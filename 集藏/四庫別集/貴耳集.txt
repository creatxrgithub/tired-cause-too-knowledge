貴耳集宋張端義

提要卷上卷中卷下

提要

《貴耳集》一卷﹑《二集》一卷﹑《三集》一卷﹐宋張端義撰。端義字正夫﹐自號荃翁﹐鄭州人。居於蘇州。端平中應詔三上書﹐坐妄言﹐韶州安置。此書卽在韶州所作﹐凡三集。每集各有自序。初集成於淳祐元年。序言生平接諸老緒餘﹐著短長錄一帙﹐得罪後爲婦所火。因追舊事記之﹐名《貴耳集》。以耳爲人至貴﹐言由音入﹐事由言聽﹐古人有入耳著心之訓﹐且有貴耳賤目之說也。集末一條﹐自序生平甚悉。《二集》成於淳祐四年。《三集》成於淳祐八年。其書多記朝廷軼事﹐兼及詩話﹐亦有考證數條。《二集》之末綴王排岸女孫一條﹐始涉神怪。《三集》則多記猥雜事﹐故其序有稗官虞初之文也。書中如論制誥﹐引陸遊《南唐書》載李煜詞臣有陶穀﹑徐鉉﹔考陶穀由晉﹑漢﹑周入宋﹐未仕李煜﹐《南唐書》亦無此文也。論物從中國﹐名從主人﹐引《穀梁傳》謂長狄謂善稻爲伊緩﹐考《穀梁傳》乃吳謂善伊謂稻緩﹐不雲長狄也。論《易卦》謂漢之《周易》不以乾坤爲首卦﹐然後知揚雄《太玄經》以中孚爲首卦卽漢之《易》﹐考卦气起中孚﹐見《易緯稽覽圖》﹐卽孟喜六日七分之法﹐非《易卦》之次序也。論《春秋》謂王安石黜《春秋》非聖經﹐故元祐諸人多作《春秋解》﹐自胡安定先生始﹐考胡瑗仁宗時人﹐不及見熙寧之制也。論施宜生《日射三十六熊賦》﹐謂熊卽侯也﹐非獸也﹐案《桯史》載金海陵王校獵國中﹐一日而獲三十六熊﹐廷試多士﹐遂以命題﹐則熊獸也﹐非侯也。論《藝文類聚》以雞爲稽山子﹐以驢爲廬山公﹐吳越毛勝作《水族加恩簿》祖歐陽詢之遺意也﹐考此乃《藝文類聚》禽部﹑獸部集錄舊文﹐非詢作也。論伶官謂自漢武帝時東方朔以諧謔進﹐案優施遠見《春秋》﹐不始於朔﹐朔自官大中大夫﹐非伶人也。觀其三集﹐大抵本江湖詩派中人﹐而負气好議論﹐故引據非其所長﹐往往顚舛如此。然所載頗有軼聞﹐足資考證﹐其論詩﹑論文﹑論時事皆往往可取﹐所長固亦不可沒焉。

卷上

余從江湖遊﹐接諸老緒餘﹐半生鉆研﹐僅得《短長錄》一帙。秀巖李心傳先生見之﹐則曰「余有《朝野雜錄》至戊己矣﹐借此以助參訂之闕。」余端平上書﹐得罪落南﹐無一書相隨。思得此錄增補近事﹐貽書索諸婦﹐報云「子錄非《資治通鑑》﹐奚益於遷臣逐客﹖火之久矣。」余悒怏彌日﹐嘆曰「婦人女子﹐但知求全於匹夫﹐斯文奚咎焉﹖大抵人生天地間﹐惟閒中日月最難得。使余塊然一物﹐與世相忘﹐視筆硯簡編爲土苴﹐固亦可樂。幸而精力气血未衰﹐豈忍自叛於筆硯簡編之舊﹖對越天地﹐報答日月﹐捨是而何爲耶﹖」因追憶舊錄﹐記一事﹐必一書﹐積至百﹐則名之《貴耳錄》。耳﹐爲人至貴﹐言由音入﹐事由言聽﹐古人有入耳著心之訓﹐又有貴耳賤目之說。悵前錄之已灰﹐喜斯集之脫稿﹐得婦在千里外﹐𨿽聞有此錄﹐束緼之怒不及矣。錄尾述其大略﹐竊比太史公自序云。淳祐元年十二月大雪日﹐東裏張端義序。

思陵偶持一扇﹐乃祐陵禦筆﹐畫林檎花上一鸜鵒。令曾覿進詩云「玉輦神遊事已空﹐尙餘奎藻寫春風。年年花鳥無窮意﹐盡在蒼梧落照中。」思陵感動出涕。《桯史》所載康與之﹐非也。

孝宗朝尙書鹿何年四十餘﹐上章乞致其事﹐上驚諭宰臣問其由﹐何對﹕「臣無他﹐顧徳不稱位﹐故稍矯世之不知分者耳。」以此語奏﹐上始遂其請。在朝者皆以詩祖之。何歸遂築堂﹐扁曰「見一」﹐蓋取「人人盡道休官去﹐林下何曾見一人」之句。

慈聖一日見神考不悅﹐問其所以﹐神考答曰「廷臣有謗訕朝政者﹐欲議行。」慈聖曰「莫非軾﹑轍也﹖老身嘗見仁祖時策士﹐大悅得二文士。問是誰﹐曰軾﹑轍也﹐朕畱與子孫用。」神考色漸和。東坡始有黃州之謫﹐在臺獄有二詩別子由。詩奏神考﹐慈聖亦閱之。曰「聖主如天萬物春﹐小臣愚暗自亡身。百年未滿先償債﹐十口無歸更累人。是處靑山可埋骨﹐他年夜雨獨傷神。與君世世爲兄弟﹐又結來生未了因。」「柏臺霜气夜淒淒﹐風動瑯璫月向低。夢繞雲山心似鹿﹐魂飛湯火命如雞。眼中犀角眞吾子﹐身後牛衣愧老妻。百歲神遊定何處﹐桐鄕知葬浙江西。」獄中聞湖﹑杭民作解厄道場屢月﹐故有此語。

徽考寶籙宮設醮﹐一日﹐嘗親臨之。其道士伏章﹐久而方起。上問其故﹐對曰「適至帝所﹐值奎宿奏事方畢﹐章始達。」上問曰「奎宿何神﹖」答曰「卽本朝蘇軾也。」上大驚﹐因是使能之臣﹐譖言不入。𨿽道流之言出於戃恍﹐然不爲無補也。

壽皇未嘗忘中興之圖﹐有《新秋雨霽》詩云「平生雄武心﹐覽鏡朱顏在。豈惜嘗憂勤﹐規恢須廣大。」曾作《春賦》有曰「予將觀登臺之熙熙﹐包八荒之爲家。穆然若東風之振槁﹐灑然若膏雨之萌芽。生生之徳﹐無時不佳﹐又何羨乎炫目之芳華﹖」示徐本中﹐命其校訂。曾覿因譖徐云「上《春賦》﹐本中在外言曾爲潤色。」壽皇頗不悅。本中自知閣換集英殿修撰﹐江東漕。後許國用此典故換文階。端平間﹐試詞科出壽皇《春賦頌》﹐試者皆不知之。此無五十年間事﹐士大夫罔聞之矣。

孝宗幸天竺及靈隱﹐有輝僧相隨﹐見飛來峯﹐問輝曰「旣是飛來﹐如何不飛去﹖」對曰「一動不如一靜。」又有觀音像﹐手持數珠﹐問曰「何用﹖」曰「要念觀音菩薩。」問﹕「自念則甚﹖」曰「求人不如求己。」因進《圓覺經》二句﹕「使虛妄心若無﹐六塵則不能有。」經本四字一句﹐以三句合而爲二句。孝宗大喜﹐有奎翰入石。

漢初黜申﹑韓﹐崇黃﹑老﹐蓋公有曰「治道貴淸靜。」仲舒三策本於黃﹑老﹐不失爲儒者。積至五七百年﹐東晉淸談之士﹐酷嗜莊﹑老﹐以曠達超詣爲第一等人物。

徳壽中興之後﹐壽皇嗣服之時﹐《莊》《老》二書﹐未嘗不在幾格間。或得一二緇黃之講說﹐息兵愛民﹐不事紛華﹐深得簡淡之道。外廷儒者﹐多以此箴規﹐惟呂東萊言之甚切。嘗讀《中庸》《大學》之書﹐不當流異端之學。殊不知聖心自與此理圓明﹐𨿽曰異端﹐自有理到處。尊經之意﹐不得不嚴。

章聖講《周禮》﹐至《典瑞》有「琀玉」﹐問之何義﹖講官答曰「人臣卒﹐給之琀玉﹐欲使骨不朽耳。」章聖曰「人臣但要名不朽﹐何用骨爲﹖」

徳壽與講官言「讀《資治通鑑》﹐知司馬光有宰相度量﹔讀《唐鑑》﹐知範祖禹有臺諫手段。」𨿽學士大夫﹐未嘗說到這里。

韋太后自北歸﹐有四聖一圖﹐奉之甚嚴。委中官張去爲建四聖觀﹐秦相偶見之﹐問所以然。退以堂帖呼張去爲﹐張窘甚﹐泣告太后。思陵因朝退﹐語及建四聖觀本末。秦相奏云「先朝政以崇建宮觀﹐致有靖康之變。內庭有所營造﹐豈容不令外臣知之﹖中貴自專﹐非宗社之福。」卽日罷役﹐攺爲都亭驛。後三年﹐思陵諭秦相﹐以孤山爲四聖觀﹐殿宇至今簡陋。

徳壽在南內﹐壽皇奉親之孝﹐極盡其意。徳壽好遊樂﹐壽皇一日醉中﹐許進二十萬緡。久而不進﹐徳壽問吳后﹕「北內曾許進二十萬緡﹐何不進來﹖」吳后云「在此久矣。偶醉中奏﹐不知是銀是錢﹐未敢遽進。」徳壽云「要錢用耳。」吳后代進二十萬緡。壽皇感吳后之意﹐調娛父子之歡﹐倍四十萬緡以獻。本朝女後之賢﹐皆類此也。

曾懷在版曹﹐效蜀中造會子﹐始得三百萬。孝廟在宮中積三百萬見鏹﹐準備換會。三五年﹐浙中粟賤﹐造六百萬爲和糴用。繼後印造﹐不止六百萬萬矣。辛未以二易一﹐當時議者﹐必曰貽害於後。今以五易一﹐倍於二易一矣。十七界不及六十七文行用﹐殊不知十九界後出﹐又將十八界以十易一矣。此一項利害﹐難以虛言勝。愚民之術﹐至此而窮﹐學士大夫彊出新奇﹐欲行稱提之法﹐愈稱提﹐則愈折閱矣。有一小諭﹐子譬如寒士﹐將一褐行質於予﹐本家無錢可贖﹐欲往其家講說《語》《孟》﹐汝將所質見還。天下必無此理。今之稱提空談﹐何異講《語》《孟》而取質也﹖

秦會之當國﹐偶虔州賊發﹐秦相得報﹐夜呼堂吏行札﹐數日以賊聞。一日﹐徳壽問﹕「虔州有賊﹐何不奏聞﹖」奏云「小竊﹐不敢上勞聖聽﹐陛下何以知之﹖」上曰「普安說。」秦旣退﹐呼堂吏云「普安一宮給使﹐請俸不齊﹐取榜來。」遂閣兩月。壽皇聖度髙遠﹐亦不以此爲意。議者疏秦擅專之罪。徳壽建思堂落成﹐壽皇同宴﹐問徳壽何以曰「思堂」﹐徳壽答曰「思秦檜也。」由是秦氏之議少息。

壽皇忽問王丞相淮及執政﹕「近日曾得李彥穎信否﹖」「臣等方得李彥穎書﹐紹興新造蓬萊春酒甚佳﹐各廳送三十樽。」壽皇曰「此間思堂春不好。」宰執卻不敢受。嘉定以來﹐有珠玉之貢﹐聞此可愧矣。

壽皇議遣湯鵬舉使北﹐沈詹事樞在同列間發一語﹐操吳音曰「官家好呆。」此語遂達於上﹐大怒﹐差四從官審責沈﹐曾與不曾有此語。對云「臣有此語。」卽日謫筠州。湯侍禦史使北﹐壽皇專差中貴等人﹐使回程先取國書﹐星夜以聞。壽皇得之﹐啟匣﹐元封不開﹐國書復回。湯以專對失職得謫﹐沈以先言有驗得歸。

石湖範至能成大﹐以中書舍人爲祈請使﹐至北庭﹐頗立節。葛王臨辭有言曰「天下是天下之天下﹐有徳者得之。但使宋帝修徳而已﹐不憂天下之不歸。」壽皇所以聖徳日新﹐基於此也。

壽皇欲除知閣張說簽書樞密院﹐在朝諸公力爭﹐獨石湖不答﹐或者皆疑之。忽一日﹐壽皇語及張說﹐石湖奏云「知閣如州郡典客﹐不應使典客便與知閣通判同列﹐何以令眾庶見﹖」壽皇感悟﹐遂寢此除。《易》曰「納約自牖。」此之謂也。

周益公以內相將過府﹐壽皇問﹕「欲除卿西府﹐但文字之職﹐無人可代。有文士﹐可薦二人來。」益公以龐祐甫﹑崔惇詩薦。上問﹕「曾見他文字否﹖」公云「二人皆有所業﹐內鐃歌甚好﹐可進來。」是年適郊祀﹐公卽日進入。壽皇后與公言「龐之文不甚溫潤﹐崔之文頗得體。」崔自運司斛面官﹐除祕書省正字﹐兼翰林權直。權直自崔始。

孝宗萬幾餘暇﹐畱神棋局﹐詔國手趙鄂供奉﹐由是遭際﹐官至武功大夫浙西路鈐。因郊祀﹐乞奏補﹐懇祈甚至。聖語云「降旨不妨﹐恐外庭不肯放行。」久之云「卿與後省官員﹐有相識否﹖」趙雲﹕「葛中書臣之恩家﹐試與他說看。」趙往見葛﹐具陳上言﹐答曰「爾是我家里人﹐非不要相周全﹐有礙祖宗格法。技術官無奏薦之理﹐縱降旨來﹐定當繳了。」後供奉間﹐從容奏曰「向蒙聖旨﹐今臣去見葛中書具說﹐堅執不從。」壽皇曰「秀才難與他說話﹐莫要引他。」趙之請乃止。壽皇聖明﹐非特處君子有道﹐𨿽處小人亦有道也。

葉丞相顒與林安宅最厚﹐嘗有簡往來。丞相之子用林簡粘於壁﹐林後謁丞相﹐見之不樂而去。林後除察院﹐首章論丞相﹐由是去國。疏上﹐事以風聞。彼時君臣得以自通﹐葉抗章自辧﹐壽皇付棘寺窮究。林之所言﹐乃是葉衡丞相之事。林以誣罔得謫﹐葉再相。

孝皇同恩平在潛邸﹐髙廟乃書《蘭亭序》二篇賜二王﹐依此樣各進五百本。孝皇書七百本上之﹐恩平卒無所進。髙廟賜二王宮女各十人。普安問﹕「禮之當何如﹖」史浩云「當以庶母之禮待之。」髙廟問二王待遇之狀﹐言普安加禮﹐恩平無不暱之者。大計由此而決。

殿司軍籍闕﹐招三千人﹐諸軍掠人於市﹐行都騷然。有軍人秦忠﹑楊忠﹐擅入胡珍家﹐毀擊器具﹐送棘寺。上欲以軍人秦忠﹑楊忠與百姓陸慶童﹐皆從軍法。史浩曰「百姓自有常法﹐豈可一旦律之軍法﹖」孝皇大怒﹐浩奏﹕「陛下惟恐諸軍有怨言﹐故必欲兩平其罪﹐以安其心。不思百姓不得其平﹐其出怨言﹐亦可畏也。陳勝﹑吳廣等死國可乎﹖」上變色震怒﹐曰「如此﹐則以朕比秦二世也。」上拂袖﹐徑降旨密院施行。浩以自念﹐備位宰相﹐言不見聽﹐使民無罪以死法﹐卽奉祠﹐相不及數月而去。

莫濟宰錢塘﹐春暮﹐有一老兵醉入縣﹐咆哮無禮﹐不問其從來﹐杖而去之﹐卽徳壽宮幕士也。大璫奏知﹐髙廟大怒﹐宣諭孝宗﹐莫濟卽日罷。一年後﹐偶常州闕守﹐宰執奏欲得有風力之人﹐可以整頓凋獘。孝宗云「朕有一人﹐向曾打徳壽宮幕士者﹐莫濟也。」卽知常州。莫才作邑及年而得郡。孝宗不次用人如此。

憲聖在南內﹐愛神怪幻誕等書。郭彖《暌車志》始出﹐洪景盧《夷堅志》繼之。唐已有此集三卷。夷姓﹐堅名也。宣和間﹐有奉使髙麗者﹐其國異書甚富﹐自先秦以後﹐晉﹑唐﹑隋﹑梁之書皆有之﹐不知幾千家幾千集﹐蓋不經兵火。今中祕所藏﹐未必如此旁搜而博蓄也。

南軒自桂帥入朝﹐以平日所著之書並奏議講解百餘冊﹐裝潢以進。方鋪陳殿陛間﹐有小黃門忽問﹕「左司甚文字許多﹖」張南軒斥之曰「教官家治國平天下。」小黃門答云「孔夫子道一言可以興邦。」孝宗聞此言亦笑。東萊修《文鑑》成﹐獨進一本於上前﹐滿朝皆未得見﹐惟大璫甘昺有之﹐公論頗不與。得旨除直祕閣﹐爲中書陳騤所繳。載於陳之行狀。

哲廟紹聖四年﹐進八寶﹐攺元符元年。至三年﹐泰陵上仙。嘉定十七年﹐得皇帝恭膺天命之寶﹐盧祖臯在玉堂艸詔﹐用元符典故。太學前廊茅匯徵與盧言﹐詔不當用元符事﹐盧始驚。茅不願推寶賞﹐攺崇慶元年﹐至三年茂陵上仙。其亦偶然相符如此。

濟邸擇妃﹐大璫王兪來宣押﹐憲聖之侄孫女獨尊長。節度使吳鑄不悅﹐同侄孫女辭家廟。鑄乞與大璫言「乞奏知中殿﹐臣家自有憲聖﹐可以主張門戶﹐甚次第光輝﹐不藉此女﹐只有疏脫。」大璫云「只是官家中殿聖意﹐節使如何有此說﹖」鑄云「他父母不曉事﹐非鑄本心。他日必爲憲聖累﹐莫道鑄不曾說。」後有黃冠之命﹐鑄亦可謂賢矣。

宣和間﹐有詔表文語忌。詔云「朕篤奉先烈。」表云「陛下徳邁九皇。」札皇子文有「克長克君」﹐此劉嗣明撰也。《容齋隨筆》云﹕京師二吏﹐一翰林孔目官﹐不肯進「克長克君」之文﹐一太常書史劉玨﹐奏用祭服克軍褐。吏云﹕在《禮》﹐「祭服獘則焚之」。𨿽國家危迫﹐不當以常時論。然容臺秉禮﹐俟朝廷索則予之﹐賢於背禮而先獻也。

泰陵書《戒石銘》賜郡國﹐曰「爾俸爾祿﹐民膏民脂。下民易虐﹐上天難欺。」用《蜀檮杌》中所載孟王昶文﹐云「朕念赤子﹐旰食宵衣。言之令長﹐撫養惠綏。政存三異﹐道在七絲。驅雞爲理﹐畱犢爲規。寬猛得所﹐風俗可移。無令侵削﹐無使瘡痍。下民易虐﹐上天難欺。賦輿是切﹐是國是資。朕之賞罰﹐固不逾時。爾俸爾祿﹐民膏民脂。爲民父母﹐莫不仁慈。勉爾爲戒﹐體朕深思。」凡二十四句﹐昶亦可稱。後熙陵表出﹐言簡理盡﹐遂成王言。

趙忠定庚申生﹐韓平原壬申生﹑繼庚申﹐史忠獻甲申生﹑繼壬申﹐鄭左相丙申生﹑繼甲申﹐四申相乘﹐自古罕有。癸丑﹐狀元陳亮死之﹐乙丑﹐狀元毛自知降第五甲﹐丁丑﹐狀元吳潛造闕後遭論。四十年間﹐有四申三丑之驗。遭論恐作遭謫。

嵩山祖宗陵寢所﹐自靖康之後﹐所存特昌陵而已。紹興間﹐榷場通貨﹐持陵寢中寶器來﹐思陵嘗得之﹐爲之出涕。所以孝宗日夜不遑﹐欲恢復故土﹐志在此也。端平初﹐金人失國﹐韃古許本朝遣使朝陵。使未至陵﹐三京之師一出﹐韃古大怒﹐盡將陵廟犁爲墟矣。七廟何其不幸耶﹗

自古以來﹐地勢自北而南﹐江流自西而東。金亡都汴﹐燕﹑趙﹑靑﹑齊之野﹐皆成艸莽﹐上蔡天地之中气﹐三十年來地气不乘﹐兵革日尋﹐民無生意。蜀自晉未嘗經殘破﹐嘉熙戊戌﹐北兵四至﹐如入無人之境。成都一夕焚盡﹐死者何止百萬人﹐至今不容經理。北兵往來未已﹐地之气今爲不毛﹐江之源今爲污濁。不幸江左當地勢之南﹐江流之東﹐建瓴之勢﹐爲敵國得之。

李唐樊若水嘗駕小舟﹐以絲量江面闊狹之數﹐獻於太祖。後曹王正用此策下江南。國史載之甚詳。不意百有四十年後﹐髙廟中興﹐駐蹕臨安﹐自淮以北﹐非吾土也。昔時以汴京爲萬世不拔之業﹐誰知建炎至今﹐宴安江沱﹐萬一敵國儻用若水之說﹐如之何﹖

本朝故事﹐宗室不領兵﹐蓋因眞皇澶淵之幸﹐髙皇靖康之變﹐以皇子除兵馬大元帥﹐定建炎中興之業。嘉定間﹐趙善湘開金陵制府﹐誅李全﹐識者有宗室不領兵之議﹐遂有行宮之謗。嘗記帥逢原爲池州軍帥﹐有一士挾南班書見之﹐書史云「祖宗典故﹐管軍不受宗室。」書恐違制。近來兵將﹐皆受宗室薦舉矣。

自渡江以前﹐無今之轎﹐只是乘馬﹐所以有修帽護塵之服﹐士皆服衫帽涼衫爲禮。紫衫﹐戎服也。思陵在維揚﹐一時擾亂中遇雨﹐傳旨百官﹐許乘肩輿﹐因循至此﹐故制盡泯。今臺諫出臺﹐親事官用涼衫略展登轎﹐尙存舊制﹐他無復見之。

紹興乾道間﹐都下安敢張蓋﹐𨿽曾爲朝士﹐或外任監司州郡﹐入京未嘗有蓋﹐只是持袋扇障日。開禧間﹐始創出皂蓋。程覃尹京出賞﹐嚴皂蓋之禁。有越士張蓋過府門﹐遂爲所治。後學中有詩云「冠蓋相望自古傳﹐以靑易皂已多年。中原數頂黃羅傘﹐何不多多出賞錢。」時山東盜賊紛起﹐故有此詩也。

掖垣非有出身不除﹐以蔭子除者三人﹕王秬初寮之孫﹐韓元吉桐韓之孫﹐劉孝韙皆爲之。自嘉泰﹑嘉定以來﹐百官見宰相﹐盡不納所業。至端平﹐銜袖書啟亦廢。求舉者納腳色﹐求闕者納闕札而已。文人才士無有自見﹐碌碌無聞者雜進。三十年間﹐詞科又罷﹐兩制皆不是當行﹐京諺云「戾家」是也。不過人主上臣下一啟耳﹐初無王言訓誥之體﹐如拜平章﹑二相三制﹐豈不有慚於東坡﹖如攺元﹑災異﹑罪己諸詔﹐豈不有愧於陸贄﹖因讀陸放翁《南唐書》﹐李王小國耳﹐自有陶谷﹑徐鉉﹐錢王尙有羅隱﹐不意堂堂中國﹐不能得一士如小國之陶﹑徐﹐兩浙之羅隱者﹐良可嘆也﹗

本朝大儒皆出於世家。周濓溪以舅官出仕﹐兩攺名﹕先名宗實﹐因英廟舊名攺﹔後名惇頤﹐又以光宗禦名攺。二程父爲別駕。南軒﹐張魏公之長子。文公﹐朱郎中之子﹐奉使朱弁之侄。東萊﹐呂樞密之孫。致堂﹐胡文定公之子。惟橫渠﹑象山﹐士子也。

張魏公開建業幕府﹐有一術者來謁﹐取辟客命推算。術者云「皆非貴人。」公不樂曰「要作國家大事﹐幕下如何無三五人宰執侍從﹖此亦智將不如福將也。」魏公之客虞雍公﹐雍公之客王謙仲﹐範宗尹之客賀宗禮﹐皆宰執也。開禧畢再遇帥揚﹐起身行伍﹐驟爲名將﹐亦非偶然。麾下有二十餘人﹐都統制殿帥四人﹐則知魏公推命之不誣也。

伊川﹑濓溪﹐一世道統之宗﹐用大臣薦﹐爲崇政殿說書。以帝王之學﹐輔贊人主﹐儒者所望。自範文正公論事﹐始分朋黨。伊川則曰洛黨﹐如朱光庭﹑賈易附之﹐力攻蜀黨蘇氏父子也。朝廷大患﹐最怕攻黨。小人立黨﹐初不是專意宗社計﹐借此陰移人主禍福之柄﹐竊取爵祿而已。如君子不立黨﹐伊川見道之明﹐未能免焉。淳熙則曰道學﹐慶元則曰僞黨﹐深思由來﹐皆非國家福。

沿邊有州縣城池處﹐揚﹑楚﹑天長﹑六合﹐東淮之控﹔廬﹑和﹑巢縣﹐西淮之控﹔襄陽﹑江陵﹑徳安﹐荊鄂之控。嘉定始議諸州縣築城﹐東淮則通泰﹑髙郵﹑盱眙﹑鹽城﹑興化﹐西淮則蘄﹑黃﹑舒﹑濠﹑無爲﹑安丰﹑定遠﹑固始﹑鐘離﹐京襄則棗陽﹑隨﹑復﹑荊門﹑漢陽﹑光化。城池日就﹐兵力日分﹐渡江之後﹐髙宗﹑孝宗非不神武﹐聖慮非不宏遠﹐獨注意揚﹑楚﹑廬﹑和﹑襄陽城壁而已。不欲修沿邊諸城﹐慮敵人萬一得之﹐恐爲家基﹐彼若堅守﹐此必難取﹐如盱眙一失﹐無計可取。後說以貨而歸之﹐初未嘗以兵而復也。不幸楚州毀於許國劉倬﹐蘄﹑黃毀於何大節﹐襄陽失於趙範。悵念襄﹑楚二城﹐版築之用﹐金粟與城齊矣。此三朝畱神之地﹐一旦棄毀﹐誠爲國家惜。

《舜典》曰「八音克諧﹐無相奪倫﹐神人以和。」自宣政間﹐周美成﹑柳耆卿輩出﹐自制樂章﹐有曰《側犯》《尾犯》《花犯》《玲瓏四犯》。八音雜律﹐宮呂奪倫﹐是不克諧矣。天寶後﹐曲徧繁聲﹐皆曰入破﹐破者﹐破碎之義﹐明皇幸蜀。宣和之曲皆曰犯﹐犯者﹐侵犯之義﹐二帝北狩。曲中之讖﹐深可畏哉﹗

張子韶曰「一吁一兪﹐治亂所關。放齊舉丹朱曰吁﹐歡兜舉共工亦曰吁。使堯兪之﹐則小人得志。師錫虞舜﹐堯曰兪﹔僉舉伯禹﹐舜曰兪。使帝吁之﹐則君子之道消矣。可吁則吁﹐故天下莫不畏﹔可兪則兪﹐故天下莫不服。」

獨樂園﹐司馬公居洛時建。東坡詩曰「靑山在屋上﹐流水在屋下。中有五畝園﹐花竹秀而野。」有園丁呂直﹐性愚而鯁﹐公以直名之。夏月遊人入園﹐微有所得﹐持十千白公﹐公麾之使去。後幾日﹐自建一井亭﹐公問之直﹐以十千爲對。復曰「端明要作好人﹐在直如何不作好人。」可以爲渡江以來﹐相府廝役者之勸。

《毛詩》聖人取小夫賤隸之言﹐最於人情道理處﹐誠使人一唱三嘆。如《山有樞》三章﹐聞之者可以爲戒。言衣裳車馬﹐宛其死矣﹐他人是愉﹔言鐘鼔﹐宛其死矣﹐他人是保﹔言酒食﹐宛其死矣﹐他人入室。愉保猶可說﹐至於入室﹐則鄙吝之言極矣。

東坡﹐天人也﹐凡作一文﹐必有深旨。撰小兒致語云「自古以來﹐未有祖宗之仁厚。上天所佑﹐願生賢聖之子孫。」其意深切著明。

元祐初﹐司馬公薨﹐東坡欲主喪﹐遂爲伊川所先﹐東坡不滿意。伊川以古禮斂﹐用錦囊囊其屍﹐東坡見而指之曰「欠一件物事﹐當寫作信物一角﹐送上閻羅大王。」東坡由是與伊川失歡。

東坡會葬﹐有齋筵﹐李方叔作致語云「皇天后土﹐鑑一生忠義之心﹔名山大川﹐還千古英靈之气。蜀有彭老山﹐東坡生則童﹐東坡死復靑。」

東坡在儋耳﹐無書可讀﹐黎子家有柳文數冊﹐盡日玩誦。一日遇雨﹐借笠屐而歸﹐人畫作圖﹐東坡自贊﹕「人所笑也﹐犬所吠也﹐笑亦怪也。」用子厚語。

東坡因訪呂微仲﹐偶在書屋坐久﹐因見盆中養一龜﹐有六目。微仲出與東坡言「偶晝寢久坐。」東坡云盆中之龜﹐作得一口號奉白﹕「莫要鬧﹐莫要鬧﹐聽取龜兒口號。六隻眼兒睡一覺﹐卻比他人睡三覺。」呂大笑。

宣和元夜﹐上幸端門﹐近臣皆進詩。有問王岐公用甚故事﹐答以鳳輦鰲山﹐問者不樂而去。誰不知鳳輦鰲山﹐故相謔耳。岐公進詩云「雙鳳雲中扶輦下﹐六鰲海上駕山來。」聞者嘆服。作詩要融化﹐豈可執而不通。

紫巖張公謫居永州二水﹐憂國耿耿。一日﹐慨然作《丸墨筇杖銘》。《墨之銘》曰「存身於昏昏﹐而天下之理固已昭昭。斯爲瀟湘之寶﹐予將與之消搖。」《筇之銘》曰「用則行﹐捨則藏﹐惟我與爾。危不持﹐顚不扶﹐將焉用彼﹖」

種放見陳圖南﹐曰「意謂子有仙風道骨﹐柰何尙隔一塵﹖一塵謂五百年也﹐他日必白衣作諫議。然名者﹐古今之美器﹐造物者深忌﹐於天地間無全名。子名將起﹐物必敗之。」放晚節果如圖南所言。

南宮舍人﹐果是不好作的官職﹐每歲賀雪表﹐尢難下筆。曾有一聯云「普天咸有﹐率土莫非。」此何等語也﹖

周益公與韓無咎同賦詞科﹐試《交趾國進象表》﹐有「備法駕之前陳」﹐此無咎句也﹐益公止攺「陳」字作「驅」字﹐遂中大科。陳字不切﹐驅字象上有用。又用「拜舞周章」﹐出《本艸注》。

綦內相崇禮在太學前廊﹐裕陵有進枸杞﹐根如犬大﹐作賀表。學官令前廊撰述﹐皆不下筆﹐綦欣然當之。其用一句「靈根夜吠」﹐舉學皆服。用東坡詩云「靈尨或夜吠。」又出白樂天《枸杞》詩。因此後登玉堂。

餘外祖王詷子文﹐《上蔣子禮除右相啟》曰「早登黃閣﹐獨見明公之少年﹔今得舊儒﹐何憂左轄之虛位。」皆用杜詩語「扈聖登黃閣﹐名公獨少年」﹐「左轄頻虛位﹐今年得舊儒」﹐爲洪文敏稱賞﹐載之《隨筆》。

李大異爲廣西憲﹐庚申年《謝歷日表》云「歲次庚申﹐乃藝祖開基之日﹔朔臨戊子﹐是吾皇誕聖之辰。」當年正月一日戊子﹐卽茂陵元命﹐用得親切。旋召入舍人院。

楊冠卿館於九江戎司﹐趙溫叔罷相帥荊南﹐道由九江﹐守帥合宴。楊作致語云「相公倦臺鼎﹐喜看衮繡之東歸﹔潯陽無管弦﹐且聽琵琶之舊曲。」溫叔再三稱道。蜀中教官作上巳日致語云「三月三日﹐多長安之麗人﹔一詠一觴﹐修山陰之舊事。」要作駢儷﹐當如此用事。

喬平章爲左相﹐時已年八十餘。因榜府門曰「七十者許乞致仕。」爲一輕薄子書一詩於右曰「左相門前有指揮﹐小官焉敢不遵依。若言七十當致仕﹐八十公公也合歸。」因是捲榜而入。

鄭衛之音﹐皆淫聲也。夫子獨曰放鄭聲﹐不及衛音﹐何也﹖《衛》詩所載﹐皆男奔女﹔《鄭》詩所載﹐皆女奔男。所以放之﹐聖人之意微矣。

朱希眞﹐南渡以詞得名﹐《月》詞有「插天翠柳﹐被何人﹐推上一輪明月」之句﹐自是豪放。賦梅詞如不食煙火人語﹕「橫枝銷瘦一如無﹐但空裏﹑疏花數點。」語意奇絕。詞集曰《太平樵唱》。

趙介庵名彥端﹐字徳莊﹐宗室之秀﹐能作文。賦《西湖﹟謁金門》﹕「波底夕陽紅縐。」阜陵問誰詞﹐答云「彥端所作」﹐「我家里人也會作此等語」﹐喜甚。有《介庵集》三卷。

易安居士李氏﹐趙明誠之妻﹐《金石錄》亦筆削其間。南渡以來﹐常懷京洛舊事。晚年賦《元宵﹟永遇樂》詞云「落日鎔金﹐暮云合璧」﹐已自工致。至於「染柳煙輕﹐吹梅笛怨﹐春意知幾許」﹐气象更好。後疊云「於今憔悴﹐風鬟霜鬢﹐怕見夜間出去」﹐皆以尋常語度入音律。煉句精巧則易﹐平淡入調者難。且《秋詞﹟聲聲慢》「尋尋覓覓﹐冷冷淸淸﹐淒淒慘慘戚戚」﹐此乃公孫大娘舞劍手。本朝非無能詞之士﹐未曾有一下十四疊字者﹐用《文選》諸賦格。後疊又云「梧桐更兼細雨﹐到黃昏﹐點點滴滴」﹐又使疊字﹐俱無斧鑿痕。更有一奇字云「守定窗兒﹐獨自怎生得黑﹖」「黑」字不許第二人押。婦人中有此文筆﹐殆間气也。有《易安文集》。

劉季孫﹐左班殿直﹐監饒州酒。荊公爲江東憲﹐巡部至饒﹐因按酒務﹐屏間一詩云「呢喃燕子語梁間﹐底事來驚夢裏閒。說與旁人渾不解﹐杖藜攜酒看芝山。」大稱賞之。郡生持狀乞差官攝學事﹐荊公判監酒殿直﹐一郡皆驚﹐劉名遂著。

趙嗣良﹐絳人也﹐以能文爲裕陵眷遇。曾兼史局﹐如《通鑑長編》。重和元年十二月﹐推修《四朝會要》﹐帝系﹑后妃﹑吉禮三類﹐賞嗣良以參詳轉秩。後竄回北﹐上京破﹐有詩曰「建國舊碑邊月暗﹐興王故地野風漧。回頭笑向王公子﹐騎馬隨軍上五鑾。」此殿曰「五鑾」﹐乃保機之故巢也。

北人張侍禦有侍兒﹐意狀可憐﹐乃宣和殿小宮姬也。又翰林吳激賦小詞云「南朝千古傷心地﹐還唱後庭花。舊時王謝﹐堂前燕子﹐飛入誰家﹖

恍然相遇﹐仙姿勝雪﹐宮鬢堆鴉。江州司馬﹐靑衫濕淚﹐同在天涯。」

衛元卿﹐洋州人﹐曾領薦不得志﹐遊山谷間﹐作《謁金門》詞曰「花過雨﹐又是一番紅素。燕子歸來愁不語﹐故巢無覓處。

誰在玉樓歌舞﹖誰在玉關辛苦﹖若使邊塵吹得去﹐東風侯萬戶。」

北狀元汪世顯者﹐鳳翔帥﹐隨蒙古統兵入蜀。綿州道中題詩云「擁騎南來春正濃﹐鞭弰輕拂杏花紅。綠林戰退千山月﹐細柳橫拖一巷風。玉勒有時閒駿馬﹐錦絳無力掛弨弓。六軍休動三衙鼓﹐夢在池塘春思中。」

唐李頎詩云「遠客坐長夜﹐雨聲孤寺秋。請量東海水﹐看取淺深愁。」且客遠在秋暮投孤村古寺中﹐夜長不能寢﹐起坐淒惻而聞雨聲﹐其爲一詩襟抱。以海諭愁﹐非過語也。

「春水滿四澤﹐夏云多奇峯。秋月揚明輝﹐冬嶺秀孤松。」淵明詩﹐絕句之祖﹐一句一絕也。作詩有句法﹐意連句圓。有云「打起黃鶯兒﹐莫教枝上啼。幾回驚妾夢﹐不得到遼西。」一句一接﹐未嘗間斷﹐作詩當參此意﹐便有神聖工巧。

作文之法﹐先觀時節﹐次看人品﹐又當玩味其立意。如退之作《柳子厚墓銘》﹐自「士窮而見節義」﹐三四十言﹐皆自道胸中事﹔如東坡《韓文公廟碑》有云「匹夫爲百世師﹐一言爲天下法」﹐此豈非東坡之自課乎﹖或者議退之不當作《符讀書城南》﹐與《原道》出二手。

嵩山極峻﹐法堂壁上有一詩曰「一團茅艸亂蓬蓬﹐驀地燒天驀地紅。爭似滿鑪煨榾柮﹐慢騰騰地暖烘烘。」字畫老艸﹐旁有四字﹐勿毀此詩。此司馬公書﹐柱間大隸書旦光頤來。旦﹐公兄﹔頤﹐程正叔也。壁門題云「登山有道﹐徐行則不困﹐措足於實地則不危。」皆公八分書。

陸放翁﹐茶山上足﹐自《劍南稿》後有萬餘首詩。在京樓有詩曰「小樓一夜聽春雨﹐深巷明朝賣杏花。」《橋南書院》云「春寒催喚客嘗酒﹐夜靜臥聽兒讀書。」《感秋》云「玉階蟋蟀吟深夜﹐金井梧桐辭故枝。」隱括道藏語也。

蕭千巖﹐亦師茶山﹐有《樵夫》詩云「一擔漧柴古渡頭﹐盤纏一日頗優遊。歸來澗底磨刀斧﹐又作全家明日謀。」乃寓苟且一時之意。

周希稷﹐名承勛﹐周益公甚前席之﹐有《端午》一詩﹐殊有諷刺﹕「誰家解祟吐千瓶﹐丹墨交輝走百靈。盡使蛙蛇歸藥籠﹐又纏蕭艾作人形。逸二句。安得彩絲十萬丈﹐東南西北系飄零。」吐祟千瓶﹐出《太玄經》。

趙昌父﹐名蕃﹐號章泉﹐鄭州管城人﹐與益公同裏也。益公當軸﹐所仕但一酒官耳。五十年不調﹐居信上﹐一時名勝納交﹐戶外之屨常滿。放翁皆有詩。壽九十餘﹐公朝尊老﹐以祕閣正郎聘之﹐不至。石屏詩云「君爲山中人﹐世事安得聞。入山恐未深﹐更入幾重云。」

王瀘溪廷珪﹐作詩送胡忠簡謫新州﹕「囊封初上九重關﹐是日淸都虎豹閒。百辟動容觀奏牘﹐幾人回首愧朝班。名髙北斗星辰上﹐身墮南州瘴海間。豈特他年公議定﹐漢庭行召賈生還。」「大廈初非一木支﹐欲將獨力拄顚危。癡兒不了公家事﹐男子要爲天下奇。當日姦諛皆膽落﹐平生忠義只心知。端能飽喫新州飯﹐在處江山足護持。」有聞於申國﹐坐以謗訕﹐流夜郎﹐時年七十。阜陵初政召對﹐特攺承奉郎﹐除國子監主簿﹐堅不畱﹐乞祠而去﹐告老於家。壽九十有三。

項平齋自號江陵病叟﹐余侍先君往荊南﹐所訓學詩當學杜詩﹐學詞當學柳詞。扣其所云﹐杜詩柳詞﹐皆無表徳﹐只是實說。嘗爲潭教﹐與帥啟云「抆淚過故人之墓﹐驚鬢髮之皆非﹔倚杖看祝融之峯﹐喜山色之如舊。」

竹隱徐淵子似道﹐天臺人﹐韻度淸雅。《買硯》詩云「俸余宜辦買山錢﹐卻買端州一硯磚。依舊被渠驅使出﹐買山之事定何年。」《遊廬山得蟹》詩曰「不到廬山辜負目﹐不食螃蟹辜負腹。亦知二者古難並﹐到得九江吾事足。」「廬山偃蹇坐吾前﹐螃蟹郭索來酒邊。持螯把酒與山對﹐世無此樂三百年。」「時人愛畫陶靖節﹐菊繞東籬手親折。何如更畫我持螯﹐共對廬山作三絕。」淵子爲小蓬﹐朝聞彈疏﹐坐以小舟﹐載菖蒲數盆﹐翩然而去。道間爭望﹐若神仙然。

秋塘陳敬甫善﹐有《雪篷夜話》三卷。淳熙間﹐一豪士嘗書貴家扇云「春風一日歸深院﹐巫峽千山鎖暮云。」有《滿江紅》詞曰「三月風前花薄命﹐五更枕上春無力。」《上李季章啟》云「父子太史公﹐提千古文章之印﹔玉堂眞學士﹐躋中朝公輔之班。」《送輔漢卿過考亭》詩云「聞說平生輔漢卿﹐武夷山下啜殘羹。」

蒲江盧申之祖臯﹐貌宇修整﹐作小詞纖雅﹐曰《蒲江集》。曾爲《玉堂有感》詩﹕「兩山風雨故畱寒﹐九陌香泥苦未幹。開到海棠春爛漫﹐擔頭時得數枝看。」有《舟中獨酌》詩﹕「山川似舊客懷老﹐天地何言春事深。」《松江別》詩﹕「明月垂虹幾度秋﹐短篷長是系人愁。暮煙疏雨分攜地﹐更上松江百尺樓。」余領先生詞外之旨。

趙天樂﹐葉水心﹑四靈之友也﹐名師秀﹐字紫芝﹐作《晚唐》詩﹕「野水多於地﹐春山半是云。」《白石巖》云「起來閒把靑衣袖﹐裹得闌干一片雲。」又云「有約不來過夜半﹐獨敲棋子落燈花。」《移居》云「筍從壞砌磚中出﹐山在鄰家樹上靑。」《呈二友》云「禽翻竹葉霜初下﹐人立梅花月正髙。」又云「一片葉初落﹐數聯詩已淸。」《再移居》云「地僻傳聞新事少﹐路遙牽率故人多。」

廬陵劉過﹐字攺之﹐有詞云「行道橋南無酒賣﹐老天猶困英雄。」《南樓》詞﹕「蘆葉滿汀洲﹐寒沙淺帶流。二十年重過南樓﹐柳下系船猶未穩﹐能幾日﹐又中秋。

黃鶴斷磯頭﹐故人曾到不﹖舊江山渾是新愁。欲買桂華重載酒﹐終不似少年遊。」《上周相》詩云「太平宰相不收拾﹐老死山林無柰何。」《送王簡卿》詩﹕「班行失士國輕重﹐道路不言心是非。」又云「事可語人酬對易﹐面無慚色去畱輕。世事看來忙不得﹐百年到手是功名。」有劉仙倫﹐亦以詩名。淳熙間﹐有廬陵二劉。

翁捲﹐字靈舒﹐四靈也。有《曉對》詩﹕「梅花分地落﹐井气隔簾生。」《瀑布》云「千年流不盡﹐六月地長寒。」《春日》云「一階春艸碧﹐幾片落花輕。」《遊寺》云「分石同僧坐﹐看松見鶴來。」《吾廬》云「移花連舊土﹐買石帶新苔。」

野齋周晉仙文璞﹐曾語余曰「《花間集》只有五字絕佳﹐『細雨濕流光』﹐景意俱微妙。」《題鐘山》云「往在秦淮問六朝﹐江樓只有女吹簫。昭陽太極無行路﹐幾歲鵝黃上柳條。」《晨起》云「閉門不與俗人交﹐玄晏春秋日日抄。淸曉偶然隨鶴出﹐野風吹折白櫻桃。」有《灌口二郎歌》《聽歐陽琴行》《金銅塔歌》﹐不減賀﹑白。余有挽晉仙詩﹐載《江湖集》中。

銛朴翁﹐秦望山人﹐能詩﹐詩愈工﹐俗念愈熾。後加冠巾曰葛天民﹐築室蘇堤﹐自號「柳下」。《卽事》云「壁爲題詩暗﹐池因洗硯渾。閒知眞富貴﹐醉到古乾坤。」《淸明訪白石》云「花薺懸燈柳插檐﹐老懷那復似餳甜。畫船已載先生去﹐燕子無人自入簾。」《絕句》云「夜雨漲波髙一尺﹐失卻搗衣平正石。明朝水落石依然﹐老夫一夜空相憶。」《江頭送客》云「大江中夜滿﹐雙櫓半空鳴。」後有羽軒李翔髙﹐善爲絕句﹐盧蒲江甚愛之﹐有云「春愁自是無重數﹐又被東風揭繡簾。」老子興不淺也。「二十四友金穀宴﹐千三百里錦帆遊。人間無此春風樂﹐樂極人間無此愁。」朴翁絕唱﹐故錄記之。

山中趙仲白庚夫﹐有《歲除卽事》曰「縫紉連夜辦﹐今朝杵臼頻。買花簪稚女﹐送米贈貧鄰。宦薄惟名在﹐年華與鬢新。桃符詩句好﹐恐動往來人。」《稍得》詩云「鶴殘籬外筍﹐鼠舐墨中膠。」《讀文淸曾公集》云「新如月出初三夜﹐淡比湯煎第一泉。」《寄僧》云「詩句日從窗眼寫﹐墨丸夜入枕頭收。」久從方詩境﹐晚亦落魄﹐終於右選。有子殿試﹐前四名登第。所謂不在其身﹐在其子孫也。

髙九萬越人﹐號菊磵﹐好作唐詩。有《春詞》﹕「鬥艸歸來上玉階﹐香泥微污合歡鞋。全籌贏得無人賞﹐依舊春愁自滿懷。」《孤山》云「雪後騎驢行步遲﹐孤山何似灞橋時。近來行輩無和靖﹐見說梅花不要詩。」輦下酒市﹐多祭二郎祠山神﹐有詩云「簫鼓喧天鬧酒行﹐二郎賽罷賽張王。愚民可煞多忘本﹐香火何曾到杜康。」《同周晉仙睡》有云「更有詩人窮似我﹐夜深來共紙衾眠。」

張韓伯名弋﹐又名奕﹐有《秋煙艸》﹐頎然而長﹐面帶燕趙色﹐口中亦作北語。《寄秋塘》詩﹕「五湖風雪分頭去﹐千里淮山信腳行。涉世眞成妄男子﹐談詩長憶老先生。塘邊瓜茹須頻灌﹐郭外田疇粗可耕。莫倚瘦筇吟白髮﹐浪傳詩句入都城。」許定夫館於麾下﹐欲命拜官﹐不受。周宗聖有張韓伯欲爲羽士﹐趙紫芝作疏之詩。後死於建業﹐定夫葬蔣山下﹐題曰「大宋詩人張奕墓」。

謝耕道耘﹐天臺人﹐自號曰「謝一犁」﹐有《犁春圖》﹐諸公喜於納交。善滑稽﹐三十年間﹐天下詩人﹐未有不至其室﹐詩軸不知幾牛腰。巾髙二尺餘﹐方口大面﹐行於市﹐孰不曰「謝一犁」﹐因是名滿京洛。壁間寫詩﹐中有一聯云「路深容馬窄﹐樓小插花多。」事繼母極孝。母九十七八歲﹐該慶典﹐初封﹐人榮之。

戴石屏式之﹐名復古﹐黃巖人﹐有《石屏詩稿》。賦《淮村兵後》云「小桃無主自開花﹐煙艸茫茫帶晚鴉。幾處敗垣圍故井﹐向來一一是人家。」《秋懷》云「詩談天下事﹐愁到酒樽前。」《晚春》云「鶯啼花雨歇﹐燕立柳風微。」《城西》云「詩骨梅花瘦﹐歸心江水流。」《春日》云「客愁茅店雨﹐詩思柳橋春。」《九日》云「黃花一杯酒﹐白髮幾重陽。」

葉元吉﹐名祐之﹐儀矩峻潔﹐臒然玉樹之淸。家素貧﹐典衣買書讀。悟性理之學﹐誦譜尊宿語錄﹐先後次序數百言﹐灑灑可聽。有《同庵文集》二十卷﹐盧蒲江深尊敬之。作《喜雨》詩云「木葉臨風皆好色﹐稻田流水亦新聲。」余舅子也﹐元吉姑子也。余不以兄事之﹐事之以師禮。手抄詩一卷見授﹐自跋云「李長吉有表弟﹐得長吉詩艸﹐皆投之混中﹐爲長吉恃才傲物﹐故辱之。」意余以長吉待元吉也。忍四十年之貧﹐爛醉而死﹐余哭之獨哀﹐不忍師道之已矣乎﹗嘉禾有沈鞏﹐字元吉﹐相頡頏於蘇﹑秀二州﹐皆爲慈湖先生上弟。

張端義﹐字正夫﹐荃翁自號也﹐鄭州人。居姑蘇﹐大父雲莊公登辛未趙榜﹐先君詠齋爲淮南漕。光宗卽位初年﹐應詔上書﹐下後省看詳。羅紫薇點﹐劉左史光宗極稱賞之。將上﹐爲時宰所沮。予少苦讀書﹐肄舉子業﹐勇於弓馬﹐嘗拜平齋項先生於荊南。如慈湖﹑說齋﹑鶴山﹑菊坡﹑習庵﹐皆從之遊。愛作詩賦小詞﹐盧蒲江取「碧雲千里暮﹐紅葉十分秋」之句﹐周晉仙取「怨春紅艷冷」之句﹐孟藏春取蝶詩「不因花退盡﹐必是夢殘時」之句。凡海內名勝來吳﹐必訪樂圃之張。書桃符曰「江湖且過﹐詩酒叢林。」應端平更化詔﹐上第一書。二年再應詔﹐上第二書。三年明堂雷﹐應詔上第三書﹐得旨韶州安置﹐以螻蟻之微﹐嬰斧鉞之威﹐人皆危之。當國者云「詔以直言﹐罪以直言﹐非祖宗制。」幸脫萬死。考之典故﹐安置待宰執侍從﹐居住待庶官﹐聽讀待士子﹐自效待軍將﹐小臣用大臣之法﹐誤矣﹗或者以安置爲竄謫之極典﹐又非也。餘三十年前﹐賦《秋江圖》一絕云「浪靜風平月正中﹐自搖柔櫓駕孤篷。若無三萬六千頃﹐把甚江湖著此翁。」今白髮種種﹐儻符此詩語﹐吾志畢矣。余生於淳熙之己亥﹐書於淳祐之辛丑﹐年六十有三。有上皇帝三書﹐詩五百首﹐詞二百首﹐雜著三百篇﹐曰《荃翁集》。

卷中

《貴耳》二集續成﹐余謫八年﹐彊自卓立﹐惟恐與艸木俱腐。著書垂世﹐又犯大不韙﹐志非抑鬱而怨於書也﹐又非臧否而諷於書也﹐又非譎怪而誕於書也﹐隨所聞而筆焉﹐微有以寓感慨之意。而渡江以來﹐隆﹑紹間士大夫﹐猶語元符﹑宣政舊事﹐淳熙間士大夫﹐猶語炎隆舊事﹐慶元去淳熙未遠﹐士大夫知前事者漸少﹐嘉定以後﹐視宣﹑炎間事﹐十不知九矣﹐況今端﹑淳乎﹖使《貴耳集》不付子云之覆醬瓿﹐幸也。淳祐四年十一月八日﹐東裏張端義書。

紹興三十二年﹐壽皇登極﹐諸路帥臣監司郡守進貢﹐總數爲金約百五十兩﹐爲銀約一十九萬一千七百六十三兩有奇﹐爲絹約三萬四千五百匹﹐爲馬約五十匹。此許及之諫稿內載。

契丹有玉注碗﹐每北主生辰稱壽。徽考在禦﹐嘗聞人使往來﹐知有此注﹐意甚慕之。自恥中國反無此器﹐遂遣人於闐國求良玉﹐果得一璞甚大﹐使一玉人爲中節往遼﹐覘其小大短長﹐如其制度而琢之。因聖節﹐北使在庭﹐得見此注﹐目睨之久。歸遼﹐首問玉注安否﹐北朝始知中國亦有此注。女眞滅遼﹐首索此注﹐及靖康金人興師﹐亦索此注﹐與遼注爲對﹐今又不知歸蒙古否﹖髙宗南渡﹐有將水晶注碗在榷場交易。髙宗得之﹐泣下云「此哲廟陵寢中物也。」

太后謚聖字者﹐垂簾典故﹐用四字謚﹐慈聖光獻曹后﹑宣仁聖烈髙後﹑欽聖獻肅向後﹑昭慈聖憲孟後﹑憲聖慈烈吳后﹑恭聖仁烈楊后。章獻明肅劉后﹐保佑仁宗﹐十二年之政﹐諸賢在朝﹐天下泰和﹐謚不及聖字。或者議有玉泉長蘆之讖﹐起於側微﹐更於深知典故者訂之。章獻屬疾﹐語於仁宗曰「願與祖宗同日爲忌。」三月二十九日上仙﹐乃太宗大忌﹐後仁宗亦同。前爲翁婦﹐後爲母子﹐此亦國朝之異事。

孝廟在禦﹐北使進國書﹐必起禦座三步﹐中貴取進。忽賀正使至殿上﹐去禦座數十步﹐必欲屈萬乘親臨。移時不決﹐知閣王抃忽撒起國書云「駕興。」北使失儀﹐而孝廟喜王抃之機捷。孝廟聖語云「在朝無一人乞斬北使者。」毗陵丁逢﹐以選人上書﹐乞斬北使不執臣禮﹐以存中國之體。孝廟大喜﹐卽攺京秩。

京師大相國寺有術士﹐蜀人﹐一命必得千﹐隔夕畱金﹐翼朝議命。顯肅後父鄭紳貧無藉﹐有侄居中﹐在太學爲前廊﹐侄約叔同往議命。叔笑曰「何不畱錢沽酒市肉耶﹖」彊之乃往﹐如其所約。術士先說紳命﹐只云異姓眞王﹔再云居中命﹐又云亦是異姓眞王﹐因前命而發。紳以后貴﹐積官果封王﹔居中作相﹐亦封華原郡王。外戚生封王爵者﹐自紳始。

壽皇在禦﹐秀邸凡有差除﹐未嘗直降指揮﹐於差敕內﹐必首稱面奉徳壽皇帝聖旨除某人﹐至今秀邸差札可考。

祖宗典故﹐同姓可封王﹐不拜相。藝祖載諸太廟﹐獨趙忠定特出此典故﹐《隨筆》卻稱云「不受相麻而除樞密使。」三洪家素知典故者﹐亦及此未曉也。

本朝年號﹐或者皆曰有讖緯於其間。太平﹐有一人六十卒字﹐太宗五十九而止。仁宗﹑劉后並政﹐天聖﹐曰二聖人﹔明道﹐曰日月同道。徽宗崇寧錢上字﹐蔡京書崇字﹐自山字一筆下﹐寧字去心﹐當時有云「有意破宗﹐無心寧國。」靖康﹐曰十二月立康王﹔嘉泰﹐曰士大夫皆小人﹐有力者喜。

宣仁太后勸神廟不可輕用兵﹐當以兩國生靈爲重﹐縱使獲捷獻俘﹐不過主上坐正殿受賀而已﹐生靈肝腦塗地萬萬矣。此眞女主堯舜﹐神廟自此兵議少息。

本朝四帝亦有吉符﹐眞宗卽「來和天尊」﹐出楊礪之夢﹐載諸國史。祥符崇尙道教﹐建立宮觀﹐專尙祥瑞。王欽若獻芝艸八千一百三十九本﹐丁謂獻芝艸三萬七千餘本﹐獨孫奭不然其事。眞宗久無嗣﹐用方士拜章帝所﹐有赤腳大仙辭之久﹐玉帝云「當遣幾个好人去相輔贊。」仁宗在禁中﹐未嘗尙鞋﹐惟坐殿方尙鞋襪﹐下殿卽去之。慶曆諸賢﹐皆天人也。徽宗卽江南李王﹐神宗幸祕書省﹐閱《江南李王圖》﹐見其人物儼雅﹐再三嘆訝﹐繼時徽宗生﹐所以文彩風流﹐過李王百倍。及北狩﹐女眞用江南李王見藝祖時典故。髙宗﹐韋後生﹐徽宗夢錢王再三乞還兩浙﹐夢覺﹐與鄭後言「朕夜來被錢王取兩浙甚急。」鄭後奏云「昨夜韋後誕髙宗。」及建炎渡江﹐今都錢塘﹐百有餘年﹐豈非應乞兩浙之夢乎﹖

《夷門志》載﹐宣和間﹐禁中有物曰「」﹐塊然一物﹐無頭眼手足﹐有毛如漆﹐中夜有聲如雷。禁中人皆曰「來」﹐諸閣分皆扃戶﹐徽廟亦避之﹐甚至登上金坐。移時﹐或往詣嬪妃榻中睡。以手撫之﹐亦溫暖。曉則自榻滚下而去﹐罔知所在。或宮妃夢中有與朱溫同寢者﹐卽此也﹐或者云朱溫之厲所化。《左傳》云「豕人立而啼。」未必誣也。

孝廟將授受於光廟﹐擇正月使人離闕選日﹐講行大典。孝廟與周益公云「二月一日日蝕﹐避正殿未滿旬日﹐有此典故﹐恐非新君所宜。朕自當之﹐俟日蝕後別擇日。」外廷俱不知之。太子春坊姜特立來謁益公﹐云「宮中已知人使離闕廷﹐便講授受之典﹐寂然不聞。」益公正色答云「朝廷大事﹐外廷豈可預聞﹖恐非春坊所當言。」自此譖言先入﹐益公相光廟﹐不數月而免。今平園有光廟禦書跋語﹐載之甚詳。

孝廟欲除張說簽書樞密事﹐在廷諸儒力爭﹐孝廟一日盛怒﹐與周益公言「朕將用花臂膊者爲樞密使。」益公答云「臣敢爲天下倡。」祕書省正字沈瀛當輪對﹐一奏札薦張說﹐反不稱旨﹐卽自免。周益公後至宰輔﹐沈正字止如此。識見淺深﹐亦足以卜前程遠近。

壽皇一日過南內﹐有唐突人通州髙楠﹐在望仙橋裏山呼。壽皇止輦﹐問理會何事﹖奏云訴分。卽時降旨送棘寺。壽皇取案牘自閱﹐內有一臺官貽書﹐卽時國門吳邑令趙善宣卻金不受﹐特轉一官﹐訟無半月而決。壽皇斷獄﹐如此聖明。

蕭鷓巴恭奉孝廟擊球﹐每聖語許除步帥﹐久不降旨﹐孝廟亦以北人不欲處三衙。忽鷓巴醉中語侵孝廟云「官家會亂說﹐許臣除步帥數次﹐久不降旨。」孝廟怒﹐送福州居住。居數月﹐徳壽忽語孝廟云「蕭鷓巴如何不見﹖」孝廟舉前說奏知﹐徳壽云「北人性直﹐官家不當戲之。」喚取歸來﹐徳壽賜錢五千緡﹐仰福帥津遣赴闕﹐仍舊還職。及徳壽發引日﹐鷓巴號哭於路欲絕。北人歸順本朝﹐眞終始而不變者也。

秦檜一日瞻髙廟天顏不悅﹐奏云「何事上勞聖慮﹖」答云「郊祀匹帛﹐闕五百萬支。」「散臣當爲陛下任此事。」忽一日奏云「乞禁中賜臣酒四金壺﹐將某日宣賜。」秦約張﹑韓二將來議事﹐自朝至午未間未得謁入﹐但見中使宣賜禦酒來﹐心愈惑且驚。移時﹐秦與張﹑韓進﹐並不發一語﹐忽云「禦前賜酒﹐同飲一杯。」張﹑韓奉卮戰栗不敢飲﹐秦先取酒飲一勺﹐少定緩云「主上要與二將各假一千萬緡﹐以奉郊祀﹐祭畢後撥賜。」張﹑韓謹奉令﹐奏知髙廟﹐得旨止假五百萬緡。首當是秦會之。

孝宗末年﹐宰相奏試館職﹐聖語云「可求二人﹐遠方人試。」吳臘﹐字徳夫﹐潭州人﹔項安世﹐字平甫﹐荊南人。後徳夫爲四川宣諭使﹐曦變化息﹐安丙新有復蜀之功﹐聲勢赫赫。徳平時輕財重義﹐適徳誕日﹐安致饋玉帶一條﹐直數千緡。與幕屬宴﹐有一客云「安相公玉帶可得觀否﹖」徳夫發匣而示之﹐客撫之良久﹐徳夫取酒來﹐舉帶爲客壽。安聞之﹐始服其量。徳夫歸自蜀﹐至歸峽間泊舟﹐呼其主帑者﹐可具隨行信匣數來﹐近得四千枚﹐乃與諸客言「某入蜀之初﹐諸處致饋﹐本不欲受﹐恐以某絕。物受之未嘗啟封﹐行歸田裏﹐何以見親舊﹖四方書來﹐或從婚葬見告﹐某未有以應之﹐今得策矣。」呼書吏來寫掩帖﹐某人幾掩幾匣﹐但不必問其物﹐亦賭采耳。弟道夫至﹐首詢其兄﹐出蜀何以伏臘計。徳夫舉余掩匣與之。徳夫一世偉人﹐凡所舉動﹐必異於人如此。

劉岑﹐字季髙﹐官至侍郎。髙宗時召從臣﹐未達時貧甚﹐用選官圖爲下飯﹐饑時以水沃飯﹐一擲舉一匙﹐如此苦淡。常云「不曾爲小人事﹐下棋時未能不爲小人也。」能知人緩急﹐在朝凡受人所托事﹐了無書﹐但與來介云「傳語官人﹐說事已了﹐不及作書。若得書﹐則事未了。」諸朋友多以不得書爲喜。帥維揚日﹐有一舊同官之子﹐以父未葬爲請。季髙戚然興念﹐扣之買山幾何﹐礱甃幾何﹐緇黃不須問。其子歷歷具陳。「此某之責﹐吾友且畱相伴。」密使一親信人﹐齋數百緡往其家﹐買山辦其終事。兩月親信人回﹐始與其說喪已舉矣﹐子無慮﹐方遣其歸。季髙與人說﹕「觀子之气太爽﹐得錢必不從親爲重﹐此一事不了﹐終爲吾輩累﹐不若畱此而畢其事﹐先友之志酬矣。」吁﹗季髙眞急義人也。今之視座主之子孫﹐邈若路人﹐況同官之子乎﹖

荊公在鐘山讀書﹐有一長老曰「先輩必做宰相﹐但不可念舊﹐惡攺壞祖宗格法。」荊公云「一第未就﹐奚暇問作宰相﹐並壞祖宗格法﹐僧戲言也。」老僧云「曾坐禪入定﹐見秦王入寺來﹐知先輩秦王后身也。」

武后亦女中之秦政也﹐有三數事不可泯沒。造一十八字﹐埊爲地﹐爲臣﹐曌爲照﹐圀爲國。鄭漁仲云「皆有所祖。《篆文纂》中埊字﹐出《戰國策》。《孔子廟堂記》﹐歐陽詢書﹐有大周額﹐價十倍於無額。釋氏《華嚴經序》﹕『天冊金輪皇帝禦制。』卽武后也。」

京下忽闕見錢﹐市間頗皇皇。忽一日﹐秦會之呼一鑷工櫛發﹐以五千當二錢犒之﹐諭云「此錢數日間有旨不使﹐早用了。」鑷工親得鈞旨﹐遂與外人言之。不三日間﹐京下見錢頓出。此宰制天下之小術也。

建炎之初﹐敵勢未寧﹐講和之使來﹐必煩百官郊迎其書。在廷失色﹐秦相恬不爲意﹐盡遣省部吏人迎之。朝見使人﹐必要褥位﹐此非臣子之禮。秦相待之甚當﹐是日朝見﹐殿廷之內﹐皆以紫幕鋪滿﹐北人無辭而退。

澹庵有《薦賢錄》﹐首章謂上欲求詩人﹐遂薦十五人﹐以王庭珪爲首﹐晦翁亦以能詩薦。此時伊洛之學﹐未甚專門也。

太學有鼓占云「無火災﹐不出宰相。」開禧陳自彊相﹐端平鄭淸之拜相﹐丙申火﹐焚太學欞星門﹐鼓占不驗矣。又有鼓占云「此非宴遊之地﹐乃是多文之所。」學中燕未嘗來巢﹐蚊獨多他處。

《中庸》《大學》二書﹐朱文公或問解說﹐學士書生以爲理學之祖﹐或者云出於漢儒之言。「天命之謂性﹐率性之謂道﹐修道之謂教」﹐與《易》之《系辭》云「生生之謂易﹐成像之謂乾﹐效法之謂坤」﹐句法何異﹖《子路問彊》一章﹐恐非子思之言。如「子之道四﹐丘未能一焉」。仲尼曰﹕子思﹐孫也。豈有孫可稱乃祖之名之字乎﹖《大學》在明徳﹐在新民﹐致知格物﹐治國平天下﹐倒大功用。後曰「與其有聚斂之臣﹐寧有盜臣」﹐此文漢儒之言雜入也。

大靈豆﹐華山陳摶有靈豆﹐服一粒四十九日不饑﹐筋力如故﹐顏色若嬰兒﹐世罕得服之者。

華山陳眞人而隱於睡﹐小則亙月﹐大則幾年﹐方一覺。馮翊羽士寇朝一事處士﹐得睡之大略﹐還全神觀﹐惟睡而已。小童劉垂範往寇﹐其徒以睡告。劉坐寢外﹐聞鼻鼾之聲﹐雄美可聽﹐曰「寇先生睡有樂﹐乃華胥調。」「旣有曲譜﹐記如何﹖」劉以濃墨塗滿紙﹐題曰《混沌譜》。

張乖崖自成都召還﹐華山寄陳摶詩云「世人大底重官榮﹐見我西歸夾道迎。應被華山髙士笑﹐天眞喪盡得浮生。」

種放往見陳希夷﹐希夷曰「君當富貴﹐名聞天下。」又希夷嘗爲卜葬地於豹林谷下﹐不定穴。旣葬﹐希夷見之云「地固佳﹐而稍後﹐世當出名將。」其侄世衡﹐果爲名將。

《談苑》云﹕陳摶﹐字圖南﹐唐譙郡人﹐不第﹐隱武當山﹐辟穀煉气。後居華山雲臺觀﹐閉門髙臥﹐經月方醒。太宗召之﹐雍熙初賜號「希夷先生」。

《邵氏聞見錄》﹕摶﹐長興中進士﹐有大志﹐隱武當山。常乘白騾﹐從惡少年數百﹐欲入汴州﹐中塗聞藝祖登極﹐大笑曰「天下定矣。」遂入華山居焉。

錢若水謁陳摶求相﹐約曰過半月來。至期﹐陳邀入山齋。山中一老僧擁衲附火﹐錢揖之﹐僧開目而已。默坐久之﹐陳問僧曰「如何﹖」僧搖頭曰「無此等骨。」陳語若水曰「吾見子神觀淸粹﹐謂可學神仙。余見之未精﹐不敢奉許﹐決之老僧。渠云子無仙骨﹐但可作貴公卿﹐亦急流勇退。」僧卽麻衣道者。

眞宗忽問陳摶國祚靈長之數﹐陳奏云「過唐不及漢﹐紙錢使不得。」已先知紙錢之讖。

太宗諭陳摶往見諸王﹐至壽王邸卽回云「壽王門下皆將相。」張耆﹑夏守贇﹑楊崇勛﹐皆登樞府。

《左傳》云「取郜大鼎﹐納於太廟﹐非禮也。」《谷梁傳》云「名從主人﹐物從中國﹐故曰郜大鼎也。」《公羊傳》云「器從名﹐地從主人。」

楚有材﹐晉實用之。子儀之亂﹐析公奔晉﹐晉人置諸戎車之殿以爲謀主。繞角之役﹐楚師宵潰﹐楚失華夏﹐析公之爲也。雍子奔晉﹐晉人與之鄙﹐彭城之役﹐楚遇於靡角﹐楚師宵潰﹐楚失東夷﹐雍子之爲也。子靈奔晉﹐晉人與之邢﹐通吳叛楚﹐至今爲患﹐子靈之爲也。賁皇奔晉﹐晉人與之苗﹐鄢陵之役﹐楚師大敗﹐楚失諸侯﹐賁皇之爲也。子木曰「是皆然矣。」注曰「言楚亡臣多在晉。」

表著﹐叔向曰「朝有著定﹐會有表﹐文有襘﹐帶有結。會朝之言必聞於表著之位﹐所以昭事序也。視不過結襘之中﹐所以道容貌也。」定十五年﹐邾子來朝﹐子貢觀焉。邾子執玉髙﹐其容仰﹐公受玉卑﹐其容俯。子貢曰「以禮觀之﹐二君者皆有死亡焉。髙仰驕也﹐卑俯替也﹔驕近亂﹐替近疾﹐君爲主﹐其先亡乎﹖」夏﹐公薨﹐仲尼曰「賜不幸言而中。」

石言於晉﹐師曠曰「石不能言﹐或馮焉。」晉方築虒祈之宮﹐叔向曰「是宮也﹐諸侯必叛﹐君必有咎。」唐開元龍池《聖徳頌》石自鳴。《春秋傳》﹕「怨讟動於民﹐有非言之物而言。」廣明元年﹐華嶽廟玄宗禦制碑﹐隱然有聲聞數里。劉曜時﹐石言於峽。永嘉五年﹐石言於平陽﹐懷帝蒙塵。建興五年﹐湣帝蒙塵﹐石言於平陽。宣和間﹐艮嶽成﹐朱勔進太湖石﹐有大者數千人輦不動。徽考云「此石必要官爵。」遂封爲大將軍﹐賜金帶﹐橫於石上﹐石始輦動﹐何異石言也。

雨雹罪藏冰﹐繆矣﹗此申丰答季武子之問。

叔向曰「有《讒鼎銘》曰﹕『昧旦丕顯﹐後世猶怠。況日不悛﹐其能久乎﹖』」服虔曰「疾讒之鼎﹐明堂位曰崇鼎。」一云「讒者地名﹐鑄於甘讒之地。」

吳子札聘於鄭﹐見子產如舊相識﹐與之縞帶﹐子產獻紵衣焉。注云「吳地貴縞﹐鄭地貴紵。」

宋公殺世子座傳﹐惠墻伊戾告太子將爲亂﹐與楚客盟。公囚太子﹐太子曰「惟佐也能免我﹐召而使請﹐日中不來﹐吾知死矣。」按﹐僖公五年﹐晉獻殺世子申生﹐一百九年﹐殺世子二﹐晉﹑宋之君皆暗。秦用趙髙﹐殺扶蘇。漢信江充﹐戾園亦縊。漢安帝信江充﹐廢順帝。唐宗以武后殺三世子。明皇聽李林甫﹐殺太子瑛。文宗信劉楚材﹐太子永暴薨。昭六年﹐宋寺人柳怨華合比﹐乃坎用牲﹐埋書而告公曰「合比納亡人華臣﹐盟於北郭。」公初信戾而殺世子﹐後信柳而逐大臣﹐宋之寺人﹐能用牲爲盟書以誣人﹐爲可畏也。

《傳》曰「昔天子之地一圻﹐列國之地一同。」注云「一圻方千里﹐一同方百里。」

《春秋》云「宋華合比出奔衛。」按﹐秦任趙髙﹐殺世子扶蘇﹐誅大臣蒙恬﹑李斯輩﹐秦亡。漢元帝任恭顯﹐殺蕭望之﹑張猛。安帝任江京﹑樊丰﹐譖廢順帝。桓帝任單超﹑徐璜等﹐殺李云﹑杜眾﹐權歸宦官﹐致黨錮之禍。靈帝以張讓爲父﹐趙忠爲母﹐任侯覽﹑王甫﹑曹節﹑段珪﹐殺太后﹐誅李膺﹑陳蕃﹐黃巾大起。至小黃門蹇碩作元帥﹐袁紹乘中外之憤﹐盡誅閹人﹐漢亦亡矣。宋魏以降﹐不可具書。唐眀皇任髙力士﹐𨿽將相亦厚結之。肅﹑代以後﹐李輔國﹑程元振﹑魚朝恩﹑吐突承瓘﹑竇文場﹑王守澄﹐牒陳洪志﹑仇士良﹑田令孜﹑劉季述之輩﹐毒亂宗社﹐擢發不足以續其罪。續字必有來處。

莊叔以《周易》筮之﹐遇明夷之謙。明夷﹐日也。日之數故有十時﹐亦當十位﹐自王而下﹐其二爲公﹐其三爲卿。注云「日中當王﹐食時當公﹐平旦爲卿﹐雞鳴爲士﹐夜半爲皂﹐人定爲輿﹐黃昏爲隸﹐日入爲僚﹐晡時爲僕﹐日昳爲臺。日之數十﹐自甲至癸﹐日中盛明﹐故以爲王。」

晉夢黃能曰「昔堯殛鯀於羽山﹐其神化爲黃能﹐入於羽淵。」注作熊。賈逵曰「熊﹐獸也。」《說文》﹕「似豕﹐山居冬蟄。」《釋魚》云「鱉三足曰能。」《汲冢瑣語》云「平公夢見赤熊。」《國語》曰「夢黃熊」。

鄭裨竈曰「妃以五成。」注云「陳﹐顓頊之後﹐故爲水屬。火畏水﹐故爲之妃。火﹐心星也﹐水得妃而興﹐陳則楚襄妃﹐合也。五行各相配合﹐得五而成五﹐及鶉火﹐火盛水衰。」

季氏介其雞﹐郈氏爲之金距。介者﹐搗芥子播其羽也﹐或曰以膠沙播之﹐爲介雞。鄭氏云「介﹐甲也﹐爲雞著甲。」莊子云「紀渻子爲王養雞﹐及十日﹐復望之﹐似木雞。」唐明皇好鬥鷄﹐貧者或弄木雞。帝生酉歲﹐斗者兵象。

周索戎索。索﹐法也。《書》序云「九丘八索。」卽此索也。

定四年﹐分魯公以夏后氏之璜﹐封父之繁弱。繁弱﹐弓也。

朱晦翁﹑王伯昭《琴說》﹕琴大弦散﹐聲中黃鐘﹐二太簇﹐三仲呂﹐四林鐘﹐五南呂﹐六黃鐘﹐七太簇淸。若按中徽﹐其所中之律爲如此﹐則是專以黃鐘爲宮﹐不復可遺想矣。今世所傳琴曲五調﹐余嘗以音律考之﹐皆仲呂一均也。宮調乃仲呂﹐余調仿此。夫仲呂﹐四月之律﹐萬物長養之時﹐作五弦之琴以歌《南風》﹐其此之謂乎﹖後人增爲七弦﹐乃加其淸聲﹐此段說仲呂一均﹐又與前說不同。均字﹐鄭漁仲《書略注》云「作韻也。」

司馬公語元城曰「因看《三國誌》﹐識破一事﹐曹公平日之姦﹐至此盡矣。臨死作遺令。令者﹐世之遺囑也。操之遺令﹐諄諄數百言﹐下至分香賣履之事﹐家人婢妾﹐無不處置。獨禪代之事﹐此子孫自爲﹐吾未嘗教爲之。實以天下遺子孫﹐自享漢臣之名。姦雄𨿽死﹐亦有術也。操夜臥圓枕﹐啖野葛尺許﹐飲酖酒至一盞﹐恐人報己﹐揚此聲以誑人﹐遺令又揚此聲以誑後世。」

髙祖戚姬﹐生趙王如意﹐上以太子仁弱﹐欲廢嫡立少。張子房得畫計﹐厚幣迎四皓﹐怪問何爲者﹐四人各言其姓名。上驚曰「吾求公﹐避逃我﹐今何自從吾兒遊乎﹖」曰「今聞太子恭敬愛士﹐故臣等來。」上曰「煩公幸卒調護太子。」指示戚姬﹐我欲易之﹐彼四人爲之輔﹐羽翼已成﹐難動搖矣。良之爲太子也深。唐太宗﹑建成﹑元吉有隙﹐以秦府多驍將﹐密以金銀器結尉遲敬徳﹐智略之士可憚者﹐房玄齡﹑杜如晦﹑長孫無忌﹑髙士廉﹑尉遲敬徳。已而秦王竟以兵殺建成﹑元吉。太宗同髙祖取天下﹐風響气焰﹐豈建成﹑元吉所可當﹖諸將勇武﹐皆樂爲用﹐使漢太子有尉遲敬徳﹐事未可知。唐太宗有四皓﹐建成﹑元吉必不死矣。

唐武徳四年﹐太宗作文學館﹐召名儒十八人爲學士﹐皆用隋之舊臣。杜如晦﹐隋進士﹔房玄齡﹐隋羽騎校尉﹔儲祕書﹑於志寧﹑蘇世長﹐王世充右僕射﹔薛收﹐隋侍郎道衡之子﹔禇亮﹐陳後主召試爲薛舉黃門侍郎﹔姚思廉﹐陳吏部蔡之子﹐仕隋爲史官﹔陸徳明﹐陳大建中﹐後主爲太子﹐集名儒入講﹔孔穎達﹐隋大業明經髙第﹐授博士﹔李元道﹐未詳﹔李守素﹐隋末依王世充﹔虞世南﹐陳滅入隋﹐大業中祕書郎﹔蔡允恭﹑顏相時﹐無傳﹔許敬宗﹐正觀中除著作郎﹐後在《姦臣傳》﹔薛元敬﹐隋部侍郎之子﹔蓋文達﹐時與孔穎達專門受業﹔蘇勗﹐無傳。此唐皆用陳﹑隋舊人﹐置之文學﹐是以尊崇之﹐使之究其用之勿疑也。本朝太宗取諸國有名之士入弘文館修書﹐如《太平禦覽》《太平廣記》﹐皆徐鉉﹑陶谷之筆﹐是亦祖唐之遺意。

盜亦有道﹐黃巢後爲緇徒﹐曾住大剎﹐禪道爲叢林推重。臨入寂時﹐指腳之下﹐有「黃巢」二字。儂智髙﹐𨿽邕州潰﹐卽逃往外夷。方臘舊名朕此﹐童貫攺曰臘﹐後亦不知所終﹐就擒者非臘也。

薛道衡「空梁落燕泥」之句﹐詩名《昔昔鹽》﹐十韻﹐樂苑以爲羽調曲。《玄怪錄》載籧篨三娘唱《河鵲鹽》曲﹐又有《突厥鹽》《黃帝鹽》《白鴿鹽》《神雀鹽》《疏勒鹽》《滿座鹽》《歸國鹽》。唐詩「媚賴吳娘唱是鹽」﹐「更奏新聲利骨鹽」﹐謂之鹽者﹐吟行曲引之類﹐《樂府解題》謂之《杖鼓曲》也。

鄭漁仲《通誌總序》﹐不取班固作。西漢自髙祖至武帝﹐凡六世之前﹐盡竊遷書﹐不以爲慚﹔自昭帝至平帝﹐凡六世之後﹐資於賈逵﹑劉歆﹐復不以爲恥。有曹大家終篇﹐則固之自爲書也。司馬談有其書﹐而司馬遷能成父志﹔班彪有其業﹐而班固不能讀父書。固爲彪之子﹐旣不能保其身﹐又不能傳其業﹐其爲人如此﹐安在乎言爲天下法﹖

郭尙賢﹐耽書落魄﹐自陽翟尉致事﹐嘗云服餌引導之餘﹐有二事乃養生之大要﹐梳頭﹑浴腳是也。尙賢曰「梳頭浴腳長生事﹐臨睡之時小太平。」

章子厚﹐元和初簾前爭事無禮﹐責出知汝州。錢穆父行詞云「怏怏非少主之臣﹐悻悻無大臣之節。」子厚後見穆父﹐責其語太甚﹐穆父笑曰「官人怒雜職﹐安敢輕行杖。」

馬子方作守﹐令幕下黃次山作啟與廟堂﹐不入意﹐自攺云「方四十九之年﹐買臣自知其將貴﹔當乙巳之歲﹐淵明已賦其歸來。固不敢自比於古人﹐欲以此折衷於夫子。」黃大服。

建陽孟貫﹐獻詩於世宗﹐遂聯九品。有《藥性論》﹐其略曰「性旣感攝﹐體從變通。浮萍作楊花之義子﹐紅莧爲跛鱉之還丹。吳鹽治饐﹐秦麝去疳﹐斷可識矣。」

遜道者﹐明水開山第一代﹐通慧入定﹐片時便知未來已往。有一士人﹐志誠懇請問自己功名﹐遜答云「待老僧及第時﹐公也及第。」其人以爲戲己﹐大不樂而去。後二十年唱第殿廷﹐期集所拜黃甲﹐推最少者拜年髙者﹐問者適當年髙選﹐眾推一少年者﹐卽遜道者﹐名李彌遜﹐狀貌與前身無異。其人大驚﹐急往西江明水問遜道﹐已遷化﹐年月卽彌遜所生之年月。二十七年中書舍人﹐二十八歲見圜悟﹐云遜師兄錯了也﹐公不覺潸然淚下。二十八歲便致其事﹐年六十餘坐脫而逝﹐玨﹑琪﹐皆孫也。

皎如晦請一村僧住長蘆疏云「這般梵剎﹐顧非些少叢林﹔个樣村僧﹐豈是尋常種艸。要得門當戶對﹐還他景勝人奇。一公長老﹐生鐵面皮﹐潑天聲價。盡大地捏成院子﹐未稱全提﹔將河沙卻作衲僧﹐不消一喝。且看大光菩薩面﹐樣卻朵根尊者家。來撐沒底船﹐擊起蘆花千尺浪﹔全提末後句﹐祝延玉葉萬年人。」

丹經亦道家流﹐始於離﹐修養起於離坎。離中虛﹐坎中滿。二陽中有一陰﹐坎水也﹔二陰中有一陽﹐離火也。離火中有水﹐坎水中有火。鄭漁仲亦云﹕離中有眞水﹐坎中有眞火﹐水火二性相濟爲用。運於一身亦然。心爲離﹐腎爲坎﹐心火下水濟腎﹐腎水上火濟心﹐此母子胎養法。丹訣以辰砂煆出水銀﹐砂屬離﹐水銀卽眞水﹔以水銀煉成靈砂﹐水銀坎﹐靈砂卽眞火。要知內外交養法﹐不出此坎離。成都道人親說此妙術。

謝道人﹐嘉州洪雅人﹐嘗賦《苕帚》詩﹕「掃此圖淸淨﹐愈掃愈不淨。欲要掃教淨﹐放下苕帚柄。」在彭州葛仙治洞中坐﹐多有蛇纏身﹐三五日不去。移上深山中打坐﹐忽一日﹐以靑褐寄觀主「我去矣」﹐數日不知何往﹐倚大石而逝。觀主瘞之。是日有一老﹐持謝道人簡來取靑褐﹐老云「偶相遇在閬州。」始知其尸解矣。

楊靑﹐不知何許人﹐自雲從軍遇異人﹐來隱南華山中﹐以縛茅爲荸籠﹐飲食寢處其間﹔又當虎狼蛇虺出沒之地﹐𨿽三更亦歸﹐風雨不渝。

月湖何文昌異﹐爲廣幕﹐校文惠州﹐因遊羅浮。至大石樓﹐遇黃野人﹐一見便言做得尙書。年九十﹐袖出一柑分食之﹐月湖由是淸健無疾﹐後果如其言。或云黃野人有云篾﹐長三尺餘﹐止一節﹐授一篾於月湖。問其孫﹐未嘗有之。

嘗聞老儒言﹐漢之《周易》﹐不以乾坤爲首卦﹐然後知揚雄《太玄經》以中孚爲首卦﹐卽漢之《易》。邵堯夫云「凡一代立國﹐必有一卦﹐一君亦有一卦﹐所謂大橫庚庚是也。」

堯舜授受相傳﹐至禹傳之子﹐東坡云「堯舜慮天下也深﹐大禹慮後世也遠。堯曰咨爾舜﹐天之歷數在爾躬﹐允執其中。舜命禹﹐人心惟危﹐道心惟微。惟精惟一﹐允執厥中﹐捨此別無他語。禹之傳則曰有典有則﹐貽厥子孫。《商書》則曰垂裕後昆﹐俾輔予爾後嗣﹐啟迪後人。《周書》則曰欲至於萬年﹐惟王子子孫孫永保民﹐啟佑我後人。《詩》云﹕『幹祿百福﹐子孫千億﹐旣受帝祉﹐施於孫子。文王孫子﹐有商孫子。』吁﹗堯舜之世﹐未嘗有一語及子孫﹐則知天下乃天下之公器﹐天下共之。三代之後﹐子孫之念重﹐所以湯放桀﹐武王伐紂﹐周之平王東遷﹐子孫賢不肖可知矣。自秦漢以下﹐哀殤恭衝﹐悲夫﹗」

《文選》﹐昭明太子之所作。昭明在梁時亦鬱鬱不樂﹐移此志於《文選》。考之集中﹐諸公負一世名者﹐皆不得其善終。班固﹑張華﹑郭璞﹑機﹑云﹑嵇康﹑潘嶽﹑謝靈運輩﹐嘗讀其詩﹐感愴之言﹐近似鬼語。屈原《離騷》有《山鬼》《國殤》﹐良可哀也。

戎州有蔡次律﹐家於近郊﹐山谷嘗過之。小軒極潔﹐外種餘甘子﹐因名味諫。後王子平《送橄欖於山谷》詩曰「方懷味諫軒中果﹐忽見金盤橄欖來。想共餘甘有瓜葛﹐苦中眞味晚方回。」

錢自漢以五銖行﹐王莽罷小大錢﹐攺作貨載之建布貨泉﹐乃令民且獨行大錢。後魏鑄太和五銖﹐梁有東錢﹑西錢﹑長錢﹐周鑄五行大布錢﹐一當十﹔又鑄永通萬國錢﹐一當十﹐與五行大布並行。唐鑄乾封泉貨寶錢﹐一當十。女眞鑄太和錢﹐一當十。端平鑄錢﹐一當五﹐輦下置監﹐鑄不及千緡﹐費用朝廷萬緡﹐不一月罷。大錢皆非治世所當鑄﹐大觀﹑太和可以監也。

嶽與秦爲世仇﹐每得秦氏一物﹐必曰賊秦。最有大利害處﹐總領百官﹐渡江以後秦會之收諸將兵柄時所建。嶽肅之一爲此官八年﹐有以此告﹐則曰君命也。則曰昔文及甫﹐潞公之子﹐曾除長平使者﹐力辭不受﹐先臣所爭﹐不當有此官﹐子受之﹐是背父命﹐終不肯拜。嶽失於不辭也。《吁天集》載建皇子﹐因激秦之怒﹐苗劉之變尙新領兵﹐突有此議﹐自蹈危機。嶽引司馬公作運使日乞仁廟建立皇太子事﹐擬非其倫。司馬公儒者﹐嶽勇將﹐道不同矣。

張元﹑吳昊﹑姚嗣宗﹐皆關中人﹐負气倜儻﹐有古俠士志。《題崆峒》詩曰「南粵干戈未息肩﹐五原金鼓又轟天。崆峒山叟笑無語﹐飽聽松聲春晝眠。」又云「踏碎賀蘭石﹐掃淸西海塵。」《鸚鵡》詩云「好著金籠收拾取﹐莫教飛入別人家。」張吳徑之西夏﹐範文正公追之不及﹐獨表姚入幕府﹐朝廷困西兵十餘年﹐皆二人之力。姚《述懷》詩曰「大開雙白眼﹐只見一靑天。」後六十年﹐有施宜生攺名方﹐南人也﹐入大金﹐曾爲奉使來朝。金主欲南牧﹐登北髙峯﹐發一語云「北風甚緊。」次年﹐金主來。開禧有柳虛心過北境﹐問其在南作何官﹐答云「發兩解博﹐不得一官。」北云「爾今要作何官﹖」曰「要做翰林學士。」北卽授此官。凡嫚書之來﹐皆其筆也。

王景文質﹐興國人﹐在上庠公私試必魁。一日﹐試《文帝道徳爲麗論》﹐終日閣筆﹐欲袖捲出。方擬議間﹐忽有人曰「天下之至美﹐吾心之至樂。」景文得之﹐一筆而就﹐果爲魁首。其豪放不可及﹐有「何處難忘酒﹐蠻夷太不庭。有心扶白日﹐無力洗蒼溟。豪傑將斑白﹐功名未汗靑。此時無一盞﹐壯气激雷霆。」又「何處難忘酒﹐姦邪太陸梁。腐儒還有酈﹐好漢總無張。曹趙扶開國﹐王徐賣靖康。此時無一盞﹐淚滴海茫茫。」「何處難忘酒﹐英雄太屈蟠。時違聊置畚﹐運至卽登壇。梁甫吟聲苦﹐幹將寶气寒。此時無一盞﹐拍碎玉闌干。」「何處難忘酒﹐生民太困窮。百無一人飽﹐十有九家空。人說天方解﹐時和气自丰。此時無一盞﹐入地訴英雄。」曾入張魏公幕﹐有《雪齋集》。《何處難忘酒》四篇。

詩句中有「梅花」二字﹐便覺有淸意。自何遜之後﹐用梅花不知幾人矣。林和靖八首梅詩﹐惟「疏影橫斜水淸淺﹐暗香浮動月黃昏」﹐可謂絕唱。有作聽角詞﹕「五更角裏梅花調﹐吹落梢頭那个花。」又有云「小窗細嚼梅花蕊﹐吐出新詩字字香。」杜小山云「窗前一樣尋常月﹐才著梅花便不同。」「綠窗昨夜東風少﹐開徧梅梢第一枝。」「半夜梅花入夢香。」「玉人和月嗅梅花。」「紙帳梅花醉夢間。」「夜寒無可伴﹐移火近梅花。」「惆悵後庭風味別﹐自鋤眀月種梅花。」

鷺鷥﹐一名舂鋤﹐《爾雅》注﹕「行如舂鋤。」山谷亦有詩﹐獨雍陶一聯﹐曲盡寫物之妙。「立當靑艸人先見﹐行傍白蓮魚未知」﹐以屬玉爲鷺鷥﹐非也。

張冠之名甫﹐號易足居士﹐有文集十卷﹐多從於湖交遊﹐豪放飄蕩﹐不受拘羈。淳熙間﹐淮有三士﹕舒之張用晦﹐和之張進卿﹐眞之張冠之也。《寄荊南》詩﹕「餘生自判一虛舟﹐未審尋詩慰客愁。梅欲飄零猶醞藉﹐柳才依約已風流。關心弟妹無黃犬﹐入夢江湖有白鷗。別後故人相念否﹐東風應倚仲宣樓。」

雉山周宗聖師成﹐霅之長興人﹐少年秀麗﹐讀書善記﹐議論古今﹐落落可聽。有詩髙遠﹐愛作《選》格。有《梅》詩曰「采采芳梅枝﹐瑣碎白雲姿。在山千花怨﹐出山百鳥啼。操持思所寄﹐轉趾述所思。淸披太始風﹐寒應太虛月。一日拂人衣﹐三歲香不歇。」仕不得志﹐晚年若有所遇﹐如遊仙散聖之徒。

徐肇祀其先人曰「當夜半可祭﹐蓋俟鬼宿渡河之後。」翟公巽作《祭儀》十卷云「或祭於昏﹐或祭於旦﹐皆非所。以鬼宿渡河爲候﹐而鬼宿渡河之後﹐常在中夜﹐必使人仰占俟之。」葉少蘊云「公巽博學多聞﹐援證有據﹐必不妄發。」惟洪文敏不然其說﹐但載牛女渡河之說﹐用少陵詩﹔或者又曰「鬼渡蕭關則祭。」二者當與知禮者質之。

《詩序》曰﹕《國風》《雅》《頌》﹐分爲四詩﹐以元城公言之﹐四詩自是四家﹐《魯詩》本之申公﹐《齊詩》本之轅固﹐《韓詩》本之韓嬰﹐《毛詩》本之毛氏。漢四家詩各有短長﹐如《韓詩》有《雨無極》篇﹐序云「正大夫刺幽王也。」首雲「雨無其極﹐傷我稼穡。浩浩昊天﹐不駿其徳。」今未見申﹑轅﹑嬰詩久矣。《韓詩》有四十一卷﹐慶曆中將作簿李用章序之。《毛詩》在四詩中之一詩也。

黃州黃陂縣有李藏器一軍﹐朝廷養之旣久﹐初無他心﹐因趙文仲與楊伯洪交承之間相失﹐密與王旻謀﹐說尙全作亂﹐初意不過撼揚之下自安耳。黃陂北軍初未嘗有叛志﹐生計差丰﹐重離土﹐王旻無以復命。一夕呼千人竄投徳安﹐王昊開門納之﹐又出數千人與幹都統戰。李虎自淮東來﹐文仲出五十里迓之﹐獨與李虎並轡而行﹐謀滅王旻之口。虎至﹐卽調王旻往均州﹐去未數日﹐王旻復回。王旻寨柵盡爲虎軍所占﹐王旻軍猶此擾擾。虎﹑旻二軍互爭於市﹐文仲彈壓不定﹐呼王旻來議事﹐李虎就馬上殺之。南北兩軍巷戰縱火﹐文仲見事勢急﹐棄城宵遁﹐李漕全家死﹐見任官死者數人﹐城中之火近旬不滅。嗚呼﹗懷相嫉之心﹐稔天之禍﹐借兵權而修私怨﹐朝廷何負耶﹗

楊伯洪知黃州﹐忽一日早飯﹐覺有薄荷气﹐食之後疑。素養白雞黑犬﹐就其內飼之﹐雞與犬俱斃。有孫來前﹐以匙數粒食之﹐晚亦斃。楊始驚﹐急服解毒藥﹐嘔血數升。遂將庖者鞫之﹐乃云童徳興授其藥。庖則荊湖制司人﹐復攺爲飯局﹐童諭之﹐藥不驗﹐當以薄荷可發。朝廷知之﹐差中使賫金器宣賜﹐兼撫問伯洪。引庖者對中使自白本末﹐中使亦驚。復奏童徳興赴召﹐慮事覺﹐先飲藥而卒。

《禮》云「私諱不出門﹐二名不偏諱﹐臨文不諱。」韓文公《辯諱》一論﹐其說詳盡。近年以來﹐士大夫之避諱﹐自避於家則可﹐臨官因致人罪則未可。趙淸之父名不陋﹐使客吏整一漏處﹐呼而問之﹐答曰「今次修了不漏。」遂黥客吏。趙文仲在楚﹐趙倡家初至﹐問其何來﹐答云「因求一碗飯方到此。」趙怒及其己名﹐又及其父名﹐立斬之。陳立道知寧國府﹐有新司法饒州人﹐初參﹐問其何往﹐答云「在安仁縣寓居。」徑入﹐大慟於家廟。屬吏輒稱先世之名﹐爲司法旁皇失措﹐卽尋醫而去。楊煜之父名王休﹐同鄕有老儒王休﹐合攺選﹐郡吏不敢呈擬﹐數年不調﹐後鄭昭文當國﹐始得攺秩。王立之父名蒙﹐凡仕宦處﹐必有一客吏先言﹐相見時切莫道及蒙字﹐丁寧再三。可怪習尙如此﹐但未能各家自刊《禮部韻略》耳。

嘗讀《樊噲傳》﹐有販繒屠狗之徒﹐能取公相之位﹐深切喜之。寧考在位三十年﹐主上在禦二十年﹐通十八舉﹐取士九千人﹐今爲朝廷任事者皆無科目人。奉使王楠免﹐銓使薜及大法過府﹐許國白身人。趙拱﹑澄觀之徒﹐趙範﹑趙葵並不曾銓試。全子才白身人﹐王夬亨﹑彭大雅﹑余玠曾發解﹐賈涉﹑曾式中﹑何元壽﹑李曾伯皆任子﹐下有姓名官職不稱者不載。

建業間﹐園丁種梨曰「蜜父」﹐種枇杷曰「蠟兒」。新羅使者多攜松子賂公卿家﹐問其名﹐有「玉角子」﹑「龍牙子」。

瓜最盛無如燕﹑趙﹐車騁擔列﹐道路俱香。彼人云「未至舌交﹐先以鼻選。」

閩士赴科﹐吳人赴調﹐各以鄕產自誇。閩曰「荔支」﹐吳曰「楊梅」。有題壁曰「閩鄕玉女含冰雪﹐吳郡星郎駕火雲。」

古今治天下各有所尙﹐唐虞尙徳﹐夏尙功﹐商尙老﹐周尙親﹐秦尙刑名﹐西漢尙材謀﹐東漢尙節義﹐魏尙辭章﹐晉尙淸談﹐周﹑隋尙族望﹐唐尙制度文華﹐本朝尙法令議論。

耿南仲作廣東憲﹐過梅嶺﹐宿次水驛﹐讀書聽蛙鳴﹐厭之﹐使虞侯傳語﹐其聲愈鬧。用紙作釘緘其口﹐蛙覆死﹐不受虞兵傳語﹔蛙仰死﹐卽是虞兵不曾傳語。明日視之皆仰死﹐至今沙水無蛙。

名山大川皆有神司之。潯州一土神﹐並無土偶像﹐但有一木主﹐長五尺餘﹐半在地﹐書云「唐禦史李伯行」。殿上庚艮羅列﹐無一敢擅取者﹐立見報應。考之《唐書》無傳。

李玨﹐閩人﹐隨兄尉永新。邑妓劉興祖貌不妍﹐受納士女﹐李以兄任滿欲歸﹐適有江西漕試﹐復畱候試了而別。劉有樓美潔﹐李修讀其上。及試﹐劉津其行李。捷至﹐劉備犒捷之費。李復來治省課﹐居數月如京﹐行囊色色取辦﹐輦鏹束帛﹐以壯其行。祝李早擢第﹐富貴無相忘。省捷時﹐犒倍之。鄰里姍笑劉之愚﹐李不來矣。李還家一年無信﹐鄰里昨笑者又復揶揄之。忽一日﹐李書至﹐劉𨿽知李有來音﹐猶未知李之可踐盟否﹖李首謁令乞劉去籍﹐令欣然予之。夙有約﹐事主母當恭孝﹐撫兒女如己子﹐執釜鬵以奉朝夕﹐使彼此可安可久。李許其約。歸近李捨﹐先書問信主母﹐進退惟命。主母知其來﹐越二十里外迓之﹐一見如妯娌然。李今某處任。此韶教曾茂實言之。

廬陵王排岸之女孫﹐眉目秀麗﹐能琴棋﹐弄翰墨﹐失身富家﹐常鬱鬱不樂﹐慕名勝而終焉。郡有朱淵未第﹐其室寢廢﹐家事不治﹐經營一妾﹐頗難其人。鄰媼云「王排岸女孫歸久﹐試與官人謀之。」朱笑曰「恐無此理。行成﹐以八百劵爲質。」一至其家﹐內外之事若素定。七月十一二日夜﹐夢入一宮﹐有二黃袍中坐﹐二姬左右﹐云汝去久何未來耶﹖見殿下有判官﹐抱一簿﹐寫端平幾年﹐吉州解試榜。王欲看﹐判官云「汝手濁﹐未可看。」行三四里﹐過小池塘﹐碧色﹐掬水濯手﹐二小金龍繞指不下﹐始得見簿﹐前三名某人某人﹐第三朱某﹐且云過省及第。二姬堅欲畱﹐黃袍云「更展三年。」一姬奉玻璃碗酒一勺﹐棗二枚﹐一姬就首上取金鳳釵插其首﹐黃袍以一詩絳囊置之胸間。寤也五鼓﹐歷歷與朱言之﹐相對驚詫。朱云「試已同往仰山炷香。」才至廟﹐與夢中所見更無少異﹐玻璃碗見在後殿﹐二姬如生﹐但一姬首無金鳳釵。祝者云「七月十二三間失去。」還捨﹐越一夕揭曉﹐朱某第三名。次年過省登第。後三年﹐王一疾而卒﹐正符黃袍所展之數。其弟夢王來云「今爲仰山第三姬也。」朱爲南雄法曹﹐自作一傳﹐以紀其本末。

卷下

《傳》曰「多聞闕疑﹐愼言其餘﹐則寡尢。」夫尢者﹐言之所由出也。聞不厭多﹐疑則有闕﹐言之謹余﹐尢則寡矣。余《貴耳》三集成﹐乃補拾前二集之遺﹐可以絕筆矣。未能守聖門寡尢之訓﹐粗可備稗官虞初之求﹐必不忘其事之陋也。紹興間﹐泰發與會之失歡﹐諸子多稡前朝所聞﹐猶未成編﹐或者以作私史告﹐稔成書禍﹐則知文字之害人也如此。始信言之爲言﹐尢之階也。余每得江湖朋舊書﹐云翁以多言得放逐﹐不宜有此集﹐可謂不善處患難者。余答書云「儀舌尙在﹐焉可忘言。子非魚﹐焉知魚之樂﹖」東裏張端義﹐淳祐丙午閏四月四日書。

宣和七年﹐南郊畢﹐恭謝上淸儲祥宮﹐聞金人已破燕山﹐車駕亟還禁中。夜二鼓﹐中人梁兢持宸翰一紙宣示﹐惟書黃中來。旣入對﹐上獨坐一橫榻﹐兩宮娥擎燭。上曰「邊警如此﹐盡是蔡攸匿下﹐不令朕知﹐煩卿先艸一詔﹐盡言朕失﹐以謝天下。」連進二艸﹐皆不稱上意﹐再三宣諭﹐只要感動人心﹐不須歸過宰輔﹐只說朕不是。第三章

稍愜上意﹐親筆攺寫成﹐卽時降出。上曰「卿未可去。適來李邦彥等﹐皆譸張失措﹐且去外面商量。此詔是朕自思算﹐更有二事待與卿說。朕欲遣王黼﹑蔡攸等分守大河﹐盡籍內臣貴戚幸佞家財抵備犒軍﹐朕傳位與皇太子﹐淵聖名。朕移軍長安﹐保捍關中爲根本。卿可就此爲朕處置﹐明日便要都了﹐只是未有人做宰相。」是夜二府皆至銀臺門矣﹐罪己詔下。忽吳敏拜少宰﹐李綱拜尙書左丞。淵聖登極﹐道君南幸﹐向來禦筆皆不行。內禪之前﹐上諭曰「處置許多事﹐蔡攸盡道不是﹐只傳位一事﹐靠要做他功勞。」淵聖嗣位﹐臺諫交章請誅京﹑攸﹐𨿽楊中立不免宣言蔡攸無罪之語。但見論者紛然以誅王黼爲快﹐而右蔡氏矣。

徽宗北狩﹐有諜者持一黃中單來﹐禦書云「趙岐注《孟子》」﹐付黃潛善諸人審思之。孟卽瑤華太后﹐趙卽康王﹐髙宗由是中興。載《泣血錄》。

眞廟宴近臣﹐語及《莊子》﹐忽命秋水至﹐則翠鬟綠衣一小女童﹐誦《秋水》一篇﹐聞者竦立。

昔聞仁宗時﹐有外臣奏陛下不蚤立太子﹐有播遷之禍。仁宗大怒﹐問宰執曰「朕未立皇子﹐如何比朕如唐明皇有播遷之禍﹖」宰相奏云「陛下果是播遷﹐不及明皇﹐當時明皇幸蜀﹐尙有肅宗卽位靈武﹐陛下無肅宗爲子﹐委不及明皇。」仁宗怒釋﹐建立之議始堅。

孝皇一日宣押王丞相﹑趙丞相﹑施元樞﹑周大參﹐幸一燕﹐咨訪政事。駕方禦座﹐見禦案上有一黃綾冊﹐上忽駕興﹐二相不敢近看﹐獨周大參略開一看﹐不覺吐舌﹐復掩冊如初。移時上來﹐遽問卿等不曾看此冊否﹖皆以不敢對。來日﹐周大參入堂﹐首與二相言﹐此冊卽是前宰執所進臺諫姓名﹐見今宰執所進擬者皆在焉。孝皇聖斷﹐不可測度﹐前相旣去﹐後相卽拜﹐卻除前相進擬臺諫﹐後相𨿽有進擬﹐慮其立黨不除﹐恐臺諫奉承後相風旨﹐以攻前相﹐所以存進退大臣之體。今則不然﹐一相去﹐臺諫以黨去﹐一相拜﹐臺諫以黨進。況自嘉定副封之靡﹐前帝宏規廢矣。

髙宗﹑孝宗在禦﹐每三年大比下詔﹐先一日﹐奉詔露天默禱曰「朝廷用人﹐別無他路﹐止有科舉﹐願天生幾个好人﹐來輔助國家。」及進殿試策題﹐臨軒唱名﹐必三日前精禱於天。所以紹興﹑淳熙文人才士﹐彬彬在朝。此二祖祈天之效如此。

壽皇過南內﹐徳壽問近日臺臣有甚章疏﹐壽皇奏云「臺臣論知閣鄭藻。」徳壽云「說甚事﹖不是說他娶嫂﹖」壽皇奏云「正說此事。」徳壽云「不看執柯者面﹖」壽皇問﹕「執柯者誰﹖」徳壽云「朕也。」壽皇驚灼而退﹐臺臣卽時去國。

徳壽丁亥降聖﹐遇丙午慶八十﹐壽皇講行慶禮上尊號﹐周益公當國﹐差官撰冊文。讀冊書冊﹐擬楊誠齋﹑尢延之﹐各撰一本﹐預先進呈。益公與誠齋鄕人﹐借此欲除誠齋一侍從爲潤筆。冊文壽皇披閱至再﹐卽宣諭益公﹕「楊之文太聱牙﹐在禦前讀時生受﹐不若用尢之文溫潤。」益公又思所以處誠齋﹐奏爲讀冊官。壽皇云「楊江西人﹐聲音不淸﹐不若移作奉冊。」壽皇過內﹐奏冊寶儀節﹐及行禮官讀至楊某﹐徳壽作色曰「楊某尙在這里﹐如何不去﹖」壽皇奏云「不曉聖意。」徳壽曰「楊某殿冊內比朕作晉元帝﹐甚道理﹖」楊卽日除江東漕﹐誠齋由是薄憾益公。

孝宗朝幸臣𨿽多﹐其讀書作文不減儒生﹐應制燕閒﹐未可輕視。當倉卒翰墨之奉﹐豈容宿撰﹖曾覿﹑龍大淵﹝本名奫﹐孝宗寫開二字﹞﹑張掄﹑徐本中﹑王抃﹑趙弗﹑劉弼﹐中貴則有甘昺﹑張去非﹑弟去爲﹐外戚則有張說﹑吳琚﹐北人則有辛棄疾﹑王佐﹐伶人則有王喜﹐棋國手則有趙鄂﹐當時士大夫﹐少有不遊曾﹑龍﹑張﹑徐之門者。

張景卿因奏對﹐仁宗曰「卿亦出孤寒﹖」張對曰「臣本書生﹐陛下擢至中丞﹐三子皆服冠裳。陛下春秋髙﹐主暢虛﹐臣非孤寒﹐陛下乃孤寒也。」上嘉納之。

道君北狩﹐在五國城﹐或在韓州﹐凡有小小凶吉喪祭節序﹐北國必有賜賚﹐一賜必要一謝表。北國集成一帙﹐刊在榷場中博易﹐四五十年﹐士大夫皆有之。余曾見一本﹐更有李師師小傳﹐同行於時。李抄本作呂。

道君幸李師師家﹐偶周邦彥先在焉﹐知道君至﹐遂匿於牀下。道君自攜新橙一顆云「江南初進來。」遂與師師謔語。邦彥悉聞之﹐檃栝成《少年遊》云「並刀如水﹐吳鹽勝雪﹐纖手破新橙。」後云「嚴城上﹐已三更﹐馬滑霜濃﹐不如休去﹐直是少人行。」李師師因歌此詞﹐道君問誰作﹖李師師奏云「周邦彥詞。」道君大怒﹐坐朝宣諭蔡京云「開封府有監稅周邦彥者﹐聞課額不登﹐如何京尹不按發來﹖」蔡京罔知所以﹐奏云「容臣退朝﹐呼京尹叩問﹐續得復奏。」京尹至﹐蔡以禦前聖旨諭之。京尹云「惟周邦彥課額增羨。」蔡云「上意如此﹐只得遷就將上。」得旨﹐周邦彥職事廢弛﹐可日下押出國門。隔一二日﹐道君復幸李師師家﹐不見李師師﹐問其家﹐知送周監稅。道君方以邦彥出國門爲喜﹐旣至不遇﹐坐久﹐至更初李始歸﹐愁眉淚睫﹐憔悴可掬。道君大怒云「爾去那里去﹖」李奏﹕「臣妾萬死﹐知周邦彥得罪押出國門﹐略致一杯相別﹐不知官家來。」道君問﹕「曾有詞否﹖」李奏云「有《蘭陵王》詞。」今「柳陰直」者是也。道君云「唱一徧看。」李奏云「容臣妾奉一杯﹐歌此詞爲官家壽。」曲終﹐道君大喜﹐復召爲大晟樂正﹐後官至大晟樂樂府待制。邦彥以詞行﹐當時皆稱美成詞﹐殊不知美成文筆大有可觀﹐作《汴都賦》﹐如箋奏雜著﹐皆是傑作﹐可惜以詞掩其他文也。當時李師師家有二邦彥﹐一周美成﹐一李士美﹐皆爲道君狎客﹐士美因而爲宰相。吁﹗君臣遇合於倡優下賤之家﹐國之安危治亂﹐可想而知矣。李抄本作呂。

孝皇聖明﹐亦爲左右者所惑。有一川官得郡陛辭﹐有宦者奏知﹐來日有川知州上殿﹐官家莫要笑。壽皇問﹕「如何不要笑﹖」「外面有一語云﹕『裹上襆頭西字臉』﹐恐官家見了笑﹐只得先奏。」所謂知州者﹐面大而橫闊﹐故有此語。來日上殿﹐壽皇一見﹐憶得先語便笑。「卿所奏不必宣讀﹐容朕宮中自看。」愈笑不已。其人在外曰「早來天顏甚悅﹐以某奏札稱旨。」殊不知西字臉先入之言﹐所以動壽皇之笑也。

王尙之爲郎日﹐輪對一札﹐乞減宮嬪之冗。壽皇問﹕「卿是外臣﹐如何知朕宮中事﹖」「臣備員內府丞﹐見每月宮中請給﹐歷歷具道大小請給細數。」壽皇大喜﹐卽日除浙漕﹐卻不及作侍從﹐曾作太府卿。

髙孝二朝﹐帥蜀必要臨遣﹐未嘗就外除﹐亦以蜀爲重事。廟堂欲除崔菊坡先生﹐覺菊坡之意未就﹐司諫王貫卿上疏﹐指以士大夫辭難避事﹐不肯任朝廷之委用。疏上後﹐菊坡之命始出﹐菊坡只得一行。在九江時﹐余往見之﹐扣其入蜀之意﹐菊坡自言「朝廷以蜀中散亂﹐令某整齊之。」余進曰「今天下散亂﹐豈特一蜀耶﹖朝廷何不畱先生整齊天下之散亂﹐而獨私於蜀耶﹗」菊坡唯唯而已。近湯季能有辭難避事之疏﹐三十年間兩見之﹐恨無菊坡再見此疏也。

壽皇問王抃﹐如何北使在庭舞蹈極可觀﹐此間舞蹈皆不及之。抃奏云「北人袖窄﹐但公裳袖大﹐一舉手便可觀﹔南人袖內外俱寬大﹐舉手便不可看。」北人視此爲大禮數﹐徳壽﹑孝宗在禦時﹐閣門多取北人充贊喝﹐聲雄如鐘﹐殿陛間頗有京洛气象。自嘉定以來﹐多是明﹑臺﹑溫﹑越人在閣門﹐其聲皆鮑魚音矣。

壽皇以孝治天下﹐有大理寺孫寺丞﹐失記其名﹐匿服不丁母憂﹐壽皇怒﹐欲誅之﹐奏知徳壽云「孫某不孝﹐欲將肆諸市朝。」徳壽云「莫也太甚。」遂黥面配廣南﹐數年得歸。余兒時曾見之。今之士大夫﹐甚至聞訃﹐仕宦冒榮自若﹐衰絰有不曾著者﹐食稻衣錦﹐汝安則爲之﹐聖門之訓﹐天理滅絕﹐去禽獸幾希﹗

宣和元年間﹐髙麗遣使﹐一旦忽上奏﹐以其王病求醫﹐上擇二良醫往﹐歲餘方歸。二醫奏王館醫甚勤﹐謂曰「髙麗小國﹐世荷國恩不敢忘。聞天子用兵﹐遼實兄弟國﹐苟存之﹐猶是爲中國捍邊﹐女眞乃新起﹐不可交也。願二醫告諸天子﹐早爲之備。」

慈寧殿賞牡丹﹐時椒房受冊﹐三殿極歡﹐上洞達音律﹐自制曲﹐賜名《舞楊花》﹐停觴命小臣賦詞﹐俾貴人歌以侑玉卮爲壽﹐左右皆呼萬歲。詞云「牡丹半坼初經雨﹐雕檻翠幕朝陽。嬌困倚東風﹐羞謝了羣芳。洗煙凝露向淸曉﹐步瑤臺月底霓裳。輕笑淡拂宮黃﹐淺擬飛燕新妝。楊柳啼鴉晝永﹐正秋千庭館﹐風絮池塘。三十六宮簪艷粉濃香。慈寧王殿慶淸賞。占東君誰比花王。良夜萬燭﹐熒煌影裏﹐畱住年光。」此康伯可《樂府》所載。

壽皇使禦前畫工寫曾海野喜容﹐帶牡丹一枝﹐壽皇命徐本中作贊﹐云「一枝國艷﹐兩鬢東風。」壽皇大喜。

紹興初﹐楊存中在建康﹐諸軍之旗中有雙勝交環﹐謂之二聖環﹐取兩宮北還之意﹐因得美玉﹐琢成帽環進髙廟﹐曰尙禦裹。偶有一伶者在旁﹐髙宗指環示之﹐此環楊太尉進來﹐名二勝環。伶人接奏云「可惜二聖環﹐且放在腦後。」髙宗亦爲之攺色。所謂工執藝事以諫。

向薌林因入對﹐論奏甚久﹐上顧問再三﹐中書舍人潘良貴攝左史﹐忽出位言曰「天時暑甚﹐向某不合以無益之言﹐久勤聖聽。」公退﹐上章待罪﹐且乞致仕。或者謂榻前因奏端研書畫﹐潘有此言。五峯行狀大略相似﹐所奏不同耳。

方臘作亂﹐朝廷捕之﹐獻言者曰「若急請於朝﹐以劉公安世守南都﹐陳公瓘鎭金陵﹐人望歸之﹐可不勞兵而破矣。」此薌林語也﹐致堂先生行狀中載之。

王丞相欲進擬辛幼安除一帥﹐周益公堅不肯。王問益公云「幼安帥材﹐何不用之﹖」益公答云「不然﹐凡幼安所殺人命﹐在吾輩執筆者當之。」王遂不復言。

孝皇朝不許宰相進擬鄕人﹐王丞相在相位八年﹐林子中亦鄕人﹐八年不得除命。

吳越錢王入朝﹐太祖曰謀下江南﹐許以舉兵援助﹐歸語其臣沈倫﹐倫再三嗟嘆。錢王扣之﹐倫云「江南是兩浙之籓籬﹐藩籬若撤﹐堂奧豈得而安耶﹖大王指日納土矣。」宣和年﹐結女眞攻契丹﹐契丹果滅﹐隨卽二帝北狩﹐此亦自撤藩籬也。今又以滅金國﹐蒙古橫行襄蜀﹐此又自撤藩籬矣。喬行簡爲淮西漕﹐便民五事﹐曾說此一項﹐是亦祖江南之沈倫也。

壽皇賜宰執宴﹐禦前雜劇妝秀才三人﹐首問曰「第一秀才仙鄕何處﹖」曰「上黨人。」次問﹕「第二秀才仙鄕何處﹖」曰「澤州人。」又問﹕「第三秀才仙鄕何處﹖」曰「湖州人。」又問﹕「上黨秀才﹐汝鄕出甚生藥﹖」「某鄕出人參。」次問﹕「澤州秀才﹐汝鄕出甚生藥﹖」「某鄕出甘艸。」次問﹕「湖州出甚生藥﹖」「出黃蘗。」「如何湖州出黃蘗﹖」「最是黃蘗苦人。」當時皇伯秀王在湖州﹐故有此語。壽皇卽日召入﹐賜第奉朝請。

何自然中丞上疏﹐乞朝廷並庫﹐壽皇從之。方且講究未定﹐禦前有燕﹐雜劇伶人妝一賣故衣者﹐持褲一腰﹐只有一隻褲口﹐買者得之﹐問如何著﹖賣者云「兩腳並做一褲口。」買者云「褲卻並了﹐只恐行不得。」壽皇卽寢此議。

世之巧宦者﹐皆謂之鉆。班固云「商鞅挾三術以鉆孝公。」嘉定間﹐士大夫有一戲論﹐於從政云將仕皆得攺官﹐獨顏子孔門四科之首﹐不得攺官。夫子曰「回也不攺」﹐顏子鉆錯了。鉆之彌堅﹐如何攺官。

天寶間﹐楊貴妃寵盛﹐安祿山﹑史思明之作亂﹐遂有楊安史之謠。嘉定間﹐楊太后﹑史丞相﹑安樞密﹐亦有楊安史之謠。時異事異﹐姓偶同耳。

平江道士袁宗善曾遇異人﹐得驗狀法﹐遭際三殿﹐賜通眞先生。壽皇一日使中貴持白紙三幅﹐默禱在內﹐令通眞書來。中貴先排定資次﹐第一紙書不可行﹐第二紙書無分﹐第三紙書眞眞二字﹐奏呈壽皇﹐隔數月皆驗。不可行﹐要請陵寢﹐北報不從﹔無分﹐乃小劉娘子要冊後半年而殂﹔眞眞二字﹐乃受禪光宗。後來光宗有心疾﹐壽皇宣通眞﹐私問二眞字﹐通眞奏云「臣書先定﹐二眞合成一字﹐卽字。」壽皇大喜﹐前定皆驗﹐賜賚甚厚。此袁通眞親與先君言。

有一川官在都乞差遣﹐一畱三四年﹐題一詩在僦樓之壁曰「朝看貝葉牢籠佛﹐夜禮星辰取奉天。呼召歸來聞好語﹐初三初四亦欣然。」初三﹑初四卽二僕也。因此詩傳搖京下﹐遂得缺而去。

王黼宅與一寺爲鄰﹐有一僧﹐每日在黼宅溝中流出雪色飯顆﹐漉出洗淨曬漧﹐不知幾年﹐積成一囤。靖康城破﹐黼宅骨肉絕糧﹐此僧卽用所收之飯﹐復用水淘蒸熟﹐送入黼宅﹐老幼賴之無饑。嗚呼﹗暴殄天物﹐聖人有戒。宣和年間﹐士大夫不以天物加意﹐𨿽溝渠污穢中﹐棄散五穀﹐及其餓餒之時﹐非僧積累之久﹐一家皆絕食而死﹐可以爲士大夫暴殄天物者戒。

荊公黜詞賦﹐尊經獨《春秋》﹐非聖經不試﹐所以元祐諸人多作《春秋傳解》。自胡安定先生始﹐如孫莘老輩﹐皆有《春秋集解》﹐則知熙寧﹑元祐諸人議論﹐素不同矣。唐子西云「挾天子以令諸侯﹐諸侯必從﹐然謂之尊君則不可﹔挾《六經》以令百氏﹐百氏必服﹐然謂之尊經則不可。」

蜀士胡其姓者﹐知其女貴﹐能生子作宰相﹐攜入京師﹐尋一朝士生宰相者﹐卽與之。遇道間見韓光祿國華﹐拜於馬首云「三年在京師﹐閱人多矣。光祿必生宰相子﹐敢以女爲獻。」後果生魏公。今韓氏家廟有胡夫人﹐卽斯人女也。

錢參政良臣之妻弟章其姓者﹐自南康守回﹐忽進擬浙東倉﹐孝皇忽云「執政妻黨﹐便得好官。」參政李彥穎奏云「章守南康有聲﹐諸臺列薦﹐以此除激勵作郡者。」章某見乞祠﹐孝皇云「且與祠。」章由是而不復起矣。

謝文昌源明﹐館伴北使﹐時寧廟初卽位﹐定冊時諸臣頗有議論﹐北使忽問謝云「伊尹放太甲於桐﹐此何義﹖」指光宗屬疾而言。謝答曰「有伊尹之志則可﹐無伊尹之志則不可。」避一簒字﹐朝論甚偉。

李季章奉使北庭﹐虜館伴發一語云「蘇東坡作文愛用佛書中語。」李答云「曾記《赤壁懷古》詞所云﹕『羽扇綸巾﹐談笑間﹐檣艫灰飛煙滅。』所謂『灰飛煙滅』四字﹐乃《圓覺經》中語云『火出木燼﹐灰飛煙滅』也。」北使默無語。

開禧議和﹐首遣方信孺通書奉使﹐和議未成﹐欲遣輔漢卿﹐輔辭以考亭諸生﹐老不稱使﹐乃薦王都廂楠代爲行人。王往還至四﹐敵有一伴使顏元者﹐問韓侂冑是甚麼人﹖答云「魏公之孫﹐吳太后之肺腑﹐有擁佑之勛。」又問云「官裏如何信任他﹐不知去得他否﹖」王答云「大臣去畱﹐出自聖斷。」伴使就懷中取出本朝省札﹐韓侂冑軍怒﹐已擊死。王爲之驚駭。當時一語之差﹐豈不失兩國之體﹖則知專對之爲難事也。

衛社稷宗社者﹐大臣職也﹔死社稷宗社者﹐大臣之不幸也。韓侂冑柄國﹐皆由道學諸公激之使然。紹熙五年七月﹐光宗屬疾﹐寧皇未內禪﹐外朝與中禁勢相隔絕﹐趙忠定招侂冑通太后意﹐中官關禮同任往來之旨。寧廟卽位﹐諸公便掩侂冑一日之勞﹐嗾臺諫給捨攻其專輒之罪﹐此時侂冑本不知弄權怙勢爲何等事﹐道學諸公反教之如此爲之弄權﹐如此爲之怙勢﹐及至太阿倒持﹐道學之禍起矣。後十年﹐坤鑑一進資善一疏﹐起於張鎡﹑吳衡﹑王居安之謀﹐其他皆因人成事者也。和議成﹐奉使許奕﹐吳衡副之。敵索首謀﹐函首至濠﹐二使不敢進﹐小使往返數次。敵云旣是講和﹐必無創出禮數﹐國信不必慮。函首才至敵界﹐敵中臺諫交章言「韓侂冑忠於其國﹐繆於其身﹐封爲忠繆侯。」將函首祔葬於魏公韓某墓下﹐仍札報南朝。當時丘宗卿開督府在建康﹐備坐北札﹐徧札諸州監司。先父適漕淮東﹐親得此札﹐幸一見之。

儂智髙發三解不得志﹐遂起兵兩廣﹐遂有「兩解試攝官」之格。張元因殿試落第﹐徑往西夏﹐自此殿無黜落之士。

施宜生以賀正使來﹐韓子師館伴﹐因語《日射三十六熊賦》云「云屯八百萬騎﹐日射三十六熊。」以八百萬騎對三十六熊﹐何其鮮哉﹗宜生語塞。大抵南北二使﹐皆不深書﹐司射所載﹐熊卽侯也﹐非獸也。

乖厓張公帥蜀時﹐請於朝創用楮幣﹐約以百界。嘗見蜀老儒輩言﹐謂此是世數所關﹐七八年前已及九十九界﹐蜀閫建議﹐虛百界不造﹐而更造所謂第一界﹐行之未久﹐而蜀遂大壞。時數之論﹐於是爲可信。

辛卯歲﹐北來人數百輩﹐暫寓於襄陽府九華寺﹐有一人題詩於壁云「干戈未定各何之﹐一事無成兩鬢絲。蹤迹大綱王粲傳﹐情懷小樣杜陵詩。鶺鴒信斷雲千里﹐烏鵲巢寒月一枝。安得中山千日酒﹐陶然直到太平時。」𨿽未爲絕唱﹐讀之亦使人增感也。

少遊《郴陽》詞雲「霧失樓臺﹐月迷津渡﹐桃源望斷知何處。可堪孤館閉春寒﹐杜鵑聲裏斜陽暮。」詩話謂「斜陽暮」語近重疊﹐或攺「簾櫳暮」。旣是「孤館閉春寒」﹐安得見所謂簾櫳﹖二說皆非。嘗見少遊眞本﹐乃「斜陽樹」﹐後避廟諱﹐故攺定耳。山谷詞「杯行到手莫畱殘﹐不到月斜人散」﹐詩話謂或作「莫畱連」﹐意思殊短。又嘗見山谷眞迹﹐乃是「更畱殘」﹐詞意便有斡旋也。

鶴山先生母夫人方坐蓐時﹐其先公晝寢﹐夢有人朝服入其臥內﹐因問爲誰﹖答曰「陳了翁。」覺而鶴山生﹐所以用其號而命名。陳瑩中前三名登第﹐後兩甲子﹐鶴山中第﹐亦第三名。其出處風節相似處極多。在東南時﹐有了翁家子孫﹐必異遇之。

章子厚在政府﹐有惇賊邦曲之號。一日邦直又復唐巾裹﹐子厚曰「未消爭競﹐只煩公令嗣戴來略看。」子由語張文潛曰「廟堂之上﹐謔語肆行﹐在下者安得不風靡﹖」

王嘉叟題王龜齡詹事祠堂詩﹕「當時孤論偶相同﹐終始知心每愧公。才見安車延綺季﹐遽嗟石室祀文翁。百年公議分明在﹐一餉紛華究竟空。白髮舊交衰甚矣﹐尙能畱面對髙風。」自注云「始予與龜齡別﹐嘗謂吾輩會合不可常﹐但令常畱面目﹐異時可復相見。龜齡再三擊節﹐後一見必誦此言。」

東坡《水龍吟﹟笛詞》八字謚﹕「楚山修竹如雲﹐異材秀出千林表」﹐此笛之質也﹔「龍須半翦﹐鳳膺微漲﹐玉肌勻繞」﹐此笛之狀也﹔「木落淮南﹐雨晴雲夢﹐月明風裊」﹐此笛之時也﹔「自中郎不見﹐將軍去後﹐知辜負﹐秋多少」﹐此笛之事也﹔「聞道嶺南太守﹐後堂深綠珠嬌小」﹐此笛之人也﹔「綺窗學弄﹐涼州初試﹐霓裳未了」﹐此笛之曲也﹔「嚼徵含宮﹐泛商流羽﹐一聲雲杪」﹐此笛之音也﹔「爲使君洗盡﹐蠻煙瘴雨﹐作霜天曉」﹐此笛之功也。五音已用其四﹐乏一「角」字。「霜天曉」﹐歇後一「角」字。

歐陽公《論琴帖》﹕「爲夷陵令時﹐得琴一張於河南劉﹐蓋常琴﹔後作舍人﹐又得一琴﹐乃張奧琴也﹔後作學士﹐又得一琴﹐則雷琴也。官愈昌﹐琴愈貴﹐而意愈不樂。在夷陵﹐靑山綠水﹐日在目前﹐無復俗累﹐琴𨿽不佳﹐意則自釋﹔及作舍人學士﹐日奔走於塵土中﹐聲利擾擾﹐無復淸思﹐琴𨿽佳﹐意則昏雜﹐何由有樂﹖乃知在人不在器也。若有心自釋﹐無弦可也。」

濮上陳摶以《先天圖》傳種放﹐放傳穆修﹐修傳李之才﹐之才傳邵雍。放以《河圖》《洛書》傳許堅﹐堅傳範諤昌﹐諤昌傳劉牧。修以《太極圖》傳惇頤﹐惇頤傳二程。濓溪得道於異僧壽涯﹐晦庵亦未然其事﹐以異端疑之。

漢人尙气好博﹐晉人尙曠好醉﹐唐人尙文好狎﹐本朝尙名好貪。

韓愈﹑皇甫湜﹐一世龍門﹐牛僧儒攜所業謁之﹐其首篇《說樂》﹐韓見題﹐卽掩卷而問曰「且道拍板喚作甚﹖」牛曰「樂句。」二公大稱賞之﹐因此名動京師。

黃初年三月癸卯﹐月犯心﹐大星占曰「心爲天王位﹐王者惡之。」四月癸巳﹐蜀先主殂於永安宮。客星歷紫宮而劉聰殞﹐彗星掃太微而苻堅敗﹐熒惑守帝坐而呂隆破。晉庾翼與兄冰書曰「歲星犯天闕﹐江東無他﹐而季龍頻年閉關。」餘甲子年侍親出蜀﹐在荊南沙市﹐申未間見一星自東南飛在西北﹐如世之火珠狀﹐其光數丈長﹐久而成一皇字。丙寅冬﹐吳曦叛。丁亥年﹐余爲儀眞錄參﹐十月二十三日夜﹐因觀天象﹐見一星入月﹐算歷者鄒淮絕早相別云「昨夜星入月﹐恐兩淮兵動不可住。」徑喚渡過建康。余問之前有此否﹖鄒云「漢獻帝時﹐曾一次星入月﹐今再見也。」十一月十二日﹐劉倬舉兵僇季姑﹐姑反戈﹐一城狼狽﹐倬以身免﹐繼此兵禍未泯也。庚寅年﹐余丞浦江﹐三月間近午日﹐色略覺昏﹐意謂日蝕﹐外看山林屋宇﹐皆成靑色﹐及兄弟骨肉相看﹐面皆如鬼﹐其色靑甚。如此日不移影﹐至酉方動。是年有繆春武庫之變。余嘗在方冊間﹐或書此怪異﹐終未便信﹐豈謂身自見之。

東海中有山曰度朔﹐上有大桃盤屈三千里﹐其卑枝向東北曰鬼門﹐萬鬼所由往來也。上有二神人﹐一曰神荼﹐一曰郁壘﹐主治害鬼。世人刊此桃梗﹐正歲以置門戶﹐此出《戰國策》桃梗注。

粉白黛黑﹐《戰國策》張儀曰「鄭周之女﹐粉白黛黑。」注云「黛黑﹐非知而見之者﹐以爲神。」《漢武故事》曰「上起明光宮﹐發燕趙美女二千人充之﹐皆自然美麗﹐不使粉白黛黑。」又《楚辭﹟大招》曰「粉白黛黑﹐施芳澤只。」惟韓文公《送李願歸盤谷序》乃云「粉白黛綠」﹐東坡《答王定國書》「粉白黛綠者﹐系君火宅中狐貍﹑射幹之流﹐願以道眼看破」﹐方變黑爲綠字。

丘宗卿帥蜀﹐陛辭奏壽皇﹕「吳家兵太專﹐他日必有可慮。此時吳挺爲興州都統﹐兼知興州﹐乞得二庚牌﹐臣緩急可用。」居無何﹐挺殂﹐宗卿急發庚牌﹐檄張詔交軍﹐除興州都統﹐西兵姓移於他姓。自開禧間﹐吳曦再領興州兵﹐北伐之事興﹐曦果以叛聞﹐人服宗卿之遠見。宗卿與京仲遠爲代﹐京在蜀時﹐適有瀘州張庭芬之變﹐仲遠寬厚﹐僇其渠魁﹐餘皆從釋。京偶帶都吏行﹐宗卿就仲遠舟中擒去﹐立斬之﹐仲遠大不樂。後仲遠作相﹐宗卿家食十年﹐能知吳氏之兵必叛﹐不知仲遠之作相﹐何明於彼﹐不明於此耶﹖開禧兵興﹐始開制閫﹐主行和議﹐復開督府﹐年已八十餘矣。

黃巢五歲﹐侍翁父爲菊花聯句﹐翁思索未至﹐巢信口應曰「堪與百花爲總首﹐自然天賜赭黃衣。」巢之父怪欲擊巢﹐乃翁曰「孫能詩﹐但未知輕重﹐可令再賦一篇。」巢應之曰「颯颯西風滿院栽﹐蕊寒香冷蝶難來。他年我若爲靑帝﹐移共桃花一處開。」跋扈之意﹐已見嬰孩之時﹐加以數年﹐豈不爲神器之大盜耶﹗

「筆之用以月計﹐墨之用以歲計﹐硯之用以世計。筆最銳﹐墨次之﹐硯鈍者也﹐豈非鈍者壽而銳者夭乎﹖筆最動﹐墨次之﹐硯靜者也﹐豈非靜者壽而動者夭乎﹖於是得養生焉﹐以鈍爲體﹐以靜爲用﹐惟其然﹐是以能永年。」此唐子西《硯銘》。

東坡作《病鶴》詩﹐嘗寫「三尺長脛瘦軀」﹐闕其一字﹐使任徳翁輩下之﹐凡數字﹐東坡徐出其稿﹐蓋「閣」字也。此字旣出﹐儼然如見病鶴矣。

王萬年副都統﹐因貽書岷峨山抝牛和尙﹐不答書﹐但與來人說﹕「傳語太尉早歸。」人至﹐問和尙有書無書﹐堅不肯說。萬年云「我已知了﹐爾直說。」久而方云「和尙請太尉早歸。」三日後﹐盥潄間卽逝。人問抝牛﹐云王太尉是第六洞萬年鬼王﹐所以姓王名萬年。

均州武當山﹐眞武上升之地﹐其靈應如響。均州未變之前﹐敵至﹐聖降筆曰「北方黑煞來﹐吾當避之。」繼而眞武在大松頂現身三日﹐民皆見之。次年有範用吉之變。敵犯武當﹐宮殿皆爲一空﹐有一百單五歲道人﹐首殺之﹐則知神示人有去意矣。浮光未破之前﹐開城濠得一鐵坐佛﹐髙三丈﹐城東元有鐵佛寺﹐其僧請歸本寺﹐百餘軍輿之不動﹐軍帥禱之﹐許以艸創小寺安奉﹐只用三五十輩小兒輿之卽行。後差老巫媼奉事﹐凡有病告者﹐飲佛水卽安。端平四年﹐敵圍城﹐炮聲震天﹐鐵佛爲之撼戰。後敵攻定城﹐敵人以炮坐罩鐵佛於其下﹐光州遂失。《左傳》云「國將興﹐聽於人﹔國將亡﹐聽於神。」卽此意也。

歐陽詢《藝文類聚》有爲禽獸九錫﹐以雞爲稽山子﹐以驢爲廬公者。吳越毛勝撰《水族加思簿》﹐以海龍爲君﹐各有詞令﹐祖歐陽之遺意也。

仕之不稱者﹐許郡將或部使者兩易其任﹐謂之對移。漢薛宣爲左馮翊﹐以頻賜令薛恭本縣孝者﹐未嘗知治民﹐而粟邑令尹賞久用事﹐宣卽奏賞與恭換縣﹐乃對移所起也。

天道尙左﹐星辰左轉﹐地道尙右﹐瓜瓠右累。蟻穴知雨﹐鳥鵲知風﹐燕遜戊己﹐鵲背太歲﹐魚聚北道﹐鍼浮南指﹐葵知南日﹐菊知隕霜﹐此物之靈也。人有不節醉飽﹐不謹寒暑﹐孰謂人爲萬物之靈﹖因書爲座右銘。

四夷附錄內典云「人火得水而滅﹐龍火得水而熾。」信有此理﹐陰陽自然變化論云「龍能變水﹐人能變火﹐龍不見石﹐人不見風﹐魚不見水﹐鬼不見地。」此亦理也。

士大夫最怕有虛名﹐虛名一勝﹐不爲朝廷福。眞西山負一世盛名﹐豈西山眞欲愛名於天下﹐天下自聞其名而起敬耳。及史同叔之死﹐天下之人皆曰眞直院入朝﹐天下太平可望。及其入朝﹐前譽小減。省試主文﹐爲輕薄子作賦曰「誤南省之多士﹐眞西山之餓夫。」都下諺曰「若要百物賤﹐須是眞直院。及至喚得來﹐攪做一鑊面。」如是則聲名自是一項﹐事業自是一項。江南地土淺薄﹐士大夫只做得一項﹐做不得兩項。

市井呼盧﹐盧四也。博徒索采曰四﹐紅赤緋皆一骰色也﹐俗說唐明皇與貴妃喝采﹐若成盧﹐卽賜緋之義。《楚辭﹟招魂》「成梟而牟」﹐牟卽盧也﹐又曰玈。杜子美詩「繞牀大叫呼五白﹐袒裼不肯成梟盧」﹐注謂劉穆之兄劉毅﹐家無儋石之儲﹐呼盧一擲百萬﹐共舉大事﹐何謂無成﹖又詩「劉毅從來布衣願﹐家無儋石輸百萬」。唐李翺撰《五木經》﹐元革注云「雉爲二﹐梟爲六﹐盧爲四。」

錢穆父尹開封﹐有店主告有道人獨賃一房﹐每日以新錢三千置之座側﹐沽酒市肉﹐迄暮而還﹐乃攜炭一小籃入房中﹐人語小定﹐則擁鑪鑄錢﹐未半夜三千成矣﹐不敢不告。穆父遣人邏之﹐道人迎揖曰「大尹來要貧道否﹖」至庭下﹐穆父詰之曰「爾必有術﹐何敢於輦轂下爲之﹖」道人曰「貧道鑄者泥錢﹐不曾用銅﹐似不礙法令﹐但得半幹半濕泥一塊﹐以兩錢脫就便可成。」穆父命取泥試之﹐逡巡成泥錢一千﹐以索貫之呈。穆父大怒﹐擲於案旁﹐激而有聲﹐迸散在地﹐道人忽不見。取其錢重穿之﹐每錢背二口字﹐知其洞賓也。今以鐵化銅爲錢﹐亦近於用泥矣。

淳熙間﹐省元徐履因功名之念太重﹐遂有心恙之疾。殿試﹐用卷子寫一枝竹﹐題曰「畫竹一竿」﹐送上試官。朝廷亦優容之﹐以省元身後一官與其子﹐子亦恙﹐官亦絕。

席大光以母葬﹐碑銘皆數千言﹐屈吳傅朋書之﹐大光立於碑側﹐不數字﹐必請傅朋憩偃﹐終日不能兼備﹐傅朋病之。至夜分﹐潛起秉燭而書﹐大光聞之起﹐立以文房玩好之物盡歸之﹐預儲六千緡而潤毫。或曰傅朋之貧脫矣。未幾而大光死﹐傅朋嘆曰「吾之貧﹐分也。大光之死﹐由我也。」

眞定大歷寺有藏殿﹐𨿽小而精巧﹐藏經皆唐宮人所書﹐經尾題名氏極可觀。佛龕上有一匣﹐開鑰有古錦儼然﹐有開元賜藏經敕書﹐及會昌以前賜免拆殿敕書。有塗金匣《藏心經》一卷﹐字體尢婉麗﹐其後題曰「善女人楊氏﹐爲大唐皇帝李三郎書。」寺僧珍寶之。

吳江長橋﹐焚於庚戌之變。紹興四年﹐新橋復成﹐縣令楊同者﹐謀新之始﹐未嘗委一吏﹐末嘗科一夫﹐但命十僧分幹。一橋之利﹐可支百年﹐始謀興工﹐亦俾諸僧分諭上戶﹐往往出資爲助。震澤王闈者﹐朱勔之黨﹐乃積逋數千緡﹐連劵百紙﹐請同自督之。同笑曰「此逋豈可督也﹗」徐命闈坐﹐取火盡焚其劵。同以臺疏因擾民而罷﹐此闈嗾之。

曹友聞﹐鳳州人﹐爲天水軍教授。有學職時當可﹐乃天水巨室。辛卯冬﹐聞蒙古深入﹐天水守倅棄城不守﹐時當可藉家丁﹐推友聞爲主守城。李說齋作帥﹐知其事實﹐寫旗贈之曰「狀元及第三年有﹐教授提兵四海無。」後戰死於大安軍雞翁關﹐此丙申年也。

李昴英﹐字俊眀﹐廣人也。主上諒陰榜第三名及第﹐初任臨汀推官﹐陳孝嚴激軍變﹐盡出家資撫定之。曾治鳳帥廣﹐激曾忠之變。崔菊坡臨城﹐借用經略司印撫諭﹐李縋城入賊﹐曉以禍福﹐五羊城郭得全。賊之肇慶就捕﹐朝廷錄功名之首﹐除榮王府教授﹐亦因朝臣之請﹐李力辭不供職﹐但云素無學問﹐難以移气習。士論韙之。

陳習庵﹐名塤﹐省元﹐父母求子於佛﹐照光禪師就上寫一偈﹐末後二句云「諸佛菩提齊著力﹐只今生个大男兒。」此十月三十日書﹐至十二月三十日習庵生﹐父母乞名於佛﹐照光曰覺老﹐余親見二狀。習庵無髭﹐有則去之﹐凡有除目﹐卽先夢見住院前身﹐卽一尊宿也。

臨安中瓦在禦街中﹐士大夫必遊之地﹐天下術士皆聚焉。凡挾術者﹐易得厚獲之來﹐數十年間﹐向之術行者﹐皆多不驗﹐惟後進者﹐術皆奇中。有老於談命者﹐下問後進﹕「汝今之術﹐卽我向之術﹐何汝驗﹐我若何不驗﹖」後進者云「向之士大夫之命﹐占得祿貴生旺﹐皆是貴人﹔今之士大夫之命﹐多帶刑殺衝擊﹐方是貴人。汝不見今日爲監守﹑司帥閫者﹐日以殺人爲事﹐汝之術所以不驗也。」老者嘆服而去。

伶者﹐自漢武時東方朔以諧謔進﹐其間以言語盡規導之意﹐至唐髙力士輩出﹐人主溺於宴安鴆毒﹐爲君之道絕矣﹗及五代李亞子﹐歐陽公作《伶人傳》首焉﹐極稱請箭前驅﹐縞素從戎﹐系燕父子以組函梁君臣首﹐入於太廟﹐還矢先王﹐而告以成功﹐其意气之盛﹐何其壯哉﹗晚年耽於詼諧﹐與周匝﹑景進﹑敬新磨狎泄﹐終至亡國﹐死無以葬﹐以樂器焚之﹐何其始英武后荒迷耶﹗嘗讀放翁《南唐書》﹐有一事可取。李王召一名將欲害之﹐酌酒一杯與其將飲﹐將知內有毒﹐堅不肯飲﹐奉杯前曰「臣當先奉爲王壽。」君臣交爭不決。有一伶人自殿下舞上殿曰「此酒臣先飲。」奪將手中杯﹐一舉而盡。再舞下殿﹐及殿門而卒。一時倉卒﹐遂解君臣之疑。𨿽曰小人以一死存國體﹐可謂知幾之士矣。

晉王衍口不言錢﹐彊名阿堵﹐俗言兀底律貪之謂也。古語云「少則樂﹐無則憂﹐多則累。」又曰「牢收長物金三品﹐密寫虛名墨一行。」又曰「須知世上金銀寶﹐借汝閒看六十年。」又曰「饒君且恁埋藏卻﹐煞有人曾作主來。」積而能散﹐君子韙之﹐爲富不仁﹐古人深戒。

曲江有二奇﹐張相國以鐵鑄﹐六祖禪師以銅鑄﹐俗語云「鐵胎相公﹐銅身六祖。」鐵胎有二身﹐一在廟﹐一在郡庠﹔銅身在大鑑寺。廣州天慶觀有銅鑄劉王像﹐當鑄時﹐不像其容﹐殺數匠始成﹐衮冕具在。

達官有癱緩之疾﹐有道人曰「古人已死身不壞﹐今人未死身先壞。」信知古人之死數𨿽盡﹐而所養固在﹐至於百年之歲﹐尙有容貌如生者﹔今人貪利祿則損其心﹐窮嗜欲則喪其本﹐數未盡而軀已腐矣。

楊誠齋帥某處﹐有教授狎一官妓﹐誠齋怒﹐黥妓之面﹐押往謝辭教授﹐是欲愧之。教授延入﹐酌酒爲別﹐賦《眼兒媚》﹕「鬢邊一點似飛鴉﹐莫把翠鈿遮。三年兩載﹐千撋百就﹐今日天涯。楊花又逐東風去﹐隨分落誰家﹖若還忘得﹐除非睡起﹐不照菱花。」楊誠齋得詞﹐方知教官是文士﹐卽舉妓送之。

《史記﹟匈奴傳》「漢遺單於有黃金飾具帶一飭」。《漢書音義》曰「腰中大帶﹐黃金骨紕。」徐廣曰犀毗﹐引《戰國策》趙武靈王賜周紹具帶黃金師比﹐卽帶鉤也。師比﹐卽犀毗也。

升斗古小而今大﹐昔人飲酒有數石不亂者。班固論一夫百畝﹐所收之粟﹐人食月一石五斗。古之人亦今之人也﹐豈有一人能飲數石﹐日食五升者乎﹖

古人有言﹐登公卿之門而不見公卿面目﹐一辱也﹔對公卿面目而莫測公卿之心﹐二辱也﹔識公卿之心不知我之心﹐三辱也。大丈夫寧就萬死﹐不受一辱。

韶州涔水場﹐以鹵水浸銅之地﹐會百萬斤鐵﹐浸煉二十萬銅﹐且二廣三十八郡﹐皆有所輸。或供鉛錫﹐或供銀﹐或供錢﹐歲計四五萬緡。饒監所鑄﹐歲止十五萬﹐二廣未嘗曾見一新錢﹐所在州縣村落﹐未嘗一日無銅錢﹐殊不可曉。所謂會子﹐皆視之棄物﹐不知朝廷一如二廣﹐只使見錢﹐不知會子﹐未知可行否乎﹖

淳熙間﹐有二婦人能繼李易安之後﹕淸庵鮑氏﹐秀齋方氏。方卽夷吾之女弟﹐皆能文﹐筆端極有可觀。淸庵卽鮑守之妻﹐秀齋卽陳日華之室。秀齋能識人﹐有兩館客﹐一陳勉之丞相﹐一陳景南內相。

乾道間﹐有一媵隨嫁單氏﹐而生尙書夔﹐又往耿氏﹐生侍郎延年。及死﹐尙書﹑侍郎爭葬其母﹐事達朝廷﹐壽皇云「二子無爭﹐朕爲葬之。」衣冠家至今爲美談。

呂婆卽呂正己之妻﹐淳熙間﹐姓名亦達天聽。蘇養直家孫女曰蘇婆﹐其嚴毅不可當﹐三五十年﹐朝報奏疏﹐瑯瑯口誦﹐不脫一字。舊京畿有二漕﹐一呂搢﹐一呂正己。搢家諸姬甚盛﹐必約正己通宵飲。呂婆一日大怒﹐逾墻相詈﹐搢之子一彈碎其冠﹐事徹孝皇﹐兩漕卽日罷。今止除一漕﹐自此始。呂婆有女事辛幼安﹐因以微事觸其怒﹐竟逐之。今稼軒「桃葉渡」詞因此而作。

袁彥純尹京師﹐專畱意酒政﹐煮酒賣盡﹐取常州宜興縣酒﹐衢州龍遊縣酒﹐在都下賣。禦前雜劇﹐三个官人﹐一曰京尹﹐二曰常州太守﹐三曰衢州太守。三人爭座位﹐常守讓京尹曰「豈宜在我二州之下。」衢守爭曰「京尹合在我二州之下。」常守問云「如何有此說﹖」衢守云「他是我兩州拍戶。」寧廟亦大笑。

韶州南華寺﹐乃六祖大鑑禪師眞身道場﹐有達麼衣缽存焉。所謂袈裟﹐尙有仿佛﹐而缽猶存有一痕﹐僞劉公主所觸。今寺有補缽莊﹐卽公主捨也。有虎夜必來守衣缽﹐如則天所賜皆不存﹐獨有柳子厚文﹐亦非舊本。更有黃葉齋僧文﹐自稱率土大將軍﹐唐之丁酉年。後彭帥爲經略﹐適有曾忠之變﹐亦是丁酉年﹐遂碎此碑﹐碑陰乃東坡飯僧疏文﹐二碑俱不存矣。

東坡《艾子》有曰「禽大禽大﹐無事早下山去。」托此爲談謔之助﹐世人相傳笑話﹐余因錄一二事以資好事者一笑。有知州未滿﹐交代遽至﹐在任者不肯去﹐赴任者不得入﹐欲赴者怒﹐遂起民兵﹑諸寨兵﹑外縣弓手攻城﹔在任者見事勢急﹐率廂禁軍守城。監司得知按發﹐朝廷曰「攻城者以違年不赴﹐守城者以擅離任所。」聞者莫不大笑。

富家大室多是爲富不仁﹐爲人撰一說以譏之。有一多錢翁﹐每自誇侈﹐我世間飲食品饌﹐水陸畢陳﹐飽飫醲鮮盡矣。思得天上美饌﹐略供匕箸﹐可以延年益壽。或者告之﹐須是齋戒設醮﹐拜章精禱﹐方可感格上天﹐必得賜汝美饌。如此禱告數年。忽一夕正啟醮間﹐有二天神自空虛而下﹐奉一大合﹐呼「愚民﹐天帝賜汝食」﹐拜而受之。愚民得此合﹐再三焚香感戴﹐發合取食﹐但見兩枚火燒而已。愚民懊恨許多時禱告﹐卻得兩个火燒﹐此世所有之物﹐天神叱曰「愚民不曉事﹐汝尋常但喫人火燒﹐今次喫天火燒也。」

史同叔爲相日﹐府中開宴﹐用雜劇﹐人作一士人念詩曰「滿朝朱紫貴﹐盡是讀書人。」旁一士人曰「非也。滿朝朱紫貴﹐盡是四明人。」自後相府有宴﹐二十年不用雜劇。

廣州有二事可怪﹐鹽步頭水﹐客人所買鹽籮﹐必以此水灑之﹐經久不析不化。市舶亭水﹐爲番船必取﹐經年不臭不壞。他水不數日必敗﹐物理不可曉如此。貪泉𨿽有吳隱之詩及有二碑﹐或曰在石門﹐今則不知其所矣。

今之校椅﹐古之胡牀也﹐自來只有栲栳樣﹐宰執侍從皆用之。因秦師垣在國忌所﹐偃仰片時墜巾﹐京尹吳淵﹐奉承時相﹐出意撰制荷葉托首四十柄﹐載赴國忌所﹐遣匠者頃刻添上﹐凡宰執侍從皆有之﹐遂號太師樣。今諸郡守倅﹐必坐銀校椅﹐此藩鎭所用之物﹐今攺爲太師樣﹐非古制也。

余幹有王徳者﹐僭竊九十日爲王﹐有一士人被執作詔云「兩條脛腚﹐馬趕不前﹔一部髭髯﹐蛇鉆不入。身坐銀校之椅﹐手執銅錘之。翡翠簾前﹐好似漢髙之祖﹔鴛鴦殿上﹐有如秦始之皇。一應文武百官﹐不許著艸屨上殿。」王徳就擒﹐此士人得以作詔免。

余幹有一富人﹐作社火迎五聖﹐遂三次往行在看拜郊﹐畫成圖歸。裝官家駕出迎神﹐呼八千人爲細甲軍﹐皆用金銀二紙爲之﹐鹵簿儀衛俱全。又裝一人﹐儼然赭袍坐於輦上。後州郡因訴詞﹐取社首數十人囚死之。此等眞怪事﹐所以迎神社火有禁﹐故有意也。

