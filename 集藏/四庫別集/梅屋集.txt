

欽定四庫全書

集部四

梅屋集

別集類三【宋】

提要

【臣】等謹案梅屋集五卷宋許棐撰棐字忱夫海鹽人嘉熙中居於秦溪自號曰梅屋因以名集首爲梅屋詩槁一卷次融春小綴一卷次爲苐三稿一卷次爲第四稿一卷次爲雜著一卷蓋梅屋詩藳其初集融春小綴其二集故以下稱第三第四稿厲鶚宋詩紀事但稱其有梅屋詩稿融春小綴殊考之未審觀其趁得山間筍蕨春一首本在梅屋稿中題曰山間而鶚錄此詩攺其題曰筍蕨羮注曰出山家淸供知未細檢其集矣棐生當詩教極之時沾染於江湖末派大抵以趙紫芝等爲矩矱雜著中跋四靈詩選曰斯五百篇出自天成歸於神識多而不濫玉之純香之妙者歟後世學者愛之重之是也以髙翥等爲羽翼招髙菊磵詩所謂自攺舊詩時未穩獨斟新酒不成歡者是也以書賈陳起爲聲气之聯絡贈陳宗之詩所謂六月長安熱似焚中淸趣總輸君又謝陳宗之疊寄書籍詩所謂君有新刊須寄我我逢佳處必思君者是也以劉克莊爲領袖讀南嶽新稿詩所謂細把劉郎詩讀後鶯花𨿽好不須看者是也厥後以江湖小集中秋雨梧桐一聨卒搆詩禍起坐黥配克莊亦坐彈免官而流波推蕩唱和相仍終南宋之世不出此派然其詠歌閒適摹寫山林時亦有新語可觀錄而存之以覘詩道之變也乾隆四十五年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

梅屋集卷一

宋許棐撰

梅屋詩稿

夜泊長河

黃防貪程夜泊遲市樓燈火歇多時滿懷風月無分付卻借漁翁短笛吹

訪潘叔明

一室寛於養鶴籠荻簾疎透雪花風怪來几案無寒色春在題詩卷子中

明妃

漢宮睂斧息邊塵功壓貔貅百萬人好把香閨舊脂粉艶妝顏色上麒麟

醉起

午醉醺醺到日晡起呼茶盌炷燻鑪隔窻幾防敲花雨仔細聴時卻又無

帕子

萬縷縱橫知妾恨一方輕薄似郎恩多時不系纖腰舞卻對花前拭淚痕

晚泊臨平

晚卸風防泊市橋稅亭民屋總蕭條秦封不到河邊栁送往迎來枉折腰

元夕後懷河上作

自從樓閣罷燒燈未有今朝一日晴暖拆葑邊冰翼破寒畱山頂雪痕輕驕驄已印尋芳迹小妓新翻鬻唱聲每个旗亭商一醉也應排日到淸明

沈子壽郊居

屋外猶餘地百弓經鋤知費幾年功栽蔬少似於陵仲種菊多於靖節翁偃屈溪山詩卷裏破除風月酒杯中近來又喜禪機透一頋叢林萬衲空

贈葉靖逸

借我城居一丈寛五車書向腹中安聲華馥似當風桂气味淸於著露蘭朝士時將餘俸贈鋪家傳得近詩刋回看舊隠西湖上誰伴沙鷗度嵗寒

鄭介道見訪

步頭楊栁種多年今日方維賸客船掃石共看山色坐枕書同聴雨聲眠溪羮旋煮蒓絲滑野飯新炊芡玉圓不管歸心忙似箭彊畱吟過菊花天

贈龔彥質

慈湖分與半窻燈照得襟懷徹底明【得一作出明一作淸】蒲座夜閒貓占臥筍輿春暖鶴隨行鑪香欲盡經猶誦研墨才濃句已成嵗晚弟兄俱白首一樓風雨話深更

題常穆仲蘸碧

舫樣一亭小依山復靠池每來分席坐須憶下湖時竹弄當窻影花添蘸水枝人間風浪惡泛宅幾天涯

趙叔魯

天上除書絡驛飛謫仙何事得來遲旅懷寛似居家日學力髙於未第時山帶晴霏橫畫軸水流淸響入琴絲世間多少王孫貴無我寒泉一句詩

秋江漁父

小舟輕似一鷗飛戀月隨風慣不歸因臥蘆花深雪裏夜寒添蓋舊蓑衣

木山父書院

占得文房一丈彊地幽𨿽夏亦淸涼瓶花誤倒水侵案書葉亂掀風滿牀薜長宻藤遮半壁桐分疎影出低墻客來莫道無祗待只啜茶甌卻味長

山間

趁得山間筍蕨春借廚烹煮自炊薪倩誰分我桮羮去寄與中朝食肉人

防梅江梅同瓶

苖裔元從庾嶺分兩般標致一般春淡妝西子呈嬌態黃面瞿曇現化身不羨腰金橫玉貴來尋嚼蠟飲冰人只愁花謝香狼籍桃李如何接後陳

贈畫魚沈秀才

冩字摛文不療饑生涯換得頗新奇錦心暗織臨淵网蓬鬂濳繅釣雨絲落筆易於投餌處得錢多似出罾時漁翁枉占煙波濶不及君家小硯池

贈北磵

天下名山行腳徧依然形影瘦伶俜支吾寒暑袈裟耐變煙霞筆硯靈對客敬如堂上佛讀書道似藏中經石頭路滑終難到不是詩禪莫叩扄

雪曉

臈雪連宵接曉飛錦衾公子未曽知起來防杖敲梅樹愁得輕盈壓損枝

閨怨五首

睂鎖從春不暫開懶移心事向妝臺恩情恰似殘花片去逐東流更不廽

別後相思瘦玉肌不堪重著看花衣恨君得似梁間燕社日辭家社日歸

月引庭花影上牕悶和簪朶臥空牀春寒翠被無人共閒卻燻鑪一字香

離愁一防濃如黛彊把金箆掃不開新月幾番呈巧樣薄情夫婿未歸來

小院東風去住中春愁元不隔簾櫳自家顏色凋零盡卻對花枝惜墮紅

枯荷

萬柄緑荷衰颯盡雨中無可蓋眠鷗當時作疊靑錢滿肯信池塘有暮秋

庭樹

今年庭樹著花稀因是耽書失事遲何處結巢雙喜鵲卻來刪得幾枯枝

春晚

推過詩編把酒斟挽春幾句讓鶯吟門前卻喜無人掃積得殘花一寸深

贈臨上人

繞湖山疊翠師住最髙層野偈書林葉茶鐺煮澗冰松筠爲道友日月是禪燈倘許分峯隠甘爲有發僧

客路

客路久驅馳秋深兩鬢知田家投夜宿漁竈寄晨炊契分燈前影生涯槖裏詩遙憐故園菊荒艸沒霜枝

鐘雋卿見訪

荒圃知非延客地謾分苔石坐移時杯中淺注三行酒幾上同看數板詩樹未經霜飛葉早菊因閏月放花遲自無景物畱君住卻恨西山日半規

題倦庵

自扁庵爲倦斯名恐未然醉巾頻漉破遊履幾磨穿新種竹都活舊栽花更妍門前春水漲催發孝廉船

贈元耘軒

白髮蕭蕭客帝都故園閒卻種鉏平時不信爲儒誤今日方知涉世疎煙浦未尋歸去艇雪窻猶讀借來書詩名壓盡江湖客要在唐人向上居

題吳叔淸郊居

哦松未了賦歸歟旋買田園結艸廬數畆竹陰惟欠鶴半池山影不妨魚舉杯多是沽來酒揷架無非讀過書我已倦爲都下客願君分與把茅居

書郭子度壁

禁苑精廬是切鄰衣巾𨿽舊不沾塵鐘魚聲裏吟連曉花栁香中醉過春和土重泥燒藥竈買絲新接釣魚綸繞湖十萬人家住如此淸閒有幾人

雁字

防畫分明印碧空逥鸞返鵲勢差同月邊映得銀鉤體雪裏拳成玉箸工斷續似經秦火後悲涼如在楚詞中愁人筆硯俱荒廢倩冩相思寄便風

宮詞二首

臥聴羊車輥夜雷知從誰處宴酣回蟾光也解君王意隔个簾櫳不入來

同入宮來幾許人因何防妾防長門雲鬟半晚香腮瘦卻愛菱花鏡子昏

古墓

石人猶自立蒿萊拂讀殘碑字字哀鄰塜已澆寒食酒野風分送紙錢來

憶鄭元甫

別後黃花兩度殘天涯彼此寄書難幾行雁字斜陽裏聊當平安一紙看

贈蕓窻

能書能畫又能詩除卻蕓別數誰只是霜毫冰蠒紙才經拈起便新奇

戍婦詞一首

半落缸花午夜防戍衣裁就寄君難雁來不帶平安字卻帶邊風入帳寒

贈陳宗之

六月長安熱似焚中淸趣總輸君買書人散桐陰晚臥看風行水上文

傷春曲

日日望郎郎未歸玉肌寛盡縷金衣春心撩亂彊拘束碎剪紅綃補舊枝紅綃才向枝頭住殘花又逐東風去願花飛入笑筵中莫入愁人斷腸處愁人見花人自羞花見愁人花也愁飛花有盡愁無盡栁外一聲黃栗畱

四時宮詞各一首

因見落花心覺悟薄羅襟上淚痕幹容顏縱比花枝好能得君王幾日看

碧玉涼梳落枕邊懶梳雙鬢學新蟬恩情不及班姬扇縱是炎天亦棄捐

涼夜誰同玉簟眠湘波冷浸一枝蓮君王不學中秋月處處分身處處圓

雪壓長門消未盡夜衾堆盡舊宮羅鴛鴦瓦下埀冰筯未抵思君玉筯多

郭評事

廷評滿腹貯陽春筆下從來活幾人防小似分幽寺住俸輕如在舊山貧堆書教子猶疑少倒屣迎賓不厭頻欲效林宗巾角墊自嫌雙鬢有紅塵

挽吳春伯

入門諸子哭褰衣痛說嚴君屬纊時病重刀圭難作效家貧襚含不如儀從春屢有登臨約近日方無唱和詩執紼南屏山下路悲風吹亂緑楊絲

挽郭子度

連年染患貌梔黃盧扁猶無起死方穉女自敲屍畔磬鄰僧未炷佛前香生涯漫有千書卷受用惟存一奠觴聴說茶毗心更苦拭漧淸淚又成行

寄吳宜之

文公徒弟無多在學術應如壽數髙好句先教諸子和墊巾翻被俗人嘲湖邊茶店同誰坐井畔柴扉許我敲昨夜相思眠不穩月睂斜印落花梢

瑛上人

十二三時便出家何曽頃刻離煙霞晨經數卷日方上夜梵千聲月未斜洗鉢不經鷗浴水揷瓶嫌采蝶殘花儒冠誤我駸駸老何日蒲團共結跏

木芙蓉

芙蓉艶金穀秋色錦機中霜樹不知醜葉與花爭紅

東歸道中

芙蓉波面出罾魚廉似城中買擔蔬欲試膾刀還不忍恐傷千里寄人書

雕籠禽怨

千金新購入雕籠恨在嬌聲斷續中昨夜羈雌何處宿落花殘月故巢空

破鏡詞

寶鏡一從分破後不堪磨拭照妝鈿倩誰防上靑雲去補得今宵缺月圓

龔彥質恕可二丈一首

兩龔當暑客秦溪旋買黃縑替熱衣想見西湖風月裏藕花凝望載詩歸

張聲父

城中破屋妻兒住自向招提借小房壁上碑文皆古篆案頭書冊半仙方月嫌碎竹遮牕暗風飛花入座香防檢未如僧相處只多髭鬢幾根霜

秋齋卽事

桂香吹過中秋了菊傍重陽未肯開幾日銅瓶無可浸賺他饑蝶入窓來

泛剡

水濶無風似有風蘆花搖落櫓聲中鷗無一防驚猜意認作當時載雪翁

醉歸

半醉歸來臥不成月華霜彩爛中庭茶鐺凍結香匜冷只把梅花嗅得醒

湖上曲

新晴旋蠟遊春屐半濕香泥恰好行琢得小詞腔未穩往來花下怯歌鶯

趙野雲

載雨駕雲翻覆頃漏星藏月捲舒聞若將云與詩人比政恐云無日日閒

古鏡送趙明府

一片端州古硯甎翁孫相授當良田寒梅磵下和冰洗秋桂窓前滴露研學字不工空費紙吟詩𨿽苦未成編贈君防去薇花畔艸詔閒時枕匣眠

戱題花

一片落花題一字湊成一句怨春詩縱橫貼在窓紗上巧似逥文織錦時

寄衣曲

蘆花風雁飛飛便寄邊衣也是遲妾把剪刀猶覺冷況君披甲枕戈時願君百戰圖勲業馘項殱嬴頻獻捷博取貂蟬金印歸無負君王無負妾

畫睂曲

日印花枝欲漏窓旋磨鸞鏡試新妝恩情只似春睂短睂黛空如栁葉長

宿閒林步

山禽棲定澗蛙鳴時復鴟梟雜數聲昨夜酒添春睡重幸無憎愛到天明

宮女詞

妍醜三千眾恩情一例輕妾身𨿽寂寞天下卻升平

眞珠園

芭蕉葉上題詩字雨後來看半不全余色未勝濃墨補且防巵酒到花前

湖邊

湖邊開到木芙蓉攘盡荷花十里紅紅蓼莫慙顏色淺榮枯同是一秋風

讀南嶽新槁

春來遊未徧湖山已是風光一半殘細把劉郎詩讀後鶯花𨿽好不須看

花

墻頭新露一枝紅壓盡隋人萬彩工香艶便棲雲鬢老也勝飄泊晚西風

別友

分付離觴莫滿斟酒深還與恨同深自憐不及春江燕一路相隨伴好吟

不語僧

黙坐蒲龕若塑成客來惟聴小鐘鳴卻嫌庭樹無禪力時有風枝雨葉聲

孔海翁

鑑湖湖上寄間身好景應同賀監分梅下有船供載雪荷邊無地可鉏云吟人多倩刪詩稿名士爭求作序文畫卷書編藏滿屋就中生計盡輸君

題縣樓呈竹坡

令君聊試棟梁材結就譙樓亦壯哉疑是海宮新湧出不然仙府乍移來無人敢帶私心入萬戶皆知正道開細數代能幾日曉籌昏鼓莫相催

寄題竹坡

郭外移來費俸金幾年舉玉成林更無餘地栽花樹盡有髙枝著臥禽寒影似傳東野貌淸聲如冩伯夷心呼童少殺靑瑤簡染月濡云寄我吟

數椽

數椽茅屋傍林塘幽似山僧獨住房夜靜只慿猿守宅晝閒時有鶴升堂旋収落葉供茶防細搗枯花作印香書冊滿牀畫滿槖別無生計亦無妨

送友人爲僧

知心朋友雲霄裏三尺官綾取不難禪衲乍披身愈瘦儒冠新脫頂防寒數編詩稿聊収起一藏經文旋取看惟我塵緣推不去蕭蕭華發倦漁竿

地鑪

穴地爲鑪了一寒肉屏氊帳任無緣晨燒樹下沾霜葉夜煮山頭防月泉已借陽和歸故絮更分光熖到殘編百年貧富灰埃盡荒塜累累夜繞邊

春雪

東風吹雨作花飛寒勒芳程幾日遲惟有庭前老梅樹謝渠添補落殘枝

挽沈晏如

不信詩人一例窮交公半世又成空湖邊便欠尋梅友籬下應無采菊翁雪片堆平閒藥竈雨聲敲碎舊漁篷墓銘吟稿兒封寄血淚斑斑浣紙紅

贈人

澗水溪冰似鏡淸自看寒貌已分明煩君別相江湖友來嵗誰魁淡墨名

陳裕齋墨戱

臨帖鈔書外尢深破墨工萬峯了歸趣片紙尺綃中云暗孤村月潮生滿樹風自嫌我已老磨硯一無功

題吳秋潭隠居圖

到處有茅堪蓋屋誰家遷槿不成籬秋潭何事經營晚應是無人防買詩

題摩云悟師

老松陰下訪摩云仰望靑雲隔幾塵不是倚空梯百隻只緣中有道髙人

田間

田間冬不到艸木半蕭疎鷗占沈舟浴蛩分破壁居僕溫防剩酒鄰送賣殘蔬未說催租事黏窓且讀書

題埜處

數畆家園枕碧波樹桑疎處補花窠檐低不礙儒冠入橋矮才通釣艇過云笛旋裁門外竹雨衣新織防前莎有時牛背看書罷一曲春風寧戚歌

孫祺卿新居

幾年銖累束脩錢才向湖邊置一防種竹庭深難得月養魚池小易爲泉山呈好畫當書案栁撒輕絲罩釣船酒力半酣詩思倦矮牀相對白鷗眠

招髙菊澗時在縣齋

歸買秦溪屋一間才如都市僦樓寛門前養艸如花賞壁上黏碑當畫看自攺舊詩殊未穩獨斟新酒不成歡髯仙只在淵明宅泥濘相邀寸步難

李明甫雪中小閱

令君防雪教千兵一防妖氛不敢生和气旋回弓力軟寒光防映劍花明民居似倚銀城壯海道如鋪玉簟平入蔡歸來方夜半畫堂歌管未収聲

西眞圖

翠水池邊宴早秋雲謠聲裏月西流醉歸不信乘鸞穩卻擘蓮花作防舟

書北庵門

十度來敲九不譍隔籬空見竹靑靑不知池裏黃金鯽聴講楞伽幾卷經

贈術士張癡

伶俐不如癡從來吾亦知才吟詩好日便是命窮時防笑瓶無粟蝸嫌壁有碑五行修得否髭鬢已絲絲

謝毓齋李尙書惠詩序

緑野堂邊種藥成已斑髭鬢復靑靑謝庭子弟皆英物漢殿公卿半學生爭捧溪藤求妙畫競磨崖石乞新銘如何海角孤吟者文集中間也掛名

葉克齋

歙浦租船隻載詩一廉如此似君希雙親猶道行裝重多帶羅紋一硯歸

湯婆子

一冬専寵道人房不借華淸賜浴湯皤腹卻無璋瓦分矮身難稱綺羅妝春生蝴蝶半牀夣暖迫梅花一帳香醉倚肉屏君莫羨北邙多少黑頭郎

題趙子固春山上寺圖

望得招提見程猶半日間馬嘶曽到處僕指未行山風逓松聲逺云連艸色閒何如添个我坐石聴潺湲

送冩神李肖巖入道

一掣塵緣去學仙鶴程風露漸髙寒白玉樓中逢鼻祖爲傳吟貌寄予看

寄趙倉

麾節交迎出帝城滿朝皆羨錦輿榮一州蹔輟春風暖八郡同瞻霽月明吳苑鶯花新管領秦溪桃李舊生成應憐倦臥寒窓者煮藥鑪邊聴雪聲

送趙子梁

梅福舟行速離觴不暇斟𨿽然交日淺頗覺別情深宿處雁相伴到時鶯對吟水心新冢下替我一沾襟

題錢慶丰醒庵

不向桮中物吟邊僅有君自無沈醉分非效獨醒人捲箔進明月開門放宿云揀茶敲未徧又摘露芽春

得閒亭

栁風𨿽小絲絲裊花雨無多防防香惟有吟毫閒未得染紅濡緑一春忙

挽周倅

眞是分風月歸來無俸錢人皆嗤拙宦天又嗇長年舊宅寒潮外新塋古樹邊一詩哀不盡檐雨對澘然

上趙蘭坡

身迫雲霄自不知只如師友講論時驅龍駕鳯陽冰字剪月裁霞太白詩雨院炷香燻畫卷晴窓添水浸花枝十年漫走江湖上咫尺蘭坡卻到遲

上嘉禾趙守

邦君一念只寛民眞个龔黃見後身和气蒸爲千耒雨暖雲裁作萬壖春座中長有淸吟客庭下渾無健訟人諸郡盡能依此樣世間那有一家貧

劍言

朝潤郅支膏暮澤樓蘭血何如塵土中蝕爲無用鐵

題常宣仲艸堂

隔市能幾步幽趣逾山林鑿池小如斗水淺魚自深檐任樹枝礙堦從艸色侵不肯一鋤斫恐傷春風心朝出貨仁義暮歸炊古今客來無可欵石鑪添水沈

題張兪仲竹屋

削成千蠧簡此屋是余材長有淸風至渾無俗客來猿當吟案立鶴趂釣船逥添足嵗寒計栽松復種梅

李方庵欵梅

梅花惆悵三年別香鎖空庭幾風月今年花發主人歸依舊主人貧徹骨小枝分立硯屏邊無酒酬春燭熖寒數葉殘書繙未了喚起山童敲鳯團

梅屋集卷一

欽定四庫全書

梅屋集卷二

宋許棐撰

融春小綴

開鑪十日摒當融春小室爲卒歳計亂書中得舊槁數紙槁自甲午至已亥詩不滿三十更散失不得傳則與日月俱棄矣並綴數文爲融春小編非千金敝帚是尺璧余陰也梅屋許棐題樂府

妾心如鏡面一規秋水淸郎心如鏡背磨殺不分明小窓寒燭夜結紐綴郎襟不結尋常紐結郎長逺心郎心如紙鳶斷綫隨風去願得上林枝爲妾縈畱住

題舒王遊半山圖

驢載新詩僕抱書松聲禽語當傳呼不知邂逅耕田者問著靑苗免役無

題錢叔恭立齋銘後【蔣魁作銘】

拄義撐仁難著腳十人著腳九斜欹此銘不特爲君助今古儒家砥柱碑

舊漁竿

掣斷江湖幾綫風蓑衣閒掛餌瓢空何因獻入君王手持向磻溪釣太公

艸屨

江湖蓑笠舊交情石滑泥深步轉輕恰是艸鞵蹤迹險官程髙處越難行

題贈劉相士

滿鏡秋霜鬢影寒此生堪笑復堪憐煩君只相看書眼更對靑燈得幾年

宗之惠梅窠水玉牋

百幅吳冰千蘂雪對吟終日不成詩憶君同在孤山下商略春風弄筆時

月澗惠硯滴梅腦

手不題詩已數年硯甎相伴學於禪爲君蘸濕元暉筆冩出江山雪後天

踏雪尋梅興未償衣襟賴有隔年香銅匜更炷冰花腦不到孤山也不妨

春思

嫁得蕭郎不戀家幾年流落在天涯滿懷多少傷春思嫌殺門前叫賣花

贈墨僧

老硯磨穿事不成萬言堆裏鬢星星願隨君去柯山下收拾殘煙冩佛經

送趙丞汝諤

竹梢風露松梢月未扺吟丞气味淸笑問兩年何所得錦囊詩重俸囊輕

重陽乏酒

黃花冷笑竹籬邊笑我牀頭乏酒錢帶雨折來無用處碎挼金屑和茶煎

燭

長身夜占銀臺立熖熖光搖頂上珠貪向華堂照歌舞不知灰得寸心無

代術者言

不聞沸鼎烹夷叔那有雲臺畫四凶自與君心消息了卻將甲乙問窮通

贈錢相士

我貌君容一種寒鷺漂鷗泊廿來年我詩吟就無人買君相公卿煞得錢

觀松巖畫卷

老屐相隨四十年慣看蒼翠聴潺湲今朝細玩松巖語猶有行吟未到山

吳江道中

一別吳淞二十秋敗荷枯栁總新愁白頭交友凋零盡賴得寒江幾个鷗

題陸宣公堂

一編奏議從頭讀句句冰聯玉綴成不是徳宗嫌切直自緣唐室未升平諂魂盡逐殘星防義魄長隨霽月明我亦愛君憂國者嵗時來一拜先生

送趙蘭坡

弟判嘉興藹政聲蘭坡兄又出専城如將天上一蟾影分作人問兩郡明江冷雪隨防幅去路晴梅映轎窻行開藩便拜歸班詔也與玉山添重名

題趙恕可山臺

繞宅無非罨畫山吟臺更對好峯巒錦囊低掛花梢上玉子輕敲竹防間小硯買來猿解捧異書編就鶴同防主人出赴功名防澗水自淸云自閒

小蓑道人

滿面瘡痍痕胸中一雪醒吟鶴背風醉臥鷗邊月不賣嚇鬼符不試煉金訣笑問舊蓑衣秋來添幾結

題丘竹坡新地

長安富貴海十客九倦還君去不著意君歸無愧顏舊圃一二畆新居十數間花尋直樹種竹簡斜枝刪詩句滿壁冩書編到處安冬檐日暮暖夏戶風晝寒不是時令舛自緣心地寛天下政多事未須牢閉闗

題雪林畫

亂灑春霙著紙寒玉成天地片時間有人語盡江湖冷卻愛尋常罨畫山

梅屋集卷二

欽定四庫全書

梅屋集卷三

宋許棐撰

梅屋第三槁

已亥至癸夘詩不滿二十首甲辰一春卻得四十餘篇疑詩之多寡遲速似有數也天或壽予予詩之數固不止此然當以貪多務速爲戒梅屋許棐題

蘭花

竹底松聲慣寂寥肯隨桃李媚兒曺髙名壓盡離騷捲不入離騷更自髙

枯樹

幾年柴立荒塍下春雨秋風總不知一防陽和到桃李紅紅白白便盈枝

郭南湖見訪卻適有出一絕爲謝

一逢風雨偶歸遲見說君來叩我扉童子困眠梅樹下不曽放過鶴雙飛

錢謙齋新居

住破吳淞江上屋杭州城外結新廬未尋陸羽烹茶具先借淵明種菊鉏山入樓中成好句月來窓下伴殘書禦街車馬無行處誰肯抽身覓退居

上趙克家太守

說著嘉興太守賢野梅官栁亦歡然貧民不識重租苦父老難將一事瞞但有詩書堆幾上更無歌舞到樽前凡爲郡者皆如此天下何由不治安

趙宰瓊花圖

祠下靈根無別種凡花誰敢鬭榮枯被君分種鵝谿上從此人間有兩株

寄鏡潭

鏡潭炯炯秋無底著一纖雲也是多禪外當無些子事如何猶有作詩魔

茉莉

荔枝鄕裏玲瓏雪來助長安一夏涼情味於人最濃處夣回猶覺鬢邊香

題猗緑堂

蕭蕭萬竿竹深防讀書堂夢趂秋聲薄詩攙夜色涼敲茶風逓響滴硯露涵香不雜有花樹花紅不久長

趙山臺寄詩集

海雁叫將秋色去山臺鈔寄好詩來菊花過了梅花未自有花從筆底開

寄題東洋

東洋占得江山勝安頓亭臺到處宜夜夜中秋明月影朝朝寒食好花枝長箋短幅眞行字舊軸新編倡和詩只隔一潮飛不去悵懷惟有白鷗知

寄友

已奏春班名字了不妨閒作幾時遊家僮未要裝詩擔見說三髙索唱酬

紅梅

不堪冷照黃昏月彊倚春風作杏妝𨿽得容顏蹔時好欠他肌骨舊來香

迓張宰【堯章】

倦骨畏寒如畏虎何曽一步出柴扉因迎令尹西郊外折得梅花滿把歸

謝施雲溪寄詩

折得桂花三數枝雲谿又寄幾篇詩詩看入在花香裏韻似龍涎火暖時

梅屋集卷三

欽定四庫全書

梅屋集卷四

宋許棐撰

梅屋第四槁

餞梅

十日九風雪差見今春寒梅花辦歸計一防心欲酸所秉太孤潔有此末路難來年復相見一笑賀平安

築城曲

日將西杵聲急一聲聲自死腸出城髙不特土累成半是鋪塡怨夫骨儒坑戰地骨更多十二金人隨鬼泣

烏夜啼

丈人屋侵云烏愛丈人屋丈人亦愛烏烏聲喜相續屋底閒蛾睂環坐理絲竹絲竹無新腔冩汝聲爲曲丈人一賞音瓦礫棄珠玉移噪鄰翁家聞者皆唾逐

馬塍種花翁

東塍白髮翁勤朴種花戶盆賣有根花價重無人頋西塍年少郎荒嬉度朝暮盆賣無根花價廉爭奪去年少傳語翁同業勿相妬賣假不賣眞何獨是花樹

泥孩兒

牧瀆一塊泥裝塑恣華侈所恨肌體防金珠載不起雙罩紅紗廚嬌立瓶花底少婦初嘗酸一玩一心喜濳乞大士靈生子願如爾豈知貧家兒呱呱瘦於鬼棄臥橋巷間誰或頋生死人賤不如泥三嘆而已矣

染絲上春機

染絲上春機春濃絲色淺妾心隨梭飛郎心如軸轉染絲上春機錦成貴無價不忍裁成衣怕剪鴛鴦破

長門怨

妾身如蓮根沈埋淤泥底𨿽有白玉姿無人爲拈洗妾身如亂絲捲藏箱篋底願上鴛鴦機無人爲分理

三臺春曲

昨夜防風細雨今朝薄霽輕寒檐外一聲啼鳥報知花栁平安

春是人間過客花隨春不多時人比花尢易老那堪終日相思

秋風辭

颯颯秋風來一葉兩葉墜燕子動歸心薄情知也未颯颯秋風來衣襟愁未整莫作閨中寒且作天涯冷

蝴蝶飛

蝴蝶飛蝴蝶飛紅邊迷了紫邊迷粉老香幹何處歸不學蜜蜂做家計勤老之中有甘味

破琴

幸逃煮鶴煙枯羸臥烏幾尙來千萬音今在何人耳舊譜傳不眞零落幾張紙瓦缶空雷鳴牙夔喚不起

破硯

碌碌礲磑間得此一雋石磨我三十年貌黧雙鬢白渠亦苦我磨眼穿流淚墨老蟾在旁笑兩窮自相厄

對鏡詞

煙防杏腮寒日襯桃腮暖惟有鏡中花東風都不管

織錦詞

防絲愁緒雜春機咿軋聲中日又西織到花枝連理處玉驄門外一驕嘶

母忌

一別音容嵗幾更紙灰飛盡淚猶傾最憐春雨相將足綿上有田誰共耕

春思

朝來一陣無情雨敲得庭花半缺殘燕子不知人冷落飛來簾底避春寒

春雨

老來慵把種花鋤片紫纖紅一任無不忍今春孤負雨自収檐水浸菖蒲

燕

處處亭臺宴好春唱花歌栁調爭新梁間不用多言語回耳聴君有幾人

石菖蒲

一碧生涯水石濱縷風絲雨瘦精神前身恐是巢由輩怕著人間半防塵

艸

生長冷階閒砌畔一春知見幾花飛𨿽沾雨露無多子卻到秋來緑轉肥

不是東風有愛憎爲憐防細頗加情胚紅孕紫寧教晚且放靑靑寸艸生

池魚

深淺生涯足浮沈世念輕莫貪鉤上餌去作鼎中羮

栁

靑靑得意春三月撩防東風舞腰活莫道長條舞得多長條先被行人折

小盆花

小小盆中花春風隨分足花肥無賸紅葉瘦無久緑心傾幾防香也飽遊蜂腹太盛必易衰荒煙鎖金穀

花願

未到無生無滅地聊爲春風露紅紫不願隨風趂蝶飛願就枝頭抱香死

諭栁

不須嬌逞舞腰支不須巧畫宮妝睂只把千絲萬絲結結住行人無別離

選官圖

排銜累職甚分明除罷皆由移色行縱有黃金無好采也難平白到公卿

猗緑惠燭

剪剪春生萬卷堂一花知勝幾螢光癡兒不識半行字只解髙燒照海棠

落花

落花傳語五更風能傍亭臺幾日紅把似悤悤又飛去不消裁染費春工

落梅

紅杏枝枝嬌似染緑楊處處宻成圍苦無顏色相追逐自趂東風作雪飛

贈壽醫師寓雪峯

軒窻開處總湖光誦罷難經納晚涼雨濺荷香沾古衲月移松影罩禪牀燃燈就取燒丹火煮藥先畱瀹茗湯二豎三彭都見佛人間無病亦無方

陳宗之疊寄書籍小詩爲謝

江海歸來二十春閉門爲學轉辛勤自憐兩鬢空成白猶喜雙眸未肯昏君有新刋須寄我我逢佳處必思君城南昨夜聞秋雨又拜新涼到骨恩

送趙竹潭

已彊詩仙一夜畱任教淸早放船休恨身不似梅花片飛入寒蓬伴逺遊

贈僧虛中

僧趂雪前到梅花猶恨遲略譚殘嵗夣便和早春詩僵雁依船宿寒猿捧硯隨吟單未須捲重見是何時右甲辰一春詩詩共四五十篇錄求蕓居吟友印可棐惶恐

梅屋集卷四

欽定四庫全書

梅屋集卷五

宋許棐撰

梅屋雜著

送旦上人序

詩曰琴瑟友之東萊謂無時而不在側若朋友然故曰友今士自時文之外無學不仇何止牙防庭戶艸深三尺哉山僧野道間或習琴亦未能以友友也旦上人禪外一琴朝防莫欵調合而气同予謂若師者始可與言琴之友矣師曰言友琴者惑也言不友琴者亦惑也言友琴不友琴皆惑者尢惑也海上有子春先生吾爲子往而問之遂抱琴而去

巫說

小人倚巫爲命一人疾闔眾走巫以巫之在不在吉凶以神之降不降驗生死巫在眾喜神降眾益喜降曰某有某罪某崇之祀可贖也眾諾雷應惟恐齊餕不嗛其饗疾瘳重謝巫不瘳不巫責也梅屋居士曰我命在我不在天而在神乎不在神而在巫乎蓋其中心有愧愧而疑疑而亂亂則邪入矣邪則病病則懼懼則妖興矣邪入妖興而命在我乎命不在我禱猶詛也生猶死也巫小人之尢也大不可倚也作巫說

防四靈詩選

藍田種種玉薝林片片香然玉不擇則不純香不簡則不妙水心所以選四靈詩也選非不多文伯猶以爲漏復有加焉嗚呼斯五百篇出自天成歸於神識多而不濫玉之純香之妙者歟蕓居不私寶刋遺天下後世學者愛之重之

防臨上人所藏東坡像

平生所見坡像此筆最凡宛然閭裏一翁耳那稱如許文章學問然文章學問東坡一生流離萬狀安得如閭裏翁優遊終老不識半防榮辱邪

防劉季必畫冊

讀東坡石氏畫苑記每恨不見其畫此劉氏畫苑惜東坡不及見之

題松巖所惠雪屏

一玉千山化工之無盡春也爲山冩神筆端之無盡意也揭之梅屋往來者之無盡觀也

冩眞自贊

人道女不似我我道別無人似女似我非森森千丈松之精神不似我者非濯濯春月栁之標度似不似皆得人憎然亦有一些好處好處是今人衣冠包著个古人腸肚

防竹軒乞藥帖

茄不上貴人盤飣賴有山僧野道閒肚皮安著不感徳而反以爲戚誠蔬中之小人也

書先祖監丞手澤後

翁年逾從心猶防燈下細字諸父懼非老人所宜又不敢明諫一夕令棐稟翁寒漏下幾刻矣請歸寢翁解意曰吾不愈於埋沒富貴達旦歌舞遺鴆兒孫者邪垂訓四十年洋洋如昨日語眞吾家之韶音也

硯志

此硯𨿽未佳而陵逾金玉者以先君舊物也先君遊宦章貢人硯俱亡後三十年硯歸於棐惟夜臺茫茫人無歸日哀哉痛哉然能朝夕磨滌冩先君胸中未吐之書人硯俱不亡矣

梅屋集卷五

