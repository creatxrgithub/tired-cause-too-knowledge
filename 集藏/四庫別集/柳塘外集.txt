

欽定四庫全書

集部四

栁塘外集

別集類三【宋】

提要

【臣】等謹按栁塘外集四卷宋釋道璨撰道璨字無文姓陶氏南昌人咸淳間嘗主饒州薦福寺所著別有語錄故此以外集爲名釋氏以佛典爲內學以儒書爲外學也其詩邊幅頗狹未能脫蔬筍之气而短章絕句善用其短者亦時有淸致如題水墨艸虫陳了翁祠和恕齋濂溪書院諸作未嘗不楚楚可觀沙中金屑固亦不容捐棄矣雜文中送一侍者序一首乃爲日本僧作考宋史外國傳所載自太宗時奝然入朝後屢有倭僧奉貢迄南渡不復見僅紀其國舟飄至內境數事至嘉泰三年以後遂絕不復書此序作於淳祐戊申稱其去國六年一日東歸計其來日當在淳祐三年殆求法東來非充貢使故史不得而載之非漏略也集凡詩一卷銘記一卷序文疏書一卷墖銘墓志壙志祭文一卷宋以來諸家書皆未著錄

國朝康熙甲寅釋大雷始訪得舊本釋元宏燈岱因爲校正鋟版書𨿽晚出而核其格意確爲宋末江湖之體不緣贗造考吳師道禮部詩話已載其題蘇堂竹一首則宋代實有其人疑當時名不甚著僅彼教自相傳錄故閱數百年始見於世云乾隆四十三年月防校上

總纂官【臣】紀昀【臣】陸錫熊【臣】孫士毅

總校官【臣】陸費墀

欽定四庫全書

栁塘外集卷一

宋釋道璨撰五言古

陪山泉登芝山和文正公舊韻

培塿視崔巍眼髙如許哉舉頭天在上四靣景皆來漸老成多病防山又一回盡供詩世界霽色爲君開

水月軒

江水淸無底江月明如洗開軒浥淸明道人淸若此春風不搖江面波春云不載江頭雨天地無塵夜未央照影軒中惟自許我來風雨夜漫漫水月俱忘無表裏笑拍防幹問阿師水在月兮月在水

題物初蕙蘭

花短秋意長神淸顏色少筆端有西風國香來未了

仙巢海棠洞

領客坐花陰飲客酌花露先生自家春八荒一牖戶淒其望前修一枝閱世故鶴車來不來東風吹日暮

野水橫舟

望之一葉輕卽之萬鈞重天風吹不去世波搖不動送盡千帆飛濟川已無夣月冷蘋花秋此興白鷗共

月窟【三題爲徐竹堂吟】

鑿開渾沌竅豁見天地根舉瓢酌桂漿引足蹈昆崘湛然一精明身外無干坤我欲從之遊雲深入無門

蘭溪夜泊

我泛淅西船夜泊蘭溪岸篷窗坐不眠縣鼓鳴夜半橋上趂墟人往來徹淸旦辦此朝夕勞不博一日飯復氊睡正暖閉戶有人嫌夜短

贈觀妙道士

妙處不可觀可觀非是妙杳杳無方所冥冥無朕兆我觀三十年力盡不能透及其防心時忻然惟一笑碧桃開晚花黃鸝囀春晝大哉眾妙門老子親傳授

題源虛叟廬山行捲

胸中有廬山筆下有廬山窗下有廬山眼中有廬山別山十七年見山一日間韻險落鬼膽語妙破天慳永懷防山人恨不同躋攀摩娑靑石硯負山良厚顏天風幾時來乘之欲西還

題於潛西菩兼山閣參寥受業

靑山在屋頭易見甚難識如玉有碎气如土有正色平生萬里眼付此千丈壁云行山欲動云深山更碧動止同一機兼處貴自得心外無靑山身外無周易安得識山人倚防論未畫

題防稽孫竹閣望梅亭

梅梁在屋東梅溪在屋西舉頭東西望古意入雙眉彼溺猶已溺彼饑猶巳饑皇皇聖人心萬世同一機誠明與物欲方寸分町畦火然而泉達擴充無邊涯禹亦何人哉勉之宜及時

和雨崖吳提刑奉母夫人雨中登魯公亭

白髮照黃花薄晚散幽步何年乘五云來自三神嶼膝下千載人冨貴等儒素西風天地秋細雨江城莫酒酣拍闌干憂時起愁緒懷哉平原公孤忠乃吾與重此一臂力日月容易去

喜雨呈梅石趙都大

久旱天地焦酷出秦法外一雨中夜來漢兵起丰沛萬物皆吐气昭蘇脫厄防憂國有天人愛民如子軰心香徹九關化爲云靉叇生意一萬里直在方寸內老農相與言曉晴坐牛背

寄題瑞昌簿防景蘇堂墨竹【有序】

東坡以黃移汝別頴濱於髙安過瑞昌亭子山題字石嵒防墨竹葉上至今環山之竹葉葉有墨防王北麓主瑞昌簿移植防事扁其堂曰景蘇蓋簿防東坡夜宿地也

一葉復一葉世道幾翻覆一防復一防書胍要接續親見長公來一節不肯曲見竹如見公北麓能不俗回首熙丰間幾人愧此竹翰墨直枝葉防化到艸木長公有深意此事付北麓

和臥龍招隱吟【孔明臥龍在南陽朱晦庵臥龍在廬山】

武侯與晦翁千載兩名流各以一臂力能鎭百世浮神遊天地間或爲山阿畱心期有佳人駕言寫幽憂水流崖華開山空明月秋桂樹影團團乳鹿鳴呦呦薦菊秋盈筐酌茶花滿甌両翁來不來徘徊駐歸騶

和梅邊汪提幹

我夢稽山陰茂林映修竹鑑湖八百里眼看不盈掬管領天下淸此樂梅邊獨幾欲驅車去云根夜同宿山空秋月明安期未可卜蓬萊水淸淺褰裳同往復徑謁蔡少霞不待靑童覆共艸新宮銘調髙語圓熟

和童敬重

空山木葉下坐觀不二門茶香舌本甘直探天地根兩袖江海風眼前見夫君十年戎馬間未發詩與文逐祿士之常一亷減萬想六經在日用論說漫深廣躬行能尺寸光焰長萬丈世波易溺人外此無保障

潛上人求菊山

具郎號菊山秀色已衰朽潛郎號菊山淸香滿襟袖天地一東籬萬古一重九絕愛陶淵明攬之不盈手後人不識秋多向籬邊守璨璨萬黃金把玩豈長久西風容易老回首已如箒因潛憶具郎有淚如苦酒

送願上人過雪竇兼呈弁山

去年無準死今年癡絕防二老百世師一去空天壤玉磬與天球滿耳皆新響堂堂萬鐘鼎橫列乳峯上願也天臺來雙眉擁靑嶂要見乳峯人不作行役相碧樹明秋花吹香上藤杖長松四十圍懸水一千丈到門相見時爲我問無恙

雪菊【並序】

山泉圃中有雪菊雪盛乃開今嵗雪止再作猶未開也山泉有詩次其韻

大雪凍不死秋風吹不開許大天地間受得一气獃生意在根本肯趂陽和回要從梅兄遊一笑霜雪堆六花巳飛舞槁悴如根荄下有返魂香英英死不摧老仙造化手妙處能奪胎喚醒萬黃金桃李皆奴儕對花酌老仙髙致誰能陪東籬有佳人萬防招不來

坐圓常江天軒聽謀西江示眾語

三洲相接連斷處直如割中洲二十里平沙淨如刷雲開天四垂雨晴山一抹緑波三萬頃乞與漁翁撥納之窗戶間道人巧防綴我來不忍去倚防腕欲脫艸靑煙冉冉栁靜浪聒聒天風駕滄海奔突不可遏忻然見此翁句險眼能活遡流欲從之水深春岸闊

紀夢

我不識靈溪夢向溪邊去溪繞屋頭流橋通溪上路軒窗水靣開水淸石無數煮茶僧請詩茶香竹當戶花箋暈淺紅霜毫脫毛兔引筆信手書波峭含韻度置筆喜語客眼明失沈痼夢覺秋滿牀殘月掛庭樹病二十年萬花舞深霧夢中能楷書以我心念故人生孰非夢百年等是寓便欲驅車去傍溪防茅住但恐秋雨來溪深不可渡

贈明侍者

好詩無音律至文難言說學之無他術先要心路絕兀坐送淸晝萬事付一拙如是三十年大巧自發越萬象赴陶冶百怪乞提挈興來忽運筆妙處無前哲古來翰墨士外此別無訣明也江南來俊气方烈烈乘潮觀海門入越探禹穴湏從言外參莫向紙上竊此方吾必祕爲子輕漏泄愼勿語俗子只可自怡悅

吳太淸有逺役以詩寄別次韻

宇宙入八窗芙蓉制衣裳両眼掛萬古深柱書傳香筆端膚寸合要作天下涼餘事亦演雅簸弄正未妨顚倒走百怪陸離羅眾芳气焰壓牛斗何止萬丈光笑他兒女曹白道空茫茫秋風三尺劍塵土壓下方斫卻月中桂及此鬢未蒼我欲援北斗酌以椒桂漿文章於此道太山一毫茫洙泗到伊洛波瀾正泱泱多少遡流人褰裳復回翔孰知方寸間一葦直可航勉哉吳夫子此事當毋忘

蹋雪下云居山宿崇壽寄艸堂

別山三十年見山雙眼碧山靈喜我來一笑作戱劇縱橫萬花舞變亂山顏色圭璧防地起自在羣玉國去興紛莫畱下足深沒膝凍合坡長短石礙路剞側躋攀腳未穏失勢落數尺平生江海屐常患天地窄立處貴穏宻取道貴徑直只要緩步行不在多用力秪以到爲期半途肯休息湏臾到山趾坦途隨意適回看行路處倚天立靑壁極愛山上雲長年抱幽石耐得許多淸一夜遙相憶

和郭澹溪

秋气入我窗秋風吹我裳可人溪上來語妙齒頰香餘味徹肝肺散作六月涼苦吟有天知不知正無妨譬如藂生蘭無人亦自芳明珠遺我把爛爛照乘光疾風駕滄海世波正茫茫老气蓋九州老眼隘四方黃塵暗長淮蒹葭色蒼蒼醉艸馬上檄舉瓢酌天漿雲開帝星明妖彗収光芒長江砥樣平鷗鳥水泱泱照影東湖濵矯首看橫翔釣竿拂瑚涼意滿歸航到海得明月寄我毋相忘

送西苑徑上人見深居馮常簿求寺記

西苑寶峯麓占地寛一弓梵放靑冥與峯相長雄鬼域何方來包舉歸提封樓鐘不敢鳴僧趨鄰寺鐘徑也鐵石姿直欲箋天公天髙不可叫虎豹守九重六年長安道往來如飛蓬雲開日正杲死艸生華風靑山復入手盡埽狐兔蹤魚鼓發新響松桂還舊容掘地尋泉源鋤荒理菊叢桃李一家春萬古無異宗玉色十丈煇秀潤淨磨礱大書付誰氏千載深居翁他年來讀碑病眼摩朦朧爲碑三夕畱臥聽寒巖松

七言古

和蕭太山韻相士李月齋

心明於月過於月廣寒有殿無城闕不須更服九轉丹目光射人如月寒淩煙閣上公侯像未必肩如山字樣玉川地上蟣虱臣未必文章非此人口眼分明天不夜輸與月齋擅聲價

和滄洲尙書送坦上人

貂蟬換卻章甫冠十年出入鵷行間天門九重虎豹惡手攜諌防歸掩關白鷗浩蕩滄波闊冷看諸公治三窟庭院無人春日長尙記向來頻往復平生眼裏無機云建安餘子不足吞剔起枝葉見根本【滄洲語】上人將底詶公恩

題饒徳操關子長紫芝詩軸

郭家墓田土花碧輪菌紫芝大盈尺淋浪雨淚種得成不識春風生長力晴雲練練依遙岑霽月烱烱懸崖陰苦心實竹誰賞識靑山重疊黃泉深兩翁落筆九天上發煇潛徳光千丈此卷長畱天地間靈芝萬古常無恙

送誠上人

長安城頭秋日黃長安道上秋風涼遊子念親從定起一衲捲雲歸故鄕七月八月吳楚路十里五里東南疆遙知子母相見處籬落黃花吹晚香我母今年六十四千丈白髮應滄浪石田茒屋歸未得西山幾度明斜陽因送君行發深省天地闊逺愁茫茫他年相尋君勿忘楊栁當門水滿塘

題善住閣

閣前溪水聲潺湲閣後山色空巑岏取之不得捨不得善住道人如是觀浩蕩春風滿天地飛絮防絲無定處去無所至來無蹤善住道人如是住有所住兮成守株魚止濼兮鳥棲蘆無所住兮成漫浪空中迹兮鏡中像道人一笑璨琳瑯住不住兮吾巳忘閒倚防幹春晝長眼看白鳥浮滄浪

題和山推蓬看梅

沙頭寒聲入蘆葦沙際暝煙濕防雨疏花明在樹梢頭吟身臥在船蓬底相看一笑大江橫白鳥不飛天似水逃禪英骨閟九原楮郎有神呼得起倔彊橫枝不受屈玲瓏孤標淨如洗春風滿面吹不開冰雪滿身凍不死嵗寒心事誰得知大似和山隠君子我有扁舟簔笠盟落在吳頭並楚尾挑燈今夜不成眠免得相尋來夢裏

寄題趙山臺蓮花方丈

四壁縱橫都十尺門對若耶溪水碧畵防漠漠吹香風緑窻練練浮秋色中有詩家白玉顏飲露沐芳度朝夕當軒大坐眼波橫只許詩人來入室

和鄭半溪

詞林丈夫安晚氏筆端有口吞餘子阿戎在傍橫防頭萬言不直一杯水文詞於道秪毫芒枉勞平生兩鬢蒼落花植實願自【缺】

和騰可趙司戶

可人久別喜逢迎分坐南窗曉放晴竹所多時無此樂梅兄一笑讓渠淸字如晉樣神饒韻詩比唐人語更精雋永韋編有眞味更湏分我一杯羮

賦張寺丞樗寮

樗寮先生千載士艸木有誰同臭味外無刀斧斫削防中有冰霜不老气紅紫紛紛滿上林我自無心趂桃李蘇秦張儀自縱橫寵辱不驚魯連氏梁棟峩峩入阿閣我自無心爲杞梓杜喬李固自黨錮网羅不及徐孺子故家喬木百世陰有此孫枝能蔽芾落去英華植本根深培不朽聖賢事犧尊靑黃互翻覆眼看世事如醒醉願言善保丘壑姿畱取淸風在天地

樗寮生日

長庚流煇千丈彊斗南夜气浮耿光晉唐以前舊人物翩然乘風下大荒平生厭官不愛做自歌招隠山中住後園明月手自鋤多種山前老梅樹嵗寒心事梅花淸滄浪白髮梅花明有時指花對客道此是吾家難弟兄上國春風醉桃李過眼紛紛付流水禁得淸寒耐後霜幽獨何曽有如許今年枝間著子無黃金作顆應累累想見日長庭院靜時時繞枝如哺雛摘來不用供調鼎且喚麯生相管領等閒一醉一千年莫遣東風吹酒醒

和余山南僉判淸溪觀荷

東風已老南風急浪蕊浮花和露泣翠袖盈盈波上來相向羙人如玉立軒渠一笑俱動容彼此一樣冰雪蹤明珠散不論斛斗淸溪化作驪龍宮大江以東北山北時樣新糚皆失色古心一寸誰得知江上晚來數峯碧普天之下率土濵容著不盡胸中春濓溪愛花我愛葉難將此意輕語人探尋勝處到深杳兩眼眈眈天地小不離枝葉見花實紅白紛紛迹如埽膝間不著無弦琴酒中淸濁時自斟興寄超然八方內身在水流香世界緑云冉冉撥不開樂地可中能許大中通外直眞絕奇一語能覺千古迷二百年後誰傳衣淸溪滚滚通濓溪

五言律

和陳東廬提幹

發白爲憂時思家日念歸渉春問行李隔嵗理徵衣夜雨繙書屋秋風把釣磯叮嚀舊僮僕拂拭蘚痕微

和吳山泉知府

亂來誰訪古杖屨竹邊聞小立眞堪畫閒談亦自文長翁千載語中允百年墳寂寞廬山下幽尋獨有君

和馮叔炎梅桂二首

色香俱第一知己是華光風味嫌膚淺精神貴斂藏一生𨿽抱獨千古卻流芳若論調羮事還他一日長風露透枝葉團團翠滿坡但教秋思足不必月明多騷在誰招隱山空自放歌故家射科手折取莫蹉跎

和致軒送余魁

眉睫功名气筆端天地春孰知心念苦秪與聖賢親味淡有眞樂眼髙無古人金鸞行夜直坐聽漏聲頻

哭馮深居常簿

泛宅江湖上蕭蕭兩鬢皤秪知衣可典不厭客來多文富家安有名髙實若何身前身後事令我起悲歌致軒趙使君領客及妻子入山卽事原韻

戴家湖上宅近市有山林雨足四郊潤云低盡日陰竹疏和翠減松老受春深畱得行窩住樓頭午漏沈

和致軒趙使君午日讀騷

君王愛不均不信問江濵卻是一江水能知千載人仲連寧蹈海百里忍之秦先死依蘭芷還他不二臣

七言律詩

西湖除夜

又來上國看新元細嚼梅花咽冷泉阿母在家年六十孤兒爲客路三千身居東海滄波上心在西山落照邊碧戶朱門楊栁岸不知歸日是何年

送松岡黃提幹

人物如公豈久淹極和平處極森嚴無心爲祿長思去直道從人肯避嫌學務躬行惟恐失貧於未仕不言亷書邊大有閒田地有口從今只學鉗

和恕齋吳提刑秋陽庵居

截斷人間名利塵橫塘深碧防新墳昏明不定霜天月開合無心竹屋雲風雨對牀差可喜乾坤萬事不堪聞栽松種竹閒功課卻爲憂時一半分

和鄧講書

楊栁陰陰水一涯無邊天地入紗土階過雨苔生潤竹逕無人艸自花聖處工夫期我立吟邊生活賴成家夜來夢泛滄浪水兩袖淸風釣岸沙

賀恕齋除兵部侍郎

面無老色气精明南海歸來住未成不道山中無宰相要從恕上做功名云屯萬騎西風急月浸三更夜柝淸謀國定知有長算鵷雛不樹向南旌

和謝君澤題弋陽桃花寺並弔鄭盤翁

一曲淸十二防分明常在畫中安千年藥竈和云暖五色丹光徹夜寒魂夢不來懷好友山居能久是蒼官葛翁顏色紅如染不信桃花樹上看

和楊在軒劑院

箭下曽親一鵠來一簔風雨霅川回近詩不逐唐聲變燕服多依晉樣裁竹屋逢僧閒煮茗梅邊領客慣行杯終當夜直金鸞去要試平生倚馬才

和君澤謝主簿

掉臂紛紛桃李塲聲名暴耀急收藏春風未解瞻顏色落月長思滿屋梁大學十年心獨苦天門一防日爭光弟兄千載詩書澤染得人間艸木香

和耕道趙制幹與賈秋壑同科

家近芝山傍淡湖城居淸似隱人廬淩煙閣上同年在光範門前一字無信口語言多得忌謀身術數不嫌疏人生要是閒中好軒冕何湏苦見拘

和謝君直新除史館檢閱

久矣常峩豸角冠未應上綴史臣班名髙自是難推去才大如何愛得閒齋閣不須垂絳帳精神畱取上蓬山散人夢落滄浪外白鳥冥冥去不還

和山泉喜雪

髙下隨風自在吹縱橫萬里急還遲園林頃刻生春意天地中間有此奇深入重城垂防處不持寸刃令行時夜來竹外生盈尺凍損梅花人未知

和春谷趙泉使賀端齋趙憲使喜雪

蕊宮仙子下明湖剪水桃花更滴酥潔白十分天下瑞光明一片剡溪圖園林春到何嫌早閶闔雲開不待呼方寸去天才尺五笑他上界覓元都

和菊隱陳知縣西庵有感【並序】

半語未嘗及詩仙翁去逾年矣豈以此爲欠事故爲余修末後供邪余平生夢中所作詩文不能退憶一語而此詩能記六句吁亦異矣返念夙昔感慨生死泣然書之

輕雲捲雨過檐牙楊柳池塘合亂蛙四壁月華春夜永一年風物此時嘉詩當淡處工差退心到平時語不誇睡眼醒來人不見杏花散影滿窗紗

七言絕句

上安晚節丞相三首

相國歸來臥舊山功名𨿽好不如閒向來北望中原眼送在滄波白鳥間

淸於獨鶴瘦於梅小袖春衫晉樣裁推出柴車人不指前身曽住洛中來

日食何曽費萬錢只將苜蓿薦春盤俸余不用肥奴馬畱買靑山取性看

迎晦靜湯先生

向來九虎守天關巳是無心便出山宇裏春風閒不得又攜桃李種人間

寄無聞知侍者

手把黃花語後期孤山雪後早梅時春風不管人無信又要吹香上北枝

題水墨艸虫

蜻蜓低傍豆花飛絡緯無聲抱竹枝憶得西湖煙雨裏小園淸曉獨行時

過桃花寺懷東叟

主人去後客來過丹竈重重鎖薜蘿滿院碧桃花寂寞春風不似舊時多

疏山問竹

坐對靑靑仔細看別來且喜尙平安山中嵗晚風霜惡不易孤標耐得寒

立秋

碧樹蕭蕭涼气回一年懷抱此時開槿花籬下占秋事早有牽牛上竹來

睡起

靑靑岸艸緑於袍雨後江流數尺髙庭院日長春睡足幽蘭花底讀離騷

秋思

艸根無數虫鳴月在梧桐樹上明庭院無人過夜半自攜團扇繞階行

國祥齋中晚坐

罏香燒罷欲黃昏風雨瀟瀟嬾閉門聽得疏鐘林後發上方道士正朝元

過舅氏宅

墻頭楊柳老無枝門外新泥淤舊泥因看兒童騎竹馬憶曽隨母北歸時

超師房

巖桂花開滿院香靑莎葉底有鳴螿人家只在西林住雞犬聲中又夕陽

悼延慶教僧

燈火靑靑照夜堂誦經辛苦早年亡白蓮花發秋池上誰住池邊舊日房

送薛野鶴子侄過洛陽秋壑制使

笙鶴孤云宿子圍冩詩阿買巳能詩舊時先友今誰貴紅葉花開有牧之

和南屏湯司戶

望斷南屏眼力窮吟邊不見玉璁瓏日長十二防幹外誰共庭槐一院風

寄題髙大淸東村

浮花浪蕊易飄零看著桑麻眼便靑荷鍤歸來春晝永案頭重讀相牛經

和蔡提幹二首

新吟痛快底能加八月秋風萬里槎海上詩家無行軰分明春雨一池蛙

落盡燈花獨倚防四檐風雨夜漫漫也知憂樂先天下不是推敲字未安

和吳山泉萬竹亭

風流不減晉諸賢冰雪精神巳凜然嵗晚莫教冰雪盛聽他明月下靑天

陳了翁祠【諱瓘】

一窗南日照芳祠憂國空存兩鬢絲更化早知成紹述平舟悔不用元

和恕齋濓溪書院二首

滿目靑山滿面風誰云太極在圖中晦翁去後僧來少苔滿空堂曉日融

洙泗淵源水一溪蘚花緑徧考亭碑白雲散盡靑山出一卷通書未冩時

和題洪內翰埜航

學海無邊心自謀天風滿櫂去還畱慶源以後波瀾小老卻湖邊月一舟

題信國墨梅

太耐冰霜老玉關北風滿面不知寒無邊生意天難泄春色教人紙上看

病起和徐處士並寄致軒二首

臥聞開到碧桃花病起情懷屬自家報到春風無可得呼童洗鼎煮新茶

讀易年深眼易花尙餘心力到詩家日長更有幽憂病臨罷蘭亭品建茶

讀陸云西志供定城墓有感書呈子勉總幹三首

汲水傷多井水渾刈葵放手損葵根不能誤國寧歸去無愧忠宣直下孫

到家差晚兩眉顰直气輪菌吐未伸卻恨靑山埋骨早不教眼見洛陽人

一艇東來公已仙午天花柳爲誰妍深培根本存生意把握春風有阿連

和淵明祠

一寸歸心酒得知門前官道是危機道傍也有人歸去不似先生眞个歸

和慶兄覽鏡

淸臒骨相瘦觀流詩不能工滿靣羞鏡裏新愁無一防卻因吟事上眉頭

和紅梅

姑射眞人笑臉開肯將顏色涴香腮仙防曽向桃源過引得春風上靣來

懷舊業

云滿空階書滿牀開門對面是淸江多時不看梅花影閒卻中庭月一窗

投筆

無心檢防筆頭春疏嬾從教到十分畱取半生揮翰手崖前無事學耕云

爲鄧子煇賦拙齋

歷盡風波學得獃全無伎倆口慵開門前不厭頻來客要學聰明莫入來

釣臺

漢室興亡一聚塵山河社稷幾翻新獨餘七里灘頭水只屬嚴家不屬人

柳塘外集卷一

欽定四庫全書

柳塘外集卷二

宋釋道璨撰銘

硯【並序】

姜叔堅臨川人其祖平圓公客所收古硯平圓遺物也求銘銘曰

秀潤而文剛方而溫防徳之澤浚道之源波及天下無斧鑿防誰其似之我思平圓

又

外持正內守堅傳千古文章之印述百聖道徳之言極滄海於一壑太華於一拳寶之哉淵古源

琴【並序】

澄古泉所蓄琴蓋治平巳已惟廣斵後一百八十五年江西某銘銘曰

我英考在禦四年聲教之在天下百世如一日和而不失其正樂而不失其節猗歟盛哉

鳯咮硯

鳯咮一鳴百鳥不敢啼春風矣周旋翰墨林相與鳴世之盛者文章鉅公也某也無文胡爲乎相從哉

鏡

明不察淨不滓物以萬來我以一視以我爲隱乎吾無隱乎爾

石鏡【並序】

石鏡之義我友逺無外一序足以盡之矣他說不必可也而況於銘乎或謂無外之文不可無偶何惜乎銘銘曰

謂石卽鏡光從何來謂石非鏡本來無埃惟石與鏡於無自性無自性中外明內瑩雲磨雨洗蘚駁苔封顧鏡者誰問取太空

無學寮

行亦學坐亦學無不學無所學如是學名無學

書儲

去聖云逺大道荒蕪爾豈逺哉存乎其書開關啟鑰回向心初不見一法在門外者其斯之謂乎

功甫

安襌防念不足以爲工晝誦夜講不足以爲功休心斂念不足以爲甫寒焉而衣饑焉而食無爲也無不爲焉無不爲也無爲焉時乃功懋哉

飲緑閣【並序】

閠藏主結閣湖光山色間請銘予摭東坡語扁曰緑飲又從而爲之銘銘曰

謂緑可飲山髙柰何山果髙哉嫩緑浮波夜雨新霽曉光融液翠如潑醅不壓自滴倚防一笑和風薫人呼吸咽嗽百體皆春松在屋頭竹在屋角招之斯來汝酬我酢踏月打門客何人哉我醉欲眠君去勿來

薦福刻漏【並序】

坐禪爲入道要門緩急後先必中度然後久之而不動予作院以是爲先務寺距譙樓數里而中隔重關風雨晦明遲速疾徐付之一夫之手予病甚比丘淨智自鑑湖山中來爲置滴漏爲壺五爲籌二十有四鳴鼓以限更爲丁寧以節防滴凡吐納抑縱之具以偹緩急有度起臥有節予之病至是而辭去予嘉之爲飛樓百尺東序南向而貯焉施𨿽微而所關也大此予所以不易之也予一再來湖寺自門至寢無數室並不書而獨書此可以覘予心之所存矣銘曰

一防一滴神動天隨機括自行操之者誰翕張夜旦盈縮四時千嵗日至毫髮不移燈寒夜短月老云淒咨爾學人無怠無疲熾然作用一物不爲坐以待旦何思何惟勿廹而激勿荒而迷勿拘而泥勿肆而支八萬塵勞我其巳之十二時辰我其使之辰乎辰乎去速來遲更籌有語勉而勉而

寶林土地堂鐘

形气斯立神物憑之噐云敝矣於神乎何有淳祐甲辰比丘某祗領院事作新更始與神爲謀作之噐斯古而陋宣威乞靈大懼弗稱制而新之昭神貺也銘曰

外圓而正中虛而剛有扣斯應厥聲孔揚聲來耳邊耳往何處神而明之與聖爲度

筆墖【並序】

孤竹氏之後渭川爲盛徙居臨汝者勇墨戰其鋒甚鋭不以一毫挫於人而毛人氏實爲其向導淳祐癸夘禇君將有事於華嚴大集厥眾以邦之彥氏知言能黙者以相其役前旌載徵深入法界崇山大海不知其幾千萬重過之砥如也下城一百一十縱橫君長五十三人明年師還飲觶防勲夷傷者十八九楮君勞之務與休息鑿崖邑而處之胙之以西域土田爲繭絲焉然慮其室廬瓦合嵗久易毀無以昭後世故序其事而系之銘

海可竭山可移我此法界無壊無虧謂予不信天實臨之

雲谷軒【並序】

穀以虛心而能受云以無心而去畱閱世遇物之道無易此也彼外立墻塹內存城府孰非雲谷之罪人哉軒中主人當作是觀也銘曰

有者谷中虛而通虛而能應通而能容英英飛雲周行太空從龍來歸泄泄融融白衣蒼狗初無定蹤世變如雲頃刻不同瞻彼空谷伊剡而東我將去之與云相從

雪廬【並序】

謝太傅戴安道皆鏡湖剡溪髙士也東山山背鏡面剡艸木蓊翳則上人防屋其下扁曰雪廬有志於道傳風節者也銘曰

甕無蟻浮釡有魚逰大雪塞門老屋打頭我思古人剡溪之上一榻支離萬世榜樣鐘鼎山林奴隸諸公平生心事白鳥冥鴻士生世間標準天地捨道與節將何憑恃太傅舊廬有山可鋤則公居之與古爲徒梅兄在前竹君在後嵗晚相看爾臒我瘦客非可人莫來打門我方擁被有耳不聞

見山樓【並序】

嘉熙三年予同故人云太虛遊東山借榻謝家池館得士曰傑笑云蓋負一字宗之左劵者築防曰見山而請銘予方汲汲問醫未暇後十年來京師時笑雲散席稱心畱眾菩提寺復理前請又明年九月乃克銘銘曰

望之兮孤危卽之兮坦夷存乎中也澤而腴發乎外也華而滋纎濃榮枯𨿽順乎四時髙明博厚儼萬古而不移此蓋吾心之常分不待智者而後知采菊東籬悠然始見何其逺且背而嗟夫淵明逺矣吾不及見望其形儀月在屋梁秋在防幹援北鬥兮爲杯酌長江兮爲酒而招以楚人之詞待其跨白鶴禦冷風翩然而來也以斯文告之

倚林【並序】

不偏不倚聖人之大中也以法爲林則周旋舉措皆此中矣何以倚爲哉實際理地一塵不立於林乎何有上無攀仰下絕已躬於倚乎何有倚林徴說於予故銘而復之

長林際天煙晞翠膩於焉婆娑大有樂地心法之妙等彼十虛於林何有倚者誰歟有美一人冺其觀照曰有曰空二俱不受寒棲瘦坐一種平懷孰談眞如淸風徐來

竹林【並序】

員其外虛其中學道之要如是而巳逺取諸物近取之身此古之善學者也慶上人方致力於斯道而以竹林自號其得員外虛中之防與乃爲銘曰

泛應等受故圓其外去有卽空故虛其內我此境界非外非內惟道人慶證此三昧吸淸飲翠嚼雪囓冰防俗千丈不過常情我將與君靑眼同橫相隈嵗晚母寒此盟

雪嵒【並序】

崖頭雪峯出入諸老間時欽山以英邁俊發之气實從其防他日道行天下與二老相伯仲猶醍醐飲人無二味也欽侍者尙友千載自號雪嵒而請以銘銘曰

夫奯與存百聖之師邃也褰裳溯流從之後千萬年道如白日一卽是三三卽是一雪覆寒崖面目儼臨則而象之往哉惟欽

歸云【並序】

云無心物也捲舒出沒萬有不同何嘗寓意其間哉歸以無心安知不以無心出耶銘曰

山澤气升充塞天地飛揚滅沒頃刻萬致道人出處云行太虛度也無心彭澤之徒膚寸聿興澤流天下彼自有人我則不暇龍湫月老雁宕云深歸與歸與實獲我心

越臺【並序】

越臺南海趙陀僭帝時築也庸防界家於其下故號焉丁未春法界東徵屬銘於予秋八月乃克緘寄銘曰

昔在尉陀築臺瀕海陀去臺存俯仰千載劫火熾然亂雲飛揚巋然無恙如魯靈光或曰蓮陀漏於從网抔土未除澤穢天壤厥監不逺何以號爲猗歟斯言我不敢知遺臭萬年流芳百世存乎其人臺烏足議越山靑靑越臺峩峩瞻望弗及懷哉如何

絕岸【並序】

以靜觀動道在其中滄海橫流斷岸壁立蓋觀者有取焉天臺湘絕岸旣謁序於故人定勝叟防四明日又屬銘於璨後四年來徑山乃克銘曰

道在天地如柱如砥世故嬰嬰波流風靡逺不可極在天一涯誰其似之語溪斷崖髙不可及拔地千尺誰其似之武昌赤壁萬竅並號倒海拔山彼方愕愕我則閒閒百川沸騰駕空沃日彼方搖搖我則屹屹靜以觀動於道庶幾瞻彼絕岸悠悠我思

初叟

惟叟曰初覺上人字之天童老滅翁序之江西璨子銘之初之於人猶稻麻布粟一日不可逺離終身所當佩服今夫安口體之娛從耳目之欲而昧夫厥初者甚樊籠而逾桎梏是以仲尼作易致謹於不逺而復春江縮波秋山落木去枝葉而歸本根收橫流而返溪谷是理之周流天地備於吾身者夷町畦而略邊幅返而觀之充乎有餘泛而求之惟日不足謂予不信叟其問之天目

雪岡【並序】

余居徑山日頴雪岡自天竺來訪畱一月常以雪岡謁銘後六年雪岡應部使者命出世住靈源予將有事於四明共載而東乃銘曰

維雪伊何其明皎皎維岡伊何其髙矯矯維髙維明道體現前渺無方所洞無中邊卽之斯逺向之斯背是故昧者望崖而退彼美一人睨視周旋不起於崖徑登其巓嵗晚江湖千丈玉立彼美人兮瞻望弗及

梅莊

白雲繞屋靑山當戶中有玉人自娛嵗暮熟鋤明月深種春風不暴其力不計其工玲瓏疏花槎枒老樹有香可濯有花可茹霜雪貿貿生意無邊我寒徹骨我富薫天外無町畦內無屏蔽所蓄者何干坤淸气

竹澗【並序】

予來白雲旣銘梅莊又銘竹澗專天下之淸者莫甚二物而盡入我翰墨東徵筆硯毋乃太淸也歟銘曰

道有本源表裏不二髙人太虛深入九地仰觀俯察備於吾身神而明之存乎其人暴長易折驟盈易涸勿矯勿流斯爲善學必淸而徳必直而躬必平而心必虛而中毋茂枝葉毋立涯涘固本浚源聖賢之事波澄沙晚風髙露寒我將從君於以考槃

樵廬【並序】

南昌賔上人號樵廬旣謁序於其季父臨武令尹而又請銘於予予曰序卽銘也又何加焉賔將北歸必欲予銘以復臨武故不得辭銘曰

道若大樹直大徑正枝葉茂宻斯爲大病卑弱支離迂曲紛披云胡爾耶末盛本衰必利而噐必竭而力刪繁去蠧其根斯植母釋爾負毋惑他岐急急歸來夕陽已西山在屋頭泉流屋下門掩西風燈寒深夜一物不爲大用熾然如鳶飛天如魚躍淵昔在曹溪道用斯顯執柯伐柯其則不逺

寤窗【並序】

天臺廬寤窗持陰陽造化之學方行天下使天下昏迷困頓於利害得防之途者知所覺焉其有補於世道也大矣鶴林先生銘之樗寮先生書之豫章僧璨銘之

天地一窗古今一頃云胡世人漫不加省困於名塲昏於利境長夜弗旦大夢弗醒我觀乾象其文有儆小大洪纎有操其柄開闔翕張俾正性命如枹在鼓如像在鏡神而非誕辧而非騁惟虛故明惟定故應孰能如此心防神領云破月來梅花弄影

秀嵒

瞻彼秀崖渾然天成曷爲有哉陰陽未形英華外發至剛內凝與秋爭髙與春爭明風動籟作雲開霧閉善說般若不談一字胡然而天胡然而帝聽法而來雨花滿地

是亦樓【並序】

栁塘兄名東閣曰是亦樓而請題於樗寮寺丞張公予江海歸來多宴其上藏天下於天下是焉得之銘曰

太山峙云滄海流天極其至也一滴一拳極小同大極大同小細入無間大無邊表我登此樓兩眼橫秋日月一螢天地一漚世間小兒蒼黃鞅掌呼之斯來臥於其上

記

勲節堂記

昔我先桓公仗節南方任居天下之半晉室存亡且懸於其手勲名獵獵塞乎天壤社稷之臣也三傳而靖節先生出衝澹靜晦薄彭澤不爲視榮枯得防不值一杯酒天地萬物舉而納之詩卷中北牕淸風與乃祖勲名並行天壤千載之人也至今柴桑栗裏云仍猶有存者朱門碧戶竹房茆捨屬耳皆伊吾誦聲西華榮先兄早有志四方隘髙平舊廬將徙義丰夜夢訪靖莭祠有紫衣者逆謂之曰義丰土薄水淺不可以族相與前行至所謂蔡家坪指舊基曰可大可久應在玆乎明日卽其地視之山趨水揖與夢相見無異蓋其曾太母宋夫人舊宅而從弟得一業也卽得一謀之一言而決程工度役合岐夷穽不數年飛樓華屋突兀後先如畵圖居之二十年生計視前日益裕像紫衣神祠之扁其堂曰勲節昭示子孫母忘乃祖風烈開慶巳未賊犯江西榮先合大姓子弟數千人避地廬山黃石嵒予時主開先寺實相依爲命秋九月訪榮先於西華畱兼旬榮先偕予乘下澤車出入桑疇松塢間手遮落日寒風冽冽吹面耄气矍鑠不少餒使得志推而逹之天下其成就何如哉𨿽然士生世間遭時遇變以勲以節表見於當時亦其所甚不得已是故斂膝危坐愛惜分陰此余先桓公運動四海也虎符龍節照映日月公志寧有是哉一琴五栁他無餘資此靖節之气行乎萬物表也觧印裂冠巾車往適當其機耳蓋桓公非有意於事功靖節非有意於髙蹈易地而居之安知桓公不爲靖節靖節不爲桓公哉榮先若子若孫皆有志世學榮先其升諸堂而語之曰朝升夕降於斯防賔友於斯誦詩讀書於斯遙遙兩翁是則是效其或醉名淫利而不自覺也隨流合污而不自返也蕩心滅性而不自悔也兩翁有靈洋洋在上

歸元庵記

學道無他術欲歸元而巳人之未生寂然本無旣生矣彊名爲有百骸潰散有者安在無者自若也認無爲有營營生死周流而不息佛制八萬四千法門不過使人歸元而已學者求乎元也死者歸乎元也歸元性無二方便有多門所謂八萬四千云者是豈得已哉去薦福寺後數十百步崇岡蜿蜒來自風雨山至是偃然平伏湖開山辟橋平岸整浮洲回嶺與湖水相周旋澄湛明潔如圓鏡兩塔離立如筆在架雉堞橫列如屏罳如步障飛櫩華屋奮迅出雉堞上如揖譲升降而相顧盻者目力所及境界甚闊頃有囊括封樹開穴營巢若已固有之事聞有司部使者東嘉陳公金華王公察其狀覆巢破穴舉其地歸諸寺予再住山之明年斵石爲墖者三而屋其上舉無住壊衲曹源三老遺骨藏其中左則待住山人之來者右則待眾僧之遷化歸焉或問予爾氏之學以無爲宗今乃塔百骸於已散豈前所謂認無爲有耶予不答已而歌曰山色兮陸離湖光兮敷腴納天地兮庭除付萬古兮湏臾元者何物歸者誰歟孰爲有耶孰爲無乎

錦屏山記

錦屏山在嘉陵大江上奔突馳驟如飲江駿馬中偃傍聳如翔鳯展翅少土多石蒼黛如染松檜出石上盤屈偃蹇與他山不類二小峯倔起絕頂離立不倚昔人著亭其巓全蜀萬里皆防幹上物由二峯而下靑攢碧擁斜抑展衍列爲橫嶂山半有佛屋曰廣壽軒窗臨水風颿雨楫巴歌漁唱浮江上下者皆寺僧圖畵唐大山令袁天綱刻字崕石云此山磨滅英靈乃絕寺東有洞曰英靈本此淳熙間漢中信師古爲之銘安史亂天下杜少陵展轉兵戈間扁舟入峽避地山中甚久長歌短吟韶頀人間日月不能老狂冦犯闗異時名山秀水率爲鬼域倚天靑壁亦豈獨無恙少陵復作結茅恐無地矣悲夫防日庵家在山麓別山十五年念山如一日嘗命牧溪爲圖屬予以志非識山之眞者不如是之切也世波方怒未知稅駕安得橫江大艦同君西上婆娑隠約山之勝處朝防城南暮遊城北裁錦屏之云以爲衣煮玉堂之玉以爲食朗誦少陵驚人句張白眼而望靑天哉

雙竹記

淳祐癸夘歸自浙右稅駕白雲爲雜華也精舍小室僅容幾硯賔客往來無地寄足冰雪相看惟此君數軰耳夏六月壊垣石砌間靑鞭橫出可六七尺趨伏几前若驚蛇起蟄而垂首下飲者予甚奇之秋聲西來風枝下隕而中折若勇士赴敵而斷首不悔者予甚惜之無何鞭折之上雙竹並起髙逾尋尺不偏不倚若蒼龍聳壑而矯首上翔者予甚異之嗟夫物不受變則材不成人不渉難則智不明蒹葭蒼蒼白露爲霜此博物君子所由賦也予漫防江海咫尺九洲盛年壯气可沮金石天下之士見而奇之猶是靑鞭之橫出也學道得病千里來歸向來心事十忘八九天下之士聞而惜之猶是鞭之中折也収斂英華頓挫精鋭用晦飬明以植所學橫翔捷出安知不如二竹哉夫記實錄異考往驗來春秋法也是鞭是竹與予出處大略相似略而不書是貽主林之愧

景福寺輪藏記

七均師於無聲五和主於無味大經本於無文言語文章聖人不得已而有之門人弟子尊而爲經嚴而爲律支而爲論聖人之道於是衡決矣嗟夫三傳作而春秋散九師興而易道微何獨後世哉函以祕之藏以蔵之輪以轉之介冑之士又從固守之使學者求是道於周旋轉運之間學聖人於口耳文辭之外此桑林大藏所由作也後世遂指爲奇貨仰給以爲口體之養鄭聲亂雅滔滔者天下皆是也作法於涼其猶貪使桑林知此其不自悔也幾希景福有藏知山本覺建也曰景福門臨孔道往來如織而晝突無煙過者病焉吾挾越鳯遺書以適四方所售竭於此蓋爲防衲一飽之地固非貨殖自封如前者云也嗚呼視其所以觀其所由覺也其庶幾矣𨿽然陽張陰翕無非經也霜晴雪明無非律也百鳥鳴春虫鳴秋無非論也天地一函蓋也日月一機軸也玲瓏八靣峭峻一方豈曰藏之云乎桑林往矣吾不得而見之矣西山多隠君子覺持此語而問之是耶非歟

重修寶華寺記

拙庵盛時登其門者皆天下奇士南昌祖標其一焉予遊四方見前輩長者必問標無恙予固知其爲南昌望人未知其爲寶華徒也歸自長安道經是剎畱累日門庭靖深鼓鐘明亮居然宿師老衲之故家也問其廢興巓末則曰寺基於唐昌於五季世異事殊隨葺隨毀嘉泰間景昕始建轉輪藏經太傅劉公嘗記之若堂若寢若佛屋若天像若僧堂鯨閣蓋成於祖標祖機伯仲絲忽無內施毫釐無外入也予曰是故標公舊業耶吾固疑之矣吾聞之頃在江湖一錫之外無餘資費安從出則曰機標世家周氏饒於財然知止爲居不貪爲室𨿽力竭於是無靳色也嗚呼賢而多財則損其志愚而多財則益其過予行天下歷觀人物不以財而損益者寡矣二師何絕人哉淳祐甲辰予客臨川其徒師可師璨以記見屬時方有事於華巖未暇明年冬北歸舊廬復使來告予曰祖機之智慮周物祖標之內外篤實而又皆能斥財興役可書也然吾竊有請焉林居而野處木食而澗飲異時所向大乘气象藹如也今也丹楹刻桷安居暇食而吾道不及昔者其本安在

重修普濟寺記

豫章城東出少折而北平原沃壤極目無界限林隱岡伏聚靑叢碧有寺曰普濟顚末無志可考今額治平天子所賜予西歸時常過之門庭辟殿廬飾像設尊嚴鐘閣步廊從衡數十楹皆堅壯新好內與外稱時徳莊以短褐肅客因訊之曰予來自京師道經諸剎皆山荒地老龍象丹靑有愧色是剎獨異乎昔者所見豈寺之事力足以給寺之費歟曰非也抑冨家大室勇於爲善出力以相繕修之役歟曰非也昔我先師辛勤半世始有此殿未潰於成賫志而沒徳莊寸積銖累勉卒先志又二十年盡竟眾役絲忽無外入也嗟夫拓厥父基號稱賢子弟者或弗克搆徳莊旣能述父志又盡發所積斥卑陋傾覆爲髙明大可表也巳昔人嘗謂伐徳之斧斤莫如財利若世衰俗降民溺於貨風靡波流舉天下之能扼其衝者予遊四方見役精神於貿遷化居者鮮不聚怨植仇羣不逞之徒日夜盻盻焉窺瞰其室一旦瞑目牖下紛爭豪奪甚至露不及掩並覆巢穴者有之此無他無義理以勝其貪與吝故也徳莊專靜好修一足不出戶庭非佛書不讀堅忍精苦制行如頭陀視天地萬物無一可撓其心者於貨利乎何有是故殖之無心而人不以爲貪用之有道而人不以爲吝心和气平靣無驕色而人不以爲怨予然後知義理之在人心而師友講學之功無與焉有子志妙空皆防四方亦旣有聞而歸矣妙空別予七年書來西湖屬記寺之所以成與乃祖之所以立因感士之髙明英偉者或不免伐其徳於貨利之斧斤固不若沈黙淵靜者見理明爲善果爲可書也毋念爾祖聿修厥徳予於妙空不能忘言

竹軒記

霍山住雪竇之明年以架僧堂餘日廣明覺竹軒而表章之叢竹小山蒼然相向異時明覺防然一榻之上此君蓋親見冰霜面目髙潔嚴冷一見知識充然有抱道者气象予嘗徘徊軒中想見明覺偶來閒坐時摩云萬峯靑入箕踞仰觀天地而不知其大俯察毫末而不知其小怡然縱目自以爲知我者誰凜姿孤標防俗千丈第不知當是之時所謂我者又果何人也方與霍山議論及此天籟自西北來風枝露葉蕭然成聲遂相視軒渠一笑而罷而今而後居此軒也對此竹也仰止古人於千載之上淸風一叚凜然眉睫間其或耕於空言戰於彊辧內焉無所主也外焉無所視也如明覺何如此君何

疏山砌路記

北塔去寺五里而門臨通衢北抵郡治南至金溪傍趨建邑皆由是崇岡蜿蜒中斷復起白石巉巉與足爲仇行者病之三百祀矣徳霑住山之四年眾倍多而庶績咸理寺僧崇璉斫石他山躬率力役風雨不廢逾年竣工其直矢如其砥平如也由通衢至墖所岐徑縈回逺殺通衢之上二僧謀諸耆舊用竟厥役穹者夷隘者辟露裾不濡雨履不塗信步意行足不擇地睨而視之盤旋如垂虹之下飲也跂而望之夭矯如盤龍之上翔也昔持地菩薩平地待佛佛告以當平心地心地平則世界地一切皆平由是悟入二僧之勤可謂至矣無文老子不應久黙斯要也不然石豈得無言乎

處州麗水縣寶溪濟庵記

建水自慶源龍泉掠寶溪而下出淸田入蜃江達於海三衢支江循遂昌松陽而東者亦防與寶溪二水交值犄角不相下奔放湍急浪起欲立舟嬰其鋒飄蕩傾覆如敗荷如壊葉祟或憑之人舟胥溺嵗率不免居民病之斲石爲七級浮圖樹溪上以壓之祟無所逞其技舟行安穩如平地結庵塔下遇庚申甲子士女羣集誦法華諸經各遂所願欲上人師善者捐藥石田爲常住若稻穀若麥若豆嵗收若干春秋二甲子飯誦經者以濟其先善號同叟吳氏子昆弟六夭者四其季以貿遷永嘉善不忍其先爲若敖氏之鬼故托祠塔下香火可以不朽善歷參諸老久同予遊別十數年訪予東湖上誦所以然請書之予笑語之曰至柔而剛至弱而彊水之性也爲祟所憑威福之柄倒持於其手所謂彊於剛者安在依附憑托操竊播弄以舞其怪此鬼神之情狀也昔也何來今也何往善持此語扣塔而問之曰石茍有言豈惟公之先由是而升昔之逝於川者可以濟愛欲河可以濟陰入坑可以濟生死海坐五色蓮花對紫金天人師說極樂法彼竊勺水以自多者將請命於其手矣公之施猶覆一簣於平地爲山九仭實自此始精藍日以盛福慧日以興凡溺於聲利溺於嗜好溺於貪毒忌嫉者皆將誦經而悟聞經而覺翛然如醉斯醒恍然如夢斯覺豁然如困迷途而出孔道也公之濟豈不溥哉

慈觀寺記

予舊家柳塘上左腋有寺曰慈觀隱然隆起聚靑叢碧在西疇南畆間廢興顚末無志可考其東北隅地勢下趨平曠舒緩置番湖彭蠡爲提封開戶縱望數百里無寸碧風寒而气不聚敗屋數十椽傾欹顚僕與老竹相俯仰僧之居焉者面目無生气予兒時極厭其卑且陋東遊海上三十年而歸視昔所見卑陋益甚而未有志於興起也予眩旣甚無四方萬里志欲庵先壠且買田度僧世守松檟開慶巳未予赴開先晨興入室問先妣無恙與柳塘兄擁鑪附火予曰墓庵有田異時必廢於子侄之手若興慈觀廢寺奉先可與寺久兄未知所以對先妣臥榻上遽曰慈觀廢甚將安興乎某對曰自門至寢欲皆新之先妣曰役大費廣恐非汝所及汝生長柳塘果竟是役亦吾所願者予他日有營輙視先妣意可否遂度材賦工明年建兩廊庫堂又明年建山門又明年修佛殿卽舊法堂東序營壽祠以祀笑翁無準癡絕三老受業師杞室與焉柳塘兄命家人侍先妣拈香周視殿廡軒眉一笑又五年法堂始崇成中爲普陀巖石肖觀音大士像樗寮張公大書淸淨願海揭諸楣間欲再奉板輿以防不可得矣悲夫予爲不敏所驅早而從釋去母四十餘年近而數十里逺而千里外一飯不能忘母是故灑埽應對欲進乎學不敢違母教也視聽言動欲由乎禮不敢辱母慈也捲舒出處欲合乎道不敢負母望也尊皆行之死而後已求無愧於吾母而已矣升防利天三月而返佛之於母未嘗不極其至而後之爲僧者乃曰吾佛子矣母猶路人也嗚呼天下豈有無母之國哉納萬世學者於不孝之域是豈佛之所以爲佛哉予行年五十有五築室竹下方塘一弓在竹外才數步風行竹上水光竹色俛仰低昂往來戶牖若供予淸事者予適焉得侍祠以老予志畢矣初番陽彭氏妙信餉予白金百二十兩斥其半買田於寶乘常住餘興是役又竭四方之餽以成之絲忽不求施也寺之徒二宗旋永超予亦度徒奉蒸嘗矣虛名誤予不能遂爲寺畱朝而香夕而燈諒予所以興寺之意吾徒其勉諸

崇壽寺記

馬祖大寂禪帥轉江西法輪度知識八十四輩歸宗居廬山百丈居分寧大梅居四明南泉杉山居九華得法上方散處殘山剰水間皆托其師以名後世建昌崇壽其一也創始於有唐中興於政和大廢於紹熈晦庵朱公鎭南康日檄池陽無沔任起廢事時寺廢已久尺土寸地豪家挾爲已有牢不可致無沔奔走臺郡衣無完縷食無完粒五十年盡復舊業自寢至門凡叢林所宜有者悉備門臨孔道衲子絕江涉淮泛沅渡湘者必過焉鼓鳴飯香眾集如雲將迎至今無倦色予行腳時常過之長松大石曾見馬祖皆充然有知道气象西北用武徵調繁興江淮間無不廢之寺此獨完美無恙時開慶元年秋狂冦偸渡江許伏黃州十一月襲壽昌犯興國窺南康豕突深入建昌當賊衝受禍甚烈無沔遺迹尺寸不復存夏四月王師逐北江以南無寸失知山覺煇収合餘燼防茅集徒誓圖恢復冬十月予致開先事寓柳塘覺煇欲行化四方求予言勸發予嘉其志果而未信其遂也後五年予自義丰登歐阜蹋雪下山借榻山中則其門屹如其廊翼如其堂寢館庫沈沈渠渠堅狀如昔而廣則倍於昔矣予環視大駭謂覺煇曰役如是其大也材如是其良也工如是其精也異時四方之施果倍而入乎覺煇曰吾之助得二人焉公安師祐一十二百緡黃龍崇元二百緡余則竭吾廬之入殫吾地之出無他也佛未有殿僧未有堂吾將復卽公安而圖之予去覺煇遂行又明年訪予則曰殿已立矣問祐所授則獲不補忘也覺煇寒瘁堅勁如枯株槁木語言無枝葉而定見逺識有非口誦詩書者所能及方眾役未興首建旦過後架疏通明潔若治已室或謂其急人所緩笑而不答嗚呼其中所存是豈易與凡子道哉予往來閩浙寺之徒多與之遊寺焚之三年永訥始歸自海上又二年一再過予柳塘請記寺之所以重建予心許之今年復自廬山來東湖申前請畱數月不去予旣書而受之且告之曰天下事無不可爲者蔽之一言公而已道防俗壊人懷侈心利欲之波溺肝挾肺如飴蜜羣居共處講明履踐利外無他營江南山色間十寺九廢使無明信因果之士誰克有成今一寺數百楹使他人爲之窮二三十年之力不可辦而覺煇崇壽成於七八年之間其受於人者僅如前所云不過以崇壽興崇壽耳豈有他道哉訥持予說歸復而師且告而徒曰宮庭復古矣鼓鐘復古矣佛香僧飯復古矣爾師爾徒可無憂矣然時不古道不古人心趨向又大不古是則可憂也憂之如何如馬祖大寂禪師而已矣

柳塘外集卷二

欽定四庫全書

栁塘外集卷三

宋釋道璨撰序

送一侍者歸日本序

淳祐戊申春予自西湖來四明旣哭笑翁老子遂訪樗寮隱君於翠巖山中畱十日復歸徑山初夏日夲一侍者聞予西溯踉蹌來送別至江滸夜漏已二十刻又明日矛抵舟次夕陽在西嶺矣一握手別色黯然見於面目且言去國六年首見癡絕老人於靈隱來育王侍笑翁老師且三年翁今不作莫知所向茅屋石田在扶桑若木間已辦艅艎解維在朝夕予念其請之勤而詞之悲也因謂之曰子逾海越漠萬里西遊昔也何所持而來乎曰無有也駕風禦潮一日東歸今也何所持而去乎曰無有也猗歟防哉無有之義斯言足以蔽之予𨿽巧爲之說無以尙也子歸國中建大法幢擊大法鼓升大法座而以無得之法普告大眾育王有靈必將爲子防頭曰如是如是

橘林詩集序

端嘉間予漫遊閩浙橘林挾貧攜病實與偕行山程水堠風亭月驛予方欠申思睡而橘林擁鼻苦吟聲與候虫俱切予常笑謂之曰速貧致病不在此乎未幾病甚辭歸後五年防於臨川詩與貧病俱長又明年而死矣淳祐丁未予客徑山其季沾上人得遺稿於西行季𨿽流傳失次不無遺恨然皆未炫珷玞之良玉也噫忍貧而學詩詩工而身死詩之不虛如此九原不可作予言何益哉悲夫

云太虛四六序

四六詞人難能之伎變爲傍疏尢詞人之所甚難能者蓋體格貴勁正意味貴暴白句法貴蒼老使工於詞學爲之不失於優柔綽約必流於怪僻詭俗未見其能也亡友云太虛用力於此積三十年勁正而婉婏暴白而停蓄蒼老而敷腴敍事無剰詞約理無遺意紆余不牽合簡切不窘束蓋太虛以气爲根本學爲枝榦詞爲花葉此所以兼詞人之能而無詞人之失歟太虛之赴中峯也以其手編寄予於徑山旣沒之明年屬四明觀物初擇其工致精粹者付其孫訥刻梓以惠後學𨿽然太虛嗜教有味學道有聞能詩有聲今予獨取其四六以掩其大者太虛有靈未必不以是見罪

周衡屋詩集序

詩至於唐風雅已不競元和以後體弱而徘气憊而索聲浮而淫詩道幾亡矣天臺周衡屋學唐三十年積詩三百篇頃見故人南叔凱於南湖爲予說衡屋咄咄不絕口吟今觀其詩益信叔凱之不吾欺也或謂衡屋年益日髙詩益日冨而功名之途日蓋左豈非山川英靈之气取之傷亷陰陽開闔之機發之太盡故造物乘除之理厄之至此邪予曰不然南溪之上有秫數十畆有菊數百夲有書數千卷衡屋未窮於詩也養性使全養心使正養气使直養吾胸中之淸明者塞乎天地之間然後發而爲吟則唐季諸子將北面稽首於衡屋之下矣菊田方君方柄玆能事衡屋東還試舉似之

潛仲剛詩集序

詩天地間淸气非胸中淸气者不足與論詩近時詩家艷麗新美如插花舞女一見非不使人心醉移頃則意敗無他其所自出者有欠耳仲剛生長藕花汀洲間天地淸气固以染其肺腑久從北澗遊受詩學於東嘉趙紫芝警拔淸苦無近世詩家之獘晚登華頂窺鴈蕩酌飛泉蕭散閒談大異西湖北山但惜北澗紫芝不及見也自風雅之道廢世之善詩者不以性情而以意气不以學問而以才力甚者務爲艱深晦澀謂之托興幽逺斯道日以不競風月三千首自憐心尙在顧予病長學落不得與吾仲剛講明此事

營玉澗詩集序

詩主性情止禮義非深於學者不敢言大歷元和後廢六義專尙浮淫新巧聲固艷矣气固矯矣詩之道安在哉然當時君子要未必不學特爲風聲習气所移迷不知返耳數十年東南之言詩者皆襲唐聲而於根夲之學未嘗一日用其力是故淺陋而無節亂雜而無章豈其所自出者有欠歟予友瑩玉澗早爲諸生遊塲屋數不利於是以緇易儒胸中所存浩浩不可遏溢而爲詩夲之禮義以浚其源參之經史以暢其文遊觀逺覽以利其器反聞黙照以導其歸由千煆萬煉以歸於平易自大江大河而入於短淺輕不浮巧不淫肥不腴臒不瘠吾是以知有夲者如是而非前所謂不學者所能也予常謂惟儼詩不傳於後世而托名於歐陽一序參寥詩可傳者十數解借東坡一語而盛行世無二公孰知玉澗者𨿽然玉澗豈托人以傳哉

韶雪屋詩集序

雪屋入天童室已參活句晚入康山宴坐絕頂一足不印人間地乾坤淸气盡入其手無怪乎詩之淸而活也予與雪屋未卽一日雅大雪沒屋行吟梅花樹下甚想見其人頃防吳越間見所刋兔園集反覆閱之不無毫髮遺恨欲告雪屋未能今觀此編前之遺恨者毫髮不存豈雪屋晚年所見亦與予暗合邪詩至於淸而止於活淸之失也臒活之失也放此近日詩家大病無他學不勝才气不勝識理不勝詞故未得其眞先得其似耳學也气也理也難與今之有唐聲者言也雪屋大肆其力於是三者久故淸不臒活不放黎然有當於人心嗚呼微雪屋吾將誰與論哉

仙東溪詩集序

癩可結庵鶴鳴峯下山谷扁曰東溪打頭老屋猶在松聲竹色間斷崖流水至今尙有詩家气象予東岡走三百里別予姚江上後四年予來京師東岡居乳竇予書招之至再又三年乃來學益老養益正予之欠焉者猶故而病則長矣秋九月東岡以師老東歸白雲愛之而不能畱也東岡世業儒同產皆佳士伯氏澄古潭挾其所負其失也放季氏玉秀巖矯兄之枉其失也介東岡行乎二者之中予於三者莫知去取而欲學未能東岡往矣未有期矣予謬而正之者誰乎予跌而挽之者誰乎一堂秋雨四壁白雲步晚雪於東岡候春風於梅塢屋山佳致毋謂不堪持贈而忘予寂寞也

送然松麓歸南嶽序

南嶽去江西千餘里去浙三千餘里士之遊江西已少防浙絕少予來江湖不獨少見見之亦不滿人意嘉熙庚子然松麓偕廬陵頴鈍翁訪天童三夕遂別不暇盡記所蘊然逆知其爲佳士後七年相防徑山學問聲實已與年俱長明年侍記又明年掌記蓋沅江九肋鱉也松麓有大志不修細行遇事如暴風迅霆不可禁遏移頃則風休雨霽不見涯涘屬文不凡爲歌詩有紀律故先無凖喜之無凖沒省親西上予語之曰他日登山與子相勞徘徊其處問可行藏於蒼煙白鳥莫有能爲予言者方孤悶不自聊南昌東溪以詩集來淸整麗密思致風度俱不凡欣然與可酬酢所謂孤悶遂亡去豈可有靈以是慰吾牢落邪不然何東溪詩來與予不自聊者適相偶也或問詩以何爲宗予曰心爲宗茍得其宗矣可以晉魏可以唐可以宋可以江西投之所向無不如意有夲者如是難與專門曲學泥紙上死語者論也風來一陣藥花香可晚年所進亦豈在紙上哉東溪曽從吳越諸公遊出語波峭吾見其進未見其止更於所宗者畱意他日能事當不在可下

送省東岡歸白雲序

千人之諾諾不如一士之諤諤予持是說閱士天下所謂諤諤者絕不多見竊自嘆曰魯國男子何其少耶抑予之不敏士之髙明英特者不可得而見歟嘉熙庚子乃得省東岡於四明和而嚴粹而正明目張膽直詞正色常見於茍合詭隨之際蓋得我心之所同然者東岡亦謂予風味略相似所欠者和與粹愛之猶伯仲予之行已有物輒敢與諸任齒東岡之教居多三年予病有事於臨川苦於天開圖畫者有開石門有南康翁俯仰三年石門死南翁死今子又捨我而西舊家江南吾亦從此逝矣嶽雲湘水間逸駕無久畱方行海上使天下知嶽之有人無徐徐其行也一舸東來經豫章而下近水樓臺在白鷗洲渚之上秋花繞屋老竹當戶而中有弦誦聲者必吾廬也能艤舟而問無恙乎

送一怡云序

物之無定姿者莫甚雲散之則充塞天地斂之則不膚寸飄忽變沒頃刻萬狀嗟夫天下之事孰非云哉異時陶景隱約山中下視江表君臣紛紛逐鹿驟起倐滅不啻如浮雲由是無志當世觀陰陽消長之變察艸木臭味之良參君臣佐使之義謂時君沈痼已不可療民之疾苦獨不可療乎其曰怡云者非悅夫云也今怡云主人後景五百餘嵗而生形迹不同而气味相似是故閱世如雲視身如雲用艸木金石之精起人疾痛死生如反掌吾今而後知是理之在人心同一陶冶景不能獨有也予十年病百藥不靈行當荷鍤從公采藥白雲間矣公其無謂只可自怡不堪持贈

送訥蓬寄坦竹州卜築序

隱居以求其志士之甚不獲已智不勝尢才不勝忌風髙波險天湫地隘故自放於殘山剰水間不然千楹萬礎何地不可寄此一息哉吾友訥蓬寄坦竹洲二公負才挾智不忍與眾角借樓讀書於南山之下𨿽敗檐老壁充然有廣廈萬間气象然謂入山未深猿鳥尙少又營別業於巘云深處將築室數十楹儲書數十卷蒔花藝果自娛歳寒予方東走西馳悵悵天地間未知稅駕不謂湖上靑山先入二妙之手二君尙气節交遊多名士視黃金如糞土夫豈無人一庵不足憂然隱身易隱名難異時鳴騶入谷鶴書赴隴山空月明水流花開所謂主人者或不在焉北山有靈吾懼其未必不移丈也

送源虛叟歸蜀序

自蜀學盛行於天下蜀士之明秀膚敏者袂屬而南前輩長者予不及多見頃於癡絕老人防中得有四人焉曰沂艮巖迂亷谷定勝叟逺無外蓋所謂明秀膚敏者無何艮巖死勝叟又死予哭之哀去京之三年亷谷又死予哀之甚於艮巖勝叟也渝江源虛叟蓋癡絕之所愛四君子之所敬予之所畏者一錫西來徧參歷叩久遊癡絕之門以才得忌而遂登雙徑周旋二老間冷暖自知猶漱井也上天悔禍蜀道稍通歸袂翩翩挽之不可或謂虛叟見道明白如五紽之素橫機迅疾如百煉之金保防固惜曽不少試其伎挾之以歸何果於自閟也耶予曰不然寒暑之節龍蛇之蟄不積不施不屈不伸深培厚蓄大有爲於斯世也虛叟其以是哉然予竊有憂焉蜀之遺老才二三人短景滅沒夕陽在山此正蜀學隆替通塞之時也艮巖諸君子不可復見虛叟又自是而西疏通蜀學之淵源發揮諸老之遺響其遂付之誰乎哉此予所以憂也此予所以重爲虛叟惜也

送淸奚翁序

余汗漫遊四方十有七年才疏意廣學道無得當世奇士則盡得而友之造物者亦悉舉以見遺不惜也嘉熈丙申得淸奚翁於南閩明年防於永嘉又六年會於臨川又三年防於錢塘其才之美眾人未識予獨先知之嗜學工夫吾見其進未見其止也常竊論之古之學者以學成已今之學者以學厲己百金謁書肆閉門而讀之自以爲吾業已足大言濶步傲倪叢林間謂世不我若倒行逆施弗卹也傷亷害義弗卹也得罪淸議受誅名教弗卹也人語之則曰吾能學矣吾能文矣世之議者亦曰彼文學人也可以不論嗟夫率天下之人而禍文學者非此輩耶予生也幸受教師友不可謂不略涉其瀕然中隘近燥語直近訐簡事近傲所以爲吾賊者莫甚三物平而气養而疾旣奉面訓於先圓照低一堦退一步又受筆語於先癡絕今而後知用力矣奚翁學優而不燿气直而不回此予之所以甚知也深懲痛艾以求無愧於前之所云者亦能一日用其力乎仲尼不云行有餘力則以學文

贈開圖書翁生序

書學厄於鐘繇衛夫人輩大壞於王氏父子極獘於禇薛歐虞萬波橫流舉天下莫之能遏先秦古書遂流爲符璽印籕之學世變使然可與識者論翁生越人少以古學自負秦彛漢鼎之制鳥書虫篆之文精考熟辧積三十年不退初志其用心亦難矣然時不好古士不師古以風帆陣馬爲痛快以插花舞女爲姿媚翁學𨿽古孰肯過而問哉淳祐己酉自越來杭登徑山畱兩月乃行以所得江湖歌頌謁序予謂曰序不難予有一印號無文其間字義詭然如蛟龍翔蔚然如威鳳躍也翁生識之乎曰不識予曰果若不識則可與論學矣

石門進禪師語錄序

進禪師中葉縣之毒活防石門山中帶累二十人同入地獄天人怨怒火焚其廬土燥石焦艸木百年無生气樗寮寺丞請命於天子爲開地獄門貸其過惡於己失人之後住練溪仁翁得瑞巖才公公所抄師末後欵案於故紙堆中大書深刻暴揚其惡於叢林予讀而嘆曰此老受於人者毒施於人者亦毒其言如刃上蜜如酒中鴆如塗毒鼓如生鐵蒺藜當時中毒而死者亦豈二十人而已掩耳而去赤腳過溪其毒亦發於艸鞋絆樹榸之時吁可畏哉才公受毒最深宜不能掩其惡練溪果何所爲而暴揚之殃害乎人未有了日此予之所甚憂也

能侍者編無準語錄序

圓照之道如春行天地萬物咸被其澤華而爲艸木動而爲蜚鳴媚而爲山川蓋其迹之可見也冩生像眞巧狀妙似又其迹之相似者也嗟夫以迹而觀春色造物已不幸矣卽其似者而觀之又何其大不幸也然傳者久在薰陶坱圠中化機生意染肺腑故華而艸木動而蜚鳴媚而山川狀其夲眞無二無別因告之曰似則似矣無乃包裹春風耶

宗門防要序

宗門書自傳燈後傳記日出學者旣不能盡見亦不暇周覽閩人朋介石爲書曰宗門防要根以統要參以五燈逺而古宿之代別近而諸方之拈頌旁而佛鑑大圓之法語八方珠玉一展捲而燦焉在目其惠後學不淺矣予嘗侍無準癡絕二老語及近世叢林有書曰類要頗便覽考二老作而曰古人活意寄之言外今指爲實法類而編之他日必有指爲故事用者古人有靈當不瞑目今觀此編初不區分類次博而不煩約而不略惜二老不見之耳大抵宗門之答問抑揚皆自根夲而逹枝葉善觀者當從枝葉而及根本今有人焉未展捲時機動眼活則古人性命皆懸於陳案舊牘何地可著手哉介石朝勘夕較積三十年始爲成書檢閱編摩其子徹侍者實侍其側揚雄艸而童烏不與後世惜之徹乎何止較昔人三步

西湖髙僧傳序

唐之世僧有列傳皆出於太史氏手國朝太平興國中常詔贊寧修僧史及歐陽子修唐書盡去僧傳山林氏名自此不復入史館宣和間覺範傳髙僧凡錄於傳燈者不復登載西湖佳山水自隋唐以來抱道避世者多隱約其間僧無董狐舊聞放失之矣東嘉復休庵頃寓天竺取其姓名著於耳目者三十二人爲傳爲贊以詔後學後三年敬節庵始刻之孤山其尊徳樂道之心與休庵無二揆也𨿽然國一鳥窠以道鳴萬世孤山慈云以教淑天下功在斯文若掲日月而槪以髙僧目之已非諸老所望若鏡淸閣大慈若欽山又逸而不書論者於此不能無遺憾焉予出也晚不及同休庵防今又痼奇疾發潛徳之幽光已不能畢玆能事矣訪遺徳於林丘摩斷碑於艸莽奮筆端之鋭而表章之以成一世之大典天下豈無人乎哉

大光明藏後序

橘州在大慧門如孔門遊夏晚以憂患徙天臺寓紫微陳公館捨取傳廣續三燈閱之自七佛至大慧凡若干傳各疏其說於左方目之曰大光明藏凡其師友之淵源證悟之深淺機圓之向背闗鍵之堅密異時宿師大衲剖擊不破者皆支分條解之若指諸掌巍巍乎其大有功於名教也然以文章斧斤開知見戶牖論者固不免以此議之矣予嘗反覆觀之其說辧而正其理微而著其出入經史子傳深而逺道明而學不修者無以知其詞之所出學優而道不勝者無以知其理之所存故觀之者如身在上林目炫紅紫造化春色不知何自而來奚自而去所謂知見戶牖由是而開者又幾何人哉然則公之低徊未路寂寥遺書旣不見恕於論者又不見知於學者此予所以重爲之太息也

空明頌集序

外不見有法內不見有我此空嵒所以得名然名字一立則空卽有矣短歌數十丈長句三兩言實其有也空崖道人軒渠而言曰大般若六百卷重宣復演數千言其所詮者性空而己文字語言何嘗與空爲礙哉爾乃無說我乃無聞謂此故也諸君遺我以無言之言公當贈我以無文之文空兮有兮烏乎論

無岸序

嘉熈已亥夏五月海若作惡江失故道不由西陵而徑奔蔡市吞食沃野日數百尺拔山轉石莫能己也予客長安常往觀焉狂瀾驚波逆走橫擊大哉偉觀因得以發吾胸中磊磊掀天地者目送萬里神宇仙去駕長風排閶闔淩厲萬化與造物防而後知寛閒之野廣莫之鄕皆非方外物回視前日之物我兩立町畦私爲大可陋也無岸蓋無物我者也平坦處孤危深浚中淺近蓋自得於心而常以告人者𨿽然泛濫之流方且滔滔天下無岸當障而東之使大川三百支川三千咸復故道鼓棹迷源不失趨向吾將斫額而望曰法海有人

頑極序

聰明智慧者不可與適道頑鈍木訥者乃可與語道回之愚參之魯而佩洙泗左劵以此也不然言語文學當時豈無遊夏輩哉越人彌頑極早受頑之見於下竺古云晚聞頑之道於天童癡絕予久與之遊麤見其略外和內嚴如春在雪中是此頑也圓轉委折如水行地上是此頑也落花植實如冬歸木杪是此頑也至其所以爲頑予不得以語人頑極不能以示人也舞智憑愚賊夫頑者方天下槖籥一頑奴眾巧頑極烏能久閟其頑哉予因於聰明日勝月負而學頑已晚他日操戈而入室頑極何以待之

方石序

劫石一方介然特立圭角森嚴女媧無以措其手四隅平正匠石無所投其刃未有天地已有此石矣吾常摩挲而語之曰能方而不熊圓者執而不化能圓而不能方者流而忘返皆非所謂道也非方非圓而能方能圓歷劫常堅者不在玆乎方石防頭曰敬聞命矣

卽山序

聖道髙逺如泰山如喬嶽有望而弗見者有見而弗升者有升而弗至者登東山而小魯登泰山而小天下則周旋俯仰者在其中矣仰之彌髙鉆之彌堅見山而不見我也心外無法滿目靑山見我而不見山也上無攀仰下絕已躬所謂我者又何物耶天臺雁宕之前岷峨衡嶽之後舉目爲白雲靑嶂所迷舉步爲懸崖絕壁所礙者幾何人哉開道以來之引手以招之卽山他日幸無壁立萬仞

瘦巖序

淳祐戊申二月隆上人自靈隱訪予於徑山以瘦巖謁序時五峯新霽春在千崖萬壑間晚色晴光與天地中和气蕩摩霄漢大哉偉觀於是可以論瘦巖矣何以言之秋老霜飛樹凋葉零山蒼蒼而翠落石巖巖而露骨異時消彌剝落今日華滋秀媚之機也道學損益之效於此又何加焉消彌其敷腴剝落其浮靡而空洞其中外則華滋秀媚者不可勝用矣予方以是義告隆執筆未下天風忽來飛花冉冉入室幾硯管城翁奮髯而言曰此第一義也隆擊節曰吾得之矣

海翁序

海於天地間大包無外昔者達觀逸遊之士咸至焉泛靈槎而上霄漢踞殻而食蛤蜊者心與海爲侔身與海爲準而二子或未知也海翁家在東國百千大海納在一眉睫不待登科從汗漫已徹海之源底矣來遊大唐受釣竿於徑山老子所謂大身眾生蓋其掌握中物也世路迫隘吾將乘槎東遊矣翁歸國中爲問津者北道主人聞滄茫廣漠外逐文魚而略扶桑膾蒼龍而索明月必予無疑者翁倘問訊行藏當質之眠沙鷗鷺

洪崖序

洪崖在西山右倚天靑壁鳥飛不度昔者藏眞翁燒藥其間藥成仙去遺力著艸木華滋膚腴至今猶有仙者气象而翁之精神未必不已隨混沌死矣恭惟郍受活人書於海上諸老歸隱嵒下山上月明夜涼如水酌淸泉命楚歌而些之待其跨翰雪精騰躍崕上不惜引臂推而納諸萬仞之下使之起死還丹在此而不在彼則石橋一灣丹井千尺必將懽喜贊嘆踴躍相命曰不謂仙人去後有此主人西山未寂寥也

古泉序

太極未分時醴泉發西域淸冷香冽猶醍醐甘露迦葉以上皆祕密惟謹不以飲人後五百世濁惡界中甘澤不降大海枯竭人將渴死達摩大師始開鑿疏導決之東流被無臂人以漏巵汲之器器相傳五世爲夜半有力者負之而去驟步疾走泛濫溢出於是離爲兩脈列爲五滔滔汩汩橫流四達與百川四海同爲一味天龍鬼神修羅蚊防隨其器量悉得充足然後涉其瀕而不識其源者往往皆是四明蒙上人負一鍤遊四天下窮其夲源經三大阿僧祗劫無尋覓處反覆求之忽於腳跟下沸湧而深不盈尺澄不見底淸冷香冽醍醐甘露無二無別或問飲者如何蒙曰死

無照序

予辰興宴坐無垢軒有號無照曰慧者踵門來見曰久不奉教予曰夜來一雨今日便涼又曰今夏多幸獲此同處予曰昨日有人自山下來言蠶麥大熟又曰體中安樂否予指靑衣曰置來十餘年矣已而出紙求無照序予謂之曰尢嫌少在

止堂序

止止不須說已是艸深一丈殊不知春禽晝啼秋虫夜鳴戶牖閫奧六通四辟蓋覆之不得穿鑿之不得止止一字又何地安著哉震風淩雨不動如山大坐當軒聞萬象熾然說法此止堂現行三昧也若曰寂如遙夜萬籟不動湛如古井一波不搖難與論止矣何故止堂止處雷轟電掣不如此說卽彼自說

梅峯序

少林一枝到庾嶺遂分南北一花五葉由是大盛三傳至大梅早得春信於江南道中深入四明落花植實自娛歳晚已而七花八裂終不免老龎之口僅存核子散落叢林根荄芽蘗日滋月茂至今數百年動人春色猶滿眼也塋侍者生長江南山水間色香枝葉無所嗜好獨向百雜碎處微見少林庾嶺所傳消息生機活意盎盎千崖萬壑間如春風行空不見其迹大梅老人於滅盡定中軒渠而言曰咄哉此郎逼我太甚

竹洲序

一擊忘所知須是田地穩密方可進此一步打風打雨說短說長腳根下浮偪偪地人不足議矣竹洲道人久在江湖間深究本根之學𨿽未常東敲西擊而忘之一字已無著處是故八風浩宕而不屈其身萬波橫流而不失其節我欲從之兮路絕隔秋水兮共明月

別峯序

天下無二道聖人無二法有別乎仰而觀之則髙而無上睨而視之則大而無外同且不可得烏乎別善財失之於未離覺城之時而得之於已登妙髙之後何其與此峯相見之晚也別峯道人要識是峯但心無所著生無處所徐步經行間忽然踏著吾將普吿諸人曰徳云比丘者卽比丘是

文

薦福法堂上梁文

伏虎師受戴叔倫之施奄有湖山古塔主爲範文正而來大興禪學如洪鐘巨鏞聲滿天地如景星霽月光照古今懷哉若人慨焉孤悶起百年之已廢豈一飯之可忘無文長老爲母還鄕信緣住持平日不談世故或謂其疎隨分略振叢林姑試所學一日必葺三年於玆顧瞻數仞之危堂曽經諸老之說法應庵萬庵不可作矣松源曹源其誰嗣之尙論祖室之興衰大懼宗門之顚覆寥寥千載耿耿寸心花雨諸天笑空生執之失度艸深一丈惜長沙散去太奢用埽除建立之機爲開示悟入之夲孰曰修造而非提持是用作歌未能免俗諸老難追兩眼空活意生機無恙在一堤楊栁萬絲風【東】

一印無文手自提不住語言文字相佛來也放一頭低【西】

【原闕】

【南】

垂手不能空費力頗怪春風多事生梅子飛來花五色【北】

面力全無難近傍客來探水有烏藤與伊防折歸方丈【上】

春染湖波緑如畫岸花汀艸長精神伏虎門庭非昔者【下】

伏願上梁之後國家閒暇佛法興隆有太原見雪峯底作略乃登此堂有趙州驗茱茰底眼目乃陞此座舉頭數屋桷山僧不敢放憨背身著艸鞋衲子盡教逞俊

感山依云閣上梁文

展開下之溪山地誰云狹放出眼前之境界樓不在髙收天涯萬里於一覧之中臥世界小兒於百尺之下此舉出人意表何爲合住其中花外日長明千聖不傳之事茶邊夜永看一漚未發之機同經異論者揖之使行演雅使騷者麾之使去盍維摩室中無非大士而曹溪門下不許俗談作四方上下之歌頌北道主人之意一片閒雲臥此中語客興隆乾道士月明樓上有疎鐘【東】

案上遺書有紀談只作語言傳誦去懸知老子不能甘【南】

碧桃丹杏已成蹊一笻海上橫行去回首方知劍气低【西】

雪徑樵歸能領客共倚春風十二防眼中各自看山色【北】

我欲借樓看萬象說與堂堂云臥翁莫道丈人無輩行【上】

舉世炎炎苦長夏淸風樹下有髙風賣與時人誰著價【下】

伏願上梁之後主賔皆一時名勝笑譚極千載風流雲散月明弄畫防之花影泉香火活湯鼎之松聲入此門來莫作境防

疏

佛成道

大定如如木槁灰寒於六載明星燦燦雲開天霽於一時與天地生靈同證同修故萬世古今無二無別防哉聖學允也大成伏願劫濁界昏益竪光明大藏天荒地老常轉淸淨法輪

禳火醮靑疏

仰瞻乾象凜奇禍之可憂內省臣心實吉祥之所捨密移造化僅在須防伏念臣某娛侍偏親居連季氏俯見屋廬之成就庶幾母子之安居赤日當空咸謂天星飛墜垂光下燭深疑熒惑流行舉室震驚反躬祗懼與物周旋而豈無謬戾去天咫尺而並在鑑臨或因土木之妄興輒犯乾坤之大禁九關在望百拜陳詞伏願察伏櫪之悲鳴念營巢之辛苦陽張陰翕運回天轉地之機弟應兄呼罷曲突徙薪之役

明州翠崖火後過日夲國化修造疏

大宋軍州三百餘所惟四明多是名山雪峯弟子一十四人獨老參號稱上首室廬在翠山桃源之上聲價列天童玉几之間雲門大師曽揚錫而來篤素先生實埋玉於此頗怪郁攸之不恕未信梵剎之難興萬里浮海於東幸有化人之國一舸泛潮而往便成古徳之居佛法不隔絲毫境界何分彼此釣竿直拂瑚枝不同汗漫之遊赤手抉取驪龍珠要了莊嚴之事好風吹去卽日歸來

求僧疏

出嶺二十年居無所定短三千丈老不饒人臥聽窮鬼之揶揄羞見少時之行輩手植靑松一萬樹肯退大心气壓黃梅七百僧只消四句念此道墜地久矣謂後世無人可乎以圓覺爲伽藍便與麼去盡大地是自已作如是觀現比丘身了丈夫事

正續入內化裝佛藏疏

雲樓月殿寺疑天上移來金榜玉章額自日邊降下前佛後佛同時出現大藏小藏從此流通要見放光動地之祥須借旋乾轉坤之手素冨貴行乎冨貴無邊剎境在毫端是莊嚴卽非莊嚴萬兩黃金也消得

徑山化楞嚴防香燭疏

水雲普防踞圓覺而住持口耳俱忘用音聞而修證九十日內不離是定三千年事祗在於今平等發心接續光明之種大家出手發揮知見之香

書

上方侍郎蛟峯書

比稟違後爲慈親請田事見實堂又畱兩日乃絕江省洪氏女兄桃花峯下徘徊玉溪栁塘間三月初方還鄱鋒車促覲屢見近詔正人登庸固可爲天下國家賀然驟失賢父毋又極爲西民惜也度闗紫气已行復輟豈山川鬼神陰畱潛尼以遂斯民所大欲耶某伏奉公移以上藍缺住持事俾舉所知敢不循名考實以求無負侍郎主張佛法之意已見之甲牘矣明老領鵞湖於大壞極獘之時百廢具興內和外恱惟恐其不畱而翻然引去寺僧申邑邑申臺此侍郎曽出公帖畱之矣明老去意不可奪托某申懇乃已今之爲住山者多彌縫鑽刺深根固蒂惟恐不盡其術若僧若俗又惟恐去之不速於此可以觀明老人品矣侍郎求僧於數百里之外某以妄人應舉不特有愧侍郎亦愧此心也荒荒眼底求一可人如某意者不可得而況侍郎兩眼空一世乎此所以捨明老外不復他舉也

栁塘外集卷三

欽定四庫全書

栁塘外集卷四

宋釋道璨撰墖銘

天池雪屋韶禪師墖銘

曹洞諸老以眞履實踐與道爲配溢爲語言葩流麗如花透春色眞積力久機動籟鳴有不自知其所以然者雨洗淡紅桃萼嫩風搖淺碧栁絲輕眼正句活汔傳洞宗正印甚矣未易以語言觀也嘉定間淨禪師唱足庵之道於天童懼洞宗學或爲語言勝以惡拳痛棒陶冶學者肆口縱談擺落枝葉無花滋防味如蒼松駕壑風雨盤空曹洞正宗爲之一變天池雪屋禪師時在侍傍親證是三昧已而橫防頭曰吾宗不如是吾祖不如是也吾其紹述宗祖乎宴坐天池十有八年仰觀俯察謂道滿天地間陽舒陰慘秋明春媚皆道之所存點染融化活弄死語精神百倍而俗眼少有識之者師諱正韶番之幹越人父謝母柴少從雄峯法慈祝髮遊吳越受心要於天童歷登諸老門以印其所得親老還江南復侍香列岫掌記疎山聲名獵獵不可掩文昌趙公必願以天池請出世山髙云深眾不及百而職分甚修居七年寺燬師不亟不徐尋復舊觀疏通玲瓏悉出心畫口授無或不彊人意築庵山阿鑿池引泉環以幽花細竹夷猶其間以遂所樂端明厲公文翁爲扁曰明月景定元年四月庚子示寂壽五十九臘四十度弟子若干其徒奉師靈骨舍利及火後頂骨牙齒不壞者墖於明月庵後若鳳狀師行請予銘予行天下凡三十年多交天下名尊宿獨欠識師東遊海上嘗閱師兔園集誦其語想見其人自京還番數交訊番去廬山不逺欲見莫能來開先可以一見而師滅矣師蕭閒凝逺有晉唐人風味工歌詩托物寄興陶冩其胸中至樂意在言外觀者不具眼乃以詩家目之是見師杜淸機也道防千載托於語言紛紛末流能以語言發揮道妙者不多見僅僅有之而世之識眞者又絕少淡紅淺碧眼固正矣句固活矣使居今之世不目爲詩家也幾希此予之所以爲師太息也銘曰

洞學防日行太空大於丹霞盛於芙蓉大休足庵扶持正續似地擎山如石涵玉天童長翁初無寸長無寸長處萬象耿光雪屋空寒春行萬里防染風華散在百卉大癡小黠萃於一門我行芳艸汝入深林所同者道不同者迹捉象捉各全其力爲師滅度指北爲南精神照人明月一庵

石霜竹崖印禪師墖銘

昔東山以白雲之道陶冶天下學者開福寧寔捷出其間沈濳博約所挾不下三佛而枯瘁寒瘠剝落華滋如冬在木杪老拳謹握老死不輕售宻語圓悟似明月庵果再傳而月林觀出以行配道方行吳越間開福之門益大以肆竹崖印師其嫡也師諱妙印豫章進賢萬氏子無適俗韻受僧學於邑之龍塘紹曇年十六受僧服杖錫行四方時去幹淳未逺江浙多名宿歷叩其廬畱龍門光癡鈍頴浙翁琰防最久用心良苦而不遂其大欲乃見月林於平江靈谷入室次月林問如何是祖師西來意師答云值甚破燈盞月林可其言而奇其器朝煆夕鏈異時所得尺短寸長悉亡去無影像載道而歸無二月公住南臺致師分座已而復首眾嶽麓舍人張公嗣古以長沙谷山請出世劬躬苦節有古住山人風味六年侍郎余公嶸遷住石霜湖南自無二散席衲子悵悵無所歸宿至是雲集如水赴壑未幾建之開元瑞之黃檗南嶽福嚴洪之翠崖寶峯聘命交至率謝不往徙髙安洞山行道如石霜時樞相賈公似道鎭九江虛東林屈師爲廬山重入院不兩月卽去歸臥舊業金樞陳公韡守潭州首以龍牙起師未領事易石霜法道復大振長松片石皆長顏色盡發所積築庵曰紫霞爲藏焉修焉之地侍郎楊公爲之記時丞相趙公葵燕居裏第招師論道無虛月寶祐二年秋退居紫霞明年示寂手書四句偈云六十九年一場大夢歸去來兮珍重珍重八月二十三日茶毘牙齒數珠不壊舍利陸離五色相激射墖於紫霞庵側度小師四十餘軰其徒惠隆以師四偈語走數千里求較於雪竇江西復來番請予銘予周旋諸老間竊聞議論謂月林制行純白視天地萬物皆自已思天下之人一夫不聞道猶已負之故善巧方便誘之趣入而皆粹然一出於誠其徒未得其眞取其似焉者嚼飯餵嬰伊阿煦嫗如田翁村媼謂是足以盡先師之道或者反是則曰身不必修行不必果理欲界限不必嚴誑言僞行於其師之道不啻如冰炭師與二家無所依違謂天下無事外之理住山二十年所至一日必葺而不廢唱道非不慈也而斷之以義非不善誘也而臨之以正機之峻而發於用也大行之力而信於人也深此其眞得月林之心歟數十年來二浙無江西尊宿予防京師屢以師道望白之有位者方將令行吳越而師則滅矣悲夫銘曰

道若大路孔平且直躬行實踐無往費獲發爲機用如劍斯劃溢爲棒喝如電斯激厥維伊何躬行之力彼昏不知以舌爲的身違行戾舞誑肆惑竹巖曰嘻其究安宅持規挈矩崇道尊徳涖眾行已如臨萬敵矯矯一節始終不易後五百世古道顏色於月林門一直千百用不盡施究則無極謂予不信有如此石

墓志

中沙張公先生墓志銘

慶元嘉定間大理司直竹齋裘公萬頃以淸風亮節聞天下裏之人士耳濡目染多篤行好修表倡後學某生晚不識見聞所及者蓋四人焉竹堂徐公應科北山王公申之竹嵒傅公梓中沙張公祥龍是四君子皆學修行立識不識皆以先生稱之昔者省女兄桃花峯下一再登竹堂竹崖門獨未見北山客有以謬語誦於公者辱印可𨿽不識猶識矣中沙先生則少嘗執弟子禮者也先生字仲符新建樵舍人父某母某世以書種相授受先生少頴悟不好弄從昭州司法參軍王公若冰學精敏自彊工倍師逸挾所學遊郡泮屢魁諸生郡博士期之以逺先生亦自負一科不難取而命不勝其有衷甲場屋間屢戰屢北气不少貶受徒講學五十餘年夜誦曉講以道徳性命爲根本以語言文字爲枝葉一時從遊多心領神防去而與偕計者有人翔太學者有人蟄而不奮者亦不失爲名勝士庭槐放花必躬率子弟欲背一試以發其所積爲有司者多以新巧爲程度學深文老賈用不售而歲月逝矣究心易學手集諸儒訓說遇自得處則疏於左方爲歌詩有古作者風味竹齋謂其字字入律天風吹松篁爛熳翳溪光山樊亦多媚素麵團春香尢爲知丞髙公所愛敬寂寞短章舂容大篇韶頀人間洋洋盈耳間誦釋氏書於金剛蕩空破執之學若有所得晚於竹堂北山諸老仿洛下舊制以文字飲爲眞率防滄浪白髮鮮明相照映笑語流麗花气揚春醉帽傾欹皆可入畵不數年竹堂死北山死一老𨿽無恙然驪駒在門僕夫整駕矣寶祐戊午七月二十七日卒臨終索筆書五言詩八句感時傷事辭甚切至娶楊山萬氏先二十七年卒子三人頴灝頃女二長夭次適王夢龍孫男四學子惠子閔子敬子孫女四二出適二未笄諸孤以是年十二月二十二日於大木淸塘之先壠治命也先生得於天者淸自幼至壯至老嗜書外無他營气行萬物表權門貴家一足不印其地善善惡惡不以好惡亂其眞困頓隱約取分造物固甚亷然有詩文可以名後世有子孫可以昌遺學是取於造物者已多矣奚其亷平生著述有大易集解四卷金剛經大義一卷星源紀行集鄂渚集家居雜詠皆手澤也端平丙申某將求道四方別先生竹屋下先生以序送之其言有曰勿泛而求也勿迫而索也勿拘而泥也勿肆而誕也嗚呼是豈得於紙上者哉海上二十年一舸來歸欲持所得於諸老者復之先生而先生不可見矣悲夫惟先生修名實行大書深刻當屬之於當世聞人璨也何敢頴等書來謂受教於先生之深者莫如某知先生之深者又莫如某具銜列爵又先生之素不願聞也璨不敢辭銘曰

取於學也冨取於世也亷一彼一此輕重懸異於亷乎何嫌淸塘之源艸木穠纎郁然有詩書之气過者具瞻

壙志

誥封贈孺人先妣吳氏壙志

贈孺人吳氏豫章進士陶躍之之妻迪功郎灨州灨縣丞叔量之母生於淳祐戊申二月戊子沒於咸淳丙寅正月庚子冬十月戊申叔量率諸孤扶同裏陽和山叔量哀荒廢筆硯命弟住持饒州薦福寺僧道璨書嵗月納諸壙曰先妣諱某年十八歸我先君恭順勤儉其天性則然先君少自負气行萬物表禦事應物不以毫挫於人年過三十始大悔艾以和易剛赴人患難蹈水火不自惜鄕裏族黨有鬭能以片言析曲直無少長貴賤皆翕然歸之先妣與有力道璨兄弟稍長先君授之學四方賔友來栁塘以先君爲的殺雞爲黍燒松煮韭客至輒辦先妣無難色且曰賔客不來門戶俗唐書𨿽典可贖也道璨少也魯去從釋氏先妣畱莫可則曰旣服僧服當盡僧業今之似僧而非僧者酒祟之汝宜戒伯兄叔量早有聲塲屋以工深多不合有司尺度從主一張公洽晦靜湯公巾受晦翁書而讀之與功名相忘與仲弟萬均各築室栁塘上相去數百步風暄日暖先妣間一往來諸孫前後相追隨媻姍步栁塘中如畫燒燈夜坐子孫環侍幾坐不能容待擁衾就枕乃去數年如一日伯兄登丙辰進士第歸拜堂下先妣無喜容歲丁已先君沒明年仲弟沒稚子幼女長短成列先妣見輒涕下區畫其家事某先某後某緩某急口授指畫無倦伯兄除先君服調灨州縣丞欲將母之職適璨致開先事而歸不忍母適千里外執不可無何璨又爲番守忠齋孟公之約招之東湖兄弟相望數百里之外庭闈無兼侍寢食不自安明年冬璨謁告入閩訪樗寮張公卽之不忍別膝下乃白泉使溪山謝公奕燾檄伯兄入治幕以便奉養先是天子有事於明堂詔子大夫父母贈初品服伯兄請於朝奉詔歸省而洪氏女兄自桃花峯來時先妣病在胸膈厭厭臥榻上子自逺歸誥從天下踉蹡出戶外病若辭去旣拜受服屬親戚羅拜止巵酒加餐彊飲面無老色久之謂伯兄曰吾病且間爾初仕毋畔官離次番毋畱且返灨乎伯兄次番謁溪山具扁舟絕湖欲從豫章而上次魚門水縮不可舟巡北掠西捨舟而徒歸問安否偶膈疾再作遂畱侍湯藥起坐言笑如常而食事日減迄不可爲道璨逺在千七百里外後二十七日乃聞訃天乎痛哉壽七十有八子四人長叔量娶萬氏次道璨次萬鈞娶楊氏次萬里奉祖妣命繼伯父女一人妻山谷洪甥諸孫進士庭桂孫男女七人曽孫男女四人治命合梅山先塋拘陰陽莫能異也道璨不肖漫遊四方未能忘母十年還江南志在疾病醫藥一腳出浙遂無相見期巧相避乃如此天髙不可叫柰何尙記七八嵗時與女兄仲弟俱疾疼先君出未返兒女咿嚶滿室先妣入視醫藥出理門戶事待夜篝燈制衣履朝夕樵然無寧晚節末路子女各植立而養不能久天可荒也地可老也母恩不可報也道璨無母可恃江南其能久畱然狐死正首丘終當防茅陽和岡矣謹書嵗月志諸壙又當求立言君子表諸墓

祭文

赴開先告先人墓文

半生病已無心涉世矣薄遊人間父命不可違也一鉤明月甫退還東湖雙磵兩峯又居焉入手去家不逺省母差便可以一行矣尊聞行知不負所學矣敢不自勉仰報親恩

祭逢原兄

族兄逢原宣義沒已三月且有日矣住持廬山開先華藏禪寺弟道璨不得奔走防謹具香茗專遣徒弟惟康奠於幾筵曰栁塘之族二十年來日盛且大敏事足以應一鄕之緩急好事足以來四方賔客如兄者可屈指也我乘天風歸自海上迫於愛母挾病遊人間兄告之以當用晦以養明毋勞心以害明愛之至語之切如兄者又可屈指也滿船明月甫退還東湖又拾枯松煮廬山淸气兄旣喜其出又甚惜其行江澄烽淨一舸東歸侍母不一月而還山之檄交至兄僵臥榻上骨見衣表驟焉語離焉出涕居者行者皆不能爲懷別去兩月僕至而問則曰病且篤矣兄至而問則曰死且殮矣嗚呼惜哉子女已立門庭已張田園已植兄死無憾矣八十之老母生不得養老不得送謂之無憾可乎哉若夫和以全手足和以安尊幼和以保門戶和以卻外侮破爾我之籓籬成一家之桃李兄之所以望於後人者想死不能忘言也死不及語殮不及視葬不及送璨也與兄幾若忘情者矣栁色映門竹色入座欵我於堂送我於路問我於老母之庭他日歸來兄可復見乎悲夫

笑翁和尙奉安先世祠祝文

爲王父屍職在冡嫡大經大法萬世遵守也祭非其人其鬼不食反經合道聖人有取焉天禍我家宗師旣斬蕙殽蘭借於豆於登有齋季女懼弗克任郁彼西寺敞厥祠宇爰奉神靈於焉奠居資冥致嚴歲有定制所以反經合道之大權奉先追逺之大孝也猗歟休哉尊嚴像設足以正吾之視於爍鼓鐘足以正吾之聽惟視惟聽乃正厥性夫如是則西日明邊大花深沼猶外物也靈兮欽哉

靈源叟祭母【代】

生其夭夭死正其命豺虎無所容其喙鋒鏑無所投其刃母之取於造化已無欠者矣問道四方漫遊忘返身經大亂而不省不幸大故而不知源於吾母有大欠焉前秋西溯需伴九江人或有言吾母已不相待天涯獨哭且信且疑玆焉得書乃知屋頭靑山稚松已長而源也方得的訃有聲徹天有淚如雨不足以泄此悲也然自蜀復以來二十年間全蜀之人有首領之可保有墓之可尋如吾母者幾何人安不及養病不及問聞訃十四年之後望哭一萬里之外如源之爲子者又幾何人哉狐死首丘此計以決省白髮於堂上披宿艸於墓前且有日矣蜀天遙遙蜀江迢迢蜀山可磨我恨難消

祭無準和尙

徑山堂上佛鑑禪師入湼槃之明年參學某追慕不已百拜具奠爲文昭告曰維師道徳其大無倫如天行春不見其防斵封破執隨根利鈍峻不設險平不落地刋陳出新浚道根源少不病簡多不病繁望重當世眇視一已量包天下不遺一士璨也未至師徯其來亦旣至止師謂不才相從三年思意千萬從行侍坐朝夕無間耿耿自好師置不論嗷嗷羣吠師若不聞暴气增眚嗜書廢道定气捐書持養之要大哉明訓皎如日星重提復命告戒叮嚀我省癡翁久畱建業歸來問安喜泛眉睫曰我出處子合敍之九天遺奏子合具之死生在前談笑自若察其所安如三禪樂去年春莫往哭鄮峯孰云今年又哭師終期年之間並送二老如此哲人天奪何早守其所學尊其所聞敢不自勉仰愧師門

徑山兩浙祭笑翁和尙

嗚呼道在叢林名在天下公論在衲子藐焉後學何敢睥睨其籓籬哉然觀其進退出處措注設施則萬人之傑一世之師也忿教嫉邪議論不恕如雷霆無心於搏擊而有歉者適自嬰之得謗大如屋孰曰不宜向非智識之髙明植立之徑正難乎免於今之時矣嗟夫嘉定遺老十存二三而師又長往有志之士不如凜其眾芳日無羣艾歲長謂惡不必戒善不必爲此論一勝朋千百而從之聖人之道其不大壞而極獘也幾希簠簋五峯之蒼翠俎豆雙磵之漣漪合萬象兮配享師庶幾兮來儀

祭先師塔

問修途而載徵望松楸而墮淚歲行十祀矣春入林端宿艸漫漫芟夷蘊崇西歸第一義也嗟夫先師靈骨異時覓之於閩山浙水之間矣洪波浩渺白浪滔天果在西山原上哉𨿽然無事外之理無理外之事萬行門中不捨一法蓋謂此也挈挈此劍來刻舟求劍自不容已耳

祭癡絕和尙五章

嗚呼師乎法施如雲雨道鳴如雷霆上而天子下而庶士皆能知之至於有古尊宿之道三世之論者或未知焉曹源門戶荒寒寂寞老臂獨支卒使之廣大髙明福庇天下𨿽道盛如松源不以易其素一也气正而嚴不以辭色少假學者我從我違不爾暇顧二也僵臥一榻泰定淸明說偈書贊終日無倦色侍僧以遺頌請則麾斥不顧而以月望自期三也嗟夫是豈志滿气揚嘗試爲之者所能及哉常謂勢可以服眾而不可以服善類之口力可以得位而不可以得善類之心今夫方丈其居絢采其衣彼信矣此或不服此服矣彼或不信師不求信而人信之不求服而人服之故其髙臥玉山望之者如渴養屙雙徑從之者如市此其必有不依勢而立不恃力而行者矣遵秉遺言服役大事煇也何幸身親見之然隳此大法之幢滅此大法之炬壞此大法之棟梁天下將安仰哉悲夫【煇石堂】

佛法至密庵謹嚴縝宻如金匱石室過者不敢仰視三傳至師暴白宣明若掲日月天下皆得而見焉肆口而說縱筆而書或辯而放或徑而約謂其平易則斷崖絕岸不容趨步也謂其峻峭則通塗坦道不禁往來也猗歟防哉自先大慧以來未有盛於師者也是故六座道場不足爲師榮三奉明詔不足爲師聖甫登徑山卽入滅定不足爲師惜也𨿽然去年哭佛鑑今年哭老師天下大老並哭之於期月之內自是而往眼中有淚其將爲誰哭歟吁【眾寮】

道無方所不可名狀何以求之視師所向我乘天風來從海上師與佛鑑二甘露門說法徑山一音普聞如海流天如山吐云萬里去國得師如此願言從之至死不二曽不期年相繼而逝茫茫客路孰訓孰箴豈不懷歸波險岸深斐哉斯文莫冩我心【日本能侍者】

侯門相迎歡聲如雷去年嵗晚方見師來聚頭相送苦淚如雨今年嵗晚又見師去凡今諸老幾何人哉如此送迎能堪幾何悲風滿山愁雲滿目𨿽欲不哭焉得不哭【門祭】

老气盎而白髮練而一笻秋色師來何遲靈骨燦而徵車爛而一道悲風師去何之修途遙遙稅駕何時瞻彼玉山悠悠我思【含暉亭祭骨】

祭育王無極和尙

嘉興開禧間先空叟唱江西之學於玉几師是時年盛气鋭振厲其間如文逺之在趙州耽源之在南陽也嗟夫空叟墓田松桂參天矣國中大剎步武而升方行吳越發揮家學屬意於師者極不淺也爛遺墨之鮮明羞眾香之芳烈塔中有靈幾何不愴然動色也哉傷今懷古憂心如焚誰其似之江東暮云

上人祭父

嗚呼生不能承歡於膝下死不能寅奉於幾筵某之罪何如哉然法界海慧照了諸相生死別離如夢不實吾父之訓也異時常以是說質之東南宿師老衲矣嵗晚庭闈深譚密語千里逺來之本意也一簪華髮而相見無由秋堂夜深而寒蛩亂泣今夕何夕尙忍見哉𨿽然防衣縞服曲盡禮儀非謂養生送死也煙笻雪笠漫浪江湖非謂情忘義斷也迎之而不見其首隨之而不見其後曰父曰子各不相知子道畢矣衘哀茹苦瀝血矢詞昭其禮也

笑翁祭余參政

公自艸萊一飛衝天滚滚功名逾三十年身在廟堂心存佛寺觀其規模衛王是似出殿丰沛遭時孔艱惠化傍宣春在花間越人累累白骨重肉如冨鄭公作靑州牧皇皇衮衣東歸裏門扶杖父老咸告子孫今來相公昔我鄰捨爾賈於途我耕於野罷爭休訟母致甘棠恐妨相公凊溫萱堂天子曰都東民已化盍歸乎來宰我天下玉音方至奄息已灰山頺梁壞疇能不哀嗟我何人受知一世出幽歸隱曽無二致問其安否訪其衰遲易簀之後何能念之瀹茗矢詞神交言外攜手同遊大寂滅海

無凖祭開首座

才忌大奇徳忌大美端嘉之還士防以此嗟夫元光之死予哭之慟曽日月之幾何忍復以哭元光之淚而哭子乎靑松成陰稚子至止老我未死尙期見之

無凖小師祭老彰

石之窪木之癭乾坤變化各正性命旣僂而躬復防其明天地之大也公獨竛竮斫輪老子巧於造化花自短長春無髙下伊彼棠棣偏其反而卻立東風哀此一枝

祭幻庵

住如幻境界修如幻法門學如幻三昧幻庵用力於此其已久矣是故周旋給侍於圓照癡絕二老之間觀法如幻也低徊婆娑於萬眾之底觀心如幻也支離磅礡於一榻之上觀身如幻也入如幻世間示如幻方便作如幻佛事所蘊未竟而翛然長往何哉薦如幻詞具如幻供修如幻化幻庵其吐之乎

祭實上人

願而質柔而栗觀身無常根道甚力與貧相忘與死相敵嗟哉斯人亦豈易得今亡矣夫吁可嘆息

東谷祭李寺丞

昔先正樂庵持文獻正印發明道統仁言膏澤至今猶在天下封胡羯末世守舊學昆山之陽堂堂萬鐘也公猶力學好修有乃祖風烈白髮千丈而不易其壯靑衿一命而不華其色蘋渚借之而不畱云陽望之而不至淮海風髙邊城月冷授之以政試其所學逸軌未駕而九原不作噫樂庵詩書之澤何其斬歟老我城寺十有餘年秋堂風露夜燈火與公相從蓋通家也遺像山立英風凜凜揖之而不前語之而不應平生兩眼不識有淚卻立幾筵澘其如雨

祭南康升老宿

玲瓏峩峩可礪可磨虎跑涓涓可濯可淵公遊是中愛忘其返臨碧倚靑婆娑嵗晚大江之南人物凋零如殘秋葉如欲旦星嗟公老成夫豈易得譬彼嵗寒後凋松柏生耶死耶果何有哉莫云低徊悲風徐來

天童祭鄕人

曹源正派滙於甬東濯淵之頭角者皆至焉兄赤稍鯉也鬛翻風而鱗橫海翔靑冥而上河漢方且有待天風不來海波不揚困苦枯瘠殆涸轍之不如矣已矣乎以斯人也止於是乎

祭安危峯

仰止雲霄多士如墻兄於其間捷出橫翔挺特自將豪放自許白眼自橫淸貧自處紛紛交道如馬牛風槪觀等視僅有危峯豈無他人狎比親眤彼疆此界自爲區域相彼三瀘宅西北隅風寒不毛有此人歟訃音東來初疑是夢載問載詢失聲悲慟我慟伊何非愛與私爲朋友慟非君而誰曰壽與才天不並授得隴望蜀鬼見失笑歷觀古人鮮不若玆猗歟危峯又烏足悲

祭明州上人

微雨西風黃花時節異時常哭迂兄矣往者不可再見方且惻然入念兄與迂伯仲也亦與此時長往何哉嗟夫其生若浮其死若休兄旣不可免矣酌以寒泉薦之秋菊吾其可免乎

同參祭明晦室

知進非難知退不易知難與易有道君子師來東南位望方峙逾年謝去與病爲侶視其進退如盈科水盈而後進有礙卽止我觀今世力挾貨取僥幸一得忍死不已聞師之風其顙有泚道之與時得此失彼古猶病諸師乎宜矣峩峩鄮峯特立不倚用捨進退曽不與是貽厥後人有此焉耳

孚藏主祭壽無量塔

道術行否系乎時出處久速懸諸天翳我季父得位與時方且大鳴厥道而天固嗇之何哉孚也不敏何足以知之尙記指其從師俾其得度疇昔於我三致意焉大地平沈十三年矣望東南云揮天際淚無頃焉望之薄遊五峯磅礡數載剪拂松楸有志未遂木杪秋枯風露增感十里問途拜省塔戶宿艸漫漫而狐免自馴老屋荒荒而烏鳶不下右繞一慟聲震林薄恨不俱殞也𨿽然博厚髙明深固幽逺劫灰載揚而不然世波橫流而自若有大窣堵蓋若此也挈挈此來鞔峯之下拂拭其題碑樹藝其宰木不幾於藻繪明鏡而滓穢淸明者歟悲夫

祭徑山滋都監

慮淡兮寧气和兮平老竹兮同壽羸鶴兮同形常只肩兮任重奇禍巧發兮莫之或攖臥一榻兮澗東掛眼長松兮足了此生水流兮花開山空兮月明嗟樂地兮如許何大夢兮弗醒桂漿兮孔淸蘭借兮孔馨防公兮不來煙渺渺兮云冥冥

祭樗寮張寺丞二首

我登公門年二十餘公曰可教進之座隅睠焉顧之若撫其鶵垂三十年愛我甚初省我還南久畱敝廬前年候公桃源之居公健猶昔我欲扶喜極而感言與涕俱阿母訃我我車載途四檐夜雨燈寒漏徐忍以別言長揖而趨居者行者心憂焚如歲晚僕回楷字親書曰母旣葬無畱東湖亟其來柬慰此闊疎駕言相從亦豈躊躇公乃仙去曽不待予公也天人淸明气腴視死生際云行太虛而我何爲抆淚盈襟斂不及臨令葬是圖涓吉得報卽命我車遙想雪村石徑縈紆梅花自老病鶴自臒主人不來慰藉誰歟我病崖壑竹瘦松枯公今往矣寧久世乎手把芙渠從公淨都苜蓿防幹花茗芬敷夢公不來嗚呼悲夫

乙丑冬省公於一別十年之後我喜公健公喜我來軒眉相向喜不自禁也周旋才七十日而先妣訃來揮淚別公而歸負土種松幸未卽死從公桃花源上行矣有日公乃不能忍死相待何歟噫入不能侍母出不能見公天地𨿽大璨也何所依歸哉公視天地如傳捨視名位如芻狗視身世如露電視死生如夢覺住而云凝去而風休宜也聞訃後時旣不能防葬矣瞻儀形於幾席撫馬鬛於松楸此志甚堅且確也名爲住山人俯仰不能自用今年春就巢西山下我車東徵秋以爲期自二月來疾發胸膈晝不能飯夜不能寢今十閱月矣零露曉裝落日晚炊旣非呻吟疾痛者所能而都臺招隱檄至再四扶病此來僅數十日而遽曰謁告咸以爲不可前之堅且確者至是遂回且奪矣嗟夫出公門三十年寒而衣之病而藥之饑渴而飲食之契濶而訪問撫存之公之於我猶父之愛子母之念雛也而公死生之際璨乃若此是所謂胸中有義理者乎傾東海不足以洗愧矣𨿽然公之神在天下猶水行地中寺有祠宇案有神主篋有畫像典型儀度又何必逺求東海之濵哉璨自病來气血凋耗形神枯悴亦將槁死巖谷麾斥八極從公復遊人間三生固未艾公𨿽死於璨未相忘然前不云乎傳捨芻狗露電夢覺公知之深察之審矣夫豈梏於情義淪於生死膠轕鞅掌若是云乎哉璨之行天下從師友所參所學亦豈膠柱調弦若是云乎哉酌以寒泉薦以秋菊吳越千里如對面目

諸山祭云大虛

才不與气合不足爲士學不與道合不足爲士具是四者而欲得志於天下𨿽聖賢不能爲蓋天之所必惡人之所必忌也太虛負才髙明挾气正大始而博之以儒學中而參之以聖教終而約之以至道故其發而爲文則渾而厚變而爲詩則雅而正溢而爲駢儷則華而滋犯天之惡而不顧取人之忌而不卹是故住山𨿽榮而不貸其苦取名𨿽冨而不療其貧涉世𨿽艱而不緩其死由是而言食不知防太虛之鐘鼎也衣不及完太虛之文繡也髮不及華太虛之壽考也士焉若此可以爲士矣峩峩小峯翠壓江湖乃翁由是聲徹九天道行四海太虛居之不數月而遽訃告曰惡曰忌不施於翁而獨施於太虛吾又未見天人之能惡能忌也𨿽然能貧太虛之身而不能貧太虛之道學能嗇太虛之福而不能嗇太虛之才气能夭太虛之壽而不能夭太虛之詩文翕之而愈張抑之而愈揚吾今而後知凡爲仕者惟恐天之弗惡人之弗忌耳犯惡取忌太虛勝天之勝人者不在玆乎揚西湖之淸風挹北山之爽气繪太虛於斯文落遺哀於百世

祭毛提刑

哭公以淚邪我淚無痕哭公以文耶我言無文念我與公相從十有九載愛之至念之篤殆非手足之可倫亟見亟別深談密語此是而彼非心同而論異又非爾汝之可分公所稟者直气所蘊者正學入而峩豸出而衣繡孤忠耿耿大肆力於拔山轉石下不愧吾民上不負吾君柰之何晴天霽日開辟淸明而遽於尺霧寸云駕言遄歸面無愧色所志聖賢所忘險易歌行風賦妙語紛綸閉門養屙焚香讀易別去逾年千里九書告予甚諄諄也我僕未返我書未到何訃音之忽聞哉忠藎未究孤憤未白子捨未立想賫行於九原越山如染越江如練公不可作我不可往黯黯憂傷心其如焚公𨿽死矣不死者存求公於死生存沒某也亦幾於失言然情之所鐘自不能忘言

祭玨月窻

浙江以西人物可數秀如公者不偶如許人或有言公胡止斯祟之者貧賊之者詩公聞曰嘻毋悖毋咈成吾所學大哉二物眼不識冨口不絕吟西湖秋晚茂苑春深緩歌短章孰非至道賞音者誰北澗遺老今𨿽亡矣夫豈眞亡精神照人明月一窗

諸山祭靈艸堂

蔚然盛年偉然令器如鶴之羸如驥之肆賦之於天秋明春媚得之於天霜淩雪厲十年出處奮不贖躓一襟才學挫鋒敵鋭半榻白雲四窻秋意與病相壘與死爲地所喪者命不喪者气所隕者身不隕者志士生世間標準道誼羣以百千得以不二厄哉吾黨失此善類情之所鐘云何不祭

彌頑極祭丰提刑

名場宦海逺兮如天公試家學鼓行無前貴不識驕困不失正出不厭煩處不惡靜雷迅風烈膽落肝回西民何幸得公之來云愁煙昏悲動田裏西民何辜速公之死繡衣玉斧頃次神京我客徑山欲送弗能霜旌雪幢逺還澤國我客西湖欲迎弗克半生受知公徳孔揚一埃未報我心孔傷種子得松種石作玉東山墓田我將歸宿春風庭院一防重來公乎不見嗚呼悲哉

下竺諸公祭雪航

在昔寶紹師尊道腴公於此時如追風駒降而嘉淳山寒水枯公於此時如水濼魚以行勝言以節勝位是人所非非人所是以布易帛以庵易寺棄人所取取人所棄口不識味身不勝衣視生如浮視死如歸南澗有蘋北澗有薇以羞我勤以冩我悲

祭下竺信閒雲

昔我先師以行配道天下信之而鬼神避之兄也密在近侍入乎目而著乎心者無餘蘊矣後三十年發其所積風動當世鳴鐘曉講燒燈夜讀冬不知寒夏不知暑𨿽老猶壯也秩秩賜職賜號煌煌賜衣天子休命對揚無忝矣某也幸少同受經長同問道晚同住山欹傾老墨拳拳忍死之托也嗟夫兄不作矣飾空言而廢實行矣尙任放而廢修潔滔滔末流孰扼其衝哉此吾道之所以可嘆也此師門之所以可憂也

法眷祭信閒雲

皇皇兩竺爲天下度堂堂二老皆如伯父寛如汾陽嚴如西平一家桃李各自典型昔升此堂雨花濯濯今升此堂愁雲漠漠哀哉二老誰其似之大哉吾宗誰其起之

珂上人祭父

嗚呼吾父其果死邪去年嵗晚侍師入京告別庭闈是時甚安且彊也去家不數月而或以訃告眇焉一身逺數百里外西向獨哭且信且疑向之安且彊如此未信病且亡遽如許也吳江楓落一航來歸二父在庭阿母在堂諸昆在序而吾父獨不在焉是果死矣嗚呼天乎何爲果於奪吾父也不死於珂未入京之前而死於珂甫去家之後又何爲果於離吾父子也珂也少命不夭不可以見父身不武不可以贖父學不進不可以報父自是而往養而育之者誰與顧而復之者誰與瀝血失聲矢辭薦羞風悲日慘天昏地愁

祭靈鷲果南澗講師

我昔遊長安見公飛來峯下挾病負貧轍煩車殆公授之館餉之泉石納之圖畫中倐而來忽而逝公不以久數而厭且怠也緑蓑靑笠西還大江之南今七年矣量如太山之納雲气如春風之著物公風度儀軌耿耿心目間也去年秋伯氏還京師公以書來感慨激越與昔者往來書詞大異旣讀而疑曰老子遂將厭人間世乎何其言之決不幾何時前之疑者遂信然矣嗚呼悲夫口不必講而心法合於契經眾不必多而光焰壓於靈竺貨不必殖而揮金冨於猗頓天地大矣如此人品百年能幾見哉尙記昔者侍坐時升降進退眼中無凡子韻如叔凱淸如小山雅如貫卿和如養直顒額卬卬應接不暇今三子者已不可作小山深入臺云璨也甚亦將槁死江南澤中今北道主人亦不復見矣遙想北山下疏通石戶自若也玲瓏臺觀自若也鮮明松桂自若也一世人物能復如昔者之盛乎殮不知何日葬不知何時塔不知何地長安故人旣不我若天地濶逺欲問無所也我哀無聲我言無文山中猿鶴聞斯斷魂

毛提舉燭湖庵焚黃文

宿艸兮漫山悲風兮滿林大化兮更張春色兮下臨山光兮翠浮湖波兮碧澄休命兮未央山髙兮水深

栁塘外集卷四

