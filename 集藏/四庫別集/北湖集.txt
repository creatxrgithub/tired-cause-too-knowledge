

欽定四庫全書

集部三

提要

北湖集五卷

別集類二【宋】

【臣】等謹案北湖集五卷宋吳則禮撰則禮字子副富川人以父禦史中復廕入仕官至直祕閣知虢州晚居豫章自號北湖居士其事迹略見陳振孫書錄解題而不甚詳備今考集中所與唱和者若唐庚韓駒曽紆陳師道諸人皆一時名士其李長者像序署銜則嘗爲軍器監主簿又續百憂集行有疇昔罪臣投荊州之句則中間曽以事貶謫也又永樂大典載有韓駒北湖集序題宣和壬寅而中稱則禮卒於虢州之後一年其子坰綴輯詩文云云則當終於宣和辛丑楊萬里誠齋詩話乃稱尢袤賞其二絕句其一有華館相望總使星長淮南北已休兵句乃似髙宗時語豈萬里偶傳訛乎駒序稱坰所編集爲三十卷書錄解題則作北湖集十卷長短句一卷世久無傳未詳孰是今從永樂大典各韻中裒輯編綴尙得詩三百餘首長短句二十餘首雜文三十餘首謹校正訛舛釐爲五卷則禮詩格峭拔力求推陳出新𨿽間渉於頺唐而逸趣環生正復不煩繩削近體好爲生抝筆力縱橫愈臻遒上雜文𨿽寥寥數首而法律嚴宻具有典刑觀所作歐陽永叔集跋曽子固大般若經抄序知其於古文一脈具有淵源宜其折矩周規動符軌度固非渡江以後頺唐汗漫之習所得而比並矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

豫章吳則禮字子副贈少師名中復公之初子公博古雄贍仕仁廟朝居言路直言極諫聳聞五府上書文儒鐵禦史五字以褒榮之宜其有子克紹家學子副少習賢良科未及設施而被賞延𨿽處富貴間防繹書傳商略古今罔有間斷著爲文字發爲詩文無一防脂粉气自巧至拙不少下於古人詩人謂窮乃工蓋流離頓挫有不得其平者故用心獨苦子副當憂患之際與夫平居無事之時著述覓句淡然如一此又見其所養者厚其間髙妙不羣處不待舉似表見觀者當識之公旣卒於虢之正寢後一年其子坰綴緝詩文爲三十卷公自號北湖居士而以是行於世因名其集且乞敍於余余與公厚善又樂附名於思友之遺編義不得辭輒特書於卷首宣和壬寅淸明日蜀人韓駒序

欽定四庫全書

北湖集卷一

宋吳則禮撰五言古

唐處厚邀同歐陽元老彭志南遊金鑾寺

秋老萬木脫浮雲暮連空落景不可挽防防有飛鴻偶與二三友返轡釋子宮幽事固可喜逸興殊未窮更期霜華隕黃菊開舊叢濁醪倘可載浩歌淩西風

春事

春事豈堪論桃花遽如許薄暮短墻頭已作廻風舞翛然斷經過睡足南窓雨幽夢與誰言迢逓墮三楚

送曽公捲之汶陽

投策上前阪薄暮寒云滋華轂不可停柰此長相思鴈影正疾逝馬鳴一何悲歸期無淹畱黃花殊未衰

次韓子蒼韻

一丘當快營五車要盡捐宿昔有足欣卿去我欲眠層層江上峯頗欲窮其巓誰令雨復作雷塡塡不讀離騷經罷參祖師禪獨柰執熱何西南有寒泉

次沈坦之簡周開祖韻

老夫藜糝債宿昔圭竇姿人或謂醜拙儂亦自笑之沈侯江左士端肯相攜持卽時一杯酒到手愼莫遲無著以東坡西湖觀月聴琴詩示予因次韻

白月在湖底脫冠睇防雲從來雍門恨世上惟有君往時東坡老爲子持一樽東坡只飯豆未辦汁滓醺獨愛三昩語暱暱出斷紋東坡拍手笑俗耳曽不聞延州亦窮相坐睡徒昏昏都梁固髙徹淮水元自渾

再用前韻

玉澗安在哉注目匡山云都梁有奇特渠自能挽君伏雌端可烹豈惟酒盈樽老子堪料理枯腸爲之醺奕奕上語大似機中紋白頭得勝妙嘆吒初未聞更彈醉翁操洗我蒲團昏且復瀹龍焙誰言淮水渾

次子仁贈永翁韻

脫我頭上巾星星復種種聊欲對可人洗此塵事冗歸受一大錢知渠笑劉寵且當澆渴心長江岌翻動辦君諸方腳擬尋小有洞黃防與靑鞋甘作五湖夢鴻飛彊姑以白眼送兒輩無足論急流未爲勇

次寄緑莎翁韻

劇談要且置麈尾寧用長從來一大事吾曹可稱量世上有何好投身淨名坊老夫百不如摩腹魚稻鄕緬懷眼中人跛跛豈易忘尙欲投羽扇無心問糟牀端笑說拍浮疇昔取腐腸

次坦之韻

隠侯天下士早從北山遊至今華屋處淚眥嬰西州予實老且病聞螘類鬭牛力不任毛頴況能佩吳鉤虫鳴夜復久試起商聲謳姑置鐵如意瑚爲君投

九日過宋遇雨呈曽元矩並先寄呂少馮

黃菊濕不鮮白鴈寒更哀何由穿雨屐一登宋王臺眷予良友生南山安在哉行將北湖鬢投老炤淸淮向趙聖源請賦云壑詩防余東去西來怱怱不暇今追寄之

王孫我輩人著身一云壑五斗炊官倉糟丘初不惡天公亦好奇與著尋山屫大笑杜陵翁不嗔驢失腳一來看都梁幾見胡鴈泊我昔邊頭歸淮南秋水落白魚能許肥宿昔鱠葉薄棖香已思儂吳虀眞可作誰言防面初晤語如有昨丹靑可盡年此事要商略

窺園

白露幾時下涼秋晚蕭蕭已辭尾涏涏況復聲咬咬捉麈坐淸樾扶藜經短橋云邊有鳴鴈過去不可招

露生

纎云捲窮秋天宇淨如洗輕飈入髙梧筞筞鳴不已浩歌步前楹俛仰多可喜暉夜如相親輝輝過書幾

簡鮑欽止

劇談解人頤湖海鮑工部端能於口前截斷第二句瘦藤尋上方住此鼓鐘暮快辦呼酒尊梅花已無數

過開寶謁田端彥

翛然策羸馬偶造釋子居欣與遁世士共閱瞿曇書脫屐弄淸泚曲肱翳扶疎鳥起短笻外鐘鳴幽夢餘髙論信絕俗磊落包六虛萬古才一瞬天地眞蘧廬逸興殊未已恨彼白日䢐詎覺厭塵滓徜徉方自娛

觀賈表之獵

軒軒大鷹腦落落饑鶻拳忽張六翮去勢拉淮南天賈侯實老俊文字初著鞭平生坐髙飛孤吟餞流年收身事鞍馬未愛冕有蟬歸來對名妾含笑脫兩鞬能復飯斗米白眼捉彘肩玩世今種種掉頭羞乞憐儂也飽憂患慣視跕跕鳶澆寒一杯足撐腸謝三鱣惟樂不可過快臂烏號還徑橫鐵如意露頂催烹鮮

遣興

放船秋正佳日落鴈噭初晨炊儻無米寧尋謝胡奴督郵端可揮從事良欲呼大是陶淵明且還讀我書鮮鮮黃金花種種白髮人晚歳色不攺宿昔情相親浪因五斗米媿此流轉身我輩有能事大笑非伯倫

離淮南寄公捲

船頭看淮南去入蓮芡海九年窮不死魚鳥怪我在昨日別友人鬢髮忽已攺溥溥白露多初濕柂樓背

良辰

良辰入奇懷端欲挽我行幽花迎人笑欣然媚柴荊春醪處處佳姑瀉濁與淸好鳥何許來日暮獨一鳴江山雨新洗坐使老眼明天公喑鵓鴣要作爛熳晴平生木上坐莫逆惟有卿歸尋茅三間遙取烏幾慿長腰雪不如付玆腹彭亨短蔬勝肥肉甘哉北湖羮一飽便可足此外豈所營莫語兒子輩吾儕寧要名

寄歐陽元老

耿耿坐不寐浩歌睇流云寒商動淸夜落木何紛紛幽閨納華月宴幾停餘薰聊復飲蘭露無因持寄君

悠然閣

吏抱簿書去聊玆駐屏星亦復喚名酒脫巾姑細傾愼勿閉我門要著屐齒防悠然見南山疇昔初不言

將至泗上防雪快晴

僧伽憐我來娛我六出英又復憂我寒迎我以好晴何以謝僧伽汲水添淨缾

贈泗州楊吉老

先生个中人百骸一破甑端憎屐滿門姑現維摩病枕邊黃帝書大笑毉多盧酬對𨿽種種而我初如如要喫十方飯不擔叢林板久入無礙禪遂具通身眼客來據胡牀喚婢傳酒觴深藏世諦舌浩歌看屋梁孔兄掉頭去寧復挽渠住未辦作癡兒戶樞以鐵鑄

發山先寄少馮亢之

貼貼淮不動翻翻雁能鳴彊垂投老鬢又過盱眙城僧伽飽知我大小身後名快作皷考考要聴隨堂聲都梁呂少馮維吾佳友生更招虞仲子共看金盆傾

泗州南山贈呂少馮

跛跛踐危磴行行把長蘿拊玆都梁岑睨彼淮水波花木春娬麗杖屨吾蹉跎輦轂端不逺舟檝今如何寒泉聚陰竇落景輸陽坡求羣有頡頏捉臂無詆訶峯巒防撩客腰腳彊作魔送眺吳楚迥遐想江湖多情親故人健齒脫老語訛拍手蒼翠上一笑忘負屙

朱涇寺

冀馬日馳突無地制奔放來爭天東南束手莫與抗我航指四百去之迷所向十里望云屋逺意屬昆閬尺五跬步天丈六歡喜相更參船子師稽首問無恙平生客江湖半世狎煙浪漁監選常登釣尹職不曠此手誤遮日久矣翳塵妄願師賜金箆試與開眼障

登太行

君看太行髙歷井安足道回頭看禹門砥柱一何小歇鞍坐蒼崖九地俯飛鳥瑰詭平生無摧車亦復好白輝作許奇梁宋紅未了兀然流轉軀甘與君王老

過紫巖寺

初辭戎馬邊紺宇忽如此突兀靑巒幾故作巖谷紫三年夢招提一笑來脫屣天憐乘障歸勞之以奇詭門前古澗流甘滑無與比衲僧初不知中有曹溪水

得黃濟川書

荊南黃濟川少小但兩屐長大身轉窮四壁只麼立書來可憐人苦說遙相憶兒輩滿眼前吾髮何由黒幾時打僧包爲子去得得要論十年夢已復話疇昔

至楚約諸人飯而聖功不來翌旦乃見過

前身坐衲僧積此葵莧債今朝偶烹鮮居士輒破戒摩挲羇臣腹商略九州大平生折腳鐺个裏有妙解闗郎作底忙使我一長喟明發得得來猶較些子在

法云期曽存之不至

解鞍就塵榻聊與幽人期寒花受防雨淸香散前墀箯輿杳不來坐恨白日遲茗甌無復共何以慰相思木平像吾友宣老所藏宣示寂久矣余因歸朱方遇其徒慈俊乞得之喜而作此

布襪元不破霜雪遮頭顱政自要老醜肯剃頷底須經卷聊闗身帳座種種無安用古銅缾捉以髙鼻奴艸鞋掛龍牀九州一蚍蜉如何是木平初落斤斧歟龎眉宣道人緬想骨已枯舊炊玉粒飯洗鉢獨我呼跛跛遷臣歸饑面黧且臒至今說法處井索纒轆轤唐時李衛公鑄鐵爲浮圖此塔有壞滅是事端弗渝

北湖

北湖眞大癡醜拙人共憎宿昔有鼻孔不穿牯牛防亭亭僧伽塔要以兩腳登折腰怕督郵此事豈吾能

贈趙聖源

北湖河西來系船淸洛尾老眼便許奇日日南山紫脫身戎馬間見此佳公子手捉有錦嚢胡牀教脫屣劇談倚蒲團勝處輒啟齒非闗偶追尋臭味有相似不知官如何但說丘壑事俗子初未侵喚醒云壑睡古圖開巨然茗椀同料理落日望長空西風鴈行起

贈王子和

二年紫塞頭日日思都梁歸來向淸淮白魚初飽霜走馬脫轡頭搴旗向沙場不如把蠏螯欹帽呼酒觴要聴阿燕歌頹然倚胡牀姮娥一笑粲韻此九月涼緬懷去從軍隻影天一方誰令投老夢猶吒登太行采采東籬花其香何揚揚昭華喚驚鸞玉支況在傍自慚老不解著句說小妝獨知折齒屐尙可追二王

贈董無求

董侯湖海俊短小精悍姿梁園固多士末至獨好辭相逢要作語老語竟不奇飽知匡鼎來我曹無說詩

贈夷白介然

頃遊古新秦打包過黃河跛跛登摧車白髮仍荷戈行人十七八兒女載駱駞戍鼓已斷腸況乃有邊歌歸來見二老壞衲夙昔磨舉頭僧伽塔便如到補陁軟語作許甘耄矣所得多隨堂一鉢飯捫腹端無他度淮太早生船皷將鳴鼉且置茶鐺事誰獨相詆訶

再至山陽

北湖錐也無四海一兒子此生吾知之不過老病死五斗一彊謀要飽聊爾耳禿髮猶讀書盡勝種種事初解行腳包問訊長淮水端欲洗枯腸相見輒歡喜將借官屋居聊復置牀幾更煮楚州糜尙欠淮南睡手中楞嚴經咀嚼眞有味姑降老鼻雷豈復論字義

田不伐遺披云圖

田郎具眼人防遣披云嘯翺也未絕參儼公初不笑聊須論翰墨寧數金粟妙全體已見前大是頂門竅

過歐陽元老艸堂

知子廊廟器誅茅楚江邊緬懷靖節意心逺地自偏緑髮走闗塞蹭蹬成華顚老益抱孤操防鴻正翩翩艸堂足幽趣茗飲共畱連新詩出錦囊火齊堆我前芙蕖頗秀發灼灼初爭妍解衣俯方塘潑潑鮪與鱣屋角升赤日長空隨飛鳶羽扇無停揮聒耳憚鳴蟬蠻簟敷龍牙曲肱偶欹眠輕風灑梁棟爽气回九天壁間湖灘圖百仞懸驚泉詎復畏執熱況若聞潺湲時延遁世人坐皷薫風弦得意委萬類髙軼象帝先惟玆霜露零黃菊輸金鈿白眼望河漢云収月娟娟濁酒可消憂況乃數擊鮮聊持魚枕蕉脫屣秋水壖商略周八極落落遺簡編誰言厭羇旅便欲終殘年

元老見過因誦新詩

西風動湖海木落蓬戶幽稍回長者車聊以銷我憂脫巾哦新詩爽气淩髙秋蕭然漂轉余文字慵雕鎪老驥語尢壯屹屹孰與儔一笑曽莫逆未覺悲淹畱歳晚余稉稻呼兒具肴羞蔬畦緑可擷濁酒供獻酬平生山林姿絕意宮錦裘黃雞忽登俎豈羨烹全牛念昔佐帷幄飲甘佩吳鉤滄波防入手此事非人謀羲和驅白日疾遊無停輈散髮倚前檻江天云自愁

買菊

偶煩孔方兄聘此髙妙姿粲然顧我笑佳哉今何時維摩初不病坐獲大奇勝便拈楖栗來祖師有律令

移菊

愛此秋气涼捐書坐北戶黃花手自栽開花忽無數朔風吹寒云色映茅檐暮起立佇幽香泥衣有零露旋移霜中花娛此羇旅人白髮圖一笑天公初不嗔平生飽參鼻宿昔應供身老大無所著幽花如絕倫勝處那可已聊復運意根漉彼汁滓酒澆玆葵莧唇慿君辦好語與招江海魂端欲道逸想緬焉難具論

讀徳操詩文

平生饒徳操飽讀世上書坐斷諸方舌脊梁儂不如去耕鄧州田要作靑鞋錢忽然騎聖僧我子眞天然胸中姑一吐戱說無義語端有本分椎莫打老師皷

王和鼎石銚甚佳以詩丐之

枵腹彊自滿日愛幾合陳豆粥咄嗟辦豈是吾曹人故應彭亨腹稱此病痩身君從東海來便便作云根我有紫玉璧气壓連城珍要渠作蟹眼一洗胸次塵王郎實好奇宿昔飽幽事莫逆無與疇端以同臭味

卽事

子規日日啼凋我兩鬢毛鄰家洗甕盎漸欲見濁醪飽聞荊江邊古栁系酒船沙頭昨夜夢一笑水浮天

少馮約同趙伯山飲贈伯山

頃聞趙伯山亦復哦其詩今者得防面眞能解人頥往時黃宜州句法天下奇平生老婆相不救枯腸饑或架屋下屋辛苦僅得皮君看趙伯山獨將聖僧騎維舟都梁岸捉手那復疑歡然悅情話似有宿昔期吾友呂少馮辦此一笑嬉莫論夜如何明發當語誰

招李漢臣飲與漢臣別九年相視臒然各已翁矣

平生三毛爾鬢髮眉與須柰何忽霜雪星星欲無餘手中木上座枯槁正類渠而我方兩忘隠幾者誰歟是身那有堅寢飯姑如如舊持祖師令似守商君書老夫亦耄矣戒律今全除惟玆笑及嗔二法元不殊獨當招故人濁酒滿眼沽非徒洗離羣且復澆索居白魚良已佳黃菊端未疎肯來共情話寧辭辦籃輿

比以補陁刻寄少馮有詩復答之並示楊吉老釋介然

我以無作語刋彼月面背遣似呂南山未要餘子防平生太雄猶有一語在只憐粥飯和已復不驚怪

送覺老住鹿門

平生作許奇三匝繞茅舎白髮右掖門朝參隨萬馬覺也防脊梁兒子笑諸方時時容子美來過贊公房袖書僕射府打包鹿門去獨有田恊律知渠逸羣句余方在泥滓妄意水傳器他年著行纒一鉢有能事

入汴示坰

前年溯洛水楊花白如氊今年溯洛水靑靑未三眠猶喫嵩福飯彊尋梁宋船一笑眞自喜蒲團媚臒仙

懷妙老

屋頭風雨交喚此耋老夢粥魚腹遽鳴來作枕中供底處有可人齋鉢是日用時時要同盤穿雪菜甲動

代書寄淨明道人

淨明端可人日用一僧鉢覓句殊未休平生个中活眷我梁宋遊茗椀屢澆潑淮南霜露寒轉柂何由達

寄印老並招壁公

半生阿印奇不作俗子見罷說北固禪去喫長蘆飯堂中壁道人大是一好漢遣意有或來誰云可招喚

永城道中

聊挾儒生書更打衲子包五斗亦何直老夫今二毛道邊霜鬢翁煮茗澆我勞大笑陶淵明罷官緣折腰奴輩不解事嘆息腹屢枵歸來買大甑炊飯謝汝曹

閒居

阿堵安用多十年著一冠且作楚州夢從人憎鼻鼾柴桑閒居詩讀罷始永嘆鶬鶊幾時鳴眷此春事防何以韻今日朱絲髮淸彈大部華嚴經字字要飽觀鞭筍眞肥白媚我晨炊盤小君孟徳耀老夫梁伯鸞端須如龎公妻兒坐團欒好作竹漉籬未憂終歳餐濃煎飯後茶个中良可安宿昔逸羣句慰渠舉似看

巖齋

從來謝防輿宜置丘壑中虎頭有妙理誰謂毛頴工﨑﨑磊磊間聊復著此翁平生烏皮幾不與兒曹同欽定四庫全書

北湖集卷二

宋吳則禮撰七言古

魯侯以上巳日宴髙陽偶成長句

羅幃繡箔淩蒼穹揚飛白雪初蒙蒙云收海面吐朝日漸射碧瓦光曈曨聊停隼斾駐雙節琥珀防灩黃金鐘雛鶯乳燕弄淸晝幽香薄暮飄殘紅逰絲芳艸入望眼天低旅鴈鳴嗈嗈溪深漲淥浮畫棟雨餘山色虛無中修眉翠袖倚長笛五馬矯首嘶春風輕煙漠漠暝蘭檝鷗鳥靜不驚笙鏞玉堂念昔掌帝制文彩詎獨如醉翁夜聴宮漏對蓮燭突兀萬卷蟠心胸雄辭妙語委椽筆波濤洶洶來何窮法嚴義古跨兩漢磊落未許盤誥工晚握銅魚坐虎帳錦衣鐵騎懸刀弓熊羆俯仰隨杖屨棘門覇上眞兒童葛巾羽扇姑自適指麾爼豆威羌戎飲酣隠幾騁談辯逸气凜凜侔銛鋒氊裘辮髮豈足數終使萬物歸埏鎔塞垣佳景寄新詠璀璨千丈垂晴虹章江倦客謾嘆息轉徙八極猶孤蓬登臨暫喜脫人境安得健翮超寒空

二疏遺榮圖

飽聞疇昔設供帳祖道都門車百兩脫冠著屐良有人五鼎一毛眞邁往彭澤縣令亦勝流徑捐五斗因督郵著書頗復恨枯槁臭味絕知殊二老龍眠一世論丹靑不數輞川王右丞丹靑之引誠落寞世上只今無少陵二疏妙致不可孤昔人亦作二防圖龍眠捉筆守圭竇兒輩亦復知廣受昔人獨能圖二防圖以韻語至今無丹靑之引有句眼昨者少陵今隠居龍眠平生有妙思筆如周商鐘鼎字二防之迹定不磨照人眞若前日事

寄尙志

孤城慘淡臨寒水戰馬不收眠隴底戍鼓吹角夜迢迢霜月徘徊夢驚起遙知橫槊興方新緑入沙塲細艸春憔悴誰憐蘇季子貂裘空復敝黃塵

寄韓子蒼

忍饑徹困聊上書世故如許可復耐孔兄有底喚不來人意政緣俗物敗撐腸一鉢十方糜要是堅持衲僧戒失身文字因果中黃髮猶還毛頴債

寄天牖元翰

嗷嗷沙磧鴈鳴初淮南已復憐春餘梅邊白雲莫謾好桃底紅雨嗟何如今者無端近戎馬逺方不復呼籃輿江頭也有東橋竹作報獨少將軍書

田不伐玉磬歌

田侯玉磬何瑰奇吳子見之俄朶頥宣王石鼓气忽防摩挲篆刻還嗟咨作止休論惟柷敔曽窺兩階舞干羽常臨罍洗薦淸廟獲邇天球親簋簠緬懷戛擊良匪遙少師汝曹疑可招老儒詎復知肉味惝怳便欲聞簫韶正聲初滛器益訛九州漸漸嬰兵戈鬼神憤惋莫得祕直恐世上遭詆訶田侯憫我形影孤明眼常云絕代無是事寜殊衲衣底啟齒須逢袒臂胡卽今陛下聖且仁律呂從來惡奪倫克諧八音有防在獨驚堯顙如髙辛人間詎覩荊山璞碔砆難言合雕琢慿君持入古銀防似說太常修雅樂

聴梁聖民家琵琶

宮樣纈羅舞袖長纎眉巧學時世妝薫鑪夜燒司衣香酒杯到手天雨霜檀槽徐作春雷轉龍紋撥打黃金面梨園妙處世不知爲君彈徹霓裳徧淮南日日花信風新聲投老愛輕攏試與小桃催小紅

送曽公善赴定武

闗河落落孤鴻飛燕然山南霜艸齊邊笳戍角自悲壯千里不聞邊馬嘶刁鬥夜急虎帳靜皎皎隴月臨牙旗轅門栁色壓毳幕鐵甲十萬眞熊羆少年公子身許國請佐帷幄辭龍墀屯云漸對白玉斚宻雪欲犯黃金覊晚風蕭蕭近昜水想見懷古當傾曦連城笙鏞斷羽檄往往橫槊多新詩雙輪稍蹉隔前阪轉眄各在天一涯吳鉤錦帯豈足贈寄聲但有長相思

以淮白寄公捲

淮魚潑潑初飽霜赬尾寜數河之魴卽今誰獨可寄似風味髙徹惟曽郎曽郎結髮傍輦轂黃羊舊厭官肉藜藿奚爲便作魔九年雷繞羇臣腹羇臣曩者僕射兒裘馬詎省論輕肥詩書堆牀四壁立疇昔裋褐操鉏犁儂亦大是窮相人小黠不足癡無倫江南江北白月底簸弄扁舟天不嗔正須晚菘冒香棖餘生要此一釜羮別來曷如姑問訊防取老子終騎鯨

續百憂集行

少陵昨者百憂集但言兒啼四壁空覉臣卽今百憂集永痛母氏崩心胸疇昔罪臣投荊州板輿惴惴那得畱老人端已怕勞事況乃離別酸鼻頭荊州破屋冷似鐵眼邊種種那堪說竹爲瓦安得完往往稀間過霜雪母氏臒然由暑熱喘臥十日遽死訣至斯極矣其予乎毎輙念此骨欲折九重陛下仁如天逢赦卻上沙市船飽聞荊江西江惡舉家性命實可憐餘生休論飯不足今費君王嶽祠祿母氏棄我如許時殊方只有防云哭賀公吳語愼莫嫌渠自山陰一茅屋痩妻稚子姑團欒此叟堆灰未窮獨

伯時三馬圖

從來畫馬稱神妙至今只說江都王將軍曹覇實仲季沙苑丞輩猶諸郎龍眠老人亦畫馬獨與三子遙相望兩馬駢立眞驌驦一馬脫去仍騰驤龍眠老人今則亡嗚呼三馬誰平章北湖居士兩鬢蒼初無長吉古錦飯豆不足將逰梁手持三馬三太息檣烏已復催船檣

題賈表之所藏九馬圖

龍顱豹股貌者誰將軍曹覇韓幹師權奇倜儻得殊相筆墨眞似沙中錐監牧攻駒張太僕曽令大奴守天育豈如九馬百戰餘髙气硉兀初不除太宗結髮定天下蹴踏九州惟九馬太宗廣顙復髙鼻去驂九馬隨羣帝將軍畫肉兼畫骨局蹐長楸欲馳突爲儂喚取拳毛來要遣老儒雙眼開追飛細綺與輕紈可但殷紅馬腦盤將軍拜舞矜絕藝兒輩於今說能事緬懷疇昔玉花驄畫工如山貌不同將軍侍立遽承詔江都那得稱神妙毎嗟將軍甞引見何人更上南薫殿褒公鄂公安在哉淮泗羇臣想生面羇臣馬癖無與鄰苦心阿遁眞前身生憎駑駘喜汗血歷塊寜須論一蹶賈侯射虎嗤猨臂錦九馬仍瑰異終甘飽死聴奚官八鸞六轡君姑置

曽公捲誦陳子南昭亭詩因次韻

君不見唐時畫馬曹將軍肯道江都也絕倫又不見卽今陳郎論句法頭頭未背少陵人往時屢費曽郎酒作意澆潑昭亭春一丘一壑正著相愼勿來喚天公嗔

從貫道求雙幅圖

江郎平生筆五色戱遣秀句爲奇石好絹自作淩亂光萬里須論才咫尺大兒小兒何足誇右丞北苑有等差孤舟自橫天拍水江南江北多雲沙

和蠟梅詩

江邊一樹垂垂花酒杯曽覓黃公家誰教五出作黃蠟六出休論屬尢物鼻端有竅儂自知羣兒空誦詩人詩天公與花不與葉要遣孤芳作超絕緬懷南徐江上山醉入梅花海中眠梅花亂落靑鳥去大是天公送君句天公定不辜吾人蠟梅句法聊付君禪牀僧幾夢吳越煮菜從來滿齋鉢

從王謹常求墨戱

阿常爲官眞拓落胸次平生著丘壑權奇突兀要舉似毛頴從來有能事老子於此興不淺孤鴻斜日秋江逺忘懷丹靑以句鳴只數輞川王右丞

偶作呈曽存子

北窓永日捐羣書自憐所得才腐余東風吹花欲爛熳彊自羈縶同轅駒曲肱靜聴百鳥語圭竇甕牖思吾廬遙憐春水帯刳艇歸鴈已應辭五湖

呈王濟川

鵓鴣爭鳴燕方乳飛絮忽來縈短麈眼底桃花且向人薄暮東風捲紅雨江南春盡水如天誰呼艇子石城邊急觴到手聊一噱識字須悲有投閣

謹常以墨戱見遺作此答之

吾人著作翰墨塲得此三昧惟阿常平生韻語眞戱劇化作輪囷抱孤石胸中塊磊安用澆端要吐出驚兒曹疇能與渠辦玆事喚取從來管城子

知府毛公顯謨以詩寵還書軸謹次嚴韻以敍拳拳服膺之萬一

天邊疊巘雲濤外南人啟齒北人怪給事筆力鼎可扛九鼎初如一毛細曲肱左省淸夢餘長江拍拍天一隅後車聊載髙陽徒行復持被承明廬卽今司業誰姓蘇還能辦人酒錢無生憎枯槁屈大夫金盤鱠縷日可須公也愼莫言歸歟美姿要作淩煙圖

貫道恵其所作屏料理爲大軸題之以詩

李成旣死作者誰元丰以來惟郭熈江郎遽出繼二老自有三昧非毛錐江郎挽弓要射虎心醉覇陵石飲羽論交一世越與秦白眼終甘守環堵君不見昔者昆侖方壺圖筆墨妙好絕代無十日五日嵗月䢐豈如江郎咄嗟云出岫石上松老楓樹枯

郭因芍藥洛中本

粲粲忽來紅粉晚故入吾人醉時眼吾人宿昔翰墨場消得文君作小妝莫遣邊頭風雨惡驚破文君夢伊洛孤芳勝韻明年春坐中誰作伊洛人

不伐寄長短句因答之

安得不教靑鬢老飛雁年年太行道低吟一曲嘆疆獨遣老子驚絕倒句法吾人莫細論天教阿傑解文衡門飽飯脫兩屨此事文初不與【伯傑不伐子於太有悟防故及之】

懷子西

眼邊寒防良可親我曹齪齪渠笑人靑鞋布襪有能事喚取子西來細論老夫个裏得妙解挈挈獨提彌勒袋他日還炊何許糜只今且煮南徐菜八年吳頭並楚尾痿痿羸羸饑不死端無一物娛此生天公乞與毛錐子莫嗔朱顏漸殊故且以麤言作依處幾時雪片似車輪著屐梅花海中去

小雨倦出懷介然

北風吹雨鳴船篷髙岸泥滑愁老翁少陵病骨端欲折扶杖無因尋贊公贊公從來懶剃頭破衲未禦寒颼颼東牕朝日防晴好共看雪霧翻茶甌

戱作簡朱天球

江頭雪花一尺圍不妨屋角梅垂垂江頭三日浪簸船不妨老子被底眠權奇突兀眾所嗔大是个中英特人何曽論渠破與墮餘生且辦擔板過嗟我星星復種種四十八年環堵夢君看後省粱肉盤只似蓽門葵莧供莫云儂詩太愁絕半世全凴毛頴脫熟處難忘卻自嫌面目堪憎爲饒舌腐儒諸方飽行腳習气偶存言語縛獨憂湯餅喚睡魔背貼蒲團鼻雷惡拈時勿著文字相肯對癡兒誇伎倆屈宋眞眼向前防阿球端知有此事

江邊簡新之

靑鞋布襪玆何時江邊杏花渾欲飛銅鉼恰受鬥酒許亟呼長須令抱持要尋楚郎與啟齒有底鵓鴣鳴不已解事提壺卻喚人兩腳尙輕聊爾耳楚郎天生五車書以錐畫沙絕世無窮年飽喫衲子飯粱肉臭腐寜闗渠衛家一兒誰復似更遣韻語論胸次獨付匡山教外傳端合從之問奇字白髮南徐覉旅臣江湖幾載捐冠巾且扶痩藤隨行好安能齪齪守煆竈

同李漢臣賦陳道人茶匕詩

諸方妙手嗟誰何舊聞江東卜頭陁卽今世上稱絕倫只數錢塘陳道人宣和日試龍焙香獨以勝韻媚君王平生底處虀鹽眼飽識斕斑翰林椀腐儒慣燒折腳鐺兩耳要聴蒼蠅聲苦遭湯餅作魔事坐睡只教渠喚醒豈如公子不論價千金爭買都堂胯心知二叟操鈐錘種種幻出眞瑰奇何當爲我調云腴豆飯藜羮與掃除个中風味太髙徹問取老師三昧舌

紅梅

楚州紅梅如許紅作魔猶有幾信風天公笑人但飽飯不辦靑春看花眼呼兒徑買北湖酒澆我瀾翻說詩口莫教一片飛黃昏喚取百舌來細論

題鐘隠簡寂觀圖

飽知阿隠有妙處未負從來丘壑謀徑呼管城辦能事長江貼貼仍晚秋白頭故作西河夢獨遣老眼酬南州邊笳牧馬豈不好平安火過消人憂

阿坰以歙鉢供太希先偶成

君不見上公之鼎烹養牛髙足巨耳誰與儔又不見便便瓦釡煮黃獨媚此枵然轉雷腹養牛大嚼良快意老儒那有王侯鼻黃獨飽火正可憐自捉長鑱寜用錢太希先阿坰贈君北湖歙州鉢天遣吾人个中活撐腸等取一生足養牛何曽異黃獨要須以鐵爲脊梁才可提渠示諸方應笑連牀並頭顱五更戢戢聴木魚太希先爾時勿作隨堂解眞是窮年粥飯債覊臣白髮無住著瀹腐舂陳殊未錯客來摩挲渾不嗔愼勿觸我紅麒麟南徐祖令儂自知雪打西安嘗豆糜

次公采贈太希先宻雲團韻

道人祝融屩胡爲墮南州都無作相但粥飯平生衲被姑防頭曽郎手中大圓鏡朶頤贈之非暗投快燒銅缾作蠏眼鑄成八載心如抽吾行踽踽飽閱世葵莧獨與衲子防君來適逢小揺落水天拍拍團滄州喚醒北固龕底夢擬披袈裟上扁舟且澆玉川七椀句仍洗船子三寸鉤摩挲正焙連城璧少林老僧初不識他時一笑示靈源五百比丘端失色幽叢鮮鮮涼雨餘亦有黃花淨供無知渠肉團久炯炯玷翳渾滅如大珠

贈希先

太兄逺從方廣來打腳繃帩艸鞋堂頭老人未相見道眼心知如覿面山間五百大弟子僕射魯公辦能事且燒湯鼎試中慿仗阿先歸舉似叢林梁棟權與洪戱爲韻語亦復工曽參陶謝得一滴漆盂蔬筍要洗滌白髮佳縗只要閒夢想連牀六尺單豈徒衲帔痿羸坐共守團鑪黃獨火

次坰韻

北湖先生作許癡閉門覓句嗔人知日炊官米著處飽獨憎飯頭行飯遲天教五車與臒痩大笑阿蒼如瓠肥小糟秫糜已澑澑老子捧甖聊朶頥

次子蒼寄餘淸老韻

從來三仕及三已總落道人坐定裏滑稽社中黃髮將詎與阿朔論輩行平生芋魁曽未錯粱肉寜殊腐腸藥百年兀兀且飽睡夢事有無渾不記久甘袖手菩提坊餓死肯踏狙公鄕山林誰云迹如掃天乞江湖娛此老臒然且喫諸方飯汝自矻矻儂晏晏坐聴木魚人笑癡政復朶頥成屢莞要隨煙霧入窮溟或置一牀如淨名生憎阿秦六國印蒲團禪板猶闗情眼邊𨿽言有黃卷絕知口不談書傳舊拈槌拂吾已許喚取渠來姑語語相望幾時懷抱惡白玉爲丹堪咀嚼且試車聲銅鼎湯瀹茗徑可撩枯腸此言何可束髙閣自謂過之一丘壑

次天啟贈淨名吳道人韻

君名詎要書黃紙兒曹安能相汝爾平生胸中著丘壑何曽輙作數日惡防渠老死爭名場肩摩轂擊非儂鄕從來俗子貪著防露頂心知寡同好可不與飯惟有卿白眼未分遭題評蘇郎六印蠶作蠒劇飲濁醪適吾願此事未容人遽知百醜千拙人笑之勝處豈徒論得髓覿面端如傳器水典刑眞有阿度風世上眼目無王龔滄波老樹我亦愛聞說津頭有船賣斯人要是江左人逕入坐牀寜肯嗔星星種種旋非故禪板蒲團只如許

次朱天球贈吳茂先韻

暮年挈挈儂與君端覺髙歌有鬼神平生王恭無長物此事逼人殊咄咄戱談韁馬決鼻牛夫子大是孫殷流休言他日隨計上且防南徐拍天浪阿球髙气寜用論爲卿三倒實飽聞眼邊詎肯作懸特葵藿撐腸方自嘿屋頭云錦秋水明兀然隠幾渠寜貧詩書撩人姑把玩只與毛錐爲老伴紅塵著腳笑參差索食祖仁那更疑於世無堪大瓠種獨可剖心如叔仲江湖作意從之逰老夫頗欲學操舟淸言解頥未云已兒子屢驚雷繞齒好事誰過揚子云一樽聊與細論文政須林宗巾角折仍要時時見顏色

無著有還玉澗之意作詩畱之

淮山誰言鈍滯人沙鴈求羣正如許先生掉頭嗟奚爲要著行纒抱琴去徑須折折楖栗杖我曹窮措有妙處時時覆鉢過橋來白頭防打僧伽鼓

無著復欲去再作此畱之

都梁日日招吾人梅花已復矜小春胡爲要隨白鴈去莫起此念僧伽嗔彈琴幾時鬢毛脫端是天教个中活僧伽初不負先生久辦淮山作衣鉢

坰邀公捲煎茶

阿坰手持都堂胯【按宋姚寛云茶之極精好者毎胯工價近三十千唐庚鬭茶記茶不問團胯要之貴新周必大集以詩送北苑八胯胯字皆從月不從金原本胯誤作銙今攺正】百千硨磲未論價渇心知我生塵埃故遣一甌官茗來上方井水絕世無中谷簾定庸奴徑當澆汝三尺喙要著胸中萬卷書外家典刑有諸老封胡羯末端復好皎如瑚在琳房況乃薫以正焙香阿坰性獨愛文字望見俗物輒走避𨿽然此事已可久莫負從來鐵禦史

用介然所恵石銚取淮水瀹茶

吾人老懷丘壑情洗君石銚盱眙成要煎淮水作蟹眼飯飽睡魔聊一醒僧伽孤塔何亭亭試喚僧伽眞肯譍擬向小陽買白菜圍鑪爛煮北湖羮

贈江貫道

卽今海內丹靑妙只有南徐江貫道孤峯疊巘眞自奇老樹滄波亦復好扶杖時來問麯生戱捉毛錐吾絕倒龍眠居士喚不譍世上從交韋偃少一生管城良有味彈琴寜論老防至時調白羽臂烏號楊葉曽穿有能事獨憐老子跛跛歸故遣七弦聲作雷老子從來知賀若爲我剩彈烏夜啼

贈醉吟先生許體之

種種未似哦北防頭頭不如喚酒觴論文處度過裴迪覓句介然眞佛光曲肱飽作南山夢提鉢徑坐僧伽牀時時裹脛著兩履盱眙城底淮聲長【裴廸佛光樂天友也體之晚得處度介然二友自以爲社中人無媿白老也】

贈江器博

先生行年今七十植杖端如孤鶴立江天小雨作許奇洲渚橫斜鴈行濕先生法老更精未要中郎作典刑筆含鐘鼎小篆意啟齒要須斯與冰先生宿昔愛彈琴不愛越琴愛雷琴摩挲背蛇蚹紋太和欵識尢出倫先生眞已棄百事舊防堯典舜典字端有江湖著老儒笑大耳兒長結眊學書初不論永和書到石鼓才不磨不見吏部石鼓歌往載安得數駱駞

贈元暉

南宮先生晚爲郎學語小兒說元章屋下架屋安足數突過鐘王妙如許平生韻語何處有瀾翻舊識論詩口不落鈐錘或自憎舉似癡兒眞敝帚誰當料理晉馬曹詎復酬答視愈髙慿君快寫拄板相政應頰上加三毛阿暉詎獨愛奇字徑割全牛烹大胾筆墨須論顧陸間豈止逺過楊契丹痿臒我作老摩詰惟子堪任來問疾是事且置黙然坐舌端種種一時墮

贈子發

金銅仙人辭漢歌近時作者嗟誰何王侯之種合瑰詭君復鼻髙胸塊磊著身丘壑謝防輿此事端憐卿輩無口譚名理腳穿屐手捉毛錐家四壁平生三尺古錦嚢掉頭不愛尙書郎飽知得句要得眼肯道挽弓須挽彊老夫天與覊臣骨大笑癡兒曽咄咄折牀舊喜存烏皮渇釡初欣識黔突未辦澆渠酒一尊藜羮且可細論文政思橫說與豎說莫廢本來防妙舌

竹鑪次韻

薫鑪好妙非吾欲古銅惟憐鼎三足手中一瓣非碌碌傳語此君驚世俗快燒篤耨置一牀枕上齁齁气味長似是馬曹眞未防不喚此君聞妙香

又次竹枕韻【分寜貓竹爲之極奇妙】

銜蟬慣惱平頭奴遙取魚肉丰其膚胡爲掉尾懶相乳化作靑士形已枯試拈支頭當陶瓦不許卞璞登氍毹猶能攫拏翻鼎無踞視穿墉疑欲圖涎流潑潑穿長蒲夫人一笑呼與娛摩挲初欲論夢事有底耽耽而睢盱偶從蠻藤落吳防鄊縣直過靑艸湖老夫得此良自稱熟睡不管癡兒呼

已老

北湖居士端已老後日懸知有老壊此生何處辦庵糧忽然老壊可復柰不如罷讀瞿曇書二時粥飯學予糊都無筋力堪井臼睡起飽聴鶬鶊呼

坰請作棗飲詩

阿坰自說棗飲法請我試吟棗飲詩手提北湖折腳鼎北湖見之已解頥罌粟作腐杏成酪來問白蘇儂飽知他時攜去尋衲子通紅更撥騏驎兒

卽事

先生寜負虀鹽口嵗嵗來沽春社酒好事晴鳩喚睡醒與人谷谷論花栁白頭彊作懷抱寛我曹未辦憎儒冠不知無米知覓句大似騎驢杜工部

寒食

正憎風雨暗炊熟朝日似爲寒食晴樹頭樹底作許好舉揚春事憐音聲聊呼上坐行飽飯著處小立惟靑靑更無花片近老眼快遣鶬鶊來一鳴

北湖飽飯徑寢頽然甘甚殆疇昔所未有也作此以示阿坰

讀書聊爾只欲眠半世浪比邊孝先白頭來煮阿弓糜偶然甘寢如許奇醍醐酥乳無上味方我飽眠方掩鼻諸天種種妙伎樂方我飽眠堪作惡北湖久參眞法器老年端入睡三昧齁齁休遣鶯喚醒妙處只今兒輩聴已至都梁簡介然時介然欲至城北而食言

擊舟落尾端復佳獨恐幽人費招喚老鼻行防宴坐香晨炊飽喫連牀飯巾邊白髮已星星霜底黃華猶粲粲從來一事大因緣塔裏僧伽爲儂辦

徐八聖猷碾茶有作因酬之

北湖老矣不事事日割黃羊分大胾底物堪澆塊磊胸卽今鬭焙惟髙峯邊頭那知見阿八端笑吾人號癡絕喚取阿八來細評沙泉水甘似中

由刁園步至因勝求浴

鳥聲已迎一百五野逕防行誰復嗔放飯要穿花底屐捐書聊著頭上巾老夫踽踽只白眼爛蘂細細徒靑春慿仗石槽三昧水浴玆從昔無垢人

有懷介然偶作因記之

介然平生三隻襪意行跛跛復挈挈上堂懶把椎拂拏卻過淮來伴僧伽【時方自和州天寜歸】

欽定四庫全書

北湖集卷三

宋吳則禮撰五言律

次韻林初心先輩

太史滯周南醇儒去廣川功名欺白髮風雨送流年故國悲歌裏滄洲醉夢邊平生心似鐵相對肯淒然

又

倦客無人問逢人祗自嗟孤舟在江漢老夢繞京華聴雨閒扉掩防云短幘斜固窮吾已定莫向五侯家

登北樓

落景孤云共淸商戍角和蒼煙澹伊洛白露濕闗河牧馬隨鴻鴈行人掣駱駞暮年餘習在猶欲聴邊歌

曉角

曉角催行皷儒生也防鞍轅門天漢入幕屋塞云蟠馳山一騎落防幟萬人觀湖海鷗羣老空餘子夏冠

陪劉仲馮登城樓

秋老嵗忽晚登臨淸興賖孤鴻鳴宴幾落日在髙牙木脫戍樓寂云低寒水斜扁舟與倦客相望各天涯神堂道中聴後騎短笛妙甚而花栁已有思澗流濺濺可喜

從來十八拍笛裏更淸新著處是淺笑可人惟晚春末扳紅且掲碧鱗鱗小雨爲我止鵓鴣長自馴

謁陳尙志於太原之淸涼

酒罇元有味絕倒更能麼昨夢不堪說白頭無柰多底時辭部曲著處尙闗河相見好歡喜當如遲暮何

防昆羅山寺二首

木落闗河淡天髙更鴈翔凝笳亂流水歸馬得斜陽尊罍當白露旗斾捲淸商山徑作許好寒花渾欲黃據鞍風嫋嫋橫防水泠泠華屋聳雲谷朱防依翠屏偶攜千騎出更爲九秋停何必論黒月歸途聊戴星

吳山寺

空山無人境汛掃寺兩廊毎荷佛下榻更防天與涼沈冷出井澆汗暖注湯落日下山去好風如許長

偶憩

系馬后河川可人冬景妍要防花到晚付與水浮天未覺隨戎馬端來喚酒船誰云是闗塞勝事總堪傳

勸耕神堂快活林

凝笳作悲壯細馬載嬋娟可是杏花晚只教楊栁眠酒醆漢旌底淸歌春雁邊不須催部曲聊欲酌寒泉

和劉坰並簡楊虞卿

少日負書笈老年看戰車此生渾覓句隨處有烹茶乞我炊黍米煩君問蕨芽斕斑赤銅椀渠輩久名家

三堂道中寄公捲

久坐懶成癖誰令老作魔逢人說江海著處是闗河隴底烽燧暗海門鴻鴈多西樓雲水白猶柰酒樽麼

寄曽公捲

作業定相似懷君徒惋傷解包眞有處展鉢且隨方月出淮天白梅繁水國香垂垂老工部獨少贊公房

同坰寄黃濟川五首

飯飽團欒坐前身或姓龎癡云黏楚甸小雪著荊江尙要評詩律何因喚酒缸歸來底處好脫屐弄艂艭平生黃卷裏老罷白鷗邊莫作驚人語深參飽睡禪隨堂姑一鉢喚客或三鱣寜要蘇司業時時與酒錢今年一尺雪大盎想春沽烏防有何好靑鞋絕世無老元有韻瘦頴要時呼跛跛沒伎倆歸來眞老盧甘作華顚老聊尋潁上梅長須喚舟檝赤腳洗尊罍白日要可挽淸香不受摧若爲教騕褭載得阿川來齋盂隨處有阿堵半生無不作論文杜姑爲踏磑盧淸言韻舌本殘雪著頭顱請說楚州菜白菘如臂麤

呈餘淸老

俛仰塞境斷追隨春事幽碧山朝曵屐白浪晚維舟鐘皷鳴江渚煙雲暗郡樓下簾煮新茗聊爲道人畱

次李徳充別劉長因韻

懸榻有妙致脫冠論古情羈愁一杯盡好句萬人驚談麈初未厭檣烏俄小徵遙憐柂樓底別夜月孤明

晚過元老

煮茗月才上觀碁興未央綸巾墮淸夜羽扇委初涼玉露飛蓮沼銀河帯艸堂聊慿明淨幾那覺是他鄕

出城道傍決明甚開可喜

籬落秋逾晚雞豚地更偏何時有蓬戶無處著金錢芒屨林邊石茶鐺澗底泉心知鴻鴈到老子愛江天

不柰

不柰淮南熱遙知秋可憐烏皮垂老事白髮半生禪井水從兒汲茶鐺姑自煎何時決明好堂下晚鮮鮮

晚步

暮林帯斜日隠隠聞疏鐘息憊有孤石扶衰憐短笻垂楊暖自緑春事老渾慵正念余影獨忽與幽鳥逢

過靜老

老夫無住相大是个中人聊作宰官相偶名居士身拍手與公笑同牀憐我眞端來趂齋皷典坐不曽嗔

七言律

與曽公路呂少馮飲曽公捲舟中

百年久付一毫端異縣追隨得自寛聲入浦云歌扇麗影浮江月酒罇寒黃花窈窕且經眼白髮蕭條初映冠共倚檣竿竚歸鴈西風嫋嫋露漙漙

呈魯侯

滹沱流水抱城斜旌節重來鬢欲華春雨一溪藏釣艇秋風十里對荷花銅符舊總山西將鐵騎還吹塞北笳魚蟹初肥稻粱熟他時歸向楚人誇

過智海呈陳無已

暫展經奩試茗芽共憐日日困塵沙木魚夢覺響晴景鐵鳯雨餘翔落霞漠漠淸香縈暮竹蕭蕭晏幾近幽花道人槌拂總無用身世俱忘鬢已華

贈郭功父

兒童疇昔防揮毫未覺雄辭媿廣騷談塵縱橫走雪電詩壇磊落建麾旄捐身魚鳥黃塵逺隠幾江湖白浪髙短褐婆娑防明月紛紛冔冕一鴻毛

上元寄魯侯道輔時二公在眞定

畱連京洛未成歸行及北潭花絮時樓外孤蟾吐華月帳前小隊簇春旗夜防白雪回歌扇舞徹紅燈照酒巵更有風流峴山客明珠百斛坐題詩

懷彭志南因寄之

年光六馬去駸駸末路漂流媿此心玉佩金貂自鐘鼎綸巾羽扇本山林舟橫落月梅花淡鴈貼寒雲春水深漠漠東風閉蓬戶相思華髮忽盈簮

和至之秋宴感懷時至之已有歸休意

紛紛舉世事輕肥三徑蕭條獨可依壯志未隨黃髮攺故山將伴白雲歸林泉定落幽人手塵土空侵病客衣明月滿防秋水碧扁舟去逐鴈南飛

觀耕神堂快活林

小雨尙復連淸明晴鳩撩我爭喚晴餘寒不柰殘春酒遲日初斜細栁營黒貂彊脫行作吏白髮渾生來勸耕樹底樹頭牽老眼幾時喬木有鶯鳴

爲盧天驥作

撩我千巖固好在未論應接徒惋欷湖山飽窺使者節魚鳥不避霜臺威坐罷淸言良亹亹來朝爽气殊霏霏鷗羣非闗舞不下要略滄州如打圍

登城樓

河西諸將气食牛白羽雕弧錦臂韝他日粥飯眞衲子莫年酒肉雜氊裘坐上儒冠揮麈尾帳前羗種看刀頭吳檣楚柂自江海聊復看云倚戍樓

送公桓行

汾河水落防南飛一馬蕭蕭木脫時蒼鬢寜堪異鄕別幽人況有故園悲山頭日沒邊笳斷隴底駞鳴塞艸衰千里黃雲太行路自憐北望獨相思

三堂書懷

靑春已復作許妙蜀錦輕覆千林殷愧無好語贈秦猶想柂樓縈戍山少日淸尊兼白墮暮年華髮與蒼顏自憐飽作三堂夢不在邊笳牧馬閒

送王詩客莊依湖外使者

問捨求田話昔時共憂南北未安枝靑山笑我空成夢白髮憐君苦作詩風月誰教太瀟灑功名自是小差池要須附驥還金馬晝錦歸來亦未遲

次毛澤民曽公捲韻

毛侯曽子有新句鳴籟素秋相與淸我若邶鄘甘退舍君如秦楚正連衡一尊鴻鴈到時酒萬里江湖別後情魚目驪珠固非敵搴旗況已慴先聲

銀城道中

疇昔一丘安在哉馬鳴笳響有奇懷嬛嬛試遣鴈催發濯濯已慿春喚回獨憐短槊橫未已端恨長江扳不來看取東風奼然笑北湖老眼爲渠開

送陳漕時權帥還自靜州

漢節亭亭晻靄間邦人多看錦雕還初傳使者驅千騎俄見將軍定百蠻云盡月光依組練雪消春信滿湖山佇聞禁掖催頗牧玉陛歸親咫尺顏

至山先寄呂少馮

出舟跛跛爲情親催遣籃輿煩故人九死僅全眞去楚百年未了更防秦晨炊要索祖仁飯老鬢舊著淵明巾傳語淮山元好在初捐一笑與覉臣

入汴先寄韓子蒼

軟煮芋魁初不饑天教吐出胸中奇追隨且褁子輿飯持似只有香巖錐刺船迎客菊笑處覓句懷人霜落時我軰阿馮眞解事與儂細舉南山詩

寄呂少馮時余單騎入都將發楚

老夫得酒有何好且飲中秋白露團已戒奴人送斗米更呼友生共盤飱坐談稍覺佳月出起舞不知淸夜寒明發垂垂向梁宋軒然禿髮映儒冠

寄黃濟川

一片桃花有底急咬咬已復韻春懷痿羸不覺楊花罷欵久忽然蝴蝶來如許快人帆腹飽絕如撩我浪頭開異時古錦囊中事回首赤狐安在哉

寄相之並示坰

一飲一石陶靖莭誰言此理可消憂飽知渭北黃花酒不似淮南白鴈秋快解檣竿倒檣尾要鳴船鼔轉船頭魏郎宿昔要覓句有語定能撩阿遊

至洪澤寄呂少馮介然

來往都梁眞有期瘦藤挈挈要追隨獨憐老子防頭睡不見梅花如雪時經鑪飽附僧伽火齋鉢長分庾氏糜嵗暮東窓好晴日傳聲阿遁正相思

離朱方寄懷子和

南國誰雲貴公子肯共野人葵莧盤獨許二毛有句眼仍憐九死坐儒冠自知胸次丘壑在敢負海門天水寛後夜淮南一杯酒白頭付與菊花團

發陳畱寄智夫侄

五斗莫作糴太倉幽事闗人殊未央白鴈撩人下淸洛黃花喚夢著都梁平生浪喜得詩瘦投老相從要酒狂欲到淮南先一笑蟹螯渾已飽新霜

泛汴寄淸侄

莫吒別愁闗老鬢且論幽討入奇懷忽思白魚淮海去付與淸秋鴻鴈來不爲督郵聊轉柂要呼從事試登防老夫正想西風笛江北江南安在哉

到朱方寄智夫侄智夫時爲戶部官

逐客藜糝大官羊蓬廬畫省遙相望囊中錐處吾罷矣地上錢流君未央一身投老雞豚社百戰平生翰墨塲拍拍水天髙著眼海門乞與雁隨陽

寄題紀信廟【晉州有冡】

貌齊隆凖伏危機辦爲君王解急圍楚炬無情燎黃屋晉城有土瘞遺衣功名不與山河誓義烈終同日月輝新廟落成牲醴盛千年魂魄想依依

歸自河西泛舟東下示坰

露濕船篷今夜涼秋風端已灑衣裳漸炊大甑長腰米共說平生細肋羊試問錦貂看射虎何如烏幾聴鳴桹眞湏快捉蟹螯去處處休吟古戰場

簡田升之時升之赴金陵

建業風流端可憐石城江色曉鮮鮮鳥窺漢節梅花底雨濕柂樓春水邊霜髮讐書有東觀錦囊覓句屬南天枯腸不飽大官肉我種芋魁今十年

發金陵

湖海歸來近釣筒此身南北一飄蓬船頭已壓三山浪檣尾初回五雨風天淡鼔聲催落日云髙帆影趂飛鴻道林窣堵自崒隠幾寒光連暮空

劉明適屢欲子蒼過其居小酌以詩招之

吐心著地誰復識只有平生韓子蒼端恨茅屋付秋艸試吟玉繩低建章枯腸君飽大官肉禿鬢我老尙書郎愛酒不論天下士快來脫防持一觴

寄魏道輔

漠漠長煙瞑戍樓登臨永日彊消憂殊方日落靑山暮舊國云深碧樹秋向老江湖雙病眼此身天地一浮鷗髙談早晚對犀麈衮衮遙憐湘漢流

和魏道輔銅雀硯

寂寞漳河繞故宮悠悠千古付飛蓬當時流落干戈際今日埋藏塵土中楚岫月明芒屩逺湘江春盡艸堂空提攜願逐先生去閒詠灘頭一笛風

次李漢臣韻漢臣有超然絕棄百事深入祖門之意而語與予合

禪版蒲團俱似誰電光石火竟奚爲儻能徑作白鼻去未信只教黃面知柂樓故略鳬鴈海月魄端防兼葭池一語休論偶相契麤言且擬寒山詩

黃伯鈞示詩因次韻

鬢毛蕭瑟彊儒冠塵土追隨意已防午枕夢回書帙亂暮林秋老雨聲寒百骸久悟嵗月速一室詎知天地寛忽憶玉虹孤笛夜曲肱終約聴鳴湍

簡翟宻州

酒杯到手愼莫停江月已復連疎星豈謂灌園三徑老來逢橫槊萬人英飛花不作我鬢白韻語政如公眼靑宿昔瀾翻說詩口眞慚肯與醉時聴

簡呂少馮

此生不說老婆禪兀兀坐睡忘永嘆要聴車聲出銅鼎故教鼻竅吼蒲團淮山宿昔面目好葵藿從來骨相寒白髮軒然同一笑未嫌跛跛著南冠

簡子蒼

底時待詔辭公車疇昔胸中著異書端媿騎鯨老正字防尋覓句舊題輿春殘詎有花經眼夢罷試教鶯喚雛徑欲追隨說情話卽今猶柰酒尊無

簡蔡天任

天公與此彊健身故遣雨洗南徐春梅栁暮年經老眼江湖疇昔著羇臣要穿遙集腳底屐不負淵明頭上巾頗欲扶笻說幽事漫郎端肯恕醉人

閒居

自斷餘生更不疑三間茅屋大江垂防降前代李長吉只有後身韓退之羣羊正飽官廚肉野飯寜忘環堵葵能事阿穰今落寞何人便捉畫沙錐

同澄之器博飯浮玉

疇昔淸都步武聫軒軒鶴骨稱臒仙君橫七可忘老我得一丘端盡年白首終成裹飯去靑燈更作曲肱眠步虛聲裏云旗下病眼心知有勝緣

舟行對菊寄智夫侄

洛水防寒澹晚秋從教風雨打船頭莫嗔宿昔愛霜菊可是平生怕督郵未辦作詩論句法且當貰酒消人憂白眉淸眼見小阮共臥淮山百尺樓

元日呈王長元次元闗聖功

是身久付一蒲團半世讀書眞畫墁喚取平生三語掾來分投老五辛盤猶堪白墮樽邊笑端柰紅梅花底寒莫問侏儒飽欲死從教霜雪映南冠

送子仁兄赴定武倅

杳杳東風吹雁行淡煙疏栁暗河梁邊笳忽起暮天逺塞鴈不鳴春艸長野館夢回花似霰戍樓詩就月如霜應憐投老尙漂泊白鳥靑山堪斷腸

新亭梅偶作

衡門宿昔只棲遲慚愧三堂春事奇爲有叢筠傍流水故教疏影作橫枝香羅未辦淩波去素魄休論啼鴂時乞與江南風格在鼻端聊遣廣文知

至靑陽先寄韓子蒼

禿髮羇臣百不憂樹頭樹底鳴栗畱【按陸璣疏黃鸝畱俗呼黃離畱或謂之黃栗畱說文鶯一名鸝鶹未聞以鷅鶹稱者若鶹鷅梟也爾雅鳥少羙長醜爲鶹鷅注一作畱離陸璣疏自闗而西謂梟爲流離亦作防離是鶹鷅與栗畱判然兩物也原本作鷅鶹誤今攺正】逰方便具屈宋眼出世眞成陶謝流著冠來糴太倉米捩柂故轉長淮舟莫問銅錢恰三百澆腸一斗與君謀

至楚懷愼漢公

抱甕何許欲灌園獨憐帆腹防孤掀雙輪有蒲良未好束帛加璧安足論少日讀書守貧巷異時簮茟登修門相思徒吟老駞句不見君來欲斷魂

夢過盱眙城追寄普照老

篷背有霜篷底眠夢中猶念艸鞋錢彊炊五斗官倉米也趂千艘落水船居士禿巾撩楚鴈僧伽孤塔供淮天盱眙城在石色古浪打至今端可憐

奉酬漢臣見簡之什

手捉長藤懶坐禪起行飽飯且欹冠稍憐臘後霜畦色已落春前湯餅盤快過鄰墻無量酒可柰淮楚如許寒一樹梅花合催發垂垂要遣腐儒防

放船先寄普照老夷白

柂樓澹沲冬日斜半世三鐘並五車處處談禪作居士年年行腳見僧伽偶然摩腹船鳴皷聊復捐書雁聚沙先遣毛錐交說似卽今鏡裏有霜華

寄因勝觀老

秋晚銅鑪一炷香人間余習未全忘雲溪尙想穿幽屐雪屋猶憐共折牀山林投老成漂轉文字他時妄揣量憔悴少陵空白髮敢期重賦贊公房

有懷介然偶作因寄之

此生端與衲僧期折腳茶鐺能解頥君對幽人洗銀轂【予甞以三韓銀轂扇贈之】我書春事有毛錐喚醒飽睡眞癡絕驚倒羣兒要語奇想爲梅花從定出橫擔拄杖傍疏籬

題沙泉鵲梨古栁

莫遣殊方一片飛風光有底肯相遺含愁要作紅雨去絕恨獨眠淸晝時古井猶窺光燦燦儒冠不道鬢垂垂鳥歌長日偏稱意辦得喚人來朶頥

懷子蒼

爛爛白眼安在哉只今懷抱向誰開端知脊梁只似鐵想見舌本長如雷茅屋闗心句突兀藜羮不糝胸崔嵬江頭日日望好語有底都無驛使來

懷闗聖功

破除午夢晴鳥呼起喚奴人轉轆轤半世奇奇兼怪怪一春白白與朱朱生憎張儀舌尙在大笑香巖錐也無矻矻休論抱闗事快來相對說江湖

性之以團茶贈行並遺新詩因次其韻

年年禦焙試春風白玉宮人拆絳封疇昔饑腸知脫粟卽今老眼見翔龍笑持俊逸無雙句去上東南第一峯卻倚柂樓搔短髮回頭靑闕五云濃

寄甘露傳祖宣老二首

千秋北固舊知名想見禪房掩晝扄坐上休論失筯定中那復駭雷霆圖書遮榻靑燈暗鐘皷喧江白浪腥天外樓防近浮玉與誰飛錫過南

鐵塔亭亭石徑斜參差樓殿倚靑霞秋江曽試中水春焙仍分北苑芽隠幾飛帆過別浦翻經孤雁起寒沙禪龕坐隔幾千里想見煙雲亂雨花

送純師赴黃檗用李師顏韻

沙尾潮生浪影防東風洲渚蕨芽肥西江水借銅缾潤北闕云隨錫杖飛日暖鳬鷖迎宴幾春深花絮防禪衣遙知一榻諸天外歸夢時時近紫闈

同曽公捲出南城

著處籃輿得小停偶尋奇詭對屏星山南山北有幽囀樹底樹頭惟落英兩鬢已脫吾種種三眠欲罷渠靑靑招提故作疏鐘晚更約杖藜來細聴

遷居

久傍修門乏壯圖侵尋華髮欲捐書貂裘平日敝塵土茅屋晚嵗依江湖落落靑天月上後蕭蕭紅葉鴈來初故人載酒端好事遣我陶然忘舊廬

攜家遊南山

都梁山色楊栁靑天乞羇臣如許情不嫌野褐垂垂老故作春風踽踽行幽花傍水有孤笑好鳥隨人時一鳴晚飯招提且僧鉢闗心七尺瘦藤輕

次坰尋春韻

攀翻聊復得晴景抖擻貂裘季子塵豈有好事來載酒獨憐幽鳥解喚人二毛衰晚端不恨五鼎宿昔元未珍剰把小紅娛老眼他時細說淮南春

次周開祖逰鶴林韻

消渇茂陵端倦逰穿雲踏石良未休諸天辦供林谷曉一寺鳴鐘江海秋吾曹大是許詢軰道人豈非支遁流莫因妻兒要歸去杖藜聊爲茶鐺畱

客有自南徐來者云紅梅已開作此

十日天寒守圭竇今朝對客何佳哉春催江上紅梅發雪喚淮南靑子來從兒作相論句法乞我澆饞持酒杯半世儒冠今種種端須拽取鼻頭回

和人梅詩

玉妃從以萬玉女正倚廣寒琪樹柯端憐橫笛隴頭罷不恨落梅江上多翠袖淸尊知老矣薫鑪茗椀柰儂何夢驚篷背遽如許防喚陽春有艷歌

懷春

靑春已辭淮水湄底物遺我堪解頥風味不除惟白墮典刑猶在有黃鸝老夫只覺禪坐好兒輩爭論句法奇到處何曽問炊米半生人笑北湖癡

同聖功南園探春

春風如許可復柰扶藜與子一笑懷【借一韻】初緣晴日垂垂發更爲吾人細細開莫憎白眼校尉老快喚靑州從事來徑欲尋君說幽意夕陽故挽一枝回

識舟亭

飽聞防稽道中好未似隠幾來歸舟衰鬢猶堪扶檻笑長江故作拍天流知容遙集幾兩屐絕勝元龍百尺樓時換薫鑪辦幽事孤鴻落處有汀洲

攜茶過智海

牀頭白羽已相親茗椀才甞正焙新透出老禪三昧眼喚醒逋客二毛身坐聞考考赴堂鼔起覓垂垂洗鉢人稍有黃鸝來舉似似憐老子獨知眞

赴大舟投老齋

枕邊夢事忽蘧蘧起著靑鞋喚竹輿投老惟堪聴齋鼔此生端媿坐儒書十年枵腹猶堪在一鉢連牀便有餘驀直從來大舟路橫擔拄杖正憐渠

宣老示寂有懷

暮年流落偶相親握臂難忘一語眞茗椀齋盂成昨夢蒲團禪板記前身塵埃雲衲翛翛敝嵗月霜毛種種新逰戱諸天無復返自嗟靑眼更何人

同王子和過張氏小園

永夏追涼得午陰扶藜仍有小叢林應憐老子腰腳健可是禪房花木深捲簾髙竹與佳色隠幾黃鸝供好音更遣驚人十樣錦並澆宿昔江湖心【張氏有定州變窰茶甌名十樣錦】

書事

小雨渾晴不作泥老年澆舌要如飴應憐長日只麼過故遣飛英如許奇澗底涓涓催著屐屋頭聒聒喚支頥孰云烏幾獨少味防盡朱朱白白時

溪北溪南梅樹枝斬新華蕚出疏籬獨憐醉處錦成幄端恨愁時雪打圍老夫不柰羽觴急幽討未辜春日遲慚愧鄰翁防人意殺雞炊黍要追隨

五言排律

寄江仲嘉

憶昨南宮戰鶱騰實妙年操戈萬人廢受鎧百城連器敵南溟大姿逾白璧堅一官聊負弩四部合磨鈆取友何蕃俊論交鮑叔賢未聆歌出谷俄忽媿沈淵識字今奚補能詩昔謾傳且酬持釣手那問買山錢軒冕亦姑爾林泉寜偶然鳴蛙當鼓吹短褐等貂蟬蹭蹬甘垂翅虺尵罷著鞭紉蘭徒自好懷瑾復誰憐末路成悲吒防軀任棄捐塵埃避烏幾香火付華顚露滋籬槿飛霜墮渚蓮幽畦方寂歷寒蝶正便嬛揮麈晚洲外騎鯨髙浪前尙思終夜語獨想對牀眠鴈逝聞號月漁歸覺扣舷劇談容促膝痛飲或差肩江濶尊罍淨樓空雲水鮮解衣尋窈窕脫足防潺湲柂轉峯巒碎帆收橘柚圓捫蘿且扶憊曵防毎爭先茗椀遇淸賞齊盂逄舊緣偶拈居士句嘗悟祖師禪風雨侵芳棟荊榛翳石田病宜籃轝穏嬾任角巾偏飯共長腰米羮分縮項鯿故情才欵欵隻影遽翩翩落木非淮樹殘霞只楚天感時腸屢絕望逺涕頻懸古堞哀笳動平沙倦翼還野流晴衮衮汀日淡涓涓豈謂逰梁駕來防下峽船詎慚門有席敢嘆坐無氊陶謝格彌老歐虞體更妍定應隨驛使時到艸堂邊

白髮

白髮不柰短靑春何太奇酒尊花雨後茶鼎栁綿時痩莧枯腸慣淸香老鼻知胡牀元自穏羽扇未應遲情話要可紀吾人眞自癡且揮孫氏麈更費阿弓麋稍覺燕迎社莫嗔鶯哺兒老夫行去國船掠漲淮湄

憶昨呈元老

憶昨防戎幕交情子獨眞共爲闗塞客各負水雲身迹逺金閨借衣沾玉壘塵雕鞍暮橫槊錦幄曉行春隠幾軍書斷登樓隴月新鳴笳孤障底落鴈古河濵魯酒寒醅薄燕姬翠黛頻沙場供寫睇戍角解傷神白首投南國靑望北辰山林方自屏雞黍復相親道舊嗟逰楚【先子頃守荊州】論文偉過秦髙標識麟鳯壯節見松筠陋巷無車轍扁舟有釣綸悲秋把黃菊取醉墮烏巾藜藿良易足圖書端不貧一防如可借煩爲辟荊榛

簡王長元次元時復欲入都

跛跛鬢毛短娟娟春日長繁花麗澤國疊皷摻漁陽喚婢理雙屩遣兒謀一觴惟知作寒食那復問殊方石鼎官芽滑銅盆井水涼有時拈拄杖隨意坐胡牀涏涏定巢尾咬咬求友吭籃輿元落眼豆飯或撐腸楚柂連江色淮天著鴈行闗儂五斗粟老子復遊梁

欽定四庫全書

北湖集卷四

宋吳則禮撰五言絕句

自太和衝雪歸據鞍偶作書贈令權元凱

老去龍紋匕平生獸錦袍端知有奇語大雪滿弓刀

仁老畫梅二首

疏影只橫斜覊臣眞耄耋觀渠小開落得此大夢覺牝要飽知六出端不死妙髙一瓣香付與毛錐子予謫居荊南賦詩百餘篇書爲兩軸丙戌夏泛舟歸潤道由漢陽廖明略邀予飲於郎官湖因擕示之明略堅欲抄錄防予舟行甚速期以他日見歸不幸明略死矣此本不復可得今將可記者錄之忘者將復乞於渚宮諸友然平生作語老不自已又安用如許污後人耳目乎因感而有作

三年放逐臣今復得歸去夢已到南徐船回正鳴櫓

懷謹常三首

今晨詎復嬾要與阿戎談寒溫事且置竟論後三三髙气初不羣咄咄端逼人妙處欲絕倒未怕兒輩嗔我有銅鼎湯快瀹龍焙香政使澆舌本君無問糟牀

八日攜家過因勝

吾人眞鐵人疇昔已百鏈攜家過殘年來喫隨堂飯

六言絕句

呈希道兼寄不伐二首

不見虎頭墨妙聊尋燕頷將軍興來未妨覓句勝處端須防勲

試問邊頭花栁不忘夢處江湖橫槊要尋塞雁磨刀仍膾河魚

書江貫道所畫扇

胸中豈止丘壑更有洞庭瀟湘傳語東坡居士後來惟教江郎

題恵崇小景扇二首

恵崇桃塢鵝鴨春老不畫風煙看取團團璧月中吞萬里江天

緑鴨白鵝並戱桃花不隔蒼煙烏去自顰孤影斷魂春水連天

風雨不止而夾岸黃花盛開偶成六言

風雨放船不惡淮南九月未霜一色黃花十里後身猶作柴桑

過寶晉齋贈元暉【並敍】

米元暉寶晉齋昔南宮之所逰息也髙梧叢竹林樾禽哢發人幽意而異書古圖左右棲列予毎造元暉必淸言移晷元暉讀書業文戱弄翰墨至其妙處不減王右軍云

窺徑紫苔娬麗入門黃卷縱橫欲知个裏妙處時遣鶬鶊一鳴

題米元暉臨北苑山水

平生胸中丘壑天公乞與覊臣要遣毛錐舉似此事兒輩不嗔

寄介然二首

生事石田茅屋世家靑金鑾崇福略無王事自慚也費縣官

昨者偶持漢節白頭未識烏蠻飽飯臒然摩腹笑聴船鼔過灣

又寄介然

寄聲吾黨阿介米賤惟有淮南更無一語不契前身定是同防

題吳道人庵壁間米元暉畫

阿暉戱拈禿筆便與北苑爭雄幻出防輿丘壑仍現一漚影中

七言絕句

自太和衝雪歸而旅鴈數鳴據鞍偶作書贈令權元凱

休論駞背錦糢糊且試腰間金僕姑邊頭可是憐儂輩忽作徐熙雪鴈圖

太和道中和頥字韻

蘢蔥峭蒨朝日微時出奇詭解我頥已聽胡笳有韻曲更行摩詰無聲詩

太和道中雪作因與諸友下馬索酒快飲率爾成詩

興來下馬索酒觴雪打戰袍殊未央有底須尋戴安道端憐吳語賀知章

古殿珠

塞上歸來兩鬢蓬飽知邊馬依北風從他垂棘連城璧乞我僧伽古殿紅

簡吉老

盱眙水落秋鴈回都梁霜薄梅花開極知文不浪與踽踽故作侯芭來

簡友人

江頭洲渚晚陽斜宿鴈已復取圓沙老子尙堪巾屨在慿君著意問梅花

溪水繞屋初鱗鱗溪邊桃花正迎人桃花迎人可復柰幽事如許難具陳

江山端無適俗韻曵屐出門忘負屙林花工辦作紅雨其柰一年春老何

從來老子興不淺未怕霜鬢渾欲斑安得希有大勇健盡尋南徐江上山

簡張子偉

軒軒禿髮谷城孫有底天寒不出門肯說今年閒貴賤只將丘壑共人論

戱簡狄周臣

簾捲秋風燭影紅少年公子倒金鐘艷歌聲入流云去肯問西鄰有病翁

簡承天琛老

攀緣夢境欲何爲身相從渠現五衰任運騰騰只麼過休論跛蹶與痿羸

還山陽簡相之並示炯

今年雪花大如許已作淮南萬防梅北湖頭白得飽飯故爲淮南風月來

岸花

岸花著雨晚鮮鮮老眼怕開眞自憐樹底鳴鳩來說法防人意處有因緣

余自離荊渚徧身生瘡了無佳思至金陵捨舟登陸之朱方道防鐘山

三年竄逐去荊州豈料重爲此寺逰鐘鼓山林渾好在獨驚老子雪防頭

題州黃鶴臺

九載星星復種種投荒不死趨大梁西州華屋那可見黃鶴臺南堪斷腸

汴岸紫花叢生狀如香間出黃菊於其側

霜著船頭八月涼故教寒蝶韻幽芳傳語西州華屋處端須戱取阿

元日

禿雪盈巾面欲黧三間茅屋傍淮湄北湖不道無炊米也向衡門貼畫雞

少馮得蕙二本分一見供

春盡盱眙天水昏一年幽事要人論阿馮端起北湖想故遣九荂來晤言

次韻道輔丈荊州吟四首

楚橘秋髙千樹黃赤湖城畔晚煙長風塵滿地麒麟老血汗無因污錦韁

故人髙枕閉柴荊應恨平生謾一經下榻毎憐揮白羽挽溪仍喜得紅菱

田園嵗晚欲榛蕪短褐蒼顏與世疏華屋徒驚棲萬卷傷心投老已捐書

散髮南風書曲肱衰疲眞自笑無能劇談稍負茅檐月彊賦荊州學少陵

王持中讀余近詩防以五絕因次其韻

禿髮敢言文字工半生端在覉旅中君詩底物似妙麗墮蘂起舞春蒙蒙

羇臣未覺詩無敵老境誰言思不羣自有阿持提律令且防山衲度江云

我句如許一生過君詩政應萬人傳但言寒溫置余語可是從來子敬賢

摩挲飽腹防飛鴻脫屐海門篷底風君方著足登飯顆嗟我老矣無由同

一錢無有但覓句百事不聞知讀書投荒歸來老將死要聴孤猿聊荷鋤

次公捲韻

故人已去逐飛蓬醉墨新辭手自封欲識暮年魂斷防從今不忍聴霜鐘

山道中

久著南冠殊未癡長淮水暖鱭魚肥更無一防蔫紅在只有楊花作陣飛

髙郵阻風

磊磊長蒲穿巨魚蠏如臂米如珠端憐不死與飽飯一噫眞成戱老夫

至南京道中尙有鶯聲

投老長亭更短亭翩翩楚柂正關情黃鸝要是知人意猶作他時求友聲

題鳯林園圖寄曾公捲

老分符竹髮疏疏手把南徐一紙書端恨相望隔函谷故應時展鳯林圖

聞鶯

長堤一千一百里楡莢楊花照眼明十載投荒眞作夢卻慿烏幾聴鶯鳴

次子方題防春圖韻

付與春風不復言个中端有玉妃魂慿君細說梟盧事暫借生香到酒盆

得友人詩因寄之

鳥語茅檐午夢回柴荊寂寂掩蒼苔落紅萬防春江緑歸鴈空傳秀句來

將至宋先寄相之二首

樹底樹頭無落英晴鳩得得喚晚晴玉芽方入小分盞故有鶬鶊來一鳴

淸洛日日換好懷飛英又掠防影來說似同行木上坐眼中阿相安在哉

寄公捲

荻花楓葉秋江晚底事扁舟不肯畱濁酒共沽淸夜月空餘小字落滄洲

過宋呈曽公冕

團欒棗熟官焙奇澆我淸秋鴈鶩池絕聞人說宋城令眞是南丰僕射兒

呈陳尙志

嵗月怱怱催白髮風塵漠漠敝靑衫早晚扁舟逐孤鴈一江秋色掛吳帆

李氏園詩

池面輕風捲碧羅殘英寂寂委防波暗香又逐落英去柰此疏云澹月何

今朝

今朝天气撩老夫紅杏一枝那可孤端湏羯鼓與判斷世上久覺無花奴

謝曹公善酒

歸來脫防但蒼華一叚風流屬外家猶有故時從事在銀鉤仍落小流沙

二月二十九日作

屋頭瀾翻聞布谷驚怪兒童問餳粥爭向衡門挿栁條要遣老子知炊熟

二月三十日作

鵓鴣端復喚雨來韻此朱朱兼白白試問防梁餘幾錢今朝且作官寒食

晚飯山

半生藜糝只麼過鐵作脊梁眞自彊偶煩衲子分齋鉢慚愧山春筍長

四月十五日飯於因勝

老子端有衲子緣獨喜時時聴三下莫向諸方說久防白頭且結淮南夏

偶懷普照經寮附火寄夷白老

北湖頭白懶覓官只辦諸方尋衲子要擁經寮一丈鑪煩渠好作來蘇水

賈動之盍簮堂紅梅欲發作此問訊

江南風雨餘幾信有底淮南春事遲慿君料理玉妃面快作酒紅生暈時

探梅

梅花元不怕春寒想見垂垂雪作團藤枝芒屩猶堪在試爲吾人料理防

郁李甚開其花如雪以珍瓶貯之

玉妃春行不落莫授館獨有靑玻璃是身未辦墮雜染髙自標致眞希奇

歸途口占

九年腳不踏梁宋踽踽歸來成靦顏禿髮覉臣端飽在淮南天遣米如山

圃田道中牧馬

不復硉兀如堵墻索河水甘殊未央天工作意與一飽端是今年春艸長

流光亭

疇昔九死干典刑誰言復過流光亭闗河向人兩鬢老敢與楊栁論靑靑

題劉常梅

生憎長紅涴淺白只有疎影連暗香慿君且置風月事一笑姑爲時世妝

戱嘲壁上畫軸

寒林淡墨人爭防對面奇峯孰防心可是世人惟識假只緣淸景少人尋

賦魏相之所花光老小景

湖北湖南天水寛道人付此一毫端魏郎得之不自供要遺西山老眼防

又畫甞醋翁

石先戱作忍酸相未信從來甞醋難頭毛鬅鬙面白皺老夫笑作嬰兒看

又再至山陽作

楚州白菘大於臂天乞吾曹作好春北湖食來如食肉塔裏僧伽不笑人

淸谷水煎茶

快燒銅鼎欹胡牀邊頭初試蟹眼湯竟陵谷簾定少味喚取阿羽來說甞

蘭臯煎茶

掠水纎纎紫燕斜聊慿烏幾竚幽花今年未識云腴面且撥去年官焙芽

寄夷白坦然二首

夷白不應忘北湖住持事繁無近書北湖頭白更饞相何日從之聴木魚

北湖飯飽初不知惟見從來方朶頥天公大似撩我軰不遣細和防州詩

奉聖念老得法於大通禪師遊行十年歸以其法接引晉人北湖見而喜之贈一絕句

從教白浪長浮天腳跟飽踏吳江船晉人初不知祖令拍手施與龍山禪

簡航禪師

縱橫古帙散防牀臥對疏簾捲夕陽春去殘花已無迹姢娟新緑上篔簹

右恪畫醉僧

倒街臥路誰復嗔粥魚齋皷彊喚人莫疑只今五斗醉要防從來三昧身

夷白

夷白諸法只麼防不作奇奇並怪怪人來施與僧伽禪事到付之彌勒袋

又偶作寄夷白老

去年臘雪一尺圍著處梅花如許肥道人定復有幻法莫遣都梁萬防飛

坐睡

白灰如雪麒麟紅一老已打齋時鐘衲子末來且坐睡蒲團與我作新冬

舟行坐睡

撩天鼻孔蟠雷車世間諸法種種壞飽防飯後蒲團禪北湖端爲第一代

絕句二首

華館相望接使星長淮南北已休兵便須買酒催行樂更覓何時是太平

滿船買了洞庭柑雪色新裁白薴衫喚得吳姬同一醉春風相送過江南

詩餘

秦樓月【送別】

悵離闋淮南三度梅花發梅花發片帆西去落英如雪新秦古塞人華髮一樽別酒君聴說君聴說邊笳徵

鴈隴雲沙月

江樓令【晚眺】

憑欄試覓紅樓句聴考考城頭暮鼔數騎翩翩度孤戍盡雕弓白羽平生政被儒冠誤待閒防將軍射虎朱檻瀟瀟過防雨送斜陽西去

虞美人【對菊】

眞香秀色盈盈女一笑重陽雨不應解怯晚叢寒眼底輕羅小扇且團團吳云楚雁渾依舊更把金英嗅鮮鮮未恨出閨遲自許平生孤韻與秋期

前調【送晁適道】

夜寒閒倚西樓月消盡江南雪東風明日木蘭舡想見陽關聲徹鴈連天斜斜洲渚溶溶水端負靑春醉平安小字幾時回空有暗香疏影隴頭梅

前調【泛舟東下】

從來彊作逰秦計只有貂裘敝休論範叔十年寒防取星星種種坐儒冠江湖舊日漁竿手初把黃花酒且慿洛水送歸船想見淮南秋盡水如天

前調【寄濟川】

烏皮白防西窻暖種種霜毛短小春何處有梅花想見水邊籬落數枝斜殊方他日登樓句好在孤吟處五年落醉魂中試覓酒壚陳迹問黃公

減字木蘭花【寄田不伐】

星星素髮只有鳴笳樓上發防舞胡姬待得平安探騎歸故人漸老只與虎頭論黒妙懷抱難開快遣披云一笑來

梅花未徹付與團團沙塞月端欲捐書去乞君王丈二殳貂裘錦防盤馬不甘靑鬢老底事偏衣細艸平沙防打圍

河西春晚獨有栁條來入眼塞水斜斜不道欺寒紅杏花邊笳初發與喚團團孤塞月鴈響連天誰倚城頭百尺欄

前調【寄眞寧】

團團璧月今夜廣寒眞秀發何處吹笙催得淸霜滿鳯城淮南好夢鏡裏星星還種種猶記銀牀曾爲涼州喚玉觴

淮天不斷防綴南云秋幾雁白露沾衣始是銀屏夢覺時別離懷抱消得鏡中靑鬢老小字能無頻寄長安一紙書

斑斑小雨初入髙梧黃葉暮又是重陽昨夜西風作許涼鮮鮮叢菊只解雕人霜鬢緑試傍淸樽分付幽香與斷魂

前調【簡天牖】

九年離別夢裏相逢端怕說攜手河梁鴈噭淮天如許長驢魚正美白髮季鷹聊啟齒後夜江幹與把梅花子細防

前調【貽亢之】

淮山淸夜鏡面平鋪纎月掛端是生還同倚西風十二欄休論往事投老相逢眞夢寐兩鬢疏疏好在松江一尺鱸

滿庭芳【立春】

聲促銅壺灰飛玉琯夢驚偸換年華江南芳信疏影月橫斜又喜椒觴到手寶勝裏仍剪金花釵頭燕妝臺防粉梅額故相誇隼旟人未老東風嫋嫋已傍髙牙漸園林月永疊鼔凝笳小字新傳秀句歌扇底深把流霞聊行樂它時畫省歸近紫皇家

前調【九日】

玉壘尊罍淸秋關塞政宜催喚香醪涼風吹防橫槊試登髙想見徵西舊事龍山防賓主俱豪求羣鴈涼生畫角紅葉聚亭臯南州應好在長關夢眼天際雲濤有一簮黃菊兩鬢霜毛快把金荷共倒凝望久只遣魂銷君須聽新翻宴樂餘韻響檀槽

木蘭花慢【雷峽道中作】

盡晴春自老乍翠巘出淸流望杳杳飛旌翩翩戍騎初過邊頭幽花尙欹短岸漸鳴禽喚友繞行輈端有雕戈錦領竟馳騕褭驊驑凝眸鴈入長天羌管罷隴云愁共解鞍臨水雷驚電散雪濺霜浮玉觴正風味好對幽香墮蕊且消憂莫以綸巾羽扇便防緑浦滄洲

醉落魄【梅花】

梅花似雪賞花記得同歡悅更防猶自貪攀折不怯春寒須要得明月如今月上花爭發疏枝冷蘂對離缺人心只道花爭別不道人心不似舊時節

前調【又賞殘梅】

梅花褪雪賞心莫使慵歡悅大家且恁同攀折余蘂殘英偏稱淡籠月當初相見花初發如今花謝人離缺一年又比一年別惟有花枝只似舊時節

踏莎行【晚春】

一片花飛靑春已減可堪南陌紅千防生憎楊栁要藏鴉東風只遣橫笳怨防定新巢初憐語燕逰絲正把殘英罥酒樽也防不相違風光本自同流轉

鷓鴣天【曽丞相誕日】

永裕英雄際防時垂天鯤翼逐雲飛退朝日上靑花道催直霜零赤鴈池鳴漢履侍唐眉渭川莘野晚追隨歸來仍對金鑾老三峽詞源气未衰

作賦丁年厭兔園紫薇深鎖九重闗花墩屢賜淸閒燕文石難忘咫尺顏煙外屐水邊山綸巾羽扇五湖間自憐季子貂裘敝來與機云相對閒

衮繡三朝社稷臣舊調元鼎斡洪鈞垂紳屢轉龍墀日接膝潛回黼座春金鑿落玉麒麟鳳鳴良月慶佳辰巨鼇行聽扃華禁又起商周夢卜人

雨中花【詠揚州梅】

夢破淮南春信漸入江梅暗香初發乞與橫斜疎影爲憐淸絕梁苑相如平生有賦未甘華發便廣寒爭遣昭華驚怨詎妨輕折揚州二十四橋歌吹不道畫樓聲歇生怕有江邊一樹要堆輕雪去去苦無歡事淩波空有纎韈恨無好語何郎風味定教誰說

紅樓慢【贈太守楊太尉】

聲慴燕然勢壓橫山鎭西名重楡塞千霄百雉朱欄下極目長河如帯玉壘涼生過雨簾捲晴嵐凝黛有城頭鐘鼓連云殷春雷天外長嘯疇昔馳邊騎聴隴底鳴笳風搴雙斾霜髯飛將曽百戰欲擄名王朝帝錦帯吳鉤未解誰識憑欄深意空沙塲牧馬蕭蕭晚無際

聲聲慢【鳯林園詞】

林塘朱夏雨過斑斑緑苔繞地初徧葉底雛鶯猶記日斜春晚芙渠靚妝紅粉閒旁髙荷閒倚歌扇輕風起縠紋灩灩翠生波面可是追涼月下淸坐久防云屢遮星漢露濕綸巾遙望玉淸臺殿白頭共論勝事要湏償五湖深願南枝好有南飛烏鵲繞枝低轉

水龍吟【秋興】

秋生澤國無邊落木又作蕭蕭下澄江過雨涼飈吹面黃花初把蒼鬢覊孤粗營雞黍濁醪催貰對斜斜露腳寒香正好幽人去空驚吒頭上綸巾醉墮要欹眠水雲縈捨牽衣兒女歸來歡笑仍邀同社月底蓬門一株江樹悲虫鳴夜把茱茰細防牛山底事彊成沾灑

欽定四庫全書

北湖集卷五

宋吳則禮撰表

謝賜茶並竹絲方奩表

珍奩頒於內府禦焙分於上方拜賜𨿽隆揣躬知愧中謝伏念臣受姿至下於事甚疏殫竭疲駑曽防勞勩遭逄盛際動必記憐顧爲何人有此榮事玆蓋伏遇皇帝陛下擴大君之徳矜小吏之忠澤貴下流臣惟器使光耀老境敢忘眷奬之恩薫沐枯腸更誓捐軀之報

虢州謝上表

寵以皇華比嘗叨於持節擢從琳館今復玷於剖符敢意譾能有此榮事中謝伏念臣動惟顚踣是謂覉窮合受支之三鐘僅有鼯防之五技零丁隻影貪戀聖時未甘問捨而求田輒與承流而宣化孰云恩渥逮此惷防顧恵卹至於不貲豈夢寐之所敢覬此蓋伏遇皇帝陛下允以神武出應帝王見素無爲已坐消於兵革淸心寡欲實昭顯於祖宗惟大契於天心蓋悉由於道妙作則垂憲離類軼倫靡有一夫之向隅獨聞四夷之面內厥邁古昔方垂衣裳臣敢不防奉詔條誓殫駑鈍使之自正師愛民之蓋公去其敗羣如牧羊之卜式

序

神福山李長者像序

元祐四年五月河東經略司準備差使潘璟溫叟以職事之忻州遂逰五臺山拜文殊像於眞容院其所覩光气質相瑰怪奇詭悉人耳目所未聞見者溫叟固已志之矣防經略使知太原府事南丰曾公移守常山僚佐送別者共六人出壽陽縣縣西南行三十五里有山曰神福山之陽有寺曰昭化世謂唐有大士姓李氏號長者隠居學道於此實開元十七年也後之人相與崇大長者之故棲建爲道場長者甞著華嚴合論四十卷又著決疑四卷所以援墜防溺排妄釋惑者其功大矣曽公於是以六月十九日率六人者往謁之其光气質相瑰怪奇詭人有所覩而溫叟以謂己所見者如五臺山而加異焉始長者怳然若有气射兩耳所出復逆折而上旋爲圓光又於楹間有气如虹霓有光如車輪五彩雜錯殆不可述至於常以大明眞智破昏覺愚凡有紀於釋氏之書而讀之使人初則悸懼疑駭終則忻悅敬慕願一見焉而不可得者其偉質異狀亦往往出乎目前豈以謂淪敗之俗顚倒迷謬欲啟悟而拯接之乎不然何其駭動人之視聴如此也且天地日月星辰及夫山川艸木龍蛇鳥獸九竅百骸小之一毛大之八極茍具夫貌像聲色者無物而非幻則其光气質相所以彰示變化而無窮奚復不然𨿽然聖人之化天下其運用縱橫出入初疑不與道合而卒歸於正者意在於誘戒懼以警發萬物故也噫吾聞佛法以治心修性脫塵垢跨生防超轉徙爲本儻不知此而獨曰得見其光气質相斯足矣彼沒世窮年徒爲迷妄之士可不大哀乎溫叟旣已獲見於五臺山今又獲見於此此人知其爲有道者蓋溫叟以醫活人之死莫知其幾何其於佛又非欲見其光气質相而所謂治心修性固已知其說矣其有道也宜哉六人者通判太原府事張損益之簽書河東節度判官防公事錢景山伯瞻主管河東經略司機宜文字邵壎伯友經略司幹當公事李毅師載編排經略司文字李乘徳載洎溫叟也後十有二日前軍器監主簿吳則禮序

記

燕居堂記

孟津天下之雄處嵩髙少室障其南太行蔽其北而大河注其中【按書禹貢導河積石又東至於孟津蔡注曰孟津在河內郡河陽縣所謂注其中者應以大河爲正若太湖卽震澤也在揚州之域與孟津逺不相涉原本大河誤作太湖今攺正】由古以來提兵革防形勢者所力爭而必取也故今之守是邦者皆公卿將相侍從之臣地重勢隆鮮與之抗州防事之北有堂曰燕居實丞相鄭國富公弼所建至龍圖閣直學士陳公安石始大而新之虛明爽徹不陋不侈夫所謂公卿將相侍從之臣其盛徳大業隆名偉譽旣已被乎萬物聞乎四海矣出或建麾旄握符節而緩禦聴決之餘宜有以欵其賓客休其暇日則斯堂之作豈茍然也哉𨿽然燕息於是堂者將寓意於詩書窮探博閱益大其所畜著爲文辭以警動世俗而傳之於無窮耶將思澤其民而殫精竭慮求所以鋤姦革之道以惇厚其風俗輯和其裏閭而措之於安樂之地耶將冨溢貴極志怠力疲以修心治性而欲返乎淡泊之域耶三者有二於是則可謂稱其公卿將相侍從之臣者茍將驕軒冕之榮矜寵祿之厚放曠自佚粉白黛緑者吹竹彈絲鼓金擊玉忘人之憂窮己之樂顧將曷以仰副所屬俯厭所期者哉時龍圖學士曽公布來爲此州公道徳文章爲世所慕政治所加上下寜悅而設施於此者特其緒餘土苴曷足以觀公之大因獲登斯堂望公之舄履飽公之謦欬因持玆說以進公應之曰然遂書於石鑱之置諸壁間元祐五年五月九日興國吳則禮記

跋

六一居士集防

歐陽文忠公卒其家集其遺文爲若干捲余不以鄙陋自愧輒書其後曰竊甞論所謂文者有曰敍事有曰述志有曰析理有曰闡道敍事之文難於反覆而不亂述志之文難於馳騁而不乏析理之文難於雄辧而委曲闡道之文難於髙妙而深逺由三代以來俊雄豪傑之士以論著爲己任者近或百年逺或數百年廼始有一人者出嗚呼亦可謂寡矣然工於敍事者或屈於析理長於述志者或昧其闡道又況六藝堙滅乎絕學百氏興起乎衰世仁義蔽於詭辭道徳毀於邪說悉挾私見以惑世制異行以污俗其有志於分別是非黒白以明先王之意者蓋無幾也公出東南持髙文取科第能自防起以追於古而不溺於習俗之卑卒以翰墨爲天下宗所謂反覆而不亂馳騁而不乏雄辯而委曲髙妙而深逺者殆兼有之擯詭辭斥邪說破私見排異行眞六經之羽翼萬世之凖繩也後之有篤志力學欲自立於不朽者蓋將忻慕於斯焉則公之文豈若世之組繡雕琢務爲奇巧娬麗以相誇尙者哉公之直道正行忠言嘉謨所以輔佐天子而紀綱朝廷已著於志公之者此不著年月日興國吳則禮謹書

書大般若經抄序後

南丰曽公以其所著大般若經抄序示則禮曰吾頃以疾病遂超然有委世遺俗之意旣而讀所謂大般若經由是知至理妙道無所不在凡托形於天地之間者靡不具足蓋不委乎世而其理已得不遺乎俗而其道已造彼逺存乎八荒之外六合之表近隠於宻防晦昧之間凡使吾離正而卽邪捨眞而趨幻者其情並露而不可逃出與之接也𨿽萬變俱至而良心善性湛然不惑公可謂髙明敏慧能自防於混濁者序云知所先後則本末皆得是又非寡聞淺識者所可窺測噫甞聞假輿馬者非利足也而致千里假舟檝者非能水也而絕江河及其千里已致江河已絕則輿馬舟檝實無所事以公自彊其所蘊蓄方且日益大進將見其捐先後棄本末不猖狂妄行而黙契於道故所謂大般若經豈有異於輿馬舟檝乎此則禮所以忻慕嘆息而不已也元祐辛未閏月吳則禮題

米老山水銘防

訓也浩也仝也成也𨿽能事畢矣而未離乎軌度惟米元章脫棄筆墨獨參妙處

北湖艸虫圖防

舊傳盱眙盛氏藏郭元芳畫艸虫王公拱辰爲之序周越書世以爲奇妙政和丙申予舟過泗上始獲見之王公序固詳盡而越書不著姓名其作字與予平日所見越楷法小異元芳畫渲染固盡善然設色太細甚者失眞而生意不足筆墨不到古人鄭姓端修盱眙人作艸虫捉筆不羣自其少時已見奇於名公鉅人而遺墨滿篋往往爲好事者取去予因使之攺其舊轍用江南法作艸虫圖合七十種發奩生動落墨著色簡逺髙古駸駸與徐氏父子抗衡殆神品矣端修年寖髙須髮盡白一日病死若此畫可復得哉噫今人貴逺而忽近實其膏盲予因名之爲北湖艸虫圖云九月晦日北湖居士書

銘

瀘硯銘【並序】

李明仲以瀘硯爲供瀘硯見於唐譜而世無復見石色靑紫其體堅宻而數過輒得墨如他硯百十過實可以奴視下嵓明仲言瀘工云是石必爲玉蓋已斑斑可見今居深淵中不復可取眞天下之寶硯也銘曰

維天西南江繞銅柱堅致而澤中有灩澦天遣北湖韻此韻語北湖無心臧否今古

小景平逺銘【並序】

曹申甫作平逺窠石逺過時軰且甞自以詩題其小景云平生丘壑意淡墨寫江南眞韻勝不凡者北湖居士防之以銘

五鼎吾知其不能榮五斗吾知其莫能辱而一丘一壑天所以韻其胸中者顧以遺世而超俗

陳少舉硯銘

謂爲方也而有不方者謂爲圓也而有不圓者得非能方能圓而獨得其天者乎

贊

防戱齋贊【並序】

泗洲普照僧可崇師家世業文而崇獨超空寂脫儒衣冠著衲子服蓋遂以頂門眼入遊戱三昧因名其所居室曰防戱北湖居士聞而歡喜爲作贊曰

阿崇飽防不落第二黃面老師亦說防戱維此防戱言語三昧或幾而禪頭頭不防粥鼓未鳴彌勒鼾鼻防戱門風三尺如意

仁老小景贊

頴怪譎山住水流頂門一竅屬汝幪頭

怪石銅盆是爲淨供聊與毛錐說夢中夢

李漢臣傳神贊

少也業文眞若射虎其發不疑中石飲羽晚吾正宗得頂門眼宴坐兀然蒲團禪板

頌

南嶽十八羅漢頌【並序】

南嶽方廣僧法太以大阿羅閣緣事抵朱方得江南畫尊者像十八筆法髙古是爲希有太見喜甚且雲歸當結庵終事畢身以爲師友北湖居士曰噫嘻異哉是大奇勝子以如是因獲如是果眞不可思議者爲之序而頌之太字希先具眼目知儒學以韻語行叢林中

第一賔度羅跋囉墮尊者脫屣持拂垂左手趺座使者捧書而獻嗒焉瞬以受之頌曰

百千三昧了了不疑我知此義落未瞬時佛子有來云何無受曷可蓋藏如日正晝

第二迦諾迦代蹉尊者側坐據方榻倒拂直視夜義捉拄杖立其後若有所睨者頌曰

視焉者目惟目非心執焉者手惟手非意彼翼而角持我上座一睨靡差汝義不墮

第三迦諾迦跋梨隨闇尊者捉錫持拂躡雲气絕海波淩空而逝頌曰

孰爲太空觀吾錫杖孰爲大海視吾拂子彼金毛姿作野狐相是正法輪咄汝勿謗

第四蘇頻陀尊者右手據膝左手捉如意正坐雨花紛然若將入定者頌曰

兀然將定非語非黙法門大千如意三尺班班空花是眼中翳安用艸繩牯牛無鼻

第五諾矩羅尊者脫一足左手結印依蒲團側坐覆鉢已置杖並笠子懸之傍設盆水石上頌曰

臒然耋耄醜拙可憎置杖覆鉢作行腳僧盆水姑置一滴有餘詎復揑怪要吞五湖

第六防陁羅尊者據盤石依叢竹正坐左手持拂有白鹿跪於前置右手膝上彈指示之頌曰

絕學罷防薾然枯寂大事初無寄此盤石憫彼長跪以指爲舌吾固諄諄與汝說法

第七迦理迦尊者袒右臂収一足據槁正坐傍掛錫杖巾鉢笠子雉雞啣花來獻頌曰

正坐槁木偏袒右臂孰爲凡情亦無義諦彼美啣花是爲淨供巾鉢髙懸寂然不動

第八代闇羅弗多尊者左手據膝右手持數珠誦咒俊耳神目而側顧毅然頌曰

據尋尺地等大千剎晝夜不停惟一百八面目側顧示師子威了無言音霹靂電雷

第九戒博迦尊者欹坐據石海棠方華夜義角而翼者捧茶以獻頌曰

石維不摩華則有滅此義一如初無同別汝供吾受大用現前啟顙注目孰匪防禪

第十半托迦尊者據巖石側坐直光上屬將啟梵夾誦之鬼奴佩劍合掌扵前若問訊者頌曰

受持讀誦隨順世緣初無作相直光屬天鬼奴問訊歸正捨邪斷此六根汝自鏌鎁

第十一羅怙羅尊者俛首諦視置肘膝上思致防妙有不可名者頌曰

匪獨遣形固已絕意佛子諦觀如是如是愉然不知詎可摩捋謂爲死蛇其活潑潑

第十二那伽犀那尊者袒臂持拂據石偏坐叢葩爛然虎啣花以供頌曰

彼𨿽眈眈我則如如匪以毒來無怒汝須吾有法門爲爾舉似山石林花誰非佛事

第十三因掲陁尊者袒臂趺坐雲气自波浪中出毒龍盤挐其上尊者右手結印以水噀之頌曰

眾生懷毒初自不治慈憫攝受維天人師有大弟子繼出防持調禦汝軰如佛在時

第十四伐那婆斯尊者左手捉拄杖右手持拂子觸雪方渉而引脛前顧頌曰

佛子耄矣觀此面顱槁項長頸兀如饑鳬觸雪而渉劫火可當彼上人者鐵作脊梁

第十五阿氏多尊者夜義飛空捧珠來獻尊者豎一膝倚石側坐舉手垂拂受之頌曰

有彼飛空來獻寶珠六種震動是事了無瞿曇滅後維阿羅漢佛法大行不復間斷

第十六注茶半托迦尊者觀水嘿坐以拄杖倚肩置鉢淨瓶笠子於其側頌曰

吾觀水流𨿽急而住佛子云何念念非故坐禪入定耄矣不能四千八萬笠子淨缾

第十七慶友尊者袖左手右手持拂使者致敬於前取書通之頌曰

別傳一路有悟無聞袖手持拂是大法門維爾橫目頭頭迷忘運我慈悲乃現此相

第十八賔頭盧尊者童子手經以疑來問尊者摘而諭之鬼奴操梃側立啟顙諦聽目不暫捨頌曰

彼垂髫者有防義諦問焉告焉匪一匪二咄爾鬼奴毒火熾然茍悟無聞全體現前

祭文

祭鄭以寛文

鳴呼天乎謂天不言所出者理善人之生爲天地紀善人遽亡天一何恃或者謂治世天道昭明亂世天地反覆是固然耶是不然耶賢哉鄭君耿介獨淸凜乎操節長松堅冰上師聖賢抱守遺經視黃金不富駟蓋無榮世有何物足以動子直不能與世俛仰隨時重輕胡爲造物所厄耶賢哉鄭君吾黨之師曩甞一相見令人愧厲數日今其已矣誰爲余益此余所以傷心刺骨蓋與君心交而神契非徒惻惻已噫是果命之然耶世之名一善者近亦往往淪謝自哭君之後復哭二三友矣嗚呼天乎天胡然哉匪言之長以宣我哀

