

欽定四庫全書

集部五

龜巢稿

別集類四

元

提要

﹝臣﹞等謹案龜巢稿十七卷元謝應芳撰應芳字子蘭武進人至正初舉三衢淸獻書院山長阻兵居吳築室松江之旁洪武初歸隠橫山自號龜巢老人其集一卷爲賦二卷至五卷爲詩六卷至十一卷爲雜文十二卷爲詩餘十三卷至十五卷又爲雜文十六卷十七卷又爲詩編次頗爲無緒疑後人傳寫亂其舊第抑或本爲前集十二卷後集五卷一則先詩而後文一則先文而後詩傳寫誤並爲一集故參錯如是也其詩頗雅潔可觀文則多應酬之作然其中如上周郎中論五事啟上奉使宣撫書與王氏諸子書上周參政正風俗書上何太守書上武進樊大尹書與林掌諭請建先賢祠書皆有闗於國計民生人心風俗非徒以筆墨爲物役者觀所作辧惑編力崇正理以糾術數方技之妖妄知爲畱心世道之士不但節並柴桑矣

乾隆四十五年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●龜巢稿全目

卷一

賦

卷二

詩

卷三

詩

卷四

詩

卷五

詩

卷六

記

卷七

啟

卷八

啟

札子

狀

箋

表

卷九

序

卷十

疏

卷十一

書

卷十二

詞

卷十三

行狀

志

銘

贊

箴

卷十四

題跋

傳

說

論

辧

文

雜著

卷十五

祭文

哀辭

卷十六

詩

卷十七

詩

●龜巢稿原序

人皆曰人相識則觀其形容聴其言論其善惡可識然其中未必能識也其未識者𨿽未嘗觀聴其形容言論茍於其行事著述焉察之其善惡之實可得而識矣不必觀其形容聴其言論也毘陵謝先生領江浙行丞相府檄赴三衢淸獻書院山長阻兵居吳吳人爭先迎致於家爲其弟子師先生訓說經史講論道義吳人爭禮之無間余居吳中與先生不同郡未嘗識其形容聴其言論壬子冬餘來婁上徑山釋顏師年八十五矣間以先生所著諸書示余且致先生之言曰子宜爲我敍鄊先生道鄊鄒公以危言立朝正學傳世論對宮闈得大臣格君心之體罷黜新學有聖門辟邪說之功伊洛之傳與龜山而南者惟公最著乃爲收其遺文葺其祠墓是以有思賢錄五卷顧彥先湛浮亂世立功新朝優遊鄊邦不忘家國審其理勢之變以爲進退之宜可謂明智之士故亦爲之請祠守墓是以有懷古錄三卷他如考古論今校讎得失參之於經証之於史則又有所謂辧惑編者若干捲至其吟詠性情見之於詩論敍事理筆之於文典正雅麗足以黼黻乎皇猷敷陳辧駁足以宣明乎至治則又有所謂龜巢稿者若干捲先生之論著如此而行事因得以見可謂賢也矣嗚呼布衣而操有位之權田野而懷經國之慮上友古人下惇薄俗蓋其忠義之气不以老而少衰朝廷求賢老成吾知先生必爲斯民一出矣余𨿽未及與先生相識而其精神心術固已深知不必觀其形容聴其言論也敍其文如此他日求識其面先生必不拒也先生名應芳子蘭其字也吳郡張紳謹書

●欽定四庫全書

龜巢稿卷一

﹝元﹞謝應芳撰

○賦

弔豫讓賦

予讀史遷刺客傳閔豫讓亦廁於荊聶之列也故賦以弔之

嗟忠臣與義士兮何正气之烈烈匪死生而抑志兮豈存亡以攺節仰豫子之炳炳兮復故主之所仇感知己以滅身兮𨿽九死其何尢欲潛名以匿姓兮乃絕蹤而滅迹爰漆身而吞炭兮𨿽家人而不識前詐刑以塗廁兮後伏橋而褰裳𨿽匕首之不利兮惟趙孟之不忘彼友不諒厥志兮哀其生之自苦曰汝才而臣之兮必近幸而釋汝計何逞而不行兮欲何求而不遂胡戕形以毀質兮乃前跋而後躓伊賢哲之確志兮固始終而不渝旣指生以爲誓兮肯中道而攺塗身𨿽朽而無怨兮義不可以暫離聲𨿽喑而不顧兮行不可以少虧信所爲之孔艱兮忘所謀之不長將愧人臣之不忠兮遑卹予身之見傷茍委質而求殺兮乃吾心之已貳仇不足以報趙兮徳不信於酬志念智氏之知己兮乃國士而遇予忽反君以事仇兮殆犬豕之弗如嗟夫子之言行兮與日月而爭光遡千載之遼遼兮紛鬱鬱其遺芳何太史之不可考信兮列彼名於刺客夫豈碌碌之燕荊兮豈區區之軹聶士有沽譽而作善兮有徼利以行義茍有爲而爲之兮𨿽似眞而實僞彼知瑤之旣殱兮及知宗之旣夷夫子之身無所托兮夫子之心爲可知乃抗節而效死兮豈攘名而蹈利彼太史之載筆兮胡不章而反刺蓋自古孰不有死兮貴委命之得所諒夫子非匹夫之勇兮宜君子之所與𨿽笑貎之不可得兮气凜凜其猶生撫遺史而歌弔兮表夫子之忠貞亂曰松栢之剛有時折兮金石之堅有時裂兮維忠烈烈豫子勇且決兮獲正而斃復何說兮不有君子疇發越兮千古萬古祗刺客兮

復賦

陰陽消長之理無往不返蓋一闔而一辟者也夫斡流推旋無端無始此天道之所以立也當其玉衡建子金鐘調律而微陽之胍已驗葭灰於緹室也夫剝窮上而反下則其象也具於碩果之不食而七日之始旋蓋其幾動於日至之日也吾嘗觀雷在地中之象而得其說夫雷陽也地陰也壯陰閉於九野而潛陽昭於窮泉斯造化之至理生生而不息者也且萬物老死於坤而芽萌於復蓋懼春生之不蕃故以養以藏之甚密也然必自掩身而齋戒禁嗜欲於聲色於以待陰陽之初定存萬感於一寂也況乎無疾無咎而利有所往實聖人幸君子之道長於是乎陽扶而陰抑者也然則復其見天地之心微至誠者亦孰得識也且天理之復固有其常而人心之復亦不可逆故夫惡極必善而亂極必寜柔極必剛晦極必明蓋以天生斯人靈於萬物者也若夫迷而未逺乃能遄返則若醉而得醒夣之得覺譬如夜气之淸不受乎旦晝之梏也信能獲其萌於隱微之際則朝乾夕惕以全君子修身之大節也凜乎其頻復之厲裕乎其休復之吉也卓乎其獨復之勇厚乎其惇復之實也赧乎其迷復之凶必自彊而不自孽者也夫惟顏子其殆庶哉因從事於克復而得善則服膺而弗失者也蓋其明以察幾剛以致決故優優乎入聖人之域也彼聖此愚均是人耳增予心之恧也君子則齊其心而不敢放則善端綿綿而續也然則欲遏人欲而反天理亦惟謹獨之念而幾微之不忽也

斥鷃賦

惟二气之妙凝播庶類於羣生嗟斥鷃之至微亦稟气而載形其薄質之輕儇無舉彩之煥明味不登於鼎俎羽不用於旗旌旣無虞於罟网又何慮於弋矰於是庭除之際籓籬之下匪乘而遊翳匹而處決然而躍搶然而去物莫能害樂得其所匪榮菑翳匪薄榛莽茍可托迹鼓翼斯舉匪陋麻菽匪羨稷黍茍可充食俯味斯取夫其委命而足順理而安欲無所縱樂無所盤不因賄而致焚不藏珍以取患不飾身以賈禍不懷音而見殘靜若守而有待動若倦而知還𨿽形微而處僻任此生之自然彼其魯雞之斗胡鷹之勢介距在身絳旋在體鸚鵡能言而入籠孔雀飾外而受制或產絕垠或生遐裔傷伉儷之相違哀母子之偕逝縱僥存而幸免亦貌慘而容悴豈非形色之瓌材質之偉爲世所用爲人所貴諒處身之不智終有累於斯世且夫滄溟之鵬酰甕之雞均一天地復奚累爲萬品一區要與之齊維玆之鷃亦適其宜何重何輕何髙何卑小大之辧又焉能知達人大觀夫復奚疑

承露盤賦

粵昔漢武乘龍禦天身都富貴心慕神仙動出塵之遐想訪妙道之眞傳覬長生而久視與松喬而相後先也爾乃气類翕從精神感召祕方畢呈至人胥造授房中之異術論延年之至寶匪玉其芝匪瑤其艸采乾坤之精爽庶可臻於壽考於是烹蜀道之美銅雜麗水之良金旣噓霆而煽電亦穴陽而冶陰築栢梁之崇臺卓天表而嵚崟諒彌髙而彌峻非可計於丈尋觀其屹若雲峯壯如砥柱表斷鰲以立極懸驤龍而行雨竊造化之功巧有鬼神之呵護爾乃抗以仙掌冒以金盤詫飆輪之閃閃驚圜規之桓桓騁怪誕於羣姓馳雄偉於千官至人進曰奇功旣成吾事已濟願舉玉趾臨幸其地於是天子乃潄正陽含朝霞屏萬幾之思慮絕九重之紛華迨夫夜淡气沖云消月皓澍靈湑於重霄降鮮英於淸灝泫泫如飴霏霏如膏不賴乎金丹之錬不屑乎玄霜之搗蓋自然之嘉瑞眞可以後天而不老遂乃屑蜚璚和漙珠靈液飲麄穢除神漿未擬醴泉焉如卻五味以謝六塵又奚翅石髓之醍醐也旣而形超埃壒體若羽翼趍火不焦沈淵不沒浩乎如禦寇之禦風栩兮如蒙荘之化蜨蓋夙昔之願以遂而求仙之能事畢矣嗟乎吾觀漢武惑於方士旣受誣於文成復見欺於五利信荒唐之邪說殆無異於嬴政之世彼其內嗜聲色外窮甲兵任貪夫而黷貨用酷吏而淫刑恣盤遊而無度極土木之經營朝苦心而焦思夕疲神而憊精縱飛仙之有藥復何可以長生觀其建元初政赫赫明明罷黜百氏表章六經彌綸治道网羅羣英信一代之英主能持盈而守成使其愼厥終始進乎明誠不玩於物不恣於情泊乎其無爲澹乎其太淸則不必餐玉瀣濯金莖處方壺登蓬瀛自可以保眞而養靜享無疆之遐齡是故至聖無欲存順沒寜使漢武欲效唐虞之治胡不刻斯盤以九字之湯銘

禦寒賦

有北鄰客訪於南鄰主人曰四序相推暑往寒來天時旣變人事亦催風霜髙潔冰雪皚皚敢問諸子將何以禦之哉主人對曰吾用吾計卿用卿策請子先陳吾爲子說客曰雄樓傑閣深閨邃房綺窓不啟畫閣初妝紅鑪獸炭煦若春陽此予所居之處也主人曰予也桑樞竹牖且塞且墐穴地作鑪火惟煨燼客曰九醞之設八珍之列炙鶉臇雁炮羔臑鱉聚物天美咄嗟而獲此吾所食之味也主人曰予也蹲鴟可煨桑落可傾一罌之雪復有茗烹客曰狐貉之裘綺紈之服襺以文繡飾以金碧舎舊服新隨意所適此吾衣服之費也主人曰予也帛以爲襦卉以爲袴且縫且紐復著以絮客曰重屏旣列邃幙且張鎭帷以犀展罽在牀錦衾繡縟爛其有光粉白黛緑笑言芬芳此吾寢息之安也主人曰予也布衾如雪紙帳如雲縞綦茹慮聊樂吾貧客哂然而笑曰予居養之異服禦非常禦此隆冬猶未足當若子之謂其亦疎矣主人曰噫是何言之謬也盈天地間林林而生富兮則濁窶兮斯淸分定之故孰敢云爭子亦爲我而不得我欲效子而不能胥樂其有何殊之稱且吾居之而安不計乎室廬之華陋服之而煗不較乎裳衣之麄細嗜之而飽不察乎飲食之精糲寢之而寜不論乎衾裯之鮮敝凡可卒歲何庸侈麗矧予所謂天和者而子固不足與於此子其行焉無污吾耳客於是茫然自失黙然無語汗面芒背懷慚而去

閒居賦

夫何予性之耿介兮與時俗之寡諧築屋室於幽僻兮離喧囂與氛埃繄前修之可慕兮矧古道之可追何皇皇而無所止兮乃慮往而營來羌行止之有時兮信用捨之有遇視富貴如浮雲兮豈名馳而利騖朝吾遊於道囿兮夕吾憩於藝圃思衡門之棲遲兮慕考盤之窮處依灌木以結宇兮引淸泉以爲池樹修竹之娟娟兮滋幽蘭之猗猗與禽魚而相處兮同欣欣而忘機旣撫松以長嘯兮復臨流而詠詩列左圖而右史兮置前琴與後棋春吾蠶以爲衣兮秋吾獲以忘饑𨿽遁世而吾不知兮惟昭質其無虧信鸞鵠不可以矰弋兮豈麒麟之可羇宜雞鶩之爭食兮任駑馬之交馳延漁樵以論交兮美田廬以自適旣不怨而不尢兮又何喪而何得嗟萬鍾之厚祿兮曁駟馬之軒車徒暌爭而交攫兮紛總總兮焉如亦孰知信之可立兮孰知義之可服刓其方以爲圓兮操其直以爲曲彼恬然以爲榮此赧然以爲辱諒薫蕕而不相入兮寜抱余之眞獨蹇予豈獨好異兮欲索居而離羣厭流俗之靡靡兮誠不能和光而同塵景顏氏之屢空兮乃樂天而知命仰仲憲之蓬桑兮曰惟貧而非病彼前哲之懋行兮羌與道而同符何愚人之汩汩兮愴乎其若囚拘羞潘嶽之諛佞拜車塵於途側胡亦賦此閒居兮乃論士之巧拙𨿽千載之遼遼兮慨有感於予衷茍非拔俗而髙蹈兮亦何予之能同系曰時與我兮相違審夫命兮何疑憂人之憂兮羌者有時樂我之樂兮知者其誰

肺石賦【郡學堂試】

昔聖人之禦世兮貴上下之情通羌一視以同人兮曽不廢於困窮有長以司平兮或權衡之失中繄窮民之有愬兮阻天闗之九重非設法以階其進兮嗟皇皇其曷從爰置石於王都兮其色肺肝之與同使窮民立乎其上兮得吐露其情衷心累累乎三日兮斯可見其哀恫士師從而聽其決兮私一毫之靡容信尺蠖之久屈兮覩大明之當空脫辛苦於顚崖兮躋春臺之融融乃歸罪於其長兮激凜凜之淸風以春生秋殺之道並行兮誰膏澤之敢壅玆捲石之在他山兮亦惟玉之可攻孰徵求於巖穴兮乃佐治而有功曰重厚而不可轉兮疑自天之來降薄京口之狼石兮聚當世之梟雄圖沒都之華石兮徒媚主於深宮咲佛鑪之盤陀兮坐枯禪以談空彼支機之神怪兮適欺世之盲聾是皆不足以擬倫兮徒雕琢而磨礱惟嘉石之可配兮並見錄於周公惟皇元之有道兮過成周之治隆倍麟趾之信厚兮由上令而下共畫衣冠而不犯兮將比屋之可封無一夫之不獲兮𨿽肺石其奚庸皥皥乎不知帝力之何有兮民於變於時雍

四靈賦【江浙鄕試】

聖王禦極至治惟新修文偃武蹈徳詠仁被聲教於四表畢梯航而來臣發春陽之厚澤布大造之洪恩何隠不顯何憂不欣何疾不瘳何屈不信士向道而遊藝賈棄僞而鬻眞工務業於堅朴農務力於耕耘極中和之至徳致嘉祥之效珍維龜維龍維鳳維麟應時畢至以彰聖神乃詠厥事耀於黎民夫麟之爲物其形不類匪麋匪鹿匪虎匪兕乃肉其角乃圓其趾不羣居而旅行不陷穽而罹罟音旣中於鐘律行復合於規矩生艸不踐微虫不履原其徳行吁嗟仁矣朝陽之鳳質稟天行九苞表瑞六徳儲祥晨遊紫霧夕飲元霜發文采之粲粲動和鳴之鏘鏘臨寥廓而髙跱淩雲霄而逺翔俾煙霏之閟色與日月而騰光覽徳輝而來下羌出處之有常介族之長元龜實先十朋之重五色之全下夷平而法地上隆規而象天或萬年而升木或千祀而巢蓮順陰陽以呼吸藏景曜於重泉斷休咎於滋惑明吉凶於未然信穹壤之奇物能鉤深而造玄懿矣神龍有威有稜巨細修短信屈降升千變萬化杳不可憑張鱗鬛之參差挺頭角之崢嶸旣行雲而施雨復噓風而吸霆或躍於淵或遊在坰擬物類以有體忽神化而無形聞之斯懾覩之斯驚蓋曠代而罕值實有國之嘉禎予嘗稽之傳記考之大經四物孔異有彰厥名若夫皇羲之世虞後之庭姒禹之代姬昌之京或以成太昊之紀官或以聽簫韶之九成或以負洛書之大範或以應關雎之化行維隨時而隠見故王者以爲休祥之徵矧玆昭代聖聖相承與勲華而比徳眇漢唐之所稱海嶽之精藪澤之英何祥不產何異不呈宜羽毛與鱗介總符合於文明蹇予沐浴盛化歌詠隆平躬𨿽處於蓬室心獨向於皇扃睹玆奇瑞欲黙不能敬綴辭以成賦仍名之曰四靈

酒賦

有客有客一醉一醒邂逅相遇欵我柴荊醉則髙其曠達醒則矜其典型劇談雄辧舌揺風霆於是醒者睨醉客而視之曰若不聞乎禹惡旨酒夏徳其昌紂爲糟邱殷祚滅亡何物狂藥毒人肝腸甘之者必酗中之者必傷化慈祥爲凶險變沈靜爲淫荒語言厖雜气勢鴟張或罵將軍之座或登節度之牀或吐丞相之茵或牽美人之裳或翹足沐猴之舞或俛首羣豕之場微酒之故胡然而狂甚而雙親之養不顧七尺之軀亦忘腐脇而斃遺臭無疆酒之害人如此若何不痛絕而謹爲之防乎醉者曰是何言哉是何言哉吾聞上古窪尊三代罍爵茍聖賢之不飲何桮棬之有作書稱曲糵禮曰淸酌鄕飲之儀獻酬交錯若近代之飲者皆磊磊而落落晉之八達非酒何以逃亂世之誅唐之八仙非酒何以脫微官之縛酒之於人其徳不薄變怒爲喜轉憂爲樂釋憤气之怨爭發鈍口之談謔故曰痛飲吾之師不飲客之惡獨醒之原懷沙寂寞啜茶之仝血染鋒鍔然則酒何負於人哉爾獨未知其趣而遽薄之也詞未旣予乃從而釋之曰止止二子之說各倚一偏請折其衷子其聽旃往古來今酒不可無祭祀賓客日用之需但用之者丰不可縱儉不可拘縱失之湎拘失之愚愚乃人所鄙湎乃酒之辜酒以成禮威儀秩如酒以合歡怡怡愉愉夫如是又安得喪於而徳害於而軀亡於而國敗於而家乎二客於是蹶然而起負墻而立請誦惟酒無量不及亂之言庶無過與不及

龜巢稿卷一

●欽定四庫全書

龜巢稿卷二

﹝元﹞謝應芳撰

○詩

奉陪陳伯大先輩及趙師呂張伯起朱月江金淸夫兄弟登金牛臺

六龍城西呂城東奔牛古堰臥兩龍誰築髙臺水中沚野有蔓艸牛無蹤河邊靑苔生白骨刀鎗箭瘢猶未沒聞知八十二年前戰死當時皆義卒鐵馬遁去劉將軍大家牽羊走燕云三百山河獻明主北駝南象今紛紛登臨且喜得佳客鞠育靑靑已堪摘浮雲世事勿復論一醉西風眞上策

和蘇仲逸秋日懷鄕

夢繞松江太湖上舊家鄰里古漁磯長腰秔米家家熟巨口鱸魚个个肥爲客已驚絲鬢滿還鄕何待錦衣歸筆牀茶竈蓬窓下來往風帆數日飛

呈趙徵士

吳姬手執金叵羅春風吹面生紅渦主人畱客長夜飲客拜主人辭酒多主人沈醉客亦醉客散扶歸主人睡殘杯冷炙廚頭傾鄰家兒有啼饑聲

江碧山千戶席上以我愛夏日長分韻得夏字故書

堯階舞干羽聲教溢夷夏淸風細栁營長日有餘暇兵廚移竹林觴詠集陶謝酒傾虎頭杯盤割牛心炙佳哉醉鄕境漸入如啖蔗客去復相期明朝還命駕

自冬而春舉家病疫予幸獨無恙旣而疾止詩以自賀並記裏俗之陋云

昨歲夏秋旱四國人顚連餓死非不悲病疫尢可憐甚者相枕藉遺骸飽烏鳶安知期月餘厲气猶欝然余家百餘指連屋魚貫眠顧我如一木支此敗屋顚上堂問湯藥下廚供粥飦鄕鄰不我過恐爲疫鬼纏俚俗無足怪妖誣肆訛傳所賴學之力賦命知自天立言斥滛祀秉志金石堅慈親今健飯甥男行滿前吾妻及女嬃問寢相後先嗟哉黃楊木脫此厄閏年東風播陽和艸木仍春妍

鄧道士遺梅花一枝詩一首酒二樽見惠時館人王文父飲余遐觀樓次韻答詩仍要鄧晚集

欲作梅花賦才疏愧廣平一枝春到手酒香詩更淸開樽對雪飲將詩遣童去亟請過蕭齋石鼎與聯句

栽桑

春雨墻陰手自鉏剩栽桑樹遶吾廬歸來笑與山妻說來歳春蠶食有餘

九日對雨

白雨何其急靑山不可登兀然無客到閒似坐禪僧盆菊數十蕋村醪四五升猶勝陶靖節冷眼望王弘

養鶴

西鄰主人翁養鶴如養客専童供鶴料稍慢童受責試問鶴何如毛羽喜潔白又能舞蹁躚長鳴振金石客有鶴骨淸粹然含素徳窮居以詩鳴冷面常菜色賦命鶴不如可爲長太息

送李知事赴邵武

【詩闕】

金壇李質字竹操延佑中以詩經及第前訓導常學

舟車千里逺甌粵萬山連舊俗民多獷孤城地極偏朝廷用儒術幕府贊承宣更喜詩三百東南可盛傳

送淩萬里挈家歸海陵

鄰居三十載柰此別離何客路秋光薄歸舟月色多雲山連海岱吳楚隔江波珍重千金璞良工更琢磨

郡學西齋夜坐懷親友

客心淸似水學捨冷如冰苔榻三秋雨蕓編半夜燈病多憂老母會少憶良朋麋鹿山林性悠然愧未能

送兄遊補陀山

蓮花已結東林社藜杖復尋南海遊千百億身黃面老化城今豈在瀛洲

二

飛鳶跕跕水連天行李蕭蕭客上船津吏不須勞詰問道人來禮白衣仙

三

煙霧昏冥晝不開颶風吹浪雪成堆獻珠龍女應相笑何處扁舟載月來

四

堂上慈親老惜兒逺逰尋佛咲兒癡倚門望汝歸來日三月闌珊四月時

寄錢唐教諭金君犍

紫鳳銜書下九天司徒今日復興賢欲知別後成何事和得陶詩百許篇

哭王伯祥

昨朝相別夢初萌一夕那知隔死生跖自永年顏自夭大鈞於物信無情

二

傷哉郎罷客西湖匍匐歸來玉樹枯風雨髙堂春寂寞忍聞長夜泣諸孤

惠山泉和翟玄玄先生韻

靑山屈曲九龍盤一派淸泉噴雪寒陵谷變遷知幾度石池洋溢不曽幹幽亭過客分雲液古寺閒僧煮月團莫向貴遊誇絕品恐煩迢遞入長安

耕隠爲蕭徵士作

蘭陵溪上梅花村世居齊梁之子孫瀕溪沃壤足禾黍教子讀書深閉門時人咲渠生理拙渠亦咲人多覆轍春來烏犍一犂雨歲晚黃精三尺雪有時獨宿舞短蓑飯牛別作耕田歌長安車馬自塵土柰爾濯足滄浪何君不見蘇秦爲無田負郭平生不識耕田樂奴顏婢膝謁諸侯黃金載多禍隨作君今有田兼有書夜深燈火朝犁鉏只恐一朝富貴逼人去猿鶴笑人畱不住

送侄僧徳無言歸靈隠

鴻鵠之志飛衝天鯤鯨入海方悠然汝生不受塵网牽作佛要在靈運前先人壁經汝舎旃棄家另著牛車鞭袈裟斜擔云半肩東西南北十五年邇來參得靈隠禪神鯉躍出西山巓歸來瓦缾攜冷泉侑以白雲歌數篇我昔西湖艤酒船曽聞老猿啼翠煙時秋雨洗山娟娟石頭路滑難攀緣汝今言歸磨汝磚山中之人應汝憐道經孤山腳下梅花邊敢煩爲我問訊林逋仙

寄金陵陳雲心先生先生少學道遊寓兩浙後復歸儒而家於金陵以能詩善琴終見知臺閣然屢薦不起學者多從之遊逺蒙惠書故以詩代簡

先生閉戶自婆娑禦史乘驄每見過白下詩名傳不朽紫霞琴譜訂無訛樓居臥看三山逺學子來從兩浙多一別十年還念我逺厪書尺問如何

送陳漢卿赴江陰州知事

玉雪風神秀雲霄志气雄騫騰從早歲交結盡明公鶚薦無虛日鵬搏適順風修名今樹立令徳愈磨礲淸露金莖表黃流玉瓉中詞章追太史琱斵謝良工綸綍恩重被冠裳秩漸隆雄州勞贊畫善政惠疲癃幕府文書簡江城艸木空風濤秋浩蕩煙雨晝冥蒙退食麾塵吏忘機對海翁仕優吟更好境會意何窮離索遙憐我殷勤爲擊蒙

慈親年八十

慈親年八十言笑滿懷春衣食兒躬稼烝嘗婦采蘋一閒殊可喜長健不妨貧眉壽曽孫酒黃花節物新

二

慈親年八十早歲歷兵戈老此太平世宴然安樂窩門前流水活隴上白雲多兒輩生涯好東臯雨一蓑

三

慈親年八十一子帶經鋤貧賤無鐘鼎辛勤有屋廬小園千个筍老圃四時蔬鄰捨閒來往諸孫禦板輿

四

慈親年八十頭鬢雪紛然安得長生術終爲不老仙平生甘淡泊中歲絕鮏羴淨拂燒香幾持經繡佛前

聞友人陳子山廷試第一喜而有作用寄乃弟子方

紫衣使者日邊來爲道元方作大魁金闕早朝鳴佩入璚林日宴戴花回九天恩澤沾多士一點文星近上臺媿我無成驚且喜漁蓑獨速舞溪隈

犇牛巡檢石潤卿示予胡婦殺虎圖其事乃前至元七年濵州軍士之戍棗陽與妻胡俱在道上爲虎所得胡逐虎殺之潤卿持畫索詩用題其後

猛虎誰不畏良人吾所天眼看性命落虎口妾身𨿽死何足憐嗟哉劉郎妻力不猛於虎怒气一奮發執虎如執鼠想當攘臂急逐時泰山可抜城可隳呼兒取刀兒後隨刀入母手虎腹披當時若使遭虎囓虎口甘心作同穴嗟哉劉郎妻今古誰足儗馮媛當熊爲帝立饒娥殺蛟隨父死嗚呼裙釵之下有君子宜爾芳名著靑史

鮮於瑞卿還碧亭

鮮於公子平泉荘有亭翼然水中央天光云影白日靜菱葉荷花淸露香栁下系船魚可釣坐中畱客酒盈觴門前漁浦接洮滆白鳥飛去煙蒼茫

朱逸齋先生挽詞

前朝士習雕虫巧先生詞章風格老功名到手陵谷變云霖竟作商山皓駢花儷葉墜秋風獨抱遺經自探討嗚呼一歌兮懷我師平生瓣香今爲誰

二

階庭桂子初芬芳盲飆怪雨俄摧傷中郎賴有女傳業安然得老溫柔鄕平生綴緝富篇帙才名不與身俱亡嗚呼再歌兮云石裂斷腸猿叫黃山月

三

憶年十五從學經先生眷之雙眼靑每隨杖履訪朋舊耳聞目擊皆儀刑而今先輩總淪沒黃鐘大呂將誰聽嗚呼三歌兮涕淚零魂招不來秋杳冥

送秦彥明

美人木蘭舟春風掛帆去輕舟疾如飛可喜亦可懼浙江多風波越山暗煙樹孤月照蓬窗今夜宿何處

二

老驥千里村鹽車九折阪行行復行行伯樂遇何晚之人懷帝閽丹霄路云逺一笑膏吾車疇能爲推挽

送趙方叔入京去

去京華八月初聖皇淸暑返鸞輿五門雨洗紅塵淨九闕涼生碧栁疏慈母衣裳縫密綫丈夫門戶出髙車翰林若見陳修撰爲道野夫曽寄書

贈術士楊南溪

有客有客楊南溪天文之學師重黎又讀郭璞靑囊書書今不用如筌蹄十年湖海聲藉藉觀水觀山雙眼碧一官𨿽冷气如春那識人間有金璧相逢林下秋雨榦髙梧葉落天風寒杯酒殷勤盡淸興作詩醉寫烏絲闌

立秋

苦熱念秋至立秋意欣欣一雨忽破凷千山淨無塵新月掛髙樹涼風灑衣巾重來囊中書懷我堂上親丈夫茍未遇妻孥耕且耘胡爲苦離別低頭長傍人

和孫伯昭佛社

祭法埀明訓邦家祀有功愚氓何悖禮佞佛乃成風婦女僧流雜香花佛社隆三身誇息怛千眼慕圎通金像瞻如在珍羞共極丰九衢迎象駕百彩制天宮窈窕閨房秀聯翩市井童荘嚴森侍衛遊衍適西東行道駢緇素飛塵溢軟紅寶幢雲母扇銀燭竹晶籠鐃鈸伶倫後袈裟粉黛中亂倫言可醜妄意福來崇廢業兼旬久揮金與土同盤遊律有禁長吏聽如聾闔郡喧邪說同袍見直躬新詩來滿紙髙論發羣蒙白雪無人和皇天鑑厥衷不爲因果惑眞是丈夫雄感激徒三嘆棲遲柰兩窮抗言摧佛骨所願學韓公

贈丹陽歸眞觀諸葛錬師

鸐溪之水鳴■﹝氵虢﹞■﹝氵虢﹞九曲龍蟠護仙宅東南一望天宇寛緑野平蕪接洮滆階前老樹三十圍門列修篁數千戟緑陰庭戶濕空翠五月天風吹巾舄野夫何緣飲丹井遇逐尋眞羽衣客焦仙莎衣煮白石呂翁橊皮題素壁物換人非數百年予復幽探訪陳迹黃冠老師臥龍鐘知雄守雌室虛白詵詵弟子皆速省中有詩豪更琴癖【陳雄亝能琴且長於七言】哦詩鼓琴師亦喜一倡爲之三嘆息嗟予汩沒塵土中到此悠然憂不釋采芝終日不盈襜曵屣長歌晚山碧

寄題蔣仲益野趣亭

陶潛歸故園日渉乃成趣迷途𨿽不逺已恨出門悞眷玆亭中人不識功名路幽居瞰洮滆詩盟結鷗鷺秔稌湖上田花竹家後圃山色開畫圖波光照窗戶寒鐙課兒孫春耕了農務杖屨三十年曽無一塵污人生天地間溘如艸頭露軒冕渠自勞刀鋸吾無懼熙熙太平世千載實難遇野趣祇自怡難以語童孺

代簡蔣成玉

往年同掣釣鰲鉤空載錢塘月滿舟從此相思不相見槐花又老一畨秋

二

東風傾蓋采芹亭一笑相看兩眼靑老我無成今學稼荷鉏依舊帶遺經

三

春來一月苦陰雨少頃雨晴邀客嬉金斗城西芳艸路水邊楊栁靑離離

送牛季和赴旌徳教諭

積雨喜新霽六合無纎埃江頭楊栁風送客徵帆開把杯問靑天天网信恢恢之人飽經術吐辭粲瓊瑰不居白玉堂合著黃金臺培風展云翮胡爲尙低徊往矣教巖邑菀然育羣才峩峩敬亭山相看亦佳哉薺麥茂霜雪蛟龍候風雷秋風木瓜熟好題書後來

慈烏

倚窓看慈烏生雛念雛饑黃口未能啄雌雄交哺之羽毛日以長飛飛展雙翼父母乃巢居羣雛爲求食得食能幾何入口不下咽去時聲啞啞歸來羽翩翩大烏能爾慈小烏能爾孝他時子爲子宜亦如爾報人爲萬物靈不孝誠何心我今作此詩警世還自箴

餘子元禦史枉駕敝廬以詩貽次韻奉贈

奇哉古秦鏡姦邪見肝膽當年獻天子重瞳目親覽爾來匣中藏寒月光湛湛玉臺重拂拭淸輝元不減

陪全公遊仁惠觀途中酌酒賦詩予和二首

吳山相送越山迎二十年前驄馬行今日經過舊遊處詩情秋色喜雙淸

二

山中羽人山下迎籃輿看山吟復行松陰呼酒聽琴語一笑如見黃河淸

邀髙則誠郊居小集

別多無那苦相憶賴有尺書時往來逢人爲說烏寶傳此客合貯黃金臺北風塵土歲雲暮南湖水波冰欲開扁舟短棹出西郭元日相期看野梅

同遊趙君模過訪

荒城歲晚冰雪繁幽人校書深閉門書中樂與聖賢對戶外寂無車馬喧年光冉冉老將至心事悠悠誰與論肯爲梅花過寒谷定邀髙子共淸樽

偕丹陽諸葛用中金壇王元徵同應鄕試阻風無錫和用中韻

船窓晝暝鉤簾坐暘谷雷鳴送雨來佳友喜逢雙鳳集淸尊且對九龍開槐花滿眼催行色桂子吹香入酒杯黃帽怕教牽纜去請看風浪雪成堆

次鄧混然韻送溧陽王元仁兼簡乃父時可先生兄元徳

客裏匆匆送客歸江空歲晚雪晴時父兄相見煩傳語書劍重來好寄詩世事兩年多反復人情一日九驅馳甓橋東畔王猷宅杖履幽尋未有期

丹陽道中早行過呂城寫示諸葛用中十三韻

寒雞醜前鳴雨急風更惡吾欲遄吾車僕夫殊不樂坐待風雨休早出丹陽郭行行二三里風雨復交作造化小兒劇變態不可度雨濕衣欲冰風吹面如削前途迷逺近古堠暗摸索懷哉故人居不逺可依托柰此道路難尺進咫復卻之人書萬卷蕓香浸書閣閉門了無事臥聽檐花落吾年幾倍之賦命乃爾薄詩成往呈似定發一大噱

全僉憲自黃州遣騎以西洋布見惠作詩謝之

十月北風方怒號故人西布似綈袍逺勞使者傳書信笑看家人落剪刀畱得海圗飛鳯鳥絕勝山罽集鵝毛歳寒冰雪空山裏千里相思報木桃

除夕和諸葛用中韻

盡道王門可曵裾靑山吾自愛吾廬新年且醉屠蘇酒舊業重修種樹書堂上弄雛慈母喜階前系馬故人疎東風一樹梅花雪折得南枝報鯉魚

寄陳修撰

五始師麟筆羣公系馬遷欲明前代事不失後人傳紫禁煙花繞丹霄日月懸書成天一笑髙步更聯翩

諸葛用中邀賞牡丹痛飲終日且畱僕與陳煉師宿成趣軒各賦詩十二韻

金穀春風暖名花宿雨沾錦��覆幄華屋晝埀簾公子開瓊宴仙人駕玉蟾妙年皆可畏老態不吾嫌栁雪沾衣袂花枝壓帽檐舞裙云冉冉歌板玉纎纎鸞鳳鳴絲竹羔豚出釡鬵初筵猶秩秩終日竟厭厭客少情偏洽杯深意轉忺猖狂容阮籍繆語恕陶潛大笑南柯蟻深慚上竹鮎題詩紀行樂罄折謝勞謙

次韻羅君仁閒居遣興

春近淸明日花開金斗城閉門忘寵辱染翰作眞行芳艸自生意靑山不世情何畱過幽壑攜酒聽松聲

楊氏橘隠軒

少年走京洛衣冠混泥塗脫身車馬塵竟作山澤臞開軒面流水坐對橘一株客來必畱連手談以爲娛手談亦何好聊適歳月䢐南風緑陰涼長日幽鳥呼寂然此樹下身如蜩甲枯千橘比戶侯斯亦非吾徒況彼終南山快捷方式爭奔馳驅車過吾裏豈不愧木奴

浙江平章庫庫公家養二鴿其雄斃於貍奴人以他雄配之遂鬥死作義鴿詩

翩翩雙飛奴其羽白如雪鳥獸忽相殘雄死雌蹩■﹝薛﹞絕食累數日悲鳴聲不歇蒼頭配他偶捍斗項流血血流气猶憤血盡气力絕嗟爾非鴛鴦失偶不再結嗟爾非闗鳩所性殊有別於人擬共姜之死同一轍夫何宮壼內往往少貞烈夏姬更九夫河間不可說聊爲義鴿行永激婦女節

陳伯大先輩偕邾仲義陳容齋張子毅見過酒邊以茶瓜畱客遲分韻得茶字

白鶴溪淸水見沙溪頭茅屋野人家柴門淨掃迎來客薄酒遲畱當啜茶林響西風桐隕葉雨晴南畮稲吹花北窗幾个靑靑竹題徧新詩日未斜

傷田家

踏踏溪上車嶷嶷田中苖踏車非不勤水盡苖枯焦人力不勝天柰爾秋陽驕

二

初春脫寒衣典米事東作歳旱榖不收且無衣可著饑寒去何之前途半溝壑

又

堯田九年水湯田七年幹保民茍無術羣黎總凋殘我農今疇依州縣父母官父母不我憐何從語辛酸神農作耒耜后稷教稼穡安知後之人耕稼多乏食乏食未足憂山中有黃獨柰何點鄕夫州城要修築平明荷鉏去雷鳴忍饑腹

菊泉詩爲孫嘉賦

循彼南山言采其菊爰有寒泉在彼空谷挹彼注玆有芬其馥旣澄爾心亦瑩爾目所謂伊人溫其如玉宜爾眉壽受天百祿錫之南陽爲爾湯沐

嘉定雜詩

黍熟湖田花鴨飛雨香秋浦篛魚肥野翁織屨街頭賣日暮褁鹽沽酒歸

二

趂潮艇子若遊龍潮落橫塘日下舂負郭人家星散住水邊多種木芙蓉

昆山【時州伯移居太倉】

孤峯云疊疊舊邑艸蕭蕭覓石敲新火拏舟趂早潮沙田紅稲熟溪网白魚跳寂寞悲秋客蓬窓酒一瓢

寄邾仲義

我思埀虹橋春波緑楊津鄂鄂棣華宅瞰此江之濵荷衣佩秋蘭野飯羮紫蒓一從橋上別花發三年春相思復相思爲爾歌停雲

二

我思釣雪灘煙波數千頃幽人讀書罷乘風放孤艇沙頭弄明月水底見天影鱸魚秋自肥楓葉霜自冷釣鉤未連鰲聊此駐淸景

過太倉

楊栁溪邊系客槎桃花雨後栁吹花東南地角環滄海日夜潮聲走白沙市舶物多橫道路江瑤價重壓魚蝦天妃廟下沈玄璧漕運開洋鼓亂撾

簡崔徵君【姚參政門人】

牧庵夫子久絕筆巾笥藏書手澤存白首逝將深報國靑雲多是舊同門去年雪裏西郊別何日花前北海尊芳艸萋萋春又晚杜鵑聲裏憶王孫

和王文振遣興

齋居幽事頗闗心晉帖時時手自臨徐孺不來常掛榻鍾期相遇始彈琴東風城市紅塵暗長日軒窓碧艸深聖代明堂方有作豈容材棟老雲林

送陳縣尹之東流

東流父老候飛鳬莫遣前驅叱避途好問去年天子詔邑中差稅受恩無

哭全僉事

早歳乘驄馬當時負重名四川豺虎縛一疏鬼神驚觧組歸江漢還家訪友生安知成永訣杯酒呂蒙城

羣鼠

羣鼠穿我墉晝出不我避蒼頭往執之赤手反遭噬號呼驚四鄰貍奴盡呼至羣貍視如盲鼠輩從此逝老我气力衰長吁夜不寐

寄惠山鑑長老字仲明號太虛

太湖之陽九龍峯金田蟄爾僧中龍山頭云出野漠漠石眼泉落聲淙淙呵冰古硯寫墨竹掃雪臨軒看碧松別來兩度歳華晚袛見梅花信一封

答友人問訊

官河春水緑粼粼重結衡茅近水濵膝下斑衣三稚子堂前白髮一慈親閉門無事足爲樂挿架有書何患貧秫田更喜逢年熟釀得香醪味頗醇

元日試筆

萱艸堂前竹數竿歸來喜見總平安春風暖入屠蘇酒朝日光生苜蓿盤萬國臣鄰同受朔一年時序又更端買臣未衣還鄕錦庸豎從教白眼看

送新安程以文先生入京

春雪初消楊栁黃揚雄奏賦入明光鶯啼禁苑煙花暖人著宮袍雨露香聖代百年周禮樂儒林諸老漢文章政須直作揮椽筆風月平分白玉堂

和京口張君益南園新居

鐵城如甕藏華屋金樹埀絲鎭畫橋賀廈燕來尋舊主灌園人立候春潮戱題花月詩皆好醉覽江山酒易消天意也應畱逺客雨師連日瀉天瓢

王元徳別去數年重會呂城諸葛氏家寫蘭見贈且索詩送行時予辧惑編成或忌而謗之者因並及之

與君一別幾十霜喜君學與才俱長向來作詩方刻苦而今格律殊髙古向來祗爲竹傳神而今更爲蘭寫眞懸崖疊石足幽致古木寒藤有生意胸中淸气吐筆端有聲無聲俱可觀相逢莫恨無知者縑素盈箱乞傳寫絕勝編書斥異端老我穿屋牛衣寒十年歳月磨研鐵嬴得羣厖爭吠雪願君爲作指南車獨行周道當何如

答淩萬里見寄

移家一別十年多予發蒼蒼子若何老去情懷偏念舊向來消息頗傳訛遙憐杜甫因詩瘦欲爲揚雄載酒過稍待長江羣盜息洞簫吹我醉時歌

送辛明善之縉雲監稅兼簡髙則誠錄事

縉雲山下水盤盤一舸夷猶七十灘如此壯遊良不惡何妨逺別去之官風生白薴徵衫薄雨過黃梅客路幹傳語郡中髙錄事小篇求序冠篇端

題桃源圖

昔年曽讀桃源記會得陶潛言外意柴桑避世如避秦恨不山深絕其事借人爲諭說桃源漁郎之遊皆寓言不然溪上山如故何乃舟回徑迷路若令此景眞在山此翁必入窮躋攀編書不用書甲子姓名無復畱人間只今唐虞太平世花栁村村足佳致不須重展畫圖看四海桃源復何異

張子毅生日招飲以詩壽之

深山大澤生龍蛇文采風流出故家柔桑負郭田三頃燈火乃翁書五車南風初結石橊子細雨微浥菖蒲花生徒女樂爲君壽老夫也得醉流霞

避雨

系馬庱亭東郵亭似鶴籠長河飛白雪髙樹灑淸風州境才相接鄕音便不同野人來問字錯認是揚雄

無錫贈何敬存

歳歳九龍峯寒泉落冰雪美人此傾蓋爲我滌煩熱世途自荊榛肝膽無楚越憑髙一長嘯淸風滿林樾

送崔仲徳歸錢塘

家住湧金門瀕湖五畝園梅邊童養鶴松下客呼猿頭白心猶壯官卑徳自尊徵車未來日詩禮教諸孫

送盛本初教諭之全椒

淮海維揚才俊多先鞭柰爾妙年何瓊花春酒三年別滁水秋風一葦過聖代只今興禮樂人家是處有弦歌安書寄與南來鴈時有新詩到薜蘿【時乃翁克明先生爲毘陵教授故云】

辛至善永思亭

而家本西域而翁葬桐鄕鄕人猶永思哀哀況諸郎春雨暗宿艸秋風悲白楊別來春復秋於焉奉烝嘗思成見容色宛在羮與墻一念不少休東流水湯湯到海水猶已此心未渠央貽謀子若孫百世豈有疆

次韻陳知逺秋日言懷

奔牛古堰頭築室俯滄洲愛客常沽酒耽書不下樓靑山銜落日白露濕髙秋最喜多兄弟雙親百不憂

諸葛用中成趣軒

幽幽小園池結屋三四楹若人靑雲器乃有邱壑情渉園以成趣尙友陶淵明池水魚潑潑花枝鳥嚶嚶太極圗外意芳艸階前生吾趣吾自知對客無以名欲識琴中趣且聆弦上聲欲識酒中趣百壺與君傾啖蔗勿遽棄佳境將來迎

李禦史過訪

霜飛白簡照南臺早歳君門射策來獨立敢言天下事實封頻到禦前開騑騑驄馬過茅宇戀戀綈袍念樗材慚愧山林麋鹿性偃然方樂臥蒼苔

題畫鷹

蒼鷹獨立淸秋樹劍翮風生欲飛去林間燕雀動成羣海上鴐鵝亦無數鴐鵝燕雀鳴聲喧擊之不擊無足言快須爲我殺鴝鵅勿使空人之曠城

曹娥廟

死孝魚龍窟垂名簡冊香江流隨姓氏鄕土奉烝嘗黃絹碑詞古靑山宰木長世間梟獍子何面過祠堂

伏日奉懷浙江髙掾吏次早友人黃仲徳入杭以詩代簡

伏日常年苦炎熱今年伏日風雨涼官曺早出丞相府賓客髙會湖山堂垂楊系馬緑陰靜畫舸采蓮紅粉香應有新詩紀行樂武林風物增輝光

河魨

世言河魨魚大美有大毒彼美吾不知彼毒聞已熟其子小如芥食之脹如菽腹腴膏血多目脾頭項縮烹■﹝火麀﹞茍失飪禍至不轉矚或言直一死輕命重口腹爾來廿里間杯羮數家哭譬諸安與史敢用甘顚覆溺愛多不明奚止一水族作此河魨詩逢人敢忠告

過鄒道卿先生墓有感

忠公天下士夙學能愼獨平生寸心赤耿耿照黃屋元符引裾諌痛甚賈生哭上言正中宮下言斥當軸直道時不容除名竄荒服建中及崇寜寵辱手翻覆炎蒸嶺南地文章散淸馥晚歳歸故山林荘竟埋玉向來望佳城欝欝暗松竹今爲禾黍區春雨耕觳■﹝觳﹐束代殳﹞翁仲知何歸云仍困無告嗟予占畢生斯文賴私淑願言理侵疆重植宰上木愚公將移山自謂計已熟精衛欲塡海可柰力不足傷心復傷心殘碑臥荒麓

簡吳門葛可久

東南古吳會江湖浸坤軸閶門萬人海驪珠混魚目嗟爾珊瑚枝光彩照壑谷挺挺八尺軀便便五經腹復用岐黃書教子時共讀座有焦尾桐樽余荔枝緑我室𨿽甚逺扁舟往來熟此別獨經年羮墻見鴻鵠珍重應時須抵鵲毋以玉【時分省募文武士間可久欲應命故有末句】

寄謝京口兪府判先生辧惑編序

憶昨倚槁梧往學太古音淸風一揮手爲我湔蓬心言歸臥空谷神飛繞帷林寄來明月珠價重雙南金豈不懷報章慚媿秋虫吟人生少會遇歲月何駸尋晨瞻蒜山髙夕覽江水深江山渺予懷塵世盈我襟行當駕黃鶴從逰閬山岑

璚花行送盛克明歸維揚

揚州好花非不多柰爾絕品無雙何水沈香骨素玉蕋琉璃滑葉靑揺柯東風二月花時節二十四橋香浸月小山叢桂避芳塵東閣官梅褪殘雪向來名士多品題括香禦史今亦知何日移春獻天子不負此花天下奇

王長史代祀天妃回偶畱常州爲予作辧惑編序驛亭飲別以詩謝之

使者祈靈海上回蛟螭逺避漕舡開入朝將進賢人頌當路皆知館閣材傾蓋道邊欣邂逅邅車林下久徘徊彩毫題我蒲編去鸞鳳回翔燕雀猜【長史名余字叔善平章庫庫館客也】

奉同幹尙書賀髙太尉承恩詩

紫鳳銜書下日邊一樽金幣禮髙年天恩已見來三錫月俸猶供十萬錢緑野午橋閒幾杖長洲茂苑美山川舊家池館花如錦簫鼓春風送酒船

次韻陳心逺久雨

秋風捲衡茒我屋漏已久春來復多雨水馬階下走人皆憂巨浸我謂晴可守獨憂東海上連年聚羣丑官軍渉鯨波鼠輩未梟首西疇化沮洳閒

我扶犁手何以解此憂山缾瀉春酒喜復鄒忠公墓田賦絕句十首謝兩郡侯

新松重植古人墳五馬同來兩使君歸我侵疆三十畝山靈慚愧謝移文

二

白頭翁媼倚林荘咲指荒邱舊石羊誰料百年荊棘裏又看金紫奠椒漿

三

奕奕祠亭春雨晴靑山紅塔照檐楹檐前燕雀聲何喜冠蓋如雲爲落成

四

去年風雨暗桑麻今雨楸梧一望賖寄語無情梟獍子壠頭銜土有慈鴉

五

傾囊不惜購殘碑爲愛前朝幼婦詞賴有賢侯知古意從教俗士笑書癡

六

府公遺愛沾幽壤禮部文章勒翠瑉寒食淸明人灑飯落花飛絮鳥啼春

七

裏翁猶記前朝事五馬年年上冢來白鳥能言髙柱立黃楊合抱細花開

八

靑山無數麒麟冢人到林荘下馬過爲問路傍楊栁樹向來興廢事如何

九

景鄒亭在稼亭東斷礎猶存艸莽中郡圃何時重構築羮墻長見道鄕翁

十

千古一壞忠義土靑山門戶碧溪陰溪流冷浸中宵月照見先生未死心

二月歸田舎作

十年爲客不窺園數日還家獨閉門兒女牽衣拂塵土親朋折簡問寒暄江南花栁靑春好淮上風煙白晝昏聞道賊渠今磔死雨窓歡喜倒芳樽

二

餘生甘分老漁樵竹徑柴扉掩寂寥捨後薄田堪種秫門前流水喜通潮人遭歳歉飱楡粥天假春晴養麥苖早起憑髙望西北楚氛猶似未全消

三

天開鐵网放鯨鯢甲馬歸營罷鼓鼙四海蒼生皆鼓舞三苖何物竟昏迷愁聞近日軍需急幸得新年米價低春雨隴頭耕未得桑林布榖爲誰啼

四

鴉鳴鵲噪總無靈庸孺訛言更莫聴萬國山河春蕩蕩一時煙霧晝冥冥官軍自足追窮寇縣吏猶勞募壯丁何日賣刀仍買犢花村雞犬共安寜

五

飛芻挽粟未能休嗟我鄕鄰日夜憂何事羣凶恣猖獗半年諸將擁貔貅桃花過雨紅顏老杜宇傷春血淚流堪笑腐儒無可用下帷依舊說春秋

記夢【並序】

至正十二年六月初八日夜夢於先人舊居之後堂看故兄所遺春帖有讀書傳家等語因念先人嘗言曽大父以儒名家從父領鄕薦爲校官我兄猶好學而文今其孫無有似者次兄二子皆廢學吾三子皆未成立以此感泣旣覺而涕泗交頥心甚怵惕因作以示兒

苦熱夜難寐坐久方偃息夢歸巷南宅竹樹皆歷歷伯兄手題詩猶存後堂壁余時因感傷先世本縫掖書聲今寂寥寶樹化荊棘立觀楷書字哭泣淚沾臆覺來憶詩話白月光滿室重念世澤微門衰自疇昔我方埀髫時伯父死於溺音容兩茫然了若不相識但聞能孝友風姿頗淸逸四十五六年遺文總狼籍題壁尙何有此夢生此夕予生𨿽無成多賴讀書力揩劘鏡上塵積累機上帛嗣續幸不冺所願能自植木也年十六林亦及二七阿森今九齡父母俱愛惜不爲樵牧童又不學稼穡螢窓與雪案寸晷宜自惜讀書承世業此語眞藥石汝曺能黽勉是亦尊汝伯旁觀勿相笑說夢等兒劇

客來

革孔頻移轉覺寛酒杯𨿽舉不成歡客來爲說紅巾苦窓下橊花亦怕看

進士馬仲達爲常州路錄事司達魯花赤監築城以詩見示余次韻答

風櫩抱膝聽鳴蜩頗覺鄕鄰有叫囂四海百年歸一統兩階何日格三苖斗城新築關門早鐵騎南徵去路遙年少參軍金榜客可無奇策上丹霄

至正壬辰十月廿二日於妻兄任氏家避亂得家兄信感嘆而作

避地橫山下離家十日余鴒原常在望魚素忽傳書猛虎走城郭蝮蛇生裏閭欲歸歸未得搔首獨躊躕

初度有感【十一月初六日時年五十寓任氏】

我生何不辰埀白遭亂離鄕城箭滿眼咫尺不得歸百年今已半喘息能幾時桑蓬負初心蓼莪有餘悲慚愧朱買臣富貴能自期男兒無所成百齡亦何爲對酒不復飲把劍空欷歔

寇退別詹魯賢

君家天臺下我家滆河邊鍼芥一相投膠漆四五年倉皇避羣盜妻子同一船中途苦離散經旬各憂煎再見若再生相依益相憐橫山樹歷歷東洲水濺濺山水非不佳旌旗日紛然兩家妻與子一月夜不眠明發竄榛棘衣被裹槖饘莫歸客櫩下耳語靑燈前葵心傾太陽杞國憂崩天逝將哭秦庭乞師掃風煙臨期賊遁去此志徒欝然坐閱明年春東風艸芊芊慘別斗城下相顧猶夔蚿重結死生交永矢金石堅

送京口劉千戶歸營

桓桓千夫長胸有萬甲兵生長太平世終日醉六經一朝著兜鍪躍馬出甕城擒賊不知數報國丹心傾臺司方論功憲節偕按行部曲嚴武威瘡痍撫罷氓寶刀洗荊溪鐵馬歸栁營鶯花已春暮艸樹猶血腥一雨殊足喜四野布榖鳴吳兒賣刀劍買牛事春耕顧瞻天地間埃氛未全淸何當盡掃除丈夫功業成

過金陵明道書院訪友人髙孟立山長適遇秩滿且有側室洗兒之喜作詩賀之

客來鳳臺下適見生鳳雛斑斑五色羽菶菶百尺梧眾客席上珍愛君掌中珠度曲紫玉簫瀉酒黃金壺起舞爲君壽試啼呼阿奴梅花亦解事含笑文庭隅

題陳時舉宅畫壁

雙松歳寒姿拳石太古色我昔山中遊憩此松下石松花雪霏霏松葉風瑟瑟安知此淸景相對復今日拏空兩髯龍乃在一書屋主人罷鳴琴宴坐室生白客來苦炎熱傍樹欲推幘不聞天籟鳴但見空翠滴煩衿頓如洗林壑幽興適經月數相過明朝有行役黃埃赤日中令人轉相憶

孫伯昭與陳天倪用簡齋一涼恩到骨四壁事多違爲韻賦詩見寄全和答之

薄田西河上種谷多種秫秋來喜甘雨牀頭釀眞一我思山中人不見如參商蒲萄好畱客毋用博西涼秋水漲百川無人洗乾坤堪笑閭閻下空懷報主恩東亝可談書西亝堪寄傲山中盡寛閒俗客自不到淒淒艸上霜耿耿天上月遙憐兩淮地千里照白骨吾生西復東徒以口腹累懷哉安樂翁不出時有四明月足可喜好句無用覓寒蛩爲誰悲喞喞鳴四壁殷勤語兒曺要識一丁字明年世淸寜依然重文事主人錦■﹝毛瞿﹞毺飲客金叵羅遙憐古巖桂香似廣寒多持身服苦澹適口忘甘肥靑雲丈夫志白首愼無違

哀陶堯佐【並序】

至正壬辰冬紅巾陷常州驅民攻京口不從者殺之我邑人陶君堯佐不幸爲賊所得且欲並驅其諸父昆弟以行君厚賂之以一身睨眾人之急從至丹陽聞官軍鼓噪聲卽倒戈刺賊渠墮馬因被害時吾裏有識君者旣而語其事於予予以君嘗讀書知逆順故誠信而悲之閱二年方欲問諸水濱筆之野史以暴白其難明之心其族人有爲之後者葬君衣冠予述前所聞作詩哀之

嗟爾練湖水不洗斯人污寃血化爲碧春雨生苔蕪皇天有老眼斯人實何辜生當太平日三世家業儒本無縛雞力苦被豺虎驅孰知能賈勇倒戈誅賊渠鐵石一寸心虀粉七尺軀而家旣能全而憤亦已舒但恨薫與蕕混然骨同枯華表鶴不返竹林啼鳳雛衣冠藏古邱魂魄逰淸都擊賊作厲鬼當與張君徒天髙不可問愁雲晝模糊

兵後到杭馬掾史置酒見招且示以所與石處道邱長卿西湖倡和之什次韻一首

西湖山色冷如灰前度劉郎今又來紅粉畫船今寂寞斷橋流水自縈逥一堤寒栁風煙老兩鬢飛蓬歳月催賴有故人能慰藉緑尊重對晚山開

西湖曲

西湖春水緑於酒西湖女兒嬌似栁依稀二月三月春攀折千人萬人手我有一索靑銅錢明朝也買下湖船試歌斷臂孤兒曲湖上豈無人會傳

自錢唐回舟中懷馬掾史

省前山色翠欲滴幕下官曺淸且閒公退每傾鸚鵡盞客來頻爇鷓鴣斑坐看急雨沾花席應念扁舟出栁灣白髮鄭虔氈未暖還家方苦路間關

舟中懷辛至善

春艸緑如許之人猶未歸江東雲度水馬上雨沾衣王事馳驅久家鄕信息稀多情舊時燕還繞畫梁飛

望官軍

揚子江邊羣盜來奔牛呂城飛刼灰客懷每日欝不樂笑口幾時能復開東郭流離人似蟻西村格鬭鼔如雷官軍望斷無消息獨立斜陽首重回

示長子木

萑澤聚羣盜池魚恐遭殃喜今避地去溪上一葦杭汝妻扶汝母小婢攜槖囊丱角汝兩弟隨行色倉皇僕夫偕汝畱家居謹周防屋後林有竹林後園有桑祖宗百年墳髙樹蔭斧堂汝爲吾冡嗣承家奉烝嘗興廢固有時生理無怠荒但無溝壑憂可待時世康鄕鄰或侵陵勿與較短長韓信跨下辱自度勢莫當婁公面上吐不拭庸何傷彼惡汝勿爲口亦勿播揚天定能勝人善惡報乃彰松栢耐歳寒葵藿傾太陽此身可虀粉此志勿攺常汝幼頗醇謹亦嘗聞義方稍暇仍讀書愼勿弄杯觴行看太平日斯文復輝光

嚴將軍戰馬歌【並序】

至正乙未春常多盜省府調兵捕之浙東宣慰司元帥嚴公來總軍事未幾無錫平移軍武進一日搗來富荘賊巢軍中失二馬明日賊乘之抗官兵烈塘上二馬聞金鼓來奔賊控勒不能止遂墮地馬立踶殺之官兵大捷故今烈塘之民咸神其事俾予作歌以美之

往聞齊軍夜路迷老馬前導人追隨又聞的盧躍檀溪漢業復立西南隅古來良驥稱有徳未有驍騰能殺賊將軍兩馬駄賊來雲霧四起生風雷紅綃帕首爾何物霜蹄一路成飛灰軍前認主鳴且舞驚倒熊羆與貙虎羣凶膽落不敢追官軍凱還搥大鼔馬兮馬兮誠有功須知感物由老戎將軍接迹武恵功煌煌史冊書勲庸爾馬名亦埀無窮

別姻家尹居士【並序】

尹氏世居金壇尹幹橋其孫可傳者予女妻之故避亂挈家依焉未幾寇兵自溧陽至予遂寄畱家具及古今書八百餘帙復回故邑矣

烽火西來滿眼紅歸帆忙掛鶴溪風蛟龍劍伏鄷城下科斗書藏魯壁中邠老自憐能世守阮生誰信又途窮一杯此夕誠何夕兒女挑燈笑語同

贈花禦史常侍文尹晉陵

冰雪襟懷鐵面威井鄕重過思依依州官局蹐迎驄馬父老歡欣識彩衣閩越地偏滄海接江淮屋逺縞霜飛舊逰還念城東客白首持竿坐釣磯

過無錫口號

至正十五年十二月初一日丞相達識帖木爾公赴江浙余因感憤而作

丞相樓船搥大鼓鐵騎前驅猛於虎紛紛鼠輩敢橫行與我官軍戰河滸落日未落縣林梢一天殺气風騷騷官軍縱火鼠入窟太湖水闊陽山髙相君賢似唐裴度豈無將軍如李愬兜鍪載雪搗賊巢一夕湖船竟飛渡我有一寸鐵願作將軍箭將軍三箭定陽山湖水依然淨如練

楊鐵崖先生旣爲應芳敍思賢錄又以應芳上書丞相府不報作長詩贈行是用感激賦此畱別兼謝

錢塘江上久爲客光範門前三上書喜得問奇揚子宅何慚題柱馬卿車風塵鴻洞人皆恐冰雪崢嶸歳又除覓得驪珠三百顆橫山歸臥舊田廬

代簡蘇景瞻先生

西門渡頭春水生故人不來舟自橫聞道移家近湖住手栽桑柘緑陰成

二

布榖聲中春雨晴溪頭倚杖看春耕干戈滿地人相食宜爾龎公不入城

龜巢稿卷二

●欽定四庫全書

龜巢稿卷三

﹝元﹞謝應芳撰

○詩

養竹成大林養竹

成大林頻年竹生孫美竹非不多惡竹亦已繁羣奴爲洗之往哉聆我言美者愼勿傷去惡必去根勿虞爾斧缺勿憚爾力煩宿莽蕩無餘淸風仍滿園

樹頭鴉■﹝臼鳥﹞鳴

樹頭鴉■﹝臼鳥﹞鳴農人起耘苗問之何爾忙良田莠驕驕去年耕較遲艸蔓人力寡稂莠非不除卒以害吾稼吾聞農人語猛省天下事養虎常害人玩寇亦如此

移家金壇尹幹橋奉寄兪用中先生

辟地金壇縣懷人鐵甕城戰塵今滿眼憂國更忘情北固山無恙中■﹝氵霝﹞水最淸卜居何處好爲我主鷗盟

大父卒宋末塟烈塘之東墓松皆合抱數百株一旦爲鄕豪伐去郡縣弗能禁愬之分省亦莫敢誰何應芳痛憤於家形於夣寐

當年掃松寒食朝紙錢掛之松樹腰今年無樹堪掛紙冡頭揷竹風蕭蕭孤兒抱怨吞聲哭躑躅歸來臥茅屋夜深忽夢蒼髯翁手足褁創頭髮禿告言淮襄荊楚間羣凶殺人連數年名門世冑皆赤族楩楠豫章何足憐吾方欲問天下事雞鳴夢破心如醉髯翁恐是十八公天邪人邪誰降凶

五噫歌

大明胡爲而翳兮噫大凶胡爲而裂兮噫觸邪之豸角何折兮噫祥麟在郊足亦刖兮噫太平遺黎豈至是而底滅兮噫

憶兄【八月中結友】

平生愛緇侶逃難亦與俱骨肉不相顧安危意何如銅馬從南來殺人血成渠一炬灰萬室九原槌含珠懷哉眷令原何時蓬蓽廬橫山絕髙處獨立眇愁予

三五七言

角蛇啼翼虎飛百年鳯雛壞五色鵷雛饑盲風怪雨已連月靑天白日寜無時

歲暮獨歸

浩浩北風吹戰塵還鄕無復見鄕人四郊荒艸斜陽外一樹寒梅野水濵偶有新詩題甲子忽驚初度過庚寅僧廬夜宿明朝別黙念莪蒿淚滿巾

西膠山雪晴【寫呈無錫州尹遂蒙罷吳家渡築城之役】

一夜雪深三尺彊石人墮指冰蠶僵猶喜金烏兩翅凍不折天明飛出海上之扶桑老夫晨起膠山下風景看來渾是畵連山萬頃玉爲田隔水數家銀作舎田中築城團義兵日髙未飯饑腸鳴黃泥凍地硬如鐵白柄短鉏鏗有聲不辭受饑寒但恐虧工程將軍踏雪來點名萬夫鵠立顫且驚馬前壯士五色棒棒頭性命鴻毛輕予生悔不習兵法雪夜擒吳書奏捷客櫩抱膝漫悲歌柰爾義兵寒苦何丁

亥歲旦徐達卿席上作

主人飲客椒花酒笑語春風口角生久雨忽晴人共喜又聞周鄭欲尋

盟元夕寓田舎有感

憶得去年王正月錢塘風雪正頻繁馬周獨酌新丰市韓愈三書光範門喪亂不沾新雨露饑寒今憶舊田園堠山西畔孤村裏借屋篝燈過上元

贈錢夢弼

連云第宅堠山西喬木森森與屋齊萬國熊羆方血戰一林鸞鳯自幽棲東風池館春如晝長日笙歌醉似泥吐酒錦茵容野客新年十日九招攜

丹陽陳天倪及其弟剛中奔牛陳心逺等諸羽士避兵洞庭山寄此代簡

洞庭林屋聚羣仙問訊曽逢賣橘舡湖上白魚多滿尺山中朱果不論錢仙家犬吠云連屋澤國龍吟月滿天辟榖有方煩寄我吾將多與世人傳

陳大翁過堠山客舎情話連日追悼母氏使應芳情見乎詞【翁名師可字伯大宋常州通判之子】

外家親戚惟翁在相見猶能話阿■﹝彌上女下﹞三夜客窓同寂寞兩年兵火共流離可憐今雨窮途客誰識前朝郡倅兒前世靑氈零落盡行囊畱得數篇詩

寒食日聞鄕信口占

鄰舎驚呼避蝮蛇老妻嗔怒唾烏鴉誰知昨夜三更雨又送春風一度花寒食淸明人上冢夕陽芳艸客思家愁來復遶靑山去何處壚頭酒可賖

訪孟伯堅周履道不遇

班馬文章駕並馳雲龍追逐去何之門前流水垂楊栁屋上靑山噭子規三月又逢修禊日一觴還憶太平時可憐潦倒無家客滿目風塵兩鬢絲

刺促行次履道韻

刺促何刺促江上秋風破茅屋誰憐杜少陵長歌之哀甚於哭故山可望不可歸髑髏臺髙春艸緑浮雲滓日竟誰洗烈火連天勢難撲三農不復把犁鉏風雨荷戈城上宿於乎人生有子作徵夫不如返哺林間烏

題春林雨意圖

前山後山雲气濃欲雨不雨天無風記得去年初夏裏此時船過滆湖東

懷周履道

平生多朋遊窮途見交態每歌杕杜詩重念伐木廢孰謂新相知情如舊親愛手書辱殷勤授粲慰行邁我老無能爲執徳心未艾秋風自揺落松柏歲寒在

狗寨謡

往聞淮西軍食人狗亦有寨屯如軍是時江南幸無事尙謂傳者言非眞安知吾鄕今亦爾地方百里皆荊榛三村兩村犬成羣見人如見東郭■﹝鵕﹐兔代鳥﹞跳踉大噉猛於虎陂陀髙踞聲狺狺路傍靑艸堆白骨天外飛鳶銜斷筋徵夫早去膽欲落寃鬼夜哭情難伸可憐性命塟饞腹往往多是近鄕民向來喪家狗絕食遺骸或與狐貍分乘時爲暴至若此此事千古同悲辛寢皮食肉不可得張牙弄爪何由馴虞廷九官分厥職益必掌火山澤焚犬乎犬乎胡不革爾心全爾身主爾主鄰爾鄰揺尾乞食仍相親毋使犬砦之名天下聞

壽玉山主人

黃梅雨歇南風淸緑槐如雲陰滿庭胡髯雪白雙眼明長日細字箋龍經有時忽著道士服騎鶴三天奏符籙天上神仙知姓名人間富貴差馳逐翁年已髦何矍鑠姮娥應授長生藥我來避地方卜鄰翁與談天甚爲樂酒邊卻笑磻溪翁吾年與同心不同鷹揚未若漁釣好周家自有羣羆熊平生毛頴與親炙老去曲生尢莫逆白鷗之盟君忽渝門外紅塵一千尺

八月十六日顚沛中見顧玉山蒙置酒嘉樹軒相與劇談痛飲歡如平生且有來夕艸堂之約旣醉而別賦此以贈

來往東吳三十年吳人多示好詩篇片言堂下知鬷蔑一笑尊前壽魯連嘉樹連云秋不老桂花如雪月仍圓烽煙只隔重湖水且爲交歡理素弦

畱別顧玉山將往杭州卜居

垂白遭多難倉黃走四方吳人今入貢越冦復侵彊百戰山河破三邊艸木荒軍容皆赫赫徒禦亦揚揚舉士思投筆農夫習臂槍誰令紀綱壊未攺瑟琴張卓爾文章伯平生錦繡腸琴書曽不廢軒冕迥相忘愛客坐常滿耽詩夜亦忙登龍嗟潦倒鳯鳥與翺翔說項口不輟畱髠興甚長百篇詩自和屢舞酒淋浪老驥羞跧伏饑鷹欲逺揚憂天如杞國辟地卜錢塘丞相聞新詔除官率舊章覆蕉曽有夢腐艸或生光蕭颯雙蓬鬢漂揺一葦杭第慚金自躍何以玉能藏海底珊瑚赤松根琥珀香明朝重回首嘉樹郁蒼蒼

贈道傳上人

偶識廬山逺山莊借屋居撥云分臈酒踏雪送寒蔬門俯溪光迥窓含野色虛相過兩不厭燈火案頭書

送蔡伯升避兵澱山依故人

典衣沽酒磧沙頭送客攜家訪舊遊虎窟攜來桃竹杖鷗波蕩去木蘭舟黃楊偶厄今年閏老菊重逢九日秋覓得桃源堪避世結鄰當與老莵裘

陳湖夜泊

平湖秋水淸如鏡照見潘郎兩鬢斑帶箭飛來何處雁一聲哀怨入雲間

訪澱山因自明習無學二禪老

西風滿帆天所假扁舟過湖快如馬欲尋漁父問桃源因訪髙僧過蘭若南能北秀兩魁奇翠竹黃花總瀟灑相逢握手問流落試爲從頭略傾寫生居揚子大江濵老我毘陵力田者羣凶西來火三月四境更無茅一把鄕鄰死戰血漂杵妻子生擒肉爲酢隨波幸若魚漏网失窟驚如■﹝鵕﹐兔代鳥﹞在野山中碧松堪療饑池上白蓮宜結社笑語同打有髮僧數見不辭禪杖行

懷玉山隱君並簡其子國衡

錦翮鵷雛海上回無端鷗鷺失驚猜靑山靜對機心息好客相過笑口開魚躍冰池堪入饌蛆浮臈甕足持杯官軍赴敵忙如蟻柰爾重門掩緑苔

懷袁子英

疇昔尋君竹浦西芭蕉葉上姓名題別來歲晚相畱戀行到窮途孰指迷兩鬢風霜秋颯颯一蓬煙雨晝淒淒遙憐冠蓋髙陽里長伴山翁醉似泥

懷諸葛用中

每憶君家書畵船夢魂飛繞太湖邊干戈滿地無休日萍梗他鄕又一年西北天髙煙霧隔東南海闊水雲連何當覓得蓬萊路相與從遊采藥仙

至正丁酉冬玉山燕客芝云堂適有時貴自海上來以黃柑遺之玉山乃分餉坐客且曰吳中以連年擾攘無之今有之諸君子不容無詩故有是作

靑巾西來食人肉逃難西山采黃獨上書不伏光範門忍饑寧負將軍腹玉山燕客客滿堂香柑新帶永嘉霜分金四座照人面潄玉三咽淸詩腸山中椰瓢如大斗吳姬擘來薦春酒酒酣遙指洞庭山爲問木奴曾貢否頻年兩浙阻兵戈黃柑緑橘不相過此時共享此佳果胡不取醉花前歌漢庭傳柑還賜宴應念江南久徵戰聖恩有詔息蠲租可柰數州人已無

贈鐂元臣何士安二省郎

冬十二月一雨滂婁江水髙三尺彊翩翩使者傳令急肅肅官軍赴敵忙日出山頭雲气白春回海上栁枝黃捷書明月報樞府連璧少年增寵光

錢夢弼移舟過姜裏後三日余往見之適夢弼臥疾董子捨中正月賦此爲別

堠山之別苦倉猝甫裏相逢說亂離喜見新年王正月重瞻舊日漢官儀酒杯不惜金魚換藥杵何勞玉兔持借問董家雞共犬有無祥瑞似前時

漫興

甫裏水東流垂蘿繋客舟客心淸似水吟鬢白於鷗詞賦知無用干戈苦未休蓬窓三日雨農事憶西疇

二

五十不富貴蹉跎又六年新愁添鶴髮故國暗狼煙白帽看云坐靑燈聴雨眠癡兒書懶讀翻笑腹便便

三

吳地方千里齊民總荷戈人生無可柰天運竟如何米市黃金賤沙場白骨多故山時一望老眼淚懸河

四

伐木燒官炭中林霹靂飛窮猿無可擇飛鵲更何依野雨生稊稗山風長蕨薇兒曺能采擇猶足慰年饑

五

吳女何多巧吳趨作楚聲市廛方易肆朱粉復傾城壓酒桃花塢彈箏細栁營將軍正年少相顧若爲情

六

闔閭城下栁誰種緑陰成樹繋浮江馬枝遷出谷鶯我朝方用武僧寺總屯兵猶喜湖田熟街頭米價平

七

田舎方東作州家要義兵瀕湖團水寨劚石甃山城栁暗村煙暖芹香潤雨晴荷鉏歸未得布榖爲誰鳴

八

盡道從軍好封侯甚不難羽書頻報捷相府卽除官北闕煙塵逺東風雨雪寒腐儒人共笑白首鹿皮冠

九

赫赫千夫長揺揺四櫓船船輕如躍馬冦退欲歸田蓑笠松江上犁鉏榖雨前只愁邊報急生計又茫然

十

太湖三百里流血水雲腥戰鼓有時歇漁歌無處聽飄零孤鴈白慘淡逺山靑題橘音書斷令人憶洞庭

十一

近聞哀痛詔使者又江東兵革何時息軍書四海同落梅春雨後芳艸夕陽中俯仰長流涕窮途一老翁

顧國衡萬戶席上與乃翁及元璞長老等數客把酒賦詩各成七言四韻

客來寒食淸明日每日春風醉玉仙彩筆醉題鸚鵡賦寶香頻爇鷓鴣斑簾前修竹翠欲滴地上小桃紅更殷按得錦箏新制曲隔花黃鳥共間闗

宿壽上人山房再和金西白長老韻

春來淮楚兵方息今夜村莊犬亦寧分得梅邊半窓月借看松下兩函經屋山風揚茶煙白江浦云連樹葉靑來往風流似支許獨慚吟鬢已星星

訪積善寺貴上人適與旌徳寺學無爲明月庭燕集四人年皆五十有六酒邊聨句共成一律旣而又各和一律

四人二百廿四歲【逋翁】一日酒傾三百杯【月庭】醉裏不知浮世狹【無爲】吟邊但覺好懷開【應芳】春云冉冉連江樹【逋翁】晴雪紛紛落野梅【月庭】邂逅相逢離亂日【無爲】布帆無恙亦佳哉【應芳】

和

四人二百廿四歲野老浮家僧渡杯喜共江湖春水靜適逢西北暮雲開神仙換骨元無藥宰相調羮自有梅旨酒正須終日醉醉鄕佳處亦悠哉

送梅州判之昆山

百戰歸來佐一州貂蟬從此出兜鍪山城近海金湯固市舶通番食貨稠下馬正逢梅子雨勸農須趁麥花秋薦賢不負尙書意治最功成秩更優

端午日瑞光寺西白長老方丈作

藕花池上端陽日菖歜香浮藥玉船可喜山僧能好客常容野老醉逃禪連宵雨漲三江水當午雲開一鏡天醉倚浮屠望鄕國橫山依舊暗烽煙

對雨書懷

書生得句百憂忘更喜新知共一方醫士爲焚賖藥券【指顧彥文】鄰僧借與讀書牀【指壽道傳】十年鄕國煙塵暗五月江村風雨涼不用弱流三萬里地無豺虎卽仙鄕

次韻贈管伯齡

風連四海塵身世等一漚斯文幸未喪同類猶相求蜉蝣果何物敢作撼樹謀諸公新亭淚可笑學楚囚我無西園金孰問東家邱嗟爾一片玉產此昆山州天門九重深獻納亦末由江村茅屋雨湖田稻花秋門外車有轍窓前水長流時無華子魚幼安誰與儔濯足弄雲水商歌興悠悠胸蟠五色綫唾視���鍼芥適相遇珠璧驚暗投酒杯接殷懃詩盟結綢繆千金享敝帚猶曰不易酬新知如故交一笑忘百憂停杯問蒼天干戈幾時休金風𨿽乍起火雲未全收溪橋栁陰淸繋我三日舟操執不忍別相期重來遊

甫裏先生

有田二頃可無官況復時危行路難丹鳯徒勞銜詔下白鳬自放出闌看春從顧渚隨茶竈月向淞江伴釣竿舊宅不知何處是浮屠樓閣倚髙寒

次韻袁子英過吳江兼簡琦龍門

孤城當澤國潮撼勢如浮拄杖尋僧寺長橋繋客舟江寒楓葉落湖暝蝮蛇遊寄語龍門客詩盟莫負鷗

江上女和子英韻

妾生吳江上阿爺最鐘情十五嫁夫婿紅顏如舜英別來各天涯所共惟月明妾守江上宅夫戍邊頭城江上畏行路邊頭防斫營一朝義當盡性命鴻毛輕死願化葵藿兩兩心同傾

送顧玉山遊東南諸山

我愛向子平婚嫁畢兒女平生掌中珠棄置若敝屣百事不掛眼五嶽縱遐武朝與麋鹿遊莫與泉石伍泉石初無情所喜絕塵土松風出林磵笙瑟音調古但聞幽鳥鳴猶勝俗人語咄彼貪墨徒臍燈照金塢遺臭千萬年其禍皆自賈吾知子平心夙昔慕巢許矧玆風雨秋摧蘭折衡杜往哉山水窟幽期赴緇侶解纓濯滄浪苕花八風舞老我病江沱臨風爲延佇

和顧仲瑛金粟冢燕集詩

我昔過北邙立馬山之隈爲問隴頭樹皆云後人栽生前尊酒誰不有無人到此自對靑山開屋堆黃金五侯貴難免白骨生蒼苔最憐吉士或枉折有如爨下焦桐材玉山先生達觀者胸次不著閒悲哀淸秋攜客墳上飲曲車載酒山童推大笑胥魂乘白馬深慚鯀魄化黃能墓銘自制身自挽視身不啻輕如埃鸞翔鳯翥玉箸篆虎踞龍蟠金粟堆鶴羣三繞喜樹舞龜趺並載丰碑來長吟復短吟此興何髙哉秋風無情摧萬物芙蓉亦老胭脂腮笑言他年翁仲共寂寞何如此時賓客相追陪功名絕愁根富貴脫禍胎百年能幾日一日能幾杯從玆秉燭長夜飲猶恐四蛇二鼠忙相催主人爛醉客亦醉絕倒不顧傍人唉北望中州數千里人家盡作兵前灰髑髏委江郊多是賢與才忍饑自作首陽鬼獨醒誰念湘江累神仙初無不死藥方士浪說尋蓬萊君不見無邊之海白渺渺無名之山靑巍巍長鯨噓吸成風雷徐氏一去何曽回

玉山以予欲徙居淞江之東設席書畵舫邀袁子英陸元庠恢上人用江東日暮云分韻賦詩以餞予得江字用以畱別

浮家野老雙目厖捩柁欲渡吳淞江東將入海釣濤瀧玉山山中別老龎西池之屋如舽艭左圖右書堆滿窓燈花揺揺落銀釭葡萄灎灎傾玉缸四檐白雨飛流淙若裂媧石銀河洚主人長歌客接腔翕然鐘鼔相撃撞酒酣捉筆如長杠千軍可掃鼎可扛諸公大才齊楚邦騷壇老將霖麾幢客來投戈乞受降乃辱贈以白璧雙明朝短纜撃舊樁馮夷前驅鼓逄逄海濵懷人倚石矼書筒時寄黃耳厖

來龜軒詩【爲顧玉山作】

維歲之初兵閧邑裏我鐍其扃以辟以徙今我來思室有爾龜我墉弗穿爾從何來委蛇委蛇爰曳其尾來龜之祥雲何不喜我戶伊威我牖蠨蛸嗟我婦子亦孔之勞爾其泥塗我室我家豈不爾思以名其廬瞻彼池水有蒲有蓮爾居爾遊以永其年

袁子英偕宗別傳過天慧莊因獲晤言夜話之餘口占以贈

短髮蕭蕭雪滿簪老禪方丈掛瑤琴月明毎憶許元度歲晚同來支道林四海干戈猶在眼百年軒冕總無心梅花玉立西窓下相伴哦詩到夜深

子英之玉山顧隱君令於同裏法喜寺樓居日鈔佛書至午而止餘暇則吟詠不輟𨿽親舊來訪亦不往答焉余因子英復去作此代簡

客來喜得平安信蕭寺樓居日揜扃湖近浪揺窓影白地偏苔沒履痕靑羣賢方結蓮花社小楷猶鈔貝葉經歲晚扁舟歸甫裏好尋漁父過寒汀

送照元明住白馬寺

老梅飛去迹猶靈七十二峯湖上靑已喜黃龍新說法無勞白馬逺駄經六時花雨狻猊座五色雲開翡翠屏挹取寒泉同煮茗予將歲晚過禪扃

冬至日陪髙太守坐愚隱山房讀易有感

一殻混沌破二气從此分消長固有時爕理亦在人云何數年內濁亂暗楚氛維時當嚴冬夾衣暖如春中林竹抽萌花間雪紛紛陰極陽復生踐長喜玆辰蒲團踞禪榻蕓窓對鑪薫筌蹄謝支許羮墻見羲文嗒然我忘吾萬事何足云

人日懷管伯齡及杜泉玉昆仲一山上人

吳淞江頭春水生美人不來舟自橫一年又過牛羊日四海豈忘鷗鷺盟管寧白帽傲軒冕杜陵名家多弟兄結社香山僧更好野老何緣與姓名

劉景儀寓昆山永懷寺除日作詩三十韻見貽時余客薦嚴因次韻答之兼呈兩山主人

遭亂心如箭偸生鬢已華一年看又過幾度發長嗟淮海浮羣鳥荊蠻斗兩蛇妖氛渾不散殺气轉相加倦客誰相過髙僧意孔嘉燒香談般若倚樹聽楞伽風月三生石文章五色霞階前時剗艸坐上或拈花我下南能榻君居北秀家麄豪笑俗子歌舞擁髙娃重費纒頭錦頻敲拍板牙何如依有道樂此寂無嘩法喜常親炙塵心亦變花濟河求巨筏出宅問三車兵火西來盛神京北望賖憂天同杞國賦雪擬劉義西寺齋鐘應孤城戍鼓撾朋遊欣宻邇世務柰紛拏衮衮華軒鶴喧喧晚樹鴉餘生知有幾學步恐成差故國歸心切烽煙望眼遮衣冠無噍類戈戟亂如麻不識蓬萊路那逢博望槎憤秦思蹈海悲楚欲還沙竊比君臣蟻誰憐喜怒蛙桃符驚節換萍迹寄天涯君憶蘇堤栁予懷陽羨茶吟篇聊倡和醉筆半欹斜此意方相得前言匪敢誇尙期金百煉永保玉無瑕

聞顧玉山芝云堂火而所藏之書俱焚恐其不能爲懷寄詩釋之

誰將藜焰燭羣書腹笥便便自有餘得失未須論塞馬平安聊復問池魚艸堂畱客仍投轄香徑尋詩可曳裾別院海棠春滿眼重來燕子喜何如

和玉山初夏言懷

聞君久約東林老林下棲遲避俗塵蓮社不妨陶令醉韭葅誰信庾郎貧蘇湖渺渺田皆水淮海茫茫艸沒人春去百花先自落五更風雨況相因

二

四海風塵渾未息一時天道豈無知待看雨散雲收日依舊靑山緑水時死欲便埋童荷挿生能自挽手裁詩道今風致淸如許行路相傳口似碑

再用韻寄悅堂長老

松雪孤標孰與倫煙霞一室靜無塵淸談每日能畱我自說平生不患貧城郭含輝山韞玉階除聽法石如人曇花不逐春紅老信與東風別有因

二

老虎兒孫到鳯池聲名曽徹九重知鶴書天上頒恩日猊坐山中說法時寸艸不忘慈母報白華無媿故人詩春秋直筆黃夫子曽爲東鄰著二碑

踏車歌

吳田水深三尺許總是去年秋暮雨勸農使者催春耕田甲頻撾水車鼓江村破屋能幾家家家婦姑俱踏車蓬飛兩鬢赤雙腳亦有女兒雙髻丫松江太湖愁滿眼白汗沾衣足生趼車輪轆轆羊角轉水波翻翻龍舌捲春來十日九不晴怕聞鵓鳩呼雨聲滂沱才禆片時久辛苦又加三日程當家豈無夫與子打魚日糴去城市城中禁米難出闗田上忍饑還戽水四郊未種圍田榖三邊已運官倉粟安得木牛爲木龍運水疾於牛足陸西林日落田婦歸隤岸白煙魚虎飛詩翁獨立長太息何處靑山有蕨薇

和陶菊莊郊行

昆山春暖玉生煙滬瀆潮平水接天行到滄洲人寂寂坐看靑荇葉田田

二

十年四海暗烽煙五栁先生醉樂天芳艸夕陽江上路獨憐春水滿閒田

梅子玉判官勸農過客舎口占以贈

婁江之南一萬家葑田水深忙踏車喜有春禽鳴布榖幸無夜雨漲桃花州倅勸農頻出郭野航牽纜小如瓜白鷗也似知人意引領相將立釣槎

觀浴佛有感

銀盤水浴紫金身白髮禪和拜跪頻周孔豈無初度日諸生誰爲薦溪蘋

和顧玉山重構釣月軒

虎戰龍爭無了日他年誰是復誰非諸公圖像淩煙閣此老逃名釣月磯新雨一池荷葉長南風四月楝花飛我來喜聽滄浪曲欲挽遊絲繋落暉

夏夜作

五年兄弟各西東兄在今年七十翁戎馬此時猶塞路羇鴻何處或傷弓對牀夜聽空階雨擁被秋吟破屋風夢裏不知身是客覺來愁絕淚沾胸

陪梅州判智長老石教授陳惟兄壽上人等遊姜公墩小酌梅以杜子美興來今日盡君歡分韻余得日字

白雨洗炎歊秋風灑瑟瑟梅仙約幽尋邀我杖藜出同遊得名緇飄然興俱逸移舟泊釣渚看竹過僧室行行陟髙邱苔溪樹陰宻昆山含玉潤巋然如卓筆羣峯太湖上雄勢爭崒嵂江中早潮回風急去帆疾梅仙最多喜播種農事畢靑苗匝吳田芳艸眠繭栗斯民久塗炭天意諒深卹兵余喜丰年一飽百憂失歡然各有慶雙榼酒盡喫安知艱虞世得此閒暇日幽情寫絲桐餘懷聊短

述次韻贈虛中講主

三友髙論久寂寞一鼔雷音號令嚴正法眼明嵒下電玄機味若水中鹽池蓮玉立天開鏡庭竹金聲風捲簾大地正須沾化雨蹄涔寧許老龍潛

六月卄二日愚隱和上以詩畱別往磧沙寺以寓缾鍚其詩末句云一聲短笛滄江暮收拾絲綸下釣臺予次韻二首送之旣而懷磧沙諸公復就韻代簡

一曲滄浪歌未了滿船明月賦歸來俗塵自暗人間世不著纎毫惹鏡臺

二

白髮道人無處著磧沙湖上去還來湖深六月天風冷花雨吹香般若臺

右二首送愚叟長老

又

志公刀尺傳家久船子絲綸罷釣來一鏡湖光照樓閣共看明月坐髙臺

二

瀕湖金剎淸涼境冠蓋時時聴法來刮目試看天下士幾人胸次有樓臺

右二首寄剛中長老

又

長歌白雪無人和近喜碧雲禪老來龍女獻珠煙水國馮夷撃鼓雨花臺

二

一牛鳴地長相憶賴有尺書時往來白馬山中人獨逺孤云落日在琴臺

右二首寄閒野舟兼懷照元明

又

連日顚風吹海立幾時飛錫過湖來絕憐湖上林泉好六月淸風似五臺

右寄益以道

又

劫火煙銷江總宅斷蓬風轉海濵來干戈未息衣冠老誰築黃金聘士臺

右寄江叔亷

寄趙君綽

舊家公子老儒冠詩卷梅花共歲寒湖上月明攜客飲樓前山色枕書看十年四海風塵暗久旱三吳水澤幹滿目天云秋後熱敢題尺牘問平安

送扇贈趙執忠

送子扇一搧呼兒書八分相望湖上宅只隔隴頭雲南國多秋熱西風有楚氛庭幃淸枕席持此奉殷勤

寄天章上人兼簡陶菊莊

東林花雨滿衣巾文采風流有若人畱客看山常滿座開軒臨水迥無塵娟娟烏鵲橋邊月灔灔葡萄甕裏春朝夕往來陶博士應拈醉筆賦詩頻

簡西白長老

髙情每向詩中見怪事今於病裏聞船去逆風牽纜怯葦花飛雪暗江濆雁來南國邊聲逺鴉集西林野色曛笑拂袈裟歸欈李秋風塵土自紛紛

贈費克明知州

昆山之石白如玉婁江之水涅不緇試持山水比州牧厥徳淸白同於斯吳儂賴公父母慈遭時艱危蒙撫綏盡令賣刀買牛犢不失與國充耘耔訟庭無人辧雀角圜扉空鎖生蛛絲獨憐沃土重財賦瘡痍不忍加鞭笞早騎羸馬戴星出晚踏明月歸來遲紛紛公務日不暇烱烱此心天弗欺毎延多士談禮樂頓覺喜色浮須眉菁莪方育泮林雨薺麥當茂冰霜時未擬文翁能化蜀已過魯山無紫芝蜚名籍籍動藩府將徹九重天子知

夏五聞吳門湯君說以書見寄旣而茫然九月末因馬吉卿來甫裏詢知君說仍居閒詩以代簡

不見故人逾六載曽聞書札寄多時浮沈江上知何許淪落天涯有所思老驥未應甘伏櫪驚烏可是別無枝欲過竹所尋袁粲每望山陰憶戴逵策策秋風桐葉盡淒淒寒雨菊花遲幽懷每日如中酒世事頻年似奕棋一笑相逢期未得邊塵滿眼鬢如絲

送愚隠長老主萬壽寺

戎馬廢六籍三乘亦多魔中流矻砥柱猶能障頺波吾師云臥久王公禮爲羅說法繼禪月珠林雨曼陀宏開甘露門諸根並漸摩一鼔气復作天龍衛煙蘿秋空雲霧開佛日光輝多

題林泉雅趣圖贈杜玉泉

泉翁愛山如愛客到處好山皆莫逆腳根不涴京洛塵面紋長帶煙霧色奚童抱琴翁曳履長日山中看流水萬松淸籟響如弦滿地白雪吹不起桂風蘿月秋復春野花幽鳥情相親巢由相去數千載黃綺以來能幾人山顚水涯風物美都在我翁詩卷裏莊周夢蜨蜨夢周覽是圖者同天遊

寄屈時中諸友

白蠡塘南煙水村伊人避世若桃源家家雞黍畱賓客夜夜熊丸教子孫慈竹叢深冬筍出野梅根暖早花繁扁舟一夕乘淸興我亦來敲月下門

逢鄕僧昱東明

他鄕逢著故鄕人敍舊情如骨肉親猶喜吾兄存兩子俱從釋氏究三身煩君爲寄平安信道我今居寂寞濵何日浮杯來甫裏寒窓燈火話酸辛

梅子玉董版築於杭城別去日久區區思懷作此以寄

錢塘江上石頭城畚揷如雲杵雨聲兩袖西風騎馬立五更殘月聴雞鳴銀屏犒酒平章喜金鼔還州父老迎力盡東南非一日政須遺愛撫孤煢

奉寄楊鐵崕先生

光範門前三上書先生曽爲發長吁畵橋楊栁藏書屋鐵笛梅花落酒壺偶遇故人論北海相思一夜夢西湖由來海內誇長句肯寄浮家野老無

寄題悅堂長老城南小隱絕句

爲愛城南水竹幽髙人結屋近滄洲東園十畆蹲鴟熟足擬人間萬戶侯

二

門前流水與江通屋上靑山與畵同文武衣冠來聴法紺園長繋玉花驄

三

象龍入室動成行燕雀隨人亦賀忙白髮老禪揮玉麈袈裟猶帶禦鑪香

四

屋頭新植靑松樹池上重栽白藕花元亮孤舟靈運屐不妨來與共煙霞

五

客來多是一宿覺我亦幸有三生緣扁舟過門淸夜裏烏幾燒香繡佛前

題淵明采菊圖

一官棄如屣三徑今來歸言采東籬菊如彼西山薇秫田未熟禾無酒白衣攜來恰重九今年不識是何年且爲黃花開笑口非無小窓膝可容花前一笑樽已空衰顏得酒借春色霜染樹頭秋葉紅先生之貧人共惜先生之心人莫識大廈難將一木支逃入醉鄕聊自適

玉山邀至同裏法喜寺飲別是夕酒醒夢回宿雨初霽月明可喜卽景賦詩兼寫送別之意

風吹雨腳斷月到天心明孤鶴有淸夢荒雞非惡聲南浦明朝別西湖幾日程杵歌人正苦莫上石頭城

寄愚隠長老

別後逢人問北山吳門第一古禪闗江湖瓶錫多依倚文武衣冠數往還鐵騎解鞍祇樹下金魚換酒雨華間最憐丈室雙童子捧茗燒香不暫閒

寄虎邱居中長老

初春船過百花洲不謁閭邱謁虎邱古徑入門蒼蘚合新城繞寺翠嵐浮游方每學僧行腳聴法當隨石點頭更覓西庵修竹裏寒泉一勺薦前修

和玉山排悶

寒窓誦君詩字字黃絹婦嗟君遘迍邅蛇虎嚇前後毅然能忍性不矯亦不揉黃金本何物一任化烏有胸中耿耿在依舊衝牛斗大兒萬戶侯金印已懸肘小兒未彊仕詩禮方授受兩娥遽奔川星橋吠天狗更憐鳯臺女先亦辭父母君能悟空幻視世等塵垢哦詩作遊戲一日凡幾首開尊飲詞客錦叚從醉嘔愛賢眼常淸垂老髮仍黝逆境𨿽滿前百戰喜不負憧憧彼貧夫富貴爭進取力彊誇拔山勢熱可炙手美新皆揚雄托孤誰杵臼龍爲堅白論衍事雌黃口何如玉山人不失素所守愚也比方臯識馬忘牝牡傾蓋卽相知論文仍耐久歲寒松柏靑先零媿蒲栁向來九折阪此日一杯酒豪吟鬼神泣醉筆蛟蛇走萬事付無言泰山同培塿

焦任道欲過壽上人山莊並與僕相見前期以詩見貽傳和之邀僕同賦

舊說君家有墨莊新詩今見墨云香閒來林下尋緇侶當爲墻頭喚索郎邊境日來西冦近滄江歳宴北風涼先生素識融公懶莫怪而今不下牀

再和韻寄趙彥深

平原公子午橋莊艸木當年雨露香桂樹不嫌招隠士桃花應喜識漁郎錦茵醉酒冬宵暖水檻垂綸夏月涼我亦欲招橫玉去爲君三弄據胡牀

次韻寄杜玉泉昆仲

授書不逢黃石公采藥不遇龎眉翁杜陵名家好賓客客裾來曳梅花風徳哉若人气沖融渙然釋我心怔忡張燈爲展風月宴坐客總開冰雪容火蛾熒煌吐星斗金鰲贔屓移方蓬髙年垂及絳縣老合歡要策靑州功唾壺擊折玉如意臂鞲珠脫攜歌童觥船浪翻翠袖濕笑絕如舉驪山烽紫雲一曲歌未了陽烏飛出扶桑東明朝仲氏復迎客百花潭邊收釣筒長魚斫鱠白於雪葡萄新釀靑如空髙堂坐擁肉屏暖寒士無復鳴秋蛩溪山相映色俱喜塤箎疊奏情無窮老夫生長近吳下所恨白首方遊從頻年坐我塗炭苦此日置身仙子宮已令沈湎恣爲樂尙論古人容折衷賦歸旣無田種術獨醒敢誇衣集蓉銜杯樂聖非易得良辰美景眞難逢論交不以車笠異忘形且喜襟期同咄彼貪夫逐名利何異糞壤蜣螂虫蠻爭觸戰更堪笑要於蝸角稱蠶叢邊隅風塵莽浩浩天門煙霧深重重世云酒爲知己飲可不罄爾琉璃鍾扁舟往還渡吳淞泗橋且喜春潮通興來徑去造竹所碧灣樹下維孤篷祗慚詩債償未了毛頴爲我長怱怱此詩聊寄前日事此韻乃和前年冬分柑與君細說項眉案坐對如梁鴻

碧雲山房分韻得檐字

古寺雲林靜春宵風雨兼阿師如惠逺有酒醑陶潛海味分苔脯園蔬摘韭尖金蕉傳四座銀竹瀉層檐談辧情相洽醺酣意轉忺燭長紅未盡缾罄緑頻添小令皆毛舉新題各口占襟懷𨿽曠達詩律自淸嚴浪雪翻茶鼎香煙繞竹簾偶論蝸國戰因笑楚人鉗老去甘藏拙閒來得養恬靑松知此意相對一掀髯

雨夜懷朱澤民

一天風雨夜漫漫獨爲先生發永嘆杜甫數椽茅屋破鄭虔三絕坐氈寒鶯花紫禁回頭夢煙樹靑山抱膝看最憶舊遊諸閣老別來零落漢衣冠

和鄒宏道諸公遊磧沙寺

錢塘形勝絕蘇湖風物於今入戰圖獨爾磧沙仍似舊諸公杯酒不相孤逺山云斂千峯出幽樹春來百鳥呼白髮老僧盤膝坐笑看車馬陟危途

次韻寄路以道

笑將簪紱棄如泥出郭移家住水西芳艸喜人車轍少逺山齊我屋檐低門前古樹慈烏集梁上新巢乳燕棲更喜東橋僧舎好桃花多似武陵溪

送居南山還嘉禾

欈李亭前水接天楊侯曽此洗龍泉道傍已伐將軍樹湖上今題書畵船滄海揚塵知幾度黃楊厄閏又今年因君與說干戈苦相送臨期一愴然

題李白月下泛舟圖

靑蠅觸起脫鞾時飛燕嗔人鳯亦疑杯酒佯狂江海上此心惟有月明知

七月二日過益上人問病因過路以道山人家飲酒樂甚詩以謝之

新秋去謁病維摩因與山人醉薜蘿頭戴鶡冠堪入畵手鳴漁鼔更能歌竹邊亭子淸風細壁上詩篇好客多從此往來溪路熟扁舟乘興數相過

賀梅同知遷秩

我愛朱絲弦其音淡如平爲人滌邪穢妙理通神明良工繋錦瑟選練亦已精移柱喜更長白雲風冷泠

二

我愛靑銅鏡炯如秋月圓爲人別妍媸毫髮俱了然纎塵不受污光輝共人憐政須重拂拭玉臺更髙懸

窈窕誰家女和卜思顏韻

窈窕誰家女依稀慕璚樹向來適良人門戶比房杜今年遘疾難飄零太行路風雨道傍花不失春態度珠簾十二樓燕子忍辭去合歡會有時無勞嘆遲莫

次韻寄呈謝杭州

金湯險據鳯凰山日月遙瞻虎豹闗每見題詩懷故舊也知爲政有餘閒慈幃一飯雙魚美衙鼔三撾五馬還細說平章親更喜黃金揷帶彩衣斑

中秋日玉山顧仲瑛邀翟明府份陸良貴仁秦文仲約等十人飲金粟冢上酒酣賦詩各成一首

憶昔避戎馬放棹來北山相逢適中秋展席解愁顏安知復今夕嘉燕集羣彥烽煙𨿽未息眼底喜不見華月出松杪靈飆散天香主稱死便埋荷鍤童在傍酒酬客哦詩其樂勝鐘鼔柱頭老令威爲作八風舞人生不飲酒杯盂空匶前寥寥數千載孰與劉伶賢

贈章彥復省掾

相約攬秋色淞江來小舟畱人十日雨洗耳百花洲祖逖鞭方著張良箸欲籌吾廬吾自愛霜菊晚香幽

偕愚隠長老重過玉山艸堂次文中韻

中秋醉眠金粟堆重陽又捧菊花杯欲從南國隱幾臥爲約北山禪老來松下低頭拜奇石竹邊隨意坐蒼苔林風澗月足佳趣安知世有黃金臺

簡嘉興天寧寺西白長老

五月中旬領報書客來兼得問何如天花亂雨袈裟地柢樹重栽瓦礫墟風月三生情分在煙波百里信音疎髙秋且喜吳田熟說法開堂響木魚

玉山席上分韻得對字

勞生紛如蟻出沒玆大塊達人獨超然逍遙物之外秋髙天气淸喜此良宴會蹇予憔悴容亦忝支許輩黃花有佳色靑山若賓對飲者醉如泥不飲亦慶快卓彼浮屠師入俗無罣礙笑指空中云非觸亦非背絕倒艸堂翁東壁珊瑚碎

挽華亭呂輔之【諱良佐人號橫溪居士】

屢卻安車不赴官黃金多用卹饑寒銘槐西墅雲林屋釣竹前溪雪浪灘王烈能平鄕裏訟龎公獨遺子孫安只今海內文章伯多憶賓筵禮數寛

寄郭羲仲

霜骨稜稜七尺軀昻然獨鶴睨羣雛門前問字人攜酒舶上求詩客送珠山色隔溪云縹緲梅花繞屋雪模糊別來歲晚遙相憶愁絕荒江夜月孤

顧玉山移舟月夜過客舎忽聞側室之訃卽畱別一詩而去別後和韻以訂重來之約

畵船月下過江村客舎荒涼笑語溫忽報緑珠飛墮地輕如玉斗碎鴻門蘭臺久絕行雲夢蒿裏聊傾酹月樽攜客東橋重問竹柴門當爲掃苔痕

代簡牛彥伊

客來爲報平安信知在長洲茂苑間借榻眠云僧舎靜舉杯邀月客窓寒無家且喜身長健玩世何妨髮已斑三度梅花曽寄否思君長憶馬鞍山

題王景逸所藏瘦馬圖

將軍百戰自封侯老病誰憐玉腕驑皮肉瘦來渾見骨精神減盡只垂頭長鳴落日靑山下獨立西風白艸秋猶勝駱駝三萬匹都隨壯士死炎州

寄張彥復

蘭省歸來日未斜閉門塵靜似山家教兒楷字謄書藳遺客生綃寫墨花太伯祠前人走馬姑蘇城上樹棲鴉知君觸處多懷古忍聴吳趨唱小娃

和馬吉卿韻寄開天啟長老

西望天峯百餘里髙僧何日共遊居談禪丈室揮松麈步屧長廊聴木魚萬壑秋聲饑虎嘯一池雲气老龍噓更尋香徑靈嵒下與子聊乘下澤車

贈馬吉卿

太尉初開藩府日我卿長揖與談兵快鞭自此宜先著偉器如何竟晚成舊菊數株荒老圃寒流一帶繞孤城艸廬只在齊門裏堪笑無人識孔明

山人家爲路以道作

先生自是靑雲人歸來故山鉏白雲家徒四壁藤蘿屋頭戴一幅逍遙巾松根茯苓大如斗木柄長鑱常在手剩收柿葉教兒書更摘松花釀春酒題詩滿屋酒滿船客來無日不陶然人間豺虎自鬥死雲中雞犬多成仙山人家住山林好日日晏眠無事惱笑他東望玉門闗絕域思歸嘆年老

過牛彥伊寓所對雪口占

問訊蛟龍浦來尋鷗鷺盟天風寒贔屓冰雪歲崢嶸平旦徐徐起淸樽細細傾獨憐鄕國逺西望若爲情

美昆山費知府重修學宮詩

昔侯未牧昆山州州置逺移東海頭百年鄕校風雨毀四郊戎馬煙塵秋州仍舊山侯下馬勸農耕桑重儒雅春秋籩豆駿奔走日月宮墻煥圖寫素王淸廟衮龍衣博士髙堂鸛雀飛泮池芹藻堪采摘緇林艸木生光輝時方擾攘人用武侯爲斯文扶砥柱同僚才並靑雲器參佐功成修月斧廟前銀杏雙蓋靑堂後玉峯開畵屏諸生揖讓秉周禮我侯語言宗六經官淸只飲淞江水鱸魚自肥蒓自美齊名常衮與文翁興學之功照靑史

代道傳招路徵君益上人過西林精舎

西林新種梅花樹未有詩人爲品題尊酒小窓邀上客杖藜今日過前溪家園小摘春盤菜野徑初幹臈雪泥二老風流堪入畵不妨琴與鶴同攜

贈水西長老中伯庸兼簡承天毅剛中

禾城說法兩三年貔虎如林護法筵一片白雲閒出岫五湖春水闊連天詩堪補世方畱稿琴乏知音竟絕弦萊爾峨峯堂上老喜畱賓客共杯泉

雪中懷杜玉泉玉溪兄弟曁管伯齡

對雪僧窓憶舊遊浣花溪上艸堂幽弟兄愛客情懷好賓主談時气味投揚楚兩州城近接吳淞一帶水長流興來早晚相尋去解劍漁翁覓釣舟

元日同趙君綽早赴昆山州

烏紗白髮兩遺黎同賦新年第一詩吳下喜頒堯日曆嵩呼重見漢官儀春回南國梅先得律轉東風樹未知試向馬鞍山上望楚氛猶自暗邊陲

訪王景逸不遇其婿梁國傳畱宿東齋作此簡景逸並允徳

阿林隨我曵長裾宿爾幽人水竹居云暗一天龍吐水溪喧半夜獺求魚邯鄲枕上新年夢光範門前舊日書欲與兩賢論出處還家相見意何如

吳生以趙仲穆所書蘇文忠公遊道場何山詩屬張天英緒人及予和之

溪流行盡穿林麓白塔紅亭照嵒穀道場深處看何山僧住山頭我山足兩山云似海彌漫飛路百折空中盤我昔幽尋愛僧舎亦欲卜築臨淸湍東坡先生不世出咳唾珠璣落禪席可憐前度厄兵燹一踣寶幢誰再植永嘉山水污歌鬟幸無若人來此間坡詩珍重趙侯寫使我見詩如見山我衰不夢周公旦猶夢尋山及春半買花載酒約吳生愼勿渝盟重嗟嘆

同楊鐵崖弔龍洲墓和劉韻

排云閶闔問神州目極龍沙萬里愁匡主首陳天下養和戎深爲國人羞方期殺賊懸金印又報修文記玉樓一代人豪公寂寞春風掃墓爲停舟

【附】楊鐵崖

讀君舊日伏闕疏喚起開禧一段愁龍川狀元曽表怪冷山使者忍包羞東江風雨一斗酒大地山河百尺樓白鶴飛來作人語道人赤壁政橫舟

次韻楊鐵崖過李樂庵墓

胸中萬卷色絲長才出纎毫補舜裳笑脫廌冠辭柏府羞看狐穴倚椒房結庵投老林泉樂易簀遺言翰墨香鐵笛仙翁今表墓婁人當不愧同鄕

次韻寄梅西溪

宦情吟思兩如何咫尺婁江不我過吳下土風良不惡春來花雨喜無多三農飽喫田間飯諸將猶揮馬上戈州縣勞人宜莫厭要令襦袴有新歌

寄贈費伯謙

愛爾靑年二十餘無心富貴獨耽書楊花雪落滄洲靜艾納煙銷白屋虛門外自馳金騕褭案頭長對玉蟾蜍別來吟得詩多少好寄江村慰索居

簡趙執中

溪鳥忘機與結盟鄰雞解語共談經簾前花落胭脂雪樓外山開翡翠屏無事干人腰懶折多情於我眼偏靑於今同飲長洲水只隔煙波望徳星

過悅堂長老看沈香小山適見楊鐵崖所題畵像堂堂之容令人起敬因作此以贈

阿師僧中之白眉身長九尺聃耳垂金爛袈裟舊禦賜鐵笛道人新賦詩貝葉手翻諸般若沈香誰琢小須彌不知門外春深淺花雨繽紛二六時

題恆上人淸流堂

悠悠黃天蕩菀彼祗樹林水流過堂下一帶淸且深要之源頭活澄徹無古今山僧作觀想亦以明其心停雲共徘徊遊魚自浮沈三伏不知暑爽气生綠陰水華晚色淨風柳孤蟬吟嗟哉五濁世干戈如沸鬵客來且忘言滄洲濯塵襟

懷道傳上人

海上誰知己僧中有此郎借人三畆宅畱我百花莊故里煙塵暗窮居歲月長釡鍾時振乏燈火夜分光書摘金根誤詩囊夢艸香溪山皆杖屨花竹共壺觴每念馮唐老能容阮籍狂五年同信宿十口賴歡康辟榖終無術飄蓬又遠方世情多可笑交誼獨難忘南國黃梅雨西林綠樹涼思君重回首湖水隔微茫

懷滄海上人

牀頭不問有金無客到山中酒必沽愛我生來心似鐵逢人爲道唾成珠尋梅幾處同舟去對月常時折簡呼別後合塘春水暖柳陰誰與看飛鳬

又自述並簡滄海

齋居頗喜俗塵無坐看諸公玉盡沽滿地楊花風捲雪一池荷葉雨跳珠借書日與兒曹讀鄰酒時令老僕呼山上有山曽有約何時雙履作飛鳬

和徐伯樞初還膠山作【無錫元度子】

昔年歌舞送觥船每日登臨對乳泉麥秀故基今雊雉花飛南國又啼鵑官軍尙蹀邊城血田舎初生竈突煙只恐歸耘歸未得徵車將到白雲邊

次韻贈徐仲剛兄弟

難弟難兄思不羣風流絕似太中君對牀夜聴山中雨避世春耕隴上云四株松樹靑陰合一帶溪流野色分老我劍心猶未死尙攜長鋏客田文

次韻贈慶徳謙監州

彷佛桃源古洞天幽香兩岸鬭嬋娟煙波鷗作忘機友風柳蟬如脫骨仙田父相過終日醉畦蔬小摘四時鮮棄官溧水歸來早贏得閒情樂酒邊

還珠詞寄顧仲瑛【並序】

余以玉山隱君避地居欈李猶合浦之珠徙而去焉今謝杭州當路於吳而州縣更化猶合浦之有孟甞也人而珠者可不還乎因作合浦還珠詞寄君以致招要之意其詞曰

嗟爾珠生合浦川澤見光輝采珠人似雨孟甞不來兮珠亦良苦鮫淚竭魚目瞽

二

嗟爾珠去合浦川澤失光輝龍嗔獻珠女孟甞下車兮魚鱉率舞象罔除吏商阻

三

嗟爾珠還合浦川媚仍含輝潛居水仙府孟甞愛物兮物無違迕明月出夜光吐

代簡錢夢弼

六年十見堠山云愛客情多最憶君社酒每傾鸚鵡盞燕姬屢舞石橊裠漁郎一去仙源隔燕子重來舊宅焚別墅於今鄰錫谷煮茶還許石泉分

絕句

屈原投江死揚雄投閣生一時生死計千古是非心

夏五雜書

使者乘槎海上來藩臣迎詔府中開半年赤地無纎雨此日靑天忽殷雷鵷鷺聨班齊喜舞梟鴟脫网莫驚猜徵西諸將櫜弓矢應受淮夷納欵回

二

遠客相過說帝都黃金如土米如珠內園人歇催花鼓市肆塵生賣酒壚河北功臣稱李郭江南租稅賴蘇湖明朝漕運開洋去﹝原闕﹞

三

賨布初來價倍髙吳鹽重榷令如毛淡烹蒓菜羮無豉倒看天吳褐有濤風起秣陵號虎兕天連靑海縱鯨鰲長洲茂苑吳山好自媿多憂兩目蒿

四

綠髮年來忽已皤尊前不樂復如何直如柳惠猶三黜醒似靈均漫九歌無數烏鴉爭晚樹一雙白鳥浴晴波相逢莫厭滄洲靜要路從前覆轍多

云文閣爲鄒伯常賦

光範門前人似蟻君獨幽棲徵不起西窓拄笏看靑山東閣垂簾熱沈水非煙非霧非霞氛欲斷復續何氤氳若有龍眠博山底海嶽淸气噓成文梨花夢醒春無迹一縷猶縈靈壁石白衣蒼狗從變攺明月當風自虛寂可憐權門銅臭兒臍燈將然恬不知何當招之入爾室三燻三沐論我詩

和徐仲剛歸田

山下室環堵門前柳數株靑秧移畎畆白水似陂湖避世方躬稼傳家本業儒十年躋仕路兩浙走危途熟路歸來馬髙林返哺烏煙塵𨿽未息風月不虛孤松葉燒茶竈花枝掛酒壺拂塵梭鹿尾席地艸龍須鳥雀窺窓隙漁樵來坐隅家居聊放適世路甚﨑嶇池水魚堪養庭階艸不誅眼前能自足身外更何需病鶴開籠放饑猿擲果呼看云添逸興對月了詩逋田父邀皆去村童醉或扶不嫌鄕俗陋敢學古人迂西堠良田熟東膠小徑紆泉香雲骨髓花瑩雪肌膚犬吠溪云出牛歸田野晡幽居東近海何必更乘桴

寄寗伯讓州倅次仲剛韻

籠鶴乘軒笑衛公歸來髙臥北窓風忘機鷗鷺相依久滿眼湖山與畵同洗馬池邊楊柳綠釣魚亭下藕花紅自知大器成須晚不與時人校近功

次韻寄斷雲法師

嵯峩塔廟厭長橋東望扶桑路不遙聴法龍來云滿室傳衣人立雪齊腰階前祇樹黃金地石上菖蒲碧玉苖猶記昔年相見日爲師吹徹伍員簫

和沈啟之席上詠梅絕句

把酒花前歌竹枝看花不覺舉杯遲春來結得黃金子還有調羮鼎鼐時

弔顧將軍墓【並序】

顧榮字彥先晉散騎常侍贈驃騎將軍開府儀同三司謚元公其勲業詳見晉史余甞慕其爲人今客吳門適近其墓在黃天蕩南地方二三里土人直以顧榮墓名之予因往弔焉

白髮吳儂說姓名將軍墓近闔閭城徵車入洛稱三俊割炙知人得再生江月似畱麾扇影松風猶作鼓琴聲停舟一酹蘋花渚野鶴雙飛躑躅鳴

寄徐頥齋先生

憶昨天恩頻賜帛數年國步政多艱莫嫌旅舎才容膝喜有丹砂可駐顏進乳吳姬香玉暖弄雛萊子彩衣斑故園松菊知誰主又見秋風燕子還

九日

爲客東吳年復年吳霜飛上鬢毛邊靑山滿眼暗如霧白雁一聲哀徹天細看茱萸占老健忽聞桃杏作春妍鄰翁將謂花呈瑞邀我題詩展盛筵

送陳希玄入道

海上蓬萊知有無林泉佳趣卽仙都三朝鶴繞燒香幾九轉龍蟠煮汞壚滿地白雲山館靜隔溪紅樹水村孤敲門莫厭相過客要覓丹書古篆符

題梅竹水仙圖

羅浮美人倚修竹淩波仙子適相逢春風桃李自塵土不涴歲寒冰雪容

代簡淨慈寺顏悅堂長老

南屏樓閣照西湖四面雲山列畵圖丞相頻來談般若老禪端坐結跏趺長廊百五僧猶在古井尋常水不枯獨有門前楊柳樹春風得似舊時無

代簡倪雲林

江水西頭繋客槎漁莊遙望隔鷗沙枕書門掩三竿日題畵毫飛五色霞杯斝椒香仍臈味階庭蘭茁又春華雪晴我欲尋梅去尙待東家借鹿車

次韻陳惟寅懷古

幽尋度香徑遐思倚琴臺烏喙甞膽日雉妖捧心來春風煽天艶滅國輕於埃

二

慿髙望海湖白馬還來無一杯弔忠魂江風爲號呼悲哉抉眼地愁煙暗苔蕪

三

奕奕讓王宮遙遙延陵墓吳儂奉烝甞春秋幾霜露胡爲後之人無復繼髙步

右姑蘇

四

寶鼎移炎祚降王赴幽都遂令虎林人得免馬邑屠獨憐金盌出啼殺稽山烏

五

輦路土花碧金門苾芻闗浮海兩龍馬一去不復還空遺溫室樹過客猶髙攀

六

我來銅駝巷葛嶺重行行相逢話師相皆云誤蒼生遺臭千萬年沙堤湖上橫

右錢唐

烈婦歌【並序】

烈婦姓周氏蘇州太倉人至正丙申其父以兵帥貪虐陰結壯士數輩將殺之謀泄舉家被戮帥之子悅婦少艾誘爲妻不從痛罵而死今鄕人義而哀之構祠立碑亷夫楊先生爲記其事且屬江西陳季子索詩以著其事

陳君手持烈婦碑勸我爲作烈婦歌人生自古孰無死烈婦之死名不磨本是東滄小家女粉黛不施眉自嫵父母憐惜忍違離納婿於家半年許阿爺從軍气頗麄欲殺不義奔京都手持芒刃機不宻身落禍坑家乃屠繡衣郎君元帥子少年絕愛傾城美願言攜手與同歸卽免梟首屍諸市郎君滿屋堆黃金安知難買烈婦心耳邊言逐飄風過腹內寃含滄海深罵聲不絕郎君怒馬上揮刀斫頭去雙鸞羞覩靑銅鏡全家甘赴黃泉路娟娟肌體嬌如雪烈烈肝腸堅似鐵一團寃血注婁江至今流水聲嗚咽男兒讀書峩冠巾偸生或忍忘君親奴顏婢膝曳朱紫得不媿此裙釵人嗚呼得不媿此裙釵人

贈馮縣丞

野夫東郭帶經鋤田畯相逢爲下車百里雷鳴元夕後一犁雨足五更初行庖只飲長洲水署筆頻鈔種樹書獨柰賦蛇除未得逢人蹙額問何如

二

九土荊榛七八年吳儂挽粟上靑天秋風杼柚黃茅屋春雨犁鉏白水田農畆要令無佩犢琴堂政賴佐鳴弦停車爲說��意��斜陽野樹邊

題墨竹

吾聞雪堂老仙之愛竹到處敲門看漪緑爲誰寫此秋一枝葉葉風生淸可掬恍如坐我此君軒與君相對淡忘言焚蘭金鴨綴鳯髓我思古人欲遘止

盧知州宜興秩滿以避亂久寓無錫視同故鄕今知昆山必有懷二州風物之美贈詩言情並致頌禱

我思陽羨茶初生如粟粒州人歳入貢雷霆未驚蟄天荒地老經幾年春歸又聞啼杜鵑山中靈艸化荊棘白蛇何處藏蜿蜒玉川先生一尺鐵欲刳妖蟇救明月丹霄路斷肝腸熱還憶茶甌飲冰雪

二

我思惠山泉長流無古今瓶罌走千里煮茗淸人心向來烈火炎錫谷神焦鬼爛勢莫撲池邊墮石亦灰飛此水泠泠瀉寒玉髙人飲泉五六年一襟淸气淸於泉好爲吳儂洗煩熱乘風歸報蓬壺仙

可笑

昆山州奉省府之命例試在學儒人以余爲第三名故有是作

可笑秋娘已白頭也隨年少上秦樓舞腰彊學春風柳不及春風柳樣柔

送慶徳謙知州漕運之京師兼簡陳子山學士

十三萬斛葑田珠一帆南風到直沽天上夔龍應爲喜海中鮫鱷近來無江湖久臥頭垂白雨露重沾紱已朱寄語玉堂陳學士楚狂憔悴客東吳

顧仲瑛避地嘉興幾二年聞回昆山往見不遇作詩寄之末篇兼簡西白老

細雨淸明節扁舟過玉山傳書元有誤飛舄竟無還芳艸萋萋碧落花點點斑題名墻外竹黃鳥正間闗

二

客來常問訊書去半沈浮兩度黃梅雨相思白髮秋樵蘇今短笠山水古長洲寄與天寧老龜巢賦詠不

麥飯歌和徐主簿韻

太倉陳陳歲仍熟田舎嗷嗷食無粟朝來飯甑麥新炊一穗新煙出茅屋磨旋日月吐霏屑湯湧波濤跳碎玉耕蓑樵笠隴頭歸急雨森如瀉銀竹妻孥笑語同一飽且免饑雷鳴此腹安知列鼎五侯家日食萬錢猶未足

和陸宗望韻贈夏師魯

百斛葡萄剩有餘一官不換只閒居窓含雲气虞山近門掩秋聲栗樹疎鴻雁去來知幾度雞虫得失竟何如丈夫髙蓋非無日聊遣閒情賦子虛

寄袁仲長

古人心事古冠裳近代伊誰有比方杜甫苦吟頭戴笠管寧危坐膝穿牀秋風落葉多如雨老圃黃花獨傲霜我亦卜鄰依歲晚讀書東壁借餘光

謝徐伯樞兄弟膠山下墓田

東膠山有牛眠地西堠村連走馬塘乞與一壞藏白骨待看殘夢熟黃粱梅花杏樹堪懸劍竇乳寒泉可薦觴從此便令童荷鍤諸君賢似古桐鄕

送費伯謙之吳郡侍親

若翁淸約似無官宜爾儒衣不厭寒燈火十年勲業在湖山千古畵圖看冰池魚躍共調膳雪屋雞鳴起問安他日過庭煩寄語別來頭白臥江幹

昆山陳伯康築亭山巓楊邊梅過之題曰玉山髙處且爲賦詩命郭羲仲劉景儀及予和之

神仙中人鐵笛老愛爾玉山雙眼靑玉山髙處掛手板鐵笛醉時圍肉屏天生丹穴鳯爲石東望黒洋鯤出溟人傑地靈風物美絕勝西蜀子云亭

鉛上人席上作

有客有客龜巢翁須髯如雪气如虹權門要路腳不到寧與山僧野老長遊從鉛公喜不縛禪律百榼沽來作生日雪花似亦爲人喜庭舞婆娑俄入室酒邊笑殺東家兒檳榔不與劉穆之尋常有客謝無酒有時對酒還攢眉人生能得幾初度且無長繩繋烏兔癡兒夢夢眞可嗤不識盈虛元有數君不見黃頭郎到頭餓死錢堆傍何如眼前有酒且爲樂毋令愁結九回腸

婁曲書堂【爲殷君敍作】

汨彼婁水東連於海爰有幽貞居婁之匯蜑舟岸泊婁人紛拏幽貞有子劬書厥家晨雞旣鳴灑掃室堂羞我甘軟閱我縹緗我經我史如耕如桑我服劬勞罔敢怠荒黍稌有田魚亦有梁味道之腴遊藝之場曰父與子欣欣樂康其樂維何匪人伊天憧憧往來誰其語旃

遣愁

偶覽靑銅鏡方驚白雪髭如何不飲酒猶自苦吟詩面作鞾紋皺腰間帶孔移獨存方寸鐵剛似少年時

二

茅屋瀕湖住蕪菁借地栽一秋常苦雨十月屢聞雷岸艸靑靑出墻花灼灼開掃除蠅蚋迹還有北風來

和危太朴參政韻送慶徳謙治中

徐驅百騎穩如船雨露新承下九天當道故人多汲引大參佳句獨流傳數年華髮風塵裏一點丹心日月邊老驥只今方展足蜚聲當不愧前賢

畱別知隱愚長老蘇昌齡先生

淞江太湖春水生湖邊白鷗尋舊盟遠公沽酒壯行色坡老題詩慰別情燕子日長書屋靜落花風揚釣絲輕相過不負靑山約一棹夷猶兩日程

徐伯樞和韻送行予復答之

主人送客呼曲生膠山卜居仍有盟綈袍戀戀感君意去國遲遲知我情敎子正須熊膽苦看花應喜馬蹄輕老夫把釣扶桑下目送鵬摶九萬程

挽雍逸處士

孝友人無間詩書子更賢十年遭世亂三樂得天全處士星今隕虛堂月自圓客來懸榻在老淚爲澘然

寄謝雙楊沈仲庸並簡同席諸友

一林修竹映滄洲百榼葡萄泛玉舟送客畱髠成大醉憐君小阮與同遊舊家燕子飛華屋滿地龍孫著錦裘絕似蘭亭修禊日坐中賓客總風流

朱明道等九人和前韻見貽各答一首並自述一首

新居風景似麟洲我亦頻來系客舟山列畵屏朱果熟湖開靑鏡錦鱗遊疎狂不厭髙陽侶雕敝應憐季子裘有酒正須開笑口黃河今復見淸流

右贈朱志道

二

先月軒前杜若洲抱琴童子釣魚舟蝸牛有國方交戰鷗鳥忘機且共遊戲彩諸孫頭峙玉瀕湖二頃足莵裘吟余不接紅塵事洗耳無勞枕碧流

右贈明道

三

楊柳飛花雪滿洲水邊亭子小如舟四時花月供談笑千古湖山可釣遊有客卽呼鸚鵡盞無衣還贈鷫鸘裘試聽月旦評鄕裏倜儻今爲第一流

右贈原道

四

淸江濯足坐中洲自喜身如不系舟槐國功名前日夢玉京辜負少年遊每邀田父同雞黍已學山人制鹿裘醉後劇談今古事面如頳玉語如流

右贈趙善良

五

晚涼池館藕花洲郎罷呼郎放彩舟老膝尙容文度坐佳賓多與阿戎遊長腰米飯猶珍饌五色萊衣勝綺裘莫笑東家人誶語由來涇渭不同流

右贈華子彊父子

六

愛君楓落吳江句有客相投放剡舟滿眼雞虫從得失忘形鵬鷃共遨遊秋來江上鱸堪鮓歳晚山中貉可裘如此幽居良不惡比鄰況復有詩流

右答盛彥英

七

煉得身形臒似鶴江潮杯渡捷於舟湖邊舊宅適歸隱吳下諸山今臥遊學道已知磚作鏡工詩更悟冶爲裘曺劉沈謝何零落風月平分支遁流

右答惠上人

八

老夫衰懶慚無學年少才華羨李舟好覓靈槎天上去莫攀仙桂月中遊踞牀我欲來吹笛換酒君當爲解裘最喜今年秋至早涼生六月火西流

右答崔彥麟

九

少年學士俱瀛洲老夫浮家惟葉舟每憐古調少人聴幸得新知如舊遊四海風塵桃竹杖十年霜雪木綿裘爾來同飲太湖水﹝闕﹞

右自述

過吳江三髙祠

三髙祠前秋水波客來弔古悲且歌季鷹魯望桑梓敬蠡也籩豆理則那生爲越人身相越百計吞吳吳乃滅直憂烏喙將無情兔死狗烹肝腦裂飄然攜家湖海遊捧心人與同扁舟越人誇功鑄金像於吳孰曰非仇讎行裝重寶久彌厚淸髙之風絕何有奉甞堪笑木腸兒忍覩荒臺麋鹿走江風蕭蕭楓葉寒扣舷折我靑瑯玕靈胥怒挾海潮起殷若雷鳴過雪灘

寄偰知州兼簡蔡教授

使君心似婁江水霜落秋髙淸復淸田野但知耕獲喜閭閻不識叫囂聲背山館舎云連屋通海漕渠潮入城公退應尋蔡文學投壺置酒適閒情

病中夢徐伯樞戴時中見過旣而伯樞惠詩次韻答之

病來呼酒當神樓又得牽絲作釣鉤堪笑生爲窮谷叟何妨死作醉鄕侯四壁西風茅屋冷一簾疎雨桂花秋山童淨掃門前路數日頻迎李郭舟

中秋日觀朱明道自壽之詩次韻言懷並紀燕集

兵戈驅廹十年還此夕珠歌翠舞間出甕葡萄杯灎灎盤鈴傀儡錦斑斑達人不惜千金費浮世能逢幾日閒月裏嫦娥應笑我也將華髮對嬌鬟

追和侯良齋秋懷

寸絲欲補衮龍衣歲月蹉跎素願違身老江湖心未已夢遊京洛覺還非蕭蕭木落靑山瘦浩浩西風白鴈飛慚愧太湖淸似鏡照人雙鬢短垂絲

二

出入都無騎從隨杖藜於我頗相宜詩成每得江山助酒病還將曲糵醫杜甫眼前茅屋在陶潛心事菊花知朝來兩袖西風淚遙爲鄕人灑肉籬

三

世事無涯生有涯逍遙誰得似南華龜巢近傍三江水鷗侶平分半席沙稚子學書収柿葉老妻添絮采蘆花客來且共藜牀坐莫說金張許史家

四

垂蘿曲磴絕攀緣挑酒笻枝不掛錢白石路傍如虎踞靑松澗底作龍眠一杯且詠重陽日二頃何須負郭田風景不殊陵谷異丹心雪髮兩堪憐

六柳庒爲沈太守作

彭澤五株柳淸風千載余顧予心乃心修名難與俱所以樹六柳於焉結吾廬門前有流水樹下堪釣魚我柳已成陰豈不懷歸歟人生一趨舎世事紛萬殊善學柳下惠風雨愼守居繼迹子陶子亦曰姑徐徐誰其知此心南山黙如愚

九月八日朱原道席上作

主人預晏重陽客我老重逢癸夘年醉把黃花簪席帽笑攜紅袖棹觥船洞庭山色軒窓外震澤波光幾席邊不用登臨勞騎從恍如蓬島醉羣仙

爲吳中行題畵

老樹骨立偃蹇秋山气勢崔嵬閒卻一江風月扁舟罷釣歸來

次韻答玨仲瑛

客僧畱客古禪宮湯若鑪燻對菊叢佛法不隨塵世變鄕心猶與故人同一林紅樹含疎雨半壁靑天截斷虹早晚相尋東海上扁舟相趁落花風

題春江獨釣圖

江碧山靑雨過時輕煙漠漠樹離離白頭呂望鷹揚去獨釣滄洲是阿誰

過昆山王禦史墓

宋禦史王褒字彥先登宣和進士第紹興初上疏論十獘切中時病後告老居昆山逸野堂所著有春秋集傳等書行於世墓在州南久廢之餘賴知州偰公復之友人殷孝章以其事索詩故有是作

先生逸野堂何在仰止昆山有所思麟史立言三傳外廌冠遺直中興時一壞難污孤忠骨十獘猶存蹇諤辭過客下車翁仲立共看重樹墓前碑

簡金君玉

峩峩洞庭山宛在水中央山風西北來微帶橘柚香吾有山中居一別今十霜題橘宜有書鴻雁日南翔老懷多感嘅煙火生肺腸作詩報君知湖山迥相望

聞杜玉泉臥疾以詩代簡

聞君臥讀牀頭易世事更新恐未知一國山林包錦繡五湖煙水照旌旗天寒日暮人相憶冬至陽生歲又稀江柳鵝黃春艸綠幽尋當不負前期

次韻沈啟之宴飲

柏酒春三日梅花信有風赴君雞黍約醉我鹿皮翁凍雪山頭白晴雲海上紅天髙不可問吾道未應窮

贈慶別駕

臺州別駕不之官煙水孤村共歲寒偶有濁醪畱晚酌旋挑生菜簇春盤三年鄰里通家好四海兵戈行路難且喜門前金色柳東風堪作畵圖看

送人妾爲尼

燕子樓中別綺疏象王宮裏學眞如秋波獨注蓮花漏春筍頻翻貝葉書十二雲峯無復夢三千沙界本來虛散花天女長圍繞觀色觀空樂有餘

路義道見訪示詩言懷予次一首

書畵船來城郭外客窓春作雨陰中一違談笑經年久又得壺觴此日同江水照人淸似鏡山頭戴雪白如翁新詩屬和題靑竹幾杖相隨許阿戎

次鄭起南縣丞出郊

出郭問農事哦詩思不羣犁鉏江上雨桑麥隴頭云馴雉行相逐雄鳩語更聞野翁相勞苦飛蓋倚晴曛

上元夜賦雪

此夕何夕風作威急雪打我白板扉大如鵠鶴小鷗鷺乘風作陣橫空飛老夫起坐驚且喜窓隙壁罅皆珠璣鄰家兒女時未寢看與燈月爭光輝夜深人靜燈燭滅宻掩姮娥爛銀闕恍如太極未分時混沌之天無日月須臾忽聴檐竹折驚動老夫方寸鐵直憂壓倒湖上山連我龜巢化魚鱉老龜縮頸牛衣中夜長如歲心忡忡鄰雞三號催曉發燭龍飛出扶桑東口銜火珠光焰紅萬國一照春融融客懷愁與雪俱釋靑山依舊撐虛空

吳門訪路義道和古詩

客來上元夜筠軒照晴雪對雪飲流霞敲冰煮團月誦君詩數篇忘我衣百結一笑看梅花餘事不復說

二

新年到城市憂思喜一雪復覩漢官儀仍書王正月蘇州古名郡刺史得元結老我愚溪愚無勞捕蛇說

贈楊君濟縣丞

我思昆山鉏白雲髙軒訪我麋鹿羣我今長洲釣明月君適過此寂寞濵感君相知式相好與君談笑開懷抱坐分半席白鷗沙滿目靑山淨如掃社公雨晴風作惡村北村南杏花落勸農來往杏花村雞犬不驚田舎樂君歸哦松坐松陰我舟更入菇蒲深釣鉤無餌勿語人但說煙波無處尋

寄蕭舜卿兼簡虎邱寧居中長老時蕭年八十三矣

愛爾林居虎邱寺劍池盤石好林泉一門父子頭如雪十載兵戈命在天故國靑山還歷歷春風芳艸自芊芊生公會有招賢意我亦來從種自蓮

達至善自錢唐過訪會徐伯樞昆仲諸友小酌以杜少陵春日鶯啼修竹裏句分韻得日字

兼旬苦陰雨陰蘚靑入室良朋遠方來一笑百憂失闊別十載余艱虞能盡述喜聞戎馬間猶得用儒術間闗脫虎口壯志曽不屈歸來西湖上飲水獨食蜜中吳舊新知生存百無一龜巢酒盈樽聊以永今日兩兒聆言話諸孫亦繞膝殷勤問生理爲我長太息干戈紛滿眼世事暗如漆願言愼所之終焉保貞吉

雪舟詩爲王照磨作

雪中傲兀乘孤舟千載復見王子猷吾知君欲記髙興君聴我言當點頭男兒胸中有兵甲筆底聽滔水三峽正須擊檝誓中流雪外蓬婆爭蹴踏長驅夜入懸瓠城指揮鵝鴨混軍聲生擒逆豎取金印江海卻尋鷗鷺盟

和沈啟之早春書懷

水光山色淨無塵滿眼東風景物新繭栗犢眠芳艸地木蘭船系緑楊津莫嫌頭上鬔松雪且盡杯中瀲灎春鶴自乘軒鳥自好滄洲鷗鷺與情親

簡錢仁山

一榻靑苔對雪五湖春水流澌欲遣長須覓酒同拈禿筆題詩

二月七日和徐伯樞排悶

人生百年能幾何有酒快酌金叵羅已看蓬鬢點蒼雪莫待桑田變白波東風花外鵲聲喜落日城頭烏尾訛君詩到手客在座擊節聴我玲瓏歌

伯樞以啟之韻作詩見贈復答一首

蕭齋孤坐席凝塵喜得君詩字字新四海交遊期管鮑一家兄弟比椿津多情燕子重來日絕色桃花不負春媿我少年書劍在白頭無復報君親

贈星術王逵夫

虞廷命官非不多歷象必先羲曁和羲和去今數千載名與列宿俱嵯峨先生本學羲和氏聊爾談星隱吳市二十八宿緯五星上系天時下人事先生爲人推吉凶一天星斗羅心胸河圖洛書造化窟妙理貫徹精靈通齋居垂簾坐終日金鴨焚蘭煙霧碧客車載酒來問情先生舌端飛霹靂每將忠孝語臣子不惜忠言逆人耳天降災祥本在人人能轉移天亦喜君不見宋君三善言熒惑退三舎天人果相孚大咎亦可謝又不見韓退之命在鬥牛身坐箕遭讒受謗能自知怡然髙詠三星詩吾儕此理或未析請從先生考星歷

和郜彥淸州判暮春寓僧舎

治最功成解印歸春風綠髮未應稀如何拄笏禪牀下閒看孤云倦鳥飛

二

沈水香消午篆煙僧房聊借石牀眠多羅樹上頻伽語絕勝天津聴杜鵑

三

篋藏緗帙沁云香手閱金經掩竹房門外不知春早晚綠陰滿地日初長

雨中寄友人

春風冷淒淒煙雨晝暝暝相望隔重湖幽事頗闗情賴有小吳箋可以寫心聲心聲寫難盡況無雁南徵出門泥沒膝恨不生羽翎隔窓兩黃鳥花間語嚶嚶頺然枕書臥一榻莓苔靑

龜巢稿卷三

●欽定四庫全書

龜巢稿卷四

﹝元﹞謝應芳撰

○詩

楊縣丞董役開白茅河晝夜勤以詩代簡

畚挿如雲穿白渠客來喜得問何如行庖只飲婁江水俸米頻供擔石儲人起四更燒爉燭霜飛兩袖坐籃輿殷勤左轄銀缾酒爲報功成有薦書

劉旭齋過婁江客捨作詩贈之

方欲題詩寄艸堂逺勞移棹過滄浪十年同飲三江水一笑相看兩鬢霜田野無人鴉種麥漕渠通海蟹輸芒憑君莫語悲秋事且復持杯送夕陽

玉田喪側室作詩悼之餘亦次韻以相其哀

目斷琹臺日暮云相如無復見文君最憐機上回文巧更憶燈前教子勤繡篋熊丸香尙在綺牕鸞鏡影初分江村一月黃梅雨誰爲衣篝爇寶燻

五叢涇送玉田徙碧山與龜巢鄰居

傾蓋雨兩月同客天一方君今挈家去宅我龜巢傍爲聞碧山好宛在雲水鄕朝紳多寄寓羣髦富文章將尋鷗鷺盟與我同六藏老婦堪夜績東壁分餘光客至亦可畱覓酒過短墻巷無車馬塵屋有汗竹香籯金與牀笏笑視俱亡羊惟存廣文氈讀書坐藜牀閉門樂吾樂疏食猶膏粱淸風北窓下懷哉古羲皇

寄鐂景儀先生

杏花春雨晴時別蒲栁秋風又颯然笳鼓新城嚴警邏溪山幽館喜安便校書還照靑藜火煮茗應■﹝奭斗﹞錫谷泉近遇故交聞有信逺勞埀問念無氈龜巢仍寓黃天蕩鼃竈今連白水田自分犁鋤聊卒歲可堪兵革更饑年家居食指一百廿斗米緡錢八九千瑣瑣旅懷言莫盡知君憐我似夔蚿

寄顏悅堂長老及昆山諸友薦嚴永懷二方丈

雙徑歸來舊竹邊林風磵月兩依然昆山特立煙塵外婁水東流渤澥連坐有故人應念我客無此老共逃禪南能北秀煩傳語秋晚相過飲菊泉

杜子才掾史攜詩見訪次韻

白首無機心江鷗最憐我復有新相知時來與閒坐一涼初過雨七月正流火先鞭君已著短鍤我方荷壯君早騫騰先我常轗軻憐君幸如此數見何不可茒茨湖上居菱芡水中果後會期碧山合歡呼白墮更邀詩酒侶共載書畫舸中秋月如晝西溪捩歸柁

玉山顧隠君自嘉興答詩詢僕近況且云徑山禪老亦望一見故復用韻自述簡諸故人

數椽茅屋一笻枝萬事無心獨愛詩詩債來年償未了帶圍連月孔頻移吳田積雨生禾耳笠澤西風斷桞絲眼底故知俱契闊抱琹何處覓鍾期

次韻答戴徳隠見贈

我生無他長耽書竟成癖須眉皆雪霜肝膽如鐡石所賴識前賢頃步不妄適向來走風塵朝不能慮夕行囊旣羞澀家累且繁劇隨身一破硯百指全仰食驅馳今九載未始一日閒豈不懷故園松菊怡我顏長蛇及封豕出沒咫尺間逢人問親戚野坐荊屢班不見雁足書徒視刀頭環遙憐金斗城如望玉門樹憶昔重九時鄕鄰約雞黍黃花香可愛白酒味不薄東家復西家相邀總難卻負郭有二頃平居得三樂朋遊結詩社時時共吟噱溪澗采蘋蘩春秋奉祀禴幾回乘天風欲跨揚州鶴那知一顚沛江湖竟漂泊移家碧山下家具少於車幸君適相逢同念去國賖聚如水上萍散若風中花或琹教河汾或玄授侯芭交情比投漆子弟亦通家詩筒頻往來瞬息經兩稔壯君多志气將衣買臣錦老我忘功名但就呂公枕三江五湖水共喜魚不淰茰觴了佳節藜牀甘且寢春日方遲遲秋霜俄凜凜好客多釀酒願作東林沈

寄丁彥誠

旌旗滿眼各西東君覓桃源我轉蓬兵後卽知還舊宅客來曾辱寄詩筒石田種秫梁溪曲茶竈分泉錫谷中最喜西窓山色好靑霞不染俗塵紅

贈沈彥肅典史兼簡王景徳

空山寒云白如雪歲晚髙軒過巖穴三生石上拂蒼苔一笑梅邊有明月牀頭釀得松花酒思與故人傾瓦缶煩君爲問王子猷剡舟肯棹同來不

旭齋歌次鐡笛先生韻

旭先生行年七十餘耽書樂且孺白駒過隙莫可畱欲把長繩系烏兔囊無一錢任羞澀腹有羣經飽撐拄論交貴在見肝膽不學時人口相煦有時醉吟詩其巧猶瓦注快若爬背癢十爪倩仙嫗昔賢只讀圯上編便遇君王借前箸先生豈無策可用艸廬未有人三顧靑山白雲古畫圖筆牀茶竈今家具居吳十年食破硯硯田幸喜無租稅秋風籬落桑葉隕枯蔓蕭條系寒瓠西伯何當獵渭濵載取非熊後車去

次韻寄題鄒朋壽艸堂並簡劉旭齋

賓主東南美溪山繞屋廬經鉏百戰後版築十年餘木落西風急窓鳴夜雨疎侁侁二三子燈火案頭書

答楊獻可見贈

憶爾梁鴻山下宅園池不減李文饒一朝猛雨鶯花去十載東風燕麥揺客裏相逢聊慰藉樽前一笑共歌謡君歸不負靑山約好似淮南早見招

簡吳江朱志道昆季

去年長至聽塤箎轉眼今年又此時棣鄂喜存兵後樹梅花早綻雪前枝西山近日無烽火東閣何人共酒巵兒軰北歸今問訊吳音變楚莫相疑

盛彥英隠居太湖之陰號具區耕叟命僕作詩以歌詠其樂去

脫屣東華塵躬耕太湖濱桑麻接鄰里魚鳥情相親閒時讀書牛背上安知六國方攻秦東風二月桃花雨布榖飛來向人語一犁初破隴頭春黃犢出闌健如虎羲農世逺莫可追南山石爛無足悲悲歌笑寗戚夜半猶未已人間閒是非何用污牛耳我田已耕春晝閒樵童隨我看靑山日暮歸來一壺酒我歌嗚嗚童拍手童拍手兒飯牛一天星月爛不收重撚鐵笛作三弄七十二峯俱點頭

小至

九年至日悲流落一笑今朝醉醱醅兒子歸來十里外老妻歡喜兩眉開宻雲藏去黃棉襖輕雪飛來緹室灰遙念故園歸未得竹籬爲我護寒梅

臘月

臘月無多日行年六十三浮生空自老往事日多慚南國山皆赭東郊艸未藍蕭條江郭外云暝雪■﹝毛參﹞■﹝毛參﹞

懷野舟閒長老兼簡眞本元

大地北風寒且嚴香凝丈室晝埀簾庭前栢樹心相契牕下梅花手可拈出郭鐘聲聞數里穿城塔影見重尖欲求智永千文帖煩說區區寄口占

古鼎歌【並序】

中吳萬壽寺舊藏古銅鼎其欵識有云王在周康穆宮冊錫寰用作皇考鄭伯姬尊鼎大徳中任陽謝氏嘗欲以重寶易之時住持點翁師不從後謝氏爲構佛殿點遂以鼎答之至正丙申謝遭兵鼎因失去甲辰夏四月愚隠智公乃得於軍人之手耆舊聚觀皆曰我山中舊物也旣而出鼎見示且徵予詩以紀之

碧雲師著金伽黎空王殿前龍象隨一夫長跪送古鼎狀若獻寶波斯兒羣緇來觀集丈室中有老僧前致詞云是山中舊時物立誦欵識能無遺惟有臣寰紀君賜用顯厥考鄭伯姬文詞詰屈錯盤誥字體隠伏蟠蛟螭蒼姬紀錄世屢攺不知何代來於斯謝家寶樹易趙璧巨構賈與秦城齊鼎兮鼎兮什襲去歲踰數紀今來歸師聞此語重嘆息兵火連年炎九域金鐘大鏞棄路旁總若沈沙銷折戟珠還合浦獨無恙護持信有天龍力摩挲兩鉉濕煙霧錯落丹砂映金碧濁水摩尼五色兼出海珊瑚髙一尺嗚呼羲軒之鼎莫可求禹鼎亦已淪東周世所用者非爾儔或膨豕腹徒飽羞調羮爾無與覆餗爾不憂歸來兮歸來北山兮菟裘汾陰自有爲時出切莫放光驚斗牛

歲除前一日寓姑蘇與友人卞於珍守歲

姑蘇城外小湖邊寂寞僧房借榻眠詩稿冩成丁夘集歷頭檢盡甲辰年中原喋血人爭地南國啼饑水拍天起坐夜深如守歲屋山風雪灑寒氈

偕徐伯樞訪王孟翼酌酒論詩經宿而別

舊雨客來今復來溪堂新築栁新栽風生玉麈談詩律露濕金盤把酒杯淮甸三邊烽火熄吳山千里畫圖開相如來奏淩雲賦當路疇能薦逸才

劍池送曹廣文赴學士院檢討

峩峩虎邱山湛湛劍池水水深人莫測艸生寒不萎世傳祖龍劍斫斷蒼云根千古兩絕壁鐵花點苔痕僧廚轉轆轤陰崖落冰雪臨池人有語響答出林樾先生屢幽賞盥沐彈鳴琴木石俱點頭魚龍亦知音今居白玉堂還念靑山約羣仙與重逰增輝舊巖穴

雨中懷徐艸堂兼述杜掾史求詩之意

亂紅飛盡綠陰稠風雨涼生四月秋且喜三邊淸似水何妨一室小如舟歐虞墨帖時臨寫吳越靑山總臥逰肯爲杜陵題老桂難兄應作置書郵

和浦玉田淸明日郊行

湖上新堤踏軟沙少年人面映桃花花村風物渾如舊獨欠靑簾賣酒家

二

栁絲裊裊拂蒼波花雨斑斑點綠莎寒食淸明春又晚人生不樂復如何

三

笠澤西頭王墓村桃花水沒竹籬根年年春到淸明日兒女郊行栁挿門

四

一幅春云巧似裁隔湖飛過碧山來野橋小立題詩處夾竹桃花爛熳開

五

四望靑山眼欲花山光都是薄雲遮杖藜徐步歸來晚月上東窓恰到家

六

每惜春光去後思春來行樂復何辭放舟莫近吳門去諸將樓船正出師

壽徐伯樞

碧山湖邊銀杏樹數百人家星散住中有南州髙士孫借屋讀書深閉門豈無香醪甜似蜜好客相過方與喫朝來爛醉呼不醒蓬矢桑弧掛虛壁皇天有意生男兒錦繡五藏璚瑰詞亂紅飛去綠陰靜菖蒲花發當何時

贈葛天民

吾聞淸孝公爲君八世祖可憐遭亂離麻鞋走塵土牀頭無金何處索堂上雙親頭欲白五星躔度書一編江湖乃作談天客吾嘗閱其書心目俱茫然星辰之髙四萬八千里三百六十五度分周天人生兩間應列宿探索豈易窮幽玄君今自喜得其妙回視筌蹄成一笑萬象森羅方寸中千尺碧潭寒月照髙談往往驚倒人黃金捆載歸養親鱸魚斫鱠羹紫蒓褊■﹝衤遷﹞五色斑衣新人家生兒孝養有如此何必鐘鳴鼎食重華茵扁舟過我三江口畱宿龜巢看星斗欃槍熒惑總莫論且道酒星無恙否酒星茍無恙酒禁必早開娯爾白髮親酌彼黃金罍我生不願萬戶侯亦不願識韓荊州但願太平無事百不憂吾兒賣文君賣術得錢可以沽新篘命吳謳若翁與我日日眠糟邱

崔宗明掾史請告之錢塘省母將徙居來吳時太尉丞相張公在分省嘉宗明之行贈錢數十緡故詩及之

丞相知君念母情金刀錯落贐君行衣冠祖帳三江口帷幔歸舟幾日程烏鵲知人先喜信鱸魚入饌試當烹髙堂若問吳門事王國金湯第一城

和浦玉田詠物

嗟爾五月菊黃花發何早平生傲霜枝乃雜半夏艸趨炎眞彊顏久雨竟埀老橊裙炫人眼坤裳爲誰好忍負陶淵明秋風舊懷抱

二

嗟爾六白蟾爬沙出何遲天生一腹皤且有三足奇乖時人共棄保身自污池昨午遭磔死同類多可悲月官老蟇精居髙知不知

寄鮑仲孚提舉

風雨蕭蕭五月涼階前書帶艸應長心傳千古文章印名重諸公翰墨場官舍看山閒掛笏齋居掃地靜焚香野夫別後遙相憶一榻靑苔兩鬢霜

寄陳子章申屠仲權

聽雨聽風半月餘髙齋吟嘯興何如雨添泮水芹芽長風撼帷林杏子疏毛頴功名應立傳杜康交絕豈無書陽春白雪詞皆妙好寄龜巢慰索居

賀陳子經赴學士院著作

白玉爲堂置此身詩書端不負人人生花彩筆絲綸羙栁絮宮袍雨露新日過八磚趨禁署天開一國用儒紳吳淞江上漁樵客也爲謳歌寂寞濱

寄因本初講主

愛爾吳江水西寺門前流水碧於苔松花布地金無數蕉葉翻經紙萬枚講席每畱詩客坐浴堂曽爲國王開別來雨洗秋容淨涼入袈裟亦快哉

寄謝楚芳

鄕城一別十五年別時玄髮今皤然無聲詩與有聲畫彼此贏得虛名傳君家有子爲時出且喜讀書兼讀律絕勝吾兒但筆耕三徑蓬蒿塵滿室老夫宿如龜六藏思君見之羮與墻移家同飲太湖水尙期東壁分餘光

代簡崔宗明掾史

孤坐馳遐想羮墻見若人宮墻今畫省家世舊朱輪南國梅花早北堂萱艸春慈顏應有喜過客總儒紳

二

落葉擁柴扉吾兒日暮歸手持毛義檄身著老萊衣客路風塵久靑雲故舊稀何當報一飯不遣此心違

壽徐主簿

昔君濯濯如春栁鞍馬日隨丞相後翩然提劍掃蠻煙欲取黃金印如斗一鞭徑渡浙河東東南滿眼旌旗紅手援赤子出塗炭慈溪艸木生華風長嘯歸旌行復止濯髮淞江太湖水鱸魚蒓菜非不佳總憶家山舊桃李君今艸堂宅東郊有田可耕山可樵堂上慈親足甘旨相知與結桑麻交金門玉堂紫薇省無復回頭看畫餅但愛鵝溪秋水淸雪色蘆花一千頃豪吟往往似謫仙但不持杯醉花前杯中之物時有禁煮茶都費惠山泉龜巢老翁不浪出逺來爲君作生日艸堂此日題此句風竹四檐吹■﹝觱﹞篥

申仲義錄事自杭州來議論慷慨風節可喜作此以贈

客來試問錢塘事冠蓋都非舊日人尙喜西湖堪種栁不知東海欲揚塵手題王粲登樓賦頭戴陶潛漉酒巾如此江山如此客政須傾倒洞庭春

和沈啟之立春作

何物淮夷學井蛙東風依舊滿天涯春盤薦酒杯頻舉醉筆題詩字半斜無數故人俱契闊一雙老眼近昏花家貧賴有長鑱在坐待靑山長蕨芽

徐伯樞仲剛來云鄕僧��刺血寫華嚴成好事者爲之盛集緇素送經至吳門無量壽庵時有人以兜羅綿化佛手觀者異之贈言盈軸徐伯仲徵餘詩不已故檃括佛氏作此貽之

吾聞兩足尊化身千百億諸相卽非相非空亦非色云何兜羅綿變現佛手出華嚴海無量本無塵可拭只手挽頺波正賴佛之力譬如水中月在處照澄碧若以色見之癡云暗如漆由來標月指具眼當自識

暮春陪周明府過顧將軍祠下碑

黃天蕩上將軍樹樹下數家人姓顧行人遙指若堂封往事猶論麾扇渡新祠畫藻煙霧濕古木埀羅鬼神護長洲縣令枉髙蓋短褐巢翁曵雙履海棠正落胭脂雪山缾爲酹金盤露柱頭老鶴作人語道旁馴雉隨車駐吳趨一曲歌未了蜀魄數聲春又暮金戈鐵馬尙酣戰白羽淸風復誰睹看碑莫怪客如雲彼君子兮眞可慕

端午日徐伯卭過寓所以詩見示次韻

南湖風浪惡客至喜且驚連日雨不止明朝陰又生劃船海中歸戰鼓江上鳴端陽一杯酒忍聽歌霖零

簡徐伯卭

淮海十年猶亂離淸江一曲自棲遲門前才送催租吏籬下還吟采菊詩世事紛紜何日已襟懷瀟灑少人知卜鄰欲近蘆花渚我亦扁舟理釣絲

寄徑山及以中長老

重攬淩霄絕頂秋歸來笠澤系孤舟靑山何處無黃犢滄海相知有白鷗六合雲開天蕩蕩百川風靜水悠悠試聽漁父滄浪曲江上蘆花亦點頭

壽慶治中

日下歸來年復年之官未上浙東船人憐埀老身長健自喜居閒志益堅好客毎呼鄰捨酒教兒不惜買書錢試看尙父鷹揚日渭水秋風雪滿顚

次韻寄題碧雲禪老上海縣山居

靑松種來過屋長松濤六月生秋涼香凝笏室靜如水道人觸法俱相忘

二

住庵人似南泉老無數靑山在屋頭眠鹿階前金布地西風吹老桂花秋

三

門前問話人立雪想象吾家遊與揚靈禽盡得響天樂老鴈獨憐隨稲粱

四

海上諸峯絕點埃浦泉流水碧於苔何當借與梅花屋我亦移家歲晚來

又和律詩

笠澤東連海好山靑更多逺分苔脯供兼寄艸庵歌拄錫僧方去攜琹客又過送迎門不出柰爾懶融何

寄沈徳齋

入城每問東林老避地今居巢海頭秋半卽嘗菇米飯冬初已著木綿裘靑衣搗藥鄰鮫室烏幾燒香對蜃樓我欲移家相近住釣竿煩爲覓滄洲

爲源長老贈醫士單子達

老我無他伎憐君正妙年父書能盡讀醫術得親傳舊隠荊溪上今居笠澤邊幽蘭紉古佩采藥洗春泉鶴守燒丹室鷗隨載酒船毎聞驅二豎近喜活枯禪優缽微含笑頻伽喜欲顚卻還靑玉案持去白雲篇髙誼能如此明時豈捨旃政須醫國手爲我救顚連

普大云講主以紈扇畫蘭見惠作詩謝之時云在吳江普度院講法華經學徒甚眾

上人遺我白團扇扇上復爲蘭傳神足知淸興迥絕俗更覺幽馨時襲人猊座講經雙樹下龜巢織屨五湖濱明朝相約看山去不怕西風揚逺塵

寄朱原道昆季

太湖三萬六千頃流血水腥江海連幾處焚舟成赤壁有時飛礟落靑天雞虫得失那能問鴻雁飛鳴亦可憐若个桃源堪共住也須容我釣魚船

臘月三日偕兪寛仲過筱涇僧捨蒙舉似近日詩次韻一首

故國溪山各逺離倚樓長笛爲誰吹相逢上海三生石共惜邊風兩鬢絲客捨暫如桑下宿世途危甚劍頭炊明朝裹茗西庵去更約匡衡細說詩

勁節亭詩爲中半云講主賦

我本山林人此君與羣居頻年避戎馬出走荊棘途雙溪適相遇歲晚冰雪余蒼顏固云老淸气方凜如儼然古君子節勁心仍虛紛紛桃李花榮悴才斯須長松髯似戟亦作秦大夫我思首陽山竹君兩遺孤髙風激頺懦气節與君俱之人不復見見君如友於此意知者誰居停老浮屠緑琹爲我彈碧酒爲我沽萬事付一笑嗒然我忘吾

懷徐伯樞諸友

憶昨方臥病妻子呼避兵扶持上輕舟烽火照夜明問兵今逺近言圍闔閭城賴有風滿帆送我東南徵三宿坐不寐鶴鳴近華亭晚泊靑龍江蘆菔匝地靑新知適相遇畱我居筱徑土風頗淳朴地僻雞犬寧吾病日已瘳客來能送迎老叟心自憐或謂詩骨淸比鄰兩三家情親若平生園蔬日持送酒壺時共傾對酒不能樂艱虞未忘情懷哉數君子雨打水上萍漂揺各何許吾將尋舊盟賣刀買黃犢子孫共春畊柰何西枝西礟石猶雷鳴

偕兪寛仲逰普光寺兪作詩紀行余和一首

繞屋疏筠玉有光沿階細艸翠生香林藏鹿苑雙溪曲路轉龍江十里彊蕉葉翻經人自樂槐根做夢蟻何忙白衣二老來聽法甘露醍醐得試嘗

臘月廿日會林才元於普光方丈

詞气崢嶸吐玉虹山林興與老夫同獨憐幽艸來西磵共聽枯桑叫北風四海十年兵火後雙溪一笑夕陽中評詩爲掉樓卿舌殊勝儀秦諂七雄

送和彥良兼簡朱端卿

移家喜得好林泉甫裏先生古宅邊憂世頗添新白髮校書還坐舊靑氈秋風茅屋都無恙臘月梅花正可憐我有古人多古意斷琹煩爲續朱弦

贈張孟文

靑龍江水淸如玉靑龍故家書滿屋中有郇公九葉孫一目五行能盡讀科名未欲拾地芥燈火長如校天祿有時述作繼風雅三國六朝車並轂手揮赤血拔鯨牙琹斷玄文裂蛇腹雙溪近傳寒食句又出唐人一機軸相逢說項人益多宛見淸標立霜竹吾生愛詩入骨髓老去窮吟鬢如鵠金張許史懶折腰沈謝曹劉長在目江頭偶泊避風船故山將歸采黃獨金盤不必贈檳榔願覓奚奴珠一斛

次韻贈本蘭上人

庭前手植娑羅樹樹下頻翻竺國書失鹿不知秦二世塟魚那問楚三閭園收柿葉皆新紙林養松花當宿儲十里雙溪春水綠浮杯待復訪樵漁

余患癰疽適兵後無醫藥可療卽事口占並寓感嘆

吮癰人在五侯家市肆都無藥可賒童子歸來風雪夜老夫愁絕對梅花

次韻徐伯樞見寄

病臥北山久愁添白髮新一冬無雨雪四海尙風塵妻子移家逺親朋折簡頻梅花應笑我出語欲驚人

二

客夜牛衣薄王春鳯歷新東南蝸角地多少馬蹄塵鼙皷依然急壺觴莫厭頻君看塞翁馬得失豈由人

奉贈薛宗師及於薛二眞人

論道淸寧日承恩紫極天星言辭輦轂云臥樂林泉虎衛燒丹室龍畊種玉田居山閒宰相行地活神仙淸問時猶及玄談世共傳春秋今近百弟子動成千入室稱於薛承歡度歲年蓬萊方丈外磧隩澱湖邊別墅三花盛深居萬竹連玉桃紅綻雨瑤艸碧生煙麟脯供仙饌鸚杯舞醉筵云璈齊上下霞袂各褊■﹝衤遷﹞福地風塵逺壺天日月懸目光方炯炯眉壽正綿綿老我頭埀白尋師志在玄飄零隨艸芥佩服集蘭荃欲進圯橋履重來笠澤船山靈原有約石髓未應堅析理秋毫末研幾太極先黍珠當一照光彩徹天淵

早春訪蔡君立家以詩見贈次韻答之

老夫藜杖病初起幽谷蘭花喜正開持酒對花畱信宿賦詩題竹約重來一犁新水初春雨百蟄皆驚半夜雷嗟我無錢堪買犢歸畊心亦冷如灰

正月卄三日過許君善竹所畱六日日蒙置醴且出諸畵捲命畱題焉

茅屋秋風杜陵老桃花春水許家墩連宵共剪西窓燭每日頻開北海尊童稚問譍知揖讓鄕鄰見客問寒溫遲畱不厭逢多雨喜得題詩萬竹軒

余過橫塘訪趙朋南先生值回錦溪遂畱許徵士家雨牕因覧元夕之作次韻代簡

行路難行久不禁尋君欲吐別來心十年飯顆詩容瘦一病文園渇思深鹿浦系船逢積雨客窓拄笏見遙岑誰能縮地仙人術共聽花枝快活吟

安素齋詩爲髙彥舉作

羲皇世云逺淳風浸雕零紛紛慕浮華形役心靡寧惟爾爲觀者於物澹忘情天君常泰然月白霜潭淸羙玉非不沽沽之價連城向來莘野農釋耒卽阿衡磻溪釣魚叟飛揚乃如鷹湯文茍無遇耕釣畢此生懷哉古之人安素斯足稱

溪西小隠詩爲許君善作

馬鞍山南三十里鹿虞浦接橫塘水桃花兩岸小橋西蘿屋數椽修竹裏先生頭戴烏角巾靑鞋不踏東華塵扁舟溪上釣明月長鑱隴頭鋤白雲客來看竹呼鄰酒客去對山開北牖琹彈古調每橫膝筆冩新詩長在手自言得句如得官富貴卻作浮雲看靑山有約如不爽白鷗之盟奚可寒箕山久矣人寂寞眼底誰能如此樂文章多樂鸚鵡洲衣冠俱上麒麟閣老夫幽懷欲與論移家今近西枝村風淸月白憶玄度莫怪杖藜來叩門

題孫彥學所藏江貫道淸江泛月圖

吾聞老郭之傳許與江山水絕筆稱無雙此圖夜景江所作彷佛秋聲動林壑長江澄澄月在水逺山蒼蒼樹如蟻如此江山夜放舟若人眞是逍遙逰爾來一百四十載陵谷變遷畫圖在世無蘇李兩詩仙赤壁采石俱蕭然老夫此興固不少觧裘亦足沽淸醥出門有礙行且休不如燒香看畫海上頭

雪山圖

憶昔山居擁寒雪夜半讀書聲未歇長林月在掛猿枝幽谷風生藏虎穴十年奔走避兵塵手持一竿滄海濱適因看畫長太息靑山頭上亦如人

普講主寓普度蘭若十一月望爲遊軍檢括是夕以稾稭蒙首露坐陸氏莊埃燼中怡然賦詩餘嘉其言無瞋恚和而美之

道人心如如說法無定處無喜亦無嗔亦無諸恐怖初聞戎馬來杖錫出普度羣氓棄家走子女多失怙或遭刀箭傷或受系累去或作蠶聲哭或爲折腰步裸跣走且僵煙塵晝如暮師時在中野亦值一彊禦猛若歌利王殺佛渾不顧手持霜雪刃聲發雷霆怒惡狀冠羣醜丹靑筆難措脫我僧伽黎問我石頭路搜索祗園金檢括靑州布區區身外物自謂無足護把茅聊蓋頭露宿吟古句干戈𨿽未息江山喜如故相期看餘春牡丹花貴富

和趙朋春詞

落梅風急綺疏寒檐鐵鏘如響八鸞堪笑嬌癡兒女子折花騎竹繞長幹

二

多謝提壺不住鳴杏花枝上月三更銀罌卸盡葡萄緑祗爲傷春醉不成

三

小閣鉤簾待月時燭花頻剪夜何其惜春不柰春宵短翻憶秋宵玉漏遲

四

花拂盆池入鏡光桞揺臺榭弄鵝黃晚來頗覺東風惡分付薫籠爇暖香

逰南山和徐伯卬韻諸

君南山逰豪吟气憑陵惜無龜巢老拄杖移赤藤俛觀陳湖水一盤秋露澄吾兒躡吾屐樂與君共登坐艸藉苔茵尊酒空十朋埀楊細腰舞不費纒頭綾羨君方妙年文章有師承譬彼學佛者當爲大乘僧滂沱夜來雨紅日喜初升楊花飛渡江茫然白雲騰晨看有聲畫妙若曹不興玆山賴有傳詩名與俱稱

和臨寒食有感

何處登臨散客愁千墩浦上聽漁謳淸明落盡梨花雪能得春風幾日逰

二

憶得少年寒食日落花塵上馬蹄香六龍城郭春如畫那得旌旗帶雨揚

三

烈塘墳上樹如雲一埽東風十五春不信令威歸不得竟移華表屬他人

四

一徑落花春晝靜四鄰嘉樹綠陰繁兒曹忘卻懷鄕意浪說春風似故園

五

白髮蕭蕭客未歸淒風緊雨禁煙時靑苔白骨尋常事堪笑田文爲客悲

遷居

逃難居頻徙幽懷孰與論昆山一捨地湓浦數家村老去仍爲客朝來又抱孫雨餘春韭綠生意滿東園

聞玉山顧隠君以賦役入城負疾而歸而山中花竹多爲有區區懷思寄詩代簡

聞道龎公也入城還家風雨近淸明催租人去詩仍好市藥童歸病已輕尙喜竹林靑筍出不嫌花徑紫苔生野夫得此平安信尋訪姑遲數日程

哭杜玉泉處士

每憶城南杜今爲地下郎好詩畱巨帙遺像在髙堂濯濯孫枝秀離離宰木長可憐桑與梓春雨竟淒涼

二

東郭溪山勝南園花竹深平生多樂事之死遂問心掛我客中劍撫君牀上琹回風吹桞雪和淚落衣襟

四月二日林自瑤城歸寫遷屋詩四首因以述懷並紀時事

鶴長鳬短世難齊滿眼風塵客路迷竈突未黔居未徙兒曹況在兩湖西

二

六幅蒲帆帶雨來瑤城艇子過湖來老妻正倚門前樹雪色楊花覆緑苔

三

僦得山居鑿井新客來不厭煮茶頻屋頭驀地顚風起狼藉桃花滿樹春

四

鬢絲埀領白■﹝毛參﹞■﹝毛參﹞老我身如作繭蠶午夢忽驚飛礟響狼煙只在澱湖南

余往哭杜處士過淞江問途乃知其弟玉溪亦殂去兩月追懷宿昔作詩悼之

往歲畱三宿今晨哭二難榻懸無復下琴斷爲誰彈溪竹春雲散庭花夜月寒悲乎浮世事長夜雨漫漫

答徐伯樞見寄

十載風塵走朔南白頭如雪面如藍借車載具家頻徙應俗爲文筆大慚茅屋雨添苔上壁竹籬煙護筍抽簪別來行路難行甚何夕挑燈與細談

二

杜宇催歸不絕聲知君歸計正畱情東膠茶焙春煙暖西堠花村夕照明音信尙煩黃耳寄交情不負白鷗盟明年築室相鄰住兒軰求田與力耕

邀管伯齡許君善鄧宜之端午小集

十年端午常爲客一笑今朝有故人江艸碧揺書帶淨石橊紅折舞裙新潮生小港通船路風掃幽軒振席塵酒禁未聞罍爵恥茶鐺爛煮兩旗春

邀月田上人

借得溪鷗半席沙相期來喫趙州茶渡江剩有蘆堪折日落潮回卽到家

次韻答許君善見貽

憶昔平居頻會友家有秫田今釀酒安知今日對端陽無酒可澆談笑口客來置茶聊觧羞彊將車轄井中投淸風緑樹北窓起時聴一聲黃栗畱西山雲起日將暮斯須雨暗橫塘路銀燈才點卽生花爲我喜君靑眼顧我心如醉顏如酡憂時未寧今老何明年此日復此會此時還遣玲瓏歌

卽事

黃梅落盡雨初晴客捨靑苔四壁生鐡礟打城聲動地老妻猶訝是雷鳴

代簡大云講主

天竺之書五千卷吾師以之全藏轉早年手握摩尼珠飄然擲錫逰天衢歸來濯足太湖水從此一龕兀坐如枯株有時忽作獅子吼狐貍野牛顚倒走有時閒寫山水華華光之梅作淸友近聞有約過貧家貧家掃門迎象車欲知老夫何物作淸供湓陰小圃自種昆侖瓜

朱公路縣丞和徐伯卭詩見示不爲險韻窘束余甚喜之故復和一首以寫起敬之意

瓜廬淞水西溪山勝東陵玉立開徑竹纓埀刺檐藤善養气不餒靜觀心澄澄白雪少人和靑山與誰登稽古蓄萬卷問奇來逺朋顧余犢鼻布不識馬眼綾來詩淸可喜玉露仙掌承想當締思時寂如禪定僧詩成掃巨筆墨汁飲數升干戈有時休雅頌當復興願同杜拾遺一代詩史稱

壽張實甫

我愛龎徳公躬耕亂離日以安遺子孫此計眞第一君今牀頭金有餘傳家之計乃亦如況入東林逺公社每誦西竺空王書幽棲久矣機心息鷗鷺相知俱莫逆獨憐丹穴一鵷雛偶爾西飛歸未得願言晚節金石堅河淸復見升平年明年此日壽觴舉三鳯聨翩郎罷前

寄贈勝無能上人

雙林舊宅今蘭若百丈淸規老作家燈燃佛龕無晝夜榻畱禪衲共煙霞屋頭靑覆娑羅樹池上紅開菡萏花六月香風淸似水老夫曽此坐鷗沙

丁未夏六月寓眞覺庵數日日賦小詩以寫目前之景適大云師遺雙淸圖足成十首

祗樹園林舊雨荒僧廬今喜近滄浪我來一榻南牕下分得溪風午夜涼

二

臨溪照見影稜稜老我頭童狀若僧堪笑讀書心未死夜來猶對佛前燈

三

燭龍銜日出東溟飛到天中落火星莫怪懶融門不出一林翠竹風泠泠

四

荷杯飲露比名酒松麈生風無俗談日落淸蟬吟未了雨來白蟻戰方酣

五

髙堂無塵淸晝遲山僧持缽未歸時白衣仙人坐相對淨瓶楊栁靑埀埀

六

客來自汲煮茶泉躄足浮屠亦可憐借我石牀箕踞坐有時閒說趙州禪

七

椶鞋布襪薴衣輕好客何妨日送迎試聽礟車飛霹靂將軍觸熱正鏖兵

八

雙林一室捲微屙列坐羣緇問若何不用散花天女軰儼然無語老維摩

九

芭蕉葉上徧題詩更覓吳箋寫竹枝過客莫嫌人寂寞鬢絲禪榻正相宜

十

生愛梅花與水仙故人摹冩寄林泉披圖淨寫燒香幾何異長齋繡佛前

普講主過千墩偕余訪許溪西出普公曩歲所作水仙花求題普爲重記歲月俾余題其左云

梅兄礬弟總不見邂逅獨睹淩波仙云翁指點笑相語爲我傳神三十年

簡蔡君立從事

齷齪布衣老生無晉人風杖藜相訪不相見興盡適與王猷同出門喜淸飆天气涼蕭蕭重云忽迸日六合如洪窯東屯行行行且止賣藥人家杏林裏蜚亷意若迎我歸南薫轉從西北起快哉一披襟長詠出舞雩老夫此興君必知黃金不用鑄鍾期歸去來兮溢水西

與諸友論詩次朋南韻

每見古人詩不俗恨不移家與連屋人生有詩可傳世萬事無成心亦足嗟哉風雅絕遺音斷弦未有麟膠續三經三緯機軸在文士疇非賴私淑屈原吐詞蘭蕙香能襲余馨惟宋玉兩京豪華六朝靡聲律由唐轉覆束艸堂先生獨冠佩進退委蛇气容肅孔明廟柏一品題儼然籙竹生淇澳要之煉詩如煉丹九轉成功龍虎伏秋髙當約許玄度妙法參諸老尊宿

次韻答朋南重九之約

重陽無酒不須賒看菊柴桑處士家只恐滿城風雨到客窓岑寂對檐花

贈筆生王伯純

時方用武我業儒王生賣筆來吾廬生成世業霅溪上制筆特與常人殊宣城阻兵十三載猶喜山中老■﹝鵕﹐兔代鳥﹞在拔來秋頴帶微霜縛得銛鉏含五彩昔年艸制供玉堂玉堂仙人云錦裳三縑一字不易得筆價亦與時俱昻莫怪年來棄如土掃滌風塵必斨斧生今賣筆我賣文何異適越資章甫呼兒亟用買一束爲我寫成懷古錄吾兒作字三嘆賞八法以之隨意足我有好音生可知用筆將見文明時栁公筆諫佐明主老我筆畊箋古詩逝將重作毛頴傳爲紀頻年遭薄賤牽連爲生書姓名守棘不隨陵谷變中秋適逢秋禁開椰瓢酌生新醱醅酒酣仰視月中兔長笑一聲歸去來

盧志道馬公振以滿城風雨近重陽爲詩首句各賦二絕同日見寄要余和之

滿城風雨近重陽一望蘇臺百感傷臺下伏屍多濺血秋花不似舊年黃

二

滿城風雨近重陽門巷蕭條艸木黃茅屋破來天更漏誰能補石繼媧皇

三

滿城風雨近重陽籬菊花開酒未甞四海兵戈無了日十年書劍客他鄕

四

滿城風雨近重陽猶喜觀山目力長風雨晴時山更好也須攜酒掛車傍

兩年九日晴景不同口占二詩聊述梗槪

去年重九日烽火接三州黃菊無心看靑山滿眼愁風霜新鶴髮塵土舊貂裘爲覓桃源路拏舟到海頭

二

今年重九日兵破闔閭城紅粉娃宮毀黃金郿塢傾老懷多感慨歸思轉縱橫賴有茱茰酒開軒看晚晴

旭齋劉先生四明隠君子也客吳數年日以詩酒自娛時與予相友善丁未秋年七十有六自謂不久於世爲志墓之文及賦詩自挽其詩曰知非終戒酒送我但吟詩且邀予以辭挽之予旣爲贊小像後五日乃攜酒詣昆勸飲故有是作

天生劉伶愛杯酌杯余更以詩爲樂有時痛飲發豪興徹夜長吟追古作胸吞云夢气崢嶸筆吐珠璣光錯落知心每恐化渇烏見病驚臥作臒鶴爲嫌八達太疎狂乃效獨醒甘寂寞髙陽人笑老癡漢杜舉身遭束髙閣我來黃菊似含喜座對靑山論鑄錯舉觴一笑口復開蓋棺百年心不怍金龜足可換新篘玉兔無勞搗靈藥偃月堂前丞相死齊雲樓下降王縛眼前世事眞蟻夢身後虛名等螢爝何如閒策鐡拄杖時復醉傾金鑿落吾詩更作薤露歌活挽先生薦淸酌

張伯庸在郡城被圍數月間道而歸賦詩賀之

雁書到手人方喜虎口脫身君已還難似上天行蜀道險於中夜出秦闗桞營皷角邊聲逺萊子衣裳喜色斑百斛葡萄新釀熱歌童莫放酒杯閒

方池詩爲馬公振作

攜我方竹杖看君方池水宛然俯中庭照影月明裏淸風生蘋末素練吹不起魚樂魚自知主人亦應爾

和許君善郊居

秋色蒼茫日落斜鯉魚風起荻飛花先生晚酌依稀醉吹笛漁童恰到家

二

書畫船頭吐白虹談玄麈尾灑淸風繞籬種得陶潛菊時復看花酒一中

三

階前有艸比瑯玕屋上慈烏卽鳯鸞老去山林友麋鹿不知貔虎尙桓桓

四

流水柴門不厭貧古今曽見幾何人山中松菊陶元亮谷口犁鉏鄭子眞

五

怪底深秋气候溫野花成子竹生孫數椽衡宇淸溪曲風雨蕭蕭晝掩門

六

竹有幽軒水有渠閉門不出十年餘一編修得梅花譜又注神農本艸書

七

朝野新聞總闕如經鋤甘分老迂疏客來畱喫雕胡飯旋斫溪頭出网魚

八

窮到無錐累始輕黃金何用苦畱情姑蘇臺榭新如畫又被西風一夜傾

九

不見魯山元紫芝干戈滿眼少陵詩采樵何處靑山好逢著仙人且看棋

十

一雨洗兵秋可憐東吳香稻熟紅蓮許家墩下斜陽外無數饑烏落晚田

淮夷篇

大邦淛河西湖郡稱第一淮夷豺柘黃來作豺虎窟交鄰無善道四顧距勁敵一鶚嬰网羅同气頓蕭瑟正朔仍奉漢天恩滿牀笏賦粟歲倍蓰郿塢金日積非無舶■﹝舟卓﹞風海運不掛席包藏狼子心反復莫可測臺閣兩重臣忍爲梟獍食井蛙自尊大出入復警蹕愛弟寵且驕開府門列戟提兵幾百萬勢熱手可炙甲第連靑雲圊混亦丹碧瑤池長夜飲天魔舞傾國帷幄皆面諛忠鯁卽揮斥權門競豪奢婪婪務懷璧淮南舊巢穴坐視城棄擲出師理侵疆所向皆敗績鄰兵賈餘勇一舉數州得羣凶納降去孤城獨堅壁柰何圍數重樓櫓比如櫛礟車拂云漢晝夜飛霹靂寵弟旣虀粉左右皆股栗短兵屢相接苖獠與戮力南濠百花洲流血水盡赤閉闗甫期月人面多菜色蔬食猶八珍骸骨爨下析眾叛已不知豕突猶親出前途忽投戈回騎不數匹一炬齊雲樓妻子隨煙滅縛虎送臺城咆哮气方息嗟哉爾淮夷富貴亦已極雕墻底滅亡斯理信弗忒

十月過吳門

無數云梯盡未收髑髏如雪擁蘓州僞王守死空遺臭降將偸生忍負羞鹿走荒臺千載後烏啼野樹五更頭篙師也爲愁無寐不待天明已放舟

過無錫書所見

朝發吳門東暮宿錫山下隔墻語嗚咽云是流移者生來本村居白首事耕稼居城僅期月區區避兵馬狂奴稱老虎咥人空四野城降人出闗方幸虎遭冎裏胥俄促人負郭一网打監官驅上船寸步不少假不知遣何之骨肉忍相捨語罷哭聲悲涕與淚交瀉同行十數人瘦骨皆一把鐵索連系頸俛首若喑啞天髙恐無聞爾悲知者寡

歸故里

憶昔走避兵棄別鄕井去意將朝暮去行行重回顧安知今一紀方踏去時路四郊皆蔓艸白日暝如霧披榛訪閭裏隔水拜先墓傷哉脊令原黃蒿走狐兔別墅破墻在郵亭乃新作鄰兒二三軰茅茨晝扄戶相見不相識熟視肖厥父坐久泣且言爲我語親故什九死兵戈余亡不知處兒詞吐未終我淚已如注對食不能飡相期歸蟻聚吾將語吾兒賣書買農具歸耕溪上田擬若烏反哺吾其正首丘此心庶無負

戊申歲訪朋南執中二趙君皆連牀夜話極談今古時朋南以艸亭自號工詩有唐人風致不茍作也越數日作詩眷畱臨別復有魚米之遺執中亦和詩示余意皆有餘而不盡也後十日次韻二首其一寄題艸亭兼謝所遺一以寄執中以述交契之厚云

圖畫蘭亭迹甚陳溪山何似艸亭眞晉人標致淸談妙杜子詩篇下筆親客至合歡常盡醉我來畱宿豈辭頻還家飽喫魚羮飯更喜缾儲玉粒新

二

經歲離懷得具陳酒杯深淺兩情眞老夫生賴詩書力良友交同骨肉親楊桞錦溪春尙淺綺羅燈市雨何頻別來十日牛衣臥世事如今又一新

和施天朋卽事二章章五句

吳儂頭白雙眼昏夜逃淞上煙水村老妻剪紙招驚魂問之不說苦徭役但言入地恨無門

二

吳儂十年遭亂離飛芻挽粟筋力疲哀哀婦子皆瘡痍春來破屋雨連日疑是淚從天眼埀

戊申春浙西僧尼道流凡主寺觀者皆集金陵蘇州萬壽寺長老愚隠師亦在焉僕嘗夣寐中與談今昔且問及剛中毅公故賦此以寄二老云

夢繞鐘山訪舊逰共看江水話閻浮隴西鸚鵡金籠閉海底珊瑚鐡网收刀尺尙須成妙用缾盂未得賦歸休別時問我雙蛾老爲道身如不系舟

寄侄僧徳無言【時在金壇西謝村庵居】

紅梅閣下夜連牀一別經年十二霜爾父爾兄俱卽世吾孫吾子未還鄕西林卓錫靑山好東海埀綸白髮長何日與言生死事更論松菊故園荒

二

嗟我成童卽棄家住庵鈍斧老金沙篋藏林下翻經葉缾養山中供佛花浮世本來同一宿歸途必合駕三車白頭癡叔遙相憶燈下修書字半斜

馬公振以久雨懷思作詩見寄適千墩諸友朋爲謀道旁之舍因和及之並發巨浸之嘆云

芳艸萋萋春復春桃花應笑未歸人數椽矮屋淸溪曲一个扁舟緑桞津且與往來乘欵段從教圖畫上麒麟老妻頗勝劉伶婦不惜春衣典酒頻

二

吟罷秋風破屋歌不堪春雨復牽蘿無人爲補靑天漏滿眼愁看白水多階下縳橋兒渡蟻門前換字客籠鵝可憐豪气三千丈方覓堯夫十二窩

公振和許溪西韻並簡老夫次韻答之

世亂已如此年饑更柰何城池百戰後風雨一春多有酒客同飲耽詩病亦哦老懷聊自適頭髮未全皤

和同明府畱題趙靈寺

大澤水環金剎地小樓簾捲玉山煙桃花雨濯江邊錦楡莢風飛地上錢人世屢驚天柱折佛光還自月輪圓衲僧會得頻伽語也學詩人拜杜鵑

田家謡

花朝一雨連寒食水沒吳田深三尺田家壁立杼軸空逃亡半作溝中瘠農官令下星火飛勸農踏車農苦饑產蛙之竈斷煙續藜莧煮來靑藜肥商羊舞如獨腳鬼天瓢倒傾恐未已水車恨不化渇龍一口汲盡西疇水我謂爾農毋怨天堯田水溢亦九年但有人能拯饑渇卽令四海無顚連請君試聽踏車歌冬冬聲中含疾苦天門九重路修阻此聲何由徹明主

趙眞白挽歌辭

前代衣冠族先生山澤臒淳風振薄俗髙誼掲中吳舊責焚余劵凶年賑餓夫紅塵無足迹白雪滿髭須鐡硯磨來燐籯金視若無蹇余牛馬走愛爾鳯凰雛卜宅來依倚通家學步趨玉枝才有汗瑤艸遽成枯敬下墳前馬仍瞻屋上烏典型無復見老淚落鮫珠

寄謝朋南執中中行諸友兼簡楚綱滄海二禪伯

錦溪水流無住時我思故人心如之扁舟來系溪上桞六月初三新雨後常年大暑今欲流今年天气涼於秋故人相見不相捨水竹軒亭榻俱下東家談笑復西家西家碧筩瀉流霞醉抽吟捲看珠玉夜牕剪盡如椽燭明朝竟日復畱連月在栁梢方解船瀕溪更有好僧捨古木陰森正宜夏龎眉兩僧亦可人茶鐺長煮小園春但欲移牀就泉石共聽松花坐終夕

簡熊元修

憐君苦有軟腳疾我愧貧無挑藥錢此日尺書重問訊何時杖策與周旋湖鄕地濕黃梅雨捨館牕含緑艾煙猶喜東家人事好銀缾長送酒如泉

奉贈吳逸庵

先生頭髮烏如漆上壽明年八十三豈有神仙傳祕訣尙看孫子著朝簪燒香看畫湘簾捲畱客題詩緑酒酣堪笑野夫扶醉別出門更與阿戎談

寄張伯祥兼簡顧玉山

尺書曾去墮沈浮嗟我懷人意未休兩地共看千里月西風又換一年秋牧羝餐雪猶歸國買犢耕耘且素侯暇日煩尋顧文學爲言相送媿鄒遊

石箭頭歌【並序】

丙午冬吳人自望亭驛鑿渠通漕湖深丈餘乃得石箭頭長洲徐伯卬氏以所得之一見遺一以遺兒元鎭請各賦詩

南山爛盡蒼云根飄風勢欲傾昆侖何物老砮作遺鏃神鑱鬼削秋無痕沈沙不隨戈戟折太陰玄精壯冰結五丁假手出重泉猶帶堯時九烏血羵羊肝膽破尼子走折足獨有老於莵坐嘯風滿谷猨臂將軍骨已枯蒼頭廬兒金僕姑時乎時乎柰爾砮

次韻集講主見懷

君今風北我枝南燈火餘輝借佛龕老去著書酬素志客來揮塵接淸談逺公沽酒能相引中散鳴琹豈不堪且喜早秋頻得雨襟懷無復欝如惔

偕大云大成二講主及學上人宿聖像寺詢無言山房作

西晉招提屋半摧江流依舊碧縈廽黃楊偶戹今年閠靑海曾浮古佛來明月一庭僧下榻淸風四座客銜杯石闌點筆題詩去池上藕花秋正開

次韻答許君善

滄洲濯我足白首事經畬幸作依劉客難忘薦禰書病聽驚蟻鬭守拙類鳩居長日思君子新詩忽起予

早秋寄恱堂長老

雙徑人來候起居山靈想亦問何如煩師爲覓龍潭水洗眼將看後世書

二

秋陽皜皜火雲騰未有天風洗欝蒸珍重毗耶方丈室一壺寒露置淸冰

三

我愛靑山冷淡交吳淞江上寄龜巢秋來剪得芭蕉葉欲借楞伽手自抄

閠七月七日許徵士以詩見招適余有毗陵之行不及赴次韻答之

西風木落大江秋明月江行倚柁樓一路看山三百里桂花時節到奔牛

過無錫梅村口占贈諭子英

梁鴻山下碧溪灣落日蒼茫客度闗秋色已催紅日老人生何似白鷗閒危橋跨水苔痕滑折戟沈沙血點斑奇士相逢忽相別相知只在片言間

中秋和易九成韻

中秋無客夜相過落葉衡門感慨多明月幾回懸似鏡浮生百歲去如梭誰家桂子香如許我屋茆扉冷柰何猶勝去年連日雨吳兒苦織覆城梭

二

海門潮上水西流白兔蟾蜍出海頭洶洶有聲驚雨至囂囂眾口說天愁楚氛已覺三邊盡湯网終當四面收自昔金陵多王气如今重作帝皇州

三

玉人攜手步淩波憶昔南樓載酒過樓上管弦長夜沸座中賓客少年多按歌自擊鐡如意呼酒滿傾玉捲荷堪笑餘情忘未盡中庭舞月影婆娑

爲許君善題竹石圖

竹君骨淸臒石丈貎奇古誰其爲冩眞吳中馬振父吾生兩眼多閱人此君見之情甚親尋常兩膝不易屈此丈拜之心莫逆可憐君家萬竹遭斧斤石亦去作飛將軍齋居此日空對畫目前所喜無風塵凜然淸气秋滿屋六月不知炎暑酷我來賦詩重品題此石嵌空如此竹勿爲葛陂龍勿爲金華羊徵君與爾作三友老夫亦得與時同徜徉

聽秋軒詩爲開元寺方厓長老作

一龕禪寂照蘭膏四壁涼生襲楮袍落木有聲頻到耳學人無語自吹毛鶴鳴夜半露初下鴈拂月邊風正髙怪底塔鈴饒舌甚亦如九辯繼離騷

韓仲禮宦家子也工冩大字終日矻矻予甚閔之賦此爲別

君不見韋仲將能摛大字一丈彊懸空髙冩云殿榜須髮頓令成雪霜君今捉筆長於帚作字繼韋千載後非顏非桞筋骨殊大如車輪小如斗知君欲與韋爲儔韋所苦者君知不靑雲有路去亦好只恐君年未老先白頭願言投筆勿浪出菽水髙堂永朝夕樂莫樂兮親俱存畫餅功名總何益

九月四日過許君善家觀睦義溪長老與朱公路縣丞等唱和中秋吟君善索和一首

老禪吐詞金石聲中秋浩歌蟾兔驚哦松人歸與唱和筆力可扶天柱傾惜哉未艸金鑾詔但說三杯通大道舉杯此夕問姮娥百歲幾回開口笑天風泠泠洗炎熱炎熱洗空風未歇西齋一樹紅木樨且喜看花眼如月

喜薦嚴希長老自金陵還山作此賀之

京洛多塵土天風爲振衣山中流水在林下白雲歸不說前三語惟尋第一機古藤獅子室燕坐寶花飛

楚南藏主來詢知元明師居義興山中附詩問訊

十年不喫陽羨茶山中舊宅還幾家道人今歸臥煙霞石池手種靑蓮花靑山且喜依然好蛟兮虎兮迹俱掃客有放棹東海頭安書好寄龜巢老

感物寄珪玉田書記

矯矯千里駒英英五花文塩車太行路汗血亦滿身嗟爾本龍骨誤隨凡馬羣何當一變化翩翩籋靑雲

二

樞宮降精英爲象純玉色誰令畊舜田乃負烏犍軶豈無金覉絡錦襜爲爾飾鼻吸酥酪河歸來梵王宅

和靈巖虎邱感事

娃宮無復有樓臺佛剎而今亦艸萊衲子盡隨飛錫去將軍曽此駐兵來靑山銜日猶前度滄海揚塵復幾回霜落吳天香徑冷斷猨啼月不勝哀

二

兵余重到古禪闗無限傷心四望間林下點頭皆礟石門前戰骨似丘山劍池屢變珠光赤盤石猶沾血點斑白髮破衣耆舊在獨憐寧老不生還

遣興和許君善韻

馬圖莫怪出猶遲世事方如理亂絲蓮葉有巢龜已老竹花無實鳯仍饑籬邊艇子供埀釣林下樵童許奕棋苜蓿一盤三丈日老妻晨起案齊眉

次韻答因了庵

重經喪亂勞相憶多謝將詩問起居鄰有國朝新定律家無屋壁舊藏書月明江上魚龍伏歲宴山林艸木疎堪笑出門多滯礙兀如禪衲坐僧廬

普講主哀詩

前代王孫錦繡腸中藏萬卷佛書香一鞭竟著三車去不作修文地下郎

二

自喜年來兩耳聾不聞今古鬭羣雄每逢林下三生石只說尋常萬事空

三

長把吟豪貎水仙梅兄礬弟亦牽聨如今收拾歸何許兜率宮中別有天

四

瓊林自有鳯凰枝枳棘叢邊翅偶埀鴟嚇不知緣底事赤霄飛去竟難追

五

茶毘煙斷蛟龍浦舍利珠藏窣堵坡從此不沽陶令酒藕花零落柰秋何

六

天臺一曲繼天泉獨抱遺琴十二年古調不隨陵谷變麟膠誰續斷頭弦

寄孫彥民

讀君吳儂詞如讀舂陵萹惜哉未作郡手拍元子肩玄髮亦已華鐡硯亦已穿秋蘭抱幽馨奇寶橫道邊請以白雲曲載理朱絲弦勿論聽者希我心自怡然

題水仙山礬梅花圖

綽約誰家女子依稀水府仙人莫怪無言脈脈正須頻喚眞眞

二

紅杏碧桃春暖梅兄礬弟冰淸會得生花筆意隠然金石詩聲

乙酉元日漫興

四國山河喜奠安一年時序又更端酴酥春酒到手暖楊桞曉風吹面寒太史始行新律曆齊民俱易古衣冠故鄕只在停雲外柰可親朋欲會難

簡曹仲鉉

東海歸來塵自揚一竿西日釣滄浪州人尙說家園在沙鳥皆知世慮忘竹筍滿林冬入饌梅花繞屋夜生香吾兒學稼書仍讀應喜分燈過短墻

送僧還日本

吾聞帶方東南有國環滄溟龜峯云接扶桑靑飛梅花開作絳雪佳實亦比蟠桃頳珊瑚出水光奪目老蚌吐珠皆夜明山藏水產足珍怪惟人尢得鍾其英釋門龍象獻寶出眉目秀異風骨淸錫飛一萬四千里欲以佛法中華鳴手探天目獅子窟速肖厥祖天人驚三吳百粵小盤礡王公下榻爭趨迎大哉禪月古叢社正法眼藏轟雷霆思親要織睦州屨春風穩送歸帆輕老夫扶憊走相餞事有干請煩畱情往時爾國逺秦火六籍不隨煙燼零願言傳冩遺全璧一洗魚魯開羣盲上人名亦埀不朽能使舶■﹝舟卓﹞爲馬駄吾經

張伯祥自濠州惠詩且相傳有還家之喜卽事口占聊抒情愫

春風濠上來家奴寄詩親朋及老夫微詞周折出肺腑蟻絲九曲穿遺珠神龜脫网曽有夢靈鵲報喜寧虛孤大鈞播物各生遂忍使鳯凰長在笯羣兒覓竹跨爲馬吳淞江上迎歸艫南堂花竹春正好玉芝粲若珊瑚珠老夫亦作軟腳局典衣沽酒黃公壚

賀陳思忠自濠州歸

南山石爛海揚塵播物依然出大鈞坡老暫爲儋耳客謫仙豈作夜郎人歸舟帆捲桃花雨家宴杯傾竹葉春雪髮巢翁臞似鶴也隨鷗鷺去相親

得玉山顧徵君書作此代簡

濠上人來書數行開緘如對語瑯瑯酒杯已辧弓蛇誤藥杵無勞玉兔將少待天公舒老眼剩收雲母束歸裝舊家亭館花狼籍春水依然滿綠塘

老病

乾坤如許大老病此江濵無酒可畱客靑山應笑人幅巾方竹杖靑艸落花茵賣得長門賦相如未是眞

水村歌爲趙朋南賦

我愛水村好爲作水村歌君家水村二百載閭裏向來冠蓋多銅駝巷陌自荊棘滄海依然皆煙波墻花巷栁接葭菼蘆荻蘋蓼茭蒲荷澱湖噴薄東岸曲陳湖繚繞西邱阿前看震澤後笠澤靑山數點堆靑螺錦溪橋頭魚米市亦有朝鼓鳴如鼉市聲豈不傾人耳先生閉戶雀可羅茶竈筆牀魚童釣蓑人稱陸魯望自比張志和兩賢尙友作三隠過也亦宜呼小坡長安道上人擾擾柰爾水村安樂窩

二

我愛水村好作歌仍和之水村之樂能自得山村之號眞相宜齋居隠居白日靜門外系船靑桞埀讀書牕雞亦觧語忘機沙鳥皆相知葑田種秫足爲酒艸亭對竹長哦詩平生自是愛結客況復客多來問奇淸談閒揮玉麈拂髙會醉傾金屈巵飲牛有渚蓄魚有池老夫願卜鄰矯屋與隔籬分燈訪績兒女共曵杖往來鄰捨嬉從此水村作土著與君說詩時觧頥

次韻答許君善

小徑紆廽艸欲迷村居如在瀼東西爲煎新茗頻敲火自掃殘花恐污泥白首十年吳下客傷心千古越來溪羣賢何日能相顧重爲湖山一品題

己酉夏四月東維子來訪以其過昆山詩見示且邀余及盧公武殷孝章和之

酒濕宮袍逸興多鐡龍吟嘯舞蛟鼉一江星月光揺動八極風雲气蕩摩詩史屢書新甲子艸廬還是舊煙蘿系船秦柱山前栁邀我吳趨和郢歌

次韻答焦任道

誰越誰秦自瘠肥別來十載電光飛尙看書帖題靑李未掌絲綸對紫薇老我襟懷寒古井憐君气宇盎春暉石川古栁淸陰好且系書船莫賦歸

次任道韻贈朱公路贊府

淸濁無論渭與涇請看流水悟浮生莫憂白石南山爛且喜黃梅細雨晴石幾題詩焚艾納水亭酣酒臥桃笙瓜田不理春來艸怕有人呼作邵平

謝焦任道惠畫

焦君靑雲器不減阮仲容飲酒五六斗卓然猶祖風髯龍吐醉墨逸气超鴻蒙騷雅靡不作無聲詩更工淋漓練裠幅遺我龜巢翁翁老如兒癡嗜詩羊棗同層崖飛瀑泉撫玩意不窮何以報夫君秋江采芙蓉

露筋廟詩

斷臂孤兒事可悲露筋娘子死尢奇裙裾不受紅塵污膏血都充白鳥饑野燐照人魂斷處田家妻嫂睡濃時玉遺香骨天應惜鐡比眞心世共知宿艸埋煙迷古冢幽花泣雨倚叢祠碑存米老春秋筆詩有歐公絕妙詞尙待姓名傳國史更看旌表照門楣古今絕少靑雲士卻忍將身作夏姬

祭顧玉山詩

於乎玉山翁世居吳右族生逢元盛時當路屢推轂辭榮樂蕭散竟蘊璞中玉早持萬金產轉手授家督不爲五嶽逰家園蒔花竹讀書數千卷旁核聃與竺非無酒如澠過客佳乃肅徒見駟馬車未若一儒服緇黃璨然者待遇亦刮目常言性嗜詩趣味勝粱肉興來抉云漢毫端注飛瀑詞林采英華琰刻播芬馥承平十三年嘯傲心自足世故一變更十室九顚覆幽棲綽山下擬比王官谷時余逃難來憔悴如病鵠相見恨殊晚姓名聞已熟夜飲佳樹軒明朝杯又續髙堂桂花秋金釵剪銀燭雙歌棹觥船洗我愁萬斛一畱兩月餘坐客常五六寫圖紀觴詠墜水亦有曲連牀可詩齋淸話屢同宿擇鄰移我家歲晚安且燠柰何鼙鼓聲忽若雷振屋婁人悉驚散我亦猿失木萍漂甫裏東賣文如賣卜感翁數相過饋問慰窮蹙翁亦客檇李逺避蝮蛇毒山川鬰相望詩筒時往復陵谷復一變翁歸理松菊松菊理未能蒺藜俄困辱余舟傍笠澤訪舊宿西塾夜深屏輿隸促膝語心腹春風舊池館荒煙秋艸緑朝廷更化初召役事重穋挈家赴臨濠星言去程速送行愧鄒遊口占謝龜縮詩去秋復春客來書滿幅念我及兒軰舉室蒙記錄自言多疾戾經年在牀褥欝攸屢驚嚇使我長觳觫尙須手顫定親禮寄篇牘安知厪踰月遽爾聞不祿初疑傳者訛細聞淚盈掬嗟我老異鄕知已失鮑叔蕪辭敍疇曩悲吟甚於哭神交死如生歆此杯中醁

答馬公振見寄

燭龍銜日火雲迷飛到中天不肯西安得天瓢瀉涼雨仍看地裂補春泥兵戈不到王官谷煙樹相望罨畫溪莫笑老夫多古意露筋祠廟要君題

二

經鉏初不效常林安我貧居未死心江上小山堪入畫門前新栁未成陰斷編重緝忘年老險語孤吟到夜深毒熱甚於中宿酒我頭連日爲岑岑

三

賴有酒船堪拍浮何憂蓬鬢不禁秋卜鄰老圃今瓜及借榻僧窓喜竹幽老大正當秋近熱微風可柰晚來休能騎欵段來相顧惟爾同鄕馬少遊

次韻寄野舟長老

舊雨別來陵谷變新秋又見火流西黃楊樹厄重經閠白藕花開不染泥千古長洲連茂苑一湖香水似曹溪支郎愛馬情還在念我塩車月老題

橘隠軒爲仲謙作

愛爾林居物色幽茅齋橘樹對滄洲添修太史木奴傳合比列仙松子逰冰雪杯香蘇井水霜風簾捲洞庭秋小山叢桂遙相似只恐招賢總未休

和紀叔維中秋

淸夜尋常秉燭逰況逢明月桂花秋君吟梨谷揮椽筆我泊楓橋倚柁樓白雪似添雙鬢老靑天不著片雲浮老夫酣適遙相似座有潘郎便善謳

題王叔正江村讀書圖

紅葉江上村靑燈案頭書長年門不出吾道竟何如

叔正過訪傅恢書記寄聲作詩寄之

余澤歸來王子猷問君知與對滄洲一灣流水市塵逺兩岸人家煙樹幽客至白雲分半榻興來明月載孤舟如何不到淞江上臥看蘆花雪色秋

和馬公振江上早行

聞君拂曉渡婁江觧得江妃玉佩雙旭日曈曨初掛樹浮雲變化忽成龍路旁客踏前車覆天上人遭恐杖撞俯仰古今成一笑春風賴有酒能降

和衛澄逺雪詩

洋海冰寒若淩陰坐看飛雪積來深出門總是瓊瑤地繞屋皆成薝卜林爲說擒吳今李愬因評怨華古羊斟兔園詞客飄零盡撚我霜髭爲一吟

和楚蘭江禪老應制賦擁翠亭之作

翻經屋上煙霞客擁翠亭前雨露多道載三車還報國詩成七步口懸河衲衣風拂天香染錫杖云隨禦輦過聖主得賢方藹藹羣臣寧不賦捲阿

寄顏長老

江西馬祖不世出城南恱翁雙徑歸芭蕉雨作堂下樂薜荔天生墻上衣翻經猶能作細字秉拂孰與談玄機別來半載幾相憶江岸小桃花又飛

和陳思忠過王徳修艸堂

曲塘楊栁似蘇堤編戶菑畬比鄭陂春日鶯花圖畫裏秋風雞黍故人期開樽許共傾蕉葉出妓應教舞柘枝老我杖藜慵出入艸堂遙望爲題詩

次王修徳韻

茅堂有酒時一中少陵郊居今瀼東絕憐春水漲新緑不著市塵飛軟紅百年禮樂重制作四海衣冠今會同幽棲正要人不識莫厭門徑生蒿蓬

和吳斯民感懷

詩到龜巢兩日前桞花飛雪正紛然峴山有感知羊祜禹穴曾探繼馬遷老我短檠墻角棄憐君古硯案頭穿欲將磊塊都澆去何日移封共酒泉

劍井

全家劍井邊不飲井中水要令生瑞气藹藹見多士古甃暗莓苔羸缾委泥滓黃河今復淸豈獨長已矣

獨孤公檜

珍重前賢手自栽無情斤斧忍相摧専車載去蒼龍骨竟作誰家爨下灰

惠山泉

此山一別二十年此水流出山中船人言近日絕可喜不見流船但流水老夫來訪舊煙霞僧鐺試瀹趙州茶惜哉泉味美如故不比世味如蒸沙

陽羨茶

南山茶樹化刼灰白蛇無復銜子來頻年雨露養遺枿先春粟粒珠含胎待看茶焙春煙起蒻籠封春貢天子誰能遺我小團月煙火肺肝令一洗

歲朝示二三子

我生老筆耕齷齪不自羞教兒復爲之能識此意不爲農或逋租服賈必逺逰非才茍祿仕往往遭愆尢先師有明訓富貴不可求兒能負米歸老父百不憂日髙三丈餘睡起梳白頭藜牀艸氍毹布冠木棉裘比屋吏叫囂吾廬自幽幽食粥了餘年死卽埋髙邱今晨捧椒觴復喜歲一周一唱三子和聊作擊壤謳

寄徑山顏恱堂長老

每懷城南隠者家昆山石火徑山茶年年春晚重門閉怕踏階前落地花

二

兩耳埀肩雪滿顚維摩一室小林泉白雲牕下黃楊樹且喜重經厄閏年

懷許君善

別後逢人問薜蘿打門時有吏催科消磨舊日耽詩癖春興吟成恐不多

二

桑扈催蠶桑葉肥麥田雊雉麥花飛春餘閠月無多日鄰捨逃亡歸未歸

三

昨夜龜巢酒半醺春風吹夢去尋君落花芳艸千墩路攜手斜陽不忍分

寄趙朋南

狂風橫雨去年時大廈難將一木支最喜艸亭修竹淨催租人去復哦詩

二

石首魚來金色新桃花酒熟甕頭春急須秉燭逰長夜莫遣山公冷笑人

寄趙執中

案頭花落硯池香庭下艸生書帶長黃卷靑燈風雨夜更和熊膽付兒郎

二

一見相知二十春交情無媿古雷陳如今滆上龜巢逺不惜書來鴈足頻

寄吳中衡

老我誰知己端人最憶君常談無鬼論不作送窮文藥杵三更月萊衣五色云桑楡春自暖蘭■﹝艸洍﹞發幽芬

芙蓉城仙人歌寄贈孫大雅

仙人家住芙蓉城芙蓉爲冠結蘭纓飛車去作蓬萊客玳瑁筵開麟脯擘八溟揚塵一轉蓬扶壓倒到東王公仙人手策靑玉龍翩翩歸袂飄天風華亭之西玉山東羣仙挽畱鸞鶴從云墻霞壁五畝宮金華翠葉九粒松雙眸點漆顏如童瀛洲再看蟠桃紅蔡經家藏老姑酒能爲仙人集仙友琹髙醉歌經拍手要我龜巢老人來和否

寄黃宗禮

星槎池館東牀客冰玉襟懷我所知百榼葡萄春灔灔一欄芍藥晝遲遲門前送卻催租吏枕上還吟夢艸詩只恐繡帷人起早又催京兆畫蛾眉

秋晚過太平塔下四顧瓦礫場有懷徽太古禪老作詩招之

一昨陵谷變刼灰飛九州島太平古招提寶地成荒丘浮圖巋然在气勢淩髙秋風鈴作梵音終日語不休以言老萬回合爲故山畱竿木本隨身把茅堪蓋頭畫沙且成佛況乃願力優髙壇降甘露大車駕白牛老我煙霞交風流繼前修

冬至和陳縣丞韻

玄機妙斡無古今一陽來復消羣陰聖人灼見天地心贊易乃鳴金玉音蘭也朝來新盥沐三復韋編謝亭毒卿云燦爛迷九天旭日曈曨出暘谷丞哉丞哉初下車踐長之喜當何如弦歌化行風俗美寒谷春生自玆始

逸庵詩爲吳子明賦

我愛逸庵叟有詩能養生百事不掛懷三樂殊稱情行年八十餘白髮無一莖每聞責子嘆笑我如淵明優哉復遊哉笠澤山水淸

二

日髙三丈餘先生睡初起雪屋燒暖香行庖膾冰鯉逍遙白■﹝疊毛﹞巾傲兀烏皮幾鉤簾對靑山倚杖看流水世事了不聞無勞洗吾耳

三

客來兩忘情不復事迎送有酒卽盡歡杯當笛三弄羲皇敢云傲周孔亦無夢眾口從雌黃我腹自空洞行歌山澤間斯樂誰與共

四

人生老而逸伊誰無此心惟翁適所願林居小湖陰或持無餌釣或抱不弦琹山水古名畫所得趣尢深長嘆康樂公木屐費登臨

送李彥明歸髙郵

老夫歸從東海頭春風送客歸秦郵出門復暏鴈北鄕物我喜得同悠悠吳船鼔棹渡江去烏輪正掛扶桑樹桃花倚岸笑相看杜宇催人啼不住徵袍十年塵土多濯纓今作滄浪歌一百五日寒食雨三十六湖春水波文遊臺榭剪荊棘繼美前賢集嘉客誰能喚起老龍眠重寫耳孫湖上宅

寄題無錫錢仲毅煮茗軒

聚蛟金穀任葷膻煮茗畱人也自賢三百小團陽羨月尋常新汲惠山泉星飛白石僮敲火煙出靑林鶴上天莫怪坐無齊趙客玉川茅屋小如船

王松溪知事別兩紀陵谷旣變復會常州年皆七十餘喜各無恙又喜松溪別而復得觴以賀之詩紀歲月

年來兩度塵生海二老相逢雪滿顚杖屨荒城寒食後琹尊別業舊堂前桃花含笑似欲語燕子飛來絕可憐此日爲君歌此曲雨蘇春旱午陰天

後數日松溪見和二詩予復次韻送歸華亭

放舟東郭語長年喜見春風不放顚三月鶯花詩卷裏五湖舟水柁樓前靑山司馬如今老白木長鑱祗自憐歸到鳯山門不出北牕眞是小壺天

雨宿縣學齋捨作

客來帷林候漁父黌捨坐聽三日雨諸生讀書喧兩廡商羊飛來立當寧雨聲書聲雜蛙鼓蚓歌亦自諧宮羽靑苔上階茵生柱敗壁淋漓籀文古齋僮不敢開牖戶風撼庭柯嘯饑虎南山老石爛成土天漏誰能煉金補去年旱魃走吳楚田家往往悲塵釜麥秋一飽方自許莫教化作飛蛾舞

宜山謡【並序】

廣東南丹諸州民獠雜居素稱難治洪武初朝命設官置司安撫之山東尹明善實在僚選凡所司事知無不爲爲無不達蒞官再期多善政後四年有客自廣西來者傳其事甚詳余乃摘其大者作宜山謡七篇

苖猺地連交趾咸籍爲民且爲除凶號人恱之作椎結舞

椎結舞擊銅鼔淺蠻生蠻皆按堵賣刀買鉏犁銜恩人鳥語獷俗馴惡名去豈弟君子吾父母

沿邊舊置七十五以猺爲長每羣聚爲諸州害今罷之民乃安作除虎窟

除虎窟虎皆散亡尨睡月湖南海北廣東西千里如今無白骨無白骨人何憂每每舊屯田年年稻花秋我所思兮龍江水流

兵後薦饑發官廩活宜山數萬口民徳之作枯桑枯桑

枯桑徒爲我薪煮石弗糜曷以食人廩發於官我命乃續誰其主之伊人如玉伊人如玉孚及豚魚詔我婦子償粟勿渝厥粟固償厥徳彌忘懷我伊人於羮於墻

覃國大韋仲海等世爲土豪與溪猺洞蠻相表裏反側不一公以計禽殺之民大快作霹靂斧

霹靂斧行天誅百靈奔走羣醜除磔梟獍醢猰■﹝犭兪﹞招徠角端舞騶虞日月兩山明畏境成康衢

宜山莫天護虎踞一方公言諸方伯徙和州民樂之作坎井蛙

坎井蛙今渤澥偸生蝦蜆門怒腹气何在長魚跋浪欲吞舟竟作任公雪花鱠蛙乎幸偸生有媿輸芒蟹前度放蛙人今日恩如海

蠻獠負固歲久不供而良農病於重斂今均之視前賦減什五六恩不能忘作生子以尹名

生子以尹名有田須力畊昔憂公租重今憂公租輕窮閻杼軸具當路鈞衡平焦冥覆盆下覩此白日明

革命之初公以安邊事宜屢白相府民懷之作鞍馬勞

鞍馬勞肉消髀廣西一去二千里借箸籌邊丞相喜兩年單騎八往回靑艸黃茅瘴煙裏鞍馬勞有如彼不負公不掠美一寸忠丹報天子

送丞漢徳員外徙居臨濠

憶昔吳鉤斂霜鍔歐冶已知蛟可斮窮探虎穴走山靈湧出蜃樓招海若三臺分照紫薇垣一蜚徑入紅蓮幕安知滄海忽生塵乃見巨魚今縱壑攜家春雨赤城還揚舲秋水濠梁約老夫白髮三千丈別來幸有琹書樂羨子靑雲二十年此去亦無冠冕縛故鄕相見恍如夢往事重論成大噱呼兒觧我鷫鸘裘離亭飲客鸕鶿杓南燻穩送渡江水西笑遙憐好城郭莊生臺上看遊鯈彭祖山中拾靈藥平居襟懷本瀟灑在處林泉可盤礡有時回首望江南題詩如寄雲間鶴

次韻贈董明府兼贈陳縣丞尹主簿

綠莎聽事灑淸風四野遺黎集澤鴻佳政總堪傳國史丹心曽不愧天公橫琹坐對中秋月援筆詞傾百步�僚佐粹然連白璧有時來我瀼溪東

寄錢夢弼並爲乃翁宣慰公壽

閒對靑山晝掩扉家居身著老萊衣懶於日下看花去贏得街頭負米歸一笑觥船香雪美百年城郭昔人非髙堂秋爽而翁樂稻熟湖田蠏正肥

送虞長史歸閩中

卓犖靑雲器淒涼白雨秋棄官辭傳捨舁疾上歸舟岸有吟蛩送檣無語燕畱七閩天杳杳兩淛水悠悠親捨孤云影山城大海頭倚門勞逺望脫屣得長休金榜聲名在斑衣願未酬猗蘭重制曲蘐艸足忘憂丹穴生鵷鳯龍光射鬥牛此心能自足餘物更何求老我三家墅憐君百尺樓相知稱鮑叔逺送媿鄒遊海上多靈藥山中儗素侯家園紅荔子能寄故人不

野人居短歌三章爲吳中衡賦

野人居住何許屋頭東近扶桑樹三江五湖在庭戶身著老萊衣手擘龍根脯賦歸來兮謝簪組

二

野人居誰與論蕓夫蕘子皆同塵朋來逺訪多縉紳焚香據髙梧持杯岸綸巾睠魚鳥兮情相親

三

野人居書滿屋神農本艸僅一束用之可比連城玉香林春樹緑樂吾親杏菊潭秋水兮忘啜菽

過馬公振南江艸堂

南江艸堂人白眉耽書成癖復耽詩千金買書讀未了化作刼灰飛海涯國風雅頌三百首愛入骨髓淪膚肌兩亰三國六朝下驅駕直與唐人馳老夫一別再寒暑重覧碧海珊瑚枝溪西隠者亦好事白首苦吟忘渇饑逢人往往誦佳句況此酒邊逢項斯歡然共醉成夜宿石銚煮茶焚玉蕤詩家風月談未了老蟾已墮西山陲盍簪此夕復何夕一庭寒菊花離披

龜巢稿卷四

●欽定四庫全書

龜巢稿卷五

﹝元﹞謝應芳撰

○詩

贈邵濟民

曲塘地仙居洗藥溪水香靑衣兩童子玉杵搗玄霜玄霜搗來奉髙堂老親食之壽而康天生便便貯書腹金匱石函書爛熟東南海上多名山山中采藥騎靑鹿歸來濯足婁江水坐對靑山隠烏幾囊探藥物不論錢但欲使人無病耳有時彈琹鸞鳯音有時抜筆長短吟紛紛呧痔吮癰者徒教別屋堆黃金

聞雲門張先生慈烏軒焦尾居名賦二詩

慈烏曲

慈烏乳眾雛雛大羽翼成翩翩出巢飛啞啞繞林鳴得食不自飽歸以飼所生紛然同類中有此骨肉情余昔養親日瞻烏常自懲白首重相見愛之雙眼靑匪謂得所止丈人屋崢嶸爲時梟獍多見烏如閔曽王孫金彈丸愼勿令畏驚

焦桐曲

焦桐制孤琹舉世稱異材往非蔡中郎竟作爨下灰七弦系朱絲徽金軫瓊瑰知音適相遇攜上髙髙臺一彈廣陵散絕響有餘哀箏琶沸新聲瓦釜亦鳴雷天機妙循環復見泰宇開爾桐朱鳯吟靈風揚九垓吾今洗吾耳盤石坐莓苔

芝秀軒詩

猗歟名門夙稱五常遙遙耳孫厥徳復昌於粲爾子文藻有光如彼芝艸曄曄其英自天降祥奕葉流芳匪曰三秀仙人之糧林壑爾居奇芬逺揚雍公之扁金薤琳瑯於昭彼蒼福善孔彰俾爾耆艾家有餘慶維來維礽永言弗忘

結茅東郭歲晚言懷

行盡難行路歸來父母邦溪山閒杖履花竹小軒牕教子知一二抱孫成兩雙有時城府去深媿鹿門龎

二

齷齪龜巢老蕭條鶴髮秋過眉桃竹杖方領木棉裘補世慚無術通家憶舊逰幸來雙白鳥能與共滄洲

三

靜掃蕭齋地書牀一舊氈談經雞亦觧迎客犬常先流水柴門外橫山甕牖前春秋埀八十食粥了餘年

四

季子躬耕地寥寥禮讓風度遼歸老鶴遵渚集飛鴻土姓多相雜鄕音舊不同獨憐東郭外劍井气如虹

五

官塘人似蟻環堵室如蝸白髮三千丈淸貧第一家地鑪寒撥火雪水夜煎茶好客知誰至靑燈結細花

六

過客應相笑衰翁未得閒酒經方補注詩稿又重刪藜杖家家竹藍輿處處山數朝天色冷髙臥掩柴闗

七

故國歸來晚孤城艸木寒親朋皆鬼籙鄕裏少儒冠寫琰金鐘失沈沙鐡戟殘譙門斜照裏時爲一辛酸

八

臘月無多日春風又一年盡添頭上雪聊適甕中天彩筆題冰柱靑衣送酒船晚來賓客散淸興更悠然

和陳二令逰善權洞

我昔陽羨逰春山聽茶歌別來三十載重遊竟蹉跎憑髙每望碧湖外羣峯玉立靑嵯峨善權山水最佳處我公去知淸興多來時風景溢吾目不用登臨勞吾足有聲之畫勝丹靑曲盡物情人嘆服天開地辟羲皇前神工爲誰開洞天爾來一萬八千歲金堂玉室居羣仙飛車鸞鶴久不見春去秋來只鴻鴈靑山前度污狼煙從此四郊荊棘徧洞前玉气金彌漫仙家應作瑤池觀層巓巨石勢欲墮過者爲之心膽寒翩翩石燕黏翠壁飛來若與人相識馬如龍車如水尋常貴逰無足數以分淸致侶名緇一代風流繼支許樂哉山水三日逰忘卻世間千種愁昔人名句題玉柱今公健筆畱銀鉤寄言武陵人桃源玆可求丹砂多與鍾乳雜瑤艸不知蒲栁秋長橋無饞蛟南山無猛虎在處可逰觀政須人好古�墨圓碑篆亦奇絕似岐山石爲鼓竹姑子明年春山僧煮玉邀嘗新哦松暇日肯同去作詩更爲山傳神

鄕飲酒詩

皇帝卽位之五年歳在壬子詔天下行鄕飲酒禮明年癸丑正月二日常州府太守孫公率僚屬行之儀物品節不約不侈省部主事宋公實在賓位僎介而下耆客凡二十七人執事者位之其登降揖讓盥洗獻酢靡不如矩時某年七十有七亦得以布衣廁諸賢士大夫之列蓋有不勝其喜幸者率爾口占以紀盛集云

一統乾坤大羣生雨露新君王能建極風俗易還淳鄕飲稽蒼籙天書降紫宸諸侯遵令典嘉燕展芳辰黌捨簪纓集珍羞爼豆陳主賓儀秩秩僎介色津津椒頌三陽日芹香泮水春工歌聲律古揚觶獻酬頻聖澤沾羣品仁風播八垠賜酺無足比置宴詎能倫老�我�中諸公席上珍叨陪聆�法喜獲坐連茵引領瞻西日傾心拱北辰知恩無以報三祝效封人

謝董明府惠炭

範叔寒多正不禁烏新重惠比烏金賒來脫粟方炊飯畱得焦桐好制琹環堵一龕春盎盎麗譙三鼓夜沈沈硯池雲起龍香暖寫我梅花鐡石心

雨中懷秦主簿

東門之東西市西人家屋頭啼竹雞新年十日九風雨二老幾時堪杖藜

懷儲教授

鎬京春宴醉簪花步出都門駕小車七里八岡山店夜一氈風雨宿誰家

次韻言懷

親朋淪落盡故國似他邦矮柱龜頭捨疏欞蚌殻牕鵲聲檐外喜鸞影鏡中雙兒女俱婚嫁逃禪笑老龎

二

江海飄零客龜塵二十秋逝將諸犬子歸老此菟裘夜雪圍鑪坐春風秉燭逰樵漁時共醉何異宴瀛洲

三

老我龜藏六無毛可作氈耽詩閒未得彊酒醉當先茅宇城闉外梅花臘日前幸逢賢郡守鄕飲禮髙年

四

短日經南陸嚴寒鼔朔風徧懷知己友長覓寄書鴻世態今如此人心古不同靑天如可問飛步躡長虹

五

風冷柴門閉齋居縮似蝸小橋平陸裏識字老農家野飯常畱客村醪頗勝茶早梅溪上折斜挿膽瓶華

六

貧居家事少客去跛奚閒茅屋牽蘿補蘭階擇艸刪雪添南浦水雲暗北牕山孰謂寒如許雞鳴客度闗

七

自分馮唐老誰憐範叔寒婆娑鳩在杖蕭散鶡爲冠夢筆才華減談經喘息殘昨來初度日淚落酒杯酸

八

神仙無足信何藥可延年素行多違俗丹心不愧天座畱談笑客門泊往來船吟雪誰相似襄陽孟浩然

送秦宜仲主簿之京

丈夫不灑離別淚杯酒聊發玲瓏歌黃楊閏餘歲已久紅杏日邊春正多子瞻手攜鐡柱杖太白足上金鑾坡鳯臺佳景必重賦千萬寄詩來薜蘿

送主上人兵後尋叔歸臨江侍養

靑年未焚紫羅囊竹林之逰鵷鳯翔一旦身爲苾蒭艸半間屋住菩提場安知兵甲滿天地遂令叔侄成參商桑田卽變家亦毀蒲屨欲織親俱亡某山某水總淪沒曰祖曰禰誰蒸嘗象龍駕法力𨿽猛豺獺報本情難忘﨑嶇行腳求從父殷勤稽首祈空王護身符出虎牢險忍辱鎧染狼煙黃長洲茂苑久爭戰殘山剩水方淒涼相逢不覺開口笑差喜自得安心方行人嗟嘆擁長道畫鷁送將歸故鄕孤雲飛處是玉笥把茅蓋頭猶錦堂蒲羞可助潢潦薦木瓢共飲曹溪香愚觀諸公發歌詠力爲吾道扶綱常惜哉僧中有此郎疇能爲爾加冠裳於乎疇能爲爾加冠裳

次韻袁仲徵見寄並自述

城陰山作讀書堆書畫船從海上回春水泮池芹小摘秋風老圃菊重栽明時正用淩雲筆淸夜還傾酹月杯百里相忘兩相憶詩筒好寄便鴻來

二

才華減盡姓名低賴有綸竿釣碧溪衰鬢幾莖蓬綴雪閒心一點絮沾泥江山有助詩頻賦朋舊相過酒共攜金斗城東二三里道傍茅舍似雞棲

借韻寄蔣以愚

江上羣山翠作堆江云與客共低回黃楊閏後余無厄丹桂天髙孰爲栽飽喫河豚肥似乳醉看江水小如杯延陵祠墓春申巷我亦拏舟訪古來

借韻寄劉小齋

白練裠輕帽屋低緑陰庭戶瞰淸溪詞章落筆如翻水篆籀藏鋒若印泥一昨論文心共許幾重飛夢手重攜絕憐鳯穴生雛好已向朝陽碧樹棲

謝許克敬六月惠炭

去年臘月人凍死我亦牛衣眠不起家僮赤腳令采樵日暮歸來墮雙指徳哉古人憐我貧於今暑月遺烏薪藥鑪喜得文武火茶鐺爛煮槍旗春禦寒有偹心膽壯故態盡除寒乞相山空歲晚雪復來平地不妨深一丈烏薪爇成霞焰紅藜牀坐我龜巢翁灰中芋栗薦村酒凍梨面作桃花容齊奴爨蠟自奢侈野人炙背無足比融融之樂度殘年重賦新詩謝知己

病中蒙董知縣陳縣丞尹主簿枉顧且有白粲瓜酒之惠旣而病愈賦此以謝

鳬舄飛來野老家同僚先後佩飛霞共憐敗絮多生虱爲問疑杯或飲蛇月俸分將官廩粟朋尊兼餉早秋瓜相如四壁生光彩試握霜毫答寵嘉

常郡泮宮詩

猗昔廟學悉毀於兵我侯作之聿觀厥成巍巍素王羣賢儼如侯殿侯廡豆籩所於師生有廬講道在堂飲社讀法有程有章我侯戾止若网而綱嘉乃進修戒毋怠荒宮墻非髙丹堊非侈道彌六合聖有遺軌侯揚天休嘉惠士子士風還淳庶見麟趾

武邑新學詩

邑有孔廟棟橈欲墮舊亦有學濕漏且庳惟邑長式撤而新之淸廟奕奕門廡階墀聖賢明靈陟降在玆黌宇言言齋有詩書師友講貫朝斯夕斯射則有圃書或臨池帷林杏壇古音朱絲顧諟廟學治化之基帶澤育莪比迹蒼姬弦歌武城異世同規

雜詩

積陰當玄冬生生機已息陽孳僅毫髮梅花獨先得若人玩化機於此已深識攀條摘玉蕋吟玩意莫測維復見天心所慮羣陰逼閉門夫如何君子政惕夕煢煢保養間由玆見天徳

二

山云忽低徊四郊紛白雨老農荷鋤歸布谷桑間語相勸一何勤一鳴再三俛老農感禽意豈憚東作苦嘉榖已函活尙待明日煦小兒未觧事大兒逺服賈農器已可敶鋤耰在梁梠入室惟老妻出沒撫罌甒

三

凜秋气忽微䢐暑已云往黃花異凡木所植本因壤稜稜淸霜間誰復見俛仰肅殺一气中鋭气出其上彊梁固可人傲徳毋日長

四

志士想邱壑老驥厭長道歸來已低徊但覺靑山好至樂在天倫不必事華藻交歡能幾何及今已衰老

五

至老無修行善類日以疎生知媿古人宴安夫何如羣處不念徳艸艸復離居春還有餘興雜花滿郊墟网罟不能操空羨淵中魚

六

靑陽旣開動艸木方敷榮積雪忽如此豈不害含生大化無停機生生寧有已人心偶自䢐豈不害天理援琹一鼓之坐致麤穢除吾分一天地積陰夫何如

二月二日漫興

東風吹散社公雨紅白花開爛錦云時俗喜逢迎富日老夫羞作送窮文夾衣試著寒猶怯拄杖歸來酒半醺爲問驛橋楊桞樹送人多少去從軍

送安上人歸馬迹山

挿竹山中偶出逰折蘆濠上卽歸休踞牀獅子聲方吼踣鐵龍駒迹尙畱華雨六時紛似雪松風五月冷於秋客來認得南泉斧七十二峯應點頭

禱雨

黃梅落盡雨愆期太守憂農日皺眉滂沛一朝隨五馬四更三點謁叢祠

二

乞雨歸來雨滿天朝衣兩袖帶香煙綠莎靑笠人如畫多稼亭中看力田

三

一寸丹衷徹彼蒼不勞方士篆符章田家雨足丰年瑞官舍風淸化日長

寄京口兪伯鎭兼簡江教授

飛雲妙墨來前日聽雨髙軒憶妙年杜曲桑麻幾家在韋賢父子一經傳杖藜欲去尋黃鶴褁茗相攜看杜鵑竹樹樓臺江總宅想應新築大江邊

壽董明府

臨汝佳山水鍾英賦厥初身爲百里宰腹有五車書見客無官況休衙只獨居壽眉揚喜色百里拜新除

次韻答性天之長老

道人踞猊牀眼明如趙州每言西來意爰及東家邱白首林泉交淸風江海秋法幢扶欲起法鼓鳴未休本來無住著聊爾小淹畱鹿眠荒苑內烏啼古城頭天道自坦夷髙堂豈伊優他山石可礪直木枝有樛巴蛇或吞象鼷鼠能食牛賴有佛目明洞見鬼窟幽萬語歸一點坐斷聞思修

病中卽事

何物靑蠅滓玉壺掣鞲饑鶻攫鵷雛病軀痛作雷鳴腹垢面愁添雪滿須欹枕臥看殘菊在下牀呼取短笻扶客來與說塞翁馬笑指蒼天慰老夫

二

天方老我心如鐡誰謂讒人口爍金覆轍始知行路險移家此去入山深缾無儲粟還沽酒爨有焦桐莫制琹且喜日來聾兩耳從教蚯蚓作龍吟

九月朔蒙周彥美詹伯逺蘇惟可攜酒殽過城東艸廬時余往潞城田舍次日賦此以贈

老夫一棹尋醫去佳客三人載酒過破屋茅飛烏豈好衡門木落雀堪羅交情自古陳雷少世態如今鬼蜮多醉帽簪花開笑口尙須秋曉過西河

示子

憶年二九歲之吉朝賁闖門驄馬匹柏府遄歸鄂書出烏雛戀母情所鍾斂翮不附髙飛鴻屢閱星霜怨樹風帶經犁鉏賫壯志欲籋靑雲竟顚躓羞與腐艸枯木比東家借燈夜繼日著書泚我潛夫筆數載兀如僧縛律書成兩鬢秋蓬飛出門復遇鍾子期麟膠爲續焦桐絲旁觀方笑鮎上竹吳下風塵驚滿目蕉隍夢成俄失鹿蒼姬訖籙寶鼎移血流四海誅鯨鯢水魚漏网亦幾希全家幸爾歸鄕土欲學龎公逺城府骨肉遭逢射弓弩臥屙兩月悟前非白生虛室春熙熙茹荼味亦甘如飴朝來坐起沐且櫛炙背茨檐抱雙膝七十八年聊記述

懷吳中行

老我平生頗閱人惟公知已絕無倫別來夢裏常論舊只說閒中莫厭貧湖海气豪心似鐵庭闈親老鬢如銀遙憐歲晚家居好魚躍冰池入饌新

寄熊元修

佳兒發軔之官去名父居閒味道腴詩卷剩添兵後作酒尊常爲客來沽江湖結社鷗盟冷遼海還鄕鶴夢孤煙水相望逺相憶寒云欲雪晝模糊

寄武城知縣趙鵬南

雙舄鳬飛下赤墀一行鴻澤撫黔黎昔賢過化弦歌地今代重興禮樂時春雨桑麻如杜曲秋風未稼卽邠詩檗飡冰飲持三尺制錦功成聖主知

寄盧公武兼問殷孝伯安信

憶言雨別去途難喜得雲歸舊谷盤郡乘手揮狐史筆齋居頭帶鹿皮冠艸生林館皆書帶竹老溪園可釣竿獨念咸陽殷博士有無黃耳報平安

送殷孝伯教諭之咸陽

逺逰自是男兒志特立正當彊仕年衣上宻縫慈母綫擔頭輕束廣文氈春秋三傳繼絕學畢郢諸生得盛傳老我也須飛夢去振衣同陟華山巓

護國寺對雨

去年梅熟雨蹉跎豈意今年苦雨多偶食僧廬苔作脯忍聞田舍麥生蛾山禽滑滑題雙樹檐漏浪浪注九河往事共論魚腹恨近年平地亦風波

和林韻

黃梅落盡天猶雨白日晚來風更寒老去甚慚詩興少病餘猶喜酒腸寛舟中自古有敵國李下從今莫整冠蒲屋紙窓明似雪政須僵臥似袁安

送性天之長老兼簡初士元大方厓兩禪伯

方坐天寧古道場遽辭雲水別河梁蕭蕭木落山中雨去去孤篷滆上霜白雪調髙人寡和黃花開晚自餘香南能北秀煩相問爲覓平安第一方

徙居橫山口號

爲愛橫山山水淸山前築室小溪縈老夫枕石看云臥兒軰求田候雨畊古井寒泉龍有宅孤村夜月犬無聲廿年兩眼風塵晴猶喜如今見太平

二

三農閭伍共煙霞數口淸貧第一家瓦釜煮糜燒槲葉布裘添絮著蘆花交逰總覺鄕情好吟眺偏宜野景賖不見羽人王百八浪傳仙井委丹砂

三

淸夢尋常繞薜蘿白頭今日此婆娑牕含風露秋容淨簾捲林霏爽气多浮世百年生處樂靑山幾度醉時歌莫愁猛獸藏林樾郡有劉昆必渡河

四

山北山南地盡耕人家祗欠讀書聲丹楓似我衰顏醉黃鶴如仙瘦骨淸吳越喜逢連歲稔朱陳多續舊姻盟客來莫厭頻畱宿新種梅花好月明

次韻答袁子英見寄

萬國風塵百戰餘一襟冰雪五車書朝廷未賜延年杖鄕裏聊乘下澤車鐡网珊瑚遺渤海玉峯鸂鶒異伊閭長門賦直千金貴詎信相如筆久虛

上臺官

經鋤子爲屯田去罄室翁歸儋石無八十衰顏頭戴白一雙昏眼淚含珠鵲寒空繞無枝樹烏餒徒生返哺雛匍匐哀鳴臺下閣尙期甘雨活焦枯

挽謝天民

細桞營中玉一株狂飆吹折莫春初杜鵑繞樹啼紅血知爾思歸恨有餘

二

三十靑年气食牛貂蟬未得出兜鍪故園芳艸春如海誰謂王孫不復逰

題鄧九淵縣丞白雲親捨圖

若人自是靑雲器方爾浮雲如展驥白雲親捨作畫圖寓我思親未歸意螺山隠隠云央央吾家宛在山之陽西天千里水天碧北堂五月松花涼堂上慈親壽觴舉堂下諸生彩衣舞賴伊黃耳觧傳書道我赤心方報主主恩方報報親恩望兒無勞親倚門直待平反歸報喜卻到靑山白雲裏

和宜興鄧縣丞出

離墨山前芳艸多馬蹄曽此幾經過囤碑文字無人識風雨消殘近若何

二

民有歌謡吏不嘩村莊兒女簇如花深山處處茶煙暖小市家家酒斾斜楊桞陰中頻駐馬杜鵑聲裏亦忘家祗緣報國心殊切更喜流年鬢未華

金牛臺送長史仲埜

淸明雨晴花正開折花送客金牛臺金牛遺迹不復見但見塵埃野馬去復來臺前鶴溪貫洮滆瀕湖緑野平如席臺後羣山倚大江齊梁故里迷榛棘登髙望逺散離憂超然如見昆侖邱爲問堰頭楊桞樹頗嘗見有此客不五年參贊二千石飲冰食檗持三日簿書肯綮遊刄餘白雪詞髙人共惜樓船溯流出京口閘官放水蛟龍吼靑苔絕壁爲畱題名與此臺俱不朽

贈眼醫張嘉甫

重瞳天子眞天人擇醫乃得天麒麟金篦不刮眼中瞙家有異藥能通神璇霄沆瀣和玄雪洗滌靈臺煙火熱刀圭微入阿堵中風捲微云出明月天顏咫尺頻爲喜白金紫驑恩甚侈豈無太史載冊書繼美倉公上池水老夫一目云模糊扶憊逺來煩掃除京華道上鬼揶揄爾詩將比蛇銜珠

贈周實翁

鬢髭如戟气如虹芳茂山前矍鑠翁可惜一雙靑白眼看云孤臥北牕風

兒子木蒙恩釋屯種而歸詩以志喜

老烏失孤雛噭號鸞臺前鸞鳴徹九闗徳澤降自天鐡籠放雛歸渇飲劍井泉井泉非不甘飲之不下咽念我老病烏肺肝煙火然返哺知幾時骨肉且生全牖戶尙綢繆羽衣復翩躚眾鳥喜聲集卉木回春妍援毫紀離合執徐洪武年

吳中行惠方竹杖

往有方竹杖化龍歸混茫吾知龍之靈知我力尙彊今年八十餘舉足勢欲僵一目眇數月白日如昏黃出門多棘榛況復畏虎狼感君扶持意以杖逺寄將稜稜七尺觚材拔宛種良孤根斬鐡石老節淩風霜聱叟性惡圓爲爾重激昻气類喜相得顚危賴能防秋風黃葉村春雨烏石岡掛我沽酒錢時與逰醉鄕赤藤含赧色靑藜失輝光睹物思故人晤言未渠央

卽事

方竹過眉杖單紗墊角巾室中無長物林下一閒人

二

北牖靑山近南風朱夏涼艸蔬畱客飯木榻似僧房

余之死欲速埋素志也今偶得小邱扵橫山之陽竁而甓之餘他日蓋棺埋可速矣倚我長欃歌以自適

枯蟬脫殻欲化老蠶作繭自纒一笑不拘風水龜藏姑待天年

二

阮孚著屐未了劉伶荷鍤長隨便作松根糞土也勝兵前肉籬

次韻陳庠仲見寄

老去衡茅寒到骨兒能負米慰愁顏峽舟風打前時覆塞馬天教此日還冰雪泠泠龍井水煙霞隠隠鹿門山芙蓉湖上鷗波闊殊勝雕籠鎖白鷴

贈陳谷禪老

帀地叢林瓦礫場法幢扶起破天荒木魚呼粥餔禪侶蔬筍香來八九霜

二

選佛場開金碧區云蘿煙樹一塵無客來會得安心法莫向江邊更折蘆

三

布金人比獨園多金色山林作補陀童子畫沙成佛去蹄涔豈足擬鯨波

四

庭前栢樹觧通禪洞裏桃花小更妍媿我梁園詞賦客鬢絲風裊煮茶煙

送孫太守奔喪歸濟南

大江之南煙水秋滆湖船送孫常州甘棠遺愛召伯去黃楊閠餘丁母憂五年組綬忽衰絰四郊襦袴多歌謳兒童騎竹忍相送父老杖藜爭欲畱孤云宛在長白外淸濟如瀉銀潢流北堂萱艸秋寂寂西風落木寒颼颼堂前稽顙薦蘋藻隴頭灑淚沾松楸誓言永佩阿■﹝彌上女下﹞訓酒戒不受傍人咻蜚英久矣徹斧扆欒棘暫爾棲林邱頴川太守已臺鼎碧山學士皆瀛洲正須大木成巨室豈容野水橫孤舟君親俱報志願足幾杖卻歸封素侯

送源無竭回金山

龍遊堂前獅子牀坐分風月今幾霜千金一壺有妙用三吳百越聊逢場黃花鬰鬰秋雨爛白雲悠悠江水長重摩松頂作受記毋令黛色參穹蒼

復愁

茅茨數家黃葉村霏雨一月溪水渾慈鴉種麥日未暝猛虎下山人閉門

江陰陳漢廣爲北平府指揮使司知事隨例免官

黃金臺上古賢士竹帛埀名世稱羙碧油幢下今幙賓風雲際遇與同倫淸冰玉壺烱胸臆鐡箸鑪灰妙籌劃殷勤報國傾寸丹雪花如席不知寒扶揺方展云鵬翼翩然退飛隨六鷁且喜髙堂慰老親毋勞黃耳寄書頻澄江如練山如掃金菊芙蓉秋正好人生三樂古難全熊魚得兼眞自天塤箎疊奏壽觴舉彩衣褊蹮膝前舞富貴故鄕朱買臣風流鑑湖賀季眞一經已勝千金產況有牙籖三萬間應笑龜巢鶴髮翁小兒只作識字農脫身顚厓猶自喜殫力犁鉏供菽水尙期東壁借餘光讀我兔園書半箱

重逰虎丘寺

不謁閭丘謁虎丘幅巾藜杖興悠悠飄蕭白髮三千丈來往靑山八十秋寶地近曽爲戰壘劍池今復屬禪流老松知我題詩意也學生公石點頭

過吳門

二千年外興亡事試爲吳儂問老天西子矉眉眞可醜東門抉目竟何愆荒臺走鹿巖花笑殘鱠成魚野史傳買得綠尊堪晚酌且將湖水煮湖鮮

次韻答姜天定

白首歸來山澤臞山行依舊不須扶十年兵革遺黎少幾處沙場戰骨枯懶去效顰隨醜婦安知走躄到浮圖求詩惟厭雞林賈猶勝門前吏索租

二

詩筒寄自淸秋曉書印封來白絹斜一子幸能歸負米雙瞳可柰翳生花居貧不病如原憲弔古能文愛李華何日細論今古事荒村獨樹老夫家

送任叔正歸上海

猗歟子任子唾珠腹瑯玕一登龍虎榜卽著獬廌冠陛辭蒙主恩家居奉親歡行囊負祿米歸佩納幽蘭秋月釣龍江春云畊鳯山藥室費長房木榻管幼安逍遙烏皮幾神仙紫金丹時爲療民瘼於親駐童顏葵心抱忠赤萊衣舞斕斑棲遲雲林下放浪湖海間訪舊過滆浦尋幽出吳闗退鷁翅方斂盟鷗心共閒樂哉壺中天虛白泰宇寛

送董經歷奔喪歸太原

淸風蓮幙諸侯客白雪麻衣喪母還扇枕未能償素志倚門無復見慈顏四千里外迢迢路一片雲邊莾莾山只恐鶴書催入覲又隨鵷鷺造朝班

西宿丁堰贈江陰王主薄

五月六月涼如秋昨夕今夕雨不休屋山雷撼黑風起漕渠水溢黃河流河濱之陶萬夫聚誰其董之曁陽簿羹墻祗見烏曹磚飲冰食蘗忘情苦老夫擊柝天未明隔水又聞搏埴聲扁舟興盡不往見惡詩聊冩來時情

夏五之初偕江陰張希聲等過鄒忠公墓卽事口占以寓感慨並用趣郡守張侯弔墓之行

靑山門外羊腸路走謁道鄕夫子墓向來滄海變桑田翁仲漂零竟何處麗牲之碑髙十尺頺若銅駝臥荊棘牧童敲火未足悲正恐瓜分搗衣石使君五馬來何時摩挲細看黃絹辭五丁一呼爲扶起隴頭艸木皆光輝予方與客酹淸酤白鶴飛來作人語使君應表鄭公鄕専美那容孔文舉

代簡張希尹

餘生寡諧俗老去得知己晤言固云晚莫逆良可喜聨翩諸侯客寂寞著書事夜分靑藜火晝並烏皮幾幾回論班馬一笑觀亥豕煙雲揮灑外風月吟嘯裏蚶杯酌流霞獸鑪爇沈水佳哉水調詞淸我塵俗耳朱弦聽者稀白雪和能幾別來懷合簪夢見承倒屣帷林大江邊瓢巷橫山趾秋風落梧葉甘雨熟菇米相望不三捨相過堪一葦詩筒繼元白通家猶孔李況與阿戎談亦與諸任齒尙友古之人厥徳燻晉鄙

雨中懷任義甫

十日秋霖未肯晴石尢風作虎嘷聲東門父老應相問何事龎公也入城

蚶杯

溝南老仙出杯孔奇酌言詢之杯從何來匪兕而觥匪玉而巵不琱不鎪不覆不欹謂爲蚌耶鷸胡弗持謂爲蛤邪爵奚爾爲測海之蠡其殆庶幾老仙笑言子宜背窺瓦壠之文微蚶而誰水族之秀實生天池昔逢羽人觀乃朶頥曲蘗爲糧華陽同歸轉客我者廿年於玆如李白氏杯鸚杓鶿釃風酹月朝斯夕斯走亦何幸數從宴娯百憂俱忘是用作詩

次韻管伯齡見寄

笠澤臞儒比列仙菊潭秋水觧延年每懷逺送江頭別喜得安書鴈足傳赤米白塩瀕海地香橙紫蠏早霜天客來剩說幽居好日日題詩思湧泉

二

滄洲舊隠宅江東白首忘機似海翁金菊晚開香淡淡玉山孤立勢崇崇通家子弟連年別愛客情懷往日同歲晚欲尋安道去扁舟當趁落湖風

又

郇公五朶雲天風送來前憐我落巢兒覆盆重見天三復誦佳句一如飲甘泉金篦刮吾眼華津生我咽重念謝公險毛骨仍凜然金鑠𨿽被毀璧歸猶幸全兩鬢雪飄蕭雙袖風蹁蹮寒蛩語音喜秋花笑容妍答詩報君知今年勝前年

贈刋字闞士淵

憶昔趙文敏公之冩天下碑鐫字獨稱茅紹之紹之之妙在何許八法靡有秋毫遺嗟哉文敏不同世抱藝如茅誰品第斬蛟橋下溪水淸鐡筆淬來鋒甚銳篆隸眞行章艸書銀鉤鐡畫冩璠玙天然筋骨見顏桞假手補戈眞是虞文章太守眼如電語重兼金數稱羨靑年正可爲時出山居聽泉何足戀羣公將勒燕然銘中郎要令傳石經老夫爲伊雙眼靑鐡筆於今錚有聲

寄盧公武舍人

投老鶴溪埀釣緡遙憐鳯池掌絲綸靴霜待漏朝會早墨云染翰詞頭新石麟自是天上物金薤散作人間春尙須鼓吹振六籍蹴踏班馬追楊荀

送同知升遷安慶郡太守

郡守坐分金斗月朝靴今滿玉階霜一襟耿耿畱遺愛五馬霏霏被寵光官誥疊承恩渥重禦屏新錄姓名香可憐八十龜巢老尙欲攀轅立道傍

送史宗儒歸省親

北風狼號霰撒菽洮湖白浪髙於屋遊子扁舟歸省親行囊剩有新珠玉舟行到家除夕前髙堂守歲開長筵斑衣捧酒爲親壽河淸復見升平年相門出相今非昔文彩風流還籍籍一賦可值千百斤貧似相如未岑寂窮居我亦四壁空吾兒經鋤瀼西東煩將此意問若翁名教之樂將毋同

寄金華府尹經歷

牧伯方宣化賓僚喜得仁幕中勞贊畫胸次有經綸劇郡徵輸夥淸朝紀律新轍魚須救涸尺蠖正求伸月湛雙溪水風生七邑春簿書𨿽雜沓矩矱自持循耿耿存虛室昭昭對大鈞宦成敢小怠徳立豈無鄰逺別長相憶前言敢重陳葑菲如可采姜桂有餘辛白首龍鐘老滄洲寂寞濱歸鴻如可寄千里見殷殷

送田副使父憂歸

若人自是靑雲器九萬扶揺尙埀翅髙秋沆瀣生碧霄搏入詩脾作淸气頻年坐此塵土場纖埃不滓芙蓉裳豪吟接迹李太白桞金梨雪揚芬芳詩成落筆蛟蛇走多入雞林賈人手今朝送別毘陵城折盡西門道傍桞東風雨晴花錦香京華到時春正長上林一枝棲鳯凰鳯兮鳯兮鳴朝陽

送張常州奉旨入覲

白髮田舍翁淸曉何跚跚送侯赴朝覲扳轅吐哀丹去年榖半熟藜藿度歲寒春來理農務豈憚稼穡難采薪供陶冶四境空榛菅執柯渉重湖荊南斫靑山非無犁鉏具靡暇■﹝畝犬﹞畝間烏曹事未已綠野多荒閒願侯念冰兢爲民徹天闗樵斧暫容息農畮力可殫民歌岐麥秀侯策五馬還古今兩張堪並載靑史看

送王起東禦史丁憂起復赴京

君親恩重生當報忠孝情移義與俱冠豸威名傳舊日攀龍寵渥拜新除玉階雲集來儀鳯錫谷人稱返哺烏折盡驛橋飛絮桞親朋相送喜何如

送陶孝思赴召

夙學多才思崇文際盛時鶴書騰日下鵬奮出天池發軔靑雲路承恩白玉墀泥塗龜曵久阿閣鳯巢宜繩準持三尺絲毫畏四知佩韋遵古訓介石蹈良規比徳云輝艸同誠向日葵往哉行所學動必愼其儀器作璠玙美文成黼黻奇遺芳畱汗竹無負故人期

張知府命子送祖考墓碑還鄕

名門父子傳一經儼如韋相有玄成從親宦逰養親志念祖喜蒙封贈榮潛徳幽光恐磨滅伐石南山鐫墓碣宋公文章踵韓桞史公淸書追禇薛龜趺螭首重摩挲舟車載去勝槖駞四千里外薄炎海佳城埋玉山嵯峨墓前翁仲看石立面帶煙霞含喜色九原精魂斯焜煌百世云礽益輝赫八月九月秋風淸彩衣翩蹮趨鯉庭恱親細說鄕裏情老夫亦來堂下聽

和賈教授懷鄕

試看一簣可爲山千里程從跬步間取印正須金斗大還家未入玉門闗泮芹過雨香堪摘壇杏無風意共閒我欲中秋聽琹去扁舟■﹝舟羲﹞棹後河灣

寄賈教授相期詣鄒墳祭掃

題詩郡圃景鄒亭澆酒林莊下馬陵白艸西風秋莾莾靑山北郭路登登柱頭且看誰爲鶴驥尾何慚我附蠅坐待秋涼行有日老夫扶憊策烏藤

道鄕祠堂詩送張縣丞

道鄕祠前松柏蒼淸气凜然知幾霜伏蒲一疏吐肝膽汗竹千古傳芬芳此去長安日月近且喜髙秋風雨涼立朝願學子鄒子他年便作知恩堂

題許別駕雪山圖

南山雲起連北山樂天賦詩心共閒東山月出照赤壁子瞻倚歌情甚適今公畫圖誦雪峯托興應與雲月同璚林玉樹絕纎滓蓬婆城外山相侶羣邱角立白龍堆饑寒喜無桃與哀蹇驢滑澾山前去絕似灞橋人覓句公餘展捲巖電流襟懷化作冰壺秋楊家冰山無足倚何如坐對玆山隠烏幾

同友人祭鄒墓各賦詩一首

先生髙冢麒麟臥令子峩冠獬廌威污玉靑蠅除穢迹銜書紫鳯賜恩輝八千里外甘泉竭三百年來世澤微瀉我一杯寒澗淥臥碑扶起立斜暉

送楊通判知蘇州府

延陵父老攀轅別吳郡兒童跨竹迎�������秩遷藩府重恩榮五湖秋水淸堪比三壤遺風俗易成遙望虎丘山下月餘光還可到柴荊

寄張熙載問疾

溝南隠者惇同姓每說相知見肺肝名似項斯詩句好身如沈約帶圍寛一江雪浪潮平岸十日秋霖雨作寒珍重齋居足怡恱玉枝無汗竹平安

和賈教授詠懷

兩袖西風獨倚樓一天秋色斷虹收水村霜落紅於染山色煙嵐翠欲流眼底看來興廢事胸中銷盡古今愁莫嫌苜蓿盤無味喜有葡萄酒可篘

重九次韻

石潭無菊比南陽老我三千白髮長九日正須多買酒一錢何必用看囊自憐身健茱茰紫更喜盤余苜蓿香早起東牕拄吟笏坐看紅日上扶桑

又和寄秦宜中

髙堂燕客似髙陽醉筆題詩興味長戀戀多情舊紗帽滔滔無底老書囊銀瓶茰酒觥船滿玉杵橙虀蠏斗香應笑陶潛空抱菊西風繞屋叫枯桑

贈辛林甫

有客有客雙眼靑婁江山水鍾其靈十年足不出戶庭手披韋編不暫停案頭照盡練囊螢先天後天見日星百家喧囂無足聆九師亦以蠡測溟蓍策之妙窮杳冥語人吉凶影隨形滿庭書帶生香馨一簾秋色風泠泠去年抱琹來野亭古操爲我作水伶吾方采樵如負苓相與劇談洗心經呼吸沆瀣食楚萍一掃世味膻與腥有時醉我蘆花汀客來買卦呼不醒惜哉孤鳯五色翎翩翾何日儀虞庭鳯兮鳯兮請試聽黃河水淸三千齡

龜巢稿卷五

●欽定四庫全書

龜巢稿卷六

﹝元﹞謝應芳撰

○記

瑞竹軒記

余辟地甫裏與徑山壽上人爲方外交一日過余曰今年春吾祖如山翁燕居之所挿竹爲酴釄屏閱數日竹皆復活或者以瑞稱之故名其軒曰瑞竹敢請子爲吾翁記之旣而復延致竹所相與撫玩曰是竹也前爲屏時屈其所天至是乃盡釋其縛屈者伸抑者揚拘者縱新者�穉葉發乎蒼幹勁節之間生意藹如有不可得而閼者愚乃退而思之夫竹非蒲葦等易生之物可不根而植者今若此果何祥耶嘗聞往者冦萊公挿竹而生世謂公忠義所感如山之竹亦必有所感而致然乎余來吳中聞翁有微徳之事二焉屬歲饑饉裏有窮乏則周之俗多畋忍物暴殄恆買而放斯二者固尋常有力之家能爲之豈其一念之誠仁發於中黙契於天而獨有此休徵歟抑別有陰徳人所不知歟誠如是則萊公之竹不能専美於昔矣𨿽然物之瑞未若人之瑞也嗣法之徒森如立竹有能虛心以受道秉節以植徳淸風孤標爲上根器則其爲瑞又豈此君可同日語吁人爲物靈气化尢速某卽拭目以俟

龜巢記至

正丙申春餘辟地滆上依舊識裏翁劉氏家築室一區棲婦子差可容膝旣而以龜巢顏之客或過余曰龜亦何嘗有巢哉予曰子不聞乎千歲之龜巢於蓮葉蓋其以葉爲巢初不費經營之力也顧予此室實類之僦地裏翁地不論值假力鄰伍力不受傭鳩工材則有鄕邑諸友人相之故其室不勞而成今也閉門縮首帖然如藏六之龜蟄乎其間此龜巢之所以名也比數日來春和景明氛埃寢息四境之內桴鼓不驚田夫野老相與招致渉桑薴之園過桃李之蹊瓦盆濁醪歌舞酬酢逍遙徜徉又得如曵尾泥塗者此𨿽巢外之樂亦因巢而得也但不能噓吸道引如龜永年茍於此偸生亂離免禍鋒鏑全要領以終其壽考志願足矣若夫明休咎斷吉凶決大疑於國家浮洛出書爲太平文明之瑞則同類之中自有偹四靈相斯世者區區巢居之樂與坎井酰甕同乎一天不知大小之�爲何如客曰有是哉子之適意也而今而後吾亦欲從子之居以適其適可乎予曰可客喜而去予因次對客之語用爲記

龜巢後記

是歲八月之初天兵自西州來者火四郊而食其人吾之龜巢與先舊宅俱燼矣予乃船妻子間行而東過橫山竄無錫期月之間屢瀕於危當是時跧伏篷底屏息若支牀者然猶數數引頸回顧以戀其故土明年仲秋至婁江東近扵海潮風汐雨漂揺棲苴久之遂捨之從人借屋而寓閱四年居凡五徙聞鄕邑無噍類以是同室之人幸若再生𨿽貧窶不以爲苦且復以爲樂也至吾之所樂則又以窮居無事得專心讀古聖賢書以廣其志仰天不愧俯地不怍廓如也然視此大塊吾生若浮與夫龜浮蓮葉者何異所至以龜巢名室𨿽偪仄心有餘裕蓋不以棟宇爲巢而以天地爲巢也峻宇雕墻莫知其光蓽門圭竇莫知其陋但知此巢自開辟以來歷數千億載不壊吾與萬物同居其間正不必藩籬町畦以自局也以是而觀區區舊巢墮甑奚卹𨿽物之巢居者眾矣儗龜之巢先後固異龜則儗其靈耳若曰以靈自燋亦其用於世者然也世不我用吾生自全吁用不用全不全系造物者處之如何非龜所能爲也惟兩間之巢人莫能壊此吾心可恃而安者吾心旣安何往不樂苐恐不知者謂無巢而有名疑爲誕故重托毛頴氏告之

云半間記

歲庚子月閠五西山師構小閣於天慧莊而居之額曰云半間蓋取諸前軰詩中語也予時客天慧與師落成徘徊其上溪山煙樹四顧如畫人皆喜之愛之而師之所樂不在是也是屋僅一間而止髙不倍尋廣不踰丈無欂櫨栥梲之華自常人觀之井幹麗譙奚啻霄壤師獨處之裕如蓋其前後左右牖戶虛爽蒲圃木榻燻鑪禪幾之外無長物焉師於六時坐如泥塑諸弟子瓜華之供日一二至談說有或從侍立客或至信信宿宿皆不能常與師共之惟英英之云悠悠而來朝於斯夕於斯窮歲月於斯一榻之外皆云攸居言半間者亦謙辭耳夫云之爲物本來無心而吾師心無所住是亦無心人也以無心之人遇無心之物故不情而親不契而合久之則云忘其云云卽我也我忘爲我我卽云也吾視吾室亦不知其與天地相間孰爲大孰爲小也莊周雲天下莫大乎秋毫之末而泰山爲小其言殆庶幾乎𨿽然諸皆相忘吾師固知之久矣然而猶自此室者抑亦云桑下一宿之意與予嘗以斯言質之師曰然遂爲記

歸耘軒記

吾友徐君伯樞以兵後還無錫故里築室膠山署曰歸耘徵予文記之予嘗質之曰而翁太中公爲時名卿今逝矣州大夫亷君之才能也其家方薦之省府將上聞以官之而暇耘其田乎伯樞笑而不答予退而思之君名父之子自蚤歲淑諸師友菑畬經訓埀二十年今以先世負郭之田莾爲荊榛固不可不畊且耘也然亦奚忍舉此而廢彼耶必也帶經犁鉏斯可矣古之人若耕莘者樂堯舜之道耕南陽者有梁父之吟故一旦以三聘三顧之而起非惟澤漑生民功施社稷尡耀當世而伊訓諸篇出師兩表至今與日月爭光是豈専於農者能之乎𨿽然耘田之事亦有治道存焉敢請與伯樞論之五榖猶良民也稂莠之屬猶凶頑也艸生而不耘則榖不榖矣蕓之早則用力寡而功多小緩則小害大緩則大害旣害而耘或百倍其力而不盡𨿽去之而榖已疾其害矣吁艸害於榖治田者道也凶頑之害良民治人者可逃其責乎惟沮溺荷筱之流潔身亂倫者不足以語此伯樞宜畱意焉樞聞乃起而謝曰是吾志也請書之用志於壁庶他日知所警云

東郭艸堂記

至正乙巳春友人徐君仲剛書來曰瑗性迂拙分甘退藏擇無錫東郊荒僻之地作艸堂居之讀書灌園蝸休蟻適自謂有可樂者子知我其能爲我記之乎予惟仲剛卓犖之士也譬之楩柟豫章不巨室棟柱則山林而已比嘗佐令慈溪方欲抉吏獘更苛政以仁其民一旦以當路掣肘棄若敝屣翻然來歸客吳下數年不入城府其抱負爲何如哉玆艸堂居寛閒之野前有鵝津可釣可遊鴻山宛山屏列左右東膠西堠紫翠相接又皆牕戶間天然圖畫也仲剛入則與書中聖賢相對出則與裏中農圃爲伍親友時至忘形爾汝腰不爲督郵而折膝不爲汾陽而屈適興賦詩往往有太白豪放所謂有可樂者其以是與𨿽然昔諸葛孔明居南陽亦蕭然艸廬而已及乎以三顧而出入陣有圖出師有表而勲業焯焯如是靜學之功信不誣矣荒僻之居又安知非天假爲學之地乎愚請以規仲剛並記斯堂之歲月云

野人居記

余聞之易其地則齊楚異音同其居則蘭鮑俱化大哉居乎故君子必愼其擇也予友吳中行今乃去朝市逺城郭挈家淞江之濱桑麻之野蕭然一室名野人居是果奚擇而取哉昔中行以劍術遊諸侯借箸之籌幕中之辧嘗見用於當世豪傑矣未幾以時之不利投簪來歸回視淮陰狗烹之嘆華亭鶴唳之悲銅山餓死之辱金塢燃臍之禍未嘗不愴然於懷其言曰窮居之安不愈於負且乘乎蔬食之樂不優於覆公餗乎由是縮首閉門百念灰冷獨研精古聖賢醫藥之書以事其親以濟夫人暇日則攜杖屨往來溪山間與嵒穴吟嘯者遊耕簔釣笠交亦無間情眞而不邊幅語朴而無貝錦滄洲濯足或坐終日茅檐炙背或談千古桃花流水之外杳不知其孰爲秦而孰爲晉也但知譚泉飲菊可以永其親之年江鮮膾鱸可以美其親之饍瓜疇芋區芝田藥圃皆其地所有而名都大邑之所無也若中行可謂善擇其居矣予與中行有通家之好一日攜兒子林過之用是爲乃翁壽中行嘉予言請以爲記因命林執筆以書其居之壁云

雪洲記

趙君執中蘇人也家笠澤之陰與天隨子故里相望澱湖直其東陳湖橫其西其墟落乃一洲渚耳君性喜雪凡歲寒雪作之日天地六合炯如冰壺三江五湖如璚匜玉杯而山林皆瑤艸琪樹也然陽精掩耀湯泉欲冰歌黃竹而悲者在在有之時君獨傲兀吟笑於滄洲之上或終日竟夕而忘歸焉蓋一時淸气與虛室之白洞然無間故自謂平生慶快無踰此時乃卽其所居之處所樂之事自號爲雪洲也予嘗於夏日過之階庭之間竹有蒼雪明牕素幾寂無纎塵而大篇短章又皆與冰柱雪車同一光潔且曰桞雪之春蘆雪之秋亦猶見似人而喜予於是知雪洲之樂蓋無時而不自得也或曰以君之才宜其從名王逰兔園而其遇出奇謀平蔡州而樂其成功窮居野處何足快哉吁昔子程子論顏子之樂非樂簞瓢陋巷也君之雪洲亦類是歟但區區言耄不能揄揚姑述其槪並以觧或人之嘲如此云

竹梧書房記

洪武辛亥予去家十有八年而歸儒紳故交多無噍類獨友人秦公宜仲主貴池縣簿告老於家予首訪之與客偕往公所居環堵之外皆焦墟灌莾乃題其室曰竹梧書房客因訝而問焉予曰嘻我知之矣公之先君子以多資弘第宅儲書數千卷自蚤歲教公爲舉子業公研精伏生所傳之書旁通百家文譽日著時子山陳先生未魁天下與公爲忘年交嘗與予過之其階庭之間巨竹數百雙梧玉立綠陰蒼雪淸气襲人而公之風神蕭灑殆若與竹梧俱化子山嘉之故有是篇夫髙垣大宅今瓦礫也碧梧翠竹今枳棘也埀籖挿架之帙不爲刼灰則市肆之醬蒙矣惟腹笥之書幸而無恙故嘗爲郡博士以教其邦又推其緒餘佐治巖邑以嘉恵其黎首今老矣尙能鳴待問之鐘以接逺方朋來之士爲文章則駸駸乎周誥殷盤而不聱牙也扁乃舊名蓋不忘父兄師友淵源之懿耳客旣釋然公亦頷首出縑素請筆前語以告後之不吾知者並以示諸子若孫庶箕裘其業云是冬月建子日幾望余則龜巢老人謝某也

映雪齋記

毗陵何士信起家業儒儲書數百帙研精誦讀晝夜不息榜其室曰映雪齋蓋慕孫康氏之苦學焉夫以士信之家居市廛足資用焚膏繼晷乃所優爲齋居豈虛名哉其心必曰我自短檠猶雪之明我室棐幾猶雪之瑩我讀我書夜气以澄微言妙理披雪覩星顧我靈臺皦皦乎不雪而白不冰而淸唾視籝金珍惜分陰曾不知九逵塵土之蓬勃四時寒燠之變更然則映雪二字又何異湯盤九字之銘歟彼灞橋詩人梁園賦客有不可與同日語者惟篤志之士如遊如楊立雪於當代程夫子之門者聞之必予其進矣士信謁予文請以是勵之

蘿屋記

毗陵郡城之西南距滆湖廿有餘裏湖水支流北抵城而匯其地有髙原平林風篁煙樹景物瀟灑友人詹伯逺居之茨宇一區牽蘿補葺匾曰蘿屋名固不虛蓋亦以昭其儉耳然庭戶閴如日必灑掃木榻棐幾瑩無纎塵平居則肅然孤立以孔孟之書教孫共讀異端邪說絕口不談彼流俗相煽而炫惑者弗接勝友時至尊爼欵洽或相與論端人貞士气義風節終日竟夕亹亹不厭予嘗過而問曰子豈掃除一室之小丈夫乎伯逺笑而不答予曰噫我知之矣伯逺通古今明物理視昔人之銅山金塢皆禍基也峻宇雕墻匪安宅矣蓋其所喜者桑樞甕牖之美而所樂者簞瓢陋巷之天儼然爲艸廬布衣而耕南陽之田者其出處豈易與人言哉𨿽使得志其不爲堂堂九仭也必矣善觀人者毋以蘿屋之儉而陋諸洪武十有二年歲在己未四月之吉謝某記

菊軒記

古者逹觀之士寓物適意初未甞肆意於外物也若莊周觀魚支遁觀馬阮孚自■﹝虫葛﹞之屐嵇康栁下之鍜與夫愛竹愛松愛諸花卉者大率皆適意而已近世流俗以淵明愛菊亦從而愛之所植或百數十株髙及尋仞花大如杯假以花師接養之工移易種類使坤裳正色亦多變而失眞其嬌紅韻白紫茜紺碧之屬愈出愈奇且復以西子玉環等人物之名名之是則誇多鬭美肆意以極玩好之娯視淵明奚翅霄壤夫東籬之菊猶西山之薇薄言采之可以樂饑若乃賦離騷而飡落英者其庶幾乎寒圃晚香樂則樂矣然其趣有不可同日語者吁流俗之謬如前所云豈不大可笑乎吾友王壽翁以菊軒徵予文予恐其翫好之意淪於污俗兩年不爲措一辭今乃不然翁春秋七十有三凡早歳華靡之習皆已絕去軒墀蓻菊僅一二本其言曰吾所以愛此者嘉其當艸木變衰之候霜瓣露葉澹然幽芬挺挺特立久而不墜殆與晚年矍鑠者黙有契焉故朝斯夕斯逍遙相羊或開牕坐宴或置酒速客終日相對不厭不倦𨿽髙風雅致不敢妄擬於陶其適意之樂亦無官之韓魏公也咄彼庸儒朋滛可憎安得疾惡如諸伯厚者相與禦剛風摶沆瀣周流八極爲玆花一洗污蔑之辱過翁幽軒呼酒髙酌詠柴桑之詩歌離騷之章盡醉以適翁之適而吾亦得以適其適也矢心陳詞用志軒壁爲後會張本云

斗室記

自標枝巢穴之世逺宮室之制日新月盛世祿之家第有甲乙馴致習俗之侈而堂髙數仭墻屋錦繡者比比矣若夫屈身矮屋之士往往以力所不足不能有爲其志未嘗不澹然也惟吾可積則不然可積以吳越錢氏之裔贅延安唐侯之家往來雲間築室采邑鳯山屏其前淞水襟帶其左右屋裁三楹髙不過尋丈而延袤深廣如之匾曰鬥室時僑寓以居宴如也夫以婦家封侯之貴采邑之富𨿽連云別�咄嗟可成今若此亦可謂不滛於冨貴者歟吾將以其細行觀之屢歲過鄕裏視故舊親戚謙謙乎抑抑乎執子弟禮不異童丱之日無一毫驕矜放肆以加於人故咸謂有先君子好禮之遺風焉然則斗室之儉本乎天性非矯飾一時以要虛譽而爲之也昔衛公子荊善居室完曰苟完美曰茍美故孔子稱之若可積之儉而約於衛荊其庻幾乎吾用是以稱可積延安家法之足稱亦可見矣是爲記

思齋記

膠東賈文學鈞慶典教毘陵郡以燕處之堂榜曰思齋徵予文記之且言曰某所謂思者非謂能三思而行亦非敢以九思之訓待旦之意示警如書紳也思吾親於疇昔喪亂之秋相繼卽世母蕞昌邑父堲萊縣幾致蕪沒幸而茅冦殄滅歸室祖塋大明開天拔擢寒畯代畊有祿而養弗及親矣風木之憾十有餘年去鄕土幾千餘里霜露降濡悲感交集念欲灑飯松邱使吾親不爲若敖之鬼棲息桑梓以終餘年此朝夕耿耿於懷也予曰嘻遊子悲故鄕信矣況思親乎然君子之思其親者豈止是哉烏雛返哺豺獺報本特一事耳必也出言舉足動合矩度不忘其親詩禮之訓聽於無聲思無邪以正其心儼若思以敬其遺體由是而推其緒餘以淑諸人以施諸行事忠君報國流芳汗靑以顯榮其親夫然後息負荷之肩觧組綬之縛訪親戚省墳墓某水某邱凡吾親所釣遊處吾得釣而遊焉鶡冠鳩杖抱子弄孫以安享太平田埜之樂則今日之所思者豈不熊魚兼得乎區區耄言筆識齋壁庶或紓其懷抱雲

白雲亭記

東漢趙邠卿壽藏之作吾意其渉艱危將以得全歸爲喜故耳至唐司空表聖乃預爲壙槨時與客觴詠其中又作休休亭以寓超然物外之意史稱曠逹不誣矣今吾反唐公均舉由末致仕佚老於家洪武革命蒙天憗遺以弓裘無嗣業者命其兄之子某允明爲後家事巨細悉付托之卽在家爲有髮僧參釋門諸老以學其學春秋八十有九號曰白雲翁距捨南百餘步乃爲佳城傍結茅龕晝夜禪寐允明則日候起居奉甘軟如事所生且能承順其志築亭於前復鑿池以藝蓮芡之屬幽花秀竹與冢上之木參錯相映每邀致親之所愛盍簪於亭薫鑪茗椀相樂也且曰某負米四方往往望白雲思親有如昔人之言者𨿽歸侍旁云常在目請先生爲我記之時坐客有辯之者曰吾聞藥山禪師以雪之在天爲西來祖意今云翁禪眼之明必有契乎禪悟之語非允明名亭之意亦非儒紳先生所知也予曰不然夫英英之云一也其觀感各有不同云翁身如雲浮太空貎焉斯須猶瞿曇氏電露之諭也若夫允明望親捨之云而懸懸者是則以梁公之心爲心家居以壠云自怡庸詎知非華陽眞逸之心乎吁仁見謂仁知見謂知予所知者此理而已禪則吾不知也客笑而不言予曰如何翁曰佳允明曰唯唯是爲記

養正齋記

往余客東吳十有餘年聞儒林月旦以琴川髙彥和氏稱爲儒士聲甚藉藉予𨿽未相識而相慕焉洪武辛酉秋友人楊純夫尢稱譽之且言彥和以養正名齋蓋取蒙卦之辭猥徵予言屢辭弗獲予曰大哉易也豈敢以管窺之見以贅疣乎請以古之善養正者爲彥和誦之如孟母三遷使其子去丘墓市廛爲不逰之地習禮容籩豆於嬉戲之間如室於蘭久而俱化厥後以寡欲養心以直養气傳正學而接迹於子思辟異端而並功於禹是母是子非善養者能如是乎衛武公行年九十有五懿戒之作旣自箴警且求卿大夫官師之屬交相教戒瞽蒙誦贊朝夕弗違言行之純罔有圭玷亦豈非善養者乎是故一爲亞聖一爲睿聖易之所謂聖功者不誣矣吁人生天地間所受之性本無邪僻惟其情竇旣開牽於物欲日浸月漬或正或否遂乃有君子小人之分茍得其養則如木從繩其正若自然矣今彥和之爲端士也蒙養之功不言可知繼自今以來學與日積道隨年長佩服乎七篇之書涵養乎大雅之章毋曲學毋枉道毋有獲而詭僞愼終如始益進益修如此則希孟而孟希武而武何止如旦評而已哉區區言耄而瞽幸純夫爲我謝之

重建云居庵記

洪武十有六年春云居主僧徳傳過予曰宋咸淳間四世祖諱行興號祖庭來自天目山駐錫爵林露坐說法風動一方緇素與檀施坌集遂結庵以處之名曰云居由宋而元祖年九十有二終於至正乙酉其嗣法弟子曰慧滿繼之四年而沒曰道印以甲乙傳及元末庵毀於兵慧滿避兵他適不知所之而徳傳念祖師過化之地義不忍捨去大明更化初賴吾佛之道與時偕行於是剪荊榛畚瓦礫復經始營之距爵林百餘步得里人湯逹卿故基以廣其居今茍完矣請先生之筆以識之前此予嘗過橫山之陰憇足於庵觀夫所築之室凡二十餘楹堂有佛像設供具鐘磬列焉僧有室經案禪榻香燈備焉餘如齋廚井湢之屬罔有不備其地近山而爽塏逺城郭而幽閴晨嵐夕霏空翠灑牕戶間無囂塵市聲滓人耳目傳公日掩闗趺坐泊如也吁是𨿽蕞爾一區如把茅蓋頭然視佛之所謂桑下一宿者亦已多矣彼名山巨剎膏腴以千萬計屍素之士或不能及若傳公者服勤如此肯構如此繩祖武而繼之人如此豈非浮圖氏子孫之象賢者歟予故聽其所謂並以目見之實三嘆而書之是歲夏六月之望同郡龜巢老人謝某撰

歸耕記

予老廢筆耕授之子子以拙辭躬稼又弗克服勤方諄諄然朂之以周公無逸之訓潞城曹徳聲書來曰震往者避兵東吳顚沛萬狀還鄕以來田舍粗葺歸耕二字掲諸座隅示不忘也惟巢翁姻婭而相知敢請識其顚末以埀警其後人予曰嘻前元時徳聲曽大父爲晉陵閭石大父起家登仕版歷官至東平路同知歿數年而徳聲失怙丁時多艱家用蕩析蔑有能相顧者藐焉依母氏笠澤之濱狼煙滿眼矢石塞路窮途之困甚於蒺藜杳不知先業失墜爲何如也大明更化初竭蹶而趨偕女弟之家還故里荷蓑笠操耒耜薙荊棘之區犁之鏟瓦礫之場屋之載構載獲粗理而恢拓之烝嘗之奉滫瀡之養徵徭賦稅之所需罔有不給且能割膏腴以寧二兄之歸斷鴈復得以成行逰魚不失其同隊東阡西陌雞鳴狗吠桑梓敬共是如其素願也然則患難之餘歸耕有如此者豈易得哉若曰其歸也非衣錦之榮休官之適其耕也非能以堯舜之道樂於畎畝此蓋以前賢論之眾人可同日語乎如徳聲者先世之業失而復得骨肉之親散而復聚況時和歲丰率土寧謐凡我同類皆得耕田鑿井驩然爲太平之民其樂𨿽異於古人未爲無所樂也吁以其艱難勤苦十有餘年而後得此後之人或罔有攸知寧無怠荒乎此記之所以作也顧予年耄請復以語吾兒者語之夫周公聖人也無逸一書爲世龜鑑茍知之則當尊其所聞俛焉孜孜以述纘承其先緒詩曰子子孫孫弗替引之吾於此亦云

書屋記

洪武壬戌秋昆山故交辛斌甫過龜巢爲其友蔣生秉彛請書屋記且曰生自齠齔時嗜學𨿽祁寒大暑矻矻不少廢年十五父命學吏事閱數月不懌而歸旣而令服賈走淮浙南北數千里亦常以簡冊自隨少暇輒誦讀之竟不屑罔市利以肥其家遂令力穡爲仰事俯育計秉彛乃從親之令臺笠緇撮以事其事三餘之日愈進厥功老夫以未嘗面其人目其居難乎架空鑿虛而爲之文也明年夏五予舟過婁江斌甫與生郊迓而過之所謂書屋者初無埀籖萬軸也亦非連云大宅四書六經外諸古圗史與陶弘毛頴列乎其間與之語燦然有文意吾常林經鉏董君南之朝耕夜讀亦如是而已矣揚子曰晞驥之馬亦驥之乘使秉彛所造愈深進愈力則所就未易量也然則秉彛能承順其親且不卑屈其志謂非能子可乎所居在昆山城西九里橋之南其江山景物無闗於書屋者不書特以其心迹之實書之用爲記時洪武十六年五月二十八日

逸庵記

夫人莫不欲四體之逸也惟君子則逸其心故嘗操而存之寡欲以養之秉彛之天一眞無僞感而通之動罔不吉周書曰作徳心逸日休君子取之故能逸其心也今河南彭公伯常爲武進令自號逸庵夫所謂逸者心逸之謂歟自常人言之州縣之職其勞甚矣顧玆巨邑事如絲棼𨿽戴星出入猶恐不迨可能逸乎予曰不然公以夙學老成之才爲之徵科撫字恩威並行雀角鼠牙曲直能辧如庖丁觧牛知其肯綮牛𨿽多而芒刄不頓也矧夫至公之心炯如秦鏡且不以塵土蔽妍媸所照隨物應之則是吾心之逸蓋自若也𨿽在官舍視爲逸庵不亦可乎一旦朝家以七十之年優容裏居則吾心之逸與肢體之逸熊魚兼得矣𨿽然古之逸民若夷惠之儔髙風峻節爲世師表吁吾知逸庵之逸必如是而後已焉

持敬齋記

前軰以齋居之名著稱者多矣其最著者曰誠齋簡齋容齋又有以先正箴銘而傳者曰敬齋求放心齋是也其後一變曰疏曰酸曰松雪者紛紛然人爭效之齋之義逺矣今贛之聶伯夔氏以持敬名齋需言於愚愚固辭不獲乃言曰聖人筆六經以詔萬世敬之一字層見疊出先儒詳之矣愚復何言竊觀所謂持者意在執持而用之人之持物猶吾之持敬也持物以手持敬以心茍不致謹則亦莫之能用也譬射者必謹於持弓而後不失其中禦者必謹於執轡而後不失其馳又如執玉捧盈必洞洞屬屬然如弗勝如將失之然後能勝而弗失也伯夔鄕逰成均持此敬以進徳修業故學優而仕宰髙平持此敬以治其民而民有去思焉邇來爲諸侯幕賓翼翼乎以參贊承宣爲務謹三尺禦羣吏以蒞四邑是皆持此敬以展其用歷玆以往百司皆然有官守則持此以共其職有言責則持此以盡其忠峩冠冕鳴佩玉鸞臺鳯閣簉羽鵷鷺無非持此心之敬而用之其用有不能盡者敬乎敬乎亦豈非一言而可以終身行之者乎夫如是則上不負天子下不負所學齋名著稱亦卓然如昔人矣𨿽然宦成而怠世固有之惟君子愼終如始有不爲其怠者衛武公春秋九十有五官爲周司徒方且再三以敬愼爲詩日夜警戒故卒能爲衛聖武公愚不敏敢請獻此詩爲持敬愼終之助洪武十七年歲在甲子三月二十六日

恬澹齋記【爲髙彥述作】

昔有與彥述同姓字君素者以頥軒請涪翁賦詩其略曰辱莫辱多欲樂莫樂無求旨哉斯言眞可爲恬澹齋座右銘也蓋多欲則不能恬靜必辱其身無求則澹泊自足樂於其心由是知孔顏之樂非樂乎飲水曲肱簞瓢陋巷而蔗境之佳可漸入而得矣夫彥述先君子以醫名家獨步鄕國流風遺俗今豈無之十餘年來乃能與時浮沈不競不躁不貪不墨舊家气習掃滌淨盡故齋居之室題曰恬澹蓋取諸內經養生之要旁參老莊而有得焉至如諸子百家之書亦能渉獵然文藻不露不求人知城居如子眞谷口賣藥如君平賣卜簾常晝埀門或早閉衣布素若紈綺茹麄糲如膏粱由其气稟之淸資以學力斯恬澹有過人者每謂人曰人生固不能無欲也多欲奚爲彼銅山鑄錢郿塢積金一姬傾斛珠萬馬如錦繡凡如此類孰不禍賈當時而遺臭後世乎言之必撫掌大笑傾倒而後已吁黃太史九原可作論二髙當有抑揚老夫贅言亦庶幾奬勸之助云

蕓室記

予耄無能爲者久矣嶄然骨立百念灰冷獨嗜學好友之心猶未能忘前元故交淪沒殆盡每見後生少年能讀書通古今識道理且不爲異端邪說所惑則愛重之同郡爲忘年友者凡數人其一伯禮也洪武戊辰秋伯禮書來曰某居鄕城環堵一室有古聖賢經傳及醫書若干捲日用渉獵間以蕓香辟蠧庋諸室中顏曰蕓室望先生以警之書再至義不容辭矧予數相往來知其室無節梲之華無丹碧之飾無屛罳帷幄爲觀美之資宴安之具闤闠中有山林淸致木榻棐幾圖籍左右薫鑪短檠陶泓毛頴之屬晝夜爲伍孜孜厥修嘗謂人曰吾爲醫家方技可以寓吾心之仁以濟夫人人故先之非以儒爲迂而後之也吁伯禮言此其知道乎然九流百家莫大於儒儒之道莫大於仁伯禮知醫藥之方或未知仁之方傳曰已立立人已逹逹人仁之方也尼山大聖蓋得夫唐虞三代之傳傳之萬世以康濟斯民非金匱石函之方可同年而語者請以是筆諸蕓室蘊諸身施諸人則吾心之仁不可勝用醫儒之道所謂並行而不相悖者信矣是爲記

重建淸微觀記

夫師教之恩報同君親蓋化之重者見於經昭昭也然道徳五千言此非所先茍師道之不降則道徳亦不能有傳矣今淸微觀主周煉師石泉勤而行之是能黙契禮經而獨超乎其類也洪武己巳春石泉書來謂予曰某追懷先師歸復故業丐先生爲文識之予嘉其能而不卻也抑嘗過丹陽聞諸鄕老之言其報師之恩藹然可見初邑人諸葛徳齋隠居學道佩天師符命剏此觀爲修煉之所旣而羽化實爲開山之鼻祖也弟子裴靜山等住持以甲乙傳元末觀毀眾亦飄散或存或否洪武攺元其徒朱竹軒言還結茅而居未幾而終時石泉住丹徒紫府觀聞師訃卽謝事而歸塟之志在復業揄揚道法風動一方向化者咸樂施以相之諸葛氏母子其尢也於是剪荊榛畚瓦礫鳩工度材辛勤十有餘年作三淸殿前辟山門傍翼兩廡祖祠經室丹房齋廚之屬凡若干楹穹林竹樹蔚然屏蔽輪奐之光焜煌乎蒙城故區度亭遺迹長塘之煙水湖光北固之雲霞山色亦皆映帶爲淸微勝槪矣吁凡爲人後者有能繼述如此豈不爲賢子孫乎近世縫掖之士學必有師禮宜報效未嘗彷佛如此者也予因記其事之顚末深用感慨並書此爲世之勸云

棲雲軒記

云之爲物聚散不常其聚也由膚寸之微至於彌六合雨天下其散則斯須無蹤人莫能測況能與之棲遲乎惟英英而白悠悠而閒者方外之士相羊似之每寓言而髙尙之意云耳常郡玄妙觀莊某以寧棲雲有軒意蓋如此夫以寧師老■﹝日冉﹞其學以淸靜爲宗靑山白雲澹然幽棲固其宜也然■﹝日冉﹞在周室柱史有年靑牛出闗然後著書五千言以鳴其道亦未嘗絕物斯世而爲髙尙焉後之善學者如陶貞白於齊梁之間掛冠都門怡云句曲若將終身焉及乎以大任寄之固辭而不可得遂乃坐山中如廟堂之上茹茯苓如鐘鼎之食人到於今稱之不失爲華陽眞逸也矧吾以寧有琴而能作松風之聲有詩可以賦怡云之情是則陶之所樂皆爲吾有山林市朝或處或出何往而非棲雲之地哉吁由周而來寥寥二千餘年所謂隠居以求其志行義以逹其道者竟無其人是可嘆也若夫華山之陳一枕白雲三徵不起此又不可同日語矣以寧徵予文特書此以識歲月以偹從善之擇云

聽雪軒記

夫雪聲之微若有若無聽之者必方寸之間一無擾攘兩耳之聽不爲物奪然後可得而聞也同郡馬用和居市廛以陶猗爲伍絲竹車馬之喧晝夜不息聽雪有軒豈虛名乎洪武初予嘗忝爲東家某知其爲氏之良別來十餘年說者謂用和讀書養親習與志長超然出羣遇歲晚同云霰集而霏霏之雪繼之時用和侍親庭闈言此爲丰年之瑞以娯其親捧壽觴如金帳羊羔舞斑衣如仙人鶴氅以春虫撲牕之聲爲金石之鳴舉家之人同得以樂其樂也旣退獨處軒居萬籟俱寂乃想象撒塩飛絮聽於無聲不啻若鈞天廣樂九奏而有遺音所樂有未易語諸人者其心必曰蘇子卿十九年牧羝沙漠李元直夜半擊鵝襲蔡梁園之賦客揮毫灞橋之詩人覓句皆安知雪之有聲如此其樂哉用和需予文請以是相知之言識諸軒壁異日黃金鑄我鍾期吾亦無愧焉爾

瓜田記

農皇古聖神以人道急於養生是故作耒耜敎之粒食又爲之醫藥以濟其夭閼而本艸之書出焉旣而軒岐問答靈樞素問與本艸並行爲醫家之大經大法也昆山邵濟民氏家傳是書深究厥旨爲醫巨擘迨元末年業隳於兵慕古之同姓種瓜東陵於是卽所居淞滸糞於瓜田臺笠而鋤抱甕而灌綿綿唪唪之瓞如周雅所稱以之養親可以充一味之甘以之畱客可以侑一茶之欵其蒂爲苦口良藥可與參苓姜桂並用以活人濟民嘉之因以瓜田自號朝於斯夕於斯寓幽興於斯非矜乎東陵華冑也方今盛時過瓜田而納履者無之或爲古之人有白兔禦史殆若戲言無足患者其樂爲何如哉予嘗避地東吳濟民久交乃不以我三百廿里爲逺九十六歲爲耄致書求文再四益勤予辭不獲遂以昔所見而知者筆之是爲記

習靜軒記

洪武丙寅冬前知武進縣太原舒公之孫文允書來曰某家居辟小軒讀書彊名習靜用唐人詩中語也丐先生爲予識之書凡四至不容以耄辭乃謂之曰人生而靜天賦之性感物而動情之欲也性至微故學者必有以養之然後不爲物欲之所汨習靜之意必有見於此歟夫以文允之英姿壯年學優而仕動而有爲取靑紫如拾芥今乃韜聲光斂蹤迹負米養親之外足不入城府影不出戶庭目不眩邪色耳不污鄭聲膏粱綺繡不適乎口體罄室隘巷門可羅雀澹然而資於外者如此廓乎虛襟寂乎靈臺幽探乎經史之奧涵泳乎義理之懌出入乎諸子百家而無他岐之惑焉其怡然養乎中者又如此可謂得習靜之方矣昔者濓溪翁主靜之學程伯子以親炙而得之其平居終日坐如泥塑及其動與物接則一團和气穆如春風視世之以槁木死灰爲靜者迥不侔矣愚意周程之學蓋黙契夫大學定靜之旨相傳使文允以周程爲法而學焉則習與性成二賢同歸豈特如摩詰之語而已哉予不佞故卒以是告之時洪武二十年四月之吉同郡龜巢老人撰

龜巢稿卷六

●欽定四庫全書

龜巢稿卷七

﹝元﹞謝應芳撰

○啟

訟伯父墳地上縣宰啟

掩骼埋胔者古今之制其仁如天過家上冡者子孫之情伊誰無地顧邱壠之失所實風化之有傷瀝血寸丹陳情尺素切念某痛懷伯父曩歷兵戈死𨿽正狐首之邱時未集鴻飛之澤啟手啟足幸能四體之全歸若斧若堂詎信百年之難保蓋自陵谷變遷之後以致家門摧敗之餘失此故塋屬諸姻黨誰其主者展我甥兮此一錯在乎當時故陸沈至於今日渭陽之舅絕無見念於秦龜陰之田那復肯歸於魯然豈料人面獸心之軰乃謀爲兔葵燕麥之場雷厲風飛宰木■﹝擊頁﹞空於斤斧日侵月削佳城亦壞於犁鉏殆將見暴骨之寒竟何異鞭尸之慘三尺之法不畏匹夫之勇莫當向來不平之鳴屢致逄彼之怒鬭狠不顧輕性命於鴻毛匍匐而歸飽尊拳於雞肋是可忍孰不可忍如之何末如之何徒增蒿裏之悲每動窮途之哭旣無面於江東父老復何顏於地下祖宗日月不照之盆弗堪長覆天水違行之訟可憚終凶賴典章有禁地之條其情理實滔天之罪仰惟公道俯察愚衷恭惟某官讀萬卷書爲百里宰冰其淸玉其白弦之直稱之平寛猛適中剛柔相濟數月有撫字徵科之績四郊無叫囂隳突之憂休休焉其有容皜皜乎不可尙聲蜚臺閣恩迓絲綸如某者受廛爲氓閉門斂迹亦久被卓魯之化焉敢興虞芮之爭但悲夫九泉之人欲掩以一壞之土願施善政垂戒惡人使知見舅如母之親勿爲敗俗亂常之事復此牛眠之地仍爲馬鬛之封想去家舊鶴重歸看銜土慈烏畢集凡春秋拜掃之日皆存亡感激之時上窮碧落下黃泉爲雪幽冥之恥生當隕首死結艸弗忘判斷之恩痛切之私敷宣罔旣

上干尙書啟【公名傳字受道號止亝延佑乙卯科進士】

不封萬戶侯願識韓荊州常切慕謫仙之志手把一封書上有皇甫字輙敢扣昌黎之門問胡爲今日之來曰專爲古人之事與其進也適我願兮嘗謂傳道不絕者先民之功沒世不忘者後人之義若道鄕鄒忠公之葬近在城陰有了翁陳先生之銘流傳天下孰謂此一邱之土盡廢於八世之孫鄕鄰忍於瓜分翁仲隨以蕪沒故諸生爲之太息於當路鳴其不平賴二侯以公道主盟不半載而佳城復舊築思亭而薦蘋藻立華表以樹松楸茍非紀載之詳尙慮耕鉏之患立羊公一片石欲大書名世之言如季子十字碑以昭示尊賢之意𨿽不咎於旣往庻有補於將來求之與之完矣美矣恭惟某官老成前軰文章巨公三千字禮樂縱橫在早歲修名揭日九萬里扶揺直上至晚年直气淩秋典文衡則妙於稱停秉史筆則嚴於褒貶煙霞一壑今歸老於長洲茂苑之間霖雨八荒將拜命於安車蒲輪之召斯言非佞輿望所期某曩客新安聞公舊政復紫陽之闕裏大振儒風勒黃絹之好辭有光吾道諒弗忘於素志必重念於斯文惟大賢無不容則小子乃有造於以紀前言往行於以發潛徳幽光眷言梓裏之間永若桐鄕之愛鏘如韶鈞蔚如虎豹雄文照耀於九京明則禮樂幽則鬼神妙理昭彰於千古存亡有感敷敍莫殫

贄見余用中先生求作辧惑編序啟

狂簡斐成章辯諸家之邪說品題作佳士必當代之儒宗夫瓣香敬爲南丰蓋學者仰如北斗予其進也適我願兮嘗謂璞玉𨿽奇非和氏則山中之石琴材固美無中郎則爨下之灰太玄經有覆醬之譏公羊傳有賣餅之辱古猶如此今豈不然欲立言圖不朽之傳必取正於有道之士嗟今陋俗捨正路而弗由集古遺言回狂瀾於旣倒可柰一齊而眾楚猶如皆醉而獨醒驚人之鳥一鳴怪雪之犬羣吠願君斵堊爲我折衷或衮褒一字之榮則價倍千金之重馮丰霳寄寥廓久矣馳情抉云漢分天章豈辭揮手綱維吾道黼黻斯文玆蓋伏遇某官文章巨公典刑前軰詞場較藝視五色之日不迷鄕國興賢使三代之風復振躬行古道歷踐華途每爲政郡邑之間常蜚英臺閣之上歸從彭澤舊家環北固江山教若河汾大隱居南徐城市戶外之屨常滿門前之轍何多𨿽云遂莵裘之營必復有蒲輪之召如某者俯慚後進仰慕先知尊其所聞行其所知愧未造髙明正大之域博我以文約我以禮誓弗忘仰鉆瞻忽之誠景慕有餘編摩罔旣

贄見李晉仲提舉求安啟

思忠公傳道之賢爲褒遺事辧邪說誣民之惑乃集前言持布鼓於雷門分天章於云漢恭惟某官儒林麟角學海龍門鐘山艸堂之英靈雪竹霜松之標致懶折腰於彭澤早賦歸來聊濯足於滄浪亦云自取皜皜乎不可尙已休休乎其有容焉然吾道賴以綱維而儒林視爲儀表尙持藻鑑以主文衡名動京師栢府之薦章交上官居翰苑蒲輪之召命將臨先生自此升學者仰如斗某吳中晚進白下漫逰自憐如明月暗投誰復念陽春寡和汲汲有登龍之願拳拳慕倚馬之文方往依劉以圖禦李【欲因劉堯輔見公乃於劉處偶得識面】低頭拜東野適因邂逅之間瓣香爲南丰得展殷勤之敬敢持兩帙謹用三燻長年坐井底觀天此日詣門前立雪倘賜五行之覽必蒙一字之褒登山采玉入海求珠捆載乃酬其素志制芰爲衣紉蘭爲佩激昂正賴其淸風

贄見楊亷夫提舉求序思賢錄啟

兩袖春風作洛下書生之詠滿舡明月過闗西夫子之門問胡爲今日之來曰端爲古人之事切有請也能無從乎伏念某生延陵季子之邦頗知禮讓復道鄕鄒公之墓當效馳驅樂民俗之還淳喜士風之近古思賢有錄味道無厭紀前言往行之二三發潛徳幽光之萬一自藏燕石誰售雞林恐公羊遭賣餅之譏使太元有覆醬之辱願借春秋之筆稍爲月旦之評得一序以冠塵編若千金而加敝帚庻傳不朽有補將來非惟先哲之有光眞乃後學之多幸玆蓋伏遇某官乾坤淸气風雲壯懷走馬看長安花早歲似唐人得意割雞爲武城宰居官如言子愛人以文章政事之俱優宜天下國家之大用尙淹筦庫未展經綸人皆知大器晚成我乃獲景星快覩題鸚鵡賦已多年傳麗則遺音到鳯凰池將不日遂平生髙志倚期瓜代入覲楓宸如某者敢不長遡下風永懷髙誼聞所聞見所見眞如到神仙十二樓之間步亦步趨亦趨或可在弟子三千人之列其諸欣慕罔旣敷宣

贄見張用鼎教授啟

黃魯直竭蘇東坡因述依松之志禰正平過孔北海乃蒙薦鶚之辭蓋同气以相求必當仁而不讓敢持尺牘特造丈函恭惟某官海內儒宗江西詩泒往歲爲馬尙書賓客當時有虞學士品題謂鵬程萬里橫飛期鳯池十年可到道出羲皇才過屈宋何鄭公猶在於廣文上規姚姒下逮莊騷若韓子獨尋於墜緒先覺覺後己立立人四方之學者來歸一鼓而斯文作气博求地利開元武湖以廣澤物之功善育人才置治事齋而兼水利之意聲蜚臺閣恩迓絲綸如某者生長吳中棲遲白下顧窮居而獨善恐沒世以無聞著辧惑編辟近世之異端邪說作思賢錄發前修之潛徳幽光欲煩斵郢人之斤輙敢弄班門之斧平居抱膝仰泰山北斗之髙此日承顏覩鳯凰景星之快天其或者道之行與得華衮一字之褒增敝帚千金之價品題作佳士何慚奏白雪遺音吹噓上靑冥或可借春風餘力

答陳天倪謝薦師啟

見賢而舉者古先之訓惡敢言功易子而教者夙昔之心幸逢知己豈意予互鄕之進亦勞賦小山之招恩斯勤斯至矣盡矣恭惟容齋先生元元眾妙休休有容身𨿽領袖宗門學則淵源吾道小樓明月勝元龍百尺之豪髙枕白雲待丹鳯九重之詔有前人風烈爲後學範模如某者與緇黃交能靑白眼獨喜子墨名儒行非他人羊質虎皮通家踰三十年責善難一二計玆荷愛烏之及特厪遺鯉之書曲憐覓梨栗之兒直命入芝蘭之室從明復受春秋之業看希夷畫太極之圖熊魚何幸乎兼得犬馬當知其所報道院迎仙書堂隱相增爽气於西山鄰家乞火曉窓分燈藹餘光於東壁銘心有感筆舌奚殫

謝監察禦史火公舉茂異啟

天朝重耳目之官實居淸要風憲擢山林之士非市私恩蓋竹頭木屑有可用之時而茅拔茹連乃必然之理敢因奇遇庸布謝言切念某家本吳中客玆江左以芰荷爲衣秋蘭爲佩訪鐘山之英艸堂之靈作山川司馬壯逰負湖海元龍豪气自憐骯髒誰問飄零瞻烏蒼柏之間歌鳯古臺之下幸逢驄馬蒙試雕虫叩大小從容之鳴以盡其聲收輪囷離奇之材而斵爲器使李白立階前地如毛遂脫囊中錐得之若驚觀者如堵玆蓋伏遇某官身居臺閣腹蘊詩書凜凜乎動揺山嶽之威惓惓乎樂育菁莪之意植公門之桃李蓄相籠之參苓昔中州艸木知名今南國芝蘭俱化三省十道俱聞鐡面之威一日九遷將拜玉音之召風塵一掃霖雨八荒如某者敢不恆念品題益加修省行日用常行之道讀平生未讀之書𨿽蒲柳之質望秋先零而姜桂之性到老愈辣惴惴焉出門下誓弗忘一瓣之香耿耿者在胸中當自愛千金之帚其諸感佩罔旣敷宣

代羽士上亷訪僉事啟

上士無爭奉先師之明訓監主自盜柰公論之難容故鳴鼔而攻之若同室而鬭者切念某爲李老君弟子住焦眞人道場小小山林設住持之主席區區金帛有交代之成規比因撙節年多致有羨餘日積被前職鼠偸狗竊使空山鶴怨猿驚當市攫金眾所共見匹夫懷璧罪實難逃已嘗赴愬於有司且復諌詞於教所始則彊項不屈終乃揺尾乞憐遂以當仁不讓之心聽其用和爲貴之說乃償薄產以補亡金未幾背歃血之盟又復爲紾臂之奪用朝三暮四之術專務貪婪逞人一已百之能肆爲欺罔楚弓得失秦鏡咨度勞六轡之驅馳亷法亷辧亷善亷能按百官之能否明月靡遺罅隙淸風一掃塵埃睠玆寂寞之濵亦在照臨之下豺狼斂迹艸木知名激濁揚淸旣憲綱之振肅舉直錯枉宜公道之昭彰或移北山之文或賜南山之判戒無厭溪壑之欲徵悖入府庫之財庻有補於焚修更無煩於訟牒思之弗措辧之弗措願亟持全璧之歸得之若驚失之若驚當永守靑氈之物

謝昆梅州判舉鄕善啟

求儒雅闡大猷漢室之興復見經品題作佳士荊州之識爲榮矧蒙下采於菲葑豈作不言之桃李寸丹有感尺素具陳某官佐理神州賢勞王事虛心待物明於滄海之珠美徳含輝粹若昆崗之玉有賢守與承流宣化在寮寀則同寅協恭切切斯民惓惓吾道冰霜並潔風月平分南山之判不移北闕之心長戀二千石不如逢掖下士尢勤九萬里直上扶揺前程甚遠吾言非佞輿望所期某久客東吳遠逃兵燹功名蹭蹬昔爲上竹之鮎身世飄零今作無枝之鵲偶爾宿贊公土室儼然逮梅仙市門希髙山流水以知音驚明月夜光之投暗說項不輟薦禰有書駕言采泮水之芹何異繼廩人之粟驥千里未甘伏櫪鳥一嗚或可驚人翺翔道義之林涵詠詩書之澤鄕之善士國之善士尙期自下以升髙知惟春秋罪惟春秋勿謂有名而無實

賀陶教授啟

鄭廣文才過屈宋坐一氈而司業相憐胡安定教授蘇湖置二齋而太學爲法升髙自下振古如玆恭惟某官前軰典刑後學模楷於以傳道授業而解惑信乎溫故知新而可爲五柳莊前自昔存舊家之菊片玉山下只今樂泮水之芹振木鐸之遺音續杏壇之雅曲先覺覺後聿成陶鑄之功己立立人正賴提撕之力自此升矣式我願兮如某者白首流離靑雲蹭蹬遇州倅舉一鄕之善以野夫寘多士之間愧風鷁之退飛喜星鳯之快覩先生富道徳致吳興弟子之多才雜說爲爬梳正學校諸生之狂簡

代上馬都事啟

驥伏櫪負千里之志久倦驅馳鳥在阜作三年之鳴猶能奮躍未趨幕府敢借箸籌某官胸襟貯萬卷書文章揮五色筆頻年花縣弦歌之化大行今日薇垣贊畫之才方展王公大人以靑眼相顧縉紳先生以白眉見稱玆泛緑以依紅將腰金而曳紫一節旣全其淸白深憂當念乎羣黎願爲龍伯髙勿效杜季良恪守祖傳之家法近捨皇甫湜遠取白居易當求世用之人才跂予望之自此升矣某遠逃兵燹久客句吳秋菊寒泉祠甫裏見尊賢之義長洲茂苑頌鄕校勒輿人之言己曽和白雪之詞但未覩景星之快由村落每來城府知軍民多困饑寒敢用條陳以效芹獻於以開難發之口於以推不忍之心區區非釣於虛名懇懇必求其實效蒼生顚厓受辛苦隔羣仙天上淸髙大芘廣廈俱歡顏願比屋眼前突兀

代謝沈太守啟

一輪明月淸輝今照蘇州萬里長風素志乃如宗愨念先人之遺澤挈孤子於長途知幸自天感恩無地恭惟某官乾坤淸气風雲壯懷旣不忘向日之誠且深識隨時之義往年烏府冠峩鹿角之威此日黃堂庭蔑鼠牙之訟退食則斑衣以娯父母傳家則黃卷以授兒孫鞭不施蒲莊先種柳愷悌咸稱召杜勲名必到蕭曹三江五湖之風謡政聲藹藹四海八荒之霖雨輿望懸懸遺愛甘棠流芳汗竹如某者仰依公庇勉讀父書旣己承薦鶚之章當不負愛烏之及偹參苓於藥籠作桃李於公門庻竭駑材以圖豹變父爲大夫子爲士賴提攜發軔之初車如流水馬如龍願追逐後塵之末其爲報效罔旣敷宣

上沈太守啟

太叔爲鄭大夫始從寛而終猛不疑謁暴公子先言威而後恩惟大海不擇細流庻他山可以攻玉請以田夫野老之語陳於大人君子之前切以某近寓吳江昨經荒浦聞近日有鼠竊狗偸之軰在各都如蜂屯蟻聚之多始則穿窬終爲彊禦忽忽乎神出鬼沒累累然晝伏夜行星月光中窺商賈他鄕之客煙波深處伺妻孥逃難之人或如斫嚴顏之頭或若斷孤兒之臂橫屍洲渚流血泥沙遺臭燻天銜哀入地掩鼻而過者多矣垂泣而道者誰與鄕鄰懼而不言州縣置之不問致令滋蔓轉肆凶頑目之所覩者如此其多耳之未聞者尢爲不少新鬼煩寃舊鬼哭痛恨難忘他生未卜此生休衷情誰訴惟當路發神明之政爲斯民雪冥漠之寃三尺法申明舊章五色棒掃除羣醜寛猛相濟不勞用萑澤之兵恩威並行何待持繡衣之斧一雷旣震百蟄皆驚恭惟某官俊傑識時精忠貫日淸冰出萬壑此往年烏府威聲明月照蘇州乃今日虎丘嘉話甘棠樹聽召南之訟老萊衣照堂上之親愛民若拙於徵科下士能勤於吐握五花馬金章紫綬方被殊恩六柳莊綠水靑山未容髙興政湏治最以候登庸如某者幸獲承顏甚慚饒舌聞而來見而去仰山斗之彌髙道以政齊以刑看民風之丕變

上梅知州陸同知啟

稂莠不除必有傷於嘉谷盜賊不息寧無害於良民目前事可爲寒心林下人敢云饒舌俯慚卑陋上瀆髙明切以某爲客松陵■﹝舟羲﹞舟荒浦聞近日有鼠竊狗偸之輩在各鄕如蜂屯蟻聚之多或穿墉以踰垣或發匱以胠篋或牽去春耕之犢或移人夜泊之舟或刼行商囊槖爲之席捲或因逃難妻孥與之偕亡或如斫嚴顏之頭或若斷孤兒之臂慘星月見遭毒手渺煙波逸去凶身濺血菇蒲伏屍洲渚漂流於五都十都之境臭腐於六月七月之時里正不敢言恐煩檢覆鄕鄰寂無語懼有幹連致使跳梁轉加延蔓天陰雨濕但聞寃鬼之聲水遠山長渾是愁人之境惡貫旣滿禁网難逃今有司獲盜竊之徒宜因事究凶彊之黨幸毋姑息亟賜施行轟雷霆於掩耳之先照日月於覆盆之下追三窟兔須旁求曲徑之蹤殺兩頭蛇方能免後人之患餘罪戾之輕者加徒役而遠焉庻令涇渭殊流不使薫蕕同器蓋治此非常之盜必加以非常之刑雪痛怨於黃泉聽歌謡於綠野恭惟某官某官同心同徳無黨無偏各守一亷冰其淸而玉其白咸稱二美弦之直而鏡之明閭閻蒙撫字之恩案牘絕煩苛之獘訟庭如水印匣生塵明月淸風蹔爾居淞江太湖之上髙牙大纛翩然到鸞臺鳯閣之間人皆仰之自此升矣如某者言𨿽僣越事實昭彰秪緣以兔死狐悲未免較鶴長鳬短溺猶己溺望明公擴仁愛之心刑期無刑變惡黨爲淳良之俗幽明有感贊美奚殫

代上江浙丞相求蔭敍啟

上書伏光範門韓愈以布衣自進鬥酒酌新丰市馬周於逆旅誰知仰止三臺素非一日惟吐哺握髮以下士敢披肝瀝膽以陳情切念某生毘陵錫谷之墟客吳郡長洲之滸早年勤苦頗讀父書連歲孤哀且罹兵燹竄妻孥於荊棘揮涕泗於蓼莪學弓爲箕學冶爲裘尙賴傳家之業在無父何怙無母何恃孰憐逰子之歸遲望西日於長安嘆南風之不競欝欝居此遑遑何之芰爲衣蓉爲裳忍饑忘溝壑之憂﹝闕﹞

苐慚沒世而無聞有負先人之遺澤欲求蔭敍

願借恩光𨿽云匪麟角鳯觜之奇亦庻幾竹頭木屑之用持衡畱藻鑑天書適降於九重隨水上龍門桃浪可乘於三級鯤鯨變化鵷鷺翺翔玆蓋伏遇某官簡在帝心股肱王室保江浙數州之地障東南半壁之天以和靜鎭國家量同文靖有忠勲塞天地爵比汾陽公門之桃李欣榮藥籠之參苓並蓄五風十雨頻年見陰陽調爕之功寸地尺天指日復疆裏廣輪之舊恩加衮舄銘在鼎彛如某者幸獲瞻依宜蒙拔擢大木爲杗細木爲桷良工得國用之宜南山有臺北山有萊君子致太平之樂永言報效盡力驅馳

賀上海石縣尹啟

郎官應列宿方照臨滄海之秋鴻毛遇順風乃奮起靑雲之日敬陳賀語兼進忠言嘗觀時有盛衰道無今古爲國者必以人民爲本有司者必以父母爲心擾攘𨿽値於難時撫治合由於古道簡編所載榘矱具存曰旣庻旣富而教之曰足食足兵而信矣曰孝弟可以盡堯舜之道曰忠信可以撻秦楚之兵惟教道能結其心斯奮發以盡其力小而一邑大而九州島是道爲農桑學校之原其事乃錢谷甲兵之屬茍一日而必葺庻三年而有成倘不鄙常談老生斯可謂知言君子某官心存愷悌气稟髙明先世稱萬石君其道義傳家之久今官爲百里宰蓋功名發軔之初以胸中所蘊之詩書爲目下可行之政事徵科不廢撫字尢勤仁風藹田野如春民無愁嘆明月照閭閻似水吏絕喧囂釜魚之聲譽己聞堂鱣之禎祥必應行書上考竚見髙遷某幸辱故知喜聞新政彼客燕皆能賀履豈窮猿獨不投林東入海西去秦擬欲依棲於贊老昔無襦今有袴願同歌詠於吳儂

諸士友陳言陸同知誣枉事啟

排難解紛竊慕古人之髙義舉直錯枉宜蒙當道之至公芻蕘有言菲葑可采切見吳江州同知陸某職居佐貳政出循良三載守官一亷如水自許以赤心報國人皆知洗手奉公不聽誅求因結仇於軍帥不隨偏黨或見忌於官僚豈意權豪乃加排陷以兵戍千有司之政以文移行無妄之災舁一夫病死身屍勒其子巧生詞訟集眾擁停尸之地環若重圍當官逼仵作之人傷皆誣驗彊梁若此毒害顯然越官職以橫行違憲章而不顧各州縣聞之而喪膽諸士民覩此以寒心赫然恣逞其凶威甚矣有傷於治體是可忍也尙何言哉仰惟上相之賢明俯察本官之寃枉照覆盆之日月卽見昭彰遏平地之風波毋令陷溺如某等與本官初無私愛且隔鄰封聞一州有賴其主張知百姓多蒙其恩惠昔頌徳於三江五湖之上今稱寃於萬口一辭之間其言至公而無私所願抑彊而扶弱直爲壯曲爲老當明曲直之情危而持顚而扶庻免顚危之辱宜加采擇特賜施行

上量田徐孟二公啟

立國以經界爲先當盡革其中之獘生民以耕稼爲本方能供在上之需惟任用之得人乃公勤而稱職欲陳梗槪敢效芹誠嘗謂朝廷革命之初才俊爲時而出凡所以體國經野皆可以忠君愛民況皇家付尺度之公要農畝定租庸之法甲是乙非者固當分辧鶴長鳬短者尢宜折衷爲前代除毒斂之蛇免後人爲涸轍之鮒此當務之爲急其任非輕但至公而無私所行必達某官同心同徳無黨無偏志如百煉之鋼不爲繞指事若重調之瑟能用攺弦𨿽寸田尺宅皆入版圖而剩水殘山猶蒙紀錄田野旣揚其聲譽銓衡必錄其勤勞同升諸公一臺二妙某生本常郡寓此吳鄕如去邠而居岐敢因徐而見孟願求荒圃學爲老農春雨一犁駕烏犍而東作靑雲萬里看黃鵠之雙飛

上王知府啟

玉門闗兩鬢秋風歸來晚景金斗城一輪明月喜把淸輝人皆作來暮之歌我欲快爭先之覩騎竹失隨於童子杖藜敢謁於大人旣獲披云亦言獻曝嘗謂農桑者民生衣食之本學校者國家風化之原其在有司亶爲急務睠此常郡卽古延陵二十年兵革以來數百里人煙欲絕犁鉏不作弦誦無聞大田皆變爲荊榛泮宮亦毀爲瓦礫今天下全歸於大統而郡中方集其遺氓如谷寒而鄒律重噓若弦斷而麟膠再續農何以勸惟卹民則民乃力農學何以興惟重士則士皆志學嚴一鼓以作气必三年而有成田野辟而賦稅增教化行而習俗美上以副聖天子明詔之意下以著賢邦侯善治之功斯文黼黻於皇猷舉世甄陶於淸化渤海郡勸農龔遂復見於今成都府興學文翁罔專於昔茍二端之並舉則百廢之俱興幸無謂老生常談眞可與古人同傳某官三槐世冑五馬恩榮金莖露之澄淸玉壺冰之潔白有民人有社稷雅稱宏才爲保障爲繭絲惠能兼美飽夙學於胸次急先務於目前報主赤心待士靑眼吐握行周公之禮謙徳彌光循良希漢吏之賢芳名不朽如某者幸然歸魯得此依劉三十年辛勤有廬勉欲訓城南之子千萬間突兀廣廈願蒙庇天下之寒頌禱有餘敷宣罔旣

謝孫大雅惠詩文啟

寄杜甫題艸堂舉世誦髙公之句送李願歸盤谷至今傳韓子之文蓋詞章誠有可嘉則名譽皆爲不朽感承傑作敬敍謝言某生長延陵本同鄕土僑居吳郡俱避風塵旣聲迹之相聞且音問之不絕千萬人之前常曽說項十五年之內惟欠識荊嘗結巢爲蓮葉之龜來詩甚美至還家若華表之鶴得序尢榮顧餘生非李杜之儔視所作乃髙韓之比陽春寡和明月暗投巾箱謹於珍藏棐幾時乎圭復想風采於氛埃之外見肺肝於文字之間投桃報瓊玆抒情於尺素如葭倚玉別請教於丈函某官以申浦之澄淸鍾於姿稟以君山之蒼古發於文章驅馳莊騷出入佛老鳴教鐸中吳者久投朝簮東海之濵枕流潄石而有祖風弄月吟風而忘世慮山中歷日閱黃楊厄閏之年天上春風待紅杏倚云之日如某者素慚孤陋雅愛交逰味六經如嗜膏粱親三益便成膠漆江東暮云之酒願與論文山陰雪夜之舟尙期乘興雷門持鼔郢匠揮斤

謝張雲門作詩序啟【名紳字士行齊郡人】

魯直獻東坡二詩蓋欲見瞻依之志士安敍左衝三賦方能無非議之辭蓋當世之鴻儒乃後學之龜鑑寸丹方感尺素具陳伏念某田野艸茅山林樗櫟不揣鉛刀之鈍常持鐵硯之堅鮎上竹竿往歲之功名可笑龜巢蓮葉近年之身世如浮八九家寂寞江村三千文蕭騷白發出言爛熟作事迂疏寤疑辧惑以成編懷古思賢而有錄頹然詩癖忘乃途窮時抱膝爲梁甫吟或掩鼻作洛生詠對明月淸風而思元度蘊髙山流水以待鍾期持鼓雷門探珠驪頷得警策片言而爲幸豈舂容大篇之敢望珠璧暗投璚瑤匪報不識面而知肺腑可謂神交如冩容而見精神珍藏手迹披云未遂仰斗彌髙恭惟某官四海儒宗一門科第爲時而出不勝烏鳥之情謝病而歸非爲鱸魚之美以東吳之山水爲西漢之文章托古意於焦桐播遺芳於叢桂風月襟懷江湖性气本磊落之奇才煙霞痼疾泉石膏肓享優遊之淸福道則髙矣人皆仰之如某者敢不佩服斯文勉旃爾力敝甚千金之帚榮哉一字之褒廢繩墨不爲拙工灼見用春秋之筆經品題便作佳士惟恐孤月旦之評瞻望依依臨書艸艸

擬與金壇縣告索尹氏寄書啟

賣金買書自是平生之志刻舟求劍難忘眷戀之情𨿽吳霜己白其頭顱惟秦鏡能明其肝膽敬持尺素用寫寸丹切念某避地曩年泛湖連日移舟至尹幹橋下依乃姻家藏書如孔氏壁中扄諸奧室物宜多矣人皆見之十三年賤迹飄蓬數百卷常懷汗竹豈知瓜葛乃變薫蕕以諸史之靑編易兩牽之黃犢余存簡牘悉入巾箱屢云還合浦之珠竟不返連城之璧朝經暮史欲重對於聖賢甲是乙非合辧明於官府是可忍孰不可忍求之與抑與之與惟當道之至公庻斯文之不墜聽其言也適我願兮某官承恩九重出宰百里乃冰其淸乃玉其白如弦之直如鏡之明以識時俊傑之才了積年繁劇之事戴星出入雙鳬暫止於金沙摶風扶揺孤鳯必巢於阿閣某遠來鄰邑如倚太山鶴溪水天影涵秋比琴堂之淸澈米家船虹光映日載書簏以還歸

擬謝常州府官啟

曽參以同姓殺人其母嘗投杼而走黔易非在家遘疾厥子乃驚心而歸柰何事出於鄰封馴致獘生於本邑幸大府能爲辧析今微言合用敷陳切念某乙老窮居若守株於橫峴丁男逺出因負米於荊溪疊疊乎縣帖拘追累累乎里人被執爰自三月三修禊之日皂隸登門遂令八十八老耄之年倉皇赴縣換名字如雲翻雨覆動文移則雷厲風飛陷穽欲成网羅交設南阮貧北阮富姓𨿽同而產業不同東家智西家愚人有異而鄕閭亦異故奔訴甘棠之下蒙戒懲刻木之徒號咷徹乎二天枉屈爲之一雪伏遇某官等同宣聖化並著仁聲召父杜母之慈祥春濡雨露礬弟梅兄之淸白月映冰霜閭閻響擊壤之歌城郭寢抱關之柝行書上考佇徯髙遷如某者父子知恩鄕鄰感徳覆蕉藏鹿本無夣於前時緣木求魚免受災於後日報當銜結力效驅馳

上周縣尹請祭顧將軍啟

孔北海表鄭公鄕人皆起敬文潞公題明道墓學者知歸蓋追敬於儒先實有裨於風化敢持尺牘用徹琴堂某老不趨時心猶好古覽中吳之勝槪訪前代之名賢笠澤西頭皇天蕩煙波相接葑門東畔顧將軍邱壠猶存叢祠倚馬鬛之封荒蘚沒龜趺之石每經此地常念斯人生爲吳相之孫死有元公之謚華亭二陸初齊名得三俊之稱白羽一麾獨仗義平六州之亂晉史備書其勲業吳儂尙保其祠塋但每歲之烝嘗欠有司之籩豆不揣效丰幹饒舌敢云煩陶令折腰蘋蘩矢薦於鬼神桑梓愈加其恭敬此非違道以干譽幸不以人而廢言恭惟某官以董賈之才爲卓魯之政乃冰其淸乃玉其白如弦之直如鏡之明見義勇爲當仁不讓有民人有社稷國家委任之隆教禮樂教詩書流化承宣之急行書上考竚見髙遷某飄泊長洲蕭條短褐投老二天之下知名兩月之間其言至公而無私其事似緩而實急生芻一束其人如玉望喬仙雙舄之鳬寒鴉數點流水孤村弔華表千年之鶴

幹陳敬初先生作懷古錄序啟

懷賢千古聊綴緝夫前言借重一辭庻流傳於後世切有請也能無從乎睠我楚狂久客吳下過鳯凰山顧彥先之墓有感而傷情傾鸚鵡杯李太白之詩長歌而擊節甚矣疾薫蕕同器忍乎隨桃李不言豆籩旣請於有司丹靑乃新其遺廟屏除妖塜祭掃佳城搢紳皆爲之詠歌樵牧則嚴於禁約載噓藜焰用寫蒲編於以發幽潛之光於以紀廢興之事過雷門持布鼓敢曵長裾抉云漢分天章煩揮健筆某居玉堂之署人慕登瀛紬石室之書自當名世爲士林冠冕演王國絲綸目短曹劉汗流籍湜大鵬九萬里方當直上之秋黃河三千年會見重淸之日前程逺大吾道光榮某不揣迂疎尙希題品書八篇因窮而著初不效於古人賦三都得敍而傳尙有望於今日

代上饒參政啟

叔向知鬷蔑因聞堂下之言毛遂從平原乃脫囊中之頴旣古人有如此者豈今日獨不然乎切念某幼讀父書從逰都邑聞所聞見所見囿先生長者之鈞陶步亦步趨亦趨習王公大人之規矩辭親日下捧檄浙東干戈擾攘者閱五六年鞍馬驅馳者知幾千里及區區益升斗之祿又紛紛服州縣之勞棲枳棘於慈溪望蓬萊於滄海旣失怙恃遂用來歸兄弟飄零狀若喪家之狗功名蹭蹬誰憐失水之魚然此膝不屈於常人而其志敢忘於斯世家徒四壁壯气橫秋但知讀書以聖賢爲師未嘗出門與俗流爲伍髙山流水賴有知音明月夜光忍令投暗鷙鶚之書旣作鯤鵬之化何疑惟大匠無可棄之才宜小艸有相依之志參苓藥籠桃李公門恭惟某官俊傑識時耿介拔俗隴云可悅己嘗似山中宰相之閒仁風載揚今復慰天下蒼生之望胸次炯玉壺冰露文章埀金薤琳瑯借箸而籌入則告嘉謀於公府累茵而坐出則參大政於薇垣己立立人先覺覺後行吾道於干戈之際救斯民於塗炭之中幾千仭廬山者眾人所仰五百年名世者非公而誰如某者慕藺許年依劉今日襪綫之才𨿽短菲葑之采不遺朝取一人暮取一人莫非荷提撕之力待以國士報以國士當不忘感激之情輕瀆崇嚴重加悚息

上張太尉啟

蘇轍上韓太尉書所願覩賢人光耀馬周寓常中郎館卽能以時務條陳不揣下愚敢希前軰敬以惜軍愛民之事陳於王公大人之前聞斯行之時則美矣嘗謂有民有社須當畫策以治安足食足兵乃可運籌而徵討凖今酌古發政施仁茍欲展心上之經綸尢先察目前之利病勿求近效宜作遠圖開荒田則爲富國之原設屯田則爲守邊之計除民瘼則免誅求之苦積軍儲則無匱乏之憂廣鹽榷之法則遠近流通卹軍士之家則存亡感激凡玆六事盡在一時日月𨿽明固難照覆盆之地風雨不動願蒙庇廣廈之天布以新條革除舊獘惟其愛民如子必不以人廢言詢我芻蕘教人稼穡易其田薄其稅民力方紓居有倉行有糧兵威自振幸無吝一舉手一舉足之力更勿辭三握髮三吐哺之勤庻士夫得進其忠言而軍民免令其失所恭惟太尉相君英雄蓋世度量容舟以崧髙維嶽之英靈爲海納百川之襟度興利除害更張漢瑟之弦革故鼎新重作禹書之貢西鄙之煙塵去遠東吳之風俗還淳見諸生如見大賓保斯民若保赤子天上天下咸知向日之忱江北江南共仰福星之照名埀竹帛勲在鼎彛某十載風塵一篷煙雨避地居淞江之滸憂天如杞國之人功名𨿽負於素心窮困尙憐於黔首慮或有於一得口何忍於三緘知我春秋罪我春秋欲救顚崖之辛苦待以國士報以國士終當範我之馳驅俯竭葵傾仰希藻鑑

賀蔡教授到任啟

建學立師本三代之良法化民成俗卽二南之遺風夫以世衰而道微其必人存而政舉喜聆木鐸敢進芻蕘睠此昆山舞丹崖之鳯石沛然婁水接滄海之鯨波以山川如是之奇人物由來之盛紛紛顯宦比比髙門豪如劉龍洲乃寓焉賢若李樂庵而居此適値近年之兵革遂忘舊日之衣冠城郭是而人民非禮義廢而政教失幸鄕校之不毀今學宮之茍完有司奔走於豆籩多士趨蹌於禮樂但龍蛇之混雜有鳬鶴之短長中也養不中才也養不才政賴有甄陶之力仁者謂之仁知者謂之知豈容無區別之心惟自今秦鏡之明更不致齊竽之濫大杗小桷匠氏固無棄材貴玉賤瑉識者自能定價嚴一鼓以作气必三年而有成恭惟某官心醉六經眼空四海杏花壇上重來鼓焦尾之琴荷蕢門前試聽擊有心之磬胸次炯玉壺冰露文章埀金薤琳瑯曩嘗居淮海維揚人共仰泰山北斗能不失前賢規矩眞可爲後學範模苜蓿闌干且莫厭一官之冷菁莪長育當挽回吾道之春立登要津入居翰苑如某者蹉跎仕路流落他鄕不能看長安之花乃亦采泮池之藻聞所聞見所見星鳯先覩而快哉步亦步趨亦趨蘭鮑久居而化矣

爲王叔才通吳伯善啟

魯連爲解紛而出斯爲天下之奇陳平能宰社而均終作朝中之相茍有爲於今日亦何異於古人今一見之竊有請也恭惟某官湖山淸气丘壑閒情𨿽爵祿不入其心惟孝友是亦爲政車乘下澤稱鄕裏之善人樓臥上牀本湖海之豪气律呂鳴朝陽之鳯階庭舞荀氏之龍惟其博古通今所以出類拔萃有文舉座上之客而開尊嘗滿聞鬷明堂下之言而執手相知近者悅遠者來親疏無間剛不吐柔不茹好惡惟公藏器待時在邦必達某許年慕藺此日識荊深知有長者之風輙敢訴不平之事曩予有子勉作鹽商同客嘉禾王吉父與成交易親書片楮孔方兄俱付檢收不料墮其計中從此置諸度外屢約屢爽轉富轉貪但知堆滿籯之金不肯返連城之璧況視予之流落尢縱意而欺淩獸心忍負於朋儔狡窟乃居於仁裏望公秦鏡照我覆盆能扶顚以持危必舉直而錯枉風行艸偃水到渠成是猶能解戰國之紛亦何異宰鄕人之社道之禮樂示之好惡豚魚必感而相孚失之東隅收之桑楡犬馬當知其有報心有所憤書不盡言

爲王叔才等訴神文

亙古亙今人世有難明之事誰曲誰直鬼神能灼見其情𨿽聰明正直之無私必禍福吉凶之有報請陳始末用徹幽明切念某至正十有五年作檇李異鄕之客統鈔三百餘錠買吳江同姓之鹽托在契交信從期約立文慿之一紙比重托之千金豈其反面無情從此掉頭不顧彼己跨腰錢之鶴我乃求緣木之魚日往月來馴致遷延之久雲翻雨覆不勝變詐之多故連年空打白厓至今日竟爲烏有交情旣絕禮貌全無本來似鮑叔相知每去如魯侯不遇彼因致富積鹺物之如山我則固窮避兵戈而失路不念流離之苦轉加欺罔之心日月不照於覆盆風雨自安於廣廈昔伊過我待爲席上之珍今我尋伊視若眼中之刺是可忍孰不可忍如之何末如之何旣告於鄰里鄕黨之間當質諸上下神祇之之有吾言若謬甘受天誅彼語若誣當遭陰譴願洋洋之如在降濯濯之厥靈有感必通如響斯應舉直錯枉必須天理昭彰福善禍滛庻使人心畏服

上周郎中陳言五事啟

李白識韓荊州𨿽萬戶之封非其所願鬷明見鄭叔向惟一言之善得以相人今區區慕足下之賢敢切切論日前之事上以裨朝家之淸化下以慰郡國之蒼生遠視欲明邇言可察玆蓋伏遇某官乾坤淸气風雲壯懷向坐黃堂著蒲鞭之善政今遷畵省冠蓮幕之諸賓有撥亂反正之才盡扶顚持危之力心不忘於向日義不失於隨時英聲蜚九重之天遺愛溢三吳之地和气挽回於寒谷恩光照及於覆盆見多士如見大賓保斯民若保赤子能興利以除害不吐剛而茹柔史編當紀其循良鈞軸政須其贊畫門墻羅列好多培桃李之春鼎鼐調和有大用鹽梅之日更勤吐握以廣咨詢如某者甫裏索居太山髙仰折桂之功名蹭蹬衡門之心迹棲遲𨿽讀書以聖賢爲師但出門則農圃爲伍東鄰西捨痛遭毒斂之蛇南枝北風多作無依之鵲嘆息愁怨之聲常聞於田裏叫囂隳突之吏每見於鄕鄰況軍儲不積則時有借糴之憂而官俸太輕則必有侵漁之患此皆系百姓之休戚疇能出一語以發揚惟大人肯念乎羣黎故小子敢輸其忠赤非甚髙難行之事非荒唐繆悠之談是曰是非曰非尙從公論聞所聞見所見奚敢餙詞宜攺弦而更張毋刓印而弗予他有剝牀而請者別當借箸以籌之溺猶己溺饑猶己饑斯謂愛民之術仁見謂仁知見謂知初無私己之謀饒舌云云優容幸幸謹奉啟並以所言五事開具詣省幕以聞伏惟臺慈鑑念

一開荒田

夫民之有田猶魚之有水也魚無水則枯而死民無田則饑而斃原民之情豈不欲治田以養其生哉今長洲縣昆山州等處水深圍田積荒歲久無錫常熟等處殘破地面荊棘連天其各處流移之民餬口四方而無卓錐之地是皆欲業耕稼以養生者也但所慮者犁鉏才舉卽有徵科廬舍未完便當差役是以寧受艱辛且逃租賦寧甘窮餓不還鄕土每歲𨿽蒙官司招諭復業及委官勸農不爲不至而民之所慮如此遂成虛文況各處低田圍岸久壞非一時可能修築積水甚深非一時可以車戽必須來年料理以俟春耕田家作苦舉筆難盡如蒙呈達省府行下各州縣踏勘荒田數目參酌至元年間參政開荒舊例聽令諸人請佃每年不過若干初年官不徵糧私無租課應干雜役俱得優免次年公私半徵三年成熟然後全徵如此則人皆爲養生之謀而不憚工力之費一二年間官糧數增國家享無窮之利矣開此荒田官民兩便

一除民瘼

爲政以卹民爲先若夫民瘼未除而謂能卹之者謬矣然今之民瘼未易枚舉姑以前月切近者言之如昆山州等處上年旱澇相兼髙田則禾苗枯槁低田則積水彌漫各都里正及佃戶細民經官告狀俱有堪信顯迹不期驗災官吏不行詣田踏視從實免徵止坐各州縣衙門及諸寺觀逼令鄕胥里正一槪伏熟繼後部糧官吏驗數徵納其細民棄業逃亡十去八九但將各處里正絣扒弔打責限陪比破蕩家產終不能足幸蒙上司體察里正人等發下所屬州縣乃得疎放立案擬於秋糧內帶徵若今歲秋糧之時果於里正名下追徵其里正百孔千瘡奚暇再剜其肉以補於玆必著落原佃之人一同部內上下交徵決致失所況連年兵革擾攘差科繁重里正人等俱各消乏誠不能以一歲之所收辦兩年之租賦縱使捶楚之下求而得之甚非國家愛民之意亦非諸大臣卹民之政也如蒙言諸省府移文郡邑從實免徵庻使里正之家免於破蕩力田之眾不致逋逃非惟今歲秋糧易於辦集而亦免下年荒廢其田矣除此民瘼斯民幸甚

一抑豪彊

貧富不等借貸有之舊制民間私債月息三分年月𨿽多不過一本一利誠良法也近年以來其官豪富彊之家乘人之急取利過倍少有逋欠淩虐百端或於借貸之時勒令並利作本虛立文約明起三分利息實收過倍之數或有還欠利息倒換文憑利上生利或寛收窄放更易斗斛或左右邀求減克分例其舉逋還債之人阨於窮窘吞聲忍气噤不敢語良可閔惻上年幸而官府知之出榜禁約但久獘不能頓除如蒙申明舊制定立罪名嚴加禁治庻使權豪嗜利之徒畏懼憲刑毋蹈前非抑彊扶弱公道幸甚

一積軍儲

爲國之要足食足兵然兵固不可無食而用也但頻年水澇歲無全收如無錫常熟等處殘破之餘田地拋荒租糧減數今國家軍儲之用常恐不敷況凡有賞勞俱用米粟動以數百千石爲無益之費至於靑黃不接軍人有缺食之憂百姓有借糧之患竊嘗觀之有司催辦米如珠璣濫賞贏餘粟如塵土此理曉然人所共見今後宜從省府移文稟知太尉遇有功賞從公斟酌或以多爵之榮或犒以金銀等物撙節米糧以備饑荒如此則倉廩之積日增月羨漕運可供軍儲可給而民無和糴預借之患矣多積軍儲公私便益

一增俸祿

張官置吏本以治民黜陟幽明欲其稱職然必須俸祿足以飬亷然後考其成否而黜陟之斯可使之無憾矣今府州縣之職最爲繁雞大小官吏之俸類皆鮮少仰事俯育寧免素心洗手奉公誠不易得其間以貪污黜罷者固不足卹而淸貧亷介祿不償勞者上之人宜軫念之如蒙建言本省告之太尉以官吏俸給之數酌古準今量加增益如此則居官者可以絕貪墨之心百姓無侵漁之患矣傳曰忠信重祿所以勸士俸祿之增公道幸甚

賀偰知州到任啟

騎竹羣童爭先遠迓扶藜一老敢進常談或可比乎芻蕘庶無棄於菅蒯嘗謂州縣作民父母詩書爲世範模必須酌古準今乃能承流宣化蟠根錯節毋令挫利器之鋒流水髙山正欲奏朱弦之曲夫禦吏治民之要惟正己格物爲先吏或姦欺民多疾苦但鄕無叫囂隳突之吏則田無嘆息愁恨之民照日月於覆盆轟雷霆於蟄戶寛猛相濟恩威並行省刑馴致於無刑聽訟當期於無訟魯中牟之淑化官至司徒黃頴川之循良入爲丞相茍有爲於今日亦何異於古人恭惟某官屢世簮纓一門科第金薤琳瑯之文采玉壺冰露之襟懷花縣相傳藹仁聲於荒服蒲鞭不用布徳澤於疲甿下車才一月之間比屋皆二天之惠皜皜乎不可尙恢恢乎其有餘鷦鷯之巢一枝本非素志鳯凰之翔千仭方進修程跂余望之自此升矣某素嘗仰斗近獲披云過蒙禮貌謙謙喜聽政聲藉藉芘寒有賴獻曝何慚三千年黃河一淸坐待太平之日九萬里摶風直上佇看大用之秋有猷有爲善頌善禱

龜巢稿卷七

●欽定四庫全書

龜巢稿卷八

﹝元﹞謝應芳撰

○啟札子狀

箋表

蕭答張納幣啟

松堅晚節梅占春魁恭惟某官起居有常動靜多福某幸扳華閥獲締莩盟敬慿一紙之書用效七襄之報祗詞燕申且嚴鱗甲更兾順和平之序而加調甘旨之羞予日望之自此升矣出使展埋輪之志閥閱殊髙封侯由給餉之功源流己遠幸二姓之合好占八世之莫京令侄精習讀書拾芥之功名必取孫女粗勤織紝采蘋之法度能循荷葑菲之不遺俾蒹葭之有倚玆承奠雁喜近乘龍苐慚奩具之蕭條莫稱洞房之張設幣帛筐篚其厚意拜而受之男女室家之大倫永爲好也

答請期啟

合歡尋月老之盟將偕鴛偶涓吉訂星翁之歷乃遣魚書旣承黃絹之好辭敢謂綠窓之難嫁曰迎鸞於桃李春風之日尙喜從容欲奠雁於松栢歲寒之時何勞鄭重蓋篤婚姻之好合崇道義之交迨其吉迨其今敬聞命矣宜其家宜其室適我願兮

賀闞信卿生日

生申令辰二月後初交三月比彭髙壽十分中才是一分子孫克肖而俱賢歲月方來而未艾敬將薄禮仰祝修齡非熊非羆夢必形於西伯如岡如阜壽將比於南山申賀率然丙融幸甚

張回鄒定姻三幅啟

緑野春明畵堂日永某官百靈交相多福駢臻某遙望鄰封近通姻譜仰辱問名之禮敬酬交好之書心馳宴居首陳魚素敢兾對乳燕靑春之景而加調紫駝翠釜之珍愛助一杯勤惓三祝昔南軒以道鄕可敬曽爲跋甘泉之銘今東泊與時幹相聞且喜接鄰封之境惟先世斯文舊契宜後人此日新婚令嗣筆艷春葩力勤儒業侄女燈明夜績志在女紅幸有良媒乃成佳偶采下壽八十歲三月初一日生體菲葑之外將厚意筐篚之間受言藏之永爲好也投我以桃報以李正三春桃李之時丈夫有室女有家乃百歲室家之願有懷依倚無任欣榮

陳彥謙府史滿歸惠錢舜舉畵遣禮答賀

發軔修程十載試蕭曹刀筆還家遠惠一緘遺顧陸丹靑愧予龍鐘失此燕賀想萊子斑衣之樂勝買臣晝錦之榮不腆送芹切希笑粲挿茱萸徧兄弟予胥樂兮投木桃報璚瑤我無是也

娶婦拜祖先致語

伏以有夫婦而後有父子大矣人倫故齋戒以告鬼神重乎婚禮幸及時以成家室敢卽刻以覲祖宗參酌時宜兼從古制旣不忘於報本乃可得而合歡濯濯厥靈降藍橋之仙宅洋洋如在坐花燭之璚筵伏願先世埀恩新人蒙福有是父有是子一門天爵之榮宜其室宜其家百世云孫之盛

合巹致語

竊以禮言合巹自古有之俗曰交杯其來尙矣於結髮百年之始合開顏一飲之歡孔雀屏中選當年竟成伉儷鴛鴦盞同傾此夕豈不歡娯伏願孝順庭闈諧和琴瑟新妝不俗朝朝畵張敞之眉敬對如賓日日舉孟光之案詩曰花燭春輝照洞房藍橋仙偶飲瓊漿開花結子三千歲人與蟠桃壽總長

拜舅姑致語

伏以男女居室之願喜得及時父母舅姑之尊先當行禮欲居敬而行簡乃酌古而準今試看花燭熒煌何異桃源會集拜舅姑而及舅姑之宗族拜親戚以分親戚之尊卑各致殷勤咸加恭敬伏願夫夫婦婦同心和順於六親子子孫孫一气流傳於百世

趙與蕭請期啟

嘉會合禮尋月老之姻盟內事用柔訂星翁之日曆納幣於小春良月之吉禦輪於大寒信宿之先是用成行必蒙允諾歲月日時無易迨其吉兮男女居室大倫永爲好也寸芹修敬一粲爲榮

趙與蕭聘啟

蘭陵之蕭衣冠素盛石橋之趙門戶今寒月老書其姓名云孫知爲僥幸令孫女鍾禮郝法乃天生眞淑之姿某男周誥殷盤亦日誦聖賢之訓曩中牽絲之選時爲佩韘之童數年粗喜其長成六禮豈容於缺略男女之際婚姻之始區區幣帛之將父母之命媒妁之言永永室家之好

蕭答陶納幣啟二首

十月小春一年好景恭惟某官起居惟適祿福是宜某舊日相知新婚可喜辱子云之筆札效女星之報章躬問宴居首陳鱗幅其必對畵閣紅鑪之景而加調紫駝翠釜之羞善保儒珍早登仕版

讀五柳先生之傳何慕淸髙論八葉宰相之家俛慚寥落夙昔友一鄕之善婚姻占八世之昌令嗣誦詩讀書克修儒業孫女治絲執枲方習女工旣葉鳯占將成鴛偶辱錦繡之贈如此乏璚瑤之報柰何受言藏之永爲好也兄弟子猶子愛芝蘭玉樹之芳父母心爲心喜松栢女蘿之施

王答鮮於定婚啟【二首】

菊存晚節梅近小春恭惟某官森衛百靈起居多祿某因親𨿽舊結好惟新來書粲四六之文復狀致再三之敬寅恭上問未竟下忱其必順風霜气候之淸而加養玉雪丰神之秀佇膺鶚薦卽奮鵬程

宋相以福星爲比族望殊髙晉人以嵓電見稱風流何在詎圖僥幸乃締婚姻令嗣能讀父書功名必取孫女勉遵姆教工巧何能旣赤繩系足之有緣當舉案齊眉之永好一誠相體六禮何繁笑折黃花答今日殷勤之贈寄言紅葉待他年伉儷之諧

張與巢求贅親啟

交情至舊眞如鮑叔相知姻事從權欲效秦人出贅玆蓋天作之合亦云時措之宜欲以幣交未蒙金諾先此行成於月老便須涓吉於星翁所恃久要毋嫌欲速就爾居就爾宿送劉郎暫入天臺從如雨從如雲看韓姞終歸蹶裏獻芹可愧鑑茹爲榮

王與巢定婚啟【二首】

楓錦裁紅荷衣換綠恭惟某官考盤阿澗詒福岡陵某宻邇鄭鄕喜諧齊偶爰發鹿皮之幣敢修魚腹之書上詷履祥初嚴蒙吉對去燕來鴻之景進烹龍炰鳯之羞前迓恩榮下情煩禱

洗耳臨流水千古髙風拄頰對西山一時佳致云孫幸甚月老書之令侄女養在深閨兼備徳容之美小孫男出就外傅粗知禮義之方亦云鳴鳯求凰詎謂食魚必鯉問名伊始合好惟新男女居室大倫願言偕老幣帛筐篚將意幸兾包荒薄侑寸芹別陳尺楮

王與符定婚啟【二首】

風露雙淸水天兼淨恭惟某官於時處處降福穰穰某𨿽隔花封忝居莩黨敢奉尺書之敬仰幹丈席之尊旣諏茵鼎有嚴簡書當桂子餘香之秋得棣蕚相輝之樂請稽月令善保天和

樂施恩多尙書令遺風可仰太平策在文中子正學誰傳過攀閥閱之髙乃合婚姻之好令侄女閨房毓秀粹然四徳兼全侄孫男燈火相親勉爾一經粗習所幸中東牀坦腹之選豈非藉赤繩系足之緣問名通魚腹書將意遣鹿皮幣薄乎云爾歸斯受之夫婦有室父母心信前緣之不謬婚娶論財夷虜道知髙誼之不然

請期啟

婚姻無六禮之繁實欽髙誼惟諾若千金之重足見眞情行成旣托於冰言涓吉乃稽於星歷擬三月中旬之始合百年佳偶之歡想周南梅摽有詩看陳村杏花堪畵得及時也式我願兮承顏當合巹之期敢云燕喜將意表折梅之敬尙兾包荒欣忭有餘敷陳罔旣

王聘巢啟

男女擇徳聖賢之訓昭然婚姻以時父母之心同爾願言合好庻免愆期令女四徳兼全天生淑質小孫一丁粗識日習遺經念厥祖之暮年宜此兒之蚤娶幸蒙金諾肯賜玉成敢將奠雁之儀就訂迎鸞之約後觴九日星在戶星在天禦輪三周從如雲從如雨

請巢氏父母送鸞二首

男室女家喜畢大倫之事山殽野簌可無小酌之歡敢望髙車肯過衡宇相邀愧泥濘勿辭送仙子乘鸞髙誼薄雲天所願得嘉賓式燕

許年聞林下之風喜成姻婭後夜聽鐙前之語願敍團圞仰屈魚軒寵臨蝸捨之子宜家宜室必加敬式之辭騎從如雨如雲將見爛盈之美

請符氏父母送鸞二首

居室大倫喜佳期之在邇婚姻良會宜此夕之爲歡掃羅雀門迎衛鸞從烹葵邀上客甚有愧於荒涼隨柳過前川必不辭於光賁

嫁織女於河西依稀渡鵲降姮娥於月下縹緲乘鸞跂予望之切有請也燕衎如兄如弟適當姻禮之初象服如山如河願覩母儀之盛

蕭聘張啟

張良爲功臣與蕭何同稱三傑張禹有愛女嫁蕭咸而得近居旣兩家先世如斯宜百世姻聨於此令愛育閨房之秀能采蘋蘩小侄當門戶之勞頗知稼穡僥幸中牽絲妙選因循欠納幣常儀欲調羮以奉其慈闈柰乏人而主乎中饋禮慚遲慢事幸速成𨿽無雙璧之將己拜百金之諾今日聘明日娶卽迎鸞從之歸五世昌八世京永葉鳯占之吉

侄娶請親翁啟

吾弟惟一息幸畢婚姻女子願有家必蒙往送望公交車騎光我階庭挹丹桂之香風玩淸秋之明月花燭洞房之喜相與欣欣竹林步兵之遺不妨衮衮

張答鄒請上客啟【二首】

兩小無嫌蒙養喜成夫婦一尊重與太平宜會婚姻伏辱寵招本當趨赴藉手乏荊釵之飾何顏覩花燭之輝男有室女有家且遂齊眉之樂膏吾車秣吾馬別圖會面之期

童婚三載喜合巹之有期王母肆筵辱貽書之見召維慚蓮鬢合拜蘭姿柰老態之龍鐘久無心於燕樂梨花夜月對繡佛以長齋花燭春風想金屏而多喜

代王孟學答張希良賀乃父置妾札子

一婢赤腳家君每謂包羞雙魚素書使者乃蒙言賀適逢早出難擬暮歸僣啟三印之封景見八珍之貺本無稟命合用繳回柰雨師滂沱之未休恐星使往來之多累弗辭躐等遂用拜嘉今日目前甚愧璚瑤之匪報他時膝下當言珠璧之暗投

賀置壽器札子

鼎新壽器比銀鏤之黃腸珍重安居喜玉枝之無汗𨿽賢達豫謀其身後歡娯益享其目前是用送芹敢希笑粲賦詩自挽君應有陶令佳章荷鍤相隨誰不慕劉伶髙見

王文甫嘗臥疾諸親友探問醫禱禮意甚勤疾愈欲置酒敍謝未遑也至是設盛席招之凡十有七人各書以請

歌偪仄行念鄰民之久別作眞率會慕前軰之遺風擬玆廿一日淸晨舉我二三年缺典踏雪沽酒敲冰煮茶思向來采薪之憂難得此盍簮之喜白髮三千丈相看若圖畵之奇金釵十二行但愧欠笙歌之盛

右請蕭桂巖

曩歲負新之憂屢厪存問今日折梅之信敢有相期卜大寒一日之先作小酌三杯之欵願陪談笑並謝扶持奴白飯馬靑芻聊盡少陵之意膾金虀羮玉糝眞如坡老之詩

右請蕭舜卿

讀牀頭易屢蒙枉問冰廬稱飲中仙每羨隱居云壑鬥酒將謀於小席尺書預奉以邀賓待堯蓂四莢之新如蟠桃一花之會志於道據於徳勿云冠佩之殊和其光同其塵聊共壺觴之樂

右請吳云陵

往年問疾屢荷殷勤晚景居安寧忘感激開小閣會數人之客至大寒先一日之期沽酒謝玉川先生下榻待南州髙士折梅逢驛使寄言報幽谷之春看竹到貧家毋吝踏前村之雪

右請趙師呂

向來問病曽勞得得相過老去投閒願奉元元髙論將社酒一杯之舉待堯蓂四莢之更亟掃蝸居秪迎鶴駕陶陸同社幸無曲糵之嫌孔李通家況在葭莩之末

右請姜紫霞

曩辱問平安之竹念我顚危邇來對索笑之梅思君契闊速客先大寒一日呼兒辦小酌三杯敢用坐邀幸毋他卻頗嘗見此客不談塵生風顧安所得酒乎鄰酤踏雪

右請張伯起

往日負膏肓之疾多荷扶持連年懷肺腑之親無由會集當此嘉平之月適爲閒暇之時敢謀廿一日泥飲之歡何異三千年河淸之會願切有請惠然肯來摘我園中蔬盤飣初無異品爲此席上客襟懷皆喜相知

右請陳嘉會

昔擁衾聞鬭蟻之聲曽勞下問今對酒如長鯨之吸願與髙談期大寒一日之先望淸早羣賢之集蟻浮仍臘聊索笑於梅花騎气如虹必增輝於蓬蓽

右請月仲承

故舊不棄曩勞問疾於吾廬潦倒餘生合罄謝言於姻黨在嘉平下旬而先一日擬延畱上客以共三杯酌言酬之切有請也有客過茅宇跫然空谷之音攜酒看芝山乘此剡溪之興

右請蕭定卿

人生幾何汨汨塵勞之事歲聿雲暮區區擬飲之謀待堯階換四莢之蓂望慶亭來五花之馬鑪煨芋栗甕瀉茅柴一簞食一瓢飲聊奉笑談之樂三握髮三吐哺豈辭迎肅之勞

右請陳君惠

疾病相扶持常懷往事故舊則不棄可無謝言敢於後甲三日之期聊爲知己一杯之欵願切有請賁然來思瞻彼牛臺郤騎攬揺金之轡過玆蝸捨長鯨吸藥玉之舡

右請翁深甫

有患有身曽荷扶持之賜相親相近豈忘感佩之情欲謝殷勤久成稽緩廿一日專邀大斾三五杯聊奉淸談地鑪煨酒暖如湯仍浮臘味金城土酥淨如練試簇春盤

右請委用佐

臥痾三載之先曽勞請禱話舊片時之欵屢欲邀迎柰何日出事生至此江空歲晚先大寒之一日集佳客之數人對月歌竹枝當盡畱連之意摶拳握松子願陪少俊之歡

右請周華甫

饋藥感康子之意懷不能忘置醴敬穆生之賢願切有請大寒之前一日小集之歡片時誦陋室銘望髙軒過灰香芋栗菲然盤飣之微索笑梅花忘卻縕袍之冷

右請陳君傑

有患有身往歲幾成枯朽是父是子當時多荷扶持柰相逢傾蓋爲難遂久失舉杯稱謝先大寒之一夕請小酌之三杯田家拊缶之歌嗚嗚共發故人綈袍之意戀戀相看

右請張漢傑

曩歲負薪之憂疊承書問今日折梅之信專用邀迎先一日於大寒會諸賓於小席煩君騎從過我蝸居觥籌眾賓之歡聊復爾耳綈袍故人之意何日忘之

右請陳仲祥

老無能爲每有索居之嘆歲聿雲暮可無良會之歡先大寒一日之期辦小酌三杯之欵願切有請惠然肯來注玉傾銀笑田家之老瓦揺金織翠過才子之髙軒

右請陳伯將

賀符君彥遇恩札子

平地風波偶罹人禍覆盆日月喜獲天恩惟吉直荷天之休使橫逆如冰之釋某有懷燕賀無柰龍鐘敢將芹曝之儀少助竹林之宴叫囂東西隳突南北笑前時悍吏之來觥籌交錯起坐喧嘩想今日醉翁之樂

王與金定姻三幅啟【二首】

四月維夏南風之薫恭惟某官臺候起居多福某素聞華冑新締莩盟敢於六禮之初輙上一箋之敬

寅恭事上申敬如前所兾順淸和之時而加調甘旨之饍行膺芝檢卽上蒲輪

秺侯珥貂之孫猶能世顯葉令飛鳬之舄豈得家傳媒妁殷勤婚姻繾綣令孫天生淑質兼全四徳之稱小孫日誦陳編方盡三餘之力得佳偶之諧若此爲大父之樂何如禮宜問名幣以將意王郎嬌客勿戲嘲坡老之詩金縷繡襦想富若樂天之語

新親賀冬至札子

鳯鳴占八世之昌婚姻締好犧畫驗一陽之復時序更新循乃常儀賀此佳節恭惟某官道隨陽長徳與年髙炯炯然若淸冰英標拔俗溫溫乎如愛日和气接人方沾賜帛之恩將見安車之召某傾心仰斗轉眼書云寄殷勤聊折梅花諧伉儷將尋瓜葛日迎修晷喜添紅綫之工月閏來春擬講靑廬之禮

新親賀七夕札子二首

瓜果庭前望鵲橋之仙偶芙蓉江上尋鴛侶之嘉盟因景物以興懷具禮文而修好恭惟某官黃山毓秀綠野居閒立志淸髙欲追蹤於巢父無心機巧豈徼福於天孫其初筵露浥之餘必遠召天書之至某謀身甚拙曬腹無書卜兒曹鸞鏡之圓看女子蛛絲之喜獻芹可愧笑粲爲榮華屋神仙想穿鍼於良夜洞房花燭宜合巹於明年

月老檢書久定婚姻之約天孫分巧豈無兒女之情敢徇彛儀以賀佳節恭惟某官令名揭日壯气橫秋縹緲十二樓正宜供阮庭之錦拍塞五千卷又兼曬隆腹之書舉頭睹銀漢祥光拭目進靑雲髙步某俯慚蹇拙仰慕淸髙以瓜果之時羞問梧桐之秋月薄乎云爾歸斯受之當此時占喜蛛絲擬來歲往迎鸞從機杼織作毋勞吟艸堂之詩黼黻文章但願遂柳州之禱

新親賀端午札子

訂月下書幸締朱陳之好賀天中節合循荊楚之風景物來前禮文敢後恭惟某官身其蕭爽居則淸髙月旦有評比南州之髙士日長無事臥北窻之淸風九節蒲聊用引年三年艾殊堪濟世獨醒咸羨多福鼎來某舉目葵橊馳情瓜葛𨿽所獻非雪羅風葛或可畱付霧合云窻星候起居雷同問訊角黍逹昌歜遙知盡華燭之歡兔絲階女蘿續當有佳期之約

納采道日札子

伐柯以斧言當納采之時差谷有書喜得用柔之日𨿽居敬而行簡亦酌古以準今待季春更六莢之蓂效野老獻一芹之禮惟無責備必賜包荒鶯語丁寧報金穀東風之信鸞妝次第看玉臺明月之圓

問名道日札子

月老檢書幸自天而作合星翁視歷敢擇日以尋盟後中秋八日之期結佳偶百年之好切有請也能無從乎獻芹聊效野人題葉試看流水男女之際婚姻之始禮合盡於殷勤父母之命媒妁之言願早諧於伉儷

袁與陸三幅啟【二首】

綠野春明畵堂晝永恭惟某官考盤在澗增福如川某忝在舊交喜成新好敬致鹿皮之幣敢陳魚腹之書躬問燕居首陳魚素尙冀對朱雀烏衣之景更加調紫駝翠釜之珍引養引恬善頌善禱

累世傳象山之學共仰髙風無人問牛渚之舟有慚明月鳯占旣葉鴛偶期諧令愛育秀閨房生乃全於四徳某男服勤門戶學則悞於三餘荷葑菲之不遺俾絲蘿之爲好薄言納采厚望包荒春水桃花江上遣長須獻鯉秋風桂子月中迎仙女乘鸞

鄒與陸聘啟

甫裏世居門望偉欝林之石道鄕家學師傳本伊洛之源藉冰語以聨姻實云仍其多幸丁寧鶯語催促鸞妝令愛夙奉母儀禮已閒於內則愚男勉承父訓書頗讀於中庸顧惟在飄泊之餘願早遂團欒之樂六禮之文𨿽簡雙親之意實殷尙兾包荒毋嫌欲速迨今迨吉當歌梅摽之詩宜室宜家喜對桃花之景送芹可愧笑粲爲榮

新親賀冬至札子

八世莫京幸陰隲鳯占之吉七日來復喜陽生犧畫之初婚姻方重於交歡節序合先於稱賀禮𨿽效芹羮之獻物乃如葭灰之輕餘皆削去繁文昔己感承嘉命旣書云物便約星期香閣日長看刺繡新添之綫梅櫩春早遣過庭親迎之車

朱答李取男帖贅姻札子

某揆辰珠滴檐花翠揺門柳恭惟某官考盤其在阿在澗介福則如崗如陵某依仁居鄭公之鄕枌楡甚邇贅子效秦人之俗瓜葛維新荷不鄙西家之愚乃獲中東牀之選首蒙厚禮言締嘉盟月下老旣辱來前春帖子敬當納上題書桐葉足知流水之多情寄語桃花將續仙源之盛事某伏望翠蓬星眷戩谷日增倘有委令毋吝攽曉

社學聘章

用黨庠術序之良規學開鄕社求蒙養聖功之成效職在師儒賴琴堂爲擇範模使編戶得從規矩文風聿盛化雨俱沾恭惟某官學有淵源眼空淮海一斑窺見蚤逰風紀之司千仭翺翔遠避煙塵之境適張公爲江海之客知伯牙有山水之音將欲修鶚薦之書先請坐臯比之席姑鳴教鐸以俟徵車某願雲龍以相隨覩星鳯而爲快敬將聘幣亟往招旌設絳帳於張林來靑衿於鄭校予潔予進勿謂互鄕童子之難言於勤於思卽若國子先生之善誨

代朱弘道請張子安昆仲等

別多會少居常諷詠於停雲時和歲丰欲敍笑談於終日邀上客一杯之欵在中秋三日之先舉匏樽丹桂花前候蘭棹白蘋洲畔難兄難弟必能與吾弟偕行明月明年更約似今年同賞臨書率爾望賜惠然

新親賀冬至札子

新婚交締占八世之莫京寒暑薦更喜一陽之來復節期在邇候問宜先恭惟某官韞玉儒林濯纓芳浦髙標絕俗炯若淸冰和气接人溫如愛日蓋鍾以湖山之秀而得夫詩禮之傳棠棣聨輝才華益著書云記事坐評魯史之祥賦雪成名行赴梁園之召某弟兄舊愛兒女新歡眷言尋合好之盟徼禮作踐長之慶念因親致親者久矣視居簡行簡而恕之葭灰飛緹室之時且酬佳節花燭盟洞房之夕始待初春謹此申聞伏希丙在

新婿整容致語

昔年占鳯皆雲家世之昌今日乘龍果見門闌之喜繼桃源之盛事畱花燭之良宵魚水交歡燕雀相賀某人胸藏錦繡口吐珠璣種玉有緣聘婦投其雙璧籯金旣富傳家兼以一經將畵他張敞之眉先整我潘安之貌秋水爲神玉爲骨人謂無雙芙蓉如面柳如眉天生一對敢陳蕪語用贊華姻詩曰一雙新偶錦鴛鴦百歲和鳴翠鳯凰最喜天姿如傅粉不須湯餅試何郎伏願結髮維新齊眉永好夫夫婦婦常調琴瑟之音子子孫孫克紹箕裘之業

新婦整容致語天

孫配鵲橋之仙相依銀漢秦女得鳯簫之偶並樂瑤臺蓋居室人之大倫而婚姻世之重禮旣諧鳯卜宜趣鸞妝某人珠箔銀屛繡襦金縷梅花點額作壽陽宮樣之奇桃葉宜人有周南國風之美眼橫秋水眉斂春山香閨移步步金蓮合巹出纎纎玉手不施朱粉本來如月裏姮娥若論淸眞尢勝於人間西子欣逢好合敢頌輿言詩曰紅葉殷勤不負人燭花今照洞房春紅絲隔幔牽情久羅帯同心結好新伏願夫唱婦隨天長地久五男二女享盛福於髙年四徳三從著香名於彤管

新親遣使請上客致語

兩姓爲婚永結朱陳之好千里命駕當如嵇呂之交持來雙鯉之書請送乘鸞之女柳筵盛設花燭邀迎某官喬木世家耆英人物美矣育閨中秀愛之如掌上珍繡褥金屏李監宅門闌之喜瑤簪珠履孟嘗君賓客之多旣當年擇對東牀宜此日送行南浦金勒馬嘶芳艸樓舡燕蹴飛花明月隨人春風滿路從如雲從如雨之子於歸星在戶星在天嘉賓式宴﹝云云﹞

請期札子

曩中雀屏孫謀以爲幸事今觀鳯歷親迎而有良辰越流觴三日之期請合巹百年之好燈花有約梅摽及時投以李投以桃用請期之常禮宜其家宜其室締諧老之佳盟專此申聞諒惟丙在

請男上客

五日季春兩家合好烹葵邀上客因舊親以結新親杖藜立芳洲望早酌而娯晚酌

請女上客

祓禊三日婚姻百年織女渡銀河鵲橋歡諧星偶王母會瑤池燕衎早駕雲車

李回徐再婚聘啟

因親致親之好從古流傳舊婿新婿之詩正宜重詠魚腹聿來其書尺鸞膠將用於續弦令侄醫緩齊名以聰敏旁通儒術小女姊嬃同气乃殷勤粗習女工齊眉之案𨿽新坦腹之牀不易自天作合如月仍圓琴瑟鐘鼔之樂故多幣帛筐篚之將何勝前日受今日受不妨聘禮之來舊雨來今雨來重見禦輪之喜回芹菲薄副楮條之

答請期札子

婚姻憑月老之言幸成佳偶聘娶考星翁之歷喜有良辰催花雨正此連綿五朶云遽然飛墜敬聞命矣迨其吉兮男女居室大倫古今所重歲月日時無易遲速何辭

答納幣三幅啟

花朝余景桃雨方晴恭惟某官天相閒居日膺盛福某僣扳華閱幸締莩盟輙回魚尺之書專問燕居之敬

祗調燕申巳嚴魚甲尙兾對芳菲之景而加調甘旨之羞善保安閒式副頌禱

一捨相望皆住鶴溪之滸二姓合好永諧魚水之歡載笑載言迨今迨吉某人案頭燈火殷勤黃卷之間而某女鍼指衣裳寂寞綠窓之下荷不遺於葑菲斯可擬於松蘿納幣今朝結褵有日桃花灼灼喜婚姻如此其宜瓜瓞綿綿看嗣續將來之盛回儀菲甚副剡條

之納幣啟【張知府子聘盧推官女】

文武才之並稱夙欽華冑齊魯論之兼講甚愧微宗知心本出於同鄕愛子乃求其嘉偶鄰封伊邇姻好維新令愛四徳俱全自是閨房之秀長男一經粗習尙須燈火之工雀屏幸中於前時鴈幣宜陳於此日星翁涓吉月老行成承筐之意旣將合巹之期可待鐡甕城山花夾道似入桃源金斗門官柳長街將迎鸞從寸芹菲甚副楮條之

賀娶弟婦札子

令弟號河東之鳯生有奇才仙娥乘月下之鸞來爲佳偶禮成合巹喜溢連枝想洞房花燭以歡娯送野老芹羮而慶賀塤箎交作一家藹和气之春琴瑟和鳴百歲永齊眉之好薄言申控厚望丙融

又

兄督厥家重乃友於之義弟宜其室合玆宴爾之歡鳯卜有靈鴒原多喜某人胸襟量闊洪如萬頃之波手足情親常共對牀之雨稱二難於月旦行六禮於婚姻某忝在莩親敬持芹獻想鴻雁之行有喜受燕雀之賀無言翠舞珠歌花燭夜驩諧伉儷金昆玉季桃源洞盛集神仙俛述蕪辭仰希藻鑑

納婿請上客

得賢婿美如玉潤樂與同居慕親翁文有金聲願陪情話髙軒寵過陋室增輝

請親眷送婿

女挿荊釵幸致東牀之婿客來茅宇毋嫌南阮之貧傾蓋有期執杯專俟

又

得婿如桃源之樂琴瑟和鳴邀賓共花燭之光樽巵小酌式相好矣請無卻之

瑣瑣之姻納婿欲敍團欒親親之長來賓誠爲光餙再三申敬千萬寵臨

祖爲孫娶請親家狀

抱孫欣有室之年寔爲僥幸送女見宜家之好共樂團欒花燭將送慈裾寵賁

祖母娶孫婦請親家母狀

孫娶而倚門龍鐘亦笑女行而結帨鸞從將臨願覩蘭姿請移蓮步

問名三幅啟【萬答蔣】

天方嚴肅月乃嘉平恭惟某官臺候動止多福某交蒙舊愛姻締新盟承書粲駢儷之文答簡致殷勤之意

前陳候問上徹覽觀尙加調紫駝翠釡之珍以安處畵閣紅鑪之樂蒲輪有召梓裏增榮

山隨蔣姓大宗夙著於圖經莊用萬名先世亦稱於鄕國荷云誼平居而交契宜冰人相語以聨姻令孫誦詩讀書承祖風之淳謹小女治絲執枲遵姆訓之工勤吉從鳯占喜成鸞偶擇徳之初心旣遂問名之彛禮何多受言藏之永爲好也竹開三徑相望如倚玉之榮梅贈一枝聊仰作報璚之

敬請新親家翁狀

愛女甚於男人皆羨安昌之比見我有此客孰不云文定之榮請式宴以交驩望禦鸞而光賁

請新親家母狀

降月府之姮娥佳期在邇宴瑤池之王母良會維新立候蓬門望移蓮步

謝免糧表

兩浙奉蠲租之詔恩意天寛羣黎懷結艸之心歡聲雷動睠斯民而得此實亙古以無之欽惟徳合乾坤明同日月生知安行之聖巍巍成功以博施濟眾之仁洋洋育物干戈旣戢禮樂聿興普天率土慶以來歸甘露卿云紛其呈瑞臣某等叨居劇郡幸遇明時遙瞻丹闕之光仰效華封之祝一曰壽二曰富龜疇之景福無疆千斯倉萬斯箱農畮之丰年多慶

中宮箋

徳配一人聖政有內廷之助恩沾兩浙公私免編戶之徵臣庻均歡古今希遇褘衣合則垂懿範於宮闈彤管紀功示母儀於邦國厚同坤載壽與天齊臣出守微邦蒙恩大幸家給人足喜關雎麟趾之化行時和歲丰徯龍馬龜圖之瑞出

東宮箋

主器參萬機之政日用三朝綸音蠲兩浙之租恩沾庻姓震長居儲離明協照星辰河嶽煌煌气象之新車服旌旗奕奕威儀之盛夷夏咸悅春秋鼎來臣等藩守至微葵誠上謝農余粟女余布樂謳歌朝覲之歸書同文行同倫統侯甸要荒之服

聖節賀表【九月初五日】

皇天錫羨篤生聖哲之姿化日舒長馴致雍熈之治春秋鼎盛夷夏咸歡欽惟徳配二儀量包六合立綱陳紀同天下之車書偃武修文舞階前之干羽蠲租賦以紓爲民者之力增俸祿以飬爲官者之亷庻績其凝彛倫其敍臣某叨居郡守陪列朝班黎獻爲帝臣粵有陶唐氏萬邦之眾壽富多男子敢效華封人三祝之誠

千秋節賀表

誕彌厥月先重陽五日之期時乂惟天繼洪祚萬年之業永隆邦本大愜輿情敬惟以孝以仁惟明惟允鶴駕雞鳴而問寢朝夕承顏龍行虎步於太平乾坤篤祜丕承寶緒益衍瑤圖某等微若艸茅誠同葵藿望神樞之電繞壽祝儲宮願化國之日長恩沾寰宇

冬至表

龍飛禦九有之師尊居丹扆犧畫驗一陽之復律應黃鐘愛日舒長普天蒙福欽惟乾坤合徳日月同明度越古今用武功而平四海制作禮樂敷文徳以教兆民當亞歲之令辰納應時之洪福某忝居小邑阻賀大廷干羽兩階想天顏之有喜衣冠萬國仰云物之餘輝

東宮箋

七日來復陽生緹室之初八表依歸位正靑宮之久欣逢令旦茂輯嘉禧敬惟天生聰明日新成徳能仰承於聖訓用參贊其皇猷視金鏡以納忠義崇風紀奉玉巵而上壽恩重天倫邦本益隆輿情允愜某叨居下邑賀語前陳夙興視饍而問安更有書云之喜賢佐保躬而傅徳尙論愛日之誠

中宮箋

陽生葭管天時妙斡於玄機歡藹椒闈日晷新添於紅綫掖廷和樂寰宇淸寧敬惟壽與天齊徳同坤厚萬乘至尊之賓敬雅重褘衣六宮內則之教修尙勤元紞載逢令節益介繁禧某微若艸茅誠同葵藿履長今日宮中奏式燕之娯習美成風天下賴關雎之化

正旦表

普天率土幅員歸一統之初獻歲發春正朔屆三朝之始時調玉燭喜溢瑤墀欽惟聖徳乾剛神功震赫蕩蕩乎如天之大人所難名昭昭乎如日之升物無不照履始和之吉月向洪福之萬年臣某等忝牧邑民阻趨庭賀鳯歷頒春於天下化及華夷獸樽置酒於殿前樂聞忠讜

中宮箋

四時成歲洊逢泰道之亨萬物資生實仰坤儀之盛春回寰宇歡藹掖廷敬惟位正褘衣功成元紞風教天下關雎正始之音朝夕宮中卷耳求賢之志履端有喜介福宜多臣某等領邑覊縻望闕稱賀紫宸配徳新年布澤如春彤管流芳億壽與天同載

東宮箋

正月之吉始和輿情共悅維天之命不己嗣服益隆春藹靑宮祚延蒼籙敬惟長爲主器允應貞符親傳精一之心淵源聖學參決萬機之政黼黻皇猷迎新茂對於良辰端本繼承其大業臣某等叨居縣邑阻賀宮庭鳯歷頒春大地之羣生有喜龍樓問寢齊天之洪福俱增

龜巢稿卷八

●欽定四庫全書

龜巢稿卷九

﹝元﹞謝應芳撰

○序

送黃仲賢同知吳江州序

國家以民爲本故州縣守令之職必愼擇焉以其近民故也茍知近民之理則必如醫之近人察其脈而知病否農之近田視其苗之美惡母之近子求其意而知惡欲苟非其人則何異以巫爲醫以工爲農以塗人爲子之母乎至正己巳秋太尉丞相知黃公仲賢之能啟奉上命命同知吳江州事其職可謂近民矣或曰君前爲江西省照磨爲南臺掾𨿽所至蔚有能聲未嘗近乎民也矧今位州長之下僚佐之上凡所處決非己得專其爲政也不亦難乎余曰不然位不同而理同茍吾之理明如鏡照物持此以居同僚之間無偏執無詭隨一州之事交相可否舉直錯枉惟理是從必能使斯民無嘆息愁恨於田裏者矣夫如是可謂醫之知病否者也農之識其苗之美惡者也母之能求其子之意而知惡欲者也近民之理如斯而已君之行其友某等請余以理之一言敍而送之餘則毘陵謝應芳也

贈卜者陸仲明詩序

卜筮之說予嘗著辧惑編論之詳矣今吾友徐君伯卬謂中吳陸仲明氏善卜往往以疑事決之其應如響故率諸善文詞者贈言且徵予爲之序夫卜功臣𨿽唐虞之聖猶用之若三代則塗山之卜飛燕之占百谷之筮皆驗以興國特不知當時掌蓍龜者何如其人也春秋時或者謂蓍短龜長而龜獨重於世家國大事未嘗不謀及之善卜者誠能紹天之明以七十二鉆洞明吉凶其人豈易得哉但世之假龜策以售妖誕之說者垂簾居肆所在有之君子不能無憾焉夫以伯卬之明智而稱仲明若此則仲明之精於卜也可信矣𨿽然昔君平於問卜之士語臣以忠語子以孝其諸善道莫不隨其人以詔之於世教殊有補焉諸君旣賦詩以譽仲明予不佞請復以是規之仲明其畱意焉

婁曲書堂詩序

人情孰不愛其子乎惟其愛之以徳使之能自樹立斯君子之愛矣昆山殷君敍父有見於玆視籯金不如一經及買書築室於婁江之上命其子奎曰與師友講學寢處食息乎其間而奎也服膺父訓篤專厥修或經歲累月足不迹庭戶外學與日積聲聞遠邇若參政鄱陽周公亦過而嘉之扁其室曰婁曲書堂旣而鐵厓楊先生及諸名勝皆有賦詠而予亦嘗題其壁焉今君敍又欲因詩以賈其子之餘勇而益進之乃裒集諸詩時令諷誦且俾予序所以集詩之意吁若君敍之愛其子者可謂君子矣奎字孝章亦可謂孝於其親而名不虛得矣余嘗三復是編顧其詩類多警策不特頌殷氏堂構之美而已使凡爲人父爲人子者得而觀之又且有所感發興起而爲風教之助云

杏林春詩卷序

予嘗讀列仙傳至董奉杏林之事嘗掩卷而嘆曰嗟乎奉必有道之士而隱於醫者也觀其用藥活人而不責人之報以杏易粟且復賑夫饑者非有道而能若是乎傳者蓋欲特著其事托爲神仙以髙之殊不知君子之所取者在此而不在彼也吳君中行去奉千載景慕之將繼踵其美乃大書杏林春三字於齋居之室示不忘也所謂杏林者蓋根於胸中方寸之地而春則發乎秉彛之天流芳後人傳之不朽蔚然嘉樹而已吁中行之學人固知能世其家而其心則予猶恐人或未之悉也今觀四方士大夫遺之詩文鹹嘉其存心之仁擬諸董仙無間然者可謂有諸中形諸外矣予於是益加起敬三嘆之餘用題卷首

送琇上人序

予聞浮屠氏之學其宗有三曰教曰禪曰律教以明法理禪以悟本性律則操且式而已三家說行互相優劣果孰得而孰失哉吾意其宗於教者猶儒而窮經要得其本矣彼禪兾頓悟律謹細行𨿽各有義然循其常而求之始乎粗而卒於精始乎求其言而終有得於言意之外者則於教誠有取焉玉林師有見於玆也自少走吳楚間求其深於浮屠氏之書者從焉又旁求吾儒之書而讀之故能歲時享其祖禰而且仁其族也予故與之交且暱焉今玉林以斷雲法師主澄江迎福之席得華嚴之傳往貳之以屍其悅眾之職吁醍醐甘露悅乎口者也祕宻之藏要妙之理悅乎心者也師往以其書究竟衍說廣示其眾來學者之飫焉孰不歡喜而信慕哉而況有得於吾儒旨邪於是眾餞以詩予則爲之序云

送慈晉卿序

秦漢以來官不封建爲郡縣者往往以交承之數視爲傳捨治效蓋蔑如也況巡檢或以省檄爲之遇郊授者截日代去其傳捨尢非郡縣之比惟慈君晉卿則不然君來奔牛卽諗諸眾曰吾居此誠不知能幾何時然食君之祿𨿽一日必事其事爾吏必謹其案牘爾巡兵必嚴警邏否則必汝責弗恕於是各殫其力而君之用情尢倍之居民謐寧盜賊屏息四境之內晏如也旣而郡府以材幹聞復以渠堰等事委之夫奔牛當驛路之衝凡朝廷使命之出東南方物之貢與夫省憲百司往來絡繹罔不役巡兵護送之稍緩則怒罵鞭朴皂隸不能堪而君處之泰然每以身代巡兵之役退無怨言閱四年如一日蓋其立志之確而忘其勞且辱也今鄕人徳之郡府嘉之儒紳君子咸賦詩以華其行吁世之傳捨其官者聞慈君之風亦可少變矣

送秦彥明序

士不可以窮達論也窮而耕莘達而阿衡窮而釣渭達而鷹揚窮而版築達則霖雨所謂窮達者時也鄕使賢者不遇於時則終爲莘野之農渭濵之漁傅巖之賤夫耳吁今人猶古人也惟其藏器於身待時而用不躁不競斯爲可貴世之狐趨狗媚竊利祿以榮其身者君子恥之淮海秦彥明儒先之子也家庭之訓聞此熟矣觀其所負之器如干將莫邪用爲補履之錐豈其利哉然爲貧而仕與時浮沈未嘗有毫髮躁競意徵商之暇每與僕痛飲劇談商略今古語及先民耕釣版築之事必奮然扺幾慷慨激昂盡醉而後己今其行無以爲餞請以疇昔嘗所共談者書以贈之以堅其待時之志

送趙縣尹之安仁序

余聞古鄱陽之地土沃民富物產饒衍故以饒名州考之今則銀錫絲枲魚稻之屬誠夥其民誠殷名不虛得矣郡屬州縣六安仁其一也土壤民物視他邑爲最或謂其民習奢靡蕩禮法不才者居多土沃故也爲此邑者厥惟艱哉是不然凡民之情有恆產而後有恆心庻且富而後可教否則汲汲焉救死不贍教將焉施然則安仁之民其可教者歟奚其難但近時州縣吏視其地之瘠肥民之丰嗇以爲幸不幸者其意有不在乎治之難易也今趙君天祺爲安仁令吾知能教其民而不以爲難也必矣何以言之往者君大父爲賢守令著稱於時君卓然有祖風烈制錦斯邑牛刀發硎豈不恢恢乎有餘地哉斯民吾將見其被弦歌之化成禮義之俗熙熙乎耕稼之爲樂也寂寂乎雞犬之相安也皥皥乎不知帝力於我爲何如也麻中之蓬亦何待矯而直哉君之行可慶者如此而其民又豈不大可慶乎

贈刋字張生序

古者毫楮未興書以刀筆故六經往往口傳耳受不能無誤然識者正焉其失猶未遠也毫楮旣作書道乃備轉相傳冩訛謬滋多至近代板刻之誤而人有不敢遽易者況俗徒規利至有節去其詞使章斷句裂以誤學者然板旣行聖經賢傳乃得家傳而人誦之固亦有功名教矣金沙張敬之善鏤書者也家本業儒故能矯二者之獘且以篆隸究字書原委偏傍點畫亳髮無舛士大夫咸以是稱之方今天下文明正制度考文之日館閣諸書校讎有人勒之琬琰以幸來世將有取若之藝者若之名由是亦彰矣敬之其勉哉

送崔仲徳序

予往京口之行識崔君仲徳於諸葛用中席上溫溫其容抑抑其儀其言議粹然一出於正心竊敬之意其人非天質之美必師友淵源之懿也旣而詢之士大夫乃知君姚文獻公之門人自早歲篤學尙友千古文獻公特器重之及壯侍親宦逰臺閣多薦辟不就今也爲貧而仕監稅呂城予嘗壺觴�亭得以聆文獻公緒餘之論窺君抱負汪洋無涯旣而部使者諗君之才以郡中危難事命之蟠根錯節迎刃而解識者韙之或曰君往年唾視軒冕至是何屑屑如是邪予曰不然仕止久速時也安知徐驅於後者不疾過於前哉苦心志勞筋骨空乏其身又安知非天之所以玉其成乎予聞文獻公宗孟氏之學君於此聞之熟矣尙兾尊所聞行所知以益勵其所守功名爵祿特餘事耳請以此爲臨別贈

送小河徐巡檢序

常爲淛右大藩府統州縣四巡檢司又五倍之獨小河瀕揚子江風帆浪舶輻輳岸下販私鹽以漁利者往往與居民通甚者禦人江海之上日燻月炙惡習滋蔓數年以來號稱難治淮安徐君逹善適官於玆君患之視政之日旣申明憲章以嚴警邏吏不敢肆卒不敢怠未幾民有蹈前轍者追亡摘伏罔或遺漏境內肅然道東西行者爭稱譽之由是郡知其能乃命攝奔牛黃土之警君一以公勤蒞之民以謐寧閱五載如一日今代去彼鄕人之賴以安者設祖帳靑城下皆依依然不忍別余旣嘉君之有徳於民亦喜其民之不忘徳也吁今天下之盜豈止是哉蠭蟻之眾竊兵於遐陬豺虎之徒賊民於當路斯居民尢苦之以君之才使之佩虎符擁貔貅則蠭蟻可掃也使峩廌冠持玉節則豺虎可擒也蜂蟻掃而豺虎擒斯不負其才矣

贈醫士顧彥文序

顧氏爲吳中望族舊矣近代家蓋濠者多業儒至彥文生而岐嶷方丱角卽慨然思所以濟人且曰士而未達蔑以及物惟醫其庻幾乎於是挾古今醫藥之書往從舅氏葛先生學焉探賾索隱垂十年業成而歸惓惓乎欲展其素志凡以疾告之者必詳審制善藥手足視貧富無間然者故往往藥有奇效特稱良醫彥文方謙謙然不自滿不責報於人然人旣徳之而亦未嘗無報也吁古之善醫國者其操心蓋如是耳禹視人之病溺也殫力以疏導之法拯之稷視人之病饑也竭誠以稼穡之方救之伊尹以一徳療桀之厲周公以四事觧紂之虐調陰陽弭災眚保養生全卒能躋羣黎於仁壽之域以成十全之效漢唐諸公功𨿽不逮然於人所疾苦隨用救藥罔不殫乃心力今觀彥文用心之勤必有見於此乎一日友人安元卿以其有未報之徳相與載酒濠上因以前言質之彥文笑而不答余復告之曰昔丙吉於孝宣微時有大恩其始未之知也他日將封侯丙吉病甚上憂其不起識者謂吉有陰徳必享其樂後果如其言然則有盛徳者不報於人必報於天此又吾彥文之所當知者酒旣終元卿請書此爲贈

送楊善章序

至正辛丑春予舟次吳門友人楊善章過予曰先大父安撫公葬余杭考妣祔之杭人以丘壠之廣竹樹之盛名其地曰楊墳是也前年冦兵入境喋血百餘里古今墳陵遭禍樊崇者不可勝計我先壠𨿽赭其地殯宮幸無恙焉然而寇退之後榛棘蔽野鳥獸之害人者出沒其間春秋霜露之思悵望飲泣痛吾親弗及夏畦馬醫之鬼一壞之土又安知終無綠林之患乎朝斯夕斯情弗能己今將往以浮屠氏茶毘之法舉之函骨而歸瘞諸吳之西山庻歲時省掃以寓追遠之意於禮其可乎哉予曰此禮之變也禮曰古不修墓況攺葬乎不得已而攺者固有之矣舉而燔者未之有也𨿽然當此喪亂之際三綱幾絕父子或不相顧今善章一念之孝不忘乎親將冒險渉難負其親己寒之骨去危就安斯可取焉君子固不當以常禮責之也余旣答善章之問因筆諸簡牘以餞其行

送彭主簿調吳縣序

昔人謂州縣徒勞者誕矣夫州縣爲民父母居是官必有其子愛之心盡撫字之術以勤以勞斯稱厥職故戴星出入者致一邑之治運甓朝暮者成八州之功否則淪胥屍素有不免君子伐檀之譏若我長洲簿彭府君其可謂能勤勞者歟長洲隸大藩加次師旅飛芻挽粟事如蝟毛公以明察內敏之才剸繁治劇如庖丁觧牛得其肯綮刃有餘地然一念之愛切切乎爲斯民保障服勞盡瘁不怠不息未幾府令出郊視水以董農事公所至訪民利病見諸施行集流離而爲土著飭逰惰以躬稼穡抑彊扶弱剔抉姦蠧民用大快或告之曰公今職有所專余若可置公大不然言一邑之政皆簿所當爲吾敢憚其勤乎尢務以亷潔律身以淸苦自厲𨿽按行之勞酒肉不禦日三飯脫粟而已吏卒從行操如束濕然割已俸食之使畏而愛於民無毫髮擾至若尊賢下士溫乎其容秩乎其儀動遵矩矱言必忠信有古人之遺風焉由是廟堂嘉其能攺調吳縣蓋欲用利器於蟠根錯節展其效耳今士大夫爲邑人抒去思之情詩以贈之吾友陶君徳潤知公爲深走書以序引見屬凡所稱道皆予曩聞於人人者吁賢勞如前加以無倦其冶效當不止長洲吳縣若單父而已將美繼長沙公八州之大吾言斯足徵矣

贈醫士吳中行序

僕老吳下怪其俗之陋尙鬼而多惑嗜利而輕義欲得卓越之士不爲俗習所移者相與語道蓋甚尠耳一日友人趙執中書來曰去年春彛舉家病疫垂髫之兒蒲伏薪水適錢塘世醫吳中行來閔彛故交過門視疾謂二親已不可療彛則藥而愈矣時族姻比裏方煽乎妖巫之妄愳乎疫鬼之害迹不及門獨中行曁里人陳希元日一二至扶持而藥之饘粥以飼之彛得不死未幾吾親果相繼而歿中行又力爲之襄事越數月彛念蔑以報厥徳姑償藥資中行拒而不受今裏中士大夫皆賦詩以美中行請爲之序焉僕閱書起敬恨未識其人耳旣而識之且聆語言知學問之博識趣之髙不特業醫而精又嘗得劍術之妙達官貴人多用薦辟然骯髒不茍不屑就捲而懷之泊如也惟讀書窮理愈進愈力假醫藥以寓吾心之仁而濟物若中行者可謂不淪胥於尙鬼之俗而惑者也亦可謂能舍利而取義者也亦可謂卓越不羣而造道者也斯人也昔吾願見而不可得今旣得之可不樂道其善以厲其俗哉吁麟角鳯觜世不多見孰謂世無麟鳯與識麟鳯者知其待時而出不久將有日矣僕等又當刮目以俟

送梅知州序

予嘗觀古之爲政者惟能以亷律身則心淸而理明身正而道行故周官以六亷計羣吏之治自漢而下史稱亷吏者其政皆焯焯矧予西溪梅公生質猶季雅亷也加以學問之力亷介絕人初倅昆山聲聞於時遂升同知州事在州六年門無私謁較諸楊伯起卻故人之遺羊興祖拒府丞之餉範史云之塵甑馮元淑之齋馬無異也當其蒞事之日時與同僚相可否同僚曰公亷而能所可否者非私也當從之無戾焉禦胥吏防其姦欺窘如束濕胥吏曰公亷而正所窘束非苛也當謹之無違焉至辧獄訟均租庸用刑罰以齊其民民則曰公亷而明刑罰非暴也當服之無犯焉是故佐是州之久道日益進行日益修品秩加而名日益著焉耳今知吳江實爲州長而位乎同僚之上其禦吏其治民又非前日佐貳比仍以一亷處之則所謂心淸而理明身正而道行可必矣吁庖丁觧牛刃有餘地蓋得其肯綮之要也若夫以亷律身豈非爲政之要乎𨿽然克終之戒君子愼之某辱公爲布衣交於其行敢以君子所愼者告之爲臨別贈

送費知州秩滿詩序

東平費侯爲昆山之五年二月初吉侯得代時毘陵謝某適寓是州聞州人頌之曰公昔下車時方擾攘民用蕩析老弱餓莩余或行伍公勞來之乃復土著以耕以桑以生產而租賦然猶懼不能安其業也賴公之明爲能識民情而燭吏欺使民得盡其要欲吏不敢並緣而爲姦蚩蚩之氓間有訟於庭者侯必先誨之以理諄諄焉如賢父兄之於子弟良師友之於弟子陷於誣則爲之直其枉而不避困於役則爲之節其力而不窮至其有罪施以刑罰亦未嘗無哀矜之意焉是州地方二百里其民咸得安土而粒食者侯之惠也又曰學校久廢侯則振厲之尊育才賢文教蔚興黌宇輪奐視昔有加而閭閻委巷弦誦偕作使之駸駸乎爲禮義之俗者侯之功也予聞而嘉之旣而道海虞適無錫過長洲茂苑周逰乎淞江太湖之上士大夫凡與談及昆山咸稱譽如州人之言其能詩之士各賦詩以贈之予則卽其所聞以序編首

書畫舫燕集序

古之人凡樂其髙尙者必寓意於詩酒花竹山水之間與之逰者蓋亦樂其樂若我玉山隱君其亦可謂髙尙者乎君生長世家一旦盡去其少年豪華之習結艸堂玉山中蒔花種竹日與山僧羽人布衣韋帶之士以逰以居達官貴人未嘗一見其面徵車之來則踰垣閉門甚於段泄不知者或譏以迂怪君聞之自若也至正庚子秋九月愚隱師攜祺上人等過之語道相契日坐至夜分乃已一日君置酒書畫舫主賓凡八人其七人皆善飲獨愚隱師性不嗜酒亦欣然爲之勸酬嗢噱各盡其驩旣醉以對酒當歌人生幾何兩語鬮韻賦詩時秋髙雨晴芙蓉金菊之花照映池島悅人心目而詠歌有不能已者故分韻之外復有倡和之什焉夫愚隱師一至居數日非惟主人畱客之固而客亦眷乎山水花竹之間而忘其去則所謂樂其樂也諸詩寫燕集之娛園池之勝備矣余復引而申之以識歲月

梅隱山房詩序

昔人有言天下無眞樂隨所寓而得者乃眞樂也今吾以玨上人觀之其信然乎往上人逰諸方參菩提達摩西來之意名山勝景長年忘歸不知者意其江湖之樂耳旣而歸錫谷影不出山渉獵羣典適興賦詩怡然自得又若移其樂於山林文史矣至正癸卯春愚隱師主禪月道場召爲記室上人以佛法淑同袍之士以辭章接縉紳士大夫人皆樂其道之行焉閱數月謝事當路者或薦舉之孰不曰以玨之才之美宜其繼黃龍益宏斯道殊不知上人之來特以答愚隱師相知而已余非其志也於是飄然別去渡吳淞過昆山東瀕於海顧荒江寂寞之濵僧廬幽閴梅竹環繞境與心會乃寓缾鍚顏其所居之室曰梅隱山房蒲團木榻晏如也定起之時曵履梅下或欣然猶迦葉視拈花而喜而人不知也吁吳中巨剎樓閣相望鐘鼓之聲相聞茍從當路之薦置身蕭爽孰不爲之樂哉今若此其樂蓋自得之有難以語諸人者有樂與諸君懷上人者爲之賦梅隱詩一卷俾不肖筆其首簡予不敏姑以平昔所知者道其梗槪云

送理上人歸天臺飬親序

余避地吳下聞宗元師之名者數年及與之遊則知名不虛得方以見晚爲恨師乃念親老於家言歸覲省且欲築廬於先人之墓詞佛養親以酬罔極余聞而嘉之因請諸縉紳歌詩以贈其行或曰子逢掖者又嘗著書辧老佛之惑矣浮屠氏旣與之遊又從而譽之何哉余曰不然余交浮屠亦各有所取焉往在京口以淸苦交了公卽休在金陵以文詞交欣公笑隱於杭交古鼎銘公以其端謹而誠愨也今於吳交愚隱智公悅堂顏公一以其有濟人之盛徳一以其有事親之孝也其它或學或行或識趣髙逺未嘗無所取焉今宗元有了公之淸又心乎顏公之心可不敬乎吁當此兵戈之秋道路梗澀跬步千里有能披荊榛冒矢石梯山航海勇往而不顧者大率皆功名之士貨利之人求其如宗元之行蓋尠矣夫宗元於蘇湖諸大叢林所至安隱且有虛主席以待之者師皆辭焉誠使結廬以守松楸之地持缽以盡菽水之歡可謂釋門曽閔歟吁彼織蒲如陳睦州者固不得專美於昔矣諸君然餘言旣贈之詩餘乃述所致敬宗元之意弁於篇首

爲徑山顏長老送丁州判序

予聞古之任人者爲官擇人未嘗爲人擇官故量材授職不遽更易必使久於其職而得以考其績焉今丁君克明爲昆山州判官洗心奉公孜孜厥職凡州長髮號施令必相與可否然不務乖剌惟是之從至如出郊勞農及河防繕修警邏之役靡不殫其力焉秩甫滿公府復命君判嘉定州事可謂委任之專有古者爲官擇人之遺意也以君之才遊刃厥職是猶駕輕車就熟路不遺餘力凡昔之所以澤此民者其必澤彼民矣等而上之佐郡國貳憲省將無適而不可大器晚就其可量哉某以久處鄕邦故知公爲詳於其行書此爲別並爲嘉定州人之賀云

送陳允貞序

士君子負有用之才必得善識者擇而取之然後能適其用耳譬之木若檀之可以爲車楛之可以爲矢桐之可以爲琴瑟杞柳之可爲桮棬楩柟豫章之可爲明堂棟柱材𨿽良能自致其用乎至正乙已冬王命江浙分省參政用公開望亭河爲固國計公知允貞爲能幹濟使董其役允貞方以吳江州吏目滿秩而歸承命之重義不容辭於是殫智盡力宣勞王事召畚鍤數十萬人爲之計工程限期日不疾不徐民用子來兩月之間事功乃集河長四十里北接曹湖南通漕渠又東注於震澤吳人視之猶金湯云故當咸嘉允貞之能而凡與其役者多徳之然則允貞所謂有用之才又得善識者擇而取之斯適其用矣今允貞赴鹽場幕官吾知其才足以有爲也鹽法之獘多於牛毛屬部細民蓋有望於良有司也久矣惟允貞盡其才之用焉爲智長老

送蘇縣尹序

至正丙午春餘過上海卓錫於寂寞之濵適縣令蘇君產祥秩滿而去士大夫祖帳西門外田夫野老遮道請畱或膝行而前脫君鞾先後數四不翅攀轅而臥轍也余嘗揖父老而問之曰蘇令何以得若等之心如此哉父老曰賢令亷明公正材幹絕人三年之間凡可以康濟吾民者知無不爲且精於法律小大之事處決如流吏畏民服租賦非不重也賴除去宿獘而無橫斂之毒徭役非不夥也以差次民力而無不均之苦至若謹序庠明教化置禮樂之器以嚴祭祀增社學之說以廣文教凡祠廟之在祀典者皆修舉廢墜麗牲之碑所在正立街衢橋梁舉邑完好又曰縣瀕巨海江流交接風濤橫肆險惡萬狀禦人者往往出沒其中過者病之令乃相地之利由縣治西南開大港接新涇口延袤幾四十里墟邑相望雞犬之聲相聞昔之畏境今爲康莊風帆雨檝晝夜不休縣之人不忘所自因以蘇港名之焉余聞而嘆曰令賢乎哉此蓋千萬世之遺澤也秦之白渠常之孟瀆杭之蘇堤蓋此類耳今君賓府幕以所負之才贊畫郡政蓋滔滔也余復何言特以前所聞父老之語序而送之以抒邑人志思之意云

送鄧宜之還鄕序

昔二疏爲東宮師傅告老而歸當時祖帳之設黃金之贈太史氏悉書之或曰以二公之賢尊爲師傅區區贈送奚足美哉是不然此蓋美其還鄕之樂非以爲師傅之榮也夫鄕里人之所難忘也若班定逺馬伏波皆絕世之雄立功異域名聞天下猶且願生入玉門關及追念少遊平生之語況餘人乎蓋狐正首邱魂魄之思沛皆出乎本然之天也今宜之鄧君假館張侯羣弟子服勤盡禮講貫之暇主賓燕洽閱寒暑十有二載如一朝夕然故鄕之念常縈乎懷束書言還館人畱弗能止其父子昆季乃翕然饋贐又相率諸友人贈詩且屬余爲之序焉余與君鄕人也親戚也知君之心者也因謂之曰君之行有班馬之所無者方諸二疏𨿽榮名贈送之有不同而鄕裏之樂則一耳苐慚余殢畱知君之樂而莫能與之樂其樂也君歸凡故人有見問者幸爲我謝之

多稼亭燕集詩序

洪武十年春上已前之一日郡守番禺張侯置酒多稼亭集僚佐洎逢掖之士十有三人相與訪前修遺迹尙交而趾其美焉環視四郊煙鉏雨耕乃喜而言曰嘉我良民始不負牧守邵農之意歟旁睨黌捨衿佩雲集又曰嘉我諸生其無負國家修文之教歟至若滆浦環於前三山屏於後雲霞竹樹千態萬狀儼然爲天開畵圖快人心目侯於是舉酒屬客臨流賦詩蓋其興之所適情之所寓有不翅蘭亭禊事之娯而已沂雩風詠亦殆庻幾吾儕亦得以樂其樂也坐客詩凡若干篇侯以龜巢老生謝某客之坐因命爲之序云

贈醫士張恆齋序

夫良醫之用藥如良將之用兵知彼知己百戰百勝非偶然也且人之有疾必系乎五臟六腑殊不易知也茍曰飲上池之水而能了然於心目之間非吾之所知也必也目其色耳其音語焉而推其詳脈焉而究其蘊如是而後可謂知彼矣彼疾旣知又當所用之藥必中厥疾如戰必克乃所謂醫之良猶將之良也恆齋張公世居儀眞以醫名家今提領常州惠民藥局事郡人往負危疾詣公公可否之其曰可者皆如期而愈猶龜卜燭照而數計之也蓋公自蚤歲究心於儒者之學以明物理軒岐以下數千載醫藥之書莫不探賾索隱觸處洞然未嘗出詭祕一言以自神其術也近吾友丁以道之子遘疾而危羣醫縮手公診而藥之其病如春冰而釋其人如枯荄而生以道徳之且言曰郡人蒙是恩者眾矣安得太史氏爲作佳傳焜煌簡冊耶吁余嘗以恆齋之學論之將來必醫及國家躋斯民於泰和之域秉史筆者當大書特書傳之無窮也奚患無聞乎

送陳尙言歸會稽序

會稽陳尙言以其從兄爲常州府幕長銜父命來視之常之士友因得時與之遊而東郭謝某獨深有敬焉者尙言方妙年自持如老成人凡相見時往往論古今忠孝事世俗之談未嘗一出諸口也洪武六年八月之吉言別於余前兩月方盛暑餘嘗見束裝其兄固畱之至是宜掛秋風之帆矣或謂尙言之欲亟其歸者厭我陋邦而樂其故國山川之勝也予請詰之子之歸將窮探禹穴搜奇索隱而求神祕之文乎將幽尋雲門與山僧林叟相期遊適乎將蘭亭觴詠鏡湖第宅踵昔人之髙躅乎夫以數年所知尙言者觀之吾知其不爲是也必矣子之歸朝耕夜讀林樵澗漁搰搰乎爲養親計將使紫巖山中復見董召南以孝義稱孝感之祥天降厥家世有韓退之又當雄辭大篇以播其遺芬矣尙言聆餘言笑而不答後五日某命兒子木筆之聊藉手爲臨別贈某延陵人時年七十有八自號龜巢老人云

代董知縣送同僚尹主簿序

洪武四年冬餘備員爲武進令與縣丞陳徳廣相繼而至時山東尹公明善爲簿數月同寅之初嘗相與言曰吾三人之爲是邑也其猶同舟共濟乎余嘗聞操舟之術舵者主之然必以篙者櫓者橈者檝者深以竿者纖以矴者桅檣而帆者然後江海可濟也有其具蔑其人其能濟乎𨿽有其人苟不僇力以事其事亦未能有濟者也今明善蒞事久爲之甚習可謂善操舟者矣自是同志協力康濟邑民事無不理兩期之餘實無愧於操舟之諭也六年冬明善以銓考增秩余與丞及其代官張奉先祖帳而別明善復舉前說以勵吾人余曰斯言也豈特官是邑其宜則之凡爲雄州劇郡以及方面藩府皆當以是爲心則無適而不可也古之善相天下者若傅說之賢其主猶以作楫命之況餘人乎明善之行吾請以前所言者筆諸縑素爲臨別贈縣丞江陰人名某主簿澤州人名某余則鰲溪董某

贈寫照玉泉子序

玉泉子本常郡�亭侯之裔六世祖居金壇地因人姓是爲蔣莊月鑑翁其父也玉泉以胸涵冰壺目炯若電得乃翁冩照之傳甲寅春我郡侯孫公請爲紀顏因過予爲傳老醜坐客有言寫照自顧愷之始者予曰不然昔庖羲氏畫卦而人文肇開曰書曰畵蓋椎輪於此矣余嘗觀六書如天之日月星辰人之耳目鼻口物之山水花木鳥獸其文類皆象形然則象形而畫其義一也黃帝堯舜垂衣裳而山龍華虫之屬施諸五采作繪一語登載典冊繪畵之事著矣殷髙宗審象求賢而得傅說吾意寫照之原本此歟至炎漢兩君圖功臣於麟閣雲臺之上與靑史鐵券並著勲烈自是而畵之名世者滔滔也若晉之愷之乃其一爾然今人冩眞僅以形似玉泉則並其神气意趣得之見於毫素非泛泛作繪者可同日語況平昔於所見之人但曽半面𨿽卽世之久亦能想象而貌之至有使其子孫下拜號呼宛然如見其親此又得乃翁不傳之妙而能人之所難能也吁使玉泉生於有商必能爲君貌夢中之賢人矣當今羣公秉國圖像淩煙徵車胡爲其未至耶月鑑翁年垂九袠博物稽古玉泉歸請以予辯客之語質之而翁茍以爲然亦必以輪扁不能諭其子者然予論玉泉者矣

送祖心上人省親序

學佛氏而不忘父師之恩知君命之重而弗敢渝是爲良浮圖吾當與之遊贈其言而嘉之是亦與人爲善也蘭陵銘上人本名宦族早失怙元末時乃翁爲江西省幙僚隨繼母侍翁居官遭時擾攘江右失守省署移福建乃翁以王事赴比俾其子往錢塘鞠於從父旣而世變從父家毀於兵且薦饑流離蘇常時貴遊子弟多失身上人獨能渉歷艱險不農工不丐隸不服賈負販而趨利慕大雄氏空寂之教可超脫物累遂祝髮從浮圖師東谷升公而學焉禪林矩矱蹈履惟謹其父子不相知者十有一年然一念之孝根於其心常禮佛黙禱得一日之飬以盡烏鳥之情志願足矣洪武甲寅春父來金陵知翁無恙且有弟在膝下以奉朝夕上人喜不勝於是告其師亟往覲省以余昔嘗以君親之道語之請別於余且言曰銘之行𨿽爲吾親誠不敢畔吾師而負國朝度僧之命而返吾初服也織蒲之飬或庻幾焉余曰然如上人者處困之日不失其身居泰之時不易其心誠可謂良浮圖矣撫其弟安其親使人稱爲禪林之子騫吾無間然矣彼人面而獍心者聞上人之風能無愧乎能無警乎是歲四月之吉謝某序

贈錢隱居序

二月之吉余方據槁梧坐澹泊齋友人嚴子敬過余而言曰去年冬某嘗患背疽狀如覆盆視疾者皆寒心焉鄰有陶君子錢氏志道甫獨曰無傷也藥可愈也旣而用藥一如其言某嘗奉幣以償藥之資志道乃固辭弗受請贊一辭以著其美亦以示不忘也余聞之仰而嘆曰夫疽發於背者危疾也古之人智謀如範增勇如姜才皆爲所害志道能療斯疾豈易哉余還鄕五年聞鄕人之譽志道者籍籍今吾以子敬之言益信且志道蚤讀書好結客奇方妙術故多得之𨿽常能以藥活人而不以醫名家其可謂隱徳弗耀者歟不謀利不計功亦可謂好義者歟釀美酒以娯客畜善藥以與人吾知志道之心卽蘇長公之心也世之鄙吝如斛斯者其妻以百錢市藥猶以爲恨況與人乎聞志道之風薄俗可惇矣吁昔人爲一卒吮疽尙登冊簡如志道之賢安知無太史氏爲作佳傳耶

送太古禪師住持祥符序

釋門先覺之士以能荷大雄法者爲象爲龍理固然矣求其七徳五文之備和鳴而翔集所至而羣從惟鳯爲然玆又不可象龍槪論也今吾以太古徽公觀之其僧中之鳯也歟公蚤歲入雙徑寂照師之室韞徳抱道蔚乎其文猶鳯毛也旣而主常之文明蘇之秀峯踞猊座說法微宻妙音聞者悅懌是猶鳯鳴朝陽也去此數年而陵谷變攺故鄕來歸不翅如翺翔赤霄覧徳而下視津裏如丹穴飲太湖如醴泉以靈山古法幢之顚僕往扶植之瓦礫之地將爲瑤圃灌莽之卉將爲瑯玕使七十二峯之境皆爲岐陽而把茅挿竹皆阿閣也彼翕然而從者四眾之外衣冠紛集復有宗雷陶謝軰從遠公爲方外逰故叢林旦評緇素輿論咸謂公爲僧中之鳯無間然者愼勿諉枳棘非吾所棲而姑爲桑下之宿也公之行郡邑士大夫咸稱羨而送之龜巢老人乃爲之歌曰鳯兮鳯兮一飛羣隨覧徳之輝載鳴瓊枝維其時兮

送郡守孫侯秩滿序

人恆言郡縣之職愛民爲先殊不知善爲郡縣者必先能馭其吏而後愛民之政得行焉若我常州府孫侯其可謂善爲郡者歟侯濟南人奉朝命由起居注出守以舊聞小吏多蠧政下車之初卽汰之擇之量材用之又從而戒飭之闔六曹操如束濕公勤謹身爲率先民有不理於邑赴愬庭下侯聽之惟一二僚屬與聞焉吏無敢庭立睥睨者至於抱案牘署決惴惴焉惟恐或毫髮悞舞文之獘蓋絕無之故善政得以行善教得以施一郡四邑之民咸被其澤視古良二千石無愧焉耳今也以秩滿赴京人皆謂侯能愛民治有成績余則曰侯能馭吏乃深得爲治之要故特爲序述將使爲郡縣者聞之取以爲法太史氏采錄爲法於後人非徒爲我侯頌美而已

送金生西上序

太學爲賢士之闗尙矣洪武七年冬朝命下府州縣學以諸生勝冠者赴國學歷練衿佩之士星聚雲集猗歟盛哉常之武進縣金生希賢由縣赴命請別於予且徵贈言余曰幼學壯行古今一致上之人將使之仕仕乃行其學也士君子欲其仕學俱優卒有成效惟勤者能之尼山大聖忘寢廢食顏問不能曽日三省若是皆學之勤乎周公相國待旦而起陶士行在州而運甓巫馬期爲邑而戴星是仕之勤也吁聖賢猶爾況學者乎蓋士之學與仕也猶農夫之治田也彼農之勤者其耕也深其耨也熟其樹藝也必矣時旣藝矣乃耘乃耔乃藨乃蓘旱漧則爲之漑灌澇則爲之決塞沾手塗足搰搰乎斯須不能休故其苗之興也勃然其稼芃芃然其實則栗栗然也及其獲也視惰農之收則倍徙什伯之不同爲士而勤其功名爵祿如丰收之農可必也生往拜國子先生曁諸公巨卿請以是質之茍然吾言生其勉乎哉

送葉以恭赴京序

士不可窮達論也莘耕之窮達而阿衡版築之窮達而霖雨鼓刀漁釣之窮達而鷹揚之三賢者茍不逢其時則泰然以終其身道之行不行非所計也番陽葉以恭以卓犖之才爲張渚批驗所官凡九年日與貿貿焉負販逐利者較什一之徵此行道之日乎然以恭公乃心勤乃事皦皦乎九年如一日其道未嘗不行也蓋以恭以前人詩書之澤滲漉肌骨視貪墨媢嫉者不啻嚇腐之鴟慕膻之蟻耳班資崇庳非所論也予老滆濵聞以恭才名久矣今赴調京師適荊溪故人許克敬過予談以恭之賢且與論相古今窮達士俾予筆之持以贈別亦曰堅以恭之志云

送陳長史秩滿序

古人之以言贈行者尙矣然其言或規戒焉或勸勉焉不頌徳不美才器不揄揚名聲視後世立言有不同耳若老聃於孔子之行曰無多言無多事如斯而已夫聖人豈無可頌乎蓋稱頌之辭無益於行有道之士所不爲也余嘗於學軒陳公暇日商略古今淸議及此相與太息今公爲常州府經歷得代將如京師士大夫爲詩爲文以頌其五年贊畫之美者眾矣余請以古人一事忠告而期望焉昔趙忠獻以半部論語決大政卒成相業人到於今稱之吁時有古今道無今古居今之世行古之道是亦古人也況公之家學靑氈一經淵源有自誠能愼終如初仕學俱進則何施而不可何往而不達哉幸毋謂老生常談而忽之吾將見世之稱忠獻者爲公之稱矣

送劉文可序

洪武九年冬吾友沈子英書來曰文可劉公南雄佳士也爲磨勘司掾屬凡若干月所閱案牘疵颣畢舉𨿽毫髮無遺焉今也書滿而別榮以其吏事之精心目之明雅敬重之求一言爲臨別贈予曰傳不云乎胸中正則眸子瞭焉吾𨿽未識文可視子英之所稱道文可之心可知矣吾嘗以吾鏡觀之百錬之銅瑩若秋水其所照者物無遁形一旦蒙以塵垢光乃茫昧塵垢愈積茫昧愈甚極而至於一物無所見矣詩曰靡不有初鮮克有終故君子愼之夫以文可之心無私欲之獘猶鏡之不塵垢也案牘之謬詎能隱乎𨿽然百錬之銅能照人之面而已不能照人之肝膽能燭目前之物而已不能燭天下古今萬事之理奚足以擬文可方寸之鏡乎文可持此鏡以陟臺閣愼終如始光輝日新將來聖天子取人爲鑑則必置諸左右以輔昭明之治吾與子英軰又當相率以賀之並自賀其言之不誣也是歲十有二月某日毘陵龜巢老人謝某書

送孫太守奔喪歸濟南序【代魏同知作】

洪武丙辰閠九月旣望濟南孫侯某毘陵守之五年聞母夫人卽世撤甘棠之說動風木之悲旣而雪涕泣具訃告日月上聞衰絰而歸邦人愛公不啻如召父杜母聞公解印綬卽相率林立戟門外翕然而言曰閭閻之甿賴賢守宣皇上徳化政無煩苛使得力耕稼供賦稅以植其業以畜其妻子非吾民所能爲也學校之教賴修廢舉墜使得明教化育人才以展其用非多士能自致也又曰賢守以亷律身馭吏如束濕秉法如縣衡一洗貪墨舞文之獘至筦鑰之細犴狴之繁租庸商徵之屬咸得其肯綮而遊刃焉郡統四邑若网在綱綱或不舉目亦隨之柰何斯言殆欲臥車轍而畱也時余忝佐貳聆州人之言若此然論公之才之美又豈苞屨臺笠者所能盡哉公嘗言斷機之訓吾親猶孟母也止酒之戒猶陶母也曰淸曰謹爲時著稱又豈非崔母之淑元暐乎噫非母之賢不能淑子之身非子之孝不能如其母之志移孝爲忠宜其不負聖天子承宣之寄他日大用豈易量哉今觀士夫贈言凡若干篇余以州人之言頗詳且實因摭之以敍編首云是月某日同知常州府事某郡某書

續毘陵志序

昔人謂九州島之志言九州島所有土地所生風气所宜也郡誌之作本諸此乎毘陵爲古名郡其山川土田風俗名物之屬登載舊志尙班班可考然由元初而至於今百有餘年曽無紀述之者誠曠典也洪武十年春郡守中憲大夫張度蒞政之初以朝廷命天下郡邑纂修誌書於是會集耆宿之士稽今訂古博采見聞撰次成帙凡一十卷中間蕪颣疏略不能無之至若前代闕文則不能妄爲之說然時有異同事有沿革因是編而求之亦可以槪見矣是年歲在丁已夏五之吉郡人謝某序

贈儒醫徐士方序

余方據槁梧玩庭艸生意里人萬仲珍過予曰比鎰遘寒疾謁二醫皆危之於是邀徐卿士方視之乃譚笑間授藥克期而愈顧鎰蔑以報厥徳丐先生爲之贈言示弗忘也余曰嘻仲珍何相知之晚耶士方由早晚嗜學渉獵經史若六气七情之病乎人五藥十全之系乎醫者已博通之旣而以父祖所傳軒岐之書金匱石函諸家之方論旁參曲究以會其極且嘗賦遠逰得四方賢師友淵源之懿故其遇疾如庖丁解得其肯綮恢恢乎刃有餘地是豈膚淺蒙昧管窺蠡測者可同日語哉惟其重厚簡黙猶連城之璧混乎碔砆微卞和固莫能辧也老子曰大辯若訥大巧若拙士方其近之𨿽然吾知士方之才不局於是而已必也爲時而出康濟斯民卓然爲醫國之士斯不負所學也責沈之文吾尙當爲仲珍爲之洪武十年歲次丁已六月日謝某撰並書

贈刋字闞士淵詩序

曰若稽古文字由竹簡以來世之欲傳久而不朽者其惟勒諸金石乎然茍非專其藝而精之敬其事而謹之則所勒有無足傳者矣今觀荊溪闞士淵之勒石也一點一畫敬謹之至殆若黙契程伯子作字甚敬之意字書八法秋毫無遺是以我郡守番禺張公特賞識之中書史舍人靖可盧舍人公武亦皆稱美無間然者吁士淵之敬謹如此豈局於一藝之微而已哉昔人有言能敬必有徳使士淵遇知臼季其必薦之如缺耨也抑予又有說焉昔者安民由知敬司馬公能從容一言於勒碑之頃登載史冊流芳無窮其傳世又豈在鐵筆堅瑉之外乎予嘗嘉士淵之能贈以長句今郡中諸士夫之作者交相揄揚詩凡若干首且俾余之敍焉

送王主簿克禮還江陰序

人有恆言州縣爲民父母蓋州縣之職最爲近民撫之字之理宜以父母之心爲心愛其民如愛子也然所謂愛者豈其姑息而已哉使其服役於公則如服勤於親授之事而責其成功不棘不囏不虐不苛如是者皆父母愛子之心卽君子豈弟之心也古稱召父杜母者其心蓋如是耳以今觀之江陰縣主簿王公克禮其庻乎洪武戊辰春奉令役邑人數千陶於常州府武東簿董之與武進無錫之民夾運渠而陶其負薪芻手埏埴朝夕說簿之賢者矻矻不離口鄰邑之人亦甚稱譽予因往視之其紀律非不嚴也程督非不謹也鞭笞捶撻非不施設也惟其慈威並行寛猛相濟過之小者宥之情可憫者卹之力不逮者濟之豈弟之心常藹然於紀律程督鞭笞之間故蚩蚩之甿感其徳忘其勞不自覺其聲之出乎喙也予以是亦從而賢之與之語曰夫縣之簿丞佐其令爲一邑之父母也郡之佐貳佐其守爲一郡之父母也公卿大夫臺閣守監百執事是皆輔佐天子爲億兆之父母也今也簿將歷階而升曰令曰守曰公卿輔佐百執事咸有日矣苟不以民遠而忘宦成而怠則輿人之誦史氏之筆當並傳於時豈召父杜母所能專美彼虐其子而廩焚井溺者抑亦董其善而良焉斯民之幸也簿嘗然予言請佩服今其行故書以贈之

送周叔文序

古之生子者設弧矢以射四方欲其有四方誌也然其親欲子爲之者豈遽能盡然哉但立志不凡君子韙之近代若曹武穆試周之日而左取干戈右持爼豆天生淑質志在文武其後出入將相爲一代名臣非偶然而致也今觀會稽戚先生爲叔文贈言謂叔文蚤甚聰慧且好學尢喜讀尙書每開卷則竟日終夕寢食幾廢不啻口芻豢而耳箾韶也夫書道政事叔文喜之其志可知然筮仕以來屢渉險阻特事親以孝行聞或疑未見其聲之焯焯也是大不然夫位有崇卑職有大小能盡厥職斯爲足稱姑以目前言之河泊三載洗手奉公所職之具恢恢乎如庖丁解牛刃有餘地使其親不以屍素爲憂豆區之養樂於鐘鼎使叔文爲雋京兆則平反之政日娯其親又何患無焯焯之聲乎吁丈夫之志有非或人之所知也先軰嘗說善觀花者見根撥而知花品之上下予於叔文敢竊比之

贈滄洲生詩序

延陵隱君子薛仲弘氏以英妙之年能脫灑紈綺气習絕迹乎京洛塵土讀種樹書結交忘形與臺笠屝屨者伍所居三山湖東南寂寞之濵流水一灣漚沙半席每誦杜少陵吾道付滄洲之句欣欣然若有所得故自號曰滄洲生弘之言曰蓬萊十洲學仙者誇以示人且去弱水三萬里之隔其荒唐繆悠而不足信也明矣唐有瀛洲命十八學士居之其地位淸絕尊崇顯榮固不易得然一旦牝晨污蔑之辱有不能免者亦非所願也眷玆滄洲有四時天與之樂春水觀魚荷風淸暑扣月舷而歌披雪蓑而釣是皆樂之得乎天同乎人亙今古而不窮者尙何覬覦哉龜巢老人聞其言而嘉之與之交而遺之詩曰樂彼滄洲宅爾素侯某水某邱以釣以逰洲之西東三山芙蓉維北維南魚莊鶴林風淸月明我揚其舲滄浪有歌或濯其纓不鐘不鼓不鼎不爼優哉悠哉尙友千古

送遆知縣父還鄕序

嘗觀世俗所謂慈者以其有姑息之愛無相夷之惡而已自秦人慈子嗜利借鋤徳色習以成俗恬不爲怪於玆有年矣當此之時有卓然能教其子而不淪於習俗者其父之賢爲何如哉浚川遆公以其子爲武進令不遠四千里而來愛之若欲置諸膝上教之則提其耳然不三月而亟去子欲畱養而不可得予以大耄之年獲半面於鄕飲席間從而勸畱之公曰吾兒以一介之微蒙朝廷錄用長於玆邑若稚孺以負烏獲之任必先也謹乃身公乃心殫乃力規行矩步以稱職如此則上不負聖天子拔擢之重恩下不辜斯邑斯民之望榮其身以慰其親吾𨿽衣敝縕袍猶狐貉也啜菽飲水猶八珍也吾旣語吾兒吾兒能佩服吾言則吾歸吾廬何異朝夕視側以享其祿飬之娯乎吁公可謂慈而能教愛不姑息而爲時之賢父矣聆公之言覘公之意蓋樂乎其歸而不可畱於是酌之酒而賀之曰令有美政民必頌之予將采歌謡之辭筆諸簡牘附黃耳平安之報以報公也

送趙縣丞奔母喪序

洪武庚申秋朝命以昌邑所舉趙賢良爲武進丞在邑多善政明年夏五奔母喪而歸士民攀戀有不忍別者丞慟哭而謂之曰比吾父來視予諄諄然以居官律身之法命之且雲母氏之訓戒尢多父之歸將以安吾母也烏知未能以豆區之餘爲甘旨一日之奉而吾遽至於斯言未旣嗚咽頓踣民亦涕泣而不能畱某於是知其母夫人之賢殆不減崔元暐之母也然元暐遵母訓而淸謹爲世所稱使賢母之名流芳百世非孝而能之乎今丞之孝於母也豈止被衰麻居倚廬不酒肉琴瑟三年而已哉必也居則飬生喪死以事其親出則移孝爲忠以事其君曰淸曰謹終始一致罔俾崔侍郎專美於唐則其母之死猶無死也而可以爲孝矣𨿽然父天之尊巍然在上愼勿哀毀踰禮以貽親憂此又不可不知也

贈黃有文序

昔聖人垂衣裳以治天下至五色作服則尊卑貴賤之秩章章矣後世於五采之外加之以金此又極其盛而文之然禮法之制惟在上者得全於服禦之屬近代以空王老君之尊擬諸王者乃亦得而用之餘則有禁是故以餙金爲藝亦鮮而易弛焉常郡黃有文早孤受業厥祖丁時之艱藝用弗售有文能不弛其業而益精之時旣太平大江南北數百里凡釋老氏之家交相薦用殆無虛日洪武壬戌春郡城圓通院住山釋壽公作梵宇規置法藏命有文剩施五采糜金而餙之有文若深諳幹毒之教莊嚴相好咸適其宜至若轉藏之神皆金爲甲冑威武僇力如風轉蓬俛仰之間光明焜煌儼然爲金色界使觀者興其轉惡爲善之意吾嘗聞瞿曇有言畫沙童子戲以成佛若然則有文之功亦豈少哉由是釋門名緇及方外能文之士多贈言以嘉其能壽公乃屬予序其事如此余於是切有感焉六藝之教禮樂爲今儒門子弟什廢八九其大者有不知金聲玉振爲聖學始終之條理其次不能以金匱石室之書爲文章黼黻治道甚者金根繆易傳笑四方視有文能世其業寧無愧乎使有文之爲藝以彼易此必有大可觀者矣吁可惜哉

贈醫士髙彥述序

洪武壬戌夏友人詹伯逺書來曰先軰葛氏芳山翁以善治傷寒獨步江表髙公名徳爲外孫而受其業靑出於藍故當時人謂有祕傳焉今其子彥述業復如之比年以來人之抱危疾以賴全活者累累也如某家累亦屢病屢藥效若響應厥徳有未易忘者焉先生爲之著述罔俾越人專美於昔予曰嘻芳山翁予早歲親炙多聆語言每云素問一經言簡理奧張長沙論傷寒傳變總若干萬言其要在經之熱病一篇六百九十四字而已人能明是經之理則終身之用有不能盡者以是觀之其家庭授受豈外是乎夫彥述之可敬者能象賢以承家學志不自滿外無藻餙不誇張以炫其光怪不圭角以長其聲價嘿嘿乎不易其言謹謹乎不矜其能遇疾則以理燭之如法以治之如由基善射發皆中的觀者或驚異而神之耳吾知其父子所得於葛氏者大經大法如此而已無所異聞也竊嘗以儒者之學譬之論語之書孰不誦讀趙忠獻以是書半部相其君以救天下當是時遘五季之厲羣黎凋瘵以蘇息何嘗於二十篇之外別有所傳授乎他日太史氏采予言而筆之庻以見彥述之學源淸流淸且一洗俗論祕傳之陋垂芳簡冊追配古人亦何慊乎哉

贈昆山醫士王彥徳詩序

世傳秦越人之醫獨步當代在諸國則隨其俗之所重者醫之或小兒或老人婦女變更以售其術蓋其心出乎聲利之私而人不察也予嘗以是少之一日至昆山友人余彥智謂予曰醫師王先生彥徳專科爲小兒醫其學有過人者某兩兒患痘瘡甚危觀者縮手邀彥徳藥之乃指日而愈酬之幣固辭且曰凡故舊皆不爲市利交況契愛如彥智乎由是邑人與士夫咸賦詩以頌其美丐巢翁爲之序焉余曰嘻視彥徳之心賢於越人多矣人恆言醫之難莫難於小兒蓋稚騃之秋利害有不明言語有不通疾厲易爲顚躓猶艸木之萌易摧折也吾知彥徳方寸之天不蔽於欲一以理之明治眾疾而疾無不治者擴而充之非所難也特專科以世其家耳𨿽然昔者河西有王豹而人善謳髙唐有綿駒而俗善歌今昆邑有彥徳博學如此尙義如此風聲習气動蕩一方久之則蘭鮑俱化餘波之及燻我晉陵老夫修野史又當牽聨得書以諸詩爲張本

松庵圖詩序

洪武甲子春某以鄒忠公遺文見邑宰河南彭公伯常因觀四栢賦宰謂予曰子知劉司諌之愛松亦如忠公愛栢乎司諌本東原世家今居光州光山縣從祖之故第山有美松心甚愛之號曰松庵比遇知聖天子擢官諌垣謇謇諤諤多裨治道天子嘉之聲溢中外然乃松庵素志也余由是繪山間之松松間之庵求能詩者詠之以寓夫激昂之意敢請子爲之序焉某辭不獲𨿽未識司諌之面以其愛松之心推之可以知其人矣夫松之爲物丸丸其直猶人之挺拔也欝欝其盛猶人之懋徳也貫四時歷冰雪猶大丈夫之眞節雅操也凜乎趙淸獻之鐵面堅乎宋廣平之鐵心殆無過焉卓哉若人深相契合不以山林臺閣之殊而易其素愛之心也昔之人或喜聽其松風或欲巢於雲松或哦之中庭之中或撫之東籬之東是皆愛之於心而所以爲愛者不同吾知司諌之愛在乎歲寒後凋佩孔訓於厥躬吁山花澗艸紛紛然望秋而先零者寧不有愧於十八公乎今毘陵士友詩凡若干篇皆想象光山而賦之一旦欽承恩命賜歸莵裘蒼髯白髮相與歲寒又當別爲詠歌持去爲松庵壽

贈義士池徳澄序

昔天歷末終人方酣貴富汲汲乎進取徳澄先大父秋蟾先生慕老氏之學脫屣家事飄然爲方外逰徳澄篤於親眷焉撰杖屨從之足迹徧南土名山勝景多逢異人往往得藥術方技以授其孫旣而陵谷變遷先生亦從此逝矣徳澄今家居東郭混淆闤闠然而喜元談尙髙致綽有祖風頻年復逺逰以適其志趣所聞所見益之廣矣夫以藥術之妙觀之信乎有異人之傳矣同裏劉文忠負伯牛之疾者數年屢醫弗痊幾瀕於危一旦蒙徳澄療指日而愈酬之幣不納文忠徳之需予言以紀其美予曰嘻神農氏嘗百艸爲醫藥以濟天下後世蓋以天地生物之心爲心也近代以來或假是徼厚利以肥其家否則咈然怒望望然去視其困苦而夭閼者弗卹也可勝嘆哉徳澄矯薄俗仗義如此故余以義士名之農皇大聖人在天之靈必陰隲以成厥徳以博施其義於人人之報之有不止如黃雀白龜而已也時洪武十七年歲在甲子秋日撰

送唐用彰序

姬公相成周作禮制大司徒以三物教人卽其賢者能者賓興之取士之法蔑以加矣近代以來科目𨿽多亦彷佛成周之意而已但士之爲學於聖人心學之旨有昧焉故或賢或否如魚目之混驪珠者已姑以一二言之漢之董相仲舒公孫丞相弘同出乎賢良方正者而弘有曲學阿世之謬唐之韓吏部愈柳刺史宗元同出乎博學宏詞也而宗元有燻附權要之辱至宋三百年文盛之日凡居臺輔必用碩儒如司馬溫公光王荊公安石張公商英等皆進士而丞相也若王張之屬其學無不精敏絕人豈有不知聖人心學者乎蓋徒知之不能行之則與不知者無以異也洪武甲子秋邑人唐用彰氏以府學弟子員中選鄕闈明年乙丑春二月赴春官大比需言於予予喜其孝弟稱於家謙徳著於旦評才華蔚茂而學益修其大用於明時也必矣請以聖人心術之要曰愼獨曰思無邪曰精一執中三復而申告之惟用彰眞知力行兩輪並進則先軰賢者之勲庸事業我亦可爲賀不惟上有以副致君澤民之心而下有以遂顯親揚名之願亦可見不以老生常談忽之也

二十四孝贊序

人生兩間以天降之衷爲秉彛之性故能參於三才有感斯應爲萬物之最靈者也夫孝乃性中之一事然立身之本莫大於斯故尼山大聖人與髙弟子反復問答著爲大經柰何聖代彌逺風俗寖衰秦漢以來耰鋤徳色箕箒誶語者滔滔也甚者至於人其形梟獍其心可撫膺切齒流涕而痛哭者也今觀郡人王達善所贊二十四孝裒爲一編其間言孝感之事什有八九且以孝經一章冠於編首蓋取孝通神明一語推而廣之欲使人歆羨而勉於企及於名教豈小補哉或謂重華聖孝千古一人豈宜與泛泛者類稱是固然矣吁達善之意蓋欲攬太陽與月星並照容光焜焜無幽不明老夫儗非其倫辭不達意宜君子無求備焉

贈王仲文序

洪武乙已秋橫山大林庵主僧眞公性存過予曰某重構庵廬作觀世音菩薩伽山一會其上則五云縹緲佛現全身凡菩薩之衣冠瓔珞靈嵓寶地種種相好咸用金餙其工人王仲文且能運巧思僇力以成其美今其行丐先生一言譽之予辭不獲乃言曰嘗聞瞿曇師有云以畵爲佛以沙爲墖皆能成道此蓋以因果立說開方便門使眾生由是而入大乘之道自漢以來其法寖盛墖廟像設若繪者繡者鏤玉石者泥塑木雕者從而出焉今性存能以佛之心爲心誘人爲善莊嚴梵相豈徒美觀蓋欲具瞻者起恭敬心好樂心篤信力行證無上道非因果而已宜乎同袍之士�曹隨向化之人風行艸偃如此其盛也性存然吾言請筆之爲仲文臨別贈

龜巢稿卷九

●欽定四庫全書

龜巢稿卷十

﹝元﹞謝應芳撰

○疏

三教堂修造疏

推倒人我山三教一家之意踏翻生死海十方諸佛之心必須無風雨震淩乃可集江湖名勝靑山舊隱白馬宏規欲求木於工師湏布金於長者過我門入我室不妨分半席煙霞上我堂踞我牀相與話三生風月祝聖人壽報檀那恩

元山主造退居疏

掀翻黒漆桶舉頭見明月當空跳上白牛車拂袖喜春風滿路毋慅急流中勇爲退步怕從鬧籃裏只管鑽頭但給孤捨祇樹之園則摩詰坐散花之室作鐵門限透金剛圈畫圖對緑水靑山供養受淸風明月應無所住作如是觀大千觀是一禪牀但要覺得些安身立命之地百丈只有三轉語必須撞著个點頭會意之人了是因緣勝諸福徳

梁寶寺修造疏

數百年祖師道場天龍圍繞五七件未了公案歲月因循要令折碓觜花生莫謂冷灰中豆爆有緣相遇何事不成大丈夫直下承當小比丘向前料理試看寶剎勝昔年梁武之時當效華封祝今上唐虞之壽無邊功徳難盡贊揚

謝雨佛事疏

如惔如焚方慮亢陽之地旣優旣渥乃蒙甘澤之恩欲報效於鴻鈞敬皈依於象教伏念王某同羽士吳某冠裳𨿽異鄕井實同有公家賦粟之徵無仙子飡松之術望霓蹙額得雨寛心田疇不失於農時溝壑免憂於他曰感造化鬼神之力誦如來祕宻之言開法華道場設伊蒲法供伏願百靈鑑格諸佛證明雨我公及我私尙求沾足井而飲耕而食共樂丰登更兾萬邦之咸寧永賴一人之有慶

謝恩誦法華經疏

朝廷推曠蕩之恩饑饉處稅糧全免官吏執偏私之見施行間荊棘橫生欲徼福於百靈當投誠於三寶事𨿽不遂心曷能忘切念某等欽觀詔條可沾徳澤赴愬爲七鄕之眾奔馳歷半載之餘公乎私乎自謂上天能鑑仁者知者皆云不日而成𨿽一時遭毒斂之蛇或他日得塞翁之馬掃除梵宇持誦眞詮二十四人同演法音六萬餘言重宣妙義設香花燈燭之供奉天龍鬼神之靈上答聖恩下祈民福伏願一人有慶四海攸同大臣以道事君罔敢咈絲綸之命庶人召役則往將來免粟米之徵時和歲丰天長地久

誦法華經疏

作善降祥上古之書埀訓供佛有福法華之語流傳欲報徳於百靈用投誠於三寶伏念某戶門孤立租賦交徵爲公爲私寧無過咎有財有用幸遂經營居之安而資之深災不生而禍不作荷天錫福靡日忘恩擇三五之良辰禮大千之諸佛肅陳淸供敬誦眞詮伏願慧日照臨神天感格吾老及人老家家無凍餒之憂新年勝舊年旦旦有平安之喜

作佛事謝聖恩蠲租疏

官賦半蠲欽奉九重之詔聖恩難報皈依三寶之尊敬爇淸薫俯陳丹悃伏念某艸茅𨿽賤稼穡維艱幸蒙曠蕩之恩又獲丰登之歲倉箱頓滿饘粥可供盡力催科喜輸官之易畢中心報效感聖代之難逢仰祝皇圗虔修佛事伏願一人有慶萬壽無疆乃聖乃神乃文乃武聖徳合乾坤之大自東自西自南自北淸光瞻日月之明

結社畫淨土疏

嘗觀釋迦世尊說西方淨土教人念佛眞方便第一義今欲依阿彌陀無量壽二經畫寫極樂境界仍遠法師會一百二十三人結爲蓮社瞻依寶地修行淨業凡我同盟作成幸甚

西方國過十萬億有極樂世界九品生花東林社有廿三人與圜悟祖師六時行道玆欲精修淨業亦須遠效前賢想象玉毫荘嚴寶地非助我者孰能爲之孔方兄肯爲結緣吳道子便教著筆有色無色有相無相看諸佛之本來面目如何先覺後覺先知後知見一頭之湼盤妙心方可頂門具眼言下點頭

海印庵起山門疏

徧大千界未嘗無見性成佛之人入不二門方得个安身立命之地希升堂必開戶牖爲巨室必使工師敢告諸賢用求多助老僧作鐵門限盡教雲水往來世尊放玉毫光轉見山林輝赫大開方便是名莊嚴

請志寶長老掩壙疏

爲馬鬛封痛念慈親之歿作獅子吼願聞開士之言陟彼屺兮切有請也恭惟某人談空說有窮深極微參透禪機面少室山中之壁得來佛法傳黃梅嶺上之衣五蘊皆空一絲不掛哀哉無恃幸爾有緣願師乘出岫之云爲我送落山之月覆將香合子超升在一轉語之間作个土饅頭安穩於九重泉之下勿孤申請顒俟降臨

待云庵雕觀音疏

念彼觀音本自尋聲救苦如是信解何妨妝假成眞看良工刻畫之奇卽菩薩化生之妙大檀越以七寶布施紫竹林現五色毫光龍女獻珠鸚■﹝哥鳥﹞聽法瞿曇老千百億化亦須現光明之中善財子五十三參管取在皈依之列其爲福徳難盡贊揚

請蔣居士造諫壁橋疏

編竹渡蟻陰徳猶多乘輿濟人傳名不朽況此河梁建造兼之佛閣莊嚴必須有力量人了此大因果事某人荊溪秀气竹徑遺風江水汲幹無一老點頭印可湼盤鑽透不二門信手掣開尙古人淳厚之風絕時俗浮華之態積而能散綽然有餘人皆仰之切有請也睠玆諫壁實乃要途爛月一舷毎橫舟於野水埀虹千丈欲砥柱於中流惟其成此飛梁從此免令病渉蝀挿天鯨跨海兩邊鏁三尺闌干簾捲雨棟飛雲就上構七重樓閣如斯福徳難盡贊揚

請蔣月堂建奔牛橋疏

古堰橫奔牛漫有前賢之句過橋乘駟馬方無病渉之憂必得其人庶成乃事某人爲善最樂見義勇爲廣造輿梁不特濟人於溱洧多佟塔廟尢能事佛於祇園聚福海由歷劫之修登彼■﹝山厈﹞乃平生之願難兄難弟均懷編竹渡蟻之仁賢子賢孫綽有跨竈過父之美鄕閭稱善湖海知名睠此官河實爲孔道當一市人煙輳集通四方車騎往來每遇斷橋如隔弱水不有塡河之鵲又無跨海之鯨欲得安行必須攺作甃鱗鱗之萬甓護曲曲之回欄車流水馬遊龍聽揚名於道上月出云虹飲澗看橫影於波間慷慨承當咄嗟可辦

置供佛花板疏

獻花發善智之心因緣不昧刻楮用宋人之手工巧難成必湏上根噐人會此好因果事胸中開發筆底化生非莊嚴是名莊嚴此福徳勝前福徳看他枝葉似優缽曇佛士之養爲我苾芻作阿羅漢人天之供

天惠寺請愚隱長老開山疏

閶闔城萬竈貔貅多依佛剎給孤園七寶樓臺大闡禪闗誰其尸之曰有人矣某人機鋒不露道價彌髙若王侯將相往往歸心而淮海魚龍時時聽法慈悲願重救羣生於刀鋸斧鉞之間常寂光明悟眞空於文字言語之外逢場作戲到處爲家必須豎硬鐵脊梁庶不負布金心地久矣暗中摸索宜乎直下承當三千年河水重淸唱開元太平之曲二六時天花亂雨入如來般若之門拈一瓣香祝九重壽

請亮西山住天慧寺諸山疏

佛法全盛以來在處有珠幢寶剎世道多故如此其誰能玉振金聲聞斯行之可爲難矣某人頂門具眼鼻孔撩天數千卷貝多葉迷人都成一笑五百歲缽曇花瑞世自得單傳悠然臥北牕淸風久矣挹西山爽气來此矻中流砥柱我亦分東壁餘光葭樹相依鼓鐘交作如如不動黒漆桶盡底掀翻綽綽有餘破紬襖爲他重著慈悲廣大慷慨承當

天惠寺請亮西山住持疏

嚼啐鐵餕饀有幾人气味相投搭著金伽黎二千載風流尙在顧天惠以記公刀尺政日來立百丈繩規去欲息肩來當接踵某人潑天聲價立地機闗捋猛虎須早歲入曇華宻室揮白麈尾前時坐三槐道場邊逢雨橫風狂便欲山深林宻如明月暗投者久亦陽春寡和而然闔閭城突兀叢林任天惠姑安虎旅午橋荘往來雲水聽雷音皆上龍門三呼北闕聖人一示西來祖意

方外交送愚隱師住萬壽寺疏

禪月道場爲吳下叢林之冠淩霄法窟得淮南老虎之孫惟其祖武能繩可使家聲復振象龍雲集林壑風生某人如愚不愚以隱無隱所見卽大乘境界其行皆實際工夫出入干戈曾救百萬億顚厓之命扶持宗社實有三大千恆沙之功故名公巨卿多以爲師而諸子百家亦來問道今方外舊逰相慶了个中大事因緣𨿽碧雲之出本自無心然白雪之歌莫非古意昔萬壽今萬壽祝聖壽之無疆彼一時此一時將盛時之重見

方外交送毅剛中住承天寺疏

峙雙峨石古道場金布祇園示一指禪眾僧寶珠還合浦頋馬齒掩嘉蔬之久如麟膠續斷弦之初惟得其人乃宏斯道某人曹溪正派淮海名流天下壯遊所至奏陽春白雪山中舊隱向來分明月淸風南楚翁謂靑出於藍北山老喜抜茅連茹當此猊座重敷之日實爲象法中興之秋王公大人旣爲更張天龍夜義必加擁護菩提樹纎塵不惹初無今古之殊優曇花滿地還開聿見禎祥之意續燈諸祖祝聖萬年

新創水雲庵疏

鹿苑二千年河沙界多興佛剎龍江六七里水雲鄕宜建法幢布金地旣已現成卓錫泉蓋將湧出權輿自我恢拓在人振雷霆鐘鼓之音接雲水瓶盂之眾彈指頃要開樓閣筆頭邊當落珠璣長者布施七寶羅漢身何必朝西天而暮東土華封殷勤三祝聖人壽正須望北闕以頌南山福有所歸恩無不報

方外交賀顏悅堂住徑山疏

展開一坐具視十方皆雙徑道場扶起大法幢障百川爲中流砥柱惟烏獲可勝重任如鸞膠能續斷弦旣得其人必弘斯道某人徳尊一代名徹九重金伽黎著處雨露猶香玉麈尾揮時人天交敬賢相君問西來祖意鍼芥相投正法眼得東玙親傳缽花重現連步上淩霄絕頂先聲至頑石點頭變瓦礫作七寶階墀還成鹿苑滿虛空見五雲樓閣永鎭龍宮鐘鼓雷嗚缾盂星集士大夫期望如此者久矣佛世尊受記如彼者存焉只有天在上更無山與齊此地眞爲峻絕𨿽知燈是火不悟鐘非飯吾儕是亦知歸亟奉賀言尙圖宿覺

東隱庵化齋糧疏

世尊遺教每朝令乞化七家衲子坐禪在處要供需四事東隱庵𨿽云艸創西來意正欲同參必先爲餬口之謀乃可得安心之法三條篾緊縛腹此蓋藥山老特地求奇五斗米懶折腰是亦栗裏翁有田可恃必須杯盂裏喫見成粥飯乃可蒲團上做著實工夫願諸公欣欣然指囷看大眾兀兀乎面壁攪河成酪待他時節到來運水搬柴是我神通妙用常當飽徳誓不食言

化募畫十王等像疏

數百年水陸科儀廣傳緇素三千界鬼神情狀妙入丹靑看天堂地獄之不同使鐵心石腸之俱化莊嚴如是因果何疑欲得吳道子筆下通靈必藉孔方兄眼前助力有相無相非無相直須是得兔忘蹄大乘小乘最大乘更不待畫蛇添足諸公具眼爲我點頭

西歸庵化齋糧疏

一把茅蓋頭卽不免隨緣安眾三條篾縛腹豈盡能爲道忘饑欲安乃心必餬其口望檀信舉指囷之手令木魚作呼粥之聲凡釡中爛煮虛空僧堂裏盡畱雲水佛世尊著衣持缽幸傳流如此家風龎居士運水搬柴但作用無非神妙施當有報誓不食言

千墩寺造木橋疏

編竹筏而渡蟻猶有陰功造輿梁以濟人豈無因果千墩浦素爲衝要駟馬車孰不往來惟相逢一笑揮金可便使羣工斫木試看流水卽跨長虹澱山湖水國人家自是生成圖畫趙州老石橋公案別當拈起話頭了是因緣勝諸福徳

大祥薦父水陸道場疏【代徐伯樞薦父徐太中作】

喪不過三年鞠育之恩罔極佛能度一切慈悲之願弘深俯瀝丹衷仰幹皇覺伏念某顯考某官搢紳推重臺閣蜚英立身揚名以顯其親賣金買書而傳於子赤心報國居京師爲三品之官白骨他鄕賴朋友掩一抔之土死或悟空花之幻生豈忘風木之悲適亂離而蒲伏莫前非涊淟而劬勞敢負旅櫬𨿽藏於東薊神逰當往於西方祥■﹝衤覃﹞日臨緇衣雲集吹螺擊鼓燻修按水陸科儀掃地焚香禮拜作天人供養伏願一靈感格諸佛降臨執金剛臺接引至七寶金沙之地瞻玉毫相化生托四色車輪之花凡在幽冥悉皆超度

水陸道場榜【同前】

今據某郡某州某鄕奉佛弟子徐某及弟某等投誠伏爲顯考太中大夫中書戶部郎中徐公不祿以來致喪三年禮冝除服追念父恩昊天罔極取至正二十一年十二月廿六日爲始啟建冥陽水陸大齋三晝夜藉此良因用伸超度道場【法事條具左方】喪制有終人子念劬勞之報法門無量世尊埀慈湣之仁故弘開水陸道場乃大集河沙功徳天龍圍繞嶽瀆感通今齋主徐某等念先君壽五六十年生斯世成百千萬事官居三品名聞四方衣紫隨朝所存者致君澤民之志焚黃先世且及乎封妻蔭子之榮痛憐客死於京華欲得神遊於淨土廣邀緇侶虔禮金僊瑯函展貝葉之文鐡缽供伊蒲之饌香雲縹緲花雨繽紛樹燈懸明月光阿鼻獄爍開幽暗斛食施甘露味屍陀林充滿饑虛凡所謂六道四生皆於此三皈五戒是名無礙以濟羣生其齋主當盡乃心我淸眾各修厥職有感斯應無願不從徐公百不憂方直往於極樂恆老三轉語更何在於多言無間寃親俱能解脫

廣濟庵道者化修造等緣事疏

瀕湖祇樹園林刼灰久冷大地雜花世界佛日長明三條篾縛腹緊做工夫一莖艸璚樓須教出現分甘古井總是醍醐想象靈山妝成寶地無孔笛要聲諧律呂有髮僧當力效殷勤諸公從筆底落成不日見眼前突兀燕雀相賀龍象羣居比邱眾千二百五羅漢重宣般若方丈室八萬四千師子共禮維摩壽祝楓宸福歸檀越

蛟龍庵塑觀音等像疏

觀世音七佛之師神通具足阿羅漢諸天之眾在處依歸今欲令妝假成眞柰不解將無做有諸開寶藏滿載鐵船對長洲茂苑之江山作補陀落迦之境界願菩薩三十二應剎剎度人看善財五十三參時時見佛相逢具眼必爲點頭

忠淸院修造疏

忠淸公宇宙隔越猶奉烝嘗瞿曇老風雨振淩豈容坐視𨿽曰卽心是佛也須開口告人小苾芻固碌碌不才得錢米則多多益辦八萬四千修月斧盡爾時匠石呼來百千萬億恆河沙願施主福田增廣但蒙金諾卽注銀鉤

萬峯庵修造疏

半夜傳衣諸佛祖當時道在九年面壁小禪庵近日人多本來無鏡以無臺亦合肯堂而肯構工師求木非赤手而可圖長者折枝須點頭而相許金錯刀作成有用鐵門限凖備都來雲水依歸天龍擁護橫展布金之地大開選佛之場豎起硬脊梁每日坐三條椽下掀翻黒漆桶大家上百尺竿頭壽祝楓宸福歸檀越

化城庵鑄銅鐘疏【舊用鐵今易之】

舊錯聚六州之鐵久已知非新鐘鑄萬選之銅今將攺作惟檀越共爲鑪鞲而蒲牢卽出範圍作興禮樂於山林號令人天於夜旦山鳴谷應八百聲吼動鯨音月落烏啼三千界喚醒塵夢

佛會祈禳疏

時和歲丰喜見升平之兆天髙地迥難酬覆載之恩感仰鴻鈞皈依象教切念某等或僧或俗爲裏爲鄰田疇蔑水旱之虞邊境絕煙塵之患物無疵癘家用平康夔蚿如此其相憐豺獺豈忘於報本莊嚴寶地諷誦瑯函徧禱之天地神祗同鑑此河沙功徳伏願一人有慶萬邦咸寧日斯邁月斯徵立見秋成之富災不生禍不作羣居生計之安

化衣缽疏

世尊入舍衛城也須持缽祖師過大庾嶺先已傳衣惟二者之得兼乃一生之可了柰罹兵燹俱化刼灰令干求眾檀越相成庶圓滿小苾芻所願一缽在手三衣稱身海上降龍使可比六通羅漢山中禮佛更不沾半點塵埃由此成功誓將報徳

法華經會疏【爲陵埜卿等作】

世尊千百億化湣大地之眾生法華六萬餘言有恆沙之功徳欲慿資報是用皈依切念某等忝在人倫幸叨佛庇天地爲之覆載風塵迨乎廓淸擇暮春望日之良辰建同社常年之勝會三周七諭齊演梵音六道四生俱聞妙法供陳脯筍香爇旃檀賴象王願力之弘深感龍天鬼神之歡喜伏願潛銷黒業復見淸明熾而昌壽而臧戶戶獲康寧之福災不生禍不作年年遇丰稔之秋

化修造疏【西歸庵勤上人冩金字法華經化修造及增蓋觀音殿】

有漏無漏硬脊梁撐住虛空前三後三爛葛藤掃除風雨要此屋似銀山■﹝釒截﹞壁問誰家無明月淸風孔方兄但爲點頭公輸子便教動手敢持貝葉用告恩檀黃金字冩七軸蓮葉藉妙法河沙願力白玉毫現諸佛菩薩看圓通宮殿隨身是名莊嚴勝前福徳

散花文【爲恢上人作】

夫散花者心地栽培善根滋長春生金剪枝枝奪造化工夫香滿錦堂朶朶作人天供養如風飄墜似雪繽紛優缽曇大地皆春曼陀羅從空亂雨昔天雨散之維摩室中者此也我世尊拈於靈山會者同乎勿云色界迷人正要頂門具眼肇自一花而五葉皆爲同气以連枝欲了知是色是空須會得無聲無臭桃紅李白河陽縣車馬塵多魏紫姚黃洛陽城綺羅香混曷若傾葵心於佛日乃蒙盼蓮目於慈云想象金園莊嚴寶地千江水見千江月共看法性圓明一片西飛一片東當悟色身虛幻其爲因果難盡贊揚

募長明燈油疏

宻地工夫不用說石窻油盞普天照耀要單提露桂燈籠老苾芻略用吹噓大檀越正湏傾倒膏馥沾漑因果分明二六時中常剔起靈光一點三千界內總利他癡暗眾生

西歸庵修梁武懴疏

空王爲象教之尊慈悲廣大懴法脫蟒形之苦因果昭彰旣響報於昔年宜精修於今日卽蘭若皈依金相爲檀那宣演瑯函必須眾力維持乃備諸般供養作功徳海開解脫門娑婆世間滿眼是志公和尙忉利天上舉頭見郗氏夫人福徳無邊讚嘆難盡

二聖院浴佛疏

九龍水浴紫金身慶西方聖人初度二聖庵結白蓮社繼東林遠公道場想象毗藍皈依極樂大檀越隨喜布施小比邱如法莊嚴諸塵非塵是名微塵淸淨身本無塵垢憶佛念佛必定見佛廣長舌同演佛音幸發心花共成因果

滄洲庵修造疏

本庵艸創之初事有未備玆欲蓋造前軒裝塑觀音聖像晨香夕燈修行淨業端爲祝延聖壽上報四恩旁資三有敢望諸大檀越相與作成指廩揮金多多益辦

挿竹建精藍鎭蛟鼉之窟宅開花成結果展龍象之法筵莫謂滄洲庵小小規模要作補陀巖巍巍境界軒開寶地像塑珠纓惟諸公同爲結緣則良匠皆能呈巧莊嚴相好非莊嚴是名莊嚴福徳因緣此福徳勝前福徳功歸檀施壽祝楓宸

化城院募緣疏

本宅以下元令節啟建念佛道場與諸上善人同修淨業所用香燭齋供之儀望樂助焉其爲因果蓋有讚揚難盡者惟好者領之

參一指禪本元元坐三條椽下念幾聲佛要人人生九品華中當此下元敢提前話舉赤手欲諸般辦集用靑蚨須眾力圓成香火焚修人天供養看西方極樂世界只在目前比東林祖師道場亦非分外願言向道請爲結緣

千墩寺翻蓋大悲殿疏

延福寺襟江帶湖梁天監之年逺矣觀音殿震風淩雨魯靈光之狀巋然𨿽千手千眼乃吾佛化身然一瓦一椽皆眾人願力因緣有遇修證何難磨磚時用南嶽工夫加泥處會古靈說法卽有漏而無漏在求仁而得仁寶蓋珠瓔瞻妙相於■﹝施﹐冉代也﹞檀林內金螭■﹝釒截﹞鳯展畫圖於秦柱峯前壽祝楓宸福歸檀越

齋僧簿敍別

徑山興聖萬壽禪寺徒弟淵切見宿生多幸沗與僧流道業無成四恩罔報謹以平昔所受信施之資自四月八日爲始齋僧千員每員銅錢四十文爲一飯之供敢望各題芳字以滿區區之願云

出家以六和爲尙勉守淸規傾囊與眾人結緣願酬素志效減米同舟之意助折蘆渡水之行一千員白足倘過茅庵四萬个靑錢聊供蒲饌東手來西手去免虛孤信施之恩左畫圓右畫方請聯署題名之筆佛日照鑑宗風振揚

釋氏舉棺文【代升東爲衡母作】

佛說西方極樂邦大千沙界更無雙諸天接引移蓮步認取光明大法幢恭惟某人現婦女身生娑婆世不宿業八十幾年之內發三菩提心慕樂土十萬億國之西念阿彌陀佛三從不失五戒能持子行孝而暗合禮經婦服勤而俱無誶語愛男孫女孫之親意毫髮無偏待姻黨鄕黨之眞情骨肉相似報緣斯盡享福亦多到這里蓋棺事定正要脫灑出門超凡入聖咦一腳踏翻生死海逍遙直上九華臺

活套起棺文【代吳彥徳作】

野花繁盛不多時明月團圓亦易虧一竅鑿開方寸地百年生死了無疑恭惟某官天性髙朗心地坦平精勤六十五年料理百千萬事嗣祖宗之基業實爲有光了男女之室家皆如所願到這里出門一句要說到佛老氏未曽說處神鬼皆聽會麼自古斯民行直道靑天白日甚分明

剃僧頭致語

然解脫香點光明燭恭請十方諸佛說法度人要人之四大幻身脫塵離俗煩惱根盡皆除去菩提樹自此員成伏願法嗣興隆不負眞如之印宗門光顯能傳無盡之燈詩曰煩惱根生歷刼前如今盡落寶刀邊頂門露出金剛眼照見三千及大千

募緣造藥師琉璃燈疏

諸佛開方便門救眾生之苦楚歷刼轉光明藏破六趣之昏迷藥師燈宜用於道場桑門氏合營其法具煌煌火樹欲他因地移來朶朶金蓮自我心花發現惟金諾一揮大筆便玉成數尺長檠毋論爨蠟之齊奴絕勝燃犀之溫嶠膏澤注琉璃盌內恆沙佛同放白毫恩光分阿鼻獄中大地人皆除障業功成普照福有攸歸

薦父醮詞

親恩罔報勉爲攺葬之圖道力可慿敢有超升之望俛陳丹悃仰徹玄穹切念先考某官蚤稱善人晚罹惡世羣雄血戰故避地於湖南一旦身亡乃迷塗於道左以兒女室家之相失豈衣衾棺槨之能周茶毘近效乎緇流煉度全慿於羽士櫝藏神主地易佳城設齋醮於新居薦英靈於仙府十極之髙眞降監九原之幽滯同升伏願天得以淸地得以寧由是魂升而魄降父止於慈子止於孝庶幾本立而道生存歿俱安幽明無間

妻亡終七日設醮疏

失內助而興哀音容如在祈上蒼之埀湣魂魄超升俛瀝蟻忱仰幹鴻造切念忘室王氏自少結髮至老同心亡正室側室之尊卑渾無妬忌均養子庶子之親愛皆盡劬勞諧和而處者閱三十餘年頃刻而亡者又四十九日蝸居設醮羽士朝眞誦靈寶之妙經獻齋廚之淸供伏願蒙恩三境超度一靈脫迹塵寰棄絕人間之事標名仙籍逍遙天上之逰

早壇辭

上天之載廣大難名如日之升昭明無際雪手香花之供星冠玉筍之班伏願三境巍巍並降臨於下土萬靈奕奕咸拱衛於中天

午壇辭

日之方中式瞻光耀風斯在下重覲威顏心傾葵藿之誠躬致蘋蘩之薦伏願恩覃九域均蒙化育之仁澤及九泉罔俾沈淪之苦

晚壇辭

日之夕矣禮益宜勤天可必乎善無不報仰止九闗之望肅然三接之儀伏願浩浩其天鑑悃誠於方寸昭昭在上降徳澤於幽冥

幽醮建壇詞【爲王文父作凡五首】

兩喪終制靡忘追逺之誠百拜吁哀敢瀆蓋髙之聽肅瞻金闕肇建瑤臺絳節下臨緑章上逹巍巍蕩蕩洽大徳於寰區窈窈冥冥度幽魂於泉壤

早朝詞

明發懷二人恐淪酆土齋沐祀上帝祗仰鈞天昭對威顏備殫悃愊伏願維天之命恩光被於重泉如日之升魂气超於淸境

午朝詞

日之方中祥輝廣被道之云逺仙仗遙臨載伸對越之忱庸表虔幹之義伏願淸都洞鑑共循晝接之儀幽壤超升永脫昏迷之境

晚朝詞

日忽忽其時暮深念幽冥皇剡剡其揚靈允能超度惴焉三瀆仰止九天伏願黒籍銷名長夜脫沈淪之苦丹臺受籙熙春樂道徳之言

靑詞

甥侄銜哀先後七旬而無怙聖賢垂訓古今三載以終喪俯慚悲悼之忱仰徹穹窿之慶伏念先兄某創業歷腁胝之苦黽勉成家妹夫某贅居爲骨肉之親始終同爨幽冥隔世祥禫踰期緣歲凶重困徵徭故日久有稽薦抜爰慿羽士式演眞科三燻飛奏其緑章諸孤泣除其素韠不違天於咫尺如履冰而戰兢

薦父幽醮建壇詞【爲王敏孟學作】

陟岵興哀欲報劬勞之徳吁天歸命庸伸薦抜之誠俶建瑤壇式敷珠笈伏願罪除黒籍名署丹臺零落歸邱山悟人間之夢境淸髙隔風雨遊天上之仙都

薦父靑詞

子養親不待深負劬勞日邁月斯徵遽經祥禫對越虎闗之遠敬陳蟻悃之誠伏念某先考某質直一生辛勤多故仰事俯育盡心堂構之謀朝出暮歸殫力戶門之役訓子觸屏而無怒賓妻舉案而甚恭忍棄諸孤倐逾三載𨿽雪衣之已釋柰風木之堪悲所兾超升有嚴醮事伏願帝鄕可到仙靈必通逰白玉京行矣跨吹笙之鳯朝紫金闕飄然往飛舄之鳬

醮星靑詞【代陳子純爲弟禳疾作】

天有六滛疾病多由於感受星羅萬象吉凶或系於運行稽首瞻天傾心告斗伏念某弟某一身多病數月弗瘳手足拳攣動若太山之挾胸膈否塞梗如雲夢之吞敬修淸醮於生辰敢乞洪恩於列宿伏願璣衡照鑑瑤闕感通徳星聚太邱憂者樂病者愈熒惑退三捨居之安資之深

幽醮薦父靑詞

子養親不待難酬罔極之恩民欲天必從敢徹蓋髙之聽蟻忱所禱虎拜具陳伏念某同弟某父歿踰一十五年深負終天之痛母喪畢二十五月又逢忌日之臨怙恃俱無劬勞曷報爰慿道眾式演眞科區區盡對越之誠切切有超升之望伏願千眞列衛九老啟途左畫圓右畫方變化五城之境東王公西王母逍遙三境之天

道士化法衣疏

神仙足官府追陪長用鞭鸞海圗拆波濤補綻豈宜顚鳯黃冠空戴藍縷包羞必湏著紫霞衣乃可立紅雲殿窮道人不妨鈔化富公子當爲作成曵月出門待金闕曉鐘之後攜煙滿袖拜玉皇香案之前報施主恩祝聖人壽

請曹月湖舉棺疏

蓋棺已矣生死關未脫塵寰出門何之神仙路豈無快捷方式敢煩指示庶獲超升恭惟某人和光同塵尊徳樂義一襟湖海湛如明月澄波三尺風雷閒與孤云出岫嗟我雁行之相失煩師鶴馭之寵臨說破玄闗大道只消一語喝醒凡夣飛魂直上九天

請鄧混然起棺

蓋棺𨿽定莫酬母氏之恩抜宅無緣那到神仙之境必求髙士爲指迷途恭惟某人和光同塵出類抜萃發揚宗敎混混然活水之源遊戱辭章蕩蕩乎春云之態簮星曵月乘虛禦風仰希鳴佩之臨分付出門之語喚醒濁夣俾聖善之超升飛上淸都庶精神之不死再拜稽首萬望點頭

代仁惠觀請周彥忠

孔李通家之交蓋由道義楊墨歸儒之道必賴師模誰其尸之曰有人矣恭惟某官才髙時軰譽藹旦評濂學家傳不剗牕前之艸唐詩句好能吟觀裏之桃來坐臯比行看豹變某彊名曰道主善惟師敢期如大匠誨人幸勿拒童蒙求我道其道徳其徳應慚所學之不同步亦步趍亦趍但願其徒之速肖

代歸眞觀請孫伯昭

寄老子法中彊名曰道誨諸生館下主善爲師久欲依歸敢云招致恭惟某稽古究春秋之學蜚英冠月旦之評不惟獨抱遺經抑且旁通百氏玄都賦種桃之句足擬唐人山陰冩籠鵝之經可同晉帖平居養素尢善談玄才名三十年未嘗厭廣文之飯扶揺九萬里尙肯爲逍遙之逰大噐晚成英才樂育如某者仰如山斗居此甕天墨歸楊楊歸儒曽聞其語士希賢賢希聖實慕斯文敢設坐氈以迎敎鐸孺子或容其進履相儒可隱於書堂澹泊相忘淸虛共守道其道徳其徳小哉坐井之觀步亦步趨亦趨瞠若絕塵之後獻芹申敬鑑茹爲榮

虀庵疏【爲江叔亷作】

潦到餘生三百甕寒虀未了流離數載千萬間廣廈誰依庵居卜築於江湖土著便同於鄕裏竹開三徑藤■﹝夾刂﹞四簾惟諸君贈艸堂之資則老我得莵裘之計脫粟飯視同珠玉苦菜根嚼出宮商養藜藿之幽姿變膏粱之舊習落成有日座中約靑州從事交驩繼美當年杯後爲冰壷先生立傳帡幪有自感戴奚忘

壽寧寺請源別流住持諸山疏

嵯峨古塔雙尖挿霄漢之間蕭瑟禪林一變經煙塵之後念正法淩遲者久待偉人振厲而興某人豎硬脊梁有大力量宗門下識時俊傑緇衣中少年老成從金山躍龍門如神黿鼉鼓舞對劍井坐猊牀說法猿鳥依歸能於此扶顚持危乃卓然出類拔萃煙霞接境庶幾分東壁餘光雲水滿堂相與挹西山爽气式修鄰好益振宗風

方外交疏

比年以叢林凋謝恬養者多望望而去今吾別流源公以壽寧禪寺禮聘之勤奮爲玆山領袖眞可謂以道自任者也吾黨之士深用贊嘆敬緝儷語以效燕雀之賀云

千丈渾寸膠難澄久傒河淸之日百鳥鳴孤鳯忽見將來道泰之秋顧玆山並立浮屠由前代特稱名剎駕言弘道允在淂人某人學有源流名揚湖海妙髙臺了翁法窟如靑出藍毘陵郡新興道場如風偃艸逰戲卓水雲之錫棲遲橫野渡之舟末法中爲宗門棟梁知音者嘆朱弦疏越堂前露柱明明爲諸佛放光塔上風鈴亹亹與眾生說法

華亭縣請仁伯靜住宣妙寺山門疏

鳴百里之弦歌固云在我振叢林之鐘鼓正在得人由諸山鶚薦而來宜千仭鳯翔而下某人昆邱產玉合浦藏珠蚤遇作家函丈入澤公之室中居報國法筵提智者之綱仁者靜固其本心道之行綽有餘力望云出岫如月當空虛室白生卽洞逹光明之藏華亭淸唳亦宣揚微妙之音聖壽萬年法輪三轉

諸山疏【同前】

繼三支而稱博學逺躡遺蹤用一夔以作大章足知雅曲時則可矣聞斯行之某人冰雪丰姿江湖襟度執經問難徧參諸老之門領懴司賓兩秉叢林之政蜚英聲於方外展闊步於雲間踞鳯凰山作獅子吼天髙地迥面九峯翡翠之屏月白風淸目三泖水精之域

方外交疏送大云講主權住福壽院

福壽禪院者錦溪之佳處也山中耆舊以主席不宜久虛力請我大云和尙居之事𨿽從權而林泉頗爲增重吾黨亦可尋盟蓮社矣持一瓣香綺語以賀

山不在髙安靜處卓飛空之錫老當益壯談笑間用合道之雄暫踞猊牀橫揮麈拂某人春秋八十功行三千豎弘教硬脊梁得天臺眞骨髓慈云廣大諸方蒙教雨旁沾智月圓明在處有人天交贊鐘鼓震錦溪北柵衣冠比廬阜東林或疑爲入谷之幽自謂作逢場之戱法𨿽修於出世義不失於隨時當此黃楊厄閠之秋乃有白蓮結社之日魯司冦攝行相事曽三月以成治功逺法師影不出山且六時而修淨業薄言燕賀永締鷗盟

永安院尼請禪老興正宗住持疏

余曩歳以衣缽之資檀施之力創造本院年今八十有六力不能支且無法嗣是用以一應恆產捨爲十方禪剎恭請紹隆正宗和尙入院焚修接納雲水契券𨿽明禮宜疏請

昔天竺第一代祖師得度賴阿難之力今震旦徧十方禪剎流傳皆逹磨之宗欲攺換其門閭宜選擇乎領袖位須徳稱道在人弘某人學有淵源名揚湖海千巖篦刮目謂能承鐵壁箕裘一把茅蓋頭又多挹玉峯溫潤撥慈航過來不逺將法幢扶起何難云擁猊牀風生麈拂泗橋流水喜縈回說法之場祇樹獨園當恢拓布金之地香撚一瓣壽祝九重

眞武經堂會置田疏【代張伯祥作】

某將建眞武道堂爲吾黨月會淸修之地築室塑像勉當獨爲預置齋田敢裒眾力惟諸君領之

上眞玄聖揚靈足踏於龜蛇下土蒼生報本心同於豺獺擬一已力營眞館率諸賢預買祊田年年得黍稷之馨日日奉蘋蘩之薦永言祭享賴此膏腴作善則祥不善則殃此體物不遺之妙同盟之人旣盟之後正自求多福之秋筆底揮金隴頭種玉

置艸堂疏【代施天朋作】

某久客橫塘視同鄕土業欲築室於此圖將老焉敬惟諸君子夙昔庇士必賜作成修辭抒情不自覺其抽黃對白也

仲宣依劉荊州慷慨作登樓之賦子美詰王錄事殷勤覓艸堂之資蓋依仁乃客子之本心然芘士實故人之髙誼孔方兄但能助力公輸子便可成功鶴帳弗空莵裘可老廈成而燕雀相賀喜化日之初長門髙而車馬能容看徳星之常聚帡幪有造感戴奚忘

方外交疏

予生寡諧俗特於方外髙識之士樂與之遊若我雪心和尙前居南山相好爲忘年交今主領天寧禪寺緇素歡欣山林徳色予於是緝數語以頌其美以抒其交情云

齊云古佛剎畱泗州僧寶之衲衣慧日大法門爲常郡禪林之冠冕稱其名宜有其實弘其道必得其人恭惟顯公禪師妙年老成奇噐卓犖入松林室中布毛吹雪傳無盡燈坐楞伽峯頂麈尾生風握眞如印如捲舒於前日大展布於斯時金斗城圖晝天開■﹝釒截﹞門限搢紳雲集爾乃竿木逢場而作戱我豈燈花有約而不來靑靑翠竹欝欝黃芽聽法皆能會意巍巍髙山洋洋流水知音當爲點頭燕賀聿修鷗盟永好

招魂致語【爲陰陽正術吳彥徳作】

伏以狐正首丘凡物有本原之性鶴歸華表𨿽仙亦故里之思三魂或散於異鄕一念可通於八極焚香拜跪剪紙招要切念近故某官生有多聞死無遺憾馳驅日下空知行路之難漂泊天涯竟作顚崕之墮玉門闗峯回路轉金斗城物換星移庸歌宋玉之詞敬效巫陽之力往年蜀魄思家而千載號呼今日楚魂歸第而六親迎迓洋洋如在肅肅有聲髙堂共燈燭之光靈幾享殽羞之薦月白風淸此良夜獲敍幽情水逺山長愁殺人變爲佳境

醵諸友買石題獨孤公檜四字

廬山種蓮堪笑者區區佞佛董林栽杏可憐哉碌碌勞生玉箸篆重題姓字金斗城倍有輝光尙須假力於錢神卽俾奏功於匠氏似羊公一片石乃大書而特書此季子十字碑尢居簡而行簡願言鳩僝請與鷗盟

干親友重構艸堂【代黃仲噐作】

荒徑猶存陶彭澤歸來太早吾廬獨破杜少陵受凍何堪巢一枝欲比鷦鷯樹三匝正如烏鵲室廬拮據風雨帡幪孔方兄毋吝點頭公輸子便令動手十萬貫揚州鶴上人自求仙八九家錦裏村居吾將老矣合矣完矣優哉悠哉

大林庵佛像裝金法事疏

芳茂山大林道場鼎新革故補陀巖圓通法會妝假成眞仰恃慈悲俯陳悃愊切念某■﹝釒截﹞船渡海鈯斧開山浩浩刼峯玄都之兔葵淨掃瀼瀼甘露獨園之祇樹新沾從把茅次第鳩工置刻木妝嚴像設金色界移來勝境玉毫光照見恆沙鐘鼓雷鳴瓶盂雲集一宿𨿽成於頓覺四恩當報於將來伏願佛日照臨龍天擁護我見人見眾生見因見趣以精修梵音妙音海潮音觀音聲而圓悟尙期檀越同證菩提

橫山白龍祠修造疏

天蓋髙而地蓋厚人能感通山有仙而水有龍官爲祭祀必嚴廟貎乃稱輿情公輸子欲便興工孔方兄必先助力蜿蜒靈物想象髙堂駿奔走執豆籩參酌用古今之禮鼓雷霆順風雨願言無水旱之憂輪奐美哉神明彰矣

重造東山港木橋疏

東山趾頭橫巨港橋斷連年東裏子產無乘輿人皆病渉每鶴立相呼趂渡令鳩工重作飛梁事欲速成力湏多助牽牛來往眞可比牛郎七夕之牛乘馬徑過亦何異馬卿駟車之馬吾事濟矣眾皆悅之

無錫興道鄕重建太平橋疏

長安道到處皆通溪山滿眼太平橋連年大壞鄕裏驚心義合勇爲力宜多助不用集塡河烏鵲便當見跨水虹蜺乘輿濟人施惠毋勞於子產丈夫題柱揚名何異於長卿

方外交疏賀哲旣明爲弘聖講主

壽安山坐鎭朔方如如不動華嚴海流傳妙界浩浩無邊惟得其人乃弘斯道某人學窮員頓道混根塵舌上瀾翻皆白馬未駝之文字胸中囊括有黃龍不測之機闗挺然冬嶺孤松接乃秋江正派卽從別業以豎法幢天龍加以護持猿鶴爲之鼓舞江流百數里同梵音演竺國之經吾軰十餘人比賢士結匡廬之社尙期珍重式副願言

重建忠佑廟疏

自隋朝稱八絕之靈巍然廟食與陳墓對一壞之土巋若堂封人傑地靈者八九百年灰飛煙滅者一十三載剪除荒棘經營閟宮展今日之宏規復前人之舊觀工師求木政須用使鬼之錢長者折枝敢請下如神之筆紅雲殿香雲繚繞白鶴溪流水廽環看眼前突兀之屋旣成有栽上槎枒之松堪畫雝雝在宮肅肅在廟儼遺像於丹靑赫赫厥聲濯濯厥靈振英風於今古福歸庶士壽祝一人

普度齋壇榜

大地眾生多沈淪於苦海恆沙諸佛能拯救於慈航會遇有緣寃親無間切念齋主僧某洎諸信士等爲見曩因喪亂兼值凶荒或被戮於兵戈或遭烹於鼎鑊或疫癘而全家不起或饑羸而比屋俱亡月明星稀長夜發無依之嘆天陰雨濕常時聞寃哭之聲三寶前今獲皈依九泉下悉令解脫故此新開鹿苑於焉延奉象王命苾芻按乃科儀傳華嚴諷諸經典燃火樹照阿鼻獄焜耀靈暉施斛食拌屍陀林飽饜甘露齋主宜志心歸命僧流當竭力奉行有感必通無欲不遂伏願佛垂慈湣人得超升玉毫相光照十方咸聽正法金沙池花開四色同往化生壽永天家恩沾沙界

幹人贈人疏

嘗聞朋友有通財之義今某人毘陵人也久客居貧欲還鄕而不可得敢請諸君子仗義以贐其行眞美事也

聽馮驩彈鋏之歌不勝感慨覽王粲登樓之賦亦甚懷歸事有難言理宜代述某鄧侯華冑毘陵宦家二十年海內兵戈遭逢塗炭五千卷胸中文字收斂光芒故園之松菊都荒暮景之桑楡不暖但空載滿船明月豈能乘兩腋淸風惟諸公曰饋贐焉則此老營莵裘矣腰纒十萬貫便可比揚州之行負郭二頃田更何用蘇秦之印毋嫌饒舌特爲點頭

代曹仲鉉募親舊作隱居疏

白髮三千丈悵然詠謫仙之詩行窩十二家徒爾慕堯夫之樂借巢鳩拙繞樹烏飛屋茅席捲於秋風衾■﹝釒截﹞寒添於夜雨欲新構作莵裘之計必故人贈艸堂之資經之營之完矣美矣潞城風景幸春回兵革之餘劍井虹光看日射軒窻之外帡幪有自感戴奚忘

道家受生會疏

大功不宰巍巍乎上帝難名小道可觀碌碌乎下民有報蓋豺獺不忘其報本卽潢污可薦其眞誠芳名請日下先題勝會在天中令節惟白水眞人辦力有玄都道士通靈水到渠成山鳴谷應天一地二天三地四要之同受於初生人一已百人十已千冝爾力行於斯道

黃鶴庵居疏

飡五粒松前度看桑田變海縣一壺藥今畨結茅屋居山要得如淸溪道士之家必蒙助白水眞人之力帡幪有造修養奚難遶香煙鶴聽珠經山鳴谷應養神丹龍蟠金鼎地久天長

辧惑編鋟板疏

左賦初傳洛陽紙頓增多價白詩可易雞林賈猶用一金矧端人正士之立言皆至聖大賢之遺訓人能弘道徳必有鄰切見龜巢老人行年彌髙信道愈篤文字五千卷筆前言爲辧惑之編辛懃三十年弦古調待知音之聽固緝補其舊矣冝鋟梓以廣之登山采玉入海求珠所寶無暗投之嘆制芰爲衣紉蘭爲佩相成俱化燻之功珍重斯文咄嗟可辦

奔牛壩南重建井亭疏

古堰橫奔牛髙下分河中之水碾渦深沒馬傍邊宜井上之亭中書君但請揮金公輸子便能求木畫檐飛起金臺接藹藹之雲煙素綆來趨樂石甃泠泠之冰雪願言多助立見落成

沈子英以先塋毀於兵重葬木主作佛事追薦疏

七十二疑塜求全難救於昔人千有億化身超度祗慿於我佛投誠三寶進悼雙親伏念某顯考某官顯妣某氏歿有後先恩皆深重北邙埋骨不期毀馬鬛之封西郭招魂復用卜牛眠之地祔卯君而安厝題神主以珍藏情極哀傷事從權變爰命緇衣之侶共陳素供之儀鳴佛樂於法筵宣梵音於教典聚功徳海及屍陀林伏願佛日照臨人天感格九品蓮臺之極樂父母超升一壞莎土之無虞兒孫祭掃天長地久存順沒寧

方外交疏賀行敏中住永慶寺

塵生東海八荒宇宙重開石爛南山一壑煙霞猶在欲起廢而還舊觀須作興以布新條水到渠成山鳴谷應某人深悟單提之旨旁通百氏之書石麟角煎膠續弦從禪月道場得來三昧秋兔毫囊錐脫頴有潑天聲價震動諸方道之行與時則可矣折松枝升座說法種蓮華結社招賢且自怡隴上之云將突見眼前之屋置艸堂宿土捨今吾似少陵先生畱玉帶鎭山門何代無東坡居士燕賀有喜鷗盟弗渝

忠佑廟修造疏

世稱八絕數百年人傑地靈廟食一方二十載灰飛煙滅欲舉手作長廊廣殿向知音說流水髙山老我鶴歸良工鳩集惟長者秉如神之筆能慨然助使鬼之錢經之營之完矣美矣丹靑遺像若生存大業之初恢拓弘規將復見靈光之舊褔歸眾信壽祝九重

諸山請偕長老住報恩寺疏

金園祇樹胡少師原是恩檀玉盌菖蒲蘇長公曽畱詞藻𨿽往事盡成隳廢惟得人乃可作興某人學有淵源聲溢湖海大力量能勝重任諸行軰或稱老成松月堂前吹布毛於禪衲錢塘江上揮麈尾於法筵斷弦琴未續朱絲無孔笛別成淸調如斯出手方謂作家岸爲谷谷爲陵更看歷僧祇之刼士希賢賢希聖會當傳佛祖之燈鄰壁光輝宗門焜耀

三山湖重建木橋疏

踏蘆渡水莫言他物會通神伐木爲橋且作此目前方便故址在雨汀煙渚良工運月斧風斤要得速成必須多助彷佛塡河之烏鵲依稀跨海之虹蜺三山湖岐路縱橫人無病渉駟馬車諸公絡繹自可畱題濟眾云功埀名不朽

重建排墓橋疏

斷橋人不渡如弱水以隔蓬萊小徑曲通村柰荒野而披榛棘溪分燕尾路繞羊膓必飛梁重壓煙波則大道直趨城郭金璧一揮於長者斧斤羣集而成之浮杯僧不用驚鷗題柱客盡看乘駟設天上塡河靈鵲毋聽訛傳躡空中跨水長虹佇看髙步咄嗟事辦讚嘆福生

逺塵居疏爲善慶堂作

歷數河沙未盡僧祇之刼逺離塵垢詎忘我佛之言一把茅得以蓋頭三條篾盡堪縛腹道須多助室乃茍完離舊隱稍入深居近新洋最爲佳境展開一坐具地截斷諸塵勞門寒山帚不用掃除明鏡臺毋勞拂拭招白雲爲伴侶更無心出巖岫之間對玉峯作畫圗其妙趣在丹靑之外以安隱入作淸淨觀

陵口慈院化修造疏

扶起法幢據一帶江山之陵口飛來禪錫憇十方雲水之路頭剪荊棘重作叢林掃埃燼仍爲寶地數年不輟百廢俱興今將捲屋上之茅從新覆瓦更合剗階前之艸依舊磨磚構層軒奉七佛之師望北闕祝一人之壽小苾芻向前料理大檀那直下承當種種莊嚴綿綿接續使工師求木聚良材以待匠石之需爲長者折枝修因果而有福田之報惟金爾諾斯玉其成

方外交疏賀蘭楚芳住法濟寺

以大法濟世而出接迹前修如小山招隱而來增輝同列布金園𨿽云廢毀硬■﹝釒截﹞漢斯可承當某人學有淵源名揚湖海虎阜藹騰雲之气在昔與教藏通靈蛟溪響流水之聲至今效分座說法道將行矣人皆仰之西排灣重見珠林東印土俱成寶地陶彭澤入逺公社更不勞沽酒見招韓昌黎聽頴師琴自肯爲賦詩相贈忘形緇素同志淸髙

塔寺疏

靑山門匝地荊榛化城安在紅塔寺倚天樓閣勝地重開𨿽苾芻卓錫而經營必檀越布金而成就掃除瓦礫整頓林泉壘七級之浮圖復還舊觀成一區之蘭若永守淸規報施主恩祝聖人壽

設冥道場榜

金仙慈湣開八萬四千方便之門寶公科儀指一十二數超升之路旣殷勤而修設冝次第以宣揚燃解脫香秉光明燭緇流星集旛影云揚専追悼於一靈敬皈依於三寶禮菩薩諸天聖眾召阿鼻十府冥王法雷鳴鐃鼓之音甘露灑盤盂之供演大乘法懴除累世愆尢燃藥師燈照破諸途幽暗施伽陀食濟眾饑虛散五彩之仙花解多生之寃結爾齋主必加精恪無願不從我淸眾各盡虔恭有感斯應伏願佛光普照法理圓通成就功徳山積算比恆沙之諭脫離生死海亡靈得淨土之逰

作佛事薦陳都事疏【名同仁字仲埜前常郡經歷】

念伯道之無兒誰承祭祀賴西方之有佛可兾超升追悼同寅投誠大覺伏念某官儒林拔萃仕路蜚英五六年勞贊畫蘭陵卓然可敬四千里赴承宣蓮幙遽爾云亡桐棺菆葬於太原木主奉祠於精舍供陳蔬筍香爇旃檀世尊放玉毫相光釋子誦金剛般若集恆沙之功徳爲淨土之莊嚴表我交情助公冥福伏願洋洋如在濯濯厥靈栢子庭前聽法會西來祖意蓮華臺上逰魂得上品化生

方外交疏賀微太古住天寧寺

一天寧有內外之稱經權並用九云夢無芥蒂之迹觸背俱亡惟麟膠可續斷弦佀烏獲能勝重任道之行也人皆仰之某人前輩老成單提正印早入寂照室得徑山骨髓而歸親承圓悟宗聳秀峯頭角而出由由然寸絲不掛堂堂乎大噐晚成坐蘭陵茅一道場納芥子大千沙界蘇州有常州有總成嘉話舊雨來今雨去皆與忘情鐘鼓雷鳴衣冠雲集古調倡陽春白雪餘香存晚節黃花韓昌黎海上畱衣特致敬大顚之意蘇子瞻山中解帶不妨問佛印之禪凡與鷗盟永言爲好

方外交疏賀聰聞極住天寧寺

毘陵稱劇郡天寧爲第一禪林泗州畱法衣風化有許多因地舊网羅重新振舉大力量直下承當湖海推賢山林增重某人堂堂偉噐藉藉英聲虎阜師承聞圓悟相傳之極致龍河法藏得維摩未譯之先幾浮杯使日出之邦駐錫憇春申之浦有聲畫無聲詩等爲逰戱橫說禪豎說教盡自圓融踞此猊牀香雲繚繞拈將麈拂花雨繽紛石池種靈運之蓮山門對獨孤之檜道則髙矣美矣人皆見之仰之三千年黃河淸喜遭遇今朝之盛日十八賢匡廬社看振興前軰之髙風凡我同盟順爾成徳

薦亡女疏【女因產而亡】

蝮母裂腸於生育轉致寃愆象王慈眼於沈淪能令解脫皈依大覺敷露微忱切念亡女某氏爲結子之桃花一時飄墜視當階之蓂莢三載更新欲撤靈幃弘開法席梵唄演瑜伽教典慈恩降阿鼻獄人寶燈破冥路之昏斛食濟陀林之餒罪如霜釋業比冰消極漂溺以上慈航洗穢濁而歸淨土伏願佛天覆燾慧日照臨大乘上乘最上乘裒諸功徳欲界色界無色界從此超升

常州府天寧寺修造疏

娑婆世大千沙界往古來今毘陵郡第一道場殘山剩水大法幢要人扶起老禪衲領眾支撐開甘露門持修月斧佛有殿似靈光巋峙獨整天龍衛從之威鐘有樓如五鳯添修庶免風雨震淩之患新兩廡而鴈堂奕奕廣丈室而猊座巍巍形勢依金城湯池周圍護銀山■﹝釒截﹞壁興言多助立見有成視銀杏爲雙樹林數百尺欝蔥佳气接曇花從五竺國二千年奕葉餘芳

除服設醮薦亡疏

明發懷人恐沈淪於下土齋沐祀帝敢對越於上蒼仰瞻威顏俛瀝情悃伏願恩光普照見旭日於雲中魂气超升禦靈飆於天上

日之方中恩輝廣被天之所覆大徳難名謹陳伉儷之情尙乞哀矜之賜伏願一誠天鑑幸獲接於齋壇萬罪冰消獲早生於仙境

日之夕矣事亡如存天何言哉有感必應稽首三瀆馳情九霄伏願黒籍除名竟飄然而遺世丹梯飛步卽從此以登仙

居喪踰古制之期勉嬰世務煉度伏髙眞之力可濟幽靈仰吁洪鈞俯陳丹悃切念亡室某氏生無妬忌能內助以成家備歷艱辛甫中年而卽世琴瑟之音固絕室家之意難亡命黃冠演其科儀設淸供同乎禴祭敷宣道典歌詠步虛諸孤除服以追哀十極降恩而超度伏願朝紫金闕乘織女之云車居白玉京勝嫦娥之月府尙期遺澤益裕後昆

重建後余橋疏

論靈鵲塡河之事每笑訛傳假祖龍鞭石之神何憂病渉睠此滆湖頭闊港寔爲鶴溪上要途惟諸賢發鄭僑濟人之心則良工用媧氏補天之手以舊石加諸土木看新冬成此津梁客有馬長卿必爲題升仙之柱賢如鄭子產毋勞用溱洧之車

太平興國寺修塔造寺疏

毘陵郡諸山起廢幸此明時太平寺一塔巋存依然壯觀風摧雨壞歲久月長戒壇與梵宇俱亡畫水在圖經空載巍巍乎七層巨構茫茫然百畮荒基扶天柱之傾宜先出手聽風鈴之語會有知音𨿽卓錫已有人焉而布金必須長者千年鐡柱觀看靑蓮居士重禮冥僧半天拍闌干待簡齋先生畱題佳句聿成勝事求著修名

常州府送聰聞極住蘇州萬壽寺

一笑視齊云舍利頓現神光三遷至禪月道場能繩祖武遽爾風吹別調本來云出無心某人見合眞知聞皆極致是空是色出熈怡藍外之靑自本自根得妙喜骨中之髓進非躐等道在力行猊牀擁五色香雲麈拂灑六時花雨以淞江太湖倒傾其法海於長洲茂苑振起其宗風登東山登泰山道眼蓋明於天下處北海處南海交情何異於日前尙曰鄰封毋忘舊好

常州府請中道立住天寧寺

幹毒發一花五葉之春流芳震旦天寧爲四縣諸山之冠塡重毘陵必須得前軰老成乃可爲後學師表切有請也聞斯行之某人有蘊皆空無道不立山林下工夫縝宻湖海間聲價崢嶸無凖翁祖派傳來得寧翁虎邱之親授穹窿山寶珠拈出升景山猊座以盛行連年橫野渡之舟此日擊誓江之楫平地把法幢扶起獨園隨坐具展開白槌雷鳴緇侶雲集金斗城鳴抱闗之柝鐘鼓相聞■﹝釒截﹞門限待問話之人衣冠聿至佇徯三祝同寅一誠

普庵堂修齋安奉徳藏主靈位代蟺作

叢林鐘鼓道本貴於同修祠宇香燈義不忘於前軰敢謂東山小宗之從子仰於西方大覺之慈悲悃愊具陳慈悲諦聽切念故師伯藏主徳公早遵父訓過匡廬蓮社之門繼得師承入靈隱竹泉之室主名山一大藏教典渉危途十餘載兵戈常時若緘口無言凡事皆灰心不作𨿽病業難逃於俗捨乃寂滅預知乎去期法已茶毘禮宜蒲供安奉覺靈於舊隱宜揚科教於今辰伏願成就菩提圓融般若六十五年娑婆世界夢幻俱空百千萬億淸淨法身光明普照

延福庵眾設法華道場保安疏

居安慮危湣眾生之煩惱扞災禦患賴諸佛之慈悲俯述輿情仰千大覺切念某人等家居長幼咸寄幻於兩間气候燠寒或違和於四體共闡道場於延福同宣妙義於法華鑪爇寶香藹祥雲之繚繞花生銀燭增慧日之光輝伊蒲列供於齋筵因果緣成於梵宇伏願佛天覆幬法雨沾濡五運六气之流行無災無害七諭三周之功徳無運無邊凡在乎鄰里鄕黨之間共享此壽冨康寧之福

延福庵修造疏

修月之斧數千世傳異事補天之石五色神立奇功矧艸創之禪林乃檀那之福地若加修補愈更作興或捨舊而圖新或裒多而益寡斧彼鋸彼輪焉奐焉上漏下濕處任在■﹝土丂﹞墁東塗西抹時光生髤飾孔方兄但能助力阿羅漢別當現身非莊嚴是名莊嚴此福徳勝前福徳展開一坐具舉頭皆延福道場更上一層樓彈指見華嚴境界願言金諾事悉玉成

常州天寧寺請性天之住山疏

金天地作瓦礫場空王殿巋然突兀■﹝釒截﹞門限爲戈戟用僧伽衣久矣刼灰必得人扶起法幢特爲我展開禪席瓶盂雲集鐘鼓雷鳴某人北山三譍早歲入曇翁之室西江一吸無人當馬祖之鋒煮虛空煨拆腳鐺談般若聚點頭石在處香雲繚繞有時花雨繽紛時止時行了無罣礙浙左浙右靡不依歸今菟裘爲將老之營而竿木乃逢場之戱幸無多讓勇爲此行吳山靑越山靑拄杖挑白雲飛起常州有蘇州有滿船載明月歸來

延陵精舍疏【並敍】

昔司馬公諸君子在洛爲邵堯夫先生買宅人到於今稱之今叔濓江徵君世居江陰與延陵季子墓同裏淸風髙節實景慕之邇來避地吳下擬欲築延陵精舍於淞江之上使學者有所依歸吾黨之士冝相率以助其費亦庶乎爲堯夫買宅之意也不揣僣言作成幸甚

君子攸居不鄙九夷之陋英才可教常存三樂之心欲衿佩之遊從宜齋廬之講習非助我者孰能爲之切見某人喬木故家飄蓬叔世書劍客長洲茂苑襟懷藹和气春風五色筆之文章家傳久矣十字碑之賢墓鄕念存焉築精舍笠澤之濱揭故園延陵之扁旣不忘於桑梓且樂育於菁莪願言爲長者折枝僉曰使工師求木美輪美奐鼓瑟鼓琴試看荷蕢過門之徒皆爲升堂入室之士靑山在上流水在下馬公樂花竹餘春先生如邱學捨如舟蘇子以虀塩送老亟圖燕賀永締鷗盟

呈長洲縣請修顧元公祠堂文

嘗謂古昔名賢合奉烝甞之禮世俗滛祠豈容混雜其間風化所闗事冝攺作切見晉散騎常侍贈侍中驃騎將軍開府儀同三司顧元公相門華裔文武全才當時與陸機陸云並稱三俊王導慕江南之望張華號南金之奇以樂道而鼓琴能知人之錫炙平六州之大亂成一代之奇功其它勲業具載晉史祭典曰有功於民則祀之若元公之賢理宜廟食今墓在長洲縣二十九都皇天蕩南舊有祠堂爲鄕裏奉嘗之地近被一等無知小民將本處廢廟中土地神像移入本祠使夫婦列坐玉石混淆惑亂觀聽於理未應如蒙官爲致祭撤去續添神像禁斷樵牧整葺祠宇非惟尊先賢辧滛祀以明禮法且能正人心厲風俗有補風化爲此合行具呈

昆山州學講堂上梁文

設庠序學校之教於國中人倫爲重聞金石絲竹之音於堂上聖道彌尊賴有人心上經綸見此屋眼前突兀恭惟知州相公理明聖學職守神州念斯文重系綱常知厥職實兼師帥如文翁化蜀多除弟子更繇似常衮治閩親與諸生揖讓顧瞻鶚泮乃構鱣堂看接武布武於上下之間快求仁得仁於講論之際先聖人洋洋如在賢太守赫赫厥聲視鄭之不廢鄕校而過之比魯公能修泮宮而成矣齋廬俱備廊廡亦新騶虞之徳諸侯之風是皆本先王之教宗廟之美百官之富喜共窺夫子之門爰舉修梁敢陳善頌

梁之東日出扶桑麗太空五色喜看祥瑞現八荒都在照臨中

梁之西湖上靑山玉筍齊千里風塵銅馬去四郊春雨錦鳩啼

梁之南負郭人家甕繭蠶共愛甘棠周召伯重歌岐麥漢張堪

梁之北江水滔滔歸水國人心亦自水朝宗聲教依然流九域

梁之上萬象森羅天蕩蕩日邊氛祲已全銷天下太平今可望

梁之下州裏弦歌總風雅三吳徳化服淮夷多士文章繼班馬

伏願上梁之後一人有慶萬邦咸寧舞干羽格苗氏之頑大禹班師而勿用修文徳來逺人之服顓臾近費以何憂化日舒長士風益盛

募朋友置十七史疏

農有菑畬可盡畊鋤之力儒無簡策曷資講習之功借於人或誚爲癡閱於市自亦可笑切見某人螢窻苦學陋巷甘貧十七史歷代之書擬求善本數千載古人之事具欲周知區區未遂其志咄咄不離於口割鷺股柰何無肉刮龜毛安得成氈𨿽君子存固窮之心在朋友有通財之義多助寡助大書特書便令載米家之船管取挿鄴侯之架知之者好之者樂之者相與講明歲之餘日之餘時之餘盡教披玩其爲感佩奚可弭忘

當時以中統鈔題助者趙師呂蕭昭卿王伯祥王子芳王仲徳各一百貫葛用中王君壽道士鄧混然各五十貫祁塵外蕭子璋金君玉各廿五貫僧琇玉林廿貫命甥女婿周朋舉詣集慶路幹托士友陳雲心買紙儒學內印置共作四百六十冊所用裝潢作料二眞等費計二百貫澹泊齋藏貯諸史時至元五年歲在己卯余在鳴鳯王氏家塾是書至至正丙申春因避兵寄藏金壇縣尹秀峯家其子吾婿也

勸募刋思賢錄疏【代張希尹作】

某伏覩故宋道鄕先生鄒忠公常郡名賢程門傳道其一言一行皆可爲天下法若龜山楊公了齋陳公南軒張公晦庵朱文公丞相李忠定公諸賢咸有贊述宋季及元郡守校官曁諸名士嘗爲表著祠墓之作散諸四方者不一龜巢老人謝某裒輯成編名思賢錄凡若干捲然非鋟梓以傳則忠與賢之文辭將遂湮沒寧不惜哉某比以梨板百片助之其鋟之資尙有望於好事君子書成之日庋諸學宮庻得以貽永久也洪武十一年八月中秋日江陰張端

刋龜巢摘稿【代王尙綱作】

嘗觀石鼓之詩閱二千餘年剝落未盡學者猶可得而傳焉近代板刻頗亦類此今吳中黃宗禮氏欲以龜巢謝先生之詩鏤板而傳之適以事阻因循十年敢用告諸君與巢翁相知諸爲協力玉成其事夫巢翁之詩多以忠孝節義形於詠歌茍得刻本以廣其傳於世教豈小補哉

龜巢稿卷十

●欽定四庫全書

龜巢稿卷十一

﹝元﹞謝應芳撰

○書

上奉使宣撫書【時爲歲荒而述也】

某嘗觀孟子告鄒君之言曰凶年饑歲君之民老弱轉乎溝壑壯者散而之四方者幾千人矣而君之倉廩實府庫充有司莫以告是上慢而殘下也夫鄒小國也孟子猶以是告之況堂堂天朝富有四海而倉廩府庫比之鄒君相去萬萬柰何有司者遇凶荒之年而不思救荒之策知出納之吝而不知時措之冝宜其殘慢又甚於孟子之說者責何可逭耶伏惟大人奉聖天子明命巡歷遐陬詢民疾苦其矜卹黎庶慈如父母糾正百司凜如風霜蓋能以聖上之心爲心惟恐一夫之不得其所耳然民之疾苦莫甚於饑今常州屬邑曰武進曰晉陵其境土與鎭江相連歲之凶荒實相似也今兩縣之民皇皇焉嗷嗷焉與鎭江之民何以異哉然彼則有仰給官廩之喜此則有餓死溝壑之憂國家一視同仁初無彼此厚薄之殊特系乎有司之能告與否耳嗟乎常之民自冬䢐春訴饑郡邑僅嘗得義倉之粟一二斗而已斯人也譬之久旱之苗微雨斯須豈能蘇息必待優渥沾足而後免乎枯槁耳當此之時靑黃不接食艸木之根者有之鬻子女而食者有之去父母離鄕井行乞道路者滔滔也有司方且移文核實籍有田之家計畆科粟以爲賑卹之政其亦不思之甚矣夫粟之爲物必產於田歲凶則田不收矣夫不收之田𨿽累巨萬粟何可得乎況頻年不登賦役重困產去稅存者十有八九一旦又加諸賦斂之毒其狼狽爲何如哉徒使皂隸之徒家至戶到叫囂之聲雞犬弗寧是以有田者亦多爲東西南北之人矣其詣有司者則拘之縶之鞭之撲之刮龜毫於箠楚之下割鷺股於挫辱之餘區區所得民不足贍假令能贍其民亦何異奪烏鳶之食與之螻蟻耶若是者某誠知大人君子之心必不忍爲也忍令有司爲之乎夫常之爲郡大郡也官廩之粟陳陳相因又有附余之粟存焉公帑之積綽綽有餘又有贓罰之金在焉斯二者非國經費有司亦何靳而不以施諸民乎茍能以是施之亦可以解倒懸之急況能如汲黯發河內之粟乎惟大人舉而行之上推聖恩下副民望盛徳之至然民疾苦豈止於斯如公田之重租宜減官鹽之髙價宜輕田戶之酒課宜更都水之冗官宜汰凡如此類未易枚舉獨以賑饑一事首瀆鈞聽蓋民之顚連命在朝夕非若他事可少緩也芻蕘之言倘蒙采擇餘者又當條具而悉陳之惟大人埀察焉區區干瀆崇嚴不勝悚息

與王氏諸子書

諸君子居喪三年除服有日聞欲命羽士設醮以資福所費計統鈔二百錠有奇以粟用之幾四百石是亦出乎孝敬之心循乎世俗之禮也然福之實果何有哉以愚言之用三日醮筵之費賑一鄕人戶之饑當此凶年使數千百人得餔其粟而免爲溝中瘠者其歡欣贊誦奚止百倍於黃冠之口哉若諸君更欲盡追逺之誠則於祥禫之日丰潔致祭亦庶乎終喪之禮矣但今之世俗親沒之後凡言做好事者非佛氏之齋必老氏之醮二端之外余無用情𨿽祭祀亦不爲意蓋亦未之思也愚請引古證今以齋醮無足信者爲諸公詳之佛氏以釋迦爲師其書自漢以來流入中國初無設齋之說也至梁武帝妄祈因果俾僧流爲之厥後亡滅宗國餓死臺城使設齋而有因果豈至是哉道家以老君爲師自周以來其書傳之天下亦無設醮之說也至宋徽宗妄意求福令羽流爲之未幾傾危社稷流落徼外使設醮而能獲福決不至於此矣二君昏迷不明物理信一時妖幻之言爲二氏衣食之計如此前代名賢當今豪傑卓然有見而不惑者固多有之惟閭閻細民惑者什九何足論哉諸君負聰明特達之才有深逺宏闊之見平居髙論迥出人表豈至是而亦淪胥於污陋之俗耶必能以理燭齋醮之妄以財行賑卹之仁上下一心虔奉祭祀於以寓孝思之意於以報罔極之恩上天鑑臨何福不至先君有靈必含笑冥冥中矣余以忠告者乃朋友之義也在交契不敢以不忠惟諸君念之

論吳人不當祀範蠡書

投老異鄕如龜藏久未嘗敢輙造公卿大夫之門爲遊說之客也今一造焉亦不敢如方朔自譽毛遂自薦以求其用亦非有富國彊兵之策驚世駭俗之論以衒其能特以古人一事有闗風化敢請爲閣下陳之僕近過吳江嘗逰三髙祠頋瞻遺像覽前人記載金石之文見所謂三髙者曰範蠡曰張翰曰陸龜蒙謂其淸風峻節天下共髙之邑人爲東家某而祀之僕於是竊有感焉夫季鷹魯望吳產者也吳之人慕爲東家北是已■﹝氏鳥﹞夷子皮始終事越間嘗以行成畱吳其心未嘗一日忘乎越也進美女納寶噐以惑吳之君臣乘虛進兵以滅吳之宗社大率皆蠡之謀越人論功蠡居第一豈非吳之大仇乎惟其功成名遂遁迹而去其識見固髙於常人然浮海適齊則裝其輕寶珠玉以行在齊復營致千金之產自齊之陶懷其重寶而去居陶而父子畊畜轉物逐利又致累巨萬之資僕嘗觀太史公以是屢書不一書者蓋深鄙之非取之也較諸子房辭漢翛然從赤松子逰相去萬萬矣又觀杜牧之詩蘇子瞻之詩皆謂蠡得西施以申公夏姬爲比由是而言謂其人爲貪爲穢亦不爲過尙何淸風髙節之足慕乎今也以吳人馨香之黍稷享敵國貪穢之仇讎於理其可乎哉禮云民不祀非族況仇敵乎或曰有其舉之不可廢也僕應之曰吳有三髙人特未之思耳若泰伯仲雍延陵季子眞可謂天下所共髙者也凡爲吳人茍非土木孰不有髙山景行之思𨿽欲止之而不能也惟當道君子循名責實攺而易之實足以稱三髙之名雪千載之羞而饜服輿人之心矣然斯言也僕不往告之他人而特告於閣下者誠以閣下心正而理明學博而識髙見義所在勇於有爲凡於正人心厚風俗之事知無不行特此一端偶未之及聞僕所說必不以人廢言此僕所以發其久箝之口也惟閣下參秉鈞衡之暇稽諸祀典以理裁之以義決之爲之攺作奉三讓至徳之聖人祠於堂上配以二賢仍以季鷹魯望列之從祀如此則振前人之謬戾新斯民之耳目正髙風崇禮讓激衰世薄俗而勸之其於風化豈小補哉惟大人君子埀察焉若謂蠡有功而祀之則越人祀之宜矣如諸葛武侯之賢蜀人祀之吳魏亦未嘗有祠焉斯理之公古今不殊幽明無間所謂質諸鬼神而無疑者也苐恐不知者以僕之言旣不足以謀身又不急於世用斥其迂闊而譏笑之僕於心誠無愧焉古語云可爲智者道難與俗人言所恃髙明必蒙鑑察區區干冒崇嚴不勝悚息

代與李中丞書

某去年夏四月嘗奉狀附某官漕運之行不審徹鈞覽否卽日仲春伏惟君侯神相多福某避地吳下六年於玆顚沛流離困窮艱難萬狀逺不能奔父喪於京師近不能葬母骨於鄊土兄弟妻孥救死不贍故於父母殆若忘恩其實銜哀茹痛朝斯夕斯未嘗頃刻忘於懷也若大人之深恩厚徳重如邱山亦未能伏謁門下效犬馬之力以報其萬一幽明兩負度日如年惟大人念先人之夙好憫遺孤之艱虞特賜哀憐不加譴責爲幸甚矣某擬今歲歸耕膠山剪荊棘藝禾黍庶一稔而有宿舂之糧卽灑飯先人之墓一負荊於大人之門也玆因吳縣尹詣前謹奉此承候起居並述所以趦趄負罪之故捨弟某臨書羅拜悃不殊前下情無任悚懼感慕之至伏惟鈞察

上盛教諭論土地夫人書

常州路學教授盛克明以文廟先聖殿及門廡等屋湫隘皆撤而新之廟前建文昌土地二祠其土地舊多淫祀嘗詢之應芳悉皆除去但夫人之像爲或者所沮而存余盡力請毀之至書再上教授乃白諸郡守賈侯侯然之像遂毀教授名昭維揚人侯名禧字吉甫眞定人也

自先生之教於常也講貫之暇繕修廟學二三年間百廢具興某竊嘗與鄕之諸老論之皇元置郡博士以來未有如先生用心之勤者也功其懋哉功其懋哉時有細故一端尙宜攺作敢以狂瞽之言輙瀆淸聽惟先生察之伏覩本學重建地靈祠於儀門之外其神有無姑置勿論使誠有之是豈不知亷恥者哉今肖像之設夫婦偶坐楚楚乎裙釵之飾盈盈乎朱粉之妝侍從傍立男女雜處儼然坐聖人淸廟之下能無恥乎禮曰男子居外女子居內又曰女子出門必擁蔽其面𨿽近世禮俗之敝亦未嘗無男女之別也至如閭閻細民之家人或過之其妻猶避嫌不出豈有身爲神靈而爲之配者不知內外之分呈身露面眉案並食以饕士大夫籩豆之薦反不若閭閻匹婦而能避嫌乎吁幽明𨿽殊理則一致決無是理也明矣比聞吾先生以此爲細微之故不欲矯世違俗而姑從眾也則先生之心固然矣但學校者風化所出之地凡有作爲人所矜式愚恐四方來觀將謂禮或宜然轉相仿效而卒莫知其非矣又恐禮法之士從而議之又安知先生初見之明如彼其後從眾之意如此耶此愚所以不避譴責僣伸寸喙以罄其芻蕘之誠惟先生以理揆之勇爲撤去非惟雪神羞明禮教不淪胥習俗之謬抑亦可見先生之不以人廢言矣抑愚又有說焉夫地之靈者莫靈於賢者也若吳季子張文靖胡文恭鄒忠公諸賢正毘陵土產之英靈學有舊祠庳隘弗稱卽於此祠而奉之不勝夫無名氏之鬼乎程子曰除神祀而民爲善斯言也𨿽質諸聖人在天之靈亦何疑哉夫如是而或獲戾於鬼神者凡有殃咎宜加於某之身無悔區區僣越惟先生察之

又上盛教授書

某比見地靈祠設夫婦之像恐未合禮切嘗冒昧有言欲裨明見亦庶乎他山之石耳或有誚餘者曰怪神之事聖人不語非不語也蓋不易語諸人也夫地靈之神其配偶有無未易窺測若果無之則儒先君子必嘗論說今吾子以一介之微言𨿽屢中又安足取信於人也哉僕聞之旣謝不敏退而考諸五峯胡先生之論南嶽曰世俗爲廟貎置男女屋而貯之褻瀆之甚厥後北溪陳先生又從而釋之曰自聖學不明鬼神情狀都不能曉如泰山封帝儼然人形埀旒端冕且立後殿於其後不知又是何山配之爲婦也然則土地之於山嶽類也像貎之設已爲不經況復加之配偶乎惟先生撤而去之以祛眾惑其有未諭者乞以前二公大儒之言曉之其誰曰不然況當今天下之所通祀者曰三皇曰孔子曰社稷或廟貎焉或壇壝焉皆未嘗有匹偶之設何物地靈而獨有之乎愚也稽之古訓已如彼參之祀典又如此反復思繹決無是理不免再用塵瀆以殫其千慮一得之愚惟先生埀察焉

幹周侍禦作顧元公祠堂碑書

某毘陵鄙人也逃難異鄕百事疏懶惟好古之念根於其心老而彌篤遇有感觸奮然欲爲力𨿽不足亦必假手於人卒於成而後已今有一事復因人就緒輙敢具述顚末爲閣下成之某僑居葑門適與顧元公之墓相近地方五六里俗稱顧榮墓是以知之旣知之數往弔而問焉夫元公晉之名臣也其勲業家世詳見史編元帝大興二年十一月十七日卒於官迄今凡一千五十餘載碑文𨿽失丘壠尙存土人以其地如鳯形名鳯凰嶺前有二墩峙立左右叢祠一區爲鄕裏奉嘗之地其來逺矣近有無知之民舁置土地神塑像數軰列坐其中其荒謬淫褻有不可勝誅者以某一介之微莫能攺作是用言諸長洲縣令周君君博雅而文方其視政之初力行古道故聞而喜之遂與某等展墓且詣祠奠謁屬某爲文告之曰何物地靈混此室處旣而令方議去淫祀整葺祠宇邑人張實乃樂成賢令之志輸財效力惟命是從圬人梓工並手交作瓦甓之毀者易之棟宇之朽者易之像設供具門垣墓表靡不完好二墩則各植梧桐二株名雙梧墩蓋張華嘗稱公爲朝陽之鳯及墓名鳯嶺故也月餘畢功令復躬祭祠下麗牲有碑宜勒文以發昔賢之幽光而周令亦牽連得書然必求大手筆爲之斯不朽矣惟閣下碩徳令望爲今儒宗典雅之文追古作者若篆隸之妙則秦丞相漢中郎並駕而驅吾不知其孰先而孰後也兵革以來諸老凋謝所謂斗南一人而已惟閣下追念前修賜之述作並爲揮灑使刻之堅瑉則詞翰兩絕焜耀丘隴將見夫爭先摹寫以廣其傳則元公之勲業聞望益著於靑史之外矣某又考之南史晉武帝禁立碑表著於令甲至元帝時驃騎府主簿以故恩葬舊君顧榮請爲立碑詔特從之然則今閣下之文繼美千載可謂無愧焉耳如某區區龜巢在往歲猶蒙黼黻矧斯文之傳有補風化閣下豈不樂其美耶此某不揣僣越拜書閣下以閣下之必不卻也輕瀆崇嚴不勝悚息

上王總管正風俗書

嘗聞丰山之鐘霜降而鳴說者謂气之相感理或然也今某一介艸茅覩吳下風俗之壞扼腕切齒不忍隱黙敢請爲閣下陳之蓋以閣下得天地之正气養之於心施於政事故區區狂直感而有聲猶丰山之鐘也惟閣下發號施令行諸郡邑必能誅鋤淫穢一洗污俗振其气之餘烈也是气也在天則爲風爲霆爲秋霜爲烈日在地則爲艸而指佞犬而咋姦豸而觸邪歐陽子所謂天地之義气而孟子所謂浩然者也夫以閣下之淸非秋霜乎其明非烈日乎政教號令非雷厲而風行乎如某者气稟獷直疾惡如仇蓋亦似乎指佞之艸咋姦之犬觸邪之豸也吁昔孫叔敖殺兩頭蛇而陰徳之報位至楚相自世俗觀之敖之殺蛇損物命也殊不知除一物而免眾人之害徳莫大者也今日之事正類此物故復舉此以破世俗之惑罄其一得之愚惟閣下察之

賀丁州判到任書

某客居江滸帶經而鋤一日鄕之父老過余曰兩年吾州以州長之賢民用復業今又復得賢州佐共仁其民必能盡除煩苛使田裏無嘆恨之聲矣余居此飲婁江之水是亦婁江之人也可不喜乎可不賀乎余曰倅方下車曷知其賢曰吾聞之居家能敬其親居官則敬其同僚遇文士則敬武士則敬緇衣黃冠醫藥卜筮之屬咸禮貎之微而皂隸亦善遇之又微而蚩蚩之民伏庭下訟曲直者亦謹以三尺之法裁之未嘗厲其聲怒其色也是皆敬之存於中形於外如此非賢而能之乎時甚樂聞其說因黙念先民之言謂能敬必有徳徳以治民而民必被其澤矣旣而入州以父老言詢諸文武醫卜緇黃之間無間然者至於搢紳月旦之評道路輿人之頌比前所聞者尢加詳焉是誠可喜而可賀也然則一州之人今被其澤固當爲一州之賀等而上之澤及一郡則又當爲一郡之賀又等而上之揚歷臺閣羽儀天朝可爲斯世斯民之賀者未艾也惟一念之敬始而終之君子愼焉

與陳翰林子山書

某丙申冬逃難吳門逢人問閣下出處顧嘗爲浙東路難之憂後二年聞居翰苑深用爲喜近於唐彥博處又喜知爵位之崇道徳文章之盛每誦一代不數人百年能幾見之詩馳慕而已某離鄕六年備歷艱險年今六十百無所成獨與兒輩固窮嘗懼失其故步也比來目昏耳聾髯白如雪惟髮尙有黒者則其狀全類社公可笑可笑鄊人多無噍類而某一家數口幸而無恙父子筆畊粗免溝壑特未知將來如何耳玆因胡宰行謹此問訊卽日秋髙伏惟善加保愛亟秉鈞衡以福天下

上周參政正風俗書

某毘陵賤士也曩歲以避兵來吳閣下時爲郡主有所控訴俱蒙接納由是知閣下爲能聽言爲能下士常懷野人芹曝之獻而未能也今閣下參秉鈞衡爲國柱石以斯世斯民爲己任吳人賴之若子之有慈母風雨之有夏屋別妍媸而有鏡較輕重長短而有權度也況閣下不自有其明下士之勤吐握不倦聽言之切詢及芻蕘某𨿽老無能爲視舌尙在豈終無一言以效芹曝乎然國家之事錢榖甲兵則旣有人籌之矣講求法制亦有人矣薦賢舉能又有人矣特吳中風俗壞於浮屠之不肖者曽無以及之某敢請爲閣下直述之夫男女有別然後父子親父子親然後義生義生然後禮作禮作然後萬物安無別無義禽獸之道故禮謹大昏詩首闗雎易著咸恆書稱釐降聖人慮天下後世深矣彼佛之爲敎𨿽有異同然以淫爲戒亦甚至切但今之浮屠玉石混淆所謂不肖者乃僧中之羅剎佛氏之罪人無別無義之禽獸也某處某等之徒未易枚舉姑以目前言之某以堂堂住持之稱踰墻而摟三��繼室桑中之妾駢集方丈行窩旁觀因往往唾斥怒罵但未有言於官者耳同衣不敢言之教門之鄕裏不敢言之恐其怨害也上司懸隔而不聞州縣置之而不問是以恣其荒淫了無忌憚逺近效尢淫風大行良家子女蘭鮑俱化甚可惜也愚惟狂直不忍喑黙然某本異鄕之人區區僣言殆猶西家之犬吠東鄰之盜使其主因吠而警耳且能使家眾捕之亦庶乎救其所失不然則犬爲徒吠且徒取憎於盜耳今閣下當路於吳非斯民之主乎有司非家眾乎治其人使返其尢物而風俗還淳非尙能救其失乎以閣下之明必不使某爲徒吠之犬而徒取盜者之憎也惟閣下察之或疑浮屠氏不肖者多莫能盡治是大不然君子之徳風也小人之徳艸也風行艸偃如響斯應有不待家至而戶到也昔明道程先生言於朝曰治天下以正風俗爲本然則區區所陳不爲細故惟閣下采擇賜之施行非言之幸斯道斯民之大幸也

與劉旭齊書

某三復志文皆逹生委命之意不琱不琢之辭深用敬服謹依命微潤飾之但遷葬二親不宜說以便省掃亦不宜泥風水之說也啟菆而遷庶合古制所謂以家學授受而侄子靑領鄕薦乃家庭盛事宜特書之至如流寓昆山亦紀實也若孫某必書在某處不然則有其人而不知所在是闕文也以術數二字易相者之言則虛中之說前後相應又見公精於虛中一家之書而免議者有多惑之誚所需挽詩未能措手題小像數語方爾腹稿續當納上若夫戒酒一節未諭髙見古人居喪不得飲酒食肉然必曰五十以上血气旣衰須酒肉扶養者則不必然是則酒肉乃老者之不可無也今年將八秩正宜以詩酒自娯盡其天年死無所憾戒而不飲非惑於罪福乎若以戒酒爲盛徳事勉而爲之則古之聖賢皆欠此一徳不然何老癡如是耶望不以人廢言亟請呼曲生以永朝夕重九僕當折菊一枝攜酒一壺並作活祭文詣前爲公洗胸中凝滯也

與孝章殷君書

相去才一捨地不面動經半載可勝馳情比聞足下以名後而往如玉抵鵲深用慨嘆已而知有傭力者代之得不廢種學績文之業又深爲之喜也某嘗謂士生斯時固樂於得時行道然有命焉非力可致當此之時茍能有一畆之宮可以棲息賣金買書教子共讀客至沽酒劇談古今眞樂事也左近朋友惟足下洎子英袁君公振馬君朋南執中二趙君幸足下勿以細故少沮而遽攺其樂焉某於二十年前固嘗樂於此矣今玆窮途不復可得家累百六十指借屋而居仲春以來風雨連月頹檐敗壁濕薪破竈視累輩若有不豫色者某賴有陶詩一編可以自娯且時與樵歌漁謳更唱疊和乃釋然無纎芥之累於胸中也諸友會間煩以前所陳者告之使樂其樂旭齋劉先生無諸君之樂者則以漁樵唱和邀之亦必樂余之樂矣僧廬十絕先乞示教

上何太守書

僕本毘陵人也寄迹吳下於玆有年竊聞賢府侯以淸靜治民亷明之聲洋溢下裏凡民得以安集於二天之下者爲幸多矣僕𨿽窮居一室從事筆畊然日與田夫野老爲伍而共其休戚焉比者欽奉綸音大赦天下聖恩汪濊物無不沾而斯民之幸尢多詔罷敝之民何以紓之又曰民有不便有司舉之此足以見聖天子憂念斯民之心如此其切托付有司之意又如此其重也由是田野之民歡欣鼓舞意謂痛入骨髓今又有增科水腳之患焉譬如久病之人舊疾未愈新病復增實何可當哉柰何裏胥催徵急於星火飛芻挽粟晝夜不停搰搰無吐气暇𨿽欲赴愬於甘棠之下不可得已況能愬諸輦轂之下乎如某者以筆代畊田無寸土於官賦重輕本無干預然斯民困苦之狀慘於目嗟怨之聲刺於耳誠有所不忍者況聞賢府侯吐握下士子愛庶民故輙敢以芻蕘之言上逹臺聽是猶丰山之鐘霜降而自鳴野人之芹愛君而特獻也一誠如此余無覬覦惟大人君子上以體聖皇矜卹之意下以察疲民疾苦之情鑑僕愚誠恕其僣越特蒙采擇賜之施行使困苦之民得以蘇息愁嘆之聲化爲謳歌將見太史氏以循良之政登載簡冊而僕亦當作襦袴之謡與田夫野老歌詠於郊野間矣

呈府侯書

嘗謂國家更化務從寛大以安民州縣承行貴在申明而無獘事旣有乖理宜陳說見奉詔書內一欵節該民間凡有不便事理該載不盡者有司明白申舉事輕者中書省卽與施行重者集議聞奏欽奉如此切見昆山州歲辦秋糧八十餘萬石舊年本州島遵奉上司所行每糧一石起科水腳米一斗各保人戶赴京納糧其所用水腳俱系自行出備當時有司失於申明上司優免開除兼之張氏以來比於前元多增糧額民以窮困輸官不敷今加水腳其數益厚不能辦納致令催糧里長人等破家蕩產累遭校責監系囹圄受罪數月逃亡縊溺者不知其數直至今年八月欽遇赦恩才方釋免切詳上司允行每糧一石科米一斗旣是明白水腳蓋以人戶赴京送納逺渉江湖艱難重費以此糧米爲稍水船腳之用其理顯然上年官司所收不見如何用度卽系重復於民未經定奪開除況今洪武元年見奉上司明文起科船料令佃戶自辦人船腳力送納官糧又每石收銅錢五十文及以官糧二百五十石起科水夫一名赴京畿漕運司應役上項元科水腳糧米有司一槪徵收使民不支給官無用度非上司原行之意人民受害下情不能上逹良可哀憫若不建言尢慮今歲秋糧必到似前拖欠負累官府人戶逃亡不無荒廢田業闗系非輕其它州縣事亦一體如蒙采覽備申上司詳議爲民除免甚副聖天子優卹斯民之美意公道幸甚蒼生幸甚

與孫彥民書

伏覽題顧元公祠堂詩語皆事實且以辧斥淫祠表而出之非茍作也筆之懷古錄中嘆賞未已忽州人抄示吏部移文行乎有司禁止淫祀且令勘取忠臣烈士之屬載諸祀典者皆奉制集議而行實爲聖朝更化之盛舉忠如元公眞宜廟食苐恐里社之人不知東家丘之可敬不爲申報良可惜也望先生借重一言詢之郡邑必合乎祀典載之有司歲時之祭將自玆始庶不負朝家之美意又恐革命以來巫覡之流復以妖象混淆扇惑愚俗軍民樵采或不知禁更乞上陳督府旁及郡縣請給榜文嚴加禁約尢見先生之仗義也元公在天之靈蓋昭昭耳某本合親奉周旋適病齒痛劇其頭岑岑寒熱不可以風故弗能前然視舌尙在且有知己者可與之言故不自忘其僣越而覼縷也惟先生不辭緩頰之勞特賜發揚公道幸甚元公本傳就用緘去拙詩奉懷別楮呈似一笑

慰顧國衡喪父書

暮春承令先君書首敍別懷次言羇況驚虞憂患靡不詳悉所云舊疾新愈惟手顫未能作字又曰顫定更寫詩寄去也時予以來人便回卽口占一律用代答簡豈意五月六日遽聞捐館初疑謬傳未以爲信又細詢之果爾大故不覺老淚之濕衣袂也區區友朋猶此慘怛況爲之子若孫者其巨痛爲何如哉然孝子之至宜以後事爲急顯親爲務如刻銘紀徳瘞骨��山及以遺稿可傳世者鏤板而傳之如此則先君子之亡猶未亡也僕以衰老弗克蒲伏往弔切見張司業以詩祭韓吏部勉效一篇以陳薄奠因敢僣越相告如前所云諸季洎令子諒惟孝心所同各兾節哀順變僇力遺事以盡孝思之情臨書淒楚至禱不宣

與陳彥直書

古人有言曰瓜田不納履李下不整冠蓋嫌疑之地不可不愼眾口鑠金不可不畏今執事欲以臨濠倉屋就宅上爲之意在招致同役鳩集梓工朝夕相與規措監督而成就之至如供給飲食收拾物料亦得以驅馳臧獲輿隸之人爲之效力此固忠厚君子之用心視公家之事如家事也然以嫌疑論之則類乎整李下之冠納瓜田之履知幾君子可不避乎數日以來事未作而行道之人已有萋菲之言況他日乎吾嘗詢諸執事之骨肉至親及宗族姻眷朋友相知者皆曰誠有可嫌疑者如前所云但恐咈執事之意不敢直言不敢彊諌退而論之猶可更張造作之地如鄒墟陳渡橋等處鄰鄕接境宻邇同役執事領袖於彼使佐貳者各任其責工匠者各展其力凡一切所用錢物公同出納明白簿書如此則不根之言無自而生矣或於公務之隙歸理家政亦何不可斯言也𨿽出自眾人之言實合於老夫之心是用筆之簡牘以告執事蓋亦恃以平日相愛相敬而以忠告朋友之義如此執事勿謂潔已奉公無可爲其謗者昔周公聖人也而有四國流言樂羊子賢士也而有盈篋謗書況今俗薄其嫉妬怨憎揺唇鼓舌者所在而成羣一旦妄生謗讟嘩然而蠭起執事將何術以止之耶茍無術以止之則其患有不可勝言者可不慮哉可不慮哉易曰君子作事謀始又曰君子見幾而作不俟終日始而不謀見幾而不作後𨿽噬臍恐無及矣區區僣言切希恕察

與許鈞善書

春初承諸名勝惠詩蓋以社櫟無用之才或能致壽而忘其蒲栁之秋也知感知感自是音問曠絕不審動止何似可勝懷仰區區徙居橫山日與野翁溪友班荊坐談或泥飲擊缶更相唱和以爲娯樂餘無可言者數日前久雨而晴出門野望欣然見百榖稔熟遙想吳淞江上西溪沃壤秋風■﹝禾罷﹞稏黃雲滿目眞可爲先生賀吾兒森得舅氏新田四五畆畊以蓻秫度其所收亦可釀臈酒作粔籹以充其親之老饕若先生之家豈不十倍於此倍十之喜亦可知矣千墩諸故人煩問訊並致丰年之賀臨書馳企

與袁子英書

比者周履常來承手誨具審起居安吉諸公多星散所喜孝伯教諭遠回及有提學兪先生寓同裏閈朝夕相與講明古道或倡和時以爲樂而某違距幾三百里恨無縮地行術可以同其樂也如景仰何如景仰何曩聞欲著書以究事物之蘊其它述作必更有之示教一二可乎吾儕道同志合𨿽各處一方茍能於文字間以古道朂率交相責善視連屋不相往來與夫往而蔑可語者逺勝之矣兪先生往未曽參拜莫敢以此情告公及秦陸盧殷熊�諸契家念僕舊交勿棄老謬幸賜警策則區區未死以前皆可以與聞古道之日也某目𨿽昏尙可以彊觀大字書耳𨿽聾亦可以聽人髙聲語但健忘絕不能記或欲作一詩閱數日而不能成旣成而援筆欲寫又爲茫然嗜學之意實未厭也惟諸公念之春晚寒暖不常切兾爲斯文愼重

與京口兪伯鎭書

比小兒去丹陽倉卒附舟不及書問及歸乃言嘗至甕城以塵容俗狀羞去謁見卽日仲秋計惟天相斯文動止廸吉朝夕遊從或山歌野唱以適其適餘無可與故人道者西望長江馳慕而已公居泮宮必多著述不鄙老繆尙希有以見教近聞丹徒令君死塟魚腹蔚有政聲區區恨不得其姓名事實之詳筆諸野史敢煩髙弟錄示可乎本官遺文曁諸大手筆之所紀載尢望示警吁喧啾百鳥中忽見孤鳯鳴識與不識皆樂爲之一聞耳末由會晤更兾珍重

答熊玄修書

頃辱賜詩及書其詩所以開釋老懷者多矣書辭詳悉如聆面言然皆辱追理淸事非世俗寒暄之問而已跋所跋雷震事言簡理明殊有警策辧惑編未到書府不知陸沈何地矣今再用一冊與鷗盟文送上此文命題蓋子虛烏有先生類也悠繆之談茍合雅意使老夫亦得掛名鷗社中不亦可乎愚見以閒叟易野叟之號名實相稱且人皆得以稱道耳比聞寓捨有郁攸兩畨之厄而郎囝且爲萬里之行懷抱欠佳然君子處困亨乃爲曠逹況有小令郎乾父之蠱朝夕侍側足以爲娯此意此言惟先生然之如某者自去秋爲凶人排陷嘗繼以重疾人皆危之賴天之靈復延殘喘由夏而秋村居放適數日患痢自謂必死僥幸又不藥而愈亟命兒軰執筆口授答諸公春首之書及盡償來年詩債先生聞之必爲我一大噱也

與侄僧徳藏主書

汝七八歲時父母鐘愛因汝父好佛欲令汝爲僧身𨿽在家已僧其首教汝讀論孟卽兼佛書埀及成童遽命從釋汝母泣而從之時優曇師爲汝祝發授以五戒及汝侍靈隠竹泉師法席果茗之費罄汝衣缽汝父且竭力繼之蓋望汝爲釋門偉噐至如成佛作祖說法度人皆汝父所望也不幸汝母先卽世父亦客死於兵俱不能見汝特逹可不念哉可不念哉今汝汨沒固時之使然兵鋒數年竟不復點檢其身奮厲其志貿貿焉甘於閶茸豈絕然不記憶汝父之言耶近聞去金陵謁西域髙年之僧受戒而回吾謂此行在庸人則爲可嘉在汝則爲可笑蓋庸人昧理有不知殺盜淫妄之非或酗於酒一旦受此五戒遵而行之變惡爲善是可嘉也汝自幼爲兩名師弟子豈不曽授汝之戒乎抑西來之僧不以瞿曇爲宗而別有所戒乎不然則往年之戒卽今日之戒受而不持徒爾僕僕是可笑也吾嘗觀佛書說父母劬勞四恩之一也凡學佛者在所當報不知胡老僧曽語及否吾聞汝於二親烝嘗及俗禮掃墓等事皆不爲之其心必曰古禪老有言一子出家九族生天是爲大孝惟恐不能盡出家之道不能度九族之人負乃劬勞爲人訕笑以爲豺狼之不如於心安乎余近者一病幾死日來稍愈恐旦夕溘先朝露則斯言無復有人告汝故扶憊援筆布露肝膽愼勿諱疾而忌醫蹈前覆轍父母所生二子汝兄早喪惟汝獨存春秋祭祀奚忍從汝而絕耶似續之計老不可爲若釋門祠奉之禮汝亦可爲否則奉春秋祭掃隨俗禮以終其身亦庶不忘罔極之報云耳若夫修行佛道非吾之所想亦當先務點檢其身奮厲其志持守戒律由粗入精水到渠成何所不至誠能如是乃不負汝父平昔之願也汝其勉之汝其勉之予生業儒故不事佛使其爲僧則衣佛之衣學佛之學凡與汝所言者汝當力行幸勿謂言耄而忽之

與蘇性可書

中秋前一日淫雨喜晴晨坐坐甕牖下焚香瓦鼎三復魏公百韻詩追念令先君面諭之言𨿽隔一宇宙猶昨日也感慨之餘書數語卷末謹用納上以今觀之前軰如瞻翁先生得正大之學卓然不爲異端紊惑者蓋亦鮮矣幸而象賢有子又篤生磊落振拔之孫及有姻眷如伯逺兄者相與矗立交相勉厲視百家妖妄邪誕之說如鵂鶹夜鳴吐罵斥逐不一動其心此僕所以愛之敬之以三俊爲忘年交也數日來抱疾待斃百無掛牽但恐兒軰於失怙之後爲鄕俗所移或違治命吾死之日三君子有能爲中流砥柱者乎伯逺洎令嗣偉正同此致意頹憊不克親書必蒙照察

與蘇州吳趙二心友書

今春曹徳升去甞致書二妙隨得報章知中行避地海濱蓋亦離羣而索居也時老夫在憂患中聞之爲之悵然荷執中埀念不逺三百里欲賜見訪此情豈泛愛者可得同日語哉某二三年來父子邅迍有不忍與故舊言者前年秋木爲縣學訓導媢嫉者以擅離役訟之受笞五十斥爲編氓去年暮冬忽分憲於案牘求疵府司官曹俱被罪責而木復加五十五杖發鳯陽屯時某以臥病不能爲之申愬痛苦而已抑鬱而已其從弟送行至正月中旬負疾而歸醫救月餘屢瀕於危老夫平生惡況未有如斯時者旣而病者勿藥老懷欲紓方擬抱牒赴臺閣之下以鳴其不平承郡守以毘陵誌書付托辭不獲命自春䢐夏黽勉校正疲憊之軀如墮膠漆每一思之涕涙交瀉如此更兩月餘夏初誌書甫完乃盲左目𨿽可見天日如隔煙霧由是杜門餌藥又復經月慮恐雙目俱盲則此志不伸此子不復能救矣於是奮不顧死力疾詣憲府陳詞仍以惡詩傾寫舐犢之情賴臺官上下如秦鏡並照灼見肝膽特賜哀憐信宿之間上徹天聽欽蒙玊音放木歸養半年陷阱一旦得脫於七月初三日到家老夫先歸兼詢其抑鬰痛苦積於懷抱者方若冰釋矣然則非上天有以相之不能也非祖宗之遺澤未冺亦不能也顧區區力援其子以盡爲父之道實斯文啟廸之力爲多二公吾斯文骨肉視木如弟侄者其受禍必爲之憂苦其蒙恩必爲之喜懌故歷敍顚末用徹淸聽不自覺其覼縷也拙詩謹呈事亦槪見凡知己如元修子英公振鈞善諸先生均煩舉似或者有以見教則老夫得歌詠爲樂其幸多矣蓋平昔樂於讀書今以目疾而廢但每日飽飯熟睡百無猷爲亦無可爲樂者惟樂此一事以待斃耳未會間惟二妙徳業進修幽眞養福下情不勝至禱不宣

答許鈞善書

中秋後一日翰墨到手甚慰馳思且知三書渺茫埀念愈切蒙薦館地且玉其成鮑叔之知何以過此但某年旣耄矣某子如死而復生有菽水之養矣茍不知止貽笑老耼亦違我聖人貪得之戒矣佩服重言敢不聞命方竹杖甚佳受惠感激承問吾兒其事見於吳趙書中皆抄去先生視之必重爲之戚而喜也

答管伯齡書

一別十年相去幾三百里非惟會面之難而書尺亦不能寄淸風明月未嘗不思玄度世羙上人自錦裏來歸得手札並佳章情誼藹然文藻燦爛足見徳業與年齒俱髙欣羨欣羨婁江之東詞林獨步又安得尊酒細論如曩年終日竟夕之娛乎然昔人有言心親則千里晤對矍鑠二老扁舟往來不消十數日程相與訪諸故人於三江五湖之上以適其適眞吾軰餘生之樂事也歲晚有興當踐斯言奉和來詩聊抒情愫鄙陋之辭發一笑耳令嗣過庭煩道前悃金陵往還過敝寓白鶴溪可乎兒軰曰木曰森皆爲農橫山之陽廢學可恥林也蒙郡守過愛舉充江陰縣學職固辭不獲去有日矣其如居者壁立何諒故人埀念故及之餘不一臨書無任馳系

與盧公武書

前歲殷文學再赴咸陽持至佳作且極談幽貞之吉甚慰馳想今年春得袁子英先生書乃知公交車入鳯閣而演綸之筆已在手矣可喜可賀卽日諒惟徳日益修道日益隆而文譽日益以著可勝仰企從子林到京令問起居並以拙詩一小編呈似蓋有學子王尙絅者將欲刻畫無鹽出醜鄕裏於予舊稿中摘出一二類而編之敢望痛加刪削賜之序引則庶或不致覆瓿矣往者懷古錄屬有記載今亡之原稿若存更乞抄示區區棊花手巾並囤碑一本送上希領意歲晏更兾爲斯文愼重以迓春禧

與陶孝思書

比月旦鄕飲而別滿望執事與郡庠諸公同過鄒墓以陪賢太守及官僚仝爲祭掃不審胡爲不來也夫鄒忠公爲道學君子天下共賢之在昔學有祠墓有亭郡守教官歲有祀事二三百年之間遺文尙存非繆傳也然豈特鄕郡如此哉凡其平昔過化之地莫不屍而祝之惟近歲以來郡中之祠亭俱毀奉嘗之禮寖滅廢缺今府公舉玆墜典與斯文有光較諸弔萇弘祭樂毅屈平田橫諸先民者豈不韙歟是行也𨿽道路之人猶爲興感矧學士大夫好古而尊賢者乎某於五月七月間有拙詩二首玆用錄似蓋以執事相知而不哂其迂相契而不責其僣必能倡率鼔舞賜之述作若郡博士先生及周儲二妙見之亦必翕然揄揚以崇先哲縣學諸名勝聞之又安得不從而作興耶展墓之行想能有日而某又當持一杯以陪沃酹區區別有僣言庶得面盡矣不宣

上武進樊大尹請置先賢祠書

某嘗聞古者祭鄕先生於社蓋祭社以功而鄕先生以徳而預享焉崇徳報功其義一也近世祠鄕賢於學宮是亦附祭於社之遺意其禮可不事歟姑以武進言之若我胡文恭公張文淸公鄒忠公霍狀元乃所謂鄕先生之表表者前知縣江右董公繕修黌捨嘗置祠文廟儀門之左欲於此祠而奉祀之以秩滿而去遂成曠典今明府視政以來闔邑之事大小畢舉特此一端偶未之及然而事𨿽至微實系風化如蒙卽此祠宇修設供具崇奉先哲屍而祝之使邑人知所向慕必有過祠下而嘉嘆之者曰今之山川猶古山川也今之學校亦古學校也士生斯邑茍能如前人之賢爲世師表亦得享無窮之祀矣由是而感發興起奮厲激昻風聲气習渾然俱化又安知不有胡張鄒霍之賢相繼而出耶愚所謂事𨿽至微而系於風化者此也惟明府不以老生之言爲迂而以國家之風化爲重舉此盛事以厲風俗斯文幸甚鄕邑幸甚

答昆山袁子英書

七月望正鬱鬱苦熱忽承六月廿四日書及聮篇佳作逐一披玩快然如淸風入懷加以金井水灑面醴泉甘露之沃煙火肺腸也繼卽付小兒林逹張溝而近林自郡庠來歸云學中諸士友仝觀蚶杯之詩不勝稱羨想希尹得之玩味賞識其快意無異於老夫也某白首歸裏故舊淪沒惟希尹相知爲深若思賢錄一見卽欣然助楮板百片且將率好事者刻之想執事聞之亦以爲喜故用語及區區又有一事不避譏笑専此幹托學子王著欲以龜巢稿鋟梓因摘數十篇與之名曰摘稿愚意亂道𨿽多不能盡出醜耳然必大手筆如提學平齋余先生者略爲序引若右軍爲蕺山老嫗書扇則非惟價重當時而名亦爲之不冺惟執事玉成之某扵此先生固未嘗有半面之雅去年冬嘗蒙惠詩以光衰朽乃執事過愛其亦從而愛之今之求文諒執事一語之賜必可得矣他日當端馳瓣香因徐見孟以鳴謝悃余有干瀆別楮具陳鈞乞畱意朝暮間拱候報音辰下雨涼伏惟講貫之暇多有著述示教一二尢妙東望玉峯無任馳想

與賈教授書

昔郡庠祠道鄕鄒先生祀享而學官復有墓祭由宋及元未嘗廢弛今我郡博士未蒙舉行蓋兵革之後學校方興前此或未之聞也區區老生用敢饒舌幸勿以人廢言與周儲兩助教議之特賜修舉則某亦當采薇橫山挹泉龍井挾憊駿奔以從諸公之後矣玆有口占並以思賢錄送上惟講貫之暇電目一覽必有佳作如前軰發先哲之餘光也曕奉在邇書不盡言臨楮馳系不宣

與鄕友鄒鈞顯論合祀忠公書

嘗聞盱江李太伯之沒家無子孫其鄕邑學校塟而祠之祭掃不缺也栁耆卿客死襄陽羣妓合金而塟每春上塜謂弔栁七至今以爲美談吁以太伯視吾鄕先生鄒忠公之賢有間矣況耆卿乎夫忠公程門傳道爲一代名臣且嘗以義文周孔之易論孟之書發明妙理埀教百世郡有祠墓幾三百年不幸因元延佑以來有非其種而爲似續佳城毀裂殆盡繼以陵谷變遷蕩然無遺去年冬賴有賢郡守率僚屬墓祭碑之僕者植之樵而牧者禁之庶亦無愧太伯之郡邑矣苐吾黨服儒衣冠未嘗持一觴以澆墳上之土視曩之舞裙歌扇者反不及之區區老生感今懷昔可不告諸文獻故家乎惟執事乃故家之傑出者也顧某嘗以忠公之盛徳大業洎諸賢士大夫紀述之辭錄爲一帙名思賢茍能板刻而傳使觀者知忠公之賢如此則其髙山景行之思駿奔豆籩之敬自有不能已者景鄒有亭顯忠有庵皆無異於古人矣夫如是則斯文之光鄕土之榮風俗之厚且美爲何如哉昔人有言曰存則人亡則書蓋書存則其人之亡猶不亡也耶

與詹伯逺書

前兩年宜興許主簿六月送炭蓋其知範叔之寒豫爲之計今足下於此月惠布蓋與許公之心同乎一誠也老夫𨿽嘗以小詩謝之今衰懶不能措一詞然此心感荷實不能忘知己者必以情恕非簡慢也近得江陰張希尹都事夢屋篇謹用緘去此老語不過諛而意有抑揚足下宜識之餘人所作尙未到手惟可賢父子佳章毋吝見示老夫自月旦到陳館代子訓蒙稍暇則以古今名人之詩長歌短詠自以爲樂殆猶曽晳之嗜羊棗也可笑可笑秋辰下暑而涼惟樂歲優遊安享淸福爲慰

與李石泉書

某寓此寂寞濱日以吟嘯自娯過客多望望而去有如一泉近仁至則閒坐片時語及吟事者蓋絕無而僅有也所需拙作令學子錄去諸人視之必有笑吾軰所好如栁下之鍛何足樂哉然自得之樂難以語人亦不必彊與之語也秋涼過此必畱一宿然庶得淸風明月之夜傾倒所懷耳聞以一泉爲字久矣近獲晤語言乃攺爲石泉又欲以固本爲字石泉則爲道號矣某因足下去速不細論想所以欲攺者必有人謂一泉二字奇崛且無出處是大不然夫一泉者謂一胍之泉自原而出非溢美之詞也若僣尢古人之九淵及世俗所矜玉泉之類卻當攺之兄道號冝在晚年隨所寓而稱之不必拘拘於名字之義回示雅意當爲作字說矣余文縷述不宣

答袁子英書

秋間領教帖及發至余先生序文此蓋以執事過情之譽致蒙褒拂如此兒軰得之卽鋟諸梓老夫感銘於心豈忘所自哉今拙詩二首其一寫懷仰之情一以謝余提學並寄陽羨茶一裹惠山泉兩罌區區微忱煩爲轉逹所諭毀範蠡祠不審果否抄示之文又不知前軰遺稿耶今人所著耶毀祠於某年月某人言之某官行之耶欲得其詳傳之郡邑使在位君子有仿效者是亦遵令典正風俗之一端也某因兒子木入杭代渠訓蒙陳氏閱三四月漁樵唱和無足舉似近作辧訛數十語將與館人行當錄去請教某詞冗長以其欲揭之叢祠諭彼愚俗不得不然所愧不能言簡意明如古作者欲再得木居士等一二事引用其間惟執事多識前言敢求批示某以兩目昏盲不克詣座下細論徒增馳慕而已余先生洎諸名勝同此請益卽日祁寒切兾安居養恬以壽斯文

答惠子及送泉書

一別兩年將謂假館華莊優遊蔗境未聞移席縣庠也故昨於學齋書中有失問訊玆承賜詩與惠山泉偕至不勝感激遂卽刻奉和以抒謝忱曰龍山只在片雲間不到山中四十年多謝故人知渴想瓦瓶封寄煮茶泉笑笑學齋回更煩尋水符之盟毋使山靈笑人寂寂也竹山詞久爲烏有弗克奉命歲晏末由晤言惟善保爲斯文壽

與曹師禹書

昨詣魁塾值入城未回絳帳之下衿佩仍集賢主翁代鳴教鐸淸風穆如歆羨而退老夫藏穴如龜然亦有時蹣跚於西枝之西東洲之東如曳尾泥塗者近聞裏中有孝感事心甚喜之作小傳爲記其實片楮錄上敢望實翁徳和諸名勝交相潤飾賜之詠歌庶幾觀民風者采摭亦可爲聲教之助云爾

與永慶雪心長老書

比承裹茗過寂寞濱誾誾話言殊可人意且蒙以淸節處士徵余文義不容辭然別後思之似難以畫竹之美遽用爲號嘗觀古之人以號著稱者多矣姑舉其一二言之晉之陶淵明門栽五栁因自謂五栁先生世以其不事二君乃以靖節處士稱之非自號也陶弘景掛冠神武門歸隱華陽洞人稱華陽隠君後賜號華陽眞逸唐之張志和待詔翰林以母沒不仕居江湖間稱煙波釣徒後賜號曰玄眞子亦非自美也白樂天平生顯宦晚年放意詩酒號醉吟先生及與香山僧滿等結社稱香山居士而已宋徽宗以徐仲車不仕爲孝木有連理甘露屢降謚節孝處士歐陽以劉凝之棄官歸匡廬作詩贈之有曰丈夫壯節似君少其後朱晦庵爲作祠亭匾曰壯節皆非架空立說也由是觀之曰淸曰節詎宜自稱在他人亦不宜過情而譽之今王處士之家或有淸節可愛之竹以寓名稱或逃於逸與丹丘羽人爲方外逰卽以此意澹然爲號豈不韙歟今畫者鞠躬問道於師之像寘諸卷首亦人所未曉也是皆待公與之定論批示詳悉方可措詞拙直之言必蒙領略秋暑尙熾惟安穩爲宗門自重稍涼造見以謝先施並盡所懷臨書不勝馳系

答集講主書

八月初承書及詩乃知仁祥二長者一在九京一居濠上前聞陶生之言皆謬也誦詩驚怛而嗟嘆之迨今未已惟髙隱淸修得大自在且與諸親友及宻邇者逰從如昨可敬可羨所諭聽雨篷海萍等作丁寧再四義不容辭但昏耄無人可語玆用稿呈煩爲潤色庶不爲二公之醬蒙耳兒子林去冬臈月赴新鄭縣不得奉命若海萍之詩必得釋門善知識以上乘宗旨發揚方盡其妙非兒軰章句儒之所能也如老夫者亦臆度想象而已淞南小隠卻易可作亦煩先得其詳方可著筆區區管見攺日細論有恆公振諸吟伯求賦錢孝女詩煩介意取寄呂克明宅専望専望更兾以宗門自重不宣

與林掌教論請建先賢祠書

夫學校以明倫爲本育才爲務風化之所由出也如追慕前賢褒嘉忠孝節義等事樹之風聲使化行俗美則於學校之教豈小補哉汝今所職不可不知此爲先務也吾聞新鄭爲古名邑邑有東裏子產故鄕宋歐陽文忠公之墓在焉此二賢者一爲鄭之賢大夫事見春秋傳等書不毀鄕校已有大功於世教況其有君子之道乎其一以道徳文章爲世師表力排異端羽翼名教配諸孟韓功亦懋矣凡過而知者當爲起敬邑之人可無同鄕之愛乎汝今多幸奉天子之命領教玆邑訪求古迹知有二賢理宜考諸簡冊參之禮經告於當道請置祠學宮是亦古者祀鄕先生於社之遺意也釋菜之禮以誠以敬毋事繁文尢不宜用世俗楮鏹如賄賂然其祠堂供具亦從簡古毋事華飾所費之資當割俸與諸生及賢士大夫協力爲之愼勿爲邑氓之撓愚見如此未知諸名公以爲何如

與熊元修書

昨者不以衰朽自棄往訪故人滿擬細講道誼傾寫素懷柰何已眚之目加以暴疾不如所願臨行辱厚饋不能謝別蒙諭淫祀𨿽以懷古錄進呈亦不能面議攘斥之竟悵然而歸連數日所患不痊暗室坐臥因思洪武初欽覩詔條斷除塑像今彼無知民不以顧元公忠藎爲敬而以俗稱金家神之類羣然土偶玉石混淆非惟循蹈覆轍有負前人且違今代惟新之命宜於裏中及守祠者示以禮法悉以屛除獨設木主題曰晉散騎常侍顧元公之神庶得上遵國典下息邪說豈不韙歟想先生以足疾所沮憤然於懷莫若告諸鱸鄕隠者等一鼓作气仗大義而爲之不啻如摧枯拉朽耳某實以衰病不前此舌尙存詎容泯黙先生與諸公必能矜察非徒爲是嘐嘐然也乃事顚末具載周左丞記中請稽考事實合宜而行愼勿爲狺狺吠雪者弛焉雲山相望顒俟報音夜來聽兒軰誦佳作於孝女之事議論抑揚詞意古淡非泛泛者可比小兒求引年詩尙希賜教鱸鄕諸吟友二詩兼得尢佳瑣碎不及各書煩爲引忱臨楮馳系不宣

與吳中衡書

別後第三日小兒以舟自無錫問津到令親蔣宅滿擬請判閫孺人與老妻兒婦軰少聚柰何如燕鴻相避悵然而歸然令嶽母老安人在彼養屙賢夫婦必有候問之日望乘便過寂寥濵茶話以償所願鷗社翁所言淫祀愚意以執事寓居長洲難與裏中等語鷗社軟腳疾𨿽厄健步或可以今古理法告諸鱸鄕隠者從臾而爲之則無以異乎老夫奔走先後也尊翁挽詞並舊文錄上所領厚惠舉室知感同此申謝到千墩王有恆處更煩索引年集求諸公詩賤累老妻而下皆屬筆問貴眷起居並奉相過之約區區懇禱不宣

與馬公振諸故人書

比到千墩蒙綈袍戀戀日與周旋弔死問生悉如所願久獲贊成思賢錄事欣幸佩徳沒齒不忘但不得一登艸堂連牀夜話荷執事以目疾見憐弗責爾如仲昭甫孝義恭謹襟度恢宏雪篷叟敬老愛客挺拔出羣其禮意皆溢乎欵接饋贈之外有可思而不可忘也南澗海萍二法師忘形而知心有恆濟民二契家愛敬而盡禮明善則篤親戚重師友才識兼進尢爲可喜相見間煩一一道謝感意別後到陳溪信宿逢人說項無不歆羨思賢錄命刋書者爲之爲無梨板未得速成想中秋前王猷訪戴之日書成則偕往晤言特未知病眼爲何如耳執事詩已編錄孝女詩於吳彥徳處取至但欠伯齡先生等作尙有望焉諸公賜引年詩多多益佳更煩發去中行兄處蓋熊毛諸吟友欲作故也老夫重攺去慈竹軒詩尙兾羣彥以郢斤交斵付明善入捲無致爲大方笑仲安賢良彥淸昆季同此致意不及另書

答謝袁子英先生書

惟中上人來承問念吾子早世以詞哀之以雞酒祭之存歿知感卽日暮春伏惟師弟風浴詠歸追蹤古人剩有樂地老夫可仰而不可及也自去夏以來目昏則見人不能識認耳聾則低聲語言不聞齒髮皆脫落幾盡日食糜粥殘喘僅存然此心好古嗜學不減疇昔時令小孫軰近立侍側髙論原道西銘太極圖說等篇不忘素志柰有時以目前平地風波爲之憂恨不得與亡妻相從九原之爲愈也謹此奉謝並述潦倒之狀如前所云晤語無期切兾善保以享淸福不宣

與姜天定書

前者得挽詩二首吾子冥冥中必知感髙義老夫亦知所學非舊阿蒙但不克一相見與細論不識近日爲醫爲儒専於何業少暇可過潞城與小孫仝到橫山啜淸茶說淡話就煩刪擇舊稿類抄別帙蓋年來兩目昏盲謄錄者字多差誤得是正之庶免貽後人之笑耳有一館地就議可否寒家𨿽遭兩喪皆不用世俗所尙之禮足下之來無勞虛費夫貧者不以貨財爲禮老者不以筋力爲禮此古之通義也但近年朋友道喪不可不講風俗甚薄宜惇勸之若吾友吳啟之父子王季髙叔侄令弟周輔等皆平昔有見識有議論者聞吾軰講古今必能輔相激勸以篤人倫以厚風俗曽子曰人之將死其言也善請誦此以速其行顧老夫衰頹不久於世遲則不復論此古道矣良可惜也偶有謝新鄭張宰一詩錄去過目觀其仗義如此薄俗之惇亦庶幾焉

與袁耕學書

比在昆山四十日凡新知舊交靑目顧盼赤心解紛指迷途挽頹波者皆知所自也況飲食交載禮意俱隆老夫與子孫軰感銘心骨有難於筆舌盡者會間煩一一代謝六月朔到家布帆無恙但病目赤爛兩耳益聾殊覺厭世若友文齋匾煩先生爲之兪孝女事政宜上旌善亭表著以遵令典以厚風俗其移文立傳事合詳明宜大手筆爲之吾軰當從而贊美可也姓名年紀歲月日時得批示一知尢妙卽日暑雨希倍加珍攝爲斯文壽

與兪彥智書

昨到昆山故舊中如畊學先生靈光巋然新相知者皆可人意惟執事削去邊幅能仗大義能勤小物能刻畫無鹽以衒其美老懷銘感之死奚忘兒子及孫感亦如之兩文皆納上幸恕稽緩卽日秋暑諒惟起居安適酒邊淸興必多然狂客之號但當風流如賀季眞以稱其名至若滑稽太過或笑中有刀以貽後患詩曰善戱謔兮不爲虐兮聖人於三百篇中垂戒如此宜保察之老夫托愛厚饒舌再四蓋區區如愛美玉恐污於蠅聲發於心不忍緘黙幸毋責焉坡翁詩曽蒙許借望付至小孫軰一覽秋冬決當奉納臨書懇禱

與海萍講主書

昆山延福僧捨中兩獲晤語知平地風波所在有之逹人大觀必不芥蔕於靈臺也會後抵家不及言別想已還湓溪安穏淸適老夫以思賢錄刻完追感王仲昭處士獨成其美美不敢忘今以此書一部送置靈幾吾友士庸於宅務之餘不時誦讀以忠義視爲規式黽勉以循蹈之則先尊深爲象賢之喜也揚子曰希顏之人亦顏之徒惟講主誘掖奨勸以玊成之醉琴賢賓主續當印去懷哉昭甫無任悵惜

與余茂本通政書

昨到昆山得傾蓋如故者數人而執事開誠心論古道片言隻字商略可否其謙益有過人者逺大之噐豈易量哉況飲食饋遺禮意兼盡使老夫及兒輩感佩而歸未知所報嘗凂作亡子挽詩必蒙畱意望付至以光泉壤區區贈無逸一詩煩爲轉逹令親雪篷髙鄰仲名會間呼賤名致謝卽日秋暑更兾節哀愼重以終禮制臨書馳系

與張子才書

曩歲承■﹝舟羲﹞舟東郭知老夫坐分鷗沙賜以専席柰交臂而失候歸帆者兩三月而後已去年秋亡子辱諸公哀挽之詞小孫裒爲一編名幽光錄今年重九爲予泣而誦之且曰公有一詩別紙見寄乃令再四髙誦使余泚■﹝桒頁﹞芒背想吾兒九原感作亦如是耳緣來詩初到之日病目昏盲致使明珠暗投不曽答片言以鳴謝臆殆若忘故人綈袍之髙誼其過奚文其過奚文自春以來衰耄愈加公聞之必哀矜而弗責也次韻一詩聊抒情愫並想象肥遁之樂而嘉之餘詩用以見老況如此惡薄俗如此之甚請與野居先生過目同發浩嘆晤語無期東望不勝馳仰惟髙隠自重不宣

與陳彥直書

去冬見安道蒙玉成思賢錄書板常恐如畚土爲山功虧一簣死不瞑目今完矣印去一部以踐吾言候有暇日巖電一過則先賢忠孝之道足以私淑授兩令子亦可爲進修之助焉聞尙絅諸友自有樂事不發去爲醬瓿蒙也俟相見當盡所懷玆不一

與王季髙書

昔年蒙先尊延置西塾二十餘年敬爲賓師愛同骨肉想足下能念其親必不忘其親之所敬愛者老夫之心實亦未嘗忘也聞令嗣聰明可教摘藳一本送去與之又一本送令侄孟凱之子此生曽從遊資質亦甚可喜區區拙作譬若滄浪孺子之歌善聽者亦自有所得庶乎進學之助言耄而繁尙希采擇

與曹徳聲書

歸畊之文承命再四不容以言耄辭今腹稿初成令小孫錄去若文意有疑似處脫略處未愜雅意處無吝批示當更思之辭𨿽不工皆親家所吐之眞情所處之實事無虛褒妄貶以累懿徳吁歸畊如此植業如此三親之樂又如此風聲气習裏俗可惇艸茆之言庶亦無愧區區恃肝膽相照布此眞情非足恭也

又

昨承手教並惠佳布足見崇重斯文之意本合拜嘉但忝在瓜葛居常多蒙眷愛𨿽辭之感激如受之也攺去拙作頗盡老懷尙恐有說未到處無吝諭及吾孫或有所見亦可說來老夫平昔不諱疾忌醫凡於朋友中商略文字亦必忠告未嘗面是而心非也早晚相見當盡所懷卽日寒暖不常切兾順時遵養以迓春禧

與袁畊學書

去年夏五客昆山以詩言懷辱先生與詞林八俊釋門二老玄都一髙士從而和之聨珠合璧皆歸錦囊且欣然欲爲序文裒爲一卷以飾衰朽自秋䢐冬懸懸在望新正得幸耄老書聞別有髙興此詩卷豈置諸度外耶或有人作殷洪喬耶區區老癡望猶未已敢請滿其所望焉

與髙彥述書

往來之禮尙矣然事有不及又當以情恕之不拘拘繁文末節而求偹焉所爲君子之交也且如昨者家下小孫歸妻相邀茶話值足下以令嗣姻期之廹不暇過訪若此眞情吾何訝焉今老夫本天地間一無用人了無覊絆深欲去賀足下醮子柰手足俱瘡膝灣尢甚攣拳痛楚不能屈信及臂無空膚行坐皆不可得而難往矣足下亦必以眞情恕之況山兒有出不克代行千萬莫遣人相招徒勞往返亦不勞饋餉如舍下以區區羮胾送人皆成臭腐空爲具文耳老夫待瘡疾旣愈必到宅住三兩日晝則同嬉市廛夜則連牀淸話飲之食之無所不可吾知宅上乏僕無異寒家天道暄暖甚於前日幸勿勞心役人蹈吾覆轍也吾兒森揆時度物同吐肝膽如此惟足下聽之信之而爲知心之親戚矣

與辛彬甫書

日者令似歸曽致書問並凂求諸公賦節婦詩想畱意朝暮間専望寄示令似有老夫適永懷寺詩稿就煩抄至今緘去邵濟民瓜隱詩此公爲貴縣官醫必有行館敢勞一寄幸勿浮沈畊學先生曁陳朱伊呂諸賢良諒惟起居皆安文譽益振所求珠玉早賜壓捲區區嗜詩如嗜飲食幸毋哂焉臨書懇禱不宣

與任義甫書

人之所貴乎有子者生而事之死而塟之祭之先主制禮用是以長其恩愛其來尙矣但近代禮廢俗尙浮屠難於攺易比聞主壻之喪始欲茶毘是則釋氏之教也眾以爲戾法而尼之其餘佛事初不相沮子乃屬纊未定而闔棺訃音裁行而發引銘旌不立三虞不祭一切喪具皆謂無用是不略遵古喪禮也然大小佛事亦皆不作使其子將何以表孝思之情耶若夫靈帷題神主不稱厥考又何以致其子如在之誠耶死而有知不能無憾先王之禮未見其然釋氏之教恐亦不如是之謬也以禮論之莫若令外孫攺題神主曰顯考某官之靈旁書曰孝子某奉祀如此則名正言順存歿皆無憾焉且如虞祭不設以所用之資作爲佛事內以塞一家之責外以解眾口之嘲抑亦可以惇孝順厚風俗也老夫忝在瓜葛愛如弟兄不避譴訶故用忠告惟伯大叔及諸親從長慫慂而爲之

與孫彥民書

臈月旣望兒軰在周石泉處持所贈節婦詩歸詩序中過辱愛敬謙卑之老與文焰俱髙不啻得驪頷之珍連城之璧也蒙索辧惑編並拙稿玆用納上譬若人有痼疾揭之大途尙希遇倉扁而爲之藥石焉應芳就稟犬馬之年今九十有一矣去冬初度荷鄕中諸朋友贈言成軸如蒙大手筆刻畫無鹽粉飾衰朽得不以爲蒿裏之歌乎卽日新春伏兾以道自娯爲斯文壽不宣

回黔陽簿長孫書

別去將半年家中老幼俱安舊冬橘客口傳采石信知布帆無恙爲喜今皂隸二人至知汝到京來書取夏衣書冊等物一一付去汝途中作詩固好但到任之後當以佐令丞治政爲重以稱厥成有暇則以細玩律令參考經訓日夜究心決不可作詩作文有妨公務最要緊者正已以待吏毋致欺妄循禮以待同僚毋黨毋偏諸事勤謹庶不負朝廷付托之意平昔家訓更不縷述惟吾孫念之曽有二書正月半寄新河周元吉子去恐未到

與陳徳廣書

某早歲失怙衰絰中蒙豸官品題光生腐艸俛焉就學覬有少進柰駑鈍卒無所成無補於世於是掇拾古聖賢遺訓綴辧惑一編曩幸公爲邑丞■﹝亻孨﹞工板刻今增前元趙學士昞所著塟圖其說本乎周官義理昭著良可爲法但欠知本官封謚乃有缺文欲得元史考究三四年來嘗於江陰無錫丹陽三縣學幹借俱云無之幹諸士夫相識者亦然愚恐溘先朝露貽誤後人用敢再瀆望於宜興縣藏書之家特爲轉借趙公本傳一抄明說老夫好古之癡如嗜土炭人所不堪自以爲樂有能使之厭飲其爲欣幸死而不忘卽日雨涼惟琴書自娯坐享淸福臨書馳系

答呂克明求序文書

某奉白昔者左太衝賦三都玄晏先生序之張茂先見而美之然後傳寫者眾而紙價爲之益髙至如陳師錫序歐史半山老人乃有糞穢佛首之譏吁序文之作可有可無此又不可不知也彬甫來以所著文冊徵序余以目眚不能閱其文之美而贊一辭又以長孫有無妄之災惡況滿前罔克構思初非搢紳見譏而固卻也然余嘗聽人誦三教圖等篇善爲抑揚可喜可喜今足下年妙如此敏學如此爨桐椽竹何患乎無賞識者乎區區耄言希恕察

與張子才書

前歲和髙作甚媿稽緩相去逺相見難然相敬相愛之心如故卽日秋髙想林居優遊恬養淸福某老狀如糞土墻加之風雨頹在朝夕否則芝菌之出塵土或有日焉敢請與執事言之野居先生義人也人皆曰早歲有杜季良遺風非余所知予所見者戎馬搶攘中由錢塘來長洲以故人趙某舉家病疫親戚無過門者先生裹藥活其兄弟妻子凡五人又如起閒居余縣丞之痿救東滄賤工某姓名者如虺如瘵如臥莩而再生皆饋謝而不納至如儒貧緇衣黃冠之貧而淸者亦如之吳之人多以是稱焉余久欲野史作小傳以勵薄俗所謂糞土而出芝菌也煩執事以平昔所見所聞枚舉錄示更煩詢訪諸士夫必廣有之區區失記趙兪等名氏質之野居可也遇便人過常郡寄至城中申明亭左劉文中家苐恐溘先朝露罔克踐言尙希矜恕不宣

與吳中衡書

十月旦得手書並文知連年情況不如曩昔然天時人事易地皆然無可柰何所喜厥疾旣瘳養生有術珍重以盡天年可也蒙諭墓銘古之人本無生前預作體制來意甚切交情至深𨿽盲聾齒痛舉身瘡瘍勉彊腹稿寫去中間用朱筆批處令賢郎從實塡寫令閣之賢已於中衡墓志見之不必別作子祭父文古人別無之蓋擗踴泣血之際何暇作文如發引等事只用祝板直述家禮有式可考不敢杜撰若伯叔父祭侄等類卻有之幸勿見訝小孫垣今春軍役乃兄塏去秋死老夫曽有口號云云見存寡婦孤女六人幼男九歲屋已賣田多荒吾兒見在橫林橋南張家訓蒙托庇無事森因去年巡攔而貧余無咎宅居何處土產何物有便人令去問安也賢郎名某字某年若干子女若干亦望見報兩家子孫三世之交亦古道子才賢良及諸故人子孫相見者皆呼賤名問訊區區不宣

賀府學教授到任書

某早歲嘗聞之師曰凡府學官郡爲士者當以師禮尊之是故聞先生到任忘其雙目之盲兩捨之逺卽扶憊往爲斯文賀可嘉者謙光和气待人接物至諸生則嚴條約以規之所謂道並行而不相悖也區區蒙禮意數載飲食過厚感不容勝其大可喜者親承聖天子以明倫育才之道諄諄乎命之增重斯文之恩至渥也別來三月逢人語之或曰常郡於八九十年之間屢經兵燹衣冠文物蕩然無遺欲其一鼓作气變齊爲魯不亦難乎是不然夫以教官重於朝則縫掖之士重於野況有賢太守承流宣化相與作興風動一邦化行一邑則犁鉏帶經者有之牛角掛書者有之負薪持竿而誦讀者有之正不待家諭戶曉而使之然也一榜三魁將復見矣其文獻之光煥乎八統又豈止一郡而已哉某不揣愚陋嘗綴思賢辧惑二編玆用上逹或可爲學校涓埃之助云言耄而繁切希矜恕不宣

龜巢稿卷十一

●欽定四庫全書

龜巢稿卷十二

﹝元﹞謝應芳撰

○詞

驀山溪【遣悶至正丙申歲作】

無端湯武弔伐功成了賺盡幾英雄動不動東徵西討七篇書後彊辧竟無人他兩个至誠心到底無分曉髑髏滿地天也還知道誰解挽銀河教淨洗乾坤是好山妻笑我長夜飯牛歌這一曲少人聽徒自傷懷抱

沁園春【丁酉春寓堠錢氏寫懷】

冷笑班超要覓封矦棄了毛錐看今來古往虛名何用朝榮夕悴浮世堪悲老我衣冠傍人籬落賴有平生■﹝釒截﹞硯隨西莊上對溪山如畫鷗鷺忘機相逢喜得新知更不用黃金鑄子期把胸中磊塊時時澆酒眼前光景處處題詩輕帽簮花柔茵藉艸時復尊前一笑嬉沈酣後任南山石爛東海塵飛

滿庭芳

玉雪梨渦錦云桃扇紫簫雙鳯和鳴觥船初棹煙繞博山靑最喜淸和天气緑陰靜梅雨新晴髙齋裏馬融書帳風捲絳紗輕華年才幾許培風健翮曽試修程偶歸來林下閒聽松聲笑道葵花似我芳心在向日長傾黃河水如今重看朝暮還淸

沁水曲

四海煙塵一棹風波經行路難幸兒孫滿眼布帆無恙夫妻白首靑鏡猶團笠澤西頭碧山東畔又與梅花共歲寒新年好有茆柴村酒薺菜春盤傍人莫笑儒酸已爛熟思之不要官任伏波彊健驅馳鞍馬磻溪遭遇棄擲漁竿霜滿朝靴雷鳴衙皷何似農家睡得安閒時裏喚山童把醆野老交歡

自和

雪壓新年花開想遲鶯來甚難喜杯有屠蘇春風灩灩盤余苜蓿朝日團團六十年來尋常交際江海鷗盟總不寒移家處每渉園成趣居谷名盤忘情世味辛酸但吟得新詩勝得官盡教我低頭三間矮屋從他髙步百尺危竿白首無成蒼生應笑不是當年老謝安琴書裏且消磨晚景受用淸歡

又和

竹與梅花偃蹇冰霜堪稱二難我依梅傍竹借人茅舍唫風弄月坐个蒲團梅樣精神竹般標致遮莫淸臒未是寒柴門外一湖春水似拍銀盤昔人恨橘多酸我只笑靑松也拜官每醉時低唱滄浪一曲閒時髙臥紅日三竿兒軰前來老夫說與梅要新詩竹問安余無事只麄茶淡飯盡有餘歡

蘇武慢

蘭雪衣衿芝云冠佩咳唾動成珠玉芳艸萋迷蓬萊杳渺皎皎白駒空谷濯髮滄洲怡顏芳樹樂甚優伶絲竹問天生湖海元龍豪气肯令消縮君不見三陸聮芳三蘇接武聲動九重華屋天上碧桃日邊紅杏眞足快人心目拂袖東膠出門西笑莫戀故園松菊看濁河流水重淸齊唱太平遺曲

滿江紅

怪底春風要將我船兒畨覆行囊裏是羣公相贈數篇珠玉江上靑山吹欲倒湖中白浪髙如屋幸年來阮籍慣窮途無心哭歸去也缾無粟吟嘯處居無竹看造物怎生安頓老夫盤谷第四橋邊寒食夜水村相伴沙鷗宿問客懷都有幾多愁三千斛

一剪梅

一色蒼髯兩阿翁年也相同月也相同六年湖海共飄蓬煙也溟蒙雨也溟蒙移家今住葑門東朝也相從暮也相從何當歸隠舊山中桃也春風李也春風

風入松【寄朱原道爲生日賀】

梅花折去一枝春人在太湖濵天生襟度容江海每開尊坐客如雲此日醉看蓬矢吾兒應吐華茵湖光山色淨無塵魚鳥揔情親姑蘇城上遙相望見湖山如見伊人緑髮年華全盛白眉聲譽方新

又

歲寒心事舊相知相別去年時如今重覩春風面比年時消瘦些兒天上玉堂何在人間金鼎頻移風塵不染素羅衣脈脈倚柴扉桃根桃葉爭春媚盡教他濃抺胭脂老我揚州何遜隴頭誰爲題詩

金縷衣【袁叔度新居】

卜宅椒園裏響丁丁風斤月斧杏梁飛起牕戶靑紅煙樹緑焜耀碧山鄰里雞共犬也知輪美燕子飛來堂下舞似輕盈掌上人堪喜更可愛新桃李長洲水接松江水好秋風鱸魚蒓菜葑田菇米艷屋神仙羅綺楚舞吳歌娯晚景肉臺盤春筍供甘旨五馬貴未足擬

沁園春

脫屣紅塵移家碧山娑羅樹邊有兩兒冠帶眼前騰踏諸孫文采膝下聨翩石幾焚香冰甌滌筆重注羲經得異傳余無事但觀云黙坐聽雨髙眠龜巢幸與相連飲湖水淸如飲菊泉問絳人甲子今踰四百皇家鍾乳何用三千銀艾忘情玉枝無汗一味淸閒足引年升平也看天恩賜帛雪髮垂肩

西江月

老大無人靑眼淒涼柰爾黃花秋來杯勺斷流霞兀對江山如畫夢裏去尋東老覺來欲喚西家山童若說未能賖報道點茶來也

風入松

靑龍地暖土酥香產玉似昆岡可憐不入瑤池宴倒冰壺風味淒涼忽憶故園時序春盤春酒羔羊靑絲生菜韭芽黃銀縷染紅霜桃花人面柔荑手酒微酣犀箸頻將鞞皷一聲驚散六年地老天荒

西江月

緑樹雲林窅窕靑苔石磴縈紆兩人林下曵長裾應是山中巢許空谷似聞樵斧危橋不度徵車誰來爲我借茅廬來與白雲同住

南鄕子

四野接平蕪一曲淸溪似畫圖燕子日長溪館靜菇蒲風灑軒牕暑气無林叟話樵蘇相送東橋日已晡啼鳥不知人禁酒葫蘆教我提來何處沽

摸魚子【早春作】

看東風栁揺金縷精神頓美如許獨憐老我雙蓬鬢無復少年張緒桃葉渡任山水淸妍可柰非我土借人茅宇但有客相過淸茶淡話閒與論今古傷心處客去臥聽鼙皷看花渾在煙霧姑蘇臺榭笙歌散麋鹿又如前度誰恁悞教無限蒼生命墮顚厓苦兼葭洲渚賴有个扁舟一竿釣竹相伴閒鷗鷺

水調歌頭【中秋言懷】

戰骨縞如雪月色慘中秋照我三千白髮都是亂離愁猶喜淞江西畔張緒門前楊栁堪系釣魚舟有酒適情興何用上南樓擐金甲馳鐡馬任封侯靑鞋布韈且將吾道付滄洲老桂吹香未了明月明年重看此曲爲君謳長揖二三子煩爲覓莵裘

憶王孫

銅駞淚濕翠苔茵落地花如墮玉人可是東君不惜春問花神海變桑田幾度新

又

齊云一炬起紅煙頃刻煙消事已遷折戟沈沙月爛然問祈連安得河淸億萬年

水調歌頭

秋色淨如洗南極瑞光多秦柱山中隠者弧矢掛煙蘿野老敲門看竹珍重主人畱客呼酒瀉金荷爲問春秋多少笑道明年六十勲業竟蹉跎萬鍾祿千駟馬待如何洛陽城市又看荊棘臥銅駞且喜階庭玉樹五色鵷雛俱好對此琴瑟和一曲華胥引雙鬢雪兒歌

洪武元年秋餘卜居千墩嘗作水調歌今也人事乖違欲還故里故復和前韻以述其情並以畱別吳下諸友時三年六月初也

牙齒豁未久老气尙橫秋買得歸畊黃犢兒軰幸無愁相近六龍城下只在三家村裏結屋小如舟倚樹覽山色且免賦登樓看官爵都不似醉鄕侯裏翁閒話便同學士坐瀛洲寄語東吳朋友乘興能來滆浦■﹝舟羲﹞棹聽漁謳無酒不須慮解我破貂裘

滿庭芳

麈拂風生燻鑪煙裊劇談天上人間馮夷擊鼓白鳯舞昆山驚倒五陵年少聽三老口角鳴湍江南好梅前菊後天气帶微寒客來𨿽話別重歌舊曲不是陽闗笑閒雲似我時去時還最喜烽煙盡熄靑天淨一鏡團團重來也尋盟鷗鷺訪竹問平安

點絳唇【初度作】

七十年前抱麟虛負雙親夢一襟空洞生世曽何用老我東門瓜也無心種松醪甕瀉如鉛汞時與漁樵共

二

海上歸來鬢毛枯似經霜艸薄田些少茆屋園池小三子犁鉏三婦供蘋藻村居好兔園遺稿是我傳家寶

三

弧矢休懸舉杯聊適棲遲意明朝冬至有酒還沈醉堪笑神仙要作長生計人間世金烏西墜難把長繩系

四

老眼猶明著書未了餘生債客來休怪淡飯黃虀菜踏雪觀梅淸興依然在南門外夜來尋戴扶醉駄驢背

五

點檢龜巢素琴弦斷余何有夫妻白首相敬如賓友三四孫兒五色斑斕袖梅花酒爲翁稱壽羅拜爹娘後

沁園春

借問黃花過了重陽如何始開爲客中陶令逢他初度尊前杜舉要我相陪十日秋香百年晚景一笑今朝酒莫推風光好正涼生沆瀣淨洗氛埃胸中華嶽崔嵬下筆處長江滚滚來且折花簮帽劇談淸事引杯看劍聊適幽懷健翮低云修鱗蹭蹬人道公非百里才還知否那黃河淸也白日悠哉

水調歌頭

六載逺相憶一日似三秋別後雪添蓬鬢著述遣窮愁閉戶欲尋安道溪上片帆飛去興盡復回舟明月出東海隠約見瓊樓喚龍伯擊鱔鼓舞陽侯何時杯酒重歌蘆葉舊汀洲多謝寄來雙魚白雪陽春數曲爲我和巴謳什襲付兒軰好學制弓裘

南樓令【壽陳縣丞】

赤手拔鯨牙長安早看花藹春風百里桑麻栁色宮袍銀束帯親受錫玉皇家鱔皷報早衙桑弓掛緑蛇拜雙親杯捧流霞只恐哦松哦未了天上去又乘槎

八聲甘州【爲友人贈醫士】

喚嫦娥白兔下蟾宮玉杵搗玄霜自焚蘭古鼎心融靈素黙契岐黃不假殘膏剩馥時俗共傳方用我上池水徧洗膏肓家住六龍城裏有舊家風月三徑蒼筤更一林新種紅杏暖生香問年來活人多少只囅然微笑說尋常誰能爲冩成佳傳汗竹流芳

滿庭芳【夏五雨窻言懷】

十里橫山一灣流水東洲蕞爾孤村移老田舍山水對衡門老我無能爲矣犁鉏事付與兒孫湖田上黃梅雨足蛙黽皷聲喧親朋三四老須眉雪白言笑春溫每攜手相過淸事閒論坐挹山光水色茅柴酒傾倒匏尊章臺路馬蹄塵土不到紫苔痕

又【和寄江叔亷】

雞犬相聞溪山如畫梅花只在前村逍遙杖履不過翟公門前度春風已先對芳艸還憶王孫長安市看花人去車馬正爭喧向來東海上水南水北如石如溫念鷗冷詩盟何日重論老我蓬蒿三徑開懷抱賴有琴尊公知否蕭齊雨漏四壁篆書痕

菩薩蠻【七夕作】

鋒稜磨盡方藏拙老懷羞對天孫說風葉動淸商依稀似九章飄蕭雙鬢雪臥看彎彎月月缺有時圓人無再少年

水調歌頭【再和前韻】

靑白旣生眼皮裏有陽秋誰信近來懷抱汨汨泥窮愁昨夜僧房聽雨如在瀟湘夜泊欹枕臥孤舟無復少年日解佩醉秦樓更休說爛羊尉爛羊侯三山湖上如今田舍住東洲澒洞十年金革蓬勃一襟塵土白雪向誰謳濯足弄雲水披我老羊裘

又【代陳氏謝徐孟銘】

玉杵搗靈藥丹鼎養芙蓉城市山林小隠家住驛橋東況是南洲髙裔更飲上池直液冰雪炯心胸醫國手初試在處起疲癃種陰徳方寸地繼頥翁活人多少滿林新植杏花紅遮莫南山石爛又復瀛洲水淺都付笑談中刮目看塵表黃鵠駕天風

沁園春【寄張希尹兼簡劉小齋劉熈載】

憶昨秋風送書畫船過楊栁洲把錦囊傾倒燈花共喜棹歌歸去詩艸仍畱坐榻髙懸家童偶語此客尋常頗見否襟懷好比子猷尋戴別樣風流別來一日似三秋且喜花時可勝逰要尋山問水春申故國賦詩釃酒季子髙邱醉帽簮花吟茵藉艸莫笑疏狂老未休同來也有堂前舊燕江上盟鷗

點絳唇

往古來今何人不道閒居好忙多閒少應被靑山笑蒲栁衰顏我獨驚秋早茅齋小幾畨掀倒風雨都經了

風入松

孤舟浪打石尢風霹靂浪聲中布帆喜得歸無恙系長橋閒似漁蓬蛟渚如今寂寂鷗波依舊溶溶秋花開到鴈來紅金菊對芙蓉一襟磊塊都澆去飲紅灰如飲黃封睡到日髙三丈從他衙皷逢逢

點絳唇

彩翼雙鳬寄來一幅天機錦��絕品將意何勤恁歲晚空山不怕冰霜凜西風緊便添袍縕被徳吾無隠

八聲甘州

記年時東走避風塵隨處覓桃源偶相逢一笑緱山西畔喬木參天百尺元龍樓上許髙眠鼓我匏巴瑟魚鳥欣然每日春風池館有竹林諸阮醉袖聮翩要簮花捧研常挾兩飛仙又安知桑田變海竟飄零老去雪盈顚綈袍外故人余意肝膽雕鐫

滿庭芳三闋

神仙有無安居華屋卽是蓬壺橊花也學紅裙舞燕雀喧呼水晶盤饌供麟脯珊瑚鉤簾捲蝦須吹龍笛擊鼉皷年年初度長日盡歡娯風流醉翁蹁躚舞袖窈窕皷童琵琶要與知音共換羽移宮玉蓮杯將酒供金蔗盌歸廚凍歡聲哄年年醉中岸幘藕花風橫山翠屛藏龍古井走馬長汀四時花竹多風景勝似丹靑好兒郎天生寧馨好時節日見升平氛埃淨年年壽星光照望云亭

水龍吟

舊家金穀園林盡隨海變桑田了一灣流水一林修竹莵裘將老瀟灑軒窻波光隠映筆牀茶竈但溪無六逸林無諸阮誰相與論懷抱不用滄洲洗耳聽風前此君淸嘯黃金臺上盡教塵土騁車爭道魚鳥情親漁樵邂逅不時談笑看古來行路難行眞个是閒居好

賀聖朝

吳淞舊雨相鄰住喜復來今雨那時同遇十年艱險劍頭炊黍【缺下調】

滿江紅

舊約尋梅蹉跎過小春時節忽隴頭人至一枝先折喜見春風顏色好縞衣不受緇塵湼把十年湖海舊相知從頭說三江上滄洲雪千墩下珠林月似許詢支遁總皆淸絕重看靑山攜素手此情方解相思結待漏湖冰泮栁風輕孤舟發

沁園春

笠澤東頭翠竹漁莊滄洲釣船看三江云浪宛然圖畫一篷風月隨處畱連巨口鱸魚團臍螃蠏坐飲篷牕醉卽眠蒹葭畔不收笭箵意若忘筌向來四海戈鋋好戰艦都成赤壁煙笑癡兒航海空尋蓬島漁郎失路漫說桃源漚社盟寒歌聲斷煙水寥寥數百年玄眞子有家傳舊曲重扣吾舷

鵲橋仙

靑年去了靑衫破了舊日靑氈無了一時淸興未能除說與故人知道春花春好秋花秋好每日看花尢好人生沽酒買花錢消得杖頭多少

一剪梅

昆岡火烈去年時玉也灰飛石也灰飛鶴長鳬短總休提善有天知惡有天知今年快活保妻兒歌也相宜舞也相宜揮金如土醉如泥休負佳期莫負佳期

又

東風吹醒老梅枝南也芳菲北也芳菲月明半夜五更時笛也爭吹角也爭吹靑松澗底獨離奇寒也誰知暖也誰知老夫聊爲一噓欷梅也題詩松也題詩

又

一天和气盎春暉桃也芳菲李也芳菲若敎風打雨淋漓紅也塵泥白也塵泥花前把酒挿花枝歌也相宜舞也相宜鶴長鳬短總休提長也天知短也天

知江城子

去年今日瀉天瓢水滔滔斷藍橋阻我羣仙鸞鶴赴蟠桃獨有商羊偏喜雨跳且舞上山椒今年南極見丹霄射金蕉瑞光揺澆去胸中磊塊盡酕醄莫厭琵琶彈舊曲長聽取郁輪袍

龜巢稿卷十二

●欽定四庫全書

龜巢稿卷十三

﹝元﹞謝應芳撰

○行狀志銘贊

箴

故伯母行狀

從母姓鄧氏諱某常州武進縣曹坊里人也年十九我從父諱文正娶爲妻動遵禮法事舅姑甚謹姑晚歲失明每飲食必相之徹而後退平居𨿽甚寒暑服勤女工每夜分而後寢至元乙亥天兵南下以常州未平駐師京口逰騎往來居民多避地他徙吾謝氏居城西烈塘以世業不忍去置東西竇門募丁壯守之騎不能入然人情恟懼母自以少艾恐遭俘略嘗謂娣姒等曰設不幸爲北兵所虜將若何眾皆曰茍無所逃惟聽命耳母獨毅然曰吾寧自死誓不受辱是年五月八日騎者二十餘軰攻裏門甚急眾不能禦遂奔潰攻者火其廬虜從母及鄰婦數人遭系累而去行臨漕渠母乃潛脫其馽棄簪珥於道傍投水而斃時南岸菑醫之中有竄伏者見之已而來告求其屍果得嗚呼吾從母不屈而死者於今七十年矣應芳爲兒先子屢嘗語之今諸父六人俱無嗣不肖茍不白其事是冺其潛徳謹錄先子遺言狀其行如右惟當世立言君子賜之著述則從母死且不朽謹狀

王佛子行狀

王佛子諱彬字文甫常州武進人往遭亂譜系喪失弗究其先所自考從龍當至元乙亥天兵南下家國殱焉常旣內屬繼室以張氏養子質數年而生君君潔白端好父珍之六歲卽延師教於家君性敏慧善記誦明年生痘疹疾時已授孟子書恐爲同業所先數號泣白其母母曰兒疾旦暮且愈以兒彊記之資寧懼弗及乎殆不能釋用是致眚一目稍長事親孝與兄質無間然者未冠經營家事率有條理公私內外咸便之居無何貲用益饒父母終每遇時祀追思飲泣曰向吾丰殖計裕親也親今亡矣多蓄奚爲願傾貲之半以施於佛祈助冥福再渉南海禮補陀山君憫其以報親爲心而弗疵云及兄歿喪葬亦如禮至是與兄同居者七十年矣平生慕馬少遊之爲人好閱古書中孝友陰相事然性剛直人有過面折不少貸每旦起立卑幼庭下畫授巨細事大要歸信讓勤儉子孫少有不及必加誚責待其兄之子若孫殊覺寛假常勵之曰吾非爾宥也茍怠吾事行且罪及兄子軰愈趨事以勤食指幾數百緦服同爨歲時頒賚及嫁娶品式至於服食纖嗇皆均一無私家庭之內肅如也晚築遐觀樓以延賓客多敍時流名軰相與婆娑嬉逰諸子姓因得磨礲浸潤亦醞藉可愛佛子方少時有里人夜爲盜家隸獲將殺之君力救免且戒隸勿言後數年其人臨終時自語其子使毋忘焉聞者或以是詰之終於不言同母二妹其一嫁邑人姜氏生二子至正間其父子俱爲讎家誣陷抵獄吏鍜文埀成如律乃惻然爲援之遂脫其死余親故藉其力以排患難亦多類此故鄕邑倚之若長堤巨防之於湍流狂瀾云若鄰里貧而病者每助醫藥之資且常置棺置別墅有不能斂者則與之或乘馬出入遇負戴者𨿽少長亦引避田間見耆老必下馬相勞苦以爲常故鄕人號爲王佛子浙西以田賦爲重州縣吏以其家租入之多命爲正首徭役殆無虛月然按文應需之外課戒子侄毋以毫髮橫擾細民人賴以安仰之幾如父母橋梁溝洫不待官府督責而豫自辦集公私兼濟其利亦以此自勉也至閒暇時委家事諸子侄攜一二朋舊問丹陽道過句容臨白下陟鐘山冶亭之杪徘徊徙倚訪六朝遺迹挹臺閣淸气或入吳抵錢塘覽湖山勝槪悠然忘歸此又其髙致而人少能知者至正十二年十月紅巾據常時佛子方臥疾於家賊眾坌至盡掠其所有意恐爲里人禦奪發倉廩誘之皆不至賊縱火乃爲撲滅已而賊誅君疾適愈起召里人嘉勞之明年春正月卒於家年七十二子庭玉等以其年二月葬君於直瀆新阡送者千餘人多哭之慟皆曰善人亡矣妻丹徒周氏生子男三人長庭芝蚤卒次庭玉次庭槐女二人長適丹陽周氏次適吳門金氏妾周氏生子庭梧孫男曰敏曰政曰孜俱有室余尙幼兄之子庭桂次庭椿其子尢夥某與佛子同裏閈且辱招致教其子孫者十餘年故知君爲詳謹狀其行實以俟當代立言君子撰序次第期示不冺

故處士存心陳公行狀

曾祖諱文表宋兼州司戶余缺祖諱霆轟宋從政郎行國子錄余缺考諱聖澤字容軒宋承節郎提刑提舉司奔牛酒庫提幹升提刑司簽幕兵馬鈐轄朝奉郎常州通判賜緋銀魚袋帯行都督府機宜文字先生諱師可字伯大自號存心老人通判公之第三子也宋末父居官常州武進縣奔牛鎭宋亡而元遂爲武進人母某氏先生生至元十五年戊寅不數歲能通孝經論孟大義父常問之應對如流然天資醇朴不尙文藻旣長當路者多薦辟之皆不就孝奉二親於喪事塟祭罔不如禮其弟振可父命爲同邑張總把後蒙可贅盧莊金氏後振可頗豪俠先生數勸止之然其好賓客接後進飲食教誨送往迎來亦不減乎其弟也平居坐蒲石軒觀盆池小魚洋洋自得曰魚之樂猶吾之樂也或小飲微醉歌安窩先生之詩擊節嘆賞晚年家居爲童子師無賢愚貴賤但內拜則進而教之束脯之禮不計其孰有而孰無也元末艸竊蜂起鄕裏有不可得而居者挈家依無錫東膠山安氏食指數百恬不爲憂蓋人多知先生爲有徳之士供具不絕旣而鼠軰旁午乃轉徙蘇州城西先生及妻康氏相繼以病而歿先生享年八十有一妻年若干宰木幾拱遇世變環城數十里河隍變遷而大明開天矣先生初娶陶氏生子曰以仁先卒繼室康氏子男四人長曰某次曰某娶某氏孫男三人長曰融娶丹陽陳氏次某俱幼洪武己巳冬葬二親衣冠於唐原祖塋之側嗚呼先生生死始終兩遭兵變不以艱危虧事親之禮不以困乏失守身之節存心之號不誣也某自早歲遊從且忝姻戚知先生爲詳故狀其梗槪如右

管伯齡妻壙志

張氏諱某蘇州鐡瓶巷人也性聰慧女工多不學而能其精巧有過人者父母鐘愛擇配逺邑得處士爲儒族名家子厚貲裝而嫁之事舅姑能盡婦道凡祭祀賓客在中饋所當爲者爲之靡不中節鄕閭則之男女婚嫁之禮亦然生子男二人長曰嗣娶同邑宋氏次曰繼娶陳氏從軍某州三女長妙眞適方氏次淑眞以眞所適皆裏居嚴氏孫男三人長顒娶周氏次仰充皆幼孫女一人適史氏曾孫女二人長復奴早亡次孝奴在幼自處士歿丁時多艱憂患在牀褥者幾年某年月日病卒享年若干某年月日封窆與處士同穴毘陵謝某嘗居爲鄰故知其槪如此云

義士吳先生墓志銘

先生諱輒字中衡其先會稽人祖某元浙江省醫學提舉居官杭城因家焉考某妣某氏某年月日生先生性聰敏過人初家塾之師授以孝經論孟卽暗誦如流成童通醫書內經奧旨餘如脈訣歌活人書等多熟焉至如吹洞簫鼔琴瑟舞劍皆不學而成其志若有不屑於醫者元末多故南臺某官穆爾古蘓公知其才召爲幕賓方欲力薦之而穆爾古蘇公以他事被讒落陷穽中公懼禍波及之變姓名挈家海上久之乃賣藥以養其親長洲故交趙執中舉家病疫鄰里無相過者獨幼兒應門先生過其家呼厥子入視皆以藥飲之數日而愈後執中父母妻子跪拜奉幣而酬之先生固辭曰朋友患難不相救乎進士某縣丞兪某患軟腳疾先生憐其貧往視之曰可療但餌藥三兩月方愈兪言無藥裹之資先生曰君有此則吾豈爲不速之客乎後如期而安其報禮亦毫髮不受或問兪之交非趙氏比何同然耶先生曰斯人有可用之才使得存爲世而用之不亦可乎凡貧居有一才一藝求醫而醫可者皆然故吳人翕然以義士稱之然吳江富人有沈姓者遣幣招致及門其主人方事巫禱先生乃飄然而歸翌日沈氏復重幣固請先生終不赴而返前幣焉凡如此者亦多矣或譏其桀傲弗辧也平居能孝奉二親親歿則廬墓終制化行於家妻某氏事舅姑亦盡婦道先生於大明洪武某年甲子終於家享年若干塟昆山縣石浦考塋之側先妻某氏生子曰集後妻趙氏無子皆先卒其子某以余父執知其親爲詳請志其墓故述其梗槪如右銘曰時不利志不遂假方技行吾義全是身報厥親骨𨿽朽名弗湮於乎蒼天徳哉若人

管伯齡墓志

先生諱壽昌字伯齡蘇州府昆山縣人也祖諱某宋開寶中以詞賦領鄕薦考諱某遭宋革命遺逸而終生處士於元之皇慶四年某甲子某月某日气質淸秀不數歲能暗誦小學四書通大義旣長爲學道書院訓導諸生恱服文譽蔚然越二年以病請告踰百日而歸自是年益長而學益進善屬文尢工於詩泗橋杜玉泉氏招先生以教諸子時玉泉以詩鳴花朝月夕更唱疊和其詩如元白而不俗郊島而不寒不瘦也館榖凡二十餘年玉泉歿而教授於家學徒愈盛如歇後鄭五軰及緇衣黃冠能詩者咸與之遊有古儒之遺風焉大明洪武某年月日卒年七十有六塟某娶某氏生子男二人長曰某經鋤養親次曰某從軍某州女二人嫁裏中嚴氏孫男女若干於乎先生抱俊逸之才負髙尙之節齊名尙志超然晏居有詩文二十餘卷曰尙志齋集藏於家辭藻之名榮於軒冕志其墓者毘陵故交謝某也

墓志銘

龜巢老人姓謝氏應芳其名子蘭字早從其親聞譜系世居開封多顯貴六世之祖武進尉東西謝莊族滋熾大父別業烈塘涘生男七人一進士遭宋革命家乃毀煙滅灰飛三百指舊家奕世盡憔悴賴有雙親踣而起四男一女同遺體男皆吾兄女吾姊伯兄早歿孤藐爾二仲及嬃竟無嗣我生迂疏昧生理妻任井臼畜三子木也左右奉菽水曰林曰森伯爲禰七孫惟塏冠而儼坦垣成童余幼稚商周興亡陵谷異舉家幸獲全生齒干戈十年浮海避彊名龜巢等遊戲還鄕無復舊閭裏築室橫山墓山址春秋虛度八十二著書數篇而已矣府公遺石志丘竁聊爾云云敍終始大明洪武十年歲次丁巳七月十一日病中口授友人江陰張端

吳處士妻墓志銘

逸庵處士之妻姓曹氏諱某昆山人享年若干後處士若干年卒吳俗尙佛事死者火之其子輒卓然能矯俗之獘以禮葬石浦之原與處士同域時某年某月某日也毘陵謝子蘭與處士有通家之好處士屢嘗語蘭曰吾妻性柔慧早歲在父母家精女工事親以孝謹聞旣嫁而主饋奉嘗靡不適舅姑意顧予性嗜酒喜燕賓客語多滑稽賓退每相規焉及其爲母教輒與女皆有矩度教輒婦亦如之然平居言笑𨿽連屋之人未嘗聞也輒負气節以剛直多與物忤母常戒飭之不敢肆微如臧獲禦之亦盡恩義凡如此類其姻戚比閭之所稱無間然者今輒以蘭知其母之詳乞爲銘蘭於是紀述舊聞使後之爲女爲婦爲母者儀之則其死猶無死也銘曰淑徳之全徳容靜妍玉溫潤而栗然其生也天永其年其歿也人稱其賢又奚卹彤管之無傳乎

騋孫墓磚銘

龜巢謝第六孫名騋孫生三歲而能言父口授周南闗雎等篇立能成誦余愛之意他日可業儒以繼先世甫五歲以痘疹死時洪武十一年三月十有三日也翌日瘞潞城之原余乃哭而銘之曰茁而折鷇而蔑造是物者何滅裂

張處士墓志銘

處士諱功懋字實甫蘇州昆山人也先世多顯宦譜牒具存考諱應辰不樂仕進居鄕裏爲鄕之善人母曹氏生君之日世方中微君蚤歲卽幹蠱有所樹立旣孤養母氏極甘軟之奉鄕人稱之母歿而家益肥中歲畢婚嫁事卽以家政授二子而子又能丰其殖焉君乃構佛廬於先人墓左以奉祀事仍與僧日居之故四方浮屠師多與之遊平居月齋十數日卉服蔬茹泊如也旦則持佛書諷誦畢乃戟手向天聲謝其意若曰吾之所以得此者皆天也不敢忘也施僧之餘視窮乏或周之然奉身寡約始終一致自號守齋蓋以此耳吁其亦可謂有恆者歟妻沈生子男四人長曰天麒娶邑人金氏再娶姚氏次天麟娶朱氏次天佐出贅同邑夏氏先卒季天佑贅嘉禾王氏而歸女四人曰妙善妙淸妙靜妙智皆有家而妙淸早世孫男曰畿娶倪氏曰絅未冠孫女曰眞曰善曰因曰寧皆得配曰瓊英曰玉英尙幼處士春秋六十有九洪武元年五月十二日終於家明年五月二十七日瘞祔考塋其子天麟乞銘於毘陵謝某而某久客吳下且知處士銘曰始蘗其椔卒蕃其枝惟根於天者弗移曰徳之恆予是以銘之嗚呼其止於斯兮

方寸鐵銘

天地爲鑪陰陽爲炭鑄方寸鐡非桞下鍜剛不可屈堅不可磨侯堅侯剛利用實多仝欲以之刳食月虫璟以執政剛過於崇惟善用者爲衡之權稱物平施錙銖弗偏嗟爾有此藏之於宻以桑氏硯攺而爲筆摛辭琰琬百煉其工剔去魯魚斯文有功彼寸鐡兮人孰無之欲偉其器繄鈐與錘寧小爲錐勿大爲錯凡百君子非由外鑠

永思軒銘

人之生天地中父之恩與天同生而養送厥終盡以禮猶哀恫矧逺離遭鞠凶一失怙無由從徳罔極思何窮生之初本倥侗玉而錯金而礱器之成皆父功哺不烏乳不■﹝羊童﹞忝爾靈慚灝穹念爾親修爾躬以爾孝移爲忠其親顯名亦崇茍不然思奚庸霜雨露動厥衷執籩豆感必通永爾思如水東於羮墻見儀容庶象賢繼髙風

方竹杖銘【並序】

予性喜方偶得一方竹爲杖甚愛之因念古之崇節義尙亷隅者類焉刻銘其端持以自警

猗與竹君易圜爲方虛心固節悉如其常其方伊何如玉界尺不砥而平不繩而直曰予老矣賴君扶持義以方外庶克似之

竹素齋銘【爲鄧宜之作】

天人交敷羲畫馬圖文明九丘科斗六經於昭日星漆書汗靑姬公宣尼斯文緝熈爲世範儀百家之多繼聖惟軻如江如河竹兮素兮文斯寓兮開牖戶兮爾於其中朴斵磨礱徳業攸崇茍畱其辭捨己弗治𨿽多奚爲餘言若玆亶弗爾欺亦以自規

願學齋銘

溧陽曾明府塾字子嘉前家居之日以願學名齋今居官扁仍其舊其友常州府同守楊侯徵予文辭不獲命乃爲之銘曰

終始典學徳修罔覺旨哉斯言爲世矩矱欽惟素王聖本生知學而不厭惟日孜孜好學如顏爲聖之亞天若假年不日而化三千七十步趨後先曰願學者子華之賢卓爾君子志華之志掲諸攸居書紳何異學以明之仕以行之仕學俱優兩輪並馳厥徳之修與日俱積豈惟日積幹幹夕惕願學若玆勲業鼎來不負所學尙愼■﹝施﹐冉代也﹞哉

愛日堂銘【爲無錫趙徳宏作】

先民有言孝有不及人之事親所以爲急矧伊大母春秋七十稱亦耆年爲儀裏邑晨昏定省扶持出入甘軟而饋輕暖而襲養非徒愛敬事必給慈訓並成蘭燻蕙裛愼言與行如玉之執曜靈西馳恨莫能系分陰寸晷斯須必追厥徳旣修業亦樹之愛日若玆眾善斯集毋卑我言升階拾級

白賁軒銘

天地之文我象我儀惟文之極澹焉是宜賁之上九白賁無咎茍爲不然咎將吾有聖人立言妙理沖漠能近取譬亦孔之灼如衣美錦其文煌煌維其尙絅闇然而彰以賁而白不賁之賁君子以之咎弗我致嘉爾釋氏修乃白業殊途同歸意明允愜

永思堂銘

昆山呂克明起家業儒信道篤而事親孝以父母生前奉佛志極堅固有不可移者常承順而恱之及其歿依釋氏茶毘法瘞骨於墓從治命也至居喪則多用古禮縗麻哭踴不酒不肉以終三年之制視世俗捨禮法而溺乎異端者不同也旣而近佳城擇地構堂龕木主香燈朝暮歲時烝嘗追逺之心懇懇切切惟恐後人有弗逮者堂名永思蓋取諸古經永言孝思之意洪武癸亥夏五月克明徵文故爲之銘曰

人之有生曰父曰母劬勞之恩天髙地厚方具慶時彩衣靑春志弗克養徒美八珍一朝云亡無復定省𨿽欲愛日捕風系影嘉爾孝子事死如生葬從治命祭盡其情日居月諸時則邁矣繼繼承承或怠懈矣經言永思掲諸斯堂非曰能之示不敢忘婁水滔滔不捨晝夜悠悠我思與水交瀉滔滔流水無古無今我思悠悠與水俱深春秋霜露溪毛泂酌有感斯應來享來格無形而形無聲而聲羮墻見之是爲思成烏鳥之忱豺獺之意𨿽子若孫有引弗替

存耕銘

人有寸田產仁與義君子存之罔俾蕪穢詩書耒耜耕以學力種徳樹業如黍如稷我苗芃芃我稼旣同仁熟之秋其用不窮彼自棄者厥田弗治耕也鹵莾獲亦如之舍己蕓人斯尢可嗤朂哉存耕惟日孜孜程工或虧不其餒而

鐂景儀先生畫像贊

山澤之臒頎然而長面有詩紋須眉雪霜幅巾藜杖逍遙相羊不可貎者其行之方其心孔臧其音瑯瑯徳哉若人俾也可忘

張伯仁畫像贊

隨俗衣冠容物襟度坦然眞率頎然魁梧屢渉危途不失故步嘗卽其天之所賦徵諸人之所慕其可謂吾韜俊傑之光而實能逹時務者歟抑亦可謂冺星鳯之迹而人欲快覩者歟

月泉道人小像贊

烱烱乎精神蕭蕭乎衣巾渉陵谷之變而久於風塵忍泥途之辱而全其天眞玩世濩落隨時屈伸噫是所謂湼不緇磨不燐托迹爲方外隠淪者耶

曹節婦贊【有序】

按家傳婦吳姓歸曹氏二家皆江陰望族生子曰有實方幼婦秉節十五年嫠居字孤慈而能教遇世變乃攜子避兵子被執母卽赴水死旣而子得脫欲收塟母屍日夜號哭求諸水濱久之終不能得遂以母所服遺飾之物厝諸棺合葬父塋哀毀骨立鄕人悲之君子謂有實之篤於親非其親教之有素而能然乎夫以子之早孤母不失教不賢而能之乎然婦之所以能死節者又豈非世族文獻之澤有以致之乎故爲之贊曰

楚臯之蘭生有餘芬瑜而不瑕藍田之珍猗與爾嫠比徳蘭玉爲女爲婦儀爾族屬蘭摧玉湛於江之陰跂彼共姜心乎其心

拙逸箴

嗟世之人知謀爲賢膠膠擾擾靡日不然不作聰明不事機巧邇逸若玆庶乎近道身弗行險意無外馳爾逸若玆孰云非宜作僞而拙其拙可羞好逰而逸其逸可憂拙逸之言本乎周子吾其申之以究厥旨巧凶拙吉巧勞拙逸旨哉斯言宜爾勿失

師箴

堯舜湯文爲君而師洙泗設教斯文在玆寥寥漢儒章句云爾濓洛諸公麟角鳯嘴師道之大實難其人曰可爲者溫故知新若童子師爲亦弗易養正之功實系於是師乎師乎宜日三省吾爲子箴亦以自警

坦率齋箴

嗟今之人以文滅質允矣君子欲矯其失徑情直行是爲坦率本之於身作徳心逸推之於人言踐其實不修邊幅不任智術不奴其顏不婢其膝其腹無劍口亦無蜜終始弗貳表裏惟一坦率若玆亦孔之吉彼異端者蕩無紀律居不衣冠馬牛其匹坦率若玆乃有足述吾亦率爾言爲爾弼謂予不信有如皦日

拙齋箴

維古聖者經綸大經至巧若拙無爲而成唐虞之民其俗皥皥不識不知非無大鑿三代以降知巧百出或哲或愚或得或失去古日逺巧日益多卓爾君子拙如之何言抱其朴不事華藻不鼠之黠不兔之狡彼蛛爲羅巧於謀食我飲如蟬淸風兩腋鳩拙於巢蠶巧於繭巧拙若斯亦可無靦作僞而拙其拙可羞誠拙而逸其心休休戒之謹之眞僞兩途十目所視毋失其趨

龜巢稿卷十三

●欽定四庫全書

龜巢稿卷十四

﹝元﹞謝應芳撰

○題跋傳

說雜著

題徐松居所書昌黎詩後

僕早歲誦符讀書城南詩嘉韓公教子如此其切意其子必樂有賢父之教而成學及以他書考之符也果登長慶進士第斯亦可謂不負其親矣然而爲集賢校理乃有誤攺金根之繆噫是豈以擢第之後遂弗究於學歟今觀松居先生筆韓公之詩以示其子蓋先生之心卽韓公之心也爲之子者得不以親之心爲心乎仲野今學優而仕方且以學軒署燕居之所懃懃焉佩服父訓爲學不厭夫如是視韓公之子有間矣昔人有言顏何人哉希之則是況希韓乎僕𨿽老尙刮目以俟時洪武五年二月初吉毘陵謝應芳書

題太乙眞人圖

按韓子蒼之詩曰太乙眞人蓮葉舟又曰龍眠畫手老入神此蓋題李伯時畫也所謂眞人者姓名時代考之列仙傳等書無之不知其果何如人然以蓮爲舟偃然髙臥風神瀟灑茍非有幻化之術乃能眞蛻骨而仙者疇克若是乎是圖摹冩之妙較之龍眠筆法人無間然其必善學而得其傳乎神仙有無姑置勿論夫君子玩物以適情耳當此金革擾攘之餘人方埋頭塵坌欲超然物外之逰而不可得覧是圖者當心融神會與博望之槎琴髙之鯉金仙氏之浮杯踏蘆者同適其適不止論形似而已宗禮求予言俾題其卷首云

書歷代蒙求後

世俗以千字文爲啟蒙之書尙矣然使之識字而已余何益乎是書亦四言爲句便於習讀自羲農以來數千載世代盛衰歷數修短粲然可見授蒙童令熟記而知之豈云小補觀者其毋忽焉某年月日龜巢老人題

題子昻竹石

昔文敏公初赴京過毘陵止宗人東臯先生家人多求公翰墨後仕於朝往來霅上時先生數從之逰因得公書畫凡數幅內竹石一紙公題小詩絕類此卷吁公初以書名於時其畫與詩本皆絕妙今此卷備焉有區區未易贊述者特以予家藏舊物皆亡於兵視今又隔一宇宙捧玩再三不勝慨惜

題敬親樓詩卷後

丹徒陳彥芳旣塟其親於別墅構樓以奉先祀扁曰敬親示不忘也夫死者魂气歸於天形魄歸於地故廟以妥神墓以藏體廟必於家者神依於人者也今彥芳奉祀別第其有徵於古歟抑其心有得於敬親之實而非矯焉以假其文者歟夫目之所視而思從之登斯樓也丘壠在望松楸蔚乎其前知吾親之藏於玆也與其族之人時而至焉固將羮墻而見之抑是室也吾親之所種樹今則拱焉吾親之所燕逰其遺迹在焉彥芳卽是而思其親其有不起孝敬乎詩曰維桑與梓必恭敬止延陵季子曰骨肉歸復於土魂气則無不之也彥芳之心其有徵於此因書以歸之

題觀奕圖

世謂觀棋者恆髙於當局之士予曰不然顧其人智有優劣亦系乎用心之至與未至耳今觀是圖冩對奕者二人其風度閒雅皆若聊爾於奕坐而旁觀者一人則注目棋局凝然若精思入神或一著可以決勝負而未易語人者熟視其狀殆猶陳平患諸呂燕居深念不見陸生入坐時也吁世之當國者旁求策佐與之策安危計成敗亦有用心如觀奕者乎撫卷三嘆用題其末庶覧者或有感焉

楊妃齒痛圖

玉環瓠犀以荔子而痛痛未甚也三郎爲環而痛痛則甚矣使移是痛以痛天下羣黎之痛烏有天寶之亂蜀山之狩乎今觀唐棣所圖不痛環之痛而痛三郎之痛抑亦爲當時羣黎之痛也噫

題山谷香嚴偈墨迹

宋髙宗謂書學廢於五季至本朝蔡襄等方入格律蘇黃米薛各有趨向然則山谷之書爲一代名筆豈易得哉

題糜氏家譜

凡爲譜牒者往往追稱先世勲業之盛世代遼邈變革不常茫然紊然有未易考者或乃致遙遙華冑之誚君子恥之今觀昆山糜氏子才家譜則不然世祖而下至金紫光祿公爲髙祖之考然後旁及羣從至於人所不知之地天其報之如此家譜之作蓋欲其後人念祖修徳象其賢行其澤非直爲觀美也詩曰子子孫孫勿替引之予亦誦此爲他山之石云

跋許氏臺萊集

予嘗以天下福善禍滛驗諸古今其理未嘗不焯焯也若曹彬曹翰皆宋重臣以彬之賢屢世榮顯翰肆貪暴子孫饑寒當時史官特並書之以示勸懲詎不信然今觀宜興簿許侯克敬所示臺萊集譜其族自南唐金紫公居畨迄今埀五百年其間擢巍科登膴仕者代不乏人非尋常世族之家所能及也其從兄徳夫爲金紫公十六世孫以舊編所紀詳於名爵略於行義乃重著而備錄之諸先正之潛徳幽光粲然在目然以愚觀之必又有多蓄陰徳黙契於天者𨿽子孫有所不知閭裏有所不聞國史郡乘有所不能傳載天其相之裕乃後昆所以綿逺盛大至於如此不然何世代屢易許氏之澤愈久而愈不冺耶詩曰無念爾祖聿修厥徳又曰子子孫孫勿替引之愚請爲克敬誦之詩爲祝規並筆於卷末而歸之時洪武七年夏五月之吉毘陵謝某

跋族塟圖

河南保定趙先生所著族塟圖其說本於周官參諸眾論尊卑昭穆粲然有倫使觀之者心生孝悌亦猶觀老泉蘓氏族譜也如是以塟其親以祛其風水之惑於名教豈小補哉先生諱炳字季明其經學徳望爲中州時宗至元大徳間七聘方起官至翰林承旨學士平居多著述若四書選注等書皆有功斯文愚恐東南之人有未知程伯淳者故粗述於圖說之後鏤版而傳之詳見元史

跋蘓魏公百韻詩後

右蘓魏公百韻詩敍平生出處行事之大節謙言爲家訓也然字字句句皆足爲世楷模豈特一家之訓而已哉若考亭朱夫子西山眞文忠公諸大賢咸有贊述區區後學尙何言歟某竊嘗忝與公之裔孫景瞻父逰屢蒙出是詩警教嘗謂某曰名教有餘樂異端戒多紊只此二句有終身行之不盡者蓋其服膺祖訓力踐正學卓然不爲異端邪說之所惑故有是言時某等知所向慕者幸賴私淑而加勉焉於乎瞻父旣歿世亦隨變瞻父之子若孫家毀於兵獨珍藏是詩出入戎馬間三十年與身俱存且能奉庭訓不淫老佛亦可謂不負魏公埀訓之意也某重獲覧觀儼如對瞻父晤語敬書此以寓感愴

跋脫時敬參政手書

字書心畫也人能覩其親之心畫而知其志焉斯可謂能子矣今觀髙郵同守畏吾氏伯堅於兵革之餘得乃翁脫公大參所書晝錦堂記如獲重寶愛之敬之不翅若其親之在目其殆著存不忘者歟愚嘗論歐陽子之爲此記也蓋知韓魏公之志在乎徳被生民功施社稷故以此二語爲一篇之要大參筆其文得非志魏公之所志乎使伯堅灼見其親之志曰徳曰功當知勉其所以繼之者是則愛敬之心又推之於書字翰墨之外能子之道必如是而後盡耳昔者辛夘秋公來毘陵適予復忠公墓田築祠立碑公爲之大喜嘗以弔祭之文示予而往焉時所書端謹持重視此篇筆意蕭散神气飄逸有不同者此先見其字學之妙不凝滯於一偏也於乎落月滿屋梁猶疑見顏色況心畫乎想象髙風不勝起慕敬書此以告伯堅並抒所懷云

書安撫陳公跋先君小像自贊後

昔者狄節使卻梁公畫像世固稱之若先代遺容遺言如安撫公父子者其後人當視瞻如生存敬恭如侍側勉焉冀企及之𨿽時有隆污命有通塞有不克奮勵以纘先緒然所以是是非非不避權勢赴人急難如救頭然是皆起懦疾之藥石也愼毋以狄公借口而藐視厥祖如塗人然詩曰無念爾祖聿修厥徳軒冕云乎哉閥閱云乎哉今安撫七世孫茂吾婿也出示石刻祖像並覽贊跋起敬起慕因題其後如此云

跋張氏家譜圖

右畨禺張氏家譜圖知常州府事中憲公度仿歐蘓族譜爲之由七世祖而下瓜瓞延蔓尊卑戚疏瞭焉在目中憲需予言愚於是切有感焉書首九族詩重同姓吾夫子嘗刪定二經埀訓萬世其惇本之意至深切矣若夫大小宗之法蓋推廣之後世宗法寖壊世教日衰然天理民彛未嘗冺絕東平九世之張江州百口之陳亦代有之若文正公則能以祖宗之心爲心贍族有田疏逺畢給眞可謂不負詩書惇本之意今觀中憲公追念厥祖畱情譜系惓惓如此他日參大政得厚祿如文正可爲之時以是心爲之吾知文正公不能専美於昔矣揚子云曰顏何人哉希之則是愚於是亦云

跋呂仲珪孝思捲

夫爲人子者或不幸於養生送死之道有未盡焉處禮之變當從權以事其事豈徒抱終天之戚而已哉今觀昆山呂仲珪氏早歲以父命出贅不能奉甘旨後其親旅殯白下去家五百餘里又不能春秋省掃以寓哀思服闋數年痛衋如昨與人言輒流涕蓋仲珪以孝有不及情莫能忘然則如之何而可也惟所謂權宜用釋氏茶毘之法函骨而歸瘞諸故丘宰而楸梧祠而蘋藻焄蒿淒愴常若見之則其親之死猶不死也若夫繼志述事或出或處樹其業以顯其親則諸士夫頌美孝思之言斯足徵矣

跋淩克禮父子孝感詩文後

昔聖人以子騫父母昆弟之言而稱其孝蓋人之善事親者必先目之口之於同室之人而後一鄕一國熟聞而著稱極而至於流芳天下後世矣前數年客有過毘陵者說潤卿父子之孝喫喫不離口予來婁江婁之人咸譽之旣而盧兗州子長嬰以趙徵士用晦所贈孝感序並諸賢士夫歌詩若干篇皆本乎其父母昆弟之言予然後知潤卿二子長克仁次克禮能罄家輸粟以贖父罪去之日奮不顧身數千里危難爭先而赴吁昔趙禮兄弟遇暴將臠食之其兄孝曰吾體肥可代吾弟若克禮事𨿽不同其亦趙氏之心歟然或者謂是亦常人所能爲予故原其心而論之如此豈易得哉今淩氏五世而居重闈色養曰慈曰孝其所以盡其孝道者固不止於是也洪武十六年夏五龜巢老人謝某跋

跋陳寺丞思愛庵疏

右故宋寺丞陳公以思愛庵奉先疏請果上人主之駢儷精切字畫端勁其爲人可知寥寥二百餘年爲果嗣法者不知凡幾代是庵易名圓通蓋亦有年公之疏文幸而無恙今性中師弟子知敬重之求士夫題識余於是竊有感焉宋之文獻禮樂盛於漢唐然當時世家如文潞公之有家廟者絕少請寺觀爲香火院者滔滔豈禮樂不明淪於習俗以致然乎今性中知其文當知其心知其心則知所以敬其先世者在乎庵仍舊名庶存初意如此則名正言順而奉先之意終於有成寺丞公之死猶無死也豈徒重其文而已哉

跋嶽氏族譜

嶽氏爲常之望族舊矣予早歲過唐門見其第宅相甲乙者數家且聞竹山蔣先生言宋幹徳間嶽王弟經略使之孫自九江來居由宋而元子姓蕃衍文物之盛拔萃同裏比以陵谷變遷奕葉憔悴東之懼譜牒散失嗣而緝之猶老泉蘓公之譜其族也老泉之言曰觀吾譜者孝弟之心當油然而生吾知東之亦以是有望於族人焉或謂昔者狄武襄不後梁公君子韙之是大不然非其後而附之者非也爲其後而自外者尢非也故人苟能以東之之心爲心由孝弟以行吾仁則民吾同胞四海兄弟無往而非仁矣然則族譜之作豈小補哉時洪武十有九年六月旣望龜巢老人謝某敬跋

跋經訓啟蒙

右經訓啟蒙北溪陳先生所著也先生經學得考亭夫子之傳卓然爲一代師表病世之訓蒙者所教厖雜蔑養正之功故采摭經傳以三字四字爲句緝成韻語以便習讀其書言孝之大原學之旨要使幼學者誠能熟讀而蘊之於心養其徳性旣而長施諸事業則舉而措之耳蘭曩避兵東吳得此書三十餘載郡人徐孟容孟曽點見而寶之謂明珠暗投良可惜也是用版刻以廣其傳於乎先生經訓以教羣蒙蓋以聖賢之心爲心視厖雜之書蘭鮑不同俱化之效久當見之凡爲父師者可不愼其擇乎子程子曰習與性成聖賢同歸吾於此亦云洪武己巳九月重陽日毘陵老諸生謝應芳拜手敬跋

張孝子傳

張孝子小字阿伴常之無錫人也爲兒時父母以歲饑去鄕土流離四方後徙居晉陵之東洲未幾父卒兄亦早世家益貧母查氏僂傴不能任婦事中歲復多病常在牀席伴傭力黃氏家仰給之黃氏工染色伴因學焉久而遂精其業主愛之歲益其直伴身無完衣其奉養之具則隨直而丰時得一美味必歸遺母母或分飼之則紿云已食母盡之則喜當暑月每夕炳蒿艾以驅去室中之蚊拂枕席以安母寢隆冬雨雪壚不絕薪夜必燠母於懷如此者二十餘年服勤於親殫力於傭未嘗一日廢其事怠其志也母壽六十五以天年終伴慟哭幾絕先數歲預營塟具及斂之日卽舁柩歸無錫合塟父塋今墓木已拱春秋攜酒肉省掃必邀至鄰里飲食之拳拳焉爲保全丘壠之計平居遇飲食適口猶常動風木之悲或哽咽飲泣徹而後已且以親在之日仰食黃氏深徳之效力愈謹或者常欲倍其直募之伴不從嗚呼斯亦可謂義焉耳今鄕人特嘉其孝稱爲張孝子云

贊曰以曽騫之賢又親炙聖人得學問之力其孝宜矣若伴之微生長陋俗目污凶徳耳習誶語乃卓然返哺跪乳梟獍之羣使遊聖門而學焉安知非曽與騫之徒歟區區受傭於人又能以力報效久而弗忘吁世之朝祿爵而暮亡叛者其人能無愧乎

錢孝女傳

錢孝女者吳郡田家女也父母喜其性婉順納婿與居洪武初兵興歲餘徙家常之三山湖服勤婦工兼力農畝搰搰乎共養其親父卒母老而病踰兩期腹有瘕癖號呼痛楚女甚憂苦每中夜禮佛吁天拜跪懇禱一夕潛以刄刲股紿其母爲他肉熟而進之連年之疾卽刻而愈旣而鄰里以其母無號痛聲故詢知其然眾皆驚嘆女姨母呂氏爲吾鄰嘗詰之言其平昔細行多不可及久而益勤至不惜其肢體斯亦可謂篤孝也與論曰昔鄠人之孝同於錢氏昌黎伯固嘗非之其言蓋本諸經以毀傷爲未善也然閭閻匹夫之愚禮教不知一念之誠根於方寸通乎神明而孝感昭著如此豈易得哉豈易得哉於乎使薄俗之不顧養者聞錢氏之風亦寧不泚顙芒背恧其心而知悔悟也與是歲庚申六月望日

諸葛節婦黃氏傳

黃氏名眞淨丹陽縣呂城諸葛用中之妻也父家晉陵以其女生有淑姿善女工父母鐘愛擇配數年聞用中爲兒時過驛亭適南臺監察禦史普公見之以其能屬對摛大字甚佳呼爲奇童聰慧之聲洋溢四境故黃氏之父以女許嫁之旣嫁而翁知其能遂托付家事使其子得専儒業翁歿其夫婦能以翁之心爲心服勤如初賓敬之禮弗渝肥家之功益著養子作而愛不姑息凡鄕裏之爲父爲母之賢者咸儀之元末兵興夫婦挈家竄吳下蒿簪卉服藜藿食飲艱苦十有餘年夫病而亡哀慟幾絕吐肝膽告之柩前曰未亡人眞淨三年服除當星冠羽衣若女道士以終其身有所否者天殛之由是教其子以繼承宗嗣無忝厥祖洪武攺元於鴻雁安集之初歸塟其夫命其子復舊業什有二三餘皆棄置蓋亦知止足之義而無殆辱也數年之間又能撙其餘力助羽流重構淸微觀以祠先世身佩符籙日誦老氏書貞節愈固今春秋七十有二鄕人嘗欲聞諸官乞旌其門婦曰夫死不嫁吾分內事耳卒不許於乎婦有節義禮教所嘉況能繼述以昌其業以裕其嗣續豈尋常守節者所能及哉予常往來常鎭間聞諸邑人質諸鄕校無間然者故撮其要而書時洪武二十二年三月之吉

長白山居圖說

客有過餘者雨牕焚香相與覽髙沙李侯山居圖客謂余曰世謂畫爲無聲詩信矣往者李徳裕以軒冕之貴疏平泉之逰賦詩憶之是圖之作亦其詩之意歟余曰不然平泉花石以力致之窮奢極靡蓋溺於玩物者也夫長白山天然勝槪爲梁鄒冠冕甘泉巨谷嘉木幽卉蔚有淸气昔範文正公讀書其間虀茹糜食與山俱淸卒爲一代名臣今侯鍾玆山之英人品卓絕學亦如之至於擢髙科參大政出處繼範公故武山中猨鶴詎云忘情但時方揚歷中外若安石爲蒼生而起奚暇復顧東山乎是圖也蓋侯黙寓家居讀書之意以示其子孫抑亦示不忘桑梓之敬耳平泉之思豈其比哉客惟而起且俾以所答之語筆之圖左俟侯見而質諸

月泉說

學老氏之學宗乎無爲而能無不爲者惟其心之淸明洞徹不泥於物所謂圓機之士爲能然耳吾友闞伯眞殆庶幾乎漢天師四十二代孫張公大眞人嘗以符籙授伯眞伯眞宗其道行之於家黃冠鶴■﹝敝上毛下﹞蕭然出塵然而陰陽醫藥巫卜之術又旁通至於桑海變易混迹塵土亦未嘗忘其學離其道也眞人嘉其能乃大書月泉二字爲伯眞號吁名者實之賓也月泉之稱豈茍然而已哉共推千載心秋月照寒水昔吾朱夫子有是言也今眞人指其心而諭之所以警伯眞者至深切矣是心也誠能皎然如月之明湛然如泉之淸無幽不燭有感斯應𨿽以膠膠擾擾之物紛乎吾前而吾之至淸至明者蓋自若也則圓機之士不幾乎和光同塵升老氏之堂而入其室乎伯眞勉乎哉

無知生說

夫人與萬物同生兩間而其所以不同者心知之靈耳彼巢而知風穴而知雨鳴而司晨吠而警盜知恩而返哺知機而避去若此者亦未嘗蠢然而已人而無知可以不如物乎吾友趙君執中生而聰明又嘗用力於格致之學行年三十號無知生故聞者不能無疑焉或謂執中以時俗尙智術飾巧詐狡獪萬狀深疾之將欲塗其聰塞其明矯俗之獘以返乎不知不識之天寧爲蚩蚩之氓而不辭也予曰不然若是則因噎而廢食矣吾意執中讀孔氏書尙友千古觀聖門髙弟賢如顏子聞一知十方且有若無實若虛終日如愚人然況學者乎故𨿽多識前言往行而自視欿然猶無所知也然則名爲無知實欲求知其所見之大爲何如哉予嘗扣之執中執中笑而不答故筆此觧或人之疑並勵吾執中亦以自勵云

子京字說

父命子名而朋友字之禮也吾友張君伯祥之子名畿予固知其愛子之心期以逺大字曰子京且爲之說曰京畿人海也五城十二樓金門玉堂冠冕佩服館閣之文物羽林之儀仗瓊林大盈之府庫凡如此類皆天下所無有實爲魚龍變化之地也故有志之士𨿽在窮髮必勇其行乘風雲叫閶闔瞻日月之光被雨露之恩然後爲無負也今子京年方壯彊一日千里弗忘命名取字之意不然則齷齪與蓬藋同腐徒美其名何足尙哉

存耕說【爲孫允昭州判作】

客有遇存耕叟於龜巢者商略今古劇談久之客謂予曰叟方膴仕而暇耕乎不耒耜蔑畎畝耕可得乎予曰不然善觀人者於其心不於其迹夫以其迹論之叟固嘗主一縣之簿矣嘗爲一州之倅矣然方寸之地了無荊榛耕之以禮耨之以義存而遺之子孫故於昔人之言取以自號以示無忘之意耳吁以其遺較諸徳公蓋亦大同小異歟且天生斯人皆有此亦莫不有耕耨之具焉但往往荒穢弗治怠棄而自失茍存之則其後之以耕以獲以收其成功乃必然之理何泥其迹爲哉客語塞叟起而謝曰詩曰他人有心予忖度之巢翁之謂也請以對客之語貽諸後人目曰存耕說云龜巢翁者毘陵謝芳氏也

景中字說

尼山聖人筆六經以詒萬世中之一言間見特出旣而子思子著書以授孟子寥寥千五百年知者蓋鮮至伊洛諸賢發明蘊奧昭如日星後之人敢畫蛇而添足乎然所謂景者景慕以冀及之學者之志也中則人所受於兩間與生俱生無物不具學之道必先知無不明而後行無不當竊嘗以射譬之物理之中猶射之的凡射必先知其的之所在謹乃弓矢正已而射之斯可言中矣不知其的而射者妄也妄而或中乃偶然耳吾無取焉惟時中君子從容中道無適不然是妙於射者也詩曰髙山仰止景行行止如此則思過半矣景中勉乎哉不然執中如子莫中庸如胡公不免爲天下後世之誚此又不可不知也

徳宏字說

東林趙先生爲前代遺賢今其四世孫名廣姿稟之淑善讀書兼明今古法律以勲業自期不狹隘以自局焉故朋友以徳宏字之請其說於予予曰人生天地間眇如一粟謂其能與天地參者正以執徳之宏心同宇宙萬物皆備於我萬化皆出於玆所謂小無內而大無外也勲名事業蓋亦隨其廣狹小大而成焉若夫方寸之衷彼疆我界籓籬荊棘𨿽有所得蓄縮如蝸不免貽笑於大方之家耳然名者實之賓也名浮於實君子恥之夫以子爲東林有道之孫貽謀未逺其立志果不小乎執徳果不虛乎昔者孔門諸弟不如曾點漆雕開能見大意聖人乃恱之予之使學者誠能有二子之見以宏厥徳則宇宙吾心也吾心宇宙也曽何人哉漆何人哉希之則是愼勿謂老生常談而忽諸

寶山字說

余聞浮屠氏之所寶者三曰佛曰法曰僧如金銀珠玉之屬爲世所貴𨿽亦以七寶名之較諸佛法不啻霄壤故瞿曇在祗樹園說法有曰人以七寶厚施而求福者莫若般若一言持之於己教之於人得福爲多由此觀之金玉之寶積如丘山何足貴哉今夫趙居士拱眞有志學佛在家出家浮屠師以寶山字之其意若欲使之歆艷而得之是亦意其爲善也不然則郿塢積金賈燃臍之禍銅山鼔鑄致餓死之辱凡如此類識者恥之況欲使人歆艷乎楚書曰楚國無以爲寶惟善以爲寶如是而言則語意明白開示以導其進庶可謂善誘人矣居士徵予意予無可言者請以楚書之語語之於浮屠之言或可補其闕云

學古字說

先友丁徳齋往嘗以家譜示予曰五世祖爲寶佑相國多藏古聖賢書厥後以陵谷變攺家用淪落書亦漂散元初大父乃徙居鄕城以慈幼齋醫藥如成都賣卜者焉他書無復有也今徳齋胤子斆喜讀軒岐靈素之外嗜六經諸史不翅膾炙故老夫以學古字之謂曰古之學以三綱五常爲重綱常不舉則無以立身身不立則道不行於妻子況餘人乎然道有小大事有緩急必先其大者急者後其緩者小者毋泥焉古之人巢居穴處無宮室也茹毛飲血未稼穡也凡如此類茍一切是古非今捨此取彼不幾乎迂疏放誕而行怪者乎吁居今之世反古之道烖必及身子思子埀訓後人爲世藥石此又不可不知也學古者宜愼諸

聽其自然說【爲黃仲器作】

老友黃仲器以聽其自然四字掲諸齋居一日載酒過龜巢需予文予以不知其言出何書意何在莫敢妄爲之說仲器曰吾意天爲自然余無所知也予於是臆度而告之曰物本乎天而天宰之者理也夫所謂自然者如陰陽之消長日月星辰之運行江河之所以流山嶽之所以峙艸木鳥獸昆虫之所以動植變化至如人大者三綱五常富貴貧賤死生壽夭之類小者如四肢百骸飲食衣服宮室車馬之屬皆本乎自然之天昧者乃欲以人勝天而不聽之若季孫氏以魯大夫僭天子禮樂富於周公秦皇漢武欲長生不死者未嘗不自禍其身也孟子曰順天者存逆天者亡斯言盡之矣仲器作而謝以故書此警諸紳示諸人亦庶乎有所警云

無名異

江湖之濱有物焉其大如菽圓如撱黃而黝外彊而中幹似沙非沙也礫非礫也累累乎沙礫之中不知者直以爲沙石然髹者得之以和桐漆之漬易燥以益堅否則工𨿽良弗能使之燥也況堅乎故善髹者率用之以其有奇用而無名故以無名異目之而邑有雷氏髹數世其亦老於髹矣每役士大夫家則以是詢之未有得其名者一日語予而悲之予止之曰是奚足悲哉夫君子負有用之材沒世而名不稱者滔滔也況微物乎噫世之用人者其亦有如雷氏之悲者乎

蛇蚓

五月望予艤舟城西見牧豎數軰飲牛於河俄有走而號者曰蛇將嚙人豎皆失色已而聚觀果伏蛇艸中■﹝口日﹞舌掉尾吐毒气勃勃可畏羣豎欲殺之擲凷礫如雨蛇度不能免乃遊於河猶昻首騰踴作嚙人狀旁觀有不勝憤者持短挺渉水擊之應手而斃眾歡噪爲快予旣歸明日過白鶴溪上時暴雨潦水盈溢而蚯蚓縱橫於途途之人殆不能容足先予行者三人老一壯二皆擇地而蹈不蹂踐以殘其生吾如之回視吾蒼頭亦然予因是切有感焉夫蚓內無筋骨外無鱗介茍欲殺之斯須可累千百今若此城西之蛇欲害人而人害之蚓則無害而人亦弗爲之害非有所厚薄也人而蛇者可不悟哉

鷗盟文爲熊元修作

鷗社叟老於元末屢聘不起遂屏迹五湖三泖荒寂之濱魚鳥爲伍睨京洛萬人海中鳯有池鶴有軒鷹揚而烏集紛紛乎五鳩之屬簉羽鴛鷺爲時羽儀是皆出類離羣弗與吾友而吾亦弗爲之友也惟鷗也素服涓潔野性閒雅且夙嘗與叟相親荷風葦月雲濤煙浪凡可以適吾適者莫不與之共之一日舉觴酬元眞子天隨子乞靈爲鷗社盟主而矢之曰鷗乎鷗乎忘爾機吾亦如之恆遊居於斯又曰鷸自蚌持鵬自溟徙斯盟或渝者如白水時龜巢老人亦奉盟歃吳淞之淥而與盟焉乃丹書其辭如右

招隠論

夫連城之璧韞乎荊山明月之珠藏乎滄海茍非識者有以取之則希世珍不能自衒而自鬻也隠逸之士蓋類此耳嘗觀古之隠者如莊周所稱巢父善捲許由樊仲父之流土苴天下𨿽唐虞聖人之事皆爲污耳此蓋荒唐謬悠之談無足深信請以商周以來經史所載拔其尢而論之伊尹耕有莘之野以成湯所知致幣三聘遂爲阿衡不然則終於犁鉏之甿矣傅說隠於商巖以髙宗所慕圖像旁求乃得爲良弼不然則終於版築之夫矣周之太公濱海而處坐茅而漁非文王載以後車則鷹揚之功不見武成之日矣漢之四皓茹芝商山其不赴髙祖之招而從儲君之遊者蓋爲炎劉氏基本而出其大功爲何如哉若夫淮南王八公之徒大山小山之什其才華文藻不爲不盛然未聞爲朝廷得人使之康濟斯世斯民之用故君子無所取焉至如光武成中興之業海內之士云合應響而嚴光倜儻獨能以節髙之或授官而不拜或廷伏而不謁卒歸於江湖荒寂之濱欣然與魚鳥爲伍惟其淸風峻節砥柱頺波殊有禆於世教也三國六朝而下求其如南陽布衣鞠躬盡瘁以報其主三顧之勤者固少然徵舉遺逸代不乏人但燕石或僞爲荊玉魚目或悞爲隋珠不免有純盜虛聲之誚者矣今郡府之職歲舉人才是亦古招隠之遺意也惟能知之人而取諸巖穴之間度其才而薦之朝廷之上巨細精粗各適其用此誠一聖天子恢宏治道之良法也詩曰濟濟多士文王以寧夫士也爲時而出其必有以古人之所寧文王者以寧今日之天下國家毋徒視終南爲快捷方式云

東吳野語

許慶一者昆山石浦人也贅同邑許家墩繆氏旣而父歿母食貧往繆氏依焉慶一妻不孝於姑天歷三年六月十三日將晡其姑以饑訴鄰人許本空適安亭陸省磧澳魯道在坐且與繆姻戚遂同往勸說之本空以其釡中所餘飯飼之婦奪而覆諸戶外曰寧與犬食本空等方怒罵厥婦婦毀姑不輟且指天誓所毀不妄時片雲起西北俄頃煙霧四塞晝暝如夜霹靂震地裏中大駭獨其家無聞焉本空等但見有白气如練緣竈突下埀三人則恍然若有推出者跌僕在地大雨傾注平地水湧踰半尺屋焚婦震死然鄰居相接略不延燎婦死至夜復蘇逺近驚異時婦妊數月或者謂天不忍其腹中之子故爾由是婦方知懼養其姑以壽終今婦年六十有七當時所震者生女四十一歲矣洪武壬子冬毘陵謝某過許墩許均善家聞其詳如此嗚呼孰謂天爲茫茫耶屈東海之婦而旱亁悲齊堂之女而振風炎霜降獄熒惑退舍其響應若此者已多矣豈特斯婦乎然天卽理也人不順理是爲逆天順則存逆則亡蓋皦乎其不誣也雷震之事予特欲使昧於理者知有所警故筆之

厲鬼辧

往予過無錫適州人出郭迓神赤髮靑面吻出兩牙狀極詭異旗旄鼓吹衛從而舁之予嘗訝而問焉人曰此唐張巡也且言公死時自謂當作厲鬼故世以公爲疫厲之神而崇奉焉嗟夫是何邪說者附會如此耶按唐史公守睢陽如一木支大廈之踣兵盡力竭死不忘君故發憤曰生不能報陛下死當爲厲鬼以擊賊此蓋忠義激烈之辭豈謂爲疫厲之鬼以害天下後世之人哉所謂厲鬼乃泛言剛厲之鬼若韓文驅厲鬼之厲相似非疫厲之鬼也誣枉前賢罔惑後世邪說之害一至扵此可不辧哉苐恨老無能爲不能爲州人毀除淫祠一洗習俗之陋區區謇言用告來者

重建縣學事實

皇朝革命政教一新設學校置師弟子員以教以養以求其實效非疇昔文具比故官於郡縣者皆以是切切也洪武五年武進縣知縣臨川董某縣丞江陰陳某以縣學敝隘僉議易之旣而乃割俸構講堂三間其軒楹如堂之數翼以兩齋齋各三楹教官等齋廬庖湢之屬又十餘楹由是師生有講學居息之地矣明年春視夫子廟棟橈柱折惕將壓焉曰殿曰廡曰戟門及欞星門皆徹而新之聖賢肖像重爲修飾而邑人具瞻之敬蓋益崇矣又明年規射圃於學之傍爲亭三間辟門道南向深若干步而作外戶閽人守之凡廟學計若干楹其崇廣皆比昔有加地皆甃甓繚以周垣樹之嘉木奐輪之美丹碧之輝煥如也某竊惟前元時武進縣初無學宮所設教諭附郡學廩稍至����年有司剏始記者謂病地弗弘蓋茍焉而已今吾令與丞皆儒而官故能以興學爲己任前主簿登萊尹某及今簿澤州張某相繼翼贊以底於成非不役也而役之以時故民忘其勞且有樂助其才力者皆賢長貳祗順朝家教學之意而邑人化之又能心長長之心也育才之盛當自玆始眞可爲斯文賀

辧訛

夫江南淫祠在唐爲狄梁公盡毀唐衰禮廢繼以五季之亂妄意徼福諂非其鬼泛然以大號加封紊雜祀典祠廟滋多里巷間土地有祠蓋肇於此然以民情推之其始也必以農榖之功本乎地土歲時祀享亦近乎報本之意迨夫廟貌之設無可爲像遂以鄕之有齒爵者當之旣久而世代變革承訛踵繆至有可笑可怪而不可曉者姑以目前之郡城西南三十里曰梅村廟稱三姑其初必曰某姓三孤之官後乃訛爲三姑也按周禮三孤之貴次於三公卽後世所謂少師少傅少保是也村甿巫祝之流無知妄作以孤爲姑又城之東北有稱十姨者必拾遺之訛稱雨淋者必羽林也夫以十姨爲一婦人以雨淋而不室處是則可笑也已至若三姑乃儼然塑少艾三人冶容美飾眾所具瞻且復變九里塘爲九女以附會其無根之談蠱惑人心傷風敗俗有不容不辧者攺而正諸宜自玆始吁甚矣人之好怪也昔蘇長公之詩有曰舟中賈客莫謾狂小姑前年嫁彭郎蓋江州有大孤小孤之山澎浪之磯其俗亦訛孤爲姑澎浪爲彭郎公戲而譏之意甚明白有足以破其惑矣如應芳者𨿽究明是理灼見其非柰無狄梁公在位之權又無蘇子名世之詩請與鄕之士君子追原俗情遵依法律徹去繆像題其主曰土地三孤之神如此則可以正訛傳息邪說合今朝之令典釋舊俗之羣疑且不失其初報本之意若夫掃滌淫祠行之四方有不在我者不喋喋也芻蕘有詢尙俟他日

釋異

古禮人之初喪所以待三日而後小斂者冀其或再生也今吾子死終日而蘇無足異者但沐浴裳衣神識不亂命諸生筆遺囑二千餘言言有倫序視其字之悞者索筆爲塗攺之比常人之死固有異焉至若啟殯之日經盛暑兩月不臭不腐面色如生則其異甚矣宜乎立言君子墓志不書此蓋遵用聖人不語怪之遺意𨿽然吾嘗視晉書盜發尙書令卞公壼之墓壼屍僵且握拳透爪宋劉忠顯公韐靖康中使金不屈而死之燕人湣其忠菆諸西岡凡八十日金退方斂葬顏色如生史皆不誣矣又如元鳥生契履武生稷說者謂神人之生異於常人麒麟蛟龍異於犬羊魚鱉夫死者一理也有生者之異於常則死而異者何足怪哉區區所言非諛子也非好辯也公天下之理而論之也前軰有曰千人萬人中一人兩人知殆謂此意耶噫

請除淫祠文

先王祭法載諸禮經曰法施於民曰以勞定國曰以死勤事曰捍菑禦患者則祭之非此之屬皆淫祠也是故狄梁公盡毀淫祠程子言除淫祠而後民爲善蓋淫祠不除則愚民無知將謂福可謟求而得罪可妄祈而免所以爲惡者多而爲善者鮮矣欽惟聖朝更化之初詔誥多方淫祠有禁革諸神大號之僭稱斷婦人燒香於祠廟釋道庵院不許擅立況淫祠乎此國家洗陋俗之新條息邪說之要務普天率土罔敢不遵切見本府西城門外有不得姓土男子突然於大驛路傍創立金家神廟煽惑羣氓燒香不絕若不早爲禁止將來爲患可勝言哉如蒙官司核實當里甲人等果有實迹諭令折毀庶免無知之民誤陷刑憲如此則梁公忠國之心程子教民之意一舉而兼得矣區區耄言因國家正大之气而應之如丰山之鐘霜降而發聲也僭越之咎必蒙矜恕賜諸施行公論幸甚風俗幸甚

甕天觧

洪武甲子秋冬之交多雨而早寒兒軰爲予作小閣東廡廡周圍紙屏上蒙葦席方廣裁七尺有咫圭竇出入埀之以簾亦織筠而楮之與屏一色如堊壁然瓦盆柴火傍置小榻老夫得坐臥飲食乎其中旣安且燠熙然而春外間𨿽層冰積雪鼔之烈風天地六合爲一此室以衛護縝宻寒气無罅隙可能入也但一己之樂罔能及人猶酰雞之天局爲一甕中耳故名之爲熙熙甕天客或笑之曰樂則樂矣何誇歟彼富貴之家雕甍繡闥熾鳯炭之鑪重獸錦之茵暖玉爲杯酌以醇醪肉臺盤交進於前肉屛風擁於其後溫柔之鄕其樂如此子之甕天能彷佛其萬一乎予曰不然彼樂於人吾樂於天樂於人者肆其欲樂於天者安其分區區野老年將九十目識一丁之外余無徳能爵祿資財皆蔑以致之今若此不惟鄕閭側陋者鮮能同之古之君子若使虜持節者囓氈沙漠佐主中興者渡兵滹沱抗疏而謫官潮陽擒賊而夜入蔡州是皆冒冰雪渉危途急於報國而不暇顧其身也又若羊角哀之往於楚左伯桃之死於樹樓煩墮指之卒赫連蒸土之眾其爲凍苦可勝言哉今予之樂竊比乎酰雞甕中之天非誇也自以爲足也言未竟客掩口而去

捄獘

世俗以浮圖治喪以先正斥之蓋欲行古喪禮終事親之孝而厚風俗也比年以來或者吝於財而薄於親者泛然以文公家禮借口喪禮不行佛事不作視骨肉至親之死如塗人然棺壙之外餘皆無之不孝不慈傷風敗俗至如俗禮以飲食待執紼之人亦靳而不爲親戚非之鄕裏譏之有愧乎設無礙齋者多矣嘗觀佛事之作𨿽非正道亦彷佛古今祭祀之儀燃香點燈猶欝鬯庭燎之用也疏文陳白猶祝辭也齋廚供饌猶籩豆簠簋也楮錢楮幣猶玄纁圭璧也塟之日以旛幢代銘旌以鼓鈸遵輀車亦皆敬吾親而送之也然則鄕俗之人喪禮旣不能行而能爲此者亦可以寓孝慈之心表哀戚之意也嗚呼今薄俗一毛不拔二者俱廢吾恐轉相仿效習以成風將胥爲梟獍之屬是故不得已而言佛事之用如前所云初非捨正道崇異端而忘古先聖賢之名教也吾家子孫當先警省知言君子當以情恕洪武二十年秋七月龜巢老人言

貓捕雀圖評

物之性有微近人性之義者貓捕鼠犬吠盜獬豸觸邪是也貓捨鼠而捕雀失其性也失其性斯不義矣夫雀耗倉廩耳比鼠之害什有其一今畫工貎啖雀之貓銛牙利爪吻流饞涎踞坐而猛若虣虎是張其可畏也嗚呼張綱已矣埋輪之語世莫得聞故良工用史法遺意以警夫繡衣豸冠之屬微而著隠而顯觀者宜黙識焉

讀易齋

秦燔六經藐大易爲卜筮書不爲埃燼夫豈一經之幸而己哉實千萬億載斯世斯民之幸也是書出羲文周孔四大聖人之手天也地也人也萬物萬事之理也洪纎髙下包括無遺學者當薫沐稽首北面而讀之口誦其文心維其義見聖人於羮墻之間燭妙理於形器之表全體妙用或庶幾焉所謂卜筮之理固在其中特不専於此用耳先正程朱二先生所次至舉而兼得之柰何近代以來去聖遼邈邪說害正假禍福托妖幻以誣蓍策之靈又有宗九師而異其傳吞三畫以神其術如是自謂探賾索隠者滔滔也至若目之以遣不佳乎之而消世慮凡如此類不幾乎侮聖人之言者乎吾友辛彬甫自早歲讀易如恱芻豢猶恐不及而或失之故以讀易名齋需予言者數月予惟大易之義天髙海深豈管窺蠡測者敢贅疣乎惟尊之敬之對越前聖如神明父母口誦心維假以歲月將見源頭活水之來涵泳乎先天後天也洪武十七年十月旣望毘陵龜巢謝某

猘犬文

東家翁以防盜畜獰犬數十平居多囓人翁或縦之其一忽牙口吐舌委其尾疾行而不停囓視同類則其狀亦如之翁坐視若無見焉人曰猘犬也宜謹避之裏有多膂力者頭髮上立忿曰我人也誅蛟搏虎吾力猶能何避此爲適有猘突如其前遂怒踢之躓而不死厥足脛微有所傷不數日叫號而咥人爲眾所殺嗚呼犬之猘者固病也翁坐視縱羣惡爲物害無算不仁爲甚矣然世之人形獸心害同類而無厭者滔滔也豈特猘犬哉

學書

字書之學訓蒙者率以上大人二十五字先之以爲點畫簡而易習也然所云三千七十殆若指孔門弟子而言是則第四字乃聖人名諱理合回避豈宜呼之以口以瀆萬世帝王之師乎其末兩句之乖刺尢甚故某不揣狂瞽嘗易之數與方名曰一二三四五六七八九十百千萬兆曰東西南北上下左右前後以字畫較之亦簡易也待其手熟卽兼以壹貳叄肆伍陸柒捌玖拾伯阡萬字教之以偹公私計算之用區區管見於玆有年敢用質諸先覺訂其是非儻不以人廢言或可爲他山之石云

書耕習軒後

往予識昆山陳侯某慷慨論前代事髙宴曲塘旣而陵谷變攺各天一方未得與阿戎談也洪武庚午冬學子張文中以陳侯之胤子孟剛耕習軒記見示其文乃汝陽袁先生所作其辭有曰夫耕婦饁帶經鉏犁以漢魏間兒常比之吁昔陳侯以貴富雄一州今其胤一旦捨紈綺而臺笠緇撮委膏粱而羹藜飯糗熊膽之丸不勞於其親牛角之歌不效於前人蓋立志之髙能爲人所難能者如此袁之言信不誣矣尙奚用畫蛇而添足乎𨿽然靡不有初鮮克有終此古人苦口良藥也孟剛需予言敢用此爲芹曝獻

龜巢稿卷十四

●欽定四庫全書

龜巢稿卷十五

﹝元﹞謝應芳撰

○祭章哀詞

祭姚吉甫文

嗚呼物之不齊誰其主之齒去角存從古如玆如公之生壽富且寧不泯其胤百福具並柰何狂飆蘭摧桂折乃館二甥以繼其絕茍非逹觀怫欝奚堪公能釋然優遊燕酣凡我親朋時相往來有客心醉春風滿懷數日之間數往問疾畱連眷顧其情愈宻卜云其凶醫獲微功方疑蓍龜遽爾而終於乎蒼天知乎不知伯道無兒千古之悲所可慰者女能奉母歲時烝嘗亦猶有後凡我親戚忍言長違奠此杯斝涕泗沾衣

代王文甫祭兄文

嗟嗟我兄少歷﨑嶇相我先子經營厥家自失所怙顚危誰扶繄我與兄左枝右梧我室茍完兄力其痡嗚呼哀哉兄於斯世閱七十年天賦其醇朴而不鐫故此家事吾其勉■﹝施﹐冉代也﹞尺布斗粟曾無間言所可喜者兄其息肩幸有二雛能奉周旋日飲無何皥皥其天意此安佚壽或可延柰何旣衰屢疾屢痊絕粒信宿晞露溘然嗚呼哀哉誰無兄弟我獨孤苦顧二雛者視予猶父我嘗朂之以纘先緒矢心以辭酸淚如雨

代祭子文

嗚呼天降禍於我家何其酷耶我生勞勞髮已埀白冀汝冡子仰事俯育以纘先緒汝年旣長頗渉世故與汝諸弟左枝右梧我經爾緯我作爾述知稼穡之艱難未嘗敢慢而敢逸也惟汝多病常貽我憂去歲仲冬幾致弗救厥疾旣瘳我心則喜然未嘗假以詞色實慮汝因疾之餘弛而弗張馴致怠荒故也正月我適錢塘別方兩旬訃音忽至將信將疑屢泣屢止意暴疾气或絕而復蘇聲或喑而再語匍匐來歸汝簀已易汝棺已斂吾無復見汝之面矣可不痛哉可不痛哉嗚呼彼蒼者天我罪何居人或釋之子淵之夭顏路何辜信乎修短之有數耶天道之茫茫耶不然何乃使汝不得其壽也嗚呼汝子汝女嫡庶五人女嫁其一子皆未婚汝何忍置之不顧耶食指之眾賦役之重又何忍老父無息肩之日耶死而有知汝必念我於冥冥之中而我之所以念汝者將何時而已耶嗚呼痛哉我築之室汝弗與居汝蓄之器用以祭汝今卜日祔塟汝祖塋之側撰此飲食與之永訣汝妻汝孥哀慟欲絕

代王氏祭叔父文

嗚呼痛哉我叔父春秋七十有二年始於承家中於克家終於成家其劬瘁艱苦非諸幼所能盡知也但見完美之室風雨不動衡從其畮阡陌相連男有室而女有家水乘舟而陸乘馬非叔父累積之功何以得此哉至如目能識丁皆叔父延師之力也行不犯義皆叔父提耳之訓也一家之間緦服同爨以叔父之恩無偏情無私嗃嗃之威嚴不可犯故能齊其不齊以致其齊耳嗚呼痛哉庭訓之言萬萬千千今不能盡述矣如南塾篝燈東軒奉茗嘗屢進某等於前而語之曰吾兄弟自生至死未嘗有鬩墻之日也吾夫婦自少至老無牝晨之患也鄰不爭畔帑無私蓄許人以諾不食其言鉤距不知掊克不能汝等亦能如是乎凡此數事反復告戒知幾朝夕今其已矣斯言不可得而聞矣而某等爲之子爲之侄爲之孫者可不追念貽謀而踐其成法乎否則爲叔父之辱親朋之譏鄕裏之笑天地間之罪人也嗚呼痛哉去年之先人皆謂叔父矍鑠其壽未艾也孰謂數月之頃視則眊焉聽則聵焉筋力索焉方病而紅冦入室病愈而租吏打門百憂感心二豎成禍而某等猶以醫藥可恃而不懼也詎意遽至是耶嗚呼痛哉教育之恩固不能報其萬一但速塟以遵治命如此永別之悲五內如割泣血一酹維以告哀嗚呼痛哉尙饗

代周華甫祭伯文

昔我先人之早棄諸孤所恃兩伯其一復殂巋然獨存山澤之臒憐我兄弟教之友於𨿽異厥居有無相須撫之愛之與子不殊奉承周旋非朝伊晡階庭之間言笑怡愉小過弗責曲禮弗拘叱吒之聲罔及僕夫鄕稱善人久矣不誣年踰八秩健飯爲娯詎意一疾竟若摧枯由玆而往誨言則無疑難誰質顚危誰扶寧不使我哀號痛呼伯兮伯兮死不復蘇薄陳簠簋淸酒一壺收淚永訣靈其鑑諸

代祭吳閒閒眞人文

玄元之學世逺年湮不有先學孰貽後人伊昔上卿道契世皇手持玄珠光明四方我師繼之山鳴谷應弘道累朝惟淸惟靜帝錫之爵羽節霓旌邈乎髙風崆峒廣成出入西垣在帝左右黼黻皇猷厥功亦懋名日益重徳日益尊世則賴之以棟玄門豈不懷歸怡云舊隴勇退弗獲祗承天寵閒閒之情聖皇所知大書觀�雨露所施奎畫煥然寶翫無斁瓊館逍遙以永朝夕胡厭斯世遽逰欝羅哀聞九重傷如之何我諸葛翁嗣法之孫如牛馬走忝爲後昆舐鼎而仙﹝原闕二行﹞

爲亮西山祭光祖庭文

生必有死斯理焯焯況我釋氏以滅爲樂獨於交情實不能無若我與君忘之可乎昔在光孝親如葭莩承平異處患難相扶故山丘墟避地東吳未幾言旋如蚿如夔銅馬西來猛於■﹝豸契﹞貐再渉大江九人與俱披荊間道體無完膚旣脫虎口猶虞畏途吾二人者始終持扶白茒宵徵狐嘷鬼呼沙磧遇舊乃衣乃鋪萍聚雲散連年海隅每一握手猶論毒痡維莫之秋以予起躄爰繼我師踞天惠室與居相依鐘鼓朝夕平居論道風飛電激方期進修各殫其力君遂云亡必樂於寂我失良友是用淒惻溪毛之薦謹維來格

祭沈仁齋文

天道何茫茫耶顏氏之仁不永其年抑跖之暴壽胡以延豈有生之初气稟其偏乎抑蜉蝣朝暮蟪蛄春秋一皆聽其自然乎如君之生洵美且都鄕裏共稱吉人之徒蚤歲失怙藐焉而孤仰事俯育綽乎有餘若騏驥之夙駕且能範乎馳驅每逰四方以曠其居������如遺如其有知忍此別離我婦我子其慟亦宜天命柰何彭殤不齊傷哉永訣漬綿以詞

爲葛子寧祭父文

嗚呼天乎人孰無父獨不假我父之年遽止是耶在昔家居仰事俯育以大父遺業之重只力負荷嘗愳弗克所樂者惟琹惟書惟吟詠而已余無所嗜好也嗃嗃之聲弗及犬馬姻族閭裏咸燻其良善人之稱無間然者數年以來遭時艱棘流離異鄕食指百餘賴父全活亦豈易爲然耶嗚呼痛哉時之避難者妻孥啼號或委溝壑吾父則旁求治生之術使某與母等無凍餒之憂也時之人居無室廬或冒風雨吾父則納交仗義之士使某與母等得居處之安也至若族有孤寒之胤家有臧獲之眾亦莫不愛之如骨肉然縉紳之士多與莫逆葭莩之親相與依倚但不肖孤不能幹蠱負義方之訓爲多然我父之慈訓未嘗不勤也今也一疾遽爾大故顧某等爲孤爲嫠者眞若喪家之狗失水之魚矣鳴呼蒼天其無知乎如其有知視孤嫠之悲若此而不爲之憗遺乎然而悲則悲矣猶有可慰乎冥冥中者吾母以栢舟自誓將星冠羽服以終其身以父之靈陰相之某𨿽不肖旣於父有風木之感幸母之存寧不服勤奉養以慰吾父乎矢心陳辭維以告哀惟吾父念之

代祭表嫂文

維靈之生錢橋望族嬪我表兄閨門睦睦賴有內助以生以育曁肥其家且養以福吾兄彊仕朔南宦逰嫂居於家家政克修男齠而嬉女幼而柔以母可怙父弗爲憂頃因喪亂家毀於兵吳往越還千懼百驚寓玆吳門待時之淸念我胤子可教而成以女許嫁親親相仍擬古朱陳卜世莫京𨿽居異鄕客捨連楹嫂嘗有言兒女鐘情必娶必嫁此心乃寧適予親喪連服絰縗子未可醮禮文亦虧惟嫂之言艱難共知戮力同心教子擇師眷我婦子朝斯夕斯一味之珍食必共之方期將來嫁娶有時安知一疾遽爾而萎聞者愕然慘怛歔欷況我骨肉胡寧不悲最可悲者兒號女啼而今而後煢煢何依嗚呼死而無知哭之嗚咽尙饗

代祭弟婦文

嗟我兄弟遭時艱危兵燼其廬星散其人使汝妯娌等不能同家而處共爨而食於今凡六年矣然吾弟賴汝之力以巾以櫛以絲以枲以鞠其子女常得以慰吾心焉向也吾弟與爾避地浙左吾夫婦每念汝婉孌之姿跋涉山川漂揺風雨多有可憂者焉幸而言還得同居長洲茂苑間者數月吾乃就食於無錫矣又使汝妯娌乍聚而散百里之間相望相憶而不能數相見也近方喜汝子暫贅而歸其妻將有拜姑之日矣又喜女擇配得人亦將館甥之時矣滿謂時將小康仍居故鄕少長咸萃構一畮之宮犁二頃之田歲時灑飯於先人之墓側則吾妻與汝復得相率以事蘋蘩矣數日之前方聞安信片紙之上忽來訃音使舉家相顧失色始而疑焉終而信焉莫不爲擗踴而長號也嗚呼痛哉天胡不仁奪吾弟之內助者耶地胡不仁奪吾侄之所恃者耶茍曰非天也非地也以汝之徽柔淑愼乃何爲夭閼如此哉自今以往𨿽不知故鄕之願能遂否其或遂焉亦不得與汝一日之同也死生之間此憾何極𨿽然天降喪禍雞犬弗及寓哀玆觴無任於邑

代祭趙師呂文

公之生也七十有六年時有盛衰事有得失境有逆順物有欣戚公其處之操履如一其少也以簪纓之裔而無爵祿之念其壯也以陶猗之富而無奢靡之習及其年之老成尢儉素而篤實爲鄕裏之善人不鬭智而用力橫逆之來唾而弗拭蓋明夫舌存齒亡之理而得乎全身逺害之術每論平生禍福靡常鸞膠之弦三斷而三續鳯穴之雛或存而或亡銀妝羽化付之渺茫知有命之在天忘鳬鶴之短長維箕維裘授子及孫閒居別第翟公之門淸風茗椀沈水壚燻日怡情於書畫絕無心於世紛視不義之富貴如太空之浮雲獨念先世欲勵後昆托祠事於老佛之廬屬喪具於葭莩之親視死如歸余何足云或謂公之可憾者燕子樓化爲刼灰科斗壁飄爲風塵殊不知公之逹觀藐如墮甑未嘗怨天而尢人也今也人遭亂離多殞鋒鏑橫屍四野烏鳶之食公乃得全體之歸佳城之室回視前日之死於非命者安能企其萬一乎某等親親尊尊道義交結渉江以道其喪雪涕以臨其穴一觴敬酹千古之別公如不知我語又安知信宿之先方歸覲省一別之後遽疾而䢐嗚呼哀哉倚門之母其望懸懸埀髻兩兒其泣漣漣鴒原永嘆鸞鏡莫圓徳哉若人何辜於天如某等葭莩之親情猶骨肉旣不及匍匐而往救徒號呼而頓足旅櫬未歸橫山埋玉顧彭殤之不齊信斯理之難燭漬綿以詞酸淚盈掬

代張希良祭王文甫文

公之一生磊磊落落操心至公俛仰無怍出辭必信不事鐫鑿人或狙詐言諄聽藐家庭之間一呼百諾奔走服勤罔敢乖錯及交親朋春風笑謔恩誼有餘禮文則略患難相救扶顚濟弱鄕閭庇庥恩猶不薄或饑而餔或病而藥或輔其仁或糾其惡周卹貧寠不輕惟諾頻年時危所在跖蹻鄕人愛之斂袵如昨施徳有報理亦昭灼我曹多幸松蘿附托凡詣甥館必席賓幕從容語言欵洽杯酌別不忍去期必如約今公已矣失我榘矱枉者誰矯懵者誰覺窳者誰範觚者誰削誰指其迷誰斷其堊靜言思之相視錯愕掩袂拭涕薦此泂酌

爲周縣尹祭顧元公文

盛徳之士使人後千載而興起者其信然乎猗我元公才兼文武其文也世稱三俊爲當代之儒宗其武也羽扇一麾走六州之豺虎醉非嗜酒免禍驕主醒非沽名赤心自許抗疏補衮職之闕擇賢進邦國之輔史不一書勲業昭著世徒知思蒓而歸者之爲髙而不知采蕨南山之言先入乎其肺腑故公之歿特爲公鼔琹而悲慟哭而去也睠玆長洲實公鄕土桑梓之宮墓有祠宇何物地靈混此室處斥而去之陳我簋簠悵煙塵之滿眼懷淸風之白羽維公有神以福黎庶

爲周尹立碑祭元公文

昔典午氏碑表有禁勒石公墳勲業昭甚事傳信史石亡何時走尹玆邑永言懷思載葺祠宇籩豆具陳祀神有詩刻諸堅瑉峴首之碑令人墮淚吳人於公亦復何異惟公有靈陰隲吳人克文克武無愧先民

代姜周佐祭姊夫王仲徳文

君之老姑爲我叔母而我女兄獲奉箕帚我弟於姨復得其偶如古朱陳婚姻世守先人嘗言君性醇厚人或顚危君力能救吾親𨿽亡斯語不朽如予不肖公亦弗陋有過必規有善則誘眷我兄弟無一或否公年半百閒居靜守閨門之內肅若賓友忘情軒冕意適杯酒獨柰今年避冦奔走挈家於吳虎兕傍吼千驚百憂窘束如杻一女鐘愛疾莫能救羣盜稍息歸臥南牖𦇤褓之珠復碎於手公之痛心如割如剖痛猶未定厥疾斯遘嗟哉吉人天胡不佑今公之歿命也誰咎凡我私親倚仗何有尢憐女兄孤燈白首撫膺長號涙濕雙袖

爲王孟學祭母文

蚤歲失怙惟母焉依母其視之猶掌中珠未寒而衣未饑而飱左提右挈顧之復之夙夜檢束惟恐不能自立以保其身以承其家以奉大父母及諸父之訓諄諄之言不一而足每於舅姑之側視其色有不豫然者退則惴惴檢其不及旣自檢束又詢之二雛曰而於大父母之志或有違乎事或有怠乎抑而不能謹飭以貽其憂乎母之欣戚系乎兒之有過無過未嘗一日忘乎懷也仰事俯育嫠居而憂勤者十年男室女嫁志願方畢然於祭祀賓客之奉身先中饋亦未嘗一日之或懈也嗚呼痛哉以母之康彊而年未艾烏鳥之情方圖萬一庸詎知一疾而不起耶臨絕之言謂死無憾特以弗克終養舅姑爲慊是則吾母之孝於舅姑者爲何如哉宜乎舅姑之痛不翅如父母嗚呼風木之悲兒將柰何惟當追念母訓兄兄弟弟各勉成立律身成家竭力以奉承諸父以養大父母之志尺布斗粟昆弟共之不敢有毫髮欺隠意其所否者是忘其親忘其親則不孝之罪上通於天𨿽吾母之慈有不可得而宥者惟母有神尙其相之庶踐其言以慰母矣

爲陳彥直祭外姑文

嗟我外姑徳不可滅孤燈十年栢舟髙節爲婦而孝爲姑而慈林下之風鄕稱姆儀如諤與謙材俱碌碌壻於名門蒹葭倚玉每詣甥館升堂起居必詢女家諸兄何如或墮優逸勉之克勤防微杜漸忠言屢聞或坐孱弱戒之自立扶顚持危惟恐不及比嬰微屙臥在牀席我來候問仍飯而食眷顧之情無異於常及女來歸語猶瑯瑯一日之間遽成永別卑尊戚疏故皆痛切曰婿與女感恩如前豈不哀思泣涕漣漣幸有賢嗣篤親如母夔蚿相憐義當永久死而有知知予之悲一觴敬酹靈之格思

代胡伯亨祭外舅張守齋文

於乎惟我婦翁鄕之善士不鄙庸愚妻以其子旣妻其子恩義兼至念我先君夙昔交契今也孤煢遭家殄瘁朂女內助庶弗顚躓每詣甥館言提其耳翁經州閭必過敝止綜理厥家以綱以紀親之愛之視子無二別無幾何聞疾以痞女舟歸寧夜渡淞水訃音倐來驚使躃地匍匐及門翁已長逝我服𨿽緦我哭不偯矧爲女者其痛曷已潔此一觴進饌靈幾永言哀思翁其鑑只

代金子俊祭錢仲居文

嗟嗟仲居其止於斯福善禍滛天胡我欺父爲善人君亦如之匪義弗取匪善弗爲曰儉曰勤俛焉孜孜業日益廣家日益肥十數年間遭時艱危賦斂之虵毒人骨肌君安其親茹荼如飴弟則友愛室家其宜是皆深淳親親之推眷我姻戚肝膽相知溫溫其容抑抑其儀莫可忘者顚危扶持僉曰若翁澤流未涯厚培其根必茂其枝詎意一疾遽爾而萎禍福之柄誰其倒持於乎蒼天夭閼若玆某等念乃疇昔胡寧不悲矧有雙親遺孤與嫠其痛之巨庸曷已時我舂不相我淚沾衣言采溪毛薦此一巵嗟嗟仲居庶或格之

代張伯仁等祭父文

嗚呼痛哉樹欲靜而風不停子欲養而親不待哀哀諸孤所以痛裂乎其內也仰惟父天覆我兒女男室女嫁志願俱畢且復爲之樹產業立根本使各得衍其餘澤焉第所恨者吾父之生過於勤勞六十九年日用矻矻未嘗得一餉之優遊也矧逢艱時子或受圍於城者親𨿽野處心常危之或行役於逺者親𨿽家居心實隨之餘在侍旁𨿽若可樂然憂患則爲之料理徵徭則爲之區策亦未嘗忘於懷也至如鶴長鳬短物不能齊又豈能不拂吾親之意哉今也兒無所依女亦何怙菽水之歡不復可得是𨿽五內之裂亦徒然耳某與弟等但黽勉襄事以吾親素嗜佛學視身爲幻敬以茶毘之法奉之遵治命也輀車在門翌日永訣菲焉一奠吐此哀衷

祭先墓文

於乎陵谷之變知系乎時惟情所鍾不能不悲昔我先壠松大十圍今皆宿莾荒煙晝迷穹碑已僕佳城或隳或幸而存冢眠狐貍曰不肖孤避兵海涯九死一生如鳥無枝十有六年豈不懷歸回首鄕闗道阻且危丹陽之東吳門之西方數百里野無黔黎我兄我姨冢亦靡遺我父與母夢或見之旣寤而嘆涕泗交頥今我冢子攜厥妻兒歸畊舊田丘壠是依余口猶十未能同歸歸何不能生理未治旅食異鄕破研日隨尙賴遺澤歸或有期載耕載獲蒸嘗於玆或樹松楸如前盛時嗟我祖禰知乎不知拜伏墓下拭淚陳詞

代張伯仁祭黃景先文

近年耆英晨星霜木婁人視公昆山片玉公之爲人生有器局遭時迍邅如玉韞櫝搢紳之文罔不刮目公之處家仰事俯育陸賈之槖兒女均蓄彼經此緯同一機軸公之居鄕春風穆穆凡與之逰惟善是朂正烈髙風遐邇咸服於我姻靈眷義尢篤念無後人墜緒誰續以孫贅居我女蒙福哀我親喪觸暑匍匐弔之唁之沃酹之辱比予走謝畱連欵曲別方兩旬書往而復豈意公亡疾不經宿予聞訃音哀淚盈掬柰役於官如薪濕束送不執紼罪奚可贖公或我知矜我碌碌束芻之奠鑑此心曲

祭大云講主文

師之髙年七十有九以湼盤而論之復傷之何有人之所以哀吾師者吾知之矣一大藏教淹貫胸中如魯靈光天臺之宗今也砥柱摧折隤波洶洶同袍之士其誰適從三周七諭化導羣迷隨所住處桃李成蹊今也野狐長嘷彌天蒺藜信從之眾疇將依歸吾黨固嘗月旦之評曰善與人交僧中之晏嬰也度不可量方外之黃生也其愛客則孔融而衣緇其滑稽則方朔而釋名也觀其詩則見其心之平淡而無牛鬼蛇神之怪觀其畫則知其興之淸逸而出乎山礬水仙之外若此者豈非大雄氏所謂無罣礙者乎抑亦所謂得逰戲三昧者乎是則吾黨平昔之所敬愛而今日之以爲誄也彼千駟萬鍾而死欲使吾黨贊一詞而不可得而況爲之沃酹乎言采絲蒓淞江之曲懷哉若人薦此寒淥

祭柴處士文

近年耆英晨星落落剗刓爲方誰其矩矱惟公渾厚不琱不鐫如玉在璞如珠在淵寄迹隴畮絕意圭組爲龎徳公不入城府以善爲樂襟抱生春爲馬少遊鄕稱善人髙堂眉案如賓如友梁鴻孟光無此白首幹蠱有子三鳯翩翩源深流衍理固宜然昔我先君深敬於公所以敬者古人之風先君云亡公來慟哭弔死問生重禮之辱由玆而來陵谷變遷干戈所至流血成川公之居安其福孔厚年過七十亶爲希有予聞訃音義合匍匐吏呼石壕去不可得言采溪蘋薦此一觴公其鑑之我泗沾裳

子祭父文【代柴貴賢作】

父生三子女亦如之長養婚嫁恩義惟均以恭出贅愛念尢篤定省𨿽疏音問不絕每歸侍旁奉親飲食分甘食之親同稚孺豈惟食之誨言諄諄惟懼孱弱弗克樹立撫卹諸孫欣欣色康兒所喜者親在健飯兵戈擾攘十五六年幸無禍波以及吾親微屙月餘靡神弗宗供役於官如墮膠漆間嘗請告歸侍湯藥父曰亟去公家事急兒能了官父心乃安別方數日聞病小愈豈其奄忽永訣終天風木之悲尙何忍言嗚呼哀哉吾親之死人皆哀之姻戚之哀思親義也鄕鄰朋舊哀善人也我兄我姊我妻我孥其痛如荼五內崩裂罔極之恩柰弗克報所不敢忘各愼其身黽勉成立無忝所生尙賴遺澤埀裕後人

祭蕭處士文

蘭陵望族竹帛著稱髙年過於伏生儉徳同於晏嬰自罹喪亂多遘迍邅萬死一生脫性命於虎口三吳百粵寄身迹於狼煙覩姑蘇之麋鹿重逰念北山之猿鶴相望言歸故里欲正首丘顧親故鮮有孑遺喜父子獨能無恙安居未幾怪事忽生叫閽救無辜之孫霜飛六月奉命復憗遺之老風動四方蓋埋劍之气沖於鬥牛故覆盆之光照於日月遂爾貽謀之願灼然陰隲之符骨肉聚於目前滫髓供於膝下得正斃而全四體應含笑而赴九泉蹇余劣才荷公知己自靑年而蒙館榖至白首無異金蘭又如王趙之交亦有陳雷之義今皆已矣可不痛哉老淚淋浪持束芻以效孺子儀容彷佛撫絲桐而呼彥先卽此微忱伏惟尙饗

祭錢鼎卿文【代親友作】

吳越世家焜煌史冊公爲云礽蔓延遺澤昔在妙年靑雲气格弗屑於時丘園自適風流文采聲亦藉藉晚罹兵燹稍涉囏厄三江五湖浮家泛宅歸帆無恙佳兒連璧乃疆乃理薙乃榛棘菟裘鶴渚溪流環碧公其優遊素願斯獲邀月呼酒看花岸幘賓朋往來冠蓋絡繹滫■﹝氵髄﹞之供子盡厥職自春䢐冬頗須藥石厥足蹣跚心仍夷懌所懌者子服勤無斁其宜泰然瞑目中夕顧惟某等攸居咫尺匪親伊故心皆莫逆今也云亡如失肘腋緬懷徳容傷心如刺鄕飲之歡無復共席薄言采藻薦此窀穸惟公鑑之有如平昔

又【代兩甥及甥女壻作】

昔人有言見舅如母此蓋由親親而推之乃常情之所有如我舅翁其親愛於甥及甥女之夫者尢恩深而義厚厥恩伊何涵濡撫摩視孱弱而爲扶植者支一木扵傾廈屹砥柱於頺波厥義伊何切磋刮劘念昏而爲牖之者鑿渾沌之七竅投阿膠於濁河然則翁之爲舅氏而愛其甥者視餘人爲何如嗚呼痛哉軟腳之疾醫云無傷謂翁健飯全愈可望如某等朝夕承奉於理固當柰公私之服役磨旋蟻之奔忙故不服勞於左右操幾而執牀又安知一夕甘寢遂亡耶嗚呼痛哉聞訃而疑蒲伏救之救不可得徒哭而悲平生之恩義欲報而無期一酹永訣涕泗沾衣

武進縣學起講堂祝文

維洪武五年四月二十日常州府武進縣承務郎知縣董某從仕郎縣丞陳某將仕郎主簿尹某謹以釋菜之奠敢昭告於大成至聖文宣王曰夫學以明倫尙矣凡爲學宮必先乎講習之地使學者登降揖讓咸有儀度朝斯夕斯以明人倫之道斯堂之所亟其成也而某等勉共厥職以副朝家興學之意尙惟聖神於斯文有以相之

縣學諸生祭陶兄文

天道何茫茫耶跖暴而壽顏仁而夭蘭摧桂折樗櫟合抱是皆必有其說蹇余昧而莫之曉耳吾友陶兄如玉在璞鍾厥愛於雙親求良工而雕琢旣賣金以買書復徙居而近學惟吾兄心父母之心故能孜孜厥修類之如麟之角也吾黨碌碌辱交連年竊鄰燭之餘光亦效矉而勉■﹝施﹐冉代也﹞方期吾兄馳騁詩書之林游泳道義之淵又安知車方駕而覆轍弓始張而斷弦也耶嗟哉彼蒼誰薄誰厚賦命不齊吾將誰咎惟沒世而有稱斯可謂不朽彼區區與艸木同腐者𨿽龜鶴之年而亦何足取哉嗟我友兄其止於斯其心孔哀其友亦悲一慟永訣漬綿以詞

武進縣學移先聖祝文

廟貎之設人所具瞻所以尊聖賢寓祗敬也棟宇朽腐懼將壓焉不敬不尊責何可逃今將一殿兩廡撤而新之泛掃鱣堂舁置神像聖靈洋洋無適不存具瞻之敬蓋自若也功僝事集神其相之

祭胡秀才文

公之父兄爲吾友朋公之子孫吾與師生公嘗以父執遇我謙謙乎奉承翼翼乎將迎席必置醴途不並行我步我趨視爲規繩然吾亦愛之重之與之語言未嘗不肝膽相傾也於乎人孰無死有未死之前爲子孫者或不能如親之志親沒之後或墜其基業是皆不能無憾於幽明也惟公不然孝友之行父兄素稱曰子曰孫起廢兩興別第新築良田歲登可以供粢盛奉輸徵卹孤煢鄕裏稱少遊之善犁鉏帶常林之經死而有知豈不含笑於九原乎於乎昔我與公俱避甲兵公亡我存無復合並每想見之於墻於羮今也以一勺之行潦表四世之交情睇彼東吳逰魂杳冥吾將假巫陽之詞以招之曰太湖之陰風濤震驚魂兮來歸歸我毘陵父兄之丘壠相望子孫之箕裘遹成念此土桐鄕之愛念老夫芻束之誠魂兮來歸天風泠冷

祭胡子明文

於乎逸翁生長越杭以醫宦逰臺閣蜚英晚罹世變戈戟搶攘挈家海壖晦迹韜光予未識公結交令郎抵斥妖妄气節激昻旣見叔夜穆如春陽時方艱虞紛然虎狼誨言諄諄戒愼周防吾其服膺如龜穴藏歲時往來雞黍範張公年已髙神气益昌髮黟顏童飲可百觴興致酣適庭視八荒詞多滑稽歌或慨慷以公逹觀物累俱忘蓋亦有子動合義方福善自天家有餘慶屢渉畏途竟爲康莊予嘗比之珠玉琳瑯父執遇我我思敢當所貴相知心腹腎腸公於吾兒翦拂揄揚將玉其成取寸之長通家之好幾二十霜洪武己酉我歸於常贈言孔嘉且貽篚筐心親迹疏煙水相望前年暮秋過公豁堂三宿不寐情話連牀延致畫史爲貎不揚復命其子拏舟送將別來兩秋懷思弗忘初冬病餘孤臥若僵寄書言懷並書數行歲聿雲暮嗣音渺茫雪洲之報乃謂公亡淞陰石川悲風白楊命林往奠老淚其滂

祭黃朱二友文

於乎兩駒並駕兮同一蹶兩輪並進兮成覆轍秋气肅以成物兮羗蘭摧而桂折鳬鶴斷而可悲兮何短長之足說嗚呼天乎

祭徑山長老顏恱堂和尙文

福慧俱足惟佛稱首能具而微世亦希有如我恱翁是希有者徳尊一代聲溢叢社蚤被殊渥著金伽黎所在說法四眾依歸晚坐南屛雷鳴鐘鼔雨華西湖魚龍起舞丞相授經化伏羣魔淩霄絕頂砥柱頺波慧以知幾福以歸休昆岡之陽爲師莵裘師方退藏陵谷變攺兀如懶融得大自在我昔避兵識師東林忘形儒墨結交以心時有旦評稱師孝禪吾其敬之僧中子騫九流百家問無不知吾其愛之僧中子期師之於予亦敬且愛片言可觀如拾珠貝我歸故鄕師贐其別歲時音問往來不絕前年孟冬丈室信宿白雪陽春賡和舊曲寂滅樂矣師固云然我思故交中心悁悁擷茗陽羨■﹝奭斗﹞泉錫山詞以抒情塔鈴吾言

夫祭妻文

於乎誰無夫婦琹瑟相友惟汝與吾憂患白首粵自世變家毀於兵扶老攜幼蹀血宵徵具區之山龍馬畱迹羝觸藩籬幾中鋒鏑載歸故邑遭歲薦饑裙無完布簪遺折蓍而於舅姑菽水朝夕生事死塟與我僇力烽煙滿眼人皆岻巇賴而內助匪義不爲我擔耒耜爾躬井臼長育二雛庶亦肯構所居三徙非效孟母全身逺害以避豺虎內外服勤乃成此室舁疾來歸庶安且吉而飲而食而言瑯瑯辭絕而逝悲風滿堂六十四年不失婦道𨿽逢百罹卒逢壽考嗟我父子痛心如割骨肉恩愛際此契闊歲時烝嘗誰爲薦羞我暑誰葛我寒誰裘風雨孤燈室與誰處齊眉之案誰爲重舉宅兆斯卜祔而姑嫜一酹永訣我淚其滂

兩祖祝文

維洪武九年歲在丙辰七月初四日不肖孝曾孫某等敢昭告於某官之靈伏念某兒子木不幸逢豸冠之怒無辜屯鳯陽之田骨肉生離肝腸痛割以卑悃陳詞於烏府蒙大臣請命於丹墀欽承釋放之恩幸獲來歸之喜𨿽風憲紀綱公道之力卓然行之非天地祖宗陰隲之靈何以得此天無以報祖何可忘謹以蔬果酒饌之儀用陳菲薦謹告

考妣祝文

伏念某兒子木屯田臨濠如落陷阱而某原其罪狀揆諸刑書爲父者有可救之理於是扶憊觸熱赴臺陳訴幸而臺官埀憐轉而上聞玉音兪允放歸養親此恩固不敢忘也然某思之苟非蚤歲蒙父母教訓之力則懵於義理昧於法律視其子可援而不能奮身爲之則爲父之道有所未盡今也賴吾親之訓於昔年脫其子之難於今日恩其可忘乎況乎上之人所以矜卹所以釋放使得仰事俯育而骨肉完聚者非天非祖宗有以相之不能也嗚呼天無以報矣豺獺之敬聊表於親至如父子受辱有玷先世其出於不幸而非系乎不義而致者惟天惟祖宗尙或宥之

外舅姑祝文

伏念某兒子木比遭禍而屯田今蒙恩而歸裏親戚骨肉重獲團圞其爲外祖父母者死而有知其必哀憐眷顧而陰相之也推情揆理義不能忘

三兄祝文

惟我長兄有幹蠱之才而不得其壽由是而家人失節門祚陵替幽冥之中不能無憾也必矣然而幸存一息以嗣烝嘗如木識丁兄必愛之不啻若己子耳頃罹奇禍屯種濠梁豈不爲之哀湣哉今蒙國恩歸奉菽水又豈不爲之陰佑乎生而孝友死必不殊區區哀思詞莫能旣

惟我二兄深嗜佛學早絕伉儷誓不與同室而生同穴而死也早育二子長令出贅幼爲沙門兄則超然自謂在家出家矣避兵之日緇流與俱杳不知其所終此固兄之素願也然而某佩服儒訓雅愛人倫念同气不宜冺絕命其子林以奉嘗焉今以木屯田而歸如獲再生如脫鼎鑊吾兄以佛氏之心爲心亦必爲之慈湣焉

惟我四兄未壯而克家將娶而卽世父母悲悼終身不忘諒吾兄於父母之子若孫亦不忘也如木者幸脫屯種歸耕故隴以養其親以畜其妻子兄之喜爲何如哉兄無後人命吾子森嗣之以承祭祀尙其埀裕使得與木等鼎峙而樹立也

姊及姊夫祭文

於乎賢姊之生愛弟深至視弟之子己子無異木之屯田姊必憂恚以今還家必喜而慰憫予暮年遭時不利父子污辱有玷先世所自釋者中心無愧微姊復生孰語於是嗟而子孫俱殄疫癘歲時禴嘗賴女承繼我今摧頺百事俱廢念姊之心獨爾弗替姊夫善人義同昆季庶幾來格鑑此微意

祭母舅文【代陳彥髙作】

昔人有言見舅如母今我不見舅氏者閱四五年又何異別吾親之久乎瞻彼陽山追懷亂離脫萬死於虎口幸重逢於盛世然而陵谷變遷各天一涯舅甥之情惟天其知遭險人之排陷若參商而東西方鴻飛於魚网奮病翮而來歸聞舅疾而往問渉雨路之途泥承訃音於中道乃匍匐而星馳顚崖之苦蒺藜之悲皆不能與舅氏細數而陳之釋此憾者將何時耶言采溪蘋薦此泂酌哀歌渭陽涕淚交落知乎不知神在冥漠

任仲文祭妻祖文

翁於女孫親愛所鐘愛及其夫情亦與同旣玉其成加以磨礱藻𨿽不才感恩之隆服勤左右黽勉厥躬歡然菽水庭闈春融金澤之濱瓢湖之東居凡三徙天風轉蓬今年夏秋巨浸溶溶賦斂之蛇毒於射工避地蘭陵請謀吾翁去危而安翁樂其從瞻彼橫山滄海駐篷將營莵裘一畮之宮月有旬日往來憧憧豈其微疾藥石罔功我方抱持滫■﹝氵髄﹞之供語音未絕瞑目而終嗟我夫婦遭罹禍凶倚若泰山山頹倚空賴有大母同此哀恫棺以黃楊衣衾重重忍玆永訣涕泗沾胸潄詞而醊以冩愚衷

祭朱仲起文

生於東吳歿於西州七十四年陶朱之儔其生也有一廛而弗處樂浮家以優遊有二子而離居各専力於箕裘其歿也繼室厚衣衾之具過百倍於黔婁女孫得藳砧之良襄大事而能周視世之生不聊生死不得其死者迥乎其不侔又何憾首邱之正與不耶某等或忝微姻會晤無幾或傾蓋於東洲之濵或結鄰於橫山之址聞哭聲而匍匐徒往救而弗起兔死狐悲矧吾人耳一觴敬酹歌用蒿裏

祭妻祖文【代楊彥澤作】

昔在童丱聞翁厚徳邑之名門視爲矜式遭時變故挈家中吳人多覆轍翁行坦途陶朱之裝罔有遺失食指百餘乃保終吉陵谷旣遷言歸故邱橋梓相須聿成莵裘匪徳之積曷云能爾陰隲自天灼見斯理如某不才誤蒙采菲以孫妻之撫愛莫比每至甥館誨言諄諄俯育之意盎然如春及翁臥屙或輟或作往來問安眷顧如昨七十八年如旦而暮視諸夭閼實有餘祜所可悲者永別終天女孫歸寧誰其眷憐某於羮墻思亦罔極薦此溪蘋灑淚沾臆

祭鄒忠公墓文

公逰程門遊楊比肩愼獨之學首得其傳孝於事親如曽如騫移孝爲忠厥徳兼全補衮之闕蒲伏涕漣數惇六罪羣邪凜然柰何城狐威福得専推落陷阱炎風瘴煙忤物固爾精誠動天遐陬峻嶺感應有泉處困而亨斯文究研旣釋論孟復觧韋編羲文姬孔羮墻見焉蔽日雲開暫脫迍邅再寵再辱愈磨愈堅明月之珠薶光九淵鳯穴有雛赤霄翩翩暴白先志誣蔑悉蠲徳燻晉鄙埀四百年顯忠有祠奉嘗有田由宋而元有司豆籩度守是邦追慕昔賢詢諸遺黎知公故阡增土鬛封起碑之顚樵牧有禁溪山連延何以奠之秋菊寒泉仰止髙風服膺拳拳尙享

祭陳氏親母文【代曺子壽作】

惟靈生衣冠之茂族作佳配於頴川相夫子以無違實四徳之兼全出鳯雛於丹穴奮彩翮之翩躚熊丸之教有法掌珠之愛弗偏予是以有東牀之選蓋亦慕北堂之賢方鳯占之葉吉結朱陳之姻■﹝女連﹞何飄風之不情折萱花於歘然葭莩黯乎其失色朝露若爲之涕漣念九泉之永訣酒三醊於柩前靈洋洋其如在鑑此意之勤拳

子祭母文【代陳煥章作】

嗚呼三子早孤皇皇疇依賴有慈親恩斯勤斯非徒養之而又有以教之視我三子掌珠之惜遭時艱危基業蕩析萬死一生幸逃鋒鏑徙玆滆濵茍焉休息其不滿於吾親之心者一子一孫介冑而歿居侍旁者但供其菽水習史業者常離於朝夕每勞乎倚門之望鮮能遂板輿之適所幸時康方安厥居孰謂微疾遽然云䢐方巫醫之並用竟永棄其諸孤嗚呼痛哉而今而後𨿽日用三牲之養而吾親無復爲之娯矣一抔之土無復窆於吳矣徒感傷於風木媿返哺之慈烏奉觴永訣肝腸若刳

祭陳母文【代陳彥直作】

生長勾吳秀鍾林屋有林下風四徳之淑隨世變遷家此溪曲鄕稱姆儀徽音馥鬱熊丸教子峙若鼎足伯爲督家仲則戎服季也刀筆縉紳刮目甘軟之供如食厚祿斑衣諸子森如立竹春藹慈闈家用雍睦壽踰稀年歿有餘福季歸自公撫棺慟哭烏鳥之情悲乃風木裏不巷歌弔者接躅某等姆儀之敬義當蒲伏言采溪毛薦此■﹝酉靈﹞醁肸蠁有靈視同芻束

又【代李一泉等作】

孟母以斷機教子成其子爲亞聖陶母以剪髮待賓致其子有大名世之爲人母者茍能有其遺風則其子亦必有可稱者矣若我陳母遺風伊何教子之功不鮮待賓之禮亦多昭哉彼蒼降福洋洋八十指子孫之盛七十三壽考之長東鄰西捨愛同六親簞食豆羮饗如八珍爲一境之姆儀誠四徳之淑人倐爾云歿孰不酸辛時無張林淑徳弗碑劉向不作立傳者誰我酹此巵我陳此辭亦庶幾乎薤露之悲彤管之貽也歟

祭萬氏子文

人與萬物一气所鍾何干坤之爲父母有賦予之不同顏路之子聖師之賢胡不永其年耶桞季之兄凶焰赫烈胡不使短折耶羙牛山之木而厄於牛羊戕於斧斤彼樗櫟之不才乃壽輪囷放梟囚鳯刖足麒麟若吾甥之淳朴孝敬而夭者皆莫曉乎混淪某等忍痛雪涕敢一問乎大鈞天𨿽不言聞必酸辛持杯酒以弔窮泉之幽魄亦以慰髙堂之老親親乎親乎愼勿爲卜商氏之喪明徒貽誚於聖人嗚呼彼蒼聞乎不聞

祭沈氏女文

維洪武十二年十一月初八日老姨公攜其子以酒肉祭於姨孫女沈氏之靈曰汝之父與吾子爲弟吾之孫中選汝父之雀屏今也如寶鏡之破於未照玉簪之折於未成傷矣哉吾父子之情傷矣哉吾父子之情

又

某年月日老姨婆與姑娘等以酒果家饌奠於時娘柩前嗚呼痛哉汝之生也母亡於七歲之初使汝不得蒙其撫養汝之死也父役於千里之外汝不能與之訣別未笄而善事繼母久病而不弛女紅是皆可哀可憐而可憾者嗟哉彼蒼何彭何殤骨肉之悲寓此一觴

祭外祖文【代上海任仲文作】

翁於外孫恩徳俱厚三孫之中藻爲最幼維其幼也特恐愚陋其愛尢深加之訓誘翁自中年無心組綬湖山秋九風月杯酒幽花秀竹蒲石淸繆翁於其間婆娑白首陵谷之變干戈日久危而復安賴天之佑八十八年可謂遐壽爲鄕善人其徳亦懋甥孫紛然日在左右藻則出贅翁爲擇偶桑梓連陰聲聞雞狗犁鉏畎畝復客桐江數月宿畱廢禮百端辭莫能究比聞訃音痛心如剖匍匐而歸豈云敢後以病莫前徒抱哀痛瓢湖之水難洗厥咎翁其憫之庶幾原宥雪涕陳情薦此簞豆

爲曹元度祭姑夫鄒桂堂文

昔魯義姑抱侄遺子恩難兩絕義重如此公篤於親如姑之情撫視其侄同乎所生念某昆弟稚孺而孤適逢亂離干戈九區埀涸之鱗蒙激滄波無依之鵲乃棲瓊柯恩以畜之義以淑之威儀語言教且朂之人皆蒺藜我則袵席居吳數年如一朝夕陵谷變攺公還故鄕某亦裏居烜以餘光咄彼靑蠅竟涴白璧投畀遐荒混淆瓦礫咸謂貂蟬將出兜鍪天定勝人無悔無尢云何不弔乃渉重坎訃音之來痛割肝膽丈夫馬革死不顧身惟其骨肉極切悲辛巫陽之招魂其來歸桂子秋風髙堂繐帷知恩罔酬義蔑以報見公羮墻淚滿懷抱魯之義姑我姑之夫書以厚俗疇玆董狐

祭徐逹卿文

往昔避兵眾依於仁累累乎喪家之狗躍躍乎脫网之麕公之視予騶虞麒麟暖蘭湯而濯足下懸榻而重茵館婦子於別室撫臧獲如所親不以俗之數米而炊者以玉其粒不以時有析骸而爨者以桂其薪或戚或疎恩惠俱臻長筵燕集禮意殷懃是故人皆以和气氤氳喜色津津忘憂於板蕩之秋湛樂於熙臺之春殆若古桃源之避秦也別公數年滄海飛塵干戈阻絕公歿不聞迨歸裏而聞之日覊縶於世紛欲一酹僑玄之墓閱屢歲而因循竊嘗論之世衰俗薄狥利忘義者什常八九公乃磊磊落落猶獨鶴之住雞羣然一飯之報吾志弗信抑亦有愧於古人瞻彼膠山如隔兩塵舉匏樽以澆墳上之土頌遺愛而云云酸風撼林嗚呼孔賓

爲陳以貞祭王母文

昔在故里婦徳著稱鍾禮郝法容儀具並曁孀居之一紀羗玉潔而冰淸今居蘭城母儀之懿捧檄有孫盡歡甘旨奉重闈之慈訓謹操持於胥吏故凡葭莩之親桑梓之共莫不愛之敬之尊仰乎林下之風也樂善之性本出天賦口不絕西佛之名如渇飲乎甘露其心愈慈其髮半素諸兒女之通家每升堂而拜母起居問安匪朝伊暮方菊月之下旬捧壽觴於初度安知彼蒼災祥並臻賢孫有鶚書之薦大母則病入於膏肓巫藥罔功遽爾云亡正所謂賀者在門弔者在閭變怡懌爲衋傷矣衰絰之孫躃踴哭泣吐令伯之哀衷人皆爲之嗚咽不有彤管孰記髙節采滆浦之寒藻薦郫筒之香雪拭淚陳辭千載之別

祭昆山張伯仁文

洪武之初傾蓋如故買宅買鄰日益淸顧於時蘇城樓櫓灰飛公脫陷阱欣然而歸人之所稱百鷙一鶚有猷有爲抑彊挾弱我所見者厚塟其父故舊不遺保障鄕土數載之交視同懿親爲公所憂裏多荊榛縛虎而縱反遭其囓鵂鶹夜啼興妖作孽室𨿽有繼卒以無嗣播遷臨濠日以毀顇女之嫁者遽失其良兩婿承家池魚並殃公在異鄕寸心千里骨肉傷殘痛何可已一紀之別老我於家每聞奇禍爲公怨嗟蒼天蒼天斯人何辜困厄摧折乃至此乎客來今春謂公蒙恩難兄難弟同歸故園予欲賀之恨臂不飛以詩言情不勝瞻依安知隔歲公已物故集師書來我淚如雨追念疇昔肝膽相知各天一方徒云坐馳面不復晤魂其可招悲歌些辭酹此一瓢

生日祀考妣祝文

父母生不肖八十六年矣不肖𨿽不能爲賢人君子爲世矜式然未嘗敢爲小人之不臧也𨿽不冨不貴不能顯榮其親亦未嘗饑寒失節以辱先也長太平之時則微樹其業遭亂離之日而不殱於兵夫妻老者暖衣飽食早眠晏起不憂不慮以安以娛是皆天地之大恩父母之遺澤也蒙天地父母之恩澤其可忘乎其可忘乎所願者子子孫孫中外和睦瓜瓞延蔓荊棘不生使不肖夫婦如是安娛以盡其天年不久牀褥全歸遺體尙賴天地父母之靈有以陰相之始生之日釃酒以告

冬至祀外舅外姑祝文

嗚呼悲哉仁而無後斯理之變而又遭世之大變也三子八孫靡有噍類所遺之業盡屬他人顧爲女爲婿者耄無能爲竟不能爲立後人以爲似續以承祭祀每一思之慚色而已嘆息流涕而已惟玆一陽薦此蘋藻溪毛匪薦薦以此心靈之鑑之憫其所不能爲者宜宥厥辜

祭唐親家母文【代陳以貞母氏作】

徳爲母儀五十九年見而知者罔不稱賢昔我冡子多幸自天雀屏中選以女儷焉主我中饋毫忽罔愆母教之淑豈容忘筌昔在鄕裏絲蘿纒綿今居毘陵同居一廛姻婭之情益加於先靈在牀褥久弗能痊曰女曰婿常侍榻前我來問安飲食畱連今也云亡骨肉棄捐爲子婿者公務所牽覊旅金陵未能言還女以孳育月輪未圓棺弗能慿縗麻涕漣埀髫末孫其哀亦然我念疇昔淚如迸泉有菲蘋藻供陳幾筵靈其如在鑑此惓惓

祭表伯母文代王仲孚作

昔居故里家爲比鄰綿綿瓜葛如朱如陳今玆異鄕亦復如舊通家往還情日益厚靈以沈屙一載之餘匪朝伊夕候詢起居若我婦子均蒙眷顧食必分甘骨肉相處孚方驅馳信宿而歸靈乃卽世幽明永違匍匐往救已不可得陳此薄奠涕淚沾臆

祭王君壽文

昔在西塾廿有餘年公之父叔坐予講氈愛我敬我如骨肉然公於此時鴈行聨翩敬以父執禮意勤拳規行矩步靡不勉■﹝施﹐冉代也﹞厥後一別陵谷變遷公守故丘我落海邊萬死一生脫身戈鋋我東來歸公喜自悲喜獲再見悲歷艱危冠玉之美殘爲瘡痍樓臺廣居化爲茅茨衣不文繡縕袍爲宜食忘八珍啜菽如飴樹菊軒階杖履棲遲幹蠱有子蔚乎孫枝樂事以酒餘皆弗治佳哉蔗境爲鄕白眉吾嘗鼓琹滆浦之湄連城屢宿細論昔時負笈之孫服受我詩自玆以來別多會稀花朝月夕每有所思去年暮冬尺書載馳緣有義事要公共爲安知踰月遽然其萎偶出西闗路聞葬期彼祖挽者舟欲同移眸子眵昏行且尼之送不執紼奠莫奉巵烈塘之東彷徨涕淚還家數日晝夜忸怩緬維前賢絮酒千里嗟今之人跬步或弛朋友道喪恬不爲恥擷此溪毛陳詞尺紙物薄情深公必鑑之

祭妻文

嗚呼悲哉靈年八十以微疾不兩日而亡人皆謂天錫之福子孫滿堂衣衾而斂瘞之髙岡並餘一紀家居樂康旣葬而鄰里騷然紛捉軍而驚惶使襄事之日而過之則惡乎有數百之人祭奠於北堂縞衣而送喪也未幾而季子森爲人謀陷嫁禍其身我扶憊而赴救詣郡邑而具陳刀筆之吏欺天罔人妄移文於昆邑欲玉石之俱焚賴公道不冺如屈蠖之得伸雪理而歸父子悲辛以今思之六十年伉儷常居安而欣欣𨿽世變之秋避兵海濱亦未嘗遭此之不仁信乎吾細君有可福之善蒙陰相於大鈞也耶卒哭之祭遂致目�死而有知不必我嗔吾知母之慈子必哀憐其遘迍柰何死生幽明之分兒哭之慟我亦沾巾嗚呼哀哉

祭張溝南先生文

維洪武十六年月日同郡老友謝蘭謹遣孫塏以淸酌庶羞之奠致祭於故心友溝南先生之靈曰於乎近年耆英晨星落落公在鄕邦雞羣獨鶴詩三百篇精華咀嚼吐而爲光光輝焯焯粵自蚤歲蜚聲臺閣遭時多艱屢進屢卻歸來故山云臥一壑洪武更化羣髦進趨克嶷有子首應而湏手持直筆追縱董狐如晳有參養志而娯寶樹遽折悲風叫呼公無怨尢曰命矣夫中郎之女傳業於家丙申暮春郡誌有作時我與公同秉筆削甲可乙否語皆良藥別來數載心交如昨愛及吾兒義尢不薄前年過我新秋夜涼中庭夜坐月白如霜劇談千古把酒淋浪興盡而去東方未明去年夏五我兒云亡公爲墓銘九原有光弔我唁我諭以大方斗城之別譙門夕陽自冬䢐夏人多贊揚優哉悠哉新居艸堂幽花秀石池島滄浪不徒玩物世慮俱忘顧我潦倒理宜溘先安知矍鑠乃在吾前四月九日訃音忽傳無妄之災网羅正纒葬不克送酒不漬綿每一思之淚如迸泉病目昏盲舉步欲顚塏持瓣香拜於靈筵鮑叔知我鑑此勤惓

侄婦祭姨母文

昔侍姨母東吳避兵我姑繾綣諸婦奉承及歸桑梓半捨之隔歲時問候眷焉如昔今我娣姒等哭姑之淚未亁而又哭姨母而永違母乎母乎見我姑於地下其能說諸婦之哀思乎溪蘋拂霜薦此一觴阿翁悵悵作此祭章

代常信孚祭親家母文

曩予之家幹蠱乏人賢郎贅居蒙養而姻維時魚軒雲從析析繄我婦子獲瞻母儀事𨿽從權悉如所願舉室驩然親親眷眷去年合巹蒙饋茝蘭愛子及婦恩出肺肝顧予東牀每歸問安慈愛之深尙蒙埀訓所可喜者起居樂康予嘗詣門亦得升堂別來未幾聞有隠憂豈意成疾竟弗能瘳訃音忽至婦子匍匐泣血呼天救不可得我來柩前奠此束芻區區哀忱靈其鑑諸

冬至祭母文【代木森作】

嗚呼痛哉每年冬至齋宿祀先母率諸婦供具酒食今也中饋或有缺失誰懇懇而朂之耶每年冬至賀客過門母語諸婦治具饔飱今也禮意或有懈怠誰諄諄而命之耶一味之甘誰分諸幼耶糗餌之屬誰饟諸鄰里耶是則因莭序而追感者如此至若子孫之有室皆吾母擇配而爲之子之婦孫之婦其婦工有未善者皆吾母教而成之平居之日甘旨裘葛之奉則吾母弗求其備溫凊定省之禮或有疾則終日終夜木之濠梁屯種森之滕州被刼林之客死新鄭吾母爲之廢寢忘食晝夜憂思痛苦哭幾喪明慈愛之情言莫能盡如此之恩又皆在劬勞罔極之外今子之死者固不能報其生而存者將何以報其萬一耶母兮母兮無復見兮冩此哀衷矢弗諼於逺兮

祝亡子文

洪武十六年十一月二十一日老父命汝弟森持思賢錄一簿置汝靈幾酹之酒而祝之曰往歲板刻辯惑編旣成汝嘗執書立吾前而言曰不圖今日遂二十年之所願欲矣汝於此時喜容可掬吾知吾兒推心父腹繼而摘稿尢喜成速攜二書之新行不兩期而瞑目今老父偶逢於知己又爲刻思賢之錄此汝之所冩者稍撙節其簡牘工數月而就緒我已盲其雙目摩挲紙本無復能讀於乎誰念其爲之不易寶之如玉邪誰爲其喜而傳之士夫俾咸丐乎道鄕先生之膏馥邪悲哉吾兒身不可贖置此書於靈幾猶掛劍於宰木顧觸屛之子若孫弦將斷而復續覩物思人淚沾汗竹

祭母舅文【代東洲黃氏作】

嗚呼見舅如母念母不忘舅復厭世豈不永傷若我舅甥世居邑裏如鳥同林鷇育棲止版圖之謬牽連伏辜天恩汪濊姑緩其罰脫网之魚頳尾發發七里八岡水溢溝澮載欣載奔過都歷塊蒼髮黧面泥土裳衣忘乃劬勞負疾而歸賀者在門退不旋踵弔者之來乃哭而慟如某至親洎諸姻婭痛不可忍涕淚交瀉將來休戚無復相知俯瀝肝膽酹此一巵

祭賀彥銘文【代陳彥髙作】

南華有言曰上壽百歲中壽八十下壽六十一月之間得開口而笑者或四五日而不能及也況遭世之岌岌乎如公之生埀及中壽喬木故不爲不茂遇陵谷之變遷若摧枯而拉朽坐衣冠於塗炭脫性命於虎口元龍之豪气𨿽衰丹穴之鳯雛方雊俄陸海之風波沈鐵船而莫救有竹林之小阮尙枝梧於左右五六年憂患之中能一笑如南華所言者亦烏有也嗚呼哀哉凡我親舊居同裏閭困蒺藜於世變之日喣涸轍於濡沬之餘犁鉏乎荊棘之場屋廬乎瓦礫之區若夔蚿之相憐不戚施而蘧蒢吉凶慶弔出入起居或敍情於杯酒澆磊落而欷歔今也云亡痛當何如奠椒漿於三寵墮淸淚如蛟珠悲風愁雲送乃輀車

祭妹文

嗟我先世錫山故鄕曰朱曰陳閥閱相當乃以吾妹嬪朱之良爲婦而賢孝於姑嫜陵谷一變云萍四方念我兵餘如龜穴藏聿來依棲鄰壁分光爾居再遷半捨相望手足之情眷眷弗忘常念吾甥來我渭陽吾兒念姑安問亦常焉知微疾遽爾云亡朱陳六親罔不痛傷況予潦倒孤鴈遑遑憑棺飲泣奠此壺漿

祭妻兄文

大哉天之所以爲天兮宰萬物而幽玄𨿽陵谷而變攺兮恆福善而弗愆觀若人之始終兮蒙陰隲於彼蒼避戎馬於勾吳兮渉畏境如康莊聚原鴒以救急兮作歸鴈之同行舍故土之荒穢兮樹丰業於曁陽托家政於仲氏兮日娯客以壺觴肆優遊於桑楡之景兮家有餘慶蹇予早歲有室兮得名門之女弟賴昆季之眷顧兮於今四紀睠小阮亦僥幸兮辱妻以其弟之子悵東西之相望兮多契闊而會少比安問而抵家兮喜棣蕚之俱好孰謂別無兩月兮聞訃音而絕倒慘余室中之人兮姑與侄其同悲徒匍匐而莫能救兮淚滂沱而沾衣奠椒漿而永別兮敍平生而陳辭

除服祭母文【二月十四日爲兒子木等作】

齊衰母服也三年之喪猶卒哭而再祥禫而除其服者古之制也然劬勞重恩罔克有報孝思之心有不能隨服而除者也於是撤靈帷於斯寢奉神主於祠堂歲時烝嘗寓不忘之意也不忘者何敬與愛也凡吾親之所敬者敬之所愛者愛之則親之死猶無死也茍忘其親則親之故舊或疏如途人親之孫子交惡爲仇敵也以若所爲是不孝也觀夫孝之至者通神明不孝者必獲戾於神明也過庭之訓諄諄有年勉而行之請質諸母之靈也矢心陳詞終身戒也

遷祖考神主祝文

嘗聞祠堂之制當設四龕以祝四世之親不肖幼年在父兄之側失記髙祖考官稱髙祖妣姓氏故曩於兵後立神主由曽祖及禰而已虛設第一龕於玆數年今因亡妻喪旣終其子木等奉母主入祠敢請遷曽祖居第一龕曰祖曰禰從而遷之以第四龕安奉其母任氏候應芳之歿然後攺題髙曽祖禰稱號也不肖違失禮制不能無罪惟尊靈恕之

寒食祭曾祖墓祝文

頃賴先世徳澤未冺瓜瓞遺蔓幸繼烝嘗時維禁煙隨俗展墓匪云報本庶不敢忘伏維尙饗

祭祖禰墓祝文

墓祭非古也以應芳不肖不克歸裏不能以時省掃常愧於心每年寒食展拜墓下豺獺之意庶效萬一尙冀先澤埀裕後人有永弗替

墓祭母弟祝文【代木等作】

寒食墓祭𨿽狥俗禮爲子孫者哀慕省掃亦庶幾豺獺報本之意焉惟慈母賢弟魂魄有靈必蒙歆格墓

祭先兄祝文

父母遺體本有三兄仲兄避世不知所終伯兄季兄並窆於此時維寒食祭掃荒丘手足之情庶乎不忘

娶孫婦祭祖祝文

維洪武十八年歲次乙丑三月初四日乙丑孝曽孫應芳等以孫男塤於初五日丙寅吉辰娶本縣安丰南鄕呂氏女爲妻敢昭告於某官曰娶婦三月而廟見者古婚禮也近代之制以日代月各有義焉應芳輒敢參酌古今從宜從俗擬於翼日親迎婦初入門先當謁拜先世以見不敢忘本之意然後祗見舅姑及諸姻眷自玆以往庶得奉承宗祀蔓延嗣續尙賴遺澤埀裕弗替謹以淸酌庶羞前期祗薦謹告

祭徐仲淸文

嗚呼九流百家玉石混錯公隠於醫常之一鶚黃岐之書孰云不知公得其要探玄索微如古兵法時用出奇愽議閎辧吐屑霏霏蜚英蚤年鄕評眾推紫燕歷塊非駘可希遭時艱危挈家勾吳藥石之靈字及豚魚長蛇當路報亦銜珠以之事親厚養爲娛春風杏林名聲載途所不忘者首丘如狐大明開天四海一家父母之邦靑氈故廬徵車聿至乃赴淸都醫國之忠老莫能輸謁告而還子孫怡愉蜂房合戶哺雀羣烏混迹市塵懸我藥壺衛生之仁施於州閭佳哉蔗境餘人所無衣冠敬共須眉皓如應芳忝交四世於此公有佳兒與我中子同業於儒同出而仕惟餘不猶一生一死公卹其孤與諸孫齒誘掖激昻誨言提耳老我墻東相望尺咫頻年喪明跬步千里時蒙問訊或饋藥餌心親迹疏匪負知己今公闔棺事皆定矣我未能然望風長喟束芻授孫往奠靈幾玉雪之姿羮墻宛爾載歌薤露商飆歘起願言從逰脫屣滓泥存順沒寧庶幾無愧

遷葬二兄祝文【九月二十六日】

元歷埀盡時盜之槌頷珠斷釧臂無處無之嗟我二兄荒郊廢塜𨿽有後人漫不省視與無人同薪者芻者爲樵牧場而犁鉏者日侵月削又將爲禾黍區矣應芳以同气之通是可忍乎今重制二函遷瘞祖壠東南隅以祔大父母父母及諸父之側並封如前蔭以竹木歲時酒飲庶得享而侑食焉惟兄有靈妥玆幽宅

諸親友祭曹子壽文

古之人有言狐死兔悲物傷其類況人爲物靈居同閭裏有瓜葛之親朋友之義者乎又況子壽之爲人善與人交而有春風和气者乎居常往來杯酒爲禮或有時而合歡雪襟懷之凝滯柰何轑釜之聲瓶罍之恥往往鮮克遂其意也欷歔慷慨音猶在耳一月之餘痿而弗起屬纊未定而闔棺訃音裁至而發靷東方載明虆梩亟奄於橫山之址凡我親朋惆悵而已其爲骨肉至親者又何忍而至於若是耶溪毛泂酌亟奠靈幾遂成永違顙而有泚

祭唐仲傑文

公之子吾子之門弟子也吾之孫公以小友呼之過愛而忘其齒也垣𨿽失怙如飲食數載慶弔吉凶且能惓惓乎盡其禮也今公之歿胥靡也哉古人月明千里再歌些詞魂兮歸兮寓永傷於匏樽一酹乎落花流水

祭劉徳祥親家文

人皆謂公有通濟之才設施之方且見識之長何始終之乖張吾嘗以爲江河之舟視舶而微非葦而杭能重載而逺適可周流於四方或長河順流懸帆巨檣一日千里快若飛黃或大江水逆石尢風狂釘石系纜隨波低昻或脫難於盤渦或經險於呂梁或候潮而逗𨖻或阻冰而彷徨安知一夕怒濤舂撞盲飆簸揚遂顚覆於鮫■﹝魚卑﹞之鄕嗚呼哀哉十四年間安危變遷以資稟之髙明知有命之在天不怨不尢處之泰然鄕之評旦前後可甄有可稱於後者何異乎靑史之傳嗚呼哀哉如某者昔在東闗鄰比相依承公以鐘愛之女爲吾孫阿塏之妻𨿽別多而會少獲通家而往來每黃耳之有信知告老而有期擬祖孫同迓呼曲生以洗泥訃音忽至招魂來歸塏也哭婦翁於四千里之外柰此願之乖違兩兒扶持奠此一巵文以抒瓜葛之情詩以冩薤露之悲公知不知我泗沾衣

生日祀先祝文

某之生斯世也九十一年每念劬勞罔克有報也然視不明聽不聰而猶有可覩之物可聞之聲肢體𨿽頺猶能杖而行幾而坐也方寸之天不蔽於私義理昭著而能燭物是皆生我教我者之大恩也先世之恩報𨿽不能實未忘乎心也況夫左右服勞飲食裘葛內外有人老老幼幼頗知義方非祖考埀裕之力焉能得如是之樂也自今以往天年未盡喘息未絕皆感戴之日也家饋殽羞先用祭享亦庶乎豺獺之報本也

祭徐子忠文【代席彥適作】

旦必有暮死生柰何或玉闗之不入或薤露之有歌或馬革褁於外域或魚腹塟於汨羅是皆卓犖之士去鄕井捐首丘而忘其考盤之阿也今公之歿類乎古人論公平昔良可悲辛其家居也克肖而翁持身以儉約勤苦待人以和气春風其戶役也覊縻長安夢方尋於失鹿事乃畢於蓋棺嗚呼三子鼎峙峙乃公餗銜哀服勤惟恐顚覆𨿽匍匐而莫救望鐘山而慟哭東牀佳婿淚亦盈掬如某旣忝姻婭且居鄕曲愲愲乎葉力同心董徵輸之萬斛覩丹旐之來歸極感愴於心目蓉湖采蘋薦此■﹝酉靈﹞醁

武進縣學立先賢祠祭文【代陳知縣易縣丞作】

昔之人以鄭公之賢而名其鄕以荀淑之子而裏名髙陽蓋地因人勝使山川人物皆爲之有光今夫三先生之產玆邑也道學之傳淵源二程發揮道妙有功遺經劾當國以滔天之罪而貝錦乃成諫至尊以正始之道而逆鱗敢攖觀夫感應之泉醉客之語則忠義之至通乎神明若夫由大魁而演綸參大政而憂國者位𨿽不同同乎一誠輔崇寧之初政知秦蔡之匪賢俄梁木之俱壊徒流芳於汗靑是皆可以爲天下之師表百世之儀型豈特爲鄕裏之榮哉某等叨蒙國恩民社之寄以先生祠諸學宮是亦祭於社之遺意詵詵諸生奔走粢盛如將見之於墻於羮沾徳燻於晉鄙何以異乎師承吾將見金鐘之讖復靈劍之聿興

謝莊曾祖墓淸明祝文

某嘗聞先世開封渡江蕃盛東西謝莊地因人姓三百年來陵谷變遷自髙而上故壠茫然睠玆衰丘鬰鬰如許卽彼侵疆爲外侮禦匝植松楸幽篁翳之弗樵弗牧周垣衛之寒食淸明聿來省掃追逺者心妥此蘩藻尙享

新河口祖墓祝文

丘墓之祭禮無所考然俗禮以淸明祭掃其來尙矣茍於此以盡其誠亦庶豺獺報本之意也幽明𨿽殊有感斯應所謂洋洋如在者將見諸羮墻見諸堂封斧封馬鬛封也某等𨿽不肖無似尙期埀裕以衍余澤繼述弗替尙享

先考忌日祝文

父母之恩人皆罔極惟吾父之鐘愛於某也旣生之又能擇師而教之使日就琢磨黽勉樹立𨿽不克能馳驅取靑紫以舉其身以顯其親以澤其後人然此身賴訓育之力不姦不邪不淪胥於習俗之陋於先世無甚忝辱子若孫則矯枉就正識之無於農圃之間而我杖履所至晏然棲息無饑無憂是皆吾親之遺澤未冺也此恩此徳之死不忘惟玆忌辰祗陳泂酌以鳴其感悰恭請顯妣石氏安人同賜假享謹告

祝先致語【代丁學古作】

奉先思孝聖賢之訓甚明事死如生祖考之靈可格焚香代鬰鬯之灌秉燭爲庭燎之光𨿽無鐘鼓鏗鏘惟是豆籩奔走志意追思於齋戒儀容宛見於羮墻蘋蘩薀藻之毛靈筵可薦參苓姜桂之物相籠親儲谷陵兩變於頻年城郭一廛於今日如繩祖武勉讀父書豚魚或昧於交孚時加修省豺獺粗知於報本歲奉烝嘗伏願濯濯厥靈洋洋如在災不生禍不作正賴乎廈屋帡幪居之安資之深何異乎門閭髙大根深蒂固地久天長

初進酒

生不封侯賜酒泉無人死作酒中仙一杯初進葡萄醁且喜家庭有象賢苾苾芬芬一豆羮丹衷寸許若葵傾我祖我宗應歡喜自幸廚無轑釜聲

再進酒饌

銀燭生花再舉觴滿堂渾是欝金香愁多莫問人間世年少多爲地下郎不識駝峯翠釜烹羮名錦帯亦虛稱一杯骨董如芹獻五味調和意盡誠

三進酒饌

孤兒碌碌混泥塵華冑遙遙出縉紳百拜勉循三獻禮一年祗薦四時新廟堂調鼎用塩梅四海蒼生笑口開我手幸無窮鬼捩折旋三獻奉羮杯

進饅頭

籠餅炊來玉屑香貽年喜得歲丰穰賢如脫粟晏平仲應笑縮蔥侯侍郎

送靈致語

切以欲表孝情勉循俗禮焚楮錢以代幣意在殷勤酹桂酒以送靈魂歸寥廓下情不勝感愴之至

祭曹子毅大使文【代諸親作】

萬物之靈莫靈於人然人以異於物者秉彜方寸之天不和而公不僞而眞也惟靈身無毀傷不辱其親口無萋斐亦近乎仁不汲汲以肥家不戚戚於謀身西園鬻爵乘時取名東陵種瓜避時辭榮是皆過不吝攺而復其天眞至若愛女而嫁不贅婿而效秦視其弟之子猶子意終老以歡忻非明理而能之乎彼昧於理而不能然者寧不泚顙於泉下貽誚於鄕鄰某等親舊交接敬恭相於悵幽冥之永別感涕泗而欷歔輀車發靷奠此束芻

子祭父文【代奔牛陳明逺兄弟作】

哀哀父母生我劬勞欲報之徳昊天罔極此尼山聖人刪詩三百存此言爲萬世之訓也凡爲人子者報親之心其可忘也況某某之痛親尢有甚於常人者元歷之末兵戈數年委棄桑梓流離異鄕其生也不能盡菽水之歡其歿也不能求宅兆之安陵谷之變丘壠之失仰愧俯怍無可柰何於玆又隔一宇宙矣今也仿昔人衣冠之葬葬以木主巫陽些歌雙魂來歸於以寓安厝之禮於以表追逺之心非敢謂報親之萬一也於乎哀哉於乎痛哉

祭姊丈何子潤文【代侯徳名作】

猗歟吾姊得配君子梁鴻孟光隠徳可比睠我弟昆骨肉無異賓朋之交或臧或否坦率忤物豈無微颣於乎蒼天禍福倚伏乃著戎衣往役安陸折桞郡城別淚盈掬十年夢寐每論衷曲黃耳書歸殷勤齒錄路越四千親愛愈篤尙聞矍鑠慰我毣毣安知訃音遽云瞑目生還玉闗無復可卜於乎蒼天何怨何尢嗟嗟我嬃舉案無由兩地共哭痛心如抽爰命巫陽招魂道周香雪一觥薦此蘋羞魂兮魂兮來歸首丘

祭金親家文【代袁茂卿作金以運糧遼東巨船五十餘只官吏役夫千餘人回途遭風覆舟而溺】

於乎平地風波陸沈者多航海而役柰■﹝風貝﹞母何魚腸塟兮渺茫散精靈兮八荒巫陽銜哀兮吁穹蒼白雲悠悠兮歸故鄕大矣哉尾閭無底渤澥無邊非精衛之石可塡豈彭咸之居能遷魂兮來歸閭井依然雙親能保其妻子一弟服勤而力田逍遙倘佯何異乎生前某等葭莩之親鄕曲之情援溺之手罔措將迎之意宜傾言采溪毛薦此一觥

祭湯母文【代呂輔之等作】

惟靈春秋八十有七年林下髙風鄕稱姆儀耳聰目明老而弗衰盡三從之道全四體之歸其早歲之事非所詳知請以晚年所見而知者頌之男婚女嫁各得其時愛其男及其婦則能盡其慈親其女及其婿則無偏無私其諸卑幼愛亦如之視姻眷如骨肉待鄰里無陵夷故其病也人皆扶持其歿也人皆涕洟而今而後侍奉無期區區酌東洲之水擷橫山之薇於以見親親之情於以表戀戀之悲靈其不昧鑑此哀詞

祭重外甥女周氏文

維洪武二十四年十一月日龜巢老人謝舅翁攜子及孫以淸酌庶羞祭汝重外甥周氏娘子告之曰人不幸遇世變而俘於兵如風雨落花藩混泥途鮮或不污汝乃釋系累以配二千石之子冝其家而恱於舅姑此不幸中之幸非人之所能圖也至如一念之孝念母孀居廿餘年抱歸寧之願百餘捨渉艱闗之途徳哉良人能與之俱服齊衰以終其喪脫簪珥以卹其家睠我東翁母嘗托孤亦欲報之以瓊琚凡如此類竹帛可書則昔之所幸者抑亦有感於天而天賜之扶輿也今也一疾斯須朝露溘然鬛封象服慈親墓田苐良人之悲有未塟之親未笄之女汝何忍乎捨■﹝施﹐冉代也﹞吾意汝視斯世斯身履冰臨淵玉石俱焚萬萬千千保遺體之全歸余無憾於九泉寥寥旌善亭令名誰爲傳於乎蒼天

代曹原度祭黃仲器文

公平生與某爲忘年交年𨿽不同身同澤臞韋杜桑麻叔牙夷吾舊雨有時而契闊今雨有時而招呼往往來來曽不計誰數而誰疏也夫以公晚歲言之一子出贅鼓盆自娯或蒼頭而詩卷或長須而酒壺或載月剡溪之舟或踏雪灞橋之驢尋梅看竹淸興逸如故人謂公爲荷筱荷蕢之徒嗚呼公之闔棺之日某客東吳不救喪於匍匐不送喪於泥途每一思之涕泗沾裾酌彼潢潦薦玆束芻

謝莊墓祭祝文

開封舊家軒冕烈塘隨龍渡江奄宅玆方豈無佳城海水尋田敬惟髙堂祖封巋然淸明祭掃豺獺遺意尙期埀裕有永弗替

烈塘墓祭祝文

人本乎祖猶物之天化育之恩疇能盡然維曽大父瓜瓞蔓延幽幽殯宮宅此平原左三從祖我祖右偏兩伯遷祔雙璧仍連五封十靈餘皆茫然天荒地老陵谷變遷尙賴遺澤箕裘勉■﹝施﹐冉代也﹞淸明省掃薦此蘋蘩霜露之悲永矢弗諼

橫山墓祭祝文【代子木作】

哀哉慈親寂寞九泉吾弟與侄亦遽然而然言之痛心有不能忘其言也夫親在則晨昬定省親歿則春秋祭祀寒食上冢陳此饛簋𨿽不足報其劬勞庶循乎世俗之禮維吾親吾弟及其子念之

祭邵姨夫文【代孫垣作】

嗚呼先人在時我姨丈以肺腑之親往來之頻不逺三捨有如比鄰至不幸歿於鄭校歸塟橫山而姨丈弔之祭之猶無異乎平昔禮意之殷懃也數年之間姨丈不祿吾兄則折桂秋風時垣又失腳危途路迷而車覆母嫠居子戎服母東吳子西蜀回視六親皆茫然置諸弗告今也幸服役而過家哀辭一幅酸涙一掬吐母子之眞情於此來之一慟哭也尊無醇酎豆無旨蓄聲容藹然鑑此衷曲

新河口祖墳上祭奠祝文

維洪武十六年歲次癸亥二月初九日孝孫某敢昭告於祖考妣伯父母祖父母父母從父母九位尊靈曰墓祭本非禮欲子孫於雨露之春不忘厥祖從俗祭掃以寓孝思尙冀遺澤使後人繼繼繩繩有永弗替謹以淸酌庶羞祗薦歲事謹告

謝莊曾祖墳上築墻祭奠祝文

維年月日孝曾孫某以目昬不能逺去躬拜墓下謹遣玄孫某等代行敬昭告於曾祖考妣二位之靈曰人本乎祖極恩如天祖世𨿽逺天不可忘睠玆故土殯宮猶存繚以周垣以禦樵牧淸明省掃歲修祀事尙祈埀裕悠逺無斁謹告

寒食祭妻墓祝文

餘生與細君偕老君年七十有九我齒長於君者兩年以余之潦倒而君稍彊健也孰謂君先棄余而逝也君骨肉之窆於此倐焉兩旬視時艱虞恨不能相從泉下以安其居維玆寒食攜子孫狥俗祭掃以寓哀思尙享

寒食祭子墓祝文

墓藏而骨豈祭所乎然而爾之遺言有曰歸袝先塋子孫姻戚歲時灑麥飯於松楸之下志願足矣今玆寒食扶我攜幼設祭墦間以踐爾之言如爾之素志抑亦表長幼骨肉之情吾子有靈尙飲食之代

祭胡隠君文

惟靈世居東吳笠澤之濱厭處卑濕於玆卜鄰同井爲鄕埀五十春維桑與梓寖爲婚姻待人以恭儉以律身二子克肖構獲惟勤貽謀諸孫占畢其呻老福婆娑笻杖幅巾如某等同一里閈往來侁侁以翁髙年而尊而親翁𨿽不飲席必同茵笑語相狎翁弗我嗔春風童顏喜色津津意其壽考籛鏗之倫何物二豎瘨我吉人我來問安翁語諄諄別不旋踵哭聲遽聞追念疇昔涕泗沾巾當此窀穸束芻具陳出門一慟悲風愁雲

張彥實哀詞

歲丁亥之仲冬丹陽張君彥實遘厲瘧疾不五日而逝其友人謝應芳爲哭之慟且嘆曰噫君自小倜儻多知謀尙气節能仗大義平居論時事言如湧泉故縉紳多器之其憂人之憂樂人之樂亦庶幾杜季良之流歟苐峭直不容人過遇彊梗欲鉏去之用是或斂怨焉後至元間邑大姓與令有隙且與君不相能因媒蘗其短詣部使愬之謂君嘗爲令納賄部使者初不能察稍加淫刑欲彊服焉令恐噤不復辯君受挫辱至數日終不忍加誣於令若是者非伏義能之乎至正初裏有橫逆君疾之一日乃自殘其幼構大獄以陷君之季子聞者股栗君處之裕然詣郡邑雪理卒能脫其子之械以械之他如姻舊及凡與之逰者顚則扶之危則持之若是者又不可一二數但惜乎負奇崛之气時不見用終於此而已於乎吾彥實之死可不爲之哀乎然而象賢有人君又能擇其最肖似者爲仲氏之後使先世之業並立弗墜則彥實之死猶無死也奚哀爲𨿽然哀者人情也禮曰哭死而哀非爲生者也予與君素相知而气質且相類狐兔之悲疇克自己故爲之辭以冩其哀云

天胡爲兮生楩楠構大廈兮無不堪匠石不遇兮老雲巖天胡爲兮生龍媒鹽車困兮駿骨埋名駒汗血兮淩風埃折瑤華兮山之阿望羙人兮不我過我心傷悲兮淚滂沱

壽上人哀詞

浮屠壽道傳蘓人也年三十嬰暴疾不終夕而逝其親戚師友以及鄕裏之人也咸哀之予之哀則又有己私焉吾聞道傳爲兒童時旣棄家學浮屠越數歲慕徑山古鼎師化風往事之爲入室弟子未幾師命典教藏聲譽蔚然已而振錫逰諸方參禪門老宿聞見日益廣操履日益堅被緇艾茹蒿芹泊如也一日念親老無他侍養飄然來歸朝夕奉滫瀡以答顧復之恩又築室西林閉門讀天竺書且旁通百氏會其歸趣閱五六年矻矻不少暇庸詎知遽止於斯邪吁夫道傳之聰敏勤苦早歲入徑山之室典教藏已卓犖不羣使歷階而升足爲叢林師表矣道傳乃退然自守而卒無聞也養親而不得終其志力學而未能發乎文辭以黼黻斯道此眾人所共惜而爲哀者也予於道傳初無葭莩之親鄕裏之暱喪亂之際傾蓋如舊館焉以安其居榖焉以盡其禮愛之敬之二載猶一日視親戚鄕裏殆有過焉以今思之可不重爲之哀乎或謂彼佛以寂滅爲樂而道傳深究厥旨必樂於逝矣奚哀爲予曰不然吾今哀道傳者情也其樂與否非所論也夫情動於中而辭出焉辭而哀之亦以示不忘云

大鈞賦物兮物胡不侔深谷蘭摧兮蕕生道周良農服田兮祈榖有秋禾方秀實兮賦以螟蛑於乎哀哉伊人好修天其渺茫兮吾將誰尢

哀鶴辭

至正八年秋盜夜入吾友諸葛用中氏之家殺其鶴於後圃已而盜被執詰之盜吐其實當其穴墻之時鶴長鳴警之旣穴而入鶴奮翮而前若將力禦焉故遇害用中於是惋惜流涕褁之席坎而埋之縣文學汪君以敬爲作瘞鶴銘進士王君伯恂又爲之誄然則鶴之死可無憾矣然余於是重有感焉夫物性能警盜者狗也非鶴也警盜而鳴亦已異矣禦盜而死不亦義乎人爲物靈求其捨生取義者猶不易得況禽鳥乎葛之鶴其可謂義鶴也已矣故哀之以辭其辭曰

鶴兮鶴兮瘞彼髙岡爾鳥其形心人之良鶴之斃兮狥於義兮骨朽名存猶無死兮

龜巢稿卷十五

●欽定四庫全書

龜巢稿卷十六

﹝元﹞謝應芳撰

○詩

雪巢爲馬仲良賦

馬鞍山髙數千尺考盤之阿環大澤梅花爲屋雪爲巢窓戶玲瓏空虛白諸公衮衮登云梯若人奚獨能幽棲澹然素志絕華藻要令朴俗還標枝藍闗策馬官逺謫居延牧羝氈盡囓何如雪飲樂巢居更與黨家風味別梨云無夢淸如許膝上兒郎賦冰柱此生此樂愼勿移聽取龜巢老人語

次韻答許西溪

憶昔送別黃花秋烏紗破帽霜滿頭別來作詩屢問訊夢中載酒時遨遊兵戈同歷二十載鵂鶹夜啼云靄靄全家老稚幸逃生又閱桑田變滄海啟榮之樂今有餘勿謂比榮年不如峴山一望三太息襄陽耆舊晨星疏

次韻自述

百年有限恥求仙數口無饑賴薄田菇米熟來連日雨菊花開到小春天方從易外窮羲畫無復詩中泥鄭箋客至酒杯時一舉開籠放鶴舞蹁躚

送婁主簿赴京考績

吳霜如雪點徵衣匹馬之京小隸隨鸞棘特書良史筆鳳臺重覽謫仙詩天開景運榮文治年少多才際盛時野老送行無贐物梅花折去臈前枝

寄張以誠二首

入城一度一相尋爲愛論詩識趣深歳晏杜門寒不出折梅要寄隴頭今

二

蘭陵市上澒囂塵藥杵聲中樂隠淪兒軰荷鉏今日去一株添種杏林春

雪舟棹歌【並序】

湖南潘公珍仲自號雪舟以耆艾之年監稅江陰縣洪武戊辰冬赴京考績語予曰今將告老於朝得旨則扁舟載雪而歸矣雪舟之興蓋與山陰王子猷有不同耳吁昔者陸公紀官滿欝林歸舟載石使當日苞苴有物則奚用是石爲哉公之雪舟意蓋如此若夫鴟夷子皮之舟裝江南重寶復竊取傾國之尢物隨之污蔑五湖遺臭千古其視吾載石與雪者不翅霄壤今雪舟之歸𨿽未可必然其志趣髙潔如此𨿽在市朝亦必爲淸白吏是亦不歸之歸也予嘉之故爲作雪舟棹歌三章以道其樂云

載雪兮孤舟帆江風兮中流蘭槐歸兮無恙吾將老兮滄洲

再歌

剖肉兮藏珠抱玉兮求沽悵斯人兮非吾徒尋鷗盟兮侶樵蘓

三歌

舟揺揺兮江水長五老玉立兮遙相望解吾纓兮濯湖湘樂吾之樂兮未渠央

送王主簿赴京考績

三年一枝此鸞棘一息萬里方鵬程長安西日舉頭近匹馬北風行色淸朝廷考績埀令典臺閣交薦蜚英聲鄰封野老頭雪白也折梅花作送行

雪巖詩爲江陰李縣丞作

瞻彼雪巖太行之陰玉樹瓊林纎滓弗侵雪巖峩峩巖有薜蘿有美君子居巖之阿峩峩雪巖蔚蘿如昔時止時行不泥其迹雪白而淸巖靜而深曷其似之君子之君子之心始終一節謂予不信如彼巖雪

寄希物先楚蘭江二禪老

優缽花開五百年連枝香徹九重天恩承雨露移金剎語帶煙霞潄玉泉虎踞龍蟠多古迹燕來鴻去又新年老夫懶著遊山屐空仰崔嵬夕照邊

過烈塘祖墳里人牧牛於壠上以詩呈郡邑

鳳橋之西烈塘東我祖我禰馬鬛封向來松柏蟠蒼龍灰飛煙滅邱前風十年天造開鴻蒙恩沾萬國生育同壠頭萌蘗春蒙茸藤枝棘花雜靑紅牛羊斧斤集如蠭一年一度一掃空白頭遺孤抱哀恫麾之不去欺龍鐘無階上天訴天翁吞聲躑躅淚滿胸府公賴有渤海龔琴堂長貳明且聰令行如風偃蒿蓬樵夫牧人乃絕蹤將來宰木蔽幽宮九原感戴恩無窮嗚呼九原感戴恩無窮

懷成都監倉趙執中三首

擲去任公舊釣竿龍墀拜命卽之官丈夫志在功名外蜀道行來自不難

二

七千里外芙蓉城四五月間鶗鴂聲月俸支來剩沽酒莫遣閒愁取次生

三

公餘訪古碧雞祠官栁野梅皆可詩我欲見詩知雅興如何黃耳到家遲

寄熊元修

五湖三泖一■﹝氵卯﹞仙心骨俱淸地更偏睡鴨燒香書屋裏閒鷗結社釣磯邊絕憐芳艸無塵土又喜黃楊閱閏年熟客不來淸晝永南山相對兩悠然

晚香亭爲蔣公勉作

維莫之秋百艸不芳惟菊有華晚節之香君子擬之金玉其相顒顒卬卬气淩風霜回視春葩綺羅靚妝及玆涼秋掃迹窮荒菊也特立澹乎坤裳我佩爾紉我帶爾纕厥徳之馨匪飡其英亭有三徑裏猶柴桑亭亦有池永同南陽宜爾父子眉壽無康矧有佳客駱盧王楊髙堂起居階庭趨蹌玩物適意其樂洋洋鄙人作歌以侑稱觴

題龔景良傍梅書屋

南昌山水非不佳卜鄰直欲傍梅花花開歳晚香滿屋淸致不減林逋家三間茅宇大如斗四壁圖書雜蝌蚪腹笥便便不自多汗竹之編長在手有時門外雪三尺羣籟無聲人絕迹梅花立雪似遊揚不作桃哀憔悴色春風滿面笑相看知我鐵心同歳寒他日移居玉堂署應有品題稱二難洛陽牡丹春比屋日夜沈酣沸絲竹何當聆我讀書聲亦若聞韶觧忘肉

次韻答毛雲莊並簡太希先生

吾聞天臺之山冠東南蔚有淸气非云嵐山髙一萬八千丈石頭毛髮靑■﹝毛參﹞■﹝毛參﹞鍾靈仙釋踵相接求爲世用疇能堪不知三綱九法是何物浪說千巖萬壑能窮探雲莊先生隠君子非仙非釋棲苔龕胸中冰滿壺頭上雪一簮羲皇以來書盡讀熱官不要詩仍湛艸堂侶有北山鶴菊泉飲比南陽潭淸風日掃三徑竹寒霜歳熟千頭柑齊名子陳子不愛功名酣坐談風月只松麈臥遊山澤非桃驂老夫恨臂不羽翼翩然飛去時相參四壁同馬卿一褌如阮咸猶喜盤飡菜有二十七生世年踰八十三忘機頗覺白生室造道尙欲靑於藍向來行路如棘澀今乃茹荼猶薺甘小山老叢桂滄江倚枯柟愛君傑作神气壯睠我孤陋顏色慚蘭陵府主蓮幕客皆云此詩壓倒方云庵赤手鯨牙力可拔薫人雞舌香微含餘波及我老孤研淸入肺腑蠲焚惔一朝怪事出幕府口不忍語非三緘令威到家兮能自談

常郡經歷鄭履元禮吾友天臺陳太希之門人到任數月家人至而元禮病疫而歿寡妻稚子遑遑無歸予作二詩以哀挽之

盲風歘起怪禽呼吹折瑯玕樹一株何事天公渾不管生年多賦道旁樗

二

瑯玕樹折鳳巢傾膽落鵷雛抱母鳴故國欲歸雙羽弱哀哀啼作杜鵑聲

延陵野老歌送張太守

延陵野老巾滿霜送侯入朝歌道傍歌中不解說循良但云三載安農桑官無煩苛歳丰穰饑有菽粟寒衣裳我侯興學扶綱常授經諸生踵陳襄一鼓士气弛而張劍井亦復騰輝光訟庭春來莎艸長風行四邑方泱泱九重天語星使將五馬夜趣天官裝黎明馬出金斗坊羣氓猶挽靑絲韁銓衡郡才進巖廊將見列郡皆龔黃連步拾級登廟廊佩鳴珩璜謹趨蹡掖垣紫薇花自香甘棠之愛民弗忘大江東流靑海洋我思悠悠未渠央

寄呂教諭覓惠山泉

木屐上山老無力茶鐺覓泉猶累人目光直射九龍角胸次欲浣三斛塵水符分竹果如約石牀焦桐堪作薪君當知我鄙肉食一瓢不厭平生貧

寄袁子英

橫山東望昆山逺江水西來海水連每辱手書論著述猶如面晤奉周旋微陽喜復飛葭管大有重書汗竹編若問老夫兒女事曾孫又抱小春前

謝余提學摘藳序

虛譽何人說艸玄雄文爲我冠蒲編諸公共美金聲擲兒軰爭誇石刻傳篛褁小團陽羨月缾封新汲惠山泉故鄕風土殊蕭瑟聊作梅花寄海邊

挽吳母曹氏

賢母無復見孤兒痛柰何絳紗空幔在彤史闕文多林竹冬猶筍廛氓巷不歌蹇予妻若子垂涕憶委佗

代王尙絅挽吳母

澱山湖上避兵時總角曾聞阿母慈霜野不教兒子出冰池竟得鯉魚知生前冠冕升堂拜死後芬芳婦徳碑愧我不才俱靡及抽毫遙寫楚些悲

次韻賈教授暮春言懷

琴有徽音劍有光惜哉江海老張蒼且將濁酒供瓢飲何必明珠用斗量壇杏作花紅樹暖泮芹抽葉翠波香鰲山邈在天東北時復瞻云首一昂

寄萊陽縣丞蘇偉正

觸熱訪而翁萊陽書適至而翁釋離憂吾儕慰馳系靑雲發軔初甘雨隨車沛旱歲竟丰穰天恩更汪濊廛氓九衢舞海市百靈喜魁然英妙年際此太平世蹇予八十翁懷人二千里哦松公務餘食檗珍珠比魏公百韻詩仕學有遺軌

錢孝女詩

斷臂恥受污剜目示守節斷髮割耳鼻亦截忍棄夫家甘毀滅吁嗟錢氏女孝心亦如之剟肉於股療阿婆想當持刀入手時精誠黙感天翁知百靈撝呼走神醫肉乃化作藥石糜溲除淋液腹除癖如以湯泉澆雪釋婆無呻吟女弗戚鄰翁裏媼皆嘆息予生慕忠孝老去仍惓惓每見返哺烏如甫拜杜鵑願言屏■﹝氏鳥﹞鴞不與同戴天竹林寒筍冰池鯉澤中堇菜籬根米天其埀恩錫孝子董狐盡爲書靑史

和江陰鄭教諭登樓

爲愛君山好每登樓上頭一氈渾不冷有酒更何愁歳月江流急人生泡影浮興來歌舞罷倚檻看天不

次韻答陳推官

珍重新詩遺華於翠織成披雲天似洗連日雨頻傾大府羣英聚淸朝列爵榮正湏康濟力膏澤被蒼生

和陳推官過余公祠【公諱闕字庭心元進士安慶路總管守城死洪武初勅建元忠臣廟謚忠宣公】

砥柱回瀾屹呂梁安知誰武復誰湯六年守戰孤臣死一代文章萬丈光艸木荒城威肅肅丹靑遺廟貎揚揚悲歌沃酹知何日北斗持來挹酒漿

殷孝伯挽詞

憶昔覊旅中片言識鬷蔑十載忘年交兵戈正騷屑����知子早卓越春秋參五傳窮源見澄徹����������維時陵谷變遵飬臥巖穴洪武更化初鋒車聘髙潔辭勞忤當路一命萬里徹志違烏鳥飬淚忍啼鵑血咸陽火方燼教雨沃餘烈奐輪周孔廟駿奔豆籩設庭生書帶艸靑靑比蘭茁孤云日在望縮地恨無訣遄歸一覲省亟去兩踰月老夫獲晤語淸風濯煩熱著述亦已多討論心愈切安知三疊歌竟作千古別招魂賴遺孤魂歸母埀絕於乎世之人賦命何優劣或厭飫八珍子獨茹冰雪或穩步康莊子獨蹊坑隉行行止於斯矩步踵先哲昆山雲气慘婁江水聲咽誰爲有道碑修名罔磨滅

哭盧知州【諱熊字公武】

束帛三徵出薜蘿云階步武正逶迆飄風動地須臾靜柰爾瑯玕遽折何

二

雪手灘流理繭絲一襟華藻竟何施秋風夜月華亭鶴又作悲聲似昔時

送浦良能之安陸府代父從軍

秋風涼秋夜長往哉讀父書超然出戎行詩書元帥古來有縉紳先生今汝望

寄徐伯樞縣丞

逐客多焚晝錦衣謫仙喜得夜郎歸古來白雪詞難和此去靑山誌不違洗馬池邊楊栁暗臥龍岡上豆苗肥獨憐棣蕚秋蕭瑟又見西風旅鴈飛

某巢居病瘧有客自靑門山來者語予曰賢太守過道鄕佳城以弔以酹且爲之扶植僕碑添土舊封又將築周垣而護之殘山剰水皆有徳色某聞之喜不覺其疾頓愈起坐午窓老硯濡墨筆是詩以記盛事洪武十年歳在丁巳七月十日也

世有文潞公乃立明道表明道表不立斯文尙幽眇時有孔北海乃稱通徳門通徳門不稱大儒曷推尊古人今人同此心當風正欲披其襟嗟予巢家子騶子傳道龍門天下士一朝扣天闗獨立批龍鱗祗恐緑衣黃裳悞人主安知炎煙瘴雨危其身萬里投荒挺霜竹歸來靑山竟埋玉迄今二百九十年陵谷幾畨經變遷折角麒麟臥荊棘復見薄侯駐熊軾鬛封添得烏銜土頹碑扶起龜趺石先生九京知不知名在人間益輝赫孔北海文潞公今人古人將無同靑天髙髙不可問白楊爲我叫西風

題夜潮圖

昔余夜醉錢塘酒看潮八月中秋後銀山湧出海門來潮聲殷若雷霆吼此圖之作知幾年當時景物皆依然雲山兩岸淡籠月雪浪一江髙拍天一觀頓覺毛髮立再觀祇恐衣裳濕扁舟漁子任掀舞別渚鷗鳬自翔集奔騰澎湃無足驚人間平地風波生乘桴尼父果浮海從遊我亦跨長鯨

郭府判惠佛面竹杖蓋以佛狀而名之矧夫節有交互之異旁生兩枝末復爲一視他杖殊不同詩以謝之

頎然此君生越裳化身無乃是空王生來丈六紫金相復現太乙靑藜光孫枝並出比能秀老節交錯成文章只恐化龍飛入海尙煩垂念瞽倀倀

呈府官求刋思賢錄

忠公神遊白玉京鳳凰無復朝陽鳴寥寥二百九十載其文況忍成漂零某也束髮頗嗜學四方掇拾手不停珠聫璧合綴方冊字字句句含芳馨向來避地東入海挾書幾落長平坑還家暗投科斗壁何異寶劍埋丰城郡公宣化重名教斯文要俾晦復明顚呼鐵筆寫堅木彷佛中郎鐫石經螢窓雪案人快覩妙語炳如懸日星顯忠不須庵忠鄒無用亭牽裾伏蒲想儀型儼然見我鄕先生

題徐良夫耕漁軒

我本耕漁人喜子與同志子居中吳山水窟比我延陵更佳致太湖三萬六千頃七十二峯連紫翠山皆可畊水可漁無復紛紜嬰世累朋遊日接愼威儀酣酒賦詩時適意客來遺我金蘭集儼然承顏依玉立因以今人思古人與客評論重於邑輟耕莘野赴阿衡後人嘵嘵疑割烹擲去漁竿佐周武鷹揚之勞亦良苦當今盛時伊呂多幽棲正宜安薜蘿山中小艸或浪出千慮鮮能無一失願言飬髙持素心百煉不攺堅如金相過未擬聆跫音寄言時復相規箴

生日口號

餘生重作太平民雪色綾袍皂葛巾兒業經鉏能飬志家居瓢飲不憂貧屋頭个个慈烏喜階下翩翩舞鶴馴此日誰爲湯餅客孟光相對鬢如銀

二

秋菊春蘭各有時頹然老我一書癡腳跟不識靑雲路頭髮空成白雪絲怕醉有時曾止酒遣閒無日不吟詩傍人若問今年幾八十年前五歳兒

送聰上人

蘇州有卽常州有今雨來時舊雨來鐵限門前人立雪寶華堂上鼓鳴雷九州島禹貢包時橘十里吳王醉處梅請與淡翁論古意老夫朝暮亦浮杯

送僧歸四明省母

同根華蕚兩三枝甘軟能供老阿■﹝彌上女下﹞不用睦州蒲織履睦州因得賦歸遲

二

吳霜如雪滿袈裟正月闌珊可到家別有一般淸淨供髙堂設法向摩耶

送鄭教諭進表之京

束氈黌舎跨徵鞍奉表朝家慶履端虎拜三呼稱萬壽龍顏一笑宴千官酌來天上葡萄酒洗去胸中苜蓿盤官樣文章新制作老夫刮目待歸看

過天寧寺閱行中和尙澹居稿知其邃於易學兼長於詩故寄此

西來祖業繼箕裘旁入儒林托泳遊二雅什中歌矩度九師注外易源流松堪受記皆摩頂石解知音亦點頭逸興飄飄誰足擬白雲飛度楚江秋

次韻陳推官元旦作

東風楊栁驛橋邊香雪沽來鬥十千早飲屠蘇懷舊俗遙瞻閶闔賀新年萬方人樂升平世五色雲開咫尺天廊廟器成今未晚著鞭姑讓祖生先

正月十四日代簡招鄕中親友

上元之前日將午相邀諸公集環堵山瓢持作鸚鵡杯畦蔬擷取龍根脯兩兒肅客衣襜襜老夫鶴立梅花檐照天蠟燭夜有月勿謂寒舍無燈相棄嫌

寄管伯齡兼簡陶呈甫

前年詩寫心聲去今日人來口信通一自初交經世變兩無相笑坐文窮昆山冰柱軒窓外笠澤煙波賦詠中更憶南鄰龍頂竹曾畱東走鹿皮翁

張伯仁兄弟濠梁蒙恩還鄕

客行二月初三日詩到千墩寄二難且喜江南春气早不聞濠上雨聲寒花時多釀酴醿酒芳館重修芍藥欄往事眞成塞翁馬正須招集笑相看

簡伯仁裏中親友七人

臨濠人歸去年夏故園花開今兩春看花把酒應共樂訪竹題詩毋厭頻紅塵車馬迹不到滄洲魚鳥人相親老夫遙望徳星聚乘興幾回車欲巾

聞趙朋南免官還家作此代簡並以孝女傳求詩兼寄毛世延熊元修

水村先生冰雪姿一襟淸气溢爲詩不同不異頗奇崛步趨李白仍委蛇夜郎歸來脫塵屣濯足淞江太湖水雞壇有盟知弗渝書或浮沈況杭葦衰年萬事皆遺忘詠歌之樂殊未央請觀側陋出純孝援筆爲揚蘭蕙芳毛公世業詩三百白華補亡求必獲更煩漚社語閒叟定有隋珠照方冊

舊冬十二月初四日次子林赴京初九日入覲十三日授開封新鄭縣學教諭卽日之任時雨雪連數日寒甚眷焉於懷久而不釋

兒別雙親到日邊承恩徑著逺遊鞭一千里外汴梁路十二月中冰雪天楊震未期堂有鱣鄭虔何愧坐無氈只今偃武修文日正欲鸞膠續斷弦

服霞道人歌

服霞道人本仙骨隠居琴川山水窟朝看鼎食暮鼎烹富貴於人果何物道人忘世味祗服山中霞卻靑精棄胡麻八珍視同泥與沙扶桑飛出金老鴉氤氳五色摶精華呴噓呼吸間入腹皆河車手持九霞觴頭戴三朶花松風爲作洞仙曲絕勝金穀鳴箏琶一經不學乃無術麻姑送酒徒爾誇吾服吾霞吾自足安知世有萬羊祿夷齊餓死良可憐畱得淸名傳汗竹秦人采藥尋蓬山好兒好女無復還漢宮空設盛露盤銅仙爲之淚汍瀾元霜本非霜絳雪亦非雪請從服霞道人逍遙指點空同授眞訣

貽五牧劉永眞

昔賢五牧家何在今爾幽棲地甚偏種秫每供彭澤酒煮茶時汲惠山泉錦鳩呼婦雨初歇丹杏作花春正妍堪笑老夫頭似雪興來尋戴過前川

云牧詩爲楊同知賦

廬陵美山川穹林古喬木云椏三千年遵飬卑自牧靜言求放心雞犬常在目朅來陟云衢半刺剖符竹牧民如牧羊四郊春艸緑艸丰羊茁壯亦有飽眠犢豈無敗羣者其藩或輕觸約之鞭用蒲所履繼前躅致身將靑雲嶽牧聫佩玉佐主牧天下庻類賴蕃育云牧懋厥功吾言此芹曝

王叔明雲峯圖

王郎多學畫最工筆法似舅松雪翁松雪之書妙天下以書爲畫妙亦同想當灑墨成雲峯豪气壓倒陳元龍層巓崒嵂摩蒼穹咫尺可論千萬重嵐光翠滴天無風若有微籟鳴杉松於乎此時此畫復誰有我爲此甥懷此舅

秋林讀書圖

春風不著長安鞭秋林讀書年復年百篇蝌蚪自爲寶三足蟾蜍誰與憐目光爛爛走金電口角泠泠飛玉泉老我東家兔園冊尙分鄰燭教曾玄

題村田樂圖

老人村老瓦盆常作雞豚社不識州縣門阿翁醉倒阿婆笑膝上吚鴉弄乳孫

六月八日得次子書並書久旱髙田未秧是夕連雨三日喜而和之

新鄭書來劍井邊方將陰石捶荊鞭雷霆夜作三更雨江海寒生六月天不惜空囊沽緑蟻從教破屋濕靑氈北窓風響蕭蕭竹如聽南薫奏五弦

去冬送鄭教諭如京詩爲天寧聰公沈滯至今年六月轉托發還故作此並元詩寄鄭

一詩代折送行栁半年竟墮無何鄕祗因沽酒謝不敏尙謂道術能相忘髙堂談經多士集澄江濯纓淸晝長爲問襄陽兩耆舊歌鳳曾無說楚狂

寄謝楊純夫兼簡陳髙士

客來飲客北海樽客去送客東城門不嫌褦襶畱信宿各出肺肝聆話言三日雨救赤地旱百川水作黃河奔賦詩爲別並志喜兼簡太邱賢祖孫

聞袁子英著書作詩寄之

我所思兮耕學翁壯年气欲吞白虹眼看陵谷一變攺此心乃與寒灰同硯田筆耒耨經史不稼不穡勤於農我哀民彜失所飬錫類且欲來羣蒙共惟元聖筆六籍爲世大法垂無窮楊墨溺人甚洪水孟氏距之成禹功秦以申商漢黃老六朝接迹論虛空緇黃愈出愈荒誕冠冕鞠躬趨下風韓歐間生數百載鳳鳴朝陽羣羽從中間洛閩繼洙泗卓彼二子能折衝雄詞至今凜生气宜從孔道追遺蹤東將入海乘艨艟長江大河無遏壅老夫獨恨雙眼蒙不與觀日扶桑東

贈衡隠居

我昔母年垂九十帶經犂鉏粗供給伊今有母八十餘孝飬之聲動鄕邑堂前曄曄忘憂花屋頭翩翩返哺鴉林宗若識茅季偉薦書定徹天王家

題漁人扳罾圖

大橫峴東芙蓉湖水村髙樹屹西株漁郎曳罾坐樹下短衣緇撮赤髭須此圖無乃貎此景東鄰曲舎皆菇蒲吾嘗過此看春水桃花雨晴春日晡漁郎含笑語厥子鱖魚肥似淞江鱸街頭米貴魚亦貴賣魚日糴供家餔只愁水面重租課飛風健卒頻追呼逋租畢輸搒捶脫前村有酒仍湏沽猶勝祿食致奇禍坐受鈇鉞連妻孥夜來湖上好明月醉吹蘆笛歌嗚嗚人生之樂有如此此身安用紆靑朱漁郎漁郎知我乎我亦煙波老釣徒

溪居垂釣圖

磻溪老父興西周綸竿棄擲鷹揚秋富春先生赴東漢羊裘幾被朝衣換人生出處各有時如魚飲水魚自知釣鉤無餌釣淸泚若人彷佛元眞子好山滿眼靑孱顏淸風緑樹滄洲灣悠然意態極瀟灑豈是尋常釣魚者浮波之龜如出洛漁郎睨之龜弗卻賣卜覓錢人正多七十二鑽將柰何不如且曳泥塗尾相伴幽人弄煙水細看元在畫圖中多言莫笑癡呆翁

管伯齡惠書並和詩故復次前韻答

芙蓉湖照橫山影蓬藋門開曲徑通半載月昏渾不出一經頭白未能窮論交半是漁樵者訪舊多於夢寐中說與故人能信不頹然黃鵠化鳬翁

維揚王有恆避亂居東吳三十餘年所至寓捨以聴雨篷名之多學能琴而善飲醉則鼔琴自娛故自號曰醉琴然鄕土之思亦嘗扵琴發之予蓋相聞而未之識也吾友釋仲翔専書爲求二詩遂爲賦之聴雨篷

昔年家住揚州市雨聲不入弦歌耳居吳聴雨三十年客捨如篷臥篷底篷窓晝暝云抺漆滴滴點點疎復密絕似瀟湘夜泊時半雜風波響蕭瑟有時聲急如建瓴有時珠玉聲琮玎屋山便作柂樓倚兩耳洗來心骨淸心骨之淸豈不好一點鄊心忘未了天中玉樹無雙花夢魂日夜長飛遶只今二十四橋月依舊玉簫聲不絕一帆風送到瓜洲聴雨孤篷聲又絕

醉琴

張顚艸筆常醉揮以頭濡墨愈神奇醉琴之妙亦應爾穎師乃爲徵吾詩琴中佳趣知者誰曲生爲我同襟期千鍾百觚追古聖五音六律洞玄機一襟宇宙春熙熙七弦冰霜風颸颸得之於心應於手如魚飲水非人知鈞天廣樂醉鄕境悉以所樂鳴金徽髙臺自傾池自廢雍門枉爲田文悲我歌醉琴行持贈醉琴叟小春多釀梅花酒我來與君酌大斗濯足滄波太湖口聽醉琴爲醉友

海蘋爲詢無言講主作

大海多風波浮蘋蔑根蒂嗟爾海上蘋似我人間世前身楊白花幸不墮泥滓化生江漢間朝宗隨眾水出沒幾沙刼全此淸淨體所以無住著黙契宗乘旨芥子內須彌吾知同妙理

挽王氏祖母

母在重闈鶴髮垂孫爲能吏鶚書馳二三百里去鄕國七十五年稱母儀李密陳情方有表張林紀徳未成碑斗城昨夜西風急吹折諼花帶雨枝

次韻酬陸子文見贈

故鄕不願衣錦歸亦不願入承明廬願言結交天下士腹有五車今古書還家十年空兩手釣竿之外余何有白雲如雪橫滿山蘿屋三間大於鬥浪川雙鯉來新吟詩中意興秋俱淸雄豪气敵劉夢得喜無郊島愁窮聲嗟哉風雅久不續老我山林成朽木金盤秋露玉壺冰洗去胸中塵一斛覓官應笑明河篇托物可擬石鼎聫先生識趣出塵表鞭策後進追前賢東望吳門長太息舊俗繁華復因襲太湖三萬六千頃七十二峯湖水側何日攜將曲秀才登臨共醉姑蘇臺眼前一事特可喜湖山淸气鍾羣才先生屢薦胡不起濯髮滄洲弄煙水遙遙裔出華亭侯甫裏髙風更無比只今奕葉多流芳東牀嬌客名尢香呼兒整我遊山屐早晚去從潘孟陽

次韻答集講主二首

欲尋石上三生約姑待梅邊十月春結社東林無柰逺寄書南鴈豈辭頻平生賴得詩書力朋軰多如骨肉親元伯九泉呼不起擬將雞黍一沾巾

二

千墩南浦水回環一棹西風路不難骯髒曾於堂上坐綈袍能禦客中寒可憐學劍身今老祗有耽書興未闌傳語心知數君子小春來借早梅看

冬至卽事

一簾紅日雨初晴客屨駢羅送復迎賀節本非三代禮隨時且喜一陽生齊奴金穀財爲害楊相冰山勢易傾何似酒杯長在手靑山相對適閒情

冬至前二夕憶次子林不寐枕上賦詩將成忽其母夢中作聲撼而覺覺而喜言夢林烈塘舊居作湯餅畢垣居室事歡甚予因用其語爲是詩結句云

去年臘月初九日發軔天階又一期鄭校頗聞衿佩集歐詞應作送迎詩久無書信來黃耳每有親朋問白眉阿母夜來曾夢汝甘分仍在舊西枝

送楊純夫歸琴

杜子客長安行囊本枵然得錢沽酒覓鄭虔不嫌官冷寒無氈爾來六百有餘載世道多隨陵谷攺身爲今人心古人淸風髙誼依然在嗟我如鄭貧蒙君愛如杜𨿽無三絕才樗散頗自喜一從傾蓋意相得頭髮不知誰黒白衝寒觸熱每見過愛我西牕好山色援毫或和龜巢編解纓或濯龍井泉常言好古絕類我外物多忤中彌堅低頭甘立矮屋下髙論直到羲皇前朝來賣得淩雲賦曲生車載來相顧門前尺雪凍不消風木吼如虓虎怒宿宿信信傾腹心言欲挐舟抵家去呼兒更酌罄餘歡贈別殷勤抒情愫我昔居吳十九年君歸煩君訪諸友吳山醉處好湖山十������鄕人來作軟腳局且對春風開笑口街頭米賤酒亦賤一百靑蚨滿雙斗盡判連日醉如泥百憂盡付無何有人生窮逹各有時阿衡元是扶犁手詩書豈徒守章句言行正須傳不朽珍重林居愼厥修好音慰我思悠悠

雪篷爲蔡子堅作

鴟夷船載西施去遺臭五湖煙水路喜爾吳淞雪篷�江水曾無尢物污篷牕洞開天雨花柂樓屹立水爲柱鵝鴨不驚柔櫓鳴鷗鳬渾在平沙聚非熊無夢釣無餌如琴無弦得琴趣虎頭能爲畫漁蓑驢背無勞見詩句潮州阻雪八千里諫書直抗曾何補殘氈囓雪十九年使節堅持亦良苦雪篷之樂樂於天𨿽欲同人人弗取獨有山陰王子猷淸興頗堪同日語

過顯慶寺

六載重來釋氏家一甌新啜趙州茶杏花風後春何冷柏子庭前日未斜拄杖賴能扶潦倒闕文煩爲補楞伽要聽說法頻來往且喜平橋路不賖

書潞城樵舎壁

燕子來如舊雨桃花笑爲何人竹下靑苔不掃恐教鶴步生塵

二

一室四皆立壁六孫三已歸妻猶喜老萊舌在不妨矮屋頭低

三

拔木狼無跋■﹝士冖田疋﹐上中中下﹞絕糧道阻周流天眼或開或闔人心何怨何尢

四

瀼東瀼西農畮巷南巷北人家白雪秋香禾黍緑云春靄桑麻

劉徳祥監稅江州客有誤傳其子死者遣人回家並寄書吾孫辭甚酸苦因賦詩代簡

九江相去二千里一別於今五六年盡道國恩容告老安知家信有訛傳山連楚尾靑天外潮落潯陽夕照邊遙想此時公務隙鑪峯相對思悠然

題趙行素佩韋齋

彩衣翩翩童丱年佩觹佩韘庭闈前鐵馬紛紛戰爭日佩犢佩牛江海邊幽蘭紉佩非不好獨醒未欲追前賢朅來佩韋不佩弦常以輔我气質偏視韋之緩我之急如餌良藥沈屙痊世事多因忙後錯緩不及事理亦愆不疾不徐發中節秉彜庻得全吾天巖廊鳴玉似髙步江妃斛珠人浪傳貪榮可笑蘇季子佩六國印扶危顚何如茅齋但安坐且有竹風堪醉眠靑山於人少知者白雲與我同悠然韋乎韋乎心自懸得魚吾豈忘吾筌

贈黃仲器

予觀道書謂洞庭山有林屋洞天仲器以避兵居之旣而過雲間適海上復還常之橫林閱歳月三十年距洞庭三百餘里仍以林屋自號示不忘也徵予詩故歷敍其遊息之槪如此云

一目九州島皆戰場避兵林屋水中央林屋仙人不知處橘井委棄靑霞漿木奴包金亦致冦人乃隨云出巖岫五湖三泖放孤舟遵海幽尋采三秀堪輿再造隔兩塵故鄕來歸能幾人芙蓉湖上大橫峴煙連緑樹橫林春解裝付與箕裘子管領春風桃與李幅巾自作逍遙遊別有行窩修竹裏一童出入長相隨欵段之馬亦不騎林屋別來陵谷移時望白雲猶賦詩膏粱文繡俱不喜獨曰愛詩心未已堪笑老夫同此心白首論交結知己何當呼起李謫仙每飲一斗吟百篇殺靑盡伐南山竹剰錄好詩娛暮年

悼許君善

溪西老人山澤臒一生祗以詩爲娛常言愛詩入骨髓好詩抄藏千百紙七言近體尢忺作不費工夫細琱削嘔心每笑李家兒牛鬼蛇神何足奇老夫初焉未相識數篇不知何處得稠人廣坐誦吾言說項過於楊巨源一朝傾蓋千墩下膠漆相投不相舎西鄰假館兩年春買宅移家情轉親此時吳門正堅壁張角未死人相食云梯炮作霹靂聲狼煙暗天血滿城吾徒幸若王官谷朝夕同吟紫芝曲桑田變海噓吸間死欲邱首歸橫山暮云春樹勞逺憶十載詩筒仍絡繹重來桑梓甚蕭條巷有索租人叫囂骨冷九原呼不起一酹非歌續蒿裏嗟哉時俗貴輕肥如子愛詩人亦稀

贈王仲昭父子

扁舟入吳空載月閭邱虎邱俱不謁停橈再拜範公祠楊花正落祠前雪義田義宅三百年義聲洋洋天下傳嗟爾吳之人胡不踐遺躅貪夫婪婪昧盈縮前車後車屢顚覆下牀雙屨內雙足奚用領軍鞋一屋我來訪舊無所將贈以範公博施之義方家傳更須授賢郎福澤將來未渠央吳淞江水長藍謝靑毋我忘

吳逸庵挽歌辭

廓然一襟涵宇宙鍾气會稽山水秀春秋髙似伏生年岐伯諸書口傳授浙水西來家屢遷名與杏林俱不朽老去居吳抱雙膝四顧狼煙暗如漆兒能負米百不憂有酒卽呼人共喫常時隠幾看靑山醉則■﹝鼻勾﹞■﹝鼻勾﹞枕琴瑟廿年同飲淞江水通家之交親戚比別來恨無縮地術時復論心書一紙只今祗與阿戎談翁在九京呼不起

李明善慈竹軒

吳淞江南湓浦曲慈竹軒開薜蘿屋更無花木鬭芬華一徑波光照猗菉纎塵不滓蒼玉叢枝枝葉葉皆淸風一年一度冬夏筍冬生其外夏其中徳哉此竹美如許子母相交禦寒暑嗟哉人爲萬物靈溫凊幾人能如汝吾知吾友此軒居朝夕奉親來版輿母慈子孝黙相契更喜君子能威如樹萱堂上分甘樂諸孫錦■﹝衤朋﹞如錦籜家僮笑指靑瑯玕少長喜與俱平安令名千古埀不刋咄彼鴟梟兒人面刀劍腹不學返哺烏頑然忘顧復嗚呼吾不知其見此烏兮何面目爾何日兮視吾竹

簡湯道原曹子壽

予生頗好古恐兒軰不能繼述敢請二賢良相與語之吾兒觸屏煩爲警省旦夕稍閒煮茶專待

要學劉伶死便埋隨行負鍤欠輿臺螢生腐艸光能幾蟻在南柯夢易回一笑豫言身後事兩賢聊共掌中杯貧居何處堪鋪席流水窗前好緑苔

過橫山龍祠作

橫山龍母祠前路人說今年祭龍苦前期邑有皂衣來督遣丁夫剪榛楛裏胥中有豪家郎搜攫如鷹鬫如虎編氓一呼六十人棄擲犁鉏行或沮十家之甲最可憐背血淋漓遭捶楚囊無一錢供百需肥腯豚如買烏牯手傾麥斛比珠斛剜肉成瘡誰爲補胥常大嚼過屠門今乃閭閻刲鷺股吾聞此語三嘆息郡邑安知獘如許祠官稽古埀令典穆穆緝熙由聖主聖心寛仁重民食三年兩度蠲租賦天生感孚和气洽曰暘而暘雨而雨報功於龍歲有祭禮若迎貓恩更溥龍兮龍兮知不知如此嗟來食應吐

皇恩蠲租詩

洪武庚申天下秋糧欽蒙全免今年壬戌秋糧夏稅又皆免徵徵繇聖恩寛大亙古無比故耕稼之民歌謡滿野而某則並以區區所聞者書之

漢紀蠲租半遷書汗竹奇大哉今聖主全以惠羣黎量與乾坤合恩同雨露埀丰年魚有夢丹詔鳳重施庻富民生遂惇寛俗習移微甿皆鼓腹窮士亦揚眉往制成均法新頒釋奠儀雅音諧律呂名教浹華夷茅茹今朝拔英髦靡一遺八荒仁壽域萬世太平基水有淸河日山無爛石時時雍民皥皥年耄我蚩蚩不作輸芒蟹眞成曳尾龜倚墻歌此曲擊壤付吾兒

林在新鄭縣學六月公文來取其子塏視疾七月初四日塏言別而行付家信外寫此

一聞汝有河魚疾三宿心如野馬馳逺阻恨無人縮地吉占賴有卜言龜眵生稠漆黏雙眼身兀枯株坐有胝預寫蓋棺遺囑去好傳經業佐明時

送沈居仁同塏往新鄭

二千里外視吾兒重九日前期汝歸坐臥待看黃菊綻往來相伴白雲飛郵亭歇處加飡飯客路涼時早夾衣無限老懷言不盡臨岐目送思依依

賀袁一泉陳大方新任道紀司官

山中宰相古來有地上仙官今更淸夜半光生雙劍出秋髙气感九鐘鳴丹霄拱極星辰近黃道經天日月明玄牝書中多妙理政須獻納佐隆平

賀聰聞極正心印新任僧綱司官

象法提維付偉人聖皇綸綍命諄諄手持正印天龍護身著方袍雨露新旭日斗城衙有鼓淸時滆浦鏡無塵墻東病叟頭如雪也喜曇華並得春

贈天寧寺無學長老

報恩扶起法幢來鐘鼓天寧講席開道出語言文字外卓然聲價自崔嵬

二

麻衣疏屩古人風儷葉駢花一掃空八萬四千修月手斧斤隨入象王宮

賀府官重修多稼亭

朝家重下蠲租詔郡圃聿修多稼亭一帶金湯增气槪四郊禾黍勝丹靑甘棠風作婆娑舞橫峴雲開翡翠屏斤斧聲中勸農意爾農丰樂正須聽

周節婦詩呈府縣官

滆湖水出白鶴溪大江潮來溪口西江潮湖水接連處節婦姓陳周氏妻良人早世舅姑沒抱雛日夜號空閨盡拈奩具易喪具衣有淚血髽無笄績麻絡絲紡具織破牕夜雨風淒淒孤燈照影伴寂寂寒風夜雨聲酸嘶煙塵逺避東入海兒方長大能鉏犁時淸歸守舊桑梓布荊蕭瑟茅茨低靑絲兩鬢變蒼雪皎如玉樹無纎翳前年縣官帖鄕裏核實上府文可稽老夫近聽路傍語聖皇徳與唐虞齊天語諄諄爲天下求賢悉上靑雲梯閭閻未見旌表節門前艸沒靑苔蹊願言宣聖化郡邑罔俾側陋薫蕕迷旌善亭中名一題恩同璽書封紫泥佇看俗習接武皆麐蹄

再贈衡志通

世俗以甘旨奉飬者爲孝溫淸定省之禮鮮能之今寒區衡氏兄弟三人皆善飬其母其伯兄志通禮意之勤老而彌篤冬月則以身溫被席𨿽大風雪母不知寒能此一事可配古人能勿美乎故作此續前所贈詩以補其闕云

雞鳴雪屋起居安魚出冰池食飲歡最喜兒能溫被席慈闈冬盡不知寒

寄馬駄沙陳糧長

老龜獨巢蓮葉秋元龍髙居百尺樓長江只隔衣帶水佳景宛在蓬萊邱一年時序換新曆四海弟兄懷舊遊竹君寫我歲寒意聊作梅花寄隴頭

送曹徳升赴批驗茶引所

山無猛獸水無蛟邑裏春來樂意饒部集茶商新篛籠壚添酒市古溪橋赤心報國年方妙黃耳還家路不遙珍重淸時用刀筆平陽遺澤正寥寥

謝新鄭縣官助葬亡子並以誌略送去轉縣學

去年孟秋初天旱火雲熱吾孫奔父喪病眼淚流血陸行二千里■﹝冘﹞踔若跛鱉歸來秋盡時黃埃滿縗絰詢言父襄事從頭爲予說一衾覆黔婁家人影單孑喪具百無措宿儲瓶亦竭幸逢賢縣令賵贈意切切擇木制美棺飭匠夜不輟僚寀同哀傷祭奠丰且潔靑靑諸佩衿感化重禮節是猶風偃艸宏綱賴提挈吾知賢令心髙誼等前哲無錢及元振有則與同列無麥及堯夫有則與同轍悲哉我中子忝教兩期月眷言古東裏圖經自來缺編蒲載前言辛苦磨硯鐵艸創十八九放筆成永別手澤存於家歲久恐亡滅抄書送琴堂公餘賜披閱韞櫝庋黌舎無爲醬蒙設會有作家手織錦爲補綴姓名蠅附驥九泉應感恱矧知埋葬恩寧無報銜結老夫懷謝言縮地恨無訣殘喘苟朝暮烏能見鬷蔑坐馳仰崧髙心聲吐嗚咽

述懷

雙眸半瞎耳全聾年及新丰折臂翁孤陋一生棲白屋虛靈方寸炯靑銅人如禽犢眞堪恥家有詩書未是窮但願太平田野樂九原髙臥聽松風

人日和前韻二首

曾聞社酒可治聾椑榼分來謝裏翁鈍士常磨龜硯石貴人多佩虎符銅人前出語羞稱好杯後爲文錯送窮連日昏昏如病域不知春到楝花風

二

林居鶴髮老癡聾彷佛忘機海上翁畱客但沽鄰舎酒鑄錢安用蜀山銅一年春色花無幾千古川流水不窮誰謂東家錦衣樹龍頭顚臥夜來風

寄南澗海蘋二講主

東土西天今幾華南能北秀本同家門前弟子齊腰雪案上經文五色霞袖拂古墩行傍栁缾分春水坐煎茶遙憐丈室俱淸絕屢夢幽尋適興賖

寄張仲安舅甥及邵濟民許叔逺

去年艤棹千墩浦澆酒伯倫墳上土伯兮伯兮呼不醒仲也憂予仍眼靑最喜諸甥多似舅戀戀之情無不厚東陵瓜地兼種藥杏林仙人與同樂箕山之瓢今貯詩雞林賈人知不知老夫別來八九月憂患無端鬢添雪負米不歸悲仲子我盆又鼓酸風起傷春不欲向人言恐人忍聽哀號猿最苦雙眸失巖電近日看書渾不見兀如枯禪壁常面隙有微明澘且眩阿兒呼來滌塵硯代筆題詩簡羣彥

無錫華景章以墻東陸先生所序乃祖玉溪義士之文徵予詩故有此作

猗歟古聖賢饑溺視由己聖賢久不作人多饑溺死天歷年中歲薦饑老夫身親耳自知操壺枕籍委溝壑烏鳶飽食狐貍肥適逢郡縣無良吏狎弄文移等兒戱義倉和糶百蠧生殊失先民救荒意吁嗟玉溪翁髙義孰與儔黔敖之粥活鄕裏立解倒懸危急秋指囷不結當世交易量不效前人尢盡令菜色作喜色如度弱水登蓬邱嗟哉玉溪翁往事誰紀述鄕人口碑傳四方墻東老手春秋筆老夫知名五十載更喜墻東文字在義聲洋洋流至今又閱桑田變滄海天生孝孫念厥祖禮樂趨蹌繩祖武丈夫不憂無萬鍾要爲顚崖救辛苦

唐君舉挽辭

早年讀律如五經案頭夜照練囊螢學成能展四方誌當路縉紳俱眼靑神州赤縣坐蓮幕贊畫𨿽勞意磅礡靑雲拾級步步徐腰纒不跨揚州鶴邯鄲夢斷楊花春桑田變海宇宙新歸來東陵剪荊棘故侯誰識瓜田人竹林小院差可喜爲箕爲裘奉甘旨靑松宅邊紅稻畦白雲亭上烏皮幾四時花木手自栽客來看花常置醴有時寂無語蒲團醉逃禪有時曵鳩杖朗誦逍遙篇得鹿門龎公之安比濟南伏生之年生平有如此死去眞悠然薤露歌或可鐫此歌便作碑銘傳

過無錫口占

客舟無錫道中歸聽唱吳歌淚濕衣泰伯墓田耕觳觫偃王祠廟走伊威二三策在遺芳逺千百年來舊俗非詩寄瓢齋老詞伯吟邊同爲一歔欷

題漁樵共話圖

爾樵斫靑山爾漁釣滄洲世事百不聞此心兩悠悠道傍弛擔渚泊舟促膝面語何綢繆想論會稽人衣錦或訝桐江棄羊裘人生窮逹各有分曷不嗒然自作逍遙遊

贈醫士錢伯祥

杏林老仙山澤■﹝月翟﹞幅巾逍遙曳長裾逢人善作靑白眼有子能受岐黃書酒對玉峯傾鑿落丹成金鼎飬芙蕖焦桐掛壁斷弦久藥杵聲中樂有餘

題扇

靑山滿眼气蕭森茅屋人家煙樹林客星多擲漁竿去誰復扁舟釣碧潯

題子昂竹石圖

玉堂歸來鬢欲絲漚波亭中淸晝時竹君石丈意相得不時爲作無聲詩

安安道人歌

僧坊旅宿昆山縣夜讀安安道人傳似將秦鏡作斯文道人肝膽都能見早年學劍欲有爲車塵馬足曾驅馳蕉隍夢斷竟失鹿葑田乃耕東海涯安知逃名逃未得射兮旌招論觀徳諸生遊藝集如雲儼如風詠從曾晳歸來自喜安其安一室視同天地寛鹿門龎公與同志妻子不知行路難傍人問我安心訣非佛非仙非臆說纎云不滓沈寂天水湛霜潭照秋月家居四壁莓苔靑柴門𨿽設晝亦扃年來豈獨樂吾樂堪輿俯仰俱淸寧有時得錢卽沽酒明月淸風作三友胸澆磊塊去卽休不學淳於論石斗嗟我碌碌者和爾婆娑歌無勞赤松遊只在靑山窩掛瓢樹下舞婆娑歌聲繚繞靑銅柯羣雄自奏捲白波安居之樂柰爾何

逺緑亭爲惠聚寺瑞芝年作

道人愛山常目接無復經翻貝多葉碧天低處見絕頂蒼石爛來知幾刼淸風一掃六合塵須彌芥子等法身諦觀有色若無色大地盡作曇華春

宿昆山延福庵

葉舟來訪漁樵社蘭若適逢龍象羣屋近玉山多潤色林藏寶地絕塵紛玄壇坐到三更月髙枕眠分半榻云鐘鼓聲中鳴般若老夫堪笑耳無聞

題昆山縣城主簿先塋圖

舊家衣冠麟角族陰陰楡栁連鄕曲佳城父祖馬鬛封欝欝松楸在吾目飬親弗及奉庭闈居官豈敢懷蕨薇二十時中公務畢三千里外歸心飛出言不作雌黃口臨事不爲髙下手琴堂喜得佐弦歌俸米支來供爼豆髙懷炯如寒露壺連步陟彼靑雲衢兩塋銜土集義烏更遣丹靑添畫圖

題竹枝雀圖

覆車之粟眾喧呼爾獨忘饑入畫圖枳棘叢邊林有竹一枝何異鳳棲梧

題玉峯書舎圖爲兪彥智作

婁江水接東海洋昆山玉立摩穹蒼江山城邑美如畫之子卜宅山之陽邯鄲夢斷歸來後詩三百篇長在手尙將古疏補虫魚復以今文挍蝌蚪門前小溪流水淸略彴不通車馬行漁童甕汲供茗盌鷗沙席坐尋詩盟才多轉覺讀書好春雨庭生書帶艸時稱狂客醉鄕遊罔俾四明專賀老

題畫魚圖

魚在在藻或在淵隨波泳遊同一天會得莊生濠上意畫圖詩史總難傳

題畫竹顧挺之子作

父作子述爲竹傳神筆意古澹靈犀絕塵品題者誰龜巢老人

題雪竹圖

此君立雪淸復淸老夫見之雙眼明瑯玕恐折驚棲鳳三嘯虎頭風欲生

絕句二首寫延福山中客況寄止庵長老

一榻淸風偶借眠白雲長遶枕頭邊客來題徧芭蕉葉我亦畱詩謝老禪

二

風幡交動曙光揺蔬筍分甘到客寮最喜松聲秋瑟瑟月餘忘肉似聞韶

一般春

希夷古髙士詩言一般春以詩謚攸居夫豈尋常人一般春意何在莊生論天倪托物肆迂怪列子說混淪其言極誇大老夫請以理折衷愼勿謂我胡公之中庸古今先後無始終洪纎髙下俱流通蕓蕓萬物生意遂盎盎兩間和气充鶯鶯燕燕妙歌舞花花艸艸紛靑紅孤松或落幽澗底三秀多生糞壤中步伸尺蠖天運轉戶啟百蟄雷音同鶴長鳬短頸分一敢以私意窺神工一般春意如此朱弦嶧桐奏流水洋洋自入知音耳小車髙閣卲堯夫隨栁傍花程伯子鍼芥相投肝膽合祇應才到東風裏白雲先生知不知同姓乃有此白眉老夫宿昔愛此詩四百餘載人無之頭髮雪白雙眼眵也來摸索珊瑚枝

風波詞

家住橫山古澗阿孰知平地有風波一壺爲濟中流急可柰無金報爾何

洪武十六年夏五餘寓昆山延福庵蒙李無逸冒雨見訪且邀午酌以尋二十年交好之盟席中聞余茂本通政談玉峯志鏤版無逸能力爲之髙義可喜別後作此詩以贊其美並致謝意云

老夫著書雪盈顚禿筆掃盡松煤煙書成無人爲傳刻明珠暗投三十年玉峯有志今雕鐫公乃下榻邀羣賢魯魚亥豕盡滌濯銀鉤鐵畫森戈鋋婁江風物靡不載一邑快覩人爭先知公髙風雅量振頹俗令名當與傳澱山湖邊五畆宅芙蓉錦城耕稌田多情念我久離別風雨逺來書畫舡開樽竹館話夙昔屋角雨聲飛瀑泉爛烹鶂肉軟炊黍特憐老齒令相便艸堂之資送杜甫遙知破屋窺靑天別來東望澱山月再盈再虧今復弦鵷雛出穴皆五色門墻桃李春俱妍無由縮地更攜手寄詩並送思賢編

自挽【洪武六年九月作】

齷齪龜巢翁飄蕭烏角巾干戈二十載幸爾全其身平生得三樂此去棄六親靑山爲我宅白雲爲我鄰寄聲謝相知毋勞爲酸辛

二

生爲無用人死作無名鬼生死天地間區區等螻蟻商人自忍饑楚人從赴水長鑱付兒曹持以字妻子將來事無涯且免哄吾耳

挽張溝南

故人家住江之陰江城艸堂花竹深蚶杯喜作眞率飲鳳管不殊韶濩音中郎有女可傳業萬事不復縈吾心於乎一歌兮一淒愴白璧如今窆黃壤

故人墓在君山下黃絹碑辭更親寫風流不減賀知章軒昂有如嵇叔夜秋風蕭瑟宿艸靑過客知名多下馬於乎再歌兮再思之誰能爲我追騎箕

故人生來天骨奇抱才不試淸名埀山陰道士寶遺墨雞林賈人傳舊詩寒家夜夜屋梁月顏色宛然前別時於乎三歌兮三太息歌聲未斷還相憶

次韻答子才去秋見寄【子才名朴上海縣石浦人】

懷哉博物張茂先淞江太湖煙水連舊藏篇翰合雙璧新發光熖驚四筵鞠華不濕重陽雨汗竹應書大有年教子一經還自讀林居幽趣相依然

感年

咄彼新丰折臂翁偸生年與我相同世無兵革眞難遇家有經鋤未是窮兒子冷官成覆水老妻春夢逐飄風獨憐未畢全歸願兩目昏盲耳更聾

天有眼

風波起平地胥溺無可援荊棘生大塗跬步不得前淸朝赫赫嚴紀律污吏貪婪弄刀筆翻雲覆雨妙若神白日靑天暗如漆天有眼視必明何忍覩此世人之不平轟雷尙擊黨碑碎炎霜豈不飛闤扃惜哉延陵好州邑叫囂之聲雜號泣龔黃卓魯幾時來解我閭閻倒懸急

天有耳

腹中或有劍對面難堤防笑中或藏刀轉頭多中傷人形獸心險莫測擠人火坑猶下石東鄰西舎苦牽連爺娘妻子多狼藉天有耳聽必聰何忍聞此世人之不公恢恢天网或汝漏百靈未必皆癡聾嗟哉尼父無復見冶長非罪誰能辯況有讒夫口爍金將謂蓋髙天聽逺

寄野居處士

春風有花隨處看不勞快馬走長安春山有藥皆可采何用樓船渡東海老生常談人所忽門巷蕭條靑艸沒野居隠者獨知言乃曰與我心同然埀簾丹室淸如水賣卜君平絕相似得錢沽酒常滿壺談笑樂與親朋俱金穀飛蚊暫時聚靜逺何如野居趣匣藏三尺古吳鉤幸無蛟龍驚鬥牛焦桐弦絕掛空壁洗心只用牀頭易忘年之交三十春與我義同雷與陳千墩別來耳目疾兀如朽株門不出六經家業愧無傳教兒只讀原道篇有懷欲得語同志東飛恨不生雙翅牛鬼蛇神𨿽孔多靑天白日柰人何願言正己斥邪說始終一念堅如鐵寸膏欲澄千丈渾厥功有無宜莫論

和任義甫重陽絕句三首

西風拂我菊花筵霜落蒲萄酒甕前弓勁馬肥煙瘴歇雲南將士正開邊

二

題糕醉筆吐天花風景蕭條興亦嘉多少玉門關外客故鄕一望一咨嗟

三

休官陶令果何聊不赴江州太守招天上無人能送酒浮雲空作白衣飄

九日志喜

黃花無雨笑相看靑女初霜未覺寒天下編氓增負版雲南徵士解歸鞍市沽鬥酒錢三百鄰送杯羮物九盤最喜叫囂聲不到來朝雞犬得平安

題松溪釣魚圖

看花不躍長安馬濯髮滄洲結鷗社千巖萬壑一絲風豈是尋常釣漁者月滿舡水滿川月在水中光不濕人於舡上坐靑天魚乎魚乎自悠然只今吾亦忘吾筌

林大庵主眞公往宜興參宏辧禪師回途跌傷其膝臥疾久之作此問訊

石頭路上悟玄機跌破泥丸一笑歸從此不須盤膝坐臥看來往白雲飛

天界藏主銘祖心歸常州府護國院信至龜巢作此代簡

偶著靑鞋出薜蘿竟參白足坐盤陀龍蟠虎踞江山好燕去鴻來歲月多言別石城歸舊隠笑將磚鏡爲重磨松枝東長煙霞喜我亦滄洲舞釣蓑

題髙士觀松圖

賢哉陶元亮休官撫孤松之人坐松陰髙興將無同楚楚煙霞裾澹然冰雪容安知洛陽道車馬正憧憧

尹泰春玉峯舊隱圖

春風夢破邯鄲枕三徑歸來掃白雲藏壁家書還自讀排衙縣鼓不相聞內交林壑蒼髯叟比徳冰霜抱節君熱客不來心似水滿庭空醉落紛紛

王仲昭挽歌詞

千墩之陰湓浦曲鬱鬱蔥蔥煙樹緑五陵豪气適消亡此地人稱小金穀中有瑯玕玉一株枝葉扶疏鸞鳳宿鵂鶹夜飛枝上啼九頭血污玲瓏玉飛廉怒從天上來東走扶桑西若木掃除妖物靡孑遺玉株亦拔移荒服八千里外雲南地煙瘴偏方魑魅俗道經七譯路幽險澤有神龍惡薫觸洪浪掀天霹靂飛幾作湘累葬魚腹丹旐歸來窆鄕土華屋髙邱生死足縗麻痛泣桑梓悲淚痕多似湘江竹嗟我東西南北人愛爾瑰奇曾刮目鄕無旦評勿爲少令名在我思賢錄嗚呼靑山紅塔道鄕墳誰復相期薦秋菊

贈醫師張有成

嗟哉延陵古城郭舊家喬木秋蕭索先生眉壽气如春借問平居果何樂笑言吾樂得於天燕饗不勞鐘鼓作一從無夢見周公靑箱五經束髙閣便便老腹只醫書頗學掛壺人賣藥藥囊得錢盡沽酒兒舞斑衣我杯勺有時出郭看靑山手策笻枝曳芒屩揚子江頭滆湖口晞髮滄洲吟杜若歸來一曲焦尾桐今古閒愁總忘卻老夫喜聞心與同以言相贈仍相約東門之東劍井西蘿屋數椽云一壑肯爲尋山數見過樵飲漁歌良不惡人生百年能有幾但看花開與花落世傳仙人上天騎白鶴荒唐繆悠言不怍請從先生持筆削

昆山辛彬甫元夕前旅次岑寂作詩懷之

魯魚一洗版圖編徑著麻鞋送上天七里八岡風雨夜誰家燈火對愁眠

贈呂克明

馬鞍之山玉嶙峋气所鍾者徳潤身古人已矣不可遇今人多躡靑雲去中有一人冰雪姿靑雲埀翅歸故枝老夫識面三四載但見才華發光彩去年訪舊山水鄕乃聞孝行非尋常兢兢持身親所喜爲親不惜殘肢體親存盡歡喪盡哀哀號淚濕三年縗嗟哉天質美如彼移家恨不居同裏歸來細與吾兒說檢身自謂誰優劣綿駒處齊齊善歌東瞻玉峯柰逺何

寄耕學袁先生

新歲又人日故人無嗣音數詩曾倡和半載孰浮沈笠澤鷗盟在蕉隍鹿夢尋吾今洗吾耳聽此絕弦琴

自和感年【前韻】

軒軒黃鶴化鳬翁老態如今變亦同幾度出門遭鬼笑一生徒壁坐詩窮掃松先壠淸明日杭葦官河舶■﹝舟卓﹞風春怨忍聞啼蜀魄傍人爲我喜癡聾

逸庵詩【代膠山徐伯樞作】

士學而仕猶力於農三時服勤乃逸於冬當勤之時以稼以穡鹵莽滅裂施報弗忒未勞而逸君子所憎勞而不逸君子不能於昭令典致仕有期一日必葺罔敢或隨時之至矣銜恩遄歸逸子而庵亦孔而宜其容舒遲其行逶迆含哺鼓腹樂乎雍熙莊曰大塊逸我以老是用作歌以爲頌禱

淸澹子詩

世味尙醲郁淸澹獨有水寡欲飬吾心汪汪亦如彼朶頥良可羞菜根有餘美凡爲君子交當知肉食鄙

題趙典史家藏聰聞極所畫水仙

有人宴坐風泉室水仙之花照佛日冰鷗滌硯爲傳神不著纎塵涴淸質山礬是弟梅是兄涪翁品題非過情紅蓮幙靜簿書暇時一覽觀心眼明

題松庵圖

吾聞張子房漢家初封萬戶侯便從赤松方外遊又聞陶隠居華陽髙住三層樓尙愛松風聽不休從遊松子或假托請聽松聲眞可樂古人今人同此心老去棲遲必巖壑白髮左司諫赤心天子知君恩飬老他日歸光州艸木增光輝今觀畫史貌淸致想象爲作松庵詩靑山崔嵬靑松離奇三間薜蘿屋四壁莓苔衣前榮燕雀來賀喜中林猿鶴還相依山中服食何所有松根茯苓大如斗松拂輕於白玉麈松醪香似黃封酒座有嘉賓樽不空每日共澆談笑口不言不笑黙相契平生久要蒼髯叟向來百卉腓且衰偃蹇不受冰雪欺尼山聖者無復起歲寒後凋誰品題春風牡丹洛陽市華屋金盤斗奢靡車馬遊觀人如蟻但說姚家之黃魏家紫那知松庵之淸樂如此

送任義甫之京

放卻滄洲老釣竿送將圖籍上長安朝霞爛爛日初出熱客紛紛路未幹七里八岡鳩杖去三山二水鳳臺看薫風解慍今猶古舞袖歸來語所歡

辛彬甫自京城回過東洲田舎極言曾覲天顏之喜舉酒送別詩以和之

一百十戶一版圖兩三个月兩赴都親承天語拜闕下喜得風帆歸海隅到家且聽華亭鶴斫鱠旋買淞江鱸鄕人爲作軟腳局眾樂不妨如大酺

悼護國院升東谷和尙

憶昔桑田變海時法幢扶起歲仍饑諸方乞食供緇侶十載開堂響白槌香火石龕師子像紗籠塵壁老夫詩客來今雨重畱宿誰向東園折露葵

六月初一日亡室初度感愴而作

白髮三千丈齊眉六十年今朝煮湯餅爨婢亦澘然

六月望自潞城回東洲書目前二事以示親知庻聞者或有省焉

緹縈贖父謁天子聶嫈痛弟哭屍死親親義重不顧身千載流芳著靑史今人豈無骨肉親冷眼視同行路人朝家旌善作亭子誘我薄俗令還淳吾詩相勸匪相訐不信汝曹之心眞是鐵

次韻錢彥學見寄

頻年歸計果何如九龍之山駒穀虛山中流泉若有語遲子續修鴻漸書

二

三十年來山上山詩名流落五湖間歸尋鈯斧南泉老壠有白雲相伴閒

三

萍水相逢記昔年馬鞍山下屢周旋羊裘不脫漁竿老彷佛嚴光也自賢

四

一榜三魁我舊都如今文盛說中吳詩窮不用論郊島風雅揚揚有大塗

五

梁溪如鏡照羣峯勝地生才淑气鍾想象鶡冠人未老金莖露洗玉芙蓉

六

桑柘東風叫伯勞犁鉏南畆課兒曹一枝樂與鷦鷯並阿閣那知有鳳巢

七

春秋九十明年是禮樂三千夙志衰訪戴未能移剡棹和陶猶欲繼坡詩

題天葩雲液軒

識馬不須論牝牡相人但欲知賢否我愛天葩雲液軒中人賢在一眞無矯揉戴星出入公務勞退食從容樂詩酒紫毫之筆吐天葩得意如看長安花白螺之杯瀉雲液破悶絕勝陽羨茶謫仙九京不復作一篇鬥酒誰共樂藍田哦松人亦好座無杜康殊落寞我詩我酒興不孤風月溪山皆畫圖胸中磊塊盡澆去方寸炯如冰一壺愚聞孔公醉決事勝人醒孔公何人哉希之卽齊名斯言請爲座右銘酒徳有頌政有聲詩聲更作韶鈞鳴

壽任義甫【十月初十日】

曾看滄海變桑田又歷黃楊厄閏年抱膝面山西牖下科頭背日午檐前中郎有女能傳業僕射無兒不怨天八十春秋雙足健鄕人喚作地行仙

次韻彭知縣以公事如宜興過滆湖作

百川水溢東流急天風捲云如捲席雄鳩呼雌鼓晴翼且喜人無雨霪疾官舡掛帆出湖去乘風破浪無衝激舟人笑指一足烏烏也竛竮退飛鷁山無猛獸水無蛟陽羨往來人絡繹蓬牕拄笏看靑山佳句屢成忘旰食令乎令乎匪遊逸聊爲湖山窮眼力滆湖飛渡不崇朝東匯沙湖又深入彼疆此界犬牙地槪用朝家律三尺人言行路古來難範我馳驅自無失星言勒移署椽筆分我餘光照鄰壁

懷吳中衡心友

老去多蒙故舊憐客來喜得信音傳書能教子醫傳業居欲依仁宅屢遷赤米白鹽瀕海地靑萍緑綺博山煙曾聞靈素多曾注好擬詩家作鄭箋

代簡張子才

遐想張梨谷相望吳野居馬鞍長在望魚尺久無書七日陽來復三年月閏餘蕓邊生意動君子喜何如

王有恆秋初貽書約回過訪尋假館之盟故作此於丁堰姜氏迓之

舊雨魚來今復來故人懷抱亦佳哉黃楊樹厄三年閏緹室葭飛六管灰文有熖光皆李杜情如膠漆卽陳雷燈花有約鷗盟在莫負柴門掃緑苔

龜巢稿卷十六

●欽定四庫全書

龜巢稿卷十七

﹝元﹞謝應芳撰

○詩

龜山祠詩

卓彼文靖公早立程門雪載道歸東南統緒賴不絕鳯鳴朝陽能幾時朝棲瓊林暮棘枝歳晚江空卜居此毘陵艸木爭光輝邇來陵谷一再變煙滅灰飛舊書院殘碑斷礎落誰家應作寒砧搗霜練南山北山禪者流鼓鍾雷鳴塔廟修儒衣儒冠亦不少孰謂好賢無二周龍鐘老諸生不言忍包羞甘棠樹下吐肝膽愛禮可得存羊不羊存禮亦存所願或可酬渠渠一畆宮依然對滄洲將使邑人知有東家某駿奔籩豆祠春秋

簡曹谷賓

往昔政和間結交先君子時葉公子承蔣公子舟諸良友數嘗文會於九華隠者周先生之家其書札之妙聲詩之佳今皆不可得而見矣區區追憶故交輙成韻語寫去谷賓吟幾爲後會張本云

淸交早結先君子博學自謂無恆師艸堂詩史擬欲續蘭亭字書將並馳百年陵谷變更日四海弟兄生死悲舊字文獻掃如電獨愛羲之又有之

冬至日方欲以老況自述孫垣來侍傍說江陰陳庠仲袁仲徵二公倡和之娛區區坐馳因用足成此詩以代折簡

耄矣又逢長至日淒然聊作短歌行一妻一子竟契闊兩耳兩目幾聾盲裏中尙結雞豚社江上豈忘鷗鷺盟珍重曁陽雙白璧愼毋輕用易連城

江陽鄭教諭以詩見寄褒美太過且聞時赴京考績因次韻以餞其行

大君立極揚威靈麾斥百家尊六經出圖之馬出未巳來儀之鳳來不停萬方皆效華封祝諸將已勒燕然銘化風覃被族麟趾聘物逺來鹽虎形雄州巨邑並庠序歌臺舞榭舞優伶先生橫經虎皮席弟子立雪梅花庭延陵躬耕地井井尼山聖父碑亭亭正逢海內興賢日豈作江陰老客星泮宮芹藻得佳趣鄰封艸木沾余馨龜巢一老辱篇翰鱣堂幾時瞻典型趨裝又欲覲金闕飲餞愧無雙玉缾淵淸冰潔知者眾會有孫邕薦管寧

予以小鑪閣坐臥安燠名之曰熙熙甕天孫塏到江陰語劉小齋先生蒙篆書四字見其筆畫淸勁可喜作詩報之乃翁澹齋先軰能篆隸而文爲鄕郡所稱詩中故追美之

昔在金鬥城晤言卽相違今觀玉箸篆神气不少衰澹翁心畫傳師承古人誰秦相漢中郎殆欲肩相隨舊家冠蓋裏密邇延陵碑古意師聖筆眞贗吾何疑正如善相馬而忘牝與驪懷哉楊子云載酒當問奇柰無縮地術龍鐘空坐馳

周節婦陳氏吾甥也早寡賴其母撫卹之恩爲多母卒且以語付托我夫婦攜之避兵居吳中十有餘年白首歸裏一生艱苦老夫獨深知之故書此以紀其略云

哭夫未了又姑嫜獨抱遺孤涕泗滂奩具賣來營葬具不憂寒餓死空房

二

南山石爛海揚塵風雨飄揺笠澤濱嗟嘆渭陽田舎老辛酸同受十三春

三

狼煙未息歲仍饑蛟室相鄰地亦危長夜點燈機上織明朝換米釡中炊

四

戰骨縱橫歸路迷烈塘疑是越來溪良人地下應憐汝不作王凝斷臂妻

五

裙裾藍縷蓍簮折鄕井蕭條艸屋卑節孝兩全頭雪白疇能說與史官知

臘月十四日風雪極寒大林庵主僧以佛廬落成

冰雪堆中作梵宮磨磚布地與金同何當放下南泉斧坐聽松杉萬壑風

悼熊元修徵士

落落龜巢翁閒閒鷗社叟雷陳十年交雲水三江口在昔鷗沙結社時盟鷗之詞我筆之唫風詠月意相得絕似伯牙逢子期朝亦詩暮亦詩詩興動來忘渇饑淞江太湖墨淋漓鶴汀鳬渚生光輝毛髮𨿽秋霜光風自懷抱不虞白石爛但覺滄洲好一朝林谷俄變遷我歸耕我延陵田銜寃塞海笑精衛抱怨思家憐杜鵑鷗社叟軟雙腳晏然不受功名縛社鷗尋盟還可樂苐我路途遙來往難如昨前年訪戴踐重約舟到山陰眼生膜黃庭不寫贈籠鵝蒲萄醱醅旨且多船頭送別誦佳句且知步武追陰何音書從此不復得我心孔竅皆茅塞淸夜悠悠思故人夢裏依然見顏色客來聞死半年久倀倀不能將絮酒悲歌爲探驪龍手三日悲風動林藪

次韻答袁仲徵見寄

大江南■﹝山厈﹞眾山蒼巖谷深藏寶劍光江上風波來滚滚山中歲月去堂堂能承書業千金產喜有童孫咫尺長杯酒正須朝夕醉無勞更覓解愁方

四皓圖

天風吹斷紫芝歌四老幡然出薜蘿不用勒兵呼左袒安劉功比絳侯多

二

飽茹山中紫玉芝姓名誰徹九重知濟時陰有回天力震器安然不動移

瓜隱爲昆山邵濟民賦

藥壺舊懸紅杏林瓜廬今住淸江潯南柯太守了無夢東陵故侯同此心灌園自捧漢陰甕抱蔓別作黃臺吟老我坐馳三百里何由縮地重相尋

簡袁耕學先生

馬鞍山開龜甲屏臯比之席講六經一年不見朶云字三月又看花雨零角巾小像固垂白野史巨編方殺靑宜有詩筒繼前軰使我晉鄙沾余馨

寄熊元修

摻別廿五月昏耄而受罔於人者多矣詩言此謬余從可知一笑之餘必蒙警教

愛子腹便便逢人問孝先悞傳烏鵲信剛道白雞年鷗社詩千首龜巢稿一編何當重攜手相卹話夔蚿

次韻酬陳庠仲見貽二首

鳳凰阿閣自新巢鷗鷺滄洲只舊交百里雲山人契闊一簮霜雪髮蕭騷忍看雨溺階前蟻怕說風掀屋上茅樽酒論心宜有約誰家竹裏借行庖

二

春申港上老人村家有詩書教子孫白首竟能安菽黍丹心豈不合乾坤諸生問字車載酒滿地落花僮掃門且喜年來忘世慮不時杯勺醉昏昏

又和袁仲徵陳庠仲去冬所寄之作

腐艸煜煜螢火生枯梨紛紛山蟻行可憐身病道亦病猶喜目盲心不盲溪山相望數千里松竹歲寒三友盟何當相對文字飲似昔盍簮金斗城

壽萬拙齋

蓬萊水淺鐵船歸城郭人民半是非且喜春秋今七十能知六十九年非

二

天開壽域大無疆林下幽棲樂且康不須更覓長生藥昭代如今化日長

三

芳茂山前種玉田芙蓉湖上采蓮船東鄰西舎連花竹渾是桃源一洞天

四

一襟秋水心無競滿面春風唾自幹可惜時無吳道子畫圖傳向邑人看

五

菖蒲花開香滿庭檐旌廉斾風泠泠髙堂燕客作生日紅頰紫髯雙眼靑

六

今吾故吾知不同朱門無復掛桑弓但將一斛葡萄酒淨洗平生磊塊胸

七

金作狻猊■﹝火芮﹞寶薫桃笙如水客如雲橊花不用纒頭錦也學吳姬舞絳裙

八

燕雀歡聲新第宅溪山佳景古丹靑琵琶自制玲瓏曲彈與龜巢老子聽

九

拙齋之拙意何如天賦惺憁本有餘欲識顏曾愚魯地一鞭希驥莫躊躕

十

舊家靑氈什襲藏兩兒斑衣長侍傍人生可樂有如此一日可比三千霜

昔人謂積憂成陰積陰成雨今陰雨之久且多竟不知何憂之積以致然也淺陋之辭姑識歲月時乙丑夏五望後九日也

常年五月衣輕葛今年夾衣猶未脫一天凜气陰如秋溪山黯淡煙雲稠有時云罅曜靈出頃刻朱光暗如漆商羊飛來作人舞羣鳩醉葚渾無語雷聲虺虺雨浪浪一雨十日夜亦滂人家屋壊什八九牀頭泥淖生蝌蚪疑是彼蒼媧石裂天河水漏何時竭補天無術正憂心水鄕之田俄陸沈常州地接蘇湖境靑苗在田知幾頃農人惜苗如惜兒苗死一時眞可悲全家老稚仰天哭天若埀憐天雨粟不然歲饑方薦瘥裏胥催租將柰何

贈時義夫

生民天降衷所性無不仁物欲肆侵蝕乃底失本眞嘉爾鴻鵠姿超然雞鶩羣裏有賦蛇毒比屋含悲辛叫閽聲徹天恩波活枯鱗老我無能爲喜此聲譽聞願言一簣進將來見嶙峋

貽呂雋

人生異禽犢秉徳方寸許一本尊所生推恩篤諸父嗟哉淳朴姿片言不輕吐去年赴叔難代服徒役苦槖饘復今年赤腳走風雨紛紛蕭艾中薫然見蘅杜顧予子若孫疇能類於汝宜從竹林遊气習變齊魯

挽徐仲淸

妙年博極軒歧書晚景晏安閭裏居小山叢桂蔚如故大兒一官淸有餘落成客散烏衣宅送葬人來白馬車安得並騎箕尾去逍遙八極曵霞裾

夏五卽事

貪墨何多禍蔓延刮毛龜背欲成氈千村萬落炊煙斷田舎逃亡犬餓眠

寄王尙絅陳子儀諸友

起予每憶二三子投老於今九十年自是片雲相隔爾如何尺素亦茫然蝦蟇產鼃橫山下螃蠏輸芒滆浦邊若問龜巢舊風景月餘鄰里斷人煙

簡無錫華景章

百書不如一見面此語信然胡未然燈花有約半年久桂子已落中秋前東門種瓜抱溪甕西齋瀹茗■﹝奭斗﹞山泉少遊鄕裏樂如此應笑鳶飛瘴海天

寄徐伯樞

東膠山人不出村南州髙士之裔孫十年曾作螻蟻夢四壁祇有莓苔痕松分女蘿補茅屋筒引乳泉澆藥園別來幾度屋梁月顏色宛然淸且溫

寄丹陽孫秀民

翩翩白鴈秋風涼紛紛白蘋秋水香官河兩堰隔三舎旅次一違今十霜菱芡練湖秋大熟莓苔劍井夜無光故人知我老癡否年似伏生書盡忘

懷京口兪伯鎭

鐵甕新城舊隱居江山勝槪畫圖如五條街口多輿馬萬卷書中老蠧魚道合不妨鄕土異情親可柰信音疎杜鵑花與人俱好珍重題詩一寄予

洪武乙丑秋新鄭縣學以通經薦吾孫塏移文本縣徵赴吏部塏於六經有望洋之嘆且欲辭而不可得予以孔孟之書列乎九經塏嘗受業故臨別示此數語朂之

猗歟古聖賢遺言存簡編孝經及論語孟子書七篇載道繼六籍煌煌日星懸斯文覺斯民千有五百年汝生家避兵九經失靑氈借書二三策教汝朝暮間大哉孔孟學曾如管窺天還鄕願卒業柰汝多迍邅朅來誰薦鶚通經乃虛傳往哉詣春官從實吐肺肝絲麻雜菅蒯博采豈舎旃天朝恩惠寛茅拔茹或連立身報君親愼勿違至言

送楊景子以通經薦舉之京

亭亭靑玉桐孤生秀中林雨露得所飬歲月亦已深良工拔奇才獻作羲皇琴系以朱絲弦鼓之丹鳳吟八風宣九垓令人格非心鄭衛化韶濩太和無古今吾將洗吾耳朝夕聆遺音

和景子冬至韻

隱隱鐘聲出景陽陽生望闕賀朝忙勲名有日印如斗舞蹈今朝靴滿霜咫尺天顏春色喜輪囷云物瑞光長錫錢張宴宸恩厚一舉眞堪累十觴

冬至後五日承郡齋文會翌早賢長史置醴款洽且有贈言次韻奉酬並謝不敏

文章太守誰同樂幕府賓僚如李郭坎蛙誰信有奇逢鼓吹敢隨東海若枯腸喜得酒一澆枵腹毋勞篾三縛獨憐澗底老孤松春風膏雨徒優渥

初度作

重光之冬湯餅客孟光相對頭俱白吾兒樵雪中歸來擔頭還帶詩三百詩歌熾艾壽觴舉呼鶴階前舞瑤翮安知此後境多乖五載家門毀雙璧行年今與伏生同兀若枯株雪霜厄樵兒遺孤主黔簿四千里外勞相憶我昔蹉跎四方誌每見桑弧有慚色願言膏雨發孫枝先世衣纓復輝赫皇天於余賦亦厚才散如樗壽如櫟語言聲音耳尙聞黑白分明眼猶識四肢百骸筋力微頭容與心依舊直呴噓素不學松喬逆理偸生正何益曹橫山下靑松宅含笑全歸待朝夕山瓶乳酒如蜜甜笭箵寒魚鮮可食家僮荷鍤且勿忙爲我挿花吹鐵笛自今每日從歡伯龜巢甕天適吾適斷送予生眞上策

臥云歌爲華景章作

我昔所喜靑雲人云梯登登上星辰餘如風花落藩混伊人可仰不可親只今老我成枯朽愛爾巖棲臥雲叟白雲一壑數千畆且無租稅論升斗悠悠我如雲寂寂云伴我云無出岫心吾無洞門鎖一榻偃仰得自如兩膝屈伸無不可布爲被非難能我被以云如白綾木爲枕吾未曾以云枕頭時曲肱牀無上下亦無客別有意气非陳登飛鳶跕跕自炎海夜鶴繐帳淸於水佳哉叟之所樂者如彼今人古人誰可擬華陽陶隱居投簮謝朝市山中作相心未閒剛道怡云豈無愧華山陳處士大笑脫塵屣鳳凰銜書空往來熟睡雲臺終不起願言學陳毋學陶此身長與云逍遙萬松嶺上老禪衲形服𨿽異同淸髙況有煎茶好泉水活火煎來味無比詩腸搜出煙霞語不異不同人共喜老夫耄矣筋力少尙欲去著遊山屐細啜月團云滿甌分臥石牀云半席幽懷爲我一宵傾免使相望兩相憶

郡侯以蘭行年九十以詩見贈敬以次韻歷敍平生以鳴謝臆

延陵野老家業儒舊壁頗有先人書童年愚鈍不努力渉獵五經多缺如二十而冠三十娶取友必端無佞諛春秋四十五十餘發猶未白顏猶朱才如襪綫不知恥光範門前曾自譽六七八十成潦倒興來尙復歌吳趨今年九十常晝寢誰敢效尢扳宰予雲山萬疊作圖畫松風一壑鳴笙竽雙眸漸昏耳漸聵面壁寂寞如僧居焉知府公特尙齒贈以大篇明月珠老夫得之感勤渠雀躍起拜不用扶合室稚老俱驩虞

十一月廿七日得塏口信以詩志喜並記臨別祝規之意

賣橘人從采石還口傳家信報平安路經湖北𨿽云逺天近雲南不甚寒佐領謹持三尺法尊君長秉寸心丹驛橋臨別叮嚀語應念貽謀作鏡看

自和同前詩於次年正月十三日附寄黔陽

四千里外之官去百丈牽江舸艦安新沐恩波從日下舊家門地不冰寒洗心正在詩書澤換骨毋勞內外丹新歲僕歸正二月家書細寫阿翁看

簡陳子章先生

身不封萬戶侯眼不識千金裘深衣幅巾避兵矛往年零落昆山州兵余還鄕理西疇臺笠播種襏襫收今將蓋棺萬事休但欲服飾如前修先生舊衣巾暫爾可借不縫人遵古制素願吾乃酬飄然長裾泉下游藍縷免致先人羞生前相往來二老亦風流

橫山歌壽萬拙齋

橫山之顚靑入云冠冕一邑無與倫山南風景最佳處隱居豈是尋常人此山鍾英三百載素封不乏靑氈在向來吳下避煙塵恨不移山東入海還山喜得無崩騫種玉舊田耕紫煙雲屏正設後堂後空翠直灑前塋前觀云每日烏皮幾灌圃有時龍井水人家雞犬寂無聲宛若桃源畫圖裏山中羽人年八百昔日仙宮今佛宅丹砂未必駐童顏把酒看山眞上策山乎山乎徳不孤靜而壽者山爲徒美哉山禽知此意石橊枝上呼提壺我歌橫山歌未了拙齋爲我開懷抱移宮換羽作新聲彈入琵琶歌更好百斛葡萄爲傾倒

屢年作小詞或詩爲萬拙齋壽癸亥夏五予以鄕人嫁禍兒軰往昆山救之作此詩

予懷紫髯翁新作緑野堂常年初度日嘉賓四筵張虛左待老夫酌我九醞觴甥孫舞鴝鵒絲竹鳴鳳凰情與酒俱深飲量非汪洋今雨獨不至應憐走他鄕峩峩馬鞍山絕頂遙相望橫山一髮靑滆浦西日黃想象祝睂壽有如賦髙堂

畱別永懷寺長老曁袁子英兪茂本通政

歸吳十載前一宿永懷寺龍鐘今兩來鹿苑廢如此佳爾山中人法幢扶欲起淸風方文室白日靜如水門迎老詞客問我來何自忘形亦忘年相見卽相契坐啜趙州茶並隱維摩幾鑪薫淸我心乳供便老齒鉤簾看玉峯山色亦爲喜新知多邂逅咳唾珠玉美白首莫逆交獨有子袁子徳星聚叢林艸木亦韡韡我思古先軰支許或可擬兼旬數相過倡和不知幾庭前石橊花半落蒼苔地長揖謝山靈歸袂沾空翠

陳徳廣知事以自壽之詩見示予以其災字韻險不和乃效唐人和意以壽之故落句如此云

哦松未了休官去隨例放閒恩更多父子一經傳有自桑蓬初度樂如何門栽彭澤先生栁籠飬山陰道士鵝最喜孟光睂案舉捧觴嬌女把香羅

徳廣喜予詩和韻見貽予復答之卽三月十一日繁霜之異於頷聫書之非虛語也

繭紙寫來詩句好雞林傳去古人多花開三月春如許霜落五更寒柰何畱客政須沽緑蟻引年何必餌金鵝六街車馬紛馳逐自喜蕭齋雀可羅

次韻答華以愚見寄

九隴山東舊宅遷一瓢齋裏曲肱眠賢如栗裏陶元亮閒似香山白樂天倡和正須歌白雪丹靑何必繪淩煙竹林諸阮多才俊文會何時共酒船

哀詩

鐵船海上逺移家金斗城中蔗境佳我昔頻來桃竹杖公方新種木蘭花書因教子時常買酒欲娛賓夜亦賒春夢一場隨蜨化老夫三嘆立鷗沙

東西家

東家賣兒哭幽咽西家鬻妻含淚別形容總覺瘦如柴肝膽那能硬如鐵低田水沒欠秋租今年夏租麥更無妻兒舎我莫怨呼我亦忍饑朝暮殂

重午日小酌

靑年自是好遊者白首始知行路難一寸芳心徒似鐵數莖禿髮不勝冠匏樽偶有菖蒲酒菇黍香於苜蓿盤莫笑貧居輕速客餘生能得幾團欒

五月望日寄江陰陳庠仲

一別半年久相望百里間陽春知寡和落月見淸顏釃酒澄江上題詩小石灣龍鐘還念我時復夢追攀

同日寄袁仲徵

申浦水東頭悠然客馬周焦桐弦白雪芳艸席滄洲昨夜三更雨今朝五月秋有懷飛不去煙樹郁相繆

曹文質自金壇來云費延年教諭傳語且知告老而歸閒居可喜因作詩代簡

我思故人松柏顏客來寄聲蓬藋間鱣堂講學竟將老鳩杖拜恩今樂閒淸風枕簟五栁宅白雲圖畫三茅山雪舟未得見安道乘興豈無詩往還

朝宗鄭教諭以余去冬初度自壽之詩次韻見貽予復和而贈之

憶昔予爲廣陵客兩頰丹砂眼靑白蕃禧觀裏看瓊花坐列羣英杯飲百無何陵谷忽變攺塌然斂我扶揺翮此花天下更無雙毒手誰焚夜光璧先公舊物廣文氈家傳喜得無囏厄抱琴來坐杏花壇洋洋古操令人憶靑氈坐久琴愈淸君山艸木皆愉色老夫今春辱佳句轉眼炎曦又隆赫郢斤非不妙雕鎪柰何吾衰腐如櫟生平甚愧性聱牙老去偏懷舊知識孤舟野渡豈長閒一壺會有千金值合歡杯酒細論文恨不能飛見三益江流南匯春申浦海門東入陽侯宅河魨江鮆斗鮮新苜蓿之盤自朝夕黌舎安如廟堂坐脫粟甘於鐘鼎食睠我郊居樂亦然朝聽樵歌暮漁笛忘機相與白鷗眠送窮不效昌黎伯假令秋至轉饑寒亦不題詩寄髙適賢哉子淵可矜式陋巷安貧載方策

六月初八日雨晴懷毛伯尙

去年五月涼如秋今年六月寒颼颼重云晝暝雨連日田家復恐沈西疇朝來日出溫風起歲不薦饑人共喜貧家四壁屋漏痕彷佛篆書千百字忽憶山中人讀書兩眉白能負仲由米曾漂髙鳳麥髙堂飬親侍親側我衣斑斕親喜色有時諸父竹林遊彈琴詠詩尊爼席人生此樂古來少今乃熊魚兩兼得老夫每問書帶艸鄕裏小兒渾不識但道墨硯池水漲苔衣碧苔衣碧池水香思若人兮不能忘長林丰艸春茫茫靑松澗底含冰霜鯉魚不隨白石爛鳳鳥有時鳴朝陽停雲之詩歌未足玄蟬爲我聲相續

哀詩

鶴長鳬短總休悲聽我山陽笛一吹黃耳再無前日信丹心獨有上天知送行南浦成長別歸臥東山悞有期吾老未教僮荷鍤劉伶應笑阿翁癡

讀大誥作巷歌二首

天語諄諄禍福靈風飛雷厲鬼神聽掛書牛角田頭讀且喜農夫也識丁

二

一天風雨洗塵昏日月恩光及覆盆雞犬不驚田舍樂叫囂人不到鄕村

贈陳棲雲

鶴溪之水滆浦分一灣繚繞梅花村窮冬萬木凍欲死此花巋若靈光存淸如西山采薇孤竹子白於華陽洞口隴頭云隱居者誰希夷後人持一編種樹書戴一幅漉酒巾有時醉飲肱作枕老瓦共眠梅樹根有時不醉百事理可與孔公同出羣靑鞵布襪駿奔走今年早春朝至尊紅雲殿前三舞袖歸來滿腹懷絲綸諄諄語鄰里切切教子孫子孫不但力耕稼徵輸能爲公家勤編氓租斛足萬計雞犬不驚安老親短檠燈火讀大誥喜色夜夜燈花親甌窶滿篝秫田熟歲釀百榼酴醿春親朋簮盍座常滿湖鮮日擊丰盤飡胸中不著愁半點云夢八九能鯨吞東鄰西舎靜如水夜無催科人打門安居樂土有如此何異武陵人說桃花源老聃戒止足願言尊所聞濁水膠可澄淸鏡塵乃昏秋風掛席一相見此意吾將三復論

贈周彥美

象賢有子付靑氈家住城西緑水邊門栁數株同舊日公租萬斛喜丰年試聽濯足滄浪曲應笑燃臍郿塢煙朝夕酒杯長在手優遊身作酒中仙

簡王尙絅

不笑幡然謝九流牽車服賈思悠悠醉吟人老香山社詩到雞林價重不

贈詹伯逺

西北風髙寒露零牽蘿補屋揵柴荊看雲長日烏皮幾夜夜教兒讀孝經

示孫塏

龍門一躍去年秋徑著靑袍赴逺遊半部魯論堪輔世政須忠藎繼前修

二

黔陽江水不勝淸喜得居官濯爾纓秦鏡照人肝膽見邑民應在鏡中行

三

黑頭勲業志方雄黃耳書歸見面同斷織機中埀白母抱孫時復倚門東

四

春雨秋風歲又寒翁年近百足蹣跚橫山菽粟東洲水多在行窩樂考盤

初冬感懷令垣書所居屋壁

在昔陵谷變海上十五霜歸棲失故鄰乃落劍井傍百指薙荊棘耰鉏破天荒東洲釣月磯橫山樵牧場一葦去復來十月新稻嘗攜幼入寢門淒然北風涼吾兒婦嫠居我孫官逺方筠籠鶴何之盆菊花自黃跛倚赤藤杖終日徒倀倀

初度蔑以爲樂杜撰古樂府三章而令諸孫誦之老夫聽之比之挽歌者歌蒿薤於柩前豈不樂哉

龜巢老人忘食貧歲時彊欲娛賓親賣琴沽酒作生日蹲■﹝氏鳥﹞爛蒸鮭菜新承歡幸有斑衣人君不見古人云酒杯不到劉伶墳杯行莫厭頻

二

龜巢老人貎不揚觸邪之性如神羊生憎巫覡煽妖妄疾視聃竺隳綱常耄無能爲龜六藏滄浪曲窈窕章有時擊節呼兩郎男兒當自彊

三

龜巢老人年紀多雞皮鶴髮背槖駝金丹自古無足信鐵硯如今亦不磨坐待蓋棺歸薜蘿舂有相巷有歌此時不樂成蹉跎殘生有幾何

樵海歌爲秦文仲先生作

出山誌云逺樵海名非誇老夫素相知髙風眞可嘉早年欲伐廣寒桂增月淸輝燭天地又欲會稽云夢伐箭竹人無戰鬥遭鋒鏃汗靑六經天下讀此志適蹉蛇陵谷俄變攺靑山樵侶集如雲一笑飄然入東海任公舊日釣魚處樵屋相鄰蛟室住扶桑若木有餘薪且喜路無荊棘慮水底珊瑚樹亦多尢物不堪開眼覷樵擔弛樵斧歇濯足滄洲弄明月興來擊節和龍吟唱我海樵歌一闋也不學負薪讀書朱買臣也不識臥薪嘗膽是何人白螺爲杯大如斗靑苔席地軟如茵有時獨酌爛醉枕柯斧睡到日髙三丈猶醺醺夢魂不到長安市長安市上多覊旅米珠薪桂莫能賒多少伯桃寒餓死孰知海樵之樂有如此

寄溧水開福寺長老源別流

客有溧陽雲水僧相逢曾得問南能九重日月恩光近一壑煙霞道气增龜紐肘懸新賜印麈談語續舊傳燈別來老病時相憶欲覓金篦刮兩瞢

悼徐孟銘

讀盡岐黃上古書幡然讀律應時需一官再調炎州幕二豎交攻瘴海隅賴有故人收白骨歸來鄕國瘞黃壚杏林花落紛如雨何樹哀啼五尺孤

臘月十六日夜篝燈作兩書言不盡意夜半後欹枕對月口占言懷命兒軰錄上耕學伯齡元修三先生南澗海萍二講主淸眞一煉師曁諸吟友

照天蠟燭徒明月縮地神仙是子虛九十一年殘臘盡二三百里故人疎詩成唐律傾懷抱書托吳儂問起居老我形容都變攺依然貧似馬相如

任義甫生日作絕句四首以鰥居無子貧病爲憾予乃以理釋之誠如吾言則不必怨天尢人而處之泰然矣

兄有遺孤骨肉親階庭玉樹一枝春駿奔籩豆非無主傳襲箕裘未是貧池有紅鱗堪入饌杯浮緑蟻可畱人髙年已過磻溪老每日歡娛莫厭頻

贈蔣居士

全家欲學老龎禪木榻蒲團夜不眠誰信室中靈照女出門先上渡頭船

贈袁居士

羮墻欲見老瞿曇貝葉書中日夜參布襪棕鞋門不出一盂疏食勝肥甘

正月旣望予奉陪邑長貳置鄕先生之祠於學釋菜而歸兒軰謂故人楊澤臞過訪臨別作長短句貽之餘因口占以記鄕校中盛事並寄楊爲後會之約云

喜聞邑有弦歌宰哦松之丞更文采翕然敬我鄕先生祠諸學宮儼如在區區後學尊前賢駿奔執籩忘耄年深衣幅巾拜祠下燈月交光星滿天扶憊歸來語鄕曲此事眞能厚風俗安知好客過柴門載殽問字成虛辱吾兒不識冰玉壺但言此客從前無醉墨淋漓灑白雪沂雩興與曾爲徒老夫此興亦不淺尙怯落梅風剪剪少頃一百五日來蘭臯蕙畮光風轉三山湖頭舴艋舟百花莊上逍遙遊朝陽碧樹自鳴鳳湖海詩盟尋白鷗生平頗恨少知已晚有奇逢寧不喜朱絲重系焦尾桐請爲鍾期奏流水

水田歌歌農務也郡縣之政租賦爲急然農務乃租賦之所自出可不急乎首言三山書所見也一府四縣意在其中惟當道父母官念之芻蕘有詢更當面陳其詳以備采擇

三山湖頭白水田頹■﹝山厈﹞不修年復年田家豈不憂卒歲十室九空人索然饑腸雷鳴狀如鵠春來怕聞啼布榖願言州縣父母官諭令蚿足憐夔足古云民事不可緩桃花雨晴春正暖文移動若風有聲畚鍤集如雲不斷三農畎畮合羣力四邑溪山增喜色麟史重書大有年官無負租民足食龔黃卓魯政績成一日九遷皆上卿天子萬壽黃河淸聽我老農歌太平

無錫舁佛像由曁陽而來鳴鑼鼓豎旗蓋儀從僣侈家至以禍福惑人取粟帛無算東洲任耆老沮之巫不遜被毆且以杖搪木偶幾躓而後去鄰莊有王氏者撻而逐之予聞而喜乃力病援茟書此以美任並異其義理之勇云

梁公毀滛祠眞是霹靂手胡公能打鬼近代亦希有區區辧惑編或有蒙醬瓿潦倒東家丘忽爾發哮吼老拳驅妖巫拄杖擠木偶西鄰一壯夫怒挺擊羣醜捐袍偃旗蓋脫网兔疾走時予病中聞病去什八九朂哉爾東家內省宜弗疚報本理所崇毋落豺獺後一正勝百邪昔賢同不朽

題打球圖

擊鞠流風自李唐官家占作狀元郎科場廢盡球場在芳艸萋萋幾夕陽

淸明後一日邂逅薦福寺長老源公話舊論詩意甚相得明日作此詩代簡

貧如南阮甘投老喜得西枝近贊公白足有僧聽說法江梅無閣坐觀空詩成芳艸斜陽外道在殘山剰水中一笑相忘今古意淸明時節舞雩風

沈徳麟母哀詞

怪底吳霜二月繁一朝摧折北堂蘐母儀表表眞堪畫吾軰區區豈易言斷織機中多教子分甘膝下並呼孫慈顏最有難忘處獨倚蒼茫日暮門

洪武丁卯年詣烈塘祖墳祭掃恐朝暮卽世子孫不知所葬者爲誰且追念墓松在昔爲邑裏諸宰木之冠感愴寫情並圖葬穴以示兩子及孫使識之以永其孝思其詩曰

百年兩度桑田變三世十年蒿裏同華表前時曾駐鶴長松何日再蟠龍情鍾寒食蘋蘩外淚灑春暉艸莽中老我客鄕歸不得空勞杜宇喚誰儂

次韻答江陰鄭教諭見寄

揚子江南山水奇杏花壇上晝陰遲魯魚亥豕讎經史江鮆河魨閱歲時兩邑相望三舎地九年凡寄數篇詩恨無縮地仙人術把酒論文醉不辭

葉道士遊仙詞

海變兮揚塵翦若木兮風斤醫拗人兮寓世仍猿鶴兮同羣冠切云兮霞佩雜三秀兮蕭艾從喧囂兮萬籟聊遊戲兮方之外混混兮和光忽蟬蛻兮坳堂陵虛空兮轢渺茫一瞬息兮三千霜吾不知其果何適兮祗死守乎康莊

挽萬拙齋

曹橫山下萬家莊喬木陰陰夏亦涼法曲琵琶彈鐵撥髙堂窈窕捧瓊漿素衣忽被靑蠅污赤手幾遭猛虎傷賀客未還來弔客老夫雙眼淚淋浪

閏六月廿九日飄風動地自黎明堀起破屋拔樹眾皆驚懼至夜方息次早余追念疇昔憮然作歌

三家村裏老詩翁獨木橋邊一釣篷敗壘曾聞屯狗寨荒湫猶說是龍宮勢傾東海前年雨力撼南山昨日風可笑生來誇壯膽兩番如阮哭途窮

葛節婦

葛節婦家住昆山陽芳年二十良人亡呱呱兩兒泣蘭房一在𦇤褓乳口黃塵昏破鏡無復覷孤燈相伴慰淒涼霜風自冷木自落辟纑不知秋夜長重門深閉四壁立縗麻淚濕三年喪維時率土皆戰場疇能訓兒知義方熊丸在篋螢在囊呼兒義手立侍傍魯論二十篇孝經十八章阿母授讀聲浪浪母不姑息兒能自彊從師不出鄭公鄕腹笥有書牙頰香朝夕悅親萱艸堂母今年踰五十霜菽水可歡時且康觀風使者恐未知邑有野史揚芬芳玉峯父老來比徳衛共姜我言共姜無此兩兒郎哲哉此母非尋常盍亦作歌與史相激昂

寄淸眞觀提點余復初

祖餞昔年詩最好客來今雨話玄都步虛壇上三花樹讀易牕前九節蒲恬飬气同龜息靜淸修容勝鶴形臒儒林老友袁眞士曾道區區折簡無

代簡吳中衡

一夢今年一去年兩番相見兩相憐牽蘿補屋仍徒壁賣藥修琴又斷弦滆浦夕陽紅樹下淞江秋水白鷗邊何當載酒乘秋興來往風流似雪船

寄題詹伯逺蘿屋

大車方檻檻小隱自寥寥門掩牽蘿屋溪懸掛樹瓢一從滄海變屢卻小山招滆浦居相近城闉路匪遙洗心常翫易忘肉似聞韶苔徑春風掃瓜田夏雨澆姓名編令甲蹤迹混漁樵蝌蚪藏書種蟾蜍作研僚訓兒燈火夜飲客歲時朝淸白眞能守緇黃不妄交茍焉田野樂老此聖明朝寄語靑雲士巢由不見堯

雪中遣興

橫山鶴髮翁小巷龜頭捨一鑪置中央四壁塗縫罅晨粥食近午晝戶閒如夜舉足手扶杖縮頸頭蒙帕拔木飄風靜宜麥大雪下公家租賦畢農圃犂鉏暇沽酒黃公壚分肉陳平社有時聚親戚談謔弄杯斝有時呼子孫舞蹈歌風雅舊竹幸平安孤松正蕭灑一笑謝梅花騷無補亡者

贈張煉師【名善淵】

我昔諦觀韓子詩春秋書法風雅辭九流百家蘭鮑雜直筆褒貶非無之嵩山道士姓張氏大篇舂容獨稱美嘉乃丹衷獻赤墀欲撻羌夷安晉鄙天顏咫尺千里同母氏連環來夢中忠孝並存方寸地翩然歸袖舞春風淵今同姓復同道愛親又與同懷抱靈修未得一品題菉葹竟混金光艸嗟予學韓年近百吟骨冰淸頭雪白內交豈無黃與緇轉首多成兩塵隔淵乎淵乎識道理潮州老僧差可擬臨行握別敬畱衣山靈起舞煙霞喜

悼大林庵主日公

三綱掣斷駕三車一笑今朝喜到家方外旦評喧眾口淤泥藕出白蓮花

二

熊耳峯頭有客歸相逢還著舊禪衣五山十剎都傳語莫遣閒雲出岫飛

三

憶昔雲林訪舊遊空堂六月靜如秋焚香坐說西來意門外靑松亦點頭

四

一住橫山二十年山中木石盡通禪老夫載雪重來日誰折梅花送上船

挽無錫王

門無車馬送迎忙身混泥塗寵辱忘涴火有時持鼠布濯纓何異在滄浪九龍山下靑邱葑雙鯉池中碧艸香生子賢如黃叔度牛醫千載並流芳

感事二首

艸暗日欲落山逥路轉賒叔敖呼不起誰擊兩頭蛇

二

蹊田牛奪去立仗馬令肥安得春秋筆公然決是非

邀舒文允小酌

春秋連兩年喜事忽今日佳期一百五有菜二十七呼孫貰酒尊速客聚圭蓽風回落花舞雲開逺山出鷸蚌自相持雞虫果誰失鄕無月旦評世乏春秋筆長揖謝知已永言保眞吉

題秦仲暘雨竹

湘山之陽湘水陰鷓鴣聲中雨涔涔此君一別知幾載別後桑田變滄海客來今雨重相看歲寒風節依然在餘事不須多感慨

送徐士方之登州黃縣學教諭

世態趨炎素所憎校官應喜冷如冰絲桐聲續龜山操膏火光分海市燈大釣六鰲將有兆髙堂三鱣豈無徵寄書黃耳還家日莫惜題詩貺剡藤

觀音栁

肉髻珠纓自在身何緣化作栁中人三眠未足扶風起似怯春寒翠黛顰

羅漢松

余素拙詩至詠物則其拙尢甚故昨效諸公賦觀音栁俗陋可笑今又聞有羅漢松可配前題再用出醜蓋欲求刻畫無鹽變惡爲美勿徒笑其醜云

十八羅漢十八公前身後身將無同一行九里西湖路應供誰家去雪中

次韻答鄭元齡見贈

靑年肥遁方求志白首貧交獨念予開徑掃花童起早敲門看竹客來疎匣藏神物蛟龍劍架揷古文蝌蚪書風雨一春門不出門前車馬自紛如

宿僧房澹泊齋

鐘鳴雨樓風滿天金猊吐盡■﹝施﹐冉代也﹞檀煙誰知林下一宿覺我有石上三生緣

懷郡城諸親友

餘生篤親友平居數相顧老去筋力疲此心尙如故年年二三月晴曖入城府沂雩童冠俱所樂隨所遇安知今年春十日九風雨甚疑媧石漏無石可修補一榻髙堂氏四壁蝸篆古牀頭丹菌出靑苔灑庭戶羣芳狼籍盡來牟紅半腐我耳未全聾聽之亦良苦賴有二三子時復共樽爼或歌竹枝詞或賦梧桐句鏗鏘疊倡和所樂勝鐘鼓歸舟掛晴帆快若馳馬去圓天磨靑銅新淥漲南浦候門童穉奔滄洲舞鷗鷺峩峩屋上山歷歷山上樹白石喜不爛且無泥滓污不見黃初平散臥羊無數屍坐對煙霞神交憶支許何時松葉酒薜蘿徳星聚瞻彼片雪�援毫抒情愫

賀太平寺講主

生公坐擁點頭石野老來聽焦尾琴祇樹獨園春又夏雜花千界古猶今壁無畫水傳奇迹塔有風鈴作妙音安得刮除雙眼膜時陪杖錫一登臨

感興【四月初九自城中抵家得前四句後旬日足成之】

兩目眵昏耳又聾僅存方寸古秦銅忘機自得親鷗侶含弩從教伏射工百越溪山詩枕上四時風月酒杯中惜春無柰春狼籍頻遣蒼頭掃落紅

端午日懷古

五月五日追前賢九歌九章鳴素弦蛟人應泣魚腹葬龍伯合贈龜毛氈招魂感舊痛梁壊反騷媚新圖瓦全楚天盡處臥遊去艤丹酹月羅江邊

西塘詩爲郭彜倫作

具區東北三千里家住西塘水之涘滄洲不涴軟紅塵一鏡波光照牕幾西塘本無風物奇有功於民民稱之早田沾漑數百頃苗無槁死年無饑非湫非壑非瀚渤不爲蛟螭作窠窟輕舟往來快如馬撥棹人如執鞭卒東鄰西捨雜漁樵朝出暮歸歌且謡白紅荷花紫菱芡■﹝艸佳﹞苕蘋蓼蒲蘆茭髙齋讀書歲年久鍼經一編常在手客來問疾或問奇拄杖掛錢舡載酒人人有此林塘幽不妨未老先菟裘地因人勝從此始千古萬古芳名流

端午後雨阻過詹氏蘿屋卽事賦絕句二首代簡

風打舡頭挽不前舡回雨點大如拳請看六日蟾無用且得爬沙手腳全

二

瀕溪數家風景幽溪流過門東轉頭黃梅雨少麥大熟買布輸官不用憂

人面獸懲元惡也惡不可縱天不可欺故作二詩以懲之

人面獸長七尺人衣冠人飲食麵有七竅皆人形猛獸之心人莫測生來害物固不少羣居猶自藏牙爪一朝忽欲咬殺人豹麝文熊皆驚倒

二

人面獸聽吾語一人受害一家苦爺娘妻子令失所殘忍胡爲至如許人言汝性多陰毒中汝毒者恱汝目快汝腹汝心方饜足嗚呼馮婦或再生獸乎獸乎勿橫行恢恢天网布八紘莫道网疎可漏天聾盲

追悼諸葛用中【諱端幼年能寫大字旣習舉子業學琴袁子方先生之傳父號徳齋晚學道創淸微觀】

揚子江南疇曩日呂蒙城裏一文星科場早試程朱易玄學旁參道徳經愚與通家心甚赤賢能知巳眼常靑艸生書帶人皆喜竹作詩筒使不停著處溪山朝載酒有時雪月夜揚舲卜鄰晚欲從王翰分席尢加敬管寧一旦谷陵驚變攺十年兵火苦飄零扣門幾誤風敲竹泛宅長如雨打萍天上玉樓俄有召月宮娥藥竟無靈細君冠佩全貞節先世箕裘祝寧馨名溢東吳滄海國魂歸北固白雲屛兩家相去百餘里一老今踰九十齡聯句每懷吟石鼎聽琴頻夢坐柯亭柱題應有能言鶴擬踏秋風去一聽

寄鄧秉文二首

曹橫山下聱叟呂蒙城中放翁何夕舉杯邀月中秋鼓枻乘風

二

鐵柱硉矹二老璇霄沆瀣三更絕口不談時事掀髯聨敍平生

寄陳彰逺明逺兄弟

金牛臺下帶經鉏長鋏無聲食有魚兄弟五人雙璧在箕裘三世一廛居中秋明月最端正長夜浮雲或捲舒覓得丹梯上天去同將物理問何如

寄辛至善

靑年卽著逺遊鞭白首仍居小市廛寂寞蓬蒿三徑在辛勤父子一經傳奔牛堰下水到海射虎亭西山揷天我欲抱琴尋戴去中秋相近月將圎

寄淸微觀周泉石

塵揚滄海廿餘齡眞館翚飛壓庱亭風掃刼灰南土樂天開圖畫北山靑丹砂九轉龍蟠鼎玉漏三更鶴聽經諸葛仙翁呼不起正須金石播遺馨

三笑圖

簡寂先生五栁翁襟期適與逺師同過橋相送忘相別千古風流一笑中

風雲雷雨畫四首

吹噓萬物生蘧廬盎盎元气槖鑰吁偃禾拔木有未會請君細讀金縢書

二

漠漠閒雲淡淡容不爲蒼狗未從龍直須霖雨成功後依舊還山伴赤松

三

金電光中霹靂飛殘臣膽落震驚時雲收雨散靑天出能聽無聲有阿誰

四

誰挽銀河沃太空恩沾赤地洗爞爞陰陰夑理天家喜都在丹靑筆意中

野雲歌爲王元一羽士作

山中之云斂蹤迹空谷深藏伴泉石從龍之云雷電俱四方行雨勞馳驅飄然一片雲在野看來最是悠悠者或舒或捲無朝夕南北東西隨所適道人含笑松下坐我卽是云云卽我

買臣讀書圖

噫予會稽守素行何卓絕采樵工或余誦讀聲不輟靑柴擔頭春赤腳林下雪富貴知有時妻子從攺節髙風一如此後世誰可埒吾將訪遺蹤更得探禹穴

薦福寺紅梅詩

紅梅閣事見毘陵志等書庚溪詩話載程致道詩有春風日浩蕩醉色回冰肌之句元末兵毀今本山釋源公竺淵恢復舊剎重植玆花丐予詩記之

紅梅閣下梅花樹陵谷變時風拔去堯峯老禪歸故山覓得孤根栽舊處年年春到花時節一株五出胭脂雪春風笑面歲寒心光霽混融風韻別老禪道服忘妍醜品題假我扶犂手黃州定慧海棠花可與齊名傳不朽月香水影像王宮雜花世界將無同幾度拈花有人笑吾將請問瞿曇翁

源竺淵以道西傳等和予詩亦蒙見贈且云臨字等韻難和予由是復次韻酬之

支許論交世所欽昌黎亦聽穎師琴深山大澤多遺逸明月淸風無古今閣下梅花桃杏色庭前柏樹海潮音寫容代有丹靑筆電目誰能一照臨

獨孤公檜詩

唐獨孤憲公爲常州刺史時有手植之檜今見諸郡誌等書元末樹毀於兵至二十餘年爲州民者宜再植以寓思賢之意況有周煉師爲松菊主者乎率爾口占呈乞諸搢紳先生更唱疊和相與贊成亦庻乎厚風俗云

憶年十五六好古尊前賢初聞獨孤檜快覩曾爭先蒼然一株枿舊根皴皮錯節枝葉蕃適逢夜雨半身濕疑是往年甘露痕孔明廟前柏相似乃在陳司徒廟之後園鄕來陵谷忽變攺化作刼灰飛入海神焦鬼爛救不得桐鄕自此無光彩幸存一曲闌干石題公姓氏畱遺迹石苔斕斑土花碧相伴銅駝臥荊棘余從海上避兵歸幾度摩挲長太息懷哉古之人好賢意無窮詠甘棠愛召伯賦菉竹美武公憲公此樹堪比隆後人寧不仰髙風玄都道士桃千樹一檜區區豈難措龍鐘野老及羣英亦愧因循坐遲暮檜乎檜乎重培植風枝相樛霜幹直邦人具曕仰遺徳見樹猶如見顏色六百二十五年如一日

題牽牛圖【爲丁學古作】

不放桃林不飲池【葉唐何切】牧兒牽去意如何南山石爛今非昔寗戚無勞扣角歌

題鷺鷥便面【爲丁學古作】

潦倒滄洲客蕭騷白鷺詩牧之呼不起此意少人知

出門

老去多懷舊興來時坐馳出門窮鬼笑罄室故人知野飯新菇米詩囊古竹枝諸孫溪上別矻矻問歸期

題僧綱澹泊軒

我愛澹泊軒山居城市中云分半間許雨澑四壁同風林金石聲道人冰雪容澹然味無味泊然空不空露坐點頭石雪立摩頂松吾徒幸相與吾道喜不窮一笑兩忘言落花舞回風

江山漁樂圖

數口妻兒网一張船爲家舎水爲鄕江南江北山如畫欵乃聲中送夕陽

昆山王有恆以書附常州天寧寺長老寶公問予近況作詩答之並索諸友賦重植獨孤檜詩

客從笠澤來常郡書到橫山問老夫哭子哭孫家已破賣書賣劍酒還沽千墩每入龜巢夢十月應開獸炭鑪支許舊遊煩寄語肯題唐檜和巴歈

黃林屋許贈皂布巾不至戲作此索之

霜倒蓮葉巢老龜寒縮首欲裹緇布巾並裹瓦盆酒此酒今已熟此巾曾制否抱膝梁父吟炙背坐南牖老況知音誰橫林隱居叟

贈天寧寶滄海

臨濟云仍幾代孫猊牀說法象龍奔庭前銀杏西來意陌上銅駝東郭門四海共沾新雨露一舟能溯古淵源畱衣人逺衣何在別有伽黎遺後昆

悼城西周彥美二首

七十六年事梨花夢裏春家傳三代禮身作兩朝人負郭田園樂連云第宅新��������麒麟

二

三槐堂上客��最靑春吐酒常憐我奕棋多勝人�����竟作白頭新釃酒橋玄墓澘然爲泣麟

寄饒州鄱陽縣唐生

千七百里鄱陽縣外孫書來如見面九十三歲龜巢翁中宵夢得重縫綫詩瓢山人來上游吾將結社招馴鷗延陵昔日繼三讓野水何處無孤舟貧家幸爾年榖熟買書教兒耕且讀梅花無恙竹平安歲晚無勞念窮谷

和舒文允見貽

冬至經旬久朋來喜踐長市沽雙木榼踞坐一藜牀小酌成歡洽閒愁付杳茫山無白石爛谷有紫芝香澹泊聊相與辛酸已備嘗盡消湖海气莫放鬥牛光所貴心能直何慚貌不揚聽冰狐自惑吠雪犬何狂歲晚鷗盟在生平蟻夢忘酒堪澆磊塊袖莫舞郎當西崦黃茅嶺東洲白水鄕漁樵同此樂吹笛送斜陽

夏五訪一舟禪師臨別立銀杏陰中謂予曰山中舊物什喪八九惟此木幸無恙也宜蒙品題爲天寧勝槪使居山者亦預有餘光余謝不敏然心嘗許之故玆口占以頌人物具並之美

一个虛舟渾不繋千鈞重負力能任金園地湧靈光殿銀杏天生雙樹林佛印衲裙坡老帶昌黎詩句穎師琴禪林勝事無今古況爾庭前好緑陰

挽曹子毅大使

早歲輕肥試采榮一官三載繋塵纓解龜便作幽棲計瓜圃東門學邵平

二

桂子初生折媆枝靑氈舊物遂陵夷竹林小阮親調饍何異慈烏返哺兒

三

生來不鑿混沌竅此去竟作逍遙遊回頭一笑看鷸蚌未到釡鬵誰肯休

洞庭胡敬之以予父執之交歲饋新橘凡十有餘年感無以報是用作歌

湖山淸气鍾而翁生兒亦有古人風年年送橘拜牀下甚愧我非龎徳公今年霜落洞庭早橘熟等於葑田稻靑衣童子黃金丸樹頭摘來霜未幹儂家食指百三十分甘喜得皆波及嬌癡堪笑兩曾孫手弄金丸口欲吞阿翁老饕三咽畢教孫食之還自喫一枚一枚復一枚翁有笑聲孫亦咍枯腸久似長卿渇甘露適從仙掌來楚江萍實不可得華峯藕亦無人識冷比雪霜甘比蜜此句眞堪題此橘韓子之詩今代無借作報章揮我筆懷哉故人家洞庭七十二峯環翠屏洛陽秋風塵滿城莫能污爾雙鞋靑南山不爛黃河淸正須坐閱三千齡山中舊識諸耆英莫煩老夫多寄聲

紅梅

前代支郎亦異哉白雲堆裏植紅梅樹經刼火多番換花向春風二月開鄰舎杏桃渾赧色禪枝艸木絕纎埃一時想象題詩去別日尋芳載酒來歲

旦言懷

去年元日兩眉攢情抱今朝頗覺寛一夜雨聲曾不絕五更天气只微寒

二

曾孫杯捧屠蘇酒冡婦廚供粔籹盤最喜催租人不到田家雞犬得平安

寄盧長嬰次農

我思東吳諸故人二難靑年才出羣炯炯眼如巖下電英英气作山中云一經旨趣熟儀禮六書偏旁宗說文無由縮地卽相見晉鄙亦得沾余薫

寄辛彬甫

五鳳添修幫助箋雙魚書尺竟虛傳桃符忽爾三年換木榻如今兩膝穿南國鶯花春甚早東洲雞黍約如前好來同賞元宵月莫返山陰訪戴船

和毛伯尙雪中登塔

一夜雪深三尺許江南江北久無之躋攀鴈塔最髙處想象鴻荒未判時光動山林揺玉樹气涵湖海湛瑤池僧房或擬天花雨田舎皆占隴麥宜黃竹無歌良可喜淸河有頌不妨遲八千里外多遭貶十二街中欲訪誰白戰正須逢敵手長吟聊復解人頥憑欄細聽風鈴語似亦知音說好詩

壽諸葛節婦

憶昔梁鴻歌五噫挈家避兵東海涯玉樓有夢上天去孟光無復案齊眉旌旗滿眼愁滿腹抱兒日夜吞聲哭沙湖■﹝山厈﹞竹似湘江淚痕斑盡依依菉呼天吁地吐丹衷柏舟之誓共姜同桑田變海得歸路庱亭故園榛棘中教兒服勤能構獲靑氈舊物兒堪托星冠霞佩蕋珠經萱艸堂前樂吾樂春秋六十有八年時人喚作女中仙麻姑送酒作生日雙成獻桃紅且鮮髙堂長夜照明月何異嫦娥廣寒闕不勞白兔搗玄霜眞修自有長生訣仙家歲月我不知我來爲作節婦詩他年烈婦傳中寫千古萬古芳名埀

獨孤公檜詩【並序】

予前詩謂獨孤公檜在陳廟蓋圖經所載及予親身見之一日郡人徐孟曾問曰唐刺史爲一州之主手植之檜宜擇美地公表而出之眾所共瞻何寘諸陳廟之後耶予曰按唐書徳宗朝徙公爲是州刺史去梁公毀江南滛祀之日未久無陳廟也唐衰禮廢淫祀寖興迨五季而禮法大壊叢祠之神類加尊號陳廟或肇於唐末而盛於斯時今荒園廢沼安知非昔日驛亭傳舎乎歷宋而元皆無攺作故翁捲之詩有曰托根陳帝廟應不慮樵夫其意不以此木爲不幸而反以爲幸也可勝嘆哉孟曾然餘言遂植檜舊所予亦恐前詩爲人口實因復作是詩

獨孤之檜化烏有庻士重栽倚碧潯遺徳一州人眷眷流芳千載樹陰陰霜根蟠入龍蛇窟風葉響成鸞鳳吟願若甘棠無翦伐報公疇昔愛民心

寄聰上人嘗托補楞伽經脫簡就用索之

杕杜之歌落九天石尢風轉送歸船長洲茂苑渾無恙翠竹黃花總是禪眼孔不教迷土苴耳根常得洗風泉貝多葉上楞伽語脫落應能爲補全

題顧師道樓居晴空圖

山孱顏雪斕斑飛樓縹緲層城巓水晶榱題白玉闌樓居之人應列仙金烏出海飛上天藍田瑤艸暖生煙誰家馬上郎意態淸且閒旣非謫官遇雪阻藍闗又非春風得意遊長安摩挲老眼仔細看乃在櫟裏先生圖畫間

碧桃贈呂城壩官應孟恭

猗猗谷中蘭鬱鬱澗底松我愛之二物幽尋庱亭東路逢碧桃花澹然無冶容吾知所笑者羣芳斗靑紅本來天上種有此林下風

老況

哭子三年孫兩年一孫戎服又西川秋風茅捲藏書屋春雨苔荒負郭田堪笑平居能濩落誰知末路竟迍邅空林樹折烏巢毀柰爾孤雛失所天

雨中期辛彬甫不至兼憶兒子林孫塏等一時口占二絕句

雪尋戴逵興不逺雨過蘇端意甚濃若使兩賢生並世浣花溪上我遊從

二

一雨能生五月寒三杯欲釋兩睂攢那知酒入愁腸去化作澘然淚不幹

謝饒州周氏甥孫女惠鞵

昔領軍一屋之鞵未聞有惠人者今唐伯亨室人制雙鞵遺我於一千八百里之外其親愛之心可謂篤矣然則茍非伯亨之眞其室中之人安能遂體其心哉區區報章豈忘所自故著其說如此詩曰

濯足洮湖寂寞濱寄來雙屨藕絲新何當化作飛鳬去謝汝殷勤念老親

贈盧長嬰次農

憶昔盧兗州生有古人風病世禮俗壊或與禽犢同遺經授子侄世業今専攻騎箕去不返象賢躡孤蹤平居疊師友砥礪相磨礲東海雙南金丰城兩神龍含光若暗投天將振儒宗叔孫自綿蕞制作成治功潛心對黃卷儼然見周公妙理析秋毫百世開羣蒙追攀大小戴旁參鄭司農復看書帶艸匝地生婁東顯親埀令名永言報而翁

寄南宗僧綱

大空寥寥云自浮驕陽虫虫金欲流白生一室靜如水淸坐六月涼於秋陽羨好茶畱客共獨孤多檜賦詩不官樣文章祖蒲室正須述作贊皇猷

寄一舟禪師

蔥蔥雙樹林井井百丈規欽欽響鐘鼓棣棣愼威儀空庭苾蒭艸淨瓶楊栁枝滿眼皆祖意此身丁盛時熱客不相過淸風堪自怡或翦葛藤話竟織駢儷詞陵谷變未久山水知音希我本六日蟾視同五總龜儒墨各有趨支許交忘機眷言獨孤檜曾覓一二詩禪縛想自急詩筒來乃遲南風非不競北山何用移請拈木球子聊作逢場嬉

寄講主法師西傳

懷哉久別廬山逺柰此相望去路賖屢夢丹梯同上塔每畱淸話竟忘家芭蕉手種翻經葉菡蓞池開結社花三伏不嫌人褦襶一肩偏袒佛袈裟竺書自早探三藏緗帙如今載五車方寸靜涵滄海月文章光炫赤城霞尙憐老馬能知道更喜神羊解觸邪早晚蓉湖秋水碧定期濯足過漚沙

懷詹伯逺

蝌蚪殘書補未全齋居一榻坐來穿稻花遶屋白如雪溪水出湖靑接天冠蓋不來騎馬客鷗鳬長傍釣魚船多時欲問平安信伏日題詩寄竹邊

寄贈嶽陳齋二首

一書曾寄訪行窩百里相望阻滆波陽羨溪山無恙否延陵風俗變來多鵂鶹夜集連云廈荊棘叢生注馬坡尊酒欲懷千古意中秋蘿屋候經過

二

南山爛石無多在東海揚塵又廿霜奇字盛傳揚子學徳門誰表鄭公鄕秋髙丹桂花才發閏後黃楊樹必長會有龍蛇生大澤流芳竹帛繼先王

寄薦福寺源竹淵

靑門薦福東堂老白首黙誦西方經有時適興倚梅閣無復談禪坐柏庭解夏欲隨雲水散立秋忍聞風葉零老禪心性一如此說頂會有伽耶鈴

寄贈呂城羽士周泉石

仙風飄飄天骨奇不皤爾髮黃爾睂海上鐵船渡九折道傍��金狄知松花釀酒常畱客竹籜裁冠自賦詩不解腰纒要騎鶴道人應笑俗兒癡

索居無聊自七月旣望至中秋前九日腹稿得小詩十首不追琢不詮次大率皆眼前事無逺興也然胸中芥蔕有消釋未盡者或見於詞可笑

我愛靑山爽气增靑山似我骨稜稜半年不踏山前路也學禪居結夏僧

二

一昨病暍思淸秋秋來兩旬熱未休堪笑荒唐野人語天公不遣火西流

三

詩腸頗饜木雞肥老齒方便豆粥稀今雨客來如舊雨多情只有兩烏衣

四

蚊蠅屏迹去何遲烏兔循環度不移一雨夜來涼可喜家家水滿飬魚池

五

十里山開翡翠屏三家村裏老人星無塵竹徑風還掃徒壁茅齋夜不扃

六

魚自浮沈水自流釣船閒繋小溪頭朝來賴有杯中物忘卻連年日夜憂

七

阿翁眠食龜頭舎兒子耕耘犢鼻裩記得孝經刋誤本尙能口授教曾孫

八

牀頭斗蟻取人憎壁上粘蝸失自懲螢火光殘小兒手誰憐堪作照書燈

九

涼風騷騷艸木黃初月皎皎更漏長洛陽有夢忽驚覺鶴唳聲中人斷腸

十

稻花雨外紛如雪桂子風髙香滿天誰信一雙多病眼餘生重見太平年

曁陽沈徳鄰氏徙居郡城名燕處之室曰咬菜根處昭其儉也龜巢老人謝蘭謂之曰夫人以儉徳立身惟窮達不變者君子韙之拙詩效顰亦曰備姜桂之用云

士方窮居含糗茹艸誰無菜根知味者少睠玆小物大道可擬淡而不厭斯爲君子鮭菜自珍龍根自奇我菜之根朝斯夕斯若決濡肉或如嚙骨左車有聲宮商彷佛賢相脫粟聖相齕匏顧予何人口腹敢饕吾愛吾廬畦蔬遶屋盤有餘飱鼎無覆餗窮達百年始終一趣明月淸風咬菜根處

挽管伯齡

先生多才徳與俱昆山之玉滄海珠玉華忽作白雲散珠光竟隨淸夜䢐靑靑書帶匝裏閈累累筆冡埋荒蕪雞林客來嘆且泣欲覓好詩還有無

二

憶昔狼煙兩袖黃斷蓬飄泊鄭公鄕金龜換酒邀明月玉麈論詩說盛唐百年往事陵谷變通家交情江海長騎箕先著祖鞭去旦夕吾將與頡頏

陳存心先生挽辭【代黃仲器作】

蒲石軒中山澤臞出門戎馬卽長驅欲騎東海金鰲去竟作西風玉樹枯化鶴還家人想象義烏銜土子號呼恨無杜老揮椽筆寫入哀詩比畫圖

鵪鶉圖【並序】

不作巢居與穴居鳶飛魚躍不相於平坡淺艸幽閒處宿食飛鳴得自如題淸微觀蘭嘗考庱亭乃孫仲謀射虎之地今爲呂城橋密邇淸微是爲淸微勝槪也不揣言耄表而出之並爲燕廈之賀云

阿蒙之城何代傾玄元閟宮無與京英雄射虎陳迹在咫尺奔牛古堰橫鯉魚飛去石盡爛桃花種來蹊自成華陽福地一如此何用山中宰相名

懷袁耕學諸故人

夢裏忘余兩目盲馬鞍山下訪羣英詩容總似山容瘦道气多如海气淸皎皎白駒方屏迹嚶嚶黃鳥未忘情呼兒早起題書尺十日新年雪乍晴

右寄袁耕學

二

憶昨吳淞十二詩淸眞道士獨委蛇梨花春釀適來熟頻遣靑衣送酒資

右寄淸眞觀道士兪

三

鈯斧單提不暫停黃花翠竹總忘形問渠送米盧仝意也愛茶聲有可聽

右寄延福庵主

四

雲峯球子逢場戲一笑春風舞袖歸從此晏然門不出忍看沙界有危機

右寄僧�長老

五

昆山絕頂立浮屠海闊天髙气勢孤莫道八風吹不動八風吹動有人扶

右寄僧勝上人

六

玉峯巨邑冠東吳在處金園似給孤手把竺書朝夜讀此心能轉法華無

右寄僧善性空

送郁友文之京

揚子江頭春二月送客登舟赴天闕男兒生有四方誌莫作尋常黙然別憶昔孺子歌滄浪尼山聖人曾激揚我賡再歌呼索郎子其洗心宜勿忘

次韻奉答瓢齋先生見寄二首

齋居一榻坐來穿腹笥羣經老欲眠夢裏亦行端正路醉中常造渾涵天春光荏苒無多日天气霠霃近禁煙舊雨不來今有約虹光遙望載書船

二

予家經亂離蕭條無六親遙憐竹林阮中有白首人髙詞吐白雪逸气淩靑雲楩柟豫章下灌木無足云安知射工弩中厥父子身問疾數往返先生同五倫柰何日月下覆盆茹艱辛惟天降炎霜淸飆灑冠巾一朝禍根拔戩榖乃薦臻孤鶴還九臯飄然離雞羣吾將問玄機載酒歌子云

僧綱贊公和尙以疾得告而歸善權舊隱橫山老樵謝蘭效劉賓客竹枝二首爲臨別贈

維摩牀上遣文移治績垂成竟解龜僧史有如班馬筆絕勝州裏去思碑

二

滆浦飛花送客行善權耆舊出山迎問渠那得眞消息摩頂松枝喜鵲聲

過無錫醫士徐士亷別墅

棲神山在屋西頭竇有寒泉帶錫流山近杏林煙樹接泉香茶鼎雪花浮蜚英早歲肱三折樂道淸時號四休堪笑興來忘潦倒尙能攜酒過滄洲

寄楊彥澤

逢人屢問平安信有子亦如郎罷賢萬石艨艟輸賦足九重閶闔奏名先未論烏鳥能含哺且喜黃楊閱閏年我昔與談忠孝事阿戎詞色兩忻然

次韻送秦文仲歸海上

溧水先生挽不畱故山回首郁相繆落花飛送九年客行李歸來一葉舟勲業鏡中成白首耆英會上冠淸流獨憐詩社今寥落無復尋盟集舊鷗

送秦文仲教諭歸老昆山縣

盛代埀新統斯文續斷弦靑山溧陽縣白首廣文氈唾視鉛刀鈍心持鐵硯堅蓬麻扶盡直茅茹拔相連頒印恩殊重明倫教欲專諸生皆鼓篋三物屢興賢美績經三考英聲徹九天晚成眞大器幽谷必����������������������命以菟裘老榮於晝錦還黃河淸有日白石爛多年齒徳身兼備文章世自傳本來天下士且作地行仙鷗社詩盟在鱸魚斫鱠鮮寄聲袁處士雙璧喜俱全

次韻寄薦福寺東堂長老

坐斷根塵知幾年逢人猶說未生前有時觸背都忘卻笑指扶桑尺五天

二

家山不見舊忘年重植紅梅慰目前樓閣大開彈指頃香風應到率陀天

三

莫笑黃楊老閏年枝枝葉葉不如前姓名畱在香山社也愛吟詩似樂天

橫山白龍祠

神母何年生白龍曹橫一墓遶龍宮蜿蜒靈物望如在寂寞古井淸若空山川每見出雲气鄕裏競傳行雨功府縣官曹走籩豆質我識字田家翁

簡沈時敏二首

往予入城府笻杖扶踔踸故舊驚骨立兒童嗤貎寢時子適見蔑爲我言責沈心持一寸鐵詞吐五色錦所喜得三益豈料別數稔嗣音竟茫然屏迹疑逺甚近從支遁遊因聞許詢吟家住洛陽橋窗含滆湖浸煙波隔紅塵雲樹幕淸蔭安得忘年交時能邀月飲文章論大雅酣適就髙枕人生貴佚樂此樂眞絕品

二

憶昨觀李杜詞場車並馳追蹤三百篇齊名盛唐時杜詩多與李李與杜者希當時豈偶然意或有隱微復觀杜憶李首陳褒美辭其間方鮑庾微意若少之樽酒欲細論諒非談笑嬉迄今千載下疇能發玄機區區蠡測海敢告新相知秋髙金气淸桂子香風吹虹光書畫船雞黍或可期合歡杯勺間評此兩白睂況有古經史相傳更多疑朝聞夕長逝九京含笑歸

憂旱吟

吾聞東海殺一孝婦三年乾天人感通非浪言又聞長平坑卒四十萬胡爲乎竟舎旃人讀書貴主窮理斯理未明堪汗顏朅來一旱月幾圓老農多憂良可憐靑苗虫生食欲盡赤地龜坼生炎煙龍祠巫祝杯珓擲羽士醮壇鐘磬喧妻孥踏車或抱餒牛犢賣來供社錢盲翁夜來亦不眠追思直從三代前堯湯水旱皆數年必能有以扶顚連當今聖明君咫尺九重天有能鳴哀玉陛前天恩不日彌九川一夫罔令溝壑塡耕田鑿井仍熙然

示冡子及孫

曹橫山下小菟裘某水某邱堪釣遊四世團欒非易得一窩安樂比前修家庭惡有司晨牝江海憐無結社鷗我子我孫宜克念莫將肝膽作仇讎

又自述同示

搰搰劬書覬有成區區沒世恥無名七情欲斷气未斷兩目欲盲心未盲白練制裙蠅點污靑燈照榻鼠縱橫家聲掃地綱常在未許兒曹學倒行

祭禰忌日詩

投老龍鐘日思親長飬時羣咻憎陋俗四逺擇名師夢有生花筆才非脫頴錐庭闈歸定省翰墨作遊嬉鄰捨三元日桃符七字詩柏臺驄馬過茅拔鶚書馳气色生逢掖光華照扊扅亨衢𨿽不到大道頗能知黌捨氈分坐儒冠廩稍糜中年逢世變濱海避時危骨肉能相保肝腸罔有私尙蒙先子澤不受外人欺栗裏歸來廢橫山卜築遲頹然窮谷叟援乃落巢兒子愛非姑息孫謀有厥貽牝雞良可惡烏飬本相宜昔怨何三失今逢此百罹雙親應念我鑑此蓼莪悲

雲林書舎【爲徐孟容作】

東家領軍鞋一屋西家買妓傾珠玉寂寞南州髙士孫燈火小牕書夜讀羲皇畫卦龍負圖蝌蚪此時無簡牘神農本艸軒岐語爲是傳家先爛熟唐虞三代二千載六經聖賢常在目牙籖挿架日益多蔗境漸佳心未足便便腹笥貯瑯玕齒頰霏霏吐珠玉鍾期骨冷呼不醒誰復賞音聽此曲靑林不著軟紅塵祗許白雲檐下宿云乎云乎知不知封胡羯末森如竹白眉之良眾所稱能繩祖父棲幽谷淸河有頌泰階平應著先鞭駕黃鵠

賀潤天澤住持保寧寺

橫林之北橫山西孤村流水古招提靑苔一徑童不掃白雲半間人共棲松枝甘露落麈尾桂子香風吹麝臍我來欲問點頭石道價孰與生公齊

南宗僧綱和尙唐允明吟友倡和見贈

支許久不作緇林景淸徳適見雙南金褒嘉詎容黙新詩倡且和字字皆悃愊挹此沆瀣秋注玆云夢臆大道本平平中庭宜殖殖九品蓮花臺毋庸論西域

豆腐詩【並序】

凡人年老者以肉飬之古今一致然老而無齒則肉林之盛禁臠之供其如朶頥何求其甘軟若豆腐者眞可謂飬老之善物也但名物不著乎六籍品第不列於八珍鐘鼎之家咸藐視之比予過僧房學舎連得食其佳者嘆賞不足發於詠歌是猶爲冰壺先生作傳也博物君子宜蒙品題吾言固無足取重於人庻不爲嚇腐鼠於鵷雛者耳

誰授淮南玉食方南山種玉選靑黃工夫磨轉天機熟粗滓囊傾雪汁香軟比牛酥便老齒甜於蜂蜜潤枯腸當年柱史如知味飲乳何須窈窕娘

唐允明以吾孫垣自成都府巖洲衛公差過常鎭等府因得覲省賦詩見貽有情兼悲喜之句可爲知我者矣次韻示垣並謝允明

數千里外公家事七八月間行李歸揺尾門迎一黃耳傷心客散兩烏衣穿楊自可成勲業擢桂從他赴禮闈多謝故人能警策好鐫肝膽莫相違

袁耕學先生以陶詩集句十五首見示心賞不足以辭答之

先生山澤臞遊戲詞翰中生來愛陶詩白首情所鍾集句成大章一气春混融累累九曲珠蟻絲中貫通嗟予目無見擊節歌玲瓏竊比蔡中郎以聲識焦桐卽物因有感懷賢仰髙風孤竹首陽餓五栁柴桑窮窮非餓死比方寸將無同史稱晉徵士直哉考亭翁風俗今變攺艸木豈亦從黃花朱紫貴靑松大夫封邪蒿匝地生指佞艸絕蹤何當過橫山班荊坐孤峯先生口懸河洗我蔕芥胸風帆早乘興我耳猶未聾

弔薦福竺淵源公

滄海塵生罷逺遊紅梅手植繼前修雲開樓閣人彈指風振檐鈴我掉頭十萬里程天竺國一乘車駕雪山牛客來舊日喫茶處煙冷薫鑪憶趙州

寄南京僧綱並寄唐允明

雪竹霜葩歲晚時袈裟逢掖往來嬉著書應笑龜巢老刻畫無鹽醜不知

二

詩滿簞瓢酒滿船時人喚作地行仙抽絲適有冰蠺繭好爲焦桐續斷弦

東洲觀音堂甃瓦歌

七佛之師觀世音十方化身無古今補陀金剎南海現無價寶珠龍女獻東洲築堂五六春茅茨乃作有漏因珠冠白衣漬泥潦龍王女兒應笑倒豈無圬者善安排不堪空打赤白崖鴛鴦瓦合數千百圓通大士居安宅眾毛集來成一裘震風淩雨更無憂靑銅錢與珍珠粟今生布施來生福松

竹梅三詠

歲寒松柏冠山林論語埀名照古今韋偃畢宏俱卽世傳神賴有艸堂吟

二

淇籙猗猗比武公淸風本與首陽同六經煙滅秦坑後嘉爾云礽紀載功

三

吳王醉處十餘里僅得晚唐人一詩不遇西湖林處士暗香疎影有誰知

寄習訥二講主

南山北山兩浮圖東家西家皆給孤塵世換來風景別上堂鐘鼔似前無

寄辛彬甫

長短句分三四派聖賢經訓數千年唔咿聲裏工夫熟萬象森羅月滿天

寄性空山主次韻

住庵家法似南泉鈯斧單提十五年歲晚閉門渾不出忍看霜倒佛池蓮

寄呂克明

生不封侯向酒泉筆耕東郭太平年林居適與僧廬近也爲招賢種白蓮

二

客來曾得問林泉書帶靑靑倍昔年且喜時人多未識楚江萍實華峯蓮

次韻自述

兩目塵昏淚迸泉春秋虛度伏生年滄江歲晚龜藏穴依舊巢居一葉蓮

二

雪水煎茶勝惠泉茶經重著兩三年夜來明月梅花下又擬濓溪說愛蓮

感懷

生來迂闊從人笑老去盲聾祇自憐紅藥殿春能幾日黃楊厄閏又三年檐風捲我■﹝虫尹﹞蝛幔夜月窺人蟣虱氈江夏黃童能扇枕當時太史豈虛傳

短歌行

東謝莊西謝莊奔牛東鬥十里彊先人痛惜家譜亡能言其略忘其詳髙曾夲住開封府紹興之先離亂苦隨龍渡江寓玆土以謝名莊似韋杜後來一泒分烈塘華屋髙邱乃吾祖季父咸淳中甲科封胡羯末皆簮組宋歷巳矣元歷新竟作遺珠沈合浦我祖佳城宰木拱家庭玉樹遭斤斧我祖我伯我父兄靑塜累累續遷祔轉頭滄海又揚塵十年逃難歸洪武昏鴉滿樹雀無枝結巢乃在橫山塢三子六孫中子殂長孫又殞黔陽簿黃茅嶺畔作哀邱昭穆按圖無抵牾年年寒食春艸長橫山烈塘連謝莊一盂麥飯一壺酒老淚觸處俱淋浪於乎豺獺猶能效烝嘗何況人爲物靈知義方我今諄諄語兩郎爾子爾孫宜勿忘

冬至前一日寫懷二首

龍鐘去年冬修書辧魚魯吾兒念吾衰勸我勿自苦吾嘗責吾兒曾讀孝經否聖人教斯民揚名顯父母窮達固有命劬勞何敢負芟夷兔園冊於道或小補方誦蓼莪篇安知又初度存順沒吾寧全歸冀朝暮

二

今年盲且聾狀若霜木槁齒牙脫兩齶涕淚出四竅獨存方寸鐵自謂無價寶異端屢排斥滛祀絕祈禱喋喋非好辧惓惓衛吾道一陽葭欲飛九土荔將出家人忽起早爲我作生日沽酒斗八升有菜二十七北風非不寒南檐盎如春都置眼前事且漉頭上巾巢居烏返哺拄扶鳩祝噎橫山齊甕冰東洲釣船月窮鬼莫見笑老夫堪爲恱寄語撲燈蛾少須燈自滅

寄朱季明

客來曾說問詩臞西郭梅花玉一株朝日尋常照苜蓿春風次第到屠蘇通潮港淺潮田熟捍海城髙海冦無珍重歲寒門不出催租吏卒競喧呼

寄題讀易齊【爲辛彬甫作】

讀盡諸家卜筮書羲經日夜捲還舒數椽茅屋婁江上一樹梅花臘月初童子研朱頻滴露客來買卦或潛虛珠璣咳唾瑯玕腹何患家無擔石儲

王逹善母挽詞

阿母穆穆林下風生兒彷佛晉阿戎起家讀書眼如電閥閱衣冠俱一變三從無違四徳全月旦有評無間然萱花堂上安且吉分甘抱孫長在膝風含夏葛並刀剪雪沾寒筍充廚饌兒能苦學夜不眠不勞母作熊膽丸客來治具兒不乏毋勞母剪靑絲髮升堂拜母環佩鏘慈顏怡愉春滿堂希年厚福有如此千萬人中能有幾兵余重見太平時蓋棺應喜得全歸諄諄有命提兒耳不以浮屠廢喪禮素車白馬紛如雪閭裏光輝人共說我歌薤露聊云云宜有張林之碑傳後人

塗謡

新年騎竹走兒童兩月甘棠憇召公大誥奉揚天子命崇文絕與昔賢同閭閻四邑歌謡喜囹圄羣縲剖決空魯泮芹香沾教雨孔壇花暖鼓春風投膠澄水眞難事覆簣爲山必奏功早晚璽書嘉政績東闗劍井气如虹

和王有恆野步

芳艸靑靑路欲迷白頭有客共扶藜吳田半沒桃花水辜負春風布谷啼

二

雨雨風風一夜春惜花愁殺少年人靑山不管人閒事也學吳姬翠黛顰

和王有恆見贈

客來欲與問天翁鳬鶴奚爲脛不同一代衣冠更變後五湖風月笑談中脫巾釃酒畱知巳擊節哦詩和送窮窗下小桃嬌欲語錯教童子喚紅紅

糟邱作【爲鮑思文作】

諸公搰搰營莵裘何如將老吾糟邱杯餘酣睡盡落魄堂上肉食從伊優酒泉不作二千石醉鄕宜封萬戶侯幕天席地燭明月日與曲生同宴遊

攬翠軒

昔人車載蒲萄酒區區爲覓西涼守山川信美得專城能有幾時權在手何如白駒在空谷四山空翠皆吾有非煙非霧非塵氛鬱鬱蔥蔥藹林藪兩間淸气相混融若有人■﹝奭斗﹞西柄斗繄我南州髙士孫說項求詩半年久老夫平生愛蕭爽一笑相逢敢多口山靈望子早歸來相伴雲林猿鶴友朝餐靑霞夕沆瀣攬翠軒中可兼取何異商時茹芝叟

王有恆以詩畱別其詩有鶯花催老淚之句予乃效唐人和意而不和韻送其行解其悲兼簡吳中行心友

丈夫不灑離別淚杯酒堪澆磊塊胸勛業連年雙鬢雪歸舟此日一帆風身居■﹝畝犬﹞畆宜爲樂腹有詩書未是窮寄語雲間吳處士好將安信慰盲翁

苕溪獨釣圖

吳興山水淸且妍苕溪之名天下傳鷗鳬相伴一釣者風雨不歸三板船駱駝橋上人如蟻看花馬去長安市滄浪古調不欲聽笭箵小鮮何足睨溪流入湖淸接天鳶飛魚樂兩悠然休寧掛冠歸故里丹靑想象元眞子漁童樵子俱不見雨簔煙笠眞乃爾嗟予經鉏老窮閻文章書畫愛猶兼玆圖若以文並覘必須一字酬三縑

端午

家居州縣似新丰不作偸生折臂翁蒲歜尙能邀客共橊花堪比舞裙紅三年艾老蓬蒿下六日蟾遺坎井中世事古來多可笑陶然且臥北牕風

窮快活【示二子】

香風裊裊花滿林花間鳥有快活吟吾生天與窮快活一鳴可不如春禽憶年十八正月旦薦官船泊西河■﹝山厈﹞東鄰西舎看桃符適然有喜邀相見時予縗絰淚淋漓鶚書不作令待時丁寧郡守飬寒畯月支學廩供慈闈窮快活從此得鄕黨州裏皆喜色六經如天從筦窺一方寸地開茅塞破竹方知迎刃解啖蔗漸能嘉境入看花不上長安道桃李家山春正好馮驩有鋏不能彈乘車食魚鐘鼓考充閭有子燕雀鳴打門無吏雞犬寧阿婆含笑歸九京遺澤使人呼寧馨塞翁之馬無得失四十年來如一日南山石爛莫柰何移家東海避干戈蛇無橫道虎入窟隱然若有神撝訶入吳首謁三讓廟感古傷今發長嘯三髙祠下斥■﹝氏鳥﹞夷豆籩忍覩吳爲沼雲門先生鐵笛老傾蓋相知皆絕倒老性尙存姜桂辣不隨蒲栁秋風掃玉山玉泉膠漆投顏公智公支許遊墨名儒行一年少宅我闔閭風雨秋中吳偶作鵷雛穴越鳥喧呼來不絕熊袁盧殷吳趙許相伴滄洲弄明月華亭淸唳眞可聽獨憐士衡呼不醒鱸魚斫鱠新釀美坐客有無杯不停逃生十年聊自足不知蘇臺有麋鹿大明赫赫照中天東風送我還鄕船昏鴉占盡故林樹老鶴孤飛無宿處東門種瓜官道邊莵裘擇鄰遷復遷大兒橫山薜蘿屋小兒東洲稊稗田耕桑汲汲飬吾老晨昏定省俱舎旃每逢暑月多晝眠小牕看竹風泠然風來扇枕竹罄折使人若見黃童賢窮快活年近百懷哉古君子鐵面金榜客知巳宜有報終身竟無策作詩示我子若孫勿言儒冠多悞身讀書萬卷百忙底當時杜老乃云云人生茍不識義理馬牛襟裾眞可恥銅山餓死黃帽郎莫信有錢能使鬼吾今兩眼暗如漆尙喜一襟澄似水曾聞聖人言孜孜斃方巳家僮荷鍤好相隨速埋願與劉伶比黃茅嶺畔靑松宅松聲爲我鳴緑綺更莫用伽佗步虛污吾耳

寄小齋劉先生

延陵季子耕田處太乙老人藜焰明動筆卽摛蒼頡字著書重艸太玄經古苔門巷車無轍修竹堂階夏亦淸一別數年三舎近斗城猶望聚文星

簡張道履【代蔣以誠作】

虛名不托爛柯仙斫雪靑山十五年一曲樵歌人未識瑤城江上獨先傳

二

客來東裏遇炎霜老卻瓊林樹一章賴有麟膠弦可接焦桐流水發鏗鏘

三

雞林近有賈人來不向何樓買襪材坐待春風吹鐵笛筆端還有鐵花開

寄宜興教諭

人言陽羨溪山好溪山好處能多少山無猛獸水無蛟且喜只今逢盛朝竹姑堪入風土記茶歌可比康衢謡黌宮倚長橋髙堂鳴講鼓新除學官教雨滂坐令巖邑成鄒魯老夫憶昨覩星凰別來隔邑遙相望山如硯屏空翠濕溪作墨池流水香火星西流拂新日蓐收行秋掃餘熱堂階滿地落槐花衿佩詵詵立黃雪鄕無三害風俗美賓興名賢天子喜予有一言請試聽丹梯拾級徐徐升地因人勝地必靈邑裏艸生書帶靑鄭康成齊令名

思賢錄元末爲宋先賢鄒忠公祠墓而作也洪武壬戌會昆山王仲昭語及之慨然有鏤板之意後果如其言蘭初意凡遇郡守及府教到任各送一部庻有所觀感而不廢其祭掃之禮焉今蘭於埀死之秋追念疇昔乃口占以抒其情曰

故人家住千墩麓爲儂版刻思賢錄祗緣見說道鄕翁傳道程門能愼獨刻書未了謫炎荒寄聲龜巢事宜速乃將楮幣折靑蚨七萬五千錢數足不要譽不求福髙義景前修遺風振頹俗惜哉時無鍾子期聽我焦桐彈此曲

性存眞公以南泉鈯斧入天寧天叢社猶附庸也龜巢老人作歌以送之歌曰

吾聞西方教無相無住著單提了無礙羣居亦同樂大林新法幢天寧古道場屋皆云半間庭各月一方不縛肚上篾不舐瓣頭蜜何以飬幼軀自種還自喫■﹝口沓﹞翻生死海坐斷聞思修獨園銀杏樹應作石點頭

寄南京僧綱和尙

去年同看中秋月東閣開牕夜賦詩閣下桂花無恙否秋風又到去年時

八月旦辛易齋書來知耕學袁先生客死秣陵以詩哭之

吳門山水隔陳雷魚鴈依然數往來秋晚書題霜後橘歲寒詩寄隴頭梅但知抱道貧非病豈料生兒禍有胎嗟我淚從枯眼出秋風遙灑鳳凰臺

感物

眼昏不見中秋月疑是重云障碧天眠到夜深方自省莎雞鳴我枕頭邊

二

廣寒宮闕吳剛斧桂子天香總浪傳古意正須人黙識華峯絕頂藕如船

三

靑蠅盡集污衣巾白鳥雷鳴夜噆人安得天教生處樂百虫俱蟄四時春

秋興七首

臺笠朝京天下同楓宸頒賞不論功人材列郡三英粲歲事連年百榖丰村鼓冬冬喧社日酒旗獵獵舞秋風螭坳誰秉春秋筆爲祝皇家紀治隆

二

涼飆微起早秋初炎宇蠅蚊未盡除歷代興亡聽燕子幾家慈孝學烏雛面皮寧受人人唾頭髮還教日日梳堪笑六經俱忘卻夢中猶讀啟蒙書

三

大暑方䢐火始流絺衣遽易木綿裘穹林木落風猶怒破屋茅飛雨未休虎豹九闗冠有豸華夷一統佩無牛願言耕鑿終吾老老瓦盆邊擊壤謳

四

疇昔愁聞爛石歌並愁無地避干戈如今喜有淸河頌更喜橫山得薜蘿旅鴈帶人家信至霜楓似我老顏酡紛紛紅紫時爲貴老圃黃花變易多

五

矮牕兀坐懶擡頭劍气依然射鬥牛石作丈人渠自拜木稱居士我何求看花盡有長安馬橫渡渾無野水舟尊酒欲論今古意叔牙何日過林邱

六

橙搗金虀紫蠏烹客車投轄坐飛觥一時酒興兼詩興半夜風聲雜雨聲人事盡隨髙下手世情多作短長檠賣薪童子歸來晚但說街頭酒價平

七

花巢老我穴藏龜幸爾餘生際盛時九土方輿歸禹貢三農風物在豳詩蝸粘壁上涎何竭艸出山中志不移獨有緇黃畏覊束遷居城郭半攢睂

周可大新充糧長

千里長江萬斛船飛芻挽粟上靑天田家歲晚柴門閉熟讀天朝大誥編

二

租吏毋勞夜打門桃源風景烈塘村好將擊壤歌中意寫作丹靑獻至尊

初度言懷【並序】

昔人以大塊勞我以生佚以老息以死令吾勞且佚者三萬餘日息之宜矣

天教兩目電無光百物無勞覷短長大塊今朝能息我奚奴便作挽歌郎

二周詩【並序】

橫山謝老過烈塘而作感今思昔掛一漏萬以元吉可大爲周之白眉使先過目轉示族人大意念先世一邱之土望爲保障至如吾族之微意在言外聞之者亦必有感於斯時洪武二十四年十二月朔日也

東西二周烈塘曲世與吾家鼎三足東周阿婆吾女兄西周阿婆吾女叔百年世事一再變遼鶴歸來無處宿蝦蟆之陵幸然在煙慘云淒寒筱緑吾祖汝曹尊外翁數塜累累列昭穆年年梨雪落淸明藐予來作孤猿哭周宗奕葉半憔悴遑卹蕭條渭陽旌東枝只今春意多西枝亦復花如簇有能銜土學義烏無患觸松來野鹿篤親茍不負前言髙誼眞堪振頹俗莫云古道獨行難天將照汝光明燭

示二子自烈塘還橫山而作也曾子曰人之將死其言也善吾於此亦云

羲皇未造書契先二五渾淪無可甄勲華繼羲立人極三代典禮星日懸人之有生必有死飬生送死理宜然一從楊墨至聃釋異端邪說多垂愆我生賴以讀書力破浪帆我中流船蒼頭荷鍤日隨我死卽埋我橫山前毋勞沙門送作佛毋勞羽客送登仙漆燈不必照長夜宰樹不須纒紙錢椒漿或酹寒食雨麥飯或灑淸明煙謝莊西頭烈塘口髙曾祖禰上畱田年來岸谷復變攺瓜瓞幸爾猶綿綿微如豺獺知報本汝曹愼毋忘所天

賀西傳和尙爲僧司副綱

大鈞巍巍立人極緇流亦須方寸赤選佛場中選厥官提挈綱維揮判筆龜巢老人盲且痃刮眼欲覓黃金篦黃河水淸一快覩更看缽羅開盛時

昆山辛彬甫夏初以人才見上奉旨還家教諸生讀大誥限以十二月五日師生赴禦前試讀如期而往受賞而歸蘭甚以爲喜作是詩賀之

白袍鵠立簉鵷行靑佩鳬趨被寵光大誥三編建瓴水春風兩袖禦鑪香賜金堪比燕臺聘抱玉仍歸卞櫝藏試看明年書帶艸昆山多似鄭公鄕

長洲劉衡來云無錫徐伯樞縣丞重過衍慶院有詩題壁予乃次韻敍別並寄題膠山幽居各一首

朝陽鸞鳳失巢時偶集叢林枳棘枝坐客一氈曾吐酒過橋三笑共哦詩長洲茂苑多年別野水孤舟到處移重掬淸流弄明月秋風禪榻鬢絲埀

二

西日長安多看花東膠故邱今種瓜問奇每卻人送酒飬老喜有兒當家一雜淸气比肩少七言長詩適興賖暖香不爇古銅鼎雪梅應作先春花

送丁敬止攜室人奉母往西流乃翁寓所完聚

風雨舟車渉路難爺娘妻子聚團欒七千里外桑蓬老十二時中菽水歡楊栁小詞聊送別葡萄鬥酒莫求官過庭煩說龜巢老新結松蘿亦問安

代簡答陳子章先生

屋山日髙三丈餘盲翁負暄頭不梳客來長揖道傳語宛丘先生今寄書開緘爲我一再讀�������雞壇歃血闔閭城三十六年如信宿象賢無人固可吁玉潤之壻亦可娛韓子文章妙天下李漢掇拾無遺珠嗟予經鉏付中子書田未熟身先萎孫枝一剪一飄零戎服西川八千里阿翁倀倀無所之況聞路難多蒺藜閉門縮首如凍龜墮甑不顧從人嗤大兒力田供菽水小兒蒸嘗伯爲禰此身幸無寒與饑祗欲全歸未能爾每憶梁溪邂逅時買花載酒畱人嬉元龍豪气除未盡傷春猶賦杜鵑詩一別十年今若此此去浮生知有幾車輪從教生四角是非毋勞辧三耳峩峩陽山煙樹緑皎皎白駒在空谷太湖流水淸於玉云影天光常在目焦桐弦斷麟膠續彈我風雩詠歸曲詩筒不時頻往復要見珠璣咳唾瑯玕腹彼此相看如鮑叔

和鄒士文與陳子莊會飲

不談黃老不談僧不憶鱸魚似季鷹行到故人淸絕處今人能有幾人曾

水獺氈帽【代曹元度作】

蠻溪水獺雪毛氈帽屋蒙戎載渾天濡首墨池頻脫去不妨艸聖繼張顚

林塘幽爲鄒士文賦

林塘幽在何許梁溪之東五十里宛若浣花流水西頭住滄洲繚繞白鷗沙靑山隔斷紅塵路幽棲人似鹿門龎畊耘特欠妻孥助淸時固難遇生處聊自樂閭巷絕車馬階庭可羅雀門前芳艸不教鉏爨下焦桐亦髙閣排衙不聞官舍鼓抱闗那知兵戍柝催科吏不打吾門知我家無田負郭穿窬盜不入吾室知我帑無金可摸烏衣喜得客居安黃耳且無家信惡愛詩愛酒愛親朋此外物情俱澹泊鄕來無鍚山中泉潺潺日夜流靑鉛三吳化作百戰地艸木血腥人亦然殘山剰水本落寞地因人勝佳名傳老夫獨恨傾蓋晚枕書方作邊韶眠淸晨曹劌過空谷一鼓撼我龜巢邊時餘春秋九十有六年訪人懶上山陰船臥遊賦此林塘篇

謝府學教授縣學沈訓導見訪

杏壇遺曲三千齡彈與龜巢老子聽賴有靑松知曲意掀髯爲我舞階庭

二

灞橋詩客蹇驢駄同策吟鞭過薜蘿老病送迎門不出楊花飛雪柰寒何

別後數日知途中值雨再此謝不能固畱

鄰家借酒過墻頭楓火新鑽且易裘風雨不畱佳客住溪山應爲老夫羞一氈冷暖忘木榻四月淸和值麥秋珍重沈腰圍革帶先鞭何日上瀛洲

詠懷詩奉府縣訓導

早年豪气慕元龍人日窮途作嗣宗夢斷春風金騕褭情鍾秋水玉芙蓉春秋魚魯渾多誤河洛圖書豈易逢四海弟兄頭白少懷哉澗底有靑松

寄樵海教授老先生洎諸故人

室移縣罄三家墅身作爬沙六日蟾生死固知天已定盲聾可柰日相兼桃花笑我頻辭酒燕子嗔人不捲簾吳下友朋春夢裏休官多喜似陶潛

寄集公詢公二講主

吾聞西方教教人無住著桑下一宿去信步恐顚錯嘉爾兩尊者髙風素相若出世扶法幢功成竟忘卻掃除煩惱魔灑脫禪律縛不隨法華轉亦不觀日落千墩片雲間臥遊當行腳日來昆山縣山靈有佳客欣然爲彈指又見此樓閣人皆時乎時我亦樂其樂老夫數年別每憶霞上作含吐海潮音因風寄寥廓

寄陳明逺兄弟

先世多遺澤淸風並絕塵門前馳驛路林下讀書人龍澤靈湫古牛臺佛樹新盲翁飛不去徒憶外家親

懷辛至善

通江橋下別小海醉中聽玩世頭俱白逢人眼共靑溪山三舎隔風雨百花零賴有忘憂物千錢一巨瓶

素醍醐

楚江萍實本烏有童謡浪出詞人口社園菜根非不佳老饕可柰無齒牙世傳淮南豆爲腐山僧野人嘗厭飫誰信窮居寂寞濱街頭買來如八珍金莖無露石無髄眼前蔑物堪爲比吾兒捧持供老親乳姑何異唐夫人我非曾晳嗜羊棗樂與曾元同一飽澹而不厭知者誰中庸君子古來稀腐兮腐兮能飬老濟世之功不爲小淮南此術昔未傳食貨志中斯闕然前時雍公贊三徳吾亦題詩三太息易名今號素醍醐諸庖易牙僉曰都

次韻答臧尙廸先生見贈

延陵野唱風吹去曲誤誰知顧且聽湖海臥遊春晝靜一簾花雨集中庭

二

生兒喜有淩雲志補屋能牽帶雨蘿春水自流魚自樂笑人濠上說無何

又答毛伯尙

白石南山無復爛朱弦流水正堪聽斗城東北柴桑裏書屋三間艸一庭

二

嘉木天生古橋梓故山月照舊藤蘿壽觥頻捧梨花酒莫問東欄事若何

憶昔行

憶昔父子生別離濠梁流血人正苦一聲哭斷九回腸化作瘴煙生阿堵當時見而知者誰西門橋畔栁攢眉從玆失卻巖下電欲送孤鴻煙障迷天教兒歸飬郎罷一語不聞相慰藉有時摸索案頭書手澤未幹多羽化去年秋初至今日白日靑天闇如漆下牀寸步莫能移食飲不分朝與夕蒼天蒼天宜蒙見憐早入鬼錄如令登仙區區有一語請與親朋言生兒可愛盡教愛畱取眼光終暮年

楊文靖公祠堂詩

立雪程門道學傳東南瓜瓞遂綿綿置身方到賢闗地只手將扶杞國天豺虎跳梁非偶爾鳶魚飛躍自悠然常州舊宅今焦土宜有蒸嘗似昔年

送垣戍蜀屯所

七千餘里孫屯田九十六歲翁勉旃人心堅與鐵石比天眼明如日月懸赤甲山川皆勝境黃雲壠畆正丰年漆燈照我靑松宅別後全歸日宴然

卽事簡臧尙廸毛伯尙

噫吁戲癡翁百拙盲兩眸好古之人念不休睠言文靖祠舊在城東頭桑田爲海岸爲谷祠亦化作濟河伐楚之焚舟文靖早從伊洛一泒東南流時方薦賢拔其尢遽從天上落常州至今羮墻間儀型見前修移文宜托北山靈作室祀我東家邱二人同厥心眾毛成此裘冠冕斯文黼黻皇猷光生劍井沖斗牛照人駿奔蘋藻羞鳳兮鳳兮兩悠悠一鳴三千秋昔聞吳興沈東林隠居收書散黃金長洲同姓今好古散金收書同厥心老夫書癡年近百尙欲傍搜二三策客來說項似楊源又說識韓如李白孫枝璀璨珊瑚樹襟度汪洋云夢澤區區瓣香客懷去借書數篇謄竹素髙人若問欲何爲欲使迷途人快覩天倫道在科鬥編朝聞夕死勝登仙譬若丹梯借我升華顚祕籍移來鄕井傳饑渇可療疾可痊藕絲織縑顏色鮮孤寒總得衣褊■﹝衤遷﹞客歸爲我謝一言陰徳濟人知者天

寄呈昆山縣學訓導

昆山學舎玉峯前玉气氤氳暖坐氈弦誦聲中和樂意浴沂童冠莫春天

二

一株銀杏倚齋廬長夏淸風喜穆如試問西湖林處士梅花誰與歲寒居

三

鄴架牙籖古典多桑公鐵硯少年磨借書莫笑人癡絕矻矻編蒲老薜蘿

屯田歌

衣布襦食菑畬服勤犂與鉏三餘渉獵兵農書惜居諸範馳驅秋風渥窪千里駒時來躡雲衢

道旁語

盲翁坐南檐炙背日將午兩耳未全聾猶聞道旁語一言賢郡守愛民若慈父一言江陰丞心若秦鏡古鮑老本郎當不覺雙袖舞安得普天下州縣皆樂土人無笑中刀物無射工弩不憂歲年晚不畏冰雪苦春從天上來百艸沐膏雨

新新堂

猗歟隱君子城市山林靜方寸秉彜天皎若古秦鏡妍媸照人面肝膽見人病朝朝頻拂拭麈尾犀角柄秋風塵自多不到靈臺境湯盤九字銘宜加日三省

椿萱堂

將軍大樹從錦纒髙堂椿萱香藹然昔椿壽閱八千歲今萱徳薫三百篇分甘穉孫遶膝下承歡萊子舞階前雙親之樂有如此虎頭應作畫圖傳

上李太守

龜山先生之學伊洛傳道鄕先生與比肩熊魚愼獨各有省同在中庸書一篇後來出處固不同晚復同此終餘年當時州人買田宅楊乃宅居鄒贍田百年世變厄兵燹宅爲焦土田荒煙府公去春下車日蘭以缺典曾敷宣還家薦欲去專對目盲耳聾身莫前願言一祠尊兩賢巋曾若魯靈光然斧工毋勞巧節棁畫史亦勿丹靑妍滆湖挹水注罍爵泮池采藻供豆籩風行四邑艸必偃續成三考蒲無鞭斯文熾而昌劍井光燭天瑤琴斷弦續金榜三魁懸甘棠遺愛歲百千不須龜趺石立如峴巓邦人去思肝膽鐫

老蠶

老蠶不眠食日夜作繭忙繭成上繰車雪色藕絲香埀衣美紱冕在上供皇王衣被普天下其功實難量蜘蛛巧如之結网能髙張蠛蠓可欺者羅致日充腸予生勉續學歲閱九十霜爲蠶不爲蛛賦善賴彼蒼𨿽無黃絹辭斐然成厥章小則效裨補大以系綱常制度苟無違尺短寸有長願言後之人緒餘毋或忘

負暄

峩峩芳茂山爲我遮朔風南陸日杲杲南檐暖融融盤飱豆粥軟箕踞藳席重追思古羲皇首出開鴻蒙宮居食而衣生民藉軒農勲華教明倫三代禮樂隆尼山集大成斯文萬世宗蘭也幸知此不與禽獸同年紀近百歲心源猶四通三字四字句經訓授蒙童七言五言詩大音鳴寸衷時無雞窠兒自號龜巢翁負暄樂如此人言少如儂儂亦自知足作詩謝天公

代簡髙彥述

長安道上人如蟻恬澹齋中香自凝金匱早傳先世業玉樞誰授道家經梅花立雪應含笑曲糵流霞可解酲莫訝盲翁詩永訣又從追蠡一撞莛

懷詹蘿屋

烏石岡頭送上船黃楊厄閏又三年煙蘿小隠三家墅霜稻丰收負郭田置酒待賓常撃缶買書教子不論錢盲翁恨不能飛去永別歸來赴九泉

和遊大林庵韻

石頭數里橫山路丹井多年羽士家聖代重開新宇宙禪林乃易舊煙霞沿階細艸龜毛緑護竹疏籬象眼斜更有庭前松柏樹潮音也似學楞伽

龜巢稿卷十七

