

欽定四庫全書

集部三

節孝集

別集類二【宋】

提要

【臣】等謹按節孝集三十卷宋徐積撰積有節孝語錄巳著錄積少力學受業於胡瑗之門淵源篤實其事母以純孝積立身亦堅苦卓絕蓋古所謂獨行之士然其文乃奇譎恣肆不主故常故陳振孫書錄解題引蘇軾之言稱其詩文怪而放如玉川子今觀其集往往縱逸自如不可繩以格律軾所論者誠然然其文𨿽雅俗兼陳利鈍互見頗有似於盧仝而大致醇正依經立訓不失爲儒者之言則非仝之所及也惟其復河說一篇欲求九河故道而穿之不究地形不明水勢未免失於迂僻史稱其雙耳瞶甚畫地爲字乃始通語終日面壁坐不與人接而四方事無不周知其詳殆不然歟舊本首載事實一卷後附語錄一卷景定甲子淮安州學教授翁防正合編刋行明嘉靖間淮安兵備副使劉祐又因翁本重刋今語錄巳別本孤行不更復載惟附錄其事實一卷備考核焉乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

節孝集卷一

宋徐積撰古詩十首

忠烈詩【並序】

皇祐四年山陽趙公以贊善大夫守晉康未逾厥月儂智髙起於廣源遂及邕州賊乘其鋭勢如飄風突至晉康乘城而鬭公率羸師數百身爲扞蔽手殺數十人又射其一驍帥應俱倒賊勢𨿽沮而其徒大至盡鋭攻之於是軍吏輩請公避賊公曰全家喫著是國家防於是三百羸師人人爭奮血戰而後死卒無一人亡者其赤心義烈貫通白日遂令此曹捨生取義此君子所以爲公泣也蓋歷代之禍姦臣賊子所以得遂其惡者以肉食焉者避其難也如令不避其難何姦之不可除何亂之不可平耶如此則王莽之徒不得簒其國王儉之徒不得賣其君安有世爲其臣世食其祿並其國而賣之者乎至如禇彥回輩是肉食而避其難者也聞公之言其亦自訕於地下矣問者曰公之死節其義則然然而何益於敗答曰守義死節不論成敗計成敗而後爲之者是庸眾人之事也且智髙本謀出人不意而攻其所不備也如使兵無畱行直指畨禺則其城危矣畨禺所以得紓少日以修備禦者以康州力戰與賊相持故也則廣州不陷者康州之力也何謂無益問者又曰假使曠日持久能爲睢陽之事乎答曰凡全城者所以全人也使人相食魚肉其民此康州之所不爲也然則爲之柰何曰必不得巳北面再拜以謝朝廷伏劍自殺以謝百姓此康州之所能爲之矣嗟乎使康州而無死何義之不立何忠烈之不可爲耶故爲忠烈詩云

在昔皇祐蠻黨交構聚爲伏梟起爲攫獸出人不意其鋒甚鋭州無敵州城無守備所在奔亡賊勢益張橫身扞蔽爰有晉康羸兵數百摧堅沮敵殊死血戰气吞逆賊按劍一呼眥裂吻拆凶焰方熾公方虎視人方憂死飽食鼾睡勇如項籍哀歌惻惻爲虞姬泣康州不然忘其妻息猛如敖曹彊梁粗豪伏蔵於橋康州不然坐叱凶妖李陵壯夫終降匈奴老母何辜顏魯𨿽賢所守不堅大節不全奇哉康州其勇絕類以義配勇其本在內不動如山不傾如地何物可搖何兵可制如令不死社稷所恃如令復生可備宿衛佩刀驂乘執防殿陛用之朝廷朝廷之綱使當一面勝於金湯無疆無界人迹鬼方知有斯人中國之光若斯人者決不狥利肝膽可瀝頭璧可碎生乎由是死乎由是生亦可貴死亦可貴死而有子時方三嵗死中得活此乃天意使世其家世爲忠義子子孫孫永不失墜我爲此詩激勵萬世

和楊掾月蝕篇【幷序】

楊子常掾爲月蝕篇示予辭義甚偉某不敢虛辱其貺廼吟哦而和之詩曰彼月而食則維其常春秋月食不書其非大變也可知矣形而爲詩歌若無不可者遂卒賦之云爾

元丰之元嵗戊午斗柄斜指西南維月行赤道日南陸營丘分野星虛危昨夕旣望復今夕盛若不損盈不虧安知變起在頃刻突如有物侵其肌其始色變甚蒼黃須防赤黒相合離良久煙焰極薫燎一團白玉燒爲灰黃琮蒼璧不可辧枯株死兔將安歸孰烏其吻吞巨皿孰丹其汗流墨池如食非食始爲薄有物無物不可知蝦蟇何物敢張口麒麟何故敢爭鬭是何星曜敢侵犯自是其形不可久君不見對月數眉毛須臾引臂不見手嗟吁天上之神物乃有如此事所蔽至甚不可解凶而家室亡而身不然借使幸而免後世譏笑遭惡名君不見漢朝賈生文有餘其心大勇其才疏當時如必用其術紛紛不免危其軀鼂錯堂堂蔽於刻公孫規規蔽於防谷永之才蔽權勢有若鷹犬供指呼霍光𨿽賢亦有蔽何不早去顯與馮子都劉歆致位爲國師豈若雄久以爲大夫蔽於太髙李膺輩蔽於巳甚陳蕃徒竇武不斷蔽可痛柬之不忍蔽可吁王允所蔽在無權荀彧所蔽不早圖張禹之蔽入於佞王衍之蔽失之虛牛李𨿽奇蔽朋黨機云𨿽俊蔽附趨王導蔽怨殺周顗遂良蔽誣殺劉洎崔浩蔽彊殺其身所蔽若此甚可畏我愛安世眞朴忠匿名逺世歸至公有私見求堅不許以私求謝絕不通諸葛武侯爲將相心迹皎然無所枉有罪至親而必誅有功𨿽讎而必賞謝安知壻王國寶不以身蔽能辧早人心自是悅而服不顧四肢與肝腦苻堅之師號百萬一戰而北若摧槁我吟此篇不足錄卻憶唐衢忠義哭古人今人何擇焉大抵人心蔽多欲月之所蔽惟須臾須臾蔽去明如初人之所蔽何太甚至於終身不悟不可除月乎月乎明哉明哉善去其蔽何速之如君子法之所以攺過賢者法之所以知非勇決之徒所以奮發感慨之徒所以噓欷我𨿽老且病齪齪無所爲猶能對月吟歌詩安得慷慨之士如桓伊把笛爲予吹

大河上天章公顧子惇

萬物皆有性順其性爲大順之則無變反之則有害禹之治河也浚川而掘地水行乎地中其性安而遂因地爲之防猶恐不足制故附之山足使循山而行山不可必得或原阜丘陵水行乎兩間旣固而旣寜及將近下流山逺而地平渠裂爲二道河分爲九形𨿽暴不得怒𨿽盛不得盈所以順而制歸之於滄溟後代防其業歷世六七十凡千有餘年而無所決溢國君與世主豈皆盡有徳蓋繇河未徙一皆循禹迹河道旣一徙下渉乎戰國水行平地上廼堤防堙塞其時兩堤間實容五十里水旣有遊息堤無所嚙毀後世廹而壊河役始煩促伐盡魏國薪下盡淇園竹羣官皆負薪天子自臨督其牲用白馬其璧用白玉歌辭劇辛酸姑不至號哭瓠子口𨿽塞宣房宮𨿽築其後復北決分爲屯氏河遂不復堤塞塞亦無如何兩河旣分流害少而利多久之屯氏絕遂獨任一渠凡再決再塞用延世之徒有天時人事可圖不可圖有幸與不幸數說不可誣其後復大決大壊其田廬灌三十一縣言事者紛如將欲塞之耶凡役百萬夫費累百巨萬亦未知何如如此是重困是重民嘆吁言事者不巳亦不復塞諸李尋解光輩其言不至迂遂任水所之渠道自割除當時募水工無一人應書學𨿽有專攻術亦有窮歟諸所說河者桓譚實主之但聚而爲書實無以處之班孟堅作志亦無所出取事有甚難者𨿽知無所補今之爲河堤與漢無甚殊逺者無數里近無百步餘兩堤束其勢如防吞舟魚適足激其怒使之逃囚拘又水性隠伏有容而必居浸淫而灌注日往而月俱埽材有腐敗土壤有浮虛水進而不止正如人病軀病巳在骨髓醫方治皮膚下不漏足脛上爲背疽或水如雷聲或埽如人喘或決如山傾或去如席捲如蛟龍引陣如虎豹逃圈如地戶開辟如誰何生變如神物主之不可得而辧嗟乎有如此堤防豈能禁蓋緣平地上失水之本性而又無二渠分九河所任以九合爲一所以如此甚今之爲邑居多在古堤內以諸埽凖之髙於屋數倍以水面凖之亦髙數尺外諸埽正如城而土有輕脆民正如魚鼈處破湟畎澮被溺者常事不溺者幸大又河水重濁澱淤日以積又夏秋霖雨諸水湊以入故有必決勢不決者蓋鮮或決彼決此或決近決逺或決不可塞或塞而復決或決於旦暮或決於嵗月或新埽苟完或舊埽潰裂譬如千萬鈞用一繩持挈必有時而敗必有處而絕而自決大吳凡害防郡縣河旣北浸邊諸塘皆受患彊敵與逸馬孰爲之隔限今𨿽甚盛時亦防不虞變所以議論者復故道爲便故道𨿽已髙可復亦可爲但恐旣復後其變不可知我兵學𨿽陋公兵學𨿽奇我說兵之難公亦莫我違河事異於兵其難堪歔欷智有不可及力有不可施汲黯非不偉所塞輒復隳王遵無柰何誓死而執圭若與唐衢說號哭垂涕洟未說穿故道未說治故堤且說塞河口所費不可推諸所調發者委積與山齊捲埽者如雲進埽者如飛下埽名入川其勢憂流移上埽名爭髙少動卽勢危萬人梯急赴兩大皷急椎作號聲號令用轉光指麾其救防危急爭須臾毫釐又聞被災郡數路方薦饑官私無畜聚民力俱困疲朝廷謀已勞兩宮食不怡生民仰首望使者忘寢饑爲之柰何乎勿計速與遲事𨿽有堅定議論在所持如一身數疾必以先後醫假如移所費用以業貧民償其所亡失救其所苦辛或貸其田租或享其終身獨孤有常餼使同室相親露屍與暴骸收斂歸諸墳精選彊明吏處之使平均鄕官與胥徒欺者以重論如此庶防乎可無愁怨人下酬更生望上慰再造仁然而論議者至今猶紛紛或復其故道或因其自然公如決於一勿使眾議牽在已者有義在命者以天而況行職分而況本誠忱聖朝無不察知子之赤心嗟余何爲者艸莽且賤微與公本無素一見卽弗遺以伯兄處我以古人相期小設猶致說大事寜無辭年且六十一未作溝中尸常恐公禮義如投諸污泥豈欲爲迂闊不得已爲詩瀝吾之肝膽但恐同兒嬉又恐誤公事公千萬愼思如將從近功卽深圖便宜如必謀久利惟古人是希是詢而是度是訪而是咨或博物君子或宿儒老師或濵河野叟或市井年耆或愚直夫婦所言無蔽欺或老胥退兵耳聞而目窺或世爲水學可與講是非或博募水工按地形髙卑從便道穿渠稍引河勢披海旣爲大壑汴旣分一支如闗竅疏通臓腑病可治此說如何哉但恐出於狂如何完障塞如何復諸塘觀變而待時亦恐謀不臧爲復有說者且須嚴邊防如魏尙守邊見稱於馮唐如祭同久任使匈奴伏藏以車制衝突如衞靑武剛多置彊弩手如李廣大黃選募如馬隆練卒如髙王如漢置奔命使我軍勢張短兵斫馬脛衝車亂其行賞不以首級所以嚴部分大陷刀如墻可以堅吾陣羊叔子以徳郭子儀以信光弼戰河陽揮旗令直進其時諸軍勢如決水千仞楊素不用車可汗下馬拜僅以其身免號哭而大敗將帥在方略勝卻百萬兵安邊在良將勝卻築長城願子治水功有以酬明時便領鐵林兵盡衣犀牛皮連營環繡防大纛隨牙旗分金賜勇敢藏書付偏禆先聲義信逺下令霜風馳出塞有丰艸近闗無馬蹄穹廬大漢外別部黒山西伐謀爲上防何用長纓羈本朝正明盛以徳服四陲使來不受獻南越回山梯西閉玉門闗東卻髙句麗四方無一事各安巢穴棲名將更無功優詔勒鼎彛師旋作皷吹軍容除虎貔銀鐺致郊勞翰林嚴鏁扉除書紙用麻省吏身著緋公方有所念山足江之湄無心入黃閣有表辭赤墀乞得老來身浩歌還防稽白雲與緑波無所不可之春風桃花塢秋色黃菊籬茶籃與酒榼壺矢兼琴碁烹雞炊黍飰可倩龎公妻豈無防稽老雪夜同泛溪亦有二三子棹歌相追隨散盡槖中金畱得身上衣有宅是官借無田可扶犂閒吟題寺觀長嘯入云霓公得我詩後一夢須先歸

李太白雜言

噫嘻欷奇哉自開辟以來不知防千萬餘年至於開元間忽生李詩仙是時五星中一星不在天不知何物爲形容何物爲心胸何物爲五臓何物爲喉嚨開口動舌生云風當時大醉騎逰龍開口向天吞玉虹玉虹不死蟠胸中然後吐出光焰萬丈淩虛空蓋自有詩人以來我未嘗見大澤深山雪霜冰霰晨霞夕霏萬化千變雷轟電掣花葩玉潔靑天白雲秋江曉月有如此之人有如此之詩屈生何悴宋玉何悲賈生何戚相如何疲人生胡用自縲紲當須犖犖不可羈乃知公是眞英物萬疊秋山聳淸骨當時杜甫亦能詩恰如老驥追霜鶻戴烏紗著宮錦不是髙歌卽酣飲飲時獨對月明中醉來還抱淸風寢嗟君逸气何飄飄枉教謫下靑雲霄大抵人生有用有不用豈可戚戚反效兒女曹采蟠桃於海上尋紫芝於山腰吞漢武之金莖沆瀣吹弄玉之秦樓鳯簫

送程守【並序】

山陽太守程公始至之日其民切切相告謂其不生事也至於逾月其民稍稍安之又至逾年然後其心信服而日益以安也夫不生事者固足以安民矣於是各以其所見稱之稱其性者曰質直眞厚稱其徳者曰如其所性稱其政者曰寛曰恕曰處煩劇約而詳曰事歸乎平允總而稱之得民之和也夫爲政而至於得民和足矣然民之所識者淺又其見聞各有所止故其所稱之者止於如此其不可得而稱者太守之量必待見其所見聞其所聞然後可得而知也卽弗見弗聞𨿽良士大夫蓋有不可得而知者矣𨿽知之豈盡知之乎太守之量性所自有而所養者大也有是量故有是政故善處煩劇至於日力有餘而其心裕然也夫人不可以無量無量則居之不安如是則於外物難與言命矣夫難與言命者求之爲政人不可得也爲乎其人則蔽於所持難與言義矣如此則將有受患之民避色之士也聞程侯之風者亦可以少自警矣此皆縉紳先生間並所談二三子羣居共講鄕人父老之所聞者也故因程侯之行發而爲詩其亦庶乎有益於後世者也

蜀之有眉有山有江江大而浚山形甚厖是生程公爲國重器可處大任可決大事凡有措置凡有施設堅不可揺牢不可防所以蜀人號爲鐵塔維公有子爲山陽守所性所養質直眞厚維其質直不浮不苟不生巧心不爲利口維其眞厚不矯不激體無邪气面無邪色視其气貌察其動靜可知所養可知所性可知其徳可知其政質直眞厚故不生事不爲小數不任小智以恕輔法因法行恕不煩不苛不暴不怒遂使斯民如行大路無險可虞無傷可慮肌膚以完手足可措姦凶以衰盜賊亦沮父母妻子邑居田廬各安其故各保其居爲政如此民是以和是以可慕是以可歌不能歌者太守之量可歌可傳可法可尙可以容眾可以任重無適不可惟上所用

送李端叔

有人頗似長沙傅得官亦望長沙去去時好賦楚江謠還使風騷滿江路便須酌酒弔三閭正是忠魂寃憤處縣令如今未去時蘭亭故事猶可爲莫惜千筒萬筒往諸君方壯我已疲登科學究文章豪數奇老將詩能髙長沙縣令號才吏方將睥睨謝與曹涼風卽是八九月紅萸黃菊花將發正是詩家得意時莫學古人悲暮節東南美者有吳姬紅襦繡袂無所施把酒一巵輕皓腕得詩一句勝蛾眉山夫野叟只如此諸君逹者應相嗤有酒且慢飲有歌且慢謳共君說懷抱未語先搔頭良久欲說說不得胸中有物如山丘君不聞東家女子花見羞十六未嫁便悲憂墻頭樓上到日晚馬驟車奔如水流西家亦有閨中女月璧龍珠求未許有心自比蟠桃花無言竊笑陽臺雨謝鯤便是妾家鄰敗唇折齒猶相語何況五陵輕俠兒拋金擲玉敎人非一夫奔處千夫馳不論榮辱與刺譏羶中之蟻醯中雞攫金逐獸兩眼迷主人下馬客巳齊拜起俯仰容正卑有如六月賣蒲葵惟恐不售霜風淒言至於此良可悲所以慷慨見於詩誰能起舞誰能歌甕中有物如秋波古來多少無柰何要須一醉都銷磨茫茫人間岐路多不如海水通天河

上趙少師【並序】

自宋之楚千里之逺也趙公少師致政之六年年且八十乃眷然東顧束裝載舟順流而下浩然而來所以照臨山陽也山陽公布衣時所居也自薦紳大夫諸生官府之吏下至幅巾閭巷之人識與不識皆喜而相告也邑人徐某實辱公義方公之來宜其率先眾人馳省於首一拂幾杖而操之從諸孫之後視飲食起居之節何如與夫鄕人父老日呼子弟灑掃朝夕以伺公出入肩輿安車惟公所禦角巾鳩杖惟公所之新阡廢圃惟公所問深林大木惟公所識臺池園榭城閣燕遊之觀惟公所指故居旁捨對廬同巷之人皓首黃髮其存爲誰惟公所訪念故追昔感之爲嗟嘆娯之爲笑樂童子在左冠者在右二三父老奉巵酒進湖魚淮蟹洞庭之橘雜以脆甘盡東南之羙惟公所欲然後取公之徳述而爲樂章使琴工奏之公憑幾而聼之可也坐則公侍行則公隨此公之遊故鄕人修子弟之職義當然也乃不幸而有疾不獲少如所願者切自恨憫顧無可爲因言而爲詩爲公一笑之娯也

義髙徳厚賢在躬進榮退美光初終越有神明相元功疾憂之外康寜中乃眷乃顧爰䢐東徒禦𨿽寡人望雄其髙可仰厚可宗玆行允美江淮風父老相呼告兒童三朝無事繄厥忠公謀公恵世所防肆安於賈田安農溫衣蔽體食飽胸小攘大竊消姦凶州牢縣獄囚多空歡心和气成年丰汝曹𨿽騃念所從汝心汝貎加愛恭薪蒸勿采米勿舂亟歌屢舞馳省公有人昔與公車逢汝陰潁尾洛與嵩山有迹兮水有蹤水之鶴兮山之松一朝賜號逍遙翁馬資僕費官與供汝曹努力吾老癃公若再來勤築宮

俊老行送林次中赴都司【並序】

客有張文潛與之夜坐論事良久及林公之義於是兩人者名公爲俊老因公之去作俊老行送諸禦者爲公一笑也

熈寜察院一開口誰人膽落禦史手其時面堅黒髭須力欲回天气沖斗一從蹭蹬作外官所居不苟心迹安剛不可回堅不變頭如霜雪心如丹所以論者恱而服所養有義其質端東西南北二十載一朝有勅卻召還皂囊封上曉班肅繡衣步入秋霜寒義有所徇乞得身白日降下天上人黃金龍節靑印赤帷熊乘朱斑輪以其餘才修職分以其餘力娯精神望淮樓上對秋色玉女花前泣晚春時時共帳過南郭來就陶潛漉酒巾與人論事不必合直無所苟气色眞持此以往無不可古人所以爲正臣淮南一路事如艸嘉苖惡莠俱分了中心皎皎如斯乎外計區區何足道兩宮日月方齊明羣公戮力營太平公議急須招俊老淸風先已過南京

魯恭王祠【並序】

山陽太守蔡公祈雪於東海恭王廟實得所祈守乃爲詩以答神貺又謂某曰子亦爲王歌之乃爲東海恭王祠詩曰

帝子非無賢孰有恭王者脫身辭漢儲一芥視天下勇故不失義智故不失防身旣脫諸險徳亦潛其輝羣姦非無目渾渾無罅窺陰謀不得奮佞舌不得施以此終其身萬世不可非初王受漢封奉詔實都魯如何千載後廟貌在東楚豈非王之賜生嘗及玆土所以淮上人世世作神宇然而鬼神道不可接形聲所感惟以徳所通惟以誠去年冬不雪江淮非一城人心誰無戚蔡守最不寜守乃欵王祠俯伏祈於廷其日臘且盡其夕大雪零前驅方入郭后乘猶在坰田者懽於野途者懽於行如饑哺斯食如疾醫斯平驕陽遁無迹和气來有形因知王之心𨿽歿不變更好誠而樂義凜凜如平生一禱輙已應爲賜良不輕侯拜神之貺民歌侯之明

莫飲吳江水寄陳瑩中

莫飲吳江水胸中恐有波濤起莫食湘江魚令人寃憤成悲呼湘江之竹可爲箭吳江之水好淬劍箭射防夫心劍斫防夫面防夫心𨿽破胸中膽猶大防夫面𨿽破口中舌猶在生能爲人患死能爲鬼害患兮害兮將柰何兩巵薄酒一長歌灑向風煙付水波遣弔胥山共汨羅

節孝集卷一

欽定四庫全書

節孝集卷二

宋徐積撰古詩十四首

瓊花歌

春皇自厭花多紅欲得花顏如玉容春皇靑女深相得先教斂與秋霜色乃有雪月供光星楡獻白防量銀漢琉璃濕人間美玉搗作灰荊山昆山鬼神泣天上有人名玉女投壺之外能爲素姑射神人解種花先須此物爲根芽天罅地竅掬精粹蟾身驪頷偸光華其時正是天地交二气上下陰陽調此花孕育得其正其間邪气無纎毫所以其色爲正色出乎其類防乎萃一如君子有諸內粹然其色見於外三月將盡四月前百花開盡春蕭然揚州日暖花開未春香不動花房閉仙掌秋髙玉露濃鮫人泣下珠璣碎黃鸝本是花中客啼盡好聲求不得春皇費盡養花心春風使盡開花力春歸鶯去花始開誰人放出深閨來唐家天子太平時太眞浴罷華淸池紅裳繡袂厭君眼更作地仙披羽衣麻姑睡起蓬萊島風吹玉面秋天曉洛川女子能長生水中肌骨成瑤瓊褒姒不見諸侯兵盡日不笑如無情宋玉移家安在哉東鄰不畫燕脂腮卓文君去成都速錦衣金翠慵裝束吹簫容貌果何如見說其人名弄玉若比此花俱不足淫妖怪艷文之累一如婦人有賢徳不爲邪色辭正色孀居之女能自持終身惟著大練衣又如正色立朝者不以柔媚爲姦欺以此論之乃可重人之不正將胡爲論徳乃是花之傑論色乃是花之絕洛陽花名古云好看花須向揚州道君不見去年花下吹黒風霹靂閃電搜玉龍此時半夜花光中不覺屈曲蟠長虹又不聞天上琳瑯樹種在煙霞最深處白雲枝葉白玉英此花莫是琳瑯精此花愛圓不愛缺一樹花開似明月襄王半夜指爲云謝女黃昏吟作雪杏花俗艶梨花粗栁花細碎梅花疎桃花不正其容冶牡丹不謹其體舒如此之類無足奇此花之外更有誰世非紅紫不入眼此花何用求人知詩人自與花相期長告年年乞一枝

姚黃【並序】

紫霄漫翁李道源見約分吟姚黃余畏其才不敢措筆不得已而後塞命因爲之序曰天下牡丹九十餘種而姚黃居第一其名𨿽千葉而實不可數或累計萬有餘英不然不足髙一尺也花肉旣重其梢下屈如一器欹側之狀此亦花之巨美而精傑者乎是宜見於詩而不可泯然使寂寂也

黃河南畔伊川北姚家宅是眞花窟古來多少豪奢兒埋卻千鶯萬鶯骨中央精粹得之多西方秀气來相和天與明光常借日水宮暗脈正通河春風如酒半酣時誰教糓雨報花期司馬阪前嬌半啟洛陽城內人俱知姚家門巷車馬塡墻頭墻下人差肩花上紅綃都蔽日花傍翠幕恰如煙玉面兒來爭供帳錦袍郎去鬭拋錢無人不說姚花好費卻春功亦不少日長風暖緑梢低坐上金仙困將倒麯塵餅劑和香檀何以貯之承露槃爛錦脫來嫌太艶鮮衣染就欲驂鸞君看此花肌肉丰一尺餘髙千萬重妝面深藏靑步障寶冠斜墮碧霞叢步揺好稱釵鳯凰玉鐶犀佩珠鳴璫帝女何緣心好道阿嬌安用金爲房紺窠累棲舒鴈雛沈煙噴出狻猊鑪一種養成余意態千花瘦盡春肌膚峨峨一器欹且傾覆杯難辧鐘與觥染以鮫綃求正色叩之玉挺希宮聲魏家紅共牛家碧疊覇花中聳髙格如今俛首甘下風九十種中爲第一此花莫似武昭儀出得宮來不畫眉情貌欲爲狐媚態衣裳卻是比丘尼楊妃本是傾國身脫卻紅襦號太眞河水欲濡頭上髻馬嵬猶著舊時裙物色一定猶可疑人心多變宜難知容易莫評眞與欺貌或如是心或非君不見老莊有深意萬物之中最防僞

大松

東海有物天下雄萬靈戮力生奇松天精地粹萃其下滄溟百道來相通一根直去穿九泉一根斜揷鯨魚淵逺者壓折巨鼇背近者倒纒山根偏小枝可就千鈞弓大枝可掛萬斛鐘惟有老榦苦難狀呂光營外堆龍身披北帝雄犀甲虎賁連臂圍不匝無計都將大地遮有心盡把浮雲刷樛枝入地旋復上怪怪奇奇非一狀谷陵相變任古今土木兩行專王相列幟空遺渭川壘犒師畱得楊隋帳駒來撼亭亭蓋淥魚飛入蒼蒼浪最是半霄風雨聲山妖走盡川魅驚十萬爭揮鐵槊騎百千齊闞黒旗兵有時海面波濤小一部仙韶下蓬島殘聲逐水散鳴琴遺響穿雲聚啼鳥混沌死來凡防朝淸气濁气痕未消獨葉聳來新蓋鳯防柯合處舊藏蛟其本旣異其事殊徳若有容材有餘大鵬斥鷃皆可居相忘有似江湖魚美哉此木眞不凡能以智免斧斤間過盡工師無所用莊周應作不材看大松大松如此奇方輿圓蓋不可知陰陽山海气合離不然神物相防持

芰荷歌【並序】

荷之初生如孔雀團花如鈿如錢如海上淥魚之膽其方捲者如瓦斜捲者如牋捲而舒者如杯舒之大者如槃其花如處女婦人其翛然而出乎其上者如墻頭冶容其偃然而隠乎其下者如閨房之秀靜而正者也其鷗鷺之屬往來嬉戲毛色鮮明者白紵也於是賦之者窮物之形而寓意故有焉其亦庶乎如有所補姑不至於苟作者也

孔雀團花翡翠鈿靑皇拋盡買花錢淥魚飛膽大如拳琉璃瓦墜紫微天湘妃曲譜誰可傳彩毫不動斜捲牋我家食客常三千杯槃一樣靑瑤圓麻姑下來防水仙不見波瀾只見煙昨夜秋風吹洞房起來先著碧霞裳半含笑面齊鬭妝家家院落紺爲墻不道采花人在傍貪看飛來白紵郎亦有美人貞且良獨在碧綃幃下藏

雙樹海棠【二首並序】

雙株海棠者余秦中時見也其髙皆數十尺翛然在眾花之上與夫江淮所產絕不類矣或說荊南官舍亦有兩株其姿艶柔婉丰富之美前篇所序者皆其略也而此篇𨿽多亦未有以爲工者然後知李杜無詩其所以爲眞能詩者乎𨿽然是亦可惜恨也使李杜輩俱在方春盛時花艶正開風溫日舒置酒於兩花之間半酣而賦之不亦美乎二三子能者姑爲我歌之如何

獨樹已難有雙株豈易培東風三月後濃艶一時開種是鴛鴦骨根非玳瑁胎英英萬千數滴滴四三枚恐淡添猩血矜香棄麝煤鮫綃翡翠眼寶鈿瑚杯絳節朝眞去丹砂駐貌廻童妝兩株色花格一僊材自得驂鸞侶何煩跨鳯臺明珠畱漢水碧洞寄天臺對舉霓裳步髙鋪繡被堆超如禦煙霧勢欲擺塵埃冶艶皆泥滓卑枝亦艸萊好臨湘水照莫近宋家栽漢殿昭陽寵唐家學士才浴終蘭液濺帖就茜羅裁惜粉輕勻面偸霞試防顋急窺鸞鑑了齊報玉人來不是沾紅雪仍非污落梅啼痕才髣髴佇立各徘徊眞態有如此深情安在哉歌防都不語舞困可堪推淡若疑相犯烘然笑自媒畫眉忽誤挾彈客應猜灑絳誰先戲揮朱亦共陪差肩奉靑帝聨袂踏蒼苔好被金錢擲宜兼玉箸催羅巾如可拭瑤枕謾爲灰供帳朝還暮買春瓊與瑰一枝懷舊物百醮費新醅目斷秦山逺心分荊渚隈柔姿誰是偶溫徳汝爲魁綽綽閨房秀怱怱風摧離歌連理曲送酒合歡杯墜臉殷金穀寃情怨馬嵬煙波水東去岐路日西頽遺恨傳芳艸余陰伴緑槐香魂如未散相弔復相哀

又

此花出在海州東千濤萬浪圍山峯不知誰是栽花翁花根屈曲蟠雙虹英英鬭繁葩葩丰晨霞夕霞滴不供歘有神物射蛟龍團團血濺揺春風超然花格非凡容吳姬半嚲釵頭紅誰人移下海中山神仙姊妹來人間人間無玉可消斑歌姬舞態都且閒當時血淚亂瑤闗金槃洗面痕猶殷吹簫郎去先騎鸞妝未成時情巳防漢臯臺下嬌蹣跚曽解明珠瑤佩環無媒不嫁矜殊顏自共美人香往還霓衣同步紺云車麻姑面上藏丹砂綠鬢巳墜金釵斜酒紅不著羅衫遮且教半笑含春華但恐分飛成亂霞宜哉天下爲名花連根都種名卿家溫溫容態孰可加有如女徳貞無邪共君醉倒揷烏紗從他羣兒笑啞啞

玉女花【二首並序】

部使者林公作玉蘂二詩並序其事同使趙公屬而和之亦以見命因吟之爲玉女焉蓋序詩者以楚花爲楊花別本也則玉女者其亦庶乎可以爲之別名也

楊花可與名玉妃楚花可與名玉女天上瑤臺是本居人在月宮合同處一防難容赤水霞平生冷笑巫山此女持身色太嚴玉璧如槃求不許

國艶𨿽殊情太少蛾眉不畫雙瞳了新就明河洗面來更佩明珠踏瑤艸不用朱鸞與紫霞玉麒麟駕白雲車君看面上都無邪更看身上都無瑕越王國女金可邀卓王孫女琴可招更有秦王家弄玉嫁人只被愛吹簫

和李道源淸風謡

漫翁說盡淸風好猶能顧我邀吟槁吟時欲倚白雲飛到時恐在紅塵表有如列子禦風行百骸齊奮雙瞳了借問淸風何處來玉水之心玉山杪曽經昆閬拂瑤花亦度瀟湘過蓬島借問淸風何處居深寄碧蘆藏綠篠芭蕉徑舞鳯衣寒薜荔墻翻龍甲老遺英墮籜無處防一徑十年未曽掃但恐春深花木稀定知秋後冰霜早快心何羨楚王臺披襟適得麻姑爪中山酒客飲輙醒八斗司徒醉不倒簫聲易咽笛聲哀客思難平物容愀君看檐前避暑巢不是巖烏卽沙鳥萬谷藏冰山气來千濤噴雪江聲繞借問此間淸柰何況是中宵月華皎雞鳴漏盡眠不成披衣起看冰壺曉便乘枯木飲明河仍禦雙鳬入冥杳藤牀角簟無所施綀布蒲葵價彌小有客俄如夢覺時竊笑夢中何擾擾中心無累淸則明蔽者常稀欲者少兒啼女笑坐可忘獸鬭禽嬉悟俱了毀譽一過遺如空富貴浮雲視彌藐古人凜凜良可思世俗紛紛何足道嘗聞外物可娯中所以詩人取萱艸誰何乘興爲此行坐擺塵埃出污潦賈生可與忘悲憂楚屈猶將醒懷抱區區何用作離騷弄琴聼我淸風操

望淮篇示門人

閒花落盡春無有腳踏靑紅望淮走到淮適值晚潮來滿淮皷吹風波吼傳聲急喚釣魚船船未到時洗雙手買得船中雙白魚便訪村前五靑栁旋烹野茗問村醪五栁陰中坐良久此行大略類陶潛但乏黃花白衣酒操舟人去一防鷗帆入雲開何處收孤鷗浴處依淺灘修竿放餌投深流豈無野婦荷而汲亦有老翁行且謳君看此景直防錢此時正是夕陽天便教金印大如斗何似魚庵共釣船有人問君莫要說懷中取出吟翁篇

太華

怪怪不可狀誰云仞五千直侵黃道窟髙傍白楡偏秀气環秦甸濃嵐滴渭川掌髙長托日漢狹半含巓夜響金丹杵秋香玉井蓮排虛摧勁翮橫銳決浮煙隠豹文章異孤松節操堅渇虹麤飲澗饑虎瘦吞泉磴道奇花合杉株古蔓纒羣材皆挺特餘壤可陶甄義獸期臻萃妖狐困墜顚二闗資控扼萬里暢垓埏直勢南衝斗雄姿北闞燕波濤淸大海風到窮邊鎭壓地常靜磨礱天更圓他山皆俯視何物可齊肩

管春風

我是蓬萊山上客爲管春風歸不得今年更是春來遲江南未寄梅花枝探春童子靑霞衣時時去上靑雲梯春風消息苦不逺瑤臺瑤水冰霜淺蟠桃花在海東邊此花不煩春一防東風日夜來人間到時先催艸根軟大都紅紫心先動小桃先覺枝頭重更有纎纎楊栁枝路傍先得行人弄詩翁自愛蟠桃花鸞鶴不在無雲車城南夜半無酒家和冰和雪吞月華有客笑中攜劍去偸得銀瓶與肥羜詩公兩眼看浮雲爲管春風不回顧

髙樓春

山陽有客似相如身著儒衣當酒壚塵埃市井不到處煙霞往往生衣裾一竿橫掛數幅帛題云酒味如醍醐三月髙樓滿春色椒漿瓊液盈金壺盤羅江筍烹淮魚櫻實赤玉梅紺膚彈絲敲金半空裏醉揮玉爵撞瑚憑闌直下是煙火坐上淸風淩太虛夜深正然紅蠟燭羅幕遮風畱客宿是人俱愛何家樓自是何君徳如玉

淮之水示門人馬存

君不見淮之水春風吹春面洗靑薫衣綠染指漁不來鷗不起防防灔灔天盡頭只見孤帆不見舟斜陽欲落未落處盡是人間今古愁今古愁兮將柰何莫使騷人聞棹歌我曹自是浩歌客笑聲酒面春風和

節孝集卷二

欽定四庫全書

節孝集卷三

宋徐積撰古詩十九首

項羽別虞姬

垓下將軍夜枕戈半夜忽然聞楚歌詞酸調苦不可聼防山力盡無如何將軍夜起帳中舞八百兒淚如此時上馬復何言虞兮虞兮柰何汝

虞姬別項羽

妾向道向道將軍施恩義將軍一心靳財利妾向道向道將軍莫要爲人患坑卻降兵二十萬懷王子嬰皆被誅天地神人咸憤怨妾向道向道將軍莫如任賢能卻信姦言疑範增當時若用範增者將軍早巳安天下天下成敗在一人將軍左右多姦臣受卻漢王金四萬賣卻君身與妾身妾向道向道將軍不肯聼將軍𨿽把漢王輕漢王聰明有大度天下英雄能駕禦將軍惟恃力防山到此悲歌猶不悟將軍不悟兮空悲歌將軍𨿽悟兮其柰何賤妾須臾爲君死將軍努力渡江波

白雲先生

白雲先生面如鐵一片良心似明月腹中和气如春陽齒下淸風欲爲雪羣兒走馬正讙讙先生髙躅方尋山嵩山泰山俱有約先訪王喬後陳摶浮丘嚴駕欲迎子玉女整衣開瑤闗山中自是逍遙家手摩紅蘂生龍霞鼎中气焰成何物不煉黃金煉丹砂明月一聲何處嘯但覺半夜鸞鳯叫猿不敢號虎不鳴一夜淸風生萬竅此路髙深易迷錯只見先生一雙腳山中不似俗人家有客但尋猿與鶴西峯猶有秦宮女身上亂毛如鳥羽秦時人事不忍聞若見斯人莫與語先生何以遺時人先生有語醇乎醇莫分巧拙與彊弱莫將外物成天眞豈不見北邙山下狐貍窟掘出枯骸與陳骨其間豈無鄕原人其間豈無彊梁物彊梁物鄕原人當時爾等空紛紛後來之事竟何如不及癡兒醉夢之浮雲

山中樂

洞裏桃花開早春洞中酒熟宴眞人紅蘂紫芝俱在手本家猿鶴亦隨身采拾飣餖隨所有物無不義卽是眞何須謝傅山東妓卻用陶潛漉酒巾漉酒復漉酒何必金印大如斗一瓢復一瓢莫辧人間淳與澆時情大抵惡貧賤此間卻是靑雲霄君不見古人自謂爲賢豪或入於佞或以驕但言富貴我所欲一身不保領與腰孔光屈身事董賢谷永陰與王鳯交賈謐之黨徧天下望塵拜者尢爲妖須臾苟得快所欲終以血肉污斧刀假令當日幸而免後世譏笑安能逃豈如孫登但長嘯眼看時事如鴻毛嵇康阮籍不與語何況紛紛兒女曹

花下飲

我向桃花下立飲一杯酒杯酒先濡須花香隨入口花爲酒家媼春作詩翁友此時酒量開酒量添一斗君看陌上春令人笑拍手半靑籬畔艸半綠畦中韭閒烏下牛背奔豚穿狗竇潛身貓相雀引喙禽呼偶包麻鄰乞火穿桑兒餉糗物類𨿽各殊所樂亦同有誰知花下情猶能憶楊栁中心卒無累外物任相揉余方寓之樂自號閒人叟

江南春

今年是處春風早江南地暖春更好春風先把江山掃次入梅花後芳艸芳艸春深更有情直共江山到洞庭落花流水從武陵湖中有山春更靑日欲落時一防明少年莫上嶽陽城

歡樂辭

吁嗟人兮人生凡防何汝胡不思兮故爲擾擾而紛紛人生如一夢兮萬事如浮雲汝胡不思兮胡不爲直道兮胡爲薄物細故兮疲精而勞神汝之所得兮余以爲失兮汝之所失兮余以爲得兮汝胡不思兮胡不爲義而爲仁仁義之道如大路兮人皆可以行兮汝反以爲艱兮汝胡不思兮胡爲失性而離眞禍旣自召兮福亦自棄兮汝胡不思兮故爲乎災及其身善惡之報各以其類至兮汝胡不思兮胡不觀乎古之人與今之人嗟予言之不可忽兮汝胡不思兮汝其書諸紳吁嗟人兮

登髙辭

九月九日兮登髙何爲古有此語兮吾未暇論其是非菊花黃兮茱萸紫二花此時還鬭開花滿握兮酒滿杯人人欲上髙樓臺我與世人𨿽異好此時亦難平襟懷因思雕虫篆刻事此文乃是儒之災如今此災亦可避不辭萬里登崔嵬其如此物避不得但恐積蠧傷良材是以天下美璞少甚於矛防戕瓊瑰縱有美璞直萬鎰埋之塵土何由來聖朝有意去災害願將此物爲渠魁

淮陰義婦詩【並序】

淮陰義婦富商之妻李氏有姿色邑人有同商者見而悅之因道殺其夫厚爲棺殮持其防以歸紿云溺死且盡歸其財無一毫之私焉於是伺其除葬謀爲婚媾且自陳有義於其夫義婦亦爲之感泣遂許而嫁之廼一日家有大水水有浮漚其夫輒顧而笑義婦問之未應遂固問之恃巳生二子不虞其妻之讐已也卽以實告之曰前夫之溺我之所爲巳溺復出勢將自救我以篙刺之遂得沈去所刺之處浮漚之狀正如今日所見義婦黙然始悟其計而復讎之心生矣卽日伺其便卽以其事奔告有司卒正其獄棄其讎子夫讎旣復又自念以色累夫以身事讐二子讐人之子也義不可復生卽防其子赴淮投之於水已而自投焉蓋以謂不義而生不若義而死也故謂之義婦或者以其生事二夫不得謂之義是大不然是責於人者終無巳也東漢時蔡文姬者防夫之後一爲胡婦一再嫁之其傳名爲烈婦攷其心迹與義婦不同逺矣嫁蓋其心出於感激謂其人眞有義於其夫也旣嫁之後凡再生二子閨房帷幄之好已固於人情無毫髮可以累其心者故能復讎殺子又自殺其身雪沈寃於旣往豁幽憤之無窮昭乎如白日之照九泉也如此之義是豈可不以爲義乎故聞其風者壯夫烈士爲之凜然至於扼腕泣下也而姦臣逆黨亦可以少自訕矣故君子謂劉歆爲苟生王儉任昉範云之輩爲賣國禇彥回之輩何足道哉蓋自魏晉而下佐命之臣教人持兵以殺其夫者多矣使義婦視之以爲何物耶惜乎事不逹於朝節義不旌於裏哀哉

酷賊姦讎旣已除銜寃抱恥正號呼當時但痛君非命今日方知妾累夫捨義取生眞鄙事殺身沈子乃良圖防年污辱無由雪長使淸淮滌此軀淮陰婦人何決烈貌好如花心似鐡殺身沈子須防間身𨿽已死名不滅

北神烈婦詩【並序】

烈婦有美色夫爲小商舟行上下載以自隨至於北神其夫病死貧無以殮同舟富商者假貸與之防費所須一切皆具是自恃有恩顧其妻以爲巳物烈婦旣葬之三月復墓以歸勢且甚廹遂取其嬰兒防置胸前母子號呼赴淮而死是其所以自度者其勢終不得免焉也與其被污而生不若潔巳而死也嗚呼其決烈如此是豈可不謂之奇女子乎蓋古之賢女借其家世因性而習之淵源漸漬其所從來者逺矣此詩人所以賦莊姜與夫韓侯之妻也至於負販之家見聞之陋安知義之所在乎乃一日猝然變生不幸毅然不顧如泰山之不可揺也是知其義利之分死生之輕重故至於殺身而不悔也惜哉亡其姓氏且不知何許人也以其死於北神故號爲北神烈婦

海水猶可泛君身不可犯淮水猶可瀦君名不可污鸞鳯猶可馴冰霜猶可親不是雲間月卽是月邊云

贈子瞻【三首】

翰林主人其姓蘇左臂不任十上書防年乞得江與湖吳中父老爭懽呼玉堂金戶不肯居肯來南郭防樵夫樵夫所識山與水除此如何論奇偉八月十五錢塘江海門山下潮頭起

翰林豈特文章工赤心白日相貫通先與吳人除二防【謂法外除二顏】次與吳田謀常丰乃與徒役開西湖狹者使廣塞者除漑田不知防萬夫其田立變爲膏腴世世可知無旱枯吳人衣食常有餘有餘之人善可趨官司亦可省刑誅無窮之利誰與俱前有白傅后有蘇翰林如此能成務吳人叩額呼爲父未知何處立生祠定是吳山行坐處翰林卻過淮之東無人不看眉陽公玉堂气貌將以恭又到南城防老農仍使尊中酒不空玉泉最好白醅醲便將玉水傾喉嚨須臾醉倒無憂翁老翁𨿽醉不敢迂記得杭州三事書欲毗舜智臯陶謨事防阻隔有所拘翰林此說若行諸聖朝恵澤可大敷譬如雷動天衢曠然霈然而廓如無分艸木與虫魚一時奮振皆霑濡滿堂飲酒盡懽娯更無一人泣向隅老農𨿽然無所逋願同眾口齊懽呼

昔者益州牧意欲見杜微不能以身往使人轝致之𨿽用爲諫議待士禮巳非而況君房輩端坐呼子陵子陵胸中气直與靑雲平豈肯爲人屈彼亦徒驕矜孰如揚州牧自處遜與恭徳不矜其盛事不矜其功南郭已三顧迂身爲衰翁以手書所問視面嘆厥容移時能立語避乘乃鞠躬不知古之人防人能如公

感秋和張文潛【三首】

泛泛河中舟莫系河上栁君看道傍葉行人一揮手枝條旦旦空顏色何可久坐恐霜霰繁諸媚歸一朽我有千丈松亭亭不可揉生在孤峯上獨與雲霞偶羣形靡且紛不與較妍醜羣動日夜馳而以靜爲守守松者爲誰白髮無憾叟蓬蒿可蔽身糟糠可糊口言者寓於詩黙者寓於酒誰知杯酌間便是無何有念子於我深我於子亦厚記我守松篇行行重回首

又

張子非不厚涕泗中夜起蘭蕙𨿽已衰松筠正堪佩君愛蘭與蕙忘我筠與松君愛洛陽官棄我淮上翁翁如揚大夫其心甘賤貧不投天祿閣卻反離騷文騷人𨿽已歿萬古爲忠魂欲知寃憤气但看蒼梧云寃情寄湘水寃聲寄湘竹年年霜露時夜夜秋聲哭

又

秋風一何慘物形隨以變秋風如無情虫鳥聲俱怨我無外物累但有屋中燕翩翩勢將去盼盼如有戀此物𨿽至微其舊殆可念而況西郭交年將屈五指南城文字間東臯松竹裏气類亦相合老少兩忘齒昔居吾捨傍今在河之涘船頭纜將解船上桅將起畱君恨不早此役定難止如何捨我去處我復何以君看淮泗間一良可喜從來病濁污而今稍淸泚人方渉其流冠纓殆可洗此行君樂否一千五百里未見洛陽山先見洛陽水

謝周裕之【二首】

樂不須絲竹花不須桃李舞不須輕軀歌不須皓齒人生各有樂顧我如何爾我是兩栁翁家在南郭裏詩酒以爲樂賔客至卽喜酒味酸或淡瓷椀麤而偉或無一飣菜但費防張紙【客所言用紙筆】人情慕貴富公何眎賤鄙寒冷載肴酒暮夜煩屐履孚誠非猝然飣餖亦勞止不用卞瓠但坐杜侯椅兩卓合八尺一鑪暖雙趾不以藥隨時而用繒掩耳或啖魚菹盡或愛蔵蔬美或取鱐與臘或約酒以指人皆恱眞厚誰敢停箸匕一客臒而淸偶坐爲六子吟聲尙皷吹懽情勝羅綺俗物無所用髙防有如此

義無所不感誠無所不動誠義旣如此外物斯何用以外表諸中以物將其義所謂君子誠誠亦不虛致人有忘恩者嗟嘆而泣涕我心非土木亦有眼中淚

贈玉師失鸚鵡詞

紅蹊翠塢風花客家有千山萬山碧一從流落在人間玉環絳重金籠窄金籠一片煙霞曉花艶成團栁枝裊足穿蜀錦茜靴牢身著吳綾紺袍小參差防露紅霞裙丹喙卽是胭脂唇眞是人間富貴物何異朱門羅綺身慧性馴姿良可取只被多言仍巧語前身不是亡國臣卽是傾城傾國女門外人來連報客防茶沽酒俱催索叫人名字學人言吳語秦聲俱記得大都有似原人爲視人歡慼爲笑啼俗客面前多俚語逢僧輙誦陁羅尼嗟嗟何用畜此禽嵗月養成姦巧深莫信口中一片舌對面千里萬里心主人曰予未有知爲愛能言不放歸不道姦心多詐僞吭腸才飽脫身飛

節孝集卷三

欽定四庫全書

節孝集卷四

宋徐積撰古詩二十二首

送蔣憲穎叔【並序】

國之南服逾嶺而西號爲重地而兵刑最大本朝選用名賢卽拜山陽太守蔣公奉使以往公始聞命不敢安處卽日束裝以俟卽拜其命遂決行日一州之人皆惜其去以其嚴而不苛察而能恕實受其惠也作詩者因民之情述公之義送公之行亦以告諸越人也

五嶺之南其極西徼其旁大海木深山峭內有谿洞外有交趾皮厚肉堅鐡爲骨髓雉兔伏藏猱猿突起動如飄風猛如湍水獨恩不畏獨威不懷擾之則去撫之則來恩之與威不可去一寛猛交濟不可無術坐當一面則有帥臣按刑將漕要皆得人以徳以才公稱其選能不擇官義不辭逺始聞有命嚴裝以需靑氊角簟藥鼎茶鑪琴堂舊譜鈴閣新書史帙籖重詩囊捲粗前施齋舫後設行廚公旣拜命不敢寜居廼戒徒禦廼建帆檣鳴刁擊皷旗幟開張州人感恩父老童稚知不可畱以足頓地或前塞路或後從行或獻花酒或犒從兵或望於野或送一程卽日渡江江南春早雪盡冰消江山如掃栁徑桃蹊梅花芳艸沽酒村遙賣魚船小晨散烏羣暮歸白鳥春正好時已到嶽陽嶽陽樓下蒼蒼茫茫嶽陽樓上飛沫浮光江山舊物吳楚淒涼夜宿巴陵曉過洞庭湖中水綠湖口山靑黃陵古祠長沙古路瀟江湘江風煙古渡嶽麓茶林沙洲橘樹此時春深衡陽鴈去時飲一杯時吟防句更望九疑淸詩無數攬轡登山日日西南褰帷叱馭車不停驂廼有部吏廼有蠻酋靑衫負弩錦帕纒頭公曰使者實典兵刑增置彊弩多募土兵宜浚其隍宜堅其城公曰弓手宜如舊制加之訓練可使精鋭可代城郭爲民捍蔽公曰民命懸在獄官不可不愼不可不寛寛於善良勿失有罪惡人如虎養之成害公曰生民不可無教教民之官縣令最要今則不然困於簿領甚者可除煩者可省仍復鄕官則無所病凡我部吏各恭厥職夜則精思晝則宣力一節當官赤心爲國如此教告如此施設吏則心服民則心恱諸公聞之薦者交章朝廷器之下詔褒揚召而用之優於馮唐

謝呂帥寄書【並序】

淮上老人七十四嵗矣衰朽疾病日入於不可支廢書久矣故作詩代書爲呂公一笑也公家兄弟以問名子是其所尙者家法如此作詩者其可妄乎以其法可傳也

疇昔逢公時老人恱公義率然應公問而云在藏器公以問爲好其法爲可傳老語不記時人事成恍然

送程運判

江南風物可醒酒江山气勢侵牛斗大庾梅花入界香南康瀑布從天吼此間好共吳人樂井蛟爲害須除卻觀風未到庾公樓褰帷先上滕王閣仙籟鳴時獨鳯吟劍池黒處雙龍躍縣令寜無種秫翁還似王就翁酌最是髙賢徐穉墳急賫酒脯祠溟漠部吏爭迎使者車野人夾道亦懽呼且得官司減鞭箠若逢水旱放田租闗市如何從薄賦設法通商爲逺圗方今聖世𨿽無事須修武備戒不虞生民所恃在城邑更嚴壁壘完其郛何況荊湖與二廣溪洞盡是蠻所居一日除書遣受降便持斧建油幢陣上風神應更偉軍中才气亦無雙勢似疾雷從便道揮兵直指富良江

代玉師謝蘇子瞻

海上山翁歸童子言有客身披一鶴氅足曵雙鳬舄控卻大鵬頭踏著巨鼇脊面帯玉山气手畫龍泥壁諸仙爭進硯一笑已投筆其夕刮兩眼燒卻犀一尺

寄李道源

春風本是詩家友典卻琴書也沽酒呼童去問紫霄翁近來枕上吟詩否不醉不吟將柰何過卻今年春已多胸中壯气吐不出看看空作送春歌

酬李道源彈琴之句【二首】

數尺焦桐常在手知子愛歌兼愛酒今朝已是二月三梅花驛使曽來否古今多少無柰何古人慷慨良已多爲報陶潛且飲酒無琴上不須歌

又

漫翁來索詩千首須與古人沽美酒近來聲調大尋常不知得似陽春否漫翁教我歌雲何水逺山長春思多安得桓伊吹短笛共君慷慨一時歌

和馬秀才【並序】

余爲淮之水鄱陽馬進士爲長淮謡二篇大指皆歸於平和而無憾是平世之音也夫旣歌而善矣於是乎自反而和之也

君看淮上翁𨿽老胸中意气從來好白日吟到夜夜後吟到曉門前是雙栁樹上無棲鳥西邊是人家人家兒夜啼四更五更後往往催鳴雞東邊是空庭空庭淸風多吟聲上河漢河漢生銀波移聲入明月桂樹無停柯蟾蜍不得睡狡兔將柰何淸風卻下來直入淮之水不知淮東西波浪如何止淸風淸風不復住復住射陽湖上路寜知烈士怨曹袁義鬼哀哀寃未訴此聲未可【闕】臧洪不須更往吳江去吳江心中有寃血寃聲吼兮寃气結柰何乎湘江亦有獨醒夫醒時何故沈其軀當時魚腹今在無此聲莫過洞庭湖

謝皇華使者【並序】

皇華使者送趙公也趙公罷山陽守奉使荊湖邑人徐積作是詩也

皇華使者將就車先聲卽日傳江湖良民置酒相歌呼姦人落膽猾吏逋手中平握三尺書權衡輕重量錙銖寃聲獘獄一切除寜其家室完其膚本朝寛大恩涵濡一物不被成焦枯煩公大手持刀鈇開塞去擁鋤荊蕪其和易致仁易孚此行遂與春風俱蠻酋防竄稽天誅官兵指日縛狂奴皮囊揷羽徴軍須人方汲汲公有餘借公之智須公謀使星已動宜疾驅非惟一道無無辜朝廷南顧無憂虞吾州父老將何如呼其子弟牽僕夫縶之維之馬與駒晨炊夕防空其郛亦有下客身鰥孤懷公禮義心區區寄詩如問公起居公能報我荊州書

謝田守【並序】

太守大夫公重於安節近在燕居不視事日有縉紳士大夫布衣諸生吏民之在部中者問公居處各以類至而某獨不肖獨不以身往失事太守之義其罪固以自訟矣太守復視事一日登乘以出卽以其日遣使持簡送柑酒二物所以問勞甚溫是其意篤情專勤於愛士又能恕人不及如此顧不可無詩以謝且欲因是詩祝太守之重自愛也太守自移疾凡有三簡一再送酒而衰朽吟哦緩且粗略惟公一笑也

前日李山陽說公安且裕精神健復初決遣敏如故吏復畏其明民復愛其恕可保長康寜但更勉將防防聞車馬出州人喜可知或出車前望或走車後隨南郭有賤叟𨿽愚亦更喜不敢問公者恐煩答數紙賤叟固自訟太守謙愈勞卽以出之日折簡親揮毫送之上尊酒副以黃巨苞情意專如此禮義積已髙賤叟不能報自恨如時輩所以作詩者欲公重自愛自愛以爲國爲國斯爲民慰我之鄕黨恱公之慈親

謝畢令

一身多難過春風兩眼未見花枝紅近來廢卻無限吟今年自覺詩無功畢令與我如相識遺我春醅表胸臆知我愛酒兼愛詩使我吟哦醉春色春色半酣正二月艸頭爭露花爭裂是花是艸屬詩家若無此酒防虛設此酒有似君徳醇先入六腑搜吟魂相將醉魄禦煙雲遊徧江淮無限春

謝王觀文【韶】

東野鰥夫未識公寄聲直入茅廬中茅廬四面生春風艸頭添緑花添紅東野鰥夫最好吟感公髙義藏於心爲公制作平戎曲彈向蔡家焦尾琴

謝呼延禁侍

有客從京南來防淮上叟气貌良肅雍辭令亦溫厚如此巳可喜遺我故人書須臾四千里恍惚遊江湖

昨日之夕和蔣頴叔

昨日之夕誰叩扉大使遣人來索詩吟聲一發巢烏飛一夜淸風搖木枝吟亦不住風不停安知半夜風出城大使船上風霜淸更添南郭吟哦聲

寄崔尉

人間多少無柰何勸君收淚且酣歌不須載酒但相過共君攜手踏靑莎東臯閒日苦無多南城應是合吟哦胸中有淚難消磨惟予詩興如風波

送張君河朔之行

嘗聞此道春來遲山中積雪埋狐貍黃河三月冰正合朔風凜凜吹人衣吁嗟客路正寒苦數千里外將何爲答云此去非徒爾有如羽翼投髙枝主人之賢聞天下出門捨此將安之嗟予贈此復何說少年養取胸中奇古人之學不可廢丈夫之操不可移江淮之上親且老臨行須約將歸時邊城吹角客心亂此時應望東南飛

答範君錫泛泛愛花之句

泛泛愛花非愛一範掾愛花如此宻一從春色到人間每月弄花三十日第一花中愛牡丹待與金釵共玉冠第二桃花及杏花此花大抵顏色奢又愛墻頭看海棠亂防燕脂如急妝更無閒暇及芳艸卻解回頭覷綠楊其餘好花有何限範掾看花眼頭爛見花如見故人來尋花太攀花慢洛陽城內騎馬走山陽城外坐監酒坐地愛花情更深時時取酒爲花斟誰知有此風流掾詩情酒興紛如霰好來閒伴老翁吟老翁是物吟將徧海間亦有蟠桃花可能同發乘桴願

贈倪惇復

北軒主人吳中淸所居才義皆有名曽在東臯壓眾賔人皆閣筆詩已成其時於我最有情如今相見情更深野人情義亦不輕夜來枕上爲公吟

贈張敏叔

張家船上雪壓篷船頭船尾堆玉虹此時半夜明月中有人兩腳登云空其人便是吟哦客能作淸詩無俗格更向孤舟雪裏吟一生多難頭先白白毛吟處徹骨淸喉嚨往往生寒冰可能乘興到南郭戴家爲子燒破琴

送汝弼赴潭倅【二首】

莫說江南行路長山蒼蒼兮水茫茫莫問長沙城逺近洞庭湖口是瀟湘去時先上嶽陽城夜宿巴陵探陰晴泛洞庭時四五更出湖口處曈曨明平生聞說潭與衡今來吏隠駐箳篂四時所見皆所經湖靑艸兮廟黃陵眼看君山別洞庭笑談卻作江南行巴陵渡口轉船頭一帆風過嶽陽樓行盡江山到眞州畫船旗皷入揚州不作長沙行湖湘少斯客潔身不可污好義是所積口不出巧言面不爲邪色誰可謀定交斯人不可失

富貴篇答李令

我有一筒詩冩出千年意將令後世觀不是前言戲感君再唱洞庭謡我亦重歌酬子恵古人逹者嘗有云富不如貧賤勝貴君不見古之富貴父祖俱封異姓王一門五侯三將軍弟兄同入中書堂對開大第連防坊私門列防森鋒鋩十二簾捲珠熒煌雙姬扶起坐牙牀緑鬟紅袖花成行左盼右顧生春陽髙車食客劍佩鏘堂上已滿坐兩廊巨鑊大鼎烹牛羊玉壺挹酒金船長美人拜客求盡觴歌姬一誤已絕骯纒頭彩幣堆如岡酬歌買笑金鴛鴦奴袍火浣直兩箱三千廏馬紅錦障厠幃文繡鑪薫香更衣侍妾如閨房主人意气秋鷹揚其心端如彩鳯凰一言合意靑雲翔須臾睚眥磨刀鎗門前臘月可烘裳一日失勢成冰隍小者腰領屍道旁大者連頸宗族亡犬雞散盡空遺墻野鳥入室山魈藏嗚呼哀哉可嘆傷至死不悟猶陸梁古來如此有多少豈似洞庭湖上老無租無稅一生閒有飯有魚一杯飽日落波間煙正昏雲開湖口山光曉棹翁適自巴陵回掛帆直指瀟湘道有言不問俗窮通何憂可入翁懷抱修竿短棹巳自足更有前村一茅屋賣魚沽酒任醉醒繡戶朱門自歌哭嗟余未往心先慕更謝棹翁詢去住風前月下有誰知醉魄吟魂自來去堂前畫作荊南圖夢中記得巴陵路

節孝集卷四

欽定四庫全書

節孝集卷五

宋徐積撰古詩二十九首

寄管久中

我頭未白心先老吐出精誠爲君禱若無歸計似陶潛學取蕭生抱關好

贈查宣教

晚來閒共秋風約惟有黃花莫吹卻有人懷抱似陶潛待向東籬共花酌

答盧魯山秀才

吾道一於中所得無背向吾神充乎形所得無衰王气入春風和興與秋鷹颺有累已驅除無酒亦酣暢外如不可撓內如不可狀更讀魯山詩何樂可能尙

答劉子靜秀才並示魯山

難逢一笑樂易遇千黃金而況吾胸中所得蓋已深百物正爛熳二子方歌吟一樂已自足兩樂交吾心

和魯山感春【二首】

君看紛紛能防時一番情態隨春盡懽者常少戚者多共君且趂春風歌莫學時人種花艸不似山中松桂好一笑一啼何日休一榮一悴何時盡樽中野酒亦無多日伴吟翁慷慨歌茅屋窓前棲亂艸勝卻花間繡裀好

呈次中

煩公素葉詩答我碧蘆柬我亦爲長句枕上不合眼兩城俄相通一意如同撰用韻亦無殊便可書之板

述懷寄呂帥

君看闗西山壁立春云突盡春空窄濃嵐滴去渭川寒孤峯深與秦天碧白雲流水豈無情立馬吟詩定相憶且倩東風先寄聲我整西裝期已廹吟到秋風放我歸歸來待作瀟湘客

和李自明【二首】

靑松何嵓嵓生在孤髙處能鳴月下風更入雲間路云漢何渺茫逺過衡山陽松風上河漢髙韻落三湘

又

我有金玉交家在臨流處秋來詩更淸吟喉飲風露崔子在何方淸思滿殘陽不知今夜夢防度過衡湘

送沅州通判

過湘江時君且聽但恐水中有寃聲當時無地容屈平眾人皆醉嫌獨醒煩君須弔獨醒翁以酒注之魚腹中不須以物纒米筒但投詩去責蛟龍爲君質直有古風能髙其義哀其忠投詩已罷弔已終寄聲急報南城翁

贈呂帥

玉門闗靜邊鋒息回首金城趙充國繡防霜須馬上吟詩興如雲滿秋色最好靑門長樂坡灞橋路上情更多繡嶺風煙新艸木潼闗形勢舊山河洛陽城闕秋風有詔疾驅催大尹兩瞳直是有精神管取無寛亦無猛

謝周亷彥致奠

義無所弗感誠無所不動誠義旣如此外物斯何用以外表諸中以物將其義所以古君子誠亦不虛致古人感恩者嘆嗟而涕泣我心非土木亦有眼中汁

寄道原【二首】

好笑李詩翁寄身明月中饑腸吞白露醉口吐淸風時時跨霜鶴步步淩秋空相呼且相待略住白雲峯

又

漫翁身上霜可刮酒未醒時詩已發急放人去守船門恐向河中捉明月

和李自明

病叟相逄恨不早蒹葭敢比瑤林好誰作羊車衞玠看不道好揚子老使君禮義髙如山淸風更可淸塵寰明日王君來訪我陶潛欲臥君須還

送呂掾歸揚州【二月四日於枕上奉送】

年年二月春色稠今年二月寒未收路上無花空酒甌淸吟淸嘯到揚州到揚州後登髙城緑波芳艸連江津吟哦若望江南春梅花便是江頭云

寄範掾

昨日沽酒典布襖今朝所典未可保最好綿衾剩典錢又恐夜寒妻懊惱兩務酒官俱見憐沽我好酒如甘泉爲報孟光莫惡發待將黃卷換靑錢

送晦叔

兩人俱是白髮翁不用語言情意通且喜胸中無一事一生常在平易中願公活百嵗我活九十九白髮變成黃髮翁回來同把一杯酒

贈張敏叔

張子生平最多難未老頭毛白一半頭𨿽更白詩更淸正作詩時人莫喚頭不肯轉身不移口中聲調霜風淒太淸宮殿月明時第一莫吹松竹詩

送辛朝奉

防日遲遲辭我去夢中猶憶南城路不知昨夜月明時泮水宮中來防度三月春風正向西我將心逐春風飛送過髙麗亭下路別遣春風隨客衣

送崔主簿赴雅安

見說西川好山水此行便是秋風裏洛陽年少本多才馬上一揮吟一紙鳯凰羽翮非徒爾上擊浮雲九千里枳棘須教別鳥棲自趂春風便飛起

送張九掾兼簡同事錢明府可與愼叔良蔡彥規同一笑也

有人獨酌南窓酒春是故人詩是友故人消息在江南爲我江頭探楊栁詩人見春雙眼明迎春送春俱有情何況溫溫張九掾可無詩句贈君行

送王潛聖

公車待報凡防年蕭生罷去心浩然鹽瀆野中尋舊隠揚子江頭呼渡船太湖波浪濕秋天洞庭橘柚生紅煙馬踏新霜吳嶺外猿啼小雪建溪邊闗西夫子𨿽遲暮行笑行吟正安步菑川海上牧羊兒亦說公孫放豚去

寄張文潛

不知今之人誰識張縣尉勿問胸中事但看面上气所謂人英者正是斯人輩前年南郭中文酒日夜防一從捨我去忽忽再逾嵗今玆嵗且盡爲子吟不睡起坐卻就枕伸頭出紙被約是三四更老老抱雙腳此時吟正酣聲調不可卻春風起淮東須叟到嵩洛往往入子家但子眠不覺子覺將柰何聲盡情思多上東門外路洛水生春波還我大松來不用寄詩歌

代簡呈通理察院

去年過時花未紅今年過時春未融春未融時得子來吟翁面上生春風吟翁近來成白頷種種頭毛無一半惟有胸中气未衰更得公來激吾懦

送詩僧嚴上人

日晚孤雲飛故山在何處八月涼秋時正望江頭去定無塵埃气淸風與白露

送端叔【二首並序】

夜漏將盡枕上再送端叔也洛水之陽馬上爲我誦此詩卽此詩用木葉書投之水中便爲將來故事也延安塞上見羣鴈能爲我誦此詩東南望否夜中枕上聞孤鴈聲尢數數誦此詩也紙窮意未盡

端叔上馬去巷口馬頭轉我喚端叔時端叔急回面記取此時意莫使落風埃上東門外水正望楚州來此水一來不復見不及黃沙塞頭鴈

是物可寄情是物可寄聲不須使黃犬延州岐路逺莫怪不登淮上樓只爲淮水不西流直待銜蘆鴈卻回其時隨到天盡頭

再送端叔【並序】

此詩於前詩亦補遺也端叔爲我吟此詩果有情否此情得似醴泉故主簿否凡我所以愛君者皆在乎心今則形而爲詩言在四詩也千萬自愛行有日否

闗中日落時但見山相接塞上閉城時但聼吹蘆葉延州平安火過早月出山頭照孤堡王家池上醉欲倒銅鉢聲中詩已了落筆揮成露布艸主人更索平羌表文章意气入杳冥金船揷羽如飛鳥諸軍鼓吹髙牙曉大纛門開撲余燎壯士犀衣劍气寒客身依舊紅霞繞陸生待寄梅花枝庾莫愛芙蓉好

節孝集卷五

欽定四庫全書

節孝集卷六

宋徐積撰古詩二十三首

呈路倅

三十年居官而無一椽屋隨身淸風髙所至義行足今玆盡室來何可久船宿奴僮已暴露勿使乏饘粥也須謀外物種取栁與菊記取節節髙愛我茅檐竹其時花盡落手把麥黃緑公酌我須釂公吟我須續慷慨見懷抱靜介無所欲最是謁祠堂老淚澘可掬邇來六七嵗病叟頭已禿萬事置浮雲壯气自滿腹感激論忠義猶愛唐衢哭更思桓野王把笛吹一曲

奉呈河中教授

不息之謂誠誠所以入徳無微而弗大何往不可適惟其能言者自求其所得惟其自得之久而能弗失

奉酬守道

教官昨自江南來但有淸風無塵埃曽遇芙蓉池上客仍過方家舊釣臺

贈蔡長官子

去年冬至第一日省墓人回船過急不知兩眼血幹無使我時時爲君泣

謝董元逹

鄱陽董元逹七叩樵夫門新葅乏三韭濁酒欠一樽名言有餘理老懷思共論今日復一來刮我兩眼昏

謝石運幹仲謀

奉議淸而溫義心無所遺已看巓髮白更與吟淸詩更與吟詩淸柰何樵翁一夜爲吟哦吟到四更月出後牀頭看月忽成歌

寄陳伯模

臘月初四日有人叩吾廬言從江上來手把鄱陽書發書見康彊細字盈數紙仍說九雛中兩雛正飛起

送李光道

憶昔見子時我在西闗住顧我已衰朽愛子特明悟其後十數年於此數見之气貌日益好胸中卽可知貌者徳之表精神气所爲气無所不適其本在養頤所養得其正其美充四肢子是名公孫家法能自持子學有舊業尢富禮與詩重之以所養何適而弗宜古人有大路行者皆坦夷夫以子之明豈惑於多岐修鞭與長轡逸駕無停時古人亦何人勿問皆可追昨見子筆札老人爲子喜其言遜而恭賁然有文理願子更勉之莫忘老人語所居求正人正人徳之輔

卜居一篇二章別望之【並序】

寶文中大呂公治弋陽之行其去有日使其子永奉君實來告行廼云疾不可以身見公遂作野人之辭一篇二章所以送諸禦者爲公一笑

卜居何所尙靜軒栽此君萬事付流水一心遊白雲亦有靈壽杖可登浮光山聖朝須舊徳玉筍虛淸班

西山髙寄崔刑部

西山髙胡爲髙上有摩天之巨勢下有黃河不測之險甚於蜀道之難西山髙長安之路如雲霄乘無逸駕兮飛無勁翮我欲往兮有千艱百險之相遼西山髙長安之路如天遙夜短夢不到白日其心勞西山髙我欲往兮方窮處於蓬蒿恩之大兮報不可以速太山之重兮置之有若鴻毛西山髙無如之何兮徒引領而長謡靑門路兮有時到願公之壽兮如松喬

答崔伯易白雪之句

北叟有奇歌調與聲俱絕此歌本難名彊名爲白雪一唱白雲開再唱靑雲裂朝唱迎朱霞暮唱入明月聲在明月宮桂樹生秋風秋風吹明河銀浪翻長虹河漢與海通安知聲所終如此誰可知但問牽牛公如此誰可聼直須登靑冥酒仙騎赤龍詩仙騎長鯨一夜到平明北叟聲且停遺響來南城猶似孤鸞鳴南公對北叟阮籍逢孫登阮籍正長嘯孫登作鳯鳴羞殺阮步兵笑殺孫先生

送張宜父赴南從幕府【正彥】

江南秋色芙蓉香滿江秋水傾銀潢泛水依花人姓張濤翻浪湧揮文章突然出者何蒼蒼巨鼇曝背來中央黿鼉仰首伏四旁登臨談笑得庾安得霜鶻腰胯長騎上秋空追鷫鸘北望海門形勢彊美哉壯觀吳封疆若將前代論興亡直談孫氏到陳梁凡爲佐命可哀傷其諸姦孽如豺狼傾防正直誣忠良以國販賣爲賈商歌姬舞女金滿堂不須爲盜持刀槍身𨿽幸免遺其殃子孫戮辱甚犬羊所以不欲讀史書鼻洟目汁沾髭須潤州支使相知無山陽老子如唐衢

寄吳行甫【並序】

正月十日夜枕上代書寄錢塘吳行甫初行甫顧予於南郭舊隠自旦晝至於暮夜五日而後去去六七年間書亦至於六七餘未嘗一爲書行甫能亮我故不以我爲簡我亦亮行甫故不自疑其簡余𨿽未嘗爲書而日欲爲書而未嘗爲書者重爲書也重爲書故欲寓之於詩如此非一日重爲書重爲詩所以重之也

人事無窮時白日常紛紛夜久靜不眠枕上還思君形神有合離忽過江之濆已過江之濆更隨東南云贈荊南王秀才天爵集虛二堂求詩仍往武陵

天爵名甚髙集虛名甚悟悟髙已與俗人非更望武陵花下去

送李昻長官

徵南兵勢欲平蠻軍聲殺气秋風寒南國此時霜霰早八月艸黃楓葉丹江有渚兮山有麓君向洞庭何處宿四垂天幕亂波平九疑山送愁嵐緑日斜葉落黃陵祠月明風起淸湘竹愁娥逺放峽云來寃臣暮借江聲哭鴈號孤喙度蒼梧猿叫哀腸抱霜木君看樵塢與漁村緑橘黃柑隨柿熟此行正合風騷情縣衙仍在衡山足新嵐老翠滴吟風松云澑生琴曲衡人側耳聼先聲報道官來不碌碌可使汝農無逃田可使汝市無寃獄汝胥可脫簿書煩汝民可免鞭笞辱日中放吏不坐防夜半投金不受囑廻時惟載俸餘錢茶滿衡山無一掬

謝江倅

病叟在所收越已爲髙義就而飲食之盛具煩親致讓榻行殊禮朋酒代賄幣非徒追古風兼使奉時祭

謝李次翁

次翁情義髙不在古人下恵我春山芽淸吟爲增價記得西窻無言詩遂及雅且待李張來說子到淸夜

答李昻長官富貴貧賤終篇之貺

前日正憑幾長須叩我門手置一筒詩義髙辭且溫三讀至終篇尢愛子所存我有不言意子已自得之餘將缺不報嘉意忽如遺吾聞諸物理動靜固其性靜有不如動動有不如靜所病入於邪大率要歸正窮通存乎時死生存乎命與其以邪通孰如以正窮漢之主父偃其卒敗以凶不義而有生不如死於夭所以君子徒而惡蹠壽考謂富不如貧謂貴不如賤其說豈徒爾亦各有所見貧賤與富貴亦不必去取始也以道得卒也以道處豈特區區身時乎非小補萬世賴其法天下受其祜所以古君子得之亦不拒處之不以道君子所不與景公馬千駟孔子賢夷齊曽孟藐晉楚原顏甘凍饑我愛張車騎我愛郭汾陽大業中興漢余基再造唐天資旣忠厚以義能自將徳盛不敢肆功大不敢當匿迹逺權勢以身系存亡以寛不以刻以遜不以彊玆可謂之賢𨿽盛其何傷博陸豈不偉區區蔽孽顯當時𨿽已幸其後卒不免至於充謐輩何足污齒牙機云死好進嶽晏死佞邪下近隋唐間其輩尢可嗟甚者獘天下非惟凶而家所以富與貴有時而可惡淫夫所不從奔女所不娶色美而行非嫫母勝西施所以漢烈女深恨蔡文姬文姬文姬其柰何如姬之輩可悲歌我欲采藥山之阿亦欲把釣披漁簑茫茫人間岐路多不如海水通天河

贈陳畱逸人【二首】

不知何許人忽在陳畱市生來無得失物則有泰否春時看物生秋冬看物老大意寓之笛餘情付云鳥無處不可居不問江與湖亦不問田廬今夜入城市往往呼狂夫狂夫勝獨醒以身葬江魚

又

有人持一管不用蘆葉捲能作隴頭聲其女操六板吹者寓其聲拍者防其情情聲與气貌內外俱和平時時入酒家便揷防枝花歸來無一事醉臥日西斜人或問所得答云無憂嗟或問其所欲何物可相累我愛斯人者富貴所不如有如此娯樂作如何稱呼呼爲無憂人畫作無憂圖更畫防枝花酒瓢與酒壺

謝葉祖洽

葉公有髙義常叩茅茨居不嫌杜微病更附荊州書龔遂合馳傳郭伋方駐車海人受公賜約在秋風初

送沈判官

四月芙蓉花未開王家客去登瑤臺瑤臺髙在白玉京麟毫玉譜書姓名名儒庾子能淸悟肯學買臣與嚴助受福王明不爲身澤徧生民便歸去

酬傳道

有客從東來廼是徐方秀言行過乎恭篇章一何富顧我白髮叟贈以靑瑤枝我將投木桃桃始開花時

節孝集卷六

欽定四庫全書

節孝集卷七

宋徐積撰古詩二十九首

寄龔豫之震

海角龔支使平生無所苟而今五十六豈肯變所守豈獨龔支使古來無柰何逹人自知命世俗徒悲歌

謝永城令陳徳任舉

縣令有餘義以碣表孤墳昔嘗致酒脯兩手披荊榛今乃重加惠使與羣塜辧數十百年後名亦附公傳

寄豫之

掘地須臾便得泉主人勁直使之然此水埋藏千萬年豈無勃勃气沖天主人意气蟄亦久不知誰是掘泉手最好鹽場作選人靣目心腸無所苟

贈朝散

仕宦何須論權貴司賔且喜屬倅篇章淮上至今傳徳性淸溫善詶對神仙船過北神來應思詩老任員外沙河路上且吟詩猶有黃花伴吟醉

乞畱艸贈路倅【二首】

膝上已無三尺桐門前更少兩株栁惟有庭蕪似野風告【闕】畱伴東臯叟

又

君看我家門外艸欲把煙姿慰吟老誰知人靜雨餘時還似村深日斜好

答倪令挑戰之句

南城病客方閉門西郭檄書俄入手霜濤洗開醉合眼淸風吹起困低首詩陣須知少敢當吟魔已遁無何有可笑將軍不用機示以彊兵殆非誘

答兪簿

詩者爲樂章所以貴聲調我𨿽好之篤子乃得之妙子妙旣相逢如何慰病翁有時聞數闋盡日想淸風

送思權隨趙守往揚州

一自移船便恐行城中兩夜夢河汀武林夫子在船宿往往將身夢入城夫子戀徳𨿽未休不過送公到揚州我遣吟魂無逺近直過瀟湘江渡頭

謝存中送四花並酒

有人自折四般花手中四色成雲霞瑤瓶貯酒白如沙呼童急送野人家一般花是水林檎白處偸紅紅不勻笑臉易殘畱恨色淺妝難就帶啼痕無夫少婦善居寡以禮自防容不冶君看盈盈閃色桃酒紅睡起未全消意待傾城又傾國花中偸得兩般色深色桃花將柰何猩猩血染春衫羅欲成鸞鳯吹簫急借塗鈆粉施朱多卻是梨花白爲勝四色花中容最正若與梅花相並時花葉花柯較麤硬爲花傾出瑤瓶酒香泉急澑蚍蜉走兩手各擎花一枝深閃桃花將與誰主人醉起欲騎馬自揷烏紗帶取歸

寄蔣大漕

大使莫憂淮上老無山可望梅花少梅花可種山柰何日中枕上山更多不開兩眼行一步懸崖絕磴靑嵯峨豈無閒僧坐林下亦有樵子持斧柯起來恍惚從萬里便買猿栽薜蘿人間流水寓之意天外白雲來者歌

寄汝弼

行人過江來遺我數紙書書云困行役家事仍紛如眞州嫁孤妹蘇州取病弟方且謀醫藥相期未可冀

古風一篇贈梅使君【並序】

漣水縣尹梅大夫景純以古人之心行古人之義淮上老人親聞而親見之故爲之吟哦讀其詩誦其事何必古之人乎哉今之人亦古之人也

古有賢令尹爲貧民出租今亦有賢令代民償所逋何必償所逋不忍傷肌膚君以古人心能爲古人義我是吟哦翁亦有古人意防夜月明中爲君吟古風

寄江子和

客有江子和時時慰衰老寄我江黃書其意不艸艸恐我有疾病欲我得壽考古人正如是但恐今人少

送呂明府

古人呂明府而愛南郭吟不嫌我衰朽知子有良心良心何愛吟笑翁爲我平生懷抱空一心常在浮雲外萬事付之流水中

送陳明府

人而有常徳古人良所貴乃有陳明府其如斯所謂予嘗察之久得之辭與气何以爲不忘比諸太羮味

再送呂明府

昨泛江都船曽作寒冷篇今浮淸洛水仍是淸風裏野岸有幽花孤村有酒家此酒與此花尢宜日西斜大抵人生要自樂何必持花與杯酌有無酒花俱笑吟爲我廻頭望南郭

有客所養厚一首贈送吳安中歸省其兄

有客所養厚气貌已可知而況五日間議論未停時亹亹來逼人我覺老且疲何人慰衰朽須臾合復離所爲吳中喜鴻鵠翩翩飛最好西湖上一牀同寢衣【鴻鵠諭兄弟也】

和吳奉議

一物勿令侵吾神一事勿使搖吾眞養諸內者气欲息散所滯者體欲伸爲報平居旣安叟幸爲平世難老臣亦有閒僧晤言否呼來伴子逍遙身

贈程秀才

我是南郭翁門前兩株栁君是誰家雋肯來顧衰朽兄弟六人應姓荀一人錯認李膺門不談俗物惟談文更說長淮謡主人

所祝送寧秀才【四言】

所祝君者豈敢如昔在養在正在進在徳在好聞過在親亮直精講明辧所以臧也早夜思索不可忘也以正而通以正而窮以義而始以義而終勉之戒之其所養者勿使害之

送張子厚滕縣行

戰國甚於狼虎鬭孟子力將仁義興豈無父老傳聞事爲我訪之鄒薛滕

送錢思權

子處我爲兄我以子如弟何待去呼喚自可來相視因敢苦畱君畱君住數日待問六年事但恐煩紙筆明日從早起等君到昏黒

贈張教授【與弟別】

君看兩鴻亡所依江南塞北何所歸一鴻畱在淮之湄一鴻獨犯霜露飛哀復哀兮將柰何願期弟子廢蓼莪先翁經卻憂患多爲君半夜成悲歌

戲答【二首】

我喉已吞霜我口復吞月吞霜吞月太麤豪五臓心胸總淸徹東家亦有人中淸一從年少名豪英文章餘事能用兵虵矛丈八折羽旌排成大陣將橫行太華屹立洪河傾螭騰豹躍哮虎鳴斗膽可落突眼睛衝車突騎出不意鋒不可當聲動地前軍已勝後兵繼唱罷凱歌氊帳睡將軍但築受降城老夫不煩修武備

君看月上霜君看霜下月不知月蓋霜不知霜蓋月但覺我一身上下中央四旁總澄徹霜是何物如此淸月是何物如此明白頭老翁坐中庭半夜可數毛髮莖羣陰積聚純粹精蝦蟇吸盡瑤池津銀河兩道來藏冰玉龍走入蟠千尋倩君兩耳爲我聼其間恐有波浪聲初出海時蛟螭鳴卻入海時潮頭生小鯨走入尾閭內大鯨大鰍寒不睡莫教射倒金銀宮鰲背神人難設備

贈徐彥

昔者見君面記得秋風時遺我壽陽書故人情可知一從西城居復來南郭住時時還憶君不知在何處

寄朱少府

過巴陵後北風猛洞庭水白湘波冷江頭風猛霜霰多竹節老硬竹梢此時誰爲湘江行其人有道直而淸宜其所至無寃情蛟龍不復侵屈平

代人上陜西漕生辰

嘗聞五百歲一有賢人生議者實在公仍與聖運幷全資五嶽粹髙挹太元淸與帝爲元老與國爲名卿中外試已煩玉振而金聲漕柄𨿽云劇其道安足行宜哉廊廟器蹇蹇王之庭春色滿長安春山圍長坰春芳森綺繡春風鏘瑤瓊秦封防千里富庶而安榮人與春意和跂竦長安城何以獻公壽莊氏之椿齡何以獻公福洪範之康寜黃河爲富貴太華爲功名此詩何爲者聊用歌羣情

節孝集卷七

欽定四庫全書

節孝集卷八

宋徐積撰

古詩九首

贈愼伯筠

掘盡昆侖山美璞才一雙何人橫大陣未戰敵巳降秋風吹老檜明月沈空江禮天者大事其器不可尨

送秦漕【並序】

部刺史秦公罷淮南奉使河北其行有日卽學官而告之曰我且去矣子何以教我學官曰美哉使乎其有意扵古人而及此之問也蓋西漢時暴勝之爲直指使者聞雋不疑之賢使人召之不疑旣以身見又不待其問遂進其所言是未可言而言之也公則不然蓋未嘗召士也廼至於就而問之矣是其可以言者也夫可以言而弗言君子非之其可以弗言乎於是敬而言之遂言而爲詩也

維古之人厥修有道使臣之美於詩可攷其馬維良曰騏曰駒六轡賁如如沃如濡而況其身潔不可污身不可污其可辱乎載驅載馳載馳載驅𨿽則馳驅咨詢咨諏以來厥修聚其所聞使於四方如圭如璋赫赫煌煌爲國之光其美無疆後人不忘維時不忘而有斯人斯人維何維古人是思古人是思是思是爲如璋如圭如圭如璋維徳之輝如醖如借維徳之儀維徳在躬維日不足是問是辯善也彌篤美哉是乎誠自中出誠隠而顯成已成物維誠則然亦在所勉勉而弗巳終之不倦所往所居老生腐儒窮商賤賈野人山夫彼所知者出於精專情僞利害窮根到源其可遺乎可使之言

寄太康知縣周宣徳

冬之季月月及上太康書來慰此皤然並其成法別爲一書敏而有術使我嗟吁考其大指官之楷模官守其約事總其要何不除何隠弗照如升髙防俯視四旁不持度量是物可量挈裘之領提网之綱維簡維能維能維精維精維思維思維誠旣誠旣明旣信旣行日有餘力民亦閒暇不肯頑惡孰爲欺詐不出一符不遺一力或將爾車或負爾穡四境之內如雲坌集一嵗之事先期以辦私無所擾公無所患至扵盜賊無處伏藏情旣暴露脫身奔亡吏案可空刑書可閣俾爾室家旣安且樂豈惟太康世防其業凡百有司皆來取法勿毀其成在彼後人勿有所嫉勿搖勿傾如川斯流勿窒其行美哉太康不負厥官到官之日坐席未安所成者大所及者逺何以加之加扵所勉又何加焉不倦扵終遺之無窮智者之功

送張漕正【並序】

傳曰必也正名乎卽正言是也視其官攷其名不問可知爲正諫之臣也居其官顧其名不待勸賞與夫督責之令弗正則弗言必其正而後言者也此吾太宗所以建官之本意也今上卽位之十年總攬萬幾赫赫明明一新天下之耳目可因者循可革者去革而當民斯隨之循而當民斯宜之此其所以憂勤側席求下情而防壅塞必有待於耳目之官也扵是開辟言路搜擇賢雋內臣卽拜外臣特召而左右正言其選彌重此欲治之主所以命官不負太宗之本意也而淮南轉運副使張公實充其選除書旣下扵是論議者各以所見而名之曰公之所性篤實曰所性坦夷曰眞而不苟夫坦夷者不詭不激眞者直之所自出以直居官主之以篤實而不詭不激其有涉乎弗正者乎其有負扵明主之所用心者乎其有負扵生民之望者乎張公優爲之矣扵是述焉而爲詩也

以正名官居官以正豈惟朝廷生民之幸名官以正居官以直豈惟生民宗廟社稷積者爲慶流者爲澤逺者無疆久者無極此奚有他一言之力維時我後智勇兼有揭日當天操杓運斗隨手如意不勞而治明明赫赫有因有革所因者冝所革者當維當維冝生民之望維正維言民之望之維言維正何以尙之越有諍臣義不顧身白刃可蹈赤心可傾旣曰眞矣弗變弗移旣曰直矣弗阿弗隨何事可沮何利可回不可則止其可則爲往司厥官往成厥功廻天論事有祖之風

送趙漕儞【並序】

淮南趙公大夫罷轉運副使召爲戶部郎中除書旣下去且有日公移席在泮燕扵公堂自始入門至扵卽席皆以客禮自將勞問慰誨手自書之如諸葛武侯之待杜微也蓋公之禮義待人有終其用心篤厚皆如此類酒旣數行論及世務遂及乎大河賑饑之類二者天下之大事方今之急務也大河利害形勢曲折在公掌中蓋其身至目覧心所自得洞無所蔽人或泥扵九河故迹公則不然以爲九河故迹不必求也求所以爲九河之意庶乎得禹之法也其指在乎順水之性因地之勢省役簡費應變者也同使林公直而不苟愛公論議數以相告也乃今日親受之扵公矣旣講大河遂及賑饑且問曰已成書否蓋其所用心者凡皆爲民故也夫賑饑方略公所自有至扵逆爲之備莫如義倉義倉者天下之命也其法始扵楊隋而獘扵李唐以其移爲他用也每畆出二升是亦履畆而稅之也常稅之外又生一稅取扵民者已甚矣則扵立法本意亦未爲得其卒又移爲他用矣蓋古今之法未甞無獘變而通之可也故以此意述而爲詩因公之行答公之問惟公所以復教也

人之古貌心未必醇心醇貌古或非通人我視趙公其貌甚古心徳俱醇通達明悟我曹山野豈足盡知但據所見以類可推大河之說何其通達精簡平允明辧昭晳蓋其心得身至自閱坐而可言起而可設又云九河勿守故迹但求禹意然後爲得此說尢奇漢儒不及我自黒頭盡心河渠逢人輙問三十年餘得公此說庶防成書旣講大河遂及賑饑如此方略所系甚大鄕官胥徒實爲巨害使領𨿽賢吏不可乏必得官吏斯爲善法可爲利澤可制姦猾如其備預莫若義倉勿取軍民勿法隋唐裒多益寡斯謀乃臧損上益下民悅無疆可自王公下至選人每月之俸百取一分凢千錢者其出錢十斛取一升縑取一疋各從本所貯其本色主者不勞但視其籍不移一符不煩一力月知所增嵗知所積出者不勞如無所出其所損者毫毛涓滴一倉之內諸所畜聚盡是官俸凡皆爲民不得移用卽移用者法不可縱不以去官不以赦原設法如此其誰敢幹古人所貴講辧之學應而弗精詢謀諏度惟是陋生不足待問問而不應應而不精君子不爲非人之情惟是弗精靣目靦然在乎復教庶無後愆

送趙守【並序】

元祐五年髙宻趙公自徐州通判移守山陽客有告者曰我識趙公是其特立獨行以節義名扵布衣者也民且受賜矣公旣視事拊循慰勞其設而行之者皆其胸中舊蘊而出乎其義惟恐一物之失所也故無所擾故無妨民故自市井閭巷至扵野人之類無失其職其聽訟決獄用心之詳旣明且愼故無非辜古之所謂溫良慈恵之師正如是也是以民安之惟恐太守之去也明年之夏未及滿嵗罷山陽守奉使圻內州人父老與其子弟各以其黨相告至扵吁吁而嘆息也扵是作詩者因民之欲述民之意以其民之所欲言而不可得也

齊有髙宻有沂有沐旁有泰山莒魯郊關粵有人焉气淸神聳立節以髙處義而重維節維義肇自布衣根本淵源所飬可知以義爲文洪暢精微以義持守隠如堅城以義作爲動如精兵面有正色口無防聲赤心可割肝膽可傾以義接物不矜不驕以義臨民實庇汝曹實康實濟實愷實悌民實宜之實受其惠方今天下𨿽曰治安正在所卹民有饑寒公所往居豈肯艸艸戒吏侵漁欲民溫飽言者爲準行者爲表維恕維平除煩去擾狼摧其牙虎縮其爪父子室家足以相保作此詩者豈徒然乎庶使其民傳告懽呼

謝玉師

河沙亦可數海水亦有畔師恩及吾母其多卒無逺者窮無邊深者入黃泉黃泉兒莫到慈母忽有告冥冥長夜中如行白日道兒一別母容可想不可逢慿師無量恩恍惚如相通師恩若何爲眞誠與髙義幽明𨿽有殊母子各有慰欲報將柰何肉鐫骨可磨泣盡感恩淚慷慨成悲歌

送云鶴山人

星非甘公卦非焦贛善言五部枝榦疊用所據甚精所發必中輔之以教其益彌眾以剛止邪以柔止訟躁者使靜義者使動仁使之修虐戒之縱險者使平浮者使重如此庶乎殆可折行矣勉之斯言可誦

送李守孝博【四言並序】

山陽太守李公以治行髙第卽拜廣東提防刑獄其去有日作四言詩送諸禦者凡四境之內設而行之者旣述其略矣至扵好謀而問亦附扵篇

外官之重其惟使乎使者之重兵政刑誅持挈綱領設施楷模以實去僞以淸革污善本須飬惡根必鉏非嚴不肅非寛不舒非威不行非信不孚諸如此類一不可無而況百粵嶺陽海隅其俗彍悍戒吏侵漁緩之則懷擾之則吁又況其徼谿洞蠻居慮要先定戒須早圖使臣之重不其然歟命使維何曰山陽守維山陽守其質忠厚旣明而恕惟所自有以嚴以威以左以右維恕維平維詳維精所濟維敏所孚維誠刑無必用事皆原情或虛其獄或空其庭稱者盈巷傳者盈城四境之內盡爲懽聲其體則莊面無浮气其目則了心無所蔽不激不詭不遷不泥亦不自務亦不自恃好謀好詢使臣所貴維詢維謀何以酬之維時武備爲國修之我聞畨禺熈寧之前弓手之外槍手三千總計一路何啻萬數因而循之不煩招募可增其籍可當土兵不費斗粟不用尺繒其便如此何憚弗興付之善吏以成其能訓之練之按閱有程可如漢制選擇驍銳號爲奔命無所不備豈惟廣東自廣而西聞命卽赴勢張力齊如聲如響如鷙如飛如決大水從山赴谿蓋神速者用兵之奇仍堅其城仍濬其池𨿽有交趾正如狐貍伏藏窟穴其何能爲

節孝集卷八

欽定四庫全書

節孝集卷九

宋徐積撰古詩十五首

贈武夷旅人【並序】

客有處於山陽者以其母在逺方日夜所思所謀者及乎是時歸省其母也其母老矣日夜之心所念所禱者及乎是復見其子來歸也其閭巷之人望見而識之必將奔走以告其母也其母方驚方愕俄然果然其耳復聞其子之聲也其目復見其子之面也於是母復有子矣子復有其母矣𨿽鄰里同巷之人猶且爲之懽笑至於持酒脯而相賀也而況於其家內外所親者乎此君子之所以喜之也君建人也與余爲同姓其字得之初見余於南郭辭曰欲公之言凡八九年矣余未及有言君不以是爲懟其視予如故而情貌有加焉是其用心不迫不隘蓋與世俗異矣故於其行因其所可喜爲詩二章贈而送之並以告諸防士將行者思止已行者思歸已歸者宜乎速歸如旅人之有以慰其母心也

武夷旅人而有气節不肯瑣瑣亦不屑屑持此守身歸慰其親旣慰其親亦告鄊人

贈龎公

司馬徳操來就龎公杖履直入名姓不通坐其堂上指揮呼索催令作黍云我有客龎公妻子堂下羅列拜且聴命奔走陳設此時龎公適自外歸忽見司馬其喜可知一堂之上相從笑語其傍觀者莫分客主我讀其書愛其古風眞厚如此精誠交通量如溟海義薄雲空至於妻子亦爲嘆者苟非其人往往見罵蓋有是夫而有是婦能佐夫義善敬夫友可警薄俗可示厥後

送裴守【並序】

維時西南述裴公之蘊也夫以裴公之賢其所欲發而設施者豈一詩之所能道耶

維時西南巴蜀一道彊楚侵疆故蜀東徼水激以猛山迫而峭人性堅悍地形險要孰往而使孰撫而教惟帝難之乃眷東顧曰山陽守智足知務能正而和能察而恕嚴所以立寛所以輔性不狎侮躬有法度是表是儀可俾可付其往欽哉所居必裕公拜稽首馳傳以赴入境褰帷豋山叱馭設施有本先後有序可者立行不可立去公曰來汝吏受約束天子聖人汝勿苛酷民心無他罪生不足窮檐荒村頽垣破屋豈可羅网更入牢獄公曰兵官當去其懦賊侮則犯賊畏則挫勉之在勤戒之在惰兵要素練愼勿安坐公曰縣尉縣無城郭姦者防伺狂者獸攫一邑性命弓手是恃選擇補之訓練使之卽有能者有以勞之卽不能者戒之告之在昔漢氏蠻多變者失信失恩擾之故也今則不然有以處汝徳以服汝威以禦汝恩以結汝信以固汝汝無自恃皇帝神武凡公敕戒吏皆奉行何法不恕何刑不平何兵不練何技不精一綱盡舉百爲大成盜賊衰息蠻夷信服四封之內截然整肅小人有依良民受福天子嘉之馳傳以召慈母喜之載色載笑神亦祚之永錫難老

送範宣徳

客有斯人而有美質可養而充其在不息養之以正充之以義何適不可何爲弗至

送李推官【並序】

山陽幕府李從事閎中以學舎敝陋身任其事厥有成功而爲可繼之法焉教官徐積述爲詩章因其代去贈而送之並以自警至於二三子職事下逮諸生亦從而得其所戒焉也卽如所警復如所戒所以慰從事之勞以稱厥功也

物有所興因人而就其人維何所性忠厚能謀而果能明而究身任其責力成厥構旣成之法可繼於後入門而東自南而北如污斯隆如枉斯直如塞斯通如隘斯辟如翼斯張如衡斯舉如蔀斯赫如闃斯覩室有明窻墻有堅堵地無防蟻穴無伏防旣完旣成旣安旣處師乎師乎豈可苟然心爲道本身爲義先心之所無道不可傳身之所無口不可宣惟正惟直求已以全以義以命如耕平田處心積慮貫通神明無忝鄊校勿負朝廷成人子弟慰人父兄二三職事其亦警戒欲善諸外先治諸內存誠防邪集義養气作僞心勞作徳心逸如此兩句守而勿失謹佐爾師各修其職庶乎諸生其則不逺已修加修巳善加善不率者從不類者變子弟如此父兄所願可慰鄊人可成學風可酬其勞可稱厥功

送喬司法

喬掾循循有如寒士面無浮气能訓諸理可養可充曰正曰直其維思誠其在不息

送賈鎭卿

蕭縣大夫气質端勁其中所養不邪而正正以輔才恕以輔明面無諛色口無諛聲若斯人者宜於王庭而況一縣爲惠爲澤恕所以惠威所以立猛寛得中韋抗是也誅姦殄冦有賀齊者東漢龎參作守漢陽政所以茂寔繄任棠以君之正以君常徳力追古人是冝是適

可養一章贈別範子舟

可養可充曰性曰气以君美質斯已可貴養而充之何所弗至

送山陽宰

大夫三年平恕如一靜而不煩民安厥室大夫去矣何以述之我述民言民實徳之

贈呂公侍講

我敬呂公以其徳齒敬之愛之何時巳巳美哉呂公文在其中見乎外者古人之風維賢有徳神相其祉何以祝公勿藥有喜

送汪宮教

堯親其親教官得人所性忠厚貎純气眞學爲耕稼經爲本根實之爲行賁之爲文辭令出口法度在身大學小學其誰弗循循之維何維義是適不驕不肆無邪無僻大者敬義如漢元王小者樂善如漢王蒼樂善敬義何有不臧保躬無悔受福無疆無疆之福維順維忠維忠維順維師之功

代諸生送蔣守【二首】

明明楚侯爲國之光王明是選王命是將皇皇者華六轡如濡轡且如濡其徳可孚其孚維何潔不可污皇皇者華六轡沃若轡且沃若其徳可度其度維何淸不可濁潔也不污淸也不濁徳則不渝澤則不涸民則宜之民則樂之神亦作之

長淮之南楚爲最劇守者爲誰以才以徳守旣視事未逾厥月吏則胥畏民則胥恱物來必應事至立決守之動靜皆有法度不苟不簡不暴不怒處煩以敏輔嚴以恕庭無滯訟獄無寃囚民無愁嘆俗有歌謳古之三府謡言奏事今豈不然兼采公議付之使節是以用之付之逺俗是以重之其俗旣平其刑旣淸章徳表功來朝兩宮兩宮聖明柱上記名

送山陽太守李公

維淮東南孰爲州最曰李大夫實勞於外公𨿽老矣方壯方剛處劇而靜不煩以詳大率郡縣事如艸芒而況楚州車輪中央傳繇其衝客出四旁北迎大車南亂巨航公移私訊駢檄交章大夫酬應談笑以將大夫甚健日力有餘事至立決罪無囚拘教以好語完其體膚據案而坐處之須臾吏休兩廊庭中空虛所以楚人愛公之敏揮刀截繩彎弓射隼敏所以輔其本則明窮姦破僞窺心見情譬如工師譬如良匠手無所設目無所妄物隨以就法隨以施大防小尺方矩圓規嗟民𨿽愚所欲有防曰敏曰明曰公有體曰不生事曰不悖理不阿不隨不激不詭民以是恱眾以是和何以送之其可弗歌在昔奏事實采謡言凡我鄕黨冝歌斯篇

送江倅

昔之別駕則有王祥其民歌之海隅稱焉今亦有人能紹厥後民之悅之稱不容口庶民所見乃其皮膚見察情僞見敏簿書見法平恕見獄空虛事見無畱才見有餘已不敢肆人安厥居其所見者止於君子良士大夫謂其所性得之剛毅所以能斷所以無蔽所以敢爲所以勇義決遣簿書是其餘事漢之朱博趙張龔尹撫卹大眾何獨古人王祥𨿽賢失在寶刀正而平者心則不搖人或贈之則弗受之借曰受之何佩有之弗佩曰正弗受曰平維平維正宜於朝廷用之一方一方之綱在我者正是謂爲政

送蔡守【並序】

維淮送蔡公也蔡公罷山陽守奉使廣東故取公之行事章章在人耳目者述而爲詩也

維淮之南楚爲劇州守土之吏孰明以周蔡公旣來爰究爰乂明維照姦威維沮僞維明維威無敢恣睢侯曰可矣其治孔易廼興學校示之本原儒居儒處禮容義言廼修釋奠教民之恭有嚴其色有孚其顒廼行鄕飲躬爲主人拜辱拜豆盥洗獻賓其儀孔肅其禮孔均廼召父老父老俱來幅巾短褐浩其盛哉父老升矣侯則興矣父老坐矣侯則妥矣父老未醉笑歌其聲父老旣醉髮白顏頳父老去矣侯則舉矣餽之物矣告之語矣其語維何維善是示善者使修惡者使止告爾宗族告爾鄰里維時父老奉之以行維時庶民亦克用承悖傲者沮善良者興狠不敢鬭彊不敢淩不義之訟莫渉吾庭行之期年防移其風吏事用簡獄牢數空道上之物必歸其主行路之人無或敢取逋攘慝姦明其購賞傾其巢穴破其支黨侯曰未也江淮之患不備不虞廼召尉邏廼呼卒徒廼張爾弓廼操爾殳廼坐廼作廼馳廼驅勇者廼奮怯者廼舒我備旣彊我戎旣整小剽之攘破膽縮頸侯之方略可以捍邊捍邊如何威名毅然何兵不精何城不堅人不敢犯敵不敢前侯有所祈曾不旋日雪霶雨零輿濡衣濕維其有徳將之以誠神由以格物由以亨侯之爲人不患不恕維恕維威維民維宜侯爲使者不患不威維威維恕維感維豫侯之察獄不患不明維恕維明維平維精維時嶺表維時海隅聞侯之風旣安且需寃者使伸戚者使愉吏長則進物殘則除抉其已垢刮其已污維有其才無施不可用之本朝維良維佐用之一方一方之綱嗟今之人莫如侯者侯之所爲可示天下維其可示是以可歌作歌送侯侯其鳴珂

節孝集卷九

欽定四庫全書

節孝集卷十

宋徐積撰古詩三十四首

謝李自明【並序】

弗徳其徳施於其所不報者也其人謂誰謂自明也邵武李自明愛其人以及乎親乃一日持酒具卽其所像伏謁頓首酌而饋奠之其容色有孚其恭中禮退而視其貌溫溫裕如也其不肖子旣拜之矣顧不可無述焉於是言而爲詩蓋恩之所施有大小輕重顧其所用心者何如耳論其人量其勢度其能報與弗能者是世俗也徳其徳者也夫徳其徳者𨿽大而小𨿽重而輕君子則不然因吾之性行吾之禮設吾之義也世俗之論吾所弗論也世俗之所量吾弗量也則所謂報者固君子之弗道也是何也是其所養者充所積者久故其中裕然其爲之不勞其見於外者不可得而掩者也如此則鳥獸可感艸木可動而況於人乎故見者恱之聞者至於嘆息而況其人之身親獲而受之者乎此所謂弗徳其徳也夫弗徳其徳者𨿽小而大𨿽防而著然自明之於予何以知其弗徳其徳也夫以六十之年病其兩耳賤且死矣固不足以報人之徳也知其不能報然且施之眞所謂弗徳其徳者也

養以其久眞以其積維積維久是以爲徳徳而徳之或表而失徳而弗徳然後能造孰爲斯施孰爲斯報徳其徳者伐幹以斧弗徳其徳培以根土徳乎【缺】乎其孰禦乎

贈胡大夫

兵有三難一曰難知二曰難處三曰難言忽精微偉哉胡公講辧必精以兵爲難是爲知兵是爲力學是爲老成惜乎老矣未見設施其誰知公胸中之奇弗施於兵施於有政所在所居斯民之幸

送呂淸叔

寒水如煙霜似雪半夜疏牕透明月此時有客正不眠淮上吟聲無斷絕

昨夜月初圓今宵月初缺月圓月缺本無情惟有文通恨難說

慘慘黃昏天欲雪蕭蕭淮浦人聲絕風擊寒云鴈正鳴客眠孤棹燈殘滅

贈王觀文【並序】

蓋古之君子以好賢愛士尊徳樂義而爲之始亦所以爲之終故大有其才大有其徳大有其位大有其功大有其名五者皆大而持之以謙道巳行於天下澤已加於萬物法可傳於後世可謂美矣盛矣蓋缺然自視猶以爲不足也故於能賢有道致恭盡禮將之以誠而加之愛心勢若不敢與之鈞敵惟恐不得有所聞不得有所見也是以善其始而光其終何獨古之人耶一有好之者是亦古人也好之能之行之盡之古人之盛徳也居今之世而爲古人之事者王公其人乎某也不肖竊伏淮濵越在艸莽非有左右之介一日之素也食頃之間使者相望叩其所舎卽不肖而問焉如待故人舊物也適以野處無良紙筆以報公命因略爲詩歌見於私寫繕槁未及卽不意其傳也旣不污公幾席公旣受而弗卻且置之齒牙間謂之爲可也公之徳量旣恕如此二槁之略率然之罪顧無辭以謝是以復爲西徵篇焉大江之心波濤浩然旌幢蔽空鼓吹合作歌酒半酣借壯夫勇士歌之𨿽不足以娛王公之聴而動王公之容至於麾下驍俊必將慷慨气作奮思忠烈如班超傅介子之比也其辭曰

一自西徵登將壇探其窟穴除其殘鄰羌余喘𨿽粗安匈奴右臂殊不完聞公姓字摧膽肝穹廬部落匿可汗何當飲馬朔海漧雄丈髙勒燕然山古來從事多壯夫凱歌得意更豪麤共公談笑觀投壺醉筆揮成露布書歸來卻佐神聖王愛賢樂道不敢忘徳功甚盛謙尊光始終一節郭汾陽

答張文剛

張子問著書使我長嗟吁有意在黃絹無能任白駒筋力如老驥頥頷生霜須二子少且壯努力相雕枯

答劉子靜

風蘭不復采風樹何由靜一日復一日大龍自馳騁無限好花開何異秋風景灑淚報君詩正是鶴孤警

答頴叔

大使莫憂淮上叟萬事付之詩與酒若問我家何所營爲比陶潛少三栁

和張文潛晚春【六首】

春在亦飲酒春去亦飲酒若問此間時便是無何有

又

昨日枝頭紅鮮鮮染人指今朝尋不見已在污泥底

又

麥穎未黃幹桑實半紅濕恰得一犂雨田事正火急

又

人事無如何多於道傍艸但問酒有無莫管老不老

又

人生少娛樂閒日亦有數藥艸正肥時好望雲山去

又

風暖燕窠牢云晴鳥翅健物生自有樂亦各適其願

示諸生

子莫爲文學纎麗湏是渾渾有古气本源要在養諸中不然恐汝爲時軰

謝張尉

魚葅乃以玉版名可將苦酒試光明張華陸機勿下筯盤中恐作霹靂聲

送秦漕

以身送客情防何以心送客情最多任意所之無逺近不論山險與風波

贈鄭毅夫

摩天羽翮森森齊胸中壯气蟠虹霓區區世俗誰相知靑雲岐路看如泥

送陳長官赴衡陽

楚天搖落霜風早山色依依江洞庭水寒帆影孤鴈聲正在衡陽道君不見屈原憔悴賈生天遺恨至今猶未了日晚江頭船住時行人莫望江邊艸

南山有奇木贈愼彥鄰【並序】

愼彥鄰與予爲故人又與予共學予愛其才卓然有可爲之資因其行作南山有奇木以贈之其欲其充之也

人皆患窮餓子獨無寒饑子乃何爲者汲汲售於時漢之公孫唐之張柬之子豈不知此與世相驅馳南山有奇木犖犖松檜姿此木在深山年代不可知煙雲終日防雨露早夜滋一干可爲棟一枝可爲榱耽耽廊廟中小大皆可施子豈不知此汲汲將何爲子其自努力發憤而忘疲孔孟非異域行者皆可防退之𨿽絕足大步亦可追嗟子之兄弟與我如四支餘言子其聴無使我歔欷

答何楚才

有客能操耒而捨其良田有客善攻玉而探珠於淵二者之是非子以爲何如子乃捨所急若是其渠渠然余有二說可爲不可爲所謂不可者子家無寒饑所謂可爲者奉養之所資余此二說者子當愼擇之餘嘗奇子貎亦甞憐子文不能爲子謀嗟防空云云

還崔秀才唱和詩

元白有餘勢孟韓無困辭子美骨格老太白文采奇當時大道久破碎人人文字萎苶而支離天生數子將卓卓鴟鴞正成羣一鶚摩天飛嗟君不與數子共使君逸气塡塞無所施我來𨿽無知黃金白玉看如泥自從詩卷一入手掣然直上靑雲梯十宵不睡亦不困厭賔日日闗柴扉秋風獵獵吹橫河蒼天萬里生銀波起來半夜吸一口睡魂酒病都消磨

贈愼叔良【三首】

昔日黒頭交今爲白髮叟約是三十年情好於此久且待花開時同把一盞酒君看我門前兼有兩株栁

又

昨日故人來慰此白頷叟兩叟忽相見面色如飲酒將此酒色面抵卻春風寒飲酒豈易比懽好良所難我已五十八君巳五十七人生勿艸艸兩公湏努力

又

相逢便吐胸中奇直道而交與世違硯席已逾三載共鸞凰湏約一時飛嗟予從事於今僻似子知音自古稀好去上書言得失買臣猶取虎符歸

贈盧魯山【二首】

充囊勿用錢古律長短篇子勉如不已斯文終可傳

又

一詩將兩年不出非空然爲子有佳行重爲進徳篇孔孟有常處四通八達路其道甚坦夷行之莫能禦夜思而晝行求至愼勿遽存誠防他岐積微從寸步積之能不已其率可馳騖仁義固其常忠信乃先具正直常與防前卻愼勿顧所謂气馬者尢宜審其禦孟子言最詳揚雄亦深悟勉之復勉之子無忽吾語凡我今之人皆欲達其所而況鄊閭中待君爲處女

寄秦少防【太虛】

子用心於我知者蔡彥防彥防今死矣誰能述所爲若說子用心古人如此稀顧我不能報臨老形於詩

贈錢思權【四首】

好笑兩學官果然作不了子去恐無船我眠幸有艸君看野田中閒花亦不少昨日有人來贈我吟詩槁

又

有客叩茅廬時來見鰥老今朝二十七春風有多少共子樂有餘如何醉不倒坐中忽索馬歸慰親懷抱

又

有客懷剛義無物能幹抱堂有白頭親惟憂甘防少其家十五口行計亦艸艸也湏謀饘粥不可使饑倒

又

同室與鄕鄰勢與他人異義當同子去豈敢狥於利但恐登舟時無以慰親意沽與玉甕醅豈煩酒官義

贈袁評事

今年七十嵗嵗嵗增康寕人間有壽鶴天上有壽星更若欲齊椿但看南華經

大河上蔣寶文

大河者大事我軰安足明野人好狂言夫子知本情念此有官守不可從公行心方愧古人渤海之王生

節孝集卷十

欽定四庫全書

節孝集卷十一

宋徐積撰古詩二十四首

寄王十七丈

舒州懷寜尉是我丈人行兩遺小書去其禮若非抗何徳稱殊禮胡顏拜首貺更致附吟哦以問公無恙

寄張蕓叟

豳有張蕓叟言行俱無邪攝官爲別駕虢州仍近家寄書來報我便可取其兄兩縑爲一被同臥復同行

寄吳安中

十月十四日人自江東來書詢杜微病粟代陸生梅髙義有如子卹病而救災老身將入土報之何如哉

贈魏教諭

酒官幸得風流掾任貴須沽不須賤共君吟笑醉春風詩似陽春共黃絹祝君長作白頭吟臺背肌膚凍黧面

贈陳誠父

東海陳誠父回身過山陽登時來見我言恕而行方主人太山野薄意似酒漿仍勸客莫飲恐酒有所傷

贈張才父

自笑陶潛輩相逢卻論兵誰知陣上客時訪郭西生喜公抱忠義顧我非縱橫今來求篤論古事聊一評奇正要兩存眾寡不可輕兵間有萬變所慙思弗精

贈陳糾

子來別我時送子到巷口約去百步地出巷更引首乃與二三子回所捨依依故人情可見何用送行詩

和蔣龍圖【二首】

公之所設施道徳之餘事有性給其才無物蔽其意大車積以載牛刀迎者解以要操其綱以妙觀其防善譽不盡知善毀沒可譏校之古人輩彼若有所爲公之所然者以智不以鑿其力日以裕其濟日以博至於我曹者使相望相聞猶能領官屬攜詩叩吾門先看陶家栁次看陶家菊茶中許投花坐上呼燃燭顧我爲樂叟勉我以不倦我是孟東野終附鄭公傳

又

鷁口銜波船過猛檣幔排云北風耽吟俊老繡衣寒傳詩急使筠筒冷詩同使者從何來謝安枕上吟哦回吟哦去望江南雪雪中往往梅花開

和李自明

自明多奇辭更爲奇怪歌好共盧仝騎騄駬吟哦直上昆侖坡更令張旭輩醉中揮筆書嵯峨安用呼老子兩腳跨槖駞有命得堅疾無術除沈屙一從水木疊用事肺爲廢物囚网羅而況小暑之後有初伏與大暑更添熱厲兼昏魔骨間赫赤炭丸走皮上烘炙鐵手摩有時一屋之內但覺湯火近不辧鑊與鍋手持匕箸腹先脹酒到喉嚨顏已酡靑黏漆葉無所用鳥伸熊顧其柰何五臓孰云可湔洗百骸終恐生虫窠脫身難上赤霄路夢魂忽泛滄溟波滄溟盡處是星漢有人常弄機與梭枯槎去後更無客歷歷赤桂來經過取得良書掛牛角持將斗柄吞明河但把明河吞滿腹不去龍田拾瑤玉便控鼇頭出海來霞防云痕在眉目起穿兩栁行靑莎怪歌使我須吟哦吟哦作文非小事要爲法度後世無譏訶大抵文章本諸內歸之無憾斯平和擬之於經輔之友精講明辯相切磋君𨿽病肝其心可用教我𨿽病肺心亦不自阿日夜思索已矣老矣所學亡失多

和倪惇復【二首】

一別北軒君參商與胡越先聲從西來塵榻爲君拂吟行時引頭吟坐卽揺筆未見問行人旣見惜短日緩頰相問勞劇談盡忠切耳竅𨿽塞豆口角自流沫崔子祥而論祝令閔且說籬間菊參差樽中酒澄澈把酒互相勸投菊兩不絕客主莫分辧僮僕亦娯恱若比龎公家妻子不羅列悔令唱驪歌惜不醉寒月念子爲令尹行義髙突兀當官志不回斂版腰可折與俗皆背馳而慕古遺烈竹節未便堅劍气久已發其時東野外頻煩大夫謁篇章日相防气勢誰可遏仍攜大軸來使我兩目閱人事有合離嵗月成恍惚逸翮騰方髙駿馬足不蹷子實不我忘我亦不子忽與之气類同見之心欲豁金城不可破鐵槊不可奪擇交蓋已定言志亦已合布陣詩甚詳揮灑手不歇更約臨行時斯言可贈別

縣令醉時花滿睫縣令臥時云滿榻其時北面竹軒涼雨聲霎罷風颯颯美人爭唱醒酒歌濕透紅綃聲未匝玉容沃以沈香水瑤槃凍屑珠璣雜魂夢適從何處來帳中猶把浮雲自說騎鸞向閬風到時玉洞諸仙合只被桃花迷殺人行顧瑤闗忽雙闔枕上猶能走筆吟累累吐出珠千蛤壓倒唐時白與元兩翁相顧如何答

答範君錫

醉中吟問風流掾酒價太髙何日賤如何使我典衣沽詩人未有春衫絹詩人有酒不須歌自有春風四面多山陽才吏倪大夫煩君爲我特致書正月臘寒猶未去諸君吟坐待圍鑪

報漫翁無錢可沽酒靑衫典不得黃卷賣不售借問公田中秫米種幾斗休管將來旱與水莫爲妻兒種粳米兄來畱下二萬錢送與酒家主人未不然何計見春風空將花揷白頭翁簿書營營防時了何如載酒訪揚雄漫翁俊逸幾無偶安得吟詩類中酒卻是蓬頭枕上吟不知還有人嗔否漫翁春思今如何但覺新詩老更多卻應笑我粗豪甚頗似將軍出塞歌

呈周裕之

海陵周裕之又爲淮上客來尋南郭路不見張宜伯宜伯在京口不知誰與逰時時應北望只可見州

恨君不作洛陽客

余𨿽不作洛陽客自有吟魂兼醉魄吟魂醉魄禦風行看盡千花萬花色寜知洛浦有人畱挽定春衫歸不得脫身誤入嵩山中山中逢見白須翁懽然借我雙金童須臾引入花林中亂花深處迷西東花光照天香薫空金盆挹酒雙瑤鐘酒酣邀我吟春風紺云千丈揮玉虹搜羅萬變窮神功有人飛下紫霄峯酬詩解佩聲玲瓏余方卻步不與語笑余不似鄭交甫

答錢思權

兩个學官位都來一步地靑眼與白眼五日不相視子爲道塗行我爲刀筆吏兩者較勤勞大同而小異

妾薄命【並序】

妾有過江館題其壁作隠語詩者其文甚哀且自言吳女也士大夫相告而感之餘嘗病吳風俗多不嫁其女樂以與人而婢妾之至不幸有良家子失身於人者甚可憫也故因所感作妾薄命以告吳之父老其亦庶乎憫而悔之悔而攺之也

妾家本住吳山側曽與吳姬鬭顏色燕脂兩臉緑雙鬟有貌有才爲第一十嵗能吟謝女詩十五爲文學班姬十六七後漸多難一身困瘁成流離爾後孤貧事更多教妾一身無柰何其時癡騃被人誤遂入朱門披綺羅朱門美人多嫉妬教妾一身無所措眉不敢畫眼不擡飲气吞聲過朝暮受盡苦辛人不知卻待歸時不得歸羅衣滿身空挹淚何時卻著舊時衣

如今

如今八月九月時吟翁還愛黃菊籬及見淸風楊栁枝時時對栁呼酒巵頭顱半禿牙齒稀村田未去尋牛衣爲唱驪駒不及時主人先道無庸歸

夢中作

詩翁吟袖忽翩然便脫紅塵騰紫煙一身病骨如生翅兩道銀河不用船奔星相隨趂明月鳴鸞引去追飛仙瑯玕樹下夜宴起雲童爲汲瑤山水仍遣詩筒寄閬風詩筒落下煙霞中人間知是吟哦翁舉頭齊望靑冥空

誰何哭

誰何哭哀且危白頭母朱顏兒兒忽捨母去母何用生爲架上有兒書篋中有兒衣兒聲不復聞兒貌不復窺誰何哭哀復哀腸未絕心先摧母恃兒爲命兒去不復來朝看他人兒暮看他人子一日一夜間十生九復死君不見昨夜人靜黃昏時含辛抱痛無人知其時忽不記兒死倚門引頸望兒歸

客去

客去卽吟詩吟詩卽飲酒時時進一杯往往積成斗貪憶洛陽花忘卻江頭栁借問別離客得似防常否

醉中詠牡丹

此花未開時美子藏深閨香心若無有深淺何由知前日花忽開美人放出深閨來春風盡日不相管鶯是兮蝶是媒誰將金錢擲西子笑中不掩燕脂腮君王親執紫金盞太眞又醉白瑤臺此花萬態不可說莫教容易爲塵埃我心𨿽然淡如水爲花一醉何辭哉

節孝集卷十一

欽定四庫全書

節孝集卷十二

宋徐積撰

古詩二十二首

楊栁枝

楊栁楊栁復楊栁舞罷靑衫困垂手相如病思最多情沈約才淸更酣酒君看好鳥鳴枝間日與春風問安否淸明前後峭寒時好把香綿閒抖擻

睡【二首】

睡入淨域居夢有殊方樂不須泛海裝去采神仙藥手辟黃金闕足巨鼇殻更作西方行眞到昆侖腳

又

人莫嗟勞生睡者吾一樂困來入醉鄕夢去得仙藥瘦脛鶴伸足老背側殻日出紙明煙霞忽失腳

醉題友人詩後

可惜兩眼靑不見一室白爲子吟喉幹使我酒靣赤醉中一夜騎鸞鳯麻姑空敞桃花洞南樓下去北軒中西闗放過東臯夢

同門人夜看花示盧魯山

罷酒巳半夜重來慰幽花可惜遭風雨大半成泥沙移坐環其叢含香嚼其華五人摘滿手歸來千萬葩

謝人惠梅花

江南費盡春風力嶺頭驛使無消息有人贈我一枝花滿面春風與春色

代簡招魏君

詩老今朝頗安否且來同酌一杯酒𨿽無鼓吹相歡娯自可笑吟相拍手

偶題

軺車使者良苦辛手持漢節入紅塵靑嶂斷時初見日黃沙飛處不逢人妾身安在何足卹紅簾翠幙遮羅裙男兒大抵貴忠義而況委質爲人臣不憂死節奉王事但恐偸生爲妾身妾嫁時尙癡騃可惜黃金如土賣誤將玉體與儇兒身臥污泥佩蘭茝無禮無義將柰何但抱羅衣千萬帶欲令髙節比梁鴻說與墦間仍不攺莫嗟逺別離離合良有時所願君自愛養取胸中奇莫恨別離久願君自持守所守義或非得之適爲醜君莫愛妾身妾以死奉君一片玉爲面百尺布裁裙子亦當何如爲國愛其軀一節死不變如妾事吾夫束帯人待行牽衣未能別遺子酒一巵聽我歌三闋其一獻君壽白髮爲君偶其二祝康寜玉體和而平其三無累家無令妾咨嗟不患不富貴所患入於邪

三月三日作

今朝乃是三月三三分春色二分去一分春色能幾多吟翁老病無如何卻思翁在秦中時年少愛逰山與溪其時人物如神仙手攜酒榼擎花枝人不惜錢似癡騃乞者與之見者買人人都著好衣裳處處紛紛成五采山上山前閙如市人半歸時城欲閉西溪最是栢坡頭人家占卻無閒地更有防處入城早淸明上已踏芳艸若無疾病與死亡人家大抵無煩惱

鴈從何處來

鴈從何處來正望東南飛毛間認白露肚下看殘暉浮雲共煙水日夜爲所依衡陽是故山但恐故人稀

金沙行

闗西不雨凡防城孜孜誰獨勞其情鎭潼太守眞賢明驅車逺有金沙行春空破碧幢髙旌東風環佩鏘瑤瓊溪翁不釣童不耕隆隆千里謳歌聲從容禱罷殘霞橫蓮花頂上防云生云兮云兮云莫停霈然一灑塵埃淸

夢李白

烏紗巾紫綺裘夢中太白從吾逰陶陶爛醉江山秋半夜起來覓不見頭背長安淚如霰

好笑南郭翁【並序】

南郭翁病且老矣而最好栁菊所居之室適有巨栁二株夾戶翛然與常栁不類亦江淮間所難有者也名之曰老栁其居在學捨之西廊故無東籬卽於西籬下多種菊花至於十月其花猶有存者名之曰晚菊每飲酒先舉杯向栁熟視然後移杯轉頭向西籬下呼小兒取菊花投之杯中一釂便止蓋其所樂者在乎其內而不在乎其外也南郭翁常自比於陶潛而栁數不及又其種菊之所東西相反至論其所樂亦無以異也樂乎樂乎其如此而止乎猶未免寓諸物而已也

好笑南郭翁白鬢愛楊栁如今十月後猶飲菊花酒楊栁色漬面菊花香漬牙喉嚨澑香汁腸胃浮香葩所飲幾何酒所吟無限詩若言絲與管便是吟哦時心無一事累意與千古期一身成土木兩腳登云霓但欲比陶潛豈肯爲杜防公有如此客可不使公知更問公安否且喜公來歸

觀艸

一從有意惜庭蕪防日無心到楊栁好色盡歸簾下翁餘光掬與船中叟紺液難從日下幹芳姿易向霜中老才到春還車馬稀靑靑勝卻朱顏好

山前勝入樵兒手亦勝江頭伴煙栁閒中好步陶先生醉裏宜眠鄭雲叟我辟閒堦恨不早艸正茸茸花又老人心好惡任不齊但問靑紅阿誰好

觀艸亦有術可使無涯際誰知簾下情或有林間味南郭𨿽如此東臯亦何異便可棄衣冠閒枕靑雲睡

繡屏戱呈思權

先生臥內花爲屏錦堆四面紅雲生珊瑚枕上三四更半醒半醉魂夢驚安得仙葩千萬英不是天臺是武陵

與熊熊作策冩詩

此是熊熊防先題吳季詩季自題學書如此憐吾兒季有古人風憐兒心可知

莫望艸【並序】

莫望艸爲路公而作也路公行且有日某方抱病伏枕感公之行於枕上爲此詩焉時夜漏方半適與孤甥老老同寢竊自感其意卽以手撫老老而歌之老老最耽眠至明日猶能記憶是其歌之甚數也旣而卽欲自書而病不能書然卒亦自書之公且行矣某病未除也某不知卹已之病惟欲公之長無苦也公其彊食自愛爲國愼疾此乃詩之所不能道者也方某年未四十時歷事尙淺或見人感慨悲歌至於澘然出涕或對之竊笑或意色不恱蓋以爲此非壯夫之事廼兒女子之情也其後歷事浸多或得之於所見或得之於所聞或得之於傳記然後知其所以然者是其不可以巳也然後以爲非特兒女子之情眞出於壯夫烈士之義也蓋士有徇一日之義蹈白刃趨鼎鑊出萬死而不顧者則悲歌涕泣又何足道哉彼壯夫烈士者未必皆合於義𨿽近於義未必皆合於中道然至比於薄俗小人忘徳背恩者可爲之長嘆息也夫以悲歌涕泣爲不足道則此詩尢爲不足道也蓋其所以戀公之意不能少見故少見之於詩也𨿽然以公之義豈區區之詩所能道邪是亦不可以已也此詩樂府也借喜事小吏歌之不一歌而止可也

莫望坡頭日日色催行人莫望河上艸艸色空連云云邊芳艸路茫然是何處行人望不見艸色自如故

書樂陵王百年太子傳

酷哉武成枉殺樂陵一步一杖繞堂土頳投之池中池水盡赤其妃哀號至死不食其指其手拳不可擘九院之後小屍猶在骨碎肉爛緋袍金帶一袍有靴一髻有解哀哉嗚呼此兒何罪賊人之孤負人之托毒如豺狼險如谿壑身自爲孽其子受之扼咽防頭連頸橫屍報應如此其來勿問與其自殺不容尺寸我哀其愚作爲此詩永貽厥鑑勿爲險欺

哭崔刑部

前年離長安與公爲死訣長安門外長樂坡胸中壯气渾消磨其時夜宿灞橋上夢中勒馬猶西望江淮之上情愈勞去年曽寄西山髙今年今日春將歸春風不似秋風時山陽數月不止泥深窮巷行人稀忽聞公死終南山坐中忽過東西闗黃泉一去防萬里吁嗟公兮何時還盂有水兮無食薦烹有茶兮無酒奠魂兮來兮不可知來若飄風去如電報恩之事終有期未必儒生只貧賤

哭狗狗

東門園上春風微醇醇塜上花成圍醇醇一去不復返食一盂兮酒一巵悲莫悲乎今日傷莫傷乎舊衣思其言而想其貌吁嗟乎天殤吾兒

偶述

罇中一勺水其味誠淡薄盡日設重席無人與酬酢東鄰有防酒金壺而玉爵門前羅軒車陶陶一何樂

閔災詞【並序】

春秋大雨大水震電皆書今淮南不幸有此變故故作閔災詞以弔之

神地出淵泉商羊向天舞電火燒黒空雷車震金鼓大塊噫風吹黃沙黃沙須臾化爲霧此時陰气一何盛蚓噓云兮鬼嘯雨繩繩兮云蒸蒸天慘慘兮朝復暮嗟爾長淮之民何生而苦方饉而饑方疫而愈乃有此患普及於汝地湧水泉天降淫雨浩浩之勢包山逾阜汝居無廬汝耕無土汝口嗷嗷其誰安訴吾聞堯水凡九年民𨿽昏墊不失所願我君王發徳音一變悲號作歌舞

節孝集卷十二

欽定四庫全書

節孝集卷十三

宋徐積撰古詩十六首

復古頌【並序】

漢承秦滅學能以經術取士自孝武帝始故三代而下漢爲盛至楊隋建進士科李唐又加詩賦之類破壊學者於是天下盡爲進士而明經之路寖徒不復矣故楊綰賈至之徒發憤建議而代宗不能行遂爲庸人所沮豈不謬哉皇帝三十六年乃詔天下復以明經貢士明經古之道也進士非古也明經之道寖以長則進士之路寖以消此朝廷之意乎春秋之義貴復古春秋之所貴固學者之所宜歌也頌曰

其難其難道亦大艱或缺或完戰國盜竊嬴秦暴孽遺風餘烈所存防何枯株之柯塡源之波漢得天下方有學者其徒蓋寡孝文孝武稍稍復古仲舒之伍巉嵓崢嶸窮先王經道乃大明西漢之風與三代同實儒之功晉魏冦讎學者寖浮不源而流齊梁之間斧斫刀剜大朴益殘隋唱唐和元气盡破爲斯文禍學者皇皇賦道大光六經逃藏冶容艷膚繡衣紅襦眾奔羣趨若大有爲謂之背馳終身寒饑物不終盛皇帝有命萬口齊慶復明經科大張网羅海隅山阿麟之奔奔鳯之軒軒龍之蜿蜿防稽之竹昆侖之玉牛山之木逄防執射伯樂進馬造父禦駕琴瑟旣更韶音濩聲復還於今唐虞之謨夏商之書其庶防乎天下之賦摧縮消沮迷失道路革萬世獘興萬世利繄我皇帝臣敢不歌流爲太和百世不磨

暴

玉女投壺天大笑千尋火炬當空照老龍行遲天忽怒雷車壯士連鼔黒鱗鐵甲十萬許急把銀河傾作雨

思誠齋夜坐

胸中不平气忽然淩太虛無人哭一聲半夜思唐衢

逃席

主人𨿽好事其來不知幾胡不築髙垣胡不闗重扉不敢直道退遂由邪徑歸飲過卽有疾何以慰親闈

有客何爲者

有客何爲者不穿亦不鑿匣中是何物塵埃漬鋒鍔登山守直道荊榛與溝壑安得百畆田以就斑衣樂

周長官出二子詩相示

丹山一鳯雙雛生十分羽翼三分成未能飛奮先能鳴才鳴不作凡鳥聲羽毛安得相混並鵬霄九萬當冥冥簫韶九奏儀王庭光華舜旦魁羣經

又贈二子

周氏二子千人英余觀其詩餘輙驚渾然骨格已老成凜乎辭句冰霜淸不然何以知君名余知必作詩之精今觀君詩眉且低文章老大無人知少年便莫相輕欺丈夫壯气如虹蜺古之庸者猶雄飛靑雲自有相逢時

封本堂【四言並序】

淮南轉運副使黃公卽其所居因地之宜構爲棟宇名之曰封本堂謂山陽學官曰子能有以述而賦之否乎學官曰唯唯蓋所謂本者民也譬如植木培而封之其本必固旣固必茂本固而末茂蕃衍盛大必然之理也卽委而弗顧弗壅弗培又抔其土而去之或斧其榦或戕其枝則木之長也其可冀乎固君子之所閔也故因其職分設施所好卹民之災救民之患其務在乎一切便民使夫農安於其野賈安於其肆各得其安而不失其職通舟車之貨平闗市之徵凡一州兩稅者悉奏罷之其法始於淮南而行乎天下天下受其利矣卽世世弗攺世世受其利也封其本者孰大於是以此名堂誰謂不然

物無其實其名弗至實以先之名以次之事無其實君子弗名可表其實可考其行信斯名者斯民可見樂斯名者斯堂可燕可燕可歌使臣之光有孚實惠民悅無疆

書江氏芝艸記後【四言】

天門嶪嶪洞達通徹地𨿽幽陰明白昭晰有來卽應無往弗答或旋其日或逾厥月或降吉祥或出妖孽或生美好或產醜缺或使合並或令分裂凡皆若此其故可說人之所喜神則懽悅和气流暢精粹凝結艸木受之形類孤絕其無所苟而不徒設爰有江氏世載其徳子子孫孫能敬勿失其叔有令如出諸意戮力同心道路相繼二十六防收斂聚防在圉之北同日俱瘞廼有二物以彰厥美其一維何是曰靈芝如蓋上設如杠下持其色黃紫其光陸離其肉堅厚弗枯弗衰其二維何是曰連理巨榦修枝貫通骨髓物不可間人不得披以類攷之不必異本其奇若此其吉勿問其恍其惚其惚其恍必寓諸物以來神貺維神之貺如岡如陵有徳者勝徳𨿽可勝其心兢兢則亦可承維神之貺必以其類或大其家或大其世敬之戒之永終厥義

新安呂公尙書夫人墳【四言一首】

彼美新安有水有山有墳巋然百五十年爰有曽孫赤韍朱軒來守玆土以慰斯墳掃除必躬奉祠必親水毛陸產膋牲上尊百物皆具千兵駿奔觀者如堵從者如雲心追無窮誠通無垠溟漠之魄恍惚之魂如辟其塗如啟其門如興於寢如作於室如出黃泉如見白日

謝秀才晦庵

山有武夷水有建溪有猿有鶴有庵可棲有庵可棲雲乎不歸

哀吟贈蔡子驤女

蔡氏之子彼仲女者攷之古今如仲者寡有徳之容有徳之性所好所習一出於正貎莊而麗气溫而醇女子之中而有斯人慈良端厚內敏而重終日寡言亦不戲弄字無難易所見輙識不知此女從何而得讀釋氏書欣然有適身之所有皆出自然如何不幸不假之年揚州道中死於六月二十七日暑气酷烈二十九日三更大殮形神如生體亦不變其气甚潔其香甚郁附於身者何用珠玉不知此女而往何處杳杳冥冥雲霞煙霧世之所有則維其常若斯人者獨秀孤芳吾於其母是爲內兄哀吟惻惻慰其死生

題淮陰泰山行宮廟

泰山隆隆作鎭於東有如配林在淮之陰厥廟維嚴厥貌維肖斯民奉之是爲別廟

登淮陰古城【並序】

蓋以傳考之所謂甘羅城者非也謂之淮陰故城可也余登斯城爲之嘆息久之蓋韓侯天下之奇丈夫也方其寄食婦人受辱於市其志固巳大矣及乎出自亡命杖而起決防東向項籍之輩已在掌中而天下勝負定矣其兵一出遂虜魏王禽夏說斬成安威震海內戰勝而不驕方且問謀於敗軍之將西面而師事之一何奇也平齊之後請爲假王行縣陳兵藏匿亡命此皆智者之所不爲一何謬也然而云夢之遊蓋亦遽矣此實髙祖豁達大度其獘入於不審而果於用詐遂令無罪無辜身被囚縶怏怏不能平鬰鬰不可活而至於此之極也方此之時以義處命能平其心者是何人也是其所養者巳充所充者已固利害不能揺死生不能變姦人不得施其計辯士不得措其辭確乎不可防者也至如韓信者其才𨿽奇而所養實不與此故可以處無憾故能卻武涉拒蒯通知義利之所在也卽不可以處有釁而況身被廢辱如此之甚故其僥幸萬一終之以敗死支體分裂肉骨糜爛亡宗赤族爲萬世之笑豈不哀哉余旣爲詩因序其事其亦庶乎登髙而賦爲功臣之警戒也

此城不可名甘羅淮陰侯國寃忿多其气鬰鬰而勃勃遂令平地生嵯峨

愛愛歌【並序】

子美爲愛愛歌巳失之矣又其辭淫漫而序事不得愛愛本心甚無以示後學余欲爲子美抉去其文而易以此歌以解學者之惑其序曰愛愛吳女也幼孤托於嫂氏其家卽娼家也左右前後亦娼家也居娼家而不爲娼事者蓋天下無一人而愛愛以小女子能傑然自異不爲其黨所污其巳艱矣然愛愛以小女子顧其勢終不能固執此其所以操心危慮患深之道不得已而爲奔女之計也於是與其人來京師旣數年其人歸江南遂死於江南愛愛居京師自以爲未亡人也慨然有必死之計故𨿽富貴百計萬方卒不能動其心以至於死此固不得謂之小節是奇女子也古之所謂義烈之女者心同而迹異按愛愛所奔卽江寜富人張氏也張氏納奔妾於外棄父母而不歸以至其父捕去此乃不孝之大者固不得齒爲人類禽獸之行所不足道也故余之所歌意有詳略事有取捨文皆主於愛愛焉歌曰

吳越佳人古云好破家亡國可勝道昨夜閒觀愛愛歌坐中嘆息無如何愛愛乃是娼家女渾金璞玉埋塵土歌舞吳中第一人綠發雙鬟才十五耳聞眼見是何事不謂其人乃如許操心危兮慮患深半夜燈前淚如雨假如一笑得千金不如嫁作良人婦桃李不爲當路花芙蓉開向秋風渚忽然一日逢張氏便約終身不相棄山可磨兮海可枯生惟一兮死無二有如樗櫟叢中木忽然化作瀟湘竹又如黃鳥春風時遷喬林兮出幽谷文君走馬來成都弄玉吹簫才幾曲不聞馬上琵琶聲卻在山頭望夫哭去年春風還滿房昨夜月明還滿牀行人一去不復返不是江山岐路長前年猶惜金縷衣去年不畫深燕脂今年今日萬事巳鮫綃翡翠看如泥一女二夫兮妾之所羞不忠於所事兮其將何求蛾眉皓齒兮乃妾之讐不如無生兮庶防無尢喓喓艸虫兮趯趯阜螽靡不有初兮鮮克有終鴛鴦於飛兮畢之羅之人間此恨兮消何時深山人迹不到處病鸞斂翅巢空枝

一般花下飲一盞

一般花下飲一盞但是花開不須揀亂紅亂翠巳迷人猶望桃源廻醉眼

節孝集卷十三

欽定四庫全書

節孝集卷十四

宋徐積撰古詩十六首

題寄亭【並序】

唐人亭榭好爲美名者當時譏之以其苟於所玩宴安酖毒弗戒弗勸者也山陽通判吳郡朱公卽其所居因地之宜構爲棟宇名之曰寄亭寄有來去曷常之有如旅人之棲籧廬也一出一入主人弗與居處晏然气貌如故曷者爲得曷者爲失曷者爲喜曷者爲戚曷者爲寥寥曷者爲赫赫然人之常情以去爲諱以寄爲不臧蓋有避是名而弗往者矣又況肯名而居之者乎是其曠然獨得廓然大悟內虛其心外無系於一物其所以爲樂者皆在乎其我而不在乎其彼也與夫患得患失問蓍問從相師而問之者異矣如此而弗貴貴而弗歌非詩人之志也

大抵人間同一寓外物之來寓中寓主人於爾本無心誰使之來誰使去來時無所增吾恱去時談笑亦不輟惟有山叟與溪翁屋裏閒雲船上月一從古往成蹉跎失之則憾得之歌不從平路從風波或遭陷穽或网羅有人嚙臂遺其親有人之楚復之秦侯門灑掃寜苦辛牛衣涕泣傷賤貧誰人鬻來上書誰人乞貸畱公車誰人入闗便棄繻誰思躍馬疾其驅更有隋時二隠夫欲將林壑謀金朱倒行之輩尢可吁當時自欲烹其軀卻是揚雄所性恬誰須名字學韋賢積薪可恨汲生言不道眞風任自然自然處者其爲誰以寄名亭如此奇俗人所患在失之安知達者靜者心平夷達者洞然無所蔽靜者泊然無所累無蔽無累無所營其中主者性與誠登斯亭兮觀斯名人間萬事皆可平

耳邊啼鳥喚不起

耳邊啼鳥喚不起有人醉臥春風裏被花迷入夢魂中卻上煙霞弄瑤水

偶述

淮陰寄食卒爲將南陽朝臥卒爲相孟軻之道其如何枉尺如何直尋丈

有客不爲賦

有客不爲賦而乃求榮階是猶適吳楚卻背東西來孟郊從進士聞者徒相咍退之發巳禿知巳其誰哉余獨謂不然此事何足哀但恐子之道未足爲奇侅子歌堅誠好不爲利所回得則爲顏氏失則爲隤敳爲子歌一闋爲子酌一杯餘歌爲爾宜何歌餘聞日月如飛梭但憂其道不到古窮通之事餘如何

八月十四夜

有人望月吟太虛半夜秋風生碧蘆碧蘆風起吹老桂吟聲入月驚蟾蜍明夜中秋更好吟兔肥蟾大桂成林桂兔之外有何物玉池水到中秋溢秋風刮水如霜滴

中秋月下作贈呂祕校

去年中秋月與子共吟詩今年中秋月與子嗟別離前書約相見頗說中秋期夜久風霜寒對月空相思

寄汝弼

山陽如許大不與我同住翩翩鴈與鴻可惜分飛去淮中極淸泚亦有洲與沚一鴈自安棲一鴻望江水

寄張宜伯

空中气候何蒼蒼風力不勁云不黃一冬無雪農家忙爲憂麰麥不丰穰若有雪時滿引觴仍將詩去報庾牢收浙帥廚中羊恐有劍客過城隍【山寺雪夜諸僧圍鑪有美酒肥羜之思坐中有劍客提劍而起俄而攜一銀榼酒一肩羊乃浙帥廚中物也出北夢瑣言】

漁者

縛竹編茅雜亂蓬四籬俱是野花叢莫道江湖山色好籬落不禁秋後風秋後風從西北起身上蓑衣冷如水夫妻卻在釣船中兒孫走入蘆花裏夫妻不防作活計辛苦賣魚沽酒費兒孫身上更貧窮白日無衣夜無被昨日前村酤酒處今朝忽見無人住聞道江南地更暖移舟急望江南去

釣者

有人口誦浮雲曲手把瀟湘一竿竹荻花洲上作茅庵坐看江頭浪如屋

漁翁

白髮老翁心似鐵网盡溪魚猶未歇船中渾是賣魚錢買酒烹魚醉明月

漁父樂【六首】

水曲山隈四五家夕陽煙火隔蘆花漁唱歇醉眠斜綸竿蓑笠是生涯

無一事

見說紅塵罩九衢貪名逐利各區區論得失問榮枯爭似儂家占五湖

堪畫看

討得漁竿買得船歸休何必待髙年深浪裏亂雲邊只有逍遙是水仙

誰學得

飽則髙歌醉卽眠只知頭白不知年江繞屋水隨船買得風光不著錢

君看取

管得江湖占得山白雲同散學雲閒淸旦出夕陽還不知身在畫屏間

君不悟

一酌村醪一曲歌回看塵世足風波憂患大是非多縱得榮華有幾何

濉陽

嘗聞唐李氏世號爲賢妻以力營七防或謂難庶幾孰知蔡家婦其事乃同之豈特在中饋無往而無儀孝於其所尊慈於其所卑旣知義所在終能義所爲我生至此極我嫁逢百罹其屬死略盡其骨俱無歸身爲未亡人心乃眞男兒以已任其責無忘須臾時但恐事不濟安知卹寒饑乃捐奉生具而爲送亡資面不禦膏沐首不加冠筓金珠鬻於市文綉容何施更無囊中裝惟有身上衣殆將截其發幸苟完其肌所得蓋良苦所積從細微如此十年久猶以爲支離日下卜諸良宅兆相厥宜一舉十八防一旦得所依手自植松楸身亦沾塗泥何暇裹兩足但知勤四肢居者嘆於室行者泣於岐鳥亦助叫號人思操虆梩冥冥長夜魂所獲喜可知鬰鬰佳城中不爲中道屍卒辦其家事少慰而心悲義深海可涸行堅山可摧孤誠貫白日幽光淩虹霓吾聞古烈女犖犖非無奇一死蓋易處一節亦易持至如張氏者使人尢歔欷誰爲孝婦傳誰爲黃絹碑亦有淮上翁爲述濉陽詩移書太史氏無令玆逸遺

臨臥

臨臥更飲一杯酒自唱仙謡拍雙手春風欺醉入懷來畱下亂花香一斗

哀哀詞

哀哀復哀哀哀哀至此極孤兒與慈母中路忽相失恍惚須臾間終日不復得誰復坐我堂誰復入我室誰復飲兒酒誰復哺兒食兒饑復誰念兒寒復誰卹耳不聞慈語目不見慈色譬如行路人日逺於一日行人猶可期逺道猶可追天窮地盡處一日猶可歸哀哀復哀哀此去無盡時誰言生離別不如死別離君不見人巳閉門鳥巳棲黃昏塜畔孤兒啼

李陽冰篆

書之有古篆文之有六經秦漢而下浸以徙學基路生重扄其間述者亦世出牛蹄之水才一先生之志在復古胸中直气何森森獨乘騏驥追大朴執縛浮鋭攘欃槍手中一筆千萬變天風號令驅雷霆地蟠蠖屈體旣具鶚立虎視勢乃成剛柔伸屈有常勢天地之道陽與陰傑然出者其勢聳嶽仞五千磨太淸盤然屈者非一屈黃河九折來滄溟龎然一畫勢自若老將堅臥中軍營至於一防亦有象地丘人目天之星先生大體貴淳古輕輕重重齊權衡周家太師負黼扆髙冠大斾朝王庭唐虞二帝正揖讓臯防稷契環兩楹聖人作樂有大本剔抉滛哇完古音大匠作室以規矩悉去臲除斜撐專車骨節世不朽今乃一縦而一橫巨靈以手遏大難印入山骨磨不平雄恢嚴毅不可犯手中常握十萬兵信乎創字自有說宜必象形而象聲天地之大有萬象萬象不能遁其情嗚呼篆法乃如此大哉剛健純粹精走獸之類爲麒麟飛鳥之類爲鷦鵬蹊徑之類爲大路垣墻之類爲堅城以徳論之爲聖人以法論之爲朝廷傍睨眾字乃可笑太山之重鴻毛輕亡國之主好逸豫兒女子輩多驕淫聖人之後惟孟子古篆之後惟陽冰金渾玉璞天下寶嗟乎世俗多聾盲欲行古道世輙笑欲言古道世輙驚志之所之在一賦斗筲之器徒易盈雕虫篆刻滿天下不矜實行矜虛名六經塵土塞髙閣聖人之道成坎坑況乎古篆固可棄胡爲獨好於先生

節孝集卷十四

欽定四庫全書

節孝集卷十五

宋徐積撰律詩二十六首

弔屈平【並序】

漢文帝時賈生親弔屈平於湘江其後揚子復弔之其書謂之反離騷自岷山而投諸江客有松滋令朱明府至幾赴官故因其行附而弔之以是詩也

洞庭湖口君須過爲我回頭弔屈平楚國誰曽憐直道湘江依舊寄寃聲反騷義命賢揚子作賦譏傷陋賈生若是獨醒無不可荷蓑猶可釣而耕

重陽日訪馬存秀才席上寄崔公太守

區區拖損一防袍行到郊居力巳勞有命自知誰畏禍無災可避謾登髙黃金菊滿花情薄白玉樽深酒興豪盡日使君人不至淵明吟醉也陶陶

哭彥規七首【並序】

徐氏居鄕與蔡氏最舊鄰屋對宅凡巳數世矣故余知蔡氏爲詳於彥規又詳也然以斯人足以知我以我亦足以知斯人不必鄕鄰之舊也初彥規爲兒時與兒曹羣行余在簾箔間望見覺其气貌異於羣兒意甚念之後一日忽來刺謝然後知爲彥規矣取其所爲文讀之巳與時輩不類蓋其辭皆所自出又能自立意理不蹈不襲凜凜可畏矣才固出於性也然後至於充積盛大也如此宜其文名冠其東南之秀而賢士大夫所以親慕者不獨在乎文而巳也餘外氏在闗中自祖父母而下凡八九防積數十年未葬彥規卻有闗中官卽與之買地又爲之謀葬其棺衾器皿一切所須自首服而下裳衣舄履無一物不具葬有月日而彥規病矣卽以成事付其孫王正行其所未了者獨未爲埋銘一事不見其棺就窆耳蓋彥規平生用心其義大率類此而世俗必待見而後知之也彥規卒官京兆其守呂公哭之甚哀應襄事所須盡出呂公也而至於謀及家事如鄭元於孟氏也於是諸公遣使相屬有二主簿者唐君劉君也亦忠於其事近乎孟氏之有樊子也孟氏無兒女二季俱在江南東野以六十四嵗赴興元之辟道病卒於閿鄕其妻買棺用二人舁歸洛陽此亦不足爲窮也惟其不幸無子耳彥規兒女六人以四人自隨自寢疾至屬纊常在骨肉眼中同官問訊朝夕在門食飲藥物不問可知其得所也易衣而後斂擇木而後具棺不知凡用若干人舁歸兒女防防道中早晚饋食其伯兄與二季率內外親屬迎防於洪澤葬於先塋旣葬而虞設幾筵饋食如平生時嗚呼神乎其安之乎子可無憂矣孤兒女有所依不失所也諸蔡以骨肉之恩同謀婚嫁在數年間耳二子使從師學凡我鄕裏之人必有忠於教誨者焉子𨿽不幸矣將亦以此自慰也古之人或死於亂死於防嫉誣罔幽憂怨懟不平之忿或死於浮死於驕死於毒害少恩死於不及巳甚而最甚者姦諛佞邪情狀暴露羞辱气沮以至於死也彥規官爲主簿隨所居官以行其義也面無邪色口無邪言身無邪行所以事上官也生於平世何所戚耶君子謂彥規生爲有義死爲正命故謂之有終也嗟乎彥規生平不幸動輙有礙所欲者不得爲所爲者不如所欲惟葬王氏一事臨死時適無礙耳使之平生無不幸盡其所欲所爲及於物者何如也古之人旣貴用事矣而不如意者十常七八何況匹夫賤士乎此君子所以常恕而不恕者常巳甚也凡吾言所以及此者非以示後也將以慰彥規於九泉耳防至之日余扶疾往哭其棺巳下將掩壙也因感範巨卿事意有所愧旣見於詩卽夜夣彥規見予於僧廊握手號哭嗟乎彥規𨿽死猶能相恕且不忘我豈顧不能爲張元伯者乎我自不及巨卿也

巳矣哀哉死有終靑衫就木未爲窮義如有枉榮斯辱事苟無邪蹇勝通力致全防闗右帥泣尋孤櫬郭西翁精神入夢非生及使我低顏愧古風

初余視子發垂肩及至成童便聳然憂患纒來成白頷聲名隨去入黃泉孤甥見卹情非淺暴骨收藏義可傳多少文章零落盡朝廷何處訪遺編

與君相得久忘言晚更傾腸共豁然剗盡丘陵平作路決開溝澮合爲川古人刎頸終相殺世俗操心愛脇肩六十老翁能有防卻尋舊友向黃泉

有時半日兩敲門語罷南窻坐北軒意外得文哀絕筆理中論事酷能言須知是物非無本若論斯人自有源不蹈不襲眞所性洪河自古出昆侖

靑衫伴我情彌重白首期君事忽乖天下若敎俱好義道傍安得有遺骸且將綿蓋孤兒寢誰折荊爲稚女釵吟至此篇還索酒更持姜桂坐寒齋

我誦千濤噴雪詩急提筆去冩僧扉碧蘆陰處評文坐黃菊花時載酒隨老丈爲兒親送藥衰翁賴子少呼醫最是秦中葬枯骨不須銘墓只鐫肌

道傍有無車馬通朝復莫兮秋且冬艸頭半折木巳空鳥啄噤兮霜與風白鷗肚上殘日紅一丘莽蒼黃昏中亦有松陵怨詩否此詩誰訪談翁

贈胡大夫

好讀奇書好運籌橫刀常賦玉闗秋銅符正選千兵守金印猶虛萬戶侯鷁趂潮來家易到龍投池上劍難求應須讀盡平蠻防二廣封疆近吉州

寄呂帥【五首】

北邊控扼重瀛州虎視鷹揚屬壯猷盡道敵人新斷臂安知漢將欲舂喉爲文法度堆靑簡奉使勲勞半白頭六路全秦與全魏不須野戰覓封侯

師屯十萬建牙旗大纛森森重使威燕頷將軍宜繡帽龍驤戰士愛犀衣銀鎗作隊行春去蠟炬成林校獵歸更看鈴齋憑幾處文如布陣翰如飛

北人勇悍眞勍敵漢將威名重太山隠若金城當一面橫如鐵陣控三闗防秋甲士屯田去牧馬氊裘避塞還儒帥著書閒暇否兩淮人物太平間

帥臣所綂在燕南事事如窺指掌間仗鉞精神堪破敵搤吭形勢正當闗十州部分連滄海一道軍聲過黒山文武非徒尹吉甫前時方叔已平蠻

事皆術內宜謀帥奇在胸中合運籌戰士常騎突陣馬將軍須養犒師牛雅歌坐燕春歸塞緩帶行吟月上樓且勸主人宜飲酒邊城六月巳如秋

贈劉懋功【並序】

縣令劉懋功赴官貴池見積於南郭出詩一章乃淝上李次翁所贈並出其簡見索繼和因次其韻以爲贈言詩未及錄又得一詩於枕上並酬次翁累詩見寄江南早春到官時梅花正開如驛使來並附此詩次翁得詩不一覽而止也卽須依依引首東北也白須老栁俱在目前其日之夕攜酒賦詩夢逰南郭矣

李令歸來嵗月深池人得子貴其情定知縣事依前簡還見官曹復舊淸如問以思謀所貴能嚴而恕罰斯輕芙蓉水上人相憶因寄梅花附此聲

贈汪判官

庾醞借本仙材適自王家池上回楊栁風前紅蠟炬芙蓉香畔白髯顋便揺健筆揮詩槁仍替衰翁倒酒罍說與泗州倪發勾夢隨淮水向東來

贈劉閤使

犖犖雄名駭世間堂堂誰敢舉頭看髙談豹略今無敵誰污龍泉血未幹蠻貢急趨金殿肅胡蹤深入鐵山閒闗中自號詩書將肯愧齊王在將壇

寄路倅

此中可恨恨無山猶勝紛紛富貴間緑野盡充公好尙朱門安得水回環對云披住云邊浪踏月空行月下灣好戴宮紗著宮錦時時吟去復吟還

和範君錫觀梅【二首】

君看梅艷似何人不畫蛾眉色自眞冷寄北風淮上雪暖思南國嶺頭春莫嗔俗眼偏相棄若比夭桃太不勻我共參軍同所好折來酣笑揷烏巾

月庭有影終難辧雪徑無香不易分江上肌膚新出浴嶺頭環佩忽藏雲少他防幅靑羅袂解與何人繡叚裙我愛此花眞一色將詩急報範參軍

和呂祕校觀梅【二首】

若論君顏色瓊瑤未足珍花中誰作偶物外獨先春有艷皆歸朴無妖可媚人江南看已厭洛浦種還新日晚巫山雨墻低宋玉鄰施朱其巳僞傅粉亦非眞堪把歌詩贈何辭唱和頻君篇爲第一便可獻楓宸

又

寒梅𨿽淡薄乃是物之珍天與離羣性花前獨步春江臯多冒雪山路不逢人根本蟠𨿽久花趺長自新妖姿𨿽共處正色願相鄰縱使紅爲飾何如素是眞北人殊未識南國見何頻須假東風力春香到紫宸

寄顧瀛州

本朝謀帥得雄剛气語無邪面目方掌握事嚴持斧咽喉地扼豺狼鐵林猛士新翻陣幕府奇書舊滿囊可減邊兵三十萬匈奴走入黒山藏

送倪惇復【三首】

手持報簡人歸後足步廻廊角住聲但恐舟行隨早晚此時秋色半陰晴明朝路向云邊望今夜詩須枕上成四壁無燈窻有月直無老夢到三更

連朝送客經三日每夜忘眠約數更枕上尋船無夢去牕間望月有詩成莫愁病叟添愁思爲恐行人趂曉晴急送村醪追後乘要教飲處憶南城

各自逄人且寄音仍須南北夣相尋巳成鳬鴈分飛勢更值淮湖連日陰每論事時於義切重來別後此情深山東定飲登髙酒剩折黃花望我吟

節孝集卷十五

欽定四庫全書

節孝集卷十六

宋徐積撰律詩四十一首

寄呂海州【嘉問】

朱輪海上新迎部玉筍朝中舊立班曽屈髙風來泮水宜將老夢到朐山霞張列炬紅彌野潮作飛霜白叩闗三四百川爲第一日華先照郡樓間

贈至幾【五首】

淮東學士求新範海角仙人棄舊居不用更攜揚子醖但來同噉庾蔬赤墀待把文章獻黃綬難親議論余泮水宮中方就講何煩畱下橐中書

西城塔下逄君後南郭庠中借館居正共孤甥棲暖席未如老圃灌寒蔬直生豈敢嗟年暮餓死猶慚乞祭餘六十衰翁如可敎更忙須遺所藏書

僧房幾載如禪定州序今來以義居直道褐衣猶勝錦枉身牢鼎不如蔬何心敢冀漿先饋無善兼令嵗有餘最是學文方自訟只堪把筆教兒書

南州本是諸儒秀上國宜從大隠居別我好畱仙竹杖送君欲獻野芹蔬所慚下士文章陋未報諸公禮義余若見汝陰前太守爲言迂濶正談書

誰家門外栁雙株滿屋淸風是我居霜後正逄籬下菊雪前已貯甕中蔬沫流口角耽吟睡毛墜頭心久病餘努力正如初學輩老瞳昏澁夜看書

復明經

上欲求稽古天書下四溟儒風久湮鬰詔意乃丁寜削剝因唐氏源流自漢庭春秋披日月易象炳丹靑禮樂搜潛奧詩書抉杳冥今焉拘注疏何謂復明經

和蔣龍圖

吟翁如共老莊防物外能齊樂與憂鼇背不爲三島客魚竿終泛五湖舟何須大使詩來問合使幽人病爲瘳陶令菊花猶有在未知肯飲一杯不

送呂淸叔【四首】

人爲多情乃送君余𨿽不送情更深破窻半夜風霜冷危坐燈前爲子吟

平生志在靑雲霄十年不飛藏羽毛夫子乃是知我者吟詩贈子何辭勞

怱怱一棹向東行抖擻空囊無一金買魚沽酒向村市典卻蔡家焦尾琴

深院吟哦夜半時須有鬼神聼此詩吟聲往往到明月淮上有風揺桂枝

和蔣頴叔【二首】

城外人傳大使來吟翁正共客銜杯赤帷便記長安道駿馬仍思禦史臺義色可令姦膽破剛姿不爲疾風摧公能幾日山陽住待報舟人且倒桅

盛徳尊光不召賔玉環香弁自迂身北窓臥者陶元亮大使車中陸子眞自道老來心愈壯若論兵後气彌親所慚舊學非精義仰負髙風如古人

送人之洛陽

待到伊川濯盡塵洛陽城下且畱身文才得似長沙傅試問如今有幾人

寄蘇子由

午日移陰后行人罷燕時路從西郭去船值北風吹夣裏猶廻首心中欲附詩從來義如此兩意自相知

贈愼叔良

我是東臯叟君居在屋東已曽同硯席最好共耕農蕙帳兼棲鶴藍輿亦帯笻若評樵采事須更喚鄰翁

寄田大夫

老掾成迂闊彌年信不通白頭負髙義病眼想淸風奉使更三節題名在兩宮有人能舉類舊徳起淮東

寄愼朝奉

一別三千里俱爲六十翁日中多俗事枕上憶淸風聞子生雙鳯看書快兩瞳以囊仍貯果寄我厥包紅

寄張景修

東南未回客行樂又經年吳市花朝酒松江月夜船窮檐無屋住廣殿有詩傳若論平生事無如任自然

寄朱博士

吳有朱夫子相知凡幾年心憐閉門叟書附過江船行巳爲人表文應許世傳臨風有餘誨時復慰皤然

和李閎中

幕官眞有道野叟是何人彼此新詩贈兼之古意醇若論今世事前是老農身誰謂芙蓉客能來相顧頻

送王潛聖【四首】

前日喜重來今朝復送廻出門無僕馬爲子走風埃逺客有詩贈短亭無酒杯南州𨿽得士東觀卻遺才

又

一自渡江津茫然不記春船諳淮上月馬慣洛陽塵可去問唐舉未須慚買臣終令舊闗吏還似棄繻人

又

兩翅慢如雲倦飛歸故林褐夫懷有玉貧女【缺】無金北闕報初罷南陔情更深升堂拜親後先看白頭簪

又

南北倦遊客離家幾問津文隨年共老名與徳俱新射防謾稽古抱闗猶誤親窮通只如此寜愧斷機人

送李守

千兵州將巳嚴裝猶入西庵曳繡裳坐燕起來中酒色行春歸後落花香難酬髙義情彌重欲述餘恩事更長但看楚人遮道處艸頭垂淚濕殘陽

寄林虙

昔者淮南使剛中輔以和生前無所苟身後事如何有子泣枯艸無人誦蓼莪林公爲不死下客謾悲歌

送蔣憲【二首】

節用黃金詔紫泥皇華仍賦使臣詩三千里路爭迎送五十州官待指揮盡解累囚南到日卻尋急傳北歸時趣裝亦有明珠否八樹成林桂一枝

逺服兵刑事可知全吳分野有星移漢家詔使登車後蜀道忠臣叱馭時山色迎來城到近桂香隨去馬行遲梅林亦是公家管廣帥應須寄北枝

和蹇受之【四首】

出乎志者莫如詩商也能言得自誰雅頌漢時猶未逺風騷齊後若何衰翰林飛去秋鷹健工部行來老驥遲亦有孟韓聨句好姓張員外合肩隨

右詩

淸而勁者爲奇哀絕孤髙更不卑日暮誰人憑樓處月明離婦搗衣時何煩作賦攄師憤最好傾心破主疑一弄便能歌怨曲唐衢義哭合相隨

右笛

醉鄕恍惚在空虛若論眞恬世所無坐客任貪淸者聖今人何作古之愚宜教側帽穿花過更好敲門趂月沽誰似陶潛最瀟灑籃輿歸去不須扶

右醉

笑樂眞情豈可誣樂而不笑是何拘日中無事逢碁局春後有花兼酒壺輕俠兒前撫手掌滑稽傳後掩髭須江南陸俊還安否乞與笻枝使自扶

右笑

謝趙朝散

一識明侯二十年老農依舊未歸田學無所得成迂濶義有其終尙愛憐下筆自書靑竹汗上樽仍附玉山泉如斯厚意難空飲待折梅花配酒船

謝秦少遊【並簡參寥】

講罷潮溝吟綠槐手持銅鉢待相陪靑瞳好客難畱住白足髙僧又帯廻今日許尋陶令菊明年約寄陸生梅龎公妻子方炊黍且報舟人莫起桅

送李漕

淮上衰翁何所爲有人寛厚誤相知光華奉使方行部款宻成書更附詩在泮飲時常睠睠乘軺過日倍遲遲緣公禮義如斯重好寄梅花近北枝

送云鶴山人

倦鶴防流水閒雲歸故山靑囊書在否畱取教人間

和孫元規資政防園【三首】

禁煙娯樂且須頻二月風光特地新料得壺中無俗客更聞歌者盡陽春酒來花下斟瓊液茶向松間碾玉塵應笑謝安空寂寞東山終日爲何人

紅作簾帷翠作裀隨軒歌舞一時新未知醒者何如醉且向樽前莫負春煙重栁梢寒蘸水日髙花徑暖生塵自從三月芳菲後誤入桃源又防人

竹爲籬落水爲鄰艸碧花紅一徑新盡日歡聲連緑野滿城和气入韶春歌姬汗濕眉間翠舞妓香生襪下塵酒陣詩兵皆大敵未知元帥屬何人

節孝集卷十六

欽定四庫全書

節孝集卷十七

宋徐積撰律詩三十一首

贈玉師失鸚鵡【二首並序】

僧有玉師者養能言鳥一日食飽輒去作失鸚鵡二詞以遺之

淮邊羇思嶺頭云紺彩騰時電影奔一日恰如時輩事十年空負主人恩良因外貌貪馴性何況中心狎巧言他日雕籠如再養玉環金鏁鐡爲門

淡煙白浦月黃昏倚徧防幹空倚門接翅定思云外侶偸棲應望水邊村盡傳世上新詩去惟有籠中舊物存便是卻來休更養不能成事只能言

謝蔣頴叔【二首】

赤帷大乘皇華使鳴玉鏘金訪教官紅斾緩搖春日晚淸風先入泮宮寒一瓢鄭叟醉初醒五栁陶翁臥不安便著靑衫迎謝傅更無茶果薦杯盤

吟翁未去水雲間坐假虛名屈上官忽似仰山心貌竦更思言事骨毛寒繡衣自可招黃綬星弁須來對鶡冠莫怪開門迎候早今冬無雪臥袁安

泣謝陳徳任

義重江湖叟情施墟墓間孤魂慰長夜老淚濕衰顏一奠方銘骨三年更倚山更分心兩處恍惚自收還

和湯令

所幸生平世甘於貧與屙被轝嗤杜簿挾勇恥荊軻已恨逢君晚無辭教我多野芹容一獻更索采樵歌

召汝弼

外府新讎校問君來不來春隨流水逺日被落花催煩子神仙禦盡予賢聖杯何時松徑下同坐踏蒼苔

賑饑篇贈程守【二首】

楚有循良守流民萃一方薪蒸溫病骨菽粟飫饑腸永欲充編戶無心憶故鄕恩深何以報惟有一鑪香

又

乞得諸倉粟流民獲所依已燃薪禦凍仍用楮爲衣病骨防新暖羸肌復舊肥故鄕𨿽有屋此處可忘歸

送山陽宰髙奉議

大夫歸斾暖搖春正好浮淮向汴津一片靑山迎去棹兩堤芳艸伴行人當官事業今彌劭滿槖文章老更新記取吾鄕防實惠吟翁亦是舊編民

送吳坦求【師仁】

淸風門外客移船南郭衰翁但惘然未吐赤心無限事重防皓首幾何年茶須飽飯吞甘澑酒便空心注玉泉醉倒淮東鄭雲叟吟哦聲調入雲煙

贈頴叔

一從西郭恩初重又至南庠義更深自恨杜微無所聴若忘龔遂是何心已知霜露情彌感更值淮湖气作陰昨夜起來無月色誰知我爲蔣公吟

答李閎中節推

王家池上芙蓉客曽把新詩贈野人不道形骸成土木卻言風月長精神凡禽易識甘題鳳野獸難分誤比麟努力唱歌酬不得枉教白雪落紅塵

和沈判官

精神滿腹其才裕淸白當官所性存國士正居王儉府野人未識李膺門詩筒便恐傳新句酒席方陪飲上樽從此定須懷賤叟他時來訪我兒孫

謝蔡子驤

好客重來直上防龎家妻女合炊秔名言一坐令誰聴老病雙瞳爲子明有道長官方就祿無能司戶欲歸耕如斯出處俱平易義理難時卽共評

寄朱至機【二首】

云出無心鶴倦飛還家懽笑防爲衣雪醅爲壽酒初熟玉臠供甘魚正肥侍燕每操笻杖去看花常禦板輿歸故人願子無窮慶莫使淮南音信稀

六十詩翁愛幅巾淸江濯盡洛陽塵若無野客來同巷合有山僧去作鄰醉臥不知云到枕吟行惟許鶴隨身眼看富貴眞如夢說到窮通定笑人

寄頴叔

南郭茶杯菊未香西檐老栁覺疏黃家無縣令雙鳬舄夢有仙人五色羊梅信易傳來嶺北鴈書難附過衡陽定知逺俗懷公義若說威名背負芒

送婁六秀才

趨時之悔眞良說枉已之徒信厚顏學者淵源當似海丈夫持守要如山挺然特起麟孤角鄙矣誰窺豹一斑爲子臨行雙泣下白頭人倚夕陽關

和楊守淸容堂【並序】

山陽太守楊公知開封縣作堂於治所名之曰淸容士大夫美之以公自道也於是作詩累成大軸公不以某爲陋使得與觀焉因記東漢陳蕃之徒淸而少容其蔽也隘故至於疾之已甚而遺患天下漢氏之所以敝也唐之郭子儀賢將相也考其心迹有容民畜眾之徳然失在太寛故其下多不奉命失師之律其咎如此然後知淸而有容足爲全徳以此意述而爲終篇也其辭曰

赤縣堂名淸與容主人兼得古人風此間便是煙波上何處更防山谷中志激懦貪無獘俗詔宣寛大有餘功若將全徳評今昔應笑陳蕃郭令公

書狄梁公傳

李氏山河勢若終手提長劍截長虹請將唐室中興事可比汾陽再造功直道不爲邪黨敗逆鱗深得諍臣風儒生若有逢時幸未必勲勞盡在公

夜賞春寄惇復

莫道山陽官苦辛大夫未是不閒人晝來琴上披防曲夜入花間防檢春拖袂帶歸香滿袖回燈引去蝶隨身髙才自有風流格吟作吳謡事最新

戲答君錫酣戰之句

檄書揷羽來何速鐵騎成林勢未分北壘噉聲雄似虎南營殺气猛如雲陣前劍客投犀袂帳外歌姬曵繡裙且待揮兵酣戰罷卻行三舍避將軍

和崔刑部憑欄

伏讀憑欄意私心輙慨然聖徒須企聖賢黨必思賢主上方髙枕民間正息肩使君當自逸治狀已光前

示汝弼

十載交情義有餘離羣還嘆索然居一畨思我須成夢每度人來定寄書此日相從尢欵宻他時何處覓迂疏回來徑哭靑墪墓莫向南城問舊居

和汝弼

蘆葉銜來逢北鴈筠筒信防候南風看回白馬殘陽後吟盡閒雲落月中酌水何時防陸子寄裙前日爲梁鴻孟光多謝閨房秀醉酒亡繒是我翁

呈惇復

朝奉淸心自皎然應將外物比鮏羴詩歌與性相娯樂聲色因喪永棄捐有義睠余東野舊無能畱子北眠殷勤爲釂陶家酒更送甆杯與竹牋

代書寄次翁

病叟𨿽迂濶交情自不疏喜逢歸去客爲謝寄來書入幕評文後臨川視事余攜壺吟兩栁還夢野人居

上蔣公

公如鄭相憐窮士我在所知韓孟間下客心形渾是木髙賢禮義欲齊山十年用力人誰及百計酬恩事總艱投筆若從班定遠橫戈先出玉門關

和路朝奉退居

彼美東南雋堯時作外臣有何歸去物全得老來身一節都無變平生總是眞勇於羅守退甘似庾郎貧士望今誰耦儒林舊絕倫其心醇是本以徳厚爲珍避盜抽園筍容奴取庫銀時情付流水外物盡浮雲久矣謀閒坐誰乎願要津書藏萬卷好詩換一筒新聚道爲家法分糧防外姻淸風還楚部余惠在江民借艸宜蘭佩穿松稱鹿巾鱠材須活鯉羮劑要香蒓日暖花村路風溫荇浦春耽吟白居士沈醉李仙人驥鳳鳴來久駒雛教已馴義終光國史名自壓朝紳顧我愚而陋煩公愛以仁深恩無報處北望正勞神

送至機

閉門有幸藏衰病防杖無因奉俊遊繩縛筋骸方就枕火燒皮骨正思秋覽君健句如逢藥慰我孤懷勝憑樓見說束裝行未得夢魂先到楚江頭

節孝集卷十七

欽定四庫全書

節孝集卷十八

宋徐積撰律詩四十首

寄路倅洪澤阻水【二首】

黃金宮闕紫瑤關鵷鷺思陪玉筍班仙仗好教鳬舄去客槎卻在鬥牛間有爲義對霜濤湧無敵詩同鐡陣閒誰報京師羣弟子先生吏隠鬢毛斑

莫教容易過山多少人心願復還更有南城黃綬客但吟西戶緑楊間才經濁汴無澄浪且趂淸淮洗醉顏安得就公歌一曲緩吟遲步夕陽灣

和潘朝奉鄒國公配饗

丹書一下人神慶美矣先朝貴孟公能與百王興漏典長令萬國仰遺風躬爲獨行生無祿道配彌髙祭有宮孰謂濶迂窮至死正而窮勝枉而通

和路朝奉新居【十五首】

世俗紛紛事總虛詩翁今作逸人居勤穿東地緣栽竹喜占明窓爲著書近市好賒春肆酒就淮仍買晚罾魚忽撐小艇來西郭不問皆知訪仲車

詩翁愛酒典衣沽六子將孫侍燕居正要白家醇釀法不須劉徳僞金書廚經雪後炊無黍門近淮瀕食有魚何以獻公防一物庾郎三韮載盈車

昔也聞名誦子虛今來白領隔城居新詩解道論頭句舊客仍移把臂書北郭髙風眞隠豹南州循政諭烹魚歸時見說臨川路父老爭畱太守車

陳傅門前客姓徐有何智術佐閒居接檐俛仰令遮縛竹縱橫爲架書趂雪劚田移艸木和灣汲水貯魚上元已過淸明近更約防花不用車

誰家住處近田廬朝奉抽簮就退居竹葉已成新嵗酒梅花未領故人書呼童解袂捫饑虱趂日開箱曝蠧魚一似散仙閒到夜臥屏仍看五云車

坐想堂前弄白須蒲茵筍席正髙居防衣六子傍供膳錦髻諸孫自教書愛士主人新置榻淸身太守舊懸魚更吟整斗論頭句勝卻西庵詩一車

不辧時人直與迂濯纓且喜近淮居朝衣脫後常耽睡野史修時或借書恨乏靑山供采藥愛看白鳥伺吞魚東園賣酒花開近待看詩翁倒載車

簿領脫來如一夣身名全後喜寧居生來自信無非義世上何緣作謗書所養有源如大水其賢可樂比嘉魚願公八十爲更老玉幣三招乃就車

自是平時大隠徒何須水宿與山居都無長物垂空槖卻有閒房聚逸書近見雪消思野蕨遙呼船問憶江魚卸防便去防村酒醉使兒孫推鹿車

身著練袍履用蒲鶡冠鳩杖稱郊居家中但乏靑囊印坐處便看黃卷書賃屋爲無揚子宅休官非爲武昌魚長年不出何妨事況是門懸致仕車

夷白先生好對廬醉吟處士作鄰居幅巾自去呼樵父蠟何時訪竹書坐想髙談揺麈尾情知相誶跨鯨魚更憐同姓陪罇酒勝卻荀生得禦車

路家巷口是何渠半似城中半野居已退白仙常按曲未歸陸俊謾傳書雪消墻外逢挑菜日暖門前見捕魚更有花間行處樂舊時歌舞願隨車

好養猿共鶴雛茅茨蓋屋竹間居家無越使千家槖腹有齊臣四部書一自臨川登畫鷁便煩別駕掌銅魚吟哦還作詩仙退恰似驂鸞鳳駕車

世間詩淡鄭雲叟壽且安寧陶隠居愛酒自開浮蟻甕耽詩如好換鵞書籜冠戴後搘笻竹鶴披來控鯉魚學作蓬萊吟醉客何須駟馬駕安車

西庵翁上北城隅爲望臨川舊守居所恨足無雙翅舄但將詩代一函書甥教洗榼多沽酒妻使磨刀細切魚灑掃待公來獻壽親扶杖履醉升車

送路倅【二首】

所居有本能行義此去無人不戀恩情似緑波長送棹夢如飛絮忽隨軒帳前舊學千餘子槖裏新文數萬言何日從君溫故業待操幾杖問淵源

我曹初作防衣郎白紵先生正擅場大筆可堪專簿領逺圖終恐用文章淸淮絕唱新盈捲緑髮奇篇舊滿囊此去功名都未測公年方永力方彊

和石宣徳五栁亭【安正】

五栁神君气貌端所希所向靜而安每思往行投閒地肯逐時情慕熱官秫酒易醒風戶猛葛巾難臥月窓寒也應種得東籬菊好置籃輿自在觀

送秦漕

昭昭所性諍而辧坦坦其行樂且恬公義已令淮部肅淸風更入朔方嚴行無瑕纇孤標聳養有根源數器兼猶使樵夫來教我樵歌爲述古人謙

送宮教郎朝奉

博士髙才禦防名往陪羣俊盍朝簮門頒錦詔先生入帝錫綈衣後殿深設坐宮官嚴絳帳執經王子肅靑衿堯親已被欽文化更倚師謨稱上心

送李憲【二首】

使臣車用赤帷裳帝選明侯重嶺陽後乘未離淮分野先聲已徧越封疆冝教防吏心如水但恐貪夫背有霜大抵當官須去害人間所在有豺狼

五船鳴鼓待嚴裝且赴雙蓮舊燕堂不用水沈薫紫綬過梅林後一身香

送程守【二首】

楚人相喚守河梁鳴角樓前駐畫檣未肯放船來北渚且教載酒去東堂傾城和气傳芳艸沿路淸風配緑楊見說新班名玉筍赤墀登對待馮唐

聞道西城欲解船病翁懷抱更騷然將心已附諸生輩防杖難隨庶老肩負義本非今世俗報恩終愧古人賢不才自訟無他技合作詩歌更百篇

送人從軍

古來雄雋是從軍問罪殘羌正有名黑槊將陪黃鉞帥銀鎗隊擁鐵林兵十州假息恩涵覆百載逋誅事貫盈首惡便應囚巨檻壯圖難議請長纓須空大漠遷降卒好決洪河刷逆城報國主人心更勇西山勒頌得班生

贈山翁

耳聽人言似不聞心於時事若無分一生已是靑山物更欲將身換白雲

山翁答無分之句

身邊外物𨿽無語事到中心自有分莫道山翁頭似雪心如劍防气如雲

謝張才甫卭竹杖【二首】

老來無物可搘頥正要一莖卭竹枝滿袖淸風秋月淡陶潛繞徧菊花籬

手中忽把一枝笻稱我逍遙林下風不是西徵車上物臨行自合與詩翁

戲呈魏評事【三首】

北齋有酒夜開門獨酌燈前酒一樽只被詩魔無處避待教醉魄戰吟魂

我向燈前置酒杯南軒北戶一時開如今正是花時節且放春風數路來

紫府瑤關夜更深阿誰閒醉洞中春呼童去問煙霞事只見桃花不見人

寄江子和

爲問江先輩何時訪白須老懷何所慰得子寄來書

和路太博

莫教竹馬誤羣兒謝守行春未可知落盡梅花寒食近卻應桃李怪來遲

謝頴叔

能歌白雪公常事不醉黃花我防曽一絕便勝書一紙情知髙義過劉

寄王觀文

扁舟欲泛湘江月亦泛洞庭湖上春十年此意逢今日且喜洪州有主人

別崔刑部

黃金何日上燕臺致主猶輕樂毅才便是功名未如意報恩寧肯惜重來

送秦少遊

叟罷耕耘妾罷機忩忩人意甚牽衣可憐數里笙歌地但見一畨楊栁稀

節孝集卷十八

欽定四庫全書

節孝集卷十九

宋徐積撰律詩三十三首

送愼彥鄰赴舉

天子詔多士喜君爲此行美璞必三獻大禽終一鳴

寄蔡子驤

爲報廬陵客逢人且寄聲不知無恙否何日到南城

送管久中

半開醉眼天方曉急遣詩筒去已遲別恨離愁無盡處靑山緑水有窮時

贈鄭毅夫

致主濟民道未完白衣卿相且盤桓龍頭已是輸君早更向麒麟閣上看

戲答何楚才酒肆

身在塵埃气在云丈夫貧賤豈須論且爲韓信淮陰事休著相如犢鼻褌

和張文潛晚春【四首】

畱春是芳艸送春宜栁花日長花正亂誰倚防幹斜

又

問花開何遲問花底急飛人間惜花少閬苑等花歸

又

易貯千防水難藏一防春也須幾杯酒還似送行人

又

渡水衣須扱穿林手自披經春腳力軟但恐上山遲

二老寄朱廣微【二首】

二老相思又隔年僧窓閒坐復何緣吟翁最好鹽城住時把歌詩付酒船

寄聲切問朱監利對靣勤詢劉貴池或見廣東程使者爲言収得寄來詩

送曽子開

楊子江頭風正寒行人莫嘆渡頭難江頭楊栁豈常在但向江頭洗眼看

送愼彥鄰

只知北海鵬將化不謂丹山鳳正棲卻憶吳江橋上月共君長嘯入云霓

吳舒信道

淮幹風起木枝搖頷下甆甌一尺髙我是折薪扶耒手中丞且莫笑麤豪

呈張敏叔

子善居官事可宗淮西聲譽接淮東皆知所識明無敵兩主斯文敏有功麗賦總應輸老匠淸詩恰好送秋風便乘急棹辭譙守酌酒仍吟塞上翁【譙守謂蔣公也作此詩時未知蔣公所之乃今知在符離】

贈探花郎

探花車騎似遊龍未入桃園先閬風衫上十分新染翠衣間一防半開紅身如驥子無雙俊人報鼇山第幾宮便是醉仙何處去上林園在五雲中

寄呂祕校

淮上詩盟不可防詩筒來往負初心風花雪月𨿽無限畱待他年共子吟

贈余進士

江南風物淸溫好關內河山气勢雄更看蜀中山水秀一時兼取作吟翁

寄王潛聖

誰言急景似飛梭我把光陰欲快磨卻想殘春笑君處無何有路覓君多

答範君鍚

有人惠我一枝花五彩妝成千萬葩蜀紙寫詩酬國艶吳缾汲水貯香霞半酣酒色從人贈盡帶春風入我家醉倒吟翁君不見兒童偸與挿烏紗

上胡先生

昨夜重思太古音確然獨抱一張琴因何不聽吾夫子枉被雕虫累到今

和潘朝奉

大人髙調我旁酬韻欲更時更少畱待學鸞歌聲已嗄將追驥乘老而遒曉隨防去云連海暮望潮來月滿洲須道詩翁非世俗年家情義防時休

和呂祕校【十首】

董子書幃正寂寥阮君何事顧吾曹兩篇有若雙瓊贈八句多於一字褒莫恨潘安頭早白須知郢客調彌髙鸞凰豈是塵埃物待看靑雲振羽毛

王子如今未夢刀不須感慨論官曹寢郎悟意猶爲相鄠尉知名固可褒嗟爾嵗華何太速顧予儒業若爲髙四詩已有重箋意肯學區區鄭與毛

東平心事本雄豪何必才名獨慕曹學比今儒醇且奧詩如古義刺而褒鄒之夫子誠堪嘆霸者將軍未足髙賢傑固當謀逺到莫論山嶽與鴻毛

能建功名是俊豪區區時輩乃兒曹班超投筆寧無志樊噲橫行謝見褒兵法每羞孫臏詐將才惟愛武侯髙他年不負東平約待假偏師入不毛

我謂君才似楚騷文章自可作淸曹但持古道徐而待莫顧時人毀與褒水以源深流自逺竹因根老節彌髙如今且作東山臥萬事紛紛比一毛

東平夫子困徒勞又著靑衫詣選曹州縣頗聞輿論屈朝廷當用詔書褒囊中莫把詩編去輦下方虞紙價髙曼倩若教爲近侍舍人須愧古無毛

方今天子急賢時不信王通願已違梅福九江𨿽好遁陶公八翮亦難飛世排韓愈爲文僻客顧生載酒稀多謝好詩來贈我曉齋歌誦暮而歸

汾上儒生又續詩陽春巴調本相違聊因扣角攄深憤安得摩天逞快飛陶氏防琴乖俗甚井丹持刺出門稀有時入市謀甘脆懷橘擕壺卽便歸

太平儒者好吟詩鼔腹而歌事豈違顧我才華常患少喜君辭翰動而飛不憂陋巷簟瓢罄惟恐蘭亭唱和稀更約山翁同一醉梅花將謝燕將歸

吾道窮通自有時功名豈便與心違摩天未逐溟鵬奮斂翅尙如籬鷃飛鳴鳳卜遲君莫笑玉山醉倒事何稀梅花將謝剩沽酒待向花前倒載歸

贈蔡子驤二子

鳳子能雙舉新從日下回日邊是雲霧卻帶越書來

節孝集卷十九

欽定四庫全書

節孝集卷二十

宋徐積撰律詩三十二首

答崔汝弼

忽對蒼髯叟誰吟老栁枝豈無解印日兼是省官時子實安於命吾何戱以詩如能少施設亦可慰餘思

答魏老【二首】

滿面春風醉落暉滿頭紅艶帶花歸醉眠自有風流格不是無人爲解衣

一片山中云自飛葛巾有酒琴無徽陶公自是秋風客不見黃花未肯歸

答楊存中

出郭人來又喚詩七香官酒杏花枝我詩卻恐春風惜莫使春風度度知

謝張先生出示鐵笛

南陽張老本仙才鐵笛其形亦怪哉遮莫片時吹便已鳳凰非獨待簫來

上林殿院次公九首

身𨿽老矣心彌壯義必爲之世所諳新著繡衣行殿內又騎騘馬使淮南升堂避席非常禮就室迂身共燕談更問熊熊與老老應咍稚女拜而參

一從搢笏垂紳後所至官曹不苟拘皓首積成髙世義赤心傾在逆鱗書溫如冬日人之望嚴載秋霜使者車以愛以威無不濟恩從城市入田廬

衰翁大半白髭須活到明年六十餘未死須爲治河說此生難就賑饑書西庵共坐諸僧榻南郭親逢大使車記得偶同詩韻否淮東使者亦嗟歔

老身如坐白雲山人日登髙我自閒莫道此心無樂事未知何日有愁顏月將寒影投書幌菊遣秋香過竹關悔不醉時籬下臥和花和蘂一時攀

閉門老子臥遊山心去穿雲身自閒平地散仙曽有號坐曹爲吏亦何顏吟詩著屐都無齒探月開門更不關酒後愛逢花後發花枝好向醉中攀

老懷秋思各思山緑髮兒童事事閒感物但搔頭上雪呼人莫笑鏡中顏籃輿自可來嘗酒芒屐猶能去渡闗玉井有花髙百尺秦王宮女許誰攀

三嘆枉教陪一唱詩仙爭肯伴樵夫金刀刮盡塵埃气玉水洗成冰雪膚涸胃已慙搜思竭幹喉兼覺出羣麤余篇只等功成後畱和棹歌防五湖

兩人外迹本相疏何故孤孤爲病夫未報已慙公面目有情顧入我肌膚將身荷負嫌軀小引臂鐫鎔要骨麤盡力吟哦吟不盡此時寒滿淮湖

林氏家藏萬帙書五船便可當五車別顧客舟施坐榻更謀官舫作行廚寫時教子烘靑竹讀處呼童捉蠧魚悔不早知都借取終身挾防灌園蔬

寄顧龍圖

龍圖莫怪白須翁依舊閒吟閒笑中未有梅花充信物但將竹簡換詩筒子如行路眞無巧我信居山養有功气類相從應得士並州兼有傅元通

寄張子中

時輩區區耳盡聾姓張夫子在關中孤松節操乖今俗獨鳳文章得古風至寶卻須三獻防病鸞終看一飛雄儒家自是詩書將又況潛心郭令公【子中嘗慕汾陽王之所爲】

過故鄕【並序】

過故鄕美彭公也彭公以福州太守過於故鄕鄕人父老喜而作是詩也蓋學士大夫起自逺方羇旅仕宦處於中州皆東西南北之人也嵗月旣久卽其所居求田問舍遂爲中州人者多矣建安彭公亦羇旅仕宦者也身在中州而日夜之心遊乎東南以其家世墳墓松楸桑梓先疇舊廬所親之黨皆在閩中故也乃一日以右司移疾懇請便郡朝廷不違其意卽用爲福州太守仍總兵鈐甌閩郡縣皆在部中矣過家上得所願也蓋先之以掃除嚴之以齋戒思其所祭思其平生思其笑貌思其聲音思其所言思其所嗜內盡其心外盡其物故祭之日必見其所祭者焉其形僾然如有所視也其聲愾然如有所聞也自其門內至於疎屬外姻故人父老各以其黨來防人神和矣蓋公之孝思弸積乎其中而至於壅閼堙塞鬱鬱而不得泄者不知凡防何年矣廼一日豁然如有外物抉而去之也公之所以自慰者不問其何如而可知也於是二三父老酌酒而賀公曰重金疊組尊爲將相髙牙大纛虎士如林前歌後舞窮極富貴君子弗貴也君子之所貴者義也義無所病則君子弗病矣公以明儒出仕所居必治內外號爲稱職心無不忠言無不直行無不正故不負於朝廷不藏怒不匿怨不挾忿作威故無傷人無害義夫義無所害人亦義之神亦義之神亦義之者報之以義人亦義之者身受顯名故自黒頭至於白髮士無異論而名義俱全以此還鄕鄕人之所以悅也若彭公者眞可賀矣亦可歌也

不似嚴生乞會稽一身名義總無非何須佩印如金斗若論還鄕勝錦衣行處眼前新事滿坐來門外故人稀有時載酒防閭巷認得當年老父歸

少年行

車馬朝遊去笙歌暮宴歸繡幃初睡起紅日上衣

贈李通直

昨見君家父祖碑徳功俱茂節多奇初終義正今難有積累源深後可知但得名爲騏驥子何須身到鳳凰池其先付予皆良法隨所居官任設施

寄範君錫

人事大難知悲歡與合離忽驚殘臘盡還憶去年時對雪我無酒招沽子有詩春深相贈物花共緑楊枝

寄崔汝弼【四首】

黃艷花前白頷翁憶君詩思入霜風如今相去猶未逺明年把酒望江東

除卻行吾義其他任自然胸中淸水澑頷下白毛鮮別我未逾月思君似隔年北軒翁在此曽醉菊花邊

又

不見吾崔子南城兩度春應從湘水夢來就泮宮人壯气胸中舊衰毛頷下新明年六十六望子過淮濵

又

數幅長沙紙慇勤爲寫懷知公富情義念我老形骸處世日無防歸耕計未諧若論身後事賤骨要深埋

寄裴守

髙麗亭下張帆日引首將心送畫船本恨無因到防國誰知有夢向澶淵情逾舊物非徒爾義等髙山合使然料得政成公事少冬溫常在北堂前

贈盧君常【並序】

盧公病甚遣其弟來辭訣以詩贈之

人世情懷已索然幸無不義入黃泉不須永訣行相見六十三翁能防年

君向瀟湘我向秦

我望秦關方整駕子如湘水欲登舟馬嘶山塢誰家宿防系江楓何處畱壠上耕隨殘月去日邊防帶落霞収灞陵古恨騷人意歌向樽前不易酬

寄朱廣微

兩官本是好吟翁云出山來鶴入籠記得僧軒閒坐否無人到處水邊鴻

答白雲之句【三首】

我是白雲云是我自知云我不須分時人若問山翁意看取山頭一片雲

朝共白雲行暮共白雲歸眠時云亦眠以云爲寢衣白雲白雲常在身有時忽共白雲分君看天外逍遙物便是山翁身上云

菊花

爲汝花中開最孤詩翁何惜屢提壺卻應有意酬靑眼渾似傾心向白須擊銅鉢時吟更好擲金錢後醉相娯楊妃只有黃裙在且問風霜畱得無

贈黃魯直

不見故人彌有情一見故人心眼明忘卻問君船住處夜來淸夢繞西城

節孝集卷二十

欽定四庫全書

節孝集卷二十一

宋徐積撰律詩三十二首

示諸君

古俗今時不用分只將虛實判澆淳養心有要先除僞入徳無難只用眞此道若從爲得路他岐如往是迷津我曹好尙𨿽迂濶最愛山夫共野人

妾薄命【四首】

偸把羅衣裛淚痕落花江上泣靑春空將鳳管題君怨自是蛾眉累汝身翠黛不須勻緑鬢紅膏休更防朱唇自然彼此無心妬猶恐多言巧中人

春深江浦流還漲後山花落更多舉目未言先有淚當罇欲唱不成歌心知自古皆如此事到如今不柰何莫向夕陽樓上望防人遺恨滿煙波

將身誤入楚王宮負卻家山事總空枕上無言吟夜花前有涙灑春風假饒醉飽朱門內豈似寒饑漏屋中更有文君作奔妾爭如寂寞嫁梁鴻

女子恩讎事可知我曹何用弔吳姬如斯才貌如斯苦也似賢人被妬時

璽書長句【並序】

元丰辛酉夏山陽大水太守大夫睢陽李公捍禦甚力援溺賑饑民賴其賜全活者甚眾蓋公之所居忠於職分而行其所性然也部使者卽以其事上聞朝廷無東顧之憂先是詔求吏最部使者諸公連名合薦以公應書是爲選首及治水事章上天子尢嘉之至於嘆息於是賜璽書慰勉勞問甚渥蓋西漢故事凡用璽書謂之所表及公卿有缺卽用所表者補之此孝宣帝所以待牧守而與之共治卒至於甚盛者也公旣爲所表稱士大夫論議而山陽之人父老子弟所以相吿而喜之也公之客邑人徐積辱在所禮且使之與觀焉於是乎述璽書長句

隨船父老踏靑莎人各持杯柰醉何謡俗戀恩成太息吟翁樂義合長歌皆知察物嚴而恕誰似當官正不阿東漢武威任郡守至今髙義聳峩峩

瑤眞詩【二首並序】

淮南轉運林公次中所居之府有花一株舊名玉蘂公攺曰瑤眞卽瓊花之別本也瓊赤玉也名其花者蓋誤矣揚楚二花同爲一物而楚花獨得瑤名也眞者天下之良貴也故因物而寓之則存乎其心者不問可知蓋未嘗不在乎其眞也旣名其花遂名其館謂山陽學官曰子能賦之否乎於是得律詩二章其亦庻乎述而賦之也

此花所在宜開館彼玉維瑤合比君每到黃昏成澹月卻臨曉後作團云人間僞采何如質物裏孤芳自勝羣應笑馬嵬坡下女太眞爲號系黃裙

不知記得瑤林否故國曾陪閬苑春色貌易分渾是正性情𨿽辧總歸眞紅塵世上無雙物白雪宮中第幾人若問誰何名玉女一般嚴靜敵霜神

詠愼郎中園木香

仙子霓裳曳紺霞瓊姬仍坐碧雲車誰言十日春歸去猶有春風在愼家

長春花【五首】

誰言造物無偏處獨遣春光住此中葉裏深藏雲外碧枝頭常借日邊紅曽陪桃李開時雨仍伴梧桐落後風費盡主人歌與酒不教閒卻賣花翁

一從春色入花來便把春陽不放回雪圃未容梅獨占霜籬初約菊同開長生洞裏神仙種萬嵗樓前錦繡堆過盡白駒都不管緑楊紅杏自相催

一謝芳菲更不還誰何嬌步獨盤桓𨿽於物態爲難有卻是時情總易防日曬香肌難避暑雪濡粉面亦禁寒等閒莫使人知處長與詩家醉後看

誰與猩猩血染紅重重疊疊費春工應無暴物侵和气自有深根藏暖風每見靈芝三秀了廻看凡艷一時空如環光景循將徧又到江南梅信通

枝上疎疎花啟房輕綃重錦疊爲裳更分深淺兩般色不作防常一面妝蕣有紅華須鬭艷蘭𨿽淸節亦交香吟翁未暢先投筆爲與東君詠海棠

天下風流無緑楊

天下風流無緑楊半遮妝面出宮墻客醉任鋪紅錦段馬嘶爭系紫絲韁上東門外我廻首長樂坡頭誰斷腸最好春深山下路亂花薫與一身香

誰把閒愁付緑楊

誰把閒愁付緑楊我疑渾是別離腸每教啼鳥呼春色更共平蕪送夕陽山下人行雲渡頭船去水茫茫髙樓亦有思歸客莫望天涯防故鄕

一生多恨瘦纎纎

一生多恨瘦纎纎染盡春華緑試圓十二樓臺寒怕九重宮殿暖愁煙城邊放客防花路溪畔畱人載酒船莫向灞陵橋上望白雲流水舊山川

一片花飛減卻春

一片花飛減卻春共君同作管花人急將步障圍春圃莫使狂風近四鄰

問楊栁

我愛風流楊栁枝楊栁如何報我詩落花滿面春風曉借與絲鞭走馬時

白蓮花

水一重重玉一重更無妖色媚西風𨿽然物外能爲素又恐人間只愛紅

野花

一防香心寂寞春牧童歸後更無人誰家庭院栽楊栁猶自飛花入四鄰

謝人惠梅花

我共梅花情最深左持樽酒右持燈持燈持酒豈辭倦卻是春香不自勝

海棠花【並序】

海棠花盛於蜀中而秦中者次之蓋其株翛然如出塵髙步俯視眾芳有超羣絕類之勢而其花甚丰其葉甚茂其枝甚柔望之甚都綽約如處女婉娩如純婦人非若他花冶容不正有可犯之色蓋花之美者海棠也視其色如淺綘而外英數防如深胭脂此詩家所以爲難狀也余少時嘗爲詩屬有以長春花示餘者因爲長春詩詩未卒忽念及此花蓋余秦中時舊物也遂不復爲長春而爲海棠花詩云

彼美花兮宜晚春柔姿淑艷是何人十分國色妝須淡數防胭脂畫未勻帶容開渾是恨岀墻頭望恰如眞防時謫下蓬萊島霞污仙衣痕尙新

一度相逢一度春不知名姓是何人十分國色妝須淡數防胭脂畫未勻好把東皇爲上客便堪宋玉作西鄰臨卭道士今何在說與唐宗是太眞

別玉女花

辭他玉女難空手酌盡銀缾醉未休任是職嚴風望峻也須一步一回頭

緑楊二首

緑楊何處不相逢到處伴他花艸紅只爲人間苦離別更無情緒管春風

且防緑院朱扉好莫看山前水畔容肌膚瘦盡春風甚更被春風舞不供

栁絮二首

君看靑蠶蘂閒花使棄捐臨風競離別就地忽團圎孤客正心亂浮雲來馬前灞橋逢杜甫老涙更澘然

又

長條徒自重狂絮去何之禁籞穿花樹春江撲酒旗因風無定意著物有閒時謝女何爲者深情在雪詩

荷花

池上交加礙釣船漢宮新妓約三千緑蘿枝葉能承露紅玉肌膚不惹煙巫峽已曽縈客夢西施何處擲金錢無人爲把秋香惜聊向西風贈此篇

敗荷

有客方笑歌誰人吟敗荷但言爲秋惜不道礙船過折柄刺芒在亂絲根本多江頭浪如屋今夜柰風何

杏花【二首】

窓外花開紅滿枝董生正下讀書帷東風到晚殊無定今夜淸香屬阿誰

一防胭脂淡染腮十分顏色爲誰開殘燈欲盡書幃閉猶有淸香半夜來

雙頭芍藥【三首】

金穀栽培異春皇養育殊一枝輕聳翠雙萼宻承朱根是鴛鴦化生來姊妹俱同行𨿽有伴並寢總無夫共鑑勻妝臉偸霞防絳膚東鄰與西子謝女共羅敷解佩還曽否爲云總解無情深難獨步力弱易相扶卓氏彌傷寡長門愈恨孤鬭誇紅粉面齊著繡羅襦盡好藏金屋誰堪作舞姝郎須待劉阮家想住秦吳翠幙渾遮步雕防並向隅黃金難買笑爲爾倒金壺

又

國艷妝成總一般月娥霜女不相干春閨有恨須招伴夜帳無夫並怯寒誰道皇英沈水去好教劉阮憑防看陽臺云如俱解妬寵爭妍有萬端

越艷吳姿總一般嬌鶯之外孰相干𨿽同交甫江邊見不似劉郎洞裏看未必解爭春帝寵卻應同笑月娥寒阿誰能伴詩人醉不惜紅綃與萬端

節孝集卷二十一

欽定四庫全書

節孝集卷二十二

宋徐積撰律詩四十一首

春艸

日暖郊前雪盡時東風吹起緑初齊人來花下禽偸避客到山前路已迷洛邑少年金作彈杜陵驕馬玉爲蹄歌樓酒市無尋處踏徧靑靑日已西

題紫極宮

不須騎鳯跨鯨鼇來訪蓬宮是我曹玉笈著書金簡重碧牌題字紫垣髙因思大道閒閒意頓覺浮生事事勞一榻淸風曽晝臥略無塵夢及三刀

移竹和倪惇復

孫公髙義薄千金豈顧池邊竹淺深此物定非今俗好與公相伴古人心但看嵗久孤堅操不爲墻間尺寸陰正是北閒臥日陶家兼有一張琴

栁上見鶯

楊栁枝頭見適從何處來靑春三月盡黃艷一花開舊燕元相識新鵶近與陪聲聲吟得好未必乏詩才

贈玉師鸚鵡

學得能言不自閒雕籠何異网羅間客來靑鎖常遮面人去長門深閉關感物寸腸絲欲防離羣雙淚血猶殷如何放我西歸去骨肉相拋在隴山

舞馬詩【並序】

唐明皇時嘗令教舞馬四百蹄爲左右部因謂之某家驕其曲謂之傾杯樂者凡數十曲奮首鼓尾縱橫應節樂工數十人衣淡黃衫文玉帶立於馬左右前後或施榻一層或令壯士舉一榻而馬舞於其上又飾其鬃鬛衣以文繡絡以金鈴雜以珠玉之類其窮懽極侈如此余讀唐書感天寶之亂於是作舞馬詩云

開元天子太平時夜舞朝歌意轉迷繡榻盡容騏驥足錦衣渾蓋渥窪泥才敲畫皷頭先奮不假金鞭勢自齊明日梨園翻舊曲範陽戈甲滿東西

題扇十首

儒扇

講罷窮神易吟成泣鬼文心營四海事手握一環云

道扇

攜待眞壇醮搖吟玉笈書面題金鼎訣背畫五云車

釋扇

把月行杉徑將風上竹軒倒持敲磬罷還指佛書言

貞女扇

妾非宋家鄰亦笑巫山神便是楚王來掩面不從人

貞婦扇

笑亦待君掩泣亦待君遮黃金買不見妾貌好如花

妝婦扇

妾貌非不奇行坐自遮面樓上曉妝成樓下無人見

貧女扇

妾有一尺絹已爲身上衣自織淸溪蒲團團手中持朝防麥壠去暮汲水泉歸無人不看妾不使見蛾眉

寢婦扇

酒防歌已闋解佩燈先滅羅帳隔淸風玉腕搖明月

離婦扇

年來不把紫簫吹玉指摻摻弄素輝一自徵人渡遼去惟有淸風動妾衣

孀婦扇

已寫共姜誓仍題督防歌更無脂粉污惟有淚痕多

華陽山和查教授【五首】

衝防浮雲截防霞滿天矛防競槎牙日來洞口回龍馭月倚風前開桂花暮勢連巫峽遠春泉流過楚江賖物靈地怪非凡境鳯子鸞雛各一家

玉井溫溫浸月華幢幢松檜聳髙牙半峯已防人間路絕頂自開天上花可恨白雲吟處起何堪行路望中賖怪來得似希夷子借問如今有幾家

險物背陰彌炅矗奇峯當午更呀牙須知南地饒春色安得北風吹雪花紫府眞人來最近紅塵俗客到彌賒因何占得多陽地莫是南方火帝家

芝似蒿萊玉似沙更多麟趾與騶牙雲橫秦塞妨歸雁風過荊州帶落花逰似赤松人已絕隠如豹事何賒秦宮女子今何在好問當時秦漢家

朝隠眞風暮隠霞鸞麟接步虎磨牙巖藏午日冬無雪池礙南箕荷有花子欲髙眠浮世外我思長嘯白雲賖攖寧未必非仙骨況有峯頭玉女家

華山【四首】

數峯向背隔秦吳看盡名山畫不如秋灑玉漿和沆瀣夜張云窟隠蟾蜍鳯迷丹穴來還近羽化紅塵事總虛何日共君同去看也須閒步也騎驢

一條雲路誰曽到萬丈仙梯也不如好上靑雲騎鸑鷟更探明月弄蟾蜍風初定處云合日未中時碧洞虛山下不須騎駿馬爲言行客且乘驢

華陽山仞五千餘便是蓬萊亦未如泉脈無聲通渤澥松梢有韻拂蟾蜍朝逢逋客談仙籙夜聴眞人習步虛見說猿猱猛似虎莫教山下養黔驢

諸山傴僂復盤紆惟有三峯勢突如酒母下來乘夭矯藥娥飛去化蟾蜍可爲世上殊方樂便覺人間萬事虛安得往來巖下路不持鞭防駕疲驢

秋山

气勢不可犯秋從何處通新嵐滴欲盡舊翠洗將空徙履寒雲裏倚樓殘照中快吟吟不暢長嘯入松風

太華

鎭壓秦衝仞五千蓮薰白日掌捫天旁連少華誠微類西顧終南只一拳大壑波濤終到海東峯松檜久淩煙可爲梁棟爲舟楫一構明堂一濟川

宿山館【十首】

下馬開門日已沈旋防村路乞樵燈隔云吠去誰家犬踏月歸來何處僧潭上風生千嶂吼枕前泉落一牀冰呼兒笑問今宵事身在危峯第幾層

且喜破明有月不嫌壊壁暗無燈解衣就枕方成寐渡澗穿林忽夢僧一榻寒云身臥水半霄急雨竹敲冰雞鳴未曉鞭驢去回顧煙嵐疊萬層

煙蘿防處初逢捨云竹疏時忽見燈崄磴未歸樵塢叟破庵已去誦經僧暗龍吟罷庭無月寒狖啼來谷有冰君看牀頭鐵鱗甲痕苔暈防千層

倦客待沽山下酒饑童先上竈頭燈行經怪穴思防虎坐聽疏鐘欲訪僧手弄一張琴似鐵匣藏三尺劍如冰調髙器古無人伴身上煙霞空幾層

好勇不須探虎穴愛奇何用防犀燈當求義路勤行已休把福田閒問僧一榻靜無塵世物半宵渾似玉池冰起來題作淸心館此去泥污千萬層

龍歸潭面千防黒虎視林隈兩炬燈執防正燃炊飯火乞餐恰值寄眠僧倦聽後諸巖澑渴憶春前一片冰臥看滿山紅日曉碧瑤城闕郁千層

好雲入座邀爲伴野火當門借作燈汲水賣來樵捨婦采芝攜去竹溪僧風嵓暴響聞顚木月幌微明見防冰誰信此來無路入敗籬折壁兩三層

廚頭火滅童偸飯梁上巢空鳥避燈入夜更無同捨客今朝惟有放猿僧樵庵已貯霜前果竹磴猶存臘後冰誰道煙霄花上處一梯云級萬餘層

解鞍息馬夜將深倦興貪眠輒廢燈感物忽驚塵世事談眞卻憶舊山僧當峯豹寢方潛霧隔澗狐鳴若渡冰此處不惟饒物怪從來岐路險層層

遠村樵采皆歸舍近澗人煙已上燈黍飯未炊催秣馬蕨羮初熟喜逢僧獸爭食鬭牙磨血鳥近泉棲羽刷冰若到紅塵人見問不將水澑結爲層

宿溪亭

一榻溪亭直萬錢滿牀明月伴閒眠荷花不把秋香惜又逐西風到枕前

過望思臺

昔日姦邪事可哀如今空築望思臺冥冥恨魄何之去惟有南山暮雨來

望淮亭和君錫並簡惇復【二首】

澤國茫茫似十洲有情空上夕陽樓可慿流水傳人意莫望遠山添客愁南浦雪思乘棹往北軒春負揷花遊若論仕宦何非義二子無容說愧羞

煙波何處是汀洲白鳥歸來且下樓木落更隨寒雨盡山空仍帶夕陽愁詩筒去是蘭亭事客棹來非剡水遊我問兩人同榜彥仕方行義若爲羞

節孝集卷二十二

欽定四庫全書

節孝集卷二十三

宋徐積撰律詩四十一首

天都仙【三首】

甘露灑時黃道肅紺霞環處紫宮嚴金華未啟瑤臺曉流月奔星共一

眞童列仗嚴如兵誅姦號令雷風行俄聞一物不遂性急傳口詔春陽生

天兵十萬著犀衣手執金幢彩霓龍共玉麟相次列羣鸞班在鳯凰西

早朝仙【三首】

紫瑤闕上煙霞曉赤玉堦前劍佩齊十二金童傳詔罷云冠星弁一時低

紫府眞人朝玉京三千玉版先進名叩頭欲跪紫煙合但聞玉佩玲瓏聲

閶闔云深未啟關霓衣夾道已成班須臾特詔仙官入日月諸星共放還

朝回仙

怱怱朝罷九重天便按蓬萊禦紫煙趂得蟠桃花下宴鼓簫諸部約三千

文仙

紫微詔誥都經手東壁圖書盡在家何日再遊羣玉府吟窓依舊鎖煙霞

武仙

冠佩嚴嚴坐綘云環兵列仗是何人諸仙稟命羣靈肅玉冊金符盡在身

富仙

碧霞樓上常先曉白玉宮中愛早寒亂玉甃成池浴鳯渾金削就棟棲鸞

貧仙

莫怪先生身上貧眼看外物似浮雲房中除卻琴棋後更有門前鶴一羣

貴仙

鳳節霓旌擁萬神五云車騎駕龍麟腰間獨佩黃金籙元是瑤宮第一人

吟仙

金編誦處無人見玉洞題時有鳯知昨夜忽然何處去月中吟就白雲詩

醉仙

曽共諸仙宴紫防金鐘揷羽疾於飛醉魂已望三山去猶整華冠齊羽衣

醉起仙

佩環聲動出金華鳯引鸞隨入綘霞行到瑤臺雲路狹側身趨避玉妃車

亷仙

人間日月分庭過天外星河入戶流是物化金無所用滿田種玉不曽収

寡欲仙

膝上橫琴鶴在傍白雲衣共白雲裳夜深閒臥南牕月更有淸風共一牀

地仙

瑤臺紫府都歸夢碧洞紅塵總是家蓬島有時來問信桃源無處不開花

玉妃

琳瑯宮殿本無塵猶跨靑鸞踏紫雲怪得曉來天色淡海霞都在玉妃裙

麻姑【二首】

折盡靑林多少花麻姑卻在蔡經家瑤臺好酒無人醉鳳怨鸞棲空暮霞

不道風塵良苦辛卻停仙仗醉紅塵靑鸞一去無消息只被麻姑誤殺人

閒仙

先生坐時云滿裳先生臥時云滿牀白雲終日自來去若比先生云尙忙

棊仙

壺中白日何曽夜洞裏桃花別是春一局閒棊猶未了坐中老卻采樵人

夜宴仙【二首】

閶闔宮中夜宴開手揮明月坐瑤臺不教偸藥姮娥到卻放投壺玉女來

明月宮中夜宴多坐中齊唱白雲歌瑤環玉佩三千女不著人間俗綺羅

困仙

洞中一覺春風夢落盡桃源萬樹花竈上丹砂防不見騎鸞誤入阿誰家

浴仙

玉佩珠襦自辟塵瑤池浴罷臥紅雲指揮莫放香波去畱與龍兒並鳯羣

詩酒仙【二首】

玉譜天書金版字桂花濃釀碧霞漿無人敢與爲詩敵有客時來覓酒嘗

閒雲澹月爲詩態春日春風是酒容玉女爭求新樂府金童時獻碧瑤鐘

太平仙

誰知我是太平仙歌罷浮雲笑暮煙更倚玉樓吟樂府防虹消盡月明天

贈別仙

平日忠言薄萬金此時何惜贈君行好名不是眞人事莫向人間畱姓名

雪仙

九重天路忽難通誰與傳書寄閬風鶴馭三千無處覓銀潢萬丈一時空

望仙

好雲消盡鶴空來一去麻姑更不廻紫府路從何處去碧桃花向夢中開

無妄仙

淸風外云初去明月池中鶴自還春色一閒睡過瑤花落盡不抽關

希夷仙

白雲夫子號希夷碧玉中下絳帷皓首勒成書萬帙病鸞偸見鶴偸知

紅塵舊學今𨿽廢紫府新書近已齊三十六仙俱不見玉函金鎖印龍泥

悟仙

昔日聞人說上淸如今髙步太元庭有時卻憶紅塵事恰似夢回並酒醒

惡僞仙

本希上聖忘言學傍采南華寓意書去僞卽眞𨿽有道未知人意自何如

劍仙

此劍曽將赤霄倚云雷欲戰秋風起攜下赤霄磨玉山玉山色變龍蛇寒霜飛浪活河漢淸星辰日月分光明天生神物不可犯曽向人間誅不平玉龍不死常在腰一抹血腥猶未消莫教望見延平水待與天地除凶妖

水仙【四首】

曽乘秋浪泛銀河撥盡閒雲恣浩歌明月一環來拂面玉龍十萬總隨波

天上瑤池爲別館海間金闕是離宮徐行按盡煙波國髙步卻來云漢中

昨夜曽遊洛女家自知此處勝煙霞回鸞更按湘妃曲醉踏煙波弄月華

龍馭曽遊絳水霞回來卻坐赤鯨車夜深正解雙珠佩莫防犀燈照我家

節孝集卷二十三

欽定四庫全書

節孝集卷二十四

宋徐積撰律詩三十七首

無累仙

塵世紛紛總是空花開花落幾時窮有人若問煙霞事我是逍遙無累翁

笑仙

天上人間自不同莫將澆俗比眞風眞風大抵無今古萬事都來一笑中

憂仙

我是眞人何所憂所憂世俗好多求相謀相詐何時了一笑一啼無日休

憫仙

禍福之來本自求世人聞語不回頭但知自快身前欲不道永爲身後羞

又水仙【四首】

紫金沙路明珠闕浴罷龍兒洗明月待來人世等麻姑只被塵埃污羅襪

爲買蟠桃海上花明珠滿載玉龍車蓬山諸子須相問笑指煙波是我家

我視江湖都一掬海水𨿽深不濡足待教平地產明珠但恐世人更多欲

伍子波濤空渺然至今猶有不平言屈原褊淺尢多忿但恐有時來訴寃

勞仙

朝采藥暮采藥踏盡閒雲一雙腳出一山入一山先生如此何時閒有時兩腳不出戶不煉黃金卽煉丹先生手足已勞苦一心欲把河沙數卻笑閒仙無所爲門仙端坐亦相嗤大都世事亦如此相笑相非無盡時

宴仙

紫瑤樓上宴眞人膾是鯨鯢脯是麟醉倒玉妃何處去煙霞迎步鶴隨身

晨起仙

帳外雙童持劍履一榻紅雲睡初起滿面淸風漱月華瑤槃更挹明河水

童仙

憶昔爲兒跨竹梢誰何傳與太平謡如今羽化已千載緑鬢朱顏更不凋

老仙

腳踏靑雲身已老訪道修眞恨不早曽見商周全盛時不及唐虞古風好

飽仙

誰道眞人能辟穀先生每食無餘肉鄰家便是忍饑仙糊口之糧猶不足

饑仙

糧𨿽不足气常充眞是根源久是功眞久不惟能養气幽明亦可感而通

茶仙

賜得龍田不種花自攜瑤水灌煙霞誰將玉樹雙枝換只得春前一寸芽

狂仙

香枝灑面瑤池水霞艷裝衣閬苑花一半是狂兼是醉急教扶去臥煙霞

迷路仙

當時采藥因迷路平上靑雲不用梯卻似人間行路者醉魂春夢至今迷

賣藥仙

蹄涔蟻垤何須較芳艸浮雲事可知曽向人間閒賣藥塵埃滿眼看兒嬉

無知仙

爲向平時防古風幅巾芒履走塵中俗人不識煙霞客喚作無知賣藥翁

飛仙【二首】

不用驂鸞不禦風騰身拖袂便乘空方從碧海遊三島卻駕煙霞上紫宮

十萬里餘都一息須知此道非人力有時閒望玉山遊鸞鳳滿天追不得

謫仙【二首】

曽宴巫山十二峯歸來謫下廣寒宮如今已得瑤環賜便揖浮丘騎玉虹

自脫霓裳辭玉關玉符金字謫人間人間𨿽與煙霞隔醉夢吟魂自往還

忘憂仙

鳥不曽喧獸不爭鸞歌鳳舞碧瑤城羣童盡唱忘憂曲也似人間樂太平

力仙【二首】

崆峒道人良多識易以眞爲難以力豈無羣聖可相師亦有一篇言道徳

挾虎搏蛟良有力扼防鯨咽批豹額虎豹𨿽獰卻易防螻蟻口中藏劍防

急仙

但把眞聲吹鼔簫鳳來鳳去不須招浮槎河上無徒涉種玉田中莫揠苖

慢仙

急仙燒煉日盈罐慢仙十日未能半一人賣藥走不停一人得金不肯換

又雪仙【二首】

華蓋車前龍步滑紫防垣上鳯巢寒一時掃下塵泥去卻入漢家承露盤

人間多是苦寒饑短褐疏衾正獘時欲把霞衣都覆蓋卻辭玉女宴瑤池

求仙

神仙不知眞有無其術可圖不可圖得之不得存乎命躁不以命良可吁愚夫忘欲棄所愛父母無子妻無夫本求長生不死術夭厥所壽殘厥軀

玉霞弟子

玉霞弟子非無學金籙名仙亦有才卻作左慈筵上術誰將酒脯盡攜來

藐仙

藐哉小哉其柰何牛蹄之水一多若是胸中能自養長源巨傾洪河

奇仙

奇哉奇哉有此仙胸中廣大可容天深莫測兮髙可仰滄浪之水太山巓

不可知

歌謡才作彩衣童防杖俄爲白髮翁走徧紅塵人莫問先生意在不言中

莫回頭

薄夫用意終歸險更有鄕原事可羞多少古人遺恨在紅塵岐路莫回頭

無柰何

我曹意者非忘物自是爲仙無柰何海水玩來如股掌人心難處甚風波

無柰何兮無柰何失之哀兮得之歌巧拙其間不容寸得失相去能幾何

謫仙

我是蓬萊山上客暫到人間管春色謝家池館聳吟魂卓氏酒壚閒醉魄人間春色將柰何防防灩灩濃如波歸來說與秦玉女麻姑偸去唱爲歌

勸君

勸君莫折楊栁枝枝無根本任風吹勸君莫愛水中萍萍隨流水何時停莫愛春風山上艸才到秋風便吹了更有籬邊紅槿花朝來錦繡暮泥窪不似茅庵水上家碧蘆門徑白汀沙兩眼僅分鷗與鵶口無巧語心無邪不但無邪兼寡欲釣得一魚心便足漁衣便是岸頭莎釣竿自種籬邊竹

龍

云是口中气是口中沫口中噓吸須臾間天下焦枯一時活

鳳

百尺樓頭鳳一羣聲如韶濩羽如雲開口一鳴天路白六龍馳上海之濆

鸞

吹簫臺上曽歌舞畱住秦云伴秦女近來長趂紫宸朝麟鳳肩隨龍接武

鶴

任教雞鶩爭糠粃脫身一舉三千里如今直入鳳凰池口啄瑯玕飲瑤水舊羣流落在人間爲趂稻粱飛不起

節孝集卷二十四

欽定四庫全書

節孝集卷二十五

宋徐積撰律詩三十四首

淸虛臺題華州崔氏園

名園自郊谷何況築髙臺酷暑未嘗到淸風長自來云嵐瞰山罅煙水近池隈誰更將松竹蕭森四面栽

華州太守花園

南園花謝北園開紅拂欄幹翠拂苔卻是梧桐且栽取丹山相次鳳凰來

送李守

莫說眞州南畔路楚望亭南路已遙只可寄聲來見問更難折簡去相招船頭何處逢秋水山下誰家把酒瓢且趂潮行急搖艣到江州後更無潮【癸亥六月十三日與朱至機坐間得此到江州後更無潮一句其夕枕上成篇也】

擬和禦制賞花釣魚

禁苑千花一夜開祥煙深處翠華來重輪日色輝天步萬嵗山聲薦壽杯魚躍靈池初浩鳳巢阿閣正徘徊姚虞臣主方賡唱蓬蓽儒生願竊陪

舞

十幅華裀徧畫堂仙家妝束學霓裳一雙舞袖鸞凰勢滿院春風羅綺香巫峽朝云無定意漢濱珠佩雜鳴璫歌聲未罷全無力歸去重闈泣暈妝

錢塘江潮【二首】

獨豈從天漢墜千濤爭趂海波還齊聲怒過轟雷鼓亂沬噴來碎玉山塵土刮開心目外冰霜畱在骨毛間君看江上潮平後恰似魚龍戰鬭閒

滄溟幾道入江淮此獨奇哉復怪哉風初隨霜練起雷霆俄送雪山來豈無海物齊驅過亦似神兵合陣廻君向西湖亭上看杭州不信有塵埃

秋水

水與秋月色淸無一防瑕有情山共遠無恨日初斜鷺下沈寒葦鴈空遺暖沙旋將堤畔木學泛斗邊槎

題東軒【二首】

我有東軒景喜君爲此行一如曠野外四面好風生但見云連樹不知山是城重來如有約秋水夕陽明

又

我家東畔好憑欄栁一林邊水一灣城下人煙都似野城頭雲樹恰如山

中秋月【二首】

靑女霜華夜不收一天如掃月如流素娥奔去已千古狡兔隠來還幾秋冷逼蚊雷聲息光摧螢火色何幽塵埃兩眼洗不淨安得淩雲萬丈樓

珠箔掛玉鉤金梯軋軋倚紅樓桂搖團影上層漢桐墜疏陰才半秋萬頃玉田和露白一環瑤水帶霜流何人獨向繡幃泣燭淚淋漓香篆幽

九月九【六首】

九日一首上煩運使殿院一笑並酬酒伴賢關之句【林旦次中】

九日諸公欲上山淮東病叟正閒閒如從酒伴無慙色儻論賢才卽汗顏適載巨瓢防陋巷仍封大軸委樵關不知我是扶犂手玉樹成林盡許攀

又何必一首自賦也

何必南山與北山此心非獨此時閒手持白酒爲常事頭帶黃華是彊顏醉後浩歌來就榻醒時淸嘯起抽關誰人遺我明霞曲聲在赤霄無處攀

又有人一首再酬運使殿院吟筒之句

有人才思聳如山已燕淮亭未肯閒親載緑醽溫病骨更歌白雪慰蒼顏老慿書幾猶操筆暮等吟筒正啟關兩手塵泥俱滌盡金莖玉露我須攀

又桓家一首上煩太守公一笑輒借劉伶事以奉老氏之教又借陶潛事上謝明日之燕所以煩公一再笑也公蜀人也蓮峯繡嶺卽其奉使往來之道是以爲公賦之公旣感之矣吟哦西望能不依依乎【程守諱之元】

桓家賓客正防山劉子藏身盡日閒忽爲著書驚晚節更因把菊覺衰顏白衣來緩思沽酒繡嶺登髙夢入關最好蓮華峯上路藤條葛蔓手齊攀【蓮花繡嶺在闗中往闗中謂之入闗往闗西謂之出闗蓮華峯五千仞登峯者須攀藤挽葛繡嶺宮在長安臨潼縣望之如繡也】

又堂堂一首上煩通理朝奉一笑所以酬交鋒將壇之句如賜一再觀卽一再笑至於撫掌也蓋其力盡辭窮緣大句而變爲此章也

堂堂兵陣列如山羽檄交飛勢未閒敵國正彊無備處我師潛遁若爲顏已張火炬嚴刁鬥更使轅門置鐵關欲就將軍送降款金城萬雉莫能攀

又不是一首上煩運使殿院一笑用琴嘯事以酬稽阮之句也公詩不來數日矣故用武侯彊伏事也廼今日吟筒復來故用秦人開關事也諸公各以詩來四面受敵師老兵疲困於奔命以其所備者多也故有遁逃之句也復可一再笑也所謂驚坐客者是陳孟公也短篇小章猶足以爲孟公邪公可復觀之可復呵呵一大笑也詩者吾家之鼔吹也引聲吟哦無一事能幹其間亦復時自笑也詩中之趣公所自得乃信筆及此

不是妻孥須入山著書未得片時閒琴逢嵇叔難施手嘯比孫登合靦顏幾日偃旗兼臥鼓今朝延敵又開關我師欲遁無歸路嚴壘如雲試一攀

除夜四首

春意怱怱又欲還一年都似片時閒靑雲有路終須到白日無情不暫閒任老豈妨修古道更貧未肯憶深山明朝獻壽何爲祝長著斑衣奉母顏

但得文章與道深年來年去不關心幾時上得靑雲後兩鬢從教白髮侵匣內深藏三尺劍罇前獨抱一張琴辭髙調古彈將曉待倩春風聴此音

一燈髙照艸堂中大笑髙歌送嵗窮栁色花光將屬我雪寒霜凜更相攻銅壺漏促三更盡白玉罇深一釂空待到平明無別事只將詩句贈春風

前日慈闈獻壽觥爲親歌詠祝長生被君翻作陽春曲卻使巴人和不成

喜雨上山陽守

山陽太守奉更書盡束行裝載軸艫已有仁風爲惠愛更畱甘雨活焦枯秔塍帶澑蒼苗奮麥隴藏煙紺穎敷看取北郊臨去日爭先獻酒是農夫

詠雪

雪者陰之類大寒之所爲於人無暖意著物有消時萬艸若相畏孤松亦自持閒堦不須掃日照與風吹

答雪

一夜寒聲夢不成讀書燈暗雪明起來待唱巴人曲間得陽春第一聲

春雪【二首】

天上星楡一夜雕曉風吹下層霄溪頭岸狹流應漲外春寒到不消數騎急投村墅宿幾人忙奔酒家謡登髙望徧東城路又領詩兵戰寂寥

雪滿東風只到關西飛還不到長安鷺翹孤白精神健鶯斂黃金羽翼寒遠嶺玉迷樵木徑晚溪冰壓釣魚竿隴頭鼓腹謳吟者但向深秋前後看

雪中書事

聞道西家髙捲昻頭吟笑雪花天東家正泛一杯酒北望孀親夜不眠

秋風

萬物已衰歇乾坤正泬寥數聲何處起萬竅一時號好水望君惜殘蓬任汝飄霜空靜如掃努力助飛雕

秋云

淡似秋河水濃於春塢煙隴頭寒塞鴈峽外晚江天忽防月華墜乍明虹影連西風休彊管飛勢自翩翩

樵家

鄰叟是耕漁怡然只自如艸迷春徑狹雀噪晚籬疏自向林泉慣翻嫌市井居兒童盡樵采斗粟亦無餘

村家

堦前生蔓艸門外是多岐老叟行無伴兒童飽自嬉鴟羣巢眾樹狐迹過疏籬不肯勤耕耨丰凶爲有時

漁者【二首】

枯笠搖風雪滿衣年年辛苦事漁磯有時釣得鱣鯨上又被行人買得歸

家住前村蘆葦中一生無事是漁翁眼看波浪如平地身向江湖若斷蓬小艇醉眠寒夜短帆閒掛夕陽風營營市井應相笑不道錐刀盡是空

織女

此身非不愛羅衣月曉霜寒不下機織得羅成還不著賣錢買得素絲歸

節孝集卷二十五

欽定四庫全書

節孝集卷二十六

宋徐積撰律詩三十一首

雪【十首】

淮上飛花正皓然日車月禦欲停鞭千形凜凜如無地一片蒼蒼忽露天洞口似迷山路處鬥間疑泛海槎年長瓢酒挹雲泉釀大軸詩題錦水牋僧捨手抔畱煮茗漁庵缾貯借烹鮮喜余稻糝投饑喙慚乏綈袍贈凍肩白裏好張紅步障猛中宜擺綘戎旃掃開寥廓憑風帚抉去紛紜憶劍僊獵火正燃云有焰旅庖何在突無煙【謂漫翁】未應門外同袁子曽買污萊數畆田

君看飛雪競翩翩云將爭驅正著鞭人望已酬殘臘後物華兼値早梅天招沽北掾輸平日走馬西州憶少年漏屋旋消濡敝褐破穿過濕余牋蹄涔易見眞窪滿糞土難辭僞色鮮席戶冷灰人削迹朱門熱炙客摩肩紛紛萬事還如此寂寂幽懷盡捨旃流水明中爭趂月防鴻深處獨藏仙誰家漁棹空聞笛何處樵村只見煙最好耕農相賀了牛衣醉臥夕陽田

又

侯款諸祠方徹奠【謂張守】車回五駿旣投鞭云如大練生淮浦雪似繁星落楚天有客弄花知樂嵗何人感物惜流年南城病僕惟沽酒西郭詩章但買牋隠伏急因明處見垢污多自夜來鮮傭將粺谷才糊口拾去濡薪未息肩白面韝鷹紅錦臂烏山圍獸赤繒旃卻燃燈坐疑爲夢欲上樓看恐有仙玉鏡臺前侵皓月碧紗窓外弄靑煙樹頭還有鴻棲否船是寒沙水畔田

諸少逸駕追無前我乘駑馬持短鞭更添一老愛白雪【謂漫翁】但開兩眼防靑天詩中戈矛欲揮我君家伯仲恐忘年搖筆吟哦有裂管倒囊抖擻無遺牋誰知羣形消卽露卻還本質污與鮮田廬有蓬尙塞戶樵衣無布堪補肩羣兒上壠芻且牧孤戍曝日旗與旃人間安得眞洞府空中失卻飛神仙明月隨來會星弁白雲迎去升紫煙溪灣畱下防虹臥山陰亦有玲瓏田

一夜五宮星茫然投壺笑電揮赤鞭何物變爲淮上雪餘花散入江南天東家乞火溫稚子西鄰賖酒娯髙年樵翁頭上笠戴月漁父手中帆捲牋庾子貞家但防菜鮑通直輩彌矜鮮卞郎方弄瓠杯杓浙帥已亡羊髀肩當門正好張敝席隔籬可笑窺華旃最是上樓佩恰如冉冉升空仙牽牛童兒飲河漢扶犁老子耕雲煙漫翁何處拾瑤艸自有梅花大庾田

又

江西詞客休刺船馬上俊郎休弄鞭且看滿城花落地恰如窮谷曉時天松林獨干淩堅操麥壠疏毛白少年犬信宜將筒防紙鴻書須用帛爲牋月中兩艷非投暗物裏千形不較鮮最好一環圍井口有時數防露山肩紛來上相揮長塵側去諸卿蔽曲旃水畔誰爲佩珠女車中人是行雲仙吟裁笛竹淸梅瘦忽防琴桐濕更煙近日無錢酬酒媼且教借賣漫翁田

又

昨霄夢看六龍淵鶴禦驚回墜曉鞭萬頃落花春晚後一牀淸水月明天門無黃雀張羅地室有熊應夢年入竹好鳴寒玉佩寄梅兼附白雲牋楊妃繡段披方穏李逸烏紗裹更鮮避色莫投妝婦指弄香須撲舞娥肩羣烏噪過巢無樹一兔奔歸獵有旃溪叟正如翹葦鷺山翁彌似出塵仙僧檐鳥伺齋余飯客竈貓棲防後煙且報漫翁來掘壁墻間便是我家田

又

吟懷忽共雪紛然罪逆余骸自可鞭罔極之恩無報日難平所感欲呼天身騎騕褭成童嵗手握狻猊未丱年三釂冷醅將及斗一揮醉筆恰盈牋當時飾束頭毛緑今日衣濡眥血鮮楚泮師儒新靦目秦關父老舊隨肩中心但比孤靑檜外物無庸大赤旃每指多圖爲酖毒自言寡欲卽神仙房中得子眠溫席突外從人笑冷煙以此終身慰泉壤不須問捨與求田

又

荀翁猶慕李膺賢漫叟當車我執鞭轅下兩驂將逐驥墻間一穴欲窺天兵鋒甚鋭逢今日鐵陣橫行記昔年將鉞揮金何用劍檄書揷羽不須牋勇騎龍子神彌俊笑扼犀吭血正鮮一鼓已輸元帥手雙矛將解敵人肩我徒北首思投甲子使西來約捲旃自是見羸謀餌敵卻云養气欲希仙已嚴軍令除添竈但恐師期忽舉煙設若渝盟相掩襲衝車突騎占平田

又

團團蘚暈埋靑錢稍稍竹樹藏紺鞭鸕鷀覆水魚沈淵罞罿蔽地禽衝天梅房處女鶯坐禪艸頭稚子松耆年浮光飛沫人遊川斜行大字鴻書牋壯士可論持守堅美人休說容華鮮乞余之夫尢慕羶附炎之子彌脇肩穿花走馬錦藏韉垂云閱武車張旃虢姨滿路空遺鈿陳妃倚閣眞神仙有人情似山中泉其情濃如春深煙畱下防蘆云蓑篇長令雪滿淮之田

偶述

寂然閒地好弦歌胸中森森萬刃戈自道壯圗終有用未知時事竟如何千金似糞無心願一劍如霜爲國磨吟輒廢眠詩骨瘦酒能消思醉顏酡起登夜閣乘明月笑倚寒山望太阿誰道吾儒無壯士藺生功烈勝亷頗

催妝【二首】

魯巷予方樂秦樓子幸俱所期爲烈女應不訕庸夫野叟田無璧仙娥佩有珠鸞歌迎弄玉麟脯宴麻姑自是閨中秀何煩臉上朱君看閬風客親駕五云車

又

行事從來號濶迂酒間詩興便豪觕盧公誤妾平生事嫁得東臯臥艸夫

錦被堆

春風蕭索爲誰張日暖仍燻百和香遮處好將羅作帳襯來堪用玉爲牀風吹亂展文君宅月下還鋪宋玉墻好向謝家池上種緑波深夜蓋鴛鴦

神宗皇帝挽詞

顧托艱難後宮城晝閉關師屯五校肅日馭六龍閒易貯金莖露難尋玉府山裕陵人散後猶望白雲間

又

啟殯龍輴動森森鳯翣移迎神帳殿遠背闕梓宮遲日慘河山路艸枯霜霰時防庭覺瀟灑應誦蓼莪詩

代人進太皇太后挽詞【並表】

臣某言得本道進奏官報太皇太后靈駕某月某日發引者太皇以憂勤損壽主上以諒陰不言事有司存舉無墜典中謝伏以大行太皇太后以太母之尊攝本朝之政扶持大業擁佑聖躬心至公而貫乎鬼神徳甚盛而格乎上下物皆受賜事有成功奄棄明時側承遺誥陛下以嫡孤之義而持重以聖人之孝而因心行已過哀動皆得禮外𨿽聴政內服通喪奉幾筵於晨昏盡山陵之制度菆塗啟殯日月有期儀仗所施吉凶皆備至於靈輿發引挽士哀歌曲盡上心無遺一物臣官𨿽補外孚實由中不惟螻蟻之防敢貢蒭蕘之語

九載憂勤事傾心爲繼明手扶天柱起身禦日車行大業眞無負全功定有成生民正歌舞萬丈玉山傾

又

綘節排山仗珠襦換玉衣不乘黃鵠去卽禦赤鸞飛受諡心無媿朝眞徳有輝太元庭上客聞義亦歔欷

又

一自姬周後難乎有此才明將照幽隠澤欲被蒿萊外屬私防絕本朝公道開勒銘何處好嵩嶽郁崔嵬

又

玉殿菆宮啟龍輴叩陛初嚴兵猶警夜列仗已當車路指新陵闕窓畱舊簡書移班近東處風月一虛

又

導騎鳴鞭去魂車戀闕遲梓宮何處宿幄殿夕陽時天上有名姓人間無路岐三泉深百尺神禦復何之

閻博士挽詞

可惜方剛士平生气貌嚴有朋搔白首無路弔蒼髯地下新潛徳人間故養恬儒林與孝犮二傳子須添

又

一夢龍蛇後難尋博士星所居城見月仍用栢爲庭白馬車齊送黃宮戶永扄松陵今夜客慟哭入冥冥

苖戶部挽詞

𨿽負文場志何慚國士風王庭曽抗論廟鼎合銘功玉樹摧平地朱霞落半空故人遺嘆在秋後有驚鴻

又

已矣公歸矣哀哉將柰何黃宮無處樂冕有誰歌南越生祠久東川畫像多孤窮親黨在共立碣嵯峨

林漕挽詞

國士靑雲器儒林合抱松羽儀丹穴鳳頭角劍津龍玉筍班𨿽貴皇華使愈恭人亡其政在尙可訪遺蹤

又

一夢無回處龎眉坐栢庭幾時逢白日萬事付哀鈴畫翣行須緩黃宮到便扄松陵詩莫和慟哭不堪聴

蔡學士挽詞

斗分星孤隕虞庭鳳不還金龍拋使節玉筍誤朝班世徳元明後家聲王謝間國功圖未卒歸老負江山

又

命也𨿽亡矣但須銘此墳朝中尋故事江外訪遺文逺思歸流水髙風寄白雲忠魂在斯否義亦不忘君

又

舊業儒編富新裝使槖空潔身辭白日隨柩載淸風義與人心在名須江水窮諸山同峴首有子勝羊公

又

且止明旌住堂卽閉關素絲防柩往白堊洗車還身後千詩在生前萬事閒松陵哀怨客來弔自湖山

節孝集卷二十六

欽定四庫全書

節孝集卷二十七

宋徐積撰古律詩十五首

蘇子瞻挽詞

起起公終矣斯文將柰何新書傳異域舊隠寄東坡直道謀身少孤忠爲國多死生公論在髙義自峨峨

又

白玉棺無價靑囊有書奔星來啟路走電去隨車官是修文號人同上行居峨嵋山下客誰是跨鯨魚

蹇侍郎挽詞

舊徳朝之望平生勇所爲赤心逢誼主皓首棄明時路入皇宮近誰將畫翣移有人號欲絕莫誦蓼莪詩

又

一閉堂後更分明與幽𨿽辭白日去不忘錦江遊古檜蒼顏在孤云壯气收文章如可訪遣使入西州

楊集賢挽詞

彼美朝之望光終不較年醇風隨入地義气去淩煙身後人人慕生前事事賢故交貧與賤沈痛欲呼天

又

門靜車聲歇庭虛燕幾閒蕓籖新汗簡玉筍舊淸班事寄浮雲外身從大夢間復爲長夜寢慟哭入關

韋侍郎挽詞

徹殯哀鈴動防棺素幣舒明旌先啟路畫翣側隨車長夜堂近平生燕坐虛須臾泉戶闔挽紼且徐徐

又

野水鶴猶回舊山云不歸不歸將柰何但恐云無依公是吳中老吳人愛公好公好不來歸淚濕江邊艸

林殿院挽詞

吁嗟人兮而有斯人以義爲質兮以剛守身內明白而外昭晳兮气貌甚眞動則不苟兮可使之爲國可使之爲民使之爲國兮取義捨生使之論事兮傾出赤心世方好柔兮我方剛彼爲轅下駒兮我方鷹彼作威之臣人莫敢當我方藐視兮直攻其彊彼作福之臣兮烹煎牛羊羅列酒漿我方折其匕箸兮覆杯而不嘗以甘易苦兮自以爲常以退爲進兮如寢諸牀所往所居不察刀筆者害兮簿書有蔽隠必露兮伏必發照姦膽兮破姦穴小姦積忿兮五藏欲裂大姦睚眥兮其眥有血口且欲吞兮齒且欲囓何誣之不誣何說哆兮侈兮三寸之舌顏淵偸飯曽參鬭殺慈母投杼兮其誰不信所賴公明兮得無悔吝夫何不幸兮人之云亡誰司有命兮付與之不長揭丹旐兮歸晉疆望江湖兮歸故鄕太行山上秋風起度浮梁兮盟津水符離東畔更淒涼山陽猶有舊吟吳人俱望揚子江素車白馬迎道旁故人亦有孤與孀更憂今嵗寒無裳洞庭橘柚正靑黃鱸魚膾美蒓羮香且緩哀鈴送酒觴一辭白日掩堂堂一掩難開扄夜復夜兮何時停負髙才兮成鬱鬱揭髙義兮徒冥冥一心在兮湖水淸萬事空兮山月明悲慟處是松陵云慘兮鳥哀鳴念骨肉兮摧心形須鬢斑兮涕縱橫

倅挽詞

人生如逆旅來去何容易對面正談笑轉頭成夢寐傷哉手上書已矣胸中事義不復駕驥灑盡辭家淚

又

記得髙山否淮東非所歸誰迎冕去自趂白雲飛泣盡孤兒血空遺舊日衣容州公莫去此地故人稀

又

平生富情義至死不寐悔更無桃花米惟有銀魚佩一家將柰何九子尙無配魂兮且勿憂幸有山公在【山公乃太守裴公也】

李朝儀挽詞

一從洪井到處州見說洪人總淚流本望聖朝令久任若論明吏合封侯髙才所至都無事厚徳於今可鎭浮故作此詩傳野史不須銘記掩諸幽

哭張六【並序】

張六子莊死矣十一月十三日夜四更時積用素服望其所居哭之哭且爲詩明旦涕泣以書使孤甥老老致於柩前嗚呼哀哉

欲視目已瞑欲語口已噤欲動肉已寒欲書手已硬惟有心上熱惟存心中悲此熱須臾間此悲無休時所悲孤兒寒所悲孤兒饑苦苦復苦苦此悲遂入土

招陳顧魂挽詞

魚有所歸鳥有所棲孤墳累累子將何依束子之裝褁子之糧促登汝航往歸汝鄕

節孝集卷二十七

欽定四庫全書

節孝集卷二十八

宋徐積撰雜文

禍福戒

嗚呼余嘗考諸經質諸人善惡之報實如影響不在其身必在其子孫故孟子曰君子之澤五世而斬小人之澤亦五世而斬然大惡自小過而積大徳自小善而至故君子常恐懼戒愼不使纎芥之惡形於思慮其於行事一有謬於聖人則其色赧然恐懼戒愼而不敢復爲況至於不善者哉小人則不然以禍福爲虛名視仁義如故物身未及害而行惡不知止殃遺子孫而其心不知卹僥一身之幸而忘終身之患其以一時之幸速而終身之患緩歟其亦逐獸者不見泰山乎

安叟訓

熊熊未生時吾夜夢有一伏熊當門兩目有光气貌淸聳與常熊不類後三日而吾兒生因呼曰熊熊旣三月剪髮爲鬌孩而名之曰安叟蓋天下未嘗無美才也然希至於所謂安道者養之弗安耳養得其所安則安於其義義得其所安則無所往而不安也業到於古人文章獨見於天下其法可傳於後世身居窮荒僻陋日與幅巾短褐賤人爲耦而名出乎王公大人之上天下莫不貴之而以之自視無有也惡衣獘冠糟糠不足以糊口人視之以爲戚而巳之所樂有餘猶充足乎文繡饜飫乎膏粱進則其國尊光退則其國卑辱朝廷得之則治不得則亂蓋其身爲天下重輕如此然必待禮至然後進義可然後就也起匹夫徒步艸萊之中解芒屨而朝脫牛衣而相其處偃然如寢獘廬如乘故車也其君欲治於上民待治於下朝之老成賢而有徳與夫天下良士大夫正而無邪者同心而共講曰是法可行於是乎行之譬如一人歌而千萬人和之也若夫君未信於上民未和於下論議者未同其謀時有未可勢有未便弗爲之可也如必爲之是猶秔未熟而獲薪未析而防羮未調而飲之是饑渇人之事也未安乎飲食之正也爲民如后稷保君如伊尹安天下如周公視其色愈下其體愈恭於是乎先之以謙也天下非之猶是也天下是之猶非也尊之如父師卑之如奴虜自若也朝爲上公暮爲逐客吾方安於得失者也刀鋸在前鼎鑊在後吾方安於死生者也惟其安於死生是以不變士至於不變然後盡乎義命者也蓋古之君子其始也安於所養其卒也所安如此吾所以名汝汝之窮逹貴賤在乎命者未知可也蓋父之命子不得不然汝旣浸長則浸有所知思念吾所以名汝之意奉以始終無墜厥命

答舜問

身不行道不行於妻子況天下乎事蓋有不幸而有之者舜爲天子臯陶爲士瞽瞍殺人爲舜者宜何如安坐而視之乎不可也置之於法乎不可也枉天下之法乎不可也三者俱不可爲舜者宜如何固將負而逃之也豈舜之得巳哉事蓋有不幸而有之也以父子言之孝也以天下言之公也以萬世言之教也不得曰以一父之私而忘天下也天下安有無父之人哉其得天下以孝也其失天下者亦以孝也舜之所以爲舜也孟子之言是也

嗣孟

言性者宜何法法聖孟子聖之徒與孟子之言性與孔子之言性一也不信於孟子是亦不信於孔子也孔子之言性曰性相近也性固善也善固相近也顏子之性近於孔子者也遊夏之性近於顏子者也眾人之性近於遊夏者也性固相近也又曰習相逺也習有善惡也善惡固相逺也習顏子則爲顏子之徒也習盜跖則爲跖之徒也習固相逺也故性之必有源流而爲澗溪爲大壑入於河逹於海也塞其源求其流則不可也賊其性求其善亦不可也賊者自賊也莫大乎知善而不爲知不善而復爲也愛其財必大其垣墻固其闗鍵以爲禦捍之具此誠善待賊者也至於自賊其性則不知禦捍之計是於財則用心而於善則怠也嗚呼性固善也然而不得恃而善也善養則善不善養則惡矣仁義禮智四者之性有其端而巳矣端其可恃乎養之可也充而大之可也以其端賊害之其可乎則是物始萌於下而積薪縱火於其上其萌也可冀乎甚矣人之不知性也

復河說

河爲中國之憂久矣古之時洪水泛濫於中國而河之害爲甚故禹於河其力冣勞其功冣大故導河自河闗歷龍門華陰底柱洛汭至於大伾又離二渠以殺其溢其一出貝丘西南其一漯川是也過濟水至於大陸乃播爲九河以分其勢導之北行至於海濵然後合而爲一謂之逆河注之於海夫地勢坤傾於東北者也河出於昆侖經於中國注於渤海是其勢所從來者髙矣顧其勢湍急猛悍如此行之地中則可行之地上則是返水之性張水之勢而肆其者也從而爲隄防堙塞之計則築垣而居水者也徒迫限其勢而激其怒爾故禹導河必於山足髙地或鑿山或穿地使水行其中乘髙地而入於海因髙山以爲之勢因大地以爲之防因渤海以爲之壑其所以順水性制水之勢其道何如其道萬世之道也其法何如其法萬世之法也故決溢之患息而中國之憂去功施乎三代而無不賴其利矣此非聖人之知乎謹案禹之治水疏河浚川未嘗有隄防堙塞之義故鯀治而績用不成班固謂禹堙洪水豈不謬哉按隄防堙塞蓋起於戰國戰國之時不仁者苟於巳利壅防眾川而遺害鄰國故齊與趙魏以河爲境趙魏濵山齊地卑下齊乃築堤去河二十五里又諸侯之國引河漑田苟簡一時之利而禹之故道浸徙不復漢興三十餘年乃有河決之患至武帝元光中河決於瓠子南注鉅野通於淮泗數塞數壊當此之時去古未逺承文景之盛求九河之道復先生之法豈不易哉乃以二十年之憂二十年之勞卒爲隄防堙塞之計而已𨿽復其渠終不免決溢之患遂令隨其地勢東漸於海使水行地上而隄防竟作遺害後世矣嗚呼隄塞者何爲乎哉上塞則下決矣南塞則北決矣今日塞明日復決矣今年塞明年復決矣此豈水之性也哉其勢使然也今濵河郡縣嵗治隄其費不下萬計及其大決則所殘無數其小決亦不免傷人禾稼壊人屋廬殺人性命故戍卒聞戍河之命必與其家聚哭及其行則父母妻子送之於道路以爲生死之訣豈不痛哉戰國時隄防皆去國數十里以兩隄相去則是不下五十里其水勢尙得往還而不至迫隘不至大暴今之隄防近者數百步逺者不過數里故其勢迫隘不得息決矣長河之濱浩然之勢積斗筲之土以爲禦捍之具是何異於捧土而塞尾閭以一杯水救一車薪之火也爲今之計莫若遵先王之法求索九河故道而穿之命通古今賢知之士不以爵位髙下而典領之命善計彊幹之臣以佐其事召募天下通知水利及疏河浚川吏民之能者以充其使令乃過鉅鹿由平原至渤海行視故道計其道裏與其年月商其功徒與其財費計定然後舉事此功一成萬世無患矣難者將曰財費不便防對曰復故道亦費不復故道亦費復故道其費大而有限不復故道其費少而無窮與其就無窮之費孰若就有限之費哉與其就萬世無窮之害孰若就萬世無窮之利哉亦可以道而圖之爾唐肅宗之初安史之亂兩京河東河朔其用兵一切之費盡出於江淮然而江淮之積常有羨余而民亡怨嗟者用得其人爾今天下西有巴蜀之饒南有江淮之富中有帑藏之積誠能任使得其人明於利害而不爲苛細者使領其事又使得自舉其類而佐之則事無不濟矣難者將曰民力不便防將對曰今濵河郡邑苦於水患甚於疾病若聞朝廷興利除害如此孰不手舞足蹈而樂聞其事哉所謂佚道使民𨿽勞無怨者也誠朝廷能設法將有以償其所勞示信於民民孰不從而信之禹非不愛其民也然而以地之形勢必須屈九河愛民者孰大於是誠朝廷愛民之意深可先命溫恭謹厚有古人之道者使行郡邑就其父老明其利害而吿之且慰安其意然後人人相吿知朝廷愛民之本意也難者將曰當水之衝必徙其民不便蒙將對曰朝廷固當設法資其所徙之民其間傷民之田廬朝廷固當設法以償之又幹數郡河地必得美田且不下數十萬頃亦足以償其民矣民得無水患其始旣得所資其卒又得美田則所苦於民者遷徙之勞爾商之時自湯至於盤庚凡五遷其都民之勞又有甚於此矣故聖人將有所爲不以小害妨大利不以一時妨萬世故將益之不能無損之然而所損者小而所益者大也昔商鞅小人壊先王之法行暴君之政以毒天下之民而遺害萬世當時之人孰不苦其法沮其事哉然而卒能行之者以其必行之也而況居天下之廣居履天下之正位復先王之故法興天下之大利去萬世之大害有何不可哉然而必行之則必行矣是故蠱之義貴乎剛剛者必行之道也幸今天下無兵革之勞無刑戮之暴內無彊臣擅命外無方鎭之患比於漢唐猶爲無事至於晉宋齊梁魏之間何足數哉故蒙嘗以爲今之天下𨿽未可以視古亦可謂之小康不惟復九河而巳也盡復先王之制盡復先王之政盡革歷代之獘正在此時也如其不足不能復其九復其六七亦可也黃河之勢亦可分其十六七黃河之患亦可去其十六七戍河之卒亦可去其十六七治堤之費亦可去其十六七亦大禹之後治河之中策也水之性性於下者也禹之治水水之道也詩不云乎不愆不忘率由舊章孟子亦曰爲政而不因先王之道可謂智乎爲政而因先王之道智之事云耳嗚呼九河者不可不復也

越鄕銘

彼防稽者是爲東越土厚木肥山明水潔瞳瞳朦朦如行鏡中人物俱秀塵坌一空云鴻冥冥霜風稜稜前有黃公後有子陵亦有謝敷澄靜寡欲腳踏浮雲身臥空谷曹娥可奇老婦可哀三風之野孰弔枯骸買臣嚴助考其心迹可爲髙才不足入徳是皆可述非不足云以公有道可告鄕人

書鄭綮傳

天下之所恃而爲安危者誰乎曰宰相焉耳故自朝廷百執事至於州縣之吏不幸而一非其人不過敗其一局之事耳至於宰相者其人一非則天下殆矣𨿽亡宗赤族何益於敗蓋天子之於天下也得其術則其道甚易宰相佐天子治天下以一身而當天下之責𨿽得其術其道甚難臨之六五曰知臨大君之宜此豈非易乎幹之九三曰君子終日幹幹夕惕若此豈非難乎然而人皆易之何也曰不知量也今有馬於此且其行不過百里也驅而倍之則馬且病矣龠合升斗之量各有所受也以龠合而加之防升之上則溢矣況防升之受一斛之量乎故一邑之才施之一郡則不可也其以一郡之才而當天下之責可乎此黃霸之所以得令名於前而見譏於後也況逺不逮霸者乎甚矣人之不知量也坤之六五曰黃裳元吉蓋君子之有諸中形諸外如此則可也大有之九二曰大車以載蓋君子以盛徳大烈當天下之責如此則可也幹之九三曰君子終日幹幹蓋君子履天下之危當天下之責其憂勞如此則可也忠烈如伊尹勲勞如周公而又終以謙易曰勞謙君子有終吉嗚呼其難若此而人皆易之何也曰好之也尊官重祿固人之所好也不如是不足充其好快其欲彼安肯曰吾不才也吾辱其位者耶有禍敗隨之耶取天下之笑耶爲萬世之羞耶甚者亡人之國危人之天下不顧也豈予所謂不知量者耶安得知量者見之乎予讀陳平傳嘉平知其任讀鄭君傳愛君知其量嗚呼如君者豈易得哉豈易得哉至和元年秋九月戊申書鄭君傳

江寧府句容縣防壁記

縣令之設其本在乎教化聽訟決獄蓋其次也給斂期會簿書一切又其次也古者以年行選民置爲鄕官所以佐令教化也鄕官出入閭巷朝夕與民從事與其家人無殊故能知其誠僞察其疾苦也漢髙祖入關天下猶未定也巳置鄕官矣如洛陽董公壺闗湖城三老此輩論議皆有益於人之天下何況區區一縣乎其後賢有道者處之甚眾如爰延軰教化之風皆其身之所自出其益可知也後世鄕官𨿽存而名實與古異矣縣令者孤立於上而下無所輔又其官勞事劇竭盡一身之敏而日力不給則教化者固其有所不逮也將欲教之必先養之使夫農者安於農而商賈者安於商賈是所謂養也知夫農本而不知夫商賈者市井之本則小民何依焉故或依於農或依於工或依於商賈行旅各得其所依則各得其所養然後教化可行刑罰可省患盜者可以息盜也然不虞之戒不可不戒蓋民之所恃而爲安危者城郭也若夫籬塹不施闗鍵不設戎事不講武備不修豈可以言幾乎習於其故而巳矣則令之方略威信其所蓄積而設施者不可以無素也虞翊之於朝歌賀齊之於防稽卽其人也則縣令者不可不重處之者不可不思不可不勉也句容者因山爲名以其山形句曲而有容也取其容不取其曲斯爲正人矣正人者天下之福也而況至於一縣者乎容者非自容也所以容物也所惡夫自容者爲其患得患失之也安有患得患失而弗爲弗正者邪安有弗正而弗阿弗隨弗殘弗害者邪則正而容民者眞縣令之事也前代縣令治行名迹見於吏民者晉之劉超宋之孫謙齊之周洽之輩是也景徳中我外父太常博士王公實紹厥後其後相紹而處者蓋有人焉越至於今有愼大夫者所居不苟故取前人名氐列於防事之壁意者近乎史也覧其名氏問諸父老必有嘆息而後言者遺愛可知也諸君子不泯矣來者勉之愼大夫端人也嚴而能恕昔者彭澤令陶公遣一力給其子戒之曰此亦人子也宜善待之嗟乎如陶公之用心肯有暴人之親虐人之子營巳之利者乎如此則上不負於朝廷下不負於赤子孽不積於其身殃不遺乎其子孫知利其身而不知卹其子孫者豈不哀哉故因大夫之恕而及乎陶公之恕焉也

題山陽倪大夫北軒

天下名山水意有所思臥以遊之可也予思浙江潮臥遊之不足卽乎二三子與語又移簡問吳中士大夫作爲詩歌又爲之序曰錢塘江上有亭曰望潮方中秋時潮出海門入於江口猶未見也潮勢轉進隱隱有聲气凜然如此須叟間其勢轉大望之如飛練如風雨聲轟轟然人語已不可辧矣及其至也聲如戰鼓如雷霆狀如雪山沫如飛霰如大寒如深山窮谷龍噓虎嘯而風雲暴至如孤峯峭嵓堀起壁立如決大河之源於千仞之上如戰勝之兵連營百萬猛將勁騎並驅爭先追窮寇而赴勍敵如蛟螭突起鯨鯢盛怒曵千尋之巨浪鼓萬疊之洪濤勢搖山气吞白日舟乘潮上下若驚鴻之度絕嶺激矢之入窮塹所以周萬物之常盡萬物之變未足窮其形勢者也此吳中之所以矜誇自負以爲天下奇觀最樂也蓋壯者對之如大敵踴躍奮怒意色凜然毛髮俱聳扼腕稱快其次心目開張刮去昏濁如醉忽醒如夢忽覺懦者心神沮防抱柱股栗顧視左右作兒女之狀失聲怖悸蓋其可駭也如此余聞汲黯之勁直周處之雄烈陳蕃之義勇諸葛之奇正謝安之度量李光弼之決戰汾陽王之大勲思其人恨不得見得見其人如見斯水得見斯水如見其人不亦快乎序未畢崔尉汝弼曰山陽倪大夫惇復有義於子子能以文遺大夫書之北軒乎余曰北軒者大夫燕居講學之所也今夫郡縣吏事十倍於前𨿽有餘才精神气力少緩則事不辦矣山陽名劇縣大夫坐防事至立決顧左右問有無公事於是退坐北軒取書防讀之傍無私玩紙墨筆硯實試於此客至引入與之笑語評文賦詩月影在檐風聲在竹對之坐臥如陶令之寢北窓也日力有餘夜气旣息心形裕然謀及所養日充以大發而爲政何施不可此邑人之所以悅也今之下蔡愼令叔良才吏也與餘論大夫至於嘆息曰有如此之令崔尉汝弼實佐令事其爲人忠厚樂道大夫之善最詳是爲可述也方余在西郭時大夫數自屈相見及余就館於學大夫禮義有加前世達官貴臣尊爲將相修鄕裏之敬庭參縣令身衣白襴用士禮也以余不肖黃綬下士末命者也而親屈大夫如此顧無以謝大夫大夫吳人也宜以潮說歸之則大夫感余文浙江形勢盡在目中其心浩然能於是遂賦歸去來乎

題陳吏部詩後

故吏部彭城陳公在仁廟時以禦史奉使闗中某以故人子見公又見之於河內其後五十年見公孫於淮南於是獲其詩槁伏而嘆息蓋不敢少有述焉也卽幸有如平日公父黨教之讀詩可也如與之書詩則未可也元祐六年春二月十三日山陽徐積謹書

節孝集卷二十八

欽定四庫全書

節考集卷二十九

宋徐積撰雜文

苟子辯

荀子曰人之性惡其善者僞也古者聖人以人之性惡以爲偏險而不正悖亂而不治是以爲之起禮義制法度以矯飾人之情性而正之以擾化人之情性而道之也使皆出於理合於道也

辯曰荀子非也且人之性旣惡矣又惡知惡之可矯而善之可爲也矯性之矯如矯木之矯則是柳爲桮棬之類也何異於告子哉弗思而巳矣余以爲禮義者所以充其未足之善法制者矯其巳習之惡

荀子曰凡性者天之就也不可學不可事

辯曰荀子過矣若如此論則是上之教可廢而下之學可棄也又烏用禮義爲哉余以爲天能命人之性而不能就人之性惟人能就其性如此則與孔子之意合孔子曰成性存存道義之門

荀子曰今人之性目可以見耳可以聽何以見之明不離目何以聽之聰不離耳目明而耳聰不可學明矣

辯曰荀子過矣夫奚物而不可學也赤子之性也不匍匐矣旣匍匐也不能行必須左右扶持猶曰姑徐徐云耳然而卒能之楚之秦之天下者其故何哉蓋曰學而巳也至於耳目則何獨不然其始也目不能視矣耳不能聽矣然而明可以察秋毫之末聰可以辯五聲之和卒能如此者其故何哉亦曰學而巳也夫奚物而不可學耶

荀子曰今人之性饑而欲飽寒而欲暖勞而欲休人之情性也今人饑見長者而不敢先食者將有所讓也勞而不敢求息者將有所代也夫子之讓乎父弟之讓乎兄子之代乎父弟之代乎兄爲此行者皆反於性而悖於情也故順情性則不辭讓矣辭讓則悖於情性矣用此觀之人之性惡明矣其善僞也

辯曰荀子謬矣夫饑而欲飽寒而欲暖勞而欲休此人情之常也𨿽聖人亦不免矣至於子之讓乎父弟之讓乎兄子之代父弟之代兄此二行皆出於其性也何反於性而悖於情哉有是性卽有是行也無是性卽無是行也烏有性惡而能爲孝弟哉弗思而巳矣

荀子曰凡禮義者是生於聖人之僞非故生於人之性也故陶人合土而生瓦然則瓦生於陶人之僞非故生於人之性工人斵木而生器然則器生於工人之僞非故生於人之性也

辯曰荀子謬矣夫欲行其實者必先正其名名正則教行矣禮義之僞與作僞之僞有以異乎其無以異乎在人者必皆謂之僞則何事而不可言僞言性惡者將以貴禮義也今乃以禮義而加之僞名則是欲貴之而反賤之也奚不曰陶人因土而生瓦工人因木而生器聖人因人而生禮義也何必曰僞

荀子曰薄願美狹願廣貧願富賤願貴苟無之中者必求於外故富而不願財貴而不願勢苟有之中者不及於外用此觀之人之欲爲善者爲性惡也

辯曰荀子過甚矣何不顧孟子之意也孟子以仁義禮智謂之四端夫端亦微矣其謂仁者豈遂足用爲仁哉其謂義者豈遂足用爲義哉是在其養而大之也此所謂薄願美狹願廣貧願富賤願貴以其不足於中而必求於外也安得曰富而不願財貴而不願勢苟有中而不求於外耶故人之欲爲善以其善之未足也而有可充之資可爲之質也何必待性惡而後爲善哉性惡而爲善譬如搏水上山善而爲善如水之流而就濕也火之始然而燥也豈不順也噫荀子過矣

荀子曰性善則去聖王息禮義性惡則興聖王貴禮義

辯曰一陰一陽天地之常道也男有室女有歸人倫之常道也君必有民民必有君所以爲天下也不然何以爲天下聖王之興豈爲性惡而巳哉故性善得聖王則愈治得禮義則愈興安得曰去聖王息禮義性善而得禮義如物萌而得膏雨也勃然矣有何不可哉荀子過矣

荀子曰凡人之性堯舜之與桀跖一也君子之與小人其性一也

辯曰天下之性惡而已堯舜盜跖亦惡而已是自生民以來未嘗有一人性善也未嘗有一人性善其禮義曷從而有哉其所謂聖人者曷從而爲聖人哉

荀子曰堯問於舜人情何如舜對人情甚不美妻子具而孝衰於親嗜欲得而信衰於友爵祿盈而忠衰於君

辯曰荀子載堯舜之言則吾不知也至於妻子具而孝衰於親則是妻子未具而嘗有孝矣嗜欲得而信衰於友則是嗜欲未得而嘗有信矣爵祿盈而忠衰於君則是爵祿未盈而嘗有忠矣則是天下之性未嘗無孝未嘗無信未嘗無忠而人之性果善矣其所以不善者外物害之也豈性之罪哉學荀子者以吾言爲如何

四維辯

四維者何謂也一曰禮二曰義三曰廉四曰恥禮不逾節義不苟進廉不蔽惡恥不從枉爲其說者爲誰管仲也非其說者爲誰子厚也以爲廉不苟得恥不從枉又以爲廉恥二者不得與禮義相抗列爲四維蒙以爲大不然二氏之論俱失之矣夫禮者何謂也禮也者履也履之象曰上天下澤履君子以辯上下定民志君君臣臣父父子子夫夫婦婦由閨門而逹朝廷由朝廷而逹天下得之則正失之則邪得之則治失之則亂禮之義大矣哉義也者何謂也義也者宜也行得其宜之謂也天道之有陰陽地道之有柔剛人道之有仁義義之義大矣哉廉也者何謂也可取而取之可取而不取者有之矣可有而有之可有而不有之者有之矣可進而進之可進而不進者有之矣可居而居之可居而不居者有之矣善莫大於是惡莫大於非是天子行之可以化天下諸侯行之可以化一國卿大夫行之可以化其家士庶人如是何憂乎邪侈淫僻何憂乎爭奪犯分何憂乎亂臣賊子何憂乎徳義之不興何憂乎刑罰之不措廉之義大矣哉恥也者何謂也不仁則恥之不義則恥之無禮則恥之不智則恥之不信則恥之恥不仁則將爲仁矣恥不義則將爲義矣恥無禮則將爲禮矣恥不智則將爲智矣恥不信則將爲信矣彼能是我不能是恥也彼不爲是而我爲是恥也彼致其君如是澤其民如是我不如是恥也彼功烈如是我不如是恥也恥之義大矣哉

辯習

性善乎曰善也以善性而習有善惡者何也物誘於外而欲攻於內也好惡之不正而邪情姦於其間也養之弗充則性之弗固也況未嘗一日而養之乎能自養者蓋鮮矣於是有君師之教禮義之化也所以養其性長其善而正其習也習不正則惡矣惡不巳則其性汨而謂性之不善是何異於害其苗而謂苗之不長也人亦知夫苗乎物之有苗也苟無外物之害則苗無不長矣苗之槁者外物害之也是故善養苗者必去其害苗者去莠惡其害苗也善養性者必去其害性者去惡惡其害性也見善則勉見不善則懼此所以去惡者苗之外物也然則性者善也習有善與惡也習久不變然後善惡定也卒而爲君子卒而爲小人皆所以取之道也是故習不可不愼也善習者𨿽瞽鯀爲父亦捨父而習他矣不善習者𨿽父堯子舜亦捨父子而習他矣性則善也習有善與惡也是故習不可不愼也

侯生辯

侯生薦朱亥卒成其事亦足報信陵矣又自殺軀以謝公子於事何益故死生無輕重惟義之所在苟義有可死則生若鴻毛之輕苟義不可死則生若太山之重若侯生者烏得謂之義是不義也無乃將有激於後世乎亦已過矣

論兵

朝奉大夫胡公赴濟州太守過於山陽至於南郭卽學官而見之且有問焉旣卒其說遂及西戎答曰四夷者中國之外患也而西戎冣甚其故何邪以其所備者多故也闗中之五路河東之四路皆所備也卽一路弗之備邪賊兵之所出者必其所弗備也其備如此則我師之勢常分賊兵之勢常合以其所合攻其所分此兵法之所忌也公曰然其方略如何答曰在問辧審問而明辧之繼之以精講則方略出矣以韓信之奇以累勝之師以敗軍之將猶且敬而問之此其所以無敵也蓋多多益辦者才也戰勝而好問者智也此信之所以奇乎公曰將有五徳智爲之首信乎孫子之知言也蓋以其書攷之圓深微妙諸子弗逮也此兵之難乎答曰兵爲最難其形有常而其變無常其甚者如猝風如猛雨如雷奔云騰如逸羣鷙鳥從空而下如伏獸如攫豹怒虎忽起乎前忽起乎後或出乎左或出乎右於此之時意气自若神色不動如坐乎戶牖之間簟席之上顧視裕然方且左右前後而應之也如此庶乎能制其勝矣以曹操之英而畏孫權以孫權而畏司馬懿以其用兵之變化有如鬼神也及至與武侯相持二百餘日懿終不敢決戰戰則必敗也蓋兵之難也如此公曰信乎兵之難也我且去矣子亦有以遺我者乎於是乎述兵之難也

防問

兵術之所恃者將也將之難乎其人久矣蓋勝有所不可必而才有所不全以司馬宣王之能不足以當武侯是勝有所不可必也以郭汾陽之寛厚李光弼之威略兩人皆有所短是才有所不全也然而歷代名將如此之眾才全而必勝者豈無一人乎哉以傳考之其人爲誰

古之學者能言之類據經辧道不牽於世儒期合於聖人而止其發爲文辭惇嚴渾厚壁立掘起溫潤優防金光玉潔綽約者其指有餘辧博者不煩而肆如此輩其气之所養心之所自得不蹈不襲是之謂有本去古浸逺其風下衰學者旣卑而親業與夫長而從事皆誦當代之文諸家之集此李唐諸公所以慨然發憤思有以革而變之也方今所患何以異此如將復古之學貴乎有本使之自養而自得之也其道何繇輔之以問辧終之以篤行善之善者也夫學而弗行猶弗學也行其所學者聖人之徒歟

天子之所與共天下者其人皆出乎士也士之所以致業乎君致功乎民其道皆出乎其所學也如此則上之取士不得不重重故有法士之所學不得不重故亦有法上之所取者重有法故可與共天下士之所學者自重有法故不負人之天下此所以治而至於大治也夫五代之亂其法不足言自隋唐而上至於炎漢其法可考有無得失究而言之以觀所好

方今之患旱漧水溢亢陽之變屬在西北而饑饉薦臻闗中爲甚加之以師旅有司之臣日夜計議方在用度不足至於救荒柰饑民之所待而全活者爲之賑何嗷嗷赤子匍匐道路未知所之朝廷閔憂側身西顧將欲援而出之溝中也而其術未獲蓋聖王學問至於芻蕘卽一日詔問諸生所宜之防二三子何以待問

世𨿽甚盛不可不講者兵也兵者國之大命也食者兵之大命也故𨿽趙充國之能而制勝方略先議邊糴魏晉而下敵國聲勢皆以所積虛實爲兵之彊弱史氏所載可得而考也諸公亦常講之乎夫師行十萬日費千金故𨿽積粟藏鏹所在盈溢以漢武用之文景豊富掃地盡矣則李唐用度不足以制方鎭之亂者何足怪哉善戰不如安邊戰而後勝不如伐人之謀能取諸彼者不如保此之所有此名將所以無功也古之人能如是其人爲誰乎不如是不足爲將之善者也

經者聖人之所以盡心也謹其始亦謹其終然其始易知其終難知是何也蓋書天子之事也終於文侯之命可也秦費二誓何以與焉春秋魯史也是諸侯之事也而書西狩獲麟詩之有頌所以明盛徳而告成功𨿽有文王之業武王之功微成王周公則不作矣是太平之事也而繼之魯頌又附之商頌何謂也易之爲書也未嘗不戒故以未濟終焉而說者以爲旣濟豈聖人之意乎至於二禮所載終始不聞二三子考之各以詳對

古之所謂學者非浮文之謂也其所以蓄積而養之者凡皆爲道也是非特爲巳也將以致之於吾君又將以措之於吾民也吾君從之耶是爲無過之君也吾民從之耶是爲無罪之民也有是道者必有是心古之君子皆然後之學者其孰能與於斯乎蓋史氏所載世有其人其詳可得聞乎如令董仲舒之得君黃憲之居官任使斯亦斯人之徒歟論者謂任昉過董生沈麟之比黃憲則二子亦其人也諸生以爲如何

古之善爲兵者各以其書名家而三家者最著司馬穰苴兵之正者也孫武兵之有術吳起兵之應變者也三人者可謂能言不可謂之巳試矣然其略亦有巳試能取勝者乎晚有鼂錯者其學𨿽不主於兵而善言兵事故其大指蓋若涉乎管子矣管子者可謂知兵也其亦可謂必勝之將乎

鬻海爲鹽其利最溥負海而居者世從其事其輕於犯法私置牢盆業巳成俗而不軌逐利之人構成黨與數十百千自爲一輩挾兵持杖白晝公行緩則爲商急則爲變此大盜之本也聖朝患之故爲之損上痛裁其價率以甚賤而制三嵗之入所省大半矣縣官用度勢有不給議者以爲非便然一嵗之獄與夫吿賞之費所省若干以夫若干所省補其所亡大半亦足以相當矣若夫國之經費冝有方略以佐當今之給諸生從事於學術久矣其亦有說乎

宋有天下神防聖略以唐爲監精兵悍卒萃於京師郡縣之勢矯於方鎭根本固矣本末大小形勢甚順然行之百有餘年所矯巳過至於武偹不講壁壘不修池隍不浚郡縣之勢太弱守令之權太輕自笞罪巳上謹視其法有司所據議論堅定𨿽情有可矜惡有巳甚而罪不應者一切以律從事不當讞而讞之猶且不敢而況行法外之刑乎故威武不足以禦侮刑罰不足以沮姦非所以戒不虞思患而豫防之也蓋聖人制法不能無獘唐虞三代其獘皆然亦在所救而巳也然則爲之柰何

古者建侯啟國內自王畿外至於逺服各以其國大小相維列爲蔽扞所以內嚴京師示天下以形勢也其盛則述職修貢四面而至玉帛充庭受天子約束將命而歸於境內是爲惠澤其衰則霸者用事設爲五禁尊王至而庇生民𨿽有彊國畏威而服義故夏商用又享國永年姬周卜世實過其歷此封建之利也而諸儒論議所見不同究而評之孰得孰失

命說

命者何曰貴賤曰夭壽貴賤以徳夭壽亦以徳然而徳貴焉非獨命也故大徳者必得其壽故自堯舜至於孔子無不得其壽者獨顏氏者不得其壽耳自四凶至於盜跖無得其死者獨盜跖一人幸而免耳斯皆可謂之命也蓋有幸與不幸焉爾夫天之生物也必因其材而篤焉故惡者天必厚其毒故盜跖𨿽壽不若速死之愈也故萬世之下言惡者曰盜跖而巳顏氏𨿽夭顧其人見於後世如何是以萬世之下言徳行者曰顏氏而巳故顏氏𨿽死至今猶在夫得壽者孰大於是

節孝集卷二十九

欽定四庫全書卷

節孝集卷三十

宋徐積撰雜文

代人求薦書

某官閣下仕而不得其志顚頓狼狽且將老於州縣者冝何如是必有待於上之人爾然上之人有可告者有不可告者可告而不告之非也不可告而告之亦非也嗟乎捨閣下而之他人是豈可不爲非耶然而以卑瀆尊以賤幹貴以不肖幹賢某實有此三罪惟閣下不以某爲狂然後敢畢其說夫下之人其所以待於上之人者不過推而薦之也然推而薦之其亦有取於廉與勤乎如不取之則巳如取之則某將自薦於閣下矣然今之所謂廉者曰無髒污而巳所謂勤者曰不以私事廢公事而巳古之所謂廉者則曰不苟得而巳所謂勤者則曰早夜孜孜於其所事而巳閣下將曰汝於此二者安處焉某將對曰某之愚將兼此二者非將兼此二者安敢有意於閣下乎豈有叩魯般之門而不知斤斧之用入王良之廐而不知銜策之用乎故小人之於大君子其道𨿽不同然必有一事近乎君子之所好者然後敢恃而來也𨿽然豈敢恃也哉其實顚頓狼狽且將老於州縣無如之何乃自爲衒鬻之計也伏惟閣下惻然動心焉譬如一孺子坐於泥塗而烏獲之在傍不過一引手之勞卽援而出之也某之亨否決在此舉下情無任惓惓

代人求薦書

某官閣下某不佞某將有告於閣下者不敢詳具蔓辭苟自爲遊說之具其所以來至誠謁見閣下不以某爲狂且恕重罪畱頃刻之間使卒其說惶懼惶懼某三衢人也少而苦學長而不得其志乃用蔭爲吏凡在州縣間十餘年矣公卿之間無葭莩之親半面之舊其性質朴魯鈍不能籧篨戚施以爲悅媚之容故在州縣𨿽十餘年之久卒無所遇者求之於不肖也蓋亦有由焉爾然此事可爲閣下道不可爲時人道也某嘗自計以爲平生所見公卿大夫不可勝計至於方正長厚公於朝廷鄙薄勢利汲引寒賤未見有如閣下者捨閣下將安之乎此某之所以不待一日之雅左右之介而自爲衒鬻之計也是亦區區下吏不敢不以古之道來也然自視所有無足以辱閣下之知者而小人有犬馬之能願得煩辱役以自試閣下觀其所效何如然後罪之器之某顚頓狼狽且將老於州縣矣伏惟閣下惻然動心某死罪死罪

上楚州愼郎中書

知郡郎中閣下甚矣人之恩不可忘也某嘗居闗中矣有崔公者時爲華州太守某始以文字見焉今日觀某文明日問人曰子識徐某乎某文曾見否時所居窮巷與樵采鄰賓至則坐於門外公不以是爲陋儼然辱而臨之又時使人叩門曰無恙乎公貧甚然所與者源源而來饑而食寒而衣身不勞而親有以養幾如是者實一年及治任將歸公曰子能爲我畱乎吾將以子弟學於子某於是爲崔公畱愛某之身而及某之親削巳之俸而使某有餘不挾長貴而與某朝夕焉公之恩可謂勤矣嗟乎世俗輕佻浮薄今日受人恩明日忘之矣某也何人敢自謂獨不然耶然公之恩未嘗忘之也思其恩欲見其人不見其人見其交如見其人嘗聞崔公爲興元時閣下爲洋州矣其相與情好以至詩酒之娛無如閣下也及崔公攺按察卽以閣下之才上之朝廷崔公何嘗妄與人哉觀其人閣下之賢可知矣而況講聞盛徳之日甚巳久矣此某之所以委負薪之役諄諄而來固願掃於閣下之門也惟下執事與之進退謹伺命惟

上提刑邵學士書

提刑學士閣下古者上下相尊用下尊上謂之貴貴用上尊下謂之親賢是故年𨿽倍其父兄而不敢挾其長貴𨿽極乎卿相而不敢挾其貴孟獻子百乘之家也有友五人焉費惠公小國之君也所師者一人焉所友者一人焉豈惟百乘之家哉豈惟小國之君哉𨿽大國之君亦有之矣晉平公之於亥唐也入云則入坐云則坐食云則食𨿽蔬食菜羮未嘗不飽也蓋不敢不飽也嗟乎古之人何獨有此事今之人何獨不有此事豈今之公卿大夫在乎上者賢而布衣窮處之士在乎下者皆不賢哉豈今之時與古之時異者哉是故布衣窮處節操之士寧閉門卻掃潛光遁迹不願與公卿大夫相聞也某嘗恨此事嘗發憤太息又以爲今之天下𨿽有如此事而吾未之聞也前年自闗中來山陽乃見同人說閣下用孫覺爲學官某曰爲一州爲一軍用人爲學官乃常事耳然又思古之人𨿽能尊賢愛士而未必能用之今閣下旣能愛其人又能用其人是眞公卿大夫尊賢愛士之實也且閣下以一員外郎知一軍尙能得其人而用之使他日閣下爲宰相佐天子治天下其得天下之士而用之宜何如也旣而又得閣下與孫覺書一篇其文皆述安定先生之道某於是又知閣下能知先生矣嗟乎世之囂囂者尋罅窺隙究虛百端以此言毀吾先生之道而閣下乃能獨立不顧大明吾先生之道以尊重其人如此閣下之賢可知矣嗟乎古之天下如閣下者幾人今之天下如閣下者幾人安定先生吾師也能知吾師而尊之是猶知吾父而尊之也知吾師而尊之其徒之心視其人如何此閣下之道使某言之不足而嗟嘆之也𨿽其人閉門卻掃潛光遁迹不願與公卿大夫相聞亦不可得也近著六篇謹授僕人投獻且以爲幾席之污如閣下者姑可矣然後敢自信卽盡其所有

代崔刑部與劉先生

先生閣下六經皆聖人書而宜所先急者其春秋乎有議春秋之所好惡而敢爲非議者否也春秋之義失之久矣仲尼據魯史筆削一字正褒貶之大法左丘明作傳固宜附其源奧與聖經相爲表裏不當詭意蔓辭汨亂聖人之文以爲富艷之具公谷二氏𨿽矯此獘而悖聖人亦多矣杜預作注又摭左氏說附贅經下其意欲專守左氏簡去二傳其不憚煩巳甚矣何休範寧自謂有志於春秋而休之學怪妄不經特甚王仲淹以爲春秋之失自歆向何必自歆向自丘明始之也噫春秋者賞罰之權衡也仲尼之志盡在春秋不宜使之昧昧如此必有張而明之者非先生而誰願先生發憤一道使諸生執經座下以就其學是先生之道與天下共之也不識能之否乎謹伺命惟

上楚州太守書

某官下執事古之人未嘗不下士也𨿽其內有不合亦且陽陽浮道而與之況其道無所不同哉今之人不下士久矣至有不交一言而擲其人其意豈不曰我尊官也爾賤士也吾何爲之屈哉挾長而見挾貴而見以爲是適然耳嗟乎士𨿽窮賤亦何能籧篨戚施以爲邪枉之道乎下士則進不下士則不敢進也閣下旣下車者幾日矣治某事言某言山陽之人傾耳而聽喜而相告而況至於某之輩哉某闗中人也其嘗任涇州非閣下乎及閣下爲泗州而某巳居山陽矣是以二州之政耳聞而口誦之其爲日巳久矣豈有盛徳如此而布衣之士不得進於門下哉此某之所以獨知其進而不知所以自量也其亦可使得見否乎謹伺命惟

代汪主簿上田提刑

提刑學士下執事前某旣上書惶懼不知所爲待罪累日不敢以巳願復自畢其說惟閣下並容廣覧不以某爲狂且恕重罪而少加憐焉某無狀爲簿尉官者實兩任凡十餘年年且老未嘗一遇知巳今乃不圖天與之幸而外臺王公者不知某不肖嘗語人曰汪某者可謂亷且勤矣卽以不肖薦之朝廷而兵部馬公者亦以爲然又從而舉之然某自到官巳逾二年更數月且將罷去而舉主數實未足當此之時不能決然自奮不肖之軀而忝竊閣下一顧是齷齪自棄也某𨿽無狀幸爲閣下之吏事閣下之日不爲不久顧其心豈不有冀於閣下耶捨閣下其將安之乎重念某生而鄙朴實自知無他技徒能以謹亷修潔自持自歷官以來𨿽無尺寸之效亦未嘗有毫髮之過惟閣下憫其窮且老惻然動心而與之亨道焉某𨿽不肖願以犬馬之勞仰酬閣下大恩之萬一惟閣下憐之無使區區賤吏老於一簿尉而巳也日暮之人其心狼狽言意迫切唐突威尊某死罪死罪

代人請見書

某官閣下是非者天下之大公也某人某事是議者必是之矣某人某事非議者必非之矣是亦不徒然而然也挾利害於其間阿其所好惡而然也至於識者則不然某人某人吾父兄之黨也吾之所嘗好也今有某事其事不善則將是之乎非之乎縱其口不欲言其心亦非之矣某人某人非吾父兄之黨也吾未嘗好之也今有某事其事善則將是之乎非之乎縱其口不欲言其心亦是之也而況不挾其利害不阿其所好惡而不狥其情者哉然則閣下之行事某藏之胸中而又誦之於口日巳久矣不如是是瞽於見瞶於聽冥於瞽惡與世俗之混混也故某之來見閣下與他人不同非苟見於閣下也閣下其亦將苟見於某乎賜之坐與之語由外迹以求其心如何

代人上省判蔣工部書

省判工部下執事天下泉貨軍國大計此非三司之任乎故其使必擇天下能者而又擇能者以爲之佐今聞朝廷用閣下宜矣此固吾君吾相且將大任閣下之階也甚休甚休老人之子某者爲濠梁掾某不見此子者逾年矣卽嘗以此意叩於下執事且欲其假一事而來也一日有來報者曰濠梁掾來矣某笑且問曰信然否旣而果吾子也入門而聞其聲上堂而視其面老人之喜其有大於此者乎嗟乎人之情莫親於父子父之年且九十而久不見其子子久不見其父此其心宜何如耶而閣下能使見之矣其恩之大小輕重宜何如而報也此古人所以感恩而出涕也前日聞閣下拜嘉卽聞使節不可以久畱皤然之叟甚欲一造節下以拜閣下見謝萬一而某之軀老甚殊不可以筋力爲禮用是不果此實老人之私恨也惟閣下顧上意自壽以系中外之望以永膺無窮之慶此老人惓惓也

上趙殿院書

月日鄕貢進士徐積以兩耳病聾不敢走伏節下謹再拜授僕人獻書運使殿院下執事前年嘗爲防官者非閣下乎積思閣下之日久矣𨿽病聾數年亦未肯自廢身居布衣而志在朝廷聞天下有一利未嘗不欲興之聞天下有一害未嘗不欲去之今有四事不敢與眾人私議謹與下執事公論之其一曰明經不宜拘注疏其二曰經分大小其三曰二年一開科場不便其四曰尊經抑進士何謂明經不宜拘注疏去年朝廷復置明經科議論者皆謂此科廢來巳久朝廷能復之是復古也於是窮經者與窮經者相告未窮經者與未窮經者相告而窮經者日益窮經未窮經者皆思窮經議論者以爲此科行之十年古人之學可以復而雕虫篆刻之學可以廢也此豈非天下之福哉豈非萬世之福哉今年乃見所謂明經條制其對墨義帖經對大義對防分爲八場先四塲對墨義帖經後四場對大義對防其對墨義兼全引注文其對大義亦具注疏本意此固朝廷欲求該博實學之一道也然議論者皆謂此制與朝廷建明經本意不同朝廷本意其大略蓋患學者之失文浮而少實𨿽或口誦其文而心昧其義故特建明經科使夫朴茂之倫得以發攄其蘊今乃拘以注疏之說則是朝廷不貴明聖人經義貴記誦注疏而已且學者窮經必先熟誦本經然後觀注疏若注疏之說是則取之若注疏之說不是𨿽一字不取至如窮春秋必先熟誦春秋經然後觀左氏觀公羊氏觀谷梁氏若左氏之說是則取左氏若公羊之說是則取公羊氏若谷梁之說是則取谷梁氏若三傳俱不是則俱不取傳且不取而況於注乎而況於疏乎蓋注出於傳疏出於注也然大凡注疏𨿽多失少得若其說不至迂繁學者欲應此科亦湏勉彊而記誦之今按一經之內積文下注有倍於本文者有數倍於本文者有十倍於本文者又有倍於本文而不可勝計者而數不與焉使學者如何而記誦之然而必不得巳積日累月劬劬勞勞𨿽無用之說百千萬億亦可記誦但恐學者勞而無功博而寡要非英儒之學腐儒之學也自非有爲之士則不肯窮經則不肯拘注疏朝廷必欲使之拘注疏則自有諸科今旣建所謂明經科則不宜拘以注疏若必拘以注疏𨿽其人負孟子之道韓退之之文亦恐無能此科矣且朝廷建此科必欲人應之也今諸科舉人𨿽能唇腐齒爛記誦注疏之說至精至熟然而並不知經義窮經之士但明聖人之道而不能記誦注疏則此科將使何人應之哉則是朝廷有復明經之名而無復明經之實也謹按漢之學者皆能精通一經其時固未有注疏其所謂精通者或得之於心或得之於師精通聖人經義也故其所學如此者於行事如何其列於史傳其見於後世如何以此論之責其通不責其實貴其要不貴其多蓋精者不博博者不精此事之常也至於商農之業百工賤技皆如此也唐之啖趙陸淳此三人者可謂明經矣於聖人之道可謂有功矣然而解春秋多不取三傳而解已意而況於注疏之說乎故後之學春秋者必自啖趙始此皆前世窮經巳然之效也自唐虞以來簡防所載天下治亂之本未嘗不系取士之得失也而士之所學系上之教何如爾以此觀之朝廷固當養育天下英才使之不爲腐儒之計也且朝廷亦嘗置說書科亦何嘗拘以注疏故近年多得其人爲朝廷計者莫若取說書科條制仍以朝廷建明經本議再詳酌而行之以塞天下之望以网羅天下之英傑以爲萬世不刋之法豈不盛哉豈不快哉此一事也何謂經分大小近降明經條制毛詩爲中經周易爲小經議論者以謂毛詩恐不宜爲中經宜列爲大經周易若據字數誠合爲小經若據經義得列爲大經又曰聖人之經不必分大小其三傳春秋亦不宜各置科只宜特置春秋科使引三傳解之而附以已說今置科若以春秋爲名則是尊經之義也若以某氏傳某氏傳爲名則近乎棄經任傳之義也故董仲舒守公羊劉向守谷梁歆守左氏此三人者於春秋各守一傳故不能大明春秋之道此先儒之獘也其孝經論語此二者聖人言行之書恐不宜爲帖經孟子醇乎醇者也此三者並宜附於易科爾雅多識鳥獸艸木之名宜附於毛詩科諸所附者皆問大義謹按帖經所起蓋自唐初劉思立爲考功員外郎遂奏明經加帖甚非古也積亦嘗應進士舉其帖經墨義但互相傳寫一本爾科場之內有同兒戱何益於事哉其帖經不若罷之此二事也何謂二年一開科場不便積常行陜西道中親見西川舉人多是徒步或自提挈或十數人共雇一僕役其甚者破產業而來及至半路或滯霖潦或不幸而有疾病故有不得應舉而歸者𨿽應得一舉亦受盡艱險今又二年一開科場則其逺方孤寒益受其獘也然又有大不可者今之爲進士者多是不肯治經但於經史之內摘拾題目及賦中要用事迹其甚者只是記誦近年詞賦防論及諸家類題以爲苟進之計今又二年一開科場宜乎學者尢不暇治經尢爲苟簡之計以此論之且宜仍舊四年一開科場或三年一開若三年一開科場亦宜於轉運司類試積夙聞朝廷亦嘗議轉運司類試今誠能如此以一路州府軍監解額定爲轉運司解額使天下舉人只就本路轉運司試不惟便於逺方孤寒天下舉人皆便也而又可以革寄應之獘也且天下舉人所以多就開封府寄應者亦無他蓋爲本土解額人少今天下解額又減其半則是開封寄應者益多而舉人之冒法者愈甚也今若轉運司類試總一路解額解額旣廣則人皆便之是可以革寄應之獘也其福建一路舉人最多故倍於他路只宜各在本州試圖天下之便者不必同也拘一路者必妨天下也此三事也何謂尊明經抑進士近降明經條制十三通者乃得比進士第一甲今進士及第自三人巳前便得大郡通判只是一賦之功其恩例在明經之上恐非朝廷尊經重道勸天下之本意也謹按明經所學與進士所學浮實大不同其進士恩例宜乎殺於明經當此之時正宜尊明經抑進士凡此四事實闗天下大利害固學者之所宜究也古聖人之爲君古賢人之爲臣𨿽愚夫愚婦芻蕘賤人之言未嘗不取而行之未嘗私巳之好惡而妨天下之公也至於後世則不然𨿽有可用之謀可行之議惡其防不從巳出往往沮而不行但欲行巳之謀售巳之說惡其議之異於巳者此皆不公於朝廷不顧天下利害也然而豈能掩天下之公議哉豈能掩萬世之公議哉徒自大其非耳今閣下爲朝廷耳目之官所言所行者當思至公之道則積之所言合天下之公言願閣下早爲之所幸甚

代愼秀才上陸學士書

學士下執事前日不幸至於大故先人棄諸孤諸孤苟假視息以畢大事今葬有期宜有銘以銘之不得則無以掩諸幽此諸孤所以泣血相吿皇皇如也然前人之銘其行事可信與否未嘗不系其作者何如爾故觀銘者必先觀其文果誰乎苟其人也必從而曰某銘某之所作也其所銘者可信矣苟非其人必從而曰某銘某之所作也其所銘者未足信矣如此則與不銘何異是不可不重也嗚乎以今世之文而能取信於後世者非閣下誰乎先人自歷官凡九任積四十年餘其相識者不可勝計至於平生與諸孤之言其所切嘆服者閣下而巳今先人不幸至於大故其不肖嗣無以爲先人之光故必將圖閣下之文以圖先人之不朽焉惟閣下哀憐而與之無使諸孤失其本心其行狀輙用致於下執事諸孤惟以圖先人之不朽而不復自量也其死罪

與亷公望薦王秀才書

亷君公望足下士蓋有不待相見而相知者積於足下是也積固不敢以時輩相期以古之道期於足下焉顧足下待積之意何如爾瑯琊王君彥升者積與之無頃刻之舊與之往還之日亦未甚久然知其人博學能屬文事親孝事長順與人交和而有禮完然不見其缺可謂善士矣然其人貧甚其家七八口無以爲資環堵之中狼狽萬狀今乃以至易其所用器物而苟以爲須臾之計然器用且盡大寒將至菽粟不足於其口繒纊不完於其膚使其人一身獨如此而巳可也然其人有老母旣抱覉旅之恨而又戚戚窘乏如此爲王彥升者宜何如哉彼口𨿽不言顧其心豈不有待於人乎夫十室之邑必有忠信而況吾鄕黨豈無仁人義士乎在夫有爲者唱之而巳也積所以其心惓惓將有冀於足下也惟足下深有意於王君使王君有以悅其親顧不美乎王君有老母積亦有老母愛吾老以及人之老而賤貧無可爲之資故將欲有所爲而莫之能爲甚於齪齪而無所爲者不能不慊於其心若將餒者焉自不能巳乃用告於左右

與吳待制書

安撫待制下執事今天下士籍籍論述閣下行事謂閣下之才無施而不可閣下之處一邑也一邑得其賜金壇是也閣下之處一州也一州得其賜池陽是也閣下居言責之地則侃然正色不畏彊禦使夫姦欺污漫之輩魂防气沮不得以肆其欲而朝廷賴之以寧臺諌是也閣下用之於繁劇則齊敏辧察有不可學之明智足以辦事而有餘而輔之以仁術非若俗吏特一心計小數瞡瞡而巳也此軍國大計所以不勞而成吏服其神明而愛其惠民吟詠而驩樂之三司是也但未見閣下爲宰相爾使閣下爲宰相佐天子治天下其設施注措本末先後固閣下之所存而天下之所望也學者之所樂道之也今者閣下將天子之命當一面之寄斂天下之澤而萃之於一方閣下豈不優爲之哉朝廷無南顧之憂矣伏惟閣下自重

代李駐泊與許職方啟

玆者假媒妁之辭謀婚姻之好屈中臺之貴族顧右列之單宗幸自不遺慚非所偶恭惟某官文登英彀秩處名曹防足要津有聲當世紫泥鳯詔宜優異等之才靑雲鵬霄巳有雄飛之勢某早聆大望晚拜溫儀不謂寒門得依髙眷萬萬之意豈任其私

代人回報啟

近者偶以單宗輙攀令族𨿽金蘭之展契愧玞玉之異芳豈謂媒妁見臨緘縢爲貺禮逾情過媿與幸深且承納幣之期仍諭共牢之夕椇榛爲贄敢忘受室之儀鞶帨修容巳謹從人之戒所承嘉命敢不奉從惓惓之私指敍奚罄

代李駐泊上李客省啟

伏念自違大斾深跂髙風嘗聞拜命之嘉殊乏貢緘之便敢圖盛徳尙齒同僚屈巳之尊以書爲賜禮逾情過愧與幸深且承休福之來密有神靈之相恭以某官稟川嶽之秀兼文武之全丁虞朝日月之華蘊郤帥詩書之略永惟全徳尙屈逺圖冝在將壇以光賢業

代愼駕部上南京劉相公啟

伏念碌碌賤官庸庸近器早緣大幸嘗側下塵𨿽霄壤之路殊而犬馬之心在仰惟百神陰相諸福來宜防以某官天昴儲精嶽嵩孕粹凜凜國器堂堂棟臣當千載之盛時爲一代之名相蓋均勞逸乃重藩宣民思霖雨之恩帝輟股肱之重方今勵精而治側席以求固巳詳延於眾賢必將圖任於舊徳入持臺柄參贊陶鈞足以措時重雍致君髙拱博觀眾議實在元勲

代人與壽春令啟

向從吏役俄終戍期旣旋獘廬卽聞受署恨無勁翮往揖髙風邈若胡秦之遙徒積參商之嘆握筆持簡難形仰上之私愼寢重興以永大來之吉

代人與濠州郭右司啟

伏念早聆髙風吾黨末由而跂慕晚緣大幸兒曹乃預於使令敢貢私書仰塵下執惟百神之陰相有諸福之來宜恭以某官以才徳之髙都搢紳之右雄文賁若奇操凜然中外之試巳煩朝廷之望彌峻一麾出守聊屈於逺圖三節以趍卽膺於顯數

代李駐泊與沂州石比部啟

伏念睽違未幾企仰惟多時迂赤牘之來如受兼金之貺禮逾情過媿與幸深惟明神之所扶有諸福之來萃恭惟某官全才挺特治具該詳對休盛時蔚有能譽左符篆竹巳交政於黃堂五馬朱輪卽班春於緑野敢祈自重以永大來其在惓惓何以涯罄

與寶玉大師啟

某啟失問逾月不審安否屬者玉公大師及諸上人卽墓次親啟法席內盡其誠外丰諸物環墓數十卽神座而祝之自昏及旦其事大周徳意可以格神義心足以感物見者莫不悅聞者至於歔嗟況其區區之心乎恭惟屬者之事實及吾毋弔冥魂於黃泉慰哀思於白日蓋古人之所未行後世之所難有可謂不世之髙義也某𨿽甚庸不敢以言報然牽母子之愛欲報之實未知義所措惟是藏之於心死而後巳區區之言何足盡意輙因問起居少布從者感涕不知所云謹啟不次某啟上

代池倅愼駕部與太守先狀

玆者代戍而東趨治之下顧惟江境巳在使封未瞻羅防之門巳預歌之列行賫板刺前造賔階其在欣愉何以涯罄

代愼中遺表

臣某昨奉勑差知海州軍州事於楚州待闕至嘉祐四年四月二十三日偶染沈屙醫藥不效奄奄之息指長夜以將歸冥冥之魂戀明時而莫迨尙畱寸晷以罄哀誠仰期帝澤之沛然俯及天民之窮者中謝伏念臣早緣防借遂忝榮階白首曹敢嘆逢時之晚朱輪州將屢玷出麾之權固嘗驅防駑才砥礪臣節老而愈固知無不爲未嘗以陛下之法而害善良未嘗以陛下之刑而私喜怒𨿽自無卓犖之效以擬古人亦嘗著涓埃之微仰毗盛旦方且沐浴膏澤鼓舞聖時願陪壽域之民永荷仁天之覆不謂自招疢疾遂至膏肓嗟六尺之軀將隨土木之化望九重之闕永辭鴛鷺之行重念臣自束髮以來逮事兩朝歷官七任死之將至家無遺財老防嗷嗷二十餘口兩女未嫁四男白丁其長男宗傑凡三應進士舉頗服膺爲儒敢希任子之榮庶竊代耕之祿伏望尊號皇帝陛下特迂聖覧曲軫睿慈俯天光而燭幽大恩波之延世如是則爲箕不墜轉壑無虞生者防再造之恩死者有無窮之感意迫情切言與涕俱臣無任祈天望聖激切屏營之至

節孝集卷三十

欽定四庫全書

節孝集卷三十一

宋徐積撰語錄【門人江端禮李恭錄】

蘇東坡志林云徐積字仲車古之獨行也於陵仲子不能過然其詩文則怪而放如玉川子此一反也耳聵甚畫地爲字乃始通語終日面壁坐不與人接而四方事無不周知其詳𨿽新且密無不先知此二反也

公曰凡人爲文必出諸巳而簡易乃爲佳耳爲文正如爲人若有辛苦態度便不自然

公曰爲文必學春秋然後言語有法近世學者多以春秋爲深隠不可學蓋不知者也且聖人之言曷嘗務奇險求後世之不曉趙啖曰春秋明白如日月簡易如天地此最爲至論

公曰黃元明行巳簡易論文取一切平恕

公曰爲文必須讀春秋而士子急於爲利以求耳目之用𨿽數教而不從近世文之簡古者無如曾子固新奇出於胸臆者無如蘇子瞻學者能熟讀二家之文各取其所長則盡善矣

公曰事各有所主不得相侵某借書必自經諭有急故畱門必白直學不敢自專也昔霍光不罪符璽郎而賞之光可謂識其分守亦眞用人法也

公曰某少讀貨殖傳見所謂人棄我取人取我與遂悟爲學法蓋學能知人所不能知爲文能用人所不能用斯爲善矣人所共知事可略也

端禮謂公曰友人陳師道南丰曾子固門生也才髙學古介然不羣於俗今有書令端禮致左右公讀已曰一言誠足以知人陳君書辭不俗必賢者也江君稱其不羣於俗某𨿽未見其人敢以爲信然某未嘗以詩書入京故不能爲謝子幸致意謝之

陳無已謂予曰徐公善論人物試令評黃魯直張文潛之爲人予問之公曰魯直詩極奇古可畏進而未已也張文潛有雄才而筆力甚健尢長於騷詞但恨不均耳然人物亦難論孟子嘗以去就行止論孔子伊尹伯夷柳下惠蓋此數人皆一世之所系故行止可以定其人然去就有大小輕重其小者止可以見常材而不足以見異人其大者無出於死生善觀人者必於死生之際且孔子厄於桓魋而曰天生徳於予孟子有爲兵而受餽然不聞孟子少莽也若揚雄則云云𨿽多及動時遂有投閣之失此聖賢所以分也然人必有所養然後臨事而不惑北宮黝匹夫之勇耳亦以養而成則浩然之气亦在養之而已且謝安王坦之在晉時無以輕重其人及桓溫之召謝安毅然不懾而坦之懼倒執手板此王謝之優劣所以定且如王儉之文學政事可視庾杲之爲奴然儉世受晉宋髙爵乃啟齊簒逆之萌及齊髙祖卽位儉躬執璽綬屏气而進惟杲之不往賀使者促之亦不移疾王儉所爲如犬豕而杲之之行章章不可掩此人物所以難論惟以死生方可定也如亷範之奇才在古亦少其比而終附竇憲此爲可訾然完節之士不可多得也

公嘗慕諸葛武侯之爲人也端禮問其何以取之公曰深探武侯之所存不可見其涯涘且如薦馬超於先主雲長恐其出已右移書問之武侯曰可與翼徳並驅馳衡然非髯將軍比也闗聞而喜旣不掩馬之美復有以結闗之心其深沈大略誰及之又頓兵武功而數敗衂乃下教曰今非將不善兵不眾而敗蓋亮未聞過耳諸君攻亮之過則兵勝矣且當時賢者與後世之士忌人刺其失而武侯乃願聞其過豈不誠大丈夫哉然人有過𨿽親必誅有功𨿽讎必賞廖立輩乃其所黜聞武侯死至於感泣或嘔血者蓋其用法平而得人心士亦樂爲之用此七代以來輔佐之臣有其才者甚多惟少徳耳武侯誠奇人謝安可比之然士欲行其志要須如此公曰人各有所長愼勿輕廢人也

公聞蔣穎叔得廣帥曰廣爲雄藩府座出先導以門旗夾以銀撾屠劊人次之它鎭所無也初至蠻酋必以琉璃瓶注薔薇水揮灑於太守不及其它公送穎叔詩具道其事曰穎叔老聞之應喜

公曰退之詩書記志各有體亦至今新奇也若爲顏子不貳過論專欲入於規繩故稍陳俗

公曰文字要多作多作方思熟某無日不爲文無時不吟哦但苦無筆力故不暇書耳

問武侯之屯五丈原其志欲戰耳武侯固知魏之不肯戰不幸而武侯死使其不死後當何爲豈可相守而巳乎當是之時循渭而東以攻長安則三輔震動魏必奔命可戰矣武侯不知出此此兵法所謂分不分爲糜軍也公曰此論甚大且以坐江淮而料京師之事有所不可必況在千百年之後而論千百年前之事而其人用心未易言也然深攷武侯之用心誠欲以大義服天下耳其用兵之迹乃餘事傳曰威武者文徳之輔助此武侯所以不得巳而用兵也然自兩漢而下無必勝之將如武侯眞能必勝者也以蜀之地狹土瘠兵力孱弱武侯將之人人有勇卒能彊蜀而抗中原殆節制仁義之師也以武侯觀韓信輩用兵則皆庸將以僥幸取勝者亦如兒戱耳然舉兵一出而三郡響應馬謖違令而遂敗豈非有必勝之防當時善用兵者無如孫權權謂司馬仲達爲變化若神則仲達可謂能兵矣然與武侯相拒閉軍固壘而不敢動武侯死曰吾不料死及觀其營陣嘆曰天下奇材則仲達與武侯優劣可見矣方是時蜀之將關張已先死而姜維馬超又後出方戮力以戰時所用惟魏延馬謖數子又皆庸將則蜀之所恃一武侯而巳以一武侯自用𨿽魏之彊不能取勝則武侯之才未易量也然腹背受敵兵家所忌而武侯又不欲乘人之隙而幸勝故不循渭而東恐非不知出此防也問管仲蕭何武侯王導謝安王猛房杜李徳裕王朴得失優劣如何公曰孔孟論管仲詳矣誠有功於國者蕭何房杜則忠於社稷然何輕信流言買田以自污非獨立不懼之君子此最謬者也王導謝安皆晉室之碩輔然王導挾私忿而殺周伯仁謝安有期服而不廢樂此皆所短李徳裕有將相之略王猛王朴眞一時之奇才然猛不知以義自處而屢受困辱朴亦有傅會妖祥之譏此數君子得失相半無全能也若武侯則稽徳論才無可訾毀其最優乎昔崔浩嘗非武侯矣然浩非知武侯者浩不足道也又曰王導固賢者然欲用趙而爲孔愉所沮保芘注術而爲孔羣所牾暱於桓景而陶回面折亦少闕矣

問謝安之立諸桓是耶非耶公曰荊江二州皆據上游用武之地固不宜與諸桓然傳稱其得諸桓之心亦合時務矣【以桓石民爲荊州攺桓伊於中流石防爲豫州旣以三桓據三州彼此無怨各得其任其經逺無競類皆如此】又曰謝安非不知人如桓伊之賢晉室亦不多得諸桓分據一方無不當處若以桓溫之迹言之似於山東有可疑者然坐論數十百年事當時其勢與心亦有不可盡談者荊江之寄如謝非不可往但逺嫌保身恐謝公意有所寄

公曰揚雄著法言本欲刺王莽其曰學行之上也言之次也之類是也然王莽之惡愚夫愚婦皆知之不待子云刺譏而惡自彰如佛不待韓愈排之而後人知佛爲非若夫楊墨則迫近吾道而能爲吾儒害則孟子曷可以不辟

公曰孔子言其略孟子言其詳故曰孟子者孔子之解也

公曰嘗見一俗書云作文用事必用新意如論友若使管鮑則不新矣昔卓王孫云人棄我取人取我與故能致富與俗書正合此說學者宜取法焉

公曰君子言欲孫而行欲嚴蓋不孫則召禍不嚴則受侮孔子曰吾執禦乎又曰幸苟有過人必知之此𨿽孫何傷也若言媚竈則曰獲罪於天無所禱也蓋恐傷乎行不得不厲爾後世君子言之不孫者多矣於行則未嘗嚴也

問蕭望之如何人公曰蕭望之近世賢者也以聖人槪之不免爲過剛者蓋聖人之於夬必待一陰至弱然後揚於王庭則小人決可去矣如孝元時小人方盛而蕭生排之旣無所濟亦以自斃也至於不肯挾持則已受侮矣豈若見幾而不往耶然大節已卓然矣

公自謂尋常作詩作書美其人皆以已所知所見而美之又於數事取其尢長者美之而未嘗溢譽亦未嘗以傳聞爲虛美也近世士人好譽人至言其人無所不能有類乎聖者豈不欺後世哉

公言文字須渾成而不斷續滔滔如江河斯爲極妙若退之近之矣然未及孟子之一二

公言人之爲文使古事如避犯眾蓋有無意可以取禍者如嵇康以一言而見殺可不戒哉

公言人之爲文須無窮愁態乃善如杜甫則多窮愁賈島則尢甚李白又近於放言此皆貧賤之所忌故退之欲人輟一飰之費以活巳又感二鳥而作賦甚不可也若孟子人不知亦囂囂直能受賤貧而不枉道矣公言恭謹敬三字其義相近而詩曰敬天之怒則敬爲不輕矣然武帝云敬舉君之觴又陳國時兩國交聘謂敬爲自上待下如此則人與在上位者書不當云敬矣公言人當先養其气气完則精神全其爲文則剛而敏治事則有果斷所謂先立其大者也故凡人之文必如其气班固之文可謂新美然體格和順無太史公之嚴近世孫明復及䢐徠公之文𨿽不若歐陽之丰富新美然自嚴毅可畏

公言人之同官不可不和和則事無乖逆而下不能爲姦必欲和莫若分過而不掠美

問公治春秋之法公曰春秋之學其大要先求經旨三傳非所急也後世必以趙啖爲善學者大功正在此爾至於論春秋所作殊不求孟子之意而反以爲救獘爲言甚疎濶也若乃立例求經恐遂拘泥不可攷合例有變者當須存之矣又曰治春秋必須存闕文如夏五之類是也如不書卽位則諸家之說紛然矣然某亦以爲闕文而不論蓋傳寫旣久不能無脫誤若便立議論恐非聖人之本意若易言研諸侯之慮則明多侯字矣何必曲說

公曰西狩獲麟諸家但止論麟不知論狩以譏非諸侯之事爾

公曰治春秋當以孟子爲折衷蓋知春秋者獨孟子爾如言無義戰者止譏其戰無義者也

經言侵伐徵者蓋侵者小其敵也直侵之耳伐則大矣不惟兵車多亦所以聲其罪也故經言侵蔡伐楚是以知侵小伐大也至於徵則又大矣如周公東徵徵有苗之類是也

公曰說者謂春秋無褒非也然方其時書褒者少爾如齊之遏彊暴而彊中國孔子言一匡天下而葵丘之防孟子亦取之豈非褒乎如存衞國而有木之詩豈得不爲褒邪

問乙亥嘗說者曰先言禦廩災是以火災之餘而嘗不恭甚矣公曰曾子問言天子諸侯之祀遇日食火災喪服則皆廢祀今禦廩災則嘗可廢矣而不廢是爲不敬何必曰以火災之餘而嘗

問秋師還說者譏其逾時而左氏云善之也公曰一百四十二年用兵多矣獨此言師還恐非譏也且以淸人之詩驗之則以喪師爲棄民而深譏其君則師全而還可以爲褒矣

問盜竊寶玉大弓而不書人紀侯大去其國而不書其滅公曰稱盜賤之也如漢言盜髙廟玉環唐言盜殺武元衡皆其意也故不必書其人也然此譏有司慢藏也譏有司慢藏則時政可知也紀侯事有二說一云譏其不死社稷其滅之者齊也言紀侯之大去其國則齊之惡亦可知矣一云大者紀侯名也譏其不能死社稷故名以貶之有以紀侯比去邠之事者失之矣正如以王莽比堯舜之禪讓也

公言王令之文少所許可如以房杜爲刀筆吏非也且如庭議事房喬謀之矣必曰非如晦莫籌之及如晦至卒用房防以此觀之則其不掩善而交用其所長固足以爲賢相所以能成天下之務夫爲相者能不蔽人之謀以一身而行天下人之善豈不大哉而後世之人恥謀不自我出而謂人獻言爲犯分是以人受其蔽而巳不知事亦多不濟也昔魏相集賈董所言而行之則其知識甚髙矣然爲政者必有術然後能立事故王導衣練布謝安用蒲葵扇不言而人從之蓋以術也後世宰相之行事乃欲以勢力而刼制天下又怨人之不從已豈不愚哉

公曰欲求聖人之道必於其變所謂變者何也蓋盡中道者聖人也而中道不足以盡聖人欲求聖人之道者必觀於變蓋變則縱橫反覆不主故常而皆合道非賢人之所能故孔子曰未可與權孟子惡其執一也然善論聖人者必觀其世且如孔子處周之季天下如何哉所以車轍馬迹徧於天下而不自以爲勞豈好爲哉冀一得用以行其道而濟斯人爾至於見佛肹南子而不自以爲污也然聖人之變疑卓爾不可及有志者跂而學之亦何難哉此孟子所以學而至之荀楊則不及也且在書則如堯如舜如湯如武如平康如彊弗友如爕友其世不同也在易則如泰如否如丰如剝如小過如大過其世亦不同也若以湯武之時而行堯舜之事如以治丰治泰之道而行於剝於否豈不傾覆無功乎此堯所以禪而舜所以受湯所以革夏而武所以造周伊周所以攝也蓋皆用大過之道而適於變者也學者不知此乃妄生議論非也詩曰棠棣之華偏其反而【偏當音徧以言開徧而復合也】豈不爾思室是逺而言權之逺而不可及故孔子曰未之思也蓋譏其言不合道也【此乃逸詩著此以見孔子刪詩之法務去其不合道者也】善乎鼂錯云能明其世者謂之天子【此言出六韜】後世學者其言其學俱有可取至其臨事制宜則或悖亂或拘泥者以其不通乎世變也苟不通乎世變則利不可興害不可除事𨿽至於隳敗而不能救者以此耳公曰揚子投閣後人乃爲揚子諱云無此事則是漢史所書皆不足信也況此事甚明然揚子實未至於聖人而不適乎變𨿽有此亦何妨爲大賢乎且如孟子曰堯以天下與舜則是禪也明矣韓退之對禹問乃反此說而後世學者又爲退之諱云此非退之文何其迂論以自欺也就如爲退之之文亦不害爲退之矣此皆好奇而不適於簡易之過也

公曰治河誠大事然利害有可以坐而言決者嘗因大禹治水之法而親觀其勢且自陜以西登髙東望左丘陵右岡阜河乃行於其中所以自古以來河未嘗決於陜同之間也行而至於河北京東之界則地形益下而悉平原山足復軟不足以爲之固所以釀爲二渠又爲九河以殺其怒勢而決泄之河所以趨於海而三代之時無水害也而今之言河者必歸之於天胡不折之曰周之時王與列國之君未嘗無失道者而不聞河爲患者何也蓋有禹之遺迹也若必欲以人力治亦恐無功蓋今之河身旣狹又地軟無丘陵岡阜爲之固又無二渠復無九河以分泄其怒勢獨行乎一道以孟子言之乃掘地而注之海今則以人所築堤爲之扞乃水行乎地上則安得不決也其不決者幸而巳然不可保萬全不決於今年必決於明年或二三年斷然矣莫若略依古法分爲數道隨其所趨而利導之寛爲河身縱其遊波而不壅塞則河之患庶乎少矣

屈平自沈於江𨿽曰褊心亦可謂不幸然聖人亦有不幸而有以處不幸亦有不得已而有以處不得已必不至於自戕故如屈平孔孟不爲也

作詩切不可斥言事至於美人亦不可斥言試觀詩之風雅頌所美所刺未嘗不婉順而歸之於正

問象以典刑孔安國曰象法也法用常刑也漢儒則曰唐虞畫像又曰畫衣冠爲戮何也公曰有曰象魏有曰兩觀觀言其髙大可觀法也象則自然髙大魏則有巍巍之意皆有可觀可法也則象所以言其法猶天之垂象唐虞之刑𨿽不經見如蕭何之律輕重大小各有定式然恐古自有定式也觀其放四防而人以爲宜則是刑有常式故民聽不惑所謂象以典刑者蓋法用其常刑而無過差也

問諸言明堂者曰布政之宮又曰在國之陽七里蔡邕以爲天子之太廟也其說不同公曰明堂者布政之宮則是矣蓋取其向明而治之意故孟子曰王者之堂也其曰在國之陽七里則固謬矣然歷代諸儒之論紛紛無定漢武則牽於方士之言以茅蓋通水惟隋宇文愷之論爲當然必欲興作則請用魏鄭公所謂自我作古可也斷而行之在我而巳眾說不能攺也

問鼂錯張敞請入粟以贖罪無乃刑失有罪乎公曰書有金作贖刑則所犯有詿誤可恕者使贖之則刑不失有罪矣錯等蓋取此意而作此說況權時定宜以濟其急與其重斂於民不若爲此猶成無費之利也且今之富人有入貲而爲祠郎室長者矣意亦求庇其身而朝廷實無奬進之道故仕則竭力奉公不敢爲過失有加於儒生世冑而仕者也然上之人避嫌而不敢舉朝廷亦無升進之法所以多有才力可稱者而卒阨以死也且張釋之以入貲爲郎則是人材不可決定於所取也況漢帝之詔曰使久立於庭下宜旌異之

問漢武帝築朔方而公孫諫曰不可及朱買臣發十說難之而不得一亦終築之何也公曰漢武好興作而諫之者欲以靜正之也然買臣嚴助輩方欲自鬻其說又挾武帝之威以壓之則何敢不從所以曰鄙人不知也然武帝疲獘中國而失民心幾喪天下其本蓋買臣導之也吁爲天下者可不審其所用乎

治詩者必論其大體其章句細碎不足道也且詩何必分二南爲國風而雅有大小又爲頌也蓋天下之本在國國之本在家家之本在身故二南言文王之化正於閨房祍席之間以至乎人化之蓋風爲治家之始而小雅者治國政之始大雅者治天下之始頌者成功之始是謂四始也其餘刺惡之詩乃刪詩時分附於諸篇其惡之大小自可各見別無意也故惟箴刺之詩不專立名也且十五國風者乃謂車同軌書同文孟子所謂地丑徳齊者也故無所分別先後且季札謂小雅周之衰而王通乃謂周之盛其防異矣蓋當時樂歌適聞所刺之詩所以謂衰而王通原鹿鳴以下之大旨所以謂周之盛各以所見云爾非不同也

人必有威然後不爲人之所慢侮而事可立亦可以應猝然之變且如子路片言折獄以其有威所以能得人之情而下不能欺且易於丰於噬嗑有雷電之威明故皆能折獄若賁則小明不足以立事所以曰無敢折獄蓋無雷之威也

問劉歆鄭康成謂周禮者周公致太平之迹而何休林孝存毀之何也公曰惟春秋詩易書語孟爲聖人完書而無後人增益者其餘經籍皆有可疑如王制乃漢時博士爲之月令亦呂不韋所纂而中庸則子思語也其餘雜漢儒者甚眾孟子曰諸侯惡其害巳也而皆去其籍則制度滅亡矣此周禮所以爲疑也然又不可全以爲非要須攷其所言合於聖人而不悖者取之其不合者勿彊爲之說斯可矣

問季札見舞象箾曰美哉猶有憾也服防曰憾恨也恨不及巳誅紂也書言四嶽舉舜孔安國曰四嶽知舜之聖不得巳而舉之夫二子之言固爲妄然何爲而言之公曰憾可曰慚也言文王不能正紂已有慚徳可也何必曰恨也四嶽之所舉用悉以丹朱共工爲言堯屢卻之然後舉舜豈非安國便據此而生文乎

問司馬遷作史記以孔子列於世家而豫讓名爲刺客可乎齊魯大國也而首書太伯敍傳則尊道術而薄六經何也公曰士要須所養者醇所學者醇所師者醇所友者醇然後所言所行皆醇也如馬遷所養所學皆不能醇其所師所友亦或如之故其言多駁雜無足怪也以春秋攷之嘗譏世卿則世祿可矣蓋惟諸侯方得世而卿大夫皆不可以孔子乃曰世家可乎豫讓天下義士也其節凜凜可畏以齊晉周陳之臣觀之其祖其父其身皆食其國之祿而享其位至其易主遷代則又泰然就它主之防而無慚色甚者贊成其簒奪之禍如王儉輩是也以此觀豫讓所以報徳者豈非爲義士乎列於刺客非也泰伯三以天下讓則齊魯開國固在其後然亦馬遷之意重其讓而取於道也其尊道術而薄六經乃其所學所見之不醇也

問三代稱用肉刑而治後世用行之則病於傷民今可行乎公曰肉刑之法前人論之詳矣徒爲紛紛嘗觀唐太宗曰不行井田肉刑不可致治大非也蓋前世之法有不可以下行於今世今世之法有不可上通乎古者正欲觀時變爾且孝文以仁心廢肉刑是也縱云有輕刑之名而其實殺之亦非本意也不幸而巳故人疑孝文以嚴致平然法無病民者要須得良吏乃可行必欲行肉刑須得臯陶者乃可行臯陶不可得得有臯陶之用心者亦可矣此人不可得則肉刑未可輕行也左氏云十六相堯不能用四防堯不能去宜云不用不去不當云不能也蓋堯若用之去之則無以成舜功此孔子所言惟天爲大惟堯則之也

君子無所爭於文則不可不求勝人凡作文必須自立令前不見古人後不容來者乃善不善其立意自戕禮文殘闕甚可閔傷儀禮粗爲完書然決非盡出乎聖人何以知之且禮者出乎人情也而儀禮有曰父在母不可以爲三年之服又曰嫂叔無服所以辟嫌也又曰師無服此豈人情哉可以決知非聖人所爲也蓋多出於漢儒喜行其私意或欲用其師說或利其購金而妄言耳甚可閔也

問今兵冗矣欲復民兵如何軍儲乏矣欲復屯田如何公曰今兵勢患乎一定而不得動如一路中復置如漢之奔命者數百人使往來赴急不可如駐泊者則盜賊不敢作矣屯田誠難復蓋古者兵取於農而其勢順故耕者皆兵也後世兵民旣判名已不同況今之兵驕惰不可使豈可令耕乎必不肯矣且兵患不精不患少昔李勣以三千而平定襄古人有以少擊眾者是兵𨿽冗無益也

問衞靑不斬裨將王猛棄軍迎苻堅與穰苴亞夫異矣公曰將在軍君命有所不受是也若衞靑不斬裨將可爲保功名者非將法也王猛棄軍迎付堅堅責之是矣問人固難知然孔子謂由不得其死孟子謂盆成括必見殺後果如其言何也若蕭何謂韓信國士無雙武侯謂蔣琬非百里之才後亦果成功何也公曰子路盆成括有取死之道孔孟觀其所行而知之縱使幸而免孔孟之言猶信也蕭何知韓信之爲可用而不能知其終武侯之明固能知蔣琬爲可用然人亦難知武侯不免失於馬謖也

問國之本在兵兵之本在將則將才難矣必欲選將當以何術使將能靜則折姦謀而不作動則破大敵而制其命其用何術古人誰能之公曰將誠難事不可易言之古之名將各有所長所謂靜能折姦謀者所謂上兵伐謀伐謀者能破敵之謀不得用是也不必見於用兵然亦無迹如李牧在雁門二十年而匈奴不敢加兵王覇在上谷亦二十年而敵人不敢窺邊近之矣然以數子之才猶須久任然後有功則將不可遽移易也所謂動則制其命者必勝之將也自古必勝之將惟武侯一人以其兵有節制而不妄動其餘皆幸勝爾以李光弼猶戰則納短刀於鞾知其不能必勝也夫以馬隆之才武立標募卒得驍勇者三千五百人又請自至武庫選仗有此三者所以能多克勝昔髙崇文伐蜀卯時受詔辰時出師兵仗器物皆不假借而畢集以其有素備也所以解劍門之圍平劉辟之亂吳時有將【缺三字】無事時常作出兵計故敵人畏之而不敢妄動此正用兵者當法此也然用兵必有驍將必有敢死士故古人去敵百步猶選敢死士蓋敢死士則能壯兵威而驍將則能奪敵之气

傳曰智信仁勇嚴將之事也則爲將必須嚴嚴則有威有威則號令明而人畏之然威必素立乃可猝然辦事李晟之卒有折人之匕箸者斬之而李光弼欲斬貴臣𨿽天子欲增秩使免死而光弼亦斬之所以威立而人畏之也然郭子儀仁厚得士心而卒伍少懈及李光弼領其兵皆股栗此可見有威者人乃畏也

易言忠信所以進徳又曰果行育徳則信與果皆入徳之本士君子所不可須臾忘也而論語曰言必信行必果硜硜然小人哉而自漢以來說者皆以爲小人之事無乃害徳乎蓋孔子以子貢之所問者愈卑而又問其次故曰言必信行必果恐再問其次故特舉其最下者曰硜硜然小人哉硜硜空虛之謂也則是言必信行必果與硜硜然小人哉皆義不相續各是一叚也或曰孟子言言不必信行不必果者爲大人故此以言必信行必果爲小人也殊不思大人者成徳之稱其言不必信行不必果則如從心之謂惟大人能之而論語所言者士也曷可比大人哉

浩然之气與北宮黝之勇孟施捨之勇皆以所養而致之然孟施捨養成匹夫之勇故不動心而無懼所以視不勝猶勝也孟子曰若量敵而後進慮勝而後會則必經於思慮而動其心矣故其文勢宜自猶勝以上言孟施捨其量敵以下孟子言施捨不能如此非一叚事也書者天子之事也終於文侯之命也費秦二誓何以與焉蓋書之文乃舊史之文其篇章之次第乃孔子刪而定之故斷自唐虞所以明治世教化之本然堯典亦謂之虞書者以堯所以治天下之道非舜以成之則其仁民愛物經綸世變之道不得而顯也然堯舜之時道隆也故大禹臯陶之謨皆謂之虞書夏書以往有戒之深防焉故夏書之末繼之以商書以商警夏也商書之末繼以周者以周警商也周之末繼以文侯之命所以警周也其意以爲周徳旣衰而晉彊盛矣宜知所以杜絕簒亂也又繼以費所以見魯公之僭又繼以秦以見秦之彊大皆以警於周而周不悟所以卒爲秦所滅故曰費秦二誓所以戒周亦所以警後世也

春秋魯史也是諸侯之事也而書曰西狩獲麟何也蓋孔子所以刪春秋者用意深微故用一字有重輕其言獲麟諸家止說麟而不論狩非孔子意也蓋狩乃天子之事而諸侯云西狩所以譏僭也

詩之有頌所以明盛徳而告成功𨿽有文王之業武王之功微成王周公則不作矣是太平之事也而繼之魯頌又附之商頌何也蓋自二南言治家之始小雅言治國之始大雅言治天下之始頌言成功之始所以見周家終始之道一隆也其終有魯頌商頌者何也蓋魯實僭天子今觀魯頌之事豈是爲盛徳而豈可吿於神明故言季孫行父請命於周而作是頌則以周室旣微明魯之彊而僭也其商頌散亡特附之而巳故曰得商頌十二篇以此知孔子不欲絕一代之事因其所得而附之非有所褒貶也

易之書未嘗不戒故以未濟終焉而說者以爲旣濟豈聖人之意乎蓋關朗子明以六變之說解易故其言曰易以旣濟終焉然子明所論六變上不見乾坤下不見未濟又疑其法止論終於旣濟非謂不可終於未濟也二禮所載終始不同何也夫禮學不明良可惜也惟儀禮稍爲完書然皆說士禮故知論禮者以士禮升而上之至於天子也然儀禮始於冠昏其法是也終於有司蓋以爲追逺乃人之大事所以喪葬而繼之以祭之禮也至於戴禮之所記駁雜訛舛不可勝道蓋多出於漢儒之私見其首不以冠昏而以曲禮其終乃以喪服四制而制度又多舛雜而不近於人情極可怪也然詩首於闗雎書首於釐降春秋首於聘娶易下經首於咸恆故於禮宜首於冠昏乃惟相近而禮記無敍恐未可爲確論也

艮言思不出其位正以戒在位者也言豈特見於事者各有所止而不可出𨿽心思之運亦不可出矣若夫學者則無所不思無所不言以其無責可以行其志也若云思不出其位是自棄於淺陋之學也

揚子稱孟子之不動心曰貧賤富貴不能動其心大非也夫古之山林長往之士豈不能以貧賤富貴不動其心而世之匹夫之勇者豈非所以死生不動其心也如此則孟子之不動心乃常人爾蓋本謂孟子充養之至萬物皆備於我而萬變悉昭於胸中故𨿽以齊國卿相之重位亦不動心思之經營而可治故言曰不動心以其養之至也猶之北宮黝之輩𨿽不足道亦以其養之至也

孔子言山梁雌雉謂梁髙也如屋之有梁橋之有梁以其山之髙者而雌處其上可謂得所亦猶小人居乎髙位也子路多言者忽於此能黙而識之共以致敬三嘆其事焉嗅當作嘆蓋字之誤也揚子亦不詳孔子之旨而其論雌雉極不稽後之學者信以爲然良可怪也問歆向言仲舒是非孰當公曰伊呂聖人之佐不得則不興管晏特一時之豪傑爾以仲舒所學醇正而其三防該通當世之務非俗儒也其答江都易王曰伐國不問仁人此論又幾於孟子矣殆賢者也謂如伊呂則過之其曰未及遊夏似少貶矣然但稱其所長自足爲一時之賢何必逺擬古人也

問丙魏姚宋孰優公曰丙得宰相之體魏有宰相之量姚有經綸之才宋有操持之節皆賢相也然宣帝雄傑明達力能自致中興𨿽無丙魏亦可矣若明皇則中才之君可與爲善可與爲惡者也故姚宋在而成開元之治姚宋亡而致天寶之亂也然宋則剛者也剛故無私無邪能斷能明矣姚喜任數玆少貶焉

賢人不可多得蓋天地亦自愛惜況於朋友況於同類況於用人者可不惜之乎且天地若不愛惜人材何以孔子後無孔子孟子後無孟子也

陳力就列不能者止而近世拜官徒爲飾詞已足恥矣而朝廷又爲之法曰至某官乃得辭免是教人爲僞也其兩府有除命未受命必先押入其名自不正蓋賢者當以禮進以義退旣可押入必可押出也

近世講辧之學廢夫講辧所以發明義趣而起已之志慮如陳平之智固宜料天下事無疑方呂氏未誅而平之沈思未決聞陸賈之言然後志思煥然得與周勃交驩則士之智慮未及陳平者曷可廢講辧乎

問肆大何也公曰災之名也五行傳曰靑赤是也據書言災肆赦則是不可常行也故蜀先主言吾遊於鄭康成陳元方之間未嘗言赦而武侯治蜀十年不赦所以刑平而下無幸免之民此言肆者赦之別名又曰肆大言非其事也然赦過宥罪天子之事而諸侯行之可知非禮矣其三年因郊而有赦有賞惟王彪之傳論之別不見所起

問呂后欲王諸呂陳平以爲可而王陵以爲不可孰是公曰陳平有包天下之量自秦漢以來一人而已問人之治身何者爲先人之所戒何者爲急公言易曰閒邪存其誠孔子曰思無邪則是人之治身以誠爲本而所戒者以邪爲急蓋正心誠意而行乎正則動容舉措無非正也正之气充於四體發於面目可以望而知其爲正人也苟不正心誠意而存乎邪則形容動作亦皆不正充於四體發於面目可以望而知其爲邪人也至於國之興亡亦以正與不正況於人乎然孟子云志气之帥气體之充此言精微學者宜思之蓋以爲志則在心而心爲有知有知則所好亦有節而所惡不過分縱過而逾節亦知自反也若气則冥然無知特可以充養四體縱之而不巳則喜怒爲气之所使必至於過分逾節矣此小人之事也若君子則學而能正能誠所以志能帥气而喜怒不過惟小人爲气所鼓方其喜怒之際不知形色之變至於不聞人之聲音不覺巳之忤物或報仇復怨辱人以自快或至於受辱而不慚或至於殺人或至於殺身者皆爲气之所使而不能帥气也故孟子曰持其志無暴其气學者可不知此乎然自孔子以來非孟子誠不知此

問公嘗言賈誼篤好管子幾爲管子所誤何以見之公曰管仲誠奇才所言所行皆適於時宜其言防官則非也賈誼亦一時之豪士其法於管子者非一且如言色用黃數用五殆爲防官所誤也讀誼之文則漢儒之文皆不足觀及讀仲舒之三防然後見誼學未至非醇儒也仲舒之言幾如孟子矣然孔子之爲政於衞止欲正名而巳子路不能如顏子黙而識之至於發問其所答亦不過數事而管仲所以說其君者累數萬言而王通一見隋文帝陳十七防弟子編爲三卷文帝不用退而作皇極之歌此自取亡宗赤族有餘擬法論語何足道哉傳言信而後諫豈有一旦遽爲人陳十七防何其多也有異於孔子矣

人之徳有諸中必形諸外而盛徳者猶且容貌若愚況無諸中者乎語曰有若無實若虛則學者不可不知此也

讓不可以苟爲之若伊尹三聘而後起此以禮而讓也孟子於齊餽而不受此以名而讓也後世讓官不合於禮義又非避名而朝廷又立爲格使至某官而讓皆非也黃憲聞召卽起受官卽拜此皆有以過人也

安定先生居湖其倅不甚加禮一日公欲往見之問先生宜何以答之先生曰若思而後往便是不誠直已而往可也公聞此語遂大開悟

安定說中庸始於情性蓋情有正與不正若欲亦有正與不正徳有防有吉道有君子有小人也若天地之情可見聖人之情見乎辭豈得爲情之不正乎若我欲仁斯仁至矣豈爲不正之欲乎若棖也欲凡言寡欲皆不正也故以凡言情爲不正者非也言聖人無情者又非也聖人豈若土木哉彊哉矯蓋矯者彊之甚大木之曲者性也能矯而爲正豈不彊乎

道自道也者且以道路之道言之凡窮天下周八極霜露所墜人迹所及皆可至焉則道豈不六通四辟乎然有徑有支皆道也故必在人之所擇而行之

中庸所以獨取舜顏淵者所以爲中庸之法也蓋自誠明者聖人也舜顏淵積勤不巳而至非至誠不能也舜自匹夫積仁累義至於聖人使其父母爲聖人之父母使其父母爲天子之父母至於以天下養其父母其積徳可知孔子曰吾見其進則顏子之至誠亦可知矣【此叚恐非先生本語】

人之大事不可以不謹者祭祀是也蓋鬼神不可知爾然奉鬼神者安可不以至誠奉之乎

上丁釋奠皆薦熟是也蓋事天神則當用生若孔子則宜以人鬼之禮事之而薦熟州郡牽於微末之胙而不肯變又朝廷以令文拘之不知議禮者何不知其非也安定先生不令諸生學字曰字若稍可觀便爲人役觀魏韋誕題淩雲殿額豈不謂之人役乎王獻之之對謝安可謂大丈夫矣

公常教其子曰若在貴人之前堆黃金積白璧呼之使來不可往也況以藝易之乎故孟子自欲見齊王可也及使人要之則稱病不往其不可屈須如此

臺諌之任甚重不可以苟然居之非徳業蚤著名譽素聞則君未見知而言不盡聽近於未信而諫矣說者以爲陽城居諫職與屠沽出沒果然則豈能使其君聽其言哉若楊綰用而人至損音樂減騶禦則人豈可不素有養素自重耶

孔子云三年之喪自天子達而漢文行以日易月之制甚非也後世因循無人議之亦可惜也然漢以三十六日而後世以二十七日而釋尢非也宜稱時制爲衣服以軟巾墨縗以臨便坐見羣臣亦可也

凡評論人材必以不得巳處之則近於孔孟所謂恕若其人得巳而不巳者乃可罪也如仲尼見陽虎微服而過宋皆不得巳矣孟子言五人者無獻子之家則不與之友亦不得巳者且以居喪不可以出也墨縗惟軍旅宜用之然其人無田園衣食之奉豈特守禮拘拘與其親戚坐以饑凍則其出不得已也

公論趙盾之事曰孔子言之矣後人𨿽累千萬言豈足垂信若信後人而不信孔子其人可知矣然殺髙貴鄕公者成濟也其使之者司馬氏也晉山陽公死書曰宋志也此推本而誅之耳王導曰我𨿽不殺伯仁伯仁由我以死則其事亦可見矣然王導禇遂良皆賢者導以疑殺伯仁而遂良譖死劉洎皆可惜也

問依世違俗如何論公曰不必言依與違但論正與不正而顧其義如何耳

論經義要寛裕而不迫正如折獄須先定其大情然後求其微情則無不得矣然大情未正而先求微情則紛亂不決矣

天下之事有可以懸論而利害可定者有必待行之而後利害可見者故自古以來創法之初非不深思熟講及其施之而有不可行者蓋有利害不可以懸料者也鄭雲叟羅隱之眞隱者也

種放文章極嚴其詩文未嘗不在雲山是可髙也然眞宗祿之以尙書與之握手登龍圖閣其待之可謂厚矣亦可畱而行其所言然終不可畱其志又何也

韓退之與故人書憂其米鹽不給懇懇有情眞義士也老杜詩多稱人名非也蓋孔子惟弟子乃稱名耳董仲舒不惟道學深醇亦精於論議所謂下髙其行而從其教民化其亷而不貪鄙者眞厲世之法也

裴行儉言士之致逺先器識後文藝與盧毓之論同此誠取人之法也

安定雲頭容直此所以檢其外也

禮云葬欲其速朽欲體魄早歸於土也故棺不貴厚近世用厚木使體魄隔絕數十年不朽非禮也古人懸棺而葬不爲隧道又記曰封之崇四尺則古之四尺今之一尺有餘爾近世用墜道興墓務髙廣使後人妄意其中往往啟盜之心於死者殊無益也

諫諍大事也孟子言惟大人爲能格君心之非則非一朝一夕之故昔漢武暴君也見嚴助諸人恨得之晚而其餘皆以誅死任公孫霍光可謂篤矣亦未嘗以禮遇之惟見汲黯則不冠不見可知汲黯所立如何爾黯嘗毀儒面觸如汲黯所行曠世絕代未見其比惟失之少褊蓋非聖人不能無獘伯夷伊尹之徒皆有獘要之不可以聖人責之不失爲賢人也若黯眞諫爭之臣也或論陽城之不言以爲養其勇大非也孟子曰未有枉巳而能正人城居諫職與屠沽出沒而日沈於酒言不聞於人行未信於上一旦悻然而彊諫特一醉人語爾宜乎其君不聽董仲舒言下髙其行而從其教民化其亷而不貪鄙則士必貴於素有所樹立況諌爭乎曷可暴也

公問崔子方秀才何如人端禮曰與人不苟合議論亦如此公喜曰不必論其他只不苟合三字可知其所守之正正者大本也昔楊綰以淸儉在位天下之士多以敝衣爲儉以求合於綰惟武元衡素好鮮美不攺所爲至其論議則未嘗苟從蓋惡衣食未足以爲賢至其不苟合乃可以見其人

問率性之謂道何也公曰孟子曰志者气之帥也率其气者是在其所志也率其性者豈不然乎率其性而行之足以爲道矣易曰成性存存道義之門

問名世何如公曰名世者自名也非特自名而巳也能言之類莫不名之也名之如何方斯之世而有斯人焉濟斯世者必斯人而巳也是以其人而名乎其世也是以天下之重而任乎斯人者也爲斯人者如何其自任以斯世之重也方斯之時濟斯世者舎我其誰乎是以其身而名乎其世也以身而名乎其世者謂之知天知天之所以命我而出乎斯世則我之所以爲斯世者其敢廢天之命乎

問公谷三傳何如公曰子心之所自得必已多矣此其大本也至於古今論議擇而取之輔其所自得者也啖趙二氏有大功於春秋但未能全盡爾攷其所學蓋不止於春秋貫穿經義窮極是非所論不苟若斯人者豈易得哉所謂有志於聖人之道者也

公惠書云毀譽不可防至於操心慮患而防之者要在於幾微也臨別一說千萬祕之

呂氏童防訓曰徐積仲車先生山陽人小許榜登科初從安定胡先生學潛心力行不復仕進其學以至誠爲本積思六經而喜爲文詞老而不衰先生自言初見安定先生退頭容少偏安定忽厲聲雲頭容直某因自思不獨頭容心亦要直也自此不敢有邪心後因具公裳以見貴官又自思云見貴官尙必用公裳豈有朝夕見母而不具公裳者乎遂晨夕具公裳揖母先生事母至孝山陽人化之

又云先生嘗爲文訓勵學者云仲車先生一日升堂訓諸生曰諸君欲爲君子而使勞巳之力費巳之財如此而不爲君子猶可也不勞巳之力不費已之財諸君何不爲君子鄕人賤之父母惡之如此而不爲君子猶可也父母欲之鄕人榮之諸君何不爲君子又曰言其所善行其所善思其所善如此而不爲君子未之有也言其不善行其不善思其不善如此而不爲小人未之有也

又云元符三年滎陽公【名希哲字原明】自和州謫居起知單州道過山陽因出過市橋橋壊墮水而不傷焉仲車先生年幾七十矣作我敬詩贈公云我敬呂公以其徳齒敬之愛之何時巳巳美哉呂公文在其中見乎外者古人之風惟賢有徳神相其祉何以祝公勿藥有喜後批云前日之事橋梁腐敗人乘蹉跌而公晏然無傷固有神明陰相其徳願爲本朝自重生民自重

右節孝先生語一卷得之畨陽洪公紫微手抄舊以東坡先生志林語冠於首因以呂氏童防訓語附其後琹之臨汝郡庠嘉禾巳琹先生文集玆錄𨿽燕閒咳唾餘一話一言足爲後學警防如雲治身以誠爲本先生所得於安定胡公者蓋終其身而無愧至極論諸葛武侯之平生與汲直之素立又先生所忻慕而自處者用否𨿽異君子謂其志則同其因讀貨殖傳而悟爲文之法若有異者攷其說以簡易渾成爲主學者毋以異求之乾道已丑季冬望日教授永嘉許及之書

節孝集卷三十一

欽定四庫全書

節孝集卷三十二【附錄】

事實

臣寮奏乞以判官充教授

臣伏見楚州勑同進士出身徐積經明行修事親至孝家𨿽貧窶必以甘防養其母及居母防徒跣廬墓日自執防具膳如生三年無違僅不滅性無田可耕無屋可居而收養孤甥教之養之甚於已子一方之人服其道義節行自爲布衣時巳延致州學相與師事後旣登第監司郡守屢徇人之請優令在學自元丰推行學制以郡官兼領教授自此引避無復廩祿之賴矣今年過五十其窮益甚而淸苦自守終不妄干於人但不幸有瞶疾以此不可出仕然其安貧好學訓導諸生應酬士大夫問難質正𨿽貧不也朝廷近下兩省臣寮舉中外學官如積之賢固不易得伏望聖慈置其疾苦錄其所長特除以判司官差充楚州教授仍實三年理爲一任使積遂霑俸給伏望勅防四月十八日三省同奉聖防徐積除揚州司戶參軍特差充楚州州學教授

吏部符充楚州教授

凖尙書吏部符今月二十五日夘時受勅中書省臣僚上言竊以古之聖帝明王必崇奨幽素盛徳之士者以其風化之所系也臣伏見椘州進士及第徐積養親以孝著居鄕以防聞其道義文學顯於東南者垂三十年久處鄊校以教育爲事秉徳純一士民歸仰今安貧好古之志老而益堅臣愚以爲積𨿽不從仕若朝廷特與攺官優加廩俸使天下之人知朝廷貴徳奨善之意足以惇厚風俗實有補於聖化伏望聖慈詳酌施行內黃貼子今風俗偸薄民未勸善如積之賢若防旌別庶幾四方之人知所矜式伏勅防四月十八日三省同奉聖防徐積特與除楚州州學教授

發運蔣公奏乞攺官

臣竊見楚州同進士出身徐積少孤事母至孝得於天性初以進士貢有司不忍去其母遂徒步攜載羇旅以入京師母死水漿不入口者十日廬於墓側食粥三年瘠毀之貌見於形色逮終防至今猶設幾筵溫凊告面如事其生按自治平中登科以耳疾不仕寓居佛寺閉門不出一布袍二十餘年饘粥不繼而不攺其樂有所饋遺皆卻而弗受今居本州州學見充教授月得俸給自奉甚薄而斥其餘以周親舊之不給者臣久在本州察其所爲出於至誠古之所謂孝防者未能逺過至於讀書爲文長於理趣辯論慷慨壯而不屈椘俗本薄今乃近厚實積化之近楚州嘗據眾狀敷奏以應赦書之求伏防聖慈憐其節行加賜粟帛然猶未盡旌賁之義況積已系進士出身偶以病廢其學行足以爲四方表率欲望朝廷特賜攷察與攺官充本州州學教授使得微祿以終其身如此庶幾下以助四方惇風礪俗之方上以見朝廷表賢顯善之意

知楚州蹇公奏乞攺官

伏見楚州州學教授徐積孝友之行發於誠心義理之文資以學術其居鄊則安防窮約𨿽獘衣糲食一介不取其事親則躬執勞苦𨿽嚴霜烈日終身不渝交遊托以死生宗族均其俸廩潔已刻意逾四十年平居杜門未嘗求聞於人故學士大夫知其人者常少或稱其文或道其行至於究知物情推見天變通政之體識兵之機練習古今而智足以知當世取捨慨然有尊主庇民之心𨿽素所從學者有不知也積始舉進士以治平四年賜出身始赴舉時不忍一日離其親推車載母暴露道塗有重聽之疾由是不肯從仕元祐元年緣近臣薦舉卽就除爲學官一方之人知所矜式庠序學者彬彬加多至有革頑立懦勇於爲義序辰竊謂爵祿慶賞所以助治然不必徧加於天下而民自勸天下之眞賢實防蓋鮮矣果得一二而序諸位褒異寵奨以風四方則人懷慕心眾樂遷善今積賜第已二十有六年在任將書七考國子祭酒司業及監司守貳薦者十數人其行實資望殆難與比自布衣擢居學校者分較錙銖同議輕重若必論年理任事應格法始與之攺一官是以眾人遇積恐非朝廷褒徳進賢養防恥息貪競之意向使積早自貶損與俗浮沈甘屈首於勢利之域宜已自致顯位其下猶不失爲郎乃能用心剛明以義勝欲仕不苟進黙與道遊旣未防超拔佐時宜有以旌別勵世伏望聖慈更賜攷積經行優加錄用勿限資格特與攺官依舊充本州教授仍許不理任數以優養其身而寵異之庶防顯示中外惇厚風俗已具錄奏聞外謹具申轉運衙伏乞更賜敷奏施行謹狀元祐七年十二月一十七日

諸司公舉奏乞異寵

具位臣王宗望等伏見揚州司戶參軍充楚州州學教授徐積事母至孝卓異之行逺追古人其餘事讀書著文愽贍淸奧足以爲學者宗師不幸以耳疾居裏閈教導生徒取給而止蓋其名節暴著尢見於幽閒窮約之間陛下卽位之初宗望以從官論薦起除州學教授嵗滿復畱迨書八考前後從官國子長貳監司守臣列其行而聞於朝者非一而積行年六十有七分老教官而秩卑祿薄不離掾屬未副朝廷所以褒表徳行砥礪風俗之意論者惜之臣等伏見昨者朝廷以福州教授陳烈年老就任攺宣徳郎俾食其祿而久其任以終其身今徐積年已庶幾重以疾而宜在所禮況盛徳髙行不在陳烈之下使積萬一無疾幸聖世不知朝廷處以何官爲稱公義而退居鄊校已可惻然況復限以資格與眾無異臣等竊懷區區不敢苟黙欲望朝廷特賜異寵使善類興起其勸必速臣等無任屛營激切之至謹錄奏聞伏勅防元祐【闕】年正月一日狀左朝散郎權發遣淮南東路提防刑獄公事臣徐君平左朝奉郎權發遣淮南路轉運副使公事臣黃隠左朝請郎權發遣淮南路轉運副使公事臣張商英左朝奉大夫權發遣江淮荊浙等路發運使兼制置鹽礬茶臣彭次云左朝請大夫充江淮荊浙等路發運使兼制置鹽礬茶事臣王宗望

運使章公再奏乞異寵

臣近於月日內與本路監司連銜論列楚州教授徐積至今未防朝廷指揮臣再詳徐積道徳文學之實髙於古人徒以微疾居里巷非獨當世有識之士所共嗟惜後世論事者據人考官必使聖時有遺賢之議實非細故此臣所以不敢避冒昧之誅而再獻前言拳拳之誠也伏望聖慈檢防前奏施行

知江寧府曽公奏乞處以太學官

臣待罪從官職在薦士有所聞見不敢以中外爲間臣伏覩楚州州學教授徐積居今之世行古之道安貧守約垂四十年其稱於天下不止一善而於事親最爲篤至力行之外讀書爲文𨿽處閭閻有志世務察其所存蓋非山林之士沈溺枯槁者之所爲也不幸耳疾不能出仕朝廷昨用舉者處以學官一州之人賴其矜式然臣竊謂如積之賢不獨可教一州宜置之太學使太學諸生朝夕親炙而則效之自然四方承風逺近知勸其於補助教化成就人材得積一人所補多矣伏望聖慈因臣之言詢訪近臣如臣言不妄乞優加官秩授以太學職事然尙恐積安於鄊裏未易輕致乞勅本路監司守長惇遣就道量裝錢及具人船送至闕下如此則朝廷待遇之禮已周積自無名辭避者昔唐用陽城爲國子司業而諸生歸養者一日至二十餘人得一何蕃爲太學生而六館之士不從亂蓋賢之所在必有宏益況今風俗陵遲士節不勵如此等人尢在崇奨此臣所以惓惓懇懇爲朝廷言之忘其身之疎逺也臣與積皆治平四年進士𨿽知其名初未識靣昨過楚州入境稱積之賢者眾口一辭旣見其貌聽其言與眾之所稱者同惜乎尙滯一州掾如太學風化之地最其所宜而未有以上聞者輙冒昧以言仰凟天聽臣無任戰汗隕越之至伏勑防元祐八年九月初三日

攺官告詞

勑和州防禦推官知壽州壽春縣事新差充椘州州學教授徐積無常產而有常心惟士爲能古之爲士者好徳自修豈待爵祿而後勸哉然先王以此鼓舞天下爲勸沮之術則亦未嘗也爾行潔而徳茂學愽而志恬晦迹無求鄕閭之子弟以爲矜式近臣交薦名逹予聞特遷文階俾視京秩疏恩不次非獨息奔競之風亦以勸無求之士往承異寵益懋逺猷可特授宣徳郎差遣如故

開封尹王公奏請賜諡

革伏覩故楚州教授徐積孝行之美比迹古人經術之醇見推學者自頃擢第不復進仕操守堅正始末不逾昨崇寧初朝廷方興學校之制革以本路提舉學事蔡觀之命委以計議首至楚州與徐積討論究觀條畫皆有法度旣而有司大比淮南一路之學楚爲選首今積不幸沒故不獲親見聖朝學制之大成竊聞本州士人具以昨來興學勤事之功請於部使者援張壆體例乞賜追諡部使者旣以聞於朝矣按積行義不在張壆之下如防朝廷特賜考察節恵易名賁及泉壤不獨慰積之平生風於四方足以表勸革待罪輦轂不當僭越緣往者推行學政與積共事今淮人之情寔借以爲言故敢妄冒幹懇朝聼不勝下情惶恐之甚

賜諡告詞

勅宣教郎徐積天下有道士知所守進則功業見於世退而節義信於人其趨一也爾學求諸已仕弗競榮操履得古人之純孝弟爲縉紳之表使者言狀朕甚嘉之夫生有封秩之崇則歿有節恵之典儻克修於天爵亦無吝於徳名庶防有知尙克歆受可特授節孝處士左朝散郎徽猷閣待制提舉杭州洞霄宮賜紫金魚袋王資深撰行狀

先生諱積字仲車姓徐氏世爲楚州山陽人曽祖崇祖爽皆不仕父石神童出身知融州羅城縣事先生自爲兒童不爲嬉戲寡言笑荘毅如成人羅城君卒先生始三歳晨昬匍匐求其父甚哀太夫人一日使讀孝經輒流涕不能止是時太夫人擕先生育於陜右外家事其母篤孝朝夕冠帶問起居一日襆頭晨省外氏諸婦大笑之翌日復如是笑不已被笑旬日彌恪自是至老不廢居家必冠帶當暑絺綌必重少喜鼓琴奕碁皆絕人射百步外發必中能馳惡馬嘗乘醉入華山逢巨寇視之若無人寇不敢害十五嵗奉母自陜右歸楚晝治生夜讀書逹旦太夫人憂其疲夜戒使休乃就枕伺太夫人寐讀書如故治六經喜難注疏有不合者輙加防竄嘗恨康成不同時與之對辧諸子百家誦一過不忘旣冠徒步從安定先生學安定門下逾千人獨以別室處之遣婢視飲食澣濯盛寒惟一衲裘以米飯投漿甕中日食數塊而已安定使其徒餽之食不受將還受一飯而行曰先生之命終不可違嘗曰吾於安定之門所得多矣言之在耳一字不違也歸侍太夫人與二叔父居無何二叔父議析居先生涕泣止之不可於是請二叔父先取所欲余書十篋敝屋數間而已先生怡然受之二叔父歿家事替先生事叔母送死無不備先生事母謹嚴非有大故未嘗去其側日具太夫人所嗜或不獲卽奔走闤市若有所亡或慕其純孝損直以售之親戚故人致甘毳誠不至禮不恭弗受也所奉饌皆手自調味太夫人飲食時先生率家人在左右爲兒戲或謳歌以悅之故太夫人𨿽在窮巷而奉養與富貴家等無湏臾不快也應舉貢禮部不忍一日去其親遂徒步載母西入京師一日借書冊經夕還之人知其必不校乃誣曰冊中有金葉先生遜謝賣衣償金聞者皆不平彊使歸金葉先生終不受平居日未嘗事聲律及試有司亦以賦中第同榜第一人許安世率同年數十人拜太夫人於堂上仍以百千爲太夫人壽數往反先生終拒之一時儒宗巨人與先生文字相應答不敢以其學行加公若有所畏焉時先生年過壯未娶或勉之答曰娶非其人必爲母病予非敢忘嗣固有待也先生以羅城君諱石平生不用石器遇石則避而不踐或謂先生曰天下用石多矣必避之然後爲孝歟他日山行柰何先生曰此吾私迹則然吾豈固避之哉吾遇之怵然傷吾心乃思吾親不忍加足其上他日若有君命敢從私乎山陽太守蔡交慕其髙行躬致酒肴粟帛奉太夫人使者日踵門問起居又勒石紀先生行事於州序太夫人旣以疾終先生號慟嘔血絕而復蘇哭不輟聲水漿不入口十日廬墓三年臥苫枕塊縗絰不去身至雪夜哀號伏墓呼太夫人問寒否如平生困委僵僕手足皆裂不顧也翰林呂溱嘗造廬下見其飲食聞其號哭垂涕曰想見鬼神中夜聞此聲亦湏爲公泣所居茅舍不蔽風雨而農夫樵婦瞻仰如神有爭訟者必造之先生以義裁決皆恱服而去不敢復造有司每嵗甘露降於墳域必逾月郡縣吏民無長少日至東郭焚香致恭競獻粟帛藥劑悉無受鄰邑之人環廬擁道移市就之逾月乃止太守迎先生入學嵗四月降甘露於所捨太夫人墳左有杏一本兩枝數年矣一日兩枝之端忽漸相向逾時遂合今尙存也先生自郊外居州學教授捨尙設考妣幾筵晨昬起居執爨滌器饋食如生冬以火溫衾席夏揮扇去蚊蚋思母平時所甘日以供祀未嘗一日不奉酒也先生嘗患鄕飲之禮世久不見率郡守舉行其儀閭巷鄕老皆使與飲又著文勸諭其子弟室家是日士民在泮者蓋千人其後公卿部使者薦之滋多朝廷命以官就除州學教授教學者以治心養气四字爲先曰修身務學爲文之要莫大於此其效甚明其術甚易晚乃著書未成而病嘗曰吾之書大要以正治心以直養气而已四方士大夫上謁請見無虛日先生酬答不倦忘寢與食或問立朝之要則必曰以正輔乎君或問修身之要則必曰以正修其身自逺方寄巨軸請教者大書一正字與之諸生有逾年不省侍者以私財遣之使歸天文之學尢造其妙星辰躔度若辧白黒門人問之答曰昔人有學天文於譙周者周曰天下事可學者甚多何獨天文處鄊校三十年事先聖如一日籩豆器皿必自盥濯春秋釋奠朔旦釋菜必數日齋戒諸生無家者每嵗時置酒與之飲其歿於學者皆徐氏地中無人奉烝嘗者數百人設廣坐祭之自少戒殺見聚螘惕然惟恐踐之未嘗誦佛書而每論佛必得其要平日黙處一室幾若與世相忘至其論天下事則衮衮不倦有客自廣東奉使歸見先生因論二廣山川險易堡塞疎宻番禺槍手利害口誦手畫若數一二使者嘆曰不出戶而知天下者徐公是也先生於前代名將酷慕諸葛武侯以其所學之廣所養之厚也嘗謂兵者實大賢盛徳之事非小才小智所能用不獨用之難也言之亦難若其所養不至而易言之鮮不敗事先生自少及老日作一詩爲文率用腹槁口占其子書之作大河詩二百餘韻一夕乘興自書不攺一字嘗曰文字在胸中出之未暇者不可勝記晚年益好觀書目力視小字不衰自得耳疾不發逺書其欲答者率以小詩報之然詩亦不至京師居官得祿奉祭祀外悉付家人未嘗問有無至親舊急難則罄所有赴其急或脫衣衣之率以爲常故居州序三十年未嘗一日絕祿而家徒四壁先生始受知神宗皇帝數召對而先生以耳疾不能從仕故元丰七年屢有粟帛之賜元祐元年朝廷就除揚州司戶參軍楚州教授紹聖三年特攺和州防禦推官今上卽位特攺宣徳郎皆非常制累乞致仕皆不報至崇寧二年朝廷特除西京嵩山中嶽廟逾月終於捨實五月一日也享年七十有六臨終門人至臥內問起居遽以衣覆其首曰不巾不敢延坐又謂其子曰君子命在湏臾恍惚之間然而不敢少忘禮義並舉曽子易簀之事因誦檀弓一篇誦畢而化大觀二年五月內哲宗實錄院取索文集數十卷並行狀載之國史政和六年緣內外臣僚薦請賜諡節孝處士前此二十年間一日枕書臥旣覺忽冊間大書曰五月橊花不肯開直徐郎來筆蹤奇異不類人世書臨終之日所居震動移時若百餘人曵車以往鐘鼓之音喧然閭巷一愚婦人死而復蘇曰適道旁見大宅扄髙門榜曰徐先生宅後數日先生卒以六月十三日於東郊是日門人防者蓋千人夾道擁觀無不流涕道人徐神翁在泰州每寄聲問先生呼先生爲兄先生旣歿長女與其夫王仲頴詣海陵見翁問先生何之翁遽答曰仙去也先生先娶李氏尙書郎紳之女再娶亦李氏越州新昌令景先之女子四人女四人有歌詩雜文訓解數十卷藏於家資深於先生實爲姻家故見聞親炙之詳且舊者莫如資深謹摭其行事之實不敢少文其辭也謹狀

名臣言行錄

先生名積字仲車楚州山陽人中進士第神宗朝數召對以耳疾不能至元祐年就除揚州司戶參軍楚州教授徽宗卽位特攺宣徳郎累乞致仕不報崇寧二年特除西京嵩山中嶽廟逾月卒年七十六政和六年賜諡節孝處士先生自兒童不爲嬉戲寡言笑荘毅如成人父羅城君卒先生始三嵗晨昬匍匐牀下求其父甚哀太夫人一日使讀孝經輙流涕不能止是時太夫人擕先生育於陜右外家事母篤孝朝夕冠帶問起居一日襆頭晨省外氏諸婦大笑之翌日復如是笑不已被笑旬日彌恪自是至老不廢居家必冠帶當暑絺綌必重【王資深撰行狀又童防訓云先生因具公裳見貴官忽自思云見貴官尙必用公裳豈有朝夕見母而不具公裳者乎遂晨夕具公裳揖其母】旣冠徒步從安定先生學安定門下逾千人以別室處之遣婢視飲食澣濯盛寒惟一衲裘以米投漿甕中日食數塊而已安定使其徒餽之食不受將還受一飯而行曰先生之命不可終違嘗曰吾於安定之門所得多矣言之在耳一字不違也【行狀又童防訓云仲車先生初從安防胡先生學潛心力行不復仕進其學以至誠爲本積思六經而喜爲文詞老而不衰先生自言初見安定先生退頭容少偏安定厲聲雲頭容直積因自思不獨頭容直心亦要直也自此不敢有邪心又安定言行錄云了翁嘗問先生佛氏有悟門儒者有之否先生曰有之問先生之悟門云何曰積昔從安定先生學先生晚畜二侍姬諸弟子莫見一日因延食中堂二女子侍側食已積請於安定曰門人或問見侍子否何以告之安定曰莫安排積由是有得此積之悟門也】二叔父議析居先生涕泣止之不可於是請二叔父先取所欲余書十篋獘屋數間而已先生怡然受之二叔父歿家事替先生事叔母如母送死無不備先生事母謹嚴非有大故未嘗去其側日具太夫人所嗜或不獲卽奔走闤市若有所亡人或慕其純孝損直以售之親戚故人致甘毳誠不至禮不恭弗受也所奉饌皆手自調味太夫人飲食時先生率家人在左右爲兒嬉或謳歌以恱之故太夫人𨿽在窮巷而奉養與富貴家等無湏臾不快也應舉貢禮部不忍一日去其親遂徒步載母西入京師一日借人書冊經夕還之人知其必不校乃誣曰冊中有金葉先生遜謝賣衣償金聞者皆不平彊使歸金先生終不受平居日未嘗事聲律及試有司亦以賦中第同榜第一人許安世率同年數十人拜太夫人於堂上仍以百千爲太夫人壽數往返先生終拒之先生年過壯未娶或勉之答曰娶非其人必爲母病予非敢忘嗣固有待也先生以羅城君諱石平生不用石器遇石則避而不踐或謂先生曰天下用石多矣必避之然後爲孝歟他日山行柰何先生曰此吾私迹則然吾豈固避之哉吾遇之怵然傷吾心乃思吾親不忍加足其上他日若有君命敢從私乎【行狀】太夫人旣以疾終先生號慟嘔血絕而復蘇哭不輟聲水漿不入口七日廬墓三年臥苫枕塊縗絰不去身至雪夜哀號伏墓呼太夫人問寒否如平生困委僵僕手足皆裂不顧也翰林呂溱嘗造廬下見其飲食聞其號哭垂涕曰想見鬼神中夜聞此聲亦湏爲公泣所居茅舍不蔽風雨而農夫樵父瞻仰如神有爭訟者必造之先生以義裁決皆悅服而去不復造有司每嵗甘露降於墳域必逾月郡縣吏民無長少日至東郭焚香致恭城中爲虛競獻粟帛藥劑悉無所受鄰邑之人環廬擁道移市就之逾月乃止太守迎先生入學嵗四月降甘露於所捨太夫人墳左有杏一本兩枝數年矣一日兩枝之端忽漸相向逾時遂合今尙存也先生居州學教授捨尙設考妣幾筵晨昬起居執爨滌器饋食如生冬以火溫衾席夏揮扇去蚊蚋思母平時所甘日以供祀未嘗一日不奉酒也【行狀】先生嘗患鄕飲之禮世久不見率郡守舉行其儀閭巷鄕老皆使與飲又著文勸諭其子弟室家是曰士民在泮者蓋千人【行狀】先生平日教學者每以治心養气四字爲先曰修身務學爲文之要莫大於此其效甚明其術甚易晚乃著書未成而病嘗曰吾之書大要以正治心以直養气而已四方士大夫謁請見者無虛日先生酬答不倦忘寢與食或問立朝之要則必曰以正輔乎君或問修身之要則必曰以正修其身自逺方寄巨軸請教者乃大書一正字與之諸生有逾年不省侍者以私財遣之使歸【行狀】先生天文之學尢造其妙門人問之則曰昔有學天文於譙周者周曰天下事可學者甚多何獨天文【行狀】先生居山陽鄕校幾三十年事先聖如一日籩豆器皿必自盥濯春秋釋菜必數日齋戒諸生無家者每嵗時置酒與之飲其歿於學者皆徐氏地中無人奉烝嘗者數百人設廣坐祭之【行狀】先生自少戒殺見聚螘惕然惟恐踐之未嘗誦佛書而每論佛必得其要平日黙處一室幾若與世相忘至其論天下事則衮衮不倦有客自廣東奉使歸見先生語邊事先生因論二廣山川險易堡塞疎宻畨禺槍手利害口誦手畫若數一二使者嘆曰不出戶而知天下者徐公是也【行狀】先生於前代名將酷愛諸葛武侯以其所學之廣所養之厚也嘗謂兵者實大賢盛徳之事非小才小智所能用不獨用之難也言之亦難若有所養不至而易言之鮮不敗事【行狀】先生自少及老日作一詩爲文率用腹槁口占其子書之作大河詩二百餘韻一夕乘興自書不攺一字嘗曰文字在胸中出之未暇者不可勝記晚年益好觀書目力視小字不衰自得耳疾不發逺書其欲答者率以小詩報之然詩亦不至京師【行狀】先生居官得祿奉祭祀外悉付家人未嘗問有無至親舊急難則罄所有赴其急或脫衣衣之率以爲常故居州序三十年未嘗一日絕祿而家徒四壁立【行狀】先生一日升堂訓諸生曰諸君欲爲君子而使勞已之力費已之財如此而不爲猶之可也不勞已之力不費巳之財何不爲君子鄕人賤之父母惡之如此而不爲猶之可也父母欲之鄕人榮之何不爲君子又曰言其所善行其所善思其所善如此而不爲君子者未之有也言其不善行其不善思其不善如此而不爲小人者未之有也先生以病人事惟裏閭故舊親戚之防遣弔祭親治辦如平日滌罌釭貯酒拜而後遣之【安定言行錄】先生病革門人問之先生遽以衣覆首曰不巾不敢延坐又謂其子曰君子命在湏防恍惚之間然而不敢少忘禮義並舉曽子易簀之事因誦檀弓一篇誦畢而化【行狀】傅尙書墨卿初尉江都往來山陽深爲節孝先生所知或問先生所爲知墨卿者先生曰方欽聖升遐楚之郡縣官若寓若客皆集服臨郡庭下惟傅尉容稱其服吾是以賢之【安定言行錄】

東都事略卓行傳序

士之所貴於天下者以有君子之行焉陳烈以學業教其鄕朱壽昌以孝感致其母劉庭式以雍睦宜其妻鄭俠以敢言事其君巢谷以誠信行其義徐積以篤實蓄其徳卓絕之行足以表儀一世嗚呼斯可謂之士矣徐積字仲車楚州山陽人也少孤事母盡孝年四十不婚不仕不昬者恐異姓不能盡心於母也不仕者恐一日去其親也鄕人勉之就舉遂偕母之京師旣登第未調官而母亡遂不復仕其後監司上其行以爲郡教授一時陳瓘鄒浩皆禮之久之致仕歸山陽於是始娶而操履彌篤矣積爲文怪而放耳聵甚畫地爲字乃始通語終日面壁坐不與人接而四方事無不周知其詳𨿽新且宻無不先知也積嘗與蘇軾曰自古皆有功獨稱大禹之功自古皆有才獨稱周公之才以其有徳以將之故爾軾然其言始三嵗時防父哭之甚哀及居母防尢盡禮廬墓側十餘年晨昬奉幾筵如事生每嵗甘露降於墳域必逾月木爲連理郡守迎入學甘露又降其捨鄕閭化之州具以聞賜絹三十匹米三十石後以壽終政和三年部使者言積蘊徳丘園聲名顯著諡曰節孝處士官其一子

蘇東坡帖

昨日見仲車先生耳疾𨿽未甚痊而神气已一眞得道者防恵佳篇輙次韻奉答軾上惡衣惡食詩愈好恰似霜松囀春鳥蒼蠅莫亂逺雞聲世上誰如公覺早八年看我走三州【元丰八年予赴登州元祐四年赴杭州今赴揚州皆見先生】月自當空水自流人間擾擾眞螻蟻應笑人間作鬭牛

軾啟適辱奇篇伏讀驚嘆愧何以當之以太守防上不卽裁謝繼枉手教益深感怍晚來起居佳勝公窮約至老居甚卑而節獨髙軾忝冒過分實內自愧相見不免踧踖來示何謙損之過也迫行不再詣惟厚自愛入夜艸艸不宣軾再拜仲車先生防下六月三日

黃山谷帖

次韻仲車同年兄因婁望江見寄之詩𨿽後時不相及而見屬之恵不可不報庭堅再拜前朝老諸生太半正丘首投荒萬里歸煩公問健否往時望江宰今爲夏津吏它日可教之玉音幸無棄

次韻仲車同年兄喜董元逹訪之作南郭篇一首庭堅再拜董侯從軍來意望名不朽欵門拜徐公在徳不在酒徐公𨿽避俗對客輙粲然耳不聞世事時誦陶令篇

秦淮海帖

觀再拜昨日幸獲參晤極慰夙昔久企之懷伏惟尊萬福觀本欲詣門下請辭適鄕人喬吏部約同行小宦迎親逺渉畏途且欲借其徒禦之眾遂挽舟出關以此不遑前詣先生素見知愛必不以爲責也日逺言侍敢乞爲道自重千萬千萬不宣觀再拜上仲車教授先生座前九月二日謹空

張宛丘帖

耒拜上季春極暄恭惟仲車教授先生尊體起居萬福耒向罷宣州到京防除管勾明道宮尋便居陳僅半年餘卭頗優遊今年閏月初忽捧告命謫監黃州酒稅仍落職遂出陸自陳入蔡自蔡入光遂至貶所黃在大江上風土食物卻相得太守乃楊懷寶與之親舊通守山陽人也眞長者謫官之幸耒卑體亦頑健新婦以次各無恙職事亦不絕冗公私旣無事事中亦泰然其他外物應自有命非人能與也先生以爲如何有以見教乃卑誠所願也末由參省伏乞順時保重

鄒道鄕帖

浩惶恐再拜浩鄙人師仰道徳之重久矣官守廣陵𨿽宻邇絳帳顧未嘗望履不敢輙上問日者幸甚姦叩典謁先生辱而見之獲聞至言豈直慰素願哉永以矜式庶防自脫於苟賤不防之地也感激感激浩惶恐再拜浩惶恐再拜昨崔礪宣徳赴官江東經由廣陵出先生詩一編示浩自惟坐井觀天曽不足以窺秋毫萬分之一輙忘鄙陋嘗書編末先生旣有意收而教之矣敢以上呈亦以表素存之誠也若其浼凟賜罪與否敬俟尊命浩惶恐再拜書先生詩編之後古人往矣名空存爾來冠帶誰其倫語言淵騫行跖蹻俛仰不愧何繽紛先生道義完且潔去彼取此非今人事親豈但防衣戲刻木定省長悲辛拋官卻掃醉經史胸中無復畱纎塵履穿袍敝突不墨辭幣與粟甘淸貧自從秀發到白首造次於是如一晨當知有昊憫澆散先生故出援斯民嗟余稟賦𨿽不敏管窺偶幸知所因講聞先生亦已久云爲輙以書諸紳朅來廣陵兩閱嵗所得比舊尢加親此篇雅什盈數百覃思成誦驚余神恍如聼樂周太廟黃鐘大呂皦且純又如典瑞出圭璧璀璨溢目非玞瑉偉哉固是信萬一髣髴想見容彬彬吾皇圖治急遺逸空谷相望推蒲輪先生髙臥焉得遂細札匪日頒嚴闉重慚韁鎖脫無計灑掃猶阻致此身願言師法不少懈異日有立逃湮淪

蔣穎叔帖【之奇】

次韻仲車見示之作聞道州掾新承雨露恩靑衿典鄕校華衮被王言踐履躬無玷持循論有根只應來學者從此造淵源【元祜元年七月二十五日】

節孝集卷三十二

