滄海遺民剩稿

劉序吳序施序邱序鄭序陳序自序題詞如此江山樓詩存四香樓少作附存林跋連跋題詞題詞王處士友竹先生五旬壽序友竹居士五十壽詩邱菽園筆記一則題滄海遺民「臺陽詩話」遺民王友竹君生壙表

劉序

臺灣斗絕海外﹐居人惇尙气節﹐有鄭延平遺風。甲午一役淪爲異域﹐東海之蹈﹑西山之節﹐所在有人﹔以余所知﹐王君友竹其一也。淸襟髙躅﹐與古爲徒。仲蔚之室﹐四壁徒立﹔管寧之牀﹐十年不移。鏟迹荒谷﹐托長鑱以哀詠﹔抗心古哲﹐娛覆瓿之玄文。所著有「如此江山樓詩存」﹑「四香樓餘力艸」﹐統名曰「滄海遺民剩稿」。今歲由雷君曜年丈寄示﹐屬爲序言。開函欣然﹐展捲罄折。詩共百餘首﹐大都窮愁發憤所作﹑遭歷不平之鳴。麼弦孤曳﹐如皷雷威之琴﹑變徵之音﹔恍和燕臺之築﹐其志怨﹑其聲哀以促。君殆古之傷心人歟﹖

嗟乎﹗伊川被髮﹐酷甚淪胥﹔杞人憂天﹐乃逢倚杵。滄海豈木石能塡﹖遺黎深桑梓之慟﹗甲午之事﹐復奚言哉﹗始則屍臣選■﹝而上大下﹞﹐遠慚甘寢之謀﹔繼以大藩畀人﹐復昧挈瓶之智。遂使黔獻淪爲左衽﹐膏壞棄如敝屣﹔幅員日削﹐內政滋棼﹐而國步遂以不振矣。今則朝市已攺﹑橫流方劇。九州島赤縣﹐並爲猿鶴之場﹔三輔黃圖﹐盡屬豺狼之窟。求君丹穴﹐孰是其人﹖舉酒新亭﹐難忘啜泣﹗黍離之感﹑薇蕨之悲﹐固不獨君之臺灣已也﹗千里投契﹐後先同爲遺民﹔百折此心﹐我輩毋忘息壤﹗抱孤懷以誰語﹐有同病之相憐。宜吾讀君斯集﹐而不知涕淚之橫集也。

序旣成﹐以聚珍板印行。庶幾傳之後世﹐如讀杜淸碧之谷音﹔藏之名山﹐亦可備鄭所南之心史。

甲子﹝民國十三年﹞仲冬﹐吳興劉承幹。

吳序

余向與新竹鄭君毓丞友善。毓丞寓省垣﹐數過余﹔談次時及海外人物。毓丞君言同鄕王子友竹先生﹐今之隱君子也﹔且盛言其能詩。余心識之﹐而以未得一睹巨制爲憾。

今歲夏間﹐友竹裒其所作寄余寓齋。余受而讀之﹐其淸詞麗句時露行間﹐極似唐人風格﹐回非俗手所能爲之﹔欽佩久之。固念士君子處衰亂之世﹐其牢籠抑鬱之意無所發舒﹐因托於歌詠以自見﹐如變雅之作﹑騷人之旨皆是。三代以下﹐陶靖節外﹐如鄭所南﹑謝臯羽之流﹐均有集行世。友竹負經濟才﹐值滄桑之變﹐杜門不出﹐而其憂時憤俗之意﹐要不能一日去懷﹔讀其詩而哀其遇﹑悲其志﹐固亦有識者之所同也。

友竹書來﹐言方在病中﹐欲得序以存其詩。余不能詩﹐何足以存友竹之詩﹔而身世之感彼此共之﹐斯固不能嘿然已也。謹書數語歸之。友竹其善自調護以養天年﹐儻神明不衰﹐意興尙在﹐當可更得數十篇以續此集之後﹔余老矣﹗猶將乘暇取而讀之﹐幸甚。

辛酉﹝民國十年﹞臘月﹐愚弟吳曾祺謹序。

施序

夫生原如寄﹐誰非印爪之鴻﹔志在不祧﹐幾見畱皮之豹﹗文字祗供覆瓿﹐姓名何苦災梨。然而敝帚千金﹐焦琴百劫。靈臺自鏡﹐求諸面目本來﹔古錦爲囊﹐嘔出心肝乃已。此吾老友寄生所以汲汲顧影﹑兀兀窮年﹐敬禮待定於子桓﹑太衝問序於元晏也。

寄生﹐新竹孕秀﹑扶桑■﹝先攵﹞聲。當慘綠之少年﹐信蜚黃之俊物﹔論者謂半山嫡乳﹑輞水詩孫﹐不難點破壁之睛﹑騁絕塵之步﹑艷生花之夢﹑巍拾芥之科。又況玉海通人﹑梅溪才子﹐以烏衣望﹑爲鯤鳥雄﹐一往無前﹐亦固其所。而乃榜頭厄我﹑籬下依人﹐康了頻頻﹑嗟來惘惘﹗原子思貧而兼病﹐蓋次公醒亦能狂。以故雙涕牛衣﹐半生馬磨﹔黑頭已雪﹐白眼如冰。正則離騷﹐欲問天而無路﹔仲連孤憤﹐將蹈海其何辭﹗猶幸詩卷光陰﹑田家風味﹕陶潛三徑﹐有義熙不紀之年﹔杜甫八哀﹐盡天寶以還之作。

僕也﹐霜毛告迫﹐石腹待歸。天地蘧廬﹐何處足容吾膝﹔朋儕席研﹐有時相印以心﹗知僧達固自不凡﹐念阿戎可與共話。當此神州沈陸﹑瘴海揚腥﹐竊恐赤蜯之珠闇投於屠儈﹐元菟之玉賤沒於榛菅﹔則𨿽平子工愁﹑文通善恨﹐舉世旣不聞說項﹐何人以此事推袁耶﹗嗟夫﹗如此江山﹐權作小樓之主﹔遺民滄海﹐老於大布之衣。如僕者﹐亦猶夔之憐蚿﹑卭之負蟨已耳。吟髭屢斷﹐深慚一字之師﹔生面別開﹐各抱千秋之想﹗敢爲弁首﹐藉以引喤。

辛酉﹝民國十年﹞中春朔日﹐六十七叟施士潔序於鼓浪洞天寄廬。

邱序﹝原題「贈王君友竹序」﹞

嗟乎﹗吾蓋觀於古今來才學人之以詩聞者﹐其平日之才學固皆有餘於詩之外者乎﹗夫以詩之門徑煩紆﹑堂奧深博﹐𨿽則畢吾世之才學﹐窮神盡气﹐心摹手追﹐以究六義之章﹐始尙恐其未必有當﹔而猥以餘事視之耶﹖然則﹐卽詩名以盡一生﹑卽詩境以遊終日﹐寢之﹑饋之﹑寤之﹑寐之﹐此外遂無事業﹐此蔣心余所謂『呼作詞人﹐心骨痛之』者。吾知凡爲詩人者﹐蓋皆其所不安者也﹔以其所不安而竟盤旋磬折﹐一若有甚不得已而後以詩聞焉。此吾所謂其才﹑其學﹐當有餘於詩之外者也。若吾門王生友竹者﹐殆其選已。

友竹名松﹐號寄生﹔爲臺灣之新竹廳人。其先自吾閩之泉州來﹐系出泉州刺史繼隆先生﹝廣武王潮公孫﹞。自其生也﹐在中國割臺之前二十餘年﹔奇气虎虎﹑狂志嘐嘐。讀書以經世爲務﹐窮究博覽於古今安危﹑治亂之變﹔獨不喜爲帖括家言。暇則登涉山林﹐賦詩飲酒自樂而已。鄕裏父老﹐稔其內行孝友淳實﹐皆以才學人稱之﹔共白當事﹐列入保案﹐獎以職銜榮典。而友竹獨意有弗屑﹐力辭者屢矣﹔或醉以觥﹐逼使言志﹐則囂囂然曰﹕『吾誠有惡於今之官僚派者﹐故借山水﹑詩酒而逃之﹔乃忽因虛譽而獵冠服﹐是自欺吾志也。無志者﹐不可以爲人﹔自欺者﹐不足以立身。世苟有安吾身而伸吾志者﹐吾其從之遊乎』﹗或聞其言﹐遂以狂生目之﹔而生固自謂我非狂生也。迨前淸光緒甲申﹝十年﹞歲﹐法﹑越事起﹐法艦驟擾臺灣﹐襲取澎湖踞之﹔艸艸議款﹐幸得退還。時乃告其鄕人曰﹕『吾輩無以目前之苟安而嬉也﹗臺灣孤懸海中﹐材木﹑磺山久聞於外﹔譬之積薪可以召火﹑慢藏可以誨盜。乃觀之今之君子﹐多昧曲突徙薪之義﹔其小人﹐尙爲梁燕堂雀之嬉﹔隱憂所伏﹐正未易弭。十年之後﹐人其念哉』﹗及甲午﹝光緒二十年﹞中東之戰﹐「馬關和約」果以要割全臺﹐爭之不勝﹔眾咸服其先見。於時風煙俶擾﹐民間競立名號謀拒日本。乃攜眷避地﹐趣返泉州祖籍﹔中途遇盜﹐傾其所有。不得已﹐於事平後嗣再東渡﹐托一廛焉。平居抱志自重﹐吏民敬之。城郭村落﹐藉其言而得免鋒鏑之患者夥頤。己則靑鞋﹑布襪﹐蔬食嘯歌﹔𨿽日與貴官往還﹐未嘗私有干請。故四方外來之士苟及新竹﹐無不知有詩人王松之名者。

嗟乎﹗世有如友竹之人﹐而可謂其才﹑其學能無餘於詩之外耶﹖比年以來﹐友竹則竟編其所作「詩集」﹑「詩話」四種﹐將以梓行。是友竹亦願以詩聞矣﹔其諸有所不安者歟﹖抑有所甚不得已而後出此者歟﹖殆亦未可知。然屈其才學以爲詩﹐則詩之層累曲折﹐將必深味之而日甘﹔能並其日力以爲詩﹐則詩之淺深得失﹐又必切諭之而日化。友竹乎﹗其以詩爲寢饋寤寐者乎﹗仲尼曰﹕『求仁而得仁』﹔友竹亦惟日求之詩﹐斯則得之矣。

又題友徳詩冊

獻身遽使許騷壇﹐終屈吟懷一世殫﹗師友相資爲學易﹐亂離之際立言難﹗愁來厄我疑天醉﹐夢覺將心與汝安。且快生前親寫定﹐懶從季緒問褒彈。

閩海菽園邱煒蕿拜題。

鄭序

風騷之士﹐每借詩酒以自豪﹔遺佚之民﹐亦假詩酒以自晦。其耽詩酒則同﹐其所以用詩酒則異﹔志之所存﹐不可得而彊也。吾友王君友竹﹐耽詩酒而善用詩酒者也。二十年前之友竹﹐則用詩酒以自豪﹔二十年後之友竹﹐復用詩酒以自晦。自豪﹐見友竹之才華﹔自晦﹐見友竹之品節。余於是竊有感焉。

憶余弱冠時﹐設帳於東村別墅。友竹暇輒造訪﹐問其年﹐長餘二歲耳已﹔能以詩鳴﹐又豪於飲﹐見之者不謂之詩中摩詰﹑卽謂之酒中東臯。邑之人有欲納交於友竹者﹐爭以詩酒羅致﹔旣至輒醉﹐興酣落筆﹐珠玉隨風﹑雲煙滿紙矣。脫不適意﹐𨿽款招不赴也。一日﹐見余案頭有詠牡丹詩﹐其結句云﹕『天然絕妙嫣紅色﹐不把胭脂污本眞』﹔擊節稱賞﹐謂不脫詩人本色。余謂此二語猶著色相﹐不以其言爲然﹔而不知友竹蓋借他人之詩﹐以爲自己寫照也﹗余時方肆力於帖括之學﹐於風雅一途﹐屬門外漢﹔視友竹之一斗百篇﹐淩滄洲而搖五嶽者﹐其气象迥乎不侔。賦性懧愚﹐又復爲虛名所誤﹐轉不如友竹之落落矯矯﹐得爲緱山鶴﹑華頂云也。罡風猝起﹐海水橫飛﹔千里婆娑洋﹐遂成一不可思議世界。余避地溫陵﹐息影於桐陰者二十載﹔落月屋梁﹐與友竹夢中時復相見。後得讀「臺陽詩話」﹐天涯芳艸﹐幸見尋於王孫﹔千里神交﹐益令人感恩知己。秋風熱血﹐安得不噴向故人耶﹖辛酉﹝民國十年﹞夏五﹐余省墳東渡﹐主家擎甫述榖堂﹐得與友竹促膝談心者四閱月。越明年﹐香谷先生出殯﹐余往執紼﹐暮雨疏燈﹐得續談未罄之積愫。時餘年未五十﹐而已霜其鬢﹑花其眼﹑隕萚其齒牙﹔視友竹亦蒼然暮气﹐非復曩時之水木淸華。兩人顧影自憐﹐謂此生能得幾回相見﹖河梁攜手﹐黯焉魂銷﹔眞有後顧茫茫﹑百端交集之感矣。

結習未除﹐因緣復續。數年來南北爭鋒﹐影響於學界者不■﹝甚少﹞﹔余得乘學校停辦之隙﹐挈眷東渡﹐暫作寓公於島國。梧松風鶴﹐偶寄行蹤﹔間或托詩酒以自遣。暇時﹐友竹出所著「如此江山樓詩存」相示﹔謂『交情之厚﹐無逾我兩人﹔請及余未死﹐爲識數語於簡端﹐以作垂老之蠟淚』。余讀其詩﹐並閱邱﹑連二君所作序﹐類能道其要著﹔人云亦云﹐未免貽譏拾慧﹐余於此又將何言﹖繼念余與友竹爲三十餘年摯交﹐嘿而息焉﹐旣有所不安﹔率然言之﹐又有所不可。況友竹之學問文章與夫生平之隱徳﹐其嘖嘖可言者更僕難數﹔固不特是集之膾炙人口也。卽以是集而論﹐其興髙采烈﹑華若春榮者﹐卽前二十年自豪之友竹也﹔其思遠憂深﹑淒如秋日者﹐卽後二十年自晦之友竹也。友竹之不污本眞﹐是集不啻爲之寫照矣﹗讀是集者﹐呼友竹爲風騷之士也可﹐呼友竹爲遺佚之民亦可。

庚申﹝民國九年﹞冬﹑仲至前五日﹐愚弟鄭家珍拜序。

陳序

甚矣﹗虛譽揄揚﹑信口詆諆之不足系作者輕重也。𨿽以薦紳大老文章﹑巨公齒牙之力顳顬片時﹐而銷聲匿迹﹐勃焉忽焉。故韓文公推孟郊謂『自秦漢以下﹐屈指有數﹔天假之鳴﹐有唐一人』﹔乃其論定也﹐郊寒與島瘦並儷。歐陽公推舜欽﹐比之黃河淸﹑岐鳳鳴﹐三千年一見﹔乃在當時﹐卽與宛陵一集浮沈。甚矣﹗揄揚之不足恃如此。至覆瓿揚雄﹑投圊李賀﹐當日之抑之﹑摧之者﹐至矣﹑盡矣﹔而及今揚文與班史並名﹑鬼仙與謫仙並著﹐詆諆之不足卹又如此。此毀譽之無患於作者也﹔患作者有可毀﹑無可譽之實也。

社友王君﹐新著詩集三卷。繄時臺灣喪亂之後﹐大老﹑巨公無有存者﹔或力求韜晦﹐無有知者。「如此江山樓序」﹐下逮於余。余謂薦紳者流﹐詞不雅馴﹐蠅營狗苟﹐及身之名與艸木腐﹐不能自傳﹐能傳作者乎﹖得附名於作者之集﹐是幹靑雲而得顯也﹐亦不足以序作者之詩也﹔而余又烏足以序作者乎哉﹗余與作者談詩之正變可矣。變風之詩曰﹕『升彼墟矣﹐以望楚矣』﹔又曰﹕『式微式微﹐胡不歸』﹗是有慨於泥中也﹐裒如充耳﹔是示人以處危亂之道也。變雅之詩曰﹕『倬彼昊天﹐寧不我矜』﹔又曰﹕『邦靡有定﹐士民其瘵』。是有慨於罪罟也﹔誰生厲階﹐至今爲梗﹗是有憾於日蹙國百里之流也。王君遭時喪亂﹐航海去來﹐其感慨於心者﹐殆如變風﹑變雅之詩人﹔其於時俗毀譽﹑人世浮名﹐殆如雲煙過眼之不足畱於心乎﹗時無韓﹑歐﹐其不足爲作者推挽矣﹔推挽如韓﹑歐﹐其不足爲作者憑矣。故其詩之所造﹐淺者見淺﹑深者見深﹔三卷俱在﹐聽人自會可也﹐不必贅也。然『李侯有佳句﹐往往似陰鏗』﹔又不能不爲作者言也。其詣在鄕先輩���之上也﹐充其所造﹐又不止於是也。其曰「如此江山樓」者﹐若曰﹕如此江山﹐付之庸奴而不能守也﹔付之�族而不能�也。惜乎﹗如此江山也﹐然有作者之樓﹐則江山不寂寞矣。虛譽之詞﹐又烏足以爲作者重乎﹗

戊戌﹝光緒二十四年﹞桂秋下澣﹐鹿江楚漁子陳淮謹序。

又敬題大集五律一則

雅愛王新竹﹐詩宗已飽參。句驚前輩讀﹐我拜下風甘。才气淩甌北﹐詞源出劍南。後來瓣香者﹐呼佛鑄金堪。

戊戌﹝光緒二十四年﹞重陽﹐陳槐庭貢俚。

自序

乙未歲﹐割臺議成﹐挈眷內渡﹔洋面遇盜﹐行李一空。念得生還﹐𨿽貧無恨﹔況失者﹐償之義也。同舟侶笑之。迨舟泊海壇﹐主吾宗貽煃上捨昆季家﹔遇楊興隆遊戎父子﹝廈門人﹞﹐相識於風塵之外﹐加以推解之恩﹐才歸晉江蚶江故里。捨舟陸行﹐縱觀故國名山﹑前賢遺迹。干戈劫外﹐世事滄桑﹐抑鬱無聊時托於詩歌以自娛﹔流離困頓﹐豈筆墨所能盡哉﹗

亂定後﹐因省丘墓﹐由廈渡臺。所幸靑山無恙﹐又喜四香樓故居巍然猶存﹐天之厚我者多矣。斯樓舊名﹐蓋守湯若士先生四香戒也。舊額旣失﹐因更名爲如此江山樓﹔托劍南句以寄慨焉。嗚呼﹗今再嘯臥於此間﹐豈僅「舉目河山」之感已哉﹗詩友酒徒﹐風流雲散﹔音書斷絕﹐情何以堪﹗現所往來者﹐惟二﹑三親舊耳。城郭已非﹐幹世之念遂絕﹔無日不飲﹐飲必醉﹐醉必有作﹔故𨿽家日貧﹑境日窮﹐篇帙日富。計自渡臺至今凡八閱月﹐手著「內渡日記」一卷﹑「餘生記聞」一卷﹐編「艸艸艸堂隨筆」三卷﹔後因遠害﹐毀失參半。近不下樓恆匝月﹐左圖右史﹐藉遣憂愁。倦輒就枕﹐生平經過名山﹑別來舊雨﹐𨿽寐不忘﹔而夢中見聞之新﹑遊歷之奇﹐醒每爲咄咄怪事者累日。今曉早起﹐自刪焚余之稿﹐編成一卷﹐署曰「如此江山樓焚余稿」。爰書近況於首﹐以告同病。

丙申﹝光緒二十二年﹞同天節﹐滄海遺民自識。

題詞

捧讀友竹兄近著喜題﹐卽希哂正。

濁世翩翩抱獨淸﹐生成挺拔信鍾靈。無書不作枕中祕﹐有句堪爲座右銘﹔慷慨何殊吳魯肅﹐佯狂疑是晉劉伶。逆知世亂需才亟﹐空谷旁求眼正靑。

文章標格兩風流﹐怎禁聲名滿九州島﹗髙士原非才百里﹐完人況有業千秋﹔簪纓難易林泉樂﹐著作眞堪梨棗畱。不是吾宗頻擊節﹐已聞異國散金求。

丁酉﹝光緒二十三年﹞人日﹐族弟瑤京國垣並書。如此江山樓詩存

新竹王松寄生

山中訪友

來路沿流水﹐開門見好山。花間攜手語﹐酒後出詩刪﹔爲約三椽築﹐同消一味閒。敢嫌供給少﹐滿袖白雲還。

請纓

請纓無路痛何如﹗且讀人間有用書。莫笑朝端多肉食﹐求才從不到茅廬。

感興

和議知非策﹐瀛東棄可傷﹗墜天憂不細﹐籌海患難防﹗兵燹殃千里﹐親朋散四方。故鄕歸未得﹐淚眼閱滄桑。

避亂喜晤吳水田廣文﹑李子學少尉

蒿目時艱欲問天﹐朝廷憂國更無賢﹗不圖吾輩談燈下﹐徧喚兒曹拜榻前。陵谷變遷傷此日﹐門庭衰落感中年﹗須知去住關名節﹐莫讓他人早著鞭﹗

海上望臺灣

如此江山坐付人﹐陋他肉食善謀身﹔乘桴何用頻回首﹐懶學長沙論「過秦」。

喜抵錦江故里﹝俗呼蚶江﹞

東南半壁戰塵昏﹐虎口餘生一息存。何用攜家方外去﹐避人此地卽桃源﹝泉州古縉紳避世地﹐故名晉江﹞。

烽煙已遠夢還驚﹐渡海歸心對月明﹔徧歷江山詩暫老﹐新知面目見猶生。

感興

兵火無寧日﹐滄桑事百端﹔一身牛馬走﹐大地虎狼蟠﹝土匪蜂起﹞﹔路梗音書斷﹐途窮去住難﹗數莖華發在﹐周粟不妨餐。

登城東樓

登陴望闕嘆拳空﹐時事浮雲大海東。遶郭溪聲秋雨後﹐滿樓山色夕陽中。移家人困搬姜鼠﹐守土民愚負蝂虫。一片熱腸雙冷眼﹐愁來只合問蒼穹﹗

村居偶得

此境淸心目﹐重來路恐迷。水明平野闊﹐云壓眾山低﹔鵝鴨浮蒲渚﹐牛羊臥柳堤。村居風俗古﹐疑是武陵溪﹗

避亂

不求聞達祗山林﹐荒盡田園又廢吟﹔避俗恨無千日酒﹐著書枉用一生心﹔百年文物悲塗地﹐幾姓江山兆采金﹗畏域愁城朝夕困﹐那禁霜雪鬢邊侵﹗

窮愁

萍蹤自昔寄瀛東﹐一旦流離世業空。痛飲怕知今日事﹐狂吟暫覺近來工。折磨志比三燒玉﹐閱歷身如百煉銅。欲賦滄桑難下筆﹐窮愁敢擬杜陵翁﹗

寫懷

獨立蒼茫誦「楚辭」﹐無才經世愧須眉﹗干戈不死貧猶幸﹐鋒鏑餘生竄可悲。鄰里痛思全盛日﹐國家忍見就衰時﹗而今勉守松楸地﹐豺虎叢中和杜詩﹝墓陷賊中﹞。

遣興

東南半壁絕通津﹐那有桃源可避秦﹗厭世幾如都散傼﹐憂時曾作太平民﹗干戈劫外淸修驗﹐石火光中往迹陳。極目山形猶拱北﹐且收忠骨滿江濱。

偶成

如此江山伴索居﹐濟時心力盡刪除。避人計拙驚弓鳥﹐戀舊情深失水魚﹗偸活吟身竄荊棘﹐謀生混迹托樵漁。但慚無肉酬黃耳﹐幾度煩傳卻聘書。

寄鄭伯玙﹑李舜臣兩孝廉

欲說當時事﹐諸公豈願聞﹗西園梅弄月﹝潛園賞梅﹔園在城西﹞﹐北郭酒論文﹝謂北部園詩社﹞﹔峯勢雞冠聳﹝指峯﹞﹐溪形燕尾分﹝隙溪﹞。故鄕今剩我﹐何以慰離羣﹗

寄懷陳子潛廣文﹝朝龍﹞

更從何處寄詩筒﹖浪蕊浮花到眼空。入夢幾回尋舊雨﹐相思一夜起秋風。看云攜屐靈泉寺﹐醉月飛觴帶艸堂﹝甲午冬﹐大會北郭園﹞。回首不堪長太息﹐願君髙唱「大江東」﹗

書感

誰能旣倒挽狂瀾﹐殺運沈沈淚暗彈﹗不合時宜知己少﹐生逢世亂作人難﹗親朋離散音書斷﹐妻子驕癡去住難。幾向靑天搔首問﹐何年種竹報平安﹖

自題「內渡日記」

悶極聊塗抹﹐行間半淚痕。避兵歸故國﹐遇賊滯孤村﹗轉得名山勝﹐難忘好友恩﹗朅來思痛定﹐把卷倍銷魂。

寄懷鄭香谷主政﹝如蘭﹞

聞說康成在﹐干戈苦未休。離情分一水﹐別恨滿孤舟。入夢憐衰老﹐閡心定去畱。思君今夕淚﹐隨夢向東流。

和鄭毓臣廣文﹝云鵬﹞元韻

近來米似長安貴﹐此去事如蜀道難﹗四顧茫茫千感集﹐一身碌碌百憂執。春風回首腸空斷﹐夜月傷心淚不幹。畢竟新詩詠何事﹐郵傳只許細君看。

醉吟﹝並引﹞

余少而孤苦﹐長遭亂離﹔性剛才拙﹐與物多忤。偶覽昔人興感之由﹐若一合契﹐未嘗不慨然廢書而嘆﹗但恨鄰靡二仲﹑室無萊婦﹐不得不飲酒消憂﹐髙歌示志。忘懷得失﹐委心去畱﹔每學陶公﹐自謂是羲皇上人。惟酒是務﹐焉知其餘﹖因作醉吟﹐索和同志。

狂夫有心病﹐非酒莫能醫。恰喜酒肯賒﹐時時一中之﹔醉中言喃喃﹐往事雜新詞。親舊笑避席﹐妻子苦相規﹕謂此是狂藥﹐樂此欲何爲﹖且非攝生道﹐兼訕富貴遲﹗我方入醉鄕﹐適此大兵追﹔奮舌與之戰﹐賢於用偏師。富貴不識字﹐豈如貧有詩﹔長壽無气節﹐不若夭爲宜﹗醉吟有深意﹐此外聽天施。

乙未生日感作

我今三十乃如此﹐便到百年已可知﹗孤憤惜無靑史分﹐不才閒過黑頭時。太平得壽方爲福﹐離亂全生祗賞詩。此日豈惟毛義感﹐涓埃未報負男兒﹗

偶感

學書學劍廿餘年﹐不意瘡痍滿眼前﹗報國豈宜論在位﹐當途更少力回天。隱憂恰爲梁甌缺﹐守節應如趙璧全﹗從此癡聾無一事﹐免教洗耳累淸泉。

遣悶

深宵長太息﹐似作不平鳴。曉淚花爭落﹐春愁艸怒生﹔時君勞北顧﹐上相辱東行﹗剩有村儒在﹐相逢話太平。

回首

歷歷先朝事屢遷﹐燕京回首淚潸然﹗國家幸有中興主﹐社稷憂無不世賢﹗半夜聞雞愁起舞﹐長途老馬怯加鞭。書生愧乏匡時策﹐林下偸閒總任天。

亂後遊潛園

醉過西州更愴神﹐潛園無復昔時春。忍看石筍鐫爲柱﹐況說梅花斫作薪﹔臨水髙樓余瓦礫﹐藏山絕業化灰塵﹗傷心來去堂前燕﹐悲語如尋舊主人。

淡江泛舟

一葉扁舟萬念刪﹐無風波處享淸閒。釣竿虛插蓬窗外﹐醉讀「黃庭」倦看山。

弔鄭延平

功名一事豈由天﹐忠孝如何不兩全﹗毛髮數莖完節義﹐英雄千里辟山川﹔此邦得比田橫島﹐割地猶勞王浚船﹗今日泉臺應失笑﹐渭陽異域竟開邊。

村居卽事

林下埋頭倦送迎﹐偶聞時事也堪驚﹔朝多安石更新法﹐世少汾陽復舊京﹗戀岫云無爭出意﹐在山泉有不平鳴。何須更羨功名貴﹐「詩話」新編兩卷成。

述懷

我本田間一老農﹐怕提舊事話康雍﹗何鄕可葬煙霞骨﹐有酒難澆塊壘胸。憂患轉疑因識字﹐笑啼不敢若爲容﹗倘非桑梓眞堪戀﹐一葉扁舟去絕蹤。

書憤

生逢割地亦徒憂﹐烽火連天尙不休。家有兩姑難作婦﹐國無一士覓封侯﹗安危於我何輕重﹐得失勞人問去畱。大局不禁長太息﹐華夷從此是春秋。

家居答友

棲遲難捨舊家鄕﹐恥學時流爲口忙。筆墨犬兒癡肖我﹝丙戌生﹐今十一﹞﹐裁縫虎女喜隨娘﹝余夫婦同丙寅﹐女亦庚寅﹞。閉門種菜云同懶﹐隙地栽花夢亦香。不是相憐爲同病﹐豈輕許到輞川莊﹗

宿山寺偶題

寒戀重衾睡起遲﹐夢中啼笑似兒時。天心顚倒愁無益﹐人事蕭條酒莫辭﹗自別王城惟種菜﹐偶來佛寺爲尋詩。如今休聽長安事﹐除卻雲山總不思。

歸途雜詩

窮棲鳥戀舊巢林﹐匹馬經過動悴吟﹔千里故山靑滿目﹐萬堆新骨白傷心﹗

江山慣作犒師牛﹐遂致輿圖盡海頭。惟有指峯無恙在﹐靑靑不攺使人愁。

到處聽人笑聖淸﹐惟知養士懶論兵﹗自從明月西沈海﹐夜夜癡心夢倒行。

靖海將軍更好生﹐只須傳檄不窮兵。至今鹿耳洋洋水﹐猶似當時詠政聲。

天意應憐大海東﹐陳濤事異恰情同。愧無杜老哀時句﹐淚灑吟箋似血紅。

書感

幾許匡時志已灰﹐中朝偏少出羣才﹗親朋遠別犀望月﹐兒女無知鴨聽雷。一去王嬙難復返﹐三呼宗澤有遺哀﹗可憐春燕巢林木﹐桃李如今半廢材﹗

丙申除夕

癡呆不賣窮難送﹐如願於今更懶求﹔賒券柰無臺避債﹐祭詩聊借酒澆愁。那堪時事頻焦額﹐已卜餘生莫出頭。歸去自佳畱不惡﹐豈宜怨李與恩牛﹗

偶成

對此茫茫有所思﹐胡塵滿目放翁悲。他時故友編遺稿﹐爲補「示兒」一首詩。

縱筆

萬疊靑山一鳥吟﹐三竿紅日百花深﹔左圖右史邀中酒﹐明月淸風伴撫琴。

喜喫煙

喫煙恰值禁煙期﹐身外浮雲醉不知。倘得心腸無是物﹐豈愁面目異當時。藉他戒酒狂言寡﹐伴我看書引睡遲。若使昔年有鶯粟﹐吳王未必愛西施﹗

寄懷鄭養齋茂才﹝以庠﹞

醉餘忽到鄭公鄕﹐不見當年舊酒狂﹔我愛君詩淸似水﹐吟來但覺口生香。

生逢離亂不勝悲﹐辛苦移家志可知﹔從此重洋嚴界限﹐夢中猶恐見無期﹗

亂後遊北郭園奉贈主人

避亂歸來萬念輕﹐不堪寂寞且閒行﹗園林重到如前世﹐賓主相逢喜再生。到眼已無當日物﹐傷心難遣此時情﹗六經浩劫悲投混﹐空爲尼山抱不平﹗

送葉壽亭廣文﹝際昌﹞回原籍

送別尋常已可悲﹐況逢世亂倍淒其﹗但慚今日回無力﹐休說他年會有期﹗鳥亦笑人行不得﹐花如戀主放徧遲。羌胡雜處關無阻﹐此事當年已逆知。

贈家瑤京弟

人文兩足慰相思﹐一刻遲過數度催。萬事輸君緣有母﹐半生愛我只因詩。才華恰是荒年谷﹐傾倒眞如向日葵。深願來生作兄弟﹐老天可許再追隨﹖

酬家箴盤﹝石鵬﹞見贈元韻

交情久隔暮天云﹐不意寒宗更有君﹗覓句獨能參上乘﹐著書猶幸未全焚。匡時恨不逢黃石﹐避世何嫌臥白雲﹗從此與君堅雅約﹐閒中對酒論詩文。

如此江山易愴神﹐干戈劫外寄閒身。塵中難得三生契﹐壁上看來一局新﹔深愧無才難報國﹐偸吟有句半傷春。飛觴笑爲林泉賀﹐著个書生作主人﹝新居疊溪隱處﹞。

村居書興

乍采籬東菊﹐俄看嶺上梅﹔哀時身暫弱﹐愁夜眼長開。泉石閒無事﹐功名愧不才﹗

雨雲易翻覆﹐只合學敲推。

感懷

滿朝泄泄昧先機﹐誤事都歸一合肥﹗天更棄人如敝屣﹐誰知謀國久宵衣﹗可憐剜肉醫瘡拙﹐其柰甘心聽指揮﹗細讀聖明哀痛詔﹐始知和議未全非。

山居適興

顚狂原不合時宜﹐自別王城樂莫支。妻拙堪爲山水伴﹐書多差喜見聞奇。曲江對鏡憐形影﹐彭澤編詩紀歲時。熱血一腔何處灑﹖且將耕讀教豚兒。

春日郊行卽事

夜雨紅墻杏﹐春風綠澗萍。看花驚節序﹐聽鳥卜陰晴。犬喜隨人出﹐婦勤背子耕。愧余無一事﹐日日看山行。

閒遊晚歸口占

行行將入郭﹐樹下暫停鞭。遠岫藏春雨﹐平田起暮煙。無求安我拙﹐所到有人緣。莫笑遊貲盡﹐看囊尙一錢。

遊五指峯下

水盡山窮處﹐聊停下澤車。峯髙人如豆﹐樹遠鷺疑花﹔怪石臨崖虎﹐垂藤飲澗蛇。玆遊太奇絕﹐不禁向人誇。

過張山人

經亂良朋少﹐尋君一慰情。後遊同隔世﹐玆會若前生﹗雞犬憐遭劫﹐妻孥述避兵。天心如悔禍﹐猶及看春耕。

冬夜書感

好夢驚回月滿庭﹐朔風凜冽一燈靑﹔至今夜半濤聲起﹐猶作當年戰皷聽。

過隙雅莊感作

消憂聊備看山錢﹐不到溪村未一年。訪舊驚聞人半鬼﹐避兵忍見宅爲田﹗入雲遠岫春生雨﹐積水方塘晚吐煙。恰恐浮生眞似夢﹐將歸莫笑更流連﹗

感憤

初傳烽火照遼陽﹐忽見干戈滿故鄕﹗志士虛捐年力壯﹐諸公深負國恩瀼﹗浮沈身世空搔首﹐錦繡江山枉斷腸。卻笑漢家緣底事﹐黃金獨不贖王嬙﹖

村居偶成

憶昔髫齡樂歲時﹐俄驚兩鬢已成絲﹗花間偃息看新報﹐月下推敲理舊詩﹔一世念惟家國重﹐半生愚任道途欺。年來領略林泉趣﹐萬事除非醉不辭。

贈白石新太郎

夫子東瀛秀﹐相逢一笑中。投囊詩壓白﹐把盞燭搖紅﹔情重聯今雨﹐交眞有古風。南遊陰徳厚﹐年久更思公。

山中訪友感作示同遊

■﹝艸﹝束刂﹞桐葉底紅鸚鵡﹐菡■﹝苕﹐日代口﹞花間白鷺鷥﹔莫太分明休混沌﹐與君說破不須疑﹗

獨酌偶成

收拾千秋業﹐臥遊五嶽圖。書空呼負負﹐癡坐說無無﹔交懶妻爲友﹐事煩子作奴。滿庭花勸飲﹐莫惜典衣沽﹗

閒居書懷

消閒頻覓句﹐無客懶開觴。愁逐春風起﹐眠隨夜雨長。摘花燻小種﹐點易炷沈香。多謝公卿意﹐功名事久忘﹗

春日閒居

肥遁兼全寵辱身﹐香鑪茶椀足怡神。不才願作池中物﹐得意羞看世上人﹗杜老奇愁吟苦竹﹐放翁異夢靖邊塵。舉頭怕見靑靑柳﹐抱膝長吟又一春﹗

冬日畱題疊溪隱處

亂後回來逸趣違﹐人民猶是事全非﹗消憂勉踐登臨約﹐如此江山欲忘歸﹗

古今興廢總堪哀﹐水送山迎眼一開﹔更約明年櫻筍會﹐杖藜攜酒訪君來。

春日山居

門前又見柳靑靑﹐手選花枝稱膽瓶。寂寞山棲終不厭﹐淒涼時事豈堪聽﹗餘生只可耽詩酒﹐縱死何須乞志銘﹗惟有思親心尙在﹐爲資冥福寫「金經」。

三五七言

春風輕﹐春雨晴﹔紅杏開還落﹐黃鶯打更鳴。朝朝江上穿雙眼﹐夜夜空房度五更﹗

和瑤京弟「有感」元韻

毿毿楊柳綠陰成﹐鎭日流鶯不住鳴。壯士有誰歌出塞﹗孤臣猶自夢朝京。功名多是前生定﹐富貴何須抵死爭﹗把臂與君偕隱去﹐羣仙料亦下山迎。

北郭煙雨

雨奇晴好稼盈郊﹐北郭先生此結茅﹔小米丹靑摩詰句﹐詩情畫意費推敲。

鄭公鄕裏好書巢﹐煙雨蒙蒙一气包﹔窗外芭蕉簾外柳﹐靑燈有味伴推敲。

山居遣興

不求名利寸心安﹐且把詩篇割愛刪。案有奇書消白晝﹐門無俗客只靑山。身爲淸節衣冠後﹝開閩祖云﹕『不作閉門天子』﹞﹐自愛風流水石間。半世生涯渾是醉﹐一憑魚鳥笑癡頑。

代柬謝當道

天生性癖本粗豪﹐左手持杯右手螯。往事悠悠腸欲斷﹐壯心耿耿首空搔﹗誰知賤子趨時懶﹐不是山人索價髙。恥學橫行累兒女﹐明公漫笑許由逃﹗

感述

滄海遺民在﹐眞難定去畱﹗四時愁裏過﹐萬事死前休。風月嗟腸斷﹐山川對淚流﹗醉鄕堪匿影﹐莫作杞人憂﹗

南遊絕句﹝八首存一﹞

東坡居士「鳳翔八觀」詩敍云﹕『昔司馬太史登會稽﹑探禹穴﹐不遠千里﹔而李供奉亦以七澤之觀﹐至荊州。二子蓋悲世悼俗﹐自傷不見古人而欲見其遺迹﹐故其勤如此』。臺陽爲婆娑洋世界﹐山水之奇﹐士大夫至者咸嘖嘖焉。餘生長是邦﹐升平之世﹐惜未能窮一覽﹗邇時亦以寡母老病故﹐未敢識遊趣。今干戈初息﹑痍瘡未復﹐何亟欲訪珠潭而問竹溪﹖其意豈別有會耶﹗不過消胸中塊壘耳。因作四截示子弟﹐兼以畱別。時戊戌花朝。

雞黍家家餞酒徒﹐情深怕我入迷途﹔須知狂客南遊意﹐祗采奇詩不采珠。

排悶

老天何日息風塵﹐家國愁人淚滿巾。寒瘦如詩因久病﹐流亡滿眼不妨貧。年來破產惟償債﹐春至無衣尙宴賓。那管山頭猿鶴笑﹐醉吟暫樂夢中身。

中朝將相慣和戎﹐劫火無端到海東﹗懶看人情翻羨瞽﹐怕聞時事不妨聾。酒逢世異偏難醉﹐詩到途窮轉不工﹗但願一編常在手﹐時淸敢說老無功﹗

進退自慚百不能﹐姓名磊落畏人稱。壯心已與灰俱冷﹐好友翻輸幾可憑。意气橫空常看劍﹐憂愁聽雨獨挑燈。從今不作紅塵夢﹐聊作山中有發僧。

尼山且欲九彜居﹐況我承先舊有廬。歸國能無蘇武節﹐望鄕羞答李陵書﹗不堪困苦同籠鶴﹐亦厭奔波似磨驢。我信蒼天應有眼﹐城門火豈及池魚﹗

海疆何日報平安﹖絕好金甌更不完﹗河朔已非唐土地﹐蠻鄕尙有漢衣冠。傳抄奏艸驚心讀﹐豈料滄桑袖手看﹗時節一杯難彊進﹐背人獨自淚闌干﹗

疆場日蹙想何堪﹗上下偏安痛劍南。世事已如唐不振﹐時文猶作晉淸談。心傷麥秀生原苦﹐眼見瓜分死豈甘﹗官尙愛錢兵惜命﹐遺民聞著也深慚﹗

春日閒居

過卻春光懶出門﹐豈因富貴放金樽﹗事貪了徹從頭問﹐書怕遺忘信手翻。冷暖人情當自立﹐崎嶇世道不堪言﹗平生家國慚無補﹐心迹知誰肯見原﹗

書感

年華三十外﹐可笑百無成。閱世多奇事﹐戀鄕亦至情﹔涸波魚自散﹐枯骨犬還爭﹗萬念刪除久﹐緣何醒五更﹖

感述

九州島眞鑄錯﹐萬姓尙呼冤。多事難忘世﹐無才怕受恩。家貧將徹骨﹐國病願除根。今日匡時策﹐休聽白面言﹗

雜感

傳說中原事﹐羣雄約叩關。人猶謀仕宦﹐誰肯念痌瘝﹗家國愁如海﹐朝廷債似山﹗淚盈襟袖濕﹐不是酒痕斑﹗

雜感

互市紛紛海禁開﹐於今時局更堪哀﹗書中每有同心事﹐朝右偏無濟世才﹗遣悶烹茶燒落葉﹐消閒看竹破新苔。近來眠食多忘卻﹐不獨人間百念灰。

今是昨非悔已遲﹐窮途甘受少年欺。事經過後方知錯﹐詩未刪前不覺疵。居士四休常自適﹐季仁三願任人嗤﹗朝朝睡到黃粱熟﹐懶看兒童樂歲時。

客中偶成

朝向吳頭行﹐暮投楚尾宿﹔不見故鄕人﹐家山月相逐。

送鄭毓臣廣文之廈門次梁子嘉大令韻

東海觀潮纜乍收﹐乘桴又作鷺江遊。縱難蘇﹑李同回漢﹐共信夷﹑齊不事周﹗詩酒未能閒一日﹐姓名已自定千秋。故鄕風月無人管﹐早賦歸歟莫滯畱﹗

掃墓感作

雲山相出沒﹐天气半晴陰。饌獻生前嗜﹐山防日後侵﹗杖頭錢是紙﹐囊腹句成金。恐惹亡親惱﹐墳邊不敢吟﹗

題畫

數點橫天唳暮云﹐江南江北感離羣。看來字缺銀鉤斷﹐咄咄書空怕見君﹝斷雁﹞﹗

孤村流水夕陽西﹐接飯鴉雛屋角啼。恨未雄飛酬反哺﹐上林何日一枝棲﹝新鴉﹞﹖

骨瘦毛焦力不支﹐未逢伯樂懶驕嘶。憐他伏櫪心千里﹐也似英雄失意時﹝病馬﹞﹗

桃林舐犢怕鞭春﹐回首斜陽嘆苦辛。半世泥犁心力盡﹐豈知問喘更無人﹝老牛﹞﹗

髙樓晚眺

登樓吟望久﹐欄朽嘆無依﹗天地來秋色﹐河山弔夕暉。樵歌空谷答﹐牧笛小村歸。不盡悲愁意﹐令人仰釆薇。

步瑤京族弟「書感」元韻

登髙宋玉獨悲秋﹐世事徒煩作杞憂﹗自昔安危頻北望﹐於今治亂付東流﹗問天屈子難埋恨﹐斫地王郎且寄愁。爭柰姓名收不得﹐近來無計避公侯﹗

登臺北城樓感題

干戈況復阻歸舟﹐滿地哀鴻更倦遊。今日英雄齊灑淚﹐豈惟王粲獨登樓﹗

卽事

覽奧探幽興不違﹐每逢佳境樂忘歸。披襟小憩榕根上﹐指點兒童去路非。

天气微暄雨乍晴﹐出門聊爲看山行。呼僮塡盡崎嶇路﹐免得遊人嘆不平。

古意

潮去送郎去﹐潮歸郎不歸。何如潮有信﹐朝去暮歸磯﹖

悼亡室陳孺人

滿天風雨夜蕭蕭﹐愁坐空牀嘆寂寥。一卷離騷三致意﹐幽魂渺渺莫能招﹗

嘖嘖賢聲徧裏閭﹐果然論定蓋棺余。最傷心處妝臺畔﹐無復添香伴讀書。

生前每恐白頭吟﹐一病方知結髮心。半載累卿眠食廢﹐更從何處答情深﹗

願結同心到白頭﹐豈知故劍更難求﹗可憐碧海靑天夜﹐獨臥空房對女牛。

中路分離事豈知﹐那堪舉案憶齊眉﹗傷心月落烏啼夜﹐正是鰥魚夢醒時。

放言五首

元﹑白皆有放言長句﹐體兼比﹑興﹐寄托遙深。偶仿體裁﹐用香山韻以續其意﹔聊解磕睡﹐別寫閒情。謂爲鳴春鳥可﹐謂爲應聲虫亦無不可。

覆蕉尋鹿醒還夢﹐杯酒幻蛇有若無。蝸角戰爭空負力﹐犀心靈透不醫愚。雲程展處鵬摶翼﹐月影圓時蚌孕珠。百歲光陰如過客﹐靑絲白髮鏡中殊。

愁如潮落落還長﹐人被墨磨磨不休。雞憚爲犧先斷尾﹐魚因貪餌誤吞鉤。春花總比秋花好﹐失馬翻貽得馬憂。莫便臨崖空撒手﹐得收韁處早回頭﹗

事兆機先已決疑﹐何須休咎揲靈蓍﹗但教臺上自隗始﹐何必蘆中與子期﹗心有心心心印處﹐月看月月月圓時。和光混俗原非易﹐不患人知患己知。

問天屈子離騷賦﹐斫地王郎托醉歌。東國聖師西國佛﹐南山鳥避北山羅。云深易覓還魂艸﹐風勁難興止水波﹗受辱不須逃胯下﹐無雙品自引蕭何。

貧富何須論範﹑石﹐功名畢竟負韓﹑彭﹗秋風喞喞虫鳴籟﹐春日欣欣木向榮﹗漫笑橐駝傳柳子﹐空教蝴蝶悟莊生﹗憨癡都是修來福﹐不了緣鍾不了情。

題洪逸雅茂才﹝以南﹞墨蘭

一瓣心香屬所南﹐遺民心事更何堪﹗淚痕墨瀋瀟湘雨﹐風葉露根花兩三。

女貞木新樂府

嗚呼﹗王道閨門始﹐古來貞孝肅人紀。君不見﹐前明朱家一女子﹐終身不嫁垂靑史﹝一解﹞。朱家有女名妙華﹐自恨不能反哺如雛鴉﹔年笄齒綺容朝霞﹐母曰﹕女子生而願爲之有家﹝二解﹞。女曰﹕不然﹐吾全吾天。笑指庭中女貞木﹐魯女琴操吾能讀﹔割肌截發誓終養﹐長奉晨昏代兄長﹝三解﹞。新竹之山何幽幽﹐新竹之水何油油﹗鄭家有女名慧修﹐嗚呼﹗妙華誓矣誰與儔﹝四解﹞﹖通徳者門﹑北郭者園﹐長齋繡佛﹐福我椿萱﹝五解﹞﹗閩南千里﹐雪峯仰止﹔生抱佛根悟佛理。以謫降生﹑以園寂死﹐拈花一別笑而已﹝六解﹞。曇花剎那﹐柰椿萱何﹗上有重闈﹐魂兮安歸﹖此去驂鸞伴王母﹐身在西天名不朽﹝七解﹞。

鄭香谷主政﹝如蘭﹞挽詞

考終富壽復何悲﹖棖觸生平有挽詞。今世酬恩偏覺負﹐來生識面莫教遲﹗五千道徳仙心古﹐八百孤寒客淚垂。老我底須愁永訣﹐九京聚首不多時﹗

百年門第鄕賢後﹐鄒魯流風在海濱。松菊南朝稱逸士﹐滄桑東島剩孤臣。園中水木淸暉滿﹐簿上金蘭臭味眞。我慟梓鄕人物謝﹐不徒交誼一沾巾。

指囷贈麥尋常事﹐卜式輸邊惠在民。旱潦田園完賦早﹐春秋祠墓鞠躬親。平原肝膽誰知我﹐洛社須眉已古人﹗不待蓋棺方論定﹐一生言行合書紳。

過從晨夕廿餘年﹐城郭人民幾變遷﹗種徳如公宜上壽﹐埋愁似我願長眠﹗及身早定千秋業﹐入夢難圖一面緣﹗通徳門中無惡客﹐好將此語慰黃泉。

撫今追昔感何如﹖劫後偸生十載余﹗不速欣逢花雪月﹐相思怕見畫詩書。琴弦寂寞悲中散﹐硯席淒涼悵左虛﹗自顧鯫生庸福薄﹐歸來彈鋏已無魚﹗

得閒便入鄭公鄕﹐交到形骸彼此忘。傷逝已枯雙熱淚﹐述哀難狀九回腸。一樽誰爲澆詩塊﹐萬感無端擾酒狂。老圃劇憐香晚節﹐女貞枝上月如霜﹝謂公女孫慧修女士守貞不字﹐事親以終﹞。

偏遠堂聯帶艸堂﹐書聲依舊水西東。遺文檢點猶前日﹐軼事流傳總古風。一飯未忘家國事﹐百年早悟電漚空﹗仙龕海上同歸去﹐金母停鸞待木公﹝徳配陳夫人先逝﹞。

鶴亡琴碎恨悠悠﹐腸斷山陽一笛秋﹗吟社逢人勞說項﹐窮途知己愧依劉。兕觥人罷躋堂祝﹐鳩杖誰陪繞郭遊﹖今日西州門外路﹐山丘華屋不勝愁﹗

五十初度

忽忽韶光五十春﹐不才容易負君親﹗幼輿性癖耽丘壑﹐長吉詩篇托鬼神。聞見兩朝慚逸士﹐滄桑百劫感孤臣﹗一年一度傷心甚﹐回首當時母難辰﹗

爭名圖利總成空﹐學佛求仙亦不工。老我山林知是福﹐看人鐘鼎愧無功﹗寫憂每藉文三上﹐遣興惟憑酒一中。今日不禁身世感﹐頭銜自署信天翁。

介子而今願隱綿﹐貉丘何必辧愚賢﹗種瓜種豆空身後﹐呼馬呼牛任目前。水月本來無我相﹐風塵到處有人緣。靜中勘破循環理﹐墜混飄茵聽自然。

海濱鄒魯布衣尊﹐出處依然古道存。拚以心肝■﹝酉守﹞戚友﹐肯將口腹累兒孫﹖老來不覺羞看鏡﹐達者何妨效皷盆﹗一事難忘東道誼﹐百花叢裏勸芳樽。

歷盡窮冬兩鬢霜﹐醉看東海幾生桑﹗英雄更有難收局﹐歌舞終無不散場﹗白髮祗余貧病在﹐朱門每爲古今傷﹗知非伯玉吾眞愧﹐成就髙陽一酒狂。

四香樓少作附存

晉水王松友竹

枕上作

不寐懷前事﹐無才處艸茅。恕憑奴婢慢﹐愚惹友朋嘲。道味閒中得﹐情懷病裏拋。詩成難妥帖﹐伏枕且推敲。

桃園阻雨

常恐歸期緩﹐何堪阻去程。雨隨風驟至﹐云與月爭行。壁上孤燈淡﹐空中萬馬鳴。故鄕心滴碎﹐窗外破蕉聲。

歲暮書懷

門戶中衰覺命慳﹐逆來順受亦安然。琴因養性非關趣﹐詩爲娛情不在傳。斑管轉工修野史﹝時在志局釆訪﹞﹐錦囊並貯看山錢。可憐無限纏綿意﹐歲月蹉跎又一年﹗

書興

容易秋風感不禁﹐最無定局是晴陰。愧非大海回瀾手﹐猶有閒雲出岫心。聞事每驚當世混﹐讀書且喜住山深。寰中碌碌誰知己﹐抱膝聊爲梁父吟。

除夕書懷

酒脯今宵列綺筵﹐祭詩醉竈不遑眠。親朋索寫宜春帖﹐兒女爭求壓歲錢。痛飲每貽鄰里笑﹐浪吟偏惹姓名傳。回頭頓覺前非悟﹐明日吾生又一年﹗

暮春書感

九十韶光轉眼過﹐一編補讀慰蹉跎。心虛似竹狂言少﹐事亂如麻幻夢多。愛客也知輸北海﹐耽吟敢道學東坡﹗憑欄偶聽傷春曲﹐那不教人喚柰何﹗

家云汀編修﹝式文﹞見訪不遇畱題楹聯有云『處士譍門惟使鶴』卻寄

故人邀我看山行﹐客到蓬門鶴替迎﹔偶被白雲畱小住﹐非關有意避公卿。

畱題劍潭寺

自笑煙霞癖﹐春秋客異鄕。隨身雙蠟屐﹐呈佛一奚囊。臨水山如笑﹐棲雲石亦香。不愁歸日緩﹐正值菊花觴。

東山艸堂題壁

髙臥東山下﹐言釆山中芝。終南有佳處﹐奚必仕宦爲﹗營營投快捷方式﹐徒爲達者嗤。所思道阻長﹐釆釆欲贈誰﹖

消夏詞

南向軒窗一一開﹐修篁左右水瀠洄﹔招涼不用頻揮扇﹐自有燻風入座來。

秋日偶成

漫天風雨撼楓林﹐百感茫茫攪寸心。對鏡悲同籠鶴瘦﹐擘箋聊和砌虫吟。陶公心醉黃花酒﹐杜老悲添白帝砧﹗一抹殘陽蘆渚外﹐不勝時事嘆浮沈﹗

書興

不在逢時術未精﹐久將富貴比雲輕。慚無事業爭千古﹐且托漁樵過一生﹔妻子也爲身外物﹐炎涼最薄世間情﹗著書自遣無聊趣﹐何必人寰有姓名﹗

書感

薄產如才減﹐衰親更病纏。醫心書作藥﹐餬口硯爲田。塊壘塡胸次﹐瘡痍滿目前﹗弟兄今半逝﹐淸夜淚潸然﹗

村居書懷

敢道棲遲爲壽萱﹐自甘身老郭西村。修篁趁水環茅屋﹐怪石如山俯菜園。著句不剿先輩說﹐溫書如對故人言。地偏盡日無車馬﹐髙臥何須晝閉門。

遣懷

自從讀禮廢吟詩﹐豈爲窮愁下筆遲﹖書好總難勝酒力﹐妻賢終不及親慈﹗秋風落木空腸斷﹐夜雨孤燈每淚垂。輸與林烏能反哺﹐報恩無日有餘悲。

晚過四湖莊

羣山縹緲意閒閒﹐風景依稀俗累刪。荷笠野翁驅犢返﹐攜筐村女采茶還﹔斷雲過嶺吠黃犬﹐落日照波飛白鷴。爭柰未曾離別慣﹐歸心急處水潺潺。

偶得四首

澗底有老松﹐鬱鬱態不舒。解我腰帶量﹐梁棟才有餘。當今哲匠稀﹐毋乃此生虛﹗正恐逢頑樵﹐釆薪妄翦除﹗

日日宴酒肉﹐厚道似任黎。牀頭金忽盡﹐轉眼已云泥。更使暗中箭﹐按劍難防堤。

酒肉可飼犬﹐卓識讓山妻﹗

平治儻無分﹐修齊亦陶然。釆藥學長生﹐未必眞升天﹗吾志無營欲﹐日結詩酒緣。卽使旦夕死﹐才鬼勝頑仙。

人生貴適意﹐富貴良悠悠。萬事有天在﹐何必苦營求﹗但恐光陰速﹐虛度到白頭﹗濁醪眞妙物﹐一醉失憂愁。

山居適興

不求聞達不修仙﹐縱酒髙歌亦偶然。一笑身閒無个事﹐白雲深處枕書眠。

閒中寫興

閒中多雅趣﹐日涉小溪濱。骨爲吟詩瘦﹐家因買酒貧。性情山水近﹐蹤迹鳥魚親。枉費天生我﹐無才作逸民﹗

家居遣興

思親悲有夢﹐報國愧無文﹗負郭田三畝﹐臨溪屋一分。水淸魚可數﹐樹密鳥猶聞。爭似家僮逸﹐開簾放白雲。

感懷

產破逋猶負﹐時窮病亦奇。籌家心力瘁﹐思母夢魂悲。不醉愁難遣﹐無詩俗莫醫。世緣何日卸﹐辟穀采靈芝。

遊潛園弔林雪村﹝占梅﹞方伯

一代義聲震四方﹐獨從臺榭望餘光。有情梧樹祗畱影﹝園有碧棲堂﹐方伯彈琴處也﹞﹐無主梅花空自香﹝園植梅花最多﹐有二十六宜梅花書屋﹞。供養文人懷此老﹐收藏圖史望賢郎。不堪竟讀「南徵詠」﹝「南徵八詠」﹐乃方伯平戴逆時之作﹔載在「潛園琴余艸」﹞﹐林下泉聲咽夕陽﹝園有林下橋﹞。

遣愁

欲遣愁魔去﹐吟毫信手拈。衣因沽酒典﹐債爲買書添。云獻岫當戶﹐月推花入簾﹕賞心皆樂事﹐幽僻亦何嫌﹗

家居漫興

性本難諧俗﹐何須气不平。悲歡如夢境﹐詩酒破愁城。課子書重熟﹐持家法尙生。

山妻容養拙﹐甘爲折葵烹。

書感

從來懷古意﹐須借濁醪澆。辱學淮陰忍﹐賤憑韋陟驕。淩雲空有志﹐醉月最無聊。也作英雄語﹐身閒髀肉消。

感作

暮云慘淡正愁儂﹐有酒難澆塊壘胸﹕迂拙深時招世謗﹐是非多處結交慵。

和吳水田廣文﹝逢淸﹞「春日書懷」韻

十日晴無一日陰﹐今年靑帝愛人深。看花不離杯中物﹐諛墓羞藏篋底金。經世有才長落拓﹐感年無病也呻吟﹗何時得遂澄淸志﹐獨立蒼茫耗壯心﹖

有感

門戶中衰暗自傷﹐調停骨肉費思量﹔醫家每苦無良藥﹐免俗殊難出妙方。世事十年雙淚眼﹐人情一日九回腸﹗編籬插棘殷勤護﹐爲愛黃花晚節香。

過北郭園贈鄭香谷主政﹝如蘭﹞

重來北郭吟詩社﹐已過東籬釆菊期﹔冠蓋叢中容野服﹐果然好客鄭當時﹗

遣懷

歲月書無著﹐窮愁淚暗彈。一身輪疾病﹐八口耐饑寒﹔我本謀生拙﹐天教到死閒。如何塵世上﹐難得是平安﹖

艸堂小集偶作

酬應忘迎送﹐原知禮數虛。家貧偏結客﹐屋小喜藏書。壯歲因詩瘦﹐憂時借酒除。自慚居士俗﹐冠蓋集茅廬。

哭林若村觀察﹝汝梅﹞

哭君不獨在私情﹐頓失枌鄕一老成﹗棺未蓋時還望活﹐夢當酣處尙疑生。病因憂國籌防海﹐人念傾家助守城。猶憶追陪公宴罷﹐西窗話雨到天明。

林跋

余年十六﹐侍先君於臺灣之淡水。淡水爲新開埠﹐荒寒淸寂。余開戶卽對觀音山﹐海上帆來﹐風中片白﹐楚楚然山光海色﹐掩映窗戶﹐余亦少悟畫理﹔去今匆匆五十四年。臺灣旣割讓﹐視淡水當日遊迹﹐猶同隔世。

去年﹐及門江生次鷹以新竹王子寄生先生詩艸見示﹔且以書寓余﹐推獎逾分。讀其近體﹐骨力淸健﹐仿佛陳簡齋﹔然往往流出悲音﹐則傷其故鄕之屬他人也。嗚呼﹗淸室之不振﹐且喪其二百餘年創造之皇基﹔當日百戰所有之藩屬﹐今已一一無存﹐矧在臺灣一隅耶﹖友竹悲臺灣﹐余則兼悲淸室﹔脫不落彼二﹑三乳臭之近支﹐胡使余今日有黍離之悲﹗計十年以來﹐九謁徳宗景皇帝之陵﹐至伏雪中痛哭亦不知寒﹔其不死於陵下者﹐先帝之靈佑此戀恩之措大耳。此事使友竹聞之﹐其必以余爲同調﹐且將以詩勗余也。餘詩可六卷﹐多傷時之作﹐不欲付刊﹔友竹詩﹐則和婉中寓悲梗﹐「小雅」之遺也。詩數不多﹐然多可傳者。爲序弁首﹐則吾豈敢﹔此文用爲跋尾可也。

辛酉﹝民國十年﹞正月﹐愚弟林紓識。時年七十。連跋

此吾故人王子友竹之詩也。吾撰「臺灣詩乘」﹐函索見示﹔且言老病頹唐﹐懼將就木﹐願餘一語﹐以詔後昆。嗟乎﹗友竹尙未甚老也﹐而其言若悲﹔使友竹少時而能立功名以炫耀當世﹐豈能有此詩哉﹗卽有此詩﹐又豈能期其可存哉﹗江山𨿽攺﹐文采長畱﹔友竹亦可以自豪﹐又何必戚戚耶﹖

癸亥﹝民國十二年﹞孟夏﹐臺南連橫跋於稻江。題詞

蓬臺气象自巖巖﹐藏岫秋云郁不堪﹔獨向頭樓吹鐵笛﹐一時才俊滿東南。

布衣亦有宋遺民﹐修到梅花始見心﹔惟大英雄能本色﹐百年天地此孤吟﹗

水月主人書於值廬。題詞﹝原題「奉讀滄海遺民剩稿題後」﹞

綿綿此恨了無期﹐如此江山如此詩﹗我亦心傷難卒讀﹐公原天假以鳴悲。任從東海生桑日﹐似聽西臺擊竹時﹗碧可千年雙淚血﹐斯民豈但到今遺﹗

乙丑﹝民國十四年﹞午月﹐溫陵志超王冠羣。王處士友竹先生五旬壽序

我臺三百年間﹐以文學鳴海上者﹐代不數睹。桑海之際﹐士之不得志於時者﹐始競爲詩歌﹐以寫其抑鬱不平之气。於是而南有南社﹑中有櫟社﹑北有瀛社﹐各集徒侶﹐肆爲吟詠。而橫亦奔走其間﹐得與諸君子相晉接﹔最後﹐乃獲交新竹王君友竹先生。

先生﹐古之嵚崎人也。其爲人也﹐衝而澹﹑狂而簡﹔其爲詩也﹐淵而穆﹑宏而肆﹔其論詩也﹐放而微﹑廣而約﹔其出而與世接也﹐縱懷自任﹑適可而止﹐不以利害中於中而貧富易其節。蓋士之所處𨿽不同﹐而樂天任性﹐無往而不自得也。先生少孤﹐處境困﹔節母吳太孺人教之嚴﹐學乃日殖。弱冠﹐入北郭園吟社與鄕先達相唱和﹐嶄然露頭角﹔顧不屑爲帖括家言。或勸赴試﹐不應﹔醉以酒﹐迫使言﹐始軒眉而語曰﹕『公等以吾爲不樂仕宦乎﹖吾自顧菲才﹐無益於世。顧世人一服儒巾﹐反厭厭欲死﹐公等將使我爲木偶乎』﹖又進而言曰﹕『今世界交通﹐競爲藝術﹐海疆有事﹐則臺灣必先被兵﹔公等幸毋以士自囿』﹗方是時﹐太平日久﹐文恬武嬉﹔士之出入庠序者﹐爭以八比博髙第。聞斯言者﹐莫不笑之。顧未幾﹐而法人猝犯臺﹐基隆﹑澎湖次第淪沒﹔艸艸議款而罷。先生又語鄕人曰﹕『公等毋以息兵而自憙也﹗臺灣孤懸海上﹐富殖久聞於外﹔利之所在﹐人所必爭。苟不早圖自衛﹐必貽後悔』﹗及甲午﹝光緒二十年﹞之戰﹐而臺灣竟割讓矣。當是時﹐戎馬倥傯﹐蒼頭特起﹔先生知事不可爲﹐恝然遠去。將避地泉州﹐途遇盜﹐傾其資。嗣再東渡﹐居故廬以奉先人之丘墓。陳孺人者﹐先生之徳配也﹔淑婉知大義﹐相依於患難困苦之間﹐志不稍挫。未幾而逝﹐先生哭之慟﹐誓不再娶﹐以酬其義。先生旣屢遭世變﹐益隱居不出。所居曰「如此江山樓」者﹐藏書萬卷﹐坐臥其中﹐愈肆力爲詩。取從前所作而刪之﹐曰「焚余集」。又以其餘力撰「臺陽詩話」上﹑下卷﹐刊諸世。凡所采摭﹐多一代名作﹔而論詩﹑論人﹐不爲溪刻之語﹐其裨益於臺灣文獻者不少﹗前輩鄭香谷先生愛其品學﹐延入北郭園﹔四方來遊之士﹐苟及新竹無不知有詩人王先生者。嗟乎﹗如先生者﹐豈甘以詩人自老耶﹗使出其少年豪爽之气﹐稍稍與世推移﹐豈不足以建一功﹑立一業﹐爲鄕族交遊光寵﹔而貧困以約之﹑患難以阨之﹑疾病以苦之﹐使之不得不以詩酒自娛﹐動心忍性﹐增益其所不能。蓋其所拂者人﹑所全者天也﹗

始辛亥之春﹐橫過新竹﹐主北郭園﹔與先生相見﹐握手道生平﹐縱論古今文史及當代人物﹐歷兩晝夜不倦。臨行語曰﹕『我臺開辟以來﹐得古文眞傳者﹐惟子﹔他日誌墓之文﹐亦惟子﹗』越四年﹐橫歸自大陸﹔先生以書來曰﹕『吾碌碌無所表長﹐今年且五十﹐兒輩謀上壽﹔願得子一言﹐以爲光』﹗嗟乎﹗以橫不文﹐何足以壽先生﹔顧念先生結交多豪傑﹐乃不求之名公巨卿﹐而獨眷眷於南鄙之一士﹐是知橫可與言詩矣。國風不作﹐大雅淪亡﹗士之稍涉唐﹑宋人語者﹐輒翹然以詩自豪﹔其甚者﹐且竊詩人之名以自熹﹐亦多見其不自量耳。先生之詩𨿽不多﹐而信爲必傳之作﹔是先生之壽﹐且將與金石而並久﹐豈但爭得失於一朝一夕間哉﹗

先生今年才五十﹔人生百歲﹐僅及其半。願努力加餐﹐含蓄而張皇之﹐以爲吾臺文界之光﹔則橫尢願執管以從其後。

鄕愚弟連橫頓首拜撰。

友竹居士五十壽詩

曲學以阿世﹐儒者所不齒﹔至今丞相弘﹐千載笑牧豕。友竹抱遺經﹐埋首蟫叢底。咄哉家貧赤﹐胸次富圖史。僧孺筆可耕﹐髯仙字可煮﹔縱談隘五州﹐覽古洞廿紀。長揖通徳門﹐布衣傲珠履﹔鯤鹿競維新﹐華士聊爾爾﹔審音聾雅鄭﹐辧色瞶朱紫。賴此一詩癡﹐風騷存正始。彈指小滄桑﹐年今半百矣﹗索和自壽詩﹐重瀛猶尺咫。君我信同病﹐讀之悲且喜。我聞孟東野﹐工詩窮欲死﹔然而白香山﹐境老詩愈美。爲白固可娛﹐爲孟亦不恥﹔將壽補蹉跎﹐或者有是理。竹城舊詩藪﹐才雋拍肩起。開筵擘麟脯﹐登壇執牛耳﹔髙唱鶴南飛﹐腰笛煩李委。惜我滯鷺嶼﹐故關渺千里﹗屋梁望顏色﹐渴念何時止﹗朔風起天末﹐吟筒付雙鯉﹔以詩壽詩人﹐人遠詩則邇。苦憶嵇阮交﹐轉眼成黃綺﹔佇君杖鄕日﹐躋堂共稱兕。落落耆英會﹐盈盈衣帶水﹔引領幔亭樽﹐饞涎滴滿紙。

耐公寄祝。乙卯﹝民國四年﹞仲冬十又一日﹐鼓浪洞天客次。邱菽園筆記一則

友人示余「卽事」二首﹕『覽奧探幽興不違﹐每逢佳境樂忘歸﹔披襟小憩榕根上﹐指點兒童去路非』。『天气微暄雨乍晴﹐出門聊爲看山行。呼童塡盡崎嶇路﹐免得行人嘆不平』。問似程﹑朱詩否﹖余笑頷之。因詢悉爲新竹王友竹﹝松﹞之作﹔並言友竹頗有祖遺﹐能結客﹑好吟詠。自全臺歸日後﹐家始中落。咸勸出廬應日聘﹐不答﹔杜門避客﹐號「滄每遺民」以見志﹐亦可悲也。偶得菽園詩﹐則大喜﹔手自鈔錄﹐日夕念「海澄邱某」不去口。余聞之﹐甚愧其意。

他日﹐王詠裳自廈以書抵我云﹕『友竹﹐卽其族昆。少孤﹐事母克孝。甲午﹐內艱服闋﹐手訂「四香樓餘力艸」﹔丙申返臺﹐用陸渭南詩意﹐攺題「如此江山樓」﹐復訂畱刪艸。不工古體﹐近詩則獨見性情﹔如家居漫興雲﹕「性本難諧俗﹐何須气不平﹔悲歡如夢境﹐詩酒破愁城。課子書重熟﹐持家法尙生。山妻容養拙﹐甘爲折葵烹」。山中訪友云「來路沿流水﹐開門見遠山﹔花間攜手語﹐酒後出詩刪。爲約三椽築﹐同消一味閒。敢嫌供給少﹐滿袖白雲還」。雜感云「休說中原事﹐羣雄約叩關。人猶謀仕宦﹐誰肯念痌瘝﹗家國愁如海﹐朝廷債似山。淚盈襟袖濕﹐不是酒痕斑」。登城東樓云「發陴望闕嘆拳空﹐時事浮雲大海東。繞郭溪聲秋雨後﹐滿樓山色夕陽中。移家人困偸油鼠﹐守土民愚負蝂虫。一片熱腸雙冷眼﹐搔頭只合問蒼穹」﹗贈家瑤京弟﹝國垣﹞云「人文兩足慰相思﹐一日遲過數度催。萬事輸君緣有母﹐半生愛我只因詩﹐才華恰是荒年榖﹐傾倒眞如向日葵。深願來生作兄弟﹐老天可許再追隨」﹖皆集中上駟。暇當囑其退繕全稿﹐郵質先生耳』﹝以上載邱菽園先生所著「五百石洞天揮塵」中﹞。題滄海遺民「臺陽詩話」邱逢甲﹝仙根﹞

如此江山竟付人﹐干戈畱得苦吟身。亂雲殘島開詩境﹐落日荒原泣鬼燐﹗埋碧可憐黃帝裔﹐殺靑誰作素王臣﹗請將風雅傳忠義﹐班管重歸故國春。

酬臺灣王隱君友竹見贈長句林紓﹝琴南﹞

長安寄食一衰翁﹐敢擬臣家處士公﹗片紙忽然來海外﹐情波無際出詩中。悲君所遇如韓偓﹐知我何修得孔融﹗等是遺黎尙奚語﹐祗餘醉淚灑金銅﹗

遺民王友竹君生壙表

吁﹗此吾老友王君友竹之生壙也。行人過者﹐請駐足一諦視此題辭﹗

友竹成此﹐在生年五十而後。自以貞疾難瘳﹐豫謀及之﹔亦其生平處事﹐智慮周浹﹑始終條理之一端。不期乃與昔傳趙岐﹑司空圖諸賢相闇合﹔而其遭世爲更屯﹑居心爲更隱也。

邱菽園知友竹三十年﹐重以手函催屬﹐爰振筆爲之辭曰﹕夫可埋者形質﹐不可埋者心光。友竹少日﹐厭程文﹑能詩酒﹑好俠遊﹐當其聲華鼎盛﹐夫亦豈僅以名士自安﹔誠欲藉是一抒蘊奇﹐得以濟世。迨至事與願違﹐極滄海桑田之變。旣因賦歸來而阨於胠篋﹐復欲騁域外而厄於遊貲﹔行固非有所干求﹐居亦有所不敢見。在他人目爲壯歲有爲之時﹐正友竹琴書養晦之日。俄而廿年﹐世境急轉直下﹐禹域沸螗﹐秦坑蕩魄。其事﹑其情﹐均非友竹之所願聞﹐而又不能膜處於無聞。由有知而有期﹐由有期而無妄﹔心血熬煎﹐暮气已及﹐顧影汲汲﹐誠不知此身之涕淚爲何從也﹗嗟乎友竹﹗逝者如斯﹐不以死悲﹔夫世固有更悲於死者矣。然安知庸庸無識之人﹐不以子之志行崟奇﹐謂非摧折猖披﹐窮無復之而乃用是以自怡耶﹖然又安知千百年後人過者中﹐竟無一﹑二好奇之士感子之悲亦從而悲之﹐因而因果牽纏﹐證死生之知己耶﹖夫亦可以無悲也矣。

友竹諱松﹐又字寄生﹐號滄海遺民。祖籍閩南晉江﹐爲唐廣武王潮公之裔。自其大父以儒術授徒﹐遷居臺島﹐遂爲臺之新竹人。甲﹑乙革易﹐友竹恆鬱鬱不自聊其生。余文前成﹐友竹幸猶及見之。復越若干歲﹐友竹乃以某甲子某月日壽終﹔距生於同治丙寅十一月十六日﹐享壽幾十有幾歲。

遺著「詩集」﹑「詩話」﹐夙已行世﹔當代文人林琴南﹑吳翊庭諸先生贈作序跋﹐均許爲必傳。其未刻稿尙有若干種﹐存於家。

子詩光﹑詩祖﹐孫禮淸﹑禮祺﹑禮麟﹔女淑﹐適張式榖。子孫遵循治命﹐遂成葬於是壙中﹔地名香山愚湖云。

閩海邱菽園譔文。

