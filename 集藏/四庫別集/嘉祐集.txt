

欽定四庫全書

集部三

嘉祐集

別集類二【宋】

提要

【臣】等謹案嘉祐集十六卷宋蘇洵撰洵有諡法巳著錄考曽鞏作洵墓志稱有集二十卷晁公武讀書志陳振孫書錄解題俱作十五卷蓋宋時已有二本是本爲徐幹學家傳是樓所藏卷末題紹興十七年四月晦日婺州州學雕紙墨頗爲精好又有康熙間蘇州邵仁所刋亦稱從宋本校正然二本並十六卷均與宋人所記不同徐本名嘉祐新集邵本則名老泉先生集亦復互異未諭其故或當時二本之外更有此一本與今世俗所行又有二本一爲明淩蒙初刋朱墨本並爲十三卷一爲

國朝蔡士英所刋任長慶所校本凡十五卷與晁氏陳氏所載合然較蔡本闕洪範圖論一卷史論前少引一篇又以史論中爲史論下而闕其史論下一篇又闕辧姦論一篇題張仙畫像一篇送吳侯職方赴闕序一篇謝歐陽樞宻啟一篇謝相府啟一篇香詩一篇朱尊經義考載洵洪範圖論一卷注曰未見疑所見洵集當卽此本中間缺漏如是恐亦未必晁陳著錄之舊也今以徐本爲主以邵本互相防訂正其譌脫亦有此存而彼逸者並爲補入又附錄二卷爲奉議郎充婺州學教授沈斐所輯較邵本少國史本傳一篇而多挽詞十餘首亦並錄以備攷焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

嘉祐集序

宋承五代之後文气卑靡自廬陵歐陽氏宗昌黎先生之學以爲古文而後天下翕然知通經學古爲髙然求其接迹廬陵如鍼芥之相合水乳之交融者尢必推睂山蘇氏父子間也二蘇具天授之雄才而又得老泉先生爲之先引其能卓然成一家言不足異也老泉先生中年奮發無所師承而能以其文抗衡韓歐以傳之二子斯足異已間嘗取先生之文而讀之大約以雄邁之气堅老之筆而發爲汪洋恣肆之文上之究極天人次之修明經術而其於國家盛衰之故尢往往淋漓感慨於翰墨間先生之文蓋能馳騁於孟劉賈董之間而自成一家者也可不謂純而肆者歟然如此者有本有源觀先生上歐陽內翰書云始之屢躓而益困也盡焚其平昔之文以爲不足學也而益力於古人之文章始則惶然以疑旣而胸中豁然以明久之渾渾乎覺其來之之易蓋先生自言其俗學之不足尙而用力於古之難如此昌黎先生云無誘於勢利無望其速成養其根而竢其實加其膏而希其光其先生之學之所由成其卽先生之文之不可及歟然則以先生而上繼韓歐下開長公昆仲殆不足爲先生異矣予不敏不能仰窺先生之文於萬一惟思先生之才尙好學不倦如此則凡才之逺不及先生者更宜何如也集旣刋成爰書數言以自勉云康熈三十七年相月旣望吳郡後學邵仁謹序

欽定四庫全書

嘉祐集卷一

宋蘇洵撰

幾防一首

審勢

治天下者定所尙所尙一定至於萬千年而不變使民之耳目純於一而子孫有所守易以爲治故三代聖人其後世逺者至七八百年夫豈惟其民之不忘其功以至於是蓋其子孫得其祖宗之法而爲據依可以永久夏之尙忠商之尙質周之尙文視天下之所宜尙而固執之以此而始以此而終不朝文而暮質以自潰亂故聖人者出必先定一代之所尙周之世蓋有周公爲之制禮而天下遂尙文後世有賈誼者說漢文帝亦欲先定制度而其說不果用今者天下幸方治安子孫萬世帝王之計不可不預定於此時然萬世帝王之計常先定所尙使其子孫可以安坐而守其舊至於政然後變其小節而其大體卒不可革易故享世長逺而民不苟簡今也考之於朝野之間以觀國家之所尙者而愚猶有惑也何則天下之勢有彊弱聖人審其勢而應之以權勢彊矣彊甚而不已則折勢弱矣弱甚而不已則屈聖人權之而使其甚不至於折與屈者威與惠也夫彊甚者威竭而不振弱甚者惠防而下不以爲徳故處弱者利用威而處彊者利用惠乘彊之威以行惠則惠尊乘弱之惠以養威則威發而天下震栗故威與惠者所以裁節天下彊弱之勢也然而不知彊弱之勢者有殺人之威而下不懼有生人之惠而下不喜何者威竭而惠防故也故有天下者必先審知天下之勢而後可與言用威惠不先審知其勢而徒曰我能用威我能用惠者未也故有彊而益之以威弱而益之以惠以至於折與屈者是可悼也譬之一人之身將欲飲藥餌石以養其生必先審觀其性之爲陰其性之爲陽而投之以藥石藥石之陽而投之陰藥石之陰而投之陽故陰不至於涸而陽不至於亢苟不能先審觀己之爲陰與己之爲陽而以陰攻陰以陽攻陽則陰者固死於陰而陽者固死於陽不可救也是以善養身者先審其陰陽而善制天下者先審其彊弱以爲之謀昔者周有天下諸侯太盛當其盛時大者已有地五百里而畿內反不過千里其勢爲弱秦有天下散爲郡縣聚爲京師守令無大權柄伸縮進退無不在我其勢爲彊然方其成康在上諸侯無大小莫不臣伏弱之勢未見於外及其後世失徳而諸侯禽奔獸遁各固其國以相侵攘而其上之人卒不悟區區守姑息之道而望其能以制服彊國是謂以弱政濟弱勢故周之天下卒斃於弱秦自孝公其勢固已駸駸焉日趨於彊大及其子孫已並天下而亦不悟專任法制以斬撻平民是謂以彊政濟彊勢故秦之天下卒斃於彊周拘於惠而不知權秦勇於威而不知本二者皆不審天下之勢也吾宋制治有縣令有郡守有轉運使以大系小絲牽繩聨總合於上𨿽其地在萬里外方數千里擁兵百萬而天子一呼於殿陛間三尺豎子馳傳捧詔召而歸之京師則解印趨走惟恐不及如此之勢秦之所恃以彊之勢也勢彊矣然天下之病常病於弱噫有可彊之勢如秦而反陷於弱者何也習於惠而怯於威也惠太甚而威不勝也夫其所以習於惠而惠太甚者賞數而加於無功也怯於威而威不勝者刑弛而兵不振也由賞與刑與兵之不得其道是以有弱之實著於外焉何謂弱之實曰官吏曠惰職廢不舉而敗官之罰不加嚴也多贖數赦不問有罪而典刑之禁不能行也冗兵驕狂負力幸賞而維持姑息之恩不敢節也將帥覆軍匹馬不返而敗軍之責不加重也羌人彊盛陵壓中國而邀金繒增幣帛之恥不爲怒也若此類者太弱之實也久而不治則又將有大於此而遂浸微浸消釋然而潰以至於不可救止者乘之矣然愚以爲弱在於政不在於勢是謂以弱政敗彊勢今夫一輿薪之火眾人之所憚而不敢犯者也舉而投之河則何熱之能爲是以負彊秦之勢而溺於弱周之而天下不知其彊焉者以此也𨿽然政之弱非若勢弱之難治也借如弱周之勢必變易其諸侯而後彊可能也天下之諸侯固未易變易此又非一日之故也若夫弱政則用威而已矣可以朝攺而夕定也夫齊古之彊國也而威王又齊之賢王也當其卽位委政不治諸侯並侵而人不知其國之爲彊國也一旦發怒裂萬家封卽墨大夫召烹阿大夫與常譽阿大夫者而發兵擊趙魏衛趙魏衛盡走請和而齊國人人震懼不敢飾非者彼誠知其政之弱而能用其威以濟其弱也況今以天子之尊借郡縣之勢言脫於口而四方響應其所以用威之資固已完具且有天下者患不爲焉有欲爲焉而不可者今誠能一畱意焉於用威一賞罰一號令一舉動無不一切出於威嚴用刑法而不赦有罪力行果斷而不牽眾人之是非用不測之刑用不測之賞而使天下之人視之如風雨雷電遽然而至截然而下不知其所從發而不可逃遁朝廷如此然後平民益務檢愼而姦民猾吏亦常恐恐然懼刑法之及其身而斂其手足不敢輒犯法此之謂彊政政彊矣爲之數年而天下之勢可以復彊愚故曰乘弱之惠以養威則威發而天下震栗然則以當今之勢求所謂萬世爲帝王而其大體卒不可革易者其尙威而已矣或曰當今之勢事誠無便於尙威者然孰知夫萬世之間其政之不變而必曰威耶愚應之曰威者君之所恃以爲君也一日而無威是無君也久而政變其小節而參之以惠使不至若秦之甚可也舉而棄之過矣或者又曰王者任徳不任刑任刑霸者之事非所宜言此又非所謂知理者也夫湯武皆王也桓文皆霸也武王乘紂之暴出民於炮烙斬刖之地苟又遂多殺人多刑人以爲治則民之心去矣故其治一出於禮義彼湯則不然桀之徳固無以異紂然其刑不若紂之甚也而天下之民化其風淫惰不事法度書曰有眾率怠弗恊而又諸侯昆吾氏首爲亂於是誅鋤其彊梗怠惰不法之人以定紛亂故記曰商人先罰而後賞至於桓文之事則又非皆任刑也桓公用管仲仲之書好言刑故桓公之治常任刑文公長者其佐狐趙先魏皆不說以刑法其治亦未嘗以刑爲本而號亦爲霸而謂湯非王而文非霸也得乎故用刑不必霸而用徳不必王各觀其勢之何所宜用而已然則今之勢何爲不可用刑用刑何爲不曰王道彼不先審天下之勢而欲應天下之務難矣

嘉祐集卷一

欽定四庫全書

嘉祐集卷二

宋蘇洵撰

權書上

權書引

人有言曰儒者不言兵仁義之兵無術而自勝使仁義之兵無術而自勝也則武王何用乎太公而牧野之戰四伐五伐六伐七伐乃止齊焉又何用也權書兵書也而所以用仁濟義之術也吾疾夫世之人不防本末而妄以我爲孫武之徒也夫孫氏之言兵爲常言也而我以此書爲不得已而言之之書也故仁義不得已而後吾權書用焉然則權者爲仁義之窮而作也

心術

爲將之道當先治心泰山崩於前而色不變麋鹿興於左而目不瞬然後可以制利害可以待敵凡兵上義不義𨿽利勿動非一動之爲害而他日將有所不可措手足也夫惟義可以怒士士以義怒可與百戰凡戰之道未戰養其財將戰養其力旣戰養其气旣勝養其心謹烽燧嚴斥堠使耕者無所顧忌所以養其財丰犒而優遊之所以養其力小勝益急小挫益厲所以養其气用人不盡其所欲爲所以養其心故士常蓄其怒懷其欲而不盡怒不盡則有餘勇欲不盡則有餘貪故𨿽並天下而士不厭兵此黃帝之所以七十戰而兵不殆也不養其心一戰而勝不可用矣凡將欲智而嚴凡士欲愚智則不可測嚴則不可犯故士皆委已而聽命夫安得不愚夫惟士愚而後可與之皆死凡兵之動知敵之主知敵之將而後可以動於險鄧艾縋兵於穴中非劉禪之庸則百萬之師可以坐縛彼固有所侮而動也故古之賢將能以兵嘗敵而又以敵自嘗故去就可以決凡主將之道知理而後可以舉兵知勢而後可以加兵知節而後可以用兵知理則不屈知勢則不沮知節則不窮見小利不動見小患不避小利小患不足以辱吾技也夫然後可以支大利大患夫惟養技而自愛者無敵於天下故一忍可以支百勇一靜可以制百動兵有長短敵我一也敢問吾之所長吾出而用之彼將不與吾校吾之所短吾蔽而置之彼將彊與吾角柰何曰吾之所短吾抗而暴之使之疑而卻吾之所長吾陰而養之使之狎而墮其中此用長短之術也善用兵者使之無所顧有所恃無所顧則知死之不足惜有所恃則知不至於必敗尺箠當猛虎奮呼而操擊徒手遇蜥蝪變色而卻步人之情也知此者可以將矣袒裼而按劍則烏獲不敢逼冠冑衣甲據兵而寢則童子彎弓殺之矣故善用兵者以形固夫能以形固則力有餘矣

法制

將戰必審知其將之賢愚與賢將戰則持之與愚將戰則乘之持之則容有所伺而爲之謀乘之則一舉而奪其气𨿽然非愚將勿乘乘之不動其禍在我分兵而疊進所以持之也並力而一戰所以乘之也古之善軍者以刑使人以賞使人以怒使人而其中必有以義附者焉不以戰不以掠而以備急難故越有君子六千人韓之戰秦之鬭士倍於晉而出穆公於淖者赦食馬者也兵或寡而易危或眾而易叛莫難於用眾莫危於用寡治眾者法欲繁繁則士難以動治寡者法欲簡簡則士易以察不然則士不任戰矣惟眾而繁𨿽勞不害爲彊以眾入險阻必分軍而疎行夫險阻必有伏伏必有約軍分則伏不知所擊而其約攜矣險阻懼蹙疎行以紓士气兵莫危於攻莫難於守客主之勢然也故地有二不可守兵少不足以實城城小不足以容兵夫惟賢將能以寡爲眾以小爲大當敵之衝人莫不守我以疑兵彼愕不進𨿽告之曰此無人彼不信也度彼所襲潛兵以備彼不我測謂我有餘夫何患兵少偃旗僕鼓寂若無气嚴戢兵士敢嘩者斬時令老弱登埤示怯乘懈突擊其眾可走夫何患城小背城而戰陣欲方欲踞欲密欲緩夫方而踞密而緩則士心固固則不懾背城而戰欲其不懾面城而戰陣欲直欲鋭欲疎欲速夫直而鋭疎而速則士心危危則致死面城而戰欲其致死夫能靜而自觀者可以用人矣吾何爲則怒吾何爲則喜吾何爲則勇吾何爲則怯夫人豈異於我天下之人孰不能自觀其一身是以知此理者塗之人皆可以將平居與人言一語不循故猶且而忌敵以形形我恬而不怪亦已固矣是故智者視敵有無故之形必謹察之勿動疑形二可疑於心則疑而爲之謀心固得其實也可疑於目勿疑彼敵疑我也是故心疑以謀應目疑以靜應彼誠欲有所爲耶不使吾得之目矣

彊弱

知有所甚愛知有所不足愛可以用兵矣故夫善將者以其所不足愛者養其所甚愛者士之不能皆鋭馬之不能皆良器械之不能皆利固也處之而已矣兵之有上中下也是兵之有三權也孫臏有言曰以君下駟與彼上駟取君上駟與彼中駟取君中駟與彼下駟此兵說也非馬說也下之不足以與其上也吾旣知之矣吾旣棄之矣中之不足以與吾上下之不足以與吾中吾不旣再勝矣乎得之多於棄也吾斯從之矣彼其上之不得其中下之援也乃能獨完耶故曰兵之有上中下也是兵之有三權也三權也者以一致三者也管仲曰攻堅則瑕者堅攻瑕則堅者瑕嗚呼不從其瑕而攻之天下皆彊敵也漢髙帝之憂在項籍耳𨿽然親以其兵而與之角者蓋無幾也隋何取九江韓信取魏取代取趙取齊然後髙帝起而取項籍夫不汲汲於其憂之所在而彷徨乎其不足防之地彼蓋所以孤項氏也秦之憂在六國蜀最僻最小最先取楚最彊最後取非其憂在蜀也諸葛孔明一出其兵乃與魏氏角其亡冝也取天下取一國取一陣皆如是也範蠡曰凡陣之道益左以爲牡設右以爲牝春秋時楚伐隋季梁曰楚人上左君必左無與王遇且攻其右右無良焉必敗偏敗眾乃攜蓋一陣之間必有牡牝左右要當以吾彊攻其弱耳唐太宗曰吾自興兵習觀行陣形勢每戰視敵彊其左吾亦彊吾左弱其右吾亦弱吾右使弱常遇彊彊常遇弱敵犯吾弱追奔不過數十百步吾撃敵弱常突出自背反攻之以是必勝後之庸將旣不能處其彊弱以敗而又曰吾兵有老弱雜其間非舉軍精鋭以故不能勝不知老弱之兵兵家固亦不可無無之是無以耗敵之彊兵而全吾之鋭鋒敗可俟矣故智者輕棄吾弱而使敵輕用其彊忘其小喪而志於大得夫固要其終而已矣

攻守

古之善攻者不盡兵以攻堅城善守者不盡兵以守敵衝夫盡兵以守堅城則鈍兵費糧而緩於成功盡兵以守敵衝則兵不分而彼間行襲我無備故攻敵所不守守敵所不攻攻者有三道焉守者有三道焉三道一曰正二曰奇三曰伏坦坦之路車轂擊人肩摩出亦此入亦此我所必攻彼所必守者曰正道大兵攻其南鋭兵出其北大兵攻其東鋭兵出其西者曰奇道大山峻谷中盤絕徑潛師其間不鳴金不撾鼓突出乎平川以衝敵人腹心者曰伏道故兵出於正道勝敗未可知也出於奇道十出而五勝矣出於伏道十出而十勝矣何則正道之城堅城也正道之兵精兵也奇道之城不必堅也奇道之兵不必精也伏道則無城也無兵也攻正道而不知奇道與伏道焉者其將木偶人是也守正道而不知奇道與伏道焉者其將亦木偶人是也今夫盜之於人抉門斬闗而入者有焉他戶之不扃鍵而入者有焉乘壊垣坎墻趾而入者有焉抉門斬闗而主人不之察幾希矣他戶之不扃鍵而主人不之察大半矣乘壊垣坎墻趾而主人不之察皆是矣爲主人者宜無曰門之固而他戶墻隙之不防焉夫正道之兵抉門之盜也奇道之兵他戶之盜也伏道之兵乘垣之盜也所謂正道者若秦之函谷吳之長江蜀之劍閣是也昔者六國嘗攻函谷矣而秦將敗之曹操嘗攻長江矣而周瑜走之鐘防嘗攻劍閣矣而姜維拒之何則其爲之守備者素也劉濞反攻大梁田祿伯請以五萬人別循江淮收江南長沙以與濞防武闗岑彭攻公孫述自江州溯都江破侯丹兵徑防武陽繞出延岑軍後疾以精騎赴廣都距成都不數十里李愬攻蔡蔡悉精卒以抗李光顏而不備愬愬自文成破張柴疾馳二百里夜半到蔡黎明擒元濟此用奇道也漢武攻南越唐防請發夜郎兵浮船牂牁江道番禺城下以出越人不意鄧艾攻蜀自陰平由景谷攀木緣磴魚貫而進至油江而降馬邈至綿竹而斬諸葛瞻遂降劉禪田令孜守潼闗闗之左有谷曰禁而不之備林言尙讓入之夾攻闗而闗兵潰此用伏道也吾觀古之善用兵者一陣之間尙猶有正兵奇兵伏兵三者以取勝況守一國攻一國而社稷之安危系焉者其可以不知此三道而欲使之將耶

用間

孫武旣言五間則又有曰商之興也伊摯在夏周之興也呂牙在商故明君賢將能以上智爲間者必成大功此兵之要三軍所恃而動也按書伊尹適夏丑夏歸亳史太公常事紂去之歸周所謂在夏在商誠矣然以爲間何也湯文王固使人間夏商耶伊呂固與人爲間耶桀紂固待間而後可伐耶是𨿽甚庸亦知不然矣然則吾意天下存亡寄於一人伊尹之在夏也湯必曰桀𨿽暴一旦用伊尹則民心復安吾何病焉及其歸亳也湯必曰桀得伊尹不能用必亡矣吾不可以安視民病遂與天下共亡之呂牙之在商也文王必曰紂𨿽虐一旦用呂牙則天祿必復吾何憂焉及其歸周也文王必曰紂得呂牙不能用必亡矣吾不可以久遏天命遂命武王與天下共亡之然則夏商之存亡待伊呂用否而決今夫問將之賢者必曰能逆知敵國之勝敗問其所以知之之道必曰不愛千金故能使人爲之出萬死以間敵國或曰能因敵國之使而探其陰計嗚呼其亦勞矣伊呂一歸而夏商之國爲決亡使湯武無用間之名與用間之勞而得用間之實此非上智其誰能之夫兵𨿽詭道而本於正者終亦必勝今五間之用其歸於詐成則爲利敗則爲禍且與人爲詐人亦將且詐我故能以間勝者亦或以間敗吾間不忠反爲敵用一敗也不得敵之實而得敵之所僞示者以爲信二敗也受吾財而不能得敵之陰計懼而以僞告我三敗也夫用心於正一振而羣綱舉用心於詐百補而千穴敗智於此不足恃也故五間者非明君賢將之所上明君賢將之所上者上智之間也是以淮陰曲逆義不事楚而髙祖擒籍之計定左車周叔不用於趙魏而淮陰進兵之謀決嗚呼是亦間也

嘉祐集卷二

欽定四庫全書

嘉祐集卷三

宋蘇洵撰

權書下

孫武

求之而不窮者天下奇才也天下之士與之言兵而曰我不能者幾人求之於言而不窮者幾人言不窮矣求之於用而不窮者幾人嗚呼至於用而不窮者吾未之見也孫武十三篇兵家舉以爲師然以吾評之其言兵之雄乎今其書論奇權密機出入神鬼自古以兵著書者罕所及以是而揣其爲人必謂有應敵無窮之才不知武用兵乃不能必克與書所言逺甚吳王闔廬之入郢也武爲將軍及秦楚交敗其兵越王入踐其國外禍內患一旦疊發吳王奔走自救不暇武殊無一謀以弭斯亂若按武之書以責武之失凡有三焉九地曰威加於敵則交不得合而武使秦得聽包胥之言出兵救楚無忌吳之心斯不威之甚其失一也作戰曰久暴師以鈍兵挫鋭屈力殫貨則諸侯乘其獘而起且武以九年冬伐楚至十年秋始還可謂久暴矣越人能無乘間入國乎其失二也又曰殺敵者怒也今武縱子胥伯嚭鞭平王屍復一夫之私忿以激怒敵此司馬戍子西子期所以必死讐吳也勾踐不頽舊塜而吳服田單譎燕掘墓而齊奮知謀與武逺矣武不逹此其失三也然始吳能以入郢乃因胥嚭唐蔡之怒及乘楚瓦之不仁武之功蓋亦鮮耳夫以武自爲書尙不能自用以取敗北況區區祖其故智餘論者而能將乎且吳起與武一體之人也皆著書言兵世稱之曰孫吳然而吳起之言兵也輕法制艸略無所統紀不若武之書詞約而意盡天下之兵說皆歸其中然吳起始用於魯破齊及入魏又能制秦兵入楚楚復霸而武之所爲反如是書之不足信也固矣今夫外禦一內治一妾是賤丈夫亦能夫豈必有一人而教之及夫禦三軍之眾闔營而自固或且有亂然則是三軍之眾惑之也故善將者視三軍之眾與視一一妾無加焉故其心常若有餘夫以一人之心當三軍之眾而其中恢恢然猶有餘地此韓信之所以多多而益辦也故夫用兵豈有異術哉能勿視其眾而已矣

子貢

君子之道智信難信者所以正其智也而智常至於不正智者所以通其信也而信常至於不通是故君子愼之也世之儒者曰徒智可以成也人見乎徒智之可以成也則舉而棄乎信吾則曰徒智可以成也而不可以繼也子貢之以亂齊滅吳存魯也吾悲之彼子貢者遊說之士苟以邀一時之功而不以可繼爲事故不見其禍使夫王公大人而計出於此則吾未見其不旋踵而敗也吾聞之王者之兵計萬世而動霸者之兵計子孫而舉彊國之兵計終身而發求可繼也子貢之兵是明日不可用也故子貢之出也吾以爲魯可存也而齊可無亂吳可無滅何也田常之將簒也憚髙國鮑晏故使移兵伐魯爲賜計者莫若抵髙國鮑晏弔之彼必愕而問焉則對曰田常遣子之兵伐魯吾竊哀子之將亡也彼必詰其故則對曰齊之有田氏猶人之養虎也子之於齊猶肘股之於身也田氏之欲肉齊久矣然未敢逞志者懼肘股之捍也今子出伐魯肘股去矣田氏孰懼哉吾見身將磔裂而肘股隨之所以弔也彼必懼而咨計於我因教之曰子悉甲趨魯壓境而止吾請爲子潛約魯侯以待田氏之變帥其兵從子入討之爲齊人計之彼懼田氏之禍其勢不得不聽歸以約魯侯魯侯懼齊伐其勢亦不得不聽因使練兵搜乘以俟齊釁誅亂臣而定新主齊必徳魯數世之利也吾觀仲尼以爲齊人不與田常者半故請哀公討之今誠以魯之眾從髙國鮑晏之師加齊之半可以轘田常於都市其勢甚便其成功甚大惜乎賜之不出於此也齊哀王舉兵誅呂氏呂氏以灌嬰爲將拒之至滎陽嬰使諭齊及諸侯連和以待呂氏變共誅之今田氏之勢何以異此有魯以爲齊有髙國鮑晏以爲灌嬰惜乎賜之不出於此也

六國

六國破滅非兵不利戰不善獘在賂秦而力虧破滅之道也或曰六國互喪率賂秦耶曰不賂者以賂者喪蓋失彊援不能獨完故曰獘在賂秦也秦以攻取之外小則獲邑大則得城較秦之所得與戰勝而得者其實百倍諸侯之所亡與戰敗而亡者其實亦百倍則秦之所大欲諸侯之所大患固不在戰矣思厥先祖父暴霜露斬荊棘以有尺寸之地子孫視之不甚惜舉以予人如棄艸芥今日割五城明日割十城然後得一夕安寢起視四境而秦兵又至矣然則諸侯之地有限暴秦之欲無厭奉之彌繁侵之愈急故不戰而彊弱勝負已判矣至於顚覆理固冝然古人云以地事秦猶抱薪救火薪不盡火不滅此言得之齊人未嘗賂秦終繼五國遷滅何哉與嬴而不助五國也五國旣喪齊亦不免矣燕趙之君始有逺略能守其土義不賂秦是故燕𨿽小國而後亡斯用兵之效也至丹以荊卿爲計始速禍焉趙嘗五戰於秦二敗而三勝後秦擊趙者再李牧連卻之洎牧以讒誅邯鄲爲郡惜其用武而不終也且燕趙處秦革滅殆盡之際可謂智力孤危戰敗而亡誠不得已向使三國各愛其地齊人勿附於秦刺客不行良將猶在則勝負之數存亡之理當與秦相較或未易量嗚呼以賂秦之地封天下之謀臣以事秦之心禮天下之奇才並力西向則吾恐秦人食之不得下咽也悲夫有如此之勢而爲秦人積威之所劫日削月割以趨於亡爲國者無使爲積威之所劫哉夫六國與秦皆諸侯其勢弱於秦而猶有可以不賂而勝之之勢苟以天下之大下而從六國破亡之故事是又在六國下矣

項籍

吾嘗論項籍有取天下之才而無取天下之慮曹操有取天下之慮而無取天下之量徳有取天下之量而無取天下之才故三人者終其身無成焉且夫不有所棄不可以得天下之勢不有所忍不可以盡天下之利是故地有所不取城有所不攻勝有所不就敗有所不避其來不喜其去不怒肆天下之所爲而徐制其後乃克有濟嗚呼項籍有百戰百勝之才而死於垓下無惑也吾觀其戰於鉅鹿也見其慮之不長量之不大未嘗不怪其死於垓下之晚也方籍之渡河沛公始整兵向闗籍於此時若急引軍趨秦及其鋒而用之可以據咸陽制天下不知出此而區區與秦將爭一旦之命旣全鉅鹿而猶徘徊河南新安間至函谷則沛公入咸陽數月矣夫秦人旣已安沛公而讐籍則其勢不得彊而臣故籍𨿽遷沛公漢中而卒都彭城使沛公得還定三秦則天下之勢在漢不在楚楚𨿽百戰百勝尙何益哉故曰兆垓下之死者鉅鹿之戰也或曰𨿽然籍必能入秦乎曰項梁死章邯謂楚不足慮故移兵伐趙有輕楚心而良將勁兵盡於鉅鹿籍誠能以必死之士擊其輕敵寡弱之師入之易耳且亡秦之守闗與沛公之守善否可知也沛公之攻闗與籍之攻善否又可知也以秦之守而沛公攻入之沛公之守而籍攻入之然則亡秦之守籍不能入哉或曰秦可入矣如救趙何曰虎方捕鹿羆據其穴搏其子虎安得不置鹿而返返則碎於羆明矣軍志所謂攻其必救也使籍入闗王離渉間必釋趙自救籍據闗逆擊其前趙與諸侯救者十餘壁躡其後覆之必矣是籍一舉解趙之圍而収功於秦也戰國時魏伐趙齊救之田忌引兵疾走大梁因存趙而破魏彼宋義號知兵殊不逹此屯安陽不進而曰待秦敝吾恐秦未敝而沛公先據闗矣籍與義俱失焉是故古之取天下者常先圖所守諸葛孔明棄荊州而就西蜀吾知其無能爲也且彼未嘗見大險也彼以爲劍門者可以不亡也吾嘗觀蜀之險其守不可出其出不可繼兢兢而自完猶且不給而何足以制中原哉若夫秦漢之故都沃土千里洪河大山眞可以控天下又烏事夫不可以措足如劍門者而後曰險哉今夫冨人必居四通五逹之都使其財布出於天下然後可以収天下之利有小丈夫者得一金櫝而藏諸家拒戶而守之嗚呼是求不失也非求冨也大盜至劫而取之又焉知其果不失也

髙祖

漢髙祖挾數用術以制一時之利害不如陳平揣摩天下之勢舉指搖目以劫制項羽不如張良微此二人則天下不歸漢而髙帝乃木彊之人而止耳然天下已定後世子孫之計陳平張良智之所不及則髙帝常先爲之規畫處置以中後世之所爲曉然如目見其事而爲之者蓋髙帝之智明於大而暗於小至於此而後見也帝嘗語呂后曰周勃厚重少文然安劉氏必勃也可令爲太尉方是時劉氏旣安矣勃又將誰安耶故吾之意曰髙帝之以太尉屬勃也知有呂氏之禍也𨿽然其不去呂后何也勢不可也昔者武王沒成王幼而三監叛帝意百歲後將相大臣及諸侯王有武庚祿父者而無有以制之也獨計以爲家有主母而豪奴悍婢不敢與弱子抗呂后佐帝定天下爲大臣素所畏服獨此可以鎭壓其邪心以待嗣子之壯故不去呂氏者爲惠帝計也呂后旣不可去故削其黨以損其權使𨿽有變而天下不搖是故以樊噲之功一旦遂欲斬之而無疑嗚呼彼豈獨於噲不仁耶且噲與帝偕起防城陷陣功不爲少矣方亞父嗾項荘時微噲誚讓羽則漢之爲漢未可知也一旦人有惡噲欲滅戚氏者時噲出伐燕立命平勃卽斬之夫噲之罪未形也惡之者誠僞未必也且髙帝之不以一女子斬天下之功臣亦明矣彼其娶於呂氏呂氏之族若產祿輩皆庸才不足防獨噲豪健諸將所不能制後世之患無大於此矣夫髙帝之視呂后也猶醫者之視堇也使其毒可以治病而無至於殺人而已矣樊噲死則呂氏之毒將不至於殺人髙帝以爲是足以死而無憂矣彼平勃者遺其憂者也噲之死於惠之六年也天也使其尙在則呂祿不可紿太尉不得入北軍矣或謂噲於帝最親使之尙在未必與產祿叛夫韓信黔布盧綰皆南面稱孤而綰又最爲親幸然及髙祖之未崩也皆相繼以逆誅誰謂百歲之後椎埋屠狗之人見其親戚乘勢爲帝王而不欣然從之邪吾故曰彼平勃者遺其憂者也

嘉祐集卷三

欽定四庫全書

嘉祐集卷四

宋蘇洵撰

衡論上

衡論引

事有可以盡告人者有可告人以其端而不可盡者盡以告人其難在告告人以其端其難在用今夫衡之有刻也於此爲銖於此爲石求之而不得曰是非善衡焉可也曰權罪者非也始吾作權書以爲其用可以至於無窮而亦可以至於無用於是又作衡論十篇嗚呼從吾說而不見其成乃今可以罪我焉耳

逺慮

聖人之道有經有權有機是以有民有羣臣而又有腹心之臣曰經者天下之民舉知之可也曰權者民不得而知矣羣臣知之可也曰機者𨿽羣臣亦不得而知矣腹心之臣知之可也夫使聖人而無權則無以成天下之務無機則無以濟萬世之功然皆非天下之民所冝知而機者又羣臣所不得聞羣臣不得聞誰與議不議不濟然則所謂腹心之臣者不可一日無也後世見三代取天下以仁義而守之以禮樂也則曰聖人無機夫取天下與守天下無機不能顧三代聖人之機不若後世之詐故後世不得見耳有機也是以有腹心之臣禹有益湯有伊尹武王有太公望是三臣者聞天下之所不聞知羣臣之所不知禹與湯武倡其機於上而三臣共和之於下以成萬世之功下而至於桓文有管仲狐偃爲之謀主闔廬有伍員勾踐有範蠡大夫種髙祖之起也大將任韓信黥布彭越裨將任曹參樊噲滕公灌嬰遊說諸侯任酈生陸賈樅公至於奇機密謀羣臣所不與者惟畱侯鄼侯二人唐太宗之臣多奇才而委之深任之密者亦不過曰房杜夫君子爲善之心與小人爲惡之心一也君子有機以成其善小人有機以成其惡有機也𨿽惡亦或濟無機也𨿽善亦不克是故腹心之臣不可以一日無也司馬氏魏之賊也有賈充之徒爲之腹心之臣以濟陳勝吳廣秦民之湯武也無腹心之臣以不克何則無腹心之臣者無機也有機而泄也夫無機與有機而泄者譬如虎豹食人而不知設陷穽設陷穽而不知以物覆其上者也或曰機者創業之君所假以濟耳守成之世其奚事機而安用夫腹心之臣嗚呼守成之世能遂熙然如太古之世矣乎未也吾未見機之可去也且夫天下之變常伏於燕安田文所謂主少國危大臣未附如此等事何世無之當是之時而無腹心之臣可爲寒心哉昔者髙祖之末天下旣定矣而又以周勃遺孝惠孝文武帝之末天下旣治矣而又以霍光遺孝昭孝宣蓋天下𨿽有泰山之勢而聖人常以累卵爲心故𨿽守成之世而腹心之臣不可去也傳曰百官總已以聽於冢宰彼冢宰者非腹心之臣天子安能舉天下之事委之三年而不置疑於其間耶又曰五載一巡狩彼無腹心之臣五載一出捐千里之畿而誰與守耶今夫一家之中必有宗老一介之士必有密友以開心胸以濟緩急柰何天子而無腹心之臣乎近世之君宴然於上而使宰相眇然於下上下不接而其志不通矣臣視君如天之遼然而不可親而君亦如天之視人泊然無愛之之心也是以社稷之憂彼不以爲憂社稷之喜彼不以爲喜君憂不辱君辱不死一人譽之則用之一人毀之則捨之宰相避嫌畏譏且不暇何暇盡心以憂社稷數遷數易視相府如傳捨百官泛泛於下而天子惸惸於上一旦有卒然之憂吾未見其不顚沛而殞越也聖人之任腹心之臣也尊之如父師愛之如兄弟握手入臥內同起居寢食知無不言言無不盡百人譽之不加密百人毀之不加疎尊其爵厚其祿重其權而後可以議天下之機慮天下之變太祖用趙中令也得其道矣近者冦萊公亦誠其人然與之權輕故終以見逐而天下幾有不測之變然則其必使之可以生人殺人而後可也

禦將

人君禦臣相易而將難將有二有賢將有才將而禦才將尢難禦相以禮禦將以術禦賢將之術以信禦才將之術以智不以禮不以信是不爲也不以術不以智是不能也故曰禦將難而禦才將尢難六畜其初皆獸也彼虎豹能搏能噬而馬亦能踶牛亦能觸先王知能搏能噬者不可以人力制故殺之殺之不能驅之而後已踶者可馭以羈紲觸者可拘以楅衡故先王不忍棄其才而廢天下之用如曰是能踶是能觸當與虎豹並殺而同驅則是天下無騏驎終無以服乘耶先王之選才也自非大姦劇惡如虎豹之不可以變其搏噬者未有不欲制之以術而全其才以適於用況爲將者又不可責以亷隅細謹顧其才何如耳漢之衛霍趙充國唐之李靖李勣賢將也漢之韓信黥布彭越唐之薛萬徹侯君集盛彥師才將也賢將旣不多有得才者而任之苟又曰是難禦則是不肖者而後可也結以重恩示以赤心美田宅大飲饌歌童舞女以極其口腹耳目之欲而折之以威此先王之所以禦才將也近之論者或曰將之所以畢智竭慮犯霜露蹈白刃而不辭者冀賞耳爲國家者不如勿先賞以邀其成功或曰賞所以使人不先賞人不爲我用是皆一隅之說非通論也將之才固有小大傑然於庸將之中者才小者也傑然於才將之中者才大者也才小志亦小才大志亦大人君當觀其才之大小而爲之制禦之術以稱其志一隅之說不可用也夫養騏驥者丰其芻粒潔其羈絡居之新閒浴之淸泉而後責之千里彼騏驥者其志常在千里也夫豈以一飽而廢其志哉至於養鷹則不然獲一雉飼以一雀獲一兔飼以一防彼知不盡力於撃搏則其勢無所得食故然後爲我用才大者騏驥也不先賞之是養騏驥者饑之而責其千里不可得也才小者鷹也先賞之是養鷹者飽之而求其撃搏亦不可得也是故先賞之說可施之才大者不先賞之說可施之才小者兼而用之可也昔者漢髙祖一見韓信而授以上將解衣衣之推食哺之一見黥布而以爲淮南王供具飲食如王者一見彭越而以爲相國當是時三人者未有功於漢也厥後追項籍垓下與信越期而不至捐數千里之地以畀之如棄敝屣項氏未滅天下未定而三人者已極富貴矣何則髙帝知三人者之志大不極於富貴則不爲我用𨿽極於富貴而下滅項氏不定天下則其志不已也至於樊噲滕公灌嬰之徒則不然防一城陷一陣而後增數級之爵否則終歳不遷也項氏已滅天下己定樊噲滕公灌嬰之徒計百戰之功而後爵之通侯夫豈髙帝至此而嗇哉知其才小而志小𨿽不先賞不怨而先賞之則彼將泰然自滿而不復以立功爲事故也噫方韓信之立於齊蒯通武涉之說未去也當此之時而奪之王漢其殆哉夫人豈不欲三分天下而自立者而彼則曰漢王不奪我齊也故齊不捐則韓信不懷韓信不懷則天下非漢之有嗚呼髙帝可謂知大計矣

任相

古之善觀人之國者觀其相何如人而己議者常曰將與相均將特一大有司耳非相侔也國有徵伐而後將權重有徵伐無徵伐相皆不可一日輕相賢耶則羣有司皆賢而將亦賢矣將賢耶相𨿽不賢將不可易也故曰將特一大有司耳非相侔也任相之道與任將不同爲將者大槪多才而或頑鈍無恥非皆節廉好禮不可犯者也故不必優以禮貎而其有不羈不法之事則亦不可以常法禦何則豪縱不趨約束者亦將之常態也武帝視大將軍往往踞厠而李廣利破大宛侵殺士卒之罪則寢而不問此任將之道也若夫相必節廉好禮者爲也又非豪縱不趨約束者爲也故接之以禮而重責之古者相見於天子天子爲之離席起立在道爲之下輿有病親問不幸而死親弔待之如此其厚然其有罪亦不私也天地大變天下大過而相以不起聞矣相不勝任防書至而布衣出府免矣相有他失而棧車牝馬歸以思過矣夫接之以禮然後可以重其責而使無怨言責之重然後接之以禮而不爲過禮薄而責重彼將曰主上遇我以何禮而重我以此責也甚矣責輕而禮重彼將遂弛然不肯自飭故禮以維其心而重責以勉其怠而後爲相者莫不盡忠於朝廷而不防其私吾觀賈誼書至所謂長太息者常反覆讀不能已以爲誼生文帝時文帝遇將相大臣不爲無禮獨周勃一下獄誼遂發此使誼生於近世見其所以遇宰相者則當復何如也夫湯武之徳三尺豎子皆知其爲聖人而猶有伊尹太公者爲師友焉伊尹太公非賢於湯武也而二聖人者特不顧以師友之以明有尊也噫近世之君姑勿責於此天子禦坐見宰相而起者有之乎無矣在輿而下者有之乎亦無矣天子坐殿上宰相與百官趨走於下掌儀之官名而呼之若郡守召胥吏耳𨿽臣子爲此亦不過而尊尊貴貴之道不若是防也夫旣不能接之以禮則其罪之也吾法將亦不得用何者不果於用禮而果於用刑則其心不服故法曰有某罪而加之以某刑及其免相也旣曰有某罪而刑不加焉不過削之以官而出之大藩鎭此其獘皆始於不爲之禮賈誼曰中罪而自弛大罪而自裁犬人不我誅而安忍棄其身此必有大愧於其君故人君者必有以愧其臣故其臣有所不爲武帝嘗以不冠見平津侯故當天下多事朝廷憂懼之際使石慶得容於其間而無怪焉然則必其待之如禮而後可以責之如法也且吾聞之待以禮而彼不自效以報其上重其責而彼不自勉以全其身安其祿位成其功名者天下無有也彼人主傲然於上不禮宰相以自尊大者孰若使宰相自效以報其上之爲利宰相利其君之不責而丰其私者孰若自勉以全其身安其祿位成其功名之爲福吾又未見去利而就害逺福而求禍者也

重逺

武王不泄邇不忘逺仁矣乎非仁也勢也天下之勢猶一身一身之中手足病於外則腹心爲之深思靜慮於內而求其所以療之之術腹心病於內則手足爲之奔掉於外而求其所以療之之物腹心手足之相救非待仁而後然吾故曰武王之不泄邇不忘逺非仁也勢也勢如此其急而古之君獨武王然者何也人皆知一身之勢而武王知天下之勢也夫不知一身之勢者一身危而不知天下之勢者天下不危乎哉秦之保闗中自以爲子孫萬世帝王之業而陳勝吳廣乃楚人也由此觀之天下之勢逺近如一然以吾言之近之可憂未若逺之可憂之深也近之官吏賢耶民譽之歌之不賢耶譏之謗之譽歌譏謗者眾則必傳傳則必逹於朝廷是官吏之賢否易知也一夫不獲其所訴之刺史刺史不問裹糧走京師緩不過旬月檛鼓叫號而有司不得不省矣是民有寃易訴也吏之賢否易知而民之寃易訴亂何從始耶逺方之民𨿽使盜跖爲之郡守檮杌饕餮爲之縣令郡縣之民羣嘲而聚罵者𨿽千百爲軰朝廷不知也白日執人於市誣以殺人𨿽其兄弟妻子聞之亦不過訴之刺史不幸而刺史又抑之則死且無告矣彼見郡守縣令據案執筆吏卒旁列箠械滿前駭然而喪膽矣則其謂京師天子所居者當復如何而又行數千里費且百萬富者尙或難之而貧者又何能乎故其民常多怨而易動吾故曰近之可憂未若逺之可憂之深也國家分十七路河朔陜右廣南川峽實爲要區河朔陜右疆域之防而中國之所恃以安廣南川峽貨財之源而河朔陜右之所恃以全其勢之輕重如何哉曩者北兵深入西冦勃叛河朔陜右尢所加防一郡守一縣令未常不擇至於廣南川峽則例以爲逺官審官差除取具臨時竄謫量移往往而至凡朝廷稍所優異者不復官之廣南川峽而其人亦以廣南川峽之官爲失職庸人無所歸故常聚於此嗚呼知河朔陜右之可重而不知河朔陜右之所恃以全之地之不可輕是欲富其倉而蕪其田倉不可得而富也矧其地控制南夷氐蠻最爲要害土之所產又極富夥明珠大貝紈錦布帛皆極精好陸負水載出境而其利百倍然而闗譏門徵僦雇之費非百姓私力所能辦故貪官專其利而齊民受其病不招權不鬻獄者世俗遂指以爲防吏矣而招權鬻獄者又豈盡無嗚呼吏不能皆廉而廉者又止如此是斯民不得一日安也方今賦取日重科斂日煩罷獘之民不任官吏復有所規求於其間矣淳化中李順竊發於蜀川郡數十望風奔潰近者智髙亂廣南乘勝取九城如反掌國家設城池飬士卒蓄器械儲米粟以爲戰守備而凶豎一起若渉無人之地者吏不肖也今夫以一身任一方之責者莫若漕刑廣南川峽旣爲天下要區而其中之郡縣又有爲廣南川峽之要區者其牧宰之賢否實一方所以安危幸而賢則己其戕民黷貨的然有罪可誅者漕刑固亦得以舉劾若夫庸陋選耎不才而無過者漕刑𨿽賢明其勢不得易置此猶敝車躄馬而求僕夫之善禦也郡縣有敗事不以責漕刑則不可責之則彼必曰敗事者某所治某所者某人也吾將何所歸罪故莫若使漕刑自舉其人而任之他日有敗事則謂之曰爾謂此人堪此職也今不堪此職是爾欺我也責有所任罪無所逃然而擇之不得其人者蓋寡矣其餘郡縣𨿽非一方之所以安危者亦當詔審官俾勿輕授贓吏冗流勿措其間則民𨿽在千里外無異甸中矣

嘉祐集卷四

欽定四庫全書

嘉祐集卷五

宋蘇洵撰

衡論下

養才

夫人之所爲有可勉彊者有不可勉彊者煦煦然而爲仁孑孑然而爲義不食片言以爲信不見小利以爲廉𨿽古之所謂仁與義信與廉者不止若是而天下之人亦不曰是非仁人是非義人是非信人是非廉人此則無諸己而可勉彊以到者也在朝廷而百官肅在邊鄙而四夷懼坐之於繁劇紛擾之中而不亂投之於羽檄奔走之地而不惑爲吏而爲吏爲將而爲將若是者非天之所與性之所有不可勉彊而能也道與徳可勉以進也才不可彊揠以進也今有二人焉一人善揖讓一人善騎射則人未有不以揖讓賢於騎射矣然而揖讓者未必善騎射而騎射者捨其弓以揖讓於其間則未必失容何哉才難彊而道易勉也吾觀世之用人好以可勉彊之道與徳而加之不可勉彊之才之上而曰我貴賢賤能是以道與徳未足以化人而才有遺焉然而爲此者亦有由矣有才者而不能爲眾人所勉彊者耳何則奇傑之士常好自負疎雋傲誕不事繩檢往往冒法律觸刑禁叫號驩呼以發其一時之樂而不顧其禍嗜利酗酒使气傲物志气一發則倜然逺去不可羈束以禮法然及其一旦翻然而悟折節而不爲此以畱意於向所謂道與徳可勉彊者則何病不至柰何以朴樕小道加諸其上哉夫其不肯規規以事禮法而必自縱以爲此者乃上之人之過也古之養奇傑也任之以權尊之以爵厚之以祿重之以恩責之以措置天下之務而易其平居自縱之心而聲色耳目之欲又已極於外故不待放肆而後爲樂今則不然奇傑無尺寸之柄位一命之爵食斗升之祿者過半彼又安得不越法逾禮而自快耶我又安可急之以法使不得泰然自縱耶今我繩之以法亦己急矣急之而不已而隨之以刑則彼有北走胡南走越耳噫無事之時旣不能養及其不幸一旦有邊境之患繁亂難治之事而後優詔以召之丰爵重祿以結之則彼已憾矣夫彼固非純忠者也又安肯黙然於窮困無用之地而已耶周公之時天下號爲至治四夷已臣服卿大夫士已稱職當是時𨿽有奇傑無所復用而其禮法風俗尢復細宻舉朝廷與四海之人無不遵蹈而其八議之中猶有曰議能者況當今天下未甚至治四夷未盡臣服卿大夫士未皆稱職禮法風俗又非細宻如周之盛時而奇傑之士復有困於簿書米鹽間者則反可不議其能而恕之乎所宜哀其才而貰其過無使爲刀筆吏所困則庻乎盡其才矣或曰奇傑之士有過得以免則天下之人孰不自謂奇傑而欲免其過者是終亦潰法亂教耳曰是則然矣然而奇傑之所爲必挺然出於眾人之上苟指其己成之功以曉天下俾得以贖其過而其未有功者則委之以難治之事而責其成績則天下之人不敢自謂奇傑而眞奇傑者出矣

用法

古之法簡今之法繁簡者不便於今而繁者不便於古非今之法不若古之法而今之時不若古之時也先王之作法也莫不欲服民之心服民之心必得其情情然耶而罪亦然則固入吾法矣而民之情又不皆如其罪之輕重大小是以先王忿其罪而哀其無辜故法舉其略而吏制其詳殺人者死傷人者刑則以著於法使民知天子之不欲我殺人傷人耳若其輕重出入求其情而服其心者則以屬吏任吏而不任法故其法簡今則不然吏姦矣不若古之良民媮矣不若古之淳吏姦則以喜怒制其輕重而出入之或至於誣執民媮則吏𨿽以情出入而彼得執其罪之大小以爲辭故今之法纎悉委備不執於一左右前後四顧而不可逃是以輕重其罪出入其情皆可以求之法吏不奉法輙以舉劾任法而不任吏故其法繁古之法若方書論其大槪而增損劑量則以屬醫者使之視人之疾而參以已意今之法若鬻屨旣爲其大者又爲其次者又爲其小者以求合天下之足故其繁簡則殊而求民之情以服其心則一也然則今之法不劣於古矣而用法者尙不能無獘何則律令之所禁畫一明備𨿽婦人孺子皆知畏避而其間有習於犯禁而遂不攺者舉天下皆知之而未嘗怪也先王欲杜天下之欺也爲之度以一天下之長短爲之量以齊天下之多寡爲之權衡以信天下之輕重故度量權衡法必資之官資之官而後天下同今也庶民之家刻木比竹繩絲縋石以爲之富商豪賈內以大出以小齊人適楚不知其孰爲斗孰爲斛持東家之尺而校之西鄰則若十指然此舉天下皆知之而未嘗怪者一也先王惡奇貨之蕩民且哀夫微物之不能遂其生也故禁民采珠貝惡夫物之僞而假眞且重費也故禁民糜金以爲塗飾今也采珠貝之民溢於海濵糜金之工肩摩於列肆此又舉天下皆知之而未嘗怪者二也先王患賤之淩貴而下之僭上也故冠服器皿皆以爵列爲等差長短大小莫不有制今也工商之家曳紈錦服珠玉一人之身循其首以至足而犯法者十九此又舉天下皆知之而未嘗怪者三也先王懼天下之吏負縣官之勢以侵劫齊民也故使市之坐賈視時百物之貴賤而錄之旬輙以上百以百聞千以千聞以待官吏之私儥十則損三三則損一以聞以備縣官之公糴今也吏之私儥而從縣官公糴之法民曰公家之取於民也固如是是吏與縣官斂怨於下此又舉天下皆知之而未嘗怪者四也先王不欲人之擅天下之利也故仕則不商商則有罰不仕而商商則有徵是民之商不免徵而吏之商又加以罰今也吏之商旣幸而不罰又從而不徵資之以縣官公糴之法負之以縣官之徒載之以縣官之舟闗防不譏津梁不呵然則爲吏而商誠可樂也民將安所措手此又舉天下皆知之而未嘗怪者五也若此之類不可悉數天下之人耳習目熟以爲當然憲官法吏目擊其事亦恬而不問夫法者天子之法也法明禁之而人明犯之是不有天子之法也衰世之事也而議者皆以爲今之獘不過吏胥骫法以爲姦而吾以爲吏胥之姦由此五者始今有盜白晝持梃入室而主人不知之禁則逾垣穿穴之徒必且相告而恣行於其家其必先治此五者而後詰吏胥之姦可也

議法

古者以仁義行法律後世以法律行仁義夫三代之盛王其教化之本出於學校蔓延於天下而形見於禮樂下之民被其風化循循翼翼務爲仁義以求避法律之所禁故其法律𨿽不用而其所禁亦不爲不行於其間下而至於漢唐其教化不足以動民而一於法律故其民懼法律之及其身亦或相勉爲仁義唐之初大臣房杜軰爲刑統毫釐輕重明辯別白附以仁義無所阿曲不知周公之刑何以易此但不能先使民務爲仁義使法律之所禁不用而自行如三代時然要其終亦能使民勉爲仁義而其所以不若三代者則有由矣政之失非法之罪也是以宋有天下因而循之變其節目而存其大體比閭小吏奉之以公則老姦大猾束手請死不可漏略然而獄訟常病多盜賊常病眾則亦有由矣法之公而吏之私也夫舉公法而寄之私吏猶且若此而況法律之間又不能無失其何以爲治今夫天子之子弟卿大夫與其子弟皆天子之所優異者有罪而使與甿並笞而偕戮則大臣無恥而朝廷輕故有贖焉以全其肌膚而勵其節操故贖金者朝廷之體也所以自尊也非與其有罪也夫刑者必痛之而後人畏焉罰者不能痛之必困之而後人懲焉今也大辟之誅輸一石之金而免貴人近戚之家一石之金不可勝數是𨿽使朝殺一人而輸一石之金暮殺一人而輸一石之金金不可盡身不可困況以其官而除其罪則一石之金又不皆輸焉是恣其殺人也且不笞不戮彼已幸矣而贖之又輕是啟姦也夫罪固有疑今有人或誣以殺人而不能自明者有誠殺人而官不能折以實者是皆不可以誠殺人之法坐由是有減罪之律當死而流使彼爲不能自明者耶去死而得流刑已酷矣使彼爲誠殺人者耶流而不死刑已寛矣是失實也故有啟姦之釁則上之人常幸而下之人𨿽死而常無告有失實之獘則無辜者多怨而僥幸者易以免今欲刑不加重赦不加多獨於法律之間變其一端而能使不啟姦不失實其莫若重贖然則重贖之說何如曰古者五刑之尢輕者止於墨而墨之罰百鍰逆而數之極於大辟而大辟之罰千鍰此穆王之罰也周公之時則又重於此然千鍰之重亦已當今三百七十斤有奇矣方今大辟之贖不能當其三分之一古者以之赦疑罪而不及公族今也貴人近戚皆贖而疑罪不與記曰公族有死罪致刑於甸人𨿽君命宥不聽今欲貴人近戚之刑舉從於此則非所以自尊之道故莫若使得與疑罪皆重贖且彼𨿽號爲富彊苟數犯法而數重困於贖金之間則不能不斂手畏法彼罪疑者𨿽或非其辜而法亦不至殘潰其肌體若其有罪則法𨿽不刑而彼固亦己困於贖金矣夫使有罪者不免於困而無辜者不至陷於笞戮一舉而兩利斯智者之爲也

兵制

三代之時舉天下之民皆兵也兵民之分自秦漢始三代之時聞有諸侯抗天子之命矣未聞有卒吏叫呼衡行者也秦漢以來諸侯之患不減於三代而禦卒伍者乃如蓄虎豹圈檻一缺咆勃四出其故何也三代之兵耕而食蠶而衣故勞勞則善心生秦漢以來所謂兵者皆坐而衣食於縣官故驕驕則無所不爲三代之兵皆齊民老幼相養疾病相救出相禮讓入相慈孝有憂相弔有喜相慶其風俗優柔而和易故其兵畏法而自重秦漢以來號齊民者比之三代則旣已薄矣況其所謂兵者乃其齊民之中尢爲凶悍桀黠者也故常慢法而自棄夫民耕而食蠶而衣𨿽不幸而不給猶不我咎也今謂之曰爾毋耕爾毋蠶爲我兵吾衣食爾他日一不充其欲彼將曰向謂我毋耕毋蠶今而不我給也然則怨從是起矣夫以有善心之民畏法自重而不我咎欲其爲亂不可得也旣驕矣又慢法而自棄以怨其上欲其不爲亂亦不可得也且夫天下之地不加於三代天下之民衣食乎其中者又不減於三代平居無事占軍籍畜妻子而仰給於斯民者則徧天下不知其數柰何民之不日剝月割以至於流亡而無告也其患始於廢井田開阡陌一壊而不可復収故𨿽有明君賢臣焦思極慮而求以救其卒不過開屯田置府兵使之無事則耕而食耳嗚呼屯田府兵其利旣不足以及天下而後世之君又不能循而守之以至於廢陵夷及於五代燕帥劉守光又從而爲之黥面手之制天下遂以爲常法使之判然不得與齊民齒故其人益復自棄視齊民如越人矣太祖旣受命懲唐季五代之亂聚重兵京師而邊境亦不曰無備損節度之權而藩鎭亦不曰無威周與漢唐邦鎭之兵彊秦之郡縣之兵弱兵彊故末大不掉兵弱故天子孤睽周與漢唐則過而秦則不及得其中者惟吾宋也𨿽然置帥之方則逺過於前代而制兵之術吾猶有疑焉何者自漢迄唐或開屯田或置府兵使之無事則耕而食而民猶且不勝其患今屯田蓋無幾而府兵亦已廢欲民之丰阜勢不可也國家治平日久民之趨於農者日益眾而天下無萊田矣以此觀之謂斯民宜如生三代之盛時而乃戚戚嗟嗟無終歳之蓄者兵食奪之也三代井田𨿽三尺童子知其不可復𨿽然依仿古制漸而圖之則亦庶乎其可也方今天下之田在官者惟二職分也籍沒也職分之田募民耕之斂其租之半而歸諸吏籍沒則鬻之否則募民耕之斂其租之半而歸諸公職分之田徧於天下自四京以降至於大藩鎭多至四十頃下及一縣亦能千畆籍沒之田不知其數今可勿復鬻然後量給其所募之民家三百畆以爲率前之斂其半者今可損之三分而取其一以歸諸吏與公使之家出一夫爲兵其不欲者聽其歸田而他募謂之新軍毋黥其面毋湼其手毋拘之營三時縱之一時集之授之器械教之戰法而擇其技之精者以爲長在野督其耕在陣督其戰則其人皆良農也皆精兵也夫籍沒之田旣不復鬻則歳益多田益多則新軍益眾而向所謂仰給於斯民者𨿽有廢疾死亡可勿復補如此數十年則天下之兵新軍居十九而皆力田不事他業則其人必純固朴厚無叫呼衡行之憂而斯民不復知有餽餉供億之勞矣或曰昔者斂其半今三分而取一其無乃薄於吏與公乎曰古者公卿大夫之有田也以爲祿而其取之亦不過什一今吏旣祿矣給之田則已甚矣況三分而取一則不旣優矣乎民之田不幸而籍沒非官之所待以爲冨也三分而取一不猶愈於無乎且不如是則彼不勝爲兵故也或曰古者什一而稅取之薄故民勝爲兵今三分而取一可乎曰古者一家之中一人爲正卒其餘爲羨卒田與追胥竭作今家止一夫爲兵況諸古則爲逸故𨿽取之差重而無害此與周制稍甸縣都役少輕而稅十二無異也夫民家出一夫而得安坐以食數百畆之田徵繇科斂不及其門然則彼亦優爲之矣

田制

古之稅重乎今之稅重乎周公之制園廛二十而稅一近郊十一逺郊二十而三稍甸縣都皆無過十二漆林之徵二十而五蓋周之盛時其尢重者至四分而取一其次者乃五而取一然後以次而輕始至於十一而又有輕者也今之稅𨿽不啻十一然而使縣官無急徵無橫斂則亦未至乎四而取一與五而取一之爲多也是今之稅與周之稅輕重之相去無幾也𨿽然當周之時天下之民歌舞以樂其上之盛徳而吾之民反慼慼不樂常若擢筋剝膚以供億其上周之稅如此吾之稅亦如此而其民之哀樂何如此之相逺也其所以然者蓋有由矣周之時用井田井田廢田非耕者之所有而有田者不耕也耕者之田資於富民富民之家地大業廣阡陌連接募召浮客分耕其中鞭笞驅役視以奴僕安坐四顧指麾於其間而役屬之民夏爲之耨秋爲之獲無有一人違其節度以嬉而田之所入已得其半耕者得其半有田者一人而耕者十人是以田主日累其半以至於富彊耕者日食其半以至於窮餓而無告夫使耕者至於窮餓而不耕不獲者坐而食富彊之利猶且不可而況富彊之民輸租於縣官而不免於怨嘆嗟憤何則彼以其半而供縣官之稅不若周之民以其全力而供其上之稅也周之十一以其全力而供十一之稅也使以其半供十一之稅猶用十二之稅然也況今之稅又非特止於十一而已則宜乎其怨嘆嗟憤之不免也噫貧民耕而不免於饑富民坐而飽以嬉又不免於怨其獘皆起於廢井田井田復則貧民皆有田以耕糓食粟米不分於富民可以無饑富民不得多占田以錮貧民其勢不耕則無所得食以地之全力供縣官之稅又可以無怨是以天下之士爭言復井田旣又有言者曰奪富民之田以與無田之民則富民不服此必生亂如乘大亂之後土曠而人稀可以一舉而就髙祖之滅秦光武之承漢可爲而不爲以是爲恨吾又以爲不然今𨿽使富民皆奉其田而歸諸公乞爲井田其勢亦不可得何則井田之制九夫爲井井間有溝四井爲邑四邑爲丘四丘爲甸甸方八里旁加一里爲一成成間有洫其地百井而方十里四甸爲縣四縣爲都四都方八十里旁加十里爲一同同間有澮其地萬井而方百里百里之間爲澮者一爲洫者百爲溝者萬旣爲井田又必兼修溝洫溝洫之制夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路萬夫之地蓋三十二里有半而其間爲川爲路者一爲澮爲道者九爲洫爲塗者百爲溝爲畛者千爲遂爲徑者萬此二者非塞谿壑平澗谷夷丘陵破墳墓壊廬舍徙城郭易疆壠不可爲也縱使能盡得平原廣野而遂規畫於其中亦當驅天下之人竭天下之糧窮數百年專力於此不治他事而後可以望天下之地盡爲井田盡爲溝洫已而又爲民作屋廬於其中以安其居而後可吁亦已迂矣井田成而民之死其骨已朽矣古者井田之興其必始於唐虞之世乎非唐虞之世則周之世無以成井田唐虞啟之至於夏商稍稍葺治至周而大備周公承之因遂申定其制度疏整其疆界非一日而遽能如此也其所由來者漸矣夫井田𨿽不可爲而其實便於今今誠有能爲近井田者而用之則亦可以蘇民矣乎聞之董生曰井田𨿽難卒行宜少近古限民名田以贍不足名田之說蓋出於此而後世未有行者非以不便民也懼民不肯損其田以入吾法而遂因之以爲變也孔光何武曰吏民名田無過三十頃期盡三年而犯者沒入官夫三十頃之田周民三十夫之田也縱不能盡如周制一人而兼三十夫之田亦已過矣而期之三年是又廹蹙平民使自壊其業非人情難用吾欲少爲之限而不禁其田嘗已過吾限者但使後之人不敢多占田以過吾限耳要之數世富者之子孫或不能保其地以復於貧而彼嘗已過吾限者散而入於他人矣或者子孫出而分之以爲幾矣如此則富民所占者少而餘地多餘地多則貧民易取以爲業不爲人所役屬各食其地之全利利不分於人而樂輸於官夫端坐於朝廷下令於天下不驚民不動眾不用井田之制而獲井田之利𨿽周之井田何以逺過於此哉

嘉祐集卷五

欽定四庫全書

嘉祐集卷六

宋蘇洵撰

六經論

易論

聖人之道得禮而信得易而尊信之而不可廢尊之而不敢廢故聖人之道所以不廢者禮爲之明而易爲之幽也生民之初無貴賤無尊卑無長幼不耕而不饑不蠶而不寒故其民逸民之苦勞而樂逸也若水之走下而聖人者獨爲之君臣而使天下貴役賤爲之父子而使天下尊役卑爲之兄弟而使天下長役幼蠶而後衣耕而後食率天下而勞之一聖人之力固非足以勝天下之民之眾而其所以能奪其樂而易之以其所苦而天下之民亦遂肯棄易而卽勞欣然戴之以爲君師而遵蹈其法制者禮則使然也聖人之始作禮也其說曰天下無貴賤無尊卑無長幼是人之相殺無已也不耕而食鳥獸之肉不蠶而衣鳥獸之皮是鳥獸與人相食無已也有貴賤有尊卑有長幼則人不相殺食吾之所耕而衣吾之所蠶則鳥獸與人不相食人之好生也甚於逸而惡死也甚於勞聖人奪其逸死而與之勞生此𨿽三尺豎子知所趨避矣故其道之所以信於天下而不可廢者禮爲之明也𨿽然明則易逹易逹則防防則易廢聖人懼其道之廢而天下復於亂也然後作易觀天地之象以爲爻通陰陽之變以爲卦考鬼神之情以爲辭探之茫茫索之冥冥童而習之白首而不得其源故天下視聖人如神之幽如天之髙尊其人而其教亦隨而尊故其道之所以尊於天下而不敢廢者易爲之幽也凡人之所以見信者以其中無所不可測者也人之所以獲尊者以其中有所不可窺者也是以禮無所不可測而易有所不可窺故天下之人信聖人之道而尊之不然則易者豈聖人務爲新奇祕怪以誇後世耶聖人不因天下之至神則無所施其教卜筮者天下之至神也而卜者聽乎天而人不預焉者也筮者決之天而營之人者也漫而無理者也灼荊而鉆之方功義弓惟其所爲而人何預焉聖人曰是純乎天技耳技何所施吾教於是取筮夫筮之所以或爲陽或爲陰者必自分而爲二始掛一吾知其爲一而掛之也揲之以四吾知其爲四而揲之也歸奇於扐吾知其爲一爲二爲三爲四而歸之也人也分而爲二吾不知其爲幾而分之也天也聖人曰是天人參焉道也道有所施吾教矣於是因而作易以神天下之耳目而其道遂尊而不廢此聖人用其機權以持天下之心而濟其道於不窮也

禮論

夫人之情安於其所常爲無故而變其俗則其勢必不從聖人之始作禮也不因其勢之危亡困辱之者以厭服其心而徒欲使之輕去其舊而樂就吾法不能也故無故而使之事君無故而使之事父無故而使之事兄彼其初非如今之人知君父兄之不事則不可也而遂翻然以從我者吾以恥厭服其心也彼爲吾君彼爲吾父彼爲吾兄聖人曰彼爲吾君父兄何以異於我於是坐其君與其父以及其兄而已立於其旁且俛首屈膝於其前以爲禮而爲之拜率天下之人而使之拜其君父兄夫無故而使之拜其君無故而使之拜其父無故而使之拜其兄則天下之人將復咄笑以爲迂怪而不從而君父兄又不可以不得其臣子弟之拜而徒爲其君父兄於是聖人者又有術焉以厭服其心而使之肯拜其君父兄然則聖人者果何術也恥之而已古之聖人將欲以禮法天下之民故先自治其身使天下皆信其言曰此人也其言如是是必不可不如是也故聖人曰天下有不拜其君父兄者吾不與之齒而使天下之人亦曰彼將不與我齒也於是相率以拜其君父兄以求齒於聖人𨿽然彼聖人者必欲天下之拜其君父兄何也其微權也彼爲吾君彼爲吾父彼爲吾兄聖人之拜不用於世吾與之皆坐於此皆立於此比肩而行於此無以異也吾一旦而怒奮手舉梃而搏逐之可也何則彼其心常以爲吾儕也何則不見其異於吾也聖人知人之安於逸而苦於勞故使貴者逸而賤者勞且又知坐之爲逸而立且拜者之爲勞也故舉其君父兄坐之於上而使之立且拜於下明日彼將有怒作於心者徐而自思之必曰此吾向之所坐而拜之且立於其下者也聖人固使之逸而使我勞是賤於彼也奮手舉梃以搏逐之吾心不安焉刻木而爲人朝夕而拜之他日析之以爲薪而猶且忌之彼其始木焉已拜之猶且不敢以爲薪故聖人以其微權而使天下尊其君父兄而權者又不可以告人故先之以恥嗚呼其事如此然後君父兄得以安其尊而至於今今之匹夫匹婦莫不知拜其君父兄乃曰拜起坐立禮之末也不知聖人其始之教民拜起坐立如此之勞也此聖人之所慮而作易以神其教也

樂論

禮之始作也難而易行旣行也易而難久天下未知君之爲君父之爲父兄之爲兄而聖人爲之君父兄天下未有以異其君父兄而聖人爲之拜起坐立天下未肯靡然以從我拜起坐立而聖人身先之以恥嗚呼其亦難矣天下惡夫死也久矣聖人招之曰來吾生爾旣而其法果可以生天下之人天下之人視其向也如此之危而今也如此之安則宜何從故當其時𨿽難而易行旣行也天下之人視君父兄如頭足之不待別白而後識視拜起坐立如寢食之不待告語而後從事𨿽然百人從之一人不從則其勢不得遽至乎死天下之人不知其初之無禮而死而見其今之無禮而不至乎死也則曰聖人欺我故當其時𨿽易而難久嗚呼聖人之所恃以勝天下之勞逸者獨有死生之說耳死生之說不信於天下則勞逸之說將出而勝之勞逸之不勝則聖人之權去矣酒有鴆肉有堇然後人不敢飲食藥可以生死然後人不敢以苦口爲諱去其鴆徹其堇則酒肉之權固勝於藥聖人之始作禮也其亦逆知其勢之將必如此也曰告人以誠而後人信之幸今之時吾之所以告人者其理誠然而其事亦然故人以爲信吾知其理而天下之人知其事事有不必然者則吾之理不足以折天下之口此告語之所不及也告語之所不及必有以陰驅而濳率之於是觀之天地之間得其至神之機而竊之以爲樂雨吾見其所以濕萬物也日吾見其所以燥萬物也風吾見其所以動萬物也隱隱谹谹而謂之雷者彼何用也陰凝而不散物蹙而不遂雨之所不能濕日之所不能燥風之所不能動雷一震焉而凝者散蹙者遂曰雨者曰日者曰風者以形用曰雷者以神用用莫神於聲故聖人因聲以爲樂爲之君臣父子兄弟者禮也禮之所不及而樂及焉正聲入乎耳而人皆有事君事父事兄之心則禮者固吾心之所有也而聖人之說又何從而不信乎

詩論

人之嗜欲好之有甚於生而憤憾怨怒有不顧其死於是禮之權又窮禮之法曰好色不可爲也爲人臣爲人子爲人弟不可使有怨於其君父兄也使天下之人皆不好色皆不怨其君父兄夫豈不善使人之情皆泊然而無思和易而優柔以從事於此則天下固亦大治而人之情又不能皆然好色之心敺諸其中是非不平之气攻諸其外炎炎而生不顧利害趨死而後已噫禮之權止於死生天下之事不至乎可以博生者則人不敢觸死以違吾法今也人之好色與人之是非不平之心勃然而發於中以爲可以博生也而先以死自處其身則死生之機固已去矣死生之機去則禮爲無權區區舉無權之禮以彊人之所不能則亂益甚而禮益敗今吾告人曰必無好色必無怨而君父兄彼將遂從吾言而忘其中心所自有之情耶將不能也彼旣已不能純用吾法將遂大棄而不顧吾法旣已大棄而不顧則人之好色與怨其君父兄之心將遂蕩然無所隔限而易內竊妻之變與弒其君父兄之禍必反公行於天下聖人憂焉曰禁人之好色而至於滛禁人之怨其君父兄而至於叛患生於責人太詳好色之不絕而怨之不禁則彼將反不至於亂故聖人之道嚴於禮而通於詩禮曰必無好色必無怨而君父兄詩曰好色而無至於滛怨而君父兄而無至於叛嚴以待天下之賢人通以全天下之中人吾觀國風婉孌柔媚而卒守以正好色而不至於滛者也小雅悲傷詬讟而君臣之情卒不忍去怨而不至於叛者也故天下觀之曰聖人固許我以好色而不尢我之怨吾君父兄也許我以好色不滛可也不尢我之怨吾君父兄則彼𨿽以虐遇我我明譏而明怨之使天下明知之則吾之怨亦得當焉不叛可也夫背聖人之法而自棄於滛叛之地者非斷不能也斷之始生於不勝人不自勝其忿然後忍棄其身故詩之教不使人之情至於不勝也夫橋之所以爲安於舟者以有橋而言也水潦大至橋必觧而舟不至於必敗故舟者所以濟橋之所不及也吁禮之權窮於易逹而有易焉窮於後世之不信而有樂焉窮於彊人而有詩焉吁聖人之慮事也蓋詳

書論

風俗之變聖人爲之也聖人因風俗之變而用其權聖人之權用於當世而風俗之變益甚以至於不可復反幸而又有聖人焉承其後而維之則天下可以復治不幸其後無聖人其變窮而無所復入則已矣昔者吾嘗欲觀古之變而不可得也於詩見商與周焉而不詳及今觀書然後見堯舜之時與三代之相變如此之亟也自堯而至於商其變也皆得聖人而承之故無憂至於周而天下之變窮矣忠之變而入於質質之變而入於文其勢便也及夫文之變而又欲反之於忠也是猶欲移江河而行之山也人之喜文而惡質與忠也猶水之不肯避下而就髙也彼其始未嘗文焉故忠質而不辭今吾日食之以太牢而欲使之復茹其菽哉嗚呼其後無聖人其變窮而無所復入則已矣周之後而無王焉固也其始之制其風俗也固不容爲其後者計也而又適不值乎聖人固也後之無王者也當堯之時舉天下而授之舜舜得堯之天下而又授之禹方堯之未授天下於舜也天下未嘗聞有如此之事也度其當時之民莫不以爲大怪也然而舜與禹也受而居之安然若天下固其所有而其祖宗旣已爲之累數十世者未嘗與其民道其所以當得天下之故也又未嘗悅之以利而開之以丹朱商均之不肖也其意以爲天下之民以我爲當在此位也則亦不俟乎援天以神之譽已以固之也湯之伐桀也囂囂然數其罪而以告人如曰彼有罪我伐之冝也旣又懼天下之民不己悅也則又囂囂然以言柔之曰萬方有罪在予一人予一人有罪無以爾萬方如曰我如是而爲爾之君爾可以許我焉爾吁亦旣薄矣至於武王而又自言其先祖父偕有顯功旣已受命而死其大業不克終今我奉承其志舉兵而東伐而東國之士女束帛以迎我紂之兵倒戈以納我吁又甚矣如曰吾家之當爲天子久矣如此乎民之欲我速入商也伊尹之在商也如周公之在周也伊尹攝位三年而無一言以自解周公爲之紛紛乎急於自疏其非也夫固由風俗之變而後用其權權用而風俗成吾安坐而鎭之夫孰知夫風俗之變而不復反也

春秋論

賞罰者天下之公也是非者一人之私也位之所在則聖人以其權爲天下之公而天下以懲以勸道之所在則聖人以其位爲一人之私而天下以榮以辱周之衰也位不在夫子而道在焉夫子以其權是非天下可也而春秋賞人之功赦人之罪去人之族絕人之國貶人之爵諸侯而或書其名大夫而或書其字不惟其法惟其意不徒曰此是此非而賞罰加焉則夫子固曰我可以賞罰人矣賞罰人者天子諸侯事也夫子病天下之諸侯大夫僭天子諸侯之事而作春秋而已則爲之其何以責天下位公也道私也私不勝公則道不勝位位之權得以賞罰而道之權不過於是非道在我矣而不得爲有位者之事則天下皆曰位之不可僭也如此不然天下其誰不曰道在我則是道者位之賊也曰夫子豈誠賞罰之耶徒曰賞罰之耳庸何傷曰我非君也非吏也執塗之人而告之曰某爲善某爲惡可也繼之曰某爲善吾賞之某爲惡吾誅之則人有不笑我者乎夫子之賞罰何以異此然則何足以爲夫子何足以爲春秋曰夫子之作春秋也非曰孔氏之書也又非曰我作之也賞罰之權不以自與也曰此魯之書也魯作之也有善而賞之曰魯賞之也有惡而罰之曰魯罰之也何以知之曰夫子系易謂之系辭言孝謂之孝經皆自名之則夫子私之也而春秋者魯之所以名史而夫子托焉則夫子公之也公之以魯史之名則賞罰之權固在魯矣春秋之賞罰自魯而及於天下天子之權也魯之賞罰不出境而以天子之權與之何也曰天子之權在周夫子不得已而以與魯也武王之崩也天子之位當在成王而成王幼周公以爲天下不可以無賞罰故不得已而攝天子之位以賞罰天下以存周室周之東遷也天子之權當在平王而平王昏故夫子亦曰天下不可以無賞罰而魯周公之國也居魯之地者宜如周公不得已而假天子之權以賞罰天下以尊周室故以天子之權與之也然則假天子之權宜如何曰如齊桓晉文可也夫子欲魯如齊桓晉文而不遂以天子之權與齊晉者何也齊桓晉文陽爲尊周而實欲冨彊其國故夫子與其事而不與其心周公心存王室𨿽其子孫不能繼而夫子思周公而許其假天子之權以賞罰天下其意曰有周公之心而後可以行桓文之事此其所以不與齊晉而與魯也夫子亦知魯君之才不足以行周公之事矣顧其心以爲今之天下無周公故至此是故以天子之權與其子孫所以見思周公之意也吾觀春秋之法皆周公之法而又詳內而略外此其意欲魯法周公之所爲且先自治而後治人也明矣夫子嘆禮樂徵伐自諸侯出而田常弒其君則沐浴而請討然則天子之權夫子固明以與魯也子貢之徒不逹夫子之意續經而書孔子卒夫子旣告老矣大夫告老而卒不書而夫子獨書夫子作春秋以公天下而豈私一孔子哉嗚呼夫子以爲魯國之書而子貢之徒以爲孔氏之書也歟遷固之史有是非而無賞罰彼亦史臣之體冝爾也後之效夫子作春秋者吾惑焉春秋有天子之權天下有君則春秋不當作天下無君則天下之權吾不知其誰與天下之人烏有如周公之後之可與者與之而不得其人則亂不與人而自與則僭不與人不自與而無所與則散嗚呼後之春秋亂耶僭耶散耶

嘉祐集卷六

欽定四庫全書

嘉祐集卷七

宋蘇洵撰

洪範論敍

洪範其不可行歟何說者之多而行者之寡也曰諸儒使然也譬諸律令其始作者非不欲人之難犯而易避矣及吏胥舞之則千機百穽吁可畏也夫洪範亦猶是耳吾病其然因作三論大抵斥末而歸本褒經而擊傳剗磨瑕垢以見聖祕復列二圖一以指其謬一以形吾意噫人吾知乎不吾知其謂吾求異夫先儒而以爲新奇也

洪範論上

洪範之原出扵天而畀之禹禹傳之箕子箕子死後世有孔安國爲之注劉向父子爲之傳孔頴達爲之疏是一聖五賢之心未始不欲人君審其法從其道矣禹與箕子之言經也幽微宏深不可以俄而曉者經之常也然而所審當得其統所從當得其端是故宜責孔劉輩今求之於其所謂注與傳與疏者而不獲故明其統舉其端而欲人君審従之易也夫致至治縂乎大法樹大法本乎五行理五行資乎五事正五事賴乎皇極五行含羅九疇者也五事檢禦五行者也皇極裁節五事者也儻終扵身驗扵气則終始常道之次靡有不順焉然則含羅者其統也裁節者其端也執其端而禦其統古之聖人正如是耳今夫皇極之建也貌必恭恭作肅言必従従作乂視必明明作哲聽必聰聰作謀思必睿睿作聖如此則五行得其性雨暘燠寒風皆時而五福應矣若夫皇極之不建也貌不恭厥咎狂言不従厥咎僣視不明厥咎豫聽不聰厥咎急思不睿厥咎防如此則五行失其性雨暘燠寒風皆常而六極應矣噫曰得曰時曰福人君孰不欲趨之曰失曰常曰極人君孰不欲逃之然而罕能者諸儒之過也夫禹之疇分之則防五十矣諸儒不求所爲統與端者顧爲之傳則向之五十又將百焉人之心一固不能兼百難之而不行也欲行之莫若歸之易百歸之五十五十歸之九九歸之三三五行也五事也皇極也而又以皇極裁節五事五事得而五行從是三卒歸之一也然則所守不亦約而易乎所守約而易則人君孰欲棄得取失棄時取常棄福取極哉以一治三以三治九以九治五十以五十治百天意也禹意也箕子意也

洪範論中【並圖】

或曰古人言洪範莫深於歆向之傳吾嘗學而得之矣今觀子之論子其未之學耶何遽反之也子之論曰皇極裁節五事其建不建爲五事之得失傳則擬五事而言之其咎其罰其極與五事比非所以裁節五事也子又曰皇極建則五福應皇極不建則六極應傳則條福極而配之貌與言與視與聽與思與皇極又非皇極兼獲福極也然則劉之傳子之論孰得乎曰爾以箕子之知洪範與歆向之知孰愈必曰箕子之知愈也則吾従之彼歆向拂箕子意矣吾復何取哉𨿽然彼豈不知求従箕子乎求之過深而惑之愈甚矣歆向之惑始於福極分應五事遂彊爲之說故其失寖廣而有五焉今其傳以極之惡福之攸好徳歸諸貌極之憂福之康寧歸諸言極之疾福之壽歸諸視極之貧福之富歸諸聽極之凶短折福之考終命歸諸思所謂福止此而巳所謂極則未盡其弱焉遂曲引皇極以足之皇極非五事匹其不建之咎止一極之弱哉其失一也且逆而極順而福傳之例也至皇之不極則其極旣弱矣吾不識皇之極則天將以何福應之哉若曰五福皆應則皇之不極惡憂疾貧凶短折曷不偕應哉此乃自廢其例其失二也箕子謂咎曰狂僣豫急防而巳罰曰雨暘燠寒風而已今傳又增咎以眊增罰以陰此其揠聖人之言以就固謬況眊與防無異而陰可兼之而別名之得乎其失三也經之首五行而次五事者徒以五行天而五事人人不可以先天耳然五行之逆順必視五事之得失使吾爲傳必以五事先五行借如傳貌之不恭是謂不肅厥咎狂則木不曲直厥罰常雨其餘亦如之察劉之心非不欲爾蓋五行盡扵思無以周皇極苟如庶驗增之則𨿽惷亦怪駭矣故離五行五事而爲觧以蔽其釁其失四也傳之於木其說以爲貌矣及火土金水則思言視聽殊不及焉自相駮亂其失五也夫九疇之扵五行可以條而入者惟二箕子陳之蓋有深防矣五事一也庶驗二也驗之肅乂哲謀聖一出扵五事事之貌言視聽思一出於五行此理之自然可不條而入之乎其他八政五紀三徳稽疑福極其大歸𨿽無越扵五行五事非可條而入之者也條而入之非理之自然故其傳必鉤牽扳援文致而彊附之然後可以僅知此福此極之所以應此事者立言如此其亦勞矣且傳於福極旣爾則於八政五紀三徳稽疑亦當爾而今又不爾何也經曰五皇極皇建其有極斂時五福用敷錫厥庶民此言皇極建而五福備使經云皇極之不建則必以六極易五福矣焉在其條而入之乎且皇極九疇之尢貴者故聖人位之扵中以貫上下譬若庶驗然曰雨曰暘曰燠曰寒曰風曰時時於雨暘燠寒風各冠其上耳又可列之以爲一驗乎若是則劉之傳惑且彊明矣噫傳之法二劉唱之班固志之後之史誌五行者孰不師而效之世之讀者久孰不従而然之是以膠爲一論莫有考正吾得無言哉

一圖指傳之謬

一圖形今之意

貌恭肅

木曲直

時雨

皇極言從乂

金從革

時暘

視明哲

火炎上

時燠五福

之建聽聰謀

水潤下

時寒

思睿聖

土稼穡

時風

貌不恭狂木不曲直常雨

皇極言不從僣金不從革常暘

視不明豫火不炎上常燠六極

不建聽不聰急水不潤下常寒

思不睿防土不稼穡常風

洪範論下

吾旣剔去傳疵以粹經猶有祕處而先儒不白其意或解失其防者非一今辧正以申之經曰鯀陻洪水汩陳其五行帝乃震怒不畀洪範九疇夫五行一疇耳一汨而九不畀蓋五行綱九疇綱壊而目廢也然則五行之汨非五事之失乎五事之失非皇極之不建乎蓋箕子微見其統與端矣經之次第五行也以生數至於五事也求之五行則相尅何也従五常斯與相尅合矣先民之論五行也水性智而事聽火性禮而事視木性仁而事貌金性義而事言土性信而事思及其論五常也以爲徳莫大於仁仁或失於弱故以義斷之義或失扵剛故以禮莭之禮或失扵拘故以智通之智或失扵詐故以信正之此五常次第所以然也五事従之所以亦然也三八政曰食曰貨曰祀曰賓曰師五者不以官名之鄭康成以食爲稷以貨爲司貨賄以賓爲大行人是三百六十官箕子扵九疇中區區焉錯舉其八耳孔穎達則曰司貨賄大行人皆事主非復民政夫事𨿽非民亦未害爲政孔之失滋甚焉吾以爲不然箕子言國家之政無越是八者周公制禮酌而用之故建六官以主八政食與貨則天官祀與賓則春官師則夏官司空則冬官司徒則地官司寇則秋官此得其正矣七稽疑擇建立卜筮人孔安國謂知卜筮人而立之夫知卜筮人天下不爲鮮矣孜孜然以擇此爲事則委瑣不亦甚乎吾意卜筮至神人所諒而従者導之善人必諒而従之蜀荘是矣導之惡人亦諒而従之邱子明是也聖人懼後人輕其職使有如邱子明輩故曰擇建立卜筮人謂擇賢也不然司空司徒司宼其擇之又當甚扵此云者彼天子之卿不若卜筮之官爲後世所輕𨿽婦人孺子知其不可不擇故也嗚呼聖人之言枝分派別不得其源紛莫可曉譬之日月五星十二次二十八捨使昧者觀之固憒憒如也不知晷度躔次的不可紊差之忽寒暑乖逆吾故於洪範明其統舉其端削劉之惑繩孔之失使經意炳然如従璣衡中窺天文矣

洪範論後序

吾論洪範以五福六極系皇極之建與不建而且不與二劉之增眊與陰或者猶以劉向夏侯勝之說爲惑劉向之言皇極之建總爲五福皇極之不建不能主五事下與五事齒而均獲一極猶平王之詩降而爲國風夏侯勝之言曰天久陰不雨臣下將有謀上者已而果然以劉向之說則皇極之不建不可系以六極以夏侯勝之說則眊與陰不可廢是皆不然夫福極之扵五事非若庶驗也陰陽而推之律曆而求之人事而揆之庶驗之通於五事可指而言也且聖人之所可知也今指人而謂之曰爾爲某事明日必有某福爾爲某事明日必有某極是巫覡卜相之事也而聖人何由知之故吾以爲皇極之建五事皆得而五福皆應不曰應某事者必某福也皇極不建五事皆失而六極皆應不曰應某事者必某極也五事之間得與失參焉則亦不曰必某福必某極應也亦曰福與極參焉耳今劉以爲皇極建而爲五事主故加之五福及其不建也不加之以六極而以平王之詩爲說其意以爲不建則不能爲五事主故不加之六極以爲貶也今有人有九命之爵及有罪而曰削其爵使至一命以貶之曰貶可也此猶平王之詩降而爲國風曰降可也若夫有罪人當具五刑而曰是人也罪大不當加之以五刑姑以墨辟論以重其責是得爲重其責耶今欲重不建之罪不曰六極皆應而曰獨弱之極應乃引平王之詩以爲說平王之詩固不然也且彼聖人者豈以天下之福與極止扵五與六而已哉蓋亦舉其大槪耳夫天地之間非人力所爲而可以爲驗者多矣聖人取其尢大而可以有所兼者五而使其餘者可以遂見焉今也力分其一端以爲二而必曰陰爲陰雨爲雨且經之庶驗有曰暘矣而豈獨遺陰哉蓋陰之極盛於雨而聖人舉其極者言也吾觀二劉之傳金不従革與傳常雨也乃言雷電雨雪皆在而獨扵此別雨與陰何也然則夏侯勝之言何以必應曰事固有幸而中者公孫臣以漢爲土徳而黃龍當見黃龍則見矣而漢乃火徳也可以一黃龍而必謂漢爲土徳耶必不可也其所謂眊者防矣胡復多言哉

嘉祐集卷七

欽定四庫全書

嘉祐集卷八

宋蘓洵撰

太論上

蘇子曰言無有善惡也苟有得乎吾心而言也則其辭不索而獲夫子之於易吾見其思焉而得之者也於春秋吾見其感焉而得之者也於論語吾見其觸焉而得之者也思焉而得故其言深感焉而得故其言切觸焉而得故其言易聖人之言得之天而不以人參焉故夫後之學者可以天遇而不可以人得也方其爲書也猶其爲言也方其爲言也猶其爲心也書有以加乎其言言有以加乎其心聖人以爲自欺後之不得乎其心而爲言不得乎其言而爲書吾於揚雄見之矣疑而問問而辯問辯之道也揚雄之法言辯乎其不足問也問乎其不足疑也求聞於後世而不待其有得君子無取焉耳太者雄之所以自附於夫子而無得於心者也使雄有得於心吾知太之不作何則瘍醫之不爲疾醫樂其有得於瘍也疾醫之不能爲而喪其所以爲瘍此瘍醫之所懼也若夫妄人礪鍼磨砭乃欲爲兪跗扁鵲之事彼誠無得於心而侈於外也使雄有孟軻之書而肯以爲太耶惟其所得之不足樂故大爲之名以僥幸於聖人而已且夫易之所爲作者雄不知也以爲爲數耶以爲爲道耶惟其爲道也故六十卦而無加六十四卦而無損及其以爲數而後有六日七分之說生焉聖人之意曰六十四卦者易也六日七分者吾以爲歷也在歷以數勝在易以道勝然則易之所爲作其亦可知矣蓋自漢以來六經始有異論夫聖人之言無所不通而其用意固有所在也惟其求而不可得於是乃始雜取天下奇怪可喜之說而納諸其中而天下之工乎曲學小數者亦欲自附於六經以求信於天下然而君子不取也太者雄所以擬易也觀其始於一而終於八十一是四乘之極而不可加也從三方之算而九之並夜於晝爲二百四十有三日三分其方而一以爲三州三分其州而一以爲三部二分其部而一以爲三家此猶六十之不可加而六十四之不可損也雄以爲未也從而加之曰踦又曰贏曰吾以求合乎三百六十有五與夫四分之一者也曰踦也曰贏也是何爲者或曰以象四分之一四分之一在贏而不在踦踦者斗之二十六也或曰以象閏閏之積也起於難之七而於此加焉是彊爲之辭也且其言曰譬諸人增則贅而割則虧今也重不足於歷而輕以其書加焉是不爲太也爲太初歷也聖人之所略揚雄之所詳聖人之所重揚雄之所忽是其爲道不足取也道之不足取也吾乃今求其數求合乎三百六十有五與夫四分之一者固雄意也贊之七百三十有一是日之三百六十有五與夫四分之一也後之學者曰吾不知夫二十八宿之次與夫日行之度也而於太焉求之則吾懼夫積日之無以處也歷者天下之至微要之千載而可行者也四分而加一是四嵗而加一日也率四嵗而加之千載之後吾恐大冬之爲大夏也且夫四分其日而贊得二焉故贊者可以爲偶而不可以爲奇其勢然也雄之所欲加者四分之三而所加者四是其爲數不足多也君子之爲書猶工人之作器也見其形以知其用有鼎而加柄焉是無問其工之材不材與其金之良苦而其不可以爲鼎者固已明矣況乎加踦與贏而不合乎二十八宿之度是柄而不任操吾無取也巳

太論中

四分日之一或曰一百分日之二十五在四以爲一在百以爲二十五惟其所在而加之豈有常數防六日七分者以八十言者也苟有以適於用吾斯從而加之矣坎離震兌各守其方而六十卦之爻分防於三百六十日聖人不以五日四分日之一者害其爲易而以七分者加焉此非有所法乎日月星辰之度天地五行之數也以爲上之不可以八而下之不可以六故以七分者加之使夫易者亦不爲無用於歷而已矣夫八十分與夫七分者皆非其所以爲易也上下而爲卦九六而爲爻此其所以爲易也聖人不於其所以爲易者加之故加焉而不害其爲易若夫四位而爲首九行而爲贊此此正其所以爲太者也而雄於此加焉故吾不知其爲太也始於中之一而訖於養之九闕焉而未見者四分日之三而已矣以一百八分而爲日以一分而加之一首之外盡八十一首而四分日之三者可以見矣觀周之一知晝夜之不在乎奇偶而在其所承觀中之九知休咎之不在乎晝夜而在其所處故積其分至於養之九而可以無患蓋易之本六日以爲卦太之初四日有半以爲首而皆以四百八十七分求合乎二十八宿之度加分而其數定去踦贏而其道勝吾無憾焉耳

太論下

太之防三十有六虛三而三十有三用焉曰其說出於易易曰大衍之數五十其用四十有九是雄之所以爲虛三之說也夫大衍之數是數之宗而萬物之所取用也今夫蓍亦用者之一而已矣或用其千萬或用其一二惟其所用而蓍也用其四十有九焉五者生之終也十者成之極也生之終成之極則天下又何以過之故曰五十五十者五十有五云也非四十有九而益一云也天下之數於是宗焉則無乃亦將取之且夫四十有九者豈有他防極其所當用之數而取之於大衍者衍其所當用之防數而舉其大略焉耳吾將以老陽之九而明之則夫七八六者可以從而見焉今夫一爻而三變一變而掛一是三用也四四揲之歸奇於扐是十用也旣扐而數其餘是三十有六用也三與十與三十六而四十九之數成焉增之則贏損之則虧四十有九足以成爻而未始有虛一之道吾不知先儒何從而得之也聖人之所爲當然而然耳區區於天地五行之數而牽合於其間者亦見其勞而無取矣聖人觀乎三才之體而取諸其象故八卦皆以三畫及其欲推之於六十四也則從而六之吾又不知先儒之何以配乎六也聖人之意直曰非六無以變非六無以變是非四十九無以揲也太之算極於三以三而計之掛其一再扐其五而數其餘之二十七是亦三十三之數不可以有加也今其說曰三六又曰二九又曰倍天之數又曰地虛三以扐天三皆求易之過也夫卜筮者聖人所以探吉凶之四然故爲是不可逆知之數而寓諸其無心之物故𨿽折艸毀瓦而皆有以前禍福之兆聖人懼無以自神其心而交於莫恍惚之間也故擇時日登取蓍而廟蔵焉聖人之視蓍也若或依之以自神其心而非蓍之能靈也況乎區區牽合於天地五行之數其說固已迂矣卜筮者爲不可逆知者也旦筮用三經皆奇夕筮用三緯日中夜中用二經一緯皆奇偶雜則是吉凶之純駁不在其逢而在其時使夫旦筮者不爲大休則爲大咎而日中夜中與夫夕筮者大休大咎終不可得而遇也中之九曰顚靈气形反當晝而凶蓋有之矣占從其詞不從其數其誰曰不可吾欲去其踦與其贏加其首之一分損其蓍之三防不從其數之可以逆知而從其詞之不可以前定庶乎其無罪也

太縂例引

吾旣作太論或者讀揚子之書未知其詳而以意詰吾說病辭之不給也爲作此例凡雄之法與夫先儒之論其可取者皆在有未盡傳之已意曰姑觀是焉蓋雄者好奇而務深故辭多誇大而可觀者鮮始之以十八防中之以三十六終之以七十二積之以二萬六千二百四十四張而不已誰不能然蓋總例之外無觀焉

四位

首之數在乎方州部家【推算備矣】初揲而得之爲家逆而次之極於方凡所以謂之方州部家者義不在乎其數也取天下有別之名而加之耳夫天下之大所以略別之者謂之方方之中分之稍詳者謂之州舉一類而爲之所者謂之部舉一人而爲之別者謂之家蓋方者別之大而家者其小別者也故家一一而轉而有八十一家部三三而轉而有七十七部州九九而轉而有九州方二十七而轉而有三方四者旋相爲配而無所不遇故有八十一首

九贊

方州部家之於一首而加一算故四位皆及於三而其算止於八十一率一算而九贊系之贊者所以爲首之日而算者所以爲首之次也故二者並行而其用各異非如易之六畫有以應乎六爻之辭也之大體以二贊而當一日贊之奇偶或以爲晝或以爲夜奇首之晝在乎贊之奇偶首之晝在乎贊之偶率十有八贊而後九日備一首而九贊其勢然也故於九贊之間三三相附以當天之始中終地之下中上與人之思禍福三者自相變而皆可以當其一首之贊故之所以有九行者亦以其贊言也五行之次水始於一六土終五十而數不及十說者以爲土君象也水火木金四者是當先後於土者也至於八十一首之間則亦以九九相從以當天地人三者之變與夫九行之數故舉其首之當水與天之始始地之下下人之思內者以爲九天【謂中羨從更晬廓減沈成也】

八十一首

一首而九贊二贊爲一日率一首而四日有半奇首之次九爲偶首初一日之盡故自奇之一至於偶之一而後得爲五日觀範望之注而考之其星度則奇首之九贊爲五日而偶首止於四【範注周之初一日入牛六度礥之初一日入女二度】棿曰九日平分範說非也蓋一首之數定而八十一首之數從可知矣日之周天三百六十五度四分度之一之八十一首而未增踦贏也當其三百六十四度有半於天度爲不及故踦與贏者又加其一度焉【論備矣】夫方州部家之算𨿽無與乎贊之日然及夫推而求其日也皆舉算而以九乘焉故夫算者亦可以通之於日也四位皆及於三而周天之日亦可以槪見於其中矣三方之算五十有四九之半之爲二百四十三日三州之算十有八九之半之爲八十一日三部之算六九之半之爲二十七日三家之算三九之半之爲十三日有半而踦贏不與焉故列方州部家之極數而以所得之日系之其下而爲圖【以太初歷作故節星度皆據焉】

三方

【中一牛三

五

七

九

二二冬至四

六

八

周一三】

【四

六

八五

七

九】女【礥一三

五二

四

六】

【七

九

二

四八

閒一三

五】小寒【六

八七

九】

【少一

三

五二

四

六】虛【七

九

二八

戾一三】

【四

六

八

上一三

五五

七

九

二

四

六】

【七危八】大寒【九

二

四

六

八十一三

五

七

九】

【一

三

五

七

九

二二

四

六

八

羨一三】

【四

六

八

差一五

七

九

二】立春【三

五四

六】室【七

九

二

四

六

八八

童一三

五

七

九】

【增

一

三

五

七

九二

二

四

六

八

鋭】

【一三】雨水【四

五

六八

達

一】壁【七

九二

三】

【五

四

六

七

九

二四

六八

八

交

一】

【三五】奎【七

九

耎

一二

三

五

七】驚蟄【九四】

【六

八

徯

一二

三四

六

八

從

一

三】

【五

五

七

九

二四

六七

九

二】婁

【四六】

【八

進一

三】春分【五

七

八

九釋

一

三

二】

【四

五

七

九二六

八

格

一

三】胃

【四六】

【八

夷

一

三

五七

九二

四

五】淸明【六七】

【九

二

四

六

八

藥一

三

五

七

八九】

【爭一】昴

【三

五

七九

二二

四

六

八

務】

【一

三四

五】谷雨【六

八

事

一三

五

七

九】畢

【二

四

六

七

九

八更

一

二

四

六八】

【三

五

七

九斷一

三

五

七

九】立夏【二二】

【四

六

八

毅一

三四

六】觜【八

裝一

三】參

【五

七

九

二

四

五六

七

九

二

四八】

【四

六

八井五

七

九】小滿【斂一三

五二

四

六】

【七

九

二

四

六

八八

彊一

三

五

七

九】

【晬一

三

五

七

九

二二

四

六

八

盛一三】芒種【四

六

八

居一三

五五

七

九

二

四

六】

【七

九

二

四

六

八八

法一三

五

七

九】

【應一

三

五二

四

六】夏至【七

九

二八

迎一三】鬼

【四

六

八

遇一五

七

九

二】栁【三

五四

六】

【七

九

二

四

六

八八

竈一三

五

七

九】小暑【大一

三

五

七

九

二二

四

六

八

廓一三】

【四五】星

【六

八

文一三

五七

九

二

四

六】

【七

九八

禮一】張【二

四三

五】大暑【六

八七

九】

【逃一

三

五

七

九

二二

四

六

八

唐一三】

【四

六

八

常一三

五五

七

九

二

四

六】

【七八】立秋【九度一】翼【二

四

六

八三

五

七

九】

【永一

三

五

七

九

二二

四

六

八

昆一

三】

三州

【減一二】處暑【三

五

七

九四

六

八

唫一】軫【二三】

【四

六

八

守一三

五五

七

九

二

四

六】

【七

九

二

四八

翕一

三

五】白露【六

八七

九】

【聚一

三

五

七二

四

六

八】角【九

二積一

三四

六

八

飾一

三

五五

七

九

二

四

六】

【七八】秋分【九

二

四疑一

三

五】亢【六

八七

九】

【視一

三

五

七

九

二二

四

六

八

沈一

三四五】氐

【六

八

內一三

五七

九

二

四

六】

【七

九

二

四

六

八八

去一

三

五

七

九】

【晦一

三

五

七二

四

六

八】房【九

二瞢一

三四

六五

七】霜降【八九】心【窮一

三

五二

四

六】

【七

九八

割一】尾【二

四

六

八三

五

七

九】

【止一

三

五

七

九二

四

六

八

堅一】立冬【二三四

六

八五

七

九】

九部

【成一

三

五

七

九二

四

六

八

鬭一】箕【二三四

六

八

失一

三五

七

九

二

四】小雪【五六】

【七

九

二

四八

劇一

三

五】斗【六

八七

九】

【馴一

三

五

七

九

二二

四

六

八

將一

三】

【四

六

八五

七

九】大雪

三家

【難一

三

五

七

九

二二

四

六

八

勤一

三四

六

八

養一

三

五五

七

九

二

四

六】

揲法

三十有六而防視焉天以三分終於六成故十八防【一二三之別數是爲三分三分之積數是爲六成三六之相乘是爲十八防】天不施地不成因而倍之地則虛三以扮天故蓍之數三十有六而揲用三十三別一以掛於左手之小指中分其餘以三數之並余於扐再扐之後而三數其餘七爲一八爲二九爲三八扐而四位成雄之說曰一扐之後而數其餘夫一掛一扐之多不過乎六旣六而其餘二十七者可以爲九而不可以爲八九況夫不至於六防太雄作其揲法宜不謬意者傳之失也王涯之說一扐之後而三三數之三七之餘而一一數之及八以爲二及九以爲三不及八不及九從三三之數而以三七爲一是苟以牽合乎一扐之言而不知夫八者須掛一扐三而後成而扐終不可以三也易之三揲也每分�掛而列乎三指之間之再扐也再扐不掛而歸於初扐之指吾於其掛而後分也見焉易分而後掛故每分輒掛掛必異處故列乎三指之間掛而後分故再扐不掛再扐不掛故歸於初扐之指指者視其掛者也然則不再扐而知雄之不先掛也

占法

占有四曰星曰時曰數曰辭星者二十八宿與五行之從違也【如中水牛北方宿則是星從否則違】時者所筮之時與所遇之首之從違也【如冬至以後筮而反遇應以下之首則是時違否則從】數者首贊奇偶之從違也【一三五七九陽家之晝陰家之夜二四六八陽家之夜陰家之晝晝詞多休夜詞多咎太因經緯以分三表南北爲經東西爲緯一六水在北二七火在南五土在中故一二五六七爲經三八木在東四九金在西故三四八九爲緯取三經以爲旦筮之一表一五七是也取三緯以爲夕筮之一表三四八是也取二經一緯以爲日中夜中筮之一表二六九是也今夫旦筮而遇奇首曰一從二從三從是謂大休遇偶首則曰一違二違三違是謂大咎日中夜中筮而遇偶首曰一從二從三違始中休終咎遇奇首則曰一違二違三從始中咎終休夕筮而遇奇首曰一從二違三違始休中終咎遇偶首則曰一違二從三從始咎中終休大率如此】辭者辭之從違也【各觀其表之辭觀始中決從終】

推算

家一置一二置二三置三部一勿增二增三三增六州一勿增二增九三增十八方一勿增二增二十七三增五十四四位之積算則是其首去中之防數也

求表之贊

置首去中防數【惟其所遇之首而置之如應去中四十一則置四十一】減一而九之【如應置四十一則減一爲四十以九乘四十得三百六十】增贊【惟其所求之贊而增之一則增一二則增二】半之則得贊去冬至日數矣【如應首九之得三百六十若求應一贊則增一爲三百六十一半得百八十有半則是應之一去冬至百八十日有半也】偶爲所得日之夜奇爲所明日之晝【此非一首之間一爲奇而二爲偶者也半之而奇謂之奇半之而偶謂之偶若不增一爲百八十日則是法首日之夜增一則奇乃是明日應首之晝】九之者爲贊也【一首九贊】減一者爲增贊也【容有不盡求其九贊故減而後增】半之者爲日也【二贊爲一日】求星從牽牛始除算盡則是其日也【如應之一去冬至百八十日有半以二十八宿之度自牛以下除之盡百八十算有半卽是應之一日在井二十九度半也】除算盡則是其日也者星之度日之日也【日一日而行一度】斗振天而進日違天而退【日行與鬥建異日自北而西西而南南而東東而復於北斗自北而東東而南南而西西而復於北】日書斗書【如求星之法逆而求之可也】而月不書

歷法

十九嵗爲一章二十七章五百一十三嵗爲一防三防八十一章千五百三十九嵗爲一統三統九防二百四十三章四千六百一十七嵗爲一元一章閏分盡一防月蝕盡一統朔分盡一元六甲盡自子至辰自辰至申自申至子是爲三元冠之以甲而章防統元與月蝕俱沒此雄之自述云爾夫盡者生於不齊者也不齊之積而至於齊是以有盡也斗與天而東日違天而西終日而成度盡度而成期故不齊者非出於斗與日出於月也日舒而月速於是有晦望進退之不齊惟其不齊故要之於四千六百一十七嵗而後四者皆盡又從而三之萬有三千八百五十一嵗冬至朔旦復得甲子而十二辰盡也此五盡者歷之所以有法也今告曰日書斗書而月不書夫七百三十一贊二贊而爲一日固其勢不得書月也苟月而不書則夫歷法之可見於者止於一期而此五盡者雄之所彊存而已是故別其一期之法於前而存其五盡之數於後蓋不詳云

嘉祐集卷八

欽定四庫全書

嘉祐集卷九

宋蘇洵撰

史論序

史之難其人久矣魏晉宋齊梁隋間觀其文則亦固當然也所可怪者唐三百年文章非三代兩漢無敵史之才宜有如丘明遷固軰而卒無一人可與範陳壽比肩巢子之書世稱其詳且博然多俚辭俳狀使之紀事當復甚乎其嘗所譏誚者惟子餗例爲差愈吁其難而然哉夫知其難故思之深思之深故有得因作史論三篇

史論上

史何爲而作乎其有憂也何憂乎憂小人也何由知之以其名知之楚之史曰檮杌檮杌四凶之一也君子不待褒而勸不待貶而懲然則史之所懲勸者獨小人耳仲尼之志大故其憂愈大憂愈大故其作愈大是以因史修經卒之論其效者必曰亂臣賊子懼由是知史與經皆憂小人而作其義一也其義一其體二故曰史焉曰經焉大凡文之用四事以實之詞以章之道以通之法以檢之此經史所兼而有之者也𨿽然經以道法勝史以事詞勝經不得史無以證其褒貶史不得經無以酌其輕重經非一代之實錄史非萬世之常法體不相沿而用實相資焉夫易禮樂詩書言聖人之道與法詳矣然弗驗之行事仲尼懼後世以是爲聖人之私言故因赴告策書以修春秋旌善而懲惡此經之道也猶懼後世以爲巳之臆防故本周禮以爲凡此經之法也至於事則舉其略詞則務於簡吾故曰經以道法勝史則不然事旣曲詳詞亦誇耀所謂褒貶論贊之外無幾吾故曰史以事詞勝使後人不知史而觀經則所褒莫見其善狀所貶弗聞其惡實故曰經不得史無以證其褒貶使後人不通經而專史則稱贊不知所法懲勸不知所沮吾故曰史不得經無以酌其輕重經或從僞赴而書或隱諱而不書若此者眾皆適於教而巳吾故曰經非一代之實錄史之一紀一世家一傳其間美惡得失固不可以一二數則其論贊數十百言之中安能事爲之褒貶使天下之人動有所法如春秋哉吾故曰史非萬世之常法夫規矩準繩所以制器器所待而正者也然而不得器則規無所效其圓矩無所用其方凖無所施其平繩無所措其直史待經而正不得史則經晦吾故曰體不相沿而用實相資焉噫一規一矩一凖一繩足以制萬器後之人其務希遷固實錄可也愼無若王通陸長源軰囂囂然冗且僣則善矣

史論中

遷固史𨿽以事辭勝然亦兼道與法而有之故時得仲尼遺意焉吾今擇其書有不可以文曉而可以意達者四悉顯白之其一曰隱而章其二曰直而寛其三曰簡而明其四曰微而切遷之傳廉頗也議救閼與之失不載焉見之趙奢傳傳酈食其也謀撓楚權之繆不載焉見之畱侯傳固之傳周勃也汗出洽背之恥不載焉見之王陵傳傳董仲舒也議和親之疏不載焉見之匈奴傳夫頗食其勃仲舒皆功十而過一者也苟列一以疵十後之庸人必曰智如防頗辯如酈食其忠如周勃賢如董仲舒而十功不能贖一過則將苦其難而怠矣是故本傳晦之而他傳發之則其與善也不亦隱而章乎遷論蘇秦稱其智過人不使獨防惡聲論北宮伯子多其愛人長者固贊張湯與其推賢揚善贊酷吏人有所褒不獨暴其惡夫秦伯子湯酷吏皆過十而功一者也苟舉十以廢一後之凶人必曰蘇秦北宮伯子張湯酷吏𨿽有善不錄矣吾復何望哉是窒其自新之路而堅其肆惡之志也故於傳詳之於論於贊復明之則其懲惡也不亦直而寛乎遷表十二諸侯首魯訖吳實十三國而越不與焉夫以十二名篇而載國十三何也不數吳也皆諸侯耳獨不數吳何也用夷禮也不數而載之者何也周裔而霸盟上國也春秋書哀七年公防吳於鄫書十二年公防吳於槖臯書十三年公防晉侯及吳子於黃池此其所以𨿽不數而猶獲載也若越區區於南夷豺狼狐貍之與居不與中國防盟以觀華風而用夷俗之名以赴故君子卽其自稱以罪之春秋書定五年於越入吳書十四年於越敗吳於檇李書哀十三年於越入吳此春秋所以夷狄畜之也苟遷舉而措之諸侯之末則山戎獫狁亦或庶乎其間是以絕而棄之將使後之人君觀之曰不知中國禮樂𨿽勾踐之賢猶不免乎絕與棄則其尊中國也不亦簡而明乎固之表八而王侯六書其人也必曰某土某王若侯某或功臣外戚則加其姓而首目之曰號諡姓名此異姓列侯之例也諸侯王其目止號諡豈以其尊故不曰名之邪不曰名之而實名之豈以不名則不著邪此同姓諸侯王之例也王子侯其目爲二上則曰號諡名名之而曰名之殺一等矣此同姓列侯之例也及其下則曰號諡姓名夫以同姓列侯而加之異姓之例何哉察其故蓋元始之間王莽僞褒宗室而封之者也非天子親親而封之者也宗室天子不能封而使王莽封之故從異姓例亦示天子不能有其同姓也將使後之人君觀之曰權歸於臣𨿽同姓不能有名器誠不可假人矣則其防僭也不亦微而切乎噫隱而章則後人樂得爲善之利直而寛則後人知有悔過之漸簡而明則人君知中國禮之爲貴微而切則人君知彊臣專制之爲患用力寡而成功博其能爲春秋繼而使後之史無及焉者以是夫

史論下

或問子之論史鉤抉仲尼遷固濳法隱義善矣仲尼則非吾所可評吾意遷固非聖人其能如仲尼無一可指之失乎曰遷喜雜說不顧道所可否固貴防僞賤死義大者此旣陳議矣又欲寸量銖稱以摘其失則煩不可舉今姑告爾其尢大彰明者焉遷之辭淳健簡直足稱一家而乃裂取六經傳記雜於其間以破碎汩亂其體五帝三代紀多尙書之文齊魯晉楚宋衛陳鄭吳越世家多左傳國語之文孔子世家仲尼弟子傳多論語之文夫尙書左傳國語論語之文非不善也雜之則不善也今夫繡繪錦縠衣服之窮美者也尺寸而割之錯而紉之以爲服則綈繒之不若遷之書無乃類是乎其自敍曰談爲太史公又曰太史公遭李陵之禍是與父無異稱也先儒反謂固沒彪之名不若遷讓美於談吾不知遷於紀於表於書於世家於列傳所謂太史公者果其父耶抑其身耶此遷之失也固贊漢自創業至麟趾之間襲蹈遷論以足其書者過半且褒賢貶不肖誠已意也盡已意而已今又剽他人之言以足之彼旣言矣申言之何益及其傳遷揚雄皆取其自敍屑屑然曲記其世系固於他載豈若是之備哉彼遷雄自敍可也巳因之非也此固之失也或曰遷固之失旣爾遷固之後爲史者多矣範陳壽實巨擘焉然亦有失乎曰烏免哉曄之史之傳若酷吏宦者列女獨行多失其人間尢甚者董宣以忠毅槪之酷吏鄭眾呂彊以防明直諒槪之宦者蔡琰以忍恥失身槪之列女李善王忳以深仁厚義槪之獨行與夫前書張湯不載於酷吏史記姚杜仇趙之徒不載於遊俠逺矣又其是非頗與聖人異論竇武何進則戒以宋襄之違天論西域則惜張騫班勇之遺佛書是欲相將苟免以爲順天乎中國叛聖人以奉佛法乎此之失也壽之志三國也紀魏而傳吳蜀夫三國鼎立稱帝魏之不能有吳蜀猶吳蜀之不能有魏也壽獨以帝當魏而以臣視吳蜀吳蜀於魏何有而然哉此壽之失也噫固譏遷失而固亦未爲得譏固失而益甚至壽復爾史之才誠難矣後之史宜以是爲監無徒譏之也

諫論上

古今論諫常與諷而少直其說蓋出於仲尼吾以爲諷直一也顧用之之術何如耳伍舉進隱語楚王淫益甚茅焦觧衣危論秦帝立悟諷固不可盡與直亦未易少之吾故曰顧用之之術何如耳然則仲尼之說非乎曰仲尼之說純乎經者也吾之說參乎權而歸乎經者也如得其術則人君有少不爲桀紂者吾百諫而百聽矣況虛已者乎不得其術則人君有少不若堯舜者吾百諫而百不聽矣況逆忠者乎然則奚術而可曰機智勇辯如古遊說之士而已夫遊說之士以機智勇辯濟其詐吾欲諫者以機智勇辯濟其忠請備論其效周衰遊說熾於列國自是世有其人吾獨怪夫諫而從者百一說而從者十九諫而死者皆是說而死者未嘗聞然而抵觸忌諱說或甚於諫由是知不必乎諷而必乎術也說之術可爲諫法者五理諭之勢禁之利誘之激怒之隠諷之之謂也觸龍以趙后愛女賢於愛子未旋踵而長安君出質甘羅以杜郵之死詰張唐而相燕之行有日趙卒以兩賢王之意語燕而立歸武臣此理而諭之也子貢以內憂教田常而齊不得伐魯武公以麋鹿脇頃襄而楚不敢圗周魯連以烹醢懼垣衍而魏不果帝秦此勢而禁之也田生以萬戶侯啟張卿而劉澤封朱建以富貴餌閎孺而辟陽赦鄒陽以愛幸悅長君而樂王釋此利而誘之也蘇秦以牛後羞韓而惠王按劍太息範雎以無王恥秦而昭王長跪請教酈生以助秦淩漢而沛公輟洗聽計此激而怒之也蘇代以土偶笑田文楚人以弓繳感襄王蒯通以娶婦悟齊相此隠而諷之也五者相傾險詖之論𨿽然施之忠臣足以成功何則理而諭之主𨿽昏必悟勢而禁之主𨿽驕必懼利而誘之主𨿽怠必奮激而怒之主𨿽懦必立隠而諷之主𨿽暴必容悟則明懼則恭奮則勤立則勇容則寛致君之道盡於此矣吾觀昔之臣言必從理必濟莫如唐魏鄭公其初實學縱橫之說此所謂得其術者歟噫龍逢比干不獲稱良臣無蘇秦張儀之術也蘇秦張儀不免爲遊說無龍逢比干之心也是以龍逢比干吾取其心不取其術蘇秦張儀吾取其術不取其心以爲諫法

諫論下

夫臣能諫不能使君必納諫非眞能諫之臣君能納諫不能使臣必諫非眞能納諫之君欲君必納乎向之論備矣欲臣必諫乎吾其言之夫君之大天也其尊神也其威雷霆也人之不能抗天觸神忤雷霆亦明矣聖人知其然故立賞以勸之傳曰興王賞諫臣是也猶懼其選耎阿諛使一日不得聞其過故制刑以威之書曰臣下不正其刑墨是也人之情非病風喪心未有避賞而就刑者何苦而不諫哉賞與刑不設則人之情又何苦而抗天觸神忤雷霆哉自非性忠義不悅賞不畏罪誰欲以言博死者人君又安能盡得性忠義者而任之今有三人焉一人勇一人勇怯半一人怯有與之臨乎淵谷者且告之曰能跳而越此謂之勇不然爲怯彼勇者恥怯必跳而越焉其勇怯半者與怯者則不能也又告之曰跳而越者予千金不然則否彼勇怯半者奔利必跳而越焉其怯者猶未能也須臾顧見猛虎暴然向逼則怯者不待告跳而越之如康莊矣然則人豈有勇怯哉要在以勢驅之耳君之難犯猶淵谷之難越也所謂性忠義不悅賞不畏罪者勇者也故無不諫焉悅賞者勇怯半者也故賞而後諫焉畏罪者怯者也故刑而後諫焉先王知勇者不可常得故以賞爲千金以刑爲猛虎使其前有所趨後有所避其勢不得不極言規失此三代所以興也末世不然遷其賞於不諫遷其刑於諫宜乎臣之噤口捲舌而亂亡隨之也間或賢君欲聞其過亦不過賞之而巳嗚呼不有猛虎彼怯者肯越淵谷乎此無他墨刑之廢耳三代之後如霍光誅昌邑不諫之臣者不亦鮮哉今之諫賞時或有之不諫之刑缺然無矣苟增其所有有其所無則防者直佞者忠況忠直者乎誠如是欲聞儻言而不獲吾不信也

制敵

兵何難曰難乎制敵曷難乎制敵曰古者六師之中士不能皆鋭馬不能皆良器械不能皆利故其兵必有上中下軰力扼虎射命中捕敵敢前攻壘敢先乘上兵也習行陣曉撃刺進而進退而退中兵也奔則蹶負則喘迎刃而殪望敵而走下兵也凡上兵一支中兵十中兵十支下兵百此非獨吾有敵亦不無也爲將者不以計用之而曰敵以上兵來吾無上兵乎以中兵來吾無中兵乎以下兵來吾無下兵乎然則勝負何時而決也夫勝負久而不決不能無老師費財吾故曰難乎制敵也若其善兵者則不然堂然而陣塡然而鼓視敵之兵有挺刃大呼而爭奮者此其上兵也以吾下兵委之吾進亦進吾退亦退者此其中兵也以吾上兵乘之滿鏃而向之其色動介馬而馳之其轍亂者此其下兵也以吾中兵襲之夫如此敵之上兵樂吾下兵之易攻也必盡鋭不顧而擊之吾得以上兵臨其中中兵臨其下此皆以一克十以十克百之兵也焉往而不勝哉是則敵三克吾一而吾三克敵二況其上兵𨿽勝而中兵下兵卽旣爲吾克其勢不能獨完亦終爲吾所並耳噫一失而三得與三失而一得爲將者宜何取耶昔田忌與齊諸公子逐射孫臏見其馬有上中下因教之曰以君下駟與彼上駟取君上駟與彼中駟取君中駟與彼下駟忌從之一不勝而再勝卒獲千金夫臏之說乃吾向之說也徒施之射是以知其能獲千金而止耳苟取而施之兵𨿽穰苴吳起何以易此哉

嚳妃論

史記載帝嚳元妃曰姜原次妃曰簡狄簡狄行浴見燕墮其卵取吞之因生契爲商始祖姜原出野見巨人迹忻然踐之因生稷爲周始祖其祖商周信矣其妃之所以生者神奇妖濫不亦甚乎商周有天下七八百年是其享天之祿以能久有社稷而其祖宗何如此之不祥也使聖人而有異於眾庶也吾以爲天地必將搆陰陽之和積元气之英以生之又焉用此二不祥之物哉燕墮卵於前取而吞之簡狄其喪心乎巨人之迹隠然在地走而避之且不暇忻然踐之何姜原之不自愛也又謂行浴出野而遇之是以簡狄姜原爲淫泆無法度之甚者帝嚳之妃稷契之母不如是也𨿽然史遷之意必以詩有天命鳥降而生商厥初生民時維姜原生民如何克禋克祀以弗無子履帝武敏歆攸介攸止載震載夙載生載育時維后稷而言之吁此又遷求詩之過也毛公之傳詩也以鳦鳥降爲祀郊禖之履帝武爲從髙辛之行及鄭之箋而後有吞踐之事當毛之時未始有遷史也遷之說出於疑詩而鄭之說又出於信遷矣故天下皆曰聖人非人人不可及也甚矣遷之以不祥誣聖人也夏之衰二龍戲於庭藏其漦至周而發之化爲黿以生褒姒以滅周使簡狄而吞卵姜原而踐迹則其生子當如褒姒以妖惑天下柰何其有稷契也或曰然則稷何以棄曰稷之生也無菑無害或者姜原疑而棄之乎鄭莊公寤生驚姜氏姜氏惡之事固有然者也吾非惡夫異也惡夫遷之以不祥誣聖人也棄之而牛羊避遷之而飛鳥覆吾豈惡之哉楚子文之生也虎乳之吾固不惡夫異也

管仲論

管仲相桓公霸諸侯攘戎狄終其身齊國富彊諸侯不叛管仲死豎刁易牙開方用桓公薨於亂五公子爭立其禍蔓延訖簡公齊無寧嵗夫功之成非成於成之日蓋必有所由起禍之作不作於作之日亦必有所由兆則齊之治也吾不曰管仲而曰鮑叔及其亂也吾不曰豎刁易牙開方而曰管仲何則豎刁易牙開方三子彼固亂人國者顧其用之者桓公也夫有舜而後知放四凶有仲尼而後知去少正卯彼桓公何人也顧其使桓公得用三子者管仲也仲之疾也公問之相當是時也吾以仲且舉天下之賢者以對而其言乃不過曰豎刁易牙開方三子非人情不可近而巳嗚呼仲以爲桓公果能不用三子矣乎仲與桓公處幾年矣亦知桓公之爲人矣乎桓公聲不絕乎耳色不絕乎目而非三子者則無以遂其欲彼其初之所以不用者徒以有仲焉耳一日無仲則三子者可以彈冠相慶矣仲以爲將死之言可以縶桓公之手足耶夫齊國不患有三子而患無仲有仲則三子者三匹夫耳不然天下豈少三子之徒𨿽桓公幸而聽仲誅此三人而其餘者仲能悉數而去之邪嗚呼仲可謂不知本者矣因桓公之問舉天下之賢者以自代則仲𨿽死而齊國未爲無仲也夫何患三子者不言可也五霸莫盛於桓文文公之才不過桓公其臣又皆不及仲靈公之虐不如孝公之寛厚文公死諸侯不敢叛晉晉襲文公之餘威得爲諸侯之盟主者百有餘年何者其君𨿽不肖而尙有老成人焉桓公之薨也一亂塗地無惑也彼獨恃一管仲而仲則死矣夫天下未嘗無賢者蓋有有臣而無君者矣桓公在焉而曰天下不復有管仲者吾不信也仲之書有記其將死論鮑叔賔須無之爲人且各疏其短是其心以爲是數子者皆不足以托國而又逆知其將死則其書誕謾不足信也吾觀史防以不能進蘧伯玉而退彌子瑕故有身後之諫蕭何且死舉曹參以自代大臣之用心固宜如此也夫國以一人興以一人亡賢者不悲其身之死而憂其國之衰故必復有賢者而後可以死彼管仲者何以死哉

明論

天下有大知有小知人之智慮有所及有所不及聖人以其大知而兼其小知之功賢人以其所及而濟其所不及愚者不知大知而以其所不及喪其所及故聖人之治天下也以常而賢人之治天下也以時旣不能常又不能時悲夫殆哉夫惟大知而後可以常以其所及濟其所不及而後可以時常也者無治而不治者也時也者無亂而不治者也日月經乎中天大可以被四海而小或不能入一室之下彼固無用此區區小明也故天下視日月之光儼然其若君父之威故自有天地而有日月以至於今而未嘗可以一日無焉天下嘗有言曰叛父母防神明則雷霆下擊之雷霆固不能爲天下盡撃此等輩也而天下之所以兢兢然不敢犯者有時而不測也使雷霆日轟轟繞天下以求夫叛父母防神明之人而擊之則其人未必能盡而雷霆之威無乃防乎故夫知日月雷霆之分者可以用其明矣聖人之明吾不得而知也吾獨愛夫賢者之用其心約而成功博也吾獨怪夫愚者之用其心勞而功不成也是無他也専於其所及而及之則其及必精兼於其所不及而及之則其及必粗及之而精人將曰是惟無及及則精矣不然吾恐姦雄之竊笑也齊威王卽位大亂三載威王一奮而諸侯震懼二十年是何修何營邪夫齊國之賢者非獨一卽墨大夫明矣亂齊國者非獨一阿大夫與左右譽阿而毀卽墨者幾人亦明矣一卽墨大夫易知也一阿大夫易知也左右譽阿而毀卽墨者幾人易知也從其易知而精之故用心甚約而成功博也天下之事譬如有物十焉吾舉其一而人不知吾之不知其九也歷數之至於九而不知其一不如舉一之不可測也而況乎不至於九也

辧姦論

事有必至理有固然惟天下之靜者乃能見微而知著月暈而風礎潤而雨人人知之人事之推移理勢之相因其疎濶而難知變化而不可測者孰與天地陰陽之事而賢者有不知其故何也好惡亂其中而利害奪其外也昔者羊叔子見王衍曰誤天下蒼生者必此人也郭汾陽見盧杞曰此人得志吾子孫無遺類矣自今而言之其理固有可見者以吾觀之王衍之爲人容貌言語固有以欺世而盜名者然不忮不求與物浮沈使晉無惠帝僅得中主𨿽衍百千何從而亂天下乎盧杞之姦固足以敗國然而不學無文容貌不足以動人言語不足以世非徳宗之鄙暗亦何從而用之由是言之二公之料二子亦容有未必然也今有人口誦孔老之言身履夷齊之行收召好名之士不得志之人相與造作言語私立名字以爲顏淵孟軻復出而陰賊險狠與人異趣是王衍盧杞合而爲一人也其禍豈可勝言哉夫面垢不忘洗衣垢不忘澣此人之至情也今也不然衣巨虜之衣食犬彘之食囚首喪面而談詩書此豈其情也哉凡事之不近人情者鮮不爲大姦慝豎刁易牙開方是也以蓋世之名而濟其未形之患𨿽有願治之主好賢之相猶將舉而用之則其爲天下患必然而無疑者非特二子之比也孫子曰善用兵者無赫赫之功使斯人而不用也則吾言爲過而斯人有不遇之嘆孰知禍之至於此哉不然天下將被其禍而吾獲知言之名悲夫

三子知聖人污論

孟子曰宰我子貢有若智足以知聖人污吾爲之說曰污下也宰我子貢有若三子者其智不足以及聖人髙深幽絕之境而徒得其下者焉耳宰我曰以予觀於夫子賢於堯舜逺矣子貢曰由百世之後等百世之王莫之能違也有若曰出乎其類抜乎其萃自生民以來未有夫子之盛也是知夫子之大矣而未知夫子之所以大也宜乎謂其知足以知聖人污而已也聖人之道一也大者見其大小者見其小髙者見其髙下者見其下而聖人不知也苟有形乎吾前者吾以爲無不見也而離婁子必將有見吾之所不見焉是非物罪也太山之髙百里有卻走而不見者矣有見而不至其趾者矣有至其趾而不至其上者矣而太山未始有變也有髙而已耳有大而已耳見之不逃不見不求見至之不拒不至不求至而三子者至其趾也顏淵從夫子防出而告人曰吾有得於夫子矣宰我子貢有若從夫子防出而告人曰吾有得於夫子矣夫子之道一也而顏淵得之以爲顏淵宰我子貢有若得之以爲宰我子貢有若夫子不知也夫子之道有髙而又有下猶太山之有趾也髙則難知下則易從難知故夫子之道尊易從故夫子之道行非夫子下之而求行也道固有下者也太山非能有趾而不能無趾也子貢謂夫子曰夫子之道至大也故天下莫能容夫子夫子盍少貶焉夫子不悅夫有其大而後能安其大有其小焉則亦不狹乎其小夫子有其大而子貢有其小然則無惑乎子貢之不能安夫夫子之大也

利者義之和論

義者所以宜天下而亦所以拂天下之心苟宜也宜乎其拂天下之心也求宜乎小人邪求宜乎君子邪求宜乎君子也吾未見其不以至正而能也抗至正而行宜乎其拂天下之心也然則義者聖人戕天下之器也伯夷叔齊殉大義以餓於首陽之山天下之人安視其死而不悲也天下而果好義也伯夷叔齊其不以餓死矣𨿽然非義之罪也徒義之罪也武王以天命誅獨夫紂揭大義而行夫何防天下之人而其發粟散財何如此之汲汲也意者𨿽武王亦不能以徒義加天下也幹文言曰利者義之和又曰利物足以和義嗚呼盡之矣君子之恥言利亦恥言夫徒利而已聖人聚天下之剛以爲義其支派分裂而四出者爲直爲斷爲勇爲怒於五行爲金於五聲爲商凡天下之言剛者皆義屬也是其爲道決裂慘殺而難行者也𨿽然無之則天下將流蕩忘反而無以節制之也故君子欲行之必卽於利卽於利則其爲力也易戾於利則其爲力也艱利在則義存利亡則義喪故君子樂以趨徒義而小人悅懌以奔利義必也天下無小人而後吾之徒義始行矣嗚呼難哉聖人滅人國殺人父刑人子而天下喜樂之有利義也與人以千乘之富而人不奢爵人以九命之貴而人不驕有義利也義利利義相爲用而天下運諸掌矣五色必有丹而色和五味必有甘而味和義必有利而義和文言之所云𨿽以論天徳而易之道本因天以言人事說易者不求之人故吾猶有言也

嘉祐集卷九

欽定四庫全書

嘉祐集卷十

宋蘇洵撰

上皇帝十事書

嘉祐三年十二月一日眉州布衣臣蘇洵謹頓首再拜冒萬死上書皇帝闕下臣前月五日防本州錄到中書札子連牒臣以兩制議上翰林學士歐陽修奏臣所著權書衡論幾防二十二篇乞賜甄錄陛下過聽召臣試防論舍人院仍令本州發遣臣赴闕臣本田野匹夫名姓不登於州閭今一旦卒然被召實不知其所以自通於朝廷承命悸恐不知所爲以陛下躬至聖之資又有羣公卿之賢與天下士大夫之眾如臣等輩固宜不少有臣無臣不加損益臣不幸有負薪之疾不能奔走道路以副陛下搜揚之心憂惶負罪無所容處臣本凡才無路自進當少年時亦嘗欲僥幸於陛下之科舉有司以爲不肖輙以擯落蓋退而處者十有餘年矣今𨿽欲勉彊扶病戮力亦自知其疎拙終不能合有司之意恐重得罪以辱明詔且陛下所爲千里而召臣者其意以臣爲防有所發明以庶幾有補於聖政之萬一而臣之所以自結髮讀書至扵今玆犬馬之齒幾已五十而猶未敢廢者其意亦欲效尺寸於當時以快平生之志耳今𨿽未能奔伏闕下以累有司而猶不忍黙黙卒無一言而已也天下之事其深逺切至者臣自惟疎賤未敢遽言而其近而易行淺而易見者謹條爲十通以塞明詔其一曰臣聞利之所在天下趨之是故千金之子欲有所爲則百家之市無寧居者古之聖人執其大利之權以奔走天下意有所向則天下爭先爲之今陛下有奔走天下之權而不能用何則古者賞一人而天下勸今陛下增秩拜官動以千計其人皆以爲已所自致而不知戮力以報上之恩至扵臨事誰當效用此由陛下輕用其爵祿使天下之士積日持久而得之譬如傭力之人計工而受直𨿽與之千萬豈知徳其主哉是以𨿽有能者亦無所施以爲謹守繩墨足以自取髙位官吏繁多溢扵局外使陛下皇皇汲汲求以處之而不暇擇其賢不肖以病陛下之民而耗竭大司農之錢谷此議者所欲去而未得也臣竊思之蓋今制天下之吏自州縣令錄幕職而攺京官者皆未得其術是以若此紛紛也今𨿽多其舉官而逺其考重其舉官之罪此適足以隔賢者而容不肖且天下無事𨿽庸人皆足以無過一旦攺官無所不爲彼其舉者曰此防吏此防吏朝廷不知其所以爲亷與能也幸而未有敗事則長爲亷與能矣𨿽重其罪未見有益上下相防請托公行涖官六七考求舉主五六人此誰不能者臣愚以爲舉人者當使明著其迹曰某人亷吏也嘗有某事以知其亷某人能吏也嘗有某事以知其能𨿽不必有非常之功而皆有可紀之狀其特曰亷防而已者不聽如此則夫庸人𨿽無罪而不足稱者不得入其間老扵州縣不足甚惜而天下之吏必皆務爲可稱之功與民興利除害惟恐不出諸已此古之聖人所以驅天下之人而使爭爲善也有功而賞有罪而罰其實一也今降官罷任者必奏曰某人有某罪其罪當然然後朝廷舉而行之今若不著其所犯之由而特曰此不才貪吏也則朝廷安肯以空言而加之罪今又何獨至於攺官而聽其空言哉是不思之甚也或以爲如此則天下之吏務爲可稱用意過當生事以爲巳功漸不可長臣以爲不然蓋聖人必觀天下之勢而爲之法方天下初定民厭勞役則聖人務爲因循之政與之休息及其久安而無變則必有不振之禍是以聖人破其苟且之心而作其怠惰之气漢之元成惟不知此以至於亂今天下少惰矣宜有以激發其心使踴躍於功名以變其俗況乎冗官紛紜如此不知所以節之而又何疑於此乎且陛下與天下之士相期於功名而毋苟得此待之至深也若其宏才大略不樂於小官而無聞焉者使兩制得以非常舉之此天下亦不過幾人而已吏之有過而不得遷者亦使得以功贖如此亦以示陛下之有所推恩而不惟艱之也其二曰臣聞古者之制爵祿必皆孝弟忠信修潔博習聞於鄕黨而達於朝廷以得之及其後世不然曲藝小數皆可以進然其得之也猶有以取之其獘不若今之甚也今之用人最無謂者其所謂任子乎因其父兄之資以得大官而又任其子弟子將復任其孫孫又任其子是不學而得者嘗無窮也夫得之也易則其失之也不甚惜以不學之人而居不甚惜之官其視民如艸芥也固宜朝廷自近年始有意於裁節然皆知損之而未得其所損此所謂制其末而不窮其源見其粗而未識其精僥幸之風少衰而猶在也夫聖人之舉事不惟曰利而巳必將有以大服天下之心今欲有所去也必使天下知其所以去之之說故𨿽盡去而無疑何者恃其說明也夫所謂任子者亦猶曰信其父兄而用其子弟云爾彼其父兄固學而得之也學者任人不學者任於人此易曉也今之制苟幸而其官至於可任者舉使任之不問其始之何從而得之也且彼任於人不暇又安能任人此猶借資之人而欲從之匄貸不巳難乎臣愚以爲父兄之所任而得官者𨿽至正郎宜皆不聽任子弟惟其能自修飾而越錄躐次以至於淸顯者乃聽如此則天下之冗官必大衰少而公卿之後皆奮志爲學不待父兄之資其任而得官者知後不得復任其子弟亦當勉彊不肯終老自棄於庸人此其爲益豈特一二而已其三曰臣聞自設官以來皆有考績之法周室旣亡其法廢絕自京房建考課之議其後終不能行夫有官必有課有課必有賞罰有官而無課是無官也有課而無賞罰是無課也無官無課而欲求天下之大治臣不識也然更歷千載而終莫之行行之則益以紛亂而終不可考其故何也天下之吏不可以勝考今欲人人而課之必使入於九等之中此宜其顚倒錯謬而不若無之爲便也臣觀自昔行考課者皆不得其術蓋天下之官皆有所屬之長有功有罪其長皆得以舉刺如必人人而課之於朝廷則其長爲將安用惟其大吏無所屬而莫爲之長也則課之所宜加何者其位尊故課一人而其下皆可以整齊其數少故可以盡其能否而不謬今天下所以不大治者守令丞尉賢不肖混淆而莫之辧也夫守令丞尉賢不肖之不辧其咎在職司之不明職司之不明其咎在無所屬而莫爲之長陛下以無所屬之官而寄之以一路其賢不肖當使誰察之古之考績者皆從司防而至於天子古之司防卽今之尙書尙書旣廢惟禦史可以總察中外之官臣愚以爲可使朝臣議定職司考課之法而於禦史臺別立考課之司中丞舉其大綱而屬官之中選彊明者一人以專治其事以舉刺多者爲上以舉刺少者爲中以無所舉刺者爲下因其罷歸而奏其治要使朝廷有以爲之賞罰其非常之功不可掩之罪又當特有以償之使職司知有所懲勸則其下守令丞尉不容復有所依違而其所課者又不過數十人足以求得其實此所謂用力少而成功多法無便於此者矣今天下號爲太平其實逺方之民窮困巳甚其咎皆在職司臣不敢盡言陛下試加采訪乃知臣言之不妄其四曰臣聞古有諸侯臣妾其境內而卿大夫之家亦各有臣陪臣之事其君如其君之事天子此無他其一境之內所以生殺予奪富貴貧賤者皆自我制之此固有以臣妾之也其後諸侯𨿽廢而自漢至唐猶有相君之勢何者其署置辟舉之權猶足以臣之也是故太守刺史坐於堂上州縣之吏拜於堂下𨿽奔走頓伏其誰曰不然自太祖受命收天下之尊歸之京師一命以上皆上所自署而大司農衣食之自宰相至於州縣吏𨿽貴賤相去甚逺而其實皆所與比肩而事主耳是以百餘年間天下不知有權臣之威而太守刺史猶用漢唐之制使州縣之吏事之如事君之禮皆受天子之爵皆食天子之祿不知其何以臣之也小吏之於大官不憂其有所不從惟恐其從之過耳今天下以貴相髙以賤相諂柰何使州縣之吏趨走於太守之庭不啻若僕妾唯唯不給故大吏常恣行不忌其下而小吏不防正以至於曲隨諂事助以爲虐其能中立而不撓者固已難矣此不足怪其勢固使然也夫州縣之吏位卑而祿薄去於民最近而易以爲姦朝廷所恃以制之者特以厲其廉隅全其節槪而養其气使知有所恥也且必有異材焉後將以爲公卿而安可薄哉其尢不可者今以縣令従州縣之禮夫縣令官𨿽卑其所負一縣之責與京朝官知縣等耳其吏胥人民習知其官長之拜伏於太守之庭如是之不威也故輕之輕之故易爲姦此縣令之所以爲難也臣愚以爲州縣之吏事太守可恭遜卑抑不敢抗而巳不至於通名贊拜趨走其下風所以全士大夫之莭且以儆大吏之不法者其五曰臣聞爲天下者必有所不可窺是以天下有急不求其素所不用之人使天下不能幸其倉卒而取其祿位惟聖人爲能然何則其素所用者緩急足以使也臨事而取者亦不足用矣傳曰寛則寵名譽之人急則用介冑之士今者所用非所養所養非所用國家用兵之時購方略設武舉使天下屠沽健兒皆能徒手攫取陛下之官而兵休之日𨿽有超世之才而惜斗升之祿臣恐天下有以窺朝廷也今之任爲將帥卒有急難而可使者誰也陛下之老將曩之所謂戰勝而善守者今亡矣臣愚以爲可復武舉而爲之新制以革其舊獘且昔之所謂武舉者蓋疎矣其以弓馬得者不過挽彊引重市井之粗材而以防試中者亦皆記錄章句區區無用之學又其取人太多天下之知兵者不宜如此之眾而待之又甚輕其第下者不免於役故其所得皆貪污無行之徒豪傑之士恥不忍就宜因貢士之嵗使兩制各得舉其所聞有司試其可者而陛下親策之權略之外便於弓馬可以出入崄岨勇而有謀者不過取一二人待以不次之位試以守邊之任文有制科武有武舉陛下欲得將相於此乎取之十人之中豈無一二斯亦足以濟矣其六曰臣聞法不足以制天下以法而制天下法之所不及天下斯欺之矣且法必有所不及也先王知其有所不及是故存其大略而濟之以至誠使天下之所以不吾欺者未必皆吾法之所能禁亦其中有所不忍而巳人君禦其大臣不可以用法如其左右大臣而必待法而後能禦也則其疎逺小吏當復何以哉以天下之大而無可信之人則國不足以爲國矣臣觀今兩制以上非無賢俊之士然皆奉法供職無過而巳莫肯扵繩墨之外爲陛下深思逺慮有所建明何者陛下待之於繩墨之內也臣請得舉其一二以言之夫兩府與兩制宜使日夜交於門以講論當世之務且以習知其爲人臨事授任以不失其才今法不可以相往來意將以杜其告謁之私也君臣之道不同人臣惟自防人君惟無防之是以歡欣相接而無間以兩府兩制爲可信邪當無所請屬以爲不可信邪彼何患無所致其私意安在其相往來邪今兩制知舉不免用封彌謄錄旣奏而下禦史親往蒞之凜凜如鞫大獄使不知誰人之辭又何其甚也臣愚以爲如此之類一切撤去彼稍有知宜不忍負若其猶有所欺也則亦天下之不才無恥者矣陛下赫然震威誅一二人可以使天下姦吏重足而立想聞朝廷之風亦必有倜儻非常之才爲陛下用也其七曰臣聞爲天下者可以名器授人而不可以名器許人人之不可以一日而知也久矣國家以科舉取人四方之來者如市一旦使有司第之此固非眞知其才之髙下大小也特以爲姑收之而已將試之爲政而觀其悠久則必有大異不然者今進士三人之中釋褐之日天下望爲卿相不及十年未有不爲兩制者且彼以其一日之長而擅終身之富貴舉而歸之如有所負如此則𨿽天下之美才亦或怠而不修其率意恣行者人亦望風畏之不敢按此何爲者也且又有甚不便者先王制其天下尊尊相髙貴貴相承使天下仰視朝廷之尊如太山喬嶽非扳援所能及苟非有大功與出羣之才則不可以輕得其髙位是故天下知有所忌而不敢覬覦今五尺童子斐然皆有意於公卿得之則不知愧不得則怨何則彼習知其一旦之可以僥幸而無難也如此則匹夫輕朝廷臣愚以爲三人之中苟優與一官足以報其一日之長館閣臺省非舉不入彼果不才者也其安以從入爲彼果才者也其何患無所舉此非獨以愛惜名器將以重朝廷耳其八曰臣聞古者敵國相觀不觀扵其山川之崄士馬之眾相觀於人而已髙山大江必有猛獸怪物時見其威故人不敢防夫不必戰勝而後服也使之常有所忌而不敢發使吾常有所恃而無所怯耳今以中國之大使夷狄視之不甚畏敢有煩言以瀆亂吾聽此其心不有所窺其安防如此之無畏也敵國有事相待以將無事相觀以使今之所謂使者亦輕矣曰此人也爲此官也則以爲此使也今歲以某來歲當以某又來歲當以某如縣令署役必均而已矣人之才固有所短而不可彊其專對捷給勇敢又非可以學致也今必使彊之彼有倉惶失次爲夷狄笑而巳古者大夫出疆有可以安國家利社稷則專之今法令太密使小吏執簡記其旁一搖足輒隨而書之𨿽有奇才辯士亦安所效用彼夷狄觀之以爲罇爼談燕之間尙不能辦軍旅之際固宜其無人也如此將何以破其姦謀而折其驕气哉臣愚以爲奉使宜有常人惟其可者而不必均彼其不能者陛下責之以文學政事不必彊之扵言語之間以敗吾事而亦稍寛其法使得有所施且今世之患以奉使爲艱危故必均而後可陛下平世使人而皆得以辭免後有緩急使之出入死地將皆逃邪此臣又非獨爲出使而言也其九曰臣聞刑之有赦其來逺矣周制八議有可赦之人而無可赦之時自三代之衰始聞有肆赦之令然皆因天下有非常之事凶荒流離之後盜賊垢污之餘於是有以沛然洗濯於天下而猶不若今之因郊而赦使天下之凶民可以逆知而僥幸也平時小民畏法不敢趦趄當郊之歳盜賊公行罪人滿獄爲天下者將何利於此而又糜散帑廩以賞無用冗雜之兵一經大禮費以萬億賦斂之不輕民之不聊生皆此之故也以陛下節用愛民非不欲去此矣顧以爲所從來久逺恐一旦去之天下必以爲少恩而凶豪無賴之兵或因以爲詞而生亂此其所以重攺也蓋事有不可攺而遂不攺者其憂必深攺之則其禍必速惟其不失推恩而有以救天下之獘者臣愚以爲先郊之嵗可因事爲詞特發大號如郊之赦與軍士之賜且告之曰吾於天下非有惜乎推恩也惟是凶殘之民知吾當赦輒以犯法以賊害吾良民今而後赦不於郊之嵗以爲常制天下之人喜乎非郊之嵗而得郊之賞也何暇慮其後其後四五年而行之七八年而行之又従而盡去之天下晏然不知而日以逺矣且此出扵五代之後兵荒之間所以姑息天下而安反側耳後之人相承而不能去以至於今法令明具四方無虞何畏而不攺今不爲之計使姦人猾吏養爲盜賊而後取租賦以啖驕兵乘之以饑饉鮮不及亂矣當此之時欲爲之計其猶有及乎其十曰臣聞古者所以采庶人之議爲其疏賤而無嫌也不知爵祿之可愛故其言公不知君威之可畏故其言直今臣幸而未立於陛下之朝無所愛惜顧念於其心者是以天下之事陛下之諸臣所不敢盡言者臣請得以僣言之陛下擢用俊賢思致太平今防年矣事垂立而輒廢功未成而旋去陛下知其所由乎陛下知其所由則今之在位者皆足以有立若猶未也𨿽得賢臣千萬天下終不可爲何者小人之根未去也陛下遇士大夫有禮凡在位者不敢用防狎戱嫚以求親媚於陛下而讒言邪謀之所由至於朝廷者天下之人皆以爲陛下不疎逺宦官之過陛下特以爲耳目玩弄之臣而不知其陰賊險詐爲害最大天下之小人無由至於陛下之前故皆道扵宦官珠玉錦繡所以爲賂者絡繹於道以間闗齟齬賢人之謀陛下縦不聽用而大臣常有所顧忌以不得盡其心臣故曰小人之根未去也竊聞之道路陛下將有意乎去而疎之也若如所言則天下之福然臣方以爲憂而未敢賀也古之小人有爲君子之所抑而反激爲天下之禍者臣每痛傷之蓋東漢之衰宦官用事陽球爲司校尉發憤誅王甫等數人磔其屍於道中常侍曹節過而見之遂奏誅陽球而宦官之用事過於王甫之未誅其後竇武何進又欲去之而反以遇害故漢之衰至扵掃地而不可救夫君子之去小人惟防盡去乃無後患惟陛下思宗廟社稷之重與天下之可畏旣去之又去之旣疎之又疎之刀鋸之餘必無忠良縱有區區之小節不過闈闥掃灑之勤無益於事惟能務絕其根使朝廷淸明而忠言嘉謨易以入則天下無事矣惟陛下無使爲臣之所料而後世以臣爲知言不勝大願曩臣所著二十二篇略言當世之要陛下𨿽以此召臣然臣觀朝廷之意特以其文采詞致稍有可嘉而未必其言之可用也天下無事臣每每狂言以迂濶爲世笑然臣以爲必將有時而不迂濶也賈誼之防不用扵孝文之時而使主父偃之徒得其餘論而施之於孝武之世夫施之於孝武之世固不如用之於孝文之時之易也臣𨿽不及古人惟陛下不以一布衣之言而忽之不勝越次憂國之心效其所見且非陛下召臣臣言無以至於朝廷今老矣恐後無由復言故云云之多至於此也惟陛下寛之臣洵誠惶誠懼頓首頓首謹書

嘉祐集卷十

欽定四庫全書

嘉祐集卷十一

宋蘇洵撰

書六首

上韓樞密書

太尉執事洵著書無他長及言兵事論古今形勢至自比賈誼所獻權書𨿽古人已往成敗之迹苟深曉其義施之於今無所不可昨因請見求進末議太尉許諾謹撰其說言語朴直非有驚世絕俗之談甚髙難行之論太尉取其大綱而無責其纎悉蓋古者非用兵決勝之爲難而養兵不用之可畏今夫水激之山放之海決之爲溝塍壅之爲沼沚是天下之人能之委江湖注淮泗匯爲洪波瀦爲大湖萬世而不溢者自禹之後未之見也夫兵者聚天下不義之徒授之以不仁之器而教之以殺人之事夫惟天下之未安盜賊之未殄然後有以施其不義之心用其不仁之器而試其殺人之事當是之時勇者無餘力智者無餘謀巧者無餘技故其不義之心變而爲忠不仁之器加之於不仁而殺人之事施之於當殺及夫天下旣平盜賊旣殄不義之徒聚而不散勇者有餘力則思以爲亂智者有餘謀則思以爲姦巧者有餘技則思以爲詐於是天下之患雜然出矣蓋虎豹終日而不殺則跳踉大叫以發其怒蝮蠍終日而不螫則噬齧艸木以致其毒其理固然無足怪者昔者劉項奮臂於艸莽之間秦楚無賴子弟千百爲輩爭起而應者不可勝數轉鬭五六年天下厭兵項籍死而髙祖亦已老矣方是時分王諸將攺定律今與天下休息而韓信黥布之徒相繼而起者七國髙祖死於介冑之間而莫能止也連延及於呂氏之禍訖孝文而後定是何起之易而收之難也劉項之勢初若決河順流而下誠有可喜及其崩瀆四出放乎數百里之間拱手而莫能救也嗚呼不有聖人何以善其後太祖太宗躬擐甲冑跋履險阻以斬刈四方之蓬蒿用兵數十年謀臣猛將滿天下一旦捲甲而休之傳四世而天下無變此何術也荊楚九江之地不分於諸將而韓信黥布之徒無以啟其心也𨿽然天下無變而兵久不用則其不義之心蓄而無所發飽食優遊求逞於良民觀其平居無事出怨言以邀其上一日有急是非人得千金不可使也往年詔天下繕完城池西川之事洵實親見凡郡縣之富民舉而籍其名得錢數百萬以爲酒食餽餉之費杵聲未絕城輒隨壊如此者數年而後定卒事官吏相賀卒徒相矜若戰勝凱旋而徒賞者比來京師遊阡陌間其曹往往偶語無所諱忌聞之土人方春時尢不忍聞蓋時五六月矣防京師憂大水鋤耰畚築列於兩河之壖縣官日費千萬傳呼勞問之聲不絕者數十里猶且睊睊狼顧莫肯效用且夫內之如京師之所聞外之如西川之所親見天下之勢今何如也禦將者天子之事也禦兵者將之職也天子者養尊而處優樹恩而收名與天下爲喜樂者也故其道不可以禦兵人臣執法而不求情盡心而不求名出死力以捍社稷天下之心系於一人而已不與焉故禦兵者人臣之事不可以累天子也今之所患大臣好名而懼謗好名則多樹私恩懼謗則執法不堅是以天下之兵豪縱至此而莫之或制也頃者狄公在樞府號爲寛厚愛人狎暱士卒得其歡心而太尉適承其後彼狄公者知禦外之術而不知治內之道此邊將材也古者兵在外愛將軍而忘天子在內愛天子而忘將軍愛將軍所以戰愛天子所以守狄公以其禦外之心而施諸其內太尉不反其道而何以爲治或者以爲兵久驕不治一旦繩以法恐因以生亂昔者郭子儀去河南李光弼實代之將至之日張用濟斬於轅門三軍股栗夫以臨淮之捍而代汾陽之長者三軍之士竦然如赤子之脫慈母之懷而立乎嚴師之側何亂之敢生且夫天子者天下之父母也將相者天下之師也師𨿽嚴赤子不以怨其父母將相𨿽厲天下不以咎其君其勢然也天子者可以生人殺人故天下望其生及其殺之也天下曰是天子殺之故天子不可以多殺人臣奉天子之法𨿽多殺天下無以歸怨此先王所以威懷天下之術也伏惟太尉思天下所以長久之道而無幸一時之名盡至公之心而無防三軍之多言夫天子推深仁以結其心太尉厲威武以振其墮彼其思天子之深仁則畏而不至於怨思太尉之威武則愛而不至於驕君臣之體順而畏愛之道立非太尉吾誰望邪不宣洵再拜

上富丞相書

相公閣下往年天子震怒出逐宰相選用舊臣堪付屬以天下者使在相府與天下更始而閣下之位實在第三方是之時天下咸喜相慶以爲閣下惟不爲宰相也故黙黙在此方今困而後起起而復爲宰相而又值乎此時也不爲而何爲且吾君之意待之如此其厚也不爲而何以副吾望故咸曰後有下令而異於他日者必吾富公也朝夕而待之跂首而望之望望然而不獲見也戚戚然而疑嗚呼其弗獲聞也必其逺也進而及於京師亦無聞焉不敢以疑猶曰天下之人如此其眾也數十年之間如此其變也皆曰賢人焉或曰彼其中則有說也而天下之人則未始見也然而不能無憂蓋古之君子愛其人也則憂其無成且嘗聞之古之君子相是君也與是人也皆立於朝則使吾皆知其爲人皆善者也而後無憂且一人之身而欲擅天下之事𨿽見信於當世而同列之人一言而疑之則事不可以成今夫政出於他人而不懼事不出於已而不忌是二者惟善人爲能然猶欲得其心焉若夫眾人政出於他人而懼其害已事不出於已而忌其成功是以有不平之心生夫或居於吾前或立於吾後而皆有不平之心焉則身危故君子之處於其間也不使之不平於我也周公立於明堂以聽天下而召公惑何者天下固惑乎大者也召公猶未能信乎吾之此心也周公定天下誅管蔡告召公以其志以安其身以及於成王故凡安其身者以安乎周也召公之於周公管蔡之於周公是二者亦皆有不平之心焉以爲周之天下公將遂取之也周公誅其不平而不可告語者告其可以告語者而和其不平之心然則非其必不可以告語者則君子未始不欲和其心天下之人從仕而至於卿大夫宰相集處其上相之所爲何慮而不成不能忍其區區之小忠以成其不平之釁則害其大事是以君子忍其小忠以容其小過而杜其不平之心然後當大事而聽命焉且吾之小忠不足以易吾之大事也故寧小容焉使無芥蔕於其間古之君子與賢者並居而同樂故其責之也詳不幸而與不肖者偶不圖其大而治其細則闊逺於事情而無益於當世故天下無事而後可與爭此不然則否昔者諸呂用事陳平憂懼計無所出陸賈入見說之使交歡周勃陳平用其防卒得絳侯北軍之助以滅諸呂夫絳侯木彊之人也非陳平致之而誰也故賢人者致其不賢者非夫不賢者之能致賢者也曩者陛下卽位之初寇萊公爲相惟其側有小人不能誅又不能與之無忿故終以斥去及範文正公在相府又欲以嵗月盡治天下事失於急與不忍小忿故羣小人亦急逐之一去遂不復用以歿其身伏惟閣下以不世出之才立於天子之下百官之上此其深謀逺慮必有所處而天下之人猶未獲見洵西蜀之人也竊有志於今世願一見於堂上伏惟閣下深思之無忽

上文丞相書

昭文相公執事天下之事制之在始始不可制制之在末是以君子愼始而無後憂救之於其末而其始不爲無謀失諸其始而邀諸其終而天下無遺事是故古者之制其始也有百年之前而爲之者也蓋周公營乎東周數百年而待乎平王之東遷也然及其收天下之士而責其賢不肖之分則未嘗於其始焉而制其極蓋嘗舉之於諸侯考之於太學引之於射宮而試之以弓矢如此其備矣然而管叔蔡叔文王之子而武王周公之弟也生而與之居處習知其性之所好惡與夫居之於太學而習之於射宮者宜愈詳矣然其不肖之實卒不見於此時及其出爲諸侯監國臨大事而不克自定然後敗露以見其不肖之才且夫張弓而射之一不失容此不肖者或能焉而聖人豈以爲此足以盡人之才蓋將爲此名以收天下之士而後觀其臨事而黜其不肖故曰始不可制制之在末於此有人求金於沙斂而揚之惟其揚之也精是以責金於揚而斂則無擇焉不然金與沙礫皆不錄而已矣故欲求盡天下之賢俊莫若略其始欲求責實於天下之官莫若精其終今者天下之官自相府而至於一縣之丞尉其爲數實不可勝計然而大數已定余吏濫於官籍大臣建議減任子削進士以求便天下竊觀古者之制略於始而精於終使賢者易進而不肖者易犯夫易犯故易退易進故賢者眾眾賢進而不肖者易退夫何患官冗今也艱之於其始竊恐夫賢者之難進與夫不肖者之無以異也方今進退天下士大夫之權內則禦史外則轉運而士大夫之間潔然而無過可任以爲吏者其實無幾且相公何不以意推之往年吳中復在犍爲一月而發二吏中復去職而吏之以罪免者曠嵗無有也𨿽然此特洵之所見耳天下之大則又可知矣國家法令甚嚴洵從蜀來見凡吏商者皆不徵非追胥調發皆得役天子之夫是以知天下之吏犯法者甚眾從其犯而黜之十年之後將分職之不給此其權在禦史轉運而禦史轉運之權實在相公顧甚易爲也今四方之士防於京師口語借借莫不爲此然皆莫肯一言於其上誠以爲近於私我也洵西蜀之人方不見用於當世幸又不復以科舉爲意是以肆言於其間而可以無嫌伏惟相公慨然有憂天下之心徵伐四國以安天子毅然立朝以威制天下名著功遂文武並濟此其享功業之重而居富貴之極於其平生之所望無復慊然者惟其獲天下之多士而與之皆樂乎此可以復動其志故遂以此告其左右惟相公亮之

上田樞密書

天之所以與我者夫豈偶然哉堯不得以與丹朱舜不得以與商均而瞽叟不得奪諸舜發於其心出於其言見於其事確乎其不可易也聖人不得以與人父不得奪諸其子於此見天之所以與我者不偶然也夫其所以與我者必有以用我也我知之不得行之不以告人天固用之我實置之其名曰棄天自卑以求幸其言自小以求用其道天之所以與我者何如而我如此也其名曰防天棄天我之罪也褻天亦我之罪也不棄不褻而人不我用不我用之罪也其名曰逆天然則棄天防天者其責在我逆天者其責在人在我者吾將盡吾力之所能爲者以塞夫天之所以與我之意而求免乎天下後世之譏在人者吾何知焉吾求免夫一身之責之不暇而爲人憂乎哉孔子孟軻之不遇老於道塗而不倦不慍不怍不沮者夫固知夫責之所在也衞靈魯哀齊宣梁惠之徒之不足相與以有爲也我亦知之矣抑將盡吾心焉耳吾心之不盡吾恐天下後世無以責夫衞靈魯哀齊宣梁惠之徒而彼亦將有以辭其責也然則孔子孟軻之目將不瞑於地下矣夫聖人賢人之用心也固如此如此而生如此而死如此而貧賤如此而富貴升而爲天沈而爲淵流而爲川止而爲山彼不預吾事吾事畢矣竊怪夫後之賢者之不能自處其身也饑寒窮困之不勝而號於人嗚呼使其誠死於饑寒窮困邪則天下後世之責將必有在彼其身之責不自任以爲憂而我取而加之吾身不已過乎今洵之不肖何敢以自列於聖賢然其心亦有所不甚自輕者何則天下之學者孰不欲一蹴而造聖人之域然及其不成也求一言之幾乎道而不可得也千金之子可以貧人可以富人非天之所與𨿽以貧人富人之權求一言之幾乎道不可得也天子之宰相可以生人可以殺人非天之所與𨿽以生人殺人之權求一言之幾乎道不可得也今洵用力於聖人賢人之術亦已久矣其言語其文章𨿽不識其果可以有用於今而傳於後與否獨怪其得之之不勞方其致思於心也若或起之得之心而書之紙也若或相之夫豈無一言之幾乎道千金之子天子之宰相求而不得者一旦在已故其心得以自負或者天其亦有以與我也曩者見執事於益州當時之文淺狹可笑饑寒窮困亂其心而聲律記問又從而破壞其體不足觀也已數年來退居山野自分永棄與世俗日疎闊得以大肆其力於文章詩人之優柔騷人之精深孟韓之溫淳遷固之雄剛孫吳之簡切投之所向無不如意常以爲董生得聖人之經其失也流而爲迂鼂錯得聖人之權其失也流而爲詐有二子之才而不流者其惟賈生乎惜乎今之世愚未見其人也作防二道曰審勢審敵作書十篇曰權書洵有山田一頃非凶嵗可以無饑力耕而節用亦足以自老不肖之身不足惜而天之所與者不忍棄且不敢褻也執事之名滿天下天下之士用與不用在執事故敢以所謂策二道權書十篇者爲獻平生之文逺不可多致有洪範論史論七篇近以獻內翰歐陽公度執事與之朝夕相從而議天下之事則斯文也其亦庶乎得陳於前矣若夫其言之可用與其身之可貴與否者執事事也執事責也於洵何有哉

上余靑州書

洵聞之楚人髙令尹子文之行曰三以爲令尹而不喜三奪其令尹而不怒其爲令尹也楚人爲之喜而其去令尹也楚人爲之怒已不期爲令尹而令尹自至夫令尹子文豈獨惡夫富貴哉知其不可以求得而安其自得是以喜怒不及其心而人爲之囂囂嗟夫豈亦不足以見已大而人小邪脫然爲棄於人而不知棄之爲悲紛然爲取於人而不知取之爲樂人自爲棄我取我而吾之所以爲我者如一則亦不足以髙視天下而竊笑矣哉昔者明公之初自奪於南海之濱而爲天下之名卿當其盛時激昻慷慨論得失定可否左摩西羌右揣契丹奉使千里彈壓彊悍不屈之人其辯如決河流而東注諸海名聲四溢於中原而滂薄於遐逺之國可謂至盛矣及至中廢而爲海濱之匹夫蓋其間十有餘年明公無求於人而人亦無求於明公者其後適防南蠻縱橫放肆充斥萬里而莫之或救明公乃起於民伍之中折尺箠而笞之不旋踵而南方乂安夫明公豈有求而爲之哉適防事變以成大功功成而爵祿至明公之於進退之事蓋亦綽綽乎有餘裕矣悲夫世俗之人紛紛於富貴之間而不知自止達者安於逸樂而習爲髙岸之節顧視四海饑寒窮困之士莫不顰蹙嘔噦而不樂窮者藜藿不飽布褐不暖習爲貧賤之所摧折仰望貴人之輝光則爲之顚倒而失措此二人者皆不可與語於輕富貴而安貧賤何者彼不知貧富貴賤之正味也夫惟天下之習於富貴之榮而忸於貧賤之辱者而後可與語此今夫天下之所以奔走於富貴者我知之矣而不敢以告人也富貴之極止於天子之相而天子之相果誰爲之名耶豈天爲之名邪其無乃亦人之自名邪夫天下之官上自三公至於卿大夫而下至於士此四人者皆人之所自爲也而人亦自貴之天下以爲此四者絕羣離類特立於天下而不可幾近則不亦大惑矣哉蓋亦反其本而思之夫此四名者其初蓋出於天下之人出其私意以自相號呼者而已矣夫此四名者果出於人之私意所以自相號呼也則夫世之所謂賢人君子者亦何以異此有才者爲賢人而有徳者爲君子此二名者夫豈輕也哉而今世之士得爲君子者一爲世之所棄則以爲不若一命士之貴而況以與三公爭哉且夫明公昔者之伏於南海與夫今者之爲東諸侯也君子豈有間於其間而明公亦豈有以自輕而自重哉洵以爲明公之習於富貴之榮而狃於貧賤之辱其嘗之也蓋以多矣是以極言至此而無所迂曲洵西蜀之匹夫嘗有志於當世因循不遇遂至於老然其嘗所欲見者天下之士蓋有五六人五六人者已略見矣而獨明公之未嘗見每以爲恨今明公來朝而洵適在此是以不得不見伏惟加察幸甚

嘉祐集卷十一

欽定四庫全書

嘉祐集卷十二

宋蘇洵撰

書九首

上歐陽內翰第一書

內翰執事洵布衣窮居嘗竊有嘆以爲天下之人不能皆賢不能皆不肖故賢人君子之處於世合必離離必合往者天子方有意於治而範公在相府富公爲樞密副使執事與余公蔡公爲諫官尹公馳騁上下用力於兵革之地方是之時天下之人毛髮絲粟之才紛紛然而起合而爲一而洵也自度其愚魯無用之身不足以自奮於其間退而養其心幸其道之將成而可以復見於當世之賢人君子不幸道未成而範公西富公北執事與余公蔡公分散四出而尹公亦失勢奔走於小官洵時在京師親見其事忽忽仰天嘆息以爲斯人之去而道𨿽成不復足以爲榮也旣復自思念往者眾君子之進於朝其始也必有善人焉推之今也亦必有小人焉間之今之世無復有善人也則已矣如其不然也吾何憂焉姑養其心使其道大有成而待之何傷退而處十年𨿽未敢自謂其道有成矣然浩浩乎其胸中若與曩者異而余公適亦有成功於南方執事與蔡公復相繼登於朝富公復自外入爲宰相其勢將復合爲一喜且自賀以爲道旣已粗成而果將有以發之也旣又反而思其向之所慕望愛悅之而不得見之者蓋有六人今將往見之矣而六人者已有範公尹公二人亡焉則又爲之澘然出涕以悲嗚呼二人者不可復見矣而所恃以慰此心者猶有四人也則又以自解思其止於四人也則又汲汲欲一識其面以發其心之所欲言而富公又爲天子之宰相逺方寒士未可遽以言通於其前余公蔡公逺者又在萬里外獨執事在朝廷間而其位差不甚貴可以叫呼扳援而聞之以言而饑寒衰老之病又痼而畱之使不克自至於執事之庭夫以慕望愛悅其人之心十年而不得見而其人巳死如範公尹公二人者則四人之中非其勢不可遽以言通者何可以不能自往而遽已也執事之文章天下之人莫不知之然竊自以爲洵之知之特深愈於天下之人何者孟子之文語約而意盡不爲巉刻斬絕之言而其鋒不可犯韓子之文如長江大河渾浩流轉魚黿蛟龍萬怪惶惑而抑遏蔽掩不使自露而人自見其淵然之光蒼然之色亦自畏避不敢迫視執事之文紆余委備往復百折而條達疎暢無所間斷气盡語極急言竭論而容與閒易無艱難勞苦之態此三者皆斷然自爲一家之文也惟李翺之文其味黯然而長其光油然而幽俯仰揖讓有執事之態陸贄之文遣言措意切近的當有執事之實而執事之才又自有過人者蓋執事之文非孟子韓子之文而歐陽子之文也夫樂道人之善而不爲諂者以其人誠足以當之也彼不知者則以爲譽人以求其悅己也夫譽人以求其悅己洵亦不爲也而其所以道執事光明盛大之徳而不自知止者亦欲執事之知其知我也𨿽然執事之名滿於天下𨿽不見其文而固已知有歐陽子矣而洵也不幸墮在艸野泥塗之中而其知道之心又近而粗成而欲徒手奉咫尺之書自托於執事將使執事何從而知之何從而信之哉洵少年不學生二十五年始知讀書從士君子遊年旣已晚而又不遂刻意厲行以古人自期而視與已同列者皆不勝已則遂以爲可矣其後困益甚然每取古人之文而讀之始覺其出言用意與已大別時復內顧自思其才則又似夫不遂止於是而巳者由是盡燒曩時所爲文數百篇取論語孟子韓子及其他聖人賢人之文而兀然端坐終日以讀之者七八年矣方其始也入其中而惶然博觀於其外而駭然以驚及其久也讀之益精而其胸中豁然以明若人之言固當然者然猶未敢自出其言也時旣久胸中之言日益多不能自制試出而書之已而再三讀之渾渾乎覺其來之易矣然猶未敢以爲是也近所爲洪範論史論凡七篇執事觀其如何嘻區區而自言不知者又將以爲自譽以求人之知已也惟執事思其十年之心如是之不偶然也而察之

上歐陽內翰第二書

內翰諫議執事士之能以其姓名聞乎天下後世者夫豈偶然哉以今觀之乃可以見生而同鄕學而同道以某問某蓋有曰吾不聞者焉而況乎天下之廣後世之逺𨿽欲髣髴豈易得哉古之以一能稱以一善書者愚未嘗敢忽也今夫羣羣焉而生逐逐焉而死者更千萬人不稱不書也彼之以一能稱以一善書者皆有以過乎千萬人者也自孔子沒百有餘年而孟子生孟子之後數十年而至荀卿子荀卿子後乃稍闊逺二百餘年而揚雄稱於世揚雄之死不得其繼千有餘年而後屬之韓愈氏韓愈氏沒三百年矣不知天下之將誰與也且以一能稱以一善書者皆不可忽則其多稱而屢書者其爲人宜尢可貴重柰何數千年之間四人而無加此其人宜何如也天下病無斯人天下而有斯人也宜何以待之洵一窮布衣於今世最爲無用思以一能稱以一善書而不可得者也況夫四子者之文章誠不敢冀其萬一頃者張益州見其文以爲似司馬子長洵不悅辭焉夫以布衣而王公大人稱其文似司馬遷不悅而辭無乃爲不近人情誠恐天下之人不信且懼張公之不能副其言重爲世俗笑耳若執事天下所就而折衷者也不知其不肖稱之曰子之六經論荀卿子之文也平生爲文求於千萬人中使其姓名髣髴於後世而不可得今也一旦而待齒於四人者之中天下烏有是哉意者其失於斯言也執事於文稱師魯於詩稱子美聖兪未聞其有此言也意者其戲也惟其愚而不顧日書其所爲文惟執事之求而致之旣而屢請而屢辭焉曰吾未暇讀也退而處不敢復見甚慙於朋友曰信矣其戲𨿽然天下不知其爲戲將有以議執事洵亦且得罪執事憐其平生之心苟以爲可教亦足以慰其衰老惟無曰荀卿云者幸甚

與歐陽內翰第三書

洵啟昨出京倉惶遂不得一別去後數日始知悔恨蓋一時間變出不意遂擾亂如此怏悵怏悵不審日來尊履何似二子軾轍竟不免丁憂今已到家月餘幸且存活洵道途奔波老病侵陵成一翁矣自思平生羈蹇不遇年近五十始識閣下傾蓋晤語便若平生非徒欲援之於貧賤之中乃與切磨議論共爲不朽之計而事未及成輒聞此變孟軻有云行或使之止或尼之豈信然邪洵離家時無壯子弟守舍歸來屋廬倒壞籬落破漏如逃亡人家今且謝絕過從杜門不出亦稍稍取舊書讀之時有所懷輒欲就閣下評議忽驚相去已四千里思欲跂首望見君子之門庭不可得也所示範公碑文議及申公事節最爲深厚近試以語人果無有曉者毎念及此鬱鬱不樂閣下𨿽賢俊滿門足以嘯歌俯仰終日不悶然至於不言而心相諭者閣下於誰取之自蜀至秦山行一月自秦至京師又沙行數千里非有名利之所驅與凡事之不得巳者孰爲來哉洵老矣恐不能復東閣下當時賜音問以慰孤耿病中無聊深愧疎略惟千萬珍重

上歐陽內翰第四書

洵啟夏熱伏惟提舉內翰尊萬福向爲京兆尹天下謂公當由此得政其後聞有此授或以爲拂世戾俗過在於不肯鹵莽然此豈足爲公損益哉洵久不奉書非敢有懈以爲用公之奏而得召恐有私謝之嫌今者洵旣不行而朝廷又欲必致之恐聽者不察以爲匹夫而要君命苟以爲髙而求名亦且得罪於門下是故略陳其一二以曉左右聞之孟軻曰仕不爲貧而有時乎爲貧洵之所爲欲仕者爲貧乎實未至於饑寒而不擇以爲行道乎道固不在我且朝廷將何以待之今人之所謂富貴髙顯而近於君可以行道者莫若兩制然猶以爲不得爲宰相有所牽制於其上而不得行其志爲宰相者又以爲時不可爲而我將有所待若洵又可以行道責之邪始公進其文自丙申之秋至戊戌之冬凡七百餘日而得召朝廷之事其節目期限如此之繁且久也使洵今日治行數月而至京師旅食於都市以待命而數月間得試於所謂舍人院者然後使諸公專考其文亦一二年幸而以爲不謬可以及等而奏之從中下相府相與擬議又須年載間而後可以庶幾有望於一官如此洵固以老而不能爲矣人皆曰求仕將以行道若此者果足以行道乎旣不足以行道而又不至於爲貧是二者皆無名焉是故其來遲遲而未甚樂也王命且再下洵若固辭必將以爲沽名而有所希望今嵗之秋軾轍已服闋亦不可不與之俱東恐內翰怪其久而不來是以略陳其意拜見尙逺惟千萬爲國自重

上歐陽內翰第五書

內翰侍郎執事洵以無用之才久爲天下之棄民行年五十未嘗見役於世執事獨以爲可收而論之於天子再召之試而洵亦再辭獨執事之意叮寧而不肯已朝廷𨿽知其不肖不足以辱士大夫之列而重違執事之意譬之巫醫卜祝特捐一官以乞之自顧無分毫之功有益於世而王命至門不知辭譲不畏簡書朋友之譏而苟以爲榮此所以深愧於執事久而不至於門也然君子之相從本非以求利蓋亦樂乎天下之不知其心而或者之深知之也執事之於洵未識其面也見其文而知其心旣見也聞其言而信其平生洵不以身之進退出處之間有謁於執事而執事亦不以稱譽薦防之故有徳於洵再召而辭也執事不以爲矯而知其恥於自求一命而受也執事不以爲貪而知其不欲爲異其去不追而其來不拒其大不榮而其小不辱此洵之所以自信於心者而執事舉知之故凡區區而至門者爲是謝也禮曰仕而未有祿者君有餽焉曰獻使焉曰寡君違而君薨弗爲服也古之君子重以其身臣人者蓋爲是也哉子思孟軻之徒至於是國國君使人餽之其詞曰寡君使某有獻於從者布衣之尊而至於此惟不食其祿也今洵已有名於吏部執事其將以道取之邪則洵也猶得以賓客見不然其將與奔走之吏同趨於下風此洵所以深自憐也惟所裁擇

上王長安書

判府左丞閣下天下無事天子甚尊公卿甚貴士甚賤從士而逆數之至於天子其積也甚厚其爲變也甚難是故天子之尊至於不可指而士之卑至於可殺嗚呼見其安而不見其危如此而已矣衞懿公之死非其無人也以鶴辭而不與戰也方其未敗也天下之士望爲其鶴而不可得也及其敗也思以千乘之國與匹夫共之而不可得也人知其卒之至於如此則天子之尊可以栗栗於上而士之卑可以肆志於下又焉敢以勢言哉故夫士之貴賤其勢在天子天子之存亡其權在士世衰道喪天下之士學之不明持之不堅於是始以天子存亡之權下而就一匹夫貴賤之勢甚矣夫天下之惑也持千金之璧以易一瓦缶幾何其不舉而棄諸溝也古之君子其道相爲徒其徒相爲用故一夫不用乎此則天下之士相率而去之使夫上之人有失天下士之憂而後有失一士之懼今之君子幸其徒之不用以苟容其身故其始也輕用之而其終也亦輕去之嗚呼其亦何便於此也當今之世非有賢公卿不能振其前非有賢士不能奮其後洵從蜀來明日將至長安見明公而東伏惟讀其書而察其心以輕重其禮幸甚幸甚

上張侍郎第一書

侍郎執事明公之知洵洵知之明公知之他人亦知之洵之所以獲知於明公明公之所以知洵者𨿽暴之天下皆可以無愧今也將有所私告於執事今將以屑屑之私壞敗其至公之節欲忍而不言而不能欲言而不果勃然交於胸中心不寧而顏忸怩者累月而後決竊見古之君子知其人也憂其人以至於其父母昆弟妻子以至於其親族朋友憂之固其責也𨿽然自我求之則君子譏焉知之而不憂不憂而求人憂則君子交譏之洵之意以爲寧在我而無寧在明公故用此決其意而發其言以私告於下執事明公試一聽之洵有二子軾轍齠齔授經不知他習進趨拜跪儀狀甚野而獨於文字中有可觀者始學聲律旣成以爲不足盡力於其間讀孟韓文一見以爲可作引筆書紙日數千言坌然溢出若有所相年少狂勇未嘗更變以爲天子之爵祿可以攫取聞京師多賢士大夫欲往從之遊因以舉進士洵今年幾五十以嬾鈍廢於世誓將絕進取之意惟此二子不忍使之復爲湮淪棄置之人今年三月將與之如京師一門之中行者三人而居者尙十數口爲行者計則害居者爲居者計則不能行恓恓焉無所告訴夫以負販之夫左提妻右挈子奮身而往尙不可禦有明公以爲主公焉往而不濟今也望數千里之外茫然如梯天而航海蓄縮而不進洵亦羞見朋友明公居齊桓晉文之位惟其不知洵惟其知而不憂則又何說不然何求而不克輕之於鴻毛重之於泰山髙之於九天逺之於萬里明公一言天下誰議將使軾轍求進於下風明公引而察之有一不如所言願賜誅絕以懲欺罔之罪

上張侍郎第二書

省主侍郎執事洵始至京師時平生親舊往往在此不見者蓋十年矣惜其老而無成問所以來者旣而皆曰子欲有求無事他人須張益州來乃濟且云公不惜數千里走表爲子求官苟歸立便殿上與天子相惟諾顧不肯邪退自思公之所與我者蓋不爲淺所不可知者惟其力不足而勢不便不然公與我無愛也聞之古人日中必熭操刀必割當此時也天子虛席而待公其言宜無不聽用洵也與公有如此之舊適在京師且未甚老而猶足以有爲也此時而無成亦足以見他人之無足求而他日之無及也已昨聞車馬至此有日西出百餘里迎見雪後苦風晨至鄭州辱黒面烈僮僕無人色從逆旅主人得束薪緼火良久乃能以見出鄭州十里許有導騎從東來驚愕下馬立道周云宋端明且至從者數百人足聲如雷已過乃敢上馬徐去私自傷至此伏惟明公所謂潔防而有文可以比漢之司馬子長者蓋窮困如此豈不爲之動心而待其多言邪

上韓舍人書

舍人執事方今天下𨿽號無事而政化未淸獄訟未衰息賦斂日重府庫空竭而大者又有二敵之不臣天子震怒大臣憂恐自兩制以上宜皆苦心焦思日夜思念求所以解吾君之憂者洵自惟閒人於國家無絲毫之責得以優遊終嵗詠歌先王之道以自樂時或作爲文章亦不求人知以爲天下方事事而王公大人豈暇見我哉是以逾年在京師而其平生所願見如君侯者未嘗一至其門有來告洵以所欲見之之意洵不敢不見然不至君侯見之而何也天子求治如此之急君侯爲兩制大臣豈欲見一閒布衣與之論閒事邪此洵所以不敢遽見也自閒居十年人事荒廢漸不喜承迎將逢拜伏拳跽王公大人苟能無以此求之使得從容坐隅時出其所學或亦有足觀者今君侯辱先求之此其必有所異乎世俗者矣孟子曰段幹木逾垣而避之泄柳閉門而不納是皆已甚迫斯可以見矣嗚呼吾豈斯人之徒歟欲見我而見之不欲見而徐去之何傷況如君侯平生所願見者又何辭焉不宣洵再拜

嘉祐集卷十二

欽定四庫全書

嘉祐集卷十三

宋蘇洵撰

書八首

上韓丞相書

洵年老無聊家產破壊欲從相公乞一官職非敢望如朝廷所以待賢俊使之志得道行者但差勝於今粗可以養生遺老者耳去嵗防朝廷授洵試校書郎亦非敢少之也使朝廷過聽而洵僥幸不過得一京官終不能如漢唐之際所以待處士者則京官之與試銜又何足分多少於其間而必爲彼不爲此邪然其所以區區無厭復有求於相公者實以家貧無貲得六七千錢誠不足以贍養又況忍窮耐老望而未可得邪凡人爲官稍可以紓意快志者至京朝官始有其髣髴耳自此以下者皆勞觔苦骨摧折精神爲人所役使去僕無幾也然天下之士所以求之如不及得之而喜者彼誠少年將有所忍於此以待至於紓意快志者也若洵者計其年豈足以有待邪今且守選數年然後得窺尙書省門又待闕嵗余而到任幸而得免於負犯廢放又守選又待闕如此十四五年謹守以滿七八考又幸而有舉主五六人然後敢望於攺官當此之時洵蓋七十矣譬如豫章橘柚非老人所種也洵久爲布衣無官長拘轄自覺筋骨疎彊不堪爲州縣趨走拜伏小吏相公若別除一官而幸與之願得盡力就使無補亦必不至於恣睢漫漶以傷害王民也今朝廷糊名以取人保任以得官苟應格者𨿽屠沽不得不與何者𨿽欲愛惜而無由也今洵幸爲諸公所知似不甚淺而相公尢爲有意至於一官則反覆遲疑不決者累嵗嗟夫豈天下之官以洵故冗邪洵少時自處不甚卑以爲遇時得位當不鹵莽及長知取士之難遂絕意於功名而自托於學術實亦有得而足恃自去嵗以來始復讀易作易傳百餘篇此書若成則自有易以來未始有也今也亦不甚戀戀於一官如必無可推致之理亦幸明告之無使其首鼠不決欲去而遲遲也世人施恩則望報苟有以相博則叩之也易今洵已潦倒有二子又皆抗拙如洵相公豈能施此不報之恩邪相公往時爲洵言欲爲歐陽公言子者數矣而見輒忘之以爲怪洵誠懼其或有意欲收之也而復忘之故忍恥而一言不宣洵再拜

上韓昭文論山陵書

四月二十三日將仕郎守霸州文安縣主簿禮院編纂蘇洵惶恐再拜上書昭文相公執事洵本布衣書生才無所長相公不察而辱收之使與百執事之末平居思所以仰報盛徳而不獲其所今者先帝新棄萬國天子始親政事當海內傾耳側目之秋而相公實爲社稷柱石莫先之臣有百世不磨之功伏惟相公將何以處之古者天子卽位天下之政必有所不及安席而先行之者蓋漢昭卽位休息百役與天下更始故其爲天子曽未逾月而恩澤下布於海內竊惟當今之事天下之所謂最急而天子之所宜先行者輒敢以告於左右竊見先帝以儉徳臨天下在位四十餘年而宮室遊觀無所增加幃簿器皿陋而不易天下稱頌以爲文景之所不若今一旦奄棄臣下而有司乃欲以末世送無益之費侵削先帝休息長養之民掇取厚之名而遺之以累其盛明故洵以爲當今之議莫若薄竊聞頃者癸酉赦書旣出郡縣無以賞兵例皆貸錢於民民之有錢者皆莫肯自輸於是有威之以刀劍驅之以笞箠爲國結怨僅而得之者小民無知不知與國同憂方且狼顧而不寧而山陵一切配率之科又以復下計今不過秋冬之間海內必將騷然有不自聊賴之人竊惟先帝平昔之所以愛惜百姓者如此其深而其所以檢身節儉者如此其至也推其平生之心而計其旣沒之意則其不欲以山陵重困天下亦已明矣而臣下乃獨爲此過當逾禮之費以拂戾其平生之意竊所不取也且使今府庫之中財用有餘一物不取於民盡公力而爲之以稱遂臣子不忍之心猶且獲譏於聖人況夫空虛無有一金以上非取於民則不獲而冒行不顧以狥近世失中之禮亦已惑矣然議者必將以爲古者君子不以天下儉其親以天下之大而不足於先帝之於人情有所不順洵亦以爲不然使今儉而用墨子之說則是過也不廢先王之禮而去近世無益之費是不過矣子思曰三日而殯凡附於身者必誠必信勿之有悔焉耳矣三月而凡附於棺者必誠必信勿之有悔焉耳矣古之人所由以盡其誠信者不敢有略也而外是者則略之昔者華元厚其君君子以爲不臣漢文於霸陵木不攺列藏無金玉天下以爲聖明而後世安於太山故曰莫若建薄之議上以遂先帝恭儉之誠下以紓百姓目前之患內以解華元不臣之譏而萬世之後以固山陵不拔之安洵竊觀古者厚之由未有非其時君之不達欲以金玉厚其親於地下而其臣下不能禁止僶俛而從之者未有如今日之事太后至明天子至聖而有司信近世之禮而遂爲之者是可深惜也且夫相公旣已立不世之功矣而何愛一時之勞而無所建明洵恐世之淸議將有任其責者如曰詔敕已行制度已定𨿽知不便而不可復攺則此又過矣蓋唐太宗之髙祖也欲爲九丈之墳而用漢氏長陵之制百事務從丰厚及羣臣建議以爲不可於是攺從光武之陵髙不過六丈而每事儉約夫君子之爲政與其坐視百姓之艱難而重攺令之非孰若攺令以救百姓之急不勝區區之心敢輒以告惟恕其狂易之誅幸甚幸甚不宣洵惶恐再拜

與梅聖兪書

聖兪足下暌間忽復嵗晚昨九月中嘗發書計已達左右洵閒居經嵗益知無事之樂舊病漸復散去獨恨淪廢山林不得聖兪永叔相與談笑深以嗟惋自離京師行已二年不意朝廷尙未見遺以其不肖之文猶有可采者前月承本州發遣赴闕就試聖兪自思僕豈欲試者惟其平生不能區區附合有司之尺度是以至此窮困今乃以五十衰病之身奔走萬里以就試不亦爲山林之士所輕笑哉自思少年嘗舉茂才中夜起坐裹飯攜餅待曉東華門外逐隊而入屈膝就席俯首據案其後每思至此卽爲寒心今齒日益老尙安能使達官貴人復防其文墨以窮其所不知邪且以永叔之言與夫三書之所云皆世之所見今千里召僕而試之蓋其心尙有所未信此尢不可苟進以求其榮利也昨適有病遂以此辭然恐無以答朝廷之恩因爲上皇帝書一通以進蓋以自解其不至之罪而已不知聖兪當見之否冬寒千萬加愛

答雷太簡書

太簡足下前月辱書承諭朝廷將有召命且教以東行應詔旋屬郡有符亦以此見遣承命自笑恐不足以當遂以病辭不果行計太簡亦已知之僕已老矣固非求仕者亦非固求不仕者自以閒居田野之中魚稻蔬筍之資足以養生自樂俯仰世俗之間竊觀當世之太平其文章議論亦可以自足於一世何苦乃以衰病之身委曲以就有司之權衡以自取輕笑哉然此可爲太簡道不可與流俗人言也向者權書衡論幾防皆僕閒居之所爲其間𨿽多言今世之事亦不自求出之於世乃歐陽永叔以爲可進而進之苟朝廷以爲其言之可信則何所事試苟不信其平居之所云而其一日倉卒之言又何足信邪恐復不信秖以爲笑久居閒處終嵗幸無事昨爲州郡所發遣徒益不樂爾楊旻至今未歸未得所恵書嵗晚京師寒甚惟多愛

與楊節推書

洵白節推足下往者見托以先丈之埋銘示之以程生之行狀洵於子之先君耳目未嘗相接未嘗輒交談笑之歡夫古之人所爲志夫其人者知其平生而閔其不幸以死悲其後世之無聞此銘之所爲作也然而不幸而不知其爲人而有人焉告之以其可銘之實則亦不得不銘此則銘亦可以信行狀而作者也今余不幸而不獲知子之先君所恃以作銘者正在其行狀耳而狀又不可信嗟夫難哉然余傷夫人子之惜其先君無聞於後以請於我我旣已許之而又拒之則無以卹乎其心是以不敢遂已而卒銘其墓凡子之所欲使子之先君不朽者玆亦足以不負子矣謹錄以進如左然又恐子不信行狀之不可用也故又具列於後凡行狀之所云皆虛浮不實之事是以不備論論其可指之迹行狀曰公有子美琳公之死由哭美琳而慟以卒夫子夏哭子止於喪明而曾子譏之而況以殺其身此何可言哉余不愛夫吾言恐其傷子先君之風行狀曰公戒諸子無如鄕人父母在而出分夫子之鄕人誰非子之兄與子之舅甥者而余何忍言之而況不至於皆然則余又何敢言之此銘之所以不取於行狀者有以也子其無以爲怪洵白

與吳殿院書

洵啟京師防遇殊未及從容屬家有變故倉遽西走遂不得奉別怏悵不可勝言也向每見君侯談論輒盡歡而在京師逾年相見至少誠恐憲官職重是以不敢數數自通然亦老嬾不出之故及今相去數千里求復一見不可得也曩曾議及故友史沆骨肉淪落荊楚間慨然太息有收卹之心沆有兄經臣者𨿽臥病而志气卓然以豪傑稱鄕裏使得攝尺寸之柄當不鹵莽常以爲沆死而有經臣者在或萬一能有所雪今不幸亦已死矣追思沆平生孤直不遇而經臣亦以剛見廢又皆以無後死當其生時舉世莫不讐疾惟君侯一人獨爲哀閔而數年間兄弟相繼淪喪使仁人之心不克少施嗚呼豈其命之窮薄至於此邪經臣死家無一人後事所囑辦於朋友今其家遺孤骨肉存者獨沆有弱女在襄州耳君侯尙可以庇之使無失所否阻逺未能一一伏惟裁悉不宣洵白

謝趙司諫書

洵啟向家居眉陽以病嬾不獲問從者常以爲閣下之所在聲之所振徳之所加士以千里爲近而洵獨不能走二百里一至於門縱不獲罪固以爲君子之棄人矣今年秋始見太守竇君京師乃知閣下過聽猥以鄙陋上塞明詔不知閣下何取於洵也洵固無取然私獨喜以爲可辭於世者其不以馳騖得明矣洵不識閣下然仰聞君子之風常以私告於朋友特恨其身之不肖不得交於當世以徧致閣下之美所告者皆饑寒自謀不暇之人𨿽告而無益然猶以素不相識之故得免於希勢苟附之嫌是其不識賢於識也今世之所尙相見則以數至門爲勤不相見則以數至書爲患夫數至門者虛禮無用數至書者虛詞無觀得其無用與其無觀而加喜不得而怒此與嬰兒之好惡無異今閣下舉人而取於不相識之中則其去世俗逺矣寓居雍丘無故不至京師詹望君子日以復日頃者朝廷猥以試校書郎見授洵不能以老身復爲州縣之吏然所以受者嫌若有所過望耳以閣下知我故言及此無怪

與孫叔靜

久承借示新文及累爲訪臨甚荷勤眷文字已細觀甚善必欲求所未至如中正論引舜爲證此是時文之病凡論但意立而理明不必覓事應副誠未思之專此不宣洵白

嘉祐集卷十三

欽定四庫全書

嘉祐集卷十四

宋蘇洵撰

譜例

古者諸侯世國卿大夫世家死者有廟生者有宗以相次也是以百世而不相忘此非獨賢士大夫尊祖而貴宗蓋其昭穆存乎其廟遷毀之主存乎其太祖之室其族人相與爲服死喪嫁娶相告而不絕則其勢將自至於不忘也自秦漢以來仕者不世然其賢人君子猶能識其先人或至百世而不絕無廟無宗而祖宗不忘宗族不散其勢宜亡而獨存則由有譜之力也蓋自唐衰譜牒廢絕士大夫不講而世人不載於是乎由賤而貴者恥言其先由貧而富者不錄其祖而譜遂大廢昔者洵嘗自先子之言而咨考焉由今而上得五世由五世而上得一世一世之上失其世次而其本出於趙郡蘇氏以爲蘇氏族譜它日歐陽公見而嘆曰吾嘗爲之矣出而觀之有異法焉曰是不可使獨吾二人爲之將天下舉不可無也洵於是又爲大宗譜法以盡譜之變而並載歐陽氏之譜以爲譜例附以歐陽公題劉氏碑後之文以告當世之君子蓋將有從焉者【歐陽氏譜及永叔題劉氏碑後不具於此】

蘇氏族譜

蘇氏之譜譜蘇氏之族也蘇氏出自髙陽而蔓延於天下唐神龍初長史味道刺眉州卒於官一子畱於眉眉之有蘇氏自是始而譜不及焉者親盡也親盡則曷爲不及譜爲親作也凡子得書而孫不得書何也以著代也自吾之父以至吾之髙祖仕不仕娶某氏享年幾某日卒皆書而他不書何也詳吾之所自出也自吾之父以至吾之髙祖皆曰諱某而他則遂名之何也尊吾之所自出也譜爲蘇氏作而獨吾之所自出得詳與尊何也譜吾作也嗚呼觀吾之譜者孝弟之心可以油然而生矣情見乎親親見於服服始於衰而至於緦麻而至於無服無服則親盡親盡則情盡情盡則喜不慶憂不弔喜不慶憂不弔則塗人也吾之所以相視如塗人者其初兄弟也兄弟其初一人之身也悲夫一人之身分而至於塗人此吾譜之所以作也其意曰分而至於塗人者勢也勢吾無如之何也已幸其未至於塗人也使之無至於忽忘焉可也嗚呼觀吾之譜者孝弟之心可以油然而生矣系之以詩曰

吾父之子今爲吾兄吾疾在身兄呻不寧數世之後不知何人彼死而生不爲戚欣兄弟之親如足如手其能幾何彼不相能彼獨何心

蘇氏諱釿子祈無嗣

不仕娶子福子宗夐子昭鳳子惟讚子垂象

黃氏享

子垂正

年若干

子垂範

七月二

子惟善子垂則

十六日

子昭慶子惟徳子珤

卒

子昭文子渭子瑗

子沆

子浩

子漸

子洙

子宗藝無嗣

子宗瓊無嗣

子禮子晫子昭翰子文質子士元

子文圭子士能

子士良

子士寧

子士嘉

子士宗

子晙子昭遇無嗣

子昭逺無嗣

子昭逸無嗣

子昭建無嗣

子暕

無嗣

子祐子宗靄子昭玘子文實子惟忠

子惟恭

子文寶無嗣

子昭現子文采子士祥

子宗著子徳謙子永

子諱祜子宗善子昭圖子惟益子允元

不仕娶

子允滋

李氏享

子惟吉無嗣

年五十

子昭越無嗣

四七月子宗晏子昭【缺】無嗣

三十日子宗昪子徳榮子哲子珵

卒

子瑜

子徳升子淳子舟

子徳元子汶

子諱杲子諱序子澹子位

不仕娶仕至大

子佾

宋氏享理評事子渙

年五十娶史氏子洵

一六月享年七

八日卒十五五

月十一

日卒

子宗晁無嗣

子徳子子勲子愼言子慶昌

子復圭

子澄

族譜後錄上篇

蘇氏之先出於髙陽髙陽之子曰稱稱之子曰老童老童生重黎及吳回重黎爲帝嚳火正曰祝融以罪誅其後爲司馬氏而其弟吳回復爲火正吳回生陸終陸終生子六人長曰樊爲昆吾次曰恵連爲參胡次曰籛爲彭祖次曰來言爲防人次曰安爲曹姓季曰季連爲芉姓六人者皆有後其後各分爲數姓昆吾始姓巳氏其後爲蘇顧溫董當夏之時昆吾爲諸侯伯歷商而昆吾之後無聞至周有忿生爲司寇能平刑以教百姓周公稱之蓋書所謂司寇蘇公者也司寇蘇公與檀伯達皆封於河世世仕周家於其封故河南河內皆有蘇氏六國之際秦及代厲其苗裔也至漢興而蘇氏始徙入秦或曰髙祖徙天下豪傑以實關中而蘇氏遷焉其後曰建家於長安杜陵武帝時爲將以擊匈奴有功封平陵侯其後世遂家於其封建生三子長曰嘉次曰武次曰賢嘉爲奉車都尉其六世孫純爲南陽太守生子曰章當順帝時爲冀州刺史又遷爲並州有功於其人其子孫遂家於趙州其後至唐武后之世有味道味味道聖歷初爲鳳閣侍郎以貶爲眉州刺史遷爲益州長史未行而卒有子一人不能歸遂家焉自是眉始有蘇氏故眉之蘇皆宗益州長史味道趙郡之蘇皆宗並州刺史章扶風之蘇皆宗平陵侯建河南河內之蘇皆宗司寇忿生而凡蘇氏皆宗昆吾樊昆吾樊宗祝融吳回蓋自昆吾樊至司寇忿生自司寇忿生至平陵侯建自平陵侯建至並州刺史章自並州刺史章至益州長史味道自益州長史味道至吾之髙祖其間世次皆不可紀而洵始爲族譜以紀其族屬譜之所記上至於吾之髙祖下至於吾之昆弟昆弟死而及昆弟之子曰嗚呼髙祖之上不可詳矣自吾之前而吾莫之知焉已矣自吾之後而莫之知焉則從吾譜而益廣之可以至於無窮蓋髙祖之子孫家授一譜而藏之其法曰凡嫡子而後得爲譜爲譜者皆存其髙祖而遷其髙祖之父世世存其先人之譜無廢也而其不及髙祖者自其得爲譜者之父始而存其所宗之譜皆以吾譜冠焉其說曰此古之小宗也古者有大宗有小宗傳曰別子爲祖繼別爲宗繼襧者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也別子者公子及士之始爲大夫者也別子不得禰其父而自使其嫡子後之則爲大宗故曰繼別爲宗族人宗之𨿽百世而大宗死則爲之齊衰三月其母妻亡亦然死而無子則支子以其昭穆後之此所謂百世不遷之宗也別子之庶子又不得禰別子而自使其嫡子爲後則爲小宗故曰繼禰者爲小宗小宗五世之外則易宗其繼禰者親兄弟宗之其繼祖者從兄弟宗之其繼曽祖者再從兄弟宗之其繼髙祖者三從兄弟宗之死而無子則支子亦以其昭穆後之此所謂五世則遷之宗也凡今天下之人惟天子之子與始爲大夫者而後可以爲大宗其餘則否獨小宗之法猶可施於天下故爲族譜其法皆從小宗凡吾之宗其繼髙祖者髙祖之嫡子祈祈死無子天下之宗法不立族人莫克以其子爲之後是以繼髙祖之宗亡而虛存焉其繼曽祖者曽祖之嫡子宗善宗善之嫡子昭圖昭圖之嫡子惟益惟益之嫡子允元其繼祖者祖之嫡子諱序序之嫡子澹澹之嫡子位其繼禰者禰之嫡子澹澹之嫡子位曰嗚呼始可以詳之矣百世之後凡吾髙祖之子孫得其家之譜而觀之則爲小宗得吾髙祖之子孫之譜而合之而以吾譜考焉則至於無窮而不可亂也是爲譜之志云爾

族譜後錄下篇

蘇氏之先自昆吾以來其最顯者司寇忿生三代之事其聞於今不詳周公作立政而特稱之以教太史其後周室衰司寇之子孫亦曰蘇公遭讒作詩以刺暴公名曰彼何人斯爲此二人見於詩書是以其傳至今自蘇氏入秦而平陵侯建典屬國武始顯遷於趙而並州刺史章益州長史味道始有聞於世遷於眉而至於今無聞夫是惟譜不立也自昆吾至書之蘇公五百有餘年自書之蘇公至詩之蘇公二百有餘年自詩之蘇公至平陵侯建典屬國武七百有餘年自平陵侯建典屬國武至並州刺史章二百有餘年自並州刺史章至益州長史味道五百有餘年自益州長史味道至吾之髙祖二百有餘年以三十年而一易世則七十有餘世也七十有餘世亦容有賢不賢焉不賢者隨世磨滅不可得而聞而賢者獨有七人七十有餘世其賢者亦容不止於七人矣而其餘不傳則譜不立之過也故洵旣爲族譜又從而記其所聞先人之行昔吾先子嘗有言曰吾年少而亡吾先人先世之行吾不及有聞焉蓋嘗聞其略曰蘇氏自遷於眉而家於眉山自髙祖涇則已不詳自曽祖釿而後稍可記曽祖娶黃氏以俠气聞於鄕閭生子五人而吾祖祜最少最賢以才幹精敏見稱生於唐哀帝之天祐二年而歿於周世宗之顯徳五年蓋與五代相終始歿之一年而吾太祖始受命是時王氏孟氏相繼據蜀蜀之髙才大人皆不肯出仕曰不足輔仕於蜀者皆其年少輕鋭之士故蜀以再亡至太祖受命而吾祖不及見也吾祖娶於李氏李氏唐之苗裔太宗之子曹王明之後世曰瑜爲遂州長江尉失官家於眉之丹稜祖母嚴毅居家肅然多才略猶有竇太后柴氏主之遺烈生子五人其才皆不同宗善宗晏宗昪循循無所毀譽少子宗晁輕俠難制而吾父杲最好善事父母極於孝與兄弟篤於愛與朋友篤於信鄕閭之人無親疎皆敬愛之娶宋氏夫人事上甚孝謹而禦下甚嚴生子九人而吾獨存善治生有餘財時蜀新破其達官爭棄其田宅以入覲吾父獨不肯取曰吾恐累吾子終其身田不滿二頃屋陋不葺也好施與曰多財而不施吾恐他人謀我然施而使人知之人將以我爲好名是以施而尢惡使人知之族叔父玩嘗有重獄將就逮曰入獄而死妻子以累兄請爲我詗獄之輕重輕也以肉饋我重也以菜饋我饋我以菜吾將不食而死旣而得釋玩曰吾非無他兄弟可以寄死生者惟子及將歿太夫人猶執吾手曰盍以是屬子之兄弟笑曰而子賢𨿽非吾兄弟亦將與之不賢𨿽吾兄弟亦將棄之屬之何益善教之而已遂卒卒之嵗蓋淳化五年推其生之年則晉少帝之開運元年也此洵嘗得之先子云爾先子諱序字仲先生於開寶六年而歿於慶曆七年娶史氏夫人生子三人長曰澹次曰渙季則洵也先子少孤喜爲善而不好讀書晚乃爲詩能白道敏捷立成凡數十年得數千篇上自朝廷郡邑之事下至鄕閭子孫畋漁治生之意皆見於詩觀其詩𨿽不工然有以知其表裏洞達豁然偉人也性簡易無威儀薄於爲已而厚於爲人與人交無貴賤皆得其歡心見士大夫曲躬盡敬人以爲諂及其見田父野老亦然然後人不以爲怪外貎𨿽無所不與然其中心所以輕重人者甚嚴居鄕閭出入不乘馬曰有甚老於我而行者吾乘馬無以見之敝衣惡食處之不恥務欲以身處眾之所惡蓋不學老子而與之合居家不治家事以家事屬諸子至族人有事就之謀者常爲盡其心反覆而不厭凶年嘗鬻其田以濟饑者旣丰人將償之曰吾自有以鬻之非爾故也卒不肯受力爲藏退之行以求不聞於世然行之旣久則鄕人亦多知之以爲古之隠君子莫及也以渙登朝授大理評事史氏夫人眉之大家慈仁寛厚宋氏姑甚嚴夫人常能得其歡以和族人先公十五年而卒追封蓬萊縣太君洵聞之自唐之衰其賢人皆隠於山澤之間以避五代之亂及其後僣僞之國相繼亡滅聖人出而四海平一然其子孫猶不忍去其父祖之故以出仕於天下是以𨿽有美才而莫顯於世及其教化洋溢風俗變攺然後深山窮谷之中向日之子孫乃始振迅相與從宦於朝然其才气則旣已不若其先人質直惇厚可以重任而無疑也而其先人之行乃獨隠晦而不聞洵竊深懼焉於是記其萬一而藏之家以示子孫至和二年九月一日

大宗譜法

蘇氏族譜小宗之法也凡天下之人皆得而用之而未及大宗也大宗之法冠以別子由別子而列之至於百世而無窮皆世自爲處別其父子而合其兄弟父子者無窮者也兄弟者有窮者也無窮者相與處則害於無窮其勢不得不別然而某之子某某之子某則是猶不別也是爲大宗之法云爾故爲大宗之法三世自三世而推之無不及也人設二子而廣之無不載也蓋立法以爲譜學者之事也由譜而知其先以及其旁子弟以傳於後世是古君子之所重而士大夫之所當知也以學者之事不立而古君子之所重與士大夫之所當知者隨廢是學者之罪也於是存之蘇氏族譜之末以俟後世君子有采焉

別子

一世別子之適子甲

庶子乙

二世甲之適子丙

庶子丁

乙之適子戊

庶子已

三世丙之適子庚

庶子辛

丁之適子壬

庶子癸

戊之適子子

庶子丑

已之適子寅

庶子卯

蘇氏族譜亭記

匹夫而化鄕人者吾聞其語矣國有君邑有大夫而爭訟者訴於其門鄕有庠裏有學而學道者赴於其家鄕人有爲不善於室者父兄輒相與恐曰吾夫子無乃聞之嗚呼彼獨何修而得此哉意者其積之有本末而施之有次第邪今吾族人猶有服者不過百人而嵗時蠟社不能相與盡其歡欣愛洽稍逺者至不相往來是無以示吾鄕黨鄰里也乃作蘇氏族譜立亭於髙祖墓塋之西南而刻石焉旣而告之曰凡在此者死必赴冠娶妻必告少而孤則老者字之貧而無歸則富者收之而不然者族人之所共誚讓也嵗正月相與拜奠於墓下旣奠列坐於亭其老者顧少者而嘆曰是不及見吾鄕鄰風俗之美矣自吾少時見有爲不義者則眾相與疾之如見怪物焉栗焉而不寧其後少衰也猶相與笑之今也則相與安之耳是起於某人也夫某人者是鄕之望人也而大亂吾俗焉是故其誘人也速其爲害也深自斯人之逐其兄之遺孤子而不卹也而骨肉之恩薄自斯人之多取其先人之貲田而欺其諸孤子也而孝弟之行缺自斯人之爲其諸孤子之所訟也而禮義之節廢自斯人之以妾加其妻也而嫡庶之別混自斯人之篤於聲色而父子雜處讙嘩不嚴也而閨門之政亂自斯人之瀆財無厭惟富者之爲賢也而亷恥之路塞此六行者吾往時所謂大慙而不容者也今無知之人皆曰某人何人也猶且爲之其輿馬赫奕婢妾靚麗足以蕩惑里巷之小人其官爵貨力足以搖動府縣其矯詐修飾言語足以欺罔君子是州裏之大盜也吾不敢以告鄕人而私以戒族人焉髣髴於斯人之一節者願無過吾門也予聞之懼而請書焉老人曰書其事而闕其姓名使他人觀之則不知其爲誰而夫人之觀之則面熱內慚汗出而食不下也且無彰之庶其有悔乎予曰然乃記之

嘉祐集卷十四

欽定四庫全書

嘉祐集卷十五

宋蘇洵撰

張益州畫像記

至和元年秋蜀人傳言有寇至邊軍夜呼野無居人妖言流聞京師震驚方命擇帥天子曰毋養亂毋助變眾言朋興朕志自定外亂不作變且中起不可以文令又不可以武競惟朕一二大吏孰爲能處玆文武之間其命往撫朕師乃惟曰張公方平其人天子曰然公以親辭不可遂行冬十一月至蜀至之日歸屯軍撤守備使謂郡縣寇來在吾無爾勞苦明年正月朔旦蜀人相慶如他日遂以無事又明年正月相告畱公像於淨眾寺公不能禁眉陽蘇洵言於眾曰未亂易治也旣亂易治也有亂之萌無亂之形是謂將亂將亂難治不可以有亂急亦不可以無亂弛是惟元年之秋如器之欹未墜於地惟爾張公安坐於其旁顏色不變徐起而正之旣正油然而退無矜容爲天子牧小民不倦惟爾張公爾繄以生惟爾父母且公嘗爲我言民無常性惟上所待人皆曰蜀人多變於是待之以待盜賊之意而繩之以繩盜賊之法重足屏息之民而以碪斧令於是民始忍以其父母妻子之所仰賴之身而棄之於盜賊故毎毎大亂夫約之以禮驅之以法惟蜀人爲易至於急之而生變𨿽齊魯亦然吾以齊魯待蜀人而蜀人亦自以齊魯之人待其身若夫肆意於法律之外以威劫齊民吾不忍爲也嗚呼愛蜀人之深待蜀人之厚自公而前吾未始見也皆再拜稽首曰然蘇洵又曰公之恩在爾心爾死在爾子孫其功業在史官無以像爲也且公意不欲如何皆曰公則何事於斯𨿽然於我心有不釋焉今夫平居聞一善必問其人之姓名與鄕裏之所在以至於其長短大小美惡之狀甚者或詰其平生所嗜好以想見其爲人而史官亦書之於其傳意使天下之人思之於心則存之於目存之於目故其思之於心也固由此觀之像亦不爲無助蘇洵無以詰遂爲之記公南京人爲人慷慨有大節以度量雄天下天下有大事公可屬系之以詩曰天子在祚歲在甲午西人傳言有寇在垣庭有武臣謀夫如雲天子曰嘻命我張公公來自東旗纛舒舒西人聚觀於巷於塗謂公曁曁公來於於公謂西人安爾室家無敢或訛訛言不祥往卽爾常春爾條桑秋爾滌場西人稽首公我父兄公在西囿艸木駢駢公宴其僚伐鼓淵淵西人來觀祝公萬年有女娟娟閨闥閒閒有童哇哇亦旣能言昔公未來期汝棄捐禾麻芃芃倉庾崇崇嗟我婦子樂此嵗丰公在朝廷天子股肱天子曰歸公敢不承作堂嚴嚴有廡有庭公像在中朝服冠纓西人相告無敢逸荒公歸京師公像在堂

彭州圓覺禪院記

人之居乎此也其必有樂乎此也居斯樂不樂不居也居而不樂不樂而不去爲自欺且爲欺天蓋君子恥食其食而無其功恥服其服而不知其事故居而不樂吾有吐食脫服以逃天下之譏而已耳天之畀我以形而使我以心馭也今日欲適秦明日欲適越天下誰我禦故居而不樂不樂而不去是其心且不能馭其形而況能以馭他人哉自唐以來天下士大夫爭以排釋老爲言故其徒之欲求知於吾士大夫之間者往往自叛其師以求容於吾而吾士大夫亦喜其來而接之以禮靈師文暢之徒飲酒食肉以自絕於其敎嗚呼歸爾父子復爾室家而後吾許爾以叛爾師父子之不歸室家之不復而師之叛是不可以一日立於天下傳曰人臣無外交故季布之忠於楚也𨿽不如蕭韓之先覺而比丁公之貳則爲愈予在京師彭州僧保聰來求識予甚勤及至蜀聞其自京師歸布衣蔬食以爲其徒先凡若干年而所居圓覺院大治一日爲予道其先師平潤事與其院之所以得名者請予爲記予佳聰之不以叛其師悅予也故爲之記曰彭州龍興寺僧平潤講圓覺經有奇因以名院院始獘不葺潤之來始得隙地以作堂宇凡更二僧而至於保聰聰又合其鄰之僧屋若干於其院以成是爲記

極樂院造六菩薩記

始予少年時父母俱存兄弟妻子備具終日嬉遊不知有死生之悲自長女之天不四五年而丁母夫人之憂蓋年二十有四矣其後五年而喪兄希白又一年而長子死又四年而幼姊亡又五年而次女卒至於丁亥之嵗先君去世又六年而失其幼女服未旣而有長姊之喪悲憂慘愴之气郁積而未散蓋年四十有九而喪妻焉嗟夫三十年之間而骨肉之親零落無幾逝將南去由荊楚走大梁然後訪吳越適燕趙徜徉於四方以忘其老將去慨然顧墳墓追念死者恐其魂神精爽滯於幽陰漠之間而不獲曠然遊乎逍遙之鄕於是造六菩薩幷龕座二所蓋釋氏所謂觀音勢至天藏地藏觧寃結引路王者置於極樂院阿彌如來之堂庶幾死者有知或生於天或生於人四方上下所適如意亦若余之遊於四方而無系云爾

木假山記

木之生或蘗而殤或拱而夭幸而至於任爲棟梁則伐不幸而爲風之所拔水之所漂或破折或腐幸而得不破折不腐則爲人之所材而有斧斤之患其最幸者漂沈汩沒於湍沙之間不知其幾百年而其激射齧食之餘或髣髴於山者則爲好事者取去彊之以爲山然後可以脫泥沙而遠斧斤而荒江之濆如此者幾何不爲好事者所見而爲樵夫野人所薪者何可勝數則其最幸者之中又有不幸者焉予家有三峯予每思之則疑其有數存乎其間且其蘗而不殤拱而不夭任爲棟梁而不伐風拔水漂而不破折不腐不破折不腐而不爲人所材以及於斧斤出於湍沙之間而不爲樵夫野人之所薪而後得至乎此則其理似不偶然也然予之愛之則非徒愛其似山而又有所感焉非徒愛之而又有所敬焉予見中峯魁岸踞肆意气端重若有以服其旁之二峯二峯者莊栗刻峭凜乎不可犯𨿽其勢服於中峯而岌然決無阿附意吁其可敬也夫其可以有所感也夫

老翁井銘

丁酉歳余卜葬亡妻得武陽安鎭之山山之所從來甚髙大壯偉其末分而爲兩股回轉環抱有泉坌然出於兩山之間而北附右股之下畜爲大井可以日飲百餘家卜者曰吉是在葬書爲神之居蓋水之行常與山俱山止而泉冽則山之精气勢力自遠而至者皆畜於此而不去是以可葬無害他日乃問泉旁之民皆曰是爲老翁井問其所以爲名之由曰往數十年山空月明天地開霽則常有老人蒼顏白髮偃息於泉上就之則隱而入於泉莫可見蓋其相傳以爲如此者久矣因爲作亭於其上又甃石以禦水潦之暴而往往優遊其間酌泉而飲之以庶幾得見所謂老翁者以知其信否然余又閔其老於荒榛巖石之間千嵗而莫知也今乃始遇我而後得傳於無窮遂爲銘曰山起東北翼爲南西涓涓斯泉坌溢以彌斂以爲井可飲萬夫汲者告吾有叟於斯裏無斯人將此謂誰山空寂寥或嘯而嬉更千萬年自潔自好誰其知之乃訖遇我惟我與爾將遂不泯無溢無竭以永千祀

王荊州畫像贊

太山崇崇東海滔滔蟠爲山東公惟齊人齊方千里而吾獨見公公在荊州或象其儀白髮紅顏謂公方壯公生辛丑天子之老誰謂公老其威桓桓鎭天子之南邦

吳道子畫五星贊

世稱善畫曹興張繇墻破紙爛兵火所燒至於有唐道子姓吳獨稱一時蔑張與曹歷嵗數百其有幾何或鑱於碑以獲不磨吾世貧窶非有富豪堂堂五行道子所摹嵗星居前不武不挑求之古人其有帝堯盛服佩劍其容昭昭熒惑惟南左弓右刀赫烈奮怒木石焚焦震怛下土莫敢有驕崔崔土星瘦而長腰四方遠遊去如飛飇倏忽萬里遠莫可招太白惟將宜其壯夫今惟婦人長裾飄飄抱撫四如聲嘈嘈辰星北方不麗不妖執筆與紙凝然不囂妝非今人唇傅黑膏惟是五星筆勢莫髙昔始得之爛其生綃及今百年墨昏而消愈後愈遠知其若何吾苟不言是亦不遭

仲兄字文甫說

洵讀易至渙之六四曰渙其羣元吉曰嗟夫羣者聖人所欲渙以混一天下者也蓋余仲兄名渙而字公羣則是以聖人之所欲解散滌蕩者以自命也而可乎他日以告兄曰子可無爲我易之洵曰惟旣而曰請以文甫易之如何且兄嘗見夫水之與風乎油然而行淵然而畱渟洄汪洋滿而上浮者是水也而風實起之蓬蓬然而發乎大空不終日而行乎四方蕩乎其無形飄乎其遠來旣往而不知其迹之所存者是風也而水實形之今夫風水之相遭乎大澤之陂也紆余委虵蜿蜒淪漣安而相推怒而相淩舒而如雲蹙而如鱗疾而如馳徐而如揖讓旋辟相顧而不前其繁如縠其亂如霧紛紜郁擾百里若一汩乎順流至乎滄海之濵滂薄洶湧號怒相軋交橫綢繆放乎空虛掉乎無垠橫流逆折濆旋傾側宛轉膠戾回者如輪縈者如帶直者如燧奔者如焰跳者如鷺投者如鯉殊狀異態而風水之極觀備矣故曰風行水上渙此亦天下之至文也然而此二物者豈有求乎文哉無意乎相求不期而相遭而文生焉是其爲文也非水之文也非風之文也二物者非能爲文而不能不爲文也物之相使而文出於其間也故此天下之至文也今夫玉非不溫然美矣而不得以爲文刻鏤組繡非不文矣而不可以論乎自然故夫天下之無營而文生之者惟水與風而已昔者君子之處於世不求有功不得已而功成則天下以爲賢不求有言不得已而言出則天下以爲口實嗚呼此不可與他人道之惟吾兄可也

名二子說

輪輻蓋軫皆有職乎車而軾獨若無所爲者𨿽然去軾則吾未見其爲完車也軾乎吾懼汝之不外飾也天下之車莫不由轍而言車之功者轍不與焉𨿽然車僕馬斃而患亦不及轍是轍者善處乎禍福之間也轍乎吾知免矣

題張僊畫像

洵嘗於天聖庚午重九日至玉局觀無礙子卦肆中見一畫像筆法淸奇乃云張僊也有感必應因解玉環易之洵尙無子嗣每旦必露香以告逮數年旣得軾又得轍性皆嗜書乃知眞人急於接物而無礙子之言不妄矣故識其本末使異時祈嗣者於此加敬云

送吳侯職方赴闕序

因天地萬物有可以如此之勢而寓之於事則其始不彊而易成其成也窮萬物而不可變聖人見天地之間以物加物而不能皆長不能皆短於是有度見一人之手不能盛江湖之沙礫而太山之谷納一石而不加淺於是有量見物橫於空中首重而末舉於是有權衡長短之相形大小之相盛輕重之相抑昂皆物之所自有而度量權衡者因焉故度量權衡家有之而不可闕至於後世有作者出以爲因物之自然以成物不足以見吾智於是作器使之不擊而自鳴不觸而自轉虛而欹水實其中而覆半而端如常器嗚呼殆矣吾見其朝作而暮廢也夫不忍而謂之仁忍而謂之義見踏水者不忍而拯其手而仁存焉見井中之人度不能出忍而不從而義存焉無傷其身而活一人人心有之不肯殺其身以濟必不能生之人人心有之有人焉以爲人心之所自有而不足以驚人也乃曰殺吾身𨿽不能生人吾爲之此人心之所自有邪彊之也彊不能以及遠使人之心不忍殺人而亦不以無故殺其身是亦足以爲仁矣乎嗚呼有餘矣誰能不忍視人之死而亦不肯妄殺其身者然則異世驚眾之行亦無有以加之也吳侯職方有名於當時其胸中泊然無崖岸限隔又無翹然躍然務出奇怪之操以震撼世俗之志是誠使刻厲險薄之人見之將不識其所以與常人異者然使之退而思其平生大方則淳淳渾渾不可遽測此所謂能充其心之所自有而天下之君子也吳侯有名於世三十年而猶於此爲遠官今其東歸其不碌碌爲此官矣哉

送石昌言使北引

昌言舉進士時吾始數嵗未學也憶與羣兒戲先府君側昌言從旁取棗栗啖我家居相近又以親戚故甚狎昌言舉進士日有名吾後漸長亦稍知讀書學句讀屬對聲律未成而廢昌言聞吾廢學𨿽不言察其意甚恨後十餘年昌言及第第四人守官四方不相聞吾以壯大乃能感悔摧折復學又數年遊京師見昌言長安相與勞苦如平生歡出文十數首昌言甚喜稱善吾晚學無師𨿽日爲文中甚自慚及聞昌言說乃頗自喜今十餘年又來京師而昌言官兩制乃爲天子出使萬里外彊悍不屈之邊庭建大斾從騎數百送車千乘出都門意气慨然自思爲兒時見昌言先府君旁安知其至此富貴不足怪吾於昌言獨有感也丈夫生不爲將得爲使折衝口舌之間足矣往年彭任從富公使還爲我言旣出境宿驛亭聞介馬數萬騎馳過劍槊相摩終夜有聲從者怛然失色及明視道上馬迹尙心掉不自禁凡彼所以誇耀中國者多此類中國之人不測也故或至於震懼而失辭以爲逺方笑嗚呼何其不思之甚也昔者奉春君使冒頓壯士健馬皆匿不見是以有平城之役今之匈奴吾知其無能爲也孟子曰說大人則藐之請以爲贈

丹稜楊君墓志銘

楊君諱某字某世家眉之丹稜曾大父諱某大父某父某皆不仕君娶某氏女生子四人長曰美琪次曰美琳次曰美珣其幼美球美球嘗從事安靖軍余遊巴東因以識余嘉祐二年某月某日君卒享年若干四年十一月某日葬於某鄕某里將葬從事來請余銘以求不泯於後余不忍逆蓋美琳先君之喪一月而卒美琪美珣皆志於學而美球旣仕於朝銘曰歳在已亥月在子培髙穴深托后土夫子骨肉歸安此生有四息三哭位後昆如雲不勝記其後豈不富且貴囑余作銘賴其季更千萬年豈不偉

祭史彥輔文

嗚呼彥輔胡爲而然胡負於天誰不壽考而於彥輔獨嗇其年誰不富貴使終賤寒誰無子孫詵詵戢戢滿眼蚳蝝於夭何傷獨愛一孺使殞其傳幨幨其帷其下惟誰有童未冠彥輔從子帶絰而哭稽顙來前天髙茫茫慟哭不聞誰知此寃輟哭長思念初結交康定寶元子以气豪縱橫放肆隼擊鵬鶱奇文怪論卓若無敵悚怛旁觀憶子大醉中夜過我狂歌叫讙予不喜酒正襟危坐終夕無言他人竊驚宜若不合胡爲甚歡嗟人何知吾與彥輔契心忘顏飛騰雲霄無有遠邇我後子先擠排澗谷無有崄易我溺子援破窗孤燈冷灰凍席與子無眠旅遊王城飲食寤寐相恃以安慶曆丁亥詔防告罷予將西轅慨然有懷吾親老矣甘防未完往從南公奔走乞假遂至於防子時亦來止於臨江系馬解鞍愛弟子凝倉卒就獄舉家驚喧及秋八月予將北歸亦旣具船有書晨至開視驚叫遂丁大艱故鄕萬里泣血行役敢期生還中塗逢子握手相慰曰無自殘旅宿魂驚中夜起行長江大山前呼後應告我無恐相從入關歸來幾何子以病廢手足若攣我嘉子心壯若鐵石益固而堅瞠目大呼屋瓦爲落聞者竦肩子凝之喪大臨嘔血傷心破肝我遊京師彊起來餞相顧畱連我還自東二子喪母歸懷辛酸子病告革奔走往問醫云巳難問以後事口不能語悲來塞咽遺文墜稾爲子収拾以葺以編我知不朽千載之後子名長存嗚呼彥輔天實喪之予哭寢門白髮班班疾病來加臥不能奔哭書此文命軾往奠以慰斯魂尙饗

祭任氏姊文

昔我曾祖子孫滿門姊之先人實惟其孫不幸而亡又不有嗣後世饗祀其托在姊祭於女家聞者欷歔姊不永存後益以疏姊之未亡洵作族譜昆弟諸子可以指數念姊之先其後爲誰周旋反覆不見而悲悲其早喪宜姊壽考春秋薦獻終姊之老今姊永歸遂及良人皆葬於原送哭酸辛姊之子孫恭願良謹當有逹者以塞此恨跪讀此文告以無憾鬼神有知尙克來鑑尙饗

祭亡妻程氏文

嗚呼與子相好相期百年不知中道棄我而先我䢐京師不遠當還嗟子之去曾不須臾子去不返我懷永哀反復求思意子復回人亦有言死生短長苟皆不欲爾避誰當我獨悲子生逢百殃有子六人今誰在堂惟軾與轍僅存不亡咻呴撫摩旣冠旣昏敎以學問畏其無聞晝夜孜孜孰知子勤提攜東去出門遲遲今往不捷後何以歸二子告我母氏勞苦今不汲汲柰後將悔大寒酷熱崎嶇在外亦旣薦名試於南宮文字煒煒嘆驚羣公二子喜躍我知母心非官實好要以文稱我今西歸有以借口故鄕千里期母壽考歸來空堂哭不見人傷心故物感涕慇懃嗟予老矣四海一身自子之逝內失良朋孤居終日有過誰箴昔予少年遊蕩不學子𨿽不言耿耿不樂我知子心憂我泯沒感嘆折節以至今日嗚呼死矣不可再得安鎭之鄕裏名可龍武陽縣在州北東有蟠其丘惟子之墳鑿爲二室期與子同骨肉歸土魂無不之我歸舊廬無不攺移魂兮未泯不日來歸

祭侄位文

嘉祐五年六月十四日叔洵以家饌酒果祭於亡侄之靈昔汝之生後餘五年餘𨿽汝叔父而幼與汝同戲如兄弟然其後餘日以長汝亦以壯大餘適四方而汝畱故園余旣歸止汝乃隨汝仲叔旅居東都十有三嵗而不還今余來東汝遂溘然至死而不救此豈非天耶嗟夫數十年之間與汝出處參差不齊曾不如其幼之時方將與汝皆旅於此汝又一旦而歿人事之變何其反復而與人相違嗟余伯兄其後之存者今日以往獨汝季弟與汝之二孺此所以使余增悲也汝歿之五日汝家將殯汝於京城之西郊魂如有知於此永別尙饗

祭史親家祖母文

嗟人之生其久幾何百年之間逝者如麻反顧而思可泣以悲夫人之孫歸於子轍自初許嫁以及今日旻天不弔禍難薦結始自丁亥天崩地折先君歿世次及近歲子婦之母亦以奄棄顧惟荼毒謂亦止此誰知於今乃或有甚室家不祥死而莫救及於夫人亦罹此咎子喪其妣婦喪祖母誰謂人生而至於是嘆嗟傷心悲不能止

議修禮書狀

右洵先奉敕編禮書後聞臣寮上言以爲祖宗所行不能無過差不經之事欲盡芟去無使存錄洵竊見議者之說與敕意大異何者前所授勅其意曰纂集故事而使後世無忘之耳非曰制爲典禮而使後世遵而行之也然則洵等所編者是史書之類也遇事而記之不擇善惡詳其曲折而使後世得知而善惡自著者是史之體也若夫存其善者而去其不善則是制作之事而非職之所及也而議者以責洵等不巳過乎且又有所不可者今朝廷之禮𨿽爲詳備然大抵往往亦有不安之處非特一二事而已而欲有所去焉不識其所去者果何事也旣欲去之則其勢不得不盡去盡去則禮缺而不備苟獨去其一而不去其二則適足以爲抵牾齟齬而不可齊一且議者之意不過欲以掩惡諱過以全臣子之義如是而巳矣昔孔子作春秋惟其惻怛而不忍言者而後有隠諱蓋桓公薨子般卒沒而不書其實以爲是不可書也至於成宋亂及齊狩躋僖公作丘甲用田賦丹桓宮楹刻桓宮桷若此之類皆書而不諱其意以爲𨿽不善而尙可書也今先世之所行𨿽小有不善者猶與春秋之所書者甚遠而悉使洵等隱諱而不書如此將使後世不知其淺深徒見當時之臣子至於隱諱而不言以爲有所大不可言者則無乃欲益而反損歟公羊之說滅紀滅項皆所以爲賢者諱然其所謂諱者非不書也書而迂曲其文耳然則其實猶不沒也其實猶不沒者非以彰其過也以見其過之止於此也今無故乃取先世之事而沒之後世將不知而大疑之此大不便者也班固作漢志凡漢之事悉載而無所擇今欲如之則先世之小有過差者不足以害其大明而可以使後世無疑之之意且使洵等爲得其所職而不至於侵官者謹具狀申提舉參政侍郎欲乞備錄聞奏

賀歐陽樞密啟

伏審光奉帝詔入持國樞士民讙嘩朝野響動恭惟國家所以設樞密之任乃是天下未能忘威武之防𨿽號百嵗之承平未嘗一日而無事兵不可去職爲最難任文教則損國威專武事則害民政伏自近嵗屢更大臣皆由省府而來以答勲勞之舊一歷二府遂超百官旣無防足之求僅若息肩之所自聞此命欣賀實深蓋因物議之所歸以慰民心之大望伏惟某官一時之傑舉代所推經世之文服膺已久致君之略至老不衰顧惟平昔起於小官曷嘗湏臾防於當世以爲天下之未大治蓋自賢者之在下風自今而言夫復何難願因千載之遇一新四海之瞻洵受恩至深爲喜宜倍嘗謂未死之際無由知王道之大行不意臨老之年猶及見君子之得位阻以在外闕於至門仰祈髙明俯賜亮察

謝相府啟

朝廷之士進而不知休山林之士退而不知反二者交譏於世學者莫獲其中洵幼而讀書固有意於從宦壯而不仕豈爲異以矯人上之則有制防誘之於前下之則有進士驅之於後常以措意晚而自慚蓋人未之知而自以求用世未之信而有望於效官仰而就之良亦難矣以爲欲求於無辱莫若退聽之自然有田一防足以爲養行年五十將復何爲不意貧賤之姓名偶自徹聞於朝野向承再命以就試固以大異其本心且召試而審觀其才則上之人猶未信其可用未信而有求於上則洵之意以爲近於彊人遂以再辭亦旣獲命以匹夫之賤而必行其私意豈王命之寵而敢望其曲加昨承詔恩被以休寵退而自顧愧其無勞此蓋昭文相公左右元君舒慘百辟徳澤所暢刑威所加不暘而熙不寒而栗顧惟無似或謂可収不忍棄之於庶人亦使與列於一命上以慰夫天下賢俊之望下以解其終身饑寒之憂仰惟此恩孰可爲報昔者孟子不願召見而孔子不辭小官夫欲正其所由得之之名是以謹其所以取之之故蓋孟子不爲矯孔子不爲卑苟窮其心則各有說𨿽自知其不肖常願附其下風區區之心惟所裁擇

嘉祐集卷十五

欽定四庫全書

嘉祐集卷十六

宋蘇洵撰

雜詩二十七首

云興於山

云興於山霿霿爲霧匪山不仁天實不顧山川我享爲我百訴豈不畏天哀此下土班班鳲鳩谷谷晨號天乎未雨餘不告勞誰爲山川不如羽毛

有驥在野

有驥在野百過不呻子不我良豈無他人縶我於廐乃不我駕遇我不終不如在野禿毛於霜寄肉於狼寜彼我傷人不我顧無子我忘

有觸者犢

有觸者犢再箠不卻爲子巳觸安所置角天實畀我子欲已我惡我所爲盍奪我有子欲不觸盍索之苙

朝日載升

朝日載升薨薨伊氓於室有績於野有耕於塗有商於邊有徵天生斯民相養以寧嗟我何爲踽踽無營初孰與我今孰主我我將往問安所處我

我客至止

我客至止我迎於門來升我堂來飲我尊羞鼈不時詈我不勤求我何多請辭不能客謂主人惟子我然求子之多責子之深期子於賢

顏書四十韻

任君北方來手出邠州碑爲是魯公寫遺我我不辭魯公實豪傑慷慨忠義姿憶在天寶末變起漁陽師猛士不敢當儒生橫義旗感激數十郡連衡鬭羗夷新造勢尙弱胡爲力未衰用兵竟不勝嘆息眞數奇杲兄死常山烈士淚滿頥魯公不死敵天下皆熙熙柰何不愛死再使踏鯨鰭公固不畏死吾實悲當時邈念髙誼惜哉我生遲近日見異說不知作者誰云公本不死此事亦巳奇【或云公尸解𨿽見殺而實不死】大抵天下心人人屬公思加以不死狀慰此苦嘆悲我欲哭公墓莽莽不可知愛其平生迹往往或孑遺此字出公手一見減嘆咨使公不善書筆墨紛訛癡思其平生事豈忍棄路岐況此字頗怪堂堂偉形儀駿極有深穏骨老成支離點畫廼應和關連不相違有如一人身鼻口耳目眉彼此異狀貌各自相結維離離天上星分如不相持左右自綴防或作斗與箕骨嚴體端重安置無欹危篆鼎兀大腹髙屋無弱楣古器合尺度法物應矩規想其始下筆莊重不自卑虞桞豈不好結束煩馽羈筆法未離俗庸手尙敢窺自我見此字得紙無所施一車防百木斤斧所易爲團團彼明月欲畫形終非誰知忠義心餘力尙及斯因此數幅紙使我重嘆嘻

歐陽永叔白

飛鷹搏平原禽獸亂衰艸蒼茫就擒執顚倒莫能保白不忍殺嘆息愛其老獨生遂長拘野性始驚矯貴人織筠籠馴擾漸可抱誰知山林寬穴處頗自好髙飇動槁葉羣竄迹如掃異質不自藏照野明暠暠獵夫指之笑自匿苦不早何當騎蟾蜍靈杵手自搗

答二任五言二十韻

魯人賤夫子丘乎指東家當時𨿽未遇弟子巳如麻柰何鄕閭人曽不爲嘆嗟區區吳越間問骨不憚遐習見反不怪海人等龍蝦嗟我何足道窮居出無車昨者入京洛文章被人誇故舊未肯信聞之笑呀呀獨有兩任子知我有足嘉遠遊苦相念長篇寄芬葩我道亦未爾子得無增加貧窮巳衰老短髮垂髿髿重祿無意取思治山中畬往嵗栽苦竹細密如蒹葭庭前三小山本爲水中楂當前鑿方池寒泉照谽岈翫此可竟日胡爲踏朝衙何當子來防酒食相邀遮願爲久相敬終始無疵瑕閒居各無事數來飲流霞

丙申嵗余在京師鄕人陳景回自南來棄其官得太子中允景回舊有地在蔡今將治園囿於其間以自老余嘗有意於嵩山之下洛水之上買地築室以爲休息之館而未果余景回欲餘詩遂道此意景回志餘言異日可以知余之非戲云爾

岷山之陽土如腴江水淸滑多鯉魚古人居之富者眾我獨厭倦思移居平川如手山水蹙恐我後世鄙且愚經行天下愛嵩嶽遂欲買地居妻孥晴原漫漫望不盡山色照野光如濡民生舒緩無夭札衣冠堂堂偉丈夫吾今隱居未有所更後十載不可無聞君厭蜀樂上蔡占地百頃無邊隅艸深野闊足狐兔水種陸取身不劬誰知李斯顧秦寵不獲牽犬追黃狐今君南去巳足老行看嵩少當吾廬

憶山送人五言七十八韻

少年喜奇迹落拓鞍馬間縱目視天下愛此宇宙寬山川看不厭浩然遂忘還岷峨最先見晴光厭西川遠望未及上但愛靑若鬟大雪冬沒脛夏秋多虵蚖乘春乃敢去匍匐攀孱顏有路不容足左右號鹿猿陰崖雪如石迫暖成髙瀾經日到絕頂目手足顚自恐不得下撫膺忽長嘆坐定聊四顧風色非人寰仰靣囁雲霞垂手撫百山臨風弄襟袖飄若風中仙朅來遊荊渚談笑登峽船峽山無平岡峽水多悍湍長風送輕防瞥過難詳觀其間最可愛巫廟十數巓聳聳靑玉榦折首不見端其餘亦詭怪土老崖石頑長江渾渾流觸齧不可攔苟非峽山壯浩浩無隅邊恐是造物意特使險且堅江山兩相值後世無水患水行月餘日泊舟事徵鞍爛漫走塵土耳囂目眵昏中路逢漢水亂流愛淸淵道逢塵土客洗濯無瑕痕振鞭入京師累嵗不得官悠悠故鄕念中夜成慘然五噫不復畱馳車走轘轅自是識嵩嶽蕩蕩容貌尊不入眾山列體如鎭中原幾日至華下秀色碧照天上下數十里映睫靑巑巑迆邐見終南魁岸蟠長安一月看三嶽懷抱斗以騫漸漸大道盡倚山棧夤緣下瞰不測溪石齒交戈鋋虛閣怖馬足險崖摩吾肩左山右絕澗中如一繩慳傲睨駐鞍轡不忍驅以鞭累累斬絕峯兀不相屬聯背出或逾峻遠鶩如爭先或時度岡嶺下馬步險艱怪事看愈好勤劬變淸歡行行上劍閣勉彊踵不前矯首望故國漫漫但靑煙及下鹿頭阪始見平沙田歸來顧妻子壯抱難畱連遂使十餘載此路常周旋又聞吳越中山明水澄鮮百金買駿馬往意不自存投身入廬嶽首挹瀑布源飛下二千尺彊烈不可幹餘潤散爲雨徧作山中寒次入二林寺遂獲髙僧言問以絕勝境導我同躋攀逾月不倦厭巖谷行欲殫下山復南邁不知已南防五嶺望可見欲往苦不難便擬去登玩因得窺羣蠻此意竟不償歸抱愁煎煎到家不再出一頓俄十年昨聞廬山郡太守雷君賢往求與識靣復見山郁蟠絕壁橫三方有類大破鐶包裹五六州倚之爲長垣大抵蜀山峭巉刻气不溫不類嵩華背气象多濃繁吳君潁川秀六載爲蜀官簿書苦爲累天鶴囚籠樊岷山靑城縣峨眉亦南犍黎雅又可到不見宜悒然有如烹脂牛過眼不得餐始謂泛峽去此約今又愆只有東北山依然送歸軒他山已不見此可著意看

上田待制

日落長空道大野渺荒荒吁嗟秦皇帝安得不富彊山大地脈厚小民十尺長耕田破萬頃一稔粟柱梁少年事遊俠皆可荷弩槍勇力不自驕頗能啖漧糧天意此有謂故使連西羌古人遭邊患累累鬭兩剛方今正似此猛士彊如狼跨馬負弓矢走不擇澗岡脫甲森不顧袒裼搏敵塲嗟彼誰治此踧踧不敢當當之負重責無成不朝王田侯本儒生武略今洸洸右手握麈尾指揮據胡牀郡國遠浩浩邊鄙有積倉秦境古何在秦人多戰傷此事久不報此時將何償得此報天子爲侯歌之章

途次長安上都漕傅諫議

丈夫正多念老大不自安居家不能樂忽忽思中原慨然棄鄕廬劫劫道路間窮山多虎狼行路非不難昔者倦奔走閉門事耕田蠶谷聊自給如此巳十年懷當今人艸艸無復閒堅臥固不起芒背實在肩布衣與肉食幸可交口言默黙不以告未可遽罪愆驅車入京洛藩鎭皆逹官長安逢傅侯願得說肺肝貧賤吾老矣不復苦自嘆富貴不足愛浮雲過長天中懷邈有念惝怳難自論世俗不見信排斥僅得存昨者東入秦大麥黃滿田秦民可無饑爲君喜不眠禁軍幾千萬仰此塡其咽西蕃久不反老賊非常然士飽可以戰吾寜爲之先傅侯君在西天子憂東藩烽火尙未滅何防安西邊傅侯君謂何明日將東轅

答陳公美四首

少壯事巳遠舊交良可懷百年能幾何十載不得偕念昔居鄕裏遊處了無猜飲食不相捨談笑久所陪拜君以爲兄分密誰能開齒髮俱未老未至衰與頽我子在𦇤褓君猶無嬰孩君後獨捨去爲吏天一涯我又厭奔走遠引不復來歲月杳難恃區區老吾儕況從與君別多事歲若排心力不能救衰病侵筋骸二子皆已冠如吾苦無才君亦已有嗣眉目秀且佳人事知幾變防合終不諧昨者本不出豪傑苦見咍鬰郁自不樂誰爲子悲哀翻然感其說東走陵巓崖不意君在此得奉笑與詼君顏蔚如故大噱飛塵灰我老應可怪白髭生兩顋新句辱先贈古詩許見推賢俊非獨步故舊每所乖作詩報嘉貺亦聊以相催

仲尼魯司寇官職亦巳優從祭肉不及戴冕奔諸侯當時不之知爲肉誠可羞君子意有在眾人但愆尢置之待後世皎皎無足憂

仲尼爲羣婢一走十四年荀卿老不出五十干諸田顧彼二夫子豈其陷狂顚出處固無定不失稱聖賢彼亦誠自信誰能防多言

公孫昔放逐牧羊滄海濵勉彊聽鄕裏垂老西遊秦自顧未爲壯徒爲久辛勤君子豈必隱孔孟皆旅人

送李才元學士知卭州

貧賤羞妻子富貴樂鄕關不見李夫子得意今西還白馬渡滻水紅旗照蜀山歸來未解帶故舊巳滿門平生浪遊處何者哀王孫壯士勿齷齪千金報一飱

送陸權叔提舉茶稅

君家本江湖南行卽鄰里稅茶𨿽冗繁漸喜官資美嗟君本篤學寤寐好文字往年在巴蜀憶見春秋始名家亂如發棼錯費防理今來未五嵗新傳動盈幾又言欲治易雜說書萬紙君心不可測日夜湧如水何年重相逢秪益使余畏但恐茶事多亂子易中意茶易兩無妨知君足才思

送王吏部知徐州

東徐三齊之南鄰夫子豈是三齊人辭囂乞靜得此守走入藪魚投津徐州勝絕不湏問請問項籍何去秦江山雄豪不相下衣錦遊戲欲及晨霸王事業今巳矣但有太守朱兩輪還鄕據勢與古並豈有漢防窺城闉論安較利乃公勝行矣正及汴水勻

藤樽

枯藤生幽谷蹙縮似無材不意猶爲累刳中作酒杯君知我好異贈我酌村醅衰意方多感爲君當數開藤樽結如螺村酒綠如水開樽自獻酬竟日成野醉靑莎可爲席白石可爲幾何當酌淸泉永以思君子

送任師中任淸江

吾喜尙喜事羨君方少年有如伏櫪馬看彼始及鞍奔騰過吾目蕭條正思邊誰知脫吾羈傲睨登太山君今始得縣翺翔大江幹大江多風波渺然天欲翻浩蕩吞九野開闔壯士肝人生患不出局束守一廛未嘗見大物不識天地寛今君吾鄕秀固巳見西川去年作邊吏出入烽火間儒冠雜武弁屢與氊裘言又當適南土大浪泛目前胸中芥蔕心吹盡爲平田陳湯喜形勝所至常縱觀吾想君至彼胸膽當豁然

送吳待制中復知潭州二首

十年曾作犍爲令四詠嘗聞湣俗詩共嘆才髙堪禦史果能忠諌致戎麾防稽特欲榮翁子馮翊猶將試望之船系河隄無幾日南公應已怪來遲

臺省畱身凡幾歲江湖得郡喜今行臥聽曉鼓朝眠穏行入淮流鄕味生細雨滿村蒓菜長髙風吹斾防船獰到家應有壺觴勞倚賴比鄰不畏卿

從叔母楊氏挽詞

老人凋喪悲宗黨寒月淒涼葬舊林白髮巳知鄰里暮傷懷難盡子孫心幾年贈命涵幽壤當有銘文記徳音千里緘詞托哀恨嗚嗚引者涕中吟

次韻和縉叔遊仲容西園二首

春入禁城懷舊隠偶來芳圃似還家番番翠蔓纒松上粲粲朱梅入竹花客慢空勞嚴置兕酒多無用早成蛇相公猶有遺書在欲問郎君借五車

栽松成徑百餘尺隔徑開堂似兩家厭事共邀終日飲渴春先賞未開花客來庭樹鳴寒鵲酒入肌膚憶冷蛇衰病不勝杯酒困醉歸傾倒欲乘車

香

麝篩檀入範模潤分薇露合雞蘇一絲吐出靑煙細半炷燒成玉筯粗道士毎占經次第佳人惟驗繡工夫軒窗幾席隨宜用不待髙擎鵲尾鑪

嘉祐集卷十六

欽定四庫全書

嘉祐集附錄卷上

宋沈斐輯

老蘇先生墓志銘

歐陽修

有蜀君子曰蘇君諱洵字明允眉州眉山人也君之行義修於家信於鄕裏聞於蜀之人久矣當至和嘉祐之間與其二子軾轍偕至京師翰林學士歐陽修得其所著書二十二篇獻諸朝書旣出而公卿士大夫爭傳之其二子舉進士皆在髙等亦以文學稱於時眉山在西南數千里外一日父子隠然名動京師而蘇氏文章遂擅天下君之文博辯宏偉讀者然想見其人旣見而溫溫似不能言及卽之與居愈久而愈可愛間而出其所有愈叩而愈無窮嗚呼可謂純明篤實之君子也曽祖諱祐祖諱杲父諱序贈尙書職方員外郎三世皆不顯職方君三子曰澹曰渙皆以文學舉進士而君少獨不喜學年已壯猶不知書職方君縱而不問鄕閭親族皆怪之或問其故職方君笑而不答君亦自如也年二十七始大發憤謝其素所往來少年閉戶讀書爲文辭嵗余舉進士再不中又舉茂才異等不中退而嘆曰此不足爲吾學也悉取所爲文數百篇焚之益閉戶讀書絕筆不爲文辭者五六年乃大究六經百家之說以考質古今治亂成敗聖賢窮達出處之際得其粹精涵畜充溢抑而不發久之慨然曰可矣由是下筆頃刻數千言其縱橫上下出入馳驟必造於深微而後止蓋其稟也厚故發之遲其志也慤故得之精自來京師一時後生學者皆尊其賢學其文以爲師法以其父子俱知名故號老蘇以別之初修爲上其書召試紫微閣辭不至遂除試祕書省校書郎防太常修纂建隆以來禮書乃以爲霸州文安縣主簿使食其祿與陳州項城令姚辟同修禮書爲太常因革禮一百卷書成方奏未報而以疾卒實治平三年四月戊申也享年五十有八天子聞而哀之特贈光祿寺丞勅有司具舟載其喪歸於蜀君娶程氏大理寺丞文應之女生三子曰景先早卒軾今爲殿中丞直史館轍權大名府推官三女皆早卒孫曰邁曰遟有文集二十卷諡法三卷君善與人交急人患難死則卹養其孤鄕人多徳之蓋晚而好易曰易之道深矣汩而不明者諸儒以附防之說亂之也去之則聖人之防見矣作易傳未成而卒治平四年十月壬申葬於彭山之安鎭鄕可龍裏君生於逺方而學又晚成常嘆曰知我者惟吾父與歐陽公也然則非余誰宜銘銘曰

蘇顯唐世實欒城人以宦畱眉蕃蕃子孫自其曽髙鄕裏稱仁偉歟明允大發於文亦旣有文而又有子其存不朽其嗣彌昌嗚呼明允可謂不亡

武陽縣君程氏墓志銘

司馬光

紹平三年夏蘇府君終於京師光往弔焉二孤軾轍哭且言曰今將奉先君之柩歸葬於蜀蜀人之祔也同壠而異壙日者吾母夫人之葬也未之銘子爲我銘其壙光固辭不獲命因曰夫人之徳非異人所能知也願聞其略二孤奉其事狀拜以授光光拜受退而次之曰夫人姓程氏眉山大理寺丞文應之女生十八年歸蘇氏程氏富而蘇氏極貧夫人入門執婦職孝恭勤儉族人環視之無絲毫鞅鞅驕倨可譏訶狀由是共賢之或謂夫人曰父母非乏於財以父母之愛若求之宜無不應者何爲甘此蔬糲獨不可以一發言乎夫人曰然以我求於父母誠無不可萬一使人謂吾夫爲求於人以活其妻子者將若之何卒不求時祖姑猶在堂老而性嚴家人過堂下履錯然有聲已畏獲罪獨夫人能順適其志祖姑見之必悅府君年二十七猶不學一日慨然謂夫人曰吾自視今猶可學然家待我而生學且廢生柰何夫人曰我欲言之久矣惡使子爲因我而學者子苟有志以生累我可也卽罄出服玩鬻之以治生不數年遂爲富家府君由是得專志於學卒爲大儒夫人喜讀書皆識其大義軾轍之幼也夫人親教之常戒曰汝讀書勿效曹耦止欲以書生自名而已毎稱引古人名節以厲之曰汝果能死直道吾亦無戚焉已而二子同年登進士第又同登賢良方正科自宋興以來惟故資政殿大學士吳公育與軾制策入三等轍所對語尢切直驚人由夫人素勗之也若夫人者可謂知愛其子矣始夫人視其家財旣有餘乃嘆曰是豈所謂福哉不已且愚吾子孫因求族姻之孤窮者悉爲嫁娶振業之鄕人有急者時亦賙焉比其沒家無一年之儲夫人以嘉祐二年四月癸丑終於鄕裏其年十二月庚子葬彭山縣安鎭鄕可龍裏享年四十八軾登朝追封武陽縣君凢生六子長男景先及三女皆早夭幼女有夫人之風能屬文年十九旣嫁而卒嗚呼婦人柔順足以睦其族智能足以齊其家斯已賢矣況如夫人能開發輔導成就其夫子使皆以文學顯重於天下非識慮髙絕能如是乎古之人稱有國有家者其興衰無不本於閨門今於夫人益見古人之可信也銘曰

貧不以污其夫之名富不以爲其子之累知力學可以顯其門而直道可以榮於世勉夫教子底於光大壽不充徳福冝施於後嗣

老蘇本傳

國史

蘇洵字明允眉山人數舉進士賢良不中當至和嘉祐間與其子軾轍至京師翰林學士歐陽修得洵權衡論策二十二篇大愛其文辭以爲𨿽賈誼劉向不過也以其書獻得召試而洵不就除祕書省校書郎防詔太常集建隆以來禮書乃以爲霸州文安縣主簿與陳州項城縣令姚辟同編纂爲太常因革禮百卷書方成奏未報而洵卒贈其家銀百兩絹百匹以其子軾辭所賜求贈官特勅有司具舟載其喪歸有文集二十卷諡法三卷洵與軾轍皆善爲文而修所獻洵機策衡論文甚美然大抵兵謀權形機變之言也

老蘇先生哀詞【並引】

曽鞏

明允姓蘇氏諱洵眉州眉山人也始舉進士又舉茂才異等皆不中歸焚其所爲文閉戶讀書居五六年所有旣富矣乃始復爲文蓋少或百字多或千言其指事析理引物托諭侈能盡之約逺能見之近大能使之微小能使之著煩能不亂肆能不流其雄壯俊偉若決江河而下也其輝光明白若引星辰而上也略如是而余之所言於余之所不言可推而知也明允毎於其窮達得喪憂歡哀樂念之所屬必發之於此於古今治亂興壞是非可否之際意有所擇亦必發之於此於應接酬酢萬事之變者𨿽錯出於外而用心於內者未嘗不在此也嘉祐初始與其二子軾轍復去蜀遊京師今參知政事歐陽公修爲翰林學士得其文而異之以獻於上旣而歐陽公爲禮部又得其二子之文擢之髙等於是三人之文章盛傳於世得而讀者皆驚或嘆不可及或慕而效之自京師至於海隅障徼學士大夫莫不人知其名家有其書旣而明允召試舍人不至特用爲試祕書省校書郎頃之以爲霸州文安縣主簿編纂太常禮書而軾轍又以賢良方正策入等於是三人者尢見於時而其名益重於天下治平三年春明允上其禮書未報四月戊申以疾卒享年五十有八自天子大臣至閭巷之士皆聞而哀之明允所爲文有集二十卷行於世所集太常因革禮一百卷更定諡法三卷藏於有司又爲易傳未成讀其書者則其人之所存可知也明允爲人聰明辯智過人气和而色溫而好爲策謀務一出已見不肯躡故迹頗喜言兵慨然有志於功名者也二子軾爲殿中丞直史館轍爲大名府推官其以明允之喪歸葬於蜀也旣請歐陽公爲其銘又請余爲辭以哀之銘將納之壙中而辭將刻之冢上也余辭不得乃爲其文曰嗟明允兮邦之良气甚夷兮志則彊閱今古兮辧興亡驚一世兮擅文章禦六馬兮馳無疆決大河兮嚙扶桑粲星鬥兮射精光眾伏玩兮雕肺腸自京師兮洎幽荒矧二子兮與翺翔唱律呂兮和宮商羽峨峨兮勢方颺孰云命兮變不常奄忽逝兮汴之陽維自著兮暐煌煌在後人兮慶彌長嗟明允兮庸何傷

老蘇先生哀詞

章望之

子之生兮岷峨之英子之振兮汴都之傾爛文采兮其聲名奄忽逝去兮漠然其靈魂之逝兮幽墟骨之葬兮蜀山之隅猿哀吟兮烏叫呼神气如無兮寧與物俱日舒曉兮月開夜風晦明兮寒暑變化魂防防兮何在其疾其徐兮四維上下獨播世兮休譽不試之嗟兮何時而罷

老蘇先生祭文

蒲宗孟

嗚呼天有靈气不知自祕無物得之獨先生兮斂爲才智地有靈光不知自藏無物得之獨先生兮發爲文章先生之才非眾人之才也淩厲勃郁駕空鑿密超後無前兮自爲紀律先生之文非眾人之文也健緊遒壯排山走浪談笑聛睨兮若無巧匠峭華絕頂長松孤勁防俗掀崖兮未足方先生之行泰山飛雲溶泄繽紛盤空繞日兮來足爲先生之文嗚呼在古有人猶得而踐獨吾先生不可爲而可羨出入馳驟兮千態萬變縱橫上下兮窮幽浹顯先生初時未學歌年二十七始就琢磨閉戶讀書不知其它後才數年連舉二科世不見収歸息岷峨曲陵深澗考槃其薖益自刻苦遂躡賜軻百家紛披諸子森羅習爲一途漲爲一波洪範史論詆黜譏訶太踦羸自古喑阿先生一言糾繆黜訛世無人知先生已老宗工歐陽一見嘆懊自恨相逢日月不早攜其文章出力薦導俾纂禮書補綴探討以新大典法則祖考是時天下朝廷久趨爭傳其文規矩風模父子赫然聳動賢愚一家三人齊名並驅是以歐陽公志其墓曰學者多尊其賢以其父子俱知名故號先生爲老蘇善評文者亦曰先生歐陽之徒嗚呼先生亦盛乎今無及矣後可繼乎舉世之賢單窮窘促觀其防常有一而足獨吾先生兼包廣畜溢囷滿槖所求無欲如發寶藏精金瑩玉無所不備兮驚心駭目舉世之人孱筋弱力觀其防常徐行已踣獨吾先生快勇健特攘袂奮气萬里頃刻左趨右旋不肆其逼遂窺其奧兮蹈閫入域宋有天下今五世矣景星屢呈丹鳯屢至流俗慣見不以爲瑞惟先生兮離羣絕類世無有兮人知爲異太平之祥兮先生是矣景星鳯凰安足數矣天胡不仁兮遽此奪矣嗚呼嗟乎兮斯文已矣自今已去兮不復見矣天下之人徒誦其言思其人仰其餘行而已矣衡論機策前人不到石穴金匱已収遺艸禮書諡法世不得傳廣內中祕獨有遺編自當世以及後世始百年以及千年使來者讀是書以濟大道由先生以觀聖賢然後知蜀之褒雄相如者爲不足貴而千古以下自劍以南獨有先生焉嗚呼宗孟仰先生爲久不得執紼掃兮從門人之後知先生爲深不得質疑兮破未明之心喪舟沿洄丹旐晝開江水淸泠兮峽風吹埃白石燐燐兮蒼山崔嵬天寒嵗暮兮增我余哀再拜柩前兮慘顧傷懷肴盈豆豋兮酒盈樽罍音容有無兮恍疑其來杳不可接兮長慟而回嗟嗟先生亦已焉哉

老蘇先生祭文

張燾

嗚呼蜀山之英岷山之靈積久憑厚而君晚成懷策囊書再遊上京二子侍來一時貴名羣公要官推挹薦借蘇氏文章遂擅天下禮經諡法讐繹未暇天不憖遺忽從奄化嗚呼識君亦旣舊故旅櫬之歸莫弔孺慕佳城之掩遠莫瞻顧聊陳奠樽將我哀素伏惟尙饗

嘉祐集附錄卷上

欽定四庫全書

嘉祐集附錄卷下

宋沈斐輯

老蘇先生防葬致語幷口號

闕名

蓋聞太上立徳貫今古以長存至人無心視死生爲一致固當談笑於禍福之際雍容於變化之間日夜相代乎前憂樂不入其捨是何禮存送往語有致哀子產之哭子皮吾無與爲善仲尼之慟顏子天殆將喪予秦哀三良齊悼二惠孔門弟子相向而失聲荊州刺史望拜而墮淚豈不以時乎難得而易失賢者少達而多窮事闗興衰禮有哀樂恭惟編禮寺丞一時之傑百世所宗道兼文武之隆學際天人之表漁釣渭上韞六韜而自稱龍蟠漢南非三顧而不起自宋興百載文獘多方簡編具在气象不振𨿽作者之繼出尙古風之未還迨公勃興一變至道上自朝廷縉紳之士下及巖穴處逸之流皆願見其表儀固將以爲師友而道將墜喪天不假年書𨿽就於百篇爵不過於九品謂公爲壽不登六十謂公爲夭百世不亡今者喪還裏閭宵防親友顧悲哀之不足假諷詠以紓情敢露微才上陳口號

萬里當年蜀客來危言髙論冠倫魁有司不入劉蕡第諸老徒推賈誼才一惠獨刋姬諡法六經先集漢家臺如公事業兼忠憤淚作岷江未寄哀

老蘇先生挽詞一十五首

韓琦

對未延宣室文嘗薦子虛書方就綿蕝奠已致生芻故國悲云棧英遊負石渠名儒升用晚厚愧不先予

其二

族本西州望來爲上國光文章追典誥議論極皇王美徳驚埋玉瓌材痛壞梁時名誰可嗣父子盡賢良

曾公亮

立言髙往古抱道鬰當時鉛槧方終業風燈忽遘悲名垂文苑傳行紀太丘碑後嗣皆鸞鷟吾知慶有詒

歐陽修

布衣馳譽入京都丹旐俄驚反舊閭諸老誰能先賈誼君王猶未識相如三年弟子行喪禮千兩鄕人防葬車獨我空齋掛塵榻遺編時閱子云書

趙槪

稱味欒城舊【唐相味道欒城人也】潛光谷口棲雄文聫組繡髙論吐虹霓遽忽悲丹旐無因祀碧雞徒嗟太丘徳位不至公圭

侍從推詞伯君王問子虛早通金匱學晚就曲臺書露泣時難駐琴亡韻亦疎臧孫知有後裏閈待髙車

王拱辰

气得岷峨秀才推賈馬優未承宣室問空有茂陵求玩易窮三聖論書正九疇欲知歆向學二子繼弓裘

王珪

岷峨地僻少人行一日西來譽滿京白首只知聞道勝靑衫不及到家榮猿夜哭銘旌過紫燕朝飛挽鐸迎天祿校書多分薄子云那得葬鄕城

張燾

本朝文物盛西州獨得宗公薦冕旒稷嗣艸儀書未奏茂陵詞客病無瘳一門歆向傳家學二子機云並雋遊守蜀無因奠尊酒素車應滿古源頭

鄭獬

丰城寶劍忽飛去玉匣靈蹤自此無天外巳空丹鳯穴世間還得二龍駒百年飄忽古無柰萬事凋零今已殊惆悵西州文學老一丘空掩蜀山隅

蘇頌

觀國五千里成書一百篇人方期遠至天不與遐年事業逢知已文章有象賢未終三聖傳遺恨掩重泉

其二

常論平陵系吾宗代有人源流知所自道義更相親痛惜才髙世賫咨涕滿巾又知餘慶逺二子志經綸

張商英

近來天下文章格盡是之人咳唾餘方喜丘園空繐帳何期簫吹咽轜車一生自抱蕭張術萬古空傳揚孟書大志未酬身已沒爲君雙淚濕衣裾

姚辟

持筆遊從已五年忽嗟精魄已茫然茂陵未訪相如槁宣室曽知賈誼賢薤露有歌淒曉月絳紗無主蔽寒煙平生事業文公志應許鄕人白玉鐫

其二

羈旅都門十載中轉頭浮宦已成空靑衫暫寄文安籍白社長畱處士風萬里雲山歸故國一防江月照疎篷世間窮達何須校只有聲名是至公

薦表

歐陽修

臣猥以庸虛叨塵侍從無所裨補常愧心顏竊慕古人薦賢推善之意以謂爲時得士亦報國之一端往時自國家下詔書戒時文諷勵學者以近古蓋自天聖迄今二十餘年通經學古履忠守道之士所得不可勝數而四海之廣不能無山巖艸野之遺其自重者旣伏而不出故朝廷亦莫得而聞此乃如臣等輩所宜求而上達也伏見眉州布衣蘇洵履行純固性識明達亦嘗一舉有司不中遂退而力學其論議精於物理而善識變權文章不爲空言而期於有用其所撰權書衡論機策二十篇辭辯宏偉博於古而宜於今實有用之言非特能文之士也其人文行久爲鄕閭所稱而守道安貧不營仕進苟無薦引則遂棄於聖時其所撰書二十篇臣謹隨狀上進伏望聖慈下兩制看詳如有可采乞賜甄錄謹具狀奉聞伏勅防

墓表

張方平

仁宗皇帝嘉祐中僕領益郡念蜀異日常有髙賢奇士今獨乏耶或曰勿謂蜀無人蜀有人焉眉山處士蘇洵其人也請問蘇君之爲人曰蘇君隠居以求其志行義以達其道然非爲亢者也爲乎蘊而未施行而未成我不求諸人而人莫我知也故今年四十餘不仕公不禮士士莫至公有思見之意宜來久之蘇君果至卽之穆如也聴其言知見博物洽聞矣旣而得其所著權書衡論閱之如大云之出於山忽布四方倐散無餘如大川之滔滔東注於海源也委也其無間斷也因論蘇君左丘明國語司馬遷善敍事賈誼之明王道君兼之矣逺方不足成君名盍遊京師乎因以書先之於翰林歐陽永叔君然僕言至京師永叔一見大稱嘆以爲未始見夫人也目爲孫卿子獻其書於朝自是名動天下士爭傳誦其文時文爲之一變稱爲老蘇時相韓公琦聞其名而厚待之嘗與論天下事亦以爲賈誼不能過也然知其才而不能用初作昭陵禮廢闕琦爲大禮使事從其厚調發趣辦州縣騷然先生以書諫琦且再三至引華元不臣以責之琦爲變色然顧大義爲稍省其過甚者及先生沒韓亦頗自咎恨以詩哭之曰知賢不早用愧莫先於予者矣先生亮直寡合有倦遊之意獨與其子居非道義不談至於名理勝防自有孔顏之樂一廛一區侃侃如也又數年召試紫微閣不至乃除試祕書省校書郎俾就太常修纂建隆以來禮書以爲霸州文安縣主簿使食其祿集成太常因革禮一百卷書成奏未報而以疾卒享年五十有八實治平三年四月英宗聞而傷之命有司具舟載其喪歸葬於蜀明年八月壬辰葬於眉州彭山縣安鎭鄕可龍裏朝野之士爲誄者百一十有三人先生字明允考序大理寺評事累贈職方員外郎以節義自重蜀人貴之生三子澹渙教訓甚至各成名官先生其季也已冠猶不知書職方沒始讀書不一二年出諸老先生之右一日因覽其文作而曰吾今之學猶未知學也已取舊文槁悉焚之杜門絕賓友繙詩書經傳諸子百家之書貫穿古今由是著述根柢深矣質直忠信與人交共憂患死則収卹其子孫不喜飲酒未嘗戲狎常談陋今而髙古若先生者非古之人歟謂今莫如古者斯焉取斯嘉祐初王安石名始盛黨友傾一時其命相制曰生民以來數人而已造作語言至以爲幾於聖人歐陽修亦已善之勸先生與之遊而安石亦願交於先生先生曰吾知其人矣是不近人情者鮮不爲天下患安石之母死士大夫皆弔先生獨不往作辧姦一篇【見第九卷

】當時見者多爲不然曰噫其甚矣先生旣沒三年而安石用事其言乃信夫惟有國者之患嘗由辧之不早子言之知風之自見動之微非天下之至精其孰能至於此哉嘗試評之定天下之臧否一人而已所著文集二十卷諡法三卷易傳三卷初君將遊京師過益州與僕別且見其軾轍及其文卷曰二子者將從鄕舉可哉僕披其捲曰從鄕舉乘騏驥而馳閭巷也六科所以擢英俊君二子從此選猶不足以騁其逸力爾君曰姑爲後圖遂以就舉一上皆登進士第再舉制策並入髙等今則皆爲國士仁宗時海內乂安朝廷謹持憲度取士有常格故羔鴈不至有巖谷奉嘗特召已爲異禮屬之論撰臺諫之慚也而君不待惜乎其嗇於命也其事業不得舉而措諸天下獨新禮百篇今爲太常施用若夫鄕黨之行家世之詳則有別傳存焉今舉始卒之大槪以表其墓惟其有之是以言之不怍云

東坡謝張太保撰先人墓表書

軾頓首再拜伏防再示先人墓表特載辧姦一篇恭覽涕泗不知所云竊惟先人早嵗汩沒晚乃有聞𨿽當時學者知師尊之然於其言語文章猶不能盡而況其中有不可形者乎所謂知之盡而信其然者惟公一人𨿽若不幸然知我者希正老氏之所貴辧姦之始作也自軾與捨弟皆有嬉其甚矣之諫不論他人惟明公一見以爲與我意合公固己論之先朝載之史冊今𨿽容有不知後世決不可沒而先人之言非公表而出之則人未必信信不信何足深計然使斯人用區區小數以欺天下天下莫覺莫知恐後人必有秦無人之嘆此墓表所以作而軾之所流涕再拜而謝也黃叔度淡然無作郭林宗一言至今以爲顏子林宗於人材大小畢取所賢非一人而叔度之賢無一見於外者而後世猶信徒林宗之重也今公之重不減林宗所賢惟先人而其心迹粗若可見其信於後世必矣多言何足爲謝聊發一二不宣軾再拜

嘉祐集附錄卷下

