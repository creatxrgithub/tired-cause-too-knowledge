臨安集明錢宰

錢宰

字子予﹐一字伯均﹐會稽人。生於元成宗大徳三年﹐卒於明太祖洪武二十七年﹐年九十六歲。至正中﹐中甲科﹐親老不赴﹐公車教授於鄕。洪武初﹐徵修禮樂書﹐尋以病去。洪武六年﹐授國子助教。以賦早朝詩忤旨﹐遣歸。二十七年﹐又召修書傳會選﹔書成﹐優賚加博士﹐致仕。宰撰有臨安集六卷﹐《四庫總目》其詩吐辭淸拔﹐寓意髙遠。

欽定四庫全書

集部六

臨安集六卷

別集類五

明

提要

臣等謹案臨安集六卷明錢宰撰宰字子予一字伯均會稽人元至正中中甲科親老不赴公交車敎授於鄕明初徵修禮樂書尋以病去洪武六年授國子助敎以賦早朝詩忤旨遣歸二十七年又召修書傳會選書成優賚加博士致仕事迹附見明史趙俶傳考集中金陵形勝論末署洪武二十七年六月國子博士致仕錢宰進是致仕卽在奉召之年蓋畱京師者不及一歲也宰學有原本在元末已稱宿儒韓宜可唐之淳皆其弟子其詩吐辭淸拔寓意髙逺刻意古調不屑爲艷仄一體徐泰詩談譬以霜曉鯨音自然洪亮古文𨿽非所擅長而謹守法度亦無卑冗之習其集明史藝文志焦竑國史經籍志俱未著錄則在明代行世已稀今從永樂大典中采掇編排參以諸選本所錄釐爲六卷以備明初之一家宰本浙東人集以臨安名者蓋自以爲吳越武肅王十四世孫從其舊貫也

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●自序

文者道之寓也文豈易言哉風霆日星天文也海嶽河江地文也六經之道著之書者人文也聖人以經天緯地參贊化育建三極焉夫豈易言哉自吾聖人刪定之後惟孟軻氏得其宗荀卿董仲舒揚子云王通韓愈之數子升其堂焉彼楚騷泆蕩怪神過於中蒙莊繆悠荒唐戾於道固未暇論若漢賈生司馬相如遷固之於史劉更生父子之於經唐柳河東宋歐陽廬陵王臨川曾南丰蘇文安東坡潁濱皆以文章大家名世而舂陵河南橫渠新安五先生又深造於道焉後之作者代非一人猶不敢與漢唐以來諸名家並稱後學乃欲以文鳴於時何其不自量耶𨿽然道之著於外者謂之文風霆日星之著於天海嶽河江之著於地六學之著於經固天地聖人之文之大全也未聞著於事物之微者非文也彼鳶也而戾於天非文乎彼魚也而躍於淵非文乎蹄涔之水而風行焉丘垤之艸而春生焉螢爝之微而光燁焉蚊虫之細而聲砰焉亦皆其文之著也夫豈謂文之大全乎先王之世污尊抔飲固禮之始也蕢桴土鼓固樂之萌也彼稗官巷語芻蕘俚辭先王不棄焉亦取其間有合於道耳先世自文僖公與其從昆弟祕監昆內翰易侍讀藻洎諸子若孫咸出入詞林世以文承家顧惟不肖忘其固陋勉焉置身文字間近自成均致事而歸間緝舊所著述題曰臨安集非所謂文也或得以不墜前人之緒耳尙庶幾知我者黜其非正其繆俾進於道焉洪武二十九年歲次甲戌日長至臨安錢宰敍

●欽定四庫全書

臨安集卷一

﹝明﹞錢宰撰

○五言古詩

分題賦載酒亭送友之四川

大江發巴蜀岷峨郁嶕峣子云性佚蕩逸气相扶揺灑翰騁雄辭淩雲何飄飄終焉斂其華富麗不足驕覃思著玄文斟酌仿繇爻閒言極幽微綿絡天地交豈無好事者載酒與遊遨胡爲事黃門投閣竟蕭條龍蛇不知藏蝘蜓亦見嘲天獨昌其文炳如星日昭子行登斯亭英爽或可招謂我欲問奇峽水阻且遙

奉萱堂爲張朝宗賦

阿母初哺兒階前種宜男種之欲忘憂恨恨不能堪夫君竟長逝花開爲誰簪兒饑須蚤耕兒寒須蚤蠶教兒讀父書經史長窮探兒今八尺長母發白毿毿上堂問起居下堂具旨甘幽花徧堂北旭日照堂南何以報母慈持此寸艸心

石泉山房

白石何齒齒幽泉復泠泠十年來京邑逺此林壑情取琴爲我彈彈作澗下聲涵云出細竇懸響潄瓏玲奔流激淺瀨飛沬濺瑤瓊峻如傾崖急怒若過峽驚回淵阻雲根水澀不得行衝破歘奔放奮迅如建瓴委蛇及水鏡擴然猶且淸雅操得眞趣餘音繹以成揮手未終曲悵望故山靑泉石無遐思興樂在廣庭

題燕喜亭

髙堂白日迥芳辰何熹微渚風變林花春艸緑已滋流光惜易邁歡娛及良時子奉堂上親翁引花下兒大婦主中饋小姑納巵匜升堂布綺席嘉賓來何遲華筵理妙曲秦箏雜淸吹玉珧列海錯烹羊間熊胹酒至輒盡觴怡然樂天彜尹父方靡盬魯侯亦奚爲嗟彼軒裳者極宴忘戚悲軒裳豈不樂我醉不復知

題濯足圖

驅馬西略地行至雍丘南歇鞍踞牀洗龍歆气何酣傲岸濯秋水兩姬手摻摻酈生門入長揖不下拜髙視挫其鋒踞見吁可詫幡然敬爾容攝衣起言謝顧惟雄武姿慢罵空無人於焉下狂士屈若志不伸髙明藉柔克四海歸堯仁

題觀漁圖

龜蒙荒大東洙泗揚其流金碧何崢嶸臺殿居上頭命駕出山澤陳魚樂觀遊縱橫列九罭出沒翔萬艘懸罾雜數罟中有嫠婦罶大魚拍波起小魚不得休盡利攘其民安得視狝搜臧孫豈不賢明珠慚暗投

題曕云軒

南山一何髙孤云何珊珊朝看云出林暮云復歸山雲歸已復出遊子何時還迢迢云捨逺可望不可攀持杯不能酌悵然起憑闌

題徐子中積善堂

十月風露交履霜變重陰宻霰日已集堅冰日已侵往者旣有漸來者方自今君子契天道晨夕返吾心樹徳當務滋捲勺能髙深文言美餘慶保此以爲箴

藹藹嘉樹林繁陰散華第俯看雨露滋仰見雲煙翳昔人手中植歲月今莫計寸根蟠地維尺幹起天際物理庶可廣人心貴能繼朂哉賢子孫積善期弗替

題生意垣詩

大鈞運元化生物蔽寰區春陽播仁澤靡不在有初飛走咸鷇麛勾萌日敷舒良馬信倜儻寧不顧其駒朔禽摶雲霄亦復哺爾雛睠彼嬰孺兒慈煦亦已劬世無咸陽醫何以寧其軀張生守環堵種藥周四隅鬱鬱生意滋元气同扶輿誓將扶幼孩永與耆艾俱安得攄爾懷壽域躋黃虞

城南燕集

閉門度芳辰念此風雨惡今日忽復晴靑郊縱行樂引杖聽鶯啼持杯看花落庭緑樹陰交春容已非昨微酣愛酒淸放歌悲發白茫茫師旅間擾擾煙塵隔夙昔愧棲遲於今喜離索明朝溪上田買牛自在作

己亥歲避兵

中原喪亂起羣雄徧江河我行江之南亦復罹兵戈親戚相奔竄閭裏傳驚訛一朝聞冦至攀騰上巖蘿路逢偉男子負母匿山阿弱婦行不前縊死枯樹柯豈忍棄爾死救爾如母何聽此欲援之山下冦已多行登寂髙峯天髙郁嵳峩悵然思匪風吞聲不成歌

兵退後作

朔風號枯枝長夜何漫漫微月出復沒零露淒以漙露漙不足悲嚴霜爲之寒饑烏下叢薄猛虎鳴其間鬼燈照虛館落葉何珊珊蕭蕭逺徵人載歌行路難我心增慘戚豈不思東還欲濟川無梁中道多阻艱弱子病且死老妻方憂患明將登前途念我衣裳單斧冰汲澗水采薪事朝餐慨彼下泉詩悠然起長嘆

釣臺

濺濺桐江瀨白石粲如許上有子陵臺下瞰富春渚髙崖薄層雲黃艸沒荒墅俯懷漢中興四海歸寰宇徵書詔遺逸長揖覲當寧咄咄吾子陵而竟不下汝握手道故交言還謝明主星文麗中天風節超下土悠然釣澤中髙風永終古

陪白野太守遊賀監故居得水字

崇岡散新陽寒日舒短晷晴飆一披拂波影上沙尾意行遂忘疲情語相慰喜賜宅知已非歸舟更誰艤樹暗山始夕川明月初至停杯成慨嘆覓句聊徙倚前林樵唱來驚鴻下寒水

贈夏道存

日月行中天會朔自有期江海各一方合流豈無時慨彼君子交良晤何暌違子昔西江來訪我東海湄載酒笑賀狂探書慕遷奇別來三十年彼此更亂離會合齊未卜音問兩俱稀倐焉際文明見面交相疑君顏昔如玉我發今若絲感此繾綣懷峩冠竟言歸毋爲嘆衰邁少壯夫奚爲

贈樵隠處士

樵者本在山隠者亦在山𨿽言事不同並依林泉間晨興持斧出捫蘿與躋攀向夕負薪歸落日同掩關流水石上至白雲山中還老樵竟何之我獨忘朝餐

題雪獵圖

胡兒善騎射出獵古戰場白雪日夜飛蕭蕭朔風涼黃艸蔽沙磧馬肥弓力彊小隊出漢南十騎如龍驤前驅逐猛虎後騎接飛獐翻身激羽箭疊中兩羚羊玄熊何前卻猛气亦跳梁南行顧長戟北走脫飛鎗聫鑣愈奮捷性命不得將自謂足馳騁意气何揚揚寧思漢廷將英勇際武皇去年出雲中置郡定朔方今年戰髙闕夜圍右賢王小勇何足矜萬里開邊疆

○七言古詩

昨日行﹝並序﹞

溫一中老而學仙骨不可解惟日縱飲以自樂其樂達生之士也作昨日行贈之

昨日日沒黃金盤今日日出丹砂丸丹砂可煉黃金可摶仰看白日沒復出安得與爾遁還天地終無端東望扶桑枝西極若木柯誇父渴死莫飲於河魯陽戰酣手揮其戈何曾淩倒影走滅沒亦莫卻飛光扳羲和靑天萬古旦復旦北斗日夜如飛梭溫一中可柰何骨旣不可解鬢髮颯已皤那能學安期生出入太淸家煮汞成白雪采鉛煉黃芽玉鑪火溫溫鼎上飛紫霞饑餐日之精渴飲明月華玄關直探造化始元气與之同邇遐溫一中可柰何不如猛飲酒髙唱歌笑吹紫鸞笙醉舞白玉珂日日爛醉不願醒便似阿母西池上曉宴蟠桃花

題孔正夫迂隠軒

貧不過富兒門達不謁達士廬達士笑我隠富兒嗤我迂所性倦俯仰闊焉與世殊野服謝簪紱衡門薄軒車對酒不解飲乃與陶潛俱朝采籬下菊夕釣江上魚榮名如浮雲富貴非我圖隠顯吾不知迂叟方著書

天遊方丈歌

子好遊乎吾語子遊魯連抗節東海陬倜儻有策輕王侯北遊邯鄲救全趙秦兵解圍不得畱彎弓射書固燕士猛將吞聲甘斫頭笑揮千金賤封爵但令四海奇其謀馬遷有才生龍門逸气旁礡橫乾坤南遊江淮恣奇覽江水萬里來峨岷會稽神書封禹穴金匱石室赤手捫周南畱滯何足較靑史萬古雄其文雄文錯落紛天章上與星鬥爭光芒奇謀偉略驚人世風霆變化生開張吁嗟奇士不復見但見龍門之下已黃土東海之水今成桑文亦不能騁其气謀亦不能施其長功名事業竟何益壯遊之迹成荒唐不如學仙子一气淩紫霞尸居在巖穴天遊邈無涯朝登泰山望滄海手攀扶桑餐日華夕休華嶽渺西極笑呼金精牽若花閬風瑤島河淺淸崆峒具茨非杳冥倦遊歸向山中室方丈彷佛如蓬瀛廣成子安期生與爾逍遙太霞表一洗人間萬古情

豫讓橋

太行之西古有豫讓橋我昔過其地馬嘶不敢驕黃雲暗天雪欲飄白日慘慘風蕭蕭薄寒中人思栗憭烈气黯黯萷晴霄豈其鬼不死精爽若可招我思趙襄子旣滅智伯瑤朝焉漆其頭暮焉褻以溲讓也憤知已怵焉思報仇千金買匕首變姓爲刑囚入宮塗廁逞雄略誓刺趙孟不得成其謀脫身幾何時忠義慨莫酬須髮脫落癩以髠口吻吞炭聲啞嘔變形行丐妻不識仗劍伏匿橋之幽一朝襄子駕車出駟馬駭躍驚鑾鑣於焉重嘆息豫子誠好修智伯死無後而子爲復讎我方義爾不爾尢爾不我刺將何求暗嗚叱吒索趙裘拔劍三斫血爲流反手自剄委道周下報智伯死卽休噫戲吁豫橋黃艸煙未消中條積翠髙嶕峣我思昔遊心揺揺披圖爲爾歌長謡嗟哉趙孟不再脫爾死要使萬古貞烈齊中條

晚牧圖

牧牛兒日日飯牛在牛下春艸靑靑秋艸黃牛背夕陽長在野幡然應聘力田科不復騎牛學騎馬

牧牛兒長年看牛牛下飯賣身不賣五羊皮扣角休歌白石爛長安有客方倦遊不復騎馬歸騎牛

谷簾泉﹝並序﹞

谷簾魑天下泉鴻漸有經刻惠山水致逺經年不壊惜去軍之逺步渉﨑崄古今名公少到以是無畱題僅有夏倚一記而已自城西北至景徳觀四十里自觀涉六七澗穿林而行越十里渺然見泉自山下未足取也又二里上山傍枕懸崖後推前挽支藤而上又一里下坡有澗踏亂石穿崖壁又百有餘丈至簾下少憩回視一簾如瓊瑤珠瓔從天碎落恍然非人世間也星江志云其流凡三十派橫澗七丈是矣然秋冬水涸泉下不多春夏太潦澗石漫漫又不可涉惟盛夏得雨後兩旬則簾水可觀澗石亦出可涉可坐也因夏視陂塘而往適得其時與同行坐歌石命飲而詩之

風捲河潢翻玉液段雲散雪瓊花宻分明放下水晶簾埀埀若護蛟龍室躡空捫蘿坐歌崖林暗暉暉山外日晚風泉聲雜松吹百鼓爭嗚間簫瑟山南山北知幾泉凡派常流我非匹惜哉前哲不特書僅畱一記夏生筆賴有陸子狄牙口髙下品題曾不失君今試看錫山碑天下何泉居第一

全貞堂

妾心葉上露葉落隨葉去妾心鏡中月鏡破隨鏡缺月缺在天不再圓露下化作秋霜妍孤燈孀館三十年夜夜夜績髙堂前教兒讀書霜月懸照見白髮孤貞全

題趙仲庸鏡湖圖爲洽上人作

趙侯胸中有泉石白髮埀顚人不識丹靑不寫四十年一見洽師雙眼碧當年王宰浪得名十日五日勞經營天機到時一揮灑白雲顚倒秋波明秋波在屋下白雲在屋上香鑪秦望天東南蒼巒翠巘森相向三山落日煙水賒秋風舊宅今荷花斷垣蒼石無路入至今人說放翁家放翁家渺何處阿師出家不歸去不惜千金買畫圖笑倚淸江看雲樹

方壺小隠

方壺之山上有不死藥可以煉金丹乃在閬風之東員嶠之西滄海每岸非人寰自從秦兒入海去不許海若通天關長鯨蒼虯互出沒天吳九首扶狂瀾方壺可隠大藥可餐海水淸淺海路險艱山人學仙竟欲往欲往不得空長嘆歸來傳得壺公術平地幻作方壺山一壺顚倒懸藥室日暮竟入壺中間壺中一宇天地闊白日不夜長無端安得相攜費長房同入壺中問大還

山峽圖

大江水落岷峨西三峽上與浮雲齊飛湍奔騰下絕險怒與石鬭如奔霓君不聞灔澦如象瞿塘莫上灔澦如馬瞿塘莫下黃牛劍石眞龍阿巫峽之口雙盤渦蜀山五月消盡太古雪倒瀉銀漢翻秋波江聲出峽經險窄險似龍門砥柱當黃河西川賈客何危哉樓船萬斛天上來船家放船一失手桅折柁裂爲之摧此時命不自保嗟彼吳鹽蜀錦那得利吾財利亦不足美名亦不足言伍員終賜鐲鏤劍江上鴟夷空復憐李斯卒棄咸陽市上蔡黃犬不得牽古來名利總如此豈特瞿塘下峽船

泠風臺

列禦冦禦風而行風泠泠手摶扶揺足躡淩兢旁礡造化噓吸元气精超然憑虛上泰淸逍遙八極表飛步入杳冥但以息相吹何必羽翼生飛廉前驅意遐徵鸞鵠不駕雲爲輕去因風送回風迎回戲迎不歸來至今學仙人望之泠風臺

雙烈行

雲中兩烈婦風節何雄哉婦姑誓同死軍馬倐已來姑言我死命之遭爾方年少不得逃欲自經不得索欲自刎不得刀少婦潛致辭不用刀與索兒當激賊怒與姑頭共斮姑如湛盧劍罵賊獵獵勁剛風婦如黃間弩蹶張放弦气愈雄厲聲奮激膺賊鋒萬古雙烈誇雲中

龍劍謡題延平劍去圖

雙龍劍雙飛幾今古乃是莫邪之夫幹將之婦金鐵未流時大冶交龍虎鑄得龍泉及太阿光怪或分終復聚自從丰澤斬秦妖鴻門翼楚舞三侯歌其雄四海加其武大風颯颯日色黃雲气從之天下雨一朝奮鬛飛上天萬里扶揺竟何許虹光夜夜鬥牛間丰城陸沈暫一還乃知變化終莫測神物豈久畱人寰或云張公亡大雷死小雷佩之行江涘腰間寶鞘聲鏗然兩龍復合延平水延平水深復深在天逐雄飛在海逐雌沈四海大一統五兵不敢侵鎭國家安邊陲神劍長爲龍虎吟

題畫梅和王山農韻﹝並序﹞

王煮石梅花一枝系以長歌幾四十年矣俯仰今昔有懷故人因次韻於後但顚倒縱橫不倫不理不能不爲韻所牽也觀者必發一笑

江南春來白雪爛落月橫參夜將半縞衣綽約如故人踏風梨雪敧老幹北風獵獵天正寒彷佛風節憑西闌乃知山人竟不死夜煮白石靑松間髙情撫世無今昔溪上梅花沒荒棘憶曾揮翰灑溪云一枝寄與春消息花前喚酒寫長歌花下呼兒掃落花若不揚州何遜宅定是西湖處士家山人愛梅心獨苦笑爾豪吟玉堂樹山巓水際日看花鳳詔鸞書招不去解衣盤礡兩袖埀腕指所至皆天機南枝著花玉色起北枝凍壓玄霜飛自從上苑成塵土無復當年舊歌舞源上桃花不記秦九畹芳蘭已忘楚不如山人臥雲松破屋長在梅花東傳家別有花作譜放手直欲先春風見花如見山人面誰道人間亡是公

鴈南飛

黃梧井邊鴈南飛萬里玉關人未歸孤燈搗練江南婦霜落空階臂酸楚寒衣何日到關西敲斷秋風石無語

題長江霽雪圖

昔年壯遊下江漢霽雪千峯排兩岸今年看畫憶舊遊萬里江山入淸玩岷峩岡脊來蜿蜒靑城一峯髙揷天東馳衡山走千里匡廬五老與石城北固遙相連冰巒雪壑互起伏照見日華破初旭神光混茫元气浮奮如巨鰲簸坤軸爛如秋空云浩如滄海濤又如瑤臺銀闕天上頭皎皎白月空秋毫回光下照中流水風吹河漢銀雲起中流空闊不勝寒一洗丹碧秋漫漫山川歷歷眞偉觀來往十年遊未半不如雲瀛樓上來倚闌一日看徧江南山

題蕃王出獵圖

燕山八月秋艸黃秋髙馬肥弓力彊蕃王朝辭詐馬宴羽獵不敢齊長楊西風獵獵邊城戍小隊旌旗打圍去英姿颯爽思奮揚面如玉盤身倚樹金羇朱纓玉腕驑紫貂兜鍪銀鼠裘燕姬如花向前騎從官騎列春云浮猛士先驅仗金鉞胡笳一聲鼔齊咽驄駒並載雙歇驕海靑翻臂思超越黃須健兒勇且驍虎紋交韔懸在腰翻身控弦響若掣一箭射落雙飛鵰馬上雙鵰馳獻捷凱歌向王王擊節金杯進酒飯黃羊馬潼淋漓手新捩穹廬張天落日黃醉擁嬋娟馬前歇百年富貴空畫圖桑田茫茫海水枯畫中豪傑八尺軀昔何勇鋭今何愚悲風蕭蕭渺絕漠漠南千里王庭無

秦淮晚泊

秦淮酒家來泊船鱸魚一斤三百錢船頭買魚酒新熟卻憶邪溪歌采蓮醉來起舞落日晚揮手彈鋏風泠然少年不作長安客老去逢秋頭雪白興周須求渭水才安漢園公安在哉眼花齒折竟何益好放陶潛歸去來

早春寄鄕中友

故園花發春又來碧桃半拆棠梨開流鶯踏花酒落杯花飛落酒相縈回酒酣起舞落日晚應念長安人未回江上船幾時發拍手醉唱歸去來笑摘花枝簪白髮

采桑女

吳桑葉盡吳蠶老吳姬采桑顏色好玉釵半脫雲鬢偏一雙蛾眉曾不掃桑間桑扈鳴交交少年莫把金丸拋小姑摘繭歸當繰

題董太初畫時太初客死天臺

有客泊舟滄水灣臥吹鐵笛非人寰小溪白石亂如齒平地雙松髙似山丹丘赤城久爲客沃州天姥何曾還嗟哉董生不復見安得致身圖畫間

題萬峯閣

越山四圍吉祥寺紺碧殿閣生煙霞眞人丈六金粟像大地萬朶靑蓮花常時飛雲若縞練近午出日如丹砂上方絕頂無路入避地頗似秦人家

宅徳民雙竹

此君一本森雙幹恰似孤竹生夷齊淸風節操終並立明月環佩長相攜或騎兩龍齊上下又挾蒼鳳隨髙低何當聨鑣入云去玉笙吹向瑤池西

題學圃軒

門前瓠子靑累累韭黃菜甲皆可蔬荒泉入畦夜雨歇落日滿屋幽人居養生且復樂樹藝避地自可同樵漁只今出處與古異勿謂老圃吾不如

臨安集卷一

●欽定四庫全書

臨安集卷二

﹝明﹞錢宰撰

○五言律詩

靑山白雲圖

老米不復得房山或可探微茫春嶂外彷佛大江南澗水落幽石樹梢分斷嵐何時柁樓底漁唱倚淸酣

懶性

懶性殊淸絕髙情不可降支頤攲白石側耳聽秋江鬢髮絲千縷孫兒玉一雙朝來賓客至有酒緑翻缸

新月

樓上見新蟾呼兒急捲簾卽看明淺席旋復上虛檐兔魄潛銀窟蛾眉掛玉纎團團三五夜烏鵲已先占

瓜洲夜泊

旅夜瓜洲泊秋懷浩欲沈星河如海合江漢入吳深天塹無南北川流自古今隔花漁唱起千里故園心

題畫

伊誰愛玆境而忘登涉勞一水天上逺雙松野中髙峭壁無樵徑深溪絕漁舠惟應學仙者麋鹿與遊遨

○七言律詩

二月望早朝奉天殿和朱編修韻

雞唱文樓午夜傳瓊林璧水共朝天螭■﹝土幻﹞上下星河近鳳闕東西日月懸干羽舞階瞻虎拜冕旒當寧聽龍言歸來又奏升平曲望賜金花一炬蓮

和張自行過城南作畫

負郭髙居晝不開繞階流水緑於苔花前洗筆供詩畫馬上敲門知客來深樹流鶯通宴席碧香浮蟻灔春杯官衙正在行軍幕醉後何妨犯夜回

送昱大徹住天臺能仁寺

天臺東掖倚層關卓錫西林列翠環石上牛歌逢拾得溪頭虎嘯識潙山白雲出定拈花笑明月歸樵采藥還卻憶故山松栢近夢隨龍象上巑岏

承制送日本使臣還國

日本扶桑接大瀛進來畫扇妙丹靑欲窮滄海歸王會先遡南風入帝京玉帛喜瞻周禮樂衣冠已識漢儀刑九重埀拱開皇極天下同文萬國寧

送宋甥原亮從子誠兄讀書塔山寺

汝於舅氏從遊逺我與難兄相憶深兩眺靑山來入夢一江白水去同心檐花夜雨明雙炬鮭菜春船送萬金休暇何時定歸省捨雲飛處是山陰

祈雪再應簽判徐安國次韓以二詩示同僚咸和並次韻﹝正月四日﹞

旱甚三冬尫未焚且芬椒苾禱羣神一天和气梅花曉千里輕風柳絮春丰穰定看倉腐粟窮愁那嘆甑生塵莫疑瑞應私星渚造物何心處處均

請禱羣祠會弁紳再呈嘉瑞感神明漢庭已奏三朝禮梁苑俄驚二月春萬壑玉龍翔蟄霧一簾粉蝶撲香塵凝眸原野無髙下平地何須問土均

賦得秦淮夜月送友人往茶陵

秦淮一水合神州涼月當空照素秋風露气淸雙闕近星河影落大江流放船白下門西路買酒長幹橋上樓送客湖湘渺千里好懷回首憶淸遊

白下門西月色多滿襟風露拍星河乾坤混合天無塹江漢朝宗海不波夢醒潮生桃葉渡夜涼誰唱竹枝歌放船直上云陽去如此髙情柰爾何

滕王閣

天連飛閣楚江流云擁鑾車帝子遊帝子不來歌舞歇江流常抱古今愁望窮南極飛鴻盡起倚西山落日收惟有東都徐孺子髙風一榻抗南州

分題賦鏡湖送張用中

鏡湖白波木葉稀涼風蕭蕭入客衣季眞賜宅已無主太白酒船空棹歸野色驚秋鴻雁下水風吹雨鯉魚飛此時張翰吳中去云鎖稽山失翠微

題王煮石推篷圖

粲粲晴林截素霓夢回何處覓新題畫檐壓檻江南屋短棹推篷雪後溪落月欲分花上下春風不隔樹髙低何當一見冰霜表放棹孤山煙水西

題錢達卿雲林采藥圖

淸溪流水行者誰野服飄然歌紫芝山人要覓蓬萊藥越女喜得邯鄲醫丹崖斷隴落日晚靑林小屋還云遲歸來笑倚桃花樹塵世浮沈都不知

題方徳逺雲林采藥圖

小島蓬萊隔郡河斸苓采術每相過不經海水三千逺已活童兒五百多芝艸逢春生石上桃花流水渡山阿歸來更閱神農紀今古良醫柰爾何

題林塘幽

許詢宅畔好亭臺牕近江漚面面開緑樹當門流水注靑山如畫入城來幽人睡起吟池艸童子春閒掃石苔如此林泉更深絕題詩難得浣花才

題剡張克讓萬松窩

百頃蒼云小結茅溪風流響度晴梢半窓山月驚孤鶴沒屋秋濤走萬蛟采藥有時收琥珀燒煙何處覓魚膠投閒未許官封及且復深居學許巢

題柯敬仲畫竹

我愛丹丘飛白石疎篁老樹倚林臯空中鸞鳳雙飛下海上珊瑚二尺髙奎閣舊曾承雨露蒼梧今已渺雲濤荒林斷隴秋風外零落當年宮錦袍

春暉堂爲張仲修題

春暉堂前春艸妍白雲孤往幾經年佳兒不忘手中綫慈母久拋琴上弦晝幕風微黃雀舞朝盤海近白魚鮮姚江自是姚虞俗及見旌門應更賢

題王煮石梅花

煮石山人今永別見花長作故人看縞衣綽約春來瘦風節嚴凝雪後寒每憶荒煙啼翠羽笑扶明月下飛鸞何煩宋玉相招得環佩歸來露未幹

題崆峒石室

洞天琳館倚江城一室崆峒晝不扄白石無糧誰解種黃金有道煉還成幾時雲气生秋雨長夜丹光動落星顧我正慚嵇叔夜素書何處覓黃庭

遊山

小縣曾聞鼔角傳雲山深處夢相牽年來還愛丘園近老去偏於杖履便樹繞石頭知客路巖回谷口見人煙攜琴出郭茅堂宿誰復含愁鳥道邊

題夏氏停雲軒

五柳當門元亮宅停雲長憶故人還北牕心事羲皇上南渡衣冠晉宋間千古髙情空悵望近來交道漸間關松江賴有人如昔誰謂風流不可攀

松江煙水畱賓處每憶良朋晝不關稚子當門迎馬首吳姬洗盞立花間屋梁落月生顏色竹上淸風解佩環矯首停雲在天末春醪誰共醉言還

題淩彥翀柘軒

團團柘樹沒幽居門外官河近石渠十畆春陰連薺麥半林落日似桑楡吳蠶葉盡婦供職江燕花殘兒讀書俎有白魚尊有酒不須深隠學樵漁

雪夜題徐彥章梅深軒

幽林白雪滿江南欲問春風冷未堪珠樹月明誰解種玉田花合不勝簪霓裳小隊參差舞翠袖髙情彷佛探不似杜陵詩思好憑欄東閣倚淸酣

題李筠問月軒

明月在天無古今流光長照酒杯深嫦娥顧兔或可問謫仙騎鯨誰復吟醉舞霓裳翻舊曲笑歌桂樹落秋陰髙風邁世殊難繼袖拍闌干且滿斟

題陳惟賢藏蕓軒

市南書屋樹陰涼多種梧桐待鳳翔滋蘭滿階艸自碧汗簡揷架蕓其黃每聞懸榻髙風在安得下帷春晝長愛爾家庭能教子花前佩玉總鏘鏘

題聽竹軒

衡門深閉人不到天籟蕭蕭枕簟涼記得秋風生鄠杜夢隨夜雨度瀟湘舟人擊檝魚龍舞仙客吹笙鸞鳳翔睡起開窓聲寂寂髙林玉立萬篔簹

題陳文玉聽雨軒

西軒聽雨知何處風雨年年過雁雙髙枕涼秋梧葉井短箋深夜杏花窓故交零落渺滄海倦客歸來臥月江剪韭不堪成獨酌漫教春酒緑翻缸

題李養能雲松巢

昔人醉捉江月去此地安得雲松巢落日九江勞夢想淸風五老入神交有時雲气生窓幾長聽松聲下樹梢卻是傳家有仙骨越山多處結衡茅

題韓伯時剪韭軒

西園春韭與階平畱客西軒夜不扄舊雨別來今雨至早畦摘盡晚畦靑每懷海內皆兄弟相對花前幾醉醒我亦愛君喬木好嚶嚶黃鳥把杯聽

山下韭苗今幾畦故人日夕過幽棲霜刀差差剪不盡翠綬若若靑還齊春風衛八堂上燕夜雨杜陵燈前題尊中有酒爲君酌明日別懷東復西

題毗墟寺臨淸軒

寺下淸江一鏡開天光云影見亭臺南湖楊柳酒船去西塞桃花漁唱來渺渺魚龍俱出沒翻翻鷗鷺絕驚猜登臨還許陶元亮與爾賦詩同舉杯

一室空明壓鏡天不須杯渡竟逃禪水光入戶屋髙下人影落波身後先卜築近連湖上宅過門長見雪中船每聞避地多佳客曾道歸來有賦篇

題鮑原禮畫菜

鮑生畫菜得眞趣不與黃筌花較妍老圃春晴朝荷鍤客窓風雨夜開園太羮玄酒有至味海月玉珧皆小鮮愛爾風翻紫復碧晚菘早芥得春先

○五言絕句

春日閒居

霽日檐牙落光風瓦上生艸晴跳蚱蜢花暖困貍狌

采菱曲

緑柳橫塘曲滄灣是妾家菱歌不解唱秋水照荷花

落日浣紗渚菱歌唱晚風解衣濯秋水乘月采芙蓉

溪上采蓮女秋波照晚妝心如蓮子苦情似藕絲長

荷葉紉爲佩芙蓉緝作裳妾心花下藕節節是秋霜

曉起

野曠晨光發江淸夜气存大星翻玉斗落月墮金盆

聞砧

秋砧搗不得亮月麗髙梧淸暉與君共素心同妾孤

夜泊西港

緑樹如韋曲澄江似謝家暖雲巢燕子淸露浸梨花

題畫十三首

雙松含古色紅樹已先秋百頃風潭淨髙情獨泛舟

云深見樓閣天際墮靑鸞松下盤桓者猶是晉衣冠

落日赤云西靑山照大溪艸堂松樹下坐聽鵓鳩啼

一曲江南弄山長楚水遙江邊楊柳樹誰系木蘭橈

雲气曉蒼茫秋深艸木黃霓旍下南浦云是楚襄王

江水去悠悠籧篨抱莫愁白頭埀釣者疑是渭濱叟

塞北多冰雪江南足稻粱相求應同類莫近艾如張

帝子下北渚江寒愁不歸空遺一卷石拂斷六銖衣

百鳥共春風相呼樂意同不知緣底事爾作白頭翁

有鳥名鶺鴒在原飛且鳴人皆有兄弟惟爾獨多情

白鷺白於雪於飛在洲渚誰言我最閒正爾心獨苦

水口橋堪度林間屋尙畱秋來山色好相對有歸舟

茅屋何人住秋林晚對山也知乘興出多在白雲間

題畫菜二首

緑酒交春熟燈花入夜開雨畦堪小摘不見故人來

今日荷鉏倦嘉蔬沒四垣客來春酒緑風雨夜開園

題竹梅便面

舞罷霓裳曲相逢月下還髙情倚修竹翠袖不勝寒

題翎毛小景

紅子秋樹老黃花晚節寒幽禽雙白頰托爾一枝安

鷃雀小羽翼幽棲短棘梢叢坡風日好不讓鳳鸞巢

○六言絕句

題畫

春雨靑山漠漠晚樹白雲悠悠若非輞川莊口定是浣花溪頭

滄洲芳艸初緑別墅山花正開借問一蓑煙雨看山何處歸來

子猷無乘興舟越石有長嘯樓雪滅千山蹤迹月照幾家樂愁

○七言絕句

題溫日觀葡萄

葡萄壓架水晶寒枯坐山僧出定看露下空庭涼月墮斷雲星斗夜闌干

卻看仙佩萃霞裾又似靑鸞下碧虛夜半蕋宮秋月白小龍和露養玄珠

題髙房山畫﹝房山在金陵作此畫寄歐虞二學士二公皆畱題其上﹞

尙書好畫江南住寄與題詩兩翰林千古髙情俱妙絕至今春樹暮云深

題盛子昭畫

空山絕壑懸崖髙一塢白雲如海濤幽人抱琴無路入松風落耳聲蕭騷

題畫六首

樹折云梢浪拍窓老漁齊放釣船雙不愁江上風波險平地風波險似江

沙艸靑靑近石磯磯頭疎木轉斜暉孤舟釣叟埀竿坐逺岫雲飛帶雨歸

東南山水足淸暉茅屋楓林共石磯誰坐扁舟沙際住也知江海客忘歸

松林日落碧雲開野老溪頭坐石苔隔岸好山招不到一篙流水待誰來

緑陰黃鳥暮春初谷口人家樹下居野老攜琴度橋去雲山深處更何如

畫號爲眞理或然悠悠覺夢本同筌殷勤封向靑山去要識江東李謫仙

西原北去城十五里半山之上下望臥龍潭

山分巧勢疊玲瓏煙幕云屏閟幾重有竹參天長鱗角欲陪髙臥碧潭龍

題趙大年林塘秋晚圖

老景黃花筆底收晴鳬冷雁共汀洲王孫畫學空花竹不到銅駞陌上秋

春深卽景

露梢黃鳥啄來禽蛀葉靑虫絡樹陰又是緑階春雨歇滿庭芳艸落花深

滴滴泉在歸宗院前橋下依石壁水滴滴下坎井中

不同瀑布瀉千山數滴空餘坎井間端是龍神閟珠味故教滴滴與人慳

山南瀑布不一然捨谷簾外則稱之逺望如一白蛇渺渺穿翠林而下

河漢遙分一派輕望中渺渺白蛇形誰教來自半天上穿破千尋碧玉屛

馬尾泉在開先瀑布之北同一山相去四五步遙望水下僅尺許若一尾也

短流色白燦瑤光穿破山腰一抹蒼多少遊人來又去從教袖裏有鞭長

題秦淮送別圖

白下春波照緑灣踏船送客出龍關離愁不逐江云沒江上云還人未還

緑酒斟來且莫斟酒闌歌罷去駸駸別懷恰似秦淮水流到長江緑更深

題牡丹士女圖

樂府梨園曲慢裁內家新奏牡丹開下階立得花陰轉李白承宣詔未來

臨安集卷二

●欽定四庫全書

臨安集卷三

﹝明﹞錢宰撰

○序

會試小錄序

洪武二十三年冬十二月初吉皇帝禦奉天殿詔天下三年大比賓興賢能明年春合天下士會試於春官於以廣四海同文之治也於是內而邦畿外而藩屛侯甸東極靑齊西踰川陜南際荊吳閩廣北至於梁晉宋衛幽燕合十二道之士凡六百五十人來會於京師欽明詔也先是命禮曹聘天下章逢耆艾俾司校藝及期又命翰林學士劉三吾俾典文衡修撰任亨泰同考試春官貳卿張智董行試事而監察禦史張存中韓傑監臨焉於是濟濟多士峩冠埀紳趨蹌後先相與試藝於春闈中選者得三十一人旣撤棘禮曹議刋小錄以紀盛典內翰先生旣序於首簡復俾宰爲之後序宰惟諸俊造之登名於天府也固操履修諸身道藝信於人而獲與是選矣夫以士君子之散處四方而操履無間焉則天下之同倫可知矣相去萬里而道藝無間焉則天下之同文可知矣𨿽然書之同文行之同倫固國家大一統之治化爲士子者遭逢盛時仰掇髙科固將有爲於世矣聖明在上方且以臯夔稷契期望天下士諸君子毋謂古人爲不可企及尙思所以修諸身者施諸天下國家以佐聖世文明之治以毋負所學

江西鄕試小錄序

聖天子旣武定天下乃誕敷文教蓋將以六經之道致天下之治也夫六經之行世易以道陰陽書以道政事禮以定民志樂以和民情詩之作也風以著習俗之盛衰雅以明國家之隆替頌以美盛徳之形容而春秋之作尊王抑伯內中國而外夷狄無非古昔帝王治天下之要也今國都建成均黨術立庠序以六經之道教天下士然後命鄕論道藝大比興賢能俾之以六經之道上佐邦家下道民庶以輔成天下之治焉於乎休哉乃洪武二十六年江西承宣布政使張公文郁提刑按察使解公敏以明年大比遂集寮宷相與協謀合一道之士羣試於有司欽明詔也於是右布政使括蒼劉公宗霖司貢舉憲副維揚楊公建開封商公通監試事而宰也獲與司衡因得監觀諸俊彥之所述作其發揮諸經之義昭如日星援引諸史百家之言爛如雲漢於是拔其尢者置諸上選試事旣集兩府議刋鄕闈小錄俾余爲之敍余惟君子之志於學也非知之艱行之惟艱今諸俊彥試之經而得經之旨趣試之史而得史之事功方且膺薦書上春官余固知其策名會闈唱名於廷對有日矣然此皆平日討論之素而未嘗見之施行焉尙當以前日之所聞所知施行之事功而以古昔帝王之道之著之六藝者上佐聖天子文明之治

送國子助教靳用中序

士君子生盛明時不必計其身之用不用也惟在夫道之行耳身出以行其道使勲業顯於當時名聲昭於後世固士君子之大慶也然或退處田野而道淑諸人者行於世焉曾何計其身之用不用也吾國子助教靳君用中以目眚辭職人皆謂其遭世之理不得遂其志而去是行也得無郁悒耶余曰不然用中與餘同分教席於玆五年矣朝究六藝暮誦百家以修身治天下之道道其諸生且數十百人今諸生學成行修內爲侍從外領藩翰牧守之寄風紀之司列於朝行市於邦甸不問地逺近東極靑齊西踰秦隴北窮燕冀南至於荊吳嶺海七閩百粵其濟濟多士所以致君而澤民者皆成均出也是固朝廷樂育賢才之至化而用中得與教席宣明朝廷之化以及於人用中之道不旣行矣乎使用中而典一邑道不過行於一邑使用中而牧一郡道不過行於一郡使用中而藩屏一方道不過行於一方而已其能如今日以是道淑諸人而達諸天下乎用中行修於身道孚於時又何必身處顯榮而後遂其志乎昔王通氏教授河汾其後髙弟子若房杜王魏諸人得其道以佐有唐貞觀之治用中縱不敢自比昔賢諸生之用於今日得無有佐盛世之治而超出貞觀者乎河汾之道行於後世而用中身親見之不已榮哉今用中之歸兒耕於疇婦蠶於室暇則命諸孫巾車拄杖登山臨水以樂今日太平之盛彼顯榮而行道於時者果能過用中乎用中行矣成均諸國老自司業博士二先生而下皆分題賦詩以贈俾宰爲之序云

送徐季益序

東南曰揚州揚之東南曰四明海岸以爲郡四明之東南曰昌國環海以爲邑昌邑在東南海陬間昔人所謂三神山大瀛海者豈其地邪邑居海中地之域至此而盡山之脈至此而窮海之潮汐舂撞振撼朝焉以出暮焉以入莫不至此而進退焉夫地域盡山脈窮海潮會故其气鍾於人物必多出秀者彼方士所謂瀛洲方丈蓬萊豈別有仙島所謂安期羨門豈眞有神人居之殆亦想象夫山海之气鍾於是而必有其人耳徐生季益入太學爲上捨生气溫而貌恭業勤而行修文學日益以進吾固知其鍾夫山海之秀焉或者謂安期羨門神仙中人而子方之季益瀛洲方丈蓬萊洞天別境非人間世所有而子擬之昌邑不已過乎噫昌國𨿽下邑季益𨿽一儒生使季益勉進於學昌邑涵煦盛明之化則士皆可造於聖賢之域而昌邑且爲鄒魯邦矣豈直方外別境之與倫哉今朝廷方詔天下弟子員皆入太學士之鍾秀於是者毋自棄東海若季益之歸省也其與之偕來往

送魏生序

秦地本西周故疆在天官爲東井之分野自弘農以西京兆扶風馮翊咸在而鳳翔正當岐山之陽風气之龎習尙之淳好稼穡務本業猶有先王之遺風焉魏生應詔來肄業成均拜余館下貌古而性純儀觀充然气宇溫然言辭粹然余固知其得於風化然也矧孜孜勉勉篤於務學哉又一年有旨試諸生於學生果中選諸生讓其賢朝廷以生陜人識土宜知民俗授秦府伴讀日侍秦邸凡九閱月詔許歸省其親余又知生之父母兄弟及其鄕之長老嘉生以朴茂之質漸被朝廷禮樂教化之懿而蔚乎其有文焉則豳岐遺風之尙存者庶幾知所勵而復於古矣生歸蚤來以秦地民物之淳涵煦盛明之化立殿下啟曰方今四海一家至治邁西周上將見鳳凰之靈復鳴於岐山耶

送賴思順鳳陽府學訓導序

昔漢髙帝旣平定天下還過沛復其民悉召故人父老發沛中兒教之歌大風之歌日暢飲道故舊爲樂其英雄豪傑威加四海而歸故鄕歷千數百年未有能繼之者誠以泰運未易逢聖人不世出有待於今日也今皇上肇基鳳陽奄有九有乃偃武修文以鳳陽爲中都建國學置弟子員選徳重望隆之士爲之師俾期門羽林之彥皆得以通義理郡復置文學掾俾郡之俊秀皆得肄業焉古今帝王之興其得天下不同惟我聖明之起於鳳陽與漢之丰沛無異也然髙帝以沛爲湯沐邑今則建國學於中都髙帝召故人飲酒今則選徳望之士以施教髙帝教沛兒歌舞以爲樂今則俾期門羽林及郡之俊彥皆知學焉視漢沛殆過之矣漳南賴思順爲國子上捨生儀曹以其年之盛學之茂也授鳳陽府學訓導重其選也或者謂今國子生出身出典方面入侍內廷任牧守拜禦史皆若而人而思順獨領教職咸以爲抑余以思順之從余遊也告之曰今之鳳陽昔之丰沛也聖天子方且諄諄以文教化其郡之子弟郡子弟學成則升之學而顯榮若是況爲之師者乎思順勉焉盡其教職顯榮之來其可量哉

○說

全有堂說

性也者人人之所全有也或者不能有而全焉气之蔽也欲之泊也學焉而所知不蔽於气所行不泊於欲則有者未嘗泯全者未嘗虧也是性也具於吾心其目有五曰仁曰義曰禮曰智曰信人人之所全有也上焉而聖固全有是性也下焉而愚亦全有是性也中焉而可以爲愚可以爲聖者亦全有是性也聖也者性焉安焉有而全焉愚也者暴焉棄焉喪其有而虧其全焉彼可以聖可以愚者暴焉棄焉則喪而虧者終不得而復復焉執焉則喪而虧者庶幾復全其天焉孟軻氏曰性善知性之全有是善也天命之性也荀卿氏曰性惡揚雄氏曰善惡混韓愈氏曰性有三品皆以其稟於气者當之而不知性之全有是善也且吾性之具於心人無有不善也謂之惡可乎人無有不同也謂之混可乎人無有不全也謂之三品可乎彼謂爲惡者卽气之汨沒者言之耳謂爲混者卽气之淸濁者言之耳謂爲三品者卽气之至淸至濁與夫淸濁之間者言之耳又孰知性卽五常之理乎知性卽五常之理則皆善也何有於惡乎何有於混乎何有於三品乎叔魚之生虎目而豕啄楊食我之生豺狼其聲叔椒之生熊羆其狀是皆形聲之得於气者然也果可謂之性乎彼徒卽形聲以命其死亡固不足爲訓而韓子復卽是以明其性之不善若然則伏羲蛇身神農牛首仲尼蒙倛周公如斷椔而皆爲人天性之善何與於形聲間邪彼三子之不能脫禍行之惡也非形相之惡也又豈可卽是以明性之惡乎孟軻氏之言性善是已韓子不當卽是以非之也后稷之生岐岐然嶷嶷然是故性之善也文王之生也傅不勤師不煩是固性之善也荀卿氏謂之惡韓子非之是已但以母之生后稷也無害生文王也不憂爲后稷文王之性則非也堯文之善性也朱管習於堯文而卒爲姦自暴也瞽鯀之惡害於气也舜禹生於瞽鯀而卒爲聖性之也上智之不移也揚雄氏謂性之善惡混韓子非之是已但以朱管之姦瞽鯀之惡爲性則非也性也者人人之所全有也不以智而丰不以愚而塞不以上焉下焉中焉而殊也韓子之言三品蓋本諸夫子性近習逺上智下愚不移之說不知夫子所言气質之性也非性之本也性之本善人所全有孟軻氏之言性善是也夫何三品之有哉書曰惟皇上帝降衷於下民若有恆性易曰一陰一陽之謂道繼之者善也成之者性也詩雲天生烝民有物有則民之秉彜好是懿徳春秋左氏傳曰民受天地之中以生中庸曰天命之謂性是皆可以見性之本善而人人之所全有也孟子言性善蓋本諸此嗟夫人之有生形也者气之聚也性也者理之會也孟子論性不論气知性者也其言特未究耳諸子論气不識理不知性者也故其言也不明迨程張朱子之言出而性之論確矣故後之人得以窮夫理而盡其性焉勾吳黃原輔氏者其進修之室曰全有蓋本諸子朱子敍大學之旨也原輔性能格物以致其知誠意以正其心則性之固有者可以復全其天焉且原輔之所謂全有者全其性之所有也用也吾敢並以其得於天而本然全有者爲原輔言之原輔將欲全其所有以立程朱之門以造孟氏之域以升孔子之堂固由其命於天者無不全也作全有堂說

鄧惟吾字說

茶陵鄧貫方且冠也鄕先生字之曰惟吾蓋取諸曾參氏之一惟也今年幾五十矣且猶不敢忘而請余爲之說噫子不觀夫秋之奕𨿽機變不齊而得之於心則應之於手有數存焉然而秋已不驟而語人也必幾於秋而後語之人亦必幾於秋而後能悟也扁之斵也𨿽神妙不測而得之於心應之於手有數焉然而扁也不驟而語人也必幾於扁而後語之人人亦必幾於扁而後能悟也學秋而不升其堂學扁而不嗜其胾𨿽語之以斵奕安能惟諾而得之心哉斵奕小數耳且猶不驟而語人而況聖人之道乎聖人之道猶緡然九府之圜一緡系之萬事之緒一理貫之然不入九府不涉萬事驟而語之將無所措其手足也聖人之門惟參也若徧歷夫九府之圜矣而聖人示之緡焉吾知其貫也得之心應之手無異秋與扁也一惟而悟何疑哉𨿽然未至於參彊而語之勉而惟之妄也然則如之何盍以盡夫忠恕之道而後夫惟也惟吾勉之

聽潮說

普濟寺在越江東北介江海之交環寺皆海也潮汐上下振撼之聲春秋冬夏朝夕無少休焉名其堂曰聽潮今平石衡上人居之餘問﹝缺﹞名勝詩文示余灑然若淸泠之洗耳滄浪之濯塵纓也復請余說聽潮之義余謂潮有聲上人聽焉余惡足以知之蒙莊曰井蛙不可以語海曲士不可以語道聽潮之義殆將以海而諭夫道也余惡足以知之上人妙通海會之旨余請質之﹝缺﹞潮聲無隠千萬人之耳皆聞焉上人獨聽焉上人耳有聞千萬物之聲皆入焉上人獨潮之聽焉將潮之至也與上人之聽適會於一時乎必潮至而後聽乎當千萬物之聲之接於耳也聽乎不聽乎合千萬物之聲而徧聽之將不勝其聽矣捨千萬物之聲而獨聽之無乃泥於一物乎吾聞浮圖人心寂而善應吾固知千萬人之皆聞潮而上人獨悟焉千萬物之聲皆入耳而上人獨於潮有覺焉上人之聽之殆不知潮之入於耳耳之入於潮焉故因聲以感物而妙於無聲因聽以悟道而超於無聽方且以聽潮名堂殆亦以上人之始也聞海潮音而覺悟焉耳乃今吾知其物之感之也非聲非無聲心之應之也非聽非無聽名之曰聽潮殆亦寓焉上人以餘言而綴之聽潮之編余愧夫望洋於海若也

觀魚說

余太學休沐之暇觀魚於西池若有所感焉爲之說曰士之處於天地間猶魚之遊於沼乎魚之遊於沼出沒於滄波之上適其趣而已矣士之處於天地間逍遙於仁義之域適其趣而已矣天地者沼也逍遙者魚之出沒也仁義者水也沼必水而後魚得以出沒沼而無水蓋將索我於枯魚之肆矣奚以之而適其趣爲知此則知所以逍遙於天地間哉疏食水飲陋巷簞瓢孔顏樂焉仁義存焉耳食前方丈後車千乘孟軻弗爲仁義亡焉耳彼沼也而魚安焉以有水也彼天地也而吾充焉以有仁義也順其所安宏其所存吾與魚俱適矣莊周曰魚相忘乎江湖人相忘乎道徳吾有取焉

臨安集卷三

●欽定四庫全書

臨安集卷四

﹝明﹞錢宰撰

○記

陳氏聽松軒記

岀江陰城東行十里許有山焉曰綺山有溪焉曰唐溪溪之水與大江接負山面溪有宅一區長松萬樹林立後先曰國子陳生謨世居之謨嘗於所居東偏築一室日燕坐白石上溪風岀壑天籟下林初謖謖有聲倐焉如絲忽焉如簧如金如石如鳴和鸞如鏘佩璫其少從也如大鏞其轟如賁鼓其鏜如風雨驟至濤起岸拆奔鯨沸而怒蛟翔翕然而止如斷如續如貫珠累累而鏦錚企而聽之神淸思寧暴戾消息鄙吝不萌而髙明貞白之操油然而生其所以感動於中者如聆廣樂而聽韶章焉因名其軒曰聽松而謁余爲之記余惟聲音之接於耳也於以蕩滌邪穢流通精神養其中和之徳也固非若口之於味目之於色而已然至味先太羮正色尙純白魚與熊掌非不足以悅天下之口君子不尙焉嬙與西施非不足以悅天下之目君子不尙焉而況耳之於聲其感人深又寧不愼所尙哉秦箏趙瑟齊竽燕築桑間濮上之音非不足以悅天下之耳然而淫哇沈佚嘽緩噍噭聽之使人流沔以亂倫慢易以淩節寜可接於聰明以蕩其心邪吾知謨之聽松殆亦慨世俗之音不足聽於耳而雅頌之作所以形容盛徳歌詠至治之休者又非山林之士所得聞也於是燕處松下境與趣適髙林風生淸聲落耳因得以澡雪其情疏瀹其气以涵養其徳性其有得於中者如此故今𨿽入冑學習聞夔章方將見用於時以宣治世之音而猶不忘洗耳於松風哉

陶氏聽松軒記

會稽陶仲淵氏尙志執操其學可以用世然知富貴不足慕遂樂閒曠有逺祖貞白先生之風貞白嘗特愛松風故仲淵亦名其軒曰聽松介淸河張孝本徵記於余余聞軒在鏡湖中洲洲有古松數百千章上干雲霄下蔭坻島倚松而環視則香鑪玉笥秦望諸峯列其南而北東西咸濱江海其波光滉漾欲浸幾席而空翠藹郁飛墮庭戶自外望之若神仙居焉舟楫莫能至實越中山水奇勝之會有足愛者仲淵則尢愛聴夫松風也蓋仲淵旣以閒曠自適不與世伍而獨伍於松松之磊落挺拔如髙人碩士負才不售卓然有立仲淵盤桓其間意旣有合而微風忽動松輒振聲又若與仲淵相對語者是以仲淵起居食息惟松風乎是聽然聽於無聲則天地間何莫非松風哉因聲生聽則松風固獨有在於玆軒也風非松無以寓其聲松非風無以變其聲故風至自東則松之聲和以柔風至自南則松之聲暢以達風至自西則松之聲淒以厲風至自北則松之聲猛以烈至於八風齊動乍大乍細乍疾乍徐盤旋太虛其爲聲也或髙或下或淸或濁或疏或數而成音焉是則宮商宣而律呂諧鏗鏘而金淸越而玉嘽緩而絲噴薄而竹喧呼而匏鞺鞳而革音聲翕繹若韶武並奏使聞之者心悅神怡宛在於虞周之世而不知處乎遐陬僻壤也此仲淵之聽松風而有慕於貞白者如此然貞白嘗辭祿掛冠居三層樓而所以愛松風者豈徒然哉貞白早得仙術視靑雲白日不覺爲逺在仲淵有禦風逺遊之思而後可以聽夫松風也貞白讀書萬卷一事不知卽以爲恥在仲淵有窮理盡性之學而後可以聽夫松風也貞白隠居山中而梁武以事諮之在仲淵有經綸之才足爲世用而後可以聽夫松風也貞白以士大夫談玄理而忘武備作詩諷之在仲淵有諫爭之才以振頹風而後可以聽夫松風也然則時仕則仕未嘗固其位時隠則隠未嘗忘乎世此貞白出處之大致仲淵能象之則仲淵之聽松風也誠有同於貞白之所愛哉夫旣同貞白之所愛則其出處之大致亦宜有同焉耳矣仲淵故翰林應奉夏先生叔通之甥壻其學蓋有所自云

愚軒記

知孟與公孫朴同處於勾無之村知孟曰善哉公孫子之安其愚也吾將絕慮去知黜其聰明請締交於朴也遂相與爲友而勾無之里人槪以愚稱之裏有應仲子者過之問曰某也觀二子之得於天也賦異爾形稟異爾情或智而明或朴而貞胡爲乎皆以愚稱公孫朴囅然而笑曰大塊範我以朴甄我以素錫我以鈍吾固知朴者可琢素者可飾鈍者可礪也將勉彊而琢之且爲顚爲蹶將勉彊而飾之且爲污爲湼將勉彊而礪之且爲毀爲折吾寧渾渾沌沌守芚抱拙以全吾天也吾視世之人狃詐頡滑險詖桀黠知足以落天地巧足以雕萬物辧足以簧鼓天下之人心及其技窮術殫攖禍患而罹戮辱者皆是焉故寧守吾愚而不敢妄有所爲也仲子曰公孫子之愚則聞命矣知子之知天下莫加焉而亦以愚稱得無出於僞乎知孟曰嘻知之與愚皆天之所錫與也子安知愚之非知耶子安知知之非愚耶儀秦辧矣吾且鉗儀秦之舌獨不得旋其天於黙耶■﹝犭夔﹞石巧矣吾且袖■﹝犭夔﹞石之手獨不得復其拙於天耶管晏知矣吾日斂管晏之知獨不得反其朴於天耶今子徒知公孫子之愚其朴也天範之其素也天甄之其鈍也天錫之孟也斂其華而從其實韜其光而就其質其處也若不知有思其動也若不能有爲孟之愚庸不本於天耶孟之與朴也交其愚將無同乎應仲子喟然嘆曰知子其寧兪之愚乎公孫子其羔子髙之愚乎子髙與我同類者寧兪之愚我願學焉因築一室於勾無之南安裏扁曰愚軒願締交於二子而請予記諸軒上

止善齋記

會稽之都亭市友人孫正心世居之正心懼市道之移人也進其子璉而戒之曰吾聞晏子有言小人近市朝夕得所求吾弗之取也爾所求而止於利斯近市之習也爾所求而止於善焉斯無愧於近市矣小子識之因命其進修之室曰止善璉退而自勵求其義弗得也挾冊過裏門西謁伯均子予而問焉伯子獵纓危坐而告之曰子來前人物莫不各有所止也虎豹止於深山蛟龍止於重淵鸞鵠止於髙林況於人乎民止於畿農止於野工止於肆商賈止於市子居市子見於市之大賈乎山東之漆絲南海之珠璣巴之巵卭之竹蜀之丹砂代北之馬羊旃罽若水之趨壑不召而自來日夜無時而休焉誠以所止者市也嗟夫商賈之所止者市也利也君子之所止者性之善也居而事親止於孝焉性也出而事君止於敬焉性也以至於事長而悌處友而信處民而仁處物而愛皆善之止於性然也夫豈若漆絲之出於山東乎夫豈若珠璣之出於南海乎夫豈若丹砂巵竹馬羊旃罽之出於代之北蜀之西巴卭之外乎若然則士之止善尢亟於商賈之止市矣古之人觀解牛而知養生焉觀斵輪而知讀書焉今子之居近市觀於善而知止善之道焉何近市之愧哉璉再拜而謝曰敬受教矣歸而過庭請以先生之言志諸齋居之壁

深造齋記

山陰上捨生馬文炯讀書於燕處之室邑文學陳先生伯善過之嘉文炯之篤志於學也名其齋居曰深造蓋取諸鄒書深造自得之語文炯日處乎其中將務於深造又慮無所庸其力將安於自得焉則無底於成求其義弗得也造余而問之餘見今之爲弟子員者不荒於嬉則躁於進而生獨知所勉焉可嘉也已因爲之言曰嗟夫君子之務於學也非迫而求之之難惟不知深造之患非彊而致之之難惟不能自得之患獨不觀夫鸞鵠之戾於天也扶揺而起其翔也彌髙鯤鯨之潛於淵也游泳而去其逝也彌深騏驥之騁於康莊也馳驟而前其至也彌逺油然而翔油然而逝進進不己而莫不各得其道焉使不得其道且將齟齬扞格而飛者墜遊者沒而馳者蹶矣尙何得以自適其適哉君子之學亦若是也必也潛心乎性命道徳之域涵泳而弗忘優遊而弗迫日從事乎進修而弗之止息則所造者深而不知道之得於已則所處者安所資者深而取之左右逢其原蓋無往而不得其道矣然則君子之自得皆由深造之功有以致之也他日孟子之言又曰必有事焉而勿正心勿忘勿助長也蓋必有事而勿忘則所造者深矣勿正而勿助長則所得者皆由於自得而無所庸其力矣彼不知是道者求深造而或失之正助欲自得而不知必有事而勿忘夫且孟軻氏所論造道進修之方乎古之人觀解牛而得養生焉觀斵論而知讀書焉吾乃今觀於鸞鵠之飛鯤之遊騏驥之馳而得深造之道焉因爲文炯記書於居之壁

知止齋記

八年冬詔天下士凡寄迹佛老而有志於聖賢之學者入國子學俾習知天理民彜然後授之政焉余助教庠捨間因獲與諸茂異交閒過尊經閣訪黃君伯厚於東序伯厚扁其齋居曰知止噫伯厚逃佛而歸於儒不半載而知所止矣何其化之速耶方今國朝武功旣成誕修文教示之以綱常導之以道徳化之以禮樂禁之以刑政將使天下之士皆知堯舜禹湯文武周公孔子之道將使天下之民皆被堯舜禹湯文武周公孔子之化以世之學佛老者往往多聰明識道理俾務於學去其虛而實踐變其寂而有爲黜其偏而歸於中正猶反手耳然而堯舜禹湯文武周公孔子以大中至正之道化天下後世俾修諸身措諸事業莫不各有所止之地也是故冠爾以章甫使知首之所止也衣爾以逢掖使知身之所止焉正爾以夫婦復爾以父子明爾以君臣使知心之所止焉伯厚於是乎玄冠綦纓俯仰後先以正其容貌以齊其顏色埀紳委佩周旋抑揚以敬其儀刑以愼其進趨入其室則夫夫婦婦怡然乎其和樂而有別也升其堂則父父子子懓然乎其慈孝而有親也出而仕於朝則君君臣臣秩然乎其明良之際會而有義也伯厚方且見之躬行矣其視前日祝發毀形滅性離倫違世獨立而出萬物外者夫豈伯厚之所止邪嗟夫北辰之止於天也不偏也流水之止於海也不息也心猶辰也靜而不偏則所止者正矣心猶水也動而不息則所止者至矣伯厚尙無惑於偏無怠於志庶幾乎終始愼其所止哉

白賁齋記

夫天下之至文無飾也天道無爲而日月星辰麗焉地道無爲而山川艸木麗焉聖道無爲而禮樂典章麗焉使天地聖人有所造爲而然夫豈天下之至文哉上古之世大朴未散不動而敬不言而信無爲而化而至文已寓於其間矣及夫淳風澆龎俗漓施之以靑黃加之以丹雘而正色亂淆之以金石亂之以絲簧而大音隳矣和之以甘辛調之以鹽酰而五味失矣飾之以雕文刻鏤紩之以黼繡纂組而大朴散矣任之以才智技能運之以精神巧力役之以思慮營爲縱之以好惡驕矜誕慢選愞奊詬悲愁逸樂而天下之文始侈靡潰爛汗漫不可止約而忘其性命之眞矣是故聖人出而化天下將以復其淳焉大禮必簡大樂必易大圭不琢大羮不和尊之尙玄酒也俎之尙生魚也簋之告燔炙也貴飲食之本也樂之尙■﹝韋﹞鑰也貴其質也輅之尙越席也尊其稱也莞簟之尙槁稭也羃之尙疏布也器之尙陶匏也莫不朴素純懿渾然天成不假琢飾不藉塗塈不事修爲施之禮樂典章誠敬是將可以假於天地可以交於神明可以感於人民事物非天下之至文孰將與於此哉臨海有洪原羽者篤學而尙質疾世之文勝而侈靡也扁其齋居曰白賁殆將馴致夫文柔成賁之象而不使過於文焉故余道古昔聖人至文之寓於朴素者告之𨿽然至文無飾惟聖者能之聖人法天地之至文君子固未易至也傳曰衣錦尙褧惡其文之著也君子將不得以聖人爲法哉

博文齋記

會稽沈如心以先世藏書之富也名其齋居曰博文謁鄕之先生長者而求其說矣復請予爲之記余復之曰博文哉天地萬物之彚古今萬事之殊將以一心縱觀而洽聞焉𨿽智如管晏勿能窮勇如賁育勿能極行如冉閔勿能周辧如儀秦勿能志古之人顏氏之子其殆庶幾乎其言博我以文蓋服膺聖人之訓而勿失之矣余也勿升其堂勿嗜其胾者也何足與語博文哉風霆日星天之象也海嶽河江地之儀也鬼神之著也艸木禽獸昆虫之微也文之麗乎物也禮樂政刑國之經也綱常倫理民之行也古今之運也升降抑揚進退之節也文之麗乎事也六經子史百家之言文之麗乎書也六經之文合天地萬物之理備古今萬事之情而無不載焉故君子欲窮致夫事物之文捨六經何以哉本之書以求其實本之詩以求其情質之禮以驗其常稽之易以窮其變考之春秋以明其邪正參之子史百家以別其是非得失於是而充焉擴焉使天地事物之情無不博焉則庶幾矣徒藏書之富無益也𨿽然是文也窮於天極於地散殊於萬物布列於經史傳記百家之言而理則具於人心徒博文而不知約則汗漫而無所要歸矣故傳言博文必歸之約禮云或曰子言博文惟顏氏庶幾若後之人勿可及者終爲如心言之又若是其備何也噫顏何人哉在如心之勉焉耳

三畏齋記

古燕達魯時中之爲禦史也循理法愼操守每自公而暇退處一室兢兢焉不敢以燕休而少肆焉余因善之曰美哉乎禦史君之持敬也盍亦致其戒辭焉時中因祗懼以自警曰惟天生人全賦所性爾弗克敬愼於厥躬其何以自立於天地間邪余曰善哉持敬之道非一辭可盡也戒言必再時中復祗懼以重警曰惟天子命俾爾有位任風紀之司爾弗克敬愼於厥職其何以盡爲人臣之道邪余曰善哉持敬之道非再辭可盡也戒言必三時中復祗懼以重警曰惟古昔聖人有典有經俾爾有所持循爾弗克敬愼於厥衷其何以至於聖賢之學而修諸已邪余復善之曰美哉禦史君之持敬也警戒之辭至於再至於三無非欲盡其敬畏之道也可尙也已時中作而曰吾聞君子有三畏畏天命畏大人畏聖人之言請以三畏名齋子其爲之記俾知所警焉嗟夫惟天地生物其賦予之妙獨全於人士君子生天地間可不念賦予之全而祗畏於天乎然賦予固出於天而代天理物撫有萬方有世之聖人焉法天垂訓著之六藝有古之聖人焉又其可不祗畏之乎今君之燕處也恆戰兢惕厲著之戒言可謂能致力於仲尼氏三畏之道矣𨿽然道寓於物莫非天命而獨重之以大人聖言者舉其大者言之耳士君子知畏天命則不得不畏之矣彼無忌憚者乃或不能盡夫祗畏之道天與聖人固弗察察也而天道之明或不得而辭其責焉彼烏知君子之敬畏哉

臨安集卷四

●欽定四庫全書

臨安集卷五

﹝明﹞錢宰撰

○記

待旦軒記

郢李侯克一之佐越也克勤於政中夜以思待旦而行不敢少怠因扁其軒居曰待旦求予文記之軒上曰吾將以致警焉予惟人之處於天地之間君子勞心小人勞力罔不夙夜以致其思以克勤乃事而旦者又一日之始其可不致謹於是乎是故良農朝出耕耨晝而菑播暮而息耒一日之作勞必始於旦良工朝飭繩矩晝而斧斵暮而計工一日之傭役必始於旦商旅朝問郵傳晝而負趨暮而旅寓一日之行邁必始於旦士君子朝理鉛槧晝而窮經遊藝暮考其行爲終日從事乎操修亦必於始旦而致謹焉卿大夫朝而獻替晝而展采錯事暮計其功業終日從事乎政治亦必於始旦而致謹焉以至上而爲君爲相朝而朝夕而夕無或少怠尢必昧爽丕顯以致謹於旦況於在下位者乎夫旦者作事之始也旦而不致其謹終日之間吾不能保其無怠焉君子愼終於始可不致謹於旦乎且謂之待旦則夜之所思蓋以從事於未旦之前矣𨿽然君子之學勤以待旦固急於行也茍中夜以思旦气靡寧吾懼夫待旦而行者或有所未盡焉今克一以待旦名軒操存乎中夜戒愼乎平旦吾知其夜气旣淸待旦而行必有大過人者矣鄒書曰仰而思之夜以繼日幸而得之坐以待旦聖人且然後之人其可不知所勉哉

彀齊記

丹崖子率諸生射於西圃樂其子之淳之彀而中也名其齋居曰彀庶幾其勉進於學也旦日早之淳謁伯均子予而問彀伯子進之淳而告之曰射爲六藝一其中於侯也有道存焉𨿽然子之嚴君以儒者之道教人其望於之淳也豈直爲一藝之微乎昔羲黃以彀弋道堯舜以彀弋徳湯武以彀弋功桓公以彀弋伯彀之道古昔聖賢嘗著之書矣易書詩禮春秋虎侯也參伋孟軻左丘明公榖之傳熊侯也周程張朱之書豹侯也外其餘諸子百家之書若麋侯布侯然其崇卑廣袤固未暇論莫不以仁義禮樂性命道徳爲之的也學之者修身以爲弓矯思以爲矢必至於彀而後發則發無不中矣不彀𨿽有弓矢不可得而中也試爲之引弓挾矢獵程朱之緒言目睹乎正蒙手指乎西銘心馳乎通書太極以爲之的吾知其朝發新安夕抵關陜夜入濂洛而發無不中此一彀之獲也子之射誠好之而不厭則駕飆車騁逸騎馳獵乎東魯而較藝乎矍相之圃目注乎易眞爲龍馬之負河手指乎書眞若科斗之出壁足履乎髙堂後蒼之禮耳聆乎關雎四始之詩心馳乎獲麟之經以爲之的而吾子之張弓捨矢如破則鄒嶧之道收而洙泗之域可得而入矣此再彀之獲也若夫老莊之虛無正而不正申韓之淺陋鵠而不鵠楊墨之偏陂的而不的𨿽橫弓卻手飲金沒羽而中失之數子之道猶詭遇耳君子不彀也君子之彀志於聖人之道而已嗟夫聖人之道其猶張弓乎經也者聖人之正鵠也行也者聖人之弓矢也禮也者聖人之彀率也射者之張弓必至於彀率則發無不中於鵠君子之行已必志於禮義則行無不合於經之淳信能由射而進夫道焉如弓矢之審固也如彀率之合於凖度也知之明行之篤如左右手之如拒如附也引而後發如四鍭之樹也失諸正鵠反求諸其身則可以進於聖人之道矣之淳勉焉

永思亭記

先世故居在臨海者宋思陵所賜第也宰從孫用勤居之有艸堂焉先太師漢國公所建堂之扁思陵宸翰也堂今圯矣扁之刻於石者泐矣用勤在時恆欲築室故趾弗果成今年夏用勤之子汝賢謁余會稽請曰汝賢今幸結亭趾上扁曰永思以承先人之志矣願翁記之亭示不忘焉余因進汝賢而告之曰古之人丰功懋徳令聞令望勲澤之埀於世子孫無時或忘其永思之謂乎先世以忠孝稱天下勲澤之深長後之人思世守而弗替固不以窮達間也自忠懿藉土歸宋三百年間子孫饗有祿位王封相命或參朝政或秉樞要在外則擁麾節屏藩翰分符典郡布列庶位莫不上佐明哲以致治平而徳澤加於時固足貽後人之思矣由宋入元子孫以前朝勲舊無復仕進意然而詩書滿家田園滿涯出則遊歌乎隴畆處則揖讓乎家庭父召而子趨夫令而婦兪兒湛書詩女弄機杼兄弟子姓友悌相與出相娛嬉入相誨語晝詠春風夜誦秋雨庶幾交養乃心而孝悌行於家亦未嘗不貽後人思也乃今大明開國詔進唐賜金劵時用勤之父尙徳以劵朝寵錫有加尋勅尙徳奉券以歸子孫榮之如重受賜今汝賢以永思名亭余旣敍歷世勲澤所當致思者爲汝賢告矣而今日朝廷詔以劵進聲光動京闕詔以劵歸恩寵耀裏閭皆先世遺澤所致又其可或忘之邪鄒書謂君子之澤五世而止今吾錢氏至汝賢且十有七世矣而忠孝之澤世濟其美爲子孫者又其可或忘之邪尙徳字允一用勤其子也用勤字克邦汝賢其子也汝賢字士俊與宰同出太師丞相忠靖公云

煮雪軒記

西江汪季子築室於別墅落成之日玄云蔽江朔風號寒大雪布遙野適匡廬山道士葛公子虛九江浮屠無人過季子相與談玄季子著銀鼠帽狐裘豹袪傲雪出迎客旣入席命童子設宴具■﹝艸炳﹞熾炭出醇酎爲二客禦寒焉酒半季子索許旌陽燒丹竈軒轅彌明煮茶石鼎伐桂樹枝與二客躡屐中庭斫白雪納鼎鐺瀹茗而煮之火且熾白雪旋化若生銀入冶鎔而爲玉液若眞鉛九轉變而爲玄霜一勺入口神水上華池靈永斯烈白雪之英淸入肺腑因名其軒曰煮雪無人作煮雪偈子虛作步虛聲歌陽春白雪之謡其髙潔之操爲何如耶雪且霽二客別去季子過余請紀其事以爲雪中嘉話嗟夫雪天地間至淸之气也區區金帳飲羊羔肆其麤鄙固不足以語雪彼陶榖挾黨家姬煮茶以雪亦不過以淸自文其淫哇渫俚去黨幾何適足爲白雪污也亦何羨歟古之人若袁汝南大雪不宜幹人閉門髙臥風節抗千古若王參軍棹雪訪故友至門便返髙風迨今吾季子煮雪乃與葛子虛浮屠無人俱直將遡王袁二子而同其髙潔於千載之上夫何愧於雪哉季子字文壁南昌人

天光云影軒記

上虞貝君彥中顓靜之士也宅近市湫隘之气不足於目之官也喧囂之聲不足於耳之官也世俗之交不足於心之官也於是謝絕人事掩關不出營於前除得十柯之地鑿池焉築軒其上以爲燕處之室淵泉冽淸白金鑿鑿上挹天明下瞰深碧篆於額曰天光云影蓋取諸考亭朱夫子詩話庶幾曠吾耳目之官以養其心焉余嘉彥中之燕休専務修省不爲遊觀之好可尙也已因每造彥中相與臨深鑑淸若有契於心者因爲之喟然嘆曰嗟夫人之所以與天地參者其惟吾心乎心也者神明之舍也其靜也虛其動也靈其寂也不昧其感也不測方其燕處乎一室也一物不接一慮不萌虛室生白明明乎天地之府炳炳乎萬物之鏡也昭昭乎古今之鑑也悠悠乎表裏一致而洞達無間也冥冥乎物我兩忘而俯仰無愧也肅乎其神之著也浩乎其气之充也皦皦乎日星之照臨也湛湛乎淵泉之靜深也蕩蕩乎天光之上下云漢之昭回皆發乎方寸之間囿乎函丈之中而擴乎其無外也此子朱子天光云影之語境與趣合神全气充𨿽吾心之明薄乎雲天之表而其所處乃不出乎方塘水鏡之間視蒙莊氏宇泰定發天光而爲是渺茫荒忽之說者不同其所養可知矣今吾彥中日燕坐軒上仰瞻太虛俯鑑秋水天光落淵白雲如沐而至理之妙悠然會於吾心其於先哲之旨趣庶幾其有所得哉

湘陰艸堂記

勾越之墟有山焉曰蕭山有水焉曰湘湖山秀而疏水澄而深邑之人謂境之勝若瀟湘然因以名之有湯處士者世居其地間嘗築室於湘水之陰日與賓客燕處其上以遨以嬉且將以爲歸藏之地焉名之曰湘陰艸堂其子揖謁余記之餘嘉其達死生之道也因爲之言曰夫天地之气合散消息變化無常忽焉寓之而爲人其生焉配合而育廬處而休饑食而渴飲夏葛而冬裘仰事俯育而五倫是由出則爲公爲卿爲大夫仕以行其道以濟其民以致其君堯舜使休光顯於當時聲聞埀於後世此生人受命於天順處夫世之爲也吾非慕此而貪生气之至也吾不得而辭焉及其死也气散而歸魄委而休形化而心息智釋而神遊超然遺物而獨與道侔此生人委命於天遺世絕俗與化俱逝之所當然也我其安之張子曰存吾順事歿吾寧也其此之謂歟彼將脫死以偸生固逆於天此樂寂滅而自謂超脫於天地外者又躡空而無所據依固皆私見鑿知之所爲也夫豈吾生順死安之道邪今處士退處於家不樂仕進旣老築艸堂於湘陰丰其燕遊以樂其生卜其宅兆以安其死其達死生之理識變化之妙夫豈怖死而求長生捐生而樂寂滅者所可同日語哉因書而爲湘陰艸堂記俾修身以俟之

葵南艸堂記

葵南生好樹葵日燕坐一室庭宇外不植他卉惟葵是樹題其齋居曰葵南艸堂吾嘉其方勉於學已有志於當世焉因爲之言曰嗟夫君子之昔寓情於物固皆取其徳之似也昔之人或樹蘭焉或樹菊焉或樹梅焉生獨不法諸古人而葵是樹邪吾知生之志矣蘭生於幽谷屈大夫之貞潔似之菊秋而花陶徵君之靖節似之梅發於窮冬揺落之後林處士之幽隠似之今生也際文明之運有志於學且將出以行其道於時上尊人君下榮父母夫豈髙蹈逺遁者比邪嘻樹蘭者吾知其有抗世之志樹菊者吾知其有邁世之節樹梅者吾知其有髙世之行至於葵其節直其心赤花如金卣黃中其色而靑靑茂葉又得以蔽其本根吾知其承雨露於天向日之輝光傾其心而無斁焉而生也樹之庶幾其有志於當世焉若果其有志於當世必其忠義之蘊於中者無時或忘其猶葵乎茍徒慕葵之名而弗思葵之志節則其於葵乎何有生也讀書之暇日對南葵盍以勉焉以存其尊君親上之心以養其委身爲國之操進思盡其職退思盡其心以爲父母榮也則不惟傾陽向日之慕且將爲本根之蔽焉生其有葵之心哉生字文敬姓汪氏山陰人

澄心堂記

臨安張仲子賣藥於錢塘北市仲子天性沈靜往往以所居在廛市上塵坌之气得以滑其心焉作而曰人亦有言將爲心監莫先於水監於是乎東走江將以監夫水焉則淖水漭漭風濤爾蕩之魚鹽之气日翳於目心不得而靜也旣又西抵湖將以監夫水焉則穢流活活污潦爾滑之淫哇之聲日接乎耳心不得而靜也仲子仰而嘆曰二水也源之不澄其何以澄夫人心哉於是返吾北市掩闗不出謀之屋外得十柯之地鑿池焉築室其上淵泉瀏淸白石鑿鑿上挹天明下瞰深碧扁於顏曰澄心庶幾擴吾耳目之官以養吾心焉一日仲子絕江而東謁余舍下請余作澄心堂記俾知所勉焉余因握手告仲子曰嗟夫心也者神明之舍也其靜也虛其動也靈其寂也不寐其感也不測方其命之於天也其淸明専一之體固無不全惟所秉之气不齊苟不知所以養之則利欲得以滑之聲色得以惑之淸明者或濁之而専一者或駁之矣信能加澄治之功俾復全其天則方寸之間明明乎天地之府也炳炳乎事物之境也昭昭乎古今之鑑也皎皎乎理義之淵藪也淵淵乎表裏一致而洞達無間也冥冥乎物我兩忘而俯仰無愧也仲子言能以一勺之水而澄夫心焉必也一物不接一慮不萌使涵泳之久浹洽之深則心與理融水與气並湛湛乎淵泉之靜深炯炯乎性宇之澄澈吾不知心之入於水焉水之入於心焉心與水殆無不澄矣仲子其歸而燕坐澄心堂上仰瞻太虛俯鑑秋水天光落淵寸心如濯而理妙洽乎淵泉則澄心之道得矣仲子其歸而監諸水焉有餘師仲子名某字宗禮

長嘯軒記

夫人心之感於中而發於外必著見於顏色充滿於神气簸揚於聲音間不可得而遏也然而顏色之著神气之充或不足以盡攄其所蘊蓄惟聲之發於口也抑揚宣暢慨嘆而不能自己故其心之所感莫不消融蕩滌神安气平顏色之和咸復其常焉昔者舜歌南風漢髙歌大風武帝歌秋風與夫屈之騷宋之賦賈生司馬相如揚子云輩之所述作莫非有動於中而後發然此皆著之言辭者也若夫諸葛孔明孫登阮籍則不假言辭但長嘯以發其胸中耿耿者其快然自得何如也余觀籍以倜儻不羇之才宏放傲世當魏晉間傷時之不可爲乃恆寓之嘯以舒其郁抑之气彼登者隠居不仕遺落世事尙猶不能平其心邪然武侯躬耕南陽時亦復抱膝長嘯乃知彼𨿽傲睨物表而此心未嘗忘天下於是以其心之不平發而爲嘯也建昌劉子憲名其燕處之室曰長嘯軒蓋得夫三子之志者方子憲未遇時歷患難經險阻困窮郁抑隠憂忿怒或少適意而歡欣愉懌俯仰今古感慨盛衰莫不登髙騁望蹙口出聲以發舒其憤懣其髙隠似登其宏放似籍而其志節惟孔明是慕焉爲之長嘯宜也今旣遭逢盛時出入冑館而髙風逸思尙猶不忘吾知其習聞夔章而向之長嘯將變而爲黃鐘大呂之和不翅若曾參氏曳履而歌聲滿天地然且不止於是又將移其音聲播之九歌以鳴帝世之盛矣子憲聞餘言俯而不答起而長嘯響若鸞鳳音若有契於懷者因爲記之軒上

丹穴山房記

越勾余之南有崇阿焉曰丹穴左雙雁右蛾眉徑狹以迂林翳以宻入其中地曠以衍可耕可鋤可樵可漁士君子之未遇者於是索居焉夏君悅言其人也悅言與余交扁其居曰丹穴山房謁余爲之記余復之曰君子之出處亦安乎時而已古之人析圭儋爵懷銀黃紆朱紫珥貂而冠鳴珂而佩軒車髙蓋馬如遊龍騶導而行過者辟易不敢仰視豈惟誇貴富示榮顯而已入則輔政於內出則宣化於外羽儀朝著蕃翰邦家以任天下之道焉道之不行則隰耕而野桑山樵而水漁以衣以食以奉其親以活其妻子亦豈安澹泊樂隠而已是必明天人之理窮事物之宜達古今之情知盛衰之變輕世肆志抗節不屈以韜其光而人莫之知也往時勾余之地藩臣竊據四郊多壘吾悅言處此隠居求志固其所也乃今天下文明士皆彚徵而起悅言固宜上法古人與時出處豈終隠於是邦且吾聞丹穴產鳳凰文明之祥也舜時來儀文王鳴於岐山吾知丹穴之鳳今且爲聖明出矣爲士者又安得不附鳳翼以翺翔於靑雲哉

經正堂記

夫三綱五倫萬世不易之常道未嘗不具於人心無何世衰道微大經不正而邪慝之流或得憑借以濟其私故君子每惓惓乎思復其常焉初南昌熊伯紀氏方讀書有志於聖賢之學時虞文靖公集自翰林歸僑居南昌伯紀因得登其門受業焉公爲名其燕處之堂曰經正亦由元綱向微懼學者之或流於邪慝故勉之使歸於正深得孟軻氏反經之遺意焉伯紀感風之深餘五十年方且求余爲之記伯紀若曰當衰微時得不廢正學文靖之教也故俾余措諸辭以闡明其義焉耳嗟夫昔者孔子沒洙泗之學散於四方子張居陳子貢居宋澹臺子羽居楚其傳不可得聞矣子夏之後有田子方子方流而莊周商瞿之後有駢肩子弘流而荀卿獨曾參氏傳之子思子思傳之孟軻爲斯道之正傳及孟子歿而失其傳焉然反經之義未嘗忘也宋周程朱子上接孟軻氏不傳之緒其後濂洛之學散於四方謝良佐氏居上蔡尹焞氏居河南遊酢氏居建陽蓋亦各有所傳矣惟楊中立氏傳之羅仲素仲素傳之李延平延平傳之新安朱子爲斯道之正傳當時髙第弟子傳之者眾矣惟勉齊黃先生幹得朱子之正傳其後勉齋之學北山何先生基得之而江左之傳代有其人雙峯饒先生得之而江西之傳代有其人當宋末元初時雙峯諸孫曾若此山若則庵二先生皆獲承家學而南昌諸前輩莫不惟雙峯是宗吾伯紀固知宗饒氏以上遡新安之傳矣而又得文靖公經正之教而不惑於衰微時又得際文明之盛以闡明正學何其幸與況南昌自濂溪先生之知縣事郡人知宗其道爲天下先而朱子所撰祠堂記言之備矣伯紀庶幾近宗雙峯上接新安而進造濂溪之道以修諸身以淑諸人毋若昔之人學聖而流於莊荀學賢而淫於老佛而一以綱常之大經是法溯淸流乘長風以窮夫洙洛之源也庶無忘乎經正之訓庶無忘乎新安之正傳哉

臨安集卷五

●欽定四庫全書

臨安集卷六

﹝明﹞錢宰撰

○雜著

金陵形勝論

皇帝神武定天下徳被萬方威加四海作都於金陵臣竊以爲土地之廣人民之眾艸木鳥獸之咸若際天所覆極地所載日月所照雨露所及罔不咸服是皆威徳之所致不在夫地之形勝焉臣二三老儒校書翰林早朝旣退皇帝禦華蓋殿詔臣宰等入侍殿廷天顏穆如睿旨肅若賜之使坐命之使言前席而問之使論金陵之形勝焉臣宰退而思之威徳所以服天下形勝所以防天下是威徳固神功至化之見於已然者而今日形勝之間蓋將爲聖子神孫千萬世治安之大防也易曰王公設險以守其國其是之謂乎昔周武旣克商營周居於洛邑固以形勝之在洛邑也故其有天下也八百年漢髙祖旣滅秦定都於闗中亦以形勝之在闗中也故其有天下也四百年今聖明之定都於金陵如周洛邑如漢闗中而形勢之勝气運之盛又非周漢之所及焉觀之鐘山龍蟠石城虎踞莫不在左盼右顧奠此皇畿以牡其基秦淮之水玄武之湖莫不委蛇盤旋自大江入以固其襟抱而江漢二水之朝宗金焦兩山之對峙雄偉宏麗又若是其地之形勝誠天地間之偉觀也是宜今日定都建極於是以開千萬世太平之業焉抑嘗聞古人論天下之形勝莫不曰金陵有王气者然周之宅洛漢之都闗中已驗於數千百載之前金陵之勝乃至數千百載之後而始驗於今日此固天地間气運有遲速之不同也臣竊以爲金陵之地山之脈絡自岷嶓來水之源委自江漢而朝宗經數千百里而後鍾於玆地尢必積數千萬年而後發於今日則今日聖天子之撫寧萬邦開大一統𨿽在周漢後觀之形勝觀之地運積之之深厚發之之宏偉蓋將兼周漢之气運傳之千萬世而無斁又豈闗中洛邑所可同日語哉洪武二十七年六月初吉文林郎國子博士致仕臣錢宰進

漢莊陵畫像贊

古之君子遭世之隆盛而時君聖明若可出以行其道而措天下於至治矣然而不事王侯髙尙其志肥遁於山巓水涯者往往有之伊祈氏之盛而巢父洗耳有虞氏之隆而善捲遁迹湯誥亳務光廬水武誓牧夷齊首陽漢髙起丰園綺商山光武復漢莊陵桐瀨若莊陵者其巢父善捲務光夷齊園綺之倫歟𨿽然務光夏人也湯滅夏故抱石而沈莊陵非務光比也夷齊殷人也武滅殷故采薇而餓莊陵非夷齊比也若然則園綺之倫歟園綺秦人也入漢漢髙不下士故逃漢太子下士終亦起而從之遊若陵則光武故人而乃終耕富春非園綺比也若然則巢父善捲之倫歟夫巢捲遭唐虞之盛際而遁莊陵遭漢中興而遁宜相似矣然唐虞之時左稷契右夔龍巢捲𨿽洗耳退迹與擊壤老人輩相與歌帝世之盛可也光武之世𨿽冦鄧諸臣文武備足固未可與夔龍稷契並稱也陵固宜出而道之以王道陳之以帝謨而乃被羊裘釣澤中何哉蓋以西都之季士風頹靡若孔光張禹輩伈伈俔俔持祿固寵如蛟龍釋風雲而幹豢畜之樂可勝嘆哉於是超然逺舉首倡髙節𨿽天子不得而臣之卒使貪夫廉懦夫有立志以成一代忠義之俗髙風勁操超邁千古其有功於世教也大矣夫豈巢父善捲遭堯舜之理而乃以隠爲髙往而不返者之與倫哉

攖寧篇

蒙莊氏之學得之田子方卜子夏氏其所從來蓋亦出於孔子或者謂其學聖人而差矣咸弗之取而不察其純焉或謂莊也槪以繆悠荒唐之辭汨其純而疵之若攖寧之說是已許昌滑君栢淳其自號曰攖寧生蓋取諸蒙莊氏之純者也傳曰與其潔也滑先生取以爲法焉攖者動而運之之謂也寧者靜而安之之謂也日月星辰之運行風霆之鼓舞夜旦之代謝寒暑之推移確乎其運於上者若或攖之而天道未嘗不寧也江河山嶽之流峙艸木之榮瘁禽獸之飛走魚龍之潛躍隤乎其運於下者若或攖之而地道未嘗不寧也禮樂刑政之經親義敍別之倫喜怒哀樂之情榮辱得喪之變古今之運禪代之權升降抑揚進退之節茫乎其運於兩間者若或攖之而人道未嘗不寧也三極之道孰攖之而運邪孰弗攖而寧邪運者自運寧者未嘗運也是故聖人有以見天下之賾其動也若攖其靜也若寧與天地同其淸彼眾人也聲色攖其耳目利欲攖其心志逸樂攖其四支百骸外而物攖焉內而气攖焉拂其性而不吾寧焉莊也有見於此其知也朝徹而不役於心其行也外物而不役於物是故物攖亦攖物寧亦寧庶幾乎超絕庶類而泊乎與聖人同其情此滑先生之有取於莊其亦庶乎心與道冥而相忘於攖寧

拙解

勾余之村有處士焉曰王旭翰章懷素抱朴厭世俗之機巧名其齋居曰拙守智者誚之欲爲巧而不能欲去拙而不可二者之惑接鬭於心不知所從請謁於籛孫伯子而求爲之解嘲焉伯子因詰之曰子之拙守何如哉處士曰天錫余以拙余寧安余天莫余哲也彼龍阿之割金斯折曾不若款款悃悃爲鉛刀之鈍也彼榱桷之才木斯災曾不若渾渾沌沌爲溝中之斷也彼善戰之騎攻無堅或踣而顚曾不若駑馬之局促於轅也彼卜郊之犧啖以菽及踦而觸曾不若童牛之縮朒於牾也彼禱蓍之神莫逃於摓策曾不若原艸之莽莽遂以適也彼元龜之靈莫脫乎焍黃曾不若埳蛙之蠢蠢樂其生也彼圓如丸寧方之安也彼詭如機寧正之持也彼險如穽寧易之正也彼詐如狙寧守余迂也彼狡如兔寧安余固也彼合從連橫巧於謀也一敗而車爾裂曾不若訥者之嘿嘿終無尢也彼戰勝攻取巧於兵也一跌而族爾赤曾不若懦者之縮縮終無懲也彼孰得孰失孰誠孰僞孰岀於姦孰合於義世方挾詐而尙媚謂孽狐不妖謂騶虞不智佞夫馳騁良工懷愧彼徒僥幸行險而不知俟命於居易故吾寧守吾拙而不吾棄焉伯子喟然而嘆曰夫直者不能爲曲平者不能爲窐圓者不能爲缺嚙方者不能爲攲斜鶴頸𨿽長不可斷鳬頸𨿽短不可加此皆得於天之固然子能全爾天守爾拙彼有機心者又焉得而爾瑕且才之拙者性必魯子獨不聞參也魯而卒聞聖人之道邪

雲山種藥志

會稽之南市去種山三里而近漢薊子訓賣藥所也呂君居簡世居之居簡業善醫居善藥旣老以醫授其子樂善而築圃捨南從容遊息以自適焉居則種藥於圃出則采藥於山近則溯若溪登宛委訪葛洪丹井采苓松下逺則攀天姥上沃洲過戴逵髙隠處采術南明山中或終日夕或浹旬朔翺翔夷猶興盡趣適翩然返佩歸吾云西之圃日從事乎樹藝斸苓西疃種術東畦或樹蘭茝或蒔艾蕭紫芝可茹黃精可餌芎藭可以去濕苻蘺可以澤肌枲耳可以彊志昌陽可以引年胡麻可以辟榖以及羊蹄禿蓫燕尾菇蔣豨薟似芥薺苨如參茹■﹝艸閭﹞芄蘭兜零接余藥品之夥不可殫紀稽之本艸𨿽不盡越產而蔥蒨緑縟敷紛於林臯山澤間者咸爲采而致之圃亦皆可以頤神養气攝生理性療疢疾而起沈屙焉及夫種藥之暇荷鍤而休憩息於前除髙梧落蔭白石如砥掃落花以藉艸聽流泉而支頤好風泠然坐嘯終日攬衣而起不知夕陽已下西樹吾佳其興趣之髙有隠者之風不過寓情種藥以消遣世慮云耳若夫藝術之精造詣桑扁特其餘事也薊子訓不得擅髙風於會稽市上矣因爲著雲山種藥誌書諸畫圖之後而歸之

臨安集卷六

