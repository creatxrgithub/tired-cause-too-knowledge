

欽定四庫全書

集部六

迪功集

別集類五

明

提要

臣等謹案迪功集六卷附談藝錄一卷明徐禎卿撰禎卿字昌谷吳縣人弘治乙丑進士官大理寺左寺副坐失囚降國子監博士卒年三十三平生論詩宗旨見於談藝錄及與李夢陽第一書如雲古詩三百可以博其源遺篇十九可以約其趣樂府雄髙可以厲其气離騷深永可以禆其思然後法經而植旨繩古以崇辭或未盡臻其奧吾亦罕見其失也又云繩漢之武其流也猶至於魏宗晉之體其獘也不可以悉據其所談仍北地摹古之門徑特夢陽才雄而气猛故枵張其詞禎卿慮澹而思深故密運以意當時不能與夢陽爭先日久論定亦不與夢陽俱廢蓋以此也王士禎稱黃庭堅自定其詩爲精華錄僅三百首禎卿自定迪功集亦三百首此本凡樂府四十四首贈答詩十六首遊覽詩二十五首送別詩四十首寄憶詩二十一首詠懷詩十二首題詠詩二十一首哀挽詩三首共一百八十二首不足三百之數而五卷以下則爲雜文二十四篇題正徳庚辰刋前有李夢陽所作序亦稱六卷當是原本不知何以與士禎所言不符豈士禎所見別有一本歟

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●迪功集原序

徐迪功集六卷並談藝錄子容寄我豫章予卽豫章刋焉印傳同好意表迪功文云初迪功亡京師也予在梁子容訃予曰昌榖遺言子序其遺文於是手其文歔欷久之曰嗟乎予忍序吾友文耶麟鳳芝寶世所希遘見遘見之而遽夭滅亡也天生之故奪之邪抑生不生生而修或短非天所諳哉迪功以文賦起吳中十數年間鷟翔而虎變彬彬乎出人士前矣然竟轗軻夭滅亡也凡此天果弗諳之邪乃予觀李唐人李杜轗軻勃賀則天未始不憐才流涕也然猶異代足寛解孰謂親遘見之如迪功者云客曰气積久斯漓三代以後聖人罕生孔子以周末故不得位觀其大可占其細若是則魏徵將爲鬼魅之說非邪客曰羣體迪功奚以之也予曰談藝錄備矣夫追古者未有不先其體者也然守而未化故蹊徑存焉𨿽然辭榮而耽寂浮雲富貴慷慨俯仰迪功所造詣予莫之竟究矣今詳其文溫雅以發情微婉以諷事爽暢以達其气比興以則其義蒼古以蓄其詞議擬以一其格悲鳴以泄不平參伍以錯其變該物理人道之懿闡幽剔奧紀記名實卽有蹊徑厥儷鮮已修短細大又曷論焉不載迪功履歷以別有志述北郡李夢陽序

●欽定四庫全書

迪功集卷一

﹝明﹞徐禎卿撰

○樂府五十首

盤舞歌辭

靈芝華華洞房鳳凰儀儀九章生逢盛世聖祚長陛下承基人悅康鼓玄瑟吹鳳簧八音翕合而鏘鏘坐者忘疲聽者哀以傷且爲樂壽萬年何用怵惕懷虞殃主獻前致辭賓酬跪奉觴命如晨風葉倏忽聚散允無常及時秉燭逰日月不我將雞號旦旦鶴鳴瀼瀼諸君愼勿離席而東西具我粗飰進糝羮日團圞升扶桑次衡陽倒君衣服君裳考鐘擊鼓會明堂日之方中朝旣昌蠻夷率舞鳥獸攸行陛下黃耉福履無疆

閶闔行

閶闔開道顯通今時當太平雞鳴狗吠相聞於國中民生苦不樂朝作暮不舂生何以樂時哉雍豪右不貸法郡縣吏愛農徭賦壹稼穡穠兵訟以息民無夭凶黃河水淸出龜龍願我皇帝壽與天侔無終窮

逰俠篇

四牡服朱軒俠气何翩翩夕騖邯鄲道朝馳函谷關千金飾冠劍寶服芳且鮮徒禦若云浮周道直如弦堂中養死士被服皆珠紈櫪馬厭粱肉貝甲委如山片言傾五嶽萬乘慕其賢諸侯奉白璧爲壽巵酒前合從連趙魏駕轂出齊燕仗劍歸質子矯節奪兵權皦皦日中議歃血重一言雞鳴脫虎口狗盜乃獲全天地相蕩蝕四海如沸淵憑軾一抵掌解紛談笑間縱橫負奇節逸气蓋八埏慨慷功名會何言七尺捐策勲山河溢流光竹帛鐫何爲坎■﹝土稟﹞士撫劍獨長嘆

猛虎行

上山晨采樵下山逢猛虎深林叢薄不可度熊貔巉巖兮向我怒虎欲食我低頭據地而長號使我心悲淚如雨捨中無人言父與妻爨下又無食使我孤兒啼拔劍前致詞爾胡不仁至此爲稜牙鋸齒食人之肝拒骨而撐屍膏血布川谷鳥銜其肉倒掛東南枝惻惻艸野中行哭聲正悲嬌女行采桑道逢野虎搏食之倉浪之天更不慈猛虎瞑目若揺思便復捨我置道傍我欲東歸河無梁綿綿邈邈思我故鄕嗟爾行路人猛虎當闗愼莫行思我父母多苦辛吁嗟猛虎白額貍斑而黑文何不渡河而去從彼豺狼羣城中咆哮竟夕聞吾將訴汝於泰山君猛虎行且莫歌泰山之君柰若何

苦寒行

凜凜朔風運悠悠玄象馳北鄙何蕭條漠野恆淒其崇霜依岫結峨冰憑岸滋飛沙塞門黃代馬厲長悲漂漂宻雪興靉靉繁云垂窮獸啼原澤饑烏號樹枝無衣嘆秦風卒歲詠豳詩伊余炎荒士飄颻寄邊陲風土有本性狐貉非所宜飲漿豈執熱懷纊猶抱絺處燥常畏瘍思涼誠惡痺寄謝父與母遊子難久居

楡臺行﹝按楡臺戰在弘治乙丑年﹞

楡臺髙以臨匈奴匈奴之罪當夷戰不利師被圍師被圍士無糧渴無漿拔劍仰天訣壯士餓死亡棄屍不保蹂藉道傍嗟爾從軍之人行不來歸柰之何心傷悲

白紵歌四首

三星爍爍花滿堂素腕盈盈出洞房垂羅映縠耀明妝皦若雲中開月光流情盼君君莫忘停歌節舞進玊觴願君安坐夜未央

中庭桃枝連理傾瓊巵含霞玉醴盈歌舞君前流目成絲桐順耳感人情持觴把袂君不違願作梁間雙燕飛旨酒千壺列東廂

美人如花嬌北堂齊歌合舞聖世昌願得歡娛永未央脂車秣馬且踟躕百年之會忽須臾東流之水西飛烏今我不樂何爲乎

炰瓊膏擊素鮮金弁峩峩賓四筵趙瑟髙張調蜀弦長袖翩翩陵七盤華歌妙舞及春妍蘭苕參差桃欲然上天明明降醴泉皇帝陛下壽萬年

步出夏門行

逺遊躡泰嶠髙舉淩雲門白日駐華蓋丹霞耀飛軒螣蛇載霧興玄鶴憑飆鶱玉女從白鹿靑龍挾兩轅左顧叔卿笑右接洪崖言長松蔭列坐六博遡芳樽裊裊祥風被鬱鬱華芝黁沐余逝咸池晞發乘昆侖輕身仿鴻舉長嘯若云翻下視塵世徒鼠腐寧足論

鷂雀行

白鷂捉黃雀斜盤下九天豈知南山側復有虞人弦一發中雙翼忽斃靑雲端行人皆撫掌仰視落飛翰弓矢懸馬頭少年坐雕鞍將歸咸陽市百鳥爭聚觀美酒白玉缸肉臘黃金盤樂哉今日宴四座俱萬年

元會曲

蒼木肇皇紀朱光熈泰元明堂八軌湊洛邑四方尊河山周武衛表裏殿師藩鏞鼓天上合冠蓋日中屯玉帳雲龍會南山椒栢樽穆淸幹極拱優渥奉華恩慚非白獸客虛承象魏言

將進酒

將進酒乘大白硨磲爲罌錦作羃燕京杜康字琥珀朱緡三千酒一石君呼六博我當擲盤中好采顏如花鴛鴦分翅眞可誇壺邊小姬拔漢幟壯士失色從喧嘩拉君髯勸君酒人間得失那復有男兒運命未亨嘉張良空槌博浪沙秦皇按劍搜艸澤豎子來爲下邳客一朝崛起佐沛公身騎蒼龍被赤舄滅秦蹙項在掌間始知橋邊老人是黃石狂風吹沙黒漲天天山雪片落酒筵錦屏繡幙不覺暖齊謳趙舞繞膝前人生遇酒且快飲當場爲樂須少年何用窘束坐自煎陽春豈發斷蓬艸白日不照黃壚泉君不見劉伶好酒無日醒幕天席地身冥冥其妻勸止之舉觴向天白婦人之言不足聽又不見漢朝公孫稱巨公脫粟不舂爲固窮規行矩步自衒世不若爲虱處褌中丈夫所貴豈窮苦千載倜儻流英風人言徐卿是癡兒袖中吳鉤何用爲長安市上歌擊築坐客知誰髙漸離我醉且倒黃金罍世人笑我餔糟而揚醨吁嗟屈原何淸漁父何卑魯連乃蹈東海死梅福脫帽靑門枝明朝走馬報讎去襄子橋邊人豈知

江南樂八首代內作

生長在江南不愛江北住家在閶門西門垂雙栁樹

陽春二月時桃李花參差寄言諸姊妹莫遣惡風吹

還鄕信自樂望近轉於邑阿母見兒歸定自持儂泣

野鳬生雛時乃在河沚中可憐生羽翼各自戀菇叢

橘生江上洲過江化爲枳情性本非殊風土不相似

人言江南薄江南信自樂采桑作蠶絲羅綺任儂著

與郎計水程三月定到家庭中赤芍藥爛漫齊作花

江南道里長荊襄在何處聞郎昨夜語五月瀟湘去

隴頭流水歌三疊代內作

隴水嗚咽流各自東西下生男不下堂生女棄中野

下隴磨剪刀刀澀指爪柔將刀斷割水那用東西流

隴水鳴不止似聞阿兒語出門不見人肝膓斷絕汝

王昭君

金裝嬌玉驄結束事和戎獨去白龍道遙將黃鵠同紫臺畱漢月靑冢落邊風萬里琵琶曲流悲入漢宮

從軍行五首

獵火照燕然匈奴寇朔邊昨夜飛符至將軍出酒泉魚麗天陣合狐塞伏兵連一鼓旄頭落長驅捉左賢橫行黑山外凱入武威川萬古淸沙漠常令無塞煙

貳師將軍初出師橫行十萬羽林兒隔河追斬呼韓將烏壘髙懸太白旗

五壘神兵下玉門倒傾西海蹴昆侖輕車夜渡交河水斬首先傳吐谷渾

調笑名王坐玉鞍蛇矛丈八奮如湍天子戎衣遙按劍將軍直爲斬樓蘭

靑天磧路掛金微明月洮河樹影稀白鴈哀鳴飛不度黃雲戍卒幾時歸

結客少年場行

驪馬窣靑絲閭裏爭耀馳朝遊吳姬肆暮入屠沽兒袖中挾匕首跨下黃金錘然諾杯酒間泰山心不移東市殺怨吏西市僕讎屍裂眥白日變英風拉如摧突過銅龍門電影忽如遺司隸徒斂手行人莫敢窺橫行三輔間法令不得施壯義冠千古雄聲流四垂

少年行

生長在邊城騎射有聲名召募河源去長屯都護營登山望敵气間道出奇兵十決推雄戰連呼拔虎旌雲中息刁鬥天上掃欃槍坐弄胡笳月梅花隴水淸

平陵東行

共工觸天補女媧后羿射之摧九烏君不見泰山之髙屹天柱有時東崩海水枯秦人築長城西笞羌戎北匃奴開闔地戶天下樞九關虎豹下食人髑髏飛血昏風塵四海望之威天神亦有荊軻起報讎裂眥向天天爲愁拔劍一呼走萬乘快哉壯士誰與儔儒生抗眉論堯舜斂手待烹良可羞上卿執珪古所侈魯生棄之若敝屣鴻毛輕死爲二桃笑殺田疆與冶子龍蛇消息各有時白石落落人豈知季布髠爲奴範雎乃是糞下兒一朝云雷起屯厄揮刃脫縛揚髙眉我今傴僂困螻蟻吹沙吸呷若鮒鯉牛涔蠕蠕豈足活河伯向我誇秋水夜夢憑云忽上天傾山倒海作龍淵天門中開繞赤電霓旌雷車導我前空山颯颯走霹靂艸木摧拉飛炎煙丈夫未足哀困窮仰嘆白日回英風不能鼔行靑海上亦當擊劍於咸陽之市中寧學鉏麑觸槐死羞言投閣仕莽公吾悲夫二子之死也誠如寒蚓之與秋蓬

長安曲

玊館瓊臺接紫微長安甲第有光輝夜夜錦燈車馬散平陽歌舞月中歸

燕京四時歌

春

天栁垂絲拂建章銀冰千片落金塘煙花萬國行人度遙指蓬萊春日光

夏

暑殿金泉枕碧山淸涼樓閣五臺間赤日不行蔥嶺北雪花長繞玊門關

秋

薊門桑葉落滹沱代北浮雲鴻鴈多莫向雲中傳尺素空將明月對嚬蛾

冬

葡萄新酒潑流霞十月燕山雪作花天子後庭誇玊樹昭君紫塞拂琵琶

擬古宮詞七首

君王無事日臨戎韎韐親調白玉弓千騎紅袍齊扈蹕臂鷹遙出建章宮

千場搏戲未言回魚鑰重重向暮開遙聽雲中催羯皷君王何處打球來

劍舞戎歌樂未休煌煌芝火五城樓班姬獨臥昭陽殿卻捲珠簾望女牛

十五承恩侍衮旒宮中初拜大長秋見說上林陪羽獵君王同著紫雲裘

興慶池頭漏未闌棃園弟子曲將殘花前更進涼州伎無那西宮月色寒

馳道毿毿禦桞垂春風挾彈羽林兒武皇親禦長楊殿勅與龍駒控鬛騎

狗監離宮承宴歡掖庭通晚不回鑾那能夜夜長門裏銀燭薫衣待漏殘

雜謡四首﹝按此皆紀正徳五年八月之變也﹞

夫爲虜妻爲囚少婦出門走道逢爺娘不敢収東市街西市街黃符下使者來狗觫觫雞鳴飛上屋風吹門前艸肅肅

壞我民居田樹子桐與檟桐檟何靑靑素車不得下

狐彭彭兔逐逐反顧奔以北彎弓來彎弓來

沼我乎逵兮築子之棲兮木槿隕落巢安歸兮

●欽定四庫全書

迪功集卷二

﹝明﹞徐禎卿撰

○贈答一十八首

學謝靈運賦華子崗詩贈趙建昌

朱巒蔚靈奧雲海互盤旋陰霞絢石室夾筱蔽淸漣翠羽紛啁哳瓊蘂合芬妍桂嶺屯蒼靄桃蹊迷紫煙朝登郡樓望佳气鬱蔥芊挹景企嘉客臨風懷羽仙冥賞非偶愜神理豈虛傳建徳寡民務山水發淸弦順性奚矯迹知道在忘筌非君秉淵尙玆理誰爲宣

詶贈方周二子

弱弄寄觚翰中歲慕沈玄浮章粲華囿精理宻眞詮弘述允大道忘言亦自然常恐良時暮蘭苕豈久鮮遊情倦素藝委志脫玄蟬流觀宇宙內尙友羲皇前方生振文綺周子攬筌淸論澄秋水溫藻發春泉跂予慕二美猗子企前賢乃愜同棲志忽枉瑤華篇气感聲必合迹異理無愆永保日新願均期善自全

寄壽前冢宰王公三十韻

乾化昭於穆炎明浹世仁涵濡存一徳覆載表英臣伊昔稱專柄公才獨邁倫沛霖孚碩望柱石秉鴻鈞補衮山明火爲賢甫及申眞能壽元气何啻觸龍鱗苦節深盤錯孤心契靖寅蒼生多起涸時俊總依塵利澤江河運威靈泰華峋臺衡惟直道社稷一微身歲序成功去林泉此志伸人心思幾杖吾道捲經綸皓首歌淇澳靑雲絕渭濵中軍傳午子緑野蔭霜筠系國安危舊逢時繼易新培生賴天地屬望在庭宸存問王言渥玄纁禮數頻髙星臨寵使窮谷播陽春慶舞狂童穉詞章湧縉紳優遊不知耄弧矢忽玆辰箕子推洪範莊周記大椿形骸全矍鑠學術愈精純梁木咸傾仗元龜識泰屯已能回眷注還擬下蒲輪愚也東南士叨爲髫齔民甘棠徒自倚品藻托無因諫艸占心赤丹靑得貌眞山中煉金石霞外隱麒麟漢相久辟穀應侯長謝秦悠哉瞻佇迥北斗掛天津

古意二首贈劉子

空爲郢中客不見郢中吟美人髙堂上自奏山水音帝子葬何處瀟湘云正深寂寥誰共賞江上獨傷心

楚妃一失寵獨宿楚江陰𨿽念容華落終憐繾綣心聞說章臺畔畋遊歡自淫今日宮中事不言讒妬深

贈錢元抑

錢郎毛髮鬈且■﹝髟上思下﹞秀骨揷鬢蒼厓開驊驑黯黯有奇气一蹴萬里空長埃今之畫工不可數畫馬無過曹韓武吳生落魄筆有神不求貌馬求貌人英物由來豈殊相麟鳯聖賢俱絕倫卻恨丹靑損眞趣獨事玄毫拂紈素生象蠕蠕指間出大巧無乃遭神怒故人三歲不相見開圖忽訝錢郎面小兒八歲快目睛問之咥然呼姓名嗚呼畫馬𨿽工只畫形風雲道路俱冥冥豈知錢郎貌如此馮馮大腹儲滄溟髙蹄昔蹶未可輕今日近前凡馬驚吳江之湄浙之涘我行於南從此始掉頭不見眼中人寂寞行歌向湘水

贈張注先生

蚤得投簮理緬欽遺俗情丘園白日靜眉宇紫芝明上徳綏多祉賢孫復令名道全身愈泰慮澹物俱輕壽酒山人勸柴車縣尹迎坐臨衝逸境於此學無生

靈隱寺贈靜公

聞有千年寺長松信許深沖虛半樓閣落日更登臨舟檝窗中小藤蘿天際陰江流明暮靄石澗響空林蟠據雄都會風煙異古今幽眞余有慕詩義爾能尋云翼無言健淵魚本自沈終期白蓮社來就玉山岑

答沈休翁所問因成贈章

六齡識姓字十歲弄歌章十二失慈母嬉戲道路傍十七學幹祿跅■﹝也﹞空彷徨幸逢黃河淸昭映白日光聖心勤艸萊猋逐云羅翔謬以跌宕資寘之枳棘場𨿽有魯連節濩落無所將揣摩笑蘇秦況乃章句行不見樊籠羽冥心在八荒飄颻碧雲緒夢寐嵩山陽飲水心自足懷哉桂樹芳朅來荊巫渚傲然稱楚狂夫子挺喬嶽時人呼鳯凰一隱不世見鄰父徒窺墻而我愛逸調談笑登其堂永符金龜契豁以歲年忘予今入衡山訪道躡飛梁倘遇洪崖子遙傳紫汞方與君變白髮攜手共徜徉

王敬止禦史始竄海南繼移永嘉令自燕中迎養

珠厓昔長竄連州始量移借問東甌土何如南海湄霞標建臺嶽桃源帯武夷鴈山榮桂樹象浦合珠漪玉膻非一族海錯被珍奇金盤湛碧露﹝酒名﹞黃柑滿緑枝歡此三春日復愜暮秋時鳴琴坐髙館撫景臨華池迎輿侍潘令進酒舞萊兒頋以今時笑還瞻昔朝離丰澤亨雷雨瑤艸變芳蕤永嘉多懋宰建徳易弦絲昔慕文翁化﹝文宗儒昔宰永嘉有聲﹞今蒙葉尹慈長沙非舊謫宣室契前思光華冀一接胡越詎能追河東欲有獻及此汾陰祠

對雪贈客

雜絮下璚霙飛滿洛陽城仙人深雪裏獨戴鹿皮行髙臥思安道攜琴就阮生竹林陪素蟻兔苑玩流英誰言剡水棹今日在瑤京

酬邊太常於燕山見憶之作

故人惠思我百里寄瑤音獨在山中宿松齋淸道心霜鐘流夜壑曲澗入幽深寂寞悲千古橋陵梓橡深

石川子歌

石川子隱於魯門之西長牽靑牛飲素溪有時駕之驂文貍驂丈貍乃至岱宗之巓弱水之湄石門迢迢上通天玉京金闕光陸離過謁太山君道逢赤松師授以長生說煉气服食除三尸靑泥丹鼎子善治玉柈他日如相贈共爾商山歌紫芝

贈王淵之﹝並序﹞

淵之故遊濩落廿年頃來京師將從卑宦霜霰被鬢風塵攺容飲以巵酒並爲歌以贈之

君不見十月狂風吹白雪長安城中地欲裂朱門酒鑪紅炙天空裏瓊花旋消滅由來都國盛繁華靑雲絡繹滿仙車浪說黃金賜寒士爭言白璧謁侯家驕矜意气遙相羨片善朝推蒙夕薦待詔虛沈金馬門傳宣直上麒麟殿王郎濩落爾何求千里乘驢被黑裘空論作賦稱才子未肯低眉事貴遊知君不得逢楊意終愧明時老督郵

答顧郎中華玉

昔居長安西今居長安北蓬門臥病秋潦繁十日不出生荊棘牽泥匍匐入學宮馬瘦翻愁足無力慵疏頗被諸生譏虛名何用時人識京師賣文賤於土饑腸不救齏鹽食去年作吏在法曹月俸送官空署職牀頭一甕不滿儲嚢裏無錢作沽直歸來困頓不得醉兒女荒涼婦嘆息今年調官去懊惱苦笑先生祿太嗇釡中粟少作糜薄白碗盛來映膚色丈夫但免溝壑辱日飲藜羮勝羊肉平生富貴亦何有羸軀幸自弛耕牧但願時丰民物安官府淸亷盜賊伏人歌鼓腹厭梁菽先生𨿽病甘苜蓿一朝雷雨濯亨衢坐見諸公執中軸先生翛然捲懷退茆齋歸向南山卜

各賦隱士得魏仲先贈金陵顧徵士

何處蓬山宅汾陰傍漢宮冥棲紫芝客長嘯緑雲中忽佇甘泉駕遙尋河上公玄風那可掇大道本難窮夫子金陵隱心將靜者同瓊枝無以獻歌此寄喬嵩

答獻吉

花發平章宅鶯啼省樹春殷勤花鳥意愁殺獨遊人

王員外不解參同契但索一詩許以遺我率爾戲之

王烈持洞章茫然不能讀石气銷紫煙十年祕空簏從來楚史識三墳阮籍焉能辧赤文一自華陽窺妙訣緱山夜夜鶴相聞

○遊覽二十五首

入沛

落日徧艸色遊子入沛鄕如何緬玆土能令心慨慷道逢守津吏問客來何方一爲陳風俗三嘆久傍徨前者貳尹家會客具酒漿遣吏出市物吏私入已嚢尹訊卑以紆吏言伉以張回身赴入河尹懾親扶將矯矯鷙悍風重忿復輕亡由來英雄气儻蕩出芒碭余聽此言立側想大風章撫劍一爲歌春宇無精光原野厲長飆飛鳥不遑翔瞿瞿蟋蟀嘆淒惻感陶唐

謁嚴子陵祠

言訪羊裘隱荒臺迹宛然巖崖祠屋綴天漢客星懸伊昔風雲感丘園束帛戔神龍不可系造化獨深全去矣孤蹤邈懷哉大澤偏釣竿何裊裊石瀨故濺濺郡以髙名著山依汗簡傳余風猶激懦聖代更招賢圭組誰憐辱襟期本尙玄終焉赴空谷寤寐白駒篇

彭蠡

茫茫彭蠡口隱隱鄱陽岑地湧三辰動江連九泒深揚舲武昌客興發豫章吟不見垂綸叟煙波空我心

與江夏尹餞於舍人於黃鶴樓

未有干戈地能令棟宇全乾坤余壯觀荊楚郁山川鶴唳寥天迥江深禹廟前舟檣控南北節鎭此旬宣令尹乘時暇使君同祖筵炎蒸飄不到虛爽境何偏乃繼登臨迹空懷作者賢風煙一回首今古共淒然握手將安適經秋未擬旋迢迢沙際月遙憶桂陽船

在武昌作

洞庭木葉下瀟湘秋欲生髙齋今夜雨獨臥武昌城重以桑梓念淒其江漢情不知天外鴈何事樂南徵

廬山

豫章山水郡廬嶽此深蟠吳楚開雄鎭東南表巨觀中天浮黛色百里曖晴巒漸近云消豁俄驚勢郁盤錦屏圍合沓玉筍屢叢攢詰曲羣形變登臨萬象寛風髙六月雹气栗九江寒石鏡明花外香鑪出霧端劍芒遙矗矗龍脈故丸丸瑤艸幽難掇靑蓮秀可餐赤城虛瀑布彭蠡更波瀾禹迹於玆盛崇功振古刋壯懷淩絕頂倦鳥息飛翰霄漢心何有沈冥性所歡將修梵門術欲上羽人壇淨社花垂白名巖竈覆丹昔賢非不達於道自相安愛勝眞忘返遺榮亦未難聊須偃松竹遂可掛纓冠祗爲懷佳侶淹畱獨寤嘆

江上逢許員外

杖策下天門揚帆楚江水長風吹客心倏忽墮千里千里何靑靑離家幾日春忽逢天上使云是故鄕人褰帷一共笑宛爾平生親聞子金陵來衣滿歷陽塵握手起情慰依依多所陳君家石橋下與我十室鄰海內各分散白頭常若新葉散根株連諧合固有因由來吾黨士多作帝鄕臣況爾發靈裔吳山傳秀神感此不見遺肯與凢礫倫邂逅一艸艸馳驅還苦辛君發李陽河予畱貴池口脈脈兩情遙胡寧棄我後昨日到同安靑山待余久解我碧雲裘長松掛虛牖雙童進艸飯遇我情彌厚庭中好鳥聲嚶嚶自求友春風吹緑楊十日蹔分手予今發武昌早晚下瀟湘仙人黃鶴樓待子洗壺觴君乘山公馬訪俗過蘄陽還呼黃鶴仙醉舞雙徊翔八月涼風發君言及豫章三春煙景暮余定達吳閶男兒衣錦貴那不歸故鄕爲君邀族人出郭具壺漿徑須愁痛飲別後莫相忘

曉下廬山

下山鼯鼠啼藤竹使人迷多謝東林月殷勤過虎溪

登支硎山樓遲遊侶

谷寺憐幽宻玆樓表麗觀煙雲塞壑動竹樹入門寒獨往迷前徑憑髙遲所歡時聞有淸磬遙出暮林端

登半塘寺閣

夙有山水慕苦爲形役拘澹玆夏日永聊得狎浮圖攀云淩廣閣靄靄見吳都諸川散林上平野郁芬敷法花垂縹緲晴采動虛無煙火下方雜昬明時態殊境超自生樂疲心忽重蘇因傷人世子擾擾卽長途

曉思

月落晨渚前雞舞春檣側榜人起蓬垢折薪候炊食疏樹發東光熠熠泛水色關吏始通津起柁指鄕域攬衾渺余望垂鬢深不測浩歌忽以仰夷猶羨雙翼

吳舍人園亭

新年風景地休沐竹林人魚藻含泉動楊園聽鳥新夕陰連九陌喬木俯千鄰虛負髙陽興多慚酩酊身

長陵西望泰陵二首

新宮猶藹藹白露已蒼蒼詎識神靈逺徒悲劍舄藏陰風振大漠落日照漁陽稽首攀松栢雲天灑淚長

昔送宮車出長悲西雍門今來寒食節獨望灞陵園杳杳仙城閉萋萋封樹繁當時侍從客慟哭幾人存

九日逰眺三絕句

頻年揺落寄邊州無賴今晨彊出逰從教烏帽欺人發不耐黃花亂客愁

北來隴野太蕭條旅客登臨思易消天入燕關眞自迥雲開碣石未爲遙

西門沙丘頹欲崩思望芒山彊自登正愁隴樹模糊甚更著浮雲蔽泰陵

秋日過故尙書吳公池館二首

平泉舊時裏秋日永亭開苑樹澗陰合魚梁山照來野人臨逸釣公子進新醅興盡何須謝垂鞭醉卽回

不見尙書履階陰空緑苔菊荒三徑在棗熟眾禽來迹爲憐幽駐圖因好事開秋風懸劍處落日幾重回

晚過獻吉齋所

端居聞子肅淸修吏散鴉啼省署幽芳艸不知人獨往空山何意鳥相求開軒歷歷明星夕隱幾蕭蕭古木秋自昔風塵堪吏隱浮生莫遣有離憂

嘉禾道中

檇李城何在蕭條艸樹存未醒吳苑酒已動越鄕魂問水來天目看桑過石門愁聞鶺鴒語寧聽楚山猨

浙江驛下作

自嘆南浮客﨑嶇驛嶺遙川途澹斜日鉦鼓逺揚橈水勢含滄海山形折落潮夷墟不可問徒使旅心揺

舟懷

天曠多樹林日赤溪路永我行一何勞窈窕溯川嶺湍流好石斗沙礫與舟鯁行行指前棲望望不得逞火雲漸曖滅蟬鳥空山靜奄忽靑松間了了掛圓景一與幽賞遇遂使煩慮屏先書謝廬僧爲掃香鑪頂

過梨云精舍

逺師耽宴寂趺坐石牀深畱客開香積談玄就竹林煙藤結暝翠云磬下空音淨現靑蓮色懸知出世心

漢陽逢故人

銀鞍白馬渡江來江上相逢一笑回若■漢江無咫尺思心何事日悠哉

●欽定四庫全書

迪功集卷三

﹝明﹞徐禎卿撰

○送別四十首

送友二首

瓜生葛薪下緣蔓義相因人生交結故婉孌自諧親交義諒不逺戚若同株根勿采棘下瓜棘傷多苦辛不惜傷者苦但恐株荄分念當與子別惻惻傷我神

靡靡客行役曖曖歲云晏問子豈不勞言適故鄕縣送子不得逺我悲一以惋借問何所悲桑梓不可見褰裳陟髙隴白日忽已暝飛鳥東西翔我思一以亂低頭念父母涕下忽如霰

畱別邊子

我車駕言邁將子城之隅豈無他人親婘■﹝女戀﹞心自知握手一爲嘆忽忽從此辭驅車何迢迢迢迢復遲遲匪我車輪遲行子有所思登髙望河水河水何彌彌褰裳欲涉之俛首以踟躕孤楊生河幹裊裊何差差民生失儔匹惻爾令心悲

畱別都城諸同志二首

對酒忽不樂悵然懷別離別離結中勞眷彼長路岐苒苒郊河樹曖曖關門祠佇望瀟湘水先與秋風期鴻鴈雲中來噭噭使人悲懷哉爾方集悵矣予當辭

客有淒淒者三年歌式微朅來事原隰經返舊園扉昔往被冬裘今還服春衣撫景𨿽云愜中歡憯以違出門見芳艸念子忽如饑

送邊子出刺衛輝五首

平生歡愛日履坦昧前艱及爾嚴霜集方知末路難疇昔同棲翮毛羽各摧殘顧影惟爾我慽慽傷心肝

心肝義所均離索一何深𨿽歷同朝寺雲路邈飛沈君處承明陽我居湖水陰淹闊嬰多痗日夕遲爾音

爾音良不違胡爲系我思何況當乖絕飄颻各異枝欵曲杯酒言果諧符守期努力茂時猷聊以慰我私

我私何悠悠薄送遵坰丘翔野曠無人樹木鳴颼颼登髙望衛邑思見漕衛流前景奄忽匿浮雲蔽行輈

行輈道已綿下車歲聿遷藹藹朝歌邑閭裏翳人煙慷慨猗昔風緩疾在更弦寄謝當途子成期庶來還

送士選侍禦

壯士樂長徵門前邊馬鳴春風三月栁吹暗大同城盧溝橋下東流水故人一樽情未己遙天飛盡隴頭云惟見居庸暮山紫羨君鞍馬速流星予亦孤帆下洞庭塞北荊南心萬里佩刀長揖向都亭

送範靜之遷威州五首

吾憐範巨卿悃愊不邀名作吏竹林下淸風訟獄平與君同得罪獨竄夜郎城萬里巴江水相思猿狖鳴

聞上巴江峽黃牛峽最遲君聽流水意何似隴頭悲

爾向巫山日瞿塘春可憐栁絲嬌緑水白雪媚陽天

玉壘爲糟蘗巴川卽酒泉乘舟捉明月直到女牛邊

爾作南遷客餘同北地囚酣歌易水動舞劍白虹流

送徐生之金陵

爲慕金門來竊窺三年執戟力云疲著書每憶東山好蘿月冥冥空紫芝吾宗羯子淸狂甚笑拂扁舟向我辭淸夜誰同牛渚泛早時聞詠女郎詩天外涼風吹不絕餘音長繞鳯凰池

送許補之還丹徒

憐君揮手去匹馬向南天旅病靑山外鄕心落日懸燕關變積雪淮栁動新煙驛路重雲裏相思易來年

送王誕敷之官長沙

美人南往云陽墟我欲從之道郁紆晝夢衡峯半空紫覺來失卻巴陵湖對君把酒心茫然七十二峯猶眼前玄猿攀蘿石壁仄黃鶴空洲芳艸連春寒風多太陰黒瀟湘淋漓濕云色楚宮花木啼杜鵑舟子商人淚橫臆君欲去兮可柰何側知王事難蹉跎離心不惜瑤華贈聊爲湘累誦九歌

送蕭若愚

送君南下巴渝深予亦迢迢湘水心前路不知何地別千山萬壑暮猿吟

送周夢良令臨朐

官橋一壺酒來送穆陵人去住同爲客風煙各損神徵途殘臘盡到日栁條新要自酬知己寸心寧復陳

送耿晦之守湖州

逺下吳江向霅川髙秋風物倍澄鮮鵁鶄菇葉翠相亂錦石遊鱗淸可憐郵渚撾頻津吏鼔漁歌唱近使君船吳興峴山足勝事漢水襄陽空昔賢

靑門歌送吳郎

吳郎醉嗜長安酒落魄自言爲客久走馬頻看上苑花回鞭幾折靑門栁靑門曈曈魚鑰開乳燕遊絲相逐來栁下雕鞍畱別袂花間酒盞覆蒼苔浮雲去去辭城闕芳艸連天那可歇野店春風聽早鶯關河曉樹懸新月幹裏淮流雙畫橈廣陵驛前逢暮潮落日帆歸揚子渡靑山家對伯通橋吾家流水元非隔宛轉胥臺通巷陌艸長難尋仲蔚居林深不見陶潛宅淸溪屋下可垂綸復有蒓羮足獻親君歸倘食冰絲鱠爲念覉棲塞北人

贈別獻吉

爾放金雞別帝鄕何如李白在潯陽日暮經過燕趙客解裘同醉酒壚傍徘徊桂樹涼飆發仰視明河秋夜長此去梁園逢雨雪知予遙度赤城梁

送友人還吳

陽月隨陽鴈遙從塞上來北人江北望不見隴頭梅坐下楊朱淚吟爲莊舄哀聊傳數行札千里送君回

送蕭少府

矯矯雙鳬塞隴分武夷殘雪半春云玉洞只愁仙隱去洛陽花下不逢君

送唐季和謫糓城

襄陽千里道念爾一杯辭上馬山公醉瞢騰倒接■﹝罒上離下﹞回風漂朔野飛雪繞徵旗及此下車日黃河冰泮時江喧神女館花發峴山祠莫謂長沙謫風流良在玆

送顧馬湖孔昭四首

巴東明月巴西歌兩岸梅花羌笛多一曲停橈雙淚落猿聲三峽若爲過

西上江陵北客哀遙看巴路碧崔嵬樹繞黃牛瞿峽轉天橫劍閣蜀門開

錦水由來勝若耶蘭橈三月泛桃花巴兒見客能歌舞蜀女明妝笑浣紗

成都酒樓髙插天烏帽來遊太白仙他日燕州何處覓星槎遙掛彩雲邊

送廬陵楊二尹

何卑執戟謝京華卻愛河陽縣裏花不爲逺師招白社擬從勾令覓丹砂靑天掛席浮明月螺水回舟勝若耶莫學南昌隱君子離羣獨拂五云車

送友

平原蒼蒼孟冬月行子辭燕指吳越淮水橋邊賣酒家停車幾處梅花發羨爾侯門早拂衣柴桑舊裏角巾歸白酒山中新芋熟靑楓江上蟹螯肥閉門松竹依然在一曲參差醉落暉

安南歌四首送沈使君

借問炎交路若何片帆南指廣州過知君怕見桄榔樹近嶺猿聲日漸多

漢關行盡忽桃源竹樹蕭蕭雞狗喧銅鐶椎髻來迎榼蠻國王孫出領旙

烏蠻灘上煙水聲伏波廟前秋月明夜半津人挽舟上夷歌偏動望鄕情

皇穹覆載本無私聖主恩波詎有涯炎荒喜沐堯年雨黎人重拜漢官儀

送方山人

嚴子灘頭花落時水淸云碧淨漣漪孤舟相逐飛花去一日看山到武夷

送盛斯徵赴長沙

昔愁越巂千峯仄轉入巴渝萬里賖豈料聖恩憐賈誼猶煩佐郡出長沙蠻中瘴逺三湘水江畔春逢十月花遙聽嶽陽樓上笛可能回首憶京華

貽吳叟

郁彼丘園叟居然松竹姿生涯隔城郭流水到茒茨乃識堯仁大誰言靜者私中山多法酒髙會及良時歲月老將至耕桑樂在玆鹿門姻婭地從此接龎眉

○寄憶一十九首

九日期登大慈恩寺閣不果寄獻吉

悵憶靑蓮宇今朝黃菊開遙知逺公笑不見白衣來窈窕人天閣崢嶸日月回山川紛楚望城闕動秋哀峴首羊公石淮陰戲馬臺風煙那可卽逸興杳難裁彊負登樓作虛傳落帽才此時遙獨酌念爾重悠哉

唐生將卜築桃花之塢謀家無貲貽書見譲寄此解嘲

余昔攀白日虹蜺幹紫庭浮沈帝座側無人知歲星側侍公交車無所歡聊騎天馬出長安南下蒼江浮七澤還攜謝客弄波瀾靑倪中開秀廬嶽瀑布灑入千峯寒冥冥仙气貫南斗直欲淩身燒大丹回裾西拂巫山浦浩蕩歡心間雲雨歸來欲奏楚王書漢主上林方好武黃金不遇心自吁白璧無媒翻見侮昨日結交燕少年酣歌擊築市中眠正逢天子失顏色奪俸經時無酒錢入門百結鷫鸘盡笑立文君明鏡前卻思舊日髙陽侶黃公酒壚何處邊天下綈袍誰不憐郤卿未具山中槖何人爲買剡溪田唐伯虎眞俠客十年與爾靑雲交傾心置腹無所惜擊我劍拂君纓請歌鸚鵡篇爲奏朱絲繩胡爲擾擾蒼蠅之惡聲我今蹭蹬尙如此嗟爾悠悠世上名

寄華玉

去歲君爲薊門客燕山雪暗秦云白馬上相逢脫紫貂朝回沽酒城南陌燕山此日雪雰雰祗見秦云不見君髙天白鴈南飛盡千里相思那得聞

駕出南郊退簡邊喬二太常

齋殿鑾輿下郊宮鳳野開霜戈迎日動芝蓋拂云來輦道前旌直鉤陳翼騎回甘泉枚朔侍詞賦接仙才

人日柬李員外出陪郊祀

咫尺東曺彥相思隔暮云仙源懷獨往靑鳥信難聞齋館逢人日天行望羽軍聖朝郊禮祕應待長卿文

秋日懷李郎中及邊熊二君子五首

秋興因髙賦雄才憶省郎山川思不極雲樹莽蒼蒼對酒知時變看花恨別長如何霜後鴈猶未達瀟湘

借問關中友新詩近轉多風煙興難盡揺落意如何熊子元相得邊丞定數過誰能念離索樽酒邈山河

昨日逢京使聞渠再轉郎未妨文字癖祗益簿書忙退食遲宮旭鳴鐘候省堂祗應騎瘦馬緩轡漫成章

每憶邊庭實才淸官更閒齋心禋祀裏覃思藝林間名致諸公早詩卑大歷還曹劉塵未逺任爾好躋攀

熊子今何在秋應奉使還威侵蕃部落旌遶漢闗山沛澤從天降三軍動地歡思君問邊略何日接淸班﹝是時士選犒軍居庸關事載士選墓志﹞

於武昌懷獻吉五十韻

豈是乘桴客棲棲鄂水陽故人多放斥吾道轉淒涼寵辱今如此沈憂不可忘隋珠元按劍荊璞自離殃似爾靑雲器誰言世网傷王風紛墜地冥契獨升堂逸擬曹劉駕淸聫沈謝行列星分漢署白雪映仙郎能使尙書重深揚國士光在公勤夙夜於古凖羔羊側席遭仁聖求言渴禹湯靡躬懷骨鯁有疏削豺狼那信黃金鑠萋然貝錦張孤誠回日月萬死出風霜直道焉辭辱庸夫或笑狂始知天徳廣曲納海流長賈誼猶投楚鄒生故泣梁如何捐虎口忽已訝云翔我識從偕計觀風美大唐謬通仙籍末賜對玉墀傍食粟眞爲竊河淸詎有常寧論供黼黻祗爾奉趨蹌乃遘同心彥陪遊古藝場夜間堪秉燭日旰尙含香莫逆談恆劇從容寢不遑允求諧比興端可發宮商疏越宜宗廟華虫傍衮裳淵衷深禮樂文化蔚巖廊豈謂奄䢐落還應厭治康雙傾泰陵淚俱斷杞人膓赤子居猶喘蒼天意叵量河山開紫气符瑞轉宏綱漸歷輿圖逺欣瞻帝座昌聲靈掃烏合英徳邁龍驤姬旦匡周室相如侍武皇俄看霾霧郁半覺老成亡鱗逆攖須斃干行斷自剛內林鴟啄吻丹闕彗浮芒逐客無寧迹窮途不裹糧厲階生枳棘芬餌掛鸞凰西去仍秦苑南歸定汴鄕驚飛憐帯繳欲往嘆迷方憶向靑門別重凋季月芳幾時申契闊繇此卜行藏太潔爲身累虛名與世妨悲歌空骯髒中路惜彷徨潛伺亨陽復終焉履善祥達人聊曲蘗隱士且庚桑鴻鴈紆闗塞江流極楚湘遙知懷逐侶一爲奠椒漿

寄子容

芳月髙堂宴辭君楚水遊那知臨歲晚猶此對滄洲津暖空云度江明霽雪浮新詩仍自惜何以慰離憂

寄獻吉

昔聞已卜扶溝廬爲復還從河上居嵩云洛日迥在眼鼉沬蛟渦愁故墟一掬那傳少陵淚經年不見茂先書荒村豺虎眠難穩好共滄江學釣魚

閒居懷泰公

閒居習禪觀虛獨長心苗萬境一澄澈諸天何寂寥香飄桂子月齋近菊花朝坐憶東林老從誰過虎橋

過喬侍郎省中因懷獻吉

東掖當年署長廊故栁斜久辭陳子榻重謁謝公衙廰事垂蛛网髙檐噪晚鴉風煙那可憶飄泊惜瑤華

庭實久約攜酒見訪不至貽詩嘲之

九月秋風吹破廬長安城中愁索居籬邊未見陶潛菊門外空傳長者車黃塵鬱鬱倦爲客肺病時時彊著書聞道白衣將送酒荒蕪庭徑擬親除

感興懷獻吉

客捨秋風動客哀殘花秋日伴殘杯虛名久愧爲身累白眼那能免物猜落魄京華空老大旅魂江漢好歸來山川矯首浮雲迥倚杖遙登何處臺

聞庭實上計不與悵然有懷

軺車十月四方來柰爾辭天獨未回逺在荊南淹蜀盜祇從極北望燕臺子山涕淚秋難盡杜甫干戈老更催牢落梅花江閣迥肯■﹝扌棄﹞碁局負深杯

寄杭東卿

西湖十月煙水平梅花參差千樹明越王城畔气應早林逋宅邊江更淸驛使章臺空寄別霜天玉笛暗沾纓故人若有揚州興爲聽春鴻白雪聲

●欽定四庫全書

迪功集卷四

﹝明﹞徐禎卿撰

○詠懷一十三首

太宰召補職被疾不赴齋中作

阮生嬰組紲陶子去東臯簡性輕物務牽役使心忉緬余沈中疚偃息悅蓬蒿嘉薦忝章句虛劣愧時髦𨿽釋負擔勤所患職司勞案牘殊停滯觚管間時操昨者銓衡召辭謝未云遭綿薄懼遺諐繩憲安可逃履貴常近辱執要思戒撓古人亦何求抱闗竊所饕申誡周任言寫心輸素毫將貽沮溺哂無爲謝䢐薅

懷往二首

昔我逢休景結交共云翔秦客穆修矩魯生蔚令章同聲展言笑四座發芬芳北牖湛淸酒明月出西方廣署滅流塵蘭燈揚朱光極意連篇翰良夜殊未央歡宴丰時豫千秋焉可忘流光一朝絕撫膺增慨慷

穴虫測序攺客鳥知時晏嚴風振中野凝霜薄飛觀褰裳啟東戶河星出有燦耿耿不遑寐沈思汨回亂何以終遙夕明燈且濡翰自我違之子菀藻絕流玩郢斤不存目流俗恥堊墁塊處空堂中誰爲發言粲感嘅申微詞佇立倚長嘆

雜述

緬求先民迹體徳異通玄自非孔聃志所造孰無諐伊余實闇劣秉算昧幾先言念恭人徳惴惴戒重淵徒隆守已朴罔達濟時權順正不尢物任道故樂天務光以潔湛梅生智自全箕子狂爲奴何必屈父賢未周羣物情且復徇已偏人命幾何時金石忽以遷永言保貞素庶明松栢堅眷念攜手益用嗣北風篇

雨霽庭藥芬郁

炎曦代暮節溽景布萋陰迎風抗髙館疏牖匝重林百卉熈嘉月洽土重丰霖中庭始及霽芳蕤忽以森卽事寡喧垢投足類幽深朝藝植余杖時還散我襟處世常希寂委順故怡心何必東山下考築始投簮

庚午歲九日始見二毛

常年揺落不知悲九日今年感鬢絲緑醑滿眼竊自壽黃花插頭從帽敧孤心久寄風霜外生意長含日月私已息塵機甘退斥猶將筆硯愧支離

歲除貽廷實太常子容同年

歲寢物務寧時昏羣化伏勞人嘅寤歌旅者懷出宿倚徙窮陰沍屏居夜气肅遊星回素郊嚴霜下庭木玄黰忽變節衰株遂臨復䢐生苦鮮歡運往悲志促前軌修已侵後塗諒當卜嗟爾同行子及此荃蕙馥

中秋夜不見月兼邀儲太僕不至

今夜中秋月云端空復情人間同寂寞天外獨分明桂子飄何處邊鴻度有聲他鄕對家醞愁絕爲誰傾

五月五日

怡悅經故園芳菲值良節風俗猶自存念我久離別葵橊綴時穠蒲荷散幽洌莫謂暄景滋湘江坐鳴鴂

對月有懷

夜气泛虛爽灘聲來自遲系舟南斗下翫月西江湄對酒忽不禦茫然空爾思

調太學博士

弱齡釋負擔浮沈遊國都久知意不愜眷言返田區無爲好爵縻衣錦享我芻顧非騂栗資何用辱鼎酺天羅汰迃散移署廁文儒攝齊升孔堂慚非由也徒藹藹靑衿子鬱鬱含華珠上理羲皇文下則述唐虞暮春西水涯溫藻穆敷愉童冠從我遊詠歌聊以娛辟雝何崇崇崇崇■天樞周王亮有造賢者濟弘圖小子發斯謡聊與擊壌俱

與太學諸僚宴集

藝苑開三徑閒僚散竹林弦歌一以暇春服共相尋薄采漪皇澤臨風欵道襟髙梧無雜蔓呦鹿有佳音藉艸時傾酒披衣或鼓琴何妨慚點也吾醉獨狂吟

○題詠二十二首

偶述二絕句

聖人嘉禮在元年內使新從十道還欲遣鸞儀迎月姊禁中宣勑會金錢

雙馬黃韉白玉羈蕃王遙貢立彤墀聖恩俄許歸天廏內使牽來不敢騎

觀田魏二廷尉射歌

魏子手挽髙麗弓气滿兩石開靑虹田郎亦自號猛手談笑彎弓自裹肘秋風系馬古原下合耦翩翩習步射眼中何有百步的彊幹慣使千年柘共驚二子手法利突如流星中如樹側身仰視秋雲開飛鳥顧之不敢度壯哉二子气如虹左揮右霍眞兩雄燕山秋髙太白動寒日獵獵吹邊風前時出軍大同壘紅纓白馬多乳子柔絲斗弩不解持吹竽之濫誠可嗤彼乳子者何足道可惜王師直爲老吁嗟田魏二子眞雄才髙壇大纛何有哉

月

故園今夜月迢逓向人明只自懸淸漢那知隔鳳城气兼風露發光逼曙烏驚何事江山外能催白髮生

酬李員外贈古鏡歌

闗西故人惜我別贈我古鏡光如雪感君意气特相許爰披肝膽照淸徹蕩日摩空恍虛暎奧室靑瞳閃宵晣妙質精凝水土深丹煙碧霧生華纈圜銘髣髴不可讀蚓屈虫蠕細糾結腰間錦嚢故所佩請脫繩絲置扄鐍當令明月入我懷精光夜夜隨虹霓故人卓犖信才傑蒼鋩炯炯豈相劣嗟予蓬穢何所似對此不覺心內熱湘江溟洞入無滓衡嶽淩空郁岑嶻山行應使魈魅逃水宿能令蛟怪滅古物由來孕神秀靈光不譲三尺鐵憐君至寶不自惜何以報之嗟菲蔑護藏但使鏡莫缺與君交情世不絕

月

落日桃源口迢迢望楚邦煙霏靜夜色棹響繞空江看月生西浦穿雲度北窗髙樓有羈羽照影不成雙

江夏題王守城南精舍

林步不覺逺溪流隨興長悠然深竹裏獨往緑蘿莊山色佳南郭平疇連北堂野人來荷鋤蠶月百艸芳寤愜白雲賞載謡叢桂章垂楊足池鯉閒牖有壺觴念此牽情性何勞緇素裳

日蝕

王春啟元祚陽徳麗方升光華奄薄蝕陰厲故相乘精祲信交蕩貞悔邈何徵千官祗對越聖席眇虛憑周詩舊陳戒麟編薄示懲昭象蓍龜合殷憂玆日承微臣限江漢延佇意何勝

觀鴛鴦贈客

网羅豈孤避志命願雙沈惟應合歡被爲刺白頭吟

女晬日

去年生汝日吾病始人扶風俗傳鍼縷家貧亦履襦避寒猶在𦇤愛母未能呼女性從遲鈍無教勝丈夫

觀唐生寄贈子容洞庭山圖因求作廬山障子

丹巒氤氳拂空起素練平鋪洞庭水回溪笑指毛公家忘卻滄江幾千里我隔廬峯夢紫煙嘗騎白鹿上靑天煩君貌出仙人障西寄長安向日邊

沅溪潘進士在長安逆旅中見庭下山丹花詰其主云是沅中移來感而賦詩命予嗣響

故苑花空發他鄕鶯自啼主人孤館裏斜日楚云西

曹別駕畫山雞歌

東昌曹侯擅丹靑天機觸手隨風雲戲貌山雞■﹝猋欠﹞出艸錦毛霞翅回繽紛蹩距昻頭勢欲移似猜羅网立還遲家雞突見甘一決對此凝然仍自疑

題潘進士贈謝昌邑雪山圖

誰謂咫尺勢宛如觀九疑狂風吹白雪片片落天池雲气遶半壁煙光昏四維髣髴湘君廟如聞猿狖悲颯沓淩冬樹點綴有餘姿楚客善毫素遊燕人未知北窗遇陶令大醉雪寒時凍灑丹靑筆長歌歸去詞它日看圖畫難忘剡水思

寄題瀘州韓道人霞外山居

霞嶺新刋處由來古洞天仙人煉金液蛻此百餘年其事竟莫述丹書空祕玄忽有飛霞子誅茅臥紫煙虛府澄物滓靈根歸自然蒼龍守神室白虎伏階前逰心碧海外髙詠閬風巓孤流振往泒絕理悟眞詮余讀相如賦飄飄竊慕焉欲跨靑牛去思飡金屑泉至道豈虛想銘心非薄緣瑤池應有會瓊笈願相傳

題唐氏園池

堂上琴書暇名園愜宴遊緑陰交樹石白水散田疇林步常驚鳥沙眠且狎鷗開軒桑柘接當徑艸花幽野老時相過村醪擬共酬陶然菊松下乘興足淹畱

鳳凰山園雜詠

鳳鳴亭

鳳鳥期不來瑤華幾銷歇惟有山中人吹簫弄明月

月軒

石室月已滿靑林人未眠向月步溪水白雲遙在天

香圃

露華散平林月明在寥廓時有天風來泠然桂花落

奕臺

仙人好博奕時下緑雲中一片蒼苔石落花長自紅

彩雲巖

出巖初裊裊映日乍暉暉倏若陽臺女隨風化雨飛

十六夜月

乍滿虧俄及緣明晦易侵不愁妨玉兔常恐近浮陰白露丹楓急淸光紫闥深如何鴻鴈意噭噭有驚音

○哀挽三首

瞻文溫州畫像

浮生此世隔過位恍然疑直訝風雲動俄驚泰華隳巖廊不可起英爽儼如遺白首通羣略雄才沮一麾徒教涕泗闊共惜羽毛遲堂幾蕭蕭在丹靑漠漠垂典刑歸此老江海寄餘思有忝吹噓力無忘沃酹辭風煙久揺落魂气復何之躑躅庭除下伸衷托短詩

挽劉大夫瀚

耆舊日云瘁斯人今則亡髙門自喬木淸望惜吾徒久厭揮金譽遙傳奉使圖勤勞中外洽醇介始終孚歷軄參廷尉紆金列大夫俄聞去秦隴早已憶江鱸自恥爲名累非闗索杖扶角巾聊宴樂園徑忽榛蕪令子中朝貴靑雲奮翼俱蒼茫凶問逺浩蕩國恩殊紫璽加封舊黃金賜葬逾死生三品遇伉儷百年須走送連童穉飛旌出市衢夜臺渾寂寞霜雪正膏塗永與交親隔何言歲月䢐野風吹客淚腸斷更踟躕

亡女旅櫬南泉寺

月滿花宮不見人殤魂獨宿网流塵那因得借金輪力白玉光中現爾身

●欽定四庫全書

迪功集卷五

﹝明﹞徐禎卿撰

○賦頌贊文

反反騷賦﹝並序﹞

昔揚雄作反騷論者多過之餘閔原之含忠隕郁且復獲謗遂援筆慷慨賦反反騷詞曰稽卬氏之攸肇兮累楚均之遐瓞侯帝頊之流胤兮承靈澤之汪澈夙陳力於皇軌兮歆仁朗之所廬仄仰吾均之潔修兮羌引軀以伏義播昌烈之赫煜兮雧眾芳之菲菲憤遭世之眊濁兮雜紛揚於江之汜在炎漢之微季兮孰臨岷而悼均投束藻之欲麗兮何理屈而誹深冤志而抑道兮冀披誦而有明惟帝監之孔嚴兮敢黨族而誣貞爰均幼志於粹淸兮乃中情之獨與謇厲節以植身兮憙浩蕩之修譽進亹亹於中行兮恐日月之凋邁凖前修以共蹈兮遑先時而逆敗約性行以赴榘兮經五常以綴佩靈修謂其允淑兮目成歡而葉妃夫均旣沐其暱澤兮又信言之噲噲羌中路而遷好兮寧余心之有介泛光華之的皪兮眾睊睊而妬之何有懼讒與招慝兮排蛾眉而錯之揚蕙服之芬郁兮遭紛媢而幽毀寧遭幽以迸斥兮敢詭污而合穢鳳凰翔林而掛网兮龍行陸而困蟻爲鳳凰龍豈無知兮亦處身之多虞所貴賢者之韞玉兮不迷邦而遐舉哀宗社之不長兮比干皇皇而不忍去世蔑復以相明兮心耿耿以無從涉湘波以南遡兮昭均心之確忠俗叢蕭而鄣蘭兮實重華之所醜效精白以殞軀兮自先聖之所厚奉靈氛之玄筮兮申以巫咸之嘉告覽九州島以求匹兮寧閨容之有淑測神占其未然兮豈均曾好此詭疑諗從人以辱義兮不如赴身於淤泥餐秀芬以介齒兮竟河淸之難俟違茍生以保譽兮夫何悔於九死泛浮雲之翳翳兮晦沈茫其曷排陽陵微而渝度兮晨北風又雨霾精徘徊而不去兮憑拙誠其未爽人情重於捐故兮冀白日之回光懷薜蘺與杜蘅兮時不與其有芳雜緄拉以揚波兮馥烈烈其彌章精气通於至淸兮神髣髴以憑虛駕玉虯與云驂兮訪太素之舊廬聞至道其可承兮欽均誠之匪懈捨佚遊以自湛兮夫何以誅其好怪昔貞士之蒙佞兮憤伏斃而靡悔務光沈於淵瀨兮將惡浮埃之霏■﹝雨上對下﹞忠賢忉切以苦身兮蓋有隱於隳祚韙三仁之所裁兮見嘆譽於孔父獨耿耿而覯侮兮曾吾均之所尢曰卬愬之惟詖兮駢執正於陽侯

放言賦

徵堪輿之盈數兮覽四序之消息紛庶形之總總兮孰有生而罔極朝向榮而夕殞兮零雨驟而不日濦濦者易竭兮皦皦易滅何庸愚之長勤兮懷千歲之虞惕植髙門與厚利兮爲禍怨之胚蘗聖哲髙舉以超俗兮憙身修而名立髙明鬼所瞰兮每遭忌而毀集老氏乃貴乎無爲兮卻嗜欲而枯瘠徒澹泊以自苦兮孰神僊之能執出郭門而遙望兮何丘墳之歷歷嗟聖愚之奚別兮曷仙舉之寥寂信死生之必然兮恨修短之多忒願放志以自娛兮窮生人之玩溺永逍遙以徜徉兮俟天命之我畢系歌曰對酒歌嗚嗚天道欲如何出門累累墳墓多死人白骨相捱摩素裳臨穴重踟躕望彼友朋泣如頹逝往無還歲迫除超遙乘化回斯須懷憂去去汨精離策馬遨行聊自娛

弔故宮賦

陟墟原兮望陁靡倚國門荒衍寥廓宮闕燒殘墉雉■﹝山集﹞嶫垝土蔓延馳道傾沛鞠爲陌阡秀麥含榮麻菽芊芊雜艸蒙歙叢葛幡幡菲兮散兮鬱鬱連連鳴雉於飛竹樹蓊蕃烏燕黃雀羣飛翾翾疾風揚塵泱曖蔽天四望郁兮愴可憐也念彼壯夫亦可嘆也蕃華狼籍不可還也失任滅知嗟何怨也百歲之後又誰爲冤也

玄思賦

靜潛思以濡翰假暇逸以優遊馳墳史之祕區獵道徳之皇流咨洪纎於淵悉歷上下而旁搜降百氏之藩囿陟巨匠之崇丘思窮入於無象气橫沛於九州島然後合組繪而綜緯攄英藻而外彪總天地之綱維極人事之顯幽昭三五之明烈贊王國之徽猷仰雲門而振步馮英聲而上浮依陽景之末耀軼世路而獨遊

醜女賦

伊何賦形獲此醜疾厲陰乘陽女奪男質眉闊丰吭突頞仰鼻多言舌濁連引齁■﹝鼻及﹞形如死豕勇憨多力槁發短禿面目黧黒脂不能赭粉不能白三十不嫁守信閨閾供勞杵臼蚤夜弗息雞鳴入機沒晷下織復有巧慧刺繡緣飾世無梁鴻孰求子匹東家有女窈窕麗色絕世無雙嬌媚輕側越戶窺墻靡識刀尺觀者稱艷競欲求得世降道涼好色賤徳新臺廢恥谷風見黜周嬖妲己靡吝喪國晉愛驪姬宗子銷骨冶容作厲實猶鬼蜮敢告世人敬監明則

濟淮賦

惟神淮之巨體兮緯后土而紆流遡遐睇以究源兮指桐栢之靈丘求禹甸之鴻迹兮引襟抱於揚州樹南國之險限兮輔皇畿之壯猷放洪波而東注兮䢐日夜之滔滔沛汾汾以騰衍兮淩震怒於陽侯川風馮馮而卒奏兮云景曖而上浮龜魚翔而泛踴兮鳴重淵之臥虯榜人戒舟以並濟兮奮羣檝而溯遊乘中流而極望兮驚長湍之不遒

述徵賦

歲大呂之季律余戒行於上都遡北風之憭栗掩霏雪以遐䢐愁長路之不極詠役車於周詩聊騁目以宣憂愴懷玉而興思歷維揚之故域背大江之皇波悲窮野之寥闃憩淮陰之城隅訪王孫之遺迹謁漂母於空祠哀智傑之有窮亶民生之多罹惟往昔而顧念心揺揺而夕悲逮明發而振檝遂慷慨以遐辭

懷歸賦

永濡迹於都邑歷壯覽以徘徊仰桂殿之宏麗峙天闕之崔嵬配辰樞以作極扼喉襟之要樞臨飛閣之杳眇倚曲檻而躊躇望靡靡而無畔廓千里而丘夷懷句吳之下邑嗟隔越之可悲心愴愴以增戀魂營營而外馳豈玆土之匪樂哀故鄕之日違望浮雲之南翔慕徵鳥之東蜚嘆余窮之棲旅長淹畱以何須大風郁其夕興振四野之黃埃天慘惻而沈晦失南北之輿陔樹木淒其號唳鳥索羣而鳴哀愁塞耳而頹望掩愁思之彌彌夜展側而不寐步客庭而踟躕戒膏秣以至旦逝言返乎舊廬

申祇賦

何先後之靈澤兮蒙覆鞠之資成際皇祇之淸吉兮仰階符之鴻明托纎質之昭淑兮竊自懼於登盈每夙夜而震惕兮惟恐忝乎所生念先烈之警敏兮或逢迍而阽愈嗟卬躬之綿穉兮敢不申戒而栗祗撫手足而敬卹兮慕曽氏之昌矩臨淵冰而戰兢兮乃恭人之攸武遵先民以踐則兮奉徽猷以作程承世烈之緌屬兮敢取尢而怠傾嫉剛勁之召菑兮懿明哲之保身欽禴嘗之在玆兮勉守軀以共禋惡狷夫之執一兮崇尙權之得鈞涉詬患而莫濟兮徒毀己而傷親希練達之完命兮若愚闇之寶名究至道之所屆兮何得喪之紛紜道廣博其莫周兮攬要約其可棲天蓋髙而蒙視兮靡修正而福偕夫命固各有所受兮知者謝福而靡災先聖經夫大易兮蓋將示乎後載奉神筮以推用兮玩凶占以懲事靖審處以逺辱兮庶不愧乎宗祀

喜雨賦

奄重云之斐合沛甘澍之祁祁逐烈曦之蘊虐釋金石之銷糜艸木遂其蕃郁禾黍生而依依遊魚悅於淵伏飛鳥樂於深枝於是行人休足而解暍農夫負笠而於菑洽王澤於四國詠丰年於周

詩皇帝卽位頌

於赫允烈在明八葉飭堪輿淬日月陛下握元命之符禦六龍而爰發旉淵性之神孝稟後祖之閎法朅宣告於皇祇洽七廟而周謁嗣適統以正祚信大歷之攸協歲盛徳之次離實蕤賓之紀節日維寅而肇貞辰捨宵而未晣奏鏞鼓以於倫運玉輿而啟闥踐太微之法座暢九玄之閶闔令徳偹矣穆穆皇皇吉儀具戒旣勑旣匡肅肅法衛烈烈燎揚天軍奉翼云旌抗張於是百僚儼以趨進盛佩服之鏘鏘咸稽首以共臣荷大禮以肅將登宗伯以錫詔覃濊澤於萬邦滌宿污而布化俗更始以向方將廣胤述之丕志凖熈皞於陶唐煥嘉釐之日貺隆萬壽以無疆猗兮休兮聖道明昌小臣含慶聲流頌章

出師頌

於鑠維明功躪振古淸明諸夏威靖邊土英英我皇天授壯武肇初嗣國思光烈祜六月載暑爰命王膂宣我大猷靖玆小侮交交者旟予幟具舉作愾有容牡轂式序崇原仡仡全野鬱鬱洸洸元旅莫震莫詘聲以先摧畫以決克渠魁牽綏稽首服殛旣夷旣安四隩來極弓戚言韜永矢文徳

楊隱君贊﹝並序﹞

弘治十一年歲格於惇牂弘農楊君恬退樂道棲於支硎之陽東海徐生造謁其廬惇仰髙軌乃爲贊云辭曰有斐楊君秉文惇古精思塞淵宏通藝理由鄕升朝學優則仕嘆詠羔羊儉潔行己幡然攺念言慕田裏年未及彊棄谷自遂遐躅皜皜懸之日月在昔靡聞君擅其烈有巗支硎維石嶫嶫林木嘉懋泉澤有冽刋鑿考楹不假藻纈於焉棲遲甘茹玄潔永昭令音奕世稱哲

硯贊

相國王公得古硯二枚以示客圓中合制則天體也尾足異象效物用也蓄之水土類有俟也收之哲人時而出也沛而行之其澤博矣某不佞輙爲之贊云大匠作器體合玄穆曳則璋尾峙維鼎足吐膩納淸刳唇規腹螺漆載華丰狐受沐乃布綸絲式金式玉君子宜之受天百祿

告譴文

曰天肆大熯陰陽忒度赫曦蒸炎虐气糾聚蓬蓬作云屯卹膏露溫風揚埃愁嘆道路田夫灼額扶耒仰愬旱魃不仁云誰之故稽昔推徵亦有時數商徳不違桑林身吁宋景一言卒召甘澍況我皇上聖徳廣淵民神受祉大惠昭宣歆格後皇承享吉蠲靡有僭忒何辜於天今玆告災束身警惕矜此下民匪稼莫食憂心如湯奉徳翼翼虛約自謝損膳淸室天降厥咎豈伊我辟實維我人凡此在位敢不靖寅宅心允潔夷秉國鈞好此蹇蹇毋湎胥淪天鑑不逺明威孔神贊我皇佑元釐日新

●欽定四庫全書

迪功集卷六

﹝明﹞徐禎卿撰

○書論序記碑誄

與李獻吉論文書

足下奉書幸甚尋已口復卒卒猶不旣愚臆也僕少喜聲詩麄通於六藝之學觀時人近世之辭悉詭於是惟漢氏不逺逾古遺風流韻猶未艾而郊廟閭巷之歌多可誦者僕以爲如是猶可不叛於古乃攄其性情之愚竊比於作者之義今時人喜趨下率不信古與之言不盡解故久不輸其說恐爲伯牙所笑乃一日遇足下而獨有取焉何也足下又謂僕閒於賦頌之文夫賦頌者誠文章之瑰偉余心之所希艶也始吾誦屈平之文以爲時之變也然麗而不淫哀而不怨蓋無惡焉及誦司馬長卿之言靡麗浩蕩不可窮矣𨿽絕特之觀非盛世之所見也雄於長卿何所樂羨乃蹈襲名其文而原何戾忒又作賦以反之此余所未諭者故反之以附於原之意此足下之所見也藝家之風好相誇嫉後世之文不逮馬揚而好嗤之自護其醜若趙人之持其璧而不肯下也豈不重可笑哉今足下責僕以相麗益此古之道也今何復見之僕愚戇何敢自愛恐不足以承教傷知人之明爲足下羞也若反復相示更互詳定或大有疵謬輙抵毀去不猶愈於後人之詆笑乎且文辭之貴賤存乎其人雒邑之鼎諸侯爭之非鼎之貴周貴其鼎也若徒務琱切之華而不責其實則恐爲揚雄之玄徒取病於後世耳楩楠豫章之材所用於世者貴其實也僕𨿽駑徳竊嘗志於是其必本道徳之衷遵作者之度以繅繭襚衣生物而已豈蟬口之所鼓噪乎居之而不疑想足下與吾共之也曩申贈章祗俟來答詩曰無言不酬此之謂也

答獻吉書

禎卿再拜獻吉足下省報無恙及所示詩備綢繆之旨發忞忞之懷轉詠微音若扣哀玉卽日與羊何宣之莫不欷歔相對辛楚惟昔與子聫蟬裾玉周旋朝寺良時出逰則並橜而趨淸宵燕寢則共衾而寐謂歡會其可常凋瘁抑何由至何圖人事不齊物情難豫三年之內親友零落各寄一方臨北風而依依望大梁而嘆息室邇人遐我懷如何又暌絕之後僅收所答濟上禮自輈張相背中間書問曠絕又復不審洛中人士可悉動靜靜言思之益用增勞忽奉情曲曠然開慰蓋逃虛傾耳於足音季長快心於手迹昔人之情豈戾於今也哉嗟乎獻吉子之云違我復何恨君子居易窮且樂天小人僥幸以身殉禍聞子西歸藜藿不惡其口家人不見其色旣退處原野抱杖行歌沐耳淸渠之濵晞發茂陰之下而枕以六經潄以羣籍撫景則悠然賦詩臨流則引觴獨酌斯亦達士之所希生人之極歡也揆之此懷何必上同三閭下減殷中軍耶河淸難俟人壽幾何願子朂之而已來命又要以佳期申以古誼夫具茨之野黃帝之所逰焉南山伊闕大禹之所鑿焉固樂道者之所棲壯士之所慕也而翼不我假天路無緣旣違命駕之歡徒興失路之嘆長佩金玉以結我心若神感有徵則延平之劍必合良辰弗遘則少原之簮永遺矣書不盡言不勝於邑時因風翮努力相聞禎卿再拜

重與獻吉書

僕以攝提格之歲仲春南䢐出齊魯之郊經淮沛之墟直視平原蕭條千里於時雉雊於野麥秀油油瞻日月之勤感東山之嘆𨿽窅眇傷神未足以振心而惕慮也旣而道指東吳彷徨故都棲棲焉若仲尼之去魯也乃遵錢唐薄眺會稽控湖山以爲郭環江海以爲池昔日神宮峣闕椒房綺榭之餘或巋然於魯甸徒髣髴於丘夷顧瞻周道不能不爲之興哀也傍引桐江之溪遡洄富春之渚豈惟望風而思其人抑可以樂焉而終其身矣又西南行渡縠水陟常山越余幹沿弋陽山溪澗沚之濵玉水澄澈則有參差之毛丹碧之石遊鯈翔泳白鳥棲止可以瑩神而悅心也橫涉彭蠡仰瞻廬嶽其波濤則騰湧奔伏噴薄日月其峯崿則盤回峭絕亙接霄漢香鑪五老之形瀑布靑峽之觀特爲卓詭靈芝異艸彌山布谷金符玉冊窮幽極玄信赤霄之神都老氏之玄宮也又西遡九江南望全楚夫其扼巴蜀之喉舌據吳會之上流通五嶺之門戶接雍梁之要樞此其大勢也若乃鎭以衡陽之阜表以武當之山五峯森拔三門淩啟雲霞絢繪紫气燭耀其中四候蚤暮七曜運行往往與人間殊別爰有黃金之堂白玉之所琉璃爲鋪檀桂爲柱制侔天居勢轢海嶽目所希見窈窕難說又有江漢之波沅湘之流洞庭之湖云夢之澤千條萬派混原同塗縱貫脈理經帶其間極望浩漫際天薄海陽春獻而百艸芳涼風至而蒹葭落猿子噭嘯鴻鴈成羣魚龍倐忽暘晦互分可以觀天地之變化驗時序之榮悴也故徵水族之饒萃材木之珍論舟檝之利及畋漁之樂九州島之內未有踰於此者也然其民俗苦瘠尙利薄義戶無囷廩之食人無相固之心雜以山夷輕躁易動非久安長治之國也乂其山川包絡四要固用武之場聚爭之地故東望樊口則慕周瑜之雄西顧峴山則感叔子之惠載觀荊門則悲昭烈之績極眺中原則痛武穆之忠山河昔是人物己非心傷嘆矣淒其漣如嗟乎死生命也理亂時也命有涘而志無涯時可遘而身不逮此屈原所以流亡於江夏賈誼所以憂傷於長沙者也所賴豪賢發憤映帶礪以垂名章逢樂道假竹帛以昭志生人之業庶爲不朽耳僕自惟無卓犖之材寡礪鍔之用進不能揚眉於天下退不能甘心於丘壑徒放情於江海之間抗志於宇宙之表將以搜奇獵祕咀華納靈則水土而函蘊法景曜以摛文聊希子長之風庶幾虞卿之志乃知於役之云豫玆遊之豈徒哉惟是足下與吾同懷遭時齟齬良圖弗遂抱膝空林之中棲神窮迹之境𨿽搶楡之爲樂固知大鵬之逍遙也故聊述其略以當扺掌方有簿牒不盡所言

崇化論

夫治興有兆亂生有徵本末消息皆有漸焉知者之所卜愚者之所忽也曷言之天下將治其象淸明天下將亡其象穢濁淸明者何吉士並進其道尙貞陽剛以舒泰之光也穢濁者何小人在上其俗尙羣陰惡糾障否之祲也故唐虞之世百辟維寅幽厲之世其臣好佞此治亂之所由異也故君子立人之朝以嚴正爲本以忠愨爲節以亷直爲限以羞惡爲心故道義顯明風俗歸正此詩人所以嘆詠於羔裘者也若乃亷恥道喪國維殄絕於忮交門邪曲黨媚詩曰如鬼如魅則不可測鬼魅並作國胡不亡故嚴正忠愨亷直羞惡此八者賢士所恃以守身明君所藉以立國者也執其本推其用則咸熈之治太平之祥可立致也方今世遭末季大道旣隱俗尙貪利而惡貧苦喜趨競而惡守玄阿附成風固祿吝寵依敝仍陋莫敢正色直士肆言則曰狂穉亷夫秉愨則曰茸材毀蠧擿疵則曰昧體發姦正否則曰機擯賂鼠竇者有顯譽伐炎門者有幽黜巧容黙者有髙爵善甘奉者有最考剝民脂者有肥蔭沽軍功者有上賞問豪贓者有疾禍禁私利者有深詬豺狼載道狐鼠成羣樗櫟雜用瓦石同鳴教化隳頓仁義不明賢直發怒閭庶呻吟此皆國政之大蠧時俗之深痛也夫明者覩患於無形智者參慮於未萌易曰履霜堅冰至豈曰無愆此衰遲之漸也夫時世消息非天地之所生實在位之咎也詩曰赫赫師尹民具爾瞻可不愼哉且衰者盛之本也困者復之漸也天地之機生生不息而況於人乎若能補過反徳滌穢布新砥礪道徳之朴以弘教化之門燻貪鄙之穴隳彊右之垣崇鯁直之節斥同比之媒則大化流通四方爲極𨿽有稂莠良田之所不容𨿽有駑駟羣驥之所必踶尙何賞而不勸何摧而不伏何決而不行何塞而不止則伊旦之功不足準三五之化不足爲也夫天生烝民有物有則堯舜之世不皆賢桀紂之世不皆愚禹臯用而天下之不仁者化矣崇侯婦寺進而天下之不仁者效矣故置醢則蚋生施飼則魚聚質染則化虫祝則似此物類相感之機也又何疑焉吾居下位非敢好訕而禍在位也誠知夫邪正之機乃治亂之原不敢以不辧也

東魯韓氏世譜序

韓氏瀘人也曰東魯者系於始也夫韓始於桓叔之後也何謂魯乎桓叔逺也系韓於魯斷自其所徵始也昔先王賜姓命氏所以昭祖考系宗屬別嫌疑定親疏而人道於此繇焉故夫絕者不敢以冒續也疑者不敢以彊附也是謂愼之至也夫自帝王以降姓氏之變合本末之同異難可以勝言也然而導水者知其源辧塗者循其脈皆可易知也故上古之世民無亂族而禮有定宗故仁睦行而民不悖也季世澆喪夷夏胥亂民多流亡故世牒隳而氏族淆錯抑已甚矣故有宗人相夷若秦人視越人而不知卹者何也譜族湮而仁義之道塞也今天下晏謐百有餘年縉紳之家頗尙彛禮緝譜牒以厚人倫然往往由祖考等之槪莫之聞焉豈非喪亂之禍哉韓自魯散燕入蜀鼎樹者七世猗其盛矣夫本盛則末繁枝披則葉散滋蔓永久則糾■﹝糹昔﹞紛紜而不可緒焉此訛亂之道也故述者因宗紀究旁屬崇本以定始敍疏邇以別親親所以防其流也其聞見之未徵載記之所缺則斷而刋之愼其本也詩曰綿綿瓜瓞此言循其本也將使來者尋始之末合異反同𨿽服盡而澤未夷則厥初之念興角弓之怨釋此述譜之志也其餘發凡𨿽繁而其要有五一曰紀實以昭徳也二曰專爵以貴功也三曰考終以崇祀也四曰象服以永思也五曰述規以示守也此又譜之變例也返其源參其變而後子姓之道備矣或曰譜何始乎史也史以述往故革命而史作譜以明祖考故自我不書失乃謂之子姓之道乎曰聖哲作易以明天道非爲天道設也所以示乎人也述史以章往非以爲繩往也所以戒乎今也夫使宗屬紊滅禮教廢子姓不勤祖廟無食墳墓穢而不修此皆孝子仁人之所隱也故凖史以述譜所以明乎人倫也人倫敍則孝弟興孝弟興則禮樂作古昔明王所以崇姓氏而謹昭穆者也傳曰明乎禘嘗之義其如示諸斯乎其此之謂也

玄溟子記

玄溟子居海之濵觀於鴻蒙泱漭之墟察天地日月星辰之運潮汐盈虛之度於是仰而遊頹其以憙芴乎其若喪已而於於乎熈熈乎若將有執焉者也居四十年學旣通始爲仕仕爲州司爲州司必僂而趨鞅而籧篨玄溟子不以爲戚戚也廷辱而大詬出於污瀆之中不以爲辱也或譽之不以我爲能也被以不祥之名不以爲不肖也屈而不縮和而淸出而不怨汪乎其自肆也其斯爲賢矣乎徐先生曰大矣哉玄溟子之觀也夫道惡乎在惡乎已今夫冠方而衣緣羣居而誦聖人之言仁義之故索稿簡析句讀窮年而呻哦以樂道也此無異求形於木俑人也詩人之詞曰鳶飛戾天魚躍於淵子思曰言其上下察也仲尼亟稱於水曰水哉水哉逝者如斯夫不捨晝夜伏羲作八卦以通神明之徳亦以觀諸鳥獸之文與天地之宜夫道者載天地而不爲大入毫芒而不爲細淵乎希形寥乎希聲邈乎無涯涘故夫道者烏乎不在也惟善觀者爲能大之循流而達順壑而趨不爲戚戚不爲忻忻也是故體道之要在乎大觀玄溟子其庶矣乎夫物窮而後見玄溟子之觀不窮則不能知其大也君子謂玄溟子得水之蘊執水之用玄溟子旣擯世將隱不欲著姓名故不書系曰維昔莊生放言自淸托乎北溟齊物達變混芒以藏其眞達者貴之作玄溟子記

謝氏世睦記

昔仲尼論次聖賢之徳稱泰伯之徳至矣餘生吳中去泰伯二千餘年登仲雍之丘望泰伯之鄕愾然猶見其人又降觀於俗其人美而遜說而文巽而不毅泱泱與其有泰伯之遺風乎又尙考諸記傳得季札伯通之徒曰非泰伯其何以及此又退訪於忠信仁譲之士得世睦之族二曰範氏謝氏範氏希文之後也顯於志余故不表表其微焉謝氏者其先陽夏人也唐末徙吳越始祖崇禮爲中吳節度推官子濤嗣入宋爲太子賓客濤子絳嗣爲知制誥絳子景初嗣爲大理評事景溫寶文閣直學士景平祕書丞大理評事景初子載補太廟齋郎載子蕃蕃子昭昭嗣子寛次實實子東由崇禮至東凡九世更吳越涉宋歷元而世不衰由東而來凡八世世居於吳樂安裏中無髙門重奧聚子姓婦女以居竈不易薪帑不異財雞犬不異食庭無間言驩如也然吳人稍稍知之不爲大章暴於世君子曰甚矣俗之衰也今人朝稅褐纓冠夕達於閭邑誦於天下嫠婦死志仁人死孝蓬艾隕而弗明此誰爲重輕者哉自文武沒而大道隱人人慕功利而薄節義恥仁譲一尺之帛兄弟或毆而褫乃敢謂共室家井臼於世世邪或有誦詩書秉節尙聞先王之風而興者此其人不足尙哉曰彼哉矯飾情耳其何爲勸乎余憂乎文武之道其豗豗乎將不可振也於是次其世之賢者著於篇以俟乎後之人佑字佑之逸士有道風文彥字彥達母老有末疾每抱持以行事兄甚恭平生未嘗異服食源字以澄兄沒事嫂有禮臨終著遺令言甚長厚會字惟貞兩試進士不第有文與弟朴甚友譲並早世二婦盧陳皆不二操昺字明仲以孝友稱

故瑞州府知府贈中憲大夫李公碑文

李大夫旣卒其仲子憲爲天子守上林苑典蕃育旣而不樂進慨然嘆曰昔我先大夫遺有休澤俾予緒之乃今徒爲天子司苑囿牧圉罔有奮揚以紹於先人之休吾其己矣乃上書謝病罷退掃於野奴涇之阡望其堂隧叢莽寥闃悲不能止乃躬薙艸萊完宇除壁爰懼徳烈久而弗揚遂伐石爲文以表之曰李大夫諱良字堯臣爲人魁彥羨而軼性孝弱冠遭母喪擗踴傷五內血上嘔逆痼遂抱病終身焉少好學純皇帝時舉進士第除南京刑部主事尋擢員外郎郎中治獄不設詐善窮人情明廓簡易民以不冤大司冦重可之凢諸曹疑牒輙移決焉牒就李大夫決無不人人當意願死者歲甲辰擢知瑞州府州民故輕訟好飾姦李大夫旣長法令刑理又善窮人情決獄不宿於是郡治淸而豪狡屏迹矣丙午歲祲民大饑李大夫善爲長短補貸之法以捄之全活甚眾民有掘地得大窖中錢若干緡走隸欲私李大夫李大夫曰此天以活吾民耳召父老會而散之民大悅其政體約而安惠而不費務爲宏博不要近聲古稱不煩庶其近之矣李大夫讀書善推指故弱冠卽爲弟子師及爲郎時退省中輙爲學者講說循循不倦其守郡益表學宮繕垣宇進諸生必親爲問難宣暢疑滯析若解觿諸生皆自以爲莫及也母喪去官尋遭父憂泣血毀性竟以疾終是爲弘治三年某月日年五十有六任重道逺惜乎其未究也李大夫之先本是縣眞如鎭人也顯考綱封郎中母鄒繼朱並爲太宜人娶於黃渡徐氏亦爲宜人有令徳淑愼其身李大夫宜之後十有二年而沒乃卽故兆啟而合焉側室淩氏子二人縉憲憲貴加贈考中憲大夫妣恭人李大夫生有爵死有贈可謂髙朗令終也已所著歌詩記敍若干捲藏於家文曰於惟李大夫之徳若堂若彜率禮以教其民師師相厥罰惟察惟法而民用弗虐罔有幹於天之威以罹其懟泣血而終曷維其罪式祚孝子寵命不匱後有觀於斯文尙敬毋毀哉

文溫州誄

故溫州府君文侯景範幽玄日以綿邁國隕貞幹士喪徳程於戲柰何門生服義號慕忉惻追而誄之辭曰於昭府君軌行峻潔約迹無雙優明典術行宦逺方甌魯小邑法度顯明彊右拘攣惠化滂暢羣息咸植公朝旌嘉疏爵大廏澤及蕃畜騋牝三千服憂致疾去官歸田詔命督辟再領郡符朱輪入溫男女擁車道不得行視政未期仁渥威宣舉直致賢姦伏杜萌狙諼格化盜不窺城平直市價繇賦稽程貪漁斷割流冗徠恩務彊教誨懸書告邑男樂處業女乏淫佚睦族斷訟圜扉虛寂戶不舉女連坐罪慝淵徳覃波諸有喘息山海醜類翹翹首義解獷自訟公來何莫仁格後皇榖穎岐穗潔心端操不懈於位風聲騰躍布散海內宜居臺鼎爲世作式其十有二年寢疾奄喪招徠弗獲士民騰號鄰寀奔弔淚啜河注攀悲市道田野空耜山谷震悼回犢南駕州裏悵訝不寤府君奄忽而謝故舊隕涕彥哲傷慕而相嘆曰昔漢表蜀郡魏振江夏府君繼武名迹不亞司命無良天年不假千秋億世芳名難化嗚呼哀哉辭曰恭騫小署聲問羾兮黃朱申命徳彌洞兮謨猶謇謇負皇棟兮南陽樹阡式士頌兮乾坤悠永杞億萬兮

●欽定四庫全書

談藝錄

﹝明﹞徐禎卿撰

詩理宏淵談何容易究其妙用可略而言卿雲江水開雅頌之源烝民麥秀建國風之始覽其事迹興廢如存占彼民情困舒在目則知詩者所以宣玄郁之思光神妙之化者也先王協之於宮徵被之於簧弦奏之於郊社頌之於宗廟歌之於燕會諷之於房中蓋以之可以格天地感鬼神暢風教通庶情此古詩之大約也漢祚鴻朗文章作新安世楚聲溫純厚雅孝武樂府壯麗宏奇縉紳先生咸從附作𨿽規迹古風各懷剞■﹝厥﹐去欠﹞刂﹞美哉歌詠漢徳雍揚可爲雅頌之嗣也及夫興懷觸感民各有情賢人逸士呻吟於下裏棄妻思婦嘆詠於中閨皷吹奏乎軍曲童謡發於閭巷亦十五國風之次也東京繼軌大演五言而歌詩之聲微矣至於含气布詞質而不采七情雜遣並自悠圓或間有微疵終難毀玉兩京詩法譬之伯仲塤篪所以相成其音調也魏氏文學獨専其盛然國運風移古朴易解曹王數子才气慷慨不詭風人而持立之功卒亦未至故時與之闇化矣嗚呼世代推移理有必爾風斯偃矣何足論才故特標極界以俟君子取焉

夫任用無方故情文異尙譬如錢體爲圓鉤形爲曲箸則尙直屏則成方大匠之家器飾雜出要其格度不過總心機之妙應假刀銛以成功耳至於眾工小技擅巧分門亦自力限有涯不可彊也姑陳其目第而爲言郊廟之詞莊以嚴戎兵之詞壯以肅朝會之詞大以雝公燕之詞樂而則夫其大義固如斯已深瑕重絫可得而言崇功盛徳易誇而乏雅華疏彩會易淫而去質干戈車革易勇而亡警靈節韶光易采而成靡蓋觀於大者神越而心遊中無植幹鮮不眩移此宏詞之極軌也若夫欵欵贈言盡平生之篤好執手送逺慰此戀戀之情朂勵規箴婉而不直臨喪挽死痛旨深長雜懷因感以詠言覽古隨方而結論行旅超遙苦辛各異遨逰晤賞哀樂難常孤孽怨思達人齊物忠臣幽憤貧士郁伊此詩家之錯變而規格之縱橫也然思或朽腐而未精情或零落而未備詞或罅缺而未博气或柔獷而未調格或莠亂而未葉咸爲病焉故知驅縱靡常城門一軌揮斤堊鼻能者得之若乃訪之於逺不下帶袵索之以近則在千里此詩之所以未易言也

情者心之精也情無定位觸感而興旣動於中必形於聲故喜則爲笑啞憂則爲吁歔怒則爲叱吒然引而成音气實爲佐引音成詞文實與功蓋因情以發气因气以成聲因聲而繪詞因詞而定韻此詩之源也然情實眑渺必因思以窮其奧气有麄弱必因力以奪其偏詞難妥帖必因才以致其極才易飄揚必因質以禦其侈此詩之流也繇是而觀則知詩者乃精神之浮英造化之祕思也若夫妙騁心機隨方合節或約旨以植義或宏文以敍心或緩發如朱弦或急張如躍楛或始迅以中畱或旣優而後促或慷慨以任壯或悲淒以引泣或因拙以得工或發奇而佀易此輪匠之超悟不可得而詳也易曰書不盡言言不盡意若乃因言求意其亦庶乎有得與

魏詩門戶也漢詩堂奧也入戶升堂固其機也而晉氏之風本之魏焉然而判迹於魏者何也故知門戶非定程也陸生之論文曰非知之難行之難也夫旣知行之難又安得云知之非難哉又曰詩緣情而綺靡則陸生之所知固魏詩之查穢耳嗟夫文勝質衰本同末異此聖哲所以感嘆翟朱所以興哀者也夫欲拯質必務削文欲反本必資去末是固曰然然非通論也玊韞於石豈曰無文淵珠露采亦匪無質由質開文古詩所以擅巧由文求質晉格所以爲衰若乃文質雜興本末並用此魏之失也故繩漢之武其流也猶至於魏宗晉之體其敝也不可以悉矣

夫情能動物故詩足以感人荊軻變徵壯士瞋目延年婉歌漢武慕嘆凢厥含生情本一貫所以同憂相瘁同樂相傾者也故詩者風也風之所至艸必偃焉聖人定經列國爲風固有以也若乃歔欷無涕行路必不爲之興哀愬難不膚聞者必不爲之變色故夫直戅之詞譬之無音之弦耳何所取聞於人哉至於陳采以眩目裁虛以蕩心抑又末矣

詩家名號區別種種原其大義固自同歸歌聲雜而無方行體疏而不滯吟以呻其郁曲以導其微引以抽其臆詩以言其情故名因昭象合是而觀則情之體備矣夫情旣異其形故辭當因其勢譬如寫物繪色倩盼各以其狀隨規逐矩圓方巧獲其則此乃因情立格持守圍環之大略也若夫神工哲匠顚倒經樞思若連絲應之杼軸文如鑄冶逐手而遷從衡參互恆度自若此心之伏機不可彊能也

朦朧萌拆情之來也汪洋漫衍情之沛也連翩絡屬情之一也馳軼步驟气之達也簡練揣摩思之約也頡頏累貫韻之齊也混純貞粹質之檢也明雋淸圓詞之藻也髙才閒擬濡筆求工發旨立意𨿽旁出多門未有不由斯戶者也至於垓下之歌出自流離煮豆之詩成於艸卒命辭慷慨並自奇工此則深情素气激而成言詩之權例也傳曰疾行無善迹乃藝家之恆論也昔桓譚學賦於揚雄雄令讀千首賦蓋所以廣其資亦得以參其變也詩賦麤精譬之絺綌而不深探研之力宏識誦之功何能益也故古詩三百可以博其源遺篇十九可以約其趣樂府雄髙可以厲其气離騷深永可以禆其思然後法經而植旨繩古以崇辭𨿽或未盡臻其奧吾亦罕見其失也嗚呼雕繢滿目並已稱工芙蓉始發尢能擅麗後世之惑宜益滋焉夫未覩鈞天之美則北裏爲工不詠闗雎之亂則桑中爲雋故匪師涓難爲語也

夫詞士輕偸詩人忠厚下訪漢魏古意猶存也蘇子之戒愛景光少卿之厲崇明徳規善之辭也魏武之悲東山王粲之感鳴鸛子卹之辭也甄后致頌於延年劉妻取譬於唾井繾綣之辭也子建言恩何必衾枕文君怨嫁願得白頭勸諷之辭也究其微旨何殊經術作者蹈古轍之嘉粹刋佻靡之非經豈直精詩亦可以養徳也鹿鳴頍弁之宴好黍離有蓷之哀傷氓蚩晨風之悔嘆蟋蟀山樞之感嘅栢舟終風之憤懣杕杜葛藟之憫卹葛屨祈父之譏訕黃鳥二子之痛悼小弁何人斯之怨誹小宛雞鳴之戒惕大東何艸不黃之困疵巷伯鶉奔之惡惡綢繆車牽之歡慶木瓜采葛之情念雄雉伯兮之思懷北山陟岵之行役伐檀七月之勤敏常棣蓼莪之大義皆曲盡情思婉孌气詞哲匠縱橫畢由斯閾也

詩之辭气𨿽由政教然支分條布略有徑庭良由人士品殊藝隨遷易故宗工巨匠辭淳气平豪賢碩俠辭雄气武遷臣孽子辭厲气促逸民遺老辭玄气沈賢良文學辭雅气俊輔臣弼士辭尊气嚴閹僮壼女辭弱气柔媚夫幸士辭靡气蕩荒才嬌麗辭淫气傷

七言沿起咸曰栢梁然寧戚扣牛已肇南山之篇矣其爲則也聲長字縱易以成文故蘊气琱辭與五言略異要而論之滄浪擅其奇栢梁弘其質四愁墜其雋燕歌開其靡他或雜見於樂篇或援格於賦系妍醜之間可以類推矣

詩貴先合度而後工拙縱橫格軌各具風雅繁欽定情本之鄭衛生年不滿百出自唐風王粲從軍得之二雅張衡同聲亦合闗雎諸詩固自有工醜然而並驅者托之軌度也

夫哲匠鴻才固繇內穎中人承學必自迹求大抵詩之妙軌情若重淵奧不可測辭如繁露貫而不雜气如良駟馳而不軼由是而求可以冥會矣

樂府往往敍事故與詩殊蓋敍事辭緩則宂不精翩翩堂前燕疊字極促乃佳阮瑀駕出北郭門視孤兒行大緩弱不逮矣

詩不能受瑕工拙之間相去無幾頓自絕殊如塘上行雲莫以豪賢故棄捐素所愛莫以魚肉賤棄捐蔥與薤莫以麻枲賤棄捐菅與蒯浮萍篇則曰茱萸自有芳不若桂與蘭新人𨿽可愛無若故所歡本自倫語然佳不如塘上行

古詩句格自質然大入工唐風山有樞云何不日鼓瑟鐃歌辭曰臨髙臺以軒可以當之又江有香艸目以蘭黃鵠髙飛離哉翻絕工美可爲七言宗也

气本尙壯亦忌鋭逸魏祖云老驥伏櫪志在千里烈士暮年壯心不已猶曖曖也思王野田黃雀行譬如錐出嚢中大索露矣

樂府中有妃呼豨伊何那諸語本自亡義但補樂中之音亦有疊本語如曰賤妾與君共餔糜共餔糜之類也

生年不滿百四語西門行亦掇之古人不諱重襲若相援耳覽西門終篇固咸自鑠古詩然首尾語精美可二也

溫裕純雅古詩得之遒深勁絕不若漢鐃歌樂府詞

樂府烏生八九子東門行等篇如淮南小山之賦气韻絕峻下可與孟徳道之王劉文學曹當內手耳

韋仲班傳輩四言詩僒縛不蕩曺公短歌行子建來日大難工堪爲則矣白狼盤木詩三章亦佳緣不受雅頌困耳

漢魏之交文人特茂然衰世叔運終鮮粹才孔融懿名髙列諸子視臨終詩大類銘箴語耳應瑒巧思逶迆失之靡靡休璉百一微能自振然傷媚焉仲宣流客慷慨有懷西京之餘鮮可誦者陳琳意气鏗鏗非風人度也阮生優緩有餘劉楨錐角重陗割曳綴懸並可稱也曹丕資近美媛逺不逮植然植之才不堪整栗亦有憾焉若夫重熈鴻化蒸育叢材金玊其相綽哉有斐求之斯病殆寡已夫

古詩降魏辭人所遺𨿽蕭統簡輯過宂而不精劉勰緒論亦略而未備況夫人懷敝帚自過千金灋言懿則遂見委廢至於篇句零落𨿽深猶幸有存者可足徵也故著此篇以標凖的粗方大義誠不越玆後之君子庶可以考已

客論曰傳云王者之迹熄而詩亡蓋傷之也降自桓靈廢而禮樂崩晉宋王而新聲作古風沈滯蓋已甚焉述者上緣聖則下擿儒玄廣教化之源崇文雅之致削浮華之風惇古朴之習誠可尙已恐學士狎耳目之翫譏瑣尾之文故序而系之俾知所究

