

欽定四庫全書

集部六

茅檐集

別集類五【明】

提要

【臣】等謹案茅檐集八卷明魏學洢撰學洢字子敬嘉善人大中長子也大中忤閹被逮學洢微服變姓名匿定興鹿善繼家萬計營救不可得柩歸之後竟以毀卒世稱忠臣孝子萃於一門事迹具明史大中傳諸書所載亦大槪相近然學洢尙有老母而爲無益之死或頗疑其過中今觀集中與潘茂莊書曰追比方始洢將就浙獄矣又辭裏中父老書曰目今公差來捉且夕將死家門傾覆無可復言然則大中沒後所謂坐受楊鎬熊廷弼賄三千三百兩者所司仍追呼於家學洢積憂積瘁於前積痛於後又重以閹黨之威虐數者交廹乃無生理非眞徒以一瞑不視蹈滅性之戒故學洢之孝在於大中被禍之日竭力殫心蹈危履險出萬死以冀一生今誦其與人書至性惻怛足以感天地而動神而錢士升等作序惟欲以隕身殉父稱之遂諱其追逮之事淺之乎知學洢矣其集一刋於錢棻棻大中門人也再刋於其弟學濓是爲今本學濓頹其家聲論者不能以大中之故曲爲寛假以此益見學洢之不朽由所自立不以父防矣乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

茅檐集卷一

明魏學洢撰

賦

攄懷賦【並序】

余頫覽流俗百憂繽紛竊不自知其何心也間於記誦之暇紃察平生一簣方施規局略覩撫衷兪熱托徑兪寒餘殆有私錮焉夫鑪冶旣分資格斯剖狂者恆樂獧士鮮懽蓋或區之非烝民能自爲也昔幽通抽緒於北地思蔚起於南陽大都借葩艷於前人攄素懷之獨往胸臆自吐須髮可遺余竊防慕焉爰綴斯篇用鳴厥志𨿽非楚聲亦姑自廣云爾辭曰

嗟餘懷之坱圠兮勔襲迹於前修神斾斾以應縣兮恐厥疹之弗瘳蹇獨行以亢回兮軼雰而彯輶纕酷烈爲佩兮餐沆瀣爲羞駕迅猋其淜滂兮曳氛旄其哹哹佽蜚爲余犍芝兮造父爲余持輈防我馬毋契需兮登迥路之悠悠旣晃朗以遐徵兮下臨睨乎時俗相樷井之諰諰兮曾不可乎偕服競脕顏以蠱媚兮宵容與而昕伏集眾垢於厲鄕兮寄生涯於詆防黨人旣以爲常徑兮恬不恧夫齷齪余不忍覯此恆態兮挽靑天而慟哭聊鼓蕩以貢憤兮紛吾離此羣訽旣詈余之眐眐兮庚若憐余之寡就出門閴無人兮入蹇產而傷獨伴纗蓩以相饟兮孰胡繩之爲淑宜蘋蘅之節離兮被回飈之諶蘇世而特立兮又何病乎塊鞠忽中情之倉兄兮欸堦前之秋霜气沆碭而曾髙兮天防懍其不陽遒披離此芳藹兮顇萚蕭瑟而霣黃恫芙蓉之方茁兮曾不及其芬芳豈鷶之先鳴兮抑遌時之獨後也羣生各有攸當兮何良辰之不又也誕流睇以懰栗兮志欿憾而難平傷庸夫之渨涹兮羣嗌喔而謍謍彼裮被之曼著兮余乃諓諓與相迎必骫靡以追曲兮寧處廓而無友生緬哲人之榘矱兮疇蠠沒而颺聲締扈珵以勿替兮惟玆瑤瑾與琇瑩瑩緜邈其難虧兮瑾翕赩而可帶荃旣淫溶溶其靡岸兮逝將萉焉以蟬蛻漫湎湎弗裁兮懼一朝之狼狽獨不相夫迷塗兮洵沕潏以滂沛徒褰裳而無航兮固余心之所害意蛩蛩其弗懌兮防儃佪而自憐不可訊之厚地兮不可謀之旻天事沈洄而好還兮何獨長此迍邅遡湣風其蓬龍兮埃坲坲以湍防荃瞞瞞而上下兮胥滔湯而弗遷余將與此終古兮曷禁涕泗之漣漣昔鮑焦之自沈兮偕務光而不反聴燕市之悲歌兮白日慘焉其晼晚弔湘累於汨羅兮傷幽蘭之九畹步兵值窮路以號哭兮豈好言之可挽彼焦先之枕露兮襲冷風之防防文詡之擊幾兮戀周道之阻修桃椎家乎世外兮伯倫葬乎醩丘若潯陽之兀敖兮永嬉嬉而自由悲者莫可與晤語兮豈樂者獨有好仇疾混濁而莫遁兮吾聊與之媮遊𨿽歌與哭其異徑兮余知其相對而長愁恨髙風之邈邈兮挾昊穹以俱浮余獨叢此坎毒兮當涉世之末流安得霜翰之淩飛兮奄忽越此九州覽九州之曠漭兮余惘惘焉誰屆或趨余以返轡兮勿踽涼以自隘如蟬翼之孑孑兮疇頔步而可施眾徾徾其唼佞兮相態以狡辭被奇服之攝葉兮衽旁掛而不可防辟之九戎而索賴兮賈用喪夫珍防旣蒶蘊其黴黧兮秪槁悴而見欺超回軑其猶莫兮戎乃鞏鞏而自私荃苟不識予之妙婧兮曷羣喙而呰之更嫮飾以自暴兮長沈菀其何爲繹行言之娓娓兮幸來者之可諫先民各繽紛其成章兮何獨樂此謠訕聊洋洋而爲客兮侶鸞鷖於雛鷰雜筐簏與雞駭兮盛蘮蒘以瓊玹偕隴亷以同升兮何閭娵之可唁伊至人其藏器兮翫時故之相嬗苟余鼎其勿抎兮孰沈防而可賤觀周行之淩防兮竊又愛此春華芳菲菲其葰茂兮敖冰雪而揚葩睼亂流之澆鉆兮志悶瞀而不嘉旣紛員其波逝兮廬中垢而爲家余將矯矯其獨殿兮肯喪心而黨邪禹功未施於臝國兮厥躬靡焉先自化上靑天而無階兮墯江流而驟下兩驂釋鞿羈以馳騁兮孰云纖離之可駕彊綦蹊以利跂兮尙恐恐或未舎苟防羮而吹�兮眇不測其所防嘗上觀乎西山兮頫東陵與爲鄰展生介焉中處兮澹相羊以誾誾右髙歌之嘅嘅兮左鳩黨而剚人汨淢靸余趨駕兮怵餘波之相親寧槁死而萎殲兮誰崄塗而可馴思和光之緒言兮誕錯愕其驚神余旣不克刓厥志兮又轁軻以多牾不速速而擠臧兮將譨譨而取殬怊茫茫其懭悢兮顧余幃焉瞿瞿懰竀俗以擬步兮儼鵕防之衝霧匪中心之墆翳兮瞥天而無路將窮岑嵓之嵚崟兮罙幽壑之谽谺旣碕礒以狋兮復庨窌而聱牙紛頵砡其巃嵸兮攀窞而吒嗟夐睄窕以無人兮殆猿蜼之所家顝嵺廓其奮晉兮瞰坑谷且焉跱防聞猛夫之票舉兮侶蟼螿而友豭腹巖之窏洝兮膺碅磳之怪沙豈展狎夫澮防兮諒坦夷於彼塗余旣不難徦遰兮馺余陟乎髙岡篾縷以爲梯兮淩遊雯以爲杭路曲坲以傾昃兮石嶽嶽以相望仰重巘其嶄巖兮睇故道而渺茫壁旣峭而難駐兮力又竭而欲僵盼樛木其若頫兮徒連蜷而弗將勉陟巓以偃息兮恍魂存而魄亡世路旣絕兮志遄歸而不可撫長松以迥眺兮身飄飄其欲墮冰皚皚而凝霜兮云霏霏而在下鳥磔磔其驚飛兮霧蒙蒙而覆壄樹蓊郁以茇骫兮刜羣蕪而聊舎竊獨樂此異壤兮將往遊乎僊者忽淒風之騷屑兮逢豺狼之防防虎豹駭而怒號兮挺惇脄而鋸齗爭駓駓其相逐兮險淪磒夫厥身余竊覩此咆哮兮殊無異乎今人中俇俇其怫郁兮邅吾道以長邁下峭陁之嶕兮弄驚濤之滂湃鼔蓀橈與桂櫂兮馚馡馡此香馤搴白蘋於江臯兮剪杜若而爲帶波顄淡以汨活兮鴻防湧而揚磕紛防蟺其相糾兮蘭舟蕩而濊濊旣永去此流俗兮載騁觀乎四荒溯昆侖之淫翳兮測尾閭之坱茫抨陽侯爲余先導兮禦馮夷與忀徉云澒溶而無文兮天澎濞而欲狂龍卭脟圏以瀺穴兮忽蘋縈碭突而益將怪鮫爲之屏息兮長鯨窅其固藏怒彪休以喧豗兮意驕騁而不可降奔湍拍其相防兮愁大塊之不長曼余目以遊防兮窺液之所積渺浮嵐之出沒兮疑風雨之窟宅齊噴沬與頡頏兮挾飛瀾而漰砉水瀏瀏以駛兮石峉峉其兪瘠此方意別有天地兮余永辭乎局蹐纚余檝以息徵兮對蘆華而爲客枕頑石之嶇崯兮聴潮聲之傍媮江山之浩蕩兮忘大寓之迫迮倚秋風以長嘯兮聞木葉之蕭蕭黝云湧而上屯兮神慘慘而弗驕懷美人於天際兮隔千里之波濤鳥棲棲其慕類兮獸踽踽而寡曹日悠揚以就暮兮送去瀨之滔滔牉獨羇此窮域兮傷魂夢之徧勞余將釋結絓以宴娭兮又曷長困乎水臯量八裔之迢遞兮絙流峙而靡控鷦明怯夫修罠兮應龍廩乎衡緵慙蜚鴻之茇茇兮戾防以遐羾紛緯繣其弗可治兮長悇憛而增痛憎母之勃屑兮疾鴟鴞之憙哢祗居居其不合兮冀弋獲焉靡中泛曾波之溶溢兮穿魁堆之幽洞詞纚纚而永日兮覺乃悟其爲夢神瞀亂以馳騖兮庸織路而遘窮行不程古人之茂則兮將倀倀其焉從勿登髙山兮勿涉流水之浺瀜余初有成說兮展紃紃而可崇曰孰董義而苦特兮疇佩仁而苦同蒸蒙之昧明兮曾纖繋乎厥躬鳯皇翀於蓬陼兮蔑鳩寄乎苕叢爰翺翔其各適兮覺區宇之蒙蒙眡彼黨之回遹兮工喔咿與儒兒防獨修此好顏兮蹇瘏瘁而忸怩餘生耦彼佌佌兮黽練要而自覗苟株繩墨以弗跌兮孰黕防而污之覽稠木之飃芳兮亦各膺夫茂時無賤桃華之穠郁兮亦無妒喬松之後衰薫風不可數被兮孰枳塗而長治賓時俗其過苛兮惡在葛天之可居聊以媮適兮勿怦怦焉躊躇剪防防之蒿徑兮葺硜硜之故廬登逴逴之藥房兮望蠡蠡之芷閭及餘年之屈橋兮滋莞防以扶疎防竢時而充佩兮垂長褏之虛徐仰余陞皇之赫戲兮俛余禦夫防魖彼謰謱之爲蠆兮余偕行而借防於埃垢兮庇景於華胥憂永路之坦坦兮不愁嶰壑之沮洳願正防而孟晉兮長無負此居諸亂曰流光迅䢐汨前驅兮律崛遄徵勿踟躕兮十琢九置喪良防兮目長足短成凡夫兮髙薄秋旻闞闉闍兮哫訾防斯羣鵱鷜兮眾不可戶誅兮刻自掫兮神灑灑兮將與天俱兮

離思賦【並序】

乙卯春季家大人北之文安時序如流忽爾觱烈離思耿耿爰造斯篇情而不文亦聊以自攄也辭曰

憶春陽之恢臺兮擥垂楊之靑靑將余親於江臯兮忳余行其竛竮數辟咡余頫詔兮逝將去此而遐徵各其弗懌兮中倉兄而難平陟巉巗以周覽兮覩大江之滔滔道曼曼其靡極兮愾磳之怒濤恍齊魯之在望兮迷防防之颾颾蓱島汨其浮沒兮衝風動夫布袍意徘徊而罷眺兮步徙倚乎彼勉商略江山之奇勝兮志奄奄其不豪載宿宿以俶裝兮歸者先解維乘潮水之迅駛兮撫中心而不夷願及行之未逺兮更壹見而致辭計淹畱其終別兮彊自割而遂馳道晉陵之殷轔兮逾姑蘇之漫爛出新詩於輕箑兮唫數章而永嘆涕霪霪其若霰兮神溶溶而無畔馮惆悵以獨返兮癙憂集而悺悺旣傷兒之懷親兮重傷親之念兒戒歸櫂令遄發兮還三復而眡之匪無則言以自壯兮寫中曲乎兩眉孰有恨而非別兮孰有別而不思佯婆娑其媮樂兮各不言而相知羌萎約以自廢兮憐風日之淒其旣駕檜檝兮臨迥道之三千歸期勿可道兮行逺緜乎嵗年肇發棹於吳防兮轄將弛乎幽燕遘女魃之儇舞兮路迍邅而不前桃李摽落以遒盡兮橊火歕而復然頃艾虎其縈懷兮又聞江南之采蓮踆烏不可與儷偕兮艸木蕓蕓其屢遷傷徵途之躑躅兮忽涕泗之流防石圻沸焦兮望錢塘而駐斾蹈赤阪之赫威兮蹇傍徨以賴防欻悐悐其若撼兮懷余親而長嘅去衡泌之肅泠兮服頑沙之颺荃不堪此蘊隆兮矧羈旅之狼狽臆怫鬰以繚悷兮恆假寐而獨悕惚忻忻其承顏兮或髣髴乎旣歸盱余目而莫覿兮羌厭浥其漬幃每戃慌以竟日兮畱夢境而弗違雁翩翩南翺翔兮寄兒以新稾憎世路之防曀兮鳴吾鼎之爲寶鱣鯨裁於螻蟻兮虎豹吼而當道鳯凰羾乎天門兮覽九苞其猶未保挾蓬矢無肅心兮徒傷謀生之艸艸兒願及年之方將兮懷夜光而粥之薫椒桂與木蘭兮輯羽翠之陸離苟善賈其可兮將良弓以爲箕出門遘夫文窮兮羣眾兆而見嗤送裘馬於五陵兮什敝貂而自私天實搆此西山之局兮詎賁獲之可爲忳愁約以侘傺兮志逴逴其兪亢塊獨處此窮檐兮倚斜陽而四望感嚴威之觱發兮俄飈湧以跳逷女機杼而士唫兮幸家人之無恙日坎坎其育鞠兮獨有行乎四方俱昕夕而匪所睼兮知永懷夫故鄕跂遊雲以攬涕兮霑余袂其浪浪亂曰人生孰無別離兮恃來者之可期防不誦夫甫田兮曷怛怛其相思

凜秋賦

夫安得陟髙山之巓而長嘯兮傾壹郁之肺腸秋气蕭索以嵺廓兮天地慘澹其不光山川爲之攺色兮百艸替而焜黃余渺渺若有所離別兮懷帝子於瀟湘善乎秦客之言秋也蒹葭蒼蒼白露爲霜所謂伊人在水一方夫臨流有波之嘅兮懷人虛秋蘭之佩徒悵望而無際兮目浮雲之黮防淒其兮若紅顏夭折而遺芳寂寥兮若病子顦顇而相對願駕木蘭之輕檝兮汜之鴻波采江側之拒霜兮搴木末之薜蘿怨予美之不返兮抒慍惀而獨歌吁嗟乎蒹葭蒼蒼兮白露未晞安�非此凜秋兮怊悵怳其奚之撫枝條之菸邑兮被長風之颸颸唫王粲登樓之賦誦宋玉搖落之辭悲莫悲兮寒鴉之哀逝慘莫慘兮夕曛之熹防當此之辰𨿽戚儔嬉嬉其朋悅兮顝若惆悵而懷歸爾其銷離憂於罍斚冀湛湎以怡情酒酣慷慨起步中庭仰停雲之偃蹇聴孤雁之流聲覽籬菊之萎薾憐當日之秀榮則又徘徊徙倚防惻橫生吁嗟乎人心不能爲木石兮余將何以爲情

茅檐賦

闉都之北酒簾之西有扉晝扃蛩吟鳥啼籬逕濔迆詰詘旁蹊臥板橋而如帶嵸樛木以扶疎繄小樓之容膝卜素心而僦居愛緑綺之靜好懷靑藜於古初可風可月我圖我書每防防其欲笑吐幽葩而自攄入披翫兮黃庭出搴芳兮蓀芷忽落英之盈褏驚茅屋之麗靡引蓬壺之細流亦濺濺而彌彌啟紙疏以長眺撫女墻而獨喜抱良辰之奇懷送行雲而如駛爾乃三復隰桑適聞叩門或鼓荻秋之枻或攜楓谿之綸旣風輕而暖兼芋菽之不貧擷澤葵掇靑蒓呼雛樹巓問酒鄰人悅余美之媞媞舞長袂之蹲蹲競孟晉而迨逺導懿躅以相揗於是衡門之下幽人儴佯敗瓦頽壁蘭香茝芳斜陽小鳥遙林蒼蒼觸目懽賞便姍翺翔若夫拒霜霝亂楓林摽紅疎櫺自鳴切切艸虫則乃放柴關溯歸上髙丘瞰長空秋旻曠兮泬寥乘彤雲兮無窮懷湘江之防涆駕洞庭之秋風思眇眇以遐舉覺天地之瓏時焉石瀨腹堅百卉霣折日暖墻隈隴裒剩雪手枕殘帙鶉衣百結短櫩無風酒酣耳熱又胡羨乎寒江之防潒寒山之嵽嵲消搖容與玆樂實奢蓬窻圭竇水欹防斜聴曉冰之響裂呀空谷之谽谺落霞孤鶩枯木寒鴉春風蚤戾到我梅花誰歟居者或曰此伐檀君子之家

閒居賦【並序】

余自解識字卽志四方年旣二十亦云壯矣乃足迹不能徧千里而又客處以爲常夫古人閉門讀書則有仲舒遨遊山川則有子長悠悠閒居余何爲者也賦曰

空庭晝永恬浪風驕秋深多慨嵗暮無聊撫幾席之優遊覽林樹之招搖感暇日之匪易聊攬物而逍遙其居則柴門晃朗茨宇廢蕪盤渦浴鴨古壁纒蛛艸芳木榮羅生室隅其木則緑楊楡莢靑杉絳桃桂枝梅幹詘曲嶕峣其艸則苔碧蘿翠蘇紫苕黃淡竹靑靑菇蒲蒼蒼其花卉則西膚娬媚防萏淸芬芙蓉幽麗叢菊繽紛其書則陸藏鄴架出斆米船虫注鳥譯魚貫虵連藍本麟史艸薙狐禪其朋儔則蹁蹮婆娑晤對汝我鎭日靜嬉竟夕匡坐灑落斯臧方毅亦可其僮僕則蓬頭突鬢短衫蒙戎冥心蹇舌屼倥漏深秉燭睡眼朦矓其樂而遊則野袍翩翩駕言登髙漪痕新長村郭輕刀歸來揚揚鼓簧舞翿其風雨則輯楮糊窻展冊獨觀豁兮目曠寂兮意殫思入而親春風蕙蘭其雪則徧啟軒廡擁鑪兀坐飈轉霰回衝幬撼座快劇欲狂憬頑豎惰其月則天空儷水堦白疑霜樹影蕭疎中庭四望偃息不能長夜仿偟其攡辭則防竊闚顯出涉趣埶借寒稍機隨驚兔時采菊悠然時天潢倒注其飲則量齊玉局興邁無功愞浮蕉葉勇涸荷筒穨然獨酣茅閤從容其歌則慷慨激昂馮弔曩事伉直逢顚佞諛獲志朗嘯當哭徘徊不置其勌而夢則彳於於徐違風就日娛境屢遷任彼紓疾或平濤潏湟或層嵓嵽嵲或淋漓斚或從橫瑧珌或靑藜歕爓或赤松授術或結趺少林或攜登太室其蘧蘧然覺也則短檐不埽敗樗數椽鄰雞樹鳥景物依然於是悄然作而嘆曰云移莎岸天覆晴川矯首遐眺風光去年勝衣若干淹滯江南遲遲長日誠何以堪

定志賦【並序】

書曰詩言志班固曰賦者古詩之流也夫余遨墳典之囿遊先喆之衢舎魯奚適矣顧眾兆馮生各有攸騖根柢未定見物斯遷思以纂至人之餘徽繕厥初之貞性是北行而南其轅也必不防矣老子曰不見可欲使心不亂蓋亦自閒之善防與𨿽然土之塊然也遇水則淫膏之澄然也遇炎則沸程伯子之喜獵而復萌於十二年之後也不見其可恃哉陸行而語人曰善沒善沒無徴也浮江河而不波則眞善沒者矣袖手而語人曰奇勇奇勇無徴也舉九鼎而不防則眞奇勇者矣尸子中黃伯曰余左執太行之獶而右搏雕虎惟象之未與吾心試焉試云者蓋假以自徵者也余故騁辭乎滔蕩之場肆情乎荒唐之域窮態極變嗜欲畢陳明晰者惽貞確者淫放忽忽欲身試焉已乃收其佚思返乎芳躅澹然無營屹乎其不可移斯以爲定志之章習非吳粵水亦不可浮也力非賁諸鼎亦不可舉也志定於旣試之後者君子所以可輕試也志定於未試之先者君子所以不輕試也孟陬之旦抽斯言以爲繩余其不摯勵焉其辭曰

嵗協洽之始旦兮气凜冽以淒淚雪霏霏其防曳兮風漎漎而鳴厲庭木菸邑而無色兮春陽其猶未戾相烝族之嬉嬉兮各怡懌乎攺嵗輪蓋嵒嵒其云防兮閭閻闐噎而陰防士簇裘馬之劇觀兮女飾媮婧之纖制笙鼓嘈雜而狂防兮枌栱翕赩以增麗彼時俗其固然兮亦良辰之可憓忳邑邑余紆軫兮獨鬱結而尠懽攝提遷以遄邁兮汨赴阪之回湍昨總角而象舞兮俄岌岌之髙冠豈不諒晏虞之爲適兮時曷可乎久盤昕皇皇其繞柱兮夕抱膝而永嘆卭前修以內恧兮增烈烈之重寒彼騄駬之咫角兮夙雄眄乎千里幹將脫鉶而契鐡兮曾何需夫鈍砥禹龍躍而云滃兮瑜虎嘯而颷起寧華髮之墮巓兮忽剡鋒之迅駛昔魏武誡鄄城兮道頓丘之無遺矢𨿽崄夫非攸慕兮已森森堅其壁壘豪傑各有所締搆兮疇不孟晉而惜晷咨菲躬之溝猶兮足防跱而不前瑋迹而婁奮兮怵長路之緜緜曰姱節其可好兮羌發軔於髫年窳氓奢覦而楛耕兮莠驕驕於甫田紃餘生之步履兮洵重而貤諐辟仄徑之幽隘兮杳窱而不覩天翫媚俗之追曲兮羣睮睮以嬋嬛文好顏以爲嬧兮匪余心焉攸便遂肆志而橫騖兮敖廷頲而不遷謂彼原我獧兮蹇宜遘此迍邅盍反性命之湣兮我與彼其俱然湛芳蘭以鹿醢兮越三年而易馬或厥根之漸滫兮僉委寘於中野吾誹蘭之不馥兮豈芳艸之尢也謂九畹可勿樹兮充幃之羞也滋徳行以竣楙兮願及年之方華辰漸冉其逾逝兮愳霜雪之浸加謇余陗急以成性兮羌心疾乎浮誇任戇瞀之孑孑兮瑜不琢而爲瑕繁弱之洞堅兮資排檠而體正儀狀曄其齊觀兮庚增飾而兪靚夐前喆之不羣兮聿矻矻其抏精疇怠荒而隆伐兮孰消搖而躋聖丰墻墝下兮恐行潦之陁崩棻林淺根以浮垓兮猋風吼而上扔蒙鳩編髮以爲室兮奄焉喪其所馮馮生緫緫其靡定兮展余心之所懲余旣懷此思兮冀霅焉豁其蒙蔽修途迢遞而亡鄂兮余乃夢夢其未防紉畱夷以爲帶兮緝胡繩而爲帨願眾芳其繁廡兮遻蔡莽之螫防玆咫尺吾弗曙兮矧出門之數蹶焉猶夷而廓處兮將譾譾以永世誕周流覽觀以財擇兮余乃知吾所憩脂余車於家巷兮秣余馬於道周亂余輿兮容裔攬余兮夷猶神以惚慌兮行極目乎中州睇闤闠之囂擾兮各營營而有求津要雜沓以叢顇兮紛勺濼其綢繆焱焱聲焰之燀爀兮訇訇轂轍之殷稠遭時而適志兮競侉奓以忘憂聳層臺之將將兮駢云屋之爛爛蘭橑防以交錯兮桂棟曼衍而炳煥飛檐崿其矯起兮彤軒爽嵦而晧旰絳雯斐亹以翼櫺兮杲日射疏而粲奐砥室繽紛其致飾兮琦璜雜璘瑉而零亂目迷靑蔥與赬素兮曾莫殫其珍翫美參霄之臺榭兮又羅花木之芬芳薫風習習其拂袂兮桃李爭艷於春陽憐芍藥之妖麗兮佩蕙茝之幽香楉橊噴而然堦兮汜防萏於池防夫容綽約其臨流兮菊英矯潔而淩霜梅抗雪而揚葩兮百卉不敢與翓周亭渚而徧眺兮爛菲菲其流光余聊紀夫嬗序兮展更僕而不可詳旣搴攬之娛情兮又杯斚之好合淥醽以醻酢兮蘭肴烝而防遝熟熊蹯之鮮膩兮烹豹胎之煜爚旅臛及肥腱兮兼炮羔與雞揉黃蘇與露茹兮調胾羮而先鬻�醳醳其蟻浮兮分牙籌而司酌衎芳顏之防酡兮忽女樂之雜敶竽瑟淫淫其繁防兮賁鼔震動而鼝鼝新聲參差以疊奏兮謳與歈而交嚚衽褊若交竿兮樂妙舞之華袿飄颻其從風兮羅襪躡蹀而逡巡儵鴻翥而鳬沒兮曳繭緒之紃紃歌與舞旣酣悅兮客酕醄其徑醉蘭膏熠燿其逾明兮紅妝陿坐而無次嫮眼眳其騰光兮聨曾波而遺視雜杜若於輕裾兮握纖手之芳膩眉連娟以繚繞兮腰嫽妙以偠媚申厥好於九秋兮勿隃情以遐棄魂忽忽以搖蕩兮孰桑門與展季窮聲色之湛樂兮羨滄海之無期聊遨遊以媮快兮俟河淸乎防時余聆玆靡靡之說兮忽亢志而長思初旦旦有成言兮曷回畔而自嬉不見金穀之遘禍兮誰樂極而不衰士幼服先民之烱戒兮咸惇朂以自持出艷繁華之可耆兮意黙黙其寖移朝湣黨人之湎沒兮暮褰裳而就之還訕介士之特立兮長顑頷其何爲曰吾豈涉而遽汨兮聊與之逶迆醉夫自爲醒兮旁觀囅然而相嗤余不忍厥躬爲嘗試兮夫安能乎畱玆邅吾道以逺逝兮正余防乎䢐徵僕夫喃喃其訽誶兮馬裴回而不行旣舒節而遂晉兮相余心之所明苟蠛蠓其可浮兮詎駊騀乎丘陵枯槁匪足尙兮亦云企夫修能去琢蠡之旣逺兮將倀倀其焉憑歷闉闍而諦兮余馬且焉止息何土習之韰惈兮雲遊俠之所域好傾身而締交兮集輕訬之奇客美賓從之萋苴兮張威聲之赫奕冠劍紛紛其從衡兮珠履晶瑩以千百鳩俊桀以巷飲兮笑肝膽之不隔雙耳熱而長嘯兮須髯豎而如防或尋橦與扛鼎兮或投壺而呼白旣蹴踘以澷戲兮又分偶而抃射窮鄱陽之暴謔兮輕千金之趙璧攬於菟之重裘兮槖蠭門之烏號左夏服之勁箭兮右步光之霜刀縱晨風以馳獵兮燎千里之蓬蒿颺礫飛而蔽天兮豺狼驚而怒嘷气歕勃其不慴兮拉防虪於窮臯踏深雪而夜歸兮呼美酒而烹羔躍馬顧眄兮誇一世之雄豪召屠亥使麾錘兮呼漸離使擊築倉海忽其碭駴兮慶卿因之痛哭持牛炙而啗政兮解佩劍而贈育朱家嘻布之髠首兮要離誚防之眇目招原朱於二陵兮各意气之相逐忽中宵叩門兮號胸臆之不平柄人哮闞兮姦人猙獰戚人肆毒兮生人食盟中憤憤其憑怒兮訝烈熖之橫生彈丸發而巨讐殛兮杳莫迹其姓名抑恂恂罔徳色兮沒齒而不自鳴嗟夫人之慷慨兮殆燕趙之風也亶犖犖其磊砢兮然狙獪之雄也睚眥蠆芥兮忽肆諸路隅交遊罕擇兮禍發於錙銖萬乘恣其淩轢兮悲厥終之可虞馳余輿吾遄發兮羌去去而弗顧士防趟以跅弛兮鮮不軼乎常度壹睢盱亡檢柙兮良古人之所惡志怛矯以亢厲兮覽八極而尙羊曩蓬矢之俶縣兮肇有役乎四方長湛郁其弗舒兮偕秋艸而萎黃超拂防以遐騁兮牧余駟於邊場戈鋋林立以彗云兮旟旐飛颺而拂蒼散貔貅於虎落兮聴鳴鐎而夜愴彼越甲鳴吾君兮竊憤醜徒之跳踉壯夫生而燕頷兮死馬革其奚傷震郁怫以渫怒兮目閃爍而揚光吾願上闗威弧兮落曾之欃槍戲下煦煦其挾纊兮又栗栗如負霜士炰烋而鏖戰兮曾莫抗其顏行鯨鯢搏以成觀兮豺虎詟而摧藏垣墉絙於云外兮遹威名與俱長帝赫赫詔入闗兮奏膚績而肆覲閤棘偨傂其前列兮鉦鼓嘈囐而靁振猛士騰躍以彪悍兮虯沛艾而奮進佩長劍之陸離兮肘累累之金印天子嘉乃成烈兮躬敬勞其懋藎玉曆頒於白蘭兮罽賓懾而內賮東震日域之景國兮西壓月之末陋驃衛之犂磔兮祗黷武而開釁虎賁罔所庸鞭撻兮屹長城之坐鎭余旣難夫稾馘兮展永慕此崇功意飛揚不可以戢兮恐性行之瞢瞢毒龍矯其上騰兮海水沸而洶溶肆虓虎之防扈兮漫躑躅於西東憑不顧夫罿罻兮奄抱慟於良弓或葅醢之幸脫兮引猿臂而自雄顧桑楡之夕景兮忽回首而長恫東流逝以不返兮悵偉伐之俱空壯心頽於麟閣兮托逺想於喬松旋余輈以䢐往兮朅票然而曾舉棄經營之擾攘兮求眞人與之語願令介鳥前驅兮爲通言於玉女意眇忽其臨云兮望三山而延竚朝餘發於中土兮夕余稅乎丹丘羽人蹁蹮其成羣兮絕雰埃而宣逰郯神明以髙厲兮朋精粹而爲儔播蜺蟠之離離兮總虯旄之浮浮攬彗光而爲旍兮揭招搖以剹流掣列缺之淫裔兮駕飛廉之颼飅望舒皎其騰輝兮丰隆砰燐以彪休卬旬始其密邇兮尙神逵之可摎惄戴勝有偭懷兮合羣僊乎好防將祝融前效軨兮詔鉤芒使展軑蓐收跮踱以樹旗兮冥狂趡以綷蓋紛紜鏗鍧轟以輣軋兮雜遝轇轕隱以硠磕煙熅曄煜闐以砏汃兮騤瞿跐豸錯以賴防騰驤疊逷瞿以趯踔兮躑躅叫奡矗以濞霈靑虯赤螭蹇其夭蟜兮棼棼嵸以奔駾忽淸霞斕斒其異采兮迓僊侶之雲從揖岐伯曁偓佺兮跽羨門與韓終邀桐柏之王子兮攜南嶽之赤松旣招方回於五柞兮又迎葛繇於綏之防誰捲捲其緝禦兮候金母與木公賓翩翩交集兮於玆焉舉觴屑瑤蘂爲餱兮楡瓊靡爲糧吸沆瀣爲餐兮斟玉醴爲漿漱飛泉之防液兮咀石菌之華英列如之巨棗兮采木禾之芬香眷明光之媮娭兮咸欣欣其樂康賓旣夷悅兮於玆焉式儛拼湘靈弄瑟兮使馮夷擊鼓子晉吹洞簫兮靑娥爲戞拊叩昆明之喨築兮彈云璈以琚楀歌太霞之妙曲兮裊餘音之縷縷耽淸都之節族兮長無極以終古余竊樂此眇界兮迥異乎曩之所陳聲色沈濁以冶湯兮玆獨沕穆而渾淪心漭漭其浩曠兮憺委佗以怡神駕白鹿余濯髮兮乘黃鶴余晞身載靑鳥陞閶闔兮狎紫鸞之馴馴登閬風又防閭兮儷無始而爲鄰餐六气以遐騖兮焉熊經與鳥申驟噫郁余怊悵兮悲滄桑之數變木羊躓而一足兮紙驢碎而成片石橋澩灂以灑沬兮銅柱垝圾其如綫紀崦嵫與暘谷兮經咄嗟而忽徧竊聞令威歸遼兮蘇眈返乎故鄄屋廬夷爲鹿場兮椒壁荒而存壂白楊蕭蕭其嘶風兮枯柏陰翳以連捲髫豎彎弓以彈射兮爰飛鳴而悲唁展淒惻其若玆兮又何長生之足羨徐生入海兮五利以爲師攀龍髯之蜿蜿兮射魚鬛之狋狋雞犬不獲偕升兮卒賢聖之見咍豈徒誚其尠成兮【缺】心呰其貪癡道坦坦其平廣兮罔矞怪以炫奇靈臺淈滑以不守兮胥日用而抎之餘焉庸此詭誕兮祗貿貿其狂馳溯蓬壺以迅徵兮防余服乎吾將反逕有俴而難循兮理有訬而匪逺羌昕夕與食寢兮余乃衺騖而旁遁速黽勉以遵路兮趁曜靈之未晚旣律崛其遄歸兮弛吾轍乎故閭彼紜紜祗攪心兮沖舉又誇虛攝浮氛以復正兮屏萬慮而獨居束泛剽之纖慧兮信卬志於古初羌焠掌而精兮密追琢其瑹璵逄萌視恐或霣兮敢慆慢而趺諸螾罔爪牙之犀利兮穴槁壒而爲居蟹二螯又八跪兮顧曾螾之弗如余乃寤夫繕修兮厪夢寐之拮據椓中貞爲基兮葺禮儀爲廬築沈深爲防兮豁神識爲疏蹇憔悴卬弗憚兮跂往聖之髙衢慜余質之凡駑兮單千百猶未迨望平原而勇趨兮猝遭躓於峞意蹙蹙若有所懲防兮忽又事去而忘攺漫搖筆以雄視兮矜文章之五采綜綺縟之粲粲兮暎冰壺之皚皚啟汲冢及酉巖兮固菁華之所在潄羣芳之津潤兮振麗藻而奇侅頤墳索以諠形兮𨿽蓬垢其弗悔謂顓顓喪厥志兮戎相尋於罔殆閔醯雞而發覆兮徒與鼃乎語海余願斂華而爲實兮先樹本以爲華扈尼訓之暀暀兮株繩墨而不剪蓬艸勿繁翳兮俾昭揭於坦塗循茂則而忽悟兮超永逸乎渨窪曦皦皦其中天兮何隨侯之照車堅卓犖之貞性兮又善劑於中龢剡靈光其內葆兮允融泄以婆娑亡憤疾流俗兮局蹐爲小儒蠖詘曲以局身兮蟬戢翼而長臞彼鷽鳩之諓陋兮惟楡枋之與俱勿恢張虫伎兮淩厲乎九區鳥惡美羽句啄兮魚畏哆口而垂腴憫文豹之來田兮詎華采之不殊鳯凰翔而翾翾兮應龍陟皇之赫戲闚芒芴以隱見兮妙變化於有無瞻羣族莫絜迒兮諶卬志之攸圖防誇父之捷步兮堙瀚海而摶塗矢余願罔卻顧兮羌弗病其爲迂亶厥躬無離訧兮吾獨徵乎又何需歌曰風慽慽兮薄寒雪翁兮萎柯偭辰光兮迅邁蹇蹣跚兮蹉跎閉衡門兮浩嘆疚余心兮實多載歌曰遊思蕩兮激卬倀踟躕兮徬徨涉崄谿兮惝怳眡經塗兮周詳誰與余兮同好余將往兮褰裳

茅檐集卷一

欽定四庫全書

茅檐集卷二

明魏學洢撰

詩

猛虎行

北山有猛虎不牝亦不牡哀哀無辜人吞噬十而九猛虎且勿道虱乃伏其尻壯士困顚躓虱喙紛相撓憤語行路人且復忍此虱撲虱誤驚虎滅影苦無術虎頭置短枕虎皮罩塵埃猛虎有死日虱乎何有哉朝窺北山頭猛虎死耶非暮窺北山腳猛虎死耶非獵戶不見至虎尾日鮮肥虎尾偶一掉虱失尻間竅

呈鹿太公一百韻

赴難趨燕市潛身向範陽日斜懷劇孟風古遘羲皇跂徳投村塢涓心拜艸堂道顏圅渾噩髙誼薄穹蒼諒直衷無滓端凝動有坊格言森榘矱朴性愛農桑俊傑尊冰鑑鄕氓敬彥方典刑黃髮備碩望白眉良曄煜精神湛緜延福祉昌使君當日政吳國到今揚封事傳金匱遺碑匹汜鄕烏衣矜世冑白帢故鄕裝韻葉芝蘭靜門流荇藻香愉容齊醴酎正骨賤膏粱霈澤中爲滙鴻波衍愈長赤駒噴汗血紫燕曳晶光介節驚闤闠英聲震廟廊叩堦爭內帑仗劍出危疆齒嚼謀逾厲髯掀气自昂矢弧誇飲羽旌節詡懸狼猛志匡中葉雄心蓋大荒參云鋋棘白照日斾旌黃痛飲喧軍倅歡歌入建章此心靡敢懈多事許承襄翁本千尋幹堅同百鏈剛詒書休念父努力只勤王日月銷兵气星雲耿夜芒平生交砥淬忠孝勉劻勷雕鶚無凡鷇長離又獨翔奇文卑藻繢寶色炫琳瑯萬國推冠冕千羣憚頡頏異才輝燀赫王父憺徜徉熾盛追攸始逡巡謝弗當蒔循別墅占黍方塘藹藹祗如舊源源方未央曾孫肩遞亞穎質璧成行跨竹寧馨子擎書窈窕郎探懷尋棗栗得餌問餦餭倚膝身何軟牽須吻欲張互嘲頻咄咄逸去更洋洋樂趣玆爲極愁端總可忘健軀兼矍鑠砂磧恣趨蹌騁馬恆辭鐙闗弓不避彊豎標眞迥俗作戲亦逢場疎奕隨淸簟髙謳侑巨觥東遊期泰岱南眺夢蘇杭卓犖談名勝飛揚羨裹糧繇來垂宦槖一意事田莊負雪靈椿勍臨風玉樹芳旁觀咸色動語次卻神傷自嘆衰頽日常依慈母傍視陰催食至撫背訊衣涼母子互相察晨昏習以常弄孩紛蹀怡老巧相羊五世驩焉聚百齡穩可望潘輿俄息駕陶幕掩空房境熟疑猶在悲來悟已亡含辛收拄杖抆淚對匡牀聲咽堪酸鼻余聞更斷腸蒿憂諶罔極蓂算詎爲殤怪事憑空降吾親罥世殃觸邪師廌角搆禍起貂璫緹騎奔騰出檻車竭蹷忙隻身羈犴狴酷暑困桁楊大命危於綫嚴威灼若湯九天終靳露六月決飛霜生子庸如犬窮途狀似獐腳疲空躑躅眥爛只傍徨慈訓潛相怵戎心防莫量破巢憂殄滅廣柳速逃藏艸字糢糊半愁腸次第詳南行情怛怛北望涕浪浪兒已尋安宅爺誰送水漿無人與我信有眼總如盲魂蕩渾難系形枯迫欲僵人生徒縮朒惴死亦羞惶長者興憐憫髙言發慨慷輿情爭忿忿天道豈茫茫共諒身如璧何愁舌有簧螫深今且散氛盡轉成祥解絆馳騕褭開籠放鳯凰千年虛射塔七日莫依墻死孝從無濟艱貞刻自將孫嵩欣寓趙張祿怯逢穰逕僻稀行旅簾開得左廂拯危情激烈排患語鏗鏘幕雀人爭鄙池魚眾屢防丈夫別有異長笑謂何妨架帙紛紛啟園葵欵欵嘗暫行呼廐馬重到授衾囊見我纒淒楚更端引悅康銘恩何可報拊臆不勝愴老父娛家巷先生泛野航斯言誠獲踐小子劇能狂濁酒乘新舸輕帆掛短檣徧穿薜荔洞亂舞芰荷裳事過驚疑伏時平志气颺浩歌摧下裏苦調帶秋商燕叟英雄槪吳山艷冶妝啞然供一笑跪進介眉觴

和陶飲酒

庭菊無俗韻好風徐拂之澹然獨自逺想見東籬時吾骨本無媚爾亦恆如玆霜白花始黃髙卓良勿疑對之冷人意得酒欣相持

二

偶步短檐下澹雲如逺山變幻斯須間玩之欲忘言柳靑菊花黃樂饑以長年優遊苟能爾奚用百世傳

三

志士有奇懷何爲翳吾情吾身如聚沫所寶匪榮名但問寓世間奚以了一生秋風隕枯葉栗栗心自驚時駛不我待淹畱欲何成

四

夕陽在楊柳黃葉依風飛我心匪傷秋不覺心獨悲慷慨向前行動念多所依長道眇無界究竟將安歸中秋發長嘯一嘯百念衰但得此中樂百年願無違

五

鄰家有新竹日夕百鳥喧更有古梅花植我西北偏啟窻與相向幽幽同空山朝看樵豎來暮看樵豎還似得古人趣有意未敢言

六

束裝駕言邁未知向誰是此中有眞辯而不關譽毀斯道大路然驅車獨行爾冷暖還自知今人自羅綺

七

古哲有餘芳我將餐其英相遇殘簡中欣欣如有情父子理團蒲得酒相與傾小時解成句今復聊自鳴詩成無所爲下堦秋水生

八

松性本孤介落落有奇姿萬木凋西風孑然聳髙枝何如茂林中舉俗忘其奇披霜秀孤嶺松亦何樂爲嘆昔風前花狂蕩不可羈

九

枸杞生庭中秋至花始開銜杯與之對悠然有逺懷輕雲任往還與心了無乖有詩常髙歌無山亦髙棲天地亦云廣焉能隨塗泥流俗性所遌還問心所諧思路各有熟習慣成行迷吾行猶未逺吾駕尙可回

十

忽忽有所思乃在天一隅豈敢憚阻修去去登前途騕褭猶不疾揮鞭冀長驅向謂萬里長萬里更有餘一朝寤馳逐轉盼歸其居

十一

嫋嫋吹西風秋艸紛長道幽人方著書靑山未應老得句小窻前書我自嬉稿優遊意無窮每念獨居好不飲亦欣然吾志以爲寶臨風一長嘯餘聲散天表

十二

閒居何所樂不語匡坐時毎遇防頭處有解無言辭安得方寸中息息常如玆防光露余隙一動仍復疑瞑疾乃瘳古語不我欺露盡放明月旦暮或見之

十三

讀書荒寺隈居止近人境身在糟醨中未敢傲獨醒矢志程先民邇言或不領至人能斂鍔余乃無餘穎安得一豁然明月與同炳

十四

離索亦已久好客相與至濁醪飲前庭主人獨先醉風日恬以愉鄰竹亂行次每念佳防難沈湎非所貴禮肅意乃和相對有餘味

十五

秋風亦云厲槁葉盈我宅黃鳥無餘聲鳥有遺迹嗟我何規規敢憚千與百秋深气防寒秋盡雪將白誰不悲流波當前莫能惜

十六

問余何所好所好在六經不作亦不述好古未有成笑彼百家言戛戛紛所更驅去弗復覽閉門書黃庭滴露小窻前好鳥向我鳴此際意無限處處深有情

十七

斗室小有天空庭小有風繞榻置靑箱坐臥古籍中一葉墮周易知與前林通蕭疎秋樹間茨屋三五弓

十八

瓶粟猶未罄村釀或可得安得陶淵明就我解我惑看我篋中詩介然去茅塞借防醉鄕中同行歸樂國先生故寡言余也願偕黙

十九

頑隱恥泉石鰥官恥榮仕當余無事時世紛孰纒已胡爲俯仰間赧赧亦懷恥遡風一登髙秋思防千里天地一何曠渺茫窅無紀苟不與之然墮落無底止所恥其在玆日月曷敢恃

二十

時俗競工巧繪畫喪乃眞自從解啼笑渾沌失其淳江河日趨下衣冠日趨新每逢桃花開慨然思避秦舉世汨泥塗否亦隨飄塵烈士懷苦志自立良辛勤陶令起晉季樂與遺迹親飽歷餒與寒意中常津津詩成倩友錄酒熟漉以巾先生古遺朴渺渺羲前人

野眺

天地亦奇艶縱橫桃李花人聲響寥廓云影渡村家

有客

有客有客何亭亭翩翩辭我出我庭舉頭視日日未暮行行重行還復停槃桓斯須故人好匪有遺說相丁寧城西渡頭獨歸去垂條萬縷江天靑

田父述

田父昔云壯而今亦衰老耕男荷鋤行語我莫起早獨眠鳥聲集啟戶日杲杲檐瓦浮輕煙久霪今乍好

二

炊煙起前村念我耕男饑入門促婦饁語罷還歔欷稚子囑鄰家勿濯菱花磯隴頭直南去疾行還疾歸

三

槿下犬迎吠遙識南村友殷勤乳下孫先我亂趨走久別勿言去恰熟新釀酒解籬擷園葵攜壺向髙柳前宿君家時共醉值鄰叟玆翁故矍鑠日來安好否

秋興【時同社競賦紅葉】

菊花當牖酒當簾楓樹當風動逺簾紅葉有詩追白傅素秋無事獨陶潛十年夢境畱天壤一夜溪聲到艸檐此日登髙賦秋興歸來蘆畔月纖纖

二

相對柴門月欲芽秋風吹徹舞衣斜閒披晉帖裁新葉倦枕韋詩數落花不向暮園憐蕙茝每逢流水憶蒹葭浩歌獨擬滄浪去蓼蕊蘆枝別一家

三

天髙著處可徜徉日日優遊日日忙瘦菊倚風同客笑短篁搖影共人長舊疑西蜀詩無律近信東臯醉有鄕薄暮憑闌淸眺迥水靑雲白淡秋妝

四

秋气蕭疎秋思閒出門跬步屬塵寰藏身未得名山勝避俗獨來髙樹間聞道古人攜鶴去也應今日放歌還幽懷不盡淩波興且抱漁竿水一灣

五

日出看山日入回道逢曲徑更徘徊啾啾細翮攢枯木裊裊遊絲下絳苔野菊偶開秋色裏奚兒莫報主人陪茶鐺好逐漁郎返蕩槳髙歌歸去來

六

片帆斜入荻花洲笑指西谿話舊遊曲水樓前畱我在逺雲飛處有人不村翁來往逢歸徑稚子蹁蹮上釣舟玆日防山同眺望登臨遙憶洞庭秋

七

何日靑錢買釣磯秋江短櫂任飛飛好呼巢父爲鄰右或伴堯夫上翠防芒屩每逢佳石住布袍常拂暮煙歸翛然此意誰能畫晴浪無聲落葉稀

八

一夕西風到畫欄芙蓉消瘦不禁寒身無同調人應笑坐有新詩眼倦看逐伴未能忘襢裼閉門聊自愛衣冠晚來鬥酒長唫處月小天髙白露漙

乙卯春大人有文安之行送至京口大人用楊柳靑靑渡水人爲韻賦七絕以別敬步原韻

奔流去不息離愁方未央江南望江北煙裏見垂楊

二

平時不解懽臨別思聚首無計系徵帆傷心道傍柳

三

波白連天逺登髙傷客情來朝芻馬處西北暮云靑

四

分手經年別難教離恨輕秋鞭如可整燕艸尙餘靑

五

時序屬春深世序屬嵗暮相將了蠧編同訪桃花渡

六

渺渺萬里濤風疾亂帆駛惆悵對金焦愁心滿江水

七

嵗嵗饑驅出慣於僮僕親幸聞帝都近頻有往來人

茅檐雜詩

只在塵寰內居然徑獨迂此君疎類我石丈老於儒雨迎鳩婦栽花薙防姑客來深自知有濁醪無

二

吾廬何所托芳艸蓼花西幻豈漁郎路悠然樵父谿落英行處拾佳句半無題莎逕時來往苔深茆屋低

三

獨坐不知夕時聞棲鳥騰閒情懷應物淡語憶淵明近借鄰家棹前移柳下罾道逢田父返相話荳花棚

四

來往曽何意偏於淡處親山光疑舊夢花影屬分身曠眼侵云腳沈思傍水漘平生最相識彊半白頭人

五

獨坐寒梅下依依細艸薫耽奇追鳥迹消懶學鵝羣詩入花間隊文成水上軍朝看司馬賦恍欲上云云

六

孰謂貧多暇箋詩更解業隨當代後癡到古人前瓶滿陶濳粟囊余杜甫錢願奢誰過此老我只丹鉛

幽徑

曲曲穿幽徑花光映艸鞵水天何澹蕩煙月好沈埋路轉鳴琴處依然畫舫齋閒林風景悅使我易爲懷

二

焉得無人境圖書雜鳥魚蕉花釀雨露桐葉譜居諸舊伴攜孤鶴新詩掛蹇驢睠玆渾欲舞身履定何如

病中喜沈子仲操兄弟見過

纖艸萎墻側防霜薄寒柯有客來逺方羣集酣且歌匪我新釀好語洽歡情多病子不能偕惆悵當如何

二

披帷見餘照疑是明月光感玆不能眠攬衣獨傍徨索居思逺人邂逅不得當從君乞諼艸使我心彌忘

贈子

偏得伊人意吟攜月下鋤稻香通竹塢新句防躊躇

日晚歌

日垂暮兮閒眺下庭堦兮遲遲攬秋芳兮可愛撫黃菊兮彼陂枝扶疎兮瀟灑紛英英兮陸離菊逢我兮暇日我逢菊兮茂時澹相對兮逾好玆逍遙兮無期

二

月娟娟兮初生日淡淡兮余曜當玆辰兮有懷倚柴門兮永眺彼漁父兮何爲支兩膝兮垂釣夕陽盡兮忘歸臨淸流兮自照襲芳艸兮相盼余與子兮同調欲有言兮無辭覽前林兮防笑

春晴

短袷狎輕風檐牙映日紅水流殘雪外家住鳥聲中柳怯顏宜笑梅欹韻特工故人春倍好應訪百花叢往楓谿看梅經梅花道人弟園址【道人吳元鎭字仲圭自號梅沙彌】

從此西行去春風處處花沙彌畱碣否亂石擁殘沙

代簡答友人問舟

大雪撲空下兼之失輕舟咫尺困沮洳停雲思悠悠一朝曜春暉欣欣動生意鳥啼雞亦鳴堤楊發新翠舟失不復歸沮洳已平地三復杕杜章濁醪願同醉

宿荻秋庵水閣

夜半溪聲到枕邊數行哀雁落靑天依稀酒醒殘楊岸冷月秋風系小船

二

斜枕殘書秋水邊數椽如欲傍靑天黎明驚喚斜塘去隔浦漁家盡放船

遊秦駐山道上口占

匹馬踏殘陽乾坤亦渺茫海潮東去盡行子但愁腸

訊京師歸客

昨夜足拳三尺鐡長安馬上髯如雪忽聞人從長安來披衣不待柴門開紫裘半醉別燕市家君可有家書裁吾知書中不得意小鳯霜折摶風翅客囊羞澁布袍單紅簽逐套平安字寫時雁渡湘江水到時水落芙蓉死便令歷歷道分明往事蚤隔三千里天長日短歸不歸愁心亂逐孤篷飛

作客東門行【悼衡兒作】

作客東門歸舎中稚子牽衣嬉行行去去繞膝不相離阿耶抱兒兒不願防果與餌兒蹔嬉母傍耶開側扉去舎中稚子呱呱啼啼出大門啼入室幃四望弗見伏泣不能止一日不歸三日兒病五日死兒欲耶抱耶怒起耶欲抱兒兒死矣人生亦徒自苦惡用爾爾亂日荒郊漠漠白骨一何離離不知吾兒何處悲且啼

惜哉行

惜哉雲中鶴矯矯乘風翔亮音振天表光潔淩秋霜一朝墮凡想誤入鵞鶩行斂翮獨惆悵羞聞稱鳯凰

二

十年拭一劍用盡華陰土忽然被摧折霜鋒陷如齲旣璺不可合旣不可補呼水再鑪錘寸心苦復苦

大人奉使代藩期逝未返以詩紀懷

日日還家日如何日日違西風嘶羸騎朔雪防徵衣官路程難定歸途信自稀百方聊解心事亂雲飛

二

期在仲冬末過期猶逺遊簡圖稽馬邑指日計蘇州客路南來近離思北向愁中途遇良友儻此爲淹畱

三

薄宦本無味徒牽離索情覲顏知捧玉納手苦懷冰古驛聽嚴鼓黃昏對短檠何時卸塵韅團坐話東徵

四

馬首苦風霜遙知憶故鄕日髙墻角暖釀熟甕頭香嵗暮情相暱初歸味倍長如何困修阻勞我別離腸

五

嵗晚天風急啾啾細鳥繁夕陽下歸路危葉集頽垣感物思千縷抒懷詩數言徵車應不逺閣筆倚柴門

六

持錢晨入市欲往問君平霜落開歸計冰深尙逺徵對人多解譬並我不分明試看三吳分何時返使星

七

漫說宦遊好那知作客難晨昏惟逐隊僮僕共盤桓旅病難形字家書數自看不堪離別況漸欲憎長安

八

再將家報讀十月發京師破惑眞無計寛愁但有蓍始憑書限日今恃筮爲期北雁南來盡歸帆莫更遲

九

外孫新學語試問祖歸不對我每防笑不言頻防頭經旬皆恨別半晌暫忘憂嬰慧偏多驗門前望客舟

十

匪我闗心極其如期逝何日偏歸路短愁與客程多穉弟防回望親朋數徧過度來應咫尺尊酒共婆娑

寄贈唐宜之兼呈知非道人

茫茫廿年餘一往圖自快今來始回首逢人盡堪拜拜罷還致辭不知雙淚滋誰能藥石我沒齒長相思病夫尋扁鵲片語容自紿願子埀諦聴一一陳其私我病膽力薄我病眼力卑我病骨力脆我病願力雌願力苟不深扁鵲無可爲明知還故縱悠忽不自持惰窳苟如此墮落安足疑感子惠我言忽驚千鈞錘臨風還再拜千里如見之

送程子長兼呈魏瓠園先生

一病月餘久坐失春風期靑靑梧桐葉陰陰桃李枝感此方嘆息出門遘相知短箑掃古木兼之題新詩古木蘇家風新詩漾輕漪芒鞋徧山山此去將安之路若經海寧爲謁瓠園師請誦隰桑篇道我遙相思

同唐宜之過楓溪訪卞子厚先生

故人臥窮巷泠然防幽獨入門狹於舟偃蹇數椽屋梅雨夜來過牀趾秀苜蓿殘書四五卷石枯毛穎禿敝榻庋古畫淋漓瀟湘竹中有梅道人斜枝拖半幅迎風勢掀舞疑入篔簹谷稚子髮散亂閩音解呼六新從武夷來生小武夷麓問之了不領頻笑眉紋蹙

長水怨【爲友人妾賦】

妾家住長水長水東西流靑靑湖畔柳迢迢湖上樓十三學釵書十四工箜篌十五臨窻繡精妙世無儔翩翩少年子窈窕行相求借問樓上女可似羅敷不裏嫗前致辭願君且淹畱美人好顏色終日樓上頭兼之臨窻繡精妙世無儔君子謬垂盼聞言中心喜語我長者行同聲謂應爾郎君美風度玉樹蒹葭倚十九渡長江聲名若江水好花不獨榮天生合連理行行隨君去黙黙思故里牽帷防回喚低眉羞欲死臨鏡貼花鈿可憐體無比紗窻春日午脈脈情何已憶我在家時拈香繡大士金刀翦素綾瑩瑩白於紙刺成蓮花葉彷佛香風吹香風吹入夢夢到蓮花池繡痕細難識但覺生蛾眉靜玩坐逾久忽忽心自疑似曾親見佛不知身是誰綾額尙餘尺皚皚冰雪姿淡濡碧玉毫邀郎爲題詩郎書擬右軍妾心亦委婉鍼鋒與筆意曲折隨郎轉繡罷持似君秀色堪舒捲顧我每防笑妾顏先自靦落地爲女子可憐側室難陡然一回想心事慘不懽𨿽復防君憐鮫綃恆不幹大婦貴家女妾身臧獲看上堂伺音聲下堂顏色含羞入空房惻惻濳相憶𨿽然濳相憶無用長太息誠得君子懽不怨長離隔大婦奄逝世一家身獨當漂蕩若浮萍隨君流四方南都復北都終嵗長道傍黃金散欲盡不思歸故鄕壯志在四海妾心暗悲傷君怯不勝衣年來益憔悴十日九臥病奄奄滯旅次妾首如飛蓬並日忘食事上無姑嫜親下無得力婢旋出又旋入常恐呼不至憂勞塡胸臆刺刺肝腸碎嵗月漸消耗妾身亦不支帶圍日趨緩空復存腰肢事君垂十載不一生男兒羞佩宜男艸悵然心中悲君嘗兩畜婢中道旋棄之妾身非不容君自輕別離暮春三月盡束裝謀南歸買舟厪如葉帷幕不得施長夜泊丰艸巨蚊攢冰肌生小長閨閣辛苦實難爲入秋弛行李僦人樓上居小姑家海濵聞之亦來依𨿽非久居計气息聊得舒良人忽生心娶婦支門閭隨珠飾翠幃黃金飾綺疏紅羅覆斗帳寶馬七香車今日媒妁來東鄰有美姝明日媒妁來西家有西施妾身匪木石焉得不孤淒對鏡影如削安敢生言辭禮數任頡頏難比先娘時新人入門來灼灼艷威儀二九頗不足二八頗有餘女伴覷鸞幃嘖嘖相嗟咨君心愛幸絕迥與舊人殊非必顏色殊新舊自相渝新人哭亦妍舊人笑不如孤房過慰藉眄睞聊斯須情知心不存詞說空爾爲新昏浹旬日忽作南都遊俗語莫空房挽衣不能畱新人蹔歸寧登車去由由妾身姊爲母同君亦登舟耳綰雙明月墮髻垂金瑬飄颻蕩湘裾艶如安石橊輕盈作纖步翩若云端遊鄰女相擁簇朱顏自生羞十年方得歸一喜還一愁顧君色淒慘何用心怮怮莫非眷新昏懷此離索憂千喚不一答黙黙自低頭舟行到長水妾自還家裏親戚往邀君君固不肯起詰朝云解維舟中須盤桓勿用再往返各使中心安恐君途上寒幅巾裁合歡恐君途上饑烘栗盈朱盤木落霜露急勿使衣裳單千語囑奚兒勸君幸加餐平明奚兒至顏色驟驚顫向前往叩問淚流先被面郎君乞致辭此生勿相見十年恩愛深謝卿重依戀柰卿久専妬防見中情變不如痛割絕免使腸輪轉妾身得聞之狂頓摧心肝天乎我何辜天乎眞無端𨿽在夢魂中不料遭棄捐恨無晨風翼迅駛追君船淚珠十萬斛那得飛君前牽衣一慟哭身死妾亦甘縱然被驅遣曷不先一言一去永決絕何處鳴煩寃自從入君門歷今垂十年𨿽彼雞與犬亦當念周旋如何鐵石人一絕弗復憐椎胸胸血嘔委身赴淸水骨肉痛如割僶勉相救止姊恩父母深我生不如死尙冀南都還重來過吾裏性行吾熟知玆望殆已矣昔年別兩妾我淚揮不止誰料行及身苦境苦如此嗚呼倉浪天玆恨何日已新人入我門繡帷長日垂依稀覩容貌猶未通言詞臨行詳睇視恰在登車時蚤知生死隔揮淚一致辭念與小姑別淚落如連珠妾初進門來小姑九嵗余探懷索果餌髮亂呼我梳今來已成婦骨肉情依依長別不一語腸斷當何如我有兩了鬟事我五六年大者髮覆額小者亦比肩晨興聴呼喚夜深我眠而今永隔別涕泗紛潺湲平時解思我料爾當亦然掩淚入房來窻前見鍼帖殘絲與剰綫寸寸皆儂血向日入君目從今長斷絕委婉隨郎心郎心太曲折忽見大士像不覺淚滂沱稽首乞慈悲妾身竟如何今生無辠過宿生愆怨多安得轉君心春風被女蘿君心終不回不如赴長河稽首乞慈悲再拜涕漣洏不望重聚首但願相見時雨落不上天一見知何期婦人失夫心百念無可爲但願新人懽爲君生男兒更念孱弱身疾苦不相離舊人識君性新人安得知十年守窮賤心事多苦悲願君振髙翮及時淩風飛妾身長已矣相見知何期一字一嗚咽行道皆酸淒

簡錢彥林謀阻唐宜之金陵之行

野航去住渾難定似向金陵煙雨中鳳老何天尋竹實雁棲隨地傍孤篷浮蹤三宿伊無戀幽緒千層我較濃半里梅花勞夢想況堪山水隔重重

二

不惜相隨日數回武塘曾見幾人來君逢好友邀吾共吾有奇懷向友開此去倘離香樹圃何年同住藕花隈天雄歸騎行將近畱防應須細細裁

前重九一日送宜之之金陵

不堪寥落對秋風來日登髙若个同云臥杳沈深谷裏月明還想小橋東謾言交味禪中淡偶觸愁腸格外濃別淚欲彈聊復已無端飛出笑聲中

二

楓林霜落暮煙靑手折芙蓉贈逺徵擬買野舠重話別恐臨岐路轉傷情片帆習習從今去萬壑深深何處行悔我追隨贏一載誤將文字友先生

三

把手西風各悵然彊憑壯語破纒綿莫言對酒多新恨譬不逢君自舊年此去好行秋色裏相思半在晚林前醉中分袂休回首日上梧梢客放船

又賦得徧揷茱萸少一人送宜之

九日羣開竹葉觴茱萸傳挿動離腸賦詩不少浣花叟吹帽那尋從事郎坐看孤鴻橫別浦遙憐匹馬亂殘陽尊前已是蒹葭路莫待臨流嘆渺茫

送唐污父入四安山

污父先生久作鄰未知污父是何人茶罏時畜長生火藥裹常隨不病身短袴獨鋤三尺圃角巾畱掛十年塵刺船忽向千峯去何處煙波著釣綸

家書

時事紛紛不可詰孤忠耿耿徒離憂國人爭憤柙中兕之子卻憐堂下牛黃髮廿年浪引領靑山萬古仍含羞彈章三上累膽落夙志不遂差堪酬

二

盡言上苑多芳艸數去誰者蕙與蘭素性恰並鷗社狎人間何意蠶叢難天生一副巖林骨贏作數年冷淡官稚子門日已久老人歸來且加餐

招錢彥林仲芳兄弟飲

舊愛陶令靜近覺次山好藹如過邨巷籬下逢父老語朴情逾深古風動懷抱三復不能已念與君共討翩然攜仲來濁酒足傾倒

茅檐集卷二

欽定四庫全書

茅檐集卷三

明魏學洢撰

詩

擬古仍古韻

肅肅戒嚴裝惻惻將別離淒淒朔風急迢迢天一涯歡顏好相慰淚落不自知羨彼東園鳥依依家寒枝畱云道方逺別云心欲緩出門申相問此去何日返木葉蕭蕭下潸焉驚嵗晚爲子長相思爲我加餐飯

二

十里躍靑驄垂鞭折楊栁忽憶樓頭人含愁對窗牖今日非相忘當年漫分手古鏡若明月寄贈閨中婦皎皎契闊心千年共相守

三

泉落不上山泠泠響空石誰能將此辭寄語逺遊客歸來相宴樂樽酒且勿薄堂上邯鄲倡美者巫與洛但苦杯行頻不解苦離索華燈照道傍車馬塡第宅酒酣髙歌發長鑱舞三尺人生行樂爾惡用相煎迫

四

箜且莫彈簫鼓且莫陳我有知心言淒然傷爾神飄忽逆旅客何假亦何眞命儉意偏奢戚戚不得申朝爲園中華暮爲陌上塵鬥酒非不足安用爭要津請歌行路難匍匐良苦辛

五

華山千餘仞夾栢靑雲齊枝枝遙相蓋余陰覆瓊階上有雙鴛鴦達曙酸且悲行者問閭裏云是焦仲妻前車勿馳驅駐馬且徘徊援琴譜淸曲曲罷聲轉哀可憐被逼迫重傷相見稀生前痛離別死後徒雙飛

六

未別視別輕別時太艸艸恨我非晨風送君桑乾道天長路曼曼江空水浩浩花落悲鳥啼身與秋風老

七

昨暮共攜手明月射東壁細語何喁喁屈指猶歷歷十五入君家三見庭艸易朱樓足歌舞匆匆逝焉適慕彼侍中郎薄天振髙翮男兒重榮名故巷少行迹靑絲絡馬頭黃金飾車軛怨君輕別離怨君亦奚益

八

春風媚佳節同遊山之阿何用相贈遺下山摘女蘿女蘿非有私贈遺頗相宜托根北山側施蔓南山陂但存纒綿意不怨相逢遲怯怯愛春華及時願揚輝旣邀眄睞榮甘同秋艸萎同牀而各夢繾綣空爾爲

九

脈脈當戶繡不知雙淚滋人謂石蓮苦未解濳相思蓮成嬌欲泣淚落還漬之持此長悠悠芳菲復防時

十

靜夜思婦泣自言秦川女嵗晏淒無儔寒碪伴機杼蕩子歸不歸漣漣涕如雨鉤簾望明月明月上幾許淸光知我心佇立無一語

十一

遊思隨飄風逺歷杜陵道道傍合歡花悉成斷腸艸紅顏不堪駐妾愁君亦老爲樂逮良辰歸來何不早人生數離別百年非壽考忙忙風塵中榮名詎爲寶

十二

洛陽多麗人羅袂紛相屬道逢七香車芳風漾微緑夾轂願借問來遲去已速幸我遇狹斜目逺路更促彷佛見蛾眉不用豓妝束嫣然一流盼朱顏美如玉所思不可見彈古相思曲曲中竟何言理短情自促野卉非不香采之徒躑躅今日白頭吟昨日黃金屋

十三

行役出北門悵然見新墓朴樕集歸烏荒榛翳村路生人盡黃土有晨終有暮死者夢已覺生者懵未寤落落初栽栢泠泠殘露金帳苟不死我亦圖自固百年飼螻蟻古來有長度行樂惟富貴先爲行樂誤亮彼墓中人當年曽紈袴

十四

化久誰復戚年少相與親灼灼豓繁華棄捐歸荒墳骸骼變旅谷樵豎摧爲薪所幸身旣死不更愁殺人感此凋朱顏怊悵悲前因

十五

誰爲不死人懷此終日憂來日當大難今日且行遊行遊須及時古語恆如玆口爾身不然畱爲今人嗤今古更相笑逝者無還期

十六

颯颯寒气發重以夜悲居人歌北風徵人賦無衣一別渉九秋心知無久違門前徵斾遙遙覩容輝歸馬驅倍疾親爲授前綏荷禂道相思百年願同歸夢君逺行邁送君出重闈驚淚浹芳席勸君莫分飛須憶離別時出入頻相睎從今脫車輻勿復闚雙扉

十七

薄暮逺音至戚戚心恐栗向前視尺圅手書粲分列妾顏三五月夜夜淸光缺思君歷秋冬惠【缺】

戲題家塾

好葺柴闗早下帷貧家父子習毛詩傳經邀得康成在訂字須闗叔重知茅屋主人恆菜色蓽門好味只園葵先生莫漫歌長鋏花老春深歸去遲

散愁

冬意絕蕭瑟樓頭日日陰愆期雪不至無厭雨偏淫展恨頻看史凝愁獨擁衾自知人性後惆悵到於今

二

得意固無伴愁來誰可商未呼桀溺隠且學牧皮狂枘鑿從千態牢騷付九章漸疑蓬戶內亦不復黃唐

三

長日茅檐下輕風動短衫菊花聊自植蓬徑不爲芟入俗刃初試畏人枚可銜只應深自戢淸影倚長鑱

四

超俗還諧俗由來不可兼黃虀今已熟竹葉且微霑見月思姬晉臨流憶謝瞻泠然神欲往風輾逺村簾

重過蔣氏蓮雪居用昌谷韻

十月嚴霜飛江空天在水沙礟霣紅籜荒日下平地大野曠肅殺萬物絕狐媚獨存漢宮秋西風亂蔥翠孤村澹微晃艸濕寒淚驚絲轉危葉片片楓林醉荒磴蝕苔衣窞黒閴幽邃平疇忽波立煙白失涯涘潭深古龍吼石滑蛟涎膩客雁叫髙旻千行作人字怒濤蕩云色參錯駢巖峙杳隔闤闠聲時見斷蓬起急趁半篙日櫂入茸蘿裏苦蔓罥黃葛樹卵小垂紫深林人有無敲石煮丹髓吳舠狹谿轉斜光照新穟短籬曬殘錦芙蓉映縞帔碧篁韻淒澁欹瀬枯枝墜縠雯雜輕靄櫟徑浸沈毖歸鳥飛影疾帆落園扉閟枯藤束方笈病螙避蕓气牀頭魚腸劍銅花射朱幾靑鳥憶瓊瑤白鳳含粹墮髮成蝸牛筍迸北垣圮耳熱商歌發苦調咽秋思冷熖搖素壁古廟笑木魅長夜讀天問璧賤麩胡貴腸輪幾回直心事颸風似壯士破刺促殘編擲疑義詭譎石皷辭鼎彜漢郊祀聱牙故期期不諳奚復恥巨螯勍如鐡觴政蒼鷹吏懽集餘閒情柔絲漾芳餌嫩粉瑯玕脆肥緑銀光紙下堦莢錢薄閤檢陳事懶譜難防曲羞裁雀臺妓三閭倘前身數疑宓妃至賦成六螭舞萬岫倒行次風髙山骨瘦月小蛾眉悴長天若鵞溪一潑瀟湘意凍霞珊瑚頳老鶻刀稜翅艸甜蒺藜硬鐵騎沙塲戲霜撲平城兒愁絕昆侖使王孫擁羅幕葡萄鬧橫吹夾屏金鴨暖睡熟鮫綃漬黛拂靑虫簪蒨脫胭脂臂此夕氍毹懽幾人酸腸刺丈夫貴行樂窮達聊自肆歸家防錦孩剪梅帖花子

賦得客帳夢封侯

燕山飛騎白如練羽林夜詔趨金殿宮妝武妓唱鐃歌甲光雪照銀花片材官小臣拜稽首肘後銅符金壓紐丈夫此舉不足奇虎頭燕頷蚤有之會須萬里築鯨鯢忽然牕角射明月布幃斜掛猩紅血

別蔣季

我本無心人啁笑雜淩厲我本有心人臨岐惜分袂季也知我者不言領深意暱我墳典志去我卒嵗計譬人慕靑山夢裏皆詩思及覩靑山色錦囊無一字春風好相憶一鼓蓮花枻

野鴿【有序】

予得一鴿松陵更覓一爲侶飲啄必偕朝而出必相向鳴舞暮宿亦然半月後偕飛廬上後至者忽颺去畱者延頸逾時淒然獨下自是絕不復出飲啄亦希又半月去者忽復來相向而鳴彼若相招以去此若相招以畱卒各分散予哀其意詩以招之

野鴿莫飛去離羣眞可哀重來勞夢想臨別苦徘徊多此一時聚翻令兩地悲未能遽畱汝問汝幾時回

二

野鴿莫飛去離羣別恨多故鄕難遽割彼此幸相過甕黒棲秔米盆靑貼芰荷不妨時飲啄問汝意如何

題茅檐

幾度移屋陋巷玆來倍笑污窪短檻蝸涎詘曲頹檐螙篆槎枒門許故人題鳥壁容穉弟塗鴉飲酒誰共一斗讀書差羨五車春月懷人薜荔秋風吹夢蒹葭無榻堪畱孺子有蔬頗類茅家霜後老農餉蟹雨前詩客攜茶矮菊浸浸彭澤盆荷小小若耶未得山棲聊爾倘云市隠非邪

歸鴉

肅肅歸烏帯夕陽蕭條寒色上垂楊遙空潑墨侵云亂樹杪浮靑瀉影長數畝荒煙山寺白半竿殘照短墻黃故園擇木知何處客路聞啼秋思涼

二

日落鐘鳴霜樹紅悲鴉作隊逐西風萍蹤散亂投靑靄野陣糊塗布逺空歸路依稀官栁外人家黯淡暮煙中黃昏漸到枝頭寂露腳斜侵古木叢

三

日暮煙生五栁村飛鴉陣陣晚來喧西風峭急迷歸浦冷月荒涼憶舊園老樹半枝畱逺夢枯藤千尺踏霜痕嵗寒蹤迹元如此雨宿冰餐不足論

四

觸眼淒淒惹夢思特憐烏鳥下來遲憑將暮色云千里借得靑天月一枝桐井不堪荒白影栁堤非復淡黃時倦飛語澀聲難譯應是長林歸去辭

五

城外林光照水淸城頭擊柝子烏鳴危枝半折棲難穩片葉孤飛夢屢驚風雪終宵羈客況煙霞作伴故人情寒碪敲碎三更月黒影參差荇藻明

六

天髙木落萬林衰古栢啼烏忽滿枝可是墓田喧野鵲依稀漁艇著鸕鷀移株苦削風霜片顧羽時飛煙雨絲到處有山皆可托傍徨遊子暮何之

七

歸鳥嗚嗚傍晚回暮林蕭瑟自徘徊孤飛覓伴聲偏急緩調無腔意更哀秦女停梭無限恨何郎困獄可憐才夜闌似譜烏棲曲月白星稀冷畫臺

八

擬將禿筆露槎枒一掃寒林百隻鴉啞啞悲聲淒月色蒼蒼疎影綴霜花橫鋪亂簇難成字冷水孤村著處家枝重露濃淸夜永漸看檐角起朝霞

讀史述

矦生

翩翩信陵君夷門防奇士白手搏彊秦緩急莫堪使一防虎符飛再防鐡錘起殺气入邯鄲秦軍無堅壘此時夷門客長笑送公子頭顱畱謝人事完身足死

藺相如

秦王防澠池邯鄲出孤注帳下千熊羆笙箏亂如雨提瑟藐萬乘耽耽視毚兔一夫瞠目呼虓虎不敢怒殘絲奏殺聲雪鋒交五步昔年柱前血今日堪相污壯哉藺夫子千載有餘慕

魯仲連

鄙夫爭一身身外匪所計有如魏帝秦何與魯連事先生獨倜儻慷慨決大義五嶽倒地輕滄海連天沸吐舌如吐刀鋒鋒著人厲白日走秦兵先生天下士

屈平

洛陽雋年少投文弔沅湘湣累堙郁志訊累逺自藏謡諑𨿽蔽明美人安可防苟能歷九州故都可徜徉嘿嘿不忍去抱此九廻腸騷人恨無限千載爲悲傷

伍員

楚臣報楚怨楚人心膽寒但當收讒夫葅醢流余臠斷棺笞故主倒行劇無端長蛇棲郢宮舉國發衝冠秦庭七日哭安得不悲酸

荊軻

蕭蕭易水波日晏客未至十三死灰兒勉彊共大計坐中擊築人何不充秦使田光死也餞於期死也贄空死一無酧烈士喪英气願逐酒人遊哭盡不平事

張良

子房婦女容冷致澹人意鴻門撞玉斗從容自遊戲想其眉宇間消盡浪沙气壯心未肯降偶爾付劉季萬戶亦何庸賞功漢家事谷城拾黃石歸來好閒睡

蘇武

蘇武挺奇骨矻然不可移齧雪兼咽旃掘防還牧羠孤臣合窮死不用靑天知區區惜朝露故人眞女兒

李陵

李陵飛將雛千弩應倒萬里搏單於匈奴不堪埽箙中花箭盡鼓死龍城道名敗志不成身與氊帷老日落望鄕臺酸風嘶荒艸子卿不相理十年恨盈抱

朱暉

我乃踽涼人好譚快心事文季年十三倜儻露奇气睨璧紿少府片言重把臂公叔濟長河望風走污吏讀此浮大白五斗不成醉

李文姬

文姬巾幗流乃是女智囊三子返閭裏怵然暗悲傷鳶肩闞如虎六尺危朝霜十年酒家傭一朝歸故鄕姊弟相向哭行道淚滂滂

阮籍

當年竹林中步兵盡髙妙登山賦英雄慟哭兼長嘯卻令兩豎子代我解人誚此中深意存醒人那能料吾有數鬥酒壘塊可堪澆

田疇

夜讀劉虞傳胸坎生不平無終有一士烈烈千人英欒布不足數申胥難與京吾將夙嚴裝萬里從之行誰爲同心人千載陶淵明

龎徳公

龎翁襄陽人不識襄陽縣躬畊有餘暇支頤玩時變鹿門漾春風吹落桃花片區區一角天兒輩已足辦

周瑜

公瑾起江東翩翩美年少瞞兵百萬來風流劇談笑一箭火鴉發糜爛連天徼黒熖走江陵飛光落刀鞘奔濤沸鼙鼓鮫舞鯨魚跳賦詩橫槊人驚魂腥孤嶠潮轉紫旗回江靑發紅照

諸葛亮

受托誠不易知人良獨難南陽𨿽子房誰爲鄼與韓將相兼簿書心中多苦酸十出九空歸一身亦凋殘爲君歌梁父中夜發長嘆

孫嵩

北海孫賓石沈烈有深意道逢賣餅人一呼魂魄悸攜手同車歸上堂拜昆季門外正狼虎聞聲莫通气事平相笑出戹屯乍成字問君復壁中還有幾名士

劉琨

越石志四海中夜起長歌萬國徧戎馬淚落成江河失路歸無家同心媾女蘿銀甖血猶泚轉眼仍操戈英雄功不成慷慨呼柰何

祖逖

英雄不得志此事休問天劉生幽院死祖生亦可憐擊檝渡中流激昂先著鞭一夫搆內難壯士功不全浩歌唾壺缺使我淚漣漣

荀崧女灌

荀家有嬌女艾年方十三桑弓鵶翎箭匕首霜花鐔月黒跳孤城重圍密如蠶平明轉戰出軍中殺气酣不假七日哭蚤達尺八圅援兵走風雨髣髴破章邯借問驍將誰發覆靑虫簪

王衍

防勒少雄桀倚嘯上東門爾時正窮賤猛志淩中原杯酒較帝王意气何軒軒卻笑王夷甫白首工淸言勸人著柘黃齪齪不足論

殷浩

深源不出山令名跨江東虛聲可坐鎭那足敵梟雄角巾歸烏衣澹然流髙風悠悠行路口理合深彌縫才窮气先折咄咄徒書空

謝安

安石東山時優遊絲與竹以此理世務馴若山中鹿當其防新亭朝野盡蓄縮從容諧笑間不言使人服臨風毎懷想可人溫如玉

王羲之

茂經世才安石更文雅逸少故風流豈是悠悠者殷謝噉空名人心同敗瓦好語不入耳世事解人寡作書換鵞羣山水秀而野

王猛

景略敬仲匹西北千羣空觀其馭鄧大類隆凖公古來艸創業善作期善終敵碁難盡殺須讓東南風賭墅得勝著殘局收全功方信敬仲奇小白徒英雄

劉裕

一夫驅千人寄奴天下奇新洲射長蛇沒羽血淋漓靑衣雙藥一呼忽失之鮑風腥帝劍快事恆如玆殿前一橫盻愁殺桓家兒

顏延之

顏彪酒之狂儉徳類知道超然繁華外落拓自爲好沈飲匪荒宴春郊臥芳艸千秋兩步兵孤懷恣傾倒謝家豓芙蕖秋深竟枯槀

樂陵王妃

淫風扇齊梁遺事供唾罵讀至樂陵妃忽然涕盈把可憐樂陵別握手淚潺潺帶玦割相贈此去何時還郎畱壁花白郎去池水殷恨恨腸寸絕玦莫畱人間天乎如有情玦當化爲環

賀若惇

丈夫營四海守口當如防漫掉三寸舌焉保七尺軀賀若大將才功滅身亦俱快錐刺兒舌兒舌血模糊快口刺人心憯毒過矛殳感玆酸楚言三復還長吁

讀史雜述

兩呂虎負嵎將相徒手搏誘虎棄深窟縛之若狐貉飛誡閉殿門馳節斬長樂成敗呼噏間日出欃槍落

二

英雄圖退步可嗤亦可憐馳逐威八荒日暮求三山手植金光艸吸露還餐煙悲哉秋風辭茂陵乃無年

三

審事貴審幾急湍迸石罅東京橫貂璫羣狼啖天下但當殱其魁何用苦不赦日入慝相求驚鸞飛下樓徒令千載人念之雙淚流

四

桓郎好奇防百發無遺矢嗟彼佳人兒置之若充耳身棄千貔貅獨行不知止病馬忽騰槽駑馬棧下死何代無防酈兄不欺已

五

烈烈南風惡人傳天下樂浴盡簏簾香銅駝立荊藿當時生桓文楊家作伊霍傷心箭頭書吹向金墉郭

六

海上拾鳬毛陸離三丈長豈不洵文采對之神色愴繁華少年子三五自成行銅駝且流血金穀且流觴爲我問廣武天道何茫茫劍解穿壁飛不解斬河陽

七

番兒歌阿幹鮮卑山色寒阿幹歌聲苦鮮卑水酸楚武皇虎豹威猛力廓郊圻骨肉快相啖諸兒還日稀秦川血沒腕六宮已灰飛爲歌阿幹曲曲終淚沾衣

八

番兒花箭彊金簳狼牙脊單枝折如朽十九勝千百兄弟相爲依一如箭在笮惇弓交驩好角弓刺乖隔我作折箭吟阿幹第二拍

九

時危保七尺恬淡頗有餘志扶大廈傾那得屏人居岌岌宋鼎折扛者須賁諸袁劉兩骲箭射堋安得除靑靑石城月夜夜石城閭黃捧玉璽乳嫗竟何如

十

吳翁初虎嘯顧盼生雄風領軍三十年對之何夢夢跛奴一朝至探鷇還呼熊昨日昭陽殿今日單於宮徒令韋衡州熱血噴長空

十一

女蝸五色石用之堪補天石破天柱折明月落長安龍子發未燥奇績淩齊桓明月照四海如何坐愁嘆短歌悶欲絕敲碎黃金柈

十二

天生普六茹梓發周家廬刺遘厄防惜哉劍術疏一夫叩刀入壯士皆次且隨王有樊噲趙王無鱄諸白日脫驚龍彈指空躊躇

十三

後庭歌玉樹爲樂殊未央金貂雜蛾眉擘箋飛瓊觴天子好風流六宮遊冶塲懽娛不終日隋兵來醉鄕千年燕支井破月照荒涼

壽葉繩毅先生

秋月皎皎秋風髙綺筵笑語心陶陶畫簾輕捲眾羅拜琉璃琥珀浮葡萄勿用起舞翻鷺翿勿用雜筦聲嘈嘈袖中有詩調頗勁須令子晉吹洞簫吹徹仙家栁枝曲笑紋幾折紅瓊瑤再吹先生考槃樂先生聞之轉嗢噱黃髮鬖鬖白晝長手中但持銀不落閒拈碁子記觥籌常時失數添杯酌檐外晴雲擘絮輕偶然目送渾防卻入秋逸興更遄飛年年勝事供林壑紫螯繡鐡汾湖蟹黃脂凍玉汾湖雀兒郎團坐共酕醄乳下孫孩解嘲謔醲醲春釀送來頻量勝不嫌觴政虐微酡就枕夢於於朱頤忽解眉忽舒陶家徒有五男子但覓梨栗無詩書眼前列坐斌斌者對之不飲當何如伯也有孫頭角異仲也筆落鮮霞膩叔也畸想劈天荒季也夙辦淩風翅更兼小阮躍奇姿春波防秋風媚酒觴墨壘較雄雌一家旗幟分行次長離蜿蜿采毛長將飛未飛聲啾龍門萬仞古桐碧百鳥不敢相翓上有神鵠翩翺翔頫覽九土知圜方衝颷一舉造旬始仰吸沆瀣儲餱粻黃鵠髙飛靑鳳語身輕儼逐朝云舉回首平生春復春豓風幾度桃花雨安期贈棗棗如銀宮多少同心侶自出三山仙歷深折鐺石髓畱誰煮野渚優遊盡室閒道顏瀟灑仍如許倚杖門前秫稻香東家雞酒西家黍緑楊深底纜漁舟斜光村落歸樵去武陵源裏避秦人料得當年僅能爾數竿紅日照窗紗未梳短髮杯先至金掌何須覆玉漿趁流挹取方壺水醉鄕元接大蓬萊自來中聖長如此甕頭沙洛富如澠黒甜半晌重釃起一日小飲一百杯百日小飲盈萬杯從今大飲三千載酒波喧沸如奔雷坐看桑田變滄海糟丘酒池相轉回

舟行

野眺曠無際潑空云萬重無心閒防染港口出漁翁

二

云沈波影暗寺古鳥聲集平疇三尺靑風披見蓑笠

放歌贈程子長

愈也具五窮鼯也具五窮子長之窮參有之子長之窮將無窮子長工作字筆尖常帶鐘王意子長善苦唫藻思雜組曩與今子長陡然逸興劇五指拂拂寫竹石老藤夭矯挺長虯仰看靑天僅盈尺子長子長何多奇觀者咄咄爭嗟咨郭生風鳶亦盡好那能調合富家兒自畫自題更自詠饑時飽看徒爾爲黝云慘澹酸風急葛巾吹折當窗立五侯七貴漫相邀字爛袖中終不入熟朋作伴到門前肘後推之轉羞澁窮人著處逢途窮朅來住我東城東浮圖挿天孤影直鐡隼摩厲穿長空幽瀾有泉自淸泚竈煙寂寂聽晨鐘牀頭秔米並日涸安望鬥酒酣新丰當今國風殊偪仄覓一蕩子不可得濃人不入裘馬場淡人不受煙霞癖閉門數箸析秋毫縱能好書不好客滿堂盡是愬貧人誰能一畫療貧防安得彌天僻壤皆齊梁十里一置田孟嘗又安得孟嘗筵前各置郭有道不至誤列君雞鳴狗盜旁吁嗟乎爲君作歌抒中腸曲終拍絕空傍徨

寄人

西風峭急愁雲結鎭日閉門春事劣幾回竚旭射窗紗褰簾又詫紅梅折年年二月亂花香今年尙墮前年雪柴扉蕭索客來稀劇譚誰伴玲瓏舌步兵習嬾愛沈酣文園耽句成消渴常聞外靖難內寧隨身小病何須絕忽然長嘯盼吳鉤離奇病骨非雄桀平生壯志勒燕然防須踏碎千山月丈人劉覽古人齊間通景岐黃說奚奴松下曬書回連云剪藥淸泉冽石鐺曽否煮金櫻相詒乞在蒲觴節

九日同嚴知章澹如兄弟遊茶磨山和周頤和詩叟

朅來松陵叩好友到門恰值九月九主人大笑攜上船船頭載花腹載酒舟子勸上姑蘇臺眾客首肯我獨否靑山只作名句觀耳目熟爛妍亦醜但問誰家富修竹我船便纜堤上栁布防直指吳山麓石路犖確爭猿猱日腳射頰赤汗泚傴曲不啻肩重負詩翁卻攜乳下兒七十又五健趨走山僧烹茗餉梨栗柿如火紅大如缶紙鳴漸覺寒颷生起覽奇迹竟何有稻香未老農暫息羅拜大士集村叟奔上絕頂瞰湖光帽欹花落風生肘洞庭縹緲波云沈彷佛頑沙臥千畝夢想晴濤匹練飛此來未足舒窈糾臨行爆竹響空谷靑煙一縷千峯吼細雨斜侵濕布袍放船倒出蓮花溇木蘭短檝浪痕輕隨風容與煙波藪上方樹杪挿浮圖金山小寺江心陡濃濃嵐气醒復醉逺山百簇頻回首治平前度磨盤山朱旭炯炯光照牖隔林笑指碧防岏共約聽歌到初酉驟觀山石埶頗仄愁無平壤安杯瓿斯須簫管咽流云參差滿地胭脂厚吳王臺沼舊風流至今士女皆瑯琇邐迆妖云十二峯鏗鏘豓曲三千部當時爭看碧油車畫船別駐淸谿口蘆花隠見舞涼風中有美人垂素手縞衫紅襯水仙妝鉤簾遙睇偏淹久笙歌隊裏浪相猜伊人莫是羅家婦拂衣獨起步山趾夕陽晼晚淸颸防長春橋影鞭虹霓老石粼粼水瀏瀏忽然回望聽歌處五色斕斒恣踐蹂爛如彩帛剪繽紛亂灑石間雜瓊玖又如粉塑絕鮮明寸人豆馬棼相耦促坐但聞絲竹聲遙瞻奇麗渾莫剖應如余昔防中間黒衣亦作云黝眼前聲色春花穠縱復病懶亦抖擻同來伴侶大叫絕私喜玆櫂良不苟暮靄羃羃山欲無挽衣不行煩勸誘餘響鏗然落翠微曷若趁此含淸卣嘩呼跳船船欲崩急索巨蟹浮大斗五栁先生淡如菊隨俗爾爾亦其偶彊哦古句半已殘蕉葉且復傾瓦甊酒甘不厭觴令酷眾人或辭我輒受推牕更問曀與晴皎月若出當坐守有客不語只沈思畫船還傍蘆花不笑爾癡癡一日懽逝梁久矣猶思笱石湖淜湃撼船底倩此萬頃灑塵垢乃知佳節遊名山須避佳節參前後矍鑠老翁詩興劇明朝獨去登虎阜

茅檐集卷三

欽定四庫全書

茅檐集卷四

明魏學洢撰

雜著【一】

易屑序

易變易也善易者矚諸爻所處何位旋矚今日所處何爻匕箸之細幃幕之暱以迄輔猜主調宮禁制防扈掌旗皷平眙之變而翦數百年藪伏之姦防不了然覩成畫下畫上畫單畫雙畫司於惚怳之中而偕之爲俯仰夫所謂觀象之易連山歸藏遐哉邈已橋庇馯臂周醜之屬亦闕焉亡傳覩記所逮尙其占者恆多長卿誠鄙乎然解陰陽災變也先敺旄頭劍挺墮地長翁能知兵謀小黃令以易爲治微章成務之功焉而君明更直日用事尢精恨閹髙復生卒塞湧水之異爾西京易學大氐皆尙占也而子政謂京氏學獨異田何豈其然哉豈其然哉獨怪輔嗣孤塋冷火猶能邀客談今讀易注讀窮微論慮亡弗津津防心者湛於易若是而槪視象數爲小流易家尙辭自此始晉之涎狐也宋之耽焉蠧也今株焉而已向其利則前足防後足兔之蟨也已矣成務者誰邪余乃喟然嘅善易之難其人也日夕披六韜與兵何與曾不逮屠狗販繒胸無半字者崛起握大將之權日夕翻奕譜與奕何與曾不逮窮寺五尺之防目不出楸枰而擅國手日夕防周易與成務何與曾不逮市上瞽人受錢數文或能爲窮甿指辟趨之路易之無禆於人與人之無禆於易也易奚尢焉昔子云覃思渾天爲太懼其泰曼漶也益之以首衝錯測攡瑩數文掜圖告而曼漶乃轉甚故和仲譏其以艱深之辭文淺易之說千載而下意雄於辭爾庸冀寔用至聞耶律楚材入委佩出擐甲治術堪翓隆中而星辰圖書律曆至方言禽語靡所不曉人未嘗不豓而詫焉以爲王佐才也而王佐才之所湛灊玩繹者則又於曼漶之太爲特深嘻玆誠曷故焉蓋子云仍漢中葉子裝易學猶存髙康言當身隕博士弟子互誡勿談易而獲正傳者學俱亡章句苗裔依然丁將軍也是故三方九州二十七部八十一家二百四十三表七百二十九贊其九九大運以大衍爲昆侖然則雄它制皆尙辭未始尙辭也彼將以是撠膠葛而騰九閎浡滃云而散歊烝殆不能不爲艱難者與而以三防絣以象類文不虛生然則未始不尙辭實未始專尙辭也以楚材精解數學闚徹胥靡是猶穰矦披六韜奕秋翻奕譜也𨿽欲不寢食斯編洞悟厥防而出之以成天下之務庸可得哉余友陳則梁口能劇談過雄博覽半雄而好深湛之思類雄然雄徧爲前人優孟貎遷自序序法言靑之於靑爾則梁爲小序則不翅軼雄及其爲易屑也覃思研精摘抉杳微匪不戛戛乎陳言之務去而卒不持昔人荄玆之解藳本蓋數更矣一準於理彼謂視古修辭寧失諸理者眞令人齒冷也夙與蜀才競險而易道反於夷庚雕虫篆刻悔猶弗盡弗悔顧幾盡之則梁而尙辭焉已哉且又非尙占也離王離鄭而往參焉其象辭之間與余旣觀易於則梁氏行將觀則梁氏於易且叩則梁所處當屬何卦且叩則梁今日當屬何爻則梁嘗別爲同人注矣余離於訧也差鮮余亦則梁卦中人也且叩則梁與余當屬何應一人一書一事一畫一日一畫萬人億人一畫萬事億事一畫萬日億日一畫審於斯也易將與庖犧氏接奚論商瞿嗟乎作者旣不易解者良獨難方子云著書成岌岌鄰醬瓿爾陸績宋疊相述而至範望注十萬餘言文中堯夫疊相予而至君實畱心三十年苦思已不沒矣詎敢望施行況易屑數言雞跖集之將雞肋擲之豈有爲則梁楚材者哉然子云稱昔人之辭廼玉廼金夫屑故金玉屑也金可以曜虎玉毋以抵鵲知必有爲則梁氏桓譚者【庚申七夕】

錢氏家乘序

錢王之子孫徧天下渡錢塘挾岐黃言以世於魏裏者亦四五家其族疊生顯人恆情好炎則傅之賢者避其羶則反逺焉以是時離時合無恆譜然至追溯苗裔則無不扼腕而談武肅王事眉頰皆動余往來諸錢間或藏遺像或藏廟器或有藏武肅冑者未嘗不奇之然意其好事云爾邇從王孫輔之所徧觀家乘載錢氏宗派特詳及讀武肅所制序與其慶系譜圖父寛以前七十一世爲籛鏗去竹畱錢寔爲定姓祖鏗以前八世爲黃帝黃帝之父爲少典是爲第一世祖余不覺囅然笑曰嘻英雄亦復爾邪余交遊多錢姓鄕知其武肅王后爾今日乃信其爲少典黃帝之後此一奇也少典訖籛鏗爲十世籛鏗訖武肅爲七十三世武肅訖愈齋公始由淮甸入嘉興爲十三世又十三世廼訖今王孫通算一百六世夫自少典黃帝以來世代緜邈竊擬其祖孫相續爲萬爲億爲秭至巧歷不能竟矣今日乃得約略其數爲一百六世此又一奇也玆隔什百武爾猶然離合之不常而思溯瓞於渾噩之前信邪其傳疑也邪然前武肅者不可考而後武肅者入宋爲世冑則可考卽余派曼漶不可考而派之初分各自爲岷爲昆侖者則可考武肅自傳疑爾王孫豈傳疑也邪嗟乎王孫吾於爾武肅有感矣昔唐季防亂人寢食白刃中行者慮亡不濺血沒腕而我吳越數千里之內嬉遊歌舞者一百餘年國有英雄豈非生民福邪吳越備史稱武肅微時有瞽人善相骨值武肅者再嘆曰天下亂矣期日內再遇貴人然則英雄之生又豈生民幸哉方今承平累世敵踞甌脫地以哮而椎埋之雄間出沒海嶼短衣怪狀之客飄忽聚散莫可迹其後者三吳間隨在皆有緯之不防而憂宗周竊懼天下庸庸久矣非英雄不大治非英雄不大亂安得材如武肅者使生詩書帖括中雍雍從經生起家入佩委出持鉞爲聖天子澄淸瀚海以毋詒九重宵衣庻幾哉享英雄之福而不攖其害爾王孫中儻亦有奇偉髣髴者乎嗟乎英雄不常有江南髫孺負販盡耳威名者獨武肅一人爾英國以下博古者罕能道魏國以下𨿽子孫披牒亦復掩卷茫然蓋皆孟嘗所云不知何人也已矣身爲神明之冑而黙黙鮮所感嘅自許逺志厪覬一詔祿於朝孰非它年不知何人也哉夫士亦各自鞭防爾馮故紙而弔經綸蘄爲國樹千年之績才或稍格焉姑屬其笑語所接覩記所逮嵗時伏臘所往還者相與莫逺具爾以無愧先民不然邇則弗暱而往是圗則是少典黃帝諸漠不關情之人舉引爲族黨宗戚而族黨宗戚反不翅少典黃帝視之也無用問苗裔爲矣此則王孫尊人命修宗譜意也

浙忠錄序【代大人】

流俗之士將圖內便其欲而外懼無解於人也則例舉古聖賢髙論之可附者以爲自扞之楯遂以此人無心而天地無气於乎悲哉自語黙取捨出處進退以至生死之闗古之人何處不立隄防今之人何處不開遁徑天下幸無故耳苟不幸有變勢必至餵豬之輩盡得以匹夫匹婦之諒笑人此忠臣義士所爲中夜決起慷慨發洛陽之慟者也方今聖天子在上崇顯節烈以震厲百辟特詔議先臣方孝孺諡並賜焉命下之日臣工忭舞於朝耆老加額於野咸聳然若方先生復生嗟乎人臣詔祿而後卽以要領付王家績之成不成命也才之能不能質也獨此九死不回之气挺於天壯於學畱藏於百千萬世縱復煙銷塵隕恆皎皎與日月爭光試觀諸楊勲伐豈不炳爛當年而精采曾不敵正學之百一豈非爲正气不可泐哉昔正學少時見典冊中載往喆遺迹輒慨然慕之今錢仲芳亦近取浙中鐵漢彚爲二帙而正學爲之先若將挈焦府筋骼日薫習刀鋸傍志士之聞風而興也蓋若此頃郵寄一編遺予予爲正襟讀之讀而悲恨不使我有淚千斛讀而快恨不使我有髯千尋助皇上鞭流俗之頑而迫之痛者必是編矣抑聞之溯江者必探其源養勇者必厚其本一腔裂而十族捐此特湍之遇峽而鬭者也苟正气無根則恥心易散談它人而勃勃欲張者臨己身而忽費躊躇仲芳儻亦念平居幽獨中自有所謂汶阜者乎

兩漢郡國名吏紀序

王室之患莫亟於民窮傷哉今日東南之民何如也佃者受人田數畮長夏火耨持緼袍質於市以糞比秋少收數鐘粟緼袍不得歸相與聚婦子而啼總量終嵗適足供它人耳八口無與也不獲已貸貣毋錢勢家乘其迫而厚責焉度不可再貣急之度產尙浮於本則故緩之以需其息之盈一朝取雞犬屋瓦靡遺焉甚者鬻帑不繼軀命隨之矣農人曰我農人獨然耳及觀防棲者晨興啟市戶輒愁桂玉古樂府所稱盎中無斗米儲還視桁上無懸衣者又比戶然也夫天地之植何日不蕃息而民之瘠乃若此敢問財安歸乎曰於乎有兩窟焉沒之上則墨吏獵以去輦十之一二之長安余之私捨舉世相事爲故常下則所謂勢家權子母者也抑豈獨權子母而已小民力耕疾織得屋數區膏腴數畮幹餱小失人輒攘而餽諸勢家片紙朝入則產夕破倉卒自餽獲酬釐粒者已不翅厚幸矣或兩有所飽則兩勢家中剖之中人以下大氐皆壞令甲凖產定役蓋猶寓董江都限田遺意焉邇士人一通籍輒擁膏腴累千百而煩役不及又且詭覆它人田議繇之日又且爲它素封者請小民日夜幾潁水之濁而不可得貧人益貧若斯者豈謂薤本難防哉一董少平立攝詟耳而郡邑吏剖符以出類不能無欲莫敢皦皦爲百姓爭相與爲儒兒意蓋曰爾爲彼也我爲此例耳毋互相執可也有此兩窟民是以不旱澇而嵗常歉不疾病而神常臒彼農人勞困極矣利最微人又交賤之計不如爲商賈夫商賈匪可以無貲也竊見庻人在官者懷檄入民家莫敢仰視至城捽其項入市庖坐而醉飽焉啗畢更重索錢又見勢家蒼頭喑啞逼人數步之外細民笑頰承之見主猶可見奴怕欲死此兩者商賈殆弗如然彼實具牙角材農人未易羨也弗能者廼抑而爲負販負販不給不如摴蒱摴蒱不給不如穿窬穿窬一再試則膽張而欲倍誇於是大盜生焉夫大盜正所謂盎中無斗米儲還視桁上無懸衣者也敢又問財安出乎則惟有仍出諸鄕者之兩窟而已矣於乎田儋項梁之徒殺秦吏如艸芥勢家驟遭剽掠玉帛子女漓然咄嗟頃耳而守若令方且沓沓如故本之不防標亦蔑圗似百年常可以苟安豈不悲哉孝宣帝拜刺史守相輒親見問二千石有治理效輒以璽書勉厲加秩賜金或爵至闗內矦常謂太守吏民之本夫處閭裏而謂治本在守令守令更有本焉若廟堂上謂治本在守令則守令眞治本也余故輯兩漢郡國吏之賢能者爲紀治本治標咸備焉而兵者尢述之不厭詳於乎斯又漆室之啼也夫【壬戌冬日】

慈乘小引

錢仲芳刻放生彚編凡古徳導人愛物者其言皆萃焉予更以事實實之爰輯慈乘嗟乎刀鋸臨前哀鳴飲泣觸目悲痛不堪回想頃聞齊滕之亂死者蔽河而下有婦人母子被殺其手尙抱兒者莫不哽咽應知物可憐憫亦復如是無論是儒是佛總無防頑此心也而恬於殺者或飾言理固宜然嗟乎人心各自知必欲言眾生當殺者此屬何意我甚願賢者勿爾也我甚願賢者勿爾也

老子初繹序

小時讀韓昌黎原道遂隨眾辟異端語老氏則岸然以原人訾之今而知其言之羞也諦思目前之事何事不以妄發敗諦思目前之人何人不以勝气乖我乃何人敢譙訶賢聖乎它亡具論觀其誡孔子曰良賈深藏若虛君子盛徳容貎若愚去子之驕气與多欲態色與淫志是皆無益於子之身吾所以告子若是而已又曰凡當世之士聰明深察而近於死者好議人之非者也博辧閎大而危其身者好發人之惡者也爲人臣者無以有已爲人子者無以有已夫以此誡孔子誠不審於當年奚居若輕躁如洢不有若發其痛而鞭之至聲辭交惻者乎朝夕念玆尙懼負仁人之諄復而乃訾之爲原人多見其不知學也聖人之道大而無者莫過於易願學焉尙未有暇也先讀焦漪園先生所輯老子翼百家詮釋奧義蠭起而於心猶有所未安姑取顯達易曉者組而記之名之曰初繹蓋粗令句字無窒而已它年辭義習熟視五千言了了如家人語孤存本文可也【壬戌冬日】

勸影齋集序

顧病已好苦唫也地崩山摧壯士死而後稍稍通猿鳥之路此路險怪曾經五丁蠻開之而昌谷窮其勝前而潮州後而玉局近而天池諸家以至朝鮮女人俱嘗有車轍馬迹焉此豈眞不通人煙者哉然自嬴秦以來蜀道屢辟錯入蜀漢入蜀艾入蜀溫入蜀崇韜入蜀全斌入蜀宜爲通塗久矣而廖將軍墨葉渡之捷至舁船上山奇幻出前人所未有然則狂險覓之功誰謂生賀後者易爲力也余有懶癖不能攻堅擇一夷易之徑尙羊其間正如武陵扁舟自行自止毎遇桃花深處時復欣然儻再來失故道則亦鼓棹返耳因思混沌旣鑿而復完幸遇懶太守耳若遇謝康樂山口詎足當蜀嶂哉今而後君鏟蜀嶂我向桃源宿緣不偶弗得通雞黍也不可知凡心旣盡遂老於其鄕也不可知又不然入而出出而復入也不可知疑凡疑僊徑路難測蜀嶂未必不與桃源相接則我與君忽一日焉相遇於一天亦不可知也

髙星弁散騷序

昔夏矦湛贊東方朔雄節邁倫慨然想見其人及覽班固所次軼事髠之笑孟之哭情狀畢備未嘗不爲絕倒恨不使正則聞此一散其侘傺之懷也然讀朔自悲哀命數章余又不勝侘傺焉然則曼倩至此尙不能自散其騷夫又誰散哉余友星弁善詼笑舉坐頤解有厭次之遺風而自著散騷數種顧似有郁邑於中者始信古之人嘲哂豪傑跆借貴勢其騷情政自深也假使星弁與屈左徒東方曼倩同行澤畔或同遊金馬門星弁與曼倩抵掌諧謔不審左徒作何情事與左徒流連攬涕浪浪霑襟又不審曼倩作何容顏忽泣焉忽笑焉騷情其有不散者乎桓譚曰史遷著書成以示東方朔朔皆署曰太史公餘怪子長見知於曼倩如此必熟知其滑稽者曷不以次淳於髠之後或謂其正諌似直中情未易語又何不遂與屈原同傳也蓋以其騷且騷而散也夫

夏幼靑維摩集序

西泠之距維摩室也似不啻燕郢然黃葉舷師序幼靑西泠集誡毋得綺語相呵師何以不秀鐵若余曰不然日酣醉花艸間而神不傷艶之膚者也慧根之士誤落情网性類幽想類苦徑類慘澹冷寂蓋非必怨阻修也𨿽促語含睇意忽忽恆若離別彼婉孌善懷者亦非必其零落𨿽方嫣紅宜笑而徘徊擁髻已悄然野田荒艸之悲洵如是也自其懽忻淒惋之屢更而所謂夢幻泡影者已歷歷嘗矣穠華相逐去去忘歸境入淒涼愴焉回首一夕油壁之影漸沒而寒鐘驟聞履下卽無生路也然則維摩室隔眾香國四十二恆河沙佛土尙聚彈指間何況西泠也耶𨿽然它年方丈畢集女人以花散幼靑身且觀幼靑墮否墮則追憶昔侶幸偕我入薝卜林余將拾花微笑曰仁者勿復夢西泠也

曹矦招隱篇序

淮南小山賦招隱士招隱士使之出也陸機招隱詩招隱士使之入也王康琚從而反之謂大隱隱朝市則介出與入之間嗟乎八公山之雞犬未必同升而憔悴憶華亭之鶴隱之難久矣其孰從而招之隱不獨有隱徳亦兼需隱才考槃之詩曰獨寐寤宿永矢弗告蓋旣隱者必不復招人而北風之詩曰惠而好我攜手同歸凡招人者必其未隱者也詎獨未隱而已且懼弗獲隱焉曹生矦余鄰也夢寐恆在山水間余樂其人時與飲酒出其所爲古文辭相示曰招隱篇大都寫薖軸之娛而余讀之顧不勝雨雪之痛愾然作而酹曰子毋言當今幽山叢桂之間不待其招而往者幾何人矣顧有不能隱如餘者日僕僕闤市又有招隱如子者與余爲比鄰得無復有招招隱者乎悲夫

小集自序

至人之所味必淡其取諸古也亦不貪故墳索之圃天下之所縱漁獵也而泊然弗嗜或眾所共著時取而諦藏焉蓋亦猶宣曲之豪不急金玉而急倉粟也奇好紛紛曾足駐一盼哉而文人則異是目之所接無不可艶羨正如見蒟醬則思開僰道見卭杖則思通莋都明知無毛髮之禆而多欲不禁終以自疲此揚子云所以中道悔也予於物幸少嗜獨悞好書好書悞已且不羞爲辭章之士於賦好正則於詩好元亮每逢木葉揺脫意悄然而生悲未嘗不歌離騷也尙羊籬落逌然如有所防未嘗不吟陶詩也悠悠無事借古人之遺榘以自遂嘯歌夫亦何不可而奇好外偪或又捨此而從之繇是賦則軼入於誇麗之塲詩體亦棼駮而不可壹心之不易淡也蓋若此竊聞之嗜好千變復歸其初是以發軔恆於斯稅駕恆於斯予習𨿽屢易乎然叩諸中而津津焉娛予心者故有在也它年馳我牽反我所而佚我焉其仍在三閭五栁間乎

秋殘十詠小引

常笑杜工部破屋數間狂風捲其茅以去飛掛林梢邨童攫取之自此長夜沾濕斯亦黯慘之至矣而詩顧曰安得廣廈千萬間大庇天下寒士皆懽顏嗟乎公之念天下寒士若此哉余所識才士無多人率無弗寒者而顧病已家爲酷貧其友王蘭九之貧也則並無家嵗且暮病已過余曰蘭九行至矣纜船我門前枯樹下我兩人者將以嘯歌卒嵗因出蘭九秋殘十詠視余余讀之懍乎若薄寒之中焉夫士之坎防懷不平也𨿽春原芳艸裘馬翩對之常有淒淸之色矧以秋人爲秋聲且得不神顇乎若劉晝每言使我書數十卷傳世當不易千駟今蘭九挾崎嶇歷落之調其所以致窮有餘矣而又好與病已處其窮殆不可量詩安得不傳吾知千載後定復有﨑嶇歷落如蘭九者向秋風黃葉之下倚扁舟而讀之讀已復歌歌已復泣泣已投其紙於流將見此數詠者飄飄焉泛泛焉出沒於荒蘆岸之間也

題周伯譽集後

余之知麻城有周伯譽也自讀江漢人文始也葛水鑑評伯譽不擊刁鬥絕似飛將軍而舳艫十里旌旗蔽空則飛將軍未嘗有此大戰竊嘆詫以爲知言比訊其人則麻城已無周伯譽久矣頃與易曦矦語相對惋惜且詘指海內名士凋落殆盡然悲才人之易折嘻玆防矦懟辭也曦矦從黃岡來所經山川之紆曲人物之龎雜其間以才死而惋惜焉者僅數人以不才死而泯泯焉者不知幾千百矣誰謂才人偏折也哉獨以伯譽奔騰澎汃之勢噌吰鏜之響度將逆三眉之顏行而轉鬭而前以決勝爭霸於天壤之間而忽焉中道夭三立未成溘先朝露墓籜再霣後浸淫與泯泯者俱已矣才人不獲盡其才是則才人之怨也嗟嗟李白謫仙也不得向天上圖一捧硯而李賀獨被召奇矣然李賀去踵賀後者仍不少得毋字刳句砌不稱大篇白玉樓中亦復紙下如飛也邪伯譽死才人自此鮐背矣

短歌防

墮地而後刻刻皆死期也但未測死法耳死於餓死於杖死於縊死於毒死於水死於火死於刀死於鑊死於千鋒萬鏑人總謂不如死於病嗟乎枕席之上淒淚暗滋苦汗猛迸咽防輪轉一響而絕亦安見其愈於烈烈死也哉丈夫身荷軍國方以徒死爲臣子辠豈堪更以不死爲君父羞世之豪傑自命者未及見敵騎輒踉蹌奔還抑何其不知慙也友人錢棻弔遼死事將吏作短歌十章敲如意歌之聲辭慷慨餘歌信公詩爲之亂曰人生自古誰無死畱取丹心照汗靑

浙忠詠防

曾不聞錢生斆吟也往嵗忽作戒殺詩十章剴切奇妙迥出子瞻汁韻詩之上頃余讀仲芳浙忠錄方爲之慷慨流涕而錢生忽投浙忠詠一編微獨激昂磊落足與慿弔古人卽其詩古澹幽峭韻格亦直踞第一流嗟乎丈夫在天下一蟻子不忍與作苦事大節當前視頭顱一蟻子耳壯哉錢生豈徒斆吟云乎哉

茅檐集卷四

欽定四庫全書

茅檐集卷五

明魏學洢撰

雜著【二】

曹允大稿序

我意中有人焉眉目軒朗意气豪上一往之致疑將絕塵橫奔而出而其人方沈深好易與物委蛇有用世之思焉斯何人哉吾黨不再思必躍然鼓掌謂曹允大其人也夫魚腸之劍三千化而爲虎干將莫邪化而爲龍奇怪洵不可逆揣然埋地四丈餘光焰乾天石圅旣發是夕反隱此其故何也將無藏逾下者光逾上與易三百八十四爻大氐藏之意居多而允大湛志於玆多抉昔賢所未竟其發舒於文心舌快取人格格防間數十年者一朝吐出𨿽古人飲酒數升恐明亮不能過也然奇气淩厲一世精悍之色仍自灼爍楮墨間故我嘗戲語允大子自好易耳欲使子擁臯比集年少日微言終其身必不肯也欲使子挾數冊治篾篐桶且賣醬於市尢必不能子若爲張丞相弟子必願入後堂飲食簪珥雜繞筦弦鏗鏘爲樂而必不願與彭司空同見便坐講論卦義日宴賜食以一巵酒相對然則不可一世之槪究將終不可藏而微於楮墨間露奇此亦未發之石圅也全稿久畱余篋玆稍歸一二以公之四方四方有人勿徒以南昌土拭之

錢彥林香樹林文序

辦天下之務存乎大力爾矣識逾學逾亮量逾學逾廓獨气力之猛鷙孱弱壹如色身彊怯不可以學而爭昔殷浩宛然謝安石也遇桓宣武則一挫不復振非气力實出桓下哉新亭之防或至倒手板而安石從容諧笑目如無人豈非气力實在桓上耶新亭可以折一人則淝水可以折百萬折一人如藺夫子折百萬如寇平仲譬之文字然局勢與筆法𨿽殊气力則一而已力苟不逮則𨿽以王逸少瞻言百里之識而陳力就列訖自宕功名之外故嘗槪論江左有絕世之力而衡出之者桓宣武也王大將軍其伍也有絕世之力而恬運之者謝安石也王茂其伍也識髙天下而力不足以達托諸簡淡者王逸少也劉尹其伍也力不克爲當世雄而好競焉以困則殷揚州也庾元防其伍也案伍索之逺遡隱桓近曁昭代以問學之到通經濟者十亡二三馮气力之優成功名者十率八九才之不可彊蓋若此人苦不自知妄生夢想然時有柰何之嘆私察儕偶亦鮮其人淺而索之文章一道亦復孱弱多猛鷙寡也嗟乎大力固若是艱與道塲巾馭乘右軍派也數語我曰錢彥林盡掃後錞之習使人快心第在以恬持之蓋庶幾哉猛鷙之儔也而墨沈微墮亦動思辟易千人操觚家咸慴之夫今人隔昔人逺矣然各有伍伍分之後貉粵萬里往返未定徑徑堪危我尙無以定我之所之也其能定當世士哉若問肄業所及則讀香樹林文者彷佛見昔雄走馬舞槊時吾蚤有以服其勇矣

易曦矦居業序

余偶入禾城寓古剎燈且舉矣聞旁舎有南音僧以楚人告須臾笑聲嘩入門若將有故人夜訪焉亟相逆恍然若素所暱者而姓字格格不能吐叩之則黃岡易曦矦也嘻三年前曹楨父曾寄語曦矦之爲人而晤羲矦反在楨父前不大異邪一時踴躍不快遇新知而快遇舊交徐縱談文章風气曦矦夷然薄輕巧之習謂尺水興波易萬里無波難余心領之夫曦矦文汪潏滔湯固夙信其能萬里也而習聞楚之風剽以悍或將有千里江陵之勢發其藏則率皆湛深凝毅獨以逆而奇夫文賤順貴逆非徒數行內入一二側調之爲逆也又非徒尺幅中首尾掉撥能蜿蜒夭矯之爲逆也心洶洶欲奔諸筆筆洶洶欲奔諸紙巨力者逆挽而進兩息交屏萬響都寂當此之時心徑寸爾窅然入萬丈之底逆而勝如百神之遇神禹畱徙惟命或不及勝而決以出則沸然成蕩天之湍不過洶洶時一加鼔鑄爾而文之奇乃百倍豪傑所以重忍力也且不見玉局之賦澦堆者乎勃乎萬騎之西來忽孤城之當道夫洶洶傾注時方將驕騁以往而忽焉遇巨力之控制是亦文心之澦堆也𨿽然江陵順流之奇尙未得一縱觀焉奚澦之知請舉狎見者爲曦矦徵頃赴禾城從武水掛帆而西也舟子踞船尾嘯呼余臥船底閒想之風一也何櫂遲而帆疾蓋風行空中舟頗不相及髙爲之帆以逆之風怒而舟遂駛人見其駛也以爲帆之乘勝而長驅不知乃風之辟易而疾走也處極順之勢究竟得力於些微之逆者蓋如此余不諳江道焉知千里之奔流非亦抑鬱後之得志也哉嗟嗟尺水之才誰堪語此其幸爲我質楨父海內同調貴相知心奚必盡須頰而識之𨿽謂見曦矦卽見楨父可也且曦矦示我以遊艸而使我幷居業則𨿽謂余與曦矦輩日相集而防修辭之業亦可矣

易有功稿序

有功頃從鹽官來亦曾觀海潮乎潮之來也奔者如馬立者如山沸者如百萬之驕兵圾圾乎孤城之若塊也而及其去也咄嗟之間坐見滄海無寸水水之靈怪蓋若此嗟乎文章亦然天下之字散布於胸中而能者撮之爲句天下之句散布於胸中而能者防之爲理天下之理散布於胸中而能者挾其飛行之气以出入於楮與墨之間汨汨乎其來也洶洶乎其壯也漰漰乎其不可禦也漭漭乎不知幾千萬里也從而想見蛟龍焉從而想見吞舟之鱗焉從而想見金銀宮闕焉從而想見隋之珠和之璧珍奇寶藏灼爍騰光怪者焉自行自止自來自去宛然豪傑踞將相之位舒捲惟意而作者莫測其所以然一日气窒識如故法如故辭藻如故而筆墨艱澁蹜蹜不得展縱有精思存焉亦且如尋丈之魚偃蹇橫躓於幹砂涸礫中騰躍無策此則智勇俱困之秋也而作者亦莫測其所以然殆實有神使之能者寤厥所繇夫乃爲專气之守罔頽放於無事之晷罔消散於得意之防逌逌焉聽吾息之疾徐而偕之寢處昌谷云一海水杯中瀉靑蓮云黃河落天走東海萬里瀉入胸懷間奇景躍出蕩於目而沸於指終屹弗動然後眞气來往不至飄忽而難期聖人出東海不揚波此則退藏於密者之使神也曩余弁曦矦稿微逗私指語焉不詳讀有功文惝如望洋焉竊驚怖其言之無極也於其行也申以叩之

錢仲芳晚香堂稿序

我今日而始得一畏友曰錢仲芳仲芳余髫時侶也筆壘角逐文心日奇然心腕狎熟兩相視爲吳下蒙頃從天雄歸談宼平仲韓稚圭兩公往事沸然志經世焉已出其晚香堂新搆精奇偉碩鉅響驚人然我蚤億其能驚人勿驚也徐語及身心性命蘄盡泊眾嗜以決鋭於其所欲往使我憤涕欲雪愧汗如雨十年來頑同石獅此夕頓覺疼熱嗟乎士生當世而傲焉自命千古之文人特懦耳非傲也士所應爲止此哉唐宜之近簡余云文章之妙是兄能事餘事世間自寶重此事要不過數十年文彩耳學道之緣則又不在此今仲芳慧習偶寄文字中因從墨光見奇假令辦萊公之鐵骨與魏公之鐵膽而挾之以經營四方暇問此驚人之響也邪又不然掀揭影事隨緣捲舒且向殘書剰本中循一字半字以入忽一日相視微笑徐取所謂晚香堂稿者碎而煨山家之芋魁紙盡火傳小熖靑紫我亦取我之茅檐稿續焉爾時豈有戀乎嘻此百年前嚼木語也微仲芳我誰與味此

夏侶龎靜影齋艸序

侶龎有冷癖非興至不浪墮一墨沈大類五日一水十日一石者防興盡隨復棄去散亂幾上下或存首失尾或存尾失首任蝸涎旋其間予毎見輒拾焉篇什殊不可數數得也而吾黨問文心誰慧不得不以此事推侶龎吾嘗論文猶影也物各一形而更得光明旁映之則分身現而變態生題無定相貎之以文人之慧心則奇幻出焉且觀日昱乎晝月昱乎夜燈光昱乎書夜隨物形一俯一仰影有不偕之往者乎然而影之修短纎鉅恍惚變換未始一一與形肖也然而形之變則以此盡東坡泛潁詩云忽然動鱗甲亂我須與眉散爲百東坡頃刻復在玆形一也水則幻作多影焉漢髙帝入咸陽獲方鏡人直來視之影輒倒現形一也鏡則幻作倒影焉天下之物孰有幻於影者哉是故善畫者亦往往不貎形貎影形似者洵不敵寫影之盡變也侶龎想有別徑筆有別調倐訇訇隱隱挾萬騎奔突倐飄飄在孤云深塢間倐幽艶如花前麗人忽忽多恨倐又如老衲一瓢一麈道心澹隨境所入以侶龎之巧心映之以侶龎之巧手畫焉無往而不奇竊笑彼還筆還墨者不憖一出靈巧殆回顧見影而驚以爲木魅者也唉彼惡知文人有慧業乎

曹允大臨塲義序

允大歸自杭以臨塲義屬余序魏子曰允大之售以文也文不若允大弗售也然則天下偕允大而售者盡允大也我不信也允大之售尢以其臨塲之文也文不若允大臨塲之文弗售也然則戊午之允大迥不逮辛酉之允大也允大亦不信也隨矦照乘也久矣時至乃鬻喃喃焉先眾喙以佞人將無固與杜甫云文章一小技於道未爲尊夫豪傑之士目營九州衡門下苦無以自寄其卓犖之槪於是姑就肄業所及神而明之冀以熟運其智慧而緣與習防不覺羈鞿於其中罷精神送時日未嘗不恨江郎之筆不如陶家之甕也以允大英姿勃發蚤當雷呴電擊灼爍宇宙間而浪費其力於翰墨塲者越十年是役也亦惟疾去焉之爲娛其徒以此轢天下士哉𨿽然允大售士自此且大噪矣有怖其橫行於文者有闚其苦心於文者怖焉者曰歕山欱野犇突非常闚焉者曰鼓行金止部伍故在於是牢騷者出而嘆曰允大故奇於文者也闈中好平故臨塲稍夷或從而反之則又曰是不然允大故奇於文者也闈中好奇故臨塲益奇我恐允大無谷之術未必用捭闔幹之乎間而事後占望者且人人自以爲文中之許負也

叔旡咎稿序

子瞻好諧謔此子瞻一病也乃自詡嬉笑怒罵可錄而誦而末世纎士爭趨之彼所謂屈注天潢倒連滄海者杳不可復得而牙頰之慧乃特熾大抵亡慮皆尖巧偪仄矣小慧飛迸頥亦時一解焉然譬如米顚奇石嵌空玲瓏不過袖中玩也東海之濱泰丘萬仞秦皇帝懸車束馬崎嶇防風雨中而跛牧羊於其上豈不更奇壯耶且士之大其識也慧想欲茁寶而懷之當使如指李之叟在母腹七十餘年凡世目之所驚怖與胸所浡浡焉欲跳防舌之外者疾睨之若無睹也夫以絕世之解尙將以深深之息柔之曾屑鬭牙頰之智哉𨿽然我將彊使尖巧偪仄者舎其習而遊於寛彼實不能蓋鍼之鋭鋭也刺指指殷借刃焉斫防風氏之脛則廢然走耳夫士也似性實格之及周觀天下何天下號工文者半若儔也則又似有風防焉元夫子曰今之作者煩雜過多歌兒舞女且相喜愛今天下實類此矣當吾世而有人焉偉其幹鼔其气昌揚其詞以力追盛明愽大之風而又不爲頑砂莽磧詒嵌空玲瓏者口實是之謂大觀其在吾叔乎其在吾叔乎

蔣去華稿序

往予客蓮墅也同業者爲蔣若滋去華兄弟及當湖周石僧石僧好劌刻日暮舉燭光煜煜短紙上髙吟甚苦若滋擁膝枯坐時彥所防獵滿槖者悉屏去須字字如牟尼珠故其索之也亦艱予謂去華曰文章快境要當令蕩胸生層雲耳何戛戛自困爲每拈題竟輒相攜遊舎後之圃少選予索筆墨甚急去華方尙羊薔薇架間弗顧也呼之迫則揮袂疾書峯峯相接波波相續防合宋人雨翻楡莢風轉栁花之句退而議者未嘗不心慴以爲此犀利才也比幽情別駐則永日畱花間者容有之以故一時目去華有懶癖而予特以筆墨狼藉爲二三子所誚邇來予稍覺寤不復擲日月於句字間舊學漸墮私自笑子敬尙懶懶於子敬者更何如矣及問同社爭奇近誰雄長則惟有最懶之去華爲獨酣噫嘻吾蓋蚤知之謝康樂如初日芙蕖此固以天勝者而鬭捷反後顏步兵特自眈池塘夢耳彼才庸可量哉獨念意識之轉疑進疑退一似各有候焉而弗可以彊爲我勤子怠我怠子勤尙未知兩家之說誰短長也請寄問髙吟與枯坐者

錢爾斐冰雪文序

憶爾斐髮初燥也英毅特甚不數年歸禪悅神采泠然私怪虎子勢忽焉安往昨歲作浙忠詠詠兩浙遜國諸臣又和仲芳短歌十章弔殉遼將士忼慨悲壯冷須眉忽然怒張吾讀之喜而不寐邇又見其擬陳政事萬餘言有痛哭無太息精力磅礡非若賈長沙前鋭而末稍漫每客造余余輒挽其裾而朗誦焉日三四周覺黃河萬里汨汨奔吾防舌間也隨詒書雲天下豪傑無多人一二翹然露鍔者不轉盼便以重擔加其項耳爾斐勉乎哉廼者偶索得小題秇一編自題曰冰雪文竟有似東野避俗自攜者夫昌黎奇東野善鳴而眉山深憎之憎其寒也爾斐惡乎寒縱曰離奇夭矯不合世蹊俗見之當大驚俗則避爾斐耳爾斐誰避哉爾斐不可以無說而處此也請爲子實之古豪傑大有爲於天下者未有不得力於髙寒者也豪傑玅用在智而古人之以四徳匹四時也智獨居冬冬之冰剛雪皜萬物固藏而作易者獨以此爲天地用智之時可見聰穎才辧爛若春葩而不復存冰雪凝凍之意者皆智薄之徵也且天下莫奇於用智而冬之徳偏言貞又可見不奇不足以言智不正不可以用奇而苟負正性其人未有不具寒骨者也古大豪傑𨿽身居將相噴焰燎原而凜然之色常使妖穠俗艶不得侵豈非萬壑堅冰千巖積雪固自有晶瑩朗徹於焦腑之間者哉論至此則所謂冰雪文者覺剡剡然寒光射人矣

陳似木白雲軒文序

似木僅十七耳而有大成之風每與我言未嘗不祗畏焉論賦毅然戴楚蜀蹂齊梁論文毅然輊秦漢軒歐蘇論道術毅然帝鄒魯夷老釋宗程朱孽陸王下上千載進退萬家守繩者必崇諧俗者必黜至夫李氏邪說袁氏綺語纎士之所狂騁湎溺於其中者直洪水猛獸距之其爲經義也昂昂若千里之駒堂堂若大將之師視纎士之妍容巧舌直賤優也才與識若此奚患不千古而標格過峻意稜稜若秋霜防當以朝曦煦之私嘗與言曰我中俴而外峭病與爾同是用拾格言爾詒爾殆意我爲日刓也夫天之觭也畀一長者匹一病人之矯之也病則弗去而先去其所長我臨岐塗而踟躕蓋已久矣夙習陡發猝若干將之不可揣相向同病者我爾又依然誰昔也已我病無隕爾長我爾當奚從焉語云奔蜂不能化藿蠋越雞不能伏鵠卵魯雞固能矣我聞近古有純人其偕爾則大程乎苟寘此文莫我猶人也文莫爾猶我也

陳則梁稿序

庚申秋讀則梁易屑爲之序冬讀莧園集八區得縱觀其全然燭諦想未嘗不駴詫其奇也辛酉冬寄我韋先生傳尢奇絕視元美傳次楩中郎傳文長不翅軼之急索數十帙分餉同好而則梁靳勿予頗用爲恚乃者過茅檐示我侖者菑再得縱觀其全則瓌矞倍曩昔焉因戲則梁曰子繆負奇僻爾應世藝毋得猶人則梁徐探近稿投余陗若亡胔淸若亡淖比其蘢蓯浡興也則若八紘八殥八澤之云足以雨九州而和中土嗟乎若則梁者眞欲以此道圖後凋者也昔蘇子瞻語舒煥云歐陽公天人也意天之生斯人甚難非且休息千百年未易復生斯人余懦人也意遂信之直願與造物者相恬無事矣而世乃有彊項如則梁者乎中央帝七竅儵與忽鑿之殆盡而則梁持削睨其旁不休一似必欲鑿之使出八萬四千母陀羅臂又出八萬四千淸淨寶目者海濱生若人吾竊憂造物休息未有期也

卓珂月稿序

黃帝曰操刀不割失利之期兵莫憯於志矣夫老子曰邦之利器不可以示人其有憂患也夫操刀者刃處前鐓處後前刃黃帝之術也後鐓老子之術也刃鐓無兩柯黃老有兩術哉過用其鋭以戕物物必反戕之不通於陰符而刃是操申韓所以愁血指也卓珂月負奇性自稱其文有刀劍之气驟讀之刻畫峻峭洵有類刑名家者比其精言握固𨿽陰符及五千言不能過又不覺肅然卻立驚其智深而勇沈而愛珂月者猶以恣筆詆訶橫口淩轢爲珂月憂夫酒入舌出舌出身失古人痛以爲誡而善黙者反用沈醉六十日自全詆訶淩轢惡知非古人所以不臧否人物者哉𨿽然竊嘗有窺焉師尙父八十年藏身似老子而會朝一戰似黃帝計當年雄姿悍魄視七十萬眾如拉朽而敬勝數語又何其小心翼翼也大凡才智搏擊之會奇鋩迸射莫可逆制而一柔之以小心則自平當此之時徑寸內亦自覺有兵气銷爲日月光者刀劍將可得邪古禮有之進戈者前其鐏後其刃進矛防者前其鐓夫以利器爲天下殺機之所聚而雍容出之則禮樂宛然矣又何事前刃後鐓者之多械也噫此古今才智之所聽熒也敬就智深勇沈者商之

支小白新語序

予讀唐人詩嘆前後作者交相困前人之困類剝筍力去數層僅足攻膚殻而佳境乃在後後人之困類披沙先至者捷攫精鏐以去而後特﨑嶇瓦礫間拾賸寶自雄開元大家獨踞前後之會而奪其勝翻意之夷者使沈翻詞之木者使粲翻格之滯者使動沈矣粲矣且動矣更誰翻哉止畱一尖脆僻崄之徑以遺後而後起者亦寧尖脆寧僻崄而不肯爲初盛優孟於是一代之風气遂日遷而不窮姚合選唐詩黜去李杜蓋亦英雄無可柰何之防乎舉子秇至成始振訖隆萬駸駸盛唐敵矣余戲謂少陵尙未出安得盛有敢盛隆萬者舉巨觥浮之然讀小白新語翻剝殆盡縱令醉供奉左安石右諸葛浣花叟持稷契而來亦無隙覓片席地殆又文徑之極變也夫天下風气隨才士轉倘自此混沌遂死恐小白輩不得不任其辠矣

顧孔昭耦花居稿序

夫風流蘊借必讓晉人晉人不知也知晉人晉人十萬里逺矣以彼超然邁往之姿中有獨到而意之所適率爾神防蓋自有其人存焉不在態度間也余每入人書室見案頭置世說一部幾硯楚楚咳唾作態兩袂間時出香气對之輒欲嘔噫嘻風流之厄至此哉吾友孔昭神思閒寂與物無迕怯怯若不勝羅綺而中實淵箸其爲文殆不名一家而間出小題義供客往往翛然澹具丘壑之致人若文髣髴有江左風夫子長著書五十二萬六千五百言而偶一傳滑稽暫爾遂足槪名山之副哉況狀貎如婦人好女者其袖中乃有百二十斤鐵椎人固不易知知人亦不易也世人見孔昭恂恂或僅以淸雅相目而讀耦花艸者又未嘗縱觀篋中之藏萬一取而供之殘花劣石間又以兩袂之餘氛拂之孔昭不大厄乎余故力言其中之所存見風流不墜自與貎晉容者十萬里也

壬戌廿房選序

每歲房書行世安仁與太衝交出而士徧以其目爲之郵良亦甚苦予患弗能給僅閱一二名選垂畢輙聼友人持去終弗閱全帙蓋非徒病懶也學道者當刻自愛防愼勿多見凡劣以長鄙夷一世之心故予之於文也鮮所渉多所欽同社中號予爲不苛頃陳發交有壬戌之選誤以淘汰之責分責予篇什旣繁厭憎易起安仁不數過也太衝則紛然至焉大槪十不得存一而參閱時復互汰其所未汰是以所存益稀友人有詰予者謂子故非苛於文者也盍以寛佐之噫獨不聞劉夢得之論文者乎文士各執所長與時而奮粲然如繁星麗天而芒寒色正人望而敬者五行而已予念斯言未嘗不悚然正襟而坐也文無論工拙要期於有光光旣外射更當決邪正焉彼耿耿然騰一隙之熖者小明耳譬之長夏星流曾不及霣地成石惡足比數若夫詭矞自恣光熖足以駴一世而弗恊於正此乃所謂欃云如牛槍云如馬者也直思彎烏號落之肯令張芒角乎因嘆豪傑之有正熖者千古來不可十百數文章之有正熖者千古來亦不可十百數又何況三年然則玆選也世容有病其寛者予故非苛於文者也

五朝文略序

士人習緣之深孰有深於制義者哉聚兩京十三省之豪傑晝夜角逐其內而謂百世後隻字不得傳吾不信也然自洪武迄今幸存者不過遊戲不經意之小題義而至於析理之文尢豪傑之所專心致志於其中者反習焉不工工焉不傳是誠曷故焉蓋小題義得縱其材武而入於理則束且窮達攸系𨿽髙奇者未免衡世法於胸中此念不淨則種種氛皆得而侵之技之所以不得工也工矣片語膾炙萬眾爭拾之天下但見雷同之眾而不復知作始之囏等夷視之矣此其不傳一髙材捷足之士吸取精意別傳新藻出之天下更以後出者爲膾炙而以原本爲餕余棄之猶委蛻也此其不傳二一人豎義萬眾爭出其智以求勝縱復崤函之固必舉而翻之再翻之後𨿽新操觚者亦得以糟粕笑前人此其不傳三始而剽襲繼而脫化終而披剝前人已無餘地矣而又或有庸譾無志者於他人披剝殆盡之日依然剽襲如初於是詬厲交集並作始者亦蒙惡聲焉𨿽欲以隻字存得乎此其不傳四獨楊貞復閱數十年猶新然宦稿耳蹊不合於墨且禪那也理又不合於儒故偶乘剽襲之所不到以大其年豈文之正哉許敬庵鄧定宇諸公皆淵然邃於理而乏才鋒學人罕習之才鋒敏玅許鐘斗一人而已而淺於理苦心士不盡服也惟湯霍林得許石城風度髙其幟以來天下而天下翕然宗之至今末流濫觴不可戶曉論題神者謂題神不在實字在虛字又不在虛字在無字處似也宗湯者遂至低聲下气以無骨爲有度無味爲有養舉聖賢精深切實之理士人光明灑濯之气悉以柔曼銷之此其在滅題中之所有論題脈者謂某字根某字某句根某句某節根某節相題者須如子之顧母似也宗湯者必並顧母之母夫母之母猶近也並路人非母者而母之有一人不以非母爲母則坐之辟曰法脈舛繆其煩也不啻如商鞅之刑棄灰其酷也不啻如商紂之設炮烙此其獘在贅題中之所無若此者固自以爲深於聖諦者也其於聖諦乃若此意者彼亦自有獨創之奇而眾特剽襲焉脫化焉披剝焉又剽襲焉以至於此與曰非也始出時天下羣而嘩之非嘩其奇也嘩其凡耳而不逞才不使气其說最與無才气者便凡平時囁嚅尾不得揚眉瞬目於人前者一旦位置居豪傑之上以故類多而地日尊𨿽豪傑負才气者亦俛從之此無非無刺之文所以盈天下也萬曆末士始爭自震厲而桎梏乍脫或至決藩於是則有嗜古者好琢似子似經之辭以爲奧而不必眾之解中之安欺人者亦不免爲人窺又有佻達者以靈變自憙譬如輕俊子弟有諧謔而無莊語有疾趨而無雅步端士弗之欽也至千蹈厲者相競爲北鄙之聲則憂時者已愀然如洛中杜鵑矣以故數年來壇坫蠭起而文家牛耳終羣睨而無所歸意必挾至奇之才鋒抉至正之名理奇足奪贗正之气正足折贗奇之心仕後人爭爲剽襲爭爲脫化爭爲披剝而精微獨到之處終有剽襲脫化披剝之所不能盡則遂將以後人無可誰何者獨垂於大塊之間使後世讀之者莫不欣然解頥逌然會心快然擊節曰異哉經史子典集之外別有奇文焉在此庻幾哉不羞一代之業乎而吾未有所宗也徒嘅然嘆習緣之難破而已矣偶選嘉靖以來文妄致其喋喋云

制義自序

家夫子之敎余文也曰從理路而入脫理障而出以故析理自娛余垂髫時已津津焉性極浮動目有所觸神輒躍躍欲颺去而一坐蒲團萬籟無響𨿽迄今無一獲乎然竊謂甘苦備甞之矣每思路初入如獨行空山苔徑幽寂衣袂間時聞芳气又如舞雩春風三三兩兩又如蘭亭好防蕭蕭散散若有意若無意得趣特深蓋爾時揣摩之念毫不入於胸故往往有雋永之味焉甲寅年始入閙塲相務爲聲色砌之湊之修之削之種種俱墮苦海乙夘後始憤然願爲天下雄戊午膽气差王手腕漸熟庻幾乎運斤成風胸吞云夢澤筆湧若耶溪時時有焉興酣落筆揺五嶽詩成笑傲淩滄洲時時有焉一拳打碎黃鶴樓一腳踢翻鸚鵡洲時時有焉然有太白之防扈飛揚而少子美之沈鬱頓挫其气往往噴薄激射而不可遏出以質友人友人有時解頥有時擊節又有時瞠目直視由此觀之今文可喜者固多可愕者更不少也廣東知非和尙戒余云子勿使善气善气惡气兩者並行世間無有差別余因思生平跳逿之气先伏於心而徐發於文又將徧現於容貎顏色辭气之間此必非快然自放而已其螫必將有所中思之不覺汗浹且气安有能籠罩當世者哉曹操挾鷙毒之性握生殺之柄一時豪傑各懷蹈虎尾之懼而禰衡毒謔怒罵恣其馮陵其膽气誠有大過人者而李白無取焉曰魏武營八極蟻觀一禰衡及白之气使髙力士於殿上也乘醉落筆旁若無人自以爲一世之雄豪而宗又目爲酸子可見气之不足以動天下若此是故一往無前之气必抑之使沈夷之使平分毫無異於庸人然後可以荷天下之事而不僨況文士尢浮蕩而不根者哉且吾嘗遊杭之山矣初涉山麓湖光千頃迆邐而上西湖忽浮樹杪間又數武忽覩浙江之濤又數武見東南無際汨汨焉若黃塵漲天者蓋海天接也俯視西湖不翅溝澮同行者踴躍叫絕謂生平壯觀仰看松梢日輪可捧而袖也反而問山僧曰頃所登嶺何名僧曰無嶺也曰髙甚矣何謂非嶺僧笑曰樵徑耳同行者相與爽然若失可見文士嘐嘐自以爲气髙天下者皆認樵徑爲峻嶺者也當世不少智人下瞰文士渺乎甚少咆哮者如蛙怒叫號者如蚊鳴雄奇者如家雞稱霸於羣雛之中而余乃傲然弗顧謂胸次之磊落鋒鋩之鋭利遽可自張其熖而弗思調劑於中和不亦陋乎余今而後將空其中以受當世之藥石脫理障而出仍復從理路而入庻足以破樵徑之小觀而鋤衡白之頑骨矣嘻此豈易言哉此豈易言哉己未孟夏命老蒼頭錄舊稿百餘篇而書此爲序

送錢彥林序

彥林吳人也有燕趙風平居慷慨論人物小不快毛髮盡立以此臧否古人多矣古人不知也以臧否今人今人乃大恨夫彥林豈苛於人者交遊有一善未嘗不津津道之其意直欲徧告諸當世之人或弗應則齗斷然與之辯其好揚人善若此然至其詆訶人也亦復痛發無餘辭𨿽素見譽者莫不人人自危也嗟乎目前之人畏子敬子者多矣愛子者幾人哉屬者尊人出讞三輔獄報命還朝彥林將其家以北當與燕趙之士遊窺其囊則詩若古文辭凡臧否古人者皆在焉試從耳熱之後按節而歌之以求友燕市中豈盡如目前之人不相亮者哉然我嘗與北歸者言矣問有俠而隱於屠者乎曰無有也問有歌風擊築其儔乎曰無有也所見士大夫率深謹寡言頂與踵恆相接如是爾矣然則以彥林遊其間又安能甚諧也邪愼之哉吾憂其申申而詈子也子長年二十徧遊江淮而文益奇子適如其年歸囊之富必有百倍於今時者吾將試其臧否古人者何如也

贈孫癡序

六七年前曾遇一癡人蓬頭穿窮袴果腹而修髯性嗜酒口中多作不可解之語一發輒奇中人邀之相或瞠目直視竟日不肯對或逢人道上則又傾倒言之間發人陰事爲市兒所笞罵笑弗與較叩其姓名不答固叩之則詭曰我沈雨修也因共目爲沈癡沈癡云今年來忽詭而孫衣冠舉止稍易向年狂態而奇中處益絕倒頃相遇錢監軍坐手大杯灌塞上葡卜酒防間汨汨作江濤聲縱橫諧笑髯張如防令徧相戲下蒼頭鮮首肯者再閱天雄健兒亦慨然發無人之嘆意勃勃欲封狼居胥也於是舉坐矜肅嘆雨修非癡人而雨修則出一橫幅率相逢者所曲繪其癡狀嘻嘻昔海嶽忿米顚之目至有辯顚帖而雨修顧惟懼癡名之不歸人旣不信辯顚之非顚也其誰信認癡之眞癡哉嗟乎余嘗慿弔往古聞沈深負奇者多托一奔走之技以物色天下士而天下士沈深負奇亦多佯狂垢污使人不得聞天下大矣屠沽中豈無有材堪將相者乎子且飲我將以問癡者

壽錢母序【代大人】

錢長君居長安念母太安人甚以疏上聞詔許歸省適會太安人七十里中懽然謀所以觴太安人者而某適奉使過裏咸語某曰子年家子也其善爲太安人頌某再拜言曰慈母撫髫孺之額而祝之貴鮮不望爲廟廷用者也迨起家事主鮮不望其霖雨天下然人主處璇臺紫宮中一念聖膏澤數十世一念頗霜雪亦數十世其始必各有一言入其隱以種數十世之因而外廷莫知也朝夕經筵者或知之第使映心之語纂組以入君上之黈纊而片言神動則濡澤於物將無窮是以賢者恆樂居焉又或延佇朝端無可爲黔首請命卽徳意層累而下逮官府文書止矣終不逮赤子之身志士或恨之譬之委嬰兒它人手而旁睨焉旁誨焉縱人盡如我終不如內諸懷而親哺之之爲快也故良二千石之得行其志也與天子侍從臣等蓋嘗論之親乎上者功大親乎下者澤浹皆足快霖雨之願者也今太安人誨令子蓋有成績矣長公遭遇明聖顯皇帝親擢爲第一人天球太衡寶之次君又方爲天子守股肱郡髫年所祝何以逾玆長君入禮闈也毎日焚香祝天曰臣委蛇辭臣之末靡可借手以報明主是役也願爲社稷羅賢人太安人聞之色喜往次君讞三輔獄多所平反邇守大名聲名蔚然著焉太安人聞之又色喜兩君所以怡太安人者何如哉方今衝聖嗣服殷憂未平大名古天雄地正萊國所謂北門鎖鑰者京都保障實馮焉疇沃帝心疇固封守吾知兩君慰太安人者當有在也夫世人全活鱗介尙能爲其親延齡況兩君佩慈訓也以出方且壽吾國壽吾民而太安人取什伯於億秭中夫庸可量邪某不敏竊謂引眉壽於無涯者莫過於此敬隨諸君子執爵以獻

賀某尹序【代】

安福某矦令瑞安仁聲遐聞於朝僉謂瑞安不足以久辱也於是下邑二三同人在帝都者相集謀曰若忘裏中父老言乎行矣善事天子苟圗利桑梓其爲擇廉令當今百辟誰有右某矦者乎捨此其焉求由是則冡宰以更邑請矣而瑞安吏民聞之馳詣中丞直指吁畱者日數千人廼合疏上請如吏民言諸同人復要冢宰固請久之廼詔許下邑方矦之遲遲來也窮鄕之民日出挽市人衣而問曰公來乎曰尋至矣民則大喜歸而傳告里巷已見迓者弗時至復疑曰公來乎或曰弗復來民則戚戚自恚曰吾儕小人窮民也敢冀乳哺乎且怨曰諸大夫孱儒耳豈能致良吏與汝曹無何矦至民大喜過望旣下車吏例進器具財用惟腆矦愕然曰誰寔作俑廼蕩中人數十家之產以媚新令趣持去更以其直進我將購田埋骼焉自潤名一錢以上者有如日令下民皆引壺觴相慶而好持令短長者咋舌寒立尋出敎與門下諸胥史約門外主寛門內主嚴居無幾悉汰諸胥史冗食者又居無幾悉發其宿辜被譴者帖若乳防之就束也而小民則快若燖雞之出湯火喜如不勝自玆百政具舉令朝發而謳吟夕作咸謂矦之於民也洵所謂殫心者而矦則時進逢掖士商藝諄諄然導以甘苦之所熟嘗士心倍驩防矦以覃恩拜綸綍之錫國人胥慶茂才十餘曹徵言於某某思宋韓公之入西府也蘇子瞻使門前諸生作賀啟數百言輒裂去曰明公豈此少哉要當有輔於左右者今某誠不習諛而新政之快又巧如人意所欲出將安所托以附古人詩言之在彼無惡在此無斁庻幾夙夜以永終譽往下邑之迓矦也瑞之人靳弗與相與距城闉而訽𨿽古雍輪鞅不前者寧越斯乎臨下邑數月耳民已豫愁渝年奏最天子復謂下邑不足以久辱當柰何嬰之念乳哺也蓋若此自今以往民一如矦之所行者而謳吟焉矦還一如民之所謳吟而行焉嘉惠庸有旣乎然則二三子入賀其亦賦振鷺焉可也

茅檐集卷五

欽定四庫全書

茅檐集卷六

明魏學洢撰

雜著【三】

趙母傳

家夫子數言趙歸父壯時居窮巷饘粥不給而達旦浩歌無足戚歸父者則又數言歸父母能守死立趙孤也嘗逮事舅舅病疫親爲視湯藥家無可任左右使者親爲滌笫蓐間舅之歿也趙母亦疫且革矣躍而起起而僕僕而復蘇猶急索衰絰加諸身也逮事姑姑病疽內潰幾殆趙母親嗽吮之已復病疰血穢餘年腥觸不可忍趙母日爲之湔浣乃其姑又繼姑也夫巨家好爲富貴容新婦晨興拜舅姑平居或不通人聲一室之內如客如路人下逮裏閈禮法寖防焉翁爨婦績婦坐翁立幾眞意有存者然其咈也則亦翁訽婦詈嗟乎有不恥爲若翁浣笫蓐者哉蓋𨿽女猶難之事後姑尢鮮有令聞何者幹餱相詒言貌煦煦則各自謂有慈孝名文而不情其埶不能長也齰疽濯穢其眞良婦乎哉久之歸父之父歿數絕數蘇孑然影相弔也兩閱月而生歸父歸父之叔乃爲祟有屋數椽奪之有田數畮鬻之未快也聚族而迫之嫁弗聽則將碎其子趙母號曰天乎未亡人何靳悉捐遺產以活此兒此兒何罪於是家四壁立蚊虻噆膚機札札不輟或冬夜手不廢洴澼絖日策其子使成名因得而卒業焉然迄今已五十餘年歸父猶困諸生間識者固已代爲歸父戚矣歸父名璧父名錫嘉善遷中人也歸父母姓顧氏二十五歳而歸趙二十八嵗而寡六十六歳而家夫子言之令顏其廬八十五歳卒卒逾年而洢爲之傳

曹鴻甫傳

吾裏有躬行君子曰曹鴻甫先生諱烈字允和更字鴻甫病不復能讀書也自號靑箱居士先生幼不好嬉動履有度羞與凡兒伍長乃益攻苦出入經子先秦兩漢言其讀史則揚厲千古慨如見之至圖書律呂天文地誌之類鉤微摘隠抉前人不及防者著爲論古奧奇碩蓋浸浸成一家言矣顧弗以自詫曰觀象測數於身心何當吾人精神當與千聖相陟降柰何唶唶爲掌故言哉遂矢志濂洛諸書亭如也矯如也無逐纎趨者已乃肆力舉子業業旣工而病作嘆曰我家世業儒數窘於遇我復終於此命也夫伯若季在余也可無恨於是悉謝故業聖人之學乃益專其學以無欲爲極立誠爲本病稍篤勿復事耳目枯坐一榻怡然自娛每語洢曰人知生之必死不知死之未嘗死也吾支體日就銷脫矣靈覺不減於疇昔此非前吾生而存後吾生而不亡者哉頋常自嘆曰死可也就生人之法則我未可死昔人尙友尙而論世吾輩誦詩讀書顧交臂失當世之士冀得負笈就正如心齋之於文成者而病弗能也資旣不敏不能如匡之傭作栁之手鈔冀得廣蓄典籍緣觕遇精庶幾其有獲焉而貧弗能也吾其爲天地之螙民矣夫每居恆頥解輒曰此生無所樂獨幸見歸季思先生擇交邑中戞戞乎其難之時相過從者惟吳蘧庵先生志逺朱蘆墟先生國望卞子厚先生洪載莊含英允燦蔣永完寶衷蔣永徹鑑曁家夫子而已嘗有風之詘意爲糊口計者笑曰昔人十日九食而得不餓死今我一日再食猶欲營營何人之不知足也且我不能彊吾心而佞吾口明矣洢侍病半載猶子視我愼言語節飲食諄諄誨之不置數見其憐憫僮婢曰夫人旣捨其父母而父母我矣虐使之忍乎因誦元亮疏云此子亦人子也其介而慈類如此卒之日父母昆弟從容握手神色不亂息漸微也以絕年二十八子尙幼手輯蒙養錄果行編遺之俾之仿繩尺云魏學洢曰於戲先生洵古人也與哉憶隨先生時余髮旣燥矣亦非不知程先民者然距今六七年所飽食終日無所用心余其免矣乎未能也羣居終日言不及義好行小慧余其免矣乎未能也然則當日之輕窕纎薄意必有甚於今而先生之惇重嚴毅又於今日爲無兩然則曩者餘事之其殆以余爲非人也思之未嘗不汗下叔廷薦者亦受業先生之門者也恆道先生善誘人述古昔稱先王輒欣然庶幾遇之於戲此豈吾人之奮厲則然哉然家夫子每疑先生戒容色毖辭气動靜語黙進退出處無之非考亭者而晚顧與考亭懟專好姚江之言惟洢亦疑之乃今而知先生之志苦也憶隨先生時先生之疾深矣越數日輒嘔血數升自度病必死居恆語及淒然有日暮途逺之悲彼恨不一朝頓悟快覩性命之全而茫茫窮經云乎哉不得已而希捷徑於姚江宜也若吾曹悠悠忽忽怯於循途思先生其亦可少愧矣

嚴公傳

公諱國望吳江嚴扇人余婦王父也嚴傳自勝國代有聞人公生而家業饒稱富人然仰焉取俯焉拾若惟恐業旦夕耗者故𨿽不可謂無尺土一椽之借而其功與篳路藍縷防涉開家者不殊居亡何遂成素封於是戚黨空乏者周之所相識待人舉火者給之值歲饑饉者載道富家類不能出升斗貸也甚且乘其迫以爲利者有之而公則慨然出其粟以賑塘且陂國人苦之誰不秦越人視者而公則起而考工不愛傾其槖中資人皆稱之曰嗟乎天子如尊卜式以風四方二千石豈足道哉以故吏吳者咸矜式焉晚而杖於庠然公故甚憎事字閭裏若嬰兒惟懼有一人焉嘩於側者卽裏中或嘩焉公必曲爲之居間惟懼其有不釋然者故髮之白者且黃矣未嘗一識郡縣吏足迹所至亦不能半千里然而致有獨鐘名畫夠集云巒煙島絕壁斷岸變態朝夕几案間笑語人曰吾蓋日與茹芝之徒杖履逍遙於其際也課長子以周易課兩孫以尙書晚乃爲仲子計農桑籌芻牧徧藝果木郁然畏佳其病也客爲之寫生公謝曰余嘗聞之吳文定公矣畫像之作記禮者所不載賢人所不道不若紀述生平以詒後昆可以行久長與其寫生者神之不存行見不可傳者與槁骼俱也因自爲行狀以卒論曰海內賢士以什百數然必澤及人者爲眞浮閻之叟樂爲人緩急田夫裏婦相語於寒窻風雨之夜往往爲流涕而姓名弗傳不亦悲夫搢紳貴人閭巷或切齒乃走聲名於四方者又何比比也此豈眞有深澤哉於戲若嚴公者庶幾不與槁骼俱也乎

沈少蘭傳

南張吾宗之所聚族而處也南鄰北捨煙火相親士耒婦杼戶無異業吾夢寐恆樂居焉因念篤行如沈少蘭者洵古人也慨然有懷疏其佚事

少蘭名應奎余兒時猶及見之身偉而頎其聲雄數賈於四方裏中呼爲大客云慷慨好義有古烈士風及居家則恂如煦如嬰兒如視二人俯仰爲顰笑者五十年父埀老教授裏中少蘭閔父劬卽日逆以歸家中藝蓑艸蓋厚利也父日往來陌上視之少蘭曰柰何令老人僕僕赤日中乎卽日薙蓑艸

嫁諸女弟凡奩具及往反禮際無弗僃物焉且有儀曰此吾親所素愛也裏中父老時至則取雞黍鬥酒相饟必極生平歡曰此吾親所樂與杖履往來也

偶一歲中父老多物故者少蘭戚然謀諸婦曰是廬也吾志庚爲之而力弗逮也𨿽然親老矣他日忍以不安其親者安其身哉遂庚之𨿽力詘舉贏勿顧焉

裏中嫗多事佛茹素母老將從之少蘭憂甚夜就寢矣且二鼓矣趨跪臥前曰兒貧邪兒泄泄邪兒奉養未至邪兒婦服勤不如意邪涕泣引咎者萬端

季弟賈於杭蕩兄資少蘭終弗言惟恐以昆弟之故憂二人

少蘭初無子子猶子元錫深厚元錫已元錫將婚少蘭有子矣家又替適以事滯蕪湖寄家人紙云元錫婚事莫苟且苟且是我以子薄猶子也我寧後日薄於我子之婚後子之婚也視元錫果薄然少蘭已弗及見矣伯父嘗以役之官當笞少蘭俯而代

伯母無居爲之小築一椽一壁必躬焉已又無以葬爲埋葬事啟土覆土無不親閱焉者

嘗買陸氏屋主人及居間者欲立劵少蘭堅弗從叩其故曰彼中丞簣齋公後也中丞吾鄕賢者市其屋已忍矣更忍令子孫執劵而咨謂某氏子契乎

客有鬻他人田者已而敗請立屋劵以償少蘭愀然曰彼固衣冠遊人間者今事露顏色不勝沮喪矣又何庸劵爲里人聞之各淒然入情謂少蘭長者

嘗賈於杭值杭饑擔麥千錢而奇羣商利其迫而閉之糴少蘭則減價盡糶之

居裏中人或以急請輒貸之錢或不能盡償弗較復請則復予人以事叩門𨿽夜半風雪塗潦險阻無一辭卒之日逺近若失左右手

曹伯化傳

曹伯化者予鄰翁也予舊識其子宗鄭近比屋而居往來益親宗鄭嘗言王父心玉公有古人風居嘉興白薴村精岐黃言任俠樂施予蕩其貲者再比老亾子家日落徒四壁立故人沈憲副陸川先生及弟介川先生聞之喟然曰誰令曹豪俠一生而老無歸者不幾詒握齱笑邪此乃吾兩人過共延至嘉善居焉相與給之者甚僃陸川兄弟卜墓地並爲心玉買地墓傍曰百年後死者有知我二三老人當時相過從也心玉公晚而娶於吳年六十伯化始生伯化幼有至性且甚穎敎之誦聲朗朗徹戶人咸厚期之然心玉公老矣家又窶安能執脯脡從博士弟子遊乎亡何教之岐黃髮未燥輒能療奇疾見者皆曰眞華陀家兒也顧弗肯竟學獨好爲大書書日益工因得以餽遺饟父母間客他所人爲陳新果非父母所嘗食弗敢食也久之娶婦郁孝聲益聞當是時心玉公已八十吳亦六十二矣四顧蕭索度無可爲怡老具而郁事之甚驩心玉公年八十三臥病郁親嘗湯藥衣不解帶者累月比葬毀瘠幾不勝喪旣而善事吳十年如一日吳老婦哺哺之如哺嬰兒吳年八十終伯化嘆曰微是婦我何以事我二人繇是深祗敬焉終其身未嘗不雝雝也郁沒遂不復娶撫諸孤極慈伯化𨿽食貧乎不自防於人其與人也莊閭裏多安之嘗道遇癱瘓者困頓大雪中畱治之不數日其人起而杖再數日棄杖走矣其人願傭沒齒弗聽資而遣之髫年所習間一再試以起人於阨往往奇驗然亦不數試也與予鄰二年卒婦郁舊厝祖塋鄕者沈氏所予地也宗鄭更市地合葬焉葬畢宗鄭過予偶語及墓銘所自昉予因曰昔子瞻不肯作墓銘退之則爲之劉乂嘗持韓金數斤去曰此諛墓中人得耳不如與劉君爲壽韓蘇小異如此𨿽然文自因人傳耳人何嘗因文傳苟非其人縱隆而金如丘陵亾益也宗鄭曰子於韓蘇則奚居曰韓過濫矣蘇亦過峻孝子之愛其親何窮之有聞他人懿行懿行視之苟其出於親也者不翅軼曾閔而過隨光也此非苟爲私而已不爾不足以爲孝士能弄數寸之翰而人子閔然以死者要之稍有足述卽與述焉爾惡用孑孑爲宗鄭然再拜曰苟如此不孝孤之幸也不復望銘墓敢丐數語藏於家予避謝曰敬諾遂爲之銓次其語

雪鷗閣記

雪鷗閣者何荻秋庵雪鷗閣也荻秋庵者何子吳子別業也蘆花之菆小樓出焉馮樓而觀之蹲而伏戢翼而臥泛泛焉若隨遊波而上下者爲雪鷗閣閣負陸爾前堤爾短扉側啟偃枝登降爾乃波濤涳涳焉步履之下徐陟之峩然閣也風蕩之則扁然舟也遙望亂葦中炊煙斜起小艇倒出者漁棹往也旅而歌椎髻而方筐者田防返也防防者風起於靑蘋之末也齒齒者石也往來漰湱者湍相擊也水與天接介焉者徑尺爾矣露之晨星之夕遽而望之忽若大江之中橫亙豫章者焉霍焉開也廓焉解也栩栩乎其得之也長天萬里鵞溪絹也短籬茅屋頹枝殘雪疎疎而密密者龍眠畫也西風揺落艸木萎黃有懷伊人川上徘徊則瀟湘而洞庭也子吳子嘗與玉峯歸子錫山髙子詠歌於其間謂可以寄趣也荻秋名焉閣之爲雪鷗何蹲而伏戢翼而臥泛泛焉若隨遊波而上下者馮樓徐觀則類有然者焉故名爾也門人魏學洢讀書於此而樂之曰藏焉修焉息焉遊焉趣其寄焉已

息關文

僕才非繡虎性比寒蟬一意硜硜百事憒憒困守鄴矦之架頗類專愚數窺董傅之園實有嬾癖慨一覆之弗進懼三立之無成撫躬自知逢人堪拜夙懷千里負墻之願愧缺九年面壁之功巾馭有叔度之汪洋遊思盡戢廷玉有伏波之矍鑠懦骨立堅對此兩人慚無一得徒抱五窮之技曾無十駕之勤逺馭難期坐馳不止鴻鵠將至關我弓而射之鷽鳩何知控於地而已矣猶未免爲鄕人也是焉得爲丈夫乎今年以來失學尢甚三月三修蘭亭之禊偶駕南轅五月五賦蒲觴之詩尙稽北棹春夏倐易徳業俱蕪不著祖生之鞭幾失江郎之筆彈馮驩之劍鋏羞澀難堪碎阿黒之唾壺感慨交集笑頭角自露今何成乎覩髀肉復生重自悲耳羌申申以自詈忽蹙蹙其靡寧弓梗手生坐虛臂筆枯心折殊負燕頷若欲憤發爲雄庶幾翻然更始用是布颿無恙束笈自攜勿憚百千之劬將集二三之侶發交鋭志舊業一夕九廻季若熱衷世資一日千里自謂糾合有日行將摩厲以須不虞客子之徒來適值主人之多事長松共祝喬木初遷賓戚麇至者浹旬杯盤狼藉者並日余自案塵成積乍與書幌相親如負重擔而弛於塗息肩方知勞頓如行日中而入於室舉眼無一分明嗟神气之未蘇覺孱軀之甚憊若非還我幃帳之適何異加以桎梏之刑兼之蕉葉酒腸難與荷筒痛飲河朔十日豪舉竊嘗慕焉沛國五斗解酲實不能也於是息心絕客決意掩關放腳長眠先學希夷之睡低眉枯坐徐結幼安之趺蕉防成林時剪葉尖書字薔薇作架每從枝罅傳餐夫執輿者爲誰任其來往得其門者或寡聊且優遊搆子虛篇汗靑欲徧何須邀伴同觀讀畱矦傳浮白自豪安用攜朋共飲畱心妙諦莊誦六如流覽昔言愛觀五蠧擁書萬卷南面何以過玆拈花一枝西竺似乎不是子曰吾弗能已矣詩云終不可諠兮倘遇同調之儔言念索居之苦集屨戶外駐馬江幹喜不可言私則有請聽髙賢之快辯誠勝十年讀書柰不敏之凡才未堪三日刮目稍俟檢編有獲便當躡屫相求今仍積弛之餘未免退速是懼謹閉崤圅之谷一丸泥爲封若犯鹿門之關三寸管如律

古錢說

人洵不可以有嗜也嗜則愚仲弟初讀史予爲撰紀元考因戲爲輯古錢非直以稽攺元也圜法不修錢制紛錯可借以觀世焉不二日貿唐宋錢者接踵多不辧文幕朝鮮亦有至者而開元太平居多開元非宗錢也隋末錢幣濫薄至裁皮糊紙爲之武徳中行開元通寶輕重折逺近咸便故其流於世也獨繁太平不知所起吳主亮梁敬帝皆攺元太平疑俱無錢宋太宗號太平興國意者其宋錢與最後得小錢一其文曰貨泉大錢二其文曰大泉五十皆新莽物制度始末具載班固食貨志及範曄世祖論中四愁詩曰美人贈我金錯刀夫旣不以莽故賤錯刀我於此泉又奚憎哉舊錢累百一旦以數者爲之長自後繼至大氐皆重出予意亦怠甚矣而來者不止或晨戶未啟髫孺已持錢候門外予於是聞而笑曰弟汝亦知買齊桓公防血盆者乎程氏嗜古玩酬此盆千金眾皆以桓公不防血嘩之程恚曰僅言不防血耳誰語汝無盆予解之曰贗與否吾惡乎辧諸昔唐裴相國得古盎有九字帶其腰莫能識兗州魯生曰此大篆也九字乃齊桓公防於葵丘歲鑄以篆驗則字勢存焉公寶之猶鐘玦郜鼎劉舍人蛻笑之曰桓公九合諸矦葵丘之防是第八盟是嵗安得以諡稱公大悟使今日之言贗者而盡如劉舍人言贗可也不然且聽主人之寶之也漢武帝有故銅器問李少君少君曰此器齊桓公十年嘗陳於栢寢案其刻果齊桓公器一宮盡駭以少君爲數百歲人使主人之言眞而果如李少君言眞可也不然自今以往且願愛子之千金眾皆笑曰舍人易少君難聞者莫不絕倒今予一時遊戲耳而居然以愚癖聞於人與彼買盆者曷異哉好而不已周景王大錢行有至者何況西京三官錢弟其識之人洵不可以有嗜也

瘞雞銘

白雞來自吳江畜余家朱冠素裳其行昂昂聲嘹喨可里許最善鬭數攻敗其羣聲息所至鄰雛率望風徙去而其雌之來與雄俱一飲一啄必偕焉亦時時借雄之埶以侮鄰雛稱霸者數矣客曰余嘗遊燕趙靑徐之間摴蒱六博蹴踘縱飲稱豪俠者相踵也竊觀其鬭雞焉玆雄蓋英彭之次云居亾何田家子詒余雞一黒鬛而絳身內之羣防日且暮失白雞處則血淋漓被毛羽雜他雞無辧與黒鬛者鬭方罷也蓋初角時各無聲似銜枚然又似恐人中解之故各不相捨以至困而白雞之左目遂防明值老嫗至乃分置他所而雌適以其雛來見之驚而郤徐而前遂狂叫不止雄稍稍就之若相慰焉者雌則轉而犇雞羣熟睨之見黒鬛者兩翮血縷縷遂奮翅搏之逐北數百步觀者壯焉然雄亦從此憊矣雌遂不復食相徙倚一夕死而雄之死顧反後其雛凡十三悲鳴母傍主人憐而瘞之園自是之後則黒鬛者稱霸裏中矣銘曰

生乎雄死乎恫取而瘞之同其宮楚子之葬馬與夫子之埋狗也嗟寧從其隆

春夜與仲弟論文數條

鳳凰之鳴髙岡也大音金小音鼓而凡鳥方以鴃舌爲奇不亦劣乎今文集實類此矣壬戌以來時傑各造似子非子之句以爲古奧卽枵腹者亦競爲之嗟乎精思渺識實辟千古之未有直振筆出之而勢已錯愕矣何借鴃舌爲若徒鴃舌而已𨿽裏耳盡驚豈堪見明眼之士哉胸懷磊磊落落或平或異要當與天下共見之自知爲眾侮而佹其舌以欺人光明者之所羞也勿爲也唐人由初而盛而中晚蛇神司令矣誰能挽江河而之山曰殆不然宋慶曆間文士尙纎譎而軋茁之調興此亦賀之儔也歐陽子立二蘇之幟以令天下而羣嘩者咸慴伏無異辭夫士顧願力何如耳文中子曰亂世之徵文章匿采振衰者方將逆挽天潢豈得遂下流之便耶

然則株守先民與曰嘻庸然哉庸然哉驃騎驍將耳對茂陵曰不至學古兵法察其夷然不屑之意目中無孫吳久矣況肯爲程不識乎近世號法家者大都守黨塾之所共曉而間出律外之律例外之例以尊已而繩人善用之不免爲街亭初著小錯通局不敢下一子悞用之則房相之陳濤斜已矣試想牧野洋洋檀車煌煌駟騵彭彭維師尙父時維鷹揚豈不卓爲天下雄也哉法家論法法應如是

運用之妙存乎一心蓋才情之傑出也才與情一乎曰是不同能撫弄柔翰者盡才也妙極哀樂之致者幾人哉古人中惟三閭大夫與司馬子長情最深讀其文如刺船蓬萊海水洞湧山林杳冥悄然將移我情蓋皆得情之哀者也詩三百篇其可歌可舞可悲可涕者情不啻千變而苟非有慧心焉曲盡之安用不情之藻繢乎故曰情生文文生情才與情合斯之謂文人

智勇項相望也獨困於理塲如之何曰貔貅萬隊仰圅闗而不攻可謂雄傑乎析理者當鼓其才情之鋭以蹂躪於其中其酣也如嶽鵬舉從百萬軍中奪其纛而舞不然者亦當如李臨淮納刀於鞾旗三颭及地萬眾致死庶幾哉戰苦陣云寒舍其難而優遊於花艸之間曰吾能爲空靈也直嬰慧而已矣

細若气微若聲斯稱溫養焉不能似木雞柰何曰黃鐘大呂定無細響舉武若山者吐音必若雷如必以優柔爲極詣則詩家第一淸弱者先據之矣何從數李杜哉八風十二律用之各有攸宜而材力之所賦學力之所就要當無拂乎其人之天不度其器而槪以羽聲律之不致靡者幾希故世有謂簫聲類鳯鳴者余辧其爲失伶倫之傳夫威鳳振九苞之采萬鳥悉臣伏焉而聽其音乃卑若冶婦之妖柔吾不信也況所謂望之似木雞者謂未鬭之時也以言乎文則未操觚之時也若爪距之鋒交而仍若木雞之不動則健者攫殺之矣溫養安在哉

尙奇者宗時傑尙正者宗先民今兩無當焉惡乎文曰文章一小技於道未爲尊然亦從乎所好焉耳達則爲歐蘇窮則爲李杜豈能捨此而他慕耶噫吾於詩業未之盡也商詩業而遂及此

茅檐集卷六

欽定四庫全書

茅檐集卷七

明魏學洢撰

雜著【四】

志伊尹之所志論

士君子之矢志也必一噓一吸恆與天地萬物偕流行而後適滿其性量之所屆蓋性也者通天下者也乾坤之小往大來烝民之嬉躍條歗以迄卉木榮顇昆虫鳴蟄罔不惻然如中其肌膚而其救天下也始急其任天下也始堅苟所志漠與天下不相闗縱孤詣淩一世乎不過了一人之事而已於天地不得爲功臣譬如曲澗淸泚石齒齒焉漪瀏瀏焉不過餴饎資也孰若應龍伏層淵之下奮層之上而挾江海之巨流以霖雨九垓也哉故志狹者成就狹志閎者成就閎防局萬岐總各肖其初願之所擬此子周子所以論希聖者必志伊尹之所志也而疑者曰尹之志奇矣相天子放天子而復放其所相之天子而復相其所放之天子非常之原黎民懼焉誰復敢蹈其轍迹哉而不知此特尹之轍迹耳非其志然也志何在曰思天下匹夫匹婦有不與被堯舜之澤者若已推而內之溝中嘻大哉志乎躬耕此志應聘此志就桀此志迨其後牧宮之役桐宮之舉冒萬世之不韙而直遂焉者總此志亾論艸朽木腐如巢如許如樊仲父石戶州伯者不足語匡濟之奇卽優遊黼黻如夷防諸佐亦以爲非救時之相之所爲也而豈孑孑焉了一人之事乎哉問何以究此志則曰堯舜其君五十里之主剏十一徵之烈而九有之民歸之如流水是使湯爲堯舜也因而以事湯者事嗣王是使太甲爲堯舜也尹嘗有言曰湯𨿽仁其效遲桀𨿽防然朝行吾言而夕及於天下是並欲使桀爲堯舜也夫抱一救民之大願於心而遂望人人皆堯舜若此然則後之志其志者可知也惟有一仕而已矣汨焉而弗任援也懼其濕我履也焚焉而弗任拯也懼其焦我裾也若此者了一人之事者也一於諉者也勿爲也孔子曰隱居以求其志未見其人政以獨行之士力苦而志不廓自爲之意居多焉志苟大矣則見人之不善若已推而內之湯火中方將疾呼狂奔而救之寧僅如探湯也耶此所謂一噓一吸與天地萬物偕流行者也一於任者也總之聖賢立志其心未有冷於天下者也處巖穴必不敢曰葹薋薜荔聊以資我嬉遊處廟廊必不敢曰兵農禮樂聊以營我職業處蜩螗沸羮鼎顚震矍必不敢曰呼噏之間有雷有風有兵有戎天下悸忷聊擇一無大辠無大功者以巧脫於其間蓋其一念救民之志縱窘於不能救不可救不及救之地而夢寐仍耿耿不釋必期一伸而後已所謂志尹志者蓋如此竊嘗頫仰今古衡量豪傑李唐後得尹之似者凡四人識似者其懷英乎周唐之際如挽天潢以濯四海之污而不見有覆手之迹此得其識者也气似者其平仲乎一談一笑光焰萬里此得其气者也膽似者其稚圭乎驚危之地賁育且爲之肌粟而魏公獨不懾此得其膽者也心似者其惟洞霄宮使乎萬死爲歸九天爲正臣血欲枯臣骨不朽此可謂得其心矣𨿽然之數子者或龍而濳或龍而躍或龍而亢且悔舉足以霖雨九垓而較量在才情气魄間則猶然轍迹之相尋也求志之士有願超轍迹而寤性體者乎請從學顏子之學始

韓非論

魏子曰韓非其衛鞅乎鞅天資刻薄人也相秦霸秦車裂於秦而韓非乃繼起生韓非死衛鞅也鞅入秦而相非入秦而死然吾不以置軒輊也死韓非生衛鞅也獨李斯之譖行而天下傷之者以爲非業不及鞅又曰非才過斯而卒以斯故死非遇不及斯斯相久矣非以羇旅入秦輒思翹其失而奪之位非防也則又曰非智不及應矦睢惡是何言哉應矦入秦昭王方失勢而倚任爲獨尊故得遲之數年而一朝發之始皇時天下旣定矣擬一再嘬而啗其全矣而主臣相得斯又方自托於摯望之儔非新從韓來苟不效蔡澤之逐應矦且奪之旦夕間而敢幾幸於曠日持久之後哉故非入秦而死天也天必死之未有能生之者也不爲應矦死爲應矦亦死未已也爲應矦死卽爲衛鞅亦必死卽甚焉而爲當日殺韓非之李斯亦必死曷言之非韓人也韓人入秦卽微斯將無猜乎就使始皇見說難孤憤五蠧之書而慨然與之遊逐李斯授之上相不一年而爲韓之情形必自敗也敗則非亦必不得其死故曰非之死未有能生之者也欲勿死則莫若用之韓用之韓則借弱韓之資而信賞焉必罰焉堅城而廣蓄焉今其書具在固灼然僃成畫於胸中者也或從或衡借十年之暇以內修之國中韓𨿽憊尙足當天下之衝而玆又已矣不得已乃思存宗國於秦廷不亦難乎吾不能不三嘆焉

荀彧論

獻帝春秋曰董承之誅伏后與父完書言司空殺董承帝方爲報怨完得書以示彧彧惡之隱而不言完以示其妻弟樊普普封以呈操彧恐事覺欲自發之因求使至鄴勸操以女配帝操曰伏后在吾女何得配上彧曰伏后無子且嘗與父書言辭醜惡可廢也操曰卿昔何不道之彧陽驚曰昔已嘗爲公言也操曰此豈小事而吾忘之操以此恨彧彧卒憂死袁暐載彧之陋若此裴松之極辯其誣惟餘亦深以爲誣也獨計偶無是事耳果有之當若何曰是不難泄人言以求利勇士不爲況危君父乎文若之不言固宜或見詰則從容對曰彧蓋熟思之自董承旣敗公僃天下之爲董承者密矣奚報怨之有使遽然白之則防怒之下舉動易乖或將有投鼠而忌器者天下萬世其謂公何此彧昔日之所以不言也豈獨昔日不言而已卽今日事覺猶望三思後行毋詒忌我者口實如此則辭直而謀忠操當爲之奪气縱不然豺狼肆防毅然以大義折之豈有九錫且力爭而不爭弒後者哉抑嘗案年覈實彧仰藥於壽春明年操立爲魏公又明年伏后被弒賊操之狠必無藏毒數年者袁暐之繆又不足置辯也已

擬治安防

竊聞之極治可以有爲極亂可以有爲中伏危亡之幾而外蒙治形是焉可以有爲哉匪獨不可有爲也並不可以有言宋蘇軾曰天下無事則公卿之言輕於鴻毛天下有事則匹夫之言重於泰山方今承平日久士大夫聞纖介之警恐恐如不及夕聲息少怠則復縣縣焉如將層累而上以至公卿訖黃髮兒齒而猶未已有杞人睂爲之顰未有不欹唇而咍齒且爲冷者也嗟乎賈誼謂抱火厝積薪之下而寢其上猶危明耳今則實類於此淸平之天下溫飽者享之窘迫之天下羣推而還之人主人主廼倉卒簡付責之平日不任世福之臣火未及然豈容謀徙薪者置一喙哉詩云彼人是哉子曰何其今日之謂也𨿽然請敬陳其愚夫當寧所蒿目而籌者敵也敵不在邊塲在華曷言之今天下非嘗罹水火塗炭之苦也非有大徭役鰥人孤人不能自存也非有九年澇七年暵浮骸枯莩之相枕也敵人困一方耳又非遽爲天下病然而黔首思亂頰肉衡起市上年少遊食往來多好譚非常之事鉅盜出沒海島者張其焰以招亡借亡借多樂往萑澤之黨亦且殺吏卒燒官艦甚則道遇邑貳跪責而醳之民懷百金以上得鼾睡者蓋寡矣至於狀貌詭特聲音衣服龎雜彯忽聚散者徧播三吳間度必爲所不可爲而莫能詰其蹤尢有隠憂嗟乎今時何時尙可不察其景也邪昔魏羽林郎焚張彛第殺其父子髙歡曰時事可知矣遂散家財結豪傑今蘇松諸郡細民憾鉅家者動輒火其居掠其財驅散婦女官吏莫敢嬰其鋒而亂從怨生遙聞者往往稱快夫自古姦雄舉事未嘗不挾眾憤以爲端憤怨下泄大亂之本也危亾之不防而快私臆以爲嬉維彼愚人覆狂以喜斯之謂矣邇天象屢變國遭大防人心恫疑未定街巷飛語日數四相驚傳稱熒惑星降地則爲兒童謡言自古姦雄搆旤噏數萬之眾於一日夜之間者未有不煽訛言者也詩曰民之訛言亦孔之將可無寒心乎哉帝王攝伏天下乘人心之畏懼以立紀綱而法令以虛聲傅之苟人心肆然無忌相與角知勇之實而闚破虛聲之無用則居人上者情見勢詘蹵若徒手之不可搏今夫主之訶其僕也詢之不敢對撻之則解體受笞豈眞力不敵哉豈眞計官府箝縛將有後患哉一時惶怖若或制之而不知其誰制此之謂人心人心死則人人攘臂起矣是故紀綱者立於無形禁於未然鈇鉞束而生銹下民莫之敢攖彼張彛被殺曷嘗不斬八人以謝張彛然旣敢於殺張彛勢必至八人亦不可斬民嘩於國防驁於野紀綱蓋若斯矣爲張彛者殆矣爲髙歡者未可測也頃江南米價驟踴百姓羣擁而號之官市人羣擁而和之公堂之上執升斗而踞以訽夫民至柔亦至悍矣一夫到縣門胥隸挺匈而謼頭搶地乞哀不已什伍成羣輒若笞長吏而亾罪意象若此憂時之士所爲慟而幾哽者也項梁微眴守通墮首田儋縛奴狄令隕命莫謂此往事也堂下噪嘑堂上頰再赤再白勢亦卒卒矣法令何日不繩民而民亾畏懼寖至此憂時之士所爲哽而復慟者也人元气耗散衣冠談笑猶人也勞苦寒暑乘之則立僕今天下耗散久矣特勞苦未極寒暑未甚之時耳可不大懼與問曰民胡以不畏法曰不畏吏故問曰民何以不畏吏曰吏多欲故刓法故非法不行故不行法故平時多枉法故法不足畏急時𨿽奉法法亦不得施然則振紀綱者安出哉獨有淸吏治而已矣其道莫若懲縣令之墨而重郡守之權國家分千八百國之民委多士多士爭啖之鮮懷惻隠者但有人焉循例取盈不至受賕鬻獄斯卽今世之伯夷矣嗟乎祖宗朝深疾饕吏往往寘重辟塗炭旣極宜亦當寧所動念也貪廉者黎民生死之原一經剝削數十年生計蕭條而直指操白簡從事率取一二科貢抵出匣之鍔搏兔耳無搏虎者比赴大計則蒼頭已先行李入矣郡守儼臨其上方以他日之臺省意之惴惴不敢遌而彼亦日夜爲臺省地於外大吏亾所憚民以此益窮案漢書朱博召見諸曹吏書佐及縣大夫視其可用者畱不能者罷黜薛宣移書屬縣貪猾不孫者皆解印綬去更易平陵粟邑令二令視事數月而兩縣皆治繇是觀之黜陟更置郡守得自操漢二千石之權蓋若此其重也今請節取漢制令郡守得進退諸令夫令朝下一紙於邑府夕聞之至疾也生民疾苦通國難憮至審也訟獄田賦未嘗掣之肘至寛也守取此五六人者攷校短長至簡也非甚惽瞀鮮至繆盭者矣令方逺而文於銓曹近卽有銓曹焉彼方逺而文於臺省近卽有臺省焉月有代巡歲有大計束其內營之思而近注之於守埶不得不轉注之於民用以嘉惠元元是或一道也且民之去天子也逺膏澤不數轉涸矣其得實致之民者郡邑臣耳譬之刳竹接泉百折入室而邀澤微汲諸宮中餴饎惟意何則逺近之勢異也故郡守者天子托以𦇤褓民者也儼然臨數諸矦之上不可謂不貴矣然而外蒞郡國惟恐不疾去之郎官出守者回跂承明之廬夢寐猶悒蓋國之權勢不存焉寄赤子人手而使怏怏有自卑之心兒安得肥故郡守不尊姦墨吏無所憚未有能澤民者也澤民之道積貯爲先鼂錯曰堯湯遭水旱而國亡捐瘠者畜積多而僃先具也髙皇帝卽位首出楮幣積谷已又詔天下毎縣設四倉其制本李悝平糶之法李悝本筦子輕重之權筦子又本周公遺人之意豈非利民之良政哉顧邇年靑齊之菑赤地千里蓬面槐虀之不給析骸殺子以給之然而四倉之制故在也散滯糧出紅朽一飽饑民者幾人爰書所入固聖制借以糴粟者也吏平時不沒罰鍰者幾人夫民不羣聚不亂不流散不聚饑寒迫身盜賊蠭起豪傑鼓而用之則不測之旤可一旦搆從古山東一帶易亂難平遊俠聚譚古帝王若出諸袖彼時守土之臣得以補苴亾恙魁桀不至乘間發者幸耳天下詎易有今日哉然猶可解曰被重菑若近日江南米貴往歲未嘗不熟也特小歉耳非有山東之害並無戊申之水也防市價驟踴民相率以平糶請吏遂相率遏糴又各限定價國中商賈不通居人大嘩夫貨亡常趨爭集價昂之地價昻則境外之粟將入境內之粟將出盧坦之儔尙將故颺之以徠逺商若之何其平之且平糶者平庾廥之宿峙耳非平民間粟也旣不克取我陳食我農又不克走吏圖泛舟之役而抑人價以爲平𨿽肆人於市價將益昂惡乎平之哉古亦嘗勸分矣勸之非偪之也今則彊取焉故米價𨿽抑猶昻於平時鉅家未爲失奇贏而不任橫偪復不利富饒之聲各相顧不肯發繇是胥卒需索窶人諠噪藏米藏鹽捕商捕賊岌岌不自堅而富民困彊有力者若巧通賄者終匿不肯發也繇是塵甑之家持重錢入市日晏亾所得米而貧民困諺曰傷寒不藥是爲中毉救荒之謂也然玆皆一時失防耳大端則病在庾廥之空虛粟足支一年歲卽惡民不匈懼民不匈懼則價騰而不隃不然者小不穰而足以亂夫國家非能長無事也其旤必中盜賊其發必乘凶年傳曰有僃無患可詆云見彈求鴞炙邪然而吏習呰窳誰昔然矣菑害遙鬲頓忘往昔之倉皇且懼適果姦腹而阜後至者之槖姑逡巡已耳外臣不尊墨吏不懲實政不修思以奠萬民杜後菑是猶救脛而引其足也未有能至者也顧瞻時局不覺忽流涕焉勢有與國俱終古者其門戶乎今羣臣號一家耳實戰國也朝聽陳軫而天下從莫聽張儀而天下衡一從一衡滔天燎原天子之權散於下四海之利聚於內𨿽有賢守令不能不伺鄕背以爲工吏道淆雜生民憔悴綱紀日壞職此之繇門戶之肇也必果敢材知冀自樹當世者也羅所同剪所異將自遂其所欲爲而朝端翕然從之彊者類合弱者詘服纎夫垂危亾援者乘時倚焉當斯時也順風揚防𨿽豪傑不克自持而況羶趨之伍慠焉以騁多爲輿議之所非識者蚤已料其勢之不長矣別有果敢材知者出焉鋭然犯一時之鋒以與爲難而鄕所不收者翕然從之輿議所棄顯爲射的大率皆狼狽而首事者亦爲之殉此時局之一變也當斯時也彊者類合弱者詘服纎夫垂危亡援者亦乘時倚焉後之視今猶今之視昔再變之後脈絡淆混垂危亡援者或鋭然首發天下之難端忽佞忽賢忽合忽離𨿽黃帝孔子復生不可致詰君子之憂時也睹气焰之方張愀然以爲過當黙自逺引新鋒嗣起隱隱馮以爲望而君子又以爲過當則又愀然逺引焉是故門戶割裂獨垂危亾援者獲延旦夕之命而大君子常獨立於淒淸之地果敢材知究爲人殉則首難亦亾利焉總之爲羶趨者用耳矣故親君子逺小人古大臣入告爾後者未有先此者也而近日聞之輒心痛計獨有綜覈名實而已矣旅而排一人其意必不在一人也而人主不問案罪狀如牒黜可也不然是陷忠良也旅而進一人意必不在一人也而人主不問卓有顯績庸可也不然是比周以相謾也聖主優容言路豈至大譴大訶稍示薄懲則言者固已不信於天下矣譬之樹然數摉其根枝葉自脫兩造之功辠立剖則言者自寡矣明主不可以再嘗人臣幾幸萬一之而難必萬一之寤萬一之塗知者所不趨也則謾者自寡矣非不比周益堅也而雷霆之下怯者先獻其肝膽則其交必敗矣且夫優容者非槪弗詰也謂恕其誤觸乘輿也若辯官論事則必案實而窮詰之盛世可以枉天子必不可以枉臣民枉天子無辠所以信言臣之气綜覈名實所以平言臣之囂昔宋仁宗之世議者譏宰相奉行臺諫風防而天下號治平言之囂也蓋愈於閼然噦噦之鳴混入於吠景吠聲之中而不可辧則聞者賤之故言路不淸言必不尊覈之者尊之也且論風俗之勍必曰怯於私鬭勇矣卒逢鉅姦反爲弚靡者或有之故綜覈名實者正愛幹將之刃勿使妄割將以畱大用於髖髀也議論之囂詩人憂之故曰噂沓背憎又曰如匪行邁謀居平紛紛相嚙一朝緩急萬喙爭沸於法當危嘗讀宋史至李綱傳國事旣大壞矣而門戶益堅厪存一綱必逐殺之而後已此忠臣義士所以擲捲而起號慟不能止也名實混淆議論嘈雜𨿽堯舜不能以治天下其最急則莫若簡大臣詩曰告爾憂卹誨爾序爵簡大臣序爵之本也要在與之共朝夕而躬覈之三公六卿分叩厥職生平畱心軍國者必鑿鑿洞利害可見施行中庸之材能陳害不能陳利大率皆內懼其或囁嚅遊辭者賜骸骨歸如此則朝廷大臣肅然非嫚娒之資矣然後舉綜覈之政下與賢佐謀之天下𨿽大天子當夙夜籌者止十數事外大吏中丞已下天子當洞悉肺腑者止十數人黼扆有人則要襋固已全挈矣更時訊郡國疾苦吏能飛詔襃之姦墨爲諸道最飛詔収之時出一二如髙皇帝朝則天下固已大震疊矣鼓動一世豈必程石哉明主餘力爲之耳孝宗在馭羣輔疑不足以稱明徳而閭閻熙熙海內咸理則以晝日三接泣畱大臣明主求治之願誠有以沁入乎元元也君臣同心言路參之郅隆可立待也且其益未可更僕數大臣不獲上訽厲爭集之則柄墮小臣大臣苦眾喙勢必附離左右以內惑主而外抗天下則柄墮大臣羣下不得望顏色執政內比庻正紛亂鄕非挾神武之姿馮社稷之福不爲秦者幾希則柄墮內臣詩云匪敎匪誨時維婦寺知士蓋深憂之曩者幸犯至輕之疾而率此道也以往則必有極重之旤君臣驩洽百患不作萬世之利也程頥曰人主一日之間當接賢士大夫之時多宦官宮妾之時少蘇軾曰尊卑闊絕而上下之情疎禮節繁多而君臣之誼薄誠得君臣驩洽芟節儀數大臣坐論臺諫入侍取祖宗之天下直如農夫麃蓘蚤夜謀之欲區防毋平不可得也東事則在愼擇經略臣而久任之今士大夫習見塞艸邊云者少矣天蠶肌栗見蠭色動聞金鼔而志不懾且神往焉者百不得一一夫出關數百萬生靈托焉宗社安危寄焉亾具者一擲百萬徒以國僥幸此非可以輕議舉也乍入虎幄如循暗室久廼稍明苟非販國誤國明有徵驗皆當寛時日解文罔以徐需其成此非可以輕議易也今則不然舉朝推一人方叔召虎復生今日矣小不效則舉朝攻之杜重威韓侂冑亦復生今日才不才豈倐忽相反哉旁觀爲之也封疆之臣亡暇伺外敵而息息探中朝勢安得不危或者果不勝任亦有之然後之方叔召虎慮有今日久矣非舉者之誤則易者之誤也國事其可數誤與夫戰气未復難語大創小失利亦必有之裁出國門而人已數日月其後少選彈文及焉大者浪戰以塞責小者諱敗以掩辠它年搆非常之旤必此之繇大抵當今之世寛於用法而苛於論人其寛也防師辱國靦然懷首丘之思其苛也槁首縣街之疏無一人得免夫今之人固非不知解文防也辠小見則立訾夫所謂解文罔云者豈虛言而已正幷其辠而寛之也儒者之所謂甚大當局之所謂甚小辠之大小不可不察也昔範仲淹焚西夏嫚書宋庠曰仲淹可斬也以正人論正人而苛責壹若此多口之不赦蓋已久矣誠能破大眾之論開功名之門則莫若久任久任則莫若重用之重用之則莫若舉攻守之略進退之宜錢谷之出入惟其所欲爲勢未可動遲之小衂誡之端緒已睹則展十年之期使隱然有自爲戰之意而事廼可以大濟此學士之常談實籌邊之長防也今邊臣曰遼兵不可使遼田不可屯此豈中事情哉彼殆有懟辭焉度其後無可居之功也重用之則且言調兵之害官縣金購士士罔應者閭左亾賴利其數金未就募而先懷中道解散之心頃浙兵北行橫奪民舟防劍抽矢目防防以睨渡江而死沿塗刼掠動則曰我且往而死誰敢難焉兵戈所至何變不生卽日者米價之哄或以爲商賈阻塞故旣涵中國腹心之患而比到麾下則又適足爲啗敵之資此但糜金賈害耳竟何毛髮禆邪語曰戰勝之威民气百倍敗兵之卒沒世不復然唐之亂也河北亡敢戰者有李光弼之嚴明而壁壘皆精采也宋之渡也畫江以南亾敢守者有嶽飛之彊毅而彊敵辟旌旗也故兵法曰有必勝之將無必勝之民遼人不守遼而必合天下以守之邊臣之計愎也且更言屯田之利屯田一鐘當轉輸二十鐘其故甚易解也蘇軾曰百頃之閒田則足以牧馬千駟而不知其費聚千駟之馬而輸百頃之芻則其費百倍其解更甚辧也故趙充國所將厪六萬人耳然猶曰難久不解徭役不息恐爲明主憂今聚天下於一隅而大農日輦金穀飽之無時休歇縱不遺一矢不亾一鏃縣官固已坐困矣遼故熟壤也非砂磧比新遭大兵膏腴盡棄量非患勢家豪右之梗也新畬每毎寘爲石田多士如林寘爲象人邊臣其何辭意者甲士朝夕待戰乎則請以耕待之曩者局守圍城艸薙禽狝移駐郊牧遊騎徘徊置士必戰之地則怯者忘生示敵必戰之形則勇者畏死繕鄕亭浚溝渠植果木鋭者刃罷者畮且戰且守縱耘耔之弗時不猶愈坐困乎且懼其侵軼我也則請卽以其智困之夫漢之匈奴逐水艸轉徙無常而東人則異是其城郭屋居猶我也緣南畮而飽猶我也猶我之懼彼侵軼也誠屯重兵要害以遊騎往來敵懈則若鷙鳥之發敵來則止夏燔麥秋燔禾我不以此困彼彼卽以此困我爭先處彊亦存乎將而已漢隴西三困於匈奴民亡勝意邊吏底厲其節敗敵眾殺一王而民遂振故將不可恃一戰之威士卒可借一鼓之气今縱憚大創乎且用伍員肄楚之法使士習敵而與之狎一日得利則邊人可復使也且勇怯奚常之有人有莫行遇盜者怖甚盡被服以獻已復遇一舟私念窘已極矣不若一效盜之所爲其人怖甚亦盡以被服獻黎明視之卽鄕者亾失之被服也夫人一也爲盜則勇人盜則怯欺弱畏彊彼與我一而已矣乘客兵之方集而疾議練乘轉輸之方給而疾議屯用以外擾敵內護耕𨿽黃石復出不能易也爲將之道在急収死士句踐式怒蛙自剄而獻其首者十三人死豈眞足樂哉誠有以激之也今士卒誠憊蹈白刃赴湯火不辟艱險者豈繄亾人燕趙之郊摴蒱飲酒報仇殺人走死地如騖者不可勝詰玆皆不過市魁盜桀耳而其人方自詡慷慨奮邁有澆酒趙州之意誠羅而致之此可以气使也才苟可用陰揣其所欲而微飽之彼將惟上之所驅方其激昂自負未嘗不曰士爲知已死也亦未嘗不曰斬脰防胸丈夫固樂爲之而究其元則未有不爲利用者也韓非曰利之所在皆爲賁諸俗諺曰重賞之下必有勇夫非虛語也昔者韓信破趙廣武君進一防則知之成安君不用則知之呼吸動靜亾異同室而今者敵至百步之內尙踉蹌四顧不北何待故制勝之道在急擇死士而善視之以偵則逺以戰則猛以守則堅鄕曰錢谷出入惟其所欲爲範睢所謂金盡者功多也若夫戰勝廟堂則止有愼之推轂之日而已矣嗟夫勢有貌緩而實迫責有似夷而實危惟京營爲然祖宗朝豼貅之隊騰驤帝都近大抵亾慮皆寒乞矣卽錦衣號親兵舊滿十萬聞近不過萬人旣實無萬人之用而大農糜費仍歲耗十萬騎之資墮軍實而長亂萌刻髓之憂也然而逃絕旣多世俗卒以句補爲苦百姓則補之難貂璫紈袴嵎負其間景詭之籍相目不敢問則治之難勢必借操閱爲簡稽然難盡閱彼且一身數名當之則淸之𨿽屠沽灑削各有私業並操亦不可得數則練之難戎政薛操期少密耳沸然投要牌訽謼合軍皆注妻薛紀綱至此不爲張彞亾幾耳能勿寒心乎哉大都今日之京營不足禦敵而足以亂驟動之則虞召變苟且旦夕則虞養姦恐當事者未可髙枕臥也爲今之防急擇大臣沈深有膽略者爲司馬武臣威望壓諸將者佐之而明赦已前隱占者勿辠與之更始武弁久於其事情當盡知偏裨已下各接所部理之主銷籍不主實伍懷辠效職已所侵匿者必先吐矣見存者如制立予糧免朘削需蹛之苦材藝防其羣額外賜決拾之資諸將才且廉應時尊顯之薀畜日久扼其口而奪之食或戀弗能割則擇其爵髙而辠多者斬一二以狥如此則令出而不驚罰重而兵不嘩大將軍再閱之後軍政肅而羣偸息矣浮饟漸復驍勇可漸致縱多豢寒乞萬餘人非軍政之大患也爲治之道有賞然後可以有刑紀綱旣亂有格外之賞然後可以有格內之刑賞行自賤刑行自貴賞行自賤者散十萬之羨便可鼓百萬之驩聲刑行自貴者辠彰而勢獨直狐兔縛之寂然眾怒之不嬰而聲畏天下此安危之幾治亂之轂不可不察也然而天下之事非錢不行開倉廩振貧窮數千里之水旱民亾菜色者窖粟多也冒犯鋒刃謼而先登者爲厚糈使也浮饟未復賞格先行不憂不繼者帑藏盈也綜覈名實必從財用亟行之孟子曰無政事則財用不足私念財用之流也必有所歸歸君上君上足也歸百姓百姓足也不幸中飽而歸羣姦羣姦亦足也然法令不修气象凋瘵往往公與私交困玆曷故焉蓋嘗思之人情用本富者守財嗇以姦富者使財輕農夫秉耒而耕百錢掛要生死以之商賈則稍稍輕矣鬭雞走狗摴蒱六博黃金散而復來又輕矣吏胥割人肉而不疼視錢益輕媮衣美食醉紅紫以嬉笑儉嗇者齪齪不足道身死而子孫困蓋財用諸田宅器用田宅器用在也葬諸衣食酒色則擲瀚海而已矣一郡縣之內穴而啗者不可計數一省之內不可計數一津梁關閘之防不可計數一漕糧錢鹽之局不可計數至京師則集五方之姦而穴焉奉閹寺通戚畹交卿相鮮裘怒馬目偸而气髙使姦弄財老於吏者弗能詰卽如大工一舉內自諸宦下至乞兒胥衣食其中民間可一金得者倍未已也必什百之木石材貨舊可資匠石者必弗肯稍采必紆致之數千里外郡縣興人徒百捨重蠒牛馬道斃然又弗甚惜且惟懼速成焉必稽之數歲之後然後已夫天子與士庶異矣貧民入市不取贏不歸富家委僮僕則少損焉士夫不諳直直常倍帝王之家豈眞與齪齪者競纎嗇哉然綜覈之朝必明知之而故寛焉可以明知之而寛千萬不可以欺闇昧而姦錙銖寛以千萬千萬而已苟姦錙銖必至萬億及秭而猶弗旣此綜覈之大凡不可不察也司馬遷曰俗之漸民久矣𨿽戶說以眇論終不可化夫焉能使一日皆夷齊然治道去其泰甚泰甚不去不可以治借一二貪黠之尢以懲羣吏則羣吏廉羣吏廉則穴而啗者無以售其姦內自宮禁外訖都鄙量其所稸動累巨萬尊賢豪購壯士惠黔首國不益賦而用自饒此其經也司防不察守鬻爵爲奇謀夫鬻爵者苟且之政在所必革者也吏受賕於內輸者取償於外舞文弄法僞章刻畫穴而啗者徧天下所得秋毫所防丘山此直憫虎之無翼而傅之耳明主弗取也明主之道任賢使能信賞必罰三公九卿下逮州邑之小吏壹以此道齊之故君心不求治無治道可爲也君而求治則救時者必以綜覈名實爲急

擬上禦暖閣召輔臣劉健李東陽謝遷面議章奏因健等極言鹽法之壞命戶部通查舊制覆議行之謝表【治十八年】

伏以響洽雝喈帝眷續千秋之喜起法蘄修舉臣言厪五位之綢繆先朝本樹良規能奉行則利源自辟聖世悉遵成憲共稽覈將獘竇立淸拜手颺言撫心懷愧臣健臣東陽臣遷誠惶誠恐稽首頓首上言竊惟帝王總攬海宇最要者在密邇大臣宰相翼贊熙明至大者在肅淸庻政至於理財之急務尢需經逺之良圖自九府鹽鐵交資官山兼以官海而累代鹽屯互濟足食還可足兵馴至本朝備収羣防念東南之美利不盡將以私煮富姦雄念西北之峙稸方艱將以供億困閭左莫若輸粟塞上用鼂錯之忠謀因而取引運司殫劉晏之長算一引納二斗有羨在商賈爲費少而息多九邊省萬里之勞在朝廷爲計深而利逺於是千耦蟻集萬鍤蠭屯凡彼艸萊所翳荊棘所叢處處我疆我理自此虓虎之旅豼貅之隊欣欣且飽且騰蓋中外之血脈旣聨將士卒之心膽自壯而法行良久遂多端國漸捉衿下徒仰屋何幸九重之睿照俄驚三接之光榮玆蓋伏遇皇帝陛下祥摛戴玉道契寢繩垂愛景以字人披薫風而扇物億萬姓日在𦇤褓猶嘆國未太平二三臣每乞筋骸輒云卿忍捨朕父老頻爲加額舉朝不覺淚流乃旣勤殿陛之交復聽暖閣之召龍顏晬穆念臣等爲師保公孤天語溫和視臣等若家人父子特軫萬方之利病徧繙百辟之封章君都臣兪盛事堪畱韶筦爾可我否愚臣亦協壎箎相顧解頤共喜聖朝無事不禁顰蹙獨傷鹽政多深恨繆盭於祖宗備陳顚末於君父行鹽地不加擴而引日增因多畱滯之引給鹽引不加增而價日益因多徙業之商盜販公行在在鴟張無忌則私鹽之橫堪憂塲蕩朘削防防鵠立無依則餘鹽之禁宜緩孰官舳孰私載夾帶之宿蠧難淸或戚畹或宗藩奏計之蔓延特甚要其壞法之最莫如攺折爲先海之大不知幾千萬里無涓滴得佐軍需餉之出約費幾千萬緡何絲粒不仰輸挽棄沃壤爲荒磧佃者投耒逃亡處樂歲如凶年兵皆脫巾詬誶流獘若此法制安存賴吾君之聖明立下詔於該部嚴核創垂之初意速議攺轍之令圖積歲因循一朝整飭臣等材同襪綫職傍衮衣鏈五色石以補天自慙蹇劣鑄六州鐵而成錯毎切憂危喜值垂磁謬期攻玉伏願虞門日辟禹磬常懸因健等三人之愚忠溥収一得因鹽法一事之潰壞徧惕萬幾則宮府諸臣爭效媚玆之欵而吏兵諸局盡呈振刷之觀矣

茅檐集卷七

欽定四庫全書

茅檐集卷八

明魏學洢撰

書牘啟

答故人書

權姦之禍人國也有攻其初者有攻其中者有攻其杪者三者品識材智本相敵而有險易其畱聲實於世也亦遂殊攻初者力不費而大慝除蘇文忠所謂姦之未成臺諌折之而有餘者也攻杪者際天怒人怨之極奮然爲天下報讐國狗之斃亦惴惴虞其齧也而凶鋒崩潰勢則險而功易成獨攻中者不勝忿懣之气冒萬死以與之鬭而一擊不中肉骨糜爛追咎者亦卽多方訾之謂實乖舛節奏以致於僨嗟乎攻姦猶用兵也流矢橫飛不避智勇𨿽韓白敢自必哉而當其捷則盡掩天幸而悉歸人謀當其覆則奇迹槪弗錄而舉動之紕繆乃特聞此忠臣孝子所以仰天椎胸淚盡而繼之血也先君之禍載籍所罕聞慘矣而門下光唁之餘多所未滿門下父執也豈可以面折含茹弗答竊又痛傷先君之志不白於天下也敬與門下質之門下咎先君招權府怨夫招權者揣當塗之喜怒而彊附焉因號於眾以爲市也癸亥冬先君使竣見朝趙冢宰遽扶疾命駕指膺曰此身卽子身也願勿坐視余當此時實愴然懷國士之感避權者且得昧平生之可否而勿與言乎冢宰徐繹之不欺漸稍稍行其言當此時避權者且得禁制之使勿行乎冢宰立意奬恬最疾夫配人與地而爲之請者而先君亦最恥爲人營毎一缺出四嶽九官十二牧麇至先君獨無言冢宰益心折間憶平日之所可者而舉之諸營者與代人營者咸怏怏卻步恨事權一出於先君不知冢宰所以深相向者正以不招權見知非招權之訧也卽如謝公晉撫之擢禍樞也先君實不與聞先君而與聞也則謝公淸標鶴立正宜內用之奚事出諸藩徼之地哉遡其禍蓋本於禮垣當時防典濫極先君一切引防典裁之屹然不可移一時要人以爲是可以防怨也於是營缺者捧厚餽至輒語曰是不難吾當圖諸魏事偶諧輒曰魏幾相厄矣吾力而得之偶不諧則謝曰吾力殫矣其如魏何也盈城要人爭借此以消釋天下之厚餽其誰與戶曉之必欲避權自全計惟有悉效防怨者之爲耳先君義弗爲抑亦性弗習也至轉入吏垣則一可一否本職懼有缺焉猶豈敢爲無權無怨之言官哉門下又以爲乏急流勇退之義美哉斯言先君所樂聞意者居禮垣時當退乎眾正向用嘉言盈廷丈夫亦欲一吐平生耳告假歸去俸滿徐來拾級而取京堂巧宦信有穩徑焉志士弗之甘也意者擢吏垣時當退乎甲子二月程都諫將陞序屬劉化化於冬間卽微以艱聞序當屬先君設此時循次而轉誰能訾焉者而左公忽招阮大鋮使來先君弗聞也忽麾阮大鋮使去先君弗解也大鋮去趙冢宰循次陞先君先君何疚於心而必避之當日詣冢宰固辭誠屬繇衷之請要亦禮進之道則然非可相責以義退也意者角傅櫆時當退乎傅櫆借汪文言發難皭然之軀忽擠入千鋒萬鏃中文言事一日未明則一日宜止此正力戰之時也豈解去之時哉急流勇退獨文言廷杖後宜然先君束裝南駕決計歸田門下想親覩之諸同志以內外相距莫肯退尋尺一人潔身將通國哄然而盡散於是輿馬塡寓門如窒袁公揣去志不可奪特以計典爲辭具疏相畱尋得防復羣然操大義相劫制而先君亦旋念計典且近趙儕鶴陳中撰髙景逸楊大洪鄒匪石程我旋曁左袁諸公適列居人才進退之地誠舉貪墨吏一大創之庻幾哉聲震天下而更援引亷能吏爲他年碩果縱居位不久亦暫見平治風嗟嗟此志誠不遂乎有心者似亦未忍厚非之也門下謂文言纖人耳若之何與交文言防汰已甚防其軀以防羣賢誠大有罪焉然初畨下詔獄媚中貴者實請得而甘之幸脫意气不撓及再入獄鍛錬兩月餘弗屈詔杖一百其甥悲失聲叱曰孺子眞不才死豈負我哉而效兒女子相泣耶末畨下獄嚴鞫者四酷刑僃加弗屈最後不能堪始仰視許顯純曰吾口終不肖汝心任汝巧爲之我承焉可也顯純誣先君贓復蹶然起曰天乎寃哉以此蔑赤貧之士有死不承特爲先君受兩夾棍數百穿梭嗟乎匹夫殉義水萬折而必東亦足愧簮紱之徒庸庸者矣又何怪諸君子之惜之也門下又嘆攻奄之舉無應而妄發譆誠然哉誠然哉楊公初入國門也疏已在袖中矣同志以無應尼之後見妒正者走奄竇如騖而奄勢亦漸鄰於不臣遂不惜以身死之公疏單疏聨翩共起𨿽傅櫆陳居恭亦莫不張吻內向奄蓋惶怖憂就縛矣而林虜一逃士气盡喪首事者遂以無應防譏嗟嗟將俟九五爲應乎驪龍之睡正酣也將俟九四爲應乎則劉謝車覆後人方斤斤焉守許進之戒爲蓍不得已仍俟彼曹內應耳文襄權譎固未可數數試也終不應終不發將遂鬱鬱聴之哉門下謂萬元白死竟無繼元白者殊爲羣賢羞譆有說焉大釁旣開南北司訛言如沸怵內者曰蚤朝將面奏怵外者曰宮中事將面鞫頗聞面奏之罪名驚駕驚駕則立擒楊公方躊躇不輕發而內已深懼之一日蚤朝羣衷甲以出气息茀然甘露之變在旦夕而一時冢宰所推次輔所擬內又且唯唯相奉以求成故諸君子姑緩之鄕使持之益急必面鞫苟面鞫皇上必袒內不袒外外弱也將起大獄外彊也或致急兵搢紳固因之塗炭宮禁亦因之動搖追咎者又未必不憾諸君子之過激也而門下述葉福淸之言曰其始也無虎豹在山之勢其旣也無鷹鸇搏擊之威福淸無此言也則已福淸而有此言也則身爲正卿懟外芘內殺正人者非公其誰不任責而責人多見此叟之巧於脫也門下又謂髙公疾惡太峻非克容人者而先君固推之失宜昔宣徳中顧佐爲禦史大夫懲貪污禦史數十員臺中股栗天下最不能容人者莫顧公若也而蕩滌穢風卒贊宣宗之治當代有若人門下顧不快耶且救世之道用賢去蠧而已用賢必用賢之尢去蠧必去蠧之巨擯髙公弗進畱貪污禦史弗黜而以爲時中恐時中弗如是也更謂趙髙兩公之於先君也遞亞爲師生當避嫌避嫌之論中人以上所不談師生也而故庇之師生也而故沮之曖昧正相等耳又謂髙公本力辭曷不善成之薦賢者但當防其能不能不當叩其願不願禦史大夫將用以彈壓百僚者也不使不願者居之將使願者居之哉門下謂外魏誠姦鄙然失儀細事耳何遽以此逐之夫宰相失儀細事也臺諫紏儀遂獨爲怪事耶事涉宮禁旣曰大事也不宜言事渉郊廟復曰細事也不必言必如是直有不言而已矣又竊畏門下嚴相誚也門下謂究問時盍慷慨自陳死而靡焉誣服何居嚴鞫之日門外邏卒以千數抗辯與否門下何自聞之微傳左公語所親曰彼殺我有兩法乘我之不服而亟鞫以斃之一法也陰戕之獄中徐以病故聞一法也若初鞫輒服便送法司旣到法司更無死理脫詔獄而後圖之果爾則諸公誣服未始非一防也至仍著鎭撫司追比則外魏亦言其壊法矣良平豈能料之哉嗟乎狄梁公承反而不死人服其智諸公承受賄而死人笑其愚殆有幸不幸焉或亦未易議也門下謂追比防下何不死嗟乎貞臣烈士皎然與日月爭光亦惟一死結局耳豈堪如是求多哉鉤黨禍起陳蕃劉郃李云謝弼之儔死掠案者不可勝數虞詡一日之中傳考四獄獄吏勸自引詡曰寧伏歐刀以示遠近假令當時有求多者引繩披根不休幾不得與絕吭之息夫躬爭優劣矣今視數公竟何如也昔鄒志完得罪謫嶺表友人作玉山主人對譏之謂爭立妃者當爭之廢後之時毎讀史至此輒憤然不平人方顚沛萬里之外而更駕髙論以壓之使並不得有其名不亦刻乎或於伊川前譏志完好名伊川曰人當於有過中求無過不當於無過中求有過嗟乎仁人之言藹如固與苛求者各一轍也獨念志完一人耳而譏好名者罪其激玉山主人罪其懦貞臣烈士之不見宥於人也蓋久矣悲夫

上張心矩年伯書

老父見邸報而西也寂然無所言洢等固問可以乞援者何人輒笑曰死卽死耳何援爲將就檻車洢等號泣固請附耳道老年伯姓名洢恨不得奮飛至前若崩厥角稽首而徒跣入都聲息日狠廠卒之羅緝甚密長班之口舌易騰深懼彼此交累空失所倚嘗從馬上望見顏色淚汪汪欲墮而不敢聲也今事急矣能索矣不得不大聲而疾呼伏乞臺下垂聴焉老父以辛酉入工垣值楊鎬等得從寛議處之防四疏力爭幾見咥於羣喙甲子入吏垣值熊廷弼等得待以不死之防朝審之日堅不畵題此皆昭昭在人耳目者而一生欲殺楊熊竟坐楊熊之賄可痛也室懸如磬逋積如山無端坐三千三百金若肯降防籍沒固所欣然樂從者而刻日追比必欲產外取盈焉天不雨金金安出乎可痛也它家或待南北信通便可接濟寒家卽朝往夕來庸有濟乎況往三千里來三千里縦父老憐而圖我而艱辛措處計所費時日亦三千里南中信至老父死杖下久矣可痛也勢不得不告急於輦轂故人而有心者無力有力者無心縱叩頭頭碎屈膝膝碎曽何能出父於湯火嗟乎窮哉捨臺下更誰控乎使老父一生制行稍有不足見憐於神者洢今日亦不敢以累君子而老父之負罪實薄抑使一時污蔑更浮三千三百金之外洢自度吁呼無路惟有眼看父死以自剄謝父已矣而老父之坐贓適輕罪薄旣足傷仁人之心臟輕尢可壯義士之膽惟臺下速圖之學洢𨿽孱怯乎每聞古忠孝節烈事未嘗不慷慨流涕奮身欲往而今竟藏首藏尾曽緹縈之弗如者誠謂徒死無益專欲畱頭顱爲報恩地也詩有之買絲繡作平原君有酒惟澆趙州土今日之控非特秦庭七日哭也熱血萬斛悉灑向老年伯衣裾矣謹反首茇捨以待命

上黃虞兩年伯書

喘且絕矣兩年伯噓而續之宜何如五體投地而侄出口無愧色入手無感辭誠以恩越尋常不用求亦不用謝惟黙黙焉鉥諸焦府死報爲期此朱亥不拜信陵君意也不數日而喘之續者且復絕爲之柰何舊創未合新創復開獄內旣恐不能活而五日再比毎比限數百金獄外將何防應之絞腸達旦亦思別覓生路以暫寛兩年伯之拮據而謁見帝百不一投縱具拜人之膝誰則受我惟兩年伯終救之侄四支徒存七竅盡塞惟有張眼望恩翕眼悲泣而已但願視老父爲千死萬死一分未必死之人而視侄則直如旣死之人惟視爲旣死之人然後絕意於其子惟視爲未必死之人然後不絕望於其父譬如人有急疾瀕死者屢矣扁鵲惠然許之曰可生而其子夙以癱瘓廢則病夫死不死乃扁鵲之責非廢疾不足責者之責也臨楮叩頭慟哭

寄潘茂先書【淮安舟次】

古權閹之殺貞良也以什伯數有死貶所者矣有死獄中者矣有死杖下者矣有死東西市者矣若乃累累然列跪姦弁前訶之詬之裸體辱之弛杻則受拶弛鐐則受夾弛拶與夾則仍戴鐐杻受棍疊棍所中結爲黒丁黒丁漸澌陷爲深坎深坎上微裹藥傅焉不再宿復加搒掠藥裹爲棍掲去棍棍擊赤肉肉敗蛆生淋漓零落肉墮堦墀者塊如碗當此時寧特無力圖生蓋亦無力覓死矣而垂逝之日更嚴刑促之溽暑雷防故遲遲不肯降越六七日始出屍牢穴中骸漲而黒面與鼻平入殮時不忍復道嗟乎悲夫足下讀書萬卷亦曽有慘毒如斯者哉先子刻苦一生並四壁亦非我有而竟坐賄三千三百金以死口口欲辟熊楊諫艸傳天下而竟坐熊楊賄三千三百金以死洢嘗中夜環走想極成癡謂此時忽有人焉以三千三百金相貸如期以進如數以輸彼縱意不在贓當用何名見殺苟得出詔獄入法司父子相抱一慟俱斃斯亦人生之極歡也而長安故舊自一二人外率視我如疫間叩之輒使人從門縫中辭曰目與目相射也明日可暮來如期往閽人則厲聲叱曰睡熟矣敢相混耶明日可蚤來黒夜匍匐惴惴焉恐死邏卒手而訖不得一見幸見矣不過攢眉誡曰愼之予豈俟囑者幸毋數數出也久之卒亦無所聞嗟乎悲夫開口告人非難無人可告之爲難也屈防拜人非難無人可拜之爲難也獨範陽長者焦然倡醵金之議深鄕酷貧之士素不通姓名者莫不賣服物以相應然多者不過十餘金寡者乃至大黃錢三四文伯夷有難豈於陵陳仲所能救哉信乎亷吏可爲而不可爲也亷吏可爲而不可爲者猶謂妻子貧困已耳今則受賕鬻獄罪延其孥反以貪吏可爲而不可爲不更寃哉已矣追比方始洢將就浙獄矣先子生事猶爾爾先子死有敢出而援我者乎縱防弟躑躅於獄門老母行哭於道路義士或有矜防者顧昔不能活父今以自活洢尢痛之嗟乎悲夫司馬遷羞貧賤輕仁義頗亦謂謬於聖人今而知其言之恫也貨殖庸可無耶遊俠庸可無耶刺客庸可無耶先子死當葬首陽山側洢若死自思葬要離墓傍耳天地鄙陿莫可共語昔檻車發平望髙子嘖嘖奇足下不置僑良鄕賓客傔從俱似遙領足下意者扶櫬南返適又久與程君偕述才人經緯甚悉嘅然嘆足下眞英傑也抆血而告之哀

辭裏中父老書

嗚呼先父之被逮也邑中送者數萬人攀舟宛轉哭聲動天旣行後又承十二坊居民設醮痛念此恩無可爲報指望生入城門與父老歡然一笑也而今竟休矣痛忍言哉扶柩南還又值裏遞計產醵錢洢驟聞之驚怛無地先父於七月初三日從獄中寄片紙云臨行時百姓許槪縣賠萬萬不可我窮苦一生並無分銀粒米施及鄰里鄕黨今日之禍又非爲合縣公事豈可相累嗚呼手書現存可出共視洢忍背遺命而妄受乎況父老哀憐先父猶念素行耳至如洢者侍生父而往侍死父而歸庸懦不孝父老正須箠殺何愛而欲活之目今公差來捉旦夕將死家門傾覆無復可言所貽破房一所零田幾畝求父老勸人買之苦湊幾兩完納以領老母救子之恩微產旣盡終須一死洢自無錫別父後來不得一見晝夜痛苦只想地下相逢父老不須悲傷也但身死之後兩弟決難自存父不能葬母不能養願父老淸明寒食過冢前澆一桮飯時時以衣食周老母饑寒是則洢所求耳醵錢之賜萬不敢當謹辭

答唐宜之

本非有大幹辦足以救世又非借富貴以圖溫飽所以冀一售者不過八股緣深不能擺落思借此作完局耳而今復如是天殆欲再費我時日也乃我則已不復愚矣平日憂先生文不近世法而先生又憂譚石孺不近世法究竟遠世法者去近世法者畱揣摩紛紛豈非閒話耶舊時妄願自己及好友皆售今已不作此想便令唐先生一生不售不足爲發一嘅也先生信道眞篤如鍼就磁如嬰戀乳不復墮苦海最可憐憫者弟耳弟之好書如世人好色暫時割絕到眼又被纒綿今古文字無一不足貪者忙忙一生未知何日恬寂頃展憨山經解及讀先生來教意似躍躍欲亮矣已預愁明日此時不知光景何似道念無根眞堪悲泣王立轂回生事奇矣吳奕徳事更奇令人毛髮俱竦諸友處當卽刻分致之方靑峒憂老父是非太明不能成務此眞相愛至語謝鳯老勸南臯且勿深言政事此亦眞愛鄒先生者要知國家气運非一人所爲生平意識非一時可彊良臣好友各盡其意而已便間當道兩公意

又寄

先生懷霖雨天下之願而今乃小試於一隅沾漑𨿽殊霖雨則一也客過壽州無不稱亷者而於折獄尢愼每定死案訊及孩穉定知於公無寃民矣微聞徽商健訟動以人命相誣剖決稍遲或遭騷擾此語未審眞否偶有便羽不敢不以相聞要之速斷而悞毋寧緩斷而詳權其利害諒仁人自有定識也

答唐宜之

先生家累已重而復挈兄嫂家二十四口以南不願同飽惟願同饑仁人之言可感可涕欲屈意抱闗爲糊口計此在當身自裁不更事如弟者豈敢局外置喙也彥林因亾妹平時奉佛而臨終不免痛楚大減信心先生以此極力辧諭累幅不止可謂熱腸之極老父謂自少至老自朝至暮善則爲之惡則不爲善念善事擴之充之惡念惡事痛自刻責寡之又寡以至於無如是而已死時痛也罷不痛也罷輪回事卽不必不信何必沾沾如此惟弟亦深以爲然季路問事神子曰未能事人焉能事問死曰未知生焉知死子貢問於孔子曰死者有知乎將無知乎子曰非今之急後自知之此非唐突兩賢語乃眞實理也但做一日人便了一日人道自此而外惡用知之頃先生憐念嫂侄自恨半生放生念佛乃令至親如此此卽眞正懺悔語也悟此之謂悟修此之謂修先生以爲何如

寄唐宜之

弟時時懷先生於心非盡懷先生之道也大半憂先生餓而已近聞於蘇州娶一妾深爲色喜喜囊中殆有贏錢也但記先生寓香樹林時夢飛騰千仞與佛追隨繡鞋現而佛遂隠今繡鞋現矣可勿懼乎嘉善城出喪之聲朝夜不絕然死者皆婦人也去歲死卻一男子陳賁聞自祭文奉覽屬纊之際神气堅凝平時作文猶索索不相接而此時作韻語顧條鬯倍常可想見其胸中之所存矣弟近來頗學茹素殆宛然一唐宜之然非做夢到西方也不過愛物而已吾道畢竟以忠孝爲主天下漸多事矣死忠死孝便是了生死嘗語友人云我不解禪門觀法純陽所云熱油灌頂想著臘月廿五自不忙亂請問此觀法何如

與陳則梁

弟性不習譽每爲人作弁作防往往雜刺非好刺也刺則雅譽則羞故𨿽素所折服刺恆十之三獨於兄用隠刺此弟之厚於兄甚也乃猶有不快耶況效兄作澀語他人讀之不能句卽刺亦何害兄必迫弟攺作而彥林又日三四促隠刺不已遂加顯刺然使則梁與子云同刺弟之厚於兄更甚矣萬勿更有所不快也偶因易屑解易而因及從來解易之人因兄頗類子云而因及子云之又因及從來解之人政如主人好奇客客之客皆至焉趿珠履者三千人非客之都乃孟嘗之豪也嘻作書至此不覺又一客至矣

答則梁

弟小時不畏讒日翺翔讒口中已而知畏讒間形辭賦讀者防悸近則見畏讒者亦並畏之矣深願其相忘於讒之外也吾兄賦讒畏邪不邪詩人有言作此好歌以極反側歌則好矣恐反側正未有極也弟更有一語於此三代以來被足下詢娒者不可勝數幸而古人弗聞卽聞之亦定不與校也兄何不以古人之待兄者待今人乎尊使索回字甚急未及竟讀艸艸歷扇骨四五莖大槪像栁栁州也

寄陳發交

先生一朝遊帝都而聲噪天下每讀諸防未嘗不嘆董賈復生此事之最可喜者矣而不幸有令兄賁聞先生之變使人捨喜而生悲賁聞先生以冉閔之徳兼屈馬之才竟爾中道夭此事之最可悲者矣而屬纊之際棄七尺如敝屣然又令人捨悲而生慕嗟乎以斯人者而立廟堂之上吾知其必侃侃死諫以斯人者而膺疆塲之寄吾知其必烈烈死忠戶牖間無端死一奇男子豈不痛哉至與髙果哉爲生死交又有足感人者病初起舉身付果哉果哉卽憂此病不起日攢眉與洢輩語久則直以告令兄令兄曰命也死則死矣何憾是時旁觀者目擊果哉攢眉狀相與姍笑之爭進他醫令兄輙覆藥不肯食恚曰吾寧死果哉手必不爲市井小人所弄一時某某之流扼腕而談此病必生令兄不聴果哉明言此病必死令兄則聴之於是自內及外咸怪令兄愎而切齒果哉日齗齗焉欲驅之使疾去也令兄頗知之語果哉曰我舉家鄙翁賤翁吾獨信愛翁翁勉爲我畱果哉淒然曰故人無能爲有送子長逝耳沒之日果俟絕而後別此時洢旦夕往反親覩其事竊嘆此兩人者皆古人乃未幾而嫉果哉者作俚歌醜之作傳奇謗之甚則說侍者詬詈之且謀撻諸市竊悲兩先生之事末俗不可數見而終局狼狽乃至此敢向先生言之便中幹乞慰以數行事往矣願一白其心耳

家書

前日王寧瑕歸聲息甚急聞有意淘汰京營爾時擾攘在門人心易亂故前次家報請此事且緩今聞其勢稍殺及是時明其政刑百務當從此舉矣請妄言整理京營之事昔周世宗自髙平之戰知禁旅不可用命簡諸軍精鋭者升爲上軍老羸者斥之又招募天下壯士擇其尢者爲殿前諸班繇是所向克防宋藝祖踵其制又選壯士爲兵樣分送諸道召募教習俟其精練卽送闕下又立更戍法使禁旅往來邊城以習勤苦士卒不至驕惰當今京營統禦之法不審若何據愚遙揣當擇數十將舉見在京營兵使分練之分爲四等或奇勇或善射防爲上等額外重賞次次賞又次畱用又次斥如此則彊弱分而軍心勸矣甲乙支吾不必一旦操切漸閱則漸露漸露則漸刪如此則法不驟而變自弭矣數閱之後並上等者爲一軍隸大將麾下優其食以風示諸軍因擇其技精者分撥諸軍各以其技教之苟其教導有方團練有紀此卽將材也如此則得兵卽得將矣又詔河北郡縣召募壯士補入京營不必千百成羣毎府選二三十人毎季進送蓋募地近則無道理盤費之煩募數少則無冗弱諠嘩之患到京試驗上等者照例隸大將麾下次者亦照例分撥諸營聴練如此則材武之士大半實輦轂矣諸將侵削多者行軍法士卒狠傲者行軍法如此則貪將有誅驕兵有誅綱紀自此立矣然後更畨出戍期而往期而還調遣無常地要在繇近漸逺如此則禁旅皆鬭士矣此整理京營之大略也請再言郡國之兵昔太祖自京師達於郡縣之要害皆立衛所按圖而索約可得兵三百三十餘萬今大氐亡慮皆空籍矣最可忿者自撫臺以至哨長無處不有常例錢上之所費甚煩下之所得甚苦是以從來兵變無不以刻減軍糧爲端今日急須選廉能之吏爲巡撫爲兵備各設無礙錢糧収召壯士充補行伍又於其中選擇教師分門演習撫道旬日躬閱又取無礙錢糧格外奬勵有罪者行軍法如此則民間獷悍之士盡爲國用可以陰消盜賊之黨而一朝虎符四出不至倉皇召募此今日第一防也大氐兵所從出止調兵募兵兩途而各有利害懸金購士市井無賴者欣然輕去其鄕此募兵之利也而不教訓其爲害最大𨿽不教訓而比諸市井稍爲服習此調兵之利也而各有恆業聞調則沸前日嘉興郡城幾致兵變此其害又最大惟郡國先時募兵而邊塞臨時調兵庶幾得之無柰外臣虛文敷衍漠不經心此不可不嚴行黜陟以勸懲文臣者也且無論營兵卽如每縣有守城民壯約三百名使此三百人者果皆驍勇之士則一城之內盡自不孤無柰負販之徒虛名應役而吏胥勒取工食彼實不足以糊一家之口故坐置無用耳誠得精選驍勇擇師訓射每月輪差巡鹽捕盜有材立功者歲薦一二人軍門標下聴用如此則一縣三百十縣三千宮府得人萑澤失黨豈非有備無患之道乎要之一切要務須從畿輔近地始自楊守謙死頗沮忠良之气今日不可不精選守臣嚴行訓練秋防孔棘正當日惜分陰謹述所明以備裁擇【壬戌三月十一日】

又

朔風蕭蕭歲復暮矣自去歲仲春言別載歷寒暑南還者皆言王事孔艱士大夫率憔悴而父親自奉寒儉容顏倍臒憂與勞並傷如之何初言皇子生當有差旣而道路歡傳咸稱誕育家人爲之欣喜乃至今猶杳然也憂心忡忡亦復惡能已已諦念長安索焉寡味家食之樂殆難名言所愁者宿逋未淸曁祖塋未定耳勉彊作計菜粥可支母親勤勞紡織兒等差勝儼俟此亦足以優遊矣秫田焉足羨乎詩云和樂且孺詩之言孺猶諺云孩气弄雛詐跌孺之謂也因念閨門歡集雝雝穆穆小者鼓腹老者含飴樂復何以加玆往年曽買地梅花道人墓傍誠得築屋數間種梅放竹一如劉季陵故事閉門埽軌課老蒼頭灌園其中箋詩說易弦歌自娛一門之內自成鄒魯斯亦家庭之極歡也不爾者南張故里可徙而歸族中二三父老不在南阡則在北陌啟門四望柔苖依依禾稻登場鬥酒輪聚玆亦足以自適或因而置倉設塾效法昔賢施益靡窮焉恆聞陳仲弓王彥方管防安處鄕黨間藹如春曦未嘗不慨焉慕之且入鳥不亂羣入獸不亂行固亦康惠之家風也纉焉不亦休乎居家之樂身同孺子居鄕之樂身同老人夫居官奚樂之有至念賦性髙伉物莫之與而奮然以一掌堙江河益令人惕若耳昔金溪胡先生毎日晡焚香謝天賜一日淸福老妻笑之曰一日三餐菜粥何名淸福先生曰吾幸生太平之世無兵禍又幸一家骨肉飽暖無饑寒又幸榻無病人獄無囚人非淸福而何今誦斯言殆恐難遂別而後知聚之樂病而後知健之樂亂而後知治之樂事過追思曷勝悼惜乎歸與歸與謹已埽室而俟矣【壬戌十一月】

又

莫赤匪狐莫黒匪烏景象宜屬衰颯而一時碩彥盡居雄艷之地天欲以此開中興耶抑將薀崇正人之禍而速之墜也年例之處於法不爲甚刻而世情已極難堪每想公子防杜門不出可爲寒心外計黜陟結怨尢眾方今郡國長吏鮮不以墨聞者而其心又鮮不銓諫自擬稍拂所欲便已切骨更不待重處也趙冢宰旣辦霹靂手肅淸百辟端在此舉豈得復顧一家哭但秉心無競者耳目欲聳威焰欲平柴子羔刖人而有愀然之色此意似不可忘耳【甲子九月】

通陸宅婚啟【代三叔祖】

八世風猷占諸兩姓百年好合肇自片言值良苗之懷新樂衡茅之有慶防惟親家詩書望族孝友名門鴻羽可儀龍徳而隠式谷廣中原之菽有齊南澗之濱洵所謂圃無非夜光將無鄙部婁不生松栢何意我孫之陋質獲稱半子於髙楣念某窮巷白衣康衢黃髮含飴而弄穉子漸可負薪倚杖而過鄰家時謀擇配今玆欣喜曷可名言雨笠漁竿止共鷗鳬作社蓽門茅屋行看鸞鳯飛來敬簡良辰薄陳嘉禮比閭相問新姻之幣帛何如媒妁致辭田父之艸率至此仰兾慈顏之一笑永綿純祉於千秋

請媒啟【代三叔祖媒卽叔祖妹壻】

兩家締荇菜之歡功歸媒葉百世洽葭莩之愛慶在孫枝憶君爲新壻之時一堂燕喜今兒作阿翁之日兩叟龍鐘況兼柯斧之勞倍切蔦蘿之戚孫能納履我且銜桮

答倪太學婚啟【代】

春風扇物竚觀桃李之妍協气凝祥敬締葭莩之好倚暉玉立捧牘冰兢惟儀與物而相兼故感與愧之交集恭惟某丰同玉樹誼篤金蘭夙知而成因心則友觀光帝國曽驕驥足於五陵奮翼天池將搏羊角者萬里信偉幹比隆於松栢孰朽樗敢附於蔦蘿如某者農桑自課世遵豳土之餘風雞犬相聞笑比武陵之陋俗若擬衣冠之族眞如燕郢之遙而偶因兒子好吟謬辱君家問字遂借師弟之舊好巧諧兒女之新盟慶令弟赤水奇姿定振弓裘於異日愧孫女緑窻孱息僅紡績於田家玆申金玉之音忽拜纁之賜維其偕矣又何予之徒驚蓬蓽之增華終赧瓊瑤之莫報敬陳不腆悉寸私

聘趙氏婚啟【代陳氏】

文定厥祥敬締百年之好合卜云其吉巧當三月之繁華禦麗景以修防展微芹而布悃感玆燕喜豫拜鴻禧恭惟某衣冠鼎族詩禮名家令徳靡瑕久蔚連城之譽惠風及遠世畱冬日之思挾防祖計然之奇傳範守班姑之誡女四徳門備五長固宜喬木之興懷抑豈衡門之敢望顧某倥倥自許黙黙無聞愧書劍之弗成對桑麻而獨喜毎笑瘠田數畝茅屋數椽葛天氏之民將無是歟更得賢婦在堂嬰孫在膝田舍翁之願於斯足矣是以愼簡蘋繁之寄謬期葭玉之依幸我長男許爲半子天作之合人競爲榮撫兒額而教之書未許佩觽佩鞢量兒衣而思其室豫祈鼔瑟鼓琴再借冰言復申金諾慶良辰之可悅赧嘉禮之無文野饋今日繋羊而往徳音穆穆他年挽鹿以歸𨿽負愧古人難語太丘之裏而克昌厥後定符敬仲之占矣

答蔣宅納采啟【代大人】

常論婚姻之合最宜朋友之家蓋父兄之往還久已相視莫逆則兒女之情性自爾不卜可知此本素心見諸今日恭惟門下風神駿爽气韻鴻深言動協古人彩筆一空作者方謂君才之莫偶竟於我子爲獨親夙葉塤箎議諧琴瑟昔者攜編共業實繇戊午春初旣而衣裼興歌卽在當年秋秋可見良緣之甚巧先已黙定於斯時人復何言天作之合念令嗣垂髫早慧允同玉樹臨風笑孫女學語初全豈解楊花擬雪竊愧門楣之弗類奚堪筐篚之多儀來翰諦觀報章難稱問何以飾壻之佩笥中素乏瓊琚問何以華壻之裘爨下誰綺錦檢書相贈聊用致我惓惓垂盒而歸人將見其濯濯深慙輶防仰兾莞存

陳宅聘啟【代大人】

卜云其吉衡門睹芳艸初妍文定厥祥敝帛借春暉若麗占風猷於八世慶協睢求締好合於百年情深燕喜涓心布悃拜手陳辭恭惟叔翁親家門下英才飈舉靜詣淵渟腹貯天人堪射漢廷之防目營時務常爲梁父之吟豫章巃嵸以干霄根荄特固河漢澎濞而注海滃溢有源觀其精意所歸尢以孝弟爲亟撫摩猶子忘飲食教誨之爲劬整肅閨儀知婉娩聴從之必謹人言無間至徳可師幸屬葭菼之依依逾感常鄂之韡韡昔者吾友邈焉古人褆躳與顏冉齊鑣掞藻令班揚郤席菲材殊窘於一得蘭味乃通於二難鑄思而擬態風雲砥志則爭光日月千秋自命三人同心尋結兒女之盟蓋緣兄弟之好令侄女周旋內則夙閒少儀次小兒粗習古辭曽無奇致謬因同調舊有成言玆當良月之辰爰舉納幣之禮名𨿽遵古物不及儀剪荊是供纒錦奚需乎靑雀提壺已簡系轅並乏夫烏羊花纈云何艸率而已受嗤俗目我亦深以爲慙仰揣慈顏必且文之曰儉粲然一笑祉及萬年

答耿撫臺啟【代大人】

屬者罪畹突至羣甿大猜訝有司寛兩觀之誅羞大藩同三危之域攜帑狼顧如穰矦之就陶擁客鴟張似陳豨之入代萑苻多窟桑柘皆驚若畱先帝之罪人必誤吾君之赤子恭遇臺臺衡覽全勢特奮孤忠請命自天投姦異地直爲海隅蒼生一大抒其忠憤之气明示亂臣賊子無所容於蓋載之間佇觀郊遂之重移皆賴驅除之獨勇慨自訛言驟煽迄今罪罟猶張殲之則庸妄堪矜或念雉罹之慘釋之則戎心何底又懲魚漏之疎才一見璺而已艱孰似黙銷之爲愈奠安兩淛屏翰萬方某迂拙難回出處無據嘗操觚而磨盾謬附同心頃捧節以還朝未遑拜手方懷耿耿忽荷拳拳敬致一縑薄伸萬縷

舉章陽東名宦書【代大人】

竊聞循吏之撫民也居無逾眾去乃令人思先王之報功也生苟利民沒而祀於社蓋萬世薦豆陳豋之大典總當年攀輪臥轍之餘情淚灑峴碑祝同畏壘伏覩故邑侯章公聲色不大情僞盡知淸靜興歌勿炫察魚之慧閭閻安堵坐觀馴雉之風惟不忍艸菅視民故能令桑麻徧野國無薤本戶有棠陰當時幾信定逺之平平歲久方憶道州之下下目脊脊紛更之後猴冠而虎翼者滋多悟欣欣色笑之中艸薙而禽狝之略盡堪方召杜兼軼趙韓至覩小子之有成彌念古人之無斁審聲知髙山流水神契鐘期相馬略牝牡驪黃識超伯樂手與目而俱了藝與道之交資𨿽家庭所以相期其諄復不過於此惟民之母實士也師在往古猶罕其儔豈邇代庸能數值而睠懷及此感嘅忽生治非斁於故而飭於新俗毎厚於生而薄於死朱鑣耀日頌禱讙騰素繐搖風徳音沈寂間有桐鄕廟貌驚鐘虛之嵯峨半由烏巷簮纓詫箕裘之翕赩若侯雙鳬輕泛未及展翰翮於一時且侯雛鳯卑飛又尙息扶搖於六月世情宜爲冷落我裏倍覺關情瞻生祠之遺容緬髙風而回首慰玆父老責在縉紳用是援引舊章議崇名宦匪徒銘五世之澤實欲扶三代之公一言爲榮萬民是若

茅檐集卷八

