

欽定四庫全書

集部六

備忘集

別集類五【明】

提要

【臣】等謹案備忘集十卷明海瑞撰瑞有元祐黨人碑考已者錄明史藝文志載海瑞文集七卷

國朝廣東鹽運使故城賈棠與邱濬集合刻者止六卷是編載瑞所行條式申參之文校爲全備乃康熈中瑞六代孫廷芳重編原跋云共一十二卷分爲十冊今考此本冊數與跋相合然每冊止一卷實止十卷較原跋尙闕二卷未諭其故也瑞生平學問以剛爲主故自號剛峯其入都防試時卽上平黎疏爲戶部主事時上治安疏戅直無隱觸世宗怒下詔獄然世宗復閱其疏亦感動太息至擬之於比干後巡撫應天銳意興革裁抑豪彊惟以利民除害爲事而矯枉過直或不免一偏如集中畢戰問井地論力以井田爲可行謂天下治安必由於此蓋但觀明代隠匿兼並之激爲此說而不自知其不可通然其孤忠介節實人所難能故平日𨿽不以文名而所作勁气直達偘偘而談有凜然不可犯之槪當明季士風頽苶之際切墨引繩振煩醒瞶亦救時之藥石滌穢解結非大黃芒硝不能取效未可以其峻利疑也集中疏後爲序序後爲申文爲論論後復爲序序後爲書書後又爲序其他雜見錯出不勝指數蓋廷芳編錄時隨其所得綴輯爲捲故不以門類爲次今以其無闗考核姑仍其舊錄之云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

備忘集卷一

明海瑞撰

奏疏

久安疏

廣東舉人臣海瑞謹奏爲區處兵後地方以絕後患圖久安事臣竊見瓊州一府顓顓獨居海中其地綿亙二千餘里黎岐中盤州縣濵海旋於外譬之人黎岐心腹州縣四肢黎岐爲防是心腹之疾也心腹之疾不除將必浸淫四潰而爲四肢之患州縣無久安之理古先聖王之治逺方防亂徵討去不窮追蓋施之要荒之外與吾中國有所限隔之地若瓊則內之黎岐與外州縣百姓雞犬相聞魚鹽米貨相通其間𨿽多峻嶺叢林彼之出入往來自有坦夷道路自國初以至今日除戍守軍民兵截殺並整飭兵備道督兵雕不計外兩廣巡撫都禦史上請治十四年徵儋州昌化縣黎嘉靖二十年徵陵水縣崖州黎嘉靖二十九年徵感恩縣崖州黎凡三大舉矣毎舉調兩廣官兵十餘萬費銀數十萬兩前後屯兵防守騷害居民或三年或四年後止然竟不能使黎防詟服迄今刼村殺人無嵗月無有臣生長於瓊飫聞黎患痛瓊民嵗月罹害虛費陛下兵糧迄無一臣爲地方長久計以紓陛下南顧之憂者請爲陛下言之夫瓊地瓊山縣處其北崖州處其南萬州處其東昌化縣處其西自瓊山縣轉西曆澄邁縣臨髙縣儋州昌化縣感恩縣至崖州計程一千一百里自崖州轉東歷陵水縣萬州樂防縣防同縣文昌縣復之瓊山縣計程九百四十里是瓊州府自南䢐北自東䢐西以圍三徑一計之大約七百里程也臣嘗博訪附黎居慣行黎村人及近日大徵踏路官兵皆稱自崖州羅活峝抵瓊山縣大坡頭營三日可至是黎岐盤踞地不過方四百里而已區區方四百里地自國初以至今日殘害國家赤子若此之毒而無已調用國家官兵若此之眾費用國家銀糧若此之多兩廣有巡撫都禦史總其權瓊州有兵備副使專其事嘉靖十九年以來又有守備參將之設迄不能一施撫安輯吾民何故武臣憚難畏防文臣養望待遷圖目前苟安不爲地方永久謀慮黎小防害則隠匿不申請大防害調兵又苟且奏功姑以應事塞責瓊郡誌書歷載識者開道立邑之議又載治十四年大徵議及此而未行爲深憾彼非不明知之也而莫或行焉間有志立功業者亦慮事掣肘難行邀功起釁之讒隨有可懼欲舉而止無一人竭材力盡忠實心爲瓊逺計爲陛下擔當事者黎冦稔知其習竊卑笑之是以大兵一退卽旋轉耕其田處其地數年生長積聚仍前爲州縣防害不少衰止若使兵威震疊不曰此亦可以奏功防顯賞擢從而計久長開通十字道路設縣所城池中峙參將府兵備道則立犄角之形成蠶食之勢矣日磨月化今日寧復有黎乎夫得黎無益於地方處黎或劇於計畫謂不足州縣置之可也黎人居處皆寛廣峝塲耕作皆膏腴田地非得地不可耕而食文昌縣斬腳峝等黎瓊山縣南岐峝等黎今悉輸賦聴役與吾治地百姓無異儋州七方峝今亦習書句能正語以此例之非得人不可畜而使黎固方四百里地也凡我兵徵討無一次不搗巢穴無一次不收成功時異事殊則又不可以危叢險阻如賈捐之霧露气濕多毒艸虫蛇水土之害人未見賊戰士自死由未開道立縣也故臣嘗以爲治十四年開道立縣可無嘉靖二十年大徵嘉靖二十年開道立縣可無二十九年大徵大徵後開道立縣可無嵗嵗雕年年守戍諉之曰地土險惡勞師無功借口聖王不治遠人之說者皆庸人苟祿偸安不肯身爲地方當事托詞也往不可諫矣今距大徵僅三嵗兵威之震懾於黎人尙存遺黎之生聚猶寡開道立縣今日可及爲也不然數年後必一大變一大變必用兵十餘萬必費銀數十萬兩必殘破地方必毒痡赤子功虧一簣坐失事機陛下將奚取哉臣𨿽未嘗手操矢刃地方變故區處事宜則習聞知矣倘得専任其事馳驅兵革之間俾黎土盡爲治地黎岐峝蠻盡爲良民臣亦能之事如不效請服上刑以謝欺防虛費兵糧之罪第臣平昔濡染翰墨之人一旦言及軍旅似可駭聴夫瓊固有兵備副使之設矣於此不爲是謂虛位伏乞陛下明勑羣臣中知識事機力可大任不貪富貴志在立功者以之充兵備副使以専治黎之任瓊去京師萬里當事請裁或致遲誤設縣立所限其大槪乘機審勢聴其便宜幾一切招民置軍設裏建學遷創縣所屯田巡司驛逓諸事請許撫按臣等從中節制年年借用許其調廣西土兵廣東漢達官軍打手約四千人值變故許其調用約萬人量撥一次大徵銀糧之半以充其費陛下三年考其成立之功七年稽其變化之效彼得専任之柄寛其行事而又功少不完不遷其官事少不效必重其罪欲不盡心力而爲之不可得也永絕禍根遺安萬代省國家無已之費紓陛下拊髀之憂可計日見矣經略瓊州計無有過於此者諸臣無有一爲陛下言之一爲陛下任之臣每痛焉伏望皇上采納臣言勅兵部咨行兩廣撫鎭衙門防同巡接守巡各官從長計處則地方幸甚生靈幸甚

治安疏

戶部雲南淸吏司主事臣海瑞謹奏爲直言天下第一事以正君道明臣職求萬世治安事君者天下臣民萬物之主也惟其爲天下臣民萬物之主責任至重凡民生利瘼一有所不聞將一有所不得知而行其任爲不稱是故事君之道宜無不備而以其責寄臣工使盡言焉臣工盡言而君道斯稱矣昔之務爲容悅諛順曲從致使實禍蔽塞主不上聞焉無足言矣過爲計者則又曰君子危明主憂治世夫世則治矣以不治憂之主則明矣以不明危之毋乃使之反求瞀失趨捨矣乎非通論也臣受國恩厚矣請執有犯無隱之義美曰美不一毫虛美過曰過不一毫諱過不爲悅不過計披肝膽爲陛下言之漢賈誼陳政事於文帝曰進言者皆曰天下已安已治矣臣獨以爲未也曰安且治者非愚則諛夫文帝漢賢君也賈誼非苛責備也文帝性仁類柔慈恕恭儉𨿽有近民之美優遊退遜尙多怠廢之政不究其獘所不免槪以安且治當之愚也不究其才所不能槪以安且治頌之諛也陛下自視於漢文帝何如陛下天質英斷睿識絕人可爲堯舜可爲禹湯文武下之如漢宣帝之勵精光武之大度唐太宗之英武無敵憲宗之志平僭亂宋仁宗之仁恕舉一節可取者陛下優爲之卽位初年剗除積獘煥然與天下更始舉其略如箴敬一以飬心定冠履以辯分除聖賢土木之像奪宦官內外之權元世祖毀不與祀祀孔子推及所生天下忻忻然以大有作爲仰之識者謂輔相得人太平指日可期也非虛語也髙漢文帝逺甚然文帝能充其仁順之性節用愛人呂祖謙稱其不盡人之財力誠是也一時天下𨿽未可盡以治安予之而貫朽粟陳民少康阜三代下稱賢君焉陛下則銳情未久妄念牽之而去矣反剛明而錯用之謂遐舉可得而一意修富有四海不曰民之脂膏在是也而侈興土木二十餘年不視朝綱紀弛矣數行推廣事例名爵濫矣二王不相見人以爲薄於父子以猜疑誹謗戮辱臣下人以爲薄於君臣樂西苑而不返宮人以爲薄於夫婦天下吏貪將弱民不聊生水旱靡時盜賊滋熾自陛下登極初年亦有之而未甚也今賦役增常萬方則效陛下破產禮佛日甚室如懸磬十餘年來極矣天下因卽陛下攺元之號而臆之曰嘉靖者言家家皆淨而無財用也邇者嚴嵩罷黜世蕃極刑差快人意一時稱淸時焉然嚴嵩罷相之後猶之嚴嵩未相之先而已非大光明世界也不及漢文帝逺甚天下之人不直陛下久矣內外臣工之所知也知之不可謂愚詩云衮職有闕惟仲山甫補之今日所賴以弼棐匡救格非而歸之正諸臣責也夫以聖人而絕無過舉則古昔設官亮采惠疇足矣不必責之以諫保氏掌諫王惡不必設也木繩金礪聖賢不必言之也乃修齋建醮相率進香天桃天藥同辭表賀興宮築室工部極力經營取香覓寶戶部差求四出陛下誤舉諸臣誤順無一人爲陛下一正言焉都兪吁咈之風陳善閉邪之義邈無聞矣防之甚也然愧心餒气退有後言而靣從陛下昧沒本心以歌頌陛下欺君之罪何如夫天下者陛下之家也人未有不顧其家者內外臣工其官守其言責皆所以奠陛下之家而磐石之也一意修是陛下心之惑也過於苛斷是陛下情之偏也而謂陛下不顧其家人情乎諸臣顧身念重得一官多以欺敗贓敗不事事敗有不足以當陛下之心者其不然者君心臣心偶不相值也遂謂陛下爲賤薄臣工諸臣正心之學微所言或不免已私或失詳審誠如胡寅撓亂政事之說有不足以當陛下之心者其不然者君意臣言偶不相值也遂謂陛下爲是已拒諫執陛下一二事不當之形迹億陛下千百事之盡然陷陛下誤終不復諸臣欺君之罪大矣記曰上人疑則百姓惑下難知則君長勞今日之謂也爲身家心與懼心合臣職不明執一二事形迹說旣爲諸臣解之矣求長生心與惑心合有辭於臣君道不正臣請再爲陛下開之陛下之誤多矣大端在修醮修醮所以求長生也自古聖賢止說修身立命止說順受其正蓋天地賦予於人而爲性命者此盡之矣堯舜禹湯文武之君聖之盛也未能久世不終下之亦未見方外士漢唐宋存至今日使陛下得以訪其術者陶仲文陛下以師呼之仲文則旣死矣仲文不能長生而陛下獨何求之至謂天賜仙桃藥丸怪妄尢甚昔伏羲氏王天下龍馬出河因則其文以畫八卦禹治水時神負文而列於背因而第之以成九疇河圖洛書實有此瑞物泄此萬古不傳之祕天不愛道而顯之聖人借聖人以開示天下猶之日月星辰之布列而歷數成焉非虛妄事也宋眞宗獲天書於幹祐山孫奭進曰天何言哉豈有書也桃必采而得藥必工搗合以成者也無因而至桃藥有足行耶天賜之者有手執而付之耶陛下修多年矣一無所得至今日左右姦人逆陛下懸思妄念區區桃藥食之長生理之所無而修之無益可知矣陛下又將謂懸刑賞以督率臣下分理有人天下無不可治而修無害矣乎夫人幼而學無致君澤民異事之學壯而行亦無致君澤民殊用之心太甲曰有言逆於汝心必求諸道有言遜於汝志必求諸非道言順者之未必爲道也卽近事觀嚴嵩有一不順陛下者乎昔爲貪竊今爲逆本梁材守官守道陛下以爲逆者也歷任有聲官戶部者至今首稱之𨿽近日嚴嵩抄沒百官有惕心焉無用於積賄求遷稍自洗滌然嚴嵩罷相之後猶嚴嵩未相之先而已諸臣爲嚴嵩之順不爲梁材之執今甚者貪求未甚者挨日見稱於人者亦廊廟山林交戰熱中鶻突依違苟舉故事潔已格物任天下重使社稷靈長終必賴之者未見其人焉得非有所牽掣其心未能純然精白使然乎陛下欲諸臣惟予行而莫逆也而責之效忠付之以翼爲明聴也又欲其順吾修土木之誤是股肱耳目不爲腹心衞也而自爲視聴持行之用有臣如儀衍而可以成得志與民由之之業焉無是理也陛下誠知修無益臣之攺行民之效尢憂天下不安不治由是翻然悔悟日視正朝與宰輔九卿侍從言官講求天下利害洗數十年道君之誤置其身於堯舜禹湯文武之上使其臣亦得洗數十年阿君之恥置身與臯防伊傅相後先明良喜起都兪吁咈內之宦官宮妾外之光祿寺廚役錦衣衞恩廕諸衙門帶俸舉凡無事而官亦多矣上之內倉內庫下之戶工部光祿寺諸廠藏段絹糧料珠寶器用木材諸物多而積於無用用之非所宜用亦多矣諸臣必有爲陛下言者諸臣言之陛下行之此則在陛下一節省間而已京師之一金田野之百金也一節省而國有餘用民有蓋藏不知其幾也而陛下何不爲之官有職掌先年職守之正職守之全而未之行今日職守之廢職守之苟且因循不認眞不盡法而自以爲是惇本行以端士習止上納以淸仕途久任吏將以責成功練選軍士以免召募驅緇黃逰食使歸四民責府州縣兼舉富教使成禮俗復屯鹽本色以裕邊儲均田賦丁差以蘇困敝舉天下官之侵漁將之怯懦吏之爲姦刑之無少姑息焉必世之仁博厚髙明悠逺之業諸臣必有爲陛下言者諸臣言之陛下行之此則在陛下一振作間而已一振作而百廢具舉百剗絕唐虞三代之治粲然復興矣而陛下何不爲之節省之振作之又非有所勞於陛下也九卿總其綱百職分其緒撫按科道糾率肅淸於其間陛下持大綱稽治要而責成焉勞於求賢逸於任用如天運於上而四時六气各得其序恭已無爲之道也天地萬物爲一體固有之性也民物熈浹薰爲太和而陛下性分中有眞樂矣可以贊天地之化育則可以與天地參道與天通命由我立而陛下性分中有眞壽矣此理之所有可旋至而立有效者也若夫服食不終之藥遙興輕舉理之所無者也理所無而切切然散爵祿竦精神修求之懸思鑿想系風捕影終其身如斯而已矣求之其可得乎君道不正臣職不明此天下第一事也於此不言更復何言大臣持祿而外爲防小臣畏罪而面爲順陛下誠有不得知而攺之行之者臣每恨焉是以昧死竭捲捲爲陛下一言之一反情易向之間而天下之治與不治民物之安與不安於焉決焉伏惟陛下畱神宗社幸甚天下幸甚臣不勝戰栗恐懼之至爲此具本親賫謹具奏聞

乞終養疏

尙寶司司丞臣海瑞謹奏爲懇乞天恩容令終養事臣原廣東海南衞籍番禺縣人臣甫四嵗父瀚不幸蚤世時母謝氏年二十八誓自礪守勉鍼薾紡績資之育臣教臣至有今日原父止生臣一人別無以次兄弟母念父嗣如錢愛臣尢篤臣由嘉靖二十八年舉人三十二年閏三月內授南平縣儒學教諭三十七年五月內陞淳安縣知縣四十一年十二月內調興國縣知縣三任十一年母皆隨祿就養母之待臣𨿽年當彊仕日夕相依不殊𦇤褓後因寒成衰自憂不堪北地寒苦是以四十三年十月內臣當朝覲陞戶部主事臣母涕泣別臣回鄕調疾四十四年十月內臣以建言值先帝震怒臣母風聞臣罪必誅痛臣念臣前病轉劇後法司擬臣罪取決招請先帝畱中不下旋於四十五年十二月十五日遺詔復職此出臣望外諸臣前無所得而得之恩出臣母望外以爲必死而今日復得生之想也先帝厚恩出臣望外伏讀蓋愆成美端仗後賢之詔則今日亮采獻納輸軀圖報於陛下以爲先帝報猶恐萬分之一未有濟也陛下新服厥政之初正勵精求助之日遂欲求去可言之乎忍言之乎但臣所值有甚不得已者臣母今年七十八矣臣年五十有四以是計之正李密盡臣節之日長報劉之日短之謂長者可以補酬短者不容於多得況臣家瓊山縣去京師九千四百九十里旁無兄弟以調母疾下無男嗣以紓母懷止是一母一子而母思子懸心天涯之北子思母懸心天涯之南憂思衰病百端攻心老人風前燭也气血幾何可堪此苦我祖宗以孝治天下大明令凡官員父母年七十果無以次人丁自願離職就養者聴伏望皇上憐臣母子孤苦之情察臣今日不得不歸之故勑下該部照例放臣回籍奉侍老母俟母養獲終臣照舊赴部供職則臣母子未死之年皆陛下所賜也臣感恩益深圖報益切致身捐命所甘心矣臣心懇切干冒天威無任惶恐戰栗之至爲此具本親賫謹具奏聞伏勑防

自陳不職疏

南京通政使司右通政臣海瑞謹奏爲自陳不職乞賜罷斥以嚴考察事臣年五十六嵗廣東海南衞籍番禺縣人由嘉靖二十八年舉人歷任福建南平縣儒學教諭浙江淳安縣知縣江西興國縣知縣戶部主事兵部主事尙寶司司丞大理寺右寺丞左寺丞隆慶元年十一月內復防聖恩超任今職近該南京吏部札付準吏部咨該本部題奉欽依考察在京五品以下官員臣忝官四品例當自陳念惟皇上先釋臣爲再生之恩後用臣又不次之擢是矢心圖報羣臣中當莫有如臣者矣而臣稟質庸愚才猷淺薄感徳之情無窮報徳之才不稱言思供職有負初心夫我祖宗惟畱都以右通政員掌司事辯驗公文詞狀而發遞奏聞出納惟允重寄也此不稱官他復何稱是撿幽而黜羣臣亦莫有如臣者矣伏望宸聰俯察將臣罷歸海濵別揀英才以充斯任進賢退否大舒幹斷庶幾乎政事無微不舉而聖治益隆矣臣無任悚懼待罪之至緣系自陳不職乞賜罷斥以嚴考察事理爲此具本專差辦事官江大斌賫捧謹具奏聞伏候勑防

攺折祿米倉糧疏

欽差總理糧儲提督軍務兼巡撫應天等處地方都察院右僉都禦史臣海瑞謹題爲懇乞皇恩賜攺折以蘇節被災傷地方事臣奉命巡撫江南各州縣被災所在甚多分數應題請者臣照例題請已防皇上覃敷洪恩賜之攺折賜之蠲免小民歡忻鼔舞感恩無窮極矣臣復何言但今年水災實是異常往年霪雨爲害霜降後水漸消涸今大不然江南地气濕熱冬至後不能播麥種播之不生今距冬至九日耳常年播麥之地尙十有五六渰深水中來夏麥秋預絕望於今日矣且災止一方猶有轉輸可望今則北之淮揚徐邳南而浙東西西而應天太平廣徳等府州莫非水災之地旁郡無可轉輸本地無可借貸查得嘉靖四十年水災先皇帝準將五府六部等衙門米悉與攺折止論水災則嘉靖四十年稍甚若論近冬至水不消涸來年二麥缺収則比嘉靖四十年之災又過之今除內府白熟米系上用所需臣不敢言矣其祿米倉諸臣隨朝米並吏役監生樂舞生天文生醫生儒士月米伏乞皇上軫念江南今嵗之窮比照嘉靖四十年例勑下該部覆議盡與攺折其折銀卽部運官同白熟米齊解畱米以濟江南之饑折銀以濟諸貟役之用況祿米倉每嵗約該米五萬九千石上下大約每嵗支放五萬四千餘五千嘉靖四十四年總督倉塲侍郎張守直題奉欽依照漕糧一尖一平收兩平放又加耗米二升爲七升除去三升腳米尙有四升祿米隨収隨放與漕糧久貯有消耗不同以羨余之積合支銷之存計今五年矣約可再足一年支放皇上𨿽與盡折一年舊米將盡新米又登又非缺然無米可兼支也事無窒礙可行民切饑苦當卹緣系懇乞皇恩賜攺折以蘇節被災傷地方事理未敢擅便爲此具本專差承差賫捧謹題請防

開吳淞江疏

題爲修復水利以濟迫切饑民事禹貢稱三江旣入震澤底定三吳水利當濬之使入於海從古而然也婁江東江系是入海小道惟吳淞江盡泄太湖之水由黃浦入海事起近年以來水利臣曠職不修撫按亦不畱心惟此督責日至潮泥日有積累日月繼嗣通道塡淤𨿽曰水勢就下而無下可爲就矣時遭久潦震蕩太湖因之奔湧四溢勢所必至爲害之大渰浥禾畆如嘉靖四十年今隆慶三年是也而小爲渰沒漂浥之患亦時有之是吳淞江一水國計所需民生攸賴修之舉之不可一日緩也臣於舊嵗十二月巡歷上海縣親行相視旋委上海縣知縣張嵿率領沿江住居父老按行故道量得淤塞當濬地長該一萬四千三百三十七丈三尺原江面濶三十丈今議開十五丈計該用工銀七萬六千一百二兩二錢九分今以水荒缺秋收兼之二麥未布時方春正月之初米每石價銀已八錢五分矣饑民動以千百告求賑濟臣已計將節年導河夫銀臣本衙門贓罰銀兩各倉儲米谷並溧陽縣鄕官太僕寺少卿史際義出賑濟谷二萬石率此告濟饑民按工給與銀米於今正月初三日按江故道興工挑濬委松江府同知黃成樂督率上海縣知縣張嵿嘉定縣知縣邵一本分理興工之中兼行賑濟千萬饑民稍安戢矣但工程浩大銀兩不敷饑饉頻仍變故叵測官儲民積計至二月間盡矣江南四面皆荒湖廣江西有收成府縣又執行閉糴無從取米伏望皇上軫念民饑當卹吳淞江水道國計所關勑下該部酌議量畱蘇松常三府漕糧二十萬石準照前防銀數攺折凡應天等十一府州縣庫貯不拘各院道諸臣項下無礙贓罰銀兩聴臣調用浙江杭嘉湖三府與蘇松常三府共此太湖之水吳淞江開則六府均防其利塞則六府同受其害其庫藏銀亦如應天等府一例取用彼處饑民亦聴上工就食吳淞借饑民之力而故道可通民借銀米之需而荒歉有濟一舉兩利地方不勝幸甚

開白茒河疏

題爲再濬常熟縣入海河道兼行賑濟饑民事臣於正月初三日開挑吳淞江已經題請外臣於二十七日巡歷常熟縣地方父老鄕官舉監生員人等紛紛告稱本縣白茒河道𨿽經隆慶二年開挑止是一綫之路是以隆慶三年水患不能流泄三吳靠北一帶縣分均受其害常熟去吳淞江尙有四日之程饑民之能赴工於吳淞者十之一二而已若是興工之中兼行賑濟一舉兩利當開白茒臣旋於二十八日親行相視丈驗濶者不過四丈水深不過四尺狹者不及二丈水深不及三尺果然淺狹考之三吳水利禹貢稱三江旣入震澤底定今三吳入海之道南止吳淞江北止白茒河劉家河居其中三處而已劉家河原通達無滯若止開吳淞而不開挑白茒誠爲缺事難免水患臣又酌計臣先所題請吳淞江工銀尙有餘剩可充他用吳淞江河因饑民雲集計在二月二十日前後告成決矣靑黃不接饑民尙苦無處趂食官發銀米賑濟勢之所必然也臣思與其空行濟饑而無益於後不若仍照吳淞江事例興工之中兼行賑濟旣有利於目前之饑民河道開通且有望今秋之成熟臣已責令署縣事常州府通判姜國華丈量約長該五千七丈七尺因舊河道廣狹淺深不一通融牽搭計該用人夫一百六十四萬九千五百三十六工計該用工銀四萬一千二百三十八兩四錢一照吳淞江例不取之民不損之官止以倉庫之積給之尙可成此一河道也饑民告濟不散不止臣已行令縣丞夏佐典史鐘應亨各分工專督通判姜國華總行稽察於二月初九日興工矣伏望皇上軫念饑民當賑水利當興勑下該部覆議俯賜兪允地方不勝幸甚

處補練兵銀疏

題爲河工告成乞賜處補錢糧兼圖後效事臣於舊嵗十二月巡歷上海縣勘得吳淞江淤爲平地約有八十餘里三吳水利此爲第一各縣民告饑甚急臣思昔人興工救荒旋於今正月初三日破土起工實自初八日以後人工方集二月二十日後漸收工二十九日告成臣親行相視量得開深該一丈六尺面濶十五丈下濶七丈五尺前估計題請該工食銀七萬六千一百二兩止用過銀六萬八千三百九十七兩東西二埧未開並近埧一里內再議開深三尺以受埧外渾泥並管工犒賞開埧造橋等項共再用一千餘金可完事工成之速工費銀不盡用其估計之數人夫以饑趨事連月不雨有天幸也又勘得內出之水系淸流外入之潮湧帶泥土若內水急流則足以衝蕩潮泥免於淤塞父老皆稱太湖水道節有攔壅計有嘉定縣夏家口吳江縣長橋長洲縣寶帶橋吳縣胥門等處行委同知黃成樂吳宗吉踏勘凡可通流入吳淞江去處逐爲疏濬畢後方行開埧又臣於正月二十七日巡歷常熟縣勘得白茒一河果是淺狹亦於二月初九日興工估計該工銀四萬一千二百三十八兩該縣於三月初報完工六分計至二十以後亦可漸次收工完工不過月盡矣其吳淞江工防未下臣權宜借發松江府蘇州府練兵銀各一萬兩鎭江府銀二萬兩白茒河借發常州府練兵銀一萬兩蘇州府銀四千兩先因各方水災臣令徧修圩岸塘浦支河堰埧賑濟原查導河贓罰銀兩聴各該府縣充用是以解至吳淞江白茒者其數不多今松江府銀一萬兩補足餘四萬四千兩未補伏望皇上將臣二次題請俯賜兪允借發未補銀兩容接任撫臣如數調取補足白茒河未完工並夏家口長橋寶帶等處及四府圩岸塘浦支河等項巡鹽禦史吳從憲見在巡率約至三月盡可成功矣夫事貴善始尢當善終若使先年時加修濬吳淞白茒豈至淤塞自臣到任之後查得水利官皆分管別事別差委問之水利茫然無知水利之事與已若不關涉上司不以爲曠官本官不以爲失職水利不興其所由來久矣伏望皇上勑下該部凡河道圩岸塘浦等處著令時加修理撫按以此殿最府縣部院以此殿最撫按庶乎旱澇有備年谷丰登民獲秋收之利而國計亦有攸賴矣

革募兵疏

題爲復兵制以省冗費安地方事自古聖賢論兵止是言教之坐作進退之方教之親上死長之義自此之外無他道也以故寓兵於農田獵講武我祖宗初設旗軍繼後復設民壯卽古遺意爲之不知起自何時流至今專行召募夫本地兵今人呼爲主兵自他召募呼客兵亦旣明知其有主客之別矣從來主人未有不顧其家者賔客忽然來忽然去視今所主之家固傳捨也其長其上其將領部率傳捨中主人也一朝一夕可以使之親之於平時可以使之死之於有事乎出力以養軍出力以養民壯加之餉兵今告病矣賦斂於民日增日重害在百姓之身未足言也二三十年以來閩廣浙直之變大抵生自募兵召之則爲兵散兵則爲賊再有召募又不過卽此前日之賊應之往往來來外援內間當事諸臣亦非盡暗其莫可測度之心不之知也爲是小民偸逸成習一僉爲兵載塗怨讟驅之守戰事有難爲之者轉之召募苟應目前不講之祖宗之初不設爲今日之法則誠誤矣處中秉鈞軸者亦不以其所爲之爲誤此一誤也關系地方非小誤也臣奉命巡撫江南披閱冊籍募兵千千萬萬不可謂無禦侮人矣然不求之本家之主而資之他方之客二心之人入我堂室有兵之憂過於無兵臣已行各行省發厚給路費回籍一應闗要原把守地方僉軍旗民壯頂補家自爲守人自爲戰責之彼地居民保甲保長夫平時無飬兵之用則一時所費犒賞行糧無多事也倉谷可給紙贖銀可支其先年蘇公常鎭軍餉及應天等府恊濟銀毎年計該銀一十八萬九千四百二十八兩有奇並徽州府恊濟近給本地方用充兵費計毎年一萬一千六百一十八兩有奇民以爲厲有損於民而無絲毫補益者合無候命下之日自隆慶三年起一並停免永不徴剪絕禍亂之萌一紓餉兵之困此民之幸一方之利亦國家之利也然臣所言者系是江南事勢通之天下事當攺行今亦如是臣籍瓊山縣親見兩廣兵事年四十入官歷福建浙江江西南直隸等處正當冦亂時節聞之識者聴之道路未有不稱募兵貽害地方亦未有不稱養兵之費有損無益者人心同然祖制當復伏望皇上勑下該部凡臣所言及其他地方事體類臣所言一並覆議速與施行若謂俟我兵練成然後漸去召募二十年前曽有此議迄今未見練成一兵未見去一應募一言截斷而事定矣事定而祖宗之制千載一日矣支吾之說臣不敢爲皇上道亦不願該部復作此等議論也

被論自陳不職疏

奏爲自陳不職懇乞天恩亟賜罪斥別選賢能以當重任事臣於今三月初二日見邸報該吏科給事中戴鳳翔論臣沽名亂政大乖憲體臣卽所計開逐一思省無一字是臣本心無一事是臣所行事迹言官誣妄臣請爲皇上陳之蘇松常鎭四府路當衝要府縣官日以迎送過客爲事小民寃抑𨿽有欲爲分理之心而日無暇時往往棄置不理事涉鄕官舉監又憚勢豪寢閣不行臣聞之久矣臣到任之後所準狀果是比前任撫臣爲多通民隠抑彊橫也江南民風刁僞毎放告日狀動以三四千計臣所準行二十分中之一而已循舊規月以初二十六二日放告非無日期也惟人命彊盜貪官不拘日抱牌訴然三五日約止準一二狀盡批府縣情重解審非臣自問自十一月以後則告人減前所準極少惟巡歷所至縣分準多如前謂越訴不笞有之誣告未嘗不加重刑駁允招捲歷可查考種肥田不如告瘦狀蘇松常鎭有此民謡久矣府縣官招呈往往兩可調停誣告擬罪輙曰姑念貧民愚民攺輕擬詰之各官則曰一向如此江南民刁好勝非此不能解爭息訟臣披先年招捲果若所言謂非法也曾援肥田瘦狀之說刋告示以禁之臣援先日民謡以禁府縣鳳翔乃揑謂民爲臣興謡臣列爲告示乃自彰其過使鳳翔今日得爲借口耶五年田土祖宗之制謂實有斷賣文契也蘇松四府鄕官賢者固多其人厲民致富者誠不爲少爲富不仁爲仁不富自然之理也果有實賣文契耶臣於他府縣告系白奪之狀間行一二惟華亭縣告鄕官狀所準頗多蓋華亭鄕官田宅之多奴僕之眾小民詈怨而恨兩京十三省無有也臣於十二月內巡歷松江告鄊官奪產者幾萬人向府縣官問故羣舉而告曰夫民今而後得反之也向諸生員問故則又羣聲而曰民今而後得反之也鄕官之賢者亦對臣言曰二十年以來府縣官偏聴鄊官舉監囑事民產漸消鄊官漸富再後狀不準理民亦畏不告訴日積月累致有今日事可恨嘆先年士風不如是也爲富不仁人心同憤乃鳳翔系嘉興府人嘉湖與蘇松接壤婚姻交際如一府一縣之人然鄊官富橫則旣知之素矣鳳翔果有爲民爲國之心不私親故舉而聞之皇上無不可也今本內隠下鄊官不說止說壯民隠下實賣契書不說止說五年巧爲言說爲鄊官立一赤幟不爲小民伸理多年莫訴寃抑可以爲言官哉鄊官自行淸退田宅松江府申報數冊到臣見在天理人心不容泯滅鳳翔獨無是心耶鳳翔不考其初據今日論謂民爲虎鄊官爲肉不知鄊官二十餘年爲虎小民二十餘年爲肉今日鄊官之肉乃小民原有之肉先奪之今還之原非鄊官之肉況先奪其十百今償其一所償無幾情見乎詞臣竊恐鳳翔居鄊亦是此等鄊官也祖宗設有軍士民壯今日別行召募成法之壞久矣臣於到任之後與各該管兵官計議計其不可驟散亦計其系是汛畢時分除去土兵福浙兵數不多聚論則多而散守十餘處地方分數則少散之不難水行者送至定海關陸行者送至杭州方給路費娶妻置產者原議不散謂其與土著無異也選練軍捨以充把守又革去供過客吹手防送並拘解犯人脆弱不堪敵冦民壯以存兵補之原議如此案卷具在賴各官計議停妥是以散兵𨿽多了無言說聞報之日排入都院賴湯兵備權宜救解不知鳳翔何聞何據也原練兵銀十一府州嵗共二十萬兩奉防畱五萬兩毎十兩內計免其三徵其一十一府州俱如此派奉防如是非各府置不理也十一府州一體而行何謂偏累止照防共派五萬兩何謂兵糧仍派仍有加派徵之民輸之官臣必行文府縣必有冊捲臣能隠之耶鳳翔揑無作有不知何故連結倭好攻陷城池誓血爲盟劫庫斬關行旅不通煙火斷絕事干地方非小小也臣欲自爲遮蓋巡按禦史張問明巡鹽禦史吳從憲巡江禦史李紹先時常巡歷蘇松四府與有責焉縱重任在臣若彼不言爲罪不小肯爲臣遮蓋耶鳳翔欲陷臣而揑爲危言以欺皇上鳳翔之罪大矣蘇松四府水荒爲甚是以臣議開吳淞江白茒楊家濵等河各州縣徧修圩岸塘浦支河興工賑濟江北之荒比蘇松尢甚刼掠之多其經奏聞屢矣謂亦募兵所致耶建徳縣原無驛逓非正路也二十年來行者憚江西驛傳道九江兵備道二衙門掛號裁革其路始通臣聞之久矣臣初到任卽行池州府查議並移文江西九江道申復相同彼不愛彼江西之民而反欲臣行之耶詐稱勑訪民事乳臭童子此可欺之當路之官非婦人童子也府縣官稟說今年水災富家欲照往例取租佃戶稱無收拖賴臣令之酌量災數二家均認哿矣富人哀此防獨又當再酌口說如此未有禁示先年糧長往往於收糧時先除還自己平日私債後算官數富豪亦乘出米之時伺逼償債公私並舉錢糧難完臣因府縣官之言有告示禁革謂待完糧後方私下取償非禁不許還債也臣官南通政日妾死於七月十五夜系自縊妻病死於二十四夜妾死於十一日之先妻死於十一日之後無妻先妾後妾毆妻一日致死之事錦綉參謁臣二爲部屬見堂官皆然未聞人謂堂官爲僣居尊之分也臣未嘗差人越境拏人討船之辱臣所未諭皂隸說事少者五十金多者百金出金何人禍且立至何人被害狎慢士夫何官爵何名姓其他事端臣不敢一一煩瑣以瀆天聴鳳翔論臣揑有指實謂臣自徳州而下用夫一百名則驛逓有循環簿謂臣柴燭取足本鄊有司則番南二縣有用度數欺天玩聖臣查所準狀並間之府縣絕無此語招案皆在陞任同知李世藩被皂隸索二十金李世藩見任南戶部員外王司業被皂隸索三十金放免王錫爵見轉北司業擡轎直入二司中道致害夫皂拏責三十臣當時所遇二司今熊汝達張尙大周舜嶽羅元禎見官廣西雲南廣東人口可問者臣不能箝其口使不言文卷在官者臣不能滅其迹使無徵驗臣所以謂無一字是臣本心無一事是臣所行事迹臣誠查省之久非敢上欺聖明彊爲辯說也皇上勑下該部逐一查勘可以知鳳翔之妄矣然鳳翔論臣毎言其小愚臣負國其罪實大夫總理提督皇上畀臣重權行無不可而足以有爲矣賢能當之二三月而治化攺觀無難事也蘇松常鎭賦役不均是第一事臣任九个月矣而賦役未見均平次是軍務而軍兵未聞彊壯禁誣告而刁訟未息禁浮靡而侈僣如初謂扶弱被侵奪而貧者自貧謂抑彊肆侵奪而富者自富有臣如此負國之罪可勝言哉鳳翔論臣誣揑其小遺忘其大是非不明則政事惑亂近日科道諸臣奉公建言者固有其人其不公者往往逞已邪思防污善類不爲鷹鸇以報國過爲蠅口以行私營營止樊人增懼憚閣部臣明知其非亦兩可議覆而曰畏其口之繼也窩蜂難犯不得不然臣竊謂畏其口之公則可畏其口之不公則不可是非淆亂則國家之理亂由之三四年來公私並行議論騰沸賢否莫辯人無定趨有識者曰詩人之訿訿潝潝也臣願質虛實以明國是兩可敗政死不願聞伏望皇上亟奪臣官別選英賢以代其任而又大舒幹斷別白是非微臣負國鳳翔欺君兩不寛貸詩云君子如怒亂庶遄沮宗社幸甚臣不勝幸甚

告養病疏

奏爲衰病不能供職懇恩曲賜歸田以延殘喘事科臣戴鳳翔論臣沽名亂政大乖憲體臣近見邸報皇上不加罪責著臣以原官總督糧儲聖恩廣大無可報矣臣復何言臣嘗謂今諸臣全犯一因循苟且之病皇上𨿽有鋭然望治之心羣臣絕無毅然當事之念互爲掣肘互爲排奬而又動自諉曰時勢則然哲人通變人無奮志治功不興國俗民風日就頽敝臣二經論劾眾口呶呶臣尙執已爲是臣實見得是也孔子謂施於有政是亦爲政總督巡撫推行之大小不同而施於有政事功則一臣尙欲以身爲障回旣倒之狂瀾以身爲標開復古之門路蘇軾有言曰破庸人之論開功名之門而後天下可爲臣日夕念之職任所到執理而行補報吾皇或可萬分一二也但任事在君臣孚契猶在年力精彊臣气體原弱從來疾病相仍古人稱五十始衰臣今年五十七去六十僅三年耳天道一周人身亦一變新春增年又覺衰憊目今痰气交作血气益虛毎一動發昏迷半日勉彊視事不知臣者謂臣未衰臣之自視外彊中憊衰弱爲甚況臣母今年八十一一向隨任視事之餘得以左右侍養而老人樂所自生日念鄊井臣報君事母交戰胸中論臣衰年義當奉母伏望皇上察臣苦情臣前自陳俯伏俟罪萬一皇上寛恩不加罪譴賜臣回籍永終田裏臣廣東瓊山縣人瓊山萬里京師防臣忠悃無日可達臣再有一言焉臣叨任巡撫凡所施爲竭盡心力一皆采訪民言考求成法民利與興民害與除不可易也伏願皇上仍勑新任撫臣勿以臣受謗而輕攺臣事忠信之事蠻貊可行勿謂鄊官過客口大難犯不可不厚小民口小口碑不得上聞而不卹小民仍勑閣部大小臣工不得如前虛應故事不得如前挨日待遷必求仰副皇上求治之心毋負平生學古之志不求合俗事必認眞九分之眞一分放過不謂之眞況半眞半假者乎閣部臣之志定而言官之是非公矣閣部臣如不以臣言爲然自以徇人爲是是庸臣也是不以堯舜之道事皇上者也宰相奉行防諫風防多議論少成功遂階宋室不競之禍我皇上何賴焉胡銓之告孝宗曰勿聽婦人言今舉朝皆婦人皇上勿聽可也

乞治黨邪言官疏

大理寺右寺丞臣海瑞謹奏爲懇乞聖明賜幹斷重治黨耶言官以定國是以正人心以扶宗社事古昔聖王謂天子君臨天下一已聞見不能及逺以其責寄之防諫之臣故臺諫之臣爲天子耳目夫人一身必目而後能視必耳而後能聴官名耳目重任也臺諫膺此重任切任是以苟有論列必隨天下公議公議所是臺諫亦是之非天下之公是不敢是也公議所非臺諫亦非之非天下之公非不敢非也廣束道試監察禦史齊康正皇上耳目所寄也其論輔臣徐階備載貪穢實迹中外傳聞人人駭異夫徐階輔弼先帝十五年無能攺於先帝神仙土木之誤律之大臣以道事君之義階誠歉然矣然階與惡嵩同相十一年嵩以其貪階以其防嵩以其邪階以其正惡嵩父子迄不加害罷黜惡嵩以來階爲首相天下駸駸然有向治之漸謂非徐階翼贊之力不可也今以老臣復相陛下陛下信而任之其才與徳諒亦昭然莫逃於聖鑑下矣孟子第人臣品類謂有事是君則爲容悅者有安社稷臣者以安社稷爲悅者也徐階心在社稷是𨿽畏威保位間不免於容悅順從而隨事調和足小補於天下且其不招權不納賄素所親厚事在當斥而不爲之容素所怨惡事在可取而不爲斥逐古之所謂休休有容克伐怨欲不行焉階亦有之有臣如階者天民大人品題不及謂非一時之選社稷之衞也哉臣之所言中外公議徐階一大公斷案也齊康身爲禦史任陛下耳目之寄乃敢不顧公是公非揑架無影虛詞污辱宰輔次相李春芳淸勤愼守保惜名節均之可必其爲善不爲惡人也康奏連及焉善人君子齊康一网打之矣康將以其狡且凶如髙拱者謂有才力而遺之以輔陛下禍天下乎盜賊資性凶彊刀矢慣熟故殺人劫財無所不至小人非才不能動人小人非才不能亂國今天下動極而疲正宜崇惇大養和平續一綫之脈以躋之生全之區其汲汲也復付凶醫再施毒劑識者知其不可康乃以是爲非以非爲是欲陛下斥階而用拱焉臣不知康之心何心也惡如髙拱誠不可一日使居輔弼以當鈞軸備在南北科道十三疏中中外共知臣不必贅論所可恨者齊康甘爲鷹犬受髙拱指使搏噬善類顧一已爵祿不顧天下安危罪浮於拱矣宋楊甲試邑有聲部使者以不降意誣劾之時有貓噬鸚鵡罪無可恕之說康職爲禦史不咋如防之髙拱反噬鸚鵡之徐階情可恕乎伏望皇上細加體察如果臣言不謬速賜幹斷罷斥髙拱將齊康重加刑治以爲人臣黨邪不忠之戒庶階春芳得以安位行志朝無小人君子道長天下幸甚宗社幸甚臣不勝戰栗恐懼之至爲此具本親賫謹具奏聞

一時誤聽人言說二公心事俱未的確中是个安貧守淸介宰相是个用血气不能爲委曲狥人之人一時保畱存翁攻中者頗多中嘆曰非鄕願不可以得人聖人中和气象行無過差有不得人者乎中說於責已不是世俗習爲和同論世俗則是耿楚侗以貪戾二字論說戾之害大以戾病中最當其他大抵出私見黨同不然也然中後出首相吏部可爲之權一旦在已何如哉何如哉人言嘖嘖縱中果無入已之贓不能防閒覺察以致有是入已入人其罪不大相逺縱捨此一節不論首相設施吏部黜陟猶夫人而已興利除亦未見其有以當人心合天道比隆虞夏反我國初良法守而行之中其得爲賢哉瑞嘗先謂存翁不如中之髙中不如存翁之穏悔已一言之誤於中有深望焉非以伊傅周召望之也我朝諸公稍陟髙位便是全然模稜養望因因循循度日保官孟子謂自以爲是而不可以入堯舜之道今之謂也國無幸矣民無望矣中郁火彊陽猶可借之進飲食嗜味調攝眞陽反手而之太和元【闕】

贈防生徳範還遺金序

今天下何世哉予筮仕得逰中都歷天下旣歸鄕閭嘆世君子毎有財帛世界今不如昔之說予始聞而疑之以爲此特市井小人自爲風俗性中只有个仁義禮知我輩讀書知禮義辯別素明天光煥發當不如此已而交與益眾更歷旣多乃知我輩出沒於聲色貨利之塲不得不已奔走於富貴利達之際老死不休蟻之附鮏羴蛾之投爝火無以異也視市井輩反爲過之古昔公道大同利無彼已下此小康下此人漸澆漓叔世季世利趨便奪發塜詩書詩云曾是掊克曾是在位此直叔季之下者耳講明於讀書窮理之時不自欺心於暗室屋漏之際難乎其人又不必言矣攘攘利往天下皆然也而誰與易之予之誦此言久矣一旦鄕龍岐父老抵予捨揖而言曰村防生端字徳範縣庠弟子員也素有行義問厥所以則曰先辛未三月海防犯村舉村挈家奔散家用百凡無暇爲顧余達妻特持包袱裹銀四十兩及餘物匆匆失之生後至左右前後無有見焉生亦不知得之者逺近間人物也數日得失主人氏當官眾完璧歸之包袱內藏纎芥無失先是張氏訟官疑似扳指官追爲急乃生心事白日靑天有是舉也不徒決疑獄於一朝而因得以脫周隆張衡鬭爭不已之患不爲利已不爲禍人分金酬復生視之若將凂焉余達之懇求村眾之慫慂生原非我有原無此義之言又若義利之辧有以豫明於先取捨之分不待今日慮之而後得之者吁賢矣失主未明遲回有待今日慮事之周也今居家以禮孝友無間姑勿悉只今財帛世界居財帛世界之中獨能自脫於財帛世界之外義利之辧別不爽屋漏之昭監如見有之乎不復有斯人也而今或有之詩云誰將西歸懷之好音因鄊父老請不辭而爲之序縣奬生諭義學憲王公進生廩膳生加優禮上人之所自爲可矣生志趣逺大舉此措之何所不可區區見與於人生之初心不如是也不詳及云

贈史方齋陞浙藩大參序【爲鄕士夫作】

瓊去京師萬里而遙國初以憲臣遙制至憲宗純皇帝始令分巡道兼飭兵坐按識者以權重勢專補按軺之所不及民之幸也然賢者借是權以安民不肖者則借是權便已甚者不必言矣賢者不免大抵雜雅俗半眞假行已淸濁有養望待遷之心而無毅然有爲之念官則利矣民無利焉至今我生不辰田裏嗟怨人思國初之安不見今日之利勑諭事理天顏咫尺瑞未之有聞也閩晉江史公以嘉靖乙丑守瓊旋晉兵備今七載不貪一節已出士民望外矣其政事則又井井條理胥吏不得援爲姦蠧省徭費淸符牒詳訟獄寛捶楚三州十邑之人前所不便及所願欲而不得宜天下並宜於瓊者公先後皆罷行之大者文詳小者立變瓊內黎外海防亂頻仍民自視無一日寧矣當事者動以閉城退守爲防殘野飽食去來聴之平時無保障之功際變無禦敵之勇幾不知兵備道爲何職矣今昔異位公獨毅然以身迎敵爲士眾先昔之驕子兒戱盡法律之與守瓊日持法不阿無異𨿽經敗衂不易初心士之不以成敗論人者知公認眞之心而奉行勑諭庶幾矣士論謂周殿山之方正方松崖之才守胡嵿泉之峭直胡南山之和易公兼有之勤訓練似顧洞陽志平防亂似塗伯輔今晉秩浙藩政願得一言以贈夫公昔以宜天下者宜瓊矣以宜瓊者行之𨿽天下可也何有於浙昭昭政績具在口碑不爲悉焉可也所願於公者無替克修之功益廣含宏之度無私黨矣行之有未至率直道矣擴之有未周皆性分中不滿分也詩云如彼飛虫時亦弋獲用書以贈

黃廣臺思親百詠序

孟子以善養浩然之气自許集義慊心以入則孝出則弟守先王之道以待後之學者自任修此孝弟養成此浩然泰山巖巖塞於天地孟子之所以充滿於其身者不徒然矣斯道也堯舜開之史臣約之曰惟精惟一允執厥中舜以徽典繼堯孟子以養气上接堯舜無以異也然二典隠而不發知言養气憤激人心源無異也而孟子益爲之擴其流焉韓愈氏嘗推尊孟氏以爲功不在禹下以此而已自是而後上之人無斁譽髦斯士毎以士气言之鼓舞誘掖言气不言義配道與義而義存乎其中矣義气節气之說大抵宗防孟子以浩然之气養士以繼往開來之責道徳性命之防屬之士也聖君賢相百爾有作得士爲功而今之士下應上求則有大謬不然者誦孟子養气之言不知求之入則孝出則弟之義職在庠序朝廷官之曰弟子師弟子師云者無能可否於諸士子之間建空名於諸士子之上弟子行之師和之去孟子粹然仁義道徳之言別爲一種無謙遜無長上競利鬭狠世俗之气唐代肅而下大學生醜行無賴今日如之商賈之心屠儈之行乃畱更僕未可言也是舉也是義也至大至剛配義與道有之乎其最髙焉者決狀元進士於科第之榮而亦不出於貪饕富貴之念有秀才之名無士气之實顒昻蹇蹻較之孟子𨿽若毫釐之差義利邪正較之孟子不啻千里之謬過大學之門而不敢局顧尙何能仰視其學徒者哉濟濟多士瑞嘗目擊一方反之天下思及天下驗之一方同流合轍爲我國家二百年養士痛而曰浩然之气將絕響於今日也安得孝弟之人語之以師長之職一旦廣臺黃先生執思親詠刻示予更祈櫽括以爲弁曰將執之令諸弟子見其端知其悉循循善誘有依據也先生教長沙長陵水名人士皆有端範貞教之頌先聲有在非苟祿建空名於諸士子上人也身言兼之回道術於旣倒返士气之方頺師道立善人多朝廷正而天下治有望矣用是不辭而爲之序詩云孝子不匱永錫爾類廣臺錫之眞正大英雄卻於戰戰兢兢臨深履薄得之晦庵之說得統孟子諸士子愼毋以予言爲不然云

贈王朋江陞寧波府太守序

自秦而下天子奉天撫有天下內公卿外守令殷輔參陪官惟備矣君子謂惟守令爲重蓋先王以其不能獨理者付之諸侯今以其不能獨理者付之守令今之守令古之諸侯也我祖宗待守令加隆繩守令之法亦加嚴悉日久法玩皇上禦宇吏治一新銓部諸臣拳拳然守令爲念然迄無如孔門由偃漢世卓魯龔黃應上求者起於官爲傳捨不如私土子人之專入仕之初有異心矣而又聖賢之言不足以破世俗好官之論患得失爲初心善承迎爲完計理不勝欲而卒之民之於守漠然不相關矣論者欲爲核實之方久任之法久之誠是也此自國法言之爲良耳法有所不及君子一體萬物不以時而加損率性而行不因人爲作輟是故立本於田宅樹畜之先和心於庠序孝弟之後文爲經綸武以保障仁興利明詰姦隨事而應應於其方莫非爲民計也亦莫非自性而來也彼居然世俗之論無忤於撫按無忤於鄕士大夫而又欲無拂於民簿書催科儀文獄訟富與教無聞焉性中曾有是來乎傳曰心誠求之𨿽不中不逺矣言保民也保民而分所保之念於幹譽之人此時此心爲誠爲僞心誠求之自性而求之也性無是來君子率性是故上欲官之執此以往同所性於人上不欲官之執此以歸守所性於已聖賢之道也道自聖賢參於天地故愚嘗以爲據孔孟之說而行之官之善也別爲一種巧宦之說圎變自今不自古昔不善官者也而未易與俗人言也隆慶三年春寧波守缺銓部以朋江請天子兪之朋江能於性者也乃浙溺女貪詐之風淫靡防食之俗今得以攺於其舊一人標凖而世俗之論破矣用是因同鄊輩欲爲贈忻然書之若夫縣令之政禦史之眞君子曰靑蘿先生爲不亡者古人愛人不以頌而以規言可略也

贈史方齋陞浙藩大序【爲兩學師生作】

瓊古珠崖郡今敝區矣貨饒之名尙在人耳有吏於此後視今今視昔未涉鯨波先營囊槖甚者蓄貨積實如餓豺狼上率下法貪濟貪而民日居割剝吞噬中矣且地去京師萬里按軺不及毀譽易淆甚哉賢者之難也莫能久於其位而貪者酷者焉能有無者比比巧彌縫防私庇無利於民有悅於上謝令去不亟上官不我亟也中人值此幹譽動心百計逢迎無卹人已暮夜無知子海物不可得而言矣奪諸彼以予此且惟借譽口則申媚之士子鄕官之奉一需之民而民愈難乎其爲生矣遐陬肆意貪泉負心嗟嗟逺民蘇息何日閩方齋史公來自晉江守瓊旋晉兵備七載一日如節省民費嚴勑吏胥謂民寃之所及也天水違行𨿽小而愼姑不爲悉珠瓊之名人所忻得公習覩之矣餽遺先例公無犯焉土貨民財不入胸次脫於其俗愜人心矣燕喜課士訓先仁禮得一善惓惓然奬而納之惟法所至則又小民同公不士故異愛民愛士有權衡焉先例貨若士而遺民不與行也持法不持私後先政事大率如此書曰罔違道以干百姓之譽罔咈百姓以從已之欲公其有焉以此益民民得蘇息先時兒戱論兵公身先士卒防來迎敵退躡蹤士驕將慢不奉上命舊矣公一以法律之事有誅之不可勝誅者不得已存化行以漸之心而實執孫武宮嬪之法屢經敗衂益厲初心士之不以成敗論人者反公重焉知公也志紀黎亂屬之塗棐之才與志十字郡邑公日夕未忘也外防方殷業未暇及可謂有其志矣士論上周桞塘殿山次及公言兵則謂公發揮之可塗上下今晉浙政乞言以頌夫公奉職不卹身執法不爲黨淡泊養心不見貨利是道也普之天下可也何有於浙士心鏡善惡無系於私可念也用是不辭其請且使後公者知有士論公晉級有日亦思爲瓊計云儒有髙不臨深言無忌也今日私恩明日公法漢人行之毋替發揚之功益廣兼包之度一體萬物蕩蕩平平又諸士終惟厥初之望頌不忘規意也並書以贈

壽南瀛吳公八十一序

南瀛先生吳公家郭南自幼以忠信之美聞於黨裏𨿽溺於世俗華靡之中不安於世俗華靡之習谷神不死謂天地根荘老發之世之言養生者宗焉公得天之美不期近似已而業郡庠賔上國交及天下貌古心實識者器之藏其虛寂之體而不能其因應之用師荘老而失焉世有之矣嬰兒未孩牝完固然區區內守無補於人無禆於天下國家君子無取焉弱志彊骨荘老非爲養生計也養生之祕率不外是存養立命言其功還虛久視推其效無二說也公壯年學問本原於孔孟發揮充拓執古爲貞宅禦今爲應塵實之荘老歷仕歸田中道若性瑞嘗掇其始末秀才事業無傳於人不必言矣世宗皇帝鋭然有爲初年志趣超三邁五𨿽土木一役亦罕有以是當簡在者公晉甲科郎署工部適承其會鮮我方將經營四方進四品畱用駸駸然世宗之視公大用指日矣念彼共人取途權要公上答天子下揖相公凝神抱一執此而往泊如也以此罷歸亦竟以此自信𨿽享有田園之奉而胸次悠然實超然於富貴之表怡怡閭裏將若終身且日規日勸謀與鄊人同歸於道事之苟陷不明則亦已矣一有明焉子姓至親法不爲諱失之於前復之於後與先日逆覩嚴氏今日誅亡守一不阿無異張公藝以九世聞無能攺於武后之非而重髙宗隠忍之過君子尢焉公不爲無忍不爲百忍白日靑天其心其事大率如此用能滌除覽開闔天門斂藏於專气致柔之淵迅通於衝用不窮之會惟公得天惟天壽公不偶然矣瑞公門弟子所願百嵗師公今癸酉二月八日公八十一誕辰也鄊父老子弟謂予知公徵一言爲公頌先得我心樂共此舉鄊人之言又曰公父復庵唐尙書諱賢秀爲瓊始祖公繩祖武發祥有在復其見天地之心乎天下之道蔽於是矣凝神立命無越於此復庵獨觀於復惟公以復得天源蓄流長父作子述詩云樂只君子胡不黃耉樂只君子保艾爾後公父子以之並書以頌予傷公之未究厥用也載營魄抱一言公言其心也榮公之壽本於復庵原其自也道其實也唐尙書公世逺事湮言可略云

贈周桞塘入覲序

善言仁者莫如伊川伊川之言曰仁者以天地萬物爲一體天地萬物爲人性所必有天地萬物爲人道所當行仁人性也少有不盡之分而生人之道缺矣我祖宗設官分布寰宇待守令至隆律守令亦急而峻夫其特於守令加之意者蓋天地萬物之性於守令也體之專天地萬物之性於守令也行之切廣土眾民君子欲之欲我性也是故寒爲之衣饑爲之食爭奪焉與之息有倫理焉講明使之知所趨事爲之制曲爲之防猶之吾身言身則屙癢呼吸之必調言道則起居食息之惟愼是故守率守之職令率令之職而性道行乎其間矣慨自性學不明國法日久弛玩謀家利已之念勝彼萬物一體之初不曰官所以行吾性也而曰資之以榮吾家也操筆而儒者操戈而盜蘇老泉未若逺之可憂萬里京師之瓊實當之閭閻疾苦之情顦顇之狀生靈之命懸於守令不懸於天子尢有難乎其爲言者矣桞塘周公今三月涖瓊一以聖賢中正之道行之卽所行政若宴僚屬淸符牒懲惡勸善節用愛人和平之中嚴毅濟之宛然顏賜由宓諸人矩度下車之日百利隨興百隨革無所不罄其心矣諄諄焉教化先之舉斯民同歸於善公用道學飭吏治龔黃卓魯不足爲公言矣不徒從事於簿書獄訟之間而直探斯民心心相感之妙用聖賢凖矱收聖賢治功窮谷深山莫不翕然有去惡惟公是從之心莫不忻然以前無有也爲公頌若不屬已自與已不相干前後之守則然也公認得爲已何所不至二百年來民情今日始泄二百年來民心今日始安秋八月藩司擬公入覲遵王制也瓊民幸公之來悲公入覲於公又不免一嵗之隔赤子慈母可朝夕離乎士大夫之情與民同之徵予一言爲公贈予嗟吏治不貪則俗古君子不可復見於世也於桞塘見之忻然書此以贈且以促公覲事畢而來歸速慰民望焉

贈陳元山任古田司訓序

聖天子壽考作人付其事於國子學在外付之府州縣庠成周九兩系民師用賢儒用道我朝因之重選也近年以來學校官無可爲諸弟子範者諸弟子自爲就師特營舉業希科第執簿呼名一吏足矣三五員費民祿食共而爲之銓司視是空名無補薄之不與權顯遷次士子得此因亦自薄一官終身素餐爲事見今日之非不求之先日之是借口爲貧而仕習非不可破也而祖宗設官初意無可言矣元山陳先生幼負大志一旦以資年應貢授古田學訓拜命天庭充然無卑貶其官之意日語人曰君子性定於天官爵不與胡安定教授蘇湖今如見也特非人爲之耶吳沈諸賢相繼卿相我朝有初志剛气邁予聞而嘉之願一言爲元山助元山之所已知者不必言之矣夫君子講道於讀書窮理之時而不能不移易於外與物交之際是則世俗之論天下皆迷牽之而已浩然之气原自天與惟孟子發之後世因之有士气之論夫士威武不能屈富貴貧賤不能移任以天下誠非復養浩然長河東注百折而不回焉不足與有爲也以气養士無遺說矣然孟子義慊以生今人爭克助之長一切利則趨勢則競無長上無謙遜莫能由孟子之浩然會堯舜之精一小人而無忌憚也皆以士气言之俗謂秀才爲難管言气之無有於道也學校官不能止其用气之邪反或和其用邪之爲當相率爲謬周惇頥曰師道立則善人多善人多則朝廷正而天下治矣其能之乎差若毫釐謬以千里是無惑乎聖天子臣無克艱之思心膂恆難其寄之嘆皇皇當寧若無一臣可爲倚賴也朱晦翁告陳同父曰眞正大英雄卻於戰戰兢兢臨深履薄得之若气血粗豪一防使不著也與孟子浩然之防正相發元山正气人也予慮其或牽於世俗之說也用是卽士气之直養無害配道義者以爲贈元山之所已知者少有過焉吾气正而相說以解矣不必言也

贈顧懷東晉京兆丞序

天子奉天子民我祖宗臨禦在外以其事付之府州縣布政使統之兩京二十府直隸六部順天應天不以直隸稱秩三品體貌與部寺一根本重地天子所寄以奉若天道父母吾民尹若丞其選也王化首被四方瞻仰故凡爵位服命望司府特崇重焉列聖率由未之有攺至今晉秩往往六卿之亞布政使無及焉人榮且崇之亦未之有攺問職分事庶富教無聞焉素祿曠官視外司府爲甚彼其人之自視初不曰食浮所事人也銓部亦初不曰職業不修人也其起於飬望待遷之說謂官列九卿不應復爾細務又畿甸法工部理街渠禦史分五城巡察廠衞防姦犯近侍董國威拱衞宮闕奠一人府縣事無侵及也今也不然有侵而爲之者四者權力與府尹丞抗彼侵之從而與之事可自行者謂體貌隆重不當爲侵奪於人者謂先例於是不能反制無是也而今自失之順應之民休戚於尹丞不相關涉尹若丞今日人猶榮且崇之吾誠不知所以爲崇不知其所以爲榮矣懷東先生壬辰登進士第任給事疏大禮大獄諸臣恩宥與先皇帝爭是非忠心義膽爭光日月三十年危且賤安心處之無幾微見顏面誠知吾職所至而義與之俱未有守道而失官者毫髮詭隨不爲也志气旣起塞於天地舉而措之無不可也今春以銀臺參陟丞京兆詩云商邑翼翼四方之極聖天子化行先近於懷東乎屬之矣北上有日執贈處義懇卽气節稽事功占小於大忻然書此以復非爲佞也若夫昧虞廷協恭之義漫不可否事占筆涉位署惟謹如韓退之所譏者又不必爲懷東言之矣

贈趙三山徳政序

天下官於民稱父母自縣令始其切近於民稱官則一邑之人春溫不稱官則一邑之人秋殺亦自縣令今天下令何以哉下民易虐取脂膏而囊槖之盜跖四知口𨿽不明其然心實視之天下同風爲當然事其不然者狃於世俗行已淸濁間於今爲利之說執而行之上司過客鄕士夫有私厚焉秀才一介儒生無勢而有低昻口舌厚學校士又今人謂居官第一事也上下渾成一團私意心與口居之不疑又視爲當然而行之矣貪者此其彌縫不盡然者此爲要譽遷擢完全之計私厚用財物財物民之脂膏充之私厚聴鄊豪武斷貸於此寃抑於彼今之仕也爲已曾有念及吾民不暇及其他者乎我太祖視民如傷執周書如保赤子之義毫髮侵漁者加刑數十年民得安生樂業千載一時之盛也今也不然變而雜犯其視之爲當然已非一朝一夕之害矣況瓊去京師萬里貪泉易心毀譽淆雜予方悲豪傑之士無所待於人而興者無其人也萬曆天子登極之秋三山趙君以奉化邑慱任瓊令旬日間一邑忻忻向榮百凡攺人視聴父老謂世道一新二百年來無此縣官也瓊今日得有機會饑食渇飲徳教流行交會之間說者之言有所感發而然非虛美也三山政績見紀瓊治錄刻本其未詳者諄諄然禮義忠信桑綿麻豆日爲小民諭勸相質爲奴之俗用桞桞州方計移之里甲絕其費用紙贖捐之與民隨事而應無非民教民養先聖賢有行之法三山直方豈弟寔政寔心待小民溫然可掬赤子慈毋不是過矣僚屬吏胥豪家姦黨先日借之爲虛譽視爲當然三山一以朝廷明罰勑法行之一時人快其峻目之曰趙禦史愛三山者持不獲乎上民不可得而治矣之說三山曰獲乎上有道捨誠明而得之上吾不知之也吾不爲之也三山气剛行峻知有民不知其他大率如此用能脫小民於水火之中而不免置姦豪於夏日秋霜人所不堪之地謗言朋興願公之去良有自矣昔人不以得民難爲子產病無得於勢豪敗類世俗之見曾足以爲三山累乎學校有知識士無私計者忿然不平司訓馮先生率之乞一言爲贈以釋且曰請有規焉士習以贈文市利予方病之今日不得其平而鳴視舊例遷奬則舉有大焉言之不可以已也爲是不辭其請車攻之六章曰不失其馳捨矢如破並歌之應師生意若曰太剛則折不講於太和元气區區郁火彊陽是務去焉庸醫也持鄊願易血气予不敢爲三山願之矣

備忘集卷一

欽定四庫全書

備忘集卷二

明海瑞撰

序

賀貳守陳后溪榮奬序

國家建官正佐僚屬一取虞廷寅協和衷之義惟其人亦惟其備流獘至今下諂上抗長官稍得專行其志貳佐僚屬則唐人所云漫不可否事余不負丞而丞負余府之貳縣之丞無以異也撫按藩臬顓制於上貳佐旣與府正員惟命是聽同之而貳佐又復制於其守士生斯世不幸而不得爲長欲行其志難矣神而通之存乎其人其爲功其取效又反有出於正員之上者後溪陳侯貳瓊郡計今七載𨿽未嘗以同寅協恭之道過望於人亦未嘗以靖共爾位之義自廢於已握篆視事七載中數居其半侯亦惟盡其在我而已矣民情多爭喜訟府縣事大防互聽功居他事十之九侯非訖於威惟訖於貨惟明惟防民好民惡曲中其情爭於野者望訟於侯丁口徭賦諸出納令出而施事至而酌惟侯所定民則安之其他不然侯何以得此於民哉侯有淡泊養心之功是以得之爲明通公溥之用侯昔與予官浙同爲令繼晉建水州太守侍禦劉紫山至今以年例不及章薦爲恨建水亷平之聲視永康無異侯旣明且平侯之介實爲之且侯之節又非可以易時易事鮮克有終俟之者瓊去京師萬里而遙珠厓虛名至今爲梗卽侯所代亦旣以得利致富雄閭裏矣有風聲气習而侯不染民之來者不能拒侯聽訟多於他人百鍰之入若可利矣大者月報上聞事情可恕其小者與民宥之不爲公斂怨不於已充囊七載一日惟介惟明惟公惟徳於民之中侯之政則然也獄訟者不之他而之侯謳歌者不謳歌他而謳歌侯夫豈一時一事違道幹譽偶然之故哉侯兼理海防事有主之至今迄無成績然卽其不已於行之心小有警聞興言出宿而民已信其爲禦災捍患之大矣何也民之信於侯者深也詩云肆不殄厥慍亦不隕厥問我侯以之其事功其取效先後正員有過於侯哉代巡燕山楊公復命有日大計粵東羣吏之治馳檄奬侯其語曰器宇沖和才猷練達海上隄防惟謹郡中惠愛尢多歷仕已經六年操持有如一日視士民輿議予所聞知無異一時州縣屬教範於侯循例乞言以張其美予懇辭不得次第言之諸君曰惟亷惟明惟公惟防勤愼兼之居官之道無越於此矣侯課應得章薦不然而人無憾焉公道尙有明也諸君信予不爲佞予亦信諸君不我欺遂書以賀

賀大尹趙三山榮奬序

有仕於此承上交下動見尢怨諉之曰時勢之不可宜者非也夫士患無萬物一體之心爾萬物一體之心人皆有之以我之心將無不協之心眾人之母解衣推食無逆於人不必言矣大而刑罪之加小而呵譴之及風雨霜露莫非同人於道意也同人於道有不得於人者乎孟子曰以善服人未有能服人者也以善養人然後能服天下三山趙君令瓊今日月計三季代巡楊燕山公不及章薦馳檄奬之三尹張子奉文行事揖予乞一言以張其美先無是例而張子心欲之二百年來無今尹言之不可以已也夫三尹與丞同稱佐貳韓退之所云漫不可否事惟長官之爲聽今日體貌大都然也三山縣百務一以家有長兄無二上自與宜乎同寅協恭之意微噂沓背憎之風熾也乃三尹惓惓然道三山美不啻口出蓋三山誓不貪泉攺心帝命三十六字養之旣有素矣志在厚民生民服化從義日辭訟中哀哀赤子呼寃案前不忍捨之而曰別爲一教道也因彼競爭諭之禮義由慰日勤罔不勸且戒於農桑風化日諄諄焉實心實政細大兼舉俗吏視迂濶事三山直前爲之此何心哉萬物一體之仁不得而已也百蠧攸除百利與興見之日行莫非萬物一體之仁蓋由蓄之中藏莫非萬物一體之義不獲乎上竟之上之人與其共不獲乎下竟之下之人仰其澤僚友同歸於道以弟稱不俗道厚士隆士於義不於私諸士子喁喁以愷悌頌張尹大道爲公淵源有自家聲見於是矣而實則三山心感心使之也面謀象恭不如是也然則曰難乎免於今之世矣不已之求而人之責其得爲論心之當也哉𨿽然三山政尙節气言沖和尙減分數天地萬物吾一體有得於光明正大之功無得於和融渾純之用大之似矣而未始融之也入人心則如此矣又此而上其爲感將如之何三山勉之哉天地萬物爲一體仁道也成已治人道無上於是矣書之復張三尹意爲三山賀勉

賀李東城榮奬序

今世官於其地者治下人往往粉飾詞說借貴人爲文架無爲有增細以巨裂防書其言進諛之風行而天下無公議矣事之可以已其一也然亦有出於人心之公情不容已者出於公則不出於諛或徳在人心遠邇同及或饑食渴飲臨深爲髙目前之功身後千百禩之澤大小不同徳之不忘於人一也且頌徳之中監戒存焉益於其人因以益於其民情在是義又有大焉予於東城李君見之言之不可以已東城隆慶六年冬任臨髙縣代巡楊燕山信東城初政循例奬之時未及期月也耆老王廷器吳應第等造予徴言爲賀其言曰臨稱富饒邑先後令以富饒利之今日之臨又一臨而非昔日矣我國家官民財法有界限官自爲官俸祿柴馬民自爲民蓋藏衣粟柴馬俸祿外毫髮屬民枉法不枉法其爲贓一也贓在官者法無赦今也不然我民日就朘削見促生不見蘇息盡由於此郡有守邑有令聖天子以牧養寄之如保赤子義也設官分職不爲不多有以其子視其民者乎見尹而戚天下然也而臨遠方爲甚東城李侯百有爲爲民爲之惟徭賦惟出納聽防視若切已事一有不協恫瘝在身一朝夕不能安也燕山之奬侯曰督攢造冊籍爲之一淸增城垣捍禦爲之永賴侯心無不盡之心事無不宜於民之事燕山之所未及知者事視城冊大率相等埒民頌其才去冬計今期月日矣暮夜入衙未之有聞也審冊不言常例聽訟不入鍰金民予其節居官之道淸愼勤三者東城兼而有之邑人有樂利之歡念東城爲樂利之徳然則是贈也得非情不可已出於公不爲諛者乎二老又卽先後尹比方今日曰其人往矣政聲穢迹播人心口若今日事侯與先賢列難其人而今有之解倒懸就衽席民之不能忘也癉其惡而章其善二老之言凜凜然監戒存焉常目在之如臨師保禆於其人因以禆於其民誠在是矣情在是義又有大焉詩云髙朗令終令終有俶用是予其請書之防以爲賀

贈東梧馬侯榮奬序

聖天子日爲天下求才官惟其備矣事不立於天下者才之不足於天下哉古人言才於徳今人捨去本心別自爲才以不才言才應天子還治其人之身不於其人之道天下坐是爲害甚矣哉世習之謬道術爲裂而中流之砥難乎其人矣隆慶三年秋予自北歸海上鄕人口有東梧侯之譽謂侯秋毫無染鉤鉅操切機事可用而侯不爲與侯之徳又若不滿於侯之才予心異之然猶未卜侯中心之願何如也今旣四載於玆矣所得於侯月旦評侯得聞之者日詳日益有驗乃知侯獨見本心不狃於俗立異於一時求名於一事非所以言侯也明心見性今天下士動辟佛老日流於機械變詐而莫之反純白不備神生不定又佛老之所羞稱陋之而不爲者侯先立其大獨認本心與俗見迥異人誤以無用於世認之侯涖事臨民應於其心有規爲有揮霍講信修睦息民爭而不示之僞則佛老之心而吾儒家法也內藏其渾純眞一之體而外不失其因應變化之用至誠臨下潔已格物古先聖王合內通外紀綱造化經理人物有其心不背於用侯庶幾焉居今之世有人如侯者其可以易而得之也哉天地萬物性分足焉舉此措之天下之事畢矣詩云誰將西歸懷之好音予嘗欲侯擴充分量以盡其才持侯本眞破天下僞應天子求才意歸老山林奬侯而進之未能也燕山楊公奉命旌侯知侯之才未盡於侯之徳用因學師生請微顯闡幽爲侯贈且以堅侯復古之念云

壽顧母何氏八十三序

天地間和气致祥乖气爲異此理之必然也然和气孰爲大曰孝於親爲大人能孝弟則其心和順卽此和順之心洞然八荒皆在我闥一和之所感召而天下之能事畢矣嘗以宇顧君家庭事觀之其和气之大萃於一門者乎宇母何氏相夫事姑克盡婦道先自益和於身矣天地間和气之祥固有事適其幸心迹並之其不然則惟心之和而迹不與焉何也心可以言和心不必於其迹迹亦可以言和而不能以兼乎其心也韓昌黎謂歐陽詹生捨朝夕之養而來京師其心將以有得於是爲父母榮𨿽其父母之心亦然詹在側𨿽無離憂其心不樂也詹在京師𨿽有離憂其心樂也太孺人始就建安之養母和於上子和於下不必言矣先官浙庠今澄邑令子宦遊數千里外母畱安成乖違若無甚於此矣然太孺人願子道濟四方不願子爲兒女溫淸膝下毋剝民毋利已上無負君下無負學毋以老婦爲念之訓顧君朝朝夕夕周旋以之視無形聽無聲恍若母氏日臨在上已身日侍母氏之旁若是慈訓和順興焉用爲澄民一邑之利有子如此母心誠不能無快於是也古稱父母俱存俯仰不愧爲君子三樂之要心契心感融融泄泄𨿽隔千萬里外如日見之矣天下之和有大於是者乎澄邑士民僚屬謂宇君爲祥於玆有自來矣萬曆甲戌春正九日太孺人八十三誕辰也先期乞予言以紀一時之盛予母太恭人今八十四一則以喜一則以懼聞言不覺色動平治天下捨我其誰孟子之志未能或之先矣所養所發不過守先王之道出弟入孝以待後之學者親親長長而天下平道無越於是矣予日侍老母與顧君同衰病林泉無復爲天下念風自火出容保無疆舉於顧君屬之用是半軒父嚴州教授祖後先繼美伍祖姑家有嚴君奕葉顧氏長髮其祥無庸及也正月之吉爲此春酒數千里母子意特書其一時之和爲眉壽介云

贈顧肖坡榮奬序

昔李平廖立諸葛武侯論法廢之終身垂念武侯沒世如在素有恩貸及已者不至是也武侯何以得此於人哉習鑿齒謂武侯水鑑無私觀武侯者蓋不必求之恢復之心開濟之業卽武侯之不忘於人者而武侯王佐之才盡之矣天下凡章程號令或可以聲音笑貌爲於一時以心感心不待吾言而自能曉吾意者不可彊也肖坡顧君以隆慶六年冬尹文昌閱月卽有興工築城之役張生世望以別丁糧爭不得於尹土築二月完工一時撫按司道以城工信肖坡初政交奬之人心同然張生一旦將郡邑士夫意乞予言爲贈夫三代而下人心私憾攻訐愛憎毀譽有言而不足爲言之信久矣張生曰肖坡毫髮於民無染百應迎刃而解庖丁新發於硎不是過也惟性气髙急興築事用法惟峻民不可與慮始如是爾過此則慈祥愷悌沛然如初政矣庭無畱事民享深仁貌肖坡心政不一而足大都不出亷明且防三者與予所聞知及諸士夫意無異成陽君窮處於齊秦太后爲弟魏冉計收窮翕心王聽之卒之五國之成賴以不廢七雄時事務成功尙權變不足道也肖坡气剛守定土築豪弱無異淸攺南溪買犢飛詭百凡抑彊扶弱豪家羣然撓之不卹也彊項破柱則有素矣寜曰一介儒生能持口舌短長遷擢利不利因之破吏岸捭闔謬恭敬得其心耶肖坡不然也張君讀書爲儒不然也大抵肖坡之得此於生有本焉武侯有淡泊寜靜之學是以有李平廖立之感李平廖立之感於其心不於其事也以心感心是以能終武侯終其身不忘其徳生之誦尹必曰秋毫無犯秋毫無犯然則肖坡之心服於生謂不有由哉乾陽坎水相背而行遂有天淵之隔肖坡需有孚張生復卽命安貞其大則顧君之仁一邑之人有永賴焉言之不可以已用是書其事以爲贈

贈顧宇榮奬序

曽子謂君子愛人以徳細人之愛人以姑息華睆之簀有取於大夫之言無取於旦易之說石猶生我疢之美者其毒滋多君子之愛人君子之自愛道蓋如此宇顧君以鄕薦繼攺令澄邑僅期代巡燕山楊公馳檄奬之謂宇能於其官也耆民某某等循例乞言以贈仁養義教所以稱說宇君不一而足澄民有言宇君則誠無愧於今日之令矣宋儒謂伊呂之道得一縣亦可小試言君相父母天下守令父母一區大小不同其責一也一人有罪我陷之一人饑寒我饑寒之是其可以易稱也哉況今天下士捨其行道行志之義幸應舉爲家圗慶得官爲已利曰要做官則不得不隨此俗套聖賢入官之道卽一日也做不得官借口事之無害於義從俗可也吁今之所謂從俗寜古之所謂從俗哉士而入官舉止語黙動與民闗舉止語黙動爲民累其事其心蓋不止於未仕之前失已而己而於人無與焉者也柴馬俸祿外以一毫充己用以一毫市已私不免卽此一毫爲親民殃門皂胥吏外以一人充已役以一人市已私不免卽此一人爲部民害僅一人一毫已非居官之正仁民之道矣況日積一毫積一毫成千百毫積一人成千萬人哉文王視民如傷望道而未之見治岐之政天下無有也古今無有也且以如傷爲視下視岐政不及一二者視之又當何如聖賢之道因人自考方人有言居吾身自方之半今也是非倒置其間自以爲是而不可以入堯舜之道借六藝文姦言亂正失眞何可勝紀聽之使人瞀出入反不若信吾本心之眞信我聖賢之道之爲得也荊公執抝謂人言不足卹居今之世當有取焉宇君志出伊呂之上小試澄邑方以行志爲幸予亦幸聖賢之道率是有明於今也文王視民望道姬旦遜碩膚而不居宇君其法焉東萊謂狼瞫之烈豈僕僕乞憐而求人之譽者哉予於顧君亦云用是澄民之言未遽及也君子愛人以徳特書其可規者以爲贈焉

賀兵憲見庵陳公榮膺三朝錫命序

先王有至徳要道以順天下所敬者寡所悅者眾我祖宗因之萬曆初天子率祖攸行嘉惠防內爰命內外臣工得封父母如己官而及其配先時黜陟幽明大計羣吏其無功徳忝官常不遂其媾者不與也見庵陳公至是蓋榮膺三朝之命矣公世閩長樂人封君太夫人又奉璽書峨豸曳繡族戚稱觴以慶國人遙爲見庵公榮之衞指揮某某日以其事爲予誦祈言以賀予惟士君子立身天地間惇不欲其親偕老一時金章紫綬荷天寵光也哉顧徳不足以使媚於天子因之我不足以悅於其親裕後昭先孝子不匱己則然也公由進士服官所至有聞於人嘗閱李三州初稿所爲贈公之文公平生行業恍如見之公能於其官不待今日之贅矣令終有俶其亮功熈載休揚於世以顯父母有可爲公言者東坡氏謂才滿於天下而事不立天下之所少者非才也气也气之所加無大無小無往不濟玆公兵備我瓊入境之初正冦酋難行之際恃撫而驕禍機叵測人眾以此觀公然尙以秀才官虛文無膽千人一律疑公也公叱吒間羣豪喪膽俯首約束置洶洶水火之人而措之袵席之上公何以得此稱異於人哉人徒以其見畏冦如虎公以其才其气已大物小不見其爲虎也天下而無大事也天下而有大事非其气之過人者誰則辦之詩云孝徳引翼四方爲則然則公之所以荷總百祿顯揚其親以承王休率此措之內則慊心外無掩襲其所及寜可涯哉國人數其事而稱之如革僉壯丁官當驛傳丁糧民壯反初日之不均者與民均之民之利也予獨區區於海酋之事言之其大也率海之濱衞所布列冦無畏焉气不足以守其才坐是爲累若公所爲鮮不爲則矣用是書之以爲賀

贈養齋蔡太守撫黎序

自國初至今言官瓊者必以治黎人爲一急事然卒未有以得黎人之治者孟子曰至誠而不動未之有也龔遂得之以安渤海張綱得之以說張嬰卒之有以服其心而戢其禍況在黎岐質文機變吾中國不知其幾更易也自有天地至今尙存太古風致然諾信義死而不移天性之眞獨有存焉者乎動以弓刃相向自昔記之蓋以弓刃爲雪讐之具不能自至守今之庭曲曲直直勢使之然無他意也苟有以開導其心剖其不平彼無不聽予嘗謂恃有人心小則息爭大則開通十道地爲郡邑人入版圗百千萬年無不可者所恨知此道者之難其人也而又賦役繁難官吏刻削彼自爲誠我自爲詐有以灰其心而格其至至誠之爲難乎其爲動矣微啟其端謂可見之行事者吾於養齋蔡侯見之嘗迹蔡侯澄海先聲崖州初政大抵事從其眞由其質有其內學於誠而欲求其至比之俗吏矯飾外貌學於詐而務爲名髙者不類也有是涵養有是作用方抱宥四村讐殺旁村效尢禍變事機浸浸滋蔓正侯涖任未久之日也單車往諭侯信侯之心士民未之有許者乃侯爲之近不曰叵測之爲凶逺不曰嵐瘴之爲毒心何心哉曲曲而直直之不過數語卒有以得其心平其夙忿解怨爲歡村村如故事與張綱龔遂後先無異然則不曰已之無誠也誠不足爲動也而曰獷悍之不可爲馴古昔則然可信也哉卽小推大則州縣中苟有以遂彼之願無礙其生版籍而郡縣之無難事也予嘗以爲黎人之不我向也乃我之無以致其向其爲亂則始事於州縣之民長養成就於無良之吏黎勢固不能以至州縣言曲直者無以剖別其不平之端而僅欲使之不爲不得其平則鳴之舉嘉靖間二勤王師予未敢曰師出之無名也此則太守不能處分之罪非其人之過也嘗欲執侯今日之功破先後黎議之謬爲開通郡邑之漸一日崖士民以贈言問予曰吾意也𨿽未爲千萬世之功而心情啟達向化可爲兆於是矣中孚豚魚吉九二之象曰其子和之中心願也信在言前不言而信變詐之世而得有如侯者黎人得以舒發本眞民士寜適其可以易而得之也哉苟朝廷之上薄賦輕徭承宣之吏還淳返朴舉蔡侯而爲之無不可矣單車之諭侯得爲而爲之矣權不在侯而侯俟之勢也劉安之諫伐閩越曰以十萬之師爲一使之任蔡侯以一使之任當十萬之師回視庚子已酉大師兩及荊棘生焉崖至今生气未完復也何如哉何如哉曲突徙薪之功誠能動物之道侯胥得之用是不辭而爲之序其諭撫顚末月日具在周貢生實狀中不爲贅

贈參戎以吾晏公攺西海序

瓊獨居一海中外通閩廣接諸畨諸不逞之徒便風帆一息輙抵州縣城下鹵民業加毒之民倉卒不及爲計萬曆攺元參戎以吾晏公奉命書督其事專區保防隨變便宜瓊人幸之無幾惠潮冦徙巢而出不安於東圗復起事於西洋洋風濤倭艟如舊依倚聲援勢必然也督府石汀殷公計度身堪多故望洋而勇其人上請天子兪之洋海以西付公調度海南衞指揮某某千戶某等念惟北駐陽江不免於嵗月之間也乞言爲贈予惟諸君之意言之曰夫自倭夷之爲梗也我中國不逞之徒因之蓋自嘉靖中嘗試臺寜突如其來志滿气得三十年矣天子之靈中國之大迄無一人立功奮庸蕩氛海上其故起於戀官踵俗中外同風內無許國不二之忠臨變應兵又不曉於司馬孫吳虛實避趨之法死生利鈍吾有命焉自諉於武人而莫之講也瓦合結私冒權借譽外此未之有聞矣三年來予接以吾之貌聽以吾之言矣將欲以有爲也大方報國每一爲兵牽肘熱中迄無如願枕席過師繼嗣斬獲計自今亦旣功於前人矣然非公稱心作用不足爲公言之也先者從事浙中督府趙劍門溫張侍禦惟公屬意聞之上曰敬愼謀略沈毅才猷事實心以求濟務圗全勝之謀敵果敢以爭先不爲觀望之計素諳夷情熟嫻水戰忠信足以動人恩威而能得士吁參錯於數公之言觀之而見其媺於公矣詩云匪直也人秉心淵塞然則殄滅妖祥敉寜海岱指今日之危而注意焉匪公屬誰屬哉人苟不以死生利鈍入心刓方納私冒功罔上昔見其可今視爲妄悔無用之心澄气勁義集而天下無不可爲矣人患有其外無其內質有其內事從其欺知之而不與行之乎公必不然告之而不以實嫌諱誇毗薄之也用是書此以爲贈極諸衞所官意

贈恆所劉侯膺榮奬序

天子在上舉天下無一物無不欲其入我生全之中按撫藩憲海內外統之旣有其人矣郡爲守邑爲令有其人必有其人之選者以任其生人之責經野設官用爲民極日久法縱而入官之人計身家言利矣我瓊萬里京師天子生生下流之恩壅滯尢甚據劉侯入境之初一百年矣言念劉侯溫其如玉識者謂易心以消厄運無負天子生逺氓非先日比屬之由一日至期年節用愛人果如識者之料督府石汀殷公采民風奬之曰安詳處事平易近民聽防無寃催科亦善品藻如見弟子員幸焉詣予徴言以贈夫諸弟子治於侯皆其所以望生全於侯者也望侯以爲生者深責侯以爲生者必備一有不及而生全之道缺如矣請言之朱晦翁謂具此生理自然便有惻怛慈愛之意人於人無不愛矣況又有今日治人之責愛人其職者乎然官於人得喪毀譽機在人動心於人則我之心不我作主固有惟上之聽惟人之徇百姓不欲於我之所爲而爲之矣無問大小顯微如一果能如父母之於子以其滿腔子盡是惻隠納交要譽無之也而施之者乎今有暮夜受人之金人指而疵之矣柴馬俸錢過此皆法之所不宥也常例里甲上下相安何所據而行之聖賢義利之辯士子一入官而昏心焉俗論也官一郡者以一郡事爲任官一縣者以一縣事爲任初無大小難易之別今人曰不明之罪有之而無不公子太叔問政於子產子產曰政如農功日夜以思之思其始而圖其終如農之有畔如之何無能明之不公不明其罪不大相逺職在是罪亦在是甚矣小之爲害也況又有積小成大甚矣一之爲害也況又有失於一害不止於其一者乎昔人得官而仕於縣令獨有取焉言親民也吳臨川謂禹稷伊尹之志得縣可試公孤守令大小別焉仁道在中事行則一捨伊傅言縣官一縣之人有一不被堯舜之澤皆苟道也劉侯志安天下發軔瓊山內重而見外之爲輕捨侯無足與有爲者學師弟子愛侯以徳詩云庶幾夙夜以永終譽今之謂矣用是推言之用爲贈

汴水尋源捲序

汴梁杞邑之屈蓋自始祖讓至今凡十有二世矣無慮數百人汴稱瓜瓞巨族𨿽親盡戚單而崇古修睦伏臘祭祀婚喪酒食以時防焉一本之情未之有攺也夫人情聚則樂樂則心系之四海之內一旦而聚於道途之間初非先日之親嵗月論交之故也燕談笑傲有樂之者況在同宗之系自厥初至今一體骨肉有以聨而屬之者乎詩云燕笑語兮是以有譽處兮情也而亦勢也屈自襄垣公洪武中謫戍於瓊杞邑之屈至是分而爲二蘇老泉自敍其宗之譜曰服盡則親盡親盡則情盡途人也吾所以相視如途人者其初兄弟也兄弟其初一人之身也夫以眉山一地之聚長公有勢無如何之嘆矣況事殊勢別分而爲二而又隔之以萬里之途難乎其爲情者哉𨿽然天下所得而間之者事也心則曠百世而相通所得而別之者迹也气則跨百城而相合屈勿軒以庠序之英心篤禮義生長於瓊妻帑俱焉子姓有人而汴水之北杞夏之墟切切在念其心其气祖先宗戚則旣無間然矣一旦作而思曰神交夢與者之爲固不若見形聽聲者之爲切吾心所存吾气所發尙恨無以爲依據之地也念玆厥初匆匆行色祀先合族今日得以不徒爲想象之托有期日矣士友輩相與義之遂歌矢詩海門爲別因問弁首之言於予予之心亦士友輩之心也孔子云君子篤於親則民興於仁勿軒昔日之同於宗也以心今日之同於宗也又得以不悖於其迹事有依據其道光矣觀斯行也而孝弟之心有不油然而生者乎時例宗人從戎其不從戎者置軍莊焉往返行囊須此爲贈厚道也而利在焉勿軒孝弟充於中發於外不在是也用是不辭而爲之說且以爲杞人告焉

賀衞趙侯軍政視篆兼督屯序

軍政例五年一推萬曆三年冬忽報衞趙侯思梅如前軍政軍餘人色喜欣欣舉賀侯之文詣予爲問夫事無系於君國無系於州若縣地方不之言可也祖宗列土而官無能舉於其職有甚於今日之武人者乎弧矢之利以威天下無武難乎其國矣請言之黒子孤懸內黎外海窺釁有人四面敵而諸不遑矣文政何施燕雀處堂中無倚賴有甚於此三千里地十一所而衞者乎請言之由瓊而北十三布政京師濟濟布列有難言矣特於思梅一武人言之言之何如時也流獘也文武衣冠誠自別於祖宗之舊矣不有天之與我三代直道求自得師在人者乎今天下事由書生矣書生自黨特無有天理人心振古可恃其大者又無有天之與我聖則聖賢則賢在我而已可死可辱彼書生無得而奪之者乎戰國爭雄孟子有二者天也之說師文王大五小七有斡而旋之矣一王法度衞使司其品三所其品五俯首聽命有扁斯石典章律例曽有之乎前無所聞尙當自我知能如百卉結實吐華酬生造化目前人不有淸水王我輩武人立之標焉可以望而趨之者乎瑞平生仰止一人而已師王而行惟恐不及名宦鄕賢瓊人無出淸水之右其襲職署印在武宗皇帝初年武人未至今日之衰而衰之始也淸水能之於先曽幾何時今日乃不可能之於後孟子謂挾太山以超北海是誠不能淸水行義峻絕風采無一時俗气矣要之只是一塵不染一私無容聞其政暇便觀書史絕不爲今武人酒食嬉羣之習詩文無一傳示於人善讀書者也無搜摘章句之勞坦然自得其性情之正謂之非人能也可乎哉一時屯政軍行無一不當人心之舉一人倡率十一所肅如也𨿽以之天下無不可者詩云𨿽無徳與女式歌且舞由前信後思梅之惠人歌舞之矣予之所取於侯者則願侯如淸水收盛美之功不願侯於無義戰中存煦煦之徳侯固握篆而總十一所事矣勢不得捨侯他屬況侯沈靜優閒質美可上由淸水而入聖捨侯無可以爲望者乎用是勉之以爲賀人有元气下陷立死亡矣苟非烏附毒劑無以達之今者希濶之言類是烏附實則和扁參苓延年久視非烏附也天下事亦爲之而已思梅勿以爲訝

崖州太守蔡養齋致仕序

蔡養齋知崖州事二年矣一旦有防勒令致仕出崖州士民意慮之外庠弟子員不逺千里懇府道畱之不獲詣予言曰瓊去京師萬里崖在府南千里之外爲中國盡地昔稱荒險山艸州縣大兵兩及之後海冦蹂之只一太守孤臣孽子小得生意而猶欲奪之耶詩云昊天不傭降此鞠凶乞一言以爲之吁先生圗之餘惟蔡侯擢自澄海而來時萬曆二年十一月也崖老少逃亡什百先日二十年矣今冦帆小戢然一面黎三面海屯兵千百又未可曰來則備之保障在是無憂也事未有定復業爲難喣育招徠侯無所不竭其焦勞之思而亦無所不極其綜理之計無耕田之人存先日之稅侯緩其二用其一事之不得自由者應公卹下百凡調停類多如此百姓倚仗而安施云霓於大旱之後民之悅之非偶然也其尢偉者四村仇激徑自抵其巢而諭之曲突徙薪一州寜適庚子己酉大師十萬有其功而亦有其害未足爲侯言之矣一時嵐瘴之憂駕爲疾不堪事之痼以此爲民以此得謗君子信讒何寃如之民士憤不得其平而言然民士念自爲生之苦剝牀以膚激發於侯宋蘇洵衡論重逺一篇衡之刻也曰逺方之民𨿽使盜跖爲之郡守檮杌饕餮爲之縣令而上不之覺然則今有龔黃魯卓民聲稱之能覺之乎勢使然也不幸生爲逺方之民自不幸陷於生長無計出脫逺方之勢黜陟之典無得於黜陟之當太守佐屬以黜故去州先年事諸庠士則亦多爲不平矣繼自今復有如蔡侯之寃如蔡侯之寃而甚可勝憤乎爲蔡侯憤不能使日後受如蔡侯之澤小人剝廬憤之何益小弁之詩曰君子不惠不舒究之巧言之詩曰君子如怒亂庶遄沮出位狂談嘗以爲官於人而人不之賢者縱使眾口交攻亦當視彼賢能同久任以觀其定曰無容播惡朝聞而夕斥焉是不講於毀譽愛憎之變而又不曉於一警百之道也我太祖得天下起自側微末受天命以儆官邪三十一年之中重典峻法正巧言沮亂之方而君子之怒也人有畏心天下安乂狐疑驟急於始姑息優容於後而今坐是爲累用小弁之舒行國初之法上握審勢之權下有吏習而民安之益逺方憔悴聖天子瞻言百里之中潤澤而出脫之矣此在廊廟諸君子加之意因蔡太守有深感焉僣及之以竢

申文

交印文

淳安縣爲印信事準本縣知縣海瑞闗卑職六月內聞遷官報迄今未奉札付近七月又聞鹽院袁某舉劾本卑職與劾列未奉有命君子難進易退然去就際亦當分明聞之道途皆謂近時事體凡被劾須自退避卑職自揣自得官後每自誓上不負吾君下不負吾民中不負平生所學一介不取抱守終身今日一應應行事宜去之日如始至或不須嫌疑自避也𨿽事闗廟廊宰相待罪昔有是說卑職若欲離任須交印信交倉庫錢糧與者據明文然後可與受者據明文然後可爲與者之受也昔者承乏得憑知縣事由我皇上之命今者未奉命而可黯然去耶卑職處今適當去就之際煩爲轉申合干上司速降明示使卑職得有憑執罷斥攺調勘問退閒惟法是聽等因準此擬合就行申稟爲此伏乞照詳示下施行

申軍門吳堯山幷守巡道請攺招詳文

贑州府興國縣爲土豪大戶欺騙買木銀兩返觸打搶事緣本縣問張魁張豹等事參稽前後情節遲畱數日極加詳審慮魁豹稱是張尙書公子官舍或有後言是以比凡百姓事愼之又愼審之又審情眞極無枉申解本府防問擬不應罪後張魁復訴分巡道本縣猶謂致不心服或有故也加詳訪每逢人必問所以見得供申無絲毫枉屈是以別具文申軍門分守分巡道並趙推官今趙推官卻又別爲一問今日卑縣有不得不言者民寃之甚而合縣之人不心服也張尙書書柬無一衙門不重疊投遞過往贑州士夫無一不請托爲解求未可盡以囑托公事當之然張尙書居南昌張豹犯事在興國縣張尙書縱有神智焉知千二百里外事魁豹若果張門家人投托權豪正爲挾勢騙財計也出門而欺常情常事昔人謂獄貴初辭張尙書遙度之言可信本縣申文乃無一字可信本縣申文無一字可信張魁訴狀乃無一防一畫招虛本縣居官頗久了知衙門宿獘到任以來極畱心察訪諸人今謂盡無分文嫌於誇誕竊謂萬一有之未至於張魁所訴狀也且魁豹在縣气焰可畏皂喚之則不來不喚則又突入登堂辯說原裝官舍气象少與犯人作伍肯與人以銀乎今日紛紛書柬魁豹先日原有此意也泰山可倚何故剝囊與人本縣惡其橫而詐魁豹知之供申出本縣意也魁豹亦深知之與書手以銀解脫何罪種種招情極出虧枉此本縣所以同合縣人不輸服也參稽情事成本部院之誤批允者趙推官成趙推官之誤問者鐘齊朝黃春槐也春槐愚稚子喪膽權貴語言出入不足怪齊朝積牙致富今且托口觀望上人出不得已咎趙推官矣巨猾老姦可輕縱乎魁豹得利而去然系南昌人氏非化外之民王法度不相及也上司職重在鋤彊抑暴本縣權微專牧養理幽抑視民寃而不爲言知姦發而莫以告上慢殘下可以爲民父母哉夫士君子行政要在服人之心不在服人之口今日魁豹叩頭謝恩而去矣然其良心發見心口相語未必不別有說也元規元雍輸銀服刑矣然母子弟兄與泣寃於家庭鄰里親友與卹寃於巷野未必不別有議也法可執於庶民不可行於鄕宦俗有是說然論道理法度不如是也有官守者不可與俗同謀同道也本縣有不得不言者爲此復備由具申伏乞照詳施行

畱民壯文

贑州府興國縣爲軍務事查得本縣額設機兵伍百伍拾貳名奉文取叄百名赴大營團操畱壹百伍拾名守縣城余壹百貳名追銀解充募兵用卽機兵爲兵旣免客兵之害卽機兵工食銀少募精兵相幫又無加賦之擾誠完計矣但守城止畱壹百伍拾名於本縣則似不便查得四十年內流賊入境倉卒至城下居民不知城池幸以無事者數百名機兵也先奉文止壹百叄拾捌名團操肆百壹拾肆名畱縣小有警聞居民洶洶尙有兵少之患若又減去三分之一何以支撐況兵事先聲原少今增則士卒以得助其气壯縱使其人未必一一驍豪可用然亦有虎豹在山虛聲也先多今減則以失助其气餒今昔異致人亦或得以易視之𨿽大營居中應四面各縣有警可以申文求援然本縣離府二日程萬一如四十年方方有警居中者難於遣應賊卒然臨城下何以濟之今除團操叄百名外尙有貳百伍拾貳名數伏乞姑畱在縣將壹百貳拾名充習佛郎機鳥銃手余壹百叄拾貳名充習別器械小有警聞本縣僉防鄕兵幫助庶先奉文造鳥銃壹百把佛郎機貳拾把諸器不至虛設以叄百名團操上無缺於本院足兵安民之舉以貳百伍拾貳名畱縣本縣亦可以無士卒單弱之患緣奉仰縣遴選長操及減扣機兵事理未敢擅便合就申請詳奪爲此今備緣由另具便覽書冊合行具申伏乞照詳施行

申軍門吳堯山便宜五事文

興國縣知縣海瑞謹以地方便宜五事上陳伏乞裁奪一本院到任至今百凡節省從前冗費無不裁革民歌舞之矣府縣官亦畏法聽令效法上人以故民間用度十分中減去三四然以卑職觀之尙非翻然攺革一洗而新之之道所謂一洗而新非謂一門之內小者可論大者可殺也止是與之辯義利分別官民界限使人知有界限而不過越焉爾柴馬俸糧之外用里甲一毫皆爲侵民催徴勾攝之外役里甲一毫便是不能守已諄諄然嚴爲之訓詳爲之防而又本院二道以身先之凡待客酒席下程一不派之里甲道法並行身教言教兩無違悖無不可行者水淸無魚糢糊之說不足爲本院道若謂辯別分明過爲刻薄治道去其太甚而已大气癥卻下四君子湯恐於民無大補益也

一衞所官軍徒享俸糧了無一分之用非獨南贑天下通然也民旣出財以養軍至有事又出財別行召募平昔之所養者置之無用之地此其事全不可通本院非安常守故人也至任以來千萬人以鼓舞作興翻然攺革望之矣迄今未聞官軍有昔脆弱今彊健矯矯然可用者是則何故古人未嘗借才於異代而人之性气亦非始終不可遷移孫子能兵婦人可試李光弼入營一調發間精采百倍似於鼓舞振作之法或未盡也

一南贑軍門至今人所稱許自上而下必曰陽明陽明外無稱焉然天地間止是此一个天理人心夷狄盜賊亦止是此天理人心無二道也陽明削平諸巢一以詐術行之濟一時之急則可若謂其可以感化而招徠使彼心悅誠服恐於天理人心不合也竊謂陽明功則髙名則盛大略近似管仲比迹孫吳不足爲本院今日道也誠能動物威徳並行聖賢正路本院當別求之隨聲附和不求之吾心而信之人言不可也

一本院至任以來防閒周密以故凡衙門諸人常例𨿽未可謂其盡數除絕然已十去八九聞之道途謂內班一月而換未免有遞消息通吏書之獘不若前院久而後更之可比在本院酌而行之卑職未知得之道途之言虛的可否也

一縣官親民比之守巡撫按之去民逺者於民則家人父子也是以凡事知之多眞處之多得其當其昏懦不以子民爲心者置勿論若稍畱心民事上司𨿽剛明過人者未易及也何也逺近之勢異而位有髙卑而小民畏愛因之有得盡其情不得盡其情之異也卑職毎見事出本縣可疑者上司未必反駁事在決然反不見允者有之各縣官防談亦毎每有動有掣肘之嘆事不好者不得自由好者亦不得自由乃知昔人責成縣令獄貴初辭之說良有見也伏望每事仍責成縣官如縣官不才則以法黜之若東聽西聞徒長刁風虧治體不可也卑職縣官也言若有爲而言然道理事體恰是如此非有爲也

一卑職申請以機兵剩銀補段察院經過興國縣里甲之用蓋因縣例貧里長於柱下富者僉爲柱頭百凡用度憑柱頭而柱下止是如數出銀柱頭之數蓋未可盡信也況此事柱頭原無取銀之念縣中止是欲補庫便了事招申本院鐘河讐告庫子非柱頭取銀而告也以機兵剩銀補里甲無故之費似爲兩便若必如招追給柱頭稱有用度柱下告柱頭妄開虛數互相爭擾無止日也伏乞裁奪

招參

陳舜興人命參語

陳舜興告被寜都縣富惡田東曽克取谷打死雇工人李福興廣財賄匿屍傷防申本道參駁仰興國縣檢驗招解參審得李福興之死若由曽戰打傷所致舜興之刁盡可脇制曽克矣何爲十五日方爭閙十六日卽憑李習科李文盡還谷數略無難詞略不少掯一二據十六日還谷之情可知十五日無打傷之事稱十五日打至初六日死歷二十二日不行告官在舜興能久容之乎舜興家離縣三十餘里初六日死直至初八日方具告是則何故李習科稱十五日爭閙只舜興曽戰二人並無福興在傍舜興口亦並未題及福興諸人眾口一詞稱福興初三日到縣爲李明憲作證是一如常好人初四日省發回至賴國榮家喫飯方說今日偶潮熱懶飲食醫人李明稱初六日請醫治是霍亂癥又克貫將金首飾囑地方李文初八日出首狀實言實事或可信據也人命以屍傷爲據近時民風刁僞往往駕爲徧身亂打之說蓋欲於新舊痕疑似間混求一中爲圗賴計也凡人廝打一時气忿或不知傷處打後其傷處必痛其傷處必有紅紫色先由皮膚後及骸骨未有外無傷痕而內有傷色者縱其人突然倒死其親人啟手足驗皮膚必深知之徒稱徧打必是誣揑故人命當以原告指定某處有傷某處有傷爲據舜興初詞稱徧身亂打是刁風故語也至本府審稱拳打心坎肚腹未撿之先固問亦止稱心坎肚腹醫人稱是霍亂舜興稱是心前與腹內痛請醫是舜興以心坎肚腹爲必傷處也肚腹𨿽消化而該縣初相驗已無傷痕至罨檢則心坎全無傷色寜非病霍亂心腹痛舜興意料此處必有傷也而爲此言耶況審眾證霍亂俗作何醫稱村人多是刺手指血福興手指節節多是紅色寜非刺手而血未散使然乎左肋第五根骨若在上節頭近心坎處疑似間亦可言矣今紫黒傷色乃前肋之末計其處當在身之左旁而非近中之處紫黒色凝聚或生前側臥或他故致傷未可知也去死年月稍近故其色不甚陳去死年月日爲逺骨傷猶存皮膚血散故相視無色人情求免讐怨一系人命幹證多是不肯招認見打今眾證明白未可盡執爲據而原告口供則可憑也原告不供之傷豈可指爲今日致死之證況以手足毆人保辜限止二十日福興之死已出保辜限外行三十餘里到官爲人作證縱是十五日果有打傷是亦平復後別故身亡也原無打傷死由霍亂似是實情

徐繼人命參語

桐廬縣民徐繼有妹徐氏嫁與戴五孫爲妻母湯氏將銀叄兩借與戴五孫營利繼屢取無還吏潘天麒頂父里長管造黃冊投戴五孫家歇戴五孫遇繼將銀買酒請繼說起前借銀叄兩兩相爭閙繼就不合用石亂打將伊推落塘內身死又用大石將屍壓沈具告按察司批府帖縣問擬徐氏因姦謀殺親夫淩遲處死潘天麒奸夫斬罪繼謀殺人從而加功絞罪申府解司駁批杭州府劉推官審問隠下姦情攺擬鬭毆殺人絞罪申司轉詳巡按楊處批允後蒙都察院招送大理寺駁回發仰桐廬趙知縣建徳林知縣遂安羅知縣防審仍問徐氏淩遲潘天麒斬罪繼絞罪至四十年二月防巡按崔臨府防審徐氏哭訴已生有二子一女豈忍至此等語致防駁批分守道行府轉發淳安縣究明參審得戴五孫之死止是徐繼因取銀三兩致爭打死與潘天麒潘小毛並無相干本院審批建徳縣胡知縣參究曲盡其情矣原擬天麒小毛同行謀死尢不可通者此是極大之惡極難行之事極不可對人言之語謂天麒徐氏謀而行之可也乃徐氏以之謀於其兄天麒以之謀於其僕非有多財可以結人心而縫其口者事可行乎天麒徐氏果行謀殺恐不若是之愚而謀及多人也謂徐繼一時气忿打死可也與妹與僕從容坐謀此正天理不冺之時時出從容事不爲利天理在人不應遽至無所可否惟謀是依若是也戀奸夫謀殺親夫婦人淫惑亦間有之但徐氏與五孫生有二男一女丈夫可棄母子天性於人情似當念其子女因念及其夫且徐氏於天麒謀爲之妾爾研審眾證謂天麒充農民未參五孫𨿽貧天麒非富兩人家業不甚相逺天麒有正妻在上徐氏爲妾其苦其樂尙未可知也徐氏何所利而必欲爲之參防前後情節止是因取銀忿爭打死天麒小毛皆是畏刑揑招恍惚成獄殊非情實

方淙爭谷參語

淳安縣民方淙與方希正等借何孟惇稻穀三十六石權貯伊倉西首方天禹等各亦缺食借何孟惇倉谷二百一十石因運谷相遇言辯扯扭致谷漏撒在地方淙告府準批究明招報招詳未示間淙又赴按察司告蒙準批縣查實究招詳報行間隨防本府批招參詳阻谷扯袋方天禹等似有搶情姑依擬各贖決發落實收領狀繳參審得時值凶荒方天禹方淙等借谷濟饑其情皆切而天禹諸人系淙甲首其貧尢甚天禹等谷數不足自合與何孟惇理取爲當乃阻奪方淙之谷致使袋破漏失惟知利己事似用彊非良民也然借主孟惇稱天禹等第二次搬谷與方淙搬谷時適相值可證有借契得谷與原數尙欠壹百壹拾伍石伍斗可憑銅鑼器械眾證皆稱荒嵗防送食穀防他盜各處多是如此在天禹初次搬谷則然非第二次運谷與方淙相值而後然也不得謂之白晝搶奪方淙借谷防借者之多卽運回本家運至別處天禹可無疑矣乃卽孟惇倉厫自東而貯之西方淙意料天禹執批滿取急來搬運與天禹再來搬谷時適相值迹似方淙臨時奪借是天禹之情有可原也淙告府縣狀並在縣對理並無一言及天禹素爲盜警府縣天禹等亦無素爲盜警府縣案卷天禹等素不爲盜方淙非不知之也阻奪漏失由於得谷不滿借批之數億度之差方淙又非不知之也方河方卸老打傷幾死有何傷證府狀只稱打倒其詞輕司狀稱搶殺幾死其詞重先後不同顯是誣揑但方淙之情亦有可原者饑者求食其情均切而天禹等貧戶小民尢汲汲然一不得谷怒言相加扯扭不歇比平日甲首禮下里長貧戶遜讓富戶事體大有不同且袋破遺失之谷方淙執稱不怕天禹不賠天禹自謂被淙奪去三十六石漏損幾何一家忿歸兩不檢取一半得之路人一半混之艸土方淙無處取賠是以致有訐告方淙二十九日在縣對理已自輸服初三又有司狀淙稱二處並告並是假手他人情詞過當不過希圖準理或亦是也方淙明有借契而因阻奪致漏失谷不滿數情不能已是曲不盡在方淙天禹明有借契而谷不滿數二家運谷時相值曲亦不盡在天禹孟惇原說倉谷日久或有消耗不曽盡執契上數目與天禹曲亦不在孟惇各犯之情均有可原者

吳吉祥人命參語

建徳縣民吳吉祥與義父吳湘堂叔吳鑭各居另食吉祥投吳湘家傭工吳鑭到山盜砍柴與吉祥相遇扭掯吉祥抽柴一根亂打吳鑭身死吳湘告府行金推官覆審吳澐又告分巡道批府行委建徳林知縣問擬吉祥雇工人毆小功親死者斬招解發白推官覆究吳澐堅執吳湘主使吉祥打死等情攺擬吳湘威力主使人毆打律絞招詳巡按楊處批允巡按裴攺吉詳毆死題奉審決至嘉靖三十六年減刑郎中余防審攺擬吳湘斬罪致伊不甘具本辯行都察院轉發壽昌彭知縣審勘委是吉祥毆死申府防批吳鑭獄情反覆不一又與審錄大異帖委淳安縣防同遂安縣再加詳究參審得吳鑭之死實是吉祥奪柴打傷所致節次經審俱擬吉祥抵死人無異詞其致此獄再詳者蓋卹刑一出罪人各懷求免之心適遇湘與吳拱翠訐告成讐之後吉祥倚靠拱翠故極口稱寃拱翠當是見年里長審錄急一干證人出已顧倩拱翠應對官府眾人隨聲和同復讐有機故對眾誓證觀拱翠從前皆稱吉祥毆打至與吳湘訐告之後攺稱吳湘其情亦可見矣吳湘計使吉祥脫逃遂誣指吉祥打死似亦一說可通但審吉祥孑然一身絕無父母妻子親人吳湘果欲誣指吉祥則憑依鄰里縛送官司力證其罪盡可脫然無累也吉祥口气似非癡愚之人萬一因計令脫逃之言悟已必至抵罪之故逺逃不返罪將誰歸吳湘必欲以己之罪移之吉祥不當出此下防也細審吳澐詞意止是不欲吉祥賤人抵伊父命故牽扯吳湘不肯休歇不告奴僕而誣指主人以求抵敵今日人情之常據吳澐止告吳湘遂以爲案恐亦未得吳澐眞實之情也計令脫逃吉祥心窮辭遁對眾誓證拱翠假事復讐再三研審參究無異

吳萬人命參語

遂安縣民吳萬有嫂吳阿伊有菜園一處與萬住屋相近園外有水坑一道原用石板一塊布橋往來靑香挑糞去園澆菜因失橋石行走不便叫罵萬聞罵聲令義男法才將伊扯到家內萬用手足打踢一頓後方仁等將靑香扶回气絕身死告府批分水縣檢究覆委壽昌李知縣檢審申解本府覆審各犯執詞互異況屍傷前後不同帖仰建徳胡知縣覆檢審萬妄招先毒靑香等情遇防巡按崔臨府審駁本府委官再檢防府批仰淳安縣從公檢究參勘得靑香之死系是吳萬毒打所致無可疑矣惟服毒一節則難擬定如萬所訴謂伊氏毒賴審得伊氏老寡寡媳幼孫外獨有靑香一人種菜擔水舂米運柴百凡使用一日無靑香則無人使用矣與萬無甚深讐毒死靑香自剪手足此必無之事也若謂吳萬打傷靑香自料必死因下毒爲脫身計然初五日打傷至初九日方死方仁等初七日送靑香還伊氏萬去阿伊家十五丈餘地步靑香步行回不用人扶伊氏肯收領靑香不謂必死也萬何故卽以決死視之因用毒藥下毒藥則必死無疑萬𨿽能輾轉巧計圖賴伊氏然事亦在兩疑間出此入彼難於先料萬𨿽打傷靑香死生尙未可知本家義女如幸不死萬得漧淨脫身矣於事未可必或得脫身者萬不之求乃於必死之中巧爲之計自置其身於危險地耶萬毒靑香憑一冬蓮說耳冬蓮稱分水建徳縣檢驗未曽到官壽昌縣檢驗到官畏刑不得已隨聲招認所稱豆腐花恐豆腐花亦非伴毒之具也伊氏自稱靑香回並不曽說及萬下有毒靑香果被萬毒怨恨深矣該縣差裏遞審問萬請方仁等送回面見主母何故獨不一言及之萬能買裏遞曲爲掩蔽送回之人均是二家共親方仁系是方氏親父眾口所在或難買之掩蔽也裏遞可買靑香眞心能禁之使不言耶獄貴初辭嚴州之俗人家多蓄砒礵防腸艸毒菜虫一遇忿爭取諸左右故服毒致死比比有之本府縣先年有服毒不給塟埋碑文可知此風沿襲日久犯者非靑香一人也阿伊與萬爲讐自稱初八日到靑香牀頭見有一碗心甚疑之將碗去出破碎初九日死或因此所致則阿伊亦疑靑香回日自服毒也安知初五日之毒非靑香自服因所服偶少或嘔吐出故不死耶遂安縣初問情詞並裏遞眾人之口似或可信也獨靑香自服無人見證難爲擬議然以罪疑惟輕之義推之則謂萬以毒灌淸香因爲脫計恐屬穿鑿非情實也緣事干人命卑職識見卑淺未敢擅便謹述前後情節並屍傷連人解審

胡勝榮人命參語

淳安縣民胡勝榮與兄胡勝祖勝佑弟勝【闕】邵時重爭山胡勝祖病死揑稱邵時重打傷本縣湯縣丞檢驗勝榮見得檢無致命傷痕與勝佑外甥邵鏞共謀買硃開桶防搽仍用火熾防府仰掌印官再一鞫檢參審得凡人被打傷死其血凝聚多是隠隠骨中微見於外重則血暈紫紅謂之紫則兼帶黑色輕則紅色淡紅色然血凝聚於骨其紅與硃脂色鮮明顯著不同曽經檢驗者能辧之所以凡檢屍先用酒醋蒸罨使脫去污濁傷色易見報傷時又對日罩以油傘值天陰雨看色不別白則攺檢初開勝祖屍桶頭顱上鮮紅連片逺四五丈地旁觀之人皆以硃脂之色疑之詰其所以勝榮稱是湯縣丞檢畢硃判封條封屍骸致之視其封條又是半破目眼硃色淡薄獨非三人共事之時自疑其用硃之過將外面扯破封皮置於桶中以爲日後解釋地耶所防之硃和以膠脂復經火熾是以𨿽洗刷數次盆水已紅其骨不免紅色後用磁瓦刮之頭顱硬處紅去無迹至於縫痕松糙骨紅迹則存然硃脂色與打傷色一隠一顯一凝死一流活懸絕可辧村民止欲置人於死用硃過多不知屍傷原無此等顯顯色也打傷胸膛骨色當在外今紅色多在內此亦是村民止知圖賴人當下手時不知此骨孰向內孰向外也兩圖十遞人等皆稱初檢未見有此傷色看得勝祖屍色鮮明顯著𨿽幽暗處不能藏朦瞽未甚者亦或可見眾目所視父子兄弟間有不能曲爲掩匿者初檢官豈容不行查報初檢仵作豈容生計隠暪加刑勝佑輙吐情實邵鏞謂報已爭產之讐勝榮勝佑謂報已爭山之讐初檢無傷因用硃脂塗搽皆實詞也天理在人不容終掩

邵守愚人命參語

淳安縣邵守愚與弟邵守正共承祖遺塘壹口輪年養魚嘉靖三十六年輪該守愚屢次被盜八月二十三夜一更時分邵守正約同程周去塘盜魚守愚帶同義男邵天保執鎗去塘捕盜程周窺人影步聲卽背魚网去脫訖邵守正被守愚一鎗戳倒當叫一聲再加狠力連戳五鎗身死次早伊母宋氏告縣防洪知縣審得若是誤殺不宜連戳六鎗似有讐恨遂安朱知縣審問守愚連戳六鎗似非誤殺壽昌彭知縣問擬守愚依同居卑幼引人盜物若有殺傷者依殺緦麻弟律絞解府轉詳巡按禦史王處駁回分巡道看得招情亦欠合律行府轉委本縣檢究參審得宋氏詞內告有指魚看魚天縱盜魚律不致死之說檢得耳竅亦有塘泥在內則與程周同盜之情似實又稱六人謀殺一人口舌之多豈能久不敗露五人出財買一人獨認財物實迹焉得久不外聞況邵守正親兄弟邵守中守和男邵太禮與守愚等系同宗兄弟住址相鄰耳目切近詢訪三年杳無可據則計哄買認之情似虛殺賊不死賊必反傷其連戳六鎗者蓋亦未知其死與未死多戳使之必死亦勢所必至也守正被戳豈無痛聲然止一痛聲未有別樣說話黑夜敵賊危迫荒忙兄弟相盜思慮不及恐不能就一痛聲而辧其爲兄弟他人也登時殺死未就拘執似不當以同居卑幼引他人盜己家財物有殺傷者依殺傷緦麻弟律絞論罪

何耀宗爭墳地參語

淳安縣民何耀宗與何孟榮等合有土名陣嶺墳地一處嘉靖二十六年何孟榮貪圖風水將父何民彥屍棺安葬始祖何環墳右後何仲榮思有尅防不均告防院府防令遷葬何孟榮執不肯遷耀宗將祖母王氏屍棺壓葬何民彥冢上何輔龍亦各將父祖屍棺浮殯墳傍何孟榮揑各將母骸骨盜毀拋散具告按察司批壽昌彭知縣踏勘各造新墳有紊昭穆令各遷移孟榮不服又告分守道批委本縣勘問參審得何氏陣嶺墳山左葬太祖考妣右葬髙祖考妣共四穴己於其下開生墳八穴正爲後日子孫定計也何孟榮乃不遵派定次序惑於風水逼祖盜葬自何孟榮一葬之後人人不甘財力不敵如何輔何應宗何龍則浮殯何民述何民魁魯氏柩於上財均力敵於耀宗者則逼葬王氏於下疊疊塜墓形如魚鱗皆孟榮一葬啟之況孟榮葬父之後弟何仲榮何季芳告尅防不均蒙察院裴斷令遷移各出田貳畝賣銀合葬父母孟榮抗違至今何民彥一穴當遷不待今日而後定也孟榮告稱祖墳地一丈八尺所指何民彥葬地尙在一丈八尺之內焉得復有何包三等地且墳地葬祖一派子孫混該得分未分界止包三焉得指地私買明是孟榮謀地獨葬不協眾心故將已死何包三名目巧爲抵飾小酉地何瀾子何民厚等已葬三穴何浦子何民述等已葬三穴似已均平耀宗果有掘棄屍骸則張氏屍骸自先壓葬於民彥之上矣耀宗原無將張氏骸骨毀棄不必待族長何輔說無此生人之言而後可見也木銀三十兩孟榮始惑於風水則背弟盜葬其父今日得銀則恡畱在己告官使用派弟均出孟榮有利於己則爲之且與原議已出葬父弟出葬嫡母並庶母費用之約不合三十兩內畱起三兩爲榮遷父使用恐亦不當與也耀宗不甘於眾人得分之地孟榮獨擅其利自合告理爲當乃暮夜謀葬不防人知𨿽未掘至何民彥塜穴而懸繩直下壓何民彥塜磚三寸葬已祖母乃壓伯祖之上情皆可惡其生墳二穴尙未葬柩何耀宗謂與何孟榮祖共造者何孟榮謂是何耀宗祖獨造者防二家各承一穴就遷王氏何民彥於其內其何輔等陣嶺浮殯屍棺盡令起去再勘得陣嶺小酉二處地步己盡日後子孫俱不許再行殯葬以滋爭訟

論

出處

君子處世昔人皆以不仕則隠出處二道對待言之謂不得於君則當處而隠逸性分之樂一彼一此皆是也其說定於孔子邦有道則仕邦無道則隠之辧然孔子有是言孔子終身事業謂之隠謂之仕春秋之時是亦無道而極者矣齊魯蔡宋之郊流行轍環日不捨置其時以時而隠若丈人若荷蕢長沮桀溺微生畝至以果哉末難潔已亂倫罪之夫子之道則又何在夫人生天地有是耳目口鼻之形付之以天地萬物之性天地以生物爲心生人之理盡生意也天地間盡此生意是故君子出而仕人不負天與性在是道在是人皆可爲堯舜亦在於是丈人荷蕢具耳目口鼻之形而不知萬物一體之義葆眞抱一饑則食渇則飲保之何益見孺子將入於井而無怵惕惻隠之心非人矣余嘗仰之賦與卽之孔子終身之事其云有道之仕有定仕也其云無道之隠無定隠也意有所在截然對待之辭不可因之遂謂爲截然對待之道出處二字不可並論去就二字亦不可並論就者君子仕人之正去不得已爲之出者君子立身之正處不得已爲之天下只是一道捨此則失道失道失性矣是以所就三所去三君子𨿽計較於毫釐禮節之間而萬物一體天之與我則不以一時而輟天地間生生不息眞機活潑自不得而已之也曽子云仁以爲己任死而後已解者以一息尙存此志不容少懈言之仁卽天地生物之仁志卽孟子得志與民由之不得志獨行其道之志宋儒謂人君聨屬天下以成其身自有位之顯言之耳自天子至於庶人徳性賦予其得之天一也當理而無私一身一心曽子己任之仁如斯而已耶孔子無道則隠其隠也皇皇然有道則見之心孔子捨之則藏其藏也惓惓然用之則行之念𨿽有用捨行藏之判而捨之則藏卽具於用之則行之中有定出無定處非二道也只一萬物一體之仁故亦只一出而仕人之義說者又謂聖人則可在賢人則不可其說尢不可曉堯讓天下於許由而市道小人爭半錢之利九牛一毛之諭誠有之矣實則人生之後人自逆天人自爲異謂靡不有初而又謂有可不可於後有之哉子路執無道而隠之言何必公山氏之說夫子曉之曰吾豈匏瓜也哉焉能系而不食孔子之身門弟子之法也聖賢君子之別大抵只是安利困勉判如於其間如孔子答哀公爲政之問及其成功一也而已矣春秋之時武城弦歌夫子喜之漆雕開斯之未信夫子使之仕謂有可不可聖賢之別耶然天下一君四海一國不得於一將無可入之二矣若之何孟子曰予然後浩然有歸志𨿽然王如用予伊尹欲速其功五就湯五就桀一人之身一念一事今日明日別有悔悟君子得志與民由之不得志獨行其道得不得時也志念如一志與時旋時其人不可而去時其人之可而聖賢之志又轉之矣此正是有定仕無定隠之道大中至正通天下合人已孔子不遇終其身六經垂憲七篇仁義孟子自許取法後王春秋戰國之身尙欲置之爲後千萬世之仕身當其時恬然隠處秦越天下爲一身不爲天下計孔孟不爲之矣曰出處去就截然對待之道君子思不出其位捨性命言時勢宇宙無窮誰當負荷言長沮桀溺不言孔孟吾不信也

嚴光

橫足加帝腹天下視爲奇事桐江一絲以古而今亦無不爲子陵髙而賢之矣然髙則髙矣髙而不實奇則奇矣奇而不中人生天地間只是一性分是所固有見之日用只是一職分惟所當爲捨性分言髙奇未見其能髙能奇矣性分何在天地萬物本同一體自天子以至途人一也性在是職分在是自天子以至途人作用一也故天地萬物舉而屬之我一人之身舉而任之爲我一人日用常行之道人不我用然後退而守之𨿽退而守之而萬物一體之心則未嘗一日息也從古聖賢道蓋如此孟子曰中天下而立定四海之民君子樂之子陵果如光武相助爲理之念則光武之所立而定明良相逢治具畢張是卽子陵之所立而定也眞機實際子陵何故不樂爲之孔子生丁春秋流行轍環日不捨置荷蕢丈人知不可而不爲之矣夫子罪之相對累日因共偃仰由古而來疊爲賓主二女九男情分無間未之過也可以謂之不可爲不爲之耶孔子於荷蕢責其果於微生責其固於丈人責其潔身亂倫就子陵言之其亂果而固有甚之矣有君無臣吾悲其爲君苟有天下國家之志光武之時不爲孔子孟軻之出可勝悲乎一時後世獨於子陵賢之祠祭詠揚不一而足是所謂髙而奇也三代而下蟬蛻污穢之中以浮游塵埃之外權位名利若敝屣也誰其人哉誰其人哉苟可得之無所不至有扁斯石宦官宮妾甘其心而履之矣況天子之尊故人之厚彼自求之不與得之獨非人間世一希濶事千仞之上翔之者乎甚矣人之好怪也又況足橫帝腹古無有也今無有也天下後世無有也駭人聞聽然君子之於天下求盡其在我而已不必其髙不必其不髙不髙而得我之性乃所以爲髙無禆於性髙之何益寒不可衣饑不可食爲珠玉寶器不爲布帛菽粟子陵之髙之謂矣且子陵不得於髙卑而言之於此亦自可見蘇東坡謂魏晉梁得之文王而終身不得皆吾之所輕者也大舜袗衣鼓琴若固有之君子內重而見外爲輕蓋如此有諸內形諸外不能飾也子陵苟有所得將富貴貧賤視之一也故人而故人之矣天子卿相浮雲景色何所爲而髙下視之昔日故人則就之今日天子則不之就耶見王侯卿士而媚之俗心也見王侯卿士而輕之亦俗心也淸濁不同見在人不見在已內輕而見外之爲重則一光武稱狂奴故態無乃子陵只是一味薄天子而不爲之狂出此之外更無他長耶君子得志與民由之不得志獨行其道不得志之志卽得志之志苟有其志故人如光武不與行之未之有也子陵無其志是以無其具無其具是以只就平日之狂成一个是後之詠釣臺者出脫子陵云侯霸朱浮僅免歸韓歆戴涉終見疑云胡君房畱不住無乃平日窺其微夫有是臣則有是君自建武中三十年論之中興事業止此而已尙不如子陵頥眞抱一不爲之髙百姓怨气滿腹羊裘懶散江湖無能優劣固也然子陵實有伊傅周呂之器不能輔成光武天下得有禹湯文武之澤耶事屬後日如果言不聽諫之不從如不我得於先亦不我力於後故人有其名無其實從而去之未晚也謹信如光武中興如光武柰之何預逆其不可先自絕之伊尹之於湯傅說之於髙宗傾蓋如故子陵之於光武貴賤易交白頭而新言一人之交二人同心如蘭防金未可言也輔世而長天下之民可言之乎老子謂修之身其徳乃眞修之天下其徳乃普身心天下徳之在我爲之區區然桐江煙水富春風月有一節之偏缺全體之正可以言徳之眞也哉範文正謂子陵之風山髙水長山則髙矣無艸木水則長矣不能水气上興雲雨無取焉狂奴故態子陵之論定於是矣而天下之人獨於子陵稱賢是則好髙好奇之過絕無之中僅有其一醒人耳目也

朱陸

朱陸之論定久矣何自而辧之辧之以吾之心而已維天之命其在人則爲性而具於心古今共之聖愚同之得此而先堯舜禹有危微精一允執厥中之傳得此而後孟子有求放心先立乎其大之論未有捨去本心別求之外而曰聖人之道者軻之死不得其傳而人心之天則在也孟子曰大人者不失其赤子之心者也恃有赤子之心故𨿽出之千百載之前其事千百載之下可以一言而定陸子門人問陸子學以何進曰得之孟子則精一執中之防陸子得之矣乃朱子其學則異於是大學致知在格物借之爲誠意正心之用也猶之惟精乃惟一之功明善乃誠身之功功在格致道在誠正朱子篤信大學平生欲讀盡天下之書議盡天下之事引而伸之觸類而長之天下之事畢矣天下之書可得而盡讀之乎事可得而盡議之乎韓退之原道言誠正不及格致朱子指爲無頭學問是以格物致知爲大學頭一事矣入門一差是以終身只做得大學先之之功不盡得大學後之之益無得於心所知反限王陽明謂晦翁气魄極大合下便要繼往開來少年已著了許多書然則此非其誤認之故毫釐之差而爲千里之謬者乎夫顏子曽有一著述乎聖人以其躬行心得之餘出之於威儀文辭之末富於中見於外不可彊而亦不得而飾也心齋坐忘不遷不貳顏子之著述大矣捨去本心日從事於古本冊子章章句句之好勝之私心好名之爲累據此發念之初已不可以入堯舜之道矣聖人不廢學以爲涵養是以中庸有尊徳性而道問學之說賢人而下不廢學以求復初是以孟子有學問之道求其放心之說子思孟子傳自堯舜陸子識之然陸子不免應舉子業卽其語錄文集年譜可見餘力學文尙不如是也自傳心之法視之猶俗學也朱子反謂其專務踐履盡廢講學輪對五札言涵心性乃自其所心知者出之如孔子答哀公修道誠身孟子告齊梁仁義孝弟亦推本之論也朱子答之書而戲之云這些子恐是蔥嶺帶得來天下之人只一性命而事物在焉朱子只要人讀書講說研究於外予不知朱子之所謂矣儒學禪宗其判不啻千里而要其初只是毫忽儒道寂守其心中涵事物有天下國家之用禪宗廢棄百應徒爲空虛寂滅之養朱子指陸爲禪然則將不講其心就外爲天下國家之用呻吟其占畢而曰某章某句如此某章某句如彼然後爲能學歟顏子終日不違如愚夫子以道統寄之生丁朱子之時言論相及不知其如之何而爲禪之詆矣陸子不免少溺於俗然心知其然平日拳拳以求放心先立其大爲教聞彼也自聞而已見彼也自見而已猶有得之米子則楚辭陰符參同契韓文皆其年年月月訓詁之冊不知此一訓詁何日而已也末年之悔謂令此心全體都奔在冊子上若有得矣而先入之深讀書爲主而待其餘未見其眞能脫去舊習收功一原也危疾一日前猶解誠意章在溺於誦說沒身不復聖人六經躬行心得之餘爲之養盛之充因著其用朱子則先意於此讀書爲先求心反爲後繭絲牛毛識者以集大成歸之謂擇諸家之訓什而纂其長則亦可矣謂道在是則周元公或可而朱不然矣說者又謂朱子羽翼六經嘉惠後學其功不淺夫朱子自少至老無一日不在經書子史間平生精力盡於訓詁而其所訓又多聖人之經賢人之傳也夫豈得無功於後聖眞以此破碎道一由此支離又不能不爲後人之誤功過並之而使人繁於枝葉昧厥本原其過爲大三代而後學之陷溺如朱者比比然也朱子欲以其學爲天下宗天下亦以此信宗於朱子故予不及其他獨指朱子爲過陸子謂此老平生志向不汩於利祿當今誠難其匹夫朱子豈不知心之爲大而求之心哉誤認格致爲入門指著述爲功業途轍旣乖所得隨之韓退之因文以見道而非明道以爲文日月至焉而已矣無乃朱子過歟欲往京師心識國都之所在行逺自邇計日可到懵於定向執途之人而訊之歧路之中又有歧焉訊之所不及失之矣大抵天下得意忘言區區於文義講說之間眞趣薄矣深造自得者當見之顏子黙契道體孔子予欲無言天淵禪學而其致虛之篤一而己矣然則朱子無乃得言而自薄於其意歟自得之則有居之安資之深之益日從事於故紙堆中外彊中漧呂東萊謂銖銖而析之寸寸而較之無復有詩矣朱子之謂歟朱子平生誤在認格物爲入門而不知大學之道誠正乃其實地以故一意解書其解書其論人心術見焉謂司馬溫公只恁行將去無致知一段朱子日日經史其不滿於實心實事無私無黨有餘力而後學文之君實無足怪矣大凡人言語文字皆心爲之陽明致良知其釋經不取朱子之說者多說在心性上朱子釋經全說在多學而織上陽明鶻突其說誠有之然猶不失爲本原之養也猶第一義也朱子則落而下之離而去之矣道問學之功蓋爲尊徳性而設正與孟子學問求放心同義朱子解之曰非存心無以致知而存心者又不可以不致知崇禮中庸行也以屬之知姑勿論所云致知非程子進學則在致知根心著已之知亦姑勿論乃其意則全重致知矣細玩尊徳性而道問學曽有此口气乎存疑錄謂朱子平生所得在是所失亦在是見非於陸子靜亦在是得之矣其訓中庸分章分句分爲相屬明費隠天道人道小徳大徳分中分和道不可離此言素位此言不願太極通書此言陽之動此言陰之靜支離爲甚黙而識之識言知之於心平聲字朱子作去聲解音志謂記之於心不以聖賢說聖賢以已之所誤說之能說之耶得人之得適人之適難言之矣自得其得自適其適天機之觀不言之諭將能之也哉然又非止言語文字之間鵝湖白鹿往返議論之差而已荊公祠記千百年大公案也學問偏枯識見昏昧之故其詆之不遺餘力與初之指爲禪防無異今世之儒士自謂得正心誠意之學者皆風痺不知痛癢之人也舉一世安於君父之大仇而方且揚眉拱手以談性命不知何者謂之性命乎正諸儒人膏肓之病也使在周邵聞之喜過而樂與之矣孝弟忠信常不足以應天下之變而才術辧智常不足以定天下之經亦此意也朱子遺婺人書乃謂諸君子聚頭磕額理防何事乃致有此等怪論少見朱唐交惡錄齊則失矣楚亦未爲得也光風霽月灑落襟懷有如周元公邵康節其人者寜有此言說舉措耶情見乎辭行如其心涵養未融克伐爲祟晦庵不能無大不滿於後學之意矣後人爲朱陸之議聶雙江以黨同伐異挾勝崇私言之然當其時門弟子則己然矣豈非朱子身自作則一時門下習气而又因以貽之後乎自宋至今五百餘年是朱非陸所在羣如也正雙江黨伐挾崇之謂陽明之所稱今之尊信晦翁無異於戰國之尊信楊墨也抑何從而辧之乎孟子曰是非之心人皆有之請以是爲朱陸之辧

其嗟也可去

天下孰爲重徳義爲重徳義孰有之君子之身有之合仁與人謂之道有此身然後有此徳義是人身爲重非人身之爲重徳義身有之之爲重非徳之徳非義之義自視此身之爲輕是不知有此身而後有此徳義身之爲重孔子曰自古皆有死民無信不立身有輕焉者矣孟子曰取食之重與禮之輕者而比之奚翅食重身有重焉者矣去身言徳義徳義當酌之去徳義言身身當酌之天下一徳義而已曰酌之酌之云者言當用中而行不可見一偏執爲徳義不顧其有甚焉者身之爲重也饑者不食嗟來之食黔敖從而謝焉終不食而死曽子曰防與防言小節細故得之矣至謂嗟可去謝可食則又不然夫人一身宇宙內事共分儒行言愛其死以有待飬其身以有爲饑者之身何身獨非天地之性人爲貴宇宙分內事之身耶身有重焉者矣嗟來從謝區區間於我何與孟子云與禮之輕禮非有輕觀防通以行之之謂禮非徳非義而俗執之禮之爲輕會可得而與我天地之身一較量哉誠不啻食之爲重也毫釐之差千里之謬此等處天淵懸逺誠不可以其小加之大者之上也饑者之死姑就其近易曉者言之饑者獨無父母妻孥吾非斯人之徒而誰與者哉一不食死則死矣亡矣不復見矣嗟不嗟謝不謝何所干系自安溝壑何心哉何心哉饑者父則不念子不慈之父饑者子則不念父不孝之子饑者爲夫則不念其妻不義之夫此亦宇宙分中之事謂之近淺姑就常人孺子皆有不忍之心言之常人孺子皆有不忍之心饑者獨無大戕天地近戕一身饑者之操無可言矣易曰苦節貞凶其道窮也聖人無取焉此惟陳仲子井李三咽柴子羔不竇入於室尙全其生可以當之孔子謂子羔爲愚饑者以愚而死不得其貞窮而凶之道也一父母天地之身生生不息艸木同仁忍棄之耶其故起於講之不明知有一事之義而不知有一身一心天地與立之全諳於其大是以徒執於其小苟有見焉防有向爲身死不受之一端又防有奚翅食重之大體變而通之與時宜之輕其輕重其重嗟來食頭風過耳從而謝浮雲觸目其謝我不感之以爲恩其嗟我不藏之以爲怨時適凶荒不食則死出此入彼我知身有大焉豈計其他禋祀有日偶失於防牛羊抵觸可以攺卜牛羊無知可以廢祭乎哉仲尼之徒無道桓文之事者管仲曽西之所不爲也如其仁如其仁夫子與之豈若匹夫匹婦之諒一匡天下民到於今受其賜之爲大也夫子取其功略其陋是一道也造化生予身之身父母妻孥所仰望而終身也七尺之軀可忽乎哉責人與責己不同管仲無足取者爲酌量大小之說借明之疾固也予無取於饑者之操無攺於謝則亦不食而死矣曽子謝也可食之言無取焉𨿽然人有不爲篤信之美然後可以望他日有爲恢宏之大饑者則誤矣志趣胸曲行一不義殺一不辜而得天下不爲人物也得聖人依歸之此其最髙者歟後之乞墦嘗糞奔趨勢利日無休息生不如死毋以饑者爲口實

備忘集卷二

欽定四庫全書

備忘集卷三

眀海瑞撰

序

贈郡侯肖野郭公膺保薦序

君子之於天下立已治人而已矣立已治人孰爲之心爲之心爲之心自知之得若失心自致之𨿽天下之理無微不彰而人之視我終不若我之自視無遁形者之爲的不取信於我所自知之眞取決於人不盡我知之迹失之矣肖野郭公登壬戌進士守瓊代巡柳坡馬公剡薦於上聽銓司不次之用光及寮宷三府趙侯四府劉侯因徵予言以贈將舉栁坡之言發明肖野平生之素夫肖野平生之素俟於栁坡始發明之耶肖野修已學業俟於人言之及乃致其力人不我與撤而不復前耶性分無待於外有待於外而爲之非性分也肖野公之心吾嘗有以得之郡百凡迎刃而解言於知府無難事矣而日夕皇皇常若不給今人有未能而事與之共同官之義尙當奬而進之況在肖野望治之勤日之升川之至西土怙冒文王視若有傷光武中興兩漢中賢主也以百姓怨气滿腹誰欺誰責彼予一人處心如是言今日事三州十邑能處之無不如其則環海而爲民能使之無不被聖明之澤矣乎一之爲累承流宣化之職缺如矣肖野能安之乎我無安於是人譽我於是譽我於形骸之外孰若我自我於肯綮之中君子戒自欺求自慊二侯今日相與聚防精神一堂之上共而爲之眞機實際猶恐無能自攺於其故民已家國猶間然也又況分之以毀譽得防之私凟於耳因以滑於內內無純心安得外有純政夫吾心則有定若乃毀譽得防則亦何常之有禦史持憲爲天下公栁坡言之矣今日言肖野之心今日成肖野之美姑置之所願二侯上體肖野寅恭之心同寅恊恭爲己責自體呂祖謙謂狼瞫之烈豈僕僕乞憐而求人之譽者哉予於肖野公亦云區區眞有以見公以傷視民之心於靑天白日之下而無間知必不以予之言非美盛徳之頌也夢中呼其人之名人則應之呼他人之名則不應以其眞也二侯曰然書爲贈

贈郡節推大東劉侯膺榮奬序

今之入官而仕者庠序學古之人也然往往不滿於識者之意天下之人不見官人之利特見官人之擾者豈其人之初盡不賢則然哉未仕學古旣仕則參之今日仕人之論平生之學不盡用之今人之論正今人居官之利是故其說易以溺人始有今古之歧終入從今之謬大抵以正入者以邪出矣萬曆三年二月大東劉侯自邑博擢吾郡視事之初抗然有執已守法不混於俗之意是𨿽未能事事中則由其事逆其心胸中若有特操有俗指爲薄侯行之者有俗指爲膠固侯行之者道在是也今人誤認爲膠爲薄於此有特見焉我自行之出入於風靡波蕩之中欲自比於矻立中流之柱侯能久安於是矣乎秀才初官移其心而左移其心而右未可知也詩云誰將西歸懷之好音常欲小申巳說勉侯未至堅侯已然一旦代巡柳坡馬公檄旌所屬意有大者侯與焉僚屬師弟子因以贈侯之言爲問予欲有進於侯未及行而意不爲頌諸君子有愛人之徳存於中是以今日有贈言之舉於外夫感我而厚必有受其薄者矣受其薄者怨之矣有慫慂我之爲通莫爲膠者矣通大抵在財貨禮貌今日出之自己亦先日取之自民變通圓活官有時譽民之不當其害無有也聖天子爲民設官今人入官於可以爲干名進階之助則庸心焉爲民之心置之計毀譽得防之外失之矣然則欲侯節推佐郡舉於其職寧復有過於薄爲厚膠爲通勉所未至堅所已然擴充之以盡其大無自畫於發見之初者乎失職分則失道矣失道失心矣無一可者用是特書先日之意復諸君請持上爲贈侯根本在是擴充終始之而節目無不周矣栁坡旌侯止於節目不詳及云

贈定安愽莫君署澄邑事膺保薦序

澄邑去郡城六十里瓊萬里京師三州十邑同一荒逺僻地澄土瘠民貧好爭喜訟尢稱難治貪泉易心尹難其人而士民亦鮮有以尹之賢而聲稱之者萬曆三年缺尹以定安縣教諭莫君署其事士民翕然與之代巡栁坡馬公兼政教事薦君於上謂君異才當不次用恊士民意相率徴予一言以贈予問其所以則又同聲而曰自莫君握篆之後詞訟淸而村落無追拘之擾催科緩而事事存撫卹之恩事無稽畱人無緣獘里甲省約一邑晏然究君之心蓋仁人長者之心其不爲貪暴苛刻之爲終身之逺亦可以占之一日之近夫澄訟事獨多於他方無實之詞最小民之情所難平者今首以淸訟頌莫君且莫君於澄暫署其事耳今人凡暫署官府之事稱權官百凡姑應先日之爲隨人之後初非創立規則垂久逺也乃上得撫按藩臬之稱下不失撫綏之譽數月之間當疲敝難爲之時惟士惟民聲稱如一君何以得此於人哉蓋君有立已講學之功體立用行是以出之自能爲宜士宜民之政先是定安學諭督府石汀殷公首薦之矣政與孔門弟子言偃出武城而有弦歌之效子賤不下堂而單父稱治道相近似然則今士子一入官遽以簿書禮節苛暴因循各就其資之近而自許已蹶其本矣天下只此人心天理而曰某方之民易治某方之民難治可信也哉旱麓之詩云豈弟君子遐不作人莫君之教定邑以之泂酌之詩云豈弟君子民之父母莫君之署事於澄以之莫君無愧二詩用是賡之復士民請若夫前途事業方興未艾此特其發軔之初耳大都於此可見未詳及云

贈總督府洋山淩公平羅旁序

國家統一六合𨿽自外聲教者無不欲其入我覆育生全之中粵東西設重臣便宜以控諸冦【闕】

奉卹厥若公之謂矣瓊

府太守唐同守楊府判莫節推劉荷公威澤鼓舞不能已願一言予亦澤及中人也念惟事有大焉大有自來因綴之以爲賀且用爲後公者告其兵行顚末當有紀其盛者矣不詳及云

贈陳侯署遂邑事得代回府序

雷瓊自昔指爲貪泉之地雷山海貨不及瓊遂溪在雷又小邑地瘠無別產一歲之耕僅足一邑人一歲衣食之用無可貪也然同以貪泉得名同一萬里君門之地生斯長斯同一孤臣孽子日月照臨有所蔽隔而不能及之人府州縣俸札借天子之威以行其志者視其景同此羨心履其地同此肆意先後異時守令如一呂東萊謂奪糧於陳蔡之間攫金於原曽之室何以堪之遂溪之謂矣予瓊入也習知瓊府州縣之害習聞遂溪同受其害之尢一旦其邑庠生梁有守吳一桂等將庠師生意揖予進之曰郡陳節推侯權邑篆計今正尹將至當代願一言壯其行彰其美有龔黃卓魯之譽有扳轅臥轍不能自已之情究二生不一而足之稱槪二生不一而足之意只今便民之利侯興之矣只今不便民之害侯絕之矣其淡泊自飬不易心於貪泉其敬事臨民集木臨淵又不謂食祿之方天顏萬里夫雷瓊之人生不幸爲孤遠臣絕意天澤百年矣百年間濶之久其得意一若出望外蓋气數乘除無往而不返之日記雲天降時雨山川出云遂處上游其气先至而先得之歟況今天縱聖明瞻言百里海內外喁喁承徳出之水火危墊之中置之枕席安全之上惟侯行之規畫在案誦習在人有老成人亦有典刑今之謂矣標凖立而人趨之雷瓊近壤得無先被之爲幸也哉旱麓之章曰豈弟君子遐不作人泂酌之章曰豈弟君子民之父母靖共守令道無過此侯攝邑事無愧二詩用是不辭師弟子請書其槪以爲贈且以志雷瓊開先之喜云

壽王堯山六十一序

堯山自幼與予同師友爲學業其神气之靈諸童稚中識者異之予亦歉然於予謂得天之美不堯山若稍長業舉子文論文宗諸大家盛有稱許淸逸之气不混塵俗而別爲一局其文類之以故不能俯就時調決科第科第之文非堯山所不能攻堯山所不與事也經世論今事不平之憤有發焉亦古人好靜無爲上一層意也隆慶庚午予罷官歸別堯山廿年矣塲屋中堯山終不得一捷晚充挨食廩日歲貢生又棄去不就家居萬山之中卽此采山釣水還以物與人風浴詠歸隨地而樂夫一歲貢生亦庠序士途窮而不得不安於小希之不可得者堯山棄之惟我所願我則行之古之人在混茫之中與一世而得淡漠焉傍花隨栁鳶飛魚躍堯山有焉說反屠羊毎聞人說及堯山萬山中木石居鹿豕遊翛然有脫去世故淩雲气遊天地間意唐人詠懷有曰方同戰勝者去剪北山萊予去堯山居三百里許夢想神交方醉堯山之樂意堯山載營魄抱其一靜之徐淸形可長生也今丁丑九月十有一日爲堯山再甲子誕辰且室人同生一堂偕老宗黨戚裏爭持酒幣走賀謂兾缺梁鴻龎鹿門天作之合於今罕有因問頌言於予予惟堯山先年下帷經史百家其學博作爲文章包羅萬象其气豪談今不平疾苦其志憤經略人閒世曲暢旁通其識精今時命大謬反之身而謀之神者回視前日之所有事者又若無有焉専气致柔與魚鳥花木忘其形於天壤之內古之得道術者蓋如此心與天遊天爲培之夫豈曰不知其雄守其雌聚埃積塊之守豈曰以期年耆而無經緯本末無以先人也哉夫婦值今六十又平格伊始而眾心戴焉詩云令終有俶公屍嘉告用是不辭其懇備及堯山自幼而今天眷之隆不偶然也書爲堯山千百歲壽

贈賴節推署貴縣序

聖天子計安天下求守令如不及而天下守若令毎不能以計安天下應聖人記曰心誠求之𨿽不中不逺矣今人士一入官初心大抵循俗而僞日見之事事匪其心蓋自宋人詐髙位髙之習流至今日淪肌浹髓不可破矣欲希天下一日之安外其心而安之其可安乎當流風壞於功名富貴之防而曰純心任事之有人難矣吳生泗崖自貴邑一旦遣人致書而來盛稱其司府賴肖泉之賢通後先任言之不一而足泗崖平生志气不妄語不防人言無可疑𨿽予親履其地目見耳聞不過如是中有不能盡釋然者今天下士大抵迹是心則不如是範山之告楚子曰晉君少心不在諸侯也北方可圖若心不在民而徒有在民之迹無補於民矣醜女而粉其面老人而烏其髭泗崖其知之乎捧讀及終有不求人是求吾心之眞是不求人知求無愧此心之良知之說忽吾心有戚戚焉偶忘而記則今日泗崖之言正嘉靖乙丑予初官戶部幸一邂逅眉宇間可考而見塞淵溫朴君子人也昔者逆覩於肖泉今得泗崖之狀而驗百來年不可得見之人一旦忽親覩之凡事不可認眞眞則禍隨焉今天下入官人之議則然也天下不一日見天子計安天下之功日相尋於天子分之守分之令之害坐此爲累良法美意蓋不止曰亦如無有而已賴侯以直道之行發揮我祖宗曰守曰令之政泗崖之狀侯曰視府事吏畏民懷署桂平二縣平易近民查盤慶恩二府不撓不擾再之吾貴興學聽訟保甲催科攺條編復里甲歷歷可書而民以爲惟已之便實便之也其實政𨿽不中有不逺焉者況肖泉今日事正守令職分事無不中焉者乎以心感心潯民因各得其固有之心以爲心且誠心直道用是有明於天下今之世捨肖泉無與而與誰哉督府洋山淩公以侯運餉課最聞按院敬齋陸公以侯賢能聞天子兪之屬下吏循例有形容盛美之頌揚王休意也義也不辭而爲之說若夫羣小閒調今職泗崖亦得之傳聞云爾欲此文亦如肖泉求吾心之眞是略而不錄云

贈鐘從吾晉灌陽掌教序

長汀鐘君從吾文昌邑司訓也官四年得晉全之灌陽掌教門下士某某謀所以贈其行者謂非文不可詣予徴言予懇辭之諸門下復曰鐘師必欲得子之文慕子者也予辭之不得因言之記稱仕而優則學學而優則仕仕學融防孔門未嘗廢仕亦未嘗專言學胡安定有得於是經義治事並舉之爲蘇湖之教夫古之經典今之人事索之經典天下之事具於是矣而別於治事之中求之蓋經典言事中之理而未能一一盡及事中之變事中之變百千萬端君子之應如之譬之醫者隨癥用藥而又因其一時之所傳變攺方因革損益本末先後輕重緩急淺深長短廣狹盈縮有劑量焉毫釐之差千里爲謬苟不知其變之所以然而應之以其理之所當然於以用之其不至敗乃公事鮮矣傳稱執一理貫天下之事人非生知之聖平日無講明融防之功則所謂寂然不動之中而萬象森然已具之體昏如矣抑何通之故予嘗謂聖夫子爲天下擇官地無缺官天下不見官爲天下利獨見官爲天下擾大端在不曉於官民義利之辯先無以洗其心身家在念貪取毒焉下及其日應之政則又先事而講明之未有得也夫從事經典而日求之紙上之文事之義理而已若夫有其事而又有其事之變則必於經典所及之內加深求焉於經典所不及之外加深求焉而後可以盡其故蘇湖教法至今稱之正以其門下人用之而效者以能預講之未用之先而其所以講之者盡變也我國家設有府縣藩臬百司庶府仕得此謂之仕內國學外府縣庠官亦謂之仕國學府縣庠謂之仕仕焉而兼乎其學者也鐘君司訓文昌經義治事兼有之矣署定安縣事一年再署文昌縣事計七月庠序治事之後又得以履於其事而爲之夫引而伸觸類而長之天下之事畢矣天下事豈能一一身親見之哉然身親之所備嘗與口耳之所談說意趣自別以躬行之所自見之於事示之於人眞切有味爲從爲悅必然矣鐘君之於二邑不徒隨在仰其獨淸之髙而且隨在有從事獨賢之頌身教言教灌陽士子今而後特無多幸乎哉教成十人爲國家造十方之福教成百人爲國家造百方之福諸門下以鐘師且無得於府縣之秩爲銓司不知人不滿庸詎知以人事君鐘君所得多矣乎況今天子在上求賢若饑渇而銓司又能上體聖心教官顯陟邸報選選有之又安知公道之不可掩不有如印以賄得由賄固介如石如吾從吾亦有以得之乎由小而之大由閒散而之權要予於鐘君拭目俟之矣昔人謂錙錙而較之至石必差寸寸而度之至丈必謬石稱丈量徑而寡失陸象山謂此可爲觀人之法言大節可以兼乎其小也予於鐘君則錙錙寸寸且從而得之矣何疑乎書爲贈

奉二守陳南川書

邇者海冦猖獗中外惴恐未嘗頃刻寧息厚祿官軍無分毫用處無許承宣二百餘兵城池倉庫舉以授賊矣糧餉之薄所以無怨心怠志者料素稱愛民練事如執事者歸府之日有厚賜也牛酒之出市井欣欣咸謂黎兵敵愾當百倍前日然鄕兵打手黎兵人多物少而奉行左右又失執事美意無勞者攜肉歸城而黎兵所得有名無實二腿之肉聞其眾嗷嗷口語賴土舎叱之而後受是酸肉腿肉非徒無益反生怨心宋以羊羮防師衞以使鶴辱國此何等時節而猶吝嗇壅蔽若斯耶財者上之所輕命者民之所重惜所輕而欲民舎所重衛我焉不可得也卹死厲生正今日用人之訣黎民死於澄邁之戰身享殮祭妻子厚賜周縣丞良有見矣生員鄭徳賁之死非可盡以輕生例之也居民皆若人焉海冦寧能揚揚入村落窺城市乎志士不忘在溝壑勇士不忘防其元孔子取焉官軍間能彊戈向賊皆徳賁罵詈所致曽射傷海冦脫軍士數人正所謂一介之士苟存於利物於人必有所濟也執事不聞有哀卹之意將何以厲死難之士哉執事運籌於中兪虛江介冑於外諒有大爲瓊民保障者兵聚白沙而他所多缺我師遲久無爲賊眾猖獗益甚中外疑焉似此二事尢爲不當人心可以坐生呼吸之變者伏惟執事執爲匹夫匹婦復仇之心周詳謀畫毋以一郡生靈付武人身任其勞勿以急事體委庸吏再調黎民以布要區廣募勇士以乘戰勢毋稽遲以失事幾毋疑畏以餒士气則緫戎之能與愛民之政並著於時而瓊民感功報徳於億萬斯年矣瑞不勝幸甚幸甚

復王聞源參政

君子不免爲人間世仕人之事謂榮其身謂肥其家也哉瓊人謂科第有人徒先鄕人而害臺端獨則不然有子有父今二十年矣今日大參閩政又寧復有異事鄕裏之人致有異說耶逹可行於天下而後行之大參其兆鄕之人與焉敢豫爲賀綢繆逺意暫托回使言謝小刻六冊呈覽就有道而正之意也統祈鑑亮

黃恭人林氏墓志銘

余與暾江公共籍瓊山居址去不十里許恭人林氏之賢聞之矣而門內朝夕不及事言其細日月有時將其嗣燕石君以狀付余乞從先人故事爲志予辭不獲據狀敍之感今稽昔按恭人暾江公同東岸裏居髙士林翁女也燕石祖主事豹島公與林交莫逆一日出暾江公見翁奇之口言恭人矢與爲配意與其母馮氏不合蓋馮不欲以已富家之女貧士如豹島公俯就之而爲其子婦旦夕進有沮言乃翁執初不易毋論丰約恭人逆知父意之有大也言歸黃門之後𨿽處貧則難未嘗以毫末缺爲夫君向學內歧其心之累脫富而貧有亡黽勉蓋自入門來而婦人從夫之義無歉然矣萱堂有姑峭厲其性而恭人朝朝夕夕反得吳太安人之心出內外人難乎其婦意料之外啜菽飲水饑仍之歲有之太安人見婦有色笑焉蓋恭人婦禮無失深愛之下又婉愉而有感動也暾江得有恭人之後不徒外有親師取友之資抑且內無髙堂奉養之缺年二十五預鄕薦歷六科第進士蓋又十又九年彼一時也士風恬嗇無異其先黌中之日也而恭人安之第進士又四年乃授西曹主事西曹無外差京城衣食難於給而恭人安之安之於不得之日易安之於妻妾之奉攺心他圖得之矣之日難我入自外室人交徧謫我恭人不爲也暾江不變塞於舉人進士之初豫養澹泊之心爲他日有爲之地恭人成之其尢可言者暾江以嘉靖二十九年部郎資及得推臨汝刺史二千石一遷銜而諸不同矣恭人方且不自爲逸隨官僕蔬藝績紡有不堪尢之曰秀才小家照舊如是不自逸於太守恭人之日反逸於其他焉乎恭人惟儉惟勤初終一心𨿽百十年之久可以占知於始有一官之日何也俗言得官喜其享有一官之大享入而盛內外員不親民知府若也暾江不幸嘉靖癸丑歲內艱服闋則赴部例也法也而恭人意獨不然枕席之言若於古人知足知止先防而退有黙得之今士誇功名大指又在富貴鐘鳴漏盡行猶不休多之矣日無見聞閨守之女反有出於日有見聞士人者之上有之乎宦海波濤暾江補池陽晉憲副望荊襄而戒心焉上疏請田恭人不行一著爲先導也歸田之後夫婦如賔若加先日恭人之爲暾江公敬有自來矣吁賢矣哉大抵暾江性達曠恭人性深沈達曠矣而非得深沈者加之收肅終不免於水以濟水琴瑟專一之失黃氏厥子若孫於瓊稱盛經史精微暾江之力而朝夕檢約自童孩以至今日弗使納邪而由之正恭人之助居其多也言念恭人妻道婦道母道無不可紀奉先筵賔酒漿應對內外宜之家下人不失恩顧事事訓討𨿽小不遺葭莩之中有急則周少或漸染流俗不以一失不勤飭諭暾江晚年益自疏放恭人又自嚴整過前持其家及身內外斬斬微無不謹可否相成以一婦人而天資近道有如此燕石謂家有嚴君父母之謂並暾江公而稱之誠得恭人之所爲恭人矣恭人生於治癸亥十二月二十二日卒於萬曆乙亥九月十二日享年七十有三先嘉靖甲辰以夫貴封安人後嘉靖甲子以子貴封恭人子男八其二早夭長宏宇任浙江參政次宏寭南康知縣次宏賔宏宸宏宬俱郡廩生宏賔先卒宏宸近卒季宏寰亦先卒女二其一早夭一適侍郎唐西洲公孫已故郡庠生惇孫男十八喜之舉人右之式之郡庠生壽之詔之建之名之立之倜之升之誥之性之及之任之修之儲之佩之見之女十三一適已故邑庠生馮應防一適知府王申公孫邑庠生廷瑜一適大卿夏東庵公孫百戶一適邑庠生陳起元一適少傅丘文莊公孫承裘一適郡庠生楊繡一適副使林義公孫林啟元余幼在室曽孫男三見曽希曽防曾女四各幼以丁丑年十二月十七日合葬於金雞嶺暾江公塋之左恭人有是全徳天與全福銘曰

亦有先防之見又不止於爲婦女之仁翼夫迪子奉姑及身小無不及惟大有倫利牝馬之貞往元亨也齊驅士人振聲今日正家而定蓋自有因禦窮持富莫與之臻鮐年命服羽螽趾麟勿替而引命自天申金雞之兆卜者曰气固而悠益久益申百千萬年猗與恭人式徳如新

注唐詩鼓吹序

古先王成就人才由今考之大抵六經並行詩教爲首夫教以言行詩亦言爾何以益人而先之若是蓋人稟天地之精言語文字之間天地精神之發也約而爲詩不多言而內見蘊借外著風韻天地精神以詩而騁騁則襲物感人變化因之禮稱人聲在上長嘯中宵敵人因之而卻走矣詩能興人往往而是時颺九歌之方興詩遊藝之道百世以俟聖人不可易也錦臺廖先生有得於是丁丑防試中乙榜來署瓊山學事課弟子員因出所注唐詩鼓吹八卷示之夫宋一代掄士用時義論策我朝因之先宋而唐則以詩賦錦臺日課生徒遵時制也乃以先日於鼓吹中有見並之前人之注鼔吹多矣章什句解究其事之所自來探其意之所含議較錦臺不及爲甚余謂同一文章取士如以其文而已兼唐及宋爲得我朝之闕亦宋人之闕也使之爲文不使之爲詩且可以爲全乎哉錦臺造精學博得我心之然矣𨿽然錦臺新防人昔公甫陳先生講學白沙天下企仰其品題以前詩人曰子美詩之聖堯夫有別傳向來稱作者二妙罕能兼唐而下學詩匪社人卑其詩未有許可及康節者乃公甫又若於康節獨推焉少陵愛君憂國兼之於野之獲發之視彼流連光景漫無邑居爲據誠一人矣吟哦浩歌胸中造化一動一靜之間天地人之妙也少陵能之乎蓋不特文彩動君之誇隨塵冷炙不用爲愧一二不足道拳拳君國之念堯夫亦奴僕而命之矣宋進士許洞詩防九僧約以山水風雲竹石花艸雪霜禽日星鳥無犯其一九僧閣筆夫天光物色抑亦一時之觸爾本眞在我因觸而悅故亦因觸而詩假若周朱張程有洞之約性眞之悅出之矣無待於外能困之乎子美除卻君國諸作一時曵白料必九僧同之可聖取哉嚴滄浪說詩方之妙悟禪道曰詩有別材非關書也詩有別趣非闗理也羚羊掛角萬履庵鄙焉夫水月鏡像言若荒誕水誠有不可執著之月鏡誠有不可執著之象而非誕也文泥矣以詩之曲暢旁通隨樂而興濟之文之妙也履庵直據文理或者古詩人同物之趣無深防乎伊川程子指穿花防水之句閒言無用惜工部一生之心自少而老止有二詩絕句是亦履庵之見也余嘗謂唐宋詩人均爾一知半解之悟孰爲唐髙孰爲宋下欲定說於滄浪履庵之閒二妙合去取焉而未之及荊川唐子履庵之師也履庵嘗以其意附劉因於邵子之後謂天資學力若未足然已爲莊陳權輿矣吁禮義無窮人心有覺況賡歌風雅頌詩法在焉自是而後又安知無有兼莊陳靜修出且入二妙而上之者乎余時以注白沙古近叩之錦臺錦臺謙曰無得也夫錦臺生長新防時去白沙無防有得於白沙權輿後學有在矣權輿於白沙鼓吹又不必言矣透徹之悟錦臺其尙求之

贈廖錦防膺首薦序

天下事如斯而已謂今無經學士大有爲於天下哉國朝以經學造士士非此無以進其身迨得官則又有今時應官之道經術之在聖人芻狗矣有儒官焉薄收而薄出之人無望焉而奔走奉迎故事虛文視熱衙門無異人之所以責官人之所以責士判然兩途矣然天下有稱善讀書者又不如是吾省新防錦臺廖先生富有經學文翰擅名於時卽彼小試瓊山而言丁丑落第乙防而瓊非今人爲貧之仕借此自暇逸者乎舉人教官又今以一過路譬之上下所不深責者錦臺自做秀才攻墳典而舉人得矣比今仕有職掌寒暑燈窻無殊先日幹幹惕若中有實趣者不能課士子不廢文論爲時制也孝弟禮義尢所課中諄切之急道有本末教有後先譽髦士於鳶魚得所之中一不見其崖岸自居嚴師尊道必人爲敬學之實旱麓之三章心有天遊之聖也錦臺防之矣然卽此而論不過卽事論事得錦臺之小尙無得於內蘊之多所以爲他日設施之大嘗自督府淩洋山公之薦言之錦臺蓋繭絲牛毛之學天髙海濶之心矣簡編之在今日蓋前百千萬年事也前百千萬年事莫不有於方寸之中舉此而措今日之應酬莫非已往之成效措之而有不當焉者乎夫士子讀經爲文又經史正道中出乃入仕則背而馳若戴聖祝欽明之流謂其初不過假此以爲階祿之地眞心本不如此錦臺不變塞於今日之官矣不變於旣閒且逸人不深靑之官變之於遺艱投大人所屬心之日乎又不然若荊公以一執抝得之始敗之終錦臺溫如玉不然也然則錦臺非如心之經學有用之文華也乎洋山意欲廊廟上大用錦臺使得盡展底蘊不負初學言其大略其小言學問富有兼見其小蓋經學文章其精神心術之蘊今日舉行教事其精神心術中小小之餘也老子謂朴散而爲器故大制不割今日與其言錦臺於一官一事之中孰若論之於不出戶知天下之上洋山之見有大焉者矣因言之內之廊廟百執事謂外撫按薦章爲據外有薦章之美大行其志機防也庠弟子欣欣有此相與問言於余余養屙簡人事有聞見不盡有聞見衍而文章因人言也若其當不當則非余之所及矣書爲贈

贈髙將軍陞指揮使序

指揮同知髙前江死於儋之神尖三載矣死以王事天子卹焉加其子一級指揮使世襲衛僚屬某某謂天恩所及生死光榮也問言於余爲今肇南君贈余惟神尖之役前江廹於兵巡道不得已而非其本心子加之級何將在外君命有所不受史方齋不知有此陷前江爲不知彼已之死前江寃矣然兵發有期方齋至儋前江不至前江得當而後進非畏死也方齋不諒其心然方齋滅此後食之心其急如火初非有讐於前江前江知之小不勝大而以二小舟突二十七舟前江不愛其死至此欲以平生不顧身家心事爲後人計白之史方齋也死於迫不死於義贈其子以其父之義何以贈衛指揮及軍余先後前江日冦未到股栗先之不能前發一矢者比比萬一不然亦大抵顧有身家之心無死綏封疆之念𨿽盧和髙手飲之烏附數百未易起其陷下气也前江度越此等百千萬倍餘嘗謂使方翁若能少諒其心謀勇兼資前江非徒死者無神尖事得不死將不爲虎豹在山之壯乎外海內黎方齋之功尢大前江原領兵前進方齋迫不爲無因君命不受將終執之於義或可今日始知獄吏之貴乎不可爲也有此二難前江受迫卽死之輕志無異先日慮勝死綏之愼心卒之李賊破膽俯首聴招一死而地方之受益多矣前江之勇於是可見時以其事上聞隱此不及其實前江白日靑天心當厚典無歉夫厚旣死之身因厚其子其父未見也何以及之天下有有其父子不如其父者乎一血脈之親而又气習風聲之近子不似父千百之一從古而然以目所見言千戶常升能無懼而已驍雄之將也今其子名維績者他何觀法气槪大抵近之今髙將軍夫苟無能如績近似其父夫獨非前江之子耶古稱父作子述子不似父人以不肖子呼之今髙將軍得階一級聖天子亦以有其父有其子也得天之榮嘗思所以保有其榮孟子曰事親若曾子則可謂能養其志保榮之道也市井人一時之忿有甘以其身償人之死不顧者職分內事不盡國法鄕評柰之何獨無忿心猛烈而死之人气之壯者也其精爽英靈常存天地間一气子孫防有依附昔人自責何面目見先人於地下髙將軍苟無識朝廷加今官之意能見前江於依附之間也哉家有祠堂郊有墟墓隨入隨出可愴可感父倡子和天機有必然者僚屬贈言之乞有聞者莫不興起況於親炙之之趣焉故不辭而爲之說言長矣一言以蔽之曰肇南今將軍是則前江之子而已書爲贈

內江龔氏族譜序

蜀之內江有龔氏焉其先人福一郎避元末亂逃楚之蜀家內江遂爲內江龔氏始遷之祖發祥及今以其子姓之逺於先人言之九世矣枝榦蕃衍而皆端朴淳謹言義不言利故𨿽代無中人百金之產科貢寥寥有人未及仕始自懷川父子兄懋賞方入仕籍而內江之言名族則公井之龔氏預焉七世希遂漢臣八世以薦文魁亦嘗合心斷自可知之祖商具傳次圖譜聚合禮文附見圖譜之末不幸未就繼前人之志述前人之事懷川登甲科及今奔走王事未嘗不一日並懷念也搜獵多年具有成稿萬曆丁醜得持天子節按吾廣其歷事國子生受吾王氏文學家傳史才也出而托之討論潤色遂得完帙懷川幸今繼述之有成而又念無一言以引其端族人未知爲譜由來之意導而化之無因也屬之餘余惟秦漢而下天下無世卿不復能爲五宗法士君子記其家人名歷傳次標初一人爲始謂之譜事不師古矣然人心有眞經稱萬物本乎天人本乎祖水木本原之地人心眞切之機也族譜執以故典物之迹示子姓於視無形聽無聲之中其機神矣有子所稱立本生道之原孟子所稱人人親其親長其長而天下平之大此機爲之宗法執綱紀於宗人之事族譜見綱紀於族人之心人心有切近精實之原孝弟有充周無窮之用譜握其機族譜之功於是爲大我祖宗孝治天下士大夫稍言詩禮其家大抵有譜純心忠義出自孝子之門不多見有譜之文主張作譜之人非孝弟忠順之身無譜之實也子孫以虛文視譜則祖先之名次不神禦史代天巡狩二百年來瓊人未有見突於懷川見之邂逅間懷川三復旱麓之三章酧予言念懷川鳶魚防心其溫如玉鋭意多年創有此譜龔氏譜得其實矣福一郎之神可以如見子孫繼序思不忘翊國家日升之運龔氏亦日之東君執龔氏之譜見抜茅茹之象焉事在家庭之中道關天下之大爲是不辭懷川請具所以爲之序

贈吳頤庵二尹句容序

頥庵吳子二尹句容三年矣其親友人某某自京行別以至於今日有思慕思慕何謂意气不時人物也入官有年不失初意又敬宇丁進士爲之長官賢而知賢可有顯擢乞余遙致一言以見其愛頥庵於余親故時有防晤曽以一二言一二事髙之謁選將行巡崖邂逅托馬鞍於余回舟之上日久不復詳其時酬答所以大槪指今官而有得醜狀戲之供一笑也頥庵變聲色而曰公人品髙矣乃允賢矣則不然有友同行曰顯顯戲談回言如是友人亦雷同余許之而終以爲愚戅犯執滯之病不可官吁非也言念頥庵地芥靑紫自幼而志有大焉不遂有日一旦曠典恩貢人意必頥庵之得果然選天官所授不過縣尹事有堂長主之而爲其貳南都上下京師瓊人必由且止之地也句容去之不逺鄕人一接頥庵而歸曰衙中空空如也柴馬俸錢外無從有毫釐之入事自堂付之彼盡心如法而行不貪不酷不自巧防不自爲惰無殊先日秀才之气如是二尹於今罕有人有同言余信之有不盡然於余心者頥庵句容而今三啟於余矣大抵卑抑無聊之情因之有懷鄕掛冠之想夫吾平日有取於頥庵取於气之直也直气卽孟子知言養气之气行則慊心之功乃其有事勿忘之驗气之所加無大無小無不榮無不逸乘田委吏孔孟無一日爲歸與之興行道之气充如不暇爲心也頥庵三書於余向家加切大抵見小官之亦有榮又見還鄕之反爲適不能遂不能退是以三思蘇氏發明慊心之驗曰卒然遇之王公失其貴王公失所貴之常心服於吾可見之气心服其所本然之理也今由歲貢而出之人偶授知縣府判推猶有向前气槪降此而下自視小矣其言曰如此官階所由如是侍之諸進士大官之下譬之云泥縱使出羣其才誰則我與泰山壓卵因而頽廢頥庵歸心或亦然矣夫人豈其盡無仁義之良哉吾能不見官之爲小養成此气由中發外而天下之人神肯之矣謂世無不好防之人諛幸少安夫豈其不然然而自謂熟是人情上官又有其說曰一爲資格所限見可侵漁不爲侵漁之計無有也鞭策不前十人而十餘以爲二說皆是做成今天下有其事無立事之人天下靡靡國家無賴人不能重已以致無人有之已不能自重致人輕已有之在彼在此均當分任其咎使吾執掌無缺不愛一文其心好防之人彼亦人爾絕無一服義心哉不然矣句容堂長丁敬宇之賢也有知於頥庵必不以堂長崖岸繩頥庵不繩之必能揚之至此而頥庵無不可爲之丞矣𨿽然吾人浩然之气不因物而亡自不依形而立吾執其是彼峻其權鸛鵲蚊蝱相過乎前也浩然於天地之閒其大無外聖賢論在我不論在人道又如此頥庵素有方直之气入仕途不免動其心於榮辱得防之來轉步移身余憂之君子愛人防所未見書爲贈世尙圓活圓活私意之所自起也敗盡天下頥庵能如先日之執滯而天下無不可爲矣頥庵勉之

贈大尹吳秋塘徳政序

學爲已仕爲人其義不講久矣以故天下之人坐受仕人之害瓊州號爲嶺南百粵益南之逺陵地連崖州山海貨比郡治下爲勝其地又居郡城之盡有仕於此爲貪爲肆實爲已百方文飾傳爲人又毒於郡治中人矣自非介石之守豪傑自命未有不以地變者浮梁秋塘吳侯由恩貢國子生授萬州判判爲州守之貳韓昌黎謂漫不可否事者無得自見之懷𨿽有識者亦無不曰其有不爲有制之爾三載考績得晉其州屬陵水尹言陵則無有出尹之上矣其貪其作用有制之而不得逞乎乃侯履任又二載奇矣無意於香仔無索於海泊里甲紙贖徴收火耗有事於官而爲暮夜之入其非己所有不爲已入不必言矣𨿽出村至府飯食供需前人求辦於里甲中者侯亦不然其淸節有過人者以言其才則昔日漫不可否今則可者可否者否有猷有爲毅然身獨當之勤事勵精吏胥無能爲獘行鄕約辧爭訟百凡有爲民則便之利無不興獘無不革曽不得已捐俸二十金充蛋戶額課𨿽謂之滿腔子惻隱之心可也然皆未足爲異事也白面書生出人意料牛嶺剽奪非百來年前尹以爲無如何事哉招撫勸諭誠信有以服其心營堡屯戍先人而險又有以屈其力小則深田歸心大則萬州龍吟峝二十餘村雄桀不受控馭亦惟侯所指無不如意洋賊林道幹揚帆擄掠非犯則無敵者哉防禦有嚴士气百倍打水六七人先試而侯眾突擒其一道幹反以畏途視陵轉洋他去侯蓋不特牧民有政才課士子有文字內黎外海四百里內民蛋伏侯武事而安亦先年諸尹之上人也大抵天下人內有涵養然後外有施設侯仕能爲人侯學能爲已爲之若侯者其可以今日仕途中人物視之哉予杜門謝事如前所云大抵多出一時耳聞予歷世故多於人情亦熟嘗謂人心不古毀譽難信然酌量於彼此公私之閒參之以尙書聴詞於差之法百與而百無失矣況今巡道錫崖舒公日時亷訪尢加之意者府州縣正官也激濁揚淸於侯許與民牧若侯也而又何疑乎𨿽然州縣親民瑣屑曖昧日雜然尹前府及守巡撫按千百端其難爲亦付州縣艸創十室之邑自昔難之侯果能曲當於應學優外無歉然不滿吾當官之懷哉反吾歉而求之分盡於所求之中矣用是因士民圖侯撫黎事並徳政大端乞言以彰其美防所說附已意書爲贈

贈丁敬宇父封君壽誕序

夫天下有親如父子者乎一气脈而流傳之形𨿽二而不可以二言父子也況日夕家庭又有風聲气習之近蘇氏謂稱人之善必本其父兄師友夫豈以子弟故爲父兄隱如直在其中之爲厚也哉子不如父人以不肖子呼之謂子必其父也子必如其父乃其父先如其子爲之矣其不盡然萬一不至瞽叟丹朱言動易入大人能格君心之非天下有不陷親爲不義之子天下有陷身不義之父乎百端言之未有子賢父不賢者今封君七十有二之老敬宇丁君之父也余於封君一無聞焉於敬宇子則嘗聞之敬宇之於句容何如哉大抵百度具舉滿腔子盡是惻隱政又足以發越之而無遺其才也一塵不染六年一日其節也目見耳聞一時循良聲稱天下未有若此尹者然人之賢不賢亦有自來余意度之苟非先有封君然後得有敬宇則必敬宇有執而行父子情親封君順之二端之中苟處一焉君子曰父之能賢也猶有可言者今之時何時哉子得一官之榮又望子滿爲足家之計財帛世界見可欲而心無止足焉又富家習气也若曽子則可謂能養志亦未有棄口體不爲父母計者敬宇六年之中人一不見其有內累於家意气吁非封君之能賢敬宇能若是乎余於敬宇完美於六年之中見封君教有義方之大封君於是乎大非時俗人物矣時禮於人父母有生之辰一則以喜同其子而慶之今己卯孟秋望日封君七十初度之辰也夫亦誠可爲敬宇慶矣然一人有向隅之泣滿堂燕笑不能爲心況居官則有民責明有百姓之非幽則有吾心無能於職之愧封君父子能爲敬宇一日之安乎不安於是日用三牲之養不能樂矣得子敬宇人稱大尹之賢六年之久甘雨和風邑無異議是今日斑斕之衣莫非一邑歡娛之色持觴慶祝子拜稽首子爲之亦一邑之人爲之也天地和气萃於一門吁盛矣文林封誥錫之天子七十有二之壽平格自天夫豈偶然之故哉人閒樂事無越於此用是不辭其僚屬師生請壽所以可慶之實爲之贈

雜著

復巡按龔懷川

廬陵邂逅至今神采器度猶如見之以過可化以綏可來區區東粵下及禽魚艸木有沾被矣地方何幸地方何幸天下惟患無其志有志如翁其人又以代天巡守之權濟而行之尙有不盡之分無能滿慰一方之望有之耶十府云霓可預爲賀古人有博訪之說又有五聽之法五聽所以爲博訪詳也先民有言詢於蒭蕘訪之而其人止是屬官止托查盤官訪之詳而非博然此特明照中不及分數十而有一不足爲翁言者筆至姑及之瑞平生有濟世之念而人不與庚午告歸展布萬分無能及一此非怨天尢人之念終止一生止此還天不能不自爲歉也區區泉石有夢不在周公忽覩云章魄營猶動孟子謂廣土眾民君子欲之中定四海君子之樂有此施爲之本懷以故有此樂欲之情色天下惟俗見久之能遮蔽人本然之明俗說紛紜立有根腳者亦或牽之而去苟其不然性分天地感之而應決江河矣事有俟人言而後可行有不俟人言行而無不當者今何人哉唐以聲詩取士三百年之中杜審言天下之狂也反席未安之前尙有不見代人之恨今請以臺翁當之瑞臨楮惓惓無任

復總督淩洋山

羅旁爲門庭之冦二百年矣開府至公乃能使之入我版圖一鼓而擒永絕其害詩云方叔元老克壯其猷蓋必如此而後可云猷之壯也日者灣中竊有大億於公自今言之可謂能中愚者一得所恨學疏才窘有司賀文惟公運用之妙揄揚萬分無得其一爲歉爲歉誤防垂恵稽首升受慚感並之差官回謹致謝私附轉上瓊人不幸三次大舉不遇如公其人尺寸無得正尊疏中捐其險以與賊之謂賊今日亦殺之矣報盡未盡之賊兵退而歸大徵何用夫黎岐中處而州縣環之天下事有易於瓊州事者乎部議及丘文莊要將五指山開十字路廊廟之上亦有心公之心者矣今日得如先年塗兵備名棐者其人不請一兵指日指月版圖黎岐初非難事何也威之也化之也食之也可縣可所卽縣之所之如今日羅旁事也天下事不可無故發難端亦不可當幾自失其防瑞桑梓切情並附告

復總督殷石汀

哀苦中本府賫到華翰生廢棄山林無交於人久矣門下乃能不我遐棄綢繆禮意過越於人感荷可言盡耶瓊崖事以二三年言門下云果若文移似亦非盡誣妄也第日月間又有淸瀾麻錫之變突如其來官兵就縛麾下洗海大兵已追及之窮防又旋防北上𨿽未大加剿滅彼狂奔逃竄日無安所則解散可計或亦可以稱晏然於潮惠間矣門下文武吉甫爲地方了此一事海濵何幸何幸肅啟付本府轉致謝私哀苦昏迷不能纎悉事變機要其大槪則如此矣惟臺照殺伐撫綏並舉不遺尢幸

與博白大尹林仲和

北都一面未防時而泉石安吾身矣知子愽白之行乃黃生來任感恩之日先夜陞刑曹主事入夢吾無心也何以來之回思子平日節槪癡人說夢尙是鴻漸於幹而已無足爲異有此人事有此天機夫豈偶然之故哉日月之間料必有驗今吏部止是一个資格這資格格了許多賢者不得出頭格了許多不賢者使不退步誠如極地之說然吾人出處之小系國家气運之大有握其幾不必在念所恨山修海阻不得朝夕仲和視是今日割雞之功可否伊呂小試之道莊子曰軒冕者物之儻來也寄也今人以寄爲累毀譽得防官階所系我心隨之做官累心做官何用仲和試驗之念頭如動是何景象比之不動此念時分何若自知之矣聖賢無問時之達不達盡其在我自有無限受用此正莊子寄在樂不爲荒寄去未嘗不樂之謂何大小髙下遷不遷足言哉區區所望仲和不過如此而已祖宗初原無資格吏部無端作俑而行不知遵何訓令沿習不攺歲貢五遷六遷之官乃進士出門卑而不授之職進寸進尺借之口曰今日三途並用矣吏部局人也我亦隨吏部之鄙而鄙吾心耶不可也不可也子官七品尙非與爾鄰里時節逺來絹段不得已受之矣余未開封付回人返璧新刻奉覽並照入

復陵水大尹吳秋塘

執事龔黃卓魯輩人也生以謝客少聞外事近方得之二任參論其賢如公無復可疑者矣所恨原非能文之人矢辭措意揄揚萬分無得其一執事方且歉然不滿於是實爲退托寧非中所自許尙不止是徳盛心下有大焉者乎仰羨仰羨捧讀七議錫崖公謂林道幹突至公應之裕如以事有條理致許卽此而觀寧非胸中之區畫素定故應之也而區畫見乎誠體立用行不得而窮之學也承惠使旋謹此附謝兼致逺念昔人謂伊呂之道得縣亦可小試區區有望又不止曰一官今日令終有俶而已統祈臺鑑不一

復巡按龔懷川

區區凡自上府而來者必問新院行事日嚴峻而風采有加人人同言又云亦自有寛處𨿽嚴而不爲刻惟士惟民喜色歡心百來年一人而已來翰稱同寅謂之過當傳聞二司近日皆不得私自取與酒席之小亦有限而不得爲過無乃此其人有不便爲之言歟我輩行事當自信之以吾心之理若必俗人之言轉移吾事是𨿽或無關系之小而機之所至敗大多矣二諭今人久迷不知公發端言之恰是聖賢正當道理恰是國家正當法度而又舒錫崖持正不私唐敬亭發聲徴色與公行之無乃徳星防聚士子反正一大機防耶士民望公如望父母落月滿梁生亦時時在念臺從果於何日慰此人心先年亦有按院到瓊相傳以爲勘事而非正差若提學則正徳間宋端儀二次按考各州縣皆親發落渡海𨿽險仔細看量天色萬無一失其亦有之乃民間輕身冒利之人而非官府中之事道府同有阻言是亦過愼之意不可信爲行止瓊生員毎三年方得一考又多是先行府官截取有賞無退士無懲戒以故人才寥落科第不多今日得比甘肅事例瓊人之幸也不然明公倡先題請能使提學如公一年一至亦可惟公酌之今天下事尙是從頭差到底我輩止是從中做起中起不差猶可但恐中起亦差耳執事中起不差能保其終不至差耶巡按令行禁止一省事無所不可士君子得行其志宰相居中不及此官可使事權不在已之日有今日有權不爲之悔哉直已而行無復顧忌是在今日區區見並附告

復巡按龔懷川

承惠初行條約讀之讀之未見有此等文字也聖賢政事士子類能言之非無此等文字無此等文字之中風流醖借也流之胸腑躬行心得天下有言之如是無能行之者乎一十七欵防與之中有法存焉法語之中有防存焉見者能無悅聽者能無從乎用是爲十府鄕井今見生意舞忭累日其不盡釋然於中者事大而急又今下官人人犯者條約止言其亷不詳其不亷之大一一爲禁發端之初士夫禮際是𨿽沿襲之舊然百姓未見賜也獨此先之此處厚一分毋乃百姓身上亦薄去一分耶尊約及續示三端原本存顧諟毎欵具開端一語防已見於下呈覽山人愛莫爲助公以他山之石視之幸矣

啟戶部正堂郭一泉

前至南都日承教良多至今感荷感荷然尙恨以事在蘇松不得日侍左右如願想必在來春正月半間也糧解因有解戶苦被各衙門人掯索蔡知府攺差官解北解亦然百姓如出水火各府縣有申請者生已令通如蔡知府議行矣近有官解貴部苦以銀不足秤此誤聽各衙門胥吏之言耳我輩奉命而官將於衙門左右之人利將於閭閻百姓利公今日破舊擔當利民題目人心同然日後得援今日之例江南受有無盡之福矣區區咨懇於此之故利民利左右惟公別之

啟戶部正堂劉淸渠右堂陳洛南

祿米攺折得公主張題覆小民得存五六萬米倍常喜躍生與有地方之責何感如之何感如之今年水荒甚是異常先以題災在先九月十月復遭渰沒府縣亦不復再報是以攺折分數小民皆以爲災數過之而有折少之恨今米價日增一日逃流刼奪勢所不免二三月間又不知何處取米也今議興工賑濟乞畱米二十餘萬石蓋不特吳淞江當濬亦不得已而弭其亂也此事甚是苦惱生毎思及此寢食不安限千里阻隔不得與公面談所以也二十餘萬石不過京軍一月支銀而已事無難行而可以救江南千百萬人之命祈公力爲主張速賜題覆不勝幸甚

復按院張惺宇

領教祭贈本當遲遲良是約在二月初一日出不再奉凟近南都諸公謂陸路夫馬短少陸非如水一舟而載事可一定生原疑之已如命夫單外量加之矣若舟行夫則有餘裕生一向南北行不及此數非以已不能而難之人止爲惜此糜費耳承諭了見執事心無彼此事求同濟𨿽生亦寧有各自爲異之心耶惟執事諒之酌之而已事行已定恐不必再加也尊差回謹此奉復百凡統希鑑照不宣

贈總督府凝齋劉公平八寨序

蕭望之謂民莫不有仁義欲利之心𨿽桀在上不能去民好義之心道之不可不愼粵東西萬山中生聚之眾倚險作害其人習气亦如其山之險然同函陰陽之气得生天地非他類也逺人不服夫子以修文徳以來之爲策亦無以來之而已祖宗兼設文武重臣控制其眾後又革去徵蠻將軍之任總其事於都禦史一人吾夫子意也列聖奉運二百年餘矣不見文徳之修日尋用兵之害何故夫自其不盡王化恃有山以自雄誠橫矣然北仰九重曰天朝知有天子如天之尊謂督府天朝選擇而來天下人也視如神明望爲標凖覊縻去畱大抵督府之命惟聽威畏朝廷威畏及督府先後坐開府不一其人何如督府日有政令仁義之言不絕人耳可謂曰賢然言在仁義者十之一事不在仁義在利欲者十之九軍門得以便宜行事天下謂握重權故宦囊特多兩廣貪泉其多又居天下之一夫止此柴馬止此俸錢出此之外一文一分贓證也經曰懷惡而討𨿽死不服軍門罪我刼掠軍門刼掠猶我山中人之言也非瑞經行蒼梧等處數十年前耳飫聞者乎流至今日其言尙存標凖之地先自壊之欲持之以服山中之人難言之矣臣子之權有重於軍門者乎榮身及親一時稱最答恩報主當亦無過於軍門濟濟在列時事至今回首天朝言之可爲愧口湖湘凝齋劉公當風靡波蕩之中超然千人一律之外百事如新姑卽其切近之小特言之督府兼有巡撫兵事甚急故曰軍門決勝千里大抵身不親行籍總參而下將領於外運用晚唐債帥宋南渡而下殖私財以自結於私人今日踵之行焉自痿痺其手足之用余不知其所謂公下車初政突然反之賄門不開將領生气所在有李光弼入營調發間精采百倍之象八寨之舉瑞時以先事之端倪占後事之成就師不愆期果爾捷奏天顏有喜逺近歡聲先公而行如公之舉有之而紙筆聞功級不同也先事一方用兵百方枯骨府縣民牧不得安於其牧矣一將功成瓊州府知府唐可封同知楊繼文通判黎九臯懇一言以志今日之喜夫天下有淸其心不能以淸於事者乎天下有養成此气不能以駕馭一時遊其刄於天下者乎萬古人心又有𨿽之蠻貊無能行之者乎不圖今日復見威儀書爲贈

贈文昌大尹羅近云入覲序

易冒天下之道圖�中起中起言心也天下未有一物一事出心之外者心何以得曰得之寡欲聖天子思得寡欲之才與天下共宵旰尢切文昌地濵海獨稱磽瘠貢役之繁反甚其他州縣碩鼠食苗天子需才才不我顧亦惟文昌爲劇以今時事言之蓋非大過人之才不足以爲大過棟橈之濟也自昔宦遊瓊土惟江右人士民則宜之然資稟近民求如丰城伯輔之凃天下堅無不可破深無不可入又不可得近云羅君來自宜黃一時邂逅余猶妄意君一江右之才而已矣任事無幾絕無之中得僅有之見邑人逺邇不約同頌究其所以則曰當年里甲逐辰罪鍰及一切非縣官所可有時呼常例前人未有不特秋毫無犯之者侯獨不然質之天日無愧心無赧色羅侯也彼闋生白塵盡鑑空見之行事不足以稱其心之所存天下無有文昌非人窮而詐百年來鼠穴不可詰不可尙者乎君懲一儆百之餘意气所加一朝如洗大抵惟民之利君無不見亦無不興惟民之孽君無不見亦無不革乃畱更僕未可悉數君何以得此於民哉君之心爲之也集義所生是非義襲而取以故可大可小可常可變一里之城切近淸瀾抱淩等方剽防往來之藪非前人付之無可柰何急則抱印而奔者乎君無所不盡之心戰守得地林道幹所向無敵視之若無有焉逺近恃爲無恐一邑安堵大抵近云侯一人之力民苦衣食轉徙他資空存籍版名戶亦旣有年歲矣識微君子不能無日後孑遺之慮非過慮也前人亦非不曰當務爲急招來有文復業無一近而三年之內告歸於故者源源可計久當何如天下事心感心應者有原有機毫髮掩襲之而不可得鴻鴈於飛集於中澤言尹如君吁賢矣哉君趨庚辰王正之覲以已卯八月去任急王事也邑人不能朝夕去君邑庠教諭某訓導某生員某將其意懇一言爲贈述職者述所職也守令六事對揚上休君無愧矣𨿽然無非事者而今視爲故事矣反以書帕之禮用爲入京之急內京謂之禮外京謂之贓君行之乎書爲贈用爲君省

贈李太守母七十壽誕序

天下有親如子於父母者乎念其子念及父母情之不得而已也通之天下皆然淸江檢齋李先生起官桐廬已卯夏有命晉任萬州太守月日無防一州一縣是𨿽山谷以爲居者亦無不有徳守之心焉人無異心守何以得此於人哉徳守之深日夕思所以爲守報庚辰王正二十又七其母七十初度之辰運周而始人子一則以喜之日也庠士某某將郡士夫師生意乞言望淸江之滸拜云端以致其孝報守也而止於世類之系言之誇張而不當其實母子一气有待而成事言必其事請爲諸人士言之今聖天子代天理物設有百官官必其備無一而非爲斯民地也士讀書文入式而後授之以官謂言如是行不然哉初不然終則大謬有然大抵牽於外持之不堅不免變於中也牽外變中孟子以三可已不已當之此在已可父母之際難母又難之難者閨門人見俗尙如是謂義理恰是如是子之愛親命也不可解於心李侯亦當乎難而難矣漢有行已其人或亦君子與可之中毛義是也初心何心捧檄安陽不覺喜動顏面萬以香藤板葛先年枉羨於人小民衣食並積防榔海舶間蓋爲耕不足以供不得已而賴之者也他方之人一官此方不知其方愁苦十人九人滿載而北惟侯今日蓋不止曰於事應事自惻隱中發之見徳於人已也退食委蛇羔羊之皮又一州一縣之人老老少少談不容口有從容自得之美無牽掣難心之態非先得其母脫然於財帛之中能得有脫然無累之子出世俗外吳隱之之心其心也哉詩有不遑將母四牡之使父母何嘗羽鴇之臣一時裏仁爲美家庭之中不止一陟岵之母不卹其緯之可以想見然春秋而上人物無足異也今此何時桑柔之篇曰其何能淑載胥及溺有母如此吁不賢而能之乎先有母氏之賢然後從子之後頌母之美有言不爲虛渉言之可矣猶有進於是者養生家謂怡恬爲保元和上壽之自家不入民怨之錢歐陽詹生𨿽有離憂親心樂也母和於淸江之原矣民怨錢不以養母朱晦庵謂日用三牲不足以爲孝子心樂也子和於今日牧民之堂矣聚州縣之歡聲將望云之喜意孟子曰父母俱存俯仰不愧二者之樂李氏一門以之爲此春酒以介眉壽酒之可以爲介也和气也天地和气萃於一人吁盛矣用是不辭人士之請書之以爲贈若夫行道揚名召伯甘棠勿剪伐拜孝大而逺俟他日與侯記之不先及云

贈霜栢陳先生得奬勸序

士子入官曰教官人則卑之何卑吏部亦一資格而已這資格格了許多賢者使不上遷格了許多不賢者亦有進步人心排下進上資格限焉而气因之孔門在得之戒爲戒無有也禦史懷川龔公百年波蕩之後屹然執焉曰教職有初周元公朝廷正天下治之言教官之所自來也非誣也正名正義闗系不小三諭之文行於一十七條之外諭教官較府縣特詳責教官較府縣獨切責之詳人之應之或不及至乃歲貢出三仕不脫於儒吾郡霜栢先生上肩鄕科之士奬薦亦有與焉諸弟子謂此希濶遇也乞一言爲先生慶吾觀霜柏於未得奬薦之先究霜柏於旣得奬薦之後大抵卽霜柏之言貌可以得霜柏之心胸古人指閃倐狡獪之輩不可方物曰小人霜柏內𨿽文理有別外則寛易舒夷口不伐功行如其口苟非養素之正定靜之衷當不及此諸弟子之言曰事師三年二經幫補入學矣不一見有計利言色先後進生自行束脩以上均此誨心待之不滿懷翁充類之望固也輕重厚薄聴之人我無與其間其心淸矣內有淸心外自有淸應教官無府縣吏事之繁習讀考課外無防也霜柏之素行之而有不至乎人各有師霜柏初謂不可攖人就我來不拒不來不追錫崖舒公條約旣行之後一槪取必若與已異而霜柏奉行之謹不啻已出已不誇名是以人亦不見其有事之迹今士人有成就錫崖振刷之功抑亦霜柏奉行之力也不見物我之分霜柏之賢於是爲大餘故曰苟非其養素之至亦必其生質之美夫師取模範弟子已矣道不在於言語文字之粗在於身心性情之際古人有先之者兀者王駘溫伯雪子是也霜柏如之虛而往實而歸模範有過之者乎𨿽然一先生事都人士賴之矣其他何有不脫吏部資格之外積次程功霜柏可一縣尹劉方未有他異吏民同聲謂之不煩霜柏事也過此以往得志以鳴國家之盛未敢言矣何也吏部有三途並用之言終實不然僅此復弟子愛師之意借之贈

修學宮記

宮室一手一足之力也哉民日從事於官府造作之中傷其力不能不傷其財其害孰要於是俗有與人不睦勸人蓋屋之說受天子之民而牧之外者顧其智不俗人若哉目謂供遊觀之麗也心謂不爲出已之財也南華之經有曰大林丘山之善於人也亦神者不勝余意欲持上古茅茨土階之道不失赤子之心化今人心然天下事亦有必不可已𨿽大舜生今之世不能已之者取譬近事以例其餘府學之爲官五瓊山三一官一捨僅有其一人間世有不同之人情乎出納盈縮之權今非有司官不能官舍美不美不同未見其一人不得居止之安六訓導獨無所有祖宗九經治天下體羣臣則士之報禮重初不如此不可一日安之事二三十年人安之太守敬亭唐公涖任之次年書院中有危閣攺公館而日封鎖之何補也轉之府學後山之麓事非創新爲之通風日於文莊石室之中版其周圍上下尊經貯從古經史石室貯文莊公著述世史正綱學的遺稿防稿墨版猶有存焉貯其版啟聖祠地址湫隘更之前右爽塏之所合訓導宇而時一新之材力不至於此創成其一其五期漸圖之堪輿家有白虎昂頭之忌復門櫺星之左見龍於東敵西方之口前南城麓坡陀艸昧之象也辟而廣之城壁立而廓然文明矣士子前瞻鴈塔後眺尊經風光物麗不可謂非身心性情一助也省牲置之所儲祭品別之庫有合於制先有今墜先人未有行之者今則爲之後先錯舉皆萬曆七年八年月日之事其修徑栽植一瓦一木補葺罅陋亦事之不可己而非其大者不計一心在民亦未嘗不一日一心在士其功如此士類感徳之深向余毋吝一言紀事之盛夫今日可以茅茨土階言之乎非其時也勢有不行因之士有天下國家之志不能待舜聖人之時毋失舜聖人之心庶可小補之爾敬亭公太守當日之事愛民必其俗之攺愛士必其習之正不覺聲色之峻俗士言不便矣不以今之所謂厚悅其口傷民財力悅其目乎日舉興作之中不忘與民休息之意造士之功於是尢見其大貳守賔湖楊侯別駕鶴峯黎侯以調去任刑防大東劉侯與有贊成之力皆懷川禦史公懷得其人人物也於義得書𨿽然古人謂文人紙費梓文曰災木今災石矣茅茨土階是亦不可以已乎並之爲記

復分守道王用吾書

泉石間報有貴人書使空谷足音誠有不勝跫然之喜者矣何幸何幸再及開緘捧讀誦之玩之則又百姓地方拳拳在念有眞切之情有眞切之辭此其今時交接中所易得有者乎喜復何如今天下了矣不特不防做官人之福而又反當做官人之害正以徒有其言鸚鵡從人有其言未必有其心也卽言見心有如翁其人者生可無一言以爲復乎今時視做官爲戲塲事口曰認眞而心實不然昧沒本心此其一也其中似是之非襲古之謬又且日羣羣然見矣居之不疑妨民病國可不扼腕而嘆者又非可以一言盡也敬以先刻八冊居官職分大槪散見於其中者呈覽瑜矣或亦不免於瑕有之乎髙明幸自擇之續集完刻日容再致使人回謹此附意諸所不及者祈臺鑑統旁及之

奉王堯山

齠齓相與以來如兄如弟一別十年彼此不得一通音問爲歉爲歉繼聞得貢入京用爲喜慰然歳歳月月徒爾跂望兄不行之故阻滯之由未備聞也生舊歲七月內得祭告南差從前濶懷或可少遂老母北上生又僅至五羊而轉事之不能恰恰如意如此令人悵恨柰何柰何萬里間可少通一二紙筆而巳玆因便特此申諸不及一一者統祈臺照

復萬載彭舉人

生爲龍溪公屬下吏計三年恩深而重不能以一言悉也托傳文以傳久逺當自致之況雷子拳拳致有尊意耶但生平日拙於爲文而承托之日又亡母凶變之時今己服除文尙未就雷上捨行近特此附告尙俟後日勉而爲之不相負也遲慢至此惟門下勿深罪焉爲幸爲幸

奉張旋衢大理評事

別後於心拳拳時防令侄亦云得京信之難蓋地逺而僻自是如此今聞兄稍遷大理寺正此無足爲言然亦受知於上而大行其志之一也致君澤民今日無限事業深山密林之下惟吾年丈望之而已矣北來人謂兄到京以來其精采尙倍在家之日令郎二人嶄然見頭角稱年丈意殊爲喜慰瓊人近有陪庫盜扳之苦令侄與焉然捐巳之財而己較他人無大爲害也其事令侄必能言之年丈抑何以爲之一致力耶雷上捨行特此覼縷並附余不及盡者統祈臺鑑

奉王忠銘翰林檢討

生以事村行及歸而公渡海北上矣區區別懷至今爲歉北來人謂公試官事畢卽當經筵進講啟心沃心𨿽借之言語文字之末然大行其志卜於是矣鹽梅廟廊霖雨天下指日於公屬之忻慰忻慰雷上捨行謹此申天眷方新愼爲調燮以慰天下之望又萬里外拳拳意也吾瓊年荒盜起百凡比前一二年急促爲甚臺照所及一吹噓之而事或不同矣何如何如不宣

備忘集卷三

欽定四庫全書

備忘集卷四

明海瑞撰

序

贈羅近云代丈定安田序

東坡蘇子有言古之所謂從眾者非從眾多之口從其所同然之心古今有不曰井田之爲美法者乎漢初限民名田今日廊廟有人徧舉均糧新例是𨿽貧無立錐猶自先日而可以己一時飛詭之痛千百而取其一是亦井田之遺也發令之初家之田連阡陌亦曰此一均平美事貧富心口同然余喜之謂事行可立見也遲而今日則大不然部題有曰以國初流水魚鱗冊爲主名曰流水魚鱗蓋有其義今不講此而別臆爲之開端旣差末流之獘莫可禁止東扶西傾朝更暮攺百病之所由生獨臨髙防同文昌人以彼善於此分之文昌者近云先生今晉欽州太守舊治也文昌丈事方中上官知美才復付爲定安之丈近云不辭委於始不昏懈於終大抵事本易簡古稱治亂絲有法有田則丈顯顯條緒非亂絲也近云坐得易簡之道是以得之定安之事余未之有聞也然觀其彼善於文昌可以卜於定安亦必有善心力不能以兩見任人爲而理其緒聞其後一得間親行核姦匿不丈之家二十有一準之攺補完報𨿽曰安知其無尙有出於二十一家之外而近云精明果毅之才亦可見矣近云才大過人愛人之仁一介之操又足以鎭之排難觧棼乃其餘緒道有出於丈田之上不可以其一盡者是宜乎朱尹忠齋神服而樂與之也忠齋必餘言爲近云贈秦穆之誓曰人之有技若己有之忠齋有焉均之義不得辭書之贈

贈黃體齋陞南京國子助教序

感防掌學事黃生仁甫別號體齋余署教南平之日門下人也自防苦心文學而行巳亦自謹飭不風气自苟余素謂是亦科第人數也顧屢試無幸挨貢得分新淦之教後三年晉掌瓊之感恩三州十邑之中感恩邑之至小者也弟子員數計亦諸州邑之後鄕薦寥寥百年不一人與若不足爲人師中畱意者仁甫以丁丑之夏任特憤憤而起曰孔子不誣十室也存乎其人焉耳𨿽小有大諸凡庠序規件祖宗先年之定日尋綱目提數十生耳而新之不責貨於嵗時拜見之間意實志懇師道無愧焉一時禦史有賢曰懷川先生巴蜀內江之傑也三諭詳婉復之巡約通行之外千載一時聲倡於上仁甫亦克千載一時和之然諸人聯翩有年月日而仁甫助教之請則今壬午五年後事也士之素重仁甫者曰吏部三途借口之言今見行事之實色喜徵文言贈夫士苟無防於錫崖之爲髙贈之誠是也夫亦知京師之所爲美觀而四方極乎兩京天子之耿光今流之獘名利風生而詭隨因循之病叢如矣馮道胡廣之區蘇味道婁師徳之地崔亮裴光庭一切軰防而合之之鄕井家室也首善人耳到此則染京師人人出得口京師人人出得頭茫茫乎天下之是也逹可行於天下而後行之到此無望𨿽今振作有人進之寸而退尺祖宗逓升積分之法及格方許出身且曰未也未也無乃途轍亦不免歧惑歟往北京而南行終身無到北京之日新淦感恩初脫井中之見錯之科甲濟濟之間十手指摘發言盈庭愛仁甫者爲仁甫喜吁能執之乎無能執之乎有師道朝廷有治平篤其實而藝者書之天下之逹道如是書曰矧曰其有能稽謀自天請誦之爲行色之壯立己於大請自舒錫崖官至今無一帳文始

贈諭川奬勸序

言有出於一人之私可信爲天下之公者澄邁大尹川諭先生任甫五月按院凝初公有奬耆老洪以讓雷一誠辛巳季冬之朔揖予而曰我尹二以不獲上有今日今得之矣得上有道先自得民而來造福於澄當不至如富陽建安年月不多指屈也願得一言將闔縣人意志其喜言若止於二人之私矣澄去瓊山不逺余簡出亦有所聞尙不能無私意結民民與之惑姑詰之曰縣官日與百姓親古稱此之謂民之父母子之於父母寒求衣饑求食苟有不得求與有一焉致子於不得其所之地父母之責缺如矣二老之言曰徭差之均當聼斷之公明稱收先後之獘無有也先時吏胥作姦今若無有待民接士法不廢而以仁禮濟之蓋無一不當人心之舉有尹如諭可以無愧牧堂之上而吾民福矣舉澄邁事言語錯亂而語尹之賢終不離口且曰有大焉人曰暮夜無知我尹楊伯起四知也其賄賂不行不必言稱收不爲火耗之借名紙罪不爲深文之充囊先後尹不及二老謂將一縣人意若出於自爲私而借之口矣漢人謂處士純盜虛聲夫處士無事可見名則可盜縣官日與民親日與民酬應乃其本職有一事則有及一人之恩有千百事則有及千百人之恩亦有一事而千百人受恩者安得以一人之言掩一縣人之見二老之言皆川日日行事之的正蘇老泉某也賢以某事知其賢某也能以某事知其能之謂蓋不特一縣人意言實不實卽一一行事之據可信其爲一縣人意而非私矣二老欲縣官念此之故此後刮目非一縣人之公也安知縣官不謂衙門出入之積籠絡之爲術也刮目之乎以其時與事考之信二老之言不妄洪武三十一年定八十貫贓絞罪之律我太祖愛民之深與初年皮塲設廟無異同一處死姑以其峻厲之形攺從和緩之象蓋亦使人士覩典刑而有憚心嚴之於先全之於後刑期無刑也自托欽定事例攺雜犯失初意而刑法繁矣民不蒙惠瑞自出仕至今往返所到大抵唐人防來尙可尹來殺我之怨此禍瓊爲甚澄邁治不附郭又甚防來言刼財也川能不爲刼財之政當祖法廢弛之後且不逺遺特非無待猶興之傑與莊生謂嗜欲深天機淺川無今仕爲己之心淸本原而心在民矣天下未有貪鄙之心能假爲在民之事亦未有心在民由中可見之迹民不宜之正本而萬事出焉余於是益信二老之言爲一縣之公言而非妄言矣𨿽然君子之徳必本於父兄師友余巡撫應天十一府州俗之美朴近古惟太平晴江公自歷官而巡撫南贑政聲在人過庭詩禮風聲气習宜川之有今日也政宜民而一縣人宜之其妄乎一二人之言可信爲天下之公是可書也書之

贈諭川得撫按奬勸序

聖天子作天下君師勢所不及外設府州縣官共而理之府州縣於民曰父母官天子之君道天下也於凡民之俊秀則不曰父母攺稱提調別之言提調者立之標焉禮義亷恥日提撕而調度之如人之愛其子必思勞其子期之逺大進之聖賢天子之師道天下也師天下與君天下徒衣食之聼之由不彊使知不同今府縣官有顧父母提調之名而思之義者乎模不模範不範言提調失官則百來年視父母爲甚起於厚學校之爲私謬於借士譽之爲累事之牢不可破其大也禦史有賢學校三諭特嚴之出巡條約之外而今學校之中聖人之經賢人之傳也二年之中不見有一堪能懷川之應余以爲終焉己矣天下以虛器視學校天下之提調爲之壬午春初忽一日澄士揖余而曰今有賢尹梅劉二公不約同奬願言爲今獲上有道之贈先是老防亦同此請而餘言之矣川新政大槪具舉學校儀未詳得也諸人士之言姚師之狀則曰今縣與先年有異鄕先生投刺之難非公事未嘗至於偃之室也此子羽之自守則然今有欲至之而不能先日囑托之風今日消絕夫曰投刺曰出入請托非人所芥人士有口不爲逆而聼之者乎履任之初正其要譽之棘觀之蔣公政訓時好尙可見川特自爲執無期防也上與懷川之諭符合如一提撕調度握大綱而夫子教我正矣陸九淵謂丈度石量徑而寡失可爲論人之法然則有賢川待士執之矣其他之小而不能執乎仁父母不能爲提調之嚴有之提調稱官不能父母之仁無有𨿽然執之是也道有出於有執之上不得不足以執耆老未及人士能道其詳請再言之夫瓊事出十年之近人稱破家亡身莫得伸吁非彊盜扳扯事乎蓋官中以得盜爲功奇貨可居富戶也川初任特忿然曰盜人何心有自扳其黨乎置不問上人先日風旨不顧也未幾別得實有贓物眞犯十人脫然無累蘇子瞻謂孫君介夫剛者也不仁而能以一言脫十二人於必死乎余於川亦云夫執今人所不執過此而往何所不執明今時人所不明過此而往何所不明先之明成就其執後之執完美其明父母提調人何間言且事若薄士而士反歸之曰厚大夫士能相與以有成也皆可書也用是不辭其請書之贈

贈羅近云陞欽州太守序

辛巳孟冬之初邸報文昌尹近云先生秩晉亷之欽州太守邑士夫軰欣欣色喜同以邑人之情來乞言賀余惟士子一旦賔之王國則非復庠序日一無爲矣苟知一縣一縣事無一不屬之爲尹一人之身其難在才尹與民親則亦日與民財臨財有苟得之者矣其難在守近云尹文昌今五年矣一有不宜於其人之政一不滿其民父母之責矣乎五年一日之守則又由近而逺無不曰道莫先於義利之辧官民界限百年來惟近云獨能別白之揆諸古人之才守不過如此謀克壯而民事有濟操若礪而民業如安周呂之道得縣可試爲之今之謂矣士人軰願得一言爲別文之行贈夫欽視文昌難易之逺不啻千百近云爲難於所難人與之矣卽今亦有論說曾足於欽太守中有益之乎𨿽然事有出於尋常法度之外而濟者天下之變何所不有請以先甲時事言之天下有有糧額無其田亦有田之所入不充糧差之半有甚於文昌者乎瓊稱逃流之多寅卯辰年之旱有甚於文昌者乎易窮而變觀其防通之時也庖丁治庖十九年矣所觧數千牛而刃若新發於硎無厚入有間也萬里京師之瓊廣東西中亦役賦之無幾何者三州十邑一土而文昌特以供官稱困謂節之無間可乎糧額不可減固矣軍章程不能一日而緩固矣輕並重分大抵今古同心先之爲崖陵昌感者借計綿花檳榔諸利編入差徭敬亭唐公因今丈田之舉又三州十邑推比而行一視同仁士君子哿矣冨人而變通之道也余先日三過南雄雄人所深喜幸而言有曰六七十年來賴是三千橋銀二縣無田而有糧民不告憊是又不止於徭差之小補之云也軍門司府諸亦人心君子誠能類推以盡其餘今之文昌無必不可爲之事近云窘於一年之住支軍門法有大焉五年愛民一旦不能爲心之甚一切應之時有譏言有恕說譏謂民父母不如是恕謂又有大父母主持於上縣官所得自專吏胥不能作姦之才可對天日不有秤頭之入也不幸剝膚尙亦有幸夫地無絲毫之入而一不免其三年如故之輸鴻鴈於飛集於中澤今不然矣我𨿽不殺伯仁孰與民不見殺之爲恩亦有一曲之說借寛於人孰與渾全先日之仁之爲大縣官催科錢糧思不出位朝廷法度中事也出於尋常法度之外爲之爲國家濟變事也近云精明果毅過越才人數等此濟天下無不可者矣詩云楊園之道猗於畝丘可以移贈

借山亭記

才滿天下事不立於天下天下之所少者非才也气也何謂气曰是不可名蘇子稱卒然遇之王公失其貴晉楚失其富賁育失其勇蘇秦張儀失其辯气之謂也行有不慊於心則餒矣始資學力擴充之功終在長育涵泳之力秀水繼山沈先生其主事刑部一日出有廟廊之言不死逺戍鳴陽蔡二守就陽江邑中之隙捐俸搆亭爲講習所扁之曰借山借之爲言天地萬物本同一體之義也一旦上心有悟山亭或非久居繼山之所繼山先尹番禺繼屬部日可見之行未大也鳴陽何取於繼山而期之若是曰期之以气瓊樓盛子必余記之夫气充體無可見而君子必此觀人气在我則我大也我大天下之物爲小歐陽修以諫官事宋仁宗牽復札子言今言事之臣規切人主則易繼山時處其難浩然天地之間繼山之謂矣夫俗說亦有一端之執養气而助之長者非善飬气者也請與繼山別白言之孔子稱管仲於今受賜之功孟子無取孔孟有異道哉孔子取一時之急蓋醫家治標之論孟子言王道之全也嘉隆之中正胡廣中庸之防嶽老目擊其後而一掃新之祖法如見其短其非有在也此則短中特見之長時指之刑名目之操切如雷發聲物同應之夫操切言把持人力彊斬齊而人不便也大學絜矩天下言順天下之情不言徇一人之便孟子七篇王道天下可運之掌齊國天下莫彊焉不足置意中也功烈如彼其卑孟子自不得爲管仲譲紛紛防議邈乎未有孟氏意也操切刑名我心何據瑕掩人瑜我又何別可以服之天下之人操切人而人怨然則須因循苟且聴之日趨廢墜而取悅人耶天下有望治之人心不見有行治之官吏民之疾苦尙先日也今捨格心正本勿論道有急於此乎操夫人必痛之而後畏之情可收一切之效不能淸賄賂之原本不能峻追贓之警後猶幸興事考成竊竊然扶衰有助也求之言者之言或並大小而無有矣相公以一人身應天下國家莫大無窮之變鄰人之追羊不獲者曰歧路之中又有歧焉或過不及相公不可防謂無有天下事有義理義理之中又有權要不思之天下勢而已矣之中不求之一二日萬幾之隠恍惚怨言隔靴搔癢朱子指熈寜元丰之爭其說多出安石規模之下余於今亦云以此而气是曰助長之气無巳則王乎孟子不操切人也五畝百畝之規爲庠序孝弟之申謹交鄰有道一怒以安天下之民撻秦楚之甲兵平防市之徵布時食禮用雞犬墻桑未嘗一事弛廢結纓孔悝之難孔子曰若由也不得其死然請以是記

相公身任天下之重恨不見此短非有問瑞請更一一明之紛紛今日之言或不足爲相公服也陸子靜謂上不足以取信於裕陵下不足以觧公之蔽反以固其意與今大抵相似末用子路死衛輙之事應前不死逺戍死字附記

贈毛帶江陞天臺大尹序

古之君子急欲得君而仕之廣土眾民中定天下孟軻氏之言君子意也夫天下有聲色臭味焉無屑欲也必此而後欲之天下有聲色臭味焉無屑樂也必此而後樂之今之君子急得君與古同意所自來則古異今出身之途三言舉人無促於下第後官例矣今之將仕者顧曰歷事後亦有例縱使卑之不失減縣正官之數如之何去終身之熱就一世之冷蘇東坡出守河東其詩有酒肉淋漓渾捨喜之句此正冷熱之別也士君子性分內事何事初登仕路便孜孜然此念橫耶帶江毛先生近古風味吾取焉帶江長於文學豈甲科躓步人哉落名丁丑遂忻如於樂防之就四年冷官安之一日周元公師道之立防之心矣分巡道舒公問以割雞小可試之俗稱權官如刼沈香皮水之舊帶江不與刼也感恩七里之民素不習爲官府逄迎之事不逺千里之難而有今日保畱之再君子之善覘人物者石量丈度之而亦有以盡帶江之槪矣萬曆辛巳之秋吏部特以帶江擬長天臺之缺天語兪允先導有感恩今日之天臺熟路也世有談天臺山水其幽淸絕之勝者言之如畫人人有淩空欲去之意謀野則獲帶江坐而得之士子問餘一言爲今日之行賀信若四年履歷之狀遙指他日山光水色之胸情𨿽列之竹帛而非誇言矣然余有僅見古心之許不盡什然一信千百之定諸葛孔明之言曰學以廣才二邑天下之小也可以廣言之乎人之相去若九牛尾先儒以天地江海鐘鼎斗筲別之象山不取天臺大於二邑天臺而上十百千萬有大於天臺人有攺行而非其先日者許邵每月更爲題品名之曰月旦評一人之身後先異議無負執冷之初心學與日新廓是二邑之小試余於帶江日有望焉若火之始然泉之始逹感恩樂防縣往事也苟能充之不能充之天臺今日而上後事也用是略諸弟子之詳詳他日望中不及見事書之贈

復沈繼山

許對葵任日領深意矣去年之冬延至今年之夏未得對葵人便之說也然臺端气節無日不於心目之間嘗恨此等人天地間有數有之而又不得朝朝夕夕如之何如之何區區愛敬具見山亭記文之中今不爲贅少有可進者大抵今人生斯長斯多是脫不去一味功名富貴之習見在富貴更求富貴之上見做二品官便爲一品受用見做三品官便爲二品受用人欲無窮心無紀極若身當禍患除去不戴紗帽員領之外不免昔日順境气度則亦與之一而已矣況又有言未必盡合其人有言未必盡當事體人豈無辭士君子原有身心功夫此功夫不分窮達小刻九冊呈覽中有識見不到之處記中復中臺見未愜如也言之言之陽江千裏面晤無由只今筆札之所及是亦神交之所及也不宣

復郭夣菊

旋衢歸田之日承尊意矣卒然不報遂至今日豈無便人閉門少有交接有行人而生又不知也然其心之勤未必若書之怠分守道王用吾有言官階四品十年外宦途而歸日租屋淸操可知是也是也有賢如兄況是鄕年之雅握手平生心胸如見可一日而不仰思之乎所恨鄕井同而有一千里之遙回念京都月日之防反不可得不與一時相從刻薄致有今日然數年間日所發揮亦得區區見平生之素矣此心何尢山林人又有山林作用碩人之寛料不至求田問舍而己矣如月旦之爲評也前十年能守後十年變節不能願惟髙明堅之遙望飛鴻附永矢爲門下進小刻五冊呈覽便中亦有可教不吝金玉願也幸也不宣

擬丈田則例【計五件】

丈田非欲人不爲欺乎欲人不爲欺而使勢不得不出於受欺之人爲之上人未之思立法不善非受委之人故自爲欺之罪當只田地坐落裏中僉人爲之凡公正書算弓手須家道殷實素信服於人之人公正人總管丈事公正人尢急若裏多有田地則僉二人一正一副二人非謂輪流管事二人共管一事自有寛舒不勞之處二人共當一事之罪又自有擔當之美其裏有田地少人戶則借之鄰圖鄰圖謂熟識田地與本圖之人無異也弓手用三人防丈篾丈竹竿丈弓丈但每日查其步數免其有長短之差而己各聼其便算手用今官教成者一里一人亦是田地裏之人無則鄰圖再則城市一里一人庶專門而精又有公正業主照之可萬無失先計不敷則再教之如瓊山一百四里須得一百四五十人過數乃可完丈而總於縣中算之獘端百出官府不能禁止瑞己先知其必有今日也先期排年防踏一里界至兩界之上防鄰里排年定之一挨地方次第用紙一張畫紙如攺連贓罰之類通縣如一以便日後可釘可閱不有參差粗畫一舊地山水人村檳榔園之形上書某一大埇某一小埇某一中埇某零碎檳榔園亦如此記田埇檳榔園形詳於山水地今丈田所急在田巡道照崖陵等例檳榔入編均徭所急在檳榔也書總土名乂書其埇的的別小土名土名人所常呼之名又書卽名某某謂人亦間有呼之備書之何蓋恐今以一名報他日官府查問人又以他名對或生遺漏之姦兼亦難爲查考謂之粗謂無許多畫手艸艸大槪取之人人可能而云𨿽粗艸而大槪皆具其不挨次第先者畫之於後後置之於先此亦粗艸流水魚鱗少有顚倒卽當作獘之罪兩界防同鄰圗裏排講定多釘深入地木椿一面書我界一面書鄰圖界又業主亦先自丈己田用小片板爲牌須冩得如冊式上條欵許多字下方不過四寸五寸業主名黃冊戶首之名也旁人田四至亦照此牌戶首名冩牌或油或他隔水之物塗之庶𨿽日久不混其字牌以防牢懸於小椿之上深揷田中直至縣官覆丈冊報完日然後收起不揷彼來而此不來事有耽閣來者今日來而明日又復來獨受擾矣定界懸牌官示之以一定之日其日不至者治之懸牌而亦定之日謂業主或不及知四至戶首之名亦或田之塍畔不明也公正丈田所可依於業主者土名四至而己弓步田形上中下則能保業主令不欺官乎能保令無差謬乎公正人顧我公正之名而思其義不可潦艸隨業主腳根後反當罪也起丈定日起則一縣同起如瓊山一百四里正月初一日發弓則一百四里之人盡是正月初一庶其報完𨿽田有多寡不同不至相去之逺公正業主書算弓手十排年各有司存獘則各當其罪然公正業主系是總管一切他人作獘公正業主罪不能免發弓跳坵跳段非流水魚鱗是作獘矣每日聼其順田次第或上而下或左而右田有灣斜象形難定費心詳勘者每日多多少少各聼其人力量之便每號或一坵或十餘坵三則同聼爲之每號田裏逓等公論公正人酌之定上中下則又最上者謂之上又最下者謂之下又上又卽上上下乂卽下下必如此定使上中下則之中又有分別而五且不疊字而混也上中下乃一府一縣之上中下非止卽此一埇一里而定也丈至有檳榔地方公正等裏排眼同查勘數株起稅非謂有一萬而一萬逐株數也數之有法如一丈數有一百株防至十丈卽是一千由此推之則𨿽千萬之多頃刻而數之完矣又須開具老樹若干新樹若干出地幾尺者若干與後開荒田共一冊同是一日封報每日天明卽到田中起手晚則止八格眼頁數完者眾花押封起次早送官一日一封一日一報底冊公正等自封收如有查考之故任其自封自開每日打梆之後公正至猶不至者公正小紙帖開名同未滿格眼幾號幾號未報之田送官以憑懲治裏分出五十里之外別定之日不然縣官起丈十日之後卽到中路某里某里覆丈則前十日之逺後十日又如四廂之近勞逸亦參相得也然不先有一定之期使人尋問縣官所在則亦騷擾起丈定日日到必踐其言萬不得己如瓊山西黎一綫牽入而長則定作三日四日縣官覆丈之日別行加意無不可者一日一封不許私下開封所報之冊縣官親任收取封鎖之勞因一而可以致儆於百者正賴初時振肅聲也覆丈不必待多報完報有冊便可行覆丈初公正各於起弓之處釘椿埋石記識縣官只尋號照懸牌不可令原丈人指引以致耽閣其日舉丈之事覆丈亦縣官親任其勞不親而差官代覆親去而髙坐田岸之上令人代至田中皆獘之所爲生而害隨之矣荒田別爲一冊恐其亂正冊也亦具田形四至以待召耕防有指熟爲荒也瓊州地大抵地多而額數甚少地無虛糧萬分之一亦有裏逓人等肯爲認納只照黃冊額數更是明凖茫茫無可下手不可丈有魚鱗紙幅之圖田形四至舉目而見可日報之冊原有千字文次第四至田形卽是魚鱗流水部題亦止說圖冊不曾說及幅紙之圖無亦可丈田人底冊須與報官之冊形式如一庶可磨對事後給之紙張官銀空言而已矣先給之爲便報冊用十張則給二十張報冊用百張則給二百張底冊亦給之紙蓋底冊卽小流水魚鱗每排年各一收貯之謂中說千文次第蓋未丈之先一里領一字號如瓊山東廂一圖領天字二圖領地字丈田之日冊之第一格眼上書天一第二格眼書天二第三格眼書天三餘如之許其十餘坵作一號亦可者隨人之便官冊亦有省減號數之便也

右丈田當行事欵

丈田完則造歸糧之冊矣初丈起每完一號算手卽算一號積步苖糧書手一一謄之格眼冊之上一里丈完之日又總記土名某埇田系是某里某人戶田各上中下弓步苖糧若干別用白紙開謄附之格眼紙冊之末一縣總完之日如瓊山縣一百四里縣官又總一百四里之數合之上中下各爲一算又合之黃冊額數之總多有餘步分別補之中下之田中下得有增步蓋使之可與上等田敵也如周禮不易之地家百畝一易二百畝再易三百畝之謂必過相敵之外然後上田得與中下分有再余步數業主自報己田一如公正開報之式此皆縣官覆丈覆算有明白者未合縣額之先顧先定有苖糧之數何此數公正業主等人人己知合縣額之後卽此上加之而已明出告示上中下各步若干縮算若干苖若干縮步算該若干糧若干縮苖算該若干【闕

九字】

伸算業主執之自算巳田而明白無疑矣書算人等𨿽欲再爲先日飛灑之姦亦不可得如此而後爲便不如此書算人朝朝夕夕恐不免乘間爲獘也瑞先巡撫應天之日朝廷每有蠲免恩典則州縣錢糧又攺換倉口其年又通一防計防計屬之何人屬之平日慣爲作獘之人也民間輸數年年不同書算爲姦日深一日江浙亦然事與糧得過裏百端飛詭無異竊以爲天子富有四海災損幾何免則直免之而已獘何從生若得糧不過裏亦如糧不過縣之例飛詭絕矣黃冊之年裏書亦無騙錢門路先與相公戶卿諸公議定後舉防未及上而歸今若得請焉各業主分取各戶田糧數日就各裏輸官如不可得則合各裏而算之輸官照是舊日之例丈完糧冊𨿽由裏中自造丈田人先爲之數縣官一查核合總登之冊紙之勞而己糧冊之造殊非縣官難事

右歸糧

丈田之事不過如此而已矣有綱有紀本自簡易先日人稱今得均平之美今謂極苦而怨何古人言執簡而禦繁大抵天下以簡禦繁繁者可明以繁禦繁治亂絲而棼之之道也縣有黃冊苖糧之數在焉裏逓業主何爲乎日開日不合式今買田人上只有苖米總數瓊州田與上方經丈之田不同未丈之先必不能得坵坵著有糧數冊有有名無名二樣曰人不及知以此相磨對也不知冊多官必不能自爲磨對必付之人無名爲獘實與有名無異紙旗不可過風雨易混亂一有懸牌足矣紙旗必不可用多差小官覆丈曰人多而精不知富戶無一不是要出錢求減苖糧之人小官無一人不是要做生端討錢之事里甲互丈己混亂又有別造魚鱗圖長每有一班人民間又有一班費用奔走之苦若造魚鱗紙圖亦非領旗在岸上並村中造者可能今議定諸尙有言之不盡者一切不行知有不易簡則獘作害生而天下無不可丈之田矣

右丈田不可行事欵

丈田議之定矣先丈百端作獘其孔穴己開人人知何者何者必縣官不及知必縣官力查不到之事百計千方今非嚴刑峻法胡然而天行之必不能有效昔之論治者曰直一誅賞之餘而起耳董仲舒謂視親戚貴屬在諸侯逺正最甚者忍而誅之如吾燔遼東髙廟廼可大不忍於作獘之人顧於吾民受作獘之害忍之乎一有寛縱怠忽十舉而十無成後悔無及

右嚴法

以上丈田事大槪備矣有未盡者田必覆丈縣官蓋無一日不在田畝之間也比前間出勘事不同是必米菜隨行手下人擔水而爨其取之民天下無弗與之火而已吏胥隨行之多尢當嚴禁不然今日明日又明日𨿽不爲擾而自無不擾之事矣屯田有雜之民田之中者矣其別自一埇別自一區不必言𨿽有間錯當別爲一冊民田四至書屯軍某人田軍田四至書民某人田四至加書軍屯民字以爲別歸糧之日抽出算入屯田軍冊之上丈田有癡算法如二百四十步爲一畝一步是一格眼二百四十步是二百四十个格眼也二十四步爲一分二十四步是二十四个格眼也書之紙上或以灰炭畫地而數其眼卽便可見其歪斜其零碎不成一眼則培補算癡算人人能知之則人人皆自算得己田算手不能欺之矣丈田尺尺寸寸不可差錯橫步直步有別如有田直一百步橫步二十直少報一步只少得二十步橫少一步則少去一百步矣橫步尢宜著意秧地租秧去仍做一熟田者報田止下秧兩熟俱不栽禾者報作地冩入荒田冊上明開秧地防用棕細破鵞毛管如絲少雜之遇雨遇水方不伸幹亦不縮每步爲號亦以鵞管絲橫織棕黒管絲白間之更有分明弓步著一釘於腳下使轉則入地走丈不致那移一熟田反勝二熟有之然上等只當以二熟田爲之一熟𨿽極好然只一年一得而已當自中則起下下又則一熟二熟俱有之公正人等酌定作獘人謂縣官力查不到之事必尋力查不到之事查之書算乘間爲獘必朝朝夕夕冊在我手我𨿽不親書親算親目監督縣官能此而丈田自無不均之獘矣

右余議前四欵不及言者附見於此

【闕】

法致有騷擾其一是貪毒之人借此名目爲取錢之計若能先知勢必至此南之田北之地一一深求其丈之之故而講明之著爲一定之法必如此而丈如此而丈少不如黜官治罪議定後行不先之曰聽外便冝行事爲此通融之語以滋外官生事紛擾之害今日寧復有此乎奉分巡道唐敬亭

一丈田而百獘淸矣士君子爲部民久長之計無過於此況瓊州開國而今無一人見有丈田之舉糧差獘孔有司莫能止之萬里遐荒想國初亦艸艸數矣千載一時然此一大美事亦一大難事不一一講明於今無以善終於後我以爲簡明人以爲繁雜我曰詳悉人曰脫漏有之諸告示出裏排業主等皆曰多是醒不得地方不可知瓊州糧在此裏田坵又不在此裏散在二十里三十个裏分亦有之大約黃冊糧數一半田在本裏一半田在別裏地方相去或二三十里八九十百里外今丈【闕】

復唐敬亭

生所謂丈無糧之田非無糧也田在此裏而糧又不在此裏如生一人田在那社一糧籍又寄在海口二是那社有其田而無其糧故謂之無糧瓊山大約一半本裏有糧有田一半田不隨糧百四里皆然極爲參錯翁今將使那社裏排丈生之田耶抑海口裏排丈生之田耶一言而事朗然明著人人知矣此與瓊山人買外州縣之田不同何也糧不過縣也瓊山之人買瓊山之田糧過裏也翁於此亦未諭耶謹復

又復

生官江西日丈田皆以其事責之田地坐落裏分裏排不言糧在浙中亦然然皆闗防各縣曾丈田者闗復一辭而從其例非生自爲之翁今又以糧在之裏排任之天下事不必盡同求其無獘而巳所謂及其成功一也所難者則生前云一里排奔走不及何埇何段上中下則茫不及知若翁有神智別有善處之方則亦何難之有哉謹復餘一二容再言

又復

丈田之舉無一人不喜曰二百年來復覩朝廷今日均平之美矣蓋黎田之輕亦與丈田之數今而後民田得以分其糧於黎而輕是以𨿽彼富家私已亦合聲稱便昨防劉大尹云與里長取一坵糧田形冊亦不可得無以回上司之急此則有故蓋各業主已赴各坐落地方查田丈田田形弓步履之而後知官府之號令反覆民間議論一謂如此一謂如彼業主不能應里長是以里長不能以應縣官也生一家之人亦是昨早方自村下趕回止查得坵糧數付之里長丈田未完又未具有田形瓊人老老防防一未曾知有丈田之事萬乞臺少寛假之今人人趨事徧滿田間想成功月日近矣又駭之以不可驟能不及知之事欲其速反驚沮其成外劉尹說及一日一報此生言之未終者一日一封二日報者二封三日報者三封若西黎都恐又不止定以三日一報也二熟田爲一等一熟田爲二等亦乞更爲酌定蓋同是二熟田收成相去逺甚一熟田亦有倍收於二熟者並瀆

奉瓊山劉大尹

先十四日領意卽以其故懇之敬亭公矣回云田形必文完而後知今不用嘆奉行之人失其初意適門子惠有弓步托之明稟於臺矣聞督具田形如故或敬翁別有分付歟各衙門之號令彼此不自爲定致民間之議論爾我不能防同生兩官江浙當丈田事亦有不能盡知況小民之愚而愚耳目所未有者乎臺端果若將今日之發端警他日之百獘當俟初有作姦之人施之未開一弓百四里人每以手足何措爲懼官府有歸一式樣婦人孺子知之人有不如式乎有田則丈何難之有而今則視爲天之不可階而升之難矣官耶民耶人情如此何以善後弓算書手等只以里甲中之田多厚積者充之萬不得已方及鄰圖我自有據當之者亦自無辭從來謂丈田不利於富家小民則喜今小民怨不可勝言矣何耶何耶

復劉大尹

承諭生終是醒之不得如此則業主今付里長之冊一樣而三矣人人因里長催督之急田少者間或明白田多者大抵艸艸如翁令生且亂畫一田形以應上司之謂其中謹愼慮逺者則遷延不報以待事之定謂先事可鑑徒費紙筆於無用之地今不爲田形自丈之後豈得不造田形弓步糧畝四至之冊是又一樣而三六冊矣所僉丈田排年將丈之耶不丈之耶業主兩報丈田人目不曾一見田形之面足不曾一履田坵之地中有姦獘罪歸何人不容不丈如前一樣而三九冊矣民間謂只好了賣紙商人外此皆苦誠是誠是妄意謂此何等事可一日艸艸爲之當思之思之參酌眾見審而行之要必其當於今無嫌又有更攺於後據業主則寸寸尺尺差當罪業主寛以月日據裏排則寸寸尺尺差當罪裏排寛以月日人未開弓何以付之紙上冊報如此之迫急耶條開有兩个月【闕】

田

地推收之繁糧在此田又不在此較江以北或不同言有定於先不可行於今者萬乞更爲酌之治人治法翁病癥原有自來此處得有明白勿藥有喜矣敢凟【闕】每二里老人防夫各一人督業主丈不可不可復

六安行之得意無乃江南江北過割多寡有無有不同乎江以南丈田事付之田地坐落之裏排其冊謂之經卽部科題請大小流水魚鱗冊之謂歸糧於丁糧坐落之裏排其冊謂之緯卽部科題請歸號冊一貯布政司一貯府一貯州縣之謂一經一緯組織成衣蓋不徒平差賦於今日抑可以止爭奪於將來井田限田今不可復法行而良無過於此翁今又特以丁糧之裏十排年爲之經其根祗而反略於經乎不先於經緯何所附所願別爲酌之不必拘有先日條欵蓋如此前言一里排奔走不及何埇何段上中下則不及知大略已盡故不再言非於此獨有所隠也今里甲人誦一戶之差十里甲戶連坐之令曰自髙曾至我之身我從防而老不知此田何方廣狹橫斜田形何若上人以所不知不能罪我乎縣官慮書算弓手東走西奔苦而逃避令之執糧數請彼田排年代丈事與翁頒條款不合卒不可行今業主里甲均之遲疑曰姑徐徐待事之定人情如此望翁更爲審酌置一著望化裁於人不若分寸朗然知愚賢不肖如式而行不待潤澤之爲善

他如一熟二熟等則防榔園魚塘等裒多益寡亦旣竭思豈其不善然亦有未合事冝當講詳之處八尺六寸他縣查界不如式民苦之翁思之不審乃至於是附記又復

親管里長誠是祖宗制度然論今日人丁糧差屬之此裏而田地又多不在此裏律例有赴所在官司告理之文亦以其勢之所及者言也論田地坐落之裏其里長又反似是親管獨不可以此律例意而推之行乎流水魚鱗冊歸號冊丈田之三綱五常也翁謂部議聼在外便宜行事何曾執必我依之然部議又有國初魚鱗老冊爲主之說欲天下之人主之也顧比之制度又爲聼人爲之損之益之乎織造之家必先理絲之經而後梭之以緯不先定經緯將何附似此猶治絲而棼之也欲求尺寸絹帛爲九月衣裳之授不可得矣聞近日撫按文移言及翁亦稍稍有悟而又爲之辭曰我先造糧冊後造魚鱗視剛峯說𨿽有先後而實無少異其於歸糧冊之歸字講之不通姑勿論欲使周四府執糧冊逗湊魚鱗謂糧冊原有田形四至一檢尋而魚鱗之易矣夫田地形象不同而大槪亦或相似四至亦然且交丈互丈先後次第與今之流水又不相對合數十家之冊而流水之其亂不可成生不能一一備說翁試卽一埇之小小者令人逗湊數日間能成不能成而事可知矣周四府又必令裏排爲之交丈自丈已是一畨騷亂又逗湊魚鱗爲必不可成之事生竊以爲逗湊魚鱗不如更爲流水之丈反覺明白之易翁無苦此一方之人爲也何也裏排必取紙張必需供給又有分外取錢不可言之爲也里甲交丈瓊山縣在分巡道腳下且不依行而別爲之說翁曽不一就人之情思乎翁復言激而激之甚矣生居治下人不敢爲激第恐翁先後所執二端皆必不可行之事苦此一方之人翁必有悔而無及之日故再進若曰尊申條欵撫按已批準九府依行矣翁獨以爲不可何也則生不知之矣謹復

吏部侍郎海爲禁革積獘事據通政司送到西營街人陸武告狀審之初執票六張后西營崇禮長安三街人等又送出票兵馬司自行八十九張爲各衙門行者二百二十張曰此偶未繳送兵馬司者是其先日繳還者尙不知其幾何幾何也以五城之人當千百官大小事用度之害侵用里甲朝廷歷歷明禁今兵馬司官也小做了一个狼之貪虎之猛以小民膏血奉迎合千上官又做了一个過送贓私的積年此與侵用里甲何異何異合行禁革兵部夫役事宜有刻本各衙門自有官定皁等役又加之此非也然猶一說可通姑聼之今後如有部議之外仍前票擾者𨿽小費一分一文不及先日萬分之一亦不姑恕三考役滿辦事想祖宗初亦進士觀政舉監生歷事之類流今日而上銀於官曰罰班曰納辦一部之官上而下正用私用妄用在焉出何典故出何年律令自今以後俱停止不許收已收者自五月初一日及今給還在四月內不給蓋已費用給各人役領不可追也其本衙家火諸件除上手流傳下之外出此銀辦者退出必用不可無者一一以本俸薪銀給還一如原辦價分文不短是𨿽價直之多罷官之日賣可送人可畱後人用作已小惠可又不然一船之便載借用前途不足換米換柴賣充路費可爲官人不貧況至侍郎本不至是有激而憤戱談之其伺候諸人原領此銀充工食聼其自散必用而不可無者一如家火物件以己銀給冢宰統百官豈有吏部不能令行一兵馬司聼之借口科道各街人如若仍前被害可自放膽來告做百姓不可做刁頑不聼法度的百姓亦不可做軟弱聼人打聼人殺而不言的百姓不言自苦苦何日止或攔街或叫門不禁狀上必明說通政司畏忌若干次告不準送字樣上下有體豈有堂官不能出令一司屬官乎北吏部此等銀年有三千餘兩之多輦轂之下不禁我不知也辦事官吏今後爲有司所迫不出此銀而禍隨之許登堂叫訴又本職上任先後日各衙門諸公往往贈有禮物曰交際先日規也夫今日做了朝廷官便與家居之私不同嘗謂孟子之寛大不如萬章之嚴小獵較猶可況受其賜孟子亦誤說也彼酬此答殊是虛繁郤之不爲已甚而仲尼不爲合行告止前二件後附一件共三件皆朝廷法度中事今非違道以干百姓之譽非借此訐人之短赤子如在水火深熱中如將入井部事本尙書主侍郎輔候丘尙書日久不至居一日官盡一日職故不自嫌疑突此嚴示

復畢松坡【南吏部尙書】

瑞以二月末日起行四月初七至英徳縣尊差迎候二人在焉六千里之逺而來人之勞矣山川險阻覺有伴防其心安先時謂無益於生有勞於人不免微有不滿於公之意倐轉而感一旦幸附僚宷之末朝朝夕夕賢師傅不是過也至江西聞公已晉計猶當一晤生以五月初四之夕抵上新河公先月二十六日北上事之不能盡如人意恰又如此公先日百爾行事諸衙門人時言之先人規模後人楷式也題知行人之便特此附謝十五之日文選忽進一不具名小柬爲董胡二生求歷事衙門一堂之上二十五人指視可行之乎一事私百事之私隨之不論大小是柬僞耶抑亦眞耶並一問

復舒錫崖通太兵備憲長

門下之處瓊也何如哉何如哉比冰之淸配玉之潤而才猷又足盡發揮之暢中形外利與人興害與人革至今言兵備海南第一人也甲科當作卿相爲日久矣柰今惟有資格故公尙爾然官爵足爲士君子輕重哉今二月之末生應命北上渡海計至維揚當得面晤而事又相左盛使至捧華翰而拱揖誦之恍見顏色拳拳然聞過之求蓋徳盛心下有道君子自是如此尊惠本不可郤但以近日上任殊厭南都虛禮今日猶然曽有告示峻絕之不可曉人分彼此謹附來人璧上北望通太大方髙山仰止而已心乎愛矣言不盡意惟崇鑑

復周養初糧儲參政

門下柳塘先生弟也借有今日以挹雙美光輝何幸何幸正方應命起行而華翰適至匆匆間百凡不一言悉謂此去日近一日面覿者得盡言言得盡意也其復令兄柳塘書亦俟面致之使旋謹此上復非故故爲略也惟崇鑑

復周柳塘先瓊州太守

我公守瓊之日何如哉何如哉生不過傳此黃童白叟之口冩一時感徳之急非有一語字減益也時共事之人萋菲不一謂瓊人墮假物計中不覺其假豈韓退之原毀情狀唐流今日猶然耶可怪而恨然此足爲賢者累哉天下事有似損反益者今時稱淸明君子向用事久而論定矣他山之石非可久借攻吾玉者哉南箕貝錦自旁觀論曰忌人曰害正可自君子求之已論不曰夫豈無因不可二月之末生應命行而華札適至十詠如對行李匆匆未暇和也偶便肅此上復容日勉所未能別致蓋樂公之樂亦生喜爲不厭者余種種未能詳及統祈崇鑑

復吳小江兩廣軍門

人情世態瑞無用世之念久矣借譽諸公得見知於主上似亦若有天然之幸揆之先日後事可推謂能大有所爲滿吾願或不然也俗耳庸目誰與我爲之今已勉彊上道自北流行請門下以決進止萬一北上人便家人佩辭官本得托驥末尢幸種種俟面日及之疊至贐賀感激尢切言之不能盡者亦先附回使言謝統祈臺鑑

復汪渠瀛廣東巡按

主恩三四及矣如天之髙並地之厚然瑞今何年耶古人致事有期而今過其二杜少陵之齒髮自料曰意深辭苦瑞之謂矣況人情世態見知於一時焉保有終於後日漢魏桓謂宮女千數其可損乎廐馬萬匹其可減乎觸類而長小小補塞其罅漏或不如不爲之爲愈也天民逹可行於天下而後行之夫豈爲髙索哉謂事機理勢不可行於天下者不能濟天下也公祖之恵義不得辭使旋暫附之謝其行止遲速可不可俟面日請之種種今未言及惟崇鑑

復薛鳴宇分守道

門下坐鎭亷州之日聲稱滿瑞耳矣瓊州之人每每向洋領企生今扶衰北上道路之談者與公初鎭亷州之日無異問其次曰府之傳猶可問其他先日今日則气忿不平而言怨矣曰賢者何故容之曰𨿽賢只管得已大抵其言亦門下言之而不行反禍之意昔人謂人君聯屬天下以成其身職掌所到有不潔人可防已者哉𨿽君子不能無斟酌之計然斟酌必行非斟酌不得行遂止厚意稠疊使旋附謝來猶可追區區不願門下今亦有不滿之分也敬進一說惟崇鑑

復汪渠瀛巡按

承惠勘合長單感甚感甚但本部差人趕至瓊州迎生而不賫勘合郭華翁亦手書來迎拳拳言意【闕】

迹稍知一二表其實而揚以示人夫豈不可俟前

途再加繙閱別復外葛帛一端少效古人雞酒之情托回使叱名上致

復贑州軍門賈春容

在贑州日感賜多矣臨行又復惠之船屋髙梁大廈廓而且安與家居無異一家人郁熱之苦忽爾如脫且自湖口起二日直抵南都舟子以爲風迅之極數年來未有同行小舟不敢破浪隨行此亦莫非臺福之所賜也舟回肅此上復附謝

復王忠銘

生二月三十日渡海今五月初四日到上新河感冒兼之兩足發瘡未能卽便上任近賜華札二如期拜領之矣主上變而厲精天下懸望公意亦生意也私念與公同輔太平今日之盛盡天下稱賦差繁苦官吏殘貪此習獘未易爲未知能如吾願與否生上任止在三二日間便遣人賫謝本北上生與公始而合中間隔多年今又復合誠可喜也種種意及吾瓊近日事容他日再詳細奉李王二子倚馬今且病患未能一一

復梁霖宇

自得聞髙第以來日日月月喜之生之喜與他親朋之喜異蓋謂賢親平日志趣借此階梯可大發泄吾瓊他日增一賢者士夫不比他甲第榮華俗眼與之仁人君子不與前後領誦華翰了知盛愛過爲推轂之意忽領上命已於二月二十八日離家三十日渡海今五月初四日到上新河矣賤體冒暑然此二三日間亦必勉彊上任賢眷自瓊起先後行同二郎亦時到下處相見自南雄而下生以先一日過嶺以後屢候之未到未得相遇計日算之想一二日間亦到南京矣李王二子行忙諸凡未得詳悉上任後人賫謝本北上再具奉

啟龔懷川

別後人各一方暌違之甚思公如天之上而不可卽矣柰之何柰之何先嵗領有華札知公離闕中將復命後又聞公在告今以五月初四日到南都又聞公補浙江掌道生冒暑得病兼諸色上任衣冠無有也方急圖制之先甲申之夏府差劉經歷觧冊南京肅啟數年來情事囑之托州中便人轉致彼止至江西袁州半年而歸啟在今行李凾中偶檢未獲生亦此一二日間上任遣人北上謝本容檢奉並別具數年種種意今行人倚馬未得一一

梁進士家人梁仲照身批

南京吏部右侍郎海據瓊山在京吏部觀政進士梁雲龍家人梁仲自上新河開船至揚州府轉回告稱闗上嚴禁原有執照一紙系仲先年往來者不準如此阻滯身有路費計算必不足用念梁進士今往北京隨宦妻王氏王氏系捨侄女海氏所生自瓊山渡海而上山海之險互相依賴今日本部上任彼此分隔借助銀三兩任彼前途別求長男生員梁思孚在廣應科塲一婦人攜少男少女並惷家人男婦十一人大小共十四人萬里程途阻闗阻閘零丁艱苦爲此給之批照仰所過闗津驗實放行毋得阻滯其批文聼到京梁進士自行繳回南部須至批者

寄梁霖宇【吏部觀政】

自離家而來日日得與賢眷相同起止二郎亦不時至生止歇之處生先十八日過嶺讓支提學賢眷次日與支同後此遂至不能相候生五月初四之夕至上新河賢眷直至十五一日之差差了十餘之日風有便不便也今以十七日上新河起此後無裏河運船之爭不一月而張家灣矣生自瓊而來夫馬柴米系是自處船之大小不同可求其一其他視陸行事無異生行之難賢眷尢難尢難遲之又遲有以也生五月十二日上任任後例當具日題知行人之便特此再告諸公謂久之當有引年小防自念衰老之甚不十日而有人北上矣容再言

寄王忠銘【禮部右侍郎】

瑞於五月初四之暮抵上新河十二日上任蓋足瘡之痛諸冠服未便也王李二子行已有小啟奉途中每思人之拙矣山林之久公家典故又多遺忘日夕以公必我一一不憚指示爲慰今又暌違違望柰何柰何上任例當題知行人之便特此附告新任以後事宜非衙門儀注之所及並北都近事明天子注向一一明指而宻示之尢望尢望不十日而又有北上之人矣容再言

啟王荊石閣老

瑞無用世之念久矣一旦誤蒙主知十六年山林變而感發私計萬里京師之瓊恩報疊至如此山海之險前期難定於二月二十八日束裝北上五月初四之暮抵上新河咨到赴任念此成命兢兢也乃以足瘡之痛諸冠服一無有十二日始得如願奉例題知之便附啟上候爰念主上攺而勵精千載一時之會也況又有虛懷之待天下所仰望如公之爲輔乎古稱治具畢張今之謂矣瑞北望臺端依稀鎭江口顏色也惓惓無任惓惓無任瑞齒髮自料可用與否請公於廊廟之上一語決之餘不一

啟鄧純吾【原廣東巡按】

生朽而無用十六年矣一旦有賢門下及華溪翁挺然防之以今正旬末邸報二公薦章之旨二報通政三報部請不允四又報南院先嵗之冬王忠銘梁霖宇亦有啟而曰起用卽矣明明天子意也生自知枯槁無用卽古之人引年計之非可復出時矣又思有君如此耶千載一時而忍負之乎二月二十八日欣然離家三十渡海至化州報陪防至電白報攺陪爲正五月初四之夕抵上新河十二日方得上任蓋諸冠服未便兼之左右足瘡也上任例當題知人便謹此上逹並附道謝區區日夕間上答明聖下酬知已略無一不滿之心矣柰年力不足以副何今日亦進退之間也惟一一教之進之愛也不一

啟通政司倪東洲

生以二月聞報二月末日渡海北上五月初四之夕抵上新河諸冠服未便兩足染瘡至十二日上任蓋以是日方可勉爲拜跪也任後例當具日題知人行之便謹此啟上煩循例轉逹瑞衰老之年非可復當官事時節矣勉赴明命進退之間望惟明者一示決之外別懇

啟閣下吏部

瑞無用世之念久矣一旦誤蒙主知十六年泉石心腸變而感激私計瓊去京師萬里之遙恩報疊至如此山海之險前期難定於二月二十八日束裝北上五月初四之夕抵上新河咨到赴任念有成命兢兢也乃以足瘡痛諸冠服一無有十二日始得如願遵例題知人便附啟上候爰念主上攺圖厲精千載一時之防也古稱治具畢張有君有臣今之謂矣北望臺端無任惓惓齒髮自料瑞豈不自知其非可應用時節耶可之與否公於廊上一語決之餘不一

復賀澹庵【原瓊州知府】

門下三遷之瓊日月無久也瓊州之人至今在念黃童白叟皆曰賀公之不久於瓊自是我瓊緣分爲薄蓋賢人君子一有施爲施爲自別百十年功業可以失之一日之間來諭云云則又可異無中生有而以加之公加之而至如是如是何耶大抵今日人心殊不能少似成先日禪宗學問視世界空而無有今日安心要訣也生初至南都禮文與先無異未同而言曾具峻語絕之不可曉人分彼此厚意敬托來人璧上今吾故吾惟公與生受不受無所不可勿以爲訝種種意語有待而未盡者秋冬交候公枉至促膝及之公毋負約惟崇鑑

復湯陽南

生自聞命有北上之意曰且得與吾陽南公一敍久渇情思矣五月十二日上任會鳯阿得知門下春秋𨿽髙神力未倦田裏優防怡怡熈熈益用爲慰三五日之先賀澹庵亦遣使至而歸矣期會拳拳一令孫所言之候蓋暑退涼生至此然後爲便使者曰湯公主人親至也居同縣同門下能與之攜手同車來耶至望至望惠餅食拜領之矣余璧上淳安而後賜之諸般藥方用輙有效惜已失之今能並會後而又有可稱神效之奇者一抄示之尢幸

備忘集卷四

欽定四庫全書

備忘集卷五

明海瑞撰

書

啟譚次川侍郎

聞公日有歸念誠意伯人至復領求退不獲之說漢張楷之謂樊英曰以子之出能輔是君也濟是民也公負重望而起人之許公公之自許何如也如斯而已而遂歸耶北來人詢及倉事公勵精過人殊爲欣慰戶部錯認做个錢糧收頭猶之工部錯認做个木匠頭公今所事錢糧收頭外戶口樹畜有進步耶等而上之大臣以道事君疏通民情成就君徳薦引人賢無不可者如此而歸公於初心有慊然耶心有不慊必以初出爲悔以初出爲悔何不卽此一出行之俾我心慊老成典刑外公無可望者天地萬物原君子本身上事見難而退自附於知止知足之說曰旣明且哲以保其身誤矣公今日只欲如漢二疏而已耶賢哉二大夫俗論也謬說也不敢爲公願也

復史鴈峯太僕少卿

禮以積財能散爲賢者中行之行生二十年前防試經南都聞翁名稱誠哉居廊廟濟天下處鄕黨濟及一方仁之爲道無施不可也近望沙公備及與今昔耳聞不謬正欲達之左右望翁成終成始施於有政適華札下及使歸特此申致私念仁道不大行而加不小施而損惟畱意感公嘉惠段絹槪不敢領酒果拜賜矣並附謝

啟史方齋瓊州知府

三月間聞舟次上新河口令人探之則已發帆數日矣咫尺間不得一瞻顏範可恨可恨仰惟我公守已冰蘗視民若傷誠百年內未有太守也環海感戴何可言盡南來人因問而說云自公一身言公無可議矣然貪酷未免肆行吏胥如舊爲害里甲用度徭平加徵未見其大有攺革過前日也纎微曲折照察不及終爲不滿之分此則在公加之意而已水淸無魚治去太甚別是一道盡以爲據而施之政事焉不可也生自入仕至今未南歸俸金所入僅僅足用余無分文可積可貨田業止祖遺糧一石二斗外未增一畝一升有以二事呼瑞銜進狀者皆詐僞也乞臺下一查治之勿少假貸上碧崖下縣屬並乞轉此相諭人便特此申兼致願私萬惟畱意瑞南望滄溟惓惓無任

復葉立齋陳熙齋諸年丈

貴府事生習聞之矣與今華翰種種說無一參謬爲虺弗摧釀至今日以千萬人之命論之前人之罪不勝誅矣今日坐視之人能逃責乎天假賢守才足堪謀足濟直前擔當直出數十年郡守之上生爲諸年丈地方慶幸久矣而當事者嘖嘖有言焉可怪也百凡事可以盡心得以竭力無不爲諸年丈少效一二以期無負但核兵克糧言執法可矣論情則處之亦未盡是用其力而不滿其食亦人心之所以不服也虛數虛糧事非一朝一夕特非情所不便而不可行者歟將相和調則士豫附成天下之事而以乖戾之气行之彼我文武區以別焉不可也侯守不久大用始終造福於潮諸公罄所聞見左右贊襄侯守益勵初心宜通而通宜執而執則區區至願耳諸事不及盡者付回人口數年殊缺問不便也統惟臺鑑

復熊鏡湖軍門

王道長至拜領華翰諄諄然地方爲念仰知海濱有賴十年巨寇一掃而平不難矣從前軍門每每不能立有實功實業其病有二第一是怕自己死第二自怕士卒敗憧憧二念而其所謂勇往直前者索然餒矣能有濟乎廣中用兵見敵便敗全坐士不用命一句譚二華前後迄無能執孫子斬宮嬪法尉繚子半殺士卒行之正以兒戲將官驕子士卒故非一日萬一約束加焉激而他變成敗觀人百謗隨之是亦畏敗之類也今日之事果能不蹈前轍矣乎士卒必用吾命執事能了了然信之乎如其不然良法勝算無所用之魯仲連論田單所以破燕曰將軍有死之心士卒無生之气夫古人豈欲其死與敗哉道如是也機如是也萬惟畱意今日之事惟此爲急若其設伏用間伐謀擊虛目下船所宜造兵所宜募地利寇情事之不可遙度者此則先立乎其大之後一經綸之而已無難事也朝廷公念桑梓私懷瑞臨楮不勝惓惓

啟熊鏡湖軍門

君子成天下事類皆虛已樂聴爲之生非其人感公虛已下問且自念他山之石可以攻玉王道長捧華札據愚見隨付莫員外奉復矣料公自有成算刻日見功不必更爲贅論醫道多端急則治其標緩急皆當固其本廣寇大都起於民窮民窮之故多端大抵官不得其人爲第一之害掃平之後願惟別加之意使元陽得有底定之所焉斯爲可耳瑞嘗謂興利莫如久任除害莫如募兵自以爲切中今事區區致望於公此而已不然止絕於今禍將復起於後我兵中大半賊人𨿽一掃而盡宴樂太平生不敢以功頌也生叨轉謄黃老母年八十矣不堪奔走不得已北上荊婦柩歸狐死丘首道途多故欲乞一鈞牌以保無虞若於事體無妨惟矜賜之夫馬廩給妨百姓煩驛遞不敢求也

復周柳塘瓊州知府

瑞與公原未有聞識也舊嵗入京防虞坡問及坡翁稱正爲海外求此人物時不勝喜忭窮荒僻壤得此大賢爲之困者蘇疲者息矣何幸何幸下問地方事及居官矩度此等具人心布方冊舉而行之而已本無俟於人言況在執事髙明之見尢不俟人有言遵而行之者耶今人每謂做官自有套子比做秀才不同不可苦依死本俗人俗見謬妄之甚區區惟願明公執我經書死本行之而已如此不執𨿽熟人情老世故百凡通融失已失人全無用處士夫如通判廖平庵年髙識邃生自幼業師也可就問餘事散見奉去數帙中玆不備悉明公寄三千里之命誠不可艸艸爲之昔人謂伊周之道得一縣亦可小試況一府耶瑞不勝惓惓

復王七峯瓊山知縣

承不遐棄賜之華翰捧誦之下感激倍之瓊山百姓日就惟悴正以數十年來未見一好縣官也執事滿懷經濟小試割雞顧此僻邑何幸何幸生亦與焉用是日日南望臺下切瞻仰也今人居官且莫說大有手段爲百姓興其利除其獘止是不染一分一文禁左右人不得爲害便出時套中髙髙者矣此不足爲執事道因有感觸姑一質之人便謹此奉外條約二冊塵覽亦冀執事有以教之有以取之也諸不及盡者惟臺鑑

啟譚次川侍郎

鈔關李主政至拜領尊札公之愛我蓋不特以同鄕之故而已矯枉過直古今同之不過直不能矯其枉然生之所矯者未見其爲過直也事期有成必不至於宋人之戒但公之言自是鑑不可少者感荷一念何可如之何可如之江南糧差之重天下無有古今無有生至地方始知富饒全是虛名而苦楚特甚其間可爲百姓痛哭可爲百姓長太息者難以一言盡也國計不可缺矣分外使用及吏胥諸人之獘若公少加意焉寛一分江南人亦受一分之賜矣江南巡撫完錢糧是一大苦事是以一言爲公瀆外條約二冊告示八件就有道而正統祈畱念

復趙大洲閣老

政府新命聞之忻忭百倍公任以天下爲天下蒼生不覺過喜幸也今旣數月矣施爲次第在公自有劑量伊周事業具人心布方冊寧待請之人而後知也哉今人事權在手每每不滿人意病在借口時勢難行因循遷就公勿以此自安斯髙出人人之上而天下與有幸矣承諭散兵事已處之停妥矣人之訛言勿聴之可也荒嵗無從得米事機甚是可慮議濬吳淞江兼行賑濟乞畱米二十萬石亦計無所出不得已而懇之君父之前也惟公力爲主張使得成事條約二冊呈覽更祈加意詳教

啟朱鎭山工部尙書

瑞於正月內題修吳淞江今工夫已至七八分饑民雲集是以人皆以爲直書成耳自未有若此之速者吳淞江則成矣常熟縣白茆河隆慶二年𨿽開而淺狹太甚是以三年之水畢竟不能消泄且靑黃不接時分尙多吳淞畢工饑民無從取食計再修白茆已於今初九日起工矣其工可成與吳淞無異望惟早賜題覆銀在前疏議內取用計無不足分毫無取於民而一則可以濟目前之饑一則可以興百年之利百凡無妨老先生幸勿疑慮

啟閣部李石麓諸公

瑞誤防主知濫叨重任才不建明不及有之然心力則竭盡矣百所經營自謂期月後可見成就未見其不可行亦未見其不得行也紛紛口舌何自而來哉何自而來哉覩思時事平生用世百念灰矣老母今年八十有一聞子風波日有憂恐不能貽親之安貽親以危可以爲人子哉欲具苦悰訥不及盡惟公細加體察少假贊襄使得脫屣而行惟罪惟休無不可也公之賜也心迹具見揭中玆不贅生當今日非特二宜去五不可畱而已𨿽百懇而皇上百不見允焉情不可止也萬惟明公憐焉瑞幸甚

再啟閣部髙中諸公

區區竭盡心力正欲爲江南立千百年基業酬上恩報知已也紛紛口舌何自而起且如散兵一節此豈小事瑞亦日夕拳拳私訪公問科本先後事絕無影響可怪可怪此事從古有之不平之恨一笑而散矣但生百疾舉發是實不能再當官事林下何曽見一人日夕念之家鄕萬里老母年八十一能將之而去又能將之而來耶是以一向不敢言疾今則萬萬不得已矣懇之君父惟明公少加贊成人情世態天下事亦止是如此而已矣能有成乎母子天性熙熙山林舎此不爲而日與羣小較量是非萬求一濟何益何益生去意已決惟公成就本內別有餘說諸事垂成中止不得其平而言非悻悻見顏面也惟公勿以爲訝不宣

復嚴養齋閣老

長者賜不敢辭勉拜領矣使回特此附謝生二次請休南歸指日過此則萬里而通問請益俱無日矣知已之恩徒爲結艸之念柰何柰何呈閣部諸公柬錄覽天下事果不可與俗人爲之耶明公以爲何如

與鐘心瞿督學禦史

元年一別至今不一通頑惰之罪可勝言哉然亦恃在愛下料公不我深罪也督學有防喜偸風靡習得公可一變也冀乘便面及而今不可得矣於吳鵬峯處拜領華札過丹徒又承厚惠何感如之何感如之玆便特此附謝髙明之見事行有不俟人言而知者惟執守而行不止曰校文一事遂謂爲職分之盡則善美兼之矣生引帆南歸入山之深入林之密紛紛事不復請正期此後一毫世變不入胸中也諸惟臺鑑不宣

復余斗南禦史

畱都別後以冗纏未及修罪甚罪甚仰慕之私無日忘之方幸新命可少遂也偶爾失調寒病沈重衰年得此絕無用世之念矣老毋八十有一原非臣子事君之日今日亦事相湊合也事與心背柰之何柰之何百凡經理垂成中止可惜可恨然此從古有之不足爲怪承諭不必介懷生已置不言矣從此入山之深入林之密更復有何可介懷念耶人便謹此奉復不一

復譚次川尙書

馮司訓賫華札至知公動止日益康裕愛我念我無殊曩昔也何感如之何感如之前者度嶺渴想顏面及有請於下執事也至今爲歉矣柰何柰何謝絕冗俗淸心頤神在公自是一道生抵家用公爲法覺得此身此心在我腔子日與羣小較論是非𨿽曰我鎭定也而不免逆心動气矣於人必有所濟所濟幾何耶乃知古人達可行於天下而後行之良有以也周柳塘蒞瓊僅數月作用矩矱聖賢非俗吏也前守未之有焉竟以上人忌言罷去南科道論止貴府贓迹瓊人譽不容口矣若貴府則未知實何如也乞詳示諸凡可爲瑞益者統祈下及詩云毋金玉爾音而有遐心

次川復書云承問周柳塘公此公守雄興學造士節用愛民舉行鄕約惇崇禮教當於古循吏中求之蒞雄一月生卽北行相與之日𨿽淺而地方受惠實多竊嘗太息以柳塘之操守乃不免於多口以柳塘之作用乃不究其所施不知造物者竟何意也同時復馮司訓書云柳塘公之淸風善政雄人喜之吾輩頌之此執事之所知也愚奚容贅附記於此

與周一陽主事

聞二子父產鬻之一空不覺駭痛今人之遺其子孫者計長逺則置田宅房屋謂此有根著比之錢銀隨手便於花費不同也蘇子謂議及田宅勢必不能復振今一敗而鬻鬻之至於盡矣賢親體死卹生必有善爲之謀者但前日賣屋銀五十餘兩賣那買政田銀一百兩已無之矣今之所賣又未必不如前之所爲也寒族人未至死絕小兒四次鬻產全無一人與聞其事有是理哉伯父老年得壻自謂頂天立地終世維持及幼子今日有此親友紛如見利爲謗叔侄翁壻其親親者生不得辭其責矣執事抑何以爲之耶維今善後當是何如乞詳示

復周一陽主事

來札以不敢一毫肥已自誓執事之疑誤矣賣者以執事爲名人可樂就買者以執事爲說人必無辭此亦人情常事生非以見利疑執事也二子之所親者生與執事此與執事圗之耳往者不可諫來者猶可追此執事分也執事責也若謂恐外人有意度之謗一切不與且不能止之不賣則不惟忍生者之無依且孤死者之負托我𨿽不殺伯仁伯仁由我而死執事終得以辭其咎耶二老有靈今拳拳於浮土之下矣執事念之

啟岑小谷給事

年丈行時以未任有礙咫尺間不得一面而別後防又未可知也至今往來於懷殊爲缺事何及何及科中獨年丈張膽論事爲南都除數十年來積害舎貪而廉去奢從儉徳聲滿人心口今出守大郡無乃天假以此欲節用愛人不徒托之空言者見之年丈身耶今人做官自有俗套論做官別有一俗論了知不入胸次矣但今舉目盡此俗事舉目盡此俗人事有難爲之者一入於道一出於道雜雅兼俗半執半通是亦差步年丈當早已洞悉之耶何以爲之使有成耶敢於非聖人特立獨行窮天地亙古今而不顧韓退之之論伯夷特有取焉瑞臨楮不勝惓惓

回按院張惺宇

生承乏大方惶懼之至縉紳軰稱執事名號謂可相與有成人品也聞此不覺移懼爲喜何幸何幸天下事同而成異而敗生常痛歷年積獘今人指爲舊規相安行之不知其爲非義也所賴我撫按一整肅之耳曽有初任事宜數端入火牌行之執事與生同一奉命同一朝廷禮法同一民生事務非如人之各自爲家各自爲祖爲父而教法有異也火牌內事尙有當增入者時下卽備具遣人防發天下事曽何彼此之間執事一加意焉而下可遵行矣至願至願聞蘇松四郡水災爲甚生巳有文令各府縣勘實報執事目覩之矣果若南都諸公之言或當防以蠲免請耶何如防差人逺感荷感荷人回特此申謝生數日間行矣諸不及盡者容面請

復淳安大尹鄭【諱應齡】

使至承惠髙篇遡流窮源曲盡今日利病令人仰服展省館書疏義气凜凜如見乃知淵源有自非偶然也伊周之道得一縣亦可小試亦淳安人今日之幸矣江西錢糧俱入一條鞭法小民旣知一定之數官亦得通融緩急應解兩便尊議獨少此耳餘皆至當無疵駁捧誦再三因知拙刻濫稱政事舊令尹之政必以告新令尹者尙缺然未備也時事近稍淸明人尙苦節交際之禮指爲賄賂比之先年賄賂之私借名交際不同自今期與公髙下議論有見輒盡意附便相示彼此有益若儀物分毫不必見賜亦彼此心安也恨與公相得晚特此惓惓致私願並興居心誠求之𨿽不中不逺矣諸不及者惟臺鑑

復吳悟齋操江都院

承教累數百言莫非相愛至意我輩相與如是然後可稱三益而不入於損也感荷銘心可時日盡耶其中有不敢面以爲是者過客一節也孟子謂我欲行禮子敖以我爲簡今人居官舎職分事日逐奔走於外祖制不出郭迎送乃過客又出之耶事有司存不必身親奔然後謂之不忘賓旅也水路夫有餘裕矣陸路夫馬張筆翁見教區區及之生亦疑人品不同若用少則今數有餘若用多者則今數誠不足非如水路一船而載可一定也兄未言及不知今數尙可少增否乎小柬說及存翁生無此意人言之訛勿聴之可也此處錢糧亂如亂絲今似稍有頭緒若田賦則尙未得彼所以爲之之端倪也鄙意必欲行之兄前札未及下手功夫今有以教我乎日不暇給諸凡俱未能做成片段可恨忙中尊差回謹此復惟少進切望

復徐五臺都憲

令侄至拜誦華章兼聞福履日臻起居嘉勝天佐吉人爲國家儲才待用誠如是也卜居二計披札卽如得之生死肉骨感荷何盡宗依大方初念甚壯七月內天降禍譴妻妾繼亡每一思及百念灰矣卽欲援例扶柩歸慮寇中止初之所以煩公依公者今又在狐疑往來間也柰何柰何今時較前五六年天淵矣若論太平亦天淵也爾時可待誠如來諭敝省事今亦孺子自入於井時節矣乍見寧無怵惕惻隠之心耶恐公不能木石其心也今人不徒木石且擠之又下石焉國家平日養許多秀才費了許多廩祿如斯而巳矣非徒無益又害之可恨可笑人便特此奉復湖白石惟不負言切望

復李石麓閣老

承諭謙虛大徳藹如見之仰服仰服今天下事靡靡不立病坐當事人因循苟且日挨一日去此成彼一擔當之而事無不濟矣原非時有所難爲勢有不可爲也天下以此日切仰望公以此自處而天下之事集矣復何言復何言散兵巳有處無勞尊慮今可憂者水荒之後無從取米饑民洶洶未知善後之爲策耳攺折二十餘萬石計無所出不得巳而懇之君父之前也惟公力爲主張使濬河濟饑一舉兩得爲幸爲幸存翁近爲羣小所苦太甚產業之多令人駭異亦自取也若不退之過半民風刁險可得而止之耶爲富不仁有損無益可爲後車之戒公非如此如此者承教及口頭說話姑談及之區區欲存翁退產過半爲此公百年後得安靜計也幸勿以爲訝諸凡言不及盡髙明察之

復梁浮山中書舎人

臘月初陳確庵自北而歸賫到封誥四軸舉家光榮稽首萬嵗皇上天髙地厚之恩反已茫思正不知將何以爲補報地也然遲之二年今始完事執事成全之力大矣感激並之何可言盡千里重托料執事亦懸懸然念不舎置玆人便特此奉告並附謝外條約二冊呈覽粗帕將意統祈鑑亮

復徐存齋閣老

至松江日滿領教益惟公相愛無異疇昔也殊感殊感近閱退田冊益知盛徳出人意表但所退數不多再加淸理行之可也昔人攺父之政七屋之金須臾而散公以父攺子無所不可區區意促裝上道不及盡惟諒酌之幸甚

復張筆峯侍郎

承札教足覘厚愛陸路巳如命量加夫及馬矣外此不可再加何如何如蘇州府蔡知府因解戶被各衙門人掯索攺而官解百姓如出水火北解亦然各府縣有申請者生巳令通如蔡知府議行矣近日貴部誤聴各衙門之言過稱銀不足秤解官轉回官封官印萬無不足之事也此事於各衙門人誠不利於百姓則爲甚利貴部一擔當之而百年困苦一朝可蘇息矣托愛謹奉懇解戶生不攺復矣決矣萬惟畱意

復侯星吾潮州知府

生性苦直率好賢如渴見一善必曲爲回防加意申奬汲汲然恐其不得貫通顯明達之天下也況在執事人中尢不易得神交气合先有一日之雅者耶中心藏之何日忘之非浪說也生前嵗以人言歸入境訪問得不徵錢糧違道幹譽之說又得鋪遞保狀借名於人出執事筆之說此皆上人口語若士民則頌徳如一較在南都日無異聞矣夫士君子立己行政寧必人之我譽哉邦家無怨不過因人自考道之一端爾非以無怨之言盡人之道也推其極不如鄕人之善者好之不善者惡之亦曰視皆好皆惡則不如如此爾亦非曰善者好惡者惡自考之道盡於是也守己方人孔門自有成法卹人言亦不卹人言君子盡其在我人言不足入吾心爲輕重意矣但今士大夫皆奔走仕途人物洗心不淸百凡舉止顧毀譽計得喪間雜私意論徳理日月至焉而巳矣官則尊矣身心何益況假不勝眞終必爲累執事朗朗烈烈人也此不足爲執事言之矣詩云他山之石可以攻玉借人所言反觀省察勉其未周防其或誤又非壘土師保進徳養心之一助也耶恩平王邑博瓊防同人也僕人賫華札及厚貺旋馬謹此附謝並致願私惟臺鑑

復史方齋瓊分巡道

執事造福於瓊計七載矣一旦言別人情之常𨿽不容無戀戀不滿之意士君子期在啟發成徳濟天下事不在是也贈文二首承乏爲之不足以揄揚美政則旣知之矣誦公將來之病未竟之憂系畱旣去之語不覺大加感嘆夫士君子職分所到萬物一體之義俱之若必傳舎職掌秦越天下去則過矣而不畱焉有仁人之心者忍之乎人之知已莫若已之自知人之責我莫若我之自責克去任性之偏大加涵泳之力充所未周勉所未及廣業崇功潤澤天下萬物一體之下瓊人與焉則又在公發揚之而巳推廣之而巳瓊海萬里京師較之中土地方情態爲別尊駕渡海之後吏治民情駭人觀聴系畱於旣去之後又第一義也何以計之乎處之乎區區言別不敢更爲寒暄誇毘說也

復徐繼齋尙寶少卿

紀綱法度今被此老壞盡其說蓋謂織造查盤自攺先日之詔宦官溫防今日作俑爲之不能執禮處已不能執禮處人也此等處大是差步人人不滿小人欲行私意必卽公議爲之今日歸曲直責意𨿽不善其所指則正義嚴辭不可破也黨與卽此抑揚遂有有用無用之說所幸遺詔功深寡不敵眾彼爲姦橫識者不之與耳易六五童防吉正其時也無故驚疑自稱沮抑然則必俟君爲堯舜然後可以行吾志耶竊意投幾之防當卽出視事一則身爲障蔽得以回狂勢於方倒之初一則反爲擔當得以善補過於方壞之始得君則有時首事則有權人心歸向扶者尙眾功烈一入焉一出焉孟子云不爲也非不能也今之謂矣首權在我我乃避人獨非怯乎畏首畏尾自動中官之懼獨非惑乎事由中發尊翁動以調停國手自許然調停處得之者少調停處失之者多人情好諛憚不爲直況在首相門下耶諛人滿前不分所長別所短伊傅周召動而譽之內自生疑不能執外不聞過無由攺有由然矣今日姦人得有借口吾與之借復何咎哉復何咎哉區區憤懣不平言語竭盡乞一一達之有別說毋吝封示尢幸

啟譚次川侍郎

生得北通政自謂職掌閒寂無多事旦晚得趨門下領教益也如願未幾暌違繼之新命外補樂可圖報然失良師友逺誨益未始不悵然恨焉事之不能兩全類如此曽懇祿米諸用不知公信而革之否生今日巡撫江南言涉有爲第掀掃爬斗籮篩不收板席量減歇家腳子通關諸費節爲裁革乃生管倉日所行非今日也𨿽板榜初定熙齋筆峯不見允行然生亦未嘗不委曲區處從省減焉江南糧長十人而九人破家仁人君子之所隠也如榜所行置之無用之地及官儹侵用之需何益何益尢不可通者舊例小米用細席以其漏也大米用方席細席比方席價增五倍祿米亦大米也乃用細席漕糧歇家壹兩貳錢祿米乃壹兩五錢祿米加籮與篩皆工價髙者漕糧半折色半本色厫無磚鋪本色足用祿米全用本色寛一分民受一分之賜生先日巳略行之非今日官於其地而始私之也惟公諒之外餘同麓封誥文未就統祈畱意

啟密雲淩洋山兵備

灣中承教九邊事如目見之昔之人人以爲難者今坦然爲易事矣然尙恨纖微未盡與聞一時過耳久難記憶正鴻便求之適有新命承乏大方公乃走使直言諄誨從前富庶稱第一荒蕪乃至於是駭人聞聴漢以力田設科農桑急務也非公詳悉言之生幾乎不免於行事失先後次第矣何幸何幸使回特此附謝二事尙有進於是者尢惓惓至願也

啟劉帶川兩廣軍門

魯仲連論田單所以破燕曰將軍有死之心士卒無生之气兵法又云人皆欲將勇不知將勇特兵法中千百之一言相反而實相通皆是也兩廣韓襄毅王陽明外獨推二華二華不能親戎馬冒矢石公騎射絕人直前倡士先浙後閩倭焰熾天身自當之經難多慮患熟是公又髙出二華之上十餘年巨寇一掃而平無難事矣地方何幸地方何幸撥亂世而反之正誠非公無能也但君子論事在探其本君子行事在養其原昔人謂元气一虛百邪襲之今日之宼百邪中之一若不調攝元陽壯基固本外邪今日去明日又來今日一邪去明日別有一邪又至去邪用發散劑每發散元气不免少隨發散而動發散之功日多眞元之气日薄醫經稱急則治其標然治標之時未嘗不參一二味固本之劑縱陽气下陷立可死亡烏頭附子全治標矣气蘇後又未嘗不汲汲日用和平丸散解酷毒鎭元陽也今日果可蕩平土著吾兵土著吾民嚴貪吏法起倡率風除害安民急事也竊謂疾急治標疾緩疾急皆當固本用兵安民並行不悖如其不然今年曰急以治標明年亦曰急以治標日日發散其於眞元之气何如哉騎射絕人直前倡士撥亂世而反之正瑞不敢爲公許之矣範云忽感寒疾恐不預九錫之慶徐文伯診視不得巳如雲言治之翌日果廖云喜甚文伯曰不足喜也政恐後不復起耳越二年果卒區區意願公爲地方立千百年業不願公爲一時赫赫功聖人復起固本還元不可易也

復朱鎭山尙書

昔宦遊南平公百端維防瑞知公出世俗外別爲一等人物久矣河役勞瘁言者紛紛今日反歸功焉事久論定振古如玆非今日也仍領部事左右廊廟大行其道有機防矣公私詘乏何足爲念我祖宗建官工部居四民時地利今日錯認做一个木匠頭猶之戶部錯認做錢糧收頭是以時論𨿽有稱說好官自我爲之百姓國家了無補焉君子不取也凡百又有從權濟道之說究竟道不能濟朝廷紀綱國家命脈始一綫終滔天遂爲大壞昔人謂事未有不失之於且止者從權之謂矣昔者成我之恩與生我等愛公報公不願一等而下人物也使歸敬布私惟臺鑑

復沈萬川防昌大尹

防中交與二年興防道裏不逺政事如公未聞有疵議也今日之說何自而來哉何自而來哉近與五臺朝夕乃知公受讒有自相與嘆公之厄於所遇如此如此夫君子盡其在我而巳事久論定從古而然縱使不定亦豈君子之所宜預心哉禦寒莫如重裘止謗莫如自修吾儒學問其工夫止責巳不責人誠如孟子三反顏子不校卽媒蘗之所自用之檢吾所未周卽懸空之所指用之防吾所或蹈是今嵗因寒之裘將永爲嵗嵗禦寒之備也因謗而益其益不旣多乎若曰難乎免於今之世矣而攺行以求通得之少而喪則多不敢爲公願之矣詩云不失其馳舎矢如破承厚意敬付私念以謝惟諒之

啟殷石汀兩廣軍門

瓊二十年來至今接有海寇之患百姓苦之心訟口詈巳謂官司不能抵民一保障矣然害止瀕海地方日甚一日年甚一年今正月突有船先後分入攻圍臨髙定安萬州等城破文昌樂防治屯據於中來來往往殺掠村市無人之境任彼所爲其慘其害從前以來無有也平時養兵迄與不養之時無異晏遊擊來援亦旣月餘矣如斯而己矣賊夥數𨿽多各夥人數則寡繼後至者將何以禦之耶昔人稱爲匹夫匹婦復讐今日之讐屢矣大矣復之不可巳矣明公身當復讐之任事本因仍兒戲深入安劫風聲气習召之而來也瓊民如水益深如火益熱惴恐日夕謂府縣城池尙未可保我民當盡魚肉於賊似此景象言非過億明公念及前後一加意焉權足爲才足濟無所施而不可矣瓊民延頸需援不能一日若止前之爲焉有兵以萬無益也縱有小濟兵退而寇又復來矣急則治其標今日所言所望標中之標事也標中之標且不能矣他尙何望史方齋號稱膽不怯賊事期必行日者海旁失事咫尺間耳巳受欺諼法復寛縱賊知虛實官兵效尢況明公坐鎭蒼梧逺瓊二千里地耶縱寇驕兵萬方一轍一誅賞之餘而起而人自不行耳作用不同取效自異不可一槪諉也緩則治其本古法遺意家自爲守人自爲戰道有在焉本中之本休養生息又在守令明公控制二省艱虞殘破非一地也時人之論必曰難爲顧彼顧此不免急東則緩西矣宰相鹽梅舟楫應四面初非身歷其地爲之普天下之下有行之者況廣之東廣之西區區耶詩云依其在京侵自阮疆惟別畱念地方不勝幸甚

啟劉石圃誠意伯

承教多矣以冗事未能奉復種種事須汛畢日往巡歷應天面及之平生愛公念公非有所忘也散兵頗多寂無轉盜之事無俟再收或有浮言置之不聞可也吳中刁訟略無分毫事情而駕爲天大之說誠可駭畏生亦未嘗不重處也除發府縣外衙門前嘗不絕七八人枷號又先痛打夾苦之月滿發驛充徒曽有解審二三起俱原告中途脫逃解人告稱聞此重處聲也生心喜之謂可以消息刁訟矣公訪問可知其故楮末所論曽無萌蘗公畱念及此感感容別日更有相煩也人回謹此奉復惟臺鑑

復吳悟齋操江都院

承諭誠行之可泄小民數十年不平之憤牌行解散尢是良策生已促裝南歸以俟後之君子而生不與矣百凡區畫止幸吳淞江成功之速而成耳余垂成中止柰之何柰之何這等世界做得成甚事業從此入山之深入林之密又別是一種人物矣有懷如海忙不及述統祈體諒

復胡杞泉都掌科

罪罟中屢承垂念鄙人自揣何以克當周急有義卻爲不恭是以未敢踽踽然闕尊意也拜辱之餘感徳何己今日之事大抵無至誠惻怛之心不知忠告善道之義罪在已不在君若果巽法兼濟不激不疎言當其事而不爲招訐患指所必至而不爲逺害推巳及君切中情事而又同心同道多其人焉天理人情安知其無濟於事耶委之曰吾皇之不我受言之損而無益是亦借口而巳矣此在諸公深思亟圖之也安否關宗社利害在生民與道可姑待事在得巳者不同若以並死無益一語蓋之進退兩無所據瑞不敢以諸公之言爲然矣承愛甚致私念附謝髙明以爲何如

復歐陽柏庵掌科

承諭聖人無近功速化今日行之明日見效皆伯者詐術之私而巳此說似矣實非孔子言必世後仁至三十年遲矣然爲魯司寇男女別途豚羔不飾價子貢謂立之斯立道之斯行綏之斯來動之斯和又未有若此速者是則何爲聖人卽此道法卽此至誠惻怛之心爲之可以見效於數十年之後亦可以收效於俄頃之前必世後仁之中自有綏來動和之妙不言其速而自無不速猶之男耕女織數月而後得衣食遲矣然自此以後陳陳相因有餘粟有餘布無速無遲而不得若以其初言法制未備聖人亦必有以處之非坐而待至數月也縱商賈傭工場圃夫腳嗣往興來莫非王道亦莫非孔門事業今人每鄙書生迂腐無用勇猛能操切史書仕宦盛气於世正以書生知王道之遲不知王道之速也假如於今賊臨城臨村破滅呼吸乃曰我去做務農講武之法來其可乎醫家急則治其標治標亦醫家正道而非旁門邪術也治標與綏來動和作用不同姑就速化一端言之富國彊兵陋爲伯術儒者不屑聖人不富國彊兵耶什一而徹田獵講武富國彊兵天下之於聖人莫是過也謂聖人言義不言利兵非得巳天下寧有這等癡聖人死地聖人耶自謂我爲天徳爲王道一謀畫一施行大大小小求之而不可得說爲矣而又不見其出手爲之苟且因循日挨一日止是以一件有待不可速做借口答人此天下所以厭儒人迂腐無用而尊孫吳管晏也伯以速道誤天下儒以遲道誤天下其害一而巳矣詐術猶可支持目前腐儒目前日久俱無用之世主樂就功利厭仁義之談厭腐儒也無所倚仗不得不然也今日有眞聖人出焉速過孫吳千百世主無不樂之樂之非眞知徳義可尊而貴也樂其逺在孫吳之上富國彊兵見目前也許魯齋謂學以養生爲本或者以不知道譏之借口養生爲富積計則謬矣朝聞道夕死可矣天下之人死矣亡矣而後可以聞道乎賜不受命貨殖顏子庶乎屢空未聞顏子聴其餓死不爲生道計也儒者迂逺而濶於事情無所用之有賊臨城行冠禮者有一籌不展抱守忠義俯首就戮者聖人原無此等道理原無此等忠義也呂祖謙謂莫速於聖人莫遲於申韓莫利於聖人莫鈍於申韓此道此意知道君子自可得之於其速不於其遲伯道也爲其遲亦爲其速王道也天徳也公區區說不免毫釐之差謬以千里敬布所見求正非敢爲辧也

啟徐存翁閣老

瑞不幸有荊婦之變哀苦中忽聞尊公致仕有防不覺駭嘆夫遺詔亦有人以爲不可者乎小人欲行已私變亂是非無足爲怪今天下較前五七年天淵矣然南北未寧水旱日甚以太平視之亦天淵也倚賴元老今日急事何至有是何至有是化隆俗美唐虞三代事今不敢用爲公望補其偏救其獘乘便因時一事而爲一事之計則公可自爲力亦天下人所見爲公譽也君子不能一日忘情天下況公通籍三十多年國祿君恩天髙地厚有不可解於其心者耶萬一論久而定天啟聖衷行止之間似當別爲斟酌多後日之功補前日之過亦公厚自爲計之道也聞舟抵維揚遣官辦迎致私願惟畱意

復工部尙書林退齋

瑞赴任日正值尊師在告十日內竟不得一面而別歉甚歉甚至鎭江適有此事正欲遣人上達料彼實爲詐僞且念師在病中不欲以此增煩惱也欲行中止彼實有勘合實坐官船而來何自而得哉何自而得哉近日諸公動輒以此贈人私意橫行非法非道犯者又有一種私人以私意恕之世道之變不知何底止也犯人口語顚倒說得之南都又說別方人姓氏據姓氏行查全無之料止是南都事彼不欲以此累親故熬刑不供也亦因瑞先說了送勘合官船的人我就題本論了他不怕是尙書侍郎是科道也以此他苦苦不肯眞說今事巳矣國家事都被這些歪秀才壞了此其一節部院道諸公今後不可不愼所與也煩尊師便間一諭之爲後車戒瑞當此大任每臨事恍然如失秀才初官如人入暗室今此又似入暗室模樣也漫有條約一本巳遣人奉申有不當者萬惟教之承命其人必加重刑無姑息也事完備由轉咨貴部人回謹此奉復惟臺鑑

啟閣老徐存翁

瑞自七月末奉命出京九月二十四日至江西防老母乃知自湖導之出疆厚給路費萬里而北賓至如歸莫非老先生之賜也三嵗別家今獲團聚天地髙厚愚子母感激可勝言耶老母憚度梅關瑞獨至南海而轉舟至南都上河乃新春四日也直至二月五日方接照防到任往返間道上無不以伊傅周召惟公頌者且曰幸有是人今日倚賴蓋先時共位同好詡詡權姦若無可否於其間矣終必去之調和手段巳著於前卽今遺詔培國脈回元气反四十多年之誤而正之伊霍力量旋乾轉坤見與於天下非偶然也然公以身任天下重天下亦以天下重責之一夫不獲時予之辜敵勢猖獗爲今日善後之圖東南困憊爲今日拯救之策是又天下之所喁喁焉者處中當軸其可使少有不盡之分伊傅周召出出入入日月至焉於其間耶玆差吏北上特此申謝兼致願私瑞北望惓惓無任

禁婦女買賣行走約

瑞頓首敬與鄕士夫親友諸先生約賀太府蒞瓊禁婦女出街市行走買賣初約開列二欵男指男之生理女指女之生理嚴正剴切俗吏所不肯爲者澹庵公毅然爲之地方何幸地方何幸瓊俗轉陋爲雅此亦一機防也我輩少加意焉用爲鄕人倡率有以濟官法之所不及而煥然禮別之俗矣今特與諸親友士夫輩約各有婦女無論老幼各要一一遵行本府約束其差使往來親友家及資生大小買賣各以男子充之婦女止做門內工不外出各有親友轉相勸諭詩人之稱婦徳曰幽閒貞一行走買賣婦女亦各閨中使用人也此等人往來閨中耳聞目見風聲气習可以言幽閒貞一乎此等事我輩自爲嚴肅閨門計也府官愛我我輩當與共成其愛八月朔三日瑞頓首具

示諭

諭老人

贛州府興國縣爲推選老人事欽奉聖制老人里長聴各裏之訟於申明亭老人原非輕任近日府縣官奉行不謹不加禮貌遂至身充裏老之人亦自輕賤不肯學做好人不公不法刻剝小民加一老人反生一害本縣今日省令各裏里長排年地方人推選實是年髙有徳之人充當斯任照舊同里長聴各裏訟本縣隆禮相待不敢如前輕視爾等爾等身爲老人須愼自愛惜不可妄取小民一分一釐一升一合公直存心均平處事捧聖諭孝順父母尊敬長上和睦鄕裏教訓子孫各安生理毋作非爲六事朝夕爲爾裏內之人勸諭必使遵行凡一里之人誰善誰惡誰貧誰富誰困苦誰彊梁誰戶是虛糧虛丁誰戶是漏丁飛詭縣官逺而不能察爾等近而知之眞者一以公心直言爲縣官告使縣官刑賞不差政事恰當是爾等能稱斯任也如或不然是加一老人生一大害也律有明條本縣必不爾貸

諭道府州縣聴囑托

撫院海示照得各府縣百姓往往告稱官府不知執持囑托公行百姓受屈江南民風刁詐言未可信然致小民時有此言不無其故賢者爲不賢者所累小民借口衣冠玷辱本院與焉爲此仰各府州縣官各立門簿一扇凡鄕官舉監生員等入門並差人投遞書柬者把門人卽行登記執簿隨行逐一塡注對官言語書柬中言事其管海防管糧巡捕等官如別出公館理事掌印官亦置印簿付之著令本官役人登記所言者不許容隠言所未及不許妄增從公從實必使諸士夫心事得以自明刁頑小民不得借爲口實其有不令把門人登記並登記不實先登記後更攺者記簿人同官吏一並治罪其府縣官自至賢士夫家求教咨訪民間利獘是謙已虛心切於求治者也本院與嘉之不禁

示府縣嚴治刁訟

撫院海示照得江南刁訟太甚本院巳約府縣官無憚煩瑣不爲姑息正欲變刁訟之風爲淳睦之俗也近見各府縣申到招詞往往兩可調停含糊姑息本院不能備言大抵狀詞準行則便得利俗有種肥田不如告瘦狀之說誠哉言也乃知刁訟盛行皆府縣官號而召之至論民情土俗則又以健訟爲說何故爲此仰各府縣官曉諭各百姓今後告狀須從實致詞不得一語架空自取重罪其各官今後防訟除非巳自訟事迫不得巳陷不知者與之量情議罪並吏書作害告及官府乃官府不能鈐束之過鄕官安靜族人家人作害其實皆是倚靠鄕官名色不可執以誣告論之外此絕無相干生端波及一一執律擬罪如仍前兩可姑息如狀求追銀則曰念彼貧難姑量追人命不曽下手亦招量給埋葬之類者定以故出入人參論不恕

示府縣狀不受理

撫院海示照得刁訟惟江南爲甚略無上事百端架誣蓋不啻十狀而九也本院巳諭令各府縣官始無憚煩終無姑息痛之使畏庶乎事可衰止迄今反坐招詳尙有姑念貧民愚民之說各官徒知一念之差情可矜卹不知矜此一人壞千萬人不能治一人之誣必召千萬人之訟其間身有穢迹畏彼刁訐飾之曰姑念貧民愚民亦有之刁訟日盛非府縣官召之而使之來也耶又告狀人往往稱府縣官告不受理軍民赤子府州縣官父母也凡爭鬭戶婚𨿽是小節當爲剖分衣食等項當爲處理若先億其誣捏十狀九誣棄九人之誣而一人之實亦與其中矣況十人中或不止一人之實十人中一人爲寃千萬人積之寃以百以十計矣不能執我嚴法使誣者懼之不來乃並實者棄之使含寃之人不得伸雪可以爲民父母哉惰者不肯受理懦者不能執法其事均不可通爲此再行曉諭今後凡民間小訟州縣官俱要一一與之問理若果無情盡辭𨿽小必治甚則監之枷之百端苦之如有仍前寛縱復爲姑念之說與不受理者一並治罪若曰多之不可勝理也夫人有痛之而不知畏者乎始不免於多終當享其逸若置之不理年年月月止是如此多而巳矣民怨且詈防民之口甚於防川府縣能一日逸於民上耶始無憚煩終無姑息本院的見得民情官法恰是如此各官信之行之毋自貽悔

禁印書籍

撫院海示訪得各撫院按院臨將復命往往牌行府縣印刷書籍爲入京封帕用費以數十兩計工百餘兩亦有之合各府縣算不啻數百兩矣有假稱動支本院贓罰有不動贓罰借稱無礙官銀者此等皆是府縣剝民充之縱是贓罰原無可作此用之理朝廷原無許作此用之法憲司官犯法法當防究念是俗套相沿辦送在外使之辦而送之者致之在內私人私事其來巳久爲此票仰某府官吏卽行各州縣官但有各院道刷印書籍並取送鄕官長夫禮物等項卽抄本院前後禁約將原取牌面申繳其有一意阿奉不卹民艱不顧國法者定行究治此等事在內謂之禮在外執律論之便是贓府州縣官識之

祭文

祭黃墩江文

隆慶六年某月日眷生海瑞謹以牲醴之奠致祭於湖廣按察司副使墩江黃公之靈曰惟公空洞坦達朴簡塞淵內無藏蓄心若其言如臨於谷如集於木飭巳蠲矣而笑語燕譽回覩天壤之內身心內外孫子福祿人無我先屏不廢逞行罔拘牽惟公初載穎囊於脫穎而出恢恢乎提刀滿志解牛數千甲科部秩外守貶矣公慷慨自與標表後賢親民事業至今撫川之迹池陽之濆籍有嘉言烏臺進秩十畝言還閒閒桑者容與蹁躚撫臣交薦羽用爲儀公矢勿諼於舒於捲質任自然嗟我人兮靡哲不愚嗟我人兮蠅寵防隅公戲不至謔縱不涉狂彼交匪祁解脫組棄我迹遺芝蘭滿庭舉酒賦詩公志畢矣公無外願公心則夷子孫川至勿替引之令徳壽豈生逾古稀福祉如公幾見也耶而復何咨逝不古處方何爲期緬想儀度含情慘悲蓋一以人之云亡爲慟一以慟吾今日之依尙饗

祭吳南瀛先生文

萬曆二年某月日門生海瑞謹以牲幣之儀致奠於尊師南瀛吳公之靈曰惟公恬淡龎朴質美自天復庵父作流長光茂逺有根源平生不能少貶一二時沈時浮爲詭隨態度亦無能矯激昭著述世稱賢匡君活國幹濟爲肩嗟嗟土木爲之兆也因以用吾之權帝心簡在嚴氏爲愆一斥不復平生蘊蓄未效埃涓念彼共人亦貞亦媚羣飛刺天公心如結言老而幼金石爲堅事業無聞於後獨行願也公道則然養恬樂善熙熙田裏志無外援太白若辱盛徳若不足心曠神妍瑞公門弟子也瞻仰在念靈與周旋春風絳帳恍惚前後返魂無緣泰山梁木有涕如漣嗚呼哀哉尙饗

四書義

生財有大道生之者眾食之者寡爲之者疾用之者舒則財恆足矣

聖王之治利天下國之利裕如矣夫利天下言民也利國之道於利民得之言利者可以外求爲哉傳大學者之意蓋謂君子以一人治平天下有天下必有爲天下用用之不可以己也有天下而諱言利不可能也必先有以生其財於先然後得其財而用之於後力財在民酌量在君生之有大道焉聖王之治徧天下而井裏之矣於以爵祿夫天下也於井裏之中爲養焉官不必備其爲養則寡井裏之政又嘗徧天下而程督之矣於以應天下之務也於疾作之農取給焉量入爲出其取給則緩損益盈縮權誠懸焉凡以爲天下之人利之而巳然天下無不耕之人則天下皆十一之稅寡食舒用行乎其間以十一入者況又未嘗以十一出者乎以此利民道盡天下亦以此利君道盡國家嵗入用三通三十年存十極之𨿽意外之災頻仍之患百千萬年我取其陳濟於是矣天下無疆惟休國家因民之休也無疆惟用此之謂天地自然之利有道之長無越於此舎此言利天下有利而能無出於民者乎竭其源而欲流之長焉拙於謀利者也足民之外更無理財之方國治而天下平不易之道也收有土有財之功免亡身殖貨之禍聖賢不計利害義理之周自得於利害之盡後世田不井授事有借口民自爲生爲疾君相一無與矣乃縱欲不卹其民錙銖繭絲則出於上明於大學之道誠意正心所自來也曽有之乎國之不亡幸也日甚一日日見天下奉一人不一日見一人養天下吁天下何取於曚於大學之道曰君曰相也哉

富與貴是人之所欲也章

物交不失其定君子之得養於素爲之也夫仁人心而萬應之所自也君子素養爲定抑何物之有累哉夫子揭之蓋謂天下物有在物之道人有在人之仁吾嘗防是觀之知應物之能無隨於物者不偶然矣夫人有不欲富貴者乎無惡於貧且賤者乎乃君子特與人異欲不必於富貴有不處之者惡不必於貧賤有不去之者信於義命之眞不信於人心之妄君子抑何以得此哉得之此心之仁苟使君子自失其仁實喪而名浮矣何以永君子之譽哉然仁養之爲盛全於養然後能全於仁是養也功在未事之先功不分於有事之際仁不息心亦不可息夫豈一朝一夕曰作曰輟襲爲之也哉觀之君子之素危微省克事心之始事也君子不一息廢於其始尊奉優涵事心之終事也君子不一息怠於其終以此而終食時之近而有忽心無有也以此而造次而顚沛時之危而有震心無有也況其近不至於終食況其變不至於造次於顚沛境有變遷仁無出入我素爲定又何富貴貧賤一時事能引之而去也哉夫人無防於本原徒其身爲外應是無惑乎理欲交戰之爲心而卒趨富貴矣然則君子反於動中求其仁歟心性在人無內外之判君子於仁亦無爲動靜之分靜無下手功力於動有存而夜气平旦自惺惺法矣去有妄復無妄功始於動驗成於靜夫子以終食顚沛言仁非遺靜也靜存動察外與物應之謂動卽此動無失吾退藏於密之眞卽之謂養之靜夫亦豈曰空虛寂滅之中而又自爲一存存之法耶動而養靜之先事也寂而存靜之後事也一靜也天地間動靜無始君子之養如環無端橫渠欲去外誘以爲定明道謂索照而反其鑑學者不能體驗於物我應感之時徒探討於息緣防念之際吁惑矣

先進於禮樂章

聖人述時人之論謂己不同於所趨焉夫禮樂有初也時論失之逺矣夫子肯苟焉與之趨耶其言曰厥初聖王治天下則有禮樂矣禮樂何始乎人心之自然爲之天下周旋於和敬之中得以復反於性情之正周監二代不能無戾於古然文勝之中質有存焉流至今日人心禮樂離而去之道無是也方且自以爲得曰君子則然武成初日曰是則郊野之人而巳無聞知不見文物之美守區區不能今日之爲盛習染之深倡和之妄吾玆有感於今日之世矣如有用我我舉禮樂爲天下用人心世道吾將借周初推古始於庶幾禮樂之中求禮緣情立樂由心生情文之防優爲之圖漸之使化後進之於禮樂並與其本亡之吾無與也記曰虞夏之道寡怨於民殷周之道不勝其獘夫子豈不欲大道之行中和成化身朝夕見之哉化行以漸之心爲下不倍之義時也而亦莫非道也轉移消息之機綏來動和之妙夫子有成算矣後世不知鬱鬱之文意有所指儀文制度一取武成之故爲之夫君子創業垂統爲可繼也乃傳代三百十四王遂有先野人後君子反其祖始之說正以其惟文之重天下見文不見質貽之爲不善爾魯論之贊堯曰煥乎其有文章茅茨土階先虞而君者堯也必如是而後可以言文特非煥郁之文則同本之有無有出於二言之表而言之者乎知煥郁之文不可同知夫子從先進之說矣

子路問政子曰先之勞之請益曰無倦

聖人盡賢者爲政之問躬行之外無他說也夫教養惟政以身率之而政無遺用矣外此寧復有他說哉子路行行剛彊視天下無不可爲者爲政之問將盡政事而日見之政有本原在身不在政未之知也夫子告之曰君子之政於天下也以興行望天下然興行在民感發其性眞模範於徳義機在君子望天下而求之身無有焉不可爲也一人爲天下教當以一身爲天下先君子之政於天下也以力穡責天下然力穡在民率作其初心鼓舞於不倦機在君子責天下而聴其所自爲焉不可爲也一身爲天下養當以一身爲天下勸夫曰先之六行之時書六刑之不率舉之矣夫曰勞之九職之轉移夫裏之布粟舉之矣於此非尙有遺說也道本諸身而子路喜於有爲求之政謂政正天下取之身不足也有求益之請焉轉移化導之機身心感通之妙勇者莫爲悟也夫子抑將何以加之答之曰先勞盡天下之道矣子尙有疑於先之勞之之說乎夫人有先勞之功不見先勞之效是則吾有倦心而巳先之而倦非先也勞之而倦非勞也子誠於是亦惟始於是終於是所以先之也所以勞之也此心也無一日不在於民於此而先於此而勞斯舉也無一爲不出於心有至誠惻怛之眞不見隠顯久暫之爲間則先之勞之之分充足無餘天下之道蔽於是矣我無不盡之心民無感心之應政無作輟之累治無化成之功無之也先之勞之外尙復有可以益子者哉夫先勞言身也無倦言心也說者謂勇者喜於有爲不能持久夫子以是言之以救其失誠是也然聖人之言上下兼盡根極要領政事之大端節目舉不外焉伊川謂認得爲巳何所不至若不屬巳自與巳不相干與此正相發吁一體萬物而尙有至於倦乎今之仕也爲巳不知少有此意否蘇子謂學醫者人費未試之學而驟出之於政不可也爲巳而至於費人有意於費人也視醫之限於不明有間也吁子路之喜於有爲爲人也不爲夫子所喜後之費人利己喜於有爲夫子視之如之何

子貢問政子曰足食足兵民信之矣章

聖人之政舉其周不能周則存其大也夫足兵食以成其信政無不周矣至去食惟存其大聖人之道可以常可以變矣如有用我執此以往夫子意也子貢問政有感答之曰惟天降衷人得之以成其生曰信彛倫日用之常信行焉國家理亂所由系也子知爲政之道乎正此而巳外此井裏足其食井裏之政寓軍令足其兵無非爲信道計也上有保愛之勤下有固結之應君子爲政兵食信缺其一不可矣夫子言政不言時道與世移子貢疑焉曰去於斯三何先夫子答之曰時則有難矣通在君子因吾食信之民退守其可別爲之計一道也食與信則不可去過此以往未之言也子貢又曰天下之至不可盡者時也萬一兵食之存於先者今又不可得也如之何通之夫子曰去食去食必入於死非計無從出而死之也人有生之气有生之理气無不死信不待生得巳兵食生存其气不得巳去兵食死存其理外此而棄國負君生不如死君子愛民之政無取於是也處常以兵食存信處變去兵食不失信於民無往不爲信道計道之變而未嘗不常蓋如此孟子謂浩然之气塞於天地之間正此有生之信直養無害合而助之也無食存信死一時之身而不能死其千萬年之气死一國生天下死一人生千萬人後世不知此義愛一身一人一國之死亂臣賊子接踵於世亂亡相尋無惑也張巡許逺至今聞者莫不興起得全江淮以濟中興可以死視之乎朝聞道夕死可矣聖賢原論道理不論死生卒之得道而死死之未始不爲生也後世謂死義可以責君子不可以望民庶暗於夫子信民之義害道而禍人國矣

有安社稷臣者正己而物正者也

人臣品類賢者大槪有三焉夫輔君治而達之天下則臣而巳三人賢矣各一道也大人斯其準乎孟子之意蓋謂君子之仕於天下也必有用於天下然人品不同事功由異不可彊也予嘗以是覽今古觀天下事君人不足言矣有安社稷臣者仕不爲身家謀心存王室出不爲利祿計志在立功業自先君迄今日天地與立焉而其心快於是矣事専報主勲在一人所及有限也等而上之有天民焉均是人也以天民稱天以萬物一體之理付之我以萬物一體之理自負君舉天下惟吾所欲爲我舉天下各滿吾所賦予气志旣從覆天下矣一官一秩於人必有所濟所濟幾何耶彼無願於是也取必於人焉得人人濟之大人有大焉人以大名天下一人而巳渾融天理無私不足言也盡道其間聖人立人極矣英華神采動之乎气機功化威靈自修於廊廟君無非心民有恥格餘事也巳爲天下用不以天下爲天下期有臣如是極於是矣悅在社稷知有人君達行天下知有天下大人無是也至誠之徳洽人心文明之化光天下回視二人可得而同之也哉有仕於此取法於此舎大人無可爲矣孟子抗禮王侯平治自任天民其人也物正之說無乃學聖未至無寧一節自居耶乃所願則學孔子也孟子意也𨿽然身家在念名利薫心卽世俗論富貴利達窠穴焉而人域於其中矣身在窠穴則心不在國家頭出頭沒存焉者寡舉明主於三代堯舜君堯舜民尙可言哉初之不審無一而可安社稷且無望焉愚於是有感

樂天者保天下

無所爲而爲其容徳乃大矣夫仁之爲大何爲而爲之也哉謂天下有遺於其心之外吾無信也孟子言之蓋謂天下有純乎無以議爲未可曰盡道其間者以小事大有之矣曽何禮法之可守仁者爲之道不安於尊卑大小之常機自融於至誠惻怛之際吾固曰樂天之心也然是樂天也滿腔子惻隠矣恢恢乎天地之爲大也太和元气流於四時物何所不包人何所不化𨿽中天下定四海未身親之天下之人精神心術防於是矣今日存神之功他日過化之迹曰小補之也哉樂天言仁者之心也保天下言仁者心之量也然湯卒有葛伯之師文王卒有昆夷之役疇昔之樂何在交鄰有道一怒而安天下之民轉之於卹矣天者理而已矣其大無外春生秋肅無非教也易曰湯武革命順乎天而應乎人君子不可以執於一論

巧言令色足恭章

衰世昧心之事聖人之所深惡也夫出門而交是𨿽言色之小心爲之也昧其心而爲之寧不爲君子之所惡也哉夫子之意蓋謂三代直道而行有其事事如其心吾嘗以是望天下而今不能無慨於此矣以其一二言之人不能不與世爲酬酢言色恭行焉情之不可巳本自有當然之則也乃巧好爲言容悅爲色周旋舉止悉邪爲之夫豈獨無人心者哉以爲不如是不足以取容於人爲有迎合之私忍自壞其心情之正羞惡之良喪於是矣左丘明恥之丘亦恥之有靦面目天下有公好惡焉世道之衰此其一也夫人不能離人於獨朋友之倫行焉道之不可巳非可聲音笑貌爲之也乃背有憎惡面爲交好若初未嘗有怨者夫豈獨無人心者哉以爲不如是不足以納交於人在小人則穿窬之盜也自謂得計羞惡之良喪於是矣左丘明恥之丘亦恥之情疎貌親天下有公好惡焉世道之衰此又其一也天下臣負其君子悖其父其所由來者漸也是皆起於一念不直之微迄至亂亡相尋之地人心世道交際之小而國之理亂系之春秋好諛悅色非此難免夫子不得巳以巧令之可恥作之正以生理本直之眞借之爲淪肌浹髓轉移之自也昔人謂今講來講去又只講得一伯術特非上之爲教人情世態有相激焉言教之直而又不免使之日入於罔是以下有甚焉者乎眞想在襟塵念自息今𨿽不必如漢陰人羞子貢而不爲夫桔橰不爲之矣尙有巧令足匿之爲骾也乎純白備而道載之不可不講也大人者不失其赤子之心而直道行於下矣詩云鳶飛戾天魚躍於淵請以是足夫子作人之意

學問之道無他求其放心而巳矣

不免從事於外凡以致養乎吾內也夫心之爲大也巳則失之矣能無求之於外乎學問人心合一之道孟子揭以告人蓋謂諷詠於詩書典故事事物物惟其所在而考求之謂之學儀式刑今之君子日與周旋不知則質之疑則辧之謂之問古先聖人以二端教天下天下後世聴之人間世一學問也學問言外也夫曰求之於外而巳乎蓋天之生此人也賦之仁徳具於心旣生之後蔽於物欲形而後有亦或拘於气稟心放而仁非已有矣古之經典先王精神心術在焉事事物物天地間又莫非仁之呈露也旣放之心危微精一考之於此而可見今之君子精神心術比方古人天地間事事物物我先覺也旣放之心操存舎亡求之於此而可明講習討論之功切磋琢磨之益君子盡其在我而巳夫豈有他哉學也者學吾之心也先聖人得心所同然於古是以有古之學學非外也問也者問吾之心也賢人君子得心所同然於今是以有今之問問非外也學問之功爲求放心而設然則厥初天與靡不有終生而知之安而行之曰聖人也無事於學乎曰下焉者就學復其初上焉者涵泳從容得養於正聖人之學與人不同聖人不廢學也放其心而不之求怠於仁者也維彼視學問爲辭章視爲爵祿階級甚至假之以快其遂私縱欲之心扇之以熾其傷善敗類之焰失聖人學問之意矣道問學之功爲尊徳性而設與此同義朱子乃謂能如是則气質淸明義理昭著自能尋向上去此以之解他書一道也以之什此是卽非存心無以致知而存心者又不可以不致知之誤林次崖謂朱子平生所得在是所失在是見非於陸子靜亦在是吁學者有防於是陸子謂亂道之書滿屋吾無與也任自讀書無差步矣朱陸之辧煥如矣

附錄

督撫條約

欽差總理糧儲提督軍務兼巡撫應天等處地方都察院右僉都禦史海爲巡撫地方事照得本院謬膺簡命督撫南畿蒞任之始所有一二條約除積獘於相安復祖宗之成法不循常不變舊惟此民困可蘇舎此不可言治爲此札仰本府官吏照依札付內事理轉行所屬州縣各一體遵奉施行俱毋違錯條約開後

一官吏不許出郭迎送如城郭太濶及本院驟至一時不及知者隨城內近便街道迎送俱是不出郭本院經過府縣城郭𨿽去途次咫尺亦止於城郭內近便伺本院入如不入城府縣不許出見撫按不見過客可知驛遞官止於驛遞衙門前伺接不許逺出接過客亦然

一本院按臨各縣如該縣原不曽經有撫按按臨止隨原有公所就中擇其可者奉本院暫居不許攺修其擺玩硯池桌幃等件亦止隨便不新制本院到府外州縣官不許來府見

一本院所至各屬官俱用本等服色見不許如前素服

一各官參見手本用價廉艸紙前後不著殻後不畱余紙別事具手本亦然凡冊用稍堅可耐久而價廉紙不許如前用髙價厚紙申文紙亦然冊用白紙表褙爲殻封筒用單紙內先用一艸紙防封防獘不用表褙紙凡文冊俱指頂大字便覽防洗補申文供招等項不許重具書冊

一本院到處不用鼓樂止一傘不用看看馬各縣驛暫備堪徵戰健行馬壹匹俟本院住札日別處

一本院經過並住札俱不用鋪陳如吏書原無鋪陳本院到日別處

一本院到處下程止雞肉魚小瓶酒等件不用鵝及金酒物價貴地方費銀不過叄錢物價賤地方費銀貳錢燭柴俱在內驛送縣不許送不攜家行別有牌減數

一本院凡巡歷所在縣驛俱不許鋪氊結防拜席等用止用本地方所出稍軟厚艸席百凡家夥一從朴素有用銀鑲鐘筯並華美物件言之不從是阿諛小人也剝民媚人不獨喪巳

一府縣每有新任離任上司必遣人前途迎接新任防去任辭廢事勞人殊非禮法似此之類其目尙多縣之於府尢甚合行禁革若妄億人情喜諛不可執一處太守及境堂堂衣冠民表率也乃不能守此一步耶此不能守他尙何望今後凡正佐首領官某月日或離任或出城或出村落勘裏便見某上司某過客從實登記同差皂民壯爲一簿聴本院弔查

一本院到處卽放告江南刁風盛行非系民間疾苦官吏貪毒實有寃抑而官司分理不當者不準

一本院到處𨿽村落非荒野可虞地方許裏老見指畫本裏利病及府縣民事至衙門府縣耳屬於垣彼有不可言不敢言者以此通之

一州縣理民事驛遞管過客祖宗制也阿諛作俑流獘至今縣官眞做了一个驛丞知府之身亦當驛丞之半殊失初制防同館出馬遞運所出夫宛大縣無預焉咫尺天威法度尙在應天府官小夫銀兩巳行查革止以前日驛遞浪費之銀補原日州縣今付驛遞之用斟酌損益立有長單自前文到之日各州縣原派答應過客銀兩己徵者貯庫未徵者停徵起止府分以本院發去長單付過客取應付無驛遞州縣原應付銀革去一半量存一半應付驛遞炎涼之獘本院深知之有不如單應付酸酒腐肉疲馬小夫及中途而逃本院決不輕貸若過客敢有淩虐生端索取先拏家人送府縣監治停應付走申本院按臨有此驛遞擊鼓稟本院知惜民財知有國法不知其爲京堂爲科道爲部屬也驛遞官行之我輩讀書知禮義人且長單所定食可悅口夫足挽舟夷狄可行何事淩虐左右前後皆驛遞人勢亦不能淩虐也驛遞毋自生事

一府縣驛遞凡奉有勘合牌票嚴加查勘隔省𨿽撫按牌票不準應付借勘合者外官自六品而下不應付京官自七八品而下雜流出身𨿽長單列肆號不應付長單亦載之者謂實有公差事非借關也實有公差𨿽有勘合無前路印關恐有突起詐冒不應付系虛差陳差不應付陳差謂違限久者虛差謂無差而虛塡亦是借關則例備在長單本院每月每季委官磨勘一次不當者罪坐掛號之官甚者罪及驛遞蓋驛遞官原以應付爲事亦有裁革之權本院誓不妄與一勘合妄發一牌一票萬一有誤驛遞官徑行裁革具由請本院當以禮謝

一訪得驛遞每每過期領銀借貸應付不特增利苦害且使出由吏書借口需索今後附府者於府領附縣者縣領俱按月初一日已時先領銀後支應過一日一時鎖吏比較官坐不職吏書索常例並驛遞官聴而與之一並論罪其有津貼銀兩各縣不依期前解者鎖吏監追官以罷軟論

一過客至驛𨿽去城去關咫尺道府州縣官亦不得出見各驛遞不許遣人傳報送下程送禮非止曰取諸民以奉人取民以奉巳其罪無異也開賄賂之端長阿媚之念各官目覩民艱未見捐己賑之乃加意過客亦非周急不繼富義也縱出俸金事當嚴禁若過客系親系故情不可巳自拜各官各官卽此拜謝不得出城還拜若過客穿城行自京堂三品而上官驛官差人報知各掌印官出見自四品而下並外官系親舊情不可巳者先造拜至公館酬之驛遞原不傳報不許遣人探聴先迎拜本院過往不在出見之數非不推已也

一過客至夜泊舟歇宿去處本院法之所行能保無虞不許喚取更夫騷擾萬一有事其地方人本院決不輕貸

一訪得拖欠錢糧其在小民無幾大抵包攬侵欺勢豪抗拒包攬之人府縣得而治之若勢豪則袖手聴之矣本院法之所行不知其爲閣老尙書家也府縣原有此權甘自卑瑣自今以後宜痛自奮發凡有拖欠府縣徑拏親人追治果爲抗拒者走申本院職在糧儲必爲府縣張主府縣毋以不才心度本院隠忍不申甘爲賤辱拖欠如此諸凡受寄花分淩害小民有犯毋貸不言可知

一侵欺倉庫律有明條舉凡紙贖等項無分上下皆在庫錢糧也本院非爲公爲民決不支用其送過客送鄕宦爲人做坊牌具贐舉賀一切不舉若道府州縣敢有紙贖等項用充人情不行申報本院知有律法決不曰此俗獘也情可原恕其隠充囊槖者又不必言矣各道府州縣毋貽後悔若本院妄行取用是法司官自犯法也州縣鳴鼓攻之律有明條本院不能自赦

一里甲止是催徵錢糧勾攝人犯外此非分宜然也自官民之分不講義利界限不明里甲受害種種勞費本院不能備言俸米柴馬各官百用出焉乃復取之百姓之身有此法耶有此義耶原有官船府縣得而乘之門子皂快府縣得而役之外此一分一文盡是贓犯防典載禦史出巡心紅紙札油燭柴炭府縣將官鈔買辦今後凡上司出巡諸用取諸本縣紙贖如無用及各院道具數報人役亦止於空閒徭役人借用如本院經年不至南都編八名人役可借用之類不得借口上司科派里甲若府縣不得己之用查倉庫錢糧具數申本院無不批給如上司驟至一面支用一面申請

一府縣官侵用里甲及紙贖一分一文皆是贓犯儒學拜見節禮獨非贓耶志士不忘在溝壑爲非義也教官俸祿誠薄用度撙節尙足養廉未至於志士所自命也學校禮義相先反惟利是計以此倡士何能正士師道立則善人多善人多則朝廷正而天下治矣卽此一端關系不小合行禁革府縣季考學月考及三等簿本院巡歷嚴加查考缺一於此坐以不職

一古者巡狩以土地田野行慶萬古不易之道也守令陸事於今行之卽古之意今人往往謂詐髙者位亦髙世情不宜於眞宜於假不知假終不能假眞終歸於眞今後各官請以十分認眞之事九分之眞一分放假不謂之眞凡一應職分內事朝而行夕自磨省少有一事未舉期明日舉之今本院立爲考語則例考語則例卽各官認眞次第也以獄訟聽斷催徵爲末以教民耕桑轉移風俗爲首謂之爲末非棄之也均之職分事理而非所急操守乃俸米柴馬之外不妄取一分一文不妄用一分一文之謂才識乃教養聴防巳廢之事而我舉之如水利如均田謂之興利吏胥作獘取錢民俗奢靡淫蕩溺女火化無妻遊食健訟喜鬭能禁止謂之革獘別有則式頒行今復言之謂卽認眞次第也鄕願非徳言貌非才題目張大不能實落下手不謂興革各官思之體之本院區區然參見迎送並禮貌過客一切禁革𨿽是正法亦使各官得以一心民務除卻所假之門成彼認眞之事昔人謂業擅専門今專門矣各官愼毋上負天子下自枉一生

一訪得江南兵備廢弛爲甚近日巡江察院亦有此奏自倭寇寧息而來召募之兵及養兵之費未嘗止也兼以軍士民兵法度如舊廢弛若此何故何故古人安不忘危況震於其鄰事同一海未可言安耶寇至練兵事無及矣今後各統兵官宜日加訓練甲必堅兵必利士卒期必壹可當十十可當百本院一聞廢弛之言輒以李光弼調發間精采百倍自許各兵將能應本院口耶本院奉命知有軍法而巳各兵將念之毋自貽悔變故不測生死存亡本院同之本院身先士卒非徒責人不能責已

一治六年令官司私役民壯者照依私役軍余例問罪乃今府縣百般役使謂舎此更無可用不知天順初設民壯治二年其制始備治二年以前府縣用何人氏自今以後一歸兵營時加訓練與軍士募兵一體操演在州縣官照依冬月操三次餘月操二次私役一人本院決不輕貸本院提督軍務亦惟行軍事時然後用之餘又不必言矣

一今日諸獘不能盡革大槪在文移過繁本院一時不能盡言各官自行酌量一以簡省爲主凡事不必抄寫前案許多急者略節用之府縣所自議說話一句而盡者止用一句二三句而盡者用二三句當用片紙者用片紙當用長紙者用長紙止使事情不遺便是本官自做稿付吏謄不可盡付吏書以致煩瑣其有供招一如刑部例簡切數語起艸付吏謄案若識機括事本不勞不必用吏書行移用許多說話也省之省之事由於官不由吏書風淸獘絕有日矣本院喜之不勝敬之賢人君子也以俗套責人非本院本來面目各官體之

一均徭銀力二差近日題準總一條鞭槪編銀不得巳而爲補偏救獘之法一時良法也府縣官不能爲百姓作主各州縣尙有力差名目可恨可嘆今後各州縣遇當編審均徭月日卽照題請事例有三五年未編者卽三五年總編其有數外編余銀及優免不照則例妄將人半丁糧一升作鄕官生員人情及先年優免今再免者官吏坐贓問罪

一查得本院座船每府皆有一二隻各院亦然本院一人之身焉能坐得許多船隻且水手工食吾民脂膏各州縣有均徭期迫不能俟本院議減者卽將本院及各院船水手銀革一半不編止存一半船上如有別用銀亦革一半存一半巳編者文到日追銀貯庫其本院門皂轎夫除上元縣外各府州縣派編工食銀兩盡革不編凡不編役銀逐一開報

一本院到任上元縣於正櫃銀數內開買辦家夥用銀三兩五錢借辦過家夥用租銀一兩五錢江寧縣亦然二縣買辦人役二名借辦人役二名毎人月領工食銀一兩二錢八人毎年共領銀一百十二兩買辦物件用過尙在物銀役銀猶有下落若借辦則純然虛費矣又查得本院刷卷二三年一至提學印馬年僅二三月住札各院徭役共計三十餘人工食銀七兩二錢各院至日又官銀募人兼用諸如此類其目尙多本院作縣二次上司到皆彼此衙門中那借人役若家夥先計二三次租銀預造一次之用綽綽餘裕矣俗謂算計不到一世窮本院非能算計人也事理顯然人人可見貳縣官𨿽至愚寧不算及此耶財不已出痛不切身此民之所以一世窮也除貳縣已行議革外各州縣事有類此速議申革請以古之仕爲人自處勿以今之仕爲已自安

一禁府不許差人下州縣催未完縣不許差人下鄕州縣未完止移文催甚提吏重治罪縣官法度嚴明事無不濟府縣詞狀止用里長拘里長不在縣原告執狀付之萬不得巳如眞正大夥彊盜等事方用皂用民壯用皂民壯登記與離城參見同一印簿聽本院弔查若縣城中喚買辦人等諸小事勢不能需索者一時里長不在許用皂

一各州縣有每區普編正副糧長共三人又或二甲或三甲朋僉一二人催糧號小糧長夫錢糧完欠其機全在縣官縣官果賢則法之所行勢豪不抗拒矣小民虛糧大抵豪家虛田使然或卽此補彼或通縣丈量皆守令之權得自専也不然十百其人徒爲賠糧計耳所濟何事陽城催科政拙爲撫字也今人政拙乃頽惰不行幹理闒茸而聴於姦豪有田有租天下寧容有此等糊塗事耶究竟遺累小民衙門中日見多事謂於撫字何如借口昔賢事殊不類本院總理糧儲決不致糧長賠貼一合一升決不容糧長費一文一分人言僉小糧以寛正副兼爲費用計此又縣官之貪也並及之除蘇松常三府姑準照常再議外其餘七府通行禁革其就一甲中僉糧長卽行徵收又或以一甲里長徵收就中僉糧長數人者俱不禁

一江南刁風盛行事誠可惡第究所以皆因上失其道使之哀矜勿喜之言官守者當日誦也近有等不才官司𨿽系無礙牽連輒擬以不應得爲而爲之律況在有犯肯哀矜耶多紙贖以掩己貪奪民財爲己績視百姓越人之於秦矣今後凡詞訟口告者登口告印簿狀告者登狀告印簿事當量情者不供止於狀後批其情節存案簿前件下親注量情發落字事當招罪者於狀後備細書情節罪名付吏謄簿前件下注招罪字不爲苛刻不行姑息但案卷不遺心迹明白卽賢有司也果有化民成俗之方本院決不責其紙贖多寡之數其有登簿不盡一狀不存一案毀滅紙贖𨿽多刻而且貪人也𨿽己離任必行追究

一江南刁訟日甚治之誠有本焉然江南刁訟入人極深非借法度輔徳禮則又不可易噬嗑亨健訟之人正頤中梗也欲去頤中之梗可無法歟法加於所當加無不可者而府縣官纏簿書急禮節往往鞠之不及致詳誠有如昔人夢分人鹿之云者夢分人鹿尙在睡臥中未覺也欲以之覺人其可得乎訟風日盛一日有由然也今後各官凡聴訟必須直窮到底審之審之始不憚煩愼之愼之終無姑息柳子云夫人必痛之而後畏然後君長刑政生焉誣矣而不爲痛痛而不能使之畏是則有司之過而巳健訟之盛其根在唆訟之人然亦起於口告不行是以唆訟得利今後須設口告簿凡不能文者準口陳不準其狀訴刁唆人則或巳密訪或令裏老公報執律加刑勿少假借夫有口告之易何事爲唆訟之求而又直窮到底是是非非不能隠遁淸水明鏡形無所逃也秋霜夏日气不可狎也如此而猶有犯焉有之乎斯意也嚴行峻法用之恰當爲愛中之勞差之毫釐爲勞而無愛之毒各官念之各官愼之

一【闕】

令不從不可易也然躬行矣而法度不繼卽躬行無濟也姑以手本言本院革去有殻厚白紙余紙矣禁之禁之病根尙在本院之外能保其無用之者乎卽其用之往往來來而民心不一矣古人謂一道徳以同風俗府縣官卽當責令制賣之家不復制賣印簿書名時加覺察躬行所在而法度隨之他如忠靖淩雲巾宛紅撒金紙鬥糖斗纏大定勝餅桌席物金銀紙馬符籙等紙先經科道題革若刻絲補宋錦等絹凡屬侈靡法當嚴禁火化溺女父子之恩喪矣可無禁歟則責之家長裏老長而無妻寡而賣奸夫婦之道喪矣則兼責地方娶婦從良限之月日夫民性無常惟上所化上人加意而民不以變且化我應者有之乎天下事若此靡靡不立者非事不可立也庸人俗吏布滿於天下而事不立也日誦孔孟之言效法古循良之政而事立矣事立而天下治矣簿書獄訟功在一人化民易俗知府爲之功在一府知縣爲之功在一縣萬古不可易也譏察印簿本院不時弔查有不如約罪掌印官並及巡捕官生員犯約罪教官本院期在必行各官體之法立獘生若郭槖駞種樹之戒此又在府縣官潤澤之也法立而增擾焉不可謂擾而輟法不行尢不可

一吏新防毎訴頂頭銀無從辦及防百計騙財刑不能止夫術不可不愼一入吏途心術壞矣加以先入頂頭或欲盤本或爲債迫有不冒死以詐利者耶今後行遞減法今年數月內亦作一年算凡頂頭銀壹兩者減去二錢每十兩減去二兩防者照減數與之𨿽無來防之人彼做吏一年十兩減去二兩做二年減去四兩以後皆然正月初一日該滿一日亦作一年算防吏照此與之各官嚴加訪察不許詐增報頂頭原是低銀又折算減爲足色數登冊凡儒學巡司驛遞等吏有頂頭者皆詳審定數附府者定於府刻成書冊並申各院永爲遵行卽一頂頭之多可知吏書騙財之故不才官事聽吏胥流獘至今恐無底極不得巳曲爲之處耳其有增數私爲刻減減數私爲增追者是又不才之甚之甚者也

一訪得撫按兵道出巡府縣每有銀兩私賂書吏相沿爲習無處不然本院兩爲知縣頗知所執六年間不一爲此畢竟查撥問罪比有賂縣分不相上下事系上司主持書吏何預愚民有此或不足怪我輩乃愚至此耶且身爲府縣官見吏書受賂不免痛恨刑之爲小壞巳事大壞巳官也賂人吏書設身處地於心何若小人見利則受不足道也堂堂衣冠作此穿窬舉動不亦可羞可惡甚耶其有意指吏胥爲之巳不與事掩耳盜鐘爲罪尢大今後本院巡歷每書吏入先巡捕官搜撿後教官再甚則倒捲箱一一檢之直窮到底用賂之官其刑罪比書吏門皂必重數倍不能鈐束之罪本院不諱也各官毋自貽悔

一本院所行條約計三十五欵非本院突爲一說也祖宗成法今修舉之以上利國以下便民文到之日各官當日嚴惕厲之心痛洗頽惰之習官日加翻閱各房科吏日以本等事請官糊塗吏提撕之吏隠蔽官鞭策之並一應本院行事敢有一事一字不遵一時一刻遲誤者本院決不輕貸非本院故自苛責也立立道行於前乃可必世而仁於後令行禁止不可謂非大聖人作用也諸葛孔明以嚴治蜀本院於江南亦云各官毋自貽悔

續行條約冊式

欽差總理糧儲提督軍務兼巡撫應天等府地方都察院右僉都禦史海爲巡撫地方事本院到任後曽有條約計三十六欵行矣近自應天轉住蘇州近二月稽查各府州縣一應事體其間廢棄成法創立新例似是而非者其目尙繁本院不及先知因之前約開載未盡隨事有感別爲禁約有九並考語冊式錢糧冊式應付式均徭官舉等式通皆關系治理合行各道各府州縣官一如前約遵奉毋得違錯條約冊式開後

計開

一里長老人今日府縣直以賤役視之甚有縣分五六百里老人不及五六十人者夫太和在成周宇宙裏宰黨正先之管子以裏軌連鄕富彊齊國我太祖制里長老人聴各裏之訟於申明亭酌古準今譬之网綱舉目張而漁譬之人欲免疢疾和平气體功先攝理脈絡萬古不易之道也庸人俗吏奉行不謹气脈壅滯風俗日漓有由然矣今後州縣須擇年髙有徳人充一里老人里長戶有定役就中賢而明者擇使當之縣官隆禮相待視府官之於縣各裏一應公務民風責成裏老持此根源工夫綱之紀之化成郡邑日摩月漸將見太和景象目下可收復矣如其漫不加意愚而不知治體者也柳宗元有言有裏胥而後有縣大夫有縣大夫而後有諸侯有諸侯而後有方伯連帥有方伯連帥而後有天子無裏胥是無天子也府縣官行之

一近奉部札革庫子役於均徭中編紙燭銀爲貪夫防也各州縣紙燭銀有三百六十兩者府又過之本院反思先年見聞府縣靠用庫子里甲銀滿三百六十兩其人可數而計也不用一分一文亦有之額爲之數特非反爲貪人依據地耶建平知縣戴度稱非義申革良是法爲中人而設太平王知府申革九十兩四錢存四十四兩事可通行今照府縣繁簡立爲等第上縣紙燭銀一錢中六分下三分府視縣量增其數見各州縣均徭冊中一應迎春迎舉人進士送學各官新任朝賀考滿等項系是公事皆有酒席額辦銀數別公私也今後各官事出於公用此公銀余銀貯庫申作正用若拜客帖私衙燭自己事也用俸金辦請過客請同僚鄕官行慶行弔自己事也自舉自辦如兩京官斂分金不得侵用公銀伊尹一介不以取諸人一介不以與諸人言交際也交際而然況財之在民事干倉庫可以一介取之耶學莫先於義利之辧居官臨財正分別義利之際其有不分公私混行支用𨿽額數余銀亦以贓論

一返淳還朴府縣官類能言之考其作待士子待客酒禮又往往以華靡爲尙曰作興之典如是也我欲還淳教自我立風俗靡薄賴士人倡而轉之食犬於堂而又禁之使不上堂其能使之不上於堂乎取悅於愚夫俗子之目曰作興士類此一作興士子心術壞於是矣此一作興閭閻風俗壞於是矣欲往京師北行爲是欲往京師而南行終無到北京之日轉移風俗而自以華靡示之是往北京而南行也人心自太古轉易非難事各府縣官思之

一江南民風刁僞往往以人命誣人希圖一檢中彼毒計官司少不及察被告名爲凶手破家受刑苦惱百般原告招誣一徒罪耳所誣之刑不能少償被誣之毒萬分之一今後府縣官有告人命速拘眾證審問獄貴初詞稍遲而設計裝辭不可信矣況人命獄之重者乎若果下手是眞方親相視死人受傷先由皮膚後及骨肉外無傷痕而內有傷色無是理也相視無傷不許聽檢今人往往駕爲徧身亂打之說覬新舊痕中希圖一中萬一逺方日久不可相視不得巳聴檢者須令原告供是某處打傷某處打傷口詞在案檢驗旣畢防酌新舊痕色取合打傷口詞誣告必加重刑不曽下手卽行疎放人命至重誣人以人命亦至重均之不可輕視也

一各衞所官軍月糧往往缺五六个月甚有一年外不沾升合者夫各官軍朝夕所需止此而巳今日盡歸操練於地方有禦侮焉又非無功而食也府縣官所得較官軍數倍未有缺支俸米柴馬銀者乃軍士可缺之耶除先年未領者各州縣嚴行追給外今後一照先年事例各府州縣於各倉內僉一二厫口爲軍儲厫凡官軍於此支領入操官軍不減支若領銀一照府縣官吏一體每石銀五錢府縣官不行催納致軍儲厫無米銀支於府縣官米數銀數內支之每月皆衞所官軍先領支後及府縣官吏如官軍無可支府縣官吏亦不許支每月各具有無支領一體申報

一江南喜修道事佛甚至迷惑不返糜財破產比比有之民愚無知上人莫爲之禁不行申明曉諭使然也文到之日各府州縣境內有寺觀廟宇庵堂等項查非額設系是淫祠卽行攺毀或卽之爲社學或卽之爲社防所或拆修公廨中有道士和尙廟祝人等諭令還俗不咎旣往原住居耕作屋地聴與之使之失所棲食流落他方不可也事關風化府縣官行之

一里老而上惟守令於民爲親郡邑事務一皆守令之所當知也知之於前行之不謬今後各府州縣正佐首領凡部內某里某地方田地應開墾某里某地方某人田地系荒瘠系常年淹沒某戶丁多某戶丁少某里某人稅無田某里某人田無稅某里某地方何利當興某里某地方何害當革某里某人某人富某里某人某人貧某里俗尙何如某里俗尙何如某里某人善何如何如某里某人惡何事何事鄕官某鄕老某可師法事當咨訪鄕官某姦豪某何事爲害當爲民除一應事務本院不及言系民務關治理者先立欵目一有聞見援筆書之防遺忘且爲他日得防考地也知而眞切事行隨之萬一本院弔查旋卽發回弔查卽以此送字之眞艸好醜不論也夫宇宙內事分內事一郡一邑亦狹矣爲民父母此不及知可以爲民父母哉區區於此正欲民隠民情時在各官心目知明處當郡郡邑邑龔黃卓魯其人兼本院不及知者亦或緣此有知也教官有師道焉前件並學中事務生員賢否置簿記錄一體遵行

一本院到任先後年問擬斬絞等項罪人往往苦訴寃抑人情僥幸求免未必可信然一時艸率一時誤聴十人中二三負屈或有之本院少與準理蓋以府縣親民本院隔逺且一應干證人員住居府縣今後各府州縣於一應囚犯不必其人有無訴狀不必本院有無批行細加詢訪的系虧抑者徑申本院除本院得以自専審實開豁不必言矣其他經防詳者可以題請別院俱巳定擬者尙有防議天下事止求个是而巳民之父母顧忌觀望坐視寃抑可以爲民父母哉

備忘集卷五

欽定四庫全書

備忘集卷六

明海瑞撰

附錄

知縣防評

知縣知一縣之事一夫不獲誰辜一民失所予咎所以入單父之野而見棄魚之俗則知子賤之政矣履中牟之境而見雉馴之休則知魯恭之政矣爲政不同而要不外乎敬天勤民之念且災異上則減膳撤樂譴告上則蠲租求言凡膺斯民之責者體上天之意而噢咻之防獨必哀饑寒必卹不骩一法不私一錢肺石下無梧丘鬼覆盆中鮮鵠亭寃爲民開必得之門明必死之路而鴈聲不哀鼠牙無訟則政簡而刑淸矣此豈家有治縣之譜哉良由萬物一體之懷而誠求之也乃今則異是矣一旦綰半通得一邑遂沾沾然色喜埋沒眞心不惜廉恥多方掊克以充囊槖朘生民之膏塡溪壑之欲甚至有鐘乳三千胡椒八百之誚而不顧者嗚呼縣則古矣官能淸乎槐根瘠矣馬骨髙乎貪酷若此殊不知上而朝廷吾父母中而撫按藩臬僚屬過客鄕士夫吾長兄弟下而吏書裏老百姓人等吾子姓遇之各有正道若謂止可潔已不可潔人潔人生謗謂所行不可認眞認眞生怨取禍不顧朝廷之背否以鄕願之道待其身以鄕願之道待吾子吾長兄弟浮沈取名竊取官爵非知縣也本縣初意直欲以聖賢之所已言者據守行之自謂效可還至迄今四載中夜返思日日催徵小民賣妻鬻子未有完事之日時時聴訟小民爭鬭趨利未有息訟之期感孚之道薄而民不化燭姦之智淺而獘猶存徒有其心未行其事徒有其事未見其功誦法孔孟幼學之壯行之期月而可三年有成有深愧焉俗吏非所以語我若曰稱知縣職則全未也

縣丞參評

官以縣丞名蓋謂一縣事宜與知縣和衷協濟承流而宣化之也誠靖共爾位無忝厥職好官自我爲之安知不與鳴琴而治者大展雷封之略哉是縣丞之事亦知縣之事知縣之責亦縣丞之責也如未入官門先營家計爵祿賄賂奪魄動心國病民寃如聾如啞縣丞之謂耶瑞自下車日竊心鄙之詎我寮列備官而未之講耶每見時可共言爲之捲舌事可獨任爲之卻步有如韓退之所謂涉筆占位署惟謹惟長官之聴漫不可否事治縣之績無一足紀是上人子惠元元之意不能承而宣之也非縣丞也

主簿參評

主簿者掌一縣簿書之事也𨿽位有崇卑職有詳要夫人莫不有眞性率眞而行之卽古所謂僅得一官亦可小試苟不盡分稱職金玉其外而敗絮其內也卽陟巍科登膴仕徒玷官常耳余無容覼縷如錢谷一書宜出入明允無悖孔子防計當之說苟勾稽錯亂追呼朦朧有錢則寛徵無錢則急比且計糧數之多寡而繭絲之有大封小封以爲常規之入焉是憑家兄爲驅使了不能以自主徒老死於簿書間也又何異於王珣輩唯唯諾諾僅供公之喜怒也哉非主簿也

典史參評

典史掌巡捕民間盜賊爭鬭微事盡屬之所當小心翼翼晝夜惟勤棲僅一枝飲惟滿腹而己若位卑而言髙祿微而謀大黒白出於唇吻曲直任其心胸指良爲盜爲巳敺利欺肺石之無言棘林之哭置不卹焉何以爲民長上哉況屈一夫寃一婦天之霜旱隨之爲民上者可不緣此爲兢兢歟且又偏聴衙蠧相助朘削盜賊分其贓爭鬭罰之紙不幾乎祥符之五鬼乎非典史也

教官參評

教官掌一邑之教一邑之臃腫薄質俱賴其陶成況門下皆俊傑之秀乎所事事比俗吏簿書詞訟不同𨿽不能如尼父設教洙泗人三千王通演教河汾士八百卽淳邑簪纓濟濟不爲少矣掌學教者謂可安閒以自曠乎應將經書性鑑子史諸集與羣弟子朝夕講習月日防課切磋琢磨使之義理明而心性醇異日登之仕路文章由道徳發出事功從學問做來有禆於國家有濟於生民亦以見學優則仕之明驗也瑞仕淳邑一載有奇矣見諸生唱飲呼盧逐羶蠅營則有之所謂經義治事齋忠臣孝子錄懵然罔聞也是誰之過與若寄空名於諸士子之上典籍無傳模範不端虛縻嵗月爲身謀爲家計初入學則索其贄見之儀旣入學則需其送節之禮於諸士子無毫末補焉亦何以克稱廣文之職也哉非教官也

陰陽官參評

陰陽官測日晷星別昏曉雨暘早晚气節以占一邑之禨祥而決趨避焉故有平子之推算而後渾天之說行有蘇子容激水轉輪之智而後知星辰之躔次故陽徳主遂陰徳主閉調而燮之無愆陰無伏陽人無災厲物無夭札此陰陽所爲福國也若今則不然矣古有男巫掌望祀望衍授號巫女掌嵗時祓除釁浴春官司厥政焉近因周禮久廢今陰陽官納銀充之希圖罔利每於朔望月蝕大旱舞雩時而需索夫巫氏焉問以陰陽之理懵如也不幾與古陰陽之設大逕庭哉以是而稱陰陽是假陰陽不測之術而行籠絡巫氏之計也非陰陽也

醫官防評

醫者業軒歧之業心天地之心察病癥脈理識藥性以利一邑之病故起太子於暴蹷之頃識豎子於膏肓之際以之醫國可醫人可醫龍鱗醫虎口有何不可乃今之所謂醫者不識標本不諳經絡取人之病而妄治之幸遇病魔稍退舎則揚然自誇曰眞不手也迨久之病竊發請復之或洪或沈濇懵然無下手而鼯鼠之技窮矣更爲之詭其計曰備諸籠中得之無不效但皆值龍宮物因而索價之髙也而病如故也夫非求醫者有心爲醫者無恆哉以是醫人是以旣死之心醫未死之人也然則夫人之夭札反不如南陽甘谷中之老歟非醫官也

老人參評

古有虎溪三老香山九老此老而無與於民也聖制老人之設一鄕之事皆老人之事也於民最親於耳目最近誰善誰惡洞悉之矣尢擇一醇謹端亮者爲之以年則老識則老而諳練時務則又老有渠人因搆一亭書之曰申明亭朔望登之以從事焉是不計仇非不避親毋任口雌黃不憑臆曲直善則旌之惡則簡之此亦轉移風俗之大機括而鄕落無夜舞之鰍鱔矣乃今老人以錢神爲使鬼希圖差勘瞞官作獘以肥私囊間有投訴此行酒食曰吾飽吾腹矣彼私賄賂曰吾丰吾袖矣至兩詞俱備狐疑莫決徬徨四顧不能出一語以相正焉嗣是公道不昭貞邪莫辧嗟夫人也以位則居老之名而智則反落孱口齠齓下也非老人也

里長參評

古有五家爲軌十軌爲裏裏中有長此里長與比長鄼長五等之長並建登之版籍以供賦稅之入也我朝規制立一都圖卽有十老裏戶而甲戶幫之裏之甲有甘苦與共之情焉有臂指相使之勢焉誰貧誰富誰困苦誰逃流誰人錢糧多寡誰人丁口消長彼盡知之諸凡差役一總其數於里長而爲之徵輸焉若果不好錢不刻剝無私向有天理心裏旣無索瘢洗垢之苛甲自無醫瘡剜肉之慘甲內之老稚皆得本裏之老而長養之矣好縣官孰能如之者乎則里長之設當如周之裏宰黨正體國奉公者爲之可也倘憑勢作威當大役而有壯丁之重派應卯酉而有連累之誅求或混扶甲首以顯售其姦詭之謀或妄開甲幹以陰行其賄賂之術有錢者偏爲回防善柔者不行扶持事兼利己則同甲首作獘以欺府縣事止利己則假府縣名色而剝甲首百計取錢無心撫卹致使村野蕭條甲首流離剝其子以厚其身竭澤而漁明年尙有魚乎非里長也

生員參評

我國家羣士黌宮導之師儒優之廩祿復其身及其宗族待之不爲不厚矣至求士之可以潤澤生民還報天子者則鮮其人焉何上之人意在得賢而士之所希在榮利也夫天地所以生一物卽所以生萬物之理故一人之身而萬物之理備焉萬物之理備於一人故萬物之責亦萃於一人君子之仕也彼萬物之責身有之故身求以盡之如饑之必食渴之必飲有負而必求其酬有約而必求其踐不得已而然也今人不以行義視君子之仕以榮身及親當之意向一差是以百端施用無一而可昔人謂士非不修之家也至應舉入官耽利祿慕榮途患得患失靡所不至不能不壞焉夫如柳子河間傳則士修之始壞之終間亦有之然大槪不美之士不必獻身天子之庭然後人可得而知之講之不明守之不固窮居之所以自修自養有彰彰然著者試舉一二今上人之鼓舞諸士子者盡聲勢也細推論之多不協義士子遂羣然而曰是能作興我輩人也是待士之厚人也然則入官之後其聲勢更有大焉將無慕之乎上而朝廷待士之恩下而有司義起之典如補增廩如優免如途費非士子所宜與也今越分而求且紛紛焉比之墦間之乞相去何如然則入官之後其爲利更有大焉將無乞之乎謂義則與眾與之助之成事可也而今凡事有與於秀才者不論是非可否輒羣起而曰防我類焉習戰國背公死黨之風更不知孔門不比不同之義小人學道則易使秀才學道今人顧以極難管目之然則入官之後其徇私其植黨更有利焉將無胥朋比以壞國事乎施於有政是亦爲政今士子之施於家者敍倫理洽恩義若之何也議者比秀才爲閨女孟子人有不爲後可有爲意也今之秀才不爲處女而爲淫婦亦多矣以若所爲求若所欲負天地生人之義孤朝廷作養之恩非生員也

吏書防評

昔人謂一介之士苟存心於利物於人必有所濟吏書主書寫文移掌簿籍預縣事古稱庶人之在官者果有美意則及人之惠比之一介之士逺矣何今之爲吏者每以得利爲誇惟以得利爲誇故百端作獘無所不至時以狗吏呼之賤之也一爲吏而天之所以生人仁義禮智之道同於聖賢者喪之盡矣非吏書也

吏書常例上而二司撫按文上而六部寺院衙門愈大其常例愈多猾吏巧於騙財執偶中之事以愚小民小民暗於事體不知上人之心何心不知官府中內面文移是官府爲主吏書爲主見一人偶以吏書而禍遂謂無賂則不可見一罪偶得吏書而免遂謂有賂則可吏猾民愚獘非一日苟非上人逐一簿記所賂之事遇若事則諄諄然問是有賂與否小有犯者與者受者重刑加焉而又以身先之不可免也謂之以身先之者何吏書何等人也彼見夫內外縉紳之流開騙局以賂於人多矣而何獨不爲之小民何等人也彼見夫紛紛做官人裹金帛以賂人欺朝廷而竊榮祿罔朝廷以免刑罪多矣而何獨不爲之小民之愚可怪我輩讀書知禮義識事幾人也紛紛之說皆謂要做官則不得不如是然則舉天下而盡不爲上官之賂也吏部能盡不遷轉之耶舉天下而又盡惟上官之賂也三五年考察吏部能盡不黜之耶京官有分貲之費是以外官書帕不得已受焉孟子謂鄕爲身死而不受今謂所識窮乏者得我爲之分貲是亦不可以已乎潛消黙化之機誠在於上不在於下縉紳之常例不去而去吏書之常例不可得也

備忘集卷六

欽定四庫全書

備忘集卷七

明海瑞撰

雜說

嚴師教戒

嘗讀至論謂尊崇正學在君師紹明絕學在宗師至發防後學而提督之又有教師職焉此歐陽永叔祖韓昌黎之嚴謹而宗風之者師固足重也若人能攻我之病我又能受人之攻非義友耶故尼父以善爲芝蘭臧孫以惡爲藥石君子能隆師親友則霧掃空澄纎毫不苟浩然之气塞乎蒼防果何至是得力於師友者良多也夫人外無師友之益而欲所行之協於道亦難矣瑞爲此懼一旦召神立腔子下誨之曰瑞女知女之得生於天地之間者乎有此生必求無忝此生而後可無忝者聖人我師一一放而行之非今所競躋巍科陟膴仕之謂也女今亦小寓於其間矣入府縣而得錢易易焉宮室妻妾無寧一動其心於此乎昔有所操今或爲惱惱者一易之乎財帛世界無能屹中流之砥乎將言者而不能行抑行則愧影寢則愧衾徒對人口語以自雄乎質冕裳而有媚心焉無能以義自亢乎參之衣狐貉而有恥心焉忘我之爲重乎或疚中而气餒焉不能長江大河浩浩然而莫禦矣乎小有得則矜能在人而忌前有利達不能無競心乎諱已之疾凡百所事不免於私已乎窮天地亙古今而不顧者終亦不然乎夫人非無賄之患而無令徳之難於此有一焉下虧爾形上辱爾先矣天以完節付女而女不能以全體將之亦奚顏以立於天地間耶俯首索气縱其一舉而終已於卿相之列天下爲之奔趨焉無足齒也嗚呼瑞有一於此不如速死三復斯言凜若嚴師丁寧夏楚之督爾上紛如直友箴規啐詈之諍爾旁

客位告辭

君子之不能絕人逃世情也然文侯子美掃逕擁篲以迎孔北海亦有座客常滿之幸若不可一日無焉者情云乎哉瑞自防少能知識意竊有執焉紛紛世態其不當予心有日矣近有一二執此行者私自謂𨿽聖人復起不可易也其纎節所系尙無能特然拔鄙俗以超入於賢聖之域淸夜揣較猶天地間不才子也而人或以固疾之夫瑞之所守豈偶然哉其不能以恟恟而易決矣然人非聖人幾微之不能自省一時之昏以怠者有之正須諸賢者提掇之力也顧無能以正道旁格方舉世俗之說居不疑而進焉嘻薰蕕冰炭之不相能固矣陳登無客主意小人欲臥百尺樓上臥君於地瑞非敢以此介懷念也有終鮮克𨿽瑞寧無一日若柳子所云河間婦耶用是惴惕以箴規磨切之道爲諸賢者望故敢以此誦於下執事亦冀共成天地間一克似子也

訓諸子說

二三子之從遊於吾者何爲哉天之生此人也而百責萃焉古之人所謂通天地人曰儒大學之八條目知所先後其事也人非生而知之者孰能了此無惑故從其先得者而問焉其不免日程課於文藝者蓋有司須此以貢士發揮而涵泳之於此與有力也其售不售不與焉今之從事於學有以聖賢自許者乎而決狀元進士於科第者人恆壯之此學奚自而來哉瑞於諸子有一日之雅於經授或未盡焉而飭躬勵行人之模範敢侈然自謂足以當之而無歉者然學求以復其良而已操心治心此不師而師之嚴切者諸子謂無以過我而師焉或可稽之經傳質之子史反之淸夜瑩靈之气固徒曰吾惟師之從要亦蔽焉而已聖賢以識眞誨人其說備在方冊踴躍於諷詠而不能以自己昂昂然張膽明目直欲毫髮終行之此日新之地也行之而牽於俗不免有怯心焉則志立而气不充也仲由不恥縕袍之立孟軻藐大人伯夷之敢於非聖人而不顧時舉而服之心胸之間往來不置或者充養之有機乎不然徒綴酸文識陳語爲後日富貴故鄕之計視百責於我何如縱其一舉而進立於卿相之列吾爲二三子丑之矣夫求富貴利達而妻妾之羞泣從焉眞心也施施而驕其妻妾失其初焉者也孔子得子路而有惡聲不入於耳之幸事師無犯無隱防其何以至於若此乎若子之無恥色忿而詞忤焉聖人不計也二三子何以復我

教約

延平府南平縣儒學教諭海爲申明教約事照得當職𨿽嘗有志於聖賢之學而質魯力薄終未能至於其間環顧其中無可以表率人者但志圖補答一二而例之所得今官也一無以爲諸弟子勵焉夫何以稱用是悚惕彊自飭躬求是以爲觀法地矣外有一得可持以爲修進助者取爲諸弟子論之本職欽承明命請以嚴師自處諸弟子今有一日之雅當以從令自盡一一遵信而彊行之本職借成以免屍曠之責本職幸也如其不然亦豈敢以姑息從事輕則威行夏楚重則兼請黜降是亦今日事也爲教弛日久諸弟子之不信吾說也先爲諸弟子嚴之

計開

一學問之道朱子所揭於白鹿洞學者五教之目父子有親君臣有義夫婦有別長防有序朋友有信爲學之序博學之審問之愼思之明辯之篤行之言忠信行篤敬懲忿窒欲遷善攺過修身之要正其誼不謀其利明其道不計其功處事之要己所不欲勿施於人行有不得反求諸己接物之要大槪備矣諸生率此而行夫何學之不進苐今人𨿽知聖門之教有在而每援事之無害於義從俗可也自恕則於此不能無戾試舉一事如冊報類減年嵗甚者冒他方籍頂他人名原厥心未始不以通獘自諉也然徳之不修機實在此孟子曰學問之道無他求其放心而已矣蓋言所知所行無非爲存心設法也損年圖進此心已陷於不誠不一之地矣更學何事君子之過也如日月之食焉請爲攺圖約諸生五日內一一將年甲籍貫三代腳色從實寫報本學請提學道另行更造冊籍諸生凢素行類此者亦痛自湔洗勿以惡小而爲之庶乎不逺而復自此無不慊心之事集義以生浩然之气爲賢爲聖異日爲國家建偉業無難矣

一聖門之學在知行徳行屬行講學屬知愼自修飭者決無不講之學眞實讀書者肯棄身於小人之歸乎是故知行非有二道也然今稱徳行文章則當有辯孔子曰過我門而不入我室我不憾焉者其惟鄕原乎居之似忠信行之似亷潔此其爲人之槪也今俗則惟此是譽諸弟子寧無若柳子所稱一凢人頌之自以爲喜而陷於此者耶至吾輩之所謂義气人者又自可笑非傲慢猛悍不遜不弟之爲則出入衙門把持官長攻訐他人長短逞圖利之行孟子養浩然之气平日以不見諸侯自守或人申棖之對孔子曰棖也欲焉得剛諸弟子請於此辯之今後凢一應優免訐告等事不由本學申請並先行稟說者縦有司見容本職亦不汝貸

一文也者所以寫吾之意也吾平日讀書體認道理明白立心行已正大光明吾之神也作而爲文不過畫師之寫神者耳孔子涵養至到論語之言莫非中和气象孟子善養浩然之气論七篇者曰泰山巖巖焉蓋自所見所養出之莫加毫末於間也孔孟之文天下至文論語七篇後人作文之法也今則捨此不務不求之心而求之講章墨卷臨文則取夙所記憶者攺竄首尾影響模範就文求題則題意不可得求人則人品不可知將舉而見之行事間所言又無著實地步夫朝廷養士蓋欲異日爲天下用諸士日逐營營必小有禆補後可乃今一生讀書作文於家國身心無毫毛補益謂之何哉昔之評詩者曰可惜一生心用在五字上愚於此亦云竟爲濫惡之物以欺人非工之良也捨其梧檟而養其貳棘則爲賤場師焉請試思之俟本職酌取數篇爲式日後仍踵前獘不流之胸中而取之他人者縦極詞華亦加朴戒

一學以知爲先讀書所以致知也昔輔漢卿防粹朱子平日教人之法定爲六條曰居敬持志曰循序漸進曰熟讀精思曰虛心涵詠曰切已體察曰著用力兼之前博學審問數事讀書之法無越此矣今與諸生約將四書本經通鑑性理分爲十二分應月考又自一月中分爲二應朔望講書又分爲三應日課諸生自量資力次者減性理再次者減通鑑再次者減經非甚不得已必宿號宿號者兩日背書一次復書一次畢講書用辰時三六九作課用已午時將作課發落前課不在號生員去學十里內者朔望赴學背復半月以前書送半月以前課在十里外者月考赴學後一日背復一月書送一月課發落月考在再考次日辰時取便村居生員也發落課亦同考用二十九日凡位次俱是本職編定無得攙越將明唱名平明命題唱名過至者責準考封門後至者従不到考者論作課規矩亦同諸凡程限正欲諸生著用力而又不失於驟迫若居敬持志四事則作文皆復有可驗者就先人之已試而立之法非作無益也諸弟子行之

一體用原無二道明經體也以之商確世務必有道矣第經術槪言其理世務非一一自其事而講求之有不能中肯綮而盡事情者昔胡安定以經義治事分教蘇湖其弟子多適世用今之三場五防正其事也乃今則徒懸括帖以應矣朝有多士而世務無賴者亦奚怪乎諸生如經史稍通堪居仕列者量將邊防水利等事每月約討論一二本職就中命防考試否亦於背復時詰其所以然今之攻議世務舉伯者之說也自謂適用而不知其謬多矣昔孟軻以輔世自處謀事齊楚則曰非吾所及至推其極亦不過彊善以俟後人一步而已諸生愼之

一孔子曰君子不重則不威學則不固蓋內外交相爲養盡飭之道莫非進學養心中急事也今後諸生凡遇一應聖壽正旦等事並在學家居見官閒處拱揖拜立皆必如禮其有放縦不撿者除在學糾責外本職訪知亦行重治

一冠婚防祭之禮廢久矣所以久廢之故正以無士人爲之倡率也蓋小民未嘗學問知禮義見越禮者之耀俗従而效之無所紛華於世者則廢不舉遂致斯禮澌盡今後生員之家値冠婚等事敢不行稟並不依禮而行者痛治之其以父兄托詞者尢可惡夫本職拳拳於諸生者冀淑天下人也乃今不能淑一二親父兄耶諸生異日將爲朝廷治平天下也乃今不能小小以禮齊家耶此等人不足與有爲可知矣

一古者執贄以相見明有敬也矧弟子之有求於師者可無敬歟然受命以教與此則又不同蓋師生分定朝廷爲諸弟子求師不待諸弟子將敬而後求教官爲朝廷設教不謂諸弟子不求而不教也諸生參見拜揖外不許更執貨物以進凡俗例所云送節酒食饌先生者俱不許舉行夫朝廷設有教官將謂爲爾諸生益也寧曰剝諸生以肥教官耶伊尹耕於有莘之野而樂堯舜之道一介不以取諸人也一介不以與諸人也諸生欲以道義自處請先以道義處人

一學校類置公堂銀兩蓋於生員之冠婚入學幫補起復等事酌爲科斂以充學中費也夫冠婚等事諸生寧無小費乎有力者當共助之義也今反科剝其道何在或又謂無公堂銀則諸師費用無自出猶之可也一應上司防帳於何取之夫上官果賢則諸生以文章爲事歌之詠之傳之序之又不然而行人口碑之賢者得以光不朽矣不賢而歌頌及焉是諸生忍見一路之哭滅是非心矣且今帳文歷頌其美私居則痛訐其過匿怨友人孔子恥之本職誠不欲諸生爲此不情舉動也延平多賢上官然執帳文而歸正賈誼所謂墻屋被文繡可痛哭流涕者而諸生獨何喜爲之今日以革公堂爲急帳文次之上人有緣是怪責者責在本職於諸生無與也

一諸生接見上人防典諸書明有禮節今後於明倫堂見官不許行跪學前迎接亦然本學在郭外接官不許離闗門出郊野憲司官至本縣一見後不許再同有司行三日揖有犯於各衙門罪人也亦勿得免冠叩頭奴顏哀免自貶士气蓋不特本職力能爲諸生立一赤幟位尊者徳必大其遵制尢篤諉之曰一介書生可以生於人可以死於人有不得不捨禮以媚人焉是亦以小人心度君子腹也諸弟子無恐

一凢一應祭祀等事禮生並賫詔書人員俱本職秉公自行編取諸生但有言及者必加重責其因之射利又不必論矣

一鄕賢名宦孝子節婦朝廷旌之禮之所以彰先徳勵後人也有未舉者諸生商確舉之舉之未正者商確請廢之知而不言異日將何以直言天下事耶學校公論所自出諸弟子行之

一諸生人眾本職稽考不能經久記憶今立大簿二扇一稽徳一考學稽徳簿記諸生某月某日行某好事某月某日行某不好事責幾禮貌得失附焉考學簿記月日背復何書全記並記多忘少責幾記忘相半責幾記少忘多責幾考課之記如之寫字敬簡附焉嵗終執此歷歷稽驗參酌書之三等更爲一大賞罰諸生失之前宜補之後不可當頑鈍無恥之責有厥初求一於終不可當始勤終怠之責

一諸生住居學左前後右某街某巷第幾家城中某街某巷第幾家約去學幾里某村第幾家約去學幾里書館如之師某與某生員同防一一具帖同年籍送學俟本職投之於簿此蓋非獨以爲號課呼喚之節諸生家之所行學之所習亦或緣此有知也

一學吏職在供寫文案今後紙筆費用俱系本職區處敢有因幫補等事索取生員一錢並爲生員攺洗文卷決無輕貸夫上人每每賤吏正爲趨利酷也我於人無不愛且敬況爾之有勞於我耶苐本職養諸生如父母深閨養處子任爾納賂生其利心學校地光明潔淨容爾一賤吏私爲污穢理必不然也爾愼思之

一凡所示條約無非欲諸生立有成就父兄愛子弟之道也子弟獨無愛父兄之心耶本職無似輒領今官睇目而視昔之教戒我者不在上矣昔之箴規我者不在左右矣識見昏愚心志怠忽是將奚賴孔子於商賜有起予之嘆惡聲不入於耳於子路致欣幸焉諸生如不以我長而難言匡之翼之予之福也本職離師友得此其感報當如之何以上條約大槪也本職初至學中某善可興某獘可革尙未盡識容與諸生防議並參酌提學道教條別爲更定

備忘集卷七

欽定四庫全書

備忘集卷八

附錄

禦制祭葬文

維萬曆十六年十一月初二日皇帝遣廣東布政司分守海北兼管海南道左參政徐應奎諭祭南京都察院右都禦史贈太子少保諡忠介海瑞曰惟爾髙標絕俗直道禔身視斯民由已饑寒恥厥辟不爲堯舜矢孤忠而叩闕抗言爭日月之光出百死以登朝攬轡勵澄淸之志迨起家於再廢乃浹嵗而三遷巖石具瞻卓爾舊京之望素絲無染裒然先進之風綜銓務而議主懲貪領法臺而政先釐獘若金在冶𨿽百煉之愈堅俟河之淸柰九泉之莫及特頒祭葬爰賁始終不昧爾靈尙其歆服

維萬曆十六年十一月初五日皇帝遣廣東布政司分守海北兼管海南道左參政徐應奎諭葬南京都察院右都禦史贈太子少保諡忠介海瑞曰爾介節淸風老而彌厲直聲正气歿且猶生迨玆歸窆之期益軫遺簪之痛載頒禦祭特示眷思惟爾明靈歆玆渥典

祭文

維萬曆十五年嵗次丁亥十二月乙卯朔越祭日辛巳太子少保吏部尙書楊巍太子少保禮部尙書沈鯉戶部尙書宋纁兵部尙書王一鶚恊理京營戎政兵部尙書傅希摰刑部尙書李世逹工部尙書石星都察院左都禦史吳時來掌詹事府太子賓客禮部左侍郎兼侍讀學士王誨太子賓客吏部左侍郎兼侍讀學士教習庶吉士朱賡吏部右侍郎趙煥戶部左侍郎溫純總督倉塲左侍郎胡執禮右侍郎孫丕揚禮部左侍郎兼侍讀學士於愼行右侍郎兼侍讀學士徐顯卿兵部左侍郎楊俊民右侍郎蕭大亨刑部左侍郎陳瓚工部左侍郎曽同亨右侍郎李輔通政使掌司事工部右侍郎張孟男都察院左副都禦史魏時亮左僉都禦史詹仰庇大理寺卿孫鑨左通政趙世卿右通政黃克念左參議田蕙右參議季觀光陳大科大理寺左少卿李尙思右少卿許子良左寺丞李棟右寺丞吳定謹以牲帛之儀致祭於明故資善大夫南京都察院右都禦史贈太子少保諡忠介剛峯海老先生之靈曰惟公廉貞之气鐘於南方挺生哲人直毅以剛嘉靖末年以敢諫著威觸雷霆分甘刀鋸圜扉長系正志從容先皇嗣服首拔獄中廷尉納言中丞出撫剪右鋤貪士民歌舞居無防何增口孔多若火於水世情則那龍蟠虎伏十七八載光不終含恭荷宸采起佐銓務進總憲章帝曰遺直鎭我南方曰予有吏職墮於賄惟汝片玉以戢魑魅曰予有民俗以侈移惟汝束帛以挽澆漓公介益堅千仞壁立側耳生風豺狼屏息陪都荼毒莫如火夫痛行裁革民用以蘇一心精白報我軒堯庶防百辟是式是標方公乞骸先後七疏皇揆慰畱民望所聚天胡不憗一夢逍遙訃來自南天子輟朝乙酉之冬丘公觀化公胡爲者相邀泉下疇如二公旅室蕭條靈斾千里孰臨孰招居者持奠行者心惻官居鼎鼐檢資羣賉公節良苦公行實端公事已定公名已完以葬以祭增秩予諡朝士爭請皇恩示異余輩誼則寮友景行如何生不可卽寄此挽歌尙饗

維萬曆十五年嵗次丁亥十月丙辰朔越二十二日丁丑南京都察院右副都禦史王用汲經歷司經歷江沛然司務防司務蔡如川照磨所照磨潘元度南京河南等道監察禦史方萬山黨傑李一陽田一麟潘維嶽黃正色王藩臣謹以剛鬛柔毛淸酌庶饈之儀致祭於明故資善大夫南京都察院右都禦史剛峯海老先生之靈曰嗚呼惟公挺生瓊海萬夫之特鳴鐸南屏長揖郡伯眼空一世天植孤操兩宰劇邑撫字心勞不侮矜寡力抗彊禦人醉我醒爰騰淸譽聲聞上馳粉署攸司日剗宿蠧峻卻羨余惟時多艱職競斯力气奪朱云羣工動色忠言逆耳身罹狴犴聖主寛恩何怨何嘆肅皇晏駕乃憶比干曰旌骨鯁中使賜環薦歷卿寺超秩朱輪三吳秉鉞防貐銷魂直道難容人言繼起不容何病抽簪故里天啟睿聖圖惟舊臣海濱應詔風采猶新總憲畱臺執法不忒無縦詭隨紀綱南國黔首歸仁當寧切倚屢疏未兪一夕乃死嗚呼以公之儉何啻公孫躬被大布麤糲是飱以公之操何啻伊尹嚴視一介千金不隕壽宜天保爲國具瞻奪我黃耉胡然而然都邑驚心縉紳失望訃聞廊廟南顧悼喪嗚呼誰云公貧而有令名譬彼江流萬古長淸誰云無後而傳不朽譬彼鐘山霄壤同久賢愚好醜朝菌防靈人爲公惜乃公則瞑汲等生乎公後夙仰髙風共事一堂覿徳維躬肅肅其儀巖巖嶽立允矣君子是矜是式倐爾長逝百計莫畱憶公慷慨虹飛雲浮敬奠一觴聊申私鄙公靈不昧陟降庭止尙饗

維萬曆十七年二月十五日欽差總督兩廣軍務兼理糧餉帶管鹽法兼巡撫廣東地方兵部右侍郎兼都察院右僉都禦史侍生劉繼文謹以剛鬛柔毛香帛之儀致祭於明故南京都察院右都禦史贈太子少保諡忠介剛翁海老先生之墓曰嗚呼古稱天下奇男子者公非所謂其人哉天下皆男子而或淟涊依違如脂如韋逐波而流隨風而靡則男子而婦人也若公者其挺瓊山之嵂崒毓珠海之洪浩剛大塞乎天地鴻龎挽乎世道屹砥柱於中流回狂瀾於旣倒而裒然擅天下之奇者乎公巍科奮迹振鐸南平長揖郡伯气節稜稜庠序而奇於教也及宰淳安再移興國家僕負薪惟民褆福邑宰而奇於政也繼司粉署批鱗抗疏折指乘輿雷霆震怒鼎鑊如飴縶囚靡顧斯郎曹之奇節哉薦登卿寺擁麾江左濬淞溥澤鋤彊植懦防貐魂消豺狼气挫斯撫鎭之奇標哉萋菲交侵徜徉泉石特起銓卿風猷赫奕裁革浮華謳歌四溢奇勛巋於八座矣爰總憲臺紀綱振飭冰蘗自持布被糲食杜絕私交儀刑百辟奇采表於三臺矣嗚呼公眞天下奇男子哉不知而詆公者或謂沽直要譽矯情戾俗而公固率之天性盟之幽獨不自覺其奇也知而惜公者或謂四壁蕭然一嗣不足而公固以天下爲家萬世爲續乃益見其奇也玆焉贈諡葬祭皇揆鑑其忠屍祝俎豆赤庶銘其徳勲業鐫之鼎彛而聲名垂之史冊則公之彪奇蜚異者永永霄壤無極矣於公復何憾耶繼文西江筮仕北覲聨鑣業已心奇之嗣是仰公作用愈出愈奇今觀風玆土欲瞻依而不可得謹述公之所爲奇者臨風寄誄共爲天下悲尙饗

維萬曆十六年嵗次戊子三月甲申朔越六日己丑欽差刑部雲南淸吏司署員外郎事主事朱天應謹以香帛牲醴庶羞之儀致祭於南京都察院右都禦史海老先生老大人之靈曰公眞天下奇男子哉抗疏世宗批逆鱗言今昔不敢言九死不回公豈直捐生以博名哉旣而開制整頽風振綱常公豈博美官而已哉歸老無緣野塘再起勵金石操時欲修前人未有業補前生未了事公之所爲時人異之駭者駭忌者忌而其節益堅公眞天下奇男子哉其猶冰壺秋月一腑靑天自總角而宦成一轍生乎後者匪公之植孰識公之心哉公爲天造朝廷之福而天胡不頤公之身公爲穆宗正萬防之統而天胡不永公之傳天將使公以億萬載爲壽以百千忠臣義士爲裔哉應奉天命欽卹玆土慨泰山之旣頽嗟典刑之日逺望南告奠公其歆哉公其歆哉尙饗

維萬曆十六年嵗次戊子仲冬月朔有七日欽差督造墳塋兼賫諭祭文行人司行人門下鄕晚生許子偉謹以剛鬛柔毛牲醴庶羞之儀致祭於明故資善大夫南京都察院右都禦史贈太子少保諡忠介尊師剛峯海老先生之墓曰嗚呼我公生平大致已揚扢於人人或狀而贊或紀而銘先後奠章軸楮無算莫非盛徳之流形而所不能盡揚扢者則公至誠動物之心蓋公之學戒懼於不睹不聞之地而獨覺天理之眞公之行蟬蛻乎自私自利之塗而追乎防古之英士論始疑而竟信公道幾蝕而綦明故自顯爵錫之媺諡褒之雄文重典慰厝之而因以見公之得君自興國祠之淳安像之蘇松金陵之屬咸俎豆之而因以見公之得民自交口頌之交章直之挽歌唁詞揄播遐邇而因以見公得中外之朋情公素所重者忠孝亷節而皆爲公有公素所輕者爵祿名壽而皆爲公膺卽此生之志遂知九土之目瞑俾後公生者咀之有餘味而聞之有餘馨子偉叨承欽命載妥公靈𨿽靖恭之常職寔報徳之夙襟其旦夕祗事蘄以逭譴捄辠者惟公所嘿相而玆菲陳觕薦竭防誠以對越者惟公所釐歆嗚呼哀哉尙饗

補遺

申海南道陳雙山文

福建延平府南平縣儒學爲區處兵後地方以絕後患圖久安事緣本職防試未第曽具奏防兵部奉聖防行撫按守巡道従公計議後授今職母老在堂便道歸省且冀得一至臺奏所未盡並不可先言者一一誦之事或可成也時臺下往雷州府候淸軍察院旋瓊與本職起日相値不得已更日求見柰門者拒之咫尺間候二日不得一接思憑過期始渡海北上中途每思及此深用憮然今已至任未得言者請爲臺下言之夫瓊州府州縣外旋黎岐中處正皇甫規所謂虺蛇入室焉者臺下試思天下有此等心腹疾而能一日安者耶無黎則三州十縣可寧謐去二三萬黎人安五十六萬百姓加五七年功成千萬年逸臺下試思天下有此等用力少獲利多事而可捨不爲者耶黎潰則三州十縣舉受禍然以三州十縣制黎則又千谿萬徑皆可施功五裂四分柄執在我臺下試思天下有此等反掌易事而可曰不可能者耶然自國初至今日竟無一人擔當此者何其故有四全無志者不必論大約今人官居類傳捨至任未久遷擢競心影響間見黎岐難處遂終以難處視黎五年七年事也慕榮途之速心蔽遲難之一見先入爲主一也詢訪未的妄信人言謂黎岐地方闊山嶺峻林木茂密通之爲難妄信人言謂黎人彊眾出沒千百爲輩十發十中敵之爲難英雄豪傑當先爲而不爲是則無故二也平素攻舉子業未嘗畱心經略民事區處猶難況兵戈危險不知其易妄意其難思及存亡呼吸心膽喪矣不復爲謀三也其有思得其方誌立功業者又慮黎平我去後萬一事出不虞邀功起釁人將置我何地目前成功後當顯禍四也自國初以至今日言者屢矣迄無能取信上人者何其故有三雷同平黎之說懵然不識地利險阻兵行法糧隨費致上人以白面書生笑之一也津津然說平黎易究竟所以見其一不見其二說東遺了西中南差了北上人因其二盡疑其一二也誌書歷載諸人議論然其人亦有可爲地步言之不行毋乃議事易處事難歟致上人以紙上空談視之三也二者皆非矣臺下誠能以必爲爲志於本職奏疏上兵部圖說治黎防一道少致意焉且於不可信之三求其必執此說之故於不擔當之四深求眾不擔當之由彼此參互不用其三借三以壯吾膽鄙笑其四借四以深吾謀將見反掌事炯然臺下目中矣夫一時之爵孰與千萬世功名一世之榮孰與千萬年廟食臺下欲不爲之得耶本職言盡矣然尙疑臺下有憚心焉寧非謂提督府不與我以地方兵糧乎夫本職云調廣西土兵廣東漢達官軍量撥一次大徵銀糧之半此據人皆可行言耳若臺下兵備之權則不然蓋瓊民遊蕩並無衣食棄爲盜賊者甚多練集五六月可成精兵借用縣民壯工食權宜區處給其始資黎地米山貨木價給其終兵行糧隨殊無難事又寧無謂兵事一舉存亡呼吸誰則料之乎夫本職云用兵良亦以勢不在我或生姦人玩侮之念大約此舉先易後難隨機鼔舞止用一撫字自可了事本職思之日久考之日深問之日多事決可成成無後患臺下請壯膽行之本職初官遽不得上人意這等世界究竟做成甚事業母老在堂歸期指日中有言未盡者俟到臺日悉焉奇貨可居無越於此臺下幸勿猶豫

以黎爲奇貨此細人趨功名之心也一時欲激雙山姑用此語

治黎防【此愚己酉科中式防也於奏疏圖說有相發明者附記於此】

天下之事圖之固貴於有其法而尢在於得其人何謂法經畫而條理之卓有成緒可考者法之謂也何謂人所以經畫而條理之卓以成績自許者人之謂也得其人而不得其法則事必不能行得其法而不得其人則法必不能濟人法兼資而天下之治成則夫今之瓊黎其處置之法固所當講而以身任事之人又非瓊人之所深望者乎夫執事之問革心宣化之圖山川夷險之勢叛服失得之由愚生固曰得其人之爲貴何也誠見夫蠢玆有眾可以一鼓而擒而直爲是廩廩者亦曰地險不可以馳驅兵彊不可以禦敵不知自古及今之冦未嘗不據險以爲彊自古及今之師亦未嘗畏險而長冦苟我不弱天下無彊兵苟我術周天下無險地瓊崖衛所之兵自丘文莊奏不許徵調以來今日已如驕子其不足以應敵也明矣故前郎溫之敗皆未戰怯聞千里臨敵先期於敗爲之也先哨去而後哨攺彼欲進而此欲退爲之也今日之禍𨿽有以激之使然然猖獗二年崖民死徙將盡未有能剿絕而安輯之者尙得謂之有人乎今上命赫然舉兵誅之夫以萬全之力視此直狐兔耳其束身系頸計日可待也然愚生之所憂者元至元屯田立學復起文河之憂毛伏羌提師壓境不開十字之道欲爲目前苟安之圖不思萬世無窮之利根株之不拔則未必後日之不如今也夫瓊黎中處環海州縣譬之人則心腹之疾也失今不治必將浸淫四潰而爲四肢之患皇甫規所謂虺蛇入室不可一日安焉者也故愚生以爲今日之計不過堅持開十字道之心固執立州縣之計而已自此之外𨿽議之之盡其方處之之盡其術皆下防也何者昔之議者謂盡殱其類爲忍而究其所以爲說不過曰禁商人之貿易則黎無以爲矢刃之資夫利之所在人共趨之𨿽死有所不顧而況於鐵首其戎者乎是姦商𨿽不可不禁而有不容於盡禁者矣不過曰禁軍民之逃亡則黎無以深刼奪之毒夫徭役不擾俯仰足資固有樂之者況於州縣復爲之敺乎是逃亡𨿽不可不禁而有不容於終禁者矣不過曰治土賊之刻削則黎無以爲變亂之激夫讀書知禮義者浚剝良民𨿽亷恥有所不顧而況於土賊之無知者乎是貪賊𨿽不可不懲而有不容盡懲者矣始終悞宋者在一和字姑爲一時撫綏之計不可以防黎也革心宣化效且遲於百年官吏之遷陟不常人性之貪暴不一以一人之身而思一以徳化之不可以防黎也所宜乘今日大軍之勢首惡旣平之後開通十字大路州縣所之可移者移之屯田之可徙者徙之遷良民之無田者佃其中其不宜剿滅者徙之於外夫然後爲百年之計而瓊民享無窮之福矣不然今日赫然之舉復如前日收兵之速剿除𨿽盡於小民無所益也又安知後日之不如今而復爲民害乎又不然而徒曰革心宣化云者吾未見州縣之不立十道之未通而可以革心宣化也嗚呼此所以得其人之爲難而非得其法之爲難也愚生之所憂者如此而已矣而其所以防於執事者亦不過如此而已若夫山川夷險之勢叛服得失之由瓊志歷歷如照愚生欲語而未暇焉狂瞽之見惟執事進而教之

序記

賀景竹王千兵榮膺軍政序

聖天子分天下職下都司衛而立之所焉所與州縣錯峙蓋五品秩也兵以千一百計餘人倍蓰之所管轄有戎務有屯糧訟獄是其以衛封圉翊我聖明之治實兼牧養允釐役焉行道遂志視州縣有大者今守令下民莫敢仰視人視之不勝其崇且榮所則不然其故起於秩襲父祖不由問學於官守義懵無所識且其無理徳以和心气也動輒猛悍殘厲以淩剝其下撫按藩臬用是従而抑之抑之誠是也沿以成習遂致厚相黨與者率以坐受爵冕致斥顯顯然中秩之崇反出文雜流下居之者恆亦愀然不樂曰此奴冠裳爾其間志有所尙者竟亦以莫可柰何付之莫知所以致此之由去此之道夫人之參其身於天地中者豈必人之榮我而後能立哉執義以往天下有莫能禦者況五品之秩森然明也吾得執國制以爲倚公理之在人心未嘗泯也勢之極重有甚焉者吾得以執人心之公而反之理可以張屈抑之勢制足以振品爵之崇故愚嘗以爲今日之武受抑於文者十一我之莫能自立十九也且其所取以自範者繆戾尢甚旣以威莫如州縣諉嘆矣乃曰剝媚之行州縣固名文士也我何人斯而獨不然撫按藩臬之我督者固偉然名進士齗齗然天下望也彼亦州縣之爲爾我何人斯而獨不然效殖貨利以求容媚方以爲庶或可申一二不然甚矣計之良也孟子曰小國師大國而恥受命焉是猶弟子而恥受命於先師也然則武秩之邈乎其卑而謂盡由於文士之私者其然乎其不然乎如恥之莫若師文王爲今之防亦曰執制以自守據義以行制而已毅然不諉於莫與之微斬然不牽於剝媚之習則吾固參天地人也彼之並且上乎我者將唾穢而奴視之矣吁獨與之角也與哉獨求不我抑也與哉千兵景竹亦有志而付嘆者撫按請於廷而軍政及焉反此而遂有由矣愚懼其莫知所執也因軍士之請用是書之以賀天下事亦爲之而已矣景竹尙勉之

賀屈元禮生子序

屈子年三十餘矣仲秋之夕得嘉夢覺而生子眾咸欣欣於餘慶之說相率徴予言以賀焉予曰人生而無以嗣於其身者能幾言之抑可以已也或者教以成子之貴乎然今之教者於聖賢之道則戾蓋自門左之懸久廢馬援之遺王昶柳玭之誡特書於司馬氏者與鄕習之願符節遂膾炙焉夫天地四方之事舉而屬之男子之身矣其負荷若之何也顧沈黙之名而精若義者能堪之乎是故孟子善養浩然之气正以爲天地四方之射也漢人因有生男如虎猶恐其鼠之說予非敢以漢人爲適中見也第中人之性振其气而挽之中也易抑其气而企之中則難中行不得惟過中之狂士屬心焉仲尼之所以善於造就也矧今所取當於天下之教者何如哉愛其子而深爲之計顧以守雌之道進焉以水濟水血肉𨿽可保永於世而徳義之有於身者去賢聖或邈矣謂之能成其子也然乎哉疏少傅不以財遺自謂爲子孫念光奕史冊矣而犯者屢焉矧道之見頌於君實而世又率以爲是者誰則挽之諸友聳然曰元禮少學禮知此義者也予亦欣欣然賡餘慶焉幸天地四方事於此子乎攸寄也用是次之以爲賀

樂耕亭記

始予未接西埜先生意一豢養之人云爾獲交數歳見其誦砥行亷隅之士欣欣然羨焉若有企望弗及之意嗚呼休哉玆世祿之難也交益久見其聞仁篤儉約之行欣欣然羨焉行且欽崇勅厥躬詩禮訓厥子敗度維欲敗禮維縦將深愧弗爲焉嗚呼休哉玆世祿之尢難也嘉靖甲辰之嵗於瞻玉堂遺址之西墨客村搆樂耕亭於上將以統率僕佃之耕非徒取名於此也一旦以其事爲予誦予訝且喜曰賢哉先生樂耕之意乎而尢之者則曰不此之葺而顧彼營焉裕祖之蠱非孝也予意不然賈子稱一夫不耕或受之饑一女不織或受之寒今之爲民者五曰士農工商軍士以明道軍以衛國農以生九谷工以利器用商賈通焉而資於天下身不居一於此謂之遊惰之民遊惰之民君子之所不齒也世咸以異端遊手目之而不知儒生貴族特甚先生以文莊嫡裔居寶丞之榮俾自棄於遊惰之域以逞無疆之欲則凡可侈可淫之物罔一不備其爲園夫紅女之蠧可勝痛哉視異端遊手之害十百矣維亭有作爲耕也且以樂名推斯意也必不忍腴若飲食爲谷粟之糜必不忍晥若衣服爲布帛之蠧又必不忍厚若聲色之娛妄若貨賄之聚爲好生傷年彌邵徳彌崇舉凡淫侈小物爲世祿子所有者咸芟荑蘊崇之澌盡矣嗚呼不賢而能之乎仁篤儉約親覩之行義淸節善行且於反官之日可期矣亭扁樂耕豈曰小補哉若夫流連光景假此亭爲聚遊之地瞻玉堂有述亦殃也烏乎孝始而士今而農不爲五民之蠧詩曰孝子不匱永錫爾類其先生之謂乎嗚呼賢矣哉先生曰玆吾志也敬持以爲記

贈林東臯考績序

予於東臯先生均業儒友也然東臯令瓊山計七年於此矣實有大夫義焉古之人有曰君子居是邦不非其大夫自斯言之出也故凡有涖於人者𨿽心晳淑慝紀事執春秋筆焉其顯誦於人裂采而贈之者必掩咎爲美增細以巨𨿽以龔黃召杜顯顯然擬之者實反出嚴來下用是善惡詆冒莫可憑倚君子習見其然故凡采而書之颺歌而休頌之者皆將曰此不非其大夫義也𨿽歷歷可按者莫之聽焉夫以善惡之相冒若此聲乃底實莫能白之君子之心又若此今欲侈言以爲東臯贈也亦奚益哉是故東臯惠澤著於人心政聲播於行口績業畱於郡邑之志瑞不必多爲之贅然東臯此以奏績行也行將擢而之他郡陟而之科之道其統賴有大於瓊山者統賴大則其績之所奏隨之東臯以其迎刃而解之才乘迎刃可解之力隨職業之所到執平日之所學者毅然行之罔狥身以忘國毋私已而棄民小之瓊山大之天下則聞譽逹於遐邇功烈著於不刋循良憲諍映耀今古予得以従而鼓舞於其後矣吁豈不盛哉豈不快哉昔子路去魯謂顏淵曰何以贈我曰吾聞之也去國則哭於墓而後行反其國不哭展墓而入謂子路曰何以處我子路曰吾聞之也過墓則式過祀則下儒有見善以相示者東臯先生何以復我

贊蕭氏一門二節

予讀東洲李太僕所爲雙節傳觀二母寡於華年依孫子爲命歷三四紀而念夫之心迄如其始矢心天日苦志絲枲未嘗不壯其競於守而可爲頑懦者寓激勸也嗟夫人之自立於天地間能以其身爲天地萬物之依者其道有五焉五教貫三才而爲一君子重之然聖王制世禦俗所急而且先者惟臣之良婦之節崇顯褒異拳拳然持此以爲天下勵者是則何故蓋以義合者而能不悖其心可以攺醮而他従者顧終守於一志一行類無往非其自立之地焉矣況夫遇有常變君子覘人恆於久近間求之昔人謂慷慨殺身易従容就義難久近之謂也是故夫亡則無所爲矣無所爲而一從不移𨿽金石之堅未能逺過彼夫存之備婦順而家理寧未足爲難矣士之従事於上多者計三四十歳少者亦不下十餘嵗承於顯或悖於幽毅然誓不以所職負吾君者競於始或渝於後歷年所而心一焉彼殉君於日月未足爲難矣藩宣不悖可以見臣義之終孀守克堅足以辯婦行之備故君子論人廷之效忠閨之著節無軒輊焉而厲世振俗獨於此拳拳焉者亦以其久且大者身有之五教於斯貫焉故爾𨿽然彼士嘗學問知禮義以應上求者親師友以撤蔽酌古今以達疑謂能盡所事焉可也閨中之見視此何若矧士之布列在位考其所以受人防命之寄而不貳乃心者則或鮮焉易於閨門女子之間難於多士講學之際二貞並萃獨非君子之所歆揚而不容自己者乎孟子曰百世之下聞者莫不興起也況於親炙之者竊慨臣義之衰節守之壊有如三才所借以立者而僅於二婦焉寄之則夫祗念母氏不攺之心奮臣子不悖之義侍禦公之造福南粵有必然矣予粵人也鼔舞之懷不能自己用是書之以頌議論

泰伯論上

太王剪商之志金仁山胡雙湖辯之詳矣愚竊謂太王實有是志太伯去之夫子亦不當以至徳許夫太王當祖甲之時去髙宗中興未逺後一百有餘年殷始亡則當太王時乃商家盛彊之末衰弱之始其天命人心尙完固未動所謂剪商亦言乎其志焉耳非爰整其旅如觀兵孟津陳師牧野之爲也泰伯無荊蠻之逃則國屬之泰伯矣屬之泰伯而泰伯以不取爲心則剪商之志蓄於太王者息之泰伯季歷不得位日後無武王事紂無滅亡之理此其以天下讓商更爲何如太王欲傳位季歷則剪商之志季歷従之矣太王啟於先季歷従於後父作子述事必有可成無難者君臣之義泰伯不以此身維持其間而托於采藥之去我𨿽不殺伯仁伯仁由我而死充類至義之盡泰伯其得爲有君也哉且弒君天下大惡也幸而成之公議凜於斧鉞不幸不成大則身首異處破壊家門小則貶削投荒流離終世王述之子坦之欲以女與桓溫述怒排坦之曰汝眞癡耶乃欲以女與兵坦之是以不與桓溫之禍竊以爲泰伯之愛太王不如述之愛其子矣聖賢之論曰君有過三諫而不聽則逃之父有過三諫而不聽則號泣而隨之夫子臣異道非止謂其天合人合義當如此也子之於父一體而生比之異姓君臣情分有別以光明正大之義投一气相通之親婉順號泣至三至再無不可以感通而挽回焉者父有諍子則身不陷於不義無君一念此其事爲何如可逆料其不可反而遂逃之耶仁傑周旋於則天之朝雙陸不勝之兆姑侄子母之言且能動之俾天下復爲唐有太王固非昏暗之武后也仁傑能行於異姓之婦人伯不能行於至親之父子且朱子之論伯曰徳足以朝諸侯而有天下夫足以朝諸侯有天下而不能以大義回父心吾不信之矣以子事父情有可爲而不爲身爲世子權有可爲而不爲以事父言則不孝以事商言則不忠啟天下無君之禍貽家門弒逆之羞皆荊蠻一逃爲之也天子旁通事物之變酌見義理之原而顧以至徳稱之哉

泰伯論下

果如剪商說則泰伯潔身而去僅得與申生之恭爲類質美未學謂之徳且不可矣況可謂之至乎蓋采藥一去使太王果成剪商之事則商家天下不得於太王當得於季歷是泰伯不取商家之天下而任父與弟取之也春秋書趙盾弒其君任父與弟取之不以此身維持其間繩以春秋法泰伯罪不可逃矣仁傑周旋於女主之朝君子取焉蓋君子期於成天下之事而不必於明巳之志苟謂惟求無愧直遂徑行可以維持左右使不至於成其逆者皆不爲之泰伯不得爲聖賢矣朱子以遂成吳國事料泰伯於商周之際足以朝諸侯有天下太王邑於岐山之下従如歸市不能以有天下乎太王可有天下而泰伯潔身去之謂讓天下於商可乎且朝諸侯有天下之說尢不可曉說者謂周之頑民爲商忠臣觀多方多士訓殷民者詳矣必三紀而後風俗移易牧野之師𨿽殷民有倒戈之志然猶有前徒交戰之人孟子曰其故家遺俗流風善政猶有存者是以難也泰伯𨿽盛徳當不過於文王文王値罪惡貫盈之紂不能爲之泰伯當祖甲世去髙宗中興未逺又焉能朝諸侯有天下易易耶三分有二以服事殷說者謂九州所以不遽叛者皆小心翼翼延焉夫紂猶有可延之勢以泰伯不従之徳當祖甲盛時爲天下倡率民可知方商室太山而四維之矣朝諸侯有天下此必無之事也孟子曰繼世而有天下者天之所廢必若桀紂故益伊尹周公不有天下適聖賢六七作之後而天遽棄之耶以徳言泰伯無取天下之理以時言泰伯無取天下之幾徒見夫遂成吳國之迹謂可以朝諸侯有天下夫歸泰伯之人正邠人従太王之人也其心知有君臣之義故見夫可君者翕然歸之又躋我於天下一君之上恐知有仁人之人不如是也歸市之太王不能卽遂剪商之心遂成吳國之泰伯能朝諸侯有天下乎且推已之物以與人謂之讓指商家未敗之天下爲泰伯當得而不取之恩是何以異於盜賊指所未刼之家其所積爲已有而姑讓與積財者所用耶大禹太甲成王之天下不可謂爲益伊尹周公旦所讓周之天下不可謂爲泰伯所讓尢可知矣夫子之言當不如是朱子憑史記之語而想象推之於太王泰伯心事皆不得其實而其時其事並夫子稱許之言有相悖戾不可彊通者不若止以讓國季歷說武王終有天下故以讓天下推許之無礙也

孟子爲貧而仕議

人生天地間曰士曰農曰工曰商皆男子事也其事𨿽一然士在行道天地間惟道最大故士居四民首士當斯世旣貧而無養矣曰農曰工曰商無非資身防也此其事之在我者一仕於人則制於人制於人則不得以自由制於人而望於人者惟祿焉且云非出處之正吁非其正者而可以謂之出乎以不正之出懸望祿之思此其心何如也君子之仕所以行其義臣子之義分無彼此而以言髙行道自諉失君子出仕義矣天地間無可以生此身者爲之可也捨農工商之養自己出區區於抱闗擊柝之祿由人制者焉大賢君子之所爲寧若此哉孔子平日進以禮難於進也退以義易於退也乘田委吏安然受之而不辭蓋亦順其舉授者而無容心焉亦且行道之端所系耳事君敬其事而後其食爲貧以進寧復能後其食耶孟子平日執不見諸侯之義分庭抗禮直若壁立萬仞之不可卽者莫非剛且大者爲之斯言一出吾恐气體亦有所不充集義所生者或不能長江大河浩浩然而來矣

周公使管叔監殷

周公之處管蔡諸家皆以爲不忍逆探其兄之惡而棄之愚竊謂不然舜之處象𨿽云封之有庳而天子之吏實理所以然者正以全吾親愛之心又使之不得少肆其惡其爲家國臣民之計詳而宻矣人必有惻隱之心惻隱之心於親切人必有是非之心是非之心於親眞謂之眞者非獨詳於此也日夕周旋心術之善否見事之明暗才調之大與小莫不畢照於我而非若他人之日月一至見其一二而未見其千萬也古稱知子莫若父知弟子莫若師羣居終日而以知友稱亦以親比不離之故也謂蔽於愛兄之心然則舜何以不蔽四端必有隨感異應舉天下皆然而周公獨何以得此失彼大學稱莫知其子之惡責溺愛者之不明也古稱諍子爲賢子教以義方爲賢父子朱啟明臣民稱焉堯且以嚚訟棄之見有眞否之別也將謂過惡未著而其志其才有可取者知人則哲維帝其難四防不去於堯而去於舜人心之藏不可測度𨿽明聖亦有未能先爲之別者奚必兄弟間而後然哉立亡國之子而求所以監之此其闗系若何當何如以計之者監以親親之兄周公慮事之詳亦可想矣若夫日後之事則所謂維帝之艱聖人之不幸也而其初之必使焉者正其才志之可觀兄弟之眞見今觀金縢之冊公之愛武王何若恩斯勤斯之詠公之愛成王何若孩提之童無不知愛其兄在彼猶在此者附仇人以背懿親管所爲有出於天理人情之外者而公安得逆知之竊以爲監殷之舉公必自慶以爲得安國之計矣而寧意其後之至此耶周公弟也管叔兄也周公之過不亦宜乎孟子意或如此無取我子鬻子之閔斯之言哀而切所謂垂涕泣而道之也敗露之後其親愛之情尙如此防墻禦侮之親而使之監我仇人焉獨非聖人之至計也乎天理人情周公之所不能不過也若謂蔽於愛兄以至今日稽之古今反之人心不能以彊通矣

使畢戰問井地

不井田而能致天下之治者無是理也何也人必衣食有所資然後爲善之心以生日夕有所事然後淫侈之念不作井田者衣食之資日夕之事返朴還淳之道去盜絕訟之原舉賴於此故嘗以爲一井田而天下之事畢矣然自三代而下垂數千載而莫之行者何井田所以爲民而亦兼以足國自秦漢而下其心於爲民者能幾人哉間有欲爲民隱之卹久逺之計者又苦於考究之不詳變通之無法彼見夫天下若此其大奪富民之田以畀貧者紛紛籍籍無従下手其講學之臣多詞章記誦之士議及井田懵然不知所以行之之故或見其莫已利也因不舉之以爲君誦者亦有之舉世相安於因循之習竟無經久之計望治之思膠柱鼓瑟宜乎其卒不可行也考之後之稱稽古博識者莫如端臨馬氏其爲井田之議謂後之君子每慨嘆世主不能復三代之法以利其民使豪彊坐擅兼並之利其說固正矣至於斟酌古今究竟利病則莫如老泉水心二公之論最爲確實其出二公之外而爲之議者必能備知閭裏之利病詳悉然後授受可以無獘然則自周而下吏於民者舉不欲知其利病也耶不知民間之利病用民之脂膏以奉之何用設官分職旁午而縦橫之者何爲守令之遷除其嵗月有限獨不可舉而久任之乎污吏黠胥能舞文以亂簿書田裏之一一可覩丈尺可憑或不可亂還授之姦獘無窮今則然矣井田旣行之後而民猶有無窮之獘耶商君決裂井田廢壊阡陌以靜百姓之業而一其志果若斯言則三代之貢助徹法將不靜而一乎不反其靜一之故而見夫末流之獘遂舉而棄之不揣其本而齊其末端臨於是爲失言矣我朝丘文莊有取於蘇葉之論而其言曰可於國初人寡之時爲之承平日久生齒日繁之後終歸於隳廢程子謂天地間決無人多地少之理今之糜費五穀計當數倍吾民日夕之食而猶可以取給事可知矣隨時制宜而不失先王之制歷舉貢助以爲滕文誦孟子之所云潤澤不如是也丁田相配取效於數百年之後井田以漸爲之而俟其成獨不可舉而行之乎謂張載處之有術之言惜其要妙隱而未發吁三代行之其爲日若此其久也地裏舉目可見量度反掌而行寧能隱之耶文莊之見亦端臨之見也誤之者蘇葉而二公之言尢自可笑周禮遂人凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿鄭康成謂此鄕遂用溝洫之法也用之近郊鄕遂匠人九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之塗專達於川康成以爲此都鄙用井田之法也用之野外縣都此蓋以平原曠野之地行助法以山林陵麓之地行貢法然非貢助一定於此而不易也昔朱子論建國謂必依山川形勢無截然可方之理孟子若夫潤澤正此意也必若塞溪壑平防谷夷丘陵破墳墓壊廬舍徙城郭易疆隴而後可爲聖王之井田將塞之平之夷之壊之易之而後爲之也耶爲髙必因丘陵爲下必因川澤謂聖人也而所行之事寧若此愚癡不通耶必九百畝而後井必方百里而後同不足於九夫之地百里之同而可耕可植者將棄之乎隨田之廣狹而爲多少之授可井則井不可井則一夫二夫當之可同則同不可同則百夫千夫當之助不必野而行賦不必國中而行此聖人之法也二氏以不通之見而議古法難乎其爲古矣所見之舛若此則其謂井田成而民之死其骨已朽驅天下之人竭天下之糧窮數百年專力於此不治他事宜乎其然矣井田者井田之名也人必有田而不必於井者井田之實也觀野行助法國中十一自賦聖人變通之權可想見矣爲今之計不必訪求故堰遺陂之已廢者按今日之土田隨地區畫舉周禮大司徒所謂不易之地家百畝小司徒上地家七人與夫大宰九職任萬民者而酌用之守宰縣令一以井田爲事其纎悉又屬之一里之長不以今日紛紛之病而沮其必行之心必委曲以力行而求爲久逺之計旣定之後舉簿書以驗田土度地不定則吏胥之姦獘可稽正不必慈祥如龔黃精明如張趙而亦可以濟斯世於虞周之盛區斯民於樂樂利利之中矣橫渠曰世之病難行者未始不以亟奪富人之田爲辭蓋謂其或以召亂也然天下富人多乎貧人多乎田井而貧者得免奴佃富家之苦吾知其欣従必矣王者固有滅人之族沒人之產而束手聽者取其有餘之田而不奪其上下之養彼亦安得而違之竊以爲井田之決可復於後世者諒夫有同然之心而不必卹其眾多之口反覆曉諭委曲變通必無召亂之事也然則數世之後而其子孫眾多不可以死徙無出鄕之法行之者若何曰物之不齊物之情也自夏后以至八百年之周其間獨無若此者乎然要在必有田宅而不失所養化裁變通之而已要之不能以一一如意而較之田不井授一遇災旱而民之輾轉溝壑白骨徧野平時則姦僞朋興有故則羣橫冦盜其相去萬萬矣愚故以爲防然必在可行而無疑也

古今論井田之難者惟彊奪民田以召怨讟一語爲稍近似舉今日吏胥無窮之獘守宰遷徙不常之由乃不揣其本而齊其末之論若夫執溝洫井同之法而謂今日之地非古昔平原之區者以膠柱鼓瑟而論聖人不通之甚者也天人貧富不相耀以和其心而後天下之治可定今日太平之業必世後仁之化舉須於此彼夫心所同然而口之怨讟固不必卹也力而行之而民可與樂成矣然封建所以維持井田者也田欲井授亦將舉封建而行之乎曰久守宰之任而一里之長長子孫於其中者復爲之維持焉井田之可行也必矣制度一定則心志一風俗成其所以維持之者不難矣然則奚必封建爲哉

人皆以井田爲聖王之養庠序爲聖王之教養民於先教民於後有養而後教行焉若井田自爲養庠序自爲教不相渉矣然易履卦君子象之以辯上下定民志上下辯民志定教之成也一夫百畝之田百畝外不能加毫末五畝之宅五畝外不能加毫末上下四旁長短廣狹彼此如一而無不方民志之定何如程伊川傳乃嘆後世自士庶至於公卿日誌於尊榮農工商賈日誌於富侈億兆之心交騖於利天下紛然如之何其可一也欲其不亂難矣降至今日較伊川言殆又甚焉所稱名人賢士口談道義者皆不能絕去爲富不仁之心小民持此爲觀法借此爲口實用是風俗日流莫知紀極法不能止大抵皆厚田宅丰衣食美妻妾一念使之有此一念又皆田宅無分界人人得以自買自賣致焉井田行則民貧富不相耀而心和矣生長所習見而志定矣漢人以富人觀欲天下爲悲止此田宅更何欲可觀漢人以彼民情見美則恱爲嘆止此田宅更何美可恱富者欲過貧者欲企𨿽有其心而蓋無其由也無其由而過企之心滅矣井田未嘗教民而域民於教教道之妙有若此嘗謂井田立而先王之教斯過半矣天下之治井田爲之學校不過輔翼之先王之教井田教於始學校不過成教於終一井田而天下之事畢矣後世紛紛然交騖於利彼身當教化之責者亦惟利是馳制度非不詳教戒非不切也以言相禁實則別以心相傳夫曰教之夫曰教之云者是亦空言而已天下如之何其能治耶井田盡天下之事與其竭力爲庠序爲教約百端鼔舞民志不定迄無成功不若竭力爲一井田以復唐虞三代之治不可以王莽王田增紛擾借口也

孟子道性善

孔子論性曰性相近習相逺𨿽未一一剖析而天命气質實兼於中程子所謂二之則不是相近一言盡之矣論性不論气無以見其生稟之異論气不論性無以見夫義理之同言性不可不析而爲二無气則此理無處安頓曰理曰气無離合無先後性卽在气質中非二物也言性又不可不合而爲一合之而未嘗不分渾然之中燦然者著焉聖人之言妙矣孟子論性區區然執一性善之說夫人之所以信服於人服其心也服其心者彼亦有所驗之於心証之天下也程張生於戰國一言而告子服矣告子不爲孟子服者實孟子言之執於一辯之不能詳使之非告子諸人故屢變以求勝也說者謂孟子時當戰國人欲橫流不得不執性善之說矯焉春秋時俗較去戰國不逺孔子稱性相近繼之曰惟上智與下愚不移周流不捨孔子救世之心亦均切矣將不欲矯正之耶不正言以屈其心欲反言而矯其失不可得而矯矣告子所謂仁內義外乃不知仁義二字字義所謂不知仁義二字義固欲反之孟子不曰心之徳愛之理謂之仁心之制事之宜謂之義區區執敬酌湯水之說辯之不詳亦徒多言而無益也

孟子有命也有性焉君子不謂命之說於气質之性旣知之矣答告子諸人獨不一言及之蓋孟子意欲伸此抑彼如說夜气欲人知涵養此性說四端說擴充欲人知體認此性充廣此性諄諄然不一而止無非爲性善謀也孟子之功大矣然理气不相離而離言之知爲性善謀不能使人信吾性善之說是則孟子之過也

鄕願亂徳

従古未有言及養气者而孟子言之古有詭隨上容之說卽鄕願意也亦無有若孟子之論剴切痛快者蓋鄕願餒其浩然之气以従俗浩然之气孟子身有之見鄕願若爲身害故言之詳惡之痛今天下惟鄕願之教入人最深凢處已待人事上治下一以鄕願道行之世俗羣然稱僻性稱所行大過者多是中行之士謂如此然後得中道善處世則必鄕願之爲而已所稱賢士大夫不免取道鄕願調停行之鄕願去大姦惡不甚逺今人不爲大惡必爲鄕願事在一時毒流後世鄕願之害如此說者謂孟子擴前聖所未發指養气言也孟子之功不在禹下當以惡鄕願爲第一

備忘集卷八

欽定四庫全書

備忘集卷九

附錄

挽詩

哭海剛峯先生

何以尙

乾坤正气獨鐘奇直道堪爲百世師忠似比干名並久壽過尼父逝還遲先生與我元同志後死何人更相知杖血未幹流作淚哀哀豈爲哭吾私

又

公爲男子一生奇烈烈轟轟是我師胡爾正人歸去速莫云病客弔來遲公於我昔非爲薄我謂公今或有知終始交情當勿攺臨風杯酒奠吾私

範世淸

皇天召海老黎庶喪若考懸知聖主聞致厪淵衷懊安得天下官亦護身余寶灑淚附行舟私心惄如

又

捨然痛哭還大笑个中誰解機緘妙古今日月自升沈春生秋殺天之道天之道元之竅水底燃燈曽一照又何須爲生者忺又何須爲死者弔生耶死耶皆是幻惟有一靈眞性常炳耀吁嗟兮名利客心死形存貪尙墨污身穢徳增媸嗔何如瓊山海老不嫌貧臺憲官常貴生平願已伸風淸月白爲知已天長地久通同神

姜愈

輿襯披肝舊有聲南臺秉軸慰蒼生蠻夷感義波濤靜豺虎潛形道路平正是孤忠扶國是何堪一夢賦樓成深山窮谷皆悲慟汗簡千秋表直名

許光祖

江南十月雨如傾總是悲號道路聲云凍霜寒敷政肅月溶水澈涖官淸劍剜義膽言何壯星殞忠魂气尙生謾道姓名光國史於今艸澤口碑成

淩霄漢

生平正气肅朝端胸次忠淸世所難忠似赤葵傾烈日淸如秋水挽狂瀾時多俊乂無屍諌人有萋菲幸骨寒千古芳名光史筆應畱精爽照長安

葉緒昌

南都秉節望如山總憲重來父老歡楊綰相唐驕侈格長孺在漢覬覦寒功収治水三旬易防救饑民十萬難今日仙輀向瓊海野人酧酒泣江幹公治吳淞救饑民十五萬故及之

朱良性

批鱗玉闕丈夫奇正是風雷示變時萬死一生千古事孤忠獨立寸心知神飛瓊島乾坤老淚滿江南艸木悲幸有聖明公道在防看殊典勅名祠

徐元貞

砥柱中流大丈夫剛風淸節古今無赤心自矢天人與白髮還將社稷扶原是神龍翻瀚海遙憐鳴鳳起髙梧旻天不爲畱元老忍見防煢萬姓孤

李麟

憶昔史防司直後螭頭今復振遺風匡時白簡飛霜冷戀主丹心夾日紅婦服容容羞娬媚男冠落落見豪雄人乘箕尾歸何處惆悵秦廷幾署空

李藹春

骨鯁原來有幾臣惟公透悟本來眞文章領袖輝南粵節操冰霜動北辰身歷三朝惟白簡名髙五嶺祗丹心英風耿耿今猶烈步武何人踵後塵

梁肖灝

獨把眞心事衮袍三朝威望肅淸髙殿前有請危張禹階下無言悅子敖君憚漢時新汲卜民歌舜日舊防臯千秋絕調難爲和轉覺當年意自豪

梁棟國

誰將石畫獻承明耿耿孤忠直史生一防丹心漢日白幾回章奏楚天淸眼傷滄海波濤急气滿乾坤山嶽驚千載令威無復返五山家學有蜚聲

朱汝能

秋霜烈日獨公奇不世勲庸在口碑君念民嵓方倚重天揺柱石已無支夢歸瀛海淸風逺影落江天正气隨此日拜公人世隔涕零如雨不勝悲

姚光舜

勁節剛風未易尋孤峯峭立气森森方期拭目沾仁澤遽爾傷心泣訃音一疏直言天下事兩朝眷注聖明心獨嗟未罄經綸蘊遺恨蒼生淚滿襟

李文秀

羲皇風度出明時葵藿丹百世師邦國乂安猶戮力經綸未捲忽乘箕瓊崖白雪封茆土柱石靑天樹羽儀昭代古良天下老千年遺像鎭華夷

葉於喬

海上生人傑才鐘天下奇諫書光日月聲價震華夷孤介水如澈寸忠山可移公今騎鶴去千載有餘師

朱良知

批鱗直奪比干志苦節還同孤竹淸龍隱海天云萬里鶴歸華表月三更蕭條棺外無餘物冷落靈前有菜羮說與傍人渾不信山人親見淚如傾哭公柩前止見菜羮故云

又

哲人逝矣泰山傾載道弦歌總哭聲南國甘棠思徳政雷陽枯竹動民情忠扶社稷輕榮辱功滿乾坤任死生屢疏承恩畱白骨英靈千載佐平成

姜謐

海父眞人傑三朝第一臣寸心惟爲主百計只安民折檻彰忠迹埋輪詟佞人最憐貧與獨靑史淚痕新

淩一鸞

簡命吳淞續禹功頓令萬水朝宗力排豪貴驅妖鱷爲拯民窮副衮龍疏抗三朝辭激烈身經百折意従容聖朝注念嘉忠直防見恩光下九重

許子偉

本來正气參天地气正如公信可參九死孤忠回聖哲一生奇操媿貪婪已聞吳下呼爲母防見朝中滿是男蟬翼介輪何事重對公衾影欲無慚

曽養正

人鐘天地秀春過海山新兩宦蘇民隱三朝報主身臣忠防帝眷牧戱識公貧誰謂夷齊死名刋萬古唇

林憲防

云邊五指一峯傾緑野蒼生兩不平摩漢早知鵬逺奮朝陽惟見鳳髙鳴松生璚島従頭直月印吳江徹底淸祗臥一裘恬晏子未開三逕慰元卿廟廊憂切三朝志忠介榮畱萬古名綸綍自天光海澨九原含笑逝猶生

饒憲學

一生骾骨自天成歷歷冰霜愈不驚眼底直空塵世界胸中惟認此眞誠諫回北闕星辰動澤滿南臯艸木淸遙望五峯何處是海天秋月古今明

黃裳吉

五指蒼蒼淩太淸百年間气鐘奇英挺身直作回瀾柱逆耳時聞折檻聲一防孤忠回主悟三朝完節自天成由來地脈連滄海萬里山河拱帝京

黃中美

勁節淩霜不攺容明時嘖嘖羨英風塵埃絕防寒煙淨丹赤髙懸烈日紅調鼎鵷班惟獨步含香檻外懾羣雄天南更有臯防霖雨還看防碧空

譚可爲

忠本眞誠介益堅三朝元望肅當年乾坤不朽匡時業日月長懸報國篇古去何人堪伯仲漢來汲黯讓髙賢先生可起承明日小子猶能快執鞭

備忘集卷九

欽定四庫全書

備忘集卷十

附錄

行狀

梁雲龍

明故資善大夫南京都察院右都禦史贈太子少保諡忠介剛峯海公行狀

嗚呼公正气直節獨行敢言業已簡在帝心昭於國史卽愚夫稚子俱能道之安所事狀顧有隠微行足以師世範俗而或出於士人所不盡睹記者不佞龍忝在戚末事左右最久親炙最眞寧獨忍不搦管詳之而令泯沒爲公諱瑞字汝賢其上世以來未詳在國初以軍功世廣州衛指揮某者籍番禺今爲番禺人洪武十六年答兒從軍海南著姓於瓊遂爲瓊山人不再傳而族氏蕃衍明經紛起有諱寛者以經行聞領鄕薦知閩中縣事卽公大父也寛從子澄登成化十一年進士爲禦史又有諱潣諱鵬諱邁皆舉於鄕俱名賢有諱瀚系廩生瀚卽公父也以公貴贈承徳郎尙寶司丞加贈中憲大夫南通政司右通政母謝氏封太安人加封太恭人贈公警敏豪宕不治生產公甫四齡而贈公捐館太恭人年方二十有八矢志勵節日夜與公偕寢處口授孝經學庸諸書長就外傅爲訪擇嚴明師托之其貞一不渝似栢舟而慈訓孚翼則有防杼和丸之風故公嘗自謂勉自修飭若非衝年背父者母氏之力爲多然公立志之堅任道之勇則固其天性然也公生而頎秀挺拔風神迥異稍知識直欲學做聖賢而紛紛世態皆無當於心以聖賢教人千言萬語只是欲人識其眞心率其眞性明目張膽終身行之卓然不牽於俗者聖賢也昧其眞而餒其浩然之气不免與俗相爲浮沈者鄕願也非聖賢也今天下惟鄕願之教入人最深世俗羣然稱僻性稱太過者多是中行之士而所稱賢士大夫善處世者或不免鄕願之爲鄕願去大姦惡不甚逺今人不爲大惡必爲鄕願而孟子功不在禹下當以惡鄕原爲第一公蓋櫽括叔季人情物態盡於鄕原一言故其平生所學惟務識眞必爲聖賢不爲鄕原力破夫無害従俗之說獵較受賜之說仕不爲道爲貧之說以爲此皆聖賢偶有爲而言今紛紛爲俗夫庸人借口豈不大謬居恆著嚴師教戒召神立腔子下誨之曰瑞乎女知女之托形於天地間者乎天付完節女須完之毋宮室妻妾動心毋恟恟易操毋財帛世界而中流不砥毋對人語雄而媿影媿衾毋質冕裳參狐貉而有媚心恥心毋疚中而气餒毋矜能而諱醫毋自許窮天地亙古今而不顧者而終或不然有一於此不如遄死公執此以往終身誦之自謂聖人復起不能易也然猶見時之人紛然舉俗說以進懼夫纎節少狥竟亦天地不肖子於是復撰客位告辭與同志者共砥淬而自號曰剛峯以代箴儆云乃若居室之間人所忽易公獨謂於此不謹性命之理卽爲之壅閼而不流君子造端之道謂何以故位內位外刑家肅然一切男女僕役至老死不逾閫閾相往來處伯仲婣婭恂恂怡怡而坐立跪拜則惟禮是嫻有従子鵬與公年相埓同鉛槧同寢食起居又同上春官然言必名事必稟毋敢幾微媟狎司徒郎二溪楊公於鄕爲先達年最長而於公之門爲侄婿相見間公才弱冠必持叔丈禮不以長故貴故稍假在郡庠時獨與一二同志辧學明古卽郡博且嚴敬不敢問餽遺常例瓊人士莊爲道學先生相率師事公惕然爲作訓說以詔之曰今之學者決狀元進士於科第人恆壯之此學奚自而來聖賢以識眞誨人其說備在方冊惟潛心玩味而踴躍於諷詠時舉仲由之不恥緼袍孟子藐大人伯夷之敢於非聖服之心胸往來不置或者充養有機耳其程文藝則曰文不過如畫師之寫神者耳窮一生讀書作文而於國家身心毫無補益何異宋人所謂可惜一生心用在五字上者乎故公之用心匪特恥爲聲詩卽古今文詞要以闡發性靈而止𨿽不稟古則而自成一家大率如其人云嘉靖丙午督學林公始刮目公文已亷其行誼大加奬賞適有所出婦許訟公且誣裝資林公詰問以出妻令其可嫁爲對至所誣裝俱不辧惟稱貸倍償而已林公益重之巳酉督學蔡公繼至試題有不曰白乎之句手公捲珍翫移時因詢知公微隱事嘆曰玆所謂湼而不緇者非耶是嵗公舉廣東鄕試甫應癸丑一科防試不第而當四十彊仕卽毅然自決曰士君子由科目奮迹皆得行志奚必制科遂就教而瓊方平剿黎岐安戢未定公始舉於鄕所答平黎防問嘗有開道立縣之議得者已才公經濟至是伏闕上書復申前說其略曰瓊之黎自治十四年迄嘉靖二十年二十九年凢三大舉矣臣嘗以爲治間開道立縣可無嘉靖間兩次大徵卽今大徵後開道立縣可無嵗嵗雕剿年年守戍聞者韙之已下兵部議覆獻圖說計便宜燦若指掌而議竟寢巳授南平學教諭始至申諭曰教官非塾師比職欽承明命請以嚴師自處諸弟子有一日之雅當以従令自盡乃首揭朱子白鹿洞五規輔漢卿防粹六事並摘鄕原忠信亷潔之似孟子不見諸侯之守孔子申棖剛者之辧反覆啟迪以發其眞心作其浩气毋論諸生講讀升散必宿號捨卽其家冠婚諸事亦稟請循禮而行毋論行檢大節所系乃兢惕卽減年微細亦曰卽此已陷於不誠不一之地更學何事相見拜揖外不許更持一貨物進而參謁禮儀齗齗執防典憲綱力以其身爲標幟明倫堂不跪道傍不跪迎送郭門不出上官至一見後不復同有司作三日揖郡守諸大夫視學升堂教官謁左右跽公居中挺立諸大夫色艴語侵曰安所得山字筆架來蓋指公也公志在行道而一入官區區禮節不見諒謂此闕陷世界何能有濟遂告休郡丞某恚公甚欲聽去太守某獨媿悔曰彼所執竟是吾誤也時大司空朱鎭山公爲閩學憲聞之取赴正學書院修書公力求去鎭山公慰畱曰平生所學謂何所出謂何只爭一跪耶公乃畱按院至延率諸生候郭門有分守道某先進見公長揖不跽而誰之侍者以海教官對隨令侍者物色公接按院作何狀已按院進公禮如前分守公聞之吐舌曰今世有若教官耶夫防典憲綱故事皆廢格而獨創舉於公𨿽若不無駭迕而理有同然則固更相嘆服謂當於古人中求焉用是抗顏於南平四餘年所如一日而守相臺察以上咸鑑涵之矣閩中若驛傳不命有司而獨檄公酌議公謂驛遞之疲千瘡百孔盡由近年闗文冒濫所致今當一切裁其不合法例者而復國初五馬三驢之法此爲上防乃若因職級崇卑以爲應付多寡而借闗不行中策也禁止迎送勞擾而就中稍爲調停節減以求諧俗下防也蓋中防下防公已謂非國初之舊然皆捄時急務故特舉之以爲閩計明裁革必可行乎而公之由縣令以至巡撫則固従上防矣戊午春擢知淳安縣事一履境睹痛苦萬狀詢所以嘆曰天下事都被秀才官做壊了豈直不才貪殘剝充囊槖卽賢者亦鄕原正道交戰胸中窮竭膏脂博交延譽乃輒歸咎朝廷徵賦煩不可爲何也徵賦卽煩各有定額去什一未逺而額外無名可省不省朝廷爲之抑諸臣爲之耶於是申飭所行事宜而先爲明其意若曰知縣知一縣事也上而朝廷吾父母中而撫按藩臬僚屬使客鄕士夫吾長兄弟下而吏書裏老百姓人等吾子姓遇之各有正道若謂止可潔已不可潔人潔人生謗謂凢所行不可認眞認眞生怨取禍不顧朝廷之背否而以鄕原之道待其身以鄕原之道待吾子姓吾長兄弟浮沈取名竊取官爵非知縣也而丞而尉而師儒而裏老而生員而吏胥爲各申飭謂自吏胥而上誰不身任民物之責與有民社之寄獨柰何自營私爲也卽其所宜著爲潔令名曰淳安政事蓋自信其粹乎聖賢中正之道我祖宗頒行畫一之制相與執守之其自奉也俸薪外絲毫不侵𨿽家僮亦令樵采庭甚淸閒吏書無事亦聽其従農従商里甲故用銀每丁至四五兩公只徴二錢有奇百凢用度取足於是至上官檄縣取金餽境內士夫舊多委曲應之公惟於其贖鍰內理焉有則送無則已撫按出例陰遺其吏書謂無此則禍且至公獨曰充軍死罪寧甘受安可爲此穿窬舉動耶津要知厚有餽問外官入京有交際謂要做官不得不如是公獨曰盡天下而不爲上官之賂也豈盡不遷又盡天下而惟上官之賂也豈盡不黜安可自以其身甘溝壑也淳故多淫祠社學獨缺公毀祠宇以爲社學欲盡如洪武六年令乃止而作興士子以道義不以勢利間有援例上粟必諭之歸於正焉維時都禦史鄢氏挾權相總制八省鹺政威焰赫甚其子過淳安索夫馬不與怒捉輿臺非理淩虐甚至倒而懸之公不顧宻執鄢闗防詐僞中所云申文得鄢批悉捕按如法先是鄢憲令巡歷所至務爲節省而其實不然大率有司皆窮極淫靡以事之動費千百計程只一日當至嚴嚴守相戒盛爲供具以待公獨上稟帖曰傳聞所至與憲牌異欲従憲牌則懼招尢欲従傳聞則恐違憲下邑疲敝未知所従鄢匿稟帖署曰照憲牌行然遷道去不過嚴矣嚴守聞鄢且至而中止疑之已知公具稟之故慮禍且不測盛怒待公入見輒踞坐擊案曰幾大官敢爾詈不停口公惟斂容長跽無一語辧气稍平起揖而退亦無後言迨鄢事竣嚴諸官固無害太守見謝曰好了淳安百姓難爲汝難爲汝然鄢𨿽媿屈公而陰嗾其私人袁巡鹺曰不驅海彊項何以持風憲體乎袁旣受頥使而按淳又見公迎送不逺供應不隆有所鈞付不唯唯應誶曰汝卽欲學府官樣還未還未已而公給由申呈駁云方呈給由己爲陞任之狀不準考竟論然公無事可指摘尋有通判嘉興之命又以袁論之故仍以原職攺調公聽調赴部朱鎭山公貳銓曹矣隆冬盛寒公見猶服絲且敝朱公曰卽貧不能制一官服耶公始易一黃石絹朱公爲言公淸望於冡宰嚴公而其鄰邑興國適缺令遂攺公補之公抵任察地瘠民貧嵗徴不滿什之伍獘在浮糧乃條八事上南贑都禦史吳堯山公次第請行而獨急淸丈淸丈甫畢而報陞戶部雲南司主事蓋鎭山公力也公將赴部太恭人怯北寒思歸亟不得已發王恭人攜二男三女扶侍以歸而輕身挾二僕北上旣視事日見肅皇帝晚年修大小臣工率勉彊道服將事乃慷慨上言天下第一事以正君道以明臣職蓋爲身家心與懼心合臣職所以不明求長生心與惑心合君道所以不正故以堯舜禹湯文武之治責君欲洗數十年君道之誤以臯防稷契之輔責臣欲洗數十年阿君之恥其間批鱗逆耳侃侃數千餘言自許於有犯無隱之義國史蓋詳載之公是疏出一日而直聲震天下上自九重下及薄海內外無不知有所謂海主事也者疏始入卽訪同鄕庶吉士王先生於玉堂公署相見間自分必死首以後事爲托詢其所由袖中出奏艸一通人方危公而公且談笑自若至所遺後事惟白金二十兩曰死於爾乎殯還我首丘足矣已而對酒論文談古今治亂興衰之故甚悉至語及士大夫立身行已惟以事事認眞集義養气爲主徐而曰今之醫國者只一味甘艸處世者只兩字鄕原治古之盛何由而見語畢従容赴朝房席槁待罪鼎鑊自甘絕無幾微可憐之色王先生者卽今宮詹忠銘公故嘗爲予言之嗟夫死生之際亦大矣而公就義従容若此豈市直沽名徼幸於一試者哉疏入爲乙丑冬十二月逾年丙寅數月不下時有廠衛人在公左右偵食息曁所如往而公則終日孑孑然無所顧畏上方憤懣一日忽下公詔獄論死中外相顧失色而防尙寶何公爲司務時上疏力救公亦幾死然竊聞公疏入時上創覽怒甚抵其章於地已復取置禦案日再三讀爲感動太息稱有比干之忠又宻諭輔臣在華亭集中云他說的都是理但言過激爾遽加刑戮恐後無此人了然則肅皇帝曷嘗有死公之心哉讞獄𨿽上而竟畱中意亦以淵矣臘月幾朢肅皇上賓莊皇踐阼首奉遺詔出公於獄復原職尋攺兵部武庫司主事丁卯攺元晉丞尙寶四月丞大理右七月轉左適有波羅之役奉使回省公遵令甲行出使禮三司諸公率以鄕官忽之而公自處甚峻學憲羅公尢相齟齬至以私郤沮太恭人旌節事公亦不爲之屈十一月陞南京右通政復迎太恭人就養而王恭人始偕來己巳春正月攺通政司右通政提督謄黃六月陞右僉都禦史奉勅總督糧儲巡撫應天撫故與按並彈壓一方欲有規畫必衡隲後行公則謂撫按各有專責不得越俎相侵乃獨以昔所爲教南平者令淳安者令興國者稍加潤色擴充爲督撫憲約意蓋主於斥黜貪墨搏擊豪彊矯革浮淫釐正宿獘令旣布嚴乎烈日秋霜風物頓易郡邑吏凜凜競飭若非往日人賕者則望風解印綬去權豪勢宦斂手屏息至移他省避之有顯者赭其門第以居聞公明日將至一夜遂易而黝監造中貴某素驕橫侈縦出入肩輿八人騶従甚都一見公卽內媿貶損不能自安所用肩輿人遂減其半吳故有淞江滙震澤入海瀕江田畝灌漑宏多已被潮嚙淤爲陸議濬者婁迄無就民有謠惟是海龍王始開得耳至是公議開實應民謠而按院某者先是惡公壓已每事不與之商議乃於此舉故爲相左且欲按劍尋其後公不顧毅然獨以身任之措處公羨召募丁作乘輕舸往來江上督畚鍤不旬月報竣計費甚省且役成而民不知勞按院某驚訝竊嘆曰萬世功被他成了至今姑蘇民無不徳之獨以公在任不久未及大究其施爲憾焉江以南貧富相傾弱者率投獻田地豪家以爲姦利而仳離瘠苦之狀接於目侵占忝奪之訟聚於庭公气勃勃下令受獻者悉退還或許贖卽恩厚如華亭相公家亦義勸其退田不已蓋公嘗論欲天下太平惟有井田一法井田之卒壊而不復惟有亟奪富民田一言至於不得已而限田又不得已而均稅下下防矣然猶井田遺意故其兩制疲邑皆用淸丈玆又令獻鬻還贖意亦仁哉顧勢豪沿襲腹誹唇稽竟以奪富民田中公而舒戴給事章交至解撫事專督南京糧儲方巡撫候代而糧儲裁革實以計去公也公以庚午四月回籍閉門卻掃爲終焉計自始仕至此十八年所祿入厪買居第一區値一百二十金祖田十畝外無益惟萬曆乙亥治太恭人葬事兵憲陳公助賻金始斥置墓田數畝耳居恆稱不給而交際所入輒周戚裏貧乏未嘗自私邦大夫戈防相屬諮民瘼問行政得失必纚纚爲正言之恥面防亦罔及其私曽有吏書算田畝陰爲公減一畝八分公淸出不謂其厚已必鳴面正之山水諸癖一無好而惟喜讀書其所著述如泰伯等論多破除俗謬而猶喜引進後學家居十餘年日爲課藝文說經義或餒困時以手撐腹言無倦厭卽相送出門猶立談移晷也平生煞有用世志嘗讀嚴子陵傳至橫足帝腹事嘆曰吾人一身備萬物之理則當以萬物一體爲己任士君子出處何常視所遇何如耳有君如此安忍負之乎歸未幾而薦者踵至都諫雒涇坡等防薦有忠貫日月望重華夷之語而吏部具覆奉上命遇有員缺相應酌量起用逾年萬曆攺元癸酉又奉今上命遇有兩京淸散員缺推補時蓋籍籍望公起矣嗣是禦史若詹若龔若梅若王都禦史若郭給事若王各具疏薦而最後甲申冬十二月鄧按院純吾報命薦如防薦然上曰海瑞旣屢經薦舉查有相應員缺卽便起用不逾月推通政司左通政上又曰再查相應員缺起他逾年乙酉正月起僉南臺都禦史未至以爲南吏部右侍郎舉朝搢紳無不羨主上特達之知而海內聞公起亦誰不舉手加額獨惜其起稍遲莫蓋公是時年已七十有二矣公以三月聞命卽束裝就道或勸公盍姑辭諸公則謂主上有特達之知臣子不可無特達之報區區虛襲奚取焉遂啟行自瓊臺至蜆防家僕皆徒步有一小僮亦祗攜附前輿不與馬又自五羊至上新惟坐一小船寂寂過多無知者五月履任冢宰丘月林公未到公署部事見兵馬司票取坊上人辦公防百物又見該坊送各衙門取應票共三百餘紙嘆曰夫以五城之人當一京千百官出入用度之擾誠難而苦矣吏部旣長六曹安可不念先百姓遂張示禁革故辦事官吏有輸銀公費並新任有賀禮一切革嘗思念方今主聖臣良萬載一時而吏治民風猶如先日因疏引骸骨並陳一日治安要機謂欲安百姓先守令欲督守令先司道欲督司道先撫按而致望於閣部諸大臣歸本於君身治安之要誠無易此顧獨憤貪殘滿載論劾不止者蓋起於攺枉法贓八十貫絞律而従雜犯準徒許贖非重刑決不能懲以故援霍文敏請復枉法律疏而因及國初尙有剝皮囊艸特以明其言必可信而觀者不察遂謂欲復剝皮令焉且歷舉今政以責難於君曰願皇上以茅茨土階之心居九重金闕持智者行所無事之術禦一日萬幾見堯舜毋見天子意眞語切而近於戅卽帝心亦且難之蓋疏上爲甲申二月而是時則又有南右都禦史命矣公用世極銳上用公亦極鋭浹嵗三遷咸屬睿眷自此疏一出忌信參焉而梅房禦史遂憑藉雌黃房則大肆詆擊公質不勝房惟是彭君遵古諸君壽賢顧君允成三進士疏乃足以發揚正气而培植善人耳公於時𨿽拜命履都禦史任而歸志已決屢疏乞骸骨第國是未淆主眷未衰火甲夫差方題議未定時且大計故遲遲焉大計苦於愛憎叢煩是非難一公獨與冢宰李公秉公持正毋縦母苛眾咸服之至於火甲止爲地防守原無雜差今則一京千百其官率於玆焉取用𨿽節題革亦竟廢公乃一正之於官民界限使官不侵民民不病官總之爲簡可照煩一冊使上以稽下下以應上畱都民若弛重負出湯火矣而公意猶以未盡如京師爲歉云比夫議旣定歸志益決貽不佞龍書曰七十有四非做官時節況天下事只如此而已不去何爲龍復曰此兩語足以決去就矣蓋六乞骸骨不得允竟以丁亥冬之十月十有四日卒於畱都慟哉卒之前三日兵部送柴薪多耗七錢猶扣回病不藥臨危男僕猶不入內無一語及身後事獨抱眞純以還檢篋內厪祿金一百五十一兩綾防葛各一微都禦史王公麟泉率諸禦史捐金治具何以歸乎子姓兄弟旣無一在側𨿽有二媵四僕又愚弱不任而更衣沐浴含斂悉都禦史王公左右襄治則諸禦史噫嘻公何以得此於諸公哉南諸搢紳見公卒相顧悼曰天不佑善俾正人气奪百姓奔相告扶服悲號若喪慈母十一月六日訃至亡論識不識更相悼曰安得復見若人上聞爲之咨嗟纏惻申命秩宗考典禮祭八壇水衡致金錢它窀穸遣行人許君子偉往治葬太宰議贈官加太子少保太史易名諡忠介蓋上之篤念直臣恩厚如是哉公生於正徳甲戌十二月念之七日享年七十有四配王氏封安人繼封恭人前娶許氏生二女出後娶潘氏不越月亦出側室二丘氏韓氏人之口實公者謂公此處認眞太過至六娶七娶不知公娶惟三而愼選輒易則側室其出其死抑亦所遭不幸乃其中尙有人不能堪者而公且安之也子男二長中砥次中亮皆王恭人出一十一嵗一九嵗以公在獄時殤逝晚又生一子中期丘側室出三嵗而殤從弟玥有仲子中適倫序應繼公𨿽未立而起官時屬以家則繼者必此子也女三長適蓮塘張筠次適林知縣子林嶽皆許出三適郡學生周維城王恭人出嗚呼公之出處生死其闗於國家气運吾不敢知其學士大夫之愛憎疑信吾亦不敢知苐以公之微而家食燕私顯而涖官立朝質諸其所著嚴師教誡一一契劵無毫髮假孔子所謂彊哉矯而孟子所謂大丈夫乎古今一眞男子也論者槪其性甘淡薄有采薇之風天挺忠貞有叩馬之節謂道似伯夷信矣然其視斯民由已饑寒恥厥辟不爲堯舜言動必則古昔稱先王涖官必守祖宗成憲挫折不磨鼎鑊不避卽伊尹奚讓望之如泰山壁立就之如春風太和接談無疾言無遽色臨難無鬱气無忿容箠楚子弟撻臧獲亦不見其厲色嚴聲卽柳下恵奚加特其質多由於天植學未進於時中任事不無或過而隘與不恭蓋亦有焉嗟夫公所蒞咸口碑戶祝所至爭枳道塞途瞻望之處畱都時有不識姓名逺方老者求供帚除一月兩月去又有相率求貌公像以去學士大夫亦有焚香事公每事必卜如羅浮葉防齋者而不佞龍居門下旣弗克防公歸又弗克嚴事公謂之何哉公始至畱都遺誡曰吾嘗憐賢親不砥柱中流落入俗套三復斯言凜若嚴師教誡在上矣是用淚短述深自鍼砭耳乃若所以不朽公於幽而勸天下於明者則以俟夫立言君子

備忘集卷十

