《淡然軒集》

﹝明﹞余繼登撰

欽定四庫全書

集部六

淡然軒集

別集類五

明

提要

臣等謹案淡然軒集八卷明余繼登撰繼登字世用交河人萬曆丁丑進士官至禮部尙書謚文恪是集分奏疏二卷序記三卷志銘及雜文二卷詩一卷繼登卒後其友人馮琦選而刻之繼登當神宗朝以災異屢見上疏極陳一切誅求開采之害民者又請神宗躬郊廟冊元子停礦稅撤中使時將討播州楊應龍因請罷四川礦稅以佐兵食復上言近者天地人皆不和怨毒凝結臣子不能感動君父故天地人皆以非常之變警悟陛下不可恬不爲意云云語皆切中時獘其疏具載此集中詩文則應酬之作未免失於刋削然大抵平正淳實無萬曆中佻薄之習亦尙不失典型也

乾隆四十五年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

淡然軒集卷一

﹝明﹞余繼登撰

○疏

修史疏一

爲纂修正史事臣惟正史之體紀表傳志悉備紀志以載國家之政典但稽考於朝廷卽可備史臣之纂述列傳以載一代之人物必博訪於四海乃可協眾人之公評伏蒙皇上先允輔臣陳於陛之請勑諭儒臣纂修夲朝正史以垂啟佑又允輔臣王鍚爵等之議行令郡國購求海內典籍以備纂修徳意甚盛臣以庸愚濫廁副總裁之末自二十二年八月內開局以來日與諸臣在館翻閱中祕副錄搜求故實將以次輯爲志表帝紀等書無容別議惟是自開國以至於今二百餘年間祖宗道化之隆國家人才之盛應運而興光映後先其應載列傳者不可勝數矣苐人眾則其勢必渙時久則其事易湮若全憑祕錄之隠括則志其略未志其詳欲兼采野記之紀聞多傳其疑非傳其信苟非聞見之博安能紀述之公伏乞勑下禮部移文直隸並各省提學官轉行所屬各府州縣地方其有碩輔名卿徳業彰著者首先輯錄此外有立朝大節生平卓行表表在人耳目者不拘官秩崇卑一並收采至於名儒良吏孝子貞婦與夫隠逸方伎之流可備紀載者逐一查訪或詳錄其家乘或博詢之鄕評務要明白開具當時行事實迹編成書冊送部備考若有生不齒於時歿無聞於後者不許徇情濫褒致淆公論定爲期限載入考成庻臣等得以藉手次第編摩不至耽延歲時虛縻廩餼矣奉聖旨禮部知道

修史疏二

爲俯循職掌敬陳修史一二未定事宜伏候聖裁以昭大信以光大典事臣惟代之有史攟摭故實偹載冊書明示將來用垂法戒非一人之書而天下之公也非一時之書而萬世之公也故是非虛實之間子不得私諸其父臣不得私諸其君而後可以言公今諸臣奉命纂修首先帝紀行且就艸矣臣竊卽帝紀而言有不可不自爲一紀者有可不必爲紀者不可不自爲一紀者建文君是已可不必爲紀者恭穆獻皇帝是已夫建文之號當復諸臣詳言之皇上已允行之矣然附載太祖髙皇帝紀之末終覺未妥臣嘗考閱實錄思成祖所以攺建文五年爲三十五年者蓋緣卽位之初欲以子繼父爲名不欲以叔繼侄爲名故爲是權宜之舉耳非有明詔革除之也乃後修史者不逹聖祖之意遂於建文元年以後書其年而削其號並削其行事之迹故此數年間獨紀靖難事而不紀所靖之難爲何事若有所曲諱者今幸已復其號似當搜羅故牒采集傳聞詳載當時所用之人所行之事別爲少帝之紀是是非非明白無隠則靖難之兵有名聖祖之心益白夫以聖祖所不自諱所不必諱者而臣子乃欲彊爲之諱非以天奉聖祖也且事須有實直道難枉今野史所記已多失眞若不及今明爲之紀令後世以久憤之心信傳疑之語則史臣之失職不足惜如聖祖何臣謂不可不自爲一紀者此也至獻皇帝積徳累仁篤生神聖遂垂萬世不拔之基然其發祥之長亦不過如徳懿熈仁四祖止耳四祖不紀而獨爲獻皇帝立紀豈惟臣子之心不安卽皇上之心亦必不安豈惟皇上恐獻皇帝在天之靈亦且有踧踖不自安者矣況紀號獻皇帝而所書者乃弘治正徳之年紀名爲帝而所載者乃藩王之事皇上以爲於義於例當耶否耶且自古由藩封入繼大統者非一人試考史書未見有爲其祖父作帝紀者彼非不能紀不欲以私害公耳臣竊以爲四祖事只宜附見於太祖髙皇帝紀之前獻皇帝事只宜附見於世宗肅皇帝紀之前或別起一例亦宜與列聖帝紀有別庻使名實不紊體裁不淆不然以獻皇帝之子孫臣庻欲紀則紀矣如天下後世之公議何臣誠不忍使萬世之下有非議聖朝者謂可不必紀者此也凡此皆非臣下所敢擅定者伏乞勑下輔臣會同總裁纂修諸臣商議允當上請聖明裁決行令載筆之臣有所遵守天下後世頌皇上之至公無私如天如地眞有髙出尋常萬萬者而於正史爲益光矣

捐俸以資賑濟疏

臣等近接邸報見九卿大臣辭俸助賑荷蒙皇上俯從其奏且明諭五品以下不許辭臣等竊思人臣之立朝也若詔祿計官固分厚薄至同憂共念何間崇卑況以勢所不及而言四品以上俸資𨿽厚豈能徧數州數郡之民以勢所可及而言五品以下祿入𨿽微亦可活匹夫匹婦之命值此甚災之日又當極匱之時皇上憂民且爲旰食宮闈憫旱皆已助貲凡在臣工敢安常祿且臣等職居禁近旣未嘗歷郡邑睹艱難情狀而繪鄭監門之圖官守閒曹又無能親職事得黽勉勤勞而效富靑州之策執經累歲啟沃無由待詔頻年優遊何補卽無事猶當奪祿豈詘時乃可素餐因此不自揣量願捐俸薪以佐涓滴伏乞聖慈勑下該部淮照在京堂上官一體辭捐則臣等愚心不愧愚分少安矣奉聖旨準捐俸戶部知道

捐俸助工疏

玆遇皇居鼎新工力浩大閣部諸臣各疏捐俸以濟工役臣職列閒曹久叨歲俸在無事之日尙且深愧素餐豈興役之時乃敢坐安常祿卽較大臣之俸不無厚薄而原臣子之心何分彼此願照例捐俸一年少資工費宦迹靡定安敢遠及歲時祿入有常竊欲少輸涓滴伏乞聖慈特勑戶部將該支俸銀扣解工部收貯應用以見臣子不敢安常之義不忘趨事之忱奉聖旨戶部知道

火災疏一

爲遇災修省恭請聖明臨禦講筵並獻愚忠以備采擇以回天意事玆者幹淸宮災臣伏睹皇上明降手札思愆咎之未盡深引過以自責是皇上警懼悔悟之心至眞至切數年以來臣下所欲得之於皇上所不能必得之於皇上者而天出災變以感動之矣夫皇上英明果毅具堯舜之資近乃不樂讜言似未擴其舎已從人之度者特聖心偶未之悟耳一旦翻然猛省惕然覺悟必不敢復以莫違之成心忽難諶之天意是舎舊圖新之大機也昔人有言臺諌所不敢言者講臣得言之臣待罪講幄叨糜廩祿平時旣無能啟沃主心遇變又不能陳說悃欵不惟負皇上抑且負天故敢少竭其愚臣講臣也猶憶供事之初皇上時禦經筵非寒暑不輟日禦講筵非風雨不免因竊自思以皇上至神至聖豈二三儒紳片時講誦卽能有補於萬一而皇上畱心問學如此者毋亦謂親宦官宮妾不如接賢士大夫之雍容處祕殿深宮不如居廣廈細旃之斂飭耽醉飽醲鮮不如味聖賢理義之雋永樂聲色諛佞不如聞格言法語之砭箴乎是故自古人君講讀日勤則志气日淸而處事咸得其當講讀日懈則志气日隳而處事多失其平皇上何不反躬自思以今昔而並觀之也昔講讀時昧爽臨朝者陛下也今歲不一禦矣夫人君象日日一日不照臨人且駭異十日而不見日將翹首東望不勝抑鬱無聊之思爲人臣子而終歲不一睹天顏其瞻天仰日之心當何如者此猶其小者耳下不見上則所爲上交者不得不憑章奏而章奏又有時而不行上不接下則所爲下交者不得不憑批答而批答又有時而不下苟有煬竈之姦中扃外閉如國事何知皇上在禦必無此事儻聖子神孫中剛明稍有不及皇上者而引今日爲故事則權不旁落政卽下移是皇上作法也豈以明聖而慮不及此也昔講讀時遇旱步禱者陛下也今不一至郊矣夫郊祀不親已非古人昭事之意豈有目睹天心譴怒至於焚毀宸居震驚聖躬視旱災爲孰切者猶然不一詣郊壇深陳自怨自艾之誠以祈天佑而僅止於遣官恭代豈以代者之恭卽能謝天譴而冋天怒乎未可必也此時而不親郊更無望親郊時矣昔講讀時時享齋居者陛下也今不一入廟矣臣竊度之方被災時皇上所望於九廟神靈之保護者豈不甚切而九廟神靈所爲黙佑於冥冥之中者豈不甚力幸無事矣乃惜咫尺之勞不躬詣祖考之前一申報謝豈惟皇上之心不能自安卽列祖在廟之靈不能不望於皇上也昔講讀時推心以委大臣坦懷以任羣臣而今不然矣中有所主輔臣不能申其說意有所移九卿無能捄其敗言疑其私人疑其黨大寮旣因之而虛位庻官亦因之以另推自古未有堂陛隔絕如此其甚者也夫皇上養士二十四年於玆矣豈生於今者盡懷私植黨而無一可信可倚者乎亦薄於視士矣夫國家事如人一身血脈有所不周則必有壅閼痿痺之患今上蓄疑以待下下懷疑以事上至令腹心之臣惶惑而不敢斷耳目手足之臣逡巡而莫知所措陛下誰與治天下乎非所以示一體之誼成泰交之風也昔講讀時起用建言之臣優容直諫之士而今不然矣言官而言旣怒其言而顯斥之不言又怒其不言而槪斥之當事者斥不當事者亦斥用者旣斥斥者不許復用故兩月來無敢以言進者其心豈眞以朝無闕政可遂相安於無言不過畏陛下之積怒不敢言耳夫不言極易事耳然人臣之利非社稷之福也今修省之日正不諱之時臣恐在朝之臣爭欲發憤懣效忠誠而言未必悉當詞未必悉婉皇上儻復厭其煩怒其激則諌道從此遂塞而陛下之善念阻矣惟陛下辧言之公私以爲從違因以辧人之公私以爲用舎不可槪以爲言耳而槪視之也昔講讀時亦曽懲一二宦寺而罰止逺遣罪不株連今何如矣疑心一生視左右盡若可怒怒心一起視左右盡皆可刑鞭朴之慘滿前徵逮之使載道夫此輩豈不欲委曲承順少得皇上之歡心其逆聖意而被嚴譴者攝於威也夫攝之以威則愈不及而愈見其難堪寛之以情自無不及而自見其可恕惟皇上布大徳赦小過治有罪釋無辜使人不懼死孰不感恩當死而生感恩必甚由是肘腋■﹝執上目下﹞禦其愛戴皇上當有甚於皇上之自愛者矣陛下亦何憚而不爲此也凡此皆行事之偶失而其原皆起於聖志之未淸其本皆由於聖學之久廢故臣惓惓以勤講讀爲修省之要務也然臣不獨言之惟望皇上行之且亟行之夫聞之而能行行之而能亟於行是眞能悔悟者也人情初悟初悔皆能奮勵而漸久漸怠不免忽忘故臣願陛下之亟行之也昔秦穆覇國之君漢武多欲之主而秦誓之書輪臺之詔載之經史爲後世美談皇上儻不以臣言爲迂而力行之則天下萬世頌明天子者爲禹爲湯而髙出秦穆漢武之上矣

火災疏二

爲感時效忠敬陳致災之由伏乞聖明省覽攺圖以消天變事玆者幹淸宮災聖徳謙沖引咎自責羣臣仰體聖心備陳修省之要矣臣復何言臣備員講幄執經而事陛下毎覽經書所載古昔帝王卽當太平無事之日而戰兢惕厲恆如天之無親而民之罔懷者何若是其凜凜也蓋知君者天之子也君𨿽尊常當畏天天者民之天也民𨿽微常能動天故曰小心翼翼昭事上帝又曰天視自我民視天聽自我民聽今歲一執珪璧事上帝而陛下不親也天授陛下以大位而歲時虛之不一禦也第諉之曰調攝夫果調攝也明明在上必自知之不然天無怒乎先後進言諸臣皆天生賢才爲世用者陛下槪以爲私而斥之且禁錮之矣恐間有忠肝義膽憂治危明之士抑鬱而無所告不免仰天而嘆也歲額歲增孰非民力有司請損之而不可得不得不厚斂以充之嚴刑以迫之彼窮因之民鬻妻鬻子而無所告不免仰天而嘆也左右■﹝執上目下﹞禦一逆聖意動加鞭朴鞭朴不已必致死亡彼當垂死亡之時而無所告不免仰天而嘆也罰姦懲惡法何可廢彼其株連漫引之眾誣服於拷訊之下而無所告不免仰天而嘆也天以天下臣民付之陛下乃監觀四方日聞嘆息愁苦之聲天無怒乎天之怒陛下不以言其儆戒陛下亦不以言時出敵國外患以譴告之而陛下不悟也又出水旱盜賊以譴告之而陛下又不悟也於是舉紫宸太微皇上萬萬年所深居靜攝優遊逸豫之地一旦付之烈熖之中天之怒亦甚而其仁愛亦切矣伏願陛下敬天之怒體仁愛之心惕然思翻然悔悟急下罪已之詔深陳旣往之愆攺弦解网與天下更始則不俟崇朝而臣庻騰歡帝天悅豫兩間交泰和气薫蒸變災爲祥其事甚易而其效甚速也今宸居旣毀行且鼎新陛下不以此時收拾人心遽欲糜其財而勞其力恐易動之勢成而難諶之天復有大可畏者矣皇上聖神當自明知而臣猶敢喋喋者亦講誦陳說職掌當如此耳

火災自陳疏

爲因災省咎自陳不職乞賜罷斥以回天變事玆者昊天威怒宸居蕩焚皇上自引咎愆臣寮各陳瘝曠況如臣者猥以謭陋洊沐寵榮八載講帷廿年淸秩𨿽從諸臣之後屢陳勸講之章而天聽彌髙淸光愈遠執經而待志欲效夫涓埃倚席不談功何禆於尺寸且行能淺薄不堪領袖詞林兼學術空疏安望總裁史局素食眞慚廩祿赤紱實玷班行深知策足之不前自分乞身之已後希賜罷免用戒疏庸豈惟深荷皇恩亦可少答天譴奉聖旨余繼登著照舊供職吏部知道

患病疏一

爲患病不能供職乞恩放還以便調理事臣以一介艸茅荷蒙皇上簡置詞林晉侍講幄以至今官二十有一年矣臣𨿽至愚極陋亦思竭涓埃之力以仰答天地之仁臣之志也緣臣七八歲時父母連喪兄長先亡將養無人飲食失節以是平生善病壯年尙可支持四十以後病卽委頓毎延醫診視謂臣气血兩虛病不在肢體間當早屏居攝治不治將深臣竊意不然故數年來每遇病疾瘡瘍但注籍服藥痊可卽出未敢言去自今年春復病內傷飲食減少臣猶自忽略謂可幸無事至三月三十日忽爾頭目眩痛手足酸軟痰壅胸膈兩肋如割復延醫診視皆言是元气久虛痰火綢結表裏皆邪觸處悉病玆欲東補西攻無此妙劑惟有謝事歸田從容補養元气或萬有一分之愈臣始悔臣過於自信不早聴良醫之言以至狼狽如此也然無及矣夫人疾痛則呼天呼父母臣早失父母陛下天也是以不得不哀鳴於陛下之前況臣職廁講筵非養病之地佐司邦禮非養病之官若使牀褥呻吟尙縻廩祿則臣心愈不安而臣病愈深危亡可旦夕見也伏希天恩憐憫廣開好生之徳卽放生還早就醫藥倘延一日之生卽皇上一日之賜也奉聖旨余繼登系日講官著在任調理供職吏部知道

患病疏二

爲患病益深調理無效再懇天恩放還以延殘喘事臣先以病乞歸奉聖旨余繼登系日講官著在任調理供職吏部知道欽此臣伏睹綸音感極而泣卽彊自奮勵延醫治藥比常加倍服食期在必愈豈知脾胃久弱藥餌難調服藥旣頻脾胃益弱始猶不能運化湯粥今並不能運化藥劑矣臣始嘆欲彊者心不能彊者命不得已再乞憐於君父之前臣資𨿽蠢愚性非懶惰自入仕以至於今二十餘年間未嘗告假一日告病一日以偸安裏中豈以今官階漸崇職任漸大又有修史諸務顧欲托病以求安豈人情哉況臣歷正三品俸幾二年二个月苟可勉彊支持需以歲月或得徼皇上之寵命爲祖父之光榮爲人臣子孰無是心而臣亦不能待也此又豈人情哉陛下可以諒臣之病苦矣臣伏枕气結詞不能逹千祈萬懇惟望皇上慈悲憐憫早賜生還而已臣卽不能報陛下願臣子子孫孫嵩祝聖壽於無疆也奉聖旨余繼登著遵前旨調理供職吏部知道

恭慰疏

萬曆二十四年七月十三日臣等伏聞仁聖懿安康靜皇太后崩逝大小臣民無不哀痛號呼情如喪妣矧皇上至孝因心合萬國以奉長樂之歡二十餘年矣一旦違養其悲痛又當何如者恭惟皇上一身宗社臣民之主所系至重又況靜攝之時豈宜哀傷之過伏望仰遵遺詔少抑聖情以慰海內之心以成天子之孝臣等下情無任惓惓奉聖旨覽奏慰知道了禮部知道

自陳疏

爲奉職無狀乞賜罷黜以警曠官事臣一介艸茅待罪禮曹逓病逓起碌碌無所短長已一年餘矣頃以科場之事臣部儀制司郎中張世才爲科臣指摘𨿽科臣忠厚疏中明言左右堂不及知若爲臣開罪者但臣備員堂官豈可盡諉曰此尙書郎中事而與已全不干涉乎彼時不敢有言者懼涉庇護之嫌且以是非聽部院以處分聽朝廷耳今世才已蒙聖恩薄示調罰矣如臣獨靦顏以無罪無事自居豈人臣難進易退之義哉夫人或可以恕臣而臣則不可以自恕況同部而不與其事同事而不與其罰均之無可解者伏望皇上擴天地之量寛雷霆之威將臣特賜罷免以爲苟祿曠職不善調停者之戒別選賢能以佐邦禮臣𨿽竄身田裏養屙林泉皆皇上之極恩而微臣之厚幸也奉聖旨余繼登著照舊供職吏部知道

謝羊酒鈔錠疏

爲恭謝天恩事萬曆二十六年四月日伏蒙聖恩以臣三年考滿欽遣禦前答應牌子李虎賫賜原封鈔二千貫羊一隻酒十瓶到臣私寓臣謹焚香望闕叩頭祗領訖伏念臣章句凡儒艸茅賤士遭逢聖主叨廁詞林執經講帷何有沃心之益備員卿佐深慚典禮之司虛縻未效一籌荏苒已驚三載自丼幽黜敢望明恩乃荷聖慈特加寵鍚發內庭之鏹楮勤中使以傳頒醇醪分玉府之珍肥羜出大官之畜儒紳增重蓬戶生光敢不竭駑力於涓埃仰以答鴻仁於天地奉聖旨覽奏謝知道了禮部知道

覆謚法疏

爲觸事陳言懇乞聖明采納以明公論以定國是事祠祭淸吏司案呈奉本部送禮科抄出京畿道監察禦史喬璧星題臣不佞待罪西臺十有三載緘口咋舌非不可悠悠待遷顧臣言官以言爲職者也持祿需次臣實恥之屬者一二時事義激於衷輒敢不揣黭劣敬爲我皇上陳之試垂聽焉一議謚法夫謚以易名最號巨典二百年來淸議韙之故有謚在百年之後者有在數十年之後者有幸獲而數罷者皇明臣謚類鈔可鏡已邇來人心不古毀譽失眞彬彬實副盛名者𨿽十九乎然亦有阿附江陵而謚者矣有春部多疵而謚者矣近有行事差可其心孔艱而謚者矣又有謚與人不相符合者矣諸如此類更僕難數要之姸媸混淆褒貶錯亂何以風宇內而勸來許耶謂宜勑下禮部除世逺論定者無用別議外將二十年以來獲謚諸臣開造書冊送九卿科道衙門矢心天日逐一評品親注某也應謚某也應奪某也應攺某也遺漏應補各臚列實迹封送該部類奏恭候皇上予奪務俾眞正純白之士胥被華衮之榮而負慝作僞之徒不得售其欺世盜名之計誅姦雄於旣往勸生者於方來鼓舞世道之一大機括也臣愚謬謂謚法之當議者如此等因奉聖旨該部看了來說欽此又該禮科署科事左給事中羅棟等題爲循職掌采公評摘舉缺謚名臣以彰幽隠以昭激勸事臣等伏惟公諭著而後國典重羣議定而後臣鑑明我國家磨礪臣工意至深矣生也髙下其官品有爵以馭幸死也軒輊其人品有謚以易名爵有時窮而謚無時窮故謚爲至重爵猶可姦而謚不可姦故謚爲至公謚者行之迹也大行受大名細行受細名非獨以彰往昔亦將以勸來玆據大明會典內一欵大臣應得謚而遺漏者不論逺近許科道官從公舉奏近該京畿道禦史喬璧星條議謚法大約感時觸事見易名之典重故不厭精詳追慕前修見蓋棺之論定無嫌博取皇上勑下部議寮采參訂於下而是非不謬聖明獨斷於上而與奪無私在斯一舉矣惟議謚關禮科職掌安敢無言臺臣議舉其近者臣等請並及其逺者謹以故老之所傳說史乘之所紀載有勛績最茂品格最髙昭昭在人口吻間者二人兵部尙書兼右都禦史伍文定太子太保兵部尙書毛伯溫是也文定少喜談兵長多奇節當宸濠發難之日倡義先登遂傾其巢穴挺身奮擊立盡其鯨鯢戰不逾時而元惡就擒社稷幾危而復安文定之功伐萬世猶憑之矣伯溫聲著西臺名畱全楚當交趾作孽之秋餘勇可賈深入其險阻先聲所詟遂易其狡心兵不血刅而酋長乞降荒服已攜而復附伯溫之威名四裔亦畏之也考其當年文定與王守仁實共死生伯溫與韓雍可稱伯仲今守仁得謚文成韓雍得謚襄毅二臣寂寂獨至今未補竊以爲折衝禦侮甲冑有勞之謚法當亟議矣學問甚正出處甚明彰彰在人耳目間者二人吏部左侍郎張元禎南京刑部右侍郎吳悌是也元禎識洞本源接濓洛關閩之正脈動成爻象陳禹湯文武之吁謨雅受知於孝廟獨不合於宰臣入仕垂五十年在朝僅九閱歲士大夫想望其風采比於祥麟瑞鳳非虛譽也吳悌接統象山遡淵源於立大玩易涑水妙進退於觀時由循吏而抗節西臺避權貴而屏居裏第入仕三十餘年閒居二十餘載士君子評論其气象擬於嶽峙淵澄非過情也考其當年元禎與羅倫共相規切吳悌與羅洪先妙解靜修今羅倫得謚文莊洪先得謚文恭二臣亦寂寂至今未補竊以爲勤學好問避逺不義之謚法當亟議矣其它若都禦史魯穆希心玄曠羔羊之節久而不渝兵部尙書郭宗臯惇尙風節姜桂之性老而愈烈僉都禦史楊繼宗天植忠孝尢確守四知之家法大理寺卿夏時正學成恬澹乃超慕孤山之髙蹤刑部尙書李遷歷宦途四十年而家無長物禮部侍郎田一儁居詞林二十載而人無間言大理寺卿陳恪之淸修絕俗尙寶司卿孟秋之髙潔邁羣中允郭希顏以忠諌殺身庻吉士鄒智以直言貶職禦史劉臺之執持風紀中允張元忭之不愧科名以上諸臣合於例而應得謚者或循例議補格於例而不得謚者或破格議與似亦未可靳也夫明興二百四十年以來海宇爲一天下如此其廣也而臣等所舉甚狹俊乂在列人才如此其多也而臣等所舉甚寡豈其責備太過而故以褊淺狹隘之心靳名賢華衮之榮哉亦爲知識有限不敢以揣摩疑似之見輕國家命名之典也大抵知人實難而定謚尢難之難舉生平之行業總括於一二字之間以一時之議論流被於千百世之逺可不愼與不然則俄而議與又俄而議奪若吳時來之已事𨿽快人心亦傷國體不若愼重自今日之爲得也皇上量同天地明並日月伏乞勑下禮部以臣等聞見所已眞者與采取所未備者仍照臺臣之議開具書冊分送九卿科道等官博加咨訪必羣議盡恊如權衡尺度之分明眾口具調如醎淡甘苦之齊一然後議覆上請施行則功徳旣已湮沒者倐然著迹於千古聲名旣已澌滅者煜然生色於九原豈獨爲昔日之諸臣榮乃實爲今日之諸臣勸也於世道未必無關系矣等因奉聖旨謚法乃國家激勸大典以彰前賢以勵後進以定萬世之公論這所奏著禮部從公看議訪實具奏以憑裁奪亦有謚之美惡未當其人查來俱攺正行欽此欽遵通抄到部送司案呈到部看得朝廷立謚法以助刑賞之所不及其來久矣古人嚴於懲惡故名曰幽厲卽孝子慈孫不能攺焉其後則善惡並謚瑕瑜不掩如鄭羲之謚文靈蕭瑀之謚貞褊非善者謚而惡者不謚也夫善謚以善惡謚以惡故人不敢借公典而儌私恩流獘至今賢者予謚不肖者不復予謚故人存幸得之心競肆鑽求之計以致易名之典不足爲礪世之資今二臣先後具奏或明指其人或暗指其人或主於予或主於奪無非集思布公之意第以一二字而槪一人之生平以一二人而評四海之人品聞見未廣妍媸易淆有私其所好好而不知其惡者有私其所惡惡而不知其美者又有中無定見隨人口吻以爲短長者心各有主喙各爭鳴使非盡付之公評何以能調乎眾口合無依二臣所奏恭候命下容臣等將萬曆元年至今凡諸臣已得謚者盡行查出開冩文冊分送九卿詹翰科道諸臣令其虛心詳議若應謚而未謚者除科臣羅棟所疏姓名開具分送外其餘人眾難於徧查者果諸臣有眞知灼見不妨明白開列如某當謚卽明書行事如何公正心術如何粹白某不當謚亦明書行事如何謬戾心術如何姦邪只許指實條具勿拘對偶勿用浮詞勿以私好而過爲褒奬勿以私惡而過爲議評勿如矮人觀場而隨聲附和候通送到部類集具奏某官應予卽明注系某官所議至應奪者亦然統候聖明裁奪儻所議不當日後被人指摘得實者將原議官一並議處庻予一人而眾皆知榮奪一人而眾皆知辱賢姦不淆於身後勸懲可禆於將來矣再照議謚系本部職掌類奏系言官條陳伏奉明旨著禮部從公看議訪實具奏以憑裁奪夫類奏則不須看議看議則不專類奏應類應看竟當何從予奪所關嫌怨易起更乞聖明酌定先下臣等遵奉施行奉聖旨依擬行令九卿等官虛心詳議應謚的準與補謚若已謚的果於羣議不協方許攺正追奪毋得過於苛求以傷朝廷錫予之典其議謚類奏系你部裏職掌以後還照舊行

請補禮卿疏一

爲禮卿久缺懇乞聖明亟賜簡用以重邦禮事臣惟國家設置六卿分曹而治均不可缺而禮部所司則朝廷之典禮藩府之名封諸司之文移四裔之朝貢由至重至巨以曁至繁至瑣無日無之一日缺人則一日廢事非代庖者所能獨勝也自本部尙書範謙於二十五年十月內病故至今幾九月矣廷推上請未蒙點用然猶有署部事左侍郎劉楚先與臣二人辦理尙且支持爲難今楚先又奉欽依回籍閒住止臣一人在部臣識旣庸愚才復短淺且年來多病气血耗傷又當日撰講章恭進睿覽卽使勉彊驅策不免支東遺西顧此失彼臣今不早言坐待部務廢弛彼時陛下罪臣亦已晚矣況廷推諸臣皆在朝在野資深望重之賢伏乞皇上念禮曹非缺官之地宗伯非久缺之官欽點一員掌管部事庻倡率有人諸司振飭庻事不至停閣而典禮以次舉行矣

請補禮卿疏二

爲部務繁重攝理非宜再懇聖明簡用正卿以重典禮事臣竊惟國之有禮猶墻之有幹也部之有尙書猶衣之有領也不植其幹則無所約束而禮不立不振其領則無所提挈而禮不行故自古帝王及我祖宗卽至聖至神亦未有能廢秩宗之官者誠重之也今本部缺尙書幾一年矣當臣初署印時卽具疏以請未蒙批發竊意皇上自有聖裁當無俟臣下之煩瀆者乃兩經會推伏候至今未得欽命臣實惶懼臣至愚極陋素望輕微又自去年三月患病至於六月血气耗傷形容憔悴夫望輕則上下有所未孚病久則精神有所不及日復一日漸恐廢閣且查舊例禮部尙書未有兼講讀者非不欲兼以其有章奏之查覆文移之裁決事至繁巨勢不能兼也夫尙書不能兼講讀之事臣待罪講讀當日撰講章進呈禦覽而顧能兼攝尙書之事乎故署印可暫必不可久也況四裔使臣其以進賀入貢至者歲時相望逺人不知聖意所在但見終年竟歲缺尙書不補將妄意堂堂天朝無一人堪爲宗伯者傳之四方豈不辱朝廷而羞天下之士夫耶伏乞天恩亟點尙書主管部事庻司官有倡率之人事務無廢弛之獘朝廷收會通之效愚臣免瘝曠之愆

考察自陳疏

爲自陳不職乞賜罷斥以重計典事萬曆二十七年復當大計羣吏臣備員卿貮例當自陳伏念臣艸茅寒賤遭遇聖明待罪講帷循資而至今職分量久已逾矣竊自惟學術空疏才識短淺不堪佐禮況堪代庖此人人所共知也疾病牽纒气血耗損形容憔悴手足重遲此人人所共見也臣之不職無能逃於眾人之耳目況能逃於日月之照臨哉是臣曠職最甚幽黜最宜伏乞天恩特賜罷免以明臣愚瘝官之罪以示淸朝計吏之公臣卽歸老林泉苟延殘喘皆皇上恩徳也奉聖旨余繼登直講署禮學行素優著照舊供職不準辭吏部知道

覆雷火疏

爲巡視事祠祭淸吏司案呈奉本部送內府抄出兵科等衙門左給事中等官桂有根等題臣等本日黎明同赴慈慶宮點閘工程接得燕山前衛指揮僉事於大朝手本稟稱本月二十八日晚刻落雨太廟內雷擊槐樹火光直出本監員役用水灑滅等情到臣臣等親到被擊樹下看驗樹上火燃形迹及地下灰木數塊是的臣等奉命巡視皇城則禁垣以內事體均當舉奏竊意今春多方乏雨麥秋早稿我皇上竭誠祈禱雨澤皇意肫肫爲民百官萬姓莫不感激誦徳乃比日陰雲聚散不時膏雨將沛未普昨晚電光閃爍雷聲迅烈且擊破太廟內大樹一株就中火起則雷霆之所震動九廟之靈將必悚然不寧我皇上驚聞之際亦必有惕然軫念者矣第雷火起自玄冥臣等何敢以恍惚之說上煩聖聽蓋嘗得之古籍有云陰陽和而後雨澤降天人孚而後陰陽調皇上臨禦以來敬天法祖何所不極玆者雨暘愆期雷霆迅發可徒委於气數之適然而不思以修省圖回也乎臣意慶賞刑威總關天心而匹夫匹婦均屬天鑑我皇上聰明睿知儻乘萬幾之暇穆然深思求所以整肅綱紀登庸眾正休養元元則聖明上格天眷自是雨暘時若年榖順成國家有道之長端在是矣伏惟聖衷裁察等因奉聖旨太廟雷火擊樹上天仁愛示警朕心深切惕然遣官告祭奉安及修省事宜便著擇日具儀來奏禮部知道欽此欽遵抄出到部送司案呈到部伏念臣等典禮之臣奉職無狀不能葉和神人致雷火示警祖廟震驚聖心兢惕罪在臣等復何敢逃除祭告奉安擇日另行具題外其合行修省事宜相應照例題請恭候命下嚴行各衙門大小臣工痛加修省自本月十三日爲始各靑衣角帶於本衙門辦事停刑禁屠俱三日本部仍行文南京禮部令其傳諭諸司各修職業共圖消弭臣等竊惟修省有文有實而弭災以實不以文彼靑衣辦事停刑禁屠修省之文也請以修省之實爲皇上陳之易曰雷出地奮豫先王以作樂崇徳殷薦之上帝以配祖考故天子主天地宗廟之祀此禮之至重者我皇上不親郊廟積有歲時矣毎常遣代諉以靜攝九重深宻靜攝與否臣下不得而知祖考鑑臨知之必眞果常攝而常代也宜無不可者不然祖考之神寧無望於陛下乎合無今次恭請聖駕親詣太廟祭告以慰安祖考之靈此修省之實也祖宗之心欲聖子神孫本支繁盛故定爲十六歲成婚之期遵行至今未之敢越今皇長子睿齡十八已越期矣選婚一事於二十六年十二月旣已告之祖考乃遣官候旨日久未報祖宗之神寧無望於陛下乎伏乞特遣中使選擇淑女以備演習禮儀舉行吉典此又修省之實也天下者祖宗百戰所辛苦經營之天下也人民者祖宗二百餘年所培養生息之人民也民安則天下安天下安則祖宗之心安近來姦民妄窺朝廷時獻礦稅皇上戒之以勿擾而此輩不能勿擾非樂於擾民也不擾民則無所得利且恐伏欺罔之誅耳今海內蕭條民窮徹骨椎骨吸髓何能久堪乃撫按言之而不聽科道言之而不聽大小諸臣言之而不聽各疏言之而不聽合疏言之而不聽至引祖制以折人言祖宗時豈無礦課然有則開無則止不以累民亦豈無稅課然稅有處課有額不許瑣及民間常用之物往牒可稽也若信亡賴之小人違士大夫之公議使祖宗之人民恇擾而不寧祖宗之天下危殆而不安祖宗之神能無望於陛下乎今三春亢旱四海饑荒皇上焦勞祈禱而丼霖未渥怒霆先震天與祖宗之意可知己伏乞明詔大臣條上卹民事宜奏請聖裁稍布寛大之恩用蘇閭閻之困以明示我皇上遇災思咎畏天畏祖宗之意安民安天下之心此又修省之實也夫霆怒气也火兵象也人怨於下天怒於上循理度勢必有窮苦之民弄兵於潢池之中者民情旣渙聯屬甚難禍亂已形收拾不易此時而猶泄泄然循修省之彌文欲以應變而回天豈可得哉奉聖旨是奏內事關朕躬的己知道了祭告奉安暫遣官恭代你毎大小臣工各要恪修本等職業實心匡濟時艱共圖消弭以回天意毋得徒飾虛文

皇長子婚禮疏一

爲大禮踰期未奉兪旨敬竭悃誠再申懇請事臣等因皇長子年已長成例當舉行冠婚大禮於二十四年十一月內循職掌按故事具疏上請伏俯候旨未敢聒激至踰三月乃敢於二十五年二月內復申前請至今候旨又踰月矣夫使事在可已臣等𨿽至愚昧何敢仰瀆聖聽顧禮有不容不舉而時有不可再遲者此皇上所明知也皇上神聖於國家典故無不覽閱亦曽見祖宗時有皇長子年十六歲而不冠者乎不選婚者乎臣等職司典禮若復緘黙不言儻皇上責臣等以何不惇請致令過時之罪臣等卽百口亦無以自解矣因此不避煩瑣齋沭申請伏乞皇上萬幾之暇少賜省覽或特降玉音或將前疏批發令臣等遵奉擇日舉行上以慰九廟神靈之望下以順四海臣民之心臣等不勝惓惓懇祈之至疏上不報

皇長子婚禮疏二

爲仰遵明諭俯循職掌懇乞聖明早選淑女以備舉行婚禮事臣等於本年五月十六日伏覩聖諭內閣覽卿等所奏俱已悉知皇長子言及冠婚祖宗禮制天倫親情朕豈不欲早得傳行但念皇長子素稟淸弱所以遲緩者正要培養丰厚誠愛重之意今春至夏朕屢召皇長子曁諸皇子問察習學之功見皇長子气質比與去歲漸加充實且書仿對句頗有進益朕甚嘉悅皇長子欲先行三加冠禮次及冊立選婚朕思今未正名封而行加冠之禮冠服不便前已有旨況二宮不日落成待煥然一新行此大典庻嘉禮有所天下傳聞以便臣民具瞻若其束髮之冠湏待選有婚儀擇日冠巾與婚笄同行此亦舊制也諭卿等知之欽此臣等莊誦綸音罔不舉手加額踴躍嘆服仰見我皇上天性至愛睿慮周詳慶宸居之落成在邇大禮之舉行有日矣臣等伏思冊立冠婚典最弘巨一切儀章猶可從容備辦惟是選婚一節則非旦夕可就者蓋民間女子年近十五多已婚配如都城遴選未必相當須博求於比直河南山東諸處差遣往返動經數月習■﹝女間﹞禮節又歷多時及今圖之猶慮延緩儻不預選一旦兩宮告成有誤吉期皇上責典禮之臣何不早請臣等卽百口無以自解者用是罄竭悃誠齋沐上請伏乞聖慈允兪亟賜差官選擇務得賢淑以光大典至於合用冠服儀伏等物亦乞勑各該衙門先期造辦俟兩宮旣竣方新九重壯麗之觀而三禮並行式慰四表臣民之望則主器得人國本永固和气畢萃於庭闈喜頌交驩於海宇其爲宗社無疆之福莫大於此矣奉聖旨知道了

皇長子婚禮疏三

爲選婚奉旨未荷允行仰懇聖慈蚤賜遣官以求淑徳以光大禮事先該臣等於七月內題爲仰遵明諭俯循職掌懇乞聖明蚤選淑女以備舉行婚禮事奉聖旨知道了欽此臣等竊念思出慈父命由大君皇上旣知禮之必不可復遲時之必不可復緩自將特降諭旨不俟臣下喋喋矣乃幾及三月未蒙傳示皇上萬幾𨿽煩必不遺忘至此無亦以典禮重大必待惇請再三然後行之以示愼重之意耶夫二宮落成行此大典聖諭宣布昭如日星近見工科都給事中韓學信題爲大工繁巨工程不宜延緩懇乞立限責成以圖節省以肅禁近事該工部覆奉聖旨是著內外總理提督等官上緊催儧毋得故爲延緩冒費錢糧欽此竊料在工諸臣旣奉嚴旨孰敢不夙夜從事仰副聖心是大工之成已可計日乃選婚之事尙未差官自今及春爲時幾何臣恐勢將無及已臣繼登自知誠不足以格主言不能以動天故兩請簡用尙書庻藉徳望之臣可效贊襄之力而稽延日久會推無期若有所待而自諉有所諉而不言此人臣不忠之罪臣不敢也故敢罄竭愚悃仰祈天聽臣等典禮之臣以行爲職不但以言爲職故不但望皇上知之實望皇上行之伏乞恩命蚤賜允行博求淑質用備嘉耦使輪奐聿新之日聖駕還禦之時卽首舉冊立冠婚諸大吉禮則宮闈之樂事並於一時而臣民之歡聲騰於四海矣臣等曷勝激切屏營稽首頓首千祈萬懇之至疏上不報

皇長子婚禮疏四

爲欽奉聖諭事萬曆二十六年十一月二十七日臣等於文華門接出聖諭朕惟冊立分封東宮及諸親王此乃祖宗訓章大典嫡庻長幼一定自有次序緣因皇長子稟質淸弱气體未充況皇后年在妙衝又屢遭不諱大難故不得已遲緩少俟耳非有別意亂危家國昨者大行皇妣之服已滿𨿽無三殿其二宮不日落成皇長子齡已過期體已充足爾該部便具選婚舊儀來看其冊立並加冠禮少候二宮落成之日行朕又思三皇子五皇子六皇子七皇子俱已長成若再少待恐又費一畨事不若亦於二宮完日一並加冠分封庻免煩擾內皇三子皇五子年歲稍長待分封之日可著出閣講書親近儒臣朝夕訓誨以開蒙塞禮部知道欽此欽遵臣等隨查大明會典大明集禮諸書但載皇太子納采問名以後諸儀其選婚舊儀未經開載竊惟納采等六禮俟選有淑女之後容臣等開注上請今先將選婚合行事宜酌議開列恭候聖裁計開一請聖諭一道曉諭官民人等有女子年十四至十六容貌端莊性資純美者報名在官以俟選擇一行欽天監選擇遣官選婚吉期一先期遣官以皇長子選婚告奉先殿行翰林院撰告文光祿寺備祭品如儀一請欽遣司禮監官二員給與勑書二道以便行事一本部遵奉聖諭出榜張掛京城內外官民之家先將淑女花名報官待選次咨都察院轉行直隸八府並河南山東南京鳯陽淮安徐州等處地方官預將淑女報官以待遣官次第選擇一各處選中淑女令其父母伴送到京所在有司給與應付腳力一各官開送到日本部照例題請欽命司禮監官赴諸王館選擇一諸王館選中女子恭候命下備查各父母身家有無違礙具揭報部轉送司禮監查照仍行欽天監擇吉具題進內看選恭候欽定命下施行一行各該衙門先期備辦婚禮合用物料奉旨是其選淑女著在裏八府及南京河南山東刷選其鳯陽淮安徐州免其刷選

皇長子婚禮疏五

爲欽奉聖諭事先該臣等開具皇長子選婚事宜上請奉聖旨是其選淑女著在裏八府及南京河南山東刷選其鳳陽淮安徐州免其刷選欽此已經出榜曉諭及通行各該衙門欽遵外今據欽天監手本開稱擇到本年十二月十三日卯時遣官祭告奉先殿十六日午時遣官前去選擇等因前來所有原奉欽依欽遣司禮監官二員伏乞欽定給與勑書二道分投前去各該地方選擇緣系欽奉聖諭事理未敢擅便謹題請旨奉旨刷選淑女自著在京城內外及裏八府差官刷選南京河南山東罷寫勑與他

皇長子婚禮疏六

爲欽奉聖諭事先該臣等於萬曆二十六年十二月初九日題請欽遣司禮監官刷選淑女奉聖旨刷選淑女自著在京城內外及裏八府差官刷選南京河南山東罷寫勑與他欽此欽遵臣等卽通行曉諭移咨都察院轉行五城禦史及裏八府令將官民之家逐一用心體訪以副皇上愼重大禮之意今據中兵馬等司開報各淑女名氏造冊呈送到部料八府淑女亦應節次報官伏乞欽命司禮監官二員先自京城次及裏八府分投選擇緣系欽奉聖諭事理臣等未敢擅便謹題請旨奉旨京城淑女少待裏八府報到之日一並差官刷選

皇長子婚禮疏七

爲欽奉聖諭事先該臣等於本年二月初八日題請欽遣司禮監官將五城報到淑女先行刷選次及裏八府等因奉聖旨京城淑女少待裏八府報到之日一並差官刷選欽此已經札行各府將報名在官淑女造冊開報前來以憑題請差官前往選擇續據眞定府於本年三月初五日呈報淑女一十八名順徳府於本月初七日呈報淑女二十四名大名府於本月初九日呈報淑女三十七名順天府於本月十四日呈報淑女一百四十七名保定府於本月二十一日呈報淑女一百七名永平府於本月二十二日呈報淑女十五名河間府於本月三十日呈報淑女二十八名廣平府於四月初十日呈報淑女三十一名各文冊俱已到部相應題請伏乞欽遣司禮監官領勑前來將五城及裏八府報名淑女一並選擇務得淑賢以光大禮緣系欽奉聖諭事理臣等未敢擅便謹題請旨不報

皇長子婚禮疏八

爲選婚候旨日久未報懇乞聖明蚤賜遣官以昭大信以釋羣疑事臣等因淑女報名在部兩次題請遣官未奉明旨大小臣工不能無疑多向臣言欲各具疏催請者臣等伏念我皇上方以憂旱祈禱焦思動火若復章奏紛紛不無煩擾不若臣等循職掌虔誠申懇我皇上至聖至明知時之不可再遲禮之不可再緩必有毅然允行者矣況我祖宗家法以十五歲選婚十六歲成婚非無謂也蓋以人年十六則情竇日開防閒日難是以卽欲保愛其體尢欲曲體其情故立此一定之制俾聖子神孫萬世遵行而不越耳皇長子睿齡今已十八越期亦二載矣皇上天性至愛與列聖同符可獨深愛之而不深體之耶況人主舉事不但仰法乎前尙當顧慮其後今諸皇子已漸長成以次當婚矣不知至期將從十六成婚之舊制乎抑十八尙爾延緩如今日乎欲如舊制情恐有難於或異欲如今日勢恐有難於盡同不知皇上於淸夜燕間之暇亦曽念及於此否也今士庻之家睹其子之成立卽至貧窶者猶思稱貸以遂其室家之情爲嗣續之計父母之心不約而同豈以我皇上見皇長子之气體日充而不思蚤得佳婦以遂關雎之願以衍麟趾之祥也況及今刷選得人猶須按舊制演習禮儀非數月不能閒熟比及閒熟兩宮已告成矣此時若再稽遲豈不有悞明諭三禮並行之期臣等典禮之臣何所逃罪且在冊淑女嫁旣不敢選又無期不無喁喁仰望之心今連日風霾雨澤欲降而不降天心欲回而未回皆是屯膏之象伏望皇上斷自宸衷特遣中使及時選擇上以完國家吉慶之典下以釋臣民猜疑之心臣等曷勝惓惓祈懇之至二十七年閠四月十七日上二十日傳奉聖諭昨禮部奏京城並裏八府報到淑女京城的著司禮監太監宋坤八府著司禮監監官邵從仁各供事該部知道

皇長子婚禮疏九

爲遵明諭循職掌懇乞申飭督理諸臣早完大工以舉大禮事萬曆二十六年十一月二十七日臣等於文華門接出聖諭朕惟冊立分封東宮及諸親王此乃祖宗訓章大典嫡庻長幼一定自有次序緣因皇長子稟質淸弱气體未充況皇后年在妙衝又屢遭不諱大難故不得已遲緩少俟耳非有別意亂危國家昨者大行皇妣之服已滿𨿽無三殿其二宮不日落成皇長子齡已過期體已充足爾該部便具選婚舊儀來看其冊立並加冠禮少候二宮落成之日行朕又思三皇子五皇子六皇子七皇子俱已長成若再少待恐又費一畨事不若亦於二宮完日一並加冠分封庻免煩擾內皇三子皇五子年歲稍長待分封之日可著出閣講書親近儒臣朝夕訓誨以開蒙塞禮部知道欽此臣等恭繹綸音於二宮落成而曰不日非謂以歲月期也於皇長子而曰齡已過期亦非謂可以歲月待也乃自奉諭之後又一年矣淑女之選已欽定矣臣等毎隨諸臣閱視工程見兩宮𨿽有次第尙須修飾今天气漸寒若再耽延又待明春則二宮之落成豈但不日而皇長子之年齡益復過期何以慰我皇上明旨所云少待之心乎伏乞嚴諭在工諸臣上緊督理催造使工程早完一日則我皇上早還禦一日早行冊立之禮以培宗社之安早舉婚媾之儀以衍本支之慶且諸皇子早得分封各具冠服隨皇長子趨拜於前此宮闈極歡極樂之盛事而普天臣民同歡同樂之至願也疏入不報

辭尙書疏

爲異常恩命自揣難勝懇乞聖慈俯容辭免以安愚分以重邦禮事本月初十日該吏部題爲南北大僚多缺會推候旨日久懇乞聖明亟賜點用以全國體以圖治安事奉聖旨陳蕖升戶部尙書余繼登升禮部尙書趙煥攺南京吏部尙書郝傑攺南京兵部尙書參贊機務寫勑與他葉向髙升南京禮部右侍郎臧惟一升南京兵部右侍郎未點的另推來欽此臣繼登不勝感激不勝惶懼伏念臣窮鄕下士弱植淺衷學術原自空疎性資又復迂拙荷蒙皇上拔置講帷十有一年矣空懷犬馬之心毫無啟沃之益曠官奚補竊祿足羞不意我皇上以兩年不輕授人之宗伯而舉以畀臣豈以臣尙堪驅策冀效鉛刀一割之用乎臣近年以來气血因多病而日耗精神緣久病而日衰特以承乏署事未敢乞身勉彊目前已慮不支冒進崇階益復難任況同推諸臣以資則先於臣以望則重於臣而臣獨以寡昧之才得之能自安乎且宗伯班髙南省主典神人今天災地震人變物妖踵報疊至人神怨恫禮樂廢壊風俗薄惡教化陵夷此何等時而可以不肖之臣肩三禮之任哉臣聞徳薄而位髙者危力小而任重者僕與其旣危旣僕然後從陛下乞有罪之身孰若知止知足蚤自控辭於君父之前也伏乞皇上俯鑑愚衷收回成命俾臣仍以舊職勉效馳驅庻上不傷陛下知人之明下亦遂愚臣審已之素臣曷勝惓切仰祈之至奉聖旨卿器重學醇講帷著績簡司邦禮出自朕衷宜遵成命供職不準辭吏部知道

淡然軒集卷一

●欽定四庫全書

淡然軒集卷二

﹝明﹞余繼登撰

○疏

請朝賀疏

爲時屆中秋天增聖壽恭請聖駕臨禦以伸臣子嵩祝微忱事臣等竊惟人主之尊卽天也天覆幬萬物故萬物無一日不願望見乎天人主覆幬羣工故羣工無一日不願望見人主從皇上深居以來無論常朝之規已成曠儀卽萬壽朝賀亦皆傳免然曰靜攝則贍養爲重不敢以禮文而輕勞起居也自我皇上禦樓受俘大小臣工仰瞻聖體充和遙聆聖音淸逺莫不歡忻讚頌以爲靜攝之效如此由此可望以時禦門復視朝之舊典矣乃以時漸溽暑又復暫輟今聖壽之期正值中秋之候不暄不寒至淸至爽天下諸司曁四裔朝賀使臣梯山航海而至者咸思快睹天顏拜舞祝頌於廷伏望皇上至期一禦文華殿朝見羣臣俾得遂其瞻天祝聖之私則於聖躬未爲甚勞而傳之郡國以及蠻貊無不歡呼歌詠誦勵精之志如日方升祝岡陵之壽與天同久矣

年終彚奏災異疏

爲彚奏災異事祠祭淸吏司案呈節奉本部送禮科抄出巡撫寧夏等處地方贊理軍務都察院右副都禦史楊時寧題稱寧夏衛於本年正月初五日已初二刻地震有聲從西北方動起往東南方去訖又該巡撫山東等處地方都察院右僉都禦史尹應元等題稱登州府文登縣於本年正月初八日未時地震自東南而起西北而落二十一日寅時地震有聲房屋揺動自西北而起東南而落福山縣萊陽縣亦於正月初八日午未時分地震房屋揺動又該巡按福建監察禦史徐兆魁題稱漳州府於本年正月十六日藥局內不知何故響震一聲局內火藥一萬零八百斤盡從聲中燒去局有一枯井己久不用上有二大石蓋壓亦飛三百餘步一落韮菜巷陳舉人書房長三尺半厚八寸一落吳儒士家長四尺厚一尺藥局碎毀看藥三人屍飛局外周圍居民房屋五十六間盡倒壓死男婦連前三人共二十九名口傷者更多又該巡撫遼東地方贊理軍務兼管備倭都察院右僉都禦史張思忠題稱海州參將營中軍潘一元督造鳥銃等器於本年二月十四日辰時在鑪正行打造內鳥銃一桿鳴有大聲至午時方止錦州大福堡於本年三月初九日戌時城門上東西椲桿頂上起火許久方落又該總督薊遼保定等處軍務兵部尙書兼都察院右副都禦史邢玠等題稱寧逺興水縣堡鎭逺臺於本年三月初九日夜一更時分本臺椲桿三根頂上起火齊鳴初十日午時孤山臺新石嘴臺椲桿起火齊鳴又沙河堡狄家臺椵木衝堡黃土臺俱於初九日酉時分椲桿上起火聞有響聲乂該南京守備等衙門司禮監太監等官邢隆等題稱金川門馬艸場於本年三月十五日邜時大雨雷電交作本場艸堆上突然起火將經手馬艸一堆計五萬盡行燒毀訖又該巡撫甘肅等處地方贊理軍務都察院右都禦史兼兵部左侍郎田樂題稱西寧道古浪地方於本年五月初六日戌時分本城東門樓大鐘連鳴三陣毎陣約有十數餘聲又該巡撫山東等處地方督理營田提督軍務都察院右僉都禦史尹應元等題稱兗州府委千戶髙鎭逺等監造軍器有鐡匠李彥弘等鑪內打造神鎗已成於本年五月十七日入鑪煆光至本日未時分鑪內閧然有聲取出用錘打造其鑪猶鳴二刻方止六月十一日未時省城地震自東南起往西北去訖又該提督雁門等關兼巡撫山西地方都察院右僉都禦史魏允貞等題稱平陽府臨汾縣於本年五月二十三日申時地震從西北來東南去微聲河津縣於五月二十五日未時地震自西北起東南去有聲蒲州於六月十五日寅時地震浮山縣於七月初一日未時地震有聲如雷自東北來西南去並無揺動官民房屋又該整飭薊州等處邊備兼巡撫順天等府地方兵部左侍郎兼都察院右副都禦史李頥題稱喜峯路於本年六月十七日午時喜董四十一號臺上層東角雷震一聲火光大作將神器房揭散火藥火箭盡數噴出炸倒墻垜其木料俱未燒毀又該提督軍務巡撫浙江等處地方都察院右僉都禦史劉元霖題稱紹興府蕭山縣明月坊居民賈大經家於本年六月二十九日起更時分竈前並水閣板上透出鮮血約髙尺許灑開血迹拾數處凝於板上地下者約血一二升之數又於中堂香火前地板上亦出血一搭樓板亦透血三四處灑開血點無數凝於樓板上約二三升之數一刻方止又該總理河道提督軍務兼管漕運太子少保工部尙書兼都察院右副都禦史楊一魁等題稱碭山縣於本年七月二十八日因黃河水漲縣治被淹士民俱避於堤上又該巡撫大同地方贊理軍務都察院右副都禦史房守士等題稱大同鎭神機庫於本年九月初九日辰時忽從庫內響聲如雷將庫頂五間擊碎磚瓦亂飛墻壁一並翻裂傾倒黒气升天自辰至已方散並無火光煙臭將磁缸一百个內盛火藥九千一百五十一斤三兩藥綫三萬七千一百一十一根盡數飛化無存本庫竹簍內盛貯硫黃一千八百七十四斤一十二兩絲毫未動滿城房屋動揺震塌鄰近官民房屋一百二十六間震死宗室充熒一位逺近軍民史景鶴等九名口震傷男婦王保等二十五名口庫內地基陷裂乂該整飭薊州等處邊備兼巡撫順天等府地方兵部左侍郎兼都察院右副都禦史李頥等題稱喜峯路琵琶稍六十四號臺忽於本年十月十六日午時天降大雪驀從西北樓角旋風大作響聲震地卽將旗桿刮折樓內上層火光四出隨有左右鄰臺齊救不及將本樓火藥火箭燒毀鎗炮鉛子等噐見在軍兵人口俱各無傷等因節奉聖旨禮部知道該部知道欽此欽遵陸續抄出到部送司案候在捲今照年終相應一並類奏案呈到部臣等切惟和洽神人宗伯之職今尙書經歲缺人臣等消弭無術災異之來明示失職之咎敢不思咎省躬勉自策勵復思皇上爲天之宗子惟天於皇上其仁愛爲最深亦惟皇上於天其感格爲最速乃類奏之章無歲不上諭戒之旨無歲不下而今歲四方所報二气舛錯之狀視往歲殆有甚焉者豈皇上所爲格天之道不在於修省之虛文歟書曰天視自我民視天聽自我民聴天之髙逺也而視聴皆寄於氏是民者弱而不可忽者也今近自畿輔逺及郡國百姓之苦於徵調苦於催榷苦於織造苦於開采之類者各欲以情仰訴於皇上而不可得計惟有仰天而訴耳天不言故出此變異以告陛下也夫人情愁苦之極欝爲無聊無聊之民昜動難安昔漢臣徐樂以民困而主不惜下怨而上不知爲有國者之大戒今民之苦極矣又加以旱■﹝嘆﹐目代口﹞之災十室九空萬一有揭竿斬木之夫乘之而起易動之勢一呼百應誠可寒心故臣等每接奏報寢食不寧若尙欲修舉故事泄泄然以空言而回天意豈不難哉伏望皇上敬天之怒畏天之威勅下大小臣工以愛民之實心爲應天之實事事有便於民者明知之明與興之有不便於民者明知之明與除之下勿過疑乎上有所顧忌而不言上勿過疑乎下有所寢閣而不報繹大學入悖出悖之旨勿倡施奪之風體有子民足君足之言深察相關之義當此履端之候共存寛卹之心俾四海九州島各安田裏而無嘆息愁苦之聲則人心悅豫天意感通有不反災爲祥者臣等請服欺罔之罪矣歲所上繁詞套語皆皇上所厭聞者故臣等不敢復瀆宸聰敬以天人相與之說進惟聖明畱意焉奉聖旨今年災異頻仍朕覽類奏仰承上天仁愛之意深用驚惕你毎各衙門大小臣工都要痛加修省盡心修職以祈時和民安毋事虛文

止礦稅疏

爲播酋猖獗益甚蜀地殘破可虞懇乞聖明慰民心寛民力以佐兵食以保方隅事臣等昨接邸報見四川巡按禦史趙標報稱六月二十一日楊應龍提兵八萬攻陷綦江縣城逰擊等官盡皆殺死等因臣等不勝驚駭應龍蕞爾小醜卽數年肆虐未敢逺離巢穴乃一旦親率苖蠻深入內地至於攻屠邑城殺戮將士此必有川中小民爲之向導爲之內應者故敢仗羽翼而狂逞無忌耳維此小民皆陛下之赤子也不爲朝廷用以討逆賊而反爲賊用此豈樂於從逆哉蓋蜀之民若極矣采木則有砍伐之苦拽運之苦采礦則有供給之苦賠累之苦榷稅則有搜括之苦攘奪之苦皇上以爲不忍加泒於民而姑取之於地也不知人固愛財地亦愛寶礦砂不足不得不求足於民故歲進之礦銀什七皆小民之脂膏而差官之私槖不與焉此勢之必至者也皇上以爲不忍加泒於民而姑取之啇賈也不知商賈不通則財貨不流物價沸騰則百姓困敝京師且然何況遐方此又勢之必至者也愚民何知旣已喪其樂生之心計無所之遂謂不若從賊或可延旦夕之命耳楊酋性本彊悍而又益以無聊之民則其勢日盛蜀民久已怨恨而況附彼方張之冦則其毒日深今陛下聞綦江之殘破重慶之危急必不肯坐視而不救夫救急非可以虛聲恐喝也勢必須兵兵行必須餉今何處徵兵乎欲調之貴州而貴州已敗傷矣欲調之陜西而彊敵積怨日不忘報秋髙馬肥防禦爲急顧此失彼恐非完計欲調之廣西雲南湖廣諸省而兵政廢弛之久所在無兵若驅烏合之兵以救燃眉之急未有能濟者也欲俟東徵之兵則劉綎所將半多楊姓恐皆逆族且綎不能禁其沿途之生事而乃欲仗之以成事卽綎亦自知其不可其以病告非得已也又何處得餉乎欲發之官帑而買辦之需萬千無措年例之發什九未給欲取之本省而府庫空虛閭裏蕭條公私無遺上下俱困欲取之鄰省則處處開礦處處抽稅民生處處憔悴民心處處悲愁思亂之民而復加以重徵之擾是爲楊酋驅民也故我皇上卽日責樞臣以發兵日責計臣以轉餉日假督撫之臣以便宜然無米而炊難望療饑徒手而搏難以赴闘此亦聖明之所洞見也夫兵非天降餉非神輸皆民力之所爲也爲今之計莫若收拾我之人心解散賊之黨與停止四川之礦稅取回原遣之官民使開山鑿石之軰盡爲稱干比戈之徒賠礦給稅之餘悉佐秣馬厲兵之費寛我無知之眾赦其脇從之誅則羣情慰悅士气歡騰旣喜轉禍又幸更生將人自爲戰家與爲敵或可少須時日以俟大兵之集乎不然恐目前之禍不止綦江而已且古之禦冦者嘗不足而示之以有餘故虞詡增竈道濟量沙今敵人不惜金帛以約結中國之人其絡繹道途潛伏都城者不知其幾而我今日以匱乏而開礦明日以匱乏而抽稅彼敵人聞之將謂中國果空乏如是豈不益生輕侮之心益肆憑陵之志哉且皇上方將捐數十百萬之餉以救此方之倒懸而何愛於數萬之礦稅況皇上曽念貴州方用兵免其榷稅今四川屠戮之慘危亡之狀豈但貴州知聖慈必爲之動念也臣等書生不知兵事主憂臣辱故敢獻其愚慮如此伏兾俯賜畱神地方幸甚臣民幸甚

覆楊止庵疏

爲文體日壊士習漸移懇祈勅諭儒臣申明祖制尊聖諭辟邪說以維世道人心事儀制淸吏司案呈奉本部送禮科抄出南京通政使司通政使楊時喬題臣聞世道泰人心正則尙行世道否人心邪則尙言是以孔子致知躬行先行後言爲學以理言道別無新奇異說楊墨慕孔子爲儒者師不知仁義之理以爲我兼愛爲言孟子以作心害政作政害事等於洪水猛獸辟之然此其爲害猶在外不關心身似於淺近辟之無難家語先子與孔子同時未必的乃其說指人身玄牝爲竅致虛守靜專气致柔爲功其後流於燒煉采取飛升符術則老氏以爲外道者也漢後佛氏興其說主戒律輪回因果慈悲福田利益其後指人心虛靈爲竅單傳直指見性成佛作上乘不修善不爲惡無障礙無人我相爲功視前戒律諸法則釋氏以爲外道者也自二說興人反向於內求養生者得之收攝心身其實無修身存心治家國天下之功與孔子異宋儒所謂以之養生愈疾則可以之爲道則不可若以爲道則所爲似是而非彌近理而大亂眞者也凡漢唐宋君臣惑於飛升燒煉采取輪回因果福益恆至於殞身敗國此其爲害亦粗淺能惑庸眾自單傳直指一入則賢智髙明者先惑深信然猶幸其學老者名老氏學禪者名釋氏不與儒者混爲一途又推尊孔子在二氏上不敢以敵言又不敢借孔子語文其說至宋張九成參釋宗果禪始有欲攺頭換面說向儒家其後則有參宗果徒得光單傳直指忽悟此心之無所不通遂以一悟入聖不俟修爲階級最稱易簡直捷宋儒程顥程頥張載朱熹憂之始力辟之程頥表章六經四書朱熹注之傳注者自孔子傳周易彖辭象辭始朱子法之一隨其原文章句之原字解釋之明其旨趣非別立一意如今時驅聖言以就已意者也洪惟我太祖髙皇帝首以傳注頒庠序訓士成祖文皇帝首集經書大全羽翼傳注令士非此不言不行凢有一言一行及於老禪者卽不錄卽有釋老之宮之人則亦居於方外令其於山林焚修不與於名教以故二百數十餘年議論正道徳一風俗美紀綱肅士人發爲文章及科試文字皆渾厚正大可謂盛矣正嘉間始有因養生悟二氏之說竟如所謂攺頭換面說向儒家者顧猶言孔子不敢直認爲釋老而亦未常以其說攙入於文章數年來始有直以釋老之說爲孔子之說又以禪老在孔子上直攙入於文章如科舉文字者又以傳注爲支離而其言惟以講爲學會眾聚徒卽是不事修爲階級以知爲道血气心知卽是不事躬行循理一切皆歸於禪老後學皆不以經書爲本領內則心無所主外則其言不歸於禪老則歸於莊列子史文體遂壊矣所慶者今諸士皆從幼學時誦習傳注先入漸摩者尙正猶之不差自今不習傳注爲始後數十年將有內而心空外發於文行於政事者皆空文字亦空流獘有難言者歷年禮臣題覆科道部寺諸臣屢疏正文體端士習蒙聖諭勅下攺正仰見遵祖制崇聖訓至意昨丁酉今戊戌鄕會試諸臣試錄前後序皆言此意欲尊孔子辟邪說猶未見士子翕然信從則新奇異說方興喜新好奇樂異者眾亦淸本澄源者未講也臣謂淸本澄源者則以先進者後學傳習之師世教者使民興行之機玆無論他所卽今南都所稱先進世教有大可慨者則原任參政羅汝芳是也汝芳臣鄕先逹聰明才辧英發世稱才士性度溫和寛厚與物無忤世稱長者早講學師事顏鈞其志行相似世稱理學養生師事方士胡淸虛談燒煉采取飛升僧玄覺談因果福益尢精於單傳直指人心見性成佛上乘以慈悲不計校無障礙無我人相爲聖學方士禪流尊爲教師臣嘗慕其風度且善養生愈疾及聞其守寧國日集諸生會文講學民訟者至則令其趺跏公庭斂目觀心學佛自慈悲爲善一時士悅之僧道徒歸之不吝庫藏里甲供餉饋贈故歸者如市及庫藏侵缺推官李惟觀徵里甲代償撫按謝登之等參論凡政務法紀悉寛吏書通同爲姦貽害蔀檐於時臣裏親監生戴珍爲南陵縣丞初官被訪珍以金帶篋銀饋贈卽受而服之珍固感之每爲臣言臣心偕里人薄之及後守東昌參政雲南置印公堂任吏書門役共享票牌混發百獘以生賫捧入都則科道交章論之及歸請托上官先後名守沈子木林烴許孚逺前令黃道年以其煩數厭之遊南都諸臣尊禮嘗以私幹尙書傳希摰毎見士夫輒言三十三天憑指箕仙稱呂純陽自終南山日寄書至子從丹師斃於廣自言其日左右欲見卽出於時名賢如周世選爲通政李三才爲主事親聞之晚與藩府徵逐飲食致譽甘艸遊揚州處聲樂之所其徒稱爲聖之和江省撫按訪問地方人才於參議徐用檢乃講學心交則以混於聲色報參議王問臣從遊談玄則以有民訟之報儒臣羅洪先者移書非之鄧元錫痛哭規之見存也江省名賢錄至不公者亦不錄忽世有以理學臣刻錄者旣非其行卽所謂學亦借孔子言仁孝言心性實則専於燒煉采取直指人心見性成佛證聖敢以禪學在孔子上究其歸則楊墨爲我兼愛老和光同塵釋慈悲不著相又輕施好奪違道幹譽正孔孟之所深辟者也特以於養生有可取爾今天下好言養生因其以養生卽爲聖學其說自由自便其功易簡直捷不待於孔子修徳攺過徙義工夫一講卽在孔子上所以世或從之近南都有稱之爲師作祠祀之以祖述憲章名之作爲文字刻之南都士大夫居此宦此有學行者甚眾必不爲所誤特恐此說一起將來者不知而門戶開標榜立將任情興爲悅樂執意見爲操持以賄賂干請爲通逹黨同伐異爲輔仁以行誼禮節爲土苴以淸議公論爲妄語宋儒所謂本以利心得來學者亦以利心向之利勢相尙士習漸移文體益壊漸入淸談後難拯維凡有識者皆懼之而主此說者不顧也臣至卑下素矢天日不敢輕出一言議一人乃言及世所謂理學者大非忠厚頋爲世道人心計竊附不直則道不見之誼言之顧臣言輕微不足信舊在南京兵部左侍郎許孚逺大理寺少卿李三才寺丞張鳴岡皆賢可問也前此撫按科道諸臣參疏在省掖者可查也乃臣又有僣陳焉孔子之教本與老釋異趣請今諸臣講學惟遵孔子爲科式文字惟遵傳注若以養生爲老則曰老釋則曰釋若唐宋名臣哲士裴休富弼劉器之張九成者談禪而不混於儒亦可法者也如此乃孔子與釋老各不相混一斯聖祖崇聖訓辟邪說初制可復天下皆知尙躬行不尙空言世道人心以維也惟在聖明勅下禮部一申明之間爾若臣鄙妄無所逃罪又不敢自恕也等因奉聖旨禮部知道欽此欽遵抄出到部送司案呈到部看得南京通政使楊時喬所疏大意在維世道正人心而所指淸本澄源者在辟邪說所指爲邪說之魁者則原任參政羅汝芳也汝芳於萬曆五年講學於都城之外爲科道所劾我皇上禠其職令致仕去矣不意其徒目之爲聖人尊之在孔子之上不俟奏請輒建祠於南京都會之地招集徒眾哆口肆談故時喬有感而爲此疏今汝芳已死無可論者但疏中辟邪崇正之論有關世道臣等敢竟其說惟陛下裁擇焉竊惟堯舜在上契爲司徒所爲教民者人倫而已三代疊興庠序學校之教亦不越此孔子萬世帝王之師所以告君者不過君臣父子夫婦兄弟朋友之逹道知仁勇之逹徳修身治人治天下國家之常經實理實行原無他奇周末楊墨之言始盈天下孟軻憂而辟之唐尙佛老韓愈憂而辟之宋有單傳直指一悟入聖之論程朱諸儒憂而辟之我太祖法古帝王興道致治旣設太學以教於京師設鄕學以教於天下又懼學者惑於異說無所適從頒布經書集注於學宮俾之講習我成祖復擇諸儒論說有禆聖經者纂爲大全以羽翼之故成弘以前學者各守其師說而無詭異之談仕者各守其官箴而無詭異之行心志旣定邪僞難惑正徳之末始有倡爲異學者大槪用佛氏之微言以愚惑人耳目厭常喜新者多往從之一入其門則共相遊揚共相推挽欲名則得名欲利則得利以是智愚賢不肖靡然景從所至千百爲羣髙談渺論曰吾學直捷不煩修爲曰吾道廣大無所障礙公然謂傳注爲支離謂經書爲糟粕謂躬行實踐爲迂腐謂人倫物理爲幻妄謂紀綱法度爲桎梏謂禮義亷恥爲虛僞惟一了此心則市金可攫處子可摟蕩檢踰閒皆爲率性總謂無傷反道亂徳敗俗傷化此正古人所必辟者而新學小生轉益信從崇尙之或雜入於講義或明入於文章名曰新說諭之不從禁之不止遂使二祖所表章者幾爲僞學所廢閣聖明之世豈宜有此大蠧且今天下兵日弱財日匱民日窮法紀日弛政事日廢正賴眞實任事之臣振飭而維持之而此輩習爲詖謬壊人心術異日逄世不以空言塞責卽以虛文罔上欲其修政立事任重致逺胡可得哉臣等職司教化每切隱憂詳時喬所疏服其有見敢此覆請恭候命下容臣等移文南京禮工二部查時喬所指私建祠宇在於何處卽爲拆毀勿誤後人仍移文都察院轉行直隸提學禦史及各該巡按徧行各提學官地方中但有罷閒官員山人方士學佛學仙者聽其於山林空寂之處各修其業有於通都大邑中聚徒至數十人者卽行驅逐其不由撫按具題擅立書院祠宇者卽行禁約並禁坊間所刻離經叛道新說諸書不許鬻賣士子行文務依二祖所頒示集注大全爲主而參以蒙引存疑諸書各闡理道勿雜禪機提學校文務取不背經義純正典雅者童儒仍用新說者不準入學生員仍用新說者徑自黜革至於鄕試會試行文知會一體遵行有仍前不遵者容臣部及該科指實參治庶異說漸熄聖學自明士心旣定士習自端國家將來或可收得人之效矣

陜西山異疏

爲邊鎭孤懸災兆異常懇乞聖明預飭文武邊臣修省戒備以保疆場以弭天變事祠祭淸吏司案呈奉本部送準巡撫陜西等處地方贊理軍務都察院右都禦史兼兵部右侍郎賈待問咨稱該巡按陜西監察禦史吳楷會稿萬曆二十七年八月三十日據臨鞏兵備道副使荊州俊呈據臨洮府呈本月二十日據狄道縣申稱本月十八日城東五里地名毛家坡官路北山髙二百餘丈午時崩裂一半長一里其下衝成一溝山南舊有居民耕地忽湧出大小山五座約髙二十餘丈等情到府該知府王曰然卽親詣其地拘集土民問其緣由有本地居民吐稱未崩之先毎夜山下火光四出其內有聲如雷稍稍又聞有鼓樂之音如此者十數夜至十八日遂有此變緣系異常災異理合呈報緣由到道等因轉呈到職職一見之不勝駭愕夫山主於靜動且非宜況於崩乎又況髙者陷入於地而卑者湧出爲山乎考之載籍沙鹿兆變應在於韓之役陵谷變遷詩憫西周之衰皆咎徵也方今聖明在上宜禎祥疊見而顧有此咎徵誠可惶懼且臨洮何地也宻邇邊方畨民雜處土塉風寒五榖少植加之以災沴頻仍民不堪命正項錢糧旣多逋負今且無市而徵稅無洞而包礦民情洶洶相率逃竄似此災異非常其患不淺等因會稿到職案查先據該道呈報前來會題間今準前因該職會同巡按陜西監察禦史吳楷議照變不虛生災必有應洮鎭北接松山西衝邊徼近聞敵人窺伺爲謀叵測往𨿽仰仗天威掃空松山大獲奇捷然和雙被剉毎懷報復經此大創蓄憤必深其王之來豈眞送佛僧哉善後計當早圖見災尢宜省懼除職等痛自修省及嚴行各該將吏更加戒備外伏乞勅下兵部議請天語申飭大小邊臣奉行惟謹或可以消災變於無形而保疆場於孔固再乞聖明軫念邊方災民特罷礦稅以蘇孑遺無驅而資敵人此尢職等之上願也爲此除具題外理合移咨查照施行等因到部送司案呈到部臣等不勝驚愕此變異之應恐不止陜西之一隅而消弭之道恐不止邊備之一事也臣等稽之往牒惟唐垂拱二年新丰縣露臺鄕忽湧山出髙二十餘丈此其咎應載在史冊我皇上所明知也說者謂天气不和而寒暑隔人气不和而贅疣生地气不和而堆阜出方今星躔失度水旱降災迅雷震擊火光時發太白晝見甚且經天此天气不和之極矣鑿山開礦裂地求砂坤元苞孕之气發泄而無餘造化含蓄之精流鑠而不韞以至地不能固脈而山崩金不能生水而川竭坤不能奠維而地震此地气不和之極矣閭閻窮困復加之以必不能止之誅求帑藏空虛復責之以必不能供之珍寶言利之小人蟻聚剝民之中使鴟張徒役枕藉於巉巗流離悲號於道路民命危如累卵世變紛如亂絲東師未起瘡痍西蜀復遭鋒鏑都城之姦細潛伏畿輔之盜賊公行識者寒心忠言逆耳中外太隔上下不交此人气不和之極矣戾气凝而不散怨毒結而成形無怪乎贅疣堆阜之突然而出也夫山者髙而在上地者卑而在下山忽崩而成溝地忽起而成山陵谷變遷髙卑易位是陰乘陽邪干正下叛上之象推理度勢必將有艸野姦雄乘民之怨斬木揭竿起而與國家爲難者夫天下幸無事耳一旦有事則藏怒蓄忿之民易動土崩瓦解之勢立成是皆羣臣所屢言者特陛下不垂淸聴丼羣臣者陛下之子也臣子之誠不能動君父故言愈數而聽愈厭陛下者天之子也天以此非常之變感悟陛下尙可恬然不以爲意乎漢臣董仲舒有言國家將有失道之敗天乃先出災害以譴告之不知自省又出怪異以警懼之尙不知變而傷敗乃至此天心仁愛人君而欲止其亂也伏願陛下體仁愛之心切傷敗之懼急爲社稷之圖早建國家之本忍難割之欲察導諛之姦蠲無藝之徵罷流毒之使擴轉圜之度備臺諌之員通臣民之情開壅閼之路然後勅下臣工共加修省俾各守正奉公輸忠報主安民厚下積餉練兵寜綢繆於未事之先勿周章於多事之日庻乎豫悅人心轉回天意若復泄泄然以天變爲不足畏人言爲不足惜恐天怒人離變故百出追悔已晚收拾甚難勿罪臣等今日不言也

皇長子大禮公疏

爲陽律已回普天稱慶仰懇聖慈明示大禮吉期以便遵行事臣等近年以來屢承諭旨有曰皇長子齡已過期體已充足者有曰擇吉冠巾與婚笄同行者有曰其冊立並加冠禮少候二宮落成之日行者有曰三皇子五皇子六皇子七皇子俱已長成一並加冠分封庶兔煩擾者恭繹綸音仰度聖意必謂今歲夏秋之間二宮可以落成耳不意工程浩大尙有一二修飾未完者而大工又暫停矣今玆一陽來復歲序將新臣等稽之祖制揆之明諭有萬萬不容再緩者蓋祖宗以來舉行婚禮必於春時而欲行冠婚以正始必先冊立以正名由今及春爲時幾何而綸命尙未渙發儀章尙未豫備誠恐臨時遲誤非所以仰體聖懷光昭令典也況淑女之選已經數月皇長子睿齡明春十九知我皇上天性至愛其於室家之願必有惓惓更切者臣等受國厚恩義難緘黙不敢不請又不敢連章累牘致煩天聽故敢合辭以請伏願明勅該部選擇吉期明勅各該衙門制辦冊寶冠服儀仗等物俟元正之後首舉冊立之禮隨舉冠婚之禮並舉諸皇子分封加冠之禮諸禮並舉百福駢臻此宗廟社稷之大慶而中外臣民之大願也

黒龍王廟復命疏

爲欽奉聖諭事先該禮部以金山黒龍王廟丼霖應禱加封廟號潭名立碑紀功題請遣官前往潭所相視碑基奉聖旨是著侍郎余繼登呂鳴珂去欽此臣等遵旨於二十六日蚤陛辭西行一路陰雲四合細雨淋漓比至祠下天日開霽近祠村民聞臣等至皆扶老攜幼擁列道側歡呼向臣等言今春不雨麥已將稿榖種未布百姓已無生理幸賴皇上慈悲爲民虔禱至誠格神時雨應祈旬日以來麥盡吐穗榖盡布種有秋可望其感戴皇仁如天如地眞有莫能名言者臣等竊喜我皇上一念爲民眞心遂能感神感民至於如此充此心也卽堯舜熈皥盛治無難致矣進至廟中見眞人張國祥率朝天宮道士正在廟中建謝雨齋醮臣等祗詣龍神起視祠宇見正殿三楹建在山頂廟貌整嚴規制工麗問之乃萬曆十三年我皇上臨幸後所重修者臣等因同國祥上下相視廟前至廟門隙地一叚深一丈五尺闊五丈三尺廟門外右爲向下階級門左隙地一叚止深一丈二尺八寸不足立碑建亭又下一層有三碑亭並列其中一碑乃成化二十二年二月憲宗純皇帝禦制碑碑身髙四尺二寸闊二尺一寸下面石座計四層共髙四尺九寸左面一碑乃萬曆十四年三月皇上爲聖毋慈聖宣文明肅皇太后制禱雨龍潭靈應碑碑身髙六尺五寸闊二尺六寸石座髙二尺三寸闊三尺五寸右面一碑亦同時我皇上禦制禱雨靈應碑碑身碑座俱與左一座同碑亭三座各方一丈五尺又下一層左爲龍潭右爲隙地一叚深三丈闊二丈八尺此處立碑建亭正與皇上先所立碑亭在上一層者相對況龍王廟在上龍潭在旁足仰稱我皇上紀述功徳之意此去又下一層卽爲大門門外不逺卽爲潭水所匯處以南又皆僧舎佛殿去廟潭稍逺不堪作基臣等謹具述所看視據實開奏伏希皇上宸斷如果前地相應立碑乞勅下工部募工礲石擇吉建立奉聖旨工部知道

冊立疏

爲陽春在邇恭請蚤示冊立冠婚之期以便舉行事臣等待罪禮曹今典禮之大莫有過於冊立冠婚者夫冊立公典也公則宜公言之故臣等曩隨九卿科道合疏以請未敢瑣瀆天聽伏候綸音又踰月矣緣系臣部職掌安敢緘黙以誤大典敢披瀝上請惟陛下垂聴焉夫禮者聖王緣人情而爲之者也禮有所當行者聖人不能違夫時情有所當體者慈父尢當念其子今皇長子親則皇上之元子也冊立社稷之本也婚禮人道之始冠禮成人之始也三禮並舉我皇上明諭於一年之前而臣等不能將順於一年之後猶可以爲人臣乎且臣等在部歲見宗室中有當封當婚者按例而請臣等按例而覆皇上無弗與者夫不吝推恩於宗室之子而顧不早推恩於皇長子臣等知其必不然也數年以來君父之成命未頒臣子之懇請屢格幸於去歲渙發徳音欲於冠婚之時先行冊立之禮聖見髙明聖裁允當確如金石炳若日星九廟神靈萬邦黎庻日望此舉久矣乃典禮臨近之言𨿽申於計部而選擇吉期之旨未明示於春官臣等竊以天下有大本願皇上早定之國家有大禮願皇上早舉之朝廷有大信願皇上早踐之勿更諉曰姑俟兩宮之成也蓋皇上所禦卽爲紫宸發號施仁無所不可旣不必候三殿又何必俟兩宮若明春三禮旣舉待兩宮落成之日皇上還禦之時佳兒佳婦趨拜於前豈不尢爲宮闈極樂之事哉臣等於二十六年題行各該衙門造辦錢糧未知完備與否儻或耽延豈不有誤吉禮伏望皇上特降明綸行臣等衙門早擇吉期務及春和舉此盛典宗社幸甚天下幸甚

火災修省疏

爲禁地火災頻發天心震怒未回懇乞聖明痛加修省以盡消弭之實事十一月二十七日尙寶司等衙門被災一時焚毀無遺臣等不勝驚懼竊意我皇上敬畏事天必將遇災而懼側身修省以仰答仁愛乃伏候數日未見傳示豈以爲此常事不足以動聖心與夫人君事天如子事父母父母之怒大而發聲小而徵色人子皆當敬愼以承之安有兩宮三殿之後餘威猶震余怒未回復此譴告而恬不爲意者臣等以爲災異可懼也災異而不知懼則無可懼矣伏乞亟降明諭申飭大小臣工同加修省諸可以收拾人心挽回天意者望皇上俯賜施行則宗社生靈不勝幸甚臣等考之傳記火之神曰欝攸言火之不可欝也火欝則必燃猶民之情不可欝也人情欝則思亂皇上積年累歲不接見羣臣下之情欲逹於上但憑章奏乃章奏又有時而不發上之情欲通於下惟憑批答而批答又有時而不下卽皇上聖神孰敢有擅自稽畱者然積久生玩積玩生姦萬一有煬竈之夫釀成釡鬵之勢則君臣之情得無有欝而未暢者乎皇上之開礦也此不忍加泒小民之心豈有貽累小民今無論供給之費奔走之勞令民失其農業卽煎銀不出至於賣沙賣沙不已至於包銀日復一日俾富者貧貧者死彼其貧苦無聊之情欲仰訴於皇上而不可得也得無有欝而未暢者乎有店則有貨有貨則有稅是皇上欲稍取之於富商非欲取之於貧民也乃一官出而相隨者至數百人此數百人者又各相隨數十人姦民趨利如蠅聚腥引類呼朋布滿宇內無一日而無抽稅之人無一物而非可稅之貨卽今商賈不行百物騰貴貧民無所覓食束手待斃當今水旱災傷之時何以堪此彼小民不堪情狀欲仰訴於皇上而不可得也又無有欝而未暢者乎巡撫者天子所使拊循一方者也巡按曰代巡所以代天子循行一方彈壓姦邪肅淸吏治者也議及礦稅動被詰責此猶詰責而已至於百姓所以安於田裏而無嘆息愁苦之聲惟恃有守令在乃一拂羣小卽被誣奏皇上不察有無卽累逮之囚系之諸臣力救而不聽小民赴訴而不聴夫皇上之威雷霆也逮則逮系則系矣然逮不當其罪系不服其心彼其情得無有欝而未暢者乎行取諸臣皆有功於地方皇上以爲才而召之闕下者也乃以爲可用而召之又不用而覊之諸臣疏請稽而不報彼旣無民社之司又無官守之寄米珠薪桂進退維谷卽人臣之義遲速惟命而諒其一念效忠之忱得無有欝而未暢者乎夫匹婦含寃足動天意萬人所欝不火而燃所以通其欝者是在我皇上而已伏望景然覺悟銳然攺圖於臣下章疏可行與否一一批發勿更畱中以滋眾人之疑於礦脈之細微者以漸封閉之於稅貨之瑣屑者一切停免之於官民之不遵明旨生事害人如打死平民打死生員者按法而誅之假撫按以便宜之權勿輕損其體面待守令以付托之重勿輕至於折摧行取諸臣及時考選使各吐其胸中之奇以共濟艱難之運則人心旣鬯天意必回有不轉禍爲福者臣等丼伏欺罔之罪矣

告病疏一

爲久病陡發不能供職懇乞天恩憐準休致以延殘喘事臣年來多病愈病愈衰愈衰愈病自本年六月感患痰嗽延醫胗治服涼藥不效服熱藥不效服發散之藥亦不效然猶抱病視事未敢一日偸安注籍其憔悴狼狽之狀皆臣同官司屬及滿朝諸臣所共見者自十一月十七日遂支持不前始注籍調理醫官錢藩等皆謂自來痰嗽未有延至半年以後者此其病根己深非旦夕藥餌所能取效見今痰涎壅盛晝夜不得眠臥以至脾虛不能化粥喉啞不能出聲自臥病至今昏暈者二次矣𨿽視息僅存而肌肉全消伏枕竊念禮曹非養病之地尙書非病臥之官況今大禮在邇必得年力精壯者方可周旋臣病已深臣力已竭矣伏乞聖慈憐臣眞病眞情毫無假餙特準休致回籍安心醫治儻得延一日之生皆我皇上天地大恩也奉聖旨卿偶疾準暫假調理痊可卽出供職吏部知道

告病疏二

爲痼病難痊治療罔效仰懇天恩慈悲憐憫早放生還事先該臣以患病乞休奉聖旨卿偶疾準暫假調理痊可卽出供職吏部知道欽此以臣病困之極皇上猶不肯遽棄賜以暫假望之供職臣伏枕誦讀感激泣零誓當捐糜以答髙厚旬日以來博訪諸醫加意調治緣臣自六月以來無日不服湯藥藥非對癥脾久受傷今湯藥到口旋卽吐出夫使病而受藥猶庻幾望痊可也今不能受矣是臣病之愈無日臣命之盡有期仰惟我皇上至仁如天不忍使一民一物或失其所況臣舊侍講讀忍獨令臣呻吟委頓坐斃於旅舎牀蓐之間哉伏乞開天地之心憐準回籍調理俾臣少存視息不隕滅於道路臣卽死亦當效銜結於地下也臣不勝千萬哀懇之至奉聖旨卿微恙易愈宜善加調理痊可卽出供職不準

辭吏部知道辭印務疏

爲天恩甚重臣病甚危懇乞聖慈準辭印務以便調理事該臣以患病再疏乞休奉聖旨卿微恙易愈宜善加調理痊可卽出供職不準辭吏部知道欽此臣伏枕叩頭感激流涕思皇上之恩如天如地而臣愚之病益熱益深藥餌不進粥食不消骨瘦如柴命危若露呻吟苦楚之中竊念臣臥病一日則廢一日之職業患病日久曠廢日多卽今新春伊邇大禮舉在目前臣病若斯安能勉彊憂愁恐懼病勢益增伏乞聖明垂憐準臣辭印務得専意調治儻得萬一少痊當遵旨供職不敢負恩徳也奉聖旨卿偶疾未痊宜加意調攝印務不必辭稍可卽出供職吏部知道

告病疏四

爲久病調治不痊勢漸沈篤哀懇聖慈乞賜骸骨生還事臣於二十七年十二月內疏乞回籍飬病與辭印調理俱未蒙我皇上兪允且諭臣加意調攝稍可卽出臣卽犬馬亦知戀主乃臣安心靜養又一月矣藥餌滿前入口卽吐醫人環視無計可施病日益沈粥日益減是臣典禮不效無力回天陛下幸寛臣之罰而天實降之罰也今己無痊可之望矣不得不忍死哀鳴於君父之前臣聞古者君之於臣也壯則用其力老則逸其身病則卹其私臣病甚矣惟陛下憐而惜之耳蓋臣報主之心敢不自勉而趨事之力實已不支夫使臣力可驅馳當此多事之時曷敢言去今臣病勢至此陛下卽畱臣亦不過呻吟牀褥虛糜廩祿而已果何益哉伏乞天恩準臣回籍養病別簡才賢代臣之任贊襄典禮勿因臣病廢之身而久稽吉慶之典則臣感戴恩徳生當效祝誦之忱歿當圖銜結之報臣气結魂悸語詞無倫不勝恐懼懇祈之至疏上不報

告病疏五

爲患病日久職業日隳憂懼交並勢漸危困懇乞天恩早放生還事該臣於本年正月二十四日以久病調理不痊具疏乞休未蒙我皇上批發臣竊自傷犬馬之誠不能上逹於天固其所也然天𨿽至髙而凡人疾痛愁苦未有不吁天而訴者以萬物皆覆於天舎天無所可訴耳使臣可以勉彊支持何敢瑣瀆天聴第臣病根已痼難於遽痊瘦骨已枯難於復肉呻吟牀褥曠廢職業非人臣所宜是以旣有性命之憂復有官守之慮中心煩灼痰火塡壅飲食不思眩暈時發故敢復以眞病眞情仰訴於皇上之前查得先年原任本部尙書於愼行羅萬化俱以患病乞歸並蒙我皇上兪允愼行𨿽少延殘喘萬化竟殞身道途今臣病體實與二臣相同而勢之狼狽尢爲過之伏乞聖慈準照二臣前例將臣放歸田裏俾得遂首丘之願臣卽今生無以報陛下願生生世世誓竭捐糜之報也臣不勝戰栗隕越仰天祈懇之至奉聖旨卿疾不妨在任調理痊可卽出供職不準辭吏部知道

辭俸疏

爲遵例辭俸以便調理事昨臣以久病乞休奉聖旨卿疾不妨在任調理痊可卽出供職不準辭吏部知道欽此臣伏枕捧讀感激流涕蓋恩爲重命爲輕敢惜狗馬之軀不竭涓埃之報但臣查得大明隳典內一欵凡內外文武官員患病三个月之上俸糧截日住支臣自萬曆二十七年十一月二十五日注籍扣至二十八年二月二十五日已滿三月而臣身尙骨立不能離牀伏乞勅下該部將臣俸糧照例住支使臣得少逭虛糜之懼安心勉就醫藥萬一尙望痊可之期也臣瑣瀆天威不勝惶恐戰栗之至奉聖旨卿疾宜安心調理痊可供職俸不必辭該部知道

告病疏

爲病體萬分難支哀懇聖慈憐準致仕以保餘息事臣於萬曆二十七年冬患病屢疏乞恩回籍調理俱未蒙我皇上兪允臣感激天恩義不忍恝於本年四月初三日扶病見朝初四日謝恩勉彊進部理事然气血耗損痰嗽如初肌膚俱銷精神太減行稍逺必須掖持坐稍久卽覺潦倒此舉朝大小臣工所共見共憐者臣何能盡欺眾人而敢上欺陛下也延至本年五月十四日忽感泄瀉至今服藥不效而臣二十七歲之子又復夭折情關骨肉寜不痛心尫羸病軀堪此摧剝因而神思恍惚語音失常委頓牀帷時覺昏憒禮曹今當多事之日而臣病臥私室不能倡率司官以致諸務稽延間或舛錯則臣之罪愈大臣之苦愈甚矣伏望皇上憐臣眞病已久容臣致仕回籍別簡名流以贊邦禮則臣生保殘息死且不朽矣臣非病極勢廹何敢輕瀆天聰惟皇上俯賜兪允臣不勝恐懼戰栗伏枕叩頭千祈萬懇之至奉聖旨覽奏知卿感傷致疾宜寛心調理痊可卽出供職不準辭吏部知道

淡然軒集卷二

●欽定四庫全書

淡然軒集卷三

﹝明﹞余繼登撰

○序

送查紹亭參藩山東序

不佞方束髮時海寧紹亭查公已通籍爲名司理竊意以彼其才自顯庸也乃遲回者餘二十年始以憲大夫備兵津門又二年始晉參藩政督東方漕務夫才賢而偃蹇阻抑不得馴致髙位則不能無少望往往傳捨其官日冀得代去公沈抑久比再起家僅以次逓遷不越常調顧能屈能伸彌抑彌奮方其治津門也當南北舟楫往來之衝又水旱爲災能精心經畫爲一方圖便計裁省驛傳優卹窮檐奬進良吏禁戢靡宕妨生椎埋作姦之徒日鰓鰓然卽理其家務無以踰此故兩載間亷頑貞淫起敝維風俾下邑大夫行公之意得各舉其職而無一切牽纒之患於公行依依不忍捨詣不佞請詞竊按山以東古齊地地連畿輔轉山東粟由汶濟而達京師其勢甚便故國家之視齊猶外府然齊故大國卽史所稱車轂擊人肩摩何其盛也當其時南支楚北支燕西支三晉軍興之費無歳無之而猶號富彊於天下今臨菑瑯琊猶故也山海魚鹽之利無攺於昔也計歳所輸縣官費者不及昔之什一而戶鮮蓋藏民稱凋敝安得所謂家殷人足如古昔者乎農民畢命耕作猶不能滿歳額煩使者執簿書繩之比歳凶至捐內帑佐百姓之急而一二不逞尙嗷嗷以時詘爲辭嘯而過市掠富人粟此何以稱外府也夫督賦者主在足賦賦稅不充見謂溺職然以取盈之故而■﹝修﹐虫代月﹞■﹝虫庸﹞其民令顚頓溝壑若逋逃潢池此其憂不獨無賦之患矣賦者不從天降鼌錯所云生於地長於時而聚於民力者也蓄其力不違其時使人懷樂生之心則野無貧民國無逋賦故催科撫字兩者勢若相盭而機實相須也予獨怪漢武帝日事徵伐以虛海內於時諸臣不能輕徭薄稅與天下休息顧希上意指籠天下鹽鐡出告緡令以重困百姓卒之上未獲其利而民不聊生至今令人於邑非之故治賦有道橫徵暴斂藝極無經者舛也纎取倍計竭澤而漁者拙也促期煩會急如逋亡令貧民稱貸商賈牟利計之左也驅遊惰之民墾生榖之土出山澤之利適徵會之宜如是而已昔人有言知取之爲取而不知予之爲取夫能知予之爲取者可以富民可以富國可以操大柄而盈縮天下之元气是皆公之所素裕者方公守安慶也逆卒稱亂大璫肆螫呼吸之間成敗立見而公不難宻謀顯訟以熄其焰而折其威此其鎭定之才剛毅之气久有大過人者又何難從容持籌而調停均節於無事之時也

贈林大夫丹臺三載考績序

今之校士者猥云吾取人以才耳不必盡以尺矱繩之予竊謂不然夫才者材也將以適用也不尺不矱何以適用不適於用何以言才此義不明而才之名爲齊給爲便利才之流爲誇誕爲蕩悍晚近世士性能稍異往往溺其末流樂其名稱薄經常而競恢憰裂官常而恣胸臆曰吾非常之才安可繩以尺矱也夫信如才而可以齊給便利誇誕蕩悍稱也則古之宣慈惠和明允篤誠者何以稱焉又何孔子之所嘆以爲難者而今滋多也故宣慈惠和明允篤誠才之質也齊給便利才之末也誇誕蕩悍才之賊也予嘗持是說以語同志獨曾直卿氏以爲然比直卿典試而所首舉者爲漳南林君林君之文固溫醇爾雅守先民之尺矱者也予謂直卿能得才卽直卿亦自詫林君才未幾而林君以次出典深州直卿言州牧之職其率屬也如守其親民也如令筮仕而典州者難畿輔諸郡部使者之所沓至彼此異勢愛憎異情是非易淆毀譽忽變筮仕而典畿內之州者尢難予謂直卿意難林君乎以林君之才何難恢憰其詞以解於世俗之耳目薄而不爲也夫不肯越尺矱而爲文乂安肯越尺矱而爲政以尺以矱於治奚難焉深人杜君榮者予同年友也爲予言君始蒞事察謡俗問所疾苦搜積蠧省供億罷法令之妨民者行之踰月吏抱牘受成無敢短長民不畏吏會歳饑君周行阡陌間發倉粟以賑之緩徵弛役釋禁輕刑一意與民休息行之踰年百姓安於田裏無愁嘆之聲無流離轉徙之志爭相戒捐其小忿不以煩君爰書訟庭無事君乃進文學弟子與陳說經術剖析疑義俾不悖所聞歸之大道又以月旦屬諸父老爲分別禮義科指出敎民簡易冊頒布之俾歸各訓誨其子弟以風易閭裏行之三年民化其訓樂其業訟獄衰止桴鼓不鳴靑衿之子彬彬然質有其文舉其鄕者倍於往昔於是部使者疏君治狀上之功曹主爵者奏君最按令甲得封其尊人如其官璽書旣下會其尊人來省視君爲具法服陳制詞帣鞲爲壽融融樂也予間以杜君語語直卿因共嘆君之治大都在平法令振困乏淸犴獄興敎化斯皆有司之尺矱無他奇也而君次第推行之期當於民心而止卒令事集民安名尊而親顯彼其並時之吏以才名自蓄者其精神之馳騖豈不欲陵君而出其上而一敗僇辱豈獨其性殊哉彼亦窺見世之一二揚詡爲吏者用小治辧或好气敢往輙得意去故不勝苟且之心而緣餙伎倆以庶幾於一快遂至此極也而耳食者猶然扼腕而惜其才以是爲才才豈人祟耶國家亦奚賴若是才也者而用之也昔成弘之間禁罔疏闊居官者寛然行其志而毋務狥其名日計不足歳計有餘民以太和海內殷富今能吏日多姦軌日起法网日宻民生日窮至勤主上操三尺以申令之而宣慈惠和明允篤誠之士猶不得與齊給便利誇誕蕩悍者較軒輊則才之名誤之也治行如林君而以髙等褒顯其所風者大哉會杜君來徵言以賀用次前語歸之

送憲大夫彭秀南擢浙江大參序

秀南彭公備兵津門幾三載以治行最擢浙江參政行有日矣郡邑諸大夫服習公訓而惜其別也走使來徵贈言予竊意津門在京師宇下爲咽喉要地今倭夷猖猘闌入朝鮮破其國走其名王朝鮮不能支將乘矯汛而犯津門有急則京師恇擾公治津門久諸所擘畫如卹民饑淸獄訟詰姦宄飭武備一切出令布憲皆惠民實政故數歳以來旱蝗爲災民半菽不給而溝壑鮮瘠萑苻無警戎器旣除卒伍不嘩當此之時使公持籌於上諸大夫稟仰畫諾循令而從事則人樂爲兵兵樂爲力滄瀛之間隱然藩籬之固柰之何移公而浙也浙與津門地有輕重勢有緩急主爵者謂何令公釋重而趨輕捨急而就緩乎已而自念主上天覆宇內何知南北卽以輕重緩急言人情毎難所重易所輕備所急略所緩難則圖備則無患易則弗慮略則弗圖弗慮弗圖乃足虞矣公𨿽去津門而整齊振刷之具固在天子又僴然念重地之急也特置文武才幹之臣廣召募精訓練以坐鎭之卽有倭患而倉卒足恃浙故嘗創於倭虔劉特甚𨿽其人勇悍能奮脰不顧然健者應募而北壯者老幼者生未嘗見冦欲其聞戰聲頓足犯白刄斷死於前難矣何者未嘗訓之無以作其气也公爲監司能布恩信稽尺籍伍符得士卒心玆借公而南欲公卽所已試者而效之南乎況我之所重敵或難之我之所輕敵或伺之我之所急敵或避之我之所緩敵或乘之公在津門而備其所急則重地重公在浙而備其所緩則輕者亦重輕者重而重者益重矣顧予之私憂過計而欲倚重於公者不在倭而在盜蓋倭如豺虎然豺虎窺垣有垣可扼艎■﹝舟且﹞旣備漂忽難前獨今海內虛耗家鮮蓋藏歳一不登枵腹待食者十室而九待食而無以得食則待斃不能坐而待斃則轉而爲盜矣蒼赤盡爲蟊賊鉏■﹝釒憂﹞悉化爲戈鋋一夫■﹝氏鳥﹞張千人蟻聚萬一有冀幸之夫乘間而用之此姦雄之資而亂之始也計浙與三輔何異正昔人所謂無亂形有亂萌是不測之憂也予計誠過敢以質之於公願公以參伯之重南而銷越之民萌旋復以中丞之節北而銷三輔之民萌則南北長無事矣公有意乎予將計日俟之

饒陽令閔君考績榮封敍

閔君汶令饒陽之二年通前令上髙時計滿三載當報政主爵者上君治行中賞率乃按令甲下璽書褒予之贈其兩尊人曁其配如其官璽書下饒陽饒人士介同年王君來徵贈言不佞竊惟士方未遇無不自意安有屈首受書而不能取顯庸累歳月之勞以榮其親者乎然今之資適逢世者何限至有紆靑紫積歳時而父母不沾一命者則爲吏之難也夫吏治難而令尢難令難而畿輔之令尢難畿輔宻邇輦轂部使者數倍於郡國賢者易以騰聲不賢者易以蒙詬無論不賢者請言賢者共事而吾處其名則不賢者忌共賢而吾處其上則賢者亦忌賢者忌則陽與而陰敗之不賢者忌則浮慕而計壊之上意不吾向則因其不吾向而明言以毀其功上意吾向則因其吾向而微言以毀其名此猶其相與者請言其上者上有所欲急而吾偶緩之則指爲廢格上有所欲緩而吾偶急之則指爲廢令彼之所緩此或急之彼之所急此或緩之而吾以應此者應彼應彼者應此則一事而彼此之喜怒異民便於急上或緩之民便於緩上或急之而吾從上以拂民或從民以拂上則一事而上下之毀譽異微文小例動皆纏牽而欲三載之間孚下獲上送往事居一無所失以完吾名難矣故曰畿輔之令尢難吾不知閔君治上髙狀乃王君則道君之治饒者矣君治饒競絿剛柔一無所偏主而一主於至誠先民而後身先實而後名在饒再閱歳妻孥不以入官舍蔬食浣服蕭然如旅人民有陷文罔者毎曲意矜之不得已而後致之法卽置之法而情常溢於法之外甚至狴獄累系亦歳給米糈生活之獨胥役爲姦利卽窮治無少縱細至筆札之微亦日有程稽勿令得剝削吾民邑有三功臣田租額故輕於民賦猾民利其輕而擅其利數世矣比均田令行民賦稍寛矣復欲以其租竄入民田中百計經營至抱牘走闕下君力持不可爲分別所以異卒令不得逞其姦邑故下濕水則田爲沮洳水去則沮洳者爲腴田田無定額豪者往往私其腴田而匿其賦以賦累窮畸民君亷得其狀爲大搜伏田凡得田若干頃邑常以水故卒移養濟院於學宮之左而移演武場於邑數里外廢而不講者更數令君喟然曰玆胡以稱右文而無忘武備哉乃捐月俸爲擇近善地易置之而又以其暇延禮逢掖士爲剖析疑義校諸騎射於農隙以示威眾銷萌之意王君述君治狀不具悉其大都若此夫邑故僻壤無行李之往來故君無境外之交以借資而釣譽其精神之注厝獨孜孜於便民之事又巧宦之視以爲不屑爲者故民受其利而人不忌其名身居其實而上不疑其僞以日月得上功有司寵施其親世之所難而公得之易玆可不謂榮幸哉漢世政尙綜核吏治蒸蒸盛矣乃其所尊寵者不在趙京兆之流而在潁川渤海彼潁川渤海固惇本尙實崇禮厚俗無他奇也主上哀憫元元抑矯虔吏而痛繩其墨者其意指猶漢法也君旣以舉職當上意博榮施則無難於畿輔之令當無復有難君者華紱恩綸固未可量矣王君曰有是哉請書之爲異日左劵

邑侯馬瑞河交奬敍

邑自淸宇林侯之後缺無令者亦越三時握篆視事付之鄰邑之貳蓋數年之煦育不勝三時之朘削矣晚得馬侯以趙博士擢令吾邑趙與吾邑俱畿內地侯固稔知邑之地瘠民貧賦重而役繁也而又當亢旱之後朘削之餘百姓嗷嗷朝不及夕甫下車卽問民疾苦竭心思求便計乃條爲十八議上之郡守監司曁諸直指使者予之者十九不予者十一不佞聞而嘆之此十八議者謂不便於民耶則民便之矣夫令也令一邑苟利於民專之可也矧論定而議議而復請請而復行顧猶然有不予也者此何以說也如必惠自上流令不得議則令可嘿嘿無事已乎又安所稱令也卒之不予者不勝予者未半載而奬予之檄交至於是諸搢紳士洎父老子弟來徵贈言不佞竊惟智者不逆上以任譽志士不嘗試以徇名侯計以紓民之困而不計上之予否是令之職也非以博名髙也不慕名髙者不樂諂言不佞安敢以諛詞進聞之聖人舉事必藉於權而成於斷權者事之幹也斷者事之機也權一者能制計定者難惑請言令令者如大將建旗鼓以令眾而左右進退惟其指使而不敢越之謂也故令行則治否則廢𨿽然亦難言矣令以一人坐堂上而利口機械之徒伺吾好惡而圖以奇中欲興利而言利者進欲除害而言害者進欲利害一切報罷而爲無庸有事之說者進人情變態莫可究詰故能操利害之柄則令行科條煩蕪書策稠雜而能不沈於辯不溺於辭則令行勿朝鼓瑟而夕攺竽勿議事擊鷙而當事首鼠則令行勿與知之者謀之與不知者敗之則令行其言是其人非則用其言詘其人其言公其心私則察其心並詘其言則令行有擅行不顧擊斷無諱牟利於身而結怨於百姓者必無赦則令行夫叢藉人以神神去而十日枯矣虎藉狐以威威行而百獸畏矣是故其威內扶者不怒而民畏當機立斷者不勞而成功故曰致治有常利民爲本從政有經令行爲上而上之知不知無與焉此勞人之特操而賢者之上願也不佞又聞之竭言不讓忠也聽言不二明也忠無隠情明不拒物侯儻不以予言爲過計繇此以議功名於世其所至非不佞所能量矣

邑三尹邢晉川交奬敍

今仕宦自長令而下若丞貳簿幕上之人卽見以爲冗瑣而無當於用歸功奬能十不一二而嚴譴苛責十常八九彼見上之淩折之也其亷者捄過不贍碌碌奉其職其卑者幸旦夕無事爲囊槖計耳此無論上之人薄視之卽其人自視亦以吾冗瑣耳惡能勝其任而愉快也嗟夫人之才品豈緣官秩而顧以崇卑爲賢愚哉博平邢君旣受牒爲吾邑簿予識君邸捨君曰某有先人之敝廬足蔽風雨不腆薄業力耕其中足以自老必不敢以官爲利以自點也予謂君曰夫才品在人有限不可彊致而所可自靖者心此心不點則是非毀譽榮辱得失舉無以撓其中執此以往卽盤錯重巨無足爲難者況舉一職效一官也君旣視事而精勤舉職亷平不苛能不媿其言蓋簿緣河設職主河不主民事然署不在邑而在邑之別鎭鎭去邑遠舟楫之所往來商民雜處於是有捨其職業不理而理閭閻之爭訟者鎭有榷稅輸之郡者歳數百金皆簿爲之徵輸緩急之間不能無所染指故往往不爲河決溺其職去則爲豪姦挾其短長以敗噫玆豈官之罪哉君至一切謝絕民事云自有主者獨日夜行河率其徒役■﹝牜骨﹞■﹝牜骨﹞然視隙岸而繕治之毎當秋夏之交至捨河上督畚鍤力與河敵河卽暴發不至沒禾稼爲運道梗君又悉輸稅之苦曰古之稅者廛而不徵今有有其貨而有其稅者亦有無其貨而有其稅者甚至有無其貨並無其人而有其稅者吾力不能爲商人請命忍漁之哉故年來市廛空虛而逃徙不至盡者君之惠也君所爲精勤亷平類如此久之而部使者奬予之檄交至奬多媺詞大都如前所稱說者邑諸君子欲從予受詞往賀予惟古人有言賞異等罰不肖捨是無以治天下然今賞罰之權提衡於部使者部使者在昔微行閭閻察吏治得失耳目皆以自任而後漸寄之監司郡守監司郡守倦於伺察而漸寄之私訪之姦耳目自任則部使者爲政寄之監司郡守則監司郡守爲政寄之姦民則姦民爲政部使者爲政是是非非百無一失焉監司郡守爲政十不失五姦民爲政則是非淆亂不可知矣蓋姦民而操上之權將睥睨長令陰詗而陽持之其視丞貳簿幕蔑如矣彼小民見其易危一不當卽羣起而嘵之亷近堂卑法日以削夫旣樹之秩庶務之所倚辦而其勢至使上之人輕之下之人又輕之以至不敢自重則安可不藉一賞以示吾之獲上使人不敢狎視而思易踰也諸君子所爲賀君之意其在斯乎若君之心則固不以官爲利者而又何利其名也

贈學士陸敬承先生視畱篆序

髙皇帝定鼎金陵仿古弘文麗正遺意置翰林院延天下名儒若靑田龍泉諸君子日侍左右相與辟艸昧之路諸君子逢時遇主亦各輸所志黼翼鴻猷樹丰功而垂休問故𨿽宸極北禦百數十年畱院之長無所事事至比於隠丈人而天下視之如鼎彛鍾呂崇重而莫敢望焉豈非地以人重所從來久遠哉予往歳偕宮諭陸君試士畱都循故事燕於瀛洲之署升堂四顧恍然若有數君子者揖讓於前而庶幾遇之也君之言曰今天下諸司間曠幽寂無如畱院最者吾得長是署吾意將甚適焉予漫應之曰君自適其適宜無不可苐吾儕無樂君有此適也君曰何故予曰君朗識淵衷博聞雄辯與之髙談竑議扢古酌今纚纚洋洋靡不各究其指能令聽者虛往而實還故吾儕視君爲友爲師爲蓍爲蔡安可令君一日圖南而自適也蓋又一歳君晉秩學士綰篆而南長畱院事竟如往歳所言夫閒曠幽寂之司吾儕不欲處君乃世固不能捨君豈君意自適其適而主爵者莫能違耶抑君以前上書不報近有所陳說又未甚尊行其言遂欲屏迹而南自處於若進若退間耶君往矣勿以守空篆苐坐私闗吟臥自如亦勿徒尋六朝遺迹躡空觴詠以悠悠爲愉快夫天下變故毎若於卒來天下事功亦嘗苦於卒辦藏智蓄謀計當有待則當機應變用始有餘方靑田龍泉諸君子伏在田間世疑於不用然其心未嘗不願宰天下垂功名於竹帛也主上神聖何難步武髙帝今適深居靜攝未遑覽君之疏耳如一旦淸燕之暇取君先後所陳說者紬繹之而槪於中有詔召君處以啟沃贊襄之地君出所未用者以濟艱定傾與靑田龍泉諸君子比績而爭烈當自畱院起矣君戊子所舉江右士某君某辛卯所舉南畿士某君某來索贈言予不■﹝女間﹞於詞姑述先與君語者稍次苐而歸之

賀劉諫議母胡太孺人貞節序

予貳禮曹主在褒揚海內婦人女子之節烈者以惇倫勵世厚俗維風今國家道化所翔洽最久亡論郡國歳所上貞女節婦事後先相望卽都門之內薦紳之家數月來有幽閨姱節者二焉一爲馮太史母劉孺人一爲劉諫議母胡孺人劉孺人別有序胡孺人者幼■﹝女間﹞女訓十五而歸贈君又三歳而舉諫議君二十九而贈君死孺人於時不難以一死相殉而顧諫議君煢然也乃大痛曰死易耳誰其撫此者以續劉氏不絕之脈而報夫子於地下也於是謝妍華攻苦食貧日夕督諫議君於學比諫議君成進士讀中祕書至今官臺使者具孺人事疏聞於朝下之部部覆如其言得兪旨表厥宅裏孺人益太息曰未亡人始望不及此其及此天也吾徼天之幸以報夫子足矣而忍自以爲名哉聞者益賢孺人適李君蒼泉將鳩里人爲賀徵言於予予惟婦節難在士夫家尢難田婦野女澹泊素甘心無二慮士夫閨合其於紛華靡麗狎目燻心一旦寂守空閨母子形影相弔悠悠歳月歷數十年而介然漠然無盛衰之感此非心堅金石者未可易言故曰難也孺人伯姒居尊官顯榮赫奕獨孺人單門弱息歷百艱以有今日人見其老綏祿養晚載榮名無弗爲之艶羨者而詎知其至難至苦匪易致者哉夫天人之際交相爲報天之報孺人惟諫議君孺人之藉以報國家亦惟諫議君孺人身兼教育之事彼其自幼至今家庭之間所爲諄諄訓誨者捨貞之一字當無他說矣夫從一靡忒不以生死易念婦之貞也純一不二不以利害易操臣之貞也諫議君幸得身爲近臣出入禁闥於天下事無所不可言且值多所可言時上至衮職下至民生利獘知無不言言無不盡勿抗厲以爲髙亦勿避忌以爲能使吾不負言之名而天下受言之利此善行孺人之志而報主上之職分也審如是則所爲光顯孺人者又有出於貞節之外者矣

送馮用韞學士奉詔歸省序

萬曆癸已秋馮君用韞晉宮詹學士視翰篆寖寖向用矣會其尊人仰芹先生以河南大參入賀萬壽還移疾乞致仕用韞聞之卽具疏請歸省視天子嘉其意予五月休沐加賜金幣俾乘傳以歸予造用韞問曰君胡爲乎歸也曰家大人歸矣吾安能勿歸曰君家大人胡爲乎歸也曰病矣安能勿歸予曰君家大人能自二千里外望闕而趨陛辭而往頃得一再奉觴見其飲食笑語不異往昔此不病明甚無亦謂君家累代仕宦而今又父爲參伯子爲翰長徳業聲譽皆世所指目艶羨故鑑滿盈之戒而爲是止足之計乎予竊謂不然夫滿盈若器器有可以斗升量者以斗升注之則滿盈滿盈則足足則止不止則溢江海之大利盡萬物萬物得之以滋以生故眾流歸之百川灌之不見其止亦不見其滿盈人之器量亦猶是矣先生江海也暱而就之城府不設肺肝畢見徐而察之則澒洞淵泓蓋渟之無窮而資之無盡也夫天下無事卽中材亦可以自效天下有事非卓犖之才難與應卒今饑饉薦臻羽檄交馳不可謂無事矣君家大人旣身負其奇自宜畢智竭力排難解紛以樹尺寸報累葉之寵榮柰之何當五十有五之年抱十不一試之略猥自托於止足之說遽求便安以自遂其私也夫世惟需才而才之用世各有所重才非大用者以退爲世重知進而不知退則敗名才可大用者以進爲世重知退而不知進則無功君家大人果才盡而退乎抑有才而不盡用姑以退爲名乎不挾其才而進以就功乃挾其才而退以就名豈以其所重在此所輕在彼也且君家大人進則君卽欲歸無可指以爲名而國家於君父子兩得其實用退則君之歸適得借以爲名而君家父子獨享其榮名彼榮名之不可滿盈也猶之祿位也欲以避祿位乃以就榮名與其退而就榮名有其名而無其功孰與進而就祿位有其名兼有其功也用韞曰子得其一耳穿楊之射百發百中猶貴善息吾弱冠登朝一蹴而至金紫卽家大人不歸吾猶懼弓撥矢鉤也而況家大人病也予曰夫所謂弓撥矢鉤者以末勢言也君𨿽顯庸乎而守閒曹弄柔翰虛言無用今漸柄用矣是方其調弓均矢時也而卽虞其撥且鉤乎且天之不易生者才也人之不易得者時也非功無所施才非時無以建功才如利刃不試則鈍時如隙駒旣往不復君行矣勿謂少壯爲可常勿謂歳月爲可愒奉詔而往奉詔而還俟君他日功成名遂然後奉身而退稱君家大人百歳之觴爲詞林盛事當自有紀述之者無俟予言矣

奉贈夢翁李老先生榮晉南少司馬序

夢池李公撫畿南久廷臣以公名賢屢推轂公屢報罷戊戌冬始晉少司馬佐畱樞事行有日矣眞定徐令槁城錢令以予爲公宇下士具公治略來徵贈言蓋予反復公事而嘆公之難服主上之明也薊保晉三鎭爲京師屏蔽自欵市至今獨薊鎭猶苦未寧耳晉不被兵保鎭益無患無患遂無備無備遂無兵公意敵可猝來而兵不可猝整備不可猝辦故始至鎭卽簡將練卒補乘飭具節約浮冗修理亭障經營於久廢之餘而振起其積弱之勢此公之難也趙魏六郡民鮮蓋藏暵旱艱食不難轉徙爲盜縱之則亂急之則愈亂公爲諭諸長吏察疾苦省勞役發倉廩勤賑卹不驚不擾徐爲措畫而萑苻無警田裏皆安此又公之難也中使銜命開采戒令勿擾公禁之不得抗章攻之不得引身避之又不得力難坐制其橫勢難坐視其橫一操一縱其道委蛇不令喜不令怒卒使我無其迹而民受其惠此又公之難也邊臣守禦三韓間兵連不解羽書狎至方調兵朝鮮又調兵津門兵固公所素練也然練之則足分之則不足自海上戒嚴敵且生心公以其足者分以備倭而以其不足者畱以自備日討軍實日辦軍資以義激其行者而以恩撫其居者令行者無怨居者無虞此又公之難也貧民半菽不具而軍興轉輸百需取給焉百姓嗷嗷所在思亂公爲躬歷郡邑拊循而慰安之減騶從損供億未至咸不聞有公至者旣至而徳意所流溫於挾纊乃始歡然幸公之至也故卽力盡不勝役財盡不勝求而嘆息愁苦之民卒無呼噪而起者此公之力也又公之難也方公疏上忤上意眾謂且得罪去而上知公信公推心不貳委任不疑晉公副都禦史再晉今官浮言不能揺讒言不能中蓋海氛未靖畿輔重地不可一日無公故畱公必海冦旣平始晉公秩以酬公勩故曰主上之明也或謂知公不宜令之南置之散地予謂不然天下有變自外起卽至猖獗有所限隔而防禦之易自內起卽至微眇易於嘯聚而削平之難防變於未變則從容暇豫而其圖易防變於旣變則倉皇舛錯而其勢難今倭𨿽去屬國𨿽安而姦人以利事惑上聽者紛紛四出此範文子所謂內憂不可謂無事也畱都根本地長江上下悉爲盜區數年來所爲防倭計者其略可睹已識者有隠憂焉公旣身當其難而拮據於多事之日必能圖難於易而計劃於未事之先所爲用公者意在斯乎則益服主上之明矣

贈劉斗墟敍

世之仕宦於時者孰不思自顯庸也以顯其親此人情之必不能無者而豪傑之士或不然蓋人不可狥則身有所不暇計法不可撓則榮親有所不暇及若吾邑侯斗墟劉公其人也公守合州值有采木之役公主在集事而虞在擾民卒之民不擾而事集會忌者讒之子直指公見直指白所以不擾狀無少遜謝直指恚甚何物守乃彊項如是卽以擾聞上怒逮公赴詔獄公毅然就逮緹騎卒冀賂稍折辱之公曰守惟無賂故逮逮則逮耳守故無賂也會州民數千百人隨公攀號爭醵金錢爲道裏費公悉卻不受逮者爲感動善視之比獄具不如直指言守得釋僅鐫三秩旣而起黃安令再令吾邑一以愛利爲治行比邑人有亡其馬者謂吾邑人盜買也且指與盜通然邑人實不買馬令某遣人逮邑人且急索賄邑人罄所有賂之不能滿其欲計無復之遂雉經死令某怒未已復逮系其子並欲逮子家屬公曰買馬無左驗而株連不已是吾民可魚肉也父母之謂何執弗予令某愈怒爲污蔑語中公或曰某豪有力能毀譽人公將滿獨不能忍一人以徼寵於先人公曰吾知有吾民耳終不以一命隳吾守卒不予兩臺監司卽不惑於蜚語然無肻薦公者久之鄰州獲買馬者並獲盜事始白比邑所遣人論如律臺使者益知公寃服公執爭露章薦公遂得以考最追封其先大夫如其官餘子曰當公之抗直指也慮不顧身矣而身卒以顯其撓豪令也計亦不顧官矣而顯卒逮親事有因敗而成功因毀而成譽者類如此總之公無心也公之心誠於爲民而已善乎曽舜徵之贈公也曰吾輩居恆抵掌謂天下事任眞心爲之靡有弗效卽未必效也而眞心終不可化夫惟眞心也故不可化如可化是是非毀譽之心非眞心矣予聞公在合州州民失火比屋延燒公直趨火所祝曰民無知勿災民罪在守守當其災民懼焚守爭挽守去守固不去曰欲捄守當捄火民爭呼捄火天爲反風火乃熄歳甲午郡邑旱甚榖價翔湧人心皇皇公布衣蔬食行祈於郊會有言某所龍神是洪武初遡河而來者神最靈有禱輒應公爲文禮請之將至郊公郊迎時從禱者數百人見有蛇盤伏道側共提擊之公以爲神止勿擊令左右盛水於盎祝之曰果神也入此水吾得禮奉之祝畢蛇蜿蜒入水中四顧舁者無驚怖狀旣至郊壇置神座前有頃復蜿蜒繞神身據神兩肩下視人移時乃去遂大雨遠近沾足及境而止境以外旱如故嗟夫公之眞誠至於格神天感風雨而乃不能動人猶令倐伏倐起也豈人勝天哉卒之天報善人非天卒勝也眞心效也公今晉工曹入畱都竊意天下之至蠧財至不可詰者無如工役之事彼閭閻脂膏出之民者十入之官者五出之官者十入之工者三夫出之民而入之官者此公所習知其出之官而入之工者不知公何以爲計而節縮之也公之行也予不能與邑之父老子弟攀臥畱公特表公居官之槪以當輿人之誦不敢飾一詞焉

送馬瑞河邑侯擢守沾益敍

邑侯瑞河馬公治吾邑幾兩考矣察三輔治行無如公最諸往來境上問謡俗者無弗知公賢兩臺諸使者無論奬予之檄卽露章而薦無虛歳乃並時之吏率用積次得遷去而公獨鬱鬱守一官不得調有疑之者間以問予予曰不調固宜夫仕尙巧而公拙是安得調問者請其狀予曰巧吏尙嚴酷爲能務以刑罰繩下而公依於豈弟日煦育之至笞箠不妄加人巧吏急於簿書期會緩於民所疾苦公所孜孜在爲民興利除害往來阡陌開通溝瀆務多積貯以備惡歳廣賑貸之本巧吏朘民爲儲峙以飾供億或爲境外之饋廣交要譽而公獨捐俸余新學宮置學田治塗建橋建久長之利巧吏多陽浮慕其屬而陰把其罪冀移過以自解公一以至誠馭下吏務在成就安全有不當上意者調護之尢謹巧吏視上官意向有可中其欲者不難瘠下以肥之公屢迕當事忍於甘誚讓而不忍厚算苛求以剝取錙銖之利巧吏或僞增戶口收取異等之效公再審編輒核寖耗減孱弱不憚損其戶數巧吏先文法後敎化公按裏爲社社立三老羣鄕之子弟訓誨之表貞闡幽示民爲善之路公之政不能具述要皆世所厭薄不爲者大較拙矣問者曰如子言誠拙然巧者勞拙者逸勞者罔功逸者有成拙者竟勝久之公以積勞晉沾益守於是問者詫予謂拙勝言效予曰否以公之賢上之不得被徵召爲臺諫次之不得入郎署才得一州又萬里外蠻夷之所錯處是不免爲巧吏所揶揄安與較勝哉問者曰不如子言沾益荒服非如畿輔在宇下也北望長安君門綿邈吏治得失非如三輔郡縣朝布令而夕上聞也部使者兩歳始得代文罔疏闊非如畿內直指持斧四出耳目繁視聽廣也而又貨財之所出囊槖難厭部落易淩人有忿心往往起而捍吏則見謂夷人之性易動難安輒用斬殺束縛從事夫夷非易動也使民有不安其處者易動之勢也主爵者計以爲用武健吏不如用良吏公久以循良著稱故推擇爲牧使安之耳矧沾益視建昌若東西家然在公實爲便地何言拙宦不如巧且吾聞之巧者恃人拙者恃天人不勝天則巧不勝拙故拙者勝嗟夫仕宦之路如轉轂然巧而拙乎拙而巧乎予不敢知然予偶覽輿圖見沾益之南有地曰交河者以盤江蠟溪合而名之也宇宙之大爲交河者無幾乃公起家交河而今之典州又得交河則公於吾邑視若朱氏之桐鄕戀戀不能忘而造物者又或若象公意擇此地以畀公令顧名思舊不忘以交河之治治沾益也是天之置公抑又巧矣公之行也邑搢紳來徵贈言予因論次與問者之說歸之以質諸公而爲公別

贈大中丞見泉魏老先生六載考績序

魏公見泉撫晉以來滿再考矣此近日撫臣所未有也朝臣以公名徳廷推公可大廷尉可佐院務可南北卿貳者數數然也不報公念其尊人封中丞公年踰大耋疏乞歸養苦情苦詞卽令伯之表不切於此亦數數然也不報或遂謂公素直道屢抗章言事上心恚公故以此覊公予曰非也公自西臺躓而復起屢遷而至今官此上知公也知而用之用而覊之必不其然蓋所爲中格而不報自有覊公者非上意也然所爲公計卽未可知所以爲晉人計則善矣晉故邊鎭敵人昔所蹂躪自貢市以來寢戈息燧惟欵是恃士馬日以凋殘垣墉日以圮廢轉輸日朘以供苞苴將吏日偸以待遷擢彼此相仿後先相襲若謂固然恬不知怪自公之鎭而墨吏望風解印綬去不則攺心易慮從公於道又不然則已露章彈之矣公以身律監司監司以律長令長令奉意指各治其郡邑各詢疾苦各務節嗇務本尙實興廢起敝閭閻有恬愉之樂田野無愁苦之聲此公之有造於晉也烽煙𨿽不作而公防邊愈至日討將吏而訓練之簡其不任者易置之士馬羸弱者易之器械朽敝者治之城堡墩墻之當創理者繕修之於是鎭始有將將始有兵兵始有騎乘器具要地始有城邊地始有墩堡垣墻無事則爲桑土之圖有事足爲守禦之備此又公之有造於晉也世之僞儒謬爲詖說以釣奇炫世相習相煽自南而北俾新學小生日漸惶惑而沈溺公爲創立三祠祠其鄕之先哲羣諸士於中親爲論說勒之石示以惇倫尙實之是崇虛騖詭之非諄諄諭其子弟令子弟歸諭其父兄務使邪說以息學術以正敎化以興風俗以醇濳移黙導而無其迹此又公之有造於晉也公剛腸疾惡見司餉之臣有以出納幹公議者不難按蹤迹紀奏之怨有所獨歸而無所避勢有所反噬而無所辭使此爲覆轍後爲殷鑑膏脂不屑越於貪人金錢得沾被於邊戍此又公之有造於晉也全晉課稅名爲公費實皆私蓄公意費一也用之公則公用之私則私故不以稱使客而以飭武備不以資問遺而以充軍實實樹鎭戍藩籬之固陰省帑藏徵發之需此又公之有造於晉也予嘗泛觀天下之人才士十一淸士五十之一直士百一然才者未必淸淸者未必直卽淸矣而或至絕物直矣而或至陵人是又譬之崄崖瀑泉無所用之矣公淸操直節世所共信而爲國爲民一念發於眞誠故所至舉職不徒以亢厲爲髙卽拜疏移疾閉閣待命而一切庶務不廢經營自入晉至今無二慮此又人所不可及者公在晉久人多爲公怏怏而晉人戀公如孺子之慕慈母惟恐失之故曰所以爲晉人則善也予不善諛人公亦非受人諛者因晉藩臬諸君子之請而摭公撫晉之槪如此主上方勵精理道與眾更新諸沈抑外寮者漸以登進今司功氏列公治狀必且褒勞加秩以驛書召公無疑予以爲公在外能扼公之身而不能扼公之澤不下於民在內則諫有所不必聽言有所不必行至於力所不能及不知公有何轉移調劑之方予且觀公之後矣

贈斗墟劉侯考最遷秩敍

古今談吏治者莫盛於漢然觀班史所載循吏如黃次公朱仲卿輩寥寥才數人耳又皆以愛利敎化爲務噢咻如慈母然無它奇也其當時之吏如奉職盡節直法行治以摧折擊斷爲名使豪彊重足而不敢犯豈不稱其任而愉快哉乃不得與前數人者比績而並列以是知吏道所尙在彼不在此也今俗日趨於偸吏日競於法卽使民有所赴而然有所畏而不得不然亦非太平之原父母之誼矣吾邑劉侯聰敏識事發姦摘伏批郤導窽常有餘才而不盡用其才一主於仁愛化導以安全愚民方下車時或有言邑吏舞文能上下其手以出入人罪者猾役與吏爲姦沒徵稅以自腴而責償於善良者姦民飛詭善隱田租者遊民不能自食或鼠竊以幸旦夕之命者輕薄惡少無市籍商販作務而鮮衣偸食不難聚黨剽刼者左道之徒百千爲羣以誑惑愚俗者侯曰以吾力去此如從竈上掃除耳第民者從教而不從令善治民者使民見徳而不見刑於是每詣學宮與博士坐堂上羣諸弟子考徳問業親自飭厲間問民所疾苦及吏治得失有盡言相正者不爲忤輒謝不及後當自攺不以顏色拒人恐不復聞吾過也諸生有明經飭行者欣然奬借不啻已出以勸誘其餘度邑之村聚爲社社凡十八推長年有行者爲之長取髙皇帝諭俗六言而演其義俾聚其社之人訓誨之卽窮鄕僻處亦時躬蒞其社自爲講說勸以爲善防姦節用殖財之意又鄕置里正父老得平決訟詞有訟者俾各就其父老平之其處議兩造稱平卽聽其決始而飾詞相加旣而內悔願自省攺者率置不問以是善者愛信之頑者瞿然而願化向惟見利今知有理義矣向惟骫法今知恥矣裕於財者稍稍能出粟周其鄕之貧乏矣羣盜大者就擒余漸戢而攺慮矣言左道以恐喜人意者俗且疑信參之矣嗟夫筐篋刀筆吏之所爲兢兢也卽弟子師且倚席不談而侯獨以禮義爲簿書以敎化爲期會使民興於行誼者日以眾多是不當與次公仲卿諸君子埒哉諸君子遇漢盛時皆增秩贈金或入爲公卿侯今亦以考最贈其先大夫如其秩而又新擢南水部郎寖以貴顯不可謂不遇矣邑兩學博曁諸弟子來徵贈言侯之種種善政難具述玆特表其化民成俗者如此

贈郡丞杜充庵考績敍

郡丞主郡國盜賊凡萑苻出沒及椎剽爲姦利者皆得督郡邑賊曹掾以時察之蓋佐其守以禁姦銷萌綏靖一方也而郡國大者則又置閫帥一人率其屬以威不軌而備非常於以佐守丞之所不及吾瀛固畿輔大郡也楚充庵杜公丞吾郡三年矣行將具治狀奏績闕下而閫帥時君率諸武弁求所爲華其行者以不佞郡人使爲之詞不佞竊嘆古之弭盜易今之弭盜難漢神爵間渤海盜起命龔少卿治之移檄罷捕盜吏諸持鉏鉤者皆爲良民勿得問比解散則又假以倉廩以慰安牧養之用是盜賊悉平訟獄衰止異日秉政者用慘礉爲務立捕盜條例盜起不發覺發覺而捕弗滿品者以溺職論坐課累守上及監司當其時卽欲罷捕盜吏不虞縱冦乎持文法者不以廢格詔書議其後乎幸勿束以文法矣主錢榖者能聽出倉粟假之乎卽令許發廩矣又安所得粟乎故曰難也公四令大邑所至以亷平取效不愉快於武健以耀聽睹蓋成進士十餘年始以積勞擢郡丞公亦無褊心不少望益修其亷平之政爲條敎頒行民間諭以勸善防姦之意下吏仰畫諾奉約束無敢假徼遊名恇擾百姓者百姓亦凜凜服從其敎化卽有不逞朝發而吏夕禽之數年來歳屢祲小民安於饑寒無作姦犯科以扞文罔者齊魯晉魏中山之間民傷於旱所在蠭起無敢潛入郡地爲冦掠者則以公之恩威所爲詟服者素也於戱儻假公以便宜之權渤海之治奚難哉渤海政成漢主親召見晉水衡都尉職親近以示褒顯主上數下恩澤詔書捐內帑分賑窮瘠又慮饑民去爲盜賊患苦百姓惓惓嚴飭有司無使滋蔓其垂意吏治民艱何啻漢宣公以考最詣闕下儻按考功書見公精勤舉職當必有顯擢以酬前功而責後效者矣昔王生敎龔少卿卽上問治狀不可有所陳說宜止曰主上之徳當其時吏民富實安於田裏故所爲對宜止此今郡中無所積蓄歳稍稔民猶食半菽一遇水旱不徙則死夫饑寒切於身慈父不能有其子此公所明知者萬一陛見時得賜淸問當極陳疾苦情狀無徒如王生所置對矣

賀崔友泉榮薦敍

予同年易憲副君選嘗言其邑侯崔公之賢也曰公通才朗識無隠弗晰當幾能斷然亦惟是利於民者始爲之於民弗利不苟變常便於事者始爲之於事弗便不輕易法威以束胥吏而不以槪齊民惠以寛惸嫠而不以及姦宄色笑以禮諸生而不以假左右予嘗一再會公於長安旅捨聆公言論丰采而知君選之言不妄也自公宰邑以來而悉公治行騰在薦剡者無歳無之久之以積勞晉秩郡倅分署予邑之別鎭未兩月而巡按侍禦陳公卽露章薦之蓋猶以肅寧日治效也鎭諸君子將稱觴賀公而命予修詞予謂公先主治民今主治河治民者嘗苦其不足治河者嘗苦其有餘民不足則窮而爲害河有餘則溢而爲害故治民者當撫摩之嘗勿使至於窮而治河者當堤防之嘗勿使至於溢至於順其性則一也公旣治民而效矣又奚難於治河哉或者言函牛之鼎不以醢雞郡倅視令誠尊然令之職兼倅之職專兼則得遊於職之內專則不得越於職之外以公之才而使束於行河一事他不得與焉是縳孟賁之手而觀其鬭羈騏驥之足而觀其走也無以自表見矣予聞徐沛淮泗間河水橫流城邑爲圮黎民其魚督河者皇皇然無以爲計儻晉公崇秩使主其事得以自見其奇當必有良策異謀成宣房之功以紀績太常者又不止淸一帶之流爲部使者所薦揚而已敬以是復諸君子之請且以俟之異日

淡然軒集卷三

●欽定四庫全書

淡然軒集卷四

﹝明﹞余繼登撰

○序

壽陸年伯七袠敍

方小子登之讀中祕書也海內兄弟執經而敬業者三十有一人又十四年爲萬曆庚寅而諸兄弟列在交戟內者才六人耳此六人中兩尊人稱具慶者又才三人三人者宮諭陸敬承馮用韞少司成楊貞復也貞復家東粵道裏遠故楊伯氏不能時來獨陸馮兩伯氏能來陸伯氏之來也以就養而馮伯氏之來以官予小子竊自意陸伯氏業儒不就而就敬承之封此其爲人必恣心自恣放浪形骸之外馮伯氏少年登第數歳而至臬大夫爲大夫者已十餘年此必以體貌相加遺盱然峻也旣而隨諸兄弟修子弟禮謁見兩伯氏則陸伯氏貌甚莊諸兄弟亦以莊見嚴問則諾對則起三爵而壽三揖而退儼然以賓禮遇之曁見馮伯氏則驩然若舊藹然若父子家人舉白而浮信心而語蓋略分忘形而又能令諸兄弟略分忘形也小子則退而私嘆謂兩伯氏者皆壽徵焉何者以予私視今之人未有不志於功名者也然有得有不得得之則操操則栗栗栗栗之形毎睢睢而矜觀聽不得則侘傺而不平不平之發恢恑憰怪謷乎其不可制此豈其性然哉遇以時異性隨遇遷適人之適而不自適其適故態不同摠之滑和非長生安體樂意之道也陸伯氏以靜爲其性自爲儒爲封君貴人少而壯壯而老有得有不得而無適非靜無適非靜故無少年侘傺之情無謷乎不可制之態無封君貴人之气勢馮伯氏以動爲其性升而沈沈而復升意無不得而亦無適非動無適非動故內忘得失外忘町畦兩伯氏之性不同皆自適其適者也自適其適則性得性得則天全天全則和豫通而不失乎兌日夜無郤而與物爲春故曰皆壽徵也今年陸伯氏滿七袠敬承將具舟楫迎養長安捨中諸門下士亦將介敬承爲伯氏壽敬承所舉武闈士若干人來乞言予小子何知長者姑述夙昔所爲壽徵者復之若馮伯氏長予小子五歳耳尙未及稱壽則請俟九十爲卿士時予小子然後爲抑之詩以祝之

賀禦史大夫帶川劉公八十壽敍

莊皇帝臨禦之四年東西邊期大舉深入京師戒嚴有詔特開制府於通州起前左都禦史兼兵部左侍郎帶川劉公於家統諸路入援兵馬公至明號令申約束壁壘旌旗精彩皆變敵偵我有備逡巡退去諸援兵解散而公亦乞身歸矣公歸二十又二年爲今萬曆辛卯公春秋滿八十鄕之薦紳先生將飾羔鴈以賀而授簡小子登使修酌者之詞予小子發始燥時公已宣力疆場議功名於世今予小子發且種種亦竊妄意公老矣比戊子之夏予小子以使事過公里候公起居見公齒髮形神無異壯夫又裏中人言公毎以歳時馳逐角射擊狐兔以爲娯因嘆卓犖非常之才造物所獨厚其精神意气與常人殊蓋常人之精神意气常不足而非常之人常有餘夫以不足而覬心於有餘故用之而常見其不足惟有餘故隨其所用皆用其所餘而不見其不足公生平敡歷十七治戎國家歳苦邊則借公防邊苦倭則借公剿倭其節旄所指東自遼海漁陽西北則上谷雲中又西則楡林南則浙西七閩曁粵之東西大小百戰親執桴鼔立矢石間或躬擐甲冑身先士卒或以寡擊眾以弱卒抗方張之敵或彎弓橫戈以殿大軍眾或股栗失色而公精神益壯意气益閒數遭口語或以功爲過而公一不介意亦未始一語自明一聞詔命卽怡然就道迹公所歷無論南北山川風气燥濕異宜卽馳騖於鋒鏑出沒於波濤揺撼於是非毀譽成敗利鈍之中在常人不勝其憧擾憂勞之態而公處之夷然不因以滑和不因以虧其生則公之精神意气猶槖鑰也豈非造物所獨厚以爲社稷之衛者哉肅皇帝最知公屢承特簡兩起公於衰絰之中而授以兵柄故嘉靖之季公之勛庸最多自西敵欵闗邊圉無事世無用於公而公亦無求用於世今敵人敗盟虔劉內地天子■﹝忄間﹞然西顧勤拊髀之思廣羅才傑期以宣助國威安固疆圉予意求嘗試之臣不若求已試之臣用新進之臣不若用老臣秦之伐楚不收功於信而收功於翦漢困先零廷臣無踰充國者公功在邊疆名在天下今之敵國固耳聞而心攝之矣主上儻還公舊任令得用其所有餘者一戰成功班師奏凱著續王朝立威塞外此正公鷹揚時也何憂邊患哉詩人頌君子無期之壽而先之以邦家之基夫常人之精神意气不足故不得不斂之以自壽其身非常之人不直自有餘毎用其所餘以建功立業令邦家奠安而身名俱泰此大臣之壽而詩人所謂無期者也予小子不■﹝女間﹞於詞敬以是爲公壽而復諸薦紳先生之請

壽甘母吳太孺人序

甘侍禦維藩予禮闈所舉士也侍禦始爲令滿三載得封其母吳爲太孺人乂五載入爲侍禦史又三載而太孺人壽滿六袠於時侍禦方北按兩闗南按楚王事鞅掌不及以時歸爲太孺人壽獨心怦怦懷循陔陟屺之思焉今歳辛卯太孺人六十加一侍禦方被命按吳得以其便抵裏中稱膝下之觴而侍禦君同門友官都下者咸欲介侍禦爲壽從予受詞予惟人子於母苟可自效其力無愛也然實無可效者何者子之願親不過曰福曰壽天下之壽考福祿視其親之徳耳則是福壽者親之所自有也人子何所庸其力爲人之子而於親之福與壽一無所庸其力於是不得不兢兢然立身行道蘄以榮名奉其親故人子之榮親以名其壽親亦以名昔雋京兆毎行縣有所平反則母喜不則怒不食京兆欲就母名故爲政不殘今去漢久遠而雋母之賢人能道之此榮其親以名者也魯侯宜大夫庶士於是詩人歌燕喜而頌壽母今去魯逾益久遠而魯壽母之名不衰此壽其親以名者也夫曼倩爲京兆卽多所平反不能出京兆外魯侯𨿽主一國然地不越數郡其所宜大夫士亦且有限而二母藉之聲稱當時榮施後世今侍禦所按部自燕趙曁於吳楚大郡數十其身所平反何限藩臬之吏郡邑之長稟仰畫諾其所宜者何限諸所宜所平反戴恩徳而頌太孺人者又何限太孺人身不出閨閣而名聞九重徳載制詞舉手加額祝千萬年壽者半海內是侍禦所得效於太孺人者以視古二母不知其何如然予私意曼倩賢者獨史不載其母之年魯母誠壽而詩所稱率多媺詞無事實侍禦儁才今且駸駸向用其遵用慈訓以膏澤蒼生者日以益盛太孺人視履彊健日見其子廣錫類之孝錫庭闈之光者無已時卽垂之史冊播之歌頌恐又二母所不得兼者矣侍禦歸帣韝上壽其以予言爲太孺人誦之太孺人將欣然舉君之觴又將北向而舉二三君子之觴

一昆李封君七十壽敍

曩予分校禮闈得永春李開芳伯東氏制義讀之溫醇爾雅甚愛其爲文比見其人則溫溫大雅蓋望之而知其爲君子也夫文士之文直文耳考其人卽如其文者百不一焉以此重其爲人伯東官度支精勤舉職司農胥役視諸庾爲外府歳時私其餘無常數伯東不欲以民之脂膏塡溪壑節而弗與三載積羨幾萬石畱以遺代者伯東不難以身爲怨藪而名日起予以此益重其爲官予旣久與伯東交得悉其家世始嘆伯東之砥行不獨天性然也蓋得其尊人一昆先生之教多焉先生博學工文詞以明經久待銓次乃能絕意仕進獨與其弟少昆先生日奉其母太夫人溫凊朝夕融融然適也先生家素裕爲義田以贍族人至親戚閭閈之寒欲衣饑欲食窮之欲周者皆歸先生先生以緩急資之無恡色至於自奉則簡澹朴素結社觴詠之外無所紛華夫天道損有餘益不足而人毎席有餘之資以求滿其所不足先生辛勤鉛槧卽博一官未足以償其初志顧重親而輕功名輙棄去不就華衣美食極聲色之娯亦富人常態乃儉於身而厚於人天以有餘奉先生而先生欿然自處於不足之地故今伯東有聲郎署先生以伯東貴冠服煒然稱封君而太夫人猶健無恙仲子舉於鄕將與伯東接武競爽庭闈燕喜福履融鬯則天所以益先生而先生不知也客歳秋伯東從裏中來言先生今年滿七袠蓋予悉先生生平而後知伯東之所以能官因先生之教伯東而知先生之自爲壽夫人之長生者非能續之使長也謂滿其生之數也太倉之粟歳歳灌輸至多矣然不積則不盈假令人人如伯東滿三載積至萬石又安有窮時財賦者國家之命脈也人身之精神命脈賦予有限以有涯隨無涯則日靡日損而流貫有所不浹先生旣以節嗇之理爲身又以節嗇之理教子蓋深於有餘不足之說者形不勞曷敝精不用曷竭觀今天之所爲福先生知其所爲壽先生者矣老氏云修之於家其徳乃餘由此言之先生之壽固未可量也請以是藉手伯東而佐先生之一觴

王母張太孺人八十壽敍

先是直隸按臣言臣所部有文安縣孝子王某者生甫期月其父某棄家去不返孝子長有識輙自傷曰天下豈有無父之人哉吾不難殉吾父獨柰何無以奉吾母也旣受室才數月卽辭其母往蹤迹其父逾八年貧無資困者數矣賴有天幸不至殆卒感異夢得與其父俱歸今事𨿽往宜旌之以勵薄俗天子是其言爲表其閭而孝子之名遂大顯孝子有丈夫子六人其少者曰贈觀城公觀城公四子兩舉進士兩進士者今戶部郎中應霖尉氏令應期也戶部君主度支久大司農以爲才推擇司遼左餉戶部君有難色予謂君難遼左耶君曰臣子之職事不避難吾何有於遼左苐遼邊地去吾鄕遠勢不得奉吾母偕行吾母老矣吾安能無陟屺之感也予甚服其孝因知君有太孺人云君去遼之明年爲萬曆辛卯太孺人春秋滿八十太孺人有壻禦史中丞蒲汀姜君語予曰自不佞爲王氏壻與戶部君兄弟同研席者十餘年太孺人以子畜之今幸得以便歸登堂爲壽敢徼一言於子予因問太孺人閫儀狀姜君言太孺人性勤儉又至孝事其舅姑曁其繼姑甚得其歡心予因嘆婦人之徳不難於勤儉而難於孝婦人之孝不難於事舅姑而難於事繼姑彼子如伯奇賢如閔損不能得之於繼母而太孺人能得之於繼姑甚矣太孺人之孝也昔萬石君馴行孝謹而諸子孫皆孝以孝聞於郡國王氏自孝子以孝爲子孫率太孺人遵用其教以事其尊人而戶部君兄弟皆化於孝夫孝之道可通於神明神明所佑則家其用昌身其用寧故太孺人行年八十坐視其子孫之成立而形神不少衰非偶獲幸致也天生戶部君兄弟立身揚名以報孝子生太孺人以生育訓誨戶部君兄弟而又使壽考康寧得身食其榮以報太孺人是太孺人之身天所保艾不限於司命者世之談母儀者操一機杼吝一黐糈卽斤斤焉侈其勤儉而冀壽考之來如持左劵以方諸太孺人蔑如矣此大小之辧也太孺人之壽也戶部君兄弟各從官所出祿余市甘脆純綺以進而伯季在膝下者率其諸孫曾舞彩於堂進百歳之觴又會中丞君過裏中執爵而就子列煌煌乎華觀哉使邑之父老子弟望廬而嘆曰天之報施孝子如此則太孺人之壽所爲風者大矣

封給諫雙橋劉翁曁配範太孺人偕壽敍

雙橋劉翁家世業儒翁少以儒名試輒利久乃弗利翁益下帷發憤誦讀不問生業範孺人操作佐之至朝夕不給淡如也不爲輟業翁性質直諸所爲事親交友一稟於至誠有田若干畆饘粥所資庚戌大蝗所過無遺穗翁整衣向蝗祀之蝗飛去不爲害其至誠能動類如此翁有子今左給諫濟滄君讀父書頴悟過人翁撫之嘆曰造物令吾售也不至今日至今日弗售也命也吾有子能竟吾志吾尙矻矻胡爲乎會莊皇帝禦極詔博士弟子年髙有行誼者予冠服郡卽以翁應詔牧伯爲致章服如制翁旣脫博士籍乃一意督給諫君於學而範孺人日從臾之給諫君遂成進士讀中祕書有聲於諫垣歳辛卯典試東方士便省其兩尊人依依子捨不忍去翁孺人覺之促之行曰若起諸生歷淸華居耳目之職官以諫爲名當日取天下事爲主上別白言之以庶幾報萬分一柰何以老人爲念且兩老人健善飯又吾家望長安如在宇下若苐往吾當乘春和就養長安捨給諫君乃還報命今春仲遂具板輿迎翁孺人於邸捨會給諫君滿一考最得封翁如其官母範爲太孺人時翁七十加二孺人亦如之裏中諸大夫宦於朝者欲介給諫君爲壽而不佞修酌者之詞予惟士方俛首占■﹝亻畢﹞未有不欲自致顯庸者致之不得而求得於子則渉世久長故父母而食子之報者百一耳人情久抑而不得遂一旦得於其子不怙勢以淩其鄕人卽聚物以自愉快其不然而不以是兩者累其嗣人又百一耳爲人父母而不得食子之報人子無可柰何於天食子之報而累及其子人子無可柰何於親翁孺人雙白同榮親見其子之成立躬睹制詞身披法服生平蒿目而不得致者自其子得之而意常有以自下郡大夫賓禮之學宮辭不往時或有所造請猶引諸生禮避匿之兢兢然若恐開罪於鄕之人貽給諫君累者給諫君竭鍾釡之入供爲旨甘而翁斥甘旨之餘周其閭裏居處服禦深自貶損無加於爲諸生時是造物嗇翁之前丰翁之後而翁居嗇以嗇居丰亦以嗇老氏論嗇謂之重積徳而要其歸以爲長生久視之道翁其得老氏之旨者乎老氏又言修之於身徳乃眞修之於鄕徳乃長修之於國徳乃丰翁之居身若鄕其大較可睹矣幸出其緒餘以訓誨給諫君使毋以貽父母憂而避徳怨毋以避徳怨故而諱謇諤倡眾正之風矯羣枉之路令服給諫之能者誦庭闈之教則翁之徳嗇於爲身而丰於爲國其所爲壽者大矣

李母程太宜人八十壽敍

納言李君有母曰程太宜人者當君爲令時封太孺人後爲納言晉今封封三年爲萬曆辛卯太宜人壽七十有九矣諸大夫與納言君遊者願舉百歳之觴而授簡不佞登使爲之辭不佞與太宜人同梓裏閨合懿行知之頗詳蓋有合於壽理者四焉太宜人之歸於贈參議公也不及事其舅姑獨得事其大母臧孺人當其時臧孺人春秋髙而參議公有一弟一妹尙幼參議公又爲諸生習博士言不問家人生業閫以內咸倚辦太宜人太宜人躬勤機杼操井臼上奉大母下贍食指外佐參議公於學內撫育其弟妹畢其婚嫁甚得臧孺人歡心臧孺人嘗執其手謂曰孝哉婦也吾無以報婦願婦有婦如婦孝也夫婦徳莫先於孝孝者百順之原而福之基也是宜壽參議公博學能文一試輒受廩於庠然數上有司數不利心不能無少望太宜人常持時命之說寛釋之參議公學無輟業卒以明經入貢者太宜人力也夫爲人婦者日望其夫子顯庸耳安計其時有利有不利哉太宜人甘心隠約無觖望信命樂生外物不以滑其和故其天全而神無卻是又宜壽太宜人仁心爲質能卹窮賑急下至臧獲大不至笞小不至詈納言君始綰綬時卽諄諄戒之曰若未仕時見吏務爲嚴峻者毎於邑非之意恨不自爲也今若乃自爲之矣其麗法求中勿令人更於邑非若哉納言君遵用其教兩宰劇邑嚴而不殘兩邑之人聞之亦無不舉手加額誦太宜人仁祝太宜人壽者夫仁生理也人所歌舞天必從之是又宜壽太宜人生而端重幼習女紅不妄笑語以此爲婦則爲母儀今老矣日惟靜坐一室性尢簡澹無所紛華卽家人無敢以諠嘩之色靡麗之服見者昔人有言端愨凝靜者天福之夫天亦安能屑屑然日求端愨凝靜之人而福之哉天下之理陽主動陰主靜順之則吉逆之則否太宜人之端重靜之體也靜則有常是又宜壽故曰有合於壽理者四焉故今行年八十而耳目聰明手足彊健不杖不扶望之者知爲壽徵也諸大夫曰信如子言皆太宜人所自爲壽矣納言君獨無所爲太宜人壽者乎曰有之方納言君之以治行徵也宜入爲臺諫會有齮齕之者乃得郎署踰年而晉今官夫納言誠尊重然宣徳達情主在修故事胸臆約結有奇安施又遷轉率不越其曹人或爲君怏怏而君顧甚歡予間問其故君曰吾嘗讀靡盬之詩嘆爲人臣者之不能爲人子也藉令吾得拜臺諫東西南北惟主上所任使吾欲順吾親而舉吾職吾又安得行吾志而奉吾親哉今吾官不出長安長安望吾鄕一水洋洋不數日可達吾思吾母卽奉而北吾母思吾鄕卽奉而南吾母甚適也母心適吾願足矣官之冷暖奚計焉予聞君之言若此此卽君之所爲太宜人壽也夫母之於子欲聚廬而處者情也欲違親而仕者勢也非其情也非其情而彊抑之以令其子人子亦非其情而彊抑之以從其親於是有循陔之思有陟屺之懷猶澤雉蓄樊神𨿽全不王也納言君之母子寧有是乎旣以祿養又以志養故曰此君之所爲太宜人壽也太宜人之自爲壽不逆其理納言君之爲太宜人壽不逆其情由此言之太宜人之壽非不佞所能量也

奉賀李母程太宜人八十壽敍

凡人情有所徳則思報報則祝祝願不已則冀望以不可必得之福人思以此自報其所天報人者亦思以此報人之天母者子之天也詩曰欲報之徳昊天罔極徳無極報之之心亦無極故子卽至愚靡不欲其親之千萬年壽者夫人之壽以百歲爲期其不能千萬年亦明矣而人子必以冀其親者心無窮也報人者亦然故詩人之頌魯侯曰萬有千歳眉壽無有害夫徳魯侯則亦祝魯侯壽已耳而必及其壽母亦若欲其母之萬壽無害者何也則思報人之天者也友人納言李公筮令於齊與校文之役所得齊魯諸名儁往往輒成進士公亦輒以所得於慈訓者教之仕則公於諸士師之乎實子畜之故諸士視公亦師之父之而其視公母程太宜人亦猶其大母也今年春二月太宜人春秋滿八十時公門下士於君泰寰方爲西臺侍禦史而何君幹室適以大計至於是兩君思爲太宜人上萬年之籌而過不佞使爲之詞予念兩君皆嫻於文奚不自爲一言以發祝願希望之心而顧俾予代爲之言也又念魯侯宜大夫庶士則感徳而思報者惟大夫庶士爲甚乃壽母之頌不出於大夫庶士而出於詩人之口豈以詩人之詞能揚徽美備采擇而垂無窮之問哉故詩𨿽不具言魯母作如何壽而至今百千餘年魯壽母之名尙藉以不朽慚予小子何能爲役獨念當太宜人設帨之辰有聞人顯者稱門下士與諸子若孫鞠■﹝月巹﹞奉觴祝壽考而頌萬年則李壽母之名當藉二三君子而傳之百千萬年與魯壽母並稱燕喜矣予客歳之春曾從諸大夫後升堂而觴太宜人述太宜人母儀內則有合於壽理者甚備故玆不具論而論兩君所爲感徳思報祝願冀望之意如此以先諸酌人

賀姜母劉太孺人七十壽敍

世所指吉祥善事無越富貴壽考故人情於此罔弗希覬者然一有希覬卽屬非望惟人子舉以冀其親而人不議其非若曰此必至之情不容已者也獨柰何親之於子而亦以是冀之也子幸而成立日望其爲達官貴人卽貴矣日望其富厚以自腴又日望吾壽考安寧焉而久食其報見世有富貴燻灼者不勝其艶羨焉而舉以責望其子子不得則閔閔然如農夫之望歳焉繇是不肖者率溺志其中卽賢者亦不能不貶損其志以就親心之所欲而蘄奉一日之歡則教之失而俗之靡也自予與蒲汀姜君並官交戟之內知君有母劉太孺人又知太孺人母儀甚備姜君無它兄弟獨子耳婦人之情無弗憐愛獨子者溺於愛則疎於教而太孺人兼用愛勞以佐義方之訓君旣釋褐服官政又時時以約已便民之意砥礪其志節勿使沈於俗而浸淫於富貴利達之中不愛紛華以示意指而勸其亷故二十年來亦有祿入以給滑柔而甘旨無加味也用禦史晉今封寵榮光大而翟褕不恆禦也獨聞君爲長令能以愛利爲行則喜聞君爲禦史惠文所至聲稱燀赫則喜聞君守廷尉輔法而行多所平反則喜聞君槖中蕭然不以黃金歸介壽則又益喜人見太孺人年開七袠髮不加皓而加澤貌不加臒而加腴以爲是姜君能以祿養致然而不知其是能以職養者也君惟以職養不徒以祿養故能守其榮名厚祿以奉太孺人故能順適太孺人之志令優遊於榮名厚祿中而載其恬愉以究於髙年夫曼倩由母爲良吏而雋母以曼倩顯孟博由母爲賢人而範母以孟博顯以太孺人方之奚媿焉此皆不爵而榮不祿而富不久視而壽而況太孺人又富貴壽考如此其備也恢乎天壤蓋無幾矣予不嫻於詞不能談壽理姑因諸大夫之請而妄意太孺人所爲壽與姜君所能爲太孺人壽者如此

壽邢槐窓年伯七十

不佞之成進士也與文安邢公照同籍因公照識其尊人槐窓先生先生世以戴氏禮教授於鄕鄕之學禮者皆出先生之門先生賦質醇粹爲文典贍自視取一第如取諸寄乃門下士多以資逢世公照亦舉甲苐官行人而先生猶然守博士籍也可不謂命哉公照爲行人滿三載例得貤榮先生先生不應守舊業如故久之乃以明經爲博士又以博士髙等爲定陶令令定陶未期月會意有所不可輒自免歸郡守監司相與挽畱之竟去不顧時公照方以度支郎督餉寧武聞先生歸意或有它恙亦移疾歸侍食飲而先生固無恙也又時時督公照出公照出之明年先生春秋滿七十會公照奏最晉封先生如其官諸與公照厚善者欲以言賀先生而先生門下士大理少卿姜君來徵言不佞竊聞古人有言人之性壽夫性者生也人生而具耳目心思口體則亦有耳目心思口體之用如耳之聰目之明心思之智慮口之言四體之便利皆性也然愚者不能用智者能用而又極其用不能用者無所貴壽極其用者自汩其壽夫惟在用與不用之間者爲能達生而年壽得長焉夫聽不能聰視不能明心思不能慮口不能言四體不能便利此其與木石何異世亦奚賴若人者而用之也故無所貴壽智者聰明馳騖意慮經營率足以從其所欲欲無涯而用亦無涯迷而不悟役而不休智殫力竭未老先衰然後鑑形羞貌興啜嗟之思焉譬之大尊酌多而速盡此自汩其壽者也先生之才睥睨一世卽不遇於時而亦不欲因貴於公照志將有所用也卒之訓士士服治民民安窮經之用庶乎見一斑矣悠悠世路曷其有極濃艶燻灼亦復如是故上不見齟齬內無所屈抑而一旦飄然掛冠如棄腐鼠玆可爲庸俗道哉耳不極聴乃有餘聰目不極視乃有餘明心思口體不極用乃有餘間今稱七十人古所稀矣發不加短而益澤形不加臒而益健此非有所增益也爲能滿其生之量也然先生以能用者自用以不極用者寄之公照與諸門下士以大其用自用者可以不極而寄諸人者則無所不極是先生以不極之用壽身而以無所不極之用壽天下也先生嚴不佞不敢以諛言進敬論先生所爲壽者如此以先諸酌人

誠齋許公母邱太夫人九十壽敍

邱太夫人者憲大夫誠齋許公母也方公爲侍禦時眞心直道侃侃不撓予心慕之然猶未悉其能孝比讀公陳情疏而後知太夫人之賢與公之孝也太夫人舉三子公爲中子以嗣其仲父後久之嗣父舉一子公爲訓植之底於成立爲諸生而嗣父亦以公爲令最封如公官嗣母稱孺人太夫人固猶然未沾一命也旣而公之昆季先後不祿太夫人無所恃以爲養公乃疏言其狀乞身侍太夫人上憐而許之公得復爲太夫人子會公被新命備兵津門於是備板輿迎太夫人於宦捨而太夫人壽適滿九襄郡伯陳公曁諸長令爲公屬吏者欲以時爲壽而命予修酌者之詞予惟人情向其利則見徳見徳則祝祝則欲其長久而安寧故人子思壽其親徳人者思壽人之親其心曷極然壽非人力所致也天實司之天之所福在徳所視聽在人人孰不各愛其子而太夫人不難以其賢子爲人後此其心天鑑之矣天以公畀太夫人而太夫人乃俾其爲人之子天終欲以公畀太夫人乃復爲公嗣父而生子公嗣父無子而有子然後太夫人無公而有公夫旣與之以賢子必與之壽考以食其子之報此天道也況公自爲令至敡歷藩臬所至有惠愛爲徳於民民之戴徳思報者靡不舉手吁天祝公百年祝太夫人千年天之所報未有不永者也人之所願未有不報者也今太夫人九十耄矣聞從闗中來歷遠道犯風日而起常蚤臥常遲無倦容無難色蓋天之所厚气王神全壽考之徵已見於此非可以尋常壽算拘也予考古之奉母以養者在漢有雋曼倩曼倩爲京兆毎行縣還其母輙問所活幾何人卽多所平反母喜笑爲加食不則母怒爲之不食彼雋母誠賢然喜怒之異情也加食與不食之異度也𨿽以訓子不無滑和公之亷頑貞滛禁姦剔蠧惠毎寓於威之內徳常行於法之先出以飭治入以侍食太夫人聞之當欣欣色喜日爲加匕著甚適已此又公之感人格天而爲太夫人壽者也太夫人坐邀綸命之賁期頥當未艾矣予爲公宇下士不敢以飾言進直述太夫人必得其壽之理如此以復諸大夫之請且以質之於公

寗封君六十壽序

昔人有言水之性淸土者汩之故不得淸人之性壽物者汩之故不得壽夫人生也有涯而物無涯貧思富賤思貴富貴思永久思而不得則戚得則復患失之於是相刅相劘以至耳不可聽目不可瞻筋骨沈滯六髒百骸抑鬱失宜則汩之者之害也是故惑人棄生以狥物賢者節物以貴生節物者非能離物而能不汩於物則後泉先生是已先生少業農農之外無勤也暇則與野老田夫鬥酒相歡自以爲樂也有子登甲第官禁近歷水部大夫而業不遷也再沐恩綸官視其子稱尊貴人不以爲華也祿入得日具甘膬給縠紵而蔬素無攺於舊也令子假道歸問寒暄依依膝下則譙讓之不欲以私恩稽王程也兩具安車虛子捨以待則黙不應以示不如田野之逸樂也世之逰心滛思艶冀而不可得者彼且爲土苴彼且爲浮雲彼且爲駢拇枝指而一不入其靈臺則孰能汩之者嗟夫萬物章章以害一生生無不傷以便一生生無不長故神不汩則王精不汩則凝气不汩則充耳目不汩則聰明筋骨不汩則堅彊六髒不汩則賅而存今甲子旣逾而志慮步履無異少壯則節物之功而貴生之效無異術也繇此以往卽耄耋期頥猶近言之矣先生滿六襄時令子方壽先生而不佞登則敬述先生之所爲壽以授諸酌者

淡然軒集卷四

●欽定四庫全書

淡然軒集卷五

﹝明﹞余繼登撰

○雜著

恩命錄敍

納言李君言其先大夫舊川公之賢也曰先大夫博學工文詞毎試輒冠諸生諸生治博士家言者皆推轂先大夫爲盟主先大夫性嚴重督不佞光於學一語不合譙呵立至以是不佞俛首受書兢兢焉不敢自後於常人先大夫數奇數上有司數不售晚乃以明經薦闕下喟然謂不佞曰吾拮據詩書之業蘄得一當以議功名於世而今已矣小子勉之於時不佞已舉於鄕顧不利於春官曁博一第而先大夫不及見矣益用惴惴思所以報先大夫者惟庭訓是遵是力兩宰巖邑再徙而至今官天子不以奉職無狀八載之間兩承恩命皆先大夫遺教也古人以及親而仕三釡爲榮不佞旣不及以升斗之祿奉先大夫又不及當先大夫之世徼一命章服以華其躬所恃以爲先大夫寵榮者惟是天子之訓詞在今將授之剞劂以光昭來嗣惟子一言以引其端某竊聞古昔之制父得貴子子不得貴父卽有瑰意琦行之士不獲資適逄世亦泯泯汶汶沕闇而名不彰當其時人子所爲報其親者亦至祿飬而止不幸而仕不逮親祿不逮飬則終身怦怦抱風木之悲焉今制凡一命以上能其官者滿一考皆得以其貴貴其所生故非甚不肖者未有不克自砥礪冀幸人主之一言以內遂其私今之人子未仕則奉親以菽水仕則奉以祿不及祿則奉以榮名世之談者猥以名非賢者所先昔者孔子論孝不越揚名以顯父母至推本所由顯揚者曰立身行道夫能行道而後能立身身立而後名揚名揚而後父母顯名豈易易者哉上之人操其權而不以假人下之人藉上之權而不可以幸致上不假人而名始重下不可幸得於上而名愈重故凡爲人父孰不思徼子之重以爲重而情或不能就乎其名凡爲人子孰不思藉上所重以重乎親而名或不能就乎其情納言君爲郎官卽名其親爲郎官爲大夫卽名其親爲大夫舊川公身未離泉石而載觀制詞所褒予令人主惜才有生不同時之恨聲照海宇光賁玄扄人父所不可必得者而公能得之於子人子所不可必得者而納言君能致之於公卽孔氏所稱顯揚者非耶夫人子之情至無已也然此身無可以自效者不能不有所假壽年假之天祿與名假之人主自天者非力所及而自人主者可以力致力所不及者末如之何矣力可致者願與君共朂之

雙壽榮封詩敍

洛陽孫子源成進士者十四載由邑令入爲廷尉平爲冬官尙書郎而其兩尊人尙健無恙也子源又得以其貴貴其兩尊人如其官子源旣有淮上之役將歸而修定省之儀諸與子源遊者多聲之歌詩介子源以獻諸酌者予小子得受而讀之短詠長言瑟瑟然累累然散如霏玉雜如繁弦鏗鍧焉如出金石卽意別調殊摠之徵實以覃思按節而成響揚令徳之輝而效齊年之祝也夫詩言志也言生於情則眞情生於愛則驩驩愛之心不洽而欲歌以言之𨿽工不情不情不驩不情不驩之言孝子不以事其親貞士不以贈其友蓋言之難也子源洛人請言洛事夫以賈生之才又逄明主乃卒鬱鬱不得志弔屈賦鵩身且不勝其幽憂拂抑之悲安能娛親蘇季子綰金印擁車騎揚揚過裏中气勢燀赫稱得意矣然始固不禮於親故其言曰貧賤則親戚輕易之其心豈尙有望乎由斯而談藉令其時有播爲歌詩以誇頌者父子之間未必融融樂也子源尊人故業儒卽以儒督誨子源非如蘇氏之親好生業而厭薄經術子源弱冠舉於鄕才豈讓賈生然不敢以才自豪意常有以自下者兩爲令人稱其廉平爲廷平時佐其長有所平反持身如持玉守職如守瓶子源服膺庭訓猶然若是其尊人之質行可知已夫江海能下而百川歸之人能下而百福歸之故今年已望七而雙白同榮躬食子源之報無已時昔人有言美意延年此之謂矣卽河洛當天地之中人生而淳朴宜其壽考然取與子源尊人比指當不多屈也故能令聞者愛若父母慕若芝蘭愛慕之不足故詠之詠之不足又長言之忽出縱發皆出眞致斯所謂言生於情情生於愛者耶子源行矣歸而坐兩尊人於堂發函出諸大夫所爲詩歌一闋爲上一觴生人樂事何以易此予小子旣無能佐子源之觴又無能爲歌詩以廁諸大夫之什姑述所爲忻慕之意而引諸捲端如此

楚客唫稿眞迹跋

贈侍禦華景先生性嗜書博覽載籍無所不窺尢究心騷雅之業及鍾王書法片言隻字務合矩度比自鄧州掛冠歸益與諸大夫觴詠自樂篇什日富先生歿三十餘年而先生季子京兆質卿始檢諸蠧蝕之餘勒諸貞瑉以傳不朽間以一帙寄予方予與質卿讀書祕館見質卿工詩能作數尺字竊嘆服謂質卿能乃今觀於玆刻則質卿之能皆先生庭訓之餘也質卿有子方齠齓卽能爲儷語作字復矯健不俗則張氏之於詩於書亦若裘氏冶氏世專其業矣先生之詩調若筆法諸君子已有定評登不敢贅敬綴數語於末簡如此

交河縣誌後序

萬曆戊子予以使事過裏中邑侯馬公持所爲邑志示予期相與訂成之予數披閱見其搜羅今昔無間細大良工心誠苦矣苐歲年旣邈文獻無徵以三二君子之見聞而捃摭二百年之典故父老傳聞不無疑誤乃稍爲刪繁就簡以庶幾古史闕文之義捲列爲七帙釐爲二將授剞劂侯旣爲序矣復命予序之蓋予覽志感事而有杞人之憂三焉予聞諸長老云弘正以前俗尙惇朴士以質行相髙野無惰農市無滛工啇賈無綺靡之奉下不敢幹上少不敢僣長今何如矣美衣偸食卽誦法孔氏者猶然無論啇賈農棄業爲賈賈棄業爲遊食輕孅之適聲伎之娛卽無擔石者猶然無論豪富一語不合不難奮脰一朝生忿不難忘身貪忮好气卽詩禮家猶然無論市井甚者子淩父弟淩兄小人淩君子富淩貧少淩長俗至無禮而恬不知怪轉相效焉世變江河莫可挽也此一邑之田以畆爲畆比邑之田或三之是以邑之一而當比邑之三或二之是以一而當其二按田以賦按賦以徵貧者不得不鬻田富人邑無富人不得不鬻之比邑之富人今大較以邑田計之土著者十四寄籍者十六以膄田計之土著者十二寄籍者十八以賦役計之寄籍者十一土著十九比邑之豪日操其贏餘以盡邑之腴田邑之腴田日盡於比邑之豪如百川之入閭尾不復返也此二邑諸色目生齒日繁用夏日難雄心漸熾少年無賴不作家人生業三五爲曹遊閒徵逐或貫酒叫呼爲歡而持左道以恐喜人意者能令人信其說而不信度忍背公而不忍背其師說諸色目與諸無賴合而黨與盛諸無賴與諸左道合而黨與愈盛故■﹝氏鳥﹞張之雄不以捄死而以作姦鼠竊之盜不於村落而於城市忽焉鳥散忽焉烏合問之則眾不可問不問則漸不可長久之將河決魚爛而莫可收拾矣此三語曰明者睹未形故具獨睹之識者多摧虺之計而弭未形之患者非駭鳥之機今觀侯之治行如興學校明教化以導民均田畆平賦役以惠民減課稅以通商民嚴保甲以禁姦民此其平易近人無赫然矯虔之奇率人所視以爲不足爲者而繇其道能使民安其業而閭閻無愁嘆之聲究其歸將默化潛移擴然大變其俗而使民不可與爲亂驟而舉之不爲急循而行之不爲緩朝令夕效而人莫能名其利一時行之百世賴之而人莫能識其端又念此法行則民安此法不行則民不得安我爲政則法行卽我不爲政而利害碁布明如列眉有能尋端而復故者焉則法行厚於惠下而薄於徼名周於計目前而深於慮久逺此其意豈獨成一邑曠闕之典而爲是觀美者哉家大人纎嗇治生家政有經矣猶然稽其管鑰籍其出納以遺後之人爲貽謀計侯之意亦若斯與昔人有言前事之不忘後事之師也予不佞妄意作者之志而漫綴數語末篇以告夫後之司牧者

壽萱圖敍

世之至艱至苦者莫如人母矣彼男子得以經營四方衣食其妻子婦人以夫爲天不幸而偕老之願不終而又無素封之業丹穴之利則所恃以撫諸藐孤者捨機杼之外無勤焉卽勤矣未能必其子之成立成立矣又未能必親見其成而身食其報故曰至艱至苦也故人子於母念無可爲報者惟有居則積學仕則奉公兢兢無敢踰越冀徼升斗之祿尺寸之榮以奉母一日之歡旣得遂其歡心則又惟有稽首吁天願其母壽考康寧庶幾得常沾祿養永享光榮而已予與崔侍禦徳嚴交知其母太孺人之賢若太孺人者所謂至艱至苦者也太孺人事封君甚謹封君自五十卽善病病兩載竟不起於時侍禦才弱冠又有四弟兩女弟齠者齔者孩提者傫然也封君性故豪不治家人生產而藥餌所需復減其產什三太孺人於時卽欲以身殉封君而顧諸傫然者環膝下啼且號也輒又自度微未亡人誰其撫此者於是抆淚易慮攻苦茹荼日夜就機杼軋軋不休以督侍禦於學而哺飬其諸孤也蓋又數年而徳嚴爲博士弟子以至成進士令渭南入爲侍禦其令渭南也得以考最晉太孺人今封而諸子女亦得以時畢其婚嫁兩季復有聲於黌校間太孺人喜而後可知也曰吾始望不及此此可藉手以報夫子矣而機杼之勞猶昔也蓋昔以供衣食而今以供施予豈其有文伯母之思乎抑不以旣貴而忘艱苦之習乎故曰賢也太孺人今春秋六十有三諸大夫有繪圗爲壽者徳嚴以示予中爲萱旁翼以松以竹以桂夫萱有母道諭太孺人也松諭其操竹諭其節也桂有子道諭侍禦兄弟也予旣從諸大夫後得與稱觴之役因略述太孺人之所宜壽者如此而復爲四歌以佐酌人萱之歌曰旭日上兮扶桑照君家兮髙堂堂有萱兮翠爲衣萱有蕐兮金爲妝挺孤莖兮特秀羗獨異兮羣芳日映萱兮有曜萱永日兮無疆松之歌曰北堂有松兮何孤孑勁色亭亭兮眞奇絕新沾兮雨露舊曆兮冰雪鬼神護兮虯根深霹靂行兮霜皮裂君不見五大夫兮久摧殘三貞女兮寒煙不滅竹之歌曰有竹有竹兮檀欒兒孫茂兮根孤盤聲蕭颯兮秋風急影淒淸兮夜月寒五色丹書來彩鳳千尺翠羽舞靑鸞睠森森兮勁節報歲歲兮平安桂之歌曰有叢者桂甘露零兮枝分爲五列萱庭兮言采其實栗以馨兮酌言薦之以永遐齡兮

吳氏榮恩錄敍

南川吳君博綜百氏於書無所不窺好攻古文詞詞組隻字不襲今人口吻以是有聲藝苑亦以是不利於南宮久之乃出倅邊郡詞人大都不屑吏事而君能竭心佐理治有異等之效兩臺使者交薦之滿一考得以例贈其尊人如其官君將以所得制詞授之剞劂題曰吳氏榮恩錄而問序於予予惟人主不假人以名有以假之皆恩也人臣得假上之名以爲名皆榮也然爲人臣者不得以名爲榮爲人子者不得不以名爲榮何者爲人臣而以名爲榮則有希名之心有希名之心則有希名之事蓋事至希名無所不至矣無論名不可以幸得卽可以幸得奚榮焉若爲人子而不得以祿及其親則不得不以名榮其親彼仕宦而兢兢然潔身修業尺寸不敢踰者非獨人臣之誼宜然亦冀徼天子之恩命以爲其親光榮也故人思自榮其親必不肯自辱其身而家多榮親之子則世多奉公之臣此其道兩相成也吳君郡倅耳郡倅而徼榮於上者百不得一而吳君得之如操左劵此無他無希名之心也心不希名則事不近名不近名而名隨之故足榮也嗟夫今之吏治病在餙名而餙名之甚者莫甚於疆場之吏是往往餙僞爲眞以博天子之湛恩殊榮如取諸寄噫人孰無心彼其心不知遂以其榮爲榮否彼其親亦不知遂以其子之榮爲榮否然使爲人臣子而盡如吳君也人貌榮名當無媿矣

梓文昌戒言小引

易參伯君選梓文昌化書於晉中以訓晉人予觀九十七化中有似有者有似無者似有者可信似無者可疑夫欲化民成俗而使觀者謂有謂無半疑半信非所以示訓也若曰姑爲是神道設教以感動愚氓偕之大道則何若取其事之所必有理之所可信者明白告詔令人憬然覺悟而曠然一變其俗哉暇因采其中五章俾臨令常君付之剞劂予與常君曽從臾李參幕創建文昌祠於吾鎭之南復爲是梓布之亦以吾地士風澆漓俗尙薄惡仰愧神言俯多鬼責蘄緣是以牖之也於戱人各有心心各有主予與君聊盡其心耳是非從違則各在其人吾輩安能知之

廣嗣一助小引

淡然子曰天地之大徳曰生此天地之仁也亦天地之心也人得天地之心以爲心故心卽仁仁卽人孟子曰仁者人也仁人心也人能保守此心使滿腔子皆惻隠之仁則生理全具如榖之有種果之有核未有不生者也惟不勝其嗜欲之私瘠人以自肥戕人以自利則仁心喪失生理牿亡如種已腐核已壞卽日培灌之而使之生不可得矣予觀稗官小說見古之人有以仁心爲質者生育之祥輙隨以應彼其一念偶發何嘗有心於求報此亦可驗心卽是仁仁卽能生其機不爽也因錄數十條梓之布之人人爲廣嗣者之一助

秋塘遺艸小引

伯兄秋塘聰頴絕倫下筆言語妙天下善談謔輙傾坐客坐無伯兄眾卽爲之不歡其豪宕如此亦竟以此敗予生也晚不及記伯兄顏色與其行事聞諸鄕先生言猶歷歷如睹一日過馬君汝調語及伯兄汝調出其家所藏伯兄五言近體三首七言近體四首小令二首讀之再過不覺潸然嗟夫以伯兄之才旣不能渉文石之階議功於世又不能修竹素之業流譽無窮而自令淪落以死蓋不善用其才而反爲才所用也亦足悲矣予因是欲索其餘者校而輯之而二十餘年不得一語久恐逸去乃出諸書笥繕寫之以付梓人夫睹文豹之一斑者卽知其大於貍故爲數言引其端令吾後世子孫知有伯兄也

應天府鄕試錄後序

萬曆十九年秋八月復當比士於鄕上命諭徳臣可教往試應天士而以臣繼登輟講帷事副之旣竣事當籍奏臣宜有言序諸末簡臣竊自念臣可教所爲訓告諸士者至切矣臣卽有言何加焉無已則請以人臣事君之義與諸士相正可乎諸士誦法孔子孔子語事君者多端而其言莫要於勿欺然勿欺亦甚難矣何者人臣受事職任不同自贊化調元曁展采錯事有能謀國如家不愛其情處國如家不愛其力者是之謂忠世主願以爲臣矣若夫自贊化調元曁展采錯事之間無一事不可與君言無一念不可與君知斯之謂勿欺非純徳不二心者不能也故曰難也臣嘗謂天之生人材質有限不可彊至而所可自靖者心原繁有言臣無二心天之制也無論君臣分義必不忍欺卽儋君之爵食君之祿不能極身無二盡公不還私顧一心以計國家之利害復一心以計身之利害是二心也兩心者不可以得一人殆難與事君矣此無他榮身肥妻子之念橫於心而爲國家之念分也主上勤求治理屢下責實之詔期與大小臣工一徳一心共臻太平之路徳意甚盛然謂今之世而無不欺之臣臣何敢過誣天下之士大夫謂今之世而盡不欺之臣臣又何敢過信天下之士大夫爲人臣子而至以欺名自扞文罔則將開人主不信之端夫旣無能積誠於下以感孚人主乃俾人主不信其臣是始焉自懷二心終令主臣二心也主臣二心其患有不可勝究者有臣如此罪滋大矣諸士方俛首受書也見古之人臣有敢爲欺蔽者不扼腕而非之乎曰吾獨不爲耳聞今之人臣有務爲欺蔽者又不扼腕而非之乎曰吾獨不爲耳諸士今離奧渫而與計偕行卽登對大廷爲天子使且身自爲之矣其務精白乃心勿爲醜飾勿爲僞善勿令天下復有以諸士之非人者而非諸士也畱都丰鎬舊京其江山靈秀是地所自有無俟臣言都人士融浹棫朴之化文章藻麗爲宇內嚆矢此諸士所長亦無俟臣言故臣直以人臣事君之義爲諸士申告之臣非敢謂諸士獨少此也懼涉世之始志趨弗堅榮身肥妻子之念或得以易其生平如是則見利必溺見便必奪是欺之階也故先爲不必然之說以堅其志而導之趨耳皇上明如日月威如雷霆臣下有隠情飾貌罔上行私者卽遠在數千里外猶如目見三尺之法時加警焉一時臣工滌心攺慮凜然思易其弦轍此諸士所明知也藉令萬有一得僥幸於文法之所不及生還鄕裏然令父老子弟指而目之曰夫夫也是爲臣而欺其君者良士羞以爲友肖子羞以爲親卽戴面目視息於世詬彌甚耳寧死不願諸士有此行也臣才品最下經術至疏又守在閒曹無所短長欺不欺何所可見獨兢兢守勿欺之訓時自檢飭尙得趨步時賢廁執經之末況諸士才力十倍於臣有如當官效職去智與巧直立而不撓素白而不污行不毀方守不易操一稟不欺以報主上聖主當自知之無憂弗任矣臣待罪詞垣久行藏何敢預期然姑與諸士約自今日始有如臣之服官而或沈於欲渉於欺以干淸議諸士無以見臣臣不佞願與諸士共圖之矣

武舉錄後序

臣繼登往試士畱都嘗誦所聞人臣勿欺之義以盟諸士今上不以臣爲不肖復命副左庶子臣琦典試郡國材武士臣念今西夏叛人誘敵內訌兵連三時不解而東南山海之隩釁伏朝鮮方思與大邦爲讎主上深惟疆場多事兪司馬請廣制額蘄得沈雄智略士以布列行間收蕩平之效徳意甚盛顧臣豎儒也安所得方略以訓告諸士請卽所盟畱都士者與諸士盟臣聞舅犯有言繁禮君子不厭忠信戰陳不厭詐僞斯言出而使詐之說倡介冑之士遂以欺爲所不諱臣竊意忠信詐僞此不可兩存不可兩用者也若詐僞可用於戰陳則是戰陳之間無所用於忠信而君子之懷忠履信者獨可用行禮不可用行師乎又何以云師貞吉也或者又言詐者詐敵非詐民也夫詐在心不在敵與民若於敵可詐於民可不詐遇民卽不詐遇敵卽詐則是一人之心乍僞乍忠兩存兩用此必不然之說不願諸士之聞之也臣嘗謂人心之欺至難制也而尢難制於功名之際然功名亦有分矣功爲實名爲虛實者難成虛者易就難成故人思以僞成易就故人率以僞就諸士試觀艸昧之初熊虎之士必不二心之臣彼豈獨以法网不可欺爲是凜凜哉豪傑之乘時翼運者志固以功爲名不欲以名爲功此其人卽令之欺不欺也承平漸久剛毅之气銷爲愞熟愞熟之習化爲譎詭謂不飾名則無以見功不見功則無以牟利智巧之夫於是有以名爲功者以名爲功有三端有舉事微當僞而增之名曰功者有實無其事僞而飾之名曰功者有已僨其事僞而覆之亦名曰功者此三者皆得利去是以始而爲其事者爲嘗試久而習其事者爲固然始而受其欺者不能知久而知其欺者不能問臣足不履邊陲何繇悉邊事試以意與諸士度之自古有斬首捕擄數十百級而我士馬所失亡十不及一者乎有敵眾數萬闌入邊地浹旬矣我無能以一矢相加遺遂還軍去不擄掠者乎無寧惟是方款市時固言乘閒暇修備也今旣二十餘年矣諸所修備能加於往昔乎尺籍伍符無減於昔司農按符籍而輸餉不乏也何一有緩急而輒稱召募豈卒伍遂空如是乎如是則內帑所歲輸者又安所出入乎夫自上視下下或可以欺上自下視下下必不可以欺下諸士當明其不然矣以是心而欲應主上拊髀之思宣力疆場建天山瀚海之勲胡可得哉夫欺非愚人之所能爲也其能爲欺者必智者也智以決勝則無不勝智以料敵則無不敵乃心思智慮不用以勝敵而以罔上此臣之所未觧也無論聖天子明見萬里之外無所容欺卽或念邊臣苦暴露功疑惟重繇此而剖符延世亦爲世所姍笑有餘愧矣諸士執鞭弭而來也十六皆世冑也其先世皆所稱豪傑翼運以功爲名者也故名至今不衰而子孫亦世食其報此非食其名食其功也詩人言無念爾祖肇敏戎功故臣願諸士之繹思矣且天下無事功或可以名圗天下有事功必不可以名立卽今叛人據堅城不下何可欺曰已下東師覆沒不返何可欺曰未覆此必不能矣嗟乎爪牙士上所伏以固圉銷萌安靖四方者也乃一旦東西顧皇皇然若無所可寄則三載一舉士謂何臣實恥之此無他機械之智工而戰守之略疏也是欺之流獘也今天下積弱極矣所貴爲材武士者謂能轉弱爲彊也彊弱在气厲气在心有如將以一心鼓士气士以一心自鼓其气則激水之勢可以漂石射石之矢可以沒羽而謂不能敵愾奏公臣不信也諸士愼勿欺哉宣力效忠紓皇上兩顧之憂臣竊有厚望矣

汾陽縣儒學記

萬曆二十有三載中丞魏公撫晉之明年請攺汾州爲府設汾陽縣以附之移州學爲府學而汾陽建學設官如制詔可於是中丞公檄冀南道分巡參政麻君督同知白象知縣蔡成已相郡東闗巽隅得地一區闊八十丈長四之一諏日鳩工飭材庀具中爲大成殿五楹左右廡各二十楹南角房各四楹北角房各三楹大成門三楹外爲名宦鄕祠各三楹又外爲欞星門坊者一門外東西坊各一右爲明倫堂五楹其上爲尊經閣東西齋房各七楹居仁由義門各一儀門一東西號房各十楹儒學門三楹後左爲敬一亭三楹右爲啟聖祠三楹又後教諭訓導宅各十六楹前爲泮池其城雉對峙者爲靑雲坊一費取諸撫院酒課曁修府支剩餘銀夫役取諸民壯於百姓無與焉計物與價計工與直價無溢值工無曠日經始於二十四年七月至明年三月而工成費金錢二千四百有奇役竣麻君以中丞公命徵予爲記予旣紀其歲月而復申告多士曰學以明倫自三代至今未之有易非不欲易以窮理盡性此其本原化民成俗此其要務不可易也子夏老於西河非汾人所嚴事者乎彼以文學稱於聖門而其所謂學者不越父子君臣朋友之事後乃有髙談性命妄稱頓悟者其流之獘至謂人倫爲幻景謂惇倫爲鄙事此學之大蠧而兩觀之誅所必不赦者汾士生於賢聖之域服習賢聖之訓天性醇朴必不惑志於邪說此無足慮然不慮其有惑志而慮其無定志也以子夏之賢不免入聞聖道而恱出見紛華而恱而況於後之人孔子十五志學至三十始立四十始不惑不惑始定立未可以言不惑也是豈旋致而立效者也靑衿之士羣聚學宮誦讀孔孟其志孰不欲爲孔爲孟乃紛華靡麗與接爲構又薾然靡執矣此不定志之故也故曰隠居以求其志求志者求定其志而已諸士方隠居之時學宜無先於此者志於道徳志於功名原無兩志蓋道徳虛位功名實用用之而正功名亦道徳也孔子思東周顏子問爲邦何嘗厭薄功名彼以功名爲可厭薄者爲世之一切以就功名者言耳自予通籍而靜觀功名之士或趨勢或趨名或朝附勢而暮附名陰爲勢而陽爲名此其人百巧百慧自佹必得卒之有得有不得總爲世所指笑惟志定之士不然目無勢心無名廉不言貧勤不言苦忠不言已效公不言已能世或信或疑或巧排而思中官或沈或升或齟齬而不通惟獨立行一意而不變若中丞公是也諸士觀其訓士與其服官者而其志可識矣夫士也旣已俛首受書自異於凡民柰之何志不素定以至隨時上下如波流艸靡宛轉無一特操哉此士之恥而教之不明也予謬典三禮職司教化憤邪說之汩士而士無眞心一志爲國家分猷念者故思與諸士共圗之詩曰視民不恌君子是則是效予不佞無足爲視者諸士而思則效有中丞公在矣中丞名允貞大名府南樂人麻君名溶寧國府宣城人及諸有事玆役者法得並書於後

忻州城記

忻州於古爲陽曲外控雲谷內蔽全晉最稱要害而地勢平曠無河山爲之闗閡有警則憑城爲守城僅築土爲之易於潰壞至嘉靖之季敵人無歳不至忻父老子弟時苦蹂躝蕭然不支矣議者屢欲甓以磚石而蒿目瘡痍之民不任力役又官無見緡議輙寢比和議成益復因循二十餘年郊無壘州無城城無守禦之備垝垣敝甲以待市而不虞其變萬曆丙申巡撫中丞魏公行部至忻慨然太息亟令主者揣厚薄度崇卑量經費凡旣具矣與督府王公合疏以聞報可則先斥酒稅數幹金爲經費而部使者治兵使者曁郡守以下各搜其贖鍰若大盈庫糧銀佐之力因戍卒食因月餉費出自公物給以直上不煩科徵下不虞賠累經始於某年某月訖工於某年某月城髙四丈二尺石基八尺周一千九百六十丈樓櫓埤堄靡弗壯麗役兵壯三千人糜金錢二萬六千七百有奇工竣署寧武道事參伯易君具始末請紀其事蓋自予通籍見封疆之臣無歲不報修築之功無人不受修築之賞至於足稱金湯足資保障者可指數何其飾名之易飾備之難也中丞公實心任事恥以虛名邀功其下吏亦實心應公罔敢以虛文塞責撫晉以來日尋隙漏日思補苴所爲繕墪堡修亭障者所在皆然豈但忻之城忻民賴之已哉敵奉約束邊人釋戈負耒孰不謂可幸無事獨公凜凜焉設險固圉若敵旦夕且至者豈故過計眾人之見常在事後忠臣之慮常在事先無事不知備事至不及備是終無備也有備無患與患至無備者功相萬矣公之心敢自謂吾已興起吏治拊循士民簡練戎伍輯寧疆場可以不待城而固遂博安靜之聲遺後人以艱乎城中故有白鶴觀剙自唐開元間每二月望羣鶴戾止因以得名見元遺山記中兵荒以後不復至者踰三百年城成而羣鶴如期復集觀上中丞公紀異詩有胎禽候月雉堞連云之句夫羽族飛類得气之先則忻民獲奠枕之安享緩帶之樂此其一徵已玆城爲瑞當與和龍白鹿同符詎獨可名其觀哉古者慶祥卽不必備述而一切工築無巨細必登於國史予從史氏後當備書之是役也專理者爲太原府同知賈一敬分理者爲忻州同知邱允升太原右衛經歷柴貢總理者爲太原府知府趙彥忻州知州張堯行法得並書

鄢陵令何君徳政碑記

侍禦陳君嘗言鄢陵令何君之賢也其言曰予按中州歲大祲人相食胔相鬻也主上憂念特發內帑賑之而有司且有私以自腴者獨鄢陵所積榖至萬餘石何君又周行境內視民空乏者發倉榖爲粥食之不足則繼以帑金繼以俸繼以勸分矻矻然窮日夜力若視其家人子弟之阽於危亡也是歲豫之地道殣相望而鄢陵無野殍則何君之力也予心識之意其人必負有材諝者踰年而君以髙等入爲西臺禦史比與君晤則貌無過恭言無過詞恂恂眞誠君子也退而竊嘆天下事惟眞誠者爲之而材諝自負者不與焉彼有所負必有所飾以自見上好耳則飾聽上好目則飾觀意無不飾則心無不用固不若眞誠者不自負亦不自飾而一心於民事者之有益於民也昔人謂救荒無奇策言用奇策者不可用以救荒而救荒者以實意行之固無所用奇耳則何君之謂也又踰年而鄢陵之士大夫父老子弟列君治狀請爲文勒石以垂不朽其言救荒大指如陳君言其它言君天性亷自奉無所紛華卽雞豚蔬菜至瑣細也亦自蓄自植不以口腹煩民也訟者至庭諭而遣之再至再申諭之申諭不攺而後加法焉憫其以無知罹憲网也榜歲賦之數使民周知之爲匭於公使自輸之恐猾役漁其利而民受其獘也決獄停法予掾吏輕平者其深文巧詆之夫輙斥不用懼姦吏傷官法也北之溱洧南之潁以邑爲壑民苦不得耕君督民爲堤防躬行畚鍤間卒變沮洳爲良田貸種具俾以時耕作謂水不障則桑麻不植於野野蕪曠民乃菅也新學宮周貧士置鄕塾明教化勤卹孤寡表揚節孝謂此師帥之任所以端風化之原示導民之路也種種約已裕民諸政皆材諝之士所視以爲不足爲不肯爲者而君殫心爲之亦以令之職當如是非以爲徳也彼其時民亦安之不見徳也君旣去而後知邑不可無君則思思之不已則思紀君往事之迹以爲後事之師夫民心至神飾僞以動之則亦以僞應之其僞應也若感其旣往也若亡固不若操其誠以托業於民者能使民之久而不忘也人有持餌以語孺子者曰若徳我我飼若孺子必應旣食而復欲其徳我不可得也父母日乳哺之未有以爲徳者比離懷抱疾患痛癢切於身始呼父母而思也以捨父母無所可呼也思之至也鄢陵之於君何以異此今之吏治病在於不誠如積榖良法也乃取於民者金也而以之上聞則曰榖據其上聞無不有榖也而比其散也則無榖下明知之不敢言上明知之而不言此以爲利彼且復然前以爲利後且復然至於民饑欲死卽有金錢無所得榖坐視其流離顚踣而無策以蘇其困則胡不引何君之事觀之也陳君按部時一歲中斥鍰金萬三千爲郡邑糴本此誠心愛民者故於君之實政亟稱之而亟薦之夫誠可以動人亦可以率人君且出按郡國矣有如以此心核羣吏某也誠某也否寓鼓舞於激揚人將洗心以象意指惠之所及者大矣豈獨被於鄢陵之民何君某曹州人己丑進士陳君某唐山縣人丁丑進士

光祿寺續題名記

光祿寺舊有題名石前光祿卿吳郡章公所置也歲月旣久標題已徧今光祿卿維揚李公礱石續之而問記於予予惟光祿所司自郊廟饗祀王人膳羞曁於羣下廩食朝使燕賜蓋重且巨亦煩且細矣人情恆謹於重巨而略於煩細見謂淸卿不當親細事輙諉曰自有主者不知至難詰至不可詰至爲獘竇者卽在於至煩至細之中夫吾旣爲之長貳乃以淸貴自逸令民脂民膏日屑越於獘竇而莫之省憂職守之謂何聞有蔚公者在光祿三十年無一事自諉無一物自私有獘必核有詰責必引咎自歸當世賢之聲稱至今嗚呼由前而觀有不爲蔚公者亦有不能爲蔚公者可指數已然此其斤斤舉職者耳昔屠蒯語晉侯曰味以行气气以實志彼人主斟酌元化調劑羣品者惟有此志而志實於气气行於味大哉味乎所飬系之矣故周禮膳夫飬王后世子饋食膳飲皆有定品而其式一掌於太宰又王日舉食膳夫授祭品嘗食王乃食以天子之玉食何所不足而太宰乃爲之式其左右便嬖豈曰乏人而膳夫乃爲之主膳爲之嘗食古人所爲防微杜漸意深逺矣此職漸廢而大官膳羞至易爲金錢說者遂謂金錢之可會也猶愈於膳羞之不可會是未逹於古人之意者矣夫王人之饋食必有職之者不於外必於內內寺之愛君不如外臣彼且從君之欲安敢爲之節彼且逄君之欲又安肯爲之節無以節之而惟欲之適欲亦何厭之有誠令舉周官之典修膳夫之職定品物之式明嘗食之義甘瀡醲鮮不縱其欲飲食醉飽必適其宜則以物飬性不以性飬物不鞔其中不滑其和君志淸明君身彊固由是執珪而饗上帝吉蠲而親祖考禦明廷而燕賜羣臣淸廟明堂之頌作鳬鷖旣醉之風洽葉气薫蒸宇內太和此其效豈獨斤斤舉職者比哉李公慷慨有大節方按畿輔時以直道結知人主再起而至今官鹽梅之具其所素蓄玆舉也倘亦有調鼎之思乎彼美惡懲勸之說前記已詳不具論論其大者以望公並致望於同事諸君子

林天廸榷稅淸源記

予薦鄕書出大宗伯文恪公林先生之門先生伯子天廸能文章明今昔之故爲民部大夫聲藉甚甲午歲大祲司農告詘上詔廷臣策之天廸應詔陳便宜娓娓千餘言天子以爲辧令榷稅淸源踰年而淸源族賈願藏於市稅入溢往額會得代乃更爲圗歌頌之復謀鐫之石爲後事師以予善天廸介門人江選部請紀其事予惟淸源海岱都會五方之輻輳而萬貨之藪也語云翡翠盛而貞姬惑士君子處泉貨之境蓋難言哉且其俗儇黠纎薄非若愚氓之可紿也其駔儈偵夫影射幹沒非一耳目之所能及也榷斯地者亡論墨夫卽自處潔矣而闗市之徵人各爲政縱潔其身何禆國計故箕斂隕名薪束招謗所從來矣天廸何術而得此於淸源哉江子曰鄙人何知向其利爲有徳彼熙熙攘攘以利來也以利來必以不利往往則見謂厲已而詛來則見謂利已而歡情固然耳使君之榷淸源也甫下車卽宣言於眾凡吾所以來務在利若曹耳往昔淸源榷額才四萬今已倍於昔化居蕭條又十倍於昔歲有登耗必欲按籍而取盈人且望望然去之皮之不存毛將安傅今與若曹約第闗無闌入貨無悖出法外無徵已又宣言於眾廉賈五之貪賈三之貪生姦姦生與其懲於旣獘孰若禁於未然今而後闌入者罪無赦悖出者罰有差眾聞而色喜復相戒使君神君乎無自速戾矣於是逺者近者推挽而至者錙錙銖銖罔敢作姦犯科竿牘不及門筐篚不及境稱使君平者如出一口予習天廸不知其榷淸源能若此劉劭曰淸節之流不能弘恕大抵不廉者嗜利不平者嗜名廉以名取每以夷自視而以跖視人其究也民無所措手足故不平之害甚於不廉天廸世祿之家不患不廉患不平今能平矣予與天廸遊見其含毫濡墨蔚爲聲詩意謂文士耳今乃爲能吏說者每謂文人不習吏事授之握算不知縱橫以今觀於天廸非然哉

金龍四大王靈應記

萬曆戊子予承乏祗役周藩四月二十六日偕大行林公寅賓陛辭南發五月二十一日抵大梁行冊封禮二十三日北旋先是過封丘封丘疫甚至市空無人予不忍再經其地乃取道陳橋以歸是日日晡見有孤舟維於野岸輿人指曰此渡處也予登舟促之觧纜舟人漫應曰暮矣請俟明日再促之寂無應者僕人告予河濵故多盜此野渡非停泊處予曰可覓一民居予將寓宿焉旣而日漸暮咫尺不辧東西數里內無居人左右益惴惴予觧之曰盜者不過利人財耳予一介行李原非宦遊在汴才兩日又饋遺無所受彼中役人當自知之奚虞盜爲遂假寐舟中詰旦舟旣發聞波濤撼舟舟與水敵湱然有聲聲漸猛如鐡騎千羣銜枚而疾趨也如萬章之松怒飆吼而爲濤也又如雷霆震發而巖崖摧裂也予異之以問僕人風乎曰恬無風也逆流乎曰順流而下也予益異之問濟乎曰未也數問對如前時舟已向危予訝問故僕人含淚而前曰事不濟矣予曰何故曰舟已膠柁已折如斬諸維舟具俱沈波中矣予念舟之所恃以行者柁也急流中而柁折奚恃以濟僕人將言而囁嚅者三予詰之曰舟人祈予禱於神而未敢言也予笑曰孔子不云乎丘之禱久矣予生平有愧於神正宜投之濁流不然神與予何讎與魚鱉何親哉左右皆泣泣下沾襟予復笑曰若勿恐予爲若禱乃具衣冠將望禱焉舟人曰此自有神無庸望禱也導予至神所神可尺許爲武夫狀而容甚雅予再拜祝曰予小子以使事旣竣道於河以歸逄神之怒舟膠不渡予小子罪也然以予小子之故而震驚龍節豈惟予小子之罰亦惟神之罰惟神其圖利之禱畢坐舟中憶杜子美曽有詩云蒼茫不曉神明意若爲予今日設者因自檢此心所繇以獲譴於神者不可得獨望汴中曽戲爲二絕云驅車過夷門懷古三嘆息可憐虛左賓獨有竊符策又云朱亥誠勇士俠气薄秋云何事袖中椎不椎秦將軍豈以口語遭二俠怒耶審若是神亦不能爲之辭矣復意神者聰明正直而依人者也故非人不因遂召舟人謀之一舟人至年七十餘與之語聵甚不能辧予曰再召一人來曰尙有一人在河中拽舟矣予大訝之問他篙師何在曰舟人十二祥符令攝去其四五人疫一人病一人老其壯有力者一人卽拽舟者也予令之上謂之曰汝奡蕩舟乎在中河何爲其人叩頭太息曰知無能爲然不敢坐而待溺予問曰此中有他小舟可取以濟乎曰有然甚逺恐不能待予曰予不能待能飛渡乎第往取之其人浮水登岸而去時按中州者同年王公世揚所遣送役亦在舟中恐甚向予泣甚哀予慰之曰命也泣可濟予將泣泣不可濟卽泣奚爲其人抆淚而去予兀坐有頃舟忽震動座幾傾予意此舟破矣恐怖顧左右問曰誰運舟者乎曰老者病者力不能執楫誰其運舟曰舟行乎曰行矣予起視之舟果望陳橋行如有挽之者前之水聲不復聞矣舟中老人跪語予適禱於大王大王有靈舟今果不操而發予問大王何神曰金龍四大王也予地舊有此祠然不知其靈應若是此時操舟無人舟秪自運𨿽發而甚遲去岸不半里而中隔一洲洲長可八九里日將午前所遣舟人以小舟至予登小舟波浪頓息水平如掌鼓枻中流亦一奇觀也湏臾抵岸岸側維一巨艦旁繋一小舟乃憲副趙公耀所夙戒者其遣役言久已泊舟於此候渡奚爲自上流發也旣而詰其故乃祥符輿人令艤舟於彼以省陸行之勞而舟人不敢違也予旣望陳橋進發因憶未出都門時每心念黃河之險比登途一二相知者言河當夏秋之交誠險而難渡今無難也曁至河果不踰時而渡心頗易之及歸遂爲數輿人所誤幾塟河魚腹中天下事險不在難危不在大類如此愯然自失者久之旣過裏中乃伐石於山勒其事於祠下以紀神庥且以諗夫後之人使知易不可忽而小不可略也

新建天津葛沽鎭兵營記

萬曆壬辰倭入朝鮮破其國走其名王殺擄其民人據其城邑狡焉有內訌之勢議者謂津門咽喉要地倭乘汛揚帆則患首津門津門被患則畿內恇擾大司馬竭心而謀博采羣議乃徵諸近衛兵屯海上又奏遣大將京卿各一人募內地少年子弟可爲兵者得數千人練習之以益壯軍勢時倭不犯東北者百數十年屯守不設營壘盡廢宿兵於斥鹵之地又盛夏癉熱滛雨日侵眾無所棲息疫癘時作人情大擾巡按侍禦劉公疏言其狀乃得罷遣諸衛兵獨畱募兵三千餘人統以偏帥以備不虞於是巡撫大中丞劉公備兵副憲梁公郡守劉公懲前慮後議於天津近地剙立營堡屯諸募卒而推擇予邑侯劉君俾經理其事守乃由天津而東往來海畔覽其形勢周視審度得地於所謂葛沽者東去海西去津門大約各五十里地旣適中而形復髙敞侯爲相方畫制命日量工以授諸佐者遂略基址稱畚築具財用費取諸撫院積扣民兵工食之餘不以煩有司工役取諸饑民之應募者不以煩閭裏始於癸已仲春至季夏而訖工中爲帥府左右翼爲兵營稍上爲中軍廳事繞以長堤環以潮水而又演武有所觀兵有臺箭垜旗墩碁布星列巍然津門之支輔海邦之重鎭矣事旣竣邑侯以中丞公命俾繼登紀其歲月蓋竊嘆諸大夫此役有數善焉可以賑饑可以省費可以圗目前之安可以免日後之擾可以爲久逺之計可以禦外患可以銷內患夫濱海之民頻傷於歲至無以爲生而春夏之交尢甚今懸直而招俾得以日工博日直以日直充日食比及終事麥已有秋是以數千金之費而活數百人之命也故曰可以賑饑凡役出於徵泒者五不當一出於平常召募者三不當一惟貧民則所餘者力所急者食急於得食必不緩於用力彼因力以就食吾因食以就功役無曠日工不踰時故曰可以省費且新募之兵非貧無資卽豪有力者可以猝聚而不可以猝散不可猝散而欲使之散不能猝散而又不能使之常聚此近憂也帥以訓之營以聚之則𨿽未見聚之利而亦無散之害故曰可以圗目前之安今之倭夷尙伏海島不能逆其必來不能逆其必不來彼如不來聚兵何爲萬一或來兵將復聚與其散而復聚毋寧聚而不散蓋散而復聚者不習而擾聚而不散者不擾而習故曰可以免日後之擾夫營未建則安之難營旣建則給之難今旣已擇海濱髙敞之地立爲屯營以妥其居何不擇海濵閒曠之地畫爲屯田以爲之業使彼時而耕耨時而畋漁時而肄習彼能自給庶不煩餉於官官不給餉庶幾常得其用始爲募兵漸爲土著故曰可以爲久逺之計小人出力以衛公家必不如自衛其家誠令屯營之卒各有恆業以漸廣其居室畜其妻子聨爲什伍結爲婚姻常則相親變則相卹卽一旦倭至將家與爲敵人自爲戰非徒以徳上也將以完室家而全其親戚也此其與烏合之眾談敵而心怯望敵而色戰者功相萬矣故曰可以禦外患今餓寒困窮之盜所在實繁假令姦人乘之以弄兵潢池則一夫大呼千人立致於時欲借見兵則急不可用欲募新兵則緩不及用孰與聚數千訓練之卒於近地將與卒相習卒與卒又相習用之卽調發不用卽罷遣猶足待緩急而懾姦宄乎故曰可以備內患嗟夫古之爲備者常在事先今之爲備者常在事後備在事後誠無益於事然先事之後後事之先也事未來而不能備事旣過而不知備將何時而備乎備而無用不愈於用而無備乎今玆之役備之道也然亦難矣何者天下之事毎難於創始而易於鮮終蓋有事則有擾易人亦易慮故非前之人以後人之心爲心將以事不在已也而諉之非下之人以上人之心爲心將以事在已也而玩之非後之人以前人之心爲心又將以事不由已也而敗之如此則功何能立又何能立而不廢哉予因紀其事之始末而抒一得之愚以告夫嗣來者中丞公名東星山西沁水人副憲公名雲龍廣東瓊山人郡守公名敏寛山西安邑人侯名冠南江西廬陵人分委者爲縣丞秦應光魏鰲典史劉守學千戶宋璞百戶韓繼業王守成吳承勲法得並書

饒陽令楊公遺愛記

饒陽當滹沱之衝滹沱善泛泛則東西所適無定勢壞人廬舍沒禾稼百姓患苦之嘉靖丙申大梁楊公爲邑令喟然嘆曰河可防防河河不可防吾其防邑居乎或謂公民不可與慮始澤門之謳公獨不聞公曰大人舉事勞民而利民則爲之勞在一時利在百世則急爲之等勞耳自我則事半而功倍自後人未可知也見民之害不能祛已不任其勞而以遺之後人令職之謂何乃以次第就役先爲堤於隍之內外而後爲堤於郭門之外蜿蜒八里澗一丈髙視澗加十之五堤旣成督民雜樹其上者以千計公役民以時均其力而不亟其成故民無怨公者而亦未有以徳公也當其時所爲徳公而播諸輿人之誦者可指數已歲丁酉饒不雨自春䢐夏禾盡槁公爲齋沐步禱於方臺龍祠禱畢雨大至槁者起歲以有年戊申秋大蝗食成禾立盡公諭民捕蝗發倉粟易之所發才六百蝗遂滅不爲災饒故編有羣長諸費之所取給公自奉約減斥去不用歲所省常費凡數百緡饒十九社社長倚賦役爲姦利公廉得其狀召諸社長各按田而賦按丁而役按賦役而籍按籍而徵諸長蹜趾無所售其姦饒民故食啇鹽富商挾貲而結貴勢挾貴勢而撼有司有司散其鹽於民厚其直而急其徵期民大困公乃教民煎斥鹵爲鹽鹽旣成遂爲白之監司歲輸鹽課而罷諸商人邑無賴不治家人生事又不能仰食糠竅往往作姦犯科公令戶爲之長長得察其戶之人戶之人無常業者長以告治其人有而長不以告治其長人無逰食盜賊屏息公之政不能具述卽此種種豈不稱便利哉然政之所以移風易俗者則利在目前而治堤防河則利在數十年之後目前爲徳顯數十年後爲徳遲顯則沐其惠卽思歌誦其徳遲則不見利故不見徳也比公去饒十餘年而歲饑民相聚伐堤樹爲薪食其皮始思公曰非公吾安所取資乎又二十年而河水大溢水囓堤邑民日夜荷畚揷集堤上力與水敵城得不損始大思公曰非公吾其魚乎始思建祠祀公報公徳則相與鳩金錢治材木月累歲積度費已具則列公治狀曁所爲祠公者言之今邑侯閔公閔公曰有功於民則祀之此長令事乃勤苦父老吾爲若成之又明年公子今侍禦廉峯公爲畿內督學使者民又益喜其小人曰方公爲吾民歸也吾固祝天報公公果有子其君子曰我有子弟公昔教之公今有子其世世有大造於吾邑蓋公先治饒時時進諸生訓誨以性命之學曽掲一聮於學宮期以參贊天地體認聖賢有不及者復爲惜陰歌勵之嘉靖乙未肅皇帝南狩道眞定當道者才公檄公主諸供應諸中貴索例外不得大訽詈公正色拒卻之公度忤中貴人或中以他事卽拂衣歸邑民臥轅下畱之不可曰吾爲爾民歸歸無所恨故邑人言若此猶若以一邑私侍禦公者而不知侍禦公非一邑之私也未幾侍禦按部過饒饒父老故嘗逮事公者爭逆侍禦公於堤下願望見顏色指曰是先公所築乎指堤之林木曰是先公所樹者乎蓋諸無能名公而所爲名公者獨以此言輙泣下侍禦亦泣予同年王君爲予道之如此嗚呼蓋公所爲樹徳於民者今始見之亦猶之西門公之渠矣昔者鄴苦河患西門豹發民治渠引河水灌田而殺其勢民苦治渠之煩而不睹其利也百歲後害除利興民以富足乃感而思之曰是賢君之法式不可更也鄙人有言已向其利爲有徳饒民於公何以異此然豹之治鄴以術而公之治饒以實心史不載豹有賢子孫而侍禦公能世公之業益恢而大焉則公實勝之矣孰謂古今不相及哉柰之何今之牧民者多不利民而自利卽知利民率不能計久逺而圗近利其心亦以有近利卽有近名彼沒世之名吾何利而爲之故陂池溝渠之務闕焉不講而屑屑然務於卓詭炫耀之迹民安所恃以攸曁哉而又奚惑乎去後之思寥寥也若公之不有其名而名與澤流無窮已時豈不毅然行古之道者而可槪見耶語曰前事不忘後事之師予故因閔侯之請而采拾饒人之不忘公者志之貞石以諗夫後之君子公名東山閔侯名宗舜王君名命

重修河間府管河廳公署記

運河自山東入郡界逶迆而北至於天津上下蓋數百里儲峙之所灌輸朝貢之所往來冠蓋之所絡繹至衝要也舊以郡倅一人專領其事然郡去河逺不便臨視故別設分署於郡東南百二十里交河縣之屬鎭曰泊頭者以其地臨河且上下行河道裏均也或曰此水部分司後司移張秋乃置府署焉無可稽已廳事大堂南向前爲儀門門外折而東爲鼓樓卽爲大門門前爲董家店巷巷下爲大河於義爲宜於勢爲便自隆慶戊辰大同張公謂大門稍逺不便肅客乃市民居拓其址別爲大門於儀門外置寅賓館於大門之北而鼓樓之門遂爲虛設至萬曆戊寅鳳翔袁公又謂天下公署未有爲門不臨街衢而居於樓之內者乃益市民居於鼓樓之南別爲大門樹棹楔於門之外而皷樓遂塞矣至萬曆丁酉浙衢趙公以廳址久日漸低下滛雨之後水無所泄墻垣棟宇日就圯壞欲遂撤而新之乃出修宅歲費幷請於部使者黃康兩公又得河灘公費若干計可三百金度基市地鳩工飭材中爲正廳三楹後爲後堂三楹左右爲胥役房前爲儀門門右爲土地祠左稍南爲寅賓館西向又前爲大門門左爲州縣館折而東移棹楔於臨衢榜曰畿輔河防堂之西稍後前後爲宅者三前爲門其又西爲書房者前後亦三或葺其舊或創而新力役於眾費出於公經始於丁酉年六月至次年五月而訖工旣落成具始末徵言以紀歲月予竊嘆近之仕宦者以奔走逄迎爲能以筐篋刀筆爲務玩歲愒月職務且廢不講況官署乎公計以爲自今爲則材物未大敝壞尙可得什之五及今不爲則存者愈少自我爲則工力未大糜費尙可省什之五自後人爲則糜者愈多故不惑羣議不避眾喧而竭蹷爲之卒之功成而民不擾身居其勞而居後人以逸公亦何所利哉公之先人中丞公以精勤舉職爲世名卿公習見家庭之訓故居官所至不敢自暇自逸此其一事也觀治居而所爲治河者可知矣使世之仕者而皆視官如家視官事如家事若公也者則天下可幾而理哉

淡然軒集卷五

●欽定四庫全書

淡然軒集卷六

﹝明﹞余繼登撰

○志銘

明通奉大夫光祿寺卿少洲馮公墓志銘

莊皇帝之壬申歲三月二十又一日光祿寺卿致仕少洲馮公卒子子臨輩以其年十一月二十日葬公於堯山之原越十五年公仲孫琦官太史始以公仲兄海浮先生狀來請銘登謝不敏而重違太史之命乃按狀志而銘之狀稱馮氏之先世爲靑臨朐人髙祖思忠徙家遼左自遼左復歸於靑則公父憲副公始也憲副公有丈夫子五人四登科第並以文章政事擅名於時東海馮氏遂有聲稱於天下公諱惟訥字汝言別號少洲正徳癸酉憲副公爲蕭令生公於蕭公生有奇質風神秀徹旣長開敏沈毅辧悟絕倫名起齊魯間一試輒受廩領嘉靖甲午鄕薦登戊戌進士庚子除宜興令宜興多大猾持吏短長善逋賦有逋至數十年者公至刺諸猾摶擊之按籍而攝逋者逋賦大集以數萬計輸之郡郡守大奇之謂令才弱冠耳乃老吏不如邑中咸惴惴無敢以少年易公者矣公嘗督諸生就試江陰巡江使者某以其間行縣至邑陽怒不候已而陰有所覬公若爲弗聞也者弗應也使者愈怒摭它事中公調魏令會邊警沓至烽火徹郊關畿南震恐公計久逺調經費爲城雙井鎭以備之未幾遷蒲守魏人擁車下不得發乃爲更定牧馬法而去蒲劇州多宗室紛沓難治公治之甚容與暇嘗晉博士弟子俾執經問難爲剖疑義士爭奮勵舉於鄕者視昔三倍之乙巳晉丞維揚攝守事揚當孔道繄公是賴而公尋以外艱歸服闋補松江遷南京戶部員外郎郎中壬子丁內艱復補北駕部出爲陜西僉事分巡隴右兼督學政在鎭五年武備文教種種毖飭邊圉無事升河南右參議分守河北壬戌擢浙江提學副使公念兩浙士風爲海內嚆矢廣布條教以示左質右文之意士習翕然咸歸於正癸亥升山西右參政卽自其省爲按察使公旣秉憲一以彊明裁之吏民見者語次尋繹皆得其陰伏凜然無所受私三晉號曰神君丙寅升陜西右布政使秦中多豪彊馳騖閭閻錮屯田之利令籍不得稽公乃以法按其豪大搜諸伏田得萬餘頃事聞受白金文綺之賜戊辰轉江西左布政使藩司總錢榖日入以巨萬計吏獘蝟集公爲立抽名驗收之法額外無毫髮余羨宿獘頓袪江右歲輸諸瓷器及它經費甚夥皆當出於民又吏緣爲姦公私困耗公乃議令民畆出一錢以給諸務而諸絕簿書盜財物者率以輕重受刑遠近稱便焉辛未入覲闕下精核下吏能否無所依違天官郎亟稱之曰諸方伯考核言事鑿然有執不存兩可者獨馮伯也是歲諸方伯去位者過半公名益起縉紳大夫咸以公輔期之而公請老之志堅不可挽矣疏上天子惜之特進光祿寺卿予致仕云旣歸始構室墾田習靜逺囂爲終老計而天不愸遺不踰年逝矣公天性孝友歷官所至皆奉太夫人以行卽倥傯夜歸必徐候戶外問寢食然後退其奔喪也徒跣數千里外柴毀逾禮兄弟之間自相師友友愛備至教育諸孤無異所生以至宗戚閭黨緩急皆以時周之鹹得其歡心交遊徧天下悉當世聞人相與考徳問業各取所長然性嚴重不可幹以私仕宦三十餘年圗書詩卷外無長物無疆外之交束脩之饋督浙學時大學士袁公遣官致書謝而不發其介如此幼服庭訓用亷平爲理所至吏民畏而愛之在魏有徳政碑在蒲在隴右咸有去思碑在江右則士大夫嘆服謂二百年所未見若小民又人人肖像於室飲食必祝矣公𨿽精於吏治而雅志如儒生生平嗜書無所不讀每政暇卽手一卷不置博涉而深思閎積而約取發爲文章溫醇爾雅古詩取則建安近體在天寶大歷之間所著有風雅廣逸楚辭旁注選詩約注漢魏六朝詩紀文獻通考纂要唐音翼杜律刪注馮光祿詩集若干捲行於世公祖諱振父卽憲副公諱裕並以公貴累贈通奉大夫陜西布政使司右布政使祖母李氏母伏氏並累贈夫人配熊氏四川右布政使佑之孫累贈夫人先公卒繼魏氏肥鄕縣令升之孫累封夫人子三長子臨縣庠生娶李氏光祿卿用敬女次子蒙縣庠生早卒娶張氏淩川縣簿鑑女繼娶劉氏衡府引禮仲進女次子節府庠生娶劉氏庠生生儒女繼娶趙氏天佑女女二長適漢中府同知李尹耕之子一本次適衛輝府知府李用和之子延綬子臨熊出余俱側出孫男二長珣臨出縣庠生娶張氏庠生燦女次瑋蒙出聘庠生周杜女孫女四長臨出適開封府知府宋伯華之子庠生繩武余尙幼俱蒙出曾孫一銓曾孫女一俱珣出史登曰立功立言古今勝事志士傑人畢力而思趨者也然狥俗之士往往不顧才質之有限官無崇卑必蘄卓詭業無工拙必蘄表炫至彊役其心以爭兼能之勝■﹝牜骨﹞■﹝牜骨﹞然用力日勞所至日詘公少通仕籍循資累級數十年始長藩司而一旦棄去如脫屣結髮攻文詞淩厲作者而衝雅和平無一切瓌奇競勝之气舉世所共艶羨者一不入其心故操之無所彊而出之常有餘不求聲而名我隨不務勝而人我歸可謂有道者矣是宜銘銘曰祠於閭碑於衢是至徳之孚而寔公之麤風雅旣愈爰示之模是不朽之圗而寔公之餘生與道俱歿與化䢐堯山之墟有阡而吁過之者趨曰明光祿大夫

慶府右長史棘亭王公墓志銘

棘亭王公以慶府右長史致仕歸歸二年而卒卒三十年而公子大理左丞世揚以侍禦馬公狀謁繼登請銘公墓道之石繼登梓裏後學又與大理君同奉軒對誼不敢辭謹按狀志而銘之狀稱王氏之先本山右人其先世有諱貴者自山右徙居廣平之李排營村遂爲廣平人貴生柔柔生玘玘生友友生臣臣攻文章有大志竟以諸生賫志而歿娶於張有二子次卽公也諱允武字殿邦別號棘亭公生而敏恵才質過人長厲志讀其父書爲文儁朗多奇气旣隸學官毎試輒冠其曹性嚴重不與羣曹伍卽其曹亦帖然咸服之顧數試數不售晚乃以明經入太學嘉靖庚戌謁選銓曹除江西南康府通判南康地故瘠薄而俗善逋賦毎郡吏督賦者至黠者輒醵金錢前爲壽一入其賄卽噤不敢復有所問以故賦恆逋多者或至八年公廉直不受私謁旣視事前行金者徘徊門下不敢入公乃召諸逋者按緩急爲期日而遣之諸黠凜凜以次輸賦無敢後期者部使者奇其能疏聞於朝爲下璽書褒予之會守缺卽以公攝守事時粵西狼兵入內地剿倭者所過橫甚百姓患苦之以次當至南康郡人甚恐公乃預爲檄檄其渠率曰以爾剿倭柰何乃自爲倭今與爾約饋餉不時罪在有司饋餉時而爾橫如故惟爾罪三尺法具在吾知用吾法耳率己前聞公名旣得檄頗懼而戢其下公亦勑屬邑爲具以待竟過南康無敢縱者郡瀕湖盜賊之所出沒舊有遊徼船若干艘歲時繕治郡任其費而主者任其勞守備某匿其費而責繕治於郡公持不可某恚甚譖公於巡撫都禦史都禦史怒公廢格爲停公月俸公乃徐條故事曁所爲侵匿狀上之都禦史內媿公卒褒公治行爲江右第一饒萬年令某以朘削機兵月糧爲機兵所訟讞者受賕右令而重繩諸訟者眾兵怒遂歃血以叛饒郡戒嚴時直指徐公方行部至饒倉卒無以爲計適公以它務至徐公喜曰王別駕來事其濟乎卽令公停它務而撫亂兵諸亂兵聞公來亦相戒無動王公治我吾屬當無患矣前讞者謁公爲地公不應旣繩諸亂首而令亦論如法眾心始安直指益奇公卽以公署萬年事公更約束嚴稽核省一切煩費鹽米瑣屑一取給於南康壯兵某訟其隊之長而所株連甚眾公心察其寃爲爭之禦史竟反其成獄萬年民爲歌以誦之詳見翰編浮梁金公所爲去思碑中公治萬年凡六月以考績赴闕下民攀畱不可得則相與圗公像屍祝之公旣以最聞名益起復移公景徳鎭董陶事公愈孤立行一意自貢額外諸造爲滛巧以賂遺權貴人者槪從禁絕歲省工費數千百緡景徳人徳公如徳父母浮梁尉某以巡徼至鎭而縱其徼卒有所剽取於民民不勝忿鼓噪圍尉將甘心焉尉恐避匿公署中公爲尉慰民民乃解散去庚申升兩淮鹽運司副使公日講求利獘擇通商恵民便利國家者佐其長次第舉行之或有諷公爲囊槖計者公峻詞以謝其人慚而退都禦史鄢某以嚴相私人得總海內鹽政大以賂聞鹽政壊亂淮商黃某鳩金數萬將逆諸境上公廉得其實亟置諸法淮揚鹽賦甲天下都禦史視爲外府比至無所得大恨公會公遷慶府右長史猶未釋恨嗾所厚善禦史伺公隙無所得竟以老落公職致仕時年五十七耳公旣歸杜門謝客布袍蔬食無異寒士又踰年壬戌秋七月三十日以疾卒距生弘治甲子十月二十三日得年五十有九初配都氏嘉靖某年隨公遊太學卒於旅捨贈宜人繼趙氏能以勤儉佐公廉者今封太宜人子男二長對揚娶胡氏都出次某卽大理君娶某氏封孺人女一萬秀適醫官龎朴俱趙出孫男四三省三樂三槐三聘俱邑諸生孫女二人古人有言廉吏可爲也而不可爲夫廉者任气多亢厲不能忍人難與共理其不然者又無能引當否至耗廢官事此安可爲也公曆官所至常祿外毫不以自污非賓客不禦酒肉騶從敝陋不治郡人見前導不問而知爲公也豈不廉然無務淩人常有以自下者蔽人之過且調護之甚厚推其廉平人不忍欺故能片詞而銷兵民之變此非可以口舌爭也仕而俎豆於郡歿而俎豆於鄕有由然矣嗚呼若公者亷而可爲者耶是宜銘銘曰亷於財或短於才公才恢恢以剸以裁如郤斯開亷於身或以矜人公則恂恂若芒若芚飲人以醇世競於貪貪以趨炎而公獨亷以廉見嚴故終仕而淹淹公之位不能淹公之世是生哲嗣爲時廉吏以繼公志摭公遺迹銘之貞石納於幽宅俾子孫承藉世其淸白

明資徳大夫南京兵部尙書贈太子少保晉庵戴公曁配田夫人穆夫人合葬墓志銘

萬曆丙戌秋前資徳大夫南京兵部尙書晉庵戴公卒於家守臣以聞天子爲悼惜詔太宰予贈宗伯予祭司空子塟於是贈太子少保祭二壇遣官營塟如令甲公子太僕丞紹科軰將以歲戊子四月二十日藏塟事而以納言李公狀來徵志若銘按狀公諱才字子需別號晉庵其先景州人五世祖曰榮者當文皇帝時以富民徙實滄州遂爲滄州人榮生慶慶生宣宣生臣俱以公貴贈資政大夫都察院右都禦史兼兵部右侍郎宣配馮臣配蕭俱夫人戴自徙居以來世孝弟力田爲徳於閭而發祥於公公生而頴異沈靜始就外傅卽端重如成人年十二試於郡郡守姚江吳公大奇之曰此公輔器也聲籍籍起嘉靖癸卯舉於鄕明年甲辰成進士授行人巳酉擢戶科給事中庚戌之秋京師戒嚴時事起倉卒軍需匱乏大司農請一切加諸道賦公抗言今畿輔山陜諸郡連歲苦募兵市馬甚勞費矣而復議增馬江南諸郡每先期輸納料銀又豫輸機兵民快一歲已皆目前權宜之計而復議增賦是竭澤而漁以重困吾民也部議竟格不行已巡視光祿糾核伏蠧條爲四事上之歲省大官金錢十二壬子轉史科右癸丑轉本科左以內艱歸服闋補工科左尋升兵科都公以倭夷猖獗閩廣用兵無虛歲乃疏陳三事曰亟剿滅愼防守馭客兵言言中窽下所司行之公之在諫垣也毋務以鷹擊毛舉爲名髙然數引當否恥趨和承意久之升南京太僕寺少卿公亦無少望循行郡國精心牧政踰年以外艱歸服除升都察院右僉都禦史巡撫甘肅甘肅新用兵無見車騎卽羸卒乘亭障者半菽不給公至撫其瘡痍而乳哺之首爲請帑餉墾荒田興水利乃次苐簡兵將習擊技飭烽堠敵至輒遭創去而紅栁林鎗竿嶺之捷甘鎭向未甞有也敵旣數不利逺去則以其間建學明教振廢省刑種種具撫甘議中公撫甘五年斬首捕獲數十百人修築墩墻以千百計招徠降口若干奪獲羊馬器械無算而公亦以積勞晉副都禦史巡撫陜西五郡父老及諸畨夷臥轍攀畱有謌者誦者感而泣下者肖像而屍祝者於戲此足以知公矣公甫至陜有秋防之役卽移鎭原州儲芻粻守要害比及瓜期旣撤防套敵兵忽入延綏殺總兵郭江執副總兵時鑾以去科臣列失事狀詞連公夫敵所出入定邊瓦楂諸路非公所轄地言者誤及公耳公不自明也詔公歸就核明年隆慶丁夘公事大白仍以原官巡撫河南三月入爲大理卿己巳升刑部右侍郎尋轉左公再爲法官持法平亭所定買休賣休諸律著爲令庚午八月宣大總鎭臣以諜者言東西諸番當大舉入寇京師戒嚴莊皇帝飭大司馬修戰守具詔諸鎭整兵待援乃起前都禦史帶川劉公守通州提督援兵而攺公戶部左侍郎兼都察院左僉都禦史督理餉事公言敵情叵測徵發貴豫請令密雲諸處司計之臣悉心經畫益廣儲蓄俾應援兵馬在所闗支如取諸寄此與輦輜重而追勞軍者功相倍也旣而敵偵我有備旋解散去然天子益心重公遂以其年冬升都察院右都禦史兼兵部右侍郎總督陜西三邊軍務公三蒞陜益熟其地利獘某帥勇某吏賢亟露章薦之某帥貪殘若選懦不任事某吏墨亟劾罷之某費冗亟節之某餉宜增亟增之某屯田鹽法可以佐軍需者亟議之某路畨眾所窺伺亟檄鎭兵防禦之某城隍墩臺可修浚者亟以時繕治之而其大者曰永安堡堡在靖虜之北中衛之南曰裴家川者腴田可萬頃民苦乏不得田作公爲相度地形築墻建堡疏於朝更今名且請以固原守備某督兵營田以苑馬寺少卿兼僉事某移靖虜整飭兵餉而秦隴之間屹然成巨鎭矣會俺酋欵闗乞貢市莊皇帝采議臣言報可而河套吉能者俺酋枝屬也援例以請下羣臣議公言東西各爲雄長授職宜均通貢宜隨俺酋進入爲便若互市則陜西重鎭旣不可招之內地甘肅畨回開市已久又不宜令彊敵混入以滋禍階惟延寧二鎭頗爲近邊然闌出之禁甚嚴亦不宜因市啟釁互市第可行之宣大不可槪陜西也有旨切責公公卒主延寧二市且疏攺延綏市於紅山闇門之外復寧夏淸水營舊廠以備不虞乞樁朋馬價以充市本列卒環市以攝眾心故逺人愛如冬日而畏如怒霆竟公在事無敢一嘩於市者天子亦以酬功之典進公兵部尙書兼都察院右副都禦史總督如故兩歲中又升俸者一白金文綺之錫六今上念公久勞邊事乃命以原官掌南京都察院事未抵任攺南刑部又攺兵部參贊機務公按江防緩急爲飭兵卒部署方略巡鹽禦史某奏攺浦子口五衛隸禦史節制公言南畿各衛分列六營以藩籬根本統領則以內外守備巡視則以科道其來已久一旦攺隸禦史使堂堂六師下同郡伍非建制意也事遂寢蓋公習掌故持大體伉厲守髙時方倚以爲重而公以繼妣劉夫人之憂歸矣狀言方公爭互市時或諷公第開四市如貴人指延賞可立竢公正色曰市之利害籌之熟矣狥下而謾上便身圗而不計國是有臣如此將焉用之謝絕其人去公旣去鎭喜事者卒開甘肅之市令畨部交惡爲國家生一邊隙蓋十餘年而公之言竟成左劵云嗟夫天下有任事之臣有喜事之臣喜事者機圎志鋭見利而不見害故甞試暴施卒之利一而害百任事者老成持重審較利害每卻顧重發故多利而少害若公者所謂任事者非耶公家居久督撫臺省交章而推轂公者六七公大都言公經濟長才不宜久棄林壑而公顧以老無意於世往歲西人內訌主上厪西顧憂未始不念公言效而公逝矣惜哉公長身嶽立望者知爲正人君子居常恂恂飲人以和至當大事決大議則天動星回而公不可奪也性至孝居喪柴毀過禮甘恬澹薄嗜欲仕宦四十年自奉甚約終其身無世俗聲色之好闔門養重無一語撓守牧權亦無尺一走長安道中輿論髙之先是太僕君念公老謀歸侍食飲公貽書止之曰勉修職業老人善飯無恙勿以爲念一日坐齋中室無人忽布幾焚香嘿有所禱俄呼四縑充犒左右驚入問故不答又某姓者夢羽旄鼓吹導從甚都公乘肩輿出翌日遂卒易簀時惟言生無益縣官死勿請卹而已時萬曆丙戌九月二十五日也距生正徳甲戌十一月十有三日得年七十有三配田氏佐公起諸生供養姑舅得其歡心篝燈侍公夜讀比公貴身膺綸命而勤儉益甚獨好施內外姻族以及臧獲無弗戴徳者事具維揚陳公堯志中先公三十五年卒卒於嘉靖壬子十二月初三日距生正徳甲戌年八月初一日得年三十有九累贈夫人繼穆氏凝重婉嬺事繼姑劉能先意承志撫太僕君如已出公馳驅王事而無內顧憂者亦以內徳茂也先公十四年卒卒於萬曆癸酉九月三十日距生嘉靖甲午年五月十六日得年四十累封夫人兩夫人之卒尙在淺土今將祔公於城東祖塋之次合塟焉官所營兆也子男二長卽太僕君娶於常贈孺人繼張封孺人田出次紹庭娶於劉穆出女四田出者適生員張繼周吏部主事王顯仁側張出者適舉人張惟曜儒士馬惟斷孫男三世懋世愈科出世悳庭出孫女三俱科出銘曰古之大臣謀不先身動不狥人維社稷是計用康乂民蓋嘉隆之際若戴公者庶古大臣之倫矯矯戴公質有其文爰自瑣垣曁於開府柔亦不茹剛亦不吐上帝曰咨維遠人弗靖蹂我疆圉女其予撫女式遏亂略以保釐西土公八載於徵蹇蹇匪躬四方來同及彼畨戎莫不率從帝用是大賚念玆戎功嗚呼生而顯庸歿而追崇匪私公以恵允徳克終公之好逑嫓徳儷美先公而歸以身蓐蟻東城之原鬱鬱佳裏以庇爾孫子百千萬紀

明行人司行人贈承徳郎兵部主事芹泉馮公曁配蔣太安人墓志銘

芹泉馮公諱惟重字汝威貴州副使閭山公仲子也馮氏之先靑州臨朐人洪武初有思忠者徙實遼左之廣寧閭山公旣顯念生子當置齊魯禮義之鄕況家本齊也因攜其五丈夫子復歸臨朐卜居郡城家焉公生而敏慧十歲能文有雋譽方居遼時已爲廣寧諸生旣徙家卽復爲郡諸生郡諸生聞公名競走問業公人人爲剖析疑義無弗滿意去者閭山公官畱都公從而南講業靑溪一時名公如許石城邢雉山輩與公遊者皆遜謝以爲不及名益日起嘉靖甲午舉於鄕歸從家燕時廣寧苦兵閭山公顧念先人丘壠臨食而嗟謂諸子誰其展視者公請行間闗烽火中逾月始得達竟芟荊蔓築垣立石而還戊戌舉進士授行人會肅皇南狩簡命公往告湖湘湖湘暑濕盛夏癉熱公日夜馳驅風雨罷勞不少休至廬而病疽發於背同年張公董公來視疾謂公宜急歸就醫藥勿令卒有不可諱以憂子父母公毅然曰使臣不任及於踣頓廢天子成命死不償責懷首丘而虧死職之義滋貽吾父母憂耳疾且亟猶思經營役事遂卒於廬狀稱公丰頥修幹望之儼然𨿽整峻自持不失尺寸而眞率洞夷不爲崕岸嶄嶻之行工詩善書才睥睨一世而意嘗有以自下者是皆不宜死胡遽死也公旣死而蔣太安人以節顯蔣太安人者故淸河令蔣公女也初蔣公讀公文奇之旣見公矩步便旋益大喜謂此眞快壻遂以太安人歸公歸逾月而閭山公將南遷獨難太安人曰吾方謀歸故鄕獨柰何令新婦長去其鄕土太安人顧無難色急裝爲行於是歸計遂決公之行役也太安人畱守官邸生今憲副君子履遣使馳報公未至而公卒矣太安人聞訃一慟而絕絕而復蘇蘇而顧視憲副公羸然𦇤褓也復大慟曰嗟乎死易耳如生者何又何以慰死者吾其爲死者撫生者令死者復生生者不媿以明吾志耳乃勉就食飲攜憲副以歸閭山公廉吏家無餘貲而公之使也又一切饋遺謝不受比喪還發槖中裝蕭然無有也太安人乃斥簪珥藏塟事至自操作以給饘粥日撫憲副君而泣稍長遣就外傅歸則躬秉機杼伴夜讀一燈熒熒母子形影相弔也憲副君成進士太安人喜且泣諭之曰若大父若父以淸節顯吾與若幾不能自存而卒再世官者若大父若父所遺也若毋以宦時忘吾與若幾不能自存時則毋忘若大父若父所爲矣憲副君泣受教故自令方城入爲職方出備兵雲中兢兢以廉平爲理則太安人之教云太安人性簡重自少無所紛華旣稱未亡人服食益自貶損與家人語未始不稱先君而繼以泣也憲副君旣上書闕下言母守節狀詔旌其門眾方賀有令名太安人獨泣曰夫子不幸吾忍而就此吾獨何心忍以夫子之不幸爲吾名乎憲副君爲職方得贈父如其官太宜人如今封制法服以進太安人服之望闕謝輒卻不再禦及孫琦官太史以使過裏中從憲副君拜堂下起率孫曽前爲壽太安人喜爲一舉觴已而慘然不懌曰惜哉不使若父見也言與泣俱蓋黃鵠之悲四十年如一日焉公生於弘治十七年正月七日卒於嘉靖十八年十月二十八日享年三十有六太安人生於弘治十六年十二月二十八日卒於萬曆十年十月五日享年八十有一父卽閭山公裕祖振並以公弟惟訥貴贈布政使妣皆爲夫人子卽今整飭易州兵備山西按察司副使子履娶宋氏封恭人女二一適石太守繼芳一適石茂才茂元孫二長琦右春坊右諭徳兼翰林院侍講娶姜氏封孺人次珂聘李氏孫女三許聘張元豸遲一梧蔣弘胤曽孫女一俱幼憲副君以太安人卒之明年正月二十二日啟公兆合塟而以太守宋公狀來乞銘予謂方公盛時兄弟四人俱以文章科第擅名海內公獨未究其用以死死數十年而公子憲副君以才名爲眾所推轂行將秉鉞建旄議功名於世而公孫太史氏方且執經■﹝施﹐冉代也﹞廈負鼎鉉之望此公諸兄弟所未有也或言太安人有餘於年故能辛苦立門戶長子孫蓋天之報太安人如此嗚呼太安人之餘於年正天之報公所不足於年者也是爲銘銘曰謂天有知乎公乃死謂天無知乎太安人乃不死公其死矣太安人可以無死太安人不死公可以死嗚呼公有子子復有子昌公之緒百千萬祀公乎太安人死而不死

明奉政大夫寧國府同知中裏崔公墓志銘

中裏崔公諱良貴字徳卿安平人也安平故博陵地博陵崔氏有聲於往代明興居邑西黃城裏者謂之黃城崔氏八世祖有文明者生岡爲岢嵐學正岡生徵徵生翺翺生輔輔生儒儒生仲誠號河濱卽公父也崔自學正以來世有隠徳爲鄕裏所推重邑大夫或賓之學宮以至於公生而頴秀少從其伯父學卽能厲志誦讀伯父喜曰此吾家千里駒也年十四補邑諸生學博李君奇之念其貧數卻其饋遺且以歲時資給焉邑令王公有所善閩人吳生者以博學著稱來省令令爲立校捨俾正講席選諸生髙等通經術者受業其中公與焉學日益進每試輒冠其曹而數困於有司乃奮發曰夫士也安有不博極載籍而能取髙第者乎於是下帷專精經學旁及子史百家以至禆官星歷無所不窺嘉靖甲子舉於鄕再試春官不第時公大父母父母並春秋髙而公又貧至不能具甘旨因嘆曰俟河之淸人壽幾何乃投牒銓曹得永壽諭永壽山邑俗薄於藝文先博士率倚席不談朋徒偸怠公至爲聚徒眾陳惇學之宜諸抱墳策來就業者彬彬始盛旣而視篆武功適有修城之役公爲量功命日平板幹程土物越月城成不愆於素又爲定婚姻之禮曠然一變其俗適督學曾公過武功課諸生談說經義無稱者公從旁代說甚悉曾喜曰說書不當如是耶因命公主正學書院公益以奬進人材爲志日次其程品而劘其徳業曾公雅重公時倚公以校文之役所成全爲多故一時麗正學者咸爭自祓濯號稱多才歲庚午公分校畱都士所甄錄又獨多才公名益起遂以其年冬升國子助教尋以病請告歸旣還職值今上臨雍受金衣之賜公在太學數年能以精勤舉職丁丑升戶部四川司主事監督艸場艸場歲報納數多商人擅爲獘藪往往結猾胥與共爲姦主者或不及知卽知又格於中貴人爲地不能問公視事首汰胥役骫法者塞諸獘竇干請者懷刺不敢入諸商凜凜無得虛入以牟利由是怨聲嘵嘵至爲飛語以恐喝公公曰吾求不溺吾職安得復卹吾私乎比終事行一意如故司農卿以公廉難幹以私推擇公榷淸源闗稅公旣行怨者恨公不置嗾其鄕人某給事疏公前督艸場時受賄有迹有詔核實以聞核者言崔某實以嚴賈怨給事所指無事實然猶調公外任得衛輝通判主督賦公益自奮約已奉公舊所稱常例咸謝絕之文諸邑田一稟於至公大搜伏匿郡人懾服署輝縣事值歲旱公精心祈禱爲民請命澍雨輒應人以爲至誠所致又二載升寧國府同知會守缺以公攝守事一切公費悉爲條記毫不入私槖癸未入計旌下吏能否酌去畱錙銖不爽大吏某以私忿將甘心某令公持不可竟賴以全其介如此鄰郡有大俠某前後二千石不能制操江呂都禦史檄公治之立伏其辜公𨿽輔法而行然折獄平恕時稱無枉部使者以爲能諸司理所讞有不當者卽攺屬公公一一湔滌之無所顧於時大江以南稱賢郡丞者首推公而共事者皆目攝之矣乙酉秋公入賀萬壽聖節又滿一考當報政會病畱滯都門前攝公者於丙戌計吏時摭它事中公主爵吏素知公賢止鐫公二秩而公遂拂衣歸無意於世矣方公之病也予省公旅捨公言予病如斯惟有去耳予謂公心事磊落敡歷已久眾方信向公何遽圗歸計公曰如命何蓋公精於命數者未幾卒如公言則人之成敗利鈍豈不有命哉公生於嘉靖丁酉八月十二日卒於萬曆庚寅某月某日享年五十有四父河濱翁仲誠以公貴加封承徳郎戶部四川淸吏司主事母王氏封太安人配王氏封安人子二長敏增廣生娶庠生王嘉臣女次敬附學生娶庠生彭居安女孫男三廣旭廣昕廣旦俱敏出孫女三二敏出一敬出公天性孝友祿入𨿽薄常傾囊以周其昆季自奉則食無重味室無侍姬旣歸日伏在牀褥猶時課二子於學或召所善故人與對飲爲歌詩相娛樂自少至老手不釋卷所著有仕余稿中裏遺艸方公之家食也教授裏中四方士從之遊後多去爲達官狀公者太常王公亦其一也公二子將以公卒之明年某月某日塟公子某處而以公治命請銘於予予與公同舉於鄕知公頗詳謹按狀志之而系以銘銘曰處己若愚抱璞以居處世若迂擇地以趨家不必腴而志不逾仕不必膴而行不污是之謂君子儒而異於世之誇毗者歟

明贈中憲大夫大理寺右少卿靑崗傅公墓志銘

萬曆癸巳春少司宼仁泉傅公以其先大夫中憲公狀請予志而銘之蓋中憲公生二十有五年而歿歿之日猶處士也歿後數十年始以司寇公貴累贈中憲大夫大理寺右少卿故稱中憲公云司寇爲侍禦時督畿輔學政適當路者欲汰海內士如永嘉故事令嚴甚而公不爲動試士如故繇是郡國督學使者咸以公爲式卽有一二媚子欲奉意旨希寵榮者亦羞縮而不敢肆予心壯之乃今有命何敢辭按狀傅氏之先當唐季世有樞者爲臨江教授始卜居淸江之石頭七傳而生雱宋政和八年進士以工部侍郎充和金通問使授朝奉郎尙書考功貟外郎又五傳而生棻建炎間爲髙安丞遂占籍易俗鄕之珠湖世多文學之士載在郡乘又十三傳而生偉洪偉洪生孔川孔川生崇聖崇聖生成號靑崗翁娶於漆而生公公諱舜字汝華別號紹崗公幼而聰頴其族伯郡丞公嘗試以對句卽應聲作對語語輒驚人郡丞公大奇之比就塾師受章句卽奮志占畢至夜分不寐父母以公賦質孱弱每憐而誡之不欲竟其業會漆孺人善病病則日夕侍湯藥奉起居必安而後己緣是輟業又縣有繇次及靑崗公公聞之曰吾卽少幸識握算柰何當吾身而勤吾父吾奚賴焉卽挺身代往轉輸吳城時族叔敖朋役以疾歸公兼理其事旣竣役解槖中羨金分之無私藏焉其質行如此從伯質早卒三子幼不任管鑰以付其僕僕有黠者匿其籍而盜鬻其田田鬻而稅存公廉得其狀發其姦僕乃懾服公復校其產而籍錄之諸僕遂縮趾不敢肆三孤成立公之力也公內行修飭事諸父昆弟恭謹孝友情意篤摯而少年負奇不難以其身爲人解紛排難舅氏漆翁其人長者爲宗人所陵構公曰我在而人皆藉吾舅可視其魚肉之乎卽往居間眾素知公曲聴其請事乃釋聞族人里人有空乏者輒請於中憲公各以緩急周卹之有貸子錢者量力所能辦假予之未甞以無爲解諸所假予者又薄其息而緩其入以是人皆向之司寇公言生也晚不幸不睹公之行事其得於傳述者僅僅若此意若重自傷者嗟乎睹一斑而知豹卽前所云爲徳於閭者足以知公矣公臥病三月不起乃執劉恭人手以兩尊人弱子爲托而卒時嘉靖巳丑秋八月也生在弘治乙丑四月十八日配劉旌表節婦以司寇公貴累封太恭人自有志子一卽司寇公萬曆乙丑進士歷官刑部右侍郎娶廖處士啟熈女封孺人贈恭人繼娶胡通判汝融女封恭人女一貞仲適來蘇劉孟仲栢舟之操不愧其母孫男四鉉縣學生娶庠生吳一性女釗縣學生娶吳汝振女繼娶胡顯楚女鈳娶文通判似韓女釴國子生娶劉廷用女繼娶吳知府一惺女故大宗伯文端公孫也孫女三菊貞適敖訓導鏜子庠生淺常貞適王僉憲許之子庠生淑俱廖出金貞字陳侍禦邦科子某胡出曽孫慶鉉子甘鈳子聘陳主事良材女曽孫女潔貞史氏曰書載傳巖之叟爲時霖雨有功於生民甚大珠湖之傅豈其苖裔耶何千餘年而代有聞人也以中憲公之賢假令資適逢世當必有表見者卽渉世不長而迹其行誼亦可以長世矣太恭人撫五月孤竟底成立又能誦其先人之義以訓誨之俾守遺範著功名於當代積徳於六十年之前而食報於六十年之後若左劵然修之於鄕其徳乃長人可不務修徳哉萬曆巳丑九月卜塟公於煙霞祖塋先是太恭人之卒司宼公爲疏請於朝得並予祭至是司寇公請告歸始欲備闡幽之典乃始爲志而銘之銘曰人亦有言惟義盡齒斯言而信公胡以夭死人亦有言惟徳及世斯言不信公乃昌其嗣嗚呼齒所寄也嗣所庇也盡其齒弗及其世毋寧嗣也公之嗣人爲時名臣寵命三申賁公之窀是不死者存而何必於其身

明奉政大夫南京刑部郎中丰溪閔君墓志銘

蓋正嘉間吾郡以仕宦顯於時者任原閔氏爲最著自予通籍己不及見閔氏之顯者獨於稠人中識丰溪君君儀貌閒雅進退不失尺寸前問之知爲水東先生子也心竊自念古稱世祿之家鮮克由禮不盡然哉旣而君移官畱都又移疾家居荏苒數載而君以訃聞矣異哉予𨿽不深知君然以所睹君之外豈遽若是已哉又越歲君之子鑑介同年友張選部以狀來請銘按狀閔氏之先上海人由上海徙家任丘自宗禮始宗禮生彜彜生琦琦生定定生槐楷楷官南京禮部尙書琦定皆贈尙書琦配王定配卞皆贈太夫人槐舉弘治乙丑進士官按察副使以子煦貴贈通議大夫兵部侍郎配顏氏封太淑人煦卽水東先生君之父也累官資政大夫刑部尙書配李夫人以嘉靖壬寅五月十四日生君諱升字思充別號丰溪君生而朗慧始就外傅卽勤於誦習眾咸以大器期之會水東先生巡撫山西時有斬首捕虜功詔進一階予世賞卽以君受蔭時君年十有四耳君𨿽就蔭而誦習不輟博覽載籍尢工書法爲時所重隆慶辛未除後軍都督府都事五府惟後府號爲煩劇君名家子習今昔之故凡一切門衛之闗防符驗之稽發文移之考核若其所素習者日以精力佐其長事無停閣壬申督餉於邊便省其兩尊人萬曆甲戌晉右軍都督府經歷聞其母李夫人病卽以病自免歸日侍食飲嘗湯藥踰年夫人卒哀毀骨立喪塟如禮旣禫除當赴闕念水東先生春秋髙依依不忍離子捨乃疏請終養陪杖屨晨昏溫淸者又三年而水東先生卒方先生之疾也君毎夜祈天願以身代比卒哀毀如喪李夫人時人服其孝壬午服闋復除後軍都督府蓋君先佐後府有聲故主爵者以幕篆畀之君益爲釐姦剔蠧積獘一淸君𨿽一意效職然念其先大夫尙槁塟乃從闕下上書以請上嘉其有邊功予卹典如制於是君乞恩歸啟李夫人之兆合塟焉丙戌正月晉宗人府經歷四月晉南京刑部廣東司員外郎明年丁亥晉四川司郎中南中諸曹多稱閒局獨爽鳩之屬主讞獄或時治爰書君所受讞咸輔法而行不任已喜怒爲重輕不狥人愛憎爲出入一時稱明允焉南土卑濕入夏癉熱君北人久居爲所中遂以疾乞休庚寅春疾復作忽召鑑等語之曰吾生平無以踰人但謙愼廉勤不忝先人耳若軰勉之毋墮家聲也諸子異其言然謂君方壯年又素健可期勿藥而君竟不起矣是年七月廿八日也距生得年四十有九娶謝氏都禦史淮女贈孺人先卒繼李氏參政玳女封孺人子男五銓官生娶馮氏知縣治孫女早卒鑑廩生娶屈氏都給事中伸孫女繼王氏監生良翰女欽娶韓氏同知塏女俱謝孺人出銑聘田氏參政樂女李孺人出鑾側室李氏出女三長適通判胡思恭子庠生守寅次適舉人於登龍子知章俱謝孺人出次字前兵部尙書郭公干孫茂然李孺人出孫男二洛濟俱銓出狀稱君恬淡寡嗜欲自少不親聲妓與人燕飲未嘗及於沈酣於族人之貧者能以緩急周之有紛輒爲之解故其卒也逺近親疏無不悼惜嗟夫以君之才行豈不能自致靑雲而所得乃僅僅若此如天道何然鑑也多才而諸子競爽則天之報君者尙未艾也鑑等將以壬辰二月某日塟君於勑建祖塋之次予爲志其大而系以銘曰祿以世乎君乃仕仕浮於祿乎視君履位弗當才胡以止壽弗配徳胡以死公侯之後復其始不於君乎於君子

茂才槐徵王生墓志銘

王生卒其父鶴程君走書於予圗所爲不朽生者嗟乎嗟乎予方冀待生以不朽而生乃待予以不朽哉悲哉蓋毎想象生生平而淚淫淫交睫筆閣而不得下也悲哉悲哉造物者何以生生又何以死生哉生之先爲饒陽著姓奕世載徳以至於今其先有名讓者得遺金於路攜以適市大呼里巷中卒得其人歸之人服其義祖文學舉嘉靖庚子鄕薦令延津淸介方嚴有恵政延人俎豆於學宮官行太僕丞父卽鶴程君命嘉靖甲子與予同舉於鄕者剛毅有其父風生幼時祖太僕公奇之曰此子神情雅亮當是後來之儁因名曰亮芳字以槐徵蓋取王氏槐堂之意也萬曆戊寅鶴程爲生求婚於予予許以次女字之時生才八齡耳歲丙戌予女歸生生亦時時過予捨擇言而發擇地而蹈粹衷雅致有先民之矩焉久而察之卽造次未見其有疾言遽色者予心異之戊子試有司爲博士弟子庚寅鶴程遣生來受學於貞復楊先生由是恆止予宦捨毎自楊先生所來輙充然若有得者日坐斗室中手一編伊吾不輟予嘗謂生流水不腐戶樞不朽久坐久視皆能傷人非所以疏鬯形神而導引和气也生頷之然亦飽食後散步中庭而止其沈靜如此生家饒裕而自奉甚簡澹食無兼味衣不重帛一切聲色不入其心質任自然無所矯飾性至孝母李臥病閱歲生日侍起居奉湯藥寒暑無倦容比卒朝夕哭奠號踴數絕寒猶寢苫嘔血不已思慕之極至黙禱於母期以夢寐相見而自屏於靜室以俟聞者悲傷其志焉生資性聰敏爲文多奇气而居嘗恂恂意有以自下者接人以禮遇臧獲有恩卽宗人至桀傲者亦望之而內愧折服也語曰天道與善人以生行事所謂善人非耶乃素彊無疾一疾而逝遂不可捄藥所舉三子相繼而夭今所存者兩弱女耳嗟乎旣促其生又絕其世天之報施何如哉痛哉痛哉生生於隆慶辛未五月十有五日卒於萬曆壬辰十月六日得年二十有一耳卒之日識與不識無弗流涕卽村婦羽流亦且有憑棺而哭者嗚呼此可以知生矣鶴程將以癸巳歲三月十五日塟生於祖塋之次因志其槪而系以銘銘曰謂仁不匱而祖良吏謂才必試而生國器豈造物兮忌完胡大命之奄至吁嗟乎倐來若寄倐去若棄閴閴重泉千秋永閟俾也不亡太史之志

潼川守橋南胡公曁配周宜人墓志銘

潼川守橋南胡公以嘉靖戊午卒於官後十年隆慶丁夘而公子應辰舉於鄕至十五年萬曆壬申始卜地於馮家岡蕆葬事明年癸未應辰舉進士官戶部主事滿考贈公爲奉直大夫配周爲宜人旣而應辰由戶部晉四川按察司副使乃手參伯吳公明卿狀請志公曁宜人墓而銘之憲副君予禮闈所舉士也誼不得辭按狀公諱希瑗字子翼別號橋南其先世有烈者仕元爲襄陽守占籍通城之白馬鄕後由通城徙居大冶自壽二始壽二生道貴道貴生守髙守髙生文瓉文瓉生玉堂玉堂生逺是爲公父東泉公胡氏世隠於農自東泉公始業儒以儒名娶於孫而生公公生而羙丰儀頴異秀發比就塾師日記常數百言邑有宜山令周公者見而奇之許字以女卽周宜人也周公有人倫鑑公以此喜自負益肆力於學爲文有奇气補邑諸生每試輒冠其曹名大起嘉靖丁酉舉於鄕明年試南宮不第去遊太學諸海內名士交驩公者咸自引以爲弗及卽公自視亦不出諸名士下也歸而愈自奮周宜人復從臾之乃深入白雉山中攜其弟常州公希寅與宜人弟憲副公大烈以經術相授受無間寒暑比兩公先後得雋而公猶不第壬子當計偕東泉公語之曰若第也不至今日至今日不第命也若不能俟若命又安能俟吾年乎公跪受教明年癸丑復不第乃投牒銓曹授四川巴州知州公爲具冠服謀奉兩尊人就養宦捨比歸而東泉公已先逝矣公大慟曰兒所以隠忍徼一命者謂何而翁弗逮也號而絕絕而蘇哀毀骨立人服其孝服闋補四川潼川州潼川地衝而土磽民貧甚苦供應公曰吾安能瘠吾民以稱過使客也廚傳廩餼一從節縮民甚便之俗故善訟吏緣爰書爲姦利公列兩造於庭詞組輒得其隠情是非立決吏抱牘受成事無能上下其手黠民懷訟牒徘徊公門不敢入訟爲之淸州有鹽井鹽有稅課富者擅其井而匿其課貧者井已前廢無所得課課歲以逋公里設一長俾按裏而稽井按井而賦課逋課乃集時重建三殿采木使者期會甚嚴有謀伐孔廟前數百年大木以應令者公持不可擇胥吏有幹局者董其役廟木不毀而所得材木較比邑獨先禦史某者罷家居勢張甚諸豪奴怙勢淩轢其鄕撓守牧權公察其尢黠者繩以法無所假借諸奴遂戢公在潼川踰歲其善政不可殫述其槪如此兩臺使者交薦其賢期大用而公病病三月而卒卒之日州人爲罷市巷哭涕泣送輿襯還此足以知公矣周本宦族宜人祖父皆仕宦於時其歸公也資送頗饒宜人顧淡泊無所紛華若素居約然者性柔恵處諸姒間下逮臧獲無尊卑少長各得其宜公上春官遊成均讀書山中宜人潔醴精饌以奉其兩尊人能順適其意如公之在側也卽公亦謂吾有婦在猶吾在兩尊人側也其一意本業不以家累分其念則宜人之力多矣宜人旣以身任子婦之事又諸所舉子女皆躬親乳哺之勞積瘁成屙遂疾作乃謀爲公置副室公不許第廣延醫藥竟不起先公三年卒公生於正徳癸酉卒嘉靖戊午得年四十有六宜人生正徳丙子卒嘉靖乙夘得年四十子男五人賓廩生娶尹氏曹氏繼汪氏廩早卒定娶許氏宸卽憲副君今更名應辰娶袁氏封安人寀廩生娶黃氏女四一適尹榛余殤孫男四允淳定出允忠允愨寀出同祖應辰出孫女十人向露劉子楨吳正經尹士翹向日鳴蕭世聘李勝薦其婿也余尙幼銘曰學也而時不能待祿也而親不能待仕也而身不能待噫嘻胡公其眞不能待耶抑將有所待耶有子而昌先徳用光三十年後雙玉偕藏噫嘻此公之所爲有待者耶

南京刑部尙書行庵陳公志銘

大司寇陳公諱其學字某別號行庵登州蓬萊人也陳之先爲寧國宣城人其五世祖靖獻公迪當建文時爲太子少保禮部尙書靖難兵起抗節不屈與其配管夫人並六子七孫同日死幼子珠生甫五月乳母芮潛置溝中得免至八歲爲怨家所訐文皇帝特宥其死詔戍撫寧尋徙登州遂爲登州人又三傳而生鼎卽公父大竹公也登弘治乙丑進士爲給事中以疏劾權璫系詔獄嘉靖初用言官起家累官應天府尹廉介剛正所至有聲稱以公貴贈都禦史母某氏贈夫人公生有異質博聞彊記爲文切理一鏟浮靡之習嘉靖某年舉於鄕甲辰成進士授行人諸士或廣交修名公獨沈靜自守閉門不事趨謁太宰許公松臯嘗語人此君悻直大有乃父風節丁未選湖廣道監察禦史糾彈不避權貴緹帥陸炳倚勢作威縱諸校乘塗繹騷道路以目至自立錢法禁民間錢不得行民爲罷市又使其私人徐某結京山侯元專擅鹽利以撓鹺政人無敢言者公數其罪亟攻之有詔下徐某獄而責炳元各對狀事𨿽得釋而權姦凜然敬憚之戊申巡按兩淮鹽法兩淮鹽利甲天下獘竇百出公廉得其窽要爲四事上之悉報可公在維揚職以內無言不行職以外無事不言如請增通泰之堰淸過淮之稅減餘鹽之價值禁江滁之私販種種皆一時實政而總兵李某縱容羣盜則有疏奉禦王某騷擾驛逓則有疏於呂梁二洪夫則疏其額設之濫於河漕二大臣則疏其遷轉之非詔皆允之庚戌升陜西按察司僉事鎭慶陽復升楡林參議敵人憚公威名斂不敢縱公亦嚴爲之備五載秋防邊境無事而所繕修邊堡兩鎭賴之某年升兵備肅州副使時哈密諸夷倡亂公躬擐甲冑出嘉峪闗三百里直抵燉煌防其猖獗邊闗恃以無虞升本省參政守花馬池秋防者三無飲馬之寇其爲敵所懾服若此尋升山西按察使晉左僉都禦史巡撫大同是年適諳達烏紳入犯左衛公督將軍劉漢等親冒矢石並授方略斬首捕獲甚多遂遁去癸亥升右副都禦史巡撫陜西適北兵入中部洛川等處公督參將孟鸞大敗之斬首百餘人先是韓藩初建歲祿才六萬而宗室日繁漸增至十二萬歲額不及其半積逋至六十萬至是奉國將軍融燸等百四十人至會城大噪公不爲動徐檄藩司借帑金四萬七千分給之又疏請畱贓罰鹽鈔年例課稅諸銀以賑其急並列其狀得旨悉如公議而廢融燸爲庶人旣而融燸不受詔逐逮者且執平涼知府祈天敍毆之百姓恇擾競言諸王子反卒之不動聲色戢亂而正法者公之力也某年以本官總督南京糧儲公條上三事皆切漕務至請本折兼收民尢以爲便尋升戶部右侍郎兵部左侍郎總督陜西軍務以考績升右都禦史兼兵部左侍郎總督如故敵兵大舉入花馬池等處號二十萬公提兵禦之斬獲三百七十餘人會別部偏將有亡失士馬者詞連公公歸待勘事旣白卽以原官總督宣大諸軍務適丘富等入犯宏賜堡公督趙總兵迎戰敗之斬首一百七十有八議者以公久歷封疆乃詔理京營戎政復升南京刑部尙書以積勞三上疏乞罷政上憫其勞特予致仕公自藩臬至制府身不離塞垣先後擒獲至九百有奇招降二千三百餘人奪獲馬牛器械甚眾修完墩臺凡二千四百餘座繕修濠墻凡八十四里又五萬四千餘丈修築營捨凡六千餘間加一品俸蔭子侄各一人賜金幣者九聲聞敵國名在海隅而退歸田裏絕口不言兵事門巷蕭然課耕課讀之外無一切聲色之奉若初未嘗顯貴者耕入有餘則倡族人剏大忠祠以祀靖獻京兆兩公其又余則市學田以周士淸風篤行望廬者式焉兩臺使者薦剡無虛歲天子嘉之予月米特賜詔存問萬曆二十一年正月十日以疾終於正寢距其生某年得年八十有奇配王氏封夫人先公卒子一人登庚午舉人眞定府棗彊縣知縣娶梁氏封孺人孫男九夢琛官生娶王氏夢瑋庠生娶郭氏夢璁夢珍夢琦夢琎夢瓏夢璟夢珩咸業儒孫女四諸所嫁娶皆名家先王夫人之卒也已詔司空營塟公訃聞天子悼惜兪宗伯請命合塟致祭如例仍贈謚恭靖哀榮之典終始有加焉人豋將以某年月日開王夫人之壙庀喪事而手公行狀俾予志之予與公素昧生平而髙山在前久切仰止敬廣詢故老博采故實志其大者如此而系之以銘銘曰矯矯靖獻壯節淩虛一死自誓百口爲屠天遺其胤帝憫其孤再遷海上以備執殳公侯之後必復其初亦越三世陳宗以吁直哉京兆捨命不渝司寇繼之益弘令圗猗歟司寇蹈道而趨守髙似拙直已若迂峩峩冠豸觸彼城狐風生白簡勇伏靑蒲於藩於臬載馳載驅望髙分陜功著防胡獲醜執訊玁狁於除一月三捷王愾用紓崇墉言言邊陲宴如公不言勞斂而若無維帝念功晉理戎樞爰正八座於彼畱都人期秉軸公志懸車東山歸臥奚以自娛朝耕暮讀左圗右書醇源旣竭維醨則酺疇哉邊臣身不處腴疇其若公家無贏餘疇哉世宦眾不苦漁誰其若公爲徳於閭先民矩矱後世楷模哲人其萎天子悼吁易名營兆皇恩載敷寂寂玄堂妥公之軀史氏有銘用比鐘鐻以闡丰功以惇薄夫

葉夢林曁配常合塟志銘

嘉靖之初徳郡洞庵葉先生以進士爲名諫議而吾邑中水常先生亦以進士爲侍禦史兩先生舉同籍仕同朝相得至驩也諫議有子夢林公者今陽城令敬願父也生而頴異年十四卽補博士弟子有聲稱諫議最憐愛之而是時侍禦長女亦以婉嬺貞靜爲戚黨所重諌議爲夢林公委禽焉是爲常孺人公固名家子乎而雅自斂飭躬素士之業聞常富於財心不謂善比孺人歸服禦簡淡無所紛華始喜曰此眞吾婦也公性沈重居室無惰容與常孺人相敬如賓事諫議及母張備極孝養遇疾病相與調湯餌浣廁牏或共禱於天祈以身代以是危疾輒安比先後歿執喪哀戚甚悼斂塟如禮人服其孝公一兄四庶弟兄歿遺兩孤侄事寡嫂謹撫二孤如所生各隨其質而成立之與諸弟極友愛每以歲時相聚會飲食笑語歡洽彌日名其會曰天倫而孺人爲具醪糒丰儉適宜且處諸娌姒間人人得其歡心無後言公處已莊而遇人恭謹意常有以自下者故與物無忤卽下至臧獲不加譙呵曰彼亦人子也公旣久躓有司而陽城令兄弟試輒利公進而語之曰夫立身行道揚名以顯父母孝之大也吾葉自上世以功名顯至予而中衰命也夫孺子勉之是當續若祖矣乃謝去舉子業鑰鍵綱紀之司一委諸常孺人兀坐一室發古今載籍讀之遇格言懿訓卽書揭於壁久之壁皆滿而常孺人亦樂聞古孝婦貞女之行以自淑及陽城令舉進士公喜曰是竟予志已晚年衝夷閒曠慕陶靖節之爲人其所作夢林漫稿亦略似之陽城令奉庭訓治邑多恵愛幾滿一考行且有恩命逮公而公不逮矣疾且革執孺人手若永訣者孺人先抱微恙公旣卒哀痛特甚越三日亦卒公生於嘉靖三年五月二十日卒於萬曆二十三年十二月十六日孺人生於嘉靖三年六月十五日卒於萬曆二十三年十二月二十日享年俱七十有二子敬願卽陽城令萬曆壬辰進士娶曽氏陜西苑馬寺少卿鑑女繼石氏黃州知事岱女程氏江西右布政使珤女堵氏處士一松女敬思廩生娶王氏武安簿宷女女三一適庠生張近思一適趙守基一適鴻臚序班丁庚薦孫女五敬願生者一許聘庠生趙見熊敬思生者四長適庠生李之盛次適瞿胤榮其二尙幼敬願軰將以萬曆二十五年某月某日合塟公夫婦於州南祖塋之次而以方伯靜泉程公狀來請銘程公舉嘉靖壬辰進士耆年碩徳海內無兩所言當不妄予謹按狀志其略而系之以銘曰父爲大諫靑瑣趨於繇髙第宰名都維公齠年讀父書居丰履約恬以愉內行謹備稱醇儒亦有淑配名家姝如賓之敬老不渝生也同室死同䢐玄堂鬱鬱風气殊雙玉偕藏妥其居我銘於石詞匪諛昭徳闡幽爲世模

嘉議大夫巡撫山西都察院右副都禦史臨江李公墓志銘

大中丞臨江李公卒之明年其子重光軰以公弟西江公所爲狀詣予言先大夫仕宦幾三十年其治行在人耳目卒以微文詿吏議至不得徼卹死之典爲地下光榮惟先生志而銘之先大夫死且不朽予辱交公兄弟不敢辭公諱采菲字君采別號臨江其先江西新諭人永樂中有戍沈陽中屯衛者遂家於河間髙祖榮榮生瓊瓊生平定知州銳瓊鋭俱以公伯父參戎公貴贈昭勇將軍都指揮僉事瓊配張鋭配髙董俱淑人鋭兩子長卽參戎公某次涵卽公父也公生而警敏十歲能屬文總角爲弟子員明年廩於庠嘉靖辛酉舉鄕試第八人與其祖鋭先後辛酉同名第又同人咸異之乙丑成進士授行人丙寅冊封徳藩隆慶丁夘賫莊皇帝卽位詔於畱都江右及廣之東西戊辰今上爲太子復賫詔於畿之南山之西車轍幾半天下於饋遺無所受事竣丁內艱庚午服闋選四川道監察禦史辛未淸戎闗中萬曆甲戌巡按西域所至俱以風裁稱而在粵尢表節義興學校不獨用威嚴也丁丑掌河南道大計外吏汰斥惟精旣乃升陜西副使分巡河西河西地鄰敵公所爲安邊固圉計者甚備戊寅升山西行太僕寺卿兼整飭寧武兵備踰年以外艱歸公之行也兩地人皆遮道泣畱其得人如此壬午起甘肅行太僕寺卿未幾升山西布政司參政分守冀南道越四日攺冀北時款議久疆事刓敝公爲積芻餉簡卒乘常若有意外緩急之虞者從容愉愉邊境無事屢荷金幣之賜乙酉以積勞升按察使視事如故丙戌升本省右布政使戊子晉左布政使巳丑以考最得贈其祖父如其官祖妣妣皆夫人卽以其年升都察院右副都禦史巡撫山西公在晉久於閭閻疾苦長吏賢不肖邊闗隘塞夷情向背如燭照數計故諸所措注無弗當機宜協輿情者先是礦徒張守淸聚眾豪裏中公恐其久而獷悍也編其眾而什伍之會大璫祀五臺者有所要求於張意弗■﹝厭外足內﹞歸爲上言守淸作姦狀上間以語輔臣聞者因劾公縱冦殃民詔公歸公歸而代者捕守淸於獄訐之無事實竟死獄中又二年行邊者復言公撫晉時曽以公帑充私遺坐是落公職夫撫臣握兵柄力可以制彊敵顧難一礦徒哉第撫臣以撫爲職者也業已撫之而復殱之此喜事之臣公不爲也至於以境外之交束脩之饋爲公罪則其罪益薄矣蓋事有所不可已而罪有所欲加勢有所必至而謗無所與分公亦安之而已公家居日惟教耕教讀一觴一詠以自適若初未嘗顯仕者又數載而卒是乙未八月二十四日也距生嘉靖癸未三月二十八日得年六十有三配趙氏累封夫人子男四重光娶段氏諸生承光女重慶庠生娶伏氏安陽簿士毅女重熈庠生娶王氏萬泉令藎臣女重華庠生娶朱氏廬州司理世祿女先公卒孫男一人道基重光出孫女八人重光輩將以丙申年某月某日塟公於新卜之阡予旣志其略而復微著其事於銘銘曰李氏之先出自江右北遷於瀛遂稱華冑李起戎籍後興於文誰其興者曰平定君平定有子仍奮厥武桓桓參戎闞如虓虎至公兄弟益振厥宗巍科接武公則其龍筮仕太行敷宣王命曁冠恵文能平其政淸戎秦徼按部粵方繡斧所指春雨秋霜丁丑之春大計吏治公核羣品眾受成事遂爲怨府遂爲禍梯一麾而出分憲河西延鄜之區是循是拊餉盈於庾士騰於伍旣遷寧武則以冏卿備兵兵飭考牧牧成再起僕臣於彼張掖世需公才乃晉參伯兩冀之任維公宜之兩冀之民惟公綏之酬公之庸進公於位秩長憲臺宦仍朔地終畀公晉以慰晉人右轄左轄錫命重申三載承宣曰民父母升華中丞保釐西土人望方系煩言載興爲市之虎爲樊之蠅公曰噫嘻惟有歸耳以微罪行臣願足矣優遊容與樂彼林泉欣欣易簀終其天年公生矯矯長身玉立人言臺鼎需次以入撫臣尊貴未究公才方期論定遽返泉臺鬱鬱佳城於瀛之野我銘公石俟知公者

明太子太保平江伯贈少保謚武靖萬峯陳公墓志銘

萬峯陳公卒之明年其子胤徵曁長孫啟嗣以太原守徐君維楫所爲狀來請銘狀稱陳氏之先系出有虞自胡公封陳以國爲姓陳公子入齊遂雄山東六朝時有入金陵者復爲金陵人後從金陵遷濡須塢又卜塟神龍鄕大蜀山之陽故又爲合肥人始祖瑄以功封奉天翊運宣力武臣特進榮祿大夫柱國平江伯卒贈平江侯謚恭襄五傳至太保兼太子太傅贈太傅謚武襄公圭卽公父也娶張夫人而生公公生而英邁不羣自武襄鎭粵卽隨侍行間習兵事及地裏險易聲望蔚起嘉靖乙夘襲祖爵丙辰僉書後軍都督府事戊午管禁兵侍直庚申充總兵官鎭守兩廣時逆賊張璉僞稱號所至攻城屠邑殺掠甚慘三省繹騷公會提督張都禦史臬調發漢達兵及諸土目十餘萬約江西南贛福建三巡撫兵爲掎角躬擐甲冑親抵賊巢前後擒斬璉等一萬四千三百八十名級獲賊屬一千九百奪回被虜男婦八百八十招降一萬五千餘人得僞飛龍傳國之寶一器械馬牛甚眾露布歲凡十二上肅皇帝嘉之賜白金文綺晉太子太保蔭一子錦衣百戶公用兵務在明號令嚴法紀使人不敢犯有土兵彊市人物者卽馘以狥土酋凜凜至斬其兵以謝過乃已賊旣平議者謂近賊之民陽順陰逆不除之無以善後公力持不可議乃寢所全活凡數萬人是時倭勢張甚諸將遇者往往不戰而潰公先所擒斬倭至七百七十餘名顆倭畏之比兵行度嶺倭有前據嶺者眾謂此殘寇也勝之不武不勝且損威公曰吾提大兵蕩巨寇顧避小醜不擊耶麾其兵進距嶺一捨止令諸軍蓐食接戰倭偵知爲宵遁去隆慶庚午僉左軍都督府事旋提督神機營時營制新定公請置協理立備兵所爲區畫甚悉未幾復充總兵官提督漕運鎭守淮安萬曆甲戌掌前軍都督府事方公之鎭粵討賊也深入山箐爲瘴癘所中遂患痺疾每舉發至廢朝謁因請假調理又十年以疾終於正寢是戊戌八月二十七日也距生嘉靖壬辰三月二十四日得年六十有七訃聞天子爲輟朝治喪塟予祭十五壇贈少保謚武靖蓋備典也公性孝每公退必先詣張太夫人問起居始就私室凡賜予及歲祿租入悉以歸太夫人室無私藏待諸弟妹親族恩義篤至俟公舉火者至數百人元配崔夫人駙馬都尉京山侯元女繼柴夫人太醫院吏目英女子十四人胤兆勲衛娶張氏英國公溶女繼吳氏恭順侯繼爵女崔出先公卒胤徵錦衣衛指揮僉事娶李氏安國公偉女胤嘉娶孫氏恩榮官淸女胤芳娶栁氏安逺侯震女俱柴出胤望胤暐胤美胤光胤大胤丰胤隆胤禧胤祉胤吉俱側室出女十一人寧晉伯劉應元錦衣衛百戶徐維揚成山伯勲衛王允廉錦衣衛千戶黃時謙錦衣衛百戶王椿順天府生員王懋賞眞人應襲張顯祖其壻也余未字孫男五人啟嗣襲封平江伯啟奕兆出啟善啟慶啟徳徵出女孫十四人孫壻則新寧伯勲衛譚懋勛武定侯勲衛郭應麒錦衣衛千戶蔣紹周慶都伯子杜惟孝寧逺伯仲孫李懋忠余尙幼胤徵輩將以某年某月某日歸塟應天府欽賜大寧山祖塋之側啟崔夫人兆合塟予爲敍其大者而系以銘銘曰陳自恭襄起江東開土肇建平江封聫蟬奕葉稱亢宗公也紹之業彌隆桓桓武略如彲熊入典禁旅出總戎創倭滅寇成膚功捷書飛奏愜宸衷駢蕃三錫酬其庸俾公灌輸佐司農長河巨艦泛秋風千倉萬庾靡弗充維公所至咸靖共蠻煙瘴雨瘁厥躬十年抱屙頥天衝優遊返眞歸太空天子聞之爲悼恫贈賵易名恩始終大寧賜域形穹窿官與營之祁連同史臣載筆銘公宮千秋萬■﹝礻冀﹞無終窮

明文林郎河南道監察禦史南濱陳君墓志銘

陳君諱登云字從龍別號南濱順徳府之唐山縣人萬曆丙子舉於鄕明年丁丑成進士與予同籍予始識君於儔人中見其論議慷慨有烈丈夫風謂此少年英气耳徐叩其中則古今善敗犂然畢具下筆滚滚數千言可立就問何以能爾君曰吾少病痞百療罔效爲家大人憂竊自念痞者否也可以通否惟窮理乎因下帷日發諸載籍讀之更無他念蓋二載而病如失遂有今日予笑曰固不聞書能療疾君旣以此治身矣今漸服官可以此治人乎君亦笑曰吾志也誓必不負予壯其言戊寅除鄢陵令君至鄢見細民苦於豪彊文法舞於姦吏冗費無節賦役不均田野荒蕪學校頹廢河水爲患流亡載塗嘆曰此一邑之病也首黜積役數十人捕所謂五虎者置之法躬履畎畝度境內田爲三等賦役以是爲差變大班坐月爲會銀歲所省以若干計令訟者得以墾田贖罪所墾歲百餘頃爲建屋宇置器具牛種以招復業者來者旣眾復教以種植桑楡以益其生業洪溝靑泥諸河爲扶溝所壅歲溢爲災卽力爭於部使者卒令鄰封毋得壅激而河患頓息斥俸余捐贖鍰新學宮給學田興除之外一意以教化爲務詳見繪徳吟仁編及政事紀略中癸未拜監察禦史君爲禦史初按遼左次按晉後按中州按遼時適當大閱上罷遣大臣以屬君君爲悉心稽核條上安邊十事而其所特疏者在議賞功之典大略言首功之賞給發不時貧軍不能枵腹以待不得不鬻之富人富人挾其貲以冒功累級多貴至參遊者此其人力不能禦敵智不能謀敵而冒濫名器混淆體統役占軍士糜費俸給邊鎭之蠧無大於此在晉在中州值歲大饑晉人猶以木皮艸根雜土爲食中州則父食子夫食妻以人肉爲市以鴈糞爲糧矣君皇皇然爲請蠲請賑請弛山澤之禁請借畱都之儲天子手其疏惻然動念爲發帑金數十萬以至宮闈寮宷咸捐貲捐俸佐之而君亦自淸贖金得萬三千爲郡邑糴本至今爲豫人利蓋遼左之冒功如人有痼疾牢不可破而晉與中州則譬人病尫羸奄奄待盡非急扶其元气不可復生故君先其要者如此若夫約己率屬激濁揚淸則君丰裁嘗有餘勇不能殫紀焉矣君居西臺先後侍經筵監會試主計吏筦京畿壯懷直气霜肅風行有觸必言有言必盡如疏論陸冡宰羅宗伯徐冏卿胡都諫鄭戚畹多人所不肯言不敢言者無所避忌予謂君立朝以正直忠厚爲本玆不太甚乎君曰不見吾冠乎觸邪吾職也若事闗宗社禍伏隠微吾知而不言則吾痞將復作死矣豈必機穽之間斧鉞之下能死人哉君獨立行一意大率若此信陽王太史素不識君見其祈天永命疏嗟嗟嘆賞謂爲隆萬以來名臣奏章第一忌君者爭欲甘心於君而主上明聖竟無微譴加君者君幾滿九載推少京兆廷尉丞俱不報君度不爲世所容卽以假自劾歸君所居當孔道行李往來慕君名多就問者君𨿽抱疾猶喜肅客每語及時事意有所不可輒不勝憤至彊起坐榻上語刺刺不能休以是病轉增予嘗貽書戒之謂身旣隠矣自宜杜門謝客不當復問理亂黜陟事君是之而不能從也病劇猶口占云一死寧堪惜終懷世道憂謗從直上起官恥曲中求因索竹葉茶啜其半以其半酬地曰天下事盡付此杯中矣遂卒是萬曆丁酉六月二十五日也距其生嘉靖庚戌七月二十八日得年四十有八耳君嚴於飭吏治而厚於卹民隠急於崇節義而勇於折姦雄使竟其用則其敢爲敢當之才不回不撓之气將大有所樹立而有志未就竟鬱鬱以死蓋君之少也痞在一身通塞之權自已操之故塞者能通而君病已君之仕也痞在世道通塞之權不自已操故塞者卒不能通而君病死柱石王君狀君謂君憂國憂民死而後已信哉君性孝友聞太公訃水漿不入口者三日哭泣幾至喪明事太孺人能先意承志陳之先本柏鄕人張姓其姑有適陳氏者無子以太公爲子遂從今姓君旣通籍言於太公請歸其宗太公以受陳父恩不許君不敢復言乃構祠堂一區置祭田二百畝擇近屬二人主祀事又割腴田百畝贍其族以報陳復置田三百畝付工本牛只銀百以報張匾其堂曰景範蓋慕文正公而思效之也至其所置義倉置學田置義塜種種厚施不可枚舉嗚呼君豈一於謇諤者哉君父志大封文林郎鄢陵縣知縣母施氏封太孺人配張氏封孺人子二誥廩生娶柏鄕魏上捨大用女司馬槐川公之孫女也詔娶內丘庠生喬國英女女二俱夭孫女一許聘南宮周太守友程子某誥輩將以歲己亥某月某日塟君於泜水之陽而以狀來請銘予謹抆淚爲志其大者而系以銘曰矯矯陳君雄才邁眾性惟伉直心則空洞志厲鷹鸇政成鸞鳳鸞鳳伊何加恵窮民視彼痌瘝不啻切身冬日比愛乳哺稱仁鷹鸇伊何澄淸攬轡有輪斯埋無器可忌白簡生風烏臺樹幟世尙媕阿疑君若刻讀君之疏孰不動色太史有評可稱遺直上競貪殘下苦雕瘵以拊以循繄君是賴小民有編何慚遺愛道之將行君痞乃痊道之將廢君命弗延於人何尢行止惟天自君大還時政日秕使君而在徒益其痞吁嗟陳君可以死矣

陜西布政使司左布政使云田寗公墓志銘

寗公卒其子元桂以大司馬懷棘王公狀來請銘予與公同舉進士同宦於朝公齒少於予而一旦溘焉已矣反復公狀蓋泫然隕涕焉公諱化龍字文明別號云田保定新安人祖志本父節俱以公貴贈封中大夫山西布政使司右參政祖母龎張母吳俱淑人公生五歲始能言比就外傅一意問學十一能文十四補弟子貟十八廩於庠萬曆丙子舉於鄕丁丑第進士戊寅授中書舍人已卯冊封周藩辛巳以考最封其兩尊人壬午升工部都水司貟外郎視慈寧宮養心殿諸工程夙夜勤事有上方膳醴之賜旋以大慶恩加封其尊人如其官甲申督理京城街道卽以其年榷稅荊州公至荊主在禁姦節費通啇惠民比得代課無溢額槖無私裝荊之人士爲詩歌以頌之丁亥督修胡良巨馬二橋日與中貴人處調停節縮不激不隨工竣賜白金文綺晉虞衡司郎中加俸一級公主虞衡一切規畫厝注誠心爲質爲大司空所倚辦聲稱藉甚己丑升山西按察司副使備兵赤城赤城宻邇邊疆靑巴圖安圖諸部環其外而史車二夷處其內爲邊陲重地公爲明約束嚴號令懲偸惰之習淸虛耗之蠧凡所經理悉綢繆大計謂龍門要衡獨石隔逺禆將一人難於兼制白於部使者增參將一人分守其地庚寅史車二部逸出塞議者紛紛遂至易置諸將吏乃移公潼關公無幾微見於詞色卽候代猶日督將士嚴兵保境若冦至者未幾史酋率所部冦龍門公督遊擊杭大才與戰於唐子衝擒酋女所捕擄斬獲甚眾詳見督撫疏中公旣至潼關念關地據黃河上游控制三省秦之襟喉急以暇日塹山堙谷練兵積餉關若益雄而盜賊屏息壬辰升山西布政司右參政理屯糧核逋負滿三載升陜西按察使適當計吏其臧否一裁以至公盟於神誓不欲以愛憎爲毀譽戊戌升山西右布政使己亥升陜西左布政使以便歸省抵家而疾作遂卒時己亥年又四月四日也距生嘉靖己酉十二月一日得年五十有一耳公小心勤愼所至以精勤舉職敡歷藩臬不越秦晉熟知其民風吏獘邊事敵情使其不死卽當秉中丞之節以大造於彼民也而公不逮矣惜哉先配王氏累贈淑人繼楊氏累封淑人子元桂生員娶楊氏元材殤女二一適戶部尙書髙公耀子某其一殤元桂將以其年十二月某日塟公於邑西三臺之原啟王淑人兆合窆焉予爲志其略而系以銘曰宦非不逹厥施未究年不稱天未爲公壽胡賦之良胡折之驟胡是厚積而乃儉受三臺之原郁然靈秀以妥公神以昌公後

明交河簿秋潭孔先生墓志銘

先生諱宏綿字某別號秋潭宣聖七十三代孫也父廩生承布母某以正徳己卯十二月初七日生先生始就外傅儼如成人稍長一意攻舉子業居常不見有媟褻之容聲稱藉甚顧數試數不利久乃以明經貢闕下游太學太學諸士皆嚴重先生多樂與交者隆慶壬申投牒銓曹除吾邑簿簿爲河設其分署在邑東五十里泊頭鎭河運之濵故自行河外一切錢榖刑名事皆不得與舊官是地者厭其閒曹往往取民間細事訊之責其贖鍰又鎭在往昔猶有啇賈貿易歳輸郡稅者數百金皆簿司徵納而徵收之際率多取其羨金以爲常然非其職矣先生蒞事日惟以河爲務春勤修築秋謹堤防閒則閉門習靜不越俎以自潤諸淺夫役故有例金悉謝絕之人服其淸邑志謂其噐宇淸雅內行修潔不受民詞不取啇貨不受常例蓋實錄也然性端方不能爲媕阿之態邑令某喜人諛已謂先生亢恨之遂以大計落職一時士民嘩然爲之不平先生歸年日益長家日益貧至不能繼饔飱予毎爲宦東土者道其亷亦間有賙之者不數數然也然先生處困而亨猶日手一編以終其身云先生卒於萬曆戊戌十二月廿五日春秋八十配王氏繼顏氏再繼王氏子聞博娶張氏聞貫娶某氏皆先卒女一適歲貢生王云鵬孫貞憲娶孟氏貞惠生員娶任氏貞愨娶孟氏曽孫男尙賓一尙幼貞憲等將以卒之明年四月某日葬先生於祖塋之次而以其遺言走京師徵予爲銘予讀其書而悲之爲志其槪復系以銘曰潭之水淸以潔秋之潭淸且洌吁嗟乎先生之號實先生之節世人巧宦先生守拙洙泗之裔其流自別吁嗟乎水可飲蔬可啜先生之名不可滅

撫治鄖陽都察院右僉都禦史蒲汀姜公墓志銘

中丞姜公諱璧字完卿別號蒲汀順天文安人世以孝弟力田爲徳於裏里長老言此其後當有興者及公生而馴謹長而篤學以三禮起家領隆慶庚午鄕薦明年辛未成進士卽以其年令樂安萬曆丁丑入爲河南道監察禦史戊寅出按兩淮鹽法旣報命以外艱歸癸未服闋出按中州以疾歸丙戌起原官巡視京營戎政復巡視京畿兼掌河南道事大計羣吏公在西臺先後十三年始進大理右丞尋轉左晉左右少卿辛卯春晉僉都禦史撫治鄖陽壬辰秋有言公速化者詔攺公畱都公以太夫人老不復出又三年疾卒於正寢是萬曆丙申七月三十日也距生嘉靖庚子二月一日得年五十有七初樂安有大俠王彥飛者聚黨橫裏中操赤白丸報讎以睚眥殺人它令莫敢問備兵使者行縣索之弗能得公至召諸賊曹語之曰若軰受賕縱姦辠當死能縳王自贖當貸若辠眾恐願自效卽共爲具飲王中酒伏健兒急縳之公度已得王又虞有道刼者預勅尉率徼卒逆之刼者猝遇尉悉駭走遂逮彥飛至庭論旣具立斃獄中而爲教散遣其曹悉勿問眾咸凜凜在邑五載威惠大著詳見去思碑中其按淮上也主在杜干請剔積蠧富啇倚請托爲姦利者無所容其私姦啇張國用劉威軰各以輕重伏罪時淮揚饑姦民以其間競爲私鑄錢法大阻啇販不通百姓嗷嗷幾釀大亂公檄所司禁私鑄而亟發金錢萬餘倉粟數千賑之始以事聞所全活甚眾於時黃水入淮淮大溢總河大臣與撫臣相掣肘而有司行河者率委之倅貳又有議罷範公舊堤勿修而別開支河者公疏言倅貳權輕不如專任守令大臣事權不一難責成功宜罷總河以其事歸撫臣便又河口外髙內下開支河則引倒流之潮辟私販之路不若修範公廢堤使內水不出外水不入外不損鹽竈之地內不傷耕植之田疏凡數百言皆鑿鑿可行者部覆如公言後事竣有白金之賚中州宗室最眾而祿最不給或有言宜開宗學以卹貧宗者下有司議悍宗■﹝木壺﹞樒軰指是爲宗正■﹝木坴﹞■﹝木挈﹞罪鳩其黨羣擊之因聚眾稱亂人情洶洶公時方在道聞之卽疾馳入大梁捕其謀主袁東魯數人令武卒列伍備非常始疏陳其狀有詔辠首惡而釋其黨中州宴然公嘗言治大猾宜緩急則謀泄而昜脫平大眾宜急緩則黨固而難安眞名言也河南贖鍰歳額四千後漸倍之公曰此膏脂也非刑罰嚴峻何至是卒疏如舊額睢陳東連曹徐西接亳潁故設有兵巡道彈壓盜賊久而罷至是有議復者公言增官則增費若攺淸軍道兼屯鹽而以屯鹽道移駐睢陳則事專而費省議𨿽寢識者是之公之主大計也疏言五事曰急先務精考核禁營饋懲貪酷愼委署𨿽未盡用其言而無私毀譽無狥造請時服其公矣開府鄖陽當恇擾之後推誠布公寛之如理亂繩而不欲操之如束濕薪地方方賴公敉寧而公中口語歸矣公旣歸猶有蹤迹公撫鄖時事者見一切鍰金皆儲以待餉議者始息公事旣白念太夫人春秋髙堅不復出實欲承歡膝下以娛其餘年乃公卒而太夫人猶無恙也公之卒也太夫人傷之踰月亦卒嗚呼痛哉公丰儀偉貌須髯如張望之者以嚴見憚而中無城府飲人以和蓋油然其可親也不如其貌公嘗誦伯淳言掇拾短長以希直名有所不能蓋終身以爲則焉父師呂封河南道監察禦史前母董贈太孺人母劉封太孺人配王氏卽狀公者王少參夣巖妹子四繩武國子生娶王氏揚武廩生娶王氏俱按察使緘孫女經武娶馬氏參政允登女俱王出允武聘楊氏憲副應中女側張出女五一適井郡丞濟博子國子生拱極一適王大尹惟幾子舉人升一適郭都事可楨男庠生茂勛一適紀憲副誡孫生員於彛俱王出一許聘緘孫元翰張出孫男五長銓繩武出聘誡曽孫女次鎬鏞揚武出鎬聘杜僉憲允繼女次鏜鐸經武出孫女五尙幼繩武軰將以二十六年二月二十九日葬公於祖塋予爲次公之生平志之而系之以銘曰古人言治奉職循理何必鷹擊乃稱豸史誇者死職深文巧詆烈士狥名沾沾自喜公之爲令父母孔邇執簡西臺開府南紀所至輕平務持大體不競不絿毋隨毋詭毋或骫法以縱厥宄毋或洗垢以索厥痏公不陵人人乃公毀人之毀公公運之否以公厚積儉受乃爾於人何尢天固若此鬰鬰佳城公焉寧止太史有銘公其無死

贈懷逺將軍後泉王君墓志銘

王君後泉卒之明年其子國正略述君生平求銘君墓道之石君予郡人國正又予武闈所舉士不能辭按狀君諱宗威字子重後泉其別號也其先吳常熟人有忠者從髙皇帝於行間以功升正千戶後隸籍於河間沈陽中屯衛之前所忠生瑁瑁生銓銓生大海大海生機機生椿椿生燡娶於張生二子長卽君也自君髙祖以下世襲其職咸有能聲而產漸落寞君气稟剛方任事幾四十年生事益減而介然不易性孝友弱冠失怙事母曲盡色養鄕裏稱之少孤廢學恆以此爲恨督其子於學國正遂舉辛卯鄕試第一壬辰舉武進士授指揮同知把總烏龍溝君就養子捨以疾歸終於正寢卒之日但云吾家世淸貧有兒幸成立其令以淸白持身勿負國恩也語不及他是萬曆二十四年三月十四日也距生嘉靖十年五月廿三日得年六十有六初授武徳將軍以子貴進懷逺將軍配崔氏繼黃氏子二長卽國正今爲舊州守備娶程氏次國祚娶劉氏女一適千戶曹世勲俱黃出孫男五紹元維元綸元緒元胤元孫女一國正將以二十五年八月二十二日葬君於祖塋之次予爲志其大凡而三嘆息焉士大夫博極載籍名能文者視武冑爲麤人之極致然往往利令智昏官以賂敗辱其身及其子孫者不少矣君目不知書而能以貧苦自將儉於身克昌厥後豈獨武夫卽文士有厚愧哉是宜銘銘曰世之武弁借言使貪貪人罔極嗜利若甘徒令世秩敗於貪婪君之戶侯傳之先世居官守法罔敢或替以曁於君自守彌勵操其淸白以啟嗣人能俾世業愈逺愈振美哉君子愼勿厭貧哲嗣矯矯堅持淸操懷逺貤榮食貧之報我銘君石爲貪者告

明錦衣衛戶侯連山王公墓志銘

連山王公卒其子朝英軰以鄕進士胡君狀來請銘按狀王氏之先世爲應天江寧人有政者當髙皇帝時累功至宣府左衛正千戶遂爲宣府人政生順順生謙謙生鳯鳯生琳俱世其爵琳生紀紀生鐸卽公父也母孫氏生子三公其季也諱元春字文明別號連山公生有慧質聰敏嗜書爲博士弟子文多奇气有聲黌校間籍甚王氏世以武顕而公父隠於賈治產積居與時逐視諸賈人最爲饒益嘉靖中歳苦兵帑藏告匱大司農計令諸富民出粟以佐軍興無應者公父慨然曰國家方用兵吾以爲有力者當從事行間富者當輸財如此而後事可濟也乃捐貲以佐軍費久之益厭薄賈道挾公走京師入粟爲錦衣戶侯而公亦入太學得交海內知名士相與問業名益起顧以數奇數試數不利錦衣公卒仲兄鴻臚公秉家政公益得肆力於學未幾鴻臚公亦卒公以身拮據門戶頗廢業會恭妃誕生皇長子以覃恩授公錦衣衛百戶公嘆曰士固有志今已矣豈非命哉始輟業博覽稗官小說習音律或與鄕先生結社爲詩以自娛以消其卓犖雄奇之气狀又稱公事親孝能以色養病爲侍藥爲請禱目不交睫衣不觧帶沒而哀毀柴瘠人咸稱之公卽久益富而不矜誇勢能之榮好行其徳數散所積與貧交疏昆弟服藥而效卽按方制劑施之人人見野有暴骨卽爲立義冡埋胔掩骼聞民間痘爲厲卽修神祠以祈福佑其趨人之急振人之困類豪俠者而範身矩矱少或踰檢卽終夜不能安寢其謹畏又若此公素健偶病痰治療罔效遂卒時萬曆戊戌正月二十五日也距生嘉靖已亥四月十一日得年六十配楊氏封安人先公卒子三長朝英保安州廩生娶胡氏舉人守譲妹繼都氏次朝攜娶潘氏舉人大綸女繼周氏長治丞萬金女次朝彥娶景氏四川副使嵩女俱楊安人出女二長適逰擊李同子繼祖楊出次聘總兵董一元子用賢側室戴出孫男五長道正余俱幼朝英軰將以其年七月十有三日啟安人之兆合葬焉而予爲之志其槪如此因系以銘曰公幼業儒志在公交車卒業太學才傑相於荷天之寵拜命金吾有志未竟詩酒是娛富不自雄爲徳於閭非禮勿履擇地而趨公之嗣子能讀父書意公食報其在斯與鬰鬰佳兆帝城之隅百千斯年公妥其居

封工部主事龍川公墓志銘

封工部主事龍川先生姓易氏諱經文字濟甫世爲河間之肅寧人先生大父晟父琚皆隠處弗耀然世有質行人稱長者琚三子長卽先生先生生而天性孝友稍成立兩尊人老二弟幼弱家益素俯仰咸倚辦先生先生又業儒計無所爲養者乃開鄕塾抗顏嚴規條訓誨裏中弟子藉其修脯以供甘膬給飦粥又屢值歲祲脫粟之食日或不繼至損張安人衣釧佐之先生猶旦暮持一編與諸生相劘切晏如也先生博學彊記爲文一稟於濓洛闗閩之說雅不欲獵異釣奇以趨時好故毎試有司輙不售卽不售而先生志愈銳學愈力曁先生有子登瀛成進士官虞部郎迎養子捨而先生猶守博士籍習故業孜孜不輟曰吾不欲以兒子貴貴我也又閱歳先生得風疾手足少廢始喟然嘆曰吾卒阨至此乎吾無如吾命何乃輟業受今封日進虞部君戒之曰吾荷國恩無以報汝勉之吾性廿食貧毋以乃翁故敗官常也虞部君奉命惟謹故兢兢守三尺數載如一日云先生與張安人相敬如賓先生疾安人日侍湯藥不少懈萬曆甲申冬安人卒先生意忽忽不樂比歸襄安人葬事不數月先生不起矣時乙酉年十月十六日也距其生正徳辛已六月一日得壽六十有五先生有丈夫子四人長登云蚤卒次卽虞部君登瀛次登髙武學生次登仕邑諸生孫男七知簡能亨健通從孫女二先生卒之明年登瀛等將以二月十九日啟張安人之兆合葬焉而以狀來徵銘狀稱先生眞率坦夷與人交油油然無崖岸嶄截之態而行履皭然不爲非義自少及壯曽一距奔女再距嫠婦獨抱魯男子之行鄕人至今誦之嗚呼先生其有隠徳者耶固宜其子孫之振振盛也是宜銘銘曰先生於於行與道俱貌則若臒中則甚腴芒如醇如玄覽條除世好者竽弗貶以趨美色可娛而志弗渝抱一若迂守貞若愚於戲此先民之芳矩而世之醇儒也歟

鳯翔令王君墓志銘

王君諱命字欽甫別號鶴程眞定饒陽人嘉靖甲子與予同舉於鄕然而未識也萬曆丁丑予讀中祕書始識君於長安見君壯懷慷慨有烈丈夫之風焉明年君求予次女爲子婦予以地裏遼逺未應而同年劉君兩峯輩關說百端至臥予寓所要之不得已許其請自是會君愈數愈悉其爲人君負气自豪意不可一世予謂君君子知天下之不可上也而下之時舉禮自卑尊人之道砭君君始不謂然而後乃折服也君善飲飲如長鯨之吸川大白數十可立盡予謂君爛腸之藥胡可常也久之而君亦不復雄飲矣君家頗裕而自奉甚簡淡然亦恡不以施人予謂君損有餘以補不足天之道也行道有福君深有味於予言漸損貲以周其鄕人若君者可與並爲仁者也丙戌春予女歸君之子王生亮芳未幾君遣生來予宦舎從學於貞復楊先生生聰明沈靜日兀坐一室讀書之外無所嗜好予笑謂君此千里駒也當不至如君久淹公交車矣戊子生入爲博士弟子踰年君繼配李孺人卒娶趙氏女爲妾趙慧而善媚旣蠱君遂恃寵無忌間竊君所藏金賂諸臧獲旣久而中外臧獲無非爲趙者生懼傷君意不敢以告但乘間言古云朽木不可爲柱卑人不可爲主父何不立繼也君頷之旋以語趙趙大恚恨始厚賂諸臧獲爲魘鎭符不效則市毒置食中以毒生與予女予女食少但病臥得不死生食多病遂甚不能言然猶能於牀褥間頓首指口求飲趙禁不與飲遂死旣死而君不悟也趙喜得計益以厚賂潛納他人彌月子爲子而君不悟也君弟順庵君爲君備道其事而君猶不悟也比趙死前事悉露檢視藏金悉歸烏有蓋君始悟而悔恨已無及矣先是君舉三孫皆相繼夭至是遂無嗣君才髙旣不售亦無意仕進會有言惟積徳可以育子惟仕宦可以積徳者君欣然投牒銓曹除鳯翔令因搜其家餘金槖而之官比履任一主於節愛盡減諸供應不以煩民直指行部至僅具廩餼且自言邑民貧甚令不能加賦以飾廚傳令當罷去直指大駴旣而廉君治狀語諸守巡曰令古人吾儕當共調護之俾行其志君以此益展意自信邑之驛騎每爲往來者所倍取或倍索其直折辱之君乃置籍於座右按牒而給竟無敢多索一馬者歲所省凡若干金郡邑歲時公宴舊皆倚辦里甲猾胥因而幹沒其中君省見年諸役悉令歸農而計費授直平市之民所省復若干金公用器具一切出入司之者不敢問時苦賠累君白於守自掌其籍計籍以出計籍以入終歲不損一物所省復若干金而站糧之新泒丁力之加泒者悉從豁除矣兩造具君但判其曲直不科贖鍰薪俸所入別貯之日詢民之耕不能具牛種織不能具機杼者貧不能婚嫁者逋官租久系不能償者咸以多寡周給之俾各安其生業邑有尼以妖滛敗俗君爲逐之出境而詢問風俗表揚貞節禮敬士夫作新學校以端導民之路邑之審編舊必浹月旣竣而告者紛紜以爲常君裹糧躬歷諸郊隨民所聚以次審之八日而畢民不費一錢無不歡然服其公者郡東雍水所注毎暴漲行旅阻絕君出槖中金辦材鳩工旦暮往督之未兩月而石梁成詳見剏橋碑中大都君視民如子稍有痛癢卽思爲爬搔之撫摩之視官事如家事靡利弗興靡害弗除薄於爲身而勞於爲民苦於厚下而儉於奉上蓋三載如一日關以西語循良者必舉君爲髙第戊戌入計卽騎乘皆自其家備之蕭然僕隸數人而已旣而鐫君秩一等陜之藩臬士人皆錯愕從役爲之號泣予詣君問故君曰吾不能善事上官負罪實多大人長者時或見原獨卹刑使者移檄治衣費可五十餘金吾妄意使者奉命卹民非以剝民也未有以應不意其不大人長者也今牒具在疏言於朝當與兩敗矣然寧人傷我吾無傷人吾實以拮據病困緣是得歸幸矣予聞而喜曰君心如是當有佳兒君旣歸竟不能遣諸胸中意忽忽不樂疾遂作予聞遺書慰君曰君勿以功名介意夫利澤及人之謂功聲聞長世之謂名此兩者君已得之於鳳民無庸介介也比書至而疾已篤至八月六日遂卒距其生嘉靖癸巳享年六十有六耳傷哉予聞君家食時滹沱大溢水沒城城不浸者數版饒民皇皇無以爲計有婦人呼於市曰必王春元祭之時饒有兩王春元問主名指曰君也君聞殺牲爲文登城望祭祭畢而水落迄不爲災或以問故婦曰渠東斗星也翼日復問其婦懵然不復憶矣人咸異之又君治鳯時秋禾正茂忽有虫如蠶而微小色正黒緣苖食之徧四境皆然百姓奔告君祈君極救君卽爲文率眾禱於神詰朝而虫迹如掃竟亦莫知所往鳯士民爲圖頌之君嘗以治邑勞瘁成危病醫藥罔效夜夢梓潼神告之曰服補心丹乃愈覺以語醫醫言非對癥藥已之旣復夢如前卽和而服之遂愈嗟乎精能感神而不免惑於一婦誠至格昆虫而不能稱過使客豈非命耶君父文學舉嘉靖庚子鄕薦令延津有惠政民至今屍祝之母胡孺人先配李氏繼李氏子一卽予壻亮芳娶予次女女二一適翟縣簿子生員復初一適李縣簿子生員一翰先君卒孫男三皆先君夭孫女二君之疾也君侄亮芬日侍湯藥玆將以其年十月十八日葬君而以易參伯狀來請銘予爲抆淚志其略而系以銘曰君先大夫作宰延津大有惠澤洽於延民穆兮廟貌崇祀方新君世其學家聲益振行務修潔心秉眞醇髙標特植傑士之倫筮仕疲邑覃布深仁室無魚懸野有雉馴夙夜況瘁民爾忘身民之怙之如慕慈親彼人惎哉乃逢其嗔西子匪妍隋珠匪珍徒令循吏賫志沈淪嗚呼人世石火輕塵富貴有極孰能千春君今已矣不愧蒼旻甘棠遺愛爰有貞瑉我銘君石告彼譛人

贈觀城縣知縣友溪王公曁配張孺人志銘

贈觀城王公卒於嘉靖四十一年卒二十餘年始以仲子應霖考最贈今官又十餘年而公配張孺人卒時應霖已入爲戶部郎中而季子應期亦以進士令尉氏於是二子謀於某年月日啟公之兆以孺人合塟而以公壻都禦史姜公狀請志與銘按狀王氏文安故姓世居邑西之孫存鋪七世祖敬賢生彥禮彥禮贅於相公莊某氏遂移家居焉彥禮生珣珣生原以孝行稱自有傳原生甫全卽公父也以正徳九年某月某日而生公諱宗寶字國重別號友溪性端謹幼如成人不妄笑語長而蒼顏修髯望之知爲長者家頗饒裕然自奉簡淡獨好予樂施出於天性宗族多賴以舉火者壬子歲饑出粟百餘石賑其鄕人庚申再饑再賑如前縣令爲表其門曰陰徳學博徐宗堯者淸謹士也以遷秩去至不能具資斧凂公爲貸子錢二十金竟出息代償之蓋好行其徳類如此庚戌敵入近畿邑令溫君欲繕城隍爲守禦計而檄公董其事公爲量日程工度功與費日行諸築者而抶其不率者三尹某因役興意欲有所侵漁公執不可比竣事費以大省役不後時而人無於思之歌咸憚其執且服其才云公嘗語人自吾先世以行誼著聞而數傳以來無顯者吾視諸子才其將興吾宗乎乃爲擇良師督之學時都禦史方困諸生中公見而奇之曰世安有如生而長困阨者乎卽延與諸子共研席時時資給其費竟以女歸之張孺人素嫻姆訓貞靜有婦徳及笄歸公事姑趙及繼姑劉能承順無違鹹得其歡心公有所欲施或時不給不難斥簮珥以佐其意卽諸子就外傅孺人實從臾之公旣卒孺人進諸子誨之曰毋以汝父故廢汝學一切家務吾當拮據爲汝任之汝輩能稍自樹立吾將藉手以報汝父於地下諸子跪受教爭自淬礪兄弟並舉髙科爲循吏俾沒者存者被其榮光享有祿養皆孺人力也孺人之疾也仲子適以督餉過家率諸兄弟曁孫曽男女環列榻前視湯藥躬含斂者數十人嗚呼此積徳之報亦希覯哉公生卒已前具享年五十有二孺人生正徳十三年某月某日卒萬曆二十二年某月某日享年八十有三子男四應云冠帶把總官娶趙氏應霖庚辰進士戶部山東司郎中娶紀氏繼娶時氏應期己丑進士河南尉氏縣知縣娶羅氐應兆武生娶邢氏女四長適省祭官裴松次適姜公璧卽狀公者卒未進士巡撫鄖陽右僉都禦史次適武生紀銖次適邑廩生張邦治孫男七體幹軍門效勞官體恆體升武生應云出笏國子生策邑庠生應霖出箴邑庠生應期出簡應兆出孫女十人曽孫男六人曽孫女十二人聘字不具述銘曰相莊之王爲徳於鄕厥修旣良厥祚乃長婦也壽康子孫繁昌煜煜龍章以闡幽光郁彼玄堂此焉偕臧太史有志沒世不忘

封承徳郎戶部主事方公墓志銘

封戶部主事方公卒其子僉憲君端旣葬公於邑南原祖塋之次曁入都乃手一狀授其同年友登曰端生而愚直不善狥世善忤世兩官遐荒又以嚴命不遑寧子舎以至親老不及養沒不及訣端得爲子哉而猶人哉幸子志而銘之庶幾不朽者以少紓人子終天之恨予憐其志許之狀稱固始之方所從來久逺矣唐末自固始徙閩之莆田入國朝自閩復還固始者則其祖指揮使勝也五傳而至貢士贈戶部郎中完完三子仕進士都轉運使仲舉人伸諸生卽公父也母範孺人夢有金甲神人冉冉至其室者紅光隨之覺而生公公諱志充字某別號某以端貴封今官公幼孤從其伯父轉運公學日記數百言試以聨對口占響應無窮者如聲徹九天歸北鴈啼殘午夜度南鵑月印中天風雨信鳯翔千仞帝王徵兄弟奏塤箎君臣作徵角皆非童稚語其聰頴若此轉運公大奇之曰而父宜第以夭其天年不及第竟其志者在孺子乎公益自負下帷發憤無暇晷爲弟子員有聲黌校中然爲文自出意見不欲局曲守經生言且意气激烈出於天性讀史至秦丞相檜戟手大詈言我當武穆時必擁兵長驅復兩京還二帝安肯俛首班師受制於賊臣偶督學使者試武穆論卽奮筆言檜者宋之賊臣天之順子也武穆者宋之忠臣天之逆子也其議論種種類是以此屢上有司屢不第晚始得廩於庠公𨿽不售而愈益發舒人有過必面折之又不能忍不平之事有詹某者爲羣盜主邑人畏而避之公直白於令君按治如法賈祿輩若干人法不當重坐爲吏所故入不能自理公爲昭雪之卒從末減邑有舊軍戶絕而尺籍存者歲苦勾攝以公陳其害得減其額河北民有乞灑糧於河之南者撫臺主其議公上十疏極言不可狀議遂寢公故倜儻而內行醇備事孀母以色養至九十齡如一日推負郭田與其弟姊妹有嫁而貧者夭者生爲之養歿爲之葬撫其遺孤而教之成立族人有貧不能自食者出粟周之歲以爲常公不自殖生出子母錢擇善賈者使逐什一之利而時入其息以供施予曽以倍直市危貢士居後危卒公給之棺復迎入故居而殯之公力健能投石超距嘗遇盜發卽奮長矛鳩眾逐之盜駭走終公之世無敢竊發其鄕者鄕人徳之向其利者至爲生祠祀公部使移檄奬予先後無虛歲歲已夘公以明經需次將貢闕下時端爲行人會以大慶恩當貤封公非公志也讓不欲居或有勸之者乃就封嘆曰大丈夫不能資適逢世議功名於時而顧因兒子以爲榮榮亦辱矣其立志如此嗟夫以公之志令得出入禁闥何難以諫死職不然而當疆場一面馬革裹屍其素所蓄積也又不然而膺民社之司亦必能抑彊扶弱俾百姓安於田裏而無嘆息愁苦之聲乃令泯泯汶汶以老胡以生之又胡以抑之僉憲君習於庭訓居官愛植節卽百折不易古云是父是子不誣矣公生於正徳十一年二月十八日卒於萬曆二十三年二月十二日享年七十有九配熊孺人有婦徳詳具別誌子二靖鴻臚寺序班次端卽僉憲君今起官廣東孫四一魁靖出一元一寧一淸俱端出一元邑諸生銘曰文如豹兮力如虎睥睨一世淩千古壯志未伸气未吐吁嗟所就竟如許越有仲子擴其緒慷慨恥與喁喁伍天其以是篤公祜南原佳城封若斧千秋萬■﹝礻冀﹞於此處後有知公視斯語

淡然軒集卷六

●欽定四庫全書

淡然軒集卷七

﹝明﹞余繼登撰

○志銘墓表墓碑行狀傳

述贊

議策問

封安人易母張氏墓志銘

張安人者封工部主事龍川易公之配工部主事易君選之母也安人生而沈靜端重不妄笑語自垂髫如老成人女紅外無他嗜好父母心異之爲擇佳婿乃歸封公易故宦族封公又日占畢習博士言不問家人生業家益索事無巨細倚辦安人安人躬機杼操井臼拮據奉舅姑下逮兩叔姒爲捐嫁時衣妝以佐凶歲至並日而食無恡色人皆難之兩贊封公襄舅若姑之喪含斂如禮封公數上有司數不售或不勝憤恚安人色益恭意愈和徐指君選謂曰君屈首受書窮年兀兀卒厄若此竟君志者其在是乎因日夜從旁督君選於學毎篝燈夜作與俱勤苦君選遂成進士拜今官迎安人於宦舎未幾天子霈大慶恩安人得封今號君選乃治法服加縠紵然安人不恆禦蔬食布素無異疇昔見之者不知爲貴人也獨性好施君選旣貴諸凡俸入咸置安人槖中以順其意賑貧卹孤常若不及安人素彊無疾先是封公病痿安人日夕供湯藥侍起居至目不交睫無怨色諸戚黨以請貸至者又人人爲設食飲給道裏費以厭其欲竟以是委頓不支矣時君選方有大石窩之役忽心動急治裝歸歸之日而安人疾作君選爲問醫藥禱神祠求以身代竟不起君選哭甚哀水漿不入口者數日哭輙絕絕而蘇蘇而復哭久之乃收淚謂曰登瀛不孝天降割於先安人已矣無可言矣惟是濳徳之光不可泯敬以累君乃口授始末娓娓數百言不具志志其可述者安人生嘉靖壬午年十一月十三日卒萬曆十二年十二月初十日得壽六十有三子四登云蚤卒娶王斗女登瀛卽君選丁丑進士娶胡忠女登髙武學生娶饒陽庠生李希曽女登仕邑庠生娶饒陽庠生劉郊女孫男六知聘饒陽庠生郭周南女簡聘邑庠生趙天柱女能亨健通孫女二一適揚仲舉一尙幼並知能皆登云出簡健登瀛出亨通登髙出君選將以安人卒之明年乙酉三月念五日葬於城之東郭祖塋之次遣使來督銘嗟夫風之下也俗日以澆世有起家寒賤者不殖貲以耀閭閈則席勢而報睚眥彼好行其徳以亡其業者卽丈夫不數數然也而安人養舅姑順夫子且至周人之急以殞其身嗚呼仁矣是宜銘銘曰子爲王臣身沐恩綸宜其組紃維此組紃匪曰華身以佐吾仁安人之仁靡疎靡親靡施弗均施予則均身則食貧噫嘻安人

明勅封安人方母熊氏墓志銘

憲大夫方君手其母熊安人狀以授史登曰傷哉端之奉母命違親而仕也母健無恙也乃端備員貴竹才一歲而母歿矣母歿而湯藥含斂弗及親也端猶稱人子哉傷哉母歿矣其苦心貞行有不可歿者願得子言以志而銘之夫志者識也識載閨美以闡往烈而垂來訓史氏職也何敢辭狀稱方氏自固適莆繇莆復入於固祖有登景泰癸酉鄕書官寧州守諱興者有舉戊辰進士官都轉運使諱仕者有鄕進士諱仲者簮纓不絕爲固始著姓而熊安人家亦以科第節義相望於時安人父諱傑邑諸生博學能文爲督學使者所器重娶於寗生安人安人生而婉嬺有慧性幼卽端重不好戲見諸弟妹戲者輙正色責之諸弟妹畏而事之如事寗孺人稍長授以內則輙記不忘父心奇之以語寗此吾才女也當爲擇婿熊之父時教授於鄕諸從遊者甚眾封主事公亦執經在弟子列日誦常數百言頴悟過人熊私謂寗欲覓佳婿無如方氏子才者寗前問之知爲主事公曰君常欲奇貴此女何自乃與方氏子方氏母蚤寡家又貧不可熊曰安有才如方子而常貧賤者乎因自以其意語主事公公歸告其母範孺人範曰人各有耦吾寡婦人家四壁立彼熊名閥非若耦也熊聞之笑曰吾妻才子耳非妻貧子也貧亦何病範不能具六禮獨出二釵爲聘遂委禽焉年十五而歸主事公一意食貧自操作以佐緩急旦夕執饋事範孺人甚謹篝燈勤女紅伴主事公夜讀主事公卽以是年爲弟子員肆力於學安人復從臾之凡七試有司七報罷年四十始廩於庠時公伯叔成進士薦鄕書者先後逝去公以身爲門戶累稍廢業遂蓄姬妾厚自奉養以紓其抑鬱不平之气安人不忍傷其意曰苟巾櫛有侍酒醴無乏夫子之愛吾之愛也無幾微見於詞色退而獨處一室日日督兩子於學每誨之曰若輩不能竟乃父之志是大負若外祖熊而吾無所望於方氏矣兩子跪受教競相砥礪憲大夫遂舉萬曆丙子鄕薦登丁丑進士官行人卽封主事公爲行人已又晉今封母得稱安人云安人卽受封而意念愈自下終其身無滑柔之奉錦綺之服其天性勤儉蓋如此憲大夫之官兩京也每奉安人以從及陟貴竹戀戀子舎不能去安人以大義督過遣之比行而安人卒遂不及訣此憲大夫所爲抱終天之恨者也餘子曰予嘗讀詩而有感於栢舟之婦云以彼心不可轉儀不可選不知何以遘閔於時而其發爲詩歌者不過以古人自朂而止焉聖人以爲貞靜之極也故識之變風之首以示天下後世之爲人婦者安人非栢舟之婦而有其苦以身訓子以人事夫不專夫室之愛者四十年不及於怨詩曰我思古人實獲我心非幼習內則有槪於中能然哉是可以風矣安人生於正徳已夘二月四日卒於萬曆已丑四月十日享年七十子男二人靖太學生娶某氏端卽憲大夫端貴州按察司僉事娶易氏封安人孫男二人一甲靖出娶某氏一元端出邑諸生娶某氏孫女三人長適傅壽官子某次適彭鴻臚子國學生某次適李方伯孫國學生某俱某人出憲大夫將以卒之明年正月某日葬於邑附郭之南阡從其姑範孺人之墓也銘曰胡譽之芳維婦順之章胡嗣之昌惟母徳之良猗歟安人於歸於方和鳴鏘鏘無胥忮胥戕於何不臧鬱鬱崇岡閴閴玄堂以俟而夫子百歲之後庻幾偕藏

明封太孺人劉母張氏墓志銘

劉母張太孺人卒於家其子大理丞士行聞而拊膺大慟曰天乎吾獨不得與母氏永訣親含襚藉幹之事乎爲位以哭伏地而不能起也方大理爲禦史按部郡國每得以其便歸視兩尊人最後遂戀子舎不忍去太孺人讓之曰吾與汝父披章服優遊祿養秋毫皆上恩也汝不以時效尺寸報主上恩徳顧依依爲兒女態意何爲乎且吾兩老人健又有汝兄弟五人在居者以色飬仕者以名養汝其行矣大理君跪受教乃北上獨時時遣問起居比聞太孺人病方杜門圖請告而訃音至矣太孺人病亟時命諸子舁之中庭視衣被復進諸子婦各爲誡詞已而名呼大理君曰兒乎令兒全忠令兒不得全孝矣意若悔督其出者故士行聞之而重自傷也旣奔歸慿棺長號如不欲生封公曉之曰古之孝者毀不滅性汝不計窀穸事而過自摧毀不念吾老人乎大理君乃稍就飦粥以次庀喪事而走狀來請銘狀稱張氏爲東明著姓父某娶於某而生太孺人太孺人生而簡重父母憐愛之爲擇佳配旣歸封公事舅姑小心婉順甚得其歡心時劉食指漸繁家漸落太孺人自計舅姑老矣豈可使有米鹽瑣屑之慮乃身自操作而前計口授食拮據應之不遺餘力比諸子知向學則佐封公督教之勵其勤者而抶其不率者不専以煦煦爲愛時或篝燈治絲枲伴其夜讀曰自予爲汝家婦見汝家好行其徳是數當有顯者汝輩勉之隆慶庚午大理君舉於鄕喜而後可知己萬曆丁丑大理君成進士授長洲令奉太孺人以行或以俸余置珍錯輙卻不嘗曰吾性甘蔬食不習此味也稍欲爲市紈縠輙止不許曰吾身安布素不習此服也時大理君蒞任未幾大有能聲太孺人乃謂之曰吾老人逺來視汝治狀耳汝能其官吾復何憂吾當去汝勿以饔飱故久混汝也大理君不能彊遂歸吳中錦綺衣被天下諸戚婭聞太孺人歸謂當有奇異飾玩爭來聚觀則猶去時裝耳乃皆相顧嘆服大理君以淸白自矢處膏脂而不以自潤者固義方有素實慈訓力也壬午冬大理君以計吏入長安會三載考最得封其父如其官太孺人受今封於是函制詞制法服過裏中爲壽太孺人爲一舉觴卽緘之笥中不再禦親執筦鑰督課臧獲不異疇昔或有言太孺人今貴人何爲久自勞苦則應之曰若不聞文伯母之言乎且吾樂此不知勞也大理君旣拜禦史南按淮揚西按晉太孺人每誡之曰禦史奉天子三尺不患無威患過威耳威過則傷人必多昔雋母聞其子多所平反卽喜不卽怒不食汝其有意俾吾爲不疑母乎吾當爲汝加匕箸矣大理君唯唯承命故所至輔法而行得以稱名監察者則以太孺人爲之母也太孺人信鬼神報應之說不恡施予日焚香拜天者三暇則誦佛號以爲常蓋數十年不倦也至其晚年壽愷多子孫或以爲事神之應然由前而觀固不在是矣太孺人生於正徳已夘某月某日卒於萬曆癸已某月某日享年七十有五子男六人懷恩娶陳氏繼李氏懷惠娶某氏繼李氏懷恕卽大理君娶張氏贈孺人繼趙氏封孺人賀氏懷志娶王氏繼苗氏懷愚娶孫氏繼李氏懷慈娶王氏繼盛氏女三適邑人唐惟精韓進國郝九臯孫男十三人某某出孫女若人曽孫男若人大理君將以某年月日葬太孺人於某予爲志其大凡而系之以銘曰予聞之志富貴不與驕奢期而驕奢至嗟太孺人處貴若寄處富若膩內則旣備乃俾哲嗣一行作吏惟母儀是視比敬姜與雋母其徳靡愧鬱鬱髙原芳靈所閟太史有銘用彰厥懿

明陜西臨洮府通判贈承徳郎戶部河南司主事平村陳公曁配李太安人合葬墓表

大名守陳君守大名之數月或有言太安人不祿者訛傳至都下主爵者已推擇他姓代君而太安人實無恙也君聞大不懌意非吉徵卽欲投劾歸侍太安人主爵者旋覺其誤乃上章謝而慰畱君太安人聞之亦遣人謂君若勿歸吾當就若以觀若之治郡也太守君聞太安人來喜則爲具板輿迎之郡出理郡事入上食驩然樂也又數月而太安人疾作竟卒於魏嗟乎彼言者訛耳乃竟信耶豈非數哉太守旣扶櫬歸將開贈戶部主事平村公之兆合葬焉而走使謂登俾表其墓道之石按平村公之先山西屯畱人父曰倉倉父甫甫父驤世載其徳爲鄕人所信向公生而賦質不羣始就外傅卽端重如成人不與羣兒伍里人李公明逺者有女心奇貴之不輕以字人聞陳氏子賢乃以歸於陳卽太安人也太安人爲陳氏婦以婉嬺事舅姑得其歡心公讀書好深沈之思每手一編下帷濳心不問家人生業閨以內外皆倚辦太安人太安人晝總家務暮篝燈辟纑佐公夜讀以爲常公爲文根極理道不剽取模擬以逐時好蚤以文雄裏中然上有司輙不利太安人常持義命之說寛解之公八試八不就而學無輟業者太安人從臾力也久之以明經入選除陜西鞏昌府通判太安人隨而西公居官亷太安人卽操作以助其亷公性峭直日詢民所疾苦而恥媕婀取媚於上治鞏昌三年竟以失上官歡調臨洮臨洮邊郡郡與諸番部以茶馬爲市賈人往往用利啖郡監者監者受賕則噤莫敢短長聞公至憚其亷直懷金錢勿敢入則又啖諸猾胥與爲計公伺得其狀悉置諸法於是胥吏人人惴恐卽番夷咸囓指稱神君矣然公在臨洮所爲事上官者如鞏昌無加禮以故先後佐郡七年不得調公喟然謂太安人曰吾其歸矣能從吾隱乎太安人卽日制隱居服以進力贊公歸部民爭攀轅畱之不能得公旣歸杜門養重造請干謁一切謝絕布袍蔬食與太安人甘之獨日夕督諸子於學太守君遂以丁夘舉於鄕丁丑成進士方試政司農署中聞公疾急以轉餉歸圖省視旣歸公立譙讓之曰柰何委質之初卽以內顧分公家念也命以孥行旣行未及受篆而公卒比禫除授戶部主事滿三載乃贈公如其官太安人封如今稱云陳君之官戶部也太安人不往守大名又不往久乃以訛言故往往未幾而卒異哉訛言蓋若或啟之令太安人得終子舎太守君得躬含斂乎予與陳君同出少宗伯富順李先生之門習其人行不取合義不苟容予每肅然嚴事之比其守大名予適以使事往來其境則候人不夙戒廚傳不加飾此其亷方質直何譲平村公然平村公坎軻而君顯者時有利有不利也陳君守魏魏方大祲餓莩枕藉於路太安人時戒君發倉粟賑其饑者掩其胔魏人徳太安人如慈母比其卒也咸號呼如喪厥妣焉噫假使平村公而在所爲訓誨太守君者亦如斯而已蓋太安人習見平村公所爲服官者故猶能遵用遺訓以廸成太守之治哉凡此皆其大者予故因陳君之請而表之曰此明循良吏陳公夫婦墓若媺言細行生卒世家志所具載者可無論矣

明處士張君曁配葉氏合葬墓表

嘉靖丙午蜀內江張處士汝茂卒越四十四年爲萬曆己丑而配葉卒於時處士有孫應慶試春官不第投牒銓曹得饒陽學博聞葉訃誼不得還視喪則爲位哭旣而手其從兄給諌應登狀詣登請表其墓道之石按張自楚亭徙內江數傳有文習者富而好行其徳鄕人稱之文習生旻旻生自簡自簡生洪粹洪粹三子長俊早卒仲傑卽處士汝茂其字云季位張氏業至文習而大至洪粹而中落乃逐什一之利賈於江油之平夷遂家平夷時處士已嶄然露頭角當就外傅而平夷故僻地無所受學乃入粟爲什邡功曹處士性伉直不能俛首事上官上官有所苛責卽自奮曰丈夫志四方安能役役牛馬走耶遂棄去仍之賈率諸賈人鑿山取鉛引水爲溪以通鉛木至今人賴之處士又自計夷地僻陋俗以貲相雄長不事詩書不可以訓誨子孫乃復自平夷歸內江內江故業已爲裏豪所得處士欲復取之乃爲具召諸豪言所欲諸豪故難之曰能倍與我直卽可得處士曰諾卽倍出直諸豪相顧愕然無以應故業復完會弟位貧不能自給卽割所復業予之處士有二子全念念尙幼乃督全於學全旣補弟子員而處士遘疾不起執全手與訣曰爾母有丈夫志能其家爾亦能自立吾無所恨獨爾弟幼耳處士旣歿全治舉子業不問家人生事而先所積貯又爲前倍值取業故日空虛葉力秉家務以纎嗇治生自奉甚薄而歲時賓祭則務爲豊腆婚嫁喪葬僅取成禮而娣姒宗黨有急卽不吝傾囊周之待諸子若孫嚴而視諸臧獲有恩念卒復收其遺孤撫育之蓋諸子婦孫曽數十人莫不兢兢一稟於勤儉者皆葉之教也先是處士在平夷時建大士廟於山間廟成夜夢大士遺以羣鯉至是孫應慶試有司葉復夢大士廟中一鯉化龍衝霄去寤而喜曰玆其在慶孫乎是歲應慶果舉於鄕戊子應慶當與計偕葉觴而送之命以早沾一命以慰吾老人時葉已踰九十然健善飲應慶旣行爲己丑元日子孫猶上椒酒爲壽共娛樂入夜而疾作逾五日逝矣方處士之賈平夷也折劵棄責平夷人徳之故處士沒而相率千里匐匍來會喪曁葉沒而平夷人之子孫亦如之嗚呼玆非人富而仁義附焉者能然哉世言鬼神報應之說皆空虛無事實而大士之夢若影響不爽此何以稱然載觀處士夫婦之士行女徳則張氏所爲振振多賢子孫者又在此不在彼予因表之曰此明處士張君曁其配葉氏墓俾張之後人有所觀感砥礪而不墜其先徳雲家世生卒已備志中玆不具

明通議大夫戶部左侍郎及公墓表

往嘉靖中吾邑蓋有戶部左侍郎及公云公名宦字士顯別號二河予爲童子時猶憶邑諸父老子弟嘖嘖稱公長者若走卒之誦司馬君實也自公捐館舎且四十年矣比予與公仲子戶部君同官於朝見公所舊遊處其薦紳先生問知公有子咸津津然述公功徳願交驩戶部君則又竊嘆公之長者蓋不直爲徳於閭而已萬曆戊子予以使事過裏中會戶部君先已致其事歸與予言因嘆公飾終之典闕焉弗備以予典紀載乃授予以狀使表其墓道之石予受狀讀之則皆童所習聞曁縉紳所稱述者種種當實不爽也狀稱及氏爲交河著姓上世以來率孝弟力田含采弗耀自齊東丞善始通仕籍由齊東而下又四世始生公公生而警敏授書塾師一再目輙成誦旣授廩益肆力於學不問生業名日起正徳癸酉舉於鄕明年甲戌成進士會簡諸進士茂異者爲省臺公與焉授兵科給事中公卽未試理人而明習時務之要諸所條上引當否指切利獘都禦史寗杲討賊無功懼嚴譴乃掠細民爲賊欲因以爲功公劾罷之敵入邊邊將某亡失過多公疏其狀因言禦敵之道要在選將練兵罷債帥杜幸進之路娓娓數百言爲時論所韙嘉靖攺元言者請遣廷臣核諸邊鎭錢糧侵盜者已得請尋詔止宣大二鎭使者勿遣眾論嘩然謂二鎭侵冒視諸郡獨多不冝廢詔長姦以累平明之治宜簡諸臣有才望者急往按之乃共推擇公偕侍禦兪君集往公先後疏劾朔州總兵張輗報中引鹽虧納數多故令人潛毀永寧場一百一十餘萬委小民脂膏爲煨燼大同鎭守太監馬錫監倉劉景前總兵朱振侵費不貲都禦史楊志學曲法狥人耗損邊計於是下輗等禦史逮問籍振等沒產償贓請托不行聲震中外然竟用是不得久在禁闥以兵科左給事中出爲寧國府知府寧國俗故浮詭公用愛利爲行而一稟於至誠民不忍欺先是巡撫應天副都禦史吳廷舉言髙淳故困養馬今又代養蒙城馬三百有奇宣城五縣無髙淳養馬之苦而歲侵髙淳蕩田之利宜均役以蘇民困旣得兪旨而五縣豪何隆輩鳩眾大噪至二萬餘人公以身當之爲開陳禍福且急白都禦史禦史移檄省諭眾乃解散時微公則眾怒叵測流禍未巳卒定養馬議正隆等誅治諸臣首事之罰而公亦調守懷慶然寧國人徳公至比屋屍祝之公至懷慶以外艱歸起補鳳陽公治兩郡如治寧國狀壬辰升浙江按察司副使時海寇劫掠並海諸郡縣官軍禦之多失利惟公檄指揮楊淮並勅諸賊曹所擒斬八十餘人會有爲俘冦居間者公執不可其人大恨恚嗾禦史謝君蘭列諸路玩冦狀連公詔公解職聽核久之核者言公實有斬獲功禦史所指無事實起公陜西副使尋爲其省參政以內艱歸服闋補湖廣參政歷山西按察使左右布政使公勤於舉職而拙於取名厚於卹民而薄於養交入仕三十餘年兩遭口語循資累級不越恆調歲乙巳始入爲光祿卿未幾以副都禦史提督操江長江盜區往往傷敗行旅公諸所擘畫皆飭備銷萌要計又廣募射師分教材官健兒而時以身督肄之江淮戍卒多善射自公始丁未晉戶部右侍郎尋轉左會邊地用兵諸歲餉若軍興諸費一切取資內帑又禱祝土木歲費不貲大司農金錢不能給公佐其長綜核均節盈縮有度諸屬咸倚以受事公在戶郡久天子器重公將大用之而公以疾乞歸疏再上始允其請比歸四日而卒訃聞詔予塟祭如例公𨿽公亷不可幹以私然性惇厚篤於故舊身爲列卿猶步行裏中與鄕裏卑賤者鈞禮居處節儉祿入以分給族黨歿之日家無餘財嗚呼此公所由以永終譽而歿世不忘也俗之敝也士有起奧渫躋通顯者率淩轢其鄕人甚或魚肉之卑人以自尊瘠人以自肥卒之骨未寒而讎者起子孫不得聚廬而處者比比矣聞公之風寧無媿乎予故表之以告鄕人期與後進之士繼公而興者有所則效而砥礪焉公家世生卒已具少宗伯孫公志中若長男萬言官大興主簿仲萬祺南京戶部主事季萬祥有聲諸生中將繼公起諸孫十人謙訥朴皆邑諸生讓愼恪檢楨櫓樞曽孫六人受益昌運傳芳景運承芳翊運玄孫逺森森未艾則志所未載者故特列之以見天之報施善人如此

馮仰芹墓表

予初與今少宗伯馮公用韞讀中祕書聞其尊人仰芹公負髙世才睥睨宇內時公以副憲侍養蔣太安人家居也竊妄意是必負气難近比公再起入都門侍公於其子舎則一見如舊識久而杯酒相洽出肺腑相示遂定爲忘分之交自是公去爲臬爲藩不常遇然遇未嘗不飲飲未嘗不歡最後公以河南參伯入賀萬壽至則已決去志矣因侍酒從容言世方需才豈可令公有畱才公笑曰盈而溢天之道吾懼其盈也未幾以病自免歸於時宗伯方以宮詹翰長侍上於講幃疏請歸視上予假五月宗伯歸日爲具侍公與賓客諸故人飲意甚適不欲出再疏乞侍養上不許又見公健善飲無恙乃北上獨時時使人伺公安否越歲聞公戒飲則怦怦心動又數月聞病臥遽以急請上允之瀕行復爲公請封上復允之蓋異數也宗伯乘傳晝夜馳五日抵家而恩命亦以是日至宗伯視公於榻前道上恩徳父子相對感泣公時疾已篤然猶笑語如平時又三日逝矣是萬曆丙申歲八月十八日也得年五十有八耳公天才縱橫無所不可文不煩思而數千百言援筆立就未習爲吏而初令固安當畿輔大邑理繁剸劇迎刅而解目無畱牘庭無滯訟訟者不得盡其辭猾吏不敢緣以爲姦治邑有暇樂延見士大夫問民所疾苦或晉諸儒生論析疑義第以私請則無所假借久之亦無敢幹以私者輕裘緩帶溫然儒生而胸中甲兵有韜鈐之士所不敢望者固安素苦盜捕盜又苦無兵公曰是不難爲盜何難爲兵乃籍良家子懸賞格令捕盜以故盜發輙得所稍不得或失之旁邑終公在邑桴鼔不鳴其爲大同僉憲也值敵新欵以公主市所爲操縱張弛動中機宜歲時犒賞不如式則責主者如額則止額以外卽敵百索百不應敵首有以裘馬來角射者公連發連中盡入其裘馬敵駭愧又徐出其所負者以計還之敵又大喜過望以是公在事數年爲少參爲副憲敵終詟伏不敢動滹沱易水之間畿南重鎭久無警士卒銷以供役使屯輸糜以稱過使客公備兵其地省費節冗簡兵淸餉士始有尺籍伍符兵視諸軍獨壯而鎭爲益雄生平不離杯酌於天下事若不經意者而排難應卒決疑定傾當機立斷方在大同姦吏有緣法馬新舊間減軍餉以自私者一軍盡讙甲而噪於司餉者之門公聞故呵殿入顧曰此罪在吏吾爲若治之足矣卽抵吏於法出新法馬以給軍軍乃安其在秦州盜嘯聚山谷間以數百計公曰是不制將不可制先馳檄諭之而遣兵隨其後盜大駭爲解散去歲辛夘彗星見訛者言主在易州有王气上且舉兵加誅焉爭相恐動一日嘩曰兵至矣皆出走不可禁司空郎項公懼就公問計公不應苐呼酒與飲吏民見公無他轉相告語走者始歸束鹿人有以妖言聚眾者眾且千人吏索賄不得紿令曰此相聚謀反耳令恐請兵往討之公曰何至是爲檄逮其渠首而散遣其徒各歸農竟不煩兵姦民有疏言易州礦金之利者章下兩臺兩臺檄公議公曰生財有道未有取給地下者且采而不得則爲費大采之而得則爲害大況鑿山坑谷不能無傷地脈陵寢在近誰敢任之事遂已公自爲令以至大吏所至務舉其職獨居家則不問生業好行其徳出於天性爲諸生試於臨淄雪夜歸有侯生者迷失道墮谷中呼眾求援眾若弗聞也者公獨援之出乘以已騎而徒步掖之生得毋死長安周媼醉遺所鬻珠於公舎旦日召而還之歲饑斥所藏粟以周貧者曰吾不能使路無饑人能不使廩有餘粟也嚴馭僕隸不令橫裏中而嘗寛其所不及所系玉絳環頗愛重爲吏所觸碎所蓄善馬日行可數百里爲卒斃悉置不問其襟量又若此蓋公坦中曠度如溪如谷探之無迹出之無盡取則若逄過則若化仕宦七年至憲大夫不爲速以非罪被糾彈不爲恚定變故於頃刻談笑間不爲功勇退於急流之時不爲慕戀能圓能方能勞能逸不以一善自執而人亦無能執一以名公者孔子曰鳥吾知其能飛魚吾知其能遊獸吾知其能走至於龍吾不能知其乘風雲而上天公其猶龍乎夫世之人往往彊其才所不逮以求滿其心所欲至及其不競而後悔其弗勝也晚矣惟豪傑之士嘗操其有餘於身而遺其所未足者於後公父芹泉公官行人而歿百不一試而余所未足者於公公固有所用之矣然亦十不一試而余其所未足者於宗伯公宗伯公以異才蜚聲詞林以正學結知明主其用公所未足以禔福生民當未可量矣公諱子履字禮甫閥閱始末已詳載狀志不具論謹述其槪表之貞石曰此明慶曆間才大夫仰芹馮公之墓以俟後之欲知公者考焉

勅封太孺人崔母劉氏墓表

侍禦崔君豪爽不羣官西臺侃侃自許彈劾無所避其母劉孺人心念之侍禦因自計居官而溺其職與舉其職而憂父母無一可者乃以病自免歸歸三年孺人促之出侍禦不得已爲彊起旣起而孺人病病漸危復令其伯子趨侍禦歸時侍禦已有中州之命聞之心動卽陛辭欲南馳會有事當建言者爲畱三日比歸而太孺人已先卒遂不及訣矣侍禦撫棺大慟絕而蘇曰吾竟以一官累抱終天之恨也悲哉侍禦兄弟旣蕆葬事乃以狀來乞表其墓按狀孺人本馬姓先世從其外氏姓因稱劉然劉與馬皆長垣右族也孺人始習女紅卽愛惜筐篋遺絲棄縷無弗掇而藏之者生而端重然智識過人家人事有不可了者立能決之父喜撫之曰令汝而男也吾無憂矣年十八適崔封君封君大父母父母俱在堂其丘嫂李氏又蚤逝孺人以次婦秉家政執婦道恭謹無違禮祖姑若姑呼之未嘗不在側也孺人侍姑側卽幼叔幼娣勿敢以狎侮見也旦暮滫瀡必具具必潔也篝燈侍封君夜讀無少倦也封君旣入邑庠爲諸生有友問業者未嘗不爲具以俟也崔之食指繁俯而畜之各如其意所欲得無後言也歲饑至自操作以給食用或脫簮珥繼之人弗知也封君每不能忍不平之事輙從旁解之勿令宿怒也侍舅姑疾廢寢與食湯藥非親嘗不進也比相繼卒緣毀成疾力疾襄事以至感掉眩之癥終其身弗瘳也姑所遺子女曁嫂氏所遺女撫育婚嫁不啻已出也視伯子次子當賈俾就賈侍禦當學俾就學賈者不課其入學者則時督課之不少縱也侍禦以壬午舉於鄕癸未成進士孺人曰是能竟乃父之志已喜而後可知也侍禦司理平陽奉孺人如平陽每語以矜得情戒任情卽雋母之訓不加嚴也司理隨部使者按部十九在外孺人自執管鑰不使外言入內言出也侍禦入爲今官再按郡國復戒以問民疾苦而利養之察吏臧否而激揚之毋徒自爲威重爲眾所駴視也孺人仁親戚有急不恡施予且時佐封君出贏餘以貸里人不責其息也自少勤力卽貴猶日經理諸米鹽瑣屑之務或勸之當逸者曰我自樂此不爲勞也性簡淡無論冠帔華服不以自禦卽髙髻長衣爲時俗妝者不敢見也時以善惡決人成敗信天道於人報應不爽故每誦天長人長之語訓誡子孫卽毫髮錙銖毋令負人若曰逆人■﹝辶羊﹞天恐其爲自作之孽也大都孺人爲婦則身兼子婦之事故能與封君以逸其爲母以心兼愛勞之念故能貽侍禦以名封君大父嘗嘆曰有婦若此吾家其興乎由今以觀孺人眞有大造於崔者也狀所載凡數千百言玆獨表其槪如此曰是崔賢母劉孺人之墓以爲後之女士法焉侍禦名景榮其它家世生卒志已悉可勿載矣

明勅封承徳郎吏部驗封主事近山成公墓碑

魏有積徳累善君子曰封吏部主事近山公者姓成氏名宦字縉甫近山其別號云近山隠於市而稱吏部公者從其子憲副君貴也憲副君旣以萬曆乙酉葬公再越歲始請言銘公墓道之石予與憲副同舉於鄕頗知公者曷敢辭按成氏之先山西澤州人祖朴始遷長垣其後子姓訛而爲程公命憲副君請於朝乃復爲成朴二子長者曰磊磊八子最少者曰岱是爲公父凝所公凝所有大志嗜酒不問生事人有負者相習爲具飲凝所凝所飲輙醉醉卽曼聲長歌不問所負以爲常以是業益落乃督三子於學三子者公及伯官季宰也公始學書不成去學賈賈於齊魯陳杞宋趙之間賈輙售家人俯仰曁季學皆倚辦於公公一無所恡又比歲水漂沒生業資斧遂空然公倜儻不侵爲然諾四方賈者皆信向公湏公畫便計爭利於市者得公一言立解遊道日廣貲用漸饒公旣漸饒於貲又再膺封命乃益厭薄什一之利買田爲富人力耕其中度有餘則益爲徳於閭察親識諸黨貧者以次衣食之歿則爲給槥櫝又好建橋梁葺神祠於是淥河有橋姑婦有廟它治塗修像無虛日顧躬自儉約歲時伏臘賓宴之外無一切華衣偸食之奉泊如也憲副君言嘉靖乙夘秋公收責濟寧適季薦賢書報到卽取所收劵焚之比憲副君舉於甲子又悉焚家所藏劵兩地之人至今誦義夫受大者不取小天之道也世顧多藉子弟之勢以腴已而瘠人若公之折劵棄責庻幾知道者矣憲副君又言公事親孝待昆弟友奉凝所公及母文繼陳得一佳味必躬至膝前跪而進之藜藿自甘而滑柔未始不備也每遭大喪身自經營不以累伯季而棺斂含禭無弗如禮就養都門未越月聞陳疾冒暑兼程而歸歸而陳已病困謂公曩母錢安在蓋陳曽脫簮珥令公出息人多不時與息公卽代償其息曰息具在請以周陳宗陳笑而頷之從父佐醉忤尉尉怒將笞之公時垂髫卽詣尉言伯老不任笞請代受笞尉壯其言爲釋去後佐與凝所鬩於墻眾莫能解公往泣涕解之佐感悟遂爲兄弟如初諸生李某任誕數窘季公往爭之彊李卒不能有加於季而罷伯寢疾公時病痿猶彊起問疾及經理其喪不少勌嗟夫公之惇倫睦族蓋天性然哉何少而能然老而彌篤如此也憲副君又言王生某者挾禁方惑人云能使藥物爲黃金公獨不爲動久之術不售客死憲副君令南陽南陽豪楊某數爲姦利扞文罔憚令嚴陰行千金爲公壽公大怒將捕豪豪懼而逃去終令時不敢歸南陽賈客某以金若千寄公貿他所期來則償之比至封識宛然客嘆服而去憲副君兩爲令入爲天官郎出爲藩臬公每戒之曰爾爲淸白吏我有餘榮不怨爾貧也憲副守其庭訓居官所至兢兢羔羊素絲之節語曰明明求財利惟恐不足者庻人之事也乃公見利若驚視不義若凂卽懷獨行之摻者猶或難之矧服賈者哉邑博士髙公行誼賓之鄕社固謝不往守相長吏鳴騶而至者咸願交歡公公逡巡退讓語不及私獨聞有隸罪籍者或爲脫之而人不能知馮丞者侮諸生諸生言其不法於使者使者欲斥去丞公言去丞如諸生何使者悟而止蓋公性仁厚卽臧獲小夫不譙譲人或加以橫逆如弗聞也者而過之獨面折不能容人之過裏中無賴至不敢見公或因而攺行比公卒至有爲位以哭者嗚呼豈古所稱王彥方之流歟憲副君當備兵北平過裏中謀請告侍公公曰疆場事重吾且以是觀爾之能趣之北上明年公忽夣邑大夫召之飲又田間傭某亦夣有謁公者車騎甚都比晚瘍發於足竟不起易簀之際正襟危坐諸子環泣請命曰人生夣境耳吾已得其佳者夫何言時萬曆甲申十一月十三日也距生正徳丁丑七月十二日得年六十有八配朱贈安人繼王封安人俱有婦徳朱安人先公四十年卒卒於嘉靖乙巳得年二十有八子三人長卽憲副君遜朱出娶趙守才女封安人卒繼娶武尙嚴女封安人次蘧廩生娶靈壽教諭侯華女次道己夘舉人娶省祭官陳守時女俱王出女二適李■﹝木祭﹞陳光範孫男六遜出者其徳邑庠生娶生員陳應瑞女其行邑庠生娶稷山尹殷煉女其節聘舉人李檖女其業聘戶部主事夏濳女蘧出者其學聘河南學憲李化龍女道出者其功孫女三一許聘沂水尹宋炣子某遜出一適生員蘇民慕子延祚蘧出一許聘稷山尹殷煉子某道出曽孫男一士彥聘生員李和行女曽孫女一許聘生員蘇延祜子俱其徳出予聞古今善計然之術者推陶朱公彼其能聚能散變化不居故足述也公身自治生或伏或起而能不責於人分散於貧文族黨此何讓朱公乃朱公衰老聽子孫修業徒能累息巨萬耳憲副方爲國家樹鴻巨之業而其它子若孫或待詔公交車或占籍博士濟濟有聲於藝苑寖以向用後祿未艾此亦聽息於子孫而所就業弘逺矣銘曰賈操利權其事戔戔公賈而亷亷賈五之積居任時業日以滋公富不溢處厚居實爲閭裏率若芒若屯內行則醇彌老彌惇好行其徳而無徳色望廬者式自公發祥子孫其昌莫之與京龍章有耀身食其報仁義斯效魏博之間有丘巋然曰成公阡

明封文林郎河南彰徳府安陽縣知縣北岡劉公墓碑

新城劉給諌在諫垣伉直不阿遇上有秕政下有私黨不難糾舉而釐正之聲稱藉甚予以爲吾燕趙士天性固然也比得約齋傅公所爲封君劉公狀讀之則知劉君之爲名諫議者蓋庭訓之力焉狀稱公諱宗伋字子中別號北岡其王大父英生大賢大賢生鉞娶於王而舉丈夫子三公其長也劉世以力田貲雄裏中然未有業儒者比公生岐嶷不羣始令就外傅能爲文卽多奇气傾其疇伍以數奇屢試有司不售忽憤曰雕虫小技壯夫不爲遂棄去學武武通孫吳兵法騎射絕人嘗試武闈步騎九矢皆破的以所對策有忤時語竟不錄公益憤曰以語言文字棄壯士世事可知己復棄去聞房山有異人治黃老家言遂往從之問修心煉性之旨每跏趺上方山云居諸寺𨿽家務不廢功亦不輟時給諌君已有聲黌校間公喜盡發所藏書畀之復令從海內諸名家遊考徳問業以益其所不逮隆慶攺元給諌君以莊皇帝登極恩貢闕下丙子領順天鄕薦丙戌成進士公益喜曰吾不做知吾子必做也給諌除安陽令欲奉公往公固不往久乃跨蹇入鄴從田父野老問令治行何若旣得其循良狀始至宦舎慰之曰汝以此治安陽是不負君父不負所學矣安陽歲泒舊多寛於勢要而倍於小民給諌君審其獘悉更正之公聞益大喜曰爲民父母欲其鋤豪彊而利民非欲其畏豪彊而病民也汝能如是吾復何憂吾當去汝勿久混乃翁爲也遂歸安陽令滿三載封公如其官歲壬辰令以髙第入爲給諌給諫憫時事之多艱也憤言責之不得其職也數抗章言事才數月以田孺人憂歸再起入吏垣署科事愈益發憤諸人所不能言所不敢言者極言不讓或者曰直木先伐子不虞憂子大人乎給諌曰此家大人意也吾不言溺吾職矣何以見家大人會給事某者意有所阿奉疏指正人爲邪給諌忿曰邪正之淆治亂之闗也遂極詆其背公狥私狀以此忤執政已而大發執政諸不法人咸危之賴主上聖明僅鐫秩調外任便過省公公迎謂曰汝不愧諌職眞吾子也何官不可爲勿以乃翁爲念人以此益服公嗟夫忠臣烈士何時無之其以父非劉公往往牽於內顧之私不得行其志者多矣若公眞能爲父者故曰劉君之爲名諌議皆庭訓力也公偉貌修髯童顏鶴髮飲於鄕據賓席望之儼然若仙性剛直每面折不能容人之過見彊有力者務以气陵之出其上至良弱則善遇之或捐貲以周其困乏或和藥以救其疾苦晚年敬神崇祀玄帝曁闗眞君若謂人有愧於心卽有愧於神明其志操如此公生卒世系狀已詳不再具謹摭其生平之槪書諸麗牲之石而系之以銘曰新昌城督亢裏吁嗟劉公生於此慷慨慕義古傑士有志不就老以死公之不死在公子

壽官槐庵霍公行狀

同年友霍君雲程出守衛源才兩月其大父槐庵公卒於家公長子贈南京比部郎美資先公九年卒太守君爲嫡長孫承父之重聞訃徒跣歸將以其年四月二十六日蕆葬事乃手敍公生平乞銘於立言君子使史某爲之狀按霍在春秋爲姬姓之國其後以國爲氏西漢時兩司馬最顯後世子孫散處三晉靡得而詳已在井陘者自鰲始鰲生友剛友剛生英英生尙徳尙徳生朝用以輸粟拜爵朝用三子初娶於部生嶽繼娶於楊生岱及昆岱字邦鎭卽槐庵公也公甫二歲父朝用卒母楊弱齡而寡孱然撫前孤攜兩孺子日呱呱泣含冰茹荼朝舂夜紡力持門戶公稍長使就外傅又爲娶於張生比部公而公業猶未就乃嘆曰人生榮進有命安能俛首受書以薪水勞吾親乎去貸子錢爲賈賈淸源間積居與時逐賈輒售息三倍家用益饒上奉楊孺人下資比部公於學比部公爲諸生有聲稱試輒髙等時太守君𨿽嬰孺已嶄然露頭角公大喜謂張孺人曰顯親揚名不於吾身其於吾子孫乎益斥其餘爲徳於閭族人寶者以非罪系有司貧不能自理公爲出貲營解之竟得末減又族人某者竊公財逸去公若爲弗知也者不問也里人蔡彊孫定輩或貸公粟或負公租公度不能償皆召至對眾折劵焚之曰諸公彊食吾不爾責也裏有貧不能葬及無子孫可任葬者公爲立義塜給槥櫝葬之由公而葬者髙萬嶽宗仁輩凡若干人公出遊見有被髮而過其前者熟視曰若非郝氏子耶是奚爲者追尾之比出郭已雉經林木中矣急爲解脫慰而遣之邑城西當晉孔道毎秋水至行李爲梗公曰此不堤防後其沼乎立出粟百餘石錢五萬募工爲長堤百數十丈行者便之公好行其徳類如此萬曆攺元以恩詔拜髙年爵一級邑大夫采士論賓公鄕社公不數數往日惟課諸孫學或弄其曽孫以自娛樂晚好奕客有過從者卽對奕窮日夜力嘗曰奕之爲用大矣動靜無定形彊弱無定勢得失無定局善奕者以奇勝智不足與權變勇不足以決斷者難與言奕嗚呼公豈獨精奕哉通於理矣公性儉約惟事母楊孺人時時擊鮮刺肥上食餘非奉賓客不具雞酒蔬食自安澹如也每太守君宧遊卽多予金錢曰以助爾亷太守君兢兢奉意指所在以淸白稱太守君由南中報政闕下南中諸名公聞公行誼多聲之詩歌因太守君爲公壽者太守君歸壽公見公老意畱侍食飲適會有衛源之命公曰孺子仕益進報稱益難乃公卽老尙健善飯柰何以老人故緩王事哉急行毋畱太守君跪請所由治衛者公曰若不憶孔子適衛所以語冉子者乎執此以往卽所爲報國也太守君遂行公庭中故有古槐大五圍枝葉扶疎公愛之時偃息其下因自號槐庵一日至其下顧而太息曰樹猶如此吾其老矣時公無恙眾不謂異也未幾而疾作且疾且愈愈而復疾子孫爲致醫藥卻不嘗疾革之日語不及私惟丁寧子孫無廢耕讀無忘忠孝及戒愼無厚葬而已是萬曆庚寅正月二十八日距生正徳壬申四月十四日享年七十有九娶張氏治家勤儉嚴而有禮於隆慶乙已卒繼娶梁氏子男四人長卽美資廩生以子鵬貴贈南京刑部署郎中事主事娶李氏封孺人美中壽官娶許氏美才武生娶郝氏美珠娶郝氏繼王氏孫男七人女五人美資出者鵬卽太守君萬曆丁丑進士任河南衛輝知府娶李氏贈孺人繼康氏封孺人■﹝明鳥﹞武生娶梁氏繼盧氏女一適徽州府同知於翰男縣學生克念美中出者鶴鶚俱諸生鶴娶吳氏鶚娶李氏繼畢氏女三適於第盧志吳邦祥美才出者鷺娶髙氏女一適許遇美珠出者鵲娶盧氏鷴未娶孫男二人鵬生者仲熊鷺生者伯龍曽孫女七人一適李教明一適髙維嶽一適武之柱余尙幼太史公有言天道報施善人夫報施之理至微渺矣然往往有之楊孺人秉節植孤煢煢耳施不及捆外槐庵公卽躬行仁義至死不倦然積著有限徳不越於闤闠乃天報之以多子孫且貴顯矧大人資適逄世利澤加於海內者哉由此言之太守君方再世而昌霍氏之澤未艾矣

明通議大夫巡撫順天都察院右副都禦史鳳山王公行狀

大中丞王公卒其嗣子繼先將乞銘於立言君子而俾子爲之狀予與公同舉於鄕頗知公者安敢以不文辭公諱致祥字徳徵別號鳯山其先山西忻州人祖斌戍上谷因占籍於龍門衛數傳至鎭以拳勇聞從昌平侯行邊陷陣先登用斬首捕虜功累官指揮僉事階明威將軍再傳而生永永三子其仲曰司勲公懋懋生磁州同知金卽公父也以公貴封文林郎兵科都給事中娶於張封太孺人舉四子公其季也感異夣而生故命名曰祥公生而奇異幼而聰頴再周歲能誦書七歲能屬文十二歲補弟子員廿而舉於鄕是嘉靖甲子歲也辛未登進士第壬申授鳯陽府推官每讞獄必列兩造於庭推求其情不獨以笞捶定之爰書成手中吏抱案受事無不凜凜詟服者全椒人羅鑑家井有四屍莫詳所由死凡易五主垂四十年以羅織抵法者甚眾公一訊立雪其寃江北稱神在郡五年其所平反大都若此矣萬曆丁丑徵爲兵科給事中時諳達欵塞邊臣無繇徼捕獲功而競以修築爲功上急就以博名下虛應而脫罪旋修旋報旋報旋圮甚有未報而圮圯而復報者甲兵化爲畚鍤士卒疲於力役公疏言其狀請戒邊臣毋塞責毋貪功毋廢肄習毋減糧餉娓娓數百言上嘉納之戊寅升工科右給事中己夘奉勅閱視薊遼等處邊務於一切邊吏之能否邊備之修廢無弗精核諸所紏舉咸當輿情詳在公奏疏中庚辰升本科左給事中冊封宣寧藩府以便過裏中爲兩尊人壽依依不忍離子舎會升兵科都給事中兩尊人督之曰此豈爾家居時耶公不得已乃就官公旣周曆邊闗習知情僞居職知無不言言皆中窽壬午以外艱歸甲申服闋復補兵科蓋以公練習邊事也公再入兵垣首疏諌止內操極陳可憂四事大略言宸居嚴宻不當使刑余小人日操干戈習爲戰闘萬一悍夫失馭震驚乘輿如髙廟太后何又非所以端好尙也奏𨿽寢然未幾內操旋罷公與有力焉會張都禦史請罷互市以省大費公疏言中國旣許之和必許之市旣許之市必予之價此覊縻之術非如市道交易相與區區較錙銖也今通市十五年矣一旦無故而罷不顧今日之利而預憂後日之害以後日未萌之害而棄今日已效之利於計非便上是之他如議增西河之餉議析土司之爭議內殿敍功之濫議思順撫剿之宜詞多不具載丙戌升太僕寺少卿戊子春升本寺卿禁姦剔獘冏政肅淸是年秋升都察院右僉都禦史整飭薊州邊備巡撫順天公念薊昌畿輔重鎭內衛京師外控彊敵悉心經營事事爲備長昻伯暈大等入犯石門卽發兵邀擊創其渠帥史夷挐出賴等慕田峪戕殺官軍卽發兵奮擊多所斬獲以故北山伏寇日窺伺而不敢縱暇則量工計費繕完缺廢計在鎭凡修築新舊邊墻一萬四千六百餘丈墩臺四十餘座積省工價諸費六千五百餘兩辛夘報政以母老身病陳情乞休當事者重公勞積久不報會有言者公求去益力乃加右副都禦史致仕公旣去而總府都禦史蹇公閱視右通政穆公先後疏公經文緯武省費籌邊有撫綏保障之績詔賞銀三十兩紵絲二表裏時西事甫寧東師復出識者方欲委公以鎖鑰之寄公乃於癸已正月而病病數月逝矣予聞諸易醫官云公在鎭時得奇疾每早坐堂皇上擘畫諸務比已退食兀坐一小齋見四壁皆奇神異鬼跳伏萬狀公黙念此靜室安得此是吾疾也及午漏下呼茶茶已輙愈申刻復坐堂皇上擘畫諸務至暮歸臥丙夜卽寒顫顫已輙汗汗已復愈蓋十二時中已亥病餘則動履如平常病一年而人不覺其病亦無能名其病者予問易云此何病易云病在肝心二經此神魂不交故也蓋公生平小心周愼極思審慮故及於此予嘗貽書戒公去機心省煩念以養天和而蕃後嗣公不以爲忤且有知己之感比公勇退予意可以息心長年矣竟不三載而卒則猶以前疾也惜哉公生於嘉靖甲辰十二月廿二日寅時卒於萬曆癸已五月六日已時得年五十先配劉氏禮官志誠女贈孺人繼馬氏大同府通判宗孝女封孺人公無子以仲兄遂平令之子繼先爲嗣娶張氏監察禦史濓之孫宜興縣丞廷松女也女一未聘公旣卒繼先疏聞於朝天子念其有封疆勞詔予祭葬如例繼先將以甲午年某月某日葬公於宣城北栁河川祖塋之次而具公行實予爲之狀其略如此繼先又言公事親孝事無巨細無不稟命飲食衣物時請所與務得其歡心與伯仲共爨終身怡怡人無間言禦家嚴訓諸猶子以禮儉於自奉而樂於周施此皆善事而乃嗇其年又嗇其後何也當公疾革時囑太孺人兩兄以繼嗣事猶能勉舉三爵俄呼左右促裝若將赴召者遂暝嗚呼異哉並狀

沈庫部傳

庫部沈公諱某字邦重別號鵝山學者稱爲鵝山先生其先浙之徳淸人後隸武功籍爲都人公生有慧性聰頴絕人八歲能屬文文多奇思十三廩於庠名動京師一時學士先生號有人倫鑑者靡不以國士目之矣嘉靖丁酉舉鄕試第六人甲辰上春官闗西王懷野先生得其文大奇之擬爲舉首比閱所試卷先後不相應例不得舉蓋忌公者當糊名時故錯亂其號以扼公故耳王先生抱捲扼腕者久之始以瞿文懿公爲舉首是時公𨿽未舉而聲名籍甚顧重於舉者越癸丑公成進士乃竟爲文懿公所得文懿見公卽以公徧贊諸同舉者曰此名士吾愧先之是不當在弟子列是年秋除夏縣令至卽揭一聮於門屏以淸節自厲邑當省會孔道舊令民蓄馬以資傳送往來者多虐馳之斃則責償於民不給則僦民馬或從民貰馬費愈煩而民愈擾公曰官馬則官蓄之安能疲吾民以稱過使客也更令蓄之官歲省民財以數千計諸邑贖鍰歲入率以金錢公曰金錢易幹沒耳不如積榖便兩臺是其議下其法於諸路遵行之比歲祲所在有粟所活饑民凢數萬人姦商有爲宗室訃請徙解州鹽課於內地者眾知其非是莫能抗兩臺下公議公曰是欲憑借宗室以撓國課也爲極陳所以不便狀事竟寢乙卯冬山西地大震壊城郭曁官民廬舍幾盡姦人因爲訛語民日數驚皇惑靡定公爲繩其訛言者而撫慰其驚者人心稍安乃始鳩工度材裁其緩急而先後葺治之民不知勞夏得復爲完邑時嚴相墨諸計吏因以饋遺爲名而厚取以自潤公獨無所染有行李蕭蕭一擔輕無人知是覲京行之句聞者髙之公治邑屢以治行薦屢報聞久乃入爲武庫司主事夏人相與軹車扳畱不得則相與屍祝之武庫職司出納最爲獘竇最難核甚乃有私其奇贏以爲利者公爲精心畢志察其隱而剔其蠧大司馬方倚公爲重而公逝矣入仕僅五歲耳得年四十有三公歿十五年而長公涵舉進士又五年拜侍禦史出按雲谷秦閩有聲稱又數年遷守歸徳數月自引謝病歸歸十餘年而都人士列公行誼上之督學使者使者下所司核之如所言乃涓吉祀公於學宮又明年而史某爲之傳史氏曰沈公以文章政事著稱世見其顯者也予稽之月旦乃知公惇倫睦族折劵棄責蓋廩廩篤行君子焉顧晚第而蚤逝未竟厥施其建立𨿽足稱述才一斑耳長公冠惠文威行郡國不可謂不遇矣亦方壯而伏十不一試歲月漸邁尙未得用其所未足豈天道哉然向使當長公爲待禦時爼豆公於宮墻卽曰事非勢成誰其信之今屏居林壑久勢無所可倚矣而輿論誦公者如出一口此足以知公矣古人有言名不虛立士不虛附觀於沈公益信於戲士安可不務修徳哉

濵石唐先生傳

古人重行誼故士生其時斤斤以孝弟爲務澣灑羣牏細事也而郎中令躬爲之兄弟讓封至於違詔逃疾而不顧今之治博士者不然談經術而騖髙曠習虛華而薄本根一不得志於時其侘傺不平之气直欲舉身世棄捐焉語以家庭父子兄弟之常狃以爲兒女子事鄙夷而姍誚之矣然古人所重乃在彼不在此幸而有質行如濵石唐先生者安可以弗傳也先生諱喬選字彰能閩之莆田人生有異質長而博聞弘記嫻於文詞爲弟子髙等毎試輙冠其曹先生𨿽以文名閩中而不以文自雄介介然以繩墨自律醇謹無與比事父榕原公曁母黃孺人百劬不倦務得其歡心原榕公晚有目眚先生旦夕侍飲食扶杖履呼之未嘗不在左右蓋十餘年而忘其疾也則以先生爲之目也伯兄某早卒事其嫂朱甚謹撫其侄遇恩如所生祖所遺腴田悉推以與之嫂與遇相繼卒又撫其孤建建父子得底於成立者先生力也先生之內行醇備大都若此嘉靖丁酉歲先生試於鄕憲大夫劉公得其文大奇之擬爲舉首會直指嫌其不出於已也欲稍後其次劉持不可曰不第一者還生文竟攜以出先生卽不魁省試而名日益起反重於魁省試者諸大夫爭識先生屐屣到門願與交歡或延致爲弟子師先生教人必先之以徳行而後與辧析經義一時請業者無論文學彬彬率多砥行士矣先生嘗客鄭憲副所有富人子抵法當坐攜金錢私遺先生求爲地道先生驚曰某豈有遺行耶何至此其人慚懼逸去聞者益嚴重先生先生十上有司不售會伯子今憲副君守欽舉於鄕先生謂曰使吾當售也不後孺子孺子勉之吾將隱矣遂謝博士籍更號曰澗松而益飭躬端範以訓誨其諸子率其鄕之人蓋先生歿十三年而憲副君成進士又一年得贈先生承徳郎戶部主事又四年晉奉直大夫戶部員外郎憲副君居官所至奉三尺法亷頑貞滛無敢越尺寸者皆先生之庭訓也予與憲副同對南宮知先生頗詳故述其生平之槪作濵石先生傳以著先民之行事如此以覺夫世之澆漓者若家世生卒別具志中不具載

大父處士公述

大父處士公諱信其先越人永樂中有祖士賢北宦於燕始占籍於河間之交河家於縣東五十里所謂泊頭鎭者士賢生瑉瑉生誠誠三子大父其嫡長也大父祖父皆仕宦而身獨隱於賈賈而亷名聞逺近大父面多麻人因以麻子稱之聞其名者無不爭就貿易大父好客客至人人各如其意所欲得以是人益附之貲日饒裕然自奉儉布衣蔬食無所紛華獨好施予出於天性見人饑不啻已饑也見人寒不啻已寒也食飲錢布隨所見輙施甚至解衣衣人以爲常其施也不知倦其旣施也不知徳有指揮某者以襲官待次都門久資用竭鬻衣裝爲道裏費行至鎭貧不能前大父見而憐之曰安有人若此而貧賤者乎招之至食之衣之爲資給而遣之不問其爲誰氏也踰數載有達官騶從至門者大父驚以爲誤比入門向大父拜大父愕然迎拜曰公不吾識乎大父噤不能應曰吾昔公所濟窶人也今爲指揮使轉運道此一謝往施耳陳品物於庭甚盛大父遜謝不敢當爲治具欵之厚犒其從者飲至暮卒不能致一物嘆息而去竟亦不問其爲誰氏也其施不求報大都類此大父二子伯恩博學工文名振一時扼於數不得第第以選貢生爲東昌幕居職五年淸苦如一日盡減父產卒於官遺孤繼登才八齡越三十年而繼登官太史乃作而嘆曰予幸襲大父余庇官以史爲名主紀載善人君子以垂世立教顧獨令先人之徳闇沒而不彰豈不悲哉恨生也晚不及大父之世且早孤不及詳訊先大夫以大父之行事第聞諸鄕長老稍道其百一如此又不敢飾一詞以誣吾祖謹次所聞爲處士公述以傳示我子孫俾知所考而感動取法焉

大中丞湯公小像贊

而貌則頎而度則祗而金玉其姿赤芾朱衣端居逶迆意瑰而行琦變化維時𨿽則維時而無詭隨三吳而綏三楚而釐所去見思知公者猶云未究其施嗚呼噫嘻

程太常像贊

黃金爛如朱服燦如止則於於行則徐徐爾其外腴而中虛者耶爾其夙夜匪懈尺寸不逾者耶爾其八年將作功成而不居者耶爾其九載京卿棲遲三署處世其若迂者耶世競名而弗趨世競巧而獨愚於戱玆其爲聚所先生吾將以之爲模者耶

春秋議

準禮部手本該兵科給事中王士昌題爲麟經離析多歧聖學幾晦懇乞聖明亟行釐正以範後學以光同文盛治事移文本院要行詞局専門春秋精硏校勘一切傳注令後學作何遵守其牽合附會引用非旨者應何刪革主司命題應否擬定等因到院準此議得春秋一書聖人垂勸戒於萬年嚴褒貶於一字卽及門髙弟莫贊其辭豈後世俗儒可異其說況國家旣以明經取士自當以經文命題主司不宜因題有限舎聖經而別爲傳題合題以難士子士子亦不宜因題立意背聖經而姑習傳題合題以合主司且傳以說經非經也不可爲經卽不可爲題況合之義不過曰比合曰牽合比合成題已非立言之意牽合成題益失作者之心又甚而捜羅隱僻杜撰新詭使治經者以濫漫之功妨正業典文者以疑似之旨失眞才卽在當時眾謂無據傳之後世人將謂何合無以後試士只以聖經爲主其傳題合題盡行禁革以昭聖世章表至意或者謂屬詞比事春秋本教傳題合題相沿已久未可驟革至於近所穿鑿如與傳句影響相似實不干涉者傳本兩語相合卻摘一語搭兩股或四股者傳本正說卻乃揑增反說一股配合者本論春秋前後事卻彊引春秋時事當之者隱兩本股卻暗出兩傳搭股者兩股無胡傳從左氏及他說合者諸如此類必冝痛加禁革使主司無逞臆於經之外士人得精心於經之內其於經術不爲無補若試題擬定一節恐非事體未敢輕議

倭事議

人臣處國家之事當合眾人之聞見酌敵人之情形不可專信一人之言專執一人之見今東封之事試虛心以思倭旣受封何以無謝恩之使冊使方還何遽有渡海之倭淸正曽言已殺矣何以又云提兵釡山曽言已焚矣何以又云屯聚倭封之後與朝鮮俱我屬國卽朝鮮失禮何不請命天朝而遽興問罪之師均此海也我冊使之往來何難倭眾之往來何易均此倭也今之來何易昔之撤何難旣屯釡山又據梁山不擄掠不殺戮意將何爲則沈逰擊之不足信昭然矣而又試思倭能再來我兵不能再出不惟有始無終孤小國之望且自示虛弱令遠人有輕中國之心非策也是宜急圖桑楡之功蚤爲戶牗之計除各鎭邊防之兵不可調各省防海之兵不可調各處防礦之兵不可調此外有某兵可以應援某將可以將兵先調六千人或萬人分爲二枝毎枝選正副將之謀勇俱備者領之儲半歲糧往爲聲援總設監司一人以察其勤惰而禁其騷擾又眀諭朝鮮使臣雲天朝已許發兵矣可歸語爾國王亟集爾精銳聚爾糧餉期以半歲之後當因糧於爾國以訓練爾國將士則朝鮮聞我之不棄其國也必奮發之恐後倭眾聞我之不棄朝鮮也當疑畏而不前以後倭如恭順亦可逆杜其異日窺伺之心倭果跳梁卽可少防其目前侵陵之患若曰少發兵不足以創倭然戰𨿽不足守則有餘況又可陸續徵調以俟進發也不然兵非一時可發糧非一時可辦朝鮮非一時可到日復一日動諉曰會議曰行勘緩則任已急則責人中外異心旦夕易慮萬一驕倭覘我無謀乘彼無備蠶食而進則朝鮮之疆土日蹙兵力愈弱全仗中國以威四方令兵宿於無用之地財殫於無盡之溪猝有不虞從中而起蕭墻之憂憂方大矣

東徵議

朝廷之典莫重於賞罰賞罰之行當明其功罪今東徵之役在經理楊鎬方報以爲功在贊書丁應泰又劾以爲罪事系軍情地隔異國旣難遙度安可臆言將欲大服其心必湏詳核其事合無遣風力科臣一員往同監軍司道諸臣弔取各項文冊逐一淸查原兵若干見在若干損失若干原馬若干見在若干倒損若干陣死若干病亡若干陸續運到糧料若干用過若干見在若干陸續觧到金錢若干費過若干見在若干攻戰有無勞績斬獲有無詐冒將吏有無逗𨖻功次有無攘奪糧芻有無冒破餉銀有無侵欺講和有無實迹軍機有無失誤身至其地面親見其情形眞僞莫逃耳目難掩眾旣公證其是誰敢獨飾其非功罪旣眀賞罰必當惟允惟平不枉不縱賞一人而千萬人知勸罰一人而千萬人知懲內可以鼓舞邊臣之气外可以懾服倭眾之心矣謹議

東事議

功疑惟重罪疑惟輕所以慰安將士之勞振揚朝廷之威者聖意已定然必特遣科臣查勘者亦以功罪眀而後可以議輕重且令提功罪之衡操輕重之權者在上不在下也據督臣撫臣二疏則科臣徐觀瀾已回矣夫咒詞乃咒丁應泰者與科臣無干何爲而遽回哉且咒詞不掲於贊畫初奏之時而掲於會勘之日科臣不回於久居王京之日而回於將勘之時此其中必有緣故但事在異國勢難遙斷科臣𨿽回諒亦非逺似當仍令科臣隨所駐之處會同總督經理監軍諸臣各秉公心勿執偏見速爲勘明具奏至於有功當從優敍有罪當以功贖宜靜聽皇上處分無滋煩議以耽日時則人心自服國體不褻士馬早得觧散免致他虞朝鮮蚤得安全無所顧慮矣

朝鮮撤兵議

竊惟人臣於國家事知之必眞然後議之斯當見之必親而後知之斯眞況兵事至重尢非可以冥冥決者今督臣經理在朝鮮有年矣其倭之再來與否兵之應撤與否見之旣親知之亦眞自當究利害之歸剖可否之宜爲明主別白言之若徒引其端而使皇上自決諉其責而令九卿會議使他日無事則已有事則曰此主上所裁決我何罪也又曰此某人所會議彼自有任其責者我無罪也逆計巧圖以求免後咎余責此工於謀身非忠於謀國者古人有言兵難踰度百聞不如一見故臣愚以爲撤兵一事只宜外決於督臣內決於樞臣而不當決之於九卿至於供餉則臣愚以爲此必不可者自東事軍興畿輔齊魯之民歲加餉銀數十萬椎骨剝髓剜肉醫瘡卽奉明詔停徵有司尙有不奉行者百姓之苦極矣又加以旱災虫災助人爲虐閭閻嗸嗸無所得食木皮艸根一時俱盡流離轉死不忍見聞卽我皇上發粟賑之稍爲蘇息而至今村無人室無煙如此景象皇上以爲尙可加徵以給異國否也況數年以來朝鮮之眾死於倭者不啻彊半以其半而耕一國之田自有餘粟何煩中國兵士畱戌者無所事事且戌且屯亦足自給又何煩中國漢趙充國將萬人屯湟中而坐困先零班超請兵護西域不湏中國斗糧而咸服諸國彼獨非人臣乎何古今遂不相及也若必欲朘貧民之膏血以轉輸於藩籬之外恐財盡不能勝其求力疲不能勝其後此孔子所謂季孫之憂不在顓臾而在蕭墻之內者故臣愚以爲此必不可也謹議

策問

問古稱天地生財只有此數不在官則在民今閭閻窮乏帑藏空虛將以爲在官耶在民耶不在官不在民將何所在耶夫在官則散之在民則斂之不在官不在民不知大司農又何以爲計也朝廷之上如漏巵不堪歲出而不得不散百姓之家如懸磬不堪歲入而不得不斂斂者不能越子例之外而散者日聞增於例之中無事旣發帑金爲糧芻之用有事又請帑金爲召募之資夫須糧須芻則有兵有馬臨時何爲又煩召募待召待募則無兵無馬平時何爲屑越糧芻乃下之請發於上也則必得上之淸核乎下也則必不得歲復一歳長此安窮漢時文學諸生議鹽鐡均輸持論甚正則理財之策亦諸生所宜畱意也其各陳所見盡言以對

問古者四民各安其事不易其業故道徳一而風俗同末世則有三遊之民矣可指而言之與此三遊者荀子所謂徳之賊而亂之首也至孟子所深距力辟者乃又不在三遊而在楊墨豈惑世誣民三遊淺而楊墨深與漢興表章六經罷黜百家似矣前數家者果悉黜與否與漢晉以後佛氏轉盛比之三遊楊墨其害又孰爲淺深與唐之韓子宋之程子朱子或昌言攻擊身任禍殃或辧析毫芒推極流獘是猶能閒先聖之道以異端排之也至於今而不然矣治佛氏者髙持其說而欲踞吾儒之上業儒術者卑視其學而甘出佛氏之下豈以聖學大明之世海內之廣竟無有如孟如荀如韓如程朱其人者哉又何以令後之視今也夫崇正辟邪其責在士君子其事在師儒諸士行將爲士子師矣所以回旣倒之瀾辟旣榛之路者何道而可其究言之以觀所學問周禮大司徒以荒政十二聚萬民而又有廩人詔谷以治歲之丰凶其爲民計者至詳矣其略亦可言與今不幸有方二三千里之水旱民卽轉死流離甚者人且相食豈荒政之未講而廩人之職猶有所未備與抑或有他故與天災流行無代無之漢臣有矯制發倉以濟饑民者今卽有其人亦有粟可發否宋臣有知靑州而活流民至五十萬者未聞煩內帑也今一有賑濟動請帑金豈古人之法不可行於今而舎請賑外無可爲計與幸主上天覆不愛金錢漕粟以活溝中之瘠而銷潢池之變然說者謂饑而後請請而後賑枵腹之民不能忍須臾勿死以沾徳意故捄荒不若備荒備之之說無如古常平倉法義倉法社倉法此數者亦可行於今否與數者之外抑或有他道與諸士之來也於饑民情狀亦旣耳而目之矣玆欲使海內黎庻樂歲終身飽凶年免於死亡何策而可其酌古度今各以意詳著於篇以覘濟時之略

淡然軒集卷七

●欽定四庫全書

淡然軒集卷八

﹝明﹞余繼登撰

○詩

送邢小槐戶部

寒蟬吟落葉涼秋忽已䢐鴻鴈紛南飛遊子懷故廬如何我故人嚴裝方戒塗憶昔結殷勤與子兩相於披心見情愫慷慨意有餘何以諭綢繆譬彼雙飛鳬天風起蘋末同心而異趨一鳬厲羽翰翺翔向天隅一鳬悲其羣翹首相鳴呼豈無盈樽酒遲子以須臾對之不能飲涕下沾我裾會合知有時柰此音徽疎千里若比鄰斯言安得如願言加餐食努力恢良圖上以報天子下以慰離居

獨酌

花下倒新篘明月來相對醉忘花影重卻疑月影碎

壽米坤泉戶侯七十米二子伯舉武進士仲舉進士

秦隴推名族燕京領佽非家貧緣愛客宦薄爲知機曠達今誰並壽年古亦稀仙郎文武彥楡景自光輝

壽少司徒王見峯公七十公原以終養家居者

葵藿原傾日桑楡轉慕親祗緣寸艸意早乞老萊身靜久忘簪紱情恬愛角巾朝端曾讓徳閭裏盡歸仁參伯誇難弟中丞有嗣人無營神自王不競性彌醇駿譽推三達鶴齡始七旬莫言今白髮遂爾厭紅塵世事多新態君王憶舊臣應知虛鼎席佇見下蒲輪致主心仍壯匡時道益振東山髙臥起曵履上星辰

瀛洲亭對雨

五月苦炎熱瀛洲亭亦然千林忽過雨雙澑看飛泉萍翠無停梗荷珠不定圓新涼生坐席庭艸盡堪憐

短歌送亷庵之狄道

少年與君友君气薄靑雲胸藏六甲術書著五千文壯年慕君義與君結婚姻君志不得遂坎坷難具陳近日共君醉燕市知君磊落猶如此晚拜一官狄道丞西去鄕關數千里前年敵騎入臨洮殺气慘淡陣云髙鬼火燐燐徧原野至今談者猶魂銷惟君聞之气轉豪壯懷直欲淩雲霄請纓寧肯讓終子大將或恐非嫖姚送君行飲君酒丈夫金印須懸肘馬頭皂蓋且輝光腰下吳鉤正鳴吼飲君酒贈君詩一語一杯君莫辭金城迢迢在何處日行日遠遙相思相思但望關山月猶似長安對酒時

讀史【二首】

王孫昔未遇垂釣在江幹腰下鹿盧劍夜夜衝星寒朝受丞相知暮登大將壇壇上隆凖公回席願交歡嗟哉絳灌徒怒髮自衝冠拔城始授邑捕冦方拜官譬彼南溟翼萬里振羽翰枋楡有斥鷃搶地但仰觀世事良若斯志士空長嘆

公孫年六十猶是孝廉身射策偶見收遂爲侍從臣主愛詐亦忠赫赫侯平津長孺不解事區區論積薪淮陽久不調壯志竟沈淪空令千載下爲爾淚沾巾

哭泊陽王丈【六絕】

君是當年王子喬忽乘鸞鶴上雲霄蓬壺自有神仙侶空爲英魂賦大招

湛湛淸心玉不如姓名蚤已薦賢書可憐九待公交車詔依舊靑衫未破除

與君偕計上燕臺裘馬縱橫亦壯哉君志未酬今已矣塤篪獨奏不勝哀

樓成白玉白嵯峨欲借修文君柰何回首鄕園頻灑淚故人零落已無多

怪君日日拚沈醉只愛沈酣不愛醒今日澆君君醉否悲風吹雨晝冥冥

白馬靑袍事事新君家兄弟更無倫那堪一夜西風惡鴻鴈行中少二人【君仲弟先君數月卒】

上已日崔侍禦招飲東郊同劉太常涉河遊覽時李太僕王給諫病不能從侍禦索詩戲成二十韻

三月天正和良辰當上已有客期修禊招攜幾知己連轡出東郊頓覺異城市髙亭何巋然盤石下碨礧野曠天欲低雨過林如洗極目眾峯靑入座羣芳紫林鳥驚窺人睍睆良可喜春光倐彊半好景能復幾當杯且莫辭不見王與李感此三嘆息浮白更酌醴欲濟無方舟肩輿涉河水水上敞髙軒孤峙河之涘軒側聞流泉可以潄醉齒何處送行人笙歌亂人耳行者君自行止者吾仍止去住亦何常悲歡竟誰是遊覽未終竟斜陽已移晷策馬悵還歸髙興殊未巳停杯問主人何日重來此

山中

遙望西山岑白雲日歸去驅馬向山中不見云宿處

遊荷花池【二絕】

一雨過荷池池花嬌於女莫便輕折卻或恐作人語

白鷺白於銀獨立池荷下風吹葉乍翻疑是弄珠者

贈用韞

以予送子意知子別予心嘿嘿兩無語黃鸝鳴上林數日不見君疑似經年別忽道別經年相思渾欲結行雲豈不駛何如車上輪徵輪已不見猶自望行塵予歌皇華章子詠停雲什問子來時期何似行時急

甘紫亭侍禦買妾戲贈【二首】

明珠買麗質光映使君家試問閨中貌何如檻外花無慚金是字偏稱玉爲珈寵極無人妬良宵自破瓜

才子近乘鸞深閨比合歡醉憐眉月映舞愛鬢云殘倦倚鴛鴦枕嬌扶獬豸冠喜聞夫壻道昨夜夣徵蘭

魏見泉中丞寄詩見懷書此奉答

懷人西望隔天涯喜得緘書慰所思紙上韜鈐方叔略【公寄有撫晉事宜】扇頭珠玉惠連詩羨君指畫消烽燧顧我蹉跎感歳時心事慚爲知已道年來雙鬢欲成絲

夏日病中得家信【二首】

近得南來信園林已就荒有星猶是客無日不思鄕檐樹夏偏茂茅軒午正涼何能生羽翼一枕臥羲皇

日日說歸去蹉跎直至今宦情諳始淡鄕思病逾深不羨桓生馬寜須疏傅金一樽堪自適花下可長吟

許少薇奉常請告歸壽尊人賦贈

東陽有逸老雅尙在沈冥狂詠曾譏鳳貧帷毎聚螢瓢聲猶厭聒鼠味肯知腥憤發窮三傳謀貽但一經仙郎眞漢俊髙步涉虞廷起艸推長策伏蒲犯怒霆奉常酬壯績朝寧仰儀刑豈敢薄鴻路其如戀鯉庭陳情頻抗疏予告喜揚舲子以卿爲月親看壽是星椿萱榮暮景岡阜祝遐齡莖掌攜金露華筵倒玉瓶齊年俱鶴髮雙杖並鳩形誥下鸞新紫符來烏自靑循陔思久渴舞彩意方寜菇米秋偏美蒓羮晚更馨君侯誇養志明主待祈靈海內況多事能容愛獨醒

送鄭大夫晉明備兵川南

岷峨西南一片石巉巖久與人寰隔洛瀘潏泊萬仞流嵐煙瘴雨紛相射漢家丞相曾廓淸至今梟獍猶充斥兩川幕府稱驕兵一夫裂眥爭脫幘驅逐大將如嬰兒妖氛黯澹天無色縱橫漫說釡魚遊跳梁尙懼荓蜂螫滅寇虛言壯士規借籌還仗書生力大夫胸中富碩畫司馬署中聲甚籍朝來受詔明光宮慷慨夕出長安陌春明門外羅祖席大夫此行何赫奕腰下雕弧月一彎袖中寶劍霜三尺馬蹄踏徧棧云黃嶺■﹝犭員﹞啼徹江天白虎符應令魑魅愁神羊坐使豺狼辟吁嗟乎巴人夷女盈路側滿眼瘡痍盡蒼赤標柱休言漢將功理繩且效龔生策何時刀劍易犢牛頓見干戈易麻麥

戲柬劉效忠兵憲

當年意气請長纓笑領銅符徼外行朔漠烽煙朝入塞漢家都護夜談兵荒城日映旌旗色古戍風傳刁鬥聲回首空閨人寂寞流黃機上月華明

宮怨

屏帷向月夜窓幽坐對星河黯自愁獨有齊紈伴寂寞涼風又到殿西頭

送寗云田往荊州

靑絲雙控五花驄遙指荊南意气雄兩岸曉煙迷逺樹片帆落日掛晴空云連吳會千山合水入巴江一派通君去正逢秋色好仲宣樓在月明中

送丁勺原侍禦左遷潞安司理【二首】

樽酒論心日憐君意气賖一麾辭漢闕五月向天涯匹馬孤城暮荒村落日斜賈生余涕淚空自灑長沙

春明門外路去去復盤桓不是悲行役其如吾道難風塵雙客鬢道路一徵鞍獨有靑龍鋏時時馬上彈

題沈節婦捲侍禦欽華大母也

矗矗山上石靑靑石上松托根旣以異貞干淩蒼穹不隨春色榮肯隨秋風靡春去秋來自歳年年年勁節常如此吁嗟乎沈母之操無乃是結髮事良人夙夜奉姑嫜燦燦紅羅襦上結雙鴛鴦殷勤不惜理蘋藻此生自分能偕老人事從來錯迕多連理摧殘何太蚤上有垂白親下有呱呱子嗟哉夫子心九原應不死夫君死兮何敢生夫心不死何敢死朝供菽水暮和丸一旦紅顏爲君毀有兒作賦能淩雲自言持此報夫君平原未竟生前志長吉忽修地下文獨撫遺孫心最苦指點遺經淚如雨涼月娟娟照素幃嚴霜片片棲寒杼黃鵠歌成倍慘然夜夜愁聞綠樹鵑幽谷倐回白日照璽書贏得君王憐六十年前相永訣記得托孤言更切兒今有子已髙騫鵠立中朝稱俊傑豸服歸來稱壽觴北堂大母年方耋赭然顏上丹猶是盈盈雙眼血皭然心上冰飛作蕭蕭雙鬢雪三春桃李競妍華後雕惟有貞松節吁嗟乎石可泐松可折沈母之名不可滅

紀夢【萬曆丙戌六月初九日夢中所得句不知何謂漫錄於此】

相望潮水闊相思潮水深相思不相見愁殺望潮心

十月一日

滿天霜露下平蕪累累荒墳入望孤一陌紙錢空墮淚寒衣知到九泉無

春日郊遊

連騎出郊甸翛然林壑間開樽依綠樹移坐對靑山晴色當杯墮孤云與意閒塵襟聊自適薄暮更忘還

題費國聘市隠園【四首】

避寵辭燕市爲園在漢陰剪茅旋結屋種竹已成林泉石生幽興琴樽愜隠心風塵吾愧汝空自說知音

大隠在城市淸幽獨羨君鑿池堪受月架棟欲棲雲冠掛神羊影身藏霧豹文偶諳心所好不是爲離羣

幽意誰能識閒門且自扄荒涼仲蔚圃寂寞子云亭以爾心能逺因之地亦靈騷人時問字太史漫占星

十年丼澹泊三畝隔讙呶宦拙難招隠文成半解嘲才名髙漢署心事足衡茅前代稱禽向憐予獨系匏

九日柬用韞

爲問梁園客其如佳節何繁花當戶好秋色向人多忽動龍山興髙吟藍水歌倘君能汗漫載酒欲相過

陸敬承有臺曰來爽暇日登之漫賦【四首】

登君來爽臺直北見宮樹春條敷其華韡韡團朝露秋風撼霜柯零落非其故倐忽陰陽移榮悴猶朝暮人命良若斯胡爲苦馳騖不如飲君酒豁然抒情愫志士愛修名達人貴眞趣

登君來爽臺東望平津宅髙門臨交衢軒車塡廣陌大命忽以䢐寥落非疇昔芳樹摧爲薪空庭惟鳥迹盛衰更何常華豪竟奚益不如飲君酒長歌浮大白世事難具陳壯士腕空搤

登君來爽臺南望長安道車馬何紛紛輦路無宿艸懷璧意自衒彈鋏食難飽名利無終極紅顏郁枯稿攘攘競歳時淒淒傷懷抱不如飲君酒與君共傾倒一醉空百憂當生以爲寶

登君來爽臺西望西山岑飛泉流陰壑初日照陽林巖棲者誰子容與山之潯蟬蛻遺世累放志獨髙吟我欲往從之雲溪阻且深不如飲君酒洗盞更復斟古人有遺言金門堪陸沈

寄李汝培太僕【四首】

悵別春明路忽驚歳月除龍門何日禦鴈字近來疏慷慨汲公疏寂寥楊子居巫咸憑借問天意竟何如

西去風塵惡南歸道路賖主恩憐太傅不遣到長沙江上秋濤水瓊臺春日花知君能自適無夢到京華

自是天難問誰云宦易工紅顏辭露冕白日臥秋風蹔跨揚州鶴聊閒鮑氏驄君身非阮籍肯復泣途窮

君已將身隠誰能爲國謀投珠悲按劍積羽詫沈舟莫嘆塞翁馬恐驚海上鷗難兄有令弟相對可忘憂

贈道士

玉皇香案吏貌古帶煙霞世上應無住壺中別有家掃松烹白石和露煮黃芽絕勝風塵客依依老歳華

楊公亮出參閩藩歌以送之

楊公亮磊磊落落偉丈夫修眉大顙仍虎須一日千里名家駒胸中奇字幾千卷片言落紙紛明珠三十挾筴上公交車賦成咄咄淩子虛平明簪筆直金馬午夜燃藜校石渠昻藏難入今人格骯髒不受時名趨自向人間丼匏落懶從天上借吹噓吁嗟楊生亦太迂生也工瑟世好竽世人何賢生何愚漢庭誰復憐才子風塵直向天一隅靑絲雙挽白玉壺送君醉君三百觚酒酣慷慨歌烏烏浮雲黯淡天模糊欲行且復畱須臾勸君更勿賦歸歟有舌尙存亦足矣有腰不折胡爲乎男兒墮地蓬桑弧南北東西惟所如況君有手龍可屠春霖一灑七閩蘇流波不返白日䢐容易白髮生頭顱試乘六傳淸炎海猶勝扁舟老鑑湖吁嗟乎若雌若黃何時無爲牛爲馬從人呼安知此行非良圖豫章之材廊廟需竟看還子承明廬

李夫人

魂耶夢耶迫而察之恍忽兮其不可卽

近耶逺耶予實要汝奚徘徊其若疑

泣耶訴耶胡不前令予心其轉悲

休洗紅

休洗紅洗紅紅不鮮休棄妾棄妾妾堪憐妾命薄如水嫁得遊俠子遊子夜夜遊不歸賤妾獨上流黃機織成袨服與郎著殷勤願得郎心樂郎心不樂妾安托

長歌行

舞腰細歌聲長調緩聞激羽音飛繞畫梁玳瑁席翡翠妝斗轉銀河樂未央

短歌行

洗大白歌短歌歌短調更促樂極哀轉多白日暮朱顏皤曦輪不回君柰何

送蕭以臺使秦兼歸省

君家仲氏昔校文躡履曾淩華嶽雲華山道士久云臥月明彷佛挹淸芬君今持節秦中去此去經行華嶽路白社原分大國茅靑驄遙度長安樹華下王生心相知燕市曽爲華嶽期攜手應知能汗漫振衣寜復畏嵚巇玉女盆頭香霧緲仙人掌上祥煙繞崒嵂誰誇眾嶽雄顧瞻頓覺三秦小羨君兄弟眞壯遊洞天福地足夷猶應有新詩紀勝迹風雨夜夜山靈愁金馬嗟予久寂寞關門虛負王生約自憐斥鷃本卑棲何以大鵬遊寥廓太華削成勢獨尊諸峯羅列似兒孫遙望鄕關杳何在漢江親舎白雲屯十丈蓮花如船藕昔日靈根今在否君攜幾片爲親壽令親壽比華山久

臨髙臺

臨髙臺髙臺髙嵚岑前臨大道俯瞰長林誰其築者千黃金我來眺望惻焉傷心西不見樂毅南不見劇辛但見浮雲蔽白日日華黯淡爲之陰長空誰布云爲陣我欲問天不可問怒拭寶劍拂塵埃劃然一吷陰雲開

送蕭桃源【二首】

君才寜一尉飄泊此微官爲吏折腰苦逢人彊項難誰憐轅下駿眞是棘中鸞別後桃源路春風走馬看

黃河天上至淮甸此浮沈怒浪羣峯小驚濤大壑陰此行聊荷鍤漫道解鳴琴何日宣房曲長歌嗣漢音

午日夢公亮

自向樽前別才於夢裏逢嗟君歸海嶠忽已屆天中舊俗看懸艾浮生嘆轉蓬長安當令節惆悵憶揚雄

君馬黃

君馬黃臣馬靑二馬交馳君馬停臣騎靑馬間以驪逐電橫行向安西爲君臣呼韓破郅支斬樓蘭滅龜玆十年踏徧陰山雪萬里歸來汗流血馬上將軍成大功閒飽苜蓿嘶秋風

送張洪陽宗伯請告還公有閒雲館蓋舊業也【六首】

去住原無系行藏意獨眞乞身歸白社揮手謝紅塵濟世慵爲楫涉江聊采蘋秋風張翰興端不爲鱸蒓

抱屙甘澗壑久客厭承明叢桂宜招隠滄浪好濯纓雲光檐際落山色座中淸何限雲山意堪輕世上名

世事何須問眞心但不違閒雲如有約此日幸同歸薜茘裁初服鳬鷗共釣磯故鄕風物好轉覺宦情微

選勝章江側聊開仲蔚園煙籠南浦樹日永北堂萱倚檻風生戶當樽月滿軒幽期誰與共野老共忘言

直气千秋壯髙風百世師此行眞獨往何日是前期蘿徑堪龍臥梧岡想鳳儀莫將報國志容易逐年衰

世買燕王駿公焚學士魚物情今若此天意竟何如歳月靑陽逝年華白髮疎空令蕓閣吏寂寞賦閒居

陳肖平擢守大名且得長孫短言贈行兼以志喜【二首】

邢臺今輔郡此去況專城人望使君至當如澶水淸何心縈紫綬雅志在蒼生肯讓循良傳獨髙漢吏名

爲郡恩光重充閭樂事繁人方思杜母君喜抱蘭孫五馬原稱駿一毛亦是鵷於公有徳政應大裏中門

題栢溪沈翁畫竹大宗伯龍江公尊人也

裊裊淇園竹靑靑歳寒後世上繁花豈不妍此君眞與栢爲友栢溪老翁標格奇愛竹愛栢仍愛溪溪邊栢下一壺酒醉墨寫出瑯玕枝瑯玕枝墨花落一竿兩竿勢如削瀟灑團欒何太工神品不與凡竹同風雨一夜化龍去隨翁直上蓬萊峯長畱數莖化不得至今日日生淸風淸宵明月當軒墮寒影逼人侵四座涼颸颯颯入簾間隠幾靜聴聲珊珊渭川千畝轉覺俗只此數竿看亦足怪來宗伯徹骨淸朝回對之豁心目尙書省近太微垣天邊雨露滋靈根邇來生意潑潑發春深或恐長龍孫

贈王四槐憲長【四首】

北風烈烈聲怒號寒天滿目飛蓬蒿健兒皸瘃馬蝟毛書生那有封侯骨都護休言出塞勞

歳暮陰雲黯欲奔黃沙漲天白日昏天關虎豹如雲屯莫言長別辭金闕且喜生還入玉門

男兒出身常事邊何如歸種洛陽田寶刀卸卻但髙眠且喜手中銀不律羞殺跨下鐵連錢

寒風吹折薊門柳勸君但盡杯中酒赤膽空言大如斗向來枉費張君舌此去好閉陳生口

方擴甫至涿鹿聞貴陽之命不及一晤而去書此道悵惘之懷

黔嶺盤江客路長君才豈合老風霜上書北闕忠爲膽驅馬南天瘴是鄕銅柱何時標粵地竹符此日走蠻王相逢咫尺還相別離恨應隨到夜郎

奉送少司空李棠翁老師之金陵【四首】

畱都吳建業常伯古司空禮樂歸宗匠經綸屬國工曉云隨去馬秋月聴徵鴻時有懷君夢淸宵入漢宮

眾望歸臺鼎王言作朕虞積薪嗟自漢乘傳且遊吳勝可探三島閒堪賦兩都秣陵余王气懷古見雄圖

去去辭金馬行行向石頭臺髙曾宿鳳官古舊名鳩南北皆榮遇江山足壯遊獨令桃李士日夜望仙舟

昔校陪京士曾看吳苑花今參玄武部還泛大江槎世路疲行役風塵老歳華棲筠原重望日下看宣麻

送史應之給事使汴【二首】

暫輟明光艸遙分大國桐雙旌來日下四牡向天中寶劍含秋水金函耀彩虹梁園如有賦枚叔未爲工

去矣遊何壯嵩墟本帝京河山千古勝帶礪萬年盟芳艸迷周澤祥雲擁汴城夷門久寂寞何處問侯生

送方戶部之金陵【二首】

十月燕山道瀟瀟風正寒故人從此去偃蹇寄微官世事憑誰論天涯好自寛相看惟涕淚聊爾勸加餐

官是度支吏人稱畫省郎此行非落莫吾道足徜徉地勝當龍虎臺髙有鳳凰知君能汗漫賦就莫相忘

費國聘入賀還蜀【二首】

別久情偏洽歡多別轉難風塵堪墮淚霜露好加餐路入蠶叢杳山當鳥道盤錦官千萬里何處望長安

吾黨論英妙惟君意气雄入朝歌燕鎬獻壽競呼嵩名以遊燕大文從諭蜀工憐才明主意遲爾建章宮

重修幹淸宮奉慈駕還禦制題

閶闔重新接紫微九重天子奉慈闈云連畫棟開金殿日射雕楹敞玉扉仙鳥翩翻迎彩仗鑪煙繚繞上霞衣遙知定省承歡處壽曜弧南映曉輝

過燕子磯

燕子磯頭山色幽燕子磯前江水流磯上老僧無一事年年此地看行舟

登鳳凰臺臺上有石甚奇前爲陳光祿移去竟沈江中

李白遊白下曽爲鳳臺吟鳳去幾千載臺名直至今我來登此臺秋色亦已深髙臺久荒涼古木尙陰森但對驄馬客不聞彩鳳音遊覽未終竟斜日下髙岑好雨從西來涼气襲我襟臺上有奇石聞向江中沈利令石可移惻焉感予心

恭題玄兔捲應制

玄霜搗就化仙姿躍躍今看在圃時喜向天門標上瑞還從月窟應昌期精涵水徳由來異色借煙光覺更奇染素知逾千歳質披圖擬薦萬年枝

恭題大閱圖應制

我皇神聖能繩祖威靈赫奕超千古嶺表烽銷瀚海淸猶自憂危思耀武三月三日天气和五云髙捧翠華過地動轟雷奔鐵騎麗天晴日照金戈轅門此際軍威震伐鼓鳴鉦聞逺近七校爭誇貔虎姿十干正演龍蛇陣縱橫叱吒逞豪雄角射當場技盡工健兒慣使千斤弩俠少能開六石弓健兒俠少紛馳逐夾道旁觀俱詟服冠軍原不讓嫖姚扛鼎何須羨賁育桓桓赳赳壯皇威妙略英風播九圍久聞關塞鐃歌唱坐見邊庭羽檄稀太平日日謀桑土戰士人人沾雨露天下𨿽安未可忘吾王一豫眞爲度只今將卒如雲屯禦敵年年更苦辛九邊願普投醪惠萬載常歌挾纊仁

恭題畫鹿應制

匹練開仙籞良工賦象奇甡甡看逸態麌麌見靈姿太液泉明處長楊木茂時試觀町疃迹知是戀恩私

玄圃深鍾瑞宜春舊擅名異毫畱墨潤黝質照人明飲渫形何適眠荃性不驚宛然靈囿裏神物表休禎

曾見白環異仍畱寶繪傳錫名徵百祿閱世已千年蘋野娛嘉客蓬山伴列仙銜花金令爽獻壽傍琳筵

本是仙家畜今歸冊府藏冰紈呈寶籙星毳散瑤光晴樹紛供翠秋芝細吐芳上林無羽獵羣友任徜徉

送盧東麓祠部廷杖爲民南還

燕山雪花大如手層冰欲裂陰風吼車輪摧折馬不前盧郎此日東南走盧郎爾去莫銷魂爾力猶能叩天閽幽谷不回白日照星辰亂落紅塵昬紅塵昬浮雲馳嗟哉世事竟堪疑精誠自分山可移山鬼竊笑精靈窺漢庭不聞賈生痛澤畔誰憐屈子悲盧郎盧郎爾何爲上帝待爾以不死爾歸且韜胸中奇愼勿狂歌嘆五噫

吳太華憲僉買燕姬赴蜀賦贈【二首】

燕姬年十五弱質不勝春得侍吳郎寢何言宋氏鄰舞餘嬌欲盡妝罷態逾新行路應相問兒家疑姓秦

別母辭鄕國躊躇誰忍分愁看桃葉渡淚點石橊裙月貌嬌夫壻風流屬使君若經巫峽路或恐化行雲

遊崇眞觀

偶來遊玉宇不爲覓金丹塵世紛挐苦人生休暇難聊同羽客話暫卸侍臣冠石竇流泉出泠泠入座寒

有感

皇都色未曙車馬已喧闐俠客紛攜彈妖姬慣數錢王侯羅甲第戚裏鬭繁弦不似股肱郡蕭條絕暮煙

過江陵故宅

髙門余故宅荒徑但新蘿巷僻無車馬庭空散綺羅樹殘微有葉池淺不生荷富貴皆塵土豪華那足多

病中

病多偏易懶獨坐漫躊躇卽死不稱夭倘生眞是餘一身原自幻萬相總成虛何事拚微命依依老校書

長門怨

長門寂寂不勝春忍聴君恩處處新亦有黃金堪買賦羞將寵愛托詞臣

村居

寂寞村齋裏春深日覺遲藥殘呼僕劚背倦倩兒捶戶外鳥啼樹井邊犬護籬地幽無客至閒檢杜公詩

長信宮

可憐長信已春回總是無人花亦開莫道天街常寂寞入簾猶喜燕飛來

聞蟬【二首】

髙槐遙借隔林靑樹裏鳴蟬乍可聴記得年年當此日一般流響過閒庭

午夜枝頭時飲露斜陽葉底慣吟風兒童最愛聲淸切愁殺悲秋白髮翁

自君之出矣

自君之出矣羅幔爲誰燻忍見博山上蛛絲結网文

恭題百子圖應制

宮中多樂事百子競歡趨知是燕禖應欣看龍種殊人人階下玉隊隊掌中珠共訝冰爲骨還疑玉作膚嬌癡原不妬遊戲總堪娛約臂黃金串纏身錦繡襦螽斯徵瑞慶麟趾葉禎符長信渾無事閒聴歌鳳雛

壽徐封君翰檢端銘之父

憶昔年當齠齔時與君諸弟相遊嬉君時文章光陸離淩雲有賦眾所奇投分未登孺子榻論交已受季方知三十餘年疾如駛予髮種種已如此君今頭顱可知矣聞君年開六袠余骨格淸奇鶴不如教兒已作鳳池客攜室同向鹿門居君今不樂將安須春花發繁紅秋樽湛芳綠鳩杖雙攜靈壽笻紫簫共度長生曲何必懷金紆紫謁帝廬又何必求仙問道訪茅屋如此五年願亦足

送髙儀部謫中部令

聊沽燕市酒送子向延安南省名逾重西人膽欲寒一鳴成斥馬百里暫棲鸞但保丹心在無嗟行路難

元夕送常亷庵北上

浮名驅子去慷慨向瑤京寶月照離思春星伴客程綠樽聊共醉靑眼定誰明自愧楊中侍無能薦長卿

送寗云田備兵獨石

中朝節使行邊日猶是單於欵塞年劍气夜寒靑海月笳聲秋斷赤城煙北門尺堠遙連晉上谷層關迥抱燕聞說漢庭論保障黃金雀印待君懸

壽何封君

罷郡歸來二十年采芝劚藥老林泉斑衣亦是山中相野服眞成河上仙馴鶴時看陪杖履冥鴻久已破雲煙嵩峯尙有王喬在明月應來證太玄

送易君選守兗州

驂驔寶馬逐風塵喜報除書歳歳新北闕雙符分紫綬東方千騎擁朱輪人從水部知何遜帝爲名邦借寇恂有日黃金飛漢詔看君露冕自行春

望夷門【二絕】

驅車上夷門懷古三嘆息可憐虛左賓獨有竊符策

朱亥誠勇士俠气淩秋云何事袖中椎不椎秦將軍

賦得雙塔寺

寶塔參差揷帝都琳宮對聳玉浮圖慈云擁處輪疑轉明月懸時影不孤白馬雙雙來異域黃金疊疊起靈樞莫言久已成灰劫猶有胡僧夜拜膜

送徐肖及請告南還

去年我別君河橋樽酒醉斜曛今年君別我古道雙旌紛婀娜歡會何少別離多把袂相看淚交墮君厭承明廬翻然賦閒居歸云一萬片片片隨君車白雲親舎知不遠遊子天涯今始返十年曵裾亦已遲一旦抽簪未爲晚與君交結與君親仲氏吹篪伯氏塤羊質笑我終難達龍性知君不易馴長安華轂者誰子盡教繁盛常如此豈無肝膽向人傾世路悠悠幾知已君嗤腐鼠腥髙步入靑冥頓覺客遊惡能使客心醒亦知富貴等朝露可柰兄弟如晨星世間萬事無不了白日紅顏空自老君辭榮祿何其早莖露調來丼旨淸■﹝革芒﹞鞵踏破雲林曉送君行爲君道君歸預把山石掃有日尋君易水濱十日平原共傾倒

送慈溪潘學博

薄宦向何處東南甬水邊春風開綘帳寒色上靑氈博士原潘嶽諸生得鄭虔廣文官舎靜明月好談玄

壽石介峯母太夫人時介峯新有操江之命

鳳誥翟褕出漢庭慈云冉冉護輜軿金仙原注長生籙寶婺今連執法星春色喜看萱艸綠東風頻想茘枝靑中丞新領吳門節大有江魚薦醁■﹝酉靈﹞

送許靜峯備兵淸源

古人朂明徳今人惜離居離居豈不惜明徳良足圖烈風吹徵衣送君城南隅君行向淸源坐擁雙熊車淸源何壯哉交交名利途帆檣下大河車馬紛長衢廚傳日丰盈田野日荒蕪昔予疲行役過此長太吁對食不能餐單車屏前驅今豈異昔時民或益以愈憲府自崇邃安能顧田廬誰爲灑春霖一使勞者蘇君負彩鳳姿況握竹虎符行當念窮黎寜復甘華腴先哲有遺言示我以良謨詩人戒戎作大易謹衣袽君行愼勉旃於以慰區區

遇齋毅庵文所小飲敝居遇齋能談玄修賦贈

天涯宦迹許誰親且喜開樽對故人浮白尙餘年少興談玄欲駐老來身須知塵世生原幻莫道丹經訣是眞今日與君聊盡醉仙家幾見有詞臣

劉效忠再起備兵陽和

不有唐馮在誰論魏尙功君才堪秉鉞此去復臨戎塵淨龍城月煙消狐塞風亦知燕頷相未合老隆中

送張端叔大參之大梁【四首】

何意明光客驅車出薊門漢庭誰補闕梁地爾參藩中外皆王事風塵總聖恩寸心期不負此去更奚論

河橋三月暮春色曉氤氳黃鳥方求友靑樽卻送君魂銷燕市酒心折太行雲兄弟飄零甚天涯忍更分

無以贈行役看君空淚垂向來惟令徳此後但相思古道存交誼深情悵別離連牀風雨夜何日是前期

蒼茫望不極天上落黃河君向中原去應從此地過孤身眞浪迹九曲盡風波莫仗懷忠信艱危世路多

壽陳太常母夫人

靑靑堂上萱鬱鬱堂前桂萱兮正芬蒕桂生何蔽芾秋風生桂枝馨香爲國瑞托根在天墀雨露時其霈雙承雨露恩持以獻堂背雨露日以繁萱花日以蔚孤根比大椿挺挺八千歳

朱太史養淳冊封周藩

昔予祗行役驅車向中原中原饑饉余氛祲日以煩白骨亂如麻黯然銷神魂朱門郁蕭條哀哀諸王孫君今復持節翩翩過夷門不知周遺民今有幾家存況今旱爲虐五月黃塵昏知君負經濟雅志念黎元當其授簡時應爲廢朝飱莫以董賈筆虛負鄒枚言願賡云漢篇歸來達至尊

元日飲用韞宅遇雪兼赴劉工部之約【四絕】

子云拙可嗤佳節甘蕭索喜得同心人相招共相樂

故人交如蘭故人酒爲薏交深酒更佳何妨爲君醉

醉來興太狂六博閒笑語風雪解畱人門外深幾許

踏雪覓劉郎相看成一笑不如王子猷空返剡溪棹

寄友人魯生同原【四首】

獨愛同原子昂藏一丈夫蚤逃博士籍急返步兵廚六袠身方健百年事易䢐鸘裘何用惜好付酒家胡

不受儒冠誤知君意頗眞心能識故我名已讓他人謝傅登山屐陶公漉酒中只今吾愧汝碌碌尙風塵

生事今何若棲遲林壑間有時或藥圃無日不禪關謀任巢鳩拙身同野鶴閒已堪稱大隠何用覓商山

試問淸狂興年來更有無花前曾索飲醉後更呼盧惟我論交態從人詫酒徒何時重把袂肯使社盟孤

鄒南臯給事之金陵【二首】

萬里投荒後孤忠自許時君恩猶未報直道竟誰移諫艸匡生疏封章賈傅詞倘能存國是敢惜此身危

牢落風塵裏艱危此一官薊門春色暮白下法星寒何意時名大翻悲吾道難逐臣雙涕淚不爲別離彈

壽兪進士父

六十龎眉叟雅如陳太丘閒情看畏壘生事獨滄洲自是形疑鶴何須杖有鳩君家鄰海嶠歳歳自添籌

君有謝家玉新彈漢吏冠一經今若此百歳總爲歡涉屐江天闊開樽雲水寛自應常駐世何事問還丹

寄敖嘉猷

近得山中使遙傳錦字書云披萊子服肯問蔣生廬菽水貧非病鶯花樂不虛安仁耽寂寞一意賦閒居

送黃層城先生還蜀李座師壻也【二首】

翩翩黃叔度瀟灑絕塵襟自是風流況兼之蘭蕙心標淸疑片玉價重愧雙金無柰別離急相思錦水深

君年方弱冠萬里事遊燕去矣乘龍客飄然跨鳳旋壯懷淩北冀歸興落西川別後如相憶春風待著鞭

送張伯任都諫閱視

開城古雍州漢家朝那地迢迢控畨夷可斷匈奴臂一從和議成關門久不閉無復念軍興祗聞增歳幣壯士臥干戈邊城罷烽燧豈不息戰爭難免銷精鋭藩籬不復施邊人日窺伺去年戎馬來縱橫太淩厲酸風捲寒云三軍同日斃所過無雞豚哀哉肆吞噬天子頻西顧疆吏盡更置君從掖垣中叩閽數言事刺刺悉邊情一一當上意藉爾靑瑣賢出作行邊使行視昔戰場白骨尙委棄四野無人煙那能不隕涕誓將廓兵氛何以壯軍勢君其賈餘勇時方待髙議好上金城略永垂秦川利丼學汲公戅寜顧漢庭忌國論寄通塞仕途隨險易得君借前籌膚公奏今歳

送王孝甫大理閱視延綏【二首】

黃金裝寶劍白羽借兵符知爾多邊略終能贊廟謨楡關空築塞鐵騎不捐軀試問延州將嫖姚今有無

自昔成和議於今二十秋祇聞增市馬誰復問椎牛月色臨關迥笳聲入暮愁君行看塞上何處有貔貅

何克齋侍禦謫武昌

何君生人秀意气本豪宕通達類賈誼伉直似劉向排云叩天閽一日章三上鳴馬輒見斥安得復立仗謫宦向三湘猶勝居一障君王自明聖小臣罪當放但願衮無闕無令竈有煬自合走踆踆敢云心怏怏春日春明門開筵設祖帳武昌形勝地此行遊亦壯近聞饑饉餘民物半凋喪君到若行春應爲心淒愴監門圖流民玆事誰能量志士戀禁闥達人多慨慷直木忌先伐願君愼所向

範太史冊封

承明使者漢仙郎金簡遙浮漢署香蘭社分茅開胙逺蘿河如帶指盟長隴云曉動旌旗色磧月宵生劍佩光聞道邊庭資保障好將徳意結賢王

顧實甫宮贊予告南還

五月下潞河輕帆渡淮水如何蒓鱸思不待秋風起勸君一杯酒聊以永今夕明日見云停天涯望行迹折柳聴啼鶯鶯聲坐來歇酒罷慘無歡孤舟向天末君來何太遲君歸何太早祇恐再見君容易各衰老相如慣消渴常此乞閒身好攜金掌露歸醉玉山春解驂日已暮歸舟夜半昏舟中聞吳語疑是到閶門豈不欲畱君畱君君不住翻羨檣上烏日得逐君去君眞無罣礙我自愧塵俗誓將結芒鞵從君踏盤谷

田夫謡送馬瑞河父母之沾益

田夫無外事惟有佃其田腰鎌與荷鋤兩兩相比肩偶爾理田器相攜向市廛忽聞城市言官長近已遷行當舎我去不復久畱連倉忙到縣門車馬已駢闐驚愕語同軰玆事良已然自從官長來於今五六年年年納租後家家飽粥饘雞犬夜不驚村舎常安眠積谷爲我賑逋賦爲我蠲時有三老來化誨爲我宣兒童各長成恩徳及惸■﹝疒肙﹞信是田家樂賴得官長賢自謂長若斯閭裏得生全今去欲何之惝怳心若煎去從官長去不知何時還來時不預料囊無送劉錢徒爾臥轅下相將車牽牽聞說官長去行行向南滇滇南萬餘里道路太綿延中復經巫峽崯﨑摩蒼天況當五月時赤日赫如燀田夫有圓笠不敢獻君前但願加餐食以慰心拳拳尙來福吾民勿此長棄捐僕夫早嚴駕五馬何翩翩雲樹隔行蹤有淚如迸泉

送楊貞復宮洗請告南還貞復聞乃弟之變

十年彊半臥林丘又向君王乞書遊六月炎蒸愁客路一帆煙雨送行舟鴒原夢斷悲靑艸鵻栩吟成嘆白頭萬里瞻云情自切承明肯爲故人畱

魏懋忠開府晉中

當年直諫幾人存此日偏承明主恩開府北來熊作軾大藩西去鴈爲門靑萍曉拂霜全落赤羽朝飛檄正繁千里塞垣歸保障一身多病更休論

婉兒怨戲爲敬承作

妝成泣秋風含情淚如雨不信妖艷姿空房翻獨處揮淚問新人雙蛾今幾許何事郎憐新新人能越語新人能越語舊人能燕歌燕歌音調悲宛轉葉云和不惜玉交枝勸君金叵羅君恩別處新賤妾當如何皎皎河漢側離離秋月影揚輝出海嶠流光照金井捲簾望月色月斜知夜永夜月爲誰明幽懷自耿耿幽懷自耿耿愁思郁不發長嘆倚屏帷坐見雙星沒八絕紅顏能幾時歳月去倐忽有寵莫令極寵極愛將歇

放歌

余云衢汝亦堂堂七尺軀二十脫頴薦鄕書三十挾筴上公交車玉堂金馬此何地容汝久玷承明廬從汝執經已三載天子不肯臨石渠吁嗟乎汝旣無封侯骨拜相須汝又不能投筆逺擊西月氐請纓生縳左單於漫言虎可繡龍可屠屠龍繡虎竟何益況汝冥頑一技無逐隊隨行成底事羞作昂藏一丈夫汝不見海上駼轅下駒一旦受君牧與芻爲君萬里爭馳驅少府金錢原膏血太倉粟米煩徵輸念汝何功敢竊食十六年來眞如鼯如此素餐神所忌去夏一病幾長䢐卽今不死亦借住鬢髮衰殘成朽株汝今不去將安需豈合中朝偶權貴好歸田畔逐樵漁衛河之滸茅可誅且營菟裘爲汝居貴何須誇趙孟富何須羨陶朱過眼富貴總石火從今且自脫樊笯三家市裏堪沽酒五畝園中可荷鋤免使短才污齒頰肯教烏帽笑頭顱諸公自是時稷契懶人但放歌唐虞歸去乎歸去乎不然天厭人亦厭臨崖勒馬將焉如

飲張質卿太僕宅和質卿韻【二首】

七載君髙臥頻年我夢思雲霄今再合樽酒得相隨故態醉仍見深情恆不疑傳來白雪調非是四愁詩

百年能幾別一別動經時此會眞當醉那能常若玆興緣諸子發衰自二毛知慚愧賡髙唱君言盡色絲

和敖嘉猷雨中仍用質卿韻【二首】

經旬雨不絕兀坐郁愁思澑斷聲方歇云來陣復隨沼深容我瀨天漏令人疑何事君髙興揮毫猶賦詩

身衰逢亂日官冷是閒時行止今難定干戈復若玆壯懷逐歳盡歸夢有誰知雨共窮愁淚瀟瀟擬散絲

和敖嘉猷夜坐仍用質卿韻【二首】

暝色歸庭樹蟬聲逗客思澹雲行欲盡明月坐相隨肉食慚何補珠投暗自疑君恩無可報深愧素餐詩

炎蒸愁夏日獨愛夜涼時聞有閬風苑泠然當若玆閒身孤鶴伴秋意艸虫知久坐生情思援琴理廢絲

夏日張質卿招飲有詩見示次韻奉答

故人良燕會歡樂愜素心所以衝炎熱連騎相追尋滿斟不能辭感君情意深酒酣發雄談瑯然金石音人生有離合譬彼晴與陰會合不盡歡離後思難任

聞警【四首】

烽火傳西夏干戈又早秋已聞百萬盡未解九重憂戰血腥原艸笳聲咽戍樓賈生余涕淚獨向塞垣流

輸挽千羣至年年說餉師魂飛直北羽心折海東麾六郡良家子三河俠少兒匆匆煩召募祈父亦何爲

權總周連帥爵懸漢徹侯瘡痍猶未復徵戰幾時休已仗上方劍須梟回紇頭王師今老矣空抱杞人憂

天兵疲塞外敵騎滿秦中已歷夏秋月能無尺寸功前軍誰破虜大將只和戎何日妖星落捷書報漢宮

曾直卿敖嘉猷張質卿馮用韞過小齋夜坐質卿有詩見示次韻奉答

久雨淸煩暑新涼入小齋偶然逢上客相與話幽懷酒換東西市泥深前後街且堪畱一醉談笑雜齊諧

敖嘉猷以詩索飲次韻招之

君如時問字不憚往來頻鬥酒家藏久園蔬市取新正堪同酩酊無復嘆沈淪聚散吾生事那能長比鄰

代敬承悲婉兒

日長命何促秋霜殞修嫮嬿婉方及辰幽明忽異路以玆去倐忽翻恨來遲暮花落不重榮佳人難再遇亦知粉黛姿原非金石固無柰死別離泉臺永不寤誰能召冥魂一爲話情愫獨立盻庭柯無言怨芳樹

袁太史封楚藩

爲銜恩命出明光驛路迢迢向武昌禮樂共瞻周太史聲名曾冠漢賢良楚筵酒設黃金縷郢曲吟成白雪章何事錦云隨地落乘流知欲賦瀟湘

敖嘉猷以詩招飲次韻奉答

景物悲揺落涼風又報秋偶逢仙客召同散旅人愁綠潑皆新釀白頭總舊遊殷勤莫惜醉明月在西樓

又次嘉猷韻

逢君不惜醉非是酒腸寛屈指憐吾黨晨星漸漸殘有懷聊共適相慰且加餐追憶當年別能無此日歡

嘉猷賦得明月過齋頭次韻

以我相思渴對君懷抱傾十年惟此夜萬籟復秋聲況有齋頭月照人冠上纓此時不共醉憂國浪如酲

七月七日八日敬承用韞招飲時敬承將有畱院之行同諸丈賦

當日追歡處依然花滿亭只今惟七子河畔看雙星月色浮樽白林光入座靑興來渾欲醉誰忍獨爲醒秋風隨步屧樽酒日相親祗以離情惡翻令歡會頻暫畱惟促席不忍是徵輪借問長江水何如天漢津

和用韞七夕二首【五絕】

歳歳天孫此合歡月明雙照淚痕幹深情已自托雲雨翻向靈禽借羽翰

秋淨雲霄冷絳河黃姑織女夜相過鵲橋渺渺平如掌不似人間風浪多

露冷天髙楡影秋纖纖新月上簾鉤無端云漢看牛斗添作深閨一夜愁

星橋云擁彩鸞歸莫遣龍梭罷夜機聞道西徵諸將士秋風猶著舊時衣

斗轉天街夜漸深從他男女自穿鍼拙人懶乞人間巧且向良宵醉二參

九日同魏懋忠馮用韞登顯靈宮玉皇閣【三首】

祈靈漢帝有仙壇閬苑秋陰碧殿寒宦海幾人同對酒天涯九日此憑欄黃金臺向荒城沒白玉珂從古陌看回首紅塵悲莽蕩紫雲深處欲驂鸞

瓊宮故是仙家地佳節相招此共遊古木蕭蕭松露冷長空片片海云秋風塵忽老陶濳菊樽酒聊登庾亮樓秩散正宜同汗漫何妨落日更淹畱

玉皇髙閣俯人寰畫棟丹梯靜可攀雙闕參差連漢殿千峯迢遞接燕關樓頭秋色當杯墮檻外晴雲入座閒松菊故園何處是蕭條三徑未能還

彭太史冊封便道歸省

騑騑四牡詠皇華河朔逶迆驛路賖已自西淸分使節還從南斗度仙槎金函銜鳳疑靑鳥彩袖攜云映紫霞怪得髙堂人並健彭年原自是君家

唐太史封鄭藩

靑門柳色散晴煙太史風流擁節年恩詔曉從三殿出使星髙傍兩河懸虎牢狐嶺開懷句豹袖羔裘憶鄭賢到處王侯應授簡詩成不讓栢梁篇

七夕

新月依稀夜向闌女牛此夕若爲歡人間謾道相逢易天上猶然會合難河水盈盈情脈脈機聲軋軋露漙漙可憐何限別離者遙望仙橋掩淚看

送張質卿太僕【二首】

北風吹大陸此去躡層冰忽斷羣中鴈其如棘上蠅別筵頻勸酒深夜共挑燈仕路從來惡﨑嶇眞可憎

驄馬經行處曾淸海上氛人猶談往迹名乃掛彈文心事憑蒼昊閒情付白雲送君無限意聊與醉斜曛

劉柱翁雙壽

廿載人髙大隠名鹿門紫气映東瀛靈萱特並莊椿茂玉樹雙聨竇桂榮伯氏南宮行曵履仲方北闕正持衡金陵江鯉仙莖露並入瓊筵佐壽觥

陳南濱侍禦奉母南還

浮雲西北馳越鳥東南飛壯士各有懷何爲常依依況有白髮親日夕望庭闈陳情叩天閽君恩許暫歸板輿親扶將滿路生光輝到日敞華堂開燕及芳菲春風發朱英照君舞時衣君良悅情意其柰心知違嗟我同門友漸看云會稀今復惜君別何以效涓微處士忌磽磽願君聊息機珍重報國身努力奉春暉

送馮用韞學士歸省

君王方問道學士乃寧親綠野看云近黃金結綬新更緣瞻岵意得慰倚閭人彩服皆宮錦猶餘漢苑春

壯年能解綬拜命卽辭榮盛事歸橋梓私心憶弟兄傳符明主賜樽酒故人情別後長安道應增鳴鴈聲

自與君爲友知君眞可師亦慚非逺志謬欲托深期握手忍分去停杯悵別離無由生羽翼相望但相思

知君非久別無柰亦分違從此風期阻漸看云會稀南鄰想髙士東壁望餘暉莫向碧山去依依戀舞衣

送王太初之金陵

匹馬西風出禁閭皇恩新拜大鴻臚有官何必中丞節無地不堪君子居南北那非明主賜往來可柰故人疏秣陵舊迹時登眺慷慨應傷六代余

芝陽丈候補都門賦贈

孤臣來絕徼久客滯長安酒典鷫鸘服塵生獬豸冠途窮感嘅易金盡結交難惟有匣中劍西風灑淚彈

芝陽被謗後撫臣疏其有功於滇仍乞補滇以酬其績乃竟得郁林書此爲別

淒涼傷歳暮飄泊又春初裘敝因除目骨銷是謗書莫緣臣節苦便與世情疏迢遞蒼梧道新恩未可虛

壽蓋吏部母

髙堂爲壽日遊子在京華豈不榮鸞誥誰其侍鳳珈見萱卽憶母陟屺倍思家遙望稱觴處白雲映紫霞

山行

初晴山路滑澗水正泠泠秋老樹多紫雨餘巒倍靑參差髙下寺迆邐短長亭村酒不能醉寒風吹更醒

送王伯楨參晉藩

世事眞堪噱王生又外藩浮沈原宦迹陟黜總君恩霄漢天誰問風塵道自存所憐白首別黯矣各銷魂

得續橋社長書寄贈【二首】

相離當歲晚相憶又秋初聞鴈悲遊宦懷人念索居客情無復道淸興近何如自是嵇康懶年來音信疏

近得緘來信憐君生事閒楸枰敲落月桐韻志髙山舊帖臨池補新詩閉戶刪堪嗟爲客者碌碌鬢毛斑

題江長信霧靈山圖

玄武之精化爲石墮地幻作霧靈山去地不知幾千仭巉巗砐砢絕人寰中有廣硎之水黑峪之關天爲薊門設屏蔽不令邊人飲馬於其間誰哉當關胡乃失守槁厭人血溪量人首妖氛慘淡塞垣墟敵騎憑陵壯士走一戰深慚正正旗三捷敢欺明明後西臺禦史李汝培鐵面皂囊何雄哉封書暮入明光殿戰地朝看驄馬來江君故是埋輪者乘驄直抵關山下空壁蕭條余釡鬵藏屍縱橫徧原野怒气勃勃起神羊寒威凜凜入彈章至今六月山頭雪猶是當年簡上霜於戲江君誰貌汝豸冠繡服猛如虎只今東有倭西有虜潢池處處鳴桴鼓願君攬轡一澄淸掃盡欃槍報明主

贈唐憲副母夫人壽

君家慈親世難得白髮蕭蕭仍健食江鷗海鶴比精神霞帔云冠照顏色有子今爲外臺臣黃金爲帶朱爲輪已向虞廷稱萬壽還從孟母祝千春

送劉效忠巡撫延綏【四首】

開府須人傑維垣屬列卿符分竹虎去軾擁畫熊行號令嚴刁鬥威名變斾旌羨君還自愧白首竟儒生

宦是劉生拙崇階亦漸躋廿年淹塞北千騎向延西小範誰堪並大名君與齊丈夫多遠略早晚破回奚

誰云邊塞地城郭近來空聞道延州將猶稱列郡雄此行期破敵愼勿但和戎好使麟臺上書君第一功

靑油明虎帳紫塞控龍庭漢馬嘶卿月邊人識將星英雄頭未白事業簡須靑莫道書生老猶堪一勒銘

五十口號【二首】

五十今朝是淒涼感歳時浮榮仗馬似生事蠧魚知老覺年來甚病惟歸去宜主恩慚未報容易鬢成絲

初度逢揺落庭柯葉正飛歳華已不待心事復多違久宦慚金馬應還理石磯生平何者是敢道去年非

逐婦行送陳從龍侍禦

莫逐婦逐婦令婦悲試問婦何悲妾亦有所悲不緣寶悵閒鴛枕不愁艷質妬蛾眉妾有一寸丹日織五丈素織作不辭勞何事君不顧君不顧兮妾無緣妾無緣兮妾何言當初擬與同生死寜知棄擲今如此妾豈願學隨風花妾豈願作覆盆水隨風花逐水流覆盆水不再收妾意與君相綢繆何無何有爲君求君不悟兮妾心憂出君門沾妾臆欲行不行長嘆息莫言去婦無顏色倘君尙欲當窻織應知去後能相憶

送常對水【二首】

三十年前曽聚螢與君淸夜坐談經蹉跎愧我頭先白濩落看君綬始靑此會且■﹝扌棄﹞酩酊醉明朝何處短長亭天涯朋舊憐星散厭對驪歌不忍聴

太原亦是先王地質朴猶餘太古風君去好攜循吏傳政成寜讓晉陽公桑麻處處深山裏弦誦家家明月中何日仙鳬飛漢室都人應避五花驄

甲午元日憶用韞

他日逢元日開樽我對君此時吾謝客翻怪爾離羣懶醉長安酒空瞻海嶠云弟兄寥落甚嗒矣坐宵分

王伯楨入都志喜

世間萬事難具陳伯楨乃作外臺臣仰天大笑去不顧拋卻金紫如埃塵吾輩亦是奇男子肯令行止由他人世間萬事誰能保伯楨復走長安道囊中白簡久模糊腰下黃金尙美好光陰去去如流水六七年來復如是當日英雄安在哉空令姓字污人齒路人共指關西子七尺骯髒猶如此春花正發玄都觀暮云空鎖平津裏伯楨與君別來久窮交醉汝一杯酒胸中磊塊能澆否陶令當年懶折腰陳生有日終開口飲君酒爲君歌所得漫言比仲多西夏豺狼𨿽授首北海魚龍未偃波中原白骨莽相望赤子恐弄池潢戈丈夫報國須少壯問君意气今如何

戲柬用韞

問君山中何者好君言無事常卻掃朝看小婦理新妝暮督侍兒尋舊艸有時舞彩奉親歡頻沾餘瀝醉更闌錦帳酣眠不覺曙何能淸夢到長安

純之丈以予十六年官六品貽詩見笑次韻解嘲

宦久成衰相官閒趂病身方慚趙氏璧敢嘆漢家薪愚拙應輸我才名實讓人浮榮今已足有志在垂綸

壽譚中丞母

慈母丸熊舊仙郎符虎新去持開府節歸慰倚門人橊火當樽艷荷香入酒醇添籌從漢沔獻祝指峨岷早逐潘家馭休回王子輪願將稱壽意散作錦江春

客有說予學禪者戲答

不諳貝葉編且傾竹葉酒醉中有眞趣眞言吾何有

聞四槐丈至

才憑尺素慰相思忽報輶軒已在玆握手乍看疑是夢論心久語卻成悲君才豈合長林壑此意聊將付酒巵南北於今多戰伐卽看明主問非彲

連日同四槐丈飲沈禦史園有感

昨日看花花滿枝今朝花已半離披因憐聚散渾如此始信衰榮亦若斯令節正當三月候相逢況是七年時共君痛飲不沈醉卽使重來未有期

夜月同伯楨飲直卿宅兼訂會期

弟兄三十輩今得幾人存偶逐冏卿騎同傾學士樽人占星聚裏吾喜月當軒此後經旬約期君不負言

題李納言萱庭日永捲

滄洲縹緲接靑冥中有仙家萱爲庭庭前一夜春風起春日曈曨照階戺森森萱葉何靑蔥裊裊萱花吐金紫共道此花應有神托根日與松芝鄰松柯如石芝如菌芝爲顏色松爲身可比昆侖老桃樹一度花開三千春

送莊太史冊封

楚客才名天下聞封茅直向粵南分千年帶礪歸宗子萬里鶯花屬使君獨秀峯含桐葉色七星巖動劍鋒紋壯遊處處堪乘興賦就應淩五嶺雲

寄王淸泉刺史

故人多逺識早已宦情微林壑但寥落酒樽無是非心輕五馬貴人羨一鴻歸予亦風塵倦秋來思振衣

五憶詩

魯應紹

應紹忘年友憐君老一經興酣時卜夜談劇每移星昔詫玄言白今嗟墳艸靑望廬思笑語雙淚爲君零

王公招

旅邸相逢日開樽尙自親誰知生別後遂作死離人疾病工爲祟文章竟誤身故園臺榭盡零落不勝春

常子仁

子仁吾黨彥雅志在公交車詞賦金同擲丰標玉不如龍年忽冉冉鶴夢竟蘧蘧幸有佳兒在猶能讀父書

克孝

吾宗老伯氏今世葛天民有酒卽拚醉無財不厭貧可憐泉壤下猶是孝廉身諸子近蕭索相看更愴神

克敬

最憐克敬弟戅直無它腸不戀儒爲籍卻耽酒是鄕醉能消日月病乃入膏肓誰復爲吾益思之倍慘傷

淡然軒集卷八

