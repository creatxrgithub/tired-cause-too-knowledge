北郭集明徐賁

徐賁﹝公元﹖年至一三七九年﹞字幼文﹐號北郭生﹐其先爲蜀人﹐徙常州﹐再徙平江。

徐賁

﹝公元﹖年至一三七九年﹞字幼文﹐號北郭生﹐其先爲蜀人﹐徙常州﹐再徙平江。生年不詳﹐卒於明太祖洪武十二年。工詩﹐爲十才子之一﹐與髙啟﹑楊基﹑張羽齊名﹐稱「吳中四傑」﹐。張士誠開閫﹐辟爲屬官。後與張羽俱避居湖州這蜀山。洪武七年﹝公元一三七四年﹞被薦至京。嘗奉使晉﹑冀﹐及還﹐柘中惟紀行詩數首。太祖重之﹐授給事中。歷官河南左布政使﹐會徵洮岷兵過其境﹐坐犒勞不時﹐下獄死。賁著有北郭集六卷﹐《四庫總目》行於世。傳世作品有《秋林艸亭圖》《蜀山圖》等。

徐賁﹝１３３５﹣１３９３﹞﹐蜀﹝四川﹞人﹐自昆陵﹝今江蘇常州﹞徒吳爲長洲﹝今江蘇蘇州﹞人。洪武七年﹝一三七四﹞徵起﹐累官河南布政。後以官軍過境﹐犒勞失時﹐下獄死。工詩﹐善畫﹐時稱十才子之一。山水法董源﹐圖染有山澤間意﹐林石尢濯濯可愛。小楷法鐘兼虞﹐秀整端愼﹐不爲沓拖自恣。其艸書雄緊跌宕﹐出入旭﹑秦﹐無不淋漓快健。﹝明史本傳﹑明畫錄﹑無聲詩史﹑丹靑志﹑畫史會要﹑珊瑚綱﹑眉公祕籍﹑名山藏﹑詹氏小辧﹑甫田集﹑六研齋筆記﹑列朝詩集小傳﹞

徐賁﹕﹝1335﹣1393﹞明初畫家。字幼文﹐祖籍四川﹐居毗陵﹝今江蘇常州﹞﹐後遷平江﹝今江蘇蘇州﹞城北﹐號北郭生。張士誠抗元﹐招爲僚屬﹐賁避居湖州蜀山﹝在今浙江吳興﹞。洪武中﹐被薦入朝﹐官至河南左布政使﹐以軍隊過境﹑犒勞失時﹐下獄死。能詩﹐與髙啟﹑楊基﹑張羽齊名﹐稱「吳中四傑」。擅畫山水﹐取法董源﹑巨然﹐筆墨淸潤。亦精墨竹。存世畫迹有《蜀山圖》等﹐詩有《北郭集》。

北郭集

六卷﹝安徽巡撫采進本﹞

明徐賁撰。賁字幼文﹐其先蜀人﹐徙常州﹐再徙平江。張士誠開閫﹐辟爲屬官。賁與張羽俱避居湖州之蜀山。洪武七年﹐被薦至京。嘗奉使晉﹑冀﹐有所廉訪。及還﹐檢其橐惟紀行詩數首。太祖悅﹐授給事中﹐歷官河南左布政使。會徵洮岷兵過其境﹐坐犒勞不時﹐下獄死。《明史﹟文苑傳》附載《髙啟傳》中。賁善畫﹐亦工於書。李日華《六研齋筆記》稱其楷筆秀整端愼﹐不爲沓拖自恣。詹景鳳《小辧》亦稱其小楷﹐法鍾兼虞﹐然皆拘拘法內。蓋其天性端謹﹐不逾規矩。故其詩才气不及髙﹑楊﹑張﹐而法律謹嚴﹐字句熨貼﹐長篇短什﹐並首尾溫麗﹐於三家別爲一格。其客吳時﹐嘗居城北之齊門﹐故名集曰「北郭」。舊本爲吳人張習編次。今是集前後無序跋﹐題曰「陳邦瞻校」。蓋萬曆間重刻之本﹐又非習所編之舊矣。

﹣﹣﹣出《四庫總目提要》

欽定四庫全書

集部六

北郭集

別集類五

明

提要

臣等謹案北郭集六卷明徐賁撰賁字幼文其先蜀人徙常州再徙平江張士誠開閫辟爲屬官賁與張羽俱避居湖州之蜀山洪武七年被薦至京嘗奉使晉冀有所亷訪及還檢其槖惟紀行詩數首太祖悅授給事中歷官河南左布政使會徵洮岷兵過其境坐犒勞不時下獄死明史文苑傳附載髙啟傳中賁善畫亦工於書李日華六研齋筆記稱其楷筆秀整端愼不爲沓拖自恣詹景鳳小辧亦稱其小楷法鍾兼虞然皆拘拘法內蓋其天性端謹不踰規矩故其詩才气不及髙楊張而法律謹嚴字句熨貼長篇短什並首尾溫麗於三家別爲一格其客吳時嘗居城北之齊門故名集曰北郭舊本爲吳人張習編次今是集前後無序跋題曰陳邦瞻校蓋萬曆間重刻之本又非習所編之舊矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

北郭集卷一

﹝明﹞徐賁撰

○樂府﹝詞吟﹞

古別離

淸晨戒嚴裝送別河之幹北風塞上起黃沙浩漫漫冰雪日以繁徒旅日以寒不悲道路遠所愁衣裳單從行義不可徒使摧心肝流光信奔馳君歸有時待但惜少年去坐令顏色攺

上畱田

羽翼偏不能飛上畱田車輪單安可馳上畱田有弟有弟寒且饑上畱田爲其兄者知不知上畱田父母旣沒鞠者爲誰上畱田

五雜組

五雜組機上絲往復還盤中棊不獲已人別離

五雜組園中花往復還陌上車不獲已人無家

行路難

桃李不冬發寧識霜雪威丈夫不出門安知道路危渡河恐傾覆登山苦崄巘假問何乃爾言有名利覊名利孰不志命系造化爲請君勿躁進藏器且待時

巫山髙

巫山峯十二一一向陽臺聞說君王夢曾逢神女來樹色淒離恨猿響抱余哀至今雲雨裏徒使後人猜

邯鄲才人嫁爲廝養

卒婦妾夲邯鄲富家女學得詩書絕歌舞小時恩例選入宮天顏一顧生春風崇臺往來十五載玉容無復桃花紅君王寵新盛開宴還同賤妾初時見君邊銀燭照華筵妾處秋螢閉湥院當時自喜才名人如今始信詩書貧辭君去嫁廝養卒不怨君王怨妾身

折楊栁

人言折栁愁我言折栁好倘向栁邊行織君去時道

名都一何綺

名都誇綺麗千門爭向開射熊舊辟館迎鳯新築臺畵轂金吾過駿馬玉璫來縱橫九衢裏日日逐塵埃

神弦曲

靈風颭旗日光黑燈影半明斜照壁湘筠颯颯泣慘淒翠裙香帶蘭葉齊跳梁綘鼠舞碧雞神鴉飛出寒煙啼紙錢嘯火髙懸樹千輪萬騎登天去

神弦別曲

桂葉吹香楚花雨十二離鸞夢中語緑蛾紺髮團作云髙軿夜降巫山女金鑪蕙气烈火濃畵簾羅幙春重重翠樽進酒樂未終眾巫笑起鼓冬冬燭光倒射椒花紅

從軍行

裝刀不用金立身不在文昨日破邯鄲歸來論功勲君王更部位官屬馮將軍

別離曲

山風吹霜楡葉老城鴉傳聲天欲曉徵徒出門駕行裝斗杓倒懸月無光我停露車客停馬荒煙蕭蕭暗平野一杯濁酒且須須九月埀楊不堪把歌聲感激弦聲繁坐上醉人爭笑喧相逢相別皆艸艸心事如絲向誰道

新嫁娘

效王建鄰里爭來賀三朝禮數頻只是羞擡眼識郎猶未眞

五索效韓偓

爲性好梳裹料鬂更均腮手把百神鏡千回自照來可憐手無力從郎索鏡臺

昨日下河橋多被行人見花稀無處藏見我新妝面一向不禁羞從郎索羅扇

幾回畏春寒不向庭中走杏花都落盡雨長春苔厚我欲掃落花從郎索鸞帚

琵琶性裏好曲調手中便一朝弦斷盡欲接卻無緣待彈不可得從郎索新弦

閒將紅色絲結取承露囊一面芙蓉花一面雙鴛鴦不藏鍼與綫從郎索麝香

新曲效溫庭筠

深宮漏永閉靑春象牀玉枕繡爲裀虹梁日出照明錦流蘇風動墮香塵鴛鴦帳裏承恩重睡起鬟斜緑云擁艷舞濃歌女伴誇芳容嬌態君王寵好風美景綺窓前佳節良辰信可憐點腮試拭花梢粉畵眉還用麝臍煙寶釵壓鬢犀梳映幾度調妝看不定雙鳯雕成白玉臺四龍蟠作黃金鏡妝成只是自焚香絳唇紅靨間明璫斂笑藏羞向窻坐時理銀箏更炙簧內家花栁春風早桃園杏圃聞黃鳥花鳥撩人可解禁多歡多樂年年好一從少小擅風流日來歡禦鳯凰樓侍奉君王無所願上祝萬歲又千秋

切切重切切贈普仲淵

切切重切切相逢復相別君行車有輪我車去無因千里更萬里宛轉車輪裏闗山路崄巇行速寧行遲

塞上曲

十五見天子十八領邊兵曾將一羽箭贏得射鵰名

新弦曲

弦頭響淸人愛憐曲多彈雜難爲弦一寛一緊調復亂卻把新弦一齊換新弦換上等要聽舊弦換下誰來看舊弦舊弦莫謾悲新弦還當有舊時

采蓮曲

采蓮莫采多采多莖傷手手傷有時好傷我池中藕

蠶婦詞

采桑復采桑采桑未盈筐今年小姑嫁蠶多獨自忙

三婦詞

大婦能刺繡中婦解藏鉤小婦知音樂纎手彈箜篌上客且安坐風光無日休

幽蘭曲

幽蘭不是尋常艸長葉叢叢紫花小幾見東風夢裏來緑艷煙濃紅日曉瑣窻護春春意暖宛轉淸香吹不斷美人昨夜度瑤琴白雪新消楚江滿

湘妃曲

蠻娘唱怨鮫房黒冰瑟嘈嘈機罷織寒濃翠薄妬蟬衫煙梧風竹斕斒色鳯聲天逺有誰聞雙蛾黛影愁不分楚山九點秋未老淚花染盡瀟湘云

靑樓曲

綺繡列中堂羅扇映穠妝鈿花新樣制釵梁出意長藏香詒荀令笑指調周郎不應妙歌舞舊得事平陽

洛陽陌

君家天津南我家孟津北都因看花來相逢不相識

靑靑水中蒲

靑靑水中蒲織作團團扇不肯贈傍人自掩春風面

道逢鐂武威

昨夜看燈歸道逢鐂武威將燈調人笑連手挽羅衣引上東城路邀入他家去都無女伴隨嬌羞不成怒郎心莫亂想想著直須媒蘭衾胡敢禦一夜坐堆堆

龍門有孤桐

龍門有孤桐斵爲三尺琴良材不易得軫玉而徽金泠泠七弦間一彈淸我心要知在自適奚必求知音

將軍行

朝出飛狐塞暮返雲中營提攜燕代卒意气恣縱橫屢奉天子詔萬里得專徵霜風寶刀利曉日炫朱明彎弧白象斵重鎧文犀成敵騎不敢向三邊盡知名裨校擁纛前都護隨鑣行首功不足計當爲誇擒生

猛虎行

爾虎從何來據住三義口昨日啖東家豬今日噬西家狗山中百獸不敢鳴白楊黃竹陰風生鄰家少年憑意气彎弓掛箭尋山行夜深月黑候虎出明朝荒艸餘白骨

擊築行和髙季廸韻同張記室憲賦

和君擊築吟請君側耳聽不是更容貎誰能知姓名主人莫稱善坐客何須驚酒酣欲罷奏壯心難自平

短歌行贈杜君寅

白日𨿽苦短萬里落復生人生自有限難極歡愛情愚者謀在食知者志在名愚知各有求誰能免經營秋花容易老秋葉難再榮對酒心已醉酌酒淚先傾我非不能遣柰此愁相縈君亦失意人請吟短歌行歌短意自長展轉歌莫停

遊仙詞

浮游虛空界瀟灑飛雲臺靈光照八景眞气淩三臺日出東皇降月生西母來絳玉裝書笈文螺制酒杯長歌忽俛首溟渤揚黃埃

賈客行

賈客船中貨如積朝在江南暮江北平生產業寄風波姓名不入州司籍船頭賽神巫唱歌舉酒再拜酹江波紙錢百垜不知數黃金但願如其多須臾神去風亦息全家散福歡無極相期盡說莫種田種田歳歳多徭役

靑絲白馬歌

銀鞍白馬靑絲韁容顏花艷少年郎有時系馬埀楊樹逐翠尋香入花去

對鏡詞

蓮壺漏轉銅龍泣露壓香塵玉階濕欲理殘妝喚鏡來恰在石橊花下立犀梳未整寶釵偏緑鬟嬌■﹝髟上墮下﹞芙蓉煙孤鸞飛入月中去離愁脈脈空嬋娟

宮中夏夜詞

涼露下蓮池云廊夜步時小鬟癡欲睡頻說斗杓移

扶南曲辭歌

紅日映髙樹晴光入綺疏鈿屏開八字銀鑰啟雙魚美人曉妝罷流鶯春語初中使簾前立直待上金輿

長歌復短歌四章

長歌長短歌短百歳人生那得滿昔不樂今何如少年焉用多讀書桑樞甕牖爲窮儒

短歌短長歌長男兒有足行四方鞍在馬輪在車請君莫言道路賒安能局束長在家

長歌停短歌起春風吹入行人耳壯年少老日多人生有志莫蹉跎致君堯舜當如何

短歌歇長歌續百年碌碌復碌碌交者多知者少取次論心皆艸艸志士棲遲眼中老

田家行

溪南種田溪北住屋東栽桑屋西樹阿翁八十不出戶長男踏車婦織布大女送飯小絡紗幼男放牛未還家年年納得官家足篋有餘布甑有粟田家古來多苦辛飽暖各自全一身我願子孫親■﹝畝犬﹞畝終身不識離鄕苦

農父謡送顧明府由吳邑升常熟

我家茆屋臨官道前種桑麻後梨棗年年力作不違時人有餘糧牛有艸官長下車今五年老身不到州縣前鄕無吏胥門戶靜家家盡稱官長賢大男入郭買田具始知官長移官去來時憶向官道迎今日去時須送行攀轅欲畱畱不止我民愴惶彼民喜殷勤再拜官道傍願飲三江一杯水

漁父篇贈瞿敬夫

身夲煙波一釣徒載得全家入五湖耽詩每笑唐髙士致產能輕越大夫往來不向州城住朝泊西巖夜東渚筆牀茶竈何用將篷底惟畱釣魚具第四橋頭春水多朝朝暮暮自經過緑蓑常帶桃花雨白槳頻翻荇葉波春風秋月年年好銅鬥歌中鬂華老閒愁總在醉中消樂事從教行處少但取魚來不論遲黃梁緑竹手親炊飽時把釣醒時唱世事於君定不知

栁短短送陳舜道

栁短短春江滿蘭渚雪融香東風釀春暖山長水更遙浩蕩木蘭橈蘭橈向何處送君行南昌去離愁落日煙中樹

白蘋花送王汝器

白蘋花緑蘼艸南風吹碧波五月湘江道行人勸酒離緒多棹女棹郎歌棹歌黃鸝啼時風景好大堤日落柰君何君今去不可畱山疊疊水悠悠

明月篇贈章子向

商飆拂絳河圓月溢金波澄陰斜映桐池近爽气遙連桂渚多穿櫳窺帳虛塵淨鑑帷照牖芳香冷翫賞何人倚畵欄瑤華翠羽流空影含情抱琴爲調弦弦中新曲重堪憐不見嫦娥空歳歳漫思湘女自年年天上人間秋浩浩此時此景誰家好陳王園內詠初成庾令樓中醉欲倒松醪椒醑滿金杯嘉客良朋逐夜來當筵光彩聊供覽不須催駕上瑤臺

聽烏詞爲陳惟允賦

烏烏烏鳴相呼朝飼雛暮飼雛昨日飼雛雛尙小今日雛飛烏已老老烏長日不出飛眾雛反飼銜食歸飛飛不離君家屋夜後還來屋頭宿屋中主人千萬情見烏得飼不敢驚願歸見親學烏飼軒不名烏人不媿

愛日吟爲孫希範賦

讀書從教寸晷移照鏡不怕朱顏衰阿翁埀白年有限只恐烏飛去難返人生在世誰無親亂來各自逃一身十家父子九離散似君團圞能幾人白日可買金可得使翁壽長應不惜

望云詞爲貝公逺賦

朝望云悠悠暮望云漠漠望云云不盡思親雙淚落迢迢親捨東海濵但見白雲不見親得親身安年不老還家𨿽遲心亦好

蓼莪吟爲朱公路作

昨日春雨好莪葉靑靑小今日秋霜飛靑靑盡枯槁秋霜春雨各有時兩丸東西寧少遲兒今得官親不在滿地寒蒿不堪采

歳晚行贈習尙鏞駕部

苦哉歳晚西風悲美人不來寒鴈啼十年裘馬走南北禿發已白歸無期悠悠世事春前艸淺碧嬌濃豈終好長路崢嶸駑馬勞坐覺今晨色枯槁海內英雄今幾人逢時吐气幹靑雲當前勸酒君莫逆但■﹝石頁﹞四海生陽春君不見昨夜天邊孤鳯鳴老夫伏枕雙涕零

梅花淸夢辭與貝廷琚博士同賦

愁雲淡淡揺碧空瑣窻虛掩閒微風芳魂欲迷疏影亂滿庭細月香溟蒙夜景沈沈春漠漠翠禽啼春春不覺水澀銅龍漏轉遲霜華暗妬靑綾薄惱情橫玉泣小鸞畵屏殘照圍素寒起來重覓舊遊處曉煙十二空欄幹

海雪詞與唐處敬題

搏桑亭亭塵帖帖三山曲連屏樣疊馮夷竊得鮫人綃巧裁六花不用刀瓊芳攪空夜迷影神挾剛風去俄頃馬禦骨戰泣貝宮咸池凍合烏愁冷回首煙生九點靑冰車飛輪天上行下看荒月斜照城鼓角未醒雞無聲

雷雨護嬰詞

少婦抱兒行且遲雷雨路中忽遇之兒驚欲啼手護兒道傍逆旅固可依君不見王凝妻

○五言古體

雜詩六首

雄京據咸陽百二連山河丹樓與翠館宮闕髙峩峩天中王气集物象正熈和淸晨會軒蓋劍佩鳴相磨侍中復道上相國九逵過侯王各建邸甍棟如星羅千金交趙客雙璧聘秦娥榮貴倫許史功業崇參何勉彼蓬艸士壯志無蹉跎

其二

崔嵬南國山上有百尺松挺然爲良材枝葉郁蘢蔥附根一何髙雨露濯以蒙巖巒互參錯危石當其衝匠者徒覬覦欲取無繇從所以千載間得免斧鑿攻孰云樗散木天年獨能終

其三

吉士篤古道狡人飾虛情撝謙信寡過當任戒持盈叔世俗多變結交諒匪輕聖主建廣業尙須多士成矧玆下愚質安可捐交盟奇計固云昧前籌愧無能立身三十年豈不志功名屢聞走韓魏亦欲接羣英反側吾所慮守已嘆孤惸誰能斷金義相與濟危傾

其四

木橘何累累列生湘水湄年多逾茂盛土地之所宜美人渡江去分種淮山陲一旦變爲枳遂令木性移勉旃君子操無爲他人隳

其五

飛鴻渡衡湘遊戲寒江潯攜羣復挈侶浩蕩同浮沈一鴻忽失意矰繳乃見侵眾鴻不忍去徘徊發哀音悲風何所惡積水而又深欲渡那不得徒存卹鴻心

其六

扶桑靡由登六龍信難挽我何不量力欲使白日返短景苦相廹歳節忽成晚虫蟄念在春木落命歸本循環理固然天道豈雲遠

讀史

周衰麒麟出漢末黃河淸見之非其時徒有嘉瑞名古道旣緬邈企慕惟空情茫茫千祀上此義聖所明

其二

堂坳不容杯渤澥納百川大小何乃殊其量使之然鄙人器易盈徳士心廣淵美哉黃叔度千古稱其賢

其三

魯連天下士气淩七國雄能令一箭書坐收聊城功秦軍茍不卻髙名亦成空當時受黃金遂與常人同所以有志士千古欽遺風

芟艸

艸生何離離沒我園中路每行又復止念我荷鋤去對此空嘆息無由展幽步芟夷匪力殫沾裳畏晨露沾裳旣不可此意向誰語棄置獨歸來且當息吾慮

次韻髙士敏

魯連天下士倜儻好壯遊價直千里駒自非駑駘儔豫讓稱國士殺身本無求人生豈不惜義在恩與讎吾也慕前賢所愧失進修黃金散還至白日去莫畱持心諒難許知已不易投詎無三寸舌空有一獘裘恥隨鄕裏兒紛紛兢伊優去從李輕車托身欲終謀髙名動羣雄壯气橫九秋寶刀晝夜鳴逢人敢輕抽日髙出蒲壘日入還莎丘邊風萬里來霜寒艸颼颼歸懸白鵲旗斬得名王頭洗兵崤闗雪飲馬黃河流天子不得見蹉跎反成憂日同博徒醉聊解平生愁一擲百萬錢一飲連千籌丈夫志不遂有若疾未瘳時往如覆水在地誰能收何當謝塵鞅終焉事巢由

妙蓮禪院與王守敬燕

適從郡齋暇遂就中林約閒房夏景淸衝懷付琴酌眾樹緑已稠時見餘花落池容泛斜影禽響喧幽薄佳朋自難並況值良辰樂

題兩伍張氏墓表後

古道逺難復澆風俗易便庸人但碌碌志士獨不然荊楚尙事武寧論儒爲妍企彼良伯仲委心惟簡編行義弗少虧塤箎日相宣仕途並榮踐藝圃從周旋光華灼邦■﹝樊﹐心代大﹞裔嗣承家賢斯人竟緬邈儀容隔重泉芳蘭閟永夜宰木俱遺阡孰雲天無知福善玆可鐫

舟行昆山懷陳惟寅山人

粼粼渡斜渚宛宛漾晴川日入風逾駛舉棹屢洄沿荇花拆還斂漪文斷更聨畔人歸負耒漁郎行扣舷煙巒各閟態霞嶂獨逞妍睇近固流迅矚逺乃遲延覊懷欣暫息離思愴仍緣安得偕吟侶覩爾瑤華篇

臥佛宣講師經院贈李道人得處字

來尋講院僧遂到看經處疏云翳涼霄竹色映逾暮入深鳥驚喧廽飆落髙樹喜逢方外友遂適林中趣瞻詠更徘徊偶然忘去住

題虞山人家南軒

榮名眾所慕隱趣良寡知君子茍明此意美神自怡伊人習嘉■﹝辶肥﹞遠與塵世離崇軒結新構深靜抱林池髙荷旣丰縟密竹更逶迆靈禽夕下渚涼飆晨泛漪肴觴置前席談燕無休時祛喧信成美爲樂詎非宜來惟動情欵寄爽恆在斯

陪潘右丞燕集

輕颸變新燠疏云釀微晴幸接芳時燕歡承嘉會情筵花始開杏谷鳥未聞鶯不盡杯中意更復駐前楹

八月十五夜飲王擴相川別業得動字

風髙海云收月出天字空今夕寒暑均適與諸君共歡勝伯深坐忘永契合飲易痛露螢寒不飛水鳥夜停咔山精各濳匿銀蟾忽飛動亭亭廣寒桂不知何年種我欲問嫦娥素鸞無由控佳節屢變更壯心久悾恫人生非仙骨有樂當自縱惜無桓伊笛爲爾作三弄

喜方張二山人見過

伊余積淵抱鬰鬰寡歡心披捲卽追故撫景又悲今賴玆二三友攜挈遙相尋閱畊渉南畝屬望踰前林艸木發佳色禽鳥相和音𨿽乏珍肴具淸酤聊可斟豈惟事言笑亦得弄書琴冷然郢中曲婉乎洛下吟微此良宴會離索信難任

懷陽山射瀆徐隱君行正

繁星麗遙漢薄露下秋旻仰瞻南飛鳥局束嘆此身鬰鬰耿中情惻惻抱長貧流念故舊間矧是同宗親理歡竟無繇恨離還有因托棲北山表絕迹東江津靑琴徒屢奏白雪亦寡聞空持蘭與貝誰爲致殷勤

哀故樞宻西夏邁公

邁公西夏英價重雙白珙早年气骨爽已覩毛髮聳讀書敏前哲下筆脫荒茸鰲頭報奇捷書上天賜寵初爲錄事長政治不憚冗徳孚島民服勢屈苖獠恐姦邪循軌轍肯使駕馬覂粵洞蠻失調盜起蝟毛氄時公守團練士來若泉湧儲材無大小寜論梁與栱饋餉籍民給車輛再三軵非闗威力加雅望素承奉大旗建髙義所指無不竦行安牧溪變坐息曁陽訩餘民地旋復降敵道爭擁東州冠百越倚公丘山重世乏大將才今見儒者勇兩府鶚交飛升轉檄屢捧孰知孽臣謀陰黨三從臾倉皇朱亥椎禍及不旋種天將昌羣醜壞此長城鞏一軍失光彩眾庶盡躃踴獨幸子獲存拭目茂先種姓名空竹帛勲業付丘隴嵯峨會稽山碑石立孤塜英風朝夕興落落松栢拱我來弔遺烈涙下不可壅

喜潘牧胡布見過

麥候野气和鶯時緑陰靜餘紅墜仍罥飛翠鳴還並歡承竹林賢情暢蘭亭詠湘云簾上看郢雪琴中聽逺地偶來居塵事因玆屏

過荷葉浦

粼粼水溶春淡淡煙銷午不見唱歌人空來荷葉浦無處寄相思停舟采芳杜

題銅塢後山石

山行興未窮復登白雲嶠石上識曾遊墨花破孤峭鄰僧尙未見知有幽人到

燕余左司宅

初晴麗前楹輕寒沍幽院酒气菊邊聞鑪霏竹間見禮秩俱澹忘情交自深眷嘉會在永期閒歡足淸宴

題陳允中山居圖

昔年爲客處看圖懷故山今日還山住儼然圖畵間泉來繞蘭徑月出對花闗應知農事畢髙坐有餘閒

池上晚立

芳艸湛微漣髙栁駐余景喧喧林鳥繁藹藹虛煙迥幽情卒難愜因玆立俄頃

衍上人蕭然齋

髙林灑繁露閒齋自翛然俄聞一葉墜應我琴中弦野水寒欲淺遙岑秋更妍淸晨理棾罷窻扉靄餘煙

七夕有雨

錦機織初罷鵲橋駕始成每是經年別寜辭冒雨行雲帔從教濕月殿不須明但盡相逢意無語別來情

松路山巖圖

淸溪入花源流水春溶溶趣深屢回轉溪上森羣峯參差樓觀間縹緲神仙蹤門陪羽客行時與樵人逢

疏蘿映崖瀑薄雲蔭巖松孤鶴偶徘徊眾樹恆芳濃踐玆非徒遊要當盡從容固乏丹泉術終期此相從

獅子林竹下偶詠

客來竹林下時聞澗中琴經房在幽竹庭戶皆春陰孤吟遂忘返煙景生愈深

巨峯林館圖

林峯散芳气泉木揺空蒙云房三十六窈渺煙霞中羽人晞髮罷日出千花紅長吟招碧鳯小舞令靑童融心醉玄液逍遙淩八風

題齋前蕉石呂志學嘗題此故落句及之

芭蕉倚孤石粲然共幽姿南風一披拂緑葉相參差新苞曉初解涼陰午正宜無由寫閒思對此詠君詩

惜嬰圖

佳兒逢吉日內人開慶筵蘭獻庭前瑞桂降月中仙長眉春與秀重瞳秋向妍客聞啼亦喜每看浴更憐擲玉礲爲果貽金鑄作錢武攬華弓小文持湘管圓舊知熊入夢還徵鳯集肩積世寧無徳傳家今有賢

何較理閣上觀梅

新構奐崇閣宿值發髙梅的的循闌起矯矯逐檐來孤枝偶斜轉繁花俄驟開向日光浮袂淩風香繞杯平看信璚圃俯玩訝瑤臺法曹自能詠畱題愧菲才

錢彥周軒前梧竹

種分嶧山表本移沅水陰風枝和奏鑰霜葉應鳴琴池承色愈淨窻當蔭更深緗花委夏井文實助春林何曾務直幹秪欲抱虛心君念記淸隱余將期逺尋

悼胡氏妹

絲蘿旣難附蕙蘭寧易親每稽通淑問那忘結素姻淚余巾上粉魂棲帳底塵窻花始愁旦墓鳥亦悲春欲邀千古月照此九原人

題竹亭

斬伐來渭水結構比黃岡雨气森遙席蘚色翳空梁焚香碧雲合掃塵蒼雪香虛心絕外有抱節此中藏

劍池﹝在虎丘﹞

闔閭試劍處靈泉湛澄靜苔花漬余血石色帶古礦空山秋气寒幽林夜光冷月明樹交壁人靜霜折綆古懷且當置淸景庶足領

箭涇﹝靈巖山前﹞

淸溪無縈回西望渺何極岸直形如剡波迅勢如射飛鷗訝流羽亂雨疑鳴鏑天狼不敢渡澤兕應當匿我志弧矢間一覽如中的

題南窻

南窻對髙樹中夏緑以枝偶然倚窻坐值此涼風時我非傲世者寄身聊在玆有酒但盡醉餘事非所知

中秋廣福院對月貽戴尙文主簿

秋色靜香臺冰輪云漢開粲粲瑤華墮皎皎夜光來桂露濃棲席蓮香滿灔杯自欣陪笑詠更與駐徘徊

月潭泉上偶詠

長林行未竟羣峯俄聳靑髙石棲霞气圓影抱月形鶯聲當聽轉蘿花逐援零更欲采靈蘊終將測窈冥

寄方山人借道書

神文越幽爽夙心允見傅未沐啟玄祕至使昧瑤編微痾固期愈頹齡或可延妙理脫深悟靈淵曵五煙

沈校書宅燕集

初夏未知暑涼風覺微淸殞池俄駭籜囀枝屢聞鶯新蒲緑漸匝餘花韻猶呈有此玉樽酒可使景傷情

張文學席上詠燈鏡塵尾﹝各一首﹞

曲屏啟雲母華燈繪洛神帶新看剪綺花明識鏤銀光淡楹間月煙融閣裏春紅熒照多處憐有按歌人

其二

質鎔藉金冶托影待珠鉛藏將繡囊護臨向玉臺懸全明物自照半掩體仍圓應當頻摩拂誰得避媸妍

其三

山■﹝鹿外加內﹞誰■﹝廣刂﹞尾繽紛縵長纓微拂塵應卻頻揮風屢生野性知慕潔素手喜便輕相將恆在握逢人幸資評

詠屏送周伯陽

巧飾辭雲母圖畵此晴天宻防宜便坐連張須廣筵月臨皎乃隱風當駛亦旋望處頻移障只恐見離船

題桂燭芳上人古香臺

花擅秋時盛根自月中分浥露何須折因風不待聞茗瀹承芳气蘭爇讓幽芬心淸歸妙悟今古奚足云

獅子林池上觀魚

微微林景涼悄悄池魚出欲去戲仍戀乍深驚遂逸行尋曲島幽聚傍新荷密不有濠梁興誰能坐終日

松江道中

計程行苦遲望堠到知漸桃寒紅待拆■﹝艸縻﹞暖緑成染潮中蟹柵鳴煙際漁扉掩在路卽多愁毋勞問夷險

尉杜二寅

天地一大環日月行其間人生稟造化在世間得閒走者無鰭鬛泳者無羽翰萬物各任性運動合自然君子貴聞道何必多苦顏蜀道𨿽崢嶸不度何險艱世事𨿽欹傾處順何憂患請君聽我言君且收潺湲

眠云軒

飄飄度丹檻冉冉棲瑤席拂衣疊輕素映帷變微碧氤氳晝多陰浩蕩春無迹偃體恆自便寓情諒還適

晚步

雨餘夏气淸煙聚園齋暮紅萱宿困蝶緑橘埀新螙艷情杯裏融幽意琴中度蕭散且未寢遂適前度趣

寧眞道館

林館髙極爽微風送夏涼長席敷花艶空壇飄蕙香檐蛛忽墜网園蜂尙棲房臨尊復延詠因玆消日長

詠窻前梅

名園無雜卉幽窻對髙梅晴艶微流席寒香暗繞杯的皪花間雪參差枝上苔歳歳春風首瞻詠此徘徊

尹明府吳越兩山亭

長江接海門一水限吳越両山鬰相對峯巒各羅列勁勢爭吐吞蒸嵐互出沒尹君好遊觀結亭山水窟闌干出層巓細路縈百折崩石絡埀蘿老樹著棲鶻平生登臨興盡爲山水發不知嘗瞻人此地幾徵伐至今両山云來往似奔突嗟余客江海所歷多奇絕何當上斯亭長歌弔遺烈

寄髙士敏

霜楊漸摧緑汀霞猶駐紅寒節鬰易感惆悵此時中團沙止棲鵠驚飆迅冥鴻啟扉見殞葉循澗惜幽叢懷人積瞻思咫尺何由同寧知登覧處結盟愈無窮

北郭集卷一

●欽定四庫全書

北郭集卷二

﹝明﹞徐賁撰

○五言古體

曉過震澤

遙天散曉華疏星斂微采鳥聲出林繁木葉過霜攺荒村幾家成平湖眾星匯鴟夷邈無蹤空煩艤舟待

贈毛煉師環隠

造化固無盡周流行不息無端亦無倪萬古一太極道在隱見間動靜各有適人心秉至靈神用妙無測不知毛有道環中竟何得

西園看花燕集

暫輟南齋倦因就西園酌日臨花气暄桞絆晴絲弱芳樽浥桂芬華筵藹蘭焯煩襟鬰易舒秩禮歡仍略以玆恊素懷庶可踐嘉約

篬筤軒

小軒閟幽寂回闌碧筠護寒色晴裊池埀稍曉縈露陰凝訝煙積籟起知飆度瑟瑟含夕淸蕭蕭淡秋素不有虛心人何由同歳暮

懷李三莊

籬寒菊未折墻陰艸易衰棲禽深避雨遊魚暗分漪幽居自多感況此阻良期𨿽非間川嶽同晨悵離思

詠風

微微來綺陌悄悄通靑瑣泛池蹴鱗文翻露隕珠顆遊絲飄宛轉舞神吹婀娜拂弦淸響流度林殘蕚墮聞鈴屢不眠候旌因久座

悼亡

月虧還再盈花殘有時芳之人逝不返胡寧不悲傷音容去未逺惚恍如在傍居外意在室還家始驚亡兒生才乃月撫字憑誰將夜寒饑欲啼起坐但彷徨服禦存舊制篋笥棲餘香欲覽復棄置涕下沾衣裳

菜薖爲永嘉余唐卿右司賦

逺辭華蓋居來卜山陰宅乍到俗未諳久住地旋辟屋廬尙朴純楹桷謝雕飾髙營踞山跗深甃逗泉脈檐將狼尾苫門用鼠筦織缺垣惟補蘿圮砌總蒙虉編籬限邇鄰樹枿表殊埸本來是野性豈是耽地僻學圃欲擬樊爲功敢侔稷寧惜勞外形自甘食餘力耕鋤限兒課灌漑當僕役破塊何畇畇陳器亦畟畟駕許俗士回屐向鄰翁借筐筥織湘材鍬鍤鑄棠液卓鐝鷹觜利負蓑蝟毛磔俯仰疲桔橰沾灑漬襏襫循畦行策鑱偃林臥欹石■﹝釒亷﹞披欲芟丘刈削竟驅礫值埠卽爲坡遇凹就成洫堤崩防密葭竇隙拒亂棘地同農畒計區學井田畫長畛縱復橫曲渠廣還窄接流引餘淸疏沼匯深碧架桁秋實埀籬落夏蔓幕雨露加膏腴糞土發磽瘠識種題裹藏辧類分行植蒔法常按譜候時卽看歷蕨芽拳握紫姜■﹝艸摯﹞拇駢赤兩合憐蘮蒘叢生愛銚芅初■﹝艸矜﹞迸蟄雷新薹長春■﹝艸﹝氵束﹞雀弁萒葉峩馬帚荓莖直蔩繁微瓞綿瓠老枯瓣拆芍苖捲龍須藥幹擁牛膝黃獨雪晴收紫藄露晞摘陰階茂菧苨下田丰菲蒠捲輪木耳埀攢刺菱角射秋茄采更稀夜韭剪仍殖芝芳凝海瓊茭鬰點池墨枸杞香可醪竹■﹝姑﹞熟堪臘石皮被柔藫土酥膾肥菂細蒓入饌鱸鮮蔞雜羹鯽荼苦蘗與儔薄脆冰爲敵菌櫨西蜀致苜蓿大宛得長縈荇帶流亂簇蔯絲繹芹效野人獻瓜爲天子副﹝音偪判也﹞決明才一方萵苣連數席璚縻慰渇心玉延起羸疾蕈毒笑非喜芥心泣詎戚盤根芽埋壤脫穎筍穿壁擷香憐雞蘓折甘嗜燕麥粟腐切方圭乳餅斵圓璧孕子椶受刳贅聃石被馘兔目淘夏槐鹿角芼臘炙菁托諸葛呼巢以元修斥﹝諸葛元修二菜名﹞莧褒蔡守淸薇怨周節逆邪蒿義所攘穢荽理堪啞薄利嘉拔葵省謗惡遺薏窮餐虀酸黃儉啖薤畱白閒情付田園生意仰膏澤莢齊翠疑剪甲拆緑訝擘掩冉煙際姿蔥蒨雨餘色始掇惜滓染載滌畏虫螫新薦或在籩薄湘亦須鬲求久漸投醝致爽遽沃醷不煩僚友送敬向先聖釋對屠誇大嚼燕客忻小摘柈羞不過三甕菹當飫百未能著蔬經安敢踰食籍旨蓄足山廚素供過香積用玆卒歳年庶得勤朝夕賓魏徐見厭厄陳顏自懌潔畚士恥污造橋盜懷卹抱甕忿設機授書誚求益﹝用侯君房徵嚴光事﹞縱馬因致憂合蛭遂亡謫萬錢柳復乞片金華還擲仕知呂侄妄居味鄭人識枕肱仲尼樂傷指範宣阨鼎臑固云嘉食簞亦足適敷淡分所安堪味欲易極毋因口體累遂使愆民徳

蜀山﹝在吳興弁山南十里﹞

喧囂厭已久閒居喜玆遂茆茨起髙明澗道入深邃鑿牖通震方開扉面離位藩編槿雜篁壁補蘿牽荔井櫚旋觧苞田植齊吐穂溪山固可娯風雨亦足庇到日始八九良友得三二客情卒難愜人性頗煩記時具茶果招或攜酒肴饋感激壯歳心慰籍平生意玆欲尋幽期弗暇理塵事諸方未徧遊近處聊一至指引賴苾芻隨行有童稚陟怯危磴欹瞰訝頺岡陂褰蔓悟險途披叢見傾隧緩流似矜情舊藏欲呈瑞變緑亂蓛蔫發頳老葉醉深村羈旅絕荒山古祠閟厓攢紫閣陰松映綺疏致聖像委蒙塵靈幡颯驚吹靑史失記名朱榜但題謚庭空眾艸羅地僻百虫蚑鳴禽語供弦飄雲影翻幟螢停暗帷燈蝸篆僕碑字栢廮蟠輪囷瓠子懸重膇喬林神鴉號卑薄鬼蝶戲甃虛泉脈通級夷石發被怒蛙恆瞋睛癡螳忽掉臂鼠行黠無聲蟻旋馴有次壞柱腐耳埀敗幾蒸眼漬絲揚罥蠨蛸燐飛見魑魅螟蝕供後花猿窺祭余器浮煙不燻鑪澑雨常停觶崩垣竄驚麕崇檐巢惡鵋野蒿食復生園棗啄將墜牧笛秋霜淸樵歌晚風遲嵐光疑積愁穀气如發喟對景獨感懷覽物各求類臒祝勞逺陪慵僕倦久侍歸時羣動息日腳在平地

步至西余山有詠

翫遊寡閒侶獨步思彌淸迆■﹝辶裏﹞適玆山於時蒞新晴雲容啟朝麗林采煥春榮暖崖芳卉集陽阪纎芽萌鳥逝何杳眇泉注每縱橫意會乃成坐興盡還復行此身在貧賤庶少俗務縈緬懷嬴臺子仰羨安期生非徒遁猥迹永締煙霞盟

張靜居寓菁山以淸宴名堂要余題先以詩見美因賦此酬之並似周伯陽

山阿久寂寞堂虛歳亦陳自君此安處煥焉復崇新令徳賁泉石流風播松筠列巖易常態諸澗澣來塵猿鳥若釋愧雲霞如返淳乃知景與物所據實在人棲隱雅足稱況彼有良鄰念余本同趣琴酌恆許親盻玆信淸晏題名諒爲眞謬書忽見取來章誠可珍何以報淑貺篤好行載申

山居答北郭諸公見寄

葺茅古林隩辟蹊崇石根筱間伏驚犬桂裏過鳴猿穠春花蔭席涼秋月灔尊多君同逺好華札枉丘園

烏程危明府挽詞

制錦才堪仰埋玉恨難任銀章存寵澤朱琴失惠音賢知交士重愛說治民深未申爲子飬終辜迎母心

次韻答吳宗禹

佳景屬朱明涼陰被池園坐看寸晷側歸禽淸響繁飲玆樽中酒無煩問柈餐辱君枉華翰展覿散紆煩所欣洽朋舊徜徉自晨昏形閒久息役心澄始寧魂微飆軒中來悠然對琴言

別呂山人獨還山中有懷

晨艫旣同載夕館今獨歸林飆敞蘿幔池月淨苔衣幽痾傷久抱良娛悵重違欲弭玆宵恨惟賴此音徽

已酉歳冬苦寒

仲冬朔吹嚴雪零應寒候枯條競鳴宵頑陰互昏晝淤深途絕車冰閉城失漏窮谷噤孤■﹝犭員﹞叢澤匿羣獸梁園秪自誇袁門有誰扣寧忘嚙氈塞每思射鴻囿鶴語固可徵鷗盟豈宜復更須挾重裘且當飲溫酎

遊西余山寺分韻得緑字

寶林被溪陰眞境開山曲僧居慧日深佛處慈云馥座蓮呈古靑闌桂敷新緑水定育靈魚花奇致馴鹿勝因托同遊淸景行相續一從離喧囂終懷老巖谷

春日遊淨慈寺

看山候初晴連騎西湖道遙遙煙際墟冉冉風中筱谷寒聽鶯遲路逺逢花少林蹊幾登頓僧房更窅窈重來感昔時翻令失幽抱

遊南山燕集﹝俱在西湖﹞

居隘局遐心騁望得崇險巖巒麗參差煙雲紛掩冉薫林識蘭气縟岸炫桃焰鳥歌欲求和春波不加染延賞合良儔摛辭愧余黍

和張文學懷吳興舊遊

雙溪匯中郭羣山帯髙闉洲芳白蘋曉堂淨碧瀾春王孫各建第貴族自爲憐醉邀射鴨尉門訪換鵝人回頭眷遊女連手狎嘉賓畵舫埀楊雨組騎落花塵樂境倐以變賞事竟難循君懷玆念昔予愁方感新

蜀山館中

秋風吹練衣獨驚遊子心空山應金气十日五日陰始欣艸木蕃復見霜露侵客館固蕭條豈無酒可斟臨觴反不樂所感親故深飛雲引長望鳴螿續孤吟家鄕遠莫見斜陽罷登臨

入谷不聞鶯

幽穀物候遲黃鳥未弄音坐久聽逾寂眾木澄淸陰辜此芳菲日何能慰吾心

夏至日北澗自畱坐懷一二知已

日午步屧去行循北澗潯觧衣因坐久對此嘉樹林𨿽無燻風至微涼滿芳陰況玆澗中水汪然澄我心白鷗自蕩漾黃鳥有好音我有一樽酒欲酌還停斟安得攜朋儔於焉共淸吟

張山人別後懷

碧山旣偕賞靑溪倐傷別遊絲行處墜雲光望中滅流思記幽蹤軫情眷芳莭無由展良覿從玆委娯恱

登戴山﹝在湖州臨湖門外二十里﹞

平田渺空曠孤崗忽髙峙新松蔭其巓白石繚其趾初登若嶄絕稍上乃如砥嚴風蕩髙寒微月中霄起亭亭日晷側肅肅徵鴻駛南招天目云北覽具區水比來局覊絆遊遨喜玆始同心良可重歡言得佳士非惟外累遺沈憂亦成委薄暮聊旋歸餘興會畱此

題崔生南軒

軒居曠宜夏嘉樹覆前榮南風藹繁緑幽禽時一鳴理櫛陽光啟奏琴涼月生逍遙自旦暮於以暢閒情

石帆山圖

石壁如飛帆天風吹不去千古障層空隱隱拂天柱遠映江上舟髙出林中樹相望値春暮懷歸謾延佇

種菊

蕭條齋捨前隙地頗髙爽玆焉倦耘鋤而乃成廢壤邇來學種菊始爲驅艸莽掩冉籬落間枝葉紛以長𨿽煩灌漑勤亦藉雨露飬秋香固所說晚節亦可仰匪曰表隱名聊以備幽賞

采蘭

采蘭江之濆蘭葉何靡靡采之欲遺誰將以贈君子幽蘭气惟馨君子徳惟美願言結同心終古詠無已

答張來儀嘉予見過之作

會合自昔有玆遇諒非常孰知謫餘者而復登君堂承顏愜素仰聆論慰離傷矧乃二月中物景屆春陽曆歷嘉禽咔靡靡眾樹芳淸芬已云好重有酒盈觴詢候舉舊札攄情藉新章榮貴豈衷慕所蘄樂時康

復寓蜀山

肅舲自東來玆復寓衡宇𨿽非吾所居暫寓亦云主丰麰覆前田嘉蔬盈後圃力勤不自出食焉愧無補幸免異患幹詎敢謝貧窶俛仰穹壤間微躬獲多祜

閒居

謝事返丘壑退耕理田園玆心獲遂初稍得灑中悁振策升崇巘揚舲遡長川驚湍信汨汨淸澑自涓涓新蘭艶遲日宻竹曵叢煙東館朝燕坐西林暮獨還朋舊固云曠山水聊夤緣居諠暫云遣習靜久乃便已幸駐靈藥復能諷瑤編旣無羨魚志外物非所遷

病中示遊生兄弟

炎暑負微恙開軒來遠風空山何所有艸木菀以丰終朝起復臥俯仰將焉從固乏賓友集諸生賴相同時令誦古詩聽之意無窮縱無飯疏食樂亦在其中

贈陸七處士

花源入逶迆蘿房隱蒙羃鳴禽護藥闌流云拂琴席扣門僧共訪賭墅客同奕欲作山中期從君借遊屐

望云

浮雲無定蹤遊子有所思所思在何方迢迢東海涯云來倐浩渺云去還逶迆道路固云阻可望不可之托云以思親朝夕如有依安得附冥鴻東歸奉庭闈孝感終當至彼蒼諒無違

傷往

憶昔始結髮相期終暮年寜知當壯時中路忽棄捐春芳每增恨秋月復姢姢嗟我客異鄕爾魂落夜泉兒生缺撫育賴有兄嫂憐今夕已及期一念一涕漣展轉不能寐起坐余燈前

殘燈

閒房澹餘秋低燈耿寒夕孤明慘漸微斜照愁兪寂誰念殘光裏相看有覊客

賦得雪山送陳庭學

蜀嶺鎭金位巖壑皆古雪春風吹不消積厚凍愈結寒色照錦城皎若冰壺徹勢與太白抗崇險自天設君今此宦遊一覽盡奇絕人系山重輕相望並髙潔

賦得獅子山送何本道

眾山何蔚盤到海勢愈壯一峯獨昻然踞若狻猊狀亷石駭鑿齒參差列其上乃知天設險气欲壓羣嶂百獸遁鄰藪畏懾不敢向我皇發奇觀層樓此將剏淮海迥相屬覽盡心目曠子今告我還於馬騁長望別離固足惜藉玆釋惆悵

賦得桃葉渡送宋仲珩在南京

單艫餞行客曉濟桃葉渡粼粼起橫波苒苒明芳樹汀霞待日散風鴛向沙聚艶質悲已往穠景空延佇昔人旣愴情玆離愈傷緒蘭觴飲爲停桂檝理還住臨流悵莫追淸歌眇何處

題王彥舉聽雨軒

髙竹覆南榮寒蕉滿前渚蕭閒此中意適對淸秋雨疏當簾外飄密向窓前聚聲聞俱両忘悠然坐無語

贈朱道士黙齋

遙遙紫霞境皓皓白玉京仰瞻上帝居飛觀森太淸鳯采煥丹扆豹尾羅霓旌瑯璫風中璈要眇雲間笙繽紛寶花墮窈窕仙姝迎璚函降金籙宿契符端誠眞人跽已受一悟超長生黙然守元靜貞如保黃寧元气融太和神光藹陽精九靈體至妙八景澄虛明以玆性命理遂藉丹臺名回念屬下土埀憫諸苦情能以刀圭藥濟度埃下氓稽首大道尊永踐昆侖庭

宿濟瀆齋房

暫息郡中事因就齋房宿靈風池上來花露灑餘馥遙峯對閒坐微涼愜新沭鄰有道言人往來踐幽躅

龍河寺夜聽份上人誦經

禪帷偶暫輟經筵時復登香風韻幽磬寶幢絢華燈音宣心所契聞洽慮俱澄愧余淪中品知師超上乘

賦得劉伶臺送丁掾之淮安

劉伶沛國人獨以好飲名每乘蒼鹿車出入攜瓶罌結交嵇阮徒陶然過平生妻言不足聽自謂能忘情常使荷鍤隨已覺累爾形如何飲酒臺卻在淮陰城千年土花白尙疑壘曲成至今臺下艸春風吹不醒君行戒晨裝淮泗千里程登臺勿酹酒當誦周觴銘

送程校書昱分得栁字

離愁亂春鴻客心醉江桞送君官亭路忍把官亭酒逺別自足悲況是平生友行期似可緩何卽遽分手鷗鷺鳴上下雲帆逓先後望望不盡頭落日三江口

賦得釋迦缽贈慧古明上人

聖凢同有身飲食必藉器如來制石缽匪特傳法嗣偶因受餘光相承成舊事遂令後代爭紛紛起嗔戾我願過量人要識拈花意

賦得露濕寒塘艸送張來儀文學

寒■﹝艸縻﹞泫幽露淸漪湛虛塘月時潤芳气風處偃微光初溥叢綴白將晞葉翻黃欲采贈逺別沾衣徒感傷

晉冀紀行十四首

荊山掲髙厓塗山聳橫崿長淮出兩間中斷見斧鑿洪流受束縛浪起石鬭角誰能爲此功在昔大禹作至今遺廟存香火乃寂寞我來問邑人往事竟緬邈於時春正深艸木尙荒落登臨欲開豁覩玆反不樂更傷卞和泣三獻空抱璞

右荊山

舟行夜達曙路入硤石口平山帶孤城一塔起髙阜問知古壽春地經百戰後羣孽當倡亂受禍此爲首彼時土產民十無一二有田野滿蒿萊無復識畎畆去程不可稽欲望敢遲久

右壽州

秋日何淒其嚴風變陽卉嘉節葉重幹時菊芬且蘼臨髙一眺望俯見城郭裏三闗爲襟帶雙溪流彌彌浮雲起天末鳴鴻在中沚𨿽非吾故土但悅山川美獨遊意尙適況玆値多士珍殽出丰廚吳茰泛芳醴人生𨿽長壽良時亦有幾對此不爲歡憂思何由弭鑑此登山悲飄颻然已矣

右河口

山登髙昔聞陽臺名今上陽臺路我因興古懷驅車暫停駐余基尙突兀雲雨自朝暮哀猿失故聲野色剩孤樹當時襄王夢曾與神女遇幽冥事莫測萬載誰能悟平原亙千里巫山渺何處淒涼宋公子深情見遺賦

右陽臺

客程不論逺所愁在陰晦惡風滿川來雨勢晚逾倍船爭急流上寸進還尺退枯葭夾崩沙路轉百數匯颯颯孤篷外瑯瑯萬珠碎篙師左右呼坐客黙與對去心𨿽云廹前途苦茫昧徳星無復覩洗耳亦何在有懷仰髙風令人發深慨

右頴川

前登盌子城山隘勢欲逼路回土峭絕傍夾千仭壁石狀如矩斵巨細總方直無泉土脈死艸木盡攺色髙巓有保障重門閉重棘陰慘行人險惡意叵易測信知狐鼠輩得在此中匿我生好壯觀努力更攀陟立久日將晡浮雲渺鄕國

右盌子

城峯回抱深壑下視天鑿井昔人建重闗扼險備邊警鍵鑰久已絕垣石尙森整峩峩尼父祠門掩眾山靜曾聞此回轍無復過斯境詢知鄕老言此事古未省余氓數家在破屋暮煙冷我行力稍疲景物不暇領且爲投宿來驚風夜愁永

右天井闗

盤盤羊腸阪路如羊腸曲盤曲不足論峻陡苦躑躅上無樹可援下有石亂蹙一步一嗟吁何以措手足途人互相顧屢見車折軸少時徒耳聞今日親在目不經太行險那識安居福

右羊腸

阪陸行渇懷抱今渡沁河水奔騰走百灘聲逺聞數里我來坐其涯肩擔欣蹔弛不意山塢間偶得見淸泚連朝塵沙目豁爾淨如洗𨿽云倦行力對此亦足喜南風吹靑蒲白鷗忽飛起

右沁渡

一水隨山根宛轉流出迥灘聲繞縣門孤城數家靜風土殊可怪十人五生癭土屋響牛鐸壁滿殘日影行遲欲問宿連戶皆莫肯亭長獨見畱半榻亦多幸呼童此晚炊糲飯榖帶穎野蓛不可得敢望肉與餅途行乃至此儉素當自省

右沁水縣

巍巍太陰山厓壁拔嶄峭積水嵌層墟凜若太古造凍深艸木堅僵立勢難撓髙寒橫障空陽景未嘗到鄰有羲和墓欲問莫可弔如何於此地獨不被臨照至今山中烏無性識晴昊聊爲志其事因之發長嘯

右太陰山

土谷旣深入髙山復■﹝山贊﹞岏微徑才百尺下轉十八盤俯臨澗壑險勢陡不可看亂石鬭磊砢置足恐不安長鑱那可托藤蔓無由攀寸步每千慮舉動如蹣跚心膽掉欲碎毛髮亦爲寒戰兢尙未足何暇發慨嘆平生行路心此日方知難

右十八盤

空山兩髙冢媧皇此中塟焦土積層巘勢助殿閣壯大哉補天手功出千古上至今煉餘石火气夜猶放轟雷常祓護烈風日掀蕩陰林慘可畏怪木髙數丈百鳥飛繞枝欲止不敢向地靈气所鍾祭禱土人仰經過謁祠下幸獲拜神像

右女媧墓

霍山古北鎭勢尊出羣麓山深異風景春盡樹未緑居人苦多寒鑿土爲住屋屋頂土元厚亦種麻與菽乃知此方民猶有上古俗我欲拜其廟日斜去程促窯煙斂暝色牛羊半歸牧徵途多崄巇村館早尋宿

右霍山

右紀行十四首賁於洪武九年往山西與顧厪同受上命問俗於晉民自京師下長江歷淮蔡入大梁渡黃河登太行覽唐虞故都周旋於吉絳汾沁間過鴈門代郡回觀上黨長平之舊迹跋陟五千餘里其間山河形勢佳景殊俗未暇盡述姑賦其萬一聊以擴吾之見聞云爾二月廿三日識

北郭集卷二

●欽定四庫全書

北郭集卷三

﹝明﹞徐賁撰

○七言古體

丙午中秋與余左司王山人髙記室同過張文學宅看月

商飆吹秋天如藍出戶圓月生東南眾星次第斂芒角獨有桂影埀毿毿澄光無私照應徧不間污澤兼淸潭冰輪軋軋上銀漢玉龍左右駕兩驂須臾當天蟾魄正八表洞視明相涵自憐下界苦廹塞未得變化同書蟫遙思海上看更好水气顥顥云無曇鮫人機室仰虛照綃絲薄袖抽冰蠶孕珠老蚌躍波出吸納華采爭谺谽山河大地影倒入嗟此尺壁何由含曾聞月乃七寶合坳處修補須斤鏨又聞嫦娥竊靈藥直欲不死眞貪婪如此怪事各有說理或有之幽莫探化橋擲杖夲幻戲玆事何故推難諳分明以術誑人主不卽加罪誠癡憨今宵貴家盛開宴奔走席上羅女男淸弦脆筦樂正作金尊玉斚情方酣羈愁誰復念居者家無隙地惟書龕南鄰庭院未爲廣較之我處殊差堪便攜濁酒扣門去肴核瑣細無煩擔移牀露坐共邀月更呼故友來淸談諸君豪邁總名士長材落落皆楩柟詞鋒出硎賭快利鈍斧寜敢膺長鐔胸奇每能斡造化語峭似可欺巖嵌我今結托豈偶爾內切自喜忘其慚當歌且用脫邊幅買酒奚問墮珥簮爲君起舞明月下兩袖拂鬂風■﹝髟上監下﹞鬖佳節於人旣不惡暢懷痛飲心所甘緣知樂景不易遇匪曰嗜好成滛耽此月一去又一載坐看直待雞號三

夜坐次髙季廸

夜燈耿耿風帷低雨葉似秋寒更淒城逺擊柝慘難齊抱中幼子悄悲啼不知情思向誰是獨坐空房憶故妻

連理木爲何坰賦

松陽之山如遊龍粵羅浮原獨巃嵸有墳峩峩樹且封誰其塟者楚國公楚公系同正獻宗煌煌炎宋祠業鴻若子洎孫俱登庸徳澤綿衍何其隆至垌七世慶未窮坰也孝義被厥躬秪卒黨序相睦雍上以承祀弗墜躬下以奉親能婉容昊天不慭降鞠訩羣醜戲兵儕蟻蜂民居悉毀郊甸空母也奄忽時適逢塟地罔差吉與凶倉皇原傍鑿幽宮禮弗克備誠怱怱明年又復殂乃翁五內摧裂號彼穹相原石塘气鬰蔥僉曰合選母也從坰以體魄安其中而更發露寔所恫歲丙午春時雨丰連理木生元气鍾巨幹開合敷枝葼廿又四尺爲其崇望如車蓋儼童童山靈撝訶護芳穠禎奇孰云非化工於戲孝感天地通暴祥表瑞無以充乃於玆木照孝衷眉山記語具始終鄕人頌奬萬口同我聞其事愧愚蒙作詩聊以備采風

題鐂生柳莊

碧山緑水轉逶迆君家住處宛相宜春風繞屋楊栁樹爲君爭發艶陽時艶陽時節風光早萬葉千絲向人好何如遺恨武昌門難同送別長安道拂煙照水更多情枝間百囀有啼鶯嬌傾趙女筵前舞思入燕姬笛裏聲白花撩亂波揺蕩密影芳陰自來往坐邀釣侶把長竿行倩菱童棹孤榜記取前時親手栽絲絲葉葉費春裁願得傍人莫輕折歲歲年年春自來

贈巾工李澹齋

十年奔走風塵裏短髮翛翛被雙耳百回櫛沐向朝陽千度爬搔照秋水歲華冉冉逼我來相對𨿽悲亦還喜翻思離亂眼中人如此頭顱能有幾乃知鬂絲增老醜逢人自覺吾形滓吾聞李翁觧作巾百錢買裹聊復爾舊藏白氎不易得古制平頭差可擬臨風見影頗自整只有覊人脫蓬累李翁李翁遺世者蕭然一屋吳興市全家但食賣巾錢能以此技代耘耔我因作詩貽李翁願翁子孫守翁技我今亦是織屨人同與徜徉沒余齒

題葛仙翁移家圖

典午中衰亂人紀諸藩構隙兵戈裏江左名賢各有圖先生抱朴徵不起先生好學得異書九丹妙得玄中理紫髯緑髮丰姿秀蕭然自是煙霞士當時入洛不論功榮利棄之如敝屣求丹願作勾漏令便挈全家度交趾南行適逢鄧廣州一畱羅浮遂終此壇上時看藥竈光井中猶是丹砂水暫將勁翮戢鷦鷃躡景追風豈能已先生丹成骨已仙獨見文章在靑史龍眠居士眞好奇貌作新圖宛相似先生自騎黃鹿行僮僕提攜子侄倚藥瓢茶磨家具足前驅牛騾後厖豕乃知粉墨幻人化幹淡點綴無不美今日玉堂雪初霽展捲令我心神喜特爲題詩繼後塵再拜髙風仰千祀

贈崔孝子

洪洞山前振鼙鼓東家被殺西家虜崔郎逃兵山更深手引諸兒背駄母須臾兵急行恐遲月昬霜滑山崄巇大兒牽衣小兒哭心在護母寧戀兒倉皇棄兒巓巖裏永割慈情知必死明朝鄰里忽抱還全家相看盡驚喜我知此事由衷情不有神護安能生兒今拜父孫拜母一家團欒居樂土

晚歸

樵風渡溪波蕩影水葉圓圓緑浮荇白沙路逺云花靜小艇爭先野鶴歸竹外依微眾山暝

揺芳樓

髙樓春多風日妍瑣窓璚闌縈素煙水晶簾捲香散席瑤芳吹入琴中弦美人手度陽春曲水意山情斷還續三山鸞鶴夜飛來佩環揺曵玲瓏玉琴聲宛轉響春空滿樓白月梨花風

次韻王止仲見寄並東郡諸友

少年不用悲秋蓬致身豈但儒冠中壯心非干要誇世平生直欲圖成功枉將空言恣幽討徒采眾說相芟礱全功獨取遼城箭大言誰信扶桑弓亦當殺敵白登道寧復獻賦甘泉宮英雄不作等閒事神仙自托浮游蹤求名未解吐辧舌養壽莫必生方瞳微生自有造化系皇輿已喜車書通按圖孰能索神駿抱璞未易逢良工散材遭焚固無用蟠根爲器須先容以玆嘆息委鈍質匪云隱逸矜髙風安時從此甘蘋藿傲世詎敢厭韭蔥衰榮來往培艸木得失互有憐雞虫龎公到老終食力欒布賤時曾賣傭狂歌每增慷慨意濁酒一洗芥蔕胸學書未必醉乃聖賦詩何待工爲窮屢當求益懷故友獨恨作客來新丰明珠羞與魚目混美玉亦藉山石攻仁山道學麗白日少陵文采明秋虹又知席師學淸淨可貴衍衲修眞空藥師老成飽兵學安石俊健誇文雄王家筆法到幼子髙君奇句欺三紅相思寧問異逺近結交尙賴全始終將來大器君輩是嗟此亂世吾難逢明朝束書過湖去放船鼓舵松陵東

次韻楊孟載觀芍藥作

輕陰釀緑寒猶薄龜甲疏簾映朱閣美人偏有惜花心新水銀瓶送紅藥當階惟恐流塵污纎手籠春爲花護一撚芳容飽弄嬌胭脂細結玲瓏露彩貼單屏襯碧綃微風才動見花揺香凝膩粉肌全濕影艶方諸臉半潮髙枝開滿低枝捲翠檻移來隨鳯輦濃染如分織女機巧裁佀出宮娥剪花情最重是何人應有鴛鴦帳裏身不用傳心題綺字踏歌當爲喚眞眞

題明皇夜遊圖

花蕚樓前煙漠漠君王睡重無人覺別宮漏點戀寒宵閒卻梨園太平樂雲龍十二秋扶揺靑藜化作黃金橋翡翠門屏桂枝影素娥羽帶香風飄優童共記霓裳舞歸來換盡人間譜梧桐擊碎教妖環蜀山夢戰漁陽鼓

月軒

蟾蜍飛去老不死淸光夜湧滄波起桂花露濕泣古香廣寒一色鋪秋水洞房深開雲母屏夢騎白鳯遊靑冥冰輪碾碎山河影姮娥含羞舞不整竊得靈丹玉兔愁歸臥芙蓉碧煙冷

翠竹黃花二仕女圖

蘿屋綿煙斂微夕錦瑟罷彈機罷織寒濃翠薄妬蟬衫竹色揺風競疎碧鳯聲天逺誰能聞緑蛾黛影愁不分楚山九點昨宵夢淚花染盡瀟湘云

其二

翠衫輕薄裁新蟬瑯玕獻碧爭秋妍愁縈翠黛向誰是望中九點芙蓉煙淚簇霜痕紫雲淺曉色初凝寒意軟賣珠小婢未還家倚風獨看黃菊花

西山爽气樓

錢塘西湖吾舊遊每遊只爲湖山畱欲將勝槪入登覽泉石瑣瑣何煩求古來英雄逺莫見往事寂寞誰復收知君平生好奇觀結樓郤在西湖頭山南山北競蕭爽四時佳气常如秋平波直與天上下眾峯不共云沈浮此邦富庻甲西浙湖山宴賞無時休紛紛盡日逐歌舞安知中有萬古愁丈夫不作少年事與君買醉登玆樓

十二月廿一日尋梅到西塢畱題山家

昨日看泉到山北石路巉巖苦攀陟尋源未窮力已疲百步無多幾停息今朝尋梅到西塢野曠霜晴好風日兩株郤傍山家開柴門蓊菀連叢棘老樵出迎頗解事掃石坐我吟其側疏花冷蕊自逞妍不放寒香洗胸臆何郎久沒杜陵老好句獨有林逋得花𨿽無情弗與較嗟我懷抱花寜識明當攜酒此問春東風應念重來客

呂山人將來遊蜀山因賦詩以要之

艸堂窈窕亂山空流云啼鳥路西東薜蘿煙杳靑林入芰荷雨滿碧溪通穠花芳月時時有花月金樽長泛酒蜀山苕水近相連南風蕩漾木蘭船閒陪鉤侶蘆洲外屢覓樵童松障前樵童釣侶行相識吳語蠻歌自朝夕夢魂不解齊門竿懷抱都隨謝家屐山中風景獨君知結鄰誰肯作幽期淮南桂樹秋揺落更爲重吟招隱詩

鵲軒爲王孝子作

金華山人王孝子自來生長金華裏阿母初生孝子時鳴鵲飛來樹頭止子生日長母日健每聽鵲聲心輒喜鵲聲在樹母在堂孝子晨昏具甘旨願言阿母享遐齡鵲聲喳喳長在耳阿母生子願子賢今子作官東海涘一朝母逝鵲不來回首家鄕隔山水鵲不來兮其柰何母子恩情那得已天髙地深恨無托作軒名鵲良有以我亦飄零未歸客父母早歿失怙恃十年空守骨肉函有淚不入黃泉底故山非無一抔土長路風塵阻戎壘聞君孝行未識君爲記詩章持

送似送主簿王儀中之華亭

山風吹霜溪葉老鼓笳欲斷天未曉行人出門雞亂啼北斗倒懸月在西我停露車客駐馬荒煙瀟瀟暗平野一杯濁酒且須傾九月埀楊不堪把歌聲感激弦聲繁座上醉人爭笑喧相逢相別皆艸艸心事紛紛向誰道

送許監事北遊

楊葉差差花簇簇離筵小宴春江曲金壺酒气暖融香鶯簧初起鵾弦續弦聲未停君欲行晴煙蒙羃揺雙旌平原細艸塵不動馬蹄聲軟朱輪輕回飆吹斷東西陌蝶駭蜂愁日含夕歸來醉臥玉堂春夢裏雲飛薴山碧

中秋夜淮河舟中看月懷張羽

長淮浪平風暫息萬里云消楚天碧東方月出海門寛浩浩淸河黯無色樓船伐鼓順下流今夕何夕當中秋金繩轉影素華滿卸帆且作須臾畱夜深人家市聲靜我獨髙吟眾船聽思奪梁園席上才气壓南樓座中興百年此夜不多好人世浮雲何足道𨿽有鄕心自感傷能無樽酒相傾倒人間淸景不可並杯當暫輟歌亦停翻思年年看月伴如今落落如晨星此懷此念誰能識苕水東頭靜居客爲渠寫作看月詩西方擬附南飛翼

皆山樓

昔聞仙人好樓居君來偶作樓居主軒窻虛明不受塵獨有靑山作環堵五湖風景供朝夕萬壑煙雲自晴雨殘岡斷隴走百折憑髙一望無遺覩嗟餘零落當壯年每到登臨卽懷土眼中何處是神州落日秋風暗榛莽

春陰應秦王令﹝時在山西﹞

云花鱗鱗山漠漠重城平障芳陰薄膩雨輕吹飛復停勾引東風到簾幙艸滋微濕沾芳塵隴頭不見尋花人桃英梅蕚同懊惱水紋滿漲金河春桞絲暝蒙煙不醒轆轤暫輟銀瓶綆新鶯未換谷中聲遊蜂竟失闌前影丁香百結蕉有心綃屏六曲春沈沈香抽翠縷火長續餘寒撲錦籠朱琴江南春好多芳樹林園半是看花處明朝重整小紅車風光滿路行春去

楊孟載畵竹

江南看竹不爲罕水郭山村常種滿東裏千竿繞佛亭西鄰萬本連書館宻葉分陰小閣深斜枝度影虛簾短蕭疏夜月翠羽涼揺曵南風鳥聲暖嗟余好竹處處遊徑造豈減王猷誕湘江淇水無不到嶰谷柯亭亦嘗欵人間音律性所好收作鸞笙與鳯管或裁文籜制小冠時尋新筍供淸饌朝行竹下暮仍往自謂竹緣終不斷朅來並州苦寒地沙土撲面心煩懣寜無寒艸共山花惟覺麄疎俗吾眼胸中塵气久已積對此汾河詎能澣君心飽有渭川思揮灑風煙意閒散封圖遠送邀我題措語苦澀顏何赧

秋江送別圖爲顧員外賦

大江落日秋浩浩沙桞全消荇花老鴈聲先送客情飛酒力仍將別情掃一程一水一煙波前程方長後程杳

二喬觀書圖

孫郎武略周郎智相逢便結君臣義丰姿聫璧照江東都與喬公作佳壻喬公𨿽在流離中門闌喜色雙﹝闕﹞大喬娉婷小喬媚秋波並蔕開芙蓉身嫁英雄知大﹝闕﹞日把詩書自怡悅不學分香歌舞兒銅臺夜泣西陵月

北郭集卷三

●欽定四庫全書

北郭集卷四

﹝明﹞徐賁撰

○五言律

雨後過桃花塢

林晚帶城陰斜光里巷深過時思燕賞感物廢行吟暫岀畦間蝶將棲桞外禽亂離𨿽有恨能到亦娯心

詠鄰家桃花

綺樹隔園鄰墻陰得見春艶香還可挹芳質未容親賴有情勾蝶羞無語向人靈源才咫尺不用覓通津

謔桞

裊裊復埀埀千絲更萬絲枝殘離別處花落艶陽時泣雨愁多眼縈煙誤學眉龍池看更好洛水種偏宜

經廢永定寺寄謝元功

路轉廢垣邊依依市井連院荒晴見蝶僧出午無煙古佛存唐像殘碑記宋年自悲人境異此地更蕭然

與髙季廸宿丁志剛宅次韻

貶逺歸方喜交深見愈親戀詩畱兩日醉酒記三人竹密梢禁雨梅髙蕊應春論心元有素不用再相陳

夜投白蓮寺﹝在甫裏﹞

飲別東家叟行投西寺僧無風收閣幔有月罷廊燈竹夜聲偏集池寒色似凝無端値詩景淸興覺逾增

黃山人家次韻答陳秀才

相逢坐上客俱是此鄕人重見兵前面能全竄後身月遲疑夜短風乍覺寒新爲訴窮途事都忘語意頻

題張來儀畵次韻髙季廸

萬水更千岑朝晴又暮陰猨聲風出樹虎迹雪團林酒具遊曾徧詩材思更深相看畫中客不異共行吟

和陶文學月夜泛湖之作

水色浩無涯乘舟學泛槎澄河天合影逺浪月浮花夜暗丹楓浦秋明白鷺沙歡情猶未已還復過鄰家

送宋天章歸南康塟親

道路經千里風塵過十年遺阡寒艸外故墅夕陽邊去買臨江艇歸求負郭田遙知塟親處雙鶴弔秋煙

題王嘉主簿母夫人李氏墓銘後

蚤歲傳貞節名家出令儀萱堂宜享壽蒿裏忽成悲子哭雷鳴夜人看露降時西亭墓前樹爭爲護新枝

過東園有感

閒步林中屧來敲月下門云陰平亂堞煙景聚荒園近晚虫逾切當秋菊自繁誰能忘感慨到此不銷魂

與金文中朱仲義宋仲溫過李士明煉師雨阻畱宿探韻得孤字師有酒瓢如鶴形因扁居曰鶴瓢山房

齋房畱坐久寒雨灑庭隅筵促蘭香近池空桂影孤酒瓢憐似鶴蠟屐恨非鳬𨿽阻還家興淸言亦可娛

寄衍書記

聞道歸來日空山獨寄禪施經村口市澣衲石根泉竹色林扉掩云深艸閣連秋風苦相憶空托下方緣

對鏡

把鏡忽成悲裒顏獨對時風塵空老我勲業竟煩誰乍見如曾識頻看卻又疑黃冠初欲試短髮可相宜

雨中過陳秀才宅

一徑來東崦茅堂竹映扉鶯聲寒尙少樵響午猶稀苔雨漫棋局蘿風入桁衣愛君能賞靜才到便忘歸

兵後過睪亭山

睪亭西去逺一過一淒然鴈宿蘆中月人歸艸際煙漁家多近水戎壘半侵田尙喜餘民在停舟問昔年

題闗氏廢園

園景正蕭然那當雨後天花臺曾置酒蓮港卻通船水涸橋仍構畦荒路漸連如何遊賞日不在未兵年

晏起

髙臥齋房靜悠悠雞唱殘空明窻易曉日出帳仍寒謝事容身懶甘貧任路難不妨教宴起幸得此時安

中秋

圓月秋方皎涼天夜逾澄杯憐娼女勸樓看美人登皓气浮金界遙光轉玉繩彩鸞招不下簫管竟無憑

同衍師訪席有道分韻得尋字又得無字

邂逅空門友仙家得共尋石苔經屐破冰澑落溪深云過松分影林寒鶴避陰何煩謝人世心靜只山林

其二

村深一徑逺幽鳥喜相呼心與天光靜身兼鶴影孤雨苔隨地有木葉過霜無爲問蓬壺客何年種白楡

過妙智院臨西澗望海虞諸山得塵字

來問東林社行吟西澗濵水痕秋更淺山色雨如新落木無棲鳥扁舟有去人欲因尋石室深愧客衣塵

喜王介休過次韻

喜爾頻來往敲門每夕曛回風偏入幙髙樹徧畱云激石灘聲轉投沙鴈字分自慚疏懶性不是厭塵氛

同黃本中山人衍略二釋子會宿桐裏寶師房

小艇泊江潯同來宿梵林雨香茶榻起煙影竹垣深幸得芳時見寜辭醉後吟歡娛當此夕亦足慰離心

題全山幽居

君家住橫塘繞屋盡埀楊遙山多雨意平野足風光蟄後童尋筍蠶時婦采桑閒中無別事應只類醫方

虞文學村居

行盡沙村路林塘得隱居竹光琴席上蓮气酒杯余露重時聞鶴風平或見魚會當明月夜相與步前除

藥圃

髙樹艸堂陰林蹊繞澗潯三稜收夏艸五葉認春參畦上風香雜泉頭土脈深應知扣門者多是病家尋

蝶

化從微蠧出生與眾蜂忙冒雨仍調舞因風得恣狂獨憐花下影遙識酒邊香失意驚羅扇含情戀繡牀

賦得洗藥贈張性之提舉

攜將一藥筐浣濯向回塘根澀泥難淨苗新爪易傷曝時猶帶濕浸處尙流香聞爾勤修制多應按古方

遊靈鷲寺﹝在吳城﹞

香林竹樹疏靈鷲古僧居淨幾陳齋器名函貯棾書澄觀諸相外幽詠六時余每到成淸坐塵根亦自除

約李伯章宿浩師房不赴明日因寄

舊有通家好都來老大時喜當蕭寺見恨阻夜窻期城陡星河逼陂漧艸樹衰無因慰懷抱聊爾爲題詩

姚生家菊窻

黃花近間白疊疊獻秋妍佳色虛欞映寒香小牖傳交芳同結綺並巧鬭連錢來往無煩問相看自可憐

喜許孝亷見過賦此以謝

每負尋君約翻令載酒過靑山閒對客白髮醉宜歌棹響蘆間亂禽聲桂裏多無端趣歸去今暝柰愁何

次韻如律侍者

蚤悟空門學迷津得濟涯逢人談淨業邀伴結長齋瓶古泉滋瑩杯香茗味佳定知趺坐外別自有吟懷

次韻頥浩知客

禪闗臨九市喧寂此中分寶石棲嵐影珠林帶夕曛花間時禮塔鶴上每招云空界多詩景幽吟盡屬君

寄贈李道士

學仙不離世逺地構齋房檐蔓爲衣桁山瓢當酒觴飯甘麻有味漿熟桂多香一自相違後云墟望更長

李逸人同川藥隱

小墅離村逺門當水竹開芷蒲皆藥艸云鳥盡詩材春雨躬耕去斜陽訪病回花藏溪上路只許酒船來

宴王允同雅會堂用外舅韻

東風奏弦筦開宴錦堂深酒气酣春色桐香落午陰花殘惟駐蕚鶯老尙調音感此頻懷舊因傷久別心

題春江云捨

含逺深藏樹沙虛暗宿云春江孤艇渡村徑幾家分出澗泉皆雨當門艸是蕓花時重作約載酒此逢君

題逸人陋居

小徑入幽林齋房住更深廢垣花蔓葛荒圃艸迷參藏帖存家業修方寓道心幾回舟過處桞下記相尋

夜坐池上有詠

新涼滿緑波窻戶雨才過岸響聞蒲葦池香識芰荷隔云星現少承月露凝多夜靜誰能到詩成只自哦

問謀佺二上人病

出世歸來早蕭然一古僧色身因病惱道念與年增花塔畱孤錫松房置七燈遙知幽詠處野色望中凝

其二

已斷遊方念天寒獨閉房禪期多疾廢經誦老年忘幾上惟香具龕前有藥囊鄕人皆敬愛無不饋新方

泛碧浪湖﹝在湖州南門外﹞

邀客泛流槎開樽對覩沙薴袍沾杏雨蘭棹撥蘋花積水添湖滿遙山抱郭斜閒情遂幽賞聊用答年華

遊浮玉山﹝在碧浪湖中次韻﹞

浮玉山前路樓船泊渚沙蘋香風際艸杏色雨前花閒鳥兼湖淨遊絲趂岸斜不因求此處那得賞春華

晚過西崦費氏別業贈明天目長老

煙光暗墟落澗道入層層不訪中林士那逢西崦僧山廚將具黍鄰屋爲分燈自覺行來倦淸談遽弗勝

一身

一身經喪亂此地獲偸安羽檄今朝急徵鼙幾夜寒逺峯明或近新月淡如殘𨿽有樽中酒離懷不自寛

宿彭閣

溪流處處通舟出野橋東小閣雲停雨閒門竹掩風僧迎先問候客至只談空不道經離亂淸溪得此同

晚行南■﹝山宅﹞懷陳文度

離思滿荒煙行行只自憐吟成流水次望斷逺鷗邊葉戀經寒樹星摧欲夜天懷君無數里渾似隔山川

夜行東湖

葭菼連湖道新寒夜更淸波揺星失影風過鴈流聲估舶依村宿畸人傍水行棹歌何處起杳渺不勝情

山館喜黃校理莫先軰見過

爲客荒齋夜相過喜見君酒杯令僕進廚火向鄰分歸計貧難定愁言醉可聞無由免流落歸臥故山云

蜀山書捨圖

山水幽深處閒居此地曽傍花春宴客看竹午逢僧雲樹尋新詠巖巒憶舊登兵塵今間阻對畵思難勝

己酉八月十七日夜泛碧浪湖泊浮玉山對月呈席上諸公

水月共秋妍山椒夜泊船人來黃葉浦漁宿白鷗天聞唱風瀾外持杯露影前自從經喪亂誰得此畱連

期萬僉憲杜進士徐校理遊張林山

東風半寥落遊賞已蹉跎春色邀人醉歡情待妓歌花愁經雨少鶯語在山多預作明朝約寧辭載酒過

贈山中隱者

居久辭簮紱蕭然世外心壺成師授藥囊積自燒金長嘯千峯表閒行百澗潯猶嫌樵牧到更欲住云深

寄道場長老渭淸逺

逍遙佛境居性相自如如說法神龍衛傳經寶象輿乳花香積供貝葉棾天書一自遊方後春來出寺疏

蓮花涇莊

洲渚緑縈回菱荷面面開路從花外過山向桞間來鳴鷺驚回舫遊魚仰酹杯同爲城郭裏此地絕塵埃

閒居

逺近兼山水閒居得野情踰垣驚竄鹿出樹見啼鶯藥圃泉邊辟瓜田雨裏耕喜無冠冕志因得少逢迎

題周伯陽所居

山深獨置家地帶竹林斜花盡才收蜜煙生正焙茶客來門放屨樵出路鳴車不但成髙隱營生亦有涯

題趙道士山居

閒心與世忘逺住白雲鄕種玉旋開地藏丹別置房禽魚各有樂椒桂本同芳已謝來轅久從教徑路荒

山中琴興

巖上露初霽旭日照髙林古澗云蘿窈孤亭松桂深鳴琴始成調流水復同音爲問山中客誰知靜者心

黃山梓裏

山中多豫章門巷緑成行晴日花明夏南風葉泛涼密陰同岸杞逺色並畦桑望望林泉處君家有艸堂

登東林塔

孤峯元絕漢層塔更淩空輪相超三界鈴音韻八風煙蘿登已盡雲水望何窮自喜身彊健來居杳靄中

馮山人湖上別業

宅近南湖口靑山盡在門田卑嘗冒水鄰少不成村住久諳農事耽閒悟道言如君避地者今有幾家存

答胡勉秀才

采蘭不可度悵望暮江臯湖勢歸還疾鳶聲飛尙髙曲憐琴上怨人憶酒中豪莫謂天涯逺題詩豈憚勞

思親亭

孤亭碧澗潯長日此登臨每到看云處都成憶母心壽萱春自緑慈竹夏多陰不爲閒瞻詠惟歌遊子吟

送湯伯貞之京

曉日轉城鴉驅馳陌上車身𨿽居道路心已戀京華隴樹蕭蕭葉河流混混沙到時春爛漫開徧上林花

送思上人

一瓶與一錫遊越復遊吳到寺長逢舊看山每過湖飯緣隨處有法意本來無南地多猿鳥還驚梵語殊

詠鷗得苖字

下上及流潮尋盟不待招羣飛分嶼色獨宿隱蒲苖晴影沈江小春聲泛渚遙自嗟江海客短髮共蕭蕭

送張文學

芳筵趣新餞商管黙秋聲淡淡川星沒遙遙海鴈徵維舟延客景看路計歸程以此遲畱意聊將暢別情

詠妓

出閣初含笑臨筵復理妝蘭膏分鬂緑蕋粉間眉黃掩扇羞嗔小褰衣舞恨長不知坐中客若个是盧郎

贈虛中上人

歸去東林寺行尋曲澗流余燈因佛在宿飯爲猿畱竹屋煙迎夕菱池雨送秋還參眾師舊一一話曽遊

送江教諭

湖海相知少風塵送客初歸愁江雨積別意桞條疏楓落迎船葉鱸香出水魚吳興尙文物吾道近何如

送烏程馮明府

夙負親人術初當出宰年靑山依縣郭春雨傍湖田鳥下鳴琴後花飛判筆前民風非復古重作諭蒙篇

濯淸軒

春艸緑芳洲淸江繞舎流芹香低渚燕波影媚沙鷗風帶初聞笛花藏罷釣舟滄浪千古意何處問巢由

霅上逢董莊﹝董吳城北郭故鄰﹞

五月苕溪道南風暑气新偶當爲客日翻比在鄕親醉酒橋邊市驅車陌上塵行藏不須問同是布衣人

賦得廣文捨贈李文學

地與齊宮接門臨泮水開廣文騎馬到司業送錢來芹向春時采槐多亂後栽無氈不須嘆相遇且銜杯

悼陸廷臣

溪館相逢日荒山獨弔時文章傳舊業泉石負幽期反隕慈親淚空遺幼女悲交遊今滿眼題墓欲煩誰

楊進士載酒亭捲

亭基久蕪沒湖上幾斜曛舊夢通魚鳥餘情付水雲客過曾問字詩罷憶書裙待得重歸隱春風此訪君

秋晚次髙推官韻

溪樓成晚眺沙浦粲孤霞値節長爲客逢人卽話家荒山惟去鳥落木見棲鴉莫謾嗟零落吾生豈系瓜

送客

津亭鳴鼓罷行色桞先知酒到聽歌歇詩因戀別遲亂山投驛晚疋馬扣門時艸檄軍中事多應載筆隨

立秋夜同社書記李逸人寓宿分韻得霜字

今夕秋風至相逢酒一觴身𨿽俱在客情得是同鄕密竹先驚雨輕梧不待霜那知千里外復此話連牀

秦淮客捨除夕呈大兄

兄弟喜連牀燈前話故鄕年隨窻雪盡夜入酒杯長暫得歡情合都將客況忘何如共歸去爛醉北城傍

戊申正月試筆

佳气麗層城龍河溢曉淸市橋緹騎集巷陌寶車行桞上春多思蘭心雪有情風光看更好底事客愁生

次韻楊孟載感故園池閣﹝四首﹞

艸閣開淸曉鉤簾爽气通緑蒲藏藥裹文荇縳詩筒盥手才臨澗梳頭得面風此時應得暇行繞碧梧桐

其二

艸閣開淸晝官閒過客多枕材便磵石酒具給池荷蕉長宜聽雨萍交不見波此時晴爛熳歌詠復如何

其三

艸閣開淸晚涼生自有期菊因風始護竹待雨方移妓進調成瑟童收奕罷棋此時杯酒裏明月是相知

其四

艸閣開淸夜埀埀星斗零水蒲藏白小露艸宿蜻蜓文梓裁憑幾生綃畫臥屏此時涼似水看子拾流螢

茅堂

茅堂近曲岡門巷艸萊長病力晨春怯詩情午睡妨相過皆故友忘卻在他鄕炎夏愁卑濕時時理藥囊

獨坐懷鄕中友人

獨坐荒山暮相親是酒杯人從鄕裏別秋在客中來倦鳥須臾去幽花次第開離心自多感不爲歳時催

挽郭秉心都事

謫居欣與識死別忽成悲客館存虛位行囊只舊詩鄕人收骨塟館僕報家知惆悵平生涙因君更復埀

趙曹莫三助教畱宿南齋

南齋涼意足夜景滿柴闗鄰友將茶送山人酌酒還星埀云影外螢出桂陰間相値艱難日諸君豈易閒

次韻別方員外

暫來因復去不得久相同身在匆匆裏年過衮衮中吟斜寒寺日望斷暮天鴻料我還山日相思只向東

送潘士謙歸廬州省親

微名𨿽不偶且得奉慈親爲客逢多難還鄕有幾人鳬鷖江郭雨桑棗楚郊春此去尋閭裏俱非舊識鄰

賦荷送陳進士啟

團團初貼水苒苒漸盈塘微動知魚戲斜披見鷺藏幅裁巾學制筒泛酒移香折得同靑蓋貽君障夕陽

賦陌上車送穆徳敬

徒旅候雞鳴驅車陌上行蓋當寒樹影鐸應曉風淸軋軋趍前阪遙遙計後程雙輪日千轉未足比離情

送王員外歸太原省墓

聖主頒恩寵郎官賜誥還人瞻新騎從馬識舊家山古墓原花裏髙墳隴樹間遙知心戀闕夜夜夢朝班

送曾伯滋赴西河將幕

上將初分閫儒官解習兵風旗春獵野雪帳夜歸營洮水從岷下祈山入壠平知公能載筆艸檄報邊聲

送澄上人南遊

雲水三千里江湖二十年春風投海國落日上吳船木缽家家飯蒲團處處禪石橋元有路只在暮鐘邊

送朱知事

惆悵官亭酒如何送客頻水煙魚市晚花气野橋春小騎行沙健輕衫映桞新尊前莫催別明日異鄕人

送王越

客鄕還送客況是暮春時雨濕花飛重川長鳥度遲酒尊歌後歇帆影望中移悵悵東風絮飄零不受吹

別楊三兄弟

憐君好兄弟畱宿喜相親鄰寺鐘聞早風窻燭剪頻共傾今夜酒同是異鄕人莫謂相知少交情久見眞

答山西楊孟載憲副

小雨晚晴天新涼欲早眠緣慳杯酒裏愁入鬂絲邊北地先聞鴈西林已罷蟬懸知相憶處千里共嬋娟

歳晚

客途逢歳晚落日倦登臨阻絕山川恨艱難父子心江吞吳地盡天入楚云深近報王師捷悲歡不自禁

題得飛雲送劉提司勝

天闊浮雲逺因風捲白衣流陰兼水淨寒影度江微不受歌聲遏先將別思飛飄揚隨去馬今夕定何依

逢俠客

由來燕趙士意气負平生買妓千金醉平戎一劍行君王曾錫寵賓客盡知名今日狹邪道相逢重結盟

題田家

田家無別業朝夕理東菑敢說農功苦惟憂稼穡遲牧歸牛飽後祭散犬迎時更得輕徭役丰年樂有期

宿王判簿宅送徐孟嶽

來往頻吳越扁舟只載書言從交後浹情恐別時疏涼意蓮塘靜宵光竹牖虛懸知待明發析盡是愁初

寄金子肅

春色邊城暮君如客況何傷心離母久失意傍人多慰泛花時酒悲因月夜歌有家歸未得非是隔闗河

題杏林圖贈陳子京

茅山無四鄰紅杏萬株春收榖還憑虎栽花剩有人學仙離世久訪病出山頻我獨懷芳躅君能繼後塵

東城道中與王守敬張思亷同賦

水郭秋風後尋詩客共過晚鴻將集渚風葉盡隨波野客便詩思潭魚識棹歌前山靑數點不似亂雲多

同髙記室訪虎丘蟾苞二上人

林下曾相見重來記往年笑談俱是法去住本無緣山澑泉通脈簾陰竹護煙暫忘人世事得此共棲禪

送唐處敬赴嘉興

莫謾唱陽闗愁多湖上山春風催去艇酒色解離顏路出三江外程淹一日間官亭車馬散俱是送君還

次韻答楊孟載池閣晚坐﹝四首﹞

獨坐面萍池微涼泛碧漪意緣多病懶詩是苦吟遲孤桞風難定叢篁雨不欹蕭閒此中趣未信鬂如絲

其二

晚涼池閣靜藹藹緑陰交野燕將新子墻桑發舊苞藥房因雨閉茶臼待晴敲誰念孤吟客繩牀坐岸坳

其三

閣晚飆初歇池萍水不漪眾禽鳴未定獨鶴宿常遲無悶杯仍酌多眠枕屢欹黃梅時節裏常是雨絲絲

其四

習靜消微恙驚時念故交花殘紅剩蕚蕉長緑成苞茶器晚猶設歌壺醒不敲遙知涼思足行樂到林坳

答宋仲溫見過不遇之作

樵蹤空枉問値此掩重扉余雪寒猶在初陽曉尙微鄰遙雞獨唱廚靜雀羣飛愧乏應門者畱君待我歸

次韻髙季廸期遊雲巖雨阻之作

身勢兩無妨閒情獨未忘相期移酒艇同宿過僧房節物寜長好園花已罷芳亂山煙雨外欲望失蒼蒼

秀野軒

何處問幽尋軒居湖上林竹陰看坐釣苔迹想行吟嶂日斜明牖渚風涼到琴相過有鄰叟應只閒話心

和髙二啟聞鄰家琵琶之作

花暗短垣春琵琶度隔鄰促弦知攺調停撥似要人得見情應眷遙聽思已親摧藏曲中怨何事話能眞

喜髙記室了上人見過

晨起掃閒齋涼風葉滿階吟邀鄰友和坐喜野僧偕雨意宜深竹庭陰得古槐淸樽常自滿能不寫幽懷

送易架閣

何處唱離歌前湖一棹過日斜山似近水落渚偏多寒意歸沙桞秋風到浦荷不知今夜夢還隔幾煙波

送王團練赴邊

逺塞頻經擾重煩團練行堠兵傳敵信闗吏說邊情月黑深防檄風髙屢按營羽書聞近息喜復見秋成

丁未年人日

人日轉寒深春城澹澹陰殘梅仍故色啼鳥換新音歷喜逢時看詩多感物吟愁來渾是醉誰道酒能禁

飲櫻桃花下次韻饒參政

西園風雨過今日始知春對酒皆閒客逢花卽故人悲歡情各異醒醉量難均忽灑樽前淚愁多易滿巾

賦得收榖虎贈葛太醫

紅杏子初熟黃班性久馴臥看收榖器行識問醫人逐少非營利藏多得贍貧近聞勾漏縣花似董林春

贈古心上人

已斷鄕山念聊隨雲水緣時時惟禮佛處處卽安禪半偈心曾契三衣體自便遙知明月夜趺坐降諸天

聞髙季廸病眼因寄

芳時聞病目幾日臥齋房有女能修藥多人爲送方晝吟還不廢夜誦定相妨每到看花處思君詎可忘

待杜二寅不至

春水路西東思君悵望中花花湖上雨歸鳥桞間風雲影疑飛蓋歌聲認短篷蕭條一杯酒此夕向誰同

送李山人還越

舊宅鑑湖陰東歸慰逺心風帆沙樹杳驛路水雲深袖有題詩卷囊多賣卜金翩然自來往應不負山林

呂山人客圓明精舍有贈

逺與家山別來依佛殿居寄齋頻施米作供剩藏蔬禪處容分榻經余許看書暫隨僧結夏出市也應疏

答余左司

南城悵違別北裏念周旋賭墅春同奕聽江雨對眠詩情空日日花事自年年何處思君切牙營鼓角邊

緑水園燕集

客集金閨彥筵張緑水園池陰夏荷滿日正午葵繁和曲均歡喜摛詞渉道言欲還惜餘興更爲坐前軒

同唐文學肅王校書行訪衍略二上人畱宿眞慶精舍得聞字

僧院城南僻禪林夜見分觀心方有悟演法佀無聞燈影欺微月簾陰護宿云偶因來問竹況得此逢君

○五言排律

題王材東裏艸堂

移家遂成隱結屋澗東隈野客分茶送鄰舟載鶴來云埋琴薦冷風捲壁衣開晚餉磯頭飯秋吟竹下杯餘生慕幽賞到此每遲回

送人之吳江

埀虹橋下路此地隔江湖沙樹應多橘寒魚半是鱸風將菱唱逺舟帶夕陽孤離別琴三疊悲歡酒一壺不堪憶君處煙雨滿秋蕪

送趙克常歸楚

避地吳門久還鄕楚郡遙開田仍負耒賣藥每攜瓢夢逐歸云度心同去斾迢到依魚市住飲赴里人招海色霞生島江聲雨送潮不堪先隴上松栢半蕭條

賦得石井贈虎丘蟾書記

來欵生公室因尋陸羽泉虛泓雲液靜陰甃土花圓竹引歸香積瓶分供法筵虎跑晴見迹龍伏暖浮涎錫影孤亭日茶香小竈煙師心如定水應悟趙州禪

賦缽送僧道衍

舊日天王獻初因佛祖傳藏龍元有法乞米但隨緣不受蕭郎擊寧求魏後憐托歸村口寺洗傍石根泉此去畱香積當參飽飯禪

訪衍上人不値次壁間韻

僧院深無地淸幽慰客心眾山同晚色孤墅肅秋陰托興詩頻賦論情酒罷斟開簾知樹杪過竹是溪潯云靜明遙望猿哀續短吟秋風空返棹偶此記登臨

送張明府

每喜論文久那堪又送行壺深淹別酒歌短促離程水驛孤臨渡寒山半隱城潮生知海近木落見秋淸明旦車塵下應看父老迎

送王主簿

路從苕水去萬壑更千巖孤驛愁將別離杯惜重銜鶯聲賡妓曲桞色學朝衫煙淡緣汀艸風將向浦帆明朝憶君處江上雨■﹝雨上彡下﹞■﹝雨上彡下﹞

賦橡斗林韻得車字送朱別駕

栩林前代植第宅昔人居髙蔭猶臨野幽叢獨芘墟花開當夏宻子熟過林疏深處惟來鳥收時得賦沮雲霄千尺近雨露百年餘偶爲登臨到因懷別駕車

陪牛進士馮明府宿遂初庵得心字

山中因訪古方外遂幽尋曲徑緣廽澗髙標出亂岑捨舟畱北渚借屐過東林野色兼寒色云陰助夕陰煙波皆客意猿鳥共閒心風引虛林磬泉流別院琴褰帷蘿蔓入掃壁土苔侵花韻空禪性松聲學梵音翻經仍用貝布地不須金小舞階前鶴微鳴桞外禽鴉昏爭亂集蛩冷罷孤吟樹影分僯屋秋聲急暮砧平蕪供眺望密雨値登臨景勝驅塵想形忘浹素襟幾筵寒閣靜燈燭夜窻深旨蓄僧開供芳醪客自斟黃柑來野市紫蟹出溪潯契合元非舊情親已獨欽知師甘寂靜愧我嘆浮沈明日天涯去何時重盍簮

北郭集卷四

●欽定四庫全書

北郭集卷五

﹝明﹞徐賁撰

○七言律

寄周記室履道

湖波遙帶夕陽低想得君家住更西隔岸眾山晴稍出當門幽鳥晚猶啼酒緣客裏偏能飲詩到愁邊只謾題欲倩歸云寄離思如何卻向望中迷

次髙二季廸畱別韻﹝婁江東館﹞

柴門村徑帶溪橋來往因君豈憚遙淺水不波仍漾漾疏林無雨自瀟瀟檣畱夕照人將別江作新寒酒易消明日秋風重惆悵還將離思托歸潮

送張山人還天平

幾欲求田負舊盟羨君西崦艸堂成每緣種橘多開地獨爲修琴始到城黃葉已先霜降落白雲長在雨餘生龍門林屋無多逺此去尋幽莫計程

晚過廣福精舍訪傳上人

水陰山色晚依微松映禪房竹映扉幽鳥不緣畱客語閒僧方自施經歸移來片石安茶器分得孤云補衲衣杖屨不嫌頻過共道心久與世相違

贈醫士呂彥倫和王原吉韻

橘花開處杏陰靑百艸吹香覺地靈貧士願畱賖藥劵故人思讀衛生經玄霜玉臼晴猶濕華月丹房夜不扃張緒苦吟仍病肺乞和熊膽護修齡

送馬敬常縣丞﹝得南字﹞

樓倚層城擁翠嵐登髙送別思那堪雙溪到郡同流北千嶂連闗盡向南澹澹水陰雲度渚蕭蕭荷響雨鳴潭尋常不醉臨岐酒今日因君飲易酣

待董彥正文學次王守敬主簿韻

旅館江湖苦往來那堪時節並相催雪當臘盡寒才見梅在春前凍未開野客過期空具黍山童不語訝停杯相思獨坐寒齋晚禁得邊城鼓角哀

許將軍墓

鄕人傳有漢將軍南郭橋邊是故墳印出土中存舊字碑殘火後失全文旗捲虎牙空落木劍埋龍气只寒云當時祕器多榮賜功業於今恨不聞

病中寄北郭諸友

病中長日惟思睡家僻因憐寢捨幽山暗園林多夏蝶樹荒城郭少晴鳩藥囊臥具聊重整酒債詩緣得暫休卻憶故人居咫尺可能相過慰深愁

送金子肅

客中相見客中憐江海知名記十年歸路正當歸鴈後送君郤在送春前迢迢煙水分行棹浩浩鶯花共別筵自信平生足遊賞看山重約豈無緣

夜坐次張士行太常韻

練衣入夜更蕭騷艸暗閒階露漸凋靑鳥音書云外至素娥環佩月中揺醉來猶記題羅扇夢去曾教聽玉簫獨坐無端思往事秋風客館正寥寥

答髙季廸期遊雲巖

山中風景緑陰時但得閒行莫恨遲啼鳥猶能知勸酒餘花應是待題詩且將盡日酬登覧況値頻年在亂離晴雨明朝那可定故人何用預相期

丁未六月廿八夜作

西風作雨又仍休臥起園齋夜更幽天黑露華涼不下云疏河影淡還流陰虫齊響渾忘夏落葉頻飄預報秋亂後俄驚時節異卻將何計爲消憂

瓊姬墓

館娃宮裏已堪愁況是泉臺閟小丘月冷寶奩無復曉地空玉鴈不知秋蘿間舊屋僧來往竹下新亭客過遊不有佳名畱郡誌誰能識此爲停舟

同髙季廸過東丘蘭若訪呂志學

路入斜塘始泊舟喜同故友訪東丘知君暫寓當幽寺念我才歸自逺州水外髙帆沙浦月煙中余稲墓田秋臨尊何用多悲感今日相看尙黑頭

送袁伯貞之湖廣

尋常送別自堪憐君去那能不悵然客路有蘭知楚地驛亭多雨憶吳天離鴻一一風檣外寒水程程雪嶂前後夜相思千里隔江鄕梅桞是新年

過兪幻闇故居

水南別業逺無鄰我獨重來是故人經榻香燈非舊火禪房花木自新春傳心曾嗣髙僧法畵影空畱居士身寂滅不知何可樂凡情未免爲沾巾

過姚大臨寓所

客居龍井古莊前兵後人家幾變遷亂世昔來求避地故鄕今想賦歸田曾邀霽月看花夜憶別春風禁酒年此日重過誰候我寒煙衰艸卻畱連

南園廢宅

桂堂傾圮藕池枯舊徑新移路轉迂射圃春風誰走馬歌臺夜月自啼烏看花尙有閒人到索酒今無醉客呼多少侯家盡消廢如何來此獨踟躕

張叔芳南澗艸堂

浴鵠灣頭舊隱居五峯秀色在庭除山田曾種仙家玉石室猶藏外史書雨足澗聲春瀝瀝風平桞影月疏疏百年文物惟君在結構重來是亂余

鄭靜思少監山莊

祕書解綬還山日移得全家住白雲閒裏樵漁教子習老來藥茗賴僧分雙巖樹合千層緑百嶂霞明五色文此去石橋原不逺鐘聲只在座中聞

寄衍斯道上人

已知出世萬緣空誰謂詩窮道亦窮雙履徧行黃葉雨三衣獨坐碧蘿風荒山泉石皆兵後古室香煙自定中愧我逺歸千里客投閒未得與師同

次韻答陳文度

亂余得返故鄕居正謂光生腐艸余閔已欲慿誰作賦絕交寧許我爲書行看殘菊知身老坐對寒鴉愧鬂疏凖擬求田成隱計天於此意可教如

病中寄髙季廸

一榻髙眠薜荔間閉門瘦減鏡中顏亂來難免心多慮病久畨令夢得閒疏雨林花春落競斜風巢燕晚飛還藥鑪應候呼兒煮此外升沈總不闗

錢氏池園燕集得春字

幸存萬死一吟身燕賞良時豈厭頻開到棟花風乍暖啼殘桑扈雨辭春淸樽偏解欹愁客短髮空慚對故人經此亂離今得見論情便覺轉相親

陳允中亂後歸故隴營居見寄奉答

萬事由來信有天臒儒只合住林泉藏書自構山中屋束帶仍耕墓下田但對老農談亦好何須漂母識爲賢壯年未斷人間世且盡平生嫁娶緣

訪馮信卿縣令

來覓幽蹤野水邊荒村樹裏起新煙梨花蕭寺哦詩處春水平湖把酒前念我身經遷逐在喜君家値亂離全當時悵望天涯外今日翻思始惘然

次韻金子肅卜居

君家茅屋去村西地接河渠水上畦黃菊徧生風掩戶緑萱新長雪消泥酒香門客船中送詩好鄰僧院裏題誰道亂離無樂土此鄕還自有安棲

次韻答馮信卿見寄

自愧才疏老澗濵此身非是避風塵長貧爲讀蔬經熟多病應同藥裹親僧惠竹枝輕作杖客分荷葉小裁巾故人眼底惟君在深喜書來問我頻

寄酈尙徳王汝器

塵世閒身遂兩違扁舟應是入城稀看花雨裏宜髙屐獲稲霜餘或短衣玄鳥年年依屋住白鷗日日繞門飛尋君不用重相問梅子林西竹下扉

哭韓景華教諭

命終萬事亦徒然辛苦儌名五十年頭白尙嗟彈有鋏家貧信是坐無氈梨花寒食新墳上楊葉秋風舊宅前兩處經過皆艸艸一杯未得酹重泉

送王守敬歸淮南

大江北望渺煙波君及歸時柰別何詩卷自添新賦詠客程還歷舊經過芰荷浦里人家少漁米鄕中估舶多謾有一樽相對飲秋風又起棹郎歌

次韻髙季廸喜予北歸相訪江渚之作

客裏頻思大樹村歸來還喜舊情存十年夢寐慿詩寄千里風霜藉酒論江上衣裳冬倍冷竹間窻戶晝猶昏從今會別非遐逺不學梅花易斷魂

遊張林山﹝在甫裏﹞

偶爲尋花到竹西兩山雲气接髙低午煙僧舎林塘窅春野人家艸樹齊水鶴晴時行麥壠園蜂暖處識蘭畦自憐逺地歸來後才是登臨便感淒

雙頭菊爲周孟瞻昆仲賦

籬落花開並蒂黃相依不是競秋光情親共冒重陽雨志傲同淩十月霜莫道寒英爲獨秀須知晚節有聫芳譜中異品誰能及只合題名作棣棠

寄渭僧淸逺

自喜幽居接上方風煙野墅共相望禪邊梅老知僧臘經裏蓮芳悟性香石爲彈琴曾作薦屋緣藏茗別開房日長何處堪消暑欲借山中竹下涼

山閣夜坐

山閣巖巖俯下方望來暝色向蒼茫岡巒暗失髙低勢星斗平埀逺近光棲鳥鳴雞經火亂疏松修竹引流長相期白日重登此要及春時覽眾芳

樂善庵訪張山人不遇

欲使餘生得逺閒重來林下扣禪闗惟聞澗鳥時鳴澗卻訝山人復出山雨艸漸荒幽徑裏風泉仍響古松間自將吟詠酬終日■﹝扌棄﹞取扁舟載月還

浩師房別李伯章

君今初到我將還離合都從一夕間艸艸歡情燈下酒悠悠去夢月中山秋堂鐘靜催禪定寒榻香來伴客閒莫怪相逢論行樂壯年無幾鬂成斑

送珣楚山還廣濟

一來說法眾皈依雲水無心又復歸處處逢僧畱半偈時時禮佛備三衣齋筵赴徧人緣喜淨業修多世態違雞罩山前明月夜家徒相候啟禪扉

寄蔣道士

云鶴飄然去莫親還家猶似異鄕貧已知靜樂軒中夢無復玄都觀裏春緑簡盡編吟後稿朱符長佩病餘身近聞劍迹投巖壑終作人間避世人

送重衲住武康楊庵

和王功業太常書額賜禪宮表墓墟香炷四時同佛供松風百嶂有僧居鼓鐘聲隱髙秋外樓閣名存刼火余此去封禺山色逺佇看一錫度空虛

昆山道中

鴻鴈天寒儔侶稀秋風逺客獨思歸碧山盡處湘云續白水明邊鷺自飛漠漠蘆花迷望眼蕭蕭荷葉慘徵衣此行賴共知心語一棹夷猶竟落暉

登昆山次易九成諸友韻

故舊相違西復東登臨偶得此時同鐘聲響落松陰外帆影來從海气中山鬼洞寒銷刼火石僧龕古閉香風可憐節屆重陽近斜日秋明萬葉紅

次韻髙翰林啟喜予見過之作

相逢已似恨來遲況是秋風欲盡時念我身便林下服喜君家富篋中詩淸江杳杳曾行路黃桞蕭蕭舊折枝無限樽前云共鳥應知此處感離思

和楊儀曹基舟次邵白懷寄

了無得失嘆雞虫南北驅馳數載中奉使子諳天逺近居閒我識壤西東畵船河渚髙郵驛茅屋江鄕短褐風何日歸來讓王裏雲山談笑一尊同

道場山寺

景物淒涼異昔年佛宮艸樹暗荒煙千盤日色峯頭轉百道泉聲石上懸覺鳥有時酬客語慈云何處伴僧禪莫言樓閣成空想地勝山靈亦變遷

重遊道場

路入千峯石磴危經臺香閣但餘基僧從離亂居山少客爲登臨出寺遲伏虎已無巖下錫放魚空有竹邊池曾聞至治承平日簫鼓春風過六時

送彭伯忻僉憲赴河南﹝題畫﹞

載筆同趨侍從班曾將翰墨動龍顏繡衣又向河南去玉節新從海上還千里舟航通洛水中原文物入夷山當時不得相追餞謾寄離情畫軸間

贈隱者次毛伯讓韻

歸隱柴桑計已成行歌曵履作商聲朝廷有詔徵遺逸刺史無人識姓名山鳥下階窺飲器野猿移石置棋枰西風茅屋年年捲惟有黃花不世情

贈趙安道

偶爲行春此訪君山圍野墅宿晴雲藥田鶴守耕相候鄰屋茶香飲見分林下看花多是杏溪潯拾艸始知蕓每聞■﹝扌棄﹞醉消長日誰復來題白練裙

春宮詞

沈沈別院語流鶯驚斷春風夢裏情坐試舞衣因力倦起臨妝鏡覺愁生餘香細拂芙蓉帳小燕頻窺翡翠旌不意中官傳喚急侍朝得與殿頭行

藏春軒

溪上幽居小徑斜桞垣長日護春華時時淸燕無非酒處處閒行總是花自有軒窻畱景物肯教蜂蝶過鄰家桃情杏思渾忘卻回首東風不用嗟

題胡玄素畵山居圖

幾度尋幽到澗阿荒溪峻嶺入煙蘿白雲九曲人家少黃葉千林虎迹多試茗就當泉上飲看花須向酒邊歌相逢重憶山中客獨對新圖柰別何

九月十六日陳逸人旭訪余蜀山中明日將還武塘因賦此送別﹝仲升﹞

門掩荒山萬木空獨憐逺客此相同黃花興減重陽後白髮愁多暮雨中雙劍不緣悲異國一杯未易醉西風明朝離思知何處秋水遙天有去鴻

寄王校書止仲

他鄕每憶故鄕云此日還山又憶君菊老豈堪秋後采猿啼猶似客中聞風帆漁艇行無次野水寒煙去莫分不是題詩不相寄孤鴻也自念離羣

園隱圖送方以常

曾聞學圃成髙隱今日攜書是宦遊隔屋尙通分澑筧傍溪空覓看花舟菘葵盡作鄰僧供芋栗還慿野老收後夜月明江上夢應隨歸鶴到林丘

題宋參政記事狀後

江湖閒老七朝臣聖主臨軒屬問頻殿陛屢曽聽曵履都門誰復繼埋輪拜官南省推功舊被寵東宮賜翰新豈料賢郎歸第日上尊空酹九原塵

送王架閣南歸﹝惟賢﹞

蘭橈暫駐酒停斟隔浦誰歌送別吟歸鴈不隨南去客飛雲猶載北來心野梅官桞愁相映暮雨春江思共深想得慈親倚門久逢山逢水莫登臨

白塔懷古

荒山欲逐鳯飛鶱誰構浮圖壓寢園土厚尙封南渡骨月明不照北歸魂海門有路雙龍去沙磧無潮萬馬屯莫向風塵重悵望棾王宮殿易黃昏

江西途中寄吳城北郭王李諸友

雨晴沙渚片帆開葭菼飛花鴈叫哀千里有情思北郭半年無夢落南臺山遮故國層層出云押長江片片來可是宦途吟思惡彊慿尺牘凂淸才

題彭江

逺水殘陽落釣舟逺村漸見野煙收菱歌歸浦家家夕揚葉驚風樹樹秋昨日夢非今日夢他鄕愁是故鄕愁自憐久負山中桂每向江湖憶舊丘

登廣州城樓

五嶺南來瘴海深秋風榕葉尙陰陰安期一去家遺舄陸賈重來槖有金門限虎頭潮上下城開鴈翅客登臨淸時不用頻興感萬里惟存向闕心

送日本僧

萬里扶桑曉色微海天空闊去人稀木杯不用隨潮渡金策惟應向日飛去路猶餐中土飯到家重著故鄕衣國人應問如來法帶取西天貝葉歸

答故人楊憲副孟載

憶在並州喜合並別來兩見歲華更自知詩裏閒情少頓覺尊前老態生桑棗誰家非樂土雲沙何處是邊城懷君幾度頻登覧寒日千山雪正晴

北郭集卷五

●欽定四庫全書

北郭集卷六

﹝明﹞徐賁撰

○五言絕句

題坦率子畫

林屋閟煙蘿歸樵已罷歌獨吟斜日裏誰復此相過

送呂庸南

雪色上徵衣雲沙鴈自飛去家千萬里只解送人歸

萱艸

翠葉春初解香苞曉尙含東風生百艸何爾獨宜男

次衍師韻

偶因故人畱不遂林下期遙知看月處爲我立多時

送王七隅入郭

江云載客愁江色未分曙君若回首時莫忘別離處

懷王介休

花落又花開思君酒一杯故山千萬點長向夕陽來

題畫別董仲徳

鳥啼溪上雨風碎竹間云明日東湖上看山又憶君

客夜

客捨臥常早茶餘人各歸獨有榻前燭猶能照解衣

其二

新月出易沒殘葉墜還鳴客中自無寐元不爲秋聲

庚戌歳元日立春

首祚欣玆踐新年喜並回簇絲分細菜剪勝學蟠梅

其二

宜春新燕帖正旦頌椒花樂遇重熈日東風攺歳華

元宵遇雨

萬燈明不夜鼓吹匝鰲山一雨妬城郭人回盡赧顏

題畫

嶼鳥鳴孤影汀蘋淡素香曉來江上樹葉葉是新霜

其二

隔浦秋鴻小當江夕照空扁舟不覺重卻載荻花風

其三

路入桃源近門藏竹戶深孤云同隱迹老鶴識閒心

○六言絕句

徐山人耕漁軒

荷鍤隴頭春雨鳴榔浦口黃昏誰道南陽渭水不似桐江鹿門

題畫

樵林夜鳴楓葉僧扉寒掩煙蘿夢裏秋山十二不知何處云多

其二

竹外閒扉半掩沙邊小徑斜通流水連朝春雨飛花昨夜東風

其三

偶過鄰家看竹因來僧寺彈琴寒日山川易晚歸時門掩松陰

其四

雨後山靑雲白林深路轉溪回野客艤舟相待家僮沽酒方來

春江送別圖送松江王尹

行李一琴一鶴扁舟千水千山空醉驛亭官酒春風不解離顏

其二

艸色東西客路江聲早晚春潮別後思君何處鳴禽疎雨蘭苕

寫意

看山看水獨坐聽風聽雨髙眠客去客來日日花開花落年年

詠情

燕子樓頭初月桃花門外春風腸斷琵琶弦裏愁多懊惱歌中

記夢

夢裏緑陰幽艸畫中春水人家昨夜紗窻細雨銀燈獨照梨花

送別沈徳虔

江聲千里萬里客路長亭短亭後夜相思何處蘆花明月沙汀

墨梅

月落山空人靜夢斷碧窻煙冷暗香何處消沈畱得一梢寒影

其二

素質卻嫌脂粉蛾眉淡掃玄霜翰墨玉堂曾侍硯池猶染餘香

○七言絕句

江邊秋桞

畫船憶得渡江濱桞色風光爛熳春今日霜條看漸短也知不是爲行人

陸云

入洛徒聞擅美談諸王正爾恨相銜獨憐蔡克頻埀淚難洗當時孟玖讒

婕妤怨

釋罪猶能得賜金棄捐誠不是君心重來莫負秋風扇若在昭陽怨更深

春懷次韻楊署令

長把新詩花下吟看花誰念少年心今朝獨到西園裏杏色桃花懊惱深

其二

桞條處處綫毿毿只在離亭便不堪幾度看花並送客暖風晴雨到江南

有約看杏花答髙季廸

雨阻花期可便休明朝也合爲春遊閒行若待天晴去只恐花飛人又愁

九月八日菊同髙季廸賦

黃菊移來雨後新含香斂色待芳晨今朝相對誰憐我明日來看剩有人

瓶中挿黃白紅菊花

淺白深紅間淡黃重陽已過尙聨芳莫因顏色分花品同是秋風一樣香

詠芙蓉送朱仲垣歸越

雨晴送客桞塘西野水芙蓉滿大堤一路看花何處好樓船直到若耶溪

次韻答王七隅

處處斜陽木葉飛秋風偏在路人衣相逢莫問離家日燕子初來今又歸

舟中聞歌呈張文學

水郭春寒雨渺茫歌聲何短意何長鄰舟多少南行客若个聽來不斷腸

閒行﹝一作題張靜居畫﹞

艸香樵徑多晴蝶桑老人家有夏蠶信道緑陰時節好閒從山北過山南

其二

緑樹黃鸝處處山偶從溪上看云還人生未許全無事才得登臨便是閒

夜坐

夜靜謳聲隔浦聽西巖孤絕障秋冥扁舟獨坐湖天闊疉疉風漪淡淡星

詠三虫

螢

龍舟一去汴河東空吐餘光表寸衷此夜不堪秋寂寞景陽宮闕又西風

蝶

花開心事已蹉跎每怨春多恨轉多賴有黃花相慰籍不知風雨又如何

蟬

愁斷齊奴一寸心誰知靑女怨猶深長吟莫戀宮前桞黃葉秋風自不禁

野亭讀書圖

書聲流水共泠泠落木寒山路隔汀不是秋來易傷感夕陽風景似新亭

水仙梅花

每憶松林月下人卻隨遊女漢江濵陳王若作羅浮夢不獨當時賦洛神

菊竹梅竹

緑竹黃花共一叢楚江日照自西風屈原放逐娥皇杳千古離愁此日同

其二

梅花澹澹自開殘水國春遲雪未幹不有竹枝相倚並如何禁得許多寒

畫馬

拳毛零落暗塵埃何似春風立仗回當日外畨初進奉不知傳勑賜誰來

其二

親曾調馬動天顏看徧東風十二閒今日寫眞圖畫裏一雙龍駿在人間

其三

立仗歸來出禦堤圉官爲解錦障泥春流芳艸無人渡得向東風自在嘶

雨後慰池上芙蓉

池上新晴偶得過芙蓉寂寞照寒波相看莫厭秋情薄若在春風怨更多

雨館有述

滿磯秋葉艸堂閒窅窅飛鴻淡淡山風雨不堪空對酒家僮偏喜得魚還

贈陳相士電巖

驢背西風兩鬂寒老懷頻藉酒杯寛道傍亦有新丰客醉裏逢人莫易看

送客至東遷精舍次董著作韻

竹邊僧捨桞邊池誰道秋風此別離今夕扁舟聞鴈處一燈應讀卷中詩

題亡友葉梓素所作山水﹝楚材﹞

任昉臺前記別離闔閭城外哭君時今朝孤館看圖畫萬水千山不盡思

石屏

白鶴山中采石歸綺雲翠雨滿春衣補天千古無遺法我欲因君問女希

煙桞

煙中桞色重還輕髣髴時聞百轉鶯看處不須重悵恨若教含雨更傷情

壺中緋碧桃花碧謝以梨花補之賦以慰緋桃

準擬春深相並開如何先自委蒼苔憑君不用多愁怨又有梨花作伴來

晚尋王隅隱居

君住湖南水竹深夕陽孤棹此相尋子規啼散門前桞漠漠春光淡淡陰

雨中

看花長是惱離心欲看無花思更深惆悵西園桃杏樹花開多半在春陰

午日西庵雨中對橊花

麥寒已過又梅寒此日端陽獨倚欄誰道橊花能照眼斜風小雨不禁看

折花背立二美人圖

女伴今朝出較遲獨來園裏候多時對花可是無言說懊恨春風許自知

其二

繡罷春衫出閣遲辛夷花下立多時內園且是無人到不省含羞怕見誰

和楊署令雜詩

寢齋螢火

微焰還憑腐艸生拂幃透隙似含情竹風池上𨿽多見不及房中照獨明

蜘蛛補网

圓网才虧補又完幾廽費力繞檐端只愁明日風和雨未信當空住得安

答楊署令送菜

隙地知君手自栽紺芽紅甲雨中開閒居我亦淸齋久肯折新葵爲送來

回文次孟載韻

秋風晚靜木花紅葉落閒階滿院空樓映月低人寂寂愁多怕見獨飛鴻

兵婦歸七日夫卒乃抱骨赴水逸其姓名因爲之賦

托身未穩忽成空恩愛都來七日中不遣此身隨骨去人間水底更誰同

題張來儀懷友詩後

亂前艸艸別相知亂後風光不盡思惟我與君今日見不堪來讀卷中詩

其二

重讀潯陽懷友詩眾中多是我相知秋風落木鄕園外可有人能爲我思

答髙季廸酒醒聞雨

髙城月黑罷鳴笳寢捨風多燭易斜醉裏歸來忘夜半雨中驚不似山家

其二

江郭多陰暑到遲夜涼孤枕怯疎帷聽風聽雨尋常慣不似今朝醉醒時

答張來儀見慰喪子順哥﹝至正丁未八月廿二﹞

每憶當年夢臼炊如今又賦杏傷詩眾中獨有君相念知得君曽有此悲

訪柱上人

經院深深久護煙雨中藥艸午涼天古香室里人重到恰似秋風五日前

次韻偶感﹝三首﹞

新浴蘭湯重理妝佩聲隱約碧羅裳尋常不爲春風妬誰信相逢也斷腸

其二

意中已解眼中憐誰道從前不有緣可惜花時正風雨相逢只爲在樓前

其三

翠袖寒禁夢裏秋玉容不解舊風流誰知獨客深無意珍重蕭娘莫浪愁

六月見橊花

絳英緑葉鬭炎光艶色無多出女墻欲借一枝來照眼看時恨不在端陽

折蓮子呈孟載

落盡紅衣見緑房折來猶帶水雲香柔絲零落芳心苦未及秋風已斷腸

棄瓢臥雪﹝二圖﹞

曾謝人間軒冕榮一瓢何足累髙情已知喧寂相忘久棄擲元非爲有聲

其二

空林有雪人猶臥破屋無煙門未開多少洛陽城裏客如何縣令獨能來

慰吳允堅喪妾

腸斷琵琶曲裏聲緑雲天逺不勝情歸家玉板休輕觸鸚鵡能呼舊日名

登東臯亭答季廸

夕陽亭上共題詩卻憶西行獨詠時不但寒云與寒水楚天無物不成思

東丘蘭若枇杷花

梅未含英菊罷花眼中無物屬詩家忽來僧舎聞香住郤見花開是枇杷

登白蓮寺閣和彥正季廸見懷

逺煩二子念離深江閣斜陽每對吟豈料詩中千里客也能來此共登臨

贈杜彥正兒端端

新詩誦得客聽歡體弱尊前學拜難眉目淸妍宛如畫佳名只合叫端端

見端端有感因呈彥正

貧賤憐君總不知膝前且得弄佳兒我來一見偏傷感千里還家看有誰

江上偶見

潮滿江沙起鷺鷥雪花淡淡乍寒時紅衣女子搖船去唱得新聲似竹枝

贈髙季迪幼女定兒

紅衣穿小與身宜對鏡嬌癡學畫眉憐愛莫教看作女慰人猶勝似無兒

夜臥聞鄰家酒聲呈季迪

雨響槽牀滴夜長重門𨿽閉四鄰香近來不是忘醒酒也學東家吏部郎

同季迪宿丁至剛南軒

疏樹寒蕉緑繞池夜涼雨到便先知我家路逺君家近能不開懷在此時

黃徳讓病後苦吟因賦詩以釋之

不廢詩篇病後身思花懷月亦勞神憑君暫歇行吟興藥具方書正可親

過寧眞道觀

處處園亭閉不開殘筠荒樹總堪哀閒時好作誰家坐只向寧眞觀裏來

聽歌

才得聽歌便淚埀眼前不似舊聽時靑春多半遭離亂白髮能消幾度悲

西巖漁翁圖

雲水平生一釣綸扁舟來往楚江濵自燒緑竹炊新飯誰道煙消不見人

寒食前三日適桐裏見梨花

淸江行盡有人家汨汨春流漲暖沙已自深忘寒食節無因此地見梨花

聞鳩

看花幾日喜春晴布谷無端喚雨鳴何處聽來最傷感荒村樹裏兩三聲

東軒芍藥盛開兩日雨阻未得觀及往零落因惋惜賦之

看栽紅藥向東闌及到開時未暇觀今日雨晴重過此淺紅深紫已凋殘

春暮見山茶有感

宮粉凝脂竹外栽繁華曾見雪中開一枝自有相憐意畱向春深待我來

次韻看花四首

數點飛花覆短莎風光初暖已勝羅連朝不向東園去紅漸稀疏緑漸多

其二

一枝香雪倚東闌開過淸明半已殘若到東風無幾日凋零也作盛時看

其三

桞葉齊舒荻筍長陌頭無復踏春陽彊將花瓣都收拾贏得羅衣幾日香

其四

花隨風信應時開珍重東君巧剪裁今日看花人剩有緑陰惟我獨能來

口號

年丰今已見秋成到處時聞打稻聲怪底田家秋社裏賽神猶自卜升平

圓明寺會宿次韻別吳校書

經榻多餘爲我分閒身且得伴孤云此來已覺心無事淸夜論詩況有君

寄方山人彛

南圃灌園看曉汲東湖開地課春耕一從投刺歸來後贏得身閒處處行

題謫仙像

鼙鼓聲來已亂離錦袍脫卻恨歸遲秋風江上長吟裏不唱淸平古調詞

采藥

香術新參葉長齊雨時來斸破春畦歸來閒向泉頭坐洗淨山中兩足泥

題呂山人所藏馬孝常周履道荊南唱和集後

故友空悲生死異名州曾托亂離頻因君重讀荊南集已憶溪山又憶人﹝是時履道沒於兵﹞

送王守敬還淮南

長淮路逺思君久得見還歸更不堪未盡平生山水興到家應是憶江南

月明聽胡琴

檀板朱弦出砑聲停杯齊聽月當楹分明自是涼州曲不解何人最有情

中秋夜對月有詠﹝四首﹞

擬將詩酒賞良時久不吟詩思苦遲無酒已辜今夜月如何容得更無詩

其二

吟詩無伴自無情滿院涼風月正明畢境無詩空懊惱只將身繞桂花行

其三

幾欲髙眠畏夜寒又思月色起來看及來看月翻多感不似眠時意少安

其四

云漢微明夕雨餘行吟獨自繞階除今宵若與常年比月色人心總不如

過王伯時宅

里巷新翻亂後移喜君住處有軒池重來已是三年後竹樹依然似舊時

寄髙偶仲

見說海虞峯畔住禪房鐘磬隔林聞遙知潭影山光裏能解題詩獨有君

九日過寧眞道觀

數叢黃菊徧亭臯不見南山首重搔日暮忽來眞觀坐郤從畫裏寄登髙

爲開元道士題倪雲林畵

聞說仙人去采眞山中艸木幾回春開元堂上重來客猶是當年問道人

十一月一日始見菊花

艸艸重陽去不知今朝始見菊花枝莫言籬落秋風老但得來看未是遲

題楊補之十梅

縹緲仙姝粉黛妍靜臨寒碧照嬋娟冰肌亦是鮫房種不獨淩波有洛仙右水

瘦木成陰顫晚風幾隨寒月上簾櫳橫斜何處看偏好只在淸溪淺水中右影

新花的皪更玲瓏學弄芳妍小磵中凍蝶寒蜂謾相妬今年才得試春風右嫩

六出爭如五出嘉天孫姑射鬭矜誇總然玉質都相似若論生香合讓花右雪

酒熟山家夢裏逢美人別去月明中醉遺緑帶無人拾吹上花梢揚曉風右煙

小店荒籬任意開亂依叢棘半蒼苔春時料有何人折多是匆匆驛使來右野

分得湘江數葉秋偶因翠羽寄羅浮相看莫說當年夢二女多情自解愁右竹

或隨流水或隨風一片西飛一片東何似得沾香額上艶妝猶說壽陽宮右落

靑丸顆顆葉間藏雨綻微酸刺齒香愛護莫教風擺落墻頭畱取擲裴郎右實

﹝闕﹞

右十梅欠一候補之題

倪雲林竹﹝六首﹞

憶君我有淚淋漓正似湘江雨後枝記得秋聲夜同聽消閒館裏對牀時

其二

江鄕處處憶陪遊見寫湘云數葉秋今日仙魂乘鶴去猶存遺墨動人愁

其三

春江誰唱竹枝歌春雨瀟瀟傍竹多欲借淇園一竿玉桃花磯下釣寒波

其四

出海瑯玕翠色新娟娟春雨洗芳塵夢回影落虛窻月卻怪毫端寫未眞

其五

倚窻晝寂自焚香十日春陰不下堂幾度吟成微醉後興來拈筆寫修篁

其六

不見髙人倪幼霞流傳遺墨尙淸華鳯毛零落湘江水春雨新稍整復斜

雲林畵

久約樵翁共結鄰靑山如待早歸人屋西有个茅亭子飽聽松風起澗濵

霅翁海棠

一枝寫出玉容嬌桃李漫山恨未消惆悵東闌明月夜半酣西子貌難描

將往吳興徐行正以詩見送奉酬

自喜吟身得自由長尋酒伴與詩儔閒雲流水平生意何處山中不可畱

其二

春前便作訪君期春後才來信是遲又復別君湖上去重來應是緑陰時

謝呂山人殊長老送別江南

我自東行君自回淸江小艇逐風開今宵雪屋懸燈坐還復臨樽待我來

次韻別王止仲﹝二首﹞

一度看花一度春東風又過楚江津如何緑水橋頭酒不醉陽闗曲里人

其二

風風雨雨暗消春楊桞官橋夜掩津不是子規啼欲倦扁舟知有未歸人

次蜀山別韓文學同杜校書記李逸人莊

夕陽野渡人歸後山館南風客到初可恨同來不同去煩君爲寄故鄕書

次韻張文學見招

落葉柴扉晝不開小箋相寄手親裁遙知著屐空山裏蘿徑孤琴候我來

送呂山人

湖天浩浩白雲秋鷗鷺飛邊有去舟行到湖東回首處春山記取是同遊

送張甘白還吳北郭

桃花飛盡桞花飛三月江南尙臘衣爲問東湖云共宿春風此度送人歸

送呂管勾

客情沙桞共依依隔浦遙山向夕微送別偶當花落後傷心元不爲春歸

山齋圖

秋水柴門竹外開階前片石是琴臺山中幾夜風連雨明日還應借屐來

西爽樓圖贈王主簿

幾度登臨托逺思樓中山色意中詩西風又復來看畵卻憶扁舟送別時

雙溪僧捨聞鶯

緑陰到處有黃鸝僧院山深客聽遲獨恨春風容易老聽時不及在花時

紫菊

一枝開向小籬東淺白深紅盡斂容只有魏家顏色似春風秋露不相從

過南垞赴黃徳讓招

風暗沙村晚漸平相邀應得遂閒情南塘水滿人來少疎雨寒波一舸行

春日報吳城諸友

小屋林深曲磵幽鳥情花思兩悠悠風光滿眼春如許那得君來此地遊

始聞新蟬

芳艸斜陽步遶池孤蟬忽叫發髙枝去年憶在南山驛千樹南風亂噪時

四月一日夢孟載自滎陽歸覺後因寄

昨宵兩度夢君歸相見匆匆語亦稀聞說歸來秣陵住未知此信是還非

端午日折橊花與允升幼女鸞鸞

猩血叢叢簇絳裙一枝雨裏手親分自知老眼無煩照乞與鸞鸞挿鬢云

病後行樂至池上

連朝臥病少閒情乍到池邊任意行未信空山人寂寞緑陰何處不聞鶯

過南山

亂峯幽石遶周回竹閣蕭然對澗開不與靑山有緣者誰能著屐此中來

允中畱宿山齋已而復往令弟允升宅明日賦詩謝之

別來懷抱事多因艸艸尊前未易陳旣擬相畱又還去也終不似弟兄親

題會仙圖

春風十二燕瑤臺曾與羣仙一見來別後空山流水裏不知幾度碧桃開

泛南湖有詠

沙樹汀蒲緑雨新湖波揺蕩白鷗春不須更覓桃源去已是人間避世人

自南塢還蜀山途中有作

行盡千山更有山此身幾日在山間桃花野水溶溶去鷗鳥汀云冉冉還

空木

老樹依依澗水隈荒巖春少只蒼苔不知過往山中客誰爲傷心弔賦來

過吳氏宅觀梅

荒園火後徧蒿萊賴有梅花一樹開祗恐明朝零落盡春風無復此中來

贈惠上人

髙樹空林日下遲歸云冉冉鳥差差知師看盡閒風景瑤席山中獨坐時

題山果幽禽

秋果埀埀壓樹低一枝斜出覆荒溪幸無童豎來樵摘容得山中野鳥棲

暮春

楝花零落曉溪津節物無情不戀人二十四風看已盡等閒觴酒過靑春

題林下燒筍

石火初敲竹下來長鑱手自斲荒苔爲收殘籜燒新筍更薦春泉茗一杯

雨中聞黃鸝

髙樹重重復酒臺黃鸝飛遶不驚猜暖風晴日尋常到誰爲多情雨亦來

宿水西客館呈二陳助教

野性從前與世違那堪習懶又多時忽來郭裏聞鐘鼓始信山中臥起遲

贈明月因長老

少畱髭發伴蒼顏爛熳髙情詩酒間自是諸天歡喜像世緣不盡未還山

上菁山尋王張二山人不值

此日尋君竟不逢閒行直到最髙峯歸時已是斜陽後惆悵荒山寺裏鐘

寄佺講師

荒村古寺無人到獨愛軒窻水次開池上風光看不盡蓮香才過桂香來

陳允中以病不赴約獨還因贈

逺路知君抱病還髙才𨿽屈喜身閒相尋正値重陽日爛醉秋風九里山

山中畱別張靜居

訪水尋云幾日閒君仍畱此我先還到家已是斜陽後身在東湖卻望山

山行

千嶂松風百嶂云春山行徧此尋君林園花盡逢人少賴有鶯聲到處聞

過山中廢寺

一榻髙懸緑嶂前窻扉掩映碧蘿煙登臨未免傷懷抱閒與山僧說世緣

送趙鄕之杭州

何處歌聲怨別離夕陽亭上送君時南風似爲行人惜欲使扁舟逆上遲

送張景則歸天臺

淛江東去有名山路遶天臺鴈宕間我未得遊空惆望是君鄕裏喜君還

聞鴈寄郡城諸公

風餘殘燭伴離思幾度懷歸謾作期寂寞鴈聲山館夜故人誰念獨聽時

三月廿三日重到蜀山

屋已荒蕪花自妍重尋鄰舊說兵前此山多少人曾住泉石應同我有緣

舟中聞笛與張文學同賦

何處漁汀晚棹回笛聲似爲水雲哀相逢莫怪頻埀淚曾向梁園聽曲來

曉發秀州

路出雙湖煙樹東舟行長是雨兼風夢回重有離家恨惆悵春寒此夜中

無錫道中

深林晴葉下風遲山色迎人似有期十四年前曾住此湛公宅裏釣泉時

與丘克莊晚立瓜洲望京口諸山

津頭船發暮潮酣楚水吳山思不堪歷問靑山是何處郤從江北望江南

閏七月十五夜作

河帶疏星淡不流露華蛩響逼新秋柝聲才罷砧聲起總是忘情也自愁

堤邊桞

天寒憶得渡江瀕此日重來客意新惆悵霜餘一株桞蕭疏元不爲行人

泊楊子橋

秋風楊子橋頭路秋水官船泊未開此處定知鄕裏近江南山色望中來

揚州

竹西亭下路迢迢騎鶴仙人不可招秋艸秋煙滿城郭月明何處夢吹簫

揚州僧捨見花有感

風逓濃香到水涯幾株桃李映門斜侯家園圃多荒廢不是僧房不見花

新亭送宣別駕

淸尊別酒此相同歌斷新亭桞下風惆悵歸愁與離思因君並得過江東

居龍河寺懷髙季迪﹝二首﹞

與君常辦酒家錢共結山盟與水緣今夜重思舊遊處一龕閒坐佛燈前

其二

竹下幽泉細細流寺間人去暮煙愁獨憐千里來京客腸斷龍河寺裏秋

九月十七日聞鴈寄董莊

晚意秋陰兩不分渚蘆沙竹護寒云鴈聲客裏誰先聽愁絕惟應我共君

冬至

盡知陽復闘迎新我獨無家嘆此身兒女一從埋沒後眼中骨肉是何人

除夜

客捨無人更寂寥聲傳爆竹隔林遙幾多時節何堪恨送卻流年是此宵

次韻楊孟載夢歸

夢歸才喜覺還悲長說歸期未有期莫怪燈前重埀淚一千里外對眠時

聽笛

雨映涼天晚更新笛聲隱約在東鄰眼中多少飄零客誰是梁園曲里人

其二

笛裏新翻曲譜新餘聲掩抑散遙鄰聽來我最思鄕切不獨山陽作賦人

送顧謹中還吳

埜店風花傍客飛尊前長是淚沾衣相逢相別俱零落君向江南我未歸

送陳知縣赴寧逺

七十人中曽擢桂四千里外獨之官已知遊宦非常別不用匆匆惜去難

送方給事中

南風花滿荔枝林路出湖山百嶂深惟有白雲長在眼三千里逺寄歸心

送山西謝員外題楊憲副詩後

故人來誦故人詩千里秋風致逺思回首太行何處是亂山紅葉鴈來時

送葉知縣

黃葦丹楓葉落時水雲漠漠鴈來遲秋風長是身爲客已自傷心況別離

題蔣習之春歸得意圖

簮筆親當白玉墀天顏有喜獨能知歸來匹馬花盈路正是春風得意時

贈客

君歌掩抑有餘情我欲酬君唱未成不向江湖諳寂寞如何知有斷腸聲

題畫有感﹝上有髙揚張王諸友詩﹞

幽禽相對弄芳春嫩竹分梢露葉新偶看畫圖懷故舊眼前無幾白頭人

滁州西澗

渡連西澗艸還生六月黃鸝幾个鳴爲憶風流韋刺史也曾來此澗邊行

題羊士觀家山水

闗武坊中舊艸堂鴛鴦湖上好風光四千里路來相覓謾說揚州是故鄕

題冬靑十二紅圖﹝上有髙楊諸友作﹞

秋風吹老萬年枝山鳥飛來啄子時卻憶題詩畫中客一成沒後一分離

廣州雜詠和劉主事子髙

■﹝魚仂﹞魚潮退余溪鹵牡礪墻髙結海沙紅豆桂花供釀酒檳榔蔞葉當呼茶﹝有云此非夲詩﹞

其二

遶門龍眼樹森然香蠟時來海外船木屧蒲葵已成俗紅蕉丹荔不論錢

過庾嶺

盤紆危磴費攀躋煙嶂連云去漸迷可是行人行不得靑山到處鷓鴣啼

寓捨燕

燕子飛來日幾遭又從窻外立花梢分明探得人心意方敢銜泥補舊巢

渡彭蠡至星子灣

水天空闊片帆徵風穩波平也自驚鎭日取程才近岸廬山五老又來迎

沅湘道中

落日荒煙野水濱鷓鴣啼處有行人東風記取沅湘道蘭葉蘭花一路春

宿五溪聞舟中客歌

楓葉林邊有泊舟夜深風雨總成秋年來自是頻爲客一度聽歌一度愁

徐溝道中與叔謙相失明日因寄

齊得庭中假寐時馬蹄南北遂參差信知會合原非偶有意相尋竟失期

北郭集卷六

