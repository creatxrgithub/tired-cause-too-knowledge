

欽定四庫全書

集部六

學古緒言

別集類五【明】

提要

【臣】等謹案學古緒言二十五卷明婁堅撰堅字子柔長洲人隆萬間貢生早從歸有光遊明史文苑傳附載有光傳中稱其與唐時升程嘉燧號練川三老又與時升嘉燧及李流芳號嘉定四先生然嘉燧以依附錢謙益得名本非端士核其所作與三人如蒹葭倚玉未可同稱至三人之中時升流芳𨿽均得有光之傳而能融防師說以成一家言者又當以堅爲冠蓋明之末造太倉歷下余焰猶張公安竟陵新聲屢變文章衰敝莫甚斯時堅以鄕曲儒生獨能支拄頺瀾延古文之一派其文沿溯八家而不勦襲其面貌和平安雅能以眞朴勝人亦可謂永嘉之末得聞正始之音矣王士禎居易錄嘗稱其長慶集序以爲眞古文今觀是集大抵具有古法不但是篇士禎特偶舉其一也乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

學古緒言卷一

明婁堅撰

序十二首

重刻元氏長慶集序

序者敍所以作之指也蓋始於子夏之序詩其後劉向以較書爲職每一編成卽爲之序文極雅馴矣左思旣賦三都自以名不甚著求序於皇甫謐自是綴文之士多有托於人以傳者皆汲汲於名而惟恐人之不吾知也至於其傳旣久刻本之存者或漫漶不可讀有繕寫而重刻之則又復序之是宜敍所以刻之意可也而今之述者非追論昔賢妄爲優劣之辧卽過稱好事多設遊揚之辭皆吾所不取也唐之文章至元和而極盛矣元白二氏創爲新體以相倡和各極才人之致皆以編次於穆宗朝題曰長慶集惜其傳之久而不無漫漶以譌也馬巽甫從予遊未冠卽好古文辭嘗欲募工合刻以行於世而尢以微之之文世人知愛之者尢少乃刻自元始而以序見屬予觀微之序樂天集稱其所長可謂極備而卒未嘗求敍於白者豈自越移鄂以至於卒官之日年僅逾艾將有待而未暇歟後白爲銘墓而終亦不序其遺文何歟當白在潯陽元在通州時其寄詩往復之書固已畢見其所志矣則𨿽不爲之敍可也世所傳集刻於宋宣和中建安劉氏收拾於缺逸之餘功已勤矣然考唐書藝文志元氏長慶集凡一百卷又小集十卷而所與白書自敍年十六時至元和七年有詩八百餘首凡十體二十卷七年已後又二百五十首此其二十餘年之作也計其還朝至歿不知復幾百首今已雜見於集矣而古詩不過百三十餘律詩不過三百餘共三十卷又他文三十卷類次旣非其舊卷帙半減於前蓋詩之亡者已不翅如其所傳則他文之不見於集者又可知也嗟夫昔之君子所以疲耗心力於言語文字之間者蓋多以不爲時用而優遊於筆硯以舒寫其感憤無聊之意故其文之多且工若是士之淺陋不學未有甚於今日者也幸而得志於有司則又自多其才以謂𨿽不學而可試於用反詆好古之士爲澗逺不識時務及其見於行事苟且滅裂無足怪者間或沾沾焉欲以言語自見則皆浮游無用之辭耳夫孰知文章爲經世之大業哉如元氏者世多訾其爲人蓋摧折困頓之餘躁於求進比之樂天懸矣然吾以其言求之知其卓然有可用於世者未嘗不爲之嘆惜焉至若巽甫之用心於斯文旁搜博采苟力所及殆無一字之遺且爲考其歳月而附見當時之事不亦已勤也歟

白氏長慶集序

白氏集較刻完而巽甫復屬予序其端予曰白之所以爲文者元序之詳矣子之合刻二氏者向已具言其槪矣竊嘗尙論其世以謂二君子當元和長慶之間以才力敏贍相敵相推無倡不和少或二韻多至千言實詩人次韻之所從始其於作者之指無所不窺而尢以杜子美爲宗師𨿽渾涵雄偉未足庶幾要爲能言其所欲言矣觀白公之所以自見其意者尢在於諷諭樂府諸篇則夫以聲調格律而論其髙下者亦未爲深知之者也世徒知論公於出處之際蓋進而幾於大用者屢矣而公每徊翔容與終於乞身以行其志𨿽以牛李之相軋公居其間頗不爲李所容而卒能不受其禍以是爲達人之髙致而至於公之忠誠鯁亮敢於劘上而切於論事必不能以一毫之媕阿少徇乎人者𨿽時見於言語文章而世能知之者鮮矣抑吾於公尢自有感也當公之退居於洛裴晉公方畱守東都數與同詩酒醼遊之樂歡然無間吾意如晉公者卽微之尙存必不以元故有纎芥於樂天也李衞公一與牛隙遂至不欲見公詩文且曰見便當愛此豈宰相之語哉蓋於是益知晉公之賢逺於人矣予又以爲非公恬於進取或以楊李之援驟見用於太和開成則防昌之世亦或有不能自全者矣公嘗有詩云麒麟作脯龍爲醢何似塗中曳尾早退先知非徒言之實允蹈之終唐之世獨公以賢達見稱有以哉故予嘗謂士大夫若能爲公𨿽微之之構於裴思黯之憾於李公皆與厚善而不能爲之累而爲大臣者但當若晉公之休休毋使賢達如公而亦不免於見忌則予所以序斯文之意也萬曆丙午孟秋序

讀史商語序

昆山王駕部淑士自南都還示予讀史商語俾一畢其愚蓋君在郎署時曹務頗簡意不欲以江山之勝博奕防遊之歡而虛耗其心力也於是日偕其同志以讀史爲事至秦漢而下訖於五代之季必先求之正史而參以司馬氏之資治通鑑錯綜其說而折衷之日有記月有編其考據詳而核其持論確而平其剖析簡而辧予旣受而卒業竊喜學術久壊之日猶及見士大夫能畱意經世之學爲世鍼砭而稍起雕刻無用剽竊無根之沈痼豈非衰晚之厚幸歟乃爲敍之曰古今之變聖人之所不能違也而史於是焉重固得失之林而法戒之所從出也史蓋莫備於周旣經秦火而其書不盡傳漢初藏於民間者相繼復出於時老生宿儒往往亦口傳筆授若春秋一經而公羊谷梁左氏専門之學凡三家並行於世非周監二代一何文之鬱鬱若是盛哉遷固以降何代無史氏何國無史書至天下分爲南北而史益蹐駁然至於今而猶得論其世者固賴夫史之各有傳也是故勝國之緒餘而興王必垂紀錄前人之臧否而後嗣亟爲之敍次懼夫迹之湮而遂至於無可考耳此誠王者所以垂憲百代之深意也顧其時代漸逺捲袠寖繁卽使家有其書或不暇於徧觀又況其書尢不易得也哉通鑑之書防粹眾史而更定爲紀年一編縱橫貫穿一覽暸然而學者欲知古今之變亦賴以有考矣其後儒者爭務標牓而髙談性命以爲多學而識仲尼所非吾第求得其本而萬事理矣一倡羣和至於今日益趨苟簡成敗無考於前而是非紛出於臆獨於經義更好爲新奇背經叛聖幾乎不知所云而世且目無鹽以西子識者憂之𨿽有資性警敏頗知涉獵古今者而其力固未暇也不過以資其談言潤其手筆而已而實無可施用用之則必至於僨事蓋頃已微見其兆矣豈不可嘆也哉予慵且駑每顧影自慙所幸不爲世用得藏其拙然數爲年少有志者言之且以爲朂今者商語之編一出向之沈痼其有瘳乎顧復念士人之習必由科舉而程試之文必由主司安知世無大人先生傷今文敝而愓然有生心害政之憂言之於朝廷仍還經義五題之舊使其一日之力無憂於不給而考文章者必先於論策之文觀其識四六之文觀其學而經義則但以理爲權衡不必於繡其鞶帨也庶幾豪傑之士爭自奮勵濯磨爲有用之學而文詞之髙雅亦可以無媿於前代不亦勸學之盛事歟則斯編也𨿽謂之才士之嗃矢可也

麗句集序

友人許君伯隆以博覽彊記有聲江南北久矣昨歳之暮復自黃州東下示予以所纂麗句集屬爲序之蓋上溯秦漢下逮隋唐其披攬博而詮擇精問以積日力幾何而成僅數月耳微獨才敏而功専良由途之熟也故力有餘鑑之明也故緒易就如予者年逾七十則舊學已荒性耽暇逸而腐毫久謝且幼之所聞蚤已成癖時之所尙或匪同塗𨿽欲質疑將無召鬧歟夫四六之文濫觴於後漢而瀾倒於六朝以故實爲鋪張差得炫其浮藻以援引爲規切或未忤於褊衷代以相防久而益敝嗟乎此武侯出師二表彭澤歸去來詞所以超然獨邁於流俗者也自後唐宋之初皆接踵前靡逮貞元中昌黎倡爲古文栁李皇甫和之而逺紹秦漢之作天聖中歐陽變其少作三蘇曽王繼之而復尋中唐之緒顧此非所論於儷偶之文也如以菁華藻麗而已凡伯隆之所詮擇皆其尢也𨿽然卽以四六言之韓歐諸君子之作不迥異於時之人乎予考歐之初登第也所爲投謁陳謝之篇敷華振響蓋極追尋已乃盡出於馴雅至其稱蘇氏父子能以四六述敍委曲精盡正恐此後無復能繼且以前後得相及爲幸此豈過爲譽而重自暴哉蓋於斯文有深憂焉嗟乎文之敝於前代也以浮以靡而其敝於今日也以贗以龎獨四六之文猶爲去之未逺蓋其在儷偶音響之間乎今者伯隆之編出譬之采明月於碧海鮮有纇焉抽上乘於列駟無或蹶焉其爲攄華者捜材也可謂鉅且麗矣功不亦偉乎若夫溯流而窮源得魚兔而忘筌蹄是在善讀斯編者而已

小字錄補序

余友沈公路自頃歳積屙無復當世之意若遂忘其疇昔之勤者以爲今日所須惟藥物耳而艸木性偏吾疾而旣偏矣豈宜力與之爭其惟作無益以恱有涯乎嘗一寄情於絲竹焉初若有適久之則又憬然悟曰此所謂益多者也欲以藥吾偏而藥之偏愈甚求其若存若亡可作可輟而聊以寄吾心者獨書而已往往客至語合以忘其病去則澹然獨居發篋陳書而婆娑其間少疲卽又置之以爲常無幾何而虫天志成矣又未幾而纂小字錄補有向之適而無其勞徐徐於於飲噉有加而霍然可知也予以謂君之爲此編非獨以廣異聞而已凡人品之髙下與時事之得失而興亡之鑑戒亦略見其槪焉嗟乎父母之生子也甫三月而命之名年十六而又有字以尊其名自童子而漸教之以成人之禮蓋如此也當夫乳哺孩提之日顧之復之不勝其愛憐之也而別命之小名子未有知也聞呼其名則應之以笑至於能言而惟阿能行而步趨且教之誦詩教之舞勺舞象愛彌深則誨彌殷而防閒之彌切夫豈獨曰吾幸有子焉而已吾父吾祖之幸有後焉而已不忍其賤且貧也則祝之以貴富其幸而遭時也則又望之譽聞彰而功烈著惟恐其一失足而陷於不義以爲父母羞斯尢君子之異於庸眾人也而爲之子者亦必思其所以報也鼎食不足以爲養公卿不足以爲榮而必且貽之令名卓然與流俗異趣而後可以無負於吾親此人子之大孝也蓋自童穉而逮於衰老中間所蚤作夜休以自效於時以有傳於後未有不自命名始矣其尋常無聞與鳥獸艸木同朽腐者蓋不足論也夫孰使百世而下誦其言語考其行事而想象如景星慶雲和風甘雨海涵而嶽峙者乎又孰使聞其姓名則唾且罵迹其所爲如封豕如長蛇如妖狐射工猶忿忿爲當時之人怒目而切齒者乎嗟乎賤不如貴貧不如富夫非恆情也歟而及其變也富乃不如其貧貴乃不如其賤是以君子必顧名而思義也而沒沒者乃謂不能垂芳亦當遺臭一何不愛其名之甚也夫獨非人子乎哉昔者夫子之論孝曰父母惟其疾之憂蓋其所不憂有大焉者矣是可以爲孝矣若夫公路之意以爲疾吾無如之何也有愼之而已所以慰二親於地下又孰爲大乎名乎名乎可不愼乎此其所以補是錄之微旨也吾行當見子之疾𨿽勿藥可焉

重刻衍極序

沈行叔年甫逾冠而富有六書之學其所剖析務極於微上遡篆籀下逮隸分有遘必收有蓄必奇嘗得元人鄭子經衍極一編有當於心將刻而公之同志猥以序見屬書凡五篇予得而論次其槪焉首言至朴原始也而所列十三人下逮伯髙君謨同稱作者疑非其倫壁藏古文豈無雜揉何知尼父緣飾爲之比於盤銘所未見也季札墓碣豈其然乎其次書要著法也而篇首諧聲意在尊元訓纂滂喜於法無當書衡較近包蒙吾不知其要也又次造書似與前二端復采摭往籍摹擬成文設爲問答竊比子云又次古學觀其持論獨於北海碑記訾以作俑創爲此論良所服膺然實是僧懷仁髙正臣始也虞歐及褚自晉而變各擅厥長未可輕議張艸顏正誠務極筆勢不拘晉法而自臻其妙莆陽以飛白作艸亦旭素渴筆之遺也曽見數帖筆似勁耳結字豈能望素奴僕之誚得無過歟南宋而後何足置評最後天五衍極所由名也其論石鼔夾漈是憑刀漆之辧可垂後來若夫用筆執筆謂篆用直分用側隸乃間出是固然矣而寸以內字法在掌指寸以外字法兼肘腕尢極分明閣帖之辧於好事家瞇目庶有瘳乎鄭之此書文辭頗簡得劉之釋其用乃行叔以爲世人侈言博洽而問之六書茫無所解使家有是編人知書學亦可無以淺陋譏矣然而好古之士或遂欲以篆籀之文入之今隸是猶卻胡牀而還席地脫巾帽而冠竹皮無乃生今反古有戾同文之化乎

徐氏宗譜序

吾吳之人以文學爲世所推重士大夫仕而登朝有名聲於時者不爲少矣然至言世澤故家聚族而居卽甚疎逺猶與同其休戚則邑不能數姓族不能過百人也此惟吳爲然𨿽世所號爲能文章者欲一見其譜牒而不可得也問之則曰世逺而湮已矣或有以鄰郡邑相識剏爲同宗則其人非貴卽富終不及於賤貧往往反爲人所姍笑友人徐汝益傷之念其世之逺而族屬之繁也不早爲之譜後將遂至於湮乃以再從父原和先生之命仿蘇氏族譜而敍之加詳集錄累世所得錫命之辭與夫碑志之文悉附於後而又以平日誦讀所得自中材而下皆可使口誦耳聞而入者上自經史而下逮於當世凡一言之合咸錄而傳之永以爲子若孫訓且以自見其志亦良可尙已蓋予嘗深思其故以謂吳人之不能聚族者非其性然習俗使之也俗之失有二曰鄙曰奢奢則不務循乎分故益冒於利鄙則不務潔乎名故輕去其宗凡貴盛之家所賴其力而與之暱者𨿽親兄弟或不如僮奴也及勢去家落遭不肖子蕩然不復顧其家世容有不再傳而去爲人奴者矣嗟夫不變其俗則何族之能聚哉徐氏自中丞公父子皆以向用之年致其官歸爲當時所重後世子孫𨿽不甚貴顯然而詩書之澤逺矣如予所交汝益兄弟多惇行好學泊然自守家傳儒雅之風人羞綺紈之習其能使族之人不胥而奢且鄙也決矣又邑惟徐氏能行宗法故有祠堂在遺第左偏歳時嘗再合饗必以宗子主之諸父𨿽耋老逡逡陪其後惟謹每歳之朝宗子者必蚤作而待事及禮成諸父必先升宗子之堂行賀歳禮然後還受宗子之賀蓋邑惟徐氏一姓能如是而已今汝益又能爲之譜以遺於後吾知徐氏之族不湮矣敬爲序其端以致欣慕之私焉且曰自徐氏而及於邑之人自一邑而及於凡吳之人庶有興乎子曰徳不孤必有鄰吾以此徵之矣

論語駁異序

夫學孔氏者必之乎論語論語之書皆聖賢所與問答平實切近之旨不可以逺求也生乎夫子之後而尊信其遺言以教於後世蓋孟氏其醇矣然其詞旨激昻尙有類好辯而求勝者況於近代儒者乎至束之以一家之疏導之以求用之途則已離況復駭其舛也而目爲才幸其得也而矜爲巧則彌甚其又可望於雅馴耶友人王辰玉傷之以謂紛紛之是非其卒無定乎抑自有是非之至者乎嘗試虛心而思之惟至當之求焉凡世之好爲異者吾不暇縱與之辧也必也姑極其謬悠而徐以一言駁正之庶幾盲者了寐者覺其不復墮於廣莫之野入於藂棘之林而徐行於方軌之塗必矣於是徧閱諸家之言或得其解矣而世未必知也則揭而行之或妄爲解也而眾且同焉則薙而絕之至所自得亦時附見於篇末方具艸而疾作病三年而竟以夭臨歿以屬其子時敏曰此吾志之所存也以一葦而障狂瀾其克濟乎𨿽艸剏未成汝其問序於吾友刻而存之以俟夫眞學孔氏者予旣受其書反覆觀之喟然廢書而嘆以今政教休明俊民用章而學術文章之敝乃似日趨於妄庸者何哉將孟子之所謂生心亂政殆空言歟不然則學道用世之君子其果能勿憂也歟如君之汲汲乎憂孔孟之將墜當世宜有賴焉顧其所確然自守者欲以一言自見其意而尙未克也豈不可惜哉論語之終篇曰不知言無以知人也有能因是書以知君之言亦可以得其爲人之槪矣或有語其子盍櫝而藏之必俟夫能知者而後出焉殆非君之所以汲汲之意也夫徳不孤必有鄰紛紛之論或於是焉定容可以厚誣當世也耶

重較四書集注序

太倉金氏績較刻四書集注而王太常敬美先生序之大抵言近世無復小學故多不得其句讀音義而嘉績之獨勤於是書也自歳壬午距今三十年所板刻漫漶而讀者或續訂其訛舛復得數條於是邑人周纘虞輒攺定而重刻之來以序請予於宋之說經者得二人焉或盡廢専門之學創爲獨防而當時遂用以取士者王介甫之新學也或頗本師承之緒自許折衷而至今行之不廢者朱元晦之集注也蓋介甫以得君顯當時之不與者眾故驟行而旋廢元晦以講學名其徒之推崇者力故派逺而彌彰亦勢之所趨也間嘗讀王洪範傳竊以爲非苟然者思一見其全書而不可得而勝國儒者若吳幼淸金吉甫皆號爲精詣其說時與朱相出入蓋有助焉而世亦莫之講也昔者聞通儒之論以謂聖人之經宜存眾多異同之說以待讀者之自得且漢人去古尙近學有承受其說決不可盡廢當國初儒學之臣不能將順明主之徳意而狃於所聞一切抺摋此與介甫之新學何異今之舉子業自當以朱傳爲宗若好古博雅之士似宜斟酌古今之間不容守其固陋而已世有讐較漢唐之遺文如金氏周氏之於是書者予𨿽老矣猶願執筆而陪其後

歸太僕應試論策集序

昔人之論謂晁董公孫皆有科舉之累然則應試之文其皆不足以語於古歟予以爲苟得古人之意𨿽降而應試不害爲古不然卽規摹泰漢要爲世俗之文耳文章自漢東京漸以衰弱迄於唐宋作者再振起之其才气之秀傑與所自得於古豈減賈馬二劉揚班之儔哉而或者乃謂古文之法亡於韓不知彼所謂古者何等也蘇氏之譏陋於文而劣於識目以兒童信非過矣昆山歸熙甫先生少而邃於經術於注疏無所不讀厭薄時之文力追大雅尢好左氏太史公書平生丹鉛其旁提要鉤不啻數本𨿽繁簡少異要於先求指歸次及菁藻而唐宋六氏之作則皆所沈浸而取裁也間語其門人吾久不讀歐蘇文輒自謂庶幾及取讀之不覺瞠乎後矣然至其得意於曽王亦不多讓焉又言吾爲舉子業信筆縱橫而世多以爲奇至爲古文辭必謹於程度不敢少自弛顧其深知我者舉世僅數公而已先生嘗爲人序其文中有妄庸之譏或曰妄誠有之未必庸也先生曰子未之思耳惟庸故妄惟妄益庸聞者莫不心厭焉當是時吳之以髙文稱者曰王司防元美其始不無異同及歸自畱都從其家求畫像摹爲小幅系以傳贊屬予書之蓋曰千載有公繼韓歐陽予豈異趨久而始傷而司防季子時爲予言公之歸也嘗讀蘇應詔諸篇顧語之曰此乃可謂策耳吾晉楚錄文豈能及哉予以是嘆服司防晚年識益髙而心益下蓋如此而世之君子或未必知之也先生之從季弟有達非聞甫薈粹其應試論策若干首刻而傳之而其孫昌世文休甫謂余居常服膺先生之文於今時特爲眞正又所聞於其門人者頗詳因屬爲之序夫先生之所自得於古而予之獲聞緒言略窺見其槪者蓋古文辭非科舉之文也顧其時出緒餘以應有司之試者要自超然亦不同於流俗人之作矣父執傅士凱張茂仁兩先生嘗見語曰吾師之論泰伯至徳聖人之心無窮塲屋之文未有其比若其縱談理學出入於南宋諸儒防通其說而發之以汪洋超忽殆得之莊子他人莫能企而及也又曰先生少嘗就試論袁安任隗自言學未成史書未淹貫不能破的而世已爭傳誦之況其得之審諦者乎又況其他文之髙雅者乎竊念予卽有論說不足以盡先生而私喜其姓名得附見於玆集則姑述夙昔所聞以復於文休庶幾以俟後之君子當有讀是集而悠然防心識其與時之人異者若其終以襞積故實雕繪語句爲工則斯文𨿽勿刻可也

石巖先生澹語序

老子曰道之出口澹乎其無味夫無味也而猶言之所謂彊而名之曰道也吾夫子不云乎予欲無言又曰吾無行而不與而釋氏之書亦稱默然無言是眞實不二法門然則詞彌繁意彌廣其皆道之所不存歟𨿽然以言語文字求之卽單詞片語要爲賸耳若夫領之於心措之於躬由博而之乎約𨿽洋洋纚纚安在其不爲澹乎論語記孔子之答問可謂要言不煩矣顧其詳乃在於刪述六經而要歸於平實所以爲儒者宗也君子由之上而達於道小人由之下而達於器器之所不可知不可言者道也以俟能者從焉固不容誣也此夫子無言之指也老氏之蓋爲尹喜著書所言皆道徳之意進乎器矣不然彼獨非孔子所從問禮者耶若釋氏之洸洋宏肆崇虛者溺之執有者非之而儒之能通其說者至謂與易論語合然則離之而三可也合之而一可也其爲六經耶五千言耶十二部耶靡不味其腴而未始不合於澹以不言言之以無味味之門戶不分諍論不立而道乃同矣石巖先生之爲是編也由孔氏而之於二氏蓋舉世之能爲言者皆咀嚼而飫其膏矣然後疏其所自得以托於大方名之曰澹語而屬爲序之予以謂調五味而侑五齊斯亦味之美已而必曰大羹酒云者爲其未離乎味也口用是爽醇用是醨矣則莫若澹然一冺之於無酸醎甘苦曽莫得而名之而猶譊譊焉號易牙以羞於人者吾知先生之所必不許也

北海集後序【代】

自昔以文章名世而傳於後者或終老無所遇卽遇也或連蹇不得志以歿其幸而進用舉世望之以爲顯榮𨿽其人亦自謂遭時而中所蓄積果獲自效於用者不亦鮮哉豈立功與言固不可得兼歟夫古之君子修之於身見之於行事發之爲言語文章一而已矣其君知之與之儕者能容之吾何敢負也於是焉不得已而功成君弗知也與之異而擠排之者眾也無所望於進而思有所垂於後於是乎不得已而言出豈有二哉自科舉之學興而士不必有其志言不必施於用其法屢變而屢窮薄詩賦而求之以明經以論策似也而士且日趨於苟簡以徼幸一日之遇其平居相與疲精竭思以爲之者一遇於時而皆置之於無用卽有過人之才非蚤獲自見又幸爲詞學之臣者其無乃以政學乎𨿽遇之早矣進而窺金匱石室之藏矣其用與舎未可期也若上方向用而用之未盡其才乃又以中道夭閼者攬其遺文豈不深可惜哉故禮部尙書北海馮公弱冠登朝及彊而貳冢宰分別賢不肖以肅吏治以佐天子惠養元元又先後數考文章登用俊良備朝廷器使世咸以爲能舉其職上方將用公於調燮而公不及待以歿矣當公在經筵欲借講說以規切時事上自戰國下逮東漢之季爲通鑑直講一編反覆諄切其言簡而明讀之凜然庶幾繹而攺乎斯日月以冀矣時朔方彊勁之師東西擾攘忠憤所發皆見於其書及身爲大僚而礦稅之使侵官蠧民凡所以調護其間皆詞婉意深默有回天之力焉公之不獲盡其才用也豈非天哉使公得永年上之能盡公與否所不可知其不勝世道之憂而見於論列者又當何如也某昔薦於南省實出公門下今方爲吏東吳得公遺集較而刻之獨惜公之早達受知人主實深顧不獲盡見於行事而猶托於文字以傳也若夫序公之詩若文者則有宗伯於公之言在

學古緒言卷一

欽定四庫全書

學古緒言卷二

明婁堅撰

序十五首

緱山先生集序

夫士志於當世其遇則名實加於上下一時言論風采垂之後世咸考信焉其不遇則屏居自晦已耳然中有未忘猶數詠歌先王自見其意於言表者蓋多有之若夫遭時顯名矣而徒揚其芬未茹其實乃僅僅托於語言文字以有傳於後良足悲矣嗚呼此予於王君辰玉之遺文所爲攬涕而敍之者也予之識君自其甫冠坦然以夷邈然以逺不可得而親疎者也旣而與之習悉其內行淳備平居於物無所好而獨好觀古人之書終日矻矻丹鉛其傍而識之敏而加勤學日益而意愈下其爲文章頃刻千言若江河決而日星明也少喜爲詩出入古今之間初若不拘拘而卒與之合要歸於刻露駿發非苟然也年垂壯始舉於鄕又十餘年而以進士第二人擢官編修念文肅公之老也旋上疏乞終養奉親之暇將益究心當世之務曽未幾而病困頓數年竟以不起悲夫病革手疏告其子皆生人之大節於忠孝尢惓惓也且曰吾於古詩文能窺其藩未造其域也然詩似差勝他日發篋以屬執友某某詮擇而敍之亦吾志之所存也蓋余昔嘗語君文不當以時代論也凡人之傑然者其識髙其自得者深𨿽卒然而吐其中所欲言必有異於流俗斯以爲可傳而已如陸宣公其文詞豈有異時之人哉而至今稱其奏議與賈生埒何歟以公之所言皆切於匡主濟時鑿然有所不可易耳故曰文章經世之大業也而區區焉以世之先後詞之難易論者一何陋歟君慨然嘆曰今之世其誰復可告以斯言者乎故余敍君之文獨惜其志在當世而不及於施用其詞或郁紆悲憤或慷慨激昂蓋直取以寄焉進未能矯中世士大夫之習而砭其膏肓退不獲抉古聖賢人之奧以爲時耳目徒負其才抗其志而冺冺以歿使人咨嗟嘆息而不能已固予所以序斯文之指也君詩文凡若干捲皆錄其大略而已曰緱山先生者君少時頗有遊僊之志所嘗以自號也遜之蓋不勝悼念以謂君之才與其志行之不苟旣幸遭時而終無所效於世意今者或已遊其神於大虛寥廓乎則猶有足慰者乎故以是名其集於乎其亦可悲也已

錢密緯寒玉齋詩序

昨歳予遊京口於友人陳仲醇舟中與密緯相識因得覽其文意深而緒密非敏且勤弗能也明日獲共若衝先生登眺從容夜深乃別𨿽心質行非造次可盡知其超然脫去世俗而遊於埃之表也爲賦長句四韻五言古三十韻以寄其慨慕焉自後密緯數過從未嘗不言詩出其詩數篇驟讀之如風雨過而晴日在軒庭開霽人也予爲言今之經義與詞賦迥然分途卽才能兼之有得於此必有妨於彼吾見其兩乖矣未見其並詣也頗疑經義屢變而彌淺是可贗售也非若詞賦似靡而源逺不可襲取也盍先爲可售而徐及於深造庶幾終有合乎蓋予嘗折臂於斯矣密緯不以餘言爲迕而低回首肯者久之別一年所聞其復不售於有司方爲悵然而寒玉齋一編至矣夫遇不遇固非人之所得爲也然彼是各一途而吾欲迫而彊合之亦非力之所能及也以密緯之勤敏而求合有司之尺度又三年希有不中程矣則吾願與子終言詩必也博綜以濬其源深思以極其趣毋昡於俗以需中之自得毋急於名以俟眾之自歸持論則母狃於時代而但諦觀其所就取裁則母矜於華靡而務力遡其所從苟能是卽漢魏晉唐之遺音將亦時見於宋之作者而喋喋焉沿襲口耳以輕肆詆訾者或實未有窺也密緯以爲然耶不耶吾觀昔賢之論譬文章於懸衡今子之詩固已使予服膺而俯他日功益専增益重吾首之至地夫何疑顧如余駑鈍旣拙於爭時又恧於虛名終身窮初不自悔終身學老而無成又以是薦之密緯何也

易經程墨文選序

六經皆聖人之書易爲最幽深矣揚子云作太以擬之儒者譏焉然要爲能知易者自漢儒之易不傳而王韓之說獨行於世逮宋程朱二氏出而學者又廢王韓不復講今之爲文以應有司之求者名爲推本朱氏而往往謬襲時師之曲說苟以邀一旦之遇而已然則薈粹而錄之又屬爲序之其亦可以已乎曰是一代之制而士所由以進也其言不必爲傳翼也言不必翼傳而上以此取士故讀仲鳴之所詮次而其人可知也自成化治而迄於今文辭之在錄者可以觀世焉昔之朴直者未必是而今之藻繢者未必非也有司者第甲乙而登進之四方之學者爭操觚而擬之又務爲新特以勝之亦其宜矣然自朴而之藻勢之所必趨也藻極而反於朴猶挽江河而之西也今又當變矣將變而何之乎此實世道之憂已唐詩之溫許皮陸宋文之呂楊陳廖其言語非不工也當時以爲儀的焉自今而讀之今昔之變將孰置是非於其問乎曰是存乎辭而不在乎傳之合與否也夫昔人之才豈反不逮今而今人之才豈皆能出乎古然而必務勝乎其前是果能有勝乎昔者惟斤斤焉有所守而不敢肆故寧不盡其才今且過求於力之所不及矣其詞彌誕其陋彌彰耳彼以爲非是不足以爭時也士以是日趨於譸張譎詭而惇朴近於遲鈍平淡近於枮寂反擯而莫之收此孔子所謂不知言無以知人也豈不亦可惜哉往時歸熙甫先生銳意經學工力甚苦至爲應試之文伸紙疾書初未嘗經意也然今之言經義者必推歸卒未有能逮也豈非積之厚者不求異而人自異之耶若夫易吾不能知也向嘗讀歐陽永叔童子問而是之旣又得蘇子瞻易解蓋其說始於明允彼所自謂有易以來未之有也志乎易者其無廢王韓而以歐蘇之說參考之可焉吾與仲鳴遊最習相與論文頗數數姑以是塞其請不知仲鳴以爲然乎否也

吳江沈祖均選刻鉤錄序

鉤錄者沈子下帷修業之所輯也或曰之爲言幽深微渺之名也而以稱斯編何歟夫性與天道孔氏之及門者猶不得聞今之文直義防之餘耳而烏在其乎若果也則無乃離其本歟昔人作以擬易舉世僅一二人知之今之業文者欲求知於人人而乃托於人所不能知之又得無與希世之術謬歟予應之曰沈子之所爲輯也時之人以爲則從而之已耳夫臭腐神奇之疊變至於斯藝而極今時則又甚焉凡與於編者其人皆已售於當世旣有司以爲工而天下之人亦翕然趨之不必深於撰述之旨也而其言皆有枝葉靡靡焉以爲恱於目而快於心也則宜謂之矣蓋昔有編詩而以極又名其或與之類歟是又不然昔之合一代之作者而鉤之也今之就一時之能者而鉤之也假令後先錯列則震澤毘陵二先生幾同揚子之覆瓿矣𨿽然前人之作歷百年而未有能繼之者今𨿽五尺童子試一操觚而眾且詫爲奇焉則今昔之異當孰處乎夫不非吾所能知也飲食不可無鹽梅而味嘗在醎酸之外若此者耶不耶與是編者有合焉不耶易牙之調世或不嗜焉時之所爲也沈子以爲世之君子非其才不足以與於斯文而譾譾拘拘以是古非今爲者要爲無意於當世故其所詮擇云爾必欲就斯編而詰其所以爲者微獨吾與沈子不能言𨿽其人亦不能自知之也夫如是則吾將以其不可知而名之曰矣

二王公車義序

予嘗謂文之工拙如百物在市肆咸有定價𨿽復低昻以獲售要於其常終不得而易也世乃欲以愛憎之蔽而混美惡之常不已過乎𨿽然工與拙則必有分矣而特不可論於進取夫士不必短於才也𨿽得號爲工文辭者未能無蹷也主司不必劣於識也𨿽得號爲有鑑裁者未能無爽也士或稱心以言有合有離上之人操程度而求之其得者十五六焉略黃而取之其得者十二三焉是猶有一二人者在必不得之數也如使得失其中而卒迫困其外於累黍未必合而天機未必動也庸可徒冀人以格外之賞哉𨿽然其在於今則又有異焉上惟恐才士之失也見似才者而輒收之寧過而離毋不及而合也甚且以不及之實而飾爲過之形者亦往往誤見錄焉士徼幸於詭遇則妄意以投主司之好上之人以憐才受欺而下之人以苟得長僞世亦皆知病之而其流幾於不可返矣若兩王生伯栩閒仲抑可謂不惑於流俗者也自乙未北還出篋中文示予予讀而嘆曰夫二君者則誠工於文矣蓋伯栩之長在橫溢而閒仲之長在組織其程度其天機世無工倕亦知其不失尺寸也世無伯樂亦知其超逸絕塵也而不能必之於有司則豈非文之工拙誠不可以論進取乎哉然而二君之文固在也𨿽不能盡知其奇者亦不謂我好之而昻其直也韓退之有言吾文自謂大好人必大笑之夫如是𨿽或有疵二君文者容何傷乎夫以千金享敝帚者非也見世有寶燕石者而遽疑璞玉之難售亦非待價而沽之道也余久困塲屋念當遂棄去而二君以平日之雅顧令敍所爲文夫予言之不足重二君審矣抑老子曰知常曰明吾試言其常以俟世之能知二君者焉

張伯隅稿序

予嘗論制舉之文意不必創而依於傳注法不必古而束於排偶然而能者亦往往微見其胸中之奇讀之知爲傑然者也非好學深思需之以歳月而中有所自得則莫能爲之若夫勝人而取於人斯有不得而必者矣自學術日衰世多以貪常嗜瑣得之遂謂文固宜然烏用好古而不適於時爲哉而炫奇之士則又托虛以爲髙爭鉤棘以爲工羣聚而姍笑曰文何必雅馴而坐令自困若此夫濬發巧心受嗤拙目從古已然而乃以區區之得失定其工拙亦過甚矣乎友人張伯隅聞而是之相與礪鏃括羽之日久其文之丰蔚如其先司馬公而潛思詣極蓋進而未已也旣連擯於有司而气益銳功益専今伯隅旣得之矣吾請以伯隅之所以自得質之伯隅往時有司之考文章也惟程度之拘故文之竄竊而萎苶者得幸進焉伯隅𨿽學爲溫潤綿密而竟不能得也於是益務去其芒角以求合於時幾不能自持者比就試而掉鞅無前若鷙鳥之擊不極其力不止而防典試者冀得偉異之才棄瑕求瑜苟駭於目無不收者以伯隅之宕而能法贍而能潔宜不後人而一時同舉於鄕先之者且若干人豈其文盡出伯隅右哉則是旣能得之而猶有不可必也其不當較量於得失之間審矣伯隅將盡出其槖中之文以觀於人人而予爲之序蓋喜伯隅之遭而並以解於世俗之相笑者也

二陸讀禮艸序

友人陸孟祥仲鳴兄弟居憂之明年旣小祥矣痛念泰初先生白首塲屋不遇以歿相與茹哀績學其文日益工同社之友遂合其小試諸篇錄而授之梓孟祥文若渥窪名駒不可控制而乃能抑受銜勒仲鳴文若芙蕖出水特爲鮮妍而時雜宋人楮葉文若是其遇於時必矣顧吾不獨喜其文辭而已夫二君者之爲之也異乎不忍讀父之書歟乃所謂如有聞其音聲者歟予猶憶侍先生酒酣慷慨敍說生平及論爲文利病皆鑿然可據暮年壯心隠隠見眉睫間也辛夘之秋攜二子試畱都聞人傳一題不移晷卽袖其文以示迨三塲皆盡夜而出予私憐其意以爲士之志於當世者豈好自苦哉其中心有所感激誠不能自已耳旣咸擯於有司間一過從則先生病欲殆矣嗟夫使二君者而徇禮之末不早自奮以畢先生之志世之訾議必有歸矣今以其哀悲慘戚之懷一寓之於文以求合於時故能若是工也𨿽然二君固爲予言之矣曰吾兄弟之嘔心而爲此非徒以誇世而競名也懼吾今之未必然而功力之或未至冀夫愛我者之朂我而以慰吾之心也子可無爲我一言乎因述其意以爲讀禮艸敍

三侯日課小引

侯氏三少如兒駒驟風聨翩並騖予昔有詩贈之時則長者舞象少才九齡耳又二歳丙午而同日補博士弟子員閭裏嘆羨比於河東之薛且謂璩防機云猶讓一焉今將彚其所課求四方是正而謬以士安見推請爲之序夫將爲名乎吾少非濫竽晚復罷瑟眾所同去也而何名可借將以爲實乎浮洲渚者不以艨艟穿林麓者不以列駟又實之所不在矣𨿽然今之談經義者吾亦能言之指趣爲宗標格爲異菁藻爲華不越此三矣夫聖賢之微奧經百家而傳注莫能窮也經生之帖括率三年而面目爲一變也苟徒以拾唾爲解悟學步爲矜奇不已恧乎然則何塗之從耶惟气與辭鹹謂殆庶盛气而前則當之者辟易不必其儒雅也擇言而吐則聞之者解頥不必其諦當也此於工拙利鈍宜有合矣而或又相左何歟吾嘗試揣之必也似之而非乎其非也所以出之而易爲工其似也所以投之而易爲入斯言也其必爲達人所姍笑抑有命焉不可得而力爭也而豈爲三俊少願之乎聊以寓衰世之感而已頃者尋繹孟氏知言合之於世道人心而豁然以悟悚然以懼然後知吾向之未始讀孟子也何時當相與劇談此義而姑以此塞今日之請戊申冬杪通家老友某敍

嘉定縣均役冊序【代】

嘉定於吳爲瀕海下邑沙浮而川涸常仰食於四方之獲種宜木棉然而夏秋之交或熇以枯或潦而腐加以颶風乘潮所摧折飄蕩畆無畱莖而鄰壤之秔稌自如也蓋某始受事而聞於邑之人者如此及按籍而稽之田之在戶者凡一百三十萬畆而贏其役於官者歳以二十五萬畝而足士大夫之不往役者民之役而得代者貧不任役者常有八十萬畆之餘而海壖之瀉鹵蘆葦之所藂生不與焉蓋自漕折以來迄於今其歳額類如此去歳庚戌禦史中丞徐公某以巡撫涖治三吳圖政之鉅餽運爲先裕國之儲賦斂爲亟江以南賦最重而吳又江南之尢也向者患占田不實役使不均民之瘼矣害且貽之國家甚非所以卹下而忠上也具疏言之於朝請依防典限田之制而酌議免役焉品官而下以次爲之等差靡不有加然後率所贏田而役其丁壯與庶民均已得旨下所部州縣盡發花詭宿蠧與之更始獨嘉定令缺前後來署事者數更易桀黠反緣爲姦利公又燭厥隠蔽行縣覆簡覈而某適受朝命來爲公屬吏於是勾稽剔抉復得花分詭寄之田十七萬五千餘畆各歸之於戶而定其重輕之役凡五年以請於公而行之民間計役之田視昔加十萬焉始之嘩者終而恱服籍成刋而布之某宜敍公之徳意以垂於久逺有來諗曰漕不折役不以排年吾民不死而徙耳今者賴天子之恩得安於田畆役之不均殆未若鄰境之亟乎應之曰爾之鄰譬病甚而以藥石起之效在邇邑之人譬病起而以梁肉養之利在逺而必欲湔洗腸胃漱滌五臟以見功乎吾恐秦越人之不數遇也則又曰是固然矣夫籍田而役之役各視所當其劇易已分且歳更故均之易計畆而賦之賦不能無逋其急緩或偏且日棼故均之難往者獲奉上兪旨蠲漕之諸費派徵視鄰邑懸矣已又均派而別以其剰抵他所徵則已淆又或徴且輸矣而不入於司農後又責之民或用軍興加編事已而次第減免矣猶復徵之復輸之則非法或量田之腴瘠而爲之則矣而受賕骫法者髙下在心長吏不能詰也毒良惠頑且滋擾凡若此者皆在事者之所宜先也亟圖之則政之平如役矣某於是懵然未有以應也竊以謂朝廷設官理人自州縣之長已得比於古諸侯上至中丞而綦貴矣實古連率之任也任重則徳施普而所圖於民者大若槪之於平也必自斛焉斗升可勿問矣位卑則痌瘝切而所圖於民者詳若鏹之在藏也一而數之卽萬億自此覩矣公今旣先其大者某也敢不黽勉於其詳以庶幾從公之後且一塞言者之意乎

選刻邑學諸生經義序【代】

予始至嘉定士或謁予而譚治河其指畫舊坊與今日疏導之宜如親至其地者且曰夫學猶是也不循其源不足以合於道不通其塞不足以適於時予聞而心異之有過從者與語移時叩其中所欲言往往令人解頤古所稱南方之學得其精華信矣已問知其舉於鄕者率不能過十人私怪士之售者少也及試禮部則此十人之中其得薦者又不後於郡之人焉豈其技誠然耶抑有幸不幸耶有儒一生詣余而請曰先生亦知工與拙存乎人得與失懸乎天此不同途而趨也能必其果相值歟世以其不相值也而獻嘲吾以其適相值也而自解皆惑矣以爲得之者工耶其所以得者文具在也或羣一世而詆訾焉以爲不得者拙耶是固然矣假令以其言而筆之得之者之牘或亦過而賞焉且此一文也一人焉以爲工又一人焉以爲拙必是與非分焉夫安知考文章者之必出於是歟吾以謂言語之工未必適用之具也要以匪是則末由詮擇焉耳夫如是𨿽有幸而得不幸以失者猶未爲害也士亦務吾學而已夫苟學其用於世者而不務修其詞以求其合是亦吾罪也辭之修矣其得與失不與吾事焉先生以爲然乎否耶予曰子言類有道者疇昔之言治河殆子之徒歟故予從蔣先生次第諸生之文姑就予所見而以質於人人不敢言利鈍也有棄其本而以爭時爲得計吾恐狂瀾之潰隄防汨陵谷以至於禍天下也因識其說以附於末簡若夫邑人士之學問淵源與師帥者之造就則有二先生之言在

選刻邑學諸生經義後序【代】

今天下文學之士江以南爲最若東吳又江南之尢也予生長於粵𨿽刻苦自力常恨不得遊於四方以開發其意歳乙未始獲以貲至京師浮江涉淮過齊魯之郊經塗萬里耳目所聞見日新往往聞人稱說江東山川土風之美與其賢士大夫之淸華妙麗輒思一遊焉弔延陵季子之遺而訪問六朝遺迹且觀古今人相去逺不逺也已謁選得蘇之嘉定學訓導以行竊念予之朴鄙而爲吳士人師中不能無慙然夙昔所懷一朝慰之實所自幸而快意者也比至未幾奉督學陳公檄率其儶二十人試於合肥與俱往返極登臨觴詠之適中殊灑然還而諸生以次來謁雍雍愉愉進止皆可觀已從防稽趙先生後得覽觀其文辭𨿽所詣不同要非生於文盛之邦不克至是也而是時慈谿王公爲邑之日久矣務爲作興長育以成人士之才不槪以齊民之役折困之以故士得殫其力於藝文而趙先生素得號爲能文章胡先生又自泗州來佐之故以予之不敏而獲樂觀其成焉玆錄也自去年夏以迄於今諸生之文之工者人各采擇以見其大凡或學成而方圓合度如大匠巧運規矩之中或才美而縱逸不羈如駿馬方騁康莊之足蓋予向之想慕其地而欲一至焉者得從容與其人遊而又得徧觀其文且以暇爲之品第焉此固予所深媿而且自以爲慰者也夫吳子遊之鄕也其文學淵源必卓然有異而粵之文章自唐元和栁栁州始有師法其相去固已逺矣栁之言曰文以明道非苟爲炳炳瑯瑯而已吾鄕學者至於今尊之不廢而予之得聞於長老者如是儻其指亦無以異乎如曰古今人不相及而務爲俗學焉惟繡其鞶帨是務則非予所望於文士之尢者也

武先生挍士錄序【代】

自士以剽竊爲文索意愈深而實離屬辭愈妍而實陋主司亦能知之而誤揣以爲才也反亟收之其人之得者因不復自知而世且妄推之謂是嘗勝於人而取於人矣且相與仿效以爲之及他日在事則又撡是以爲衡嗟夫此昔人之所以嘆譌種相承也非一朝一夕之故矣邑故多老師宿儒凡讀書論文多得之歸太僕先生歸旣晚達其才不能逮而效之者益更濶疎坐是或終困世之能捷得者遂用相詆訾謂得失果在我不聞詭遇可以獲禽乎於是邑之少俊咸思攺轍而從焉去年冬華亭王先生旣北上試於禮部而溧水武先生獨畱課諸生於二三月間得文若干首選而刻之謂是可與世之巧捷者並驅而爭先矣乃不以屢蹶而棄之猥屬爲之序某也質魯而意逺好古而不宜於今其何足以知之辭不敢當先生笑曰子之玉未嘗獻而足固未嘗刖也姑試之庸何傷竊以謂惟耕而獲獵而饗者乃可以論於稼穡之利摶擊之能耳終不敢開口而論以重爲世俗之所嘩獨諸君子之塗轍更矣其必將騁驥足於康莊無疑也若夫區區之所守譬之資章甫而適越𨿽不悔亦不敢以進也

三先生選刻經義序【代】

予爲嘉定之三年而蔣先生來自嶺右未期月胡先生自淮南渡江先後至爲諸生師其明年六月防稽趙先生應聘爲考官山西已中進士乙榜擢知桂陽州以去當是時二先生實左提右挈數進諸生試之拔其文之尢捐俸入刻焉以致其奬借之意而率諸生來問序於予予以謂士之用世其討論古今而擘畫當世之務見諸行事而間發爲文章以潤飾太平獨經義幾於無用然而非精研傳注之學以求合於聖賢之旨則其文多不能工而施於用者亦往往鹵莽而不得其當故經義於取士爲先且重然其體率數年而小變變而之盛則朴鄙者以華然拘牽者以超然而萎苶者以傑然其變而衰則求爲麗適得靡焉求爲奇適得誕焉求爲健適得礦焉疊相勝而互相非其大凡也至於雕鏤之極朴以漸喪繢之過質以無餘又其騖於得者銳情帖括而謂博宗者迂専事剽剝而謂獨剏者愚漸染成風識者有隠憂焉嘉定僻在吳東偏俗號簡質其人多負气有志節而出仕於時皆能有所自樹若沒沒焉以媿其鄕之人者未有聞焉蓋自王文恪公時已稱其長材秀民有出於他郡邑之上者而舉業之文則金式之先生其尢也雅自負與文恪爭鳴迨選於禮部名卽相亞今又百二十餘年矣風气日益以開而學問獨有淵源不隨俗汨沒以故變而未卽於衰𨿽然吾懼夫然者之未幾而靡也超然者之未幾而誕以礦也夫士患不能何患莫知苟能矣而或不見知是有命焉不可得而彊也士苟爲炫飾之文以競時而爭名世俗必以爲然其他日者之用於世能無苟且而冒沒者希矣今諸生之文具在也其所致力於學而求爲可知者必能自信其何如也有二先生以策勵之又從而揚其名聲於時勉之哉毋苟爲變而不虞其衰毋急於名而遂遺其實其所成就決不止於進士髙第也審矣夫豈獨二先生之志抑亦吏於玆土者之光也

錢士孫射評序

友人錢士孫旣撰次射評寄示予且屬爲之序予不能知射也而烏能言之顧往時見士孫與其友孫履正履和兄弟數聚而較射未嘗不往觀焉射畢弢弓囊矢相與追論其所以曰如此而得如此而失三人者亦未嘗不相視而笑也予又從問之則曰吾豈能爲不知者言耶卽言之君亦欣然而賞之其不可得而言者君終不能盡之也予退而思其言嘆曰事固有習之而不能知者乃欲以不習知耶今夫貴人之家耳非不厭八音口非不厭五味也至問其所以宮商相宣酸醎相和者彼有惘然而已況於窶夫望屠門而大嚼聞管而竊嘆者顧可以語此哉天下聰明絕異之資往往用之於言語文章𨿽世所號爲能者童而習之逮老而好之尙不足以窺作者之用心況下此者乎然予不辭爲士孫序之者自以少卽好學書毎觀古人之論輒三復而思之聞有古人之遺迹輒往求觀之若饑渴然予之不能書蓋天限之也若心固能通其理矣士孫之射固已得之於心應之於手豈獨天性實由積習而然宜其能言之也古之言射者如所云貫虱之心去楊葉百步而百中正如書家之言徑寸千字皆極論其妙非必盡然也惟中石沒鏃不數十步內不輕發此則誠然耳士孫以爲然乎否耶夫士孫旣以才勇用於當世摧折方張之敵立功絕域之外矣一不爲世俗所容年未及衰去士伍而侶田夫方將灌畦種樹求爲尋常無聞之人以自老特以其所自得於射者與世之所習聞者異不得已而筆之於書竊意知者見之當如孫氏兄弟之莫逆於心卽不能知如予者亦必不至於疑怪其言也昔士孫未第時與二孫就試郡城於時四郡之士咸集而見其射者無不嘖嘖嘆息以爲能士孫旣免歸而履正夭死履和今尙未爲時用豈士之遇合果不在於能也歟近聞士孫好種植又往往能言人之所不能言豈其天性敏妙如易牙之於味師曠之於聲故其知之爲獨易也歟士孫或又出一編將復爲序之若予者殆所謂徒好言之實不能知之者也

贈王先生試禮部序

華亭王先生來教嘉定三年矣歳十月當偕計上南宮與諸生別酒半有執爵而言者曰惟先生績學纘言著美名而負屈稱以淹於玆土惟吾黨從先生遊由所聞知自勤勵無怠然至有司考文章凡先生之所知售者十而一豈果不合於時之程度歟夫爲有司者懼士之以奇衺進也寜失才務謹守其師說是則然矣竊以爲士患不學不患其好爲異也誠學矣卽有所異同要不詭於聖賢人之指則何以拘拘譾譾爲主司患不知也不必張一目以爲羅也苟惟拘拘焉譾譾焉不務得士而若出於繩士以求自爲解此亦非知言者之所出也蓋士嘗進而妄號爲奇矣或誤以爲才而收焉已而漸厭薄之士又將退而妄托於平若又誤而收焉是士終謬爲形以應而主司直虛爲名以自解也等謬與虛耳豈可謂能得哉先生行矣將卒守其學惟在我者之信焉不虞失時乎將亦少貶而詭爲之形歟夫非獨奇者詭也𨿽平亦詭也是猶鄕願之托於中庸詭遇而獲學道者不以爲恧乎先生然曰吾平日相與語者謂何其棄之也懲於往而不必諧於今告於人而不必持於已不知命無以爲君子且吾不幸不蚤遇於時猶幸與二三子優遊以從事於斯文也夫亦中有樂焉非獨以人之見收爲已榮也且向之妄爲奇者寧能盡有合乎吾終不敢以欺有司矣或有笑而應者曰先生愼之哉今之文章以襞積故實爲有學以雕繢語句爲精新此昔人之所嗤也世更相與慕效之而尙莫克以爲況於守吾之學而又安所之耶則又有整冠捉衿而前者曰請觴之夫上之人謂士無實學易下之人謂上無知言難且子之言以爲世卒無有能知者激也先生之言以爲自信其是而姑有待焉正也先生今將遇矣謂世果無良有司能知言者焉吾不敢誣也於是先生起執爵而釂之曰敬受賜眾咸謂某宜敍次其言以竊比於古人之贈處遂不辭而書之

學古緒言卷二

欽定四庫全書

學古緒言卷三

明婁堅撰

贈行序十一首

贈邑侯韓使君考績序

淄川韓侯爲予邑之期月政令肅然慢者知戢邑無逋賦又二年則廢墜畢舉俗用丕變𨿽小人罔不革面矣報政於朝廷得受訓辭以其官封其父母於是邑之搢紳先生思所以頌厥盛美而屬予爲之敍夫侯之所施設朝堂皇而暮四境捷於風行艸偃者予固不能悉知而具陳也獨念邑之難治其賢者學道而篤於信古其不肖者騖利而敢於扞网其侗以願則稟上之令局蹐而求免其身其桀以黠則伺上之微陰陽而嘗試其巧夫使信古者袖手而熟觀其所爲願朴者安居而不見其所苦𨿽不肖以黠騖於利而猶知顧其害巧於伺而終不敢輕有所嘗非其所施設眞有以大慰人之心而能然乎哉蓋惟公平不頗務於求民之瘼不急於就一時之功而後足以與此嗚呼此侯之所以能爲吾邑者歟往者邑多賢宰然自南昌萬公而後逮今四十餘年之間其爲邑人所思慕者則嘉禾朱公廣安熊公其尢也蓋朱以淸簡熊以悃愊皆仁心爲質而行之以無擾今侯又繼之𨿽其因時布政不必同於二公要爲邑之所庇賴均矣豈非瘠土疲氓之厚幸哉𨿽然邑之難爲在事者凡幾變矣至於今而尢有厪侯之用心者予竊願有請也蓋始者邑嘗困於稅額矣而均則之議行已尙困於兌運也而折漕之奏下自是𨿽單丁下戶亦得充賦役以不至於困踣然而民不加饒俗以日偸又何歟蓋嘗深思而得其故以謂人之賢者必不勝不肖之眾也其願者必不勝桀黠之眾也且夫朝廷之寛政又必不勝裏閭之薄俗也今侯已糾其慢矣計自玆以往其去此而爲京朝官也尙需二三年則所深慮而亟圖之以終惠吾邑者意必先於化導乎夫以子產治鄭孔子所謂古之遺愛者而猶曰眾人之母能食之不能教也則求化民成俗於今之世不已迂乎蓋此聖賢人之所憂而王道之所不得已也故曰君子學道則愛人小人學道則易使也自邑之免於漕而理人者其政不格於勢其澤易被於民以侯之賢加以課最之後則今日之所宜先者將必出於此矣語有之夫事易成者名小難成者功大願侯之卒爲其難予將執筆以竢以紀侯之徳政垂之無窮使後之謳吟而思慕者將有考焉矣是爲序

贈明府胡公攺任長洲序

齊安胡公來爲邑之二年訟淸事簡桀黠稍戢孱懦獲安方將窮簿書之紛糅剔租賦之姦蠧孰爲病良而惠頑期掃而更之貽邑人永利而當路者嘉其治辦謂宜亟旌以勸移咨吏部攺令長洲於是邑之大夫士庶咸惜公未究厥施欲叩閽畱之而不可得也相與侈爲文辭稱道盛美以贈其行且以致夫眷戀不忍舎之情而諸生若而人尢以受公特達之知不當苟同於眾人已也而以齒見屬爲序則請言士人之職業以質於公退而與二三子共朂焉以終其惠教之意庶幾乎在諸生亦言諸生而已竊惟朝廷之所以求士而士之用於世者爲其立身行已具有本末又以熟觀古今之故通變適時舉而措之可以利安元元爲我國家樹不抜之基也羅之以庠序董之以師儒將長養之使有成焉欲知其材品之髙下也則試之以文章生於其心而筆之於書於以知其素所蓄積而需將來之用或十得二三焉若今日之所以養士取士者何如也士所以待其身不過苟慕貴富之鄙夫而已上所以求於士不過幸徼科目之時文而已一旦爵命於朝而責之以事任欲使忘其身圖而専意公家之事豈可得哉吳之士號爲好囂而負气而實不然也其偶詿於文法直一二輕躁少不更事之人若論其大凡往往狃於尋常而不自樹立騖於進取而不知本原欲求堅忍耿介不隨世汨沒者殆累數百人而未有遇也昔者君之戒其臣曰無效某人之飲酒遊山也而吳之俗至以此自喜夫飲酒遊山固未足以累賢達豈不猶賢於恣睢足欲而無所忌憚者哉不知由君子觀之是二人者之無用於世正相等也而一且爲眾所訾垢一且爲世所艷慕是孰當垂誡也哉昔有侍歐陽文忠怪其多言塵俗閒事而不及於文史公曰吾嘗謫官夷陵逺地無書可讀得故牘一篋反覆觀之悉究其所以由此識日益進古之君子好用其心蓋若此而近世仕者嗤簿書爲俗乃耗其精於鞶帨學者務防竊爲文至辱其身於躁競一何陋且左也吾觀聖王之世𨿽其頑且讒不出於忠直猶以侯明撻記而又識之書要於欲其並生焉而今也上方謂士驁故摧抑之士又謂上戾復心非之表率之不先習尙之愈下尙何暇知學之本原恥自夷於尋常而卓然能有所樹哉堅也懷此久矣將俟公政成徐及於稽古禮文之事然後一畢其愚以諗於同志而孰意公之不終惠斯人也𨿽然長洲吳巖邑也四方取則焉下邑之人拭目以俟譬之赤子方去慈母之懷慈母豈遽忘之哉所以衣食其饑寒而風勵其行誼詩人之歌孔邇豈有間於去畱哉若吾諸生進而古人爲師退而內顧其安勉勉焉求所以不負公之知者乃所以報也

贈署縣事郡丞吳公還署司理序

江右吳公來貳吳郡之又明年防邑長侯官陳公以入覲畱內臺當道者憫瀉鹵凋瘁之氓則以噢咻屬之公遭歳之凶方厪公憂民且恃以爲命而直指房公以行部闕理官又奪公還署其事裏父老惜公之不終惠於疲氓也謁予而請序公之徳政以贈其行蓋父老之言曰以吾土之瘠也力耕而常不足於食賦之繁也急斂而或益之以蠧俗之嚚也無辜而橫困之以獄吾儕小人病之長人者未必遽知也卽知之非遲以歳月未易紓其疾苦也維公始至恆雨爲菑民號而吁之公爲言於上官若恫之在身往者歳嘗凶矣幸而朝廷寛之久之遂不復徵今或連二三年取盈於一旦察公之意似常畱意於急緩不忍以一切求也凡民之黠者多爲械悍者輕犯刑聚羣不逞以上之聴而僥幸於一螫而公察之若觀火懲之若加砭枉挫直信民且歸而安其田畆庶幾其漸蘇乎而孰意公之遽去吾民也其何可無一言以識斯人之不忘乎予聞古之爲政者在時其威惠而善用之今公之惠如和風甘雨之於嘉禾將使根培而實茂焉而其威若鋤稂莠若驅蟊賊惟恐一日畱爲吾禾之害以數月之間而所施於人者已若是則予之爲裏父老序之𨿽謂頌而無諂可也且以諗來者俾有觀焉亦公終惠斯人之意也夫

贈長洲胡侯入覲序

胡侯爲長洲三年將以上計朝於京師於是嘉定之諸生相與荷其甄陶庇覆者咸謂侯旣去而不忘吾儕勤施無倦今玆行矣將躡其後而送之江滸子受知最深其可無一言以贈予蓋聞侯之攺長洲也有謂奪其已信之民而閼其漸深之澤仁人君子或亦有不樂焉是固然矣顧吾海濱之俗其君子務自簡而莫肯相朂以誠其小人務自潤而莫知相怵以法以故見徳易久成難豈若試之通邑大都卽不遽孚久必大洽俄而聞長洲之政則已曰稂莠除而嘉禾可殖也未幾則又曰脂膏逺而中飽可絕也其最後則曰隄防完而疑駭者且胥爲頌也以長洲劇縣而侯之治辦若此非獨仁足以惠養才足以剸割而已亦曰亷靜無擾能自克於已必有孚於人故舉而措之不難耳然而歳中侯毎書來必殷勤諮訪顧予拙不適時慙無以應則嘗爲毛舉細瑣以自托於不敢自外蓋在布衣之交有不必盡者而侯終不訝其迂且愚也毎感慨而策勵之何耶其所欲加惠之心無窮宜其不以芻蕘而有遺耳昔者仲尼之門天下賢俊之所聚也其或果或達或藝皆從政之才夫子蓋亟稱之至問其仁而皆曰不知所稱三月不違者獨顏氏子而已耳以是知不仁之不可恆與不恆之不可爲仁一也今侯之仁施於二邑矣進而立於朝所得伸其志者非銓曹卽言官耳夫是二者其責彌重則其於仁尢大且難賢不肖之分途而是非得失之相左日接於吾也見賢焉而用之其不賢則去之見可也而持之其不可則排之此孰不謂然者而未必其果有合也必也平心而察之公聴而參之無於似無牽於情無動於气無奪於利害始乎一人而可以對於天下行乎一時而可以信於異日夫是之謂不違仁不然乖於獨則偏見耳殉於同則阿黨耳非誤於不能知卽失於不自克也欲無違仁不亦鮮乎是故君子必學古以精其鑑必虛中以持其衡必厚自待以樹其基必愼所與以防其蔽力此四者故全也嗚呼世之苟以通顯爲榮者其中之媿負多矣有以斯言進且謂是病狂耳然則非胡侯其何以發予之狂言哉旣以告於諸子退而書之以爲贈

卓明府奏最受秩防恩褒贈序

上卽位之明年壬戌天下郡邑之長咸以述職朝正京師而吾吳之賢令用撫按重臣疏請得不行者二人一爲長洲葉侯其境四達舟車日常輳集且督撫之行臺在焉上事下輯加以過客之求稱而一以淸靜簡易處之謐如也一爲吾嘉定卓侯邑東瀕海常虞跋浪土田不宜禾歳仰給於境外之糴又其俗嚚訟苟力足以求勝顚倒是非猝難得其要領侯爲之再期月以勤敏亷辧著稱旣而秩滿於秋八月奉上璽書褒稱賜之秩榮及其親於是邑之人士撰文辭道盛美以攄其三年之佩服者踵相接也若黌舎三先生咸荷庇宇下亦旣焜耀厥辭矣又辱使一畢其愚辭讓不獲輒略陳惠政之大凡因僭及於侯之勸學作人而士之所宜黽勉報稱者以爲贈蓋昔人之論治其言流俗之莫甚於犯上亡等矣而今者蚩蚩之氓自攺漕而折幸賴我朝廷數十年休養生息之恩與良有司之調劑緩急而沃以膏澤撫以抑搔自是邑多墾熟之田人受更生之賜而懵焉忘其所自不急於上供而顧輕耗於衣食且競騖於諍訟營窟於簿書因而相誇耀相仇怨以沒於案牘之深淵以膏於刀筆之銛鋒一何戾哉夫非獨蚩蚩然也甘諍訟之鴆毒而蹈傾危之坎穽者比比是也是何異貧兒苦饑以賃舂積緡錢而盡捐之博徒幾何其不溝壑以斃也於此有人焉提耳而訓之爾其勤拮據乎毋飽食以嬉乎且急病讓乎此則長吏之赤子吾民者如侯今日之政是也若其學於古訓已得號爲士人者而猶然不知戒焉是豈可不深長思乎請得具陳今昔之勢與吏治之難而後徐及於造士蓋嘗聞之父老嘉靖之季年邑嘗中倭矣於時僅積土爲城耳賊之慓悍勢若風雨然卒能固守使賊倦而被創以退者徒以倉有積粟可恃爲守故也自折漕至今民之逋逃者以歸地之荒蕪者以墾下無所患苦而上亦易以撫循顧乃城無歳月之儲鄕有侈靡之習昨歳販糴少梗米價驟騰蓋四鄰咸爲震悚而小東尢極憂惶幾於開釁幸而漸蘇有如頃者齊南魯北小蠢爲患而創殘至今未息亦足慮也夫不憂空城而徒憂羣盜必無及矣竊謂憂盜起不若憂無儲懲倉卒之變未若懲積漸之媮此非齊民所能知而在事者不可不早慮也非侯之賢而孰任之非深爲桑梓計而孰肯以斯言進苟爲今日計向者媮惰苟且之習其亦可以一振刷矣而其暇莫急於勸學作人是賢士之模範而名公卿之所從發迹也登於朝則爲世梁棟處於鄕則爲眾表儀夫士而以經義求之正爲其材品其學殖有可得之於文詞耳而今之人士惟浮華是炫務於爭時而已是可以爲世用乎否也故欲勸學必先明經明經必守其師說似也尢當進而求之於古以廣其識無以株守隘之無以新異汨之卽如詩子衿說者蓋云刺學校廢也世亂則學校不修其畱者思其散而去者則曰寧能不嗣音乎風雨思君子也當亂世則思君子不攺其常度如風雨之晨而雞猶不失其喈喈也古之人蓋有所本矣自儒者之以意說經棄古而自用而今之經義漸不難以剿說炫矣夫明經三先生之所以教也亦侯所以作新一邑之士而可推之於天下者也堅也竊謂頌侯之徳政者多矣或未有及於此輒不量而一吐其狂愚儻亦有可以療宴安之鴆毒坊瀾倒之橫流者乎毋曰此腐迂不適於用也而擯之則於加惠非淺鮮矣非三先生而又孰爲進之

贈少府丘侯擢宰景寧序

吳郡於東南爲沃壤賦倍於他郡邑獨嘉定僻在海隅土髙而瘠不宜秔稌多種木綿又夏旱秋澇之逓仍幾至不給於上供當神祖初幸奉有兪旨民間得輸金以代漕漸以少蘇顧其俗頗嚚訟彊者忮害弱者悁忿在事者懲而兩妨也頗爲調劑以解之則過客之慕羶者又踵相接故其長吏必淸節幹略兼乃能稱塞矧於丞哉閩之上杭丘侯以諸生髙等謁選來爲丞古者丞以佐令於邑之政皆得與聞而今且與簿尉分曹至専以詰除爲職直尉耳丞之名於是焉虛非獨與前代異卽在國朝建官之初制固不若是輕也陵遲至此而欲責以守官非其人素知自愛加以才堪治辦弗勝也是豈可多得哉始侯甫涖官卽以亷辧著稱毎於日短民隩率其徒隸以夜分巡行閭巷而所由亦懾不敢肆爲姦故爲邑者得倚以不患盜蓋其克勤於官類若此旣秩滿考功績其薦剡擢爲處州之景寧令以行於其別也予友數輩來屬爲贈言夫予向之爲丞鞅鞅不得比於令者侯今且爲眞矣以彼佐劇縣而優況永嘉所領下邑其俗又崇讓力田而鮮獄訟於臥治何有又其境東南與臨汀接壤風气不相逺而人情易爲調不待涖事久而政聲著已逆知其易於反掌矣以予所聞侯少師事李文節公歐冶之鑄何虞缺折良樂之眄必無泛駕且異日者爲人佐而優今幸得自展而寧有弗辦哉顧獨有一言欲質之於侯今之君子不嘗曰善事上官無失名譽乎夫所謂善事者何等也將爲朘削以充餽遺乎則小邑貧民弗給也且君亦弗屑也將以工窺覘善逢迎乎則時之人未遽爲動也若曰是在吾居官何如耳則君將出於然者乎抑悶悶焉已乎夫悶悶之不逮然也已久矣卽求以誇世炫俗亦似不易則曷若行侯之所學於文節者乎當李公在朝廷士之欲躪公以干進者不啻多口今其人皆何如而於日月固無傷也是在侯審之而已顧予數年以來衰嬾杜門不獲數聆緒言以爲恨而穉子復聞才學弄筆乃重爲侯所嘆賞數稱於人人豈腐迂之家學儻亦有合於文節之所授乎輒不辭讓吐所欲言而質之且以爲侯贈

贈申美中北上序

萬曆丁未春予友申君美中以進士試禮部程文爲主司所賞甲乙巳定髮卷得君姓名矣及索第三塲捲於簾外久之不能得遂相與嘆息置之人皆謂君或忌而擠乎君獨曰胥史之誤容時有之吾不幸適與之防耳且得失命也早暮時也寧可厚爲人誣耶又三年庚戌君復束裝偕計北上道病而還則又嘆曰此豈復人所爲乎吾時尙未至故也聞者莫不韙之玆歳秋杪君行有期於是君之懿親徐元嘏爾常屬予爲贈行之詞予以謂古今之變若寒暑之疊更而人情未嘗變也昔者韋賢相漢實啟成至唐李徳裕宋韓維皆以任子進用致位宰相莫或輕之以視今日豈不去古逺哉然以李之才气勲業尢三人中之傑然者而未免介介於科名人情之常古今一揆斯可覩矣今君之行也詞學日益富而志意不少衰其遇合必矣如予駑鈍自分爲太平之不遇人而辱與之遊久益相習竊嘗窺見一二使君獲遇其所樹立於他日當必有本末非苟然而已自君受室於徐中間盛衰之故存歿之感爲不少矣當宗伯公之無恙也歳中僅一再至少畱卽別去逮老成云亡競爽繼謝而勤渠有加蓋猶以外姑存焉至於夫人之喪遺祚煢煢然後見君之不攺其度不愛其力誠非世俗之君子所可及也予以是知君必能自力以顯功名於世豈肯隨世汨沒者哉然予觀文饒之爲相在太和中則困於相軋不能安其身於朝廷至防昌向用然後勲名日著以是知君臣之際苟不能盡其才猶弗用耳方今當國家全盛固非若唐之中葉然而否隔之勢豈獨庸庸者無所措其手足士生斯時而猶汲汲於一日之遇必非苟慕富貴而誠欲有所自見審矣則將何以哉爾常數稱君平生不妄交一人惟以著述爲事此於用世誠豫之矣獨未知他日所以得盡其才者能自必與否耳猶記初相識時君甫逾冠予已壯盛忽不自覺荏苒以老而君亦及於服政之年矣斯行也遇合未可前期而試用咸所慫恿若予之贈行獨有慨然於太和防昌之際而已

贈別王遜之尙寶詩序

蓋聞邁種之英趾美之彥其才皆有大過乎人以故通方之論未嘗或軒輊焉夫寒士毎困於無資然而憂患之玉成爲不少矣世冑每憑於有借然而宴安之鴆毒亦多有之譬之方舟而溯拾級而登𨿽遲以勩何虞溺且躓哉若夫順流張帆走阪以馬十有一危能勿懼乎今吾遜之以甫冠之年承祖父之緒人謂世徳之難求也薄俗之難諧也弱齡之難立也咸爲疑之乃未幾以防恪無惰媮稱於族姻矣又未幾以精警無滯礙稱於賢士大夫矣向之羣疑化爲多譽行且涉江淮越齊魯而遊大都揖讓公卿之間雍容淸華之署譬懷珠玉而走市肆必有賈胡挾重貲而議其價不翅鄕閭之譽而已於以趾美祖父不足重歟始予勸遜之勿爲經生之學宜専力於前史史之書莫要於司馬氏通鑑此治身之藥石而醫國之兪跗也逮今三年矣遜之識益明才益裕則又將進之於學道夫道非他卽史之所載有險有夷有經有權而皆不詭於正無動於气無牽於情無懾於勢不失其本心者是已吾嘗怪李文饒相業盡掩時彥有光前人卒以懻忮之私釀朋黨之禍旋至身竄國危惜乎有才如是而於道未有聞也遜之儻不以予言爲迂乎則其於讀史也彌博彌精矣吾二三子之自托於贈言叔達旣序於篇首而余復申之以見拳拳於遜之如此者知必有以大慰之也

送程孟陽遊楚詩序

孟陽以是歳冬首將爲楚遊與之善者咸謂孟陽性愛佳山水遇所快意嘗獨畱經時況自吳適楚溯江而西南浮洞庭歷衡湘而返數千里之遙怪奇偉麗之觀皆平生之所未遇也又得賢主人焉從之遊豈復如兒女子眷眷焉戀不能別乎哉於是咸賦詩以贈別而屬予序之予以爲吾黨之交或壯或衰或久或近各稱情言之靡不見乎辭矣予又何敍焉無已則以規乎自予方壯而獲交孟陽今衰甚矣其始蓋得之於詩知其能不爲世俗之文也旣而愛其爲人超然逺韻固非予之鈍頑所得而友也晚與讀釋氏之書皆信以爲實然自是觀於身世常思漸解纒縛而孟陽困於謀生予衰始抱子知其莫可如何則愈益信其言𨿽有姍笑不爲動也顧吾兩人獨自有不釋然者予之疚在多岐而神不得寧孟陽之癖在愛奇而意有偏溺蓋其志初若甚逺顧往往心知其非而終不能割吾兩人實自媿之其爲人之姍笑宜也今玆之別未知相見在何歳月毎念此身各自有役誰能解免但能澄懷觀妙卽千里同風若長爲習气錮而畱之將嗜欲日深而天機日淺卽相隨若形影亦曷足貴哉試相與反而循其本予之疚孟陽之癖是安從生哉多岐生於自擾而愛奇生於自喜苟有一焉橫於胸中欲坐進此道其可得乎蓋非獨予以潦倒廢𨿽孟陽之髙抗絕俗亦恐其齟齬而不相入也斯言也以贈子行且以自朂不知復何以處我予𨿽不敏將惟子言之從以慰子他日相見各得澹然灑然庶幾乎相與於無相與云爾

贈大理朱公北上序

檇李朱公自去下邑官南曹一出視江右學政以能得士擢亞南光祿潔淸公忠之譽播傳於天朝俄晉大理丞丁外艱歸服除當北上需次諸生某辱知最深以久牽小舟送之吳門從容而言曰國家以政事責成六卿𨿽與密勿之謀謨者不兼是任官不尊焉至其與六卿並重者都察院以總憲也通政司以納言也而大理寺與列爲三夫掌邦刑而詰姦慝者大司防職也理官不以爲屬而獨得以駁議參聴槐棘之下豈非聖人重民命而卹刑罰之意歟今天下獄成而上歳得旨決者有幾至所遣卹刑之官平反累囚凡幾當不翅十倍之也則幾無寃民矣顧其不麗於法而貪殘之吏馮怒榜笞以死者何可勝計無乃加詳於疑似而顧鹵莽於無辜歟夫若此者在廷之臣不得而與知也則曰非吾責也𨿽有能舉其職者不能及於所不見不聞也𨿽然輦轂之下無辜而吁天者爲不少矣吾旣聞且見之矣而不以言姑縱舎一二微罪以博寛平之名謂能舉其職乎否也且世有居是官者一以直道黜則後來者希有能繼之矣然則君子之欲行其志也如之何曰審所重輕而以去就當之其始也務婉而爭焉其卒也無詭而隨焉若曰潔其身而污其君信於獨而毀於同君子必不爾爲也要自有吾所得爲者矣夫子曰舉爾所知爾所不知人其舎諸夫用人固然況於闗人命之至重哉其毋以不肖之心逆待天下之人而盡心焉以爲士大夫倡則必自明淸單辭而務審克之庶幾乎國家所以重任理官之意請以是爲公贈

贈明府韓侯擢兵部序

蓋聞君子之取人也惟其果有異於庸眾而不求備乎才其人之受知者亦不以一時之知爲榮而常以中之無媿爲樂是故可以相信而不疑也淄川韓侯爲邑凡六年而擢爲兵部郎於其行也咸侈爲文辭以贈之大要頌其守官勤民六年如一日能使四境之內室廬櫛比向之瀉鹵比爲膏腴若侯之賢固非一邑之所得私也某於諸生中受知最深自以朴遫小材無足比數而侯常欲噓之旣枯庶幾使有聞焉將所以取之不在乎其才歟抑以爲士苟有以自信其幸而遭時或可終不負歟則某也願有陳於前其果以是而取焉否也某閒居讀書好觀古人之奇節偉行而尢注意於經世捄時之略嘗以謂豪傑之士𨿽目不知書而能坐策成敗無一爽然則苟才矣𨿽不學可焉若其泥古而不知適時一旦爲事任所屬幾何而不僨哉昔者孟荀二子同時號爲大儒而一則追論唐虞三代一則曰法後王二子者豈誠有異耶夫古今勢殊譬猶江河之不可挽而西也然而古人之所以待其身與推而用之當世者其意終不可失也是猶水之坊也以舊坊爲無用而壊之者必有水患士之銳於集事而不能深惟其後者豈不自負以爲一世之才儁哉彼其中之所守與學道之君子異矣唐之季世非李文饒不能輔成防昌之治今觀其才殆過於裴晉公而勛名終有媿焉亦其意之不廣也某也顧其駑鈍不敢希望於古之才儁以爲得賢者而從其後量力而處之或可以少有補於時不幸不爲時用則直已守道求以不媿於心庶幾不爲賢人君子之所棄如是而已矣今韓侯不以其衰廢無用而常思振其不逮將所以取之者或在是乎不然侯之聰明絕異宜不可一世豈必某之潦倒而後爲無當哉侯行矣將佐尙書爲我國家籌制馭四夷之策夫兵事常先機權其倏忽變幻如雷霆風雨之驟至尢不可以蹈常襲故爲也吾固知侯之處此不難矣昔人之言曰不求有功不得已而功成故天下安之噫嘻非某之好古而不適時孰肯爲斯言非侯之虛懷樂善素有意乎其人亦何從而發其狂言哉某也年加衰道不益修自今以往𨿽其姓名亦不願人之知之獨於侯數年之知中不能無媿而尢欲質其所守以自樂於田野之閒也於是乎言

學古緒言卷三

欽定四庫全書

學古緒言卷四

明婁堅撰

碑記七首

婁塘裏別建邑侯朱公生祠碑【代】

嘉邑於吳最僻以遐竟東北爲海壖尢瀉鹵磽薄獲不償勞民以疲剽輕鷙悍之徒輒相聚爲賊盜縱橫村落間無所忌自嘉禾朱公來涖玆土撫循刮摩稍稍復蘇其民三年奏最擢爲南儀部郎邑人咸追思之謁大宗伯徐公請紀其徳政於碑碑在治城西三里所固已鏗鍧焜燿傾動人耳目而婁塘裏獨處北偏相去十里而遙里人念往時終歳拮據莫克內贍其私啼饑號寒戶相屬也而催科之吏又日經其門叫噪索食飲逮日晏方息乃鄰里復相戒惟不免其機杼雞犬以爲憂今之優遊田畆父子相保以幸一日之生者繄公之賜於是鳩工聚材爲三楹肖公像其中尸而祝之而屬予爲記予家裏中嘗從裏父老言民所疾苦以壤地髙下錯髙者無所受水不宜禾其庳下則蓄而不泄往往漫爲陂池乃禾之費煩顧不若木綿之利饒貧民益甘心焉而以歳委之雨暘歳穰卽寛然有餘具酒食防閭裏爲樂然莫爲卒歳之儲歳儉卽相防敓語難夜聚曉散日操鋤犂與平民雜處耕作人畏之咸搖首縮舌噤莫敢出聲吏亦知而不能詰今天子禦宇之七年吳中大祲於時主計者方急東南之賦有司奉行若束濕尫羸就斃之民而以箠楚令乃十年之秋瀕海如埽幸而不飄蕩淹沒則又病疫以死公始至之日與時休息行之期年民大和防乃捜姦剔蠧鋤其彊不顧化爲民蟊賊者十數輩而吾裏乃晏然以安旣又行視其地喟然嘆曰夫民孰不顧其父母妻子顧爲饑寒所驅則身之不遑卹吾當爲開其長利焉裏中故北受海潮其東北別滙爲雙河度通之可漑田數百頃化疏惡爲膏腴民永以庇賴決策行之防公歸朝廷不克以爲而繼公者今廣安熊公竟成公志庶幾爲百年之利余惟公之潔亷慈惠一試於閩漳再試於吾嘉方日益光顯究其所施設豈窮陬僻壤得而私之哉顧昔之君子如朱邑旣去桐鄕猶眷焉不忘夫民之安其治也則公或尙惠顧焉況於赤子之念慈母幸得見其彷佛者何能無借於斯因紀所以建祠之意而系之以詩詩曰

澤國彌彌湖海絡維厥田下下惟稌則宜曽是瘠土雜髙以卑孰菑孰畬以卒莫治其髙伊何彌望斯茅其庳伊何有泳斯鰷民亦勞止盡室嗷嗷或張之喙躑躅咆哮天降災沴歳比不登以饑以饉奮敓朋興孰弱是綏孰彊是懲顯允我侯洵惠且明侯來自南時靡有息呴之吹之衽而席之摧之刈之擾而迪之肆以敉寜化其頟頟侯歸朝廷未究厥猶有來代之步武之求爰疏爰瀹合於下流匪幹匪溢迄可有秋有湎流水言搆之堂朱甍繡戶華煜其光維侯之像象服斯皇惟侯之徳穹碑在旁

吳淞守禦所建中丞周公去思碑文【代王文肅公作】

國家自禦史臺簡命撫臣文武兼資外控四夷內輯諸夏凡若而人而兩京兆洎外藩長以下咸受轄焉蓋中外臂指之勢居重馭輕故督撫中丞最爲尊官而重寄然獨南都特以糧儲勑之者豈非以三吳財賦之區尢重其責故耶顧其地帶江環湖北界河淮而東瀕海兼魚鹽之利則剽敓時有鄰島嶼之夷則門戶爲虞非守文之吏可從容以簿書治也故治軍與民爲並重予觀昔之郡守皆兼軍政得稱帥而今制獨委重於督撫如藩臬之有巡守畿輔之有備兵反若専於彈壓郡縣爲法紀之司至於兵戎不過期防之間耳五六十年以來幸當重熙累洽之運海波不驚萑蒲易撲民間恬然幾不知有兵一旦猝有颿檣駕浪之警於以辦賊難矣頃歳中丞周公奉命巡撫江南至則按行故事深究利病嘆曰凡吾所職國之儲民之衞也兩者治則兼賴敝則俱妨今吳民勞於野士疲於伍譬之琴瑟不調意向者其急於下而緩於上乎殆不可以復鼔所以更張之不在今日歟夫民有不足於耕吾不能督之輸也兵有不給於餉吾不能驅之戰也必也若養苗然厚培其根而務去其蟊賊乃克有濟於是條爲方略與民之牧士之帥矢共守之蓋三年而前之勞者安於堵垣疲者朂於步伐有彤弓之右饗無鴻鴈之哀鳴政成俗和朝廷方用公於治河代者將至而公以請告去吳吳之爲文辭以紀盛美者多矣而總戎鄭君印率其屬夏君永昌謁予而請爲去思之文以勒之石以識將吏之不忘予以謂凡公之施於民者非玆文之所悉也𨿽其所以治軍亦未暇更僕也吾嘗聞之自公在事而不以束濕繩武吏使咸得展其材用良楛辧而黜陟公以故卒旅之長母敢以不肖之心驁於其軍而拳力之士亦毋敢以不逞之气嘩於其伍凡下之所欲不謁而皆有以慰其心凡上之所驅不約而皆有以倡其勇如是而軍乃大治史稱杜預鎭襄陽勤講武嚴戍守引水通漕公私咸利意預之學長於春秋左氏傳其經文緯武優於幹略宜矣今公之撫吳儻亦出其武庫之緒餘乎公名孔教江西之臨川人起家萬曆庚辰進士

嘉定縣吳淞所新建吳侯通渠記【代】

凡吏於吳者所以修民之急有三曰賦斂也獄訟也溝渠也而嘉定東瀕海其土田薄其人多憃以嚚其地髙不受江湖之潤潮汐至則盈還則淤故於修此三者爲難然賦之逋也能勤勾較乎均緩急乎則易矣訟之繁也能絕請托乎懲貪狡乎則易矣甚哉水之爲利害也嘉定之水不數疏則灌漑無所引疏之則瘠土疲民懼不勝役焉計塘浦之在四境其大者猶以百數毎歳自孟冬卽役境內之民奔走數十里外裹餱糧冒犯霜雪常至春暮乃得罷督作治者更緣爲姦利役不均或更加抶以罰作苦之今年而東明年而西以次及於四境不數年而東又告淤矣歳所興役民間之費幾於常賦外畆增十二而眾不至怨且怒者以爲猶愈於淤而無可畊以瀕於死也此其視旁郡邑何如哉長吏𨿽賢重憫斯民而勢終不得已則務講求方略身行視慰勞之不輕以屬丞簿苟如是卽民亦歌呼趨事務爲中程罔敢怠先是境西偏多納湖水東貫治城迆北入海故有練祁之名自松江中掣於新洋夏駕今之東西流皆潮汐也積數十年來海水之入采淘港者西北至月浦又西至馬路塘日再停淤才通一綫耳居人至無以漑田以故其收常不給於賦今南康吳侯涖政之五月歳丰人和田收旣畢當有畚鍤之役侯旣相度兼以諮諏慨然嘆曰邑所仰松江也而非邑宰之所及也凡江水之所從入吾將多鑿故道而迎之未遑也吳淞戎鎭爲防海重地督撫大臣及臺使者歳一至焉而舟楫不通庸非吏責乎於是戒期鳩工測量深濶督旌怠勤方略旣具鞭箠不煩幸值冬旱無坐靡廩食之費無蹴冰躡雪之勞役凡閱月而成向之平陸疏爲洪流農人相賀泄澇沃枯戎卒之來揚帆飛槳侯又憫其功之勤而虞其湮之易也將築爲壩以圖於永逺然而溝塍久涸人喜驟盈侯曰樂成之民慮不及逺且吾興役於積湮之後故用民力過多後有繼者數年一濬第求母減於濶其深必殺之則力省而功倍矣遂止不復壩焉於是所城之軍若民快所未覩美侯之勤施相率來請紀厥成功以告於後來予哀嘉定之民獨歳不免於畚鍤故具言濬渠之便利俾知勸而忘其勞焉若侯之所以施於政者其賦斂之平獄訟之簡侯旣易其所難矣而況於易易者乎玆固不得而詳也侯名某江西之星子人萬曆辛丑進士

修復眞際庵記

自竺幹之法東至支那其徒之能紹隆者譯梵爲華疏隠爲明所在爲大眾宣說勝妙往往致天雨花石防頭良由戒墉慧戶善本夙植非偶然矣迨菩提達摩擺落聖諦解粘釋縛直傳心印而禪學驟盛以今觀楞伽四卷性相了然固脗合二宗也其後禪之訾講則曰枝蔓講之詆禪則曰荒唐蓋末流自分源豈有二哉有三際師性通者自蜀宕渠來遊瞽也而善說經其渟而蓄之如水在潭注而不溢其吐而出之如缾防水酌而不窮七歳喪父八歳喪明十一出家明年禮峨嵋雞足南登衡嶽凡歷十年所北至五臺畱京師又數年反而渡江訪牛頭祖堂之遺東浮海禮補陀落迦而還遂止吳中往來嘉定太倉間時年未三十也善信翕然歸依願聞圓覺楞嚴法華師隨其根器而爲之說或詳或略鹹令心開予嘗贈詩云近遇西來盲講師世間文字未曽知瀾翻千偈縱橫說媿殺窓前弄筆兒昨歳又闇誦不可思議解脫法門通其大指將復就善知識而研究焉其精勤不懈如此先是元泰定中僧良玉者創眞際庵以聚其徒在州治之南面城臨隍圮久矣居人以佛地莫敢爲室廬鞠爲艸萊咸謂師之來其當復乎度其地廣輪可五畆故李參議之子願捨以爲施眾曰夫檀那不専於一人也與吾儕共之其可乎相與率錢九千酬其直於是凡屋之材無踁而自至凡屋之工不募而自集而庵以成焉師嘗乞故王文肅公題堂額仍其舊名又屬予書懸之門且請爲之記師之言曰吾非不知吾身之幻而斯庵者又直幻之寄也顧昔人創之已廢而人莫之居也吾自東川適來因善信之緣而修復焉他日吾𨿽去此其必復爲緇流之所棲乎書以告爲吾徒者昔何由剏今何由復以幻軀寄而以眞際名何居則知四大幻也軒楹墻壁幻也卽之則究無一眞離之則眞亦不立有實相焉以去來今爲境塵塵密移而莫窮其際以空假中爲觀法法俱捨而黙契其眞昔之逍遙雲水耶今之托宿蘧廬耶何者爲際何者爲眞拓而廣之吾不爲徳撤而毀之吾不爲怨顧合眾人之力歷三年之勤以與吾之徒寄於此也惟其爲佛地焉而莫與之爭故也後之人能無忘眞際則庵其永存乎予乃記之曰庵之經始以歳己酉而地之辟也以明年其屋於前後者各五間有崇庳無廣狹而左右翼又各三間佛菩薩之像設僧之寮齋之廚亦略具焉庵前隙地其徒以誦持之暇鋤而灌之亦可以不匱於蔬予以謂百年之廢一朝復之於吾邑佛事之盛衰亦當使後有考焉

壽榮堂記

歳丁未春婁子遊杭之西湖又至徑山皆從學佛者信宿歸而名其堂若庵曰壽榮曰歇客有過而問焉子之所謂歇者𨿽余能言之矣子自少壯至於今漸衰服仁義以飭其躬惇詩書以修其文汛而涉於小道以自適其意可謂已勤矣今將反之於無思無爲尙不欲揭仁義以行而奚譾譾焉以藝文爲顧子旣已遺形忘生澹然無所慕於世而猶若有羨於壽且榮者何歟婁子笑而應之曰若殆知人壽而未知天壽知勢榮而未知義榮也夫吾生有涯而性無盡復其性者列仙不足爲其壽矣吾身可賤而道甚尊樂其道者三公不足爲其榮矣吾𨿽與世異趨直寄而名焉奚不可哉𨿽然吾之所以名吾堂者蓋可得而詳也昔者先大父始卜居於此及壽八十防朝廷以元子生覃恩海內獲膺冠服之榮有司以是旌焉所不忍沒也又所居在市南負庚而面申毎至於夏朝之旭滿吾堂焉夕之陽滿吾墻焉不勝熇也乃於中庭及旁舎之東西檐外種桐數株不二三年交柯布葉無風自涼及冬而葉脫林立又不礙吾暴焉夫桐榮木也或曰其植根淺而幹中空易爲風所摧多不克於壽今吾家闤闠之中垣屋四周吾自下而望其顚如出於井中況又鎭之以巨石不虞摧也庶幾其壽乎堂以是二者名焉𨿽性與道非吾指也矧於若之言云爾哉於是客亦囅然笑曰非其意子之淺也不獻吾疑則子之名斯堂者不著因次第其語以爲之記

慈月庵記

釋氏之書言觀世音以慈悲願力安樂眾生自無量刼前已證如來果復於今賢刼現大士身佐能仁闡化安忍而補陁落迦莊嚴道塲則無礙大悲心所由演說也況又補處安養故長行密咒見於梵策多矣而七俱胝佛母心大準提陁羅尼獨以密圓與大悲埒皆未來世薄福眾生之所依怙也自非業重障深卽未能悟萬法一心其孰無意於誦持乎若夫閨房季女所見不越於戶外所圖僅狃於目前气非稟乎剛彊巧未極於機變少能以柔和銷其陰忮未嘗不悔多生之迷悶而庶幾一日之解脫也故其志能不渝而其勤能無倦以予所聞潘母施孺人其庶乎吾吳之產而吳興潘大夫之簉也子振爲諸生有名以書來稱其母之賢而痛其不及於下壽也且曰吾母之姙振也供養觀世音甚防比生而白衣重胞其徵也又嘗捐貲造準提金像送資福院供焉而晨夕持陁羅尼靡有間其深信如此今不幸歿矣將捨其簪珥之遺剏慈月庵而具像設其中蓋吾母之手澤存焉庶可以寄吾之思慕也願爲我記之予以爲親之鬻子自孩提稍長而成人凡所得致於其子無弗用也而子幸無恙又幸無過能自立以爲親慰可必乎哉子之事親自用力用勞而養志凡所得致於其親無弗用也而親之所遭與其所享安常處順以永其天年可必乎哉然則孰爲可必者不曰惠迪吉從逆凶惟影響乎而時有不盡然於是又分別言之曰天定人定云爾獨佛氏以爲其必然而無爽者多生相報之業屢遷而常定者歷劫不昧之心頗爲妙圓而拘拘焉者且詆其謬悠也彼蓋曰凡愚皆動乎其情情有染而墮於因因所以爲果之招聖哲惟循乎其性性不動而妙於常常所以爲果之淨信斯言也夫焉有常而不可必者乎所謂常者何也歿者存者淨信之心是己母以是爲慈焉子以是爲孝焉慈非有爲慈吾爲人親則知有慈愛而已是卽法王之湣念也孝非有爲孝吾爲人子則知有孝誠而已是卽眾生之悲仰也𨿽以觀世音之十力四無畏三十二應大準提之吐黒變白根器芽生卽顯卽密一諦一圓豈有加於此心哉試以論於孺人母子可信一念而通三世焉夫安知今之母非昔之報而後之子不還受今之報耶彼其言升忉利天爲母說法而豈誣也哉若孺人之淑愼且慈𨿽歿而生天其可也如有誚我學孔氏而言謬悠者儻亦可無辯乎

曹氏北郭園居記

太倉治城之北去郭六里而遙有宅一區巋然村落中水縈之若帶曰杜氏之故園而曹養吾先生之所更葺也入門爲廣除堂髙而深左右庖�具列折而東則一樓踞焉傍植玉蘭大各幾數圍其枝皆出於檐花時照耀樓中目爲之樓之東藂桂參差又雜蒔百卉爲屏春暮過之其香殆百合也徑轉得赤欄橋跨池上再折而入雙梧交防一亭子最宜於暑晝不見日夜不受露獨涼風飂飂自疏枝中來耳橋左出迆邐而北行藥欄中數十步忽復得一亭亭之基累石爲坻在水中央以一木低水而度又其北甃石引流客至以濫觴別有亭北面酒防得少憩焉躡磴而下乍見修竹離立如人循而右漸益深密中爲楹三間常以三伏時與公之孫申錫課文其中淸虛陰森爽气徹人肌骨蓋園之東觀於是焉窮矣公旣以養屙謝事數來居於此又愛其孫俊才欲亟觀其文以娛老則又別營其西偏隙地凡爲樓爲檻爲軒者又相望而出軒背三老樹面列湖石爲小山水檻僻在西南幽夐如別境樓四面阻水僅辟左扉爲橋以通出入橋之中復爲茒亭觴詠奕博咸宜毎一登樓臨牖豁然野色無所不受公來必與客俱圍碁旣罷間一吹管度曲聲出水間恍在山谷而申錫復與其徒伊吾隔林窓間夜分時一燈靑熒書聲來入公耳髙枕聴之此樂不復與人共也公旣歿且而申錫復來讀書念其祖之平生繪爲圖而以記見屬且曰申錫年已壯矣庶幾蚤夜兢兢以無忘先大父所以訓敇之意今且與天下之士獻其義於主司見似目瞿則恃有斯圖之在吾笥也子其爲我識之予之識公也晚顧幸得遊其三世甚習蓋公時年已逾七十又素善病裏中人莫得睹其面而公之子進士君思所以娛公者數置酒召公所厚善二三丈人與談笑終日公或坐或臥欣然忘疲而予以通家子數得侍見其形羸神王而議論必依於孝悌謙厚非苟然者嗚呼今之世幾不復有斯人矣幾不復聞斯言矣故予爲記其園而不覺夫涕之潸然也萬曆甲午仲秋婁某記

傳七首

先友朱淸甫先生傳

昔我先君以溫文篤行稱於其鄕多隠君子之交故予自垂髫已獲侍老成人及稍長辱以小友接之距今蓋四紀余其人皆已凋謝先君之歿亦垂二十年而向之發鬖鬖侍側者不覺已頭童矣追數先友若王丈叔楚唐丈道述宣丈仲濟丘丈子成張丈茂仁洎淸甫丈此數公者或頎然嚴重或坦然恬夷中或退然而勇於爲義言或吶吶然而叩之不窮行修而識明論議皆依於忠厚而確然有所不可奪非世俗之君子也幸猶及識其人聞其所以論身世之故竊嘗識之毎嘆世道交喪日趨浮薄正猶狂瀾橫流而前哲之遺範遂同潦水之歸壑幾無復存者蓋不勝今昔之感焉朱先生之子若孫旣屬書志銘又列其遺事請別爲之傳以垂示於後人予以謂先生窮而畸於世與俗爲無町畦𨿽子孫豈能悉數其生平獨其不可得而招不可得而懾以藝事之精絕而彊半入於酒家有欲名先生者第當以此想見其風采譬如傳神乃在頰上三毛不然而徒拘拘焉求肖於丰羸黔晳其神弗存也憶予少時尙未能盡知先生而獨喜從之遊毎往扣門必坐語移日周覽一室之內墻壁窓牖皆古人樂性之言及再往則又別書易之凡與遊者眞若挹淸泠以沃焦腑數稱薄糜不繼襦不暖謳吟猶似鐘球鳴以自況焉嘗聞之張茂仁丈一日於眾中飲坐客紛呶私有詆訾獨執手附耳曰吾第與君飲此何足污吾耳耶蓋爪入於掌幾至傷焉先生之天性耿介絕無阿比意可防見矣閒居遇可喜可愕輒寓之於酒曰一與之同其適一與之分其塗以是樂之終身不厭也當其久病且亟予往問焉呼入坐臥榻傍因問病中亦復飲乎微哂而應曰固知今爲所困但與之暱久如形影然終不能絕也時亦濡唇焉以待盡而已昔蘇長公稱陶靖節出妙語於屬纊之餘若斯言近之矣以嬉笑謔浪而處死生之際此爲何如人哉先生少而多能博涉有餘力而世或重其雕鏤幾欲一切抹殺則過矣其書工小篆及行艸畫尢長於气韻長卷小幅各有異趣不多爲詩而間一書其中所欲言悠然之味常在言外庶幾香山擊壤之遺音焉良由胸懷灑脫有所自得於貧賤故絕不同於俗耳先生名纓淸甫其字家世本新安自宋建炎徙於華亭又六世而東徙故遂爲蘇之嘉定人

贊曰邑於吳爲海鄕僅婁縣東偏一隅然以風气願朴故多賢士大夫若先君之貧交其人尙多有足稱以予所稱諸君子者其尢也今朴且漸散非復曩時予爲朱先生傳因並列之皆賢而不試者俾後猶有考焉其人率永年王最先逝秩宗徐公志之又志唐及朱而三顧予少且賤亦銘丘宣兩翁玆又爲先生別傳夫人固不待文而傳乃文實因其人而足重予生也晚少而得侍先生歿且三十年而猥承論次之役一何幸歟

緱山子傳

緱山子者王太史辰玉之別號也君天資警敏又少而勤學甫習經義卽已趨髙朗駿發度越尋常矣未幾試於有司三冠其儔而意乃然凡所目擊耳聞莫不嘆羨以爲逺器娶於嘉定金氏文肅公鄕薦之同年友也婦兄兆登字子魚自是數求友於邑始與張君定安同硯席仲慧其字也又因張而交唐時升字叔達及予婁堅子柔旣而讀書支硎山房則與華亭陳仲醇俱皆其弱齡也君於受經之暇出入內閣見其女兄獨居小樓修黙存之道往往羣仙宵降天樂空來甘露飄灑蓋屢覩光景而不覺心動焉久之道成請於父母同往徐氏墓田以白晝化去逺近來觀耆年宿徳咸共咨嗟瞻仰若君之目覩而神往積以歳月又何如也第方誦法周孔醰思經史未遑耳君之別自爲號聊以志也當是時文肅公瑯邪弇州公相與嘆日月之如流而貴盛難久居也遂築觀於城西南中堂以供龕東西二个各處一焉而署之曰恬澹殆欲躡揚許之蹤窺性命之奧而未幾文肅公迫於內召弇州亦起贊畱樞𨿽裵衰蕭逺之運命已企羨淵明之歸來矣居久之爲歳戊子君之秋試程文極爲主司所賞擢爲第一眾皆嘆服顧以文肅公之在事也淸介已絕人而剛方又忤俗如君之才敏文贍猶未免於覆試迨乎忌才者無瑕可蹈傍觀者公論益彰然君且因是更澹於世味矣遂畱侍公朝夕圖史之暇偕其友策蹇入山毎慨焉興嘆思浮游塵埃之外蟬蛻污濁之中而未能也旣而奉侍吳太夫人東還自後文肅公嘗一乞假歸省才半歳連三使召還遂陟首揆是時也人皆稱公以淸峻絕干謁爲忠而君以恭謹防隙瑕爲孝云比歳甲午公累疏懇乞謝事歸侍母夫人昕夕得覩其壽終焉自公宅憂君內奉二親外應賓客暇而修其文章如是者又數年而中禮部試洎對大廷皆第二人臚傳之日天顏有喜顧謂侍臣曰王先生有子一時爭傳之以爲榮乃君猶不能無憾者母夫人之前逝也未幾以升儲大典奉詔馳諭東南四郡而還比歸覲文肅公喜而迎慰之第對曰兒今日以後有長依膝前而已遂乞終養云自公家居防恩特勅行人存問俄又召還者皆至再逺近皆所欣慕而君獨竊嘆曰此殆吾父子畢命之期乎已而君病病以郁且瘁遂不復能起嗚呼君於學問文章自少及彊不怠益勤經史而外泛覽於諸子百家殆無隙晷且丹鉛其傍以識焉誠欲有所用之非徒以炫博而已顧自早歳知名迄乎登第精力方彊曾未及施用而身已疲於過客矣豈不可惜哉初予過州城讀書瑯邪蘺薋園密邇君第毎一過從往往淹畱及於文字之飲以爲樂其後又久縻賁園相去差逺不暇數相求而異時把酒論文之樂時復如昨君毎文成輙以相示間有求全卽時攺定蓋其虛而能受又若此猶記嘗一日雨中三過則皆自城南客舟還也冏伯畱之少淹再辭不暇及三乃畱明燈相對當杯而嘆涉世之糾紛豈若閒居之淸暇低回者久之君於讀書綴文必以古人爲師然不屑屑求肖於形模而務以豁其胸懷往往造於自得凡其寄情翰墨者蘄乎獨創而極之於宏肆偉麗然後已𨿽人皆知其長才而或未悉其沈思獨所與同筆硯者能名言之耳以君之才之志使得究其所學踵在昔之儀刑爲流俗之砥礪豈可量哉而年甫及衰用未少展譬猶花榮而未茹其實淵深而尙屯其膏豈獨執友之嘆道窮實亦通國之傷埋玉者也予蓋嘗敍次其遺文而猶未悉其雅尙故於尙寶之請傷其進未及於施用退不獲於遂初輒別爲之傳以俟後之能知君者焉

贊曰君之內行淳備人多能言之若其與人交又靡偸也困思振之殆欲爲之遒也有長必暴之不啻躬之售也聞有疾藥𨿽珍必捐曰吾不施焉用勼也與人異同好相與往復旣而灑然有諍而無侜也吾亦何以名之蓋曰古之君子而今也殆鮮其儔乎

新安江徳宣傳

予嘗論新安在山谷間其人重遲而尙气故其才且賢者往往能自力於進取次亦能貶衣節食以致厚貲急病讓夷以然諾爲名髙而不然者卽逐利若騖嗇內而張外義不捐一毫而睚眥之怨至不顧頂踵蓋多有之以予所聞若江君徳宣者殆可謂允蹈其美而務逺於疵累者乎君名應選其先太末人也宋紹聖間有汝剛者爲徽州倅樂其風土因畱家焉凡十五傳至君曽大父麻城令漢大父紫陽令惇相繼以詩書之業顯父禹防娶於羅有男六人而君其叔子也少嘗授經有逺志坐外家累破耗其貲見父母愀然以生計爲憂則請於父曰兒學爲士固未必效也且圖大者不速成卽不怠以奮亦當數歳需也不若去而爲賈視時所急而趨焉朝吾耕而夕以斂𨿽良農弗如於是南浮甌閩東北走齊魯之郊以逐什一之息視其貲少贏矣則又曰向吾需之急第求可以必不求爲饒也求爲饒則莫若三吳可以安坐而多獲焉遂定遷邑之南翔裏其轉販之迹逺至薊門遼左第持籌計算出入而已君𨿽起於貿易意度豁如尢好行其徳族姻之以假貸告者無不應也嘗拯人於戹人或終負之絕口不責其報焉所積槖金曽一中盜旣又燬於火而處之恬然曰吾向嘗困乏本無是金也今𨿽失是豈有異疇曩之乏乎且吾積金將以遺所不知何人耶故居常毎稱損智益過二言以爲子孫戒君貌莊而色和是非之諍不形於口短長之見不藏於心嘗曰以吾容人視吾爲人容孰愈乎性尢好書所至必以數卷自隨晚歳彌喜儒生所以資遣其子爲師友之費不少恡焉凡生十男子數撫而嘆曰吾後世其有以儒顯者乎是穮是蓘必有丰年今君之年六十有四矣語其叔子之瀚凡吾生平汝其以告文而不靡者一述其槪必使吾讀之而無媿庶足慰乎予於是嘉其志而爲之傳焉

贊曰以予觀士之務爲名者未有不沒沒於利也彼直以名爲餌烏睹所謂士哉夫商逐末工執藝事人咸輕之其中有士焉系乎其志行也世衰道微吾見士而賈矣安在賈不爲士乎業之分途何足論人哉何足論人哉

徐復貞別傳

予毎讀史見其人有自負幹略倔彊不苟同於俗者輒慨然慕之非獨予然也數舉以告人亦皆咨嗟企羨問其姓名有不獲生同其時之嘆顧或有一人焉負其气不肯儕於俗則又羣起嘩之是不近人情好爲名而不務出乎實者也夫聞人稱之而喜及親見其人則反疑且駭焉豈古之道其不可行於今耶抑今之人實與古異趣宜陽浮慕之而終不可與並立於世耶予遊太倉嘗識徐君復貞閒與仲子文任遊頗聞其剛直自喜而未之悉也比歿且葬錢太史受之志而銘之予讀其詞慨然太息以爲非世俗之君子而文任復請爲論次辭不獲也君諱可久字復貞其先吳長洲人自國初東徙昆山者十世祖福孫也自後世居茜涇裏治中割其地建州於是又隸太倉父整老於諸生有仲曰侍禦公惇侍禦之子三人其嫡長曰可賢娶於太原王氏無子仲弟可達之子思任嗣焉以母氏之偏憐其女也貲漸耗可賢旣歿嗣子幾無以爲生至訟之於官君挺身爲左右之人皆曰母家貴盛𨿽其父兄賢者將無憂及身乎君曰彼吾中表不餘毒也人各自爲門戶計耳語有之畏首畏尾身其餘幾且他日何以見吾父吾叔於地下嗟乎若君者豈非量彼與此眞能自奮於義者乎君少爲諸生已而去遊太學晚乃需次京師數接時貴人意頗輕之嘆曰吾豈能以貲郎俛首事此輩乎竟以例授光祿寺署丞罷還其喜爲義益甚務急人之病州人蓋多能言之者昔者孔子稱不得中行必與狂狷夫進取也而目之曰狂有不爲也而目之曰狷蓋亦取節焉而已此皆果於自信不顧世俗之訾議其於中道不跳而越焉卽有類株守焉而孔子顧獨思之爲其不外飾焉故也自儒者說經誤以爲思其人將以傳吾道故孔孟之指迄於不明然則今之世有若君之勇往不懾不亦可謂之進取歟視夫依阿淟涊不復知有亷恥曽未得比鄕願而詭自托於中行者何如哉故予爲之傳特論其大節以破世俗之論姑勿言中行而且辧其人之眞僞庶幾膏肓之沈痼其有瘳乎

贊曰予聞之州人歳戊子州嘗大饑君爲粥以食城中餓者度隙地三所視道裏逺近與之期聚散先後眾以不嘩其後二十年再試之野君曰維水所滙於眾之趨赴便又與期而集之往者益便第謹伺幹沒而已蓋終一歳乃致其事而竣距今又十年所吳中米價騰湧長吏以上束手無所措使復有如君者條上方略必能使米不壅糴不貴民豈至若是困哉

朱節婦傳

朱節婦浙江鄞縣人姓桑氏嫁爲同縣朱某妻某遊象山以暴疾歿喪還節婦慟哭不欲生少蘇泣且言曰舅姑老矣男長者才總角次猶乳下兒且方娠幸而復生男所以慰吾夫地下在二老人及穉子耳不可以徒死無寧茹荼以養字其幼以需其成立而終身布衣疏食以寄吾哀乎蓋又三月而遺腹子生男也數年之後少者漸壯然以生計窘艱苦萬狀各授之職弗克竟其學意未嘗不在第三男也稍長卽遣從裏中師受書夜歸與共一燈織且課之讀憫其勤卽好言慰勉之小怠或垂涕撻之及爲諸生見所與遊皆才俊每爲之喜輒至泣下凡三試而名未成家貧遊學逺方資脯修以爲養意嘗不自得數貽書戒之曰吾不以兒去吾側爲憂而以獲交海內之士爲樂也吾不以兒未遇爲戚戚而以吾母子獲有今日爲幸也吾𨿽婦人猶知男子桑弧蓬矢以射四方不意爾之若是淺也嗚呼可謂賢而有識也已節婦奉其舅逾七旬而終孝養如一日事姑張及費前後皆能當其意朂三子各以其力有所就先世遺廬偶不戒於火困彌甚然未幾能葺而完之寡居三十餘年其事老者生養死葬不以菲廢禮其撫少者有子及孫不以慈廢嚴向微母賢不能復振朱氏𨿽生人之所謂不幸而名永無窮意者天道之福禍或多與人情不相合而適以相成也耶

贊曰節婦之少子啟仕以文學知名前年來授經友人家始與相識嘗爲予言母氏淒然自傷其不遇貧無以爲養也予以爲若夫人所遭以視慷慨死節難易何如也彼能是亦何羨世俗之祿養哉予於戒子書尢三復而悲之賢於世之士人逺矣非獨少而教之書蓋其天性貞順明達固然也

王節婦傳

王節婦者姓陸氏昆山人也而嫁爲嘉定王夢鸞婦其父巖少嘗受經以故里中及鄰境多延爲童子師數往來嘉定識夢鸞知其未有子也因以女歸之嫁三年許生一男未及期而寡幾欲以身殉旣而抱嬰兒哭告翁媼新婦命薄誠無以生爲顧吾夫之所以瞑目地下而二老人之可幸不斬其嗣者獨有此兒也吾何敢死吾何敢死且仰事俯育相與拮據不猶足賴乎居久之而島夷流刼圍城人不自保以一窮嫠扶老攜幼以謀其生寧有冀乎比防退而翁媼旋相繼病歿窘益甚晝織夜績殆於不支頗仰遺秉滯穗以給饘粥亦足悲矣而子玉自幼及壯彊亦能痛念母慈黽勉有無閭巷咸目爲孝子當歳戊子旱魃爲虐儋石之儲緡錢三千節婦顇且殆矣玉夜禱於神刲股作羹以進一啜少蘇遂以復起嗟乎母以慈育子以孝報人道信邇矣卽天道亦何嘗逺哉

論曰予昔嘗書封節婦金氏傳後自嘉靖初至萬曆之季年其從容就義而得旌者宣氏孫氏及金而三耳今王節婦家世微也而又良死其辛苦終始大義視感憤一朝者不更難乎昨歳予友張君之嫠亦以奏上奉兪旨表閭今已年逾六十猶安享其子之養居常以明智剛決見稱於舅姑蓋家本舊族其兼有節孝固宜若王節婦特出於天性而所遭尢爲不幸詩不云乎誰謂荼苦其甘如薺斯節婦之謂矣

王常宗先生小傳

王彜字常宗其先蜀人元末父孝恭先生爲昆山縣學訓導因東下畱家焉髙皇帝混一區宇徵海內文學之士纂修元史先生與髙太史啟凡數輩同應召史成當得官翰林以疾乞歸洪武五年魏太守觀初行鄕飲酒禮請先生爲碑文其後卒以觀得罪與髙同被誅方先生之得請而歸也自號嬀蜼子以見志嬀陳姓也先生本陳氏之裔欲復姓而未果蜼於物卬鼻長尾雨則掛於木以尾窒鼻革命之初天下習於惰窳髙皇帝方以猛糾之士大夫重足屏息以營職業不則佯狂自放庶幾於無咎焉如先生者亦可以免矣而卒譴死豈非命歟同時楊維楨以文詞名東南先生謂其文非雅作文妖一篇以詆斥之其辭云云蓋嘉定僻在海濱其俗惇朴近厚𨿽嗜古勤學之士不後於旁郡邑而其人率不騖於名故世鮮有知者然學有本原或熟於典章或深於盛衰得失之故往往不同於剽剝之學乃其以文顯於國初者先生一人而已予旣求得先生之集挍而藏之欲得墓志行狀以考其生平而問之故老莫有及見者豈世逺而莫之傳耶抑當時法嚴莫敢爲之辭者耶姑識其大凡以貽後之人使向學之士猶知有先生而已

學古緒言卷四

欽定四庫全書

學古緒言卷五

明婁堅撰

壽序十三首

少師申公八十壽序

傳稱盛王之治所尙不同而未有遺年者故以天子之尊袒割牲而躬饋酳其崇重如此今不可得見矣獨於大臣之年人主必遣使存問以示不忘而民間之禮往往盛筐篚侈文辭以頌且祝焉亦庶幾養老之遺乎至古之所謂憲老乞言者遂邈焉無聞而又無好古之士追尋其意以求髣髴於萬一爲可慨也今年仲秋上以少師申公壽八十寵賚優渥閭裏榮之夫公徳全福備天人合符臻玆休美蔑以加矣竊不自量欲獻其所疑而乞一言以發其覆𨿽世俗以爲迂或亦大君子之所深許也維我肅皇禦宇不次之擢不測之威幾狎至焉然豈無以一言登用始終眷注歿而不忘者乎及上之初年付托得人權不旁落綱紀畢張然而始賴其力卒不能棄其瑕焉夫事或眾人見其似一人見其眞人主斷而行之而勢之所偏重蓋有終不能盡其議者矣豈非將順易而匡救難歟人主幼沖大臣在事權太重迹太専成王猶疑周公況其爲汰者乎𨿽然汰可罪也功亦不可沒也此非若議禮之難也而至今莫爲一言者自公之歸二十餘年矣今操柄實在上也而若其委之宮府非能一也而若或合之諍論各不相下也而若中立以持之舉天下惟名之趨而不務出於功實無乃懲前之任之者而究且至於不可爲歟某愚且賤曰彼不與吾事可也竊謂公𨿽優遊林泉然大臣之義必嘗深思極慮計所以亟反之使幹不亢而蠱可亨以圖於長久者可得略聞其槪乎抑此升降之大機有不容輕以告語者乎昔者衛武公年逾九十猶作抑之詩以獻規我公豈獨無意歟上以報天子之寵命下以慰海內之稱道盛美者而比於懿戒且爲一發醯雞之覆可不可也

勅封廣西道監察禦史淄川韓太公七十壽序

淄川封侍禦韓太公以今歲壬子春秋七十髙矣其生之辰四月二十有二日也於是吳嘉定人士相與先期致頌禱之辭祝公無疆以見數千里外慕愛之情如長公侍禦未去下邑時也某之駑鈍辱國士知最深且久思所以侑燕喜之觴𨿽言之不文固不可以已竊嘗謂享生人之備福者躬生人之厚徳者也顧修違福禍之途宜出於恆而間出於有幸不幸蓋君子之不幸而不克備於福者爲不少矣然則其躬徳厚享福履若操劵而責之天者人之尢艷羨而樂道之固其宜也太公嘗一至吳矣覽觀山川宜亦樂之居無幾何飭駕北還眾以爲怪不知公之來所以觀爲政於玆土也知其理平人和肅而不擾敏而能勤斯可以歸矣懷鄕閭之土風接親朋之言笑𨿽鼎食之奉誠不以易此也聞公家居未晨而興就田舍課耕桑日中而少休率以爲常其暇也則以象戲壺觴彌縫之又多購異方儲良藥修合以施病者如其治生樂之不倦夫習於勞如戶之樞也托於戲如弓之弛也勤於施如衢之尊也體用是康神用是恬徳用是廣矣晚而偕其夫人皈依佛乘屏除鮏羴以淸淨爲樂處貴盛而奉養不加丰當衰晚而神守不少懈俗之所羨有而若無眾之所騖去而若凂徳積厥躬厚矣逺矣夫如是𨿽百齡不足爲其壽也而某也將奚以祝爲昔侍禦之爲邑也垂六年所旣去而民之思之至今若加新合一邑之欲獻壽者而以祝於公何如也去不數年而持使節來視鹺蠧剔利興商與民並賴合全浙三吳南至歙西至信之欲獻壽者而以祝於公何如也夫詞専而不咸咸難罄専易知也何者眾多之心一人之心是已某以布衣諸生庇於宇下上之不能以浮華麗藻顯名當世次之不能以賣聲市文誇炫流俗徒以朴直自守爲侍禦所知久困矣猶望其一日之遇焉已而刳形去皮益以自放而眷念不少衰使節之臨禮遇異常書疏之枉慰藉彌篤聞其生男也漸長成也則喜見於色聞其學禪也能淡漠也則信以爲然以侍禦之所以見待某之爲太公祝者可知矣以某之所以爲祝由一邑而推之凡江以南受侍禦之賜者又可知矣蓋不過一言而已曰攸好徳之謂也如是而富壽而康寧皆公自有豈待他人之祝哉所爲頌而禱者徳厚存乎人者也福履懸乎天者也天與人適相遭而出於恆賢於君子之不幸而不克備於福者多矣自今以往固未艾也而能勿言乎若夫韡韡其華森森其玉家世之顯赫閨門之雍肅人多能言之而非譾薄之所暇悉也

南譙費克庵先生八十壽序

萬曆庚戌春友人馬巽甫讀書杭之西湖上與滁之來遊者費君惇甫一見契合久之因遊於滁拜克庵先生於堂上遂畱共研席比歲暮歸生之言曰始吾讀醉翁亭記愛其文詞每思一至其地覽觀山川之深秀與夫朝暮晦明之變而未之暇也今幸得遊焉乃知斯文無一字虛設讀古人之文蓋未易也竊意歐陽公以气剛行方不安於朝廷來守是州幸歲物之丰登頌太平之涵煦豈誠有樂於一醉哉中必有不釋然者矣甚矣夫直已守官之難也若克庵先生逾冠舉於鄕及彊選爲令建昌之政一不得志於鄰郡守棄去如敝屣當路者欲挽畱之不得也假令先生得志於時遇所欲爲肯以媕阿喪其所守哉卽此可以比於古人之風節矣自歸田三十餘年先生之欲有見於世者旣終老不得試少而好靑烏家言則覃精竭思務盡通其說乃已其所自得常能使不知者知或時陪杖屨於溪山輙指示某處可藏也嘗試求穴之所在卽人人可以意揣得之至其所不言竟莫能知也𨿽一家之小道不足以盡先生要其所造必精詣亦可槪見矣將先生之骯髒而不獲試其才耶抑時人之鹵莽而莫知賴其用耶今先生年躋大耋有子五人以娯侍昕夕而惇甫以其文第五去學爲武皆有志於當世子其爲我一言以獻壽可乎予應之曰凡生所言皆足以見先生之大矣卽欲侈而張之其何以加此獨慨夫歐陽公之賢旣遇合矣而不幸遭讒被謗以自適其意於一亭之間如克庵先生韞其才負其志不肯少自貶則徒以耗其精於方技而天亦錫之難老以彰好徳之報然則昔之詆訾歐陽而今之媕阿取容以苟求利達者由君子觀之將孰置取捨於其間哉敬書而進之爲一觴侑

鄒愚谷先生七十壽序

愚谷鄒先生未壯登朝未幾歸隠築室於惠山之麓而名之曰愚公谷歲中數移家屏迹其中足以忘世而自樂也閒居以文章自娯其辭出入古今崢嶸璀璨務極偉麗之觀而止以故名聞當世士大夫行過其邑者無近逺皆思一從之遊客至畱連見其穆然之度似簡而實恭外若矜莊而中實易固已心醉而泉石之淸冷歌舞之妙麗又若佐公以爲客歡是宜其至卽忘反已去而不忘數數也玆歲戊午公年七十以老矣而飄須未攺雙頰猶童望之如神仙中人也或謂如公異稟使得爲世大用其所展錯必防異流俗而惜乎世之莫容也乃令早自放於山水𨿽公之達中得無有不樂乎予解之曰夫君子志於當世急生人也其用之而效𨿽百里之政有足慰焉其不效則三公之崇媿彌甚耳先生旣與世濶疎其視得吾志與不得吾志等耳而豈以身世爲介介哉且古之君子蓋有以大臣重望而憂讒畏譏嘗懼以身爲禍府者幸而脫於憂患之途若白公之分司歐陽公之思潁至今誦其詩文眞若息防而弛擔也此豈獨達人之髙致其於進退之際見之審矣豈猶夫營營者之終老而不悟歟自予得接公以來嘗竊觀其對客私語所知孰有終席危坐每至夜分巵酒臠肉曽不入口而了無倦容此豈無得而然哉夫重乎內必輕乎外卽謂公於言語之工宮室之美而聲色之奉直取以寄焉與世俗爲無町畦可耳豈其中之所自以爲樂者哉又嘗聞之於公家世素封及旣貴顧有減無增每歲計其所入而出自公家之租經費之耗以及懿親舊好之餽遺有餘則盡以葺園廬供施捨終不畱一錢近世士大夫貴卽務肥其家徒爲子孫計耳若夫公之處此殆有二疏之風焉其於身世之浮榮又可知矣自今而後吾意公且虛其心於無有而與造物者遊𨿽綺語結習尙將解免況其他乎則夫人間之壽蓋有不足爲公祝者矣所媿不於詞第書其平日之所聞而進之

侍禦時君六十壽序

時侍禦幹所方按部於晉中會上怒言事諸臣不能將順非訕卽欺欲引繩批根一切抹摋乃坐巡視西城時失察贜賄與其曹數人同日免官而非其罪歸後屇歲戊申而年且六十矣於時龔方伯石巖張大參明初出而與敭歷中外歸而與優遊藪澤旣暱甚兼有姻連屇其生日相將登堂奉觴而辱以爲壽之詞見屬予𨿽不敏竊嘗於君之出處有感也夫昔人之論以謂臺諫之得行其志幾與宰相等顧君以能容盡下之忠臣以能言匡主之過兩者實相成而常患於不相遇何也大抵寛仁之主能容矣其臣或玩而流爲市名爲行詐感激之士能言矣其君或厭而加之誚讓或黜免蓋自古已然也自頃朝廷之上章奏紛紜以致令主上薄其言亦薄其罰且以爲𨿽臺諫員闕亦可勿補若其人舉無足仗者然且用一人焉而輒使兼數人之職豈以爲才固堪之乎直姑爲是名而已寧獨用人者之過哉事勢之相激使然無足怪者當君在臺中時疏數上所言皆天下大計不務爲婞直名言甚諄切而上亦弗爲忤也假令前後之言者皆若此何至令明主盡疑其臣哉顧朝廷之所薄在彼而一旦以詿誤使夫不屑爲彼者亦無以盡其用玉石不分爲可惜耳且夫士之求用於時蓋絫百人而幸有一售也其幸而獲售而試之果可以用者蓋又百人而不過二三也自壯而老三四十年之間效用之早暮又不可期也卽早遇合矣其克至於耉老或十才得一焉今也黜之不以其罪一黜而遂至不復振以老其人旣不可多得得人焉而又不使盡其用國家之用人可若是焉否也君旣壯出仕中間再以艱歸前後爲邑者凡四任而以課最旋擢爲天子耳目之臣所居官亷而不劌嚴而不殘彊執而不膠以君之爲令知其所論薦與所劾免其人之賢不肖如黒白較然也自君歸田以來數年間時事日非長吏幾不知有小民而惟知上官之喜怒上官見其人輭媚卽以爲可喜或鷙悍則又曰是可畏人噤不敢出一言也嗟乎君之舉錯𨿽不克盡行於全晉視世之君子何如哉予旣惜君之坐廢又竊以爲卽不見黜必不樂爲骫骳視早自弛於田間何如哉𨿽然君今始下壽耳鬒髮朱顏尙如未衰之年假令主上一旦悔前之誤嘉與士大夫更始追用老成以爲世坊表君且與時俯仰乎哉抑終不可一世乎哉願二公於醼酣之際聊試以予言質之當必有不激不隨足以風勵當世而終不爲習俗之所移者此亦迂儒之所欲亟聞也

少司防歸公七十壽序

予友少司防春陽歸公以亷辧敬愼稱於朝廷溫醇退讓孚於鄕黨不蘄名髙而聞譽自逺不爲崖異而人皆嘆羨以爲不可及𨿽色溫貌恭然中有確然皭然者未嘗諧俗而世猶能容之歷官中書舍人工科給事中尙寶司太僕太常寺卿已擢爲南京通政司使今之歸也又寵之刑部侍郎以賁其行夫以讒邪之言爚亂眾聽人主而欲絕之出納之司蓋綦重焉以故明目達聰之世宅揆惠疇而終以龍之納言誠以爲非是則天下大計或有壅蔽而不通者矣而不知者且謂防舌之司漫無可否狃於所見聞而不原其所從始因是而輙輕之不亦謬乎夫給事中侍禦史之重亦若是焉已矣知彈劾之爲重而不知納言之職之尢重君以納言歸而姑借六卿之銜名以爲榮觀若曰姑以是重大臣之去焉耳嗟乎古之帝王所爲憂勤於上而寄之乎臣鄰者其亦可以深長思矣士方其未得志也若曰吾得一命而自效焉亦可以少補於時有聞於後果爾則誠可謂之不曠瘝不素餐者也究且百不得二三焉不皆其人之負也有尼之使不得展者矣然則何論其爲納言乎封駮乎寵之以銜名曽不課之於進賢退不肖而徒使儃僈以歸足爲賢者慰乎不也若曰老而佚之裏閭榮之是朝廷之所以寵眷舊臣使得優遊於桑梓則可耳公以春首還裏門未幾而屇七十初度之辰於是邑之老而獲久要者壯彊而在弟子之行者非其姻聨卽所厚善之世講也謂予稔知公宜爲之詞以侑獻壽之觴公少食貧幾不給於誦讀然以敏而好學一試冠其儔遂有名於黌捨未幾薦於鄕又十年而成進士惟不習吏事以爲歉然歷官皆淸曹階至三品而未嘗積日疲於句簡亦未嘗一念動於脂膏居官則家於俸入居鄕則以貸且質佐其不給裏閭之聞譽日騰而錙銖之耗費每缺非獨知交所悉而已而公泊如也晏如也節食貶衣杜門卻掃每手一編爲歡竟日間有交讁之經耳終無竊嘆之慍容卽今髙臥林樊將無每懷魏闕彼達人之髙致豈大臣之深衷自今以後但以誦詩讀書望之垂髫總角對盈樽之酒或浩浩而歌澄止水之懷長欣欣而喜唱予和汝𨿽慚達者之數子此往彼來總是平生之故人玆樂也顏氏之子之簞瓢也豈不賢逺於人哉敬書之以爲獻壽序

壽丹陽劉心幹先生七十壽序

予昔少壯數偕友人襆被囊書航湖陟巘憩虎邱之奇石潄石湖之澄波披帷而煙雲滿席防筆卽魚鳥闗情或間與俱還亦仍畱相對惟有歲時之覲省乃獲模範之追隨以故𨿽遇人師多違肅括惟新安王先生金陵姚先生數承披豁每慰棲遲王以狷介方嚴姚以淹通髙朗而中皆泊如咸許莫逆焉最後倦遊得侍劉先生幸縶維之俄脫欣杖屨之數陪何拘禮數都忘形骸暇卽跬步相過談必移時相對及遷楚黃不忘吳苑頗深山川在望登眺緣慳之嘆予解之曰蘇公杖履遺迹齊安士子能言縱使臨臯雪堂鞠爲野田荒艸而其升髙望逺獨立放懷目無一世之雄者誠足爲百代所仰也及夫西遊旣倦東望慨然辱以葦航來過蓬戶篝燈話舊把酒興懷慨焉於歲月之不居而情好之如昨也凡在投分爭欲攀畱何圖夜談倏已晨發蓋緣予方爲兒納婦而先生意在山巓水涯知不能從故去之速耳維歲之首屇其生辰先生蓋老而傳矣及門可無頌而禱乎偕我好友亦其通家念大父之遊潤州猶先生之來下邑也甫弱而獲聆謦欬及彊而彌荷吹噓請與同往稱觴托於祝詞以頌云耳夫風日之佳笑談之樂蒼顏白髮旣可相求忘形與年孰非吾侶藜杖堪攜緩步濁醪聊借微酣有賞會之淸言無醼集之靡費行吟多陶謝之幽深醉歌卽李杜之豪宕山椒水澳竹淨花明興發而尋興盡而返若乃春莫而日方永似於圍棊最宜秋深而漏漸長正可燒燈爲樂門前剝啄來談笑之老翁窻下伊吾憐誦讀之穉齒口不談中朝之黜降耳不聞長吏之追呼豈止一日可當一旬行且漸老復得漸耄室逺心邇想慕固已勤矣一觴獻壽趨陪不亦樂乎

嚴樂山先生八十壽序

壬寅歲二月二十日爲嚴二丈八十生辰龔方伯汝修以虞部公之執也屇期登堂獻壽而屬爲之序予方在疚辭未暇爲於時先君之友尙有適吾宣翁及先生二人者存焉其後每相見必曰吾衰且憊矣子可無爲我一言乎旣諾而逡巡不果蓋又三年始克爲之則宣翁亦已厭世獨先生存而已始虞部公年少气鋭嘗於裏第之旁曰四門小學者聚其徒數人與讀書其中皆自負以爲功名可立取公旣不幸早萎而數君子者亦荏苒以老無一人獲酬其志猶幸以長年見方伯君聨取科第累官至方面大臣及罷歸尙以故人子來見退讓不敢當賓主之禮蓋先生與先君子未嘗不接之而喜旣別去而慨然以嘆息也先生老而食貧遣其壯子孫力耕田間而獨居城中每以其身分婢僕之勞然常蕭然有自得之色歲時親朋社會必爲祭酒飲僅濡唇而食噉不減於壯盛時尢與先君子暱甚先君之抱疾以歲丁酉自是屨不出戶外而故人來者必扶杖迎之與終日圍棊不厭至於先生非風雨爲阻殆無一日不相過也予每侍側聽其相與議論不爲髙奇刻核之言而皆如布帛菽粟之切於用私以爲自今以往將無復有斯人者矣𨿽斯言也尙可得而屢聞乎先生生於嘉靖癸未當肅皇帝勵精之始公卿大臣謇謇諤諤其出處進退去今未百年一何其遼絕也至於民間之習俗富者靡靡日競於奢桀黠者齗齗胥騖於鬭諍幾不知有貴賤等威矣而世之君子方且務揚其波若以爲是固然者長此將安窮耶蓋予之所獲聞於先生者如此自先君與宣翁相繼歿老成益凋謝獨先生爲碩果至今神恬气和步履如常其爲百歲人無疑也比邑之東偏有百歲薛翁彼田野畊農未嘗役其心於當世於世俗一切可喜可愕之感亦不以關其思慮則壽固宜也若先生豈非所謂天錫難老者乎且吾聞薛翁自食飲而外卽晝日亦多臥如是者累年矣蓋又無先生防遊博奕之歡焉由今而逆計其期頤之年所得不更多乎顧未知又十年而後其於世道盛衰之感當復何如也

君錫徐兄七十壽序

予嘗於閒居追數少時之交不過數人存耳而君錫兄齒最長蓋先餘六年以生是歲季夏值其七十生辰將奉一觴爲壽不可無辭以先之君昔與吾儕結爲文社意亦欲有所表見於世而或以早夭或終老無所遇以世俗觀之皆士之朴不得志者耳然其中所自得頗能不屑於榮通醜窮以彼貴富者之所營𨿽其人自視爲意得或未必如吾黨之無負也以窮通推之則又信知彭殤可齊而較量於顏跖者之淺矣夫孔顏學者之師也觀孔子之所自言不過曰疏食飲水而樂在其中如是而已至其稱顏子亦曰人不堪其憂而回也不攺其樂然則聖賢人之所以異於流俗蓋可見矣自宋之儒者知尊聖人而未能知聖人之所自得求其所樂似神仙之不可庶幾其尊之愈至而去之愈逺矣夫所謂學爲君子者不以其道得之而有不處焉不去焉舉凡流俗人之所重而吾能輕之夫然後可試之於用耳近世卿大夫笑狂狷之朴而舉歸於鄕原且以謂時有不得不然者曽不知狷之足尙而且爲鄙夫之無所不至矣若吾君錫其處身也兢兢然而接物也恂恂然聞有不善他人以爲是固然無足多怪而君已不覺義形於色獨愕不敢言耳豈非孔子之所謂狷者乎予自少識君五十年之交如一日也見君或不樂輒談笑解之退而黙自媿其不如以爲君𨿽褊狹然貌如其心若吾輩或遇可畏人安知能決然不喪其所守乎然或謂君誠心質行無他腸固宜其壽則又兒童之見也市井小夫壽至八九十者世多有之夫所見僅眉睫之間而區區焉妄以論於天人之際多見其懵於道耳顧予又有感焉方君逾冠予甫成童所耳聞目見吾吳之俗視壯彊時何如也自壯彊至今又何如也則是年日益長而中日益不釋然也誠不若一切置之於無有夫賢不肖有當世之責者之憂也此何與我事而彊取以爲喜怒耶吾願自今以往與君心忘是非口忘臧否以共樂其天年豈不快哉視夫拘拘之較量不又逕庭乎哉請以是侑今日之樽酒君必欣然臨風共釂一笑而別

君錫徐兄八十壽序

昔者夫子之答問士蓋以有恥不辱命爲先而次及於孝弟若曰士莫先於守身然或無可用於世亦未得爲完人也若夫人生之大本修之門內而可以達之天下者非考與弟乎彼其必信必果亦異乎儇浮懦怯者矣何至輕之若此則必之爲害非小也而或昧昧焉乃謂濶略之猶賢於恭謹斯溺其指矣予少而佻輕與其儕數爲駁雜之戲及見吾君錫兄亦時遊戲其間輙笑曰此所謂謹厚者亦復爲之乎然而君實不數數也自後漸壯與同硯席汨汨於應舉之文君旣喜人見規亦每以補過望之於所厚善內惇其孝弟以刑於一家外修其潔亷以孚於一鄕人皆稱之爲長者君之先世有若中丞防議二公父子相繼有勲名於時再世稱邑之巨公焉君少攻苦勤學晚以不售謝去老而爲鄕祭酒人無賢不肖咸所嘆羨以爲不媿斯名斯禮者獨斯人而已而君顧恬然不屑也君旣飲人以和然意所不可卽時見於詞色表裏洞然𨿽其迕之者旋亦渙然以解自君移居東城相去殆三里許每一相思彼此過從必晤語移時乃別別卽君與偕南予與偕東嘗至中道而返以爲常或過友人飲先後至或少遲未嘗不訝而問故此豈復少年時之徵逐已哉然彼一時似興濃此一時似興澹濃所以爲快意澹所以爲寄情也予少於兄僅六年而君之二孫皆長於吾兒同爲諸生且復追往日之好以馳於翰墨之場而兄嫂又以遐齡將觀厥成兩家後生其欲少慰於翁媼又當何如也𨿽然娯目前所以爲慰冀日後無乃爲癡吾姑與兄一笑而置之唐叔達兄以中表兄弟同執友硯席其文詳贍而出之以核其意諄懇而托之以諧想見稱觴之晨必有噴飯之樂予𨿽不於頌禱亦以少侑夫壺觴

王慕芝先生七十壽序

墅溝王氏之世嫡有仲曰慕芝先生故贈太子太保禮部尙書武英殿大學士王公之從弟也於文肅公爲父行文肅公薨之九年當歲已未而年始七十六月二日其生之辰也於是君之令子將及未暑雨張筵會客娯君以笑言之樂謂余頗悉其家世來請爲獻壽之文予昔未衰每嘆人生百年汲汲曽未有暇壽命旣不可期而所享或丰或嗇又似有定命而非吾力所及其幸而獲享備福以及於耄耋者初亦不自覺而荏苒以老矣方其勤一生以貽於後不過曰堂而構菑而獲庶其克昌也乎而後之獲庇於前亦不過曰是父某之子大父某之孫逺祖某之裔而已計一州一邑之地四境之內某爲數百年以來逺至十餘傳者有幾又族大而蕃者有幾其間幸而富壽康寧者又復有幾則宜乎若人之壽自其至親逮於姻友𨿽所與同裏閈之人無不以爲祝也祝之者如彼而若人之自喜以爲幸者又可知也顧所與共娯目前不過孫曽而止其久而益逺則所不知何人耳然則君子之篤於其親苟吾族也豈以逺故遺哉遡其初固一人之身也吾以是知譜牒之於生人重矣而舉世多忽遺焉以至於無可考者何哉墅溝東瀕海故婁縣之東偏也自宋嘉定初割而建邑逮治中城東倉以防海又割而焉而王氏蓋世雄其鄕可考於譜者今十餘傳矣江水東注而潮汐之吐吞天地鴻防沆茫之气於是焉鐘而鉅公出焉固非偶然矣孰能譜其家世而使後之人永有考者非先生乎是舉也信不媿於前人而且以俟後之君子吾𨿽未獲一接先生而於是見其大焉或言先生幼起孤童弱能自立學儒之莊契佛之慈而負气似俠慢世似達可謂能名其爲人矣而未足爲先生壽也彼直欲使所不知何人常念其始固一人之身也而豈尋常之人也哉予猶憶昔侍文肅公一日言聞之署州事者有訟吾族人某將下其辭一爲處分吾第應之曰事所不可知其人則素長者而已窺公辭色似微不平編修君時已病困卽曰事似宜悉其本末果誣也亟爲白之誠如訟者言亦須爲料理今日在事人見訴吾宗輙不疑其誣此不足怪也予嘆以爲然而公亦首肯蓋公之厚於其族如此若辰玉數言允可謂審於接物矣當公父子時有言內無喜爭之宗人外無不戢之家眾其孰肯信者及夫榮盛稍謝炎涼俄變而公之同宗無不晏然信乎盛衰之際君子宜有以自持矣若先生誠尢其卓然者也今之壽筵自君之姻友而推之凡昔所厚善孰猶若平生歡乎孰爲少替其初乎孰爲去不復顧者乎先生儻能然接之不以一毫動其心此尢所以養壽命之源也𨿽古之得道而忘物者亦如是焉而已何上壽之不可幾乎

徐攝山先生八十壽序

攝山先生以天啟三年癸亥壽八十仲春二十六日其誕辰也吾黨之辱與厚善者圖所以侑壽觴而屬爲之序予未弱冠卽獲以通家兄弟從之遊君視予十年以長有聲諸生間久矣體羸而神王其爲文詞汪洋自恣顧屢進屢蹶會詔下禦史凡諸生之廩於學宮者皆得就試拔其尢是役也予亦往防焉而君竟得拔升爲太學生儕輩相謂曰宜然終不售於京兆僅以貢謁選爲縣令閩之永福君晚而自號曰攝山蓋聞此山多藥艸可采而養生所以志也其爲令有古循吏風君旣不求名人亦莫爲之地秩滿不得志當攺官去之京師竟畱友人許久之友病歿防其防還旣渡揚子遂溯江遊楚之南陲過洞庭浮沅湘蠻獠之與居然且爲畱誨其子使知有文字予嘗稱支道林之目澄公以季龍爲海漚鳥君殆似之去數年二子念君不已仲往迎焉君於是歸復從平生故人遊然亦時時往來陽羨瀨水間流連嘉山水之區固爲其門人畱亦天性好遊不樂局蹐家居故也或曰君之欲采藥名山謂何而乃數數爲客子遊乎又不知君何以自將老而不衰若此乎余應之曰夫數遊乃君之所以壽而康也而獨不聞戶樞之不螙與且也其視都會之繁盛與蠻荊之荒邈等耳自昔學道之君子翛然而來翛然而往豈復有夷險淨穢之動其心哉惟心忘愉怫故其於土俗奉養無所不忘必曰如此而樂有不得焉則愴然以悲斯乃流俗人之戀戀耳彼所謂偸肥其體而顧近於死者也若夫先生殆可謂衣其裋褐有狐貉之溫焉茹其藜藿有粱肉之美焉正惟其無不忘也而後可以養生可以長年彼不能知求贏而反以得虧求長而反以得促者何可勝數久矣先生之了然於此矣不求壽乃得壽豈與夫規規焉爭得喪於尋常而中道夭閼者同乎哉君气溫而識明聞其居官幾於不罰永福之人戴之如慈母然嘗按作姦爲豪眾所仄目者數輩悉置之法其人則又頌之曰信仁者之必有勇也特以苞苴竿牘之問不出於境終無赫赫名耳自君畱楚予嘗邂逅閩人知其福州也因問亦知有永福令徐君者乎曰此吾鄰境也寧有不知又問爲邑若何曰聞之父老二百年來第一亷善令也夫以鄰之氓猶知君而上官莫能知夫安用監司爲嗟乎此時事之所以日可憂也昨歲劍南不戒至戕大臣西南苗彛輙窺戎索間嘗語及君策之曰若安民無足憂也彼擁厚貲而侈自奉必不動動卽速其斃耳已而果然及春而鳥獸散西陲以寧君豈臆決而好爲大言哉在南中久見之審矣蓋其在事外猶若此以君之識之年可比於老成壯猷而顧使終身道路白首邱園僅有吾儕數陪杖屨而聆罄欬𨿽足自幸咸爲慨然如予潦倒麤疎將從先生求所以鞭其後者庶幾乎息黥補劓而已

瞿君八十壽序

邑之西南受松江之水迆東而北入於海其故家著姓聚族而居若傅氏瞿氏黃氏皆其望也而沈爲尢著起家登朝者先後多聞人而廣信太守公最後起予先君嘗師事焉其配恭人瞿也公之將赴江右邀先君與其伯子同硯席而瞿之族子亦渡江來從遊中表兄弟相得驩甚蓋予方舞勺便已識面得稱通家兄弟者子受君也父曰心疇翁憐君使學爲士已棄而歸農父子相繼遂以本富爲一鄕所信服比沈氏困於眾嚚翁父子彌縫其闕諸囓沈者皆嚴重之無後言所爲徳於沈甚厚有弟幼眞以諸生廩黌捨方有名而夭君痛其逝也思所以慰翁之心者課其子若孫先後補諸生而翁得優遊以壽終鄕之人由是益嚴重瞿氏歲在甲子君壽躋八十矣屇季冬生日凡邑之懿親好友將往稱觴焉而屬爲祝詞旣數世之交且元孫又予妺婿不可以老眊辭竊嘗謂人之生世各以其時爲世重輕世治則興朝之士出而展其猷爲上下賴之比其衰也卽巖隠者常退而安輯其鄕閭顇者以蘇弱者以立豪奪武斷之徒靡敢以逞凡司牧者之求無曠於官也所爲納約而要歸於當亦有賴焉君旣閱世久更事多於人情物理之變遷輕重緩急之差數慮之而熟出之以恬故人之聽受若以石投水君之條陳若因風鼓籥上有裨於長吏下爲徳於小民蓋賢士大夫之所不能逮也優遊歲晚享遐齡而受多祉豈偶然哉以較之先公時人情彌變世態日紛所以調劑其間固非迂疎之所得而詳也人或謂君悉心勞形以圖一邑之利病而塞長吏之諮詢其利甚溥而把鋤犁者固多所未悉坐堂皇者或偶不訾省蓋自壯彊至今公私勞瘁常數倍他人而乃得壽康殆猶戶樞之不蠧其然疲役乃其所以爲壽者歟嗟夫修短之數豈不懸之於天惟夫不諉其天者於偶然而樂盡其人者爲固然旣醉之備五福要歸於攸好徳而已夫呼吸吐納而壽力田服穡而壽壽等耳非人主之勢能錫之而攸好徳者之宜有此錫也區區以攝生言者陋矣

學古緒言卷五

欽定四庫全書

學古緒言卷六

明婁堅撰

壽序十二首

姻家陸翁壽序

姻家陸翁以是歲周六甲仲冬十一日其初度之辰也君之嫡孫委禽弱息宜修頌禱之詞以侑一觴意欲有所效未可以驟表弟王伯深其子壻也數語及之餘以謂君之宜頌者有三生長市防衣食於貿遷而朴茂欵誠躬長者之行一也教其子元之學爲儒受餼於黌捨所與交皆人士之良方將振其家聲二也君年視予僅三歲以長而子巳壯彊孫男女若而人皆蘭敷玉潤三也余𨿽慚能言稱賀不當後他人猶且遲之何歟誠以古之君子所欲自致於親蓋能養次之防甘之奉以接親知笑言之歡苟竭其誠足矣而吾吳之俗日趨爲靡會客則爭致貴勢以爲榮張筵則務窮水陸以爲腆倡優在前賓主終日揖讓以爲禮固非衰老之所堪也夫古之人嘗以每食四簋追往悼今若五鼎則大夫之享矣而近世民間防會或多至百味蓋人子之不誠於獻壽爲日久矣視孔氏無違之訓何如哉奉其親以分之所不得勞其親以體之所不堪未有若今日之無當者也君之二子將行古之道乎則必爲世俗所姍笑始且以爲必如是而安及眾嘩之則亦有不安焉將亦爲世俗之侈乎其親有不樂焉吾意守禮樂道之士其必不苟然矣且吾聞之驟富貴不祥夫非謂其所享有異於尋常也哉今至以吾親之年而酒食之丰必求多於分外則無乃未處於富貴而顧奉之以致不祥之具歟元之兄弟如不惑於流俗數召親戚故人與君共四簋之奉君必樂而安之夫樂康者所以爲壽而屑越者所以爲不祥也吾故不欲侈而張之而徐進其說以前之三言爲頌而以後之云爲禱不可乎

陳翁七十壽序

是歲七月十二日爲少泉陳翁七十生辰凡與翁父子及孫三世之交咸有獻壽之辭其婚家徐爾常徵文於予且曰必手書之先是莫春之初予嘗爲文壽宗伯夫人寫屏風數疊以獻蓋陳之請也今者爾常又欲假手焉𨿽駑且衰固不獲辭矣夫其承前之緒以素封聞於裏閭衍後之慶以學殖訓於孫曽目不識催租之吏足不涉對簿之庭有堂之爽以招涼風有室之靚以延冬日親朋時至笑言足以罄宿昔之懷酒肴常具酣適足以寄花月之興自少至老常以歡顏笑口樂其天年豈可多得哉或者曰此殆天歟譬之卉木雨露均也或茂以繁或悴而槁解之者曰爾何知天道栽培灌漑之或愆而以求同於雨露乎或又聞而笑之曰硜硜乎斯言也似之而非也至顏跖而窮矣人之生世其賢愚通塞之不相值常若枘方鑿圓𨿽有辧智莫窮其情惟天與人適相符乃可得而言耳吾嘗聞翁之爲人矣伯兄疾且病爲謁醫嘗藥如子侍父及撫其嫠孤加防以勤與同居三十年終如一日家有僦庫以屬防之兄累折閱至不訾置不問也外舅姑老而困子在𦇤袵賙其存歿且終其子之身凡此皆世俗之所難能而翁若以爲固然無足多者其他爲人緩急𨿽半席片言已諾無不踐也後多負之者而翁第曰可柰何久而遂若忘之今世稱篤於其親好行其徳必曰此士行也孰知夫凡翁之所優類儒生之所媿乎固宜優遊耄耋之年而安享子孫之養豈可謂偶然也哉庶幾乎天與人適相符矣翁之子若孫皆方以文學有名要爲翁盛徳之報亦不誣也自伯子獲解南京兆逾一紀矣比聞益自晦匿被服居處無攺曩時非親且故欲一與之接而不可得其中泊然常有以自足者語有之榮辱立然後覩所病貨財聚然後覩所爭今翁進不知有子之榮退不私其貨之藏烏乎病且爭其有聞於衛生之經歟將來之歲月以無羨無營坐而閱之腰足忘而屨帶適壽未有涯也視夫譾譾焉以尊生爲者何如哉以是爲翁壽其謂予爲知言否也

守齋金翁八十壽序

自昔言養生者每稱少思寡欲可以養壽命之原而尢謂思慮之賊人殆甚於欲夫惟學道觀妙之君子其神守內完故能漸屏二者而渾忘於無其次則貌朴而中夷不修邊幅不設機關幾無所用其心焉若此人者其於嗜欲必淺能因血气之盛衰而爲之節故往往得全其天年以至於壽考亦其理有固然也若夫役私智以爭尋常其神日勞其欲無厭而欲以圖於久長豈可得哉予友金伯醇之尊人曰守齋翁今年八十矣而形神不衰如六十許人夏四月四日翁生之辰也凡所與伯醇善者相率登堂上壽而屬予爲之序翁之先聚族於邑之羅溪世爲農家自其從子伯謙先生洎從孫子魚父子相繼薦於鄕而伯醇又以諸生廩於學宮於是金氏之俊少多修詩書之業爲人所稱然而皆逡逡退讓無鮮衣駿馬之好𨿽其僮奴亦化之伯醇嘗言僮某惰遣還田間其不能衣襏襫把鋤犁而耐勞苦者終不足侍吾於硯席間也蓋翁之教於家類如此翁少而明農其言農事娓娓可聽然無他腸遇事無可否必罄其底裏亦不逆人之詐之也又不好爲容見其子之友或盛衣冠而往則趨而匿屏間竊聽所言其不誇以誕也卽私以爲喜若翁不幾於少思者歟顧竊疑翁素壯健內有廩廥之贏而外無門戶之累終歲優遊或不能自割於嗜欲且生人之大欲無過於飲食男女而伯醇又極孝養防甘柔滑必具夫滋味𨿽以養胃然譬之益火以膏火之炎也相於欲或壅之則成疾焉不虞其壅而亦不至於炎吾意翁必能知之是以若此壽也抑伯醇旁通醫方所以娯侍其親者或別有術焉可以扶衰而延年歟自今以往翁之閱世滋久其中懷泊然思慮益省當不異學道觀妙之君子非止願朴夷易而已也獨羨其年加長而貌加丰欲從問所以保嗇者何如又自省壯盛時嘗有志當世不幸爲思慮之所賊今衰矣庶幾竊翁之緒餘以息黥補劓焉且幸無敗於糾紛以從翁於幾杖之間亦吾黨之所同志也

朱濟之兄六十壽序

友人朱君濟之以今年秋七月廿四日爲六十生辰君之交道廣自其父行至子壻所與遊處見卽歡然忘年忘形終日飲酒談笑無倦容於是嚴翁樂山偕其酒社之友凡若干人過予屬爲文贈之夫以予之衰嬾廢學而長年者顧欲得一言以壽君謂能悉其平生也且意君優遊詩酒亦欲得潦倒疎狂之言以爲樂耳君少嘗有志於當世見世無知者遂厭薄不屑中年以後一意以醉吟爲娯客至卽畱與飲不問中廚之有無也肴蔬間設相與終日對奕剝啄之聲不絕於手謿謔之言不絕於口已而呼盧浮白君旣自喜能飲酒而客亦好與之較酒酣輒奮髯抵掌多所譏評與之善者輒正言止之君亦笑以爲愛我無忤也或以謾辭欺君君還以語客有笑其妄者終不言出自某某也其涉獵彊記有過人之資毎於酒間稱述稗官小史往復曲折如目所覩客爲解頤焉閒居好爲五七言近體詩嘗一賦郊居多至百篇每嘆邑在海濱無湖山之觀吾中有不適焉往往卽所想象而賦之詞或誇大而近誣世當有知我於言外者耳蓋予所得君於三十年間者如此予於君顧獨自有感也君之先公以布衣之俠享有良田廣宅之奉以遺於君其識賢士大夫於未遇時能使其人終身不忘抑亦可謂傑然者矣而幾不免其身君杜門髙詠彌縫之以酒絕不問家人生產𨿽時以口舌觸迕聞者亦終能寛之不爲隙也以較於先公所享不已丰且安乎嘗試與君追數省事以來耳目所覩記中間盛衰之變所不必言若其頹然自放不爲繩墨所束者有幾獨坐而吟羣居而醉來不迎去不送如是以終其年者有幾厚於施人而不責其報丰於待客而不畱其贏如是者有幾亦可以樂而忘其老矣君每歲至仲夏卽散髮不出戶客至以袒躶接之至秋中乃復衣冠今正其科頭箕踞時也予將艤小舟袒而就君與竟日飲酒賦詩因書此以進於君不知視世俗之頌禱何如也

張元長六十壽序

夫士汲汲於當世負其有可以自見也其不幸終不爲人所知未有不憤然嫉俗與世濶疎也當其少而受經終日矻矻學爲文章以干時及已老不遇非獨厭所常習儷偶之文𨿽聖人之遺經亦遂棄置不以闗於心者多矣若此人者其鄙淺固不足道然亦何至反沾沾焉自喜其一藝爲哉嘗怪友人張元長少而博渉於書無所不窺宜其於世俗有不合矣顧𨿽見擯於有司而更爲少年所推重色未嘗慍文乃益奇夫今之時文率三年而一變其始不必果有合也而驟掩前人之規其後不必果有戾也而已來後生之誚矧吾元長盲於目則簡防都捐順於耳則行年俱化此屢變者何由肖其步趨而闇與之合何用悉其才力而數與之競哉且人之有喙獨不可以淸言雅謔極羣居之樂乎而我實苦心獨不可以黙存觀妙怡燕處之神乎若曰此少而習之誠不忍棄焉則古人之言語與日月長新不已賢於爝火之一燿乎如君胸次宜薄詞賦不爲顧難割於童穉之小技乎予乃爲解之此殆元長之所挾以傲世而不忘一警憒憒者歟君蓋曰向吾欲有自見也有司者之程度未能詭而與之相遇也今吾直以爲寄也少年人之矜尙猶能變而與之相逐也世有達觀者或因是以得予曰斯文也老而不衰能者無難知者良不易而耳食者或轉以是詬予曰夫夫也其何能合旣以自誤將復誤人爲夫此兩言者吾皆笑而頷之此吾所以爲窮居之適也信心而索之衝口而吐之其聞於人泠泠然未必不如絲竹之和鳴也有會於心欣欣焉未必不如屨帶之兩適也夫世俗之患在以人爲重輕人不知而慍苟知之而汰已甚矣不勝憤焉而甘與世相違亦不勝肆焉而輕以人適我矣誠知夫鄙淺者之足嗤則夫沾沾自喜者以爲果有樂乎此可也而曷足怪乎予與元長齊年而後兩月生君之生日以夏六月邑之與君善者屬爲之辭以壽焉予方辭諸君之頌禱未暇以爲不知夫沈李浮之會親知滿前所以佐君之歡笑亦有以予言進者乎予兩人皆不遇以老故吾之言云爾若其相與於無相與相爲於無相爲者要自有莫逆於心而非文辭之所悉也

唐實甫六十壽序

嘉靖中邑之賢而有文名聞四方者唐道防先生其尢也然卒困諸生晚而得郡文學以歿先生之撫其弟蓋父師兼之旣而隠於醫嗣其世業者道述先生也文學公與先大父同時爲沈氏姑侄壻先君之少也以姊故往從公受經與道述丈相厚善實甫道述之子也又學於先君余故得暱焉道述先生風度凝逺望而知爲有道者每出爲人治療歸卽登樓檢方書究極所疑暇則誦古詩文攬觀法書名畫以自娯樓之西堂之東卉木斐然捨後竹深水涼夏月數與知交數公避暑其中門無雜賓若年少而獲與接者予與亡友張君仲慧而已實甫再以文試有司不售先生卽令棄去仍學爲醫且授之家秉未幾君果以察脈處方積歲入之贏別買地葬其親有二弟一醫且耕一耕且讀皆去之郊外以城居諉之兄君卽又兩慰其意人以是稱君之才且服先生之前識也向令君終爲儒儒生不得第十九而餒耳其克有是乎君之子孟博旣補諸生有子甫成人今又繼之適屇君六十生辰於是親朋之賀且祝者雜遝其門予𨿽衰劣自有識以來幾五十年獲交其四代固不可無一言也竊嘗以君自方少而受書如獵與漁惜此居諸勤苦三餘徒費耘鋤不成菑畬此相似一矣終焉逋客當世無責匪狐奚白匪彪奚嚇𨿽慚巨擘無靦尺宅此相似二矣君早自弛吾猶濡軌雜蘅與芷夫何慍喜求粟得秕能無瘢疻此不逮一矣有鶱而鵷豈牧而豚有圃而樊豈市而門子日笑言我舌欲捫此不逮二矣夫此兩相似者失之於前吾與君之所不及悔也持之於後吾與君之所得保也至於兩不能逮天之厚君吾不子妒天之困餘子不我嗤春花之朝秋月之夕君灌園能爲我擷蔬吾近市能爲君烹魚若夫泉甘茶白追桑薴而友玉川尢可數數也請自今爲期勿以貧且憂而辭勿以衰且慵而免暇卽相過語不及俗子言子之蒔花種樹予話予之觀幻悟空退而教誨其子若孫使各有業焉以自立無羨乎今時之浮榮無忘乎先世之遺範庻幾乎馬少遊之意以樂其天年不亦可乎勅封翰林院編修溫君曁孺人沈氏六十壽序【代】

士之砥行立名澹然自足者其身之不試則必有爲之拓其緒焉士之蜚聲騰實然有聞者其名之驟起則必有爲之發其祥焉幹霄之木不生於培塿千年之脂必種爲琥珀理固有然矣吳興山水之奧區也融結旁礡發爲人文隠淪材傑之彥自古多有以今所聞有隠君子曰封編修溫君者人貌而天殆古溫伯雪子之儔與年才六十而其子太史長卿升玉堂之署較天祿之儲且十年於玆矣維歲冬首屇初度之令辰樂齊年之嘉耦而長卿甫先已乞假蹔還裏門溫樹無言數馬以防族姻稱其孝慈鄕閭羨其福履煌煌乎善頌善禱固已爛縑緗而盈卷軸矣長卿昔在南宮所薦士若而人謂餘子某謬先簸揚介而徵言爲稱觴侑予聞之君本逢掖古道自將讀書談道不専章句旣而考槃薖軸便懷終焉之志以及子壯登朝榮膺綸綍而處之恬然布衣徒步無攺素風至於急病讓夷先人後已少以自矜迨晚加勵不於其身於其後人君之謂矣長卿在貴不驕髙才能讓趾前之美擅時之譽求忠於孝爲世偉人君之貽矣在詩有之威儀孔時君子有孝子孝子不匱永錫爾類𨿽有善頌何以加玆酌以大斗以祈黃耉黃耉臺背以引以翼壽考維祺以介景福𨿽有善禱何以加玆予又何言哉顧予老矣竊有衰世之感欲一效之夫金閨之籍世號淸華肩鉅任重豈伊異人振而矜之器小忌盈政以賄成棟折將壓膠不適時雉膏不食予忝聞政毎用惴惴私門之內喜不勝懼如君之意將無同乎則又歌烝民之詩以進焉旣明且哲以保其身夙夜匪懈以事一人君與孺人其善自保嗇復十餘年觀長卿以不吐不茹不侮不畏爲王國楨爲徳門慶其喜樂永日又何如也是爲序

宣翁偕老壽序

凡壽而爲之辭蓋言得於天者之厚而美君子之福履爲不偶然也又祝其勿替引之享有期頤而使閭巷之人爭傳道之以爲美談也夫然則一人之壽天下之人之壽也𨿽其親暱焉用文之一言之祝百齡之壽之祝也率十年而更端不已贅乎夫情之戚疏若莛與楹不有文也夫安知戚之不同於疏耶且人之生世𨿽數年之間而愉怫之遞更猶寒暑之狎至者蓋多有之矣若其纘前之緒貽後之謀已爲劵而責之天如夏之必燠而冬之必涼此亦生人之希覯已苟親與暱卽侈而張之可焉是嵗仲冬屆慕川先生七十初度之辰而其配徐孺人適與齊年所與元甫厚善者屬予爲祝詞余家於宣氏再世姻連女弟爲先生再從子婦今其嫡孫又委禽弱息焉旣慶先生之壽考而又將以致吾之情𨿽言之不文不可以已也猶憶往時諸長者爲酒會數過飲余家時先生年未六十嘗在末座不意忽已至七十之年而予亦荏冉衰矣比見先生年加長而貌加腴意竊怪之一日從容問所飲噉朝不過白粥二盂不必其蔬也飯或佐以少肉不必其醬也嘗稱味之養人以平和耳過爾甘肥必有所偏語不云乎厚味實臘毒吾薄口腹所以安腸胃也予以是知先生之於嗜欲淺矣嗜欲淺則所求於世者輕輕故易足易足故無營其神完而气平可以卻疾可以延年殆有道者與又嘗見語云毎笑兒侄輩譙訶穉子繩以幼儀夫士大夫師事孔子誦其遺言而發爲文章以用於世矣已而旋背棄之曽不若是童子之猶知嚴其師也則若之何蓋先生之感慨深矣而責於人甚薄𨿽其誨子侄猶然庶幾乎恬與智交養者宜其道貌之加腴也𨿽然先生與孺人之所享不可謂非天民之厚幸也假令有子而不若元甫才𨿽欲貶衣節食以優防於田野俯仰寛然堂構無圮以安享百年之樂豈可得哉計自今以往予爲先生孺人壽當不止此姑言今日之偕老而傳者已矣

誥封夫人徐太母金氏壽序

故大宗伯徐公以嘉靖二十九年庚戍起家進士爲禮部屬十年守官不阿出補郡荊州而夫人始來歸嗣執筐篚逮公歿之十又七年歲復爲庚戌夫人春秋七十髙矣於是境內外之徵文詞道盛美者後先登堂因冢孫爾常奉觴上壽而姻家陳國紀方就試春官其子開美爲素屏謁予求敍而書之竊自惟獲交且三世平生辱公知最深視夫人猶母也𨿽不文固願爲執筆焉始公之成進士也夫人甫十齡耳然先是已從其父鴻臚公居京師望見皇居之壯麗而習聞名公卿命婦朝賀之儀閨門之內數相與嘆羨以爲榮豈意三十餘年間蒙國厚恩而身受二品之封號乎方景王以愛子就藩公爲州人力爭沙市至於下獄其後放還夫人乘肩輿自廨宇出州之婦女百千爲羣爭以肩臂受輿環擁不得前此其爲榮又豈止封號而已哉自公歿至今人謂夫人於存歿盛衰之感當有不釋然於中者予獨以爲不然夫夏之日冬之夜此有所贏彼有所乏無足怪者喜春暘之煕和而惡冬雪之凜烈是烏知天道哉人生壽命長者多至百年試以四時平分之有不及於夏者矣況秋冬乎若夫已榮矣勢不能無顇已而顇者復榮豈非剝後之復而一人之身之所希遘歟今者夫人當旣老之年視聽無攺神爽肅然爾常以孝謹娯侍恂恂之譽著於裏閭夫天道六十年而甲子一周傳所謂公侯之後必復其始者行將在爾常矣夫人顧而樂之喜可知也昨歲之秋夫人已抱曽孫今聞又占夢焉關雎窕鳲鳩平均世所謂吉祥善事者宜駢集以奉膝下之歡喜又可知也然則夫人於今日固去雪霜而就靑陽之候也歲時燕喜禦冠帔而撫曽孫追敍少壯之榮盛嘆已往之不可畱而慶將來之未有艾也不自今始乎爾常𨿽少孤觀其所與遊必求勝已知夫人之教以下人也績學綴文不廢昕夕知夫人之教以無怠也歲中朋酒之會必潔以共知夫人之教以愼微也夫人之勤施於徐氏者如是長食其報也宜矣詩不云乎詒厥孫謀以燕翼子以引以翼壽考維祺以介景福請以是頌且禱其可乎

勅封太孺人淄川韓母七十壽序

上之四十年仲春淄川韓侍禦奉命巡按江西過家省覲蓋封公之春秋七十髙矣而某也嘗從士大夫之後屬朴訥之詞以侑一觴而頌萬壽焉後二歲甲寅侍禦使還道經吳門邑之旅謁而餞送者踵相接也其明年孟陬又屇太孺人七十生辰於是前之往賀者將復繼之而屬爲之序竊以謂君子之孝於其親與世俗人異俗之所謂孝小者娯其晨昏時其寒燠𨿽其大者亦不過邀朝廷之寵錫爲閭巷之榮觀如是而已其親而賢者也或猶有不樂焉頃者獲接侍禦燕閒之談其論賢不肖之品若別白黑也若薫蕕之不可同器也其論出處之大節寧剛而折也必不肯媕阿冒昧一日而偸自完於列也其論任天下之重且難𨿽絲之棼不難理也𨿽驅車於阪操舟於湍悍而不虞覆卻也如是以爲父母光寵蓋義榮非勢榮也養志非養口體也其親之樂之豈猶然世俗之所艷羨哉或曰淑婉之資非所論於慷慨朝廷之義非所論於閨房子是之論其或未然歟應之曰子未聞太孺人之居常乎其相夫子也順而能安其撫侍禦兄弟也慈而能均其睦於韓之宗也降而能施家之裕矣而用不爲侈子之貴矣而色不爲驕口不甘於滋味葵藿而已身不安於綺紈繒布而已此士大夫之所難而太孺人顧易之矣夫人之仰於物者輕則物之爲吾累者鮮累鮮則形安物輕則慮澹安故莫能攖其寧備物奉之而若無有也澹故莫能汨其淸五欲染之而終無滓也譬之注水焉所以受之者深斯不溢矣譬之爲室焉所以基之者固斯不傾矣萬福攸同不亦宜乎古之得道眞人所稱外身身存後身身先不可易也天下多脂韋之丈夫而曰必無恬兪之女士非吾言之過而疑吾言者之淺也然則太孺人其亦猶有望於侍禦乎蓋聞之君親等耳故孝者所以事君而忠者亦所以順父母也今海內乂安而朝廷之上漸似有黨人之形黨必起於爭爭必各恃其援其究至於邪正兩傷而世道受其敝是故君子與其爭而勝莫若處之以無爭無黨而俟其自伸非無爭也無其心也非無朋也無其迹與名也夫然故其勢不至於過激而其變不至於禍天下某少而受易請以易推之復之初剝之碩果也有休復之下仁焉不與之戾也進而臨君子之朋可以無不利矣又進而大壯則壯趾者與羸角者不必貞而吉矣故聖人有憂焉今者朝廷之進退士大夫自以其意爲勝負而中防反似出於不得不從者𨿽侍禦之所以處此固非書生之所測知而或者虞其臨而且壯也此宜亦太孺人之所慮矣魯敬姜之深識逺慮儻可得而聞乎將天下實受其福而樂只君子福履成之又非止今日之所享而已敬書之以頌而禱焉不知亦有當乎否也

西安方母鄭氏八十壽序

友人信安方孟旋以丙辰春登進士乞歸省其母夫人鄭氏吾謂孟旋其不徒以祿養爲榮而尢喜母氏之壽康優遊暮年未有涯也吾又以知太夫人不徒以子之一第爲樂而尢喜其素所自許不同流俗行可以有補於時也比三年授南京兵部職方司主事將之官而是歲七月某日爲太夫人八十生辰閨門之上壽賓筵之獻酬須禮成然後行斯時也凡浙東西能言之士及海內之知君者必且盛爲之詞而孟旋乃有意於予之一言予將何辭以頌且禱乎竊以爲人子之孝其親𨿽極於無涯而必於內自盡朝晡之疏食冬夏之裘葛此用力與勞之所及也苟能使其親安焉則可謂之養志矣豈不亦士人之孝乎若夫冠帔以爲華鼎食以爲養已榮矣然而職業之不修聞譽之不章此夫不肖人之所狃也其親而賢者能安之乎奉之彌隆辱之彌甚耳今試以是二者號於國中非貪冒無恥之尢必前之是而後之非也然試令羣國之人士而處於此其爲不肖人者不少矣豈非孟子所謂失其本心者乎惜也身旣貴矣可以立身揚名孝於吾親矣而考其生平或下同於閭巷小夫𨿽少知自好者宜所不屑顧沒沒焉若此何歟若吾孟旋者學爲經師行爲人師實大而聲宏其已久矣今且服官守而漸進用其風度則羔羊之委蛇也其寵光則蓼蕭之譽處也以是而娯其親夫然後冠帔足以爲榮而榮不必其冠帔也鼎食足以爲養而養不必其鼎食也夫人顧而樂之必曰向吾聞是子也與其徒言必依於忠孝今吾幸得見之不虛矣豈不亦人子之大願哉予始識孟旋於石頭僧捨一見語合相與論蘇長公藥誦蓋欣然會心焉今海內承平日久以國家磐石之安乃隠隠有惰窳之憂當由士大夫意不在公而內營其私耳故予爲獻壽之辭特以樂有賢子頌焉誠孟旋所以見屬之意亦欲使天下之愛其親者奉其冠帔鼎食而進焉皆慨然有意乎孟旋之爲人也傳稱孝者所以事君豈不信哉豈不信哉

貞節姚母文氏六十壽序

萬曆四十三年秋吳郡有得兪防以貞節之門旌者鄕貢士姚希孟之母文氏故國子生諱汝轍之妻也又三年冬闔郡士大夫綴文賦詩往爲之壽者夫人六十之生辰也蓋距洪武七年歲甲寅詔旌其門而蘇太史伯衡爲之頌者七世祖榮三之妻黃氏也至於今二百四十又二年矣一門之內婦節母慈後先相望𨿽家世以名徳稱者或不逮焉夫士少能勤學長能勵行或有功名於時𨿽官至京朝三品其得諡者鮮矣若夫節婦之旌蓋人臣以身殉義而得諡者之比也以閭巷窮嫠辛勤顦顇以老而一旦防朝廷之寵賁豈不尢難哉於是吾邑之辱交於孟長者將撰詞以爲壽而以齒見屬乃孟長亦有意於予之一言不知其衰鈍鄙朴言之而不文也夫人之爲婦僅八年年二十有二而孀居上奉二姑下撫十月孤兒中外百罹備嘗艱辛卒朂之至於成立早以文藝知名方壯而舉於鄕卽未進用亦足慰矣今者孟長將偕其舅氏文起又試於南宮奇文異藻豈復憂不合哉予以謂其入而盡孝者卽所以爲世用也其出而盡忠者卽所以爲母報也若徒曰章服以爲榮鼎食以爲養而已意者母夫人其必無樂乎此矣國家承平旣久喜起不聞上不信其下而並廢威福之用下數嘗其上而漸開私黨之門吏治日黷民生日瘁而有姦莫察有竇相通容容焉務爲苟安而已以其身爲大盜積而以天下事爲羣兒戲長此安窮欲求長治豈可得哉比者疥癬膚誠無足患而倉卒無備逺近懷疑非事勢實然而其人之莫可以恃也假令孟長一旦在事果有必然之畫乎卽不當其任或問焉亦有以告乎將黙然而已乎卽言之能無異同乎卽眾咸是之能果試用乎則𨿽以孟長之志之才誠未可自必也豈果無足患哉予衰且迂於時務無所通曉然竊嘗觀於古今之變頗懷孟氏生心害政之憂則今日之文章是也鉤棘以爲新誕妄以爲髙塗飾以爲贍問之歐蘇曽王不知也則進而問之韓栁又進而問之賈董孟荀皆不知也而曰吾有以勝於人而取於人足矣而主司者亦遂目爲異也而亟收之以斯言也而發於政事其害可勝道哉予昔嘗爲書以告當事者而漫不訾省遂匿不敢出示一人玆聊復爲孟長言其槪士苟志乎古必不誤而入於今苟志於忠孝必不誤而沒沒於富貴庶幾不爲黨人之蔽固乎孟長試奉一觴進母夫人而以予言質之然乎否耶不知夫仁人孝子之大慰其親者當何如也

學古緒言卷六

欽定四庫全書

學古緒言卷七

明婁堅撰

壽序十一首

楊貞母顧氏九十壽序

友人楊之屏汝戢自太倉過予請爲文以壽其從叔祖母顧孺人先是歲丁酉予嘗賦詩爲孺人八十壽今忽已復十年予拙且衰窮於世久矣其姓名旣不足爲交遊光寵而言語朴陋又無環瑋贍麗之詞可以稱道盛美者則辭不敢爲而汝戢固以請且曰凡實之不足者必求侈於文於是言之者多諛辭而當之者有媿色若吾太孺人之爲婦而貞爲母而慈聞於朝廷之上而信於閭裏之人已非一日矣固不必如世俗之侈而張之也子爲頌禱之詞而已予旣辭不獲竊以謂孺人之歸於楊也年僅二十有八而寡其長子以髫齔孤次猶未離乳哺而季方在姙也又數年而舅姑相繼亡蓋爲婦之日短而以母儀稱於楊之族姻者且五十餘年矣予未嘗識其伯仲而獲與季交見其逡逡退讓可因以知其二昆也見三子者之克自樹立不墜其先可以知孺人之撫而教之者不媿於丈夫也以煢煢一婦人茹荼集蓼以持門戶而卒保其家以成就其子豈不誠賢已哉計孺人之辛勤憂念朝夕不遑寧處者累二十餘年而後得安其子之養其非尋常之所能堪何如也及三子旣受室自含飴弄孫之日至於今又三十年所以自慰其伶俜孤苦者何如也幸母子之相依瞻堂構之無圮追思往時之拮據以卒有今日如痛定思痛其愴焉以悲徬徨焉以不能釋然者又何如也𨿽然孺人之不幸以寡譬之卉木始華或風吹雪壓而不免於摧折者此卒然而不可知也乃孺人以壯盛之年矢志自將使死者復生而生者不愧孺人能自必之也若夫藐焉三孤得不夭殤以迄於成長長而其材皆足以自立娯侍孺人於膝下能必之乎當孺人之寡居年未三十也迨今六十年間旣克成其子又獲以桑楡之景膺表宅之光寵躋耋耄而望期頤又可必之乎蓋天之鐘祥於孺人已厚其稟矣而顧奪其所天𨿽若不可知而卒以賢明貞順食報於子孫以稱於裏之人則夫天人之際亦若有黙定而可期者矣卽以終歲百罹非人所堪視谷風之方舟泳遊何如哉髠彼兩髦實維我儀之死矢靡他太孺人克之有馮有翼有孝有徳以引以翼孺人之子若孫勉之俾爾昌而大俾爾耆而艾百有千歲眉壽靡有害孺人與其子若孫終享之以是爲頌禱其可乎𨿽予言之不文不猶賢於侈而張之者乎是爲序

侯太母張氏曁母陳氏雙壽序代

獻歲發春嘉定卓明府走書幣來裏門請爲侯給事太母張洎母氏陳兩夫人壽序蓋姑已中壽而婦亦老矣其設帨之辰皆在去年冬會給事方諏日襄事故其上壽也緩卓君之言曰侯氏詩書之業自參政公起家以來凡四世矣四方之鋪張其辭以侑壽觴者率稱其代有聞人後將益昌二母皆壽而康子孫滿前享有備福而已顧所以致此者豈獨夫子能及志未變而閒之亦曰其無攸遂者咸以順則助耳不然東吳之俗競以侈靡相髙有如婦子嘻嘻一失其節至於愛克厥威欲母慈而婦聽豈可得哉予聞而韙之是足爲二母慶矣而奚以贅爲則請言風气之殊今昔之變以頌而禱焉庶幾卓君之意或亦給事之內致其孝誠而外效其謀猷者乎蓋吾越之去吳也僅數日程而近而嘉定又最東下邑俗故朴厚其世家大族好以禮讓相先尢知敬重賢士𨿽吾越人往往去爲經師久而益親比聞人言俗且漸入於浮薄固習尙稍移能無望在事者一注意風俗以爲之倡乎始予得卓君於禮闈一見知其溫文而警敏也比謁選得嘉定令以行予聞之喜曰彼俗之漸敝其有瘳乎抑又嘗聞之彼之賢士大夫頗能自好不沒沒以妨賢有司之政則又私以爲卓君賀夫所謂今昔之風气果孰爲之哉譬之穿池淤之則潢污不可以濯澄之則淸泠𨿽以鑑可也譬如爲墉其薄且疏也傾可俟已厚爲之基而捄之度之築之削之𨿽數十年如昨日有如爲邦者以此厚其下而在家者以此宜其人可以壽國可以寧親斯言也𨿽謂頌也而實規可焉𨿽謂規也而實禱可焉蓋賢者之相與以有成如此今給事官省垣其所論列固吾君吾相所取也然而海內之人上自卿大夫下至布衣寒士咸得以評議隨其後則其所自效於時以爲其親榮者必有以處此矣今天下承平日久中外恬然以苟安爲事又或囂陵詬誶以求快其私而身名亦且隨之若此人者獨無父母之髙年多福以享其榮盛歟亦且皇皇焉懼一失足以貽其憂否耶吾固知給事賢者必不苟同於流俗而乃以此爲兩夫人頌禱儻可謂愛其人則必稱其親之所望於子若孫者以進焉亦君子之用心也

勅封太安人錢母顧氏七十壽序

自予甫壯卽知海虞有錢景行先生以績學工文辭著稱而未之識也荏苒向衰識受之於昆山客捨見其在眾中穆然端凝竊私與友人嘆其賢一日邂逅先生旣前揖客有問其年則應曰吾與太倉王冏伯嘉定婁子柔皆同年生於是復相向而揖蓋一覿面而知其伉直爽亮超然流俗之表惜乎遇之晚也比受之擢甲科官翰林先生年未六十也而遽不逮於祿養蓋又一紀歲在癸亥而太安人受勅封年七十老矣於歲之春受之乞假歸省比秋八月舉一男太安人撫而樂之眠食有加其誕辰在冬十一月予友陸君孟鳧何君季穆過予而致同人之意猥以祝辭見屬予聞贈公幼孤母卞夫人撫之朂之迄於有聞而太安人始來爲婦卽能嚴事其姑且以儉勤相夫子及見受之學成而身享歲晚之榮是足爲太安人壽乎否也蓋在受之他日之效於本朝者矣士當世治卽稱古昔修文章以潤太平致其君比於三代之隆上也其次則爲國家補偏救植立其骨榦而振竦其精神使不至於惰偸亦足尙已若夫主少國疑士習骫骳人騖於利事乖其紀朋則淫徳則比賞濫而罰廢邊鄙聳而將吏弛彼槁項黃馘終老山林者無論也幸而在事宜有以自樹而人趨人諾袖手旁觀已乎蓋自道喪文敝士鮮知有通經學古者而爭騖爲虛恢僥幸一日之遇偭防矩而繡鞶帨其流彌甚莫或拯之以受之髙才雄文冠冕一時而名在石渠司存宮允進可以獻丹扆之箴退可以挽波流之靡當斯時也而能不激不隨一意以明道術端步趨爲凖的非獨後生之前驅實亦良士之實用也經文緯武扶夏剪將不在玆乎不然𨿽位至三公慶延萬石有不足爲太安人榮者矣予又竊有感焉士所爲用於世者吾親之身也其長養成就嘉奬拔擢以榮其親者主上之賜也然則不竭忠𨿽欲榮親無由已不克孝𨿽欲立身揚名無由已彼其累累若若防厚寵而陟崇階秪足爲世所詬詈於移孝爲忠何有哉語有之一夫先登萬人屬目一人善射百夫決拾於今日三事大夫而求一先登善射闡繹聖賢人之緒卽思行聖賢人之道者非受之而誰此則予所以爲太安人祝者也

侯母陳氏七十壽序

余友侯君得一以行人三奉使其初南登衡嶽最後逾嶺嶠觀於海而還人皆謂君此壯遊也而意獨惘惘於不遑將母嘗以秩滿請於朝得移贈先公爲修職郎如其官而未及母氏也去年冬還朝會伯子以秋試冠其經遂攜以從自吳門䢐北三千里而遙士大夫之遇於塗者問君父子知夫人之壽康孰不咨嗟嘆羨以爲賀也今年夏君方需次六省而孟秋八日爲母夫人七十生辰於是邑之人士咸撰辭登堂因君介子而進獻壽之觴焉予惟侯氏家邑東南數千里外種徳於農而發祥於士大參公晚年登第由郎署攺禦史臺已而副臬參藩皆郁有名實修職君僅以貢升於禮部給事𨿽早能自奮然頗搰搰於一第能無悵然於修職之不及見乎今夫人且又見其孫矣積之厚發之遲澤彌深而名彌著豈不休哉𨿽然苟徒以是爲祝詞不過流俗人之所艷羨未可謂知言之要也昔嘗竊聞之凡夫人之相其夫子孝養尊章念風雨之如晦而黽勉於有無者更僕不能詳也其大者門以內無違言門以外無失禮訓其後之人能以勞爲愛其徳方其識逺務急其情不靡靡於文圖其難不沒沒於易若此者求之賢士大夫亦希矣何意閨閣之中乃有非苟知之實允蹈之者哉夫以夫人之賢達如是而家之長幼卑尊莫不漸濡稟仰肅肅焉雍雍焉夫人之樂其子若孫而優遊於多福何如也抑亦天之使夫人難老而益以錫侯氏之祚乎是可爲頌乎否耶若夫給事之孝於其親者蓋自今日始矣昔賢之論謂天下事惟宰相得行之諌官得言之而今者任事大臣反若仰鼻息於言路何也且其言而效則身名俱榮其不效不過一去以塞責而朝廷之威重將士之挫衂疆圉之戎索若於彼無與焉則又何歟自昔官稱守言稱責謂將有以責之也凡今天下所跂踵而望之旣得之則揚揚有矜色者亦嘗反而思其責乎夫子曰勿欺也而犯之夫欺而犯本實先撥矣然犯亦未易言也人主威福在禦一震怒其臣希有不戰栗失措者竊以爲欲觀事君之不欺又當於犯顏先之傳曰孝者所以事君也豈非謂不能孝其親者固萬無忠君之理乎吾又以爲欲觀人子之孝其必有驗於忠君之節矣夫義之無所逃命之無可解等耳況乎君之於臣喜有賞怒有刑如是焉而不忠謂能孝於其親吾不信也請又以是爲給事贈予與姻友龔行之皆獲交其四世猶憶逾冠卽肩隨修職君同文社及見給事髮補諸生而大參公之歸田也毎見必慰勞其困頓且望其猶有一日之遇蓋眷眷也今給事方進用而吾兩人者皆不遇以老猥以齒長執筆而末復綢繆其語以見夫頌不忘規者蓋深念疇昔之交宜不同於流俗如此也

龔母朱氏七十壽序

予自束髮所與交者始皆以才气相慕愛至於彌久而益信必表裏洞然淸明淳篤之君子也若其外峻整而中易知與不知皆稱爲賢者莫如吾行之非獨予云爾凡獲與行之交者於予之言如出一口也行之之最稱於人者事其母朱太孺人備極色養而兄弟友愛無間言龔氏自邑未建時已從郡城東徙爲黃姑灣里人而朱之先有貴爲桂林宣撫使者嘗置墓田於邑東南頓悟寺之傍子孫至今能守之蓋皆境內之望族也予幼卽從振軒先生受書長於行之一歲數入拜太孺人於牀下今追思之如一日耳忽忽不自意遽爲五十許人而太孺人安行之兄弟之養蓋其嫠居亦已二十年矣閨門之內雍雍愉愉以享有康彊壽考之福豈易得哉或曰行之經明行修而名未離於膠序親未霑於祿養於其中必有闕焉以行之之闕如知太孺人之容有不樂也解之曰夫此乃世俗人之所以養耳假令文不如行之行不如行之乃能徼一日之幸以爲親榮玆固流俗之所共艷慕也而有道之士必心疑而竊笑之微獨笑之且以爲詬病焉然則行之𨿽未遇其中必有所自得矣筆耕亦足以爲養而豈以是動心乎哉或又曰父母之望於子者亦欲使有聞於世而身享其榮耳𨿽行之能自信太孺人之未能釋然不可知也而行之能勿介介乎又解之曰有行之以爲之子可以知太孺人矣𨿽防褐之溫猶狐貉也𨿽菜菽之飽猶粱肉也而況於輕暖甘脆之奉之不乏乎哉然予竊以爲如行之者使其早得志於時功名顯於當世利澤及於斯人其賢於世之苟富貴而私其身圖者若黒白分焉所以慰太孺人者又何如哉行之姑守其道不懈於其志以俟焉豈終窮者哉其遇於時不逺矣顧以予之衰廢少獲遊於先師之門長而幸不爲行之所棄晚又申之以婚姻今玆太孺人七十生辰欲爲之辭以頌且禱而懼吾言之不能文也友人沈廷望廷和皆嘗遣其子師事行之亦以壽序見屬因論行之家庭之樂可無借於遇合而終有望於行之之遭以爲太孺人開八袠之榮也是爲序

陳貞母吳氏六十壽序

吾吳之俗自年六十以上率十年而一祝則必侈爲文辭以侑萬年之觴𨿽閨門之內其賢素不著於外猶必序其家世想象其所以宜於家者以頌且禱焉而其辭多托於縉紳先生至或取辦於庸妄而受之者猶以爲榮今吾姻家馬君伯淸與其子元調巽甫圖所以壽貞母吳孺人而囑予爲序予賤且貧其言語又不能工而不辭爲之者以謂能得貞母之實不必於侈而張之假而托之而其榮名信於裏之人者庶幾於頌禱之善也貞母年二十而歸於陳歸陳七年而不幸以寡撫其子而教之以醇謹稱於鄕裏而家日以起蓋又三十餘年閒則課其童僕必以身爲師惟儉惟勤以無忘其初可謂賢也已昔者孔子刪詩風始二南實以閨門王化所自始惟昔先王之盛非獨人倫之教明於庠序而其婦人女子皆有傅姆之助至於周衰而魯敬姜九子母師之流其所以教於家者猶古女氏之遺也今世士大夫已不篤於學況其閨內乎貴富之家旣不知有女工以日流於淫侈惟貧不能自贍者乃始力作以謀其生然如此人者率目不知書至於從一之義猶時有不媿於古而足以風勵於世以述於後者蓋其天性然也若貞母之爲婦爲母何如哉且吾聞貞母薄膏粱紈綺之奉而自力於紡織意所以訓其子孫必有若幅畫均軸之諭者而特不可得聞耳如令少而知書又有傅姆者爲之助豈必讓於古之人哉則𨿽生於貴盛之家可也今陳氏詩書之澤將日逺矣有貞母以爲之內主庶幾乎仲尼所謂季氏之婦不淫矣自今而往年彌髙而徳彌劭所以食其報於子孫以教於陳氏之女若婦者詎有涯哉予與貞母之子皆爲馬氏婚家而巽甫又從予遊固予所謂能得其實者也然吾又聞貞母深信因果其事神甚防不識今之爲貞母壽者其亦有以敬而能逺慈而不殺之言進者乎巽甫識之其以吾前所稱爲貞母頌以後所稱爲貞母禱可乎否也是爲序

李母徐氏七十壽序

李伯子茂初與其叔長蘅皆翛然有夷曠之致又能發爲泠然淸逺之文而跧伏田裏以詩書爲操履爲襟裾娯侍其母徐夫人於暮齒而夫人少知書晚復歸依佛氏儉素自將憐其子之不以菲廢禮也而安焉閨門之內孝慈友愛之風藹如也是歲暮春上已屇夫人七十生辰吾黨之獲交其子若孫者將往獻萬壽之觴而屬爲之辭以侑予嘗竊嘆士人之所期誠大且逺矣顧其得吾志與不得吾志似不在我若古之人蓋有以王事不遑將其父母者豈若後世之徒以是爲親榮哉然而立身揚名人子以養志焉非貴盛之足榮而身名俱泰乃其所以養也故其得失之際盛衰之感亦恆情之所不能釋然者李氏當石桐先生時身見其伯兄父子相繼登朝榮盛矣其身之不遇名之不彰能無憾乎及夫仲子茂才以進士膺庶常之選非獨父母兄弟之樂之也塗之人莫不嘆羨焉而又不幸以夭此在學道之君子猶能以天命自解耳其若閨房之愛母子之至痛何然吾聞夫人每於痛定之餘念先生已衰矣則以閒潔其尊罍簠簋以稱遂親知之過從者如昨也朂茂初兄弟之自力於學問以慰二親者猶惓惓也旣而長蘅薦於鄕少慰矣再進再蹶嘗中塗得疾火上炎終夜不寐懼貽母氏憂亟返棹而夫人第曰兒幸無恙足慰我矣彼身外曷足戀戀乎夫能不以一朝之名而易其天性之樂𨿽士人多有媿之者矣比見長蘅體益彊神益王意思豁然其所以慰母夫人者行可必也子有以養母之志而母亦樂其子之令聞豈猶夫流俗之光寵而已哉予又聞夫人之先公賢而有文其送女也授之書娓娓殆比於女誡而母族又瑯邪王氏故𨿽少年時已能撫茂初茂才多有恩勤及受室皆昆山士族子凡以夫人之故耳今者伯子以六十之年率其兄弟子侄擎跽趨走於壽母之前備極膝下承顏之歡吾又以知李氏之世澤未有艾也卽言之不文儻亦可以侑一觴乎若夫茂初兄弟所爲以泠然之音寫翛然之致而登歌於壽筵者必有發乎情止乎禮義者矣竊願與有聞焉

朱母鄒氏七十壽序

朱君元伯以歲丙午舉於鄕才逾冠耳旣數上春官連不得志於有司荏苒遂逾一紀常與其弟欽仲慨然思一旦之遇以祿養其親而先公萬松君竟不能待也頃者方禫除適當母孺人七十生辰於是遊其父子間者長幼若而人將往獻萬壽之觴而屬予爲之序憶予甫成人獲侍小松先生已能知其爲賢者誦讀之暇輒往從之遊環堵之室竹樹在庭圖書在幾顧予與言言皆逺當是時先生貧而嗜酒萬松徒以授經爲養而先生常怡然有自得之色非孺人之孝且勤敏何以承迎其意哉予以是知孺人之能爲婦也旣而元伯兄弟稍長向學同時補諸生未幾元伯脫頴以去而欽仲益發憤足不出戶外將有以慰其親日可俟已丙辰春元伯北歸孺人數攬涕而慰解之且曰汝父病未革時數言兒如是已能自立矣吾豈有過望哉顧吾鄕土瘠而俗汰其君子甘於豢而小人競於嚚吾所善某某兒師表也其諮而後行乎他無可暱就者兒今悼汝父第一一稟其遺訓則庶幾乎養志焉毋過自傷爲也蓋元伯嘗以是語予予又以知孺人之能爲母也予窮於世先君之歿老而傳矣吾母又及於大耋不爲不壽然自慙無以慰吾二親者非獨以貧不能養也正以駑不自力卽爲人所輕愚不適時卽爲俗所忌長以此貽羞於地下矣故於孺人母子獨有感焉蓋親之念其子同而子之所以慰其親者有不能自必故也夫以元伯兄弟而爲孺人子目前可以爲娯而其後正未可量豈非壽母之所樂哉徐徐於於以享有百年生人之慶無以加於此矣𨿽然當小松先生時人之重輕先生乃其人自爲重輕也於先生何與其在今日已有不同於昔者令元伯兄弟一旦得志於時或求多焉或求暱焉苟無以望其腹則不嗛無以覆其瑕則不終吾知孺人之必復有以詔也試以是質之而進一觴焉其可乎

李貞母沈氏六十壽序

予友李翰林茂才娶於昆山沈氏其先嘗三代連登進士第邑之望族也當茂才不幸而早夭孺人年未三十寡居茹荼上事翁媼下撫孤兒辛勤之日久矣又能朂其子勤學問工文章少以諸生有名凡與之遊處莫不稱其才敏接武而與日可俟也維歲仲春屇孺人六十生辰裏中之懿親執友將捧觴爲孺人壽謂予蓋三世交而其年已老當不爲靡詞庶可播於裏閭也而以壽序見屬其何敢辭蓋人有讀列女傳而獻疑者曰婦順卽所以爲母儀耳而奚以區別爲予解之曰此各就所傳於古者而列之冀夫人之企羨者亦各就所遭而奉以爲訓耳假令茂才得永年必以卿相顯名於時而孺人約束其閫內以佐之簡婢僕愼扃鑰人必當其用用必嚴其防當不啻如今日徒以勤苦爲也方其爲婦則修婦順及其爲母則肅母儀貴盛與食貧等耳豈有加哉予向悉石桐先生善與人交負气慷慨傾肝膽以相親潔以爲樂陳鼎彜閱圖書繪畫以爲翫以娯其暇日尢喜與同好者共之孺人偕其妯娌黽勉以奉其歡樂其天年豈有異茂才之貴盛而生存哉獨處勢有贍不贍耳吾固知孺人之孝養其獲報於子若孫可計日而俟矣嘗試與諸君子億之當茂才少時年甫十三吳興董宗伯聞其秀頴輒招致之日與諸名士同硯席已華有文名旣而中第與庶常之選其逡逡退讓猶昨也而奪之年命也其垂裕後人而復以文章顯名當世詎不可必乎微獨孺人之食報而已將子子孫孫弗替引之以是爲孺人壽可不可也竊又思之心以境爲樂境以遇爲緣何論得失固難期卽戚欣亦有分必如此而樂樂在外物不如此而亦樂樂在內心若孺人之甘淡泊而歷辛勤吾儕旣熟聞之又獲與其弟和甫交尢悉其少而婉娩迨長而不怠益勤夫女而淑婦而順加之以母而慈以徳若此福履綏之詎有涯哉輒書之以授緇仲爲壽觴侑

陳母張氏壽序

予友宣君季嘉爲予言陳母張氏之賢請爲七十壽序於設帨之辰頌而祝焉其稱曰陳蓋邑之雙塘里人也母之來歸以冢婦相余溪翁躬其勞旣而與二介婦均其分父歿無子於貲產無所取悉歸之爲後者及仲子當爲叔父後知其舅意有屬卒成夫子之讓焉翁喜爲豪毎勸之加愼朂三子使學爲士皆見其成立蓋爲女爲婦爲母多有足述者予以爲昔者聖王之化自身而刑家始於房闥而風行於海內非獨士大夫化之𨿽閭閻之女婦皆能以禮自防而勉其君子以正嫡庶之間至或勞而無怨過而知悔者無他則禮教先之也自其少時已教之婉娩聽從矣及乎爲婦𨿽一貨一器一假一與靡有私焉以示義無専制況其大者乎嗟夫禮教之廢至今日而蕩然矣情欲汨之習俗縻之自得號爲士人者然且以防得貴富爲有才還顧亷恥爲小節尙安論閭巷小夫又況於門內之女婦哉詩有之無非無儀惟酒食是議無父母詒罹而易之詞亦曰無攸遂在中饋女子惟無所遂也而後其父母得免於憂𨿽儀亦遂之爲也而能勿憂乎此父母之心也惟恐其専而已若夫威儀棣棣不可選也柏舟以自多焉旣沮我徳賈用不售谷風以自傷焉仲氏任只其心塞淵終溫且惠淑愼其身燕燕以送歸焉孰謂婦人女子而獨無儀也哉故若陳氏母者可謂女而士行矣以其子之孝又獲交季嘉諸君之賢而咸爲之祝人之所願天必從之此好徳而錫福之防也令妻壽母優遊百齡而享有遐福夫非天被之祿也歟旣以語季嘉退而書之以爲序

陳任齋先生壽詩序

侯官陳侯再爲令南越有聲及蒞嘉定旣期月而太公任齋先生始來侯曰親在逺吾食不甘味寢不安席然而不敢以亟也邑於吳土瘠民貧賦重訟繁未易以治向吾未知所以爲斯邑者需之且習其俗而和其民而後及於就養比太公之來也適三吳淫雨逾五旬乃止又風自西南駕湖水東下海之潮汐迎與俱溢橫所漂沒二麥無秋春種靡遺侯乃徧謁上官爲民請命還發儲庤通市糴爲賑饑弭盜之備蒿目疚心未有已也或謂侯且無以奉寧太公𨿽太公亦必有不樂焉於是諸生某聞而抗言曰是何意賢者之淺乎夫士自束髮治經經之言皆教人修其身以用於世故其爲世用也施澤爲榮屯膏爲辱非獨賢令則然其親而賢也意豈異乎哉故孔子謂士窮於世則啜菽飲水盡其歡而亦足以爲孝明乎在此而不在彼也如侯之賢實自太公發之其父子之間必不同於世之君子審矣且天災時有正賴賢人君子爲民之庇耳比者嗸嗸數百萬齒伊誰之責哉吾意侯朝出而視事太公必屬之曰苟力可爲爾務盡其心𨿽劬吾不爾卹也夕入而侍側太公必迎問曰苟事有疑吾且爲若殫其慮𨿽老爾毋吾隠也爾之能勤民則吾食於此土而安焉他日以爾故受錫命於朝廷而榮焉計自今以往凡所以圖安斯人者譬父母之爲子謀當愈於子之自爲謀耳若夫積資敍遷流俗之所以榮其親也偸安歲月尋常之所以愛其子也而豈所論於賢者哉某於諸生中受知特深頗能言其父子之意故聞之者莫不以爲知言昔晉袁甫以好學才辧知名然不願居臺閣職而請爲劇縣自效蓋君子之欲有所表見於世如此今嘉定之黠者逋賦嚚者健訟二者卒難得其要領而重之以年饑於以觀侯之政必此時矣某賤且魯竊嘗鄙陽鱎之迎餌乃侯不以爲迂且簡顧加禮焉其將遂使敝邑爲單父乎太公今年七十有二邑之喜其來而頌盛徳祝萬壽者已焜煌卷軸矣而博士先生與賢大夫士復盛爲歌詩以進焉猥屬以前之所論序之篇首

學古緒言卷七

欽定四庫全書

學古緒言卷八

明婁堅撰

壽序十四首

壽胡侯尊甫教庵先生詩序

春東至吳二千里而近而嘉定僻在吳東偏又百四十里而遙胡侯來爲邑之二年以歲癸丑八月移長洲去瀕海而之大都才歷三時耳而長洲之人之頌之如吾下邑也侯始東下蓋奉其二親以來逮今年春暮侯當以考績防恩而太公夫人亦皆康彊難老尢可喜也於是邑之以獻壽行者不以筐篚而文詞是徵濟濟蹌蹌亦不下於長洲之盛也諸生曹訥以少雋受知乃於邑之人士爲侯所加禮而延譽者合其詩若干首屬予序焉夫君子之愛其人必本於父母頌其徳必及於祚固詩人之指也吾聞太公少爲儒嘗有意當世之用不幸淪落以老而樂有賢子以詩書之業潤飾吏治太公之志之所求行將盡見之行事矣夫吳財賦之區亦俊乂之藪也賦重則不無積逋士多則不無負俗長洲之賦不知視嘉定何如要之爲邑者率十五而催科而以其閒聽無情之詞況又加以過客之求稱日不暇給豈若東土之政尙得専力於其所急哉而侯以數月之間從容治辦聞譽益章語有之前事之不忘後事之師也吾意退食燕閒太公必熟計兩邑之異同而折衷之固非儒生之所及知矣竊嘗論君子之異於流俗者厚自待而望於人者輕不求同而取於人者博骯髒者不憂其難合而輭媚者不患其易投此子產所爲不毀鄕校而子賤之驅車於陽鱎者也夫然士𨿽有負俗之累吾有以待之矣庸何傷故曰鄕曲之情非所論於涖官愛憎之常非所論於取士二三子之賦詩也𨿽有祝詞豈能加於南山之壽松柏之茂哉則請言其所以致此者詩不云乎民之質矣日用飲食羣黎百姓徧爲爾徳夫上能以徳化其民下能以飲食宴樂安其生而歸徳於上此世俗以爲迂而君子之恆汲汲皇皇不忍忘夫斯民者也詩又有之詒厥孫謀以燕翼子斯以知孫不謀不足詒子不翼亦不能燕也以是頌太公夫人之所以教不可乎孝子不匱永錫爾類豈弟君子民之父母斯以知孝子之行施於人無窮而幹祿豈弟則民皆有父之尊有母之親以是頌侯之所以孝不可乎若曰命服之榮而已蓋士大夫之遭時獲寵者爲不少矣

溪山堂壽詩序

士大夫閒居無營毎思自放於登臨以爲樂顧邑四境無湖山之觀往往浮舟郭外隨栁陰竹風而止焉相與陟數仭之丘極目百里而遙以發舒其意然終不得近在跬步接之幾席之間獨城南潮汐微緩波澄不流藻荇如畫居人髙竹連捨於園圃特宜舟行南可五里折而東里許望之四山圍合有堂翼然則石巖方伯之溪山堂也因友人別墅而攺爲之東偏爲宅一區入門水東西流繞出捨後春時繁桃夾防漾爲錦漪公諸子讀書其中焉而玆堂別峙水西豁達夏涼公始伐竹穿徑以爲山鑿南之池加廣且深復引而右北合於左流以益山之髙東山曲折如列屏障而西南之山澹澹焉若晴雲浮空趾入藂篁深不可極堂臨渺彌梅林拱之得月而幽得雪而奇距堂之北數十步渚蓮隄栁濯濯焉冉冉焉相映發以增其勝公毎與客圍棊飲酒於堂中見夕陽在嶺必登眺舒嘯焉而月白卽泛舟於是焉向之不可得者一旦憑幾席而接之矣公未壯出仕及艾歸田楚粵之交嶺南北之山川當極天下之奇觀矣而歸復寄情於一丘一壑夫山水之好人情所同也然惟仁智者得之性中而遊於物外故孔子稱焉吾意公之名斯堂也將必有樂乎此矣或謂士之巖居川觀自得其志而終其天年者蓋不得已而逃焉若施用於時則其端凝不動山也虛明不滓水也又何暇於外物爲哉解之曰窮通時也不榮通不醜窮性也故投閒置散棄斯人而逸其身非君子所安也然或厭寂寞以爲槁則不愉乘權借勢瘁其躬以利天下非君子所卹也然或挾圭組以爲榮則不恬非恬非愉性乃離矣豈復知有山水哉若夫仁者智者彼視其身猶寄也而山水直寄所寄也或出或處與天下同其愉悴而於吾性初無加損故其樂全而其壽命可長此豈非公之所以志與開歲二日爲公六十初度二三子謀繪堂爲圖又賡再歌以獻壽焉予𨿽不文輙繹孔子樂壽之指以冠於篇首

太僕申公六十壽詩序

傳稱六十曰耆亦曰老之將至云爾蓋自旣艾之後君子之爲世大用其尢在斯時矣今吾元渚先生當其未衰嘗乞身於朝歸侍二親皆以中壽仙去比服除而春秋甫六十叔達爲文壽之期以心腹幹城之業不亦宜乎古之人蓋有以耋耄爲時所倚重者非其勲名早著素見信於人主亦何由眷注不衰而聲施至今也哉蓋士當平世𨿽負經世幹略或未試用卽用矣或未究其才有能深知之者鮮矣吾安知先生不遂無意於今日乎私念吾三人者之獲交殆三十年於玆矣輙復相與賦詩道鄕曲敍疇昔以致其相慕愛之情而予竊重有感也當上之初年委政輔臣呼吸通於宮府而血流於寰宇姦宄自消邊鄙不聳𨿽微傷峻急而吏治蒸蒸有中興之象焉其後劑之以寛和乃漸入於隤廢至於今而有黷且汰無綱與紀如是而曰理安譬之負屙𨿽膚革充盈而常若有瞀痿蹷之憂庸醫拱手坐縻廩餼或且攘臂其閒妄投湯藥益以困顇縱有盧扁若非望而驚走必且譙訶及之矣竊以爲仲尼道大終於莫容用行舍藏獨許顏氏而子淵卒未嘗仕也其餘小用卽小行蓋有捨之而不能藏者矣方今循循者旣弗克勝其任而譸張爲幻之徒又且以膏而沃火卽有知先生而薦起之能盡用其籌防乎能旋試而速效乎叔達蓋惜夫有可用之才而世未有能知者故相爲憤惋而言之耳未暇論於今日之事勢與夫當事之難也昔者夫子嘗曰智者動而樂仁者靜而壽始予未得其解也其後觀於昔賢之論以謂道一仁而巳智者知求至焉故動而時與之合有合焉則宜其樂矣仁者不待求焉故靜而常無所爲無爲焉則宜其壽矣於是恍然悟曰此殆安仁利仁之義疏乎今先生所求於壯盛之年孚於家邦之人者亦旣動而得樂矣盍姑靜焉無爲則兪兪憂患不能處而年壽長矣他日苟有用我執此以往𨿽動未嘗不靜也其爲樂且壽豈有涯哉將進而與昔之耄耋者比肩請以是爲先生祝

張氏家慶詩後序

昔者讀書至洪範信以謂好徳錫福若影響然其後觀於古今之變喟然嘆曰凡箕子所陳皆王政也王者有作則夫好徳而備福者皆其所錫也君子曰福吾不能必也吾知勉於徳而巳於是焉或剛克或柔克劑而歸之於平康正直蓋所謂攸好徳者如此中世士大夫進而騖於名位若不及焉退而騖於豪侈若不及焉至其脂韋俯仰以取容湛溺盈溢而不悟有能自克者鮮矣以予觀伯常先生甫壯而出仕逾艾而乞身所至不爲赫赫之名而君子莫不髙其守小人莫不頌其仁一旦以母老請終養田間當事者欲挽畱之而不得也予以是知𨿽三公之貴有不足易其一日之養矣顧非其母之賢能無眷眷於子之榮進哉於是人子𨿽欲自罄膝下之歡而裵徊顧望進退之間果能自遂焉若此哉吾聞太淑人旣貴且老猶躬自績紡有魯敬姜之風門內化之皆習於儉勤然則伯常之得行其意繄太淑人之成之也有園在宅後先生日往獨居其中挾一奚自隨而巳春秋佳日時奉版輿以逰母子蒼顏白髮相對如童兒時懽也此豈可望於世俗人也哉人徒知先生逡巡退讓宜爲福之所集而不知其中有介然不肯苟同者其接於人也以柔克而律於巳也以剛克是故宦達可以後人而寧拙毋巧奉養常不如人而寧儉毋奢以是娯侍其親非所謂好徳而備福者歟予旣嘉其母子之間能自相成且窺見其閨門燕喜相與幸夫安享今日之福者其必不忘所自錫也於是敬繹洪範之指而序其後

潛山先生沈君六十壽詩序

潛山先生者友人沈君用卿方爲其邑諸生師因而稱之也君今年六十矣其生之辰以中秋後五日於是忘形之交徐允懷唐時升婁堅金兆登相與賦詩因君之寄以爲壽咸謂堅也頗好字畫屬以筆札輙復敍而進之憶予童時識君比冠遂獲磨礲於文章鎔冶於徳義嘗同棲石湖之治平僧捨裛晨露之淸華醉夕陽之遐景濯以澄波皓月而焦腑俱涼醒以逺鐘羣唄而素心雙領時相與慨然有當世之志顧君璞未剖予行屢蹶坐銷壯齒爲可嘆也昔歲丙申共遊合肥航丹陽之晴湖則月露湛於漣漪犯天門之駭浪則霜風號於澎湃陂陀羸馬逺懷洗耳之賢漾渺危檣近數興王之佐毎托詩篇備存感慨巳而靑眼難逢素絲多愴君旣貢於澤宮予乃逃於梵防彼二三子亦復阻燕臺而長悲駿骨望海若而自分枯鱗皆太平之不遇人也君中歲抱屙經年閉戶獨有吾儕時聆謦欬然而杯酒之歡久隔過從之迹徒勤自再駕鄒魯之郊而腠理漸還其舊及一官吳楚之徼而苜蓿且安於貧夫灊皖伯之國也而漢武之祀爲南嶽者有天柱山焉北矚廬子異時割據之所爭也西望齊安昔賢放逐之所棲也而志公錫泉燦師窣堵皆在境內近憑籃筍逺棹輕舠不過一捨之程時豁百年之興亦足樂也心安斯百骸俱適體適斯宿恙全袪固其宜矣秋風漸涼壽觴斯舉吾四人者徐長君三歲唐與齊年金視予予視君猶君之於徐也追思弱齡有如昨日良壽命之足娯寧遲暮之爲嘆𨿽千里阻修而寸心來往室逺人邇斯之謂歟予嘗嘐嘐妄意古人可跂而君獨踽踽實薄今人不爲或入狷而巳優或去狂而猶逺言易行難予慚君友今之賦詩各寫平生貴在稱情永以爲好彼有同賞出而視之或屬和焉

張太母顧氏七十壽詩序

春秋時列國之君及卿大夫歲時相會同聘問未嘗不賦詩以見志而當時有識者往往以一言逆定其禍福殆無一者然未嘗自爲之詞也要皆出於太史所陳以觀民風者而巳至於閨房之內迹尢易湮若劉向所敍列女殆多不能詳而亦必稱詩以著其褒貶後之君子考驗行事而裵徊吟諷以想象數百年之遺恍若親見之也東漢以後文日以靡蓋皆有餘於詞而典則不能逮矣至唐宋作者始力追大雅𨿽其詞或難或易其指或顯或微要之非深造其域不能識其所以振起衰敝之意也若夫閭巷之小夫老婦非眞有卓然可稱不經見於詞人之筆而近世多苟殉所好𨿽亦華然鏗然按之實枵然也蓋吾吳獻壽之文其尢矣間有好古之士自編其文特置頌禱於卷末若曰此古人之所無有也聊以應俗而巳以故其文獨爾雅可誦苟不能然寧爲詩其勿爲文此予向之所持論也太倉曹亢宗過余而言曰當歲甲申時夏之先人與外舅張弱冠同爲諸生始相識而先生亦以是歲廩於學宮自後遂爲累世通家今外舅早歿而顧太夫人壽七十尙康彊無恙將往祝焉敢請賦詩以侑觴且爲之引以見吾儕之好古而不同於俗蓋如此也因憶予方壯辱昭服先生邀同硯席遂獲交其三世又及見亢宗少能誦長能爲文詞今三世之交皆巳爲陳迹亢宗年且壯而予蓋頽然以老矣然不可得而辭也

職方殷開美丈七十壽序【代】

職方殷公旣還裏第日與其徒飲酒賦詩以爲樂每遇境與意會未嘗不相求也花時扁舟出郭近則竟日逺則連日夜供具無倦容文酒之會不以涼燠辭𨿽過夜分非坐客莫能畱終不先言別去也歸後八年爲歲庚子而公壽七十孟陬二日其生辰也邑大夫士之相慕愛者謀爲公壽而以序見屬予謂士生於時非早露鋩穎卽自致於公卿則沈鬱未有聞而一旦驟以科名震耀於時俗然而魁偉卓越之士中所自負幾不可一世而卒以廢棄爲太平之不遇人者蓋不少矣獨公未弱冠而知名顧久困諸生逾彊而薦於鄕又十年而後成進士出爲方州牧巳擢官京朝佐大司馬圖畫所以鎭撫逺彛使咸知懾於赫濯而又差次天下桀驁拳勇之士人各服其心𨿽旋遭讒謗末究其材用以歸而其志亦可謂少酬矣當公之未遇也人咸爲公有遲暮之嘆而其气未嘗少衰於時尙未有子又若不以嗣續爲念今之歸也且以暇日指授長子以藝文之事而忘其疲也至親朋過從則擁稚子於膝屬對如流以爲歡蓋公嘗官要地矣而甔石之儲屢空𨿽貧如素士而四方之以防酒肴簌餉者又常足以待賓客夫其稟也厚故其發之遲其得之也艱故其優遊於暮年也不富而樂不以老而衰舉世人之所羨爲福澤者無一不有而獨其神王气盛猶如少壯此蓋山林寂寞之士所挾以傲貴富之人者而公獨得兼之然則繼自今以往公之益自得於詩酒以享有百年之樂正如旣老出仕倦而後歸而從容以教子爲樂持劵而責於天其亦必不矣是可以侑萬年之觴否乎諸大夫士相謂曰然遂請手書而進之公夫諸君子之齒亞於公而又少相習莫如錢徳化仲與旣同歌鹿鳴又同登第者則時侍禦汝健自宜有所述以揚厥盛美然皆以予言似有當於頌禱故輙撰次其語以爲公壽序

徐二丈涵齋先生七十壽序

士之能世其家者不必珪組以爲榮視所以爲業而巳士之能尊其生者不必導引以爲壽視所以爲適而巳嘗數稱斯言以質於人而或未之信也曰世所以貴士以士能爲可用耳珪組蓋所以旌也士誠束髮受書而終老無所用於世非獨世俗所姍笑𨿽厥祖父之望於子若孫者豈若是焉巳哉至於壽夭天或司之然而沖虛澹泊抑亦學道觀妙者之所亟也而獨區區於意之所適不乃以有身爲大患歟予以謂世之嵬齷齪幸而遭時者殆不少矣又安知名聲不彰爵祿不及者果無當於用哉夫旣承珪組之遺修詩書之業而見擯無所知名鮮不戚戚以自傷彼不能知將又笑以爲不自量也吾故曰觀其所自爲適而巳豈與夫追逐嗜好汨汨毎若不及者同乎哉邑之故家其最著曰徐氏自中丞少參二公父子繼起爲時名臣迨今百數十年之間子姓之業詩書而能文章者多有然而未有復爲時用如曩時二公之盛者也少參之曽孫曰涵齋先生𨿽老於諸生無珪組以爲榮而先生弗戚也曰吾知嗣吾先世之業而巳旣而厭薄棄去則日與裏中故人爲酒會以娯晚歲會之日博奕諧笑終日無倦先生獨以齒牙脫疎不多啖肉而頗能食酒然不肯竟飲飲亦不肯竟醉毎與客縱橫決賭至夜闌不勝桮酌猶若不忍別去蓋其不以困窮挫折而能自適其意以無伐其天和者如此旣壽且康不亦宜乎是歲莫春二日爲先生七十生辰諸嘗與爲酒會者將往稱觴而屬以一言爲侑予故稱其不珪組而榮不導引而壽者以頌且禱焉蓋曰士遇合不可期要必有無忝於前之人者若乃桑楡之年不早自適而猶汲汲乎以外物爲榮顇是則先生之所嗤也旣以告於諸公因次其語以爲壽序

封小莊翁七十壽序

有田一防勤力其中俯仰皆賴以給子若孫能世守之而無替其業此足以老矣而世俗不善是也髙者誦詩書號爲儒以競於時幸而得則身榮家肥爲世聞人其次服賈以居積致素封終不爲農以自勞苦然而貴盛之極衰亦隨之末富以嗇或漸而靡貧可俟也夫農霑體塗足暑雨劬勞而莫必有秋然幸而不爲裏胥所困猶得長子孫飽麤糲以卒歲焉惟其黠而用事於官者更爲侵削以自潤曽未幾時而不保其室廬矣乃有悉閭閻之微隠究因革之便宜進不逢有司之怒退不失小民之心身家俱泰無忝於前之人無憂於身之後非才且賢者弗能也若吾小莊封君其近之矣世爲城南農家軒冕之榮什一之利非其好也力耕以謀生而閒則漁獵前史用益廣其識焉其行方於孝友尢隆也其進止雍容可觀言邑之故事孰異同於今與政之得失民之利病歷歷可聽也君今年壽七十矣猶子某吾甥也以翁九日生辰告而請予爲頌禱之辭始君之尊人栁莊翁與先大父交好兩家之嫡長遂通婚姻予曽賦詩爲翁七十壽時與君皆未及彊也倏忽不意便爲六十外人而君且及其父之年矣予本農也𨿽學爲儒走薄宦於風塵意不樂而歸歸復爲農以老以是知君之生平有無羨於貴盛者矣況於末富哉顧非君之才將見困於追呼期會何暇爲田畝之樂而君又不以其能故更求丰饒守先人之廬使子孫永爲庇焉時和年丰公無逋賦私足自給蓋君不獨以才也賢逺於人矣此其能優遊以老者歟重陽令節景物髙潔黃花滿籬白酒初熟親朋在坐更勸疊酬自今以往且歲歲就君而醉焉以自放於桑楡蓋老農之樂吾兩人獨能知之信未有以易也酒酣將別於是歌以言之城之南垂栁毿毿土廣平兮宜稼水灣環兮揉藍誰氏之世業兮給石與甔秫以釀兮飽且酣南莊之栁其人世多壽綬若若兮金拄斗不如樂此田畝吏不叩門兮盜不伏莽呼我鄰兮聊與之飲酒

吳母翟孺人九十壽序

生人之欲將必待物而足乎物固有不可必者矣有待故不能無求不可必故患在求多樂莫大於知足而巳世之王公大人其求得欲遂豈不百倍於恆人哉而汲汲每若有不足之患若夫田野之窶夫所望不過於朝夕所圖不過於尋常幸而無饑寒之憂則快然以自樂由此而觀有餘不足者不生於外物而生於所求之廣狹也𨿽然人之有求固也而獨閨門之內則幾於無求何者其所職者酒漿其所勤者績紡凡戶外之事舉不能以自必故也顧其狃於貴富者亦未嘗無侈心焉惟夫處所不能自必無貴富之足狃亦無貧賤之爲累而寛然以終老此必有常見其有餘者矣以予所睹若吳母翟孺人者其所享不巳多乎然非獨其子若孫常抱不足之憾於其親也𨿽閭巷之人亦然曰是耋且耄者以望於綸綍之榮鼎烹之養不相去逺哉嗟夫彼固未足以知此也吾意孺人其必能知之矣孺人有四子皆同生其伯仲力於農而叔季皆筆耕爲養𨿽未有一遇然皆足以娯侍其親一樂也諸孫滿前耕而獲獵而饗後將必昌二樂也自年四十卽持長齋旣享淸淨之福而又植人天之果三樂也夫如是𨿽綸綍鼎養殆不復爲榮而尙何不足於中哉此非孺人其孰能知之始予弱冠卽與其叔季交好以行與文相劘切叔獨行君子也屏居郊外以讀書灌園爲樂捨傍有老桂二株老梅數十株花時毎一過之愛其有蕭然自得之色季獨侍其母居城中奉儉勤之訓能更飭其故居而教其子又巳能讀父書尢孺人所爲顧之而喜者也是歲癸夘孺人壽九十髙矣屇設帨之辰予之友某某謀所以爲頌禱之詞而以見屬予猶記少時數過外舅家嘗一拜孺人於中堂蓋外姑之姑也長於侄七齡而今尙康彊無恙方予獲交其子齒髮皆壯鋭然有四方之志而今亦荏苒衰矣旣不勝今昔之感而益以知孺人之所享惟其無過求於物所以常見其有餘而形神俱泰以漸登於耄耋耳傳有之不貪爲寶斯言也可以治生可以永年予於孺人徵之矣遂請書之以爲壽

王母黃孺人八十洎長君六十壽序

洪範言五福攸好徳居一焉之一也所以爲五也彼四者懸於天而一者存乎人修其人以致乎天有不可必焉而合焉者其常也或者以謂王公大人其福澤其行事有特異於尋常者故修違之應若景響至於田野之間閨門之內安其願朴之分而無敢求多於造物其人亦不少矣則夫天人之際宜亦謬悠而不可致詰矣以予所聞若王母黃太孺人之壽考康寧也長君之兄弟子孫以農起家積貲至富而漸能肆力於詩書以潤飾其先業也斯於福可謂巳備矣夫豈無徳而致然哉太孺人之爲婦爲母不可得而詳聞少而相其夫子則以勤晚而訓敕其子婦與其僮奴必躬率之以儉曰家幸饒不可以溢吾分也長君以醇謹退讓稱不能如其仲積纎成鉅然吾聞王氏之產𨿽日加拓頗錯置於四郊至所居洋涇之傍與其老鄰人共之不求兼而有也殆所謂攸好徳者歟如是而富壽康寧宜矣今歲太孺人齒登於耋其生之辰在夏而長君亦以某月某日爲甲子一周其從子伯云甫謁予而言曰吾伯母與吾兄之壽竊思乞言以侑一觴顧不能必其核也不核𨿽張而大之不足以爲榮也子好古文不於其辭而於作者之防敢以請予旣不獲辭則爲序其家世福澤而本之以攸好徳夫太孺人二十而生子子且壽矣尙康彊無恙福可知也長君年六十而奉其壽母子孫滿前菲不廢禮費不及奢福又可知也惟勤惟儉以力作而謹守之睦於族黨以及於鄰之人不忮不偪歲時之問遺往來與裏中父老長若平生驩也蓋一者修而四者響臻五福備矣豈得謂天人之際果不可知也哉且吾又聞長君之元孫勤學殖以自廣而不屑於膏粱紈綺之習伯云試以予言質之其亦爲然乎否也

顧母周太宜人七十壽序

昔周盛時海內寧謐百昌遂長其民安於上之徳澤以仰事俯育而人有遺秉滯穗之利其士大夫進而宣力奉職退而羞其食飲以養其父母以爲樂於閨門雝雝愉愉莫如成康之世蓋自文王之受祉新命其修身刑家內有闗睢之後妃而下亦有鵲巢夫人能循法度以相其夫子故若此盛也及乎季世而公父文伯之母猶諄諄以勞逸爲訓所從來逺矣我國家承平旣久當正徳末年識者方虞其惰窳而肅皇帝嗣興聿新大命天下又翕然一變至於今適三世則成康盛際也士生其間乘時自奮邀朝廷之龍光以爲親榮而又無賢勞之感豈非幸之尢者歟歲十一月吳江顧大夫道行先生與弟太學君道明以太宜人壽七十率子姓祝無疆焉而十有三日實維設帨之辰於是邑之姻黨咸焜燿其祝詞以稱道盛美而余不佞適讀書裏中遊先生父子間甚習有授之簡者不敢以不文辭竊惟太宜人少而寡居含辛茹苦教其子使克遂有聞於世今子孫滿前蘭茁其芽拂髦總角而朝者相踵也此人之爲太宜人慶者也長公旣仕於朝嘗乞爲南曹郎以奉太宜人朝夕巳而北走齊魯南入閩粵逺在數千里外𨿽有弟侍養以娯其親然念太宜人之恩勤不欲以祿養故久去膝下年未艾而亟自免以歸此尢太宜人之所顧而樂者也然予獨自有感焉太宜人之生爲肅皇帝之二年其後恭肅公服在大僚佐天子進賢絀不肖以振起一時之治以故四十餘年之間吏治蒸蒸民生樂業𨿽亦有疥癬之疾發於四肢而天下安於覆盂先帝繼之內順外威熙恬至今蓋太宜人之少而婉娩長而拮據迨老而優防冠帔以安享太平之福者其猶鵲巢夫人之遺也歟昔吾觀於小雅自六月以下以宣王中興而祈父之詩不免致憾於有母尸饔者何哉蓋當是時南徵北伐气象赫然而天下之不安其生巳可見於言外矣何必北山陟屺而蓼莪缾罄哉然後知成康之世之極盛而文王之徳之逺也則夫太宜人之承借世澤自少至老𨿽中遭荼毒而獲以垂白之年禦板輿於湖山林麓之間問桑麻防楡栁含飴弄孫以爲歲晚之娯者𨿽敬姜之食報宜然與其子之賢克自樹以慰其母之心然豈非遭際之幸而適當國家之盛時哉敬書之以侑萬年之觴

陶母許太孺人八十壽序

予逰太倉友人曹周翰爲我言陶君名逸則有志行妙能爲辭章已得其文讀之又數與之接知周翰之言也信然吾觀逸則負气慷慨似不汲汲於世俗之富貴者顧至於得失之際似亦不能釋然於懷意頗疑之蓋予猶未悉逸則弱冠而失怙恃十年來防防與其祖母許太孺人相依爲命今逸則之齒逾壯矣學巳成矣而不獲徼尺寸以爲太孺人榮宜其以是戚戚也余旣窮於世二親之年皆望七顧以駑緩自廢而猥言澹泊中心忸焉古人有言約其身而儉其親不可以語孝審如是則昔之簞瓢陋巷甕牖繩樞之士幾不得爲人子矣嗟乎啜菽飲水盡其歡此孔氏之家法也彼其人皆得聖人而爲之師其所自立有不同於尋常者𨿽其親亦樂而安焉其不汲汲於富貴無惑也今世之士自束髮卽志於功名或不自力而廢卽自力矣又不幸不得遂其志此其視聖賢人何如也而忍以自解乎然而孔子之徒自顏淵而外希有不仕者率常爲小官非必皆喜於自效或亦以貧不能養故也如逸則盛年能不懈於學問以究其志則其有聞於時不逺矣以太孺人之茹荼拮據以育以教而使逸則克嗣其先業天之使食其報也亦不逺矣吾又聞太孺人自其未筓時巳能窺佛法大義常夢觀世音大士提耳示之旣歸淮裏先生方辛苦治生幾廢尋繹年三十而善病旁及於悟眞參同卽性卽命了無障礙今年八十矣而形神不減少壯人若太孺人者殆所謂宿植徳本者歟𨿽逸則之不以貴富養吾知其必恬然安之也然太孺人之訓課其子若孫極恩勤矣不於其子必於其孫吾又知逸則之志之必當酬也是歲夏四月三日爲太孺人生辰凡所與逸則善若周翰輩視太孺人爲太母行者將舉萬年之觴而屬予爲之辭因嘆士窮於時𨿽其天性之愛容有不得而展者常感念二親能安予菽水之奉故樂道太孺人之懿美以慰逸則焉逸則之貧至筆耕爲養而能奉太孺人徧禮名剎以慰其皈依佛氏之心則予又愧之矣

壽朱濟之兄六十二詩引

朱濟之兄長餘九年甲辰之歲六甲一周矣憶自弱冠從君逰逮今三十年每一相過君未嘗不畱予深坐醉之以酒棋局詩卷間出以爲娯往往至宵分乃別君饒酒徳予飲不過一二升而顧與之同嗜君有圃池數畝去其家不百步而近花竹斐亹尢多植巖桂花時或風雨亦必往逰焉顧予𨿽嗜酒而不喜列坐終防見肴蔬盛設則歡適之味爲之漸減以故獨喜過君君旣率意而畱予必快意而返坐起無常列酒茗隨所須自許得酒之意者無過余而能適余之意者無過君蓋麋鹿之性然也追數自少壯至今各衰且老矣中間所以爲樂亦微與世俗異況自今以往蒼顏華發相對蕭然生人之欲漸寡勞生之事漸稀相與遺形養性以終其百年則吾與君遊處之樂殆未可量也頃嘗爲文以壽君而又賦二詩寫予之懷故復敍之云爾

學古緒言卷八

欽定四庫全書

學古緒言卷九

明婁堅撰

墓志銘五首

邱先生墓志銘

邱先生疾且病其所與爲執友及忘年之交日往問焉朝而往則日中還晝而往則日入還環坐臥榻前與相對如平日見其談笑於死生之際眞可謂聞道者矣先生之從弟榮爲縣主簿南越歸道死會將先生口占爲之志命孫麟徳書示其友且曰吾𨿽旦暮人然爲此文自謂於惇薄立懦其殆庶乎未歿前數日曰吾不可以終於私寢促舁就中堂問何所苦曰無苦也問何所見曰吾於神淸气定時見若童子者立於前意吾之神守將離其捨乎長與諸君子別矣各好自愛復字謂婁堅曰子柔吾平生不喜諛墓且沒齒無所樹立何足言者顧吾自兒時知向往迨老猶兢兢此不可不令吾後人知之子爲志其不誣巳而漸革以歿嗚呼今而後吾黨其無以爲師矣嘉定之邱氏著自勝國時貴五公由邑之皇慶裏徙今居在茭門涇之陽鄕曰服禮先生其七世孫也諱集字子成初名朱因避國姓攺焉父大理寺正公諱峻登嘉靖巳丑進士第大父封評事公諱鉞曽大父諱剛能拓貴五之業始以本富者也先生爲寺正公仲子兄東弟棘母張安人生而端凝幼不好弄甫六歲評事公授以詩卽欣然誦不輟若已能解者八歲受宋儒小學書一編曰吾必如是不敢失尺寸也評事公旣奇愛之因令乳媼私爲之畜及讀至子婦無私貨卽時獻還試固與之終不肯取稍長讀書務通大義不屑意科舉之學寺正公亦不之彊也笑曰昔揚子云口喫黙而好深湛之思吾兒類是矣年十七旣通易論語孟子則讀尙書毛氏詩及三禮又泛濫於濓洛闗閩諸儒者之言嫉時俗之言利而士大夫又往往以聲伎爲娯因著孔方傳俳優辧以刺譏之明年補諸生見其儕惰不能爲容而學宮行釋菜禮又野甚卽詣博士先生上禮樂事數十條人咸笑以爲迂乃憤發著論言周孔教人如以隄防水不可決也而世之君子乃曰聖賢人安可睎吾且爲尋常之人而巳是爲吾道之異端不在緇衣黃冠而在簪裾之徒也論出人益駭且怪獨唐先生欽堯潘先生士英聞而韙之欲從唐先生受業唐辭謝數四曰子吾所畏然卒師事焉寺正公臥病京師使來召先生諸父謂其少也遣兄東往焉會疾有閒兄遽歸未幾復召先生卽日攜二僮觸暑馳二十日省父於寓捨父方困頓甚見之喜且泣曰吾思生入吳門幾汝來艸疏請告耳退卽代爲艸疏上又兩月乃得歸以憂瘁故病七日不食幾死終不令父知之歸而寺正公病日深欲及身分異諸子至析箸之日兄弟各有所請先生獨曰父爲之主寧有不平而須自言耶當是時邑多逋賦先生之鄕爲尢甚伯兄遊太學頗快意裘馬積逋至二百餘金諸父以爲兄宜獨辦先生不可卒與共之其後兄仍坐法當謫戍脫身走不顧也先生裹幹餱徒步代訴於監司日往返數十里經月餘監司下其詞於縣兄終不歸縣令因系先生獄乃從獄中列逋者主名兄不應獨坐罪以得釋方被系時獄大疫令樓君曰吾憐丘某無辜亟出之旣出夜還其鄕橋不可渡乃伏而膝行至家卽昏巳促具浴吾不可以垢穢入祖宗祠宇也蓋其折辱窮困幾於不免而守禮不懈益防如此嘉靖中邑四境嘗被倭先生與防兄俱爲賊所得礪刃於頸殺人以恐喝之乃指身所瘞藏處發以賂賊獨殷氏寡姊所寓篋中裝百金悉完而歸之人或聞而問焉先生曰吾瘞少於姊故指以爲賊捐然賊所發先生金實再倍意不欲因以爲名耳姊後以守節當得旌爲胥吏所持先生囊空無金錢慨然嘆曰今我在也而沒賢姊之名他日何以見先人於地下卒爲經營得之寺正公淸白無遺貲所分授皆先世產巳經剽又連困於賦役貧不能自存乃奉先主往依外舅周翁居焉周故太倉望族翁鎧無男子指其所居謂先生曰裏中某覬此久矣價可數倍饒吾將以爲若資先生黙然不應也居久之宗伯徐公請告還裏第問知先生狀曰豈可令吾老友長播遷哉爲買屋數間招先生還與逰處比徐公卒而先生榜其堂曰惇義示子孫勿忘徐公也先生旣脫其兄於罪兄歿子衍慶復以盜用官錢律當永戍匿不敢出先生行大雨中水及於胯往求得之俾籍其田產僮奴廢以爲償宗伯公又爲言之於官曰此亷吏孫可念也衍慶亦得無坐嗚呼先生之貧至無以爲生然其處骨肉之間不復自顧其力而先後多賴以濟此誠篤行君子之效已自其還居邑城食貧如故然處之怡然常有以自樂𨿽少壯時刻勵感慨之意亦與年俱化焉素康彊健飯一日臨食而嘔積成噎以歿享年八十生嘉靖甲申歿萬曆癸夘以卒之年十二月壬寅墓在寺正公兆東數十步子男一人曰繩祖女一人嫁諸生錢佩孫男一人麟徳也孫女二人長嫁諸生周道立次未字先生嘗別自號曰寒穀子人多以稱之所著有陽春堂稿橫槊小稿傳家錄掛一備忘筦程班凡三十卷藏於家嘗嘆以爲譜牒不可攷而郡望巳無足慿我聖祖之不宗沛國卓矣而時俗猶承襲譌舛一何陋也於是仿史記之文作族譜十篇先生行至方造次必依於周孔至其貧交若張先生應武唐先生之子時升新安程嘉燧及堅而四頗好言老莊及釋氏若與之異趣先生顧心喜之曰自吾得數子解釋膠滯幾於大通焉平生於嗜欲泊然獨好逰佳山水及訪古人之遺迹窮幽抉閟往往於居人所不能知者無弗徧也圖書之暇尢喜觀三代以來鐘鼎惇匜防琫珩璜之屬考論其制度不失毫釐謹書之以識曰吾生三代以後得觀古人之遺器可以想見其人焉於書無所不好或時親故醼會手一編不顧就問何書則啞然笑曰書無足觀者恐遂置之或遺所不知耳然尢邃於禮器及度數之學一見卽通曉可按其故試爲之程君將還葬其父新安行山谷間念非常平轝不可先生爲口授其度旣成以試於傾仄如平地獨兩扛不能調先生曰是木之性有陰陽也以浮於水而諦觀焉更制之卽安銘曰

邱在於周始封呂扶風以還世可數力居及堆代北來中間雜糅無復譜遙遙華冑疇逖稽豈眞有副在左戶近傳茭門繁以昌皇慶來遷由貴五爰有裔孫勤网羅斷自七傳爲始祖斐然十篇詔後昆吳郡之邱略可覩徳修身蹇命若何𨿽困而亨友千古刻詩堂耿不磨世世子孫紹厥緒

宣仲濟先生墓志銘

先生姓宣氏諱應楫字仲濟別號適吾子自少以勤學工文見推流輩顧其所自刻勵常以抗志篤行爲先不専於文辭久之裏中人無壯老賢不肖翕然皆信之曰此古之君子也旣連蹇困於諸生益務爲逡巡退讓磨礲圭角庶幾無忤而巳終不求與俗合而獨與其同好爲社會相往還至年八十有六以壽終嗟乎世道交喪而今而後幾不復有斯人矣曽大父諱某陜西西安府同知大父諱某蜀王府典膳父諱某山東濮州判官母莊氏與伯兄某張氏姊邱氏妹皆同生先生長身玉立丰度端凝望而知爲長者其學多得之昆山歸太僕故於論議皆有根據當是時邑之宿學數公皆折行輩與交因得益廣其見聞不専一師而與之儕者皆少俊卓犖相防於藝文升堂覩奧其人多遂聫翩奮飛以去而先生翮屢鎩荏苒以衰矣予甫成人卽從先君子後泚筆伸紙侍先生於硯席見其枯坐湛思不輕出一語及防定出之讀之𨿽不能盡解知其非苟然也先生亦撫予而憐之稍長益親暱然所聞於先生往往好言先民之髙節質行以相朂閒及於文十才二三而已友人張君仲惠時稱夙慧一日謂余吾不能稔知宣二丈也設督學禦史鎖院給片紙令諸生黙疏所識賢者則吾必以先生應矣其爲後輩所向往如此先君之齒少於先生十年早歲同學晚通昏姻至其臭味相投尢莫逆於心閒居嘗嘆曰吾所與交多可稱述若乃惇孝友恥機變始終無間然仲濟一人而巳及先君歿後每一侍先生聞其追敍疇昔傷匠石之質死而伯牙之弦絕也相與淒愴久之乃別數年之間先友雕落殆盡而予亦從衰得白矣此其欲舉筆而欷歔不能不澘然於古今之變者也先生旣擯不見用所施不及於逺其處中外族姻之間無一事不依於長厚有貸而無責薄來而厚往以窮歸者𨿽平生無半面必受而芘之以槖寓者𨿽造次不及識必全而歸之嘗以試事至郡城暮夜卻自媒者旦遂別去其友怪之而祕不以告也特嘗語其子若孫耳晚歲家益落矣爲二親卜宅穿竁獨身任之曰苟力所及何必煩吾兄耶其接於人溫然退然其持於巳凜然闇然故𨿽與之習者莫能詳也卽未必深知之者亦能言其槪焉若其爲公正發憤所暴於眾人之耳目者友人以盜死倡其執友言於令必盡得其賊乃巳先生𨿽不幸不遭時所自樹立卽此可槪見矣始娶李柔婉明慧允有婦徳濮州之自爲志祔焉詞甚酸楚繼娶沈雲南金齒衛經歷諱燿之女也兄弟爲給事禦史邑望族也年十六來歸莊太夫人之嚴也鮮能當之者而不少迕於辭色先生之勤施也人多負之者而未嘗一問其出入課其子數有夏楚之儆撫其女實同鳲鳩之均宣之宗與婚若姻之家稱其賢如出一口不媿爲先生婦矣先生以正徳巳夘生萬曆甲辰卒孺人之生以嘉靖辛夘其卒也以歲庚戌得年八十夫婦皆躋於大耋儻亦爲徳之報歟子男四人叔季皆爲諸生女六人壻皆士族子孫男若干人而毓慶最長巳爲諸生生子某孫女壻曰瞿曰朱曰姚余幼未字當先生之喪母夫人也巳老且善病謂其長子嘉謀曰汝代吾其不媿吾世至是乃啟濮州之窆而合焉其祔二親嘉謨語二弟昔吾父仲也而代兄伯今吾爲人兄顧不能耶人聞而賢之歲辛亥十一月也墓在新涇之原銘曰昔侍先生喟焉傷時慈子嗜利禽獸無幾胡彼卿士學賈人爲亷讓爲拙以巧抵巇蓄儲殃菑遺紈袴兒誶語防墻百行以虧積而能散彼何人斯繼以三嘆古道今衰先生碩果以身爲隄愚者之潰賢者不支刻銘堂告於來玆

徵仕郎常徳衛經歷殷君墓志銘

君諱貳卿字仲先世廬陵人其占籍吳也自宋之季年逮入我國朝歷四世往來居嘉定上海間曽大父曰輅生承事郎維始定遷於今居蓋邑之稱七都殷氏者歷百八十年於此矣是生君之考登仕郎上林苑監錄事諱淸娶於秦生子四人君其仲也初名申後以字行而更爲之字伯曰甫官山東按察使司照磨叔曰衝季曰坤初錄事以博達贍智好結交名聞四方𨿽積髙貲雄於鄕之人意常在儒生用貲郎選嘗從大司馬東平王公於幕府詘於無資地不得展其才用乞致仕歸益教諸子學爲儒君自少束脩恥其父困於小官尢自力學問逾冠而錄事卒裏中人旋中以劇役邑宰試之文稱善得罷去北遊成均會祭酒王公考選六館之士首其班而君與焉再試再蹶於京兆而同班生歙人羅龍文者夤緣獲幸於分宜气焰張甚每語君獨不能爲我乎何用楚楚儒冠爲君遜謝之亟注選南歸未幾龍文竟坐嚴氏客誅死聞者莫不服君之先見焉巳謁選爲長沙縣丞嘗三督餉嘆曰吾官𨿽卑吾自待不薄何忍以民之脂膏潤吾私槖乎一歲所省耗米凡六百石其刻苦自勵如此尢能佐其長加意稽古禮文之事孔子廟春秋之祭器用缶數毀於祀不防輒鑄銅易之嶽麓故有禹碑亭歲久鞠爲茂艸君慨然捐貲庀徒披榛立僕朴斵丹艧爲之一新督學政者見而嗟嘆因令發所儲谷並葺書院之廢不治者自堂及廡凡庖湢之舍靡不倍飭工畢而谷之贏尙數百石悉以贍諸生君之綜理精勤他人𨿽馳騖從之有不能及非獨潔亷而已君旣居官亷至同官有黜免貧不能歸者有卒官不能斂者嘗分俸入給之及滿考遷常徳不樂復之官垂槖以歸蕭然常有以自樂時巳年七十矣如是者復二十年以卒邑之人士凡獲從之遊者一聞其議論之慷慨未嘗不心醉也故於君之歿咸謂壽考康寧可無復憾而相與嘆老成之凋謝猶爲澘然出涕焉當君困諸生時𨿽富室子廩廩如窶儒絕無鮮衣怒馬之好乃其振人之乏脫人於戹惟力是視曽不少靳惜人或負之謂君長者易與更肆其侮至貲產日益落而君第曰此妄人不足較也閒居每自適於吟詠酒鎗茗盌未嘗去側而不喜一切駮雜無益之戲獨於三代以來篆刻圖繪字畫之精工一見卽能鑑別若有神解者其課子侄亦然一張一弛未嘗不依於道術惜乎君之不遇不獲究其所學𨿽微有表見於世世之人亦多樂道之而終有志業未遂之憾配陳孺人南京工部屯田淸吏司員外郎陳公諱榮之女十七來歸事姑嫜以孝謹接娣姒以柔和處丰約盛衰皆不愆於度𨿽小星庶孽靡不篤於恩孺人歿而君自爲狀甚詳其大略如是可謂賢也巳君生之年爲正徳乙亥卒之年爲萬曆甲辰孺人後一年生以歲丙子先二十六年卒以歲巳夘子男五人孺人出者曰邦彥邦奇邦憲側室李出者曰邦教邦奎女六人四爲孺人出二亦李出壻曰毛紹義邱珂唐時敍邱繩祖徐繼美孫應鳯孫男三人正宇正宗光禎孫女七人六歸士族一幼未字曽孫男六人三聘三省三麟三遷三臺三鼎曽孫女五人公旣歿而仲叔季三子相繼卽世伯邦彥亦老且貧語其最少弟邦憲曰及吾與爾存營二親之藏爾其勉之因卜以歲巳酉十二月庚申奉其考妣合窆於沈浦洪先塋之東第二穴邦憲營事惟謹以間敍次其行實來請爲銘昔君歸自長沙予獲聆其謦欬亦所謂嘗樂道其爲人者也故不可以辭銘曰

聞之父老在昔嘉靖迄萬曆初凡厥服官罔不兢兢以奉簡書𨿽縻冗散尙克好修後其私圖所用爲恥靡有顧忌競於險膚吁嗟殷君仕不休顯允有令譽我思老成爰勒信詞媿彼鄙夫

徐震庵先生墓志銘

吾邑之讀書談道爲經生師自任以模範者曰唐先生道防殷先生集卿蓋唐以踔厲感慨究心世務爲宗而殷則覃思於宋儒理學故從之遊者尢眾迄今尙多有存者至方嚴不苟一意步趨其師必稱震庵先生若唐之門人獨家君存而巳𨿽各有師承而其交最深以久巳亥秋八月先生年七十有五以疾終又三月甲寅其嫡孫懋仁將啟大父母之殯合於何家浜新阡謂知先生者莫如家君予得問知其槪也而以銘見屬先生諱燎字熙卿姓徐氏別自號曰震庵其先自宋之李年始占名數於嘉定居鹽倉裏及元末徙今居與地相望考貞魯王考霆曽王考經家世農也先生與其族父大觀始自奮學爲儒族父以貢謁選爲儒官而先生廩於黌捨獨屢試不得志以老教其子端履有聲諸生中與博士君之子嘉言先後以禦史之選貢於京師而吾友孟祥復不幸一日暴疾以卒無以終慰先生之意語曰是穮是蓘𨿽有饑饉必有丰年徐之興其在懋仁乎先生形臞而神淸望之翛然𨿽盛暑必著冠亦未嘗見其裸袒也問之其子知於閨門亦然其待族屬以行輩不以年苟父行也𨿽兒童必以貌貧而不能贍者視其力振之又能合其族之人咸有助焉蓋有停九喪不能舉待先生而者矣其於交友終如其初數同家君就試金陵家君嘗患痁先生親視湯藥意愀然惟恐不卽巳而不克以試也居恆相與語必稱士人讀書應舉非苟自營以故𨿽屢擯於京兆無慍色曰吾命其有制乎孟祥之無祿予嘗爲哀詞以慰解之且曰仲尼之聖也而伯魚不及送其終先生𨿽然吾言而中不能無自傷旣又哭其白首伉儷未逾年而先生病不能食遂以卒配陸孺人以富室子來歸惟勤惟儉以當於舅姑先生與相敬如賓其待子孫更嚴於先生不以恩掩義自以老年見壯子夭折後一年亦驟病卒歲戊戌也其生以丁亥得年七十有三有子五人二男三女長卽端履次汝翊前夭無子女嫁毛建中沈國光陳尙防孫男女共八人懋仁今爲邑諸生次懋倫懋化曽孫男一未名初孟祥之以試事往來也予多與之偕兩家父子相厚善如兄弟自孟祥逾冠能持門戶先生幾絕迹城市憶曽侍先生於昆山寓捨肅如也怡怡如也其後以鄕飲賓一來城中與家君別遂不復相見毎書疏往來追敍平生猶昨日也予哭孟祥猶得見先生與語久之而今巳矣先生所傳師說以不數接不獲聞而其修於身施於家庭者皆可以爲法庶幾於殷先生焉其銘孟祥之藏者唐先生之叔子時升也系曰

先生之爲二親治木也召匠人而與之食必同器其髹也肅衣冠而拜之蘄勿僞嗚呼非所謂能自致者乎故貴州按察司副使朱府君墓志銘【代】

嗚呼士負其志患不遭時爲世用旣進用矣或以遲暮不暇有所爲以予所知士大夫晚達而克自樹立以有聞於世者故貴州按察可副使朱君其人也君年十八選爲諸生第一蓋先予六年所自後數進數詘連蹇不得志凡三十年而貢於黌捨當今上攺元禦極之秋予忝較文之役於輦轂下而君名在薦書連中進士第釋褐爲縣令潛江晉南昌府同知攺辰州入爲刑部山東司員外郎出爲福建按察司僉事晉布政使司參議巳擢副外臺備兵西南數千里外未幾免歸歸又逾一紀年八十有三而卒歲丙午也以明年正月九日介子萊嫡孫日烱將刻墓中之石以圖於永久而奉給事劉君道隆狀來請銘劉蓋君爲令時所得士其言宜不誣而予亦習知君矜尙名節庶幾不苟且自負者銘不可以辭君諱某字鴻甫世爲蘇州昆山人未有顯者髙祖某以通經食廩餼諸生中毎曰吾不得志必不能齪齪爲老儒官後竟不求仕君之考得贈文林郎某娶於宋實生君未弱冠已工爲文辭督學禦史洎守令之名能知人者皆目君爲苕發穎豎然顧戹於壯彊君益自淬礪不少倦終以成名聞者莫不壯之初至潛江諏民所急咸曰其田三壤棼不可理其賦積逋亡不可誅是宜先蓋邑故有軍屯又別爲漁戶歲中輸官視民閒田十財一二貧民求售豪右乘而邀之往往以民田約而以屯若漁劑故多田去而賦存按籍而責之償卽逃亡以免先是令來皆鋭意欲剔抉爲治而大姓持之復逡巡中輟君獨奮曰田不淸卽戶益耗賦益虧是潛爲無民而使朝廷爲無潛也吾終不以此遺後令乃屬裏宰設方略畝履而溝封之軍還其籍漁正其牟而民間之田始出於是先後入貲占田者項背相屬積金至萬餘兩而築城之役興城潛自嘉靖庚戌始也土善崩且易越居人靡寧君易以甓有起徒無加賦城成尙以其贏代償逋賦若干向之不逞而嘩者於是帖然以定在官六年邑瀕於江而民不病墊役浮於賦而民不苦徭所施設多此類其在南昌以潛之政佐其守治及調辰州又以江西之政佐其守治上下咸宜君溫仁以恕故入贊刺宥圜土嘉石之議務從其平練達以審故出備藩臬馭下撫戎之防動中其窽旣及懸車力以病請而不悅君者搆之於巡按禦史遂中彈文旣歸有爲白其誣言朱某所坐非實得奉防調用而君遂臥不復起配封孺人沈氏齠齓遘閔婉娩性生學女事惟謹後母之視之如其出也旣筓於歸孝敬備至修婦道無怠舅姑之愛之如其子也方君未第時外內交侮疾癘乘之再至欲絕孺人內侍湯藥外戢僮奴將防百端君嘗稱吾之克有樹立以慰二親於地下者吾妻之力也吾勤於官竿牘之問不至京師每當序遷意不無怏怏吾妻輒曰人負官耳官何嘗負人予竊媿嘆自以爲不如嗟乎可謂淑愼明達婦人也巳從君官於潛江南昌又一至都下與君生同年先十四年以歲壬辰卒得年六十有九其以乙未十二月君所卜邑東五里嘗字圩新阡也又自爲之狀故得詳焉子男二人長懋次萊皆太學生懋巳先君歿女一人壻爲臨淸州守張文柱孫男六人懋之子爲日烱日煜日防日烰萊之子爲日爃日焌孫女九人王云鵬周爾丞吳光玉王景茂懋壻也王志堅李長椿張魯化徐夢龍萊壻也一幼未字亦懋出及君之存而曽孫男女巳六人矣嗚呼君之少壯也文章之譽滿於人口自謂功名可立致非獨其父母之信之也𨿽閭巷之人能知之不幸久困諸生荏苒以衰當是時𨿽君亦不自意復爲世用非獨人疑之且蹈借之也而一旦連取科第以終慰其志非其志气堅定至老不衰何以能若此哉銘曰

惟天降材寧有差池而人用之各以其時公乎早達詎曰不宜偃蹇而奮夫孰使之出宰於楚政在口碑入贊秋官平反不欺懸車歸政皓首龎眉香山洛下壽考惟祺維松與柏後凋不衰銘此幽室以告來玆

學古緒言卷九

欽定四庫全書

學古緒言卷十

明婁堅撰

墓志銘七首

唐長君伯和墓志銘

嘉靖中邑之賢而不試者唐先生道防其尢也其門內之化以仁讓相先至今稱於人人有子三人而伯和爲嫡長予不及識先生而獲從其季道述先生遊以父事焉自年十六七時巳數過其家見先生每顧從子而與之言未嘗不名之而三子者亦未嘗不肅然惟諾惟謹其後予年漸長毎過見之無不然者蓋是時伯和巳逾壯而彊矣其年止四十有七而歿距今不過二十餘年之間耳嗚呼尙復有事其從父之恭而友愛其弟若斯人者乎此予所爲嘆息累欷而爲之銘者也君諱時雍母孺人沈氏其娠君也晚時二弟之母盧孺人巳在側室矣君先仲一年生父母憐愛之特甚然君之視其弟初若不知爲異母也道防先生跧伏東海之濱而名聞四方然卒老於諸生以貢選爲撫州府學訓導又道病以卒人謂必將大發之於子君資性敏鋭𨿽孤童能自奮勵旣與仲同補邑學弟子員顧屢進不遂而家業日益落乃去城居力農田間以謀其生而以閒績學綴文務弸中而彪外識者咸共推讓然終不爲有司所知豈非命哉其後仲以病瘍死哭之而傷又不勝其感觸乃復攜家入居城中自是終君之世不復屑意進取於生產亦泊如也日與故人爲棊酒之會以自娯適而巳當仲之病也兄弟各居南北相望念欲朝夕視食飲醫藥卽舁歸其家百計求療之所需藥物或與黃金同價必購得乃巳推其心以爲幸而吾弟得生𨿽其身與妻子之衣食有不足顧者矣君之疾以瘵先是嘗咯血數升遂積以成疾自君再來城中始僦友人園居凡再徙乃定遷城之北偏予得數追隨焉察其意色非復往時之精鋭幾無所役其心者而一旦遘疾不起知君之深者固曰宜也君至性過人於孝友最篤而平生所遭意外卒然之變屢矣十八而哭訓導公逾冠而哭其妻至於哭弟痛與顇並殆於不能獨生皆極生人之慘酷也又其遇事剛果而必以精諦出之非獨於學問也吾鄕之土種宜吉貝然皆隨手下種俟其叢生然後芟繁培碩君獨分畦而播之夏秋之交離立平疇若貫繩然以故其收更倍於上農然君亦坐是罷矣或有言秋露釀酒最洌毎晨朝入稻畦中以布收之不難得也君獨曰不然但人取一笲掛頸垂膺貯大缶以盛而以小缶掣取當尢多且潔試之果然君於小物其用心如此況其大者乎平生百憂攢心而又不肯偸以自逸蓋古之君子其以此而夭者多矣元配陸氏父曰鄕進士濬年十一而失所恃舅姑憐之卽迎以歸又三年而成婦俄而羸疾夭死得年僅十七所舉惟一女而女又以瞽廢何其薄祜也然而婦徳備有姑老且病夫婦同侍之寢牀笫近在姑傍晝日常防而顧能安之於戶內之事無不怡色柔聲非終日與居者不能識其語音也叔時尙稚撫之尢有恩繼室以郭氏同安縣令山之孫與陸孺人爲中表姊妹道述先生聞其婉嫕而聘焉自幼習聞同安之孝養其於烹飪滑甘尢精也伯和好客兼味時設而孺人終歲獨飽藜藿至客爲叔來者不待入白嫂而巳爲具膳矣伯和卞急或時加誚讓夷然不屑也徐令自悔而巳仲方臥病時每食必思異味非嫂之調亦不甘也病久益善怒亦不知味爲何等或怒至泛其盤盂狼籍滿地而孺人不爲怪也必更具以進聞其食則私以爲喜不食則私以爲憂道述先生至比之於慈母孝婦焉其視仲叔之子如巳子也仲叔之子之視之亦如其親母也伯和旣歿二子未成立家益貧孺人歸田間晝耕夜舂與僮僕均其勞苦衰病侵尋以萬曆乙巳冬十一月卒年六十有四卽以明月辛酉穿竁而合祔焉墓在何家浜先塋直訓導公墓南數步而二子敏行敏思來請銘君生於嘉靖巳亥卒於萬曆乙酉陸孺人以癸夘生巳未卒而郭孺人之生嘉靖壬寅其卒也爲萬曆乙巳男子子二人敏行敏思也女子子二人長嫁周其位者卽瞽女也次嫁諸生陸永熠嫡孫男曰懋醇敏行之言曰先君先妣之二十有二年矣惟是窀穸之事皆吾叔父任其勞費焉所以賁諸幽者將有待而請也日者吾母之病亟矣猶呼敏行使就督學禦史試曰吾數病數起兒勿憂也敏行泣不忍行謂當奉侍湯藥耳而不幸遽至於大故痛何如也吾叔父之狀吾父母可謂具其槪矣此不肖孤之所不能盡知也幸憐而賜之銘予受其狀讀之至言君方成童時父攜之登寺閣告以閣下藏兒衣所其後過之未嘗不思母泣下父歿之年以六歲小弱弟而所至必攜與俱一日不在側卽淒然而不樂平生負气不肯屈於人及聞從父之規則忿然不平者旋廢然而反嗚呼此豈可望於世之君子哉君𨿽不遇於時又不克於永年然所以貽後之人者逺矣予之先大母於君母爲姑先人少從訓導公受易比冠學成君與其仲又皆師事焉不獨講舅甥之禮故兩家往來甚密予𨿽旣冠受室猶入拜郭氏嫂於梱內如兒童時然則非予其誰宜銘銘曰

气之剛或謂其不長中之厚夫何艱於下壽嗟人生之不可期胡拘拘譾譾以爲疑城西之原從以二嬪依爾先人曰是惟孝友唐長君之墳

處士宣孝先墓志銘

邑之聚族而居者其在四郊往往以姓氏稱於所居之鄕若城居而族繁緒逺者數姓而巳宣氏自邑始建已定遷東城國初編氓曰壽一生子道興道興之嫡曰文能有弟文忠少依外舅殷從徙雲南文能生孟宗孟宗生西安府同知防始以儒顯其嫡曰廷政廷政之嫡興國州吏目希文娶於金生四子而君爲季蓋其世凡七傳矣中間時或盛衰而族常聚居堂搆無攺君於兄弟中獨爲孤童能攻苦自力𨿽不得志於諸生閒居好稱述南宋以還儒者之言意度凝然若不屑意於治生者與其子嘉士先後皆授經自給然一門內外率能以勤佐儉漸拓其業晚而更營新居顧其配徐相與樂其子之養志裏閭之人無不羨之者君夫婦始於艱辛終於宴樂未老而傳同年壽終其亦可以無憾於人世矣君諱光祖孝先其字當興國時巳耗其先貲又不幸卒官君年才十一耳旣而析箸所受屋三間金五十兩而巳凡娶與養皆取給焉會邑中於倭而築城之役興君謂不可以吾少故獨使兄任之則又耗其金十之三至力不能娶則往就徐翁受室焉家日益貧學日益勤而小試數不利然終無戚容比壯始補諸生常以身兼僮奴之勞一日於風雪中拾遺金竚立以待求者有老傖號哭而來曰兒以逋賦被系鬻婦以償而又失之天乎兒終庾死耳君驗其言實竟還金焉當是時蓋廚常絕炊而君不爲動也性尢篤於孝友念母氏春秋髙何有何無絕不使知之伯兄以賦役輸布京師至則法巳變矣司農較不中程下有司更徵計其直多至萬餘兩而所輸布又以在官物人莫敢貿易同役者皆惶迫無所措君上白事巡撫宋公請減價半給屯兵以當餉而責諸解戶止半償庶可辦宋從其議眾以少紓歲嘗大疫仲兄之室無不病者嫂且病歿君晨夕視兄湯藥卒以獲痊邑有人師曰殷方齋先生君少及門終身思步趨焉數稱志士不忘溝壑與其過而浮誇無寧拙而朴野其於賙人之急容人之過殆少成也嘗試陽羨見羣賈人殊狼狽問之則遭掠不能歸也卽損槖裝佐之裏中兒盜斫中田廬樹二十餘株其材皆巳拱及亷得之憫其貧甚貸不問也有夫婦苦繼父虐使自鬻於君父聞來訴卽出劵還之不責其直君以貧士積纎嗇致少贏而凡事依於寛仁長者多此類也徐孺人之父曰漢母錢氏徐翁蓋識君於兒童時故許以女及婚未幾卽語君曰婦不事姑禮歟君遂與孺人歸見於廟姑與諸姒皆宜之巳而舉女及男矣而朝夕所須往往仰其十指男又善病肉銷目昬積憂勞成疾又歸哭其母疾有增焉聞君還金喜曰此於士人爲尋常事耳顧脫人於困戹非細故也吾母子其得生乎夜夢純陽眞人療以丸藥遂得漸瘳而君亦夢三神人攜兒入門謂曰吾自水府取兒還汝驚喜而寤則兒巳能張目視人矣君𨿽晚而稍饒然自此益務爲徳內自宗黨外及所知靡不逮焉尢拳拳於掩骼埋胔而孺人亦追念窘乏時更慫恿之不少阻姑暮年喪明孺人常不去側行則扶食則進箸如撫嬰兒年躋九十無疾而終嘉士再娶逾壯未有男因爲置貳連舉三子孺人顧而樂之比長孫娶婦喜謂之曰吾年未三十病幾殆恃粥以生盛夏猶帕首今又四十餘年幸獲庇於新居冬無淒風夏違烈日常櫛髮加餐躊躇畦圃又得見新婦之婉娩也吾始意不及此因時時言昔之勞瘁以爲戒未幾而病遂以不起君素康彊無恙又善攝生少與從兄仲濟先生以讀書談道爲樂晚而彌篤春秋佳日每過其所善未嘗不與俱家居率終日相對比兄歿所與爲社會者皆蒼顏白髮之叟也居常好獨遊往返必數里以爲常一旦以哭徐孺人外若能自遣而中不勝悼時扃戶有所簡較家人不知所爲歿乃得其手疏處分甚悉又嘗過其舊廬拂拭祠宇裴徊移日乃還尋臥病三日而逝殆其神淸豫知大故之將及乎臨終所以訓勅其子孫皆立身接物之大端要歸於無忝所生而巳凡生二男一女長卽嘉士次吉士年十二而殤女嫁張煒巳前夭孫男三人曰兆熊麟徵兆龍孫女一嫁張文遇歿之明年乙夘嘉士卜吉於守信鄕南斜涇之原以九月二十七日庚子窆自爲狀來請銘予辱交於君父子間女又嫁爲冢孫婦其不可以辭乃敍而銘之銘曰

同年而生歲戊戌嬪先六十又二日維令之冬月初朏雉入水兮徵鳥疾同年而終歲甲寅夫子後之律蕤賓紛五絲兮命莫續鼓盆之歌閱三旬美哉輪奐誰歟發歌兮哭兮生且歿昔頌禱兮今挽歌何者爲枯何者菀卜則食兮堂開撞堅琢密聲喧豗銘以昭之安且固一善百禳靡眚災

灊山縣學訓導沈君墓志銘

昔者夫子之論士蓋先之以有恥然後及於其才若夫孝弟立乎大矣而未究行巳之全也乃至硜硜小夫而亦有取焉者彼誠無恥之恥也哉而孟子亦曰恥之於人大矣爲機變之巧者無所用恥焉夫才畀於天各有定分不可彊也而行巳存乎人顧所自立無不可勉也而今世之士往往自多其才謂機變所以濟事寡亷鮮恥而曰吾不欲爲硜硜耳嗚呼此爲士類之蠧而巳予自壯及衰所交四方之士爲不少矣有友二人焉曰徐君錫沈君禮者殆孔子之所謂狷也然獨其所與厚善能深知之耳其他或漫不訾省或更嗤笑之曰安用是拘拘愚不適時者爲哉二君及予皆久困諸生以老君禮需次學官貢於京師以歲戊申選爲潛山縣學訓導居二年其子景曾往爲君六十壽吾輩咸賦詩贈之予又爲序之以謂潛之天柱漢武之所祀爲南嶽也卽善病春秋佳日宜彊一陟具巓而君先巳病痁困甚矣明年春竟以其喪歸可痛也巳景曽卜地於東郭趙涇之原將以歲癸丑十一月七日辛酉遷君之殯而焉乃具其行狀而來丐予銘且曰凡吾先子之執皆所畏也而尢於先生數有知我之嘆是宜有辭以掩諸幽嗚呼予尙忍銘吾友也哉君諱賓君禮其字一字用卿世爲嘉定人其先有諱玨者以宣徳乙夘舉於鄕未有繼者君感慨自奮逾冠學成以經明行修見稱於時裏中父兄爭願得君爲子弟師君外和而內嚴設爲科條以教學者不肯少縱弛始或厭苦之巳去而無不佩服焉咸曰玉鄰先生實人師非獨以經也君爲文章淹雅溫潤而初不見其自喜之色嘗試於鄰郡邑還書報其父或有見之曰可幸無咎而巳及主者第其文每署爲第一與人言喣喣若恐傷之談笑終日而無一猥防之語然往往令人解頤性不耐酒飲未嘗豪而時亦至於醉醉後輒歌太白長句酣適之味乃過於酒人也人謂君於科第直掇之耳而連困京兆不爲慍顧曰吾豈敢望此哉其謙退出於天性如此方成人之年卽遊鄕校其父長者所親或請受其貲百金而歲致其贏未幾卽耗盡君知父不能平乃前慰曰向以中表故不意其負我也今其人巳赤貧卽急之終不能償無失吾厚不猶愈乎旣而家人不戒於火君曰此亦豈人所爲可以安於貧矣吾其以筆耕養乎於時後先學徒多至百人歲中餽遺甘防多有親知常滿前父𨿽久病幾欲忘其困也而君之婦張尢能以儉勤佐之稍稍買田宅以居俯仰寛然父意有欲厚每斥所餘以慰其意而事繼母潘尢謹君素雅飭未嘗以私謁長吏一日以從父役於官爲令所窘君父子具衣冠往見令於城東冀得少寛之語未及吐值令醉甚便捉其衿與徒步亟還將據案爲文書白之上官君惶恐謝久之令亦酒醒悔而罷去君性過愼𨿽事旋已常竊嘆曰事固有非意若此者乎自是數多病病若悸然乃杜門養屙不多與人通惟相知數人過之歡然坐語移時然絕不就人飲也君錫閒語予吾家去用卿不百步君明日可早來吾必當致之旣而終辭不至君錫後往讓之君笑曰吾寧不知座無雜賓耶今吾辭君等必不我怒也如一過君不虞他人怒耶蓋君非獨多畏其孤立行一意類然矣在潛山時有塗生鄭生以詿誤黜君知其誣力爲白之曰士可以罪黜不可以忤罪也或曰事始於黌捨柰異同何君曰吾知求其是耳庸何傷不爲和羮乃雷同耶於是聞者皆嘆服以爲非世俗之君子也予謂如君旣衰爲邑文學故所別白止此向令得登朝爲顯官其所自持必不爲苟同無疑也恆情一內顧其私外慴於勢白黒可倒置薫蕕可同器機以應卒佞以飾非無所不至且曰彼何與我事而彊取別白爲嗚呼此其人之賢不肖何如哉君生於嘉靖辛亥八月二十日卒於萬曆辛亥正月十六日享年六十有一曽祖諱淸祖諱錦考諱溯源妣周氏君逾壯未嘗舉子女顧其族無從子可撫父曰吾父視汝叔溯澄如親生吾兄弟同居晚年始分異今其仲子卽弟行也獨不可子撫之乎故景曽自孩提育於君夫婦長而訓之以至於成立爲諸生亦有聲生子曰欽一君攜之赴潛山今且弱冠矣又有壻一人曰徐其女非沈也而少長於君之室同於所生焉或有問曰弟而爲子殆禮以義起乎應之曰可當其勢之窮與情之無窮而禮從出焉𨿽聖賢猶夫人也羣從之鮮介子也吾無如之何也而祖父之嗣之不可絕也幸有小弱弟焉則子之而巳叔嫂之無服也而韓退之爲嫂服期年當時莫或非之以嫂之撫之猶母也今之制果義起而期矣此所謂情之無窮也若君禮者處乎勢之窮則弟而子之可也銘曰

於乎天人之際蓋多參差其臧其否其成其虧理固然矣事或反之達人知此非我所爲其得爲者早計不疑彼愚懵焉失於重遲其後形見計不及施卒以狺狺爲傍所嗤如君尙彊爲孫含飴俄而授書朝夕娯嬉旅櫬之還長江渺彌孰爲扶防涉險若夷出郭里許異時所棲以食報宅兆是宜有求於鄰好我莫違日月之良歸骨於斯俾後有考鑴此銘詩

金伯醇墓志銘

君諱大雅字伯醇嘉定之羅溪里人曽大父諱璧大父諱昂父諱翯昻之季子也母劉孺人是生君及其弟某家世以力田自贍孝謹睦族願朴畏法稱於鄕之人自君之世父翊生伯謙先生資性警敏從其舅氏潘學裏中所稱新庵先生者也能自力於文辭以魁岸駿發爲主稱其儀觀甫逾冠卽舉於鄕而君以小弱弟稟承伯兄之話言學爲衝夷綿密之文以干有司未卽售又少而明農知逢年之不數數也輒感憤遊於四方將學爲治生以素封著稱而伯兄不善是也則朂之曰吾幸起家爲儒而獨不能接武耶且吾子兆登已知讀父書相與觀摩不可乎夫貨殖之去學殖也懸矣吾弟其勉之君於是益自奮勵遂補諸生逾壯廩於黌捨五試南京兆連不得志蓋自從子舉於鄕君𨿽未忘一遇嘗曰吾其可以弛擔矣閒居好讀軒岐之書下及近代諸名家一一能通其說歲嘗大祲人多病疫凡所治輒效名播逺邇爭奉贄幣來迎由郡邑而上至撫按重臣聞君名無不願見者旣而習其爲人亷靜君子也去後猶眷眷歲中數致疏問然君於方技特以該通自喜有求必應意不在厚糈故凡與之交無戚疎久近咸禮重之曽無間言君爲人心慈而气和口不談人之過胸不畱人之忤卽行輩不相及未嘗以穉齒易之或臭味不相投未嘗不斂容接之人有戲謂君毋乃爲鄕願乎則笑應曰吾願未嘗不狷正恐學狂未能無蕩耳聞者咸嘆服其名通焉君平生於孝友甚篤也父母偶有疾必朝夕侍側所投藥必徧檢方書或防禱於神瞿然若有告焉然後爲劑以進父嘗病腹癰母積苦血崩皆一投而愈得之孝誠類如此弟仲稍長受室矣而一切田賦之役君獨身任之終不令弟至公庭嘗築室溪上罄其私槖乃克成之其後析箸母孺人欲屬之仲君終不以拮據之勞而有恡色諸姑之居者四人而三無子姓君皆迎歸與兄嫂共晨夕以爲常尢好急人之病有告以困乏未嘗不周之時或爲人貸後卒代之償至其所親厚尢惟力是視𨿽勞費不卹也予友王辰玉稱其聞人急難奔赴僕僕痛心攢眉如鑽膚肉良不虛耳君之治驗多不能更僕予所知一人者年少在官置其婦於家獨身上郡久之病似瘵殆不復能臥其父以告予丐爲之請頗疑客捨或有私其言病狀殆近女如蠱君素不切毎問之詳卽與藥數驗至是獨語其父盍往診焉比察則曰今病在右言左何也豈得之酒乎又問所痛苦則皆右與父所言異君笑曰此不過兩劑卽起耳但病起後當脾肺兼補以須元气之漸復耳巳而果然君娶於周生二女壻爲徐懋仁張襲縉側室顧生三男曰兆芳徳滋兆升而二女嫁李槱之丘時傑孫男六人君生於嘉靖丁未卒於萬曆甲辰享年五十有八墓在城東之六都從考妣之兆而窆於東若干步予與君交最暱且久將其子來乞銘不可以辭銘曰

家世農去治生恥沒沒學通經進數蹶有時名晚好醫處方平戶外屨紛將迎年未耆疾之嬰藥莫效命以傾道屢遷譽頻仍嗟時命非人能後有考在斯銘

沈叔良墓志銘

予友沈君叔良以歲丙午病卒距今十有二年而其子纘祖等卜以月日之具宜開君所營壽藏以奠其魄而與周孺人合謂予少習君知之爲深來請墓中之銘乃爲考論其世系與平生之大略而謹書之以永詔來裔維沈氏世居嘉定之淸浦蓋自宋季揚州守都逺公始由汴徙濠勝國中又徙吳郡三徙而定今遷至於君凡十一傳矣都逺之嫡曰文亮生二子珪其嫡也珪叔子曰允禮生瑛及鏞鏞仲子曰輅而其嫡曰宙宙之嫡諱嶽君之曽大父也嫡爲開州公諱鰲次爲贈太守公諱龍皆君之大父也開州有子階及隨相繼前夭以贈太守公之仲子太學君諱陵爲後又無子而君繼之廣信太守公諱陽之叔子也諱紹傅叔良其字君少而美秀眉目如畫師事先君子舞象之年卽與予同學相善娶於昆山周氏周旣舊族兄弟或城居或居城東千墩裏有浮佛古剎焉地僻中有喬木聳防糾蟠多美防又偕予往讀書其中君頗食酒酒酣慷慨歌呼庶幾爲時聞人寺僧亦聞而壯之數相就慰勞焉然亦善病再試京兆不利卽歸葺中田廬日以課子爲樂卽程試之文意有不可輒加防定人亦無以難也君於友愛最篤事其兄及姊禮有加而意極諄懇非謬爲恭而已撫其女甥如巳女視其姑子如親兄弟往往自許以急病讓夷蓋嘗爲自序一篇以示其子曰吾非欲以此欺不知我者顧父子情親不欲飾讓耳毎一捉筆書所以訓誡之語輒纚纚數百言不肯休而間爲俚歌可使耕農饁婦聞而卽解以感動之閒居𨿽不對客必引滿酣適人見其頺然亦疑爲縱逸而莫知其心口自語未嘗不兢兢也自以家世貴盛懼前之易湮而後之易渙也特於收拾先世之遺文與諮詢子姓之繁衍不怠益勤故予之志君書其世特詳者蓋其志之所存也君有六男子曰某某某自君之疾而病長子已爲邑諸生旣歿乃漸以冠婚其二尙少皆有外舅可仗庶幾免於子弟之過以慰君於地下女若干人壻曰某某某之歲丁已月壬寅日庚寅墓在馬陸塘某字圩之原銘曰

維君之考仲子之仲而世嫡是紹維君所後續而復續而世裔是茂城南迆東於是焉農於是焉終其北幽宮土厚水深松檜陰森像服以廞往卽爾任驥子驂驔以莫不堪復啟潭潭維百斯男

王君墓志銘

君諱垣字維愼姓王氏世爲嘉定練祁市人考曰某妣婁氏予祖姑也生兄墨及君二男子君年十五而喪父又五年而喪母往依外舅黃翁於淞江東未幾還與伯兄同居因從予先君受經巳棄去謀爲生錙銖積之貲漸拓黃氏相君於孤弱同其艱苦而前夭無子繼室以茅生子重識重度未及見其成立而君病以歿伯甫成人仲髫齓耳萬曆歲丙申也距其生嘉靖甲辰得年五十有四卒之十有四年君二子以歲巳酉十二月庚申之城西夜字圩先塋西數步與黃孺人合先期來請銘曰吾父困於市防非有巖處士之髙行也其幼而自樹長而施於族姻者二孤無從悉也嘗聞其一二而私識之族有少而孤者賙其須之長而捐金使學爲賈其折閱也輒復捐與之不爲沮吾外家黃故富室也舅氏孱不能守劵其田宅僮指而求售焉卒所以酬嘗浮其直且曰耕爾田役爾傭毋攺其舊故人或貸以給徭未及償而死往臨其喪焚劵於柩前以慰其子蓋先人起自孤童年不登於下壽故不肖兄弟之所能言僅若此然以吾母之嬛嬛而二孤終有所恃以立庸非先人之遺乎丐爲志而銘之予不能辭也重識今爲邑諸生重度亦端靜嗜學將益昌其緒銘曰

起穉孤兮勤拮據歿畱余兮長二鶵耽文書兮業爲儒本厥初兮賁幽墟

羅溪唐處士墓志銘

去邑城東二十里而近前臨羅溪有墓曰處士唐君之藏始君之父毎言他日二子葬我母以靑烏言行求善地但近在捨傍俾子孫易守母爲人所芻牧卽長逝者魂魄永安矣君性至孝又事其兄恭欲及父存慰其意旣買地而經營之尢不惜勞費已而父母相繼歿君亦坐是顇且病今望之松檜郁然水灣環若抱君兄弟皆以是歲祔東西相望蓋生以自致歿而從焉且以孝友詔於後之人君其可無憾矣君諱拱字安國別自號養和君生平所與自骨月至親洎所嘗還往罕有忤者且勤不過苦約而能施晚𨿽病困亦蕭然自樂養和所以志也先世家邑之鹽鐡渡自太倉州建爲州人其復還卜築於溪上者君之曽大父也父諱英母朱氏生兄相及君二丈夫子君方成童已自知勤學於時邑之老宿曰方齋殷先生子義新庵潘先生士英畏齋劉先生鋒號博學好古而皆器重君旣逾冠無所知名慨然嘆曰始吾以爲賈而贏不若儒而窶也今吾以爲儒而末效不若去而代其親勞也用是決意廢其學然其爲生產作業務依寛厚不屑較計錙銖娶於顧年十七來歸克以儉勤佐之夫婦嘗相儆吾與其求多於人無寧力出於巳且用而靡何異棄於地乎故其貲日拓而長者之譽亦日起尢能急人之窮其友或負官錢幾斃箠楚泣以子爲托君多方爲之贖卒令父子得相保中表有貧不能婚者貸以成禮巳弗克償則詣君出一劵請酬以田君謝不受也女兄歸於沈老病無子亟迎以歸或間於孺人曰先姑之槖半爲所私而尙虞乏乎孺人正色曰母氏有遺子女共之何與他人事耶言者爲之慚沮自與伯兄分異暇日未嘗不追隨風雨不爲間也兄嘗遘奇疾僮使皆有形穢之嫌而君與同臥起視醫藥須其良巳乃還兄嘗使責逋於人君謂兄食指繁悉以讓之終於一無所受父晚年有所嬖曰爾兄弟養我卽丰豈若使我丰約自適哉其各致朝晡所需毋饋我然顧孺人時從其嬖伺所甘而進之翁輒喜爲加餐嫂孫早歿朱孺人終身依中婦兄伯彊迎就養母曰吾自安新婦耳豈徒以奉養哉外舅顧翁以數遷徙喪其資君謂孺人吾其爾父母養爾後母乎爾事吾二親孝不可無報也君𨿽不竟其學然其好爲儒益甚生二子稍長卽延明經師訓課之已創別業爲髙館益招裏中少俊與相磨礲而孺人亦從中饋供膳羞惟謹每當子侄就試輒以輕舠尾其後市甘鮮相勞勉常如其家居也未幾二子皆有名諸生中癸夘伯子舉於鄕而季亦爲主司所賞閭巷咸以爲君榮而君顧益恬然視其子無驕色而後私以爲喜性食酒談諧溫溫間以聲伎毎厭厭達曙𨿽嚴寒孺人毎於中夜手調羮湯以佐其歡君嘗語客吾儕幸接杯酒相娯有口不以歌有耳不以聽歌而數取塵俗事絮聒爲者請浮大白蓋其自適於酒者如此頗好遊佳山水嘗遊太湖中流遇風坐客皆震恐獨從容言曰人孰不死者以逰死不猶愈乎君自營其父藏而病廡垂十九年人或諷止之君坐起須人於登臨有何樂君笑應曰吾陸乘籃轝而水乘舟病其柰我何且不病者何必勝我樂也然卒以久病故年僅六十有一而卒萬曆歲丁未也其生以嘉靖丁未孺人後君四年生先君三年卒得年五十有四其以君歿後二年巳酉月爲乙亥日爲庚申二子景亮景南壻爲吳泰徵金兆芳孫男塤孫女字朱瑜吳汝楨君臨歿屬其子曰吾平日見人諛卽代爲慚汝我乞言而核者志吾墓及是將景亮兄弟匍匐奉狀來請銘予昔曽與君同逰杭州知其樂易君子也前年秋嘗爲文壽君六十具論之玆不可以辭銘曰

行之惇躓於文向之勤開後昆誰爲之天耶人譬麇蓘丰年臻勒貞瑉永有聞

學古緒言卷十

欽定四庫全書

學古緒言卷十一

明婁堅撰

墓志銘九首

瞿君幼眞墓志銘

予友瞿君幼眞年三十有五而天其後八年祔於依仁鄕古江溇新塋萬曆歲丁未十二月甲寅也君諱汝誠幼眞其字曽大父某大父某父爲心疇翁諱某母黃氏生君兄弟二人伯曰某卽其父母而以君祔且來徵銘者也瞿氏仕宋季世子孫散居於吳其在海虞者及華亭之上海市者皆同宗而嘉定之瞿則洪武中自上海來徙至於君十有一傳矣世居淞江東以本富君生而有異稟見父兄用服田益拓貲產奮曰吾獨不得爲士人亢其宗乎成童之年卽自知刻苦學問弱冠補邑學弟子員未有名乃逰杭州從専門經師學三年然後歸其篤志如此巳就提學禦史試禦史果賞其文署爲諸生第一君於舉子業能揣摩他人所好骫骳爲之毎當就試得旁郡縣所試髙等文讀之卽曰吾知所以與之矣巳而果然屢不得志於京兆意頗怫郁加以用工苦積成羸瘵於是將少休焉而平居非書籍無以爲娯乃曰古今成敗得失之林具在諸史讀之足以自廣今經生之文殆欲充棟而一毫無當於用吾豈能終身作蠧魚其中耶聞邑有張茂仁先生者通古今好言經世之學卽贄見而延致之與朝夕論說而君之讀史復如治舉子業勤𨿽防畫音聲之譌必訂而正之不獨通其義而巳張深念之嘆曰人性固不可化吾欲勸君少弛尙不能豈能令吾家年少勤耶冀以諷止君而終不爲攺也客或以後嗣開君言某所有好女子父爲官所急謀嫁爲人小妻以自贖方促膝語而張自外至客去問知之爲言曰君且念無貽父母憂此事正當心迹兩絕耳君卽時以其言謝客然至於藝文之事進取之際往往獨行其意故其旣病猶力疾再就有司試而卒以瘵死悲夫君事父母孝旣逾壯毎侍側色如嬰孺兄年二十以長獨持門戶使君得優遊學問故事之加恭性儉素見人有鮮衣怒馬者卽代爲之慙尢不喜相徵逐爲嬉遊至聞有好讀書學古道者𨿽其人或與世濶疏惟恐不一當焉所以爲防幣餽遺之費略無靳惜也君娶於沈所居鄕之望族也世多有顯者未及成子姓而君病以夭以兄之子允晉爲君後撫而教之庶幾終以慰君之意方君之讀書吳山也予遊西湖過訪焉問君亦數至湖上否君愀然曰吾去父母而羇於此將欲有得以爲之榮也何心復爲山水遊乎因引予至絕壁觀宋理宗所書見滄二大字且曰此先達茅公讀書處也予窺知其意爲嘆息久之乃別又嘗偕試合肥還過京口會雪霽未消與同行數輩往遊江上諸山予所至必陟其顚獨君能蹣跚以從因相與極論山川雄秀及六代之所經營皆弗克於大業而畱爲髙皇帝興王之基至一時虎臣若兪廖之巢湖常開平之采石於玆行也皆得慿而弔之而想慕其遺風餘烈予以爲如君精悍沈深使其遭時必當以功名自表見而卒困以天爲可悲也因志其藏而銘之銘曰

材也如弓受檠學也如賈欲贏孰虧其成而力與爭耶天乎人乎又孰閼其生耶歸爾之骨從爾考妣實惟爾兄我銘以昭之俾後其有徵

處士周君墓志銘

君諱侹字直孚姓周氏裔出汝南而別爲安成汝陽其來吳也蓋又別族於義興雲或曰僕射顗之後也世爲吳人久矣宋之南遷也金兵嘗航海而至始避之太湖爲東洞庭山人譜毀亦莫得而詳也按狀曽大父諱宗海大父諱本仁父諱灌母王生二子俸伋皆前夭君生母馬氏舉兄僑及君太湖渺漫無際波浪接天吳人多終老未嘗至而其俗以服賈視舟如平地數遊四方足迹幾無所不徧宗海偉幹飄須喜逺遊凡燕趙齊楚之爲俠者往往一見語合相與交歡肝膽盡傾嘗遊西楚止於下相嘆曰此南北之中也𨿽古稱地薄寡積聚然吾意樂之因卜居焉傳子及孫又以豪舉故貲漸耗將遂鬻之君時才八歲卽前諍曰大人筋力幸未衰且兄已成人安知更十年兒不能佐兄治生而輕棄父祖之遺乎父爲慨然憐而撫之曰吾從汝吾從汝其後九年父巳歿君且娶而作力不足以更費於是兄弟始析箸會下相室廬又不戒於火計益窘君與婦姜氏謀盡脫其簪珥賣之得金以授伯兄聽其出入而佐以儉勤因復漸饒至其所施於族姻中表者未嘗以菲廢禮也鄕裏之猾有以抵法求援輒爲輸鍰贖之而其人卒負君且囓君君然曽不爲芥蔕也吳之賦重長賦者毎不勝憊而君常畢力任之必其非力所任也乃以分之人故里人無不稱君長者母馬性嚴居常少不當意毎有譙訶輒至與杖而君怡愉受之俟其气平乃謝而退終母之世如一日蓋學問之君子媿之矣姜氏生四歲失母王又六年而父亦歿少育於外家比長祖父憐其慧甚爲擇壻頗屬意君乃二母則相謂曰此無母兒也意難之君父故稔知姜翁卒委禽焉其嫁也舅巳前歿矣服勤兩姑之間皆得其歡心姑毎嘆曰傷哉汝舅之不及見汝也當君之解槖中裝佐其兄力作也姜氏實勸之非獨無恡惜而巳其於內治甚飭嘗語其子曰爾父過寛吾所以濟之也君嘗屬其所善代之賈舟覆還而紿曰河水迅卽金亦飄流不可求也旣而亷得其情欲責之償姜氏曰儻其溺而死可柰何君乃止嗟乎若姜翁之奇其女孫不虛矣子一人曰惟正太學生也孫男二曰謙曰諤謙長洲縣學生孫女二婿爲姜紹京王斯彥君生嘉靖庚戌卒萬曆辛亥姜氏之生後一年其卒也後六年以歲巳未九月五日甲申合葬於楊灣北原之新阡先期惟正奉其友葛君一龍之狀來請銘銘曰嗟今之人兮沒於脂膏何知仁義兮其輕鴻毛𨿽妻與子兮不恥牢欲也無饜兮人乎何饕君起廢著兮陳義甚髙曰予嘗困兮少不憚勞豈晚而汰兮以貲自豪病吾弗急兮焉用錢刀譬猶見溺兮拯以一舠君今歸安兮湖山周遭同穴異藏兮丹旐練綢山中故人兮爲君永號如君詒谷兮以身爲鼛銘以徵之兮天命不謟

徐君孺卿墓志銘

君諱兆佐字孺卿世爲嘉定人贈禮部尙書諱經之曽孫大父諱顮父諱琨實生君顮之弟頫以仲子資政大夫禮部尙書太子少保學謨貴贈如其官伯子曰學禮以貲爲太醫院吏目憐君幼孤撫而訓誨之自婚娶以迄於成立多有恩勤晚未有子然卒歸爲琨後而以尙書之介子太學生兆稷嗣禮也尙書之爲禮部郎名冠其曹最爲尙書髙安吳公山所器重而以守官故數忤當事者意僅得出守荊州再蹶再起前後凡九遷而持中丞節撫鄖君皆隨行日侍左右委之以節目細瑣能無詿誤爲公所喜嘗以例得給事楚府恥不由經生進篋藏其衣冠不屑禦也尙書公以是愈憐愛之數稱是子也可謂恬於名利者矣自尙書旣謝事歸君以暇日課子創別館令肄業其中廣延少年能文辭者與切磋焉絕無庸俗人恡惜意當是時吏目公益務爲豪舉賓筵歌舞之費晝夜殆不可訾計加以性喜土木歲中幾無虛月而君與兆稷輒殫力求稱以娯其暮年若惟恐其衰減者旣而嚚訟之黨起其氛甚惡開釁於僮奴而修隙於家督君身當其衝偕尙書二子奔走簿對至五閱歲事𨿽得白而貲產巳半傾矣君顧怡然不爲之拂鬰也居常掩關禪誦比客至與圍棊沈飲如故以是終其天年配殷孺人家世以貲雄其裏有貴爲京朝官者父某母某氏年十七來歸姑李性嚴重能以婉嬺儉恭得其歡心奉侍十年餘終姑之世未嘗有忤以不懈益防稱於族姻云男子子六人元敏元和元彜皆孺人出元爵元祿繼室韓出元慶侍妾某出而元和爲從父兆稷嗣女子子四人適王之霖者爲殷出適張正傳殷開之汪啟明者爲韓出孫男十一人元敏之子曰名時聞時與時元和之子曰名世娶於唐矣而早夭元慶子一元祿子二俱未名元爵未舉子撫兄子與時爲嗣孫女之適張處厚者元敏出也適張宏緒者元和出也曽孫男一人曰楷名時子也君卒於天啟壬戌距其生嘉靖乙巳享年七十有八孺人之生後君四年以歲巳酉其歿以萬曆歲丁亥蓋先君三十六年久矣元敏兄弟於苫塊中毎一饋奠追念其母之久殯也不覺哽咽拭淚相與語傷哉吾母之短命而不逮於養也其可以緩因歷數其所以訓誨之者以告諸弟母毎衣我必曰惜此然後可以常得衣毎啗我必曰惜此然後可以常得食毎課我讀必曰力此然後可以爲人子今徽音久隔吾耳而吾母之魄始得與吾父合也嗚呼痛哉已卜吉壤於北十都駒字圩之原以父歿之十二月甲申奉考妣合窆焉而踵門丐予爲之銘嗟乎君始以孤童爲從父所撫而得還奉考妣祀及太學君連舉子不育君仲子實嗣之棣華之鄂柎如此哉其可思也巳銘曰

始之孚有翼而鶵巳能哺還定厥家翼我者之瘏予尾畢逋一彼一此以歸安於墟爰銘斯藏永爲後模

張君綦仲墓志銘

邑之南翔裏蓋有兩張氏族大以蕃其長老享素封之奉而少俊能自力於詩書當肅皇帝時咸以進士起家其一爲南京兵部車駕司員外郎張公楙其一爲都察院右副都禦史贈兵部右侍郎公諱任先後登朝有名聲於時而再以進士趾美終於禮部儀制司主事者侍郎公之子諱其亷兩家敍族屬爲同宗皆郿伯之後自闗中徙吳又自吳洞庭徙婁江東而譜闕無可考故不得而詳也侍郎嘗爲嚴州守而父以子貴受封歿又贈山西布政使司左布政諱子愛生二子嫡曰省次卽侍郎省之嫡曰其威生四子君其仲也諱襲隆字綦仲來爲儀制後僅六年所而以葬儀部之明年辛亥病瘵而歿歿後十年辛酉而遺孤景韶年且弱冠矣始克奉其母命啟君之殯祔於沙浦原侍郎公賜塋之右謂予儀部之執友而君所與習也請爲之銘君長身玉立撙節退讓言若不出口而中懷坦然略去世俗之城府凡儀部之友皆愛其爲人而樂與之交焉儀部自少年時卽鋭意於績學綴文以財賄委之一二家幹而畱管鑰於閣中一無所問中外皆稱徐安人之才而嚴憚之君以垂壯之年侍安人朝夕毎出入不敢輒有譙訶其恭且愼如是以故安人亦宜之比母歿君已前逝貲產一空而堂構亦漸不可支矣猶賴所與儀部善者數公皆官京師憐君之孤爲力言於主者仍得以冑子讀書國子監庻幾慰儀部及君於地下可悲也巳君生萬曆戊寅五月歿於辛亥六月享年僅三十有四其以天啟元年二月十七日始君生五歲而父早夭母甘辛苦憔顇猶得以撫其孤者幸有儀部君也而卒以紹其緒殆天之所以報歟君娶昆山金氏安人之中表也生一男二女男卽景韶壻爲李賓之侯兌暘皆仕族子蓋予嘗怪東吳之俗苟貴盛矣無論眾所不與多朝榮夕萎卽其人賢者頗爲鄕閭所稱而身歿之後能芘及子若孫者幾何曽不若田夫野老乃得長子孫持門戶逺或數十傳而近可百年無一旦盛衰之感者彼惟無气爓以灼人其能久延無足怪也若侍郎公父子登朝又其爲人皆恂恂如處子而遽斬其祚天可問乎今其宗人𨿽賢愚菀枯之不同不猶然數百年之張氏哉儀部昔嘗與予言吾儕書生獨患不能自奮耳幸無大過可無憂不祀也予頗爲論其不然當其畱京師嘗一舉子矣比歿同時諸賢所爲幼孤計何如也而卒以綦仲傳人道𨿽邇不幾於天道之茫茫與然予又聞車駕之族蕃衍如昨而其後人亦不振豈榮盛固造物所忌耶抑吾吳土薄而其俗顧汰以浮誠不可以久耶銘曰

有翼而生之乃續而承之甫嚴事乎宗祊俄相從於九亰今之奉盈兮已齒冑而得名何嗟乎無遺金之滿籝慰子幽宮兮勒此銘

金母傅氏墓志銘

昔伯謙金先生以開郎伉直知名於時所交皆一時才俊喜以文酒自豪𨿽甔石僅儲而肴防常具內娯二親外洽朋好則令妻之贊助居多及不幸蚤世爰啟令子兆登以篤行工文章克嗣其業屢不得志於春官而聞譽益逺堂構翼然族姻咸睦則慈母之躬儉與勞又實先之蓋徳而能勤愛而能肅夫人於是賢逺於人矣父爲傅翁某其母瞿也世居吳松江東以本富從兄遜濶達博綜好論說古今去其鄕從昆山歸太僕遊始以儒自奮數往來妹家與先生情好日暱而兆登亦自少好聞舅氏之言故夫人之事其兄者至衰晚不少衰焉兆登之稱曰吾母之爲女也母瞿之教不勤而習女事無暇日其爲婦也大母潘之賢且能也卞不少容惜纎如鉅而未嘗有忤焉其爲母也課吾以誦習教吾女兄弟以紉縫烹飪皆不以愛故弛及先君見背家無畱貲歲有責逋母慨然曰予其身自督耕以佐汝之急以無妨汝之學且以寛予之憂思乎凡畱田間數歲而後還城居然其朝夕治生常如前時逮老而猶如壯盛蓋天性然也又曰吾母之勤敏而儉約兆登不能具言也言其一二以少槪見焉當先君時今首揆太原王公與其弟督學公一日以薄暮猝至中廚蕭然先君患無以供客母曰第出與對奕少需之卽刲羊治具咄嗟而丰膳辦蓋其敏多此類也兆登𨿽無以爲養然力能奉老母歡而一布衣必百澣一絮被必數防食不過肉一二臠而巳兆登時勸之重味或對之泣而更以衣被進母曰吾舌自不求甘防體自不安輕毳耳於汝何尢然至親故交際曽不以菲廢禮而尢急於賑窮卹匱苟力所及未嘗不爲之盡也此豈徒苟以儉嗇爲哉蓋兆登之每言其母夫人者如此及歿且葬謂堅也習聞之而屬之志且銘也又以前之言爲請堅辱與夫人之子防如兄弟又少而獲侍伯謙先生不可以不文辭猶憶先大父嘗言昔者吾客江東與傅氏之老善歲時囑其媼以賓禮延爾大母見乳母抱女孫侍歸而稱其端正有相福徳人也今其夫若子皆爲時名人而大母之言信矣以今觀夫人之所享一何菲薄也𨿽然君子之所謂福在乎身心俱泰外無所羨而中無不足則夫人實當之矣𨿽貴盛之家或不逮焉且孔子不云乎啜菽飲水盡其歡如夫人母子之間可謂盡歡矣夫奉滫瀡美衣服以爲孝者此在人子宜然耳若其親能卻而不禦不求丰於口體以閨門之懿而庶幾於恭儉之君子其福徳又何如哉夫人之卒以已酉秋八月距其生癸巳享年七十有八之日以冬十月癸酉與伯謙先生合先是歲甲申銘先生之墓者太原公也先生旣歿而兆登舉二男四女長男曰徳開次曰徳衍長女嫁太倉曹訥次字昆山朱元禎又次字龔孫玹皆名族一未字銘曰

治城迆東江湖所宗土衍而丰其殖芃芃維夫子之宮日時之良於是焉藏卜無咎殃福來穰穰斯子孫其昌嗟俗之敝乃逸乃恣衣觕食糲旣傳而勩以訓於來裔

龔母朱氏墓志銘

萬曆歲癸丑冬十二月甲申龔氏兄弟欽仕欽佐將啟先公之窆而以母夫人朱氏祔來屬以銘且曰辱在婚姻𨿽微不肖孤言之子固能知吾母者其不可以辭謹按朱故望族世居邑東南三十里勝國時有宣撫使存仁者捐墓田於釋氏之宮以春秋作佛事而聚其族人焉至於今不廢夫人朱翁梁季女也年十九而嫁龔先生其諱世忠也龔於邑尢顯著嘉靖初以工部侍郎乞致仕贈其父祖皆通議大夫都察院右副都禦史者伯祖考諱曰也其著於吳自宋司封郎平江軍副節度使識都官員外郎宗元桐廬令程祠部員外郎況父子孫曽四世皆爲聞人焉夫人𨿽歸於貴族然自舅姑時巳困賦役家日落矣至先生徒以筆耕養又連不得志於京兆困彌甚夫人佐以儉勤晨昏之奉二親安之旣而工部之後以少年舉進士閨門之內咸謂龔氏其復興乎而先生僅逾艾以歿夫人顧影防防於時長君之學成矣久而未售夫人慰勉之曰兒勿憂也良農能稼豈能爲穡乎其後廩於學宮且聚徒授經資腶修以養母然以屢進屢蹶意不無感憤而夫人終未嘗戚戚也𨿽貧不以菲而廢禮𨿽老不以衰而倦勤自族姻下逮婢僕無不宜焉歲戊申長孫用廣以垂髫補諸生夫人撫之而色喜後三年予女旣歸事夫人嘗以歲首往朝焉因前白自兒童相見倏忽垂五十年媿無以稱於門墻幸又得入拜於堂上女穉且愚懼不足以娯侍食寢可柰何乃夫人所以應之者語溫而色愉退而私喜福徳殆未有艾也今年春長君以從弟試禮部托之以子方攜用廣讀書其家未幾而夫人疾作席不暇暖歸而奔走醫藥卒以不效臨終神識恬然連稱佛號右脇而逝三月十八日也距其生嘉靖丙申十月十日享年七十有八二子欽仕欽佐也一女嫁朱日進不幸早寡孫男四人欽仕之子曰用廣用圓用厚欽佐之子曰用章曽孫女一人用廣出也墓在城南鱗字圩先塋之左銘曰

不兼珍以爲羞而羮藜兮有餘味不雜佩以爲華而衣縞兮有餘貴此士人所難而壽母兮乃克以自慰維孝與慈兮曷其有旣銘以昭之兮匪雕匪繪

沈見吾先生繼室周氏墓志銘

鄕貢進士沈君紹僖偕從子憲祖卜以萬曆癸丑二月八日奉其繼母周孺人之殯祔於靑浦港見吾先生之新阡而自爲狀來請銘且曰不肖生十齡而先妣見背今垂四十年所自成童至於娶婦長子孫孺人之恩勤備矣不肖有弟而早夭伯兄之才也庶幾當有以報而又不克於終養不肖逾壯舉於鄕未及邀升斗之祿以養父母而數年之間相繼以歿痛可言耶凡辱與吾三世交者莫如子久且暱相顧各巳衰白矣而追思少年時硯席間事尙在目前孺人始來相吾先人撫三穉子其後及見孫曽閨門之內肅肅雝雝子固能知之不待吾之言而詳也然則非子其誰宜銘予旣不獲辭因憶沈君鄕薦時巳不勝遲暮之感幸有得焉以爲二親榮何如也一日先生來訪先君語次慨然曰頃與婦言自爾歸我向所同享者吾鄕界浜之水也今日吾兒得雋朔望之潮也潮有盈縮不足恃常使能通舟給漑田足矣吾時侍側聞之私嘆其賢以謂世之小丈夫𨿽其可以語此者固巳少矣先生之友獨先君爲丱角交然而歲中握手談笑亦不數數然也門無雜賓出則就家塾問諸孫課業入則共孺人話丰歉商有無以豫爲一歲之儲偶然欲飲則以一壺相勸意欣欣如也予嘗授經其家間數日先生輒謂二子汝母方爲治飱今巳在中饋矣日暮肴蔌雜陳必潔以防予以是知先生之安孺人而孺人之謹庀其門內者迨歲時晚而未嘗怠也方其尙彊二子未受家秉則有勤敏整肅之稱晚而優遊享之譙訶之聲不出於中堂婢僕無不稱其仁者凡舉三女子皆歸爲士人妻邱大道吳承贊張文選其壻也丘氏女嫁十餘年而不孕則爲之置貳且曰婦人何患乎無子患不能容耳苟爲而夫之子者孰非而子耶及先生旣歿伯子繼之所以慰勉其諸孫有深識逺慮之言蓋其明達知大體得之天性也先生之二子爲營壽藏焉兄弟之所以奉養者視先生存日有加素彊且耐酒然自再哭伯子而神已顇矣卒然病癘醫藥禱祠皆不及於效而歿歲在辛亥六月二十六日也享年六十有八見吾先生諱某老於鄕校邑宰重其人毎以賓禮接之伯子紹儼季子紹僖今之從季子後而孺人者孫男女十有三人曽孫男女十有一人亦足以慰於地下矣銘曰

邑之東偏地曰麋浦爰有周宗聚而野處翁名媼姓婉嬺焉乳生以閼逢與執徐伍歸以重光協洽其所嗣執篚筐孤童是撫其季早世伯仲楚楚睹孫及曽彌衍其緒夫子之藏有先而祖膴膴者原於江之滸其後五年往祔若斧仲也之祭以孫主勒銘堂以告無窳

瞿君幼眞妻沈氏墓志銘

萬曆歲丁未冬餘嘗銘瞿君幼眞之藏而悲之時君歿巳八年矣其婦沈與同年生以歲壬子某月從君地下而以某月日嗣子允晉復來徵予銘嗚呼生人之不幸未有若孀居之婦也而所處之丰約殊焉幸無衣食之憂而安子婦之養完身與名其亦可以瞑矣乃本其家世而系之銘其辭曰

吳江迆東趨百里海若吐吞勢渺彌居人聚族世趾美勝國至今推沈氏有牧揚州著厥始於宋之南自汴徙介子五世塤篪嗣維篪大耋多孫子列官臺省何嶷嶷叔子之季兩孫峙長君允學配秦姒是爲碩人之考妣少而宜家得良士瞿瞿蹶蹶耽文史早暮不休以瘵死其年未及於三紀從子允晉奉禋祀巳冠受室母爲喜抑搔屙癢滑滫瀡疇養於下供箸匕穉子長成盍往矣同衾幾何昨日耳豈如同穴無窮巳納銘幽宮永無圮貽爾後人多受祉

巖泉上人墓志銘

自釋迦授記巳有正像末法之分其徒演之曰教理行果之全也上也次猶以行稱果弗逮矣又其次則教理存焉耳或曰此以無爲法也就使差別不應至是然則世衰道微有定於數時之窮也理將安寄夏商之末寄在湯武春秋其衰寄在仲尼世微聖人理未嘗亡若賢不賢各有攸識嗟乎寧獨釋氏實鮮其人傷今之儒爲叛彌甚釋𨿽妙悟仍受具戒苟有律師聖人之徒是猶不得中行思狂及狷志不能髙守猶足尙有訾學佛彼天窮民衣食於是稗販如來予解之曰胡不自量彼之髙者儒也則無其最下劣於儒爲常有能食不肉飲不酒貨不殖色不邇𨿽於教未析於心未了其殆庶乎無輕議彼若邑西隠僧如可其人解則未也行有足多於其窆也銘以賁之幽辭曰

西隠之興始勝國治城西偏稍迆北有僧悅公嗣圓通泰定之元肇厥域廣袤百畞民間廬彼樂於遷我卜食經營七年績乃成像設有嚴宮翼翼中間小圮頃一新其歲於今逾二百誰爲葺者存仁師如可承之更加飭頎然而長願以勤人稱薛師孫氏嫡生於已未逝甲寅十五祝髮臘卌一防修安養開前榮按以精廬觀鼻白東偏傑閣貯法寶募者師乎施耆徳三年坐閱龍象徒示疾將遷彌澹泊乃勅其孫罄所儲飯僧塑像爾其亟問復有贏將何爲盡供斤削塗泥役凡有爲法靡不空賴此提撕善知識我作銘詩媿俗儒臨分涕淚霑胸臆

學古緒言卷十一

欽定四庫全書

學古緒言卷十二

明婁堅撰

墓表一首

奉訓大夫淮王左長史何公墓表

嗚呼天下固未嘗無材也而常患於擯不得用卽用矣而人未必知之深也又患不獲盡其才若其志節不立媕阿苟且以自失其身且重負天下者卽有材何爲以予所聞若常熟何大夫其才其志節皆宜爲世大用而卒困於資格以老豈非當事者之責而士君子所深爲之惜者與公諱某字子宣父曰湖廣布政使司都事贈文林郎浙江平陽縣知縣諱墨生公兄弟五人嫡長曰鉦其母王也再娶周連舉四子而公爲長次曰鑛曰錞曰鉉平陽之父煇大父采曽大父海海之季弟世學爲士譜藏其家而燬焉故自海而上距宋靖康南遷凡數傳皆不得而詳也獨宗人之老猶能言裔出東海自別於廬江而巳公兄弟皆少而力學意在當世不專於浮華甫壯貢於鄕顧久困禮部平生自負其才謂功名可立致卽終不遇寧跧伏田裏豈能碌碌隨流俗人汨沒耶及弟鑛登進士第慨然嘆曰吾今而後殆亦可小試乎遂謁選爲令溫州之平陽其地東瀕海於溫之屬最僻逺而瘠其民多去之永嘉瑞安佃而耕比公爲之三年流離漸復二邑之民更視爲樂土如異日平陽之人也及公旣去後之爲永嘉者歸以告其裏之人如此蓋公自逾冠讀書任陽田舍拾兄所棄污萊而墾之其獲滿車則仍以歸兄而更受其瘠瘠又復穰故其爲巖邑而治辦能若此平陽之輸或逺在鄰境及他衛所渉江卽沈艘逾嶺卽摧輈公乃議折而益之羨彼利其贏此享其逸人咸便之金鄕衛者介甌閩之交去邑南幾二百里湯信國公所設以備倭也久而備弛戍卒病於防露猝有警無足恃於是條便宜築二石堡屹然爲一重鎭使後之爲邑者率能繕完則猶信國之逺慮乎其他魚鹽闗市之徵廢則修之或不足於額則轉移補之有勸之鑿空以佐縣官者謝弗爲也而贖之鍰稅之羨悉以供解省府費未嘗私以自潤焉蓋公旣明而熟於計事至孰利孰害靡不究極於毫釐而又本之以防法出之以練達幹之以精勤以故規畫一定若操劵而收責役興而費易支功成而民不勞能使旋至而立有效毎若此及朝京師以課最蒙白金之錫當得美官而當事者終不能盡其用僅遷南京錦衣衛經歷以閒散縻之公至樂其江山之勝意泊如也巳又遷淮王左長史遂乞致仕歸而以圖史自娯數與親故共爲酣暢而巳尢好爲弟若子揚扢古今以寄其感慨如是者又二十餘年以歿予生也晚恨不獲從公遊聽其議論以開發其中之所窺老而無所用於世幸爲太平之不遇人而撫時感事常思得當世之偉人以身任天下之重舉動光明卓犖剗去世俗之媕阿一切出於奉公守法而又有如何公者若而人以爲之佐其於久安長治庶有賴乎獨惜夫有材矣能不失其身矣旣試之而效而卒不使極其才之所至然則必媕阿苟且與俗同其波流者而顧與之共功也豈不可惜也哉予旣獲論次其槪竊以謂公之爲平陽獨凰浦�之役最大而碑記頗能詳之輒采而參之於表其略曰平陽之南有江橫亙江之南又多大谿南北相貫穿則亦名曰東江西江凡溪水之來滙者三十六源漑田可四十萬畞獨患閩之山犬牙錯潮出其間若與之鬭鬭卽濤愈壯而谿水尙不能敵湧而壞民田者鹵也在宋端拱始築埭三峯嘉定中又移築凰浦民賴其利元末兵起埭廢本朝自永樂迄嘉靖裏父老凡四叩閽卒未果復當歲丁丑公以白備兵使者龔公遂與定築埭之議經營凡八閱月而工畢是役也公謂用土不如石恃隄不如橽止埭下流不如並埭上流完皆與眾異議夫籠土石而投之石固易止而立也橽者下石而上土水之來者阻石而畱石以爲之閾也水之去者汨土而利土以爲之戶也並備上流則無虞於蟻穴蓋旣成而後人知其完焉計用工三萬有奇用金四千兩有奇而取之四十萬畞者不過稅民畞四釐而已公之子三人伯世滋撫其弟錞之子也已而舉仲子允澄叔子允其能備述公之稱於鄕閭見於政事而謁予請表其墓者允也

行狀三首

鄕貢進士曹君行狀

君姓曹氏諱繩武字昭服其先河南人自宋南渡移家常熟之福山元末以避兵又徙沙谿裏分東西二族以居逮國朝治中建太倉州割其地焉因蓫爲州人君裔出於東累傳積困於貧弱君之大父雲南按察使司副使公諱某始起家嘉靖己丑進士得贈其父諱某爲太常博士未幾以禦史糺汪尙書鋐杖於廷謫爲隨州判官稍遷至憲副有名世宗朝生子幾人而公之考諱某某爲嫡長弱冠舉於鄕距憲副之登第才九年耳後又六年而生君君垂壯以國子生中南京兆秋試其明年憲副公病亟日夜望君北還比至屬以諸穉叔乃卒君少而孝友當憲副時大母顧恭人樂居谿上而父又善病晨昏之奉不能數數往來君每攜婦王往侍其側恭人甚安之前母顧孺人早歿未夜爲盜所發君聞馳往撫其屍哭之慟手爲易衣衾不以屬侍婢也歲癸酉計偕中途忽心動卽戒傔從南還已而母唐孺人訃至驚僕於地起哭而馳馬蹶傷右肱創甚不爲止及歸居喪毀瘁然每見太公淚交於睫而已太公早衰羸閒居多伏枕又苦不成寐君常在左右視食飲惟謹時共談言以適其意太公𨿽心樂之數顧而言吾以疾故不能卒所業念汝服勤孝之末也養志孝之大也吾將蹔去汝買山以居逺不過一日程音問數相通如在吾目前耳汝其朂之毋以吾故廢學君是以得徧交知名之士修其文章然甘鮮之餽不絕於途花朝月夕數艤舟追隨湖山間以慈孝稱於人人云初憲副公注意睦族謂範文正公義田士大夫家有田十頃便皆得爲而世顧希有惜吾力之未逮也屬君父子籍其族屬之貧者歲時廩給之當是時西族蓋有比部公某於憲副爲從子年已垂暮矣顧族之人有違言往往東愬於君君旣爲之調停乃使還受成於比部族人以是鹹歸心焉平生於師友誼最篤少受經王先生某生爲買田以贍之歿爲之殮比也上自其父母下逮於子凡三世焉友人周某者夫婦相繼歿先後爲歸骨於土憫其子撫之尢有恩伯子之師周君某少與君同硯席以故延之家塾病瘵久殆不能起君流涕撫之曰卽有不諱老親弱子後死者之責也不待君言歿後所以賑卹其家而朂其遺孤讀父之書如一日也比試於有司捨伯子而力爲推挽常先於伯子曰吾兒少非所急也丙戌冬北上顧君成忠遘癘困臥寓捨相去十里而遙君毎晨必挾醫往診之旣而疾有加遂畱共相守歿爲具棺衾以殯幾罄其槖裝而徧訃於同鄕及其同榜之厚善者積所賻封識之歸以遺其父元朴先生辭不受則請爲卜兆且曰傷哉貧也吾父吾母尙久防露今與兒而三矣卽又爲營三穴而仍納其金先生嘆曰君行古人之事我何敢固辭願更畱之他日以畀吾孫克紹蓋君所心許以女妻之者也遂偕其一姊來相依以居後四年擇壻嫁之裝奩甚具蓋君之好行其徳樂之不倦類如此矣君性剛不能容人之過然初未嘗求多於人或負之亦不與較也至其成人之美急人之厄解人之紛誣而爲白之郁而爲伸之苟力所及能不爲流俗顧慮而終不自爲功以市恩開釁也鄰邑之政將欲甘心於大姓以君通家年少語次及之君言耳目所及猶恐未眞況曖昧乎令驚謝此長者之言遂寢不發里人毎於春秋二試具舟及馬兼程報捷以邀厚糈或有往而不返其徒疑殺之者某也訟之官且誣服矣州守偶過君頗自矜擿發從容對曰正欲白其寃顧不敢耳此鄰家子僝甚非能殺人者且不與某同出柰何以不同入坐乎其人竟以得釋昆山之賢令聶侯以亷能著稱深知君特敬禮之有某豪者妻妒以治緜鐡梗椎孕妾腦而殺之夫懼計誣其讐而厚賄鄰里爲之證聶密以問君君先已盡得其實卽爲白之人無知者獨曽以語伯子慨然嘆治獄之難也蓋嘗題壁云人有欲則無剛吾以不貪爲寶躬自厚則逺怨吾其彊恕而行卽此可以想見君之爲人矣居常好讀書嘗手自抄冩至盈篋笥又頗喜法書及三代彛鼎鞸琫環玦之屬時出而玩之以爲燕居之娯然人有舟車重載而遊士大夫間者亦不數與之接也太公旣以抱屙斷往還君又性簡亢不能與世俯仰杜門端居父子若自爲師友所與遊處最習者曰潘省庵先生某以直諒見重予𨿽晚與之接太公及君一見喜其坦易而許爲入室之賓一日延潘及予入其書室笑語從容出所愛花甆觴焉酒數行手滌而貯之匣因爲予言昔嘗於酒次有所玩弄此翁意不懌抵之地而毀焉吾色不爲動知其欲以此諷也復笑而語潘今日知不復然矣潘亦笑應曰前事吾幾欲忘之若兩君子者而豈流俗人之交也哉顧慚何人亦辱奬以三益今老矣執筆而序次其槪所媿言之不文耳君娶於瑯邪王氏溫州推官諱一誠之女而魏恭簡公之外孫也於司馬司防二公爲再從侄孫幼時嘗受詩及孔孟之書於恭簡夫人婉嬺淑愼稱其家兒伯子之言曰吾父吾母眞能以徳相成矣孰有子事父母婦事舅姑兩無間然者乎吾父之嗃也婦女之得至中堂獨有歲時饋奠及歸寧耳居常聞有羣而山遊及禱於佛老之宮而尼姏巫媼之狎至者未嘗不極口唾罵也母笑而言自分吾家必無此事何用預他人事爲若孺人者古所稱淸心玉映蓋庶幾焉男子子五人申錫孺人之出也肇錫之母王居厚之母郭思恭之母章而最少訥亦郭出女子子三人長嫁張際陽者孺人出次嫁顧公紹陸日升者俱章出君生於嘉靖癸夘卒於萬曆丁酉孺人先一年壬寅生亦先一年丙申卒享年皆五十有五其也以泰昌庚申冬十一月某日墓在鄧尉山臨深區某字圩將君之諸子洎嫡孫謂君與予善知之實深故因伯子先所敍次來請爲行狀將借手以乞銘焉禮部儀制淸吏司署郎中事主事張君行略

君諱某字伯隅世爲蘇州嘉定人以譜亡不能詳所始或曰宋之南遷自關中徙吳洞庭又自洞庭來徙蓋郿伯之後云通議大夫都察院右副都禦史贈兵部左侍郎諱某者君之考也杭州錢唐主簿封嚴州府知府贈山西布政使司左布政使諱某者大父也以孫貴得贈官如其子諱某者曽大父也妣楊氏按察使楊公諱某之孫女再封安人恭人贈夫人凡三世皆受二品誥邑裏榮之君少勤學能文詞未冠補諸生逾壯舉於鄕未幾成進士歷官武學教授國子監助教兵部車駕司主事嘗受命爲湖廣考官還晉禮部儀制司署郎中事而不幸以夭君之再試南宮也今庶子馮公爲分考官擢冠其經釋褐當選爲州乞假南還予間語君曰士仕於時惟盡力州縣可以驟行其志使利澤及於斯人顧君臒甚如簿書鞅掌何君嘆曰吾豈敢苟冒其責而負官負民耶亦請就閒散耳始爲武學進諸生朂以韜鈐之學且曰鮮衣怒馬所以快意適自輕也苞苴竿牘所以媚人實侮之也皆宜恥不爲已遷國子士以文求益者一經防定無不意滿去間語之曰人以貲郎待若若必怒且慙曽不知浮薄文士之不足效也則謂之何再遷尙書曹在駕部時一意搜訪幹略奇士以佐主者又爲規條減省歲所例供絕不以脂膏自潤胥史姦無所容然皆服君之介無後言其在儀曹會楚藩有告王非眞先王子事曖昧且王立已三十年不容輕發而左侍郎郭公楚人也少年時微有所聞於里巷驟信受之欲以身任其事君力爭不可其後郭公竟坐免歸蘇州守以考試失士心士羣噪隨之執政聞而怒將引繩批根盡得其主名而寘之法君從容言誠法當如是但恐坐者旣多卽無辜濫及當亦不少意遂稍解而郭侍郎驟得太守所自列諸生名尢恚甚屬君具以上聞君窺侍郎意堅未可遽奪乃趣吏亟具牘而抱牘白言奏已前具倉卒不可增今首從皆已服辜苟罪而疑不若盡縱弛之以彰朝廷待士之寛郭亦頷之獄得無濫君爲人溫文淸謹中𨿽兢兢自克初不爲崖異以謸人人望之皆以爲退然者然遇事有可否必力持之不肯爲苟同與人交常依於厚人有以緩急告苟力所及未嘗不爲之盡也其還自楚闈也自言於考文章極詳且愼不敢忘爲舉子時比歿而京朝同官稱其守官每若此𨿽不獲詳亦可少見其槪矣君譽聞孚於上下而一旦移疾乞攺南當事者擬以吏部郎處之方待命寓捨以閒艸故人何侍禦行狀至夜分乃寢將曙呼治書小史索飲語漸不可了未幾瞑矣君之疾得之火焚其和當未遇時見君於眾中嘗有不自得之色意其急欲有所表見故然耳及旣登用有自京師來者言君近狀常若有不釋然豈性固然歟不然平生故人彊半不遇以老尙能日尋笑言之歡如君者豈有不足哉且君於進退恬然又方敍遷知君非熱中無疑也君生長貴介然性謙讓其言吶吶然如不出口常折節下人始爲童子侍郎公欲教之儉則授以掾史筆故牘紙使書其背爲槁艸習字畫比長凡所讀子史百氏之書皆撮其要手書之積成袠其不擇紙筆乃愈於寒士與之遊者皆稱其敏而能勤富而能約毎嗟嘆以爲難君眉目娟秀體孱然羸也然意所獨往不副其所期不止侍郎公卒官西粵君以省覲往而不及於含斂哀毀匍匐幾不能生旣免喪益刻苦自奮多招延友生與共硯席矻矻不少休一日謂予與君年逾壯盛而名未成又皆顧影孑然此兩者孰急予笑應曰古來賢士多寂寞而眼前販夫傭防其不幸以無子終者殆十不一二也吾意欲先其多者而君獨曰吾儕何辜乃虞斬其祀乎不早努力卽年不待人此吾憂也相與往復久之低回以別乃君竟以三四年間連取科第以去而年亦且彊矣於是又皇皇焉以嗣爲憂而無幾何又果得男子以慰其意方謂君自玆以往惟優遊以須其子之成立耳而乃以未衰之年棄三歲孤童以死豈君之始願則然哉君平日於嗜好泊然或時牢騷不平卽逃之酒人以自遣故終其身閨房無婉孌之暱邸捨惟僮僕相親易簀之夕孤燈熒然圖史在列予是以傷君之意而爲之愴焉以悲也君旣歿前所拔君於禮闈者馮公洎君之友數人議畱其子而獨以喪歸念修塗暑濕非嬰兒所堪也而後一歲所子又夭折豈所謂天者固不可以人事知耶如君謙恭靜黙人未有忤者而獨迕於天耶豈君之自詭必得者固造物之所甚忌耶當侍郎公在山東臬時楊夫人與女四人皆燔死而君獨賴乳媼得排墻以出意天將以是畱其祚耶而乃止於其躬耶君之配封安人徐氏爲大宗伯公女嘗一舉子不育今惟一女嫁太倉州諸生曹居厚其母蓋徐安人之媵也爲之後者從兄之仲子襲隆奉母安人命來請敍君行事之大略俟葬有期而告於當代之名公以賁君於永久襲隆已有子夫非君之孫也歟哉而安人亦嘗抱從孫景明自乳褓至今十餘年撫而教之恩有加焉卽前往迎君之喪從兄其羽之第二孫也君生於嘉靖某年某月某日卒於萬曆某年某月某日得年僅四十有一其葬在城南沙浦原爲侍郎公洎夫人某氏賜葬之塋而祔君於其左歲己酉三月友人婁某述

隠君子沈公路行狀

吳郡之東南瀕海而邑者曰嘉定邑之東南渡江聚族以居者曰淸浦而居人又謂之江東多故家著姓若沈氏其尢也自孝廟初迄於今其兄弟族子先後登朝者皆有聲當時而門內之懿行又多以節孝旌於朝其垂裕於後之人久矣若予所及交而悉其平生能以好古篤學無隕家聲者則公路其人也而不幸年僅始衰羸疾困之又不克成子姓以歿此尢昔人之每致憾於天道者也君諱正公路其字遡其先世之可考者曰宋揚州守都逺公君之十二世祖也始東遷爲吳郡人家於郡之烏鵲橋已又徙嘉定之淸浦七傳而思善公以好爲徳聞於朝廷得詔以旌義表閭生二子其仲曰輔與婦瞿以篤孝聞於朝廷得詔表其閭曰雙孝子四人季曰修職郎槪生子燆有丈夫子二仲諱應元是生君之考太學君諱昌徳字叔懷少丁家難攻苦勤學旣讀且耕以起其家以娯其親比哭母陸孺人念翁未衰而鰥居曰夜臥誰爲搔背癢者以閒請爲置簉翁喜而諾娶於潘舉小弱弟昌國蓋少後君而生也稍長叔與從子同學歡如兄弟相朂如友朋今之經紀其喪撫孤若嫠調族姻而貽之安凡所以慰君於九亰者目可瞑矣君少而穎異讀書過目不防華亭唐太史父之中表也一見器之撫而嘆曰是可踵予武也年十六補諸生卽以該博自期尢喜聚書經義之隙次第繙閱必竟其編然後更端遞及焉逾冠之年以文戰少不利鬱鬱成疾然日夕一編手不停披父叔慰令少弛則對曰無憂也兒非此將何以療吾疾乎旣而遭喪內外釁起君曰吾將以三自反當之夷然不與較而學亦不爲少輟垂壯遭母朱孺人喪方侍湯藥時形疲於醫禱神顇於憂思幾與母俱殆比歿而哭之衰藥與粥麋間漸以得蘇時方卜居海上聞有惎而欲甘心者則又嘆曰盍還吾桑梓乎旣畢窀穸遂渡黃浦來邑城卜築於東偏數與其賢者接風物之佳花朝月夕肴酒與茗甌並陳笑言與歌曲間發性不食酒而好客甚往往至於夜分君平生於交道尢善也𨿽所甚防必以莊中有可否直吐之否則黙然終不爲浮游也客聞其博雅多自逺方來未嘗以疾辭從容晤言或至浹旬終無倦色毎嘆同心之言其臭如蘭彼不能知徒謂君此好爲名耳豈不相去逺哉君旣自負其才以爲幸得售可以少見於世故始而用之該博比抱屙則以暇寄之於林麓一亭之搆一池之鑿榭而花者樓而眺者淵渟而以濯以舟者不惜罄其儲以快意中之豁然視夫持籌而會計孳孳然以務益其帑者不霄壤乎哉或有誚君一何不顧其後君直等之於焦鷯鶠防而已予嘗觀君之藏書矣自經史百家而下至於稗官野史之編板而傳者筆而祕者有不見不聞耳苟力所及何異渇饑若夫象犀珠玉之珍𨿽亦篋藏以爲翫此寄也非其好也間嘗以語我自逾彊望衰以來所未忘情者獨書耳吾撫姊之子名之曰谷似始生而鞠育焉少長而訓課焉亦已爲諸生矣可以讀此矣吾日望之有同祖弟執雅焉如以世嫡生子卽吾子也日可俟焉能讀卽讀之不能讀則謹藏之以俟其勿令散逸焉此吾志也非數世之交而孰與言之予聞斯言爲之酸楚三嘆君旣抱沈屙無復當世之志讀書之暇頗多著述若虫天志小字錄枕中艸諸編已行於世久矣別有救荒書兔罝野談印錄續枕中艸篋藏以俟後人惜也君之敏而好學而甫壯卽困於病不獲竟其學又未嘗少見之行事而遽以羸瘵促其天年此予所爲淚而敍次之以乞銘於當代之名公者也初沈之先自郡城東遷瀕海以居其家於北者有給事公炤禦史公灼先後起家進士仕於治正徳兩朝從兄弟也而君其裔孫家於南者爲族子廣信守公諱陽以嘉靖庚戌進士宰邑治辦有聲擢侍禦史升朝矣而隆慶初僅終於郡守先君之師而某也甫丱卽獲侍焉有從子紹僖於君爲叔父薦於鄕仕於朝官至兵部郎先君數月卒君之少也父黨咸謂蘭茁其芽苕發可期而一疾纒綿年止及衰嗚呼天乎何厚其稟而嗇其施乎君之自鄰境還而定遷也先後來爲邑者皆以疾困不能旅謁然莫不慕其賢與通書問且掲徳振華以表閭焉當是時大臣有疏薦巖穴之材者如茅斯拔而君獨恬然髙尙不爲起也人尢以是稱之比葬而君之從父昌國嗣子谷似敍次其世系行實屬爲撰次以乞銘其墓君之歿以天啟丁夘九月晦距其生萬曆戊寅八月十二日享年五十其配李鄕貢涵全君之女也先君一年卒別自有狀谷似娶於顧生男駿發駿惠駿聲女一人卜以是歲冬十二月吉日合祔於江灣新阡去考妣之昭若干步而通家婁堅爲之狀以乞銘其墓

學古緒言卷十二

欽定四庫全書

學古緒言卷十三

明婁堅撰

祭文十三首

祭徐大宗伯文

年月日門下通家子婁某沈某謹以炙雞絮酒敬祭於故資政大夫禮部尙書太子少保徐公之靈嗚呼單閼之歲公壽七旬距其懸車八閱冬春於時獻頌自遠來臻焜燿厥詞紛紛綸綸凡公勛名巨細畢陳今之哭公略而不論感公深眷憤彼眾狺存歿之懷能不少伸當罷觀察健翮中鎩賁於丘園振宣文物稚愚而頑一見心折悉索穢蕪喜爲擿觖身退名髙俄復脂轄聖神嗣興起公藩臬十餘年間晉司防舌抗疏乞身不受污蔑迨歸裏門遂斷請謁爲方外遊黃冠白髮月明之宵花發之朝或乘籃轝或棹輕舠顧謂童子促具酒肴偕我同人於焉逍遙二三俊少毎每見招侑以淸歌有顏若苕酒旣深只醉客羣囂公或愀然敍說勤勞曰此畏途以笑爲刀痛定思痛漆乃賊膠貴不如賤此理甚昭旣脫於絓弛我冠帶人爲不怡中實大快將知耄及豈不夙戒恆舞酣歌猶賢噤齘公之逹生數聞斯話何圖梓桑盛玆蜂蠆衰羸及之有加無瘥蚩蚩之氓公又奚怪始邑之瘉困於徵輸自攺爲折瘁者復蘇荒艸野田徧爲黍稌尾流離乃聚室廬起之膏肓報曾弗圖疥癬之疾銜爲剝膚孰導狂瀾莫可支吾憸人之幸士類之吁豈公一身翻覆榮枮堅也疎狂學爲詩章有唱俾和動盈縑緗湖山之麓古寺禪房經論之暇風雨聯牀察其愚欵謂無他腸可保終始實惟子良言猶在耳如何可忘儼之呰窳有意進取辱公甄收言庇其宇借我齒牙與我防矩藏焉修焉公子我侶扶搖九萬數嘗見許兩家衰翁少而習公眷念在昔忘其顯融自公歸田杖屨相從時於酒閒慰其畸窮幸各健飯孰否孰通音聲瑯然曠若發蒙公今奄忽有識其恫矧於受賜他人莫同天不可問曷諭我衷豈厭混濁避其嚚訟騎箕上升帝庭寶宮俯視下土蠅蚋薨薨我陳斯詞酹以一巵寧爲公哀聊敍我私匪私於公世道之悲報徳以怨豺狼狐貍俟彼天定後當可知嗚呼哀哉尙饗

又

嗚呼人亦有言蓋棺論定何獨於公疑謗未靖嗟世之人喜儇而輕或矯爲狂風節自命畵餅噉饑弓蛇宿病捨彼昭昭惟防是偵載負塗聞者易聽攷公生平靡不足證十年曹郎守官則勁不撓於權一麾旋迸孱焉躬以捍百姓黜歸田間厥聲益夐至今南荊甘棠蔽暎豈伊梓桑而不知敬固宜同升勛名日競莫知公賢覆謂公佞柄臣旣傾目公防徑寃哉斯言睅目羣瞪嗚呼哀哉當公在朝不問家秉僮之蚩蚩或竊爲橫遂閧於鄕一呼百應有喟而言公施實盛若罔聞知彌訐彌絙海壖瘠磽慳於物性稻則匪宜而稅是並號呼吁天永賴寛政孰爲之先維公錫慶嗚呼哀哉公壯自期庶幾汲鄭晚亦自咍視日趙孟不圖吠聲遽掩其行令子繼䢐白日再暝受重者孫煢煢伶俜季子兩甥實同枝牚嗚呼哀哉公神在天俯視瞢瞢譬猶蚊防未堪梟獍菀旣當枯垢亦同淨吳山之西峯巒綿亙賜域芊芊土膏泉瑩維暮之春卜吉而塴考妣則違子婦相並嗚呼哀哉吾儕侍公學焉就正八珍一臠偶沾殘賸公顧解頥畱連觴詠曰古文詞燦然緯經唐宋諸賢六經胎孕今之詞人妄生譏評斥遠姬姜暱近婢媵譌種相承口舌難勝猶望後生無售昬鏡旁及老莊是詮是訂尢切憲章綜述列聖其言日新有告必罄飫所未聞沃醉俾醒嗚呼已矣復誰韶令祖道一觴陳詞而醟髣髴見公幾筵來憑嗚呼哀哉尙饗

又【代】

嗚呼天之生才實俾輔世旣啟元良爰錫之配國之登賢實由詢事旣積勛庸爰晉之位自古以然道防乃戾履方則危競於軟媚於惟明靈獨能不愧未壯登朝簪筆入侍帝重絲綸命掌其制繄國大典曰戎與祀由司馬曹爲郎祠祭稽古禮文大祝無祕肅穆壽宮天子防毖厥詞煌煌以薦珪幣時長春官風稜獨厲謂公曰能屬之代對將請於朝酬其勞勩公不詭隨權姦內忌出守於荊快其睚眥政平民和不煩而治江漢之間號稱茂異帝子於藩爭民所利少給市租大忤其意閹人構患逮公囚系萬眾塞塗追挽其防叔子去思至今墮淚旣歸忘出世不忍棄有詔起家遭讒復躓論定乃升廻翔楚地節鎭未幾刑官入貳超遷秩宗章服三賜始明於刑棐彛率乂旣曰降典寅淸是寄禮刑一物惟公克遂及耆而歸脫身冕黻先朝所垂二氏所記有造必窮有餘必識蓋公於學特爲精詣故所居官有遌無避當其屹然獨持大義如遼庶人爲汰匪誖主父在齊懷刃欲剚公之抗辭不撓者气壽陵旣卜姦或濳伺潝潝訿訿眾咸愕眙公折其萌以紓國計𨿽履虎尾了不爲惴凡所執持多如此類不同流俗脂韋矜智迄終天年必行其志列上太常將錫公諡公未嘗亡譬猶委蛻我之識公實從初試慕公牧楚願學爲吏公亦不鄙待以國器今之仗節遄聞公逝俯仰今昔能不酸鼻公眞大臣後來孰嗣我懷明靈緘詞以酹嗚呼哀哉尙饗

又【代】

維萬曆年月日宗伯宮保徐公以疾卒先是邑之黠而嚚者惎公僮客羣而囂焉不思公之嘗有大徳於斯人也其東偏瀕海而居者某某懷憤懣不平之日久矣於公歿後明年月日祭以特牲請於能言爲文而告公之靈曰嗚呼公之爲徳於鄕兮紛其賴以全活也彼狂奔而羣吠兮何若斯之乖剌也豈寃抑之莫伸兮將貪夫之好爲訐也咸攘袂而大訽兮吾不堪此蠆與蠍也謂左右其實訌兮隔九閽而不得逹也呶呶者何可盡信兮竊恐夫當路之不察也公之再起凡十年兮由牧伯而朝列也兩公子其實從兮無他子弟使毖防也操奇贏以牟利兮固無厭者之沒沒也豈彊貸而倍收兮亦維時政之騷屑也嗟瘠土之寡入兮恬不慮夫澤竭也夫孰以告司農兮俾得攺而折也維田賦之三等兮固則壤於前哲也彼惰窳之積蠧兮乃猾胥之窟穴也曰均下賦於上中兮吏亦偸以補其拙也懵莫之省憂兮踵行此獘轍也公手爲艸以代訴兮監司聞而蹙額也遂欣欣以漸蘇兮庶不浚夫膏血也苟良心之不冺兮如飽饑而止渴也曾不若畏壘之屍祝兮忍乃爲此桀黠也吾儕輟耕以太息兮中壹郁其若結也疾黨人之滅公兮身處卑而不能關說也公有大賜於吾土兮竊不忍其抺摋也維海壖之斥鹵兮凡鹺課其千鋝也旣灝溔而不可漉兮猶責洪波以飛雪也玆大海之吐吞兮亦恃人之回斡也彼稅盈以償詘兮實諮公而施設也吾旣獨私此惠兮不覺夫哭公而嗚咽也人情誠不可以一槪兮胡眾口之反爲齧也公固施而不責報兮吾哀夫俗之薄以劣也喟陳辭而奠酒兮髣髴乎公之來歠也尙饗

合祭王大司防文

嗚呼公之文章行於天下擬漢及秦鼓吹騷雅四部煌煌世多習者公之出處凡幾廻翔亦旣初服不辭繡裳爲介爲通孰知公常公之偉度如海則涵公之勤施如雨則甘不以文掩十猶二三始興以來奕葉相望蘭茁其芽誕必遒上凡民有知靡不瞻仰公今仙遊其又奚憾將厭世氛還於恬淡綿竹之期於玆當驗某等辱在門墻或故或新不鄙而棄於誼則均武之先子昔同馳驅曁乎弱息以吹以噓不幸短命彌惜其殂晚更知我潦倒麄疏今世實鮮宜謂爲迂時升孤孑嗜古而拙公謂莫知子羽我刷從我秣陵我文子閱含咀英華匪日伊月堅也拜公在弱而蒙迨試京兆言憫其窮於館於糓他山爲攻自公予告靡日不從醉以朗月煦以和風臨別之音提耳則空燧誦公文於冠之年蚤失所恃有痛莫宣庶幾一言賁之九泉不謂獲請數奉周旋承公之訃飲泣漣漣公來自天爲世造福命之不延寧爲公哭哲人云亡百身奚贖言敍其私以薦一巵彷佛見公笑而釂之尙饗

又

嗚呼公之返眞歲閱五期久殯未祖以需日時生爲正卿歿得賜葬維是防典有畀無讓公昔遺言從先大夫戒其嗣人我違汝辜子乃上疏具陳哀誠隱君之賜義不敢承天子曰嘻國有故常汝其勿辭往治爾防爰用復土賜域之左於是焉藏魂魄以妥方公壯歲有意馳驅旣遭家難十年茹荼先皇之初沈寃昭雪恩重身輕言脂其牽晚稱遺民賁於丘園再蒙恩澤復就籠樊未幾乞歸此身吾有夜壑舟遷柳忽生肘惟是窀穸公志則存庶幾地下永奉晨昏考公生平凡再疆起義兼尊親臣臣子子吾儕後生咸以文行遊公之門叨陪觴詠往者哭公人冩其哀許與之分於今永懷何以祖行炙雞絮酒陳詞侑之公乎知否嗚呼尙饗

祭董大宗伯文【代王】

嗚呼維昔江漢篤生元良旣膺寶歷有弛必張公對大廷廣川頡頏含腴采華厥詞煌煌典司綸綍在帝之旁晚躋春卿寅淸是將勛名旣著俄捲而藏用啟後人奮翼翺翔匪榮其私酬國未央凡玆盛美史乘則詳我所感戢情結於腸自昔稚齒學爲文章气盛才拙莫知披猖先子之故側聞大方棄瑕錄瑜目以珪璋齒牙餘論許紹靑箱黽勉十年始舉於鄕再獻再刖乃忝周行時公元孫聞譽日彰指心相期不同尋常累受國恩朂哉勿忘猶憶少時辱公稱揚知己之感於是焉償何圖大故匍匐奔防疾疢繼之窳不可彊公今已矣我實倀倀客歲之冬公以一航翩然東下止我中堂鶴髮朱顏其容蹌蹌終日匡坐閒舉一觴每至夜分吐論洋洋謂當百年彌壽而康胡忽厭世白雲徜徉公𨿽早退其施不長爲國薪槱實棟實梁惟是樗櫟於用無當疇劚而削能不徬徨元孫之歸身晦道昌今之繼起彪炳詞塲或出或處咸爲國光公收其全歿有餘慶我之哭公黙而自傷拜瞻遺像衮衣繡裳尙如平生音徽孔明陳詞冩衷薦此椒漿嗚呼尙饗

祭潘司空文【代】

嗚呼大臣殉國匪才之難袖手在傍噂防來千爭獻所疑蝟磔矢攢慨然任之力排眾讙浩生說趙實爲心寒國是以定民獲少安豈伊識明有慮必殫河流湯湯久湮禹迹自北迆南蕩漾莫測避之而遷荒哉賈防回河北流徒費工役其在於今勢尢異昔自引而漕兼賴其力合淮以輸歳虞激射巋然園陵憂在肘腋天子曰嘻疇稱厥軄有言公能俾往底績公來行視講求實詳增卑倍薄允賴隄防不迕以蹙少殺其狂彌束彌遠水性之常下流旣滌孰壅爲殃驟詘復信奏功明堂民免爲魚室廬相望一時之利璽書煌煌公今云歿淮壖不忘嗚呼哀哉昔我先子嘗參名藩公以臺臣歸賁丘園許與之分夙聞話言曁歳壬午鎩羽獲鶱簸揚而前公吾昆始識公顏飄髯如防目以通方朂以學殖曰今之人誰不外餙子之易夷前修所亟爰命女孫許字弱息終始之誼維是姻戚自余在疚迨今數年中遭舛互有痛莫宣區區之懷日省予愆猶望後來無忝於先稚愚失學快意所便況慙義方防犢多牽我是愧公每用憂懸長君宦遊厄於豪右公論在人使出稍售何圖倉皇還哭公柩嗚呼哀哉老成旣謝時事亦更病淮而號泗上之氓謂當攺圖役豈易興易變則通毋毀公成令公而存別有支牚寧固而愎毋躁而輕維公諸子家學是承公則已矣尙有典刑嗚呼尙饗

祭王奉常文

嗚呼公之學問淵源文章煒曄驂哲昆而齊騁譬蘭苕之集翠猶汲古以修綆蓋遠擷六代之菁華而近以濟南爲庖郢公之敏於治辦長於師帥紹前烈而彌永譬鏌邪之發硎猶張弓而先防蓋終焉八閩之模範而始定魏國之家秉凡公生平在二三椽筆固己勒堅瑉垂汗簡而瑯瑯炳炳寧獨海內所共瞻仰將傳信於後世而莫不想見其山之髙行之景維堅與表穉愚無知不獲侍公於生前聽其議論之踔厲覩其丰儀之峻整而奉以爲師猶幸與公之諸子遊處而庶幾於私淑者五六年於玆公居家庭內和而外莊凡所以訓敕其子必依於醇謹鑑於盛衰斤斤乎刻鶩畵虎之諭而告以門地之不足恃者其言尢諄復而可思此𨿽長公之敍述亹亹或有未悉而洵美象賢時爲吾黨而闡繹緒言輒抆涕而歔欷嗚呼哀哉公位不滿其才年不滿其徳固將貽厥後人以未艾之福乃四子競爽又弱二焉伯兮叔兮皆以恭敬溫文欲並轡於康莊而遽脫其輹獨仲也苕發穎豎方有聲場屋而季亦逡逡退讓抱未雕之璞一塤一箎猶足備九奏於咸英以和嗚國家之盛而無負於式糓若公之明悟旣能了無罣礙於去來而何戀乎浮生如轉轂矧其卓然不可磨滅者又已灼灼在人耳目乎丹旐翩而靈輀旣駕生芻一束其人如玉奠酒漿以陳詞徒悵恨於百身之莫贖嗚呼哀哉尙饗

祭欈李馮封公文【代】

嗚呼世稱人子所爲親榮曰髙其門有進於此匪直榮觀令徳之溫乃厥考心所用自慰亦在後昆珪璋特達爰有名位出爲世珎疇菀其條疇導其流水木本源維子之爲實父之貽以克有聞吁嗟我公含和養醇賁於丘園賈旣弗售是啟賢嗣甚秀而文擢第禮闈褎然舉首矯矯髙鶱公顧樂之吾幸有子可遠世紛巖觀川遊佐以觴詠聊樂我員疾革之言我老牖下淸時逸民孰屈而信孰歿而存惟吾子賢某少習公與之遊處眞若飲醇兩附令子科第之末以自濯薰惟餘家嚴視公兄弟情好素惇謂當百年皓然兩翁鶴氅綸巾胡忽厭世棄其親朋曾不少延我別而來拜公堂上維暮之春迨承公訃自秋渉冬彌曠九旬乃克緘辭以抒悰愫薦江之芹我實愧公公能鑑余簿領爲煩嗚呼尙饗

祭欈李朱太公文

嗚呼楩楠豫章其髙千尺其大數十圍而任爲棟梁則必不生於尋丈之蹊而步仞之岡其於人也亦然非甚盛徳則孰爲厚其積而開厥後之人繩繩乎徳彌劭而名彌昌於惟我公含眞葆素蹈義履仁凡所施之閭裏而被之膠庠卽未展其生平而在卑能施在約能裕蔚然盛徳之光公有象賢世其家學蚤播聲華晚就閒散其所抑而未試試而不苟一稟承乎公之義方爰啟孫枝蘭茁其芽並擅國香而仲遂以明經起家始出宰乎南漳仍移牧於此邦爲冰蘗爲鸞凰固己名被八閩而譽冠三吳豈非公之所厚積不售於躬而盡以貽諸後人使紹述而闡揚也哉某以沈淪廢棄樗散瓠落之才辱公哲孫時與從容於議論文章蓋未嘗不述公之所以訓勅之者庶幾乎陳大丘荀令君之不亡且言公年已八十餘而神明不衰如少壯人一旦遺形委蛻而遊於無何有之鄕公又何憾於人世所爲公悼者仁君之勲業向鞅掌於簿書而季孟之學殖未獲騁於康莊要於克自樹立以酬公之所未償則譬猶深山大澤之產幹霄拂云靡不飽雨露而厭風霜異日者之爲棟爲梁也審矣明靈有知其尙欣然而來舉余之觴也耶

祭矦大參父子文

嗚呼昔歳作噩公以逾耋之年示疾而辭世回顧諸子環列孫曾岐嶷夷然於啟手足之際人皆謂之僊遊諸福亦云咸備於時長君𨿽未忘於揚名撫賢嗣而自慰痛定之餘以稔聞靑烏家言行將求乎福地歷數年而得之阻日時之未利年六甲而甫周抱沈屙而遽逝後又五年而子也登朝奉防書而三使陟衡嶽之嵳峩觀嶺海之噦噫歸而煌煌乎綸綍之來賁已乃擢官給諫言歸覲省奉觴於王母及母氏之前蓋一耋而一老旣壽且康猶如甫衰之歳於是諏日庀工將以日躔星紀之次啟公與長君之殯歸於堂以永安於百千禩邑之白衣冠而送者將踵接於城闉非顇且老也且牽舟而前相率拜於墓道之隧某等咸辱交於數世托裏閭之末契輒以生芻絮酒往酹而告以祖道之祭蓋江自西來泖自南下渺彌而來滙以奠逝者之魄以宜爾子孫於世世若公父子之稱於鄕之人與永有貽於來裔有銘有碣非可罄於造次之陳饋嗚呼尙饗

祭曹養吾先生文

戊子之歳始獲升堂以通家子拜公於牀形臞神王骨聳顏蒼心與貌古靜黙而方晚實聞道寡營孰戕公始望七杜門滅迹軒車來過輙辭以疾惟平生親笑言促膝何圖新知亦許入室觴詠餘閒圍棊彌日性不食酒僅能濡口座客滿前分曹列偶子承其顏滑以瀡滫山肴谿蔌辛酸畢取【葉】一飲一石匪升與鬥公笑而云有子無負川遊巖觀吾意所安於焉卜築永以盤桓言采於麓言釣於幹春花秋月歳暮雪寒短歌長謡興至必殫生人多欲紛紜馳逐獨以素羸早脫桎梏少舉於鄕公車奏牘三獻莫知遽懷其璞乃托計然用展心曲旣積髙貲好施奚黷賢嗣繼之有聲塲屋屢上春官珠掩魚目公憫其勤慰諭諄復子之榮親豈必章服維爾好修繄我多福況於後來森其蘭玉逹哉斯言老氏止足如公之賢弗試而竣養屙林樊以樂天年是當百歳胡不少延實夢斯覺周也蘧然自弱而耄一彈指間以神爲馬駕而上仙遊彼帝庭俯視八埏某托末契見其四世公子吾兄公我父事我朝我夕我館我餼不以沈淪遂見鄙棄今玆南逰公訃忽至臨觴澘然起而攬涕典刑是傷匪私其意時日之良期月而藏跽而陳辭薦以酒漿髣髴見公來舉我觴尙饗

學古緒言卷十三

欽定四庫全書

學古緒言卷十四

明婁堅撰

祭文十四首

祭朱通政文【聞訃】

嗚呼守道通方實難其全孰有備美體方用圓感恩知己各系其逢孰是契合情深道隆於維明靈宅夷蹈峻淸而能容廣而能愼其取於人寧鈍無銛其責於人以鉅掩纖嗚呼豈無淸節於物多傷亷也勿劌其道大光豈無厚施或私其恩形骸之內古道斯惇邑之凋敝如人病羸公曰食之藥石何爲賦從其緩令蠲其煩如冰之潔如春之溫禮厥耆碩防厥俊髦不罰而治化餮與饕去後之思至今如新庶幾節鎭復來拊循日月以須未慰饑渴一朝奪之天乎降割嗚呼哀哉公始挍士防我眾中以言信行日就磨礱猶憶行春仙舟共載徳音泠泠是培是漑公旣佪翔予日偃蹇書疏每勤朂以歳晚昔公北上期會吳門促膝笑談自晨及昏信宿而別賦詩言懷務道之合匪俗之乖洎乎再起玆秋爲期時暑方虐後到而疑旣謁門庭旋枉軒車公來惠招辭謝以書請俟畢試飫聞髙論以酒彌縫解其勞困老親傳言促以遄歸公方病脾臨發依依畱書閽人具告之故曾未經旬俄而承訃嗚呼哀哉公之屢擢每官於南我至都下謁見者三白門橋東石頭城外數聆話言繼以嘆嘅何圖斯遊僅一覿靣痛結於腸有淚如霰嗚呼哀哉公之名徳鬰爲世望賢者所歸𨿽愚無謗才用未展命不其延所不可問瞢瞢者天旣畀之厚胡奪之速匪天不仁抑民無祿將世之污卒以莫伸寧喪國寶毋混於瑉自古潔淸幾人富壽彼鄙而頑福澤多有曾是力田欲勝逢年以徳爲劵豈曰誠賢養之不終有伯與季志之不酬象賢維嗣我哀斯人爲公大慟國撓棟梁士失麟鳯嗚呼哀哉不訾之恩匪利與名在奬其進以古爲程相知之深匪才與藝在信其𨿽窮不墜恩不能報知不能酬我則內慙公不我尢立不易方用不違時古道邈矣能不悲思嗚呼哀哉尙饗

又【代王】

人之相知貴相知心或異圓方而同酌斟匪迹之諧其中則忱維公淸峻垢氛莫侵挺然特立如松出林潦倒維予與俗浮沈有喙三尺自比於瘖中間相去寧尺與尋泉流髙山何有蹄涔鳳輝五采何有翠禽云胡契合證古信今公念我甚我媿公深自今已矣此意誰諶嗚呼哀哉淸而能容是謂道大嗟彼鄙夫譬猶牙儈偸肥幾何身名俱敗其或好修又不勝隘惟名之屍惟物之蠆公嚴自律待人不然仕非爲貧吾義毋諐柰何眾人望以聖賢世儒齷齪行以名羶及試於用拘攣不前至於友朋意气莫宣公𨿽逡逡遇事慨焉公赴畱都道經於吳扁舟東下一過吾廬予時屏迹田閒掃除公以籃筍就我踟躕促膝之談曲是輸旣別而嘆此眞丈夫公方向用不棄慵疏曾是蓬藋足音來娛自今以往孰慰窮途嗚呼哀哉公始爲邑於閩之漳理成獲譴厥譽彌彰公來識靣鄰邑相望維吾先子謂公循良已擢儀曹攺考功郎視學江右卿寺俄翔病免家居用韜其光以納言起將鎭一方而年止服政官止五品未展欲爲賫志以殞士失依歸國防膚敏凡厥庶民罔不悲憤況於深交淚何可忍嗚呼哀哉我之哭公國士之知友道日防化爲魅魑無與爲質痛結肝脾擷蔬薦酒跽而陳詞髣髴見公如田間時至公操履洎其設施後有作者徵於口碑未敢以誄有涕漣洏嗚呼哀哉尙饗

祭朱西宗文

昔歳之冬郡邑朝正道出於吳舟車縱橫我嘆於座思通政公客曰傷哉善人之窮比聞公嗣復已短命疑信半之知其善病今果然矣天可問耶蕭艾敷榮蘭蹴其芽自公云歿凡再晤君食貧而瘁有慼無欣性又狷甚不取一介我爲之顰如何可瘥火之鑠金醫窮莫救人之好修人胡不裕【葉又】嗚呼哀哉維君履方稟於儒行其中泊然又依禪定將蛻污濁上生天歟抑再爲人遂師浮屠我在門墻爲世所擯守其顓愚匪俗之殉倐而衰白報徳何時惟是骯髒無慙見知公昔之官實攜元孫我時方舟時接話言舞象之年頭角已露翹首天衢非久橫騖彼蒼茫茫人定則勝如聲與響有召必應慰太夫人洎君之嫠日可俟矣其又奚悲所可痛者公廉不劌位不滿徳中道傾逝意君接武又憊於貧俯仰不支妨其躬身將人所享不系其行或世之衰天亦醜正吾不敢信徵於來玆眉睫之近何足致疑生芻絮酒酹而寫哀靈如鑑予髣髴其來嗚呼哀哉尙饗

祭沈中丞太素文

嗚呼顯晦之分以俗觀之其途天壤惟有道者處顯而恭在晦而廣公之辱交棄彼脂韋憐我骯髒昔在水部歸於其鄕東下海隅邑有茂宰臭味實同語次及余出其試卷宵嘆於座晨禮其廬伯氏之嫡屬以石攻與共三餘每一晤言何以當公有迂且疏匪朝伊夕有倡必和俄奉簡書自省而臬督學關中別我西徵我笑而言今之在事有權無衡君以衡往復恐才難或不中程還書詫我彼有傑然雞羣之鶴匪鑑則明士固易知玉也犖犖予旣屢蹶以此媿公書問不數猶蒙記憶碑本是貽慰其寂寞先君之葬公移齊藩書來賻俱我不敢承感其誠念賦贈幹旟入當獨坐出卽摠戎爰贊中樞已果授鉞作鎭大梁旗纛徐徐未幾移疾累疏得代歸臥東山我欲扁舟布袍往覿信宿而還何圖訃聞驚愕問故有涕潸潸楞伽之麓湖水所滙形勢回環往營壽藏陸遊平莽水宿澄灣神遊其間一去不返邈不再攀嗚呼哀哉人之知公早以文戰名動帝京晚而登用將由內臺陟爲孤卿所莫能知气剛局方屹然不傾有度有識有惠有威爲時重輕未究於用未躋於壽騎箕而升嗚呼哀哉公昔方壯求友山澤而得顧翁昨歳乞身聞而私喜儻可比蹤而今已矣平生之好於是焉窮靈輀旣駕丹旐翩翩往卽爾宮我有生芻以侑哀誄一寫予嗚呼尙饗

祭王稽勲冏伯文

嗚呼昨歳仲冬書來招余曰病漸深肉去存膚日噉幾何枵腹如壺及今相見有懷欲輸仲醇南來余自東䢐同日而晤言笑晏如爲信宿畱與同朝晡臨分悵然兾春而蘇庶幾勿藥息慮自扶已得還報筆墨糢糊有增無損勢難枝梧母氏未葬痛不及圖外憂門戶內憐妻孥以此瞑目其將能乎感念百端攢刺病軀疾髙下治求腴得枯倉皇再來卒以號呼嗚呼哀哉予始識君歳爲丙子相與周旋後又一紀君之將翔省覲畱邸余時鎩翮放於山水迨官雎鳩歸以哀毀方慙攻玉毎爲倒屣燕閒所聞洞見底裏扁舟石湖欲以兄事余謂不然向嘗竊鄙所貴友朋豈減昆弟苟爲斯名倫止四矣君益慨然曰子吾砥乃延授經北山有梓模範謂何實懷斯恥余衰杜門君出旋弭時一過從迹遠心邇頃歳金閶夜燈同艤君見吾儕其色有喜宵分之譚佐以甘防君談甚豪或臧或否旣別咨嗟誰歟可擬气雄神王必多受祉而官止五品年僅逾耆耳於戲哀哉如君伉爽迹於疏脫及乎精詳靡有轇轕或疑其深城府過設有信其肝膽俱裂鬰勃者气而文特豁堅凝者志而用殊活潑早擅科名晚見抺摋常思得當爲世肅括奮不顧身要與俗別汶汶以完寧察察以缺所爲痛者賫志而歿嗚呼哀哉君之令子亟思表見攺弦更張眾以規瑱君謂丈夫何塗不衒父子之間當有獨見世猶忌之莫借以便嶷嶷諸孫行看豹變其嫡而長王母所眷君別其名以著繾綣孝慈之風施及來彥爰兆復始譬猶集霰旣以慰君且勸爲善日余哭君卽以此唁君其聆之歆此薄薦嗚呼尙饗

祭博士何原錫文

嗚呼昨歳春暮君過吾廬痛念先公曾不少須語我暗投邂逅其徒要以西邁自潞歸蒲所不能從東望菇蘆庶幾靑衫還爲親娛旣而謁選得官新都歳晏來歸冰雪長途馬鞍之陽引領歸帑何圖入門涕涙霑裾今徒骨立神已先䢐執手慰君滅性可乎劬勞之報盍葬而虞君旣別去予踵步趨輕舟俄發悵望踟躇欣聞令子苕發瓊敷凡百俊髦莫或枝梧慨我遲暮方此將雛春雨之淫逮於夏初且曠疏問況乃舟車令弟訃來驚起嗟吁繼以泣下兀然防吾嗚呼哀哉予始暱君於彼南徐行則接袂榜也同艫髙秋涼風欲忘客居後在曁陽又數相於君攜愛子日勤菑畬笑言之歡不棄散樗別來耿耿每懷濶疎自君之北予歸糞除追念舊好今也則無嗚呼哀哉君之行誼稱於裏閭君之詞學遠爲範模百未一展賫志黃壚天不可問尢在賢愚彼侗而騃終老膏腴此賢而瘁不及霜顱俟其旣定夫豈終誣維塤與篪將起詩書我陳哀防托好生芻髣髴見君翛然淸臞嗚呼哀哉尙饗

祭張儀部無隅文

昔歳戊子就試金陵遊處之暱毎同寢興予適病瘧欲歸未能君頗矜奮喜於得朋迨乎鎩羽意憤不勝顧我恬然悔且自憎予曰有命非人所覬君今逾壯我又加四況各終鮮又艱嗣試觀生人萬不一貴顧影而單百才一二姑置所難而思其易子曰不然天匪瞢瞢苟無大戾寧剪吾宗惟是遇合如防待風無風而前艣楫之功其後三歳君舉於鄕再試南宮天路翺翔未幾銜命祗役大邦楚之多材考厥文章還而見語所獲過當今之憂念乃在蒸嘗予笑而應毋勞遑遑子恃艣楫颿則髙張天道可信必有餘慶我迂且頑世宜共棄至今單孑天若同忌子之熱中當無不遂別又四年君旣抱子書來欣然易憂以喜造物於君亦云厚矣攺官而南蓋計所便有未釋然卒難自遣一心爲盾百憂爲箭如蝟之攢而不克見爲膏幾何緼火實多首尾惴惴以焚其和嗚呼哀哉旅櫬南歸穉子獨畱羣公之慮風土不侔欲令成長歸解母憂母泣而望霣涕難收人或謂母有美誰侜室遐心邇何虞阻修時其餽問通其綢繆惟力之視匪人之尢孤嫠相倚如水石投年似爲異終焉見休以此慰君含笑泉壤我辱君知憐其骯髒宇下之庇譬景罔兩哭陳斯詞追敍疇曩奠藻與蘋庻其來享嗚呼哀哉

又

昔承君訃驚顧相悼澘焉涕零洎乎喪還拊棺長號痛不勝情所用爲慰惟是孺子可望長成何辜於天本旣槁矣復折其萌其悼君者曰旣踵武再振家聲厚畀之才顧奪其年天胡可慿晚錫之嗣歿斬其祚抑又瞢瞢或解之曰世道缺陷鮮受其贏如君世冑能以文起不保一嬰予角去齒從古以然有平有傾仁必壽乎且有後乎兼享令名宇宙大矣古今邈矣萬不一並天人之際譬有物焉欲知重輕往來取人者權也天司其衡有進於此曰是宿業如景隨形惟聞道者解防釋粘俱忘愛憎過眼空花何貴何賤孰殤孰彭如飲而醉沃以淸泠旣醒無酲吉日辰良言歸窀穸適歳新正惟予二人夙昔之好情均弟兄悲極而思曾此幻化而足牽縈嗟君生存憂瘁半之以畢一生歿而復然魂魄私恨永結幽防敬陳薄奠縱言大通以祖其行靈乎聽只形閉九原神遊八紘嗚呼哀哉尙饗

祭宣適吾先生文

嗚呼憶始髫齓已識公顏偉然長身屹立如山及稍有知得公之心如淵斯渟眾所酌斟就之而溫樂易君子飲人以和莫測涯涘至激於義譬渴與饑仁者之勇凜不可移公富詞學儕輩推讓屢獻而刖有舟無榜行道爲惻公乃恬然曰世我棄吾駕可旋偕我同人賁於丘園且畱其餘遺子若孫公饒酒徳飲可數斗晚以病止幾不入口凡所自割大率類此所以皭然不污泥滓居常語我更事以來政俗之變頺波莫回闕文借馬酌泉鞭蒲誰復嗣者覆謂我迂予其識之長此安極每語移時相對太息公旣厭世世益好誇欲聞斯言尙可得耶昔我先子臭味實同歳赤奮若先公而終我有女弟歸公叔子翁媼共憐二十年矣爰有二甥漸露頭角何以慰公朂使勤學嗚呼人之老成鄕之典刑一朝奪之能不涕零淸酒一壺往告予防髣髴見公來憑幾筵嗚呼尙饗

合祭殷軄方無美文

嗚呼維昔識公皆以穉齒先人之交逮於頑鄙未有聞知公顧之喜此汗血駒一日千里𨿽則內慙矜奮伊始於時公名在遠猶邇明月暗投按劍相眎乃會其徒我鍔爾砥爰及後生令奏其技曰予厚集汝試摩壘再皷而麾蹲甲注矢何以佐之有酒孔防公每爲文或臥或起口吐厥詞然後伸紙誦之瑯瑯聽之靡靡蹙而爲瀾爛而爲綺亦旣老成雜以譎詭何有愚蒙乃爲倒屣知公用心始駕如是車在馬前斯之謂矣公𨿽食貧而性豪侈好爲酒會必丰以美謔浪歌呼歸於有斐自公未出洎遭萋斐三十年間如一日耳咸謂康彊尙多受祉臥屙浹旬遽捐牀笫嗚呼哀哉堅老逢衣曾不媿恥恃公之知或不在此兆登潦倒困於鞭弭黃金臺邊壯心欲死公於吳英口授經史凡在師門受恩無比自以少壯佩服知己推挽後先增釋譽毀今其漸衰未獲出否以是媿公有淚如泚嗚呼哀哉公才過人自謂跅弛大徳之閒不逾咫尺官至大夫家猶寒士口多微辭或疑爲詆善善之長十倍所訾恥爲鄕願同於惡紫至其坦懷洞見底裏亦曰虛中錄及欵啟有急而告孱弱同倚有耄而賢貧病加禮人之云亡孰蹈斯軌鄕邦之嗟其何能已如或吹毛索公疻痏我不敢知後有君子奠而告哀匪以爲誄嗚呼哀哉尙饗

告張二丈文

維歳戊申冬十二月張二丈茂仁先生歿期年矣先是通家子某等於訃之夕往哭焉葬之日往視竁焉及淸明又展禮其墓而獨未克爲文以告之猶憶先生閒居每得吾輩詩輙粘壁間坐臥諷之其後相見聞先生之論莫不快然意滿蓋先生之於文終身好之老而不倦如此方其未病也聞予作壽榮堂記一日晨來叩門索觀讀竟三嘆以爲翛然得古作者之意已呼孟陽來共談笑竟日乃別不意其遽病以歿也𨿽先生平日之所以告語者不止於文字今墓有宿艸矣安可無一言以冩予哀乎其詞曰嗚呼我少未冠獲交令子側聞話言誨以讀史歷代之編如貨在市以待求者紛綸錯庤通鑑紀年本於左氏如絲在機事經人緯縱橫貫穿究厥終始謂可用世世莫能以帥臣悍驕從古以然宋懲五季徐收其權逮至於今罔阻戈鋋謂秦毒痡有剏而傳匪郡匪縣孰使安全蘭陵大儒曰法後王知時逹變不主故常近代儒者畵餅爲粻不顧饑死好爲荒唐先生之論期於實效豈若拘拘方枘圓鑿至其談經實探窔奧孔孟昭然胡不自劭而以虛恢妄相爲驁日月中天何有螢爝所謂文章以道爲程古之作者才與識並西漢典重其音鏗鍧在唐維韓源本六經柳克嫓之如月長庚廬陵嗚宋實開大聲爰有眉山傑然髙牚王旣峻潔曾亦渟其所自得各極晶瑩彼不能知以時代評自宋之南庸淺儇輕漸矯爲豪匪雅而傖以剽爲博以蔓爲菁吁可怪也實盲後生誰歟好古允有師承今其往矣孰告孰聆予賤且衰有志未能舉世嗜痂如何可勝先生之壯好言老摧剛爲柔寧鈍毋銛晚悟空寂復歸瞿曇南能之宗庶其可參已而見語尼父吾師靡所不有佛老何爲論語一書童而習之豈惟莫由且莫能窺淡而不厭老之希夷克己而仁佛之毘尼吁嗟先生允蹈斯言每當噂杳然黙存有臧無否吾道自尊及乎諤諤不移眾讙貌之芼芼若混渭涇所莫能其識之明中之兢兢若重愛憎所不可奪其執之恆學志其大文抉其精而知之深者獨二三友朋予之告哀實悼老成後有命世斯言其徵嗚呼哀哉

祭沈見吾先生文

嗚呼先人之執存者數公自少迨老惟公實同二年以長前歿七年判隔幾何行復周旋我念疇昔兼悼老成匍匐往臨有涕沾纓昔我先君師事廣信獲交仲季有譽無恡旣困章逢幸各有子復令頡頏朂以經史公子競爽豈如我頑或騁或蹶猥同伏跧諸孫駪駪其气如虹曾是璞玉而以石攻昔之侍公我髮垂肩翰墨餘暇每厠賔筵今之侍公我髮其華杖幾從容相顧興嗟昨歳長至屏居一室時勤書防訊公微疾聞其減差眠食如常謂當百齡永享安康公孫生男於玆仲春走賀充閭迎笑諄諄何圖奄忽厭世仙遊訃聞鄰邑徬徨客舟四十餘年記猶昨日風俗之隤漸漓其質惟公子孫允蹈孝友尙有典刑以詔於後賁公泉壤可劵來玆哀我父友酹而陳詞平生之分非言可殫庶其來聆鑑予辛酸嗚呼尙饗

祭徐攝山先生文

嗚呼公少以詞學有名諸生中之無競色又奚矜人皆稱之喜慍不形晚升於學終困一經選爲縣令廉惠著稱資格爲拘去之蠻荊滯淹頗久歸耦其朋性非食酒不厭深更晝需肉味佐飯則恆餻餅及糜宵坐焉慿伎筵絲竹有召必譍暑雨之晨花月之舲翁爲祭酒笑而不觥夜不扶杖黯然一燈行泥淖中丁丁屐聲彼有蹣跚羨翁體輕翁曰否否吾藥爲自壯至老餌術與苓緬懷攝山藥艸藂生欲往求焉齒長未能別未旬日有言吾兄脾气不宣頗倦將迎往問而信土不勝形容則瘁矣言淸且明竟以溘然奪我範型嗚呼哀哉我嗟世道撲散淳其騖於機平地嶣嶤其矜於餙售跖以堯或有詆之彌迹於恌以臆爲權以舌爲刀有靣而詬或背而呶此又叵測匪吾黨交翁今仙去遊於泬寥下視塵俗蝶胥螗蜩𨿽昔所安亦同冰銷維鳳維梟維蘭維蒿自視等耳其分則遙古云論定終焉不淆我懷其人望風長號倬彼嵬詎曰堂坳翁去何之聆此大招嗚呼哀哉

祭龔方伯汝修文

嗚呼公之臥屙距其捲懷垂二十年時方逾彊形神俱王早賦歸田性喜賔客分曹博奕飲以觥舩少長咸集醉而歌呼疊奏管弦或時閒居捲秩紛披手不停編始乎孔氏泛覧百家亦亦禪去之田野於彼城南爲山聯綿水樹周遭輕舟容與山堂翼然豈惟夏秋追涼而已雪淨花妍四時遊觀於邑爲最至則忘旋晚病風痺不良於行籃轝仚仚自頃痰壅脾气不宣有坐無眠屢往問訊形憊神閒了無戚顏未幾承訃感念疇昔攬涕漣漣嗚呼哀哉昔我先子獲交虞部若兄弟焉變起倉卒有友數人不媿重泉公視猶父先子之歿三哭幾筵當其生存彼此過從執禮甚防予少五齡童而肩隨今亦華顚彼速其成稍知占畢自以無前目擊隤風其業詩書其人市防後此一紀當復如何將遂天淵如公防孤能蚤自奮無墜其先此眾所悉吾於懷舊獨窺公賢其所脫略小小自弛蓋气之偏獻歳二日賦詩爲壽公老而傳維此一觴易祝以奠嗚呼蒼天哀哉尙饗學古緒言卷十四

欽定四庫全書

學古緒言卷十五

明婁堅撰

祭文十五首

合祭李參議茂實文

嗚呼自昔悲憤究論天人莫如柳子𨿽激而眞禍福賢愚分塗以出其適相符十不得一是信然矣古今豈殊執表論影非迂卽誣如君之賢而以客死所得於天年又止此防渉之辛簿書之勤自夏及秋勞形與神人或謂君過於峻潔直木甘井先伐而竭爲此言者殆於吹毛彼不能知何損秋毫吾儕知君不勝防傷未免以臆責報茫茫死生大矣胡見之小防心以觀孰壽孰天嗚呼哀哉君之讜言著於諫垣積與時迕旋出參藩令君而壽竟所施設誰與等倫爲世魁傑君之令聞浹於鄕閭瘠土窮民爰賴以蘇九里之潤已各滿望逆計後來其又奚量而天奪之速志業未就徒令有識痛心疾首嗚呼哀哉君實善交能愛而親各隨其分侃侃誾誾色溫以恭與物多可涇渭之明實輕嵬識明以敏視人無前貶損之意每下仁賢如吾六人始以文狎莫逆者心情好日洽昔歳丁亥爲會而盟期共切磋不苟爲名藝文之暇酒酣气振薄雲幹霄靡有緇燐君騁驥足髙步康莊數年以來或顯或藏自君使還休於裏第握手之歡疇昔無異猶憶江幹流連飲餞別君一年而以哭奠嗚呼哀哉君之嗣子孝友天植一步一趨先民遺則自承凶問久絕水漿迨乎啜粥猶屏桂姜篤行若斯克昌君後吾儕念君欲竭鄙陋行方智圎則幾乎全九原可作必謂曰然少者六齡眉目娟好哲兄是依成立可保天之報施所不敢論君𨿽蚤世不沒者存蘋藻之薦以泄其哀臨觴一慟肝腸爲摧嗚呼哀哉尙饗

祭王伯栩文

嗚呼君之文章勁悍峭防魁然劃然見者驚怛胡以回翔健翮屢鎩匪衒於辭而矜於法君之幹局不激不阿敏以應猝靜以鎭譌匣藏鏌邪剸割如何晚就冷官日月耗磨君於交接飲人以醇其中之夷而色之溫孰久而疎孰遽而親宜福之遐僅逾五旬天可問邪人可慿耶恢奇見擯嵬乃升驥服鹽車駑馬是乘栽不必培覆何必傾嗚呼哀哉始君謁選人爲憫焉未第而試俗所棄捐吾儕聞之獨謂不然𨿽未獲展猶執陶甄惟斆學半老更精研況彼谿山可眺可沿維歳之春蕙蘭斯馨層岡復嶺吐花防防彼茁者荼紫茸熒熒何以瀹之山泉泠泠庶幾見分植我戶庭瀉我瓢勺我醉旋醒而今已矣腸防涕零嗚呼哀哉每憶過君枯棊在枰香幽酒冽竹暗花明雜以嘯詠肝膽俱傾至則如歸歡極平生如何玆來哭對銘旌嗚呼哀哉君之連蹇生人之瘁於君何有修短不貳目之未瞑我知其意母氏在殯不克襄事疇歸其防從母於墳維太保公洎編修君終焉孤寡尙賴殷勤慰君九原代感以欣我陳斯詞以侑藻芹髣髴見君憑幾而聞嗚呼尙饗

祭徐孺旭文

嗚呼君生之辰歳在癸丑先公宦達旣三年後自童及彊咿唔窗牖筆札丹靑兼出人右長身傀俄性頗食酒時陳珍羞求此良友歌呼獻嘲咸謂甚口凡四十年福履則厚僮客之豪爰召羣詬彼氓蚩蚩狡獪來誘一呼而囂千百其耦射影吠聲夫何不有君於斯時不震不忸出遌其鋒囚服泥首入承公懽共厥瀡滫旋遭大故茹哀蒙垢眾方豺狼已爲禾畆或益之距恣所踐蹂自春䢐秋對簿糺糺哀與憤並有閽難叩心焉鬱結孰刺孰灸厥眚伊何門則亡牡瞰其室主人出走病不逾日柩聲有呴煢然遺孤與季相守晝哭逮夜傷哉老母謂天嗇之丗年所受亦旣優遊疇爲之佑謂天俾丰乃奪其壽晚遘閔凶曾是焉取造物杳冥奚慿而剖君𨿽有文今將覆瓿貴介遇君君瞑目否海壖瘠鹵巨室難久松栢之生不於部婁理或然耶君則何負凡我締交亦孔之舊忽焉承訃失足與手勢極而反後當復茂或漑而培矢以無苟有酒盈樽佐以餌糗髣髴來歆酌此大斗嗚呼哀哉尙饗

祭王亭伯二兄文

嗚呼昔歳戊子擔笈仁裏子來惠顧托好伊始時奉常公抱屙牀笫晨昏之奉與仲臥起外應賔朋公聞色喜迨於大故瘁不勝毀予賈不售都門畱宿冬孟來旋緇塵滿防匪人我嗤亦自知陋子獨見憐書來幣侑期以明春切磋相究不謂頑鄙乃同味臭旣獲周旋弟晜後先自春䢐秋咿唔牕間舐筆伸紙競吐其妍當其會心或丹或鉛佐之酒肴實防且鮮我醉歌呼顧子塊然謂我嗜古發其藏弆商惇周彛鐏罍鬴晉唐以來圖書之譜心開目明得所未睹子遊金閶邀與徜徉我止於棲子臥其傍歡然笑語此樂難量何圖未幾二豎膏肓我始怪子善病少康暑月露坐揮汗如漿獨屏於廡燈下相望素秋方肅會客中堂子席當戶闔扉以藏子之文弱難恃醫藥猶憶病時驚其瘦削惙惙謂予兄毋見謔豈不自珎疾不可卻自子訃聞心焉如焚芳蘭旣摧其芽復芬子之遺腹今已締婚後十餘年績學綴文大業之遂以慰子魂子今永歸先司馬原靈如有知聽我斯言朋友之誼誓以永惇嗚呼哀哉尙饗

祭侯官陳封公文

嗚呼公昔至吳觀俗海濱其氓搰搰其士逡逡誰歟涖之漸變囂嚚公有令子實牧斯人公來之年吳人病潦九雨一晴彌望浩浩湖水西溢禾也爲藻海波逆湧飄忽若掃壠畆不分塍則有表民之吁哀攜防扶老或言厥壤邑多岡阜薄少可收尙給升斗公白上官爲民疾首髙田無濡歳不宿糗當其襄陵步仞何有一視之仁繄我父母歡聲載塗黃童白叟公聞色喜可幸無負以此養志豈伊滫旣而遄歸慨然三嘆吾𨿽不售當得閒散苜蓿堆盤亦足衎衎及矦課最擢爲禦史公笑拂衣吾可已矣彈劾之聲播於人耳方按江右飛語驟起姻連之故指爲瘡痏旣歸裏門侍奉多祉昨歳初夏公病扶幾瑯瑯徳音脫屣塵滓嗚呼哀哉某老書生以拙見憐先慈之防枉奠幾筵感深欲報有愚而專某也齗齗每荷諮詢眉壽之祝賁及於親禮重鄕飲首延爲賔相與惜公綆長短汲其惟旣醉五福鱗襲何圖承訃當歳甫集逮玆永夏緘詞南檝白雲英英山幽水淸風馬云車翺翔蓬瀛下視紛呶譬羶與腥公其唾之來舉一觥嗚呼尙饗

祭王使君達宇先生文

維公淹雅之度包蒙鄙而能容凝定之當造次而不擾其所施於從政之大者遠莫能詳而小試於育才之日者久而彌著驟而接其色詞如坐春風如飲醇醪不覺夫體融而心醉徐而窺其蘊借如中流楫如隤岸防秪見其气定而神閒凡皆吾黨之得於親承所不能僂指數而可以一二見其槪者也當公之未去下邑也會多士之郡試或召侮而眾囂此於法爲犯上曰某某其煽搖謂曖昧之難明告當事以宻調與其濫而枉誣無寧幸而獲徼向微仁人之一言豈無誤詿於科條及公之登第春官也有錢虜之通神嘗誣殺以中士獄久淹而未決曾莫分於臧否值督學之來涖濳賄屬乎胥史坐緣事以逓降復數年而得理儻師帥其如公何防輩得而爲市夫此二者前有恃則幸無濫後失庇則旋見傷兩生蓋得於傍觀嘗私論其所以而今日之所爲痛悼於哲人也自公入官爽鳩出守閩粵中間𨿽書問濶疏然而賢嗣之裒然於京兆元孫之斐然於黌校皆竊以驗積善之多慶宜福未有艾也何圖一疾而解官渉期而承訃用未盡其才徳未食其報豈天人之際容未盡符而修短之數或果前定耶所媿壤地相隔僅百里而遙而匍匐往救顧獨後於知交生芻告誠俄已迫於窀穸蓋兩生之困頓衰遲實抱大慙於中而庶幾防漠之我鑑者恃有平日之知也猶記癸卯之冬合餞之夜公醉傀俄不辭杯斚欲別誠難酒盡須貰猶昨日耳忽此䢐謝陳詞侑觴有淚如瀉嗚呼哀哉

祭王編修辰玉文

嗚呼士騖於華靡有根荄剪刻繒防綴之枯稭我思古人求友於今洵美君子實慰我心含咀仁義周孔爲師根之沃矣播厥芳蕤其遇之晚柅於多口疑者漸信璞玉斯剖其登於朝有文恢奇不踁而走罔敢瑕疵其歸就養穆焉孝誠將老其才以爲國楨其疾之痼而卒以夭天可問耶行道有摽君之無年民之無祿何予之丰而奪之速父哭愛子子失慈父抑又何言私門之盬仲尼大聖不諧其伉非我所爲其又奚愴孟軻之賢臧氏興讒彼噂者豈足爲嫌又其甚者爭名若儈射影吹毛詫棘爲檜世道交防末流日壯孰恥不爲欲以身鄣嗚呼自予獲交於今丗年惟是朴直君則我憐千里之思促膝之談旬月之別信宿之淹相見而笑臨分而懊中間興懷筆豈能道予窮於世實駑且慵君欲振之若於其躬每辭京尹輒爲慨然惜也斯人逢掖華顚況艱子嗣及衰猶獨盍廣其途屢勤書牘予謝不可君譙且疑已聞生男喜而色飛嗚呼朋友道防貎而不獨君於我戚欣與同君之抱屙有加無瘳凡我家人咸爲之憂日夕以兾如秋旱苖數日闕問顧我忉忉訃至之夕我泗汍瀾攬涕還坐相對辛酸𨿽吾痛君婦女莫知道義之戚豈忘吾私臨歿之音似托以子有如不盡生者媿死往奠一觴侑惟蔬果詞以告哀庶其來妥嗚呼哀哉尙饗

又

嗚呼君之雄文博學搜六藝而總百家始冠秋賦於京兆或混玉石而羣嘩洎乎韋相告老元成起家擢南宮而脫穎對大廷以揚葩於是向之懷疑久乃帖服化猜忌而爲咨嗟君之篤行坦中友一鄕而論千古不知者以爲矯矯華冑矜才諝而峻城府知之者以爲溫溫恭人劑柔剛而泯茹吐若其居常心口相勞嘿然深念趯然圖報一則曰父母老矣門地之髙其何可恃蓋兢兢乎爰始於客位之醮再則曰恩寵極矣如天之施其何可忘蓋勉勉焉自朂以移忠之孝此𨿽朝夕伊邇莫能識夫中之所存而庶幾於莫逆者於君之亡每不勝夫國寶之悼然則世之惜君徒以才與時迕名由晚成年弗克永道未獲亨與哲人之不試而同慨而孰知深之怦怦卽號爲能知之者視夫羣猜聚訕之徒要未足爲徑庭也某等始終之誼秖以文行相關周旋術藝之藪髙論皇王以還有骯髒而契合孰脂韋以躋攀君旣捐我各已衰顏淚未幹於宿艸魄未奠於西山靑烏之書誕謾而不可信君未卽葬懼夫言之或中而以瞢瞢者貽後之患然乎否耶松檜蒼蒼流水灣灣其必從先公先夫人以徜徉於其間耶跽陳詞而薦酒神髣髴兮左右嗚呼尙饗

又

嗚呼自君之歿於今十有八年矣而骨肉始歸於土非緩也當文肅公遷殯而西凡知君者咸謂孝思之依依何異生存之處華屋如必別爲之兆域非所以慰之於防防也因遂從公之柩而西於焉聆山寺之曉鐘覺塵寰之宵夢或從公而生天或踵前之芳躅儻可臆決於防防乎而靑烏之書不無異同則遲廻而未果固人子之至情耳曁乎嵗月屢經疑懷漸豁蓋嘗始基於西山之崇峻已復穆卜於東渚之渟累累焉依先世之故域鬱鬱乎啟今日之新阡庶孝誠之積防禱而有符卽明靈之托蛻骨而永安者矣予與君投分實深有懷欲吐昔嘗濡翰托之陳饋文蓋四言韻逾五十亦旣慿淒惻之音寫痛悼之懷矣別又賦五言律十首慨世道之交防寄懷思於無窮焉迨乎遷座而西邁復有挽歌以導行凡七言二韻十首則皆導之以逍遙而極之於無生卽欲別爲之詞其亦何加於此頃辱賢嗣請爲君傳文不求工意在徵實與於執紼亦復何言猶憶辛丑北歸枉奠先子喜予得雄盍出以視撫而見語當有難弟未幾而殤始悟君指比舉復聞君疾憑幾聞之欣然此乃賢嗣豈有術耶不爽如是予今送君歸安窀穸輙吐所知以詶夙昔君家尙寶朗朗英特孫以出之有容無窄使於四方所至前席曰是寧馨足徵世澤裏閭稱之無間疏戚前史之耽旣披且繹門內雍雍庭前翼翼孫枝蘭玉伸其占畢以是慰君匪聞而覿如君超超已通仙籍凡予所陳爰告無斁嗚呼尙饗

祭參政張公文

嗚呼人或謂公吐濁吸淸形羸神王胡不百齡公嘗語我順受其正較短與長乃俗之情予昔善病頗學養生旣而大寤孰爲殤彭所貴聞道空無所縈心之已了又安問形相視而笑如日銷冰今之哭公有叩莫譍嗚呼哀哉士窮而老絕意榮名時復感慨水火妄爭豈少庸駑爲國股肱如公淸眞不至公卿始爲州牧迨參藩屏歷試中外愼獄與刑所見於世藹乎仁聲不激不隨以亷自程人飲其和莫識觚稜意所鄙薄狗苟蠅營不露色辭黙焉內懲萬石之愼三閭之醒永以詒糓施及孫曾尢惇儉素代綺以繒食不兼味矧於珎烹自乞終養恃母猶嬰後園之遊親從以餳蓋逾一紀爰啟先塋頃方禫除欣接友朋防樂以酒屢及深更獨居髙樓遊目郊坰布衣徒步或攜野僧彼不能識問此孰傖俄而鼓盆悲不自勝火炎痰壅失其所馮曾未兩月溘然相仍死生旦暮非公所驚將從羽流翺翔玉京抑生人天歸依佛乘公旣厭世詎有不能云翠軿恍其將迎公乎歸來一釂予觥嗚呼尙饗

祭張烈湣文

嗚呼昨歳凶問至吳吾黨相顧驚愕愴悼相與痛其所遭而壯其守死以謂斯人之端靜願恪宜可圖於遠大而乃死於盜耶豈天遠不可問而人事每紛出於適然都不足慿而弔耶嘗試以季修之才之行而論其平生所遭天固厚之矣其又孰爲之撓耶君少工文辭爲儕輩所推讓迨逾壯而僅獲升於學徒見賞於國子先生而曾不得比於遭時之俊造況乃履方蹈軌穆乎其度肅乎其容有爲之推莫爲之娟而僅以牧凋瘁於遐方又束於選人之常調涖官三年其民戴之爲慈父其士奉之爲人師而同官皆稱爲不矜不伐之君子又嘗兼領鄰邑所至皆頌其惠慈比死官而相率肖像祀之於廟若斯人者其文其行其吏治亦旣爲當世所稱矣始而屢躓於棘闈猶曰未遇其人也及乎受官於荒裔猶曰被拘於格也至爲上官所知將移治大縣使展其用而廣其施以爲寵爲光而驟歿於戎之羣剽豈所謂天道無親常與善人者非耶抑生之不辰或別有命焉者將天亦弗之撡而人固莫能拗耶不然無乃用之未盡其才需之莫遘其會非殺身成仁之是蹈終無以昭激烈而警憒眊耶今者羣公疏請主上憫惜贈官錫諡名滿中朝而遠播戎徼𨿽生前之掩抑而無窮之炳耀何如也視夫享榮名於朝著身未歿而貽羣誚者何如哉曾得與相較焉不也某以世講辱交君每東候仲父或來外家旨酒淸言每共歡笑尢以同困諸生數譚藝文繼之感慨實相期於久要當君之西賦詩贈行君還書覼縷示我峨眉遊記屬爲敍之緘報未幾而君以殉節歿矣慙吾生之無狀徒優遊以及耄悲君之遭重君之操何異芝蘭見鋤而蕭艾是膏耶及靈輀之東還奠一觴以抒懷髣髴乎明靈之來釂嗚呼哀哉

祭侯給諌文

嗚呼天之生才以嗣其先而昌其後譬之農劭是穮是蓘廼宣廼畆如君苕穎防筆成文气陵儕耦陽羨之遊發才覆額已薄株守旋廩學宮再試京兆其璞斯剖當大參公脫於縶維頗娛詩酒通家年少獲與賔筵以升侑斗每蒙顧君捧觴而前醉以玉友自公仙去君試南宮屢困未偶晚得一第使於四方風塵疾首梯山航海頻年道塗蓋亦云久已擢諫垣感遇攄忠九閽是叩竟以罷歸遽嬰沈痼才得下壽慈母在堂養不克終豈勝遺疚嗚呼哀哉邑之在吳瀕海而東頗爲才藪始宋嘉定逮乎今日賢逹多有季廸常宗鳴於興朝詞人之右正以來風气彌開不踁而走君三鳳雛亦旣和鳴仲不終喁伯登南宮受官而旋獲侍滫叔之詞源厚積而流昆侖之泑以是慰君歿而不亡其又何負予好爲詞未獲受砭第堪覆瓿晚而得雄以童受知僅吹劍首羨君蘭蓀又茁其芽洵也積厚予媿非莊今之哭惠坎其擊缶嗚呼尙饗

合祭須贈公文

嗚呼俗騖於利爭炫其儇未厭溪壑禍不踵旋或厚爲藏擬儉以慳施不及親爲盜積焉孰如公恬見利不前退亦無恐飽食安眠孰如公仁能殖能捐於以行徳令聞昭宣爰啟後人麗藻翩翩積思藝文學日貫穿公歿未幾文戰登先再進再防摩壘髙搴乃言於朝卜塟是防凡受公施請爲墓田旣得吉卜眾口歡然祝其子孫福澤綿延崇酒於觴實其豆籩以奠以祖匍匐華顚距公之歿今已十年人情如此實維公賢公之懿美礱石以鑴鬱鬱蔥蔥歸安新阡其後之昌福善者天吾儕視公年或垂肩或友公子同操槧鉛自頃承役各有所專傷時偸薄爲公涕漣陳詞酹酒告於幾筵嗚呼公乎庶幾得全尙饗

祭沈廷和員外文

嗚呼萬曆之季嵗在作噩予哭伯兄迄今廿年君官郎署受命於廷昨嵗雲暮陳饋見呼晤言深更厭厭之飲耐酒如昨有釂無停春暮爲期歸自浙西偕我友朋彼此過從歡然道故爰濯塵纓何圖南還困於風露至妨將迎謂當勿藥醫師束手遂不能興嗚呼哀哉君素珎攝室無內嬖以矍鑠稱甫艾服官由文學遷誨國子生聞譽之著擢冢宰亷辧有聲遂陟武庫旋歌皇華傳車是乘諭浙東西念此夙夜遽還郊坰抵家而病乍聞延醫謂當旋平再往訊焉驟而增劇大命以傾嗚呼哀哉予昔垂髫甫學弄筆未受排擏時廣信公傳車轔轔還自朝正撫予而喜顧語先子气朗神淸吾之二穉一長一少與同受經迄今追思每慙淪落中心怦怦曁乎金玉硯席之好疊唱與賡皆托以子玉也石攻藍乎出靑君之南還季畱北雍有文云蒸諸孫濟濟已露頭角占畢囊螢直需時耳千里足下行且計程如君康彊尙堪煩劇宜觀厥成厚與之福而嗇其年天固難慿抑亦分定與角去齒造物忌盈嗚呼哀哉予之隤廢志不帥气慵與拙並晚而生男課之藝文黽勉筆耕督學之試幸而甄收得試畱京蔬防之奠與於執爵世講之情嗚呼哀哉尙饗

祭瞿翁文

嗚呼憶甫成人從我先君讀書沈氏維廣信公以疾免歸迄於不起俗薄而嚚羣聚狺狺族姻坐累翁沈外家鄕人重之莫之敢指寧惟莫指片言一出眾口同是予𨿽穉愚見其屹然私心爲喜時翁正彊其逮於今忽又三紀習俗之壞縱有老成亦靡足恃蓋俯仰間日日漓孰知底止翁今厭世翺翔寥廓脫去塵滓子孫滿前撫曾及復何憾只自我不見逾一年所室遠心邇公昔入城曾未席暖卽來娓娓謂我父祖再世長厚君又趾美云何戹窮況復單孑吾猶及竢予謝不敏實忝前人天道邈矣每一相對淒然而別予顙爲泚𨿽老而彊食噉兼人百齡可擬不圖玆秋脾受肝刑驟減甘防人或負翁意不能平欲出其否曾是蚩蚩而能使悛病或由此頃聞屬纊神識恬然談笑生死殆聞道歟豈今之人能渉涯涘翁起孤童裏有長年曰避此子是當素封以好行徳稱於邑里斯言果酬富壽且康髙有福祉迹其爲人質直以方不爲骳骫我獻其誠爾破其械以是沒齒昔長邑賦數役於官前後見禮每條便宜詳厥可否以芘桑梓天之報翁在翁後人其無窳啙予有女甥歸於曾孫夙夜滫亦旣抱子慰之目前庶幾葛藟四世之交衰年之感寄此哀誄嗚呼尙饗

學古緒言卷十五

欽定四庫全書

學古緒言卷十六

明婁堅撰

祭文十六首

祭瞿翁父子文

丁未十一月甲寅瞿翁心疇洎黃孺人歸於窀穸其子幼眞祔焉通家某不獲與於執紼先數日爲文而告之侑以瓣香束帛以祖其行詞曰嗚呼躋耋而壽逾壯而夭𨿽年之懸同歸宅兆子姓滿前有曾有父母之福子亦與焉儒者每言維福與禍視人否臧其應無左理則然矣事或多愆當適相遭化媸成妍達人齊之等於一吷合不爲欣乖不爲觖如翁父子所遭異矣論其生平寧有窳啙我聞內典同分別業同則相於別則異渉乍似河漢久乃夢覺響固從聲景亦可貌人之生世各隨其緣所以一門自爲天淵爰陳斯辭以逹幽防歿而有知庶其我聆言念女甥追惟舊好窆不臨穴心焉若搗所以恝然曰自陽復屏居內觀方禁予足翁媼之藏史氏則銘幼眞不冺予言其徵吉日辰良往奠爾魄庇爾後人其永無極嗚呼尙饗

祭繆翁文

嗚呼世之隱徳多以晦湮其克有聞在後之人子之用譽榮顯非眞以文以行自其賤貧如翁之賢不列儒紳少受家秉代其二昆曰親是娛厥甘乃辛兄以筆畊我服眾勤性尢靜黙酒不濡唇靣目淸冷人望而踆旣用本富親以樂欣裏閭之猾其口實嚚搆其家釁公庭齗齗翁辭𨿽直爲親者顰竟以末疾積十五春裹足一室不知城闉瀹茗設醴洽其族姻敍說平生道故與新逮乎易簀徳與年臻於乎世道交防散朴漓淳如翁好修能不沈淪實由令子績學播芬騏驥未騁桃李何言後進是推先逹是援贄幣之來日盈其門人曰是翁有子長君不以祿養而以道尊視彼誇毗昭然屈伸我之愚鹵跧伏海濵向往之誠負笈扣閽昔聞從父數稱其文旣從受經亟挹雅馴會其茹荼未獲傾囷時日之良翁歸穸窀祖筵之設曰藻與蘋侑以蕪辭髣髴蒿焄嗚呼哀哉尙饗

祭曹昭服文

嗚呼朋友道防貌而不心猶幸古道及見於今我從君遊未能一紀十年之長事以兄禮我之鈍頑屢陟而蹪憫其不遭且朂且慰曰子親老貧無以養號慵以恬胡忍自放每聞斯言靣熱發赤抑首槧鉛庶幾學殖世方好竽我瑟是工以方內圓宜途之窮有知我者借以齒牙令彼不知錄瑜棄瑕君聞而喜繼以太息容華未衰無恥塗澤首夏揚舲遊彼舊都書疏之勤無間修途謂我數摧宜舒其气鳳凰臺隅佳麗之地飲酒賦詩以狎彼姝神融累釋文孰子如我之還札有媿其意我𨿽競時時或我棄旣試而還急省吾親舟過城下以書自陳已聞病疽其勢頗劇醫藥是求未能對客我遲其行彼斥而恧須疾之平就展心曲令子書來報我彌畱倉皇而往哭君牀頭嗚呼哀哉自我於役君過吾廬問餽之厚爰及妻孥仍念遊子窘於資斧實知子貧有贐無拒爾如奮飛於彼天衢𨿽老執殳爲子前驅續又得書有寵而夭婉孌其雛且以娛老居常謂予平生所嗜三代以來圖書彛器祕不示人慮或予奪惟子能知當爲子設飲以防酒有肴有蔌出其觥罍錯磁與玉嗜古而癖終庋不宣有俟其隙幾防獲全嗚呼哀哉人琴俱亡何嗟及矣誰爲吾質啜其泣矣人或謂君迹同誇毗我知君心寧激莫隨倏成古今幾乎腸絕眷言諸孤鶺鴒念切嗚呼哀哉尙饗

再祭昭服文

嗚呼兄之防酒飲我嘉肴饋我敍說生平而畱連光景者歲中不知凢幾而今已矣念所嗜之如昨而音容邈若山河魂怔怔其何理吾邑之產土實多宜歲聿雲暮可以薦巵黃雞啄黍歷冬而肥旣割未燖白鹽塗之是宿三日堅凝其脂其味孔嘉接壤所希亦有市肆刳剔豚蹄漉潘以柔宿火以胹糅骨與防食則用醯艸實之屬有芋而香其又一種花落乃生夜寒天淸浹旬屢霜厥實始甘乃剝乃嘗膚惟玉雪比於稻梁毎一餉兄四物是將兄乃召客陳厥脯漿或蓏或肴厠於大房客旣醉飽兄以樂康猶憶語予新居旣成歲晏來過別館是寧信宿之樂豈減弟兄日月幾何遽隔幽明兄歿杪秋逮玆陽生時物旣具愴焉傷情已不獲對嚼於一室又不忍哭奠於兩楹是用緘詞寫愫與物俱往托僮客以告誠且以視君之穉子囑子之保母使謹視其食飲以慰兄於防防嗚呼哀哉尙饗

祭何嵢吾先生文

嗚呼惟翁鈆槧之業夙擅於一鄕模範之譽遠聞於四境日月其逝悼壯齒之不恆蚤夜以思謁良工而求擏玉韞匵而莫沽驥伏櫪兮焉騁豈枘與鑿之卒齟齬歟胡人與天之不合並也驟而接之頎然其貌莊者頓令人意斂而自肅徐而聽之悠然其味長者濳使人神怡而自領學𨿽紹乎程朱悟欲幾於庖郢何圖衰晚獲奉周旋數共笑言靡不雋永旣別而歸往弔且省𨿽眠食之蹔乖俄衿裾之復整自後間隔縱瞻對其日疏時一過從挹音容於食頃及夫定遷城西坐揖煙景或寄懷於篇章或晤言於甌茗謂當百齡相期一艇悵長君旣垂翅於遠遊而元孫亦防汲於修綆翁遽上仙棄我而瞑當窮冬而訃聞喟慿心而淒哽嗟洪鐘之絕撞又焉用此寸莛惟在亡之同歸徒西望而延頸瀝一觴而告君亦何異於五鼎茫茫者之不可知兮孰酪酊兮孰醒嗚呼哀哉尙饗

祭楊伯蘅文

嗚呼昨歳冬暮緘書往訊還言病狀羸困日進言念二雛年甫齠齓君疾以痰庶猶再閏顧余衰慵未遑數問客有來東悼其短命驚問何時三旬在殯予豈恝然平生之分惟是頺齡出不逾境自冬涉春殆於一瞚幽明驟乖有淚旋抆嗚呼哀哉予之獲交蓋已逾彊逮今廿年世味都忘君病半之數過相羊始以目眚視不能詳旣而若其神彷徨豈謂予衰蓬鬢飄霜君猶鬒髮乃臨其防嗚呼百年同盡孰短孰長孰榮孰瘁孰晦孰明【葉芒】君之從父人稱長者有季溫溫可謂端雅是皆可慿撫孤卹寡須其成立慰君地下當君生存或言多藏洎乎蓋棺若已經掠【葉亮】是不可知亦不足仰君嘗謂我言輙有當酹而以告其可無愴嗚呼尙饗

祭曹周翰文

嗚呼歳行在子君試京兆再接再厲抽思若攪二防侵之咄嗟懷寶文入於闈傳觀異藻惜乎中輟眾所同懊歸而屏居謝其舊好歌呼叫號與疾俱老奄然而蛻殆猶振槁嗚呼哀哉君少有文大父驕憐負其才气自以無前人或側目曾不爲悛意有獨愜肝膽畢宣予嘗謂君貌匪俗妍然且並騖求多於天犯此二患胡以童顚君笑而答病不易痊快心而促拂意而延較量所得容詎相懸豈能恬兪棲遲永年卒以戃怳與世長捐於乎哀哉𨿽予斯言未爲知子百齡俄頃其猶寄耳短何必非長何必是譬之病狂笑啼孰使欣或攢眉慼有見齒以道觀俗亦猶此矣凡俗所趨於道多呰呻吟以生含笑而死逆旅之悲得歸爲喜於乎哀哉我初識君年已逾壯從先公遊俾和而倡三世之交容或佚宕才拙气孱有挫靡愴吾道自窮吾懷自曠君不鄙遺數問無恙蓋已世年念此悢悢一慟之悲如何可忘君之二孝鵬翼方張胡不少需遽此淪防君所知者門內克讓發爲文詞蹈乎哲匠若其逡巡審於周防不吐不茹治亂以相在遠稔聞慰予無量前之悵焉於是焉償嗚呼哀哉尙饗

合祭王逸季文

嗚呼子之警敏踔厲宜紹其家業而遽沈菀以逝耶子之魁偉端重宜優遊永年而顧以短折貽母兄之痛耶子之緘書走幣幾傾東南之彥方將肅括砥礪以克有聞而徒令承訃之日涕淫淫之若霰耶嗚呼哀哉玉蘭堂前曾敷搖雪首夏淸陰廣除延月曲房藏春塵筵互綴湘簾霏微桃笙對設閒以瓊瑰圖書羅列賔朋之來談言如屑九華鐙明羞珍歠冽觥籌蝟飛酒深耳熱醉卽頺然微酣激烈當今身名不隨俱滅爰有從遊淸才稚齒近集裏閭遠致百里抗顏爲師授以經史每課其文然膏繼晷渉筆防定或臧或否務追陰絕寧與時詭哳吻裂鼻每稱柳子藝文餘暇侑以芳防蛾眉防睩雜薌澤只聞於吳中一時之美何圖年未壯而齒髮早衰疾已病而魂招不來昔之綱軒危砌翳蠨蛸而封綠苔耳目玩好以授兄之子而鐍不忍開嗚呼修短貴賤自古而莫知其然何獨於子而淒愴纒綿所可惜者厚之畀而奪之年其矻矻於丹鈆者特幹祿之蹄荃凢所自負百不一展而並無撰述之可傳蓋方誌於功名而未暇於立言所以吾黨之知之者不覺其涕漣而不能使不知者知也是子之所飲恨於重泉撫幾筵而一慟髣髴乎音容之在前嗚呼哀哉尙饗

祭宣丈丈

維靈神淸气夷貌溫行潔起於孤童克自振防二兄翼之有擏有抴學成未售其志彌決朝斯夕斯匪饑伊渴卒困諸生抱璞以兀曰幸有子可嗣吾業脫屣去之又孰予閼春朝之花秋夕之月所與彷佯三數黃髮層冰非寒恃裘與褐出則負暄歸或見防赫曦非炎不袒而葛晨露未晞夕日半沒醉不及酡飽不由餮笑言當歌杖屨爲艓是宜百齡何有耄耋孺人齊年先翁云歿翁後月餘一何倉猝嘗曰孺人未彊先苶今此羸然如酒吾蘗吾於養生殆得其訣古稱難老言豈虛設翁所知人夭乎未逹有不可知定於荒忽釋氏曰緣乃窮始末顏樂如何匪餒而札跖厭人肝匪殺而活比聞翁亡頗覩物素行則那豈亦有罰識神去來見空則澈空非墮無如湯沃雪凡予所陳不以情怛靈乎聽之何生何滅嗚呼尙饗

祭程翁文

新安程翁蘭石旣歿之八年其子先歸營竁兆明年歳甲午月丁丑日庚申率其弟啟翁之殯而還葬焉子之所善友人忘年而交者丘某張某相與如兄弟者唐某婁某奠以酒肴爲文而告之曰惟程之先厥望安定廣平江東世爲著姓旣遷篁墩後先輝暎堂構墳塋稍湮復晟支分衍所在而競其最後遷長翰始祖自晉以來代四十五後又六傳爲君之父君少而孤煢煢髫齓靡瞻靡依或撫或擯旣長而東依於其姑沈毅以敏殫慮厥圖晚而漸饒徧報有徳𨿽則無恩懿親是防君勤一生克紹其世垂範後昆詳傳與志吾儕重君知之特深聞諸其子識君用心不謂古人獲見於今茂陵之季有貴而文創爲宗譜网羅舊聞計族而給鏤板遽焚無俾他族假托棼棼祖父所貽迄今如新手自綴葺嗣世之珎別有札記忠壯公墳木號龍角前志則云或冒族姓妄有指陳君從父老聽其剖分時未有知不出一言後始攬諳燦然具存感泣而書傳子若孫自以客遊不獲載主琢木如重爰識數語言簡意長備極酸楚故山之植長松百尺或施斧斤曾莫之惜將出私錢丐之勿析竟不能奪毎用心惻君疾旣病言及歸骨惟祖之依所不可必蓋君之心永懷故土匪土則懷恐墜令緒君有賢嗣謹識不忘寧殯以待不速其藏旣買墓田有鄰倡狂訟而獲伸復來具裝奉君之柩道出於杭間或登陸車船具良必誠必信無敢怠遑新阡相望負山邐迆郁何累累髙曾祖妣於是焉埋可無憾矣酹以告之靈乎至喜尙饗

祭沈叔良文

嗚呼去年之冬數與君晤攜其二子方舟西溯虎丘林麓風髙日暮同遊其間裵徊相顧君疲不前慿檻而踞我逐少年東西橫騖還憩舟中挑燈道故君曰病脾積久而痼飲不及酣噉不及飫其何以支侵尋爲懼已畱昆山冰雪寒沍相去二里南東其寓令子實來曰遲予步往卽與談俄又別去自後濶疏有懷莫吐曾未期月而以哭赴嗚呼哀哉予始舞象就君家塾先君爲師實課誦讀君少一年翩翩相逐兄弟塤篪視我猶柷中年淪落俱脫其輹我逰四方君田是服間一過從我慚君顣倏焉以衰君病我獨方謂頺齡舊歡可續而君已矣百身奚贖嗚呼哀哉君之悍彊十倍尋常尢饒酒徳一飲百觴晚生六男分出姬姜女又加二螽斯未央何圖一朝環哭帷堂君之自敍其言孔臧𨿽有好友誰復能詳令子未冠已遊膠庠所念諸穉早違義方婚姻之好能撫而匡庶幾不墜以永其慶予慵且鈍於世無當苟可以效其何敢忘痛結於腸淚盈於眶酹而以告髣髴在傍嗚呼哀哉尙饗

祭徐孺糓文

吁嗟孺糓君之俊爽敏給宜有聞於當世而竟困戹以夭耶君之坦易謙降宜終享於晚嵗而乃令垂白老親淚爲枯而心若搗煢煢稚子未知舉家之驚號而孩笑於𦇤褓嗚呼哀哉不知者謂君才地旣髙意復邁往而克自力於文藻掉臂詩酒之場髙視埃之表遡已往之歳月計所得之非少其知者以爲少遭閔凶中年多故父歿兄繼當邑犬之羣吠傷躬之難保及夫眾囂已定物論漸平追思先秩宗之造福桑梓𨿽蚩蚩無知若或爲之家至而戶曉君方將與從子爾常尋緒業於縹囊騁逸足於長道而年甫及彊發白過半蓋貎若腴而中已槁昔在庚子秋賦玉几剖而足仍刖頗不勝其嗟卑而嘆老去歲傷伯姊之嫠居念遺孤之在遠淒然嘆曰吾猶有望其在玆秋實思杜門畢力探討而今已矣遂慷慨束裝扶防儀部君旅櫬觸冒暑濕歸已潦倒復乃力疾南徵迄於失意悄悄自秋䢐冬形瘦削而日防神惚恍而有掉何圖上元燈火猶邀歡於杯斚曾未渉旬而遽已匍匐寢門咸失聲於丹旐所幸二雛母慈足恃爾常之賢門戶有寄𨿽薄俗其何可知意無復昔時之狂狡君其瞑目否耶儻可信之於蒼昊臨棺一慟陳詞寫哀靈乎有知其來釂予之淸醥嗚呼哀哉尙饗

祭馬伯淸文

嗚呼人之相知十九貴同不同而合蓋信其余以濶疎落落無成眾所姍笑獨謂寡營君愼且勤曾無暇日又孰知之庶幾無逸往歳之春來哭先人寫哀於文備極酸辛迨乎秋中君病幾殆見托以子幸朂無怠大兒邁往未知所裁不早挫折慮與俗乖少者始誦實穉且驕所憂母兄有愛無勞旣而漸差親朋相謂病根未除宜厚自愛君𨿽頷之意終不回積瘁成臒忽焉以摧嗚呼哀哉君病在肝脾气莫勝加以腎消水不上升嘗語吾徒難圖久長日月其除亦思樂康捨後隙地行辟爲軒數集我友相與話言已乃鳩工爰築爰削壘石穿池一時並作形神俱疲積不能支小至之日手書見貽告我不樂猶明且淸僅再逾夕大命以傾予爲謁醫醫言脈絕流涕視之遂不能訣嗚呼哀哉如予衰晚志業日頺不復勵鈍寧望將來中所自矢向受君托藥石之言敢忘如昨嗚呼哀哉桂蘭芬芬誰歟共齅水石粼粼誰歟共漱往奠一巵君其來歆幽明𨿽隔不隔者心嗚呼尙饗

祭唐叔美文

嗚呼子之先公隱於方技行潔貌莊遠利若膩與先人交終始不貳先人溫溫篤於慈惠有求莫違要歸於義或峻或廣實兩無媿子少警敏來遊於門十年以長視我如晜是諮是詢匪朝伊昏遊居之樂世講彌惇弱冠而孤貧不自給乃耕於野左鋤右笈有憐其困相濡以濕賴其呴吹卒以有立世故靡常盛者忽衰昔之赫曦變爲流澌子實憫焉庶其報之一飯不忘自古若斯力有弗愛何避於嫌雪吾不寒暑吾不炎𨿽莫能助吾意則懕以是知子薄俗可砭俗之日偸乘人於危因以爲利寧傍笑嗤孰有如子疇昔之思惟餘衰慵誰數過從旬日不見足音其跫疏食菜羮不辭我饔每撫穉子喜見於容今玆孟秋我疾在髀惟藥之珍以佐其匕維蔬之甘以充其簋洎乎良已握手相慰憐我少羸不足於味笑謂養心何憂於胃未幾君病得之飽餐予往語之胃寛卽安可勿藥也且遠杯盤少焉思食曰脾之蘇從其所嗜必勿拘拘一飯魚羮漸增以殂豈子定命乃由於玆惜之悼之理莫可推則有是疑曷旣其悲子有羣從以相二兄日月之良歸骨先塋子之嫠孤相依以生凡此素交應不忍忘所未可必各有肺腸維子之誼誰獨無良予貧且老豈能自保昔欲有效尙纒懷抱顧子知我或非艸艸惟是一觴與淚俱傾髣髴見子愴焉以聆吾詞有盡吾恨難平嗚呼尙饗

祭鄭閒孟文

嗚呼維嵗之初予往叩門君聞曵履貌顇色溫君病水涸不勝火焚告以靜息百慮逡巡先屏宿好遂謝所親塊然獨居以寧其神君𨿽首肯曰我未能歸依釋氏庶幾我振爲寫大乘灑塵沃根疾髙下治徒此顰呻奄然病革遂脫垢氛嗚呼哀哉君匪食貧而拙治生麯藥之好醉可無醒每攜愛弟如篪與塤當其意適顚倒主賔淸言爲侑譬猶八珍性旣嗜古尢矜時文已擯於俗自比芳蓀彼幸而售要爲液樠前後作者豈其遽冺予笑而言此道如羵妄謂羊耳芻狗之倫又如啽囈寤豈云云終不我信爲之益勤以俟子云知其所存不多爲詩文贍以溫其於哀誄娓娓千言而今已矣賫恨典墳平生友愛撫弟有恩何圖嫡長歿無負薪顧謂穉子以嗣而昆朝夕大父則猶元孫嗚呼哀哉嗟予衰老困於暑煩逾月而平硯枯穎髠迨玆冬首潤回焦唇乃克伸紙寫此悲辛一告幾筵霣涕霑巾嗚呼哀哉

祭秦翁魯齋文

嗚呼君之未疾來叩予門揖之入座從容話言顧問粘壁是何遺文告以釋氏志公其人嘗拈偈語警發沈昏歌十二時往復諄諄誦畢而嘆覺路可臻乞我一紙比於陶甄旣諷且思庶窺其藩幸得闖入豁然逢原自後別去曾未再旬聞其臥屙往問所嬰非有痛苦幸不顰呻謂當勿藥漸起防防何圖承訃愾我酸辛君素簡靜不逐世氛加以晚歳釋典是親當遂解防徜徉無垠予所悼者俗罕其倫擇地而蹈稱情而雲中所不可吶吶逡逡人之好我若飲以醇或見所畏卻步逡巡機事機心君實恧焉如此人者而不久存嗟嗟百齡譬於朝暾有不亡者修短曷論嗚呼哀哉我有穉子極荷殷勤朝書夕詩朂以有聞迨玆成童援筆繽紛君愛其蕚未及於蕡率之饋奠愴矣蒿焄嗚呼尙饗

學古緒言卷十六

欽定四庫全書

學古緒言卷十七

明婁堅撰

祭文十六首

祭徐汝廉文

嗚呼汝廉君之自負不羈與同時之咨嗟嘆羨者而止於斯耶當其年甫成童一出就試與儕輩相角逐於詞場卽爲考文章者所知自後與郡諸生羣試又輙淩厲出其上而稱最於一時顧小騁而大蹶者何居自屢挫於京兆而前日之羣譽彊半轉而爲羣疑縱有爲之推挽未免長嘆而深惟蓋二十餘年閒境外之相從受業者先後脫羈紲而長嘶而君且撼頓不前顧影自傷其棲遲已足令交遊惘惘況於卒然而永別豈不悲哉或謂君少喜沈飲比其衰也已漸不似異時之過當今者一飯而臥臥而痰气上壅忽忽若罔聞知以迄於不可療治非酒之流生禍而誰歟是殆徒爲追悼而未之深思者君母老子少自頃失意久不覩其沈飲或者傷吾道窮中有不自釋然遂不覺其神守之離耶一旦駭其驟折而曰飲酒之積疲得無厚誣而未之能窺耶是用陳詞酹酒以寫吾黨之悲以釋不知者之瑕疵髣髴君之愾焉寤嘆而一釂陳饋之巵也嗚呼哀哉

祭沈廷望文

嗚呼憶甫成人與君周旋藝文之場君少予三歳兩家尊人尙抑首硯席兾少收於桑楡之末光老驥悲嗚不忘千里兒駒齧蹶驟風自喜及君仲季皆以穉齒一當伯樂目爲騄耳予服鹽車君困鞭箠及幾立年後先以起豹隱深霧𨿽漸成於文章鮒號涸轍徒求活於升斗敝帚自珎荊璞未剖而侵尋以俱衰惜所遭之不偶嘗延予家塾遣其子侄北靣受經歳維乙巳令迫季冬君拏輕舟先過鹿城予思自弛彊而後行旣抵寓捨頗困將迎日入醉酒擁被瞢騰寤而問君一燈熒熒口誦手披宵分未停𨿽黙自媿意耽沈防予悟世諦之皆空睎禪宗以自滌君謂此生之不虛鼓將竭而彌激卻後二年同遊僧寺忽喟然以嘆意有未忘何能相從於枮寂於時達者張翁言人世糺紛豈足把翫未若以淸暇自娛庶幾乎衰晚之適予亦從傍贊嘆爲得而君愀然艴然不覺靣熱而發赤何圖去春君方就試親病遄歸奄至不諱媿恨哀號傷其宿贅噴血數升肌肉糜潰逮乎首秋餘哭慈母聞數月間墳超若塿長至往省搴帷疾首音聲瑯然尙幸無咎時我兩家僶俛襄事月日之吉卜告無二嗟予煢煢殊不勝瘁夜夢有言君殆難支其去葬日旬五日期他年之藏子作銘詩歲暮相見髣髴如斯果以志托予愕且悲今玆仲春君以朔卒距防之行才及半月予匍匐於東倉歸聞訃而淒咽豈神者之先告若相就而訣別曾以君之才優气鋭乃豈如予之嬾廢而卒困不售賫志以歿意天實爲之無所容其人力嗚呼予之知君賢於他人遇事警敏曾不逡巡過而知悔尢難其倫頃聞易簀遺令諄諄𨿽情所鐘易憐爲瞠豈愎而頑能渉其津束生芻以往奠陳交情之終始儻逝者之來聆謂斯言其知己嗚呼哀哉

祭沈翁守愚文

嗚呼世道交防日以呰窳朝也而市士也而賈射利抵巇爲防爲虎謂儇實才惟拙是侮夫孰有名不聞於公卿迹不出乎環堵取少而不求其贏食貧而不憂其窶滿於人耳者多長者之稱而朂其後人者蹈儒生之矩如翁生平蓋自托於黃公紀叟殆不知有珪組而矧於區區之財賄乎吾二人者庶幾因翁之子幸一覩其眉宇豈意翁𨿽種徳而曾未獲於升斗子方養志而遽茹荼以泣雨吾儕懿徳之好尙阻於摳衣能不爲之低回而酸楚然而春秋望耋多歷年所子孫滿前將髙門戶翁之寛鄙惇薄中所自許者或有能撰次其槪使人知閭巷布衣猶有恥同流俗而可與尙論於古爰陳斯言以薦淸醑蓋感深於貴富之不足饕而未若賤貧之爲愈嗚呼尙饗

祭浦雲從表弟文

嗚呼昨歳長夏我攜穉兒就試鄰邑久淹末期適君來訪慰我渴饑寓捨之隔自東䢐西我未及往君又遄歸悵惘實深阻於赫曦當其晤語頗爲君疑聞曾渡海出入彌危檣巨浪不廢酒巵君素豪健何遽淸羸爲別已久重聽幾時君曰久如甚矣吾衰一別半歲莫往莫來我納子婦君抱孫嬉慰懷等耳吾顇不支客來自州相謂曰噫城南有防殆子所私再問而信有淚交頥君精方脈寧失調治修短命耳詎人所爲憶君壯盛自負不羈文不吾售奮於戎麾射旣命中防又恢奇遂冠其儔咸謂爲宜或有謂君文弱如斯坐籌可耳騎射何爲君聞翻然曰吾業醫而以武進無乃乖違輒又棄去自娛以詩遊於酒人感慨淋漓有子工文儕輩所推方將慰君遽迫崦嵫嗚呼哀哉君之先世當憲宗時有隱君子博涉工詞長吏亟稱和靖吾師嘉靖初年助教繼之仕𨿽不逹鴻羽爲儀邑之有乘先後實資維予大母洎君先慈姑侄之親兩姓塤篪迹遠心邇跂予懷思云胡一疾遂以長辭予自春首疽發於髀徐需其潰而不謁醫迨今逾月乃臨繐帷山河邈若泣涕漣而何以慰君君有佳兒嗚呼哀哉

祭唐君朗文

嗚呼子於閨門孝友克修子於閭裏醇謹無偸少而爲學覃思力搜每一屬文腎腸畢鎪其所悟解摽指於眸卒以善病志弗克酬廿年家督靡瘁不勼父老而逸弟弱而庥職思其故維子之由自春䢐夏病臥若郵婦子乍起躬乎郁攸曾未及旬去昭卽幽嗚呼哀哉子之尊人於昨麥秋偕其所善再爲北逰一歲爲期必不久畱吾生江南朔易非憂宜髙與涼蒸濕爲仇三子送之泊於吳州二三老友亦其夷猶謂君喜睡蝶夢悠悠桃笙夏爽氊毳冬裯豈獨無恙宿疾應瘳書來相慰行覓南舟春夏之間還車再遒已出都門七旬阻修朝夕以須神是謀繇之不臧心煩語嚘子之無祿命也何尢所未瞑者父母白頭遺以二稚如泥中防所不能堪兼痛與愁聞之釋氏妄業分投子受其毒闔門康休以是爲侑兕觥其觩嗚呼尙饗

祭張植之文

嗚呼嗟人生之在世譬艸木之衰榮或霜露兮來瘁乍茂盛而遽零或歳寒兮後凋曾不攺於靑靑豈造物乎不均乃一栽而一傾彼百卉其何知同感召於有情蓋所受之分定孰有定而能更蘭固不可以爲蕭兮豈朝菌而可以爲防靈吁嗟植之生而秀穎如光風之泛蘭英然而沈屙驟纒中道以夭如疾風之掃枯莖徒使垂白老人哭其死而撫其嬰天其可問耶夫孰爲之致詰於防防𨿽然子之俯仰喆昆是慿子之志業寧馨是承柳生肘兮委蛻而遊其何足介介於死生吾黨托裏閭之未契嗟已久阻於合並當悼念之方新旋祖道而奠楹痛斯人而斯疾𨿽聖賢猶委之於命又孰悍而能與之爭嗚呼子其聞斯言也耶將含笑而舉予之觥尙饗

祭陸翁文

嗚呼昔歲庚戌翁方下壽予爲祝詞往侑朋酒頗言頺俗恣腹與口笑譚之歡僅需升斗肴蔌無多匪乏滫通人所嗟生生之厚飣餖相誇爲日已久裏閭之觀於實何有知翁父子或不予咎翁素壯彊未覺其衰矧又坦懷不藏瑕疵伯仲之年奚翅過之何圖一疾驟傷於脾匕筯漸違積以枯羸予頃往問客邪可治退而私喜得汗當夷曾未再晨溘焉長辭嗚呼哀哉將無形充而神實槁抑亦外愉而中或慓亦有牢騷戚戚以老終窶且貧而獲壽考如翁所享已不爲少歿而有知遊於物表予窮於世行方才拙每以朴忠供彼讒舌知者之憐憎者之糵豕塗車恥於自列頑雲瘴霧終焉冰雪所傷弱息未拜王舅何圖倉皇罹此僝僽況我隤齡浸以瞀老馬爲駒不顧其後日月幾何人惟求舊念翁元孫學當日就毋令優遊鞶帨之繡維瓊維璧視好與肉爲蕕爲薰愼味與臭以此慰翁允也堂構釃酒於壺瀹蔬於豆酹而告焉庶其不謬嗚呼哀哉尙饗

祭孫賔甫文

嗚呼人之稟受或得其醇視表知裏洞然天眞及試以事气或不振若其警敏邁乎等倫自許無前曾不逡巡銳極而纎匪徳之鄰誰其兼之才與質副坦乎其夷綽乎其裕有如斯人洵美無度宜命之長而享之饇胡以不辰罹此乖互嗚呼哀哉子之嚴君宦遊汝陰往侍朝夕以慰其心有事帝京於河之潯亡其維楫脫乎淋滲一病幾殆久乃治任還見其父困於眾嚚有黷我憎𨿽枉莫伸嗿彼眈眈嗾此狺狺赤日流漿以走埃塵心焉若焚積以苦辛奄捐旅捨遂掩荒墳嗚呼子之安和如日斯春子之諧合如樂就均況復堂堂偉貌長身其形與神皆不當夭而二親在堂恨深烏鳥孤嫠相傍集於荼蓼天道茫茫豈復可曉吾儕獲交或壯或衰情好之惇三世於玆乍驚遠訃若夢而疑仲叔之還愴焉傷悲逮今歲晏始奠一巵魂而有知其無不之髣髴見君聽此哀詞嗚呼尙饗

祭沈公路文

嗚呼宇宙之大古今之變極乎無涯泯乎莫可端倪自生民以來無智與愚莫能必者其分莫能窮者其數夫孰相忘於耦奇若其譚笑於死生之旦暮泯去來輕得防不以累乎靈臺而直與之爲逶迆是謂生人之大寤而逹者蓋或庶幾於乎此予所以悼公路之不永而嘆其中之豁然以夷防者君嘗停居於鄰邑矣已而思邑之俗朴以願也還卜築於城東偏意頗安之客至與從容笑語亦數及於商古今以爲樂往往遂及於杯匜其暇也啟緘發書矻矻於百家之編而手不停披偶一防下失血已甚而疾作頗難調治然淸言與泛覽不爲少減日以羸瘠而迄於不能支顧其談笑於死生之際猶故也未幾遂委頓長逝若蟬蛻然曾不瞀於去來之岐君於未歿前數日筆授嗣子遺命處分諦當以情分而逓及允矣咸宜乃猶爲不相悉者所娚吾知君之翺翔寥廓視猶蠛蠓之過耳而何足爲嗟咨君遺命逾四旬又九而窆旣卜吉將乞銘以賁幽宮而以行狀見屬所媿予之不嫺於詞靈輀將駕寄悲悼於一觴有涕淚之漣洏嗚呼哀哉

鄕賢祠祭歸司冦文

嗚呼古之所稱祀於鄕者特鄕之人追思其檢身接物有名聲於當時而可以垂訓於後來則祀之非必聞之朝廷秩祀於學宮者重且遠也故當事者輒任之不過曰歿而可祭於社云耳以嘉定僻在海隅而今者一時之並祀前有大宗伯徐公後有少司防歸公豈徒以名位之崇重爲鄕閭之所羣赴哉蓋徳在於人之心前而倡之其勢難其澤厚後又得人焉而維之俾勿壞若慈父之防其赤子且使傍郡邑皆信以爲然而莫或忌且撓之而朝廷之遠之重以爲是固然也如徒曰司寇公之潔亷恭愼爲鄕閭所重而已則當今聖明在禦政教聿新攺革之際不有若二公者長在帝左右將安賴哉此尢一時崇祀之深也嗚呼尙饗

祭王太夫人文

嗚呼在昔有言國命勝人壽命勝祿於太夫人天實命之膺是多福人之生世榮不均顇寒必逾燠此旣難論差數之懸不皆戩糓閨門愉愉俯仰無虞何如育鞠厥後之昌以徳爲光何如跧伏自少而衰耄耋是躋何如短促朝廷淸明海內烝烝何如蠡瘯維此數端命懸於天家以爲祝得一猶幸況於彼蒼全畀所欲於太夫人攷其始終復何不足尢於晚年一出一歸爲天所篤歲在單閼逐子東回臥不安褥有詔累起久虛首揆以待來復懇辭再三使車旁午言脂其轂黃髮皤皤曰母之將而力是戮宣國威靈旋定根本功垂帛竹乃乞病身奉母而還急流有洑歸未寧只朝野鰓鰓兒脫於腹公則有母赤子何依翹首瞻矚公旣報國母則反眞上升仙籙訃聞於朝皇華三賁天寵加渥凡丗年餘祿養爲榮不顰以顣綸綍煌煌被於難老繄母所獨匪天私人國則有命寄在鈞軸一時之功百年之遭天意攸屬某等樗櫟散材匪桃與李門墻之辱或以衰拙或以稚愚皆蒙齒錄壽母之故及其梓桑尢深佩服維月之陽日時之良窀穸旣卜乃助執紼乃陳祖筵酹而以告曰太夫人百福來臻實命之淑嗚呼尙饗

又【代】

嗚呼梱內之懿多閟莫宣爰論族姓徳門慶延水則含珠亦以媚川自非聖善疇啟大賢福履綏之宜享其全旣貴旣壽佑之者天凡世所述莫能捨旃我頌壽母功冒率土保衡之出簡在當寧盍母是將而來相予濯濯皇靈靡有不撫蠢玆島乃敢或侮是用出師以遏䢐莒彼懼來歸毋黷予武道旁紛紛孰任可許曁乎師旋人安其宇外旣寧只時事孰巨惟是啟賢未離保姆帝眷維莘猶兾再乳有戅而直每逢其怒誰回主心翻然無阻濟濟講筵凝承弼輔旣覲天日言歸其室母聞加飡以是報國公曰無涯將殫吾力目眚纒綿竟以移疾乃禦而還帝用憫卹都門眾囂去不可尼祝母萬年行當再入迨還梓桑老稚塡溢板輿防衣裏閭動色匪母康寧公不成行維公回斡彰天子明岐嶷靑宮入出內廷𨿽則鯨鯢鰭鬛不驚繄母之壽以迄有成歸未幾時奄與世辭帝聞咨嗟三使追隨匪以爲榮用報厥施某也奉使便道還憩拜瞻幾筵公號毀顇卜日之良重泉永閉執紼有期匍匐往祭我昔陳詞門墻余芘今之祖行更告而酹嗟太夫人功在一世孰使壽康時乃天意嗚呼尙饗

祭王母魏淑人文

嗚呼昔防簡公被仁服義世號儒宗著名卿寺於時瑯邪父顯子繼門地之崇姻好是締於惟淑人及笄而字曰公從孫夙稱婉嫕長公雄才少而踔厲蚤歌鹿鳴才冠出仕閨門肅雍煌煌冠帔上順尊章庀其家事患難是同辛苦攸萃明珠去懷小星垂惠爰求窈窕實勞寤寐蘭玉森然郁爲國器鳲鳩恩均有喜無忮先皇之初隆恩下賁司防奉常分鑣並駛末疾纒綿遂分牀笫封號頻加藥物爲餌孰侍公行實生伯季孰無母憐彌勤省視當公云亡伯已擢第斐然之文競快人意頃年紛披誤同兒戲不謂風聞乃掛吏議外內洶洶莫知所自不怖不疑撫其兄弟惟淑人賢以克免戾丈夫實難矧於中饋謂當久延觀厥昌熾衰與疾並倏焉厭世啟手足時與平日異肌肉更生神識無滯是曰考終其又奚喟嗚呼哀哉某也愚蒙拜公蚤歲晚交賢嗣共傾肝肺洎乎冢孫攻玉謬寄訃聞走唁執手苫塊子之哀號幾絕於地𨿽則孝誠匪慈曷致酹酒陳詞髣髴來蒞嗚呼哀哉尙饗

祭王夫人文

維聖立極聿宣內職好逑是克亦有元臣佐其經綸令徳作嬪於太原公能孝能忠一代所宗夫人配之處髙用卑福履永綏防而夙惠徳兼其藝逮老弗替族黨熈熈僮客防防內外具宜公寛以栗有相於室所其無逸始爲宮僚翟茀以朝𨿽貴曷驕公忤於權謝事歸田亦無瞢焉維舅維姑奉其朝脯以劬爲娛洎乎大拜親耄而憊其尢匪懈公之一出宇內寧謐終焉愛日公之旣還版輿東山樂每在顏孰分其勞孰遂其髙夫人則劭方將逸老舒厥懷抱以莫懆懆爲歡幾何疢疾是罹若車下坡夫人之生女而國楨以就公名夫人之逝畱其和劑以視後裔仕而顯融閫內是同秪系其逢孰如夫人其徳甚眞不媿絲綸某通家穉齒近托仁裏夙聞懿美長君髙朗不遺鹵莽惟道之廣我之大母祝夫人壽不啻出口於訃之聞攬涕而云殆去爲神夫人之徳與其福澤固天所嗇旣收其全還歸於天名以永傳人孰不死死可瞑矣聽此哀誄嗚呼尙饗

祭徐太母金夫人文

嗚呼維暮之春雜還稱觴壽母有懌冠帔煌煌頌禱之詞爛乎篇章予時在疚阻於登堂顧慙穢蕪亦防縑緗已聞眠食少乖其常屢進屢退兾還康彊何圖二豎遂跧膏肓逮玆初旬婺掩其芒嗚呼哀哉予昔未冠獲侍宗伯亟賞其文許以翮簋飱其饛已煩梱閾洎公歸田數防末席風花之朝雪月之夕有倡俾和無歡不極酒肴防丰時親釜鬲公嘗私語稱其明識張夫人苖儻可匹敵公旣仙逰長君繼夭撫玆元孫譬猶集蓼次君承顏又奪之早𦇤褓二孤蘭摧蓮槁二女之歸門地崢嶸或殱其良子姓不成成子姓矣則霣其生夫人之壽徐宗實寧若其中心每懷怦怦所自慰者含飴弄曾元孫旣壯日有令名事賢友仁嗣厥家聲從公地下目其可瞑嗚呼哀哉予駑且怠實負公知骯髒之性亦匪諧時猶幸不遇長與世遺如其遇合豈能餟醨公嘗謂我人多靣欺始終可保非子而誰實謹識之矢以無違我哭夫人能不涕洟憶曾起居防門與言始陳世誼次及家門視我猶子吾兒猶孫令人感嘆維徳之溫音聲瑯瑯猶在耳根而今已矣母儀則存嗚呼哀哉稔聞居常防奉釋尊今之遺令饌以桑門況我戒殺敢用雞豚薦其淸酤侑惟芳蓀有抱愚欵沒存永惇嗚呼尙饗

合祭王太常夫人文

嗚呼壽母於玆年躋大耋萬壽之觴未及於闑維仲北還暗投明月方俟歲寒前帨之設爰飾厥詞比於一吷何圖仙遊遽辭塵紲嗚呼哀哉家世貴盛由侍禦始其後益昌孫猶趾美儲祥徳門篤生芳芷洎乎於歸作配杞梓一門之中輝暎朱紫白日晝昬禍不移晷豈意閨房能靜而理未幾叩閽盡滌疻痏奉常甫衰一病不起其後三年又哭伯氏悲哉煢嫠撫厥諸子玉樹倏摧痛心竭髓二十年間叔侄齊軌旣歌鹿鳴猶未執雉母𨿽防明而色常喜視則矒然心可無累謂當百齡永享多祉微屙纒綿以沒其齒嗚呼哀哉當其盛年有愉有悲慶兮弔伏以愼爲夷迄歳之晏榮顇間之榮也能懼顇也能支此其大者婦順母儀至於細行亦靡有虧一飲一食必躬必諮防事歸化潔其樽匜以燕嘉賔不知爲疲旣相夫子母兄具宜惟孝惟恭不問其私晚以寡母督課佳兒我膾我炰汝友汝師今其稚孫發才覆眉早以文筆見稱於時可以瞑矣其又奚咨闔門痛悼恩斯勤斯嗚呼哀哉某等或因投分托於攻玉永夏涼風窮冬膏燭沃以露芽醉以芳醁談藝之暇飫聞肅穆或忝世講以子弟畜獲接鶵鵷實慙野鶩少壯之交俄已衰禿緬懷昔遊近若昏旭今玆承訃有涕濡服釃酒盈巵侑以蔬蔌跽而陳詞寫我哀曲嗚呼尙饗

學古緒言卷十七

欽定四庫全書

學古緒言卷十八

明婁堅撰

祭文十七首

祭張太淑人文

嗚呼子之於親如影隨形所以養志立身揚名有如坎防莫展平生顦瘁相依愴難爲情資適逢世養以鼎烹岵屺緬懷或妨合並孰是宦達爲親遺榮孰是壽康慰子寢興耋也未衰耆也如嬰五福云備百行彌烝剖甘而分列孫與曾以勞爲訓旣明且淸長君之仕亷敬有聲晉參藩牧母畱不行還以督漕過家奉寧臬使之擢旣下於廷再疏終養肝肺畢傾天髙聽卑有叩必譍帝若曰兪嘉爾孝誠爾後起家予憲其澄孝以事君捨此孰登殆又十年以珍從軿然後厭世若蛻而瞑某等獲以鄕曲飫聞徳馨憶自壯歲迄今頺齡人言門內如弓受檠僮客無嘩紈綺不矜有避奚攫有讓奚爭室惟晝績鉶絕宵羮以此爲訓繼繼承承壽母之施施於云仍酹而以告髣髴來聆嗚呼尙饗

祭殷宜人李氏文

邑之達者久詘晚伸曰職方君君之好客以文醉酒自其食貧旣防且多無使罍恥實維宜人昔在陋巷下帷一室中堂延賓其又數楹榱桷接連梱內之垣客至爲具咄嗟而辦聲不外聞花月晶熒風雨淒淸飲必夜分粟儲於缾酒湛於罇佐以炙燔簪珥是脫井臼是操不顰以呻夫子之貴年已服政始霑朝恩夷陵政淸助成其亷靡求家溫職方要地外內斬然賄不及閽歸自京師庋置冠帔依然綦巾有女而夭窈窕之求用啟後昆食指稍增貧猶寒士不辭辛勤少而拮據逮老不渝貴賤曷論令妻壽母在昔何戚在今何欣北黃河南浮長江還老閨門逾六望七白頭偕老寵賁絲綸漆園鼓盆可無憾矣言返其眞某等交於職方或後或先情好維均毎煩中饋謔浪歌呼幾歷冬春昔之童稚今皆壯彊況於等倫宜人之歿感念昔遊愴焉傷魂職方道廣有容無拒論議日新吾儕頑鄙才不能逮秪以道親巨源之婦竊視墉穿復何所云今其已矣歿而有知一聆斯言

祭王先生配某孺人文

凡生人之福澤視所履而可考然或收名於人間或縱心於物表故𨿽食貧而不爲臒無年而不爲夭若夫閨門之良實惟窈窕人制義矣惟從一之足寶我無儀矣等厥聲於若鷕自非集多福以優遊必且目彼蒼其幽眇嘅昔賢擬之於分途謂夫合焉者之固少惟其責報於目前如調饑之求飽所以一不合而紛呶是惡知夫天道盍徐俟於將來信昭昭其可保伊孺人之婉嫕始綦巾而衣縞紛拮據於育鞠譬辛苦於集蓼使夫子之畢力於斯文不以謀生而繚繞已令子之岐嶷露頭角於幼小勤枲麻於夜分聽誦習之了了倏明嫭之摧殘沈夜臺之無曉曠窀穸於久逺庶獲申夫烏鳥旣一命之自天痛呼天而有摽脫冠佩於南曹歸而視其宅兆得日時之具良適司至兮伯趙竭附棺之信誠曾莫解於臨穴之懆懆惟小子之辱在門墻邈師承之難紹懷梱內之士行怨所遭其顚倒乃今知榮瘁之何常貴防心於本標陳生芻於祖筵望飄飄之丹旐愧陳詞兮穢蕪不足以罄夫人之美好

祭侯太夫人文

天之生人其施各異赫然榮觀或不永世亦或長年貧病交累其間幾何數者畢遂於惟夫人母以子貴旣壽而康靡所不備匪天有私乃徳之致維我孝宗徳澤如春在漢爲文在宋則仁民之庇賴歲將百旬夫人之生及玆昌辰柔徳婉嫕嬪於徳門篤生觀察慈訓實勤𨿽則晚達大播厥聲敭歷內外激濁揚淸朱輪繡軛所至將迎昔歲參藩封章是膺繼鎭荊襄歲月再更斑衣之樂象服之榮況復諸孫玉樹階庭吁嗟夫人目可瞑矣某也通家稚愚無似辱觀察公猶子之視蓋念亡者以及其子某托末契亦不余鄙先君之喪緘辭以誄殆數百言言言雪涕維太夫人實大母行神明不衰眠食如壯有來自南忽傳雕喪疇生熙朝疇啟賢嗣疇萃百順疇壽期頤崇酒於觴侑之以詞靈兮歸來庶或聽之

祭張淑人文

吁嗟乎淑人之婉嫕佐學殖於雞鳴垂三十而之官溯大江以揚舲歷湘郢之二州賁章服以瓊瑩庋巾箱而弗禦仍布衣之釵荊已進秩於西曹欣爲徳兮祥刑信獄貸兮非寶樂夫子之明淸由守郡而再遷屢濯乎彭蠡之孤撐瞻慈顏之在逺悵歲月之崢嶸遂乞身而娯侍慰戲防於頹齡荷朝命之俯兪遲長憲於陳情奉晨昏兮歲晚更疊進兮珍烹從後園之板輿雙垂白兮卻行又數年而違養乍除而驟零𨿽所享之非饒在物理兮已贏撫諸孫兮十餘人又芽茁乎寜馨亮歿存兮定命玆貞順之所慿去夫子而彳亍陟泬漻之珠庭倘焄蒿其猶接何遽隔乎幽暝蒸蕙肴兮奠桂酒魂髣髴其來聆嗚呼尙饗

祭陳母文

嗚呼子之榮親實惟祿養𨿽或素封一命爲上矧於儒生孰甘自放藿食藜羮能不淒愴人之有子授以詩書謂當奮飛驟致亨衢赫然榮觀考翼攸圖曾是房闥視同土苴我友陳仲少而攻文含英茹華振厥芳芬將展健翮幹霄薄雲夢適帝所神語諄諄爾求多福其洽隱淪覺而占之以白二親設貴而促孰與長貧兒之沒沒桂伐膏焚父曰兪哉盍行爾意母曰亟哉爾勿再計脫其逢衣衣彼芰制菽水之懽今十餘歲旣不求仕其學彌邃朋來自逺奔走書幣大公樂之入詫閫內母亦慨然謂賢冠帔撫子而言丘園爾賁我榮孔多所飽仁義使爾若苕朝榮夕悴豈如歲寒松柏淩厲維仲之賢母以不匱維母之慈仲獲自遂方圖百年若曾養志羸疾纒綿忽焉厭世嗚呼哀哉母始來歸嗣執巾罍夫子壯年再茁蘭芝少而病脾罕禦肉糜不勝胃寒時釂一巵春首寒凝沴气乘羸一臥累旬醫藥莫治六甲之周不及者期哀哀二子雞骨崩摧白髮衰翁飲泣齊眉嗚呼哀哉某等遊於令子或弟或兄臭味則同愧其才名聞母之疾心焉怦怦逮於承訃不覺沾纓匍匐陳詞薦以殽蒸所知母心能遺世榮靈乎聽之一舉我觥嗚呼哀哉尙饗

祭宣母沈孺人文

嗚呼不肖哭母旣且除訃來自東妺哭其姑先妣之耋有賀在閭自春及秋百日而䢐孺人今夏享年與俱其後四月奄棄諸孤兩家奉母以壽爲娯洎乎遘閔亦略相如所不同者吾母未瘉眠食差安利於走趨孺人久病臥起須扶若不肖者獨身枝梧況艱於嗣晚乃抱鶵孺人之子凡四丈夫諸孫森然蘭茁瓊敷幸而壽康顧後多虞不幸沈痼形顇神愉彼此較量何能無殊至於宜家族姻咸孚爲婦爲母克有令譽女也士行殆儷其模吾衰且駑窀穸亟圖慰我考妣奠此幽墟寧有多賢匪亟而徐時日之良其不躊躕迎告夫子後人所諏【音苴】凡此在殯各有寧居爰陳斯言以侑淸酤菲不廢禮庶其鑑予尙饗

祭何配淩孺人文

惟靈毓慶徳門作配儒者以授易名如中山觟備順與慈有莊無冶娯侍尊章茂膺純嘏姑婦白頭宵燈同灺行則珍從依依膝下歿逾祥矣悲猶昨也曽未及索焉以寡嗚呼哀哉人謂夫子淹雅通方懷瑾莫售有識所傷文子文孫麗藻煌煌譬猶能稼而穡未償日月以須未幾竟亡嗚呼養何必祿腥聞非薌榮不在勢惡稔爲殃豈如逡逡閭裏所臧燕及門內樂壽且康頃者西歸潮迅防張馳書得報乃以遭喪云見夫子喪冠縗裳嗚呼哀哉孺人之終無疾而逝旣靧旣櫛骨肉環侍合掌西方防若坐寐悲戀則防殆於脫屣吾儕之交辱知三世長公之廣令子之粹趾美惟孫其器犀利久已醉心匪伊交臂具聞音徽庶幾錫類旣爲鴻妻其又奚喟崇酒於觴告而以酹髣髴云軿從空來蔇嗚呼尙饗

祭龔大母文

於戲昔歲辛亥月宿於斗爰遣弱女爲元孫婦言登其堂入而拜母溫然色詞慰勞孔厚何圖昏姻維耦維舊側聆徳音拱立以久還語室人宜康而壽女之歸寜夜侍座右太母之憐奚翅出口憶始垂髫獲在師門歲時問訊常值朝暾母起撫我捉衿與言愛子相攜視猶弟昆五十年來感愴歿存昔之苕華化爲陳根吾顏日削有鬢若髠矧於身外又何足論世貴碔砆乃棄璵璠長君學殖篤於本源其訓後生以身爲藩未遇知者棲遲林樊維菽與水盡歡晨昏何以佐之亦有炙燔子曰家貧養母則那母曰子才吾榮已多方期百年樂此天和漸見諸孫自奮觀摩吾甥英英文筆懸河髙桅大艑浪蹙盤渦母不能待倐隨逝波嗚呼哀哉豈無鼎食鼓鐘於前祿之丰矣等於聚羶豈無冠帔雜佩珠蠙躬之華矣每以心防縞衣疏食歸依金仙含笑往生彼有大年某辱門墻繼以姻連相知之深莫如我先維孝友慈一門備焉如是足矣莫問於天嗚呼尙饗

祭宣大母文

嗚呼生年之永幾於大耋詩稱難老相其良人齊徳與齒尢世所少令子克家堂構聿新先宗是紹嶷嶷三孫俱露頭角將振其藻吁可瞑矣是爲厭世遊於物表母始垂壯一病傷脾恃粥焉飽四十餘年有儉而勤無擗而摽豈非天乎壽考且寧長我乳抱惟予季妹爲從子婦覩鬒及皓每聞誦言誰無室家希此翁媼潘楊之睦元孫委禽復托姻好今玆孟陬以弱息嬪羞厥栗棗方圖晨昬問燠與寒辧鱻與薧歡顏幾何顰呻繼之易防以縞嗚呼哀哉女之穉愚內則未閒念此懆懆雞鳴交儆實勤話言比於荼蓼長恐隨俗浸潭華靡予豈能保禮始閨門謹於燕私弓擏箭矯苟不能然以妄爲常水濡火燎母所睠懷吉凶由人辧之在蚤敬陳斯詞爰有藻蘋以侑淸醥靈乎聽之庻其居歆響像瞟眇嗚呼尙饗

祭歸太孺人文

嗚呼人子所難祿逮其親幸而遭時違昏與晨陟屺之感甚於食貧去其裏閈逺道侁侁母子眷戀能不含辛如太孺人三子逡逡長君登朝寵賁絲綸當其使還星軺在門母安其鄕子不能飱謂其友生我之駿奔庶幾獲請出擁朱輪母曰無然蒙國厚恩惟有補衮爾力是陳兄也養志弟服其勤壽母康彊不顰以呻維仲維季不減元昆就列幾何復使宗藩提抱呱呱裹以佩巾慈顏有喜撫此麒麟秩以名峻卿寺嶙峋子且下壽母逾八旬歡焉侍奉疢疾俄臻生榮其養疾視其袢天假之合以慰歿存是曰仙遊指窮於薪異彼沈綿壑舟永淪況聞淸齋久斷腥葷行歸安養逺離垢氛旣備者福不昩者因嗚呼尙饗

祭曹配王孺人文

嗚呼維州著姓曹與王侔北自海虞西分古婁是通婚姻情好綢繆孺人之歸內則孔修事其尊嫜色愉以柔琴瑟初調如漆膠投旣長令子俯仰優遊屏居一室爰謝紛糺嶷嶷稚孫露角與頭弱不好弄學爲箕裘母所驕憐失顰與愁俄抱沈屙有加無瘳荏苒逾歲日月其遒比聞眠食尙可夷猶不謂涉旬遽至彌畱嗚呼哀哉我始內交夫子是求遂接長君更唱疊酬自慙薄伎實與命仇同糅玉石槪不見收每爲我言曷解母憂庶幾杜門極力防搜自母之疾醫藥是謀娯侍朝夕匪躬弗羞閒一對客神采煙浮遽遘閔凶吁天悠悠嗚呼哀哉承訃之日匍匐往救親朋在堂追憶舊遊彼相人者其言實讎數旣定矣孰益孰裒子孫滿前衰衣絰繆有孺子慕肝腸若抽我陳斯辭於彼繐幬以慰令子靈乎知否嗚呼尙饗

又【代】

惟我宗兄晚乃登第以亢吾宗吾才一紀稚騃無知亦謂顯融靈其仲女年則倍予夙修婦功其歸於曹婉娩以聽允矣肅雍自後五年夫子獲解奏書南宮有兒嶷嶷出就外傅則爲丸熊驥絆其足駒亦屢蹶嗟時未逢俯仰辛勤凡卅年餘卒以瞀乘之一命未沾望六以終嗚呼哀哉閨門之懿如裘斯襲美也實充在室而女旣歸而婦母道兼隆友愛之性篤於其兄振乏與窮庶幾士行誰歟述者有管曰於乎哀哉昔少司馬元昆後先起家於東大宗綿綿𨿽未九列每紹家風靈實自出有子有孫其後必崇比聞兩稚長方舞象豁然心胸旣誦五經左艶騷幽旁及史公少者十齡其所誦習必兄之從靈𨿽奄逝所遺於後玉樹丰茸況也夫子志在千里必試其庸長郎學成又三年殖文場之雄慰爾九泉可以歿矣天豈夢夢嗚呼哀哉尙饗

祭唐嫂文

昔伯和兄視我先君恩猶父子師弟之誼舅甥之親蓋其名耳我始八齡入拜嫂氏迎饋我漿其貌溫然其儀肅然匪傲而莊追數至今四十餘年我已衰白中間兩家靡所不同維休與戚防之臥屙於夏增加有孫受室喜爲開顏眠食如常庶其迪吉維仲之冬伯子來告嫂病顚危我西過昆曽未信宿訃音倏隨嗚呼哀哉伯和剛方防以柔劑外內無郵至其爲母愛而能勞子女無媮曾不偕老又未食報而奪之年天厚畀之又復嗇之孰知其然歿後一月日時具良成禮而袝我將爲銘納之堂以永其譽維是平生中表之分倍於常情俯仰今昔淚陳詞以祖其行嗚呼哀哉

祭淩孺人文

嗚呼昔歲丁酉予時逾彊老驥垂耳將辭服箱有謂楊君夫夫善藏盍與朝夕修其文章君乃延予館於山房如豹隠霧如笙含簧何以佐之維酒與漿誰其尸之有美孟姜王父司馬仗鉞南方宿衛之旅父冠其行允文允武世業是昌婉娩令儀言歸於楊琴瑟靜好娣也袂良熊夢未葉小星煌煌雙珠在掌炯然夜光撫而樂之實篤其慶夫子有眚其視茫茫賴此內助杜門相羊一病奪之灑淚承眶予頃艤舟於彼金閶或以喪告曰臘未央日且六旬一水非長曠隔如何倏焉載陽有媿匍匐彌深感傷維殯之遷仲月旣朢淺土是依舅姑之傍乃克陳詞薦厥嘉芳魄乎歸安神遊八荒嗚呼尙饗

祭沈母周孺人文

昔修嫭之來歸當歲行之癸未相中饋於沈屙承和顏以抑畏自遂専於篚筐逾二紀而勤勩遭家難之披猖集眾嚚之如蝟從逺宦於楚南攢百憂以成瘁歸田園之久蕪曽醫藥之能濟熙春陽以幾何旋雪霜而霾曀嗚呼哀哉維夫子之好客每過從之狎至傾百壺以爲歡必卜夜而同醉匪尸饔兮有人將鼈長而爲詈矧機杼之常盈課僮奴以羣肄夫孰怠而嬉嬉咸相戒以惴惴年向衰而彌勤報未食而奄逝嗚呼哀哉惟鳲鳩之平均撫幼穉於一視逮呻吟之有加曾莫懷夫忮忌有就養而無方脫簪珥於旣匱尢誠信於附身固瞑目而足慰嗚呼哀哉某等辱夫子之素交數醉酒以把臂感今昔以興懷爲澘焉而出涕肅肴俎而陳辭庶髣髴其來蒞嗚呼尙饗

祭吳氏妺文

嗚呼予生終鮮女弟三人長者早夭已十八春維仲及季二皆食貧嗟我不遇老於諸生食指爲累欲贍不能每以疚心不安寢興妹𨿽逾衰尙耐艱辛早作夜休夏汗冬龜衣粗食惡終歲長勤其始歸吳才十四齡有室有堂有萊有防婿弱宗彊詎容久寧棄之來遷一廢百湮歲無丰儉日須斗升男子之逸婦女之顰積貧焉給積瘁焉勝壯子離居莫侍其親少者稚頑未遂婚姻昨歲維夏兄嫂是因曰予朝晡安然饔飱力之所出薄少可贏俄遘非意郁與勞並疾痛來乘日以淩兢血之耗矣遂傷其筋廢於牀笫日吟且呻藥物靡效妨其躬身嗚呼哀哉疾之漸亟從容與言貧病之軀何愛生存惟是窀穸無忘其源往從舅姑葬不十旬此有兄在庶幾可瞑迨歿而視有稚煢煢時夜過半殯卜以申頗虞晝昏濕云屯屯或有雷電震驚其魂旣含且殮長子來奔已而蓋棺目光如星豈有憾乎未可以冺嗚呼哀哉自秋涉冬日月沄沄忽已卒哭有殯未墳每一念及此吾所任所不敢専時日宜詢夫子之計一何逡巡四壁蕭然有嫗晨昬誰歟陳饋防迹絕塵吾𨿽慫惥殆於罔聞惻焉傷心五內若焚具以告汝有淚俱傾匪我不信實應且憎嗚呼痛哉尙饗

學古緒言卷十八

欽定四庫全書

學古緒言卷十九

明婁堅撰

祭文十一首

祭龔母徐孺人文

惟靈婉嫕之資順聽自將簉也而賢佐厥筥筐夫子幹藩去國而航南逾嶺嶠殿彼海邦誰歟侍之有美季姜逮乎解組曰歸吳昌有鶵二鵷洎兄翺翔室喪其嫡陪祀於祊亦旣弄孫挾冊方洋夫子之疾臥起一廂飲噉猶昨步屣微妨晝娯墳籍夜飫壺觴所不落莫孺人在傍樂此燕譽年甫異粻短檠共燼不逮晨光嗚呼哀哉匍匐往唁知其素彊女之及筓爲具賫裝宿昔所峙僅畱空囊屢恚而嘆二豎膏肓痛不可忍猝以披猖嗚呼哀哉人之生世如何可量𨿽有修短不系否臧少侍君子宦於其鄕子又生孫世業靑箱赫赫髙門潭潭中唐兼珍而食刺繡爲裳所享多矣豈必壽康其未能瞑夫子皇皇然自乖分移居東堂惟酒與棊忘日之長魂兮有知其勿永傷世講之誼薦其苾芳奠而以告庶其來饗嗚呼哀哉

祭宣配丘孺人文

嗚呼閨門之譽婉嫕夙稱生自望族歸於蜚英嗣執筐篚以奉嘗蒸言媚堂上有如嬌嬰翁也而慈無譙訶聲媼之嚴兮謂順而聽子未有男進以琇瑩十年之內舉三寧馨撫之如一罔不受擏伯也齒冑是爲吾甥亦旣抱子頭角崢嶸日侍大母啜所調羮可幸成長以慰頹齡何圖一疾童穉涕零嗚呼哀哉予之老誖三世將迎有女而孱未辧執罌王姑憐之有誨必聆無非無儀實愈才能母亦謂然不誚不勝而今已矣有淚霑膺城之西南墓出於汀水勢環繞樹色靖防將告夫子以古之經必母久淹靑燈長熒薄陳果蔬以侑醁彷佛來歆靈車翠屏嗚呼哀哉尙饗

祭徐配吳孺人文

嗚呼孺人之歸嗣執筐篚逮事王姑曲承音防顧而樂之婉娩可喜稱其家兒夙知大體夫人晚年女之伊邇餽問之勤如同臥起旣壽而終銜哀備禮窀穸有待愴焉塵幾𨿽撫二女長甫及筓嘗舉一男送以悲啼久病而瘵醫何能爲相爲嘆息肝實傷脾血枯中消殆不可支經旬絕粒淚長辭嗚呼哀哉內則孔閒夫子亟稱逮下之恩中外同聲閨房穆如疊進小星爰有驥子舞勺含英如金在鎔如弓受擏母之臥屙躬禱必誠歿而有知庶幾目瞑嗚呼哀哉孺人之家貴極簪纓三世而上實秉國成有孝有徳嗣起崢嶸洎乎世父亦邦之楨先公數奇僅升於黌其文與行允也令名嗚呼哀哉古稱士女必本家世生於貴門歸也服媚𨿽奪之男無忝錫類命之不長有報其瘁所不能忘惟此兩穉有父之慈豈無快壻風馬云軿去此疣贅聊陳一觴以告而酹嗚呼哀哉尙饗

祭時母馬孺人文

嗚呼閨房之內嬿婉之私其幸不幸銖兩毫釐生而分定邈其逺而微或耦貴得侍房帷如江之泛濺沫流澌借以風雨滙爲沼池郁彼嘉木下茁新荑始華韡韡旣實離離吁嗟孺人生實似之少侍光祿潔其盤匜恭愼且惠朝夕允宜是生鵷鶵幼不好嬉稍長積學漸騁厥詞方圖養志以慰母慈云何一疾遽不能支醫藥罔效痛結肝脾光祿之殯卜葬未期偕其元配後先繐帷從之地下如平生時嗚呼哀哉吾儕之交再世追隨年多已老次亦逾耆若其少者姻婭差池爰薦簋飱以侑一巵髣髴云車來聽陳辭嗚呼哀哉

祭宣氏妹文

嗚呼予之同生兄姊早殤兩弟不育三妹相將憶我甫齓長者扶牀仲後一甲歲臨子方季同予寅丙火其煌各歸舊族獨有文章先君疾革管妹驟亡祕不敢泄忍淚盈眶仲僅逾衰貧病交戕幼子侍側我躬其喪今又哭季痛何可當妹生二子章逢蹡蹡足慰目前而命不長豈其顇耶貧則何妨我父逾老母更壽康妹未及耆一病莫禳如予潦倒能不摧傷豈彼瞀昬舉止倀倀人之所鄙而天謂良耶豈其淑愼蚤暮皇皇人之所喜而天實靡常耶抑或修短稟受異量而瘠未必尫沃未必穰耶嗚呼蓋蹔聚者形骸斯欣蹙分於在亡不昧者神明故賢達防於短長夫安知存者之不爲有限而逝者之不爲無疆耶夫安知眾所羨者之無幾何而獨契者之未渠央耶苟長逝者而聞吾斯言悟其本光則風馬云車翺翔乎寥廓而稅駕於無何有之鄕也必矣嗚呼尙饗

祭執丈傅先生文

嗚呼憶甫穉愚以通家子出拜於坐公揖之起退問先君頎然者誰曰士凱兄伯父事之博學多聞此世偉人聆其謦欬庶幾斯文已漸知學識張二丈叩其淵源與同鄕往張嘗語我昔與士凱同在師門各厚自待維歸先生精於文律抉微棄陳闖入其室獨吾士凱不專於詞意在經世才傑爲師我時豁然若撤其覆若發之蹤而示之獸自後公來信宿予捨每至宵深豪飲悲吒戲謂先人且可還臥畱爾阿戎我唱俾和俯仰幾何倏忽卅年今其已矣有淚澘然於乎哀哉先生於學善論前史擺脫拘攣視猶稊稗不學無術乃俗之陋以是涖官不賈奚售謂事之幾系於忽微有黠而合或戇以違匪識之長孰知其趣世有斯人胡令不遇嗚呼哀哉公之感憤每思一試自負其才而不得志嘗論防莊以悁爲達謂與世忘一何乖刺【音辣】公之元孫頗世其學或時訶之汝非卓犖榮名可淡進取難忘胡今之人有弛無張我聞斯言殊爲心惻世終莫知況乃日昃公以濶迂廢其先貲晚歲食貧中益自悲然而聰明不減於舊飲噉兼人庶幾上壽顧其體肥气不能充行立久妨以歿元躬嗚呼哀哉𨿽然子且下壽而哭其父有曽有身爲髙祖世所未聞公獨享有𨿽人之窮天則何負所可悲者才出於人學邃於古憂不於貧而官止師儒不登朝廷不司民社老於窮經世之膚學剽竊無根膴仕厚祿以髙其門人以相方爲公興嗟何石之瑜而玉之瑕彼不知也曷足怪焉凡世所收譌種相傳譬如蘭艾臭味迥殊艾之盈腰蘭固宜鋤百圍之木不任棟梁千金之璧不琢珪璋此世之羞公乎奚憾我陳斯詞申於明闇嗚呼尙饗

祭殷職方公文【代】

公方舞象防筆成文長者試之占對紛紜其後三年補弟子員督學馮公目以絕羣實兄事予情好兩惇於時宿儒有唐有殷洎潘先生篤行多聞引爲小友擢英播芬數擯有司气爲益振逮歌鹿鳴九抵白門南宮之役三詘始信乃大江牧彼州人乃佐戎樞論厥武臣請托旣絕謗議實繁蒼蠅防璧千古同寃歸而槖空如諸生貧老又加二以歿元身公旣晚達又被毀言始不及旭後不逮曛何才之髙而命之屯顧所自樹已足不冺況畱其餘以庇後人我所悼者欲吐復吞貴不忘賤此道久湮公正發憤亦已沈淪誰於貧交白頭彌親誰復侃直分別蕕薰於乎已矣能不悲辛嗟我望九亦旣眊惽五十餘年時事日新公又前逝將孰與論吾儕老矣朂吾子孫與公之子尙其還淳老淚欲枯奠此一尊存歿之感寸心若焚嗚呼尙饗

祭瞿幼眞文

子之端靜而敏宜克有就以聞於世而竟中道以殞耶子之提鉛握槧避喧就閒蚤夜孜孜以求合於有司之程凖而其討論墳典每掇拾今人之棄余以剖擊俗學之駁踳蓋細極於虫魚艸木而博通於防畫偏旁庶幾泛覽而密稹吾觀其气和色溫若醉人以醇醪而不少露夫畦畛然而其志甚厲其神甚緊苟可以極才力之所至又若秋天之鷹隼顧能勤一生於修塗而不能脫鹽車之韅紖豈其決性命以饕貴富而未免爲達者之所哂蓋以立身揚名乃孝之大𨿽亦知自全於恬兪而中有所獨湣彼不知者謂子欲朱丹其轂以爲親榮而更使垂白老人哭愛子之夭折而痛結於腸腎曽不聞學殖人也修短命也假令子棄人世之榮名學方外之導引未必能回已定之命縱復優遊以終老而志業未遂名聲不彰亦何取於壽考而泯泯耶吾三人或忘年與交或少而相習或締交伊始而皆自謂能知子之心能悉子之隠今之哭子蓋不能忘情於三號而實知夫火傳之無盡然則子之再來人間以究竟其所欲爲也允矣敬陳辭而奠觴淚汍瀾其不能忍嗚呼尙饗

祭沈祖均文

嗚呼去歲之冬就試於郡君臥寓捨屢走問訊起而對餐言語諄諄曰疾所由得之郁忿木旺火燔肺受其病予實憂疑且告之愼君𨿽傫然意猶矜奮談及藝文抉摘瑕釁予笑而言此何足論死生大矣菀枯一瞬愛其皮毛腎腸爲殉子必不然盍以靜鎭首肯予言是有定分吾力與爭彼不吾近其若之何狂走以僨於時詞場爭礪鋒刃慨焉曰歸寧匵之韞幸而得痊吾學益進不幸病廢吾子是訓後身身存斯言可信旣別而歸窮冬伏枕遣問增損口授以應子書不來憂心日甚陽羨之遊予懷懜懜詢君親朋彌亂方寸有加無瘳漸妨食飲還過於昆驚聞在殯中腸若抽有淚如迸君而蚤夭信矣其命性剛而明才敏而儶一言之過其更無吝一得之長亦取自潤比來精勤旣溢愈濬吁嗟已矣能不悲慗君之羣從握瑜懷瑾爰及從遊咸受韅靷還以所聞授君之君所未酬後當克振吾衰而迂有皤其鬢同心幾何俗之所擯與君久要庶不緇燐匍匐哭君拊心慿櫬嗚呼哀哉

祭吳起龍文

嗚呼予昔垂髫謁外舅徐侍坐中堂時方聚徒授經其中少長紛如君之昆季濟濟曳裾入敍姊弟則予外姑自是識面數共籧篨已結爲社同獵與漁情分日深君尢勤渠洎遊膠庠得陪步趨予縻鄰境歸卽相於笑言之接棊酒之娯逮乎歲晚有暱無疏予別諸生倦於修塗君起家貲贍於菑畬隙晷之暇彼此相呼我姻君鄰三人與俱棊之虐矣酒亦酣且俄別三日方擬相拏鄰之訃來君去斯須嗚呼哀哉君已三子或勤以劬或憺以愉少亦馴謹無敢昬逾以侍寡母慰君黃壚嗚呼尙饗

祭吳氏姑三娘文

於乎維昔歲首先人見背防防靡依痛沈五內姑之哭兄幾同兒輩已拭淚痕慰我苫塊逮逾百日形亦臒悴念厥老姑僶勉還憩秋暑向闌來看吾妺信宿卽別彊要不遂期以杪秋重來相對何圖一疾纒綿增憊病得之肝而傷於胃我就問時勸以無懟姑亦頷之非不自愛吾疾已深寧當復瘥而母而妻吾向所賴今當長辭能不介介及乎彌畱終以不憒嗚呼哀哉父之同生兄伯女弟伯旣早夭白首惟二姑少吾父實惟一紀春萎冬謝乃同玆歲於乎哀哉姑不知書而性明慧每與之言輒了大義問我往來死生之際爲言幻緣悉如目翳或寃或親或喜或恚揑目所成何足掛礙姑曰實然我所嘆喟自始來歸舅已前逝辛勤事姑衣食每匱未衰而寡鞠此諸稚三男兩女各已婚配長孫成人且見孫壻吾勤一生無慙吳氏柰此老姑翻令掩淚此如可忍含笑入地有家而貧乃命之值將逸而殞其又誰觖嗚呼哀哉姑念兄嫂歲必再至其畱旬月拮據不廢予時勸姑宜少自恣晏起早眠胡復勞勩姑曰吾來食飲爾饋幸有餘閒肯怠吾事吾之家居吾炊吾洎吾日不給而暇於寐今其已矣徒霣涕泗諸子哀哀能不百倍於乎哀哉又念衰侄未有頴嗣曰父八旬終不求忮兄亦逾耄惇行不貳寧有單傳而斬其裔爾之居喪愼勿過毀言猶在耳每爲心悸憶姑臨終屠宰爲戒市脯擷蔬以薦而酹靈其我歆知必不昧於乎哀哉尙饗

哀辭四首

友人徐孟祥哀詞【有引】

予友徐孟祥別三日而或以訃至余愕且疑亟往問所知遇其僕於塗問之信蓋歿之時前食頃猶爲其子說書課家僮有所葺理俄入內而憑欄咯咯似呼痛者再舁至牀而絕痛哉孟祥之父母老矣以彼其才气不早奮於時以爲親榮當必晚達無疑也而竟以夭死尙可知耶𨿽年之不永與志之不獲展平日與孟祥言頗似聞道者顧安能無戀戀於其親耶然而孟祥之長子已逾冠成立足以娯侍大父母不異孟祥生時後二三年績學綴文以畢其父之志而爲二老人慰者知必不逺矣故予爲之辭如韓之哀歐陽生者以解其父母之哀悲且以慰孟祥於地下云

秉諒直兮气方剛忳壹郁兮年逾彊脫鹽車兮馳康莊逝將駕兮蹶且僵豈良樂兮終莫當使騏驥兮隕路傍策駑駘兮追翺翔委銜勒兮私自傷善之慶兮惡之殃吾欲問兮天茫茫彼菀枯兮與彭殤譬遵途兮各有方或脂牽兮登羊腸犯陽侯兮戒舟航塗所出兮難周防枻莫施兮僨其廂賤且夭兮命之常魂魄依兮父母傍目可瞑兮後則良代子養兮壽者康刷羽翮兮修文章所未展兮於焉償昔與子兮溯大江予嘯歌兮子傍皇曰臨深兮永以懲【葉】曽倏忽兮臨其喪子事親兮能勿戕孰短命兮可使長窮泉閉兮隔幽明知莫逆兮如平生

方孟成婦張氏哀辭

方孟成甫逾冠將娶於張張之大父別駕公一日與予語及之以生嘗從遊知之必深也予因爲言孟成外溫內朗學日益而功加勤公聞而色喜張吾鄰也通家往來暱甚先是予妻見吾數稱孟成輒曰鄰家有女殊秀慧盍爲聨二姓之好乎予𨿽頷之而未暇及其後竟成婚姻焉孟成以其弟故困於雀防至無以爲家來依婦翁翁媼皆愛其爲人然爲諸生十年不獲一試京兆徒以獄訟縻之也去歲辛亥別其婦讀書虎丘山中及冬而還試復不利開歲卽又別去夏秋以爲期未幾婦病間一歸視卽復惘惘出門孟成所買新居去予捨傍才數十步未定遷而以盛夏走句曲顧𨿽數謁醫藥終不效則數謂父母其以兒遷乎移居之後意乃恬然而孟成不勝內顧復觸暑蹔歸畱十日而行已畢京兆三試會督學戒諸生母得遽歸旣而疾馳四日以昏夜宿關外明晨遂不及於訣僅得視含斂而已嗚呼痛哉孟成嘗爲予言婦之疾得之火郁而上炎予曰豈爲未成子姓乎曰不然以文之蹇耳窺其意儻幸而有一日之遇何必身自舉子哉其始疾作有妖夢焉問之不肯言孟成亦曰泣而爲瓊瑰盈其懷吾懼夫不幸而踐也亦置不復問其後凡所以告孟成者皆防引其端或傍及於他人迨歿而後知其皆訣也歿之前一日泣而戒其穉女曰善事若父而已至其言嘗爲羮以療孟成疾尢酸楚可念旣沒而孟成之諸弟無不稱其孝睦可謂賢也已予故爲哀辭以慰之於地下且以解孟成之悲思沈屙中人兮醫難爲良湯藥少閒兮左右去傍指其臂痕兮問此何創宜不能知兮今告子詳昔子之癘兮食絕於吭實迫且悲兮黙焉以禳刲臂爲羮兮試與子嘗幸而下咽兮繼粥與漿出肉於沈兮納臘於囊終不以告兮後莫我明【葉芒】發篋覩此兮覆謂不臧嗚呼倉皇迫切兮爲此固當匿迹杜口兮意尢難量孰有女婦兮丈夫深藏天奪婉嫕兮如何可忘嗟人之生兮福禍茫茫夭也而淑兮壽也而狂有惡其生兮有悼其亡豈以臧否兮而分彭殤其間相反兮乃足相方昔之剜臂兮今爲斷腸不聞鼓盆兮古有蒙莊彼豈寡恩兮誠悟其常苟爲若淑兮促乃爲長如其嚚凶兮壽彌不祥亮逝者之無憾兮柰何乎哭死而過傷

王尙寶元配李安人哀辭

太原王遜之娶於昆山李氏今中丞公之女孫而太史君之女也嘗從官京師然未受封而稱曰安人者從尙寶爲京朝六品而稱之也來歸八年屢遘閔凶連舉三男子今年夏還哭子而顇醫藥未效旣又免身彌不能支迨其疾而病也嘉定之通家某某數誶其進退以爲憂喜間二三日則往問遜之李氏姊及聞生男喜且慰曰可無虞矣孰意其增劇以至斯耶悲夫安人之始爲婦年及筓耳進止有常度不妄言笑家人無不宜之居王舅之喪戚而無違禮明年文肅公薨山崩梁壞而遜之不震不撓聞譽日起顧其內事久茀不治旣而外內肅然人皆曰安人實賢且能以佐之也或以語太史君則謝曰孺子何足以當之吾爲父知其於婉娩聽從或庶幾焉比歿遜之書來辭極酸楚至云身賴以康家賴以庀聲不出於梱而臧獲各循其職疾已瀕於殆而話言咸中其窽神識恬然無戀與怖有類聞道者而竟夭其年造物防茫其又何可知耶歿未幾而仲子痘愈尙寶當以使事之江右吾儕相謂弔與賀不可兼再逾月而始克往奠爲之辭以哀之且以解遜之之悲詞曰稟淸淑兮閒姆訓外則溫兮中彌濬生華冑兮歸髙門惟夙慧兮逺驕吝逮事舅兮驟見背茹辛酸兮佐厥矧泰山其復隤兮傍之人兮爲彼震嗟梱內兮糾紛試亂絲於芒刃旣大事之克襄蓋盈耳兮休聞𨿽夫子之競爽兮賴夫人兮坐鎭樂欣欣兮所知彼蠢蠢兮奚釁泣呱呱兮蜯珍秋之中兮再孕望國門而北兮尙累累之符信已使車其南還兮飭藩封之虞殯攫明珠兮掌中等朝華於彼蕣淚涔涔其盈眶兮魂怔怔而欲殉又一舉而得雄兮謂可療乎疾疢竟形神兮兩憊埋塵土兮玉潤渺西江兮旅次攪繐帷於方寸靈之歸兮安養陟蓮臺兮崇峻神逍遙兮無方睇金容而不瞚何修短兮足云去塵勞之若焮畱結想於人間乃宿緣之定分誠靈心兮永湛已相忘於喜慍無噭噭而怛化兮斯達人之委順

王伯深配陸氏哀辭

表弟王伯深之妻陸氏年十六來歸歸十有八年以歲癸丑四月病歿予往唁焉姑哭之慟以予所聞平日之孝於其姑也信自伯深之弟及婦皆痛不自勝蓋其和柔惠淑爲防而防爲姒而姒宜於家之人也又信始歸之歲姑嘗命出見予色溫而貌莊舉止合度意其爲福徳人也已而漸聞其賢久之伯深不以予之衰鈍數相過從容問所以勤學之道於是聞其賢益熟嘗生男不育意惘惘不自得顧連舉女性又篤於慈愛推幹就濕體日益顇歲中臥屙者常十三伯深憂焉予慰之曰此無夭法也婦徳如是體貌又如是而乃虞短折耶比者每見伯深必曰吾婦殆不能起以爲憂數遣問訊云少間矣當疾有加幾絕粒漸喜日啜粥三四盂矣一旦忽以訃至吾妻女皆錯愕失聲𨿽予亦自怪向之所謂福徳人者而驟至於是然則人之資性容止其皆不足信乎可痛也巳乃敍其疇昔所聞而爲之辭以哀之詞曰士貧而娶兮賴其儉勤所以爲養兮瘁骨與筋其不能然兮柰此食貧或給於養兮每患齗齗盛飾而居兮曠於晨昏夫子之過兮閭裏日聞吁嗟淑媛兮匪驁而仁父母憐之兮室無間言歸不逮舅兮恪共明禋滫之滑兮靡閒夕昕旣以奉母兮燕及嘉賓母之戒齋兮閒停壺飱莫奉母歡兮有獻於緡弱而善病兮不耐苦辛敏於女紅兮手不去紉猶以儉補兮無侈衣巾譙訶不聞兮其怒以顰姑爲一言兮攺顏爲溫蓋孝誠之天植兮豈勉彊而由人凡今日之深痛兮固在昔而已云嗟予言之不中兮殆禍福之不可以理論惟孤女之兮恃大母之加恩不數年而及筓兮庶以慰眷眷之幽魂

學古緒言卷十九

欽定四庫全書

學古緒言卷二十

明婁堅撰

呈八首

修復南水關呈詞

呈爲懇恩酌采羣言修復水闗以禆學政事竊惟人文闗乎風土气運系於作興照得南城水門舊在黌捨己向因眾稱巽水之秀攺辟迆東而迎然於卦气有符實則巒頭未合𨿽其說各有所主若至是則必無非大抵濱海之鄕凡潮汐吐吞總謂之去故其流注之勢必江湖滙合斯謂之來試就治城論其地脈則必以東北爲去西南爲來明矣舊闗直受之於南何必爲巽新門縱據得其吉卻轉而東譬近捨稻梁之養逺求珍異以適口求而不得餒且相隨況巳在巽西气本相接辰居巽右禍亦須防𨿽陰陽最爲渺茫非耳目昭然較著顧當其攺圖於始亦謬謂張网可幸得魚及其覺悟於終豈容以懲噎而遂廢食不及今明臺之兼聽將終虞已事之難更此諸生之所蚤暮以講求饑渇以延企者也又去歲秋試之先曾具呈言新鑿西水達於練祁者若橋梁爲礙舟楫不通將坐視淸流漸成塡淤已奉處分未獲訖工並乞查會前呈一時並舉實爲便益須至呈者

乞祀朱熊王三公於名宦呈詞

呈爲遺愛在人宜隆秩祀以著不忘以垂有永事竊念吏治必稱循良親民莫如州縣況東南系財賦所出於催科兼撫字尢難幸遇其人能無追思於沒世𨿽紀其績未若崇祀於將來照得前知嘉定縣事歷官南京禮部吏部郎江西按察司提學僉事南京大理寺丞通政司參議嘉興朱公諱廷益其自閩移吳之日當政猛民殘之餘吏以急斂幹和民以屢侵多疫公仁且潔又簡而寛絕不自潤以脂膏惟有人沐以滲漉邑之歲困漕糧以土瘠不宜稻也則爲請於主者仍得攺輸以銀邑之額設官布以賦緩可紓民也則爲言於監司因得漸弛其課至於徵斂有法則創爲板冊連票𨿽愚民不至於倍輸又慮風俗漸奢則倡以節食貶衣𨿽富室亦遵於雅化與韋布通賓主之禮際而人知老老賢賢與章逢申名教之防閒而士用逡逡凜凜總之以逺賂而瘠已以瘠已而肥民萬姓頌之同一辭三年紀之如一日也繼其後者廣安熊公諱密擢官戶部郎早卒承寛仁之緒撫蘇息之民以爲政似不難以見徳實非易初至不求殊異無取名要譽之爲稍久孚以悃誠有淪肌浹髓之惠所以人蒙其賜尢在天戹其逢在任久歷七年連歲曾無一稔方流離之乍復咸寄命於緩徵乃殿最之攸闗似考成於通賦公卹民之瘼惟己之辜𨿽奪其俸者屢加然不爲動者自若旣申折漕之請特嚴投櫃之防務令納者絕無絲毫加增而收者不至萬一賠償又以惡艸不除則嘉禾不殖始剪打降之凶橫繼絕訪行之中傷大約虛懷待人時或寄之以耳目然實心求可人亦效之以肺肝亷不爲名寛不廢猛人士頌其質行黎庶戴其深仁顧惟二公或已陟爲卿貳或久遷爲省郎未究厥施遽促其算獨此荒瘠最被恩施昔賢有云後世子孫思我不如桐鄕之人思我緬思二公在官之年所以爲一方之謀者不異父祖之計安子孫以故二公沒齒之後所以系一方之思者亦猶子孫之追念父祖考之祀典允矣具宜惜其後人未聞趾美接壤西吳而近者僅嫡孫名系於膠庠曠隔東川而遙者斷遺孤音問於修阻若不及今而申請或恐稍久而莫詳顧欲由下以遞申或恐文移之寢閣豈如自上而批發不虞胥吏之稽畱又故本學教諭累遷國子監助教博士監丞南京戶部員外郎致仕婺源王公諱廷舉端方其行篤實其謂行本而文華當分急緩若華繁而本撥倍切甄陶貧乏者數賑其寒饑僝弱者尢力爲擁防因良牧之加禮燕閒輒有獻規毎輿論之密伸緘祕何曽出口再當偕計而北上直云衰拙而南還世人之邊幅不修賢者之坦懷彌著以故攺官冑監祭酒亟稱其賢已而進秩戶曹同官咸重其守至於移病懇求致仕蓋由考滿不能治裝行李蕭然遺貲窘極實乃昔賢之淸操豈止叔世之人師參二令而齊名信一時之絕盛況蓋棺久已論定而闔邑靡不心儀盍使此邦士人寄懷思於俎豆後來賢達興慨慕於宮墻有此連名具呈伏乞準勘申詳並祀名宦須至呈者

覆勘回呈

云云竊思官守至重也材品固以時升降而其論必先於儒生鄕校至公也評議亦以時重輕而其究必定於輿論照得前知嘉定縣事朱熊二公及掌教諭事王公先後僅十年之內望重皆一時之尢有身處於脂膏而冰檗不移其操有食貧於苜蓿而苞苴無動其心朱以寛簡著稱嘗微行村落之間野人初不知爲長吏也而熊自逺方後來規隨咸戴其寧壹熊以悃愊終譽尢特嚴錙銖之禁私家幾不知有官耗也而王與同時相善獻替每畢其見聞士民追思今昔如一或曰此三公皆宜大用而竟以不永其年世之喪道歟民之無祿歟不然而何天奪之遽又曰此三公皆宜有後而未聞能世其業天不可問歟善不必福歟不然而何後嗣之衰夫詩詠民不能忘君子之有斐玆其人矣傳稱沒而可祭神明之及交以教徳也今上自大夫下逮士庶無不皆稱其賢則及春而祠至秋而嘗允宜並祀於學近歲儒生之論間有涉於阿私以故師帥之尊或多於寢閣前所瀆聽頗及其子姓之殄瘁可以無疑於過譽而今所覆詳尢恐夫歲月之曠隔不能無憂於廢禮人如此其表表也而不獲祀將來復誰可當言如此其諄諄也而不足行自後復誰可信伏乞俯垂照察亟賜申詳

通學諸生上撫按保畱胡明府公呈

呈爲疲民羸瘵懇畱亷能有司以終惠愛事竊惟旌別者上之大柄所以察吏而振起惰窳之風怙恃者下之至情所以吁天而願借慈仁之牧本縣東瀕大海西咽澄江沙瘠故不宜禾未免仰鄰封而足食木綿尢不耐雨偶一經霪潦而就荒加以俗媮而訟日譎紛紛求勝於譸張況復區分而賦日逋往往交通爲蟊螣向因松江壅爲平陸故每歲之河工譬猶通咽開膈近以官布入於考成則昔賢之闓澤轉爲擢髓抽筋以物力土產而論於全吳之邑則嘉定爲最僻最敝以調停設處而責於宦吳之人則嘉定爲最劇最煩胡知縣自三十九年二月到任迄今二年先除豪悍不逞之羣凶繼懲刁黠無情之宿蠧值歲收之屢儉撫字多方處賦額之加徵催科不擾勵操則四知是畏中懷獨潔之冰心訊獄則兩造無寃庭有久虛之肺石十萬家倚爲慈母六百里欽若神君驟聞調繁不勝卻顧在長吏則絕其有緒之成勞如絲方繅而斷繭在小民則奪其調饑之待哺如炊欲熟而絕薪𨿽地方重臣意在磨礪不暇顧於一隅而梓桑私計念切祈哀能無迫於上訴亦知己奉兪防誠難自異於盾矛猶望更煩部咨未必遽乖於竽瑟矧在長洲以期得代繼組者自當別有循良而在嘉定以棠防方隆怙恩者詎忍失其覆芘若長洲以得賢爲幸則嘉定以失怙爲悲幸屬帡幪誼鈞憫惻且下邑頃年之故事有調繁瀕發而復畱如祁門唐知縣攺調嘉定往迓舟車旣宿畱於彼土蒞官月日且刻期於此邦而竟憫攀轅再馳奏剡是知一時回天之力全在臺臺而三年河潤之施更自今日有此激切連名具呈

乞攺正剩呈詞

呈爲懇恩分豁額徵名色以釐積誤以釋羣疑事竊照邑賦之得請永折也實由地磽苦旱乏米而每虞缺兌故也歲輸之獨多剩也又因已減復徵所餘以抵充別項故也自巡撫周文襄公創立平米加耗每石編銀五錢以蘇東南之重困至萬曆初下邑猶困於兌軍累題折兌幸得永折奉防蠲免輕賫蓆木板過江修河等銀每石約計減編四分據徑賦冊凡系奉文蠲除無得仍五錢計算向已頒行遵守止因廿三年院題闔郡全荒部覆槪徵折銀本縣遂亦一例混編五錢賦冊所雲府胥之防上則曰片段易於徵解縣胥之誑人則曰髙下全在府胥可謂昭如日星矣而迄今未蒙仍前攺正故剩視鄰境積久相懸𨿽用抵練兵均徭里甲等項原非擅增然何必獨浮嬴余之數使閱冊者駭其過多又且曲爲抵充之名使輸銀者疑若可緩況此一方病糴之眾𨿽幸免兌軍其如萬姓糴價之髙已不翅數倍所蒙不費之大惠未紓終歲之私憂萬一事有朦朧中飽者易售其詐儻或時當倉猝在事者莫展其籌將曰均五錢也何彼皆少賸此特多餘均一剩也何此獨逾千且至及萬𨿽有喙三尺列狀百通亦無由得白矣其在今日合無遵照經賦冊開奉防蠲免輕賫蓆木板銀仍不徵而應徵練兵均徭里甲仍照原編驗不名抵補則羣疑頓釋而稅額允釐矣至於修河過江二項亦爲漕艘而設旣兪永折自當並蠲而猶然編不常亦於經賦未合乞照三十六年事例並賜查豁尢爲諦當有此連名具呈

公舉節孝張母王氏呈詞

呈爲公舉節孝懇恩勘詳以章婦順以光旌典以勵壼範事本學增廣生員張婁孫有母王氏守節四十齡行年六十歲家本世祿歸於宦門其夫生員某其舅隱君子某而福建按察使司副使某之孫婦也夫因力學成羸彊以無男再娶每客遊於鄰境逮疾甚而家居僅閱歲除俄遽身歿婦之撫其先後兩女飲泣而血繼之奉其內外二親食貧而身瘁矣旣凜乎嚴冰蘗之操又允矣持門戶之才黽勉有無共襄事於城南新壠辛勤朝夕終就養於燬後敝廬舅好讀史書每以古人自許及共商家事數稱新婦甚優婁孫以伯兄次男來爲之嗣而母以孀妻訓子早見其成女各有歸孫亦漸長𨿽目前似足慰意而身外未獲榮名昔歲甲申有賢父母檇李朱公其人擊節亟稱其美謂夫有文且賢而妻自矢立節以賢節齊名爲奬勵蓋閭裏相傳爲美談迄今歲月已深允於褒揚爲當矧江南四郡久闕驄馬之巡行而下邑衡門竚望龍章之來賁伏乞照例發勘轉詳具題寵光幸及於生前風勵奚止於境內有此云云

請入殷方齋先生鄕賢呈詞

呈爲崇祀鄕賢以勵風教事竊照本縣已故淮安府學訓導殷公諱子義天資醇篤行誼端方其學無所不窺而特先其大於人無所不誨而躬率以嚴折衷朱陸之異同直探孔孟之窔平生尢篤於孝友逮老不私於貨財曲承後母之歡顏盡讓穉弟以遺產自少卽能戒色絕無孌童季女之私終身未嘗失言惟以質疑解惑爲樂一經大冶多爲名世之人老作廣文徒抱專門之學睠此下邑篤生醇儒惟有崇祀於宮墻庶幾增輝於俎豆自萬曆八年十二年再經通學具呈蒙督學批勘而子孫儒素旣無貴盛之攀援人士咨嗟長慮輝光之泯沒近者明臺纂修邑志已於人物志中撰次小傳伏乞粘連申詳有此連名具呈

卞先生助喪呈詞

中懷樂易素行淸醇雅志功名曽不登於下第晚官閒散竟莫展於歿身自來此邦樂育多士入其陶鑄將無躍冶之金受其磨礱卽是暉山之玉不修俗儒之邊幅自標良士之丰儀對函丈於席閒均霑時雨庇廣輪於宇下如坐春風方幸奉以周旋何圖嬰玆沈痼到官未及周歲臥病乃積數旬有加無瘳積治不效彌畱之際欲斂未能一官獨冷於廣文十口僅糊於微祿旣老成之凋謝兼孤寡之伶俜眾所防傷相爲霣涕盤並空於苜蓿櫬難返於梓桑痛此附身尙倉皇而稱貸況乎復土將暴露以何期獨有相率而吁哀庶幾驟聞而垂憫施恩乍寒之骨一慰長往之魂儻防破格之隆施乃是及門之厚望有此連名具呈

雜著四首

答問性一首

予旣倡爲之說曰告子之言生之謂性孟子蓋未嘗置辧也特謂生不同則性亦不同非若白同而均謂之白耳物生有心動而必之乎欲人生有心動而必止乎理此人物之性之辧也人之未純乎理者有以蔽之非其初也故曰性善也或曰子言則旣辧矣孔子之言性相近也其謂之何予乃復以告子之說應焉夫饑而求食寒而求衣性也人固有食必列鼎者矣乃或以一簞告飽人固有衣必重裘者矣乃或以挾纊爲溫不無小殊故言相近或曰然則烏在性之善乎曰夫物類攫拏而食牝牡之合每不知有父子矣人然乎哉人之入於禽獸者世多有之然不足以累性也此非予私言也𨿽孟子固以耳目口鼻之欲歸之性矣以命自制則入自賢門不知命而浸淫焉以牿其性則入自禽門宋儒之宗孟子好爲深眇之談而未究其實徒令孟子自相矛盾耳予故合而論之使性善與相近之說略無異同彼以食色爲非性者無論未足屈告子也獨不思反與孟子戾乎譬猶葉公之好龍其於論性舛矣

尊經閣夜話述

明府齊安胡公以今仲春政事之暇來過黌捨與邑文學三先生同登尊經閣謂堅𨿽濶迂頗好藝文而宣君嘉士通曉世務皆可與言從容使畢其愚至漏盡二鼓公旣豈弟飲人以和兩生亦不自疎外寧言不中倫不敢負公之下問也與之言文則謹對曰六經而下百家之文意非全粹詞多造微孟之醇荀楊之大醇小疵聖人之徒歟西漢渾雄朴茂東京漸靡而弱六朝之排偶唐初猶存韓乃力振栁與並駈長慶以降其細已甚宋防末流歐始反正王曽維佐三蘇並擅長公其尢南渡迄今未見其比勝國推虞昭代稱宋皆號博綜尢謹程度惜理學礙之於超乘未能也後有作者自謂逺紹然多采華忘實求新得陳外若恢奇中乏雋永向之典刑不無異軌卽有識眞狃於時代矯以爾雅力不能回矣肅皇之季頗標同異和者旣非其儕苟希奬借排者或非其敵秪益揶揄其或識髙才健眾非獨是𨿽快爽絕倫而率易爲異加以好譚名理誤落臼窠瑜不匿瑕亦其宜也若夫允蹈成規務逺俗尙得意象表標防目前語全鑄今法乃自古則吾吳歸氏視唐宋皇甫張秦其不多讓矣與言詩騷則又對曰騷人之致風雅之遺也彼旣自極瑰異今乃妄訾合離漁父卜居云何作俑詩三百篇稱四始於前漢十九首擅五言於後防趣自符音調自別然則李杜何必非漢梅歐豈盡非唐同源異自古已然異曲同工於今豈病哉且今之外合中離譬已陳之芻狗昔之音移調攺乃嗣響之宮商遺文具在精鑑何疑與之言字畫則又對曰此小技耳然而不精研則心與法不相入何由通微不積習則手與心不相應何由造妙師法須髙骨力須重已識其源𨿽師心而暗合彊摹其迹縱肖貌而實乖王會稽善學篆籕者也顏平原善學羲獻者也晉帖傳者要爲不可思議唐帖有贗有臨其眞者固難髣髴也宋元名迹幸獲覩眞蘇則沈著之中乃見妍姿米則逸宕之外自覺淹通蔡整而媚人巧已極黃秀而勁自得爲多吳興小楷深穏多姿行艸自是入能气韻不無近俗然後之繼作未見其倫目以邁宋相也舉肥矣語未畢而公爲解頤撫掌引滿連釂若吹竹彈絲以爲侑也已又詢及時事見其逡巡俾勿辭讓嗟乎桑梓之邦實同欣戚父母孔邇孰不瞻依顧良窳習也緩急勢也凡爲下邑有二難焉民貧故逋賦此催科之難也俗偸故多訟此聽斷之難也二者請以醫諭訟之多客邪之有餘也攻之爲差易賦之逋元气之不足也補之爲尢難𨿽然差易矣慮或爲之媒焉絕其媒則客邪無從入𨿽勿攻可也旣難矣慮更爲之蠧焉去其蠧則眞气不重傷𨿽勿補可也今者案牘無壅請托不行聽其講解則弱猶可支懲其防誣則姦不得肆媒已絕矣邪且散矣信乎有餘之癥療之無難矣獨此不足者匪由凶荒而患爲蠧者不勝姦敝譬之負戴見其能勝忍更加重乎良民之日顇可憫也譬之飲食見其可欲寧知饜足乎頑民之日饕可恨也況於中飽之徒利在行賄自非束濕之政勢必受賕不忍於猾胥之數輩而忍於人爲刀已爲肉之小民非情矣不忍於宿逋之數區而忍於不累官與不病國之良民非計矣卽使壤地不無肥瘠徵收合有急緩斗則之輕重不已分乎復熟之抵補今安歸乎且彼之積欠者不皆區內之圩田豈無本上田也而收入下區者乎又民之僥幸者不必曩日之敝民豈無本上區也而效尢下戶者乎若論賦額合冬與春夏秋而畫一徵之自是其分此則勢必難齊卽欲權宜先冬之孟仲季而一切急之徐酌其餘豈容力有不及況田之肥瘠所在而殊無下區之名者豈皆上田歟歲之收獲接壤而異無下區之逋者豈皆倍入歟試觀邇年會計之差未有不費營求而得其費彌益足知其所入必不貲其利彌增足知其爲必更甚此爲取諸常稅之外乎抑卽取諸常稅之內乎舞文而得賂者十三行賄而得緩者十七此十分之緩旣入於姦則十分之急必屬於良矣有愛民之實心圖平政之實效者忍不去此蠧乎去蠧如何未役之毋使以求得也旣役之無使以佞售也所慮狡猾之徒每集黨以羣訴則易爲所動胥吏之口必巧發而多端則易爲所欺往年刋行經賦一冊若能先究根源次尋脈絡修復淸由之廢杜絕呈報之訛𨿽有神姦亦當照膽此非明公而孰望乎公於是憮然嘆息洞然照知欲采芻蕘見之行事兩生亦相顧私語始談藝文終於政術正猶曲終奏雅神融意暢區區說耳誠不足爲比矣臨分授簡令識其詳𨿽次第一時之言或少文率爾之陋要歸於暴公之虛受贊公之亷平而已歲在壬子述

辧米畫

曹周翰出示大父公所藏米捲予𨿽不知畫觀其雲山煙樹走筆而成縈紆蓊郁之致超然脫去蹊徑知爲眞迹無疑也展捲至後題輒語周翰此元暉筆耳曽之一防蓋題元章他畫好事者裝池時誤綴其後匏庵先生未暇深考因定以爲元章予旣憑筆迹臆斷其非又按元章本傳終於徽宗朝其年僅四十有九而此題距紹興乙夘蓋三十年矣又他本供禦爲元暉所鑑定者皆在紹興中其壽至八十餘與所云老境者適相合夫筆墨之辧世已不能知獨恃歲月可據而乃失之於匏翁題識可弗愼歟又考蔡肇所撰元暉墓銘卒之歲爲崇寧則其必非父迹又不待辧而了然矣

論筆二則

聞鄰境有好事者極喜佳筆毫必紫鋒必長直必每一酬白金三四錢少亦一二錢友人或過而譽其好事卽捐二三爲贈筆工之與相習者嘗攜過予而求試卽以爲贈予辭不受而聊一試焉笑語之曰用此筆材分而爲四豈不趂手且耐久哉則對曰卽果佳渠不屑用亦不肯多蓄矣蓋人之輕財而重筆有如此亦大逺於情矣自後予偶屬他工用紫毫制一筆大如棗核長可一寸五分小卽蠅頭細字大卽方四五寸旣極隨手又久而不乏可喜也然俗工例不肯用紫毫作心往往白裏紫衫外紫則悅目中白卽省料故耳又非獨此也趂手而耐久於用筆者有兩便而求售者或一妨書此以發一笑

制筆之妙在使人作字時手忘其筆而已宋時筆工稱宣城諸葛然蘇黃之論似微不同東坡於諸葛之外頗稱程奕及吳說父子且謂散卓筆非諸葛不能制自余筆鋒譬如著鹽曲蟺作字有觔無骨而山谷極稱吳無至無心散卓且云試使人提筆去紙數寸欲左右皆能如意則諸葛敗矣似又以懸腕枕幾而分非筆之通論也今之筆師如王道彰茅瑞彰先後擅名於時王已歿矣有子能繼之其一茅壻也予欲以蘇黃所論詰之輒試其筆爲作懸腕書茅之子曰道生亦知名

說二首

沈彥深字說

從予遊者沈生宏祖來請更其字且曰幸有以誨而朂焉予因字以彥深而告之曰子知所以爲深者乎山深而虎豹變淵深而蛟龍蟠玉剖而珍珠絙而升徳產精微而光華絢爛物固有之若夫刑仁講讓綱舉目張澤被羣生而威振殊俗此則朝廷之深仁厚徳也不有海內之彥士而孰與共其功顧士何以能自效於世若此哉其器誠深以閎也不深不足以爲宏矣易曰惟深也故能通天下之志夫士穆乎其容坦乎其度天下沐其施如和風甘雨仰其徳如景星慶雲豈若僉壬小夫爲機變設城府而深阻不可測乎哉彼其學則聚之深問則辧之深寛居而仁行資深而逢源爵祿不入其心而功名不出於意若唐虞之羣後徳讓寧可以淺近窺耶自三代以降世莫不有忠貞之臣旣厥心愼厥事其視險膚殆若仇讐此其人皆可謂深識逺慮者矣若乃抵巇鬭捷陽施陰設𨿽亦能僞定一時而終無以大慰天下此則姦雄之譎詭曽足比於聖賢之淵深乎今吾子妙齡勤學深造以道在子勉之而已性之所近能矯之使勿偏乎習之所染能絕之使勿涉乎見謂是也而能求其不可母膏以沃薪乎見謂非也而能求其可毋洗以索瘢乎同乎巳者能勿暱乎異乎巳者能勿訾乎羣而欲得也獨能求之於其所不取羣而欲趨也獨能求之於其所不由徳之能勿見其爲徳之形逺之能勿開其驟逺之釁苟力此數者斯於深也幾乎將見山暉川媚以應雲龍風虎之會他日所自效於世必非淺尠也已

朱季方字說

易之六十四卦其初八物而已八者其初兩畫而已震之初則猶幹也純之斯爲幹五變而一不變復也其悔之變而巽則爲益焉巽之初則猶坤也純之斯爲坤五變而一不變姤也其悔之變而震則爲恆焉益之與恆聖人嘗爲之辭曰遷善攺過而立不易方矣此何取於雷風哉夫天地之化雷動風散雨潤日晅各専其功焉然而日也雨也其用以形形故時有所偏油然沛然則朝暉匿影杲杲出日則霢霂謝潤獨雷與風也不然雷擊而風勢益張風行而雷聲益逺不相悖而相與爲助夫非以神用故耶蓋吾觀聖人之憂旣濟與所以圖未濟者而後知益恆之用大矣善而遷焉過而攺焉如是而立焉其何易方之有要所以取諸震巽者不震則不能以動不巽則不能以入舍是而求可久之道庸有益乎昔夫子稱南人之言曰人而無恆不可以作巫醫然則世之志於求益者不恆其徳道無由矣聖人猶恐夫恆之者之誤也而曰利貞曰不易方於乎盡之矣聖人化於恆者也賢人君子守之者也中人則望而趨焉其反是者所謂愚不肖而羞之招也長洲朱君以其名某來求字予旣字之曰季方而申告之以恆君之姿溫愼以敏非逸於方者也勿易之而已求所以勿易者必伏而思曰無或溺而不振歟無或剽而不畱歟如是焉而益矣今世之小夫市人皆有別號以謬爲尊吾又願君之勿循其俗也又別爲之字曰益之可也

疏三首

資善禪寺攺建山門並蓋一堂二廡募緣疏

蓋聞六度以檀施爲首眾生以福田爲因但捐積累之贏卽破慳貪之障治城東南有資善禪寺者僧道林之所修復也覓遺趾於污萊邈矣異時之締構易嘉名於棟宇翛然今日之燻修然而像設𨿽嚴中唐尙虧於瓴甋軒楹粗具四周未備於垣墉凡屨杖之來過咸咨嗟而興嘆頃者石巖方伯因疾減瘥每共徘徊謂當告於淨信庻多植於勝因手札一行施金伊始予忝支許之分爰疏給孤之緣在昔釋尊乞食曽訶羅漢心不均平逮玆末法有緣凡施比丘等無差別若論多生果報募有爲募施有爲施俱依八識田中究歸三輪體空與本無與受亦無受同超十方界外或曰均福田也所願憐貧賑匱修道補橋何必莊嚴佛土不知均檀施也縱復片瓦一椽束薪斗粟卽爲趨向佛乘在未信者以爲此愚夫愚婦之所也昭昭而背之防防而徼之難以冀矣其知之者以爲此善人信人之所依也愛而能割之求而能應之不亦美乎勿輕一念之隨喜可醒歷劫之愚癡勤幻生而多聚幻財溺幻貨而規貽幻裔何苦以身爲牛馬直須彈指悟空華由有爲而入無爲惟此第一方便因始覺而還本覺遂窮無量法門

東林圓照寺募緣疏

邑之東十有八里有東林圓照寺焉剏自宋紹定三年庚寅其請於朝得賜額者僧有謙也元季燬於兵燹僧時習偕其徒思修結茅以居募於檀那稍稍修復而以舊額請洪武元年戊申也距其始建蓋百四十年矣思修之徒又數傳而如權者卒其業然後殿閣像設及禪誦之廬咸以一新迄今百餘年來未有能繼日就頺圮有盲道人金士成奉母庵居防修淨土而禪僧明本來共昕夕相與發心重建二殿前供四天王像後供觀世音菩薩像獨虛其中緩而有待比工畢而道人旋化去明本自矢必新正殿以報佛恩將復從善信募焉有爲貽書見屬盍爲之疏以助勝緣其可乎予惟天下承平日久江南呰窳波流物力耗於輕浮嚚訟爭於桀黠卽有禁止猶然怙終惟有廻向佛乘庻幾掃除宿垢夫布袍豈如文繡被體還同疏食定讓甘肥充腸何異莫若移爲喜捨之用正堪結此淸淨之緣乃至怨毒相仍猶然積聚無厭子孫之福分定身家之需幾何已苦沒齒勞心況供傍人笑口胸中機總爲矛防眼底事盡是鍼砭普勸捐貲一爲拈偈見聞易解逺近爭趨

佛說人生總宿緣乞兒爭得富兒憐苦遭冰雪俄晴暖已忘披蓑忍凍眠

日日傭奴昔昔君可能宵旦正平分浮生信得還同夢富貴靑天一抹云

老人垂白戀殘年一種兒孫幾種憐及到臨分齊放卻從他鏹藏落誰邊

饑寒也解多生業富厚都忘此去緣今日大慈香火院幾人先注破慳錢

東林教寺觀音殿募緣疏【代】

竊惟性無生滅資六度以出迷塗法有廢興報四恩而新梵剎是以寶光同放灌國土於微塵宗教流通演法音於淨域業無勝而不積緣有導而彌升者矣東林教寺者國初僧時習之所建也楊涇縈紆而出其東練祁渺彌而亙其北去治城一十八里遡創始二百餘年正殿嵬峩則能仁迦陁之相好斯嚴阿閣邐迆則大悲薩埵之手眼具備毘尼開士固宿昔振其犍椎慧業文人多棲遲掛其巾屨焉歲月疊遷榱桷崩壞住山爲之惻愴飛錫過而咨嗟於是寺僧某等悼像法之陵謁檀那而廣募風幡夭矯覩表而生捨施之心法皷鏗訇聞聲而破慳貪之障猶以工非易庀將經始於一隅庶令緒以漸尋用告成於七眾謂觀世音菩薩西方補處東土導師悲仰下同於眾生慈力上同於諸佛自在成就現爲種種之身無畏圓通普徧聞聞之徳昔文殊揀選方便特摽妙解於耳根示末劫求捨塵勞必獲想澄於覺海團財何愛佛乘同歸但悟三空便超五濁某蚤緣科第曽奮迹於宰官晚憩林樊已息緣爲居士緇衣作伴頻繙貝葉之文紺宇棲恍覩曇華之瑞欣逢盛事共托勝因鹿苑雞林等是調根之會竹園金地增修正信之緣苟在家而出家誰與火宅由財施而法施玆爲漸門謹疏

學古緒言卷二十

欽定四庫全書

學古緒言卷二十一

明婁堅撰

書牘八首

上督學王禦史書

堅聞之士之貴於天下爲能修其身以效之當世也其身之修矣而人不我知功利不及於人此爲世負士若夫進而苟以榮其身退而無以逭其責此爲士負天下故士與其負在我寧負在人昔周之衰王迹熄而霸圖興然而列國之臣若齊管晏晉趙武叔向魯季孫行父衛蘧鄭僑之倫所以告於其君應對於四鄰諸侯而行之於其國者猶依仿先王之禮法𨿽至於戰陣之際猶能不以逞志而黷武蓋傳不絕書焉及秦霸西戎楚霸荊蠻遂以蕩然無復顧忌戰國之季士之言仁義尊孔氏不苟以求用退而著書傳之其徒以有聞於後世孟荀氏而已耳所不爲揣摩捭闔沒沒於榮利者幾何人哉顧二子之書亦自不同孟子稱堯舜而舉世以爲闊逺荀卿言法後王而秦以郡縣天下至於今不可攺也蓋孟子見其本原而荀卿審於事勢所從言之異耳實非有不同也由漢迄今所施設疊變而要有不得變者人品之光明卓犖也故賢者之用於世𨿽學術有醇疵才器有大小皆不失爲君子據其議論以考其行事而鮮有不合其上幾於中行而次亦得與於狂狷也自士習浸淫於鄕願而孔光張禹以柔佞移漢祚鄙夫之無所不至其禍豈減於亂臣賊子哉蓋至於宋而儒學日益盛其徒固曰相與講明聖人之道也而元祐紹聖間洛蜀朔黨相詆訾若仇讐者皆一時之名賢卒於小人伺其釁以肆其螫毒而宋遂以不振可勝嘆哉今者天下理安士气矜奮固宜無孔張之鄙而矜奮之極容或以鄕願之似而伏抵巇之機腹中之鱗甲紙上之戈矛亦足慮也所以折其萌而息其爭在正學者之趨而已所以正其趨在辧其孰狂孰狷孰爲鄕願而已所以能知其人在知言而已今天下之言詖淫邪遁爲不少矣士之已登用者其言見於條奏之疏而甫求進者其言見於應舉之文此一人也今日之詞場人士方不勝其效尢而他日之奏疏天下又不勝其指摘則其故可知也是在考文章者而已矣夫今之經義蓋仿古明經之遺也然已一稟於制非復昔之各有師承矣則但求無戾於經可也繡其鞶帨何爲哉況更與之戾哉夫襞積故實爲有學雕繢語句爲精新昔人謂是文章之病也而今且務以此相髙其文率三年而一變又每變而人自爲言俄而翕然宗之未幾而又羣去之曽不若詞賦之傳逺也而況可擬於經世之學哉且言而當固無數變之理也理不可易而彊爲枝蔓以求售勢不至於盡拂其經不止也祖宗朝初場題止五道蓋不欲士之専於經義而徒以耗磨其日力也其意逺矣近世之號爲能文章者以空虛無實之學而爲訛舛勦說之詞古今之變得失之林逺近之所習見習聞未有考也不過以僥幸主司之見收耳而主司者亦未免誤以爲才而收之此徒悅乎言之有異而不責其悖於聖人之經也文旣如是則其心術行誼可知矣讀其文而輕儇纎靡者也則知其人必薄以浮讀其文而恢詭譎怪者也則知其人必僻以悍如此人者而一日得志於天下其施於政事何如哉一倡羣和囂囂然咸自以爲豪傑之徒迂孟子之濶逺而不循其經稱荀卿之達變而未知其術不爲狂不爲狷敢於爲機變而無所用恥尊其名而卑其實弱其中而張其外不知天下其何賴於若人哉奬而進之在主司爲於其文無負士也擢而用之在朝廷爲循乎其資無負士也士𨿽有薄富貴志功名者而平生所學固未必可用也用之而靡效曷足怪哉則無乃士之負天下亦所以造就之甄別之者或有未盡歟是故求治必先於得人知人必先於知言言之邪正顧所樹之標所拔其尢何如耳養之以學校考之於文章試之以政事所以分別士類之才不才而進退之責顧不並重歟執事者亦嘗以黌捨之學術朝野之政俗合於今日之文章而觀之乎負在上乎抑在士乎得無有兩失其當而徒使世道受其敝者歟孟子所云聖人復起不易吾言者有可以亟爲之計否歟堅也𨿽衰且昬塞自分終無所效於當世而猶思所以教育其子弟竊願有聞焉舊所爲較刻四書集注序一篇謹繕寫塵覽亦足以槪見寧身受其負而不欲負天下者蓋如此冒昩幹凟尊嚴不勝惶悚之至

與陳明府論水災書

前月初旬邑中大雨異常兩日夜積水髙二尺餘此以盆盎貯中庭而測知之者也比之去歲凡五旬之雨而反髙數寸亦可怪矣晴後大費車戽乃得漸退雨時望晴旣晴而水未退又畏日溝塍間若貯沸湯焉禾猶可無恙而吉貝已十耗六七矣幸半月晴農家尙有生色而頃者連四五日微雨幾遂爛盡豈去歲之荒未足方鄰境而今使偏受其殃耶大抵種禾必極旱潦方爲災而其災易見種吉貝卽入秋滿望多獲而每憂朔望前後風乘潮雜以風雨掃地盡矣幸而免此但數陰數雨亦漸至糜爛縱有薄收非蛀卽黃不過旬日便成十分荒歉此則瘠土不宜禾貧民不肯種禾之通害也其又有不可解者吉貝偏宜髙鄕然邑四境本東髙於西而此番水災反西殺於東此豈天實爲之歟今𨿽欲使上官聞之猶不可得況九閽乎所賴有臺下爲福星儻得於新故緩急加意調停緩一分卽民間受再倍之賜伏想仁人之用心必有以處此矣蓋萬戶嗷嗷實翹首而望旌斾之還故輒爲代訴其可憫如此母曰書生不識時務而嗤笑以爲迂則幸甚幸甚

論上下區書【代】

不佞弟某某獲從吁俊之後齒於昆弟之列又桑梓多幸屈大賢於百里伏承下車未幾政聲翔洽潔淸之操虛湛之通敏之才精勤之力將盡抉邇年之積蠧一蘇久困之疲氓甚盛徳也嘗蒙下問所以爲政之大端不佞弟皆愚不更事未嘗深思其當何敢率爾冒陳至其聞之素熟病之已久而不容不言言之而自信其匪私者則今日上下區之說也凡言治吳之難者曰賦額之煩重而催科難也民俗之刁訐而聽訟難也胥吏之巧猾而去姦難也夫俗誠健訟其尢者挾虛以幸勝十二三焉不則飾小以爲大十五六焉其含寃而求伸者十亦一二焉賴明公以公平聽之而又不骫法以狥之無不各服其心而去則訟且自此衰息矣至吏胥之舞文不過托於賦獄兩端今獄期於如律吏將無緣爲姦獨其在賦役者銖積寸累枝分別聰明不可以臆決也必求之案牘而案牘塡委𨿽生長於鄕而素習其事者猶無從窮其窟穴然竊以爲明公之窮之無難曰淸曰勤曰嚴此三者足以勝之矣故輒言其大略而明公試垂察焉夫賦額之有髙下也爲官民田也非爲上下區也何謂官田田屬於公而民爲之耕如佃戶之輸租故其則重自周文襄公以加耗均之又以金花銀官布寛之而民少蘇矣然猶有重額極貧之名也故豪猾得從而上下焉嘉靖中昆山顧文康公在政府因從中下其事而是時郡守王公始裒益官民田盡攤之輕則爲鬥不過三而止無復向之重至八斗者矣此蓋行之闔郡者也而敝邑之賢宰爲昆陽李公力遏浮議以三斗均焉此非一時諸公彊所不可均而爲是一切之法也蓋爲每區皆有官民田從八斗而減之至於三無不受其惠也則無不可以均也其意以謂均爲一而示之眾庶𨿽中才猶可以治多爲則而寄之吏胥𨿽賢者未必能平此其慮之深逺而利民之大者也行之旣久官無所變更民無所覬幸眾所同是而安焉自倭之創殘而田多拋荒也於是槪縣各區凡田自三斗而下至於一斗五升蕩自一斗而下至於三升又各有荒熟米之分焉此載在經賦冊可考也不雲輕者荒者皆在六區而重者熟者皆在餘三十六區也上下區之名始於吳淞江之小咽而巡撫翁公之少爲通融也時則六區固蒙其利而各區亦以爲宜迨巡撫海公専意三吳水利吳淞復通而起科亦還其故矣若巡江林之爲奏請也非其専職而講之不詳也動於膚愬而察之不明也導之入於榛莽而曰凡田皆然則豈獨六區云爾哉然亦知定額不可減他賦不可加而姑以人丁抵補終爲舛錯戶部駮之宜也於時縣丞包某至以此獲罪去則是非較然矣然彼六區竟因之獲利矣向之三斗者又減而爲二斗八升五合矣是彼之鹻薄者積荒者與各區同而三斗者獨得減也谿壑之欲長此安窮至於今五六年之間則賦之不均民之公憤有不可勝言者矣蓋敝邑爲吳下邑濱海瘠鹵𨿽富戶之貲其最上者亦僅當他邑之中然在今日之爲政有官可不煩而民可無擾者其便二焉一則漕折之得請而永也歲免於貴糴之倍費也一則糧長之以排年充也歲免於編審之百蠧也譬之若織然其經已善矣長民者從而善緯焉可得美錦而惜乎敝民之欲毀之也其敝多端可略而舉彼誠計曰賄賂之費一可得拖欠之利十卽有欲振刷而例徵之者先爲頑梗以嘗焉無已則雇貧無賴者而代受笞箠焉又不然則以逃亡而恐動其上之人焉吏之猾者又爲之言曰此曹逋負終不得盡償又糧之定額十可緩二急上區之人使輸十則嘗余其二爲彼六區代輸焉於計便不然課而殿咎歸於官於是𨿽賢者亦或忍心而爲之矣況又有動於欲者乎頃年六區之糧官旣爲減三而輸七七之中而徵八是爲七八五十六蓋常有四分余之逋也緩急之間彼六區之蠧害各區者何如哉古人有言用其二而民有殍用其三而父子離此不過以緩急言非能盡蠲而除之亦非有橫增而賦之也彼又計以爲獘久必窮則又告於官而請以復熟之田補夫所謂復熟云者久荒而召墾之者也使向以其糧攤之各區則今之熟宜從其加攤者而輕之不然而爲久緩不徵也則田之荒者各有區今各就其區而徵之申於上官而別儲之以備緩急他日可以無借庫矣彼六區自食其田而乃使槪縣之復熟從而代爲輸糧政之不平莫甚於此此端一開儻一旦有卒然不可知之費撫若按必曰取之復熟田而足耳又使復熟升科而至於三斗則彼六區將復譸張而求助於各區矣是豈可不爲之慮哉且其斂之民而爲賄賂之費者銀或畞三釐或畝五釐此何爲者也又其訟於官而幸得售其姦也必於新故交代之際道塗倉卒之間未嘗有一言及於槪縣之公議而吏書輒爲之申詳此又何爲者也伏惟明公以父母之心子視槪縣之民至平也以不忍人之政而付之鄕校以采評議至虛也故不佞弟亦得究極其獘蠧而以聞於左右以贊助於萬一若曰我上區戶也而自爲私則不佞弟之自處亦未肯同於流俗而況爲偏私之說以欺其父母哉然猶有慮者今日之別白此無難也而將來之姦頑逋負不可知則請修鐵板冊長單而行之使一覽了然又徵科之法必多逋者先及而次及於其少則那移遷延皆不可得彼六區之糧亦可以無虞矣嗟乎李公之爲循良百年來首推而姦民猶竊議之安知不復詆長單爲不可行也哉是又在明公以至明燭之而已矣

與姚比部書

一自門下楚還奉書獲報已聞移疾樂志裏門竊欲獻疑會先慈病困侍閒未暇逮秋而遘閔今小祥矣門下淸節直气世人知之有如此中相知之特深否楚之役人所憚往而門下請之京師之竿牘人所同受門下謝絕之而又不欲防之然則非固與人異而自有不得同者正古君子之道也私以爲門下居曹資深若有知者則漸移他曹而上宜也如其孤立無援必且出爲監司方今吏道漸污門下以直躬彈壓之不爲峭刻而使人人黙知媿畏以造福於地方今正其時如是而猶不合丘園未晚也儻或逆揣而豫去之曰吾旣恬於榮進柰何投足末流此於身名泰矣而有違孔氏行義之防方今致主之術或未可必行而澤民之功猶得隨分少展故願門下之早出以爲斯世砥柱斯人膏雨其毋曰凡生所言皆吾所悉吾自有獨見以處於此則幸甚幸甚

與繆當時太史書

昨歲仲夏滯淹貴理學博楊君自少通家友善一見卽問諸公子盛稱績學工文皆當踵武殊思覿面因賦奉懷一篇題扇求寄已防垂訪適遊君山失此良晤明日將往答則已還郊居矣拙詩落句遂成虛語悵惘如何柴明府過推眷愛接待有加禮然衰劣自安其分不過於歲時一再謁而已年往子少未能半歲所一赴儀曹實由防犢非少雞肋也兒才十齡孔孟外已盡讀易詩書若禮記春秋則未免鉤提要矣知與不知咸笑其迂旣以自誤仍誤兒耶回思少壯時虛耗歲月於硯席所媿學古未能失在未曾迂不少悔也今世詞學於枝葉似有餘然醇雅或鮮其人力挽末流非大力如仁兄者而誰望耶竊意橅古者旣未識本源師心者又輕偭規矩當今之時有能倡爲歐陽氏之學庶幾導而之淳乎歐答李詡第二書殆千古定論而世或反訿之況易童子問又忤俗之尢者乎文人好奇自古而然顧如歐公薄襞積雕繪而矯之以醇學韓而全不學其造語用字同時若王若曽若蘇皆其卓絕者而未有不然也乃知古今人之別古以其神今以其貌比炫飾於雋永懸矣𨿽妄談及此極不自量然以質所疑於仁兄或未爲過乎前在曁陽曽上書督學公極論此事平平無奇耳然頗似識眞輒一防之非量而後入也文多不暇錄呈大要本之孟氏知言而已毎嘆少讀其書晚始有悟蓋七篇中之最關系世道者尢在此數言也而宋儒者𨿽極尊孔孟然乃有尊之過而反入於腐迂蓋未與之契者爲不少矣譬如畫家傳神自古及今莫不稱顧愷之必有能妙悟頰上三毛者斯不同俗工耳決非雷同一辭者之爲知之也衰劣比讀孔孟往往於不求妙解中覺程朱之未合非求與之異也不異乃異耳未知何時得促膝劇談一豁胸中之疑惟有翹企而已友人顧謙服字民服者文康公季子之子也與之交三十年矣行醇謹而文綿麗明月闇投屢遭按劍以貢赴禮部聞兩試卷皆翰林諸公定其甲乙以私揣之天下𨿽大宿學中或未之能先也今將具其文求正於門下而屬以一言先容驥老而志千里得當伯樂必自此始矣試一諦觀其文毋曰此腐迂某生之友也而一槪相量則幸甚幸甚書所惓惓再賦一詩奉寄又寫曁陽雜興之二並發一粲皆顧之所屬也率爾狂僣惟察之恕之

寄黃貞甫膳部書

春仲辱惠答知酬接爲煩已占道體之康勝矣所凂極荷慨諾信矣君子之樂於成人之美也巽甫以譌傳東還遂畱待秋涼晤閒每言人士共宗爲世津梁無乃過疲髙觀察公才敏識超又以淸操出之吳人相謂二十餘年未見此監司矣初到數欲移疾或由上下異趨未必相安竊以孔子獵較望之今似小定足慰瞻仰揚淸激濁行復見之其在斯乎昨歲公舉名宦三賢近在三十年間而逺有昔賢之風敝邑之人咸切追思顧督學公意似有可否初已批行連呈而玆者復嫌類申欲各由報將疑舉者之非公乎則其歿已久其後甚微私何從生卽疑之自可密諭所由體訪不必始從其合而後乃責之分也將謂三公先後相望未容一時乃爾多賢則西吳東川不同地吏治儒學不同官偶然接踵本無可疑且人之賢不肖𨿽各性生亦由燻染蓋有小人而密邇賢者則惡不敢肆君子而牽制匪人則譽有不終以今揆昔豈不暸然不然則熊王兩君子之相信相成此古人之事而今之君子之所深訝也如或明知非私而僅允其一姑緩其二銓曹以此用人尙貽崔亮資格之譏況於沒世論定之君子而乃欲姑待獨不虞敝邑之逝者旣與俱往而衰者難俟河淸失今不並行有幸而章徹有不幸而湮淪夫人生同徳而不同遇誠多有之其歿而系人之思乃復有幸不幸焉若此者乎此宜亦髙明之所深慨也故復覼縷上陳並錄原呈及覆勘回呈塵覽不審觀察公猶可委曲從容而得之督學乎幸甚幸甚不則一體姑遲而有待何如伏望酌其可而更爲畱神不宣

答陳四遊侍禦

曩歲奉奠先贈公之文得於怱遽殊以未極鄙思爲媿不腆之儀豈勝內慙重蒙哀貰加以還答彌益汗顏衰劣之別黌捨七年於玆矣以北上之資構一小樓於捨後隙地偃仰其中亦自有少味旣自分衰遲朴野無可自炫𨿽一學博尙不欲沗豈敢有意外之望乎獨少聞長者之論讀古人文字頗與時尙異趣亦何敢造次爲人言之耶先公已卽安窀穸堪輿家言𨿽誠有之顧誰爲識眞者獨有彼蒼福善或能偶中萬勿輕信異同之論也閣下造福下邑知與不知咸所佩服而重爲黨人所排公論久而自定今其時矣又念朝廷方召還福淸公卻恐又因而次且耳然聞此老以弛擔自娯則地方類薦一疏其不忘情於閣下決矣先皇短祚中外憂疑中人不無可虞外廷未知所仗此豈志士髙臥之日乎承示及賢或有似蘇明允少時歟度必有自露其頭角者以深愛爲厚望所以蹔時埋沒未可知也豚兒已粗知弄筆然未欲令試於有司更俟一二年當不爲晚叔達蹔北遊還已久矣辰玉兄集序不過述平生晤言一寄歿後酸楚何足爲文其葬遺命祔而遜之必欲再卜曽一經營旋又奪於眾口想只在早晚決計符丞有雋才令譽到官後數奉使逺行此歸久稽報命頃且獨身北上矣仲醇兄集乍刋行性嬾目昬未暇寓目至如蕪穢紙費猶慙矧於災木扇頭淸音諷詠再三恍如獲侍輒亦呈五言題扇一首以供嗢噱尊伻求速發裁報殊未能悉旣闕欵待又不成犒惶悚惶悚

與文文起太史書

昨歲承珠玉之貺旋奉一緘陳謝未有以報也所屬寫圓覺經文殊問一章𨿽已完納衰年眼昬兼以素不便分窠書再寫終未愜意慙悚慙悚自聞臚傳之報知與不知咸爲欣欣明徳之後一也令聞久播二也淹遲大發三也尢在人皆以王孝若相期伏想令姊夫人正在京邸歡忭又當何如耶聞十年前濟川師風雨舟中之夢相繼兩驗一何奇耶此適足以彰數之前定而達人處世正不煩一毫計較尢其章章者也兒子得程文三首讀之僕久與此別疾讀再過語語駭心動魄眞是奇觀廷對一篇至今未得寓目𨿽然此猶吐奇舒憤之文也自今以往一言必正論一行必成法當自此始耳吾吳先達之文如王文恪嘉靖初勸學一篇𨿽古人何以逺過而操觚者妄目爲無奇吾當爲秦爲漢耳嗟乎此蘇文忠少而欲爲賈陸晚而且較正陸奏議以進者也二公之文豈有一毫相似而其意自相懸合如此此可以槪古文之脈正不在詞采炫飾之間而已東漢六朝之文至韓栁而一振唐末五代之文至歐蘇曾王而一振今讀其文𨿽此數公者亦各自爲詞未嘗相襲世乃有謂古文之法亡於韓者彼不知也曷足怪乎獨怪夫耳而目之者輒因而肆其猖狂耳凡爲文章但意髙識逺而味長古今一而已矣其有不同者遣辭布格之間耳仁兄績學綴文之日久何待鄙言正慮初在詞垣或恐爲時尙所奪耳輒不自量而覼縷及之勿駭其唐突也近聞之淑士云仁兄爲吳苑先賢傳已有刻本而未防頒示並附以爲請不宣

學古緒言卷二十一

欽定四庫全書

學古緒言卷二十二

明婁堅撰

書牘十二首

寄申美中司理

自昨嵗旌斾南徵此中米價湧貴民間嗷嗷洶洶防有嘯聚之虞幸及秋轉販者舳艫相接旣而嵗登非獨賴以全活而已國家三大喪相繼中外憂惶有同杞人俄而旋定無疆歷服此足徴矣但恐臺省之間囂陵詬誶習以成風而州縣之政積偸成窳監司而上彈劾防何未足深懲有識者咸以民窮爲憂緬想江右民風吏治爲南方第一而門下學紹靑箱節比素絲官爲郡僚責専審克實門下闗通之脈也始於一郡播於四方爲徳甚逺視彼優遊省署而感時撫事或未免仰屋竊嘆者何如也友人周君以服除補官貴屬掌教南安不過旬月俸便可得遷所望借之羽翰俾得優敍其爲感激豈有涯哉此君文筆敏給器度坦年甫及艾用無不宜少與從容便見底裏故敢一爲先容耳伏想徳星所臨數及鄰境此地蘇文忠少甞遊焉晚而南遷北歸復再經過南安有學記刻石防州有贈士人孫志舉詩及題郁孤臺等篇過吉州有淸都臺三大字又甞寫海外天慶觀乳泉賦過廬陵爲曽安止作秋馬歌刻石聞其石今尙畱曽氏處此數種似皆可榻得以語所在縣令必能致之他日東還可當百朋之錫也此中寒雨自季冬十八日至今屢雪入蠟且三白矣聞周將治行率爾緘上記室不宣

寄姚孟長太史

僕於世味久已泊然而每聞故知之捷非獨色喜且爲之躍然慨然豈誠以一日之榮進哉亦爲其人有可自見於世與碌碌者不同且世亦必有賴焉耳若乃孟長之捷旣可內慰慈顏行且世酬旌典矧名已早著年已及彊過此則爲蹉跎矣憶昨相過覽所貽書還爲相識數稱之以爲丈夫處世若畏首畏尾苟以自完猥云明哲保身者亦足羞矣已聞膺庶常之選則又喜曰斯人也他日當以經術經世務且以文章回雅道決不苟爲諧俗而已久欲奉書一罄鄙懷未遑也竊以爲兄之志於斯道亦已久矣猶恐向縻應舉未免博涉爲優今拘館程仍以華膄相尙則力追前代之深醇一掃今人之儇薄不在此時乎第當出其緒餘以趨時適變而已僕童子時讀蘇長公上梅直講書未之識也及壯因歐公須讓此人之語始尋繹得之其後讀韓歐曽王之文一一窺其髙處進而求之賈董鼂劉又知遣詞布格𨿽各隨其時而其爲卓然偉然一也如毆少時步趨唐末五代今見於外集者何其麗以靡也旣登第乃一意爲古文詞而當時之文遂爲一變本朝諸公其始爲南宋理學所縛𨿽有博贍終不能髙其俊厭理學者趨六朝頗工於詞喜恢奇者稱秦漢更流爲詭吾吳之文王文恪陸貞山蓋爾雅之宗也至歸太僕始棄時人之詭舛絕不以時代爲髙下謂唐宋髙文不減西漢非眞知古文者其持論必不能若是之邁俗也譬之相馬略其黃取其駿逸苟爲不然誠未見其能古也此非吾孟長而誰望哉今在館中知未免爲應俗文字俟三年之後力追大雅未晚耳語多未可以書悉他日南還省覲或可從容爲半日談適須儀部家有北上人率爾附一緘意在傾倒不覺絮聒亮之亮之

與黃貞甫學憲

久不至西湖自仁丈蹔還裏門便擬扁舟一叩宿畱云岫堂中眺湖山之明秀聆談言之斐亹淨洗菇蘆塵垢而因循未能果者非獨嬾性固然實由家無壯子弟頽齡穉齒依依不能爲再旬別耳閒居每念天下泰寧物力全盛而島倭小蠢遂不勝其蹂躪譬如人生豢養太過小有疾疢便不能支又如舊族彊盛來久一朝勢去漸以衰落此由養生適以戕生倚勢以兆失勢故也今日之事但上有體國之大臣不植黨不營私無以訿而妨才俊無以賄賂而養豺狼國是定則黒白不相淆吏治淸則民生不雕瘁顧論此必無爽而力此絕無望寧復有救乎是宜仁丈之脫屣而賦歸田也𨿽然有能深知而重任之豈可終以髙蹈爲明哲哉昨歲東西創殘實可深慮幸而蕩平譬猶壯夫驟病非有藥物能療之恃元气尙可支耳今尙可不一懲而易轍乎民心卽天心也人怨卽天怒也若背公營私者日偸以自肥不知身之當爲魚肉而人且刀幾我也念此實久一爲仁丈悉之以當晤言巽甫去畱已不辱命余續布

寄胡仁常明府

溽暑得書俄復臘盡翹企之深與感佩之至眞與日俱積𨿽已附一緘爲報竊有欲效於左右而未暇悉也自昔仁人君子志存乎當世必不榮通醜窮審矣然則何以言得志不得志也蓋在乎用之則天下蒙其利不用則斯人受其病云耳若一身之否泰何論焉亦曽有以齊安羇客爲明公言之者乎雪堂居士其才其識其所論列與見之爲郡者至今令人慨慕而當時人主又深知之一爲異已者所嫉至於下獄流貶豈非人情所難堪乎然獨能然處之誠胸中度世與孔子所稱得之不以其道而不去者合也今明公之進用𨿽少淹乎將未幾而郎署內之卿寺外之藩臬郡牧其得吾志不逺矣所恨獨不得在言路發舒感憤爲世鍼砭然今之朝士頗聞有植黨之嫌識時務者亦不願爲此何者同則日甚一日異則必不相安於進退兩無當也不審髙明以爲然乎否耶衰劣不勝防犢於捨後隙地構二丈許藏書之室未免稱貸而佐費玆幸歲丰然方碌碌償逋卽欲賦詩奉寄亦未遑及至於札示一卷聞之沈生云曽囑友人制捲然迄今未見擲來俟其一到當於來歲淸和圖之也李長蘅行呵凍附布區區並以爲候嚴寒伏惟倍萬珍攝不宣

答方孟旋

日承再枉𨿽從容話言未敢造次扳畱亦知仁兄之不以我爲簡也及長蘅來別與相知數人共集僧捨出示手書因言仁兄亦已長齋乃始大悔知之晚也夫以千里故人不爲市脯沽酒猶可以不能酬酢自解乃至失不爲具伊蒲之饌非仁兄其孰能寛之昨及一緘捧誦愧悚何已謂有試而譽則不肖已衰謂過情相借則又兄所不爲或者愛而忘其醜乎不肖少爲舉業所縻終於孤陋兩無所效幸而所父事兄事者二三君子於古人學問文章頗有承傳不似近代諸名公鹵莽幸亦竊聞其略而熱心一片喜爲友朋言之轉相告語庶幾不墜長慮非徒無益而先違老氏睢睢盱盱之戒乃有謬見許可如仁兄者乎不敢當不敢當仁兄玆役上則玉堂次亦蘭省瞻對未期然僕以爲士人有意當世惟長吏之澤最速最渥儻亦不以簿書爲勞乎得在吾吳鄰郡或容幅巾野服握手葉舟而非所敢望也幸因仁兄獲以一言爲屏岡翁壽限於格律語焉不詳顧其父子之行之文差可槪見矣書生習气語輙傷時贈別一章尢爲胡亂凡兄所與必無荊棘或可令見然亦望愼之祕之有贈長蘅五言題扇他日一相見京邸卽索觀之亦見不肖之待長蘅非淺鮮矣長蘅所付絹濶而少矮須囑裝潢工人綴黃絹於上下玉池內旣宜懸掛且於稱賀尢妥也使到後方取絹歸若非雨中具艸未免使者空還今幸畱一日以待晚船早食後卽得應命未能巧遲何如拙速想見掀髯一笑耳

答吳興王君書

僕鈍且衰已絕意當世之名兼酷信釋氏每恨知聞之晚漸益泊然乃防不鄙惠書鄭重且拜珠玉大貺若翹首雲霞而傾耳韶濩也慚感何已何已憶自少壯至今凡讀書爲文皆不能與時俯仰以遂成其名𨿽小夫豎子之能捷得者猶媿不若況於名公才士之未必果合者乎顧竊有聞於宿學其言𨿽迕俗而頗與古人合聊一爲陳之僕嘗舉東漢文勝六朝六朝勝唐人以問又問古文之法何以曰亡於韓唐人之詩何以曰無五言古語未卒而其人啞然笑曰子爲疑我而問乎抑果有不釋然者乎此殆囈語耳試多取古人之文與近代文雜而讀之其若飲醇若食蜜者必古之卓然者也其若餔糟若嚼蠟者必古之靡靡者也不然則今也且非獨文也夫宋人以議論爲詩誠不盡合於古至其髙者意趣超妙筆力雄秀要自迥絕未可輕議今乃欲以贗漢唐而訾眞唐宋容足慿乎僕自聞此快論中頗了了然才旣不逮人又不蚤自力於學迄於無所成立比者百念灰冷不恨無成且願學之思亦都廢矣衰年遘閔病復乘之何心及此姑述所聞以爲報耳苦雨十首田野朴拙之音聊用發笑而已至於字畫非曰能之但以嗜好旣久庶幾識眞蘇長公論書寄子由五言殆盡其理此在髙明可以頓悟漸入也目眚不辦作小字又方伏枕聞有風便彊起口占想防垂亮

答張季修書

兄昔別去爲萬里之行每一念及輙念唐宋以獠雜居之地困苦遷人賢者不幸時或遭之耳其於初試猶知憫惜尙不令逺去其鄕也而今者名爲聽之掣籖已陋甚矣況實寄之胥史誰不知者𨿽公無取矧又蔑公及其遷轉一以資格爲敍往往賢且能而見屈庸且濁而獲升蓋明知之而不復顧者多矣聞兄在彼知而欲援者多有忤而欲擠者不無誠寡不勝眾顧好之者之气力淺而怒之者之機械深亦那可以常理論總之自有命在兄𨿽在逺亦頗聞吾吳近歲吏治民俗乎猝有小警孰可仗者幸楚蜀來者或遙聞風采或已睹設施下邑新政庶幾惠人解而更張意在玆乎譬病暍之人沃以淸冷又似痿痺已久蹶然忽起喜可知己兄所謂能不同憂者失在父兄不能訓子弟自有以取之豈意披裂至此彼悍然而圖報復者猶可知也狺然而爭骨者其謂之何乃外敵方囂而內釁復深撫而用之者旣昧於長算伺而乘之者又迹於大悖裏閭傳爲談笑親知莫能解紛惟有涕泣之道自西逺來詩之言防墻禦侮彼豈不聞顧出於骨肉至親倍足感動耳來札言彼中秫多而泉冽又以善釀之法試之而酒不能佳何歟豈麹有不宜乎不然則暄寒之地气或相懸耳向嘗欲按東坡酒經雜麹與糵以粥爲投一一按其法而試之儻可爲發興乎又未知在彼所釀用麹用丸子若麹也則酵於何取此中賣酒家如祝如張問之酵皆茫然不能言也咸取給於釀手耳兄豈亦嘗識之乎向者朱提之句慮兄過於淸苦或不便於同官詎意興文之相成如是若兄之攝鄰邑篆亦已聞之彼豈盡如興文耶美人蕉曾於吳江識之然非其花時也荔支蜀種或異閩讀蔡譜卽閩亦懸計得書後兄已嘗甘久矣承惠蜀葛賢者之貽誠當服之無斁況逺地土物尢所足珍多謝多謝令子尙未及晤聞其畱伴孟夙養屙俟愈與俱還眞季修兒也殘歲若不東下來春必西往見之若其資敏而筆超已窺見一斑日益又可知己孟陽尙畱潞州友人官廨一緘乃郎已領訖俟有風便當寄示見及書叔達子魚汝亷各爲道相念矣適作書連爲客所娚多不相屬盡四紙至筆倦而止

與王慶長

自聞令子遊庠便宜遣賀並候聖善起居惟一僮差知書亦差解事不可去左右遂逡巡且俟謁廟後𨿽曽見全案又不識令子之名今乞並示其字小試爲發軔之始於世家不足重朂之努力接武正在今日矣聖善撫孫如子屬望殊殷未卽有以慰之𨿽得失早晚有數實恐平日工夫未卽能精進又未知師範何人近來此道轉衰然嚴重之與寛縱如白黒迥懸想不至誤耳尢望叱名於聖善前委曲道及也新書細葛聊以申賀惟幸笑存聞已爲司防公建祠不審擇吉何日奉安像設此誠輿人公舉一鄕盛事然鄙意終不喜過爾雕飾第如郡城範莊祠宇非獨易辦抑亦可久且所重本不在此不審與何人商量務出雅道勝人多多許也臨期當同二三友人瞻仰拜謁不宣

與殷辟非書

比有所聞於道路言足下所與狎者或非其人頗有燕僻廢學之憂叔達子魚輩欲同詣諍之庶幾翻然僕謂少年偶一失腳吾輩愛之旣深宜相爲防其短密以一書規切如辟非聰明豈有不聽受者諸君便以見委將發而會聞卜吉行納徵禮當俟過此而後及之今則不容緩矣先公逾衰而舉長君逾下壽而舉足下每見其憐念之極自言老翁譽兒將來應不隤家聲恨不獲見其成立耳已聞其命名且遂爲之字足下顧名思義儻有先見其倪而爲之防者乎夫旣往何足咎丈夫貴自新耳吞刀刮腸飲灰洗胃是在今日矣若以習气難除請獻對癥一方不過痛念先公而已𨿽有緘砭何以加此僕嘗論人生少而寡過多得之稟受若過而能攺彌難其人辟如本無酒徳𨿽終身不濡唇有何足異如其居常五斗一石偶有過差便斷杯勺如此等人豈非豪傑人之稱之並其前日之瑕皆爲瑜矣僕又嘗言習气之病寧失於狂如好遊狹邪是毋失於貪如注物決賭是夫此兩者豈有優劣顧病狂尙可療病貪不可治經見已多不容不具陳非謂開一端以成足下之過也今日所望正在無非無辟庶足慰先公於地下耳二扇寫納向曽以小楷題極精小扇今尙存否此先公命寫勿入他人之手囑囑

密紮勸殷丈保嗇

孟陽昨見過云丈丈垂聽鄙言便思斷欲保嗇安享晚年淡泊優閒之福今之丈人行年逾七十老而不衰如丈丈者有幾自非好古近道之君子亦烏能無所牽制挫有餘之形气悟無爲之閒適者哉然以茂仁仲與兩丈皆年未滿七而或已鰥居十年惟寄情篇籍或遂謝絕閫內止用米汁自娯此皆所與少同志長同學者也今遂與二老而三又同恬曠之味則丈丈之遂能決然吾逆知其必無難也某𨿽向衰少於丈丈尙二十四齡而須鬢半蒼早臥晏起兀然一室如苦行僧此眞不能非直守禮實愛身也而非不欲也顧輒以此言進者無乃與性不能飲憎人銜杯者類歟竊嘗思之以爲某未衰而衰之徵十見其七丈丈猶彊而彊之實亦減其一則耳之於聽少不逮前故也又竊以謂𨿽一不如前而不失爲彊此可以調攝復也蓋五臟之虛實各有驗於形耳屬腎若丈丈者獨腎一藏微傷而餘四者固未嘗虧也何者以飲食起居無異平時故足徵耳非若他人衰老同時俱病而潰不可收者則又嘗私驗之矣比者丈丈自江陰還晤僅一月別耳而耳病似全已私謂仲與丈若自後復不逮今則致病了然已數日不晤而仲與丈見語君言殆不誣以數日之汰遂幾喪其一月之嗇可懼也以一月之嗇能使七十老人頓還其一藏之虧然則宜何如自愛耶又嘗謂丈丈之可以娯老者三喜讀書長於吟詠一也能飲醇賴以陶寫二也有二子皆慧可以授所業三也此三者可以奪彼一矣而又有一宜過計家貧子少尙當以百年看其成立老氏有言慈固能勇若如此則閨房之內尙當有脫簪進規者況於學古近道與彼二老同其少壯而獨以旣老之年顧不能自割於愛我者之規乎誠不勝惓惓又慮面談不悉故敢復以書贊決

貽邑學二師書

昨承傳示邦君之命欲俾以藝文之事與昆季周旋此非獨不敢辭而已某於諸生中蒙眷待有加實倍倫等去冬先人病亟旣拜珍藥不幸大故又賻奠猥及蓋於一體培植之中又竊抱知己之感長慮駑鈍終無以報更荷不遺仍有此命然竊有中所不自安者侍閒或值他友不獲面質輒以書問今科場文字與經術漸不相關某𨿽頗好古書而絕非時文當行舍竽挾瑟旣以自誤美芹獻曝或復誤人此所不安一也又方居憂苴絰菅公庭豈敢趨蹌儒冠逢掖私心實懷慚恧此所不安二也兼以容止朴野語言戇狂以侍君子或多愆尢又自省生平迂疎有愛有憎𨿽萬無召謗之事豈必無見疑之人此又所疑阻不安三也伏惟師長知我愛我求爲具陳感激之私且斟酌疏數之間使上不負歸依至心下不爲進退無據幸甚幸甚

與唐四兄叔達書

不肖自成童時聞之先大父言汝父少卽勤苦自力於學問師以不煩吾旣多長者之交家僮不足於役薪水之勞皆汝祖母親之而父憐其母往往分誦習之功助之汲每讀至夜分一燈熒熒母對之績相與勞苦或時至泣下其後學漸成以明經爲學者師俯仰資焉又十餘年不肖漸壯而先君亦已衰矣大父又言而父之養我可謂已勤然而觀其意時有不足於中者冀有所得以爲父母榮也此誠人子之心耳吾自分所享已過丰豈更有望哉所以爲爾父惜者其平生志行宜有聞於時而名不出於鄕閭不能不爲介介也及不肖屢進而見擯家君又數稱時命以慰之又見所與逰者或父行或其同儕非名公卿卽懷寶遁世之士皆服仁義而稱詩書若與時之人異者則又私以爲喜或時愀然曰而能養我如我養而祖獨而未有子嗣續謂何且爾後衰欲如我今日豈可得哉不肖乃爲解之曰大人勿憂此亦命也已而先君終不獲抱孫以歿歿三年圖攺卜宅兆葬未有期而不肖舉一男於是祔葬之意乃決竊念先君於事父母盡其孝於事伯兄盡其恭於視其妹若侄盡其友愛無一椽數畞之承借而辛勤至老以卒有宅一區有田百畝以詒不肖堅又啟之以詩書之業疾未病時友人之子若孫求贖其先所賣田數十畝慨然還之所得金盡以分娣侄及諸女可謂盡其慈因謂堅曰惟我爲父兄可作如此處分知吾兒必與我意合也未幾而病以至於大故哀哉痛哉伏惟知先君之深能名先君之爲人者莫如吾兄且居常數稱唐先生有子非兄銘之而誰也旣狀其大略又具述先祖先父平日相與告語之意以見先君之的然不媿於古人者果不必其施於用也

學古緒言卷二十二

欽定四庫全書

學古緒言卷二十三

明婁堅撰

雜銘二首

友人朱叔子手制筆筩寄上韓大理請爲之銘

猗管城子或含或濡捲舒隨時黙不求試試卽霞舉乃見其奇用之書獄其所平反審克無疵用之彈壓朝廷以肅靡有詭隨晉而宅揆濁可使淸傾可使我之察亷如彼秋毫心正焉欹朝考夜庀退而卽安必愼其儀整冠危坐牀無博山屏逺伎帷乃有野老爲子考室巧若工倕截彼竹根刻爲觚稜瑩若琉璃又爲之圖貌一丈夫坦腹委蛇殆有道者若營四海邈焉深思所思伊何賞不酬勞少恩見譏用而不效世所抹摋媿無能爲我銘斯筩寄慨槖筆孰簪且持彼美人兮碩大且儼子是之貽

丁叔保夢覺軒銘

傭奴也而夢爲君富人也而夢爲僕晝夜豈有分而孰爲此反覆夢果妄耶覺果眞耶形之拘拘乃遺其神神何爲者無晝無夜無寤無寐而命物之化別夢於覺夢也防防悟覺亦夢覺乃惺惺眾所共營吾能勿爭眾所同去吾能勿怖以我夢空破我寤執寤亦非眞執亦不立是爲大寤庶其保防

贊九首

歙江君洎配羅畫像贊

士也而徙爲賈夫已爭尋常辧良楛矣而不失爲士者匪利之沒而義以爲祖也女也而行爲士夫已稱詩書訓窳啙矣而不失爲婦者匪剛之乘而柔以爲砥也去夫黃山白嶽鴻鵠之所控搏而遊於五茸三泖蛟龍之所屈蟠族黨稱之裏閭信之謂範在陶謂光配鸞不知者以爲譽而其知者以爲平世之考槃

題畫魁星贊

予昔於瑯邪王氏見所藏星宿畫像蓋摹唐人迹也世俗所畫魁星於帝車之斗魁杓七星及文星戴匡六星武天廟六星一無所肖不知始於何時疑俗工爲之耳顧於綴文之士有朂焉因爲之贊

列星之降咸陟於皇有吉有凶垂象之常凶維險賊吉則易良或屈枳棘或登巖廊率以文售庶幾徳將有播其惡在貴愈狂有流其膏𨿽卑日章天耶人耶一否一臧匪已之求而星是禳徒文之炫而實靡當其所爲慶鮮不爲殃

題大士贊

寂然宴坐而坐撫大千熾然說法而一念不遷豈不獨無而彼獨然泉出於山放爲漪漣壅爲污瀆本一淸泉凡夫本覺諸佛匪懸從寐而覺旣覺而圓尙無始卒豈有偏全我聞斯語於大覺仙惟燻惟修則幾乎賢

楊裕州像贊

吁嗟乎楊公是能以經術起家俾後有承而前有光燦然而暐曄者其早達之文章肅然而治辦者其歷試之弛張今之儼然在圖目光烱烱而神采揚揚者孰爲渝而孰不亡至於用之未盡其才年之未滿其志自昔賢而每嘆吾何從而問之於彼蒼

葛實甫像贊【有引】

洞庭葛實甫往歲浮舟東下於友人席上一見語合知其爲讀書自喜人也居常見伯兄震甫以能詩稱於人人卽亦學爲詩當其得意似不肯多讓然予頗疑其貌須髯奮張眉睫間常有精悍之色必不徒以漁父老也君嘗客徐州從蕭碭間豪儶遊遂慨然有志當世思自奮於功名爲國家幹城禦侮之臣而未有當也會其所親有客居余邑者間歲必一來來卽數相過從因乞爲像贊蓋予嘗自謂生長瀉鹵之鄕每思放浪於湖山而君更去其浩渺之觀汨汨焉若不能少自逸者此若不可曉然其實一也譬夫抱幽憂之疾則企羨遊仙甘麯蘗之味則不堪枯寂其於內不足而不能無羨乎外等耳曷足怪焉贊曰

子之家山水奇絕殆與人世隔子之平生以詩人自命豈與庸庸者而爲役顧乃捨舟楫於江南而走風塵於淮北蓋吾覩子之貌而得子之心寧有多髭而赤頰謷然若有所自喜而肯以自暇逸爲適者乎

洞庭張君像贊

貌莊而色腴蒼然兮飄須吾以窺其亷隅殆當世之通儒耶而玉也終韞褐也晏如自托於山澤之臞假令其早歲獲售豈肯局促效轅下駒爲顧安得快風活水一觴一詠駕峩舸而揚十幅之蒲於春秋佳日長嘯傲於五湖

吳宜仲小像贊

澹然而蕭疎其山澤之臞乎而目若有所營蓋托於藝事以自娯乎嘗試與之言筆墨之適手俱忘至其與物肖也曾不遺錙銖殆其觀物也審而與之遇者在意匠之初乎若夫與世異趣而屢空晏如儻亦可得而摹乎

羅谿王翁畫像贊【有引】

王翁家治城東南數里外族之人皆聚居焉遂稱於邑曰楊涇王氏以農起家比於素封羣從子姓又以詩書之業潤色之翁爲人坦然長者邑有賦役嘗先眾人任其劇前後爲邑者凡賦之事必諮焉有相與競者每屬與其議𨿽未嘗一一別白是非然以不苟爲利終不至召嘩取怨也是嵗秋杪翁屆七十多往獻壽焉而其婚家朱君獨先期致翁畫像請爲之贊予以謂富壽康寧福已備矣身好爲徳而後之人咸思奮於經術殆未有艾也秋爽正新釀秫以爲酒魚蟹以爲饈嗅萸菊之幽芬接親朋之情話生人之樂復何以加此贊曰

龎眉飄髯有類山澤之臞者其貌之謖謖耶斂容守口每羞裏閭之俠者其中之毣毣耶有詩與書不忘鋤耰旣富且壽所寶儉慈其知者曰此其爲腹不爲目者耶而不知者猶以爲容容之福

殷先生畫像贊

吾始識先生於旣彊𨿽坎是纒而神采孔揚往往以文而吐其芒得酒而托於狂波濤翻於唇吻而雲霞爛乎縑緗彼防筆而貌之者烏能彷佛其中之所藏洎乎始衰乃仕於時有來自京師言其貌不加老獨色若降而卑气若降而殆將圖逥天下於掌上而退守其雌然名日髙矣而眾莫與親官屢進矣而歸猶食貧向之挾文酒而自雄者出之以感慨而益振若此人者必能使後世想見其風神目烱烱而顏蒼蒼置其峩冠繡裳而布袍幅巾不知者其以爲山澤之遺民耶

題跋十六首

跋蘇文忠墨迹

坡公書肉丰而骨勁態濃而意淡藏巧於拙特爲秀偉公詩有云守駿莫如跛蓋言其所自得於書者如此此卷爲北歸時答謝書予所見公遺迹獨楚頌帖用筆與此相類彼似少縱而此則穏重皆可想見純綿裹鐵也今爲辰玉太史收藏惜卷首脫數行屬予補之公書自不容輕補特以此書極文章之妙致得展捲卽一誦公全文亦大快也今世之重公文又十倍於翰墨至其悟解處或似好事家多不辧公書眞贗抑又何耶末段然則則字蓋公名之誤今裝潢迹分明非筆誤也

跋張氏聖教序

吳江張異度重裝其大父某公所藏聖教序帖寄示王辰玉及予屬跋其後予性耽書於古人筆意微有窺然不能以紙墨辧髙下如好事家也此帖傳世頗有院本之目獨黃長睿以爲皆逸少極迹韻故自髙後人學之不能至耳竊意右軍書必變化多奇渾涵不露不應勁峭一律乃爾正如百衲由乞假而成安知其中不無唐初名筆耶捶搨旣久欲得完好如新者要爲未易予少時曽見唐三丈道述所藏是未斷碑佳本後歸王奉常今亦不能憶矣頃又見邱五丈子成藏本其挫衂牽掣處幾同眞迹惜殘闕不全周覽此本亦不多讓異度其寶藏之至於字畫之妙的爲唐以前書須辰玉一抉其祕非予所能知也

記蘇長公二別號

東坡此書古淡遒勁𨿽知好公書者未必能識也予嘗見別本及士大夫家摸入石者要當以此本爲眞正又紙尾有東坡居士老泉山人印蓋公自黃還朝旣衰而思其邱墓去作此書不逺兩別號殆相繼於元丰元祐之間也當時如宗室令畤嘗從公爲潁州倅亦札記及此而南渡後𨿽馬端臨之博猶以老泉爲明允別號至本朝楊升庵其該洽爲一代所推亦仍其誤故並識之使覽者有考焉

書四十二章經後

此經之來東土也或曰此小乘教也迦葉摩騰竺法蘭恐人之未必信受而姑以易知者先之也予讀之再三以正思惟求之竊以謂斯言似之而非也釋迦之教固有權有實有漸有頓謂此四十二章者靡所不該可也讀之者見其數數於持戒離欲而以意小之也佛不言無修無證乎又不言方便門如化寶聚雲云乎儒者之言仁義同於布帛菽粟老氏之言人人能知人人莫能行皆此類也夫道豈眞有大小哉友人楊汝戢作放生亭於其州城之西數聚善信而爲會焉予以爲卽放生卽大乘菩薩之因也故書此以貽之而並識予之所以讀是經者未知其果能不謬焉否也

題手書遺教經後

右遺教經共二千三百七十八字佛滅度時垂訓弟子之所說也觀其首持戒次節所受次除睡眠次制瞠恚次滅防慢次絕謟曲次少欲知足次離閙精進次不忘念次修習諸定次增益智慧而終之丁寧於戲論放逸𨿽略說法要而五大部之防不過是矣無頓漸無大小乘住是法者則聲聞緣覺之所證也無所住而生其心者摩訶薩之知幻卽離離幻卽覺而如來之因地法行也如吾孔子刪述六經渾浩淵深矣而論語足以蔽其防學佛者捨是而譚禪悟譬儒之蔑四端五常也終戲論耳圓通寺僧以素捲乞書此經將以是爲荘嚴佛土乎則弄沙成塔等是宿因如將直求之身心乎則始乎珍重木又終乎無放逸已矣僧名文福類不徒爲道人之名者故書畢又以是告之且願凡我展誦者𨿽白衣亦皆作是觀可也萬曆乙巳九月望敬題

書平淮彛雅及碑文後題

予昔未更名前不記何年爲叔美寫栁州平淮彛雅筆稚不足存叔美乃裝爲捲綴繭紙其前再以乞書因爲作小艸錄韓碑文此文典重簡質得大體𨿽旋僕於元和然李義山詩云公之斯文若元气先時已入人肝脾願書萬本誦萬過口角流沫右手而蘇長公亦有千載斷碑人膾炙不知世有段文昌之句則公碑之毀不毀固不足爲公文重輕也先友張二丈茂仁每言入蔡擒元濟皆李愬之功而碑不詳非紀功之體俾後於何考且失師武臣心非公文之至者予以謂文之繁簡自有體裁公敍愬功一則曰釋賊將用其防戰有功又曰用所得賊將自文城因天大雪夜半到蔡破其門何嘗不歸重於愬若加詳則公之序不曰一二臣同乎又不曰旣還奏羣臣請紀聖功被之金石乎詩又不云惟天子明惟斷乃成乎且愬之勲名國史有傳家廟有碑何虞不詳詳之此碑非體也昔太史公作史記以屈賈合傳至班漢書始具載治安諸疏蓋子長以爲不書不虞其言之無傳也況此碑本爲天子平蔡作寧不重專斷而顧戰功之詳乎若曰帥臣之功由天子之斷也是宜詳不詳則當時之所以平蔡者不著以是論公斯文吾又奚暇與之辧哉

爲友人寫韓送王含序因題其後

世之稱韓文以怪怪奇奇吾尢重其大雅卓然獨不牽於流俗蘇長公云文起八代之衰以此耳而憒憒者乃曰古文之法亡於韓不知其所謂亡者何等也此誠兒童之見所謂蚍蜉撼大樹者惜也貽禍聾瞽自治至今能知誦法公文不隨時代爲髙下者賴吾吳二三名公乃至邇年凡操筆爲舉業者人人以古文自命彌不勝鄙倍矣予爲平仲錄此文爲其能言所以學孔氏之意眞孟荀之儔也視區區焉以辟佛老重公文者不有間乎平仲之鄕先達有歸太僕熙甫其門人弟子之稱述或不盡泯泯平仲其必不以斯言爲狂妄耳

書敬姜論勞逸後

子魚致繭冊屬書國語季敬姜論勞逸一篇意在詒遜順之謀以燕敬事之子耳予嘗慨道喪世衰父兄之教不過於文詞子弟之率不過於科名未有以禮法爲重者非獨稍長而然也自出就外傅亦知有不帛襦袴乎有夏楚以收其威乎孔子所謂欲速成而非求益者比比是也𨿽有嚴父授簡幾能出諸袖中而誦其言不遺者乎予嘗欲與同人擇古禮之易行者及本朝會典之所明禁者躬先之以訓於家顧以衰晚舉子防犢爲慙猶幸食貧布衣疏食冀得免於慆心溢志而於禮終未有聞也所以訓勅之寧見謿於朴野毋取憎於儇薄如是而已顧安可必耶若夫恣柔愛之道而不失雍睦之軌彼蓋能以身爲教者此尢未易以庶幾也書畢識之以見余兩人之志之同耳

題艸書杜詩後

自唐殷姚選唐詩宋嚴氏以禪爲諭至髙氏之品彚出而世漸不識詩之有眞皆皮相耳以故於子美之詩且有優劣之論蓋律體之自創絕句之怪奇其入選者希矣如此非獨不知杜且不知漢魏況三百篇哉此猶均屈氏騷也而不無置論於卜居漁父者耳予以爲苟出於傑然超然則𨿽宋與漢唐作者何異若苟以形似而已吾未見其果有合也元微之詩雲杜甫天材頗絕倫每尋詩卷似情親憐渠直道當時語不著心源傍古人可謂眞知之矣而韓昌黎猶有蚍蜉之誚則尢髙出於其上矣雨窻爲李爲輿司農作艸書因僣以此質之不知亦有合焉否也

題手書蘇長公前後赤壁賦後

友人有致二卷乞書前後赤壁賦者展捲見畫固已不樂旣而思之此二賦誠謫仙人語豈容俗工便知若後賦不畫山髙月小水落石出乃悟今世畫手蓋未嘗讀賦者爲不少矣至舟中畫一人若僧者似謂同遊果是元公此又不足怪也又嘗見他書有謂坡公誤以赤鼻爲赤壁者非也公別有書賦後約二百言是元丰六年秋題首言黃州少西山麓斗入江中石色如丹傳云曹公敗處所謂赤壁者或曰非也曹公敗歸由華容路今赤壁少西對防卽華容鎭庶幾是也然嶽州復有華容縣竟不知孰是蓋公旣借曹公以發妙論猶後賦鶴與道士云爾豈必求核而不知者遽謂公未暇考所見殆與此畫手同信知癡人前決不可說夢也

寫蘇長公秋陽松醪二賦後跋

信筆作艸書素盡又及於楮覺筆墨气韻便爾有分非楮不逮素也聞之郡中善裝潢一老人自嘉靖中倭入犯後絕無佳紙其言殆不妄今吳俗𨿽趨於靡工巧或有加於前而絕無注意於紙者可見俗之所騖於文字筆札獨艸艸不能精諦矣東坡諸賦世人知有前後赤壁皮相者猶或訾之能言秋陽者凡幾矧於松醪耶記公小簡有手書此賦寄人子弟云以發少年妙思又有書賦後云予與吳傳正爲世外之遊將赴中山贈予張遇易水供堂墨一丸而別始予嘗作洞庭春色賦傳正獨愛重之求予親書一本近又作中山松醪賦不減前作而傳正尙未見乃取李氏澄心堂紙杭州程奕防須筆及其所贈易水供堂墨錄本以授其甥歐陽思仲使靣授傳正且祝深藏之云云公之遺迹或尙畱人間或已化爲塵土所不可知而斯文之傳固無窮期也予好公詩文前後所書甚多𨿽字畫不足珍或托於公文而俱永然意尢在世人能得之於語言蹊徑之外何必區區求之字畫哉

手書蘇長公問養生後題

竊嘗妄論六經之外文之譚理而達者無如莊子論事而達者無如國防後之作者能兼撮二書之勝無如蘇長公自韓昌黎振累代之衰力去浮蔓以爲怪奇然其句琢字鏈猶在虛實之間至歐學韓而益暢之並去雕刻而務出於平易又一變焉長公後出與歐同出於用虛而筆力豪橫倏忽變化後有作者無以復變亦無復能逮矣予旣節錄諸家之書又錄公此文以見公之所謂辭達蓋如此也

書雜錄唐宋諸家論文簡牘後

予自中年後頗知好古讀古人之文知其所自得皆髙雅不同於流俗又證以所聞於長者乃知近世所號爲古文詞直以應俗而己未可言文也凡爲此者失不能識眞故耳比因靜之兄致繭紙索書爲節略唐宋諸君子所以論及於文字者分眞行艸大小錯出雜錄數條以應之知靜之必愛其所論不復計予書之工拙耳

題手書東坡文後

東坡公之文人知其不鉤棘而奇不繩削而合華然浩然爲古今文人雄豪逸宕之宗至其悠然以長淵然以邃可想見公之胸次坦洞曠必非世俗之君子所可幾者他人未必能知之也故予爲子魚錄此數篇各有深意初欲錄東臯子傳後題較酒經似更有味然愛其韻語又簡而曲折盡意故不能捨也若東臯篇自當寫置坐右髣髴日侍公於酒間耳

艸書東坡五七言各一首因題其後

世之論古文者謂法亡於韓而予以爲賈馬之後獨韓最髙雅如進學解斆答客難解嘲而爲之然皆不擬其詞格而命意尢醇雅眞儒者之文也至其詩尢不宜於俗讀調張籍一篇𨿽盲聾可幾於聰明矣宋人之詩髙者固多有如蘇長公發妙趣於橫逸謔浪蓋不拘拘爲漢魏晉唐而卒與之合乃曰此直宋詩耳詩何以議論爲此與兒童之見何異予喜字畫多寫唐宋人詩文以應來索者蓋數以此語告之

手書東方客難篇後題

歲辛丑季夏雨涼如秋方枯坐憂歲聊以筆硯可親無風燥日炎之乖漫寫東方答客難篇蓋自曼倩創爲此文而解嘲答賓戲達防應間之篇紛紛繼作然獨子云可以追配崔班而下不無靡矣至唐韓退之始變其音節而爲之體气髙妙非東漢以後可得而同也而世俗瞶瞶猶以時代論古人之文亦陋甚矣予書此文蓋重其始然味其詞防如所謂修學敏行及自得云庶幾能知道者至客之設難止援蘇張而曰澤及後世蓋輕世肆志之防有在言之外矣此𨿽揚子之廣肆或未必與之齊也

學古緒言卷二十三

欽定四庫全書

學古緒言卷二十四

明婁堅撰

題跋十九首

爲人寫赤壁賦後題

東坡此賦予嘗見雙鉤郭塡本淳古無防拖筆蓋得意書也恨不獲覩眞迹耳未幾或以勒石亦自可喜不逮摹本逺矣頃有以素捲索書念眞者在前欲肖彌逺不若自爲書應之間有似摹仿者記憶在心手適與俱也此文與世俗異者二字自注者一滄海作浮信是句中有眼共適作食蓋用釋氏書聲是耳之食色是眼之食味長不可與適等也又更字下注平不注則讀者必且謂意同復字矣以長公雄文意到筆隨何嘗作如此推敲識此卽於讀古文詞庶不艸艸然非獨此也有好爲髙論者其失與此異而其妄尢不可不拈出爲狂率之戒公之謫居豈遂能無動於中傷之徒此賦篇終借水月發端以暢所欲言固騷人之重曰也其誤以赤鼻爲赤壁或亦故爲錯謬以避讒歟不然以公博洽未應於平生數過及久羇之地猶未識曹公喪師逃竄處也又賦乃騷類往往寓近於逺借淺爲深此賦卒章正其本指首援曹困於周終於一毫莫取人生有盡長江無窮首尾相應而近有好爲髙論者訾末段爲虵足立論爲腐迂若然則此賦𨿽不作可也未知結撰安論文章後生誤信將墮渺茫誠不可以不辧

書掲鉢圖後

頃過昆山憶昔所與俱來者彊半已非其故況客中之舊好乎獨於王以寧兄得共從容間又攜示仇實父掲鉢圖蓋臨李伯時本也然譬猶未識其人偶覩畫像而妄言肖否其孰信之所據吳沈二跋耳而文定首言五代人所繪卽非摹李沈又及於著色卽非白描豈裝潢之或誤歟余昔於京口識新安丁南羽見其畫佛像老筆紛披於簡澹中出奇古嘆曰此其爲學吳道子者歟比歸又於友人沈公路處得見羅漢渡海圖一卷變幻百出莫可端倪而纎細妍妙極於毫髮則又嘆曰不知李龍眠更當何如凡余所未獲見而髣髴焉者其持論每如此以寧兄試別以示識者不知於鄙言亦有取焉不也卽據所稱此繪賓伽羅故事當必有考而釋典或載賓伽羅此云靑目蓋論主之一人亦不詳其爲波旬也當更於翻繹名義一編求之率爾獻疑誠所未暇耳

書東坡孔北海贊後跋

東坡之爲此贊蓋其未衰之年而潁濱歸自嶺南則爲管幼安贊皆有慕乎其人而托之文詞以自見也二公少以侃直不阿見擯然長公不愼數以言語忤人而次公不然崇寧僉人直以黨籍錮之耳世之鄙夫麤知議論古今者妄謂北海之死固所自取𨿽其才略亦豈足辦操先主於斯時自救且不暇而謂能誅之可乎篇末言方操害公惜無復魯國男子皆非實語悼公之深而傷時之無復斯人耳讀此文者勿如癡人之聽說夢可也

又

余喜讀東坡文以爲世俗之步趨古人者皆優孟之學孫叔敖耳公爲韓廟碑言其文起八代之衰自宋至今有識者莫不服膺近始爲掇拾雕繢者所汨亂靡然從之殆若效南蠻之鴃舌而笑諸夏之爲陳人也予喜韓蘇之文誦讀之暇手書卷帙者數數矣至其詩多有獨創而髙奇不無信筆而率易然性所偏嗜亦時諷於口焉訾我而當者嘗攺容謝之不復與諍論然中心之好終不爲衰減也獨時之輕詆妄目以今而不古所不能爲洗滌胃腸徒付之竊嘆而已此本爲老友陳士逺寫旣題其後矣世或有與我同好者又當以一言告之如其萬斛泉源不擇地可出者聽其評論可也

題嬾園主人秦心卿畫卷後

嬾固非世間法所宜至於藝事蓋有精思積習而終不能造其微者其可能人之力也所不可能天之分也昔聞書畫家特於神品之外別標逸品吾𨿽未能知然亦未敢遽論也意其超然脫去繩墨而黙與之合則逸者耶若曰更有加於聖不可知之域則過矣此余平日之持論也顧年欲倍心卿而嬾復似之未能相求於嬾園然聞其嬾而妙得畫趣意其爲品之逸者歟不知直以嬾故工耶抑百凡皆嬾而獨此擅場者亦復以習慣遇之耶輙因鄒李兩君子而質之彼不有祕焉則吾必有合矣

弇州公手札後題

淑士僉憲將之浙江臬致此卷屬爲之跋蓋其先公子晉先生與冏伯司勲同年登第而司防公以未到部前寓書京邸歲己丑夏六月也書詞自首至尾皆信筆直掃而覼縷盡意可想見公之孝友慈愛於言外矣揣以今日物情必且迂回婉曲以爲奬爲勸豈能於怱遽中吐露諄懇乃尒耶若子晉甫之守官嘗見其爲刑部郎時平反手筆凡數十紙如衡之平如燭之明眞能使老吏慴服而愚民不寃惜乎蚤世未究其用然卽此可以無負公之拳拳矣某方弱冠卽獲侍公旣壯辱與公子侄同研席𨿽不遭時不我棄也尢忝司勛忘形之交恨無生者不媿之報執筆豈勝汗顏

書金氏世徳後

昔吾嘗聞之長者以爲人之所重正在才耳苟爲無才將無木彊之人乃以徳稱乎予竊疑其不然夫所謂才者徳之見乎其用也非儇巧捷給之謂也匪才幾無以見徳而徳不足則才之爲累求爲尋常人而不可得矣予友金子魚敍次曽大父而下三世之懿徳不備載銘墓之文而特述其友愛大節卓然異於流俗者至豫石先生穆然魁然旣以有聞於時矣而不幸賫志以夭子魚以爲其才無可表見而其徳皆足以昭示來裔書以示後之人俾知紹聞焉固不必侈爲之辭也當秋田翁憫其伯兄以長賦抵罪不顧閨房之私而潛罄其槖金以償也知有吾兄而已豈復爲食指計哉及逸齋翁繼之謂吾爲家督而不能庇兩弱弟苟吾有餘力卽吾有餘媿矣於是獨身役於官幾盡亡其產此其於友愛皆若饑食渇飲然根於天性動乎至情而不自知其然所以爲異於流俗者也迹不離乎田畝名不動乎公卿而隠然以篤行爲有識者之所重斯所謂不爵而貴者耶𨿽其子若孫能以詩書發迹然豫石先生之後幸有子魚而亦不遇以老竊以爲富貴榮名乃天之間有厚於斯人非其所操以爲福禍也如使人人而按其行事以究論其所享不合者常十九矣賢者恆自愛而不求其多不肖者務足欲而不顧其後以俗觀之豈非不肖者之計工而賢者爲獨拙哉是有命焉非人之所能爲也蓋自徳下衰徳若近於無才而才不必皆出於徳吾見夫世之所稱徳者僅小徳而自矜才者乃不才之尢也故夫天人之際知其爲命而俟之聖賢之徒也意其由我而彊之才儁之失足斯狂悖而已故曰不知命無以爲君子也知窮通之有命則夫等骨肉於吳越較得喪於毫釐者豈其無才尋常人猶且恥之矣嗚呼人孰無兄弟乎孰能愛其兄若弟而至不顧其身與其妻子者乎苟金氏之後人世世常知有斯徳乎𨿽才不逮人可也

書封節婦金氏傳後

昔者嘗怪劉向爲列女傳自有虞至漢文之世上下三千年間而僅止百人然且及於孽嬖法戒兼焉何其書之略也又其所列爲節義若魯陶嬰梁髙行陳少寡者不過二三人蓋簡編之缺軼而湮滅無聞者爲不少矣卽不然意者非其人實難或亦采風表宅者之弗及圖歟以予所聞於境內若嘉靖中宣孫兩節婦相要約以立節從容就死有烈丈夫之風尢所謂卓然者未幾同時疏上詔旌其門至今灼灼在人耳目也今又得封瑗妻金氏於前之烈不少讓焉邑人以爲榮且曰幸生平時士大夫未聞有仗節死義者而僅得見之於蓽門少婦咸庶幾其不泯泯民之秉彜好是懿徳豈不信哉傳稱婦之嫁瑗瑗已病瘵旣而歸寧卽私語其母封郎如有不諱兒再見無期矣比歿將遂絕水漿以身殉舅姑彊之食乃食久之聞葬有期意常在同穴也因問姑當爲幾室見姑若不領者至暮邀至其臥內與語良久及別去遂自經死世嘗謂婦死貞臣死忠義等耳而不知婦爲尢難夫士大夫委身殉主以名義自許不同尋常一也名遂身榮圖報萬一易爲感激二也事迫勢危匪異人任計無復之三也若爲婦者刑耳割鼻猶可以誓仰事俯育猶可以報防門而言方績而嘆猶可以訓死何爲者其不得已而死必若陰瑜妻荀斯不免耳吾以爲若前後三節婦皆計其所處之難而早自引決者也其於殉義若寒而衣若饑而食出於自然非獨輕生亦豈有意爲名節者哉以今聖明久道方隅晏然士生其時𨿽以諫諍死職下者幸亦無其人焉而感慨節烈之气時一見於嫠婦此誠世道所系而在事者所宜亟圖也有如節婦而朝廷不及旌是謂蔑彜倫而墜教典其何以示於閭裏而傳於久逺使後之視今不知髙行之永淪而徒慨防典之或漏豈不可惜也哉

書除夜元日唱詶詩後

公路之欲有見於當世人知之其外莊而中伉頗不宜於流俗人亦知之少壯時績學綴文必求合乎先民之程度人未必能知也近歲病痺閒居意不自得或寄情於音樂以少解其牢騷然非其好也至其論古人之文以快然滿志爲髙讀古人之書以雜然並陳爲樂希有能知之者矣顧性旣豪舉又不屑意治生加以醫藥百須貲產漸落處之然杜門以一編自娛遂將進而與古之賢達爲友有能知之者誰乎予旣與通家托契𨿽以伉直簡率往往拂忤於俗而君獨若有意乎其人也數相與倡詶凡余手書君積而成捲又綴烏絲於捲尾予昨呈除夜元旦二詩君亦有還示喜其胸懷日益灑落有以自樂也而語旣警拔押韻尢奇險輙復次其韻焉而君卽送捲屬寫此四篇且識其歲月故並及予之似能知君者如此

書吳光啟摹刻太原遺迹後

王文肅公書小楷淸整秀勁大可徑寸者尢骨重脈和特爲合作尺牘多信筆爲行艸初不注意求工閒居喜爲後學指摘經義怱遽出之自然遒勁有峻拔之气蓋於光啟尢數數也然不肯對人捉筆相去尋丈間但見迅疾如飛而多造於遒美學憲公書未獲多見而所覩皆華潤充恱殊有恣態卽此可以得其槪矣編修君天授旣優工力日深小自指頂而上至徑可二寸皆極娟好更饒風骨又大而四五寸拈古人佳句或爲人題齋閣牌額大至尺餘皆不煩繩削而趣溢出更假之年直可追躡北宋名迹方之元人欲分雅俗以俟後來其何敢譽光啟以懿親夙好能謹蔵之又能摹刻以廣其傳不私爲一家之祕尢爲足尙豈止好學喜事而已

書贈戴元瑞

予頃以衰嬾足迹不數過城闉惟花時乃一踏郊原晝出而暮還以爲常如南翔裏多平生素交兼有古剎閒寮之遊觀而歲不再往卽往亦未嘗久淹況其人之幽居而逃名若戴元瑞者又何從而識之友人徐克勤過余而亟稱焉曰是常感異夢不竟學以干時頗以古詩文自娯又好遊佳山水所至輒淹畱忘反蓋與予之齪齪者異趣而乃有意於予之一言豈其博涉好奇耳目所及有神往而卽心醉者乎顧余則何以得此君家本新安東來憩南翔荒江寂寞猶且爲之滯淹今去而遊金陵江山之雄秀古今興亡之遺迹騷人墨客之慿弔皆足縻君而助其悲歌感慨也是且忘其故鄕而何舊遊之足戀予𨿽欲識面其又可冀乎姑書此爲贈以當晤言而已楚之黃有許君伯隆嗜學而工文予之所獲交也昨歲亦有所屬碌碌未暇以應君盍往從之遊且爲謝不敏焉非久當有以復也

同辰玉編修和東坡殺戒詩後題

予自和此詩不三歲已從蓮池老比丘受不殺戒是歲夏末舉一男辰玉病漸增聞之而喜先是嘗勸予再納婢笑而不應玆又謂曰亟宜求乳母予唯唯而已至冬首遂設齋供告於佛菩薩像誓不復近內逮明年歲暮兒痘脫痂君𨿽病困聞之喜甚嘗對予以指畫幾曰吾昔謂君迂而近腐今不腐亦不迂矣蓋君之病得之連喪子旣悲且郁火上攻痰日壅而不知者厚誣以漁色可嘆也適爲公振先生錄此三詩因識其末或有展覽信斯言之不誣其必不同流俗人之毀譽矣

書贈張二丈詩後

右詩爲先友張二丈茂仁賦先生年甫及耆耳後又十六年而逝今犬馬齒且六十有八矣追念疇昔相從豈勝慨嘆先生之學尢長於讀史其論古文辭以西漢及唐宋作首爲宗師少嘗受業於歸太僕故持論特爲眞正不規規求肖其口吻形模而自然超妙者爲合作其所一切抹摋皆世之髙名人也予與其子仲慧及表兄唐叔達蓋數聞而深信之此卷爲麻城梅公振先生書天啟元年四月卄八日也

題手書壽榮堂記捲後

予逰杭時尙未有男而室人方娠同行者各有祈於天竺予𨿽入舟卽已蔬食止酒然但瞻仰再拜黙以證空爲禱而已是歲又六月子復聞生今已逾十齡可示以斯文矣文成後嘗手書一通掲之於堂今且紙敝墨渝因斸銀杏塗以鉛粉再寫易之而龔甥儉化欲乞舊本以去余知不足存也乃復爲書此卷憶自爲此記錢二丈仲與最先見往爲張二丈茂仁稱之未幾張特來索觀讀再過欣然嘆賞畱話至暮乃別此兩先生皆年逾七十而歿歿復皆數年而予亦垂老矣所稱學佛者一爲雲棲蓮池和尙一爲徑山慈音禪伯慈音吳江人也始以藝文交好旋以禪悅久要聞其尙健而自度尙能入山或可得一慰斯懷耳

題宇先生影答魑魅詩遺迹捲

自予舞勺而學塗鴉君與先子同硯席而仲叔皆在門墻視予蓋九年以長乃折行輩而許接武於摛華惜也屢困場屋歲晚而僅得爲諸生師比其歸也乃見窘於雀角防牙向之其英者不圖蹭蹬而鈍於爬沙嗟嗟人固有幸不幸時安在剛方之必不如柔和夫推舟於陸涉川以車世固無是理太行之折軸而衝風之壞檣其又何耶景答魑魅篇以恢奇寫其偪仄凜凜有英气而豈與艸木同毀折者哉必且鏟厥塊壘陟彼巓崖無魑魅無景亦無答揮斤八極而遊之乎無何有斯大夢覺矣

爲筆工姚元之題筆譜

少時見友人作字每用新筆輒於書燈上微燎其頴然後濡墨予誚之曰君殆爲趙文敏所誤趙之云右軍書蘭亭是用已退筆蓋見其藏鋒斂鍔而意其或然非定論也不然夫豈不知鋒藏畫中是用筆祕密藏顧於守郡勝會賦詩題敍而反欲以退筆見長耶鋒藏畫中正逸少之自喜詞翰兩擅者也如趙雲云幾於埋沒右軍用筆矣且使後人求全筆工將令如元之輩當於何處生活

申太夫人壽詩卷後題

大雅之旣醉說者以爲備五福焉夫愛其人頌其徳而祝之萬年宜也然惟孝子能廣其善於天下使人有士君子之行而莫不享太平之福蓋其始君子以錫厥庶民而究也天下所同願於君子亦若或錫之詩人之指與箕子所稱汝則錫之福者何異有若少師申公之侍太夫人可謂備福矣卽欲雕飾蕪詞以侑萬年之觴譬如稱海嶽之崇深有能盡其形容者乎顧獨自有感也夫公之焦思極慮回斡元气在上之初年迨逾一紀而始乞其盡瘁之身奉太夫人以歸君臣之際始終之恩禮以視今日何如哉進欲效於匡弼而宮府未能盡同退欲完其身名而去畱或難自必𨿽綸綍爲榮鼎食爲養中必有不樂者矣將徳之與福亦異乎所遭而公固適際其盛歟竊以爲如公處此必能轉移明主於時日之間而非他人之所及知者惜乎不使天下之見之也

胡明府長安詩艸題辭

昔嘗論詩以爲得其在語言之外者而追琢加焉可也若規規焉以求合於古其形彌近去之彌逺矣斯言也誠與時異趣未必其有合也頃侍明府胡公聞其議論不自意海濱欵啟而所見頗與通人合其幸不見笑於大方矣及讀長安諸篇尢灑然異之夫古之君子有晚獲一第而齷齪曠蕩之感若不能自持至今爲有識者所竊笑豈所謂歡娯之詞信難爲工歟抑垂老气衰卒然而吐其中之所欲言固不覺其陋歟如公年甫壯盛所自期甚逺其於一時之得失蓋已輕矣感時撫事而自托於登髙能賦非明發之懷則急難之情也非寓言於靜好則起興於嚶鳴也至其他流連光景之詞皆可想見胸次之超然非苟而已也且吾聞士大夫白首都門每苦困於塵鞅況於偕計之日釋褐之初曽幾何時乃能以翰墨之淸麗寫性情之悠邈有若斯乎宋玉有言口多微詞學於師也今世詞賦之學絕無師承獨敏者能之意者亦受之天歟蓋始吾得公於政事信其爲豈弟君子庶幾政成人和桀驁者無求逞於嚚訟詐援者無中飽於脂膏鳴琴而治之於是焉興學校育人材使之忘衿佩之悠悠頌楊舟之泛泛豈不盛哉乃今也又得之於詩夫誦詩可以達於政得意可以忘於言故不適當世之用者占畢徒勤無當於誦也不窺作者之指者屬詞徒工無當於詩也某𨿽不敏以是二者而信於公儻亦所謂頌而無諂者歟

髙三谷兄六十壽詩引

三谷髙君者少承弓冶之遺樂志田畝頃避萑蒲之警托迹市防賃環堵以安居收甔石而麤給所與厚善半是衰慵每良晤之從容佐淸言以醇釅相得驩甚殆無間然維歲仲冬適周六甲與之偕老欣有令妻早同拮據之勤晚共優閒之適爰申頌禱往侑壺觴夫樂貴得之乎心不系身之所享心貴足乎其分不由境之所緣今君無饑寒以累心有防甘以供客委順而已惟目前之爲娯達生者乎何身外之足慮朋簪合康爵陳缾花無謝於春英窻月猶同於秋影予𨿽止酒性喜啜茶旣厭厭於永漏咸衎衎於長筵還聞閒居亦饒樂事肅矣齊眉之案敬接孟光淒然擁髻之音頗憐樊嬺弄機杼於纎手有布如紈羞脯醢於柔顏其匙流滑逸我以老誠有味乎言之求多於天非所望於君也濫賡珠玉重冠穢蕪賦者六人吟成七字

學古緒言卷二十四

欽定四庫全書

學古緒言卷二十五

明婁堅撰

題跋十七首

題歸母壽詩後

右詩凡同賦者皆平日所與厚善不以告餘人故詩止於此子魚謂予齒長屬識其後蓋大母之食貧而能甘其勞以朂子之學旣貴而無攺其度以成子之名𨿽士人猶難之非獨閨門之範而已其見於頌且祝者固已焜燿厥詞竊以謂侈言之未若稱其槪者之尢簡而核也若長君給諫以孝友恭儉刑於家之人外內無間言至其依依於大母固不以名位之通顯而易其朝夕之養也徒以有仲叔在於法不當請告於私可以自慰蓋曰吾一寒士今之爲吾親榮者非朝廷之恩寵施於無窮也哉其必將以守官竭節養太母之志也憶昨北上過余爲別言吾若幸而得請備官藩臬奉母而行則秦之西楚之南猶吾庭左也語畢因低回黯然蓋其篤於孝若此顧頃者同官寥寥勢未可以請耳然太母春秋𨿽髙尙康彊如始衰之年君卽去左右無憂也方今朝廷淸明士大夫咸知矜名尙气然或本伉直也而反類於同本寛平也而時出於訐本一事也而兩人共之是其同乎已者非其異乎已者議論不務求其當而多出於私意此於天下之勢已若趨於可憂他日有竭忠盡言不求異亦不尙同是惟無言言則必天下所未覩其倪眾人所未得其平者也此非君而誰望哉夫如是則立乎朝廷不猶愈於日侍太母之側乎哉是之謂忠君傳曰孝者所以事君也子之竭力臣之致身道一而已爲人臣而內顧其私與爲子而好貨財私妻子等耳故竊以知君之深期君之逺者因是而一畢其愚若夫不識時宜不原物情妄言之而冀賢者之或然之此野夫之常曷足怪乎

書張季修遊峨睂山記後

君子之得其志也功施於當時而名聞於後世蓋莫不勞精神疲筋力以圖之固甚瘁也而中有慕焉恆若翹首跂足以俟者𨿽巖觀川遊追勝槪滌煩襟有不足動其心矣及夫事過而追思之孰害其成孰攻其瑕若醉中得醒然後知爲憂患之途不如優遊田裏之爲適也於是有逃名匿影謂百年爲瞬息希服餌以長生於是有攝心安禪謂形骸之虛幻耽禪悅以證悟此又流俗人之所姍笑而儒者之所不道也若然則婆娑小官有舟車以代步涉登眺絕域指冰雪而洗炎蒸極幽遐之大觀無屍素之內熱孰有如吾季修之斯遊者乎𨿽然山川之勝人共領略而趣或迥殊耳目所窮境卽平分而中有獨賞如季修者𨿽一丘一壑可也而文詞又足以發之其簡潔也足以發深思其詳核也足以告後來回環諷誦恍若置身百里之巓而極目萬里之境矣君固形神俱逺而予亦神遊其間不在斯文乎余與君少同志長同不遇晚而君宦遊巴蜀余跧伏菇蘆似不同矣然而君有紀遊之篇必屬其子以見示意其胸懷之果有合歟輙爲序而歸之

題艸書叔達鴈字詩後

唐叔達表兄聞時人多賦鴈字詩有會於心率然命筆三四日間得詩二十四首大抵或起興於二社卽轉入於六書或取材於字畫卽回盻於鴈羣此亦作者所同也然而用事過多則機神未必能流屬思過苦則采色何由克稱巧旣易纎而難雅質又多顇而少腴非意防句先何以極於變化非力饒格外何以妙於合離若此詩可謂備之矣而髙處尢在千四百言之多意到筆無不隨五十六字之中篇終法無不合怪奇超忽響亮昻藏不同體物之拘牽直似寓言之縱恣必非他人之所能及也從子敏恭字伯安紹世業於軒岐托雅尙於防畫予旣屢以診視爲煩渠亦邀以揮灑爲報爰以小艸錄一通貽之若非永爲家藏卽當公之好事云爾

書程孟陽詩後

孟陽少喜爲詩於古人之遺編無所不窺而尢愛少陵之作其在於今嘗稱李獻吉𨿽規規摹擬而才气實非餘人所及也甫冠卽棄去經生之學而一意讀古詩文久之豁然上自漢魏下逮北宋諸作者靡不窮其所詣至蘇長公往往或斆其體或次其韻若將與之並騖者比壯且衰其爲七言近體以淸切深穏爲主蓋得之劉隨州爲多若曰杜之雄渾逸宕當令獨立千古善學者正不當求肖於皮毛至其神情所注反或去之逺也家本新安少而遊吳所交江以南知名之士邂逅語合不以別久近爲親疎性又嗜古書畫卽非力所及一經於目能爲人具言其所以妙顧以不善治生數輕去其家有能知其詩文兼重其爲人者要與之俱未嘗不從也然足迹所至僅北逾汴渡河至潞西浮江至武昌而已君平生不欲輕刻其詩以示於人至人有欲得其詩或爲手錄百千言或取諸腹笥頃刻誦數十篇無倦色當其在潞也乃肯彚次其近作刻以應人之求兼還寄其所知予得而讀之所師法不必同同歸於自得而已近世之論非拘拘步趨求面目之相肖卽苟爲新異抉摘句字爲悟解如是而已昔予嘗聞長者之論凡爲詩若文貴在能識眞耳苟眞也則無古無今有正有奇道一而已矣唐之詩人固多卓然名家而尢以李杜並稱一或較其優劣輙貽譏於不自量以此知昌黎非獨髙文𨿽其詩間或過於豪放亦不當輕議之也彼有所自得焉耳若北宋諸作者通經學古皆可謂言語妙天下至所自得於詩亦豈尋常之雕繢所可幾及而世乃目之爲靡爲卑不知其所謂卑且靡者何等也屈原變詩爲騷自我作古而或者猶執九歌九章以訾卜居漁父彼不知也曷足怪乎譬之味焉如其眾口同嗜卽易牙之調也譬之藥焉如其百疾俱療卽盧扁之劑也假令庸醫處方族庖挾匕而曰我易牙我盧扁也將嘔噦僵僕日相尋焉尙何望於適口卻疾哉如孟陽之詩叔達論之詳矣而書來亦屬以一言予以爲可無贅也則書其自少至今相與共商此道者以塞其請且以示兩家子弟苟有志焉求之於是編有餘師矣

書徐汝廉一題六義後【題爲死生有命富貴在天】

昔人論魏晉時書至謂結體之變亦非後世所及蓋其心手相應巧運法外誠有然者嘗以是求之文辭惟詩歌多有之就一象一事而窮工極微篇各臻妙然實疊出於眾能者之手非一人所能辦也𨿽李太白杜子美之豪蕩揮霍多至千言若其一題數十篇或古或今要必各有所指與倡和之作異矣惟今之制舉義不然昔日之神奇固今日之臭腐也轉相追逐月異而歲不同以故誇者務多連篇異構以自見其有餘然不過竄易首尾別施面目非眞能變也友人徐汝亷爲此題七篇毎讀一篇若不復有諸篇者出奇無窮幾無一意相襲當汝亷注思爲文時或以離之雙美合之兩傷而又不忍捐其愛也故爲是變幻以盡其中之所欲言此與書法之變何異然以汝亷之才如此世未有能知之者所以自托於斯題也歟顧其文辭縱逸蕭散向旣戾於拘攣而今復逺於鉤棘或謂盍少貶焉豈猶以世之知汝亷與否固在汝亷也耶撿之篋中偶逸其一刻而傳之人人庶幾有同好焉

汪杲叔篆刻題辭

予不能作篆及八分書而意乃篤好每覽史籀石鼓皇象國山二刻以謂晉唐名書皆得此意所以爲工惜紙素之傳日以湮滅無由得覩鐵畫銀鉤獨幸此二刻時代加逺而猶可想見古人之遺也間有示予漢人印章或金或玉往往見其字法俯仰顧盼與二刻絕相類蓋其出於荒冢野田爲好事者之所篋藏而傳玩亦已多矣顧其屢變屢下寢逺於古自頃百餘年之內世之畱意於篆刻者不少獨新安何震長卿上窺漢氏下逮勝國靡所不考遡其師法得於吾吳文壽承先生而精詣過之矣所未及於漢者於古澹簡逺猶有間耳今年春始識汪君杲叔家本富人愛奇成癖盡耗其資獨以此道自喜髙處殆不減漢而間亦雜出於時之所尙予戲問之曰君旣能摹漢矣而終不能不爲今何耶則啞然笑應曰始吾之學之以寄吾意也故一意惟漢人是師意所獨愜有嗤爲拙弗顧也今者吾貧且衣食其中吾知求合於眾目而已不必於愜吾意也眾且說之卽未必合也吾惡得而不然眾且嘩之卽果有合也吾惡得而復然此吾之所以不能純乎漢也予則又語之凡眾之所爲喜而譽憎而誹生於其人之心目耶抑或在其口耳之間耶如其心與目也子患不能爲漢安問其他如爲其出口入耳也人當論眾寡耶抑論其知不知耶其始也知者之口不能勝不知者卒也不知者之和終不能勝知者子姑守子之自信焉捨此而欲爲子之衣食謀吾恐夫眾之誹譽不以子之技而以子之所黙有制自今以往將有謿子之不純乎漢者則如之何若予者蓋所謂不能篆與八分而獨好石鼓國山之刻畫者也又以爲漢氏之摹印與此二刻合者也子且以爲知之耶其不知之也耶

自題艸書卷後

艸書不難於放縱而難於簡澹逸少書見於閣帖者宜其爲百代所宗也獨張懷瓘之論小異此與文皇過貶子敬或皆未足全慿耳伯髙藏眞相繼以狂艸名世張書不多見所見或多贗本米元章以伯英虎丘帖謂本伯髙差可髣髴素之自敍𨿽姿態縱逸而法度森然比之晉人獨少韻耳米論眞書微不滿於顏栁挑踼卽此可以論艸書矣自魯直極推揚少師往往以奴書爲誚而晉唐典刑未免掃地宋人之艸惟薛道祖謹守前規元章臨本時露本色蓋艸書之法自是幾不傳於世矣今人薄解怒張便自號爲顚素人亦以是稱之如祝京兆筆力非不矯矯求之伯髙藏眞尙多乖少合況於晉人之遠韻乎予少而好書尢耽於艸頗從淳化太淸窺見古人之槪然恨刻本止存形模絕無神采平生見蘇米眞迹𨿽率意之筆亦自爛然世人遂欲以趙吳興壓之此似是而非吳興勝場當在小楷其最合作亦非若今世所傳石本也然此三君子者特多眞行未覩其艸艸書獨藏眞題曹娥絹本後小字運筆如遊絲最爲奇迹又見逸少十月卄七數行乃知古今人不相及若經塵劫此或謂唐人雙鉤則不可知要必非後之君子所辦耳予自獲覩此尢喜作艸書時於題扇得數行合而不知者往往索眞不得乃及於行又次及於艸殊可笑也今日偶書此卷𨿽筆不逮意亦差賢於世俗之豪放矣因捲有餘紙信筆漫題

胡禹聲篆刻題辭

新安胡禹聲工於篆刻而爲賈人遊數東至海濱嘗爲予言何翁長卿其所從受學也自頃年好事多收漢人印意至摹刻而傳之視勝國吾子衍諸人所見不啻數倍矣長卿晚年益精其法殆無遺憾其始蓋得之吾吳文助教壽承文之篆刻學漢淳古而自出新意盡掃國初以來師承模範長卿學之凡刻白文一稟於漢而朱文則間用近代所尙務爲奇詭然予嘗聞何非獨刀法精詣於繆篆尢不苟也每遇其難至累日參考加以覃思必無一畫不愜於中所獨知然後刻之蓋𨿽一藝之工其用心勤力必非人所及知類如此矣世之苟售欺於一時而不顧識者之笑者豈少哉禹聲旣領悟師傳予將從容叩其所得於何者必有異焉而未暇也

題手書金山詩後

昨歲庚戌仲秋之初侍禦韓公以視鹺還朝某與二三子追送京口期晤金山因得先渡爲信宿畱上髙臺臨絕壁緬想舊遊有如昨日於時秋暑未退相與露頂跣足徘徊浮圖之側招逺風而散煩歊驚濤暮颭涼雨晨飛晦霧明霞之變危檣短艓之過目之所接心爲然散步回廊讀嵌壁詩或謂新安方君四篇差爲贍麗然未極性情之致也歸舟笑言小間各賦七字句數亦如之將刻石送寺僧而未暇也倏忽便已歲餘念日月之遄邁知頽暮其幾何因楷書繭紙一本奉寄侍禦公畱爲他年故事云爾辛亥重陽日題

書募緣造經冊

今年春浮屠悟凡來自天臺國淸謁予而言將造經數十函載之還山終老持誦以莊嚴佛事非得善信檀施則弗克以爲有兆焉告以吾緣在玆所以來也今者日捧一函行於道塗顧未有遇焉聞子儒也而托於禪請爲我一言以先之予應之曰子之師爲一大事因緣出現於世且得無言乎苟爲之徒且得無誦而講乎其言教理行果與儒之言文行忠信一也然吾嘗怪儒生誦法孔氏而考其行蓋求與之合者鮮矣豈非以身世爲之累而名利爲之誘哉惟爾浮屠去其父母妻子凡生人之所重若蔑如也是宜守其師說獨愈於儒生而吾求其人乃亦未可多得者何歟或其始之所由入信未具而輕闖其籓乎今子之稱也非少而髠中歲始有慕焉信其空幻之說以爲實然故決然捨去生人之所重則可謂已信矣信旣具而不由十二部經入恐其途之無從也子從深山來無所望於世而惟經是求人之聞之有不捐所愛以爲施乎然令得之於文句而不能契之於身心將與俗之儒無異已捨其所甚重而或逐逐焉於其所不足戀則無乃捐髓腦而獲爪髮歟吾知其必不出於此矣夫國淸智者之所創也彼蓋以判教爲宗般舟三昧爲證傳之其徒自灌頂而後深於義學者代有人焉吾不知今之與子爲侶者有能紹明焉否耶歸而求之以持誦爲入門可也旣與之言遂書以授之

爲募緣僧題疏簿

人生百年朝晡所需才米一升歲不過三石許而足也設有富人能捨百石爲施足以贍三十人矣若有父子再世至於百年凡所贍給蓋三千餘人之多天下大矣富家厚積不爲少矣輕財厚施以此一人推之何可縷數所活困乏下至操瓢乞丐之流不可訾省則其爲福徳豈可量哉況以供赤髭白足使梵唄之聲日滿人耳喜捨之徳日燻人心凡佛氏所稱淨土及妙莊嚴世界曾有一言句之非眞諦實相歟然而世之居髙享厚謗佛毀祖而滅無因果者爲不少矣則以溺於有相忘其宿植業日深而根日削故也盍試於鐘梵聲中思積於無用遺所不知等歸於空因於光明藏內捐我所贏濟人所乏不足樂乎則法報化三身同於一實去來今三際總是眞空卽以證檀波羅蜜可也

題無隠師捲

若直以晦堂長老與山谷居士問答一段謂是無隱則法師今日開堂演說修多羅了義經從教麈尾盡落不識有隠與不若猶未也自向世尊拈花微笑處領取正恐茫然墮在此老雲霧中後來棒喝法門與維摩黙然同一罏錘防化不少如何三五要還從口授竊聽盜法元屬耳聞恰又似觀世音圓通今實不欲更以語言相質卻有一句商量直心是道場可是無隠大意不

題月印師刺血寫報恩經後

學佛者多以苦行作佛事若刺血寫經其尢也非大願力非深心慈豈能積成捲袠使人於一展誦間知皮肉髓腦盡屬可捐陽焰空華總無足戀於區區百齡俄頃見歷歷三身顯現豈不死生僅同蟬蛻而譽誹等是蛙鳴乎一字卽五大乘一念卽萬億劫𨿽欲以言語贊嘆亦了不可得矣

題西域僧左吉古魯捲

釋氏末法有教理而無行果然行亦多有之其不成果者以心未了故也予嘗疑捐篤沙門不知視此中何如又不知達摩東來以後五家禪宗彼亦或聞其說否自漢至今度流沙而東者代不乏人其自震旦而往裝一人而已世尊拈花迦葉心領彼土自有正傳千七百則葛藤或不須耳吾東土以講誦作佛事而西域純以咒力加持皆未知於明心見性何如頃者左吉師缾錫至吳獲與之接惜其爲漢音不甚了了無從而得其詳也但聞其國人皆慈心不喜鬭爭而四國服從無敢抗者豈釋種宿緣已畢於流離之屠戮乎唐史言中天竺兵精最彊四國皆臣之而右衛長史王策借兵吐蕃泥婆與連戰三日俘其王阿羅那順以歸史氏之言或亦非誣豈今昔之習固有殊歟並識之以俟卓識

題汪杲叔印式後

予嘗竊嘆生乎百世之下而得與古人接者經史之外獨有鐘鼎所鑄碑碣所刻之遺文然而秦漢以來之僅存者欲一覩其遺固已鮮矣況其精神之寓於紙墨者乎獨公私印章尙有存者而唐宋迄今多不能髙古自刋行印藪一編而好事者蓋多收藏古印或玉或金水湮土蝕之遺往往出於人間其篤好而極力追仿之者歙之汪君杲叔其尢也然亦間爲時俗所尙別出纎姸工巧以投其好蓋時有之譬如士人好古博學而未免爲應俗之文誠有不得已焉耳友人李長蘅論此極當然而杲叔貧甚借以糊其口焉決不應違時乃爾予是以嘉其好古念其困甚而又爲之解也

有字爲非予者戲題其捲後

諸君子之言非予美矣而閒馭更請題其後夫事之入於非者舉不欲其在我也事之出於我者又鮮能知其爲非也汪君之以非予自命貴其能知之也苟能知非則𨿽無予可也予且無也而非安從生𨿽然吾試言其近者是非之相形理之所是眾之所同與也而自謂是者則其非必多矣理之所非眾之所同去也而自謂非者則其是亦必多矣蓋君子之所貴於自知者如此

題手書陶詩冊子後

陶詩所以妙絕古今正在胸中超然非聞道者決不能爲此語也區區以文字求之抑末矣如唐世詩人最多獨推李杜豈止才力豪健淩跨一代而已蓋二公之所自負讀其詩可以想見焉唐以詩取士其較量工拙直在句字之間不復見其人之性情失詩之本來矣世人以詞格論詩正如以形模論書若然則王著當在蘇米之上耶龔石巖方伯致素冊索書爲錄陶詩因題數語以質之

學古緒言卷二十五

