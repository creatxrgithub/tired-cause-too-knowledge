丘文莊公集

﹝明﹞丘浚著

原序

世稱文章爲經國大業經國之文其大者莫過於周官蓋姬公身爲宰相手自擘畫見諸行事筆之於書以爲一代不刊之典然其間亦多繁瑣冗雜用之或苦按而行之必不能久遠而不廢故說者以爲出於漢儒之僞筆此𨿽未必然乃後世之摹仿周官者無一不敗固其人非哉要亦時勢難沿卽姬公之於三王巳有不合而待仰思者矣況其下乎三代以後以經國之業爲文者寥寥罕見而相臣以文經國者尢不多得至昭代而有丘文莊公所著大學衍義補於治國平天下之道纖悉畢具皆參酌前代折衷時宜人主行其說可以萬世而無獘公又遭逢柄用當熙洽之朝言𨿽不必盡行然而黼座之經綸諸曹之展設率不能出公所條列蓋犁然炳然眞爲經國之文善得周官之遺意者矣而其時又去國初未久習尙渾朴文取明白曉暢不爲雕鏤剽竊以見奇間取公他所爲詩文讀之率舂容恬適意盡辭止根本盛而枝葉衰事情多而鞶帨少近擬金華烏傷遠追廬陵南丰卽邇來以著作自命雄視詞場者或以臺閣體目公而要之於修辭立誠言近指遠竟未能逾勝公也自公後而臺閣之文浸明浸昌長沙內江華亭新鄭江陵接踵繼起近則吳門太倉東阿晉江南北兩山陰皆斐然成一家言遂令文章操柄不在韋布不在他曹而在綸扉尺地爲千載政事堂生色而要之於博古綜今明體適用亦未能逾勝公也蓋公起孤貧力學旣選居中祕復博極羣書經史百家旁及醫卜老釋無不覽觀嘗匯朱子微言仿論語作學的稽世運升降治亂大端與國統偏全作世史正綱皆有裨於學問經濟與衍義補相表裏至輔政日又疏陳時政十餘萬言論天變可畏修省所宜先皆鑿鑿中窽孝陵十八年之治平實自公啟之經國大業捨公將誰歸哉公嘗論我朝相業於三楊多不滿謂當其時南交叛逆軒龍易位敕使西洋權歸常侍釀成土木之變誰實爲之然則公之自負實深惟是衰暮登庸設施未究經濟之志徒托之著述而功業不無少讓此余之所以爲公惜巳公詩文有曾孫■﹝宗阝﹞槪男效光巳刻行於世至玄孫爾谷爾懿重編合刻來乞余序余濫叨政地於公不勝髙山景行之仰其爲文取明白曉暢意頗與公同至於博綜有用則遠不及公乃得以姓名附公牘末亦云厚幸鄭端簡稱公好議論上下千古尢熟國家典故政事可否反復與大臣言官爭是非其風槪如此今政歸六曹權操臺省輔臣緘默充位而巳不能出半語然則余之愧公不獨文矣不獨文矣

賜進士出身光祿大夫柱國少師兼太子太師吏部尙書建極殿大學士知經筵日講制誥實錄玉牒總裁官後學福淸葉向髙撰

●目錄

傳

卷之一

章奏表

卷之二

序﹝一﹞

卷之三

序﹝二﹞

卷之四

序﹝三﹞

卷之五

記﹝一﹞

卷之六

記﹝二﹞

卷之七

記﹝三﹞錄

傳題跋雜說字說

卷之八

雜著賦

頌贊

墓志銘

卷之九

神道碑哀辭祭文

卷之十

五言古詩擬古樂府七言古詩五言絕句五言律詩五言排律六言七言絕句七言律詩回文集句歌行詩餘

●丘文莊公傳

關中焦映漢譔

丘公諱浚字仲深號瓊臺廣東瓊州府瓊山縣人先世未詳祖諱普樂善好施宣徳甲寅歲郡大祲饑殍徧原野普捨地爲義冢瘞枯掩骼爲第一水橋等處封塋累累凡百餘所每遇淸明必酒飯設奠幽明徳之壽享期頤論者鹹謂陰徳之報云父諱傳早卒母李氏守志食貧顧復教誨有孟母風浚生有穎質讀書過目成誦甫六歲能作五指山詩矢口成章�異絕倫識者知其國器稍長博觀羣籍家乏儲書出曆書肆就座借閱𨿽三教百家之言靡不涉獵退而載筆無有遺義年十七習舉子業下筆數千言眞艸立就儼若宿構正統甲子領鄕薦第一人五策進呈海內傳誦兩試禮部名居乙榜乃畱京師讀書國學祭酒蕭鎡深器重之景泰辛未告歸省母所與厚者咸贈以詩編修嶽正序而送之甲戌復試禮部學士商輅洗馬李紹爲考試官閱卷至論策意出浚手及榜旣放果然眾服二公之鑑云廷試因策中微觸時諱置二甲第一與孫賢徐溥徐轄等及第出身首選爲翰林院庶吉士是科同榜接踵樞要以勛名顯者十餘人浚其最也尋被命同修寰宇通誌海南衛官軍苦遠調浚奏免專防海黎賊寇上嘉納之至今沿海衛所官軍歲時祀之憲宗嗣立充經筵講官成化元年升授侍講官與修英廟實錄三年成進學士官侍講經筵尋丁內艱服闋復供原職十三年續修宋元綱目升翰林院學士十六年加禮部侍郎掌國子監事時士習文風多以奇譎相髙熾不可遏浚考試兩都士凡怪詞險語悉痛斥之及爲祭酒輒諄諄垂訓自是文體復歸渾厚士有虛慕道學者或過爲詭異之行徼名幹譽因主考會試發策言之務令士習趨於中正掌太學十餘年論者謂師道尊嚴不愧李時勉云先是以西山眞氏大學衍義有資治道旁采經傳子史中有裨於治國平天下者分門類輯附以巳見名曰大學衍義補凡一百六十卷書成進上稱旨批答有曰卿所纂書考據精詳論述該博有補政治朕甚嘉之賜以金幣進禮部尙書掌詹事府事書付書坊刊行會修憲宗實錄充總裁官弘治四年成加太子太保三疏懇求致仕不允本年冬加文淵閣大學士入內閣復三疏固辭不允加少保兼太子太保攺戶部尙書兼武英殿大學士以目疾辭不允八月二日卒於官年七十六歲訃聞天子嗟悼輟朝一日賻寶鈔一萬貫贈特進左柱國太傅謚文莊正徳初命孫■﹝螢﹐田代虫﹞蔭尙寶司丞尋卒復以曾孫郊襲其官賜額祀於其鄕曰景賢祠附宋學士蘇軾祠配祀以風示天下文臣恩眷之隆近世未之有也考明史浚自進大學衍義補卽蒙眷注平生著述有瓊臺類稿世史正綱家禮儀節朱子學的並行於世浚生平好論議上下千古尢熟國家典故政事可否反復與大臣言官諍論是非𨿽未必一一中適然不肯媕婀取悅至其商確往事時出意見自髙奇矯眾論能以辯博濟其說人莫能加配享東坡有以也夫按名臣錄云丘文莊公穎悟絕倫無書不讀其爲巳之學見於朱子學的經濟之學見於大學衍義補至於世史正綱以明正統大義家禮儀節以扶世教大綱國朝大臣律巳之嚴理學之博著述之富無有出其右者又雙槐歲抄云丘公生平不可及者三自少至老手不釋卷其好學一也詩文滿天下絕不爲近幸作其介愼二也歷官四十年俸祿所入惟得指揮張淮一園而巳京師城東私第始終不易其廉靜三也爲學以自得爲本以循理爲要嘗面責主事陳晟衣繡弔喪又嘗勸門生謝遷王鏊二學士讀書循理至面檢修撰毛澄廷對策多出小學史斷全無自得以故翰林後進多嗛之者閣老劉健嘗戲之曰丘仲深有一屋散錢只欠索子文莊應之曰劉希賢有一屋索子只欠散錢論者傅爲口實至若陳白沙王三原之求退或歸咎於文莊蓋由文莊主考會試發策之言不無齟齬以迹疑之其太虛之微云乎光明廣大之體固莫得而掩之矣選丘海二公合集旣成海公巳有傳矣丘獨缺焉因博稽前聞廣詢輿論近考郡誌遠參明史編輯成文聊補前缺以備觀覽云爾

●丘文莊公集卷之一

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

章奏

表

◆章奏

進大學衍義補奏

入閣辭任第一奏

入閣辭任第二奏

入閣辭任第三奏

壬子再乞休致奏

乞儲養賢才奏

欲擇大學衍義補中要務上獻奏

乞嚴禁自宮人犯奏

請昧爽視朝奏

乞免李興死彭程戍邊奏

奏再乞免李興死彭程充軍

○進大學衍義補奏

臣竊見宋儒眞徳秀所撰大學衍義四十三卷於大學八條目中有格物致知之要誠意正心之要修身之要齊家之要而於治國平天下之要闕焉臣不揆愚陋竊仿徳秀凡例采輯五經諸史百氏之言補其闕略以爲治國平天下之要立爲十二目曰正朝廷曰正百官曰固邦本曰制國用曰明禮樂曰秩祭祀曰崇教化曰備規制曰愼刑憲曰嚴武備曰柔遠方曰成功化又於各目之中分爲條件凡一百十有九共爲書一百六十卷補前書一卷目錄三卷總一百六十四卷名之曰大學衍義補所以補徳秀前書之闕也前書主於理而不出乎身家之外故其所衍之義大而簡臣之此書主於事而有以包乎天地之大故所衍之義細而詳其詳其簡各惟其宜若合二書言之前書其體此書其用他今巳繕寫完備謹撰表文一通附寫卷首以進伏念臣浚遠方下士叨冒朝廷厚祿六轉官階以至今官一家溫飽三十餘年今年近七旬常恐一日委命九泉有負國恩無以爲報幸天假之以年以衰朽之餘任師儒之職無政務之擾得以暇日纂成此編苐以性質昏庸學識迂僻加以老耄精力衰憊所見不能無偏所纂不能無誤然區區一念忠君愛國之誠蓋有出於言語文字之外者況臣所纂輯者非臣之私意杜譔無一而非古先聖賢經書史傳之前言往事也參以本朝之制附以一得之愚𨿽曰掇拾古人之緒餘亦或有以禆助聖政之萬一伏望皇上寬其妄作之誅察其願忠之意於淸閒之燕時賜省覽遇用人則檢正百官之類遇理財則檢制國用之

類與凡臣庶有所建請朝廷有所區處各隨其事而檢其本類則一類之中條件之眾必有古人之事合於今時之宜者矣於是審而擇之酌古準今因時制宜以應天下之變以成天下之務而其大要則尢在於審察其幾微之先焉易曰惟幾也故能成天下之務此臣妄意著書之本指也臣之精力盡於此書皇上親政之始而繕寫適成蓋有幸然也冒昧進獻不敢自謂其皆可用儻采於千百之中用其一二見於施行以成治效使臣平生竭力盡瘁報國之忠得以少效其萬分之一則臣學爲有用而歿爲不朽矣臣不勝懇悃願效之至爲此謹具本親賫以所撰大學衍義補書四套計四十策隨本上進謹具題知欽奉聖旨覽卿所纂書考據精詳論述該博有補於政治朕甚嘉之賞銀二十兩紵絲二表裏書謄副本發福建布政司著書坊刊行禮部知道

○入閣辭任第一奏

奏爲陳情乞恩辭任事臣先以年踰七旬三次具本陳情乞恩休致未蒙允許臣祇奉詔旨不敢固辭扶病蒞事少待來春河凍開時再行陳乞本年十月二十四日吏部奉敕太子太保禮部尙書丘浚著兼文淵閣大學士內閣辦事欽此欽遵顧臣何人敢膺此任方臣𨿽壯之時反躬自省尙不敢受此重任況當衰老之年垂死之日屢陳求退反得起升進之密勿之地委以機務之重力小任大必至顚覆當夫羣賢布列之時用此尫羸無用之老朝野傳聞莫不驚駭臣聞年至七十古人謂稀居家則當傳於子在官則當致其事臣年至是筋力旣衰精神益耗事多健忘轉首失記舉措語言動多差失加以百病交攻四肢疲倦頓困纂修過用目力遂致一目靑盲他人見之𨿽若目光如故其實昏朦視物不辧黑白行步不知重輕拜起艱難時忽傾跌且稟賦素薄脾胃怯弱日所食米不過半升事務簡少尙可支持若當劇要之任食少事繁勢不能久凡臣所陳舉皆實事眾所共知伏望皇上鑑愚臣之眞情特垂哀憫使得保其殘生念國家之大計別加擇任使不致於覆餗收回成命允臣所辭非敢愛身實恐誤國不勝悚懼待罪之至奉旨卿歷任年深玆特擢用不允所辭吏部知道

○入閣辭任第二奏

本年十月二十四日欽蒙聖恩命臣以本職兼文淵閣大學士內閣辦事臣巳於二十五日具本控辭欽奉聖旨卿歷任年深特玆擢用不允所辭欽此欽遵臣聞人臣竭誠盡忠以報國必於少壯之時彊力之日其力旣足以有爲其勢又足以有待然後能謨謀參贊以成一代之治苟或時過然後用之則年旣耄矣力旣衰矣不幸而有疾疚加之𨿽有可用之才決爲之志勢不可彊時不再來𨿽有才智機巧亦末如之何也巳矣仰惟我太宗皇帝首擢儒臣七人入直內閣預聞機務自永樂初至今巳七十餘人是皆海內名流有徳有學之士方其進用之初率皆年力精壯耳目聰明積歷久而委任深故能禆贊以成治功如臣者生長荒陬資稟庸下麤知章句之末非有適用之才徒以積資累考徼幸至於極品所任皆非要劇之地故能因循以至致事之期今犬馬之齒七十有一矣年歲巳去病勢日加無能爲之力無可待之勢古人所謂日暮途窮鐘鳴漏盡之時也臣所以不避嚴誅懇求辭免非是故爲矯激之行舍曰欲之而必爲之辭以徼虛名蓋反巳內省的然自知不足以當朝廷重任恐誤國家之事負明主之知且內閣所辦之事乃國家大制作大政務大典禮𨿽專詞翰之職實兼輔弼之任眷顧之隆恩典之厚比諸庶僚懸絕之甚是蓋當代仕宦之階第一選也須得第一流人物然後可以當此任苟加之迂疏衰朽之夫非惟有玷名器且將至於覆公餗矣其所關系非小小也夫學而爲儒得以所學爲聖明之用處論思之地近天日之光此人生之至榮儒者之大幸惟恐無階而進孰肯旣與而辭況臣幼有志用世於凡古今典章政務無不畱心竊恐一旦爲時所用心有所不知則事有所不可行者以故逢人卽問見事卽錄校閱載籍稽考制度審究事體蓄於心而筆於書正以待夫朝廷萬一之用今幸不爲聖明所棄正臣竭誠盡心攄平生所學以死報國之秋也顧乃屢行奏章以辭寵命夫豈其本心哉蓋時不待人死期將近𨿽欲陳力就列不能也巳是以捧讀手敕感激之極不覺淚零旣而自恨自嘆儒生薄命一至於此上負聖恩下孤素志興言及此中心惘然伏望皇上察臣由衷之辭實非虛僞之讓憫其老病賜以生還不但免其職任且復放歸田裏臣不勝感戴天恩之至奉旨朝廷以卿學行老成特加任用所辭不允

○入閣辭任第三奏

本月二十四日欽奉手敕命臣於內閣辦事二十五日臣具本陳情辭免未蒙兪允二十七日又具本辭欽奉聖旨朝廷以卿學行老成特加任用所辭不允欽此欽遵臣按禮經讓之三也象日月之三日而成魄也古人辭讓以三爲節初辭爲禮辭再辭爲固辭三辭爲終辭辭而至於三必其情眞意切而有不容巳者矣臣嘗觀宋神宗朝歐陽修乞致仕章凡五司馬光辭樞密副使凡六上皆從其請臣𨿽不敢上比古人然修與光所事者神宗是時專任王安石創行新法二人者與時不合故欲辭退臣幸遇皇上不世出之主恭默思道求賢圖治非神宗之所能彷佛而又羣臣和於朝一時共事者皆同寅協恭無有異同臣何故乃敢故違詔旨而決欲求去哉且臣歷官三十餘年久循常調皇上嗣登寶位之初未經兩月卽超升爲禮部尙書掌詹事府臣進所纂大學衍義補仰塵睿覽厚加賜賚又有考據精詳論述該博有補政治之褒命下書坊刊行天下旣而纂修憲宗皇帝實錄命臣充副總裁書未進呈臣以年至七十乞恩休致又蒙聖恩令臣朔望朝參以終史事史成之後欽升太子太保三次上章乞歸田裏疊蒙聖旨勉畱而有年深學行老成特玆畱用之諭玆者特降內閣辦事敕臣再上章辭免俱蒙詔旨溫諭未賜兪允仰惟皇上臨禦四年之間所以惓惓於臣者如此臣非木石豈不知感殺身以報亦所甘心良以禁祕論思密勿之地天下治亂安危所系非優老養屙之所也臣學本空疏實無定見方年少气銳之時亦欲奮發有爲今則閱世久而歷事多始知天下之事思之非不爛熟但恐做時不似說時人心不似我心機務之來茍非熟思而審處之一言失當或以貽四海之憂一事誤處或以爲無窮之害然事務頭緒多端章奏字畫細渺有非老人心志摧頹目力昏耗者之所能幹也若不反巳自揣有冒昧以嘗試之則是爲身家富貴之謀耳國家事大身家事小豈敢以艸木微渺之軀當國家重大之任臣委實衰老日甚一日食少事煩自知不久於人世若使逐日午時趨朝晡時方退自量筋力必不能支設使眞有益於明時粉身碎骨亦所不辭臣實自知決無所補恐有負皇上之所委任誤國家之大事妨天下之賢才臣於嚴命以死爲期不敢祇受臣竊原皇上所以用臣之意九重淸閒之燕或嘗畱神於臣所進大學衍義補之書也臣平生精力盡在是書苟有所見皆不外此萬一或爲聖明所取每因一事輒撿其類采於十百之中用其一二之見則𨿽不用臣身而用臣言有勝於臣身見用而賜以髙爵厚祿萬萬也苟徒富貴其身而捨棄其言則是臣徒竊國家之名器冒朝廷之恩典以爲身家計有臣如此亦何用之伏望聖慈將臣前後所陳情詞省覽憫臣中心血誠收回成命聽臣以禮致仕歸老丘園歌詠太平以爲聖世之全臣屢犯天威罪當萬死不勝恐懼待罪之至奉旨朝廷用人巳有敕旨卿當勉圖報稱不許固辭該部知道

○壬子再乞休致奏

臣先以右目喪明左目又將昏暗具奏陳情休致欽奉聖旨朕以卿文學老成方隆委任旣有疾宜善調理不允休致欽此欽遵臣俯伏捧誦感極而繼之以泣顧臣何人叨此聖眷有以見皇上求治之篤待老之優𨿽愚庸迂僻之臣年巳老耄而猶畱自輔疾巳篤廢而不忍棄捐天地生物之仁堯舜願治之心也柰臣疾勢巳成𨿽欲勉彊調理以仰副詔旨但血气旣衰藥力無效恐終無平復之理況臣所居之官以討論著作爲職然其所以討論著作者必資目視之力目力不明將何以閱章奏操筆墨檢今制考古典哉且處禁祕之地預機密之謀代王言總國政非如在外諸司凡有文書可以使人代誦令人具艸也一應事務將以奏達於上行移於眾也事體關系爲甚大機事不密則害成一事失宜將以貽四海之患一言失理或以取百世之譏天下後世之人必將有摘其瑕疵陳其禍害形之奏牘著於簡冊非但歸咎臣下之貪冒失職且將謗及朝廷之任用非人也興言及此則若臣之素無才徳學術而又老病廢疾何可一朝冒居此地也哉使臣但知爵祿可貴恩典爲優年旣耄而不知休疾巳痼而不肯退猶且垂首曳踵力疾策衰伴食隨行因人成事妨賢才之路廢國家之事皇上費髙爵厚祿以榮養之何益哉臣考宋史歐陽修徳學文章冠絕當代年六十五神宗亦容其致仕我英廟復辟之初薛瑄入閣辦事才六閱月爾年僅六十八乞身之章一陳卽蒙兪允夫古之大臣名望如歐陽修年未至而尙容其請老今之大臣行巳如薛瑄用未久而卽許其退休君行其仁臣行其義上下交盡其道古今以爲美談臣無歐陽修文學百分之一年比薛瑄加老四歲而又陳乞之章屢上年踰古禮致仕之期身嬰醫書難療之疾老病衰憊舉動必須人爲扶翼出入禁門不便昏眊健忘述作必須人爲檢討掌管文書不得且又去家萬里隔越大海一子早喪身多病而心多憂眾苦所叢殘生無幾伏望皇上哀臣孤苦鑑臣誠懇乞如薛瑄致仕事例放歸田裏俾全晚節臣謹瀝血誠以死爲請干冒天威不勝恐懼願望之至爲此具本令義孫丘懷本賫赴通政司具奏以聞奉旨朕擢卿重任當勉圖盡職豈可以目疾求退今後凡大風雨雪俱免早朝該部知道

○乞儲養賢才奏

該禮部儀制司手本爲儲養賢才事開具給事中塗旦建言欲將新進士攺庶吉士送翰林院讀書本部題準行令臣等詳議歷科事例徑自查照奏請施行臣等看得選新進士攺庶吉士讀書翰林自永樂二年爲始自是以來或間科一選或連科屢選或數科不選或合三科同選初無定限每科選用或內閣自選或禮部選送或會吏部同選其所選士或限年歲或拘地方或采譽望或就於試卷中查取或別出題考試亦無定制臣等竊惟自古帝王皆以文章關乎气運而儲才於館閣以教養之本朝所以儲養之者進士及第三名之外止有庶吉士一途華國之文輔世之佐實有賴於斯焉臣等愚見以爲天爲國家生育人才以供一世之用非獨此科有之而他科皆無也然而或選或否則有才者未必預選而所選者未必皆才若又拘於地方年歲則是見成之才或棄而不用而所教者又未必皆成臣請自今以後立爲定制一次開科一次選用待新進士分撥各衙門辦事之後行文錄其平日所作文字如論策詩賦序記箴銘雜著擬官評史之類每人十五篇以上限一月以裏赴禮部投獻禮部閱視訖編號封送翰林考訂其中辭藻文理有可取者按號行取禮部該司仍將各人試卷記號糊名封送照依天順八年事例於午門裏東閣前出題考試其所試之捲與所投之文相稱不系假手卽取以預選若其辭鉤棘而意詭僻者不在所取中間有年二十五以下者果有過人資質𨿽其平昔無有宿構文字於此一月之間有新制作五篇以上亦許投獻送試若果筆路疏通其學可進亦在備選之數每科不必多選所選不過二十人每選不必多畱所畱不過三五輩如此則所選者多是巳成之才目下有所論譔便堪供事所畱者多有過人之資將來有所成就必將名世上有得人之實下無遺才之嘆預列者無狥私之獘不預者息造言之謗臣等皆出自此途引進後賢儲之館閣以報國厚恩乃其素願謹具題請旨

○欲擇大學衍義補中要務上獻奏

臣聞禮經有云事君必資其言拜獻其身以成其信是故君有責於其臣臣有死於其言蓋謂自古大臣進用之始必有先資之言拜命卽以言爲資因言而以身爲獻致其所獻之身以爲君用踐其所資之言以效其信言有不酬君必責以踐其言言有不從臣必死以成其信故曰君有責於其臣臣有死於其言此古昔明君賢相所以交相孚契於初進之始委任責成於旣用之日卒能踐其言以成治功於久遠之後也粵稽諸古若伊尹畎畝幡然之數語傅說受命對揚之三篇管仲與齊桓問答之書樂毅對燕昭命下之語韓信登壇東向之對諸葛艸廬三顧之策姚崇入相十可之請是官資言於先而成其信於後者也之七人者所遇之君或創業以垂統或繼體以守成或成伯於一國或偏安於一隅君臣相契皆能成治效於一時臣之蠢愚𨿽不敢上比古人然生當明盛之時而遇大有爲之主不以臣之迂疏衰朽用之於久病垂老之餘置之於論思密勿之地有君如此何忍負之𨿽一息尙存此志登容少懈徒以學術荒疏年力衰邁𨿽欲委身以爲獻柰無嘉言以爲資如或拜獻其身不能成信有所責焉無以爲應徒死無益也是以上三封章以老病爲辭未蒙兪允不得巳而受命顧所謂資言獻身者志不苟先定而泛泛焉冒昧以嘗試之豈能有所成哉伏念臣先於皇上嗣登寶位之初而以所著大學衍義補一書上進凡古今治國平天下要道莫不備載而於國家今日急時之先務尢縷縷焉臣自幼殫力竭神以爲此書及其編成適際皇上訪落之始不先不後而又蒙聖恩獎諭命有司梓行不可謂無大幸也臣不敢他有所陳請卽臣前所進大學衍義補一書以爲先資之言而直以臣一身自頂至踵以爲九重之獻蓋臣所進之書非臣創爲之制乃補宋儒眞徳秀所衍大學未盡之義也鑿鑿乎皆古人巳行之實事而在今日似亦有可行者非若鄭康成之訓經義泛濫無益也非是王安石之假經言紛更變亂也其中所載𨿽皆前代之事而於今日急先切要之務尢加意焉方臣進書時掌胃監無有政務不得見之行事猶可諉者今則幸爲明主不棄進之內閣深嚴之地預聞機務此政臣書遭逢施用之日也如此而有所不行則天下後世將有辭以議臣謂臣徒藉是書以爲榮進之階非眞誠有效用之實也豈不遺終身之羞愧哉矧臣年踰七十鐘鳴漏盡所餘無幾時日暮途遠所行不能到汲汲焉及是時以啚之猶恐遲矣否則將有後時之悔臣平生所見不外此書請擇書中所載切要之務今日可行者芟去繁文摘出要語參會補綴以爲奏章酌量其先後次序陸續上獻乞經省覽如有可行特賜禦札批下會同內閣一二儒臣斟酌處置擬爲聖旨傳出該部施行或有窒礙難行或姑畱以俟後時或發下再加研審亦望聖慈明示其所以然之故臣迂儒不通時務不免泥古偏見然決不敢護短求勝果於必行徒取一巳虛名以誤國家大事臣冒乾天聽不勝戰栗恐懼之至爲此謹具題知伏候敕旨奉旨卿欲有言具奏來看

○乞嚴禁自宮人犯奏

先該禮部題稱弘治五年三月二十三日有私自淨身人康某等約有一千餘人各持木棍磚石自長安左門直至本部後門擁塞街道將尙書耿裕等四面邀截趕打巳蒙聖旨著錦衣衛將爲首的拏送本衛好生打著問今錦衣衛官巳拘將某等在官供認明白請旨發落臣等竊惟自古帝王爲治必防微杜漸恐生禍階今淨身人敢於宮闕之前聚眾至千各持木石趕打執政大臣玆豈小變哉考之史冊自古所未有也惟北魏時羽林軍士以徵西將軍張彜子仲瑀建言抑武人害彜父子魏朝姑息不窮治其罪其臣髙歡素有異志因此知其紀綱不振歸而起兵天下因之大亂設使魏之君臣稍有知識痛懲其人則紀綱立矣姦雄自然帖服豈至倡一時之亂貽萬世之笑哉且今千人之中舉皆畿甸之產又聞不止此也此外尙有數十百人村落之間無處無有若今將用此一起人則彼同類之巳淨身者接迹而來趨未淨者聞風而仿效八郡之中其民幾何非徒不得其一身之用並與其子孫皆不得其用矣是豈太宗皇帝起山西無田之民發天下爲事之吏塡實京畿以壯固根本之意哉今一人入內府一家免差役而又推及其親鄰自此以後京民免役者日多應役者日少若不痛爲禁止日積日多賦役積壓平民何以克堪且自漢罷肉刑之後朝廷官府不用宮刑而閭裏街市之間乃擅自行用自戕其身體自絕其種類而在天日之下照臨所及之地夫豈美事哉夫人生有血肉之軀有骨肉之親孰不欲保其身孰不欲延其類此輩生太平之時無夭閼之患而甘爲比者彼但見今內諸司侍從之臣爲朝廷所任意欲仿效彼殊不思受異數者固多而淹常調者亦不少況其人遭家不造不幸爲人所詿誤緣事所系累受朝廷罔極之恩死中得生以有今日是以鞠躬盡瘁一心王室以報再生之恩且皆以童稚之年進入掖庭不與外人交接心純而志篤間有一二年稍長者或出於隱宮或不得巳顚撲傷損所至非有所覬望而然也非若此輩處心積慮要叨富貴然國家錢糧有限職任有數豈能一一皆如所願一旦所願不遂安知其不悔前失而肆無忌憚哉夫五刑之中宮刑最重大辟𨿽曰身首異處然止於一身一時而宮刑則上閼先傳下絕後繼非止一人一世而巳也伏覩皇明祖訓有曰以後子孫做皇帝時止守律與大誥並不許用黥刺腓劓閹割之刑臣下敢有奏用此刑者文武羣臣實時劾奏將犯人淩遲全家處死聖祖之訓𨿽以天子受天之命人臣稟君之命亦不許用此不仁之刑而彼小人處閭裏之中爲國臣民者以刀鋸而戕朝廷之生靈爲人子孫者用非法而戕父母之遺體果何心哉伏望皇上體天地好生之徳憐小民蚩蠢之愚遵太祖非法用刑之戒廣太宗塡實京畿之政不追咎其旣往惟限制其將來嚴爲禁制自今有自宮其子弟罪其父母及其戶首全家戍邊鄰保知情重加罰贖其用力下手之人許諸人首告得實者給賞以死罪人梟首示眾被害之人果年十五以下無知識者量畱備用十五以上分送藩府如有不服使令私自逃回者罪坐引誘窩藏之人經過地方官司仍行各處巡檢司嚴加盤詰有捉獲者考滿得與軍囚一例升用臣叨以凡庸爲朝廷所任用系國家大計不敢緘默爲此不卹後患謹具題知伏乞聖恩保護使臣等不受張彜之禍不勝大幸

○請昧爽視朝奏

仰惟皇上自卽位以來一應朝儀悉遵先朝故事每日臨禦有常時臣下趨見有常候七年於玆有如一日凡內外臣庶得於見聞者莫不贊嘆以爲皇上孜孜圖治有憂勤惕勵之心有警戒相成之助太平之治計日可待爰自今春以來出朝聞有晏時然亦尋復如舊近三月間往往於卯末方出臨朝鐘鼓之聲一聞於外莫不驚訝以爲皇上勤政漸不及前誠恐由是而傳之遠方播之��其爲聖政之累誠非細故臣謹按宋儒朱熹解詩之雞鳴篇有曰古之賢妃禦於君所至於將旦之時必告君曰雞旣鳴矣會朝之臣旣巳盈矣欲令君早起而視朝也蓋其夙興之時心常恐晚故聞其似者而以爲眞非其心嘗畏不畱於逸欲何以能此又嘗伏觀太宗皇帝諭六部尙書及近臣曰朕每旦四鼓遂興衣冠靜坐是時神淸气爽則思四方之事緩急之宜必得其當然後出付有司行之朝退未嘗輒入宮中閱取四方奏牘一一省覽其有邊報及水旱等事卽付所司施行誠慮天下之大庶務之殷豈可須臾怠惰一怠惰則百度弛矣臣等謹錄如前而又竊有見焉夫自唐虞三代歷漢唐宋至於今日率以昧爽爲視朝之期昧爽者欲明未明之時也是時夜气旣定旦气方淸物欲未雜於前心地虛明於內於是臨臣下決機務則是非易見聽斷不惑昔人所謂一日之計在於寅誠非虛語也伏願皇上諷詠先賢解詩之言佩服聖祖諭臣之誥每日常朝率以昧爽爲期則政務不至廢弛臣下知所遵守解民庶驚訝之心息遠近傳播之議其於聖徳所補非小而太平之治亦於是乎基焉

○乞免李興死彭程戍邊奏

某日欽蒙命太監某等與臣等商議李興彭程之罪備聞皇上所以審處二人之罪委曲詳盡超出眾議之表綸音一出凡在見聞莫不驚竦畏服竊惟本朝開國至今百餘年矣承平日久上下因循非但有司政務日弛而祖宗法度亦多廢棄且如憲綱一書專爲禦史而設今之爲禦史者非但不行其事且又不看其書稍有循理守法者眾共非之謂不稱職習久成俗以爲當然其來也遠矣今一旦忽然寘之於死謫之以戍知道理者固謂朝廷設立禦史巡按一方使彼振肅綱紀以安黎庶犯罪自有定律用刑自有常法因公而死一二人可也今乃打死至十有三命誅一懲百亦不爲過又春秋之義爲尊者諱愚頑小民不識忌諱尙有不恕彼以進士發身爲風憲官疏陳時政乃因先朝末流之獘明白指言罪不容誅矣然天下之大人民之眾不能人人而曉諭之固有不盡知其詳者矣彼但見自來禦史陳言切諫嚴刑懲惡以爲當然又見法司所擬多官會議罪皆不至死必謂朝廷不欲禦史盡職不欲禦史言事傳之天下所損非小然此猶一時之事爾若夫書之史冊乃千萬年之事臣切觀自古作史者寓褒貶於一字之間凡書臣下有罪當死者則曰誅無罪不當死者則曰殺臣下有罪貶謫者不書其官無罪者則書其官蓋作史者考核其人情罪而爲之書法今法司定其罪如此多官會議又如此眾人議論又如此安知其後世秉史筆者不據事而直書以殺哉切惟自古帝王有所行遣不徒快一時之意而必爲後世之慮不徒懲一夫之惡而必示萬人之戒發雄斷於委靡不振之餘施仁恩於垂亡無救之地此所以能鼓動一世之人心以成不世之盛治而傳萬世之美名者也臣願皇上待法司具本復奏之日著都察院堂上官率領各道禦史押李興於奉天門下遣司禮監太監傳旨宣諭備述二人所以得罪之由朝廷所以罪之之故因而屈法申恩如臣等初議免李興死發極邊地彭成或降雜職充吏或除名爲民仍敕吏部及都察院今後選禦史理刑讀誦憲綱必須通解然後考選其見任者一應行事俱要遵依憲綱如此則一事之行而眾善之備見聖明愛卹民命之仁見尊嚴宗廟之孝申祖宗成憲於久廢之餘舉風憲舊規於不振之後全國家正大之體革小人浮躁之風

○奏再乞免李興死彭程充軍

某日欽奉命太監與臣等議必欲寘李興於死彭程充軍臣等待罪內閣凡遇事之有關於國家大體者不敢不言況此事非但於國體有損而於聖徳亦也累焉臣等不言則臣等之罪大矣仰惟皇上稟天縱非常之資當春秋鼎盛之時積功累仁以立萬世之基正在此時然臨禦五六年誠敬未格於天心屢有災異徳化未孚於天下尙未安全一旦忽有誅譴言官之命傳之天下非美事也書之史冊非嘉績也臣等於此若不極言異時聖徳益崇閱世久而見事多忽然感悟追咎臣等不言則𨿽萬死無益矣況臣等皆起自小官而爲先帝所任用以致顯榮受恩深重死無以報若彭程之詆毀果出其本心臣等與之不共戴天之仇臣等於李興固無私狥亦非有陰私隱惡而畏其黨類攻發若李興之獄果出於被害者眷屬之訴冤而不出於告訐則二人之罪皇上𨿽欲赦之臣等固以執法死不奉詔矣豈肯申救之哉臣等所以切切爲之言者據理之正原彼之情守祖宗之法保宗社之福焉耳

◆表

進大學衍義補表

擬進大明一統志表

擬賀耕籍田表

進呈憲宗純皇帝實錄表

請建儲表﹝弘治壬子﹞

請建儲表二

請建儲表三

○進大學衍義補表

伏以持世立教在六經而撮其要於大學明徳新民有八目而收其功於治平舉徳義而措之於事爲酌古道而施之於今政衍先儒之餘意補聖治之極功惟知罄獻芹之誠罔暇顧續貂之誚原夫一經十傳乃聖人全體大用之書分爲三綱八條實學者修巳治人之要章句旣有以大明聖蘊衍義又所以上格君心書𨿽成於前朝道則行於今代惟太祖之建極嘗大書於殿壁之間曁列聖之紹基屢聽講於經筵之上旣巳致夫雍熙太和之治一皆本乎躬行心得之餘善推所爲者固無俟乎盡言欲全其功者亦須補其闕略竊觀衍義之四要尙遺治平之二條𨿽曰舉而措之爲無難不若成而全之爲盡善況有其體則有其用旣成乎巳當成乎人理固無一之可遺功豈有一之可闕善法不能以徒舉本末則貴乎兼該每當翻閱之時自起編劘之念顧一人之聞見有限而天下之事體無窮居一室而料度乎四方據巳私而折衷乎眾務亦固知其不可猶彊爲其所難是蓋一念區區報國之忠抑亦平生孜孜爲學之志是以頓忘下賤僭效前修豈不知妄擬非偸竊亦欲薄陳所見念惟天下之大其本在於一身人心之微其用散於萬事一物有一物之用一方有一方之宜所以化之者固本於身所以處之者各有其道事皆有理必事事皆得其宜人各有心須人人不拂所欲使欲處之適當其可必先講之務盡其詳考古以證今隨時而應用積小以成其大補偏以足其全巨細精麤而曲折周詳前後左右而均齊方正於以衍治國平均天下之義用以收格致誠正修齊之功舉本末而有始有終合內外而無餘無欠期必底於聖神功化之極庶以見夫大學體用之全體例悉準於前書楷範用垂於後學稽聖經訂賢傳剟取無遺紀善行述嘉言搜求罔棄附以管中之所見覬於目下之可行俯竭涓塵之微仰禆海嶽之大玆蓋伏遇皇帝陛下睿智有臨剛明不惑學古訓而獲大道愼儉徳以懷永圖蚤毓徳於靑宮服膺大訓時潛心於黃卷玩味聖經開導盡忠益之言體驗極擴充之力每躬行而實踐怕日就以月將仁孝之徳孚於宮闈元良之聲播於函夏一旦承天而踐祚萬邦仰徳以歸心大志夙成適符漢宣登極之歲小毖求助肇啟成周訪落之心首深究於大猷亟恢弘於至治凡新政之大有建置皆舊學之素所講明擴充格致誠正之功用臻修齊治平之效太平之治端可計日而待也臣浚下愚陋質荒陬孤生生世無寸長頗畱心於扶世讀書有一得輒妄意以著書固非虞卿之窮愁亦匪眞氏之去位猥以官居三品慚厚祿以何禆年近七旬惜餘齡之無幾一生仕宦不出國門六轉官階皆司文墨莫試蒞政臨民之技徒懷愛君憂國之心竭平生之精力始克成編恐無用之陳言終將覆瓿幸際朝廷更化中外肅淸總攬權綱一新政務儻得徹九重之聽取以備乙夜之講求於十百之中用其二三之策未必無補於當世亦或有取於後人民物於是乎一新世道玆焉乎復古好所好惡所惡一人永子育乎兆民賢其賢親其親四海咸尊戴於萬世臣干冒天威無任激切屏營之至

○擬進大明一統志表

伏以並日月以照臨千載啟大明之運全天地所覆載萬邦咸正統之歸輿圖之廣曠古所無地誌之成於今爲盛粵自三才定位歷代疊興封山浚川舜肇十有二州之地列爵分土周會千八百國之君迨夫嬴秦始置郡縣繼以劉漢益拓土疆自魏晉以來由宋元而上或閏位之弗齒或霸業之偏安或威令之阻行或昏徳之可厭皆未有若我朝得國之正辟地之大者也徳與地而兼廣政與教以並行南都吳北都燕立標準於四極大爲府小爲縣總要會於三司藩府分封並峙維城之固衛所布列廣宣禦侮之威規制周嚴气勢聯屬南踰銅柱東越鯷波盡入版圖之內西亙金河北彌狼望率歸聲教之餘殫九服於域中通八荒於化外奇敵黑濮遙候月以來賓黃支朱鳶畢占風而受吏禹迹之所不至章步之所未周地無間於華夷治獨超乎今古不有盛制曷彰丕圖粵若帝王受天命以建國皆有載籍志地理以貽謀於虞有禹貢之書在周有職方之典方冊所載若管氏地員呂覽有始百家之傳說不同館閣所修若元和郡縣開寶圖經一代之典章可考寰宇記之作於宋略而未明大統志之述於元泛而失實肆我聖祖嘗命儒臣𨿽采錄之有餘尙編輯之未旣時如有待事豈偶然恭惟皇帝陛下聰明先物神聖自天膺歷數以在躬收政權而獨運光昭祖武弘迓天休凡聖賢經世之圖咸畱睿覽於祖宗待成之志尢軫宸衷謂此輿地之書關系甚大特詔文學之士纂述是司授成命於九重考遺編於千古上自聖經賢傳下及水志山經發中祕之所藏萃外史之逌掌徧閱累朝之史旁搜百氏之言與夫羽陵宛委奇文汲冢酉陽逸典玄詮梵藏小說方言靡不网羅舉皆搜采綴貫羣籍約爲成書義類凡例悉有據依信疑是非壹加訂正首辧方州之域次推星野之分建置有革有因疆界或分或合如水自源而䢐委如木由榦而分枝山川形勝之殊風俗物產之異巨細不遺公署學校之類宮室關梁之倫古今俱載畱則民愛去則民慕宦迹非循良不書出而道行處而道明人物惟名賢是取匪徒儒道而二氏兼收不獨華風而四夷亦附所以廣聖道之咸容示皇威於無外比之前志允謂全書綱舉而目張有倫有要事增而文省不泛不疏海內廣輪如指掌而斯見天下險易不出戶而可知自有地誌未之前聞宜並聖經垂之後代此誠皇上繼志述事之孝卓冠乎百王髙出乎千古者也臣等章句腐儒艸茅賤士叨蒙拔擢豈能如楚左史之讀九丘忝效編劘竊自比晉司空之創六體莫能稱詔深虞玩愒之尢幸覩就編少助淸閒之燕書同文車同軌大一統而四海向方天爲蓋地爲輿中兩間而萬世永賴

○擬賀耕籍田表

伏以王業萬年卽田功以弘治本帝籍千畝躬稼事以爲民先當奉天踐祚之初舉敬天勤民之典三推禮備萬姓歡騰恭惟皇帝陛下寅紹貽謀厲精圖治亟監觀於成憲思遹駿於先聲一日二日萬幾方有所事之始五推九推終畝非無可耕之人誠以國之大事在祀人之生計惟農神明顧歆於其誠不於其物民庶視效以其身不以其言用是率祖攸行將以示民之法於以致先祖之享庶幾知小人之依乃命禮官式涓吉日農祥晨正土脈春滋卽齋宮以潔心款嘉壇而舉趾紺轅黛耜循行於隴畝之閒綠耦朱紘容與於阡陌之內秉耒而幾於十墢借力以終於庶人索先農而享之盛禮旣舉賜福酒以勞止大惠均頒希闊之典創見於一時務本之談喧傳於萬口臣叨班著位幸際昌辰駕芝車以臨甫田親瞻玉粹爲神倉以儲馨稷載告寶成繼周人載芟之詩丰穰徧地衍殷宗無逸之壽平格自天

○進呈憲宗純皇帝實錄表

伏以皇圖有永天開六葉之君文化聿成世享二紀之治功徳之敷遺旣大典冊之紀述宜詳上廣先猷下垂後訓成前人繼述之孝慰萬姓愛戴之心恭惟憲宗純皇帝以上聖之資居大寶之位聖心仁孝天表淸明廣運而文武聖神剛健而中正純粹承千年之大統纘五聖之洪圖帝享四十一齡𨿽寸陰而必競君臨二十四載無一日而不朝尊治命而殉葬不以生人承先志而任用惟其舊輔曉朝慈極無間於暑雨祁寒日禦經筵不輟於隆冬盛夏祭神而神如在極仁孝誠敬之心奉天而天不違有感召交孚之妙介福於聖母徽號薦加錫類逮臣民隆恩均布順而委曲以合禮儷慈懿於山陵孝以推廣其因心復康定之位號崇儒重道稽古好文輯文華大訓示元良而萬邦以貞成綱目續編明正統而百王不易恢張治具寤寐英賢治分理於六卿不恃巳長而自用法一循於三尺靡因喜怒以濫加𨿽一嚬一笑而必愼所施恐匹夫匹婦之不獲其所民或干紀尋卽革心寇或犯邊俄聞捷報民安吏職時和歲丰允爲一代極盡之時兼有列聖諸福之物仁聲廣播有血气者莫不尊親哀詔遠頒具衰絰者如喪考妣不有信史曷彰聖功紀載必有成書顯揚是爲大孝恭惟皇帝陛下道協重華孝思罔極嚴羹墻之如見著存不忘躬歷數之攸歸負荷是懼亟鑑觀於成憲思遹駿於先聲爰詔禮官俾修實錄別開史局羣集儒臣發內府精微之祕藏采銀臺出納之奏章內而六曹百司之所掌外而三司列郡之所陳柄臣建請之事宜諫輔論思之忠益言無微而不錄事非要則弗書凡治體之所關或風化之攸系著爲令甲播告司存與夫禮法章程功勛節義人才進退綱紀弛張內自宮闈外極邊鄙政必究其沿革事必備其始終賢否決於眾論之同是非公於天定之後總國計於每歲之杪述寶訓爲後世之謨傳其信不傳其疑過於文寧過於質一存實事盡削浮辭立徳立功立言三者備矣系年系月系日一以貫之永爲不朽之傳大著無前之績臣某等寅奉綸音愧無史學方切抱弓之戚遽叨載筆之榮仰體宸衷俯殫管見立典五志稽眾志以備書作史三長念一長之何有況夫今制時政無編不比前規起居有注懼有孤於委任幸得見其纂成計日程功閱歲深有慚於屍素載言紀事異時不無補於汗靑

○請建儲表【弘治壬子】

玆以皇天眷命聖子誕生人望所歸天意攸屬臣某等伏望皇上早頒冊命正位儲宮以隆國本以系人心以永皇明萬萬年無疆之休命謹奉表陳請者臣某誠歡誠忭稽首頓首上言伏以承天立極當圖萬世之安爲國建儲用系四海之望惟天序之早定則國勢以永寧凡在照臨孰不忻願恭惟皇帝陛下英明獨運慈儉躬行席六聖之重熙荷三靈之孚佑乾元一索而得夫洊雷之震軒龍首孕而發爲前星之祥爰錫絲綸巳騰忻聲於遐邇尙虛匕鬯未定儲位於元良臣等重惟帝王大孝在繼體之得人祖宗丕基貴承祧之有後上帝旣儲祥而委祉兆民咸仰徳以歸心伏望皇上斷自聖心順乎輿議思宗社之重而豫爲建儲念天下之大而先於立本當陽盛之嘉日舉曠古之徽章肇正靑宮肆頒顯冊則神祇以之安樂社稷有所憑依益堅盤石之宗長作神人之主

○請建儲表二

伏以惟天惟祖宗佑皇家克昌厥後有民有社稷定國本當在所先粵惟震長主器之資實繼乾元統天之體上以承九廟之宗祀下以系四海之人心屬此熙辰宜行大禮恭惟皇帝陛下徳協重華仁覃庶類兩宮燕翼躬志養以無違百世蟬聯貽孫謀而有永治巳弘矣人無間然凡諸政教之施率皆底績乃獨元良之位尙未正名在皇上𨿽以幼沖爲辭然聖嗣本以生知爲徳矧居嫡而居長亶克嶷而克岐天縱將聖之資不以少長而異臣民體國之義敢以煩瀆爲嫌是以再竭悃誠必祈聽允伏望皇上奉率前規俯從眾志順天心而與子貳宸極以升儲敷告大庭誕揚丕號正天下之大本致邦國之永貞培翼隆基播休聲於九有登閎昌祚綿寶歷於萬年

○請建儲表三

伏以建儲非爲私親蓋明萬世之統主器在於長子用系四海之心商書載以貞之文厥惟舊矣漢詔具早建之議烏可後乎不避煩瀆再三之嫌仰希剛明主一之斷照臨所逮鼓舞攸同恭惟皇帝陛下學本誠明仁均動植契天心而克享體祖徳以靈承神罔怨恫物無違拒是以三靈薦祉九廟儲休有開軒龍之祥首協熊羆之兆九重丹詔方宣布於殿庭一日驩聲遽徧騰於海宇前星呈瑞萬目皆覩其揚輝麗日重光眾心咸冀其繼照人情攸屬天意允符伏望皇上體天之心順人之志勿以臣下屢請爲瀆勿以聖子尙幼爲辭上以奉兩宮之歡下以愜萬民之望特頒冊命早建儲君郊社宗祊皆於焉有所慶賴華夷蠻貊率於此得所依歸邦本不搖皇圖彌固

丘文莊公集卷之一

●丘文莊公集卷之二

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

序﹝一﹞

◆序﹝一﹞

大學衍義補序

張文獻公曲江集序

武溪集序

程子全書序

玉溪師傳錄序

云庵集序

尙約先生集序

廣州府誌書序

應天府鄕試錄序

會試錄序

家禮儀節序

世史正綱序

學的後序

贈廉州邢知府序

贈曲靖蔡大守序

送鍾太守詩序

送劉端本知興化府序

贈瓊郡林同知序

○大學衍義補序

臣惟大學一書儒者全體大用之學也原於一人之心該夫萬事之理而關系乎億兆人民之生其本在乎身也其則在乎家也其功用極於天下之大也聖人立之以爲教人君本之以爲治士子業之以爲學而用以輔君是蓋六經之總要萬世之大典二帝三王以來傳心經世之遺法也孔子承帝王之傳以開百世儒教之宗其所以立教垂世之道爲文二百有五言凡夫上下古今百千萬年所以爲學爲教爲治之道皆不外乎是曾子親受其教旣總述其言又分釋其義以爲大學一篇漢儒雜之禮記中至宋河南程顥兄弟始表章之新安朱熹爲之章句或問建安眞徳秀又剟取經傳子史之言以塡實之各因其言以推廣其義名曰大學衍義獻之時君以端出治之本以立爲治之則將以垂之後世以爲君天下者之律令格式也然其所衍者止於格物致知誠意正心修身齊家蓋卽人君所切近者而言欲其舉此而措之於國天下耳臣竊以謂儒者之學有體有用體𨿽本乎一理用則散於萬事要必析之極其精而不亂然後合之盡其大而無餘是以大學之先旣舉其綱領之大復列其條目之詳而其條目之中又各有條理節目者焉其序不可亂其功不可闕闕其一功則少其一事欠其二節而不足以成其用之大而體之爲體亦有所不全矣然用之所以爲大者非合眾小又豈能以成之哉是知大也者小之積也譬則网焉网𨿽不止乎一目然一目或解則网有不張譬則室焉室𨿽不止乎一隅然一隅或虧則室有不具此臣所以不揆愚陋竊仿眞氏所衍之義而於齊家之下又補以治國平天下之要也其爲目凡十有二曰正朝廷其目六曰正百官其目十有一曰固邦本其目十有一曰制國用其目十有一曰明禮樂其目六曰秩祭祀其目七曰惇教化其目十有一曰備規制其目十有六曰愼刑憲其目十有四曰嚴武備其目十有六曰馭邊方其目九曰成功化其目一先其本而後末由乎內以及外而終歸於聖神功化之極所以兼本末合內外以成夫全體大用之極功也眞氏前書本之身家以達之天下臣爲此編則又將以致夫治平之效以收夫格致誠正修齊之功因其所餘而推廣之補其略以成其全故題其書曰大學衍義補云非敢並駕前賢以犯不韙之罪也臣嘗讀眞氏之序有曰爲人君者不可以不知大學爲人臣者不可以不知大學而繼之以爲人君而不知大學無以淸出治之源爲人臣而不知大學無以盡正君之法是蓋就其本體而言爾若卽其功用而究竟之君臣所當知者則固有在也粵自古昔聖賢爲學之道帝王爲治之序皆必先知而後行知之必明其義行之必舉其要是以欲行其要者必先知其義茍不知其義之所在安能得其要而行之哉故臣之此編始而學之則爲格物致知之方終而行之則爲治國平天下之要宮闕髙深不出殿廷而得以知夫邑裏邊鄙之情狀艸澤幽遐不履城闉而得以知夫朝廷官府之政務非獨舉其要資出治者以禦世撫民之具亦所以明其義廣正君者以輔世澤民之術譬之醫書其前編則黃帝之素問越人之難經後編則張仲景金匱之論孫思邈千金之方一方可以療一證隨其方以治其疾惟所用之何如也前書主於理而此則主乎事眞氏所述者𨿽皆前言往事而實專主於啟發當代之君亦猶孔孟告魯衛齊梁之君而因以垂後世之訓臣之此編校之前書文𨿽不類意則貫通苐文兼雅俗事雜儒吏其意蓋主於眾人易曉而今日可行所引之事類多重復所修之辭不能雅馴弗暇計也臣遠方下士叨官禁近當先皇帝在禦之日首開經筵卽綴班行之末親覩儒臣以眞氏之書進講陛下毓徳靑宮又見宮臣之執經者日以是書進焉臣於是時蓋巳有志於是旣而出教太學暇日因采六經諸史百氏之言匯輯十年僅成此書用以補眞氏之闕也繕寫適完而陛下嗣登大寶蓋若有待焉者臣學不足以適用文不足以達意偶因所見而妄有所陳區區一得之愚固無足取而惓惓一念之忠讜爲聖明所不棄焉未必無少補於初政之萬一臣浚謹序

○張文獻公曲江集序

古今說者咸曰唐相張文獻公嶺南第一流人物也嗟乎公之人品豈但超出嶺南而巳哉蓋自二代以至於唐人材之生盛在江北開元天寶以前南士未有以科第顯者而公首以道侔伊呂科進未有以詞翰顯者而公首掌制誥內供奉未有以相業顯者而公首相玄宗公薨後四十餘年浙士始有陸敬輿閩士始有歐陽行周又二百四十餘年江西之士始有歐陽永叔王介甫諸人起於易代之後由是以觀公非但超出嶺南蓋以江南第一流人物也公之風度先知見重於玄宗气節功業著在信史播揚於天下後世唐三百年賢相前稱房杜後稱姚宋胡明仲謂姚非宋比可與宋齊名者公也由是以觀公又非但超出江南乃有唐一代第一流人物也然公聲名赫赫在人口耳非直以其相業在當時且甚有文名史稱其七歲知屬文張說謂其爲後出詞人之冠又與徐堅評其文如輕縑素練實濟時用柳宗元亦謂其能以比興兼著述予生公六百餘年之後慕公之爲人童穉時嘗得韶郡所刻金鑑錄讀之灼知其僞有志求公全集刻梓以行世自來京師遊太學入官翰林每遇藏書家輒訪求之竟不可得蓋餘二十年矣歲己丑始得公曲江集於館閣羣書中手自抄錄僅成帙聞先妣太宜人喪因攜南歸期免喪後自備梓刻之道韶適友人五羊塗君暲倅郡偶語及之太守毘陵蘇君韡謂公此集乃韶之文獻請畱刻郡齋嗟乎公之相業世孰不知其文則不盡知也矧是集藏館閣中舉世無由而見茍非爲鄕後進者表而出之天下後世安知其終不冺冺也哉是以不揆愚陋僭書其首

○武溪集序

嶺南人物首稱唐張文獻公宋余襄公二公皆韶人也韶郡二水夾城自瀧來者曰武溪湞水自庾嶺下與武溪合是爲曲江張公旣以曲江名其集余公之集名以武溪蓋有意以匹張與余家嶺表極南之徼自少有志慕二公之髙風每恨其文之不行於世於張公文僅見其羽扇感遇等數篇余公之文僅得其潮說及諸書判蓋莫能覩其全也求之天下幾三十年今與曲江集始並得於館閣羣書中昔孔子言夏殷之禮杞宋不足徵徒以文獻不足之故解者謂文典籍也獻賢人也二公之集之存豈非嶺南文獻之足徵者乎予嘗怪柳子厚謂嶺南山川之气獨鍾於物不鍾於人曾南丰氏亦謂越之道路易於閩蜀而人材不逮其然豈其然乎夫人材莫大於相業南士入相在唐僅三�人張公之後有姜公輔劉贍皆嶺南人也當是之時南方之士以功業顯蓋未有或先之也進士科興江以南士固有與者然多在中葉以後且終唐之世未有得掄魁者張公在開元時巳以道侔伊呂科進而大中間開建之莫宣卿亦巳魁天下選矣然則二子之言果可信乎史冊所載嶺南人才固若落落然間有一二亦必秉忠貞礪名節求其所謂巧宦佞幸者蓋無幾焉世之人因二子之言往往輕吾越產予因序余公此集而發之初得公集手自抄錄僅成帙聞先太夫人喪解官還家攜以過韶韶郡太守蘇君韡通判塗君暲請畱此刻郡齋中且求爲序予旣免喪乃書此以引其前非但序公文也蓋假公之文獻以徵吾之言且用以爲越之人士解嘲云

○程子全書序

程子全書者二夫子平生著述與其門人所輯錄者皆在焉書以全名則其采摭無遺會粹歸一可知巳二夫子生當有宋盛時講明斯道上接孔孟以來千載不傳之緒方其存時當世士大夫得其片言隻字以爲榮幸而四方從遊之士挹其言論風旨輒筆錄之以爲儀範軌則也然得其議論之文者未必得其敍事之文聞其性理之論者未必聞其治道之論今則盡在是焉及二夫子旣沒之後門人編集遺文以爲文集文公先生又摭其所聞見者以爲遺書後又采遺書之所未載者以爲外書世儒於此三書或得此而遺彼亦或有終身未嘗一見者今則盡在是焉叔子沒後僅二十年宋社南遷而河洛之學隨之以南北方之士止傳蘇學𨿽二夫子所生之鄕亦未聞其人有爲程學者元興數十年江漢趙氏始傳而北今則南北混一家傳其書而人爲此學但其微言奧論多散見於傳注或錯出於他書未有會粹歸一若此者今世學者獲覩此書之全一何幸哉此蓋南昌張廷祥編修以所得舊本屬其友劍江塗伯輔憲副俾刻梓以垂天下後世者也舊本文集十二卷遺書二十五卷外書十二卷遺文一卷附錄一卷各自爲名今憲副君乃以編修君之意合而命之曰程子全書云

○玉溪師傳錄序

昔者聖人於易於書於詩於禮樂於春秋贊之刪之定之修之皆出自其手筆旣巳成書矣門弟子又卽其所見者所聞者所傳聞者輯之以爲論語則雜出眾人之手不止一人一日也後世讀其書誦其詩者不徒見其述作者爲然而又於此得以驗夫聖人之平生出處言論行事與所述作者無不符合眞信聖人非徒有是言也而言無不可行焉寥寥千載此學不傳朱夫子承周程之傳以上接孔孟千載之緒其所著述於易有本義於詩有集傳於四書有集注章句於資治通鑑有綱目亦皆出自其手筆而爲成書矣其門弟子又編次其平日與門人問答之語以爲語類宛然孔氏家法也然所以類而錄之者有池本有饒本有續錄雜出於眾手其多至八十七家其視孔門所論譔者蓋十數倍焉今去朱子時餘三百年於玆所謂八十七家者皆列其氏名於卷首若廖徳明氏輔廣氏李閎祖氏葉賀孫氏凡九十有二人其九十二家之子孫在今世者果誰何哉大率朱門之士閩產爲多而在建郡者則以玉溪童蜚卿氏爲巨擘其錄在饒本系以庚戌所聞次爲十五旣巳編在語類大全梓行於世蜚卿諱伯羽世居建郡玉溪之上朱子嘗過其家題其所居之室曰敬義人因稱爲敬義先生所著書有孝經衍義又嘗錄其師說以爲晦庵語錄二書藏於家塾中更兵火不存其九世孫訓徧加詢訪始得語錄於鄕人家然殘缺巳過半矣後以刻本語類大全相參校訂補其缺略始克成編因易其名曰玉溪師傳錄玆以從子鄕貢進士欽會試來京師命欽求予言以敍其始末將刻諸梓以傳於世庶幾後之人知其家世文獻流傳之所自云

○云庵集序

古之言文者必與人俱易之賁卦以人文並言玆六經言文之始彖曰文明以止人文也人與文合而爲一後世言文者岐而二之故近世大儒有以人論文以文論人之說其意蓋謂以人論文若歐蘇之儔顓顓焉似文名天下以文論人若司馬文正公文名𨿽不及歐蘇然心術正倫紀厚持守嚴踐履實積中發外詞气和平非徒言之爲尙也今觀五云劉公云庵集殆亦近於涑水傳家集與公世家廬陵由永樂甲辰進士揚歷中外終刑部尙書考其一生履歷所居之官率以刑名政務爲職宜乎於鉛槧之習辭采之華有不暇及焉者今其玆集凡世所謂詩詞序記之類諸體無不備焉斯文也以文論其人而不區區於辭藝者與公之子按察副使喬出公是集俾識一言浚對大廷時公爲讀卷官得區區所對策甚欲寘之舉首爲當筆者所抑不果公於浚不可謂不知巳也公易簀時不及致一辭奠一觴負公多矣今得附一名於公集末豈非幸哉𨿽然浚於公之斯文深有慨焉當我朝洪武永樂之盛一時公卿大臣類多能言之士文質彬彬何君子之多也非獨職詞翰官館閣者爲然凡布列中外釐政務理兵刑者莫不皆然馴至於宣徳正統之間亦多有之公其一人也公捐館捨今餘十年矣世求如公者非獨其文不可多得而人之如公者蓋亦鮮焉噫可以觀世矣

○尙約先生集序

皇朝文獻盛於江西浚總角時瓊多寓公每聞其言永樂以來文物之盛一時館閣儒紳多吉郡人而西昌爲尢盛正統戊辰浚試禮部下第首見大司成蕭先生於大學先生西昌人也浚時雜諸生中季試先生得所作特召以見且加獎勵己巳之變先生恆夜集諸生於燕居之堂論及時事輒憂形於色浚時發一言先生輒首肯公卿間有詢及諸生者先生必斥名以過譽歲辛未又試禮部不利南歸甲戌復來先生巳升秩入內閣參預大政是歲浚叨登進士第選入翰林讀中祕書又明年擢任史官以諸生廁迹門下每有述作先生見之輒過爲稱許因延譽公卿間天順攺元先生南歸家居歲甲申捐館捨今二十又五年矣仲子昉以膺貢來京師得祁門司訓將之任以先生遺稿見屬爲序嗚呼先生不可得而見矣今見其遺文如侍先生左右親睹其徳容而聞謦欬然瞻思之頃恍忽如在前後而卒不可復見方且嗚咽哀慕之不暇又焉能爲之言哉𨿽然天下士出先生門者多矣今所餘無幾而浚獨幸後死又受知最深所以永先生之傳於不朽者其責實在浚焉於是乎抆淚而序之曰嗟乎人生天地間具形與气形動而爲威儀气出而爲言辭人死則威儀隨形澌盡惟言也者宣於其心發於其气著爲辭采載爲簡冊而長畱於天地之間千萬年而不朽焉觀其迹可以得其心因其言可以知其世先生生於洪武長於永樂仕於宣徳正統之間而大用於景泰是時气化隆洽人心淳朴猶未至於澆漓一時士夫制行立言類以質直忠厚明白正大爲尙而不爲睢旰側媚之態浮誕奇崛之辭先生稟純篤之性處和平之世平生爲人凡其立心行巳蒞官臨事如其爲文其人不可見巳見其文如見其人然浚起自遠方一見先生卽待以殊禮所以開發成就之者𨿽燕國公之於子壽六一公之於子瞻不是過也浚𨿽不足上儗古人而先生所以陶鑄後進者方之二公實無愧焉先生之詩文皆有爲而作達意而止質實之中而有自然文彩醇然其無滓繹如其無颣澹乎其有餘味得孔子從先進之意噫世無復斯人亦無復斯文矣先生諱鎡字孟勤官至太子少師戶部尙書兼翰林院學士旣老自號尙約居士云

○廣州府誌書序

天下之山皆原於西北零散而聚突起而爲嶺天下之川皆委於東南流行而止渟涵以爲海廣南居嶺海之間受天下山川之盡气气盡於此而重發泄之故人物之得之也獨異於他邦其植物則郁然以馨其動物則粲然以文是皆他處之所未嘗有者人也得其气之專而純則又朴而茂秀而文習气淳直而俗尙隨之渾然天地間累然小堪輿也則夫山川人物風俗之紀尢不可無志焉廣郡地誌唐以前僅附於史宋以後始有成書然皆略而未詳也入皇朝以來百年於玆天地純全之气隨化機以南流鍾於物者猶古也鍾於人者則日新月盛其聲明文物之美殆與中州無異焉中間𨿽不能無蘗茅之生然不害其爲彌文極盛之會也乃者都憲姑蘇韓公奉天子命來殿嶺南嶺南地分東西兩道而其都會實在於玆兵戎財賦之用咸於是邦乎仰郡誌之作關系實大爰責其成於知府鄱陽吳君中君乃禮肇慶郡博王君文鳳付以筆削之任未及成書而吳君去任莆陽髙君橙實來繼之歷二良二千石而後其書始成先是吳君嘗以書屬予序至是髙君復以都憲公命趣成之竊惟後天卦位艮居東北山之所起也先天卦位兌居東南澤之所瀦也嶺爲山之支海爲澤之委是蓋天地間山川之奧區也然其域最遠其勢最下是以天地盛大流行之气獨後至焉至遲而發也緩勢也亦理也是以三代以前玆地在荒服之外至秦始入中國是時也南蠻之習未攺也椎結卉服之風未革也持章甫而適玆無所用也魏晉以後中原多故衣冠之族多徙於南與夫或宦或商戀其土而不忍去過化漸染風俗丕變歲異而月不同今則弦誦之聲相聞矣衣冠禮樂斑斑然盛矣北學於中國與四方髦士相頡頏矣策名天府列官中外其表表者則又冠冕玉佩立於殿陛之間行道以濟時矣朱文公有云豈非天旋地轉閩浙反爲天地之中越與閩接壤閩浙視古河洛則百越其視古齊魯與是志也𨿽爲廣郡而作凡嶺南十郡之事無不該焉非但嶺南也島夷之事亦附見之然則予之爲是序也豈爲一郡誌哉

○應天府鄕試錄序

聖天子思以人文化成天下乃於嗣大歷服之初建號以表年詔告中外明示意向所在以風厲天下臣民而興起之蓋將大闡六經之文以成唐虞三代之治化也倚歟休哉體元之始適際賓興賢能之歲應天府尹臣弼府丞臣洙以考試官請上以命侍講臣浚編修臣華臣等奉命惟謹夙夜兼程以往至則府中先以禮聘教授臣鎡教諭臣鏞臣綸臣昌臣倫訓導臣孔昌臣祥臣燠爲同考官八人者分主五經而總其成於臣二人焉臣弼躬任綱維提調之責監臨而約朿之者則監察禦史臣浩臣讓也維時就試之士幾二千人如故事三試之得其文充焉蔚然固多可采者拘定制而不敢過僅摘百二十五人焉嗟乎人文之興其盛一至此哉非聖賢之道不言非唐虞三代之事功不陳其气昌其辭典其道大以明宛然邃古之人才卓乎三代以前之議論除漢以來一切權謀功利之故習蕩乎無餘矣噫聖天子俄頃之化其神且速有如是夫卽京畿以觀四方繇今日以占後時從可知矣孟子曰豪傑之士𨿽無文王猶興夫古所謂豪傑者無所待而猶興矧諸士子皆畿甸之秀民國學之俊造平日以經爲學以儒爲名以豪傑自負躬逢聖明在上鼓舞而作興之如此其至則其所以奮發興起者宜何如也夫有其言也必有其心有其心也又必有其行與事其相率以善相規以正交相勉而互相資進而與巳用之賢共成聖天子文明之化俾六經之道大昭於時唐虞三代之治復見於今日顧不偉與臣浚祇奉明詔考校爾諸士子故於小錄之成敬序諸首簡而以豪傑之士待焉諸士子其益思所以自振毋貽主司以失言之羞

○會試錄序

我太祖髙皇帝建國之明年卽開設學校又明年詔開科取士然甫行而亟罷至於十有七年士習旣成始以今制試士定爲一代之制士各占一經經必通然後取之以試於政自開國至今百有八年開科至今九十有二年而爲科者凡三十矣今玆又當會試天下士禮部臣以考試官請陛下以命臣溥臣浚且錫以內帑之幣臣等受命且感且懼卽日陛辭往蒞事惟謹故事登載貢士之氏名及簡其文之尢異者爲錄以傳臣浚當敍其後竊惟六經之道始於伏羲畫卦歷二帝三王之世數千年至孔子而後其書始成孔子沒其微言奧義幾絕又歷漢唐宋千數百年之間至朱子而後其義始明凡歷幾朝代經幾聖賢然後聖經賢傳復全於世而我朝之興首表章之列聖相承造士用人純用是道至於今日益隆益備橫經之師徧於郡縣執經之徒溢於里巷明經之士布列中外自有經術以來所未有也爾諸士子生當經學大明之時業經而爲儒學成而獲薦於鄕今又登名是錄將進對於天子之庭以享有祿位其尙毋忘其所學必推而用之以見於處巳行事之間爲臣則忠爲子則孝暴白儒者之效於天下毋使世之議者槪謂程文之士大言無當也苟問其所業則曰吾易吾書吾詩吾春秋吾禮而兼樂也及考其所存所行乃至無一事與所學相當者嗚呼爾其自幼至長習於學校而試於有司者果何事一旦施於有政乃惟簿書法比是事而略不及而平昔所學之經何也諸士子發軔仕途玆其初也謹於其初而預以問焉俾知所戒

○家禮儀節序

禮之在天下不可一日無也中國所以異於殊方人類所以異於禽獸以其有禮也禮其可一日無乎成周以禮持世上自王朝以至於士庶人之家莫不有其禮秦火之厄所餘無幾漢魏以來王朝郡國之禮𨿽或有所施行而民庶之家則蕩然無餘矣士夫之好禮者在唐有孟詵在宋有韓琦諸人𨿽或有所著述然皆略而未備駁而未純文公先生因溫公書儀參以程張二公之說而爲家禮一書實萬世人家通行之典也議者乃謂此書初成爲人所竊去𨿽文公亦未盡行噫文公之身動容周旋無非禮者方其存時固無俟乎此書今其旣沒之後有志欲行古禮者捨此而何據哉禮之在人家如菽粟布帛然不可斯須無之讀書以爲儒而不知行禮猶農而無耒耜工而無繩尺也尙得爲農工哉夫儒教所以不振者異端亂之也異端所以能肆行者以儒者失禮之柄也世之學儒者徒知讀書而不能執禮而吾禮之柄遂爲異教所竊弄而不自覺自吾儒失禮之柄而彼因得以乘間陰竊吾喪祭之土苴以爲追薦禱禳之事而世之士大夫名能文章通經術者亦且甘心隨其步趨遵其約朿而不以爲非無怪乎舉世之人靡然從之安以爲常也世儒方呶呶然作爲文章以攻擊異端爲事噫吾家之禮爲彼所竊去而不知所以反求顧欲以口舌爭之哉失其本矣竊以爲家禮一書誠辟邪說正人心之本也使天下之人人誦此書家行此禮愼終有道追遠有儀則彼自息矣儒道豈有不振也哉然世之好議人者巳懵然於儀文節度之間而忌人有爲也聞有行禮者則曰彼行某事未合於禮彼行某禮有戾於古甚者又曰彼行之不盡何若我不行之之爲愈也殊不思人之行禮如其讀書然讀書者未必皆能造於聖賢之域然錯認金根爲金銀者較之並與金銀不識者果孰能哉浚生遐方自少有志於禮學意謂海內文獻所在其於是禮必能家行而人習之也及出而北仕於中朝然後知世之行是禮者蓋亦鮮焉詢其所以不行之故咸曰禮文深奧而其事未易以行也是以不揆愚陋竊取文公家禮本注約爲儀節而易以淺近之言使人易曉而可行將以均諸窮鄕淺學之士若夫通都巨邑明經學古之士自當考文公全書又由是而上進於古儀禮云

○世史正綱序

世史正綱曷爲而作也著世變也紀事始也其事則記乎其大者其義則明夫統之正而巳董子曰正其誼不謀其利明其道不計其功非道非義功利𨿽大弗取也或曰自孔子作春秋之後大事有呂氏之記綱目有朱子之筆奚用此爲哉曰呂氏之記記其大而或兼夫細也朱子之筆筆其正而或專其統也愚惟錄其大而巳細小不屑及也取其正而巳統否不暇計也然則有所見乎曰有聖賢之書婉而正學者之書顯而直婉而正所以待後世之賢人君子也顯而直所以曉當世之學生小子也何則人之生也稟賦不齊賢者知者恆少而愚者不肖者恆多聖賢之書用意深而立例嚴非賢人君子不能知也是以知之者恆鮮愚爲此書直述其事顯明其義使凡有目者所共覩有耳者所共聞麤知文義者不待講明思索皆可與知也苟或因是而馴致夫賢人君子之地則夫聖賢婉而正之書亦可由此而得之矣愚所以作書之意有在於是非敢立異以犯不韙之罪也然則其宏綱大旨果何在哉曰在嚴中外之分在立君臣之義在原父子之心夫中外之分其界限在疆域中中外外正也中不中外不外則人類淆世不可以不正也君臣之義其體統在朝廷君君臣臣正也君不君臣不臣則人紀隳國不可以不正也父子之心其傳序在世及父父子子正也父不父子不子則人道乖家不可以不正也本家以立國正國以持世而一歸於人心道義之正則人極以立天地以位人類不亂於禽獸禽獸不敢以侵人上天所以立君之意聖人所以立教之心或其在此乎請言其詳天位乎上者也地位乎下者也天地之所以生生者物也物之動者有三焉人也��也禽獸也天生人而於人之中命一人以爲君以爲人類主闡教以立人極修政以安人生然必其生安然後其極可立也彼其所以爲生人害而使之不得安者誰與人類中之禽獸也爲生人主必正人類必驅猛獸使吾一世之民各遂其生而不罹其害焉於是乎吾政行而教施而世底乎雍熙泰和矣是則君人者之責也𨿽然君之所以爲此者非君之自爲也承天之意也能承天之意則能受天之命矣受天命者必奉天焉奉天者必大報天焉君秉誠以事天天垂象以示君必致夫精禋感格之誠必謹夫象緯災祥之故如是則天人合一天不在天而在君矣天之心則仁愛人君君之心則人愛生民民之生也性天之理以爲其心形天之气以爲其身心有不明君必明之俾天之理不爲物所蔽身有不安君必安之俾天之气不爲物所戕故凡其號令之頒政事之施教條之布禮樂制度之具刑賞徵討之舉無非以爲民而巳爲乎民所以承乎天承乎天所以安其位也然君於此豈能以其獨力爲之哉亦由夫小大內外之臣以爲之腹心股肱耳目牙爪焉耳君總於上臣分於下彼此相資遠近相維階級相承气脈相通各盡職以釐務畢同心以奉上君必死其社稷臣必死其職事本乎是以持世由一世而十世十世而百世百世而千萬世中必統夫外外決不可幹中國之統君必統夫臣臣決不可萌非分之望男必統夫女女決不可當陽剛之位臣非有舜禹之聖決不可以言禪君非有桀紂之暴決不可以言伐君𨿽不及太甲臣非有伊尹之志決不可以言放非爲天吏決不可興問罪之師非奉天討決不可淸君側之惡事𨿽至於無可柰何非濟天經決不可用權宜之策天冠天屨之分必嚴水木本源之心必篤如是則大義立矣𨿽然天下之本在國國之本在家家必正而後國定其本亂而末治者否矣是故父有天下必授之於子子居大位必受之於父父非眞堯舜子非眞朱均必不可以與舜禹子非眞武王父非眞西伯必不可以捨伯邑考隱攝相位不可也宣傳繆位不可也父之所子必子心之所安子之所承必父心之所願非的見夫大義之決不可以行權非眞有夫必歸之誠不可以言假授受取與必原其心原其本心之初於序必順於理必正於心必安以此正名以此定位旣定其位必端其本本之所以端者身也身不可以不修身之所以修者心也心不可以不正知其身心之所以必當修而正者學也學不可以不講講學以正心正心以修身修身以端其本則夫婦於焉以有別昆弟於焉以有序諸父於焉以有善諸舅於焉以有義族人戚屬莫不於焉以有禮將見身正而令行家和而福生行乎上而效於下篤其近而舉諸遠矣是則大而一世所以綱維之者國也中而一國所以根本之者家也家則內和而外順國則上令而下從極夫一世之大則華夏安乎中殊甸衛乎邊各止其所而不相侵陵則人之所以爲人者相生相養各盡其性各全其命一順於道義之正而不狥於功利之私是則所謂雍熙泰和之世也人旣得其所以爲人物亦得其所以爲物天由是而得以爲天地由是而得以爲地則人君中天地而立爲人物之主者其責盡矣上天立君之意於是乎其無負而聖賢所以著書立言諄諄乎垂世立教者亦於是乎不徒托之空言矣區區一得之愚偶有所見而妄爲此書始嬴秦庚辰之歲滅六國訖於齊世道之始變也終皇明戊申之春彗出掃於昴天道之終定也首尾凡一千六百二十有一年書成用僭書卷端以示夫當世之學生小子而後世之賢人君子容或有以取之否乎不敢必也於是乎書以俟

○學的後序

學的曷爲而作擬論語也昔人僭擬論語得罪聖門曷爲效之王通自著書以巳儗孔子愚則采輯朱子語而竊推之以繼孔子之後非效通也效曾子有子之門人也豈謂僭哉朱子之言天下後世家傳而人誦之何用此爲朱子平生著述多是闡明聖經賢傳之旨未嘗自爲一書此愚所以不揆寡陋而妄有所輯也今所輯者多經書傳注中語學者旣巳熟聞之矣而又贅之者何此亦朱子輯近思錄采程氏周易春秋傳文之意也名以學的者何學以聖人爲的龜山楊子之言也而朱夫子於中庸或問論中和位育處亦以是爲言諭學者之必志於爲聖賢亦如射者之必志於中的也愚於九篇載之不無意焉自昔性理諸書皆始於太極今先下學者何書爲初學者作也論語編次無倫今有次第者何論語之書成於眾賢之所記而愚此書則采朱子之成書故也所謂次第者何姑以首篇言之人之爲學必自下學人事始下學則可以上達矣是則儒者之學也儒者之學學所以至乎聖人之道也其要莫先於爲巳爲人之辧大學一書爲巳之學也欲爲爲巳之學必先效法於人而後用功於巳其用功之要程子所謂涵養須用敬進學則在致知是也以此立志用功循序積累則知與行偕進心與理昭融中外本末隱顯精麤一一周徧是則儒者之學矣古之學者始乎士而終於聖人不過下學上達而巳矣若通論一書則首篇是其凡第二篇

三篇是其功用之要是則程子兩語也蓋今人旣無小學工夫須必先於持敬敬不可以不立而理不可以不窮彼夫四書五經以及近世諸儒之書窮理之具也必欲窮理而又不可不知理之所以名故以字訓繼焉旣窮理矣由是而治心由是而治身以之正倫理成治功以至於窮神知化參天地贊化育而極其功用之全是則所謂聖神之能事學問之極功也學者下學人事而至於上達天理如此豈非儒者全體大用之學乎此四篇至九篇之大意也其第十篇

效論語之鄕黨舉朱子平生言行出處示學者以標的也前十篇固巳備矣而又續以後十篇者何上編如小學之內篇下編則其外篇也上編由事以達於理下編則由理而敬之事一以進徳言一以成徳言也自昔先儒論敬皆自內而之外今而反之何自學者言使有下手處耳窮理略於格物而詳於讀書何讀書亦格物之一事今之學者無師授而欲捨讀書以窮理吾見其泛無歸宿矣六經次第皆始易次詩書春秋禮而今先詩書禮而後及易春秋何由淺以及深也人倫次第皆先君父而後夫婦長幼朋友今以父子兄弟夫婦朋友君臣爲序何由近以及遠也上編旣言敬矣而下編又專以仁義爲一篇何孔門教人以仁爲先求仁之要由禮而入言禮則敬在其中矣終篇序道統載周程張四子贊而不取邵焉何黃直卿論朱子道統之所以傳亦云由孟子而後周程張子繼其絕而不及邵焉其意蓋本諸此非愚敢妄爲去取也愚編此書成恐或者不能無疑竊觀勉齋先生作朱子行狀擬答或人之疑於後因效之書此於卷末蓋志所見耳非敢竊比大學中庸之或問也觀者尙矜其志而無備責云

○贈廉州邢知府序

嶺海之民極矣而海以北三郡爲甚就三郡論而廉尢甚乃成化戊子秋七月朝廷從巡撫大臣言推廉郡太守林君於臬司俾巡海以北而輯寧其人民乃以戶部主事宜山邢君直夫補其處特賜璽書而付以守禦撫安之任命旣下凡嶺海人士寓京者莫不欣忭嗟嘆以謂五六年前蚤有此舉則此方生靈當不至於此極也言而繼之以太息流涕者有之或曰廉郡得邢君固幸矣而邢君以名進士通朝籍簉屬地官持心勵行固不下於人人之不必如君者往往位通顯得善地君何辜乃得此殘破之區蒞此瘡痍之民名𨿽二千石實不及江南一小邑也𨿽有才能將安施乎予曰此正朝廷所以用邢君意也夫居官於善地𨿽以中人之才苟有志焉皆足以自見於時惟夫勢之不可爲力之不足以爲用則無財役則無民於是而能起其廢成其功然後見其才之大過人耳朝廷用邢君而特有璽書之賜其意或出諸此乎𨿽然於邢君玆行而有以卜夫三郡治亂興衰之機夫有此天地卽有此方域有此方域則有此人民固未嘗一日有地而無民也自峝夷構禍以來今踰十年矣其人民死於寇死於饑死於疫死於官軍十無二三矣失今不爲之所吾恐數十年之後並與所謂二三者亦盡矣豈天道生生不息之意哉夫天道三年一小變十年一大變窮則變變則通此方亂極而治衰極而興其在邢君玆行乎君行矣其尙體朝廷愛養元元之心憫此困窮之殘民食之飲之衣之被之朐如之保障之休養生息之肉其骨翼其卵父母妻子其血屬隴畝其污萊棟宇其荊棘使之復有生之樂而重得爲太平之民豈非君之大賜哉夫然則芳名美譽與此方山川同其悠久矣裴主事秉彜郡人也喜郡得賢守而鄕人將有蘇息之期求予贈言予家與廉鄰於是邦有被髮纓冠之義故亦喜而爲言如此云

○贈曲靖蔡大守序

成化五年春王正月萬方會同大明黜陟乃去郡守之尢無良者愼擇其人以補其處於是擢南寧府同知天臺蔡君廷白知雲南曲靖軍民府事命旣下議者謂君以通練之才處畿甸之間當繁劇之任尙不足以盡其用今顧置之遐方之域山窮水絕之處以臨夫侏■﹝亻離﹞鄙野之民不亦枉其才邪余曰不然此政朝廷用人之深意也今夫內地華民禮義素明風俗素淳政化素行苟得中才因其俗而施之以新政若因丘陵川澤以爲髙卑而力少也若用健馬駕輕車驅馳於康衢大道之中無阻礙也夫人能之無俟於擇焉若夫官遐外之地治鄙野之民而使一旦施新政以變其舊俗曷以異於平地方覆一簣乎範我馳驅於荊棘阨塞之間乎用力多而齟齬難行也必矣非愼擇其人曷足以勝其任哉𨿽然孔子之聖猶欲居九夷而班史之傳循吏亦詳載夫異俗之治是故修庠序之教於桂陽者衛子產也行嫁娶之禮於九眞者任公孫也通商賈之貨於合浦者孟伯周也滇南之在今日亦猶諸郡之在漢也君誠不鄙夷曲靖之人而以中國之治治之聖人之化化之異時之傳國史者亦將大書特書以著君之治績如班孟堅之於衛任諸公焉君將之任其鄕人官諸朝者徵言贈行而以屬予特舉漢循吏之治異俗者以爲君勉

○送鍾太守詩序

羊城詩人在國初時有孫仲衍黃庸之王彥舉李仲此三四先生者使生當唐盛時當與韋蘇州柳柳州輩相頡頏溫李而下不論也去今未遠繼者巳寥寥然若今順徳鍾君必華亦豈多得者哉君在學校時巳有詩名及仕知賓沔二州政聲與詩名日沨沨乎著夫人之耳韓子所謂性能而好者蓋庶幾焉余聞君名久而未及識今以九年秩滿需選京師始會君於寓所目其容偉如也耳其言溫如也及出示所和晏鐸輯明盛時格調不凡音響淸越蓋有得於前諸公者然後信所見有過於所聞而名下果無虛士也居無何拜命陛知廣右太平府事將之任道必過羊城白晝錦衣榮歸故里或者豫喜以爲君榮嗟乎此淺之爲丈夫者所以沾沾自足也豈足爲君喜哉余所以喜君者以其益得推詩之用以見之民治使民曉然而知詩在天地間果非無益之空言是則可喜耳自三百篇後詩之足以厚人倫美教化通政治也非一日矣風雲月露艸木禽魚作者日多徒工無益是以大雅君子不取焉君子所取者唐李杜李杜而下有韋柳二人者皆郡守也考其平生所作佳者往往在郡齋燕集之際因俗設禁之餘聲習所加自足成化回觀眾作眞如丹砂空靑世外物寶何益之有哉君承鄕先正之後得韋柳之位廣詩之用以導化邦人感發其善心倡導其湮郁以厚人倫以美教化使太平之民翕然太和眞有以稱其名焉則天下後世稱守之能詩者必歸焉而與韋柳並傳於無窮也必矣豈非有以爲鄕先正之光乎君志廣而才周於事無所不能而余獨以詩爲言者舉其長敍諸捲端使人知求君於大而區區所之眩俗者不足道也

○送劉端本知興化府序

古端劉君端本登天順庚辰進士第擢尙書戶部主事升員外郎進郎中歷官十有九年始拜興化府知府同年登第者至是往往擢長方面或佐都臺而君乃始得一郡所轄僅二縣戶僅踰萬數疆域人民麤可視江西南一堂縣命旣下朝士大夫多爲君不平焉鄕人在京者來徵予言且舉眾言以諗予予惟興化閩中文獻邦也疆域𨿽狹人民𨿽渺而風俗素淳文學素盛仕宦之家素多歲大比登鄕書者幾居八閩之半會試南宮中甲科者無虛榜由乙科而分教天下者在在而有疆域不出數百里而其人仕者散見於千萬里之外版圖僅餘萬戶而其天民之秀分布中外者無慮數十百人凡此皆他郡所無者也郡邑以人才多寡爲大小風俗醇薄爲上下而戶口之登耗不論焉得郡於此而治之亦得以行其所學矣乎自予居京師多與其賢豪遊頗知其民風士習之詳所謂豪俠之徒武斷於鄕曲者無有也圉奪之家豪植以爲彊者無有也告訐之徒珥筆以健訟者無有也舞智之吏構禍而忮害者無有也椎埋之盜陰攘而公剽者無有也訾毀之言巧言而醜詆者無有也暴悍之俗好勇而鬭很者無有也宦家子弟恃其父兄之勢而公造請托者無有也倦遊士夫假以嚬笑之態而詭辯阿悅者無有也於凡天下古今所謂不美之事薄惡之俗於玆郡咸無有焉豈非善地乎蒞善政馭善民而爲之師帥父母豈非幸哉𨿽然予所聞者前二十年之故也風俗遷移歲異而月不同今日其尙然乎哉否耶予不得而知也君行矣試以予言味之果有如向所云云者乎無也𨿽然君子盡其在巳者而巳彼之有與無政不必計也使其有之而吾之心不可以不盡盡之之道何如平而巳矣何也吾爲人之郡之守也而吾之鄕亦有郡守焉吾治人之郡之民也而吾之家亦齊民焉鄕也人之守吾郡治吾人也其政之良與否吾固嘗是之非之今何怪乎人之是之非之於吾乎反觀內省彼是者之是吾從而是之益以勉彼非者之非吾從而非之亟以攺如是則得其平矣孟子曰君子平其政予則以爲欲平其政必先平其心吾平其心以平其政彼之不平其心反其是非之實肆其毀譽之端未必人人然也必有平心之人以平之吾弗與知焉可也君行矣請以平之一言以爲之官之贈

○贈瓊郡林同知序

予友天下士多矣而尢厚於鄕人鄕人中最相厚者羊城則林宗敬也宗敬弱冠領鄕薦慨然有志當世以爲今世仕者非進士科不必得顯官孳孳焉畱心舉子業於凡經史子集苟可以資爲文者罔不研究而於三百五篇詩用功尢深歲甲戌初試南宮得乙科不屑就丁丑再試又如之以至於庚辰甲申丙戌三試皆然乃喟然嘆曰吾之於學未必不如人也而進士卒不可得豈非命耶乃就選調得瓊州府同知予瓊人也何幸得平生故人以佐吾郡乎況今主郡者淸漳蔡公叔淸亦予友也而今而後吾知吾郡三州十邑之人庶幾得所覆庇矣乎而區區遠宦萬里外垂白老親亦將賴以慰安之少寬其倚閭北望之思是則一郡之人之幸尢莫予幸之甚也𨿽然予固幸矣然予一家之私未必一郡之人之公也使吾郡之人咸咨嗟怨望而吾一家獨欣欣然有喜色予心安乎且予於宗敬友誼素篤而予一日少長焉則固兄視予矣凡其之官或內或外予皆不能無贈處之言而況於吾郡乎則其所以勸勉規儆之者又不可以但同眾人也請問宗敬所以違膝下去鄕井間關萬里外歷十數年以希朝命之榮也果誰爲乎亦曰以行所志榮所生而巳假使宗敬一舉卽登髙第可以得五品官位大夫乎否也得以晝錦還鄕而慈闈以解其離憂乎否也得以佐大郡臨吏民以施其政教乎否也三者皆未必遽得也今一登仕籍卽階穹秩縷金以爲衣縷銀以爲帶便道還鄕稱觴獻壽母子兄弟敍天倫之樂以爲族姻閭裏之榮況所得者大郡地方三千里支郡三而屬邑十人民數十萬家又當鄰郡凋獘之秋而獨富盛安樂如平時出則飛髙蓋躍溟池綠駿鳴騶載道前呵後擁行者屏息道左以俟其過入則居黃堂據髙座屬吏抱簿書魚貫以進輿臺皂卒左右侍立屏气側耳以聽其處分回視彼之登甲科者方且服事大僚惴惴然逡巡卻立如新婦之事嚴舅姑然一出詞一吐气不敢少肆果誰爲多哉𨿽然得之榮旣踰其限則失之辱殆有甚焉者矣所以保而守之其道尢難惟勤惟畏其庶幾乎蓋勤則無怠事而上之人不能目我以罷軟矣畏則無肆心而上之人不能名我以貪虐矣而又守之以誠濟之以斷本之以仁恕則在宗敬者可以常保其榮而在予者亦得以常恃其幸矣夫豈但一身之榮一家之幸而巳哉

丘文莊公集卷之二

●丘文莊公集卷之三

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

序﹝二﹞

◆序﹝二﹞

五一居士詩卷序

樂閒堂詩冊序

觀瀾閣捲序

忠愛祠詩序

海航詩卷序

心師軒詩序

江湖勝遊詩序

栢庵詩卷序

續溪項氏紹先詩冊序

送侍讀學士徐先生掌南京翰林院序

送林黃門使滿刺加國序

贈許寺丞序

贈董侍禦考滿序

賀丘治中序

贈鄕友林廷賓南臺禦史序

送山東張布政序

送張方伯入覲序

張方伯入覲詩序

贈湖廣楊大參序

送雲南傅參議序

送陜西楊參議序

贈廣西江按察使詩序

送劉仗和提學浙江序

贈福建憲副何廷秀序

送憲副徐君赴廣東詩序

贈浙江謝僉事序

送惠州李知府序

送潮郡黃知府序

送武昌章知府序

送金華周知府序

送瓊郡葉知府序

贈瓊郡王太守序

○五一居士詩卷序

昔歐陽子自號六一居士蓋以巳身均於五物之間而各一之以爲六也今潮陽有盧先生者亦自謂有筆墨紙硯各一與巳爲五而自號五一居士焉得非聞歐陽子之風而竊取其意與歐陽一五物而爲六人居物之間也先生一四物而爲五人資物以用也人居物間人與物猶殊也物資人用則物與人一矣夫凡受形天地間無非物也物物也人亦物也人以一物而物於眾物之間獨異而且靈故天下之物無一而不爲吾之所有故以之而並兩儀謂之三一可也以之而並三光謂之四一可也以之而並八卦九疇則又可以一其八與九矣推而至於百千萬億莫不皆然豈但此四物五物而巳哉或者乃謂非吾所有過矣矧今所取之數得天地之中數河圖之中五太極也洛書之中五皇極也五之爲數又合一二三四而成之一水也二火也三木也四金也五爲土而寓於四行之中交相爲用以成萬物缺一不可也人以一身而居筆墨紙硯之間以運用之以紀古今之事以應天下之務亦缺一不可也先生之意殆出諸此與𨿽然之四物乃眾人之所同有者而獨專之可乎蓋以人用物眾人之所同以巳觀物達者之妙契當虛室生白之處明牕棐幾之間召陶泓而來陳玄坦楮先生之腹脫管城子之帽發至理於心畫之微托幽興於運■﹝辶重﹞之末得之於心而應之於手斯時也人耶物耶混混然合而一矣烏有所謂五哉先生名昊字懷廣初爲潮郡司訓今升邯鄲教諭云

○樂閒堂詩冊序

東吳朱宗遠以樂閒爲號大理卿錢塘夏公季爝旣爲之記會其子永領京闈鄕薦會試春官以書來求予序夫巳有之而後心契之契之深而後言之切苟想象而彊爲之言𨿽言之猶不言也予叨官於朝日在塵紛膠擾之中求頃刻閒不可得也巳非閒者何以知閒之爲閒閒且不知又烏知其爲樂哉諾之久而未有暫時閒暇之隙矧以衰老思歸有志未遂其心戚戚然恆不樂也欲下筆輒中止曾不知閒所以閒閒而又樂者果何如也𨿽然閒樂之趣𨿽未克以身享而樂閒之理則有可以意推者夫人情之所感者有七惟樂爲適意身之所享者非一惟閒爲實用適意於其所享用之實以斯人也享斯樂也其諸異乎人之閒也與何者七情之中其六者皆感物而動者也惟樂則生於吾之心而適於吾之意焉然人之樂也有樂於功名者有樂於貨利者有樂於詞章者有樂於聲色臭味者有樂於林泉花木者有樂於禪蛻仙眞者彼皆取之於外資之於人而於吾身心之實用則未必皆眞有所得焉惟閒也無所慕於外無所資於人實有之實用之休休然無虞優優然有餘油油然不拘肢體我所有也室廬我所有也親屬我所有也歲月我所有也山川我所有也天地我所有也一日也而兼兩日之適一人也而兼眾人之用無所事而閒隨所在而樂斯人也世豈多有哉𨿽然是閒也天靳惜而不輕予人人未易以得之也有父母之養不得也有子孫之累不得也有職業之拘不得也有庸調之給不得也有一於此閒且不可得況得而樂之哉蓋必有所不閒於其前然後得以享其閒於其後且宗遠自幼辛勤承家業持門戶積久而成緒至是一一皆如其意上有益壯之親康和而淸健下有亢宗之子穎敏而通達甘旨之奉有餘詩書之香不斷內而心也無意外之幹外而身也無疾疹之蝕意無向而不適用無享而非實一世之人有宗遠此閒而不知樂者多矣閒而能樂此宗遠所以賢於人哉予故推其意代之言以爲所居堂序

○觀瀾閣捲序

天下之奇觀孰有過於水者乎水生於天一以成於地六方其生也其端甚微及其成之之後潛於地下則爲泉流於地上則爲川或爲窪池或爲沼沚或爲溝洫或爲澗溪大之爲江爲河極其至也則爲海焉隨地勢以賦形因天時而變態非若山有一定之形成於開辟之初不可以移易也是則水之爲物中有至理存焉而人之觀之也何可以無術乎孟子曰觀水有術必觀其瀾瀾者水之湍急處也人能於是而觀之則天下之物所以竦人瞻視而啟人心思者孰有過於是哉太醫院吏目劍川張伯威致事將歸田裏介其鄕人林徽京庠生攜其所謂觀瀾閣捲求予爲之序閣在所居之東南蓋瞰溪流以爲屋也閣以觀瀾爲名其亦有得孟子之言矣乎孟子之爲此言蓋借水以形容道之有本也言𨿽在於水而意則不在於水而伯威之取是義以名其閣也其意亦猶是否乎想當風淸月白之秋長空無雲千里一碧湛然明鏡之中浴星斗而吐吞之涵山樹而動蕩之亦可謂天下之奇觀者矣𨿽然未也若夫油然而云變色欻然而風震撼雷雨交作魚龍沒出激於石而爲噌吰之聲蕩於沙而起洶湧之勢盤而爲渦旋而爲湍揚波而鼓濤噴沫而飛珠夫如是斯可以盡水之變而天下之奇觀在是矣伯威登是閣而設或遇斯景焉其尙繹予斯言而有契乎其心矣乎

○忠愛祠詩序

汀郡推官王公歿於王事郡人請於朝立祠祀焉祠在郡治東臥龍山之麓有司歲以五月二日行禮公生忌辰也方公歿時郡之人無小大臨其喪次者莫不哀之冀其更生及其旣久也拜其祠下者莫不慕之如其始死其質實者哀之慕之各以其情而能言者又寓其哀慕之情於文辭之間積久成帙其冢嗣翰林學士一夔請予序其首古人有言盛徳必百世祀若公者非所謂盛徳者哉然公之徳之盛非止忠愛二者汀人以忠愛顏其祠節其一惠耳夫致身事君是之謂忠盡心卹民是之謂愛公初奉天子命來爲郡幕政平徳孚九載如一日六邑之民合詞告借藩臬以聞陟司郡刑寓忠愛之意於鞫訊之中獄以屢空民用是而不犯在郡至是蓋十有八年矣乃正統己巳春鄰郡沙尢盜起侵軼郡境旬月之間聚眾數萬郡人力不能支遂嬰城自守賊圍數重樵蘇路絕民嗷嗷以待盡公欲發廩以濟守執不可公移牒以擅發罪自任守從之民得粟守益堅城賴以完賊退之後官軍搜山澤獲男婦避難者誣以爲賊公力辧之民得生者四百餘人旣而守將又得汀民與賊交通者姓名欲按籍行誅公曰民平日輸賦稅以供官軍事出倉卒官軍不能爲之衛民不得巳而從賊非其本心脇從罔治古典也守將不從公力爭之且取其簿籍火之事遂巳所全活不可勝計夏五月賊又犯屬邑寧化報至眾曰寧化素無備而賊勢熾甚非王推府不能禦之不然民皆塗炭矣公毅然請行統丁壯與賊戰於蓋洋者數十合斬首數十級降者三十餘人越二日復大戰於大陂又破走之賊勢大沮公克日搗其巢穴平有日矣不幸以疾卒於營六邑之民聞之如喪其父母然手香燈具衰絰者接踵於道嗚呼公所謂盛徳者非耶徳莫大於救人死於垂亡出民生於旣死公奉天子命以司刑無事之時旣免民死於箠楚之下不幸而遇禍難又能免民死於兵刃之餘凡若此者無非以愛君之民也愛其民卽所以忠其君也忠君而愛民人臣之職於是乎盡而在夫人者其徳莫盛焉盛徳必百世祀況又以死勤事合於祭法是宜膺九重之寵命享萬民之蒸嘗而無窮巳也一時士大夫哀之慕之爲之詠嘆歌頌不一而足是豈無徵之空言哉是宜學士君爲之裒集以傳也

○海航詩卷序

進士陳君朝用起復來自錫山致其鄕人趙潚廣洋之言曰某宋宗室盛國公之裔世居無錫之鴻山幼承祖宗遺澤兢兢戒謹恆恐失墜居臨大海每見商船出沒其中一日之間阽危亡數矣因念人能於安居無事之時兢惕於心恆若舟航之在海也豈復有失墜乎因以海航爲號蓋用以自儆也鄕人能詩者多遺以詩然未有序文以發揮其意稔聞翰林丘太史名子之京師幸爲丐一言以爲終身之戒可乎君旣至首以見請予惟天下之至險者川也而川之大者尢險然則天下之川之大孰有過於海乎是故聖人作易示人以趨避之方往往曰涉大川川之大者蓋言海也觀易於需於同人於蠱於大畜於益於渙於中孚於頤之上九於未濟之六三皆曰利於謙之初六獨曰用於訟四曰不利於頤之六五又曰不可噫人能明於利用言否之際以之涉世無難事矣廣洋氏未嘗操巨艦以航海而以航海名其居且以自號其殆有得於大易涉川之義也乎則又不止於見危險而恐懼也予以進士君之請致一言以復之曰廣洋氏乎其尙以理爲航以海視世本諸理以涉世世道危險一吾理以涉之揆諸理而曰利曰用則持吾誠敬之柁張吾禮義之帆揆諸理而有不利有不可則維吾纜於聖涯下吾杙於道岸

○心師軒詩序

潮郡陳衍於寬一日過予持一帙甚巨揖予謂此衍所居心師軒捲也相知者往往爲詩詠之而翰林修撰安成劉公旣爲某記之矣未有序其首者幸惠之以一言予詰之曰子之有心自師可也何賴乎人之言旣以求記又欲求序乎且心之在人在內而不在外者也爲主而不爲客者也命物而不命於物者也今謂心爲師則是所以爲師者欲也抑不知所以師師者何物與若曰以心師心是有兩心矣予不曉其所謂又烏能爲之言願更求諸他於寬持捲去時日將夕歸而坐諸軒間四牕洞開無人萬籟寂然無聲矣斂容端視至於夜半俗氛消盡萬慮閴泯而淸明之气澄澈光朗但覺靈臺之中凜凜乎若嚴師在焉徳容尊嚴冠服整肅可敬可畏謦欬不聞言動中節可觀可法琴瑟在前不敢踰越夏楚在側不敢違犯頓然一悟然後知於寬所以名軒之意有所自也張子曰正心之始當以巳心爲嚴師其以是與明日於寬復來因書所得者爲序畀之俾書諸捲端噫於寬所得者其亦與予同否乎

○江湖勝遊詩序

予友左吏部時翊持一卷示予題曰江湖勝遊將求諸名人詩寓歸以贈其姻契廖榮仲華者首以序見屬且曰仲華以商遊而志不在商蓋有慕乎司馬子長之遊假商以自名實非商也予曰仲華志不商爾身庸非商耶今夫天下之人不爲商者寡矣士之讀書將以商祿農之力作將以商食而工而隸而釋氏而老子之徒孰非商乎吾見天下之人不商其身而商其志者比比而然今時翊顧謂仲華商而不志於商可信乎哉𨿽然昔者太公望之釣也方其坐於磻溪之上持竿而垂綸語人曰吾志不在魚以其迹觀之人固莫之信也然求其心豈眞爲魚者哉吾意仲華之商亦若是乎耳試因時翊而問之子之江湖之遊西極乎岷峩東盡於海往來乎洞庭彭蠡震澤之間覽其形勝訪其人物山之涯水之澨曾見夫坐釣而志不在釣者乎斯人也業與子異而志與子同有則必見之儻見其人幸以告吾時翊俾轉以達之於其長

○栢庵詩卷序

客有庵居而環樹以栢者因以栢庵自號人亦以是稱之環其居之人稍能詩者皆作詩歌詠之旣而傳之郡城郡城之人名能詩者繼歌詠之又傳而至於京師京師之人每遇能詩者亦往往爲之詠歌焉積久成帙得詩毋慮數十百首其子出以示予求序予得而誦之乃爲之序曰栢之見於歌詠也多矣在三百篇有曰如松栢之茂又曰新甫之栢其後騷人墨客亦往往寄情於斯然作者間一二篇而止未有若栢庵斯集之多且備如此是蓋不栢其栢且人其栢栢之於人果若是班乎夫人之於物气異而理同人之生也受命於天物之生也受命於地受命於天惟舜獨正也受命於地惟松栢獨正也在冬夏靑靑人而有取乎受命有常之物意不在物蓋在乎受命獨正之人也受命獨正之人非舜也與予知客之意不在栢而在舜然則曷以知其然蓋栢之爲物心堅而實其充塞與枝條而達其文明與子爇之則馨香襲人其玄徳升聞與柯葉貫四時而不攺易其烈風雷雨弗迷與然栢植物也舜聖人也擬栢以舜倫乎夫鳳儀儀禽也麟師師獸也古之人固常以方聖人矧玆貞材歲寒後凋擬之聖人奚爲不可𨿽然斯言也非予之言也南華生之言也客姓李名道羊城人隱而有徳者也其子名棨鄕貢進士今待試於春官云

○續溪項氏紹先詩冊序

徳興邑治之南若干裏有地名續溪邑巨姓項氏世居焉續溪距宋張忠定公所居吳園村不遠張項世爲婚姻家有項生森者張出也予教太學時生爲太學生穎然出倫類中予巳異之又以其舅氏張公英知吾府事數侍講下益知其爲人曁予官內閣生以捨選歷事都府時天下無事戎務淸簡得以暇日從事呫嗶予延之於家塾訓孤孫以端其蒙養之初且將期矣今系籍銓曹將歸故鄕溫習故業以俟再試臨行出二冊以示予且曰森髙祖養默翁嘗去家一里許小茅山下建屋數楹卽山名名之以爲讀書之所山前臨溪又構重閣而以風泉名焉一時名人多有題詠久傾圮詩文隨亦散失森間於鄕先輩遺文中得其一二慨然思欲復先業之舊然顧瞻故址薄於先塋乃攺建於家居巨山之下其規制亦如先祖之舊仍以舊扁扁焉森來京師徧於縉紳士大夫詩文以昭先志啟後人積久成帙敢希一言以弁其首嗟乎此正予所以延吾子謝孤孫之意也陽城有言夫學所以學爲忠與孝也孝本乎天性存於人心夫人有之而於父祖子孫一气相承尢親切焉孟子曰不孝有三無後爲大有後矣乃不克負荷乃弗善繼述有善義而不爲宣揚有基業而不能保守有之若無焉不孝之罪亦焉逃哉是以古之孝子旣謹嗣續之傳尢嚴義方之訓良有以夫生居予門下讀書訓蒙之暇未嘗一預外事其身𨿽處京師逆旅之中而其心無一日而不在桑梓松楸之下觀其於先世之故業遺文起其廢於數世之後播其美於眾賢之言裒爲巨帙以遺後人使其對手澤而永君子之澤卽心畫而推廣前人之心世濟其美寧有旣邪所謂宣揚善義保守基業之孝生蓋有之項氏可謂有後矣他日必當大有所成就不但巳也古人有言以身教者從區區所以托孤孫於吾子也其將來必有所效法而興起也夫

○送侍讀學士徐先生掌南京翰林院序

宋人有言宰相有任責之憂神仙無爵位之寵旣都榮顯又享淸閒惟學士然也學士之職在前代爲榮選然所掌者大封拜大詔令大制作之外下至於靑詞齋文口宣致語之類無大關系者皆俾爲之殆無虛日榮則榮矣然謂之淸閒則未也較之他曹局稍爲優爾我朝之制制誥詔敕之外編纂講讀之餘一切屏去浮文凡前代所謂禱祈宴會之事恆希有焉其職務尢爲淸以閒也予友徐時庸先生以翰林侍講擢拜侍讀學士往掌南京院事南京𨿽曰根本之地然自文廟遷都之後百官眾職咸隨以北凡諸司畱務比舊爲簡而翰林殆甚焉當崇儒右文之世爲文學侍從之臣據龍盤虎踞之盛有金馬玉堂之榮優遊容與於廣內延閣之間無簿書之煩無應求之雜印文生綠寶篆凝香纖塵不侵眾籟俱閴昔人所謂淩玉淸遡紫霄者眞誠有之豈但比方議擬之謂哉先生行有日矣予旣詩以送之其鄕人仕京者又求文以贈惟南京祖宗創業之地而翰林之建首昉於此而最先居是職者景濂先生也景濂先生際遇太祖髙皇帝肇造人文以開一代文明之治蓋當代文宗也今先生以文學之選居肇基之地繼大賢君子之後幸無他務相侵擾且多暇日而有餘力所謂鋪張宏休揚厲偉績緒前人之志成一王之制以詔方來予不能無望焉花磚日移槐閣風淸支枕睡餘日長無事先生於此時試一思予言

○送林黃門使滿刺加國序

皇明之化與天同遠地所限者舟以通之凡在覆載之中有血气者無不臣屬非若前代但羈縻之僅通貢賦而巳其四夷之首長皆受封爵於朝有所更代輒遣使請天子特遣近臣持節往封之視內地藩翰焉於乎皇化一何盛且遠哉且三代盛時其疆域西不盡流沙南不盡衡山東不盡東海北不盡恆山地盡卽止漢始通西域開西南夷皆由陸以通隋唐以來航海之使始至然皆自君長其國未有受天子命者有之肇自今日然多因其故而封之惟滿刺加之有國實我文皇帝始爲之開疆啟土者也其地在中國西南大海之外舊屬於暹羅斛國永樂初命中貴駕巨艦自福唐之長樂五虎門航大海西南行抵林邑又自林邑正南行八晝夜抵其地由是而達西洋古裏大國分■﹝舟宗﹞徧往支阿舟搒葛刺忽魯謨斯等處逮其回也咸至於是聚齊焉歲己丑遣使封其酋爲王建以爲國自是凡易世必請封於天朝世以爲常乃成化辛丑其國王卒子當嗣位遣使臣備方物來請封上命禮科給事中林榮仲仁爲正使如故事持節以行有日眾以爲仲仁此行乘長風泛洪濤經萬餘里外眞所謂汗漫之遊天下之大觀者咸賦詩壯之謂予鄕先達不可以無言昔司馬子長上會稽探禹穴窺九嶷歷吳楚之墟齊魯之都以觀其所謂名山大川者歸而大肆厥辭然所遊不出九州島之中而猶大有所得如此矧仲仁玆行越中國之外境所歷者皆天下之絕縱詭觀者哉予聞滿刺加之地諸番之會也凡海外諸夷歲各賫其所有於玆焉貿易種類怪詭物產珍異其尢異者距其境西南舟行約十餘日有幹韘國者卽所謂澑山也海水傾注其名爲澑水勢漸下力不能勝一芥舟行誤入其中卽沈下而無所底止神仙家所謂蓬萊弱水殆近是與又去古裏西南舟行歷三閱月有默伽國者卽所謂天方也域中人物大異於常俗尙和美民物繁富而無貧苦者物產珍美色色有之罔有欠缺且地無雨雪霜雹惟夜霪濃露以滋物生浮屠氏所謂極樂世界似指是與仲仁至彼諸番會集之地誥封禮畢宣布聖天子徳威徐觀其會通而詢察之重譯其言徧訪其俗將必有瑰奇之見詭異之聞所以開廣其心胸增益其志識者矣嗚呼天下事何所不有惟不見耳歸而尙歷歷以告我

○贈許寺丞序

元許文忠公之玄孫曰顒孟敬甫者以名進士出知安平縣九年秩最升太僕寺丞蓋異數也其鄕友秋官副郎劉宗瀾徵予賀言甚矣名賢之難爲後也何也蓋閭閻之子一旦崛起以叨有祿位一言苟善一行苟美一事爲苟合其宜人莫不交口稱之譽之傳播之不休若名賢之胤𨿽有徳善才美表表暴著於其時眾乃漠然若罔聞知間有舉以似人者則莫不曰爲賢者後固當也又莫不曰彼誠可矣較之厥先何如噫甚矣名賢之後難爲也士君子幸生名賢之後而爲眾所責備如此𨿽欲同於眾人得乎孟敬登甲戌進士第選試都臺當道者知其文忠公之後也特注意焉或不足之遂出尹近畿地孟敬慨然發憤思大其家聲以振起先人之遺緒一言動一舉措咸惟先文忠是師曰此吾家法也未幾政聲赫赫著京邑間部使者以聞於朝遂荷旌異之典至是上計天官又以最稱故有是命嗟乎名賢之後果難爲乎哉無難也何無難爾象其賢文忠公在勝國時亦以名進士首擢同知遼州旣而入爲禦史贊理中書總鹺臺參大政薦登樞要屢建大議隱然爲國大臣凡其謀猷建置皆足以師表百世後世人臣以道事君是所宜則而象之者也又況爲其後人也哉詩不云乎無忝爾祖聿修厥徳請以是爲吾孟敬賀

○贈董侍禦考滿序

予友四明董君廷瑞爲南臺禦史之六年也以秩滿上京師天官卿以陛見詔許復職行有日矣凡在交遊謂予於君同年進士且相好也不可無言以贈之予以君之始授職及其初考未嘗有爲一言以激厲其初政勉圖其後功者今則再書考矣造詣益深練達滋久其名旣成其績茂著乃欲喋喋然以彊聒之無乃晚乎僉曰不然古之名臣建事功效忠力往往在久任之後如唐陽城爲諫議大夫旣七年始一開口論陸敬輿沮裴延齡蓋有待而然也𨿽曰有待然未必非朋友激發之功使當時無韓退之安知其不終默默乎然則言之有益於人也不誣矣子言之毋多讓又曰有初而鮮終宦成而心怠人之常情也董君前此六年固巳著能聲播美稱矣假令而今而後稍萌毫髮苟且心則行百里者半九十山九仞者虧一簣𨿽其爲人明敏恪勤決不至此然君子惜賢人而憂正士愛助之心有不能自巳者欲不言得乎嗟乎之二言者皆韙也予尙何言哉𨿽言之亦不能有加矣然而諸君命言之意則不可虛辱也顧惟蠢愚言不足爲人輕重請誦古人之言以塞其責焉子朱子有言一日居乎其位則一日業乎其官一日不得乎其官則不敢一日立乎其位有所愛而不肯爲者私也有所畏而不敢爲者亦私也敢以斯言復諸君俾其書於帛以爲君贈𨿽然此豈一董君責哉君歸南臺遇凡與我同道者請皆以是語之

○賀丘治中序

太常寺丞雲間丘君允輝榮升順天府治中命旣下有議者曰君官容臺十餘年於玆矣容臺職典三禮天子有事於郊廟及秩於羣神丞咸與焉其職任重矣今丞滿九載僅得佐京郡有如左遷然者君得無弗喜與又曰君發身文儒蘊有用之才而不施久矣其心恆欲以功業自見於時禮樂之司𨿽云淸切然用之則有時也倅貳京尹任亦匪輕有土有民功業易以下及大用之階蓋駸駸於玆矣君胡爲而弗喜或舉二者之言諗予竊以爲謂君非喜者非也謂君非非喜者亦非也均之皆非知君者也蓋明則有禮樂幽則有鬼神事神治人初非二理未有得於此而不得於彼者也昔舜命伯夷爲秩宗典三禮勉之曰直哉惟淸是二徳豈但可以事神而巳哉直其躬淸其心以爲出治之本吾未見形直而影枉源淸而流濁者也世儒乃謂伯夷長於禮故終老一官而不易若然則伯夷非孔子所云不器者矣豈其然哉豈其然哉古之君子深蓄徳而廣積學器於身而不器於用惟所用之無所不可又況有民人者斯有社稷之寄神與人惟一理而事之治之非二道也烏用置忻戚於其間哉彼得意則忻忻然若將翔然不得意則戚戚然若不可旦夕生者此淺之爲丈夫者然也豈所以論君哉中書舍人張升之聞予言而韙之或者退因書以爲君榮升之賀

○贈鄕友林廷賓南臺禦史序

友人林君廷賓與予同邑而異學正統甲子偕赴秋闈予叨預薦列後二科廷賓始得儁予再試春官連不遇歲甲戌乃獲與廷賓同登進士第若有待然也予以選入翰林爲庶吉士廷賓觀政大理寺又明年有南臺禦史之命於戲人之出處固若有其時而予二人者生同地學同道宜無不同矣及其出處也則始而同同而異異而又同幸而同矣而同之中又有異焉豈造物者有意於其間哉𨿽然君子之相與固未嘗拘拘於同亦未嘗戚戚於異蓋不同者出處而未嘗不同者此心也心𨿽無不同而亦不可以苟同也易曰上火下澤暌君子以同而異由是以觀則君子當暌離之時不可無濟暌之功可見矣濟暌之功無他焉不苟同而巳昔者顏回之於仲由別也行者則曰何以贈我居者則曰何以處我然則廷賓將別予以去也敢不竊取顏子相贈之意而爲之一言乎且予居禁近所職者在文學而政事非所敢知也而廷賓之職則在夫振風紀風紀之要則在乎識大體大體旣正則余可略也贈廷賓者止於是矣延賓之行其將何以處我乎謹洗心以竢

○送山東張布政序

山東以布政使缺員走驛馬以聞時皇上禦正朝顧謂天官卿若曰惟天惟祖宗全畀朕以天下海宇萬里實賴藩輔重臣承流宣化以分朕治以紓朕憂匪得其人厥職或曠而一方民物或失寧居矧玆山東巨藩密邇京畿屬郡惟六廣輪數千里在古爲齊魯之疆生齒物產之盛視昔有加是尢不可授非其人爾其擇於廷臣孰能任玆承宣之寄者輒以名聞朕將授之以方伯之任往撫朕師乃惟曰某其人皇上曰兪公受命卽行惟予於公素有同道之契於其行也不容以默竊惟上之所以委任而責望於公者至矣公其念哉夫古之大臣後世所尊仰者莫如周公太公而二公實百世人臣之楷範也惟今山東兼有齊魯之地而二公之故封在焉周公之治魯親親而尙賢太公之治齊尊尊而尙功臨二公之故國必合二公所以爲治者兼施之師其心而不泥其迹酌其中而無蹈其偏庶乎彊教說安兩盡其道而得弛張之善矣是卽皇上委任之意天官推舉之公而士大夫屬望之私亦於是乎在矣公其念哉毋忽

○送張方伯入覲序

江浦張公廷璽之爲廣東布政使也歷右而左通滿九載皇上以嶺嶠之未靖也詔復畱公三年至是將獻績如京師邦人士安其治入其化浹洽其膏澤而忘公之久於其任也賫咨涕洟戚戚焉相與言曰公之去我一何速哉始公以良二千石超拜方伯踰一紀於今適邊方多事之秋中間王師有事於峝蠻者再寇攘荒札無歲無之疆域民物日削於前而用度供億曾無攺於其舊至或有相倍蓰者公處事於難爲給用於不足施化於不可馴制謀於無可柰何之地其心一日恆周流於十郡六十邑之間𨿽窮山絕徼頹垣敗產之下無處而不到也今制官以三考爲滿限稱則陟之公三其考而又加一焉功課不暇上會同不暇與咫尺天顏之覲過家上冢之便竟不能得一日少遂其心焉者回視一時聯官共事者率多柄用於時入典政本外營四方偕馳而驟騰後發而先至而公獨當一面之寄守一官之常遲遲至於十有三年之久而邦人士顧猶戚戚焉賫咨涕洟以爲公去我速也抑何與蓋邦人士惜去公之心卽朝廷久任公之意也上皇皇於邊方亦猶下皇皇於室家也一急於謀國一急於謀家是固不暇爲公謀也而公又不自爲謀是以專於一方久於一官噫孰知久且專所以積功厚而流澤深與矧今上方寤寐英賢念切求舊所以爲天下國家謀者皇皇焉恆若有所不及公玆入覲必將有不世之遇異等之寵非常之任用而區區一方固囿於謨謀之內矣邦人士奚用戚戚爲哉予家瓊海去會府二千里而近適免喪聞邦人士言而釋其意且筆之簡時掌海南衛事都指揮王璲瓊郡守吳琛聞而韙之請書於帛馳以贈公行雲

○張方伯入覲詩序

方伯張公廷璽在廣藩旣滿秩復畱三年間寒暑十有三年玆將如京師予旣述邦人士之言序以贈其行矣而藩臬諸公又不遠千里遣伻浮海屬予以諸公贈行詩序夫詩有序古矣昔召公循行南國布文王之政捨甘棠下旣去而人思其徳不忍伐其樹詩以歌詠之其三章章三句序曰美召伯也召伯之教行於南國今張公之來廣其地裏遼邈非止召南也其在任之久非止暫捨甘棠下也其當嶺海多事之秋百責所萃非止布其政而教行也人之思其徳慕其化非止愛其樹而不忍剪伐敗拜也一時大夫士以至於輿隸小民所以嘆美詠歌之者又不止詩三章章三句而巳也世無采詩之官觀風之使則固不得采而序之幸而藩臬諸公念寅好之久情誼之篤各賦詩以寓其意而特諉以子夏之任予何敢當哉𨿽然諸公之詩𨿽以敍情志別而公之操履气節治化功績咸因是見焉是固無俟乎予言𨿽欲有言亦不知所以言矣獨念公在嶺海之間最久勞績最多有功於廣人最大廣人所以思慕愛戴之者最深予適免喪家居治下在儕類中最好頗稱能言者不能出一喙播揚盛美以爲民倡顧使諸公先焉今諸公不見鄙又欲得不腆之文塵珠玉之首而公亦不以予不肖求言以規益之忍以瀆告爲嫌乎在易二與四同功而異位二遠五恆多譽四近五恆多懼向公居召伯之任凡事得以直遂固巳多譽矣今公入覲明廷聖天子憫其久勞於外必將寵異而大用之佐理弘化以康四海玆其時矣能無懼乎譽於遠而懼於近古之大臣如周召者所以事其君也皆然敢以是望公

○贈湖廣楊大參序

天官屬最要而劇曰考功職專百官功課而殿最之佐其長以黜陟之任非其人不能一朝居也莆中楊君宗器自登進士第卽官於是凡三轉其階殆二十春秋矣今年夏五月大冢宰以其名聞擢拜湖廣藩司參政或曰君向所考者百官功課也今君出參藩政而人將於君功課乎是考亦猶君之考人也能無慮乎惟楊子有言大器其猶規矩準繩乎先自治而後治人君旣知所以治人矣則夫所以自治者庸何慮焉矧君以閎大博厚之器開明通練之才登朝以來服事元僚非止一人前後聯曹而共事者毋慮數十人內之百司外之藩服於凡百司之職掌天下之政務人才之賢否莫不有以察知其詳究極其實而推原其所以然之故間或有所掩覆遷就之者亦皆有以灼見其獘而不爲所欺孔子曰規矩誠設不可欺以方圓繩墨誠陳不可欺以曲直君之所以治人卽其所以自治者也異時以之而應夫人之治我夫豈異哉今一旦出而臨民蒞事舉向之稽文核實於簿書之間者一一見之於躬閱實踐之際吾見其優爲之矣或者尙何容慮哉𨿽然君之此行姑試之焉爾昔之人有以片長寸善偶於當道者有一日之雅尙不爲所遐遺況有器局如吾楊君者久處鈞陶之下相體悉而相知深寧能久回翔幹外乎君行其同官陳君某等求於贈言謹書此以俟

○送雲南傅參議序

天順三年夏四月翰林檢討嚴陵傅先生用內閣大臣薦超拜雲南布政司參議命下或以謂予朝廷引用文學老成之士儲之館閣養其才以待用若先生者恆在天子左右備顧問任纂修是固其所顧乃使之出佐藩服於萬里外驅馳於川窮山阻之地臨治乎鳥言夷面之人豈其宜哉予竊惟此正朝廷所以任用儲養之深意也今夫朝著之間百辟卿士豈無先事候情簡發數米問羊知馬者哉又豈無內深刺骨舞文巧詆令行禁止者哉顧皆不之用而大臣之所論薦聖上之所寵擢乃屬之文學老成之士豈不以斯人也簡直而不苛鎭靜而不浮柔乎其形也而其气固朴乎其貌也而其心察施之當時見於行事𨿽若無赫赫顯功表表偉績然而天下之人陰受其賜也多矣矧雲南僻在遐荒民夷雜居種類不一所以治之者尢在成全安輯之苟用新進英銳之人一切繩之以法劫之以威刑𨿽或取快於一時見效於旦夕及其久也知數窮而威嚴褻而其害有不可勝救者矣此古之識治體者所以寧捨彼而取此也與先生乘傳將之官其鄕人仕於京者求予文以送之予故述朝廷所以選用之意爲先生告然則先生亦思所以副其用也哉

○送陜西楊參議序

戶科掌科事給事中姑孰楊君應奎以秩滿升陜西參議行有日其同官冉君尙彜輩謂予曰應奎之行某輩竊效淵路贈處之義將有所言以贈之假喙於子何如予曰不能尙彜曰子非應奎之同年友乎奚庸辭予不得巳請一言以贈之曰憂範希文有言居廟堂之上則憂其民處江湖之遠則憂其君夫憂其遠而不憂其近非近無可憂者也常人之情愼近而忽遠君子之心則憂遠愼於近耳非有所偏也向也君以名進士擢官侍從出入禁闥多歷年所固巳朝夕接近淸光凡上之起居言動與夫禮度之修政令之施皆身親而目擊之其臧否異同得以隨事獻忠固若無可憂者矣然而遐方小邑流離困獘之苦窮邊絕徼更戍挽輸之勞豈無一夫或失其所者乎又況失其所者不止一夫也寧能不動念乎是則可憂者也此則君之巳然者今則異於是矣予願君於向所憂者今則思所以解其憂毋徒懷憂之之心而無解之之術而又移向之所憂者以憂其所不憂則庶幾乎希文之用心矣希文著功業在鄜延環慶之間今君臨其經行之處以撫其遺民可不思所以師法之乎先憂後樂希文之用心也立志以希文自期待希希文者之用心也君以經術爲學以儒科發身有志古人者也故予亦以古賢人之用心者期待之諸君以爲何如尙彜曰然遂書以爲贈行序

○贈廣西江按察使詩序

天順六年春正月朝命以監察禦史四明江君元勛爲廣西按察使蓋異數也命下凡與之同朝及相往還者咸爲之喜蓋以公道信於天下卓異之才卽有不次之擢不至與庸庸者同淹於常調故喜之也其在君者自喜又有甚焉者蓋君之母太夫人今春秋八十矣五月二十又九日其初度也君以職事縻於朝恆懷知年之懼欲一展覲其道無繇玆幸拜恩命廉察一方其之任也便道可以過家而又適太夫人初度之辰豈天假其便耶其喜蓋爲親也昔廬江毛義爲親故得一安陽令其捧檄也尙爲之喜動顏色矧君自登第未十年卽官三品超出同列總一方廉察之任朱衣金帶照耀閭裏俾垂白之親躬見其子之成立卓卓不凡如此其喜爲何如耶若君者可謂無忝所生者矣𨿽然無忝所生必無辱所命無辱所命斯無負所學孔子曰斷一樹殺一獸不以其時非孝也今朝廷拔君於眾人之中而付之以數千里之地數十百之官吏數十萬之軍民使君制其命而進退死生之必其一一各止其所然後爲不辱所命不然其爲不孝非但斷一樹殺一獸不以其時而巳其忝所生而負所學也大矣可不懼哉是則所以爲君喜者適足可爲懼耳君行有爲詩贈之並祝太夫人壽者武選副郎範君徳章俾予序其端予故述所以喜懼之意以致朋友愛助之情云

○送劉仗和提學浙江序

予友劉仗和以翰林庶吉士拜監察禦史將九年於玆矣非獨以風裁著稱且有文學名適浙江提學憲臣缺當道者謂非劉禦史不可遂以名聞上可之卽擢浙江按察副使奉璽書專理學政蓋精選也行有日矣或謂予曰子與劉君厚必有文以贈其行將何以立說予曰某將勸之以講學或笑予曰子何迂哉君忠湣公之子世業春秋父子昆弟爲師友並登顯要海內所共知而君以名進士選讀書中祕𨿽爲禦史而文學之名恆如在翰林時天官卿知其然擢以玆任其文學固所優也子又欲勸之以學豈非迂哉予曰不然理無終窮學無止法學豈可一日不講乎哉君所居者𨿽風紀之職而所專理者則學校之政也學校之政所明者君臣父子夫婦朋友長幼之倫所求者伏羲神農黃帝堯舜禹湯文武周公孔子之道所習者易書詩春秋三禮之經所以惇化原厚風俗作成人材以爲朝廷異時之用其責任蓋不輕也兩浙十一郡之士子若冠若童無慮數千百人其賢否淑慝皆於我一人焉是賴是系目睄睄然以環視乎我口呶呶然以擬議乎我蓄疑義者待我以決陷迷塗者待我以援懷私見者待我以正黯闇者待我以明污濁者待我以潔懦退者待我以立震撼擊撞者待我以鎭定佻闥跌宕者待我以約束盤錯紛結者待我以解舒辛甘燥濕者待我以調劑必事事處之當其處人人止之得其所物物知其所自來然後庶乎其可耳苟或一事之弗知一理之弗究一言之偶颣一行之少頗彼且羣然笑先生於列矣又其甚者乃至疵議謗讟之蝟興可不念哉自非在我者講貫之有素操履之有常一旦卒然以應其無窮之求偃然以當其全備之責抑亦難矣此講學之功所以不可無也書不云乎惟斆學半而禮亦云教學相長得知新於溫故之餘寓問學於教誨之際古之聖賢所以進修徳業師表天下用此道也予於仗和情誼深至非苟相諛說者故於其行勸以古聖賢教學之道言若迂而實切豈苟然而巳哉或者頷而去左春坊右庶子徐溥時用通政參議何琮文璧監察禦史馮定士定都給事中金紳縉卿給事中黃甄器之寧珍伯珍聞予言而韙之請書於帛以爲仗和之官之贈遂書之予及六人者皆仗和同年進士偕讀書翰林者也

○贈福建憲副何廷秀序

予友旰江何君廷秀以秋官正郎擢副閩憲朝之薦紳士大夫咸賦詩贈行虛首簡俾予言以序其相贈之意噫予何言廷秀承家學以經術發身賢科造屬省部歷禮而刑自貳升長聲名籍籍朝野間夫人能言之予何言矧廷秀勵行嗜學發於文章典重有法凡今之政務法比無不精練夫人能知之予何言𨿽然予於廷秀同年登進士素有推重者也欲不言得不言乎予聞古之君子其事君也憂治世而危明主其交友也危君子而憂善人何則自古及今君子少小人多善人少不善人多善人君子在眾人中如斗在星也如明燎之處羣燈中也如比屋中之危棟突出也如眾器雜陳而明鏡爛然於其間也蓋其自處髙其爲質大而又致用光明髙大而光明如此人舉目斯見之矣有善美焉固未必彰一有疵失人皆指摘之傳播之不少容矣豈非深可憂危者乎是以古之君子有志於扶持善類者恆切切然偲偲然過於憂以危非固以是相黨比也其心誠有在於斯世焉傳曰不有君子其能國乎使凡今之布列中外者皆若而人人人存此憂危之心自憂自危而又相與爲憂危則善類以植國脈以壽天地間之元气恆以完矣尙何憂危之有哉廷秀徳周而才敏讀書而又讀律一旦出刑曹以持一方之風紀固其所也而予猶必以是爲言也蓋推古君子相與扶持之心憂其無可憂之憂危其無可危之危是則予向所謂何言之言不得不言者也

○送憲副徐君赴廣東詩序

尙書刑部郎中徐君徳容用大臣保任拜廣東按察副使奉璽書專督海道同朝縉紳咸賦詩贈別通政參議陳君時用侍禦魏君孔淵授簡於予曰請爲序之予觀諸君之詩所以道情寫景者𨿽無所不有而非徐君職業之攸系也予越產也知其地裏爲詳請以此序羣玉之首可乎二公曰可竊惟廣東之地爲郡者十而八境於海自東䢐西相距三四千里國初於此設衛若所大小七十餘處以爲海道防者甚至歲久而獘滋戍守之具一切廢弛朝廷知將領之不足恃也乃增置憲臣以提督之於凡海濱之地皆然而尢注意於是邦焉蓋以境外卽西南諸夷珍異所出得其物盈握立可以致富故人之冒險取利者視死如假寐𨿽伏歐刀者相踵終不悔也甚至招致外寇爲邊鄙患故是邦海道之寄非其人有過人之才廉聲素著者不輕畀也然往時所備者海慮寇自外來也今也廣右峒猺乘我不備越境以爲腹心之害則寇又自內生焉於是始撤外之藩籬以爲內之捍蔽向所謂廢弛者復蕩然無餘矣不幸於此廢壞之餘而當夫一面之寄其爲任不亦難哉𨿽然無難也大丈夫負過人之資而立功名於斯世惟恐不遇人所難爲之事而無以顯其無所不用之才苟紓紓徐徐處平時履坦塗乘易爲之機席可爲之資𨿽有所爲則亦無以異於庸眾人也惟夫事之無可爲而人皆不能以有爲也而我獨優爲之然後表表偉偉著見於天地間焉耳君行矣予所望於君者不止寧海道而巳也異時出自羊城遵海而西曆城邑之丘墟覩村洛之艸莽試爲我問諸海濱曰致此者誰與

○贈浙江謝僉事序

刑部員外郎祁門謝徳澤用大臣薦擢浙江按察司僉事將之官其鄕人仕諸朝者知予與君相與也屬予贈言惟祁門春秋聞天下君始以是經起家進士旣而簉屬刑曹今又擢僉按察司事國朝按察司以提刑列署蓋以憲事非一端而其尢重者刑也君往者旣以是經佐其長以明天下之刑矣今而往僉一方臬事獨能外是乎哉先正有言春秋夫子之刑書也又曰春秋聖人律令也吾夫子假二百四十二年行事以寓賞罰之權其於懲惡也尢深切著明焉於鄭段之克則推見其至隱也於齊俘之歸則結正其罪也於公子嘉之獄則原情定罪也於棄疾之惡則誅其本意也至於商臣之逆則又推本所由而著其首惡於士谷箕父之反則又本忠恕而無偏黨之意於乎聖人本公平正大之理以斷輕重曲直之事的然中天理犁然當人心誠萬世斷獄者之權衡繩墨也或者謂讀書不讀律則致君無術噫古今律理孰有外於春秋一書者哉律而外乎春秋則司空城旦書也豈所謂律哉君專門是經旣用以發身致位然不知爲大司寇之屬七八年於玆所斷之獄奚翅千百曾有一二合於經者乎君亦常引經斷獄如漢人也乎意亦或有之然惟助其長而巳不得以專制直遂也今僉憲於一方故事凡天下按察司皆有分道道各有印章歲各遣官巡行其部屬事無大小皆得以獨斷專達君自是得以行其所學矣今夫天下事萬有不齊必權焉然後知其輕重繩焉然後知其曲直使在吾者無權與繩則事至吾前其不至於枉其輕重曲直之實而倒行逆施之也者幾希春秋者輕重之權衡曲直之繩墨也本諸此以斷天下之大事決天下之大疑迎刃而解矣一方之臬事奚足云乎君往念哉毋迂視予言

○送惠州李知府序

今之郡守古之諸侯也世謂之邦君以其於民有君臣之道也謂之民父母以其於民有父子之恩也謂之民師帥以其於民有師弟子之義也民生三事郡守備焉其責任之重誠未易盡也盡之者代不數人嗚呼求數人於數百年間豈易得也哉長沙李君明遠蚤以進士拜行人司正出知蜀之敍州府其政聲固巳籍籍在人耳目間近世縉紳大夫屈指數良二千石君必預焉尋丁家艱解官家居今皇上復正大統之明年起復攺知廣之惠州府命下惠之人士寓京者聞之喜相告曰是治敍州有聲者也侍禦郭君以贈行序見屬且曰君必欲得予文以故不敢辭予惟民生於三惟君惟親惟師郡守兼焉其所系誠重也巳歷觀往古盡玆道者蓋鮮陳寵治郡任王渙以簡賢選能任鍾顯以拾遺補闕𨿽明君之治國不是過也黃霸治郡力行教化而後誅罰務在成就安全𨿽慈父之畜子不是過也文翁治郡招下縣子弟以爲學宮弟子爲除更繇行縣必與諸生明經飭行者俱𨿽嚴師之授徒不是過也若是者代無幾人人或專一事鮮能全之以一事名史尙以爲美談況其全也哉所謂全者必如孔子所謂庶而富富而教孟子所謂井田之制學校之教斯爲至耳秦漢以來言治者皆苟而巳自非通經學古號稱通儒者烏足以語此哉李君以經爲學以儒發身是蓋嘗志聖賢之道者也故於其行也敢以是望焉

○送潮郡黃知府序

古之人治潮有聲者吾得二人焉唐韓文公宋陳文惠公是巳二公俱以除鱷魚之害著聲當時流芳後世世之人卒莫有能優劣之者予竊以爲戮之也以力感之也以誠力則動以人誠則動以天此二公優劣之判也噫繼韓之後有陳陳之後寥寥數百年未有繼焉若今守潮郡黃侯豈非聞二公之風而興起者乎侯自下車以來一惟二公之治潮者是法其心尢切切焉惟除民害是急𨿽古今殊時未嘗有鱷魚可除而其所以除害之心初與二公不異也然鱷魚之害僅及海濱鮮食之民而吾都鄙鄕遂之民則固無恙也且彼異類冥頑不靈初非有意害人人適遇之因以肆其毒耳非若人與人同類也顧乃噬人以肥巳傷物敗類靡所不至其設心措意罔知紀極其害非直鱷魚比也居民上者苟恬然不知怪伈伈俔俔袖手旁睨而不之問焉豈天子命官之意哉夫師其心而不泥其迹善學古人者也侯之爲治𨿽不拘拘於二公之故步而其心則殆有合焉所以繼陳公之斷緒於數百年之後者非侯其誰望哉𨿽然囿物以術術或有時而窮制物以威威或有時而褻又孰若一誠之爲至哉是誠也在天爲實理在人爲實心大可以感天地幽可以通鬼神金石可洞豚魚可孚風可使之反旱可使之雨虎可使之渡河蝗可使之不入境珠可使旣去而復還況夫齊民也哉侯誠始終此誠而不雜則溯陳以上繼於韓也不難矣則夫治潮有聲者二公豈得專美於前哉侯報政趨朝書最將還府丞李先生潮人也命予代之言以爲侯贈予聞侯有志古人者也故以古之人望焉

○送武昌章知府序

賢儁之士如良金美玉然隨其所在而光彩華煜旁達四出則𨿽雜蓬藋瓦礫中而不可掩者自然迥與他物異小夫孺子足不入城市目不識珍異固未嘗見也偶一見之未有不驚詫而愛慕者也又況寘之通衢大肆中而爲深識廣見者所接近乎予友桐城章君絲綸世所謂賢儁之士也登乙丑進士第擢給事中未幾左遷趙州判官尋知州事居憂解任起復爲應州秩滿起升武昌知府方其自法從遷趙州也奔走州縣間與羣吏伍宜若不復振作矣然治聲赫赫然聞燕趙間入其境者嘉其攻接其容者醉其徳人之敬之無異在禁近時然及移應州極邊之地戎馬之衝其事之難爲又有甚於趙者而其政績之章章視趙爲益著而人之敬之嘉之者又益加多焉所謂良金美玉隨所在而光彩華煜而自不可掩君其是哉君其是哉𨿽然金煉數而愈厲玉用久而益澤吾知今之守武昌也其治在會府下其職任之重土地之廣人民之多事務之殷較之前政奚翅千百其堅彊之質溫潤之气發越之光於是乎愈可見矣譬則良金美玉在通衢大肆中者也則夫人敬重之賞識之者當百倍於前異時鑄爲鼎以象夫物用爲璧以薦之天又將於是乎取之予交君久而知之有素蓋所謂金玉君子者也故於武昌士大夫之請卽其有而似之者以爲君之官之贈

○送金華周知府序

金華東南文獻邦也自宋元訖於國初儒學之盛彬彬濟濟踵武相望一時稱文獻邦者歸焉亦猶春秋時之有魯鄒東漢季之有汝穎也文獻之邦非得儒者以治之則弗克以稱厥任大治周君子正以膳部正郎拜知金華府事行有日宗人府儀賓王君求予言以贈行君安成彭文憲公之髙第弟子也以春秋經中庚辰進士第歷官兩京造次必於儒者予喜其以儒者而臨文獻之邦其必得夫治之之要而愜於士論也巳然予於此竊有疑焉試舉以問之婺自宋南渡以還呂成公陳龍川唐說齋同時並興各以其學鳴於一時自時厥後止山何氏實得朱子之正傳以授王魯齊而金仁山許白雲以次相傳時則有若永康之胡浦陽之柳鳥傷之黃東陽之張蘭溪之吳皆以文章擅名天下不特乎此白麟溪之鄭累世同居又以義聲赫赫著聞遠近迨於國初宋濂先生佐我皇祖開一代文治當是時又有若王許吳胡蘇戴諸公實佐佑之鄭氏之彥亦有若濟若沂若栢者焉一時淸才碩學天下宗仰何其盛也今距其時幾百年聲名文物宜其歷久而益盛然近日婺郡之民風士習回視於其前殆若有不及焉者何也蓋必有其故矣予求其故而不可得謹因君之出守也試一問之君至郡蒞政之暇試爲求其所以致此者幸因風以見教𨿽然古之善爲治者咸以正風俗興人才爲當務之急文翁化蜀韓公化潮皆非有所因也尙能興起之至今兩郡之人百世猶有賴焉況婺故文獻邦前輩典刑去今未遠一旦作而興之以復其百年之故處夫豈難哉君以爲何如

○送瓊郡葉知府序

瓊郡自昔號爲樂土而以易治聞於天下也舊矣蓋以一郡獨居海中無比壤接境也民皆安土無流庸外徙也冬寒不甚無皸瘃墮指之苦民不憂凍也田歲再收兼有山林川澤之利民不阻饑也奇香異木文甲氄毳之產商賈貿遷北入江淮閩浙之間歲以千萬計其物饒也風俗質朴資性巽懦鄕無武斷豪奪之家俗鮮椎埋橫忮之習其人淳也出賦止於供軍無漕稅輸將也養軍止於守土無外繇更戍也凡此數者皆他郡所無有誠所謂樂土而易於治矣然而世之仕者往往以難稱而不樂往何哉噫有由然矣豈非其人器弗宏歟才弗贍與望弗隆與皇上復正大位之明年詔以臺州府同知葉侯爲瓊州府知府命下之日予往候之一見之頃卽得其爲人大凡所謂有器有才有望者侯眞其人哉蓋器必宏然後有大受之地才必贍然後有運用之資望必隆然後有以愜物議而厭眾心是三者他人有其一則𨿽以之治四通五達繁劇要害之郡且無不可者況侯兼而有之也哉夫以兼人之徳臨和樂之地易治之邦非惟政事得其理民庶賴以安吾知一方之山川鬼神艸木鳥獸亦莫不寧者矣嗟乎瓊山人何幸得有器有才有望如侯者以父母師帥之哉侯昔佐肇慶嘗奉藩檄督戰舟於海南北諸郡畱瓊者閱月瓊之父老觀感愛戴恆有盍不我牧之嘆今侯之往式符其願先聲所至其喜可知矣故予於侯之行謹書以爲贈以助吾鄕人父老之喜云

○贈瓊郡王太守序

瓊州府知府缺員部使者章猶未至天官卿聞之謂其屬曰瓊郡去京師萬里顓顓居大海中屬邑十支郡三人民數十萬其命系於守一人守一日不可無也亟擇其人以名聞命下乃刑部正郎王君宗周也一時公卿大夫士同朝者咸以瓊郡得良二千石爲予賀予詢其實咸曰君自第進士卽簉屬秋官凡厥攸司事有疑難輒以屬君君於法比而仁厚惻怛之意恆存於明愼詳審之中經君所論斷者人咸以爲不冤嗟乎吾郡何幸得不冤人者以爲之父母師帥哉君廷辭有日予念吾人十數年來無罪而受人之冤者多矣一日得君以解其菀煩幸因其行請卽朝之公卿大夫士所以賀予者轉以爲吾鄕之人之賀胡賀爾賀其得不冤人之人以爲其父母師帥也於戲吾鄕父老若朋儕曁諸子弟明聽予賀言吾與爾厥祖若考均生玆邦自吾有生以迄於今發種種矣見吾之守若倅亦旣多矣民有事逮至不冤之者亦云鮮哉矧無事而克推其不冤之心以不冤其無所冤尢其鮮有今吾人何幸得仁厚惻怛明愼詳審之父母師帥以養以教以全吾人之生以明吾人之性哉自時厥後爾之有罪惟當爾之無罪亦惟當爾有蓋藏爾其自用人不爾揭爾有田廬爾其自乂人不爾擾爾之是則是非則非人不爾變幻爾之有則有無則無人不爾易置爾齊民也人不隸爾於尺籍爾良人也人不鑖爾於姦宄爾之肌膚爾其自保愛自今人不憯酷爾俾爾身疻痏爾之貨賄爾其自儉嗇自今人不攘攖爾俾爾室空罄昏莫無人叩爾門戶出入無人摭爾長短爾寢其安爾食其旨爾骨肉其完全若斯之類皆爾前此十數年欲得之不可得去之不能去者一旦得之去之予用是豫以爲爾賀爾自今伊始其各守爾分供爾役輸爾租調非爾固有弗取非爾當得弗爭非爾宜爲弗行惜爾身保爾家和爾弟昆教爾子孫親爾族姻睦爾鄕黨裏鄰父訓其子兄諭其弟老長囑其幼少以毋違爾父母師師之命吾言𨿽耄爾其聽之哉無斁君至郡蒞事攸始幸召諸士民以予玆言示之於戲予言尙其有徵哉𨿽然予於是又不能不爲吾鄕人父老朋儕子弟慮方今聖天子明見萬里外股肱大臣孜孜以求賢圖治竊恐吾使君之惠不久專於玆一邦也漢廷張於之任所以使天下無冤民而民自以爲不冤者朝廷方將有待於君矣乎於是乎書於帛以贈

丘文莊公集卷之三

●丘文莊公集卷之四

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

序﹝三﹞

◆序﹝三﹞

贈瓊郡陳同知序

送伍通判序

送傅推官序

贈潮州張推官序

送鄭鈞州序

贈新興賀知州序

贈儋州林知州序

送穎州髙同知復任序

送膠州陳節判序

贈姚自明擢大興知縣序

贈段可久宰福山序

贈孟縣張知縣序

贈鄭陳畱復任序

送梁景熙知蕭山縣序

贈韓敬夫序

贈如臯易知縣序

送淸江管知縣序

送容縣林知縣序

送梁弘道教諭序

送鄭司訓序

送鄕友馮元吉教諭序

送鄕友崔仲淵司訓序

送鄕友林茂才贛州府學訓導序

送太子少保禮部尙書涪陵劉公致仕序

贈都憲彭公致政還嶺南序

送王繼甫南歸序

歸田樂詩序

醉花

岐山八景詩序

送蔣生歸省詩序

壽嚴陵先生七十歲詩序

壽李希潤七十歲詩序

壽吳餘慶詩序

謝署正挽詩序

贈段通判考滿序

送莊瑩中赴秀水縣序

送鄕友富川韋知縣序

丁守彜哀詩序

侯教諭哀詩序

○贈瓊郡陳同知序

錫山陳侯以泰安州知州需選天官升瓊州府同知瓊之人士寓京者聞命下卽趨走其寓捨瞻拜焉旣退私相語曰瓊之民有幸矣去年得袁公爲之守儒者也今年又得侯爲袁公貳亦儒者也以儒佐儒吾郡三州十邑之民庶其有瘳乎語旣人人喜動顏色明日走報予曰吾郡又得賢佐子知之乎吾與子之父兄鄕黨下及艸木禽魚皆得沾被其教化沐浴其膏澤矣子寧不喜乎喜之可無賀乎賀之非文不可也顧今京師學士大夫非無能文者必吾郡人然後知吾民情風俗之詳賀侯之文子毋庸辭予忝以文字爲職且郡人也袁公之行旣謬言以贈之矣今侯之行又奚容嘿哉𨿽然侯儒者也不出戶庭巳於天下民情風俗無所不周知非必躬履其地耳聞目見然後知也則於吾郡之民情風俗皆侯平日博洽中一事而又何待予贅哉請言其略吾郡獨在海中廣輪幾三千里其地廣矣廣足以有容宜其民之眾今反寡焉嶺以南自昔稱多奇貨而吾郡所出者恆什八九其物產眾矣物眾足以自饒宜其民之富今反貧焉朝廷以其地去京師最遠特優待之凡百徵需比內地百不及一二其賦役輕矣賦輕得以自營宜其民之逸今反勞焉比年歲屢登斗米僅十餘錢宜其民之有餘矣而耕者往往告饑府若州若縣學校共十有四科目外歲貢士計十年總其凡無慮五十餘人宜其人材之眾矣而仕者恆不多見是五者宜若有餘而反不足矣豈無其故哉事之如此比者甚眾是蓋其易見者也予竊疑之久矣每求其故而不可得幸侯之往試一問焉所以致此者必有其故矣誠求其故而得之剔其蠹塞其源逆閉其塗而復其常處則三州十邑之民信乎其有瘳矣則夫教化之沾被膏澤之滋潤庸有窮乎

○送伍通判序

國家承平百年海內無事久矣仕者恆以得山水之郡爲樂然郡之有佳山水者多臨邊徼當孔道或其地瘠民貧俗不尙文學不然則其民悍戾喜鬭訟多椎剽之盜武斷之豪訟諜紛冗欲求一日之暇有不可得者是以往往不如其意幸得佳郡皆無是數者之累矣而其人又多喜事功貪聲利胸中擾擾不能斯須寧者故𨿽得之而不知其爲樂予友羊城伍君尙節簡靜之士也爲人忠實無他腸不設城府爲崖岸與之交往數十年恆如一日蚤膺鄕貢試禮闈辭校官入太學者十餘年今拜命爲寧波府通判四明山水名天下形勝偉特羣山秀拔湖蕩淸溢眾流斯委號爲東南奧區內絡湖渠原田交灌外濱漲海海錯雜出號爲東南樂土詩書之澤相染弦歌之聲不絕世宦之盛如史如袁文學之尢曰麟曰鳳至於理學之宗則又有若楊黃諸人流風餘韻至今猶存號爲東南文獻之邦向所謂數者之累幸皆無之而君又居倅貳之職上焉有守以總其繁下焉有屬以分其詳君居其間以簡靜之徳臨淳厚之民豈非地與人相稱哉惟簡能禦眾之繁惟靜能應眾之動以此佐其長臨其下無難事矣苟其身自處於委瑣紛擾之中自治且不暇而況治人乎而況樂山水之勝乎君甚稱是官而官又與地相稱可謂得其樂矣凡相與厚者咸賦詩贈君行予尢厚者故爲序

○送傅推官序

刑者聖人不得巳而用之者也用之必於不得巳可以巳而不巳焉是豈制刑之本意哉昔者聖王旣制刑書頒之天下示民以不可犯復立刑官執刑書以斷天下之獄使民知是書之必用而其條貫之必不可犯而犯之必不得巳是蓋用之以禁制其未然而非豫以是待之也苟非甚不得巳必不用焉其用之也必原其情揆諸理定以法比審故誤之因求法外之意然後用之不敢輕也我國家仿周典以建官內設六曹刑居其一外之郡設守倅者三而理刑獄者惟一其意蓋可見巳守倅譬則菽粟稻粱之類所以養民生者也刑官譬則湯液鍼砭之類所以防民疾者也吏乎民者不思耕藝儲積以養民之生顧乃鰓鰓然捃摭傳致求民之疾以施其吐下熨灼之方豈理也哉瓊郡去京師最遠民俗視內地頗淳健訟怙法者固不能無然愚昧罔知而誤抵於罪罟者亦多矣予去家也久於鄕邦之事𨿽未必一一知其詳然聞玆數年來水旱相仍民多疵癘歲收薄惡物價騰踴蓋必有以召之者昔東海殺一孝婦天爲之旱者三年意者刑罰有不中歟乃者旰江傅君用端以太學生歷政刑曹謁選天官特擢吾郡推官受命之日卽介封部主事左君時翊過予予一見之知其爲仁厚和易之君子也退而語凡鄕人之在京者曰吾人庶幾其有瘳乎所以推哀矜勿喜之心以生吾人者其在斯人乎回災異之變爲丰穰之祥者其機在此乎僉謂予宜有贈言予故推古人所以制刑及聖朝設官之意以爲君告非欲君以姑息惠姦也君其念之哉古人有言求其生而不得則死者與我俱無憾又曰刑罰不苛是刑罰中教化君其念之哉

○贈潮州張推官序

崇川張仲鼎以鄕貢進士卒業太學者久之需選天官拜命爲潮州府推官命下潮之士走謁予需贈言予謂之曰以儒生而司郡刑四邑之民命庶其有瘳乎蓋刑官民命所系一不得其人則一郡之民有橫罹非命者矣一人非其命則感傷天地之和而召旱暵之災災仍則歲歉歉則民不聊其生是則郡之治教𨿽總於守所以輔其治弼其教召和气致丰年則本於司刑之官也烏可非其人哉昔東海冤一孝婦而致旱者三年一婦人之非命何與於天而天乃以一婦人之故致一郡之災是則爲一人而禍及千萬人也天豈屑屑爲是哉蓋天人感通之理不以小大眾寡而殊天無往而不在人無一而非天千萬人此天也一人亦此天也傷其一人之天而天之在乎千萬人者亦從而傷焉可不愼哉由是觀之司刑之官誠不可以不愼擇以其非獨有系於人而實有系乎天也彼夫以案牘爲師而從事柱後惠文冠者詳於人而略於天烏足以語此哉天人之理備於易易於刑獄之事屢致意焉於噬嗑曰明罰敕法於賁曰無敢折獄於丰曰折獄致刑於旅曰不敢畱獄易者性命之書而於刑獄之事丁寧諄切如此聖人之意斷可識矣君以經書爲學以儒科發身其諸異乎世之爲俗吏者故於其行也推夫天人之理以告之

○送鄭鈞州序

問羊知馬機開鍵閉昔之人固有用之以成名者矣君子不取也深文巧詆刺骨熸膚昔之人亦有任之以爲治者矣君子不取也蓋用智者術數有時而窮任威者刑罰有所不能加若夫居簡可以臨民正容可以悟物儲精蠖濩之中可以逆釐三神談笑尊俎之間可以折衝萬里當之者意銷遇之者心醉其惟誠乎予友雲間鄭叔潤誠實人也質直而謹恪平生無僞言僞行自其居家庭處裏閈以至遊庠序登甲科所以處巳接物一惟誠焉是務無所矯飾天順四年以名進士拜知鈞州入境之初望車塵者瞻其容巳動其心視篆之始拜階下者接其言巳革其面未嘗任智與威而四封之內自然聞風而向化三年之間有如一日今年以考滿來覲闕庭天官考稱將歸所治凡與之交好者需予贈言予惟叔潤之政治章灼人耳目如此奚俟予言爲哉𨿽然叔潤固無俟乎予言予亦不能以無言也然則將奚言耶不過推明叔潤所巳行而有驗者以瀆告之耳蓋是誠在天爲實理在人爲實心斂之則成巳施之則成物一念之至可以貫金石孚豚魚感鬼神動天地風可使之止旱可使之雨虎可使之渡河蝗可使之不入境鱷魚可使之遠徙於海珠可使之去而復還況夫齊民也哉誠持此心而始終不渝不以智數威嚴雜焉若是而民之不丕化治效之不益著聲譽之不遠聞萬無此理也叔潤歸不必他求於此而加勉焉則𨿽古聖賢之事業亦不過此矣一郡守云乎哉觀斯文者謂予爲迂且過者非知言者也亦非知治要者也

○贈新興賀知州序

朝廷以滇南地僻遠恆愼擇其長吏非其人不輕子之所予者必出自學校通經史知理道達政治者也天順壬午冬十月天官卿羣士子之需選者而銓試之首擢長沙賀恕近仁爲雲南新興知州循故事乘傳將之治所其鄕友某謁予文以爲近仁之官贈予聞地有遐邇而人情之好惡則不遐邇異也均好生而惡死均好善而惡惡均好逸而惡勞均好聚而惡散均好取而惡予均好利而惡害善於治者順其性而導迪之寘之生全休息之地而不拂其情斯相安矣彼昧者乃荒遠其地鄙夷其人畜視而漁食之使之失其所以爲生者一旦至於啟事造釁非惟彼不得以安其生而巳亦不能安其位矣豈不兩有所失哉考之前志古人之治於斯者若張喬除去姦猾而二十六郡盡降張處陀以淫虐致亂禍延二十餘萬人梁毗不取一金酋長感悅史萬歲貪其賄賂隨服隨叛則人情好惡大略可見矣豈以古今而異哉且順其情則服逆其情則去𨿽齊魯吳越之民莫不皆然況荒服之外乎是尢不可不加之意也賀君湖湘故家子曾大父以下世爲顯官得家庭之傳有素髮身賢科卒業太學徧交當世知名之士所謂通經史知理道達政治者非其人耶天官卿首擢斯任誠眞知人予知其必能順民之情以導迪之克副聖天子軫念遠人之意必矣異時政聲彰聞其名位殆不止此也於是乎書

○贈儋州林知州序

莆田林侯之守儋州也政行惠流民夷悅服儋之士咸以爲前此數十年握郡章者皆未之或過也自子來京師凡郡人以事至者詢及賢守令必曰林儋州及求其所以賢則又往往不能言嗟乎爲治而至於人莫能言非不能言莫可得而言也昔班孟堅傳循吏六人各以一事擅聲於時獨河南之守吳公無事可書止曰治行爲天下第一一言之外無可書也豈眞無可書者耶噫爲政而人無得而言史無得而書其眞循吏哉𨿽然古之所謂循吏者往往在河朔汝穎之間未有地遠而偏如儋耳者也地遠而偏巳之臧否上之人弗聞知也民之欣戚上之人不聞知也有善名不揚有惡聲不彰名不揚則賞不及聲不彰則罰不加賞不及則怠罰不加則恣怠則多苟且之政恣則無顧惜之心此世之仕者通患也自非的有所見確有所守未有不怠且恣者焉古人有言無所爲而爲者義也侯殆有見於此乎今年春鄕人賈傊者來京師拜官南還濱行求予文將持歸以爲侯贈予問之傊無可言予亦無可書也若侯者其庶幾古循吏也耶誠一其初終不中變焉名位將不止此也

○送穎州髙同知復任序

嘗怪歐陽文忠公世家廬陵及其宦遊四方歷守七郡所至如滁如揚如亳如彜陵皆不之思而獨惓惓於穎旣去任而猶思之不置時時見於文字間迨其晚年得遂所請乃不復歸吉而終老於穎焉意其人民土俗必有異於他郡而足以感公之心而爲所愛慕者不然故鄕飛鳥亦啁啾之言豈公徒能言之而不能允蹈耶及觀思穎詩集序所謂民淳訟簡而物產美土厚水甘而風气和然後知公之所以眷眷於穎者意有在也況今地在皇畿內爲帝鄕之支郡漸染聖化日深其民風士習必有非昔比者則夫今日之仕於是也其官閒無事之樂殆有過於昔人者矣泉南髙明文顯佐玆郡者六年矣吏習而民安之今年以滿兩考來上天官績以最聞將俟九載而超升焉其治下張翀等計其在郡之時僅餘一考慮穎人之不得久專其惠也欲言之而辭不足以達意謁予文以代之言嗟乎世之仕州縣者恆多以魚肉視其民民用是亦視之以寇讎一旦解任而去也如騎虎而得下而民之幸其去也如負芒刺而得釋況去之復思思之而冀其復來耶由是以觀文忠公之於穎非獨其民俗之善抑亦公之徳政有以感孚乎其人也蘇子由嘗稱公之政察而不苛寬而不弛吏民安之則公之所以得穎人心者其有在夫予聞文顯之治穎亦有上下相安之美豈其天資近道故其所行亦有暗合於公者乎不然何邦人之戀戀於文顯如是也文顯臨先賢之故郡治其遺民之子孫誠能體其心而施之不縱弛以寬不苛刻以察始終一致而不變焉則𨿽不能與之齊驅而亦可庶幾其萬分之一矣方今朝廷淸明尢注意於牧民之任未有庶幾如古者而使滯於常調也治行第一徵爲公輔穎川舊有故事豈古有其人而今無乎文顯當是時其亦思穎否乎是爲序

○送膠州陳節判序

漢史傳循吏六人而其一出膠東膠東之治流芳史冊古今以爲美談於乎王成何以得此聲於當世哉考史所稱其績之大者亦不過謂其勞來不倦以致戶口蕃殖耳夫勞來非難事也而數百年以來未聞能繼其後者何耶豈古今人不相及耶抑古之民易治而今難耶不然則當時流民自占八萬餘口皆僞增誠如史氏所云邪建安陳君廷輔以太學生擢倅膠州三年於玆矣報政來京天官考其課居最將還任所過予求言予聞今之膠州卽古之膠東也疆域如故而守玆土者未聞有如王成者豈眞不可如哉顧吾所以勞來不倦者未如之耳夫勞來可能也勞來而繼以不倦者難能也故𨿽尼父之聖師與由之賢所以教之爲政者亦惟以不倦爲言然則成亦有得於孔門之教歟矧吾廷輔出自學校其於孔門不倦之教服膺有素心聖人之言臨古循吏之迹所以繼其芳躅而追配之者誠無難矣但不知果能不倦否乎州之守虞君濟民予友也君歸而以予言諗之相與勉焉則夫三齊之間有以賢守佐並稱者必吾濟民與君也王成豈獨專其美於膠東哉古人豈終不可及哉是爲序

○贈姚自明擢大興知縣序

國朝赤縣令之制視他縣令秩髙一等朝夕得預朝參他令則覲見有時也三年考滿得給敕命他令則必待九載也善政著聞則不俟終考而不次超擢他令則必循資格也有所按問必待上請他令則不待報而徑逮置對也均是令也而朝廷待之獨優優之所以重之重之所以難其選也選之難也如此則居是任也夫豈易哉蓋以天子輦轂之下百責萃焉百需出焉五方之民聚焉上有文法之繩旁有掣肘之拘下有摘紙尾之抏甚至有近貴之矯虔法比之擿觖知識之請求而必欲一如其志以行難矣哉自非材行之卓持守之堅者不足以當玆任也求其足以當玆任者於今吾得一人焉姚君自明是巳君廬陵人其先以旁累謫戍朔方因家焉發身戎行奮志經史一旦拔等夷而出以與天下豪儁士相頡頏非材行之卓不能也登名天府四至禮部得校官輒不就卒業太學幾十年斷斷乎其必得所志而後巳然而弗偶卒亦末如之何今不得巳始就捨選以出非持守之堅不能也古人有言窮之所養則達之所施以是占之則君之於是任優爲之無難者矣嗟乎天下事本無難者顧在我者有不足耳以我之不足故見事之有難非事之難無諸巳也使在我者恢恢乎常有容地綽綽乎常有餘才灼灼乎常有定見卓卓乎常有固志則事之未來也有以炳其幾先其旣至也有以中其肯綮其巳過也有以得其歸宿則𨿽天下之大幾務之繁尙優爲之況一赤縣令乎此予所以斷焉知君足以當玆任而無難也天官卿承上命而以君膺是選眞誠知人而君亦眞無負所用也哉君之同學某某謂予與君有一日之雅需言以贈於是乎言

○贈段可久宰福山序

今之縣令古百里侯也於民有父子之道焉於吏有君臣之道焉於學校有師弟子之道焉士之筮仕卽得百里之地有數千戶之民以君之父之師之亦可以行其志矣然世之仕者往往重內而輕外一登科目卽視州縣如陷阱然惟恐巳之不幸而或墮焉之人也豈慮其職之未易稱耶民之未易化耶吏之未易馭耶政事之未易修舉耶曰皆非也政以其胸中之勃勃然未易平耳𨿽然領郡輒無色之官皆有詞豈獨今日然哉唐府帥見大府必戎服左握刀右屬弓矢帕首袴鞾郊迎令狐峘刺吉州謁見齊映從容步進不帓首戎器卽以得譴夫府帥之見大府刺史之見觀察使尙爾則縣令可知矣宋使者行部所部郊迎數十里外或遇霖潦瞻馬首倏至跪拜泥淖中移時不敢興旣就館拱手立座下三跪進酒其卑辱也甚矣然是時韓昌黎以名世大儒謫令陽山朱紫陽以命世大才首簿同安未聞其以驕蹇得譴於時及考其所以致譴者乃以辟異端忤權貴之故所以然者豈非以上下之分所當盡是非之公不容昧可以理詘而不可以勢詘耶予友段可久少負奇气好讀史傳而慕古豪傑士之爲人不肯媕阿隨人後舉進士卽以病得告家居其於富貴利達蓋漠如也今不得巳始起拜命得知登之福山縣嗟乎可久豈百里才哉𨿽然今則然矣將若之何夫以大才試小邑如以千里馬馳數十里之地不患其不至也以百石弓射數十步之遠不患其不中也可久行矣其尙明理以禦气無若小丈夫然積勃勃者於胸中見悻悻者於顏面於上下之分則不肯安臨勢利之際則厥角稽首之惟恐後其爲科目累也大矣予托交可久相知最深於其行慕古人贈處之義方將有所規焉適地官主事劉世英率其諸交遊屬予文以華其行遂書以贈之可久得無異吾言乎

○贈孟縣張知縣序

會稽張君景瓛以昌平縣縣丞九年考滿升知懷之孟縣行有日其友尙寶司丞江君宗海中書舍人張君升之輩謀所以贈其行者謂非文不可將請之大方家景瓛曰必得某文時予方在告升之以文請予辭以疾明日升之偕宗海復來且曰張君慕子之文必欲得之子毋庸辭嗟乎予言何足爲人輕重而張君必欲得之哉予聞君山西布政公之從子福建僉憲公之嗣也其學業得之家庭之授受者有素向丞昌平密邇京師且在山陵下事煩劇而民難治君從容爲之綽有能譽其於治體固巳試驗之有素況孟視昌平不逮遠甚而令視丞其權任亦自不同譬之屠牛之刃不難於割雞豚彼大而此小也斷髖髀之斧斤不憚於劙膚革彼難而此易也道瞽者之相不憂其步履之顚躓彼相人而此自行也𨿽然人固有能於大而不能於小者不見海舟乎能出沒於吞天浴日之波濤至於入溪澗則膠矣亦有能難而不能易者不見猛將乎能搴旗斬將於鋒鏑紛擾之中優遊樽俎間或至失匕箸矣又有能助人而不能自爲者不見奕棋乎能料敵制勝於袖手旁觀之時當局則昏瞀矣𨿽然此所以論庸眾人也非所以論出乎眾之人也材之出眾者天分旣髙而又假學力以充之持之以定志本之以實心行之以彊力則是天下事無大小無難易無人巳一切優爲之矣是之謂天下之通才君得無近似之乎予力疾書此以塞二君之請俾書諸帛以贈張君之行君得無異予言乎

○贈鄭陳畱復任序

予官禁近居京師凡吾嶺南人遊宦四方者無問識與不識人來自其治所者必詢其治狀治則爲之欣然否則不樂者竟日予友海陽鄭君暲之爲陳畱令六年於玆矣人來自汴者往往稱其善不容口及求其所以善之實則相顧愕然擬議者良久而卒亦無以爲對嗟乎此君之治所以爲善歟老氏有云其政悶悶其民醇醇君之治殆近之乎夫善於治者無迹大凡存形迹者爲名者也苟行其所無事而不容吾心因民之俗而不立異順民之天而不拂其所欲公是非而是是非非之同好惡而好好惡惡之時其耕而耕焉吾不爾督也擇可勞而勞焉吾不爾私也繰緒而織縷字幼而孳畜吾不爾程也某山有木可爲棺某亭有豕可用祭吾不爾知也夫然則𨿽無殊異之行超卓之功而民陰受其賜也多矣視彼煩禁令程功課要聲譽以希賞擢者其誠僞正譎之分奚翅天淵乎哉君爲陳畱非一日談其善者非一人至求其實乃無一事可指非無事也有其事而無其迹也無迹故無名無名故不可得而指言焉𨿽然日計不足者月計恆有餘在位無赫赫之名者去後恆見思仰孰知其不務一時之名乃所以垂久遠之名歟今君報政天官考最將還鄕人寓京者求予文贈之予多君善於治凡吾嶺南人仕中外者皆預有光焉故樂爲之書

○送梁景熙知蕭山縣序

皇帝復正大統之四年因天下百司朝覲京師首舉更賢育民之典簡州縣之吏去其尢無良者擇進士中之有名者往補其處於是吾鄕之爲進士者四人預焉潘洪克寬得東平州崔浩文淵得吳縣吳澮源深得弋陽縣梁昉景熙得蕭山縣四人者景熙年最少而蕭山尢號難治愛景熙者咸爲之慮焉予曰無慮也胡無慮耶有恃也昔宓子賤爲單父宰所父事者二人所兄事者五人所友事者十一人皆教子賤以治人之術邑用以治今蕭山之人可師可友者吾不得盡知也乃若碩徳古學爲天下所宗仰者有冢宰魏公焉公邑人也百世之遠聞風尙興起況親炙其人者乎淸徳惠政爲兩浙所稱最者有太守彭公焉公鄕人也千里之遙引領冀覿況親爲其屬者乎以吾景熙英妙之資謹厚之道通經學古之才得二公以爲之師法其於治邑也何有予所以恃而不爲景熙慮者此爾嗚呼古者學而後入政今吾景熙因政而得師異時學之所進當不在子賤後而蕭山之治豈下於單父哉予於是不獨不爲景熙慮且爲之喜且幸矣於其行也書此以贈之

○贈韓敬夫序

予友韓敬夫世家河內之修武以正統丁卯鄕貢進士第試禮部不得意其後屢試皆然今十有六年矣始以太學捨選得爲婺源縣知縣濱行過予言別曰某太學十年交遊之舊玆忝有民社之寄才薄而任難心甚惴焉吾子能無一言開發我乎予惟婺源文公之闕裏也吾敬夫平昔所讀者文公之書凡其所以見於修身制行接人待物者何往而非文公之道今將臨文公之故里以治其鄕之遺民不過推文公之道以行之焉耳豈俟他求哉夫文公之道全體大用之道也大而以之治天下次之以治一郡一邑小之以治一家無用而不效鑿乎如衣布帛必可以不寒食粟菽必可以不饑也𨿽然求之於空言孰若求之以實效昔文公三任民事其在同安也蒞政事以勤敏開士子以義理其在南康也列三條以新政化定規式以明教條其後臨漳之政亦稱是焉寬嚴適宜政教兼舉其施爲之序俄頃之化非但足以致一時循良之績而實可以爲千萬世治民之規矩繩墨秦漢以下所謂循吏者皆不足道也吾敬夫誠能一遵文公之所巳行而效者還以治諸其鄕之人吾知文公在天之靈亦未必不莞爾而笑也敬夫其勉之哉敬夫曰唯唯適監察禦史司君希謙求予贈言遂書以爲敬夫之官之贈

○贈如臯易知縣序

予友髙涼易君立方以易經領東廣鄕薦今二十有七年矣數試禮部得校官輒棄去遊太學者久之然卒不能如初志也今年夏拜命爲揚之如臯知縣戶部主事蕭君有慶與之友連過予徵文以爲君之官之贈嗟乎火之宿也用之壯水之溢也流之長其理然也君老於場屋深於世故一旦小試之以百里之政吾知其無難者矣予聞古之君子四十而始仕植之於旣固之後決之於將溢之時故其於天道民彜物理事機人情世態時宜地勢官政吏治士風土俗無不究諸心而求其故或得之於簡冊或得之於傳聞或得之於謠誦或得之於談論或得之於涉歷或得之於耳目閱世久而經事多其輕重長短大小遠近厚薄迂徑險易深淺廣狹多寡彊弱虛實髙下明晦同異詳略繁簡嬴縮淳澆眞僞始終本末因革損益良苦新陳偏全常變先後久暫丰嗇利害成敗盛衰得失曲直誠詐是非可否取捨好惡向背莫不的然知其所以如此與其所必當如此而不得不如此所不可如此而決不如此者一旦出而用之於時小用之則小效大用之則大效無不可焉者以故吏多善政國無失治民得以遂其生物得以止其所有由然也後世則不然矣夫以血气未定之年而當夫人民社稷之任歷世淺而練事少徒恃其資稟而無問學講習之功甚者負驕吝之气懷苟且之心其不至倒行而逆施之者幾希如此而欲求吏治之循民生之安胡可得耶胡可得耶若君者可謂閱世久而經事多矣海陵民得斯人而爲之父母豈非幸哉詩不云乎豈弟君子民之父母欲其彊教而悅安之也又不云乎樂只君子民之父母欲其順民所好惡也知所以彊教之則不過於慈知所以說安之則不過於嚴然必順民之所好惡而好惡之則其所以說安彊教者皆得其平而不至於倒行逆施矣如此而爲民父母庶幾異乎未知爲父母之道而遽使之有室家者歟於是乎序

○送淸江管知縣序

今制由儒而仕有二途曰科目曰捨法捨法循資以用常才而科目則以待非常之才焉國初定制兼用之布列中外蓋均任也近世太學生得內任者十無一二而進士則十而八九矣於是仕者遂至重內而輕外一登甲科則京秩乃其囊中物而視州縣之職如艸菅然不幸得之匪怒則戚嘻其甚矣惟有志之士則不然其仕也不必於內亦不必於外惟所用之而巳固未嘗有所輕重於其間譬之金焉用爲劍則以割用爲鑑則以照用爲戈戟則以擊刺用之而無所不可斯爲良器苟金之在冶也躍出而自鳴曰我將爲此而不屑於彼豈非不祥之甚哉金臺管世隆以進士擢淸江縣知縣命旣下人咸謂世隆生長輦轂下必將戀內而厭外而世隆方且治裝啟行無毫髮不平意見顏面噫所謂有志之士非耶蓋君子之志於學也將以用之用之於內則志於致君用之於外則志於澤民職任有內外之殊而以行吾志則一也𨿽然澤民易致君難內之致君也非夫閱歷之久倚任之隆聽信之篤未易以致其啟沃之功而引之於當道以成夫治平之效若夫外之澤民也則隨吾身所至之遠近所爲之大小所轄之眾寡朝發而夕至矣苟存吾心推所學盡其職以施夫及物之仁皆可以成一時之治安一方之民而不負大君之所命矣不負所命是亦致君而巳矣奚必日侍左右近淸光而後謂之致君也哉矧民者君所藉以爲治者也吾能保其民是能分其憂以安其位矣所謂致君也孰大於是方今聖君在上圖治若饑渴固未嘗暱邇忘遠而掌鈞衡者又能體上之心將以均內外爲巳任士仕斯時得外任者但患不能平其气以立其志焉耳有志於斯民惠澤洽於一方聲名流於四遠則自外而之內由小而之大可計日而待矣世隆將之任其同年進士有爲之求贈言者於是乎書以俟

○送容縣林知縣序

羊城林廷輝鳳翔以禮經數至禮部連不偶今以捨選擢廣西容縣知縣戒行有日鄕之士夫寓京師者謂予於鳳翔有夙好來求贈言且曰先生明於治體何以教鳳翔予曰莫急於城守有笑予者曰先生何迂哉城守者將領之事也而以責之長吏是庖人不治庖而責屍祝越俎以代之也先生何迂哉予曰不然使鳳翔令容在十數年前予勸之以此誠迂也又使鳳翔得邑在齊晉吳楚之域而予勸之以此誠迂也今夫廣右之地峝氓竊發歲無虛月曩時雞犬相聞之處禾麻接畛之場今則丘墟矣數十百里之間人煙蕩然僅僅存者孤城耳一方之民人幸而不系累於異類汗血於兵刃者咸假息於此與夫倚山結聚以避寇者亦莫不睊睊引領恃此以爲聲援苟循故常拘職守伈伈俔俔尙襲前人之故迹則身且非我有何有於民哉是故𨿽有良法善政亦無所於施矣矧容之孤城守以羸卒數百前此亦常破於賊矣往事之明鑑也可不慮哉昔趙襄子使尹鐸爲晉陽而請以保障爲先君子與之彼全盛無事之秋且然而況此殘破之區乎予所以勸吾鳳翔以城守者此也鳳翔誠不迂予言先事而慮不以無事而怠弛不以有事而失錯兢兢焉如慈母之鞠其病子撫摩愛惜旣恐其舊病之不去體復慮其新有所加也如舟人之操漏舟謹其出入見云而思風未晚而思歸泊之地時時視其罅縫恐水之或滲以入也如病者之畏風扃其戶塞其竇又必厚其衣衾或坐或臥必擇夫溫暖之所恐其或有以致之也若然則民得所保障矣夫然後以發其政以施其教尙何往而不可哉笑者聞予言而心醉遂請書以贈鳳翔予載告之曰季路言志於尼父欲因師旅饑饉之後期以三年可使其民之有勇知方鳳翔今得邑於容庶幾近之其尙知所勉哉

○送梁弘道教諭序

嶺南人才在古莫盛於始興唐相張文獻公史𨿽稱其爲韶之曲江人然其所生之地今實隸雄之始興焉予嘗循湞江而上下登黃岡之野翹首東北望山林岡阜蔚蔚然猶有英偉之气蓋翩翩九鶴從天下降之所也今去公七百餘年矣山川風气不攺故常而人才之生一何寥寥哉豈扶輿淸淑之气獨丰於古而嗇於今邪抑或五嶺以南地薄而气浮公盡其全而得之後無復余邪予求其故而不可得古岡梁弘道先生以潯郡文學升掌始興教事將之任鄕之交遊來求贈言予聞先生通經學古志趣不凡蓋亦嶺南人士中之錚錚然者今掌教於斯而吾嶺南亙古今第一等人物所生之地適在其化雨沾濡之中得以覽觀其山川占候其風气詢問其父老考究其圖籍必將有以得其彷佛者矣如得之幸因風以告我𨿽然予請以意言之方唐盛時公之風度徳業非獨嶺南士所間有唐三百年來中州人士亦不多見焉然當是時越俗猶未甚變南蠻之習尙仍其故章甫來適無所用之蓋終唐之世惟公一人而巳他未之前聞焉今之世則不然衣冠禮樂蓋彬彬然與中州等矣求其一人徳業風度如公者𨿽不可得然其間服章縫學周孔者在在而有豈所謂扶輿淸淑之气在古專鍾於一人今則分而散於眾歟惟專故大惟散故小理或然也夫求其大者於今固不可必得然於其眾小之中掄而擇之翕而受之開而廣之引而長之拓而遠之安知其終不至於大邪此開發啟迪之功所以不能無賴於師儒之任也先生念之哉

○送鄭司訓序

余童穉時聞鄰邑之樂會鄭文學先生者閩人也以文名一時凡一方求文者歸焉稍長爲舉子業又得鄭主事所作戴記程文誦之知其爲文學子也及來京師遊縉紳間論及當世良有司皆以寧波鄭太守爲首稱蓋文學之弟也固巳信閩鄭氏之多賢矣乃天順八年朝廷進太學生於內廷羣試之簡其文合程度者授以師儒之職分教天下府州縣學予叨在考校之列旣拆卷中有鄭其姓名文充者閩產也所作不苟非無傳授者予竊念焉得非樂會文學之子姓屬乎又數日吏部員外郎王君偕一士大夫見訪衣冠偉甚禮度閒雅予意其鄭君也問之果然蓋君受職得瓊之文昌司訓以予郡人也特過焉問道所由詢其家世乃知君太守公之嗣子文學乃其世父也於是益嘆鄭氏之多賢明日員外君以贈行文見屬嗟乎鄭氏多賢著自古昔漢之康成闡明經訓後世言經學者宗焉唐之廣文澹素自持後世居儒官者慕焉宋之名士有气髙行古以知天盡性爲學當時並稱閩之四先生者是又君之鄕先賢也二三君子淸徳古學百世師表凡天下之爲師儒者所當取法者也況出自其宗也哉君出自儒宗得家庭之傳有素少遊四明文獻之邦締交一時賢豪資益良多今以英妙之年膺師儒之任分教百里且與曩時世父所過化之地相密比遺文墨迹往往故在所以繼其芳躅使一方之人凡有所述作必趨向焉亦猶異時樂會之有鄭文學也豈不美哉君淸才雅度非久淹常調者其勉之勿自棄

○送鄕友馮元吉教諭序

正統戊辰予與萬全馮元吉偕計上春官試俱不利卒業太學又三年元吉中乙榜得岑溪教諭予亦辭官同舟南歸又三年予叨甲第官翰林者八年元吉始考滿來京師天官考稱當升而以舉子不及數仍舊職攺任巴縣以去嗟乎海濱一別倏爾十年今玆復別非閱十寒暑不相見也人生斯世能堪十年者幾邪則夫臨別贈言情烏能巳𨿽然情不足道也顧吾儕平日所以相期待者有出於情之外者焉苟徳學之不進名節之不立職業之不修則𨿽朝夕跬步相追逐奚益哉徳學進矣名節立矣職業修矣相去之地𨿽在千里之外相見之期𨿽在數年之後恆如同一日處一室也夫何遠邇久近之間哉元吉行矣予非忘情者然寧捨此而取彼者豈不以古之君子所以相與爲交際者道有大於情者乎蓋不徒以是責望元吉亦以自責也於是言而復繼之以詩其詞曰維北有燕維南有越自南䢐北莫匪其極亦旣遼止矧乃他適適彼蜀土在天一隅引領址南山川邈如念子行邁我心郁紆甡甡鹿羣噭噭雁賓彼物之類式和以親胡我與女仳離孔頻昔之裒矣如兄如弟今之暌矣如雲如水感今念昔情曷能巳興言贈之於道之左立教以身奚如不可無言不讎子何以處我

○送鄕友崔仲淵司訓序

予友崔仲淵領鄕書僅二十年矣試南宮入太學餘十年矣循常資以入選歲不一再可得美官然非所好也棄年勞以就教職得建昌之南丰縣學司訓孟子所謂辭尊居卑辭富居貧者非此邪夫人之仕孰不欲尊且富哉仕而不欲尊且富者僞也顧取之有道進之有禮不可苟焉得不可幸焉致得之以道進之以禮斯君子爲之矣夫有可得之道可致之理然而時不我利歲不我與則亦姑卽其所居之地以樂其日用之天苟必待尊與富而後行吾志焉則有終其身而不得者多矣𨿽然位有尊卑道則尊而未嘗卑祿有富貧學則富而未嘗貧矧師儒之職以學爲業以道爲任自三皇五帝以來凡其所具之仁義禮知皆吾性之所有有之則三公之位不能踰也學自六經子史下至百家之言凡布於方策載籍者吾無一而不究究而有之則萬鍾之富未足多也苟道則尊而吾方戚戚焉以嗟卑爲念學則富而吾方汲汲焉以憂貧爲心則失其所尊富者矣而況道與學俱無有哉嗟卑則屈抑苟賤無所不爲憂貧則需求乞貸無所不至此舉世學校官之通患也仲淵其勿似之有以自尊而不在於爵位有以自富而不在於貨財非獨以此自尊富而不屈挫於人且用是以施教於人使凡在吾化誘之下者皆知天下眞有自尊自富之道出於爵位貨利之外者庶乎無忝於師儒之職矣仲淵其尙愼哉

○送鄕友林茂才贛州府學訓導序

吾友林茂才以上捨生應校官選與天下舉子羣試於奉天門下翰林考其文在優等得贛州府學訓導戒行有日時郡人士在京者比常年爲多相與醵錢具酒殽飲食之於城東佛捨酒酣有起而歌者曰湛盧之利兮以艾苕華鐃歌鼓吹兮協以枯楊皇荂千狐之腋兮當暑以代麻時命則然兮吁其柰何繼有歌者曰章貢交流兮屹以郁孤有新廟貌兮髙渠渠峩峩其冠兮講唐虞詵詵髦士兮來趨其隅尊有酒兮饌其魚鄕人往來兮通簡書安居而飽食兮徐徐於於彼擁蓋以前訶兮方且奔趨歌竟杯行無算談笑歡謔以罄一日之樂甚至攘臂呼噪踉蹡起舞者亦或有之而吾茂才方且斂容端坐兀然不出一語有問焉唯唯而巳眾莫不驚愕嘆羨其克巳之勇而折節之峻也竊相語曰方吾儕與茂才同遊學校時年少而气豪顧天下事百無一當其意者於世所謂功名富貴視之若囊中物謂試探手卽可得也其後累應秋試至則罷去最後爲有司勸駕可以起矣猶且遲遲其行至五六年之久豈意老之遽至邪今不得巳俯就儒官翻然收斂檢束就規矩中始終若二人然豈閱世旣久而覺前事之爲非耶抑歲月斯邁而志气銷軟耶明日舉以告予予曰不然不見夫秋水時至邪方其百川暴漲眾流交匯兩涘渚涯之間不辧牛馬漫山平谷一望無際觸木而折衝岸而崩流石而浮巨峽不能扼髙埠不能防一有排廹則怒號哮吼聲震遠邇及夫霜降水落之後奔放者注之海泛濫者歸故道疏而成川瀦而成湖渟而爲淵平鋪漫流隨山曲折因風成文可溯可沿可遊可舟可以澆灌可以浣濯可以鑑面目可以供飲食其它潤澤之功沾漑之利無所不有夫今之水卽昔之水也何前後相懸絕如此哉時則然也然此乃大川大陸所有之形勢彼夫沼沚污池烏有是哉若是者可以諭吾茂才矣夫人至於斂華就實之時是惟不用用之而無不可惜其官拘地冷不足以盡其用耳𨿽然巳不自用而授之人俾其代以用吾之用是亦吾之用也奚必自巳出哉眾聞予言咸以爲然遂次第其語以送茂才之行

○送太子少保禮部尙書涪陵劉公致仕序

太子少保禮部尙書掌太常寺事涪陵劉公淩雲年未至以足不良於行乞致其事上弗許旣而章再三上上以其情詞懇切特兪其情且敕有司月給糧米歲給輿隸以示優禮大臣之意嗟乎聖天子之於大臣恩禮一何厚哉然此非特以爲公蓋以公職所掌者國家之禮樂佐天子以郊天享廟者踰十年每遇大禮致辭於殿陛之上周旋於壇壝之間咫尺天顏以導引贊助聖躬以裸獻所以對越上帝靈承列聖在天之靈以致其顧歆於以受祿於天而錫綏和丰穰之慶於天下非但供一事蒞一職者可比也公寅淸勤恪服勞有年爲先皇帝所眷注今上嗣登寶位方賴公之用而顧容其以私去噫豈得巳哉蓋古者仁君之於其臣下也方其壯而彊也用之必盡其才而不遺餘力苟或疾而耄焉則亦便其私而不彊其所不能致事而歸猶必使之得所贍養以終其天年其仁義之兼盡也如此後世則有不然者矣歐陽子嘗言由兩漢以來𨿽仕至三公每上印綬卽自駕其車轅一辭髙爵遂列編氓而韓文公亦雲中世士大夫以官爲家罷則無所於歸由是觀之則前代之仕者平生竭力以盡心所事一旦老而休焉蓋有不得其所者矣孰若公生盛時起家諸生而薦歷華要疊荷恩封及其祖考若妣官登八座位極人臣玆其歸也而又特給之日食資以人力昔人所謂𨿽有還政之名而仍享終身之祿者公實有之公世以農畯爲業有田園之樂有林泉之勝倉囷足禾稼亭沼饒花木有可以養生之具有可以適趣之景昔人謂閉門歸隱則俯仰山林之下者公亦實有之矧今年方五十有九距古人引年之期猶將十稔玆以疾而預告非以老而謝事近時公卿大臣有以老疾家居者朝廷有事往往起之具有成比公偶以疾去非廢不可起也國計之重甚於身謀民瘼之瘳急於巳疾公之歸也其尙顓精神近醫藥以毋忘乎聖天子之所軫念九重之使朝臨而萬里之轅晡駕可也予犬馬之齒較公爲長歸裝久朿苐以國史事重未敢言私然旦暮間爾公之再來予巳去矣予與公同年登第今三十有六春秋矣在班行中特相親厚公行其太常僚屬感公厚徳相率求予文以贈行於是乎書兼以致予意云

○贈都憲彭公致政還嶺南序

入皇朝嶺南仕者惟寶安爲最盛予所及見者禮部侍郎陳公副都禦史羅公僉都禦史盧公陳公以文學顯名中外而羅盧二公則以才猷著功邊方然皆能始終以名節全歸其鄕是三人者並出乎一邑之間非獨嶺海所無𨿽中州內地亦不多見也今彭公景宜以工部左侍郎攺右副都禦史巡邊於遼幾九年矣故事歷官三考當升其秩公年僅六十七卽上章乞致其事上兪其請鄕人在京者咸曰公嶺南仕宦者之巨擘也謂浚以文字爲職業而以送行文見委惟公兼三人者之所任而又盡有其所長二都憲公立功西北而公則兼於東夫生極南之陬而馳功名於朔易之會以禦戎鹵孰謂南人綿薄也哉𨿽然方公輕裘緩帶指麾叱吒於朔云邊雪之中未足爲公勇也惟當眾人奔趨酣豢之秋屹然立截然斷毅然去無毫髮顧戀意然後見其勇耳孰謂南人綿薄也哉夫天道以南爲陽陽固剛矣而風气之在地者則柔百越處地之極南人生其間體柔而用剛蓋地气然也浚嘗歷考史傳嶺南人仕中朝者恆不多見若唐曲江之張日南之姜湟川之劉宋則南海道宗武溪安道潮陽元龜增城適子僅此數公而巳然皆進以禮退以義求所謂幸進患失者蓋鮮焉若是者𨿽系其人所存所遭之不同抑亦由於地气使然歟公生諸公後遭際聖明起家科目官禦史則振風裁貳廷尉則愼刑罰爲郡守則藹循良之譽總方面則廣旬宣之政兩任邊寄所至則威行而惠施最其平生歷履藹然鄕先生典刑千百世猶一日也今又謹知足之戒決勇退之節優遊田裏以收桑楡之效巋然獨立於嶺海之間爲鄕邦之耆舊朝廷之遺老使鄕人子弟處者得以考徳而問業出者有以取法而遵承所謂天地間之全人也亶其然乎浚也於公有鄕契於其行也不能無言戶部郎中祁君順公通家子也請書之帛以贈

○送王繼甫南歸序

予交遊海內賢豪多矣心所推重而樂相與者可屈指數也而宣城王繼甫其一人焉豪邁開爽不屑細故口論天下事亹亹有證據遇事奮發敢爲蓋亦一奇男子也然官止一縣令兩居其官輒不久竟不得究其所蘊年富力壯可以有爲也乃毅然謝事以去嗟乎其進也何難而其退何易哉繼甫年弱冠卽領鄕薦試春官得校官不屑就卒業太學再試又不中居太學者久之尋以捨選得蜀之郫縣縣卑僻而民貧當西番入貢道番僧往來歲無虛月到則羣入縣治索庖廩稍不如意令佐以下咸被羣辱繼甫至嚴門禁不許擅入番僧狃故常直至廳事見令不爲禮大肆其凶繼甫目左右拉下痛杖之幾至斃吏胥以下咸吐舌久不得入嘆曰西僧爲西蜀人患非一日矣藩臬大吏不敢厲聲色臨之況加箠乎邑人於是大懾相戒不敢犯其令而西僧入境者自是亦少戢矣未幾丁家艱解任起復攺山東陽谷縣縣多椎埋之盜白晝掠舟車焚廬舍罔有所忌憚繼甫至問父老以民所疾苦鹹言莫苦於盜不得聊生繼甫卽選丁壯嚴守備聞有盜者卽躬鞍馬具弓矢率壯夫馳赴之往無不獲者盜尋逸他境大抵其爲治以抑姦宄扶貧弱爲事兼並家忌之肆爲謗訕然其守正不回檢約嚴密攟摭無所得卒亦莫如之何也其政績灼然在兩縣人口耳者不可一二紀然能振發於眾人委靡之中此二事尢爲可喜今年春偕天下百司朝覲闕庭旣竣事卽上章乞致事當道者聞其名苦畱之繼甫堅欲去幸遂所志卽朿裝南歸旣去數日交遊者始知之給事中河東樊冕景瞻西蜀冉哲尙儀姑孰楊璧應奎監察禦史東吳朱鉉良玉刑部郎中會稽謝廉允淸工部主事錢塘楊懋克勤謂予曰吾輩與繼甫相交好者知之深而善文莫如子今其去矣寧能默默無一言乎予曰諾嗟乎古所謂奇男子者今世蓋不多見也而繼甫豈非世之僅有者乎然而位不滿其才如以千里馬使之折旋畦徑之間縱有追風絕塵之足亦何所施焉今而又放之於長山茂林之間不復駕馭之可惜也哉𨿽然千里一蹶古人深戒又孰若遂其自然之性𨿽無馳騁之快亦免困踣之虞之爲愈哉予旣以是言復諸君俾書以寄繼甫又系以詩詩曰良馬千里姿逸態何權奇有足不得騁居然自鳴嘶伯樂世豈無道旁空嘆咨此事古巳然不但今人悲世重冀北產按圖定黃驪謾勞耳批筒空有肉鬃垂胡天賦奇質於地乃不宜幸哉免鞭策莫羨黃金羈長林多淸泉食飲聊自怡人生適志耳去去將何疑

○歸田樂詩序

歸田樂詩八章章十二句送衡州通判唐公履信致仕歸瓊山也公邑大姓以鄕貢進士卒業太學解褐卽倅衡歲將一周以憂制家居者六七年衡之人至今無貴賤老幼賢愚稱頌之不容口不以其去任旣久而衰今年起復至京師衡之人及瓊士寓京者咸喜公之來謂公才長器閒蓄久養充前日衡陽之政特其端緒耳未足以究所有也玆將復之官必將有大設施如古所謂循吏者不但巳也方將拭目以觀其新政而公不謀之故舊不決之龜筮卽上章乞致仕旣得請欣欣然喜溢顏面舉手加額曰吾一生之事畢矣嗟乎人生之事豈易畢哉貪功名者不能畢固權位者不能畢嗜貨利者不能畢圖徼幸者不能畢懷晏安者不能畢計身後者不能畢天下之物凡一有所系吝於心皆未易以畢之也惟中有所主外物不能幹而眞知天下之至樂者然後能畢之𨿽然是樂也亦未易知也禮不云乎樂樂其所自生蓋以生於斯長於斯老而休於斯百年之後又正丘首於斯斯蓋人生之至樂舉天下之事凡可樂者皆莫加焉者也𨿽南面之樂不足以當之彼區區之功名利祿又何足道哉公殆有見於此不然安肯以未老之年而遽爲歸閒之計哉公行矣浚因本公之意述鄕園之事分爲八謠賦詩以送之公歸抵家卽其事而歌其詩亦未必無以少助其樂之一二也

○醉花

海南地暖無冬春四時一气和且溫山丹佛桑到處有素馨茉莉隨時新花開不必盡應候村釀家家皆有酒披衣躡屐任意行遇酒逢花輒開口開口向天笑更謔一任花開復花落賞花醉酒過年年人生無如歸田樂

吟月

競渡

賽神

觀漁

督耕

結會

厚俗

•吟月

仙山一片平如砥天風吹散樓臺气月輪湧出海東洋光彩分明無障蔽公家正在城之東江流繞屋淸溶溶天寬水近多得月月光照人淸興濃興來長吟邀皓魄坐到東升到西落唫詩賞月過年年人生無如歸田樂

•競渡

寒食淸明都巳過枝上橊花紅朵朵龍舟系浪去如飛鼉鼓喧天搥欲破掀髯岸幘坐江頭指揮白羽橫中流錦幖入手拍掌笑楚聲一曲帶醉謳向晚拏舟沙觜泊開筵把酒爭酬酢厭厭不醉夜不歸人生無如歸田樂

•賽神

海上潀田歲兩收居民不識饑與流九月十月登場後家家醵錢賽田頭刲牲醵酒歌且舞雞骨珓杯代神語須臾徹饌飲神余劇飲狂歌忘爾汝古人蠟祭久遼邈鄕人報祀殊不惡蒼顏白髮翁獨尊人生無如歸田樂

•觀漁

公家屋後臨流水水中潑潑多魴鯉盤渦莫測有縱鱗數罟不煩無赤尾大魚津津流白舫小魚濈濈盈尺長天寒歲暮艸木黃閒循江岸觀漁梁得魚作鱠鮮且薄旋發新篘動淸酌醉來江上枕流眠人生無如歸田樂

•督耕

公家負郭多良田屋前屋後遙相連芒鍼刺水戚如纈秧馬行泥疾若船三春農務村村急也隨鷗鷺田塍立還似衡陽二月中獨騎齋馬循阡陌田家風俗殊古朴瓦盆盛酒亦不惡酒酣仰天歌嗚嗚人生無如歸田樂

•結會

未老得閒從古稀林下一人今見之故鄕況有白頭友平生意气同襟期洪崖老仙婚嫁畢臞軒後人正閒適昭川外史應時來共剪燈花話疇昔疇昔風流重振作不數香山與西洛相將擊壤歌太平人生無如歸田樂

•厚俗

吾鄕風俗自昔淳依稀太古之遺民海邊鄒魯故自謂江西道院未足云一自坡仙謫儋耳衣冠禮樂班班起齊民不習城旦書士夫動用文公禮聞道今來頗殊昨正賴老成惇鄙薄邦人翹首望公來人生無如歸田樂

○岐山八景詩序

瓊城之東兩捨許有勝地曰條岐其山謂之岐山山之形若樹屏然蒼翠之色四時不渝山之下有水水之流紆迆若帶繚繞乎田塍之間其田彌望可數十里越田而南有墟市焉鄕人之貿易者恆辰集於是蓋亦一方之勝景也友人蒙亨時中世居其間居之前有池池之中有島島之上雜植花木而環其居者又有榕樹椰榔之屬遠而望之郁然深秀之中棟宇隱然在焉則又據山水之勝而獨得之者也君以易經發身賢科遊宦四方因卽其勝釐爲八景攜以自隨遇能詩者輒請賦之以予爲同學而特以序見屬夫蒙君明易者也而君之姓卽山下出泉之象而君之居上山也下水也又與蒙之象合觀於山也有艮之象觀於水也有升之象觀於水之流也有坎之象觀於水之止也有兌之象於山而耒耜也有益之象於市而交易也有噬嗑之象一寓目之頃而易之理備焉矧君之姓蒙也名亨也字時中也於蒙卦之義盡矣所以果行育徳者有自矣則其於俯仰之間顧瞻之際而八景者粲然於目油然於心所謂思不出其位積小以髙大以常徳行以資講習以足天下之食以致天下之民所以修身致用之具盡在是矣豈獨玩適而巳哉夫天地間無往而非易易之象無往而不有有是象則有是理君專門以易其造於易之理也必深矣予因推易之義以序之君之子克昌從學於予亦傳君之易學者也質粹而幼悟蒙九二之克家子其在玆乎岐山之山水不徒然矣是爲序

屏山聳翠

帶水灣環

榕樹屯陰

椰林挺秀

月池夜色

花島春香

山市曉晴

洋田朝雨

•屏山聳翠

門外靑山列畵屏半空飛翠落檐楹曉天霞暎疑張錦春雨花明似寫生煙染嵐光晴欲滴云連樹色晚猶橫淸時未遂歸山誌謾對新圖想舊盟

•帶水灣環

寒流如帶繞茅堂堪與詩人系悶腸斜朿山腰分黛碧橫紆田腹界云黃石渠雨過灘聲滑竹檻風來水气涼羨殺江頭垂釣客綠蓑眠月聽鳴螂

•榕樹屯陰

繞屋扶疏碧四圍炎天唫嘯最相宜倚雲翠蓋童童立到地靑絲裊裊垂風動每聞蒼雪落日斜時見綠陰移閒來廣地支頤臥絕勝公庭聽五辭

•椰林挺秀

千樹榔椰食素封穹林遙望碧重重騰空直上龍腰細映日輕搖鳳尾松山雨來時靑靄合火雲張處翠陰濃醉來笑吸瓊漿味不數仙家五粒松

•月池夜色

鑿破蒼苔玉半璜徘徊云影映天光素娥晚浴九秋露丹桂晴涵午夜香淡淡微風淸醉骨溶溶涼气沁詩腸个中妙趣人知少況有源頭活水長

•花島春香

碧玉波心一島微春來花卉競芳菲輕風暖散芝蘭气麗日晴烘錦繡圍唫客幾回憑檻賞流鶯百囀繞叢飛可堪美景成虛負人戀明時未肯歸

•山市曉晴

暉暉晴日照山隈野市柴門趁曉開木屐穿花遊子至綠荷包飯遠人來化居有道晨常集掛杖無錢晚始回會有仙翁來賣藥壺中咫尺是蓬萊

•洋田朝雨

平田漠漠雨絲絲曉色溟蒙望眼迷雲腳亂垂沙鷺濕溪流新漲水禽啼喜看翠浪翻千疊眞信黃金在一犁白首歸田定何日追隨沮溺隴東西

○送蔣生歸省詩序

禮曰老而傳所謂傳者非但謂其家政也而於其平生所守有所得者尢切焉夫人非生知不能不資於學學非一日之積也資稟有髙下所得有淺深而其所以得之也又有難易焉苟得之於巳而不及用用之而不克盡或用矣而無所紹述焉方其壯也尙或他有所覬今旣老矣決無可用之期或用止於是而不可復進與夫用矣而或至於遺忘不有所傳一旦溘先朝露則所學隨身斯盡矣豈不可惜哉予自幼有志於學凡身之所至耳目之所見聞心思之所注想苟有益於身心有資於學識有可用於斯世斯民者無一而不究諸心焉筮仕以來卽以文字爲職業凡其平日所學而似有所得者隨事以應用或用之而驗或用之而不驗或未及用用之不知其驗與否今頭童齒豁去死期不遠矣欲一一筆之書以俟後世冀或有知我者焉然精力衰而筆路荒不能如素志矣獨柰何哉每於中夜興思撫枕發嘆一世士子汲汲功利惟舉子業是務可與告語者誰歟乃歲戊戌予年五十有八矣距禮老而傳之歲僅十有二春秋焉耳適有喪子之戚而淸湘蔣生以故人子來見憫予戚戚也而慰解焉跽而言曰先生幸與先人有一面雅冕願執弟子禮以終身予意其止欲習舉子業爾拒之生曰冕之志不專在進取先生進教之幸甚時生年未及冠發西廣解未利春官循例當歸家乃毅然畱居京師逆旅中從乃兄升歷仕督府朝夕來予館下考徳問業者三年今玆再試又不利將歸省其母氏別予遠去欲畱之而不可得因念昔宋太史年幾七十始得方希古於其別去也作詩十有四章送之予𨿽不敢上擬太史公然得一英才而訓飭之喜動顏色而天理民彜不能自巳其心則無以異於太史公也因步其韻特筆以送生其所以期望於生以永吾無窮之傳者意在言外生其念念不忘無徒謂彊聒一一宜書紳庶如太史公之所望於其徒者然詩曰

文章有大家制作稱妙手欲知爲文法如造內法酒旣如蜂釀蜜又如蠶吐絲不見勤織女嫁有百襲衣至理須靜觀冥心休外慕戀戀憂子母一步數回顧欲任萬鈞重寧見頳兩肩急就無巨功凡事無不然生意暢於春淸气生於夜點鐵可成金糖霜原是蔗老成悼無傳賴汝以解憂我有百車貨寄汝萬斛舟悠悠天盡頭勤行亦可往有事勿預期勿忘勿助長叮嚀出我口妙契在汝心愛身如愛玉受言如受金織錦由寸縷成山豈一簣譬如農耕田不爲旱潦廢與其求知人孰若求之天西子蒙不潔反羨嫫毋妍采木來山中彼此初不異一入工師手乃獨成良器試金當以礪磨玉須用沙春融冰化水日映云成霞我心日思歸後會難數遇須知歲月馳疾似追風驥老景難爲別愁懷未易開髙堂寧覲後念我早從來

○壽嚴陵先生七十歲詩序

嚴陵先生以少保吏部尙書兼謹身殿大學士致政家居之七年也歲在癸卯距其始降之年蒼龍捨甲午天運歷五紀而過之又將齊焉者也昔人謂稀有之年是巳夫人徒有是年而無徳與位固巳稀矣況又有徳有位而得其年其爲稀也豈不尢稀乎哉先期其冢嗣翰林侍講良臣得朝中名公巨卿才大夫士祝壽詩若干首自閣老以下咸有之旣稡成帙將寓歸至先生初度之辰以爲壽以浚老門生也特以序引見屬嗟乎所以爲先生壽者豈可苟同眾人乎哉夫眾人之所謂壽者以其身身止於百二十歲也先生之所謂壽者則以其名名豈可以歲計哉蓋將期之以千萬世而無窮也𨿽然先生稟扶輿淸淑之气生際文明極盛之時三光五嶽之气旣完而所以培植保合之者又益加厚保之以泰龢休之以元陽茹之以菁華其气淸以醇其質厚以全身無恙而心無憂旣巳越下壽而駸駸夫中壽之域矣由是而底夫百二十年之壽則固其所固有者也固無俟於祝矣祝不祝於先生何加損若夫壽先生之令名於千萬世而無窮則固先生平日之所志所謂不在溫飽者之所充而極焉者也先生少有大志弱冠試秋闈卽第一他日試春闈又第一進而對大廷又第一所謂三元者皇朝百年以來僅於先生一見之甫入翰林卽拔於眾人中而進於淸嚴密勿之地預聞朝廷大禮樂大政事大議論凡國家有大制作多出先生手自筮仕至於休致始終不出禁門而名聞於華夷功著於遠邇中間𨿽或暫爲六月之息然所以培其負大風之力而爲九萬里扶搖之地益大以遠故其再出也位極人臣治效可稱述而疵議不加焉矧又得以未耄之年而享其淸閒之樂天錫之以全福人歸之以令名穆叔所謂三不朽者先生皆兼而有之眞足以傳之千萬世而無窮矣其爲壽也蓋將與天壤相始終所謂百年之期頤百二十歲之上壽烏足爲先生道哉

○壽李希潤七十歲詩序

壽之言見諸載籍者始於書詳於詩詩之言凡二十有八爲君父言者二十有七爲母言者一焉是皆詩人祝願之辭所以述人心之所欲臣子之至情言之不足而詠歌之者也後世祝人之壽必形於篇什者厥有自哉海虞成齋李希潤先生明年年七十六月二十六日其初度之辰也其子侍講世賢縻於職弗克稱觴膝下先期徧於朝之公卿大夫名能詩者預賦詩以爲先生壽且及其母孺人焉予聞先生履道葆醇隱聲於海隅之區介以厲其俗如徐穉之在南州徳以燻其鄕如陽城之在晉鄙誠以召和而致歲穰如桑庚楚之在畏壘不出戶庭而知天下之事不求聞達而致遠邇之譽不希仕進而來章服之華以篤厚之資膺恩封之典享耆老之年齒徳爵三者俱尊其庶乎南山有臺之樂只君子者歟當夫懸弧之旦賓親畢至少長咸集酒醴維醹殽核維嘉俎豆旣潔且庶先生蒼顏白髮頹然危坐於髙堂之上以受子姓之賀以次及於姻親朋舊賀畢而燕以次起而舉觴爲壽安知其無效古人斷章取義以賦詩如左傳所載者乎爲此春酒以介眉壽於以致其親愛之祝者有焉稱彼兕觴萬壽無疆於以致其無窮之祝者有焉或歌黃耈駘背之章或詠令妻壽母之句一堂之間情意諧洽禮儀中度驩忻交通其樂爲何如哉引而導之翼而輔之其所以享壽祺介景福眞有如松栢之茂也岡陵之髙且大也南山之不騫不崩也古詩人所云云者莫不有之顧惟克家顯宦之子獨不與焉寧能不感於心然而命服之輝煌天詔之褒嘉瑰辭麗句之祝贊揄揚誰所致歟覩其服章佩夫詔旨諷其篇章則子𨿽不在側愈於在矣韓子所謂子在京師𨿽有離憂親心樂者殆謂是哉先生以詩學傳家侍講君受趨庭之訓旣以三百五篇取髙第爲天子文學侍從之臣予用是本詩爲說以冠諸作者之端以爲先生千百歲壽

○壽吳餘慶詩序

斗牛之墟湖山之間有臞然一翁鶴髮酡顏面如渥丹超然物外而不爲聲名利祿之所役蓋延陵季子之遺裔也歲在昭陽大荒落日躔鶉尾之次蓂開十又二莢是爲初度之辰溯其懸弧之始至是蓋四百二十餘甲子矣爰有甥館之賓衣繡持斧坐鎭於南海之涯予𨿽不識是翁因其溫然之玉潤澤可挹則其瑩然之冰淸粹可想見巳門楣之光發爲孫枝蘭茁其芽金英瑤華來自劍江問安之餘載求珠玉之章將寓歸以爲翁壽觴之侑虛其右簡請予文先焉維南有星居狼之北秋分之旦耀芒於丙春分之昏收焰於丁是爲老人維東有峯峙岱之巓近依日觀視夜如晝旁睨介丘望河如帶是爲丈人是翁也其天之老人星乎其地之丈人峯乎星體在天光照下土芒色寒正光彩煜潤翁之明徳不污比之山盤於地峻極於天意气端重雲雨勃興翁之厚徳澤物似之予也不佞請以是二者爲翁之壽且以弁諸作者之前翁吳姓餘慶其名其先自臨川徙丰城之甘塘又自甘塘徙少塘今五世矣其求予言者翁之外孫廣東憲副塗君伯輔嗣子耿也

○謝署正挽詩序

哀死以詩禮歟曰禮也曷以知其然於禮有之志之所至詩亦至焉詩之所至禮亦至焉禮之所至樂亦至焉樂之所至哀亦至焉是蓋發於人心之自然而形於聲音合於典則比於節奏有以動其怨慕哀痛之情是豈無故而然歟此哀死者所以必以詩詩必合於禮禮之中必有樂樂之至必爲哀斯豈無故而然歟一本乎人心自然之天莫之然而然𨿽欲不然不可得也近世挽詩說者謂其源流於田橫義士之作斯固然矣抑孰知其所以然者乃出於人心本然固有之善秉彜好徳之所同然者乎順昌謝公以善以子光祿寺大官署正昱貴敕封如其官以天順甲申歲卒於家訃至京師一時卿大夫士咸爲詩哀悼之並及其內子王安人嗚呼所謂哀死以詩者歟禮知生者弔知死者傷傷生於死者而弔生於生人今謝公平生足迹未嘗出其裏閈名姓未登於仕籍禮義所施僅在其姻族徳惠所及僅於其鄕閭而諸君子一聞其訃徒以其子故乃哀悼之不巳以至形於詠嘆諧於音律協於節奏成於篇章其辭悲以切其意幽以遠美乎淵哉皆有古詩人之風中夫禮合夫樂而極其哀傷感慕之情夫豈無自而然歟署正君旣稡成帙偕其鄕友求予序於是乎書以冠諸作者之前

○贈段通判考滿序

古人於官聯有朋友之義情好洽而志向同相觀而善故能共成事功以著休聞於無窮所以然者合以義而不以利焉耳永平太守周君徳明以其同寅段君汝濟之倅郡三年也將上計於天官不遠數百里以書抵京師求予文贈之予於是不獨見段君之善於佐政而亦因以得周君之寮寀相得也古道不見於今久矣夫以東西南北之人偶聚於一堂之上苟不舞智以相傾軋用術以相籠絡斯可矣況望其相觀而善如朋友也哉諸君之爲政與其所以相與者予不得而盡知也卽其求文相贈之意推之則其能以義相比可知矣道二義與利而巳矣入乎義則出乎利義利之不並立如燻蕕冰炭之相反也彼孳孳於義此汲汲於利其能有以合也哉其有所合者必有所同也𨿽然同亦非君子之所尙也易不云乎君子以同而異而孔子亦曰君子和而不同君子固不可以不同而亦不可以苟同也守曰可而倅曰不可守曰不然而倅曰然同其理而不同其情是之謂不苟同若同聲附和心不然而口然之則是雷同而巳矣義果安在哉國家用人必歷九年而後遷他秩汝濟以名家子發身儒科倅是郡今甫三年其優異之聲巳灼灼乎其昭著如此其尙圖惟厥義於其終哉圖厥終如其始異時京畿列郡聞有守佐俱廉能著稱致璽書並褒而升秩賜金必永平也夫謹書以俟

○送莊瑩中赴秀水縣序

金陵莊瑩中以名進士擢知秀水縣其友李應禎求予文以送之且曰郡縣之吏難莫難於令而瑩中以妙年書生初筮仕卽得令繁劇之邑命下惕然懼其難而啚所以盡其職者而未得其方願子一言以勗之予曰令而難矣誠如瑩中所慮者然其所以難者有三焉莫難於臨下莫難於事上尢莫難於律巳盡是三難而無愧焉則令之職舉矣何者難得者民心也難知者民情也難變者民俗也難察者民僞也難革者民獘也難瘳者民病也萃是數難於令一人焉必欲事事中其理人人遂其欲難矣事上之難殆有甚焉褊廹者難事也貪欲者難事也忌刻者難事也偏私者難事也暴虐者難事也瑣細者難事也臨吾上之人有一於此而欲行吾所學使吾志得以直遂而無掣肘之患難矣律巳之難尢有甚焉莫難制於欲心莫難遏於私心莫難懲於忿心莫難廣於褊心莫難正於偏心莫難約於侈心莫難保於常心是數難者一或忽焉其欲不獲罪於上賈怨於下以稱吾之職難矣爲令之難一至於此可不慮哉可不懼哉應禎再拜曰子之言至矣請以是語瑩中俾之思其難以啚其易服子之言於無斁於是乎書以爲送莊瑩中赴秀水知縣序

○送鄕友富川韋知縣序

鄕友韋君忠以太學生釋褐爲富川知縣將之任友人符君文質謂予曰凡吾同郡之士出自學校謁選天官者拜命之官吾子皆有文贈之韋君子同邑又相好其不吝於言也必矣敢以爲請竊惟富者贈人以財仁者贈人以言予也業儒而貧仁道之大又非所敢當故惟竊仁人之言以爲吾鄕故舊朋友臨則贈非敢公言於人人也傳不云乎能以禮讓爲國乎何有是爲治莫先乎禮讓也吾願君以禮待人史不云乎吏以案牘爲師是居官莫先乎守法也予願君以法持巳或曰先王制禮所以治躬非專於人也朝廷立法所以治人非專於巳也子言無乃偏乎予嘗觀夫世之爲長吏者知有勢位而不知有禮知責人而不知正巳僅得一官自視哆然甚尊且大視民如艸芥視士如仇隙獨不念吾之祖若父亦齊民吾之身亦嘗爲士吾以人而治人易地則皆然耳吾之待人也不以禮可乎巳之身率意肆行舉手搖足皆離三尺法中而不知檢顧乃從事司空城旦書專恃柱後惠文冠公以責諸人曰某家於某事可案某人於某事可論獨不念吾之所行一一皆合法否乎噫斯二者天下爲長吏者之通患也是皆予與君在學校時所親見者也今君荷國家作養厚恩一登仕卽膺七品之秩有百里之地愼母效尢則予贈言之意亦諸友同贈之盛心也

○丁守彜哀詩序

鄕進士寶安丁廉手一帙甚巨踵門告予曰此朝野諸公哀先父菊莊先生之詩也願爲之序先生名恆字守彜予聞其人也久矣守彜以詩聞一方其詩衝澹淸雅頗有唐人風致盡工於詩者也生而工於詩沒而人以詩哀之不亦宜乎蓋詩本性情而情有七哀其一焉三百篇中如二子同舟黃鳥諸篇皆悼死者而哀之之辭也漢魏以來之詩如七哀之作𨿽不明指其人哀傷之意隱然見矣有唐作者尢多至老杜之八哀則歷述其人之行實而終之以悲悼之情千百載後諷而誦之者莫不悚敬愛慕如其人之猶生悲思疾痛如其人之始死不必歷考史傳而斯人之生平大槪歷歷然在目中矣昔人謂杜詩爲詩史予竊以爲近世哀挽之作皆死者之實錄也夫達官貴人功大名顯其卒也鼎彜有銘謚有議史有傳固不必籍此以流聲實於後來若夫山林寂寞之濱髙人隱士名不載於仕版迹不至於都市𨿽有絕世之行探頤之學而昧昧無聞者多矣自非當代之能言者取其行之髙蹈悲其生之不遭形諸聲詩傳諸將來夫何以能壽其名於天地間哉此哀挽之詩所以作而孝子慈孫所以惓惓於斯也矧守彜博學能文而於唐人詩尢其所長其詩名固巳著聞於一方矣今由諸公之作殆得以廣其名於四方永其傳於後世耶後有知言者采輯有明一代之詩因諸公之言而知有守彜使其詩得在所選焉未必不如唐音中之邵謁也是爲序

○侯教諭哀詩序

人莫不死也而死得其所之爲難所以難者非死之難處死之難也尢溪教諭天臺侯邦重以父怡素處士之沒哀過而至於毀不幸卒焉或者病之曰聖人立爲中制教人無以死傷生今君以親故哀毀以死無乃非中制乎嗟乎爲子死孝爲臣死忠可謂死得其所者矣然死忠與死孝實同而異子之於父天也臣之於君人而天也人而天者可以用義純乎天者一於用情而巳義有所不計焉非不計也不及計也蓋人之有是身親所生也無親則無身親旣喪矣吾身何有哉方其泣踴號慕之時創巨痛深五內分裂上不知有天下不知有地中不知有巳身又何暇計其死生也哉是故親死而哀哀而至於毀毀未必死也而或死之非故自戕其生以致之死地而忽不自知其至於死也是其死也蓋出於天理人情之至眞至切非若臣之於忠得以義權其輕重緩急以爲去就死生者比焉然則君之死也揆之中道𨿽不能不過然其志則可矜而其情則可哀也巳矧君年方富學方進才方可以有爲乃弗得下壽乃不階貴位以死是尢不大可哀矜也哉誠宜訃音一聞一時縉紳大夫士無問識與不識莫不爲之嘆惜哀悼而又長言之詠歌之不一焉是亦天理人情之不容巳者也君之季父方伯公稡諸公哀君之詩旣成帙俾予引諸其端予故推明君之志以見其所以死用以解或人之病君者云

丘文莊公集卷之四

●丘文莊公集卷之五

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

記﹝一﹞

◆記﹝一﹞

髙州府學記

梧州府縣廟學記

瓊山縣學記

萬州遷學記

道南書院記

賜進士題名記

江都縣學進士題名記

余姚縣學進士題名記

會通河土橋石閘記

紹興府新修水利記

瀛洲橋記

唐丞相張文獻公開鑿大庾嶺碑陰記

延祥寺浮圖記

重修杭州石屋寺記

天妃宮碑

茅山復古堂記

莆田柯氏重修祠堂記

稽古軒記

竹坡記

栢庭記

愛竹居記

牧庵記

野花亭記

○髙州府學記

髙涼郡學興於公私力屈之時可書也天下之事動之有機用之有要爲之有其方則不難於成十數年來海以北地爲峝猺所侵掠民十喪其七八官府岌岌然居民上凡事一切麤具上之人亦不甚拘以文法按以故事至於學校一事尢以爲不急之務視之蔑如也廣東按察副使闕裏孔公韶文獨慨然太息以謂民物凋獘甚矣必欲復承平之舊觀非振作士气固結人心不可得巳必欲作士气結人心亦惟鼓之以其機提之以其要行之以必效之方然後庶幾焉耳學校者申明教化之所義理之所從出也所謂動之之機用之之要爲之而的有可效之方其不在玆乎始公以名進士出知邊縣擢知髙州府事以撫綏得宜控制有方爲當道者論薦起貳憲臺奉璽書專理髙雷二郡兵務然其心尢惓惓於髙顧惟士气疲靡人心渙散所以鼓而舞之萃而聚之非學非廟厥道何繇所以申明教化使民知所趨向講明義理使民知所感發無有先於教學之事者於是節縮費用量度事宜取用於財屈之餘役力於民鮮之時其所施爲措置蓋視他郡尢難焉者凡學制所當有若大成殿明倫堂從祀之廡分教之齋其規制一復承平之舊而又有加焉知髙州府事豫章胡侯琳知茂名縣瓊山曾君英以書遣永福文學楊拱來求予記其成昔魯僖公修泮宮春秋不書說者謂常事爾彼春秋之世𨿽曰徵伐盟會歲無虛月然當是時禍不及民是以學校之修蓋未廢𨿽不書可也若夫今日髙涼之境自夫有司不戒於其初遂馴致於田裏蕭條民無蓋藏凡所以養生送死之具一切蕩盡尙何有於教與學哉於此之時有能以餘力及於教學之修可例以爲常而不書哉孔公舉此可謂得其機要而必有可效之方蓋教化旣修義理自明義理明則仕者知有備無患之義先事則豫防而宿戒巳事則謹守而嚴持知食焉死事之義無事則與民相爲心體有事則與城相爲存亡爲民者知入孝出弟之義時平時服勞樹畜以事其父兄患至則衛之如手足之於頭目知尊君死長之義平居則趨事赴工以奉其長上臨難則衛之如子弟之於父兄夫然則學校之設不但聚生徒以講學育人才以需用而巳詩曰旣作頖宮淮夷攸服蓋理明則人心固人心固則士气作士气作則彼蠢然冥頑者亦將惕然感動幡然歸順矣運其機舉其要行其方而必效者孰有過於此哉於是不辭而爲之書

○梧州府縣廟學記

梧郡介兩廣間實爲嶺海要地皇上以邊疆之不靖也命禦馬監太監陳公都察院右都禦史韓公平江伯陳公畀以節鉞專徵之柄以總鎭兩藩地未幾平江公以召去而平鄕伯陳公實來繼之武功告成邊鄙肅淸於時韓公實任總督之寄諭於眾曰武功𨿽可以遏絕亂略然非聖人之所尙也所以柔人心而銷軟其彊梗之气莫若修文教修文教莫若興學校太監公聞而是之爰主其議而前後兩總戎公議皆克合一時兩廣藩臬諸公以事在梧者咸與焉於是庀材鳩工大肆興作拓其基而大之撤其舊而新之材足而良工能以勤都憲公視事之暇躬爲督視眾心齊同畢力殫藝曾未踰時規制咸備中爲禮殿翼以兩廡繚以周垣廣庭重門一一如制郡學峙其左邑學峙其右講誦之堂齋祭之室會食休宿之所以至於庖湢庾庭凡學制所當有者兩皆備焉閎麗靚深爲兩藩學校之冠議者謂非獨嶺以南所未有𨿽中州亦不多見也父老相與議於鄕曰鄕也室家之不保何有於學校士民相與議於途曰鄕也奔走之不暇何有於讀誦呻吟之聲化爲弦歌棘莽之區變爲俎豆伊誰之功歟是不可不知所自於是廣西按察司副使範君布政司參議黃君因眾心之所願欲者求予文以紀其實將刻諸石以垂永久竊惟有虞舞干羽於兩階而有苗格魯僖作頖宮而淮夷服孔子亦雲遠人不服則修文徳以來之則用文徳以服遠其來尙矣𨿽然文徳之敷必在於䢐徵之後蓋先有以折其气而後有以服其心苟非大禹先有䢐徵之師則兩階之間七旬之舞豈能遽格有苗於萬里之遠哉是故文徳武功必相爲用又必有定所有常時而後可行之久遠焉學校者文徳所從出也於此明倫於此講道於此同風俗於此造人才出徵則於此受成振旅則於此獻馘鄕則於此飲酒射則於此比耦與凡歲時禮節帥民讀法之類咸於此焉行之開人心忠孝之天立國家紀綱之地扶世教於不墜廣材用於無窮此先王立教之大端也若夫作士气於委靡之餘折姦謀於萌芽之始斂彊悍之气以囿之道義之區斯又其微意所在焉公建學立廟之意其有見於玆歟予旣敍其實而又竊魯人作詩頌泮水之義系之以詩俾邦人士歌誦公之盛徳永永不忘也

桓桓學宮於江之滸禮殿中峙翼以周廡左郡右邑兩庠夾輔經閣峩峩圖書之府講堂渠渠論道之所棲士有廬養賢有庾有庖有湢有庭有戶凡制所有莫不備舉室千斯楹墉百其堵式完以整鱗鱗雅雅如砥之平如翚之翥如日星之麗如枝榦之附像設維肖器用不窳有事上丁上下降俯於論鼓鐘於舞干羽麗牲有碑薦醴有俎駿奔在列心虔貌僂有翼其趨十百其侶誾誾啾啾篋笥斯鼓準圓於規則方以矩容貌俁俁衣裳楚楚言笑詡詡和樂姁姁匪道弗談匪善弗取百越之墟千祀之宇士風民俗變而中土如古鄒魯如漢穎汝揆厥所元夫豈無故曰安陽公今之申甫柔不爾茹剛不爾吐爾饑而寒我翼以哺爾凶而頑我碪以斧不飾而文不威而武新宮告成四方來覩父詔其子孫承於祖相話以言銘鏤肺腑曰今學宮昔焉艸莽倏然而成莫匪神助匪惟學宮我室我處我田我耕我子我乳今我所有孰非公之所與公不自有歸之當寧予因民心代天作語述此銘詩以詔終古

○瓊山縣學記

孔子生於魯魯之南境則楚北境則齊當孔子時楚竟淪於蠻夷齊必一變而後僅可至魯魯聖人之鄕也亦必一變而後可以至於道焉然當孔子世魯之治化竟未聞其能於變而底於時雍之域況今去聖人之時餘二千年之久距聖人之居幾一萬里之遙者乎瓊在禹貢荒服外漢武元鼎中始入中國其去聖人之居甚遠服聖人之教最後其於聖人之道蓋聞風而興起非有所觀感而過化者也然今日衣冠禮樂之盛固無以異於中州其視齊魯亦或有過之者豈孔子欲居九夷之志乘桴浮海之嘆豫有以定於千載之前萬里之外哉瓊山縣居郡郭下郡有瓊山譬則人身之有首面邑有學校譬則首面之有眉目也玆邑實爲諸邑之首其學校亦視諸學爲冠邑有學肇於宋始遷今地則在國朝洪武九年自是以來𨿽屢加修繕而僅取苟完無經久計成化乙酉廣東按察副使會稽唐君質夫行部至瓊始發官貲畀知府淸漳蔡君叔淸修復明倫堂曁崇禮養正二齋功未就緒歲辛卯憲副丰城塗君伯輔奉璽書專鎭海南畱心學校乃市旁近地以廣學基兼助其費以畢前功又剏會饌堂及號房三十間知縣事五羊梁昕預力其間訓導髙涼周書專董其事旣訖工以記見屬予邑人也知瓊之教事爲詳說者謂瓊士未知學蓋自宋姜君弼從學蘇公子瞻始殊不然公作伏波廟記謂自漢末至五代中原避亂之人多家於此今衣冠禮樂蓋班班然矣觀公此言則其未渡海以前巳有衣冠禮樂之盛至公始益變爾皇朝洪武中姚江趙謙古則來典教事一時士類翕然從之文風用是丕變至今瓊人家尙文公禮而人讀孔子書一洗千古介鱗之陋出而北仕於中州中州士大夫不敢鄙夷之者未必無所自也謂非學校教學之功可乎今世學校所以爲教者非六經孔孟之言在所擯斥三尺童子人人知性之本善而有荀董楊韓之所不及知者豈今世童子固勝於前世巨儒乎教素行也教行則道明推諸四海而準瓊處大海極南之陬去齊魯幾萬里而道之彰彰然著明如此是知聖人居夷之志浮海之嘆不行於駕說之時而著於奠楹之後蓋百世可知也昔之學者不遠千里裹糧負笈以從師於遠今聖人之道與王者之化並駕而偕行隨在而有經有常說不假於辧難學有常師不假於外求居有常所不假於遊從食有常廩不假於經營今之爲學者固易於古人數倍矣於此而不知所以自勉焉甚至於自暴自棄豈非聖世之棄材名教之罪人也哉予忝生是邦於邑士爲鄕先達故因記學之成廣二憲副公作興之盛意而規之以言非獨儆於今且以示來者於無窮云

○萬州遷學記

昔史臣紀禹貢山川而終之以聲教所至其東西北皆以地言至於南獨言其方蓋以聖人體天爲治面之所向目之所視其明徳之光被初不可以地裏限計也廣海居中州之南瓊又居廣海之南瓊之支郡曰萬者又居瓊之南玆地在禹貢時固遠在荒服之外然當是時聲教所訖東止海西止流沙北止朔方今閱數十代更數千年其三方固未嘗越之而有所加也惟南則日辟日遠𨿽以區區四州之地去中國萬里之遙而郡縣之建學校之設與齊魯不殊豈不以南者離明之方文明之地萬物皆相見於此乎萬在前代爲萬安軍附郭邑曰萬寧皆有學國初攺軍爲州正統中罷萬寧縣而學隨以廢成化壬辰眾以州學湫隘縣學之舊基則髙亢而明爽也議欲遷之適廣東副按察使塗君奉璽書專鎭於瓊行部至萬爰主其議乃命守備指揮舒翼知州梁某董其事經始於是年某月訖工於明年某月新學告成眾謂不可無記乃遣鄕進士曾昌來求予文惟郡邑有學校猶其有苑囿然儒畯在民間譬則艸木生於原野也殊形異種叢生散處藝囿者移彼置此區別而羣聚之栽培灌漑各順其性而不戕其生慮其不能敏成而速化也又易置其處以冀其速成使凡在吾所培植者皆足以資世用而不棄捐於人諸士子生民畯之家選入庠序爲弟子員何以異此上之人所以培植滋潤之功如此其至而又擇夫髙爽之處以廣所居其尙思所以挺立拔出以爲向陽之艸木欣欣然就陽明之光求以自異夫陰崖寒谷之所生者異時由郡圃而進於禁籞其爲臺萊爲桐椅爲新甫栢爲䢐徠松爲衛武公之菉竹爲召伯之甘棠爲周王之棫朴使夫天下後世之人咸曰聖化自北而南日遠日盛𨿽遐方之地不異中州百世之下不異古先顧不偉歟

○道南書院記

道學復明於宋起自西南而行於中州其後也復還於東南蓋天示奎文以開有宋一代文明之治生周子於道州營道縣歷四葉天子以明道紀年是歲明道生於黃州之黃陂明年伊川生大賢所生其地其時皆不偶然也二程侍其父大中公宦遊南安周子適官於是承父命從學焉是則道學之興其始蓋自南也程子旣長歸北方乃以其所得於周子者教河洛之間一時南北士多從之遊南方之士其尢著名者遊與楊也遊之別也程子未嘗無贈言惟龜山先生之行特發爲吾道南矣之嘆所謂南者非道始之南也道終歸於南也嗟乎先生之歸豈但儒道隨之而南哉曾幾何時而世道亦從而南矣𨿽以嵩洛間人亦不復知有程學幸而奎文道脈中興於南朱子者出斯道乃大明於甌閩之間使天下後世知有聖賢全體大用之學帝王大中至正之道萬世行之而無獘者其功大矣後之人推原所自咸歸其功於龜山先生蓋以周程二三子發明孔孟不傳之祕於絕學千五百年之後演斯道之脈而延之俾常行至今者非先生之功而誰功傳曰道待人而後行當宋運中否假使世無先生則無朱子矣無朱子則周程以上所傳之要堯舜以來相承之緒必至中絕其所關系豈細故也哉是以尙友古人者不徒論其世而必表其地也謹按先生自五世祖來居將樂初師程伯子於穎昌繼師叔子於洛得道南歸以授其徒羅仲素仲素之先豫章人也避地來居南平後徙於沙仲素於楊門獨能任重詣極以所得河洛之學授其同邑李願中而朱子淵源實於是焉出是三先生者皆劍產也而朱子亦生劍之屬邑尢溪夫以一郡之狹四邑之小二三百里之近百年之中乃有四賢並生於一時上承下啟以延千萬年道學之脈其地蓋視東周之鄒魯也昔孔子生於魯當成周之旣東乃欲興其道於東方蓋謂魯也然而竟不得如所志惟以斯道傳其徒曾參參以傳聖孫伋伋傳於鄒孟軻氏後世稱斯文之宗必曰孔孟稱文獻之邦則歸鄒魯云方宋盛時孔孟之道大行於河落之間是時尙未南渡也先生歸延平程子巳謂其載道之南其後果有羅李二先生繼先生而起以傳其道集大成於朱子今天下家藏朱子之書人習朱子之學夫孰不知其淵源來自紫陽而聚徒講授於考亭雲谷之間以發揮程學上遡孔孟之傳抑亦或有不知劍浦之濱九峯之麓乃朱學所從來之要會者矣苟非當路君子有以表章之夫孰知其然哉鄱陽蘇章蚤習程朱之書以明經登進士第歷官郎署來知延平府事慨然欲推所學以見於行首以化民成俗爲政恆謂世之論道學所興之地必曰濂洛關閩閩八郡而分上下玆郡實居上下之中西與建境其西之趨會府者沿劍津而下東與福境其東之朝京國者沂劍津而上或往或來何莫不由於斯閩中所產士以朱子爲第一流人物而閩士所建立者以重明道學爲第一等事功延平爲郡𨿽僻而小然其所關系甚重而大如此非但有光於八郡也於是與其同寅通判府事應元徵推官王鐸圖所以厚報祀而大顯揚之者僉曰三先生於南沙將樂舊各有專祠近又於郡城北隅合而祠之毋庸致力矣含吾儕新構公宇以爲朝命重臣駐節之所甫爾告成而未有名稱盍揭道南二字以爲書院之榜以示八閩士民與夫四方宦遊士大夫凡使節往來及以事經行者俾知玆郡爲道學重興淵源所自之地不亦韙與侯曰然遣伻來求記於予予旣推原斯道所以南之故及其書院所以名者如前又爲記其規制歲月曰書院在府治之東廣丈十有一長十有七前爲三門後爲廳事中爲堂最後爲燕息之所前後各六楹並翼以兩廂通環以周垣經始於弘治壬子春其落成則是歲之秋八月也

○賜進士題名記

太歲上章閹茂是爲大明弘治二年皇上奉天承運賢俊登庸之第一榜也故事旣賜進士第必立石太學以示久遠禮部臣以題名記請皇上以命臣浚臣於是時叨居讀卷之列而文武羣臣合辭上賀之際實與焉伏惟賀辭有曰天開文運賢俊登庸夫謂之運者气化流轉之名有天運焉有世運焉有文運焉天運則無往不復世運則歷數相乘若夫所謂文運者綜天經地緯之機顯神功化理之妙凡在宇宙間開辟以來三才之道五倫之教六經之旨萬事萬物之紀咸具於玆匪徒圖書字畫言詞藻繪而巳也蓋必天運循環否極而泰聖人應運而生握持斯世身任乎斯文在玆之責正倫理明經術以丕弘治道儲民俊而教育之掄士秀而登庸之資其彌綸參贊用人文以化成天下而文運於是乎興𨿽人之爲而天實啟之也粵自帝堯以歲甲辰開華夏正統以闡文教歷甲辰者六十又三十六年至宋祥興己卯而文運遂以否塞我太祖髙皇帝生應昌運以歲戊申開國建基以復中國境土載闡人文旣用興王良佐建大業垂大統以開一代文明之運然猶思所以爲聖子神孫可繼之道卽於次三年庚戌詔天下設科以起懷才抱徳之士明年親策之於廷歲乙丑遂定爲今制至是六千十二子再周天前後三十有七科矣肆我皇上亦以歲戊申繼統適符聖祖創業之年而次三年開科策士亦龍集庚戌也乃今三月望皇上禦奉天殿親出制策試禮部所貢士次其甲第賜錢福等三人進士及第楊旦等九十人進士出身祝祥等二百五人同進士出身彬彬濟濟鵠立於丹陛之下以聽鴻臚句傳揭黃榜於魏觀一日聲名徧乎天下文武羣臣公廷合辭以賢俊之名歸之爲九重賀於乎名歸則責隨之賢俊之名何可當也必爲一世人豪如虞廷之黎獻周室之克俊詩所詠之譽髦傳所稱之天民史所書之國士名臣然後足以當之不然碌碌庸庸冒賢俊之名而欲覬其登庸以享有爵祿可乎矧斯時也正當皇明千載特起之運聖神繼照世運亨嘉斯文之運至是益恢以大三光五嶽之气復完人文昭宣噫玆何等气運邪斯士也皆世所謂長才秀民傑然於眾人之中乘此气運之盛得以所學爲聖天子之所親擢將進而官使之以弘一代文明之治明良相逢上下交而其志同噫玆何等遭際耶當此气運有此遭際乃甘於暴棄而無所建明猷爲非夫也豈不負明時而玷大科哉

○江都縣學進士題名記

自黃帝正名百物以後有一物必有一名然物有時而盡惟名則不恃形以生而長畱於天地之間所以然者有聲音文字以寓之蓋聲音文字根於心出於口而具於點畫之間著於簡冊刻於金石者百世猶一日也自唐以來始有題名記盛於宋而極於本朝故事凡登進士第者刻其名於石列於太學而天下郡縣士有登甲科者亦列其名於學宮焉江都揚州附郭邑自昔稱揚一益二天下州郡之盛揚州爲最揚州屬邑江都爲最是以人才之生江之北淮之南者以是邑爲稱首𨿽然士生民中猶人生物中也天地間物生多矣然一物有一名名同而物無不同者惟人之生同一形體也而人之名則人人殊一人有一名千萬其人則千萬其名以至於億兆皆然自有此邑以來人生其間者何止億兆之億兆而名存於世也萬不一二焉漢以前不暇論也自唐以後揚州戶口見於史者在唐戶七萬七千一百五口四十六萬而人士之有名列傳者曹憲王紹宗李邕李墉及墉之孫磎僅五人焉在宋戶五萬六千八十五口十萬七千而人士之有名列傳者孫洙呂溱輩不過十數人焉而止彼生而具人形書於版籍登於天府者人人有一名也人呼之而巳應之久而至六七十年遽巳與艸木同澌盡矣而唐宋此數十人者夫何朝代數更而其名姓恆若生哉托之聲音文字之間然也然其所以得托於聲音文字間而有以爲不朽之傳者是豈無其故歟穆叔有言太上立徳其次立功其次立言是三物者所以壽其名於不朽之具也江都縣學自洪武乙丑開進士科以來登名黃甲者往往有之然未有爲之題名者今知縣事會稽董君豫以名進士來尹於玆謂爲政以人才爲先治民以法不若以教報國以身不若以人思所以作興其人才俾其知所以奮發出而爲國家之用視事未久卽白於巡撫都憲張公督學禦史婁君太守楊君命工礱石題前進士之名以爲後進士之勸乃走書京師以記來請予故學穆叔之言俾勒諸貞石以示江都之士𨿽然徳也功也言也實之謂也而能立之則名在焉有其實斯有其名徒有其名而無其實後之人將指其名而責以其實實之無而徒名之有不若無之爲愈也無實之名非惟人不吾堪造物者亦將不吾堪矣可不畏哉可不勉哉

○余姚縣學進士題名記

名爲天地間不朽事蓋天地間萬形皆有盡惟名也者𨿽因形而有不隨形而盡其爲事恆不朽而長畱於天地之間是以自古聖賢形皆澌盡而其名恆彰彰故在歷百千萬世如一日然談之者不置口而聞之者猶知起敬起慕夫豈無自而然哉三代以來銘鼎彜紀太常載載籍皆其事也然各隨其世之所重而著其名以傳之不朽自夫科目之制興而世之所重者在進士科朝廷旣重之而士之得之者亦知自重往往有名於天地間者皆自此塗出也故所在學官輒詟石爲碑紀巳得者氏名以爲未得者勸宋以來則然矣今天下郡縣多有之而紹興之餘姚縣獨闕焉羅山胡瀛孟登以名進士來知縣事慨然嘆曰余姚爲兩浙壯邑入皇朝百有餘年浙以東士以文魁天下者僅五人而二人者出吾邑中而辛丑一榜天下三魁而吾邑又得其二某待罪邑中適逢其會所以紀其盛而昭之遠者職也因詟石爲碑具其事白郡守浮梁戴君琥適邑人張參議琳來因具書以請記於予爰自天開地辟以至於今人生天地間何限而其氏名著五經十九史中者蓋無幾嗚呼人而得一名於天地間夫豈易哉姚邑人著名史傳者自漢嚴光始厥後由科名發身者惟孫子秀一人列名宋史傳中他蓋未之見焉嗚呼一邑百里之間歷數千百年之久而垂名不朽者僅僅若此山川之秀所鍾者止此數人邪其餘皆與艸木同盡而此數人者恆昭昭而不朽於天地間其必有所自也夫聖朝進士科視前代加重而於掄魁之選尢重惟其爲上之人所重故天下之人莫不重之重之斯望之望之深而不副所期此責之攸歸也孟子曰惟仁者宜在髙位不仁而在髙位是播其惡於眾也然則有是名者紀於郡乘刻於貞石列於其學宮之中其播今而傳後非直一時在髙位也形去而名存長畱在天地間而不朽仁之名固假是以長存而不仁之名亦由是以長暴著不亡後之人將指其名而責其實而加之以仁不仁之稱吁可畏哉往者巳過而來者續之將若之何而可董子所謂正誼不謀利明道不計功仁者之事也立徳立功立言率以是而存諸心以共成天下國家之務是則天地間不朽之盛事也請以是代二君言爲邑人士後來者勸

○會通河土橋石閘記

皇朝因勝國會通河故道而深廣之通江淮漕以實京師餘六十年於玆矣然地勢多變天時不常盡人事者必隨時因勢以節宣之然後盡其用而利濟於無窮焉自河決陽武潰出張秋之後朝廷旣命大臣築塞之以復其舊矣然其間猶有所壅滯之處一時任事之臣隨所在而爲之防備非一所也河流經東昌府之堂邑縣境地名曰土橋其上流之閘曰梁家鄕沿而至是十有五里下流之閘曰戴家灣溯而至是四十有八里又三十里抵臨淸縣之上閘漕舟至此出會通而下漳禦僅七八里爾輒膠於淺而不能行日集而羣聚於土橋上下十數里間舟人叫囂推挽力殫而聲嘶望而不可至主漕計者病焉時山東按察僉事陳君善專理其境之運道議於此建閘以積水濟舟屢言於上而弗見報會都憲翁公巡撫山東所至詢民疾苦君乃以狀上公具聞諸朝天子可之下其議於工部仍命吏部設官如常制公得請躬蒞其處區畫事宜俾君專其事君計徒庸致財用授其屬東昌府通判馬聰等督工卽於所謂土橋者建石爲新閘凡其規制之廣狹長短與夫疏水之渠祠神之宇蒞事之署一如常度經始於成化癸巳冬十有一月之朔至明年甲午春三月告成於是水之渙散者有所朿而舟之往來者無所阻省常歲挑浚之役薪槁之費奚翅千百未幾公入朝爲地官少司徒而陳君亦升本司副使人之嘉其績而蒙其利者恆如一日歲丁酉陳君乃以書來俾予記之竊惟水生於天一而成於地六其大用在滋稼穡以養人生其生於天者旣潤其載穎之苗俾生生以爲民矣其成於地者復浮其旣粒之實俾陳陳以爲國計順天地自然之理平其勢以通其利非大君孰主張是哉君主張於上臣輔成於下此古者刳剡疏鑿之功所由興而後世河渠堰閘之利所由設也漕運之制𨿽始於禹貢而特盛於漢唐宋之中葉然所漕者江也淮也河與渭也彼皆因天地自有之勢惟汴出於人爲而其初意在於般遊後世特假之以漕焉耳惟我國家並建兩京據西北之形勢而用東南之財賦中間齊南魯北之境气勢衡絕脈絡中閡爰尋故道引汶泗循淮濟會通漳禦以達於燕於是則用丰而形勝益壯矣是則會通一河𨿽若有所因然昔人啟其端未大著其效若夫弘深廣運之功則有在乎今日也其大規畫大體勢固本乎朝廷若夫因時隨勢節備而曲通之者其任事之臣不爲無助焉予謹因一閘之役而推原其本如此以爲記庸以示夫後之人

○紹興府新修水利記

紹興居浙東下流凡鄰郡及屬邑之水多會於斯以入於海有東西二江焉東江於民無甚利害惟西江之水則會稽山陰諸曁蕭山四邑之民實資以爲利而亦往往有害於其間故昔官於玆有志利民者若馬氏之築鑑湖龜山之築湘湖趙彥倓之築海塘皆於是江焉以致其力其遺迹可考也𨿽然土地變遷古今異宜固有昔然而今不然者君子舉事視夫利之所在者何如爾又何陳迹之泥哉當是之時水散流以入於海利在於蓄水是宜昔人築塘積堰而禁民廢湖以爲田今則塘堰久廢之餘凡昔日汪茫沮洳之區莫不畇畇而芃芃悉成膏腴之壤四邑之民仰給以生生者非一日矣尙欲泥其迹而不知變更可不可哉此紹興知府戴侯琥水利之興所以異於前也歟侯以名禦史來知郡事下車之初問民疾苦知其所患莫急於水利之修乃躬臨其地而徧閱之以求其利之所在與害之所必至備得其實乃擇日庀徒於其要害處建石爲閘凡六在山陰之境者五曰新竈曰栢林爲洞者四以泄江南之水曰夾蓬曰匾陀爲洞者三以泄江北之水曰新河爲洞者二以泄麻溪五湖之水在蕭山之境者一曰龕山爲洞者二以泄湖湘之水蓋旁近溪澗之水下流皆胥會於小江龕山有閘以分小江之勢而新河之閘又並小江諸水悉引而西焉其所建置疏塞啟閉咸有法則斷斷乎必有利而無害必可經久而不壞諸費一出於官而民無與焉於乎若戴侯者所謂良二千石者非邪郡之耆舊封給事中張蘊輝父爲鄕人倡適節推蔣君誼以事來京師屬求予文以永侯之功於不泯竊惟五行之用水土爲大土爰稼穡而所資以生者水也水之在土也潛則泉發則源流之則爲川塞之則爲淵潤下之性固無往而非利也然或失所制則往往或能以爲害故水必賴土以制之人因其用畱其所不足而放其所有餘適夫過不及之中然後能成生物之功其大用在滋稼穡以養民生善用之則燥陽不能以亢濕陰不過於淫而艸木蕃蕪百谷用成矣此古之明王所以必謹於溝洫坊傭之制而世之良吏亦必舉夫疏通瀦畜之政有以也夫紹興古名郡吏治之載於史冊者代有其人而尢以興水利爲良今其遺迹或存或湮而百世之下蒙其利而仰其徳者恆如一日戴侯繼前人後而興此役𨿽不拘拘其巳往之陳迹而其利民之心則固昔人之心也後之繼侯者人人存侯之心行侯之政次第而推廣之則其利之在民者庸有旣邪於是乎書以爲記蓋美前政之良以啟後之繼者於無窮焉

○瀛洲橋記

水在天地間爲利最大爲性至險可用也而不可蹈可涉也而不可越聖人者任裁成輔相之道設卦以占其利涉與否而又制器以爲利涉之具順而行之爲舟爲筏逆而度之爲橋爲梁旣有其具則地之勢盡矣而人之行也不止地之形斷矣而人之行也不絕由是而極天所覆地所載之處無不可至焉閩爲東南奧壤川流不出其境舟固隨流沿遡上下於其境中若原陸衢途行所必由水中斷而地橫絕所以截流而渡者又必有橋梁之設焉建郡居閩之上游而建陽又居郡之上游是爲徽國文公講道之所其地視魯闕裏萬世道統闡於此四方書籍聚於此其邑𨿽小而其所關系甚大矧爲江淛入閩之咽喉八閩人北出而朝於京闕未有不由此者去縣治十里許舊有橋曰瀛洲在考亭書院之右昔元定先生謫道州文公先生嘗率諸生餞之於此蓋邑之最勝處也人士過此者想二先生之髙風大節必徘徊嘆詠而不忍去庶幾有感發興起之助非但以利濟往來之人俾其不病涉而巳也永樂丙申洪水泛漲橋圮者六十有二年矣成化丁酉瓊臺海澄靜之以乙未進士來知建陽縣事慨然以興復爲巳任始與寮寀熊傑輩捐俸以爲民倡適貳守古曹李君明以事行邑專委典史趙銘以經理之而董其役者耆民陳嬰丘童陳志翁泗僧鷲峯也經始於歲丁酉春三月告成則庚子歲秋八月也橋之下有石墩七上爲屋四十有一嗚呼物之成敗𨿽有五數而其所以成之者未必不由人之智識才力也方是橋圮時天之十干十二支相配至是一周而又過之中間蒞是邑者豈無賢令佐按是邑者豈無良守貳曁明部使者及是邦之人亦豈無市裏之義俠者邪然而卒有待於今日者有由然也昔孟子譏子產惠而不知爲政文公先生亦舉蘇長公言謂其有及人之小利無經世之遠圖嗟乎一橋梁之廢興固若無甚大關涉者而大賢君子往往以是而察其人之所爲所圖夫豈無徵之空言哉靜之初捨鉛槧之習以臨吏民卽能有餘力以及夫徒杠輿梁之事亦可謂識治體者矣𨿽然古者徒杠輿梁之成一歲事也若夫後世石梁之建則又以世計焉事尢難於古矣夫成之固不易而敗之亦不難文公先生記上淸橋欲後之君子知其成之不易相與謹視而時修之今玆橋在文公之鄕而予爲之記請卽文公斯言以爲其後之君子告焉

○唐丞相張文獻公開鑿大庾嶺碑陰記

嶺南自秦時入中國歷兩漢三國南北朝至於唐八百八十有八年丞相張文獻公始鍾光嶽全气而生於曲江之湄時唐髙宗咸亨四年癸酉也公生七歲卽知屬文十三以書幹廣州刺史王方慶是時巳爲張燕公所知年三十五登進士第授校書郎蓋公長於武后時不欲仕女主至中宗復辟之三年始出也玄宗卽位之初又策道侔伊呂科爲左拾遺內供奉開元四年承詔開大庾嶺路唐書地裏志謂開路在十七年非也當以公序文是年爲是燕公於開元十三年薦公可備顧問明年燕公卒玄宗思其言召公爲祕書少監集賢院學士知院事會賜渤海詔書命無足爲者召公爲之被詔輒成遷工部侍郎知制誥尋遷中書侍郎是歲又拜同中書門下平章政事又進中書令與李林甫裴耀卿並相林甫無學術見公文雅爲玄宗所知內忌之竟爲所傾而罷公在相位甫三年耳俄以周子諒事出爲荊州長史卒年六十有八公之气節文章治功相業者在信史百世共知自公生後大嶺以南山川灼灼有光气士生是邦北仕於中州不爲海內士大夫所鄙夷者以有公也凡生嶺海之間與夫宦遊於斯土者經公所生之鄕行公所辟之路而不知所以起敬起慕其非夫哉予生嶺海極南之徼在公旣薨之後六百又八十年甫知讀書卽得韶郡所刻千秋金鑑錄讀之巳灼知其爲僞旣而卽史考之史臣僅著其名而不載其言意其遺文必具也求之偏方下邑無所謂曲江集者年二十七始道此上京師遊太學徧求之兩京藏書家亦無有也三十四登進士第選讀書中祕見曲江集列名館閣羣書目中然木天之中卷帙充棟檢尋良艱計求諸掌故凡積十有六寒暑至成化己丑始得之乃並與余襄公武溪集手自錄出是歲丁內艱南還道韶適鄕友塗暲景旻倅是郡因話及之畱刻於郡齋公之遺文至是始傳於人間竊覩集中有公所作開大庾路序而蘇詵爲之銘意公此文當時必有碑刻歲久傾圮磨滅今陳迹如故而遺刻不存豈非大缺典歟每遇士夫之官廣南勢力可爲者輒爲凂其伐石鐫文以復當時之舊諾之而食言者多矣今上卽位之三年嶺北袁君慶祥由秋官屬擢廣東按察司僉事奉敕提督雄韶等府兵備臨行別予予復申前語君曰諾哉又明年以書抵予謂近得碑石於英山磨礲巳就將求善書者錄公序文及蘇氏之銘刻諸其陽屬予一言識其陰於乎天地大勢起自西北而趨於東南大庾嶺分衡嶽之一支東出橫亙江廣之間自此之南以極於海島奇材珍貨出焉戰國以前未始通中國也秦時始謫徙中原民戍五嶺漢武帝始遣將分路下南粵樓船將軍楊僕出豫章下湞水疑卽此途也然序文謂嶺東路廢人苦峻極行徑夤緣數里重林之表千丈層崖之下意者大嶺迆東舊別有一途公旣登朝始建議相山谷之宜革阪險之故以開玆路也歟玆路旣開然後五嶺以南之人才出矣財貨通矣中朝之聲教日遠矣遐陬之風俗日變矣公之功於是爲大後之人循其途而履其迹息肩於古松之陰寓目於新亭之下讀公之遺文相公之風度豈徒若晉人望峴山而思羊叔子哉萬世之後亦有過洛水而歌大禹如昔人者巳𨿽然公之功固大而著矣然使千載之下往來之人臨公遺迹而知開鑿之功眞出於公無疑傳誦感戴於無窮蓋亦有賴於斯碑之重建焉僉事君之功亦不可以不紀也君字徳徵贛之雩都人其家去此百里而遠蓋在嶺之北也君在太學時常建言國計大有補於時用是名聞遠近今持憲節於嶺南聲譽籍籍以知其進蓋未可量也予𨿽家嶺之南然去此幾二千餘里踰公薨之歲始見知於當寧而日薄西山無能爲矣所以追前人之芳躅而振發其聲華者不無望於嶺南北後來之俊彥而於僉憲君蓋惓惓焉屬也幼有志尙友古人而於鄕袠尢所注意今年七十有二矣將歸首丘素願乃酬豈非平生一快事哉不勝欣幸勉爲書之畀以刻焉

○延祥寺浮圖記

延祥寺在南雄府治東二里宋大中祥符間僧祖善始建也寺有浮圖在佛殿之右以級計之凡九以尺計之凡若干世傳爲異人所剙蓋以其陰晴有影者三故也佛之教行乎中國中國之人所以崇奉之者無所不至廣其寺宇嚴其像設而又累木石以爲浮圖中國之有浮圖蓋自孫吳時僧康會剙於金陵始及晉南遷重加修飭天下仿而爲之於是下至偏州小邑無不建之以爲標表焉嗚呼其來也遠矣夫佛之教以寂滅爲宗固無有所謂身烏有所謂寺宇像設固無有所謂寺宇像設烏有所謂浮圖固無有所謂浮圖又何影之有是皆知奉其教之外而不知其內者也若是者非直吾儒所不道而深於其教者亦所不取焉抑予聞西竺氏之教法派相傳凡二十八代至達摩始至中國又五傳至盧能而止焉其始也達摩自南天竺浮海至廣州而北往中國其終也盧能自黃梅得道歸南至廣州祝發終於曹溪居焉遂不復傳是則禪教之興始終皆在於嶺南而雄都乃嶺南往來必由之道而寺適當其衝而浮圖在於是焉謂之異人之建𨿽不可必要之不能無意也意笏袍之士必有深於達摩之道知本乎內者寓於斯有與無必能辧之募緣重修者寺僧智廣主盟者千戶譚某興工始景泰乙亥八月畢工則明年某月也寺之先後修建不與浮圖者玆不載

○重修杭州石屋寺記

錢塘南髙峯之麓有寺名石屋卽吳越王所建大仁院也寺距西湖三里許中有巖石其下穹然空窈然深若屋然後人因以名寺鐫石爲阿羅漢像者五百餘其間泉石之勝奇詭萬狀遊西湖者必盤旋焉蓋杭之山南勝境也歲久而圮鞠爲艸莽之區者不知凡幾年矣成化攺元有比丘惠馨者自京兆來遊於杭歷觀陳迹慨然以起廢爲心結茅其間久之遊人至此者咸興憫念相率助以貲財鳩工聚材期復其舊若殿若閣若堂若廊廡丈室與夫山門橋塔之類咸以次就緒煥然一新𨿽未盡如往昔之壯麗然以一遠方之僧無所因起不假勢力一旦倏然成久廢之功蓋亦難矣歲丙申馨來京師介通政何公文璧欲予文記其成惟道不同則不相爲謀馨佛者也有所述作顧不於其同道而以屬之吾徒此亦可見天理之在人心有不容泯然者烏可靳一操筆之勞哉嗚呼佛之道吾不得而知之也所謂因果所謂緣業彼之深於其道者亦在所不取況吾儒哉然以予觀之其徒之所不取者顧猶有可取者焉彼其衣敗色之衣食棄余之食上於諸佛乞法下於檀那乞食其教之所謂比丘者蓋如是彼佛立教而以是名其徒蓋欲堅忍其心使之不外慕而專一於內以求其所謂最上乘者其於世間一切紛華聲利美好端麗之物視如土苴𨿽其君親眷屬有所不顧頭目手足有所不惜況外物乎夫如是然後謂之得道道必得然後謂之髙僧今世所謂髙者往往華服用精飲饌居則侈屋宇出則盛騎從甚至爭總攝之位購住持之檄終訟以告訐持挺以相向至於犯戒律違規約則又其日用常行事耳若是者豈佛教使然哉𨿽然彼爲此者其心蓋亦了然知其不足以得道成佛也顧業巳爲之舉世皆然吾亦姑爲是以衒俗耳於是大言以自蓋虛喝以相脇遁辭以遷就謂夫一坊有爲之法皆小善有漏之因付佛祖於一棒視道法以矢橛嗚呼佛之道果如是否乎吾不得而知之也比丘惠馨敝衣糲食苦心極力銖積寸累以興起此寺於百年廢墜之餘所謂堅忍而專一其心於內者蓋或有之矣其於比丘之名庶幾矣乎是則可取也何公非佞佛者爲之請記予故不辭而爲之書如此西湖之上佛剎之盛甲於四方遊僧之所必至刻石於此以示之必有是予言而知所擇者於其教未必無所補也豈但紀其成造歲月而巳哉

○天妃宮碑

天所覆者地也地之盡處海也海之所際則天也蓋气之積爲天而凝結以成地所以浮乎地者水也水源地中而流乎地之外其所委之極是則爲海海之大際天其爲體也甚巨而其用則甚險而莫測焉冥冥之中必有神以司之然後人賴之以利濟中國地盡四海自三代聖王莫不有祀事在宋以前四海之神各封以王爵然所祀者海也而未有專神宋宣和中朝遣使航海於髙句驪挾閩商以往中流適有風濤之變因商之言賴神以免難使者路允迪以聞於是中朝始知莆之湄洲嶼之神之著靈驗於海也髙宗南渡紹興丙子始有靈惠夫人之封紹熙��加以妃號元人海運以足國於是配妃以天我太祖髙皇帝革去百神之號惟存其初封迨我太宗文皇帝建國幽燕初資海道以饋運繼又造巨艦遣使通西南夷乃永樂己丑之歲詔中貴鄭和建宮祠神於南京之儀鳳門太常少卿朱焯賫祝封神爲護國庇民妙靈昭應弘仁普濟天妃京師舊有廟在都城之巽隅大通橋之西景泰辛未住持道士丘然源援南京例請升爲宮然規制尙存其舊弗稱宮之名也成化庚子然源乃募財鳩工拓大而一新之旣成礲石爲碑介天官副郎雲間張天駿徵予以記惟天爲大物不足以儷之儷之者地也地之所以爲地具山與川之形以成然山有限界足力可以盡之惟川之爲川液融於地气通於天形浮於地之外而委於天之際以爲海源源之流積而不溢也炎炎之焰暵而不幹也汪洋浩渺之浸無所如而不相通也是則海之大與天同而司海之神稱天以誄之而且假以伉儷之名厥亦宜哉今海濱之地神祠在在而有矧玆京師密邇天宮凡天下之人浮海以利涉欲之北東南西以盡乎輿地之所止而又外而極於車轍馬足所不至之域其啟行也咸於是乎伊始焉祠神之宮而無壯大髙廣之制豈得爲稱哉玆其稱矣人侈其觀則神妥其靈神妥其靈而益著其感通利濟之效俾夫怪風駭濤之險等於平夷足國之用於無窮廣帝之化於無外凡天所覆之地神之靈無不在焉國家祝號祭秩之典其與之永永無極也予生海之南備知海之大而險�之功之駿而捷也旣爲文畀張君書以刻石而系之以詩

皇明聲教兼華戎車馬絕迹舟以通飄飄一葦萬仞中崩雲屑雨掀巨風死生瞬息歸溟蒙誰能拯濟神之功一念所至靈斯從收風平濤攝蛟龍神光閃爍來半空驚波駭浪平地同徽章懿號昭皇封峩峩廟宇都城東天下祀典始此宮千禩作配齊穹窿國祚與之無終窮

○茅山復古堂記

茅山崇禧萬壽宮古有別院曰威儀唐道門威儀鄧煉師所剙也宋秦丞相檜之家鄰於玆重爲修建其夫人曁子熺所施繡像至今猶存後人因號爲檜堂云歲久而圮國朝永樂初正一湯公希文承其師王懶云命大加修葺適中書舍人臨川吳均過焉謂曰此堂建於唐至今奚翅七八百年可謂古矣久廢而興豈非復古乎宜名之曰復古爲更書其扁焉天順丁丑希文旣退居嗣其教者華陽洞靈官湯與慶也湯臨終惓惓以護持斯堂爲囑成化丙戌不戒於火遂成灰燼與慶深以負師遺言是惕是懼罄資節費鳩工聚財卽於明年春三月按其舊址而重構之啟土之初於地中得錢一上有文曰萬壽復古眾傳觀之咨嗟贊嘆以爲堂構之所以復古扁之所以更易信皆出於前定有非偶然者矣是冬十有二月旣巳告成矣又歷九年是爲成化丙申與慶慮其久而後之繼承者莫克知所自也爰來京師介其鄕進士徐君傳求予文記其歲月予詰之曰堂以復古名所謂古者復其規制而巳哉無乃亦欲復其道乎哉若止於復其規制夫人能言之徵於其徒可也何用徵諸吾儒乎哉自斯堂言之由今而視唐謂堂爲古可也若以華陽言之由威儀師而視三茅君則唐非古矣𨿽然三茅君所以成其道闡其教又必有所自始所自始者豈非尢古者哉予請推道家之所攸始以示夫居山道學之士俾其知古之所在由是而之焉以復之何如與慶曰然夫道家之說始於老聃氏老聃氏之言備於所謂道徳經者道家之有道徳經猶儒之有魯論也學道之流顧乃專力乎行禱祈之事而孜孜焉於其所謂度人延生之說而於五千言道徳之宗一切置而不問是欲入海者不涉江河而游泳於溝洫之間而能有所至者未也何者道原於天具於陰陽凡有形有气者莫不有此道也老聃氏出乃卽所見而明之以爲一家之言宗其教者乃私以爲巳有曰此道之教也夫道之爲教𨿽宗於老氏而道之所以爲道者固不專在是亦不止於是等而上之拓而大之則固有在矣𨿽然道固無所不在而人所從以入則必有其徑焉彼所謂徑者五千言是也學者必由是而之然後可以入道後之居玆堂者其尙威儀師三茅君由三茅君而老聃氏而達乎黃帝氏以極於洪荒開劫之初太一函三之始必如是而後可謂之復古

○莆田柯氏重修祠堂記

莆田柯氏世居其邑東南之安樂裏柯山下村居皆柯姓也柯之先當有宋盛時構屋數楹以爲族人總會之所名以都廳又於廳之東建祠堂祀其始遷祖贈承事郎昱及其子海丰令新之處士輝之蓋數百年於玆矣子姓環祠而居者毋慮數百家世遠而派分歲時祭薦𨿽各於其寢室至於報本反始之祭咸必會於斯焉歷宋元迄於國初屢修屢壞至承事公十一世孫徳平乃慨然撤其舊而新之木石工作之費一出諸巳而族人弗與焉時正統己巳歲冬十月畢工則明年夏五月也規制位設一如其舊旣成釁而祀焉自是歲事有常族人畢來序列以禮秩秩以恭衎衎以和僾然眞若見其神之顧歆翕然咸興其尊祖敬宗睦族之心人不以居異而疏情不以服盡而遷數千有百人皆曉然知其出於一世一人之身也嗚呼懿哉徳平公旣捐館捨若干年矣未有爲之記者今其孫詹事府少詹事兼翰林院學士孟時述其成之歲月俾予記之惟昔聖人作易於萃於渙皆系以假有廟之辭蓋以萃聚人心而收其渙散俾咸推一本之歸莫有要於廟祀者故古昔盛時天子至於官師皆得立廟以祀其先天子以萃天下之人心諸侯以萃一國之人心大夫以下則萃其一家一族之人心也自封建廢而世祿族居無常制私家之廟議卒莫定宋儒始殺廟制以爲影堂旣而又以祀影非禮而更爲祠堂然其祀止於四代世固巳罕行之又況能推原所自來以及其始遷之祖如柯氏斯祠也哉夫當世數久遠之後族屬分散之多情與服而俱盡泛然相過而適然相值蕩然如途路之人渙散而不可約朿一旦凝心固志聯絡親比尊卑以世長幼以齒咸遡流以䢐源循枝以返根是孰使之然哉玆蓋有功於世教甚大非但一家一族之事而巳也或曰古者廟數官師一士二大夫三宋人始有四代之祭泥古者猶謂其踰禮況又推而上之也哉嗚呼古者一家受田百畝今世營利殖產者乃至十百倍於古舉世安之顧於反本始序昭穆之舉而獨以爲非古政昔人所謂寧去小違古而就大違古者也豈非惑與予因學士君之請勉爲書此以示其後人且以解或人之疑

○稽古軒記

天地有初也生民有初也凡天下之萬事萬物亦莫不有初也自吾有生之前以遡夫天地生民事物有初之始皆古也今時所謂古乃昔時之今非物有古今也時焉而巳昔文公先生作小學書以教萬世始於立教繼以明倫敬身而終於稽古蓋歷傳記接見聞紀述古人之嘉言善行以實前言也人生八歲入小學則以是教之所以端其趨向廣其見聞而示之以法則也海南節使周遠士毅自幼開敏異常方入小學時從師讀文公是書則慨然興起知所向往稍長嗣祖職以僉衛事公暇輒親近儒生購求書籍庋於軒窻之中時會師友以講閱焉扁其軒曰稽古蓋有取文公立教之意也以予鄕先達與厥祖廣平公爲夙契世有通家之好求予文爲記予惟稽古之言始見於虞書之堯典舜親授受於堯僅再世也虞廷史臣述堯之事遽以稽古爲言由是觀之所謂古也者非必閱世久遠也則𨿽父子易世之間咸可謂之古矣𨿽然古豈易稽哉昔秦延君解堯典粵若稽古殆三萬言自堯至舜一代尙然況生千載之下而欲考千百載以上之事世代遼邈典籍浩繁必欲一一以盡之非窮晝夜竭心思耳目之力一息不容少懈者豈易能哉是以古人有近思切巳之說焉士毅出自武冑食世祿以爲武官從業者武事所聯比者武將所統馭者武卒近而思之切於巳者尢在武焉予願士毅公退之餘涉獵討論之際遠歷乎傳記近接乎見聞以求古人之嘉言善行究諸心而服行之無斁焉古人嘉言有所謂委質爲臣無有二心也食人之祿則死人之事也巳所不欲勿施於人也躬自厚而薄責於人也臨事而懼好謀而成也貴謀而賤戰必爲不可勝以待敵之可勝也母恃其不來恃吾有以待之毋恃其不攻恃吾有所不可攻也古人善行有所謂說禮樂而惇詩書者與士卒同甘苦者以全取勝先計而後戰者先國家之急而後私讎者雅歌投壺𨿽在軍旅而不忘俎豆者蕩佚簡易寬小過而總大綱者擇古人言行而取之以爲吾身今日之用𨿽聖賢切問近思之學不外是矣豈但一武將之事而巳士毅勉乎哉毋徒慕其名而必旣其實也誠如是予知廣平公於九原之下知其孫能稽古論以服行之又聞予以言而獎勵之地下有靈殆將粲然而撫掌矣乎於是乎記

○竹坡記

竹之爲物取象於易任土貢於書播詠歌於詩具儀物聲音之制於禮樂植物之見錄於經也莫備焉是以大雅君子寓志於物者恆有取於斯安成吳先生掌教南雝時齋居之旁有積土如坡然坡之上有竹十數竿散陰覆軒墀間先生退自彜倫堂諸生執經問難者日造齋下憩竹之陰以俟先生之誨當天日晴明之時淸風徐來綠陰滿庭先生布席於玆橫經其前諸生雁行立以序進而質所疑讀易者以蒼筤問讀書者以筱蕩箘簵問讀詩者以菁菁籊籊之義問讀禮者以箭筠笏本管鑰簫簧之類問先生一一答之盡其詳諸生充充然各有所得也乃揖而退先生語侍者曰向者之問殆有啟於吾心矣乎吾平生於物百無好也獨於竹焉嗜之不翅義理之悅我心六經者義理之所自出也而竹之用備焉吾之所以取於竹正以是耳向者之問非徒啟於吾心殆有所契矣乎小子識之於是以竹坡二字揭諸齋居之楣因而以自號焉明日諸生聞而嘆曰先生六經之宗師天下學者所取正焉者也本六經以取竹一洗晉唐以來詞人墨客之陋其諸異乎人之愛之與自是相率咸以竹坡先生稱先生焉未幾朝廷以纂修事召先生來史館予忝在執筆之末先生間以語予且曰竹無處無之南雝吾不復往矣兒曹輩知吾所愛在此也乃於家居壺丘之東營齋居築土坡植修竹與南雝等以待吾之歸老也幸子爲我記之予不敢以弗文辭因次第先生與諸弟子答問以爲竹坡記俾天下後世知以六經取竹者自先生始

○栢庭記

增城有隱居之士廖其姓植栢滿庭日哦其間客至則曰子姑去毋亂吾吟思徐徐於於樂以忘憂亦猶崔丞之於松也客有來京師舉其事語予者請優劣之予曰廖君則優矣客曰何也予曰君隱者也不事事而自適其適宜矣彼食君祿佐其長以牧其民顧乃窮日力以吟哦漫不可否事自爲計得矣如民何是則君爲優矣客拜曰先生之言韙矣敢請一言以記其所謂栢庭者可乎予曰古人所謂記者所以載其建置之規制紀其歲月之始末今廖君植數栢於庭除之間非有規制可載歲月可紀也焉用記爲哉子意不過欲推明其志操之所在而巳君乎得無欲厲其堅貞之節以守其歲寒之操矣乎若然可謂有得也巳矣彼其百花之艷冶眾木之敷榮非不可愛也人皆競之而君獨不之取焉謂非有所得不可也然則何得乎禮不云乎禮之在人也如松栢之有心也志其在此歟傳不云乎歲寒然後知松栢之後凋也操其在此歟請以是記之如何客曰他人有心予忖度之先生之謂也請書之遂次第其與客言者以爲栢庭記廖君名某所謂客者其甥太學生顧華也

○愛竹居記

古之人以竹爲用至後世始以竹爲玩焉自黃帝命伶倫取竹於嶰谷以爲律呂虞庭之韶笙簫與焉至周則竹之用備矣或以爲簡或以爲笏或以爲籩無非以爲用也漢魏以來猶然晉世始以風流相尙不事實用於是有竹林之遊然猶未聞有愛之者愛之者實權輿於王子猷自是厥後騷人達士聞風相尙取以爲號用以比徳慕其虛者有之尙其節者有之而愛之者益多矣廬陵劉君隱居不仕他無所好性酷愛竹環其所居間植竹數百竿命其裏曰金竹至其孫章不忘先祖之所好因自扁其所居之室曰愛竹蓋以先祖手澤所存非若晉人之愛也昔蘇長公有云醉翁行樂處艸木皆可敬夫慕其人者於其所行之處一艸一木尙且加敬之矧爲其後而於其先人之所親植者乎章之愛竹也宜矣公之敬艸木者尊其師也章之愛竹者念其祖也於師也則敬之於祖也則愛之愛之仁也敬之義也然則章之愛是竹也其亦出天理民彜之不容巳者乎章之季父郡博先生掌教吾郡今來京師命予爲記故不辭而爲之云

○牧庵記

旰江兪大有振明自幼究心易學用漢京氏納甲法以六十四卦三百八十四爻定人之吉凶悔吝而處其從違趨避爲人子言依於孝爲人臣言依於忠如嚴君平所云者乃就六十四卦中取謙之一卦三百八十四爻中擇謙之初六一爻得孔子象辭牧之一言以自處扁其齊居曰牧庵因以自稱振明幼有用世志旣而事多不如意僅得掌蔡駙馬都尉家教予嘗延振明教幼子昆不幸殤亡振明因從予遊暇日以庵記爲請按爾雅郊外謂之牧周官牧人小雅考牧牧畜者也虞十二牧漢十三牧牧人者也詩所謂自牧歸荑易所謂卑以自牧其牧巳者歟廣牧畜之法以牧人斂牧人之法以牧巳振明之意蓋有志於謙初六之君子謙而又謙而期以保有終之吉乎是則然矣𨿽然振明以柔和之資謹厚之性處下位而安貧寠不患其不卑也卑之又卑素有也有終之吉可保也予奚容贅哉抑聞之牧之義有三有守有養有策守者欲其不逸於外養者欲其常有於中策者欲其不落於後孟子曰求牧與芻其養者歟卜式曰惡者輒去毋令敗羣其守者歟莊生曰視其後者而鞭之其策者歟振明守大易之訓用三氏之言道徳仁義以爲之場圃前言往行以爲之芻秣禮法以爲閒校敬蒠忌以爲鞭策夫如是庶幾盡所以自牧之道乎吁用牧畜之法以牧巳旣馴且熟然後推之以牧人還又以之而牧物本諸巳以仁民仁民而愛物聖人之道也謹以是記牧庵振明宜服膺之毋斁

○野花亭記

禮曰天地溫和之气盛於東南五嶺地當中國之南而吾郡又居五嶺極南之徼天之暘明貫通於四時地之淸淑旁鍾於庶類是以物之生於斯也形瑰奇而色鮮華味甘美而气馨香獨異而且多凡他郡所有者多有之而其所有又有他郡所無者予自蚤歲麤知讀書卽有意於物理之學而於花卉亦傍及焉凡名具於載籍文字間徧卽人家園圃求之亦多有其所無者無幾爾而時又於載籍文字之外得其無名者甚多意謂方名不同耳他處或有未可知也及遊郊野山澤中所見愈多中有甚奇特秀絕者詢之土人或有名稱或無名稱不止一類意謂遊歷未廣安知他方無其類邪旣長渡海而北歷髙雷之境抵於羊城由是溯湞溪踰庾嶺沿章江而下浮大江歷吳楚齊魯宋衛之境以達燕京所至遇士夫博雅好事者往往詢之所見不過同此數品其間載籍文字所具者亦或有未識焉或此以爲是而彼以爲非迄不知所定於是乎嘆曰花卉之生於中州可謂幸矣然人且猶有不盡識者矧不幸生於遐外之域者哉其不見知於人無足怪也是𨿽有瑰奇之容華艷之色芬芳之气亦無由以表見於世惟自生自落於荒山野澤間與蓬蒿榛荊伍而巳一何不幸之甚哉使誠一日有所遇焉將之而北與他方所有者相比較固未必盡出其下或超而出之者亦未可知焉而彼生得其地遇得其人方見植之於庭階之前培之於盆盎之內滋之以膏腴沃之以潔淸慮其弱也扶之以竹恐其燥也蔽之以蓬虞其或爲物所傷觸也而又護之以欄檻朝視夕顧以覬其長成開發迨其及時而開也設具召客以賞之分題賦詩以詠之詠之不足而或又寫之以圖不幸爲風雨所摧敗焉相與嗟悼之無巳若是者豈其物一一皆足以動人哉得所處也歐陽子有言凡物之幸不幸視其處之而巳予與是花同處遐遠之域目親見之者多矣皆他方之所未有者也其容其色其香一皆出於天然而未嘗假毫髮之人力且猶如此使其得與於人家苑囿軒墀之末而受園丁之培養爲士夫之賞識殆將與之爭妍競秀未必盡出其下也其如所處不得其地何予每見而憐之思欲移入家圃中因其類而命之以名名有未雅者爲更之有志久矣歲己醜聞先妣喪歸自禁林明年抵家又明年始免喪乃謀於鄕友好事者徧於山野艸澤間遇艸木之花卉苟可以入目供鼻者盡移植吾學士莊中前後致數百種爰於其中構一亭以爲賞玩之所名之曰野花亭意將待其封殖旣成之後標其名而繪爲圖每種各詠以一詩使艸木之生吾土者𨿽不幸不見賞識於中州士大夫而亦有聞於吾鄕之人或可由是而傳播於四方焉惜乎客土新培气脈未屬旣而萎槁者幾盡予爲程限所薄遂爾北上竟未克如所志而重嘆是花卉之不幸也𨿽然予發種種矣不日上章乞骸骨聖天子幸憐其老而賜之以休閒尙當成其素志安知其不終幸哉朝回無事坐願丰軒中時春雨初霽艸木競茁忽然動家園之思信筆書此寓歸俾子惇刻置莊間以爲亭記用著吾志以示夫鄕之人𨿽然是記也豈直爲野花發哉

丘文莊公集卷之五

●丘文莊公集卷之六

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

記﹝二﹞

◆記﹝二﹞

南海亭岡黃氏祠堂記

闕下林氏孝友祠堂記

忠愛堂記

永思堂記

重恩堂記

存耕堂記

經訓堂記

甘節堂記

春和堂記

鍾秀堂記

思補堂記

沖和堂記

葑溪艸堂記

東郭別墅記

半山亭記

松軒記

梅軒記

林軒記

博雅軒記

淸風樓記

長樂居記

云軒記

畱耕亭記

進學齋記

雪筠記

南溪小隱記

蒙溪淸隱記

可繼堂記

○南海亭岡黃氏祠堂記

古人廟以祀其先因爵以定數上下咸有定制粵自封建之典不行用人以能不以世公卿以下有爵而無土是故父爲士而子或爲大夫父爲大夫而子或爲士廟數不可爲定制且又仕止不常遷徙無定而廟祀不能有常所漢魏以來知經好禮之士如晉荀氏賀氏唐杜氏孟氏宋韓氏宋氏或言於公朝或創於私家然議之而不果行行之未久而遽變或爲之於獨而不能同之於眾或僅卒其身而不能貽於後此無他泥於古便於私而不可通行故也至宋司馬氏始以意創爲影堂文公先生易影以祠以伊川程氏所創之主定爲祠堂之制著於家禮通禮之首蓋通上下以爲制也自時厥後士大夫家往往仿其制而行之者率閩浙江廣之人所謂中州人士蓋鮮也嶺南僻在一隅而尙禮之家不下於他方南海亭岡黃氏世有顯宦其先世在宋爲奉朝大夫者自淩江南徙以來今若干世矣其六世以前惟單傳六世以後支庶始繁衍自是又若干世至處士洪僧者爲黃氏世嫡乃謀於眾曰吾儕承先世貽謀以有今日爲子孫者人競殖產以自私顧使祖宗無棲神之所於心安乎盍相與建祠堂眾曰然於是擇地於所居之東如家禮制建屋一堂三室以爲祠堂堂之前有亭翼以庖廚齊沐之所外爲三門繚以周垣樹以松栢專俾僮僕一人司啟閉焉規制如家禮而少異也置祭田具祭器晨必謁出入必告面正至朔望必參歲時伏臘及有新物必薦有事必以告四仲之日及忌辰必有事於正寢一一按家禮以行蓋自天順己卯經始明年庚辰成而釁祀之至是歲己丑天運一周矣處士子玶曁其從子瓘以鄕貢進士辭校官卒業太學援例寧覲將南還介友人封部大夫馮君宗轍來徵予記按禮大夫士有田則祭無田則薦是有土者乃得廟祀也古者有田則有爵今有爵者未必有田而有田者往往多在於編民今世拔士於民苟服章縫習詩禮是亦古之士也矧又時有掇科躋仕𨿽比古之大夫亦未爲過旣名爲士大夫而又有世業之田則立祠以妥先靈置田以給祭需私家之事執有先於此者然世人果於殖產而不果於行禮急於貽謀而緩於報本有能特然興舉古禮以報先徳以訓後昆若黃處士者豈非家之孝子族之宗英者乎是宜書之俾玶持歸鑱於石以示其後人使知其所自其尙繼繼繩繩守而有之以弗廢墜哉

○闕下林氏孝友祠堂記

八閩著姓以林氏爲第一林氏尢著於莆中莆中之林首稱闕下蓋自晉永嘉之亂八姓入閩林居其首在唐九刺史並仕著名當代然列名史傳以大有聞於世者則自福唐尉攢始焉載在唐書孝友傳者可徵也攢以孝聞於朝有司於其門立雙闕以旌之世因號曰闕下林家始立於唐貞元丁丑其後歷宋嘉佑庚午大觀戊子紹興丙寅乾道己丑紹熙辛亥凡五加修葺舊有祠在闕之左歲久祠廢雙闕故址薄於社且在城外今成化乙酉翰林修撰燕山嶽侯正來知興化府事從其遠孫孟和請出白金爲倡俾孟和率其族屬理宗懋等協力鳩工遷祠堂於郡城中烏山之陽築土爲雙闕如其舊制仍其舊扁曰孝友用唐書名傳意也祠祀始來莆之祖饒郡太守萬寵公而以福唐公配焉自是而下世昭世穆列祀於左右歲時族之長者率其族人祭告如禮祠成其宗衮翰林學士恆簡先生旣爲紀其本末今國子監丞大猷復以記見屬夫自唐人修隋書列孝義於傳宋編唐書因之以傳孝友所謂孝友之士著名一代者凡二十有五人如李知本張孝寬之儔今世之望淸河系隴西者果孰爲其後哉二十五人之中惟闕下一林獨著於閩中數百年如一日焉此無他文獻足徵故也在當時有歐陽詹爲之甘露述其後呂夏卿預修唐書著其名孝友傳中而又爲之表其門閭與夫黃璞陳俊卿眞徳秀皆有所著述五人者皆閩產也而王十朋又以閩中良二千石爲歌詩以贊揚之我文廟禦纂古今孝順事實以爲書亦具載焉此其所以愈遠而愈彰者有由然哉噫文章之傳旣足以示遠云仍之賢又能以紹美孝友之祠旣廢而復興夫豈偶然之故哉謹按周禮春官家宗人之官掌家祭祀之禮則家有祭祀尙矣蓋古之典祀者以宗名在國爲宗伯在家謂之宗人宗以廟言禮始於親親親親非廟不統有田有祿之家所以別姓收族以尊祖敬宗必在於宗廟焉故也今世士無世祿大夫無采邑然而業爲士者或仕而爲大夫其子孫或受祿或宜稼皆得以追養繼孝故時制𨿽不立宗人之官而人家則不可無宗廟之祀然而說者卒謂祀當止於四代過則爲僭盍觀曾子之言乎愼終追遠民徳歸厚若祀惟四代而止則世之玄孫往往有逮事髙祖者豈得爲遠哉又何用追爲子程子謂冬至祭始祖立春祭先祖文公載之小學書中以爲範玆蓋百世人家通行之常禮也況有孝徳如林氏者哉古稱盛徳必百世祀孝爲百行之本徳莫盛焉闕下之林獨望於莆閱六百年其後裔猶合族以祀其十六世之祖盛徳之後何其遠哉爲其後者其尙是繼是承以勿替引之拜祠宇者萃渙散之心望闕門者起繼述之念以孝友傳家而移以爲忠施之有政則莆中之林歷千百年恆爲八閩之望雙闕峩峩世家封植與史冊所著孝友之名長赫煜霄壤間而永存矣大猷字子道謹敏誠恪崇尙古禮克紹其世業云

○忠愛堂記

皇朝開國元勛義兼親賢徳業並隆者首���正家昭靖王生際大明啟運之初輔我太祖髙皇帝光復中國帝王之統建萬世大功爲一代全臣子孫嗣守西南陲世以忠愛傳家上報國恩下安民社閱七朝餘百年於玆矣世及承延昭穆繼述人人同此一心有如一日然者凡其所存所行何者而非本祖訓以衍家傳者哉然而循循然終身爲之而匪懈渾渾然日用由之而不知行乎巳者習以爲常施諸人者忘其爲惠蓋巳非一人一世矣今太子太傅沐公琮始揭忠愛二大字顏於髙堂之楣蓋摘太宗文皇帝禦制書中語也用以示其後人俾其知先世所以積累者厥有本原而有所效法綿世賞於無窮引廟享於不替蓋據事理之要會以示標準者焉間介侍禦張泰以書來京師徵浚言以爲堂記夫自古創業垂統之君必兼親賢而並用武王創周分宗支爲五十三國崇親也髙祖興漢封功臣爲一十八侯尙賢也我聖祖膺天命肇基大業法古昔帝王並用親賢之制列爵分土崇徳報功眾建親王以爲藩屏大封功臣以爲楨幹非宗姓後不得專土生爵公者卒乃追王昭靖王於二十有二親藩之封九公十八侯之列𨿽若不預然於玉版屬籍有剝接花木之契盟府丹書有開拓疆宇之功其於親賢之義蓋兼之也故卒受王封配享合宮俎豆於六王之間子孫世守西南一方民兵錯雜延袤數千里視古諸侯胙土之封連帥分閫之任一時勛戚家無有也於乎盛哉浚待罪太史於祖宗典故竊與有聞伏讀太祖禦制文集其貴王爲西平侯也錫以誥文有曰當幸逢之初釋難之恩夢寐神交之報不忘而結之以究心利濟永爲多福之語及讀太宗爲善陰騭書敍王善行之實有曰處心仁厚樂善好賢小心愼密恩信遠孚犵獠畏愛非忠君愛民之至何以得此而以嗣續昌盛與國咸休徳厚流光之語終焉嗚呼聖言萬世如見天下家傳而人誦之荒陬異域庸人孺子孰不知沐王忠愛之名殆將見與天壤同休也功庸旣巳著效於當時而又以遺畱於後裔子孫相繼以爲傳家之學忠國之本治民之譜人人持循而不悖世世遵奉而不疑惠襄侯以是而克負荷忠敬王以是而啟國封武襄伯以是而固封守榮康公以是而靖叛亂今宮傅公主宗盟膺朝廷重寄位上公總重兵鎭邊方於凡世家所傳懿徳茂實旣以身體而力行之矣玆又申明前人之心事昭示後人之軌範非徒空言而巳也二聖所以期望之者於是乎信而有徵矣爲沐氏子若孫若曾玄若來以晜若仍以云蔭授而祿食耕采而復家者登斯堂也覩斯扁也目擊而心惟原祖宗之心報國家之恩一夫不獲時予之辜非但居大業秉重權者然也苟有一命之秩一廛之受一力之隨鹹舉諸心而加諸彼𨿽兵農臧獲之賤驃爨犵獠之蠢昆虫艸木之微必使之皆得其所而盡其天年愛施乎下卽所以忠報於上也互相講究交相勸戒推演昭靖王之初心體悉宮傅公之至意則夫天語所謂多福所謂流光所謂與國咸休於爾沐宗永永無極矣其念之勉之毋怠毋忽

○永思堂記

八桂李君純名其所居之堂曰永思著不忘也玆以安順知州秩滿考稱升江右之袁州府同知過予屬以堂記泣而言曰某以承義方之訓出就外傅叨以經學發身賢科以有今日皆吾先考妣積徳教訓之所致也享有祿位積以年所身晉榮而家稍裕而吾親不待矣嗚呼痛哉譬則種樹焉木旣榮而就實矣憩其陰而食其實者非前日栽培灌漑之人也興言及此有人心者寧不戚戚然於中邪此吾堂所以名也予聞君言而悲之君之思亦吾之思也卽吾之所以思者以記君之堂其殆有合哉夫人子有此身也合父之气母之血以成形形具而理寓乎其中其主宰者謂之心心之官則思也父母之於子其初本一人之身旣而分焉分則離離則漸以遠於是乎有思思而不可復見於是乎永思永思云者終其身之謂也吾有一日之身則有一日之思吾無此身則無此心無此心則吾一念思親之心方從而息耳終天之痛庸有極乎是故禮之所謂發於容體言語飲食居處衣服思之寓於哀也致於居處笑語志意所嗜所樂思之寓於齊也或見乎其位或聞乎其容聲或聞乎其嘆息之聲思之寓於祭也然此皆因事而思事過則巳猶之二也盍思乎吾之身果從何而有哉吾之身親之遺也凡吾之身形自一孔以上气自一息以上理自一念以上皆親之餘也親亡而吾存所以气聚血凝而爲此身者固無恙也親何嘗亡吾何嘗存是故無一體而非親無一事而非親無一物而非親心心念念恆在乎親身之所在親之所存一息之存一息之思其斯之謂永思乎吾之所思若是君以爲何如君起再拜曰子之思亦某之思也請書以爲永思堂記

○重恩堂記

重恩堂者右軍都督李公顏其所居之廳事以侈上恩也公拓跋魏後裔唐賜氏李爲河湟巨族公之大考諱南哥率部落歸皇朝以武功起同知西寧衛指揮事世其官公之考諱英建功邊圉受制諭專節鉞錫誥劵封會寧伯旣而中微英廟復辟詔天下復功臣失爵者子孫錄公世襲都指揮使今制都指揮無世襲此蓋特恩云公感上異恩盡心竭力以圖報稱遇有所任使晝夜兢惕以圖謀之罔或少怠用是名稱籍甚會朝旨命文武大臣舉將材於是太傅會昌侯孫公吏部尙書姚公合辭舉公堪大任遂有都督之命俾佐右軍公𨿽生武冑而雅尙文儒一時所交遊者皆朝野知名之士恆以先會寧公生平好易學屢延經師以易授諸子冢子■﹝王凡﹞果用是經領京闈薦明年試中禮部恩賜進士第選授中書舍人縉紳大夫榮之立表以旌其門過者竦然歆羨咸曰入國朝來武冑固有登名儒科者然而侯伯子孫未始有之有之始自會寧伯之孫於戲事以希有爲榮矧策武功而受誥劵登文科而掌絲綸其爲榮也尢偉然其所以爲榮者非由上之人振作而錫予之曷克以臻玆哉是則一門之中三世之間冠蟬珥貂曳組鳴玉仡仡武弁烜赫於前雝雝儒紳委蛇於後何者而非上之恩哉夫恩出於一固以爲幸矧至於再至於三又將由是而底於百千萬而無巳也哉公也繼會寧之後開中書之先厥考勒功鐵劵爲國之勛臣厥嗣登名金榜掌帝之外制往者受恩於前久而彌光來者承恩於後引而弗替名堂以重恩豈不名稱其實哉𨿽然莫大之恩𨿽出於上而其所以致其來錫而致於屢施而疊被者則又在乎人臣盡心竭力於下世世相承而不巳也夫然非但以盡人臣匪躬之忠亦以衍人子不匱之孝焉公之子若孫若曾玄若晜來仍云登公之堂瞻公之扁尙體公之心思有以濟其世美延其世賞以永荷聖恩於無終窮哉予嘗主公家有契誼之素故爲公記其堂俾書於壁以示其後人

○存耕堂記

祁門汪君字存耕卽其字扁其所居蓋摘唐賀知章詩但存方寸地畱與子孫耕之語也其子鄕貢進士恕隨計來京師介其友康永韶謁予記夫有有形之地有無形之地有形之地阡陌連接原隰界畫畛■﹝田或﹞有廣狹生息有厚薄苟取之不以道得之不以義畱之家家不能受畱之子孫子孫不能守甚至豪奪彊取刑禍戮辱不一再傳而失之者多矣惟無形之地基址本固町畦不立不假鋤治而生意常存不待灌漑而靈源自滋水旱不能災豪右不能奪大僅方寸而所收之利倍於膏腴之壤千萬焉比二者而觀之其爲子孫計慮孰遠哉此古之君子所以寧捨彼而取此也汪故新安故家世以積善相承以春秋爲學十二公二百四十二年行事其世業之菑畬也積善以爲基存心以爲地治經以爲菑畬先世所以植生產以遺子孫者博且遠矣而君又克承先世標表以示後人其知本哉子恕果能拓善基廣心地收菑畬之獲以春秋登乙科進士掌百里之教謂非君存之之效可乎𨿽然存者君也存之又存又不能無望於君之後人

○經訓堂記

堂以經訓名有取於韓子之語也噫世之人知菑畬其經訓者誰歟寶安陳君志道蓋有見於此矣君邑大家世業以農家學以儒宋元以來代有名徳顯宦至於今不衰夫家道所以久昌者以世守之有田也家聲所以益振者以家傳之有經也世世莫不然而未嘗明言其所以然至君乃標出韓子此語以名其堂蓋以示其子若孫若曾玄以至於云仍之遠俾其咸知所守而服習之以無廢其先業眞誠知所本哉有唐之世制民之產有世業有口分予於君家亦云所謂世有之田者其君家世業歟所謂家有之經者其君家之口分歟使凡爲君之子若孫人分一經而治之易三百八十四爻則所得者三百八十四畝也書五十八篇則所得者五十八畝也詩三百五篇則所得者三百五畝也春秋二百四十二年行事則所得者二百四十二畝也於禮之三百三千所得亦如之居則資之以養身出則挾之以濟世以此爲口分之業疏理之灌漑之芟夷蘊崇之以封殖夫世有之恆產豈不愈久而愈遠愈大而愈光也乎志道名用原捐館捨餘十年矣而堂巋然不廢如昔時堂不廢則名不廢名不廢則凡所以登其堂而覩其名者可不體其心服其訓而思所以究其心於聖賢之經傳以不廢其業也哉君之弟用貞以吳江司訓秩滿來京師需予文以爲堂記予喜用貞不死其兄而又能克大其兄之志也於是乎書以歸之俾其持歸寘諸其堂之壁以示夫其後之人

○甘節堂記

無非無儀婦人之常不幸遭人倫之變而得專節之之名豈甘爲是歟不得巳也然其始終一節忘其苦而以爲甘至於死而不悔蓋必有以見夫天理民彜之所當然而不容巳則又非不得巳也予於三山李母甘節堂深有感焉母年十九歸邑人李宗衡十年宗衡卒時母年二十又八止生子升甫六歲家徒四壁室如懸罄內外期功之親無一足恃者旦暮紡織以自給百凡大小之事無一不身任其勞內而祀事外而公家之賦教子之需鄕鄰往來之禮節咸取給於巳艱難阨塞備嘗之矣人視之以爲不勝其苦矣而母則未嘗告勞焉非不知勞忘其爲勞也非獨忘於口而且忘於身非獨忘於身而並與心忘之矣嗚呼芻豢之甘而荼菫之嗜非不知荼菫之苦也蓋必有以甘之者矣甘之故忘之忘之故安之安之故能始終一節至死不悔焉彼嗜甘而苦之者抑又何人與李母於此蓋必眞有以見天理民彜之所當然者有不容巳非不得巳而然者也用能持守門戶教育子孫至於今日蓋始終五十餘年矣今以希有之年康健之體得見二孫同領鄕薦而次孫廷美又登甲第蒙恩歸榮李氏之門自此駸駸光大謂非母守節之效可乎廷美介其師林用淸求予文以記其所謂甘節堂者予以蚤孤親見吾母太孺人之所以甘其苦者無異於李母焉故爲之記如此俾廷美持歸書堂之壁若其守節之始末則有以俟乎當代立言之君子爲之傳

○春和堂記

錫山周君濟廣世業軒岐之術而以瘍醫名於遠近旣而有以其名聞於朝者選入上方嘗扁其居藥之室曰春和隨所至而揭焉適予冢子得疾或以君薦予延而診視之接見之頃言溫而气和燻然陽春之可掬也及其觀色察气問證用藥匕劑之加則又有如春風扇和凍者以解槁者以蘇勃然生气漸回而鬯達有莫知其所以然而然者曾未幾時吾子之气復和適沈屙去其體如一陽來復於隆冬沍寒之後日復一日今則馴至於三陽開泰之時矣所以然者蓋由其推腔中生意之春以和煦之也子生平止一子宗祊所系感君之惠莫大焉方圖所以報之者知君者咸曰君於世利無所好所尙者文爾盍爲記其居藥之室嗟夫一元之气流行天地之間一陽而復二陽而臨三陽而天地交泰則和矣和則天气下降地气上騰而萬物之蠢然者於是躍然以起翕然以交安然以適矣豈非天地之至和者哉君以是名堂詩所謂惟其有之者乎惟其有之故能聚其所得於天者於一腔之內又能推其所得於巳者於一世之人也何者天之徳元亨利貞天之時春夏秋冬而時之用則生長收藏也在天之元時之春物之生其在人則仁乎醫也者仁之術也蒙莊氏有言醫門多疾蓋以有疾者必趨於醫之門如積陰之物競向於春陽鬱結之气亟求其和適也當夫春之三月和气發陳天地俱生萬物以榮凡六气十有八候無非春陽布發生之令天气應人養生之道逆之則有所傷而气少不足以奉夏長之令焉夫春陽之气旣乖則夏無以爲蕃秀而奉收秋無以爲容平而奉藏冬無以爲閉藏而奉生是知一春之气三陽之和流通於九月之中散見於十有八气五十四候之內何者而非一春之和哉古之至人知乎此理故保穉陽於來復之始暢全陽於交泰之時所以培三時之本爲萬物之先以固其根以滋其苗以復其命有由然也是知一春爲四時之本一和爲萬物之原人能斂天之春以爲一心之和和其運調其化析其鬱气資其化原復其所主先其所因髙者抑之下者舉之有餘者折之不足者補之佐以所利調以所宜治寒以熱治熱以寒气相得者逆之不相得者從之如此則不和者和矣夫春气之和自然之和也而人使人身之和亦如春之和焉此其所以爲萬物之靈而能輔相天地之所不及也歟但其職有崇卑故所及有廣狹耳推原所自𨿽由於神聖工巧而實本於虛靈知覺之心是故風寒暑濕燥火天之六气也喜怒哀懼愛惡欲人之七情也六气不爲淫所勝則天之气和矣七情不爲欲所乖則人之心和矣和也者天下之達道也自謹獨而精之以至於應物之處無少差謬而無適不然則𨿽天下之大萬物之眾亦可使之各得其所而歡忻交通矣況夫一人之身也哉予也以儒而論醫旣本醫之說以爲堂記及其末也請以儒之道終焉繼君之後者居斯堂誦斯記尙存孔思之心以衍軒岐之術哉

○鍾秀堂記

秀鍾於天乎地乎人乎鍾以天若箕宿爲說昴精爲何是巳鍾以地若山以東相山以西將是巳鍾以人若髙辛有元髙陽有凱是巳要之稟陰陽之粹和孕山川之精華襲先世之芳澤妙合其三凝結於一儲蓄於厥中穎出於其類夫是之謂鍾秀歟昔歲在辛酉祁門程公顯擢秀京闈來歸邑裏邑大夫顏侯表其門曰鍾秀蓋於三者之義兼有取焉後公果以進士乙科掌百里文教超拜王相綽有令譽顏侯所以表門之義至是益驗矣景泰甲戌公之子泰承其家教登名黃甲拜地官屬乃者荷天子厚恩錫誥加封其親公於是時亦以耆艾致事家居泰因取邑大夫所以表門者顏其所居之堂間命予記嗟乎秀之所鍾豈偶然而巳哉不得乎天則其稟气也弗醇不得乎地則其賦形也弗厚不得乎人則其爲徳也弗類然則程氏所以鍾厥秀美者抑亦有由矣蓋以方今聖明繼出气運還淳化行於上物生於下無非得其淸明淳厚之气公家新安又在天子畿甸近地山川之勝宏偉非常其所以含靈發祥又非偏州下邑比而公之先世自忠壯公而下代有顯宦所以鍾而秀美者蓋兼三者而有之不誣也吾知秀之所鍾不獨在公固巳見於公之子矣由是而孫而曾而玄以至百千萬世焉蓋未艾也是爲記

○思補堂記

古之君子其心無斯須而不在民也故𨿽處山林之深邃廟堂之崇髙而其心恆周流乎荒涼蒙翳之野陋巷窮閭之中鰥寡孤獨饑寒流離疾苦悲啼之處惻然如身在其間耳聞其聲目擊其事爲之委曲思慮必使之得其所然後巳況親爲牧者乎親爲之牧則目親見耳親聞身親在其間而不一動心也以爲深思遠慮則是忍人也豈所謂民之父母乎且父母之於子鞠之育之出入顧復之念其饑寒卹其勞苦防其疾疹而又爲之營貲產以養其生延師傅以成其業凡可以紓目前之患而豫爲他日之地者無所不用其心焉今之爲民父母者果能如是否乎不能若是冒父母之名而不能盡父母之道者也不能盡其道而徒欲責民之盡子道以事乎我難矣父不慈子不可以不孝在天屬則然也吏之於民非天屬也受君命耳受命而來居其位以子乎民民父母我我不能用君命以子之且虐之焉一旦奪其命以畀他人則我塗人也前則父母我後則塗人我無他視君命之去畱焉耳然則爲民父母者可不思所以盡其道哉淮陰畢君玉以名進士知曲陽縣之又明年政行惠流民心浹和乃爲燕居之堂於廳事之後扁曰思補蓋取前令朱君伯堅所攺亭名也亭舊名環翠洪武中朱君重建而易以斯名今亭亦廢矣君距朱君後七十又二年始爲此堂而有取乎其舊名者蓋思所以補報乎朝廷也噫知愛乎民則知所以忠乎君矣子因君之請而爲之記如此使凡世之吏玆土而居玆堂者尙因予言以思君之恩於無窮

○沖和堂記

廬陵郡之北有山巋然紆徐而環抱曰鐘山山之下有壽藏焉穴土而甃之以甓又築室其間扁曰沖和邑之義官陳君勗讓豫爲藏衣冠之所也旣成以書來京師俾其從子秋官郎中時莊求記其事而屬筆於予予聞老氏有言萬物負陰而抱陽沖气以爲和嗟乎豈獨人哉山川亦然故凡天下之山其脈皆發於西北而連綿起伏以至乎東南西北陰也東南陽也而扶輿淸淑之气實流行乎其間如人之生也面陽而背陰而淸明純粹之气寓焉人之與山其抱負之形沖和之气一而巳矣山而聚扶輿淸淑之气其爲山也靈人而得淸明純粹之气其爲人也賢人之所以賢者以其鍾是山川之气也是气也出於天凝於地融結爲山川而發露於人人得是气以成質質由是气以聚散其聚也出於是其散也亦必返於是散淸明純粹之气返扶輿淸淑之原沖和妙合絪縕無間殆將周流太虛以復歸於太極無極之眞矣乎不然則發而爲卿云蒸而爲靈芝凝而爲貞石不可知也陳君以是名其室其庶幾所謂復命之常知常之明者乎觀於此可以知其爲人焉於是乎書

○葑溪艸堂記

古之君子存心也豫其志卓然有以定乎其中其理躍如有以見乎其前是以其進其退皆豫有以爲之地而不苟右都禦史韓公吳人而生長於燕旣仕而始復於吳治第於葑溪之上蓋豫以爲退休歸宿之地也其園林池沼之勝甲於吳下世擬之以李衛公之平泉莊司馬公之獨樂園君子謂其有西洛之勝而無贊皇之奇雲中爲艸堂數楹公自記之間以書來俾予記其後昔諸葛武侯隱居南陽不求聞達感昭烈三顧之勤奮然爲之畫策凡其宰割山河三分天下其規模布置一一皆艸廬中語非豫有定見能若是乎及其相昭烈以區區一隅之蜀當吳魏之彊身都將相手握重兵自校簿書罰二十以上皆親決之固若不暇爲私計計者然於成都置田十五頃種桑八百株固以豫爲退步之地以見君子之出處進退固未嘗有心亦未嘗無心當無心必爲之時巳畱心於事中方有心應用之際巳置心於物外未進而豫進之之資未退而豫退之之具是以其進也道前定而運用不窮其退也志前定而勇決無疑古今豪傑之士所見皆同蓋如是今都憲公受朝廷委托之重付以嶺海數千里之地十數萬之人凡居是邦耕於野戍於邊處於室家行於道途者咸恃以保障覆育之生者恃以養死者恃以葬喁喁然嗷嗷然仰公以爲命惟恐一日公去而我無所恃以爲生孰肯一日釋公去哉矧上方倚注將大用之以溥其澤於天下天下之人求所願欲而不遂者亦爭欲得公以專其惠於巳而不可得傾耳而聽翹首而望者在在而有公炳幾先物非不知人不巳釋而巳無可去之理然猶汲汲然豫爲決不可得之計者其亦武侯之意歟公自爲記所以紀其創置之始末布置之規模與夫生平成立之艱難後人保守之當謹者固巳詳且盡矣予毋庸置喙於其間行將北上道吳中登魏公醉白之堂以求溫公之所獨樂者以致髙山仰止之意云謹先此以記

○東郭別墅記

太子少保戶部尙書殷公世居涿城之西其先考贈尙書公以郡文學歸老故鄕嘗於城東營別墅以爲娛老之地至是公以年至乞致事蒙恩來歸乃卽故址起其廢而新之四周有垣中有亭汲有井蔬有畦補其缺而浚其湮凡昔所有者悉復其舊又加辟焉曾未幾時蔚然成林遂擅涿郡一時園亭之勝旣而以書來屬予記曰某以正統己未進士歷官戶部主事兵部郎中進三通政兩知府事升山西參政左右布政使八副都臺兩巡邊方叨備六卿再掌國計輔儲宮至是休致終始仕途幾五十年或南或北時內時外大約通朝籍之日居多所居之鄕密邇宮闕急馳之騎朝發夕可至然拘於職任不敢顧其私今幸天假我以年佚我以老皇上優臣以閒使得以桑楡之景遂其田園之樂以終先大夫之志幸莫大焉向同朝時曾屬吾子豫爲之記旣蒙以諾今幸復其舊規成其素志幸勿食其前言竊惟古之仕者不出其鄕家有定居仕有世祿王朝卿士皆出自畿甸大者食采地小者給恆產外自侯國入者無幾焉故凡仕於國者得以不廢其家唐宋盛時朝臣自遐外入仕者晚而休致率居陪京或別都唐都雍其士夫多居陜洛同華宋都汴其士夫多居洛睢陳許其間亦有仍居輦轂下遇行大禮猶與陪位我朝𨿽並建兩京而南北相去懸遠士夫解官者率遠歸其鄕一出國門瞻望闕庭如在天上回思舊遊如隔世人人生何幸而生畿甸之間列職朝行雲山伊邇歸老鄕邑天庭咫尺仕如不仕休而不休焉一何幸哉公家近甸世有田園之樂年甫弱冠卽捨之而仕今則年屆古稀矣始得來歸以復其故業遂其初志徜徉樊圃之中偃仰林亭之上席落落之長松裀茸茸之丰艸易朱弦以山澑代黃封以石泉享夫淸閒和樂之適以償夫奔走叢脞之勞嘉時令節天朗气淸陟崇丘以引領立黃庭而延佇瞻天闕於紅雲紫气之中仰宸居於太乙勾陳之上目擊而心存予固知公之心無一日而不在國也亦何異於公疇昔之在朝而於其私家也哉古之君子不以遠近易其心不以丰約攺其節公蓋有焉故予今爲公記略其景而原其心

○半山亭記

廬江縣治之西一捨許有山曰黃銅邑人丁氏世居焉形勢回抱風气環合蓋一邑山川之勝處也峯巒列峙中一峯巋然獨秀出於眾峯之表丁氏之居正據其勝遠而望之蔚然深茂之中而棟宇檐楹蔽虧於林木之間隱然爲一鄕望也丁氏之彥繼仁甫以爲旣有幽深之地以定其居止不可無髙明之所以廣其瞻眺爰於銅山之半稍南處盤石之間占其形勝構以爲亭扁之曰半山環亭四顧萬景畢聚仰而山顚有龍王之廟俯而林麓有居士之祠古木千章喬松萬本有堤堰以灌漑有河兗以邐迆眞人世勝境也繇亭而上直抵山巓允夫廬江之名山大川山若天四馬槽冶父之類川若巢湖黃陂沙河之屬矚目之頃皆可以一覽而無餘嗟乎居半山之間而享全山之勝非徒得此一山之景而凡廬江一邑之奇無不在焉又非徒得其一邑之奇而凡廬郡二州五邑之勝無不盡焉丁氏世居於玆受其山川風气之全而專有一方之奇勝豈非居得其地耶居得其地又能據其勝而享其樂丁君其亦可人哉君名恕繼仁其字淳篤而坦夷鄕裏稱爲善人蓋隱而有徳者也其子鴻臚寺序班某介其姻地官主事王克常求予記惟昔王文公以半山老人自號而繼仁之名其亭偶有以合之蓋無心而冥會也半山老人一生汨沒於聲名榮利之途迨其晚年退居金陵始得半山而憩息焉豈若繼仁生於山長於山出入起居昕夕周旋於林泉澗石之中未嘗一日離也名曰半山而實得夫眾山形勝之全其文章功業固不敢望古之人然其所居之山之名偶與之同其山間所有若云若霞若煙若霏若水石若艸木若花卉若鳥獸虫魚有天然之趣有自然之景有適然之樂取之而不見其窮玩之而不厭其煩用之而不知其虧蓋自幼而壯壯而老無一日而不在玆山之中身居其半而目極其全身享其實而心樂其適而又傳之子姓世世無窮古之半山老人有是哉無是哉有與無不必計姑爲之記俾其子寓歸畀繼仁勒於石而寘諸其亭之壁以遺其後人

○松軒記

增城曾君三省世居邑之槎岡隱居自樂平生於物無所嗜好性獨好松環所居樹松千百株構屋其間扁曰松軒朝夕吟嘯其間歌曰松葉菶菶兮花菲菲花以釀酒兮充吾饑我且醉飽兮焉知是與非又歌曰松樹偃蹇兮陰檀欒據樹以哦兮蔭陰以眠臥起其間兮聊以終吾年歌罷飲酒獨酌半酣支頤以臥如是者日以爲常熙熙然陶陶然不知天壤間物何者足以當此也君之壻進士吳君澮觀政京師每以語予未幾其子瑞來視進士君因承君意以記見請予聞人各有所好而其所好者往往皆其气類之相似意趣之相孚者不苟然也予𨿽未君識卽其所好以想其爲人意者其人必稟受不偏超出羣類如莊子所謂受命獨靑者歟禮以制心確然堅固如戴記所謂有心者歟持守堅定不爲物變如夫子所謂後凋者歟不然何其於他物一無所好而於松焉獨好之篤也如此詩曰維其有之是以似之君之謂矣夫似之斯好之好之斯樂之樂之之至則物我兩忘彼此交喪物其我乎我其物乎混混然合而一之矣不可得而知之矣君之於松也殆有得於此矣乎不可知也請書此以爲記進士君曰惟遂書之授瑞歸以遺君寘諸軒間

○梅軒記

卽一物之微而可以觀世變之大者吾於梅有感焉梅之爲物著於書詠於詩雜見於騷人文士之所賦詠然其初也不過用其實而巳馴至於後世始顓於華顯而實之用微矣嗚呼天下物豈獨梅哉梅其小者耳由小可以觀大矣有能於波頹瀾倒之餘而有斂華就實之兄豈非有志之士哉寶安袁生秉彜構軒數楹以爲藏修之所以軒之前植梅數本當其盛開之時恆指以示人曰吾非有取於是蓋將俟其實以爲和羹之用也噫觀於是言可以知其志矣人皆務其華我獨斂以實人皆騖於文我獨篤以行不混俗以同不隨世以趣蓋有志之士也嗟夫天以陰陽五行化生萬物而賦其全於人有仁義禮智信之徳有父子君臣夫婦長幼朋友之倫有聖賢以爲之師法有經史以爲之軌範顧皆置焉而罔知所以用功乃指一艸一木之微囂囂然以號諸人曰是物之趣有契於予予取而法之也豈非妄歟且冷蘂疏枝何有於吾之性情淡香疏影何預於吾之身心折枝以贈何似乎簡書踏雪以尋何資乎日用巡檐索笑何爲也竹外一枝何好也世之學者動以師法孔子爲言孔子刪述六經而梅兩見於詩書皆以其實也而後世之所以愛乎梅者則以其華焉是則孔子不足法詩書不足取而何遜林逋之徒眞可慕也豈不悖哉君生也可謂能學孔子者也觀此一事可以知其餘矣他日用於世幸毋易玆志生之仲兄戶部君秉中予友也命予記其軒故書此以復之且以致吾感云

○林軒記

順邑之大羅鄕文溪之上蔚然眾木間有宅一區曰林軒邑人黎君平叔棲息之處也文溪地宜木木生其間者非一類有其材可爲棟宇者可作舟輿者可備器用者又有其實可供食茹者其華葉可供觀玩者凡地之所宜無不有之君臥起輒著屐持杖循行眾木間縱橫周折隨其意之所如且行且詠少倦則歸偃息軒中嗚嗚然作吟哦聲不少輟旣而洞開八窻憑闌四顧喟然嘆曰天地如許之大而我棲息止於一軒一軒之寓止於一林何其小也又自解曰我寓軒間軒寓林間林寓嶺海間嶺海寓天地間天地寓太虛間由是觀之吾軒亦豈小哉且不聞地之五土乎山林其一土也又不聞造化之五行乎木其一行也木以成林而我之軒居林間於焉以俯察地理以仰觀天文天之生地之成作酸之味曲直之性積小以髙大之勢其樂豈下於古人哉古之人如孔子所植之檜惠施所據之梧莊生所稱之椿吾之林有之伯夷所食之薇屈子所紉之蘭商皓所茹之芝吾之林有之王子猷所種之竹陶處士所采之菊林君復所愛之梅吾之林有之以至楚頌之嘉樹蜀賦之側生漢史之蒟醬吾之林亦皆有之然此之所有皆一物之奇一事之用若夫南郭子綦聞大木百圍之竅穴而有以見夫之調調之刁刁然庶幾齊乎物歟慶梓齊以忘其枝體入山林以成見鐻庶幾疑於神歟有虞氏居深山中以與木石居庶幾忘乎我歟夫然是能以一而盡萬精其麤大其小而會萬於一也哉君之子暹以進士舉來京師述君言請予爲林軒記予不識君而觀暹之彥而有文立志髙遠異時秀窮林而風聲聞四海者其在玆乎於是乎援筆廣君意爲林軒記授暹歸書於軒之壁

○博雅軒記

學不可不博博而雅焉斯爲可尙羊城吳永年氏構軒以藏修左右列書籍自六經以下史傳子集凡世所有及力可致者無不咸在永年日居其間蚤暮孜孜口誦心惟取凡古之聖賢格言至訓名臣端士宏規懿範可師可法可爲鑑戒者識之於心體之於身行之於家而又豫蓄以爲他日從政之用若夫詭道悖徳之談荒唐繆悠之說一切棄置不復少寓目焉嗚呼其志可謂大矣嘗求工書者書博雅二大字揭楣間今年爲有司勸駕來京師介其姻林宗敬求予記予惟自有書契以來文籍之存於世者日新月盛出則汗牛馬處則充棟宇不爲不多矣然而飾邪說文姦言矞字嵬瑣者有之矣縱性情亂是非恣睢利岐者有之矣不法先王不是禮義而好怪說甚至察而不急辯而無用多事而寡功者有之矣劌目鈢心搯擢胃腎鍛煉於一字一語之間以爲工巧取黃配白神出鬼沒聽之則固成章若可嘉要其歸宿則漠然無所用於世者有之矣悖逆天理滅絕人倫肆爲弘闊勝大之說汗漫不經妖誕幻惑不言六合而言其外不言當世而言世之未來者有之矣若是者大之不可以理天下次之不可以理一家小之不可以理一身縱無一不通無一不知奚以哉此君子之學所以貴乎博博而尢貴乎雅也是故道陰陽之書莫雅乎易彼京房焦贛之災異非雅也紀政事之典莫雅乎書彼汲冢竹書之奇怪非雅也理性情之辭莫雅乎詩彼風雲月露之蕪穢非雅也正名分之史莫雅乎春秋彼擊排肩沒之偏黨非雅也謹節文之儀莫雅乎禮彼委巷綿蕞之駁雜非雅也是五者雅正之經也傳之萬世而可行行之無獘者也其它如儒先之駕說史氏之紀載詩人之詠歌亦或有爾雅者焉於此乎博而求之求而擇之擇而服之以爲身心家國之助斯不亦尢可尙乎哉

○淸風樓記

淸風樓在蕪湖縣治之北俯瞰大江乃前禦史黃公用遜所居也其地舊名蟂磯宋人常建驛置於此成化初元邑令陳侯源始於此立蟂磯劉夫人行祠祀三國吳大帝妃越若干年星沙劉侯廷式以進士來知縣事於祠前隙地構樓四楹取東坡淸風閣記之意名之功未就緒召入內臺而東廣林侯世遠繼其後乃落成之樓蓋爲黃公建也而名之以淸風者豈非以公之平生風度澄澈而有似風之行水乎夫風無往而不在於水也尢爲淸焉萬里長江之濱構爲髙虛之居縱目以爲廣大之觀處身旣髙寓目斯遠當夫天朗气淸之時長天無雲一碧千里淸風徐來微濤蹙而成紋旋流回而成渦湛波澄而徹底眞天下之奇觀也亦天下之眞趣也天光云影徘徊上下紓徐演漾以泛之軒窻欄楯帷幔之中出入懷袖披拂衣巾透徹於胸膈毛竅之間無一點塵濁气水旣淸矣風亦淸焉矧樓居主人稟乾坤淸气擺脫乎塵氛埃壒之外淸風髙節尙慕古人而一時宦寓凡爲創建及遊從者何者而非淸髙絕俗之士哉夫江自岷山而下至此萬里矣放乎虛空棹乎無垠而聚此江滸尋丈之樓矚目之頃而風水之極觀於是乎備方公年少時乘長風破巨浪縱其所如一日千里所至人仰望其風裁蓋凜凜然中年以來收其湖海之气於此一樓之間風力劣於前而目力則優矣風聲𨿽不遠而受用則無盡藏矣以此較彼略亦相當𨿽然與其得彼也寧得此予指日南歸道於湖方將登公之樓以挹長江之淸而共享此快哉之風尙期相與賦之

○長樂居記

出瓊城而南微折而西幾三捨許有地名曰北衝蓋古所謂羅源璞鄕也有氏王者自閩而來居於玆不知凡幾世至王君才者淳謹而明爽幼以民俊鼓篋鄕校旣而以親老宗單主祀者乏人言於有司歸隱焉恆自嘆曰士大夫生天地間當爲天地間用然後爲不負天地之所生進則表率乎天下退則矩範乎一鄕不但巳也吾少有志世用然而卒不致其用用於天下吾無其位與地與其時固不得以行吾志若夫由吾一家而達於吾鄕井之間吾身之所在足之所履耳目之所及量其力可以爲揣其分所當爲卽其所居之地隨其可爲之事而樂其日用之天志𨿽不行於天下亦可以行於一家一鄕也雞鳴而起盥嗽之餘卽披衣持杖循行階除間迆邐而出於庭院園圃之中左顧右盻某地可畦某地可畛某地可隴或宜於蔬或宜於果或宜於藥或宜於竹於木某種可蒔或可以分或何以移或可以修飾剪剔燥而灌之瘠而糞之穢而除之柔弱而扶持之欹側而植立之然後呼童僕而命之隨其宜而施其功朝如是暮如是今歲如是嗣歲復如是積之歲年日計不足月計有餘閱歲久乃大有所成就遠而望之蔚然而成林近而卽之井然有條理粲然相錯雜竹樹列而成陰野花發而幽香眞人間勝景也乃引山泉仿蘭亭遺制爲曲水以爲流觴樂客之所又於曲水之旁鑿爲深池池之中構亭以避暑池上辟爲園雜蒔百花開軒其間題曰適意暇日與客徜徉園中日以成趣倚軒以暢幽懷登亭以避煩囂興闌而倦則據石而坐艸泛羽觴於曲水中一觴一詠以樂其自然之趣自幼而壯壯而老無一日而不樂其間其樂可謂長也巳矣非但自樂其樂而又以是樂傳之子若孫若曾若玄百千萬年無有窮矣乃總名之曰長樂居豈不名稱其實哉君之冢子冕爲有司勸駕來京師乃持君所自述者求予文爲長樂居記予與君同生海隅同爲庠生予出仕而君歸隱今俱白首矣凡予之所成就者他人視之固若有大可樂者然以巳視之恆見其憂而未見其所以樂焉王君之志𨿽不克大行於天下而其所以安於一家充於一鄕者則固優遊而有餘寛綽而不拘從容而自如舉目之間移步之頃何者而非其樂哉樂不徒樂而且至於長焉樂乎哉王君足不出乎州裏夢不至乎市朝生於斯長於斯老於斯聚親屬於斯死葬祭於斯禮不云乎樂樂其所自生而諺亦云人從生處樂王君斂其所以不用天下之志而用之於一家一鄕聚景以成趣卽趣以生樂此其樂所以生生不巳而至於長哉予不久歸老於鄕行將訪君之居而卽其所以樂者而共樂之君其肯分予以半席否

○云軒記

山木鹺司批驗大使朱珍公澤顏其居曰云軒因以自號蓋有取乎晉陶靖節歸去來辭所謂云無心而出岫之意也嗟乎人惟無心然後能應彼有心者先橫一物於胸中其未出也豫期於將然之先其旣出也取必於巳然之際卒之期者未必如所期必者不能如所必至於狼狽而歸者多矣此無他私心害之也盍觀諸云乎觸石而出膚寸而合彌漫乎虛空之間山林之衝艸木之岑蔚似炮車者似赤烏者似擘如者似車蓋者似金柯玉葉者似白衣蒼狗者油然而作奇形詭狀體態不一霈然而雨天下澤萬物何嘗有心乎哉𨿽然奚止於雲天地之大亦無心而成化也聖賢法天時以屈伸時行則行焉嗚呼物豈獨云哉而陶子顓顓歸之蓋因其偶然之見以寓其悠然之意焉耳公澤摘是名軒亦不可謂無所見也予聞公澤少無宦情偶爲公府所辟遂循資以得今官蓋庶幾所謂無心者則取無心之物以爲軒名以爲巳號不亦宜乎今年考滿來京師持吾鄕人鹺司知事馮君書求記於是乎書

○畱耕亭記

瓊大姓附城而居者東則稱唐氏唐氏世多賢至履正翁尢仁厚長者嘗去所居一里而近平田中築土爲墩墩上構艸亭日登其間以督耕者以觀稼穡一日攜諸子遊焉屢顧而嘆時子彥宜侍側跽而問曰大人何嘆也翁曰吾悲夫人家之盛衰不常而盈虛消息之理恆乘除於其間也天地間萬有皆不可恃所可恃者吾方寸間耿耿者爾試與爾觀之畇畇而芃芃環吾亭之址以至於目力之所不可盡藐綿蒼莽之際何非膏腴之田乎是田也非一家所有也有之者固有世業數十百年者矣又有不數年間而屢易主者矣或暫得而遽失或失之未久而遽復是𨿽無情之物而人家之成敗興替恆必由之惟其得之也以義則能相與悠久而不失不幸而失焉亦將不旋踵而來歸矣彼得以勢以力以計者卒反是嗚呼自某人席勢以淩其人之卑弱也而豪奪其田自某人恃力以欺其人之孤寡也而吞並其田自某人用計以乘其人之愚暗也而巧取其田田今如故其人安在哉其子孫何如哉惟仁惟義可以久長凡其世澤之遠家慶之長昌衍而賢明旣廢而復興者皆自其乃祖乃父方寸中來也小子識之彥宜再拜時翁之弟履信以衡州府倅致政家居聞翁言而題之曰吾兄之意其唐賀監詩所謂但存方寸地畱與子孫耕者與請摘其語以名其亭曰畱耕翁曰然翁旣捐館彥宜以事來京師館於予泣以翁言見告且曰願有記余翁之通家子也不忍辭遂掇翁語授彥宜俾持歸以志諸其亭之壁時以語館閣中諸公咸嘆曰有是哉各賦詩以美之凡若干首並附於左方

○進學齋記

穎州貳守淸源髙君之冢嗣曰昕君嘗名其讀書之所曰進學齋今年春昕侍君來京師謁予文以爲記嗟乎進之一言爲學之方盡於此矣予尙奚言哉𨿽爲之言豈能外於此哉然不知生之所謂學果何學也所以進之者果何以用其功也苟徒以誦習古人之糟粕爲學則生固知之矣不必更求其說於予也生侍親宦遊南北有日矣請卽生所見者以爲生諭生閩產也自閩至燕其道路以裏計者殆將萬焉其所經之郡若邑不下百十焉或舟以浮或車以載其所以爲濟行之具者不知其凡幾易焉其途中之所有身之所履而目之所見者山川之流峙都邑之形勝闤闠之輳集舟車之交互往來而不巳者不可以一二數焉陸有岐徑水有支流或之南東或之北西者又不止於一焉地如此其遠也履歷如此其久且艱也所見如此其廣也水陸之塗如此其多岐而可以旁通也今生之來也不中止焉不他適焉而必至於燕者豈不以京師之所在乎使生不山乎履歷不假乎舟車其能至乎此乎今日行之明日止焉其能至乎此乎無也京師者譬則聖人之道也履歷經行所以求至乎聖人之道也岐徑支流一技之能異端之學也生之進學誠如生之來京師行而不巳必至其至焉立志之堅定積累之非一日聞見之廣且遠而又不惑於他岐不安於小成則學之至於道也不難矣敢以是爲生記或曰生之於學也特欲講習討論而巳予以聖人之道語之豈所謂不淩節而施乎嗚呼學所以學爲人也人必如聖人斯能盡人道聖人人也我亦人也以人學人何不可之有或者退因書以遺生俾其寘諸齋壁朝夕玩焉

○雪筠記

南海丰林鄺昱時裕客京師介予友林宗敬求予記所謂雪筠者且言其平生於物無所好獨於竹深嗜而酷愛之而於雪猶竹也因取以自號予惟嶺南固多美竹而雪則非其地所有者今時裕兼取而並言之豈亦有見於古人觀物之學心其理而不泥其迹者與古之人有愛竹者曰王子猷其居吳時每聞士大夫家有佳竹徑造其下諷嘯久之及主人出延則不顧而去曁其在剡雪夜乘興泛輕舟訪戴安道旣造其門興盡遽返方其諷嘯之時不必有雪也乘興之頃不必有竹也然而以一人之心愛可以見二物之趣同得其一則其理固以均寓於其中矣政不必兼而有之也彼方外士有爲雪齋者乃灑粉於艸木之上以象飛雪之集則是有見於目無得於心也然則所謂見者豈眞見哉時裕向之居越環所居皆竹固見竹不見雪也今而北遊幽燕當盛寒之時寓多雪之地則又見雪而不見竹焉夫不拘於迹而惟理趣之求假異以會同因此而得彼非眞有見者不能也噫見所見於無見之境非獨有所見且亦有所得矣予故不辭而爲之記云

○南溪小隱記

東莞陳景輝氏世居其邑之圓沙面溪而築室以爲藏修之所或顏之曰南溪小隱間以事至京師介其友某徵予記因詰之曰古所謂隱士者非伏其身而弗見也閉其言而弗出也藏其知而弗發也時命大繆也今君生明盛之朝文獻之邦詩禮之族身際其可可以見也言當其可可以出也知適其可可以發也時與命兼通非若昔人之大繆不然所以興事造業以立久大無前之基玆其時也顧乃與遺人棄世者同流何待而隱與景輝曰不然某非有待而隱蓋有賴而隱也使某也生非其時處非其地出非其族方且膠膠擾擾之不暇眾械箝其口百憂嬰其心一搖手而有桁楊接褶也一舉足而有機械坑埳也叫囂之聲日盈乎耳驅逐之役日勞乎形雞犬不得寧也室家不得有也𨿽欲少憩以斯須焉不可得也尙何所賴以隱乎是則古人之隱有待而隱也某之隱有賴而隱也此所以有小大之別也乎予聞其言嘆其遭際之盛而喜其識趣之卓也乃筆其言而記之曰溪之源發乎某所又若干裏至圓沙景輝之室在焉室前則溪也是謂南溪小隱之云以所居者山林異乎市朝之隱之大也景輝名章故約軒先生某其父今沾化大尹景庸其弟也

○蒙溪淸隱記

滇南有隱士潘其姓某其名者家有別業名曰蒙溪因以蒙溪淸隱自號客有萬里來京師代求其記於翰林者特以屬予予詰之曰古之人隱於溪者多矣潘君之意果何慕乎唐人之竹溪隱於酒者也其意或在是歟客曰此蔑棄禮法之爲也非端人莊士之道君讀書好禮豈屑爲是哉晉人之武陵溪隱於仙者也意取諸此歟曰此荒唐繆悠之說也非人倫日用之常君信道明誼豈肯爲是哉然則君之意無乃慕柳河東之愚溪乎曰此逐臣遷客不得巳而托焉者也君肥遁丘園無所慕於外何有於托然則有慕乎杜少陵之浣花溪乎曰此亂世孤臣不得巳而寓焉者也君生際明時足迹未嘗一出其鄕何有於寓然是四者皆君所弗取也而其所慕而隱者何居殆將隱居求志以待後車之載如太公之釣於磻溪也耶曰子求之愈遠矣子以爲太公之隱於磻溪也有意以待文王之載乎抑遇文王不得巳而受其載乎子非獨不知君蓋不知太公者也先儒有言卽其所居之位樂其日用之常苟出位而思捨日用而他求知道者不爲也子盍思溪之所以名乎於虖我知之矣易之象上山下水曰蒙是溪也其水之出於山者乎惟其出之於山故卽卦象之似者以名之乎夫天下之水其源未有不出於山其初出也未始不淸蒙者水初出山之象而淸者水之本質也隱居之士潔其身於塵垢之外澄其心於污濁之表其有類於是與君之所以名溪而自號者其有在於是與且將由是而果行育徳以養正成聖與抑其有子能繼其志如蒙九二之克家故取之與若君者似亦有得於易者矣客曰君之志誠有在於是子之言可謂得之矣請書以爲記客謂誰予友武定軍民府同知潮陽葉君也

○可繼堂記

可繼堂者瓊臺丘氏之正寢也堂以可繼名摘先祖思貽公所題堂楣對句語也洪熙攺元公以臨邑醫官滿考赴銓曹畱京師又明年是爲宣徳丁未先考學士公卒於家時先祖年五十九伯兄源甫九歲浚七歲明年公歸自京師其祭學士公文有入門見棺之語聞者傷之先祖平生止一子上無白叔旁無兄弟羣從推而遠之亦無宗族煢煢然僅二孫存上系宗祊之重如一絲之引千鈞也鄕人有唁先祖老而喪子者先祖指吾兄弟告之曰吾先世世以積善相承然未有發者今不幸而中微然古人往往因微而大著所以大發者其在二孺乎因手書二句曰嗟無一子堪供老喜有雙孫可繼宗命通家子陳曦書之揭於寢堂之楣鄕人多稱誦焉浚兄弟就外傅時一日先祖坐堂上兄與浚偕侍公謂兄源曰爾主宗祀承吾世業隱而爲良醫以濟家鄕可也謂浚曰爾立門戶拓吾祖業達而爲良相以濟天下可也時吾兄弟俱幼稚愚騃不知先祖之言爲何如然自是亦知惕厲自持不敢失墜兄年十有九浚少兄三歲而先祖棄去時正統丙辰歲也歲己未浚始補郡庠生甲子領鄕闈首薦己巳兄爲有司薦繼先祖職浚登甲戌進士選入翰林爲庶吉士除編修累升侍講學士學士國子祭酒禮部侍郎歲癸卯蒙天子推恩贈先祖爲通議大夫禮部右侍郎自先祖捐館捨至是四十有七年題二語後則五十有七年也玆二語者鄕人父老至今猶能誦之如昨日然而是堂崩以旣壓而更新之矣浚兄弟佩服斯言兢兢如一日未嘗少置諸懷浚於官次嘗求能書者書可繼堂三大字寓歸以遺吾兄俾刻而寘諸堂之楣兄嘗命浚以記浚領之而未果歲丙申不幸先兄亦棄浚而從先祖於九泉不及見天恩之降矣嗚呼痛哉浚鬢髮亦種種矣久官於朝而乞骸之情尙未得如所願因述所以名堂之意以貽子惇及從子陶融俾買石刻之而立於堂隅使後之子孫知今所以名堂之意而思所以繼繼於無窮而又爲之言曰繼之爲言大矣哉天非人不繼父非子不繼人能繼天是爲聖人所謂繼天立極是也子能繼父是爲孝子所謂繼志述事是也然天有可繼之道然後聖人繼之父有可繼之業然後孝子繼之有天而無人則極不立有父而無子則世不延此古之君子所以創業垂統必爲可繼之道而承其後者必持循遵守之而不敢失墜使其可繼者世世接續而延長之父作之於前子述之於後必如是而後可不如是則不可所謂可者斷斷必爲之辭非僅可而未盡之謂也玆則吾先祖言外之意謹用推廣之以示後之人爲吾子孫者服膺吾言其尙如吾兄弟服膺吾先祖之訓然爲之先者必爲所可繼而不可繼者弗爲爲之後者必繼其所可繼而凡可以繼者無不爲如是庶乎爲丘氏之孝子矣乎不然則辱祖悖親其不孝也莫大焉

丘文莊公集卷之六

●丘文莊公集卷之七

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

記﹝三﹞

錄

傳

題跋

雜說

字說

◆記﹝三﹞

東溪記

雁集瓊庠記

槐陰書屋記

願丰軒記

藏書石室記

學士莊記

○東溪記

南海之佛山去城七十里其居民大率以鐵冶爲業有梁氏者世居其間獨業詩禮至名豑者性雅好山水其所居之東臨溪水無間暑寒朝暮飽食後輒著屐踏晴沙循淸流且行且歌朝而歌曰溪潏潏兮流之東日光逆射兮影漾其中我欲尋其源兮禹迹不可窮暮而歌曰溪潏潏兮來自西顧兔下浴兮桂濕其枝我欲極其流兮海若不可涯歌竟長嘯而歸日以爲常客有過而聞之者嘆曰向臨流而歌者誰歟蓋聞道者也豈滄浪孺子之儔歟及薄而視之乃皤然一翁非孺也走而問之佛山之市市人無識者乃戶訪之遇一儒生生物色其人與其所以歌者乃笑曰此吾友梁東溪也斯人𨿽不甚讀書而讀亦不求甚解然其所行所言與經書不合者亦鮮故其形之歌詠者渾涵而窈深不用意而意巳獨至如此蓋宣尼所謂善人者客忻忻然亦歌而去歌曰滔滔汨汨兮天下皆然孰沿其流兮孰溯其源斯人何人兮獨契其天其將爲魚兮躍於淵抑將爲藻兮漾於漣孰引之進於川上兮我將與之後先東溪之子經以鄕貢進士來京師介其友林宗敬過予求記其所謂東溪者且道客所以歌之故予因筆之爲記

○雁集瓊庠記

正統壬戌秋八月辛丑予時肄業學宮日亭午與同捨生符鍾秀陳汝諧偶息遊焉有童子走報曰有鳥集於學宮洿池之中比鶃鶃而小似鳧鷖而大足指蹼屬毛色蒼白旁皇四顧馴擾而不驚蓋平昔所未嘗見者盍觀之予偕二友往焉顧謂之曰此易所謂漸於陸其羽可用爲儀者乎書所謂隨陽以攸居者乎禮之用爲大夫贄其士昏攝盛以奠者乎是鳥也生乎沙漠之墟隨陽南徵集於江湖漢沔之間乃其所也嶺海之南隔山越河蓋彼飛不能遠到之處胡爲而至此耶茫茫鯨波百川斯委四州之間二三千里之域其間之水匯而爲湖流而爲河渚而爲沼沚視玆洿池廣袤何啻百倍且此學宮相去重湖僅一堵許彼皆不之集而顧來於玆謂其無意可乎二友叩予以求其故予謂之曰禽鳥天產也其得气最先而雁又隨陽之鳥秋賓南而冬北歸知時者也其乘气機而先動尢非他鳥之比昔人聞天津杜鵑之聲而預有所占焉矧玆陽禽素稱知時者乎昔者地气自南而北果有南人以文字亂天下今也地气自北而南安知無南人以文字治天下耶昔旣有驗今亦有驗矣二友戲謂予曰安知非子耶予笑而遜謝焉雁聞人言若對以臆童子舉手倏爾西徵歸而筆之以爲雁集瓊庠記

○槐陰書屋記

歲甲戌子僦居京師得十數楹於禁城之東偏可一畝許因辟一室以爲藏修之所堊以楮中設几案左右列圖書外隙牖於墻面南以迎陽明之光牖側有古槐一其大盈尺其髙僅丈望之童童若車蓋然其陰半覆於階半蓋於瓦而牖戶几案賴以庇焉自夏䢐秋蘊隆虫虫若焚若蒸而吾一室之中恆若挹淸風濯冷泉不自知其在闤闠塵紛之內也予日居其間翻閱書史口誦心惟凡古聖賢所以用心而著於書古帝王所以爲治而具於經史者與夫古今儒生騷客所以論理道寫淸景而寓於編簡者皆得於此乎神交夢接之而肆吾力焉使不爲炎歊所侵以中輟之則吾得於玆槐之助也多矣因扁之曰槐陰書屋或者過而疑焉以謂有慕乎王晉公三槐之意也嗟乎公植槐以貽後取必於天也予蔭槐以讀書取必於巳也取必於天也以徳取必於巳也以學讀書所以積學積學所以成徳成徳所以合天又安知昔人所以期其後者不可期於巳耶庸何疑或者去因書於壁

○願丰軒記

予少有志用世於凡天下戶口邊塞兵馬鹽鐵之事無不究諸心意謂一旦出而見售於時隨所任使庶幾有以藉手致用及登進士第選讀書中祕卽預修寰宇通誌又於天下地裏遠近山川險易物產登耗賦稅多少風俗媺惡一一得以寓目焉是時年少气銳謂天下事無不可爲者顧無爲之之地耳旣登名仕版旦暮授官可以行吾志矣書成上進凡同事者各除給事中禦史獨畱四人者爲編修予與焉編修職專史事本朝不設起居注遇有纂修旋設館局給筆札惟官長凡例是遵逐事呈稿筆削惟命蓋官局修書從古然也其中𨿽有所見亦不敢盡用巳意入院首尾二十餘年四轉官階不離於言語文字之職凡昔所欲資以爲世用者一切寓之於空言無用之地日斯徵而月斯邁今則頭顱將種種矣非徒時不我用縱有所用則巳精神衰薾心志疲倦亦不能有所爲矣於是乎返觀內省而自嘆曰噫浚自七歲入小學十九補庠生二十又四領鄕解又三年試禮部得校官不就卒業國學者六年歲甲戌始登進士第入翰林方其在學校也有月廩之食升胃監也有日會之饌官翰林也歲有常祿而又日給食夫官翰林之職專於講讀纂修考試亦猶吏曹之於銓選刑部之於推讞之類也諸司曹務未聞常祿之外別有支給而此入局則有茶果之供鎖院則有文綺之賜進講則有禦廚之給諺有之曰經筵頭史館尾蓋以初開講必有重賚旣進書必有榮升故也詩不云乎無徳不報浚生遐外之域學無師授仕無引援一旦拔自艸茅之中進之天日之下而又授便蕃之賜優渥之恩如此其厚且至將何以報稱聖恩之萬一哉且性愚而拙麤知人間廉恥事不敢出其位而假途於他然則於此將柰何哉無巳則亦瞻天以致其祝歟夫人類之尊莫尊於君矣而居君之上則尢尊者天也天不言其所以默相而陰定之者又不必屑屑然露其聲迹惟陰陽之順序星辰之循軌雨暘之時若者人皆可得而見焉然其尢效驗而最顯著者又在乎雨暘也是故當雨而雨雨而不至於淫當暘而暘暘而不至於亢則五穀丰登萬物用成將見家給人足而禮義興行禮義興行則盜賊不生盜賊不生而禍亂不作矣夫然則君位之尊安國勢之隆重世祚之延長與天地相爲悠久而無窮焉區區報國之心庶幾在乎杜子美云憂國願年丰此之謂也謹摘其言以名吾所居之軒而書此以記於壁

○藏書石室記

予生七歲而孤家有藏書數百卷多爲人取去其存者蓋無幾稍長知所好取而閱之率多斷爛不全隨所有用力焉往往編殘字缺顧無從得他木以考補時或於市肆借觀焉然市書類多俚俗駁雜之說所得亦無幾乃徧於內外姻親交舊之家訪求質問苟有所蓄不問其爲何書輒假以歸顧力不能抄錄隨卽奉還之然必謹護愛惜冀可再求也及聞有多藏之家必豫以計納交之卑辭下气惟恐不當其意有遠涉至數百里轉凂至十數人積久至三五年而後得者甚至爲人所厭薄厲聲色以相拒絕亦甘受之不敢怨懟期於必得而後巳人或笑其癡且迂不卹也不幸稟此凡下之資而生乎遐僻之邦家世𨿽業儒然幼失所怙家貧力弱不能負笈擔簦以北學於中國中心惕然思欲以儒自奮以求無愧於前人反求諸心似知所愛慕者甚欲質正於明師良友引領四顧若無其人不得巳而求之於書書又不可得而求之之難有如此者乃喟然發嘆自盟於心曰某也幸他日苟有一日之得必多購書籍以庋藏於學宮俾吾鄕後生小子苟有志於問學者於此取資焉無若予求書之難庶幾後有興起者乎歲己未補郡庠弟子員甲子領鄕書戊辰上春官卒業太學甲戌第進士卽入翰林自此日積月累所得日多歲庚寅丁先妣憂歸故鄕服闋謁先聖於學宮怵然動其宿盟顧南方卑濕竹帛不可久藏竭平生積聚鳩工鑿石以爲屋凡梁柱楹瓦之類皆石爲之不用寸木廣若干尺長若干尺經始於

年月落成於癸巳年七月爲錢總若干督其工者鄕友吳云也中爲木櫃若干內庋以書僅成予卽北上竊恐後人不知予得書之難而易視之或者又取之以去也乃自書其事而爲之記曰書之功用大矣由一理之微而可以包六合之大由一日之近而可以盡千古之久由一處之狹而可以通四海之廣由一事之約而可以兼萬物之眾其惟書乎嗚呼聖人沒也久矣而道徳萬世如見古人往也多矣而事業終古常新合千萬世之心術聚千萬世之治迹傳千萬世之語言演千萬世之理道皆於書乎是賴士也生乎千年之後而知乎千年之前具乎一物之形而悉乎萬物之理處乎一室之間而周乎萬里之勢非書曷以致之哉人生天地間不爲儒則巳有志於儒以從事乎聖賢之道未有捨書而能成者也古語有之通天地人曰儒一物不知儒者所恥一書之不讀則一書之事缺焉書之在天下自五經而下若傳若史若諸子若百家上而天下而地中而人與物固無一事之不具亦無一理之不該學者誠卽是而求焉則可以貫三才而兼備乎萬事萬物之理儒之道其在是矣𨿽然書不貴多而貴精學必由約而後可以致於博精而約之以盡其多與博則气質由是而變化心志由是而開明徳業由是而崇廣析其精而至於不亂合其大而極於無餘會其全而備於有用聖賢之道夫豈外乎是哉區區積書之心誠有在乎是所以期待吾鄕之後賢君子者甚遠且大其必有副予望者乎使誠有之恨予耄矣不及見也𨿽然冥漠之中無知則巳萬一有知亦將暢然快輾然笑也謹書此以俟若其規條名目則悉具於碑陰

○學士莊記

學士莊在瓊城之西北二里而近翰林學士丘浚仲深之別墅也或曰學士文學侍從之臣在天子左右載筆以視艸者也矧一登進士第卽通籍金門出入禁掖幾二十年始以太夫人喪一歸故鄕服除卽行蓋以官爲家以文字爲業固不待莊以居用耕以食胡以別墅爲哉嗟乎此正區區深意之所在也予先世閩人來居於瓊世數久遠自七世祖學正公以來代有祿仕惟先公早世𨿽不仕而亦有貤贈之命世業𨿽以士而率亦未嘗廢農蓋仕者其暫而耕者其常歟予家依城以居而先世多負郭之田去所居一里而近有田一區四際皆深窪而其中獨窿然以髙其旁田皆歲再熟而此僅一獲焉始予少時恆謂海外古無髙人勝士故其地無可以賞心會意之所藏修之暇求一息遊之處不可得也是時卽有意經營之力不能及且弗暇也會免太夫人喪家居無事思欲成夙志而謀之吾兄伯淸先生先生曰何用遠求盍卽丹陽田爲之卽日具圖釐其田而三之用其一爲村而田其二如故乃僦工起其二之土而畚之築實其一以爲村基周圍若干丈爲畝者若干余田遂皆深窪可再耕歲會其所獲登常數焉環村之址鑿溝引水繚繞之村之背旁際爲長壠壠上疊石爲三小山山下有亭環種野花村前際爲方塘周若干丈塘心砌石爲釣臺當其前積土爲圓堆名小鰲峯環村皆種竻竹雜蒔花果艸木於其間小三山下繚以周垣中構堂三間翼以兩室前爲圓亭亭之前爲渠九曲之其下爲月池各有扁堂曰瞻玉旁兩室左曰曝日右曰涼風亭曰一噱蓋摘歐陽子內制集序中語也其它如所謂小鰲峯者蓋擬館閣中之鰲石所謂小三山者則又以視道家之山蓬萊方丈瀛洲者焉直堂之前有門扁曰小瀛洲其外門曰學士莊又自村徑始涉田蹊有石門焉曰丹陽仙境本其地舊名也堂旣成吾兄伯淸會客而落之試與客立釣臺之上而四顧焉一城之景咸會於斯漠漠水田四際出麓直南吾先人之廬於是乎在喬木岑蔚之間華表檐牙露出林杪此朝廷旌吾先妣之守節不貳者也而吾之登甲科官侍從有司所表之綽褉亦於是乎見之與凡吾廬之所有若寶敕樓若可繼堂若願丰軒皆隱約可指示也稍南而東是爲郡城雉堞連雲樓閣倚空衢道之交互屋瓦之櫛比闤闠之雜沓或近或遠斷而續焉隱而見焉蓋四州十邑之大都會處舉目而東不半里許郁有叢祠祠之兩旁翼以居民極其目之所至金碧輝煌照耀林谷是爲佛老二氏之所宮其東北之近地則州將都禆之所月凡三校閱於斯金鼓之聲旗章之物耳可聞而目可見斯則吾莊之近景也試又登小三山而四望焉一郡之景亦莫不畢會於斯蓋吾郡所謂主山者西�也中坳而旁峻有似馬鞍然故又以形似名原其山之所起自海北之徐聞之石門其脈穿海底而南卽蘇子所謂地脈何曾斷者橫亙郡城之西勢如奔馬爲眾山之脊朝夕日光霞彩敷金抹翠排闥而入吾堂中有如屏幛之列几案間然引領而南越吾居可六七十里有橫黛隱隱然雲霄間者陶公山也道家所謂七十二福地之次二十四者焉天宇空闊煙霏之外有峯巒累然如貫珠列於東北雲海之涯者七星嶼也林木蔚然如疊翠叢於東南坡坨之間者靈山也此二山皆有祠宇有司歲時祀之其它如蒼屹之幽雅東石之秀拔雷虎之蹲伏銅鼓松林之渺茫隨陰晴而隱現或有或無或在有無之間其水之大者有南渡江源發自五指山經臨澄定三邑之境繞城之南而東之折北會諸溪以入於海距此半捨許舟沿溯其中往來檣帆其末越林表而出可數也吾郡以海爲疆界自此北至海道僅十里所謂神應海口是爲港門帆檣之聚森如立竹汪洋浩渺之間山微微如一綫舟杳杳如寸葦晨昏蜃气結成樓臺峯岫千態萬狀日光射之錯雜如錦繡光耀如珠璣眞天下奇觀昔人所謂奇絕冠其平生信非虛語矣玆又吾莊之遠景也凡吾一郡人物邑居之繁山水登臨之美皆可於此一寓目而盡得之伯兄與客觀望旣畢謂浚曰玆不可無記宜詳書之以示後之人使天下四方知吾窮荒絕島之間有此奇偉秀絕之景顧不可哉浚惟中國之在天地間如方舟之浮於池沼中然吾郡以蕞爾之地居寰海之外則又如浮一匜於方舟之側然可謂微而微矣今天子建都於燕而吾郡在越之極南何啻萬里也眇末小子無才無徳■﹝彳畏﹞以文章小技遭際盛時寘身金馬玉堂之間側迹勾陳紫微之下豈非幸之幸哉𨿽然出處有其時而進退當以禮苟知進而不知退有以進之而無可以退之之地以是而事君則昧大易隨時之義犯夫子患失之戒大不可也此區區所以預爲歸老之計而卽歐陽子之所云云者以爲堂亭之名非敢以誇諸人也聊以志吾志焉爾異時上乞骸之章天子幸閔其愚而以柔遠之禮優之俾得以守其故業遂其初志歸與伯兄優遊容與娛老於是莊之上炊稉而飯之釀秫而啜之又推之以及夫鄕人父老醉飽之餘相與鼓腹而歌吟稽首以祝頌庶幾以報聖恩之萬一焉不幸一旦溘先朝露也又以是遺子孫尙亦有利哉

◆錄

定興忠烈王平定交南錄

○定興忠烈王平定交南錄

太宗文皇帝入正大統之初安南國王陳日焜爲其臣黎季犛所弒季犛詭姓名爲胡一元子蒼爲胡■﹝大上互下﹞矯稱陳氏絕嗣■﹝大上互下﹞其甥請權署國事上不逆其詐從其請未幾求襲王爵許之踰年陳氏孫添平始從老撾遁至京愬其實季犛聞之懼遣使上表請迎添平還以國永樂四年春遣使者以兵五十人送添平歸達其境季犛伏兵殺之及使者上聞之震怒諭羣臣曰朕爲萬國主蠢爾蠻夷乃敢爲不道以戕其主奪其國朕不正其罪如天道何旣而占城亦告其侵軼疆界彊授以印服又聞其僣號大虞紀年號蒼僞稱尊號季犛稱太上皇毀中國儒教謂孟子爲盜儒程朱爲剽竊乃議興兵問罪羣臣咸攢成之乃遣大臣告於郊廟分遣近侍徧告天下山川秋七月癸未制諭太子太傅成國公朱能佩徵夷大將軍印統總兵官西平侯沐晟爲徵夷左副將軍新城侯張輔爲徵夷右副將軍丰城侯李彬爲左參將云陽伯陳旭爲右參將敕大將軍率右副將軍右參將又淸遠伯朱友領驃騎將軍朱榮劉札出鷹揚將軍呂毅方政神機將軍程寬羅文遊擊將軍未廣王恕橫海將軍魯麟劉淸等二十五將軍統兩京畿荊湖閩浙廣東西之軍從廣西思明府憑祥縣進左副將軍率左參將領都指揮陳浚盧旺等統巴蜀建昌云貢之軍從雲南臨安府蒙自縣進以兵部尙書劉儁贊戎機刑部尙書黃福大理寺卿陳洽給事中馮貴督饋餉於凡所過名山大川修祀事乙酉出師上親幸龍江禡祭將帥陪位受服惟謹訖事駐蹕江滸誓於眾曰朕命汝等奉行天罰罪惟元凶尙體朕心毋窮武毋殺降毋系累老稚毋毀壞室墓𨿽一艸一木亦勿妄剪除違朕命者𨿽勞弗勩且底於罰能等頓首受命萬眾鼓舞登舟以行是年九月師次龍州大將軍遘疾以師授右副將軍十月庚子大將軍薨眾議軍機事重不容以緩請右副將軍代總其兵行大將軍事急驛以聞上命輔就佩徵夷大將軍印代能總兵且降敕諭之曰昔太祖皇帝命開平王常遇春爲大將軍岐陽王李文忠爲偏將軍率師共徵開平王卒於柳河川岐陽王率諸將掃蕩殘氛終建大勛著名靑史爾宜取法前人以建萬世之功此定興忠烈王受命專徵之始先是王與大將軍榜示黎賊父子大罪二十以明天討之意數季犛兩殺其主以奪其國罪一凡陳氏子孫殺之殆盡罪二淫刑以逞視國人如讎重斂暴徵民不聊生罪三世本黎氏背祖更姓罪四旣篡主位乃詐稱權署國事以罔朝廷罪五表請陳氏孫還以國及朝命使送之乃敢拒遏罪六殺國主孫罪七侵雲南之寧遠州七寨罪八殺土官猛慢擄其女徵其銀罪九威逼近邊土官致其駭散罪十侵廣西之祿州地界罪十一擅據西平州殺士官罪十二占城國王占巴的賴國新遭喪興兵攻其舊州格烈等地罪十三又攻板達郎黑白等州掠其人民罪十四勒取占城象百餘仍加兵不巳罪十五占城旣受天朝章服輒僞造金印帶服逼使其受罪十六責占城王惟知尊重中國而欲其以所以事中國者事之罪十七朝使送占城陪臣還其國以兵劫之於毘陵港口罪十八旣奉正朔又僣稱國號僞紀聖元紹成開大年號罪十九朝貢不遣陪臣輒以罪人充使罪二十初交人聞天兵南下罔知所以旣聞榜示咸知其曲在彼及見榜末云待黎賊父子就擒之後選求陳氏立之莫不延頸跂足以待王師之至王以十月丁未至憑祥縣禡牙入境並望祀其國中山川畢諭於眾曰皇帝非利安南土地人民乃爲黎賊害其國主虐其黎庶奉行天討以繼絕世蘇民困命我等以弔民伐罪丁寧告戒非臨陣不得殺人非稟令不許取物毋掠子女毋焚廬舍毋踐禾稼爾等宜奉承聖天子意以立奇功不用命者必以軍法從事無赦眾皆歡呼用命是日大軍入坡壘關揭前榜諭國中吏民以朝廷伐罪弔民之意以招徠之五詢知坡壘以南由隘畱關歷雞翎關至芹站山菁深險林木陰翳且多溪澗慮賊有伏先遣鷹揚將軍呂毅哨探及檄都督同知韓觀營於坡壘修道路繕橋梁督糧運戊申大軍次丘溫縣己酉哨至隘畱關賊眾二萬依山結寨毅攻拔之斬首四十級生擒六十餘人是日驃騎將軍朱榮等亦破雞翎關斬首六十餘級生擒十一人賊聞二關破其屯兵設伏者悉奔散壬子大軍次雞翎關癸丑次芹站是日先遣鷹揚將軍方政遊擊將軍王恕等直抵富良江北岸嘉林縣是時左副將軍西平侯亦自雲南蒙自縣進兵經野蒲蠻入境都指揮朱浚等奪猛烈關兪護等拔柵華隘隨處築堡駐兵伐木造舟都指揮徐源孔斌等突出宣光江口奪其澳沕等沙左參將丰城侯領兵渡其上游都督程達等中夜舁舟越山自間道以出逃水江縱火焚賊舟遂奪富良江十一月乙巳西平侯統軍至三帶州與王所遣都督朱榮會癸酉橫海將軍魯麟驃騎將軍劉札出拔困吾寨是日有僞三帶州僉判鄧原南策州人莫遂等來降因詢降人知賊窠穴在東西二都恃宣江沲江富良江以爲險自三江府沲江南岸傘圓山起由富良江南岸東下直至寧江又自富良江北岸自海潮江由希江麻牢江直至盤灘困拔山立木爲柵及增築土城於多邦隘樹柵立城連橋接艦七百餘里又於富良江南岸緣江下木杙悉國中舟艦泊其內凡諸港汊可通舟處俱下巨木以備賊眾聚屯守水陸者號七百萬蓋悉驅國中老幼婦女以助聲勢非實然也大軍屯富良江北岸王以書諭季犛曰予奉命統兵來問爾罪爾能戰則率眾於嘉林以待不能戰赴軍門以聽處分王意欲挑其急戰也會朝遣行人朱勸賫敕至諭犛賊以禍福及許其輸金五萬兩象百隻以贖罪行人至其國季犛不出見以詭辭答曰文書比對原發勘合不同此必非上所遣又云兵巳入境若兵回卽貢否則自有準備王知此敕是欲以款其兵而賊亦無攺過悔罪之意乃移軍三帶州屯个招市口與左副將軍西平侯會議造船置銃以圖進取時賊有劃船出沒江口王命魯麟夜舁舟從上流下水奪其船斬首百餘級自是劃船不敢出沒王與西平侯議於上流渡江乃遣朱榮等於下流十八里嘉林置舟筏爲欲渡之勢以掣其肘賊果分遣水軍於嘉林奪我舟榮等奮擊大破之十二月己亥大軍與左副軍合勢王與西平議曰賊邊江立柵勢逼地狹難以列軍惟多邦隘城外沙灘上平闊足以容軍然其城峻濠深守具無不備而外設坑坎布竹簽賊所恃者此耳蠻人綿薄不耐苦不足慮也今我攻椇若云梯仙人洞之類俱備攻而取之易也乃召將士諭之曰汝等報國成功在此一舉宜奮勇爭先以立奇功先登者不次升賞將士聞命無不踴躍乃議分地界大軍攻其西南左副軍攻其東南己酉各列軍沙灘之上布置巳定別調軍距欲襲之處里許作欲攻之勢以出賊不意於是出內府所制夜明光火藥散軍士俾執之有先登者燃之及吹角爲號是夜四鼓都督黃中率官軍潛舁攻具越重濠抵城下用云梯先附城都指揮蔡福等數人先躡梯登用刀亂斫賊眾驚呼城上火齊明角應之士皆蟻附而上賊於城內列陣驅象來衝我軍乃出內府所制獅子皮蒙馬象見獅形驚畏而顫又爲銃箭所傷倒回奔突賊潰亂自相蹂踐及官軍殺死者不可勝計大軍乘勝長驅明日追至傘圓山又明日循富良江南岸而下縱火焚緣江一帶木柵煙焰張天辛亥直搗其東都克之王與左副將軍駐軍於城之東南給榜招諭吏民降者日以數萬計王召其父老諭以弔伐之意歡聲動地乙卯議遣左參將丰城侯李彬右參將云陽伯陳旭伐其西都賊首聞多邦破先巳焚其倉庫攜妻子遁於海島我軍至焚其宮室據其城地餘黨依天建山困枚山等處水陸據守乃分遣淸遠伯王友都督黃中郁指揮柳琮等隨賊所在而徵剿之自是年冬至明年春前後斬首三萬七千餘級時王畱交州鎭遏聞賊子黎澄聚舟黃江左副將軍左參將領軍循富良江左右水陸並進次於木九江對岸下營辛巳賊船三百餘艘來犯我軍水陸夾擊賊眾大敗斬首萬餘級溺死者無算二月乙巳王聞賊首遁於悶海口出魯江口與左副將軍會兵下膠水縣賊聞大軍至又遠遁大安海口王謂左副將軍曰賊聞大軍來不敢敵故潛遁他所以覘我動靜我若回軍交州畱兵於咸水關兩岸畱戰船守備彼必出悶海口以襲我我俟其出水陸並擊之賊必成擒三月癸酉大軍回交州甲午賊果犯咸水關報至己酉王與左副將軍兵水陸並進賊以海船橫截江中而以戰船劃船兩岸齊進旣而登岸植木爲柵王乘其柵之未成親督精銳攻之都督柳升等亦率舟師來奮擊賊遂大敗富良江水爲之赤積屍數十里右參將云陽伯乘勢長驅直抵悶海口黎賊父子聞敗乘船遠遁於靈源王諭諸將宜乘破竹之勢追剿殄滅乃回軍交州畱右參將守鎭備禦黃江等處四月乙亥王與左副將軍統軍由淸化府倍道乘進調柳升魯麟土官莫邃等分領戰船由水路窮追戊寅舟師至淸化之磊江賊眾聚船以拒升等擊敗之斬首萬餘級五月丁卯王至演州柳升等舟師來會途中降者相繼詗知黎賊父子遁於乂安府之深江王議與左副將軍兵從陸路柳升等率舟師由水路追賊壬申大軍至乂安府土油縣王從舉厥江東路左副將軍從舉厥江西路進兵兩軍俱至盤石縣下營甲戌柳升率舟師至奇羅海口與賊戰大敗之獲賊船三百艘餘船分散賊首潛竄艸野乙亥升所領軍士王柴胡等七人擒賊僞上皇黎季犛黃中所領軍士李保保等十人擒僞衛國大王黎澄丙子莫邃下土人武如卿五人獲僞國主黎蒼及其僞太子苪於髙望山凡黎氏親屬俘獲無遺安南地悉平所得府州四十八縣一百八十六戶三百十二萬五百象馬牛羊舟糧器械無算遣都督柳升等獻俘闕下露布以聞先是王等受命時詔令求陳氏子孫立之至是平定王偏訪國中官吏耆老人等咸稱黎賊於己卯年殺光泰王顒立其子韶而殺之遂篡其國前後殺其近屬五十餘人及其遠族又千餘人血屬盡絕無可繼立者請依漢唐故事立郡縣如內地以復古王疏以聞上從其請乃於其地立交趾等處承宣布政使司都指揮使司按察司分其地爲十七府四十七州一百五十七縣據其要害設衛十一守禦千戶所三又於交廣分界處如潼關衛例設立溫衛及坡壘隘畱二守禦所軍隸廣西民屬交趾以相制馭是歲大詔天下以平安南復古郡縣之故並敕有司爲陳王贈謚凡其宗親爲賊所害者各贈以官又爲之建祠立碑葺墳墓禁樵采各給戶三十凡黎賊苛政暴斂悉皆除之擢用賢能優禮耆老賑卹窮獨革去夷俗以復華風使秦漢以來之土宇陷於外夷者四百四十六年一旦復入中國版圖詔布天下文武羣臣親王藩服咸上表稱賀六年春班師入朝秋七月策功行賞進封王英國公西平侯黔國公淸遠伯王友進侯爵都督柳升升安遠伯余擢官增祿有差賜王詩劵玉帶金帛命子孫世襲加祿米三千石旣大宴上親制平安南歌以褒嘉之是年冬安南餘孽簡定作亂定自稱陳姓本前陳舊官先巳降附旣而遁於乂安府與其黨鄧悉鄧鎔阮帥陳希葛等謀反僞稱日南王旣而僣號大越稱興慶年號朝命黔國公充徵夷將軍從雲南往徵之久不能遏絕廷議謂非王不可七年正月乃命王佩徵鹵副將軍印往共剿之王以四月至南寧會兵五月入境王躬督戰艦破孔目柵再破咸子關斬俘無數賊退保黃江乘勝擊之於太平海口賊竄乂安偈江冬十月師至淸化越四日生擒簡定於吉利柵之山並其黨陳希葛等轞送京師明年二月王還朝上嘉勞之未幾簡定餘黨陳季擴復嘯聚僣稱重光年號季擴乃簡定從子簡定爲阮帥等所廢而立季擴定敗潛遠竄聞王班師復與陳景異等同反九年春正月復授王前印往督師徵之夏五月師次東關六月進兵賊聞王至以石塡神頭海口三十丈許設拒木以抗王督將土悉起其石以通舟楫賊懼立堡常月江王戒眾曰此堡不足攻其山南險阻彼必設伏以撓我乃使驍將率士兵搜山果得其伏者斬之遂奪其堡賊遂遠遁王隨所至而追之賊或聚或散竟莫得其要領時關以東羣盜蜂起所完者交州一城耳蓋新設州縣軍衛太多交人久外聲教樂歡縱不堪官吏將卒之擾往往思其舊俗一聞賊起相扇以動賊酋所至輒爲之供億隱蔽以故賊潰復聚朝廷屢下詔招撫之授季擴爲布政使彼欲受命制於其黨服而復叛僞稱王孫以復陳氏爲辭大軍至則深入山海避之軍退復出用是官軍不能成功王旣蒞軍始大明賞罰而諸將疲於奔走往往因循玩寇都督黃中不用命王以軍法從事由是人人知懼不敢辭難避險是時賊恃荷花海險謂我師不能渡於日麗海口立堡以守王率舟師自奇羅海口洋過荷花海口直抵日麗賊焚堡而遁至茶偈江連進兵破之賊驚曰天兵飛來也遂大潰奪其化口城諜知賊悉眾守愛子江復追至其境賊伏巨象數十以爲前敵列人馬於後盡力以抗我師王戒將校曰擒賊在此一舉機不可失乃鞭馬先進象伏突起王一箭落其象奴再箭中其象鼻象叫號退走自蹂其眾乘勢擊之斬艾僵伏塡滿山澗賊徒散遁暹蠻等處王部分將領隨處搜捕至暹蠻蒲干等柵山徑崎嶇林麓陰翳馬不能前王乃下馬徒步履險兼程趨之士卒不能從惟將校百餘人僅屬與賊遇殺數千人賊首陳季擴曁其妻子皆就擒時十一年冬也明年班師還京自王出師至是首尾踰三年始得渠魁說者謂王此役較之前平定之功爲難云十三年四月朝命王佩徵夷將軍印充總兵官任鎭交趾又有平陳月胡之功十五年上以王久勞於外詔還京師王以正統己巳沒於王事至是三十有七年矣嗣子太子太傅襲封英國公懋出其家閽者福住所錄王平安南時前後所上奏啟見示屬予次第之予因參考交趾郡誌所載露布榜文及胡文穆公奉敕作平安南碑楊文貞公撰東平武烈王及定遠忠敬王神道碑附以所聞以爲此錄云

◆傳

毛宗吉傳

孔侍郎傳

學拙先生傳

無逸子傳

○毛宗吉傳

毛君諱吉字宗吉余姚人也性剛直尢嫉惡自在邑校時見鄕人顯宦者歸或挾勢以淩鄕曲而於郡之長吏則卑卑以希合輒毅然形見顏面曰我得志弗爲也歲甲子中鄕試再試禮部皆乙科不屑就歲甲戌登進士第授刑部廣東淸吏司主事故事十三淸吏司分理在京諸司刑獄廣東司當錦衣衛衛卒伺察百官陰事攟摭得分寸書片楮以聞不復核虛實輒當以罪公卿大臣皆惴惴奉承之惟謹公行請托莫敢違拒甚至以罪被逮法司亦不加箠君在淸吏司有逮至者一懲以法略無顧忌其人至以俚語目君曰毛葛刺時長衛者怙寵大肆羅織勢焰爍人百官遇諸途趨避惟恐後君遇之獨以一手舉鞭彼愕然顧左右曰此非刑部毛葛刺耶益銜之其徒百計求君短長訖不可得適君偶以疾誤朝參命錦衣衛鞫之其黨走報其長曰毛葛刺來矣乃預簡卒之疆忍者掄巨杖待君君至僅榜十又五骨見矣眾意君必死適有僧同在系見君創甚而無悲容苦曲事君得不死旣而隨眾例得復職眾咸曰毛葛刺自此懲創攺節矣及蒞職操法愈嚴未幾升廣東按察司僉事時廣城以西流賊殺掠居民殆盡其東幸無事而豪宗大戶武斷吞並積習成俗君分巡惠潮首知其獘痛懲之豪右斂迹及其當代二郡民赴巡撫大臣願再借君一年於是檄再往先是程鄕民羅劉寧者作亂官軍平之其黨楊輝者遁往贛之安遠招集餘眾於閩廣江西之交大肆摽掠時官軍皆徵廣西君不得巳招之而輝等從命復業比君還會府而輝等復起摽掠如故君再至賊勢益大輝據上下寶龍峒其黨曾玉等據石坑峒謝瑩據龍歸峒破江西之安遠福建之上杭二縣遠近騷然諜報賊期以十一月二十二日攻程鄕縣治君曰賊勢眾矣與其臨時拒敵孰若先事制之乃命縣長吏密集民壯並召旁近官軍僅得七百人卽日倍道行三百里至赤朱坑翌日又行三十里至石坑峒賊數人負米出峒眾欲奮擊之君曰捨之毋驚動賊眾少頃賊知官軍至以其眾三千人陳山下賊眾我寡士卒有懼色君躬擐甲冑督戰於是士卒爭奮自辰至午戰數十合賊遂敗走生擒曾玉及其徒二十餘人斬首三百餘級乘勝破龍歸峒獲謝瑩又明日直搗下寶龍輝眾陳石崖上我軍陳水中相持守之君以戰不得地亟分兵繞出其後賊莫測遂驚潰前後擒斬一千四百餘人餘黨悉平是役也我士卒不損一人犒賞糧餉皆出於臨時調度不取於官不斂於民又獲白金三千餘兩悉以送官巡撫大臣以其功狀聞未報而君又當分巡雷廉髙三郡人民爲賊所殺鹵十七八道路蕪塞數百里間無煙火君攬轡四顧慨然以削平賊寇爲巳任旣抵所部城門晝閉郡守猶鞭系城中殘民追徵不巳君至首命止之百姓如獲更生分守都指揮等官嬰城擁兵賊或十餘人或三五十人驅脇子女以千百數口過城下不肯出一騎發一矢甚或燕飲酣歌若罔聞知吏民以賊告輒加箠楚有自賊中逃回者輒誣以通賊杖殺之自是生民進退失據無復生路矣君至嘆曰此方之人獨何辜哉是𨿽一時守將之責抑亦督責者之過也時雷州海康知縣王麒者獨奮不顧爲眾所嫉君獨獎勵之適報賊至大體等村君時在雷州卽移文都指揮出軍擊賊彼畏縮不敢出君又以大義激之亦不從君卽督麒領民壯躬抵賊所戰敗之斬首數百餘級奪回被鹵人畜無數賊分三支犯吳川縣君覘知其一近河道卽命麒乘小舟出賊不意悉破之得首鹵六十餘級其二支聞風遁去自是君所部稍寧君以平賊方略來上上嘉其勞內批升君本司副使仍降敕獎諭委以一方邊務而麒亦升本府通判敕至君益感激思報歲乙酉春正月賊東出惠之河源轉掠韶之翁源君率官軍二千兼程追之斬獲百餘級賊遂西奔二月新會告急君率都指揮焦用指揮孫璧等官軍三千人至新會又得民之自效者近萬人明日行至火磴與賊遇戰破之獲首二十餘級乘勝追至云岫山去賊營十餘里時二鼓矣君號召諸將曰賊營後山菁而前畈田左右皆山隴若敗必遁入後山爾等明日分兩哨進據後山我以精銳衝其中爾兩哨左右合擊之賊可盡圖也約以雞鳴蓐食黎明進兵是夜無星月遂至後期不得巳三哨齊進賊果敗走棄營攜妻子上後山君命潘百戶者帥精壯千人據賊營賊多遺財物軍士競取之賊據髙瞭軍士有爭奪者遂擁眾馳下刺殺潘軍士皆自營門擁出賊自後追之與右哨指揮閆華遇力戰久之君命某往援某承命不赴華馬躓亦爲賊所刺諸哨遂奔潰君勒馬持刀大呼曰札駐札駐眾以潰勢不可復君從吏廖振等勸君宜隨眾姑避之以圖再舉君曰吾誓不與此賊俱生今眾多被殺傷而我獨生全可乎汝等亟走勿顧我言未巳賊七八人持鎗趨君君且罵且敵猶手劍斬賊斷一人臂力支不能遂被害時三月一日也是日雷雨大作山谷皆震動連日陰晦又八日始得君屍面貌如生舁歸廣城官吏士民弔哭者相屬事聞贈君通議大夫廣東按察使錄其子科爲國子生是時仕嶺南與君同志者惟麒一人麒字某雲南大理府人正統丁卯貢士由冑監擢知海康縣至官日以忠義激其民遇賊至輒率眾奮擊之前後多所殺獲雷人賴以少安而一時郡守邊將反惡之君奏其有守有爲同日升本府通判未被命而先君死於賊至是有司並以聞朝命與贈君者同日下贈麒奉議大夫雷州府同知君死時年四十四麒年若干史浚曰初君死時或傳至京師言藩司以白金千兩充行軍犒賞費委驛丞余文者從公行以司出入巳用十之三矣文憫君死而貧無以爲歸費以所餘金七百兩密授君僕持歸是夜僕之婦忽出中堂據正席舉止如公狀顧左右曰請夏憲長來舉家驚惶走告近居沈經歷沈報僉憲胡希仁亟來視之瞪目視胡曰非也頃之夏至乃起揖而言曰某受國恩不幸死於賊固無餘憾但餘文所遺官銀巳付某家𨿽官府無所稽考而某負污辱於地下矣願亟以還官毋污我言畢婦忽僕地少頃始蘇竟不知其所以云予始聞此言不敢以語人及夏君來覲予詢之果然嗟乎君生而廉勁不頗旣死而英爽不昧猶如此而世之便巳自文者至或誣君以激變蔑君以贓私是尙有人心哉是尙有人心哉

○孔侍郎傳

公諱鏞字韶文姓孔氏宣聖五十八代孫也元季髙祖克信始自曲阜遊學江西阻兵不歸而居蘇州父友諒舉進士知蜀之雙流縣公幼孤好學甫弱冠爲長州縣學生時提學孫禦史鼎教人務先徳行學置一籍名惇本首著公名於籍公用是奮發益力於學登甲戌進士第初知都昌分民戶爲九等以均賦役設公於水次以便收斂縣濱彭蠡每風雨波濤澎湃若有物蜿蜒其中舟多覆者相傳以爲纜精過者望而祀之偶歲大旱公往驗之乃巨木歲久爲荇藻所絡若鱗介然公火之其妄遂絕尋以弟銘選尙寧府郡主例避嫌攺廣之連山連山西連昭賀猺獞出沒無寧歲公至縣治無廨宇可居俸給殆絕父老間有至者公詢知民所在遣人招之不來公親詣其地民見公至驚走旣而公炊飯民捨輒畱錢米以償其薪水之費乃相率還拜伏道左公一一賑卹之俾復業由是趨事縣中縣治始復踰年大兵徵廣西巡撫葉都禦史檄公率民丁隨軍徵剿公所至招徠不事斬艾賊聞風降附諸將有欲殺人取馘者公必力爭之全活者甚眾時廣東州郡之界廣西者無不殘破而髙州尢甚僉謂公有撫綏才薦公試知府事髙州城外四山皆賊壘僅餘孤城城外積屍如京觀民外死於賊內死於疫城中軍民不滿百公至首呼父老問計咸曰城中人多有賊之戚屬切宜防之其來趨城者其心不可保惟宜閉門固守公曰不然髙州本無賊而賊之來也皆自廣西往時守土者無遠啚民攜家屬千百里來投城將以求生也乃閉門不納以致爲賊所葅醢其在城中者又疑之或加害焉用是眾心攜貳致外攻而內應往時城陷正坐此也乃大開城門來者無不納而在城者相染成疫曲加撫摩調養死者爲義冢於城外以葬之流甿聞風來歸者以百數城不能容公卽城東北隅築土爲城以居焉時賊屯髙化境者凡十餘鄧公長據茂名之茅峒馮曉屯化州之西北界梁定屯畬禾嶺鄧辛酉屯於遊魚寨侯大六屯於信宜界皆劇盜也惟茅峒距城僅十里而公長尢黠驁公屢遣人撫諭之使退不從公不告之僚屬不謀之妻子黎明潛呼四疲卒肩輿出城徑抵賊屯公長見太守至倉皇不知所以亟呼其黨擐甲出迓怪公無騎從遣人遠偵回報無所見乃釋甲羅拜請公入坐定公從容諭以逆順禍福指天定約公長意猶豫而眾酋感悟泣下恨公來晚公長跪奉觴酒爲壽公飲之不疑眾齊喊舞約降護送公回夜四鼓遠近見火起賊自焚其巢也黎明開門納降者得數千人公長旣降諸賊聞風次第納款馮曉久屯化州界結土民以爲內應久招之不服公詒以備他盜整兵夜進遣部丁蒙浩率收死士二百餘截其後而公以前軍應之二鼓搗其巢曉遁去執其妻子以歸曉意必戮其妻子也官軍屢招之不出旣而聞公存撫甚厚也遂以其黨五百來歸事聞有文綺寶鏹之賜特升廣東按察司副使賜璽書褒獎俾仍守其地於是梁定侯大六鄧辛酉皆受公招撫處之內地分地與耕且爲我備他盜公部下有黎浩林雄數人皆有謀勇而雄尢爲眷拔後死於賊公撫屍動哭親爲殯葬一軍莫不感泣用是民夷感畏所至成功髙州人懷公徳惠立生祠祀之公聞母喪還守制軍民泣送有出千里外者服闋攺官廣西諸州猺獞聞公名有素相率遠遁未幾升按察使賊起自荔浦來寇總督朱都憲屬公督軍剿之賊相顧愕然曰此髙州孔憲副耶是不可敵也亟趨去公一鼓平之事聞進階食二品祿賜文綺寶鏹尋升左布政使蒞事甫半月升右副都禦史巡撫貴州賜敕許便宜行事公益殫心力淸平都勻二衛苗人據險肆掠垂二十年公至適來爲患公督諸將授以方略次第剿平邊徼無事公釐革諸獘奏請以貴州囚徒之戍雲南者撥補本處沿途驛逓軍夫之缺而給與月糧增設布政司官一員以專督糧餉皆前來未有也其它如省冗費黜貪殘減抑軍官之侍從平反冤獄諸事皆足以厭服人心公淸心介行所至人望而愛之知其爲厚徳君子也故言出而人信之事行而人無異議今上初卽位公上章言歷任三十餘年無一任不在邊方冒觸瘴毒積濕成疾乞致仕上不允旣而念公久勞於外升工部右侍郎召還道浙河而卒於富陽舟中弘治己酉九月三日也享年六十有三訃聞遣官諭祭命有司營葬事論曰吾夫子有言道不行乘桴浮於海解者謂夫子特寓言爾豈眞欲浮洪濤而居瘴癘之鄕耶孰意其奠楹之後二千餘年而其聞孫乃眞以其卻菜兵墮三都之術而施之桂海鬼方之間耶公以神明之冑誦詩學禮乃其素業也況軍旅之事聖祖猶以爲未學而不欲以施之齊衛之地而又遑及於聲教漸被之遐外乎𨿽然儒者之道大而無所不通王者無戲言況聖人而虛言耶吾知聖人所謂未學蓋謂春秋之世所從事者爾唐虞三代所謂神武不殺所以戡禍亂致太平者庸有不學乎王者一視同仁無間遐邇所謂乘桴浮海眞誠有是言必眞誠有是事特時無其事耳設或遇有其事未必不實踐其言也歷考史傳孔氏子孫顯者不過數人光不足道也安國穎達輩皆以經術著名求其以功名顯於中州者固少而又況從事干戈以施之遐外之域乎哉尢其鮮也入國朝來孔氏子孫仕而官至卿佐者僅公一人足以爲聖門之光矣朝廷以聖人之經術取人而得聖人之子孫而能實用聖人之言以成聖人千載巳沒之志豈但光孔氏哉誠亦儒者之光也予與公同科進士情誼視他人爲篤且生嶺海間知公事特詳故爲之傳云

○學拙先生傳

天下日趨於巧矣所謂拙者世絕少萬有一人焉似拙矣而實寓至巧於其中學拙先生生而拙者也顧以學稱此其異於人而予有以取之也學拙先生者姓蕭氏名旺字應韶其先廬陵人也元末有起義保鄕井者國初編入戶籍遷戍廣東之惠州今居惠三世矣先生質實無他腸矢口出言無所避忌凡所云爲皆誠心直道未嘗委曲遷就或目之曰拙先生笑曰予豈能拙哉學拙者耳大書宋周濂溪拙賦於壁日三復焉一出言一動足退輒惴然懼且憂曰吾得無過於巧乎人因其然遂名之以學拙先生而先生亦欣然曰稱吾者甚宜故亦以自號焉先生少無宦情隱然居戎伍中而名動一方自郡將以下咸敬重之僉舉爲社學師其教人也甚有次第一時子弟經其指教者咸徐言緩步人望之知其爲先生弟子也先生平生善行可稱者甚多而事師卹鄰二事尢爲惠人所稱道鄕儒有黃東野者工於詩先生自幼師事之其人旣老貧且無子先生事之不啻所生日供其飲饌歲給其衣服凡衾枕幃幔器用無不備焉旣死斂襲殯葬之具一一如禮又爲之服心喪者三年鄰人有徐姓者遭疫癘死者十餘口闔室出避其祖母老且病不能行𨿽至親者慮其傳染過而不之顧先生朝夕其旁躬具饘粥食之至死又爲之斂殯云其平生所爲大率類此二事皆世之號爲能巧者所不屑爲者也先生歿時年僅四十八平生止一子曰靑字庭翠由進士起家爲南京禮部祠祭淸吏司主事今升郎中朝廷以庭翠貴贈先生如其子官君子曰先生非拙者也拙於取利而巧於取善拙於得人而巧於得天先生非拙者也𨿽然取善遲取利速得人易得天難捨其速且易者而爲其遲與難先生豈非拙者哉先生歿十有九年矣世之巧者日益甚求拙如先生者何可得哉何可得哉

○無逸子傳

無逸子者句容人淩其姓潭其名也字曰永澄先世以勤起家至無逸子五世矣千指同爨世守一勤至無逸子其勤益甚恆謂人曰我家之勤亦猶張氏之忍也彼以忍而兼容我以勤而相勵玆其所以能久歟無逸子晝自旦至夕歲自春䢐冬生自嬰至耄未嘗少逸愛之者曰子家衣食幸有餘貲且多子姓童僕胡自苦若是無逸子曰吾求逸爾未達曰人惟無逸所以終逸彼常逸者豈得逸哉觀之天天未嘗一息停也故能成夫物觀之水水未嘗一息捨也故能底於海人何獨不然人特懵然於其中而不自覺耳盍觀嬰兒乎方見其出胞胎也旣而可𦇤負也又繼而可提步也俄而髫且齔矣突而角且弁矣天所以生生長長之者曷嘗息乎彼其身不自覺也終日與之處者不之覺也久別而忽相覿者則驚且訝之矣由是而推之若動物若植物莫不皆然是孰使之然哉造物者所以生生長長之化其機未嘗一息息也天之於我未嘗一息息我何可自暴自棄而苟安怠惰以自逸哉彼遊方之外者曰大塊息我以死蓋知此矣人苟未至於結纓易簀之際皆非可息之境也一息尙存此志不容少懈非但欲勤巳以成徳業也天道如是而人理亦當然爾吾之所以無逸我者蓋求以息我也無逸而至於息我之境報天地以生成我之恩還天地以生動我之機斯可以長逸矣吾之所謂無逸者蓋如是世豈人人知我哉因以無逸子自號人亦以無逸子稱之太史氏曰或有人傳無逸子言至京師予聞之驚且駭焉曰玆豈今世人哉玆豈今人言哉恨未之能一見也有一儒生謁予於所居詢其姓名乃無逸子子衍也因質其詳生告予以乃父所以謂其無逸者亦皆平平日用之常無甚過人者蓋自其幼而弱弱而壯而彊而艾而耆今且老矣爲子而奉其父母若伯叔父母爲弟若兄而友其弟若兄若羣從兄弟與夫處族姻友朋故舊一皆無悖徳無違禮治家殖產樹藝字畜事事皆不廢時亦不違時凡其所行皆與人同但人不能常而無逸子則常常如是耳噫資近乎道而自然存諸心行諸身施諸人者不詭異而有其常此無逸子所以合於聖人中庸之道也歟是以傳之以表見於世

◆題跋

跋江山雪霽圖

書楊文貞公墨迹後

書百牛圖後

書潘克寬十八學士圖

跋虞山圖

○跋江山雪霽圖

予友顧光祿廷瑞一日出古畵一幅示子題曰輞川圖乃其宗人宗仁氏所藏者陳太史緝熙目之以江山雪霽圖按輞川乃唐王維別野圖維所作也新唐書備載其景有所謂華子岡欹湖竹�館柳浪茱萸淵辛夷塢之類予嘗見李伯時所臨本每景皆有詩題其上史所謂裴廸賦詩相酬爲樂者也今是圖於所謂數者之景皆無之亦無所謂詩者其位置布列固非維所作亦非伯時所臨無疑矣然其間有如所謂淺山燐燐亂石矗矗山石磽聳車碌碌山勢盤斜隨澗谷側轍傾轅如欲覆者又有所謂樹老石硬山路回轉髙下曲直橫斜隱見妍媸向背各有態遠近分毫皆可辧者要之亦一代名筆決非尋常模仿者所能爲必求其人以實之而彊以附古人之名家者則大不可嗚呼天下事豈但畵不可哉豈但畵不可哉

○書楊文貞公墨迹後

右書二幅計二十字字徑寸許少師楊文貞公之心畫也公以淸徳雅量爲一時名臣髙文古學爲一代巨儒其謨猷功業著作議論藏在祕府播之天下傳誦於人人之口耳者在在而有世世不忘惟字畫之在人間者恆少見蓋公不輕以予人其所予者必其人之有以過乎人者也今太子洗馬西昌羅明仲先生其童稚時公親書此與之用璟以名又擬明仲二字付之俟其冠授之賓祝以辭而字其名者也於戲公之於明仲蓋以巳許之第標古人以爲的爾古之名相守正不阿爲時所仰者於唐有一人焉廣平公璟也古之名儒議論英發爲世所宗者於宋有一人焉致堂先生明仲也文貞公於古人中擇其尢者二人以爲明仲名若字其期待之意深矣大矣一以功業顯一以文學著有功業者不必有文學有文學者不必有功業合二人之名與字以名字乎一人公之意蓋欲明仲兼二人之長以名天下後世也𨿽然蓋自道爾公遭逢聖明荷四朝之隆委擅一代之文名其徳其學蓋有二公之所有於一身者也公不欲自言而卽古人以爲的明仲其顧名與字之義而思所以體公之心以毋負其所期待哉吁爲學至於致堂先生輔治至於廣平公則爲人於天地間亦可以無愧矣明仲其念之哉

○書百牛圖後

獸有百而畜於家者六惟牛最有功於世於農用以耕於祀用以牲於宴用以享於器與室之成用以釁於戎於畋於挽運用以駕迨其斃也其革用以甲以冑以履以帶以冒鼓以貫編以箙箭以包干戈以緣席褥以鞍若轡焉其煮而凝之以爲膠其用而敗者以醫其筋若骨若角若蹄則用以弓以觹若簪導其它雜器用之者甚眾下至臭穢之遺亦用以滋五穀無一棄焉者嗚呼牛之有功於世也其大且多如此非但家畜之不如而百獸亦無與之肩者豈但獸哉人之生也無益於時卒也無用於後尙亦有愧之哉好事者繪爲百牛圖狀牛之形與其牧及其水艸牧放之處嚙飲蹄觸臥起搔鳴奔鬭遊行之趣殆且十百狀可謂曲盡其情態者矣其意亦猶昔人以耕桑爲圖欲世之髙閒富貴之士居於淸幽安樂之地觀於此其有以知稼穡之艱難也歟𨿽然耕而稼穡牛之一事也抑孰知牛之功之大且多如此哉中貴徐君以此圖求予跋一言予故述牛之功有益於世也如此而又系之以詩

我本農家子童年曾作牧倒騎牛背上蓑笠吹橫竹老大客京國久不見此畜忽然覩斯圖心若有所觸泛觀天下物無物似牛犢旣以駕犁耙又用轉車轂爲我運百貨爲我生百谷論功固莫比論苦亦良酷云乎世上人甘心肆口腹旣而食其力何忍食其肉水陸珍萬品物物可充欲孟子有遺言不忍其觳觫

○書潘克寬十八學士圖

右唐十八學士登瀛洲圖予友潘君克寬所藏者也君以工部正郎出理河道偶於士大夫家見此圖因命工臨之裝潢爲冊暇日以示予俾識其後按史唐髙祖以秦王世民功大前代官皆不足以稱之特置天策上將位在王公上以秦王爲之開府置屬王以海內寖平乃開館以延文學之士其府僚杜如晦房玄齡等十八人並以本官爲文學館學士分爲三番更日直宿秦王暇日輒至館中討論文籍或至夜分使庫直閻立本圖像褚亮爲贊號十八學士士大夫得預其選者時人謂之登瀛洲云所謂文學館學士者謂其爲文學之士云爾非官稱之以學士爲官稱始於玄宗開元十三年前此則未有也是時髙祖在禦建成爲太子固無恙也然髙祖乃爲秦王特置天策上將開府置屬而王又自開館以延文學之士彼自延其府僚而各以其本官所謂記室參軍典簽之屬相與講學論治非不可也君父在上乃捨其職名別立稱謂至形於丹靑著爲贊頌互相標榜其意欲何爲哉昔漢武帝爲戾太子立博望苑使通賓客從其所好司馬公猶謂正直難親諂諛易合此固中人之常情宜太子之不終也夫太子爲國之儲貳國乃其國君父爲之立苑通賓客謹微之君子猶以爲非況太宗乃藩王功髙望重在危疑之地而可使之日夜聚徒乎在太宗非遵養之道在髙祖非教子之法而亦非所以安儲位定國家也今觀此圖見所謂十八學士者其遺像𨿽人人殊然其環偉豪邁之气溢於衣冠面貌之表宋人謂眞宗爲王時其門下廝養皆將相器而此十八人者在秦王門下其气如此豈終在人下者乎此太宗所以卒有天下也𨿽然唐家之社稷安危其兆皆具於此始也以房杜之能輔太宗而唐遂以安終也以許敬宗之姦阿髙宗而唐幾於亡一圖𨿽小所系實大予爲之慨然書以歸之

○跋虞山圖

錢侍禦承徳奉命往兩廣理邊儲臨行出虞山圖見示且曰此先世所藏鄕先輩王均章所畵者旣失而復得之蓋

吾家百年前舊物也敢乞先生一言以識之予謂之曰古人繪畫之作所以模寫景像必其物世所有或有之而不常見不然則是其物可觀可玩而不可以攜取者又不然則去其地而思其物有不可以再致故寓之筆墨丹靑假其似以存其眞君家海虞爲邑中舊族自祖父以來長子老孫出入起居恆與山俱舉目卽見其林壑而步履周旋不在其顚卽在其趾有事出境踰百里外回首望之猶隱隱然見之於林霏煙靄之間旣有其眞又烏用其似爲哉𨿽然虞山橫亙海虞邑中何止數十里居民環其趾而居之面其勢而向之者何止數千家有此山以來自天地開辟至今何止數千萬年元人王均章者始爲此圖偶以適其意耳非有意於傳世也而適落君家邑中人士非止一家而君家獨得之得之不久而失之失之不久而復歸焉造物者亦或有意歟吾聞錢氏世居邑中之昆湖其先世衣冠體魄之藏皆在玆山中意者其沖和淸淑之气皆於此聚止而有以養其先世之畱骨其子若孫鍾其气以生者往往蕃衍而多貲龐厚而長年秀美而有文冥冥之中或陰有以相之者故使斯人爲斯圖付諸其家世藏之以爲符驗若世之置田產者必有質劑然此又理之或然者也書以歸之俾持歸以質諸乃尊未齊翁及其季父方伯公以爲何如

◆雜說

木說送沙文遠

說舟贈林宗敬

卞和三獻玉說

○木說送沙文遠

蓋嘗觀夫近郊之木矣出於上也僅數尺苟可以搦或可以把極大而至於可以拱則固巳掄於人列於肆登於匠氏之門隨其材質而成就之無所遺有弗中焉則揉曲以爲直束小以成大非甚朽腐破折不之棄其種之良質之堅與否不暇計也若夫深山大谷之中材之生非不魁然大也修長且直也矧其種良質堅文密致而臭馨香全用之可棟可梁拆而用之可車可舟凡宮室器具之用若大若小用之無不宜焉者然而僵立萬山之中地險巇而水湍駛𨿽有可用之材卒莫自致萬一致之非積以歲月不可得也及其至也又往往有後時之嘆士之生遠方出而仕也何以異此吾友沙文遠使其生畿甸之間吳楚淮汴之域出其所有之一二以用於時固巳登膴仕而著美稱也久矣然而奔走名利之途年踰彊仕而此志竟弗克遂是豈其才力學問之罪哉地也世之論人之出處者咸曰時時固然矣然彼之所以乘其時而我之所以違其時而不偶者得非以其地哉方其時之需才才之見售於時時之所急用人之所爭趨而我方漠然於窮荒寂寞之濱罔聞知也及其知而至然時巳後矣遠方之士其艱於進取也往往如是𨿽然在我者𨿽有艱進之嘆而亦免夫幸進之譏吾之材誠中宮室器具之用矣用之則必有實效不用亦足以全吾之天其視彼之苟且以備用假合以爲資亦旣有間矣乎文遠將卒業南雍予惜其有才而滯於用作木說以解之於乎豈獨文遠也哉

○說舟贈林宗敬

景泰甲戌五羊林宗敬偕予就禮部試予辱在選列而宗敬得校官辭不就去又三年是爲天順元年宗敬復就試禮部又得校官不就買舟將爲歸計予適得告與古岡蔣希舜送之都門之外指其所艤之舟而告之曰若知舟之爲器乎始之欲作之也苟不采材於山林取鐵於冶煉灰以蜃其可以成舟乎曰不可也眾物備矣不責其成於工師不假之以歲月不依其度而以意創焉其可以成舟乎曰不可也舟成矣而樓櫓之不具檣柁之或闕與夫艎■﹝舟畐﹞維纜篙矴之屬有一弗備其可以爲全舟乎曰不可也用備矣而或艤之非其地所由者乃斷港絕潢其可以達江河乎曰不可也艤得其地矣然或眾舟集焉而互系以相軋其可以行乎曰不可也材具而工良制合而用備其艤也得其地其行也無所儗若可以達河入海矣然而風不順焉則亦不可行矣士之爲學何以異諸此乎方其在學校也固嘗博習夫詩書之文講明乎古今之變印正之以明師積累之以歲月其制作也惟恐不合有司之程度其彊記以待問也惟恐一理之不明一事之不知其進也旣由其道其用也又適其時若可以得志矣及其羣試有司也則有利焉有不利焉其利也固若舟之遇風一日千里眞易易耳其不利也夫何以異於舟之阻風而不得行者乎行不行風也非舟之罪也利不利命也非學之尢也𨿽然有舟矣然後可以歸其咎於風使吾材之不良制之不合度器用之不素具艤之非其地行之有所礙風𨿽順也其能行乎哉舟譬則學也風譬則時也有舟而無風固不可行也有風而無舟將何以行之哉然世固有駕敝舟綴敗帆遇順風而僥幸以達岸者矣然不可常也卒然遇魚龍之出沒風波之洶湧吾知其愴惶而歸無全舟矣甚者或至於覆溺焉幸烏可常哉嗟乎人患無舟也風之不順非所患也患無學也時之未利非所患也吾之舟備矣器用足矣惟不遇順風則巳矣苟待之以歲月之久而不輕試焉豈終無一日順乎使一日得借風濤之便張飽帆於長江大河之中鼓枻而歌捩柁以行縱其所如無不如意矣士之積學以待時也何以異諸此乎然此就一舟而言非所以論眾舟也舟之制也稍異其形則其所從來也必異其地有來自浙者來自江者來自虔吉者自鄞越來者有之自荊襄來者有之其遠者或自川蜀來焉所來非一地而作者非一人其創也未必同一時其發也未必同一日其爲形也或大或小或長或短或深或淺其載也有人有物所載之物或多或寡而物之值或貴或賤其間萬有不同而期必至於此也則同然其行也或遲或疾或先或後有先發而後至者焉有後發而先至者焉有一路順風直抵乎此者也有初發卽阻而後無不如意者也亦有或行或阻有復行而復阻不知凡幾而後達此者也或有發之日同其至也不同或有發之日不同而其至也則同有先發旬月之間或一時之久或至於期年而後發者乃先焉由是觀之行止遲速皆天也非人所能也達之先者不足喜達之後者不足悲苟吾有舟而又得操之之要今𨿽未達安知終不達乎彼𨿽先達安知吾不及乎抑過之未可知也惟無其舟或有舟而無具有具而不能操則終焉而巳矣𨿽然此特舟之小者非其大也特可行之江河也非所以施之於海也舟之大者長至於百尺大可以千圍檣如竟天之虹霓帆若垂天之鵬翼上可以建五丈旗中可以容萬斛粟其爲器也大其爲用也廣如欲作之也非得瓊林大盈之材參天合抱之木付之以公輸子之手假之以數十年之久不足以成之也其成也有非尋常舟師所能操焉苟小試於江湖之間則非矣必待夫排山倒海之風吞天沃日之濤然後從容乎渤海之中出沒乎滄溟之表以收萬全之功以享無窮之利回視舟楫之在江河間眞不啻泛一芥於坳堂之上也風之或順或逆行之或遲或速皆不足以動吾心矣孟子曰觀於海者難爲水士之學也誠以聖人之道爲準的期必至焉不易其志不巳其功不狃於近利不責其近效則吾之所造也深所成也大所以出而應世也無適而不可矣功名利祿得喪遲速夫何足以介吾意哉宗敬積學有素其文又足以中有司尺度然累試輒弗偶焉予恐其自沮也而以功名利祿動其心故說舟以贈用以慰其不平且進之於道云

○卞和三獻玉說

卞和三獻玉或疑之曰吾石果玉也一獻不售斂而藏之以待識者或自斲而用焉可也奚必至於再以取辱哉使三獻復不售而三刑焉吾恐無全軀矣以其外殘其內知者固若是耶予曰噫是吾所以見卞和之知者也古人所謂知者知之弗去是也使知之矣而去之是未足言知矣必知之眞守之固斯可言知焉和也惟眞知石之爲玉故再獻再刑而不悔使其知不眞則或人厲聲色以臨之方將疾走之不暇況千乘之君加以刑乎惟其知之眞守之固故是玉也不終爲石不終在野而終入於君王之櫝器輕九鼎價重連城而千萬世傳之以爲受命之璽使和也𨿽知之而不能守之則是玉也一石而巳矣或小用之則是玉也一器而巳矣千萬世之後烏知所謂秦璽烏知所謂卞和嗚呼古人於外物守而弗去且如此況吾身乎

◆字說

林弁宗敬字說

李時芳孟春名字說

蔡國珍字說

韓儉克愼字說

蔣冕敬之字辭﹝有序﹞

馮顥子充字說

○林弁宗敬字說

禮曰皮弁祭菜示敬道也嗟乎至靈者人至貴者道至微者物人而敬道心焉足矣必假物以示其所以敬聖人制禮之意深矣哉是故擎拳曲跽皆足以朝必爲琚瑀珩璜之制致誠盡愼皆足以祭必爲冠冕黼黻之儀辟踴哭泣皆足以喪必爲衰麻袒免之節豈固爲是縟節哉蓋以有形之物形無形之理使之內外相符故也鄕貢進士林弁旣冠而賓字之曰宗敬其取諸此歟宗敬惇敏士也予以丁卯歲隨計之京道羊城曾識之友人甘筠鳳所時猶童丱也巳若老成人予心奇之歲庚午閱鄕書見宗敬名褎然於九十二人之間意或偶然爾明年歸自京師再晤焉則巳嶄然出頭角容止端飾言論英發非復昔日阿蒙矣爲之悚息者移時嗟乎若宗敬者其無忝乎若名與字者乎名者父母之所命也字者賓師之所表也不忝乎其名與字則是不忝乎所生所教矣然則所以不忝之實果何如曰端乎外者如其名直乎內者如其字如斯而巳程子曰整齊嚴肅其端外者歟朱子曰主一無適其直內者歟尙愼旃哉則聖賢地位可幾矣功名利祿云乎哉如或名然字然而其人不然非惟名字之羞抑亦名之字之者之羞

○李時芳孟春名字說

天下之理一也而其所以爲理者其名目義類萬有不同人之始生也於萬理之中而摘取其一言以爲巳名及其冠也又采其義之近似於吾名者以爲之字噫取一二於千萬之中認以爲巳有顧乃茫然不知其名義之所以然可不可乎此近世名字之說所以作也羊城李碩夫之冢子曰時芳旣冠而賓字之以孟春其舅氏林宗敬徵予爲之說予惟人之生也自幼而弱弱而壯壯而彊彊而老亦猶天時之運自春而夏而秋而冬也人之一生其事業皆基於幼少之日亦猶物華之敷必在於春陽之時傳曰春者開辟之端養生之始蓋萬物於是乎發生以甲以拆以華以舒以夭以包以碩以莩而蕃且郁夫然後夏而盛也秋而成也冬而實以固也何者不本於春哉人之有生何獨不然故禮謂人生十年曰幼二十曰弱三十曰壯四十曰彊五十曰艾六十七十則謂之耆與老焉十年一變皆有所事而所學者乃在幼穉之時蓋學不可不豫也要必養其心以義理飾其躬以禮節陶其情以詩樂端其志以經術博其習以藝文使之有其徳有其言有其容而又有其服內外昭融文質相稱郁乎燦然如春陽和煦之時而艸木之英華芬敷穠麗也夫然後壯則見諸行老則收其功而終身用之有不盡者矣時芳年少而質美勉勉循循以爲他日受用之資此其時也其尙顧名思義及時奮發俛焉日有孳孳弗得則弗止也則夫壯之所行老之所傳皆具乎此時矣予因宗敬請謹以學之一言爲時芳勉勉之勉之非但以無愧其名與字而天下之萬理皆可由是而得之矣

○蔡國珍字說

物之可貴重者謂之珍珍而系之以國則其所貴重有非一身一家所得專者矣寶安蔡氏子名珍而字以國珍厥父若賓所以期待之者至矣國珍得是名與字夙夜祇栗奉以周旋如執圭如拱璧如握徑寸之珠藉承蓋襲之惟謹不肯輕出以示人旣而因其質而追琢之切磋之磨礱之雕鏤之緣飾之者甚周且致溫然而津液滋煥然而文采章瑟然而聲韻淸渾然而規制備固巳成器而可以適於用亦嘗效楚人之獻而未獲連城之償今年春爲有司勸駕進之於天子之庭羣試於奉天門玉堂校文優其等將育之辟雝之中以大成其才而大用之也未行天官卿又請試而用之國珍得樂昌文學夫以貴重華美之器而置之詩書禮樂之區𨿽若小用之固其所也將之任以予鄕先達也求爲申其名與字之義以爲終身訓傳不云乎儒有席上之珍以待聘所謂珍者非世所謂荊璆也魯寶也昌城之蘂也西城之圓龍方虎也亦非所謂夜光明月眞白洞光三棘六異九品之奇也其惟吾身之所固有者乎是珍也匪金玉而金玉匪珠貝而珠貝得之天而具於人身有之則明徳內炳家有之則厚徳外潤國有之則朝廷以重府庫以充宗廟以華四表以光是則儒者之珍也藏之方寸之間列於幾席之上其气上徹而旁達無髙弗格無遠弗妥無幽弗屆無深弗入必如是然後足以當國珍之稱國珍其尙遵父師之訓顧名字之義反求諸身心益自敬謹而思有以爲天下國家之所貴重也哉

○韓儉克愼字說

文昌韓儉領鄕書試春官不偶卒業太學適其同學林徽時文亦應貢來京師儉謂徽曰某名儉而字克用未有發揮其義者幸在大司成先生門下欲得一言以爲終身佩服敢煩吾子達之徽以爲言予惟儉而字用其義狹矣是就一事而言非所以進之於遠大也乃取伊尹告太甲之言易其字曰克愼而又爲之說焉夫儉有兩義有節儉之儉有儉約之儉所謂儉約者不侈然而自放之謂𨿽以孔子之聖亦必有是儉徳於溫良恭讓之間然後徳備於巳而光輝著乎外焉況眾人無聖人萬分一而可以不儉乎哉然聖人之儉徳自然而有者也眾人無聖人之有其於是儉也可無愼哉尹之言曰愼乃儉徳惟懷永圖噫儉之一言永遠圖謀之本愼之一言收斂身心之要儉也其尙顧汝之名凡事以儉約爲本如禮所謂言必稽其所從行必稽其所蔽可也念汝之字凡事以謹愼爲心如傳所謂戒愼乎其所不覩恐懼乎其所不聞可也儉乎因其名與字而反求諸其身與心兢兢焉常念孔子以約失鮮之言愼儉徳以懷永圖期必幾乎商阿衡所以告其君者焉愼之愼之念念在此而不巳等而上之則𨿽愼厥身修思永如臯陶所以告大舜者亦有可馴致之理也自古聖賢進徳之方不外乎此勿謂聖賢非眾人所能學而乃自暴自棄焉語不云乎取法乎上僅得其中於是乎爲韓儉字說

○蔣冕敬之字辭【有序】

淸湘蔣冕予故人河西縣令希玉之子也年十五領廣右解首明年試春官卒業太學與其兄昪以故人子來見未幾又介其父執陳郡博先生執贅求從予學爲古文辭又明年昪爲之加布於其首旅邸艸艸𨿽弗能戒賓備禮然名必有字字必有辭不可缺也旣冠來拜予求字乃命之曰敬之又爲之補其祝辭於乎予老矣而冕年方艾予不日歸老於山窮水絕之處不能旦夕常相教益也冕乎聞人呼汝之字恆如聞予之聲出於心而宣於口誦乎此辭恆如予之丁寧告戒以親臨乎汝之前也聖賢事業基於敬之一言其尙念念不忘而進進不巳也哉辭曰

人之有身首爲之元身之有章冠爲其尊戴冠在首法天之象冠中有冕人君所尙其上有綖前後有旒文而得中孔子從周居眾體上人所具瞻惟敬斯尊惟敬斯嚴內存外形儼望而畏一弗敬焉則戾乎是名爾以冕式克似之父命斯在烏乎弗思旣冒冕名當實冕徳冠𨿽非冕視冕爲則首容必直心徳惟欽如大君在上如上帝是臨戴天以行念念斯在出入起居罔敢或怠字汝以敬祝以斯言終身服之奉以周旋

○馮顥子充字說

吾邑之巨家曰馮氏馮氏之彥曰仕魯仕魯第三子顥予長女子壻也從其姑之夫鄕貢進士王克信來京師講易以爲進士業將歸克信謂予曰顥名而未字盍字之予字曰子充復請申其義按字訓顥大也而又謂之顥者大兼形气而言顥則似專以气言焉人天地生者也天地至大者也人至小者也人以至小之形軀而欲全天地至大之气體其道何繇亦惟充之而巳矣充得盡時則上下四方之宇古往今來之宙皆吾分內事也然則所謂充者夫豈易盡耶必有其本如孟子所謂先立乎其大者必有其漸如孟子所謂知皆擴而充之則充實而有光輝之地可造而顥在我矣自有書契以來巳有此顥之一言至於有宋程太中始摘以命名其子所謂明道先生者自是以來凡讀書者至於斯言未有不惕然起敬者蓋字以人而重也今顥承其父命用大賢名以爲巳名其所以惕然起敬者宜何如哉盍思之曰我之名大賢之名也大賢之所以爲大賢不過盡人道而巳人之道天地之道也人道盡則天地之道盡矣道有未盡必思所以充之涵養用敬進學在致知此程門教學者入道之要也充之之道莫先乎此顥其勉之哉勿徒諉曰此大賢事非我所能爲嗟乎旣受其名烏可不任其實哉

丘文莊公集卷之七

●丘文莊公集卷之八

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

雜著

賦

頌

贊

墓志銘

◆雜著

貪泉對

書貪泉對後

鏡諭送李景修

考隸送張正夫

○貪泉對

景泰辛未予歸自金臺舟次羊城之石門舟人曰嘻此貪泉也愼勿汲之予聞之舍舟觀焉嘆曰古人云飲此水者一歃則懷千金又云飲之者見金寶之多思以兩手攫而懷之信有之乎予試飲焉以驗其如何旣而自念曰濟水可以墜痰菊泉可以延壽遼之侵澗能使人多發晉之礬石泉可以愈疸泉以貪名理或然也設入肺腑而易吾傃焉豈不爲終身之累乎遂中輟而不飲歸而臥諸船窻之下恍惚之間若有聞者曰僕石門之神也受污辱之名數千百年於玆矣未有爲表白者幸子之來爲我一洗之而子之所見無異庸眾人予將何望焉請爲言之若謂泉之果能貪人也吏於玆土之多孰若居民乎民之飲玆水者日以百計歲以萬計自有此泉以來民飲玆者豈可數計哉吏之吏玆土者不及民百之一而又不皆由玆道而行而道此者或數日一人或閱月一人或數月一人總其歲之久不過數十人而巳然其過也或憩焉或不憩焉其憩也或飲焉或不飲焉然所謂貪者恆見於吏而民不與豈不識不知者其心能常而讀書明理者其心易變也抑豈常飲者習而不覺而暫飲者卽動其心耶不然則泉之貪人亦有所擇耶皆不通之論也僕聞古之貪者有藏金以塢者夜算牙籌者胡椒五百斛者黃金至五橐駞者豈皆官嶺南而飲此泉耶不然何貪也嗚呼滔滔者天下皆是也不誣之以貪而獨我誣不亦冤哉彼其以廉以淸名者一又何幸歟今夫官吏之所宅者會府也郡邑也城市鎭坊也而吾僻在郊關之外且一捨許特過道焉耳過者孰若居者之多且久乎大凡官署必有井也日日以汲焉飯水浙也酒水釀也湯水熱也手水盥也面水颒也口水漱也發水沐也無一日無焉者也彼之用久且數也如是顧不能使之貪一歃吾者卽欲手攫珠璣心懷千金何神且速哉豈彼冥頑不靈而吾獨靈歟噫有其實者無其名而名乃加於非其實者何居必欲名實相符必有歸矣僕聞之羊城之中越臺之下有九孔泉焉色淸而味洌最宜於茶汲者日以千數請以是名加焉庶乎稱其情也竊聞吾子以文翰稱毋惜一開口之勞以辯我千載之誣豈不有補於名教也乎予唯唯而覺起而錄之嗟乎貪者人心陷溺然也果何預於泉哉不此之咎而彼咎焉宜其忿忿不服也有人於此穿窬而盜也爲吏所獲將寘於法則方自解曰非某敢爲盜也吾之井泉使然也則爲廷尉者將信之乎其不信也決矣由是觀之則泉不能貪人也審矣大抵嶺南之地多南金珠璣玳瑁犀象海只異香奇物皆他方所無者見者鮮不爲之動心焉且又去中國特遠吏之贓否鮮或上聞而其民素柔懷甘受害而不辭故吏得以恣其溪壑之欲貪風恣行上下交利漸染成俗一或屹中流之砥柱則怨讟叢之矣是以士之素負名節守廉恥者未入其境固嘗非其人一躡梅關泛湞溪則其心與昔所非者合爲一矣人見其然因以水目之是豈水之罪哉嗟夫使人皆吳隱之也𨿽日飲石門之水不害其爲廉使人非吳隱之也𨿽不飲石門之水不害其爲貪貪與廉在乎人心不在於水也𨿽然是泉也不幸爲貪人所飲亦猶冉溪因柳子而愚也𨿽名之以貪也亦宜

○書貪泉對後

嗚呼貪人眞可畏哉飲於泉而泉污世因以惡名加之則夫官同僚任同事居同室者豈不爲所污哉然人知以惡名加諸彼而反遺乎此何哉

○鏡諭送李景修

景修爲令於江山將行過予願丰軒告別坐定起而言曰某奔走仕途逾十年幸得一官惕然反思所以免罪累而未能締交子最久宜相厚何以教我時予座隅適有鏡懸焉乃指而告之曰若之處世能如是物則可以善勝而不傷矣景修曰何謂也予曰是物也明而不用其明非不用也不自用也應物而生其形隨形而與之影物來不迎也而亦未嘗拒也物去不將也而亦未嘗畱也妍者應之以妍媸者應之以媸其妍其媸其固有也吾隨而妍媸之非有心於妍媸之也直者應之以直曲者應之以曲其直其曲其本然也吾隨而曲直之非有心於曲直之也本媸也而欲吾應之以妍不可得也本曲也而欲吾應之以直不可得也始以媸來繼而易之以妍吾亦遂其妍不咎其往也始以曲來繼而代之以直吾亦遂其直不泥其迹也以至於大小長短方圓肥瘠深淺莫不皆然各形其形而所以形形者未嘗無定形各色其色而所以色色者未嘗無正色面焉斯照背焉吾弗知也近焉斯照遠焉吾弗知也不察察以爲明不規規以求照末至則弗逆旣至則斯應旣應則不藏如是則於物也無忤而在我者無傷而鏡之妙用止於此矣𨿽然用之之妙由其體之之全體之所以全固本乎鼓鑄之功而用之所以妙則在乎磨拭之勤使在我者無其體固無以應物矣有其體矣而所以拂拭濯磨之功須臾有間吾見其垢翳昏蝕則𨿽泰山頹乎其前而不之見矣況秋毫之末哉此古人大學之教所以必先乎明其明徳也歟景修再拜曰敬受教予曰未也是鏡也所以置之者在阽危之地所以懸之者無堅韌之物其能久照乎曰不能也予亦曰不能也夫君子之處世固不可以有其心亦不可以無其心虛者其應物之要乎敬者其守身之本乎持是二者大而天下遠而異域無所如而不可矣一邑令云乎哉子其勉之

○考隸送張正夫

字有五體曰篆曰八分曰隸曰行曰艸古所謂八分卽今之隸古之隸卽今之所謂楷世俗傳舛襲僞往往反稱之其來久矣字學之興自蒼頡始三代以前率用古文至周宣王始有大篆秦始爲小篆秦旣用篆奏事繁多篆字難成始令隸人佐書謂之隸字漢初王次仲又爲八分其法在篆隸間自秦漢以後唐宋以前凡典籍所載文章所紀皆謂楷爲隸未嘗易也至宋歐陽子集古錄凡漢刻皆自爲隸世人見漢隸稍異於鍾王遂謂八分爲隸相承至今世之通儒學士因之有不暇考者多矣間爲士大夫言之或爲所嗤因考秦漢以來儒先之言次第如左以証之按漢崔瑗艸書體曰爰曁末葉典籍彌繁惟作佐隸舊字是刪艸書之法蓋尢簡略成公緩隸體曰虫篆旣繁艸書近僞適之中庸莫尙於隸庾肩吾曰隸今之正書也彊懷瓘亦曰隸書者程邈造字皆眞正亦曰眞書文告亦典籍字有五體有古文大小篆八分隸書而不及楷任分言五體有篆八分眞行艸而不及隸郭忠恕亦云小篆散而八分生八分破而隸書出隸書悖而行書作行書彺而艸書聖其言八分與隸先後𨿽異然亦只言隸而遺楷焉由是以觀則隸爲楷書而八分爲隸無疑矣延平張端正夫甫畱心古學者也今年以薦來自八閩過予因論字學偶及於斯正夫曰曩某道旴江拜程奉常先生南云其言亦若吾子也忻然領會予喜其眞用心於古而有得焉非徒然者也於其行作考隸一篇以送之

◆賦

石鐘山賦﹝有序﹞

別知巳賦﹝有序﹞

懷鄕賦﹝有序﹞

南溟奇甸賦﹝有序﹞

○石鐘山賦【有序】

石鐘山在湖口縣東坡居士遊山記千古無攺評矣曩予嘗遊其地誦其詞而又竊有所見焉夏官郎中王君尙忠縣人也近出示其圖求賦旴江何秋官廷秀旣爲君賦之矣大率本坡意而廣之意盡而語工予無容其喙乃卽所見爲後石鐘山賦云

巍乎髙哉玆山之天造地設也扼彭蠡之口拉岷江之脇鼓天聲而震動橫地軸以鎭壓豈非東南之巨障湖江之奇絕處乎爾其气勢巃嵸岡巒嵲嶫衍駊騀之幾里崇崛礨之萬疊危臨深而欲墮直倚空而如截下瞰馮夷之府上峙瞿曇之宮洞空明兮穴竅蓊蒼翠兮杉松予嘗艤舟其下履險陟崇爰窮幽而探微盡詭狀兮奇蹤望天塹之渺茫極嶽祠之穹窿適晴空之過雨晃晨曦之昭融云澄澄其歸岫波沄沄其成潀萬籟閴息一碧連空於斯之時但見石之爲石千態萬狀怪外而空中而竟莫得聞噌吰之無射窽坎鏜鞳之歌鍾也予乃悠然以思悚然以興揆厥山之所元兮始於酈注之解桑經繼以少室山人之博兮終以東坡老仙之精曰古人之名山兮多惟其形夫何獨玆一拳兮乃不以形而以聲矧石之在水兮不能自鳴必風濤之搏激兮然後滂濞而訇砰風或有時而息波亦有時而平名山者顧捨其天然常有之巍巍而下取夫適然作輟之硜硜吾恐君子之正物名以明民不如是之浮緩不情也於是呼兒挹酒注之巨觥釃江流酹巨靈起而問諸以訂玆山之所以名

○別知巳賦【有序】

尙書戶部主事袁君秉中出知梧州府事命下同朝卿大夫士咸以君爲不當去駭愕嘆惜者累日甚至賫咨涕洟如失左右手然予之於君情好深至尢非泛泛者比故於君之去也其戀戀之情視諸公有加焉朋友五倫之一孔子答魯君問政於四者之倫直舉其目獨於朋友以交言之交之爲言道相合之謂也道不相合則情不相孚故其來也適然其去也漠然其去其來皆不足以動吾之欣戚也吁其來也忻忻其去也戚戚非平日道合而情孚者其能然乎予與君皆出自嶺南均以禮學起家同試南宮遊太學而又聯官朝著非但道合情孚也其出處大略又相似焉今君一旦捨予以去南北相望天各一方出入無朋會聚不常歲月幾何老將至矣在他人尙賫咨涕洟之不巳況知巳之深至者乎不揆菲陋竊效昌黎韓子之意作別知巳賦寫予情以送君政事之餘試一誦焉庶幾千里如對面也君其念之哉君其念之哉

餘生五嶺之南兮嗟側陋而寡儔驅余車以北徵兮行取友於中州匪其人之弗交兮惟直諒多聞之是求紛總總其眾多兮咸言立而徳修亦有良朋兮如弟如昆薄金石之匪固兮謂蘭芷之弗芬夕連牀以共話兮朝並予馬以周旋足縮縮以相躡兮袂翩翩以相聯所與者非海內之名賢兮則天下之善士情亦或吾之同兮道亦不吾之異惟夫君之知巳兮乃千百之一二皇天賦之以昭質兮蹇好修而練要扈蕙茝與菌桂兮芳菲菲其遠到靑天白日粲其光兮孰不仰其淸明麒麟鳳凰之昭於世兮人皆知其爲瑞禎信一世之偉才兮匪直海內之英嗟予亦越之產兮追逸足以超騰心不約而自契兮徳相麗以有成期追逐於前修兮洗山川之穢腥恥齪齪隨人後兮相後先以同升亦旣聯袂於金門兮曰終遂此情愫也夫何一麾而出守兮羗別予以去也攝提貞於孟陬兮載雙旌以揚揚指斗牛之故墟兮驅五馬以周行蒼梧邈其何所兮歷雲山之蒼茫盻京國之日遠兮喜咫尺乎故鄕悲予心之戀戀兮亮君心之亦然忳郁悒之無解兮悵臨岐以永嘆幸歲月之未晏兮尙矢言以愼旃慕淵路之贈處兮罄中情以申言誶曰始與終兮志不可渝內與外兮道本不殊惟忠與孝兮臣子之楷模白首相期兮毋中道而捨諸

○懷鄕賦【有序】

每因送人處憶得別家時此唐人詩也嗚呼爲此詩者其能深體人情者哉某去家今卜有六年矣鄕土之思無日而不展轉於懷徒以國家之制貤封之典必限以歷官之歲月以故情事尙未申也去年冬友人劉君尙徳應進士舉來京師久別而晤不勝空谷足音之喜今歲試禮闈不合而去某於尙徳鄕曲交遊中最厚者也因其別而動乎情方寸惻然有不能自巳者因述中心所懷者以爲賦一以寫吾鄕土之思一以慰吾母兄之望一以志吾朋友之別云

懷吾鄕兮何所渺雲山兮萬里界鯨波之浩漫兮途有梗之未通曰吾心之切切兮無日而不南徵晝神想以遐騖兮宵夢寐而靡寧母氏垂白之待養兮伯兮獨立以煢煢𨿽顯揚之足慕兮恆喜懼以交並桑梓蔚其深茂兮昔可把而今拱耆舊日以凋謝兮哀累累其多壠朝吾登乎金門兮夕偃蹇乎玉堂置身非不髙兮信美非吾之鄕入結羣仙之綬兮出聯七貴之鑣遊從非不多兮匪吾髫齒之交退默默以獨處兮念平生之往事宛山川與閭巷兮默其可指以示恨無縮地之術兮孰插予以雙翅馳寸心於萬里兮幾將歸兮猶未惟人情同於懷土兮豈以窮達而異彼志得而情遷兮乃獨非人之類年洋洋其日往兮百歲幾何較富貴之與名節兮所得孰多苟情義之不申兮焉用其它幸吾子之玆來兮若聞足音於空谷申申告吾以鄕曲之故兮語再三而不以爲瀆或爲之忻忻兮或爲之戚戚或可愕而可駭兮或可矜而可惜或慚而爲之忸怩兮或傷而爲之怵惕崛然而興兮俄然而衰奄然其去兮儻然其來歷寒暑十有六變兮恍如一瞬天人倚伏有必然之理兮孰云邈而難信每促膝以劇談兮輒嘆息而不休情悁悁而不自巳兮涕或浪浪以橫流方資其朝夕以箴規兮胡數奇而弗售彼惟索驥以其圖兮曾莫知神駿之求君子出處惟其時兮樂天知命夫奚尢又將別予以去兮仍海上之仙丘闡天人之妙理兮傳嗣子以箕裘翩翩然以遐徵兮嗟欲挽而莫畱矢吾辭以志別兮因以寫吾之心行何以處我兮母金玉乎爾音自薊北而越南兮閱半載之光陰旣沿復遡止且行兮杳不知山髙而海深抵瓊臺而見鄕人兮道予心之永懷慰吾親倚閭之思兮曰不久請告而歸來

○南溟奇甸賦【有序】

伏讀太祖髙皇帝禦制文集其勞海南衛指揮敕有曰南溟之浩瀚中有奇甸數千里地居炎方多熱少寒是時瓊郡入職方僅再期其地在炎天漲海之外荒僻鄙陋而我聖祖卽視之以畿甸而褒之以奇之一言豈無意哉謹按文集若干捲其中勞天下軍衛詔敕何啻百數大率敍其邊徼險遠將領勤勞徵戍艱苦而巳未始有褒美其疆域若此者噫聖人之心與天通物之美惡必豫有以知其後之所必然於千百載之前則夫吾郡之在今日民物繁庶風俗淳美賢才匯興無以異乎神州赤縣之間且復俊邁奇詭迥異常儔有由然哉浚世家於海南北學於中國偶有所見謹拜手稽首而爲之賦曰

爰有奇甸在南溟中邈輿圖之垂盡綿地脈以潛通山別起而爲昆侖水畢歸以爲溟渤气以直達而專勢以不分而足萬山綿延玆其獨也百川彌茫玆其谷也豈非員嶠瀛洲之別區神州赤縣之在異域者邪有一奇士全鍾其气北學於中國頡頏乎天下之士於是叫閶闔呈瑯玕翺翔乎玉堂徘徊乎道山肆言六合之外馳騁百氏之間自詫所生之奇勝敢爲髙論恣爲大言翰林主人聞之駭而訝焉曰吁子來前子生寰區之外漲海之邊學何所受道何所傳何所從而至此何所見而云然試爲我一一言之吾將卽子之所云云者以紀載於簡編士曰唯唯乃作而言曰自夫天一生水融而爲川地十成土結而爲山川者天地之血脈山者天地之肌骨血脈流行於肌骨之中浹於中而外出出乎外而環其中是爲一大堪輿也具元气之渾淪容日月之出沒然而大堪輿之外突起於浩溔之中而爲小堪輿者又不知其凡幾窟穴也是故其大而顯者爲帝王之宇其小而幽者爲神仙之丘帝王之宇是爲神州赤縣神仙之丘是爲員嶠瀛洲一則非骨蛻羽化莫能到而非常理一則𨿽聲明文物之所萃而非眞遊惟走所居之地介乎仙凡之間類乎島夷而不夷有如仙境而匪仙以衣冠禮樂之俗居閬風玄圃之壖勢盡而气脈不斷域小而結局斯全九州島一大宇玆爲其奧四海一通川玆爲其竅上至北極僅十九度於天爲近遠至神京幾一萬里於地爲大茫茫巨浸兮與天爲界漠漠平川兮壯地之介豈非天造地設藏此奇勝於遼絕之域用以見天聽之孔卑表王化之無外耶其爲甸也可謂奇矣然奇而不怪焉翰林主人曰子之言辯矣豈其然歟載考諸古玆地禹貢之所不載職方之所不書郡縣始漢武之世分野僅星紀之餘在漢七世固嘗棄之蓋不以之爲有無也且甸者王畿之名非所以爲遐外之域奇者殊常之稱不可以加寂寞之墟子之言何所據而云乎士曰玆豈走之言哉於是乎惕然興悚然懼舉手加額北望向天百拜稽首而揚言曰此我太祖聖神文武統天大孝髙皇帝金口之所宣也大哉皇言乎自吾玆地而得玆言地益增而髙物若加而妍山林艸木濯濯然如在昆吾禦宿之近封疆畛域整整然如與侯服邦畿以相連嗟夫地以人勝從昔則然蘭渚以羲之而著天臺以孫綽而傳夫以殘山剩水之勝一經騷人墨客之所賞詠尙揚芳於四外流美於當年矧玆奇甸環海以爲疆者餘二千里縱步以行兮地𨿽甚遐仰首而觀兮天則伊邇一經大聖人之所品題山勢駸駸而內向波光躍躍而立起物則且然人可知巳然則走所言者豈無所以邪主人乃仰然而思俯然而嘆曰良有以也願聞其所以士曰走也少而遊庠序壯而走四方𨿽生於是甸之中而甸之所以爲奇也容有所不能詳蓋嘗歷考夫禹益之所紀緬想夫章亥之所步古往今來之宙上下四方之宇天左舒而起牽牛地右辟而起昴畢天有四維地有四極東至於泰遠西踰於邠國南訖於濮鈆北底於祝栗管子言名山三千墨氏云名川三百三百之川總歸匯於東南三千之山皆發源於西北是則海者川之所委嶺者山之所積玆甸也居嶺海之盡處又越其涯而獨出別開絕島千里之疆總收中原百道之脈者也原夫天下之山皆自夫昆侖而來越戎而夏出險卽夷分爲兩界折爲三支其中一支自中條經淮越江而極於衡霍遂散亂而分披至北而地勢將盡乃益險巇嶃巖■﹝山上畾下﹞■﹝山上罪下﹞峍崪崥崹孰知一脈透出於瀛海之外其地可畫而井無以異於秦晉之近圻觀夫天下之川皆至於溟渤而止滔滔汨汨𨿽日趨於東然皆折於南西而後巳大起而爲國都小起而爲洲坻其尾閭收萬水而瀦眾流遂浩漾而無涯涘自此而水勢益下弱莫能起■﹝氵膠﹞■﹝氵葛﹞沆瀁渺沔瀖泋孰知一島孤峙於瀛海之中其地可葦而航無以異於湖江之流水海可度兮不踰百里山可登兮不踰尋丈舟之行也朝斯往而夕斯返人之遊也足可屐而手可杖意其磈磈■﹝石嵬﹞■﹝石嵬﹞乃爾坦然夷曠意其汗汗沺沺乃爾悠然平漫蕞爾小方外之封疆宛然大域中之气象陽明勝而气之運也無息機土性殊而物之生也多奇相艸經冬而不零花非春而亦放境臨乎極邊而復有海泄其菀气而無瘴地四平以受敵無固可負歲三獲以常穰有積可仰通衢絕乞丐之夫幽谷多耈老之丈古無戰場軾語信乎有徵地爲頗善符言斷乎非妄民生存古朴之風物產有瑰奇之狀其植物則郁乎其文采馥乎其芬馨陸摘水掛異類殊名其動物則彪炳而有文馴和而善鳴陸產川遊詭象奇形凡夫天下之所常有者玆無不有而又有其所素無者於玆生焉歲有八蠶之繭田有數種之禾山富薯芋水廣鱻蠃所生之品非一可食之物孔多兼中外之所產備南北之所有木乃生水樹或出酎麵包於榔豆筴於柳竹或肖人之面果或像人之手蠏出波兮凝石鰍橫港兮堆阜小鳳集而色五並黌遊而數偶修蝦而龍須文魚而鸚噣鱗登陸兮或變火鳩樹垂根兮乃攢金狗鼪緣樹杪而飛馬乘果下而走魚之皮可以容刀蚌之殼用以盛酒波底之砂行如郭索海澨之貝大如玉鬥花梨靡刻而文烏樠不涅而黝椰一物而十用其宜榔三合而四徳可取木之精液爇之可通神明鳥之氄毛制之可飾容首有自然之器具有粲然之文繡天下皆有於菟玆獨無之豈天欲居民之蕃息於此常夜戶不閉而無觸藩之虞乎江南皆無蛜螂玆獨有之豈天欲寓公之久居於此使照璧見喜而無北風之思乎噫斯地也近隔雷廉僅一水耳而物之生也乃爾不同遠去齊晉殆萬里兮而气之通也胡爲無異若是者𨿽云生物之偶然安知造物者之無深意也然則玆甸之所以爲甸而奇之所以奇者庸有在於是主人曰然此物之奇爾如人何無乃奇之爲奇獨鍾於物而遺於人耶士曰不然天地盛大流行之气始於北而行於南始也黃帝北都涿鹿中而堯舜漸南而都於河東其後成周之盛乃自丰鎬又南而宅於洛中蓋自北而漸南非獨天地之气爲然而帝王之治亦循是以爲始終蓋水生天一而坎位於北而艮之爲山又介乎東北之間自北而東折歸於南其气之所以融結而流行者非止乎一水一山山之餘而爲嶺水之委而爲海而是甸居乎嶺海之外收其散而一之透其餘而出之所以通其郁而結其解其域最遠其勢最下其脈最細是以開辟以來天地盛大流行之气獨後其至至遲而發也遲固其理也亦其勢焉是以三代以前玆地在荒服之外而爲駱越之域至於有漢之五葉始偕七郡而入於中國南蠻之習未易也椎結卉服之風未革也持章甫而適之尙懵而未之識也魏晉以後中原多故衣冠之族或宦或商或遷或戍紛紛日來聚廬托處燻染過化歲異而月或不同世變風移久假而客反爲主劘獷悍以仁柔易介鱗而布縷今則禮義之俗日新矣弦誦之聲相聞矣衣冠禮樂彬彬然盛矣北仕於中國而與四方髦士相後先矣策名天府列迹縉紳其表表者蓋巳冠冕佩玉立於天子殿陛之間行道以濟時而堯舜其君民矣孰云所謂奇者顓在物而不在人哉主人乃離席而立拱手而言曰神矣哉聖神之見乎其所謂奇者蓋至是乎驗矣士曰不然何地不生才而才生不擇地人才之生何地無之奇哉奇哉豈止是哉當我聖祖肇基之初輿圖際天地兵衛極邊鄙絲綸之音云漢

◆頌

瑞菊頌﹝有序﹞

○瑞菊頌【有序】

予友何東樊景瞻以禮科都給事中出佐汴藩是歲秋九月菊呈祥於其公宇之庭一蔕三華一時寮寀咸詠歌之傳至京師予聞瑞不虛生其生也必有所爲況菊之爲物芳香淸冽稟天地之正气純粹不雜得天地之正色髙潔閒雅全天地之正性有幽人逸士之操有忠臣貞士之節蓋非他艸木所可比者予嘗評菊之品當在橘上而靈均之於橘乃特爲之頌至謂其可以參天地而儗之於伯夷而於菊特取其落英之可餐而巳而又雜之杜蘅申椒蕙茝之間每爲菊怏怏不平恆有意欲頌之庶其儷於橘而未果適聞景瞻瑞菊之事而有感焉夫菊固可頌矧此又非常之菊也哉則美其徳而告其功也固宜

爰有喜植號日精兮受命獨正天之經兮非黃白不禦地之恆兮特立不遷人之貞兮有尹之任夷之淸兮和如展禽介則魯兩生兮三才之會眾徳之凝兮物皆春茁乃獨秋榮兮雨露不能發霜雪不能零兮凡厥有生一華一莖兮胡獨此本參秀並馨兮一星在天下炳其明兮人之三壽於此作朋兮孰曰無知殆亦有靈兮不於其它而生此藩服之庭兮豈天之意假物以呈兮晚節之符壽之徵兮頌以美之以繼楚聲兮

◆贊

瓊州郡侯徐公畵像贊

邢克寬畫像贊

彭學士畵像贊

許道中四像贊

李立之先生畵像贊

張汝弼畵像贊

李時習畵像贊

蕭士髙畵像贊

兄伯淸先生贊

大司馬王公像贊

劉紹和祭酒先生畵像贊

謝大韶尙書像贊

梅峯先生贊

某處士贊

甘汝霖行樂像贊

韓敬夫遺像贊

自贊﹝四首﹞

程尙書像贊

西昌楊君像贊

無心石贊

○瓊州郡侯徐公畵像贊

詩曰凱弟君子民之父母浚嘗三復斯言而繼之以流涕焉方浚少時吾州之民質朴而謹願有老死不識城邑者𨿽貧下戶亦有所蓋藏是時之爲守者率多循良豈弟之君子予所聞者西昌王公所見者義興徐公二公者以寬仁之徳蒞古朴之民如洪荒之世而治之以大庭赫胥氏也噫民生斯時一何幸哉二公之後吏於玆者輒遠視其地而愚視其民而民不勝其害以貧而俗亦日趨於薄矣嗚呼安得爲吾人之父母者恆如二公哉二公不可見巳見公之子若孫則如見公焉王公之子有抑庵尙書徐公之孫則時用官僚循良之報天之於二公可謂厚矣彼以誅求爲事者吾知天必不輕恕之時用出其祖畫像見示浚童稚時曾隨先大父思貽翁拜公於座下今餘四十年矣猶能彷佛其形似之一二今幸與時用交好拜瞻遺像不勝愴然故追而爲之贊

此公何人曰古君子天徳好生而公是體視愚以智處遠如邇公何能玆徳備諸巳溫溫其恭外見者爾中之攸藏不可涯涘公形𨿽化心則不死所不死故在人口耳公不人責天乃厚畀畀之伊何有賢孫子彼誅求者今安在巳我拜公像悲極而喜啚臨以歸祠於故里

○邢克寬畫像贊

五嶺之南大海之外山川秀气於此焉萃立朝著蹇蹇之節出守敷優優之治總憲綱存法外之仁制國用寓利中之義眾方俟其有爲乃急流而勇退斯人也介而有執直而不肆不狥時之好必行巳之志匪但秀出於嶺海之間殆所謂天下之士

○彭學士畵像贊

大彭之裔昔有龜年其徳不爽克象其賢安成之彥昔有雲龍斯文在玆綽有古風我觀古人今世則有杜其徳機神巫見走志之所至如水必東气之所噓如冰斯融功名固有文章餘事望而畏之孰窺其際

○許道中四像贊

世有大老居東海濱出而應世千億化身身且千億像何止四莫測其眞姑貌其似九門洞開咫尺天顏於斯之時朝衣梁冠有事泰壇邦禮是執於斯之時玄端素韠或具袍笏直承明廬或常衣巾紬金匱書服稱其容容稱其徳不肆不拘各有其色外四其像中一其心我思古人默默愔愔愔愔希聲默默至道魯有君子天遺一老

○李立之先生畵像贊

於戲此吾立之先生之畵像也肖邪否邪贗邪眞邪方其少也渾乎在璞之玉具珪璋瑚璉之質而未漓其淳也迨其壯也芒乎出冶之金礪豪曹巨闕之用而不露其神也今則老將至矣懸秋空之霽月閱西郊之密雲屹乎泰山𨿽未嘗見其運用也然觸起於石者有霈然之澤浩乎長江𨿽莫能判其過續也然渙散於風者有自然之文是其少而壯壯而老也蓋三變焉而區區之畫工乃以其一時之見而欲形容其百年之身又烏足以形吾立之先生之爲人

○張汝弼畵像贊

視𨿽短而見則長容若惰而气則揚藏精神於內而外不露斂華彩於外而內斯光海內詩名世共稱乎短李吳中艸聖今再見於顚張混俗而居初不通而不介師心自用亦非狷而非狂斯人也豈詩所謂不忮不求何用不臧者乎

○李時習畵像贊

謂爲越產歟則長身修髯酷似乎河朔之士謂非越產歟則鍾英挺秀實生乎嶺海之間有鄭虔之文章而不隨官以冷有孟郊之才思而不爲詩而寒志剛而勁行介而端屹乎若山而無崖與谷沛乎若河而不波以湍之人也宜致身於鳳閣盍簉羽於鵷班吾知其鵲起有日而不終老於校官

○蕭士髙畵像贊

求先生以名不若求以貌求先生以貌不若求以道鑑其貌而後知其名之稱情審其道而後知其形之克肖是蓋具天地之委形而不伐其和闖聖賢之門墻而期臻其奧者也

○兄伯淸先生贊

儼乎吾兄之容也直乎吾兄之躬也炯乎吾兄之瞳也坦乎吾乎之胸也然皆貌吾兄之外而不能心吾兄之中吾兄之中其事親也孝其事君也忠其愛弟也友其處巳也恭𨿽吾兄不知其所以然而況區區之畵工

○大司馬王公像贊

世之偉人國之重臣如虎豹在山如山川出云如金之百煉如弩之千鈞在漢爲汲長孺在宋爲包希仁居廊廟之髙則憂其民處江湖之遠則憂其君昔聞其語今見其人

○劉紹和祭酒先生畵像贊

此予友劉紹和先生六十歲像也孤聳之峯亭亭晚翠之松鬱鬱景變情遷而閱於目者孔多憂深思遠而見於容者可掬浸光精而潤之斂鋒鋩而不出向之雄辯者發而爲咨嗟向之深憤者形而爲哀卹不求人知而求天知不爲物屈而爲理屈將無同於蘧伯玉之化殆有契於蒙莊氏之佚回視昔日容臺禮樂之司史館春秋之筆與夫今日太學之尊嚴異日廊廟之密勿嗚呼若是者皆先生身外之長物也耶

○謝大韶尙書像贊

坦然其平無崎崯也朗然其白匪幽陰也聽其言而信其行覩其容而見其心其爲器也肉好之璧其應用也從革之金鑿鑿乎濟時之具沨沨乎鳴世之音文不離乎質古則宜於今故魁多士而震平地之雷位六卿而雨旱歲之霖其燕居則神閒而气定其立朝則思遠而憂深噫斯人也斯世不可得而見巳求之秦漢之上惠焉鄭國之僑和焉魯國之禽

○梅峯先生贊

梅爲百花之魁人爲萬物之靈若人與梅妙合而凝不色而白不气而馨節不雪而後見影不冰而自淸觀厥貌肖厥號審其名稱其情人皆曰先生有取於梅余獨曰梅有似乎先生

○某處士贊

其容偉然其髯修然置之丹崖碧水之間人望之以爲遺世之仙坐之華堂廣廈之上人擬之以爲輔世之賢心安而體舒气完而神全隨所遊衍之地樂其情性之天我欲狀之莫知所言風月雙淸度微云於河漢水天一色漾寒藻於漪漣

○甘汝霖行樂像贊

斯人何人獨樂其樂某水某丘一琴一鶴挺乎鄧林之材渾乎荊山之璞彼哉畵工曷不圖其形於巖廊顧乃置其身於巖壑

○韓敬夫遺像贊

嗚呼此予友韓敬夫之眞也其人不可見而其貌空存貌𨿽得其彷佛而言則不可得而再聞想夫抵掌笑談之頃蹙額憂思之辰執而不泥朴而有文爲人則直爲吏則循不孑孑以立義不煦煦以爲仁其平生之志嘐嘐然曰古之人曰古之人今則親爲古之人矣眞作古之人矣噫

○自贊【四首】

天賦汝以性而汝不能盡地全汝以形而汝不能踐謂汝全無用邪則似乎亦有所爲謂汝了無知邪則似乎或有

所見噫我則汝也尙不知汝之有無人非我也又安能測我之淺深邪

生遐僻之鄕學何以能博無指授之師道何以能覺蓋適有所見而求之以類偶有所得而守之以確所見𨿽不多而有寡中之益所得𨿽未深而有淺中之樂限於地善固未能以盡行畏乎天惡決不敢以少作由百世之下𨿽末由歸古聖賢之途論一世之人亦或可側今士夫之末

謂其爲我邪而我又在此謂其非我邪則又酷我類蓋人承父母之遺體爲天地之委蛇有形而動不可久恃顧乃丹靑是資紈素是寄𨿽曰不是而實則相似𨿽若相似而實又不是噫此影也而非形形也而非气不出於自然出出於有意徒得其形之彷佛而不得其心之眞至𨿽然气體之眞有時而歸之造物畵圖之假幸可存於人世後之人有見之者尙曰此瓊山之丘仲深氏

汝生無載籍之鄕何以能博汝學無師友之資何以能覺蓋黯黯中忽有一點之明紛紛如幸解四肢之縛偶然由徑以達康莊庶幾出塵而升寥廓噫奮自嶺海登乎館閣𨿽不能爲一世之人龍敢自吒爲一方之雞鶴方之於人固不能如求之於巳亦足以自樂也巳矣

○程尙書像贊

偉哉此公萬夫之特神鑑而幾風勁而力淬礪百煉之金屹立萬仞之壁不翕翕以求苟同不煦煦以爲徳色施於事不違其心居其官必任其責是以謀謨於內者王諒其忠經營於外者民被其澤未滿七旬之年暫爲六月之息人方望其再興天顧奪之何亟嗚呼不有君子其何能國景瞻令儀爲世道惜

○西昌楊君像贊

生廬陵忠節之邦爲關西淸白之冑源源世澤之長濯濯儒林之秀早含芳而咀華遂蜚英而騰茂發龍光射斗之鋒鋩騁天馬行空之步驟斯人也國倚之以爲屏翰家賴之以爲堂構其尙朝兢夕惕以合易所謂或躍在淵無咎

○無心石贊

云行於天其根在地旣無心而出岫豈有心而應世惟此云根溫潤峭厲硜硜立辧之聲巖巖具瞻之勢不鑿而成不求而至名曰無心夫豈無意

◆墓志銘

都察院左副都禦史盛公墓志銘

中順大夫都察院左僉都禦史邢公墓志銘

贈翰林院編修費公孺人朱氏墓志銘

處士周公墓表

樂遊處士陸公墓表

桂林處士梁公墓志銘

○都察院左副都禦史盛公墓志銘

英廟復辟之初權臣之冒功者朋比爲姦鑿空起邊釁欲樹奇功以蓋其迹率師闖塞卽還鹵因乘之以入十三道禦史欲有言同事有泄之者彼先入愬於上誣禦史中有與被系內臣張永同族者欲爲之報復以激上怒卽逮所誣禦史下獄明日眾禦史章始上上禦便殿召眾入盛气待之擲章付禦史誦之誦之至半上曰止摘章中所條事折之令其分疏復諭之以終誦上意稍悟然重違權臣意姑從輕典凡列名者俱調外任其一人錫山盛公也時掌河南道事出知保定之束鹿縣先是權臣啟邊釁其勢焰可畏人無敢言者公首與同官淶水張公鵬謀謂事干軍國某等官臺憲烏可畏禍不言張公以爲然卽謀之兵科都給事中王鉉約以章交上機事因之而失時聯官者皆未知也亟召入永平周公賓倉卒誦所上章音吐洪亮略無阻滯及對上之言詞直理正天下聞而壯之而不知首啟其謀者盛公也同日出補外者若干人其後惟盛公年最髙官最顯而能以令徳終嗚呼天於忠直之報固獨厚之耶公諱顒字時望常之無錫人正統辛酉以尙書蔡氏傳得儁京闈在太學十年所交皆海內知名士景泰辛未始登進士第首擢河南道監察禦史尋以老成掌道事時初經己巳之變朝廷懲前政委靡之失稍開言路一時言事者毛舉細故攻訐陰私以張直聲公獨顧大體惜人才掩其疵疾不爲巳甚善類賴之嘗兩奉命出按治按淮時值歲大歉發倉賑貧全活者甚眾按閩時適當大比拔賢振滯是科得人爲盛及是首謀摧折巨姦直聲凜凜聞天下其知束鹿也邑多顯宦往往怙勢爲不法聞公至相戒曰是嘗劾奏石總兵者其人不可犯也公變搏擊以爲撫循吏畏而民安之未幾丁內艱去民畱之不可俟其服闋相率詣闕乞公公得再任不復用刑法有爭訟者諭之以理輒叩首聽受不復辧鄰邑聞之訟多年不決者各來請判於公公折以片言各心服而去時人有淸如水明如鏡之謠邑介眞保間四境之民𨿽非所治亦聞風趨赴郊外有荒落地自然聚而成市邑人因目爲淸官店旣去任民築亭爲立去思碑請文士爲作記至今存焉歲甲申擢守邵武行所無事不動聲色而郡民大化旣而巡撫都憲以延平民狡而事繁請於朝移公治之延平與邵境聞公政聲有素莫不革心向化巡按禦史錄公兩郡政績請旌異於朝進公一階封贈父母及妻歲癸巳升廣西參政專督糧餉丙申升雲南右布政使丁外艱服闋攺陜西尋遷左時廣西殘破之餘公委曲措注民夷賴以不擾陜西地臨三邊公在任日邊報無虛日適歲多歉公調度有方而饋餉不缺入爲刑部右侍郎佐其長以明刑恆舉歐陽公求生不得則死無憾之語爲僚屬告有深文巧詆者輒不樂之刑用是平僅再閱歲調公南京蓋當道者之鄕人有欲得公處者或以爲言公曰吾南人往官於南固其所也明年山東旱饑盜賊將乘之而起廷議建遣大臣巡撫僉曰無如盛時望者攺公都察院左副都禦史乘驛往命至公卽日就道甫下車露禱於天雨卽大注枯槁復蘇公多方設法凡前人救荒之政於今有益者次第舉行而又因時之宜條數十策行下所司民賴以濟賑卹之餘所儲尙百餘萬又有餘方以致於前代聖賢有功於齊魯者爲建祠宇以報祀之公山東之政大抵以黜貪暴表忠良除苛政以固民心爲本在山東者三年齊俗翕然以變年近七十以老疾上章乞致仕上以其情詞懇切從之馳驛歸至徐州適所部有大獄以公知其始末有旨命鞫之獄成後歸公自家食時家事一以付其弟頤至是抵家伯仲怡怡友愛加篤公家事一不問頤爲之構方塘書院疊山鑿池蒔花植竹以爲娛老之地公時靜坐一室焚香讀書以自適泊如也歲丁未以上皇太后徽號恩進公一階家居者六閱寒暑以歲壬子正月二十六日卒享年七十有五訃聞賜葬祭如例卜以是年十月二十四日葬於惠山之原弟頤命其子虞持狀來京師求予銘按狀盛氏常州右族世多聞人曾大父諱茂之大父諱子實父諱珪俱以公貴贈都察院左副都禦史祖妣吳氏妣馬氏俱贈淑人公凡三娶殷氏贈淑人顧贈恭人何封淑人子男二唐義官龍蔭補國子生女三王洛彊朴吳玉其壻也孫男二欽釗女四曾孫女一銘曰

公爲循吏仁中有義公爲憲臣義中有仁公撫邦國變荒爲熟公佐邦刑於死求生最其功業所在烈烈曰巨而艱摧折大姦因銘及之補史之遺

○中順大夫都察院左僉都禦史邢公墓志銘

都察院左僉都禦史致仕邢公以成化十七年五月甲午卒於家有司以聞皇上命禮部備牲儀翰林譔文遣官諭祭之其子頊以予與公交莫逆求予文志其墓先是公無恙時以書畀鄕人林徽抵予豫以銘文爲托得書未幾而公遽捐館捨公長予五歲予幸後死安敢負公托耶乃抆淚序而銘之序曰公諱宥字克寬其先由汴徙瓊之文昌其七世祖章煥仕元爲縣尹曾祖某祖世賢父文廣封文林郎監察禦史母許氏髙安知縣虔祚之女贈孺人公以永樂丙申生自幼聰敏稍長補邑庠弟子員甚有時名臨汀曾先生蘭分教邑中於諸生中獨加器重同裏溪西林氏爲邑中宦族異其不凡以女妻焉歲辛酉領鄕薦戊辰登二甲進士第觀政刑部己巳擢四川道監察禦史明年攺元景泰太監王振敗籍其家有告其家人孫太安匿其財者公與錦衣衛官於信者鞫之無實於必欲沒入之且曰不然禍立至公曰無其情而文致於法是我殺之也竟辯白被誣者二十人又明年邊事方興儲飼不給是年適當百司朝覲建議者請免來朝官被劾之罪俾運通州見儲糧四十萬石實宣府命公督運公措置有方不盈月邊儲悉足是冬出巡福建先是巡按禦史許仕達與鎭守尙書薛希璉交惡事聞因命公代仕達且核其事公至一斷以心無所回互時沙寇甫平或言延平衛多其親黨欲以鎭東衛互易之章下會議薛尙書力主之公獨曰山海異習輕動或生他患卒得不動巡海官獲犯禁入海者十數人請於朝以梟首示眾而冤號之聲震地公獨疑其非眞盜請緩之未幾果得眞爲盜者亂後增築永安等四城民力有不堪者公奏畱八郡之匠赴役工部者協助之城得以亟成甲戌出按遼東時禦史寇深巡撫其地副將焦禮有克敵功寇上其功狀乃先於主將曹義事下覆之寇爲曹私屬公不從遂與成隙戊寅巡按河南奉革舊驛由黃河出穎上以達南京者數十所民便之得代還京時寇人總內臺憾公在遼東時事多方攟摭之無所得及公滿秩需選銓曹適知縣甄鐸有故勘人命獄有言忠國公石亨納其賂縱之者命下勘之眾畏勢無敢往者寇以公奏名委核其實蓋欲假是以中傷公也公審核允當訖莫能害之庚辰升知臺州府臺俗健訟公治之一惟緣情據理民自信服居臺四年兩以巡按時事就逮臺民爭持金帛出數百里外贐之公無所受又有耆民數十人赴京告畱然公竟坐是降職爲晉江縣知縣任未三月會赦復職攺知蘇州蘇之田賦甲天下丁役雜辦視他郡蓋倍蓰焉而俗尙澆浮公治之一本情理不出奇不立苛惟省猺均賦節浮費以便民爲主不期月政化孚洽歌頌之聲播聞遠近公性不樂華靡且厭浙西俗尙過侈凡百有爲務從簡素神祠惟涓潔其在祀典者廨宇惟修葺其切於用者成化丙戌江南大水而蘇尢甚公發官儲及勸富民得米八十餘萬石賑之然猶不繼饑民百十持劵入富室借之不與卽彊奪公卽帖示俾饑民指其閉糴者名赴官官爲之借明年爭持狀赴府官爲署劵付鄕老俾同保借又得米八萬石又不繼乃會計軍餉一年之外餘二十萬石發以賑之同官有以事未上聞難者公曰民命在須臾奏允而後給則無及矣專擅之罪吾自當之是歲稔活饑民殆四十萬口事聞加升浙江左參政仍掌郡事降敕褒獎是年秋再升左僉都禦史巡撫江南總理兵民財賦並理嘉湖杭三府糧儲提督屯種公受命後汲汲於培植拯救采察咨詢於官吏則獎廉能黜貪懦於民則杜姦宄抑豪右浚孟瀆丹徒二河增築奔牛一閘以便運道又奏減歲課之重者凡十餘事戊子奉敕飭理兩浙鹽法己丑又敕考察文武官員凡軍民利病悉聽便宜處置庚寅秋議事來京上章乞致仕不允章再上始得請時年五十有五也家居者十有三年至是卒年六十有六公配林氏封孺人生子三長頊林出次瑋次理少房劉氏出女三馮洛云霸陳繼宗其壻也孫一旦頃將以卒之明年月

日葬公於邑中銅斗山之陽公稟性廉介於人少委曲言論之際是是非非不少假借性好讀書於詩文𨿽少作然所作有意趣不爲無益之語字畫亦遒美有法晚年家居時尊翁踰八袠公奉養備至友愛諸弟其田產多以讓之足迹未嘗至城市凡一切外務略不介意暇日杖藜徐行田圃自樂而巳構艸亭於所居之前顏之曰湄丘因自號湄丘道人云銘曰

極天南隅環海一區孰知其中有此巨夫爲邦司直凜其不詘明憲之典而不傷乎物爲民師帥不赫厥聲盡牧之職而必遂其生出處以正進退惟禮君子之心大臣之體鄕邦是賴焯有其光幸我後死爲銘其藏

○贈翰林院編修費公孺人朱氏墓志銘

京口費氏世以徳義相承始發於今國子司業廷言廷言之父曰直庵公儀觀偉甚性勁直是是非非無所假借人至有所不堪者或勸其少委曲公曰吾性爾也人之生也直吾豈爲人而罔吾生也哉因自號曰直庵人咸謂名稱其實云公諱升字淑髙曾祖諱覃祖諱周父諱榮母王氏配朱氏生子五人長讓次詳次詮次諄其季誾卽廷言也女一人適士族祝升公以廷言貴敕贈翰林編修階文林郎朱氏贈孺人費氏世居潤城中家數百指以貨居爲業而總於其長一人凡出而有所懋遷皆有所稽考時公季父掌家政獨於公一無所問或求其故季父曰小三吾家禦史也尙須防閒耶蓋公行第三故云公客江湖三十年一錢尺帛不爲私有所至與其賢人君子遊寓臨淸主劉子中家子中父死甫斂畢鄰火起將延及其家子中時寢疾母年踰七十公爲負其母出走同商者十數人舁其柩於他所得不爲煨燼而巳所賫載者則不復顧又於河之西岸見有以女鬻娼家者詢之知其前代有仕元爲南臺禦史者因捐金贖之娼弗從訴於巡河丞丞以父母願鬻爲辭翁曰彼逼於貧不得巳也今巳知之安忍以衣冠後辱於娼哉世之爲官者又孰皆能保其後之不淪落耶丞悟以金付娼其女卒歸於良家居之鄰有竇姓者以持竿黏鳥雀爲業公屢勸之攺業不從時遊卒有掠小兒者公因令僕伺其幼子出潛誘之匿他所黏鳥者歸不見其子偕其妻號於道誓不獲與俱斃公紿曰得非遊卒掠之去乎乃益昏僕地久之稍蘇翁曰人與物受命等爾汝失汝子心痛如此安知禽鳥之失其子其心不痛乎汝能攺業吾爲汝物色之頤使僕呼其子出贈以緡錢其人拜謝卒攺他業公平生善行如此類者非一不能悉舉也公性節儉不好華靡初壻外氏時答以襲衣中有錦綺公曰我布衣也可衣此乎卻之公無他嗜好惟好讀書晚年病痿兩手顫痺不能舉物猶以資治通鑑置案上目之不倦病劇忽舉首呼其子誾小字侍者問故曰某尙讀書耶言訖而卒時正統乙丑十二月二十九日也距其生洪武乙亥得年五十有一孺人朱氏同裏朱景榮女景榮以旁累謫戍邊以書歸索幹魚召鄰生讀之生讀乾如乾坤之乾時孺人十一歲竊聽曰得非要幹魚乎母太奇之以語其兄臧同知同知爲擇壻以歸公母以愛女故厚其嫁資孺人力辭曰吾父在邊方方受苦忍攜家所有以適人乎盍用以資贐送僅受其半歸費氏旣踰月卽親操井臼躬澣濯時家食口眾娣姒番次直庖孺人當直其飲食必精潔俱足家人與食者輒知其爲孺人不待問也家廟祀及數世凡十八主其忌辰孺人皆一一能記憶至日必先期率子女拂神位滌器具以俟不待翁之命也翁旣沒經理家事恆如其存日旣葬卽責諸孤以事生業遣誾爲郡庠生俾從鄕先生畢孟輝受經暮歸卽問誾所業稍怠則諭之曰汝忘汝父垂絕之言乎繼之以泣誾悔過讀或踰夜半恐其勞瘁成疾則又泣以止之孺人平生懿行如此者非一不能以悉舉也孺人性至孝事舅姑能先意以承其志舅旣沒事繼姑益謹姑老病時時索飲食孺人謹備以俟其不時之需父景榮晚歲宥還自謫所旬必一歸焉曰定省久曠姑以是補之景榮死無子其母就養娣家孺人數數過事問安每有一味之甘必遣人致奉將死之夕母夢見孺人純素泣拜牀下連以手拍胸曰我不孝我不孝遂不見覺以語孺人之娣語未竟而訃音至矣時景泰乙亥二月十五日也距其生洪武己卯得年五十有七公以卒之某年某月某日葬於邑之華蓋山孺人亦以卒之某年某月某日袝焉銘曰

嗚呼昔人有言造物之報人也不報其人而報其人之天人能順天之理合天之道則天必報之以其倫然天之報人也恆不必在其人之身蓋身之所事者有限心之所存者無垠直哉此公舉事以義存心以仁矧有內助心同行均以人而合天也蓋有因矣身之所享食者𨿽有所不逮而心之所存者則延及於其子孫有崇其阡風气溫淳畱骨不朽與天地長春

○處士周公墓表

吉萬安有善士曰周公尙信甫諱曰仕明生元至正丁酉得年僅三十有二卒大明洪武戊辰葬於其鄕之倉背園至是蓋八十有五年矣其孫廣東布政使鐸始以其爲刑部郎中時所述行狀來丐表墓之文布政君生而孤不及事其祖而能詳其祖之行事者有所受於祖母陳孺人也陳之言曰吾年若干歸汝家事汝祖僅若干年方其無恙時目熟其行耳熟其言意謂其所爲者夫人能之無異焉自汝祖死今數十年矣歷世久而閱人多然後知其爲人世亦不多有也初汝祖每晨出輒戒吾曰善事吾父母有所欲必先承之勿待其有所需也吾意其姑以是相戒耳所行未必爾也及察其平日所以奉其親者先意承志惟恐少有拂逆之自始至終無一不然者居嘗無事恆謂吾曰人貴有子以承宗祀娶婦所以助之物不必丰厚以孝爲主吾嘗相其祭見其進趨拜起持捧薦獻勤勤懇懇儼如其親之存而食飲詔告之然與人謀事不輕然諾旣許之必盡其心或有中沮者則曰我業巳許之言不可食人有患難不啻若在巳然勢有不可爲力有不能及者輒爲之不寧者移日嘗有盜其耕牛者或勸執之官曰此蓋爲貧所廹耳一旦系獄無所將送必瘐死烏可以一牛之故而寘一人於死乎卒縱遣之其存心仁厚此類者尙多餘不能盡憶也此皆汝祖平生之行汝其志之又曰汝祖爲人有器量處鄕曲平心下气與人未嘗有怨惡適里人有相構訟者辭偶連汝祖逮系京獄論輸工作忽得疾臥金陵邸捨中謂從者曰我病必不起汝幸負我骨歸語我妻我死命也勿作無益悲幸養我母鞠我孤我卽死不恨矣又指牀頭書籍謂之曰是蓋我平生精力所鉆研者也世如我用執此以往今不幸賫志以歿汝其持是歸以屬吾妻謹什藏之以遺吾子孫萬一有能成吾志者乎此汝祖臨終之言汝其念之吾恆以此語汝父汝父不幸蚤逝不能成汝祖志使其徳善不白於天下汝幸以經術起家官朝著所以成先志而章明表揚之者其責在汝汝勉哉其毋忽布政君數數受斯言謹服諸心而不敢忘爰於政務之暇次第所聞以爲行狀距今又二十有三年矣始以屬予俾表其墓豈所謂有待者耶昔歐陽公作其父崇公瀧岡阡表議者謂非特可以見其父之徳而亦可以見其母之志至今天下之人傳誦之不少衰蓋以其言有徵而足信也嗚呼事必有徵而後可信信而後可傳於天下後世予不容別有所撰謹掇其狀中語於右而綴其世次於末云周氏邑故家世居邑城北倉前曾大父南甫大父景徳父同窻母任氏生子三人公其季也配卽陳孺人子一人存敏以子貴贈徳安府知府女二人適蕭孟魁劉仲升孫男二人長藻次鐸今有曾孫八人女五人

○樂遊處士陸公墓表

人與物並生天地間而物爲人所用人心之存與否事之宜與否恆必因物之取予見之一取一予之間義利判焉古之君子其觀人也不必皆於其大與顯𨿽其人微其事小而其事之行苟合宜焉而無所私於巳卽以義與之知其心之有恆有占其後之必將久且大𨿽然豈獨人予之哉而天於冥冥之際亦予之矣予觀海鹽樂遊處士陸君於其外氏之所有有之而不終有焉殆有合於義哉卽是而觀則其生平存於心行於事者皆可於是見之矣初處士同邑有潘必甫者家故饒於財嘗遠戍邊顧家產厚且眾攜之則不勝攜置之則無與守者時一女巳笄乃以女處士而館於其家悉付之以家之所有操縱周捨惟其宜必甫有二子偕其長者以行而畱其次之幼者處士撫而教之底於成立後十數年必甫歸處士籍其數以歸之凡前所有及所有之生息一一具焉未嘗利其分毫必甫彊與之一無所受乃出居於別所嗚呼世之人利人之所有越數千里而攘之歷數十年而謀之一入其手頃刻之間變幻百出矧身與其間旣爲巳所有而又肯歸之人乎萬一有之而能無所侵牟者蓋鮮也予之而不受者尢鮮也若處士者謂之義士非邪𨿽然豈特處士之能義哉爲其配者其相助之功尢爲難矣婦人稟陰柔之資而性吝嗇其於財利尢甚若潘孺人亦賢也巳夫義婦順一門之中基徳參會是宜表而出之以爲世勸處士孫愈予考春闈時所取進士也由江都知縣擢監察禦史間持其鄕人過郎中所作行狀來求予表處士墓按狀處士姓陸氏諱成字彥澤別號樂遊世家海鹽之東陸塘祖萬四考世榮妣王氏世隱於農弗仕也處士生而孝友頗讀書知道義嘗挾所有遊梁沛間所至交其賢豪潘卽必甫女居嘗布服不事華飾在外氏時知舊有所乞貸則以巳物與之或言其吝則曰吾夫婦爲吾父守耳豈敢用彼物哉其存心與處士若一人焉處士生洪武丁卯卒正統甲子得年五十有八孺人生洪武辛未卒成化己亥得年八十有九子男一桂女一適張承宗孫男三人長懋次卽愈次志女二人曾孫男四人女五人處士旣以卒之年葬在本裏之原今孺人卒愈將啟處士之藏以合葬焉嗚呼理出於天而具於人人之行之得其宜者謂之義是義也非獨宜於人且宜於天宜於天故天佑之宜於人故人稱之陸處士所存所行如是是以秀之人無貴賤老少至今稱之不以其久遠而少衰而天又爲之生賢孫以光大其門閭而顯榮之於其身沒三十七年之後予故書以表之以示夫世之行義者

○桂林處士梁公墓志銘

予承燈暇之賜休於私適鄕貢進士順徳梁和持其二世祖行狀求銘言於予曰和先祖墓葬於番禺抱奇林屋坑甲向之原迄今幾三百稔凡九傳矣𨿽有田以供墓祀然塋石碑文日就圮泐天順丁丑歲和奉例南還省於墓下衋然念曰吾宗子姓不下二千餘指田業無慮二百餘頃書香綿綿引而勿替皆先澤也玆墓石傾頹碣刻漫滅𨿽曰古不修墓寧忍恝然而立俟其墮哉矧歷年久而更世多失今弗圖則愈遠而愈忘其本矣肆謀諸族捐祀田租積石鳩工而新焉惟志銘未補敢於治朝史筆以闡革代幽光也嗟夫祖孫世遠鮮念厥先今和能惇本追遠永言孝思良可嘉也按狀公諱仲欽字志鳳先世閩之晉江宋贈太師越國公諱格者之裔由閩徙廣髙祖丹崖公拜大理寺評事致政避金人難由保昌珠璣巷遷居南海之奇石父諱延泰別號文嶺爲雄州方正再遷順徳之桂林母顏氏於宋紹興辛亥十一月二十七日生公夙負英敏孝友克惇年十三而母歿二十五而父亡嬛嬛一身非道不狎非義不取博究羣書尢邃性命之學以眞知實踐爲事隱處桂林不求仕進或薦舉之者則善言辭之終身以儒道自娛老於林泉巳耳享年八十有三於嘉定癸酉三月十六日而終眞西山誌其墓稱爲純儒云配嚴氏生子一人卽世稱端懿先生名百揆者登宋嘉泰甲子鄕試第一嘉定丁丑進士歷奉議大夫退隱禺山辟異端彰聖學有功名教著於當時贈公一如其官徳業聞望之隆皆本庭訓之善也嚴氏贈宜人別葬於靑螺第九峯孫男四人靖厚智彪今分爲孟仲叔季四房子孫蕃衍徧南番順邑間科第繼起文章偉業有光史冊嗚呼沒世而名不稱君子所疾公之沒後因賢嗣以贈其爵有先正以表其墓玆復新斯墳塋用垂悠久則公之名誠稱於沒世遠矣敬爲之序而銘歸之銘曰

人之學夢夢而弗思孰如公兮極深研幾人之行嬽嬽媚於時孰如公兮令色令儀道萃於身兮性命眞知徳晦於時兮後嗣恩推有封若堂兮有崇者碑歲月幾何兮以夷以隳斯今復銘兮聞而賢之噫嘻厥裔兮永念在玆

丘文莊公集卷之八

●丘文莊公集卷之九

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

神道碑

哀辭

祭文

◆神道碑

進階榮祿大夫兵部尙書致仕王公神道碑銘

都察院左僉都禦史恭惠楊公神道碑銘

浙江按察司副使陶公神道碑銘

○進階榮祿大夫兵部尙書致仕王公神道碑銘

天地間有大義因循之久則沈鬱而不明必得夫身任天下之重者遇事激發之然後大明於斯世焉國家承平日久道協乎中治循乎軌大義非不明也然而因循之久恬愉之極馴至於己巳之變公義郁而至於晦也甚矣江夏王公於是時奮不顧身以先天下世之君子深於公有感焉是歲八月英廟北徵有蒙塵之變景皇帝以親王介弟監國禦午門左門六部並科道官交章劾王振誤國之罪帝曰卿等言是朝廷自有處置言甫畢百官皆趨進跪慟哭不起揚言曰聖駕畱外庭皆振專權擅政所致若不速斷何以安慰人心錦衣衛指揮馬順喝逐百官公奮臂捽順發嚙其面曰順平昔倚振爲惡禍延生靈今日至此尙不知警眞姦黨也律有姦黨之條罪在不赦百官聞公言爭以手足捶死順眾猶哭未退帝起入宮令太監金英問所欲言咸曰內官王毛二人者皆振黨請窴諸法遂從門隙出二人眾又捶死之百官乃再拜而退是月庚午也公義激於衷捐其身以爲天下明大義由是天下士大夫莫不曉然知公義所在而皆振作其气以興起事功然而矯枉者或過於直以爲訐而迄於今然則公之斯舉其世道升降之會歟公諱竑字公度其先江夏人曾大父諱景仕元爲水軍翼萬戶大父諱俊卿洪武中以軍功起爲福州衛百戶坐事謫戍河西遂爲河州人父諱佐俱以公貴贈都察院左副都禦史祖母趙氏母周氏俱贈淑人公幼篤學有大度年二十一補衛庠生二十五以禮經魁陜右鄕薦明年禮部會試第五人賜進士出身觀政戶部連遭家喪凡八年始授戶科給事中居官又三年適國家有北狩之變是時明興七十餘年承平日久一旦事起倉卒上下惘然罔知所措忽聞公有廷擊權姦之舉莫不驚駭旣而事定人安公之名遂由是以起是歲十月北敵擁駕南還直犯都城景皇帝命都督孫鏜禦之於髙梁橋分遣都督毛福壽髙禮王敬王勇武興五軍策應之以公有時望命偕太監興安等督守九門或言福壽番將也非公不能鎭壓之乃升公僉都禦史提督各營軍務是時王敬等軍出彰義門爲敵所敗武興卒於陣內官有報效者或死或傷四散奔還京都大震公督餘軍將往援之遇敵於菜市日與之戰敵敗去放火燒廬舍公帥軍士撲滅之擐甲冑入朝面陳其故因奏髙禮被創回營毛福壽不知所在乃命錦衣衛指揮呂貴制二營不許遠出旣而有旨命福壽聽公節制敵尋遁去朝命孫鏜範廣統兵五萬追之命公與侍郎江淵提督其軍追至涿州與敵戰於祁溝敵敗去旣出境眾議恐敵復來推公守備居庸等關景泰攺元秋車駕南還公以疾乞還是冬用薦總督漕運力疾以行明年兼理巡撫江北諸郡時徐淮大祲民死者相枕籍公盡所以救荒之術凡可以救一時之急者莫不畢舉旣而山東河南流民猝至公不待奏報大發廣運倉所積京儲賑之近者人日飼以粥全活男婦九萬七千七百餘人遠者量散以米全活男婦一百二十九萬四千餘人流徙者給以米以爲道食四千六百餘人被鬻者贖其人以還其家一千二百四十四人共享米一百六十餘萬石六月濱河有麥舟來公以官價易麥四千餘石分給軍民一萬二千三百戶擇醫四十人空廈六十楹處流民之病者凡活一千四百人死者給以棺爲叢冢凡葬二千三百有奇公窮晝夜竭精殫慮事事躬理有所委任必委曲戒諭出於至誠人人爲盡力或述公行事爲救災錄世傅焉歲甲戌入覲特升左副都禦史丁丑英廟復辟權姦用事左遷公爲浙江參政尋除名爲民還江夏居半年英廟於宮中閱景泰時臣僚章疏見公所上疏有正倫理篤恩義等語顧左右曰竑爲朕也乃命中官傳旨遣戶部官送公歸河州辛巳敵寇莊浪起公以舊官參贊軍務公感激思奮聞敵犯靖邊之郭城公率十騎先馳會兵擊敗之明年班師仍命提督蘭縣以東一帶邊備尋召還入見英廟慰勞至再言者謂漕運自公後政多廢弛今西陲無事請命公往起其廢從之公奉命至徐揚老稚迎舟羅拜歡聲載道會旱公齋禱於神卽日江水泛漲公私舟楫通利人以爲忠誠所感甲申以科道會薦升兵部尙書命下朝野驩傳天下想望其風采公亦矢心思報疏條時政令天下邊將各陳戰守方略簡京兵復武學一切庶務以次修舉時兩廣峒猺大肆劫掠北敵在黃河套時出侵寧夏延綏境民不聊生而四川徳陽人趙鐸又作亂邊報日至公居中調度允合機宜而兩廣功尢偉蓋往時廣西猺獞惟犯廣東城邑斯時則越江西湖南界矣公因禦史王朝遠建言遣都督趙輔往徵之起都禦史韓雍於浙藩爲參贊凡軍中一切事公皆預爲規畫諸將奉之而行果能成功而還先是京軍統以五軍三千神機三大營有部分而無兵數天下莫能測景泰中用言者分爲十二團營營軍萬公疏請復三營之舊使人不知軍數多寡因以革將多私役之獘不報會理軍職貼黃缺官公薦修譔嶽正都給事中張寧內批出二人幹外公遂以疾辭章凡五上始允歸養病時年僅五十有三公抵家又二年上章請得休致公歸河州絕口不及時事惟日課童僕耕藝田圃以爲終年之計躬營兆宅自志其墓且戒其子死後毋循眾例乞祭葬以弘治元年十二月初三日卒於家訃聞有司循故事爲請葬祭皆予之公配孫氏封淑人有賢行丈夫子八人曰經曰純曰約曰徽曰續曰纓曰■﹝糸余﹞曰繹經爲山東按察司僉事純錄用爲太學生續纓■﹝糸余﹞俱入太學公性剛毅少豪儁尙气槪義所當爲奮往直前生長西陲有志功名旣舉進士居言路見事有不平者輒爲之扼腕不平自廷擊馬順後所至令行禁止人望而畏之曰此捶死馬順者公名自是滿天下然亦以此得謗蓋順死於眾手公特爲之倡耳二長隨之死則以平日巡視街道爲眾所惡乘間號呼出之非公意也後有譖公者率以此爲激怒之具故公不盡其用云公登第時年二十有六又八年始授職甫三年超拜都憲用僅七年卽退退四年復起又四年致其事以去家居者二十有三年計公平生爲朝廷所用者首尾僅十有四年公之用𨿽不久而公之功在國家澤在生民名在天下士大夫世有柄用四五十年者稽其成功或未能過之者也若公者豈非一世人豪哉公之子經嘗從予學故公之行事知之爲詳嘗記公歸江夏時經詣予辭予寄聲請公閱漢書張敞傳意公有復起之日也及公來本兵柄有事於兩廣不以予迂僻凡有規畫亦使預知時兩廣守臣以賊爲諱養成禍亂而同事者傾奪其位蓋各有失也公專主其一遂致中忤所請多不遂又因嶽張之出遂決於行然二人之出意初不在公觀公伏病上章請老上屢遣醫治療及章五上始得請可見矣公行時予適考士南畿歸復命會公辭朝以故不及一言而別嗚呼豈意遂永訣哉予因經請旣爲序其事復系之以銘銘曰

天地生人畀气與理理具一心气充百體心有所令體則從之把握運用弗假兵威烈烈王公百世之士理以養心气以行義目擊姦凶心爲不平敢於公庭黨庇其朋怒气勃然挺刃烏有旣捽以手復嚙以口臂指唇齒受命於心如發硎刀如出冶金雄名大義蓋於天下段笏罔功朱劍徒借天爲國家生此偉人人心以愜士气以伸人人得誅亂臣賊子義切於衷曷論彼此彼何人哉黨邪害正弗竟公用匪公不幸偉哉是舉足蓋平生矧有功績赫赫可稱賑畿甸饑殄門庭寇坐計籌策躬擐甲冑公用不久公功則多人眾𨿽勝如天定何有穹其碑龜趺螭首我作銘詩昭示不朽

○都察院左僉都禦史恭惠楊公神道碑銘

正統己巳車駕北狩外寇乘機犯我畿甸時廣東左參議楊公坐事居京邸朝廷用言者起公守白羊口是歲廣東都司囚越獄有司不能捕遂至嘯聚守土者閉門自守召邊將禦之至則爲所敗報至京師廣人士寓京者聯名上章乞公朝命授公都察院左僉都禦史乘傳往至則廣城被困者數月矣城中軍民喁喁然朝不謀夕見公至始有更生之望先是民之居鄕落者避亂趨城至則閉門不納及歸盡爲賊所戕脇從者日益眾公下令有司用木爲牌給民從其出入又榜示於外遣官招撫之於是歸附者日以千萬計賊勢日孤公偵知其有向順意遣使往諭之賊首黃肖養曰吾輩得楊大人一言死不恨矣克期來見賊果至公毅然欲往藩臬以下皆沮其行曰賊意叵測柰何公曰吾以誠待之毋慮也公出見賊羅拜泣下公諭以禍福且示以更生之路賊眾以大魚獻公受之不疑遂讙噪而去期以再會未幾董都督統大軍至賊遂中變歲庚午三月五日有大星墜於城外對岸之河南十二日質明都指揮姚麟者來白事公出與之語姚旣出公忽病作扶入臥榻卽呼其子玧曰我死矣不能終始王事知我者其天乎語訖瞑目而逝城中居民聞公卒信疑相半旣得實爭走哭館下𨿽老嫗稚子亦至失聲滿城縞素具牌位哭奠者相屬陷在賊中者聞之亦曰楊公死吾屬終無生理矣訃聞天子悼惜遣官諭祭如禮公卒後僅閱月大軍卽平賊凡賊所經之處盡屠之民受刑者輒仰天號曰使楊大人在吾人豈受此禍哉旣而耆老黎善聚等赴京乞立公祠從之事下爲忌者所沮忌者旣去有司始立公祠於廣州府城隍廟之旁水旱疾疫必禱焉民有事訟於官不得其平者輒具詞焚於祠下廣人至今過其門者輒舉手加敬嗚呼古所謂生爲豪傑死爲神明者公非其人耶公諱誠字信民紹興之新昌人也少遊鄕泮領永樂庚子浙江鄕薦宣徳庚戌由上捨選工科給事中丁內艱起復攺刑科正統癸亥吏部尙書王文瑞公薦佐廣藩陛辭受旨許以言事公旣抵任時按察使郭智奉敕整飭兵務事多自專公首疏其不法事郭遂去任而黃翰來代之黃所爲益甚公復上疏發其姦詞連僉事韋廣廣亦誣詆公俱逮下獄公就逮啟行時廣人爭攜金帛就舟相贐公一無所受而黃舟則爭以瓦石擲之旣至法司鞫得實黃坐除名凡奏公他事皆涉虛惟鹿鳴宴簪銀花一事行勘尋白廣之軍民狀公徳政相率赴三司保畱乞備其事上聞亦有跋涉萬里直詣闕庭者前後以數千計及公在白羊旣受命邊城官軍不忍其去亦赴官保畱之公之所至得人心如此公宅心仁厚見人有患難不啻在巳汲汲然爲之惟恐後疾惡太甚見人有不平事輒扼腕爭辯用是見疾於人方在學校時見儕類有過舉者輒切切不置及有當爲事眾方推避公卽奮先爲之人多以矯激目之久之見其事事皆然亦皆帖服葬母時倩夫舁冢石每夫公代其舁數百步人徧乃止或曰何自苦如此公曰葬吾母而專役他人於心安乎居家時聞鄕鄰兄弟有不睦或構訟者輒至其家勸之不從明日復至人𨿽拒絕之不厭也必從而後巳邑有朝妃渡每歲爲暴漲所阻公率眾督工堰石爲步至今行者過之必曰楊給事中力也官禁近時嘗一奉敕整點江西軍伍所至求民瘼除宿獘事竣回條上所詢民情五事皆當時急務及佐廣藩善政在人者尢多方是時承平日久禁网疏闊嶺海之間民物殷富仕者類以黷貨殃民爲常事上下交徵恬不爲恥公至一以廉潔爲心而凡事行之以寬公退之暇卽出公署門徐步街衢間詢問父老以民間利病反復款曲必得其情而後巳嘗有民以公事至長藩者欲訟諸獄公曰彼無罪姑遣之去至期自來可也長曰彼無保認者公曰僕保之民感公恩信縱之去至期皆自來公爲政所以感人心者大抵此類也嗚呼今世之爲政者豈復有如公者哉公卒後二十年是爲成化己丑朝議凡大臣有功徳在人者皆加謚贈賜公謚曰恭惠又七年公之鄕人王溢者仕爲昌邑教諭始介其鄕人禮部侍郎兪公欽僉都禦史丁公川屬予紀其行事將鑱於石溢少嘗受業於公念公平生志節不下古人特以居官淸白身後無贏餘至今墓石未立恐遂冺於世也以予出嶺南知公事爲詳特以見屬謹按狀新昌楊出漢太尉之後世居其邑之彩煙山曾祖�祖�皆不仕父文吉以公貴贈給事中母丁氏封孺人公生洪武庚午�月�日享年六十有一歸葬於本縣上王山之原配石氏封孺人子男四玖瑄玧璦玖以公蔭錄爲國子生任桃源縣丞女一適張棐予也於公嘗有一面之雅而於鄕邦之受惠也亦未嘗不與焉矧以紀事爲職業無溢之情恆欲書公之績以傳於世況重以溢之請乎旣紀其實復系以銘

楊公烈烈特立揭揭惡彼沓沓不茹不吐何懾何懼靡追靡拒介而能通拘而有容隨而不逢生爲正人仕爲直臣死爲明神愛而畏之思而企之廟而祀之徳則有矣名則久矣死則不朽矣

○浙江按察司副使陶公神道碑銘

天下承平日久變起倉卒智者不及謀勇者不及禦有能奮身其間以爲民蔽繼之以死卒能作吏民之气以收遏絕之效其功顧豈小哉當宣徳正統之盛大江以南民不識兵也久矣歲戊辰劍寇起於閩旣而括寇相挺以起猝然竊發如風盛火猛延燎於枯艸燥荻之場無有障蔽限隔之者當是時郡縣密邇於寇者其民蓋岌岌然矣一時官吏罔知所措往往驚畏走避𨿽以朝命將領亦皆觀望以爲進退無有立一定之計決必然之策者而浙江按察副使陶公者獨能以身嬰賊鋒而死之嗚呼豈非毅然大丈夫哉公始以易經中廣西鄕試第四人以親老願仕遠方得交址某縣典史攺鳳山縣時黃忠宣公兼掌藩臬司事知公有學行俾掌諒江府敎授事秩滿升按察司檢校丁內艱起復攺山東憲司未幾按察使虞公信以有守有爲堪任風憲薦公起至京師試如所舉擢大理寺右寺評事尋用戶部尙書劉中敷薦超拜浙江按察司僉事會倭寇犯邊公以計殲之朝廷有綺段寶鈔之賜至是寇起處州將薄金華眾議曰蘭溪乃賊所從出之路蘭溪不守則兩浙震動矣陶僉憲有謀略非得之以遏其衝賊不易弭也公至蘭溪首率民壯因故城址立木柵晝夜警備又於縣南五十里立山足蘇村太巖諸寨以扼其要害屢用計略擒賊黨數百人聲震遠邇賊不敢犯境百姓爲之歌曰僉憲陶公賊聞震驚始爲民患今則逃生由是諸邑晏然而鄰境亦恃以無恐時總兵官都督徐恭尙書石璞等屯師日久賊深入險阻乘間時出官軍詗知又復遠遁撫捕之計皆莫知所施會議遣藩臬臣僚一人抵賊巢招諭之莫敢行者公毅然請任其事至則感之以誠諭之以理賊首葉宗畱陳諫胡等環聽竦動咸翻然悔悟率其黨出降朝廷嘉公績升本司按察副使仍守金華賊黨陶得二者尢號桀黠嘗僞以名降總戎諸公授以冠帶俾招其黨得二殺使者不受招官軍莫能制公以計用賊之來降者殺得二黨前後共數百人生擒百餘人而來降者又三千人得二僅餘四十人深遁山谷中其勢日孤指日可就擒矣同事者有忌公成功而沮抑之者公計不得行賊勢復起公與都指揮崔源往武義謀所以備禦之者至甫數日賊至矣武義無城惟水爲柵時兵民無幾而賊勢張甚或勸公稍卻以避其鋒者公嚙齒厲聲以諭眾誓不與此賊俱生旣而賊近城公麾兵極力與戰自卯至申俄而城中火起蓋賊有潛入城爲內應者眾回望見火起遂大潰公竟死之時景泰元年五月十七日也公時年六十有一兩浙人聞之如喪其親戚諸郡縣皆遣人致奠蘭溪民相率言於憲司塑公像立屋祠之又各出巳田以爲經久計事聞朝廷遣官諭祭誥贈公浙江布政司右參政官其子魯新會縣丞公諱成字孔思西廣郁林州人也曾祖諱某祖諱某父諱某母鍾氏公五歲而孤與兄祖弟源相友愛娶某氏繼某氏生子三人長卽魯次然魯以公卒之某年月日歸葬郁林之某原厥後都禦史昆山葉公盛巡撫兩廣復以鄕人意立屋祠公於郁城如蘭溪云魯累官廣東按察司僉事以公墓道之碑未立徵文於予子惟自南方有事以來死事之臣爲國家所旌褒者僅四人其三人者予皆有所紀述獨於公缺焉矧四人中公與二人者皆出吾嶺南予叨官太史表忠義以翼世教其職也重以僉憲公之請何辭以辭嗚呼風霜別艸木之性禍患顯忠臣之節自古死封疆之臣多見於季世擾攘之秋而此數公者獨能於四方無事之時一遇倉卒之變以身試之使狃安久豢之士夫知所感發興起事功以救生民之禍成安集之功而公於眾人中又獨爲之帥先其功蓋莫大焉是宜表著之以爲世勸所謂三人者永丰知縣鄧公顒死於閩寇慶遠同知葉公禎廣東憲副毛公吉二人皆死於廣寇顒與禎皆廣東人吉則浙人也其死義與公同於法得牽聯書銘曰

死國之臣多在末季公獨死義於承平世奮其一身爲民屏蔽我眾𨿽有匪怯則脆一聞風聲晝掉夜悸鼓不能起不待金退四無救援百莫可恃所恃區區曰忠與義公惟一身以死自誓食君之祿豈無他輩所以全身亦豈無計公之此心則不在是受人之祿則死其事身𨿽澌盡心則孔熾以我之死作彼之气彼弄兵者獨非人類亦或因之革心易志天理民彜於是乎至往古來今孰能百歲爲臣死忠於天無愧帝誥以褒民廟以祀芳名流傳百千萬■﹝礻冀﹞史臣作銘昭告來裔

◆哀辭

陳莊靖公哀辭

蘭湖先生哀辭

彭處士哀辭

○陳莊靖公哀辭

我太祖皇帝始簡儒臣入內閣司王言遂預機密故事非負宿望通經術有文藝者弗得與列聖相承率用翰林儒臣爲之其選至嚴也一時臺省臣僚𨿽有奇才異能亦皆安然遜避不敢萌毫髮覬覦意近世乃有以攀援來自他途者於館閣故事多有所更革幸而褧齋先生由官端復歸禁林稍稍復其故眾方欣幸之而先生不幸以歲戊子四月丁巳薨於位於乎惜哉眾皆爲辭哀之予亦附其後辭曰峩峩禁林距天咫尺地密勿代王出言居帝左右預機密匪徒用文實以道徳任輔弼古相之權隱然寓中泯其迹默契潛孚啟沃一人化八極百僚具瞻禮接情通不赫赫匪徳匪望匪有文學曷以入惟公挺秀生自廬陵忠節域髙科盛名簉屬史館任方伯英皇當寧侍講經幃多啟迪簡在帝心復位之初首詢及起身外藩入長宮端率羣職進握樞機寵以嘉名進淸秩領袖羣仙闡明經訓正史筆眾方翹翹期以壽考永終吉天不憗遺一疾弗瘳遽終畢訃音四聞九重震悼眾於邑矧在官聯淸言光範日延挹曷寓我哀效古陳詞寫胸臆

○蘭湖先生哀辭

嗚呼科舉興而艸澤無逸儒儒之書如五經四書非不盛行於時然而孜孜講究者惟用於文詞以假途榮宦不仕而能究心於聖賢之學者蓋亦鮮矣若蘭湖先生夏良輔者豈非世之絕無而僅有者歟先生名相余姚人宋文莊公竦裔孫生而天資近道年十六七卽慨然有志於孔孟之學年益長於道若有所得謂學孔孟者當自朱子始朱子平生著述𨿽多其大且要者論孟集注學庸章句或問四書而小學一書又所以立大學之基本也其言明白雅馴初非難曉者而初學之士或不能以的然無疑也於是本先儒之說而附以巳意文以淺近之言名曰四書小學便覽或爲之梓行予得而觀之嘆曰早澤之中科舉之外世乃有斯人耶後獲與其從子刑科給事中時孟寅同舉進士選入翰林爲庶吉士孟寅每爲予言先生之爲人凡其居家庭處鄕黨所言所行可稱述者非一又知先生於聖賢書不但訓其義說其理而巳於是益嘆世之如先生者何其少也未幾時而先生捐館捨矣於乎而今而後豈復有斯人哉乃爲辭以哀之辭曰受元陽兮明以淸承貞則兮順以寧儼古道兮在躬不汲汲兮利名世紛騖兮詞藻羗獨畱心兮聖經遡其源兮洙泗戒途兮紫陽之庭慨斯世兮鮮儷冠玉蓉兮佩紫衡思其人兮何所虞山峩峩兮舜江冷冷气𨿽雲散兮名弗可滅後千祀兮其人如生

○彭處士哀辭

吾友彭彥實聞其伯父東軒先生之訃命予爲之哀辭予於先生無一日之雅哀從何生哉昔程伊川狀明道之行謂識與不識者莫不哀傷夫識者哀之固也不識者哀之何哉噫其必有不面而神交非情而義感而出於聲音容貌之外者矣故不辭而爲之辭辭曰維少微之垂光兮幹吉之野有美一人兮隱居其下葆醇熙兮服儒雅環裏之人兮燻徳以化徳不形兮知我寡山椒水湄兮以遊以冶水可釣兮田可稼愬風流兮心獨寫宜壽考兮介純嘏羌

胡爲兮天下假生教於鄕兮沒祭於社嗟若人之𨿽亡兮中有存者

◆祭文

祭西昌蕭先生文

祭韓都禦史文

祭周廷參編修文

祭吏部侍郎楊公文

祭姚江戚編修文湍墓文

祭妻弟金鼎文

○祭西昌蕭先生文

於惟先生一世令則出處關世道之升降言論示學者以標的其在太學也示教以身愛人以徳文不取奇學必先識其在內閣也代言必醇秉筆必直言不苟同事多裨益民方荷其陰受之賜士多賴其提拔之力胡姦人之詆誣乃無事而生隙仁賢盡爲之掃除气勢亦隨之蕭索或伏歐刀之慘或受邊塞之謫幸其善念不至於盡忘猶俾先生全歸於鄕宅嗚呼彼獨何心肆行胸臆貪天之功空人之國嗟所得之幾何流惡聲於無極天有時而終定人至靈而難惑天目一旦開明曖昧於焉昭晰乾元奮獨斷之剛雷雨霈作解之澤僕者以起疑者以釋𨿽先生之身不幸溘然先逝而先生之心則旣坦然明白嗚呼一自先生正容易簀士气日淪於卑卑事勢日阽乎岌岌講經者穿穴出於大道之旁摛辭者雕刻壞其本然之質道徳分裂鬼怪百出是則先生之出處存亡關乎世道之盈虛升降之消息念惟小子生於遐僻一經品題遂爾超軼念誨言之如昨緬儀形而不忒心常切於幾筵迹久拘於仕籍期以歸省道經貴邑具一瓣之心香灑兩行之淸泣曩守制以南還拘於禮而未克玆免喪而北上謹陳辭而寓戚望佳城而致奠報殊知於萬一伏惟尙饗

○祭韓都禦史文

嗚呼自古及今人才之生曰徳曰才爲賢爲能位皆隨時而可致望非積久而不成所謂望者必由歲月之積累夫豈旦夕之經營良以國家用之而屢著其效遠近聞之而皆識其名如久旱之雨人望之而知其爲澤如積陰之星人見之而知其必晴其處也如在山之虎豹其出也如逐雀之鸇鷹用之固足以成天下之事不用亦足以系遠近之情泛觀一世斯人無幾公其庶乎今又巳矣公年弱冠卽振風紀僅及立年遽總憲體首按江西令行禁止如霜之嚴如風之靡再殿嶺南民安盜弭如防斯遏如水旣沈禁革之政在江人口耳保障之惠淪廣人肌髓聞之者膽懾見之者气餒轟轟然於一世之依阿昭昭乎於眾人之譎詭以此致譽亦以此致毀喜固以此怒亦以此嗚呼自古聖賢亦或如此人之小人天之君子天乎天乎盍緩公死才之生也固不易哉望之成也尢爲難爾巳而巳而九原莫起更幾何年有此英偉嗚呼哀哉哀哀曷巳哀𨿽眾同痛實切巳因令子歸緘辭千里英英之靈庶其鑑只尙饗

○祭周廷參編修文

嗟嗟廷參謂君不壽耶則巳年踰四旬方之顏子固爲過矣謂君爲不貴耶則官居七品方之王令固爲多矣所可恨者七旬之父垂老六尺之孤尙稚學巳優而未得可行之位以濟時道巳明而未成一家之言以傳世善人命薄從古則然彼哉何修富貴長年豈見徳於人者顧得罪於上天天道茫昧無從質焉嗟嗟廷參天也柰何考其平生樂少苦多雕肝鏤腸以爲文章特施之於風雲花艸未見用於淸廟明堂矩行規步以端操履特稱之於親舊僚友未見知於秉鈞當扆嗚呼士之不遇乃士之常今𨿽未達後尙可望惟未下壽而遽死在善人則深爲可傷然反於心苟無愧則命𨿽短而若長百歲亦死何以較量某生嶺南君居浙西均擢鄕魁均遊虎闈繼入翰林又爲寮友每聞君言如飲醇酒觀君之持守莊重步履舒徐恆私心之竊念是皆壽考之符豈意以遊言之故遂飲恨以長殂嗚呼哀哉嗟嗟廷參何至於斯天耶人耶尙忍言之河冰旣解旅櫬載歸臨行致奠聲吞涕垂尙饗

○祭吏部侍郎楊公文

嗚呼先生人中之鳳文中之虎其人則今其道則古一家之父子兄弟濟美聯芳一世之經學文名蜚聲獨步屢紬金匱之書專掌玉堂之署擢貳天官之卿兼處宮端之副於徳可謂不孤所志允爲無負所惜者澤未洽於黔黎恩將推於祖父前朝之史垂成當寧之眷方注胡一疾而不起動四遠之哀慕喪我良朋居然寡助幸而後死行將歸去率僚屬以酹一觴表平生之衷愫尙饗

○祭姚江戚編修文湍墓文

嗚呼文湍剛勁之資豪放之气髙誼激切直上薄於雲天巨眼空闊每下視夫塵世凡眾人之嗜好不足以動其心舉一世之交遊少足以當其意於人之惡𨿽若不容於人之善未嘗有忌時發驚筵之辧臧否罔不稱情間有罵座之狂毀譽皆有所試醉言無異於醒面質不違於背有憤世嫉邪之心有勇往敢爲之志嗚呼文湍之爲人殆古所謂陽必剛剛則必明而異夫陰必柔柔則必晦者耶僕也於君若有夙契特於眾人之中假以一頭之地始落落而難合終偲偲以交勵柰何用之不盡期而未遂命與心違中道而逝老我後死餘二十■﹝礻冀﹞孰知冥漠之魂猶有舊交之誼老妻北來舟次江澨夢中彷佛如見報以風濤將至預告以期使知回避旣而果如所言幸免顚躓嗚呼文湍人傳君之爲神蒞胥濤而享祀卽今所至而徵之無乃兼司夫江湖之事原其神之所以有靈政由其心之無愧气之聚也旣落落其不凡气之散也尙昭昭乎不昧其生也不盡用於明時其死也乃見錄於上帝嗚呼文湍友道之廢也久矣曰友曰朋如兄如弟指金石以爲期刑雞犬而設誓腰首稍殊情態頓異云泥隔則易交勢位軋則相忌對面如九疑之峯跬步有千丈之勢火炎炎於顯盛之時冰淸淸於困窮之際半臂才解遇諸途遽轉面而過宿酲未醒踰其閾卽謄口以刺過門不入室又爲操戈之舉落穽不援手忍施下石之計親其身也遑卹況伉儷乎生爲人也尙然況下世乎文湍始終無二心生死同一致不忝爲聰明正直之神眞可謂英邁傑特之士緬想舊遊稠人廣會一飲百十鍾揮毫數千字故卽平生之素好用答故人之陰惠詩以寫不盡之情酒以侑有從之淚具別紙以焚化就宿艸而澆酹伏惟英魂如在來鑑於是不鄙人世之凡言特歆禦醒之醇味嗚呼痛哉尙饗

○祭妻弟金鼎文

嗚呼鼎乎其何以死乎天賦汝以淸粹之資不宜死也帝降汝以聰悟之性不宜死也心孔仁而不傷乎物不宜死也學方進而未底於成不宜死也不宜死而死之豈非命乎百年之宗祀傳於汝不可死也千金之基業屬於汝不可死也父巳老而望汝以養不可死也母巳逝而冀汝以承不可死也不可死而死之豈非天乎天乎命乎無從致詰天不可諶命不可必靜言思之我心如刺想汝平生之音容念汝平生之恩義愛我敬我情過兄弟盡心教汝期以有成誰知老天不從人欲姊兮旣亡弟也隨歿一雙愛刃並割我腸我猶云可汝父可傷有屋渠渠誰其與居有田畇畇誰其菑畬空一生之辛苦竟今日之何如嗚呼鼎乎汝其忍棄我而去九泉之下儻逢汝姊應道我之傷心情切切而不巳憶其臨終之言頻囑我以覷汝今也汝亦繼亡我欲報之無所玆者試期巳逼我欲北行不能臨壙以盡我情聊寫斯文以表我哀嗚呼鼎乎尙鑑此哉

丘文莊公集卷之九

●丘文莊公集卷之十

瓊山丘浚仲深甫著

新安王贄獻甫閱

關中焦映漢雯濤選定

男世爵紹庵

瀛海賈棠靑南編次

男際熙庶咸校

五言古詩

擬古樂府

七言古詩

五言絕句

五言律詩

五言排律

六言

七言絕句

七言律詩

回文

集句

歌行

詩餘

◆五言古詩

古意﹝三首﹞

感興

過友人園居

夜坐和曲江感遇詩韻

擬古﹝四首﹞

秋興

小景

送廣東夏廉憲

雜詩

秋懷

送劉紹和還南京

劉艸窻挽章

兀坐有感

送鄭通判還襄陽

送蒲進士赴鉛山縣

聽琴爲柯狀元乃尊作

題畵爲蕭考功作

題竹送髙博士使髙麗

○古意【三首】

千金買寶刀百金買角觹寶刀頭有環角觹能解絲殷勤寄遠人用以慰所思所思不見察幽獨甘自怡

客從天上來贈我云錦章五色光奪目上有雙鸞翔祕之不自用篋笥謹什藏幸然遇良工爲我裁衣裳結以紫霞綬佩以鳴玉璫服之朝九重文采何赫煌盛服今所尙令徳古所藏珍重鸊鵜詩三復不敢忘

逝川無回流落日不再午人生百歲間役役徒自苦朝爲樹上花暮作花下土去住無常勢奄忽成今古反袂問蒼天天乎柰何許

○感興

人生會有老老至不自知壯心恆未巳外貌忽巳移靑靑巾中發俄然成素絲灼灼鏡中顏忽覺如枯梨盛年不可恃行樂須及時有酒且痛飲不醉將奚爲

天際多剛風滄溟隔弱水相思不可極之子在萬里萬里各一天恍惚在我前區區倘見察敢不輸中悁

○過友人園居

愛此林泉勝載酒時來過芳樹發春華方池激淸波嘉魚爭出躍好鳥鳴相和天气旣巳暄景物亦巳多主人雅好客相對酣且歌歌竟各嘆息人生能幾何

○夜坐和曲江感遇詩韻

空齋坐幽獨夜气澹以淸冥心古聖賢悠哉怡我情天機一何深神理亦巳精云胡契其妙勉旃惟思誠

鳳凰翔千仞枳棘安足顧一朝覽徳輝棲止梧桐樹飛鳴恆自由羅网豈能懼三靈爲我儔百烏莫予惡笑彼冥飛鴻猶爲弋人慕

南極有名相風度邈難得鴟梟羣刺天孤鳳戢其翼韶石佳山水因之增秀色班班靑史間流譽靡終極莊誦感遇詩臨風三嘆息

深源無淺流髙樹無卑枝人生天地間奮髮須有爲不見東注波逝者恆如斯心中苟自盡意外非所知嗟爾亡羊者紛紛多路岐

○擬古【四首】

江南秋風至艸木變焜黃淅淅吹妾衣使妾增悲涼悲涼知爲誰良人在沙場暮聽邊馬嘶朝看邊雁翔饑餐風中糜渴飲雪下漿羊角衝地起沙礫爭飛揚回首望故鄕長天但茫茫豈無肥與甘亦有衣與裳妾心空惻惻路遠莫寄將北望長太息涕淚如雨霶幾欲往從之河廣無舟梁仰天吁上帝矢心期不忘但願南風競吹君來妾旁

客集髙堂上眾味羅珍羞觥籌互交錯樂矣忘其憂淸醑飲桑落妙聲發吳謳寶鳧噴淸煙芬芳襲輕裘肥膿正厭飲文錦何溫柔獨念良人苦遠戍陰山頭黃茅連白沙風雪寒颼颼凍雀飛不起依樹鳴啁啾馬毛縮如蝟髀肉胝生周羔裘暖如烘潼酪淸如油君身千萬艱妾心千萬愁夢寐或見之道路阻且修願言早成功諸將各封侯良人章章來紅日照九州島

依依重依依不忍生別離別離巳可悲況值秋風時柳衰不堪折情苦不堪說願妾爲小星君身化明月明月貼天飛小星恆相隨月出星隨出月歸星亦歸莫學秋�妻相逢不相識生者固可慚死者亦何益

白日日巳晚行人日巳遠秋風又重來行人猶未返颼颼朔風寒行人衣應單世無杞梁妻千載徒悲酸

○秋興

秋來百虫號各自悲其生物情尙有感況乃骨肉情幽幽堂背花歲晚雪色零忘憂更不忘日夕憂思增嗟爾客遊子胡爲常遠行

孟秋雨初霽虛館生晚涼悲風振木末激烈流淸商寒蟬抱葉悲哀鴻叫云翔蚯蚓出其竅蛜蝛鳴在房螿蛩鳴我前蟋蟀鳴我旁物各感其時豈必皆不平而我於此際兀然坐欲殭淒然動我心冥思搜枯腸壯哉秋聲賦三嘆思歐陽蘭臺一何卑戚戚徒爾傷

○小景

川光涵遠空山色淡平野危樓夕靄間髙樹涼云下久客厭塵紛羨殺舟遊者

○送廣東夏廉憲

當寧念遠氓塗炭日以極詔柬在廷臣往振風紀職僉曰禦史某秉徳剛且直屬耳按江右風聲甚輝赫兵政旣以舉吏獘亦以革謠言聞遠近公論推第一無如斯人可拜手答明敕天子曰命哉超授三品秩天語重丁寧綸命光舄奕百僚無間言相見咸唶唶而我嶺南人喜幸倍千百預爲鄕人喜從此得蘇息特恩許乘傳陛辭行有日走也官禁近早有半面識中心久有懷臨分忍緘默聊爲陳本末幸與垂采擇惟玆東廣地富麗自古昔秦初巳內附漢後益廣斥東西數千里十郡六十邑衛所錯其間小大五十七憶昔全盛時承平久寧謐家家有蓋藏人人各安適土著少流徙世業足資給士族尙詩禮農家務耕織先期輸賦稅俛首供力役民不受箠楚兵不識鋒鏑行旅不賫糧遠出不待吉昏夜絕剽竊歉歲無行乞況復天气暄地利多所獲三冬著薴衣五月收新植山畬少污萊水田有潮汐舟遊泛滄茫火種燒屴崱曉包趁墟飯晴著登山屐海錯富蚌蜆家畜剩豚■﹝鳥匹﹞文木生山林珍貨來番舶荔奴然火樹橘柚垂金實間右食素封田圃盛嘉植愛身寧破產終訟羞珥筆遐邇總安恬公私舉丰殖遡彼廿年前長吏恣胸臆厚利動其中甘言誘其側欺彼民柔愚藐玆地遐僻遂決禮義防大肆搏噬力把臂褫其衣抉口奪之食溪壑塡不滿气焰撲難熄上下相師成前後逓沿襲豈云無鷹鸇方自爲蟊螣天門遠萬里無地訴冤抑致令仁厚性化作凶險質弄兵潢池中延息苟旦夕外邪尋卽除中虛遂成疾蠢玆洞中猺窺伺乘間隙始惟掠近地稍稍出復匿迹彼素脆愞頓異戎與貊制伏本非艱而我狃安逸武冑恥言兵文吏諱申賊縱虎出薄林延鬼入居宅路有橫艸虞關無一夫搤長驅捲村落乘夜盜城壁豈彼智有餘乃我法不立歲歲轉猖披邊境遭轥轢脇從日漸多徒類日增益居民就流散人煙渺蕭瑟巳身不自卹何暇問家室田蕪乏犢耕井渫無人汲萬家春艸靑一望秋地赤禾麻種殆絕雞犬聲亦寂昏雨鬼火靑涼月死骨白內地幸苟免因之困供億相扇咸弗靖濡沬聊戢戢方今堯舜朝大臣總臯稷萬國俱時雍一方獨艱阨九重赫然怒遣將搗其■﹝穴上啇下﹞天道信好還王師本無敵鼎魚姑假喘穴蟻難藏迹行當見掃平腥穢永蕩滌卻愁火燃岡罔辧玉與石差爾嶺徼人罹此殊可惜賈父來每晚謝令去不亟由來非一朝往者何嗟及幸玆天日開光景方昭熠艸木回生意山川增秀色福星離紫垣甘雨隨舟軾指日下須江持節鎭南國先聲一以聞父老歡以泣迎拜古道旁應以手加額願言明使君代天布仁徳爲我招殘魂爲我肉枯骼爲我作保障爲我剪荊棘爲我開喉吻爲我插羽翼醫我眼前瘡除我腹中■﹝匚外虫內﹞我寒衣以裘我饑食以粒生者受我廛死者與我椑一夫或失所孰非使君責使君今巳行行行去須急齊民正倒懸異類尙反仄如病望醫師如旱望雨澤寄聲報吾人此公古難得瘴海行將淸貪泉不能惑佇看凋獘區復作全盛域

○雜詩

羲馭行太空海宇仰其光咫尺滄海隅羣鳥集扶桑乘時競奮飛引脰鳴朝陽眾鳥欣有托後先低回翔冥鴻弔孤影四顧慚且傷

南國有珍木中含要妙音匠氏一顧之斲削爲素琴絙以先絲弦寄以太古心時時橫膝上山水托意深別鶴爲翔舞遊魚躍幽沈云胡世俗耳不如魚與禽雅鄭竟莫分吾心安所任

冀北產良馬未必皆騊駼乘之惟其良何必以地拘我聞開國初羅鬼生龍駒貢之入天閒用以駕鼓車疾徐皆中節步驟何雍如紛紛內地產不能並馳驅安知今所良在昔非其駑按索久成俗誰爲焚其圖世無九方臯嘆息還揶揄

○秋懷

艸木忽變衰惻然感我心鳥飛日向暮豈不懷故林閱人日以多涉世日巳深髙官世所慕直道古所欽靑靑海中山層層山上岑行行卽可到決意須在今有山不歸去何勞憶山吟

○送劉紹和還南京

交遊徧寰宇契合無幾人駸駸入老境落落星在晨鼎鼎百年間會晤能幾旬況復限區域世務縈其身久別喜相見見疏情轉親俄頃又復去寧不含酸辛緬懷古賢哲未必生同辰道同心自契千里如比鄰溶溶天上月湛湛空中云舉目卽見之光景常如新

○劉艸窻挽章

劉均癖於詩老大意轉豪舉目一世空振衣千仞髙左顧少陵杜右盻彭澤陶瑣瑣兒女語呫囁徒嗷嗷仰天肆大嚼對客揮長毫劑量古與今鍼砂詩與騷一一中膏肓豎子焉能逃惜哉抱所見白首竟莫遭巳矣勿復道落日悲風號

○兀坐有感

兀坐一室中蕩蕩天地寬坐看百世上宛在瞬息間開眼無間隔身如生羽翰頓然忽有悟不覺喟然嘆女織爲我衣男耕爲我食豈但我一身全家賴資給我身乃大蠹何以報天徳

○送鄭通判還襄陽

我昔遊新河君時猶未冠有如金在鎔气焰巳光爛京華再見之風采殊舊觀靑松旣出壑勢愈淩霄漢對庭違夙心佐郡試新宦政聲如江潮日日臨堤岸況當有事秋一日百趣辦事機紛以沓無不迎刃斷驥足𨿽可展猶自困羈絆去去宜努力莫起賢勞嘆時方需異材九重正宵旰

○送蒲進士赴鉛山縣

科名進士重仕宦宰邑難羨爾英妙姿致身靑雲端牛刀初小試遽爾蒞劇繁一朝謝師友煢然吏民間眾目胥睊睊萬口嘩以讙寒者待我衣饑者待我餐晦者賴以明郁者賴以宣一身百責萃事事來相關所貴各當理事妥民斯安況當江閩交孔道多往還一事胡可苟頃刻寧暫閒時時懷隱憂念念斯民艱民乃吾子姓財乃民腎肝民身卽我身心肉何忍剜聖朝待士厚發策親臨軒何以報國恩民者君之天愛民卽愛君愼勿忘斯言

○聽琴爲柯狀元乃尊作

幽人事佳遁開軒對陽明興來拂瑤軫暢我平生情心中有眞趣指下無繁聲上弦葉風燻下弦諧鳳鳴坐覺胸襟開塵滓頓以淸紛紛濁世中入耳皆琶箏何當謝塵務枕流階下聽

○題畵爲蕭考功作

愛此春山秀微雲淡悠悠蒼松俯深澗翠筱媚淸流結屋者誰子獨占雲山幽抱琴循側徑引領仍歸舟歸舟天際來何時經丹丘丹丘多羽人爲問相見不﹝春景﹞

入夏艸木長林壑迥幽雅雲際川光浮石罅巖澑瀉誰當三伏中髙會江亭下倚席和棹歌縱目極平野鷗波浩蕩間羨彼舟遊者臨淵空有言結网人何者﹝夏景﹞

○題竹送髙博士使髙麗

靑旌懸翠旄龍竿綴鳳尾持出大明宮搖搖向東指气節橫九秋風聲揚萬里坐使三韓人快覩古君子

◆擬古樂府

采蓮曲﹝二首﹞

搗衣曲

對酒行

短歌行

花遊篇

登髙丘而望遠海

浩浩歌

○采蓮曲【二首】

蓮花紅蓮葉碧紅似妾容妝碧如妾裙色輕紅易落碧易衰情人道來竟不來停橈轉棹日過午藕絲斷盡蓮心苦

荷花香荷葉長紅妝奪儂目綠刺牽儂裳纖纖玉手搖蘭槳傍葉看花恣遊賞須臾采得滿船歸一曲淸歌隔江響采蓮采蓮難療饑不如采桑堪作衣

○搗衣曲

涼飆透窻紗蕭蕭弄秋色妾在江南尙不堪況君遠在陰山北風吹妾衣寒妾念君衣單起來搗衣明月下不辭膂力摧心肝一聲孤悶添兩聲雙淚墮三聲四聲情轉多無數離愁搥不破須臾搗到千萬聲中有萬恨千愁並不知遊子在萬里今夜魂神寧不寧

○對酒行

我有方寸地中涵萬古天幾回欲施布地步狹且偏起來行摩挲天地萬物如我何天地苦不寬萬物苦不多滄海沿蕩蕩而豈蠡能測碌碌伯倫輩何止容數百欲作郝隆曬卻恐金烏斂彩陽光敗欲作仁裕洗卻恐天吳震懾波濤起韜鋒晦迹且隨時磊磊落落徒爾爲不如放出別腸三百丈停蓄丹田爲酒池甕頭飲醉甕底臥開口笑歌拍手和倒囊傾出千黃金鑄取仙人劉白墮

○短歌行

一日生一日落明日不如今今日不如昨短歌行聲苦惡人生行樂須及時腰纏何必揚州鶴

○花遊篇

雲樓霧閣深蒙蒙弱流萬丈號天風姓名久注丹臺裏浮槎直泛銀河水淩空八翼飛天門若木不罥鮫綃裙天衢空闊舒禹步俯瞰人寰惜丘墓一聲鐵笛下天來擬借重湖爲酒杯珍珠落槽冰在椀雪兒歌唇玉奴板天邊一任烏輪西拂塵掃石題復題鸞儔鳳侶隨蝶使爛熳芳遊日三四醉揮彩筆掃雲箋試寫神遊八極篇

○登髙丘而望遠海

登髙丘望遠海身居■﹝山畏﹞壘間目極蒼茫外神遊八表縱大觀气噓千丈發長慨直從混沌鑿破初大徧虛空無盡界天於子會開一元地自坤隅分兩戒山萬重水千派神禹勞勞躬四載野外修途七聖迷海上神山六鰲戴波濤洶洶泛蒼溟沙漠茫茫連紫塞豈不欲鼓枻登瀛洲卻愁弱水難勝芥豈不欲振策赴瑤池恨無神駿能歷塊不如振衣千仞岡老眼空明無障礙近山列翠屏遠山抹靑黛大華三峯勢若蹲黃河九曲流如帶舜功封浚四海同禹迹平成萬世賴三十六洞天處處藏神怪七十二福地一一異姿態驅山走海入雙瞳咀今嚼古供一嘬山嶽降神生異材景物因人成勝槪安期竟不來漢武空相待峴山依舊存杜子今安在掛劍殊非昔日墳釣魚乃是今時瀨赤壁人尋折戟磨浯溪客打殘碑賣往古來今倏成忽敗物理不齊時光難再扶世教者何人歷變故兮幾代古迹日巳湮昔人日巳邁瓊樓玉宇不勝寒民墮顚崖苦凋瘵重衾春暖夢無魚破釜塵生色如菜口談詩禮半盜儒醉擁韜鈐多債帥惜時感事气塡胸以手撫摩聊一慨君不見地爲輿天爲蓋人在其間稊米大分明芥子納須彌毛孔眞能容渤澥逐日何須隨誇父步地誰云有章亥請學尼丘古聖神越過東山登泰岱【客有給登髙望遠圖獻鄕先達大司徒薛公旣遠者故卽古樂府題爲擬此】

○浩浩歌

一室如斗大兩膝僅可容轉身若有礙奮志無不通玄穹蓋我頭厚壤承我足前有往古過後有來今續藐然一身天地間後萬萬載前千古所居之地才數尺所生之世無多年粵從混沌初開到今日生人何止千萬億醉生夢死奄忽盡幾許名﹖在方策上天下地往古來今散之萬事收以一心浩浩歌歌浩浩俛仰人間發淸嘯舂陵南去是昭潭荒天窮海誰能料

◆七言古詩

讀東坡詩

題李將軍四時行樂圖﹝四首﹞

雲山淸趣圖爲歐陽道人作

嚴子陵圖

丁卯過采石弔李白

送伍天錫

瓊林醉歸圖爲同年長垣李溥作

望云祝壽圖

淮之水送淮安林馬判﹝三首﹞

題林以善畵送王琚

竹庭爲袁秉中作

秋窻詩爲羊城義士袁鑑作

題友人陳汝諧璞墩﹝其家舊有桐墩﹞

嶽王墳

挽羅都禦史

海屋添籌壽徐助教

題山水圖

蟬聽軒爲常州謝同知題

送張茂蘭黃自立二同年回南京

四友圖爲安成劉進士秩之父作

題李都督虎

題楊廷玉忠義

送嘉禾伍公矩歸桂林兼問訊海鹽張靖之

靈壽杖壽徐庶子乃尊

梅窻琴樂

赤壁圖

笠澤圖

彭澤圖

○讀東坡詩

東坡居士眞天人文章豪邁如有神光焰豈但長萬丈筆端眞可幹千鈞萬斛源泉隨地滚玉盤明珠無定準虢國夫人控五驄淡掃蛾睂卻胭粉風霆■﹝火翕﹞歘一時來須臾雨霽煙雲開虹收電戢星斗爛一天明月光昭回此翁落落不可得謫仙少陵乃其匹小兒淮海秦少遊大兒豫章黃魯直前生自是永禪師後學宜稱韓退之玉堂金蓮不足貴羅浮瓊海眞瑰奇誰云賦詩不中和餘子碌碌眞麼■﹝麻外骨內﹞眉山至今艸木枯五百年來生一个海南遺迹有雙泉我家依約雙泉邊雙泉湮沒不可見山城落日生雲煙

○題李將軍四時行樂圖【四首】

春遊細柳

夏坐松林

秋郊挾彈

冬野行圍

•春遊細柳

日華淡澹雲陰薄兵衛森森擁鈴閣旌旗不動柳風輕劍戟無聲花雨落將軍新試越羅衣兩袖春風拂地垂閱徧三軍超距樂晚涼乘興詠歌歸﹝春遊細柳﹞

•夏坐松林

松風流響團涼影翠薄翻空火雲令一軍無事枕戈眠萬馬不嘶淸晝永將軍燕坐凝淸香靜對珠鈐萬慮忘不用更揮諸葛羽溶溶心月自生涼﹝夏坐松林﹞

•秋郊挾彈

霜梁楓林秋气肅潦水收痕山露骨蒼鳩一夜化爲鷹百鳥含羞傍林麓將軍小隊出西郊金環壓轡靑驄驕霹靂一聲軍吏賀半空云外落雙鵰﹝秋郊挾彈﹞

•冬野行圍

凍雲不飛朔風直野獸畏寒出還沒角弓鳴髇趁虫飛霜鍔吐芒驚鬼哭將軍自控五花驄翩翩云騎爭追從射殺南山白額虎碧油幢底夜論功﹝冬野行圍﹞

○雲山淸趣圖爲歐陽道人作

山矗矗云漫漫云容山色微茫間一天澹月秋空靜滿地落花春雨寒道人愛此有淸趣穿雲結屋依山住一縷茶煙午夢餘兩腋淸風欲飛去欲飛不飛無限情拂弦時作太古聲驚猿吐月淚潛墮老鶴知更相和鳴夜深萬境俱岑寂兀然虛室生寒白回頭人世隔紅塵雲山慘淡無顏色

○嚴子陵圖

長笑劉歆頭不及嚴陵足厥角稽首勢若崩況敢橫足加帝腹嚴先生何壯哉釣臺豈但髙雲臺淸風遼邈一萬古落日頹波挽不回

○丁卯過采石弔李白

采石江頭黃土一抔東有蛾眉亭西有謫仙樓謫仙仙去不復返惟有江水日夜流人生一世幾何久不如眼前一杯酒饑來文字不堪餐死後虛名竟何有請君看此李謫仙掀揭宇宙聲轟然長安市上眠不足長來采石江頭眠百世光陰一大夢衾天枕地無人共寧知浩浩長江流不是醩丘春酒甕此翁自是太白精星月自合相隨行當時落水非失腳直駕長鯨歸紫淸至人𨿽死神不滅終古長庚伴明月

○送伍天錫

天錫棹頭歌且吁拔劍斫地呼烏烏酒酣興逸雙耳熱仰天舉手長盧胡斯人豈是噲等伍磊磊落落非凡夫濠梁五車不足讀取黃配白羞拘拘長江一瀉千萬里雲濤變幻時有無鄧林掀天白日動春風著物枯槁蘇丈夫卓犖有如此置身合在承明廬年來一擲金注拙日光五色成模糊無人爲薦阿房五舉世空仰靈光孤一朝得系聖賢籍攜經載道之荊湖渠渠髙堂據中席詵詵英俊趨座隅鉤玄纂要說道義巍冠大帶談唐虞名教由來有眞樂功名富貴皆土苴範金合土無躊躇不須北望生郁紆

○瓊林醉歸圖爲同年長垣李溥作

奉天殿上傳臚罷日照金門榜初掛中使傳宣敕大官明朝賜宴南宮下張天爲幄云爲茵金盤犀箸羅八珍宮花剪彩來宮禁禦苑分香出上尊鼉鼓掀天擂欲破梨園法樂喧相和妙舞淸歌次第呈幻形奇技紛紜過承恩侍宴皆貴臣繡金孔雀銀麒麟焚香望闕北面拜共賀官家新得人白面靑年三百五人似神仙气如虎烹泉浮酒不知數兩袖翩翩欲飛翥瓊林宴罷日斜時馬蹄得意去如飛團團皂蓋空中舉短短絲鞭柳外揮微風不動香塵軟十二街頭簾盡捲衣裁艸色碧將流旗拂杏花紅尙淺金環搖轡穩於車笑拍吟鞍不用扶恥向平康問花柳還歸槐市枕詩書明日半醒扶醉起吮筆題詩謝天子就中醉者誰最豪中原才子長垣李

○望云祝壽圖

昔賢望云憶親捨雙目熒熒逐云下今君望云祝親年一心炯炯依云邊舉頭見云如見母獨立蒼茫凝睇久輪輪囷囷鮮且明浮光呈瑞表壽徵觸石遙從泰山出雨下土兮滋萬物有如春暉煦艸心亦似凱風吹棘鍼母恩如此莫可報望云再拜情何任情何任意無巳目極天南萬餘里越王臺上陽生時焦子初黃蟹螯紫髙堂綺席倚云張紛紛兒女羅酒漿就中獨少讀書子挾策多年遊帝鄕帝鄕迢迢歸未得對此佳辰應惻惻馳心直與雲天髙恨不將身在親側蒼天漠漠云悠悠云色還如親白頭孝誠一念感穹昊云影爲之凝不流何事良工心亦苦筆端寫出心中語紅雲朵朵捧天庭白雲片片迷江樹紅雲影裏望白雲白雲如舊紅雲新裁云作衣雨爲酒共祝君親千萬壽

○淮之水送淮安林馬判【三首】

淮之水淸彌彌山陽古郡淮之涘逋仙之孫古君子似是馬曹官自理何以況之淮之水

淮之水淸湜湜郡疆遠跨淮南北林侯秉心淵且塞民不知勞馬繁殖誰其致者侯之徳

淮之水淸徹底沮洳浸潤幾百里山陽太守差可擬一時僚佐皆肖似餘波漸漬良有以

○題林以善畵送王琚

近代翎毛誰最工邊家父子誇獨步羊城林氏𨿽晚出筆勢飄飄有天趣仁智殿前退直時虛窻盤礡窺天機毛生點頭墨卿舞意气所至皆神奇飛者自飛宿者宿色形神气無不足等閒尺素落人間坐使山林在華屋嗟嗟百鳥皆天生結巢鷇哺方成形胡爲獨奪造化妙眼前倏忽飛且鳴我從故人得此幅每日朝回洗塵目吾家外弟別我去輟贈殷懃表衷曲故鄕南去更千岑對此還思別意深物類尙知相聚樂矧伊人矣不如禽

○竹庭爲袁秉中作

綠云垂空寒欲滴窻外蒼龍作人立有時鼓鬣風中號有時垂涎雨中泣旣如軒轅遊洞庭鏗鏘仙樂天半鳴又如李靖發田舍滴瀝大瓢云外傾中有書生負奇志千金學得擾龍技辛勤十載謹護持坐使騫騰滿庭內只愁天作雷雨風斯須變化出九重雲收雨散斂神功但見葛陂萬丈深潀潀

○秋窻詩爲羊城義士袁鑑作

一年之气秋最淸窻涵霽色偏澄明萬條疏朗斜碧入一點圓空虛白生坐間四時如一日凍雪炎風不相及筠簾晝捲寶鳬微緗帙午寒金薤濕千崖气肅天宇髙紛紛木葉飄林臯丹桂涼蟾香散亂碧桐疏雨冷瀟騷浩然幽獨者誰子終日棲遲此窻裏平生志節明如霜一片精神淡如水霜明水澹秋更宜凜然相對淸以淒孤髙遠慕伯夷聖搖落不作宋玉悲秋行屬金徳爲義見說承家多義事十尋云棟敕旌門五色天書金作字義聲久著越天涯冠蓋過門每軾車何日南歸經錦裏爲渠重放筆頭花

○題友人陳汝諧璞墩【其家舊有桐墩】

昔君築墩當近林種桐十載期制琴今君築墩向遠壑移石千山期得璞晨昏來往兩墩間功名富貴皆等閒有時哦詩石上坐有時拂軫桐陰彈鳳凰枝老秋蕭索卻傍云根事耕鑿瑯玗个个拂雲長玉屑霏霏逐風落一溪流碧彎半璜泉聲琮琤鳴佩璫山含輝兮木含潤人言此地如昆岡瓊枝奇樹羅階砌夜深疑有白虹气藍田餐法曾試無北平種子應生未我家城西君城東梯云石磴遠相通別來茫茫隔煙海置身遠在羣玉峯何時對子盧胡笑把酒同燒磊磈胸

○嶽王墳

我聞嶽王之墳西湖上至今樹枝尙南向艸木猶知表藎臣君王乃爾崇姦相靑衣行酒誰家親十年血戰爲誰人忠勛翻見遭殺戮�兒未必能亡秦嗚呼臣飛死臣浚喜臣浚無言世忠靡檜書夜報四太子臣構再拜從此始

○挽羅都禦史

正統己巳北敵深入當道者建議趣召宣府總戎官率兵入衛京城或欲遂棄其城眾紛然爭就道時羅公爲都禦史巡撫其地乃毅然仗劍坐當門拒之且下令曰敢有出者手斬之眾遂定口外人至今能言之而修宣府誌者亦載其事公平生事業固多而此舉猶爲卓偉抑庵先生作墓誌略不及何也浚初來京師時嘗拜公於寓所極蒙獎諭及浚登朝公巳致仕家居不久捐館捨矣瓣香致敬其道無由玆因其壻鍾轅應貢來致其子泰命求挽章因次第完城事爲韻語以補公志之略云

六飛北狩無消息邊城四望狼煙赤敵馬長驅去復來何人卻建捐邊策鎭朔將軍生入關北門鎖鑰空餘鐶彊兵健馬盡南走黃塵蔽日天漫漫白首憲臣南海客手持一劍當門立誓與孤城同死生怒髮衝冠气千尺車輪生角馬駐蹄居人不動行人歸叱吒之間樓櫓具金城鐵壁湯爲池云州失守赤城破健兒躡足城邊過老妻稚子盡登陴公亦援枹雪中坐山前山後無數城此城屹立如巨屏敵騎南來資扼塞王師北出恃屯營屏蔽京師功卓偉謾有長城長萬里江淮果賴張眞源河朔僅餘顏禦史憂國勞邊兩鬢霜事成乞骨歸故鄕肘金腰玉者塞路無人上書訟陳湯一葉扁舟五湖水漲海邊頭亂山裏拆簡不通朝貴書抱膝長吟聊爾爾羅浮山崩天墜星乾坤一夜收英靈公兮生死巳無愧邊人至今嗟未平邊人能言不能紀慚我鄕生官太史聊述人言作些詞書罷長歌淚如洗

○海屋添籌壽徐助教

茫茫瀛海浩無津弱水無力勝纖塵中有仙山三萬八千里平地拔起淩蒼旻瓊臺玉宇金銀闕罡風盤旋舞香雪琪花不落瑤艸芳天气長如二三月朱橘如斗蓮如舟脯蒼麟兮駕紫虯木公金母互來往天鹿人鳥時嚶呦銀濤凝碧漫山麓山麓渠渠列華屋黃金布地玉爲階五色雲霞長蓋覆屋中插架皆仙籌非金非木非琳球連楹充棟十餘屋堆積髙並昆侖丘山中老人若童孺洗髓伐毛知幾度桑田變海海成田下得籌來巳無數仙境變幻無定居仙人綿邈不可呼誰知仙凡了不隔人中亦有列仙儒列仙之儒服仁義不乘風兮不禦气辟雍環水如道山衿佩趨庭總仙裔考古直遡盤古時積書多與桃核齊仁人自爾享遐壽海屋添籌徒爾爲

○題山水圖

昔年棲迹雲林下舉頭見山不見畵如今置身朝市間開眼見畵如見山山耶畵耶孰眞假具眼之人世間寡景當好處背起樓趣到佳時急驅馬居山不見山中佳厭飫林壑輕煙霞一朝別山出城市黑風黃日昏塵沙廣庭曲巷通幽處壘石栽花修勝具眼中彷佛𨿽逼眞畢竟人爲靡天趣回思舊隱隔世間欲一見之千萬難殘縑斷素才尺咫傾囊倒篋不復慳君從何處得此幅千里雲山數間屋遠山淡淡橫翠眉近山亭亭削靑玉山頭處處飛白雲樹頭樹尾晴輪囷平林忽斷天光露暝色遙連雨气昏蒼苔白石羊腸路平麓盤盤幾家住就中老人華陽巾手把瓊芝滴淸露山光水色相渺綿漁舟泛月江吞天長風浩浩起天末髙堂白日生雲煙興來卻憶竹鶴老見畵何如見山好人生卽景須盡歡尋仙何必蓬萊島

○蟬聽軒爲常州謝同知題

世間何物聲最淸秋髙嘒嘒寒蟬鳴常州別駕日無事公餘徙倚軒前聽物聲妙與人心合聲入心通無限樂鼓吹何須兩部蛙淒淸絕似三更鶴初聞一聲如撥弦含商轉羽如有言一聲未巳一聲續千聲萬聲斷復連夕陽欲下雨初霽樹影不搖風細細奏出千腔雅樂聲帶得九秋玄露气有如伯牙鼓瑤琴鍾期聽音知其心又如南郭聞天籟至理在心不在音天機气到自然應隱幾坐忘眞聽瑩承蜩手與此耳同用志不分神乃定忽然飛去君不知目中彷佛常垂緌聲殘響絕寂無有但見委蛻黏髙枝

○送張茂蘭黃自立二同年回南京

前年棹鞅翰墨場英雄三百齊翺翔靑雲滿眼多契合就中最厚張與黃二君英英气如虎明目掀眉論今古酒酣拂劍落霜花興發揮毫灑秋雨今年同自江東來我一見之心眼開長鯨吸海海欲竭巨靈擘山山爲摧摧山竭海懸河口風雲變化龍蛇走盤古以來二百二十餘萬年一一成敗興亡如指手相看一笑气味投典衣沽酒鎭日畱鄰翁侍吏共驚訝平日見我曾有此客不此客何昂藏此主大癡絕牙關齘齘戞金聲口角霏霏灑瓊屑帝城春暖百花香軟紅塵土飛悠揚明朝馬首向東去燕云一碧天茫茫燕云不斷吳雲起兩京相望四千里桃葉渡頭生碧波淸夢隨君渡江水

○四友圖爲安成劉進士秩之父作

三友松竹梅其間一友我萬物於人同一理意契神交無不可君不見明月在天光在尊李白對影成三人又不見書酒琴棋集古錄醉翁與之合成六古人將身混物中遊心太古窺鴻蒙此翁妙得古人意白首山林無物累每將富貴等浮雲卻與幽貞結深契左挹大夫袂右拍君子肩羅浮美人相後先翁居其間吟且嘯一笑相看同歲寒市道豈所論金石未爲堅耐久且莫逆忘形更忘年

○題李都督虎

陰雨颼颼振林木百獸魂飛艸中伏舉首爲旗尾作旌白晝橫行誰敢觸汝虎𨿽猛何如人愼勿夜逢李將軍將軍射石尙沒羽薄肉淺毛何足數

○題楊廷玉忠義

幽燕自古多奇士勃勃胸中抱奇气要畱世上不朽名羞見人間不平事金臺峩峩易水寒相看意气何桓桓君臣義大此身小寧問鴻毛與泰山荊生不還田生死地气翻爲時勢使西風吹散壯歌聲百煉鏗鋼柔繞指文皇建國來全燕風聲震地雷轟天聲名獨出百王上風气還回三代前關西後裔範陽客二十辭家侍君側出入勾陳太乙間一片丹心皦如日落落身無七尺長忠肝義膽無他腸前年持矛刺狂賊去年上書論流甿有勞不伐言皆應四民安堵三邊靖丹心自結明主知時時持節銜王命禁庭之獄非等閒生死都來掌握間昨日九重親錫命三軍百姓總開顏好生惡殺天之道聖主仁明法天造楊君楊君聽我歌臣心盡處君恩報

○送嘉禾伍公矩歸桂林兼問訊海鹽張靖之

平生故人伍公矩少年學文今學武胸中豪气老更豪境變情遷寧少沮酒酣耳熱歌烏烏手執如意擊玉壺興來拔劍爲我舞電光■﹝火翕﹞欻云披敷仰天大噱向人語顧儂豈是噲等伍筆端一萬丈虹霓胸次三千歲今古憶年二十三十時風中快鶻囊中錐廣寒紫桂白手斫滇池綠駿赤腳騎奉天殿下丹墀底頃刻雲煙生滿紙瓊林宴罷馬如飛一轡穿花三十里功名富貴皆等閒致身承明殊不難覓得一州如斗大又被秋風摧紫蘭瑤篸玉筍山如畵靜荷韜鈐意閒暇堯山祠下拜放勛干羽兩階祈日化絳灌之武隋陸文今人未必下古人長籌入手一運轉溪山失險鬼不神李廣數奇顏駟老弢弓束書遵舊道英雄回首卽神仙忙處人多閒處少靑天浩蕩云渺茫吳山髙兮粵水長南歸若見張給事引杯燒燭歌我送行章我亦頭顱如雪白每憶故人心惻惻明當歸棹過嘉興看劍檢書話疇昔

○靈壽杖壽徐庶子乃尊

我聞仙山有奇木似木還非又如竹豢就天池走陸龍削成玄圃輝山玉天生尺度齊人長淸如冰雪堅如鋼偶然爪甲相擊觸鏗金戞玉函宮商赤城九節殊怪詭蜀江桃竹未爲美不知漢家何處得此枝骨格不凡足文理經年閱代何靈奇在處神物常護持上端或炳太乙火節間容刻丹書辭天子用優老老臣恃扶危誇父寧忍棄長房不敢騎變化去來寧可測旣失千年今再得當時北闕賜師臣今日南州壽仙客南州仙客髙士孫白頭釣隱荊溪濱至人傳與養生訣步履如飛不動塵聞道今年年七十拄杖趨朝此其日玉堂令子阻稱觴望拜南云寄詩什緘題寄遠祝長生共願年髙身轉輕曉起撥云穿竹徑夜深挑月扣松扃歲歲年年持此杖長伴神仙地上行

○梅窻琴樂

髙人好琴得天趣開窻靜對梅花樹江空歲晚夜深時丁丁似共南枝語淡香疏影太古音个中樂趣淸且深等閒三弄梅花曲花不在梅花在琴

○赤壁圖

鳥林赤壁江東注千載曹劉爭戰處黃州遷客雪堂成水落山髙天薄暮扁舟一葉溯流光洞簫吹月鶴橫江自從兩賦畱傳後世人不復談周郎

○笠澤圖

我聞在昔天隨翁浮家浪迹笠澤中筆牀茶竈隨所寓潤物搜腸情興濃七澤三江通甫裏一葉扁舟五湖水年來遁世避風波不知長在風波裏

○彭澤圖

幾年作縣山城裏只緣五斗官倉米終朝汨沒簿書間矮屋擡頭頭不起可堪時事日巳非賦歸豈爲鄕裏兒候門童子望我久奮飛不得嫌舟遲

◆五言絕句

客中對月

題扇面小景寄鄕友

明妃曲﹝三首﹞

明妃圖

閨愁

春江曲

秋風

徵婦

春日卽事

九日有懷

○客中對月

萬里思歸客傷心對月華願憑今夜影回照故園花

○題扇面小景寄鄕友

遠樹平連野微云低度山黃龍靑雀艦不似釣舟閒

○明妃曲【三首】

寒雪雕宮鬢胡霜裂漢裙畵工𨿽可恨不似奉春君

嬌態能傾國蛾眉解殺人妾身亦何幸爲國淨邊塵

骨巳成邊土魂猶戀漢庭千年遺恨在孤冢艸靑靑

○明妃圖

生長陽臺下分明見漢君孤弦彈破夢恍惚一行雲使回煩寄語莫殺毛延壽君王或夢思畱畵啇巖叟

○閨愁

歲暮風霜勁路長山水多聞郎駕船去願作楚江波

○春江曲

雨過水添波鴛鴦來漸多春江深可愛其柰別愁何

○秋風

客裏渾無賴樹頭俄有聲倚窻頻側耳無限故鄕情

○徵婦

君身上船去妾目送帆飛江空人去遠猶自立殘暉

○春日卽事

蝶趁飛花舞鶯和睡柳酣日長人境靜聊爾試春衫

○九日有懷

寂寞重陽節籬邊菊未開倚門空悵望不見白衣來

◆五言律詩

閒居雜詠

村行

村居

夜泊近漁舟有感

晚泊

夜到山莊

挽全州蔣隱君友人蔣良之父

書房四幅爲新河許生作

廬山瀑布

寄題金山寺

人日有懷

早朝﹝二首﹞

送人入蜀

都下逢友人問訊

題空上人方丈

秋日客友

雨中有懷

秋晚答友人

送杜侍禦出宰英徳

洞庭圖

除夕

偶成

過峽山飛來寺

客有談龍太初沙詩者或謂其有體無用因足成之

送謫宦者放還揚州

送友人塗景旻下第歸五羊

送朱忱之弟

送梁叔方行人養病還嶺南

晚適

梅溪處士挽章

兩後過訪友人山居

感舊偶書

○閒居雜詠

鼎鼎百年間誰人未老閒古心惟自得塵事少相關風定一花落簾開雙燕還簞瓢隨處有不是故希顏

○村行

萬里勞行役驅車趁晚晴鴉邊殘照遠雨外斷虹明山徑髙低路村舂遠近聲隔林人語寂一犬吠相迎

○村居

郭外幽居好橋邊水徑斜紅飄桐井葉黃落菜園花淺淺浴鳧水團團宿鷺沙板扉靑布旆記取舊東家

○夜泊近漁舟有感

漁舟何處泊淺水荻花邊風月全家樂江湖到處田烹魚邀賈客乞火與鄰船自笑謀生拙臨淵卻爾憐

○晚泊

風定帆初落籬根泊晚晴寒潮隨月上秋水共天淸隔竹見燈影橫江聞鶴聲有懷愁不寐坐數驛樓更

○夜到山莊

艸徑直穿園溪流曲繞田村春應谷響炊米散林煙雨過池添水雲開樹露顚主翁聞犬吠迎客出門前

○挽全州蔣隱君友人蔣良之父

髙人厭世氛一夕斂天眞花落閒庭晚鳥啼空谷春藥囊余舊劑茶竈冷香塵埋玉湘江上悲風起白蘋

○書房四幅爲新河許生作

鎭日掩書窻心閒萬境忘汲泉烹苦茗添火試沈香琴韻淸宵遠詩聲白晝長靑編長在手倦倚竹方牀

一室淸如洗翛然絕俗囂字臨春景蚓畵辧午時貓煙淨蕓香細風微竹汗消還期太乙老藜杖燭淸宵

○廬山瀑布

何處飛泉好廬山自昔聞懸空一水立驀地兩山分直瀉崖前月平沾樹杪云源頭如可到乘興訪匡君

○寄題金山寺

岷江萬里下梵剎半空開吳樹風吹斷淮山水蕩回潮聲雜鐘磬波影動樓臺千載張公子題詩會雨來

○人日有懷

七日逢人好三年作客賒塞云晴度雁城日曉翻鴉雪化經冬水梅開隔歲花欲歸歸未得惆悵惜年華

○早朝【二首】

落月傍西山初開虎豹關銅壺龍滴水朱戶獸銜環玉佩趨馳道香煙拂近班去天才咫尺不敢望龍顏

曙色催仙仗祥光繞禁闈門開雙象侍鐘動萬鴉飛江漢宗滄海星辰拱紫微疏愚亦何幸每日近淸輝

○送人入蜀

嗟君萬里去孤棹下云安地濕天常漏時淸道不難江流春泛雪灘石午生寒如過臨卭令琴心莫浪彈

○都下逢友人問訊

京國忽相見蒼茫問起居如何三載別不寄一行書共訝鬢毛攺自憐生計疏故人應笑我未得賦歸歟

○題空上人方丈

地僻少風塵僧居卽隱淪煙霞方外境水月定中身長日飯畱寄夕陽鐘送人他年如結社還許醉相親

○秋日客友

雲海歡遊地別來今幾何壯心隨日減歸思入秋多細雨滋蒼蘚寒風剪敗荷有懷誰與共搔首短長歌

○雨中有懷

風雨晝冥冥閒愁不自寧只宜長日醉何可片時醒花落隔簾數鳥啼欹枕聽願言頭蚤白歸去候農星

○秋晚答友人

朝罷歸常早官閒客自希少書隨處借多病與時違訪舊憐俱老逢人厭說歸傷心秋又暮未寄北堂衣

○送杜侍禦出宰英徳

墨綬綰銅章還乘下瀨航重沾新雨露猶帶舊風霜官舍依山淺溪流到海長邑人遙爲喜令尹得張綱

○洞庭圖

八月潮面闊天低地盡浮四山通潦水萬里聚重樓木杪仙人過雲中帝女遊何時乘雅興徙倚豁吟眸

○除夕

歲去何勞守春來不用追明朝想今夕便是來年期歲月添中減人情黠處癡元正與除夜相去幾多時

○偶成

往事今如此前途巳可知但求身健在屢遇歲丰期自分爲人拙誰來問我癡朝回髙枕臥夢見孝文時

○過峽山飛來寺

三過飛來寺今朝始一登恍疑山是客頓悟我曾僧鐘響出幽壑猿聲啼古藤本無來與去明日問南能

○客有談龍太初沙詩者或謂其有體無用因足成之

茫茫黃出塞漠漠白鋪汀鳥去風平篆潮回日射星築堤連相府度磧到龍庭聞道西河裏漂流不暫停

○送謫宦者放還揚州

曉日都門道西風酒一卮幾年悲玉後萬里賜環時古水前朝寺殘花后土祠淮南風景好歸去莫教遲

○送友人塗景旻下第歸五羊

曉日都門道春風酒一杯爲憐君獨去卻憶我同來楊柳春堪折芙蓉秋始開臨岐凝望邈目斷越王臺

○送朱忱之弟

南人不識重況此北風吹桑梓久違後弟兄相見時歸云孤度影老樹短垂枝一別又萬里重來未有期

○送梁叔方行人養病還嶺南

使節行初返君恩許暫還聊爲六月息且得幾年閒白繞飛雲捨靑連過海山自憐家更遠臨別憶鄕關

○晚適

向晚乘殘興穿林透水隈林空客鳥過樹動覺人來山戴雲頭日風傳澗底梅村居多石磴步步踏蒼苔

○梅溪處士挽章

惆悵淸溪上梅飄雪後枝茶煙無鶴避梁月有人思披氅經行處巡檐索笑時空餘陳迹在風雨艸離離

○兩後過訪友人山居

竹杖穿雲過柴扉冒雨開好山如洗出幽鳥似呼來感舊哀絲結開懷醉玉頹人生歡會切欲去重遲回

○感舊偶書

憶昔歡遊處靑林蓊翠茅竹皮消舊粉榔腹解新苞沙暖雞幹浴泥稀燕濕巢故人誰復在夢裏或神交

◆五言排律

寄題南華寺大鑑禪師

○寄題南華寺大鑑禪師

佛法來東旦禪宗肇嶺南一溪香气水萬縷藕絲衫結子花開五先人棗示三心燈受弘忍梵派演瞿曇山髻靑螺聳波心碧玉涵眾流歸大海孤月印寒潭藹藹花云暖瀼瀼法露甘未回煙水棹空費葛藤談奏樂皇岡石讀書張相巖也知祖堂近無暇一登參

◆六言

春日卽事

秋思

江行

卽景

客窻三景次友人韻﹝三首﹞

廂房前有一檜樹夏熱甚向晚散堂閉門倚之而坐頗有林間之趣

○春日卽事

晴日花開蝶拍暖風柳畔鶯聲沂水詠歌气象前川隨傍心情

○秋思

水落淺灘石出霜冷疏林葉丹天外數聲過雁人在髙樓倚欄

○江行

翠竹白沙村徑落霞飛鶩江天倚杖夕陽影裏閒看江上歸船

○卽景

天通屋漏生白日映紗窻透明掃地焚香坐處湛然心地淸平

○客窻三景次友人韻【三首】

明月欲上未上烏鴉東飛西飛物類皆知所憩何事遊人未歸﹝黃昏﹞

漏滴銅壺恰半月到天心正圓人在子規聲處幾回欲眠不眠﹝半夜﹞

樓上更傳五點鄰家雞叫三聲正是銷魂時候倚牀坐待天明﹝五更﹞

○廂房前有一檜樹夏熱甚向晚散堂閉門倚之而坐頗有林間之趣

午睡醒來無事斜陽轉過松陰倚樹科頭箕踞宛然身在山林

◆七言絕句

過梅關題張丞相廟

題希夷長睡圖

春閨怨﹝二首﹞

古意﹝二首﹞

題小景

晚感

爲林學士題十二紅畵

送樊景瞻河南大參

送馮副使士定之廣東憲臺

春寒

過某氏園亭有感

經舊遊有感

南行途中見北人

客中夜雨

題程彥實尙書晴洲捲

題傅巖圖

寄題釣臺

題墨梅

松月

題虞美人墓

春思

詠史

小景

題寄南華寺﹝三首﹞

○過梅關題張丞相廟

平生夢想曲江公五百年來間气鍾行客不知經世業往來惟羨道傍松

○題希夷長睡圖

墜驢一笑便歸山衾枕乾坤分外寬一汴二杭閩又廣依然春夢未曾闌

○春閨怨【二首】

春雨池塘艸發芽春風庭院柳飛花韶光尙有歸時節何事遊人未到家

舊歲花殘今又開去年人去幾曾來不知明歲花時節人在天涯回未回

○古意【二首】

簾幙沈沈窣地垂重門十二掩斜暉殷勤更把殘機理待剪徵夫寄遠衣

獨守空閨不自憐憐郎歲晚尙防邊秋來莫作還家夢妾貌於今異少年

○題小景

石橋流碧水潺湲千樹桃花萬疊山謾道仙家有靈藥看來終不似人間

○晚感

寒鴉日日晚投林卻憶山家隔萬岑豈是不歸歸未得暗風吹淚落衣襟

○爲林學士題十二紅畵

丹杏香邊翠竹中幽禽兩兩立東風不知毛羽紅多少卻得人呼十二紅

○送樊景瞻河南大參

天光近處地蒲靑記得君王問賈生謾向河南望河北碧天涼露滴金莖

○送馮副使士定之廣東憲臺

百雉層城雁翅開陰陰古栢擁霜臺登臺正好頻西望千里荒煙接野萊【時廣城以西被猺寇】

春風不到海邊天喜見皇皇使節鮮料得吳兒心似鐵不妨多飲石門泉

家在天南地盡頭白雲歸處海悠悠君行是我家居處莫謾逢人嘆遠遊【時老母在南士定之親在北】

○春寒

九十春光將過半淒淒猶似舊冬天依稀記得江南景小扇輕衫戲水邊

○過某氏園亭有感

危墻薦棘鎖重關不許遊人取次攀一夜西風零落盡牛羊成隊下空山

○經舊遊有感

當年同醉習家池歌舞流連醉不歸今日獨來墻外望亭臺依舊主人非

○南行途中見北人

旅食京華數十春飽諳霜雪慣風塵南來忽見幽燕客還似當年遇越人

○客中夜雨

旅館秋風夜雨聲思家愁路憶神京寒蛩亦似知人意相伴哀吟直到明

○題程彥實尙書晴洲捲

舉世昏昏夢裏過晴明時少晦時多一生日月光中老閒向沙頭弄碧波

少居河北老江南風月隨身到處參最是芳洲晴景好泥融沙暖水光涵

一片溪山景最奇空蒙瀲灩兩皆宜靑天白日好歸去不待沾裳濕足時

○題傅巖圖

何事君王感夢頻騎箕天上有星辰自從版築形求後惟見丹靑畵美人

○寄題釣臺

祚終四百巳無漢灘歷千年尙姓嚴終古祠堂釣臺側水光山色擁髙檐

○題墨梅

老龍半夜飛下天蜿蜒斜立瑤階裏玉鱗萬點一齊開凝雲不流月如水

○松月

素蛾夜駕玉蟾蜍來訪云亭五大夫十里人家總驚訝老龍擎出夜明珠

○題虞美人墓

自古英雄數霸王喑嗚叱吒萬人亡只消幾句悲淒語柔盡平生鐵石腸

○春思

暉暉初日照窻明風定飛花落地輕境靜不聞人語笑隔林鶯囀一聲聲

○詠史

萬人叢裏擊龍車說道民愚卻不愚天下簡編焚毀盡圮橋依舊有遺書【一作簡編總成煨燼未圮橋猶有未燒書】

○小景

行過山邊又水邊眼中非樹卽寒泉囊琴謾道樵靑抱流水髙山不在弦

○題寄南華寺【三首】

達摩傳得藕絲衫浮海東來到嶺南人向西回法東轉曹溪溪上建伽藍

佛法興從漢永明始傳四十二章經當時未有禪和子縱有花開子未成

紅梅過去到黃梅正遇曇花五葉開當日傳衣從此去又從此處轉回來

◆七言律詩

五指參天少時曾作瓊臺八景郡侯程公巳刻之梓今不復存惟記其首一章謾錄於此

送趙公子還蜀

過沛縣弔張克勤

春日郊行

寄張練師

多景樓

挽張處士

金陵卽事

寄題虎丘可中庭

辛未歲過揚州懷古

歲庚午來自金臺寓新河有金陵卽事之作明年復至因觀髙槎軒詩不意暗與之合有如剽竊然初實不知也用廣其意爲雜詠二首云

和李太白韻寄題金陵

和李子構都門春日韻﹝二首﹞

哭唐珊﹝珊時應舉道亡﹞

舟中遇重九示同行友曾光啟

初讀書中祕與修天下誌書柬陳宣之

寄所知

南京給事中童志昂和李商隱無題詩韻南京諸公多和之意蓋有寓間出命予屬和予村學究也不能外題以爲詩姑詠史以復之﹝四首﹞

挽李克述先生之表叔﹝其子重遷其墓合葬﹞

挽茅山隱者

送尙寶淩卿使交南

春日田園雜興﹝四首﹞

送王給事中使交南

聞人說海北事有感﹝二首﹞

病起寫懷

送陳緝熙修譔使髙麗

分得都門曉日送彭閣老歸省

都城春日

秋興﹝七首﹞

舟次直沽簡彭彥實同寅

送蔣容卒業南雍

送王給事中使占城

送吳克恢南歸因柬王用先生

挽羽士

郊行口占

蘇武歸朝圖

運籌亭爲韓都禦史題

春興﹝二首﹞

和童志昂給事自蜀督軍還貶壽昌令畱別韻

哭童大章庶子

過舊遊處有懷袁秉中

送祁至和郎中使髙麗

和楊維新學士先子除夜髙詠詩韻

挽沈時晹大參之祖

挽淮安畢義士

送陳宗堯侍講署南京院事

題山水

送李立之赴南京太常

挽劉員外﹝以謗累謫戍死遼東﹞

醫士挽章

秋日有懷

送畵竹屈生

謁文丞相廟用老杜蜀相韻

歲丙申六月伏中雨中待朝偶成

得家書

九日次友韻

歲己亥正月十日大祀郊奉旨分獻中鎭

送顧廷瑞赴袁州太守

夢起偶書

送人遊嶺南

送張養正都憲巡撫宣府

楊叔瓛哀挽

送董尙矩庶子頒詔朝鮮

思歸偶書

遊山寺寺僧攜捲求詩因次人韻

朝退偶書

客有談及家林者偶成

重陽﹝三首﹞

江行

○五指參天少時曾作瓊臺八景郡侯程公巳刻之梓今不復存惟記其首一章謾錄於此

五峯如指翠相連撐起炎州半壁天夜盥銀河摘星斗朝探碧落弄雲煙雨餘玉筍空中現月出明珠掌上懸豈是巨靈伸一臂遙從海外數中原

○送趙公子還蜀

柳花飛白綴徵袍擊築酣歌別思豪老气逼人雙劍古好風送客一帆髙五湖煙水歸程遠三峽雲山入夢勞別後相逢更何處引杯燒燭諭龍韜

○過沛縣弔張克勤

靑山迢逓綠蕪深欲弔孤墳何處尋萬里遊魂今古恨百年交誼死生心雲霄竟折升天翼文彩空餘擲地金幾度泗河河上過悲風淒慘動哀吟

○春日郊行

三月韶光滿帝都郊遊士女競歡呼五花戰馬馱紅袖百結柔絲絡翠壺晝困柳眠鶯急伴春濃花醉蝶爭扶書生對景愁虛度也學乘風詠舞雩

○寄張練師

辭家學道入靑冥曉汲淸泉晝斸苓衣染春云同鶴色劍涵秋水帶龍腥吟成白雪風生席歌徹靑天月在庭幾度緘書寄仙侶蓬萊空闊隔滄溟

○多景樓

多景樓前景致多倚闌吟眺柰愁何浮雲京國生春暝落日鄕關起暮波浩蕩乾坤心共遠蹉跎歲月鬢空皤醉來擊碎玉如意仰面看天發浩歌

○挽張處士

少微星殞海天秋漠漠悲風起暮愁郡乘定書耆舊傳仙遊眞訪羽人丘雲中鶴去茶煙歇架上書成竹汗收盛徳不隨身共化百年有子紹箕裘

○金陵卽事

六朝城闕久蒿萊紫蓋黃旗帝運開鳷鵲漏傳云外觀鳳凰簫奏月中臺千峯山勢連吳遠萬里江流自蜀來此日江南非昔比子山詞賦莫興哀

○寄題虎丘可中庭

玉宇澄淸寶界平一庭寒影恰相應柱頭千載歸來鶴石上三生過去僧蟾窟依然光滿滿虎丘空有气騰騰生公說法神聽處此日來遊記我曾

○辛未歲過揚州懷古

秋風歸棹倚蕪城一片閒情對月明錦纜起鷗傷往事靑錢跨鶴笑狂生吳公塘路巳陳迹後主觀花空有名欲訪平山舊闌檻有無山色暮雲橫

○歲庚午來自金臺寓新河有金陵卽事之作明年復至因觀髙槎軒詩不意暗與之合有如剽竊然初實不知也用廣其意爲雜詠二首云

雲中雙闕俯秦淮天外三山對鳳臺二水合流趨派去六峯飛翠過江來金陵王气千年盛鍾阜晴雲五色開愧我才非班馬匹可能無賦奏蓬萊

父老依稀說六朝當時伯气巳全銷新亭別淚何須墮古井妖魂不可招爪步客帆朝帶雨長幹僧艇晚隨潮行人不用誇天塹南北輿圖總屬堯

○和李太白韻寄題金陵

昔年曾作鳯臺遊萬里長江入望流龍虎峙形長拂闕金銀厭气謾成丘眼空八表人間世興寄三山海上洲卻笑古人多事在煙波雲月起閒愁

○和李子構都門春日韻【二首】

碧桃花底共鳴珂雲淡風柔气候和輦路雨餘生嫩艸官河冰泮動微波近天樓閣逢春早向日園林得暖多我有新詞三百闋興來呼酒對君歌

寶馬雕鞍白玉珂花云澹蕩柳風和梵宮密密關金剎海子深深湛碧波郊外踏靑遊客醉水邊修褉麗人多誰憐寂寞楊雄宅門巷無人自嘯歌

○哭唐珊【珊時應舉道亡】

洗耳沿途聽捷音捷音未到訃先臨苗生南畝初成秀云出西郊未作霖天上遽傳宣李詔世間空有鑄顏金靑年妙質歸冥漠負我平生望汝心

○舟中遇重九示同行友曾光啟

秋水蘆花似故鄕客中無那又重陽籬邊摘菊人應異蓬底看山興更長把酒不如前會健登髙無復少年狂同行賴有曾光啟共買村醪醉一場

○初讀書中祕與修天下誌書柬陳宣之

五鳳樓頭百八鐘萬鴉飛動曉天紅玉繩影轉瑤階日金薤香生紫閣風奪錦文章淸禁裏登瀛人物玉堂中回看人世仙凡隔弱水浮埃迥不同

崢嶸傑閣殿東頭聖代儲才禮數優四庫有書資檢閱九關無禁任觀遊日華暖暎三珠樹雲气晴浮五鳳樓海上仙山眞浪語玉堂深處卽瀛洲

○寄所知

晉人風度楚人騷不爲悲秋嘆二毛席地夢回雲气濕仰天歌罷月輪髙鳳兮覽徳翔千仞鶴也揚聲出九臯有約蓬萊淸淺處碧桃花底聽云璈

○南京給事中童志昂和李商隱無題詩韻南京諸公多和之意蓋有寓間出命予屬和予村學究也不能外題以爲詩姑詠史以復之【四首】

大雅無人繼古風周家轍迹一朝東越裳白雉音塵絕庸蜀金牛道路通烏首百年終不白宮煙三月尙餘紅淳風死去無回日天下紛紛類轉蓬

莫向鴻溝覓舊蹤一場春夢五更鍾也知賜醢緣情薄豈是分羹愛味濃萬里使槎來苜蓿半空仙掌出芙蓉蒙蒙黃霧連天起不見秦關百二重

一自銅仙入洛來天開艸昧幾云雷千年晉水飛龍起午後周宮控鶴回山下玉環啼粉面嶺南金鏡憶良才繡袍華帽開金統眞信人間有劫灰

紛紛國步苦艱難污簡千年往事殘夾馬營中香气散黃龍堆上凍翎幹金源運去讎方復起輦魂驚骨巳寒日月齊肩終古見照天光彩萬方看

○挽李克述先生之表叔【其子重遷其墓合葬】

天上仙遊去不還深林暮雨落幽蘭庚桑過後鄕猶稔賈誼亡來井未幹五父衢開防墓合九歌聲斷楚山寒通家有子今文伯爲發潛光石上刊

○挽茅山隱者

三茅峯下華陽洞鶴怨猿驚失隱君載酒無人問奇字招魂有客賦騷文塵埃長鎖楊雄宅車馬頻尋白傅墳曾記題詩詠髙致不堪哀訃此時聞

○送尙寶淩卿使交南

旭日初升萬國明鈿函玉札下南溟符臺自昔瞻卿月遠道於今望使星老樹古香生桂蠹亂山殘雨帶龍腥玆行萬里眞奇絕好把新詩紀所經

○春日田園雜興【四首】

二月春融土脈蘇趁時農圃正耕鋤曉犁破艸翻新塊晴甕分泉養嫩蔬鴝鵒飛來牛背立鵓鳩對向樹頭呼老妻攜酒花間勸醉倒殘陽手就扶

生意津津樂趣深一犁春雨萬家金繞畦菜莢初生甲出水秧苗漸露鍼藻漾池心魚撥動花藏葉底蝶穿尋就中興思知多少盡是東皇發育心

二頃湖田五畝園百年世業遺兒孫風和鶯語笙簧巧雨過蛙聲鼓吹喧木屐穿花沾露濕桔橰■﹝奭斗﹞水帶泥渾老妻報到茅柴熟相約鄰翁醉竹根

漠漠平疇沙鷺飛畇畇樊圃野鶯啼綠鍼白水秧千畝黃蝶靑苔菜幾畦腳踏莓苔隨意往手持竹杖與眉齊興來獨得幽閒趣滿眼春光取次題

○送王給事中使交南

中原才子稱華簪萬里翺翔快壯心論俗好傳司馬檄歸裝寧載尉陀金川原遼邈荒唐縣父老依稀說漢音莫過遺墟問前事鷓鴣啼處亂山深

○聞人說海北事有感【二首】

故鄕歸路隔髙雷見說年來事可哀村落日中眠虎豹田園雨後長蒿萊海隅久巳無春色地底眞成有劫灰荊棘滿山行不得不知當日是誰栽

四海平寧獨亂離轉頭巳是十年期獸蹄旁午侵城郭燕壘縱橫傍樹枝遠客歸來前路失遺民假息故城危荒郊白骨宵飛燐風雨啾啾正怨誰

○病起寫懷

寸心千里日懸懸歸計今秋又似前身似凍翎飛不去事如春蔓苦相纏還家路梗須浮海報國才疏只望年幾度自憐還自笑羨魚何事屢臨淵【時廣西猺侵海北界道路不通】

○送陳緝熙修譔使髙麗

海上天風吹節旄玉堂仙子錦宮袍詔頒龍闕恩初下詩到雞林價倍髙萬頃鰲金浮曉日一江鴨綠漲秋濤遠夷未見熙朝鳳爭看文章五色毛

○分得都門曉日送彭閣老歸省

承恩歸省出蓬萊曉日都門祖席開三尺陽烏離海上九苞威鳳下天來霞光流彩明宮錦雲气浮香注玉杯此際道傍誰不羨幾人親在位三臺

○都城春日

宮闕巍峩紫气髙西山東去碧周遭天晴魚躍龍池藻春老鶯銜禦苑桃映日暖云流似水浥塵香雨潤如膏太平有象尋常醉不用攜樽倒濁醪

○秋興【七首】

楚客多悲況值秋都將心事付東流病來豈有空靑石寒到兼無粹白裘丘隴累累多宿艸江湖泛泛總虛舟芙蓉零落空洲暮一夜閒情白盡頭

木葉蕭蕭下樹柯禦河流碧送晴波西山鳥雀飛鳴徧內苑菱荷積漸多日映鳳凰新出穴云迷烏鵲舊塡河寂寥燈下悲秋客懷古思鄕柰病何

西風吹鬢冷蕭疏宦況無多客影孤海燕知時辭舊壘塞鴻趁暖就新蘆渴懷甫裏烹茶竈醒愛髙陽醉酒徒百尺髙樓千里眼岸連蕭艾水沈菇

曉色蒼涼日色新小窻睡起鳥聲頻千秋蕭瑟三秋景九陌紛紜萬井塵雲气乍生猶淡淡波光將動漸粼粼都門共悵多離別誰是臨岐贈策人

六街晴色散秋光一片浮雲接大荒塞雁隨暘如有約嶺猿叫月巳無腸褰裳花下愁沾露散步林間怕履霜此日不妨多酌我壺中廣大醉鄕長

風掃長空積雨晴短槐疏柳亂蟬鳴沙頭鷗鳥尋常去江上蘼蕪日夜生嘉樹有蹊荒蘚合好山無數斷雲橫卻懷九曲飡霞客獨抱寒蟾遡紫淸

秋風秋雨夜淒其憑幾沈吟有所思驚鳥故投曾宿處開花還是巳殘枝喜看澹月穿雲出靜數遊絲墮地遲萬里鄕心千古意興來聊誦少陵詩

○舟次直沽簡彭彥實同寅

潞河澄徹衛河渾二水交流下海門直北回看龍闕近極東遙望蜃樓昏孤城近水舟多泊列戍分耕野盡屯我有好懷無處寫欲沽尊酒對君論

○送蔣容卒業南雍

束書攜劍去匆匆此日眞成點額龍天意不孤淸苦士世間寧有輟耕農春回南國鴻飛急云滿西郊雨气濃莫謾相逢嗟未遇秋江隨處看芙蓉

○送王給事中使占城

銀漢淸秋泛使槎節旄晴拂海東霞扶桑水接南溟闊析木天遙北斗斜鷁首衝風龍伯助鳳毛瑞世島夷誇皇明威徳今無外莫諱中朝第一家

○送吳克恢南歸因柬王用先生

話別匆匆欲去遲送歸因憶別來時平安有信因君寄竊祿無能報母慈風雨十年多舊約雲霄萬里更深期寄聲爲問王夫子何日相逢慰所思

○挽羽士

十二樓頭海月空朝元人去蘂珠宮形銷忽作良非子物化眞成亡是公玄牝養來神不死庚桑過去歲猶丰牀頭一卷參同契謾有彬彬萬徧功

○郊行口占

閒來策杖出城隈信步徐徐踏翠苔林下聞鐘知寺近溪邊待渡喜舟來一聲淸唳橫江鶴幾點寒香映水梅老我歸來機事息等閒鷗鳥莫相猜

○蘇武歸朝圖

茂陵煙樹碧蕭疏白首生還志不渝面目依稀猶似昔節旄零落巳無餘歸期不待羝生乳遠信眞成雁寄書頗有幽懷忘未得夢魂時或到穹廬

○運籌亭爲韓都禦史題

五嶺中間數仞亭海雲山月總關情三千稷下諸姜客十萬胸中小範兵談笑巳看功業就指麾能使鬼神驚先憂後樂平生志須仗忠貞答聖明

○春興【二首】

塞雁乘春又北飛越人何事未南歸十年館閣虛糜祿三月庭闈阻換衣樹背時時勞夕夢艸心寸寸戀春暉幾回喜懼交並處屈指親年近古稀

百計思歸未得歸夢魂夜夜到庭闈愁心苦似丸和膽淚點多如綫在衣愛日每憐駒易過臨風卻羨雁能飛朝來聞報髙涼捷萬一歸程或可幾

○和童志昂給事自蜀督軍還貶壽昌令畱別韻

才捧綸音出禁闈潢池赤子遽來歸安邊自謂無遺策平地誰知有伏機送客江亭休贈策逢僧野寺謾畱衣從來六月鵾鵬息不久乘風又奮飛

○哭童大章庶子

萬里歸來不見君老懷拍塞向誰論素車白馬違心約黑樹靑林感夢魂契誼半生情最厚相思幾度淚潛吞死生一盞論交酒忍痛來澆宿艸根

○過舊遊處有懷袁秉中

昔年曾向此中遊把酒談詩夜未休別後交遊雲四散閒中歲月水東流哀弦淒斷聲難續醉墨淋漓迹尙畱卻恐鄰家更吹笛老懷哀颯不禁秋

○送祁至和郎中使髙麗

鸞鵲天書五色裁中原使者下天來白山綠水玄菟境玉佩瓊琚繡虎才絕域喜沾新雨露遠人驚見古罇罍懸知不是乘槎客肯帶葡萄苜蓿回

○和楊維新學士先子除夜髙詠詩韻

閒中日月靜中過孤竹淸風柳下和文解送窮聊自劇詩成泣鬼不須儺頭顱種種遽如許世態悠悠能幾何不朽只消賢子在尋常名利孰爲多

○挽沈時晹大參之祖

靑衫白髮老一鄕人人燻徳多循良醉仙或過沈東老惡少怕聞王彥方黃鶴一去久汗漫靑山千古成荒涼髙年厚徳巳足羨況有諸孫能顯揚

○挽淮安畢義士

江淮都會楚州城過客咸知尙義名晉鄙盡燻楊子徳邾人不愛魯侯盟漆園千歲椿何在蒿裏三春艸又生多少鄰家需舉火至今聞諱尙吞聲

○送陳宗堯侍講署南京院事

南北於今兩玉堂儼如東壁望文昌趨朝暫免通門籍視事榮看綰院章竹汗消靑春晝靜槐龍屯綠午陰涼軟紅塵土長安道還憶聯鑣傍苑墻

○題山水

山色空蒙樹色深人家住傍碧溪潯半江月照天在水五月風來秋滿林遁世獨輸髙士隱披圖因見昔賢心人間何處有此景我欲因之寄越吟

○送李立之赴南京太常

奉常自古號淸卿君去南京分外淸案牘盡懸周典禮官僚並列魯諸生函香每月朝鍾阜訪古常時到冶城卻恨無由追驥尾鳯凰臺上聽簫聲

○挽劉員外【以謗累謫戍死遼東】

遷客年來盡賜歸獨憐君去杳無期春秋斷獄古今少暮夜辭金天地知遼鶴空聞畱語在燕烏堪嘆白頭遲百年公論今初定欲擬招魂托楚詞

○醫士挽章

業精岐扁更能文不出門庭自遠聞常笑宋淸書藥劵每非徐孺謁邦君窻前生意餘春艸江上愁心結暮云他日生芻何處奠松間碑碣竹間墳

○秋日有懷

木落風髙九月天一聲塞雁叫霜前黃花冷落愁殘蝶紅樹淒涼咽暮蟬夜枕雨聲添別淚晴窻云影伴孤眠故交契闊成今古俯仰令人倍愴然

○送畵竹屈生

東風吹散漕河冰旋買吳船載酒行野樹依依連故國雲山點點引歸程郢中誰和陽春曲吳下多傳子夜聲白首奉常無恙在韈才應巳付鄕生

○謁文丞相廟用老杜蜀相韻

泮宮西畔偶來尋香火祠前气肅森柴市陰霾存積恨崖門驚浪鼓哀音更無地滴包胥淚秖有天知豫讓心我爲綱常連下拜淸風颯颯襲衣襟

○歲丙申六月伏中雨中待朝偶成

二十年前入禁闈朝朝侍立看朝儀頭顱種種疑非我世道悠悠責付誰人到衰年情頓減天將陰雨骨先知可憐歲月閒中過年少功名異所期

○得家書

老來肌骨怕寒侵無夜家園不上心萬里路行經半載一封書到值千金抗顏壁水知無補營老菟裘念愈深預報吾兒掃門徑乞骸早晚便投簪

○九日次友韻

重陽無酒堪惆悵況是東籬未有花艸木變衰人感物關河迢逓客思家秋容不斷天無際晚景無多日易斜白髮故人今我在相逢不用惜年華

○歲己亥正月十日大祀郊奉旨分獻中鎭

聖皇秩祀蒞郊壇分獻今年得霍山奠璧禮行金闕下燔柴煙起彩雲間淸風颯颯隨神至瑞雪飄飄擁駕還明日慶成應賜宴奉天殿上侍龍顏

○送顧廷瑞赴袁州太守

交朋落落苦無多臨老其如又別何賓館自應長寂寞詩壇誰與共吟哦江湖獨往情難忍冰雪相看鬢總皤佇聽嘉聲來闕下玉河還擬並鳴珂

○夢起偶書

秋來歸夢到家園景物分明在眼前樹掛碧絲榕蓋密籬攢靑莿竹城堅林梢飄葉重堆徑澗水分流亂落田乞得身閒便歸去看魚聽鳥過殘年

○送人遊嶺南

君行是我來時路贈別因思舊所遊綠柳春風巢翡翠碧蕪寒雨叫鉤輈三冬气暖人揮扇八月天淸蜃結樓風度祠前拜唐相爲言早晚便歸休

○送張養正都憲巡撫宣府

淸朝邊鑰付儒臣坐倚韜鈐護北門帥閫得人重有範將門生子果如孫烏臺憲度新威振鸞掖文章舊價存共喜禁中頗牧出臨分無惜醉芳尊

○楊叔瓛哀挽

弱冠相逢今白頭別來又是十餘秋他年舟過期重會前日書來未及酬無命遽成終古訣有才可惜半生休朝來忽得江南訃老淚臨風不覺流

○送董尙矩庶子頒詔朝鮮

天王出震紀新元又值髙皇建極年詔使遠從天上下綸音遙向海東宣四方專對詩三百兩月經行路五千好爲天朝全大體篇章珍重莫輕傳

○思歸偶書

歐公思穎終歸穎老我懷鄕不得歸剩水殘山傒我久老妻稚子竟誰依在陰獨鶴鳴無和向晚棲禽倦尙飛手植故園松與竹綠陰盈畝碧成圍

○遊山寺寺僧攜捲求詩因次人韻

暇日來遊祇樹林焚香話久落花深竹光日透成金界鳥語風傳雜梵音艸繡嶺頭成紺髮月沈潭底印禪心老僧攜捲求詩句乘興揮毫試一吟

○朝退偶書

一生辛苦事經綸待得時來志巳湮幹鵲結巢寧爲巳春蠶作繭自纏身相逢謾說明朝話自分甘爲此世人彊曳病軀循壁走老來無復舊精神

○客有談及家林者偶成

八月秋髙露气涼悲時感物倍思鄕白頭倦值文淵閣淸夢頻歸學士莊椰殼脂凝將減水榔胎子出正分房尙方珍饌經嘗徧卻憶家林野味長

○重陽【三首】

滿城風雨近重陽籬菊含滋欲放香明日陰晴殊未定先時歡會又何傷茱萸細看今還健竹葉新醅且預嘗幸免催租人敗興不妨連日醉壺觴﹝八日﹞

滿城風雨作重陽籬菊滋滋濕更香不用登髙狂落帽正須開口笑傳觴村醪彷佛宜城醞田舍依稀崔氏莊乘興盡歡同一醉明年誰在又誰亡﹝九日﹞

滿城風雨送重陽不獨蜂愁蝶巳忙乘興還來聯斷句開懷重與盡餘觴須知佳節難常遇未必寒花遽減香笑殺牛山垂淚客逢時不樂卻悲傷﹝十日﹞

○江行

緩步沙頭散晚愁行隨流水向東流山吞落日紅垂沒樹接飛雲白暫畱暝色入林天向夕涼風飄葉景初秋閒中卻憶滄浪叟髙臥忘機對白鷗

◆回文

夜宿江館﹝有序﹞

○夜宿江館【有序】

歲庚午歸至金陵寓新河客邸鄕友馮元吉誦宋人周明老龜山回文詩命予兩和其韻以夜宿江館爲題明老詩曰潮隨暗浪雪山傾遠浦漁舟釣月明橋對寺門松徑小檻當泉眼石波淸迢迢綠水連天碧藹藹紅霞映日晴遙望四郊云接海碧波千點數鷗輕用意曲折命辭瀏亮信爲難及矣但其中潮浪浦泉波水等字太多不免重復旣曰綠水連天而又有云接海之句一意而兩出矣當漁舟釣月之時又安得紅霞映日乎

潮生海岸兩崖傾落月江楓映火明橋透白波流水遠屋連紅樹帶霜淸迢迢漏盡寒更曉片片雲收夜雨晴遙望楚天江渺渺茭蒲盡處落鴻輕

◆集句

集唐句送魏孔淵禦史謫判潼川

行路難

悼亡

○集唐句送魏孔淵禦史謫判潼川

鳴玉朝來散紫宸鳳樓回首落花頻鵷鴻得路爭先翥鸚鵡才髙卻累身直以疏慵招物議不趨權勢正因循只因宋玉閒唇吻自保曾參不殺人謾說簡書惟物役猶將談笑出風塵眼前好惡那能定夢裏輸贏總未眞芳艸有情皆礙馬江湖何處不通津長空淡淡飛鳥滅客捨靑靑柳色新東澗水流西澗水錦江春似曲江春長沙不久畱才子莫厭傷多酒入唇

○行路難

蜀道難難於上靑天蜀道易易於履平地行路難不在水不在山只在人情反復間

○悼亡

芙蓉肌骨綠雲鬟傷別傷春更萬端去日漸多來日少別時容易見時難春蠶到死絲方盡滄海揚塵淚始幹無可柰何花落去五更風雨五更寒

一別音容兩渺茫不堪端坐細思量雲收雨散知何處燕語鶯啼亦可傷誰愛風流髙格調我憐貞白重寒芳愁來欲奏相思曲只恐猿聞也斷腸

◆歌行

竹林七賢圖

題山水

剡溪圖

○竹林七賢圖

炎精無光蜀燼銷當塗墜地馬蹴槽矯時之枉遂過正棄置禮法如毫毛太行之陽富修竹猗猗萬竿似淇澳一天爽气風聲淸滿地涼陰雲影綠風流醞籍三四子適從何來聚於此中有一人龍鳳姿土木形骸出泥滓神交一世皆名賢渾金璞玉人中仙攜琴沽酒對靑眼欣然神解皆忘言或作絕交書或爲大人傳窮爲途中哭同向樹下煆頌酒有徳以酒爲名羣豕每同飲五斗乃解酲寓情廣陵琴感舊山陽笛黃公鑪畔互酣歌廣武觀前閒嘆息作者七賢矣一去不再來荒山旣無舊墟落枯株豈有餘根荄我觀竹林圖爲作七賢歌晉人曠達尙玄語其源起自王與何二人開其端七賢爲之倡自從決去禮義防狂瀾頹波莫能障後人欲知七賢誰稽山兩阮劉王向

○題山水

我本山中人老作朝中客玉闕金門非不戀碧水丹丘也須憶每當騎馬想牽牛幾聽鳴鑾思棹謳夢魂不怕江山遠夜夜飛歸海上洲欲歸未歸止惆悵偶見新圖心悒怏恍如去國見似人閴若逃空聞足響上題一塵不到處境靜人閒多雅趣彷佛疑爲舊所居分明似識曾行路記得山中睡起時倚閣停雲有所思忽然來我平生友心欲急見嫌舟遲圖中便是心中意風流畵史何多致半幅輕綃萬里思無乃筆端能縮地對此融心神居然念鄕曲江上愁心千疊山雲間遁迹三間屋憶年十五心尙孩十八年前曾夢木木巳合抱孩白頭某山某水何日重釣遊爾時江村竹屋下卻望紅雲在天際漂渺五城十二樓

○剡溪圖

誰人寫此滄州趣邈出髙人隱居處千疊坡仙心上山半壑丁公夢中樹江天漠漠云悠悠一塵不到境更幽阿誰靑天白日裏卻駕山陰乘興舟舟從天際來人倚窻前立心急恨到遲興盡愁歸亟人生百歲須臾間交遊心事千萬端不如意事十八九朋簪會合良獨難所以豪傑士神交反千古未見恆相思旣見愁遽去幸此太平世有此數日閒拏舟時相訪罄我平生歡心交苦不多好會亦云罕如何未相見中道俄然反晉人虛浮固可嗤王戴交誼薄可知須知朋友五倫一請看此圖歌此詩

◆詩餘

寄題嶽王廟

秋思

江村

春日會友人梁氏園遊賞

昔髙槎軒作水龍吟詞詠紅竹子誦而喜之欲擬作一詞未有以起其意者適余友志昂奉常以松雪翁鉤勒竹捲求題故爲作此詞

和東坡韻題赤壁圖

題情慰奚原啟下第

○寄題嶽王廟

爲國除患爲敵報仇可恨堪哀顧當此乾坤是誰境界君親何處幾許人才萬死間關十年血戰端的孜孜爲甚來何須苦把長城自壞柱石潛摧𨿽然天道恢恢柰人眾將天拗轉回嘆黃龍府裏未行賀酒朱仙鎭上先奉追牌共戴仇天甘投死地天理人心安在哉英雄恨向萬年千載永不沈埋﹝右調沁園春﹞

○秋思

雲散嶺頭光葉落山形瘦目斷遙空雁不來正是悲秋候雨點水痕圓風蹙波文皺顧影徘徊落小池頓覺人非舊﹝右調生查子﹞

○江村

城闕峩峩禁籞重梁家池館鬧春風韶光盡在花畦畔生意都來艸徑中天廣大日從容十分春色萬枝紅醉中記得西楊語莫待銀蟾生海東﹝右調鷓鴣天﹞

○春日會友人梁氏園遊賞

鷺破靑林鳧分碧藻江村景致天然好一塵不到萬緣空人生只合閒中老古樹巢云落花繡艸四山弦管啼幽鳥醉來白眼望靑天人間別有乾坤小﹝右調踏莎行﹞

○昔髙槎軒作水龍吟詞詠紅竹子誦而喜之欲擬作一詞未有以起其意者適余友志昂奉常以松雪翁鉤勒竹捲求題故爲作此詞

佳人空谷隕落猗猗菉淚盡粉幹銷膩玉翠袖僅餘邊幅吳興公子淸狂臨池不學鍾王堊帚掃成飛帛雕鎪金薤琳瑯﹝右調淸平樂﹞

○和東坡韻題赤壁圖

黃州遷客意翩翩不是風塵中物一葉扁舟淩萬頃气蓋烏林赤壁孟徳雄才周郎妙算到此俱銷雪橫江一笑眼中誰是英傑一自兩賦成來山川勝槪倍增輝發鶴夢簫聲隨水去只有聲華難滅靜對新圖閒歌古句豎起衝冠發何時載酒江心重溯流月﹝右調酬江月﹞

○題情慰奚原啟下第

佳人薄命嘆紅粉幾多黃土豈是老天渾不管好惡隨人自取旣賦嬌容又全慧性卻逍隨凡苦不平如此問天天竟無語可惜國色天香隨緣流落飄泊今如許借問繁華何處在多少樓臺歌舞紫陌春遊綠窻晚繡過客驚眉嫵人生失意從來無問今古

丘文莊公集卷之十

