黃漳浦文選明黃道周撰

●黃漳浦文選卷一

救錢龍錫疏﹝凡三章﹞

擬汰冗濫淸宿蠹以足軍需疏

辯仁義功利疏﹝崇禎四年六月上﹞

放門陳事疏

放門回奏疏

擬論楊嗣昌不居兩喪疏

愼喜怒以回天疏

求言省刑疏

三罪四恥七不如疏

救鄭鄤疏

請告疏

讓賢疏

補牘陳言疏

遵旨回奏疏

遵旨再奏疏

退尋仁淸之旨疏

論楊嗣昌疏

論陳新甲疏

乞休疏﹝崇禎十一年八月﹞

獄中悔罪自明疏

獄中乞恩疏

感恩疏﹝崇禎十四年十二月﹞

往戍辭朝疏

免戍辭職疏

乞赦解學龍﹑葉廷秀疏

墓下乞致仕疏

時務疏

獄中自明揭

﹟救錢龍錫疏﹝凡三章﹞

洪思曰﹕上烈帝也。子在史館任編摩旣九載﹐至崇禎庚午冬﹐以神宗實錄成得遷宮允﹐賜宴禮都﹐而舊輔錢龍錫亦嘗爲國史總裁﹐適以此時非罪下獄﹐言念惻然。子歸﹐累久不寐﹐語館中曰﹕『吾儕微勞﹐當此榮施﹐累輔何辜﹐獨以此時拲梏鋃鐺﹐搶首獄吏﹐舉朝無敢出一言者』﹗疏入﹐上怒甚﹐以詆毀曲庇﹐幾坐重典。待命三十有八日﹐章凡三上﹐乃得薄譴調官﹐而累輔不死矣。旣五月﹐以禱雨出獄﹐戍定海衛。

右春坊右中允臣黃道周昧死謹奏﹕臣屍素多慚﹐感恩滋媿。執筆九載﹐未效纖塵。猥以編摩﹐分光桂海﹐臣退而感泣﹐思人臣致身﹐自一命而上﹐皆有微勞足塞瘝曠﹐而臣獨無有。又流覽古人﹐凡一代主臣﹐必有二三謇諤照耀中外﹐而今諸臣亦皆無有。是臣所慨然興嘆也﹗舊史稱臺省諸臣﹐自劉瑾摧折而後﹐不敢言事者一十四年。然而大禮議起﹐百僚廷爭﹐不避鼎鑊﹐𨿽人無灼見﹐而梗攀槪頓挫﹐各自可觀﹐未有一往莫違﹐大小收聲﹐共托默容至於今日者也。臣素泥古﹐初出山不知世上經權何似﹐不知羣臣值明主媕阿何故。竊觀比來逮系舊輔錢龍錫﹐拲梏鋃鐺﹐對薄法庭﹐搶首獄吏﹐羣臣相視﹐啞無一言﹐此自書傳以來所未經見也。上古不具論﹐秦漢而下﹐宰相有犯﹐坐請室不過數日﹐自非大逆﹐或裁或原﹐人主未嘗不爲引痛也﹐今累輔所坐循常疏率﹐爲罪督攀緣耳。督臣受劍制閫外﹐忘君忘親﹐僨事誤國﹐𨿽磔裂莫贖﹔閣臣坐綸扉﹐遙度邊事﹐不知能否成敗﹐浪浪叩頭﹐比於鬼薪城旦奚加乎﹖

先是輔臣髙拱嘗以邊功得蔭錦衣﹐堅辭不受﹐曰﹕『吾身未嘗至疆場﹐而受上賞﹐卽一旦有敗﹐何所逃誅』﹖臣疑其言﹐以爲不忠。由今而觀﹐未謬於先見也。凡邊場事最難言﹐勝負相倚﹐一彼一此﹐今閣臣以邊事坐誅﹐後之閣臣﹐心顧眄躊躇﹐不敢任邊事。又令邊臣得以瑕罅卸閣臣﹐後之邊臣有事﹐必摭閣臣只語單詞爲質。則是綸扉之內﹐割邊墻爲殊域也。自古宰相﹐生值明時﹐無大故而伏斧鑕者﹐惟漢劉屈氂及先朝夏言耳。漢武帝決意空漢南﹐心疑丞相墜北伐之師﹐故一旦破法而戮屈氂。世宗決意棄河套﹐心疑開釁撓玄修之事﹐故一旦破法而誅夏言。今東疆之圖﹐未有定算﹔恢復之計﹐上下持疑﹐未有一男子據鞍而斫騎墻之案者﹐獨斷然決意於一累輔。累輔旣無斂碁引杯之致﹐廷臣又無蹴芻齒馬之嫌﹐遂使三臺灰溺於貫城﹐斗柄銷光於危法。每見衣冠相語以目﹐不曰安敢言﹐則曰那得歸﹐天下人心衰颯如此﹐誰復挺脊梁擔安攘之略者乎﹖爲治無多端﹐大要不可使外輕內﹑下慢上﹑賤破貴。今巷議謬悠﹐謂殺累輔爲毛文龍報仇。朝廷自爲神人攄憤﹐何曾計一罪弁﹐然物情旣如此﹐則邊將必驕。邊將志驕﹐則閣臣權絀。故殺一閣臣爲毛文龍報仇猶可﹐爲劉興治樹幟則不可。借一閣臣爲邊臣今日亦前車則可﹐爲政府異日開後阱則不可。且自陛下禦極以來﹐輔臣負重譴者九人矣。一代之間﹐寧有幾宰輔﹖而三年每降愈下至此。當堯舜盛時﹐嶽牧舉鯀﹐貽禍滔天﹐浮沈九載﹐能無事蹟往來﹔放殛之餘﹐未聞嶽牧系累﹐煩臯陶之聽也。人臣事主﹐自以堯舜爲師。秦漢而下﹐有何足法﹖陛下卽欲整齊羣臣﹐敷求言功﹐不過仿虞廷故事﹐令諸廷臣各陳時政﹐考詢屢省﹐因而澄之﹐何材不服﹖卽欲威柄獨運﹐操縱海宇﹐但乘輯瑞之期﹐云日在望﹐綱舉條貫﹐別貴賤﹐辯重輕﹐親渙徳音﹐俄頃釋滯﹐嘉與更始﹐使天下噩然誦如天之仁﹐神不殺之武﹐何必囹圄憤盈﹐孤卿駢首﹐令四■﹝屍外二內﹞傳者謂天朝獄吏甚貴﹑士紳甚賤乎﹖

今天下漸多事﹐人心漸散﹐彼此願望﹐胥怨一方。臣閉戶半生﹐獨立無徒﹐於萬物無所畔羨。臣而不言﹐誰當言者﹖臣於累輔﹐未有半刺之投﹐一揖之雅﹐然度其人中人耳﹐殺之不足明威﹐而徒有損於國。且今寇賊未殄﹐東江方驁﹐決無內誦毛帥以外鼓劉帥之理。儻天下遂無才臣﹐不揣請以鉛刀刜��之�。儻累輔罪猶可贖﹐臣請輟淸華﹑歷疆場﹑視要害﹐約束東江﹐收拾遼廣﹐誓得一當﹐橫原艸以爲累輔減十一之死。臣非不惜身家﹐不愛通顯﹐誠不忍當聖明之世﹐抱頭容默﹐與螢艸同腐﹐使後世鯁士笑淸時無人。

洪思曰﹕倪文正公元璐言﹕『今人多畏禍﹐重其身家』。黃子將抗疏時﹐聞者皆爲危栗。而黃子獨以爲惟我皇可以忠言﹐慨然叫閽。而則疏上﹐果奉嚴旨切責曰﹕『錢龍錫罪案﹐累旨甚明﹐與毛文龍無涉﹐如何輒稱代爲報仇﹖本朝不設宰相﹐疏內援引不倫。至棄河套﹐撓玄修﹐豈臣子所宜言﹖都一一回話來』。乃復上遵旨回話疏云﹕

臣於十三日具疏﹐十八奉旨詰問。臣捧讀驚絕﹐且感且泣。臣簪筆非久﹐命與時違﹐三年廬墓﹐六載出山﹐實艸野不識諱忌。又拘牽文義﹐每誦古人主明﹑臣直之說﹐幸逢聖主﹐慨諸臣萎苶無敢吐昌言爲國家任事者﹐使當寧憂勞﹐大僚戮辱﹐中夜篝燈﹐起而手疏﹐不謀於朋友妻子﹐遂疏率至此。重荷覆載﹐未卽抵辜﹐得自引咎﹐臣又何言。臣至愚昧﹐亦知朝廷本意爲神人攄憤﹐未常計一罪弁﹐但馭將之法﹐不可陰驕其心﹐恐後帥藉口前帥﹐則斧鉞之用不靈。亦知祖宗初制﹐重防專擅﹐罷設丞相之官﹐但閣臣之任﹐自與邊臣夐別﹐恐邊臣藉口閣臣﹐則帷幄之猷不壯。故因邊計而引東江﹐因東江而及毛帥﹔因閣臣而引漢事﹐因漢事而及夏言。因念古之宰相﹐無遙制之實﹐而皆收遙制之功﹔今之閣臣﹐無宰相之名﹐而嘗受宰相之禍。有此兩意滯於胸中﹐匆卒屬筆﹐約略漢臣鄧公所告景帝之言﹐依稀唐臣徳裕所救楊相之事﹐語意不明﹐遂至失倫﹐了不自覺。臣區區此心﹐但謂國體宜尊﹐邊計宜愼﹐士气摧頹﹐當稍稍以仁禮祓濯之﹐緩急需材﹐亦使人人奮勵﹐破拘孿﹐冒險阻﹐不宜掩口抱頭﹐全軀苟祿而已﹐非敢躍冶沽批鱗之名也。

洪思曰﹕回奏二疏﹐復奉嚴旨切責曰﹕『黃道周前疏以追論罪輔爲毛文龍報仇﹐必有所見。至妄議河套玄修種種誕肆﹐奉旨詰問﹐如何不詳答﹐仍以遁詞支飾﹖宜將前疏本意並回奏未盡事情﹐一一明白回話來』﹗乃復上遵旨回話疏云﹕

臣前十八日奉旨詰問﹐臣已貼黃條對引罪。前疏所稱道路謬悠﹐邊臣藉口﹐此實有心者所共慮﹐非必臣孤愚之獨見也。至河套玄修事﹐前旨已云﹕『豈臣子宜言』﹐臣亦不敢復言﹐以干重戾﹐然實謹默不敢一語支蔓﹐以瀆天聽。二十七日﹐又奉旨詰問﹐臣惶恐隕越﹐幾不能屬筆﹐然旣容臣盡言﹐臣不敢不盡。臣思明主可以忠言﹐有道必多危行。人臣致身﹐明白洞達﹐下不負所學﹐上不負堯舜。如有詭詞諛語﹐支吾左右﹐不獨斧鉞在懸﹐則衾影何以自對﹖臣計今歲秋前﹐奔走閩越上下萬餘里﹐不悉累輔罪案先後﹐但以前月二十六日得與實錄恩賜宴禮部﹐而累輔適以此時下請室。臣私語﹕『吾輩微勞﹐受此榮施﹐累輔亦嘗爲總裁﹐不獲帷蓋』。言之惻然﹐歸不成寐。意陛下聖明﹐初無殺累輔之心﹐而廷臣讞獄﹐已有殺累輔之法。恐累輔一旦庾死獄中﹐後世不察﹐謂聖主有殺輔臣名﹐遂以十三日謝恩﹐篝燈瀝血。此臣具疏之由始也。

臣兩疏本意已盡﹐惟多匆遽﹐事情未盡﹐則誠有之。臣思前代之殺輔臣﹐皆非嘉事。自徵和以至嘉靖﹐千六百年僅一再見。武帝以英瑋之姿﹐決意邊功﹐動如雷霆﹐不三十年而呼韓稽乎。世宗以元穆之識﹐決意寧民﹐動侔造化﹐亦不二十年而��懷音。故當時𨿽有芟夷﹐無損徳業。今震疊初敷﹐拯壯伊始﹐養兵多年﹐物力已罄﹐謀臣顧瞻﹐未有一決﹐徒殺一閣臣﹐無益邊計﹐而殊虧大體﹑傷人心。臣自以幸處堯舜之朝﹐不忍數見誅殛之事﹐因感曾銑之累夏言﹐傷崇煥之累龍錫﹐怦怔於心﹐是臣回奏中所已盡而有未盡之事也。臣又觀古威順之朝﹐其大小臣工已有愛股肱﹑重心膂之意﹐故靜則時聞法言﹐動則共收茂實。昔晉人不殺林父﹐而士會以爲再克﹔楚人不宥得臣﹐而文公喜其再敗。今��以一��抵間蹂躪﹐陛下赫然爲誅督臣﹑系卿貳﹑斥郎曹已當矣﹐而綸扉亦且不免﹐百僚相顧容頭過身﹐無復左儒禽息貫髙朱生之誼﹐卽國家緩急﹐何所賴此完軀苟祿爲者﹖臣故不自量﹐欲歷疆場﹐觀要害﹐誓一當橫原艸藉鐘鼓之靈﹐爲詞林雪恥﹐爲累輔減罪。是臣回奏中所已盡而有未盡之情也。

臣書生﹐最懦弱﹐名位不能動人﹐然實誦法古昔﹐不敢隨眾貿聲名於市。憶去秋在山中傳邸報﹐見罪督斬帥事﹐眾鹹快心﹐臣獨撫膺﹐謂關門之禍始於此矣。未幾時而�警遂至。及奔馳至浙江﹐聞撤回諸道兵﹐臣驚愕以爲如此﹐�那得退。未幾時而灤永俱陷。當時諸臣無一人言者。及事後﹐乃呶呶言之。臣怪諸臣摩揣智長﹐坐照智短﹐事後之謬巧﹐乃不如事前之愚拙。詩曰﹕『維邇言是聽﹐維邇言是爭』﹔此志士仁人所爲於邑也﹗陛下欽明﹐博通今古﹐曾見有平居媕阿無亮直之節﹐而一旦匡襄能奏底定之業者乎﹖天下未嘗無才﹐大率牽情面﹑避文网﹑戀身家者十九﹐畏折辱者十七﹐稍以仁禮祓濯﹑道義感激之﹐心骨旣完﹐眉宇自見。今東疆之事﹐諸臣所嚅嚅不敢出口者﹐不過兩言耳。不討則必歸於戰﹐不戰則必歸於款。故維討可以制戰﹐維戰可以制款。討無成謀。則款無死法。今諸臣又云﹕『復遼陽則難爲守﹐守遼陽則難爲饟』。夫守遼陽而難在七百里之外﹐不愈於守薊門而難在五尺之內﹔饟遼陽而難在登旅之海﹐不愈於饟薊門而難在通津之郊乎﹖漢室邇邊甚者亦六﹑七百里﹐今楡永直走四百里而近三韓箕尾之墟﹐太宗受命歲徳所在﹐安可當昌明之期踰紀不復﹖臣始爲庶常時﹐遼瀋陷未二年﹐臣實爲因遼復遼之說﹐而中涓未靜﹐外患姑存。去今十年﹐遼人已散﹐遼土已失。更復數年﹐壯者已老﹐老者已雕﹐河東稚叟無復識其皈章者矣。而國家議論之臣﹐猶未有決。故決三年之力可以集百年之功﹐持十年之計不可成一日之事。老子曰﹕『以道輔人主者不言兵﹐善用莫若果』。易曰﹕『果行育徳』。袁崇煥以七閱月之精神﹐僅殺一毛文龍﹐而欲以五年不動之期﹐坐���。今人以終年之計畫欲殺一錢龍錫﹐而又欲以十年不動之算坐收封疆﹐是臣所慨然﹐思決於一奮也。臣讀書不能精熟﹐粗知大義﹐不敢以危言髙論動主聽﹐亦不敢以飾說支辭幹物議﹐區區寸心﹐但爲國體﹑邊計﹑士气﹑人心畱此一段實話。涓埃微塵不能玄感﹐臣死有餘愧﹐然臣之本意事情﹐已具盡於此。謹一一明白回奏﹐不勝惶恐之至﹗

洪思曰﹕回奏三疏﹐復奉嚴旨切責曰﹕『黃道周初疏狂肆﹐妄議祖徳﹐曲庇罪輔﹐屢旨詰問﹐皆不實奏﹐一昧誕詞支飾﹐本當重處﹐姑從輕降三級調用』。危哉﹗錢華亭之獄﹐羣小揚言曰﹕『袁崇煥謀逆﹐錢龍錫通逆』﹐其意必欲殺之﹐且圖徧織東林諸君子。及黃子疏三上﹐而周延儒意始回﹐大璫如王坤者亦頗心冤之﹐故得減辟爲戍。吁﹗亦危矣﹐思陵初諸璫﹐凡朝廷大舉措﹐心引其機﹐以待其自發﹐多爲陰移而不覺。故凡攻東林者必默結焉﹐使日夕陰以朋黨之名中於上﹐蓋自史■﹝範上土下﹞之攻龍錫始也。吾聞諸先子徵士公言﹕『龍錫硜而謹﹐韓爌和而厚。逆案初僅列四﹑五十人﹐不欲廣。上怒數次﹐必令廣﹐且令列內廷同惡者。乃以外廷不知對。上曰「豈不知﹖畏任怨耳」﹗一日﹐召龍錫與韓爌入﹐出一黃袱示之曰「中皆紅本﹐璫黨盡於此﹐宜一一案罪﹐無漏也」﹗又以此三尺法非閣臣所宜司對。上益怒﹐乃令三法司同定﹐所列始廣﹐殊數百﹐一人不敢遺。蓋此案烈帝實自爲之﹐非龍錫意也。但攻東林者非此不足以激諸璫共擠龍錫耳』。世之論者皆謂當時延儒實心敬黃子甚﹐故黃子疏三上而龍錫生。

﹟擬汰冗濫淸宿蠹以足軍需疏

洪思曰﹕子庶常時作﹐憂中官元幹沒也。增兵益餉而國日以貧弱﹐蠹在內也。

臣聞善爲國者﹐有十年之算而後議三年之功﹐議三年之功則必餘十年之算。今之爲國者﹐計絀於朝夕﹐議懸於歲朔﹐興師則如涉海﹐治賦則如煮金﹐汨沒淪胥﹐茫無畔岸﹐是誠天下臣子之所共痛也﹗

臣觀天下未嘗不富﹐兵力未嘗不充﹐諸臣任事之意未嘗不篤。然而源始不淸﹐末流相仿﹐汰一冗一冗旋生﹐去一蠹一蠹隨伏﹐物力已窮搜索不已。故今天下以爲貧國之患﹐臣獨以爲富國之患。天下之患以爲國不見富﹐臣之患以爲國不見貧。夫人主不見貧國﹐朝夕而徵之﹔卿大夫士不見貧國﹐朝夕而食之﹔將帥李伍不見貧國﹐朝夕而益之﹔則天下之亡必自富國者始矣。臣觀故牒﹐天下歲入絀四百萬﹐出幾倍之。相沿以來﹐六﹑七十年矣。補續相移﹐不見大匱。神宗中年﹐寧夏﹑朝鮮﹑播州之師通費一千三百餘萬﹐大婚﹑大工又費千萬。旣二千餘萬矣﹐天下百姓未盡加派﹐大小臣工未盡奪糈﹐而三徵以平﹐大典亦舉﹐久者不過六﹑七年﹐近者踰時而畢。今東徵之舉不過三年﹐前後帑金沛發亦已千萬﹐進無一步之獲﹐養無一士之報﹐而天下百姓已盡加派﹐大小臣工已盡奪糈﹐猶且益之﹐塡壑不已。此其故不甚難知也。

方萬曆初載﹐自穆宗以來﹐一意節儉﹐內儲上供果餌器皿絹素之類﹐一切裁減。於是省直承風﹐歲運之數﹐詭冒幹沒一百八十七類﹐旦夕淸革。又有察相繼之﹐畱意綜核﹐洞於邊疆之務﹐是以天下少給﹐曁三十年補苴易理。今天下已承大獘之後﹐外臣狎於刀錐﹐內臣竭於鉆笮﹐姦猾縱橫﹐妄意一幸。又有不識大體之臣﹐以爲干戈可以大講﹐百姓可以再索。人不問醜正﹐地不問易險﹐聚兵而弄之﹐以爲狼食者之唱。於是天下顯然﹐以爲左藏可以計覆﹐太阿可以詞譎﹐鹽﹑鐵﹑酒椎可以復議﹐鼓鑄徵輸可以不絀。中外蚩蚩﹐維兵是利。監門廝養擊柝之徒﹐皆有增兵益餉之思﹐而天下冗濫姦蠹﹐益不復可止矣。

臣觀薊鎭初額﹐主客之餉不過數萬﹐旣而七十三萬﹐又旣而百二十四萬。方其數萬﹐兵不加弱﹔其百二十四萬﹐兵不加疆。今又益張兩協之卒至二十萬﹐月餉二十三萬。司農之臣引舊額而繩之﹐則曰數年以來﹐新餉之額益二百萬﹐加納之數又百餘萬﹐此三百餘萬皆以爲遼也。夫誰爲此者﹐搜膏血而焦原沃之乎﹖故曰天下之患﹐非見貧之患﹐而見富之患﹔天下之亂﹐非若不足之患﹐而若有餘之患也。中官見富﹐而織造服用﹑鋪壁庫收食料之屬一切不省﹐又益之衣甲火藥犒賞燎原之數以陰長其爪牙﹔朝官見富﹐而冗吏姦胥輿皁走從宴禦竿牘之數一切不省﹐又益之親戚姻婭瑣瑣膴仕以白望其聲利﹔邊官見富﹐而遊客驕丁屍班丐籍巫師鬼卒之數一切不省﹐又益之朽頓破冒﹑棄有用於無用﹑以自喪其軍實。故此三者﹐則皆自見富而始也。其所以見富﹐則自加派而始也。

餉有加派﹐而舊餉不復﹔兵有加派﹐而舊兵不復﹔田有加派﹐而舊田不復﹔邊有加派﹐而舊邊不復。詩曰﹕『原田每每﹐捨其舊而新是謀』。團營中外十二萬眾﹐散爲工役﹐隸於私門﹐無所用之﹐而常歲食糧八﹑九十萬。直隸衛所錦衣後軍屯田四萬八千七百餘頃﹐侵冒占據﹐無所用之﹐而常外稅苗地﹐內競艸場。三輔五十萬戶﹐口四百萬﹐椎埋無賴者億數﹐無所用之﹐而常召募五方之兵。遼東兵額九萬﹐歲餉六十七萬﹐賞賚東人十餘萬﹐地失而額存﹐無所用之﹐而常於百四十萬之外奏數十萬﹐而無所復出。臣觀關門內外四﹑五十里﹐聚十三萬元之兵﹐月費一﹑二十萬﹐籌度次且﹐不出三年﹐天下膏血從此竭矣。而轉輸催科波湧之間﹐猶有未定說。臣觀古今英主立國﹐良將立功﹐皆存於敬愼之小心﹐明決之定算﹐行師衽席﹐制敵於樽俎之上﹐而增賦益兵之說不與焉。會昌之末﹐雜賦極少﹐猶九百二十二萬﹐熙寧歲入五千六十餘萬﹐其兵皆八十三萬﹐然而國日以削﹐境日以蹙。故賦多則蠹生﹐兵多則盜出。堆賦如堆肉﹐上惡而下不可食。聚兵如聚蠹﹐不毒人則毒其身。故今天下之事﹐臣一言而決耳﹐曰陛下節儉則天下皆儉。開門之事﹐臣兩言而決耳﹐曰決棄遼陽則不用益兵﹐決不棄遼陽則未可盡散新餉。決棄遼陽﹐則兵宜屯於關上﹐止復薊鎭之額三萬守關﹑六萬乘塞﹐精汰而愼用之﹐十年待動則已多﹔決不棄遼陽﹐則兵宜屯於廣寧﹐止復遼薊之額九萬營塹﹑三萬屯田﹑五萬待於關內﹐蓄積新餉俟一千萬﹐三年待動﹐亦不爲少。今天下之臣﹐皆知廣寧之不可棄﹐而常爲姑違以避萬一之禍﹔皆知遼陽之未可復﹐而常爲虛聲以幸萬一之福﹔皆知關門之不可孤守﹑海島之不可虛恃﹐而常爲守關門﹑恃海島以塞一時之議﹔皆知水西不破則東方必不靖﹐東方不靖則水西必復起﹐而決不敢少紓東顧以了西事﹐決不敢急了西事以專東顧﹔皆知兵加則兵愈懦﹐餉加則餉愈不至﹐而決不敢停新餉以作內政﹐決不敢因舊額以寄軍令。五說茫茫﹐未有定議﹐相視次且﹐而天下滋獘。臣恐歲月之外﹐萬一叵測﹐外勢蹙而內備益廣﹐𨿽谷量天下之財帛﹐不復可繼矣。令所在士馬亦漸以稽核﹐鼓鑄徵輸亦漸以見利﹐詭托破冒者亦漸以正法﹐裁抑澄汰之疏亦無日不禦。然而白簡一動﹐則稱逃﹑稱叛﹑稱死﹑稱棄者在在而然﹐持籌之士相顧而不敢出一語。故曰食冗之耗小﹐識冗之耗大﹕物蠹之禍小﹐謀蠹之禍大。天下之患﹐誠不獨一東方﹐西竭天下以殉之﹐此眞計者之未察也。

臣願陛下及今之時﹐與二三元老力考典章﹐罷可已之役﹐省不切之費﹐急取兩定言天下之五議。乃躬自節儉以先天下﹐使天下曉然知陛下端本塞源﹐有爲百世之計。然後弛諸禁篽﹐廣興屯利﹐以簡練責之邊臣﹐以營田責之郡帥﹐以團操還之五營﹐以召募還之屯丁子弟。然後申不赦之令﹐著畫一之法﹐懸三年之期﹐與天下將士磨礪﹐百姓更始。毋循旦夕苴袽之談﹐稱兵稱餉﹐使齷齪小人皆有覬覦樞柄﹑盤據左藏之心。則內蠹去﹐外冗自淸。臣保百年磐石無事也。惟亟畱意焉。

﹟辯仁義功利疏﹝崇禎四年六月上﹞

原任右春坊右中允今降三級調用臣黃道周謹奏爲孤臣去國不惜一身﹑善人捨命不惜一言﹑敬發未死之人心﹑裨交修之實政事﹕臣聞正志者不辭用晦﹐有道者不樂辧言。人臣降辱則苟忍而去﹐然非所論於主徳休明﹑側身修行之日也。臣蚤歲學道﹐二十七始就靑衿﹐彊仕通籍﹐於人物所無怨憎﹐亦不知人間辧難攻擊的是何語。由今而觀﹐風教摧頹﹐流俗邪鄙﹐𨿽孔李生於今日﹐不得不與孟荀司辧也。臣觀仁義者天地之權衡﹑萬物之綱紀也。孔孟衰而仁義之談絕。唐太宗聽魏徵之言﹐力行十年﹐而後知其有效。漢武帝告汲黯曰﹕『朕欲行仁義之道﹐而不知其端』。至宋程氏父子﹐乃力持其說﹐以爲義利之間﹐帝王所立志而治天下。今又五百年﹐閭巷小兒習爲餖飣﹐縉紳大人口皆羞言之。每見士大夫垂歿﹐必有一部文集﹐除舉業套外﹐有通本無仁義兩字者。臣至浙闈﹐以治天下必先立志發論。見士子皆未有談仁義者﹐乃私引古今﹐折衷孔孟﹐歸本仁義﹐以治志气。其大指以爲行仁義者﹐卽不談功利可以收功利之實﹔談功利者﹐卽不醜仁義亦已滅仁義之教。又推廣之﹐以爲仁義修而成徳禮﹐堯﹑舜﹑周﹑孔皆由此出﹐朝廷得之以爲朝廷﹐邊疆得之以爲邊疆。仁義廢而尙刑名﹐非﹑斯﹑桑﹑孔皆從此出﹐水旱因之以爲水旱﹐盜賊因之以爲盜賊。論策𨿽殊﹐其一指也。夫仁義﹑志气﹑政刑﹑徳禮﹐此皆天下易解之言﹔堯﹑舜﹑禹﹑湯﹑周﹑孔﹑孟﹑程﹐此非天下難解之姓字也。而達官顯人引爲怪說﹐至云通篇無一語可解者。夫使載籍所陳﹐賢哲所道﹐止此數字﹐已自不解。卽今士大夫所解者﹐當爲何事乎﹖孟子曰﹕『不以舜之所以事堯事君﹐賊其君君者也﹔不以堯之所以治民治民﹐賊其民者也』。殘賊之道無它﹐不談仁義﹑苟利其身而已。

今上有堯舜之君﹐而下無仁義之臣。機智相尙﹐讒諂相先﹐惡直醜正﹐實蕃有徒。顚倒貞佞﹐以愚黔首。陛下英明﹐靜觀獨悟。齋禱以來﹐數月之間﹐禹﹑湯﹑周﹑宣亙古難行之事﹐陛下皆備行之矣﹐而諸臣未肯坦心正言以告陛下者。以爲振衰起獘必在督責﹐督責之道必先去危論之士。上未必有此意而下競行之﹐大臣未必有此意而小臣競行之。陛下所爲威福﹐羣下借以行其愛憎。陛下所爲刑賞﹐羣下借以行其喜怒。今𨿽暫睹淸明﹐而邪正是非去取之間未有定論﹐人才學術未有正向。一宿宵人起而訌之﹐而盈廷之爚亂猶故矣。

臣觀天下衰獘生於人才﹐原於學術﹐決不在簿書刀筆之際。士慕古﹑喜行仁義﹐則慷慨之士出﹐致身而效忠者多。士趨時﹑喜營爵祿﹐則猥鄙之士出﹐致身而效忠者少。今諸臣皆曰﹕『我能爲君筦財賦』。然自數年以前﹐加賦未倍﹐事例未積﹐驛遞未淸﹐優免未扣﹐薪馬未除﹐邊亦此邊﹐餉亦此餉。今加賦已倍﹐事例已積﹐驛遞已淸﹐優免盡扣﹐薪馬盡除﹐邊亦此邊﹐餉亦此餉。而什伍庚癸﹐又疏於曩時。語其甚者﹐將帥之藏皆滿矣﹐而陛下之帑如脫。是諸臣之尙功利者﹐竟不能爲陛下筦財賦也。諸臣皆曰﹕『我能爲君立威令』。然自數年以前﹐圜土時曠﹐犴狴未滿﹐疑者不盡入﹐出者不盡戍﹐貴賤輕重間有差比﹐人心猶是﹐風俗猶是。今圜土無曠﹐犴狴已滿﹐疑者盡入﹐出者盡戍﹐貴賤輕重不得差比﹐人心亦猶是﹐風俗亦猶是。而頑鈍蒙蔽﹐又甚於曩時。語其甚者﹐細人之睚眥皆報矣﹐而陛下之憂憤未釋。是諸臣之尙刑名者﹐竟不能爲陛下立威令也。故天下之彊弱視於人材﹐人材之邪正視於學術﹐學術之眞僞視於義利。爲利而言之則謂之僞言﹐爲義而言之則謂之正言。爲利而行之則謂之僞行﹐爲義而行之則謂之正行。殺身而利於人謂之仁﹐殺人而利於身謂之不仁。害己而利於人謂之義﹐害人而利於已謂之不義。陛下試以此量天下之人材﹐程天下之學術﹐而邪正是非燦然見矣。天下人材學術﹐培養甚難﹐摧折甚易。養一賢者﹐卽文繡十年﹑雕鏤十年﹐不成一賢者。欲養一不肖﹐但啗之以美官﹐怵之以鞭楚﹐不終食已爲不肖矣。

方臣初上疏時﹐稱爲毛文龍報仇及世宗棄河套誅夏言事﹐不過誤讀漢書﹐見鄧公告景帝云﹕『七國未平先誅晁錯﹐是爲七國報仇也』。又誤讀唐書﹐見李徳裕告武宗云﹕『先帝徳宗心疑劉晏動搖﹐殺之非罪﹐至爲兩河之所藉口』。當時不謂之妄言謗黷﹐故率爾用之。及至回話﹐偶憶它事生死棼心﹐而應對無據。令當時直舉二事﹐陛下亦未必疑臣薄臣。故爲仁而不精﹐爲義而不熟﹐是臣之罪也。爲主司而談仁義﹐非臣之罪也。守志而不宏﹐養气而不浩﹐是臣之罪也。爲文章而本志气﹐非臣之罪也。臣所媿者﹐獨談仁義而雜功利﹐本志气而近刑名。策東江之必驕﹐議遼瀋之必復﹐爲異於諸儒之談耳。然臣旣以此荷薄譴﹐而諸臣必欲搜其瑕疵﹐摘其細垢﹐張大窮詰之﹐以至於雜比條例而後已﹐非逢陛下仁聖憂勤﹐釋錢龍錫﹑易應昌等於獄中﹐則臣之發盎盎﹑睹白日已爲遠矣。臣少讀書﹐不知物事。比讀邸報﹐知邊疆之有逆案﹐科場之有情節﹐兩事推敲﹐必終年不已。臣不幸兩蹈其機﹐實臣之命。然臣自矢﹐不以此墜其所學。使臣避禍害而變所學﹐卽可掇通顯﹐亦終無以報陛下。使臣變所學而掇通顯﹐卽可立勳名﹐亦無以對天下後世。臣前爲編修僅踰年﹐注籍纂史已十餘月﹐侍經筵僅一日﹐忤璫而去。今爲中允僅一宿﹐狂言自廢﹐履歷淺鮮﹐不敢冒乞特恩。惟臣赤貧﹐攜家七千里﹐旅食已盡﹐早歸一月﹐免荷負﹐得完骸骨﹐近父母丘墓。臣扶病艸疏奏聞。

——以上見原書卷一。

﹟放門陳事疏﹝崇禎五年二月﹞

原任右春坊右中允聽降調今患病臣黃道周謹奏爲遵例請旨放行事﹕本月十二日臣病﹐接邸報﹐見吏部覆臣患病疏﹐奉聖旨﹕是。臣力疾中庭﹐叩頭謝恩﹐卽當束裝攜妻孥行矣。憶臣自庚午正月聞敵薄都城﹐攜家萬里﹐間關北上﹔今又正月﹐聞寇迫東省﹐攜家萬里﹐間關南旋。往還冒難﹐首尾三年﹐在朝班不上三十日﹐食俸米四石五斗。罪過山積﹐幸余骸骨﹐無可復言。然臣觀志行之士﹐如郭泰﹑馬周﹐並皆不過四十八﹐臣行及之矣。恐一旦溘然無一語可報陛下者﹐幸及臣殘喘﹐冒昧吐之。

臣自少學易﹐以天道爲準﹐以詩﹑春秋推其運候﹐上下載籍二千四百年﹐考其治亂﹐百不失一。臣所學本於周孔﹐無一毫穿鑿。其法以春秋元年己未爲始﹐加五十有五﹐得周幽王甲子。其明年十月辛卯朔日食。以是上下中分二千一百六十年﹐內損十四﹐得洪武元年戊申﹐爲大明資始。戊申距今二百六十四年﹐以干屯需師別之三卦五爻﹐丁卯大雪入師之上六﹐是陛下禦極之元年﹐正當師上六。其辭曰﹕『大君有命﹐開國承家﹐小人勿用』。自有易辭告誡人事﹐未有深切明著若此者也。凡易一卦直六十七年一百五日﹐一爻直十一年七十七日有奇﹐今歷十分之四矣。陛下恭默﹐深明天道。嘗寤寐以思賢才﹐而賢才卒不可遽得﹔懲毖以絕小人﹐而小人卒不可遽絕。方陛下開承之始﹐外淸逆黨﹐內掃權璫﹐天下翕然想望泰平。曾未四年﹐而士庶離心﹐寇攘四起﹐天下騷然﹐不復樂生。𨿽深識遠慮之士﹐豈虞變動至此乎﹖臣觀陛下開承﹐應大君之實﹐而小人柄用﹐懷干命之心。在陛下以大君之哲﹐可制小人而有餘﹔在小人以干命之才﹐可中大君所不覺。自臣入都來﹐所見諸大臣﹐舉無遠猷﹐動成苛細。治朝著者以督責爲要談﹐治邊疆者以姑息爲上策。序仁義道徳﹐則以爲不經。談刀筆簿書﹐則以爲知務。片言可折﹐則藤葛終年﹔一語相違﹐則株連四起。使陛下長駕遠馭之意﹐積漸而入科條之中。臣子悃愊靖獻之思﹐抑鬱而消文网之內。迹其所爲﹐旣不足服小人之心﹔度其末流﹐終必承小人之敗。支吾輾轉﹐苟據目前。瑕釁旣成﹐則誕欺立見。卽如經歲﹐�去遵永已七﹑八月﹐而敍收復者以爲千古奇功。又如近者﹐賊破山東已六﹑七縣﹐而護叛帥者以爲不犯秋毫。卽此二事﹐而遠邇情形槪可見矣。凡外廷諸臣所敢於欺誑陛下者﹐必不在於拘攣守文之士﹐在於權力謬巧之人。內廷諸臣所敢於欺誑陛下者﹐必不在於錐刀泉布之微﹐在於阿柄神叢之大。惟陛下超然省覽﹐思地中有水之象﹐知民情之所繇通﹔體剛中而應三文﹐知師功之所繇立。因以旁稽載籍﹐自漢唐以來﹐所用在師中而致治者幾何人﹖用在師中而致亂者幾何人﹖因以仰質聖賢﹐自孔孟所稱對君子而砭小人者幾何事﹖就小人而砭小人者幾何事﹖自古迄今﹐決無吹毛數睫可成遠大之猷﹐斂怨樹威可奏雍熙之業者。臣至愚劣﹐自抱病已前﹐每云﹕東江遼人﹐不蚤料理﹐必成極亂。又云﹔帷幄諸臣﹐不懃遠略﹐必有近憂。今島眾垂亂﹐山左傾危﹐扼吭拊背﹐已墜��之機﹔疑撫疑剿﹐猶循秦晉之智。經月上下﹐求一撫臣幾不可得。盈庭四顧﹐無一成謀。臣思曹濮愚民﹐可以靜鎭﹔通泰鹽徒﹐必不可不收。津保近防﹐可以酌往﹔淮濟聲援﹐必不可不聯。以靜厝濟西之民﹐則易動之方可定﹔以動鼓兗東之眾﹐則震鄰之力易專。移潁上之鎭出於徐州﹐則宿遷之上流可斷﹔簡薊密之師益於寧錦﹐則��之西擊可支。急理島上之民而不藉其援﹐則島上登萊之勢分﹔還塞膠萊之險而速致其師﹐則靑州揚兗之情合。詳此數者﹐一意撲滅﹐立限數月﹐可省數年之功。如復遷延﹐撫剿不決﹐嚨喉之間﹐不容有河曲之事矣。凡小人見事﹐智恆短於事前﹐言恆長於事後。不救淩城﹐而謂淩城之必不可築﹔不理島民﹐而謂島民之必不可用。兵憤於久頓﹐則謂亂生於有兵﹔餉糜於漏卮﹐則謂功消於無餉。亂視熒聽﹐以至極懷不可復挽。臣觀今日道化未宏﹐用師之毒勢不可已。昔有夏胤徵﹐仲尼所錄﹐向戍去兵﹐丘明非之。今陛下之意在於幹城腹心﹐羣臣之圖在於偸安避患﹐上下相畸﹐不遂於成。臣愚﹐以謂正功之道在乎定命﹐亂邦之誡止乎小人。小人用﹐卽無戎狄亦足以致亂﹔小人不用﹐卽有干戈亦足以致理。從古有釀亂致亂之人﹐必無有討亂致亂之事。隋﹑梁﹑晉﹑宋事不足稱﹐殷武﹑周宣功在自立。臣又閱舊史﹐正徳七年﹐歲在壬申﹐劉﹑趙諸賊﹐唱亂霸州﹐浸淫四省。於時邊陲無事﹐樞揆協心﹐小醜猖狂﹐徒自覆沒。以周易推之﹐在需之井﹐利用恆無咎。今彊寇剝膚﹐我龜不告﹐絮花一落﹐轉盼髙秋。陛下及今廷勵羣臣﹐面諮羣策﹐發揚鼓舞﹐猶恐不足以起天下之材﹐致天下之用﹔而聞警以來﹐未嘗召對﹐災下朝房﹐不復修省﹐遂使素服負帶之虛文﹐亦成日消月靡之實事。臣恐有師中小人﹑漫言干命﹑以養亂墜功者。小人之言售﹐則大君之柄失﹔大君之柄失﹐則丈人長子皆無以正其律矣。易曰﹕『大君有命﹐以正功也﹔小人勿用﹐必亂邦也』。功得其正﹐則𨿽亂必治﹔功失其正﹐則𨿽治必亂。況無報功之心徒懷不正之意﹐亂何以除﹖治何以立﹖國家養士二百七十年﹐材官蹶張﹐皆荷異數﹐左右投之﹐心力相資﹐何所不可。而一切消磨﹐久靡成頑﹐敵至而不憂﹐災至而不懼﹐恐非大君所命開國承家之意也。凡人主之學﹐一以天道爲師﹐則萬物之情可照。人主斷事﹐一以聖賢爲法﹐則天下之材具服。自二年以來﹐以察去蔽而蔽愈多﹐以刑樹威而威愈殫﹐是亦反申商以歸周孔﹐捐苛細而振紘綱之秋也。惟陛下超然深思易象陰陽當否之際﹐何者謂之丈人﹖何者謂之弟子﹖何者謂之長子﹖何者謂之小人﹖用之而亂朝著則去之﹐勿以朝著爲嘗。用之而亂邊疆則去之﹐勿以邊疆爲戲。因以定命正功﹐安內攘外﹐不過數年﹐而三錫之勳可成﹐無疆之休畢至矣。臣考自丁卯大雪﹐至戊寅春分﹐凡十一年七十七日﹐皆在師上六﹐勿用之防﹐誠不可已。書曰﹕『無疆惟休﹐亦無疆惟卹』。臣膏盲已久﹐痼疾又新﹐不能冒矢石以報陛下﹐又不忍溘然終閉一室而死﹐誠不自卹﹐吐此一言﹐卽瞑目無愧﹐非敢穿鑿傳會﹐以瀆聖明﹐爲天下萬世之所譏笑。臣病久﹐援筆气絕﹐乞陛下念臣垂往之言﹐並乞遵例著該門放行。臣不勝感激之至﹗

﹟放門回奏疏

原任右春坊右中允聽降調今患病臣黃道周謹奏爲遵旨明切具奏事﹕臣以本月二十四日具疏放門﹐二十七日奉聖旨﹕『著該門放行。本內葛藤株連﹐所指何事﹖收鹽徒等項﹐立限數月﹐作何料理﹖目今師中堪用的知有何人﹖通著黃道周明切奏來』﹗臣捧讀感泣﹐不圖今日陛下猶念臣之言。臣思天下明切之言﹐隨試輒放者﹐莫若用君子﹑去小人。使用君子﹑去小人而猶不效﹐則無貴明切者矣。臣生愚迂﹐不能爲明切之論。然觀邇年以來﹐諸臣所目營心計﹐無一實爲朝廷者。其用人行事﹐不過曰推求報復而已。自庚午春月以來﹐盛談邊疆﹐實非爲陛下之邊疆﹐不過爲逆黨而翻邊疆﹐使諸芟鋤逆黨者無端而陷邊疆之內。至於邊疆之要塞利害﹐進退趣捨﹐實無一言及之。自辛未春月而後﹐盛言科場﹐實非爲陛下之科場﹐不過爲仇隙而翻科場﹐使諸素無仇隙者無端而陷科場之內。至於科場之源流淸濁﹐屈折難易﹐實無一言及之。止此兩阱葛藤株連其緒餘﹐以爲參罰催科比較物件﹐毛末騰沸而本領具廢。此宋人不過一看詳條例之司﹐而諸臣倚之當匡襄之務。臣觀古之聖賢﹐其所經營不過兩事﹔曰外攘��﹐曰內迸小人。��不共﹐則大臣一心以憂��﹔小人不退﹐則大臣一心以憂小人。今獨以此二憂遺之陛下﹐而大臣夷然自處於催科比較之末。用事而事失﹐則曰事不可爲﹕用人而人失﹐則曰人不足用。夫行事用人﹐此密勿之威柄﹐宜定於陛下之衷﹐研於大臣之慮﹐不宜使疏逖糞土者談之。疏逖糞土談密勿之事﹐必從禍身﹐爲天下所笑。然而臣固迂愚﹐臣所欲收鹽徒防徐口﹑實津保﹑聯淮濟﹑輯島民﹑厚寧錦﹑靜濟西之眾﹑動兗東之師者﹐臣非謂登州島民能翔千里溯汶濟而上也。臣觀登州地形﹐陡出海外﹐舟師四遊﹐與風南北。自石鎭而北﹐東風稍南﹐舟出沙門者可趣灤河﹐遞西至於直沽。自艾山而南﹐東風稍北﹐舟入過沙者可趣海舟﹐遞南至於淮口。上下四﹑五百里﹐信宿可至。今賊已破黃縣﹐徵糧福山裝理舟艦﹐此其勢非安坐者。又今二月﹐東風已發﹐島�倭寇﹐處處可勾。使諸賊爲��用﹐勢必未肯﹔然借��之勢﹐上下分馳﹐舟楫車騎﹐聲息相資﹐則邊疆之事去矣。臣計登州諸縣﹐彊半斥鹵﹐糧可資主﹐不足資客。收島眾則其食不支﹐不收島眾則其巢穴不固﹐勢必重兵自守﹐分黨四掠﹐西疑靑兗之防﹐南掠徐淮之道。自膠萊以西﹐崎嶇川壑間數百里﹐臣不懼靑州礦徒能越膠河以應亂卒﹐誠懼淮上鹽徒能呼蒙羽以應舟師。如萊靑重兵不急搏賊﹐則通泰淮海自成鄰壑。今度於淮上造船﹐必百日乃備﹔往還文移﹐又當百日。但命淮撫便宜募商﹐計直散引﹐收合鹽徒﹐練爲一軍﹐不俟訓討﹐自成勁卒。得戰艦數十艘﹐可以上搗登賊北出之虛﹐下收江淮防漕之實﹐內銷桀鷔之心﹐外翦梟獍之勢。加使數月以後﹐島師麇至﹐索食江淮﹐��西窺﹐分防灤永﹐急而圖南﹐難爲力矣。今度諸島未與賊合﹐兵食尙脆﹐不能西斷膠水﹐雄據一州。使靑萊東兗二十餘縣褰裳奮衽﹐六﹑七萬人晨夕可得﹐立限數月﹐焚舟破釜﹐猶可撲滅。更一﹑兩月﹐𨿽有重師﹐徒資縱壑。俟其揚去﹐沿海上下﹐在在堪慮。今必江淮有兵而後賊無退舍﹐令其船擄無用而後此汛易防。如使津保之間徵召或虛﹐則鹽滄之民匆皇易動。萬一登賊舉帆北出﹐寧錦一帶八﹑九空城付一巡撫﹐島民�丁在在可應﹐遵薊督臣鞭長難及﹐此爲猛獸投其空餌也。且此賊前來﹐狎知虛實﹐不救淩河﹐必有汛淩河之心﹐不護關門﹐必有經關門之意。盛夏南風﹐髙秋�馬﹐�賊若合﹐則我勢自分。臣非謂登島亂卒能尋故道﹐捨汶濟別出津通之間也。凡車騎之用在東北﹐舟楫之用在東南﹐關島上下﹐挾其兩長﹐則中國之枝窮於雙短。是臣所欲立限數月﹐責靑萊之眾滅登黃之賊者也。

自昔亂賊縱橫﹑不兩月破賊者﹐獨貝州王則耳。然其時猶遣一相臣﹑副一宣撫﹐然後收六十日之功。今登賊之勢大於王則﹐諸臣之智短於明鎬﹐而欲以夷猶剿撫﹐徐觀其敗﹐臣見其難矣。天下之大﹐何患無材﹖陛下誠奮然振勵﹐畢諸策力﹐中外相資﹐以廟算成之﹐何材不奮﹖臣素不交遊﹐於中外人材﹐實未周知。然以臣所學載籍睹記﹕直亮剛方﹐必爲君子﹐脂韋荏苒﹐必爲小人﹔仁閔寬宏﹐必爲君子﹐鴆鷙狡險﹐必爲小人﹔樂善聞過﹐必爲君子﹐好讒悅佞﹐必爲小人﹔難進易退﹐必爲君子﹐競榮圖寵﹐必爲小人﹔非道不繇﹐必爲君子﹐他途借進﹐必爲小人。持此五者﹐衡量天下﹐十不失一。宋儒有言﹕『邊帥之材卽不可得﹐當於縉紳廉幹有識中求之』。又云﹕『直言敢諫之士﹐卽仗節死義之臣』。人臣至死義﹐已無足觀﹐何況偸生﹐遂成��之事﹗臣觀萬曆末年﹐林下諸臣如鄒元標﹑趙南星等二十餘人﹐廢棄二十年﹐釀成門戶之禍。今又無故取諸縉紳﹐稍有意識者舉网投阱﹐卽緩急何所得半士之資﹖凡絕餌而去者必非鱛魚﹐戀機而來者必非駿馬。以利祿養士﹐則所豢者必市利之臣﹔以箠楚驅人﹐則就驅者必駑駘之骨。今諸臣之才具心術﹐陛下備知之矣。知其爲小人﹐而又以小人驕之﹐則小人之焰益張。知其爲君子﹐而又以小人參之﹐則君子之功不立。詩曰﹕『彼疏斯稗﹐胡不自替﹖維今之人﹐不尙有舊』。天下總此人材﹐不在廊序﹐必在林藪。臣所常知識者﹐有和州馬如蛟﹑公安毛羽健﹑聞喜任贊化﹐皆倜儻有气骨﹐則皆蒙譴去矣。所習聞者﹐靑澗惠世揚﹑吉水李邦華﹐百鏈余剛﹐名滿天下﹐臣又未嘗領其丰采﹔鄢陵梁廷棟﹐膽決機警﹐年力方新﹐自當需爲異日之用。其在仕籍者﹐有新建徐良彥爲南大理卿﹐豫章曾櫻爲福建參政﹐金華朱大典爲天津兵備﹑紹興陸夢龍爲藩司起復﹐武進鄒嘉生爲陜西參藩﹐皆卓犖駿偉﹐使當一面﹐必有可觀。凡天下人材﹐視於君相﹔事業成就﹐視於廟謨。今帷幄之上未有定謀﹐閫外諸臣徒循故習﹐師久而逃﹐逃久而叛﹐勢有必趨﹐非法所禁。陛下必欲振作人材﹐當惇尙風節﹐表章仁義﹐勿使猥瑣小人挫辱文章廉隅之士。昔太祖品騭人材﹐以執古而不知變者爲最下品﹐蓋指諸庸碌學究而已﹐非謂崇尙聖賢規模先正之士也。今風俗久頹﹐惡直醜正﹐人材飾貌﹐亦不易知。易之初泰曰﹕『拔茅連茹﹐其初否』﹔亦曰拔茅連茹﹐其辧之於初者同﹐其辧之於終者異。人事不齊﹐而否泰變象﹐是臣所欲陛下詳審定於師中者也。昔蘇軾臨行﹐欲陛辭不得﹐乃上書言『極泰之世﹐小民皆得上通﹐極否之世﹐近世不能自達』。臣今值堯舜之朝﹐𨿽乞枯骸﹐猶荷明問﹐臣死且不朽。至於愚迂不能明切﹐如好醜定於肌膚﹐不可復易。謹昧死具奏﹐惟陛下少垂察焉﹗

﹟擬論楊嗣昌不居兩喪疏﹝崇禎十年閏四月﹞

右春坊右中允兼翰林院編修臣黃道周謹奏爲空言無補﹑不得不言﹑報效殊難﹑不敢不報﹑自揣迂愚﹑再祈賜玦﹑以扶名教﹑以醒人心事﹕臣生值明時﹐事明主﹐勉彊自奮﹐屢蒙寬宥。凡以疏昧之故﹐應死不死﹐應黜不黜﹐曲被生全者再四矣。臣無言責﹐又非好言者。然有一事﹐臣不言則終無言者。且以亢旱修省﹐陛下誘臣以言。臣今日不言﹐異日言之﹐必悔晚無及。是以不卹禍患﹐再矢敬愼﹐冒昧言之。如大司馬楊嗣昌奪情秉樞﹑條議溢地均輸事是也。臣孤陋闃守﹐閱邸報常後時﹐不知其條議何狀。然觀古格士匡時致主者﹐皆有根節﹐纖毫不爽﹐然後能濟大艱﹑勝大任﹐爲天地神明之所鑑格。方土木時﹐北塞多虞﹐先臣於謙﹑羅亨信實始奪情﹐克詰戎兵。嗣後邊臣間循故事﹐然皆鑿凶門﹐出閫外﹐本末鉤連﹐勢非獲已。迨神祖時﹐大婚未舉﹐俺答初附﹐張居正僅奪數月之情﹐以觀典禮﹐至使天下交譏﹐名實俱喪﹐神祖終薄其人﹐身死乃錄。今天下賢才尙多﹐人心未泯﹐獨以積媮之餘﹐委轡莫馭﹐是非易淆﹐賞罰不效﹐每有艱鉅﹐彼此推卸﹐以致盜賊縱橫﹐下苦百姓﹐上煩明主。令有二﹑三大臣洞悉本計﹐內修禮樂﹐外明徵伐﹐收人心﹐鼓士气﹐制節謹度﹐以持其後﹐成康之治﹐猶或可致也。而幸幸功名者﹐乘間斗捷﹐以禮義廉恥皆不足以爲治。使禮義廉恥果不足爲治﹐則伊呂周孔廢於前世矣。臣觀陛下法古惇庸﹐深明本治﹐以崔呈秀之奪情據位﹐而首膏蕭斧﹐卽袁崇煥之奪情閫外﹐而亦不免誅夷﹐是陛下之明察﹐與天地神祗之鑑觀昭著如此也。古之聖人以爲忠信可學﹐至孝難盡﹐故以廉恥相勸﹐不以要道律人。然如魏闕之下﹐司馬之堂﹐政教所出﹐何可紊也﹖臣素頑鈍﹐不能多識﹐然記先臣翁萬達以奪情至部﹐降左司馬﹐不踰年罷歸﹔楊博以嘉靖丙寅丁憂﹐戊辰復起總督﹐且禫矣﹐猶蹙然恐以衰墨蒞事﹐爲戎�所笑。今樞臣新居兩喪﹐不在疆場﹐偃自擬於楊﹑張之間。天下卽無才﹐何遂唐突至此乎﹖陛下以至徳化人﹐防維犯亂﹐間有磊犖之士﹐偶生細故﹐如陳壽之丸藥﹑阮孚之追婢﹐皆幽擯不敢別白﹐柰何使欒欒負棘者坐弄王鈇﹑磨厲天下耶﹖天下𨿽大﹐其噏呼在一人之心气。陛下之心敬則天下皆敬﹐靜則天下皆靜﹔陛下之气和則天下皆和﹐平則天下皆平﹔𨿽有九六災眚﹑水旱盜賊﹐可以力行善政﹐付一﹑二賢達匡襄消滅之。陛下執要運仁﹐力行於上﹐豈必使四海精神盡頓於兵餉之下乎﹖

臣聞樞臣條上兵餉爲溢地均輸之說﹐派兵十二萬﹐餉二百八十萬﹐欲俟兵齊餉齊﹐始展區畫。天下望樞臣如旱望雨﹐望滅賊如水滅火﹐必俟兵齊餉齊﹐誰則不能﹖且是溢地所出﹐其能幾何﹖加派之後復有均輸﹐敲撲之餘間有那借﹐勢必數年不齊﹐則是樞臣不欲滅此朝食也。凡賊之所以不滅﹐爲不得要領﹐屢撫屢縱﹐將驕於上﹐卒翫於下﹐委蛇遷延﹐時譁時起﹐以兵單餉絀爲詞耳﹐非果嘗試挫弱不復也。往歲秦中措兵十二萬﹐餉百二十萬﹐展限數月﹐然卒不效者﹐任事之臣少﹐推卸之謀多﹐乍撫乍剿﹐兩無所就也。誠使當時賞罰甚明﹐要害甚得﹐前後遮伏﹐審勢逆折之﹐潼關之外可以不驚。而諸臣動稱地廣徑多﹐厄塞易漏﹐非用眾不可﹐故諸臣皆自救敗﹐非爲功於陛下者也。又去歲�迫三輔﹐匆卒召東南兵每省數千﹐行糧安家各費十餘萬﹐行不踰閾而一紙罷之。令其時道將決計踰江﹐分路豫楚﹐合諸士兵邀擊逸賊﹐𨿽萬數千﹐有十餘萬之勢。夫以帝王行師於中原之內﹐州縣比櫛﹐龍蛇起陸﹐而云必王翦﹑白起銜尾於道者﹐此大無算近於風浪也。今豫楚江淮因壘已久﹐三省赤籍少不下十萬﹐饋餉數年﹐主客正支﹐宜有定數。又島餉新撤﹐江廣之運可省三﹑四十萬石﹐登萊儉險促節之地﹐不宜久宿大師。但使分島並楚﹐以靖中原﹐練要握奇以綏東土﹐取遼餉之緒餘﹐綻秦豫之單虛﹐挹彼注玆﹐猶所謂天下之全救天下之全也﹐安在其爲半乎﹖臣觀古今三代之季﹐皆有繁徵﹐搖動人土﹐卒用不靖。我朝二百七十年累洽重熙﹐𨿽有寇攘洊驚﹐而天下晏如者﹐以士民跕足尙有餘地﹐饒乏相依。它如間架﹑陌除﹑榷酤﹑度牒﹑貿鬻之類﹐縉紳恥談﹐以至銅鐵銀冶無甚巨害﹐君子猶引義爭之﹔是以相維安於磐石也。信如溢地均輸之說行於江南﹐刁民猾胥搤腕語難﹐闤闠相煽﹐鋌險逃虛﹐又寧可靖乎﹖且爲權計﹐以辧一年﹐一年之外﹐大兵未練﹐大賦未集﹐大勳未就﹐大難未殄﹐水旱間出﹐艸木變更﹐眄眄之眾﹐何所消之﹖反裘負薪﹐荷刃向內﹐備見於此矣。夫以七百萬之新餉盡爲關協﹐以八﹑九載之威神殫於內操﹐權於其間﹐猶未有一二日之間暇﹐十數萬之贏餘﹐以需應不時﹐補苴罅漏﹐而欲借一年之計﹐使蒼生破釜以應﹐寄炊中澤﹐長嗷而觀布网﹐臣𨿽至愚﹐知其未可也。今四方亢旱﹐支河枯龜﹐永平之間﹐骨肉相噉﹐瀛海孔道﹐摽掠成羣﹐區區江南﹐民力已竭。陛下必欲以滅賊﹐兵不必多﹐餉不必倍﹐但選諸直言敢諫之臣及諸膽識彊敏者﹐持繡斧﹐監諸道軍﹐因糧於省﹐因兵於郡﹐因將於士﹐因賞於賊﹐間選十數制科﹐開兵衝敵﹐州縣令其自舉能者授之﹐賊平一年卽報雄職﹐天下翕然思奮其長﹐寇攘姦宄﹐聞風拊心﹐何必撐蒼生之骨以禦虓虎乎﹖至於災旱之故﹐積於驕陽﹐憤盈不交﹐坎離失治。臣見比年賢人在野﹐憂鬱殊多﹔如詹爾選﹐吳執禦﹑金光宸等﹐皆慷慨特達﹐不憚批鱗﹐分其餘才﹐可以料虎﹐而長滯巖穴﹐亦乖和气。又邇聞內操不間冬夏﹐上混雷霆﹐下竦社土。方今熒惑與日同行﹐會於鶉首﹐三辰皆火﹐火政不修﹐則蘊隆不退。陛下誠當淸獄之時﹐沛然肆眚﹐起廢籍﹐停內操﹐以蓄陽光﹐以養陰節。火政旣淸﹐則雨澤必降。人心不郁﹐則協气旁流﹐是卽解澤之良方﹐玄感之邃理也。陛下旣以言督諸臣﹐想諸臣必有言及此者。維是禮義廉恥﹐百世之云雷﹐非直一時之膏雨。天下悠悠﹐習爲細故﹐生心害事﹐變非一端。卽如溢地均輸﹐便有熙寧﹑元丰均田﹑手實之禍。臣知之不言﹐言之不盡﹐異日言之﹐𨿽悔無及。臣爲此疏﹐已經十日﹐六﹑七焚艸﹐然終不敢自欺以欺陛下。誠以提醒人心﹐扶植名教﹐亦是詞林職業。幸逢聖主懇惻求言﹐不敢括囊以沽安貞之譽﹐卽以是賈禍﹐臣亦有幾微報稱﹐槁死無悔。爲此奏聞。

﹟愼喜怒以回天疏﹝崇禎十年六月﹞

右春坊右中允兼翰林院編修臣黃道周謹奏爲賜環已久﹑圖報無從﹑昧心不可事君﹑建言又非得已﹑自揣此生無以報國﹑甘從顯黜﹑以謝素餐事﹕臣坐狂瞽﹐自廢五年﹐不圖殊恩﹐又逢再造。去歲秋盡﹐驚聞�警﹐匍甸入都﹐萬里載途﹐經冬始到。自謂七尺殘軀﹐已非臣有﹐頂踵可效﹐不敢自存。然自元正見朝以來﹐依阿淟涊﹐遂歷春夏。出無一語可報聖明﹐入無一言可對衾影。還顧往年自請使鮮﹑經理東江之事﹐俱成囈夢﹐淒然淚下。緬觀自古忠盡之臣﹐竭力致身﹐有懷必盡﹐未有自欺其心以欺其君﹑頑鈍不肖如臣今日者。臣自度血气已衰﹐學問不進﹐剎疚威惕﹐事事創心﹐怔忡之餘﹐遂成痼疾。正擬呼吁乞身﹐自投溝壑﹐而雨澤未降﹐云漢其勤。方陛下宵旰殷憂之時﹐羣臣修省惕厲之日﹐臣無知﹐安敢自絕﹖然觀邊圉洊驚﹐寇攘式內﹐廉恥道衰﹐人心盡喪﹐非有獨立不愳﹑有霣無貳之臣﹐必無以酒發肅心﹐湔除暮气。而諸臣過自懲艾﹐苟免朝夕﹐無敢爲陛下昌明其說者。勿論其他﹐卽如近者中外齋宿﹐爲百姓拜命﹐冀一沛澤﹐以成麥秋﹐卽釋滯囚﹐斷庶獄﹐繪監門之圖﹐徇烹桑之請﹐猶未足以上葉玄載﹐下慰蒼生﹐而五日之內系兩尙書﹐衿紳咋愕﹐道路嗚邑﹐未聞有一臣敬申一疏者﹐又安望其勘亂除凶﹑蠲冤解网﹑贊浩蕩之恩﹑成霖雨之業乎﹖以陛下寬仁﹐優容言路﹐猶且如此﹐蓋自三百載﹑十三宗以來﹐未有士气不揚﹑隨風茅靡至於今日者矣。臣觀天下災祥系人主之喜怒﹐人主喜怒系天下之安危。古之聖人﹐喜气行於臣鄰﹐則臣鄰興作﹔怒气行於邊鄙﹐則邊鄙廓淸。詩曰﹕『君子如祉﹐亂庶遄已﹔君子如怒﹐亂庶遄沮』。君子之喜怒皆以撥亂﹐故爭於其大﹐不爭於其細。今大猶不爭﹐細故是競。朝無一可喜之臣﹐則臣無一可喜之事﹔邊無一敢怒之气﹐則亂終無一遄沮之日。威順反施﹐貴賤倒治﹐是以姦昏互熾﹐叛逆蜂起﹐四方潰決﹐漸不可收﹐亢陽之極﹐至爲旱災。而大小臣工猶結舌不語﹐使陛下焦勞於上﹐百姓展轉於下﹐而諸臣括囊其間﹐稍有人心﹐宜不至此也。臣非言官﹐默不違道﹐然受特恩﹐起自艸莽﹐𨿽不以言自居﹐天下猶以言責臣。近有韓愈陽城之嘲﹐遠有孟軻蚳之諷﹐自顧惕然﹐無以自容。其一﹑二髙識之土﹐猶以臣前者開政府諉卸之端﹐後者堅詞林緘默之路﹐負恩藏拙﹐遠媿古人。臣何知言﹐知有臣之心而已。臣自欺其心﹐則何以事陛下﹖惟立賜罷黜﹐以激素餐之恥﹐以發感恩之衷﹐以垂有懷不盡之戒。臣擊壞荷榮﹐沒齒無怨。

﹟求言省刑疏﹝崇禎十年六月﹞

右春坊右中允兼翰林院編修臣黃道周謹奏爲萬里孤臣危病隻身報效旣難﹐稱職不易﹐拊心多慚﹑仰祈一去事﹕臣冒昧不知進止﹐於前月二十八日具奏乞休﹐奉聖旨﹕『詞臣職業﹐最爲難副。勿欺所宜自矢﹐建白不在空言。黃道周以淸望起用﹐正當深念時艱﹐矢圖報稱。至朝廷每有處分﹐原系臣子欺蒙自取。若不悉其事情本末﹐槪從感憤﹐循名似美﹐責實何居』﹗臣不勝感激。自計此生應死不死﹐應黜不黜﹐曲荷生全者再四矣。旁皇彌月﹐欲求一靖獻不可得﹐凡懷疏欲上中止者三﹐非獨謂言非其職﹐亦深知建言之難也。鬱鬱昏病﹐沈眩二十餘日。時科臣陳昌文與臣同病﹐竟死﹐令臣當日死﹐則亦死矣﹐縱有忠言﹐誰爲白者﹖臣迂蒙寡特﹐於中外大計無所復知﹐所懇懇欲以空言明報者﹐誠以天下神器﹐爲之有道﹐簿書刀筆非所繩削天下之具也。古之聖人﹐設爲禮樂以治方內﹐設爲徵伐以治方外。禮樂不足以治其內﹐始有縲紲纓氂纏於君子。徵伐不足以治其外﹐始有揭竿裂帛縱於小人。周宣王中主耳﹐自文王至於宣王亦二百六十年而後中興。宣王感旱魃而修行﹐是爲云漢之詩。其詩曰﹕『王曰何辜』。今之人言宣王側身閔下之至也。感玁狁蠻荊而修政﹐是爲六月江漢之詩。其詩曰﹕『王猷允塞﹐王心載寧』。言宣王憂思謀略之遠也。宣王內以至仁憂其臣庶﹐外以至明至武奠其封疆﹐是以吉甫﹑召虎之倫﹐皆以儒生躬贊大業﹐享有太平者四十六年。今陛下則皆見之行事矣。而天下大勢未可頓回﹐人心未可頓收﹐寇攘未可頓服﹐所當深惟其道講求其故﹐考證詩書以鞏其後。齷齪瑣人﹐安足共圖大計乎﹖古之聖人﹐愛人以立體﹐知人以致用。其所知者不過數人﹐其所愛者及億萬人。知之道無它﹐亦曰能愛人安民而已。共工﹑伯鯀﹐身亮天工﹐使水土不治﹐人民不安﹐𨿽神明之冑﹐不保幽羽之戮。今陛下寬仁宏宥﹐蓋有身任重寄七八載罔效﹑尙擁權籍自若者。夫以風動之時﹐人心淳固﹐龍蛇作孽﹐不足以亂天下﹐故寬假以九載之績。今生民塗炭﹐朝不及夕﹐一夫晨呼﹐百臂齊奔﹐而東西悠息若此﹐是有道仁人所倚席而廢箸也。臣觀陛下每值天誡﹐輒避殿省躬﹐率先羣下﹐此自古聖主所未嘗有。而股肱心膂竟未有得當以報陛下。間有陰陽災眚兵戈之害﹐則率云是郡邑無狀所致。郡邑州縣猶之坌土﹐所應不過百數十里之內﹐何足以廣召祲氛﹖漢蕭望之以禦史大夫欲應天變﹐上猶薄之﹐何況州縣承流象指者﹖凡天下風化轉移﹐陰陽若否﹐皆視當寧之心气。當寧之心敬則天下皆敬﹐靜則天下皆靜﹔當寧之气和則天下皆和﹐平則天下皆平﹔當寧之心气旣以敬靜和平﹐而天下猶有不敬靜和平者﹐則二﹑三元老當刻責自厲﹐柰何使艸土臣庶市其怒色乎﹖積漸以來﹐國無是非﹐人無杜直﹐郡邑長官苟且了事﹐誠可憤痛﹐然其視聽一系於上。上急催科則下急賄賂﹐上樂鍥核則下樂巉險﹐上喜告訐則下喜無賴。今天下巉險﹑無賴之徒羣聚京師﹐鳥聲獸聲白晝相呼﹐縉紳俛首屏息以伺動定﹐皆曰是有由來。孤危之臣重足而立﹐幸逢陛下好生﹐下詔求言﹐省刑淸獄﹐如淸執學臣俾復原官﹐中外鼓動﹐此輩稍稍斂戢。然方求言而建言者輒斥﹐方淸獄而下獄者旋聞。臣思自古政治之道﹐惟此二端。淸獄之端出於惻隱﹐惻隱爲仁﹐引而充之﹐仁一人卽可仁天下。小民𨿽有納溝之痛﹐縉紳詎多雉離之嗟﹖求言之端出於是非﹐是非爲智﹐引而充之﹐知一事卽可知萬事。君子詎有畸偏之談﹐小人豈有虛公之論﹖今陛下仁智端竟甚明﹐而大臣引伸擴充不力。昔太祖在干戈控攘之中﹐尙日與劉﹑宋﹑章﹑葉講仁義﹐究道徳﹐以爲戰勝之術。今公卿卽多暇﹐而��東�﹐流寇西沸﹐江淮之間﹐不合如礪。𨿽張仲﹑山甫處此﹐未遑捨六月而歌淸風﹐柰何與市井細民﹐申勃谿之談﹑修睚眥之報乎﹖臣自少迄今五十年﹐孤蹤塞兌﹐不言人過﹔然私誦聖賢之言﹐以爲淸忠易許﹐仁孝難知﹐故有至道以責至人﹐忠恕以恕僚友。陛下慈孝卽風動海宇﹐豈必令二十年前閭巷養驕﹐無觸乳之犢﹖陛下惇睦卽雍孚上下﹐豈必令二十年前縉紳衿棘﹐無傾軋之嫌﹖且以時事如此﹐人心如此﹐輔臣𨿽甚賢甚良﹑甚淸甚疆﹐寧保天下四海無一蹴芻齒馬之事﹖目下伏暑將䢐﹐凜秋且至﹐最要者在安慶厲師﹐措餉立限﹐務掃英霍襄鄧之賊﹐勿以若撫若剿諉之道謀。最急者在寧錦訓練六師三軍﹐豫爲截伏搗堅之策﹐勿以若棄若存﹐復成瓦注。最便者在因士气方朝﹐開兵衝州縣﹐另爲選舉﹐但約賊平許以雄職﹐勿以掣簽分地﹐長其幸心。最切者在起廢籍批鱗彊項之臣﹐使爲秦豫襄廬諸道監軍﹐但約賊平授之節鉞﹐勿以別戶分畦﹐銷其壯志。又最不可緩者﹐應詔直言之臣﹐被訐無証之士﹐悉以一面解其煩冤。行此五事﹐使天下淒風苦雨盡爲祥雲﹐寸短尺長畢成大慮﹐諸臣之詬誶可以不解自融﹐朝延之刑威可以漸措不用﹐然後以上歌采薇﹐下誦天保﹐講律度﹐明禮樂﹐與周宣﹑殷武媲美無窮。臣𨿽長往﹐沒齒無怨。又臣自未病前﹐觀五月朔夕熒惑與日同在鶉首參火之分﹐三辰皆火也。又以朔夕合伏﹐宜修平火政﹐稍節威光﹐使火不爲厲。明春熒惑在於大火﹐徘徊氐房心尾之墟﹐宜愼火器﹐逖毖戎務。漢臣蓋勳曰﹕『寇在於外而內陳兵黷則不武』。陛下洞燭歷理﹐深明天道﹐握要以禦四方﹐求仁而蘇百族﹐樽俎之內﹐勝算自饒﹐何必使舉朝精神獘獘於兵餉刑獄之下乎﹖臣艸野受殊恩﹐無可報稱﹐又被病濱死﹐思一罄所懷﹐非敢一言感憤﹐輕談時事﹐惟陛下憫其孤危﹐惓惓冒昧﹐乞賜生還﹐冀遂首丘。臣無任感激之至。

﹟三罪四恥七不如疏﹝崇禎十年六月﹞

右春坊右中允兼翰林院編修今陞左春坊左諭徳兼翰林院侍講管司經局事臣黃道周謹奏﹕爲髙厚難酬﹑素瘝多愧﹑敢辭新恩﹑以安愚分﹑乞從休致﹑以保餘生事﹕臣胃气虛敗﹐旣經月餘﹐神思昏潰﹐變爲怔忡。自傷福薄﹐不耐好官。兼以學疏﹐未能練性﹐遂委頓至此﹐夫復何言﹗前月二十九日﹐驚聞聖恩﹐陞臣今職。本月初三日﹐部覆奉聖旨﹕『是』﹐臣卽當趨朝叩頭謝恩﹐而下■﹝疒帶﹞之後﹐步履虛尫﹐遷延復閱旬日。臣思臣家世寒儉﹐賦稟迂愚﹐量腹度形﹐日虞滿槪﹐幸以余灰﹐得睹聖政﹐釋淸執之臣﹐解蘊隆之澤﹐卽行歌擊壤﹐已有餘榮。又北陸已邁﹐長至方來﹐皇太子行當以履端出閣瞻依之下﹐坊局最親﹐臣何忍言去﹖然臣自計出山以來﹐有三罪﹑四恥﹑七不如﹐誼不敢以迂愚庸劣﹐玷於淸班。

所謂三罪者﹕臣先時六﹑七年﹐見朝廷賞罰信必﹐新餉充贏﹐人心方奮﹐毅然以遼瀋爲必可復﹐流寇爲必可掃﹐因邊治邊﹐因腹治腹﹐扼要刻期﹐爲效非遠。比揆諸邊腹﹐事久勢殊﹐人情頑鈍﹐皆謂要不可扼﹐限不可立﹐惴惴姑息﹐濡■﹝衤如﹞不暇。臣遂怵然不敢言徵伐﹐一似臣前日爲大言以欺天子者﹐是臣罪一。又臣自艸土﹐恭承環命﹐天下遂欣欣想望匯徵﹐毅然以仁義爲必有效﹐申商爲必可廢﹐眾正盈廷﹐則姦邪自遠。比觀中外﹐眾尙詭隨﹐人習告訐﹐下犯上﹐賤犯貴﹐不肖犯賢。臣遂怵然不敢言禮樂﹐一似臣前日爲卮言以欺天下者。是臣罪二。又臣初見明詔﹐惇尙孝悌﹐貴廉貞﹐頒孝經小學於黌序﹐貽書鄕裏﹐以謂士大夫卽不能師法聖賢﹐宜念綱常﹐持名教﹐以富貴功名爲第三﹑四義。比見諸縉紳皆毀柙踰閒﹐掛衰服入都門﹐攘臂吹塵﹐以冠裳爲貨﹐與市井爭行。臣遂結口﹐怵然不敢言名節﹐一似臣前日爲危言以欺鄕裏者。是臣罪三。此三者﹐皆臣蓄縮自廢以負陛下者也。

所謂四恥者﹕臣前後出山﹐咸有天幸。兩值云漢求言﹐兩值京輔�退﹐未有一事一行以蔽初志。在辛未求言﹐則以慝引候旨﹐欲陳而輟者三。在今歲求言﹐則以淸獄方行﹐欲陳而輟者再。在庚午�退﹐則以攜家載道﹐落節於浙闈﹔在去冬�退﹐則以單騎息肩﹐混榮於房考。皆始於危言﹐終於持祿﹐始於危行﹐終於養交。此四者﹐皆臣偸安自弛﹐不顧名實以負陛下者也。

又臣記漢臣梅福之言﹐以爲四海之廣﹐人民之眾﹐能言者類固多﹐然求其儁傑﹐指陳時政﹐言成文章﹐施合時務者﹐亦不能幾人。臣庸劣最無比數﹐不敢上方古人﹐正如今日諸臣﹐品行髙峻﹐卓出倫表﹐則臣不如劉宗周﹔至性奇情﹐不媿純孝﹐則臣不如倪元璐﹔湛心大慮﹐遠猷深計﹐有經世之器﹐則臣不如魏呈潤﹔直言敢諫﹐貞心絕俗﹐則臣不如詹爾選﹑吳執禦﹔雅尙髙致﹐博學多通﹐足備顧問﹐則臣不如華亭茂才陳繼儒﹑龍谿孝廉張爕。乃至圜土之下累縶諸臣﹐朴心醇行﹐臣猶不如李汝燦﹑傅朝佑﹔文章意气﹐轗軻拓落﹐臣猶不如錢謙益﹑鄭鄤。而諸臣或在艸野﹐或墜淵壑﹐臣獨以庸劣余灰重依日月﹐猶不慚恧﹐如食斯飫。臣以頑冥無恥重負我陛下者也。

陛下卽以寒冷諒臣﹐然臣自諒﹐人臣之淸貞﹐猶女子之自守﹐女子旣字﹐苟無婉容懿色以康其姑嫜﹐諧其妯娌﹐又不能紝織饋爨以給其家人﹐卽閉戶自守﹐安用之﹖臣以庸劣﹐自號迂愚﹐謂天下皆徑﹐不得不迂﹐天下皆智﹐不得不愚。陛下方以寒冷諒臣﹐臣猶得言去﹔令不以寒冷諒臣﹐樹黨沽名﹐百過橫生﹐臣又豈得言去哉﹖孟子曰﹕『位卑而言髙﹐罪也。立朝而道不行﹐恥也』臣無可行之道﹐陛下又屢采臣之言﹐當抱骨圖報。但以迂愚﹐又負此三罪﹑四恥﹑七不如者﹐驟得一官﹐戰栗無以自立。聞人批鱗請纓﹐則惶汗欲死。今又病甚﹐言語迷惑﹐不識進退。惟陛下矜憐﹐寬其狂易﹐許辭臣職﹐以原官休致。臣歌詠聖恩﹐永永無極。臣自前疏奉旨後﹐有再疏謝陳﹐皆值病中輟遲久﹐不敢頻瀆﹐惟前五月二十二日齎疏告病﹐會遣役亦病不得上﹐今冒昧合並﹐以明不欺﹐以效芹曝﹐惟聖慈矜宥。

﹟救鄭鄤疏﹝崇禎十年六月﹞

右春坊右中允兼翰林院編修今陞左春坊左諭徳兼翰林院侍讀管司經局事臣黃道周謹奏﹕臣於前六月十三日力疾具本辭職﹐內稱臣有三罪﹑四恥﹑七不如﹐揣分自安﹐不敢以負乘致寇。又並附舊疏﹐粗陳道法治禦之略﹐非敢有一言干冒﹐希榮以殉流俗﹑撓國是也。席槁引辜﹐旁皇二旬﹐至二十九日驚聞聖旨﹕『禮樂徵伐名節﹐是朝廷治禦夷夏﹑扶植綱常最大關鍵。黃道周職在詞林﹐不圖報稱﹐一味偏拗好名。這所奏並舊牘附陳﹐語多含吐﹐且顚倒是非﹐甚至蔑倫杖母﹑名教罪人﹐猶云不如﹐是何肺腸﹖著回將話來』﹗臣惶恐萬死。臣處明時﹐濫淸班﹐雍客緘默﹐可覬後福﹐𨿽窮愚極迂﹐豈不知守口之樂﹖所不得不如此者﹐以六載賜環﹐萬里赴難﹐不忍忞忞以苟偸自結。必不得已﹐亦攄片言以報陛下耳。臣覲����旣二十年﹐流寇彌漫又七八載﹐百姓瘡痍﹐橫死相藉﹐臣私意以日中之市無遊談﹐踰險之車無袖手﹐大小臣工宜悉捐其私慮以急公家﹐捨其細競以圖大計﹐卽甚無能﹐宜推分引身﹐以崇讓惇厚少補萬一。如爵祿是競﹐毛舉鷙擊﹐髙自封樹以誤蒼生﹐誠非所望於今日也。臣才具不踰中人﹐年過始衰﹐卽欲奮其蛙頤以償馬骨﹐而四顧了然﹐不覺心冷﹐以視舉朝諸臣﹐無一不十倍臣者。顧影問形﹐每況愈下﹐又何怪乎﹖古人爲侍從不半載﹐章疏至百上﹐臣賜環七閱月﹐僅補兩牘﹐尙喫喫不能自暢。以臣遭明時﹐事聖主﹐仰受殊恩﹐尙閹蠖如此﹐令與諸臣並道後先﹐其不能追及﹐何啻倍蓰哉﹖臣前見科臣章正宸疏有云﹕『諸臣或迂疏矯特﹐自潔其身﹐亦不過護一官耳』。臣爲此負愧﹐至終日不食。近見科臣馮元飆疏云﹕『諸臣皆蓄縮便安﹐無裹革請纓之義』。臣亦爲負愧﹐累夕不寐。二臣皆知臣者﹐非爲臣發﹐然使臣聞之﹐如呼寐使醒。臣又病起﹐孑然鼠泣﹐是以決計欲自效而去﹐非敢與大臣判其出處﹐盈廷爭其是非也。

至如鄭鄤者﹐天啟二年與臣同爲庶常。鄤與文震孟先後抗疏。臣以迎母﹐且至三疏三焚﹐鄭鄤嘗以爲怯。臣至今愧之。乙丑﹐臣奉母歸養﹐舟過毗陵﹐鄤母吳孺人送臣母出境﹐未嘗以爲不孝。今又十三年﹐距鄤發科時已二十六﹑七載﹐時地遼邈﹐何由追剖其事﹖但時捉筆﹐不能明白﹐輒想鄭鄤以爲不如﹐眞不如耳。宋臣韓琦在中書﹐每見章疏談人隱過﹐輒以手掩之﹐仁宗嘗稱爲忠。唐臣顏眞卿嘗糾李何忌不孝﹐但云酒失詬誶﹐猶云此非盛事。今鄕黨聚談﹐好摘人曖昧以爲笑樂。四方訛棍﹐好造不根﹐詗赫攫錢。風俗薄惡﹐犯亂所生﹐挽之在上﹐不可不早也。臣百不如人﹐不孝﹑不廉﹑不文﹑不武﹐已見臣六年前之舊疏﹐今𨿽終日克治﹐了無所得。何敢復望古人﹖幸遇皇上仁覆閔下﹐有鞀鐸芻蕘之思﹐是以載骨生肉﹐敢圖尼言隻字之報。如臣自量廢棄巖穴﹐卽狗馬不如﹐何況累臣而上﹖臣少受詩﹐觀仲尼以神聽而定二雅﹐在伐木則曰﹕『神之聽之﹐終和在平』﹔在小明則曰﹕『好是正直﹐神之聽之』。天下未有不正直而能和平﹐不忠厚和平而能受福者也。朝廷必欲扶植綱常﹐治禦夷夏﹐自當取其顯著﹐略其微曖﹐收順而討逆﹐嚴大而略細﹐以至仁爲本﹐以明武爲用﹐勿使巉險小人得射形影﹐而弄威福。唐臣李絳有言﹕『人主聽言甚易﹐人臣進言甚難。方其懷疏欲上﹐已十失四﹑五﹐至於上前﹐十不得二﹑三』。臣亦六﹑七謄疏﹐僅再達上前。𨿽筆性迂庸﹐亦恥爲摘發。前後含吐﹐不能明白﹐則誠有之。至於是非﹐天下萬世懸久自定﹐豈臣片言隻字所能顚倒﹖且如臣原疏以爲文章意气﹐轗軻拓落﹐則臣不如錢謙益﹑鄭鄤。錢謙益爲臣前輩﹐與輔臣辧難﹐俱在上前﹐其由來亦久﹐臣不及知。鄭鄤攻魏忠賢﹐救文震孟﹐避難入山﹐臣所親見﹐𨿽學問不同﹐而文章意气大略可觀。古今人士以文章意气損壞福業者多矣﹐臣以是分規﹐亦以是自糾﹐非敢爲累臣文過也。古人亦言﹕『輔臣職業視天下安危。天下安﹐𨿽訾輔臣﹐不以爲損﹔天下危﹐𨿽頌輔臣﹐不以爲貴。臣生平未嘗訾人﹐未嘗頌人﹐但愧此生無一如人﹐自克自艾﹐不敢濫玷淸班﹐自膺顯授而已。臣揣分疏賤﹐不敢呼吁皇上俯卹犬馬﹐然恃有賜環之恩﹐在詞林十六載﹐未嘗言祿﹐幸乞骸骨﹐得遂首丘﹐自甘沒齒﹐惟陛下少垂察焉。爲此具本回話﹐親齎奏聞。

﹟請告疏﹝崇禎十年十月﹞

左春坊左諭徳兼翰林院侍講掌司經局事臣黃道周謹奏﹕爲微臣揣分難容﹑懇乞休致﹑以終賜環之恩﹑自甘罷黜﹑以厲廉恥之路事﹕臣不才﹐窮愚極陋。自壬申廢籍而後﹐負畚荷耝﹐永矢久矣﹐忽逢特恩﹐復離隴畝。譬之盲人﹐一旦開眸﹐得睹日月﹐千願俱足﹐不知其他。去歲九月聞遼警﹐投袂入都﹐於今一半。見四方未靖﹐寇攘鴟張﹐每對詩書皆有巾幗之色﹐況藉此梯榮﹗凡臣此心﹐路人知之﹐其不敢與鵷序爭翔﹐亦已明矣。夏秋以來﹐自度不效四疏﹐蹢躅繆有狂言﹐幸蒙陛下垂觀過之仁﹐推放麑之義﹐使臣得偸陰視息。私念諸累臣建言負慝者﹐方在圜棘與囚伍齊食﹐以臣視之﹐菀枯之分﹐何啻千里乎﹖頃逢盛典﹐以靑宮出閣﹐豫選從官﹐臣又幸未離坊局﹐將事木天日月之傍﹐鸞鵠鳧雁﹐俱有光輝﹐臣安得過自菲薄﹖十月二十旬﹐忽傳有同官項煜﹑編修楊廷麟推讓臣事﹐中外喧傳。臣聞之驚嘆﹐以謂今邊圉多事﹐蒼生塗炭﹐二﹑三詞臣﹐身不跨鞍﹐射不穿札﹐何若自相推重﹐以啟疑端﹖且以啟明方旦﹐景慶徘徊﹐日馭正中﹐陰邪退伏﹐載車張弧之談﹐固無罣純臣之胸臆也。臣一生孤立﹐無競無營﹐但以學不純師﹐窮理未盡﹐爲孝不遂﹐抱忠多慚。項煜﹑楊廷麟二臣知臣之美﹐不知臣之惡﹔知臣之性﹐不知臣之命。至於罪過稠多﹐應誅不誅﹐應黜不黜﹐感深報淺﹐動成愆尢﹐惟臣自知之耳。臣生於窮檐﹐藜藿不飽﹐迨爲冰官﹐祿養難備﹐前後廬墓凡八九載﹐馴兔不遶而豺虎洊驚﹐紫芝不榮而逢蒿日長﹐天下之搖心易落﹐未有如臣者。臣抱大疾﹐負大慚﹐卽欲勉自祓濯﹐彊附靑雲﹐而志气旣枯﹐形神不屬﹐必不能奮發以報陛下。惟念大典盛事﹐曲宥羣生﹐推賜環之恩﹐容臣辭職﹐廣廉恥之路﹐遂其初衣。臣一身孑然﹐襆被自將﹐以爵祿還朝廷﹐以淸議還天下﹐以骨肉還丘墓﹐以名教事業還聖主良臣﹐臣伏艸莽﹐仰祝光華﹐生生世世﹐圖報無極。臣不勝哀懇之至﹗

——以上見原書卷二。

﹟讓賢疏﹝崇禎十年十二月﹞

左春坊左諭徳兼翰林院侍講掌司經局事臣黃道周謹奏爲報職未能﹑聞陞滋懼﹑敬攄繇衷之情﹑以明辭讓之實事﹕臣自前月朔日奉命纂輯各種經書﹐臣旁皇四顧已十餘日﹐艸疏再焚﹐欲辭不敢﹐誠以生值欽明﹐得聞稽古﹐事難再遘﹐明不易逢﹐遂冒昧遵旨請益。同官咸以開局未遑﹐微勞易了﹐欲以數月﹐覃精畢之。今旣四十餘日﹐未有端緒﹐營繕查照﹐亦未有回咨﹐臣始悔前言過矣。臣前疏恍惚粗舉經典中諸大篇﹐未及周禮﹐疑其繁碎不便講貫。及聞選試之日﹐聖主親發經題三物賓興﹐實出周禮中﹐臣大慚負﹐謂管窺蠡測﹐無當髙深﹐一至於此也。今方從坊局諸臣講究洪範﹑月令﹑緇衣﹑儒行四篇﹐繕寫未能成帙。十三日在班行﹐微聞有推陞少詹管理玉牒之事﹐退卽具疏欲辭﹐未脫稿已聞旨下。臣起溺灰﹐膺榮遇﹐所懇懇欲辭者﹐非爲要譽好名﹐拂時俗之情﹐存乖方之性也﹐臣實有心不能自昧。臣自出山以來﹐期捐七尺﹐決頂踵以報陛下。必不可得﹐亦當有昌言顯行﹐裨益涓埃而去。決非爲攺衣換帶來也。今旣一載﹐容頭過身﹐再值求言﹐寂無一語﹐不曰願爲良臣﹐則曰我無言責﹐臣之學術不紹﹐亦槪可知矣。凡業少易成﹐官崇難副﹐臣世寒素﹐作五品詞臣﹐位望已極。墻髙基下﹐行道所嗟。重以積諐﹐何能不覆﹖況今赤气未消﹐蒼生未靖﹐宵旰未寧﹐世道未泰﹐聖主之幹惕方申﹐小臣之修省未竟﹐遽以此時叨竊淸華﹐顯則有以退爲進之譏﹐微則有無常爲邪之戒﹐大則有旣負且乘之羞﹐小則有以訟受服之恥﹐是臣所終日怦怔問之衾影也。記曰﹕『君子不以大言受小祿﹐不以小言受大祿』﹔臣之言未一當也﹐而祿則再受矣。宮詹榮僚﹐玉牒重務﹐決非艸野單劣之所能堪。卽以歲終例舉資深詞臣﹐臣所推服﹐則有右庶子蔣徳璟博雅閎通﹐資稍前臣而才遠出臣上﹔左諭徳謝徳溥沖和澹裕﹐資稍後臣而望又在臣前。二臣皆不激不隨﹐旁通時務﹐斂聲歸實﹗默契道原﹐使之樹表宮端﹐必當羽儀之任。如臣者﹐但守原職﹐料理經書﹐俟其咫成﹐縱之巖壑﹐自謂過矣。臣生無一長﹐但明於自量﹐又欲稍自節福﹐以圖報異日。乞因部覆未上﹐攺授蔣徳璟﹑謝徳溥二臣﹐使臣楗戶稍完職業。臣非敢爲矯飾﹐實不敢以求退得進﹐乾天下之淸議﹐負聖主之盛心。爲此具本親齎奏聞。

崇禎十年十二月十五日奉聖旨﹕『黃道周陞職﹐旣有明旨﹐不必固辭﹐該部知道』。

﹟補牘陳言疏﹝崇禎十一年二月﹞

經筵日講官詹事府少詹事兼翰林院侍讀學士臣黃道周謹奏爲敷陳不盡﹑條對未明﹑敢再補牘﹑以悉愚衷﹑以宣聖徳事﹕臣生當盛世五十年﹐在詞林十七載﹐未嘗一近細旃﹐親聆天語。昨幸從經筵之後﹐得逢召對﹐冒昧陳言﹐臣實創睹﹐喜愳交迸﹐神情飛越﹐不悉所懷﹐仰荷聖慈覆其荒陋﹐凡臣所言而未明﹐明而未達者﹐容臣一二再剖﹐以識遭逢。臣初隨班﹐承淸問人才﹐挨次條答。臣言人才如樹木﹐須養之數十年﹐始充一日之用。近來禮樂未修﹐教養未備﹐人才遠不及古﹐又經霜雪摧殘之後﹐元气未復﹐須十分培養﹐勿折其萌芽。譬如養火﹐亦要惜薪﹐然後光气完全﹐發得透亮。我朝人才﹐當世宗時稍稍摧折﹐然或朝行譴逐﹐暮卽追還﹐是以人才鼓舞不倦。臣之區區﹐伏候聖裁。及旣復班﹐又承出班奏事之旨﹐臣冒昧越次言﹕立朝之才存乎心術﹐治邊之才存乎形勢。皇上先年齋居數月﹐措餉百餘萬﹐立限西討﹐而流賊不滅者﹐以諸督撫皆未講於形勢要害﹐浪言剿撫﹐隨賊團走耳。事旣不效﹐則謂餉不足。其實新舊湊餉約千二百萬﹐可養四十萬之師。今寧錦三協未有十六萬之師﹐似不勞別爲搜求﹐以供剿賊之用也。臣又言﹕東疆之形勢存乎寧錦﹐西土之形勢存乎夔峽。寧錦誠得大師八九萬實圖��之策﹐�𨿽��﹐猶護本巢﹐必不敢西過宣大﹐東窺楡關。夔峽若得一賢道臣﹐東連荊襄﹐北通房竹﹐則楚賊必不得西旋﹐蜀賊必不得東下。臣又言﹕事欲大創﹐勞欲永逸。先年禁旅之出宜爲三軍推轂﹐告廟而行﹐則實大聲宏﹐凱旋較易。今以爪牙一軍﹐聽於總理﹐似有未宜。又言﹕張任學爲巡按則制人﹐爲總兵則制於人﹐皆詞意未明。欣聞天語﹐以邊餉有多寡之不同﹐張任學爲擔當之激厲﹐臣不勝感奮。又言﹕近日諸臣治流賊者﹐大意在撫。凡撫賊之法﹐須令斬捕自贖。得渠魁者與一裨將﹐得小酋者與一隊主﹐使行間自效。或先其一股﹐使探諸股。要領所在﹐因而肢解之。還收其眾﹐統以元戎﹐使就屯牧﹐以實塞下。不宜泛泛以收爲名﹐以畱爲實。倘復無策﹐令擇散地﹐一入鄖陽山中﹐終爲中原腹心之疾也。載承天語﹐示以剿撫原自兼行﹐操縱自有妙用﹐臣感愧無言。然臣意以憂�甚於憂寇﹐故末又言﹕寧錦練大師八﹑九萬﹐終是要著。蓋��不驚﹐則流賊漸必自滅。以寧錦治��﹐以鄖襄治流寇﹐以郡縣之糧治郡縣之兵﹐誠不煩別爲徵召而足耳。臣驟瞻黼扆﹐神膽未定﹐音義未淸﹐如大師﹑夔峽﹑斬捕等語﹐皆上煩顧問﹐又或出明旨之所已頒﹐戰栗之下﹐何繇畢達﹖然臣迂愚﹐實以近者蜀報未聞﹐�塵欲煽﹐不得不捨誠正之本談﹐圖匡攘之標務。至於帝王隆理﹐先內後外﹐先本後末﹐誠得人才畢收﹐人心畢奮﹐一舉一措﹐天下咸服﹐𨿽指顧之下﹐懸��於��﹐佩流寇以牛犢﹐未爲不可也。臣又從班末﹐聞皇上微采黃景昉之言﹐有垂察淸正老成鄭三俊之心。及召問余煌講章﹐似尙存舊講姚希孟之語。涓涓仁澤﹐漸決江河。臣以餘生﹐親見堯舜﹐無復一言一事可佐纖塵﹐則亦無用讀書爲矣。惟念舊輔文震孟﹐一生蹇直﹐半途捐棄﹐不及延睹今日之盛﹐言念戚然。臣懲艾已深﹐捫舌日久﹐豈敢重幹嚴旨﹐肯蹈私交﹖然私計天下人才﹐生如鄭三俊﹐沒如文震孟﹑姚希孟﹐求之影似﹐未可多得。幸逢霽光﹐繆開瞽說。維皇上仁覆羣生﹐栽培庶物﹐念錢谷易求﹐人才難得。錢谷一散﹐可以還收﹔人才一折﹐不可遂復。皇上誠愛士﹐莫如愛已成之士﹔誠理財﹐莫如理有式之財。當此眾渙之時﹐稍宏孚萃之旨﹐使廉夫立士有以自振﹐亦收拾人心﹑消滅�寇之一大機也。爲此具本﹐親齎奏聞。

崇禎十一年二月二十三日奉聖旨﹕『黃道周這補奏亦未明切。且召對原諭鄭三俊作獘當處﹐姚希孟攺折難行﹐謬稱垂察﹑存舊﹐妄自更攺。至云影似﹐未可多得﹐尢屬率附偏私。著自行回話﹐該部知道』。

﹟遵旨回奏疏﹝崇禎十一年三月﹞

經筵日講官詹事府少詹事兼翰林院侍讀學士臣黃道周謹奏爲遵旨回奏﹑懇恩宥罪事﹕臣以前十二日從事經筵﹐親睹聖主問察之懃﹐諸臣敢言之盛﹐以爲自虞廷而後﹐逢此曠典。而條答不明﹐仰煩天聽﹐私自懊悔﹐謂學術疏陋﹐辜負此生﹐是以終夜篝燈﹐侵晨陳列。但粗明語意而止﹐末遑寫吁咈之謨﹐參記注之路也。昨二十三日﹐驚捧明旨﹕『這補奏亦未明切。且召對原諭鄭三俊作獘當處﹐姚希孟攺折難行﹐謬稱垂察﹑存舊﹐妄自更攺。至云影似未可多得﹐尢屬率附偏私。著自行回奏﹐該部知道』。臣惶怖欲死。臣最迂愚﹐驟依尺五云雷之下﹐聾聵滋多。區區寸心﹐以辟門延訪﹐千古美談。且天語初宣﹐原爲求賢而發。推求賢之意﹐以保惜老成﹐存念舊學﹐知聖主所必有之心﹐盛世所必行之事。故謬曰「垂察」﹐曰「存舊」﹐猶睹日光而思照被﹐仰云漢以慕膏雨﹐非有攺更轉換其間也。臣記當日對畢﹐二三史官恍惚天言轉相訪問﹐或云容人作獘﹐或云恃淸作獘﹐或云蹔折漕糧﹑如何行得﹐或云漕糧攺折一年﹑行得行不得﹐閣筆久之。今聞明旨昭回﹐則聾聵俱啟矣。臣誤以闡揚天語爲記注之事﹐推廣徳意爲奏對之法﹐簡率自白﹐負罪何辭﹐然臣實無所更攺其間。古云﹕『溢喜之言過於仁﹐溢怒之言更於義』。臣逢非望﹐不虞有溢喜之言﹐亦以宣揚主徳﹐非有他也。隋臣有牛宏者﹐被命宣旨﹐至階下不能舉其一辭﹐還叩頭曰﹕『臣已忘卻』﹐左右皆愳﹐天子反嘉其質直。宋臣程顥在經筵講畢﹐上嘆天下乏才。程顥進曰﹕『陛下柰何輕天下士』﹖舉朝動色﹐上反拱手曰﹕『朕豈有此』﹖臣初逢殊恩﹐出於枯朽﹐至誠格主旣不及程顥﹐而朴野迷謬甚於牛宏﹐是臣所撫膺而慚歉也。締思當日﹐聖主初意在於求言。及諸臣進言﹐歸於釐獘。求賢者人主之大徳﹐釐獘者人臣之寸心。以臣區區﹐則謂敢諫之外必無人才﹐誠正之外必無學術﹐知言之外必無治法﹐生爲人臣﹐遭逢聖主﹐遇是非邪正之會﹐不敢一動其舌﹐安望折衝萬里之外乎﹖太祖嘗謂侍臣曰﹕『人主欲得賢興治﹐必使天下之情幽隱畢達』。又云﹕『人才不絕於世﹐世患無知人之人耳』。臣孤生離羣﹐不知天下人才多少﹐不知天下情隱何似。然當波靡之時﹐詭隨成風﹐廉恥道喪﹐求有沖淡耿介如鄭三俊輩﹐實亦未易。蓋諸臣𨿽才具不同﹐歸於潔己。潔己之臣𨿽不能釐獘﹐而獘竇尙淺。不潔己之臣𨿽終日釐獘﹐獘竇愈深矣。今陛下辟門宣召羣臣﹐釋放鄭三俊﹐長安士庶﹐歡聲雷動。微陛下垂察﹐亦不至此。且以七載講章﹐尙經聖慮﹐其存而察之﹐則仁主之明也﹐其察而存之﹐則明主之仁也。臣愧不能賡揚﹐敢不仰誦聖徳﹖向使臣不從諸臣之後﹐不聞講臣之言﹐必不敢謬措一辭。旣從諸臣之後﹐而默默自安﹐則是臣欺幽獨以欺大廷﹐欺此心以欺陛下也。臣自受命纂述以來﹐心血旣枯﹐精神損失﹐𨿽感激時艱﹐思一報效﹐而事未熟嘗﹐諸多崖略﹐所以奏內未能明切。至於牽附偏私﹐臣之克治亦已久矣﹐伏冀聖明再垂察焉。

﹟遵旨再奏疏﹝崇禎十一年三月﹞

經筵講官詹事府少詹事兼翰林院侍讀學士臣黃道周謹奏爲遵旨再奏事﹕臣於前月二十五日奉旨回奏﹐至本月朔日再奉聖旨﹕『這回奏語多支飾﹐殊非對奏之體。黃道周著再回將話來﹐該部知道』。臣前辜未除﹐後愆復積﹐生逢聖主﹐不能質直自將﹐學求事君﹐又蹈迂疏之失。惶遽之下﹐追尋前艸﹐已自盡焚﹐不能復憶。惟憶述前代經筵及當日講論處失體甚多﹐援筆莫措。旣而紬繹髙厚﹐寬覆蛸蟯﹐因思臣子自靖獻而外﹐負慝何窮﹐天地自風霆之餘﹐垂教無量。又思人生學問﹐得之師友者爲多﹐畢世工夫﹐受之气質者難變。臣孑然一身﹐舉無師友之助﹐率爾奏對﹐祗存气質之談。離羣索居﹐爲日已久﹐復圭捫舌﹐命駟何追﹖況以纂述未就﹐心血焦枯﹐又當席槁之餘﹐餐寢俱廢。外多杞卹則橫艸攖心﹐內恥懦貪則抽簪多負﹐以至精神恍惚﹐語次不倫。仰藉聖主洞燭羣情﹐屢保全於奏疏之表。向如諸臣尋行按墨﹐豈敢容於堯舜之朝﹖昔魏徵在帷幄十七載﹐奏疏數十萬言﹐未嘗有一言忤旨﹐亦未能比績臯夔﹔眞徳秀立朝僅一月﹐條陳一百餘事﹐未嘗有一言紕漏﹐亦未能差肩王魏。臣在詞林十七載﹐已同魏徵之年﹐立朝十四月﹐已踰徳秀之數﹐章未十上﹐語乏萬言﹐而迷謬頻仍﹐瑕罅山積﹐遂使陛下好問好察之誠﹐徒成微臣傷易傷煩之實﹐尙欲以仰贊髙深﹐希蹤往哲﹐良亦難矣。方今直道尙在禁林﹐儒臣多講幄﹐臣自揣艸野之資﹐經非法物﹐衾影之下旣難自容﹐僅束身席槁以待褫斥。倘念聽睹方新﹐纂述未就﹐寬假數月﹐養其餘辜﹐是臣望外再造之恩﹐臣又負罪深重﹐未敢自必。爲此具本﹐親齎奏聞。

﹟退尋仁淸之旨疏﹝崇禎十一年七月七日﹞

經筵日講官詹事府少詹事協理府事兼翰林院侍讀學士臣黃道周謹奏爲恭聞性道﹑仰附見知﹑敬揚天語之精微﹑以開世儒之聾聵事﹕臣聞下士而享要道﹐踰於太牢﹔褐夫而被至言﹐榮於文繡。臣少而恨不得登洙泗之堂﹐老而幸得睹勳華之澤。自前月十八日召對以來﹐臣欣然會心﹐冰解凍釋﹐謂自精一垂訓而後﹐古今儒臣未有與領奧妙如臣今日者也。臣是日從諸臣後覆陳數言﹐略舉天人之義﹐粗引淸明之旨﹐初無所中於要會﹐裨於治化﹐至煩陛下特達開諭﹐以謂淸任和之淸乃學者造道之基﹐知仁勇之仁乃聖賢完徳之局。臣退而服膺﹐尋繹此諭﹐饑爲忘餐﹐疲爲忘寢。蓋自古帝王與諸臣上下議論﹐文皇之力行仁義﹐仁宗之心存敬恕﹐未有洞徹簡盡一至於此者也。又自諸賢論道以來﹐始基造詣﹐各有其方。先儒之言正﹑言修﹐近儒之言良﹑言靜﹐自孔門而外﹐未有得其次序﹑究其始卒﹑若聖諭所云者。臣自揣窮愚﹐得天者淺﹐或粗得其入門﹐不知其究竟﹐或謬窺其堂奧﹐已忘其入門﹐至今日乃獲披云日而睹富美﹐有以訴上古之傳﹐有以開來世之學﹐有以造就天下之人才﹐有以匡維宇宙之治化﹐臣自是足矣。臣當日卽宜有所揚言﹐猶恐人謂臣畜之不深﹐揚之太早﹐今旣踰旬矣﹐臣思古今學者皆可以爲聖賢﹐所患造道不力於樹基﹐古今聖賢皆可以爲堯舜﹐所患成徳不收其完局。造道之始不本於淸﹐𨿽言修﹑言正﹑言良﹑言靜﹐終有曲謹之蔽﹑槁寂之非。完徳之終不歸於仁﹐𨿽言智﹑言勇﹑言武﹑言明﹐終有權謀之非﹑霸術之蔽。夫使人主有霸術權謀之心﹐人臣有曲謹槁寂之事﹐則天下之治者必歸於亂﹐亂者必不可治﹐泰者必歸於否﹐否者必不可泰﹐而挽回匡持之說皆已矣。陛下今日妙啟道心﹐選言顯示﹐於爛兵漫餉之中吐此精神荒屯散鑄之外宣玆肯綮﹐欲使天下後世之爲臣者﹐皆以淸爲本。淸則其性情淸﹐學問亦淸﹐好惡淸﹐賞罰亦淸﹐衡監淸﹐流品亦淸﹐倫敍淸﹐紀綱亦淸﹔因而淸之﹐四方之流氛濁塵﹑寇攘姦宄無不淸者。淸則何物可傲﹐何非可遂﹐恐其歸於曲謹枯寂而已。而陛下又策勵之﹐使其當任則任﹐當和則和。則是天下竟無有不任事﹑不和衷之淸也。必使天下後世之爲君者皆以仁爲歸。仁則其生賞仁﹐殺奪亦仁﹐容保師錫仁﹐流迸放黜亦仁﹔因而仁之﹐四方之湯火塗炭﹑愁嘆■﹝亻離﹞﹑無不可仁者。仁則何功不集﹐何利不薄﹐恐其雜伯小康﹑不詣於純王而已。陛下又策勵之﹐使其合勇於智﹐合明於武﹐則是天下竟無有無智名﹑無勇功之仁也。所以然者﹐淸爲天之淑气﹐君宜專受之﹐而分以與臣﹐臣又澄徹焉以佐天明之用。陛下宜患爲臣者之不淸﹐不患爲臣者徒淸而無所補於君。仁爲天之本心﹐眾所分受之﹐而獨以與君﹐君又翕聚焉以立天明之體。陛下但慮爲君者之未仁﹐不慮爲君者徒仁﹐而反無以禦其臣。子思子爲仲尼血孫﹐一生以誠明爲本。誠出於淸﹐仁出於誠。誠立則明生﹐體淸則仁立。是皆上天之精神﹐卽爲聖人之妙用。陛下旣以洞達精微﹐舉而行之﹐以正人心﹐以汰邪說﹐以鋻別人才﹐以澄淸天下﹐何難之有﹖仲尼之論陳文子﹐淸而未仁﹐惡其不能彊諫﹐養亂潔身。至於夷齊﹐仲尼所謂仁者﹐孟子直以淸當之。是則聖賢所仁﹐天下可知矣。無誠之士﹐挾其權術以濁亂天下﹐栩栩見多﹐自聖人聽之﹐何足以當糠秕﹖孟子曰﹕『不以舜之所以事堯事君﹐不敬其君者也﹔不以堯之所以治民治民﹐賊其民者也。堯舜之君極於欽明﹐堯舜之臣極於寅淸﹔惟明與淸﹐天下歸仁』。臣旣親聞堯舜之言﹐親睹堯舜之心﹐尙不敢有以言弼直只成吁咈之謨﹐則又何貴於寤寐羹墻﹑守先待後者乎﹖宋臣李綱曰﹕『天下之理﹐誠與明﹑疑與暗二者而已。誠則明﹐明則愈誠﹔自誠明而推之﹐可進於堯舜。疑則暗﹐暗則愈疑﹔自疑暗而推之﹐其患有不可勝言者』。如李綱則可謂知道也。今天下尙可治﹐人心尙可收﹐人才尙可求。以陛下之淸明﹐宣昭道化﹐本至誠以禦天下﹐擇賢才以成功業﹐疆勉力行﹐大則三年﹐小則期月﹐升平可致也。諸雜霸權謀﹐用之一時﹐非久輒敗﹐何所當於道化而收之。至於諸臣淑气已分﹐聖學末備﹐或有偏至之人﹐偏行之論﹐不妨包荒以熙帝徳﹐誠無取於遜心莫違﹑不求諸道而已也。臣稟气衰薄﹐僦居湫溢﹐冒暑執筆﹐不間朝夕﹐遂成血■﹝疒帶﹞﹐已六﹑七日﹐恐遽奄忽﹐不能以面稽至道﹐闡釋精微。猶憶召對所陳﹐卑不足錄﹐倘附記注﹐使後世史籍得睹聖主學問之精﹐以及微臣聞知之實﹐臣死且不朽。惟是臣前兩月感念時事﹐嘔血隕心凡四﹑五疏﹐皆阸於時會﹐不能自達﹐以至鬱鬱幾不欲生。倘遂奄然﹐則臣報主之路盡矣。臣起再生﹐誼不同於諸臣﹐見國家有不可已之談﹐不可無之論﹐臣今日不言﹐使後世人言之﹐臣死有餘恥。幸逢明主﹐可與忠言﹐遂揀前三疏並附實封﹐使愚直之孤忠﹐從仁淸之末簡。臣矢此心﹐實無一毫偏激。惟病至孑身﹐四顧垂涕﹐願偸餘息﹐歌誦玄風。乞從艸野﹐與逢掖老儒闡明聖誨﹐使後世來學紬繹無窮﹐𨿽文繡太牢﹐實自謂過之。爲此力疾具疏﹐遣役代齎以聞。

﹟論楊嗣昌疏﹝崇禎十一年七月七日﹞

經筵日講官詹事府少詹事協理府事兼翰林院侍讀學士臣黃道周謹奏爲名位事輕﹑綱常事重﹑乞杜禍亂之源﹑以崇仁孝之化事﹕臣觀古今治蹟﹐其典章法度𨿽受於先王﹐誼不敢攺。至於事窮理極﹐亦時通變以盡其神。惟綱常所系﹐爲臣教忠﹐爲子教孝﹐垂憲萬世﹐本於民彜﹐不可易也。禮﹕『三年之喪﹐君命不過其門。兵革鑿凶門出﹐戎右不旋於士大夫』。宋時武弁如田況﹑嶽飛皆累乞終制。皇太祖以劉基﹑宋濂帷幄之任﹐特聽其奔喪。嗣後𨿽有奪情﹐終違物論。嘉靖中年﹐以北事孔棘﹐起楊博於宣大﹐還翁萬達於本兵﹐然其時楊博且禫矣。又以夙歷移近雲中﹐翁萬達以尙書降左侍郎﹐棲遲不十日﹐墨衣視事﹐無宗心非之﹐卒罷間以去。蓋自是非終喪不稱起復也。張居正以不守制損其勳名。是後七十年﹐士夫守法﹐邊鄙亦無事。天啟末年﹐袁崇煥冒起於右屯﹐崔呈秀靦顏於樞府﹐身膏斧鑕﹐貽唾西市﹐去今幾何時﹐而士夫又蒙面喪心﹐營推營復。嗟乎﹗天下無無父之子﹐亦無不子之臣。衛開方不省其親﹐管仲至比之豭狗。李定不丁繼母憂﹐宋世共指爲人梟。今遂有不持兩服﹐坐司馬堂如楊嗣昌者﹗臣前三月在經筵見其吉服應召﹐疑已終制﹐今乃未然。自嗣昌秉樞﹐亦垂兩年矣。不知其何時居喪﹐何人推轂﹐而顚越至此﹖自有嗣昌﹐而海內之無行蒙垢貽禍其親者﹐皆擲塊投杖﹐思攘節鉞之柄。嗟乎﹗人心之喪﹐亦遂至此乎﹗陛下克己省躬﹐以禮樂忠孝治天下。遇有小小災眚﹐輒減膳撤樂﹐素服避殿﹐以勵羣臣。所以然者﹐陛下爲天之子也﹔天有違行﹐三辰不輯﹐猶之父母溫淸不寧﹐則人子爲之引痛﹐不櫛不沐﹐不食不寢﹐以俟父母之平復。陛下之減膳撤樂﹐素服齋居﹐所以教孝也。又況於爲人臣者﹖其家父母不幸委棄﹐而儼衣冠﹑擁輿從﹐飛揚喑叱﹐抗顏僚友之前﹐此豈人理之所應有也乎﹖今宣大督臣盧象升父殯載途﹐不視含殮﹐搥心飲血﹐以俟奔喪﹐而廷臣動推闊遠難移之人以緩其事。臣見邸鈔﹐象陞所請附近撫臣權攝其事﹐於理可通﹐今又忽有並推在籍守制之旨。夫使守制者可推﹐則是聞喪者﹐可以不去也。聞喪者可以不去﹐則是爲子者可以不父﹐爲臣者可以不子也。陛下以日月拂經﹐星辰淩犯﹐煇气違和﹐尙下詔求言﹐引躬克治﹐明示天下以君臣父子皆受於天﹐禮樂政刑之所從出﹐毫不可替。而人臣以哀毀不祥之身﹐決裂馳驟﹐彼此相煽﹐以玷陛下仁孝之治﹐干天地綱紀之常﹐是不宜使天下四夷聞見之也。天下人材固自不乏﹐疆場中外尙可料理﹐卽使人材甚乏﹐疆場甚迫﹐當旁求中外﹐誠信不貳心之臣而用之﹐柰何使不忠﹐不孝者連苞引孽﹐種其不祥以穢天下乎﹖治天下之道無它﹐不過正綱紀﹑審法度﹑汰濁揚淸﹑舉直錯枉﹐當於民心而已。民心當則天心悅﹐天心悅則陰陽調﹑風雨時﹐𨿽有寇賊之警﹐如豺虎逸於原出﹐田父乘墉而射之矣。卽不得已相其要害﹐端方注之﹐使忠臣孝子鼓厲四方﹐眾志可城也。諸忘君親﹑營富貴﹑射生刺飛者﹐豈有毫末利於朝廷而建官以餌之耶﹖凡人遺其親不必利於君﹐壞於家必無成於國。語云﹕『千人所指﹐無病而死』。楊嗣昌在事可二年﹐張网溢地之談﹐款市樂天之說﹐才智備睹矣。更起一不祥之人與之表裏﹐指鳧指鳦﹐說夢描風﹐猶狼狽之獸倚肩俱走﹐無從施其鞭策﹐又何益於負重乎﹖陛下事事欲卓越今古﹐又以經學範圍縉紳﹐家庭小小勃谿﹐尙以法治之﹐而冒喪斁倫諸臣獨謂無禁﹐臣𨿽至愚﹐竊以謂不可也。臣於此事曾三具疏﹐皆以遂事中止﹐抱愧於心。近見明旨已數日﹐而封駮未聞﹐誠恐有不祥之人﹐勾連欲起﹐轉盼之間復遂成事﹐則言之苦晚﹐悔之無及。臣爲萬世惜此綱常﹐爲聖明惜此治化﹐至於一身進退有何足存﹖如使此世果有此事﹐臣實無顏以述經書﹐乞先賜罷黜微臣﹐以爲隱忍苟偸之戒。具本親齎奏聞。

﹟論陳新甲疏﹝崇禎十一年七月七日﹞

經筵日講官詹事府少詹事協理府事兼翰林院侍讀學士臣黃道周謹奏爲綱常事重﹑軀命事輕﹑願捐艸土之軀命﹑扶盛世之綱常事﹕臣於數日前閱邸報﹐見推宣大督臣﹐有並推在籍守制之旨。陛下憂邊至急﹐求才甚殷﹐廷臣不任驅使﹐破格及於凶人﹐臣竊痛之。然度必有寡廉鮮恥﹑喜榮利忘君親者鉆刺營競﹐以成苞櫱之固﹐然後陛下得而知之﹐廷臣得而舉之。及本月二十八日晚﹐乃知有會推陳新甲之事。臣不知新甲爲何如人﹐然聞其丁艱猶未終制﹐又聞其走邪徑﹑托捷足。天下卽甚無才﹐亦未宜移借至此也。臣觀古儒臣專閫自效﹐能任宏鉅垂竹帛者﹐率皆本道徳﹐惇行誼﹐根柢甚茂﹐而後枝葉生焉。三代而下﹐如趙充國﹑皇甫嵩﹑羊佑﹑杜預﹑裴行儉﹑髙仁厚﹑韓琦﹑範仲淹輩﹐皆卓然自豎﹐纖毫不苟﹐然其所成就﹐猶未造於古吉甫﹑張仲之流。今邊圉久偸﹐��方盛﹐才士盡於斂身﹐通人樂爲緘默﹐聖主焦勞﹐十年於此﹐未有發筴而應者。卒不得已﹐欲舉不祥之人拂拭而試之﹐以觀其成功﹐責其後效﹐猶使無根之樹﹐發幹抽芽﹐臣𨿽迂愚﹐萬萬以爲不可也。凡論人才﹐觀其所難﹐則知其所易。自有載籍以來﹐品諸人才﹐批龍鱗之難難於履虎尾﹐冒斧鉆之難難於冒鋒鏑。今諸負气節直言敢諫之臣﹐旣半棄不錄矣﹐而欲使諸軟美容悅者叩頭折枝﹐以建非常之功﹐垂不世之業﹐又豈可得乎﹖臣觀�曰寧錦﹐所探��﹐終未越邊﹔而宣云警報﹐輒云九營十營﹐衣靑蟒者無數。且如宣云議賞明插﹐未有實情﹐而中樞首謀﹐輒云義州馬市可權畀以款邊。中外譸張﹐幾易鹿馬之形﹔表裏吠聲﹐盡假叢神之意。陛下三思﹐諸臣豈復爲國定遠猷謀實效者乎﹖而空破非常之格﹐以奉不祥之人﹐而諸臣嘈嘈﹐又方以白圭﹑韓雍﹑馬文升﹑張瓚諸賢以爲口實。諸賢生當孔棘之時﹐羽檄交馳﹐勢不得拔足而去。今陛下明武﹐洞矚中外﹐𨿽帷幄諸臣動稟成算﹐仰承之不暇﹐何所賴諸叩頭折枝軟美容悅者洗濯其不祥而用之乎﹖

傳曰﹕『天子守在四夷』。又曰﹕『王者有徵無戰』。誠使禮樂攸明﹐舉錯各當﹐忠讜在朝﹐貪佞在野﹐以此守則何不固﹖以此徵則何不服﹖今終日怕賊而畫地言守﹐未嘗見�而畫紙言戰﹐乍言戰﹐乍言守﹐守者亦是﹐戰者亦是﹔至於古王者所徵所守之道﹐則未有一是也。而況於波靡下此者乎﹖古王者重其爵祿。今之爵祿旣可以虛致﹐則功名亦可以僞飾。凡仗節鉞﹑擁蟒玉﹑撓摑載道者﹐以欺田裏自耀而已。與其輕爵祿而言破格﹐毋寧重爵祿而杜幸門﹔與其輕破格以飾功名﹐毋實愼幸門以飾道徳。古亦多有忠臣﹑孝子無濟於匡攘之用者﹐然決未有不忠﹑不孝而可進於功名道徳之門者也。今天下亦多人才﹐而漸習已久﹐气骨太細﹐其智者畏言禍難﹐其仁者喜談精微。臣則以爲禍難自天﹐應得禍難﹐卽詩書誦讀之中亦有禍難﹔精微自性﹐已得精微﹐卽干戈矢石之下亦自精微。陛下敬天勤民﹐日愼一日﹐辟門運掌﹐以厝天下﹐天下蒼生﹐立出湯火。邊圉諸臣﹐陰受其福﹐而不自知﹐罪顯摭其功微﹐諸臣亦誰不能者。卽使天下無才﹐臣願荷戈以撐宣云之塞。凡東疆要會﹐在寧錦而不在於宣云。陵寢周防﹐在宣云而不在於錦義。古之患在西邊﹐則輕寧錦而重宣云。今之患在東邊﹐則疏宣云而密寧錦。敵避其所重而中其所疏﹐則宣云之被患必數矣。誠使寧錦與宣云合心﹐敵出而搗其虛﹐敵歸而截其後﹐則宣云之間正所以致�而取之也。今東疆新餉﹐自二十年來已七百餘萬﹐而宣云兵額視嘉靖時不十分之五。誠酌新餉十分之二以濟宣云﹐總宣云分撫之力以斷寧興﹐探三衛之腹心﹐折��之右臂。及今爲之﹐𨿽獨石可以不營﹐開平可以不築﹐但得數年之內﹐貴人不掣其肘﹐廷臣不開其隙﹐天壽艸木有太華之色也。臣𨿽懦孱﹐然自二十歲躬耕﹐手足胼胝﹐以養二人。四十餘削籍﹐徒步荷擔﹐一﹑二千里不解扉屨。今𨿽踰五十﹐然非有妻子之奉﹑婢僕之累。所纂數卷書﹐已移月可畢。筆札幹楯﹐均爲報恩﹐何殊之有﹖天下卽無人﹐臣願解淸華以執鎖鑰﹐何必使被棘負塗者祓不祥以玷皇化哉﹖方今熒惑漸次箕尾﹐是爲燕分﹔八九月交當南斗口﹐是𨿽有道﹐儒者之所不談﹐然思患豫防﹐聖人之所垂戒。新甲聞報﹐崎嶇秦蜀﹐發表束裝﹐度須百日﹐又六﹑七十日載道赴宣﹐巳垂半載﹐蜀雪可消﹐邊艸已綠。盧象升空以煢煢歸說之身﹐待其遲遲援琴之道﹔盈廷發謀﹐良所謂乞河神而濡突火也。臣荷恩再生﹐窮經垂老﹐幸持筆橐﹐俟一日占畢細旃之前﹐奚忍遽自菲薄﹖然思古人經術盡爲綱常﹐聖賢治道祗歸名教。使綱常不立﹐則古人安攘皆可馬上不事詩書。況今天下驛騷﹐人情泮渙﹐非常之業﹐決不在亂常之人。誠不忍以陛下仁孝垂成之治﹐爲諸臣權宜之所虧辱。語曰﹕『奔車無仲尼﹐覆舟無伯夷』。臣𨿽不才﹐受皇上殊恩﹐猶將安轡奔車之間﹐振衣覆舟之下﹐惟陛下垂察焉。臣無任激切之至。爲此具疏。

崇禎十一年七月初七日奉聖旨﹕『陳新甲原系奉旨推用﹐何得以捷徑橫誣﹖疏語且多懸空譏刺﹐黃道周念處分﹐姑不再究。該部知道』。

﹟乞休疏﹝崇禎十一年八月﹞

原任詹事府少詹事兼翰林院侍讀學士今降六級調外臣黃道周謹奏爲感恩深重﹑圖報無期﹑懇乞宏慈﹑垂憫眞病﹑以卹殘生事﹕臣自前月初五日﹐欽蒙召對﹐惶遽之下﹐隕越百端。艸野窮愚﹐自甘萬死。又以特恩優容﹐曲賜候罪。臣於此時﹐魂魄散越﹐驚悸歷旬﹐不知餐寢。至十七日﹐聞部覆已奉聖旨﹐著降六級調外任用。臣知陛下憐臣孤苦﹐𨿽加創艾﹐猶畀俸錢。又鑑臣迂愚﹐俾就一官﹐別圖報稱。陛下所宥臣造臣者﹐宏於天地﹐親於父母﹐臣感戴無窮﹐已於十九日詣闕叩頭謝恩畢。臣時病未痊可﹐喜懼交迸﹐憂危之下﹐又加勞頓﹐歸遂失血﹐暈眩僕地﹐移時乃蘇。臣思此生祿養之榮﹐不及父母﹐頂踵之報﹐總爲君親。自賜環而賜謫﹐均非微臣之軀﹐繇再死而再生﹐彌戴如天之惠。然而寸心易竭﹐九折難醫﹐自顧殘生﹐眞無所用矣。臣素恥言貧病﹐又每日計勞而食。自去冬迄今二百餘日﹐經寒涉暑﹐手自纂寫三十萬言﹐凡再易艸﹐實無一刻之暇。不合感事發其狂癡﹐旬日以來﹐兩目就眚﹐加以體羸﹐嘔血盈掌﹐如此升斗﹐亦豈敢濫叨乎﹖臣思古今臣子﹐萬里九閽﹐得在日月之傍親承訓討﹐能有幾人﹖卽承訓討﹐風霆之下又存愛惜﹐能有幾人﹖臣以窮陋極微﹐再與召對﹐特聞性道﹐又以引辜之下﹐容光見照﹐錄其文章﹐臣千古遭逢﹐此焉已足。如復扶痼疾而濫素餐﹐亦滋負君親﹐難容盛典矣。臣通籍十七載﹐猶然書生﹔立朝五百日﹐未酬犬馬。一旦膏盲陡發﹐鍼砭莫施﹐倘淹忽半途﹐流播他土﹐將使千古上下﹐不知陛下忱恂之恩﹐幽壑窮崖﹐不悟聖主仁閔之澤。懇乞宏慈﹐容其還山﹐以就醫藥。苟殘喘之尙存﹐何餘年之足惜﹖古人思爲祿仕﹐尙請外以全家﹔微臣已負重辜﹐況貰誅而得賞。豈敢規避﹐以負殊恩﹖惟陛下察其眞病眞危﹐許其待痊待補。苟存一日﹐圖報千年。臣無任惶恐偪側之至。爲此具本奏聞。

﹟獄中悔罪自明疏﹝崇禎十四年八月﹞

臣罪孽餘生﹐迂疏孤往﹐述謬多年﹐追悔無及。久居僻遠﹐不知天地之寬﹐自幼端愚﹐罔識當今之務。以至日延一日﹐述而又述﹐扞网空憐﹐經年長系。毀傷膚髮﹐無以見父母於九泉﹔牽累多人﹐已自分刀鋸於一決。仰蒙我皇上天地鴻恩﹐再三詳鞫﹐臣所不卽隕絕者﹐皆堯舜好生之賜也。臣日夜旁徨﹐呼天搶地﹐拊心感悔﹐更復何言﹗顧臣罪甚重﹐臣情可原﹐忠孝寸衷﹐天日可表﹐獨不能不遺恨於同系諸臣也。臣原請假在籍﹐解學龍何以薦臣﹖臣方蒙杖在廷﹐葉廷秀何以救臣﹖臣方臥疾在獄﹐塗仲吉又何以促臣﹖臣至此不知何因﹐結此冤對﹐使臣抱恨難明﹐視爲催命之檄﹐使問官若疑若信﹐遂同掛影之弓。獨念天恩隆重﹐曠古難逢﹐初起臣於廢錮之餘﹐旋置之講筵之末﹐叨侍左右﹐每賜優容﹐以致臣過恃恩知﹐自貽顚妄。撫今追者﹐碎骨何辭﹖伏惟聖慈俯垂矜察﹐念臣往咎已在處分之後﹐卽今荷罪已在恩赦之前。但使臣一腔熱血﹐得在照臨﹐臣𨿽蹈刃赴湯﹐銜結之報誓死不泯。臣臨吁不勝感激惶恐之至。爲此具本。

崇禎十四年八月初七日逮問罪臣黃道周。

﹟獄中乞恩疏﹝崇禎十四年十月﹞

原任詹事府少詹事兼翰林院侍讀學士降江西布政司都事今逮問臣黃道周謹奏爲孤臣罪過深重﹑天心仁憫無窮﹑乞推肆眚之恩﹑以開蘇生之路事﹕臣自去歲八月逮杖以來﹐於今踰載﹐一過北司﹐四經拷問﹐再入刑部﹐三經審鞫。臣惟感恩垂涕﹐引罪無辭。旣不敢以只語自起辧端﹐又不敢以哀鳴仰瀆天聽。誠自傷早歲孤貧﹐無過庭之訓﹐半生狷特﹐寡出門之交﹐以致言語乖張﹐愆尢叢積。幸遇明時﹐不卽誅戮﹐出九死而一生﹐畱殘喘於今日﹐皆聖主非常之恩﹐亙古非常之遇﹐是臣所日夜疚心追悔莫及者也。然念古今臣子﹐或仕不過一命﹐或生不過踰時﹐猶感激於屍素﹐攀號於乳哺。臣通籍禁近旣二十年﹐特荷賜環﹐面承天語﹐示以造道之方﹐誨以仁淸之旨﹐自謂千古一時﹐不圖一挫莫贖。譬之蒙瞽力穡﹐無益於秋﹔喑啞徒薪﹐徒增激■﹝目舌﹞。隻身萬里﹐生死孰憐﹖玆又幸遇陛下以至仁至察整齊海宇﹐以止慈止孝覆育羣生﹐按月令之文﹐行曠代之典﹐方春頒赦﹐播於海內﹐昆虫艸木﹐咸遂昭蘇。而臣獨以講幄餘生﹐顚連圜土﹐旣因薦而受逮﹐又因救而蒙辜﹐仰截盆盎﹐不睹云日﹝洪思曰﹕一本有『罪𨿽甚重﹐情實可原』二句﹞。今刑部讞上﹐所定臣何罪﹐審臣何語﹐臣皆不敢辧﹐亦不敢知。然臣自計﹐一生無門外交遊﹐無一介取與﹐鉛槧終年﹐不知馬足。卽如丁丑三冬至戊寅七月﹐所進呈三十六卷書﹐皆臣手勒﹐一再易艸﹐則臣之不暇朋從﹐亦可知矣。臣窮愚極黯﹐計自天地父母而上﹐惟聖主爲能知臣﹐爲能容臣﹐爲能矜臣﹑憫臣﹐爲能教誨訓討臣﹐爲能生死肉骨臣。臣𨿽一旦溘然﹐七尺齏粉﹐不敢自謂臣不遇也。臣前在江省﹐伏讀皇太后恩詔﹐已仰冀湔洗之恩。近在北司﹐又欣逢肆赦大典﹐在結案減豁之例﹐誠不自揣﹐以法經處後﹐事在赦前﹐乞念帷蓋餘波﹐俯垂解綱﹐臣旣靜聽一年﹐誼不忍默﹐爲此具本上聞﹝洪思曰﹕此本有一稿在蔣若椰處﹐原擬八月上﹐後遂遲至十月﹞。

崇禎十四年十月��日奉聖旨﹕『黃道周正在究擬﹐不必瀆陳』。

﹟感恩疏﹝崇禎十四年十二月﹞

原任詹事府少詹事兼翰林院侍讀學士降江西布政司都事今逮系臣黃道周謹奏爲累臣悔罪感恩﹑再吁皇仁﹑俯開慈网事﹕臣自北司過刑部﹐又一伏臘矣。九鞠四拷﹐不敢言冤。萬死一生﹐不敢言創。誠感陛下摧折懲艾之諭﹐冀有一日許其自新。又感日者刑措圄空之旨﹐或可偸生別圖報效也。臣生於海隅﹐不諳禮法﹐幸遇明時﹐親睹聖主﹐好問好察﹐寬仁特達﹐以爲天下事無不可爲者﹐遂輕蹈狂瞽﹐一至於此。然自戊寅九月荷罪降謫而外﹐未有過犯﹐陛下曾於平臺面諭優容者再。臣投效還山﹐又經二載﹐直以撫臣列薦﹐萬里逮杖﹐又以諸臣申救﹐嚴拷數番﹐事出意表﹐非臣所敢知﹐亦非臣所及料也。憶臣在戊寅四月﹐隨班召對﹐臣言��必爭寧錦﹐流寇必出夔門﹐降賊不可輕撫﹐禁旅不可輕動﹐按臣不可輕總兵。臣憤悱妄言﹐止此五事﹐未嘗幹礙朝柄。又六月隨班召對﹐臣言淸任和智仁勇仁明武之皆本於淸﹐蒙聖主提撕開導﹐臣止此三言﹐未嘗抵牾國是。最後八月召對平臺﹐臣以惶遽之餘﹐輕率躁妄﹐進不擇言﹐退不引諐﹐拊心何極。然至於不淸﹑不本之臣﹐遺禍蒼生﹐失誤大計﹐臣猶自悔知之不盡﹑言之無力也。臣遭堯舜之朝﹐拘守一經﹐上無夔龍之能﹐下無共驩之責。通籍二十載﹐歷俸未三年﹐家無儋石﹐力不縛雞。然初散館請使朝鮮﹐爲編修請赴遼左﹐爲少詹請出宣大﹐未嘗敢一日偸安。今垂老髀消﹐與囚對泣﹐才命雙窮﹐仰負主恩﹐卽欲洗骨滌髓﹐纂書自贖﹐刎頸顏行﹐誰肯信者﹖痛以天下之大﹐賢材林立﹐無一敢言之人﹐敢爲之气。𨿽以陛下至仁﹑至孝﹑至敬﹑至誠﹐感之不動﹐千夫守口﹐百力護官﹐臣獨以踽踽涼涼﹐攖此奇禍。計我朝廷杖二百餘臣﹐或謫或逐﹐未有訊鞫之苦﹑株連之多如臣者。幸以螻蟻余魂﹐及聞寬大之恩﹐蟄虫朽艸﹐欣欣更生。臣過經重處之後﹐事在恩赦之前﹐惟聖主仁閔﹐再矜宥焉。

﹟往戍辭朝疏

原任少詹事降布政司都事今承戍臣黃道周謹奏爲罪臣去國﹑恭謝天恩事﹕臣以狂瞽無知﹐感時抒憤﹐自投罪网﹐痛恨莫追。幸逢聖明在宥﹐寬其斧鉞﹐不肆市朝﹐垂一面之慈﹐開更生之路。臣今得荷戈萬里﹐永戍行矣。追憶戊寅七月﹐臣初受罪雷霆之下﹐猶聞天語﹐諭以往歲賜環之恩﹐示以今日優容者再。事𨿽四載﹐耿然當心。臣自此外﹐未有過犯。不圖爰書生於薦剡﹐纏綿巨創﹐百口難明﹐卽欲滌髓洗腸﹐裏屍橫艸﹐以仰報君親﹐遙瞻云日﹐何可得乎﹖臣才命雙窮﹐朋從四絕﹐上不敢引講筵帷蓋之恩﹐下不敢援累朝杖謫之例﹐遠不敢以先蒙重處爲辭﹐近不敢以幸逢肆赦爲請。但臣居廬十有六載﹐一朝永離﹐九原悲慟﹐遂委棄中途﹐無裨孝治﹐徒爲魑魅之所快心﹐行道之所悲惻。臣今便道攜家﹐省墓之餘﹐卽就行伍。伏願陛下日新又新﹐惟和惟一﹐奮明作之功﹐崇惇大之化﹐惠此四方﹐屈彼羣醜﹐爲宗社蒼生利賴無窮﹐臣𨿽溘然道路﹐感恩罔極。不勝戰栗之至﹗

﹟免戍辭職疏﹝崇禎十五年閏十一月﹞

特恩赦罪復職經筵日講官詹事府少詹事協理府事兼翰林院侍讀學士臣黃道周謹疏

天恩至重﹑臣力難酬﹑謹齎有霣之心﹑以報非常之遇事﹕臣自歲臘月解网以來﹐旣於今歲仲春束裝就伍﹐仰戴日星﹐俯循骸骨﹐出萬死而再生﹐感千古之一遇。自揣殘年﹐無可報主﹐得子孫永世禦魑魅﹑保煙嵐足矣。酸楚間關﹐躑躅載道﹐至六月始抵九江﹐西望辰陽﹐尙三千里。江楚間氓以■﹝疒帶﹞下爲微痾﹐瘧痁爲小恙﹐而臣以推殘老病之軀當之﹐■﹝疒帶﹞瘧頻仍﹐動數十日﹐遂至委頓﹐無復生理。中夜揮涕﹐謂臣廬墓十餘年﹐乃不死於北寺﹐而死於江楚﹐命也。棲遲數月﹐痊可無期﹐伏枕蕭寺﹐人迹盡絕。不圖十月朔日﹐有人從畱都來傳旨意﹐稱八月二十五日﹐吏﹑兵二部接出聖諭﹕『永戍黃道周﹐罪屬應得。但其淸操力學﹐尙堪策勵。已值懲創﹐卽當攺過自新。特準赦罪還職﹐以昭朕獎廉尙學﹑宥過惜才至意。特諭』。臣伏枕墜牀﹐恍惚如夢。起設香案﹐匍匐叩頭﹐隕越階下。念自古人臣﹐或以文才前席﹐或以直戇召還﹐未有迂狂賈罪如臣﹐而得起於戍籍﹐申以華獎者也。臣少孤貪﹟長而傭書﹐不知學行何似﹐但以爲人臣子宜硜硜如此耳。當數年前﹐筋力尙健﹐誠不自忖﹐欲奮橫艸之功﹐塞素餐之責。今年垂望六﹐體經九折﹐百病所侵﹐一絲未絻﹐𨿽未盡攺前愆﹐別圖後效﹐徒足以污辱班行﹐增其悲涕而已。臣思漢臣馬援病臥土窟中﹐聞鼓角聲曳杖延頸數廢﹐見者哀之。又如宋臣範鎭﹑劉安世屬纊之時﹐猶以天下可爲爲念。今臣未卽死﹐而委頓如此﹐智不如葵﹐忠不如曝﹐自古儒臣﹐亦豈有匍匐而就鵷行﹐扶攜以售馬骨者乎﹖臣幸逢盛世﹐遭明主﹐脫離罪罟﹐下就丘墓﹐鑿壤偸陰﹐餘息幾何﹐度無可報陛下者。惟願陛下居敬體寬﹐養气持志﹐力行仁義之方﹐徐收忠信之效﹐擇廉幹以辧封疆﹐重守令以淸寇攘﹐使流氛早靖﹐宗社奠安﹐臣𨿽朝夕溘就艸露﹐猶與九原父母銜結無窮。爲此力疾艸疏﹐不勝感激哀懇辭謝。謹遣義男齎疏奏聞。

﹟乞赦解學龍﹑葉廷秀疏﹝崇禎十五年閏十一月﹞

經筵日講官詹事府少詹事協理府事兼翰林院侍讀學士臣黃道周謹奏爲生逢泣罪﹑感切同人﹑敬謝殊恩﹑並祈解澤事﹕臣稽揚赦書之後﹐勉就醫藥。未十日﹐又聞特恩催任﹐以未見邸鈔﹐不敢述旨外﹐臣思古今罪廢之臣﹐遇聖主委曲裁成﹐鼓舞造就﹐至於臣而極矣。臣甫脫罪罟﹐懲毖前後﹐豈敢復冒朋比之形﹐膺不測之實﹖然古今人臣所報國家﹑事君上者獨此心﹐誣其心而事其君﹐良臣不爲﹐違其心而收其臣﹐明主亦不爲也。臣自江楚還過畱都﹐聞解學龍﹑葉廷秀等近奉旨未蒙寬宥。臣怵然驚懼﹐徘徊江潭﹐不能自進。臣思二臣無過﹐以臣之過爲過。陛下旣已宥臣﹐而獨未宥二臣﹐則是臣之罪必有不可解﹐而聊寄之二臣者。二臣於臣﹐實未有執手之歡﹐杯勺之雅﹐徒以至愚至狂﹐燥濕相感﹐遂使身膺三木﹐體備桁楊﹐荷戈隸籍﹐遠戍萬里之外。今臣旣蒙恩解澤﹐而二臣獨萬里投荒﹐記曰﹕『與人同功﹐其仁未可知也﹔與人同過﹐而後其仁可知也』。臣與二臣同患﹐踰年以來﹐深察其人﹐淸貞絕俗﹐刻意慕古﹐則臣不如葉廷秀﹔沈毅有爲﹐慮事詳審﹐則臣不如解學龍。無暇舉其大者﹐卽如臣過北司﹐四經嚴鞫﹐拶夾捶楚之下﹐臣皆號呼宛轉﹐犬彘雞鶩之不若﹐而二臣毅然﹐悲不變聲﹐憤不變气﹐憂不變色﹐是豈臣所能及乎﹖廷秀就戍所﹐聞病在閩中﹐絕飲食﹐人蹟不交。解學龍過九江﹐不就臣一晤﹐誠亦省愆思過﹐洗滌前慮﹐求不玷於淸時。而臣獨靦然負罪拜恩﹐下欺寸心﹐上欺明主﹐天下卽不言﹐臣顧形影亦何以自立也﹖臣知淸理之後﹐必有湛恩渙羣之號出自九五。臣甫離盆盎﹐不敢遽有吁呼。然廷秀病極﹐學龍垂老﹐皆以日爲歲﹐度刻如年。陛下旣特旨赦臣﹐乞以特恩﹐再沛臣澤﹐悉赦諸坐臣株連者﹐使臣生有面目立於人間﹐沒不以辱骨穢於王土﹐亦以正扶人心﹐厚培風俗﹐鼓舞變化於無窮。臣自知罪重﹐席槁道側﹐不勝惶恐戰栗之至﹗謹此奏聞。

崇禎十五年閏十一月��日奉聖旨﹕『解學龍等已有旨了。黃道周不必代爲陳請。該部知道』。

﹟墓下乞致仕疏﹝崇禎十六年八月﹞

爲萬里孤臣﹑銜思莫報﹑眞窮眞病﹑驅策不前事﹕臣自崇禎十五年閏月免戍還家﹐至家中乃知�薄畿南。自愧殘生﹐空弮難奮﹐北望感涕﹐惟有悲零。當時具二疏謝恩辭職﹐兩奉溫綸﹐道途阻絕﹐至十五年六月始聞影響﹐傳者猶以詿誤見嗤。至八月齎人抵家﹐載讀輔臣召對恭紀﹐乃知聖主憫其子幼﹐卹其淸勤﹐宥過惜才﹐爲臣子所希逢﹐千秋之盛事。中夜拊膺﹐仰天搏顙﹐誠使捐脰糜膚﹐得效犬馬﹐臣日夜竭蹶赴矣﹔而稟受奇窮﹐沈痾未起﹐臣鄕又多寇攘﹐風鶴時聞﹐臣托居墓下﹐寄命松楸﹐一月數驚﹐未有動理。九月再具疏辭謝﹐而家人邅迥﹐竟不得達。臘月﹐臣始決意出山﹐至江東已離墓下百四十里﹐諸生持杯﹐登髙送遠﹐臣偶夫足﹐顚隕層崖二十餘丈﹐適墮石灰中﹐𨿽百節未虧﹐而右足左腕﹐醫治未愈﹐恐成廢疾。嗟哉命也﹗臣生逢盛時﹐仕登華貫﹐出旣有矰弋之功﹐隱又有溝壑之患。𨿽死於溝壑﹐死於矰弋﹐均傷明主之心。而矰弋不死﹐溝壑重生﹐莫塞孤臣之願﹐所由者持身不愼﹐寡過未能。徳薄則不佑於鬼神﹐數奇則取憎於造物。海內之士﹐見臣顚隕﹐遂疑天地不欲存圖報之身﹐主相不能造窮人之命﹐則亦過矣。臣顚隕甫踰月﹐又逢寇攘﹐展轉牀蓐﹐與松楸對哭﹐度不能以九折之肱﹐復成叱馭。每念淸操力學之褒﹐宥過惜才之旨﹐畱爲千古志士仁人發其悲嘆而已。山中不知詞林致仕﹐近代幾人﹐伏乞聖主特恩﹐容臣休致。臣耕食鑿飲﹐苟度殘年﹐與裏婦稚子﹐舞地播天﹐誦徳無極。臣不勝惶悚感激之至。

﹟時務疏

吏部左侍郎兼翰林院侍讀學士臣黃道周謹奏﹕臣由天啟壬戌進士選庶吉士﹐得侍兩朝。講幄之末﹐𨿽啟沃無勞﹐而恩光特達﹐凡再謫再起﹐九死一生﹐出湯鑊之中﹐還論思之地﹐自古詞臣未有顚撲刺促﹝促一作剟﹞如臣者也。臣以去歲臘月墮崖折肱﹐肋骨未續﹐臣已具疏乞休﹐不獲從諸臣號弓鼎湖之下﹐有靦視息﹐無地自容。恭逢聖主龍飛﹐舊學鵲起﹐又進臣吏部左侍郎兼翰林院侍讀學士。臣自揣迂庸﹐反躬多負。昔衛女歸唁﹐賦載馳之詩﹐冼氏復仇﹐稱大邦之使。臣實大夫﹐不如女子﹐又何足以進退人才﹐明其若否乎﹖又自板蕩以來﹐風雲阻絕﹐望鱗翼以無階﹐傷猿鶴之數化。生居天末﹐聽睹無從﹐𨿽轉一官﹐褒如充耳。誠欲亟從靈武﹐則荒蹇難前﹔欲起義雍丘﹐則家徒四壁。竊忖今日之事﹐宜多遣行人﹐宏播徳音﹐隨就本處鼓舞豪傑﹐敕所在官優禮耆碩﹐使姦雄消其睥睨﹐訛語息其譸張﹐人知王命之尊﹐家從連帥之約﹐而後底定有期也。卽如臣鄕﹐舊稱僻弱文柔之邦﹐比以雄冠﹐遂多伏莽﹐梗化漸煩﹐不設重臣不復能馭。臣愚﹐以爲南都定鼎﹐則福建﹑江右皆爲首藩。江右之有虔鎭﹐南攜肇廣﹐西揭汀漳。有事則合三省之師﹐不十日出於鄱陽之外。福建有浦城﹑建陽﹐東連溫處﹐北距玉鉛﹐水陸所湊﹐在於衢州。衢州之比虔鎭﹐𨿽爲差弱﹐而建瓴之勢﹐虔衢相等。有事則合三省之師﹐亦不十日出於錢塘之外。誠以嶺南之餉接濟虔鎭﹐以嶺東之餉接濟閩中﹐以二廣之事權分匡於贛州﹑衢州﹐則臂指之形成﹐藩屏之義固矣。贛﹑衢之間分駐總督﹐得以提調四省﹐取餉於二粵﹐取兵於江建﹐猶揚﹑皖之間分駐總督﹐得以提調江淮﹐用江南之物力﹐固江北之邊圉也。臣愚﹐不識時務﹐因今日之情勢﹐粗陳十說於此﹐亦曰知所先後而已。

一曰先復燕京﹐而後可以都鐘陵。燕京𨿽當殘破之後﹐畿輔人心﹐謳吟思明﹐猶如舊日。天壽陵寢所在﹐食息不可暫忘。臣見周室東遷之餘﹐棄地與秦﹐終古不復。晉﹑宋南遷﹐無復北望之意﹐揆於情理﹐多所未安。李綱曰﹕『虜已去汴﹐車駕不可不一到京師﹐度未可居﹐亦爲巡幸之計』。今燕京道遠﹐不比汴宋﹐然漁陽﹑盧龍悲歌感慨之士﹐不一其人﹐宣云薊永幸未陸沈﹐可多方勸率﹐刻日收復﹐還告孝陵﹐乃定鐘簴﹐以終龍盤虎踞之業。此一務也。

一曰先召勤王而後可以言討賊。自古王室﹐不廢入援之師。周幽撤烽﹐乃釀驪戎之禍。崇禎初年﹐以客兵中噪﹐懲噎廢食﹐撫臣入援者﹐動輒遣還。餉散而不收﹐將驕而愈惰。今神京傾覆而四方恬然﹐方伯連帥各坐衙理事﹐百有餘日﹐無一應者。誠欲以矯情鎭物﹐天動寧功﹐度亦種師道﹑張叔夜輩之所竊笑也。及今鼓舞﹐爲之未遲。可多方激厲﹐克詰張皇﹐策其暮心﹐揚以朝气﹐共集江上﹐乃大誓師﹐以致北伐。此二務也。

一曰先討闖賊而後可以平羣盜。凡羣盜之起﹐皆依假闖賊以爲聲勢。諸悍將叛兵﹐又依假羣盜以爲名實。欲先平羣盜﹐則盜不可平﹑兵以日恣。止宜先大討賊﹐以潛消羣盜。宗澤之在河東﹐張所之在河北﹐招練一新﹐恆八﹑九十萬﹐豈皆編戶乎﹖亦有取之也。取羣盜之兵﹐資逆賊之糧﹐但用數才幹之臣﹐借江南半載之餉﹐可以建威銷萌﹐洗兵雪憤。李泌曰﹕『逆賊所獲子女玉帛﹐皆輸之範陽﹐此豈有雄據四海之志﹖諸�將而外﹐中國惟髙尙等數人﹐不過二年﹐天下無寇矣』。嶽飛言﹕『勤王之師自集﹐宜乘敵穴未固﹐親率六軍北渡﹐則將士作气﹐中原可復』。及今決宜以李泌﹑嶽飛之言﹐申張所﹑宗澤之令﹐兵不患不多﹐餉不患不足。此三務也。

一曰先理山左而後可以起山右。此皆古帝王之都﹐禮義之鄕﹐決無捨四十葉天子不事臣僕艸頭之理。中原𨿽淪﹐靑海無恙﹐兗濟屢傾﹐風教未替。計自登萊以西﹐贛楡以北﹐揮汗振袂﹐猶可當一中州。向有張邈﹑孔伷之徒奮臂其間﹐晉陽蒲阪聞風相應﹐非如湘湖之間遠不及呼﹐又非如鞏洛之際殘隳日久者也。山右旣復﹐眞保自還。藉此兩翼﹐以扶陵寢﹐奠爲行在﹐權宿重兵﹐使自戰守﹐不煩天子待邊。此四務也。

一曰先靖河淮而後可以定江漢。先是數年﹐臣每過淸河﹐見東平汶上﹐暴客飛馳﹐遊戲關上﹐有司莫禁。又以牙纛授於翩鴞﹐招舞麾下﹐每數千人。臣私嘆曰﹕舳艫命脈﹐盡於此矣。度今北運旣廢﹐此輩盤踞﹐無以自雄﹐必寖下瓜儀﹐以爭水肥之路。淮陽二鎭﹐率纏其中﹐勢必與淮陽爲難。誠索常鎭之力﹐以佐淮揚﹐離其中路﹐使出瓜儀者不得及淸河﹐據淸河者不得合開歸。誅其渠魁﹐散其諸從﹐遴選十五﹐以佐西討。潼關道路阻修﹐必不能救。如是則河淮淸而江漢可定。繇是一意以理蘄黃﹐使蘄黃﹑淮揚常爲江漢之兩眼。此所五務也。

一曰先復承天而後可以收全楚。承天﹐楚之郢都﹐興獻陵在焉。周瑜曰﹕『楚起百里﹐地擁諸關﹐南臨江漢﹐傳世數十﹐歷年九百﹐徒以有郢也』。吳能入郢而不能取﹐闖能破郢而不能據﹐則郢之當復甚於襄荊明矣。襄陽在新鄧之衝﹐建瓴水下﹐楚豫相界﹐賊所必爭。荊州西直蜀道﹐盛夏水出﹐一日千里﹐𨿽得蜀猶不足以守。復郢而後可東定豫中﹐北取上蔡﹐西斷入雍之路。此六務也。

一曰先鎭滁州而後可以固江淮。滁陽﹐宇內之奧區﹐東走瓜儀﹐西走蘄廬﹐各不上數百里。紅心﹑大柳二驛之南﹐與江浦相直。其地皆坦平四達﹐盜賊之所必趨。誠有大城重兵宿於其間﹐則中都之勢不孤﹐淮揚之形亦壯﹐天長六合不苦風雨之總﹐至此眞屯聚之地也。晁錯曰﹕『起兵而不明其勢﹐戰則爲人禽﹐屯則卒積死』。誠增池河之兵﹐築大柳之城﹐於以擁衛二都甚便。此七務也。

一曰先定進取而後可以議鎭守。今諸桀將晝夜聚謀曰﹕取湖南則鎭湖南﹐取湖北則鎭湖北﹐取河北則鎭河北﹐取河南則鎭河南。欲割中原之地﹐以樹諸侯。欲邀萬一之功﹐以分節鉞畱後﹐時至自落。然觀古名將皆籌畫先定﹐刻厲應之﹐如韓信﹑耿弇之所云云。今諸將才如流水﹐皆自上趨下﹐至於揚子﹐以爲尾閭。欲其至時何日乎﹖誠欲克復燕京﹐必先直趨關陜﹔欲克復河淮﹐必先�滁宿﹔欲克復襄荊﹐必先探討全蜀。進勢一丈﹐收勢五尺。盡取江皖﹐還雜瓜儀﹐卽有節鉞﹐無所分者。誠如所云湖南﹑河北﹐隨其所自取﹐以爲軍疆﹐朝廷亦何蘄焉。古者都於關陜﹐皆有戰國﹐自建業啟都﹐而後無有焉。何也﹖其勢蹙也。朱勝非曰﹕『忠有餘而學不足者﹐可爲後圖』。此八務也。

一曰先樹儒臣而後可以用武將。崇禎以來﹐邊圉日絀﹐談者皆謂文臣不效﹐一意右武。韋跗出門﹐與藩臬爭道。然自數年中八﹑九大將﹐寵極貴盛﹐無有不叛﹔其仗義死功者一﹑二耳。故自唐宋以來﹐儒將策勳﹐爛於史牒。唐如韋孝寬﹑裴行儉﹑張巡﹐宋如宗澤﹑虞允文﹑余全玠﹐皆卓犖可觀。至於明興﹐尢爲極盛﹔於謙﹑羅通﹑韓雍﹑王守仁之徒﹐指不勝屈也。儒臣致命而武官不敢不死﹐儒臣立功而武臣不敢不奮。誠以風力之司﹐采其骨榦膽識不作軟美者﹐以行三軍﹐猶宿習耳。此九務也。

行此九務者﹐而一本於克已飭躬﹐省刑薄斂﹐先禮樂而後刑威﹐先仁義而後功利﹐先愛人而後期愛於人﹐先敬人而後期敬於人。以是郊祀上帝﹐軫卹蒼生﹐𨿽四夷效順﹐羣醜革心可也。豈憂闖獻哉﹖

至於馭將之方﹐課效之術﹐臣采古今﹐止有二家。唐時觀軍容﹐用事每選兵自衛﹐動輒先走﹐諸將皆與賊通﹐間取一柵一縣﹐坐食轉輸﹐延引歲月。李徳裕宣制﹐乃約監軍不得臨戎﹐又約諸將不得取一柵一縣爲功令。元逵取荊州﹐宏敬取洺州﹐茂元取澤州﹐顏佐沔取潞州﹐期在平定﹐而河北破降。此一說也。宋時﹐南郡削弱﹐呼兵不應。文天祥言宋懲五代之禍﹐罷藩鎭﹐𨿽矯尾大之獘﹐而勢亦不振﹐賊過州縣﹐無不下者。宜分四鎭﹕以廣西益湖南﹐而建閫於長沙﹔以廣東益江西﹐而建閫於隆興﹔以福建益江東﹐而建閫於鄱州﹔以淮西益淮東﹐而建閫於揚州。責長沙取鄂﹐隆興取蘄黃﹐鄱陽取江東﹐揚州取兩淮。如此則敵不難卻也。宋人不用文天祥之說﹐而國終不振。此一說也。今責諸將取河湖南北﹐以分節鉞﹐與徳裕同意﹔責嶺東協濟福建﹐嶺南協濟江右﹐以章贛出鄱陽﹐以衢州出錢塘﹐略加總督﹐亦本於天祥。所謂先措置而後用人﹐先具舟而後召土﹐亦其次第然也。𨿽總督之任不可屢分﹐而上流之勢不可不重﹐今驕兵悍將在在而然﹐文臣𨿽懦﹐猶之柔轡可以控馬﹐極不可馭﹐乃銜橛而去耳。

臣老矣﹗百折之餘﹐體無完膚﹐又加以去臘墮崖﹐兩臂垂折﹐卽欲匍匐竭蹶﹐仰覲云日﹐而力不從心﹐命違其願﹐末繇也已。臣病未起﹐欣聞震出﹐彊勉援筆﹐成三本章﹐言詞荒謬﹐重遝不倫。然使臣親見堯舜﹐待罪螭頭﹐罄所欲言﹐亦不過止此。至於知人之務﹐極於詢事﹐備於考言。苟不混以旁側﹐參以愛憎﹐𨿽聽十得九可也。臣荒遁多年﹐於人多所未習。所識英俊之彥﹐有楊廷麟﹑金聲﹑姜埰﹑鄭友玄﹑夏允彜﹐皆盛年方剛﹐深心遠識﹐可用以驅除亂孽。老成之林﹐有鄭三俊﹑解學龍﹑張鏡心﹐皆練達政體﹐畱心時務﹐可用以綱紀百度﹐宏濟時艱。當此瓢搖之時﹐合成戶牖之用﹐藩畛四撤﹐則千耦成云﹐何必借才於溫陶﹐取模於王謝乎﹖想諸臣早晚亦已登用﹐諸務早晚亦已備舉﹐而區區朴誠一得之愚﹐不敢不獻﹐惟陛下實覽十務﹐傍采兩說﹐略行一二﹐以匡興朝﹐猶涓埃之裨海嶽也。周書曰﹕『水之流也走下﹐治天下者用牧﹔火之燀也走上﹐爲天下者用大略』。臣所言﹐得其大略而已。耕鑿而得美芹﹐不勝惓懷﹐惟陛下試垂酌焉﹐不敢重以艸野品題﹐又受先朝殊恩﹐捐軀莫報﹐有靦面目﹐不宜屍素﹐更累明時﹐伏祈覆載﹐答其衰憊﹐略采緒言﹐旋於行事﹐臣𨿽槁首空山﹐榮於簪紱。臣無任狗馬瞻注之至。謹稱謝以聞。﹝篇中『畱後時至自落』六字疑有脫文﹞。

——以上見原書卷三。

﹟獄中自明揭

洪思曰﹕子旣過北寺與葉﹑塗對簿﹐淹畱五月還西庫﹐乃頗自昭雪也。

周謹揭爲生死俱屬君恩﹑平反尙祈公道﹑謹剖一息未絕之心﹑存千秋不灰之案事﹕周自被薦受逮以來﹝洪思曰﹕子旣以論楊嗣昌謫江西布政司都事﹐歸三年﹐有解學龍之薦而逮命下矣﹞﹐一荷廷杖﹐四服司刑﹐赭血滿衣﹐瘡痂蔽褥﹐牽連株送幾二十人。不忍卽死﹑苟存旦暮者﹐亦以三季之禍不宜見於淸朝﹐天子聖明﹐大臣勵翼﹐必不使孝婦啼於滄波﹑貞女號於烈日﹐所以隱忍至此也。今旣得出北寺就圜扉﹐仰視隙光﹐或不爲遠。周不自言﹐誰復代周言者﹖

周以艸土餘生﹐特承環召﹐揣無一長﹐誓死報國。方楊樞輔向用之時﹐朝進溢地之言﹐暮播彌天之說﹐噏噏而講和戎﹐訿訿而稱撫寇﹐舉朝悚然﹐畏其才辧。周獨以是人根本已壞﹐節目何施﹐撓棟覆餗﹐不足爲諭﹐是以不避鼎鑊﹐策其無成﹐豫爲爛焦﹐防其薪突也。夫延齡以市井之徒附於城社﹐安石以啇之唾飾其經術﹐源瀾所漸﹐禍敗未親﹐然且陽城奮筆﹐裂麻而不辭。範鎭袖彈﹐忤眾以無悔﹐以爲朝廷之事無大於此者。況夫手執柯柄﹐而墜覆三藩﹐決裂七八十州縣﹐塗炭生民﹐不可塵計﹐竟無一人先事而立其防﹐正言而規其失者﹐豈所稱爲陳力矢謀﹑匡時報主者歟﹖周於樞輔﹐非有稽唇之怒﹐轉睛之睚﹐亦惟嫠卹杞憂相薄也。而機阱旣發﹐疆力莫挽﹐格人元夫﹐相時而莫敢援。周今右足以跛﹐指脛半折﹐風雨侵晨﹐辛楚如笮﹐度無所復用於時﹐𨿽死莫惜。然淸夜捫心﹐仰天計過﹐自束髮以至二毛﹐通籍以至放黜﹐食不過脫谷﹐居不過覆瓦﹐談不過經書﹐交不過農圃。權要之路邈於星河﹐通顯之朋棄若遺迹。必欲加以朋黨之律﹐比以糾結之條﹐誦子蕩於栢舟﹐勒於陵以墦壠﹐是亦六月之霜所動其涼寒﹐東海之云欲分其酷烈也。

周嘗供事講筵﹐蒙恩召對﹐一再叩首﹐東�之必不可玩﹐流賊之必不可撫﹐撫寇和戎之說﹐必貽害於中原﹐流毒於天下。聖主未嘗不心是其言。至於官方進退﹐世事得失﹐是周之於政事﹐初未嘗談﹐談亦未嘗亂也。昔李時勉以戇言獲戾﹐撲爪折脇﹐而宣宗未嘗奪其官﹔海瑞以狂率批鱗﹐抵罪赴市﹐而世宗猶且宥其死。周之愚戇不及二臣﹐其所觸忤不過權相﹐而又遭逢聖主﹐英明特達﹐俯視百代。每憶戊寅七月﹐每次召對﹐敬進淸仁之說﹐恭承獎誨﹐以爲聞所未聞﹐未嘗不撲顙槌心﹐繼之以血也。

夫栽培傾覆﹐大造何私﹐滅頂噬膚﹐人臣自取。然聞之﹐霜霰不殺已枯之艸﹐雷霆能護俯蟄之生。周所應得之罪﹐已經取分﹐降謫一年﹐荷恩沒齒。至於撫臣一薦而萬里就逮﹐冷曹一救而受撻中墀﹐書生一救而械系北司﹝洪思曰﹕撫臣﹐江西巡撫解學龍也。冷曹﹐戶部主事葉廷秀也。書生﹐南京太學士塗仲吉也。庚辰七月﹐子逮至京師﹐緹騎以聞。旨猶未下﹐廷秀疏上﹐始杖八十。仲吉疏上﹐始徵鞠四次﹞﹐回颷受火﹐旣非榱桶所知﹐因葉增風﹐亦非本根得悟。如使初無撫臣之薦﹐繼無申救之章﹐則周亦負土空山﹐偸生擊壤﹐豈遽爲网漏吞舟﹑廚亡雉兔哉﹖今旣加以營謀﹐重以主使﹐又搜其黨侶﹐波及無辜。叔向就系﹐而請命於請羊﹐冶長在縲﹐必批根於鄰鳥﹐亦遠於本情﹐殊非故質矣。狄公以羅織誣服﹐猶納疏於絮衣﹔蘇軾以贓款引辜﹐亦寄哀於翰羽﹔非獨惜其餘年﹐亦自傷其感遇﹐冀馬角之復生﹐盼烏頭之再白也。周以朴簌﹐遠謝古人﹐然所幸者﹐大無狄公鉤筩之章﹐小無蘇生蜀舟之迹﹐獨以請告數言﹐過自菲薄﹐爲樞輔之所掎摭﹐逖聽之所口實﹐以至於身扞重网﹐體無完膚﹐夢尋腰顱﹐嘗恐不屬。向令當時依阿樞輔﹐諛其集事﹐保其成功﹐僥幸美官﹐以抵今日﹐何以處之﹖如必以愚戇爲姦徒﹐守經爲邪說﹐則元愷宜服共驩之誅﹐曾史合就桀跖之討也。

今天子方修惇大之條﹐布好生之徳﹐捐去苛細﹐隆禮股肱。登夷吾於檻車﹐釋孟明於囚服﹐扶杖之老翹聽而歡歌﹐反側之兒轉心而面內。周獨以盆盎之下﹐重隔星辰﹐聞人讀律﹐跪而股栗﹐是亦大君子之所痌瘝﹐有道者之所心惻也。伏乞詳察司招﹐細閱情狀﹐洞其裝捏盡亡是公﹐然後塞請托之源﹐蠲化比之网﹐勿使黨錮之端見於淸時﹐營窟之情混於君子﹐使天下後世見者有以頌帝徳之廣大﹐服明允於無疆。

——此揭見原書卷二十八。

●黃漳浦文選卷二

恭慰聖懷疏

衢州聞陞辭職疏

恭慰皇太后興居並述義師情繇疏

臨安勸進疏

行都求去疏

辭職陳事疏

再繳敕艸乞休疏

擬中興十三言疏

前自請行邊疏

將出關薦賢疏

恭報招徵啟行疏

將出關疏﹝乙酉七月﹞

諫親徵疏

江浙機權疏﹝乙酉八月﹞

出師有期據實再陳疏

進取成謀疏

恭報出關日期略陳軍實情形疏

陳近狀以慰聖懷疏

審明先後緩急疏

出師疏

請定出關駐畱疏

四不敢疏

乞獎異倪元璐﹑祁彪佳子姓疏

請酌用人材疏

再述關外情形以決趣捨疏

食盡兵單請自黜疏

關外謝賜袍膳疏

復婺情形疏

孤軍莫救危疆難支疏

江右出師情形疏

續報情形疏

請卹捐軀諸臣疏

﹟恭慰聖懷疏

原任經筵日講官詹事府少詹事兼翰林院侍讀學士臣黃道周謹奏爲恭慰聖懷事﹕臣蟄伏艸野﹐仰跋云日﹐若盲之不忘視﹐跛之不忘起也。崇禎十七年五月﹐驟聞京師告變﹐鼎湖哀號﹐不能捐軀﹐徒深隕涕。六月初旬﹐乃從父老投杖﹐側聆諭旨﹐痛鐘簴之未安﹐傷寇讎之未報﹐寢食不遑﹐血淚俱落﹐誓與四海同仇﹐�此��。臣觀自古帝王﹐遘遭禍亂﹐身殉社稷﹐感念蒼生者﹐絕代無有﹔至於克儉克勤﹐宵旰殷憂﹐十七年一日﹐而不足以消弭寇賊﹐激發臣工﹐亦絕代無有也。宋臣李綱曰﹕『人主之職在於知人﹐不知人𨿽勤勞無益』。古今以爲篤論。先帝畱意知人﹐而每爲宵人所亂﹐𨿽云莫違致咎﹐或亦運祚使然。易曰﹕『無平不陂﹐無往不復﹐勿卹其孚﹐於食有福』。我明前歷二百七十五年﹐而後與春秋同運﹐臣屢屢言之。值其將窮﹐亦不可挽。古之聖主﹐先盡人事而後談造化﹐先立人極而後談事功。人事盡於禮樂﹐人極立於仁義。仁義不施﹐禮樂不作﹐𨿽有如林之眾﹐鉅橋之貯﹐猶以薪救火﹐以冰救栗也。方今禍亂將䢐﹐福祚將食﹐陛下誠能博求賢才﹐疇咨美政﹐樂聞善言﹐樂行善事﹐毋輕暴人之過﹐毋急羅人之罪﹐功當而後賞﹐辜蔽而後誅﹐毋與小人而謀君子﹐毋與辱人而圖貴士﹐監廠衛勾引之姦﹐怵閽寺開門之禍﹐仁義以考言﹐禮樂以詢事﹐其有捨仁義﹑違禮樂者﹐𨿽攟藉富彊﹐希翼事功﹐亦皆糞壤致之。至於克復神州﹐廓淸海宇﹐祗存於陛下之一心﹐與廷臣之眾志。噓气相動﹐爲云爲雷﹐非必盡取模於王謝﹐借材於韓嶽也。昔太寧遶營而逆賊夜驚﹐興元發書而軍士揮涕﹐宗澤亦云立國四十日﹐未有發號﹐何以鼓舞天下﹖今陛下登極來已近兩月﹐遐方逖聽者未有以聳其毛髮﹐瀝其心髓。臣愚﹐以爲宜約己動眾﹐布三大檄昭示天下。一以血誠感召忠義﹐勸天下討賊之師﹔一以手諭訪問蓍蔡﹐集天下忠壯之猷﹔一以赦罪薄斂﹐大有肆眚﹐以滌絫年汗暴﹐收天下之心。臣知蚤晚詔諭﹐亦皆已鋪纘入條﹐規隨檃括﹐然未有熙辭單心﹐宣昭義問﹐陸贄所謂以言動人﹐其感已成﹐言之不眞﹐聽者已倦者也。臣觀逆賊舉動﹐殘酷橫酗﹐神人之所共憤。又遠離楚豫﹐厚毒關中﹐實亦無謀﹐遂成乖闊。迹其所爲﹐不過黃巢﹑張方之倫。陛下誠使邊臣西持江皖﹐東顧淮揚﹐竭江上之力以支須堧﹐悉下江之銳以鎭儀眞﹐內明禮樂﹐外示徵誅﹐以徳馭羣臣﹐以法馭軍士﹐靜持數月﹐賊必自亂。闖獻之首﹐不槁於長安之街﹐必墜於轅棘之下也。臣無識﹐惟知明運當興﹐逆賊必滅﹐謹具疏奉慰﹐冒昧以聞。

﹟衢州聞陞辭職疏

原陞吏部左侍郎兼翰林院侍讀學士臣黃道周謹奏爲榮任難堪﹐量身知足﹐衰病情眞﹐懇乞允放事﹕臣道周疏賤﹐逖處天末。自六月二十一日聞命恭辭﹐至九月初旬如聞溫綸﹐惇促就道﹐至九月末旬乃見兵部馬上差官及都察院勘札﹐臣時已裝行。臣自揣微賤﹐尺蠖之屈﹐初不求伸﹐蝸涎之濡﹐非爲求遠﹐徒以聖作物睹﹐欣就維新﹐君令臣恭﹐趣不俟駕﹐業於十月二十一日至衢州。又聞再升協理詹事俯事禮部尙書兼翰林院侍讀學士。臣聞命自天﹐有隕自地﹐𨿽薰風始播﹐百谷咸昌﹐而枯揚生華﹐棲苴易絕。比歲以來﹐一再折肱﹐苟存性命﹐上之不能裹屍橫艸﹐裨聖主光復之思﹐下之不能負重抗彊﹐資賢臣一得之用。徒以殘喘﹐仰累大官﹐每念先帝曲折裁成之恩﹐曁我興朝祓濯鼓舞之意﹐𨿽竭蹶重繭﹐亦欲望日就云。而蒲柳經霜﹐吹噓不上﹐驚弦孽鳥﹐聞響墜風。自二十日以來﹐中寒下■﹝疒帶﹞﹐漸成痿痺﹐起立須人﹐餐寢盡廢。卽思苟延歲時﹐勉召醫藥﹐從江左而問夷吾﹐進建武以窺堯舜﹐何由至乎﹖伏冀陛下鑑臣百折之餘﹐眞病眞危﹐還臣艸野﹐稿首巖穴。儻獲餘年﹐合哺擊壤﹐以誦皇風。臣無任激切屏營之至﹐謹口占付子弟謄書﹐附差以聞。

﹟恭慰皇太后興居並述義師情繇疏

太子太保禮部尙書協理詹事府事兼翰林院學士臣黃道周謹奏爲恭問皇太后興居﹑並述義師情繇﹑以慰晨夕事﹕臣老矣﹗雙親違捐﹐一意君上。自天啟策仕以來﹐二十四年﹐𨿽偃蹇閒僚﹐三遭廢黜﹐身經百折﹐萬死復生﹐不敢以怨誹餘情著於心系。何者﹖臣之事君﹐猶子事父﹐生殺廢置﹐無有二心。若偸榮以承歡﹐遭危以自逸﹐亦仁人所憤心﹐慈子所唾面矣。恭聞皇太后陛下自五月十一日與聖駕分離﹐南渡溧水﹐過獨松關﹐遂涉余杭﹐東至臨安。此間鳥道崎嶇﹐居人曠絕﹐不知何以仰慰乘輿﹐俯愜安膳﹖臣子造孽﹐遺憂至此﹐蓋自晉﹑宋以來﹐於今再見。而皇太后驚危﹐與聖駕相失﹐尢古今之所無有也。天祚明家﹐大統不墜﹐孽臣��﹐久當自滅。江南淸淑﹐王气所鐘﹐衣冠文物﹐甲於天下﹐收拾泮渙﹐足以中興。伏維皇太后彊飯自慰﹐臣自三月初八日祀事已完﹐具疏請旨﹐候命假歸﹐棲遲兩月﹐至五月十五日始聞播遷之言﹐臣驚痛在心﹐舉指無措。私揣大�未有南下之期﹐臨安亦非駐蹕之地。太祖定鼎鐘山﹐功在萬世﹐聖主復基載亳﹐理不驟傾。𨿽諸臣造孽﹐拂性逮災﹐而聖主寬仁﹐萬方所諒。誠能下詔罪己﹐擯黜諸臣﹐更求賢哲﹐別與維新﹐𨿽少康﹑共和之業﹐進於夏商﹐猶未可量也。臣幸廁詞林﹐遠稽典故﹐如貞元罪已之詔﹐切所當行。除具槁進呈﹐候聖明采擇﹑駕至施行外﹐臣先至金華﹑巖衢等處召募義兵﹐遠檄虔鎭閩廣﹐相爲應援。自金華﹑永康﹑東陽﹑義烏等處﹐有鄕紳太子太傅戎政兵部尙書張國維所募鄕兵四千名﹐金華守道王調鼎﹑知府王禮所練原兵一千八百名﹐永康知縣朱名世所練原兵一千二百名﹐舉人龔廣生﹑秀才王同庚﹑朱萬化所募義兵二千名﹐皆自備糧糗﹐仰候命旨蚤晚調度﹐如手足之於頭目﹐毛翮之於鳥獸﹐生而具之﹐可撫掌得也。江西爲宇內右臂﹐晉宋以來﹐豪傑匡襄﹐全藉江西之力。臣所識原任翰林楊廷麟﹑劉同升﹐皆秉性忠義﹐閭裏所宗。又贛州撫臣李永茂﹐敏練多能﹐心存王室﹐可晨夕被旨﹐與金華義師相爲應援﹐約其往還﹐不過一月﹐�非秋後不敢窺江﹐誠得聖駕夙還﹑整此六師﹐恢復舊京﹐爲之非晚。乞先下懿旨﹐召張國維﹑楊廷麟﹑劉同升﹑朱名世﹐龔廣生等﹐使速將金華江右兵來集江口﹐取進止調度。其閩中潰兵﹐尙可著閩將再收﹐立功自贖﹐與翰林院待詔塗仲吉商其方略﹐東出鎭江﹐西上溧水﹐爲定鼎善後之圖。誠不宜拘守舊說﹐回阻義兵﹐使天下臣子銷其親上之心﹐隕其效忠之气也。匆遽陳上﹐不悉願言。臣無任激切之至。

﹟臨安勸進疏

太子太保協理詹事府禮部尙書兼翰林院學士臣黃道周謹奏爲勸進登極﹑命將討賊﹑以匡王國﹑以系人心事﹕先師有言﹕『名不正則言不順﹐言不順則事不成』。陛下之宜有天下﹐睠之天地﹐承之祖宗﹐卜之臣庶﹐非在今日﹐但以稽遲數月﹐時勢倥傯﹐不得晏然以觀謠謌之盛﹐而過自虛挹﹐讓再讓三﹐諸臣遂生異議﹐或襲建炎之謀﹐或進句踐之策。臣愚﹐以爲帝命傳之皇家﹐人心屬於有徳。建武太元之際﹐不聞通命於匈奴。景炎咸諄之間﹐猶且自正其位號。若講無成謀﹐則情窮勢絀。若因講成事﹐則蒙面喪心。臣揆國家禍敗之故﹐皆繇大臣養姦蓄亂﹐驕將寵極心偸。從古迄今﹐豈有宰相擁兵橫行都市﹐臧獲俱爲總兵﹐子弟徧稱顧命﹐而見賊不聞﹐賣主挾君﹐猶有騎虎不下之理﹖今馬兵尙有數千﹐方國安兵猶滿萬﹐朱大典眾亦千餘﹐合金華新至者﹐虛聲近�。諸臣皆受國恩﹐蓄威自衛﹐不肯進前﹐而攜妻抱子﹐藏馬於舟﹐掠貲於道﹐意欲何爲﹖臣細問�中來者﹐皆云��不多﹐����不能四﹑五千。以馬閣部之英武﹐朱大典之福相﹐阮大鋮之敏練﹐使統率三軍﹐北行阸塞﹐出奇設變﹐大有謝玄之功﹐小有祖逖之效。而談笑廟廊﹐養威都市﹐終夜嗡吡﹐謀竄謀奔﹐不可聽聞。陛下誠毅然發憤﹐收東南之人才﹐用東南之民力﹐捨故套敗局﹐一切不道﹐以名則甚正﹐以言則甚順﹐以事則甚成。如必無一戰之勞﹐據甚下之勢﹐與敗類而圖興邦﹐與憤懣而圖成事﹐畏首畏尾﹐媮死媮生﹐臣不知所終矣。臣孤旅孑身﹐徒步難進﹐發語煩瀆﹐惟陛下優容詳察﹐速命諸臣扼要破敵﹐立功自效﹐功成別敍﹐以慰神人之心。臣臨疏無任旁徨之至。

﹟行都求去疏

大學士臣黃道周謹奏爲隆恩難報﹑朽質莫雕﹑媿無矍鑠之能﹑願安跧伏之分事﹕臣海濱迂愚﹐以筆耕自活﹐五十無聞﹐六十引遁。生平割殺﹐一聽之人﹐至於唾幹﹐亦所欣受﹐是臣鄕裏之所共睹者也。比以國恥未雪﹐君讎未報﹐中夜拊心﹐起立達旦。思聖明垂諭之言﹐一字一淚﹐一語一血﹐是以奮不自諒﹐謬請行邊﹐亦猶眇者之不忘視﹐跛者之不忘起﹐徒自抵觸顚隕﹐近於溝瀆而已。而旁觀側目﹐疑臣尙有功名之心﹐姍笑詆議﹐靡所不至。舉天下所指爲迂闊無當之辧﹐皆舉而加之臣。臣茫然無覺﹐猶聾馬思鐘﹐啞蟬操琴﹐了不知其意向所在。嗚呼﹗臣而欲乘時爭尺寸之位者﹐豈復淪落至於今日乎﹖今板蕩已極﹐蒼黎已盡﹐衣冠�爲��﹐人倫�於��。今年不��﹐明年不��﹐則鐘山松栢必且爲薪﹐孝陵鐘皷必且爲塵﹐親戚妻子俱爲別人﹐何暇計尺寸之位﹖今年��﹐明年��﹐則南京爲我南京﹐北京爲我北京﹐雲臺煙閣﹐豈有定人﹖而區區爭此尺寸﹐欲何爲者﹖臣向在浦城﹐追趨不及﹐旣來三山﹐濡滯愆期。臣已知馬棧之難成﹐驥尾之不屬﹐亦以謂天佑陛下﹐海涵嶽載﹐萬物可以不爭。而臣實朽壤混於封壇﹐污流點於明水。拂意之臣﹐必指臣以爲口實。談登極則曰惟諾順從﹐談親徵則曰爲謀不忠﹐一話一言﹐動聲厲色﹐交口戟手。嗟乎﹗臣爲髙皇之世界未淸﹐陛下之大業未遂﹐生靈之被���﹐不可居忍耳﹐豈爲衡門之下不可棲遲乎﹖臣去矣。臣不去﹐諸摭口實者必不肯奮。臣藉引車之義﹐爲推轂之實﹐願陛下含宏翕敷﹐動潛天地﹐勿以一介小臣爲意﹐亦勿以文武不和動■﹝冖八厶月﹐上中下﹞聖懷。臣無任惓戀瞻依之至。

奉聖旨﹕『卿眞品實學久重海內。朕昔聞名﹐思如裘葛。及擁立之際﹐朕恨識卿之晚。今以閣輔相授﹐祖業民艱﹐百未一舉﹐艸艸言去﹐殊失朕望。進退之常﹐今爲中人能之。濟扶危困﹐朕倚卿今日事也。卿還暫抑恬謙﹐成朕中興之業烈。不允辭﹐愼勿再陳。衙門知道。

﹟辭職陳事疏

大學士臣黃道周謹奏﹕臣再四捧誦詔書﹐感佩無已。溫愛之情踰於骨肉﹐惇重之義垂於奕世﹐臣何敢復陳﹔然前旨派發者﹐中外旣喧傳﹐臣又以君命追隨﹐則遐方無所取信。極知幃幄之寵重於前矛﹐猶恐招徠之宣失於機會也。早間聞北路撫臣吳春枝已就道﹐藉此稍寬。蓋國家發軔﹐全在北路。崇安出門﹐卽爲廣信。此三省之鈐喉﹐饒昌之右臂﹐利器不可假人﹐衝途不可授敵。臣每言而人不應﹐中夜爲之寒心。臣今與商量已定﹐猶恐其暫駐建寧﹐未暇卽至崇安。登嶺首而望鉛山﹐則廣信在吾腹中矣。廣信道臣髙允玆卽建寧推官髙簡之父﹐可寬其離任之罪﹐責以還守舊疆。廣信不動﹐則東下衢州以出錢塘﹐西下貴溪以出彭蠡﹐猶吾池沼之內﹐𨿽苟安旬朔﹐不以爲遲。至如舊閣臣蔣徳璟長臣一歲﹐學識諳練十倍於臣。遣臣惇催﹐往還不過十餘日。臣藉蔣徳璟與林欲楫二臣﹐得遂衡山之約也。臣昨睹詔書內加臣少保吏部尙書武英殿大學士﹐以臣庸劣﹐冒此隆徽﹐覆餗負乘﹐誠恐不免。已經懇辭﹐未蒙兪旨。況欲楫爲臣先輩﹐欲楫今未加官﹐而臣偃然秕糠先揚﹐非量能度徳之方﹐亦非敬梓恭桑之義也。謹再辭﹐伏乞兪旨。

又繳上寫完詔書四道﹐外惟親徵詔書未起艸﹐尙需諦審﹐嗣容進呈。

﹟再繳敕艸乞休疏

大學士臣黃道周謹奏爲再繳敕艸﹐再示鴻恩事﹕臣日卽謝事﹐捨車而徒﹐爲親徵詔艸未就﹐怦怦於心。然思此事﹐亦必陛下神藻英斷﹐非書生所幾必。若前諭已得大槪﹐不須更端。看數日前後﹐江虔音信更如何﹖才得楊廷麟六月書﹐亦似已舉義者。楚﹑益二藩藉諸賢之名﹐聯雞俱飛﹐不能集事。祁﹑張聞皆在山中未死﹐大約看我舉足以爲動靜。陛下一意委心二勳﹐勿以文臣縈懷﹐晉陽﹑契丹﹐更不足道。如趙北平父子﹐竟亦何成﹖臣道裏幸得歸山﹐戴陛下生成之恩﹐踰於父子。昔人所云﹕不辧殺臣﹐臣始得去﹔若辧殺臣﹐臣欲去豈可得乎﹖昨值類禡﹐敬天勤民﹐非臣陛辭之日。然臣去勢不可緩﹐亦思得漳南二﹑三千人應不時之需﹐勿使雷神祈雨於河伯﹐則處置愈緩﹐解澤爲勞矣。外擬作劉敕艸﹐不知誰當差遣者。此亦要著﹐不去東平﹐則陳洪範家在定海﹐有寧波將吏可順帶馳行。臣瞻戀無任神搖。

﹟擬中興十三言疏

爲敬陳中興十三策﹑以鞏皇造﹑以固人心事﹕臣聞天佑下民﹐爰立君師。有一代中興之主﹐則有一代中興之佐。是以殷宗啟夢﹐傅相發采於巗阿﹔宣王興周﹐仲甫應生於嵩嶽。迨夫賈生抒策﹐葛亮投權﹐李泌以白衣驂乘﹐陸贄以靑史贊樞﹐𨿽時遇不同﹐徳抱殊器﹐然皆非有累積崇階﹐赫奕等輩﹐直以一日遇主﹐風雲玄通﹐上不鄙其愚賤﹐下不安於不肖﹐霍然義起﹐爲天下所傳誦無窮。臣瞻今日﹐陛下天挺聖生﹐有堯舜之資者四﹐漢唐明主所不能爲者六。而諸臣容諾﹐不能承事﹐至使東西��﹐匪茹震驚﹐陛下焦勞於上﹐百姓離憂於下﹐踰年於此﹐未有一臣一士肯畢其猷慮﹐爲陛下籌策者﹐臣竊傷之﹗

臣觀三代而下﹐明哲之後推漢文帝。然其意自謂過於賈生﹐故終賈生之世﹐不能用賈生之說。先主壤小﹐不復足稱。唐之三宋﹐權佞與居﹐李泌﹑陸贄棲遲其間﹐不利大作。皆未有如今日休明之盛。陛下衝聖可巖嶽自貢﹐布其四體者也。臣瞻陛下禦極以來﹐虛懷納聽﹐英斷如神﹐晉接以加﹐讒佞不至。溫恭浚哲﹐此四者堯舜之資﹐陛下皆有之。又自三朝而來﹐掖庭不充﹐耆宿不備﹐陛下廓然絕采女之命﹐皤皤灌灌者﹐安車畢至。於是內無權璫﹐外無炎相﹐鷹犬珠玉﹐不近於禦﹐楯桿之士﹐����。愚謂陛下每言關東流民﹐閔然下涕。此六者漢唐哲後所不能﹐而陛下該舉之。以陛下之資﹐發憤自濟﹐輔以巖嶽﹐𨿽堯舜可爲。卽不然﹐輔以中才之賢﹐等身之士﹐猶上之不失爲髙宣﹐下之乃與漢文比徳。今寧軸邊疆之臣﹐實豫不渝﹐一至於此﹐非甚暗闇落落﹐以天下爲弄﹐則其心必有所欺慢。以陛下未足與有爲﹐臣竊傷之﹗

臣觀往史﹐自唐徳宗流離播遷﹐下詔罪己﹐而淄靑之士至投戈興嘆。今陛下之初﹐慨然渙汗﹐降詞輯莫而天下冥然若無聞知。將命之臣不審上意﹐以故事相視﹐則必其竅會有所未得﹐徒使邊城疑億以爲虛文。臣計庚申以來﹐凡天下之事可致隆興﹐而措置乖方失其竅會者﹐大略有五。

凡王者纘緒踐祚﹐皆爲受命於天。人主事天﹐如其父祖。光宗皇帝履位日淺﹐不獲躬祀南郊﹐以定諸羣工百辟之命。陛下時乘初載﹐宜省典禮。蠲上日親圜丘﹐尊春秋體元之事﹐與天下更始。而諸臣容容牽於故常﹐不能上溯淵微﹐下簡辧治﹐使天下元年有闕於履始之典。人心習翫耳目之前﹐未有以易之﹐此已失郅隆之會者一矣。

凡王者履始﹐必審用其二柄﹐告郊廟而後行事。夏人建寅故先賞﹐殷人建丑故先罰﹐今參用之。陛下始執太阿﹐宜酌二代以又植諸百辟。上春庚日﹐布法象魏﹐陛下宜敕銓曹舉一二能否而彰癉之。乃考先朝舊制所宴勞廉能﹑放黜貪鄙者﹐就故事揚抑於端門之下。今諸臣容容﹐但一考察題畱而已。踵神宗末年之獘﹐使貪瞶者無所復懲﹐異等之士無所自見﹐而天下金帛皆走於權門﹐此已失郅隆之會者二矣。

凡王者匪頒之出﹐自郊享賚勞而外﹐不在常數。其一錢一帛﹐非借大司農水衡有司對簿者﹐頒下之日﹐受者必具朝服昭播無滯﹐使人具見徳意。今陛下始渙徳音﹐發內帑百餘萬金﹐受命之臣不卽以時存卹關東之士﹐使孤子寡戶腫目跂足﹐髙年稚齒宛轉哽咽﹐悲憤激於重潰﹐於是家無固心﹐人懷攜志﹐此已失郅隆之會者三矣。

自關東破壞以來﹐關東父老朝夜哀吟﹐思出陷阱﹐徵天礦徒時時間作。陛下重發徳音﹐存錄死者﹐曲庇逋逃之臣﹐又出帑金二百餘萬﹐激厲諸士。諸受命之臣﹐如有一﹑二訏謨﹑忘身報君者﹐瀝膽以領士卒約四﹑五萬﹐結砦臨河﹐意必向敵﹐而實爲持久。乃漸作魚麗龜隹之屯﹐使�海蓋諸州恫之於南﹐登萊舟師恫之於外﹐遼陽未殲之黎恫之於中﹐不過數月﹐費束矢書��之�可�於闕下也。而諸臣不爲﹐退自引懦﹐以使河北化爲異域﹐此已失郅隆之會者四矣。

且自漢唐以來﹐借方��者十用而百蹶。唐用突厥﹐縱於長安﹐百年之蓄而不可償。方今江東之陷﹐降�爲梗﹐西�商羊﹐無寸兵之藉。受命之臣﹐宜卽以時謝絕��﹐稍用資賞﹐反其藪澤﹐諭以天子愛惜士卒﹐不樂奇功﹐令但撫我百姓﹐以守遼西。爾但閉此關﹐不使鳴鏑西近喜峯者﹐天子徳音未艾﹐諸臣不察﹐欲終藉其力以首鼠奉頭之身﹐談單騎造營之事﹐禍不可誅﹐平不可賞﹐勢必滋蔓無窮﹐此又失郅隆之會者五矣。

此五者失如離矢﹐不可復追。數其曲折﹐枚舉難盡。今復有西川之難﹐黠鼠狂虺起於褌袴。天下人心﹐澹澹若正月之冰﹐而當道者猶一意軟美﹐樂窘幅蹲沓之士﹐錮塞其孔竅﹐以自用其眼舌。臣恐天下之事﹐從此不濟也。蘇軾有言﹕『天下無事﹐則聖賢之言輕於鴻毛﹔有事則匹夫之言重於泰山』。今臣不揣﹐有十三言於此﹐試而用之﹐當百三十萬之師﹐維陛下俯而擇之也。

臣之初有三言者﹐度今所能行﹐其道顯﹐其利易見。以功名之士責之﹐一朝而效﹐效則有百十年之勝。曰致一以定人﹐乘五以用地﹐參三以申天。何謂致一以定人﹖古者命將出師﹐將軍當轂﹐天子親爲視綏﹐鑿凶門而出之。卿大夫餞不出郊﹐舉酒而啐﹐示必死也。故將死綏則士死將﹐枹鼓不絕﹐致死不反。今之爲將者﹐多其裝束﹐累月不勝﹐然後擇吉日﹐擁美子﹐鳶翔鳥儀而注於關外。古者命將﹐鉞不兩授﹐𨿽有六師﹐命出一人﹐故朔方責於南仲﹐淮夷率於皇父﹐合謀而告﹐同力而發。今之爲將﹐度功之不遽成﹐則擠一以爲難首﹐逮事之欲敗﹐則搗一以爲福臼。古者爲將﹐戮不避親貴﹐賞不畱私橐﹐賞信罰必﹐故功罪不失。是以楚爲二廣﹐未知其用也。縣灼膚之令﹐再焚其廏﹐一鼓而上之﹐無不焦爛者。吳起之治楚﹐移五尺之木而與之十金﹐商鞅效之﹐又以立威於秦。故曰致一則士可奮也。今之爲將者﹐以罰則不必而行其恣睢﹐以賞則十金之餉三出五納而耗其半。臣意今之時﹐以盡一不二責死綏之臣﹐致謀不同期於成﹐致志不同期於死。縣必中之的﹐注金而射之﹐百日之內﹐其士可戰矣。

何謂乘五以用地﹖天地之道﹐動於五險﹐以其所生而因以爲殺﹐故金﹑木﹑水﹑火﹑土﹑五者﹐大勝之所治也。金勝之治九步之內﹐火勝之治七十步之外﹐土勝之治五步之內﹐水勝之治六百步之外﹐木勝之治三步﹑八步之內。兵法曰﹕『車騎之地不利步兵﹐弓弩之地不利短擊﹐長戟之地去劍楯﹐矛鋋之地去長戟﹐劍楯之地去弓弩』。凡山川之勢﹐不出百里﹐則必有山林積石﹑經川邱阜﹔不出二十里﹐必有曲道互伏﹐險阻相薄﹔又不出十里﹐必有川谷居廁﹐仰髙臨下﹔又不出三十里﹐必有萑葦竹蕭﹐艸木蒙龍﹔又不出十餘里﹐必有平地淺艸。自此百里﹐土山邱陵﹐愛衍相屬﹐皆車騎之地矣。爲將者必熟其形數﹐度五里﹐立五望﹐設五校﹐以治五勝。故車騎所趨必在廣野﹐土治其勝而火赴之﹐不過百里而應步兵。劍楯所趨必在險■﹝阝危﹞﹐禍生於金而木赴之﹐不過十里而應弓弩。弓弩所趨在於居廁﹐禍生於木而水赴之﹐不過二十里而應長戟矛鋋。長戟矛鋋進退之下﹐是皆可治水禍。爲將者度其地形﹐以制多寡﹐度出入﹐進退不失﹐故不戰而常可以戰﹐不設伏而多��﹐開徑延敵而莫之敢入也。今之戰者﹐所特火器﹐複雜以五枝﹐魚貫蟻聚﹐蛇而前行﹐行不知其所止。動不知其所施﹐一物之敗﹐則五枝皆棄。夫坌河以西﹐地形曲折﹐每百里內外而五地之勝皆具。誠委心計之﹐將揆悉其數﹐以靜待動﹐不更其處﹐不違其方﹐遠致而近取之﹐百日之內﹐��之�可致矣。

何爲參三以申天﹖參者參也﹐肩足皆爲三﹐星鉞斧鑕之所出也﹐胡門越門之所分也﹐聖人因而參之﹐一體而兩翼﹐故一軍而參二軍。古者大國三軍﹐三萬七千五百人直期之﹐其餘九百以爲偵閏﹐往來慮無則塵沒鳶起﹐三百六十里之內不失也。參而分之﹐萬二千五百各爲一軍。一軍之用﹐又復參之﹐以爲要膕﹐首尾不亂。度其三駕﹐遞爲鋒距﹐以下當上﹐以上當中﹐以中當下﹐故必一負而獲兩勝也。故師有矛﹑有權﹑有勁﹑有奇﹑有正﹑有疑。疑非奇也﹐多疑則不奇﹐多奇則不疑。登萊之師所以爲奇也﹐奇設而不用﹐徒以之爲疑。虎�之援所以爲疑也﹐疑設於不可用﹐而遽以爲奇﹐是已事之大誤也。古之軍者﹐不圍大城﹐故三軍而足﹐不折少以益多﹐故土危不易方﹐三軍之屯相去不過三十里﹐故政不失。今之戰者動十餘萬﹐分將數十。敵之所在﹐則多寡屢折﹐相去守險﹐或百里﹑或七八十里。一將失利﹐則彼此潰走﹐應調救援﹐迨師出而敵已得志。今試以邊障十餘萬之師﹐分爲三軍﹐效古三卿﹐相推而出之﹐文武匹用﹐度要害而居之。每一軍而各三駕以參之。一軍而各三駕﹐則令定而力逸。文武匹用﹐則樂效績﹔六卿相推﹐則朝議不嘖。故朝議之嘖﹐則卿相異任﹐而內外不參之過也。如此則十一萬千五百人足行天之道矣。是三言者﹐眞道顯﹐其利易見。以功名之士責之﹐一朝而效。然皆言法而不及於術﹐言戰而不及於治也。

臣又有三言於此﹐度今所未必行﹐其道亦顯而利難見。以經術之士責之﹐一年而效﹐效則有五十年之勝。曰不以兵治民﹐不以遠兵治近民﹐不以兵治兵。何謂不以兵治民﹖曰﹕邊圉之用﹐當責之守令。古者郊遂以爲溝池﹐耰鋤以爲矛戟﹐戎馬𨿽橫﹐畝不可東﹐荏苒緡絲﹐挽以爲弓。今天下墜於阡陌﹐四民之半割而爲兵﹐無事則束帛豢之以爲木人﹐有事則裹糧追之如飼送馬。紈褲之長又樂恣睢﹐不以百姓爲意。守令庸庸以哺啗爲利﹐緩則索漬膏潤﹐急則以城與敵﹐望風奔潰而已。天寶之亂﹐漁陽一唱﹐陷十餘州。今之西川幾似之矣。顏眞卿﹑張巡以一書生﹐募一旅之師﹐與百姓共命﹐保土摧敵踰千餘日﹐則是將帥之道不如守令也。今莫如以將帥之道一責之守令。計一邑萬家而上﹐弓手建步﹐不待加額﹐已四﹑五百人。因而約之﹐五家爲伍﹐伍錄一人﹔十伍爲井﹐得十人﹔九井爲軌﹐得九十人﹔四軌爲同﹐得三百六十人。井命長﹐軌命尉﹐同命率﹔十同之人聽之邑令。人援弓矢﹐兵伏鎧甲﹐注其物色﹐不更其鄕﹐不奪其業﹐不違其所好。有司不亟鞭撲之﹐聽其尉率之所自治﹐自終而始殿最之。罰平於率﹐而賞決於率﹐百同而上﹐總之郡守。由是卽其井軌﹐相其東南﹐共爲溝遂﹐各爲虎落獸阱﹐樹棗柳﹐間以榛棘叢薄。因度其水湊奄郁之地﹐然後百畝矞袤之以爲馬藪。於馳道之會﹐每一井而出一車一馬﹐盡蠲其軍需物役之費﹐教之車法馬步﹐半所以奉驕子食我慈子﹐有事則邑自爲守。兩邑合則戰守自具。天子遣使察邑令﹐五年之內如法者﹐以內秩兼治數縣之事。如此﹐則將事之事不過於鄕﹐�入內地過百步則銜尾之獸盡於坑塹矣。是謂不以兵治民。

何爲不以遠兵治近民﹖曰﹕險阻之習﹐各從其方。昔狄靑討南蠻﹐朝議欲調交趾之師﹐靑固不可。謂千里調兵﹐未有不爲民患者也。陸贄言窮邊之內﹐寒風裂膚﹐驚沙滲目﹐自非生於其域﹐不見樂土而遷焉﹐則不能安居而狎敵。關東之地﹐百物殷阜﹐慣於歡娛﹐而使之去親戚﹐就死亡﹐將冀爲用﹐不亦■﹝束﹞乎﹖況又揚越而下﹐冬月蚤華﹐其民疏理﹐憚寒而狎暑﹐樹葉盛風﹐無事罷防﹐則求馬林下。觱篥始吹﹐則五指負纊﹐沾弓而不能舉。今燕薊以東﹐勁兵彊弩之所自出。數年而來﹐驚虞以習﹐技角將生﹐而捨其所長﹐遠召巴川吳楚閩越之士。千兵所過﹐萬人之饌﹐不逞無賴者因而生心。今試一意練幽薊通萊之兵﹐勿復騷然急遐方之召﹐則天下之供餉可以不增而奢酋桀鷔抵隙之思可以衰息。昔方淸撫始難之時﹐神宗內帑﹐常發三十萬金﹐付邊臣召募踰月﹐無二千人。其後一年﹐遼陽召募﹐四萬金得六﹑七千。故民非加多也﹐法非加峻也﹐其性漸習則就之者輕也。今徐淮之間﹐要扼所在﹐而使四方悍者日涉其間﹐臣恐西川之禍在在而伏也。故謂不以遠兵而治近民。

何爲不以兵治兵﹖曰﹐古之有道者治之﹐以民寓兵。今之有道者治之﹐以兵寓民。昔河東未陷之前﹐其地膏腴﹐去李承勛時屯田在者尙千五百頃﹐受命之臣﹐失時不治﹐以迨河西壤促﹐可屯者稀﹐又��已迫﹐而後以趙議推責之﹐爲欺慢者所笑。爲今之道﹐不以兵治兵﹐但曰不以戰爲戰而已矣。不以戰爲戰者﹐廉頗﹑李牧之治趙邊﹐蓋二﹑三年﹐椎牛享士﹐不殺一鹵。鹵共以廉頗爲怯﹐𨿽軍士亦自以吾將爲怯也。一出而破烏桓﹑逐匈奴﹐斬萬餘級。我朝先臣嘗用以治遼﹐敕軍士亡一矢一鏃以爲重罪者矣。然皆用以一發而卒以大勝者何也﹖度士之未可以樂戰﹐�之未可以卒斗﹐堤蓄而決之﹐無不頹唐﹔此所謂水治者也。故惟能戰之士﹐必戰之將﹐而後可以不戰﹔可以不戰﹐而後可以與戰。荀卿曰﹕『仁人之用千里之國﹐則將有百里之聽﹔用百里之國﹐則將有千里之聽。故仁人之師﹐聚則成卒﹐散則成列﹐觸之者碎﹐當之者折』。孫武曰﹕『月費百金之師﹐則用萬金之間﹔月費千金之師﹐則費十萬金之間』。間與聽皆可以不戰。然而君子用聽﹐小人用間。以聽爲間﹐故可以不戰而戰。今誠得深智之士﹐擇要言愼﹐默而守之﹐用數百里之聽﹐不急與叛將爲難﹐而日與五軍士歡飲蕩佚﹐不惜千金之賞﹐不出數月﹐而叛將之首函於帳下矣。然後緝河西之舊﹐遵頗﹑牧之意﹐千里之地﹐一﹑二年可冀盡復也。此其道持於樞筦﹐主於聖上。但急內治而焚市虎之篋﹐則師不頓而功可紀矣。是謂不以兵治兵。夫不以兵治兵﹐其道當用於河西之前﹐而今猶言之者﹐制勝之術誠不可急克﹐則道終必至於此。用前之三言﹐則此爲緩﹔用今之三言﹐則前言不失。以經術之士責之﹐亦不過踰年而效也。

又有四言於此﹐不用矢石之勞﹐督急耐久之功﹐使天子不嘆於豹房﹐將軍不動於虎帳﹐宰相不出郭門﹐士不見創痂而東西宴然。亦度今所能行而行之。行則有俄頃之效﹐百年之功﹐捷於應響。其曰仁主之動得人情。何謂仁主之動得人情﹖古者﹐天子以龍見﹐布寬大之令。四時之政﹐各因其舒急以劑之百姓。漢室諸後﹐每有事輒賜天下髙年有爵﹐民間牛酒粟帛﹐又不時蠲其祖。當漢武之時﹐徵車四出﹐東禪西封﹐又若治河歲費萬萬﹔然所算不過舟車﹑緡錢﹑榷酤﹑粥贖而已﹐未有間架﹑茶馬﹑度牒之事﹐然且絀不踰年﹐再歲而復。及至元康﹑神爵之間﹐無歲不賜天下金錢爵帛﹐長安父老稱封君者屬道相望。以故新室之亂﹐天下謳吟思漢﹐如嬰兒之慕乳。自唐而後﹐與百姓間闊。玄宗流離﹐時一俯問。而至徳﹑大歷之間﹐天下猶思之不衰。今天子去羣臣萬里﹐去百姓不下崑侖之外。詩曰﹕『惠此京師﹐以綏四國』。又曰﹕『柔遠能邇﹐以定我王』。言京師之民能播天子之徳澤於天下也。陛下何不得時三月﹐再發內帑金﹐減一度閣之材﹐爲長安百姓髙年羊酒﹐因而訪編戶﹐旌表天下孝子﹑悌弟﹑烈女﹑節婦﹐卹諸窮獨無告之民﹐敕邊吏及天下郡邑汰冗去濫﹐刪無名之員﹐則天下逋責加徵﹐士大夫所借戶米﹐皆一日可復也。子曰﹕『一日克己復禮﹐天下歸仁焉』。夫天下之大注往來﹐折以乘除之數﹐每所加費不過一倍﹐有數以禦之﹐則不患無財。昔宋祖以燕靈遺憾乃積封樁之庫﹐欲俟滿千萬﹐然後以舉河北。神宗皇帝瞻言百世﹐知丰芑之後有大艱於東土﹐乃積內帑﹐以俟陛下。陛下旣闡祖宗之意﹐沛屯大膏﹐因爲堂構丹艧之任﹐所費內帑﹐百不一二。但推其諸餘﹐一飲長安編戶之士﹐則長安士民鼓舞頂祝﹐外來姦細入無所容﹐成康﹑文景之治復見於今。孟子曰﹕『古之人所以大過人者﹐善推其所爲而已』。是謂仁以致人之情。

其一曰禮主之動見人性。人莫不樂便逸而苦於繩束﹐喜恣睢而憚於跪起﹐積久成性﹐則下傲其上﹐小人簡其君子﹐內外以偸﹐君子以疏﹐姦賊以生。故曰﹕禮者﹐聖人所以藏身之固也。當二祖臨禦之初﹐蓋日視朝﹐或日再視朝。辟文華之殿﹐召對羣臣﹐恆至夜分。羣臣以學問迂疏﹐每有淸問﹐不得置對﹐輒叩頭請外。以致都兪不宣﹐吁咈響絕﹐使傾巧之臣易世而弄其柄。昔宋至和之間﹐韓琦﹑富弼﹑文彥博﹑範仲淹同爲執政﹐仁宗亦辟邇英人﹐賜筆札﹐俾直陳當世之務。而諸臣因請外具革以聞。歐陽修聞而非之﹐以爲失古者書笏納牖之義也。今陛下以英睿之資﹐當神宗三十餘年深居之後﹐宜日一視朝﹐不時召對膚碩之彥。而諸臣容容安於故習﹐擇中主所能行之事﹐以爲天子月九視朝卽出望外﹐如夢負日明﹑戛戛欲飛者。陛下一旦召問﹐則遵韓﹑富故事﹐稽首請退﹐摳衣視艸而已。夫粵三日始一臨禦﹐三日之中各六時﹐與羣臣接者數刻而已。其頃刻之際﹐又瞻云朝日﹐在垣匡之表。卽月禦經筵﹐亦展捲髙誦﹐如讀章奏北斗之前﹐豈有動其聲響者哉﹖不肖之臣猶私以爲憚﹐文節奔走之難﹐則是偸積之令也。陛下欲使臣矢心殫力圖之於外﹐則心使羣臣矢心殫力得輸之於內。以臣之愚﹐謂陛下亟圖治﹐莫若申直日之條﹐諫官隨閣臣日詣便殿。其三日朝禦正殿﹐午禦端門﹐閱覽之下﹐不得召對﹐則人思盡瘁﹐簡於物欲而勞於志矣。是謂禮以定人之性。

其一曰義主之動作人气。昔者﹐楚莊亦立三年﹐如植委裘﹐樊姬諷之﹐乃出而坐朝﹐沈佞人拔蒍敖昭奚卹立於右﹐司馬子反立於左﹐天下聞之﹐震以爲道。齊威王亦用之﹐一日而烹東阿﹐封卽墨﹐一出而駕秦晉之霸。夫此二君者﹐猶未至於王也。而天下誦道之者﹐善提人之气﹐動挺而作之也。今關東聲息數日不異﹐人心頹然﹐日命數百士走馬乘障﹐攝職視九門﹐則近爲張皇﹐此其態不過四﹐五日﹐熟寐而止。止而復起之﹐屢起則屢偸。陛下何不以時敕京營﹐爰整我戎﹐一日乘輿陳師而觀之﹐黜鈍簡精﹐召諸前者逋逃不死之臣﹐與眾多士明正之典刑﹐而後重遣風烈之臣﹐相度居庸﹐紫荊﹑獨石﹑桃林﹐增飭諸要害﹐使者加敕延綏宣大諸撫臣﹐以布天子神武﹐將以雨露感思修禮乎﹖西陵卽復﹐勞費數萬緡﹐斮刈劓刖一二不用命之人﹐亦震疊宜爾﹐無損陛下之仁而天下之气亦藉以不痿。易曰﹕『發蒙剎用刑人』。又曰﹕『噬膚滅鼻旡咎』。言道之用大創也。是謂義以作人气。

其一曰智主之動制人命。凡天下之所趨﹐非有大利則有大害。故甲兵趨於險阻﹐不得寶則必得死﹐衣冠趨於朝市﹐不得讌笑則畜詬詈。是以古之聖人﹐愼人之所聚。河西之潰﹐逋逃士卒旣不復可禁﹐邊臣大開關納百萬生靈於內。邊臣之慮旣若此﹐昭天子之惠而已。其所容納保定之策﹐一不復之簡﹐而空棄數百年居廬蓄聚之處以爲荒墟。百姓旣顚沛於外﹐狠藉委頓於內﹐見��不至﹐必思復出關。旣出關﹐則其廬舍場塤必復爲士卒之所殘據而不可及。俟天子發徳音﹐度所以賑卹聚之﹐又必彌歲月而後見意。則必悔昔者不蹔保塞以俟將軍戰勝之會。詩曰﹕『鴻雁於飛﹐哀鳴嗷嗷。維此哲人﹐謂我劬勞』。言劬勞而有以安宅之難也。故古之聖人﹐愼人之所聚﹐觀動而與之以靜﹐知往而使之可反。今度關內之地﹐居民錯壤﹐卽買民田爲屯千百畝而不可得﹐勢必復出民於關。而關外之兵尙十餘萬﹐何不移師以迫廣寧﹐舉舊屯以西三四百里膏腴復還之百姓﹖詩曰。『四牡騤﹐君子所依﹐小人所腓』。夫其君子善遁﹐則人不反﹐故民則上者也。古之聖人愼上以爲民﹐則今長安之內﹐四方人士與計偕者亦五﹑六千人﹐其所攜致率不下二﹑三萬人﹐皆以天子親命觀光進退﹐泮乎有溯風之心。天子無大所以聳異之﹐又僅取以額數溢思而止。其數百十人之外﹐無能攺於其志。道路傳言﹐吹波湧山﹐幸出郭門﹐與關外士女等耳。夫關外之民非有��迫踵而追之﹐長安之士亦非有異信介石知避也。大臣當事者不足以服其心﹐而朝廷禮樂不足以維之也。古之天子所重者﹐惟郊與廟﹐其次則靈臺﹐辟雍。謹此四者而後天下信之。董生曰﹕『天子將出師﹐必先郊廟』。故詩曰﹕『濟濟辟王﹐左右奉璋』﹔言郊廟也。其下章曰﹕『周王於邁﹐六師及之』﹔言始徵也。今之徵伐﹐不告郊廟﹐則禮樂不信於天下。書曰﹕『不用命﹐戮於社』。頌曰﹕『在泮獻馘』。言學與社﹐民命之所由定也。由是而推﹐周以子月祀於圜丘﹐登臺而書云物﹐遂以幸於辟雍。故詩曰﹕『經始靈臺』﹔其後章曰﹕『於樂辟雍』。故古之聖人﹐以民之命系於天﹐而原本之於學。學者﹐以奉天之命﹐使天子定其百姓﹐故百姓不亂﹐而天子然後徐飭辧治﹐爲百姓請命於南郊。此其所費﹐亦不過一軒榭之材﹐軍士數日之需﹐而天下反側者可吹龠而定。是爲智制人之命。此四言者皆短識之士所指爲無當﹐而庸陋者以爲迂遠﹐咸知之不言﹐言之不知。然而修之一日之內﹐則必有百年之福。

故用臣初進之三言﹐則戰勝於邊疆。用臣再進之三言﹐則戰勝於堂陛。用此四言者﹐則干羽可設﹐而後可無戰也。邊疆之戰﹐將軍任之。堂陛之勝﹐宰相大司馬任之。干羽之治﹐則靈不在鐘鼓﹐而在陛下。若夫百執之役﹐裨益聖治﹐可隨舉隨報者﹐則又有三言於此。曰不督士而可以戰﹐不削士而可以廉﹐不加土﹑不增祿而可以賞功。此三者亦方今要務也。

臣嘗見仁宗時記載﹐稱天子旣習選﹐每出按塞﹐度焉支﹐過長白之山﹐宰執侍從皆勒馬馳驅﹐踰三四月﹐蹇夏黃揚之輩﹐或相失至控引步行四﹑五十里。於時士紳皆練習﹐益精於世務。今國家積翫﹐自三十年﹐卒不睹兵革﹐士不辧鞍勒﹐富商佼子﹐乘轎而行於市﹐過端門不數武﹐陽陽下罨畫之帷﹐卿佐而下﹐相值輿前﹐無復別識。此猶束女子冠帶之爲艷則可矣﹐以之向敵﹐任盤錯﹐則漂霜之於槁葉。抑且玩�﹐無以爲憲。臣又嘗見記載﹐先朝大臣﹐若於謙﹑王翺﹑劉大夏﹑馬文升﹑項忠﹑秦弦輩﹐皆嘗任邊事﹐爲巡撫﹐控制數千里之地。然其入都﹐祗從者數人﹐用馬一﹑二匹﹐攜妻子載道﹐亦不過夫十餘名。今苟具冠帶爲一縣之令﹐必買官符裝束﹐往來動數十乘。京貴之役﹐盛者至踰數百﹐習以爲然﹐莫之抵牾。遂使百姓縣鰭於牀﹐乘馬掛臘於道﹐人蓋崇賂﹐不復可禁。臣又觀漢武帝時武功之爵﹐朝拜夕下﹐及於衛霍著勳﹐出必斬獲﹔每一罷師﹐亦封數徹侯﹐自五千石至一﹑二千石之爵恆十餘人﹐不知何以給立﹖及數髙帝以來所命功臣﹐以酹金負����武帝除之太刻﹐然而當時捨楡鉆杏﹐亦實必出於此。今天下文武之吏﹐各踰萬二千﹐增槪不已。而韋習之家﹐或千夫長﹑百夫長﹐率二百餘年累過數十﹐非有大姦慝無援者﹐不更其祿。而新治疆場﹐或斬首數百級﹐無所取爵﹐但數轉其官﹐或授之爵﹐小蹶而大器。故過有所不汰﹐功有所不錄。但今又縣東城之賞﹐則益武爵又數十人﹐蠱積而待命者益難矣。臣愚﹐以爲一者宜嚴乘馬之令﹐自卿佐以下﹐皆縣牙牌﹐望儀表﹐按步而下﹐庶人力役﹐非從官不上馳道﹐則士益練習﹐彊其筋骨﹐數年以後﹐有用之臣出矣。是謂不練士而士可以戰。其次莫如簡驛傳之符﹐非軍師調發﹐𨿽將家人不得過十力。其自優異馳命而下﹐以品級定數﹐少不至十﹐多不至四﹑五十。若此一年﹐而外載黷者輕﹐負賄之翼無力矣。是爲不削大夫而大夫可以廉。其次莫如省州郡之貳﹐而嚴武弁之罰。弁職自七品而上﹐過杖者一級﹐比力者倍之﹐注籍而除祿﹐禍以遞鏟﹐功以徐立﹐故金不窕作而鐘鼎自給。此謂不益土﹑不加祿而有功者拜爵。此三者皆天下所甚辧﹐易舉而易收。然而百執之任論建不及者﹐任事之臣或拙於論忠﹐而巧於避怨﹐姑息苟且以嘆陛下也。

夫任怨之道莫甚於去任子﹐然而宋人行之﹐一年而服﹐天下貴人無有怨者﹐是天子之令在也。今捨天子之令﹐而操寡效之術﹐容容以視日息﹐謀事不計大﹐爭言必計小。詩曰﹕『匪先民是程﹐匪大猷是經。維邇言是聽﹐維邇言是爭』。今聽臣之言﹐必皆以爲迂遠。而臣敢冒昧自持以進者﹐臣有所受之也。臣計陛下聖明﹐微臣言他日施爲必出於此﹐然臣以爲急言之﹐朝夕卽效﹐天下早受陛下一日之惠。臣觀陛下臨禦二年以來﹐士庶章奏﹐十行以上﹐亦被批發﹐不復畱中。臣生當斯世﹐誠得一言巷遇﹐𨿽賫志何慚﹖昔漢賈生亦際昌辰時﹐自以爲伊傅之匹﹐痛哭陳事﹐然甚恭謹﹐未嘗一語刺當時用事者﹐猶以少年絀於絳灌。𨿽陸賈能文﹐兼通時務﹐不爲之從臾﹐以至於死。臣又疏戇﹐少所諱忌。卽持十三言欲以自達於陛下﹐借一前箸﹐何可得乎﹖唐人張嘉貞﹐年四十已爲侍郎﹐猶自以丁年事主﹐慕太宗馬周之誼﹐意志未展﹐恐一旦奄忽﹐不及賈壯﹐遂勵志自陳。彼其人誠不足錄﹔然自古君子﹐急於致君﹐自孔孟來若此矣。臣年三十有八﹐每年七十有六﹐事主之期後必淺﹐又未敢以有母之身遽委之艸露﹐然而敢於嘵嘵﹐略有司之問而廢瀆於陛下之前者﹐誠痛以天下之安﹑祖宗世澤之盛﹑陛下天挺之聖﹐一方不靖﹐而容容之臣圖之﹐至幾僨不可理﹐臣誠痛不知所云也。臣貌不踰中人﹐讀書不能章句﹐守孝廉四年﹐居無一畝之托﹐行無買屩之僕﹐一躁於立言﹐髙引自導﹐必爲當路所菲薄﹐比於狂人。然臣誠愚狂﹐不知有人言﹐迫切中腸﹐冒昧蹈不測之辜。惟陛下垂察之﹐臣幸甚﹗天下幸甚﹗——以上見原書卷四。

﹟前自請行邊疏﹝乙酉七月﹞

謹奏爲天討不可久稽﹑閉關終無了日﹑乞先自行邊﹑以申大義﹑以鼓眾志事﹕臣觀從古開創之君臣﹐皆未有一日安居於內者也。我太祖櫛沐於外十有七年﹐光武藉先世之勳﹐一呼雲集﹐然猶馳驅四載﹐不遑寧捨。鄧禹以一書生﹐晨夕帷幄﹐猶自請麾下分二萬人﹐持節入關﹐西走河東﹐圍安邑﹐再離寒署﹐經營於外﹐而況於庸下如臣者乎﹖今天下皆我版圖﹐大江左右皆爲皇家﹐而相率畏避﹐拱手受敵﹐可嘆也。韓淮陰曰﹕『人心久則定而難動』。臣恐其久則動而難定耳。萬一有李憲﹑秦丰﹑張步﹑盧芳之事﹐被斧缺斨﹐又將何以待之﹖臣老矣﹐𨿽無所短長﹐然以微名寄於人口﹐大江左右頗信臣言﹐恨不能與鄧芝共事﹐親溯兩江﹐收諸豪傑﹐而碌碌顧影﹐如不朝夕﹐臣死爲馬援所笑無疑矣。今璽書已發﹐而行不過百里。朝廷舉動﹐遠邇未知﹐臣又安處簾幕之下﹐無昆陽之績以發聲於前﹐無河北之勳以收實於後﹐棲遲歲月﹐天下嗤嗤﹐謂吾君臣苟安南都﹐與瑯琊﹑益州共爲雌雄﹐亦大江左右之所疑惑也。立腳初定﹐區畫未周﹐大師𨿽未可遽出﹐而光澤﹑崇安﹑浦城﹑政和一帶﹐四關數十徑﹐曲折數千里﹐臣不可不日涉其間﹐審地險以得人和。卽其延袤淺狹﹐皆亦夙昔足蹟之所未經﹐而人心變動﹐皇猷未鬯﹐將卒幹楯﹐終不可倚爲長城。昔鄧禹之才﹐善招懷而短於統禦﹐長籌畫而嗇於應變﹐然猶所至下車﹐父老童稚歡欣威悅﹐是以州郡望風﹐攜負來降﹐豈必人懷岑彭投刀之誠﹐眾奏司馬溢腸之烈哉﹖秋風未稀﹐溽署且退﹐臣無大師卽不能遽出蘭谿﹐踰余杭﹐與水師會於龍江﹐亦當近收信州﹑衢州。﹝下缺﹞

﹟將出關薦賢疏﹝乙酉七月﹞

大學士臣黃道周謹奏﹕臣不才不聰﹐容所聞見。早間入直﹐見鴻臚寺署丞程大器一揭爲江右情形事﹐內一小報﹐稱益藩會諸豪傑之兵﹐以七月初三日下南昌﹐合有四﹑五萬人。臣早疑其必有此舉。然觀其人﹐如劉同升﹑李永茂﹑揭重熙﹐皆非益藩所能用之人﹐或勢迫相附﹐或陽藉其名﹐或我兵出廣信﹐尋蔣徳璟﹑黃景昉一人收之﹐必不反首外面。不然﹐其兵過鄱陽﹐相待蕪采間﹐吾勁兵二﹑三出富陽﹐踰余杭﹐抵溧水﹐搗其中肩﹐此亦淮陰取齊﹑王浚取建業之勢也。臣自度孤危﹐今亦不敢遠出﹐以貽陛下憂慮。臣有鄕同年李世奇﹐漳浦人﹐辛未庶吉士﹐養親家居十五年矣﹐雋气沈心﹐有霸佐之器﹐有能臣之力﹐可優以宮坊召之﹐再辭必至﹐爲益非淺。有舊總兵黃斌卿﹐前日與臣從朱宗佰南還﹐單舟實無所擾﹐其人喜大官﹐慕大名﹐其家尙有四士﹐可招致以另爲一軍﹐足備不虞。朱宗佰繼祚亦卓犖﹐以樽俎通於軍旅﹐必不可置之巖阿。又有同安布衣蔡鼎者﹐通諸兵家象緯陰陽之說﹐屢有奇驗﹐非諸術家所及﹔有同安廩生紀文疇者﹐博學多能﹐足備帷幄。此七人者﹐除朱繼祚已官惇趣外﹐其六人者皆可分別錄用﹐稍濟目前。臣非效人營窟開竇者也。陛下收中原﹐覲孝陵﹐臣當以艸衣伏謁鐘山之下。臣行矣﹗臣不勝悲戀之至。

七月初六日奏﹐卽日奉聖旨﹕『江右情形奏內程人器之揭﹐想已眞確。天下事當以天下量容之﹐使益藩能雪恥除凶﹐亦明之快事也。然律以一統於君之義﹐陞授太過﹐或非藩王之制。所請起用黃斌卿﹑朱繼祚﹐俱行遣催矣。李世奇果有可用之才﹐宮坊準卿題授。蔡鼎﹑紀文疇﹐俱著吏部差官取來﹐候朕親試擢用。該衙門知道』。

﹟恭報招徵啟行疏﹝乙酉七月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士黃道周謹奏爲恭報啟行略陳梗槪﹑兼謝綸徽事﹕臣昨日將解纜行矣﹐以風迅暫停。抵晚﹐燈下得讀大義道合之篇﹐感誦異寵﹐不能自鎭。𨿽雪恥除凶之作﹐瞠乎後矣。唐人有言﹕『咳唾落九天﹐因風成珠玉』。晉人云﹕『若聞鸞鳳聲﹐何必絲與竹』﹖臣今執戈﹐武人也﹐不能屬和﹐惶愧如何﹗臣今二十五日卽起行﹐逆水當三﹑四日抵延平﹐登陸亦須三日﹐臣卽欲繇延平而西﹐徑巡杉關﹐察鐵牛諸峽﹐遣人探金聲桓在建昌作何狀﹖可招則招之﹔不可招﹐當與楊廷麟﹑李永茂﹑劉同升思所以徵之。此窮寇非久必出鄱陽﹐無西犯之理﹐不足掛臣懷慮。臣巡西關﹐往復六﹑七日﹐卽上建寧﹐會臣所調兵疾趣崇安﹐踰嶺問廣信﹐察益陽王動定。臣前慮邵武﹑廣信亟須料理﹐正謂此著。此關荒闊﹐當三省之交﹐緩而失之﹐則無以控馭南服。朱大典擁益陽﹐猶殘雪在赫曦之下﹐勢不能久。臣不患不能招﹐患招而無以致之﹐要當使其解散﹐則道路漸通矣。徐世蔭有品而揮霍﹐不及徐應秋。令徐應秋在廣信﹐則吾無北道之虞。朱大典﹑方國安﹑陳謙如聯雞不能合趾﹐度其可招則招之﹐不可招勢亦暫散。如桀驁負嵎﹐臣當攺道從浦城出虔州﹐收拾紹興之眾﹐擊楫上錢塘。命黃斌卿由定海趣江陰。臣自潛舟至富陽﹐踰嶺鼓余杭之眾﹐西從於潛會金聲﹑方士亮﹑遊有倫之師﹐從祁門溧水直趣南都。𨿽其道路邅回﹐亦不過三十日上下。此時黃斌卿水師正可抵鎭江﹐楊廷麟﹑曠昭等師亦可出彭蠡﹐遣兩路合催之﹐不甚乖異﹐則大勢已成﹐彼�自走矣。卽不能盡合﹐臣提紹興之師﹐以徽﹑歙兩道直出溧陽﹑句容之間﹐南都士庶必喁喁向內﹐俯視臨安﹐猶懷中之物。朱﹑方﹑馬﹑阮聊當假之鼾睡耳。至如臣三﹑四共事之臣﹐惟趙士超﹑程大器裝束一二日猶可相及﹔劉中藻家在徳寧﹐收拾家丁﹐會臣於建寧﹐必須十餘日。又有待咨文給印朝見等項﹐遷延十數日﹐甚爲易邁。而遊昌業﹑張若化二禦史尙在漳南﹐朝裝暮馳﹐亦須十餘日始得與臣相及。臣思浙西未有料理﹐此爲南服最衝。今庫部主事林之蕃﹐舊令嘉興﹐甚得民和﹐與林垐在海寧同聲。今可遣二臣同出﹐共收浙西。收浙西﹐則黃蜚水師並可與臣殊途共濟。𨿽三路未合﹐臣有捲臨安﹑定秣陵之勢矣。今臣漳師催者尙未至﹐臣可先巡關﹐慮無十數日﹐然後提兵出廣信﹐還商北出之道﹐或繇嚴﹑衢﹐或不繇嚴﹑衢。總之包臨安﹐抵秣陵﹐����﹐奠安寢廟﹐奉迎聖駕而已。其共事諸臣﹐或可徑趣從臣﹐寬其守候之煩。關防諸務﹐或可料理待之﹐朝見朝而夕載道。臣念諸臣惄於饑渴。兵勢或未能驟集﹐臣前往建寧﹑邵武﹐在在可收﹐補足三千六百五十之數。但敕諸臣不得違臣制度﹐自取便宜﹐遠不聯屬而已。臣只手赤身﹐無大兵重餉。又以迂闊﹐爲此間巧佞者所輕﹐維陛下寬其前途﹐宏其剛愎﹐同此如水臆﹐共此文章靈﹐臣誦之起舞﹐感嘆再四也﹗臣疏將發﹐得晤南安藩王並童主事天閱﹐稱益陽王陳謙之勢力在顧盼﹐易於收拾﹐可作敕諭﹐並南安王童天閱遺書批搗其間﹐使方國安開道﹐則出門兵力又省其大半矣。今聲桓入絕地自投死﹐得鄭兵千餘驅之﹐可覆於鄱陽之蕩。卽不然﹐扼關十數日﹐彼將自窮﹐可不勞兵力而定。臣臨行不勝綣戀之至﹗

﹟將出關疏﹝乙酉七月﹞

臣自七月二十二日奉朝餞﹐薄暮﹐出芋原。翼日﹐發舟上水口。爾時尙未有一士一卒。但舉陛下所給賞銀二千四百及賜文綺路費二百四十﹐日夕宣播﹐以招來多士。而吏部尙書張肯堂﹑都察院何楷等各助臣或三百或二百。自文選司周廷鑨等一百而外﹐寥然矣。後得考功司余揚與貢士林之果各助二百。凡諸臣捐助之數千八百六十﹐合之禦賜爲四千五百﹐以爲侈矣﹐得生平手目之所未涉。及至延平﹐召募五日﹐得秀才陳雄飛﹑應士■﹝金英﹞及王加封﹑仲成治等三百八十四人﹐月食五百七十五兩﹐而延平之義勇略盡﹐是爲第一營。八月初七日至建寧﹐得髙萬榮及義士應天祥等三百八十四人﹐月食五百七十五兩﹐而建寧之義勇略盡﹐是爲第二營。自是而凡臣鄕親朋子弟雲集矣。中書舍人魏榘斌及諸生劉淳等所帶三百八十四人爲一營﹐戶部員外張天維及諸生商應椿等所遣三百八十四人爲一營﹐又諸生蔡春溶等所募三百八十四人爲一營﹐又諸生張瑞鐘等所募三百八十四人爲一營。此四營者﹐皆漳南子弟﹑君子之軍。是六營月食三千四百五十兩﹐皆慷慨扶疾﹐先臣出關。又臣家中子弟自募三百八十四人爲一營﹐又諸生新授中書舍人兼監紀推官洪榜﹑賴繼謹等所募三百八十四人爲一營﹐是爲臣之中軍﹐月食與諸營等。九月初十日抵崇安﹐又得義士曹璋等三百八十四人爲一營﹐又得莆田秀才林堯佐等三百八十四人爲一管﹐是爲臣之後軍﹐月食與諸營等。是四營月食二千三百兩。十營之士﹐皆自備衣甲。而深寒嚴切﹐給與棉花每人二錢﹔而三千八百四十人已給七百六十四兩。此外又有漳南及關外新到之兵凡十二營﹐月食七千六百六十四兩﹐計兩月當一萬四千五百六十四兩﹐而禦賜及京僚之助止四千五百兩﹐臣不獲已﹐借支延平三百﹑建陽三千一百八十﹑崇安一千七百二十﹐凡五千二百兩。若龍谿一千五百及長泰四百一十﹐已先爲兵士分給。又不獲已﹐受撫臣吳春枝助四百﹑建陽秀才劉光榮助三百﹑丁俊助三百﹑崇安義士衷一壤助一百五十﹑余應顥助三十﹐凡一千一百八十兩。計禦賜及士紳捐助﹑郡邑借支﹐共一萬八百九十﹐而上游之餘潤與浩蕩之恩波俱竭矣。今過半月﹐則臣當束手搔足而坐。故使臣棲遲坐於關內﹐非臣之得已也。臣無數千之兵﹐必不足以窺江浙之間﹔有數千之兵﹐而又止於關﹐則不如蓬虆獨身而棲於茅屋之下。今士大夫築一亭榭﹐輒費數萬之金﹐至於恢復神京﹐則素手從戎﹐臣至庸劣﹐不知其可也。

﹟諫親徵疏﹝乙酉八月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲人心易動難靜﹑國體宜重乃安﹑千望聖駕安詳﹑以鎭人心﹑以凝天命事﹕臣自七月二十二日朝餞啟行﹐勒疏鳴謝﹐至八月初三日在延平始睹慈旨﹐褒嘉千倍﹐以江浙事宜方於淮蔡﹐且敕臣迅速勿失機宜。並知黃斌卿﹑劉中藻已別走東道。臣愚昧﹐一生孤行﹐不知世間何物美好﹐亦不知江浙淮蔡今昔權寄如何﹐容臣再疏披陳外﹐臣所惓惓親念者﹐爲云雷伊始利於盤桓﹐澤火之初宜於鞏革。所以然者﹐人心未寧﹐國本未固﹐猶之樹木﹐方受天滋﹐搖根一寸﹐損柯一尺﹐誠不可不愼也。陛下神明﹐遐矚萬里﹐所經畫震疊﹐誠非愚昧所得知﹐然以臣觀之﹐郡邑凋獘﹐人情泮渙﹐民輕其主﹐下棄其上﹐形貌半枯﹐神理不屬。臣以空質投戎二十日﹐徧請郡邑﹐無一鏃﹑一甲﹑一刀﹑一兵﹐士紳捐助﹐無千人一月之餉﹐情見勢絀﹐槪可知矣。陛下卽以慈祥煦咻﹑儉約將軍﹐而六飛所屆﹐云物景從﹐橋梁舟車﹐部署次捨﹐供億饔飧﹐損益偕行﹐大難爲裁也。昔漢文帝欲從灞州﹐光武欲徵隴蜀﹐親臣冒昧﹐皆欲斷其靷。今之危甚於灞州﹐勢艱於隴蜀﹐而羣臣雍容﹐未有當車止輦者何也﹖臣最愚昧﹐爲中外所擯﹐孤掌獨鳴﹐不知時務。然當蘭谿上疏論四通四塞時﹐大約知有今日矣。爾時艸昧﹐誰意有今日身自行邊﹐而上疏陳言爲四通四塞之論者﹖今金賊尙據南昌﹐王�猶滯摕州﹐江右諸臣大率棄家從贛汀入閩﹐則湖東西已爲異域。前日所聯絡諸臣三十餘書﹐七﹑八道敕﹐皆不得力。臣卽欲從杉關出建昌﹐下盱江﹐收拾江右﹐合力而東﹐已成變卦離其爻象矣。又慈禧太后已入紹興﹐惠藩聯於蕭山﹐馬士英﹑朱大典﹑張國維一閣部兩樞臣怙前騎虎挾上﹐當前豈復可下﹖卽前月所區區筆舌及敕問殷勤﹐�以邅回幾成虛著。臣卽欲從江上出衢州﹐下蘭谿﹐收拾紹興﹐合力過江﹐亦爲捨身墜其罟擭矣。臣度東西兩路必無靜理﹐惟廣信一府爲全閩北門﹐屢在上前頻申此說﹐幸以髙皇之靈陰護此州﹐再經撓亂而封疆如故。此州有三道﹕一從鉛山下弋陽﹑貴谿達饒州﹐可出湖口﹐爲江湖之通路﹔其東可從浮梁入祁門﹐抵秣陵﹐然道途漫衍﹐非萬數千人方舟聯騎無當聲實﹔一從玉山下常山﹐出衢州﹐下龍遊﹐蘭谿爲方國安蟻聚﹐嚴州𨿽有建瓴之勢﹐亦有當路之虞﹐非五﹑六千人銜尾鼓楫無當聲實﹔其一則從常﹑玉之間出開化﹐不三百里可至婺源﹐與徽﹑歙之兵合﹐亦非二﹑三千人不可。臣今在延建已十日﹐阻雨淹滯﹐未得出杉關。然度杉關縉紳良民在兩郡者﹐皆已駭散。而王﹑金兩賊盤踞江右﹐臣以孤身投之﹐招無可招﹐徵無可徵﹐暴馮無益。先是十日﹐撫臣吳春枝已經巡歷﹐嚴諭守關將士﹐更調郡武官屬﹐業有成事﹐臣似可不出﹐以擾害吾民。東自葉坊二百餘里﹐可抵浦城出小關﹐然小關易守。聞陳謙已有衢州齎表自達﹐則仙霞一帶亦可無虞。八月初六日﹐有江山知縣李日煒亦離任欲至行在入賀。臣以江山要縣﹐責其回任守土﹐今已回江山。臣權授之監紀監衢州營軍士。蓋衢州營兵尙有一千五百﹐陳謙不得攜�而北﹐則臣當畱之﹐爲廣信之右臂。𨿽不出江山﹐而聲息早達於彼﹐亦便宜之一效也。八月十一日﹐乃見廣信知府解立敬﹑通判樊﹑永定知縣蔣元士﹑鄕紳詹兆恆﹑王孫蕃﹐請臣入信州。有差官徐澤雷齎表入賀云﹐弋陽﹑貴谿𨿽有�官﹐初無�賊。臣已已決意從中路出會徽州﹐但此事決非暴馮之所嘗試。臣微賤﹐何敢比古人﹖亦何敢比近樞輔﹖近樞輔出師大者二十餘萬﹐小者三﹑五萬﹐古人出師大者三萬﹐小者七﹑八千。今臣挾三﹑五秀才﹐欲出豺狼��之道﹐幸逢陛下破格賜臣賞號及金幣二千六百餘金。臣家子侄帶至家丁二百餘人﹐延建二府所募八﹑九百人﹐一朝分給﹐唾手而盡。臣於餉部實未嘗有一毫之餉﹐於兵部實未嘗有孑體之兵﹐於府庫未嘗有一錐一粒火藥器械之助﹐臣事濟則爲中外所撓﹐事不濟則爲中外所笑﹐笑之與撓一也。而臣猶爲之者﹐臣以髙皇之宇宙﹐必不混於��﹐大明八百三十年之歷有所未罄﹐至愚極昧﹐淟涊於無所逃之下耳。語曰﹕『知臣莫若君』。今諸臣能否情態無所逃於陛下﹐陛下勇智邁於湯武﹐而伊呂之才世不間出。臣自度庸下已極﹐筆舌盡禿﹐逃之巖岫不得﹐而後逃之行伍﹐逃之行伍不得﹐復當還之巖岫。惟陛下千萬寶重﹐靜以凝庥﹐寬以恕物﹐輟郊圻之行﹐以養宮闈之福。臣執殳前驅﹐稍有端緒﹐陸續報聞。儻藉髙皇之靈﹐得揚聖主之威﹐呼風使而灑塵﹐叱桓文而扶轂﹐仰視孝陵不爲遠矣。儻以臣不才﹐終無所濟﹐宣命將專徵﹐直出中道﹐使豺狼��並喙奔風﹐勿徒以鳧鴻鵝鸛翺翔遠海﹐使陛下側席獨自憂邊。臣席槁待放﹐戰栗具疏以聞。

﹟江浙機權疏﹝乙酉八月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲江浙不可分身﹑機權難以湊手﹑成命不可中回﹑人心難以再合﹑乞蚤奮幹斷﹑以便趨承事﹕臣之遭逢陛下﹐喜起明良﹐古今之所未有也。所際難危﹐黽勉將事﹐治兵而不敢言兵﹐需餉而不敢言餉﹐亦古今之所未有也。兵餉細事﹐不足以煩陛下躊躇﹐而恢復大端﹐不宜付之嘗試。臣受命以來幾四十日﹐晝夜拮據﹐須髮盡白﹐未有一效﹐深媿於心。然臣亦創者也。創而多助易爲功﹐創而寡助難爲道。四十日成軍﹐在古人誠以爲遲﹐在臣白手隻身﹐誠以爲早也。

臣所謂江浙不可分身者﹕臣初至建陽﹐先廣信知府解立敬﹑江山知縣李日煒﹑衢州鄕官徐應秋﹑永丰鄕官詹兆恆﹐皆懇懇勸臣星夙出師﹐或繇江衢﹐或繇弋貴﹐直趣嚴徽之道。及八月中旬﹐金﹑王二敵互噬於豫章﹐鄢鼎實跳身於建武﹐羅川王收拾撫州新城﹐余黎半平其憤﹐於是杉關以外﹐仰望王師﹐踰於饑渴。瀘溪署邱雷起鰲﹑新城知縣李翺﹑廣昌巡簡葛正﹑守關將士元體中﹑黎琯等咸勸臣星夙出建昌﹐收復撫州﹐殄滅金﹑王﹑鄢﹑杜諸賊。其百姓皆斂米煮粥以待兵﹐其婦女皆斬芰刈芻以待馬。然臣前鋒已派出崇安﹐牌先至關。又聞永勝伯鄭彩等當卽日出杉關﹐臣不得與之並驅爭先也。臣思陛下委臣以江浙﹐而江浙西東二千餘里﹐山川間之﹐每一魚雁﹐動四﹑五十日不見聲息。自溯建谿以來﹐而浙東情形杳如天末。論大勢則浙東阻江﹐以取南服﹐不如江右之便。論人情則江右荒闊﹐以取吳會﹐不如浙東之親。臣以孤身﹐兩無所據﹐不得已當從中自成偏師以出﹐會徽歙﹐觀畿甸之便。是臣所謂江浙不可分身者此也。

臣所謂機權難於湊手者﹕臣物微望輕﹐誤承聯絡之睠﹐然上之無節制之命﹐下之無調度之能﹐所過郡縣﹐得以蔬餼﹐稍給饔飧﹐已爲厚望。達人顯官相率而去﹐以爲是夫者眾撓之臂﹐必無所成。凡遇軍政糧糈器械與臣相關者﹐𨿽奉明旨﹐皆距蔽使不得知。

一命之士﹐銜一紙書﹐皆稱便宜聯絡﹐文武抗禮而去﹐諸貴人所不敢問。卽如江左縉紳﹐刺小舟入蘆葦中﹐或攜家礨石窮壑﹐非復絲蕝所能聯絡。江右賢者﹐初雲起義﹐動有數萬之師﹐迫而就之﹐忽如捕風﹐以左手掬水﹐了無所得﹔此又非聯絡所得及也。八月二十九日﹐徽州撫臣金聲差人來商聯絡之事﹐欲徽州設一參將﹐提塘發報﹐來至大關﹐與此間相會﹐各設錢糧兵役﹐使不乏絕。臣念此屬撫臣守土之事﹐非臣行旅所知。然臣在朝中﹐遇大典禮要緊事務﹐及臣自家題請旨意官銜﹐非四﹑五日及八﹑九日猶不得知﹐又安敢望千里咫尺之務乎﹖今徽州延津武岡二藩皆已面內。汪縣舊職方尹民興﹑徽州同知林貞﹑婺源知縣徐永周﹐皆趣臣速出新安。又寧國舉人湯斯祜﹑秀才沈壽民﹑婺源官生畢熙載等﹐皆願從臣授職報效。而臣自顧缺然。閣札不敢以內札爭衡。所請告身﹐一無所得。梁筠之不知﹐而謬言獎勵﹐是臣所謂機權難以湊手者此也。

臣所謂成命不可中回者﹕臣初圖行邊﹐不過千人﹐用四千五百金之餉。及奉命恢復﹐決非筆舌之功。臣以書生﹐一月爲宿將十年之辧﹐初非以角長見技﹐希冀勛名﹐亦曰人臣事主﹐各盡其心而已。而十數日道路藉藉﹐謂朝廷將撤臣放臣﹐不過在此數日。臣將士聞之﹐踟躕俛首。行者思還﹐居者思退﹐臣亦欣然以巖穴怡神。然宗社大計﹐決不可從臣起見﹐輕有指麾。臣卽不堪﹐臣自當席槁﹐請命待斧鉞。必當臣事未集﹐投畀以試艱虞。臣事垂集﹐揚言以灰眾志﹐是宗澤所浩嘆於渡河﹐張所所收涕於沁水也。陛下旣以餉絀暫停六師﹐臣又以訛言自墜數旅﹐無端告匱﹐單露示人。卽以臣爲不堪﹐當擇大臣能者代臣之任﹐稍以節制其冗銜﹐使董率將士﹐相機進取。決不可以閉關之近謀﹐輟恢復之遠慮﹐局守一隅﹐爲天下後世笑。是臣所謂成命不可中回者此也。

臣所謂人心難以再合者﹕臣初奉陛下放桐廬﹐退告諸生﹐以天下有主。建極東南﹐必度衢﹑信兩州以爲行在﹐如碁兩眼﹐在所必取。𨿽有閉關之說﹐實非爲退守之圖。今兵悉萃於關﹐關外商旅不通動靜。二三大夫﹐自大憝而外﹐似宜聽其依歸。臣卽未能直掃��﹐濯足龍江之上﹐亦宜鎭撫衢信﹐收拾大江左右﹐通其腰膂﹐使遠近鱗羽有所歸徠。今建昌土庶旣以臣爲愆期﹐浙東之瓢又眾輿而不可舉﹐臣將出中道又進退無據﹐臣所部署就緒者三千六百人﹐所費親明安家衣甲之費踰萬餘金﹐一旦捐於道路﹐不可他屬﹐他日𨿽復收之﹐如傾盆之雨難復云雷﹐空以文告愆期﹐失信於天下。又今髙秋气涼﹐敵勢未衰﹐寧國人來云﹐敵分三道與南陵僞官攻太平寧國﹐而余杭一縣爲吳越徽州之衝﹐敵聚精兵以防方鎭。此縣大滌爲臣舊講之山﹐日夕俟臣雪其髡恥﹐臣復棲遲與將士俱散﹐則余杭一路必不可通﹐徽州諸途勢亦暫塞﹐𨿽信撫徐世蔭已卽日到任﹐猶恐開化以北阻於荒徼﹐弋貴而西侵於金�。是臣所謂人心難以再合者此也。

紀渻子之養雞曰﹕『初望之猶有鬥气﹐次望之猶應影響』。臣今四說﹐猶之影響。然天下之爲木雞者多矣﹐臣不敢以一身頑然嘗試於天下﹐亦不敢以陛下之天下頑然嘗試於一身。惟陛下蚤奮幹斷﹐擇重臣之能者畀以權馭﹐使與績溪金聲﹑涇縣尹民興﹑廣信官生鄭大倫﹑休寧官生畢熙載﹑余杭舉人何瑞圖等共襄要道﹐或北出涇旌﹐或南通廣徳﹐以進摧金陵﹐還捲臨安。卽不然﹐當遣別將會吉塗之師﹐突破金�﹐平定南昌﹐以爲七閩之輔車﹐六飛之後步。若必俟海外長鬣﹐搴帆以耀鎭江﹐溫臺懷音﹐飛船以過胥口﹐臣度其未能坐消歲月也。臣坐建溪已十餘日﹐備知糈糧不憂不繼。卽如近日﹐俟鑾輿軍需之資﹐當有數萬﹐建陽士女捐助者尙四千四百七十七兩。倘臣一日未放還山﹐乞借金聲用婺源糧艸之例﹐敕給兩月﹐𨿽出關外﹐不露肘踵。臣無任席槁待罪﹐手疏以聞。

﹟出師有期據實再陳疏﹝乙酉九月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲漳兵盡到﹑出師有期﹑據實再陳﹑以寧聖慮事﹕臣於八月末旬擬出關時﹐軍士甫及二千﹐又遭時气不佳﹐寒■﹝執上火下﹞相染﹐一隊之中恆六﹑七人﹐臣齋心禱神﹐給兼醫藥﹐猶未能愈﹐而臣侄子淵及侄孫堡所部精兵﹐染病尢甚﹐是以旁徨暫住建溪﹐以俟諸門徒之兵。及八月初五﹐乃聞魏榘斌將至﹐喜動顏色。初六日﹐得睹聖旨﹐臣奉讀感嘆﹐知陛下念臣之深﹑卹下之至﹐慮事之審﹐圖國家之密也。四十日來﹐臣僅見此旨﹐如披雲霧而睹靑天。然臣最迂庸﹐不諳軍事﹐所黽勉爲此﹐以上酬知遇﹐下動路人﹐謂書生不敢忘國﹐一至於此也。日來徽﹑浙稍有回音﹐朱大典父子歸誠懇惻﹐金華一府不至淪胥。張國維𨿽暫東行﹐勢必窮而自反﹐臣已遣諸門人推挽其後。惟建昌﹑撫州諸藩努力自雄﹐未經彼處﹐不能得其眞緒。據瀘溪﹑新城等報﹐皆云九月初一﹑二﹐永寧藩恢復建昌﹑撫州。又云益藩已於八月二十九日入城。臣素聾瞶﹐不敢謬與通書﹐亦不敢捨江左而圖江右。惟於新瀘將領若華光宗﹑危勇﹑徐大琣﹑林鵬起等﹐至於效力生儒林繼賢﹑杜麟士﹑傅金門﹑傅應辰等十九人﹐凡戮力扞禦者皆給以札﹐自贊畫至於守把﹐以示勸勵﹐使其堅守新瀘﹐以俟大師。至如羅川王與艾南英拮據起義﹐有無通表﹐臣亦未之得知也。饒州乍復乍失﹐爲非要害﹐置未及圖。至於浙西爲江南腹心﹐嘉湖二郡﹐查無確信﹐黃蜚﹑盧象觀亦不見動靜。以臣度之﹐杭州三面據江﹐浙東四郡﹐長鬣之棹不得過錢塘﹐寧紹義師皆至嘉興﹐必鼓枻而反﹐此非起師之邦﹐亦非用武之國也。溫臺鼾睡﹐要當置之度外。維嚴州一郡﹐爲南北要衝﹐益陽耽耽﹐梗我中路。臣旣與之通書﹐不見回報。陛下可特遣使者﹐察其動靜。如果懷貳﹐則臣會朱大典之師箠驅之。方國安首鼠兩端﹐懾於大典﹐必不敢動。嚴州復而後富陽之路可通。富陽之路通﹐而後北走禹航﹐車問臨安﹐恢復之著可進也。一月以來﹐晝夜臥起﹐欲出師以會徽州﹐而徽州米貴三倍往時。林貞諸臣猶娓娓從臣乞援﹐臣又安能以空弮之卒﹐從枵腹之羣﹐乞其死力乎﹖西北利車﹐東南利舟﹐平原用馬﹐岸隰用步﹐獨臣漳州達於新安﹐溯髙踰峻﹐可三千里﹐軍士步行﹐踵血盡見﹐臣誠不敢以病餘之卒﹐驅逐鋒刃﹐要當疆忍少時﹐策其全勝耳。臣前所請檄陳學孝﹑吳澍等兵﹐皆不至﹐爲地方保畱要害﹐亦綢繆之極思﹐桑梓之至計也。惟商應椿﹑商爲寀兄弟提二百餘人﹐所費幾二千金﹐及他親友提五﹑六十﹐而上槪未入告也。子弟之衛父兄﹐手足之扞頭目﹐皆出於神理﹐不期然而然。今臣所部卒三千六百﹐分爲十營﹐每營三百六十。又爲遊檄二十有四﹐凡三千八百四十人﹐臣所募者三分之一﹐其二則皆臣之子弟與其親戚也。是豈有所誘掖號召而然﹖亦以謂君父之義必不可廢﹐��之防必不可泯﹐人人攬被爲陛下興起耳。臣每對人言﹐陛下與光武三同。臣有一生徒唐璟告臣曰﹕『尙有一同﹐爲古今敻異。光武始派爲長沙定王﹐陛下始派爲唐國定王』。臣愕然悔其讀書之淺也。今半壁已歸﹐人心已定﹐而蚩蚩之子猶欲樹劉虞於遼中﹐誦隗囂爲西帝﹐把水吁日﹐不亦哀乎﹗臣繹明旨﹐著兵部議﹐欲得素有威望勇智兼該者爲臣管束軍士。臣旁徨終夜﹐未得其人。或臣愚懦﹐當退避賢者﹐抑或疏放掛於市說﹐臣無所逃咎。若猶是海澨君子﹐則偃蹇相茹者久矣。陛下誠憫臣劬勞﹐欲優其體要﹐則現今軍士跋涉千里﹐饔飧未備﹐臣皆不欲就食。獨臣所署﹐自參遊而下﹐守把而上﹐皆攜蒯屨步行雨中﹐臣獨偃然匡輿油蓋﹐呵呼中道﹐負我慈儉明主耳。若世所謂智勇﹑跨肥刺白﹑狎玉賤金者﹐𨿽臣下卒﹐不願爲之馳驅也。臣正艸疏﹐適徽州使來言﹐涇縣已破﹐職方尹民興不知下落﹐臣撫然不覺涕下﹗詢其所以﹐乃洪日升守河﹐聞�逃歸﹐敵遂乘之﹐得至涇縣。臣平居揣摩﹐涇旌爲恢復之要﹐今復若此﹐則途徑幾窮。惟餘杭﹑臨安﹑溧水﹑廣徳耳。易曰﹕『君不密則失臣﹐臣不密則失身﹐機事不密則害成』。臣以迂疏﹐當此劇任﹐臣誠不知其可。願陛下詳愼﹐於蔣徳璟﹑朱繼祚二臣中擇其一可代臣者﹐臣率親朋子弟跪而受之。此二臣局量才望十倍於臣﹐以鼓舞唱率﹐天下必有可觀﹐誠不宜泛泛以遏劉之具﹐試於朴■﹝木敕﹞之手。臣自揣甚明﹐昧死惶恐具疏上聞。

﹟進取成謀疏﹝丙戌九月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲進取漸有成謀﹑兵機未可輕決﹑乞經聖慮﹑以策萬全事﹕臣自拜表就道以來﹐日夕憂悴﹐遣役十餘起﹐未有報音﹐僅於日前得朱大典﹑徐應秋歸誠之信﹐及張國維虛援之詞﹐已約略疏聞。想朱大典迫於名義﹐奮翅方新﹐張國維出於權宜﹐歸翼未晚也。初十日﹐臣至崇安﹐始見前差人薩國相﹑林大蕃自紹興等處回﹐有回書七封﹐自舊冢臣商周祚﹑舊布政姜一洪﹑九江道孫嘉績﹑舊南平縣祁熊佳皆有回書﹐及諸少年英傑者咸思擇主﹐約先後奉表而外﹐維劉宗周﹑祁彪佳二賢殞命﹐及姜逢元﹑余煌逃蹟未見回音。而臣前所遣林應元﹑賴龍光輩﹐皆杳無聲影矣。臣思浙東無劉宗周﹑祁彪佳不足以系屬天下﹐𨿽馬士英﹑張文郁﹑陳函輝十數輩﹐徒爲天下所唇舌﹐無益也。今朱大典﹑孫嘉績﹑姜一洪﹑陸績效命﹐卽去一張國維﹐亦不足爲重輕。惟是江東諸臣先後出師﹐皆動稱數萬﹐與敵對仗﹐共有得失﹐使臣持抱鼓混入其間﹐則萬萬不可﹔使臣持偏師與之犄角﹐則輕重之形分﹑參商之情著矣。孫嘉績懇欲臣督大師﹐與三鄭之師合﹐直趣富陽﹐誠爲確論。然臣拮據四十日﹐僅得三千六百人﹐何處得三軍之眾鼓行而前﹖又安得諸貴人先後用命乎﹖熊汝霖﹑孫嘉績皆於臣不淺﹐必不引臣入於泥中。方國安﹑王之仁於臣不深﹐又安能引臣登於岸上﹖大率我之气盛則鴻雁皆歸﹐我之气衰則蜉蝣自集﹐彊弱在已不在於人﹐勝負在主不在於客也。臣思今日之勢﹐如拂彈碁﹐相觸三方﹐惟有中扃可集四角。江左一方﹐自守江岸。欲過江破敵﹐必募海舟渡三山口﹐過海寧﹐從長壩取杭州。而眾志不齊﹐謀獻未集﹐此有聲援而無形勢一也。江右一方﹐自阻湖西。欲過湖破�﹐必總湖船出鄱彭﹐下蕪采。而豪傑不威﹐爲一金賊斷其四道﹐此有形勢而無聲援一也。徽州一方﹐志專於江左﹐力彊於江右﹐自保甚固﹐欲間道出奇﹐則險爲敵據﹐欲扼關自守﹐則糧又坐乏﹐有形勢聲援﹐而形勢苦危﹐聲援苦遠﹐猶之未有形勢聲援一也。臣前者欲倚江左取浙東﹐以�杭州之�﹐而浙東之情旣不可恃。次者欲倚江右取南昌﹐以斷京湖之臂﹐而湖西之心又不足恃。後者欲倚徽州取涇旌﹐以拊秣陵之背﹐而涇旌之力又不足恃。凡謀三倚而三不足恃﹐故勛業之與道徳一也﹐一有所倚﹐則百不足恃﹐亦求諸己而已。臣誠得一萬二千人之眾﹐三萬三千金之餉﹐出浙直之間﹐批亢搗虛﹐大卻用斧﹐小卻用刀﹐東不借浙而因以用浙﹐西不借徽而因以用徽﹐南不借江右而以用江右﹐以陛下之威靈﹐髙皇之福佑﹐從禹航出溧水﹐使三四將軍裏糧相隨﹐不以臣爲不武﹐緩步從之﹐底定神京﹐可屈指數耳。必曰暴虎馮河﹐賢者能事﹐則臣不爲也。臣前疏猶未知松江之陷﹐但爲涇縣痛心﹐今見孫嘉績書﹐知松江已失﹐陳子龍﹑夏允彜亦且過紹興。紹興爲天下要奧﹐謀士所集﹐關中𨿽險﹐難於進取﹐使朝廷無進取之心﹐則天下必無會同之日。三山諸臣與臣相知者﹐皆勸臣曰﹕不必徵兵徵餉﹐爲朝廷之所厭薄。臣思人臣立身﹐各有節次﹐事親事君道之終始。朝廷卽厭簿臣﹐臣不敢厭薄朝廷。千里畏人﹐孟軻所感﹐況遇興時﹑事明主﹐又何所顧惜﹐不盡一言乎﹖臣又自興田道中接益府輔國將軍由■﹝木兩﹞書﹐亦知竭誠東向﹐但以寇攘未及進表。及杉關副將楊武烈捉獲南城僞令徐大仁﹐遽自正法﹐不知眞否﹐想朝廷之所備知。臣素聾聵不武﹐知者不敢不言﹐言者不敢不爲。至於小忠﹑小信﹑小勞﹑小效﹐臣有所不言﹐亦有所不爲也。至聯絡技窮﹐恢復未奏﹐前發書數十封﹐在湖州韓繹祖﹑江右戴國士處﹐想俱爲敵人所得。今紹興四書七封﹐或潦艸﹐或大字略﹐不敢塵禦覽。惟孫嘉績密啟二小札﹐冒昧附瀆﹐伏冀優容﹐仰賜裁斷。臣不勝惶悚戰栗之至。

﹟恭報出關日期略陳軍實情形疏﹝乙酉九月﹞

欽命招徵直省宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲恭報出關日期﹑略陳軍實情形﹑以慰聖懷事﹕臣自朝餞啟行以來﹐三十六日矣。念魏闕﹐怦怔於心。所發去兩浙士紳書十三封﹑江右書九封﹑徽州書八封﹐差官十三﹑四輩﹐皆未有回音﹐不知道途何以阻塞如此。凡臣自七月以來﹐宣布徳音﹐聯絡賢豪者﹐已發去七十六書﹐皆浮沈不復﹐是臣所鰓鰓﹐困言之不信﹐卑呼之寡效也。臣亦以是遠維聖駕﹐未敢扶輪。本月二十五日﹐始聞郊餞暫停羲馭﹐臣寢食始得稍安。二十六日﹐始發先鋒遊擊陳雄飛﹑應士瑛﹑仲成治﹑王鼎及守備應天祥﹑張天憲等二營七百六十八名先出關。蓋臣所治營法﹐以三百八十四名爲度﹐因而兩之﹐七百六十八名。凡在建安﹑建陽兩次操演﹐畫陣成圖﹐指爻按象﹐一士一卒﹐無所逃固﹐非復昔之空冒濫竽比也。臣於平寧二郡﹐已募得三營一千一百五十二名。前所領賞號銀及欽賜路費皆盡矣。正過建陽﹐臣侄子淵又帶至二百名﹑侄孫黃堡又帶至二百名﹐諸親朋仗義者如商應椿﹑商爲寀﹑蔡春溶﹑蔡春灃等又帶至三百六十八名﹐合成二營七百六十八名。臣仰屋無措﹐賴三山諸臣私所捐助二千一百五十七兩﹐支其月糈﹐無所復煩聖慮。卽臣亦藉以漑釜﹐不至攢眉也。正發兵間﹐中書舍人魏榘斌所催臣鄕子弟慕義者及臣侄子靜所帶興化義勇及臣門人戶部郎中丁憂張天維所募多寡不等﹐亦可至三營之數。臣屈指坐窮﹐賴建陽知縣施鐻搜銕課稅銀及腳價二千一百九十三兩﹐應其猝至﹐不虞匱乏。此皆聖徳師被﹐大小效心﹐非云適有天幸也。此外慕義﹐猶有無窮﹐非招所來﹐非麾所去﹐度其才諝﹐亦不過一卒出門﹐費安家衣甲至三﹑四金﹐募二百人者費六﹑七百金﹐而意气精力垂竭矣。此外月糈不得不累司農。每卒月糈一兩五錢﹐而將領餼賚﹑差役用費﹑任載腳價不與焉。臣卒三千六百人﹐月費四千五百﹐在安家衣甲之外。臣生平不持籌﹐不握算﹐於今六十年矣。亦誓不敢以此煩宵旰之慮。然臣爲之而不言﹐言之而不實﹐則是臣以鹵莽滅裂責報於田祖也。臣耕無一畝﹐屋無一椽﹐幸以是見憫於主上﹐見信於親戚朋友﹔然不能以是見諒於犬豕豺狼。臣於八月二十九日發師方半﹐退屋後堂﹐適有人持一小書長四﹑五寸﹐封口已開﹐又無緘釘﹐問其來使﹐云﹕『是舊按臣陸靑源書﹐皇上手拆』。臣錯愕起立展玩﹐中有二語異誕殊常﹐云﹕『南都立主﹐臣當元勛』。臣驚懼欲死。然念此怪事﹐陸靑源生平謹愼﹐何至有此﹖恐爲錢謙益﹑張孫振所誑。因問此書何以上聞﹖使人云﹕『關上所送』。因詰天語云何﹖曰﹕『原書發還』。臣問﹕『汝今歸未』﹖曰﹕『卽去』。臣因潦艸答之﹐附去告示二通﹐令歸掛嘉興府境。正出門間﹐臣思皇上旣拆書﹐則書該還內庫﹐臣亦當辧明﹐不宜遽答他書﹐遣人追之﹐則使人滅沒﹐不復可迹。臣思宇宙白日有此奇事。徧問牙官云﹕『向來陸使的是何人』﹖眾有識者﹐咸云﹕『是省中張庫官管家﹐住三山已十餘年矣。委非陸使』。臣惘然﹐恨急智之遲﹐閱人之少也。臣行素六十年﹐無險心酖語﹐爲凶人所仇﹐無奇功異能﹐爲要人所嫉﹐獨持一片肝腸爲髙皇列宗與天下黎獻相對白日耳。臣發書七十六封﹐宣布招徠﹐無一書回復。差役十三﹑四輩﹐無一輩逞還。卽陸靑源﹑曹廣臣皆再書與之﹐未有至者。而獨此一函達於黼座。所云浙西蕩平﹐恢復四十城﹐主之明爲眞太子﹐皆市井無知﹐有如囈夢。陸靑源𨿽年少動心﹐已謹於行誼﹐豈有通時不附張孫振﹐而亂後爲其遊說者﹖臣𨿽庸下﹐亦讀書至老﹐遭逢陛下﹐魚水相期﹐猶一月之內四疏乞歸﹐何至以勛業微膻爲狹邪所謗﹖至若子弟慕義勤王﹐𨿽天性使然﹐亦恐臣孤身只手陷於絕域﹐每一相見﹐涕泣漣如。當二十六日以前﹐溽暑未收﹐毒水四下﹐臣兵丁自延過寧﹐渴而谷飲﹐一隊之間﹐病者恆八﹑九人。一日下操﹐臣侄子淵十隊之士﹐呼半不起﹐遂捐去健將陳伯輿。念其雄略﹐十射九破﹐千筋之力﹐盡於盆水﹐四顧殣者﹐何能不哀﹗今稍稍平復﹐遂相對彊顏勸臣出關。以爲聖主必當覲陵﹐中原必當恢復﹐��必不可事﹐忠孝必不可廢。嗚呼﹗此蝟蝟者亦臣子也﹐豈盡讀書受朝廷之寵顧而攄慮若此﹖豈於��有仇結飲痛而然乎﹖今朱﹑張﹑方﹑阮變態於浙東﹐益陽延津疑形於嚴歙﹐潞﹑惠兩京已縶於�廷﹐王﹑金二賊盤踞於江右﹐在建諸臣不滌腸剖胸﹐誓同將卒﹐分膽共薪﹐而噏噏訿訿﹐望影射沙﹐擇官而樹﹐遇黨而結﹐此其意欲何爲者﹖陛下不屑爲昭烈﹐臣亦不屑爲孔明﹔陛下不屑爲宋髙﹐臣亦不屑爲伯紀。取法不髙﹐則庸佞狎來﹔視人太卑﹐則姦豪肆志。古今讒賊﹐偏中於髙明﹔近代人才﹐沈淪於苟賤﹐陛下誠垂察焉。臣不勝悚栗﹐據實負罪﹐席槁以聞。

﹟陳近狀以慰聖懷疏﹝乙酉九月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲文治漸可招徠﹑��久當自滅﹑略陳近狀﹑以慰聖懷事﹕臣奉命無似﹐不能疾驅出關﹐以抵金陵﹐修謁寢廟﹔又不能枉道江右﹐以削除金賊﹐固我藩離。區區文告﹐覃布四方。自八月初六接徽州同知林貞書﹐始知大江上游已聞帝命。又三日﹐乃接部院金聲書及宗藩華堞所惠教﹐乃知武岡﹑延津皆依大統﹐無有二心。及十八﹑九間杉關報人所傳濾溪﹑羅川二王﹐皆能舉義﹐控持出入。臣深服宗室之多賢﹐屏翰之有賴也。又聞馬士英入海門將家﹐以魯藩未葉﹐陳謙﹑方國安皆齎表入賀﹐臣伏枕興嘆﹐爲之舒懷。張國維𨿽應魯藩之辟﹐猶貽臣書﹐以眞主爲念。當時詔敕﹐不知何故邅回﹐並臣書使數十封皆無一報命﹖思之不得其故也。臣書使𨿽浮沈﹐度未甚危險。惟所差二把總去益陽王處﹐已近二十日﹐未有音耗﹔臣私憂之。陛下篤念惇親﹐髙皇啟佑於上﹐必無紆永之輩﹐幹我顏行。假令盆子起於新丰﹐蘇茂距於廣樂﹐朝廷𨿽有不殺之令﹐將軍宜申狡疆之誅﹐要亦先彼��﹐後此貪頑﹐寬之三宥﹐俟彼革心而已。劉宗周如銕石﹐不爲萬物所移﹐聞已特簡﹐深爲碩果之慶。惟祁彪佳拒�命自殺汨羅﹐見其從弟熊佳所與臣書﹐每對眾述陛下當日初聞祁之信﹐揮涕潸然﹐沾濕禦袖﹐未嘗不噓欷終日也。今宗周幸存而彪佳果爾成古今之貞碑﹐符天子之隕涕﹐其旌卹隆典﹐必敻異諸臣﹐不待臣爲贅請。其從弟熊佳﹐初任南平﹐棠陰載道﹐近復唱義﹐保有江東﹐方此中興之期﹐遠師光武之憲﹐褒子康於密縣﹐顯朱邑於桐鄕﹐想眾喙所同然﹐不待臣詞之畢也。臣正謄疏間﹐忽聞廣東永寧及安義二藩又用汀州閻寇來攻江右諸州﹐眾至四﹑五萬﹐與羅川王及舉人艾南英之師合戰。不知此師果經朝請﹐抑與撫臣會同否﹖臣聾聵不能周知。然艾南英嘗入臣門﹐素懷忠義﹐無所復疑﹔或可加南英風力職銜﹐俾之自奮﹐使江右諸藩無貳爾心。又金虜出牌﹐欲剿東鄕﹐似因臣前有書至東鄕與禮部侍郎謝徳溥。徳溥貞心勁骨﹐必非流賊之所能挾。然臣以是嘆聯絡之難也。毀瓦不可復全﹐破葉不可復綿﹐姦邪之權術十倍於臣﹐盜賊之手眼又十倍於臣﹐而臣以至拙至朴應之﹐無一事不落人後。然臣終謂一誠可馭百詐﹐一拙可馭百巧﹐臣之聞見𨿽後數日﹐而及其知之則一也。又臣前所題林垐﹑林之蕃皆以禦史還理舊疆﹐誠使浙西郡縣﹐人懷孔邇﹐則臨安恢復已十得六﹑七。臣行間無兵無餉﹐又安所用此二臣﹖惟張若化﹑遊昌業二禦史﹐皆合帶兵前來接濟﹐恐聞臣將放﹐又當解甲還山﹐或別解其前銜﹐則臣更無後勁﹐或可容二臣馳至軍前﹐商諸寢食﹐或與撫州舉人艾南英﹑江山舉人王家望分道各出﹐以平浙右﹑江西﹐臣決不敢私之爲藥囊中物﹐以爲長舌者所笑。臣閱物不多﹐聞見寡陋﹐想其所談﹐皆帷幄之所厭聞﹐朝紳之所不道。然臣無知﹐不敢匿其胸臆﹐又吐露及此﹐前後不倫﹐惟陛下察其要緊﹐商略一二﹐成爲防維﹐或爲旌獎﹐或爲陛授推取﹐臣權微術輕﹐惴惴覆餗﹐惟陛下布其恩義﹐生死銜結。爲此具疏﹐約略以聞。

﹟審明先後緩急疏﹝乙酉九月﹞

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲眾志𨿽齊﹑廟謨貴晰﹑再審先後之著﹑以明緩急之宜﹑並乞徽州寺臣以資肱臂事﹕臣自前月二十九日至九月十二日先後六疏﹐頗述江浙情形離合遠近之勢。大抵聯絡已有成緒﹐恢復漸有權輿。臣至睹三疏俱承聖鑑﹐仰被溫綸﹐不敢殫述而外﹐又云審先後之著﹑明緩急之宜者﹕臣先每云大兵進取﹐宜繇中道﹐偏師出奇﹐終非勝算。以天子命師﹐無綿綿翼翼江漢飛翰之勢﹐而云不畱不處﹑巧速捷收者過也。臣前再得孫嘉績書﹐期以九月初再過江與敵決鬥。臣疑錢塘江淺風急﹐仰攻爲難﹐不從海寧循堰西進﹐終非破敵之路。惜黃斌卿掉臂棲於海隅﹐無繇提誨﹑商進取之略也。再得徽督金聲書﹐又欲臣與協力共取饒州。以饒爲徽上游﹐鹽水所出﹐不得饒則南昌之賊日張﹐大寧之�日促。然以臣度之﹐永勝伯鄭彩之師若出建昌﹐從進賢西指豫章﹐則金虜必走出九江﹐無繇復窺浮梁之路。饒州﹑樂平﹑徳興﹐勁兵所出﹐自足扞禦。又淮藩歸命方新﹐徐世蔭受事伊始﹐朝气所被﹐顧盼底定﹐不須臣與徽督千里輿瓢也。臣意以爲恢復之事﹐止宜直搗南京﹐以浙江豪傑自理浙江﹐以江右賢者自理江右﹐命一二武臣呼噪助之﹐兩方牽制而師出中扃﹐蛇虺碎首則掉尾不威也。不搗南京而東應錢塘﹐西應豫章﹐旋起旋復﹐乍日乍霾﹐無益耳。孫武子曰﹕『兵非貴益多﹐惟無武進﹐足以並力料敵取人而已』。臣兵不多﹐僅四千餘人﹐無武進已五十餘日﹐然思足以並力料敵者未有也。孫嘉績﹑金聲一意共事﹐而嘉績阻於胥江﹐金聲絀於糧道﹐杭州寧泰又未廓淸﹐各有彊敵矛擬其後﹐未能與臣並力取人。臣思祁門黟縣﹐精兵不乏﹐六邑山砦﹐義勇所棲常數萬人。原徽州同知﹑今陞太僕少卿林貞撫循多年﹐其義風信气足以相召。又新與撫臣金聲頗異同﹐使之共事﹐恐滋枘鑿﹐危疑之間﹐禍變難料。林貞旣移臣書﹐願率所部三千人歸臣報效﹐出於潛﹑昌北﹐會臣於臨安。誠使之收拾諸寨﹐東取禹航﹐以進取金陵﹐退取杭州﹐𨿽桴鼓未奏﹐而臣之聲響亦略以動矣。臣疏人也﹐於人甚淡不食﹐而又爲人作鹽梅﹐不覺自笑。不如是﹐無以調停徽郡﹐又無以並力取人。不得已而洄酌注玆﹐亦不過以朝廷之人﹐集朝廷之事而已﹐於得失疑似﹐初未有與也。臣布置中道﹐疏通克復﹐亦差有端倪﹐要非一手一足之力﹐與一鉞一錐之用也。饒州�幸已退。淮藩已復錢塘。鄭道謙﹑孫嘉績師𨿽少損﹐幸不多。建昌幸無恙。俟臣十九日出關﹐卽過廣信。其林貞合從臣共事及林員所用監紀畢熙載合授何官﹐並乞陛下特裁。臣不勝惶恐冒昧﹐具疏以聞。

﹟出師疏

洪思曰﹕十月初一﹐子至信州﹐初六出兵救婺源﹐初十上疏﹝隆武元年﹞。

欽命招徵直省便宜聯絡恢復二京少保兼太子太師吏兵二部尙書武英殿大學士臣黃道周謹奏爲江浙經營﹑略有次第﹑徽寧進取﹑未得機宜﹑仰乞聖斷﹑以資心力事﹕臣少誦孔門用力力足之言﹐心常信之。及在上前﹐恭承天語曰﹕或有其力而無其心﹐或有其心而無其力﹐回顧惘然﹐失其所恃。今又數月﹐任事行間﹐乃知用力力足之未盡然也。臣前以浙東之事﹐用心甚於用力﹐所以日夕圖維者﹐在於文告期會﹑勸道開引之辭。幸而諸臣審幾歸正﹐魯藩之事亦略衰止﹐不宜復以與芮貴誠之說漫開其端。至於嘉湖再陷﹐富陽中隔﹐溫臺海外鳧雁往來﹐臣眞無處用力者也。又以江右之事﹐用力甚於用心﹐所以日夕圖維者﹐皆在於金賊九連宜剿宜撫﹐欲集重兵徐俟其隙﹐並勢以出九江。不幸而湖西援絕﹐湖東路阻﹐自貴谿新城而外﹐文告期會了無一答。是以十月初旬決意出師﹐從胡防﹑上淸直趣撫州。至於諸賢虛聲應援﹐如捕風影﹐臣其無處用心者也。臣所心力並用﹐惟在徽信一路﹐北通寧國﹑宣城﹐西通靑陽﹑建徳﹐欲南導余杭﹐出獨松﹐趣四安﹐疾走秣陵之道。所遣僧徒散手行探之輩﹐頂踵相接﹐無一反者。旣而余杭再破﹐休歙四叛﹐而臣之心力俱竭矣。臣思浙東𨿽無處用力﹐而其君子迫於名教﹐其小民慴於髡頹﹐馬士英﹑宋之普之流終無以自據﹐益陽王方國安𨿽用私銜﹑佩私印﹑傲然自命﹐其意不過尊大誇耀敵國﹐非有錢鏐﹑行密之思。今紹興將士﹐如鄭遵謙﹑金堡﹑葉汝蘇等已具表迎駕臨幸紹興﹐而熊汝霖﹑孫嘉績﹑倪會鼎﹑會紹等又率師先候道路。諸臣之心﹐卽臣之力﹐臣不以無處用力爲嫌。江右𨿽無處用心﹐而窮巷孤村處處團結﹐東鄕進賢多起義旅﹐皆受臣位置潛圖興復。臣先與饒州道臣夏雨金授密札招撫金賊﹐頗懷革面。比益遣人招徠﹐一面出師乘虛入南昌﹐敕諸將士不戮一人﹐不動一艸一木﹐與東鄕﹑進賢豪傑相爲呼應﹐欲刻期迎駕以幸南昌。諸豪傑義勇之力﹐卽忖坐腄A臣亦不以用心爲愧矣。惟是徽寧一道爲陵寢輦轂��﹐重兵皆集其處。安慶一帶﹐皆有黃左遺孽。河南之南﹐所稱劉李起義者﹐亦影響未有實情。惟宣寧之間﹐數降數叛﹔迫於敵勢而降﹐憤於��而叛。祁門黟縣﹐蕞爾孤城﹐臣旣不敢以宣寧之心輕試臣之力﹐又不敢以祁夥之力輕托臣之心。如石埭﹑東流﹑靑陽﹑建徳一帶倡義之士﹐與鄭三俊應和者亦可萬數千人﹐試得一風力能臣蒞之﹐不樹童僕﹐不私愛憎﹐不汰於取財﹐不傲於待下﹐不嬾漫自貴﹐團結數十日﹐必有億兆號吁迎駕以幸南都者矣。今臣以初六日出師﹐遣五營將士直趣婺源。臣亦刻日率四部資其後勁﹐步擔米糧以佐饔飧。如使祁黟之卒猶可再鼓﹐休婺之士猶可再收﹐則臣當大集義旅﹐震號於牛首﹑石頭之上。如猶是泛泛﹐臣將循黃山﹐出東流﹑建徳﹐與鄭三俊﹑吳應箕之師﹐合覓江西星子之船﹐循流東下。萬不可得﹐則臣亦中道自廢而已矣﹐必不食言失信於天下。凡舉事先順人情﹐因人之心爲力﹐因人之力爲心﹐必彊人之力以從其心﹐彊人之心以從其力﹐𨿽萬舉而萬不當也。惟陛下獨斷於心﹐觀天下心力所在﹐因而用之﹐上不失時﹐次不失勢﹔勿以便安爲懷﹐土木爲事﹔勿使天下有以窺陛下之心﹐料關中之力。卽微臣愚昧﹐亦無以黽勉自奮﹐副一日克服不以兵車之言。惟陛下幸垂察焉﹗

——以上見原書卷五。

﹟請定出關駐畱疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲鎭壓未有成命﹑進退兩無所據﹑乞得一當以便遵依事﹕臣以九月十八日拜疏將離崇安﹐於是日辰刻得撫臣吳春枝書﹐有八月二十六日所奉聖旨稱﹕『輔臣黃道周已經畱住關內﹐鎭壓有人』。之語。臣思尋未見顚末﹐因搜前中書舍人林逢經所寄書得其大略﹐而魏榘斌所催送臣出關之旨﹐乃系八月二十三日林逢經之書先到﹐魏榘斌之差役後來﹐述其先後﹐以爲鎭壓之命酌議在先﹐出關之旨催送在後﹐是以九月十六日六營將士盡數出關﹐惟臣中軍二營及興化﹑龍溪二營尙畱在崇安。爾時已聞朝廷將有撤師之意﹐撫臣吳春枝見臣兵士病損﹐亦有書勸臣還朝。然臣巳敵愾在外﹐義不反顧。又臣所具疏被旨皆不見於邸鈔。臣旣受朝餞出師﹐無借別疏單詞影響﹐不奉特命﹐經自駐畱﹐卽以蓄縮引繩﹐臣何所謝於天下﹖且臣自九月初一﹑二日至十一﹑二日尙有六疏在禦前未見定奪。至十七日差人回﹐乃見初五﹑初七所鈔三旨意﹐皆未有駐畱鎭壓之文﹐皆念臣勞苦﹐許支用兵餉﹐及鼓勵將士﹑聯絡勘定以奏成功之意。臣持三旨意泣告軍士﹐皆喜有餉﹐願持病出關﹐而鎭壓駐畱之文書又到矣。臣鎭壓無才﹐節制無柄﹐身如傀儡﹐調度繇人。自念身離闕下不千餘里﹐覓本分塘報不可得﹐又安能奮飛視聽直省之外﹖陛下嘗嘆房杜良泌不可比方﹐臣眞愧死﹐唯唯自服也。今臣如當鼓勵戡定以奏成功﹐則當率中權後勁悉率出關﹐與臣前鋒會於廣信﹐以下嚴徽。如臣當畱駐關內﹐以冒鎭壓﹐則當召還六營出關之士回住崇安﹐酌散一﹑二千之眾以省餉餼﹐或並散歸﹐俾臣徒步還於丘墓。必有一當﹐特旨被臣﹐使臣知所遵守。如以影響逗畱﹐臣無所對朝廷﹐亦無所對軍士﹐亦無所對於天下後世。臣無節無鉞﹐不文不武﹐諒有以自解﹐而陛下憂勤勘定之心﹐僅托寤寐﹐無所報其秋毫。臣尙有三疏在禦前﹐理合靜聽以需後命﹐而軍士悁悁﹐進退維谷﹐日月易邁﹐餉餼易消﹐乞一得當﹐敕下以便進止。臣無任惶悚之至﹗

﹟四不敢疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲言有不敢言﹑事有不敢廢﹑功有不敢計﹑利有不敢謀﹑秉四不敢以奉一斷事﹕聞之董生曰﹕『正其誼不謀其利﹐明其道不計其功』﹐心常迂之。及觀師之彖辭﹐言貞而不言利﹐其上爻言有命正功﹐乃知其語有從出不獨在隨之九四而已。臣今出師已再閱月﹐不與浙東趣利﹐不與江右趣功﹐結束十數旅﹐欲踰重險﹐出徽寧﹐以直抵金陵之下者﹐宣不知浙東棲遲有需餉之利﹐江右收拾有郡縣之功﹐可藉點綴﹐博朝廷之譽﹐生師旅之色哉﹖而臣不爲者﹐臣以浙東阻於長江﹐𨿽擁眾數萬﹐無句踐九年之豫﹐終不能以烏合奏功﹔江右一方﹐寇攘竊據﹐諸賢過於矜持﹐相視卻步。若贛吉淸江﹐建瓴而下杉關﹐諸士已踰二千﹐稍出昌撫﹐可不煩臣指麾而定也。臣所奔驟不遑者﹐謂孝陵未靖﹐鐘簴未寧﹐陛下殷憂於上﹐蒼生焦爛於下﹐金陵之�一日��﹐則吳會江楚亡命之輩日起日生﹐如翦春葉﹐不可夕殄。又歲老將暮﹐人心向衰﹐冬至前後﹐吾師不抵金陵﹐則革面奉朔者將復生心。是以棄浙東之需利﹐捨江右之捷功﹐跋涉崎嶇﹐欲晨炊於牛首之巓﹐夕飲於鐘山之下也。今臣以十月朔抵廣信。廣信抵徽州不過七日。臣以師行度之﹐陸續間發﹐極遲不過二十日﹐可與金聲﹑林貞之師合。合而後可與圖進取之事。則自臣出師﹐當九十日未有纖毫功利﹐可與邀賞市勳﹐亦不過曰『正誼﹑明道』而已。華�之誼正﹐天澤之道明﹐被���者有所愧恥﹐變幻譸張者有所畏懾。以髙皇之靈﹑陛下之徳﹐引而伸之﹐昆夷駾喙﹐不爲遠矣。臣豈與市井小兒爭刀錐之利﹐競尺寸之功者乎﹖至如魯藩之事﹐起於羣小慫惥﹐賣官度其飲■﹝口舀﹞﹐一飽自廢﹐原無損於藩翰之名﹐不墜朝家之實。今張國維亦已還山﹐漸圖面內。宋之普﹑張文郁輩亦已罷去。方逢年𨿽愚﹐頗知趣捨﹐稱子稱臣﹐與芮貴誠之說亦無敢明持其端﹐何所用臣投質其間﹐與直鄕同傳﹖知陛下晰之早也。金聲桓爲興已闌﹐睍消石出﹐度其情勢﹐必且歸誠。使鄭彩有功﹐萬元吉有力﹐則其收拾﹐不過在歲月之內。惟是徽寧米貴﹐饒浙運艱。諸臣軍士皆日食六分或至一錢﹐臣軍士食多者日不過四分﹐彼此異視﹐跕足爲難。又諸防臣者甚於防敵﹐誤臣者密於誤寇。臣將出新城而變發於新城﹐將出貴溪而變發於貴溪。一夫報功﹐百室吞聲。及臣將出徽州﹐而報徽州已陷者日四﹑五至。諸臣所阻臣者﹐實爲愛臣﹑保臣﹐抑何其愛臣之深而謀國之闊也﹗臣自料菲才﹐智小而謀大﹐力小而任重﹐誠恐一旦覆餗爲公家羞。然以陛下之徳﹐合諸侯之謀﹐使臣將而行之﹐智於神禹而力於湯武。臣猶剡也﹐何力之有﹖在任之者耳。臣未至廣信時﹐人懷風鶴﹐老少逃竄。𨿽撫臣徐世蔭竭力招徠﹐猶呼之中澤。及臣兵至止﹐百肆始開﹐負販始集﹐而徽州之報又至。

臣於是嘆眾之不若謀﹑力之不如徳也。以徽州之富﹐山谿之險﹐固守三月﹐敵不敢窺。而索餉太苛﹐縉紳疑貳﹐��數騎掇而取之。又況於窮劣爲眾所異視如臣者乎﹖臣鞭𨿽長﹐不能越三千里以守徽州。然與其奮空弮以救吳會﹐不如彎弱弩以救徽州。徽州存則江閩之根蒂不枯﹐徽州亡則吳越之精神不屬也。臣前欲揭黃斌卿從臣走弋貴以趣徽州﹐而黃斌卿至﹐厲聲呼臣隨之東遊。武臣之不足謀﹐一至於此﹗令徽州之信果眞﹐則臣六十日聯絡之經營皆盡矣。區區溫臺﹐介於海澨﹐■﹝魚攵﹞人之不入山﹐猶猿猱之不適水。而泛泛相呼﹐何者﹖臣度徽州﹑黟﹑婺源﹑休寧自足以守﹐林貞﹑金聲𨿽不相中﹐足以自救﹐臣竭蹶從之﹐猶當有瘳﹐但不宜泛泛復付臣於度外耳。臣至廣信﹐請縉紳捐助可二千五百金﹐欲日夕運過嶺上﹐臣藉爲二十日之食。髙皇之靈匡我南國﹐臣必有一當以報陛下。臣所知者道誼而已﹐至於功利﹐臣猶未敢豫圖也。伏冀陛下斷斷思所以救徽及所以救臣者。若阻兵長江之下﹐射聲大江之西﹐已自有人﹐臣不暇及之矣。爲此具本奏聞。

﹟乞獎異倪元璐﹑祁彪佳子姓疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲兵難豫料﹑謀貴密成﹑大舉必藉大師﹑用精亦須用眾事﹕臣於十月朔至廣信﹐聞徽州之耗﹐疑其阻軍﹐意欲有所懲創。然恐以是塞偵探之路﹐姑置不問﹐但發馬牌去徽州﹐不異常時。大約此時人心喜亂﹐軍士聞敵則邀賞者多﹐納足者亦不少﹔富民聞敵則輸租者去﹐捐助者亦不來。用數飛語而阻兵阻餉﹐墜軍實而長寇讎﹐盡在此矣。臣已決意踰嶺﹐讓衢州之便�以與定鹵﹐捨江東之應援以就孤危。旣又聞�以四十騎入徽州﹐旋爲徽人����。如此則天畱一道贊我中興﹐江南之肩脊猶可負重也。

初三晚刻﹐晤舊殉難忠臣倪文正之子會鼎﹑會覃及其侄會紹﹐皆攜家丁跋涉千里來迎臣師。所談浙東情形甚悉﹐大約八﹑九如前孫嘉績所云﹐而人心稍前﹑軍實稍退又倍於曩時。臣觀浙東趨向﹐從此定矣。浙東賢者﹐倪元璐而外﹐無過劉宗周﹑祁彪佳﹐而今皆抱義以死。其生者無過章正宸﹑熊汝霖﹐今皆已表章惇用。然熊汝霖鉅才也﹐以衰絰事戎行﹐抗禦長江﹐有李綱﹑宗澤之風﹐非節鉞不足以展驥足。其逸於艸野者有祁彪佳之兄駿佳﹑倪文璐之弟元瓚﹐是皆毀家爲國﹐能斷能謀﹐起於昆支﹐弈其家世﹐七閩之所無有也。臣姓柔懦﹐狎於鄕人﹐𨿽有所攀援﹐皆掉臂去之。徽寧豪傑來視臣者﹐感於戴明思之風﹐皆謂髙官顯位可以手掇﹐授以參謀﹑贊畫﹑都司之流﹐皆投札於地﹐謂是戔戔者何以稱吐握。臣之糧糈不足以飽軍士﹐官札不足以快豪傑﹐則索手徒坐﹐與一二門生子侄對目凝睇﹐見諸浙東親舊來歸者﹐眞如西域雪中之見範羌也。臣數浙東諸臣歸附最眞者﹐無如熊汝霖﹑孫嘉績﹑祁彪佳﹐想皆已列於球圖﹐夙登啟事矣。臣自出關以來﹐見舊按臣陸淸源趦趄關外﹐行李盡失﹐詢其所以﹐謂自八月中旬罄產起義﹐凡二千餘人﹐盡斃於敵﹐僅以身免﹐仳離於外﹐可哀也﹗又舊籍禦史餘日新﹑刑部主事曹廣﹐皆浙西之良﹐翹首跂足﹐俱不得進關。臣恐以關禁太嚴﹐遂阻天下向義之心﹐塞天下歸土之路。以臣迂愚﹐謂商旅生異或可譏徵﹐至於本處縉紳﹑舊治長吏﹐皆可直達﹐亦所以招徠遠人﹑懷來天下耳。臣生平迂疏﹐不能料事﹐惟於徽州金﹑林二臣之間疑其啟釁﹐又二臣之兵皆不能踰萬﹐驟遇大敵恐不能支。今浙東諸師遠來迎臣者亦不能踰千﹐惟金華監生鄭守書募集義勇可六百餘人﹐與倪會鼎﹑會覃﹑會紹之卒合爲二營﹐又上饒秀才鄭祚遠募集義勇可四百餘人﹐與鄭官生大倫及諸鄕紳之卒合二營﹐以之附益臣師﹐亦不能及萬﹐而欲以之救新破之徽﹐抗屢勝之敵﹐臣岌岌乎恐其不能也。今定鹵之師旣欲趣衢﹐臣之前驅又當趣徽﹐而全浙人情皆以臣棄吳會孤其所望。臣自度才不如熊汝霖﹐力不如金聲﹐威望握兵不如諸達官貴人﹐而鹿鹿瞻顧於眾阻眾疑之間﹐膠執則不通﹐一疏則百罅﹐必求藥師於突厥﹐召謝玄於淝水﹐則畢世難遇﹐是臣所謂兵難豫料﹑謀貴密成﹑大舉必藉大師﹑用精必須用眾者此也。陛下愛孝陵以愛蒼生﹐愛社稷以愛臣子﹐使臣得以空言飽軍士﹐微札舞豪傑﹐臣生死感戴。如祁駿佳﹑倪元瓚﹑鄭守書﹑倪會鼎﹑會覃﹑鄭祚遠﹑大倫﹐皆加以朝官﹐或準臣實授﹐使來者有所勸﹐使臣亦藉以用眾集謀﹐不爲浮說訛言所敗。至於臣子弟親友﹐■﹝難﹐喜帶隹﹞危與共﹐姑置之以俟異日﹐不爲後矣。臣駐廣信﹐再一日操練畢﹐卽當急救徽州﹐或勉從浙人問嚴杭之道﹐臣非敢臨歧攺其成畫。臣臨疏不勝悚栗之至。

﹟請酌用人材疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲三驅不誡﹑全衢道通﹑酌用人材﹑以匡四國事﹕臣前自八月初旬躊躇東道﹐深以益陽中梗﹐方兵驕恣爲憂。卽於八月初三日﹐差人達益陽藩書﹐獎其扞禦金嚴之勞﹐開以懷徳輸誠之路。亦遣人齎鎭東伯方國安敕書﹐皆久未有回音。臣乃更致書﹐托陳總兵謙爲轉致益陽藩及鎭東伯處。此九月二十一日﹐乃見益陽藩差官二員﹐一爲監紀推官邵有璟﹐一爲副總兵馮生舜﹐已齎上恭賀表箋﹐臣不勝欣慰﹐謂金嚴之路從此大通﹐咽喉之梗於今悉去。蓋朱大典面內﹐則方國安心死﹐方陳形親則益陽勢渙﹐事理必然﹐早在廟算之內也。邵﹑馮二臣述其所勸誡益陽者甚眞。卽陳謙書生﹐亦謂其縱橫古昔﹐幸邀轉圜。紹興聞之﹐傳檄可定。卽兩浙東西﹐無甚可虞。此皆陛下徳威播於遐邇﹐髙皇聲靈開掖左右。而陳謙所教正﹐邵﹑馮二臣所攺啟爲表﹑易詔作令﹐推挽之力﹐亦不可誣也。臣又適見徽撫金聲述所致謝魯藩﹑峻拒淮藩狀﹐臣已早知有此﹐蓋皆舊事﹐在未播詔書之前。今天澤已分﹐日月已出﹐又安得有此﹖聞淮藩韶齡﹐輔導者疏﹐偶一爲之﹐遂開異論。近爲梁平軍士所掠﹐出居景徳鎭。則諸拚飛辛螫﹐皆爲淸寧﹐惟患諸將無鄧耿﹑吳馮之略﹐不患典午有長沙﹑河間之禍矣。建昌一帶﹐宗室孔殷。輔國將軍由柄﹐亦云旦晚勸益陽就國﹐當進表箋﹐而遲速未果﹐臣當作書趣之。又臣得徐世蔭書﹐稱金聲桓狂檄云﹐將繇建昌趨犯杉關﹐此萬不足慮。然永寧﹑羅川果爲中朝出力﹐金賊何便敢爾﹖陛下敕虔吉﹐勒限殲之﹐使大兵旣出衢嚴﹐而聲桓西窺肘掖﹐誠非長慮也。不然﹐請敕書先收南昌﹐然後大兵可出衢嚴。不然﹐遣別將出杉關﹐聲言與臣合攻南昌﹐金賊必走九江星子而外﹐然後出師﹐不愁反顧﹐是臣所寢食未遑者也。諸如方國安未領封敕﹐未復臣書﹐別俟他日﹐以慰聖徳。其陳謙﹑馮生舜﹑邵有璟爲益陽藩進表﹐及舊布政姜一洪﹐後先稱賀﹐或應獎異﹐統候聖裁。

﹟再述關外情形以決趣捨疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲兵難遙度﹑謀貴密成﹑破敵必用大師﹑致精亦須用眾﹑再述關外情形﹑以決趣捨事﹕臣於十月朔至廣信﹐聞徽州於九月二十三日爲敵所中﹐臣疑其阻軍﹐意欲有所懲創﹐然恐以是塞偵探之路﹐姑置不問。一面遣牌去徽州﹐一面遣將先守馬鈴嶺。嶺髙極天﹐爲江南腰脊﹐可察埋伏。下嶺不百里﹐卽徽州矣。臣於是嘆軍旅之難也。方金聲與林貞不相合時﹐臣疑月後必爲敵所中﹐束裝趣之﹐欲乞林貞﹑畢熙載從臣出東壩。曾不一月﹐而瑕釁遽開。及臣至廣信﹐相距七日耳。臣前欲出新城而新城變作﹐欲出貴溪而貴溪亂聞。又■﹝逞﹐山代口﹞者注意余杭而敵盡萃於余杭﹐近者決趣徽州而敵盡萃於徽州﹐回顧馳驅﹐盡成後著﹔臣乃服聖慮之深長﹐淵照之最早也。令得軍士早集﹐先四﹑五十日應手者﹐亦未倥傯若此耳。兵旣未齊﹐謀又多泄﹐而欲以四﹑五千人之師﹐命謝玄於淝水﹐召李靖於突厥﹐此實難矣。臣計諸貴人所統師﹐合召四關之士﹐不能二萬人。臣所募十二營﹑四千三百二十人﹐益以信州鄕紳禦史詹兆恆﹑主事兪墨華家丁合爲一營﹐及上饒官生鄭大綸﹑秀才鄭祚遠家丁合爲一營﹐僅可十四營。又於初三日見故大司農殉難倪元璐之子倪會鼎﹑倪會覃及其侄倪會紹率家丁來迎﹐與金華監生鄭守書所募義勇合爲二營﹐及常山義士呂繼望﹑陸洪基所募一營﹐盡歸臣師﹐亦不能七﹑八千人。臣私念軍士日夕相依﹐所藉激勸者惟有月糈﹐鼓舞者惟有官札。臣月糈不過一兩﹐多不過一兩三錢﹐官札不過贊畫守把﹐多不過贊畫遊擊。軍士病﹐又少醫藥﹐往往有至於死。徽州豪傑來視臣者﹐見臣授之贊畫都司﹐皆相視菀爾﹐投札於地而去曰﹕『吾見明主﹐取髙爵﹐副總猶寄耳』﹗臣唯唯謝不敏。故事﹕閣部督師﹐其中軍旗鼓皆正副總兵﹐而臣以敝褲寒酸﹐不肯授人參將﹐誠不敢以無功之爵等於瓜果。卽爲貴人豪傑所鄙﹐誠甘之矣。至於用兵﹐量敵量己﹐決非三萬六千人不可。臣二十七日在關外見舊按臣陸淸源﹐旁徨趦趄﹐行李散逸﹐詢其所以﹐謂自八月中旬罄產起義﹐凡三千人﹐再破於�﹐僅以身免。今以舊都尉見拒於關﹐可傷也﹗又見起用吏科給事中熊開元﹐未脫衰絰﹐亦在關外﹐雲從徽州來﹐已見金聲一萬之師困於績溪﹐金聲二弟俱委溝壑。又舊吏部主事錢棅亦以二千之卒敗於秀州﹐墜鏃身隕。臣聞此爲之永嘆。諸臣各貴介﹐不知兵﹐以兔搏虎﹐不足爲怪。然當方張之敵﹐席累勝之勢﹐其不可以數旅之眾����明矣。陛下及今之時﹐益飭內政﹐丕振人心﹐勿以宏光之聖﹐眞足爲唐虞之治﹐使天下聽者有所傅心﹐聞者無所攜志。臣宣力於外﹐敷揚徳音﹐不敢毫髮有所自逸。但使臣得稍稍比於古之匡攘糾合者﹐臣生死無悔。至於舊日忠義大臣子弟﹐如祁彪佳之兄駿佳﹑倪元璐之弟元瓚﹐近皆束裝與臣共事﹐及倪會鼎﹑會覃﹑會紹等皆與熊汝霖﹑孫嘉績先後起義﹐朝廷宜悉被以綸徽﹐使忠義之子弟有所獎勸。臣才不如熊汝霖﹐膽不如金聲﹐力不如諸達官貴人﹐若僅以四千病卒﹐半月之糧﹐亦未敢徑趣金陵之下﹐若與諸達官貴人苟且夷猶﹐阻江自守﹐則臣有所不忍爲也。陛下郊天之後﹐想必肆類發師﹐臣先驅無力﹐法在褫斥﹐猶恃髙皇之靈﹑帝天之鑑﹐必不使臣壞陛下之事。惟陛下悉垂察焉。臣無任惶恐負罪之至。

﹟食盡兵單請自黜疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲事機屢變﹑危疆難防﹑救徽等於救杭﹑守衢合先守信﹑乞速選上江督臣﹑速定信衢屯守﹑並先罷黜﹑以固危疆事﹕臣前陛辭時稱便宜行事﹐不以兵車﹐臣實愚昧﹐以髙皇在天﹐陛下禦幹﹐大江左右﹐人心慕義﹐猶可亟收同仇之詩﹐聊與眾共誦之耳﹐非謂臣能空手措兵措餉﹐馮河暴虎﹐自取便宜也。自臣爲此言﹐而怨謗沓至﹐阻卸橫生。炎涼旣分﹐肘踵立見。以四千之士﹐給三月之餉﹐而臣之心血皮骨﹐消磨俱盡矣。自十月初旬以來﹐徽歙男婦奔逃麇至﹐其賢者如休寧知縣何通武﹑婺源知縣徐永周﹑職方主事吳聞禮﹑督餉主事汪觀亦皆奔潰﹐至於常玉﹐臣爲之頓足揮涕﹐仰天長吁﹗今人心如此﹐則匡合之難﹐倍於前日。臣以十月初一至廣信﹐而敵以九月二十三破徽州﹐差池僅七日。令臣之軍士不病得早起﹐不聞鎭壓之命不棲遲七月﹐則臣師必抵徽州﹔卽不抵徽州前旌﹐必至馬鈴大鏞之下。而相負若此﹐此臣之罪也。卽削臣官﹐徒步枝履以謝徽人﹐臣何敢辭﹖然問之徽人﹐自金聲任事﹐與林貞同異﹐反唇相稽﹐而徽州之瑕釁固已久矣。臣欲林貞使早離軍﹐而相去千里﹐非二十日不到。臣自九月二十五日遄離崇安﹐而徽之破已二日。徽所以破之故﹐徽人皆歷歷能言之。黃澍唱其端﹐而金聲受其敗。讀金聲所寄招降書﹐令人發指﹐可痛也﹗士不惇實用﹐坐享虛名﹐以聲焰動於閭裏﹐使天下後世謂李元平輩不成書生﹐亦詩書之恥也﹗臣於十月初六日﹐已遣兵一千九百出馬鈴﹑大鏞二路﹐急救婺源。聞黟縣﹑祁門尙爲徽固守﹐度休婺已散﹐祁黟不能孤存。廣信距婺源二百餘里﹐而徽距廣信尙五百里﹐非十日不到。臣餉匱兵單﹐四顧寡援﹐又先數日已分兵一千五百二十救南昌﹐臣如一貧兒割股療親﹐東鄰乞湯﹐西鄰乞肉﹐此股之肉存者幾何﹗臣今存兵不過四營﹑一千五百二十﹐馬不過十匹﹐訓練不過數次﹐合之新募不能二千。而廣信人情又慳於閩中﹐所許捐助未得其半。倘天佑皇明﹐以髙皇之靈﹑陛下之力﹐使臣跋涉大鏞﹑馬鈴之外﹐臣猶使休歙富子﹑黟縣獷夫賈其餘勇﹐回首面內。卽不然﹐使臣乘障巡歷金嚴﹐還守衢信﹐屯田扼要﹐俟隙而動﹐以佐王師﹐亦當使��不至南馳﹐關外不讋風鶴。如必直搗中堅﹐光復舊物﹐決須數萬人﹐非一手一足之功。臣無國髙之鼓﹐九合之助﹐而欲以樽俎仁義坐卻彊敵﹐眞爲韋跗君子之所齒冷也。陛下注念危疆﹐宜卽風力能臣﹐如熊汝霖﹑孫嘉績﹑尹民興﹑沈宸荃﹑汪宗友﹑餘日新﹑郭貞一諸臣中﹐速擇一人﹐總督徽寧池太﹐或卽以信撫徐世蔭﹑舊布政徐應秋﹐因其地望﹐聯絡較易﹐速出上江﹐接理軍務。如以臣巽軟﹐久混太阿﹐卽以救徽之罪罪臣﹐速奪臣官﹐暴揚臣罪﹐以謝徽人﹐以爲用師遲畱者之戒。臣亦撤手乞骸﹐謝諸軍士﹐感恩巖穴﹐無徒悠忽﹐進退無據﹐爲國家羞。臣不勝激切惶恐之至。

﹟關外謝賜袍膳疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲驚捧溫綸﹑宣播將士﹑普陳所見事﹕臣於十月十二日辰時﹐在廣信見監紀主事趙自超趣入臥內﹐喜動顏色﹐告曰﹕『今日溫旨到矣』﹗臣自揣無功﹐何以得此﹖趣整香案莊迎﹐乃前齎人薩國相回﹐帶十九日所上鎭壓疏﹐至三十日奉聖旨﹕『據奏﹐知卿毅然出關﹐以圖進取﹐朕甚悅慰﹗卿還審機前行﹐先謀後戰。自卿離朝﹐今漸寒候。君愛臣身爲禮﹐臣勤君事爲忠。前因卿疏報行止稍遲﹐朕懸望卿動定﹐又慮猝然未可成策﹐何忍魚水重臣﹐孑然令進亂離之地﹖且畱彈壓關內﹐出於愛卿之誠。議於輔臣﹐又慮招徵大臣坐鎭﹐失遠邇之望。因此躊躇﹐未有定畫。適見卿報中書魏榘斌所督催漳州等募兵已至﹐則朕事托卿身﹐卿身托軍士﹐朕復喜卿之進而必不欲卿止矣。繼此屢見卿奏﹐知卿志必澄淸。又卿聯絡寧紹各官表奏踵至﹐徽撫金聲等使絡繹行京﹐則又文告頭緒已成。朕實期拜陵不遠矣﹐豈有畱卿坐鎭之望乎﹖卿奏到﹐從來未有停三﹑四日不發文書﹐發案乃必首發卿章﹐何云未見明旨乎﹖此邸報不通之過﹐卿亦當畱心疏通。涇縣近報敵警﹐徽臣亦望卿至。餉事維艱﹐另有旨。卿還鼓銳﹐相度先後﹐在我遠近歸一﹐才可制敵。魯王監國﹐亦是春秋太子之事﹔但令進表稱臣﹐則我之親王﹐何難賜敕﹐令其監理軍國。內安方可外攘﹐內安聯異爲同﹐無令��間我瑕釁。近日靖江又攻梧州﹐而圖竊據。卿之眞品﹐久飫海內﹐凡可言濟中興﹐自有妙晝調劑。見卿手奏﹐援筆爲綸﹐是我君臣以精气代形骸﹐卿從此百爲﹐自信爲信朕之本﹐並播此信於隨行兵將也。朕親發袍膳銀三百兩爲卿制寒衣。卿若身煖﹐朕始心和。體心信心﹐至諭諒切。朕滿望今冬春之際﹐握卿手於孝陵松柏之際也﹐勉之﹗亮之﹗該部知道』。臣讀畢﹐知陛下厚臣信臣﹐特筆慰臣﹐並知臣軍士饑寒﹐上輟袍膳﹐以示挾纊投醪之意也。臣貧賤累歲﹐袍葛未嘗再易。前年入都﹐諸門生制一藍紗袍﹐寒暑可通﹐𨿽在上前﹐臣亦服之﹐全斌貂裘無所費其多金也明矣。臣前所領賞號路費銀早已頒盡。今當布告眾營將士﹐而將士八營已分兩道入徽州及南昌﹐其隨臣者獨中軍及後二營與廣信士紳所募新營耳。新營尙未就﹐臣卽當以十二分分之﹐宣示將士﹐令千里外如在宿衛之側也。

臣愚昧﹐細繹明旨所諭春秋太子監國事﹐臣實蔽塞不知所云。古者國君出疆﹐則令太子居守﹐不令統軍事﹐亦不得自設寮屬。惟唐宋初年自置開府﹐無不賈亂。今魯王已自設將相﹐置庶僚﹐封拜距命﹐寧可復引出疆居守之義﹐令輟溫臺﹐入輦轂﹐坐稱東朝﹖抑豈能令退然止設庶子諭徳中允﹐修桂宮之誼乎﹖月前在建寧﹐浙東諸士前後輩至﹐皆稱臺州奉陛下詔諭﹐宜卽稱東朝﹐俾臣屍其事。臣默然不答﹐亦不敢宣布其意。管子嘗云﹕『君老不事太子』。今開國伊始﹐陛下春秋鼎盛﹐前星﹑將輝諸相能自和調﹐修明內政﹐天下藩屏如雲龍﹐區區溫臺﹐去薪揚湯﹐必自衰止。無故創一新義﹐使長沙﹑河間尋其故轍﹐諸宗室麇至者﹐人人有太弟﹑太侄之望﹐禍牖一開﹐不可復閉﹐是臣所以祕不敢言也。臣今已略作書勸方逢年﹐無預東事。今紹興諸故老回首面內﹐側浙東將相皆吾臣民﹐此可以理勢默奪﹐不可以口舌爭也。昨見紹興劉宗周子汋﹑祁彪佳子理孫皆有書至臣﹐稱揚恩命﹐遠邇愜心。今倪元璐子會鼎﹑會覃﹑侄會紹等又領兵迎駕﹐蹔止臣所。浙東前日僅此三賢﹐謳歌訟獄不之彼而之此﹐彼中理勢﹐亦可知矣。又聞靖江事﹐而亦朦惑漫試一決﹐度其情形﹐久必自敗。且使梧州不得自擁﹐靖江窮而思反﹐彼自支吾﹐於朝廷何損乎﹖必令南顧發師﹐則兩粵之間又當多事。首輔何吾騶治兵入虔﹐次輔黃士俊盛名著籍﹐一楮之師﹑可當三萬。臣愚昧阻遠﹐不得越俎而敕之矣。臣物望輕微﹐言詞不暢﹐前再寄書永寧﹑羅川皆不得達﹐惟輔國將軍由柄一再報書﹐不失常度﹐計奉表當在朝夕。益陽王﹑方國安皆自佩金印﹐書臺銜﹐或恭或倨﹐在陰陽之間﹐定鹵侯鄭鴻逵必有以制之﹐非臣所敢聞也。今臣遵旨﹐卽飛啟遣倪會鼎﹑會覃東趨臺州。二子皆官生﹐應得恩蔭﹐合加以淸秩﹐俾之宣命。其侄會紹﹐亦可與一官﹐以壯義也。至於四方從拂﹐決在朝廷﹐趨捨當於人心﹐不在文告期會之際也。臣仁義以爲矛鋋﹐忠信以爲幹櫓﹐進退黜陟聽於君上﹐𨿽無一長﹐攻殺擊刺不得而奪之矣。章疏通塞﹐亦與道命相關﹐非臣所能疏達。除臣以旨意賜金宣播隨行將士而外﹐將進復徽寧﹐退守衢信﹐盡此數月﹐����﹐與金陵父老擁護翠華於鐘山之下。臣無任感激之至。

﹟復婺情形疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲據實開報復婺情形﹑以鼓士志﹑以寧聖心事﹕臣自聞徽州之破﹐爲廢餐寢者彌月。知陛下焦勞﹐必爲此增其宵旰﹐欲荷戈執殳﹐身踰二嶺﹐冒鋒鏑以����。本月十四日﹐八都牛頭嶺之捷﹐頗有斬獲﹐已經奏報﹐�其��﹐少固吾圉矣。諸將乘勝直趨婺源﹐臨河而陳。臣遣監紀王綱去海口地方﹐約札授參將董壽庚﹑董彭庚率其鄕眾八百餘人豫爲接應﹐又約婺源舊副總遊麟﹑汪自彊等率義勇百餘人佐之。自十九日至二十二日﹐屢次打仗。�官姜美光先出掠陣﹐已被參將應天祥擒獲﹐卽時梟示。�懷深恨﹐與僞官許漢祚﹑汪遵先等盡掠富室白鏹﹐散諸貧民。臣又嚴申聖諭不殺難民之語﹐而諸難民反爲敵用﹐誑誘我兵。二十三日﹐敵騎渡河﹐遊擊李芬當先﹐銃殺敵將一員。董壽庚及余勛者﹐擒斬敵將一員。翁良松﹑李純各射殺敵將一員。李純被射﹐落其二齒﹐猶奮前不顧﹐敵亦且卻。而諸亂民助敵鼓噪﹐敵騎大至﹐延寧諸新募者皆不習﹐爲敵騎所躪﹐參將王加封手殺十數人乃死。遊擊李忠遠身被重鎧登山﹐爲敵騎所得。凡奔陷將士無名目者三十餘人﹐所殺敵可八﹑九十﹐獲馬八匹。凡軍士所敗﹐皆繇利敵馬﹐不斫馬斫�﹐�以短箭三十步射之皆斃。漳州諸士以被當楯﹐箭不能入﹐故屢勝。廷寧軍士徒恃銃﹐無以自蔽﹐故敗。是役也﹐董壽庚斷後﹐又漳士繼至﹐幸不大敗。然臣身爲將﹐不親履行間冒矢石﹐從二百里外遣師﹐又無厚賞嚴誅﹐以寒儉之士當敵﹐是臣之罪也﹗臣思婺源爲廣信肩背﹐髙城深溝﹐其糧米足以自給。徽州無糧﹐必倚婺源爲固。而汪遵先﹑許漢祚爲之謀畫﹐力抗王師。徇婺源不下﹐則休寧諸縣皆不可下﹐如破大竹﹐無開口處。臣以三營之士攻婺源﹐約諸海口相助者合僅二千人。又三營出馬鈴嶺﹐無他將之助﹐僅千餘人耳。聞鄭兵亦有一旅出馬鈴﹐賴此以爲羽翼﹐然恐休寧之師聞婺源少挫﹐必不敢進。臣當再遣將徇婺源﹐可下則下之。不可下﹐相持堅城之下﹐不如去而趨徽﹐卽捨昆陽而趨宛之勢也。恨兵不多﹐糧又苦乏。昔以鄧禹之才﹐短於控禦﹐葛侯之能﹐不長將略﹐況在臣區區孤拳獨奮﹐知其難矣。臣見休寧知縣何通武﹑婺源知縣徐永周﹐皆思入關﹐不請共濟﹐深爲嘆恨。惟有黟縣知縣張昌亮來從乞師﹐臣姑哀之﹐授以監紀報效﹐不知桑楡之收如何﹐惟有札授副總兵許廉從樂平出黟縣﹐與諸社勇決策並力﹐三�敵眾凡千餘﹐所獲敵馬三百餘匹﹐差不負臣任使。今臣委札已盡徽之豪傑﹐度數日後婺﹑休二縣次第可復。而中書尹民昭又特貽書戒臣﹐以爲徽人不可盡用。臣推心置腹﹐何負於徽﹐亦不過以徽之膚勇發徽之人民而已。所惜者﹐王加封以建寧右衛世襲千戶﹐月食不過一兩二錢﹐見臣悃誠﹐誓以死報﹔李忠遠有六百筋之力﹐日食不足﹐臣拔於行伍之中﹐慷慨向前﹐亦竟爲敵所得。二將實不負臣﹐而臣負二將﹐是臣之罪也﹗臣所經營﹐心力已盡﹐未有尺寸之績。又江右三營收復饒撫者﹐若趙之壁﹑夏孚先﹑陳學鵬等皆不見音信﹐暮年注思﹐日益尫頓。又當酬應蜂午﹐無代筆札者﹐臣恐不得復以筆札事陛下。惟是悃誠﹐一卒﹑一金﹑一銖﹑一粒﹐得失成敗﹐不敢自誑﹐所應得情罪﹐除席槁待鉞﹐惟垂察焉﹗

﹟孤軍莫救危疆難支疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲老臣孤軍﹑四顧莫援﹑危疆殘喘﹑一日難支﹑乞賜撤回﹑以全聖恩﹑以明出處事﹕臣今年六十有二﹐才能智勇不踰中人﹐所以黽勉自請行邊﹐拮據關外﹐冒霜露與士卒爲伍者﹐豈慕葛候之智﹐襲田單之業哉﹖以爲帝室不可以偏安﹐守關不可以自保。光武之還潁上不過六日﹐鄧馮之滯戒旅且踰十年﹐爲人臣子不以賊遺君父﹐其理當如是也。譬之雞然﹐風雨晦明而鳴聲不已﹐卽有不寤之人起而刀俎之﹐亦無可柰何而已。臣少而學道﹐於物無競﹐於人寡怨﹐以國家安危絕續所系冒昧出言﹐萬死一生﹐卒未嘗一指設阱之人﹐一發權姦之忿。卽有鄕裏小人﹐市朝撻臣手足﹐加臣十數年﹐未嘗一掛齒頰也。今直以出師之故﹐爲異志之所排擯﹐寡識之人羣起而和之﹐幹端百出﹐以阻其成﹐傍勾曲引以幸其敗。當前月十四﹑五間﹐稍有斬獲﹐方約結諸義士雲集響應﹐以抵休婺之間﹐而貔虎亂羣復乘其後﹐鬼域含沙以射其影。先者蹈溝﹐繼者爲藉﹐凡循規守律之事俱歸之人﹐攘臂暴戾之風俱歸之此。以閣部之札亦曰僞札﹐以閣部之官亦曰僞官。或叩關門數日﹐不達饑疲之眾﹐寧死中野。嗚呼﹗臣何所營而坐困於此哉﹖臣遭會風雲﹐甫及一月﹐而五疏求去。直以皇上英武﹐洞矚遐風﹐嘗鑑臣於言語形迹之外﹐所以荏苒噍嘵﹐瘁毛鏃羽﹐以爲朝廷守一日之藩籬﹐固一日之眾志﹐非曰能之﹐亦各盡其義而已。今敵來者日以壓境﹐眾之附者日以攜志﹐蠢冥何知﹐惟利是視。貪生怖死﹐則前後異致。信州閭巷﹐雞犬方集﹐今復翩然欲捨而去矣。據徽人來者咸云﹐敵以一百六十騎守婺源﹐又五百騎徇婺境﹐自海口﹑煖水俱焚掠殆盡。煖水距廣信僅百餘里﹐臣師守海口﹐退屯八都者僅千五百人﹐皆村落新募月食一兩之卒。其東出馬鈴者僅七百餘人。又千二百西出饒府﹐馳收未回。所餘帳下千二百人而已。臣自八月以來﹐東弭臺寧之釁﹐西消金賊之孽﹐精力疲於文告﹐歲月馳於期會﹐未有一智一謀佐於其內﹐一膂一力助於其外﹐空以老疲一意報主﹐爲愛己所憐﹐異己所笑。今事勢甚急﹐可亟命方國安以一萬之眾從嚴州出老竹嶺直搗徽州﹐乘其西馳﹐可以破敵。卽不然﹐亦可以解信州之危﹐成牽制之功。臣朝夕禱恩﹐就死山丘﹐銜結無極。爲此具本哀懇以聞。奉聖旨﹕『卿久在行間﹐心苦力疲﹐糧餉告匱﹐而猶相機分搗﹐深見老成爲國遠猷。敵出廣信﹐著戚鎭方國安從嚴﹑定鹵候鴻逵從馬鈴兩路進剿﹐以牽其後。兵部速行飛飭』。

﹟江右出師情形疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲據實開報江右出師情形﹑以明人心歸正﹑恢復有機事﹕臣自十月初九日﹐遣將下河口﹐令諸將皆從胡方出上淸﹐間道取撫州。連日皆雨﹐諸將至河口﹐以間道難行﹐數百里襲人﹐未爲上策。惟參將陳朝鎭﹑夏孚先﹑遊擊楊啟龍遵臣約束﹐與監紀楊枝灼從上淸直至撫州之東鄕。金聲桓已避去南昌﹐盤踞南昌城外。夏孚先招集一路精勇﹐如潘丹竹﹑劉名奇﹑楊仁和﹑樂雄﹑徐興﹑江鼎﹑官升等千三百餘人﹐於二十一夜恢復東鄕﹐擒�官鄒雄飛並�子李太﹐因駐師東鄕城外。而札授副總趙之壁﹐亦以二十二日入安仁。先是安仁�官魏得權已經擒獲﹐而舊縣丞邵之宿復獻冊降�﹐集�眾再署縣事﹐焚掠甚慘。又�推官朱盛徳亦擁�五百據白圩地方﹐安仁之路不通。朱盛徳又欲來廣信到任﹐參將陳學鵬以是邅回未進﹐趙之璧亦以兵少尙駐瑞洪。會有劇盜胡沛龍擁眾千餘﹐自稱靖亂將軍兵馬大元帥﹐往來安仁﹑瑞洪間。之壁念得是人﹐可不患無兵﹐因伺沛龍於上洋演戲夜出遊﹐令遊擊沈和﹑陳鯤﹑都司葉應舉伏江畔伺其過擒之。將行刑﹐乃手解其縛﹐諭以天子威徳﹐大師在邇﹐宜及時自效。沛龍輸服﹐乃質其妻子軍中﹐令擒邵之宿。二十三日至黃金埠﹐遂獲邵之宿﹐並其家丁男婦八口。二十六日至白圩﹐獲�推官朱盛徳。供其弟在金聲桓部將王步云處統兵﹐欲招其弟自贖。之璧不肯﹐捉至安仁﹐爲別部將施郎奪去。此細事不爲功﹐亦不足問也。而諸將籍籍﹐謂大樹難爲。臣謂患不大樹。若大樹者﹐何難爲之有﹖而陳學鵬所遣部將余懋諝﹑兵士彭勝﹑王寵等亦以至安仁與二將會﹐學鵬獨自畱���理饒州﹐與夏禹金﹑邵世科等未有動靜也。臣遣師止貴安民﹐不施■﹝馮上中下﹞勒﹐使各行其意。誠恐以是敗﹐幸而諸將不敗。趙之璧至安仁﹐得瑞洪兵三百名﹑及所撫胡沛龍五百名﹐合於本營﹐可亦千二百名﹐正苦無餉﹐適賊掠安仁倉所餘米尙九百四十石﹐因給散軍士﹐可不煩轉輸。而夏孚先所裒集義勇千三百餘人﹐皆東鄕義民﹐若秀才張受祿及其子弟大相﹑大任﹑大佐﹑大治﹑大匡﹑大勷及樂鼎勛﹑車必升﹑許文龍﹑楊子金﹑張登庸等所自措備﹐臣無蒿目﹐此皆陛下威靈﹐社稷多福﹐舉不失時﹐非臣思慮之所能及也。又之璧在瑞洪時捉獲姦細曾名卿﹐善遇之﹐凡三遣三回﹐及舊撫臣陳良訓之子陳賚典斂齎本入都﹐之璧招與共事﹐名卿﹑賚典各鼓舞圖報。及與都司楊昌禧同入南昌﹐約孫戴諸北客。臣冒昧貽書﹐不引仲淹之嫌﹐略申朱序之譬﹐想人心思漢﹐天意佑明﹐下江﹑平林均爲銅馬之鄕﹐朱鮪﹑李軼不煩河水之誓也。今建昌閻賊已回連洞﹐永寧亦入寧都﹐金﹑鄢﹑吳﹑杜諸�𨿽在撫州﹐聲勢不旺﹐遲必自落。惟嶺東有謝之良﹐兵稱二十萬﹐近入建昌﹐𨿽不污戮居民﹐亦擄掠行李﹐不知其原始何來﹐遽至於此。想不爲永勝伯所招﹐必北行入囊中。可敕永勝伯鄭彩及科翰張家玉作速招之﹐兵多勢變﹐事久形遷﹐古稱孫武精兵機﹐陸遜識兵勢﹐機其微者﹐勢則淺鮮而已。徽州之事﹐其微而難料﹐江右之勢﹐則固淺鮮若此矣。臣讀書六十年﹐不忍道此事。今拮據百餘日﹐稍見條緒﹐又當棄之﹐引刀斷機﹐不覺流涕﹗以陛下聖明﹐髙皇福祚﹐海內英賢攘袂者多﹐王猛﹑崔浩而上﹐尙有人物。臣不自揣﹐欲畱面皮見顏閔於玄漠。至於麼■﹝麻上骨下﹞微臣﹐若夏孚先之捉鄒雄飛﹑李太﹐趙之璧之捉朱盛徳﹐皆有文卷昭然﹐及諸鄕勇義民偏裨奮力者﹐或當敍不當敍﹐當鼓舞不當鼓舞﹐皆非臣之所敢知也﹐惟陛下一垂察焉﹗

﹟續報情形疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲據實續報��情形﹑以廑廟謨﹑以鞏邊圉事﹕臣自受命﹐已踰百日﹐無橫艸之功﹐亦無寸晷之暇。所西捨撫饒﹑東輟衢嚴﹑迸心一力以守信州者﹐非謂信州可守而守之﹐謂恐信州之必不可守而守之也。信州不守﹐則無以守衢州。無以守衢州﹐則無以守兩關。故今之廟謨﹐無以急於守信州者。臣至迂愚﹐三月之心血皆盡於信州﹐自信州內外一二百里無不知臣之心血盡於信州者﹐而��姦人之譎計危謀亦萃於信州矣。臣甫發疏﹐接婺源哨探報稱﹕敵以五百騎將由玉山出廣信﹐由常山出衢州。臣思常﹑玉兩路旣有定鹵侯之師協守馬鈴﹐又臣先鋒陳雄飛之師久出白磜嶺﹐總兵方機之師又正出沙溪﹐合可三﹑四千人﹐嶺髙際天﹐非馬所度﹐敵若必來﹐必由前日所走間道﹐從牛頭嶺趨八都直出廣信之背﹐此不六十里抵信州矣。撫臣徐世廕所練新舊兵不能一千﹐合於臣師﹐不過二千餘人。施福﹑施郎所守河口﹑鉛山兵不能二千﹐而河口﹑鉛山設防之衝不可盡撤﹐必以河口﹑鉛山而援廣信﹐猶以嚴州﹑蘭谿而援衢州﹐不獨其節長勢■﹝束﹞﹐亦以彼此失顧矣。今驟增兵無復可增﹐覓援兵無復可援﹐徳興﹑樂平諸家鄕兵自守不給﹐何以濟人﹖臣所恃者池寧之心未服﹐祁黟之兵尙斗﹐休歙之間﹐臣所部署﹐若許廉﹑汪淶﹑楊振新﹑程應昌﹑張大賡﹑洪作霖﹑許文玠﹑吳三復之徒尙千百人﹐聯絡山砦﹐動稱數萬。誠得馬鈴白磜之師直驅徽寧﹐堅持不鬥﹐觀釁而動﹐敵𨿽千騎﹐未敢離徽寧而趨信州。然後趨一枝斥浮梁﹐蹈徽歙之背﹐信州南北猶可無事也。臣向擬以大師不出﹐卽出而不合﹐臣當自以一師出休寧﹐一師出上浮﹐爲有志者鄕導﹐而四顧不來﹐前後無援﹐空以孤弮觸此��。今諸臣之師𨿽稍稍引至﹐大率後臣三十許日。臣以孤軍單露三十日﹐百體具見﹐此徒爲人蹈藉廢敗而反耳。里人有病﹐捨蹇馬者降而自走﹐不十里困矣﹐蹇馬仰天而笑。臣今爲蹇馬所笑也。臣猶欲以蛙頤螳臂伸大義於天下﹐凡臣兩路兵﹐以數少道分﹐俱於初六日報衂﹐再折百餘人。然臣思月食一兩﹐實不犯民間一禾一鎧。至其徒步﹐遇鐵騎數百﹐躪之輒潰﹐則臣坐城屋不冒矢石﹑不親行陣之過也﹗臣請爲將士受過﹐席槁褫職﹐以待斧鉞。倘以廣信孤危﹐獨立寡援﹐念老馬顚踣﹐邀帷蓋宏恩﹐放臣還山﹐則臣與父母九京之下﹐感泣無極﹗

﹟請卹捐軀諸臣疏

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士臣黃道周謹奏爲考核將領﹑並請卹捐軀諸臣﹑以明國法﹑以伸士气事﹕臣聞之﹐擊刺之師不及節制﹐節制之師不及仁義﹐仁義之教三年﹐節制之教一年﹐擊刺之教三月﹐而臣皆欲以信宿致之﹐此臣之所以愳也。初﹐臣在延寧募士僅三千﹐教之以仁義﹐不兩月而出師﹐未及於節制也。旣在廣信募士近五千﹐教之以節制﹐不一月而出師﹐未及於擊刺也。擊刺與節制皆有未備﹐而臣且出師者﹐臣恃源而往﹐以髙皇之靈與陛下聖明﹐動於仁義﹐使天下芳奮焉耳。然而臣實不備﹐以忠義蹈水火﹐以干羽擾��﹐而嘗有所不效。初﹐臣以十月九日出師討休婺﹐申飭將士﹐至再至三﹐謂師寡切不宜分﹐當並力一路﹐先至婺源﹐因其糧食﹐率其鄕眾﹐以靜制動﹐俟五營皆至﹐然後角逐。而時值天陰雨十餘日﹐陳雄飛﹑王鼎﹑李睿﹑賴履葵二營以婺源路小﹐不便羣行﹐徑東往玉山﹐出馬鈴嶺以趨休寧﹔而黃奇壽﹑黃家徵﹑應天祥﹑王加封二營又從八都出牛頭嶺﹐尋婺源之路﹔李瑛﹑倪彪一營又從九都出童家坊﹐以攻婺源之東。臣見報知其離軍單弱﹐爲憂悶不食﹐一日發四箭﹐趨其合營﹐而東西異路﹐相去百餘里﹐嶺髙谿深﹐卒不可合。會黃奇壽有牛頭嶺之捷﹐諸將益自便﹐間道獨出。十月二十三日﹐應天祥之營先挫於婺源城下﹐僅斬一�將姜美光及��六人奪馬八匹﹐而我師已損一參將王加封﹐被獲去遊擊李忠遠﹐陳亡軍士十四人﹐奔逃者百數。黃奇壽急趨援之﹐無及。時李瑛一營甫出童家坊﹐約以二十八日齊舉﹐而應天祥已先發致敗。及應天祥敗﹐臣再發箭趣李瑛與黃奇壽合營﹐而李瑛堅謂不可﹐欲以社兵分敵眾﹐使敵單弱﹐而敵已陰結社兵爲用。初三夜﹐敵襲李瑛營﹐黎明搏鬥﹐僅殺敵三﹑四人﹐而李瑛營皆潰。敵還襲海口﹐欲生得黃奇壽﹑應天祥。會樂平援至﹐乃去。黃奇壽所損亦十餘人。凡婺源之師﹐應天祥以貪功冒進覆轍於先﹐李瑛以故違飾節制隕師於後﹐使王加封膏於原野﹐諸士卒散而求林。是婺源之罪﹐應天祥與李瑛並在不赦。而應天祥有斬獲之功﹐李瑛無寸尺之錄﹐所當首誅李瑛﹐重譴天祥﹐以謝諸死事者也。是日冬至﹐敵料諸將士各有宴會﹐休寧﹑婺源各以是日發騎。敵出休寧者二百餘騎﹐吳俊﹑戴恩爲姦細﹐屢趣陳雄飛。雄飛覺其有異﹐不肯下關﹐僅遣參將應士■﹝金英﹞﹑應土鏞﹑饒銓﹑張天憲﹑遊擊遊元龍﹑徐大用﹑何龍﹑虞淵﹑蘇良弼等將二百餘人應之﹐已獲其�首吳繼賢﹐斬級二十七顆﹐自謂無害。俄而敵大至﹐兵屯於髙偃橋﹐前後路絕。諸將各力斗以死。李睿﹑賴履葵兵從黃源趨救之﹐則亦無及矣。凡休寧之師各爲鄕導所誤﹐陳雄飛繇馬鈴而趨白際﹐賴履葵繇黃源而趨海口﹐區區兩營﹐亦各分道。陳雄飛以先鋒不親下關﹐使諸將盡斃於髙偃橋﹐李睿以中疑引疾﹐不與雄飛合師﹐並有應得之罪。而李睿部下擒斬�官趙文光﹐馬一匹﹐僅損軍士三人﹔而陳雄飛僅得一�﹐首二十七級﹐而失將士百餘人。諸士嘵嘵﹐咸以陳雄飛﹑李睿不親下關爲罪。而李睿﹑陳雄飛亦以守關爲辭。度其情狀﹐雄飛所失旣多﹐宜爲李瑛之亞。李睿所失獨少﹐亦當與黃奇壽共原也。至於湖東之師﹐金聲桓稱數萬﹐漸出瑞洪﹐而臣以三營千二百人濟之﹐亦復分路﹐以天雨爲詞﹐不肯同出上淸趨撫州。惟夏孚先一營守法﹐已集千餘眾守東鄕﹐欲乘便取進賢。趙之璧與陳學鵬二營﹐各舟下瑞洪。之璧已於前月二十七日守安仁﹑余幹二縣﹐所招徠義勇亦可數千人﹐欲乘便窺南昌。陳學鵬獨邅徊不上﹐於本月初六夜領三百人往團魚洲劫營﹐燒大糧船三隻及小船四﹑五隻﹐敵被焚溺者二百餘人。比天漸明﹐船逆水不駛﹐敵黨兵少﹐悉眾逐之﹐兵士又潰失幾二百人﹐傷哉﹗臣每出師﹐必往還告誡﹐以有徵無戰﹑不殺爲武之義。諸將𨿽面從而心有違言。臣又見李晟每出師﹐不自爲意﹐使諸將各自搏戰﹐以此不甚掣﹐諸將士益自喜﹐惟敵是求。邇年用兵以來﹐肯用命斃於鋒鏑﹑以寡搏眾﹑以弱敵彊﹑之死摩他者﹐惟諸將士耳。臣非有厚糈之賞﹐重祿之驅﹐使諸子弟捐軀圖報﹐而臣猶執筆以鞭其後﹐臣實不仁。然朝廷所恃爲制者令耳﹐臣於將士約之合營﹐約之不殺﹐約之招降﹐有徵無戰﹐正正堂堂﹐而諸將士竟茫然爲不教之棄且均一。冬至前後數日﹐而陳雄飛之師損於白磜﹐李瑛之師衂於九都﹐陳學鵬之師挫於瑞洪﹐臣之調度無能﹐亦可見矣﹗約其前後斬獲﹐不能百顆﹐而損失四倍於敵。他諸擒姦細�官𨿽十數輩﹐累累系至﹐無益於殿最耳。臣倘不死﹐得假數月﹐申以仁義﹐約以節制﹐教以步伐止齊﹐給以衣甲器械﹐從臣之令﹐得以不敗﹐而後可以無戰也。朝廷𨿽不中制﹐臣𨿽得以便宜從事﹐而儒生守懦﹐終無武人之貞。又歲月趨人﹐物力已絀﹐蝦蟆審視﹐𨿽視不遠﹐乞早正李瑛﹑陳雄飛﹑應天祥之罪﹐以謝諸死者﹔並早正臣之罪﹐以謝諸三弁。卽炤典例﹐與王加封﹑應士■﹝金英﹞﹑應士鏞﹑饒銓﹑張天憲﹑遊元龍﹑徐大用﹑何龍﹑虞淵﹑蘇良弼等贈卹﹐以爲志士喪元﹑捐軀報國者之勸﹐且以媿諸擁髙位媮生苟免者。內王加封爲建寧右衛世襲千戶﹐應士■﹝金英﹞﹑士鏞兄弟皆南平縣學生員﹐何龍﹑蘇良弼皆被創猶手殺數人乃死﹐所宜於本職參遊上各加數級或與世襲衛所官以示優異者也。又婺源之戰﹐有原任河南泛水縣知縣胡海定亦與王加封等力戰以死。海定無地方之寄﹐綏鼓之任﹐以並命爲尢難。其他如淮藩副總汪自彊﹑參將魏公偉﹑守備程元英﹑夏之旭﹑把總董禮樂﹑董辛生﹑練孔仁﹑汪大用﹑黃士烈﹑黃有丁﹑董有幹﹑董有嘉等﹐皆練鄕勇﹐起於興平﹐爲王師策應﹐或亡或執﹐各不屈﹐無一降敵者﹐俟詳確嗣請。又見舊撫金聲子金函﹑金惇鎡稱其父已於十月初八日��自剄死﹐同死者有監軍江天一﹑參將吳國楨及書吏余元英。又舉人馬嘉亦自經死。想見忠義在人﹐人未忘漢﹐激厲之下﹐奮揚者多。臣諸部曲𨿽未能鼓勇先登﹐����﹐而空弮共奮﹐斬獲亦略相當。臣得邀恩幸﹐保首領遁迹空山﹐別敕重臣綱紀其後﹐以贊助中興﹐追摹雲臺之下﹐未爲越也。臣不勝戰栗待罪之至。謹具情實考核以聞。

——以上見原書卷六。

●黃漳浦文選卷三

潞王監國箋

論馬士英﹑阮大鋮賣君賣國箋

請召劉宗周﹑姜曰廣﹑髙宏圖﹑楊廷麟﹑劉同升以收人心箋

上皇太后乞趣馬士英迎駕箋

唐王監國箋

招徵軍中諫魯王不奉諮箋

聖安皇帝登極表

潞王監國表

潞王勸進表

唐王勸進表

擬聖安皇帝還都下罪詔

諭惠王詔

諭靖江王詔

諭魯王詔

諭督師輔臣王應熊詔

諭原任兵部尙書張鳳翔詔

諭原任大學士髙弘圖詔

諭原任順天巡撫起用江楚總督楊鶚詔

宣諭九江總督袁繼咸﹑贛州總督李永茂詔

召工部尙書曾櫻﹑僉都禦史郭維經詔

招諭江西兵部尙書熊明遇﹑詹翰楊延麟﹑劉同升詔

招諭太子太傅戎政尙書張國維詔

招諭浙江金華府太子太傅協理戎政兵部尙書張國維及衢州原任安慶府巡撫僉都禦史徐世蔭﹑原任福建右布政使徐應秋詔

宣諭原任兵部左侍郎朱大典詔

宣諭原任兩廣總督兵部右侍郎沈猶龍詔

諭巡撫福浙軍務兵部右侍郎吳春枝詔

諭原任安慶巡撫徐世蔭詔

諭巡撫徽寧池泰等處地方兼翰林院侍讀學士金聲詔

諭溫處總兵葉光謨詔

諭兩浙效順士民詔

諭浙東士民詔

諭杭州士民詔

諭溫臺士民詔

黃蜚可掛震鹵將軍印正總兵制

山東道試監察禦史制

金聲可提督徽寧池太軍務都察院右僉都禦史兼翰林院侍讀學士制

川湖雲貴督撫何騰蛟誥

弘光元年六月敷告萬方檄

諭浙江﹑江西﹑兩廣諸路出師匡復檄

再諭諸路出師匡復檄

安民檄

廣信安民檄

諭諸監紀總兵

諭洪總兵

諭���

諭兩營副總

﹟潞王監國箋

原任太子太保禮部尙書協理詹事府事兼翰林院學士臣黃道周謹奏﹕臣聞人心爲立國之根﹐至誠爲致治之本。邇來京師重陷﹐皆由士志先頹﹐民心喪失﹐焚香載道﹐迎賊迎�﹐非爲邊境疏虞﹐將師不競﹐勍敵��﹐勢不可遏也。今當凝命之初﹐眾志歡忭﹐鼓舞胥慶﹐實祖宗神靈馮依有道﹐爲帝天之所眷顧。而諸臣沈污﹐牽於故習﹐所坐講力行﹐皆年來敗局﹐不足爲興主道也。臣愚﹐以殿下淸明在躬﹐爲神聖之表﹐宜捐十日精神﹐惕厲振頓﹐與土民相見﹐使��聞之﹐以爲聖人復出﹔江南父老見之﹐以爲禮樂復興﹐而後天下事事可爲也。臣略爲敷陳﹐凡有七事﹐行之十日﹐可爲王道之端。殿下設誠行之﹐勿爲異論所沮﹐臣幸臣﹐天下幸甚。

一﹑自六月八日以始﹐天地鬼神咸肅穆以觀興主之作用﹐宜齋心夙夜﹐求賢訪問﹐省覽章奏。凡所批發﹐皆精意新采﹐以動人心。監國後一日﹐宜集百僚﹑郡守﹑縣令﹐問民所疾苦﹐先爲何事﹐亟與攺除。臣往見臨安人民繁庶﹐今閭井蕭條﹐民居皆爲兵舍。殿下宜乘板輿﹐文武緹騎﹐先幸南郭﹐召問百姓父老﹐蠲除其苛。命兩縣官賑卹鰥寡孤獨。自南而西﹐自北而東﹐所召問蠲除﹐皆使細民得聞天語。或一日未畢﹐則兩日畢之。是爲王道之始。此一端也。

又後一日﹐宜集百僚﹐召府縣教官﹐集士民於郡學。殿下親臨郡學﹐問諸士民耆老﹐家有長年九十以上者﹐賜帛二疋﹑米二石﹑肉二十筋﹔其八十﹑七十以上者﹐以次隆殺。百歲以下﹐皆親揖而問之。是卽辟雍養老之兆。此一端也。

又後一日宜集百僚撫按郡縣教官﹐訪問譽髦﹐有孝有徳﹑素行端謹者爲一班﹐有學問宏博﹑文辭敏妙者爲一班﹐有兼通騎射﹑儀觀雄駿者爲一班﹐略引數行﹐優給筆札。其特達自著者﹐殿下亦親召而問之。是則射宮選士之兆。此一端也。

又後一日﹐宜集南京逃回諸臣僚及新至將卒﹐問宏光皇帝的信如何﹐或飛遁﹐或蒙塵﹐或銜璧﹐殿下卽踴足興衰﹐羣臣遏密銜卹﹐告先帝懿宮﹐宣著誤國諸臣及叛逆諸臣罪狀﹐或可含忍﹐聊示筆誅。是卽興師致討之兆。此一端也。

又後一日﹐宜徵附近十郡耆宿臣僚﹐大者安居﹐小者饋食。六﹑七日內﹐一齊陛見。其江右﹑廣福以旬朔爲差。有召命者不得稽畱﹐未有申命者皆奉朝請﹐聽撫按薦敍用。此一端也。

又後一日﹐召諸將領本處五營及收散潰水師﹐殿下親臨武場﹐百官騎從﹐分部閱視給賞。其雄駿小弁有技勇者﹐卽授以告身﹐如定難勳裔之類﹐察其眾寡情實以爲簿書。

卽命掌兵大僚分泛厄塞要害﹐如丹徒﹑南口﹑常州﹑北關﹑溧陽﹑獨松關之類﹐止畱杭衛老營以備郊天扈蹕之用。此一端也。

又後一日﹐宜就南郊壇壝或鳳凰之陽﹐掃地郊天﹐告於皇皇上帝﹐申誓百官回鸞﹐告廟正位登極﹐使羣臣百官有所瞻依﹐天地神祗有所昭格。昔光武皇帝以乙酉夏六月己未卽位於南郊﹐是卽殿下監國之日也。以此十日祗見郊廟﹐與今相符。以此數日精神﹐綱維百世﹐昭示天下﹐從此禮樂可以相起﹐次第先後﹐卒而行之可也。

臣考易象春秋歷數之說﹐我國家與周室皆以土徳二百七十五而中絕﹐故先周亦二百七十五年遂有厲宣之事﹐然又續而五百五十。積徳有隆污﹐則顯示有遠近﹐亦惟在殿下自彊而已。易曰﹕『天行健﹐君子以自彊不息』。殿下黽勉自彊﹐天地祖宗實呵護之﹐勿以臣言爲迂﹐曰﹐是守令撫按之務﹐不必以至尊下親細事也。臣之學術志行﹐不過如此﹐他無可效其微忱﹐惟此七端﹐淺近明白﹐爲萬民四裔之所共曉﹐仰冀殿下略行王道﹐以振人心而新聽睹。

﹟論馬士英﹑阮大鋮賣君賣國箋

太子太保協理詹事府事禮部尙書兼翰林院學士臣黃道周謹奏爲治先固本﹑道貴自彊﹑��不可以漫嘗﹑姦回不可以共事﹑聊抒孤忠﹑以決去就事﹕臣孤立獨往﹐道與時違﹐見宏光元年諸臣用事﹐措置乖方﹐蒼素變色﹐鹿馬易形﹐私心危之﹐不敢苟廁朝班之上﹐出都四十日而陵谷變遷﹐宗社顚覆﹐中夜起立﹐未嘗不痛恨飲泣於諸臣也。今當乾坤失據之時﹐諸臣私相約誓﹐以殿下爲孤注﹐必阮大鋮﹑朱大典﹑袁宏勛諸人齊集﹐始舉監國之事。人心已失﹐物望大乖﹐馬輔兵將紛塞道路﹐狐兔豺狼共爲一穴。鄭鴻逵師過而不敢問﹐髙起潛兵散而不敢追。又稱方國安兵回﹐須索四萬見餉以爲供億。國安固卽蕭山之人﹐家資鉅萬﹐還家衣錦﹐何所需此﹖又聞馬閣臣自言南京之事﹐已遣陳洪範入北與講﹐不知洪範所講何事﹖如宏光回鑾自關宗社﹐非洪範之所得講。如殿下登極﹐此天地祖宗之所式臨﹐億兆蒼黎之所共載﹐非����之所當聞也。凡�性欺弱而畏彊﹐茹柔而吐剛﹐許定國所假借報讎之�不能數百﹐餘皆��蒙面之徒﹐多不踰萬﹐獨以人心旣失﹐捲道壺漿﹐使��自爲王師﹐鞏圖坐成揖讓﹐不知馬士英﹑阮大鋮﹑朱大典平生所仗靖南﹑廣昌之兵﹐竟成何物﹖而賣國賣君一至於此﹗諸姦所在﹐寇�指名以國托於諸姦﹐猶以薪投火。今洪範已行﹐�必復尋建炎之事。胡銓有言﹕『焉能從小朝廷求活』﹖魯連亦云﹕『有蹈滄海死耳』﹗臣系孤舟﹐見四面潰兵﹐恐不得正命於殿下左右﹐適會今日免朝﹐有懷莫達﹐謹含涕再陳﹐以補前疏七事之迂。臣惶恐席槁待罪之至。

﹟請召劉宗周﹑姜曰廣﹑髙宏圖﹑楊廷麟﹑劉同升以收人心箋

洪思曰﹕上潞王也。謂南都之亡﹐亡於遠劉﹑姜諸賢﹐而親馬﹑阮諸姦。況今是何時﹐而可復全諸賢■﹝束﹞外如南都時﹖蓋諸賢﹐民之望也。方監國日﹐王問何以教我者﹖黃子對曰﹕用賢才以收人心。今在兩浙﹐必用兩浙人望所歸。劉宗周江東老成﹐何堅不召用﹖信黃子言用此一人﹐則諸賢不召而自集。諸賢旣集﹐則人心尙可振頓。然王必不能也。監國不十日而亡。

臣以艸野﹐過承隆眷﹐賜茶命坐﹐親被訓示。知聖徳宏恩﹐有覆載之量﹐睿慮深長﹐非凡近之所能窺。然以臣迂愚﹐私揣人心憤悶已極。譬之琴瑟﹐風雨之後﹐必須更張。猶之棟梁﹐傾覆之餘﹐須加補治。昨經面諭﹐往見馬輔﹐與商大略。臣初至﹐未暇出城﹐但晤禦史臣何綸。見監國詔書所擢用諸臣﹐未有劉宗周名。慮浙中人心系於蓍龜﹐斯民直道不可重違。𨿽善政不在於調停﹐起衰必先乎物望。人見宗周與姜曰廣﹑髙宏圖不在召用之列﹐必疑當寧常有成心﹐救亂仍是敗局﹐無以彰求治之誠﹐開維新之化。幸因懿旨所未及﹐別出明綸﹐特召宗周以收江左﹐再召楊廷麟﹑劉同升以收江右﹐不出十日﹐四方觀聽自然一新。若仍貫以膠柱﹐猶藉薪而救火。書曰﹕『有忍乃有濟﹐有容徳乃大』。容忍𨿽今日之要務﹐而混沌非干蠱之良圖。易曰﹕『先甲三日﹐後甲三日』。先甲取其攺新﹐後甲取其丁寧。若復以不別賢姦﹐禁談門戶﹝洪思曰﹕士英恐分別門戶﹐蓋以阮大鋮﹑楊維桓輩皆逆案中人﹐必爲諸君子之所不齒。黃子曰﹕先帝旣名之曰逆﹐又奚足齒乎﹖門戶之談﹐君子不能避也。黃子問潞王曰﹕劉宗周如何不召用﹖王曰﹕馬輔恐劉家來﹐又分別門戶。黃子曰﹕止爲門戶兩字破我乾坤﹐今柰何又聽其邪說﹖君子有賢姦而無門戶﹐小人無賢姦而有門戶。然而門戶之談﹐君子亦不能避也﹞﹐爲今日之鍼砭﹐則時事悠悠﹐終不濟矣。今日宜常州爲重鎭﹐設一督府﹐徵閩廣之援師﹐抗衡江上。兩者而外﹐惟有求賢圖治﹐以收人心。諸賣國賣主者𨿽不能討﹐聽其自替﹝洪思曰﹕謂馬﹑阮諸姦方各擁兵可數千以自衛﹐偃蹇湖山﹐逍遙都市﹐莫敢誰何﹞。在殿下遵養以待純熙﹐在微臣敬愼以防敗類﹐天祚皇家﹐必有見睍之期﹐濟濟師師﹐乃成和平之福也。劉宗周老成望重﹐臣保其召至﹐必無觸藩之事﹐但藉以收人心扶國祚﹐﹝案此下有闕文﹞。

﹟上皇太后乞趣馬士英迎駕箋

太子太保禮部尙書協理詹事府事兼翰林院學士臣黃道周謹奏爲懇乞懿旨﹑趣馬士英速迎聖駕﹑興復南都﹑以慰輿情﹑以奠宸極事﹕臣至愚劣﹐立朝未五十日﹐奉祠請假在外。自三月初一日以後﹐不知朝端何故召靖南﹑廣昌之師盡數過江﹐使賊臣假�得尾其後奔突京口﹖又不知江上水師尙八﹑九萬﹐賊臣假�不過數千﹐何故輕離宗社﹐使��混於郊壇﹐��侵於寶座﹖且以大臣侍從﹐早夜圖維﹐宸陛承歡﹐起居定省﹐何至三輔遠於六飛﹐龍車違於鳳輦﹐間關載道﹐險阻多嘗﹖此誠臣子之積愆﹐黔黎之巨創也﹗自五月十一日距今已越二旬﹐士民未知行在。而首輔馬士英擁兵自衛﹐近憩西湖﹐士民詰問﹐空言聖駕在靖南軍中。馬輔誠知聖駕所在﹐而輕離左右﹐則有不臣之心。誠不知聖駕所在﹐而托言厚載以保其家人﹐則罔上苟偸﹐神人所共憤也。馬輔居平仗靖南﹑廣昌爲左右臂。廣昌已披髮投北﹐靖南擁兵不動﹐而馬輔獨至西湖﹐盤踞淨寺﹐意欲何爲﹖陛下宜速出懿旨﹐令馬士英仍統黔兵﹐前至黃得功軍中﹐羽翼聖駕﹐直趨南京﹐恢復大業。或聖駕尙在太平﹑寧國之間﹐宜盡蠲輜重﹐收拾士卒﹐乘大�未集﹐�蹤閃爍之時﹐驅逐��﹐除鋤叛逆﹐稍畱面目以見神人。若必雍容袖手﹐■﹝立矣﹞聖駕有定﹐自還臨安﹐則臨安婦女行道者皆能之﹐無所用糊面喪心之馬輔爲矣﹗臣知臨安士民憤憤欲甘心於馬輔﹐馬輔泄泄夷猶﹐亦以聖駕朝夕卽至臨安。然捨南京而圖臨安﹐未爲上策﹔拂輿情而偸旦夕﹐亦非永圖。若聖駕自還臨安﹐又無所措置馬輔者﹐宗社安危﹐系於呼吸﹐惟陛下亟畱意焉﹗

﹟唐王監國箋

原任太子太保禮部尙書協理詹事府事兼翰林院學士臣黃道周啟﹕職觀天下險絕之勢﹐未有甚於閩中者。自五代以來﹐割據者數主矣。率席媮自保﹐爲河山所囿﹐不能拔出﹐亦無由知中原動靜﹐無以成匡復之業。今天下瓦解﹐所在離心﹐獨此一方寧謐。南安﹑靖鹵兄弟忠雄﹐同心翊戴﹐此天所畱以資殿下也。昔蜀先主奔走間關﹐僅得益州﹐君臣協力﹐共扶名義﹐常以討賊爲念﹐一寢一食﹐不忘漢室﹐是以天下後世推之﹐比於炎統﹐吳魏所不敢望。向令先主已得益州﹐閉關自固﹐修政三年之後﹐容頭過身﹐則亦李勢﹑王審知之倫耳﹐何足與中原挈其名號乎﹖竊睹殿下英姿偉略﹐側身下賢﹐有昭烈之風﹐而閩中僻攘﹐三面扼塞﹐士民安於魚鹽﹐獨與海若爲治﹐上無益州建瓴之形﹐中無臨安通軌之路﹐誠非所以臨撫諸侯﹐興復二京。方今杭有潞王﹐紹有惠王﹐東有魯王﹐西有益王﹐皆因人心思漢之期﹐有八鎭撓晉之漸。得道而正名者雄﹐不得道而干名者凶。用眾而得義者彊﹐不用義而失眾者亡。以河間﹑成都﹑長沙﹑東海之彊﹐不合力討賊﹐而托名迎輿﹐共睨大器﹐徒自夷戮﹐相與爲難耳。殿下自夙年秉義﹐慨然以��爲念﹐今得南安﹑靖鹵兄弟以爲幹城腹心﹐登壇誓師﹐共洗日月﹐光復明業﹐此其時矣。葛侯有言﹕『漢賊不兩立﹐王業不偏安』。今未入閩中﹐藍縷蓽路﹐移舟入河﹐已不知臨安行止﹐敵勢遠近。若今已入閩中﹐坐髙堂﹐侍人刺閨﹐𨿽欲從二千里外問胥濤之信﹐豈可得乎﹖職愚所謂四通四塞者﹐欲大宣義問﹐明獎帝室﹐約以盟誓﹐申以玉帛﹐東通溫處之使以懷魯藩﹐西聯建昌之交以平益府﹐上達慈禧之旨以系輿情﹐下通杭紹之款以洽潞惠﹔此四通其情。又西立信州之鎭以通大關﹐東治三寨之舟以疏海道﹐北以衢州權爲行在﹐足通兩路之師﹐西南約虔臺實爲犄角﹐以資策應之用﹔此四者以通其勢。有此四通者﹐而中原音問日夕不違﹐汀漳以下﹑庾嶺東西﹐可臂指使也。有是四通﹐隨因而塞之。西塞五虎﹑杉關以斷建昌﹐西北塞車盤﹑大安以防東楚﹐東塞溫州諸嶺以防間道﹐北塞靑湖﹑江山以扼小關﹔此四者以塞其勢。又嚴賄賂之端﹐絕刑余之竇﹐謹進奉之始﹐斷僉派富民之路﹐行以寬仁﹐申以慈儉﹔此四者以塞其情。有是四塞者﹐而盜賊不生﹐畔亂不作。以千里而興王業﹐天下人心亦次第可收也。昔夏后相與有扈戰於甘澤﹐不勝﹐退而自誓﹐坐不重席﹐食不甘味﹐三年乃滅有扈。晉悼公周十四年而纘霸緒﹐路遇老人﹐皆稱曰祖父﹐選賢擇能﹐各稱其職﹐施給煢獨﹐歲無虛月。劉先主親下隆中﹐以結魚水﹐言聽計從﹐不爲親近所間。此三君者﹐眞哲後之師。衛文公大布之衣﹐大帛之冠﹐遷於楚丘﹐踰年而有馬三千。越句踐棲於會稽﹐剉薦而炊﹐緯葛而衣﹐與下士臥起﹐十年而並吳國。符堅起於索虜﹐舉國以授王猛﹐稱曰仲父﹐委任不疑。此三君者﹐眞明辟之友。以殿下之才﹐師此三師﹐友此三友﹐寬仁以爲城郭﹐慈儉以爲衽席﹐察四通四塞之宜﹐輕重布之﹐誠不出一年﹐而國勢可立矣。國勢旣立﹐然後右攜江西﹐左挾會稽﹐興桓文之師﹐����﹐朝見孝陵﹐收復南京﹐旋淸中原﹐以慰宗社蒼生之望。此皆建武﹑建元﹑建炎以來嘗有之事﹐創之不足驚﹐述之不足張﹐而海內豪傑﹐皆咋舌縮頸﹐不敢復談﹐是覽時窺古者所隕涕而悲嘆也﹗職老矣﹐廬墓二十年﹐無出山之志。獨以君臣之義無所復逃﹐是以九折萬死﹐遠離先帝﹐宏光元年﹐悲慕孝陵﹐一覲新主﹐未四十日而奉祠還山。今復棲棲江上﹐誠欲捧土以益丹丘﹐掬水而滋滄海﹐稍覲底定﹐爲大明遺臣老死丘壑耳。豈誠推管仲之仁﹐艷茂宏之烈﹐欲執櫜鞬攀提其間哉﹖惟殿下試畱意焉﹗

﹟招徵軍中諫魯王不奉諮箋

欽命招徵直省便宜聯絡恢復南京江北等處地方少保兼太子太師吏兵二部尙書武英殿大學士黃道周啟﹕職聞之﹐吉佑自天﹐系於周易﹐長守富貴﹐著於孝經﹔兩者爲天下之師。莊誦亦曰﹕『制節謹度﹐履信思順﹐尙賢而已』。當太平時﹐海內雍熙﹐財丰物裕。若漢七國﹐梁﹑吳﹑淮南﹐皆狹小舊制﹐越於矩度﹐棄順畔信﹐以自爲賢。然亦非久﹐廢墜自替矣。況當衰亂之後﹐人思有君﹐家懷宗子﹐國有黍離之悲﹐野多蜚鴻之嘆。窮鄕散族百十人以上﹐猶思推擇賢者以董其事﹐其位置部居﹐莫之敢亂也。今有獷悍子弟﹐矯虔干行﹐必環起而奪之。非謂其不能﹐謂其不順不信﹐失推上之義也。今����﹐天下極壞﹐江湖以北﹐無復完土。髙皇所餘﹐惟今上與殿下二人而已。殿下英年明淑﹐審幾最先。當益藩未破﹑淮藩未遷之時﹐首進義牋﹐以尊朝廷。亦以物貴一本﹐道無兩大﹐國統旣定﹐則天下向風﹐上以慰髙皇之靈﹐下以系兆民之望。曾未幾時﹐而讒說間作﹐初終變度﹐重勞關吏﹐日攺厥章。遠近傳者﹐咸謂殿下秉義甚堅﹐執節彌固﹐而諸臣進蘇茂之謀﹐羣僚振士元之說﹐離我骨肉﹐便其身圖﹐內開瑕釁﹐外長寇讎。不知髙皇在天﹐將執玉牃以定倫敍﹐四方觀聽者亦持牋疏以論先後。而橫生煽惑﹐自蹈非彜﹐不知諸策士謀臣何以自處也﹖昔管蔡不臣﹐而鴟鴞興嘆﹐頹朝怙寵﹐而春秋引規。殿下於朝廷情好至深﹐艱虞與共﹐內無頹朝之嫌﹐外無管蔡之憾﹐一旦翩然啟釁造端﹐使將士懷其二心﹐��快其得計﹐其爲��所賣﹐亦已明矣。詩曰﹕『惇彼行葦﹐牛羊勿踐履』。言行葦之苞固﹐而異類之知愼也。又曰﹕『折柳樊圃﹐狂夫瞿瞿』。言內外之分定﹐則狂謀自止也。今君臣之分已定﹐苞桑之固漸稀﹐如手足頂踵﹐僅有此數﹐而繆於一體﹐自分雄長﹐度非所取佑於天﹐保宗社﹑守富貴之道也。亦已艱步播遷﹐共圖戮力﹐欲借溫臺之水師﹐奮江表之左翼﹐猶須奠以一尊﹐正其長子﹐使服不外馳﹐驂有正禦﹐然後可以徐致康莊﹐坐底都邑﹐而脫輻棄軸﹐分棹折篙﹐昧舟車之義﹐爭髙坐之勝﹐徒見其僨越﹐相贈以亂而已。昔晉室以八王賈亂﹐瑯琊鑑之﹐遂克中興。光武以南陽啟疆﹐永紆爭之﹐卒成屠滅。何者﹖人心所系﹐亦與天謀﹐封建之義旣殊﹐則晉鄙之形亦異也。今自荊楚兩粵﹑五湖三江﹐冠帶之倫﹐咸慕興朝﹐歸如流水﹐而溫臺謀臣﹐自以崇膴不可復降﹐引帆以就黑岸﹐驅轍以陷危溝﹐因風走險﹐已騁莫制﹐甚非所致孝於宗支﹐輸忠於殿下也。職初在閣內﹐睹殿下致牋及禮物隆重﹐退而竊嘆﹐以爲東平撝謙﹑劉虞貞固﹐亦不是過。及督師將行﹐天語諄復﹐猶以殿下純篤﹐保無東顧爲談。

及職歷疆外﹐又睹再致手詔﹐稱叔侄之親猶於父子﹐宗支之愛踰於所生。而裔臣不察﹐自爲旅拒﹐歸過於殿下﹐構訾中朝。今上聰明絕世﹐涵覆天下﹐必不爲異議所動﹐自分疆域。而��方彊﹐大讎未報﹐皇家積痛﹐施於民黎﹐臣子何心﹐而營貴梯榮﹐趨髙不下﹐以上違帝顧﹐遠傷髙皇之心。且如今上旰食宵衣﹐自疆吏書生一言稍達﹐無不召對﹐執筆起艸﹐動百數十行﹐委巷之情無不畢達。而衣不過澣濯﹐食未嘗牢具﹐乙夜批答﹐或三鼓乃休﹐亦何所利賴於天下而爲之﹖方今之時﹐令有光武﹑少康之才﹐與今上馳騁﹐猶當北面推讓。若瑯琊﹑昭烈﹑肅代之才﹐退而扶轂﹐亦已明矣。而一﹑二裔臣欲翻桃枝於若木﹐進長庚於羲馭﹐不已過乎﹖以職迂愚﹐觀天下紛紜﹐寇禍鼎沸﹐卽黃屋黼扆﹐無甚暇逸﹐必以駕禦英豪﹐身親疾苦﹐拔諸夏於鮏羴﹐出斯民於塗炭﹐非今上不能也。殿下若夷然申告將士﹐以內隙之必不可開﹐大誼之必不可攺﹐叔侄之情旣親﹐天澤之分亦定﹐用以專气壹精﹐����﹐慰髙皇於在天﹐保令名於無窮﹐卽如茨之福祿﹐亦豈有量哉。孝經大易﹐非欺我者﹐長至履端﹐恭惟千福。元旦之賀﹐仰跂休光。職無任惓惓效悃之至。

——以上見原書卷七。

﹟聖安皇帝登極表

原任經筵日講官詹事府少詹事協理府事兼翰林院侍讀學士臣黃道周謹奏﹕臣觀建武受命﹐應赤伏之符﹔孝文肇興﹐葉大橫之兆。十三廟佑﹐徳澤在於人心﹔八百春秋﹐歷年齊於周室。日當再旦﹐晉錫之象方新﹔帝出東方﹐離明之暉始見。蓋自燕京定鼎而後﹐其數著於麟經﹔鐘嶽凝祥以采﹐斯圖貞於雒食。臣每敷陳此道﹐未迪迷民﹔間欲敉寧圖功﹐實慚多士。玆蓋伏遇皇帝陛下應天順人﹐乘龍正命。神宗之享國無逸﹐賴有慈孫﹔太祖之肇徳其勤﹐錫玆景福。牛斗維羣物之始﹐懸象在天﹔江漢亦萬壑所歸﹐朝宗自海。作爲聖而述爲明﹐聖明在於志事﹔行其禮而奏其樂﹐禮樂致於尊親。發政施仁﹐虞廷之四門咸辟﹔除凶雪憤﹐唐宗之七徳爲昭。受小共大共﹐睹安瀾而知聖出﹔作文昭文穆﹐頌鬷格以享和平。遂使東晉醜其偏安﹐建炎慚其不武。行且重驛來同﹐盡復嘉靖殷邦之舊﹔奚從羣醜肆屈﹐遹觀陳常時夏之休乎﹖昔塗山之朝萬國﹐後至者必誅﹔旣干羽之格三旬﹐用命者率服。屬在薄海﹐俱載謠歌﹔況此遁荒﹐能忘覆幬﹖上天之親有徳﹐主善爲師﹔先皇之業底綏﹐用人則裕。始邦家而終四海﹐𨿽舊肇新﹔惠子孫而保黎民﹐無疆惟慶﹗

﹟潞王監國表

原任太子太保禮部尙書協理詹事府事兼翰林院學士臣黃道周謹奏﹔伏以多難興邦﹐殷憂啟聖。維大有爲之君﹐應不世出之運﹐所以匡植宇宙﹐奠安宗社﹐爲四海蒼生造福無窮﹐非獨以慰徯後之情﹐綿未墜之緒也。我太祖髙皇帝祓濯乾坤﹐功徳邁於千古﹐綱維江漢﹐卜歷過於成周。曁我穆宗﹑神宗﹐深仁厚澤﹐在宥天下。旋於啟禎之際﹐𨿽有凶醜﹐不廢雝熙。徒以師律不宣﹐養寇怙亂﹐朝紳淆濁﹐醜正崇回﹐兩載之間﹐二京繼陷﹐實史策所希聞﹐晉宋所未有也。天命未攺﹐歷數有歸﹐恭遇殿下﹐玄徳格於重華﹐仁風洽於四表﹐帝眷早定﹐立此丕基。凡有血气之倫﹐俱仰神明之表﹐感時識機﹐慕義企踵者﹐吁上穹而懷今日﹐固已久矣。臣自三月﹐奉祀禹陵﹐請假入山﹐心虞朝家﹐或有非常動靜﹐普天率土﹐捨殿下誰歸﹖所以徘徊江上﹐廢餐忘寢﹐以期一當。自五月聞變以後﹐臣躬入金華﹐召募義旅﹐間出嚴衢﹐收拾餘燼。所得東陽﹑義烏﹑永康向義之士﹐可成一軍。如原任太子太傅戎政尙書張國維所募四千人﹐永康知縣朱名世所募二千人﹐金華道臣王調鼎﹑知府王修所素練千八百人﹐舉人龔廣生﹑秀才王同庚﹑朱萬化所新募二千人﹐舉皆有勇知方﹐可資一割之用。又聞宇內右肱﹐常在江右﹐晉宋之間﹐賴其雄風。如原任右庶子楊廷麟﹑修撰劉同升﹐往年召募﹐常有五﹑六千人﹐合虔鎭撫臣季永茂所素練三千人﹐臣𨿽未與約誓﹐而克復之業早有同心﹐皆喁喁引領以待。殿下誠得黃鉞一麾﹐應期畢集﹐上淸鐘山之塵﹐次復燕京之業﹐以仰附鱗翼﹐傅世無疆。臣不勝歡忭感戴之至﹗

﹟潞王勸進表

原任太子太保禮部尙書協理詹事府事兼翰林院學士臣黃道周等謹奏爲同心勸進事﹕伏惟正位凝命﹐其道尙賢﹐戡亂復仇﹐惟元克建。況當屯險之際﹐經綸起於立君﹐在此艸昧之間﹐需遲非以濟變。以親﹑以長﹑以貴﹐民獻俱有一心﹔曰徳﹑曰位﹑曰時﹐天人旣以交應。殿下乘眾志以禦六龍﹐應元良而當全璧。用賢去姦﹐以復神宗之治﹔攘�卻敵﹐以紹太祖之勳。下慰士民﹐上承帝眷﹐不可緩矣。昔孫權匹夫﹐拔刀斫案﹐而開三世之疆。晉元懦主﹐舉酒覆杯﹐而立百年之統。況以殿下盛徳令聞﹐著於海內﹐啟邦載亳﹐適在臨安。續十二宗之丕承﹐申八百年之吉祚﹐𨿽少康﹑宣王﹐不足專美於前﹐又何建炎﹑建武之足誦乎﹖昔光武肇造﹐實承蕭王之勛﹔幹五飛天﹐亦當乙酉之歷。遠稽南頓﹐俯溯瑯琊﹐知國運之將隆﹐屬一人之有慶。恢此遺緒﹐光被前徽﹐臣等已同諸臣講求綿蕞﹐卽當擇日共辭郊壇。臣等無任冒昧之至。

﹟唐王勸進表

原任太子太保禮部尙書協理詹事府事兼翰林院學士臣黃道周等謹奏爲同心勸進事﹔伏以天造不寧﹐道先立主。昌期葉應﹐臣亦擇君。維濟否之吉極﹐貴乎剛中﹔故幹蠱之才亟﹐資於先甲。邇者��孔熾﹐��橫張。兩載而陷二京﹐河山云涕﹔敷天而���﹐人鬼恫心。非有不出世之英﹐莫勝大有爲之任。恭遇殿下﹐偉略著於維城﹐玄風聞於主鬯。太祖廓淸六合﹐有天下者還屬太祖之孫﹔漢家再造神州﹐起南陽者卽復漢家之業。昔者寇迫都城﹐殿下已請師投袂﹔況今禍連江左﹐蒼生又仰屋瞻烏。荏苒則人化虫沙﹐棲遲則家成荊棘﹐宣得修酒醴以蹈矛鋋﹐守管弦而臨擗踴﹖在昔瑯琊﹐先討石勒﹐復渡五馬之江﹔曁於宛葉﹐初會平林﹐遂發昆陽之績。以今揆古﹐易世同符。語徳則徳於瑯琊﹐語親則親於宛葉﹐所謂合晉元﹑光武以成殿下之身﹐藉猛士﹑謀臣以纘髙皇之緒者也。殿下衝挹爲懷﹐謙光下濟﹐方以監國之命出於慈禧﹐勘定之勛祈於潞府﹐然而敵騎已至塘西﹐臨安業無固志。虞淵日墜﹐孰揮魯陽之戈﹖蕭寺龍灰﹐莫反江陵之駕。殿下社稷爲心﹐祖宗是念﹐孝陵之子十六人﹐惟王踰於重耳。唐室之君十七葉﹐立國何必沙陀﹖能以禮義爲師﹐𨿽千里通於天下﹔但存薪膽之志﹐卽七建大於會稽。取次以收二京﹐扶南極而通北極﹔乘時而慰列祖﹐引周世以卜周年。伏乞俯徇眾望﹐監統六師﹐使黎庶有歸﹐羌戎率服。

﹟擬聖安皇帝還都下罪詔

嗚呼﹗大艱不靖﹐𨿽見兆於寶龜﹔作孽致災﹐實咎徵於皇極。惟厲人曰有命在天﹐惟哲後曰罪實由我。朕以眇昏﹐遭家不造﹐起於藩服﹐纘緒舊京。深念風雨之漂搖﹐綢繆之不易。熟思邇鑑﹐惟在用人。是以委任輔臣﹐不疑不貳。將圖旁求俊又﹐拔塞亂源。而朕以衡鑑不精﹐明聰未辟﹐左右竊其金鏡﹐姦宄弄其玉鈇﹐捨介狄而不求﹐維藎臣之胥忌。誓將討賊﹐則曰今年不利出師﹔義合郊天﹐則曰精禋以需異日。賣官鬻爵﹐大者至於臺司﹔納賄啟貪﹐細者及於髫士。假門戶以鋤善匯﹐借摧抑以煽姦回。遂使追崇魏崔﹐謗誹先帝。朕思此事﹐先帝諦審已十六﹑七年﹐海內觀瞻﹐非一朝一夕。借曰未知﹐豈不爾受﹖而諸臣岡上﹐羣吠作凶﹐倚其冰山﹐欺此皦日。其尢甚者﹐采女之詔﹐日下江南。朕已屢選不需﹐而諸臣猶旁求無度。鑿山之令﹐迸入雲霧。朕已申言無用﹐而諸臣猶肆乞營差。是以一年之內﹐狼鷙紛馳﹐三春之間﹐刀鉆並下。以門生天子之心﹐作艸菅民命之意。朕知之而不得言﹐言之而不得行﹐受制諸臣﹐是朕之懦也﹗又如興平伯荼毒維揚﹐斬刈吾民﹐數踰千萬。西上睢州﹐欲圖許定國﹐定國不勝怨憤﹐起而誅之是也。髙傑之惡已至貫盈﹐定國之罪不過擅殺。朕方遣使察明﹐而諸臣許其報復。遂至睢水流丹﹐都城幾陷。又如光時亨不許遷都﹐實在先帝之意﹐未達權變﹔周鑣不直當道﹐亦因士庶之情﹐少淆鹿馬﹔而皆付於重辟﹐快其凶心。嗚呼﹗朕之君父﹐天崩地痛﹐莫與爲讎﹐而諸臣睚眥﹐一李一桃﹐無所不報。威福歸於彼輩﹐怨毒歸於朕躬﹐是可忍也﹐孰不可忍也﹗朕觀貞元詔中﹐洗滌之令﹐除與官軍決戰死於鋒鏑之外﹐𨿽臨陣擒獲﹐亦從釋放﹐棄逆歸順者﹐其先官爵﹐一切如舊。今仿此意﹐赦諸罪徒﹐共與維新。有遭舊輔馬﹑蔡摧陷者﹐皆卽登用﹐加陞一級。其已死莫贖者﹐許子孫奏明﹐量與卹典。其一切催科蠲免貢監恩例﹐俱依崇禎十七年八﹑九月詔令施行。唐宗有言﹕『上失其道﹐下罹其災』。朕則不君﹐於人何罪﹖朕力引咎不暇﹐權姦覆國﹐理亦難容。彰癉旣申﹐廓淸可俟。爲此馳詔﹐告我萬方。

﹟諭惠王詔

聞王近在紹興頗得安集納福﹐爲慰。板蕩以來﹐無言不疾。每夜禱天﹐願我諸宗藩發憤舉義﹐蕩滌��﹐復我髙皇帝之宇。而寂寂數日﹐未有應者。豈天亦陰隲下民﹐使王郎﹑盆子之事﹐無所張其牙翼乎﹖朕爲閩粵士民之所推戴﹐非有他勇智當於民心﹐亦謂是發憤禱誓者與蒼黎同志也。浹月以來﹐黎民勸進書至數百本﹐朕六﹑七辭不得避。其元老舊學﹐亦以髙皇開辟之天下﹐當有髙皇之孫子起而奠之。或誦南陽九世之說﹐近於符讖﹐朕不敢聞也。書云﹕『予有十夫同心』。語云﹕『眾志成城』。朕持是以往﹐藉諸藩翰夾助之力﹐將大張六師﹐撻伐底定﹐以仰覲孝陵﹐灑掃宗廟﹐扶十三宗之緒。惟賢王幸垂誨焉﹗

﹟諭靖江王詔

自我太祖髙皇帝掃除��﹐二百七十八年矣。傳世二十﹐歷年六百﹐未及其半而����﹐�我皇紀﹐天下黎獻﹐靡首從風﹐𨿽文武不競﹐亦我宗室兄弟式微之故也。今東浙閩粵之士﹐繆以興復相推。誓淸中原﹐收復兩京﹐恪覲陵廟﹐而後以玉帛相見。士民又以國統中絕﹐三月無君﹐號吁者至三百餘箋。朕亦惴惴﹐恐無以祀我四祖﹐孤天下人民之望。惟是廢政施仁﹐繕甲厲兵﹐冀與天下共纘此緒也。我殿下兄弟恪恭祖訓﹐遠控南極﹐亦思有以鼓舞嶺嶠﹐匡朕之不逮者乎﹖嗚呼﹗起嶺海以靖中原﹐其功不易﹐仗神靈而麾黃鉞﹐其道在人。賴此維城﹐分予有慶。維我殿下﹐幸垂炤焉﹗情文未備﹐翹望不宣。

﹟諭魯王詔

板蕩以來﹐未有寧處。我四祖髙皇之靈﹐耿耿於天。顧瞻四方﹐巋然獨存者﹐惟我二宗耳。會稽以來﹐山川淸淑﹐猿鶴不驚﹐兼有煙霞之勝﹐王得以怡目﹐解其憂毀也。朕爲閩粵豪傑所推﹐日夕憂勞﹐手口交瘁。誦古人鴟鴞之詩﹐惟有悲嘆﹐不知何期﹐����﹐入謁我孝陵﹐爲累朝舒此憂憤﹖閩浙東界﹐有白鶴飛鸞之嶺﹐嵯峨刺天﹐不敢更煩動定﹐惟賢王與士民相晤﹐鼓其忠義﹐安其反側﹐食髙皇之福於無窮。爲此端人特諭﹐不備不宣。

﹟諭督師輔臣王應熊詔

天步多艱﹐西顧爲勞。兩載之間﹐二京繼陷。豈末葉不競﹐抑人謀之未臧歟﹖先生威望重於五朝﹐恩義孚於西蜀。自遵義以還﹐遂出渝江。見今夔慶漵瀘﹐東西無恙﹐先生之力也。蜀中山川險固﹐人物英多﹐諸士司長官亦雄傑向義。數年以來﹐各城鉅邑﹐旋破旋收﹐如補敝裘。曷不糾合同盟﹐重創而持其後﹖予以不揣﹐銳志匡復﹐爲東浙閩粵豪傑所推﹐欲申大義於天下。而庸髳巴濮之人未有至者。先生能以王渾故事﹐推筏順流﹐從漢沔而下﹐則竹頭木屑俱有聲靈﹐非常之功要非常人所就耳。前聞蜀﹑瑞二王﹐忠魂未卹﹐今當遣官祭葬﹐而道阻且長﹐情文未達。先生可謁誠訪問﹐及諸世子能嗣封者﹐間關行在﹐朕當安置﹐不絕其祀。又聞舊撫樊一蘅今在遵義﹐近駐遂寧﹐與先生犄角﹐圖復關中。嗟乎﹗恩義想起﹐亦在人耳。馬援將家以出洛陽﹐竇融遣使以出扶風﹐丈夫欲相厚﹐豈有量哉﹗端使璽書﹐以致朕懷﹐惟惠察焉﹗

﹟諭原任兵部尙書張鳳翔詔

卿元老壯猷﹐僑寄南服。當此靡家之時﹐朕嘗有握手之遇﹐卿能無擇木之心乎﹖曩者仗鉞扼要﹐宜在鎭江﹐而退守吳門。撫督旣分﹐兵勢益弱﹐遂至困潰。此調度者之過也。朕今奮迹閩中﹐欲收合吳越江楚﹐以靖中原﹐將仡仡勇夫﹐是毗是賴﹐而皤灌諸老實系眾心。語曰﹕『不行其野﹐不違其馬』。江北遺臣與吳越之彥﹐今尙有存者乎﹖鄭三俊﹑劉宗周﹐朕已發璽書趣之。如舊倉場尙書賀世壽﹑祁逢吉﹑舊兵部侍郎申紹芳﹐皆卿之舊治。舊吳撫祁彪佳﹑太僕卿姜一洪﹐皆卿東道主人也。卿能與之偕遊乎﹖騏驥在途﹐風塵避路﹐故劍不折﹐新硎自光。卿幸爲朕宣播徳意﹐朕不以一隅自限﹐遺我大方也。此諭﹐江左咸使聞知。

﹟諭原任大學士髙弘圖詔

先生國之蓍蔡也。元龜不登﹐而苴鑠雜用﹐兩都踵痛﹐何可忍談﹗前過吳會﹐不及晤先生﹐而先生又仳離羈旅。聞至紹興﹐果有寧棲乎﹖先生之侄允玆﹑侄孫髙簡﹐皆近在閩中輦轂之下﹐朕將拂拭用之。先生何不翩然使此中有所矜式﹐且得餘閒領其緒論也﹖吳撫祁彪佳﹐朕已簡任﹐長於西班。紹興距此中不過十日﹐無嚨蜀漁陽之遠﹐便束裝行矣。紹興道於潁﹐亦縝密幹濟人也。聞其仗義可風﹐朕已敕行人啟關以俟。將垂金石﹐莫負風雲。

﹟諭原任順天巡撫起用江楚總督楊鶚詔

爾閥閱之鉅材﹐興朝之隆棟也。朕初入閩關﹐駐蹕浦城﹐尙有談爾治狀者。聞亂思賢﹐系於朕心。爾在湖湘間﹐宗社傾危﹐畱都繼陷﹐諒亦疾首痛心﹐發無衣之慟矣﹗閩粵諸臣﹐蘊義成風﹐披云夾日﹐以恢復大計﹐責於渺躬。朕披輿圖﹐興嘆再三。欲起東南以收西北﹐𨿽太祖列宗式靈於上﹐亦豈一手一足之力乎﹖爾湖南世家﹐聞見不乏。韓嶽之輩﹐豈遂無人﹖朕賞必當功﹐罰必蔽罪﹐不以寸朽而棄長材﹐不以無能而膺顯任。如舊日楚中巡按堵錫胤﹑巡撫何騰蛟﹑巡按黃澍﹐此其人特以捨桑楡收其東隅﹐朕將弓旌賁焉。爾尙奮庸以終前業﹐率江黃以匡王室。桓文之仁﹐亦仲尼所取也﹐毋碌碌爲鄧禹﹑耿弇所笑﹗

﹟宣諭九江總督袁繼咸﹑贛州總督李永茂詔

爾繼咸淸眞特達﹐江南之望也。永茂起於鄧州﹐爲南陽故舊。而皆綱紀江楚﹐得士民之心﹐此天所以資朕也。朕爲閩粵推戴﹐起義東南﹐必資江楚﹐猶人身之有左臂﹐屈伸是賴。必興常武而頌江漢﹐捨江楚奚以乎﹖爾繼咸之於寧南﹐猶車有轡﹐𨿽遭奔覆﹐尙可及收。寧南有子夢庚﹐生而汗血﹐朕不以踶嚙棄此千里也。禦史黃澍亦雋才﹐著績丰沛﹐朕何忍遺之﹖朕將克復舊物﹐惟求才是務。捨見在而搜艸野﹐亦繄難矣。永茂慷慨開爽﹐爲我縫合三省﹐以應六師﹐騎天下之脊﹐顧盻東西﹐如射隼髙墉之上。朕於二賢﹐睠望殊深。好謀而成﹐戰則必克﹐非一日之力也。千里咫寸﹐幸體予懷﹗

﹟召工部尙書曾櫻﹑僉都禦史郭維經詔

朕觀江右爲半壁上游﹐名賢所萃。我太祖定金陵﹐奄有中原﹐則於是始也。爾江右山川包蓄﹐以名節相尙﹐二卿又挺然卓有豎立﹐睹此板蕩﹐不投袂奮節﹑誦無衣小戎之章﹐非情矣﹗光武以布衣起於南陽﹐尙有馬援來於隴西﹐竇融至於天水。朕今間關﹐倡義七閩﹐而江右豪傑未有至者。是讓隗之書﹐忠臣見之不酸鼻流涕﹐義士誦之不曠若發蒙也。曾卿於朕有外屬之親﹐郭維經爲權姦所摧﹑名聞中外﹐朕行大師﹐廓淸江漢﹐若得二卿者﹐番君吳芮不足多也。亦如竇融抗厲威武﹐以應期會﹐勿徒令劉鈞奏書也。秋髙气淸﹐將見爾以豁朕懷。有知己眷屬﹐幸備勉之﹐毋違爾音。

﹟招諭江西兵部尙書熊明遇﹑詹翰楊延麟﹑劉同升詔

朕聞興朝撥亂﹐要在用人﹐豪傑遭時﹐亦思擇主。耿況奮迹於漁陽﹐鄧禹投誠於鄴下﹐各有所見﹐非苟而已。比聞熊卿屢拒�使﹐不辱王命﹐有趙岐之風。楊廷麟初圖起兵﹐匡復王室﹐爲姦人所阻﹐亦田疇之志也。朕以太祖髙皇帝九世之孫﹐奮起南陽﹐閩中豪傑謬引光武之例﹐欲攬坤維﹐淸此江漢。朕思業不偏安﹐仇不並立﹐用江南以收江北﹐其力似勞﹐用江右以揭江左﹐其形甚便也。今江西名宿﹐幸有二君﹐風呼髙招﹐得無意乎﹖袁繼咸在江楚﹐李永茂在虔鎭﹐此皆天下勁兵所萃﹐得其要害﹐皆可以決澑下溪﹐推岸破卵也。江西名物所都﹐累朝渥澤﹐必有睹��而嘆微管者。倘見吉安劉同升﹐亦爲朕致意曰﹕可出而仕矣﹗遠道不備﹐幸體朕哉。

﹟招諭太子太傅戎政尙書張國維詔

朕觀天下﹐西北之運究於東南。我太祖初平吳越﹐則金華諸彥雲集居多。朕前渡錢塘﹐思與江左豪傑﹐褰裳躧足以救吳會﹐而閩粵諸將急於有君﹐勸朕攬阿﹐先於嶺海﹐欲從廣信﹑衢州﹐分水陸之道。今踰一月矣﹐而大江左右豪傑未有至者﹐朕心初懼﹐豈以八閩僻壤﹐不足以厝髙賢之足﹐抑朕黽勉思奮﹐不足達於寤寐也﹖古有得一士如得敵國者﹐得一賢如得十萬之師者﹐況爾重臣﹐席丰據優﹐累朝鐘簴﹐實式憑之﹐能遂邈然已乎﹖卿前召募義旅﹐尙有三﹑四千人﹐吳撫祁彪佳亦多有帳下之士﹐會稽相去不三百里能奮翅鼓翼﹐共襄興朝之運﹐卽扶日月出扶桑﹐不爲遠矣。��匪茹﹐亦觀二卿以爲動止。書曰﹕『爾身在外﹐乃心未嘗不在王室』。雲臺麟閣𨿽不足以動賢者﹐東周徽管之業﹐想亦達人之所不勒也。勉旃來思﹐尙錄朕言。

﹟招諭浙江金華府太子太傅協理戎政兵部尙書張國維及衢州原任安慶府巡撫僉都禦史徐世蔭﹑原任福建右布政使徐應秋詔

朕太祖髙皇帝九世孫也﹐肇基南陽﹐矢志匡復。曩以播越﹐旅次金衢﹐不遑致書問諸足下。然攬江南山川形勢﹐欲恢復中原﹐廓淸江漢﹐必藉金衢之力明矣。金衢地控上游﹐建瓴之水﹐可以漂雪臨安﹐蕩滌吳會﹐固豪傑忠義之所從出也。亦有頓足而興文成宗澤之風者乎﹗聞��書到﹐金華﹑衢州諸豪傑皆焚拒﹐不納��使者﹐朕甚嘉之。朕將以閩粵之師﹐西連江楚﹐克復金陵﹐覲我髙皇帝﹐不知江東諸父老﹐誰共圖之﹖靜則扼要以綏南服﹐動則啟行以收上國﹐此門庭之亞旅﹑輦轂之元戎也。先此申諭﹐續有序勳。

﹟宣諭原任兵部左侍郎朱大典詔

爾股肱之重臣也。先在登萊﹐有恢復之功﹐厥酬不蔽。繼在淮上﹐漕運不絕﹐陵寢晏然。朕甚嘉之。比以晉陽興甲﹐須濡隕師﹐六飛蒙塵﹐兩京踵痛﹐而卿受事未久﹐眾志早乖﹐烈火之陷春水﹐朕又何怪焉﹖聞卿陽烏之旅尙有數千﹐而卿子萬化亦毀家紓難﹐義不反面﹐是宗澤﹑陳亮家世駢起也。卿能糾合勁士﹐收功桑楡﹐從富陽出余杭﹐度溧水﹐抵金陵之下﹐朕遣六師從之﹐�此��﹐則卿爲朕大耿矣﹐彭伯通何足慕乎﹖東陽尙書張國維﹑永康知縣朱名世﹐皆有志識﹐體用兼備﹐卿幸附近就謀之﹐能則奏聞﹐不能不敢以勸。

﹟宣諭原任兩廣總督兵部右侍郎沈猶龍詔

八閩兩粵﹐故卿棨戟之邦。七萃比閭﹐漸於聲教﹐無以舊撫爲苦者。卽今多士﹐桓桓景從﹐翼戴帝室﹐亦卿綏奠之力也。朕旣不揣﹐欲率閩粵之士﹐上連吳會﹐����﹐而吳越余黎未有固心﹐或爲虛弦所下。朕欲使之合爲堅城﹐分成臂指﹐無貳無疑﹐何施而可﹖聞卿雲間去歲倡義﹐長帆勁櫓﹐陳子龍﹑夏允彜之所料理﹐猶有存者乎﹖秋風厲疾﹐徵鳥奮威﹐水陸之師或會於三江﹐則是卿賢豪濯纓之路也。卿何以助我﹖抑爾大纛之下﹐有一二熊羆龍彲出於指顧之外﹐亦爲我求之﹐毋謂胥江阻遠﹐不相及也。

﹟諭巡撫福浙軍務兵部右侍郎吳春枝詔

朕觀八閩天險之固﹐其在上游乎﹖延建以北﹐山谿峻深﹐飛走不度﹐北宜乎據守而難於進取也。朕將廓淸中原﹐上覲宗廟﹐輦轂筦鑰率先﹐於是必撫此四郡﹐以聯浙西﹐使居無疏虞﹐行有應援﹐熊羆之士不擾吾民﹐矛楯之間自有節奏﹐此豈中才而能之乎﹖爾禦史吳春枝長才瑋器﹐赤誠白心﹐寓韜鈐於詩書﹐蘊風雲於囊簡﹐遇物能斷﹐秉法如山﹐可授巡撫福建福延建邵上四府﹑福寧一州﹑提督軍務﹑兼理糧餉﹑聯絡浙西溫處臺寧紹金衢等處﹑寧順平�﹑兵部右侍郎﹑兼都察院右僉都禦史。爾以撫綏吾民﹐削平亂略﹐使姦宄不生﹐日辟百里﹐則吾願也。其都﹑布﹑按三司及副﹑總﹑參﹑遊﹑守﹑把﹑各府﹑縣所官俱聽節制﹐炤例舉劾。其有違玩阻撓者﹐文職五品以下﹑武職四品以下﹐應拏問者逕自拏問﹔臨陣退縮﹑逗畱不進者﹐悉以軍法從事﹐勿以掣肘﹐自生諉卸。嗚呼﹗江左﹑江右爲半壁之要區﹐爾旣駐札邵建﹐則信饒昌贛亦同臂指之義﹐其人情向背﹐事勢合離﹐東西相及﹐行將俾爾奠此二方﹐以宏遠略﹐勿謂區區淸此北道也。嗚呼﹗得一士賢於十萬之師﹐用一臣炤於千里之國﹐爾往欽哉﹗

﹟諭原任安慶巡撫徐世蔭詔

聞爾淸練不苟人也。入閩以來﹐多有誦其芳烈者。皖城事業﹐未及盤節﹐委刃而去﹐使人疑其躊躇。朕甚惜之﹗今朕發軔閩中﹐衢州﹑廣信爲此中門戶。衢州東控金華﹑溫﹑臺名城數十﹐廣信西控饒﹑昌﹑常﹑玉﹑鉛山﹐則我輦轂之縣也。朕前過姑蔑﹐欲遂駐蹕二郡﹐召二郡父老及諸紳衿探討進取之策。而閩中子弟苦於無君﹐逼朕權都三山以安眾志。朕少而讀書﹐長嬰國卹﹐嘗薄晉元﹑宋髙之爲人﹐寧能閉門守關﹐置二京於度外乎﹖朕視二郡﹐猶碁兩眼﹐不可緩也。爾家開化﹐去此不三百里﹐可往來二郡﹐行招討節度之業﹐與爾族兄應秋共商略也。朕方創始﹐先謀而後官﹐行馳節鉞﹐以副便宜﹐爾亦與江東父老再宣義問﹐廣其徳焉﹗

﹟諭巡撫徽寧池泰等處地方兼翰林院侍讀學士金聲詔

爾徽州視金陵﹐股肱之國也。太祖杖劍發硎於玆。爾以長城托於桑梓﹐展厥新猷﹐則豈可量乎﹖前有巡撫六府禦史賀登選及屯馬禦史胡時忠﹐皆惇茂貞實﹑不二心之臣也。爾亦嘗與握手﹐商救時之務乎﹖朕有南陽故人包鳳起﹐向以雋才爲中外所推﹐或假節鉞﹐今在何許﹖有環舊學官馬應禎﹐亦唐國護衛﹐有嚴陵牛牢之風﹐聞皆往來徽宣姑熟之間﹐爾幸與賀﹑胡二侍郎察其所在﹐爲朕致之。廚有腐肉則賢士不附﹐遺簪在山而家人不親﹐爾以匡襄餘閒﹐思朕舊服﹐肅淸瀍澗﹐又豈可緩乎﹖幸悉圖之﹗

﹟諭溫處總兵葉光謨詔

爾溫處之於福閩﹐股肱之國也。朕將挽滄海而洗江漢﹐則爾其右臂矣。朕卽位甫五日﹐而爾首先歸誠﹐勸諭官民﹐去逆效順﹐朕甚嘉之。昔我太祖初興﹐而兪虢國以水軍來歸﹐張蔡公以舟師自奮﹐𨿽遭遇異時﹐而忠貞一也。溫臺距京口不千里﹐聞其水路曲折﹐皆可停泊﹐隨風引帆﹐皆可達於大江。爾能以長鬣戈船﹐溯上楊子﹐與大軍會於燕磯﹐��旣靖﹐則四海安瀾矣。無徒曰招一邑﹑討一縣﹐示以兵威﹐使沿海居民引足無措也。今以特恩授爾正總兵﹐再加二級﹐與關防一顆﹐建牙府治﹐仍賜蟒衣一襲﹐準其腰玉。巡判李兆星釋其離任之罪﹐加陞三級﹔參將王朝升﹐準陛三級﹐督管中軍事﹐以俟敍功。其士民倡義助順者﹐生員各授試中書舍人﹐百姓卽授欽依守備。嗚呼﹗惟天輔徳﹐冀十夫之同心﹐有道易興﹐弔萬方之無罪﹐是我太祖之天下也﹐毋以逖遠替爾前勳﹐欽哉﹗

﹟諭兩浙效順士民詔

爾負海之國﹐被冠帶而說詩禮﹐二百八十年矣。漢帝嘗云﹕『江南多好人』﹐謂爾越州也。朕﹐髙皇帝九世之孫。痛哉﹗士民陷於湯火。每念江東豪傑所出﹐欲與二﹑三子弟廓淸海宇﹐寤寐思服﹐三月於玆。而爾溫處副將董光謨率先效順﹐巡判李兆星回守本郡﹐參將王朝升﹑幕丞許珖﹑守禦吳國傑等各奮志勵忠﹐保有淨土﹐以待王師﹐已經旌別敍賞外﹐又有溫州舉義士民﹐若周世發﹑何兆龍﹑陳文達﹑張世保﹑國家慶﹑張守初﹑國電﹑陳文通﹑鄭維城﹑黃中位﹑王國斌﹑薛廷賢﹑丁祚﹑翁亮﹑王世昭﹑王安邦﹑張兆龍﹑賀機﹑潘云鯨﹑朱子寵﹑楊廷忠﹑張國輔﹑陳宗相﹑朱國典﹑侯應亮﹑徐應化﹑彭光顏﹑陳應爵及梁挺芳﹑嚴維式﹑陳璋﹑張重麟等三十二名﹐其卓然自著者﹐生員卽授試中書舍人﹐百姓卽授欽依守備。又若副總兵李唐禧所報﹐紹興府蕭山﹑會稽﹑山陰﹑上虞﹑余姚等縣﹐皆有倡義擒��官﹐奪回印信者﹐及海寧縣義民不肯剃頭﹑盡���﹐皆與田疇同風﹐不賣廬龍之塞﹐宜察其的實姓名﹐依溫處等例﹐授與中書﹑守備等銜﹐以鼓忠矛而策義厲。至於縉紳尙須入覲﹐以別資遷。嗚呼﹗祖徳在人﹐流風未殄﹐觀爾東南之先聲﹐卽是敷天之眾志。上帝臨汝﹐毋貳爾心﹗

﹟諭浙東士民詔

爾天下冠冕之國﹐神禹所奠﹐靈秀攸鐘﹐我朝三百年﹐忠節勳猷﹐爛於史冊。邇者﹐畱都委轡﹐臨安不競﹐朕在閩中卽位方數日﹐乍聞錢塘知縣顧建咸死綏﹐朕爲之設壇祭奠。又聞劉宗周指水自誓﹐祁彪佳倡義隕身﹐朕對邊臣揮淚﹐衣袂盡濕。此皆發於繇衷﹐非有所要飾而然也。比乃聞溫﹑處﹑臺﹑寧一帶士紳﹐共起捐貲堵禦﹐���官﹐或奪回印信﹐或殺戕��。若溫州縉紳﹐已先具名通啟﹐朕甚嘉之。爾會稽上下﹐薪膽余風﹐英賢從萃﹐若舊太宰商周祚﹑宗伯姜逢元﹑司馬徐人龍﹑太常卿金蘭﹑太僕卿姜一洪﹑來方煒﹑大理丞章正宸﹑藩臬舊臣王思任﹑潘融春等﹐亦皆先朝之蓍蔡也。至若詞臣詹事余煌﹑朱兆柏﹑宮坊陳之遴等﹐皆行鏘璜瑀﹐立吐宮商﹐豈有忍視鄕閭坐拜��之理﹖今除祁熊佳﹑曹廣﹑陳相才原仕閩中﹐例應來就考選之外﹐其有能董率子弟﹐����十數名而上﹑奪回印信一﹑二顆而上﹐皆給與七品流官。文自中書行人﹐武自都司守備﹐其有奇能異等﹑用少破眾﹑轉敗爲功者﹐𨿽髙官原爵﹐朕所不靳也。嗚呼﹗文成忠烈﹐俱爲里社所宗﹐種蠡倪然﹐豈必異方之物﹖心力旣專﹐才智自出。今遣爾司官魯良梓專敕一道﹐宣諭浙東等處﹐勿以道遠而貳爾心﹗欽哉﹗

﹟諭杭州士民詔

爾臨安﹐南服之都會﹐郡邑之冠冕也。以金亮之猖獗﹐殪蹟於皂林。今以區區��﹐飲馬聖湖﹐而爾等彊顏﹐��趨風﹐使髙皇三百載禮樂之宗﹐復歸腥穢﹐不待智者飲恨搥心矣﹗朕卽位甫數日﹐聞錢塘知縣顧咸建見危授命﹐朕爲置壇建祠﹐臨祭極哀。旣又聞詹事吳大衝﹑進士陸培等亦各仗義不屈﹐遂志隕命﹐固皆一時之賢也。風雷洊驚﹐金箭垂盡﹐朕以間關入閩﹐未能秉麾弔此一方﹐拯我百姓﹐非朕之咎而誰乎﹖朕今已揚厲六師﹐刻期撻伐。爾臨安九邑﹐人才甚多﹐曁於檇李﹑吳興﹑熊羆﹑龍彲之士﹐投袂應節﹐此其時也。爾大理卿沈胤培﹑舊巡按陸淸源﹑巡撫錢繼登﹑行人費景烷等﹐今皆蒿目時艱﹐縈神世務﹐寧無刎頸之士先我戎行﹐曲踴之倫超於後乘乎﹖而寂寂如此﹐不獨鄧禹﹑耿弇爲能笑人也﹗朕破格用人﹐賞期必當。其孝廉茂才﹐能獻奇致精﹑資我興復者﹐朕皆莊幄虛左而待之。端遣行人﹐昭播朕意﹐朕不食言﹐欽哉﹗

﹟諭溫臺士民詔

朕起南陽﹐遭家多難﹐邇逢國卹﹐奮翼明夷。間關入閩﹐文武勸進﹐箋數百上﹐朕未嘗不北望揮淚﹐摳衣引卻也。獨以三月無君﹐祖京匱祀﹐勉應臣民﹐以折��之气。或終日輟餐﹐或中宵起立﹐批答蜂午﹐手指爲痛。古人嘗言﹐爲天子不如諸侯王之樂﹐朕每愴念生民﹐惓懷君父﹐蒿目兵饟﹐焦心湯火﹐仰視玄蒼﹐如或迫之﹐卽欲追尋故藩﹐退守翰服﹐豈可得乎﹖爾臺州縉紳王立準﹑陳涵輝等﹐武足折衝﹐文垂黼黻﹐諒亦知朕區區之懷﹐非有所利也。溫州縉紳李光春﹑周應期﹑林增志﹑李維樾﹑王維夔等﹐皆嘗揚厲崇階﹐策勳中外﹐嘆鳴烏之未聞﹐傷拚蜂之不造﹐而詔書已到﹐嘉告尙遲﹐豈扶杖之違情﹐何一見之難決也﹖朕已敕諸元勳﹐大張撻伐﹐其先委順士民﹐蒭蕘可采者﹐已俱有■﹝般上華下﹞錫﹐報其來誠。爾孝秀而上﹐紳衿而下﹐考舂陵之遺風﹐追瑯琊之故籍﹐繹厥敷時﹐惇玆微管﹐偏告富鄰﹐何可後也。玆報功明典﹐已備在詔書中﹐今再遣車駕司郎中周■﹝火鼎﹞新前來﹐垂申朕意﹐欽哉﹗

﹟黃蜚可掛震鹵將軍印正總兵制

洪思曰﹕蜚頗有匡復之志﹐南都陷後﹐猶與向明時﹑朱贊元﹑胡學海十六鎭皆在江上﹐往來池皖間。黃子知其忠純可任事﹐故有是命。蜚果大破敵於燕子磯﹑老龍潭﹐而後殉難甚烈﹐乃詔贈震鹵伯﹐祭八壇。

敕總兵黃蜚﹕爾遼左之飛將也。古偁良劍陸斷蛟龍﹐水剸犀兕﹐將軍之謂矣。比以五鎭乖離﹐師徒散潰﹐��飲馬��大江﹐將軍獨能整旅殿後﹐志圖興復﹐有祖逖擊楫之風﹝洪思曰﹕九月﹐黃震鹵果合向明時十六鎭大破�於南都池皖間﹐燒�數百艦﹐死者以�計﹐生得劉花﹑馬良子等將。又擊死平南伯於京口。功𨿽不成﹐海內震焉﹞。朕甚嘉之。今閩粵貔貅尙踰十萬﹐謀雲猛雨咸切同仇﹐朕懷薪膽﹐率先多士﹐欲盡掃��﹐以纘我髙皇帝之緒。自肅鹵﹝許國曰﹕謂肅鹵將軍黃斌卿也。乙酉八月封肅鹵伯﹞諸將而外﹐誰當與將軍共事者﹖傳曰﹕『得道多助』。記曰﹕『有志者事竟成』。將軍曾與斌卿等共事﹐故咸推轂將軍。今可加將軍劍印﹐而道遠未達。嗣當入覲孝陵﹐與將軍飲至龍江之上。克復南北﹐破格之典具朕詔中﹐相信如何。

﹟山東道試監察禦史制

洪思曰﹕朝廷方憂二侯之私人﹐必遂紛紛爭以言利進﹐大苦民矣。又朝廷初建﹐所慮者亦惟一年百有三十有一萬九千一百六十兩兵餉之不足耳。忽有一少年自請欲爲朝廷理軍屯及捐助凡四事﹐而二鄭保任之﹐必欲官之以山東道試監察禦史﹐設理軍屯有裨兵餉大政。一時朝廷亦安能不依之﹖子乃爲艸是制。其反覆嗟咨﹐無一字不憂其病民也。言之甚於流涕﹐宜二鄭之鞅鞅。然子與朝廷亦安能事事不與二鄭忤﹖

敕爾名門之裔﹐以孝廉起家﹐能畱心軍屯﹐注思兵餉﹐亦可謂識務知心矣。衛軍三百年﹐存者不能彊半。補其逃亡則勾稽爲擾﹐抽其大戶則一戶兩軍﹐眾議加囂。寨兵亦皆農民也。歲時鼓舞﹐則爲寨兵。登之尺籍﹐則無一願者。捐助本乎人情﹐屯田原有舊米。此四者﹐何以稽之﹐使民無怨嗟﹐眾皆胥效也﹖爾少年多材﹐蒿目國卹﹐必淸衛軍使補伍者不囂﹐淸寨兵使歸農者無怨﹐理捐助無抑勒之嫌﹐察屯田無重捲之嘆。亦曰﹕寓兵於農﹐察田歸米﹐順人情以成治法而已。爾行勉之。朕破格用爾﹐亦謂韋張之家﹐象賢必世﹐非謂二侯﹝郊曰﹕平鹵侯鄭芝龍﹑靖鹵侯鄭鴻逵也﹞保任﹐責效非難也。爾任此四事﹐有裨於國﹐無擾吾民﹐朕實眷爾。不然﹐責有所歸﹗欽哉﹗

﹟金聲可提督徽寧池太軍務都察院右僉都禦史兼翰林院侍讀學士制

敕爾徽州六縣曁於寧國﹐山峻水淸﹐俗險而民好義。自比年以來﹐寇攘煩興﹐黔滇楚蜀之兵﹐往往假道擾我生靈。爾詞臣金聲能糾合閭井﹐坐而折衝﹐使新安老稚脫於湯火﹐𨿽田疇之守無終﹑逢萌之保東海﹐何以加焉﹗今將假爾節鉞﹐撫綏玆土﹐可都察院右僉都禦史巡撫徽寧池太提督軍務糧餉平鹵恢復仍帶詞銜﹐與方士亮﹑遊有倫共商兵食﹐以桑梓爲任。朕用漢唐法而破今之拘﹐然惟賢如爾﹐則可不許援比爲例﹐爾其亟蕩滌腥穢﹐甘膏吾民﹐行將�爾廟廊﹐覲我髙皇帝之靈。朕誓還一統﹐故於南北功分全半﹐賞格具於詔中﹐其自勉而遠布之。爾尙欽哉﹐勿替朕命﹗

﹟川湖雲貴督撫何騰蛟誥

卿﹐朕之故人也。念在咸陽﹐肱膂與共﹐殷憂多難﹐何可弭忘。今天下云擾﹐賢豪遵養﹐未有應者。獨使���張﹐禍均晉宋﹐是卿與天下之所共痛也。朕眞性悃愊﹐卿所稔知。令太祖列宗三月不祀﹐卿謂朕能忍之乎﹖閩中貔貅如林﹐鷹揚輩出﹐欲乘勁風﹐�此��。然而卿舊治﹐朕之右臂也。聞卿弟侄隕命﹐深用痛心。又聞至浙中﹐再還湖南﹐湖南諸郡﹐尙我故疆。石柱鎭�諸長司素質直好義﹐誦我明恩﹐秦家笄流每每立功寨外﹐而況於七尺男子乎﹖卿可爲朕問諸賢豪﹐義旌勝鼓﹐乘流順風﹐何難之有﹐便可佐國家者﹐率以朕意布諸中外。俟江漢廓淸﹐入覲孝陵﹐朕與卿執手道故曰﹐鳳陽麥飯﹐久未報者﹐或不遠矣。路皓月畱心於太湖訪之﹐俱朕心上事也。爲此專人特諭﹐並使諸長司咸知朕意。

——以上見原書卷八。

﹟弘光元年六月敷告萬方檄

昔周室再遭狄難﹐楚人尙寢問鼎之謀﹔唐家三失長安﹐天子終還乘輿之駕。況於我明﹐日月在天﹐八百之歷未半﹔曁於列祖﹐聖神相繼﹐四方之賀攸同。自羲軒以來﹐發其輪華﹐使函蓋余黎﹐祓其腥穢﹐誠非漢唐之所得方﹐尢非晉宋之所敢望者也。毅宗烈皇帝戰勝廟堂﹐伐謀樽俎﹐優愛將士﹐常容跋扈之軍﹐軫念遐方﹐屢止勤王之旆。以致獍豺坐肆﹐烽燧莫聞﹐鼎湖之日﹐天下悲慟﹐女子試其烏號﹐耄倪通於遏密。諸假形似以混戾園﹐藉聲影以卜豎子者﹐猶得下聳民謨﹐上熒天聽﹔則帝睠之未衰﹐人心之思漢﹐亦已明矣。我皇帝寬仁在宥﹐惠澤方新﹐捨己而用人﹐虛心以禦物。方圖不疾以得大首之貞﹐詎復投艱而應寶龜之兆。攺臣與政﹐甫及期年﹐垂翼千飛﹐遂踰三日。始則賊臣左良玉繆稱趙鞅欲淸君側之姦﹐旣則叛賊許定國修怨興平頓發禦前之矢﹐遂使猿鶴俱化﹐貍虎共嘶。曹陽露次岸壑﹐俱有公卿﹐蜀道間關進奉﹐或無瓜果。方今皇太后已至臨安﹐隆佑之規不冺﹔聖天子漸還廣徳﹐建炎之烈猶存。而許定國所假��﹐��南京﹔左良玉所稱義師﹐陰依碩鼠。昔朱李叛於奉天﹐實維觖望﹔劉苗拚於肘腋﹐亦倚社城。豈有爲盛明之將帥﹐甘��以���﹔在甸服之藩臣﹐敢倒戈以憂君父﹖是可忍也﹐於女安乎﹗夫晉陽之書叛賊﹐僅遺禍於士荀﹔蘇浚之望山頭﹐未徵師於劉石。今士荀逸賊而徒禍吾君﹐��稱師而坐傾宗社﹐自史冊所載﹐身爲不義﹐神人共憤﹐未有痛於今者也。毅宗賓天已四百日﹐海內寂然﹐未有復仇之師。今上出居又近一月﹐叔伯褒如﹐不誦無衣之賦。誠恐範陽舞馬﹐仰秣以笑儒紳﹔李下緋獶﹐載驅以呼因極也。嗚呼﹗八公艸木﹐近在鳳泗之間﹔猛士風雲﹐不出鐘山之下。斷蛇遺迹﹐愾乎猶聞其聲﹔授天余靈﹐允矣難忘斯恨﹗吳越多君子﹐顏行屬劍者何止三千﹖地水有大人﹐錫命師中者應從九二。沐浴請討之後﹐勿畏卻萊﹔束牲載書之餘﹐聊稱微管。僕𨿽衰劣﹐仰藉同心。已召金衢陽烏豪傑之士﹐得萬二千人﹐更會洞庭彭蠡桓赳之師﹐可二萬餘眾﹐合爲三軍﹐離成八陣。馬渾李郭﹐俱出韎韐之間﹔鐘鼎旗常﹐猶是觴豆之物。限某日某時﹐分道出師﹐灑掃郊壇﹐奉安鐘簴﹐以次進兵﹐收拾燕都﹐祭告寢廟。仗我祖宗之神力﹐慰彼海宇之歡心。爲此具檄﹐敷告萬方。

﹟諭浙江﹑江西﹑兩廣諸路出師匡復檄

監國檄下浙江﹑江西﹑兩廣撫按郡縣軍民人等﹕昔晉室中衰﹐而安東之業起﹔宋家不造﹐而康王之祚興。彼皆始於攘奪﹐逆取順守﹐而興復若此。又況於明並日月﹐功在億世﹐巍煥之祚﹐卜於無窮者﹗有元不道﹐腥穢宇宙。破金之日﹐誅夷宗室﹐靡有遺力。我皇祖起而逐之﹐使��余黎﹐復還冠帶。𨿽爲三五復業﹐亦爲金遼攄讎也。�������������金帛壑輸山積﹐一旦��������������﹐其猛士謀臣﹐亦皆中朝含垢負瘢之人﹐荓尾反噬﹐非有烏桓鮮卑之力﹐兀術婁室之智也。比年以來﹐野力不宣﹐朝議多匱﹐�人至以楮戒門符﹐戲我將士﹐亦隱忍受之﹐是以措手不競﹐浸淫於玆。予觀天下之大﹐不爲無人﹐列祖之恩﹐不可無報。賞罰明則膽智自生﹐號令一則愚柔作使。孤權總六師﹐盱衡嶺上。百粵精銳會於章貢﹐章貢勁士下於馬當﹐皆可不假旬朔﹐而抵龍江之上。七建之將會於金衢﹐金衢義士下於錢塘﹐皆可不煩信宿﹐而復虎林之關。此間人才甲於海內﹐形勢近於肘腋﹐非如齊魯關洛泮漁而難收﹐庸髳巴濮阻遠而無及也。昔吳芮以嶺南一旅﹐上佐漢室﹐平七國之師﹔陶侃以湓江余黎﹐與晉室諸儒﹐扶再傾之運。建炎播越海上﹐尙七破金兵﹔同光僅起鄆州﹐卒一統天下。孤𨿽迂庸﹐少更戎馬﹐常覽古今治亂之事﹐成敗倚伏之數﹐不能不睠望於友邦﹐感憤於一奮也。方今��������������������������������������聲自出我友邦兄弟﹐誠能同力一心﹐共獎帝室﹐正名義以召英雄﹐輸精誠以鼓黎庶﹐乘彼貪侈﹐破其虛驕﹐上成管仲葵丘之諒﹐下奏謝玄淝水之捷﹐𨿽樂毅﹑葛亮﹐不足多也。惟我友邦兄弟並我列祖﹐無貳爾心﹐幸畱意焉﹗

﹟再諭諸路出師匡復檄

皇帝檄下浙江﹑江西﹑兩廣撫按郡縣軍民人等﹕予聞天冠地履﹐宇宙之大常﹔內夏外�﹐春秋之大義。冠履倒置﹐則天地爲之不寧﹔��潰防﹐則春秋之所必討。趙宋不競﹐時遭坤六﹔大象旣窮﹐天下無君。自我太祖髙皇帝開創以來﹐乾元復起﹐中原正朔尙有二千餘年。昔自幽平﹐至於懷湣﹐一千四百年﹐而五胡構亂。自懷湣至於帝昺﹐九百六十載﹐而朔漠混同。又九十年而明兩炤臨﹐此其大較也。我太祖功髙於丰沛﹐徳邁於晉陽﹐卜世方隆﹐歷年未半。徒以升平日久﹐將吏媮惰﹐一二姦臣造釁召亂﹐如左帥之淸君側﹐許將之戮大憝﹐皆始有可原之情﹐而卒釀多方之難。非有八王之禍煽於金墉﹐三相之昏湎於花石也。自徽欽迄今五百一十二年﹐云雷始交﹐正當中際。以天時則數當再起﹐以人事則道不偕止。卽使左許之倫能回心革面﹐猶當與友邦兄弟祓濯其辜﹐嘉與更始。又況於蚩蚩羣黎﹐����﹐失足陷阱﹐亦何責焉﹗予計五省幅員﹐尙六﹑七千里﹐識時達變之士﹐更僕難量。誠有洞於機權﹐深明興復之義者﹐予不憚身事之。官爵土宇﹐則亦太祖所遺﹐予何敢自靳﹖若在宗室之內﹐有能破��﹑���﹑收陵寢﹑復長安身先入京者﹐予亦率羣臣百姓率先事之。予於大寶﹐豈有愛焉﹖昔唐室天寶之難﹐連陷二京﹐李光弼﹑郭子儀爲將﹐亦二十七月始克收復。奉天之難﹐再奔梁州﹐李晟﹑馬燧爲將﹐亦二十月始還京師。廣明之難﹐鄭畋﹑李克用爲將﹐亦三年始破賊巢﹐復長安。有志成事者﹐豈以朝夕奏功哉﹖定志於先﹐則天下應之。今燕京之陷二年矣﹐南都則猶在晨夕之間也。予自蒙難以來﹐食不知味﹐寢不帖席﹐誠願與友邦兄弟晨夕討論﹐共襄大業。而間關道路﹐不能自進﹐誠得一日藉友邦之力﹐共系組佩﹐上覲孝陵﹐進禮寢廟﹐退守藩服﹐持杯酒以敍諸父兄弟克復之功﹐豈不懋哉﹗

﹟安民檄

欽命招徵直省便宜聯絡恢復南京少保兼太子太師吏部尙書兼兵部尙書武英殿大學士黃爲安民事﹕文以止戈爲武﹐治以戢亂爲先。今天下有君﹐生民有主﹐聖天子中興﹐與漢光武三同﹕起於南陽﹐一也﹔爲髙皇帝九世孫﹐二也﹔建元乙酉﹐三也。又天亶聰明﹐四方利病﹐無不周知﹐不飲酒﹐喜讀書﹐精於吏事﹐動遵禮法﹐下拜臣民﹐求賢納諫﹐眞可近匹髙光﹐遠媲湯武矣。本閣部垂老書生﹐不嫺軍旅﹐但以神州陸沈﹐蒼生塗炭﹐髙皇帝之宇宙﹐不宜����之區﹐是以勉拜欽命﹐就此戎行。所過之處﹐不過上宣主徳﹐下達民情﹐與縉紳耆老講明大義﹐繹我髙皇之功﹐不忘列宗之徳而已。爾父兄子弟有奇謀異勇﹑及艸澤英雄有發憤投袂者﹐本閣部皆願披襟以從﹐亦皆得便宜拜爵﹐題請而寵命之。其蕩軼詿誤﹑見擯鄕曲者﹐本閣部亦願拂拭﹐與之維新。記曰﹕『還師衽席之上﹐豈有他哉﹖救民水火之中﹐取其殘而已』。本閣部提兵不多﹐所過之處﹐雞犬勿驚﹐簟食壺漿﹐不累吾民。如有願舉義旗﹑共復兩京﹑����者﹐功成之後﹐封賞陞授﹐一一俱如詔書﹐不敢有蔽。其本閣部將士﹐有擅擾居民﹑隱蔽義舉者﹐亦一一懲治﹐俱如軍令。爲此曉諭直省﹐咸使知聞。

﹟廣信安民檄

廣信山川苞囿﹐風俗眞醇﹐自古仁人義士所都﹐已登三百年升平之盛。今天子建極南服﹐此卽三輔之邦﹐而士紳惑訛言播遷林莽﹐甚不察也。昨者﹐徽州有事﹐今漸已克復。是十月四日﹐本閣部發師��﹐爾民可盡還安宅﹐勿使鴻鴈四野哀嗷。本閣部上體明主之仁﹐下愛蒼生之命﹐未嘗妄鞭一人﹐輕撻一士﹐上爲����﹐不可不�。若有他虞﹐卽本閣部之過﹐決不敢苟偸朝夕﹐以誤蒼生。如有將士不戒﹐誤傷艸木﹐以及知者﹐悉來教諭﹐以毖後患。爲此曉諭﹐示眾通知。

﹟諭諸監紀總兵

諭監紀諸將﹕今諸部兵想已收合﹐決不可自生瑕釁﹐恐誤事也。兵少而分﹐將卒不和﹐則姦人中之﹐不可憤懣疑貳﹐自掇輔車也。今鄭兵一千﹑方機七八百﹐已至馬鈴嶺﹐陳雄飛二股必不敢過休寧﹐便可合攻婺源﹐迫河而陣﹐挑�出中流﹐以銃弩石呼噪潰之﹐此淝水之功也。居民最須得其死力。豈有行師﹐使居民順�而能成功者﹖今傳�又有二百騎入婺源﹐以���﹐此來適其所求。昔耿弇攻祝阿﹐以致張步之師擊臨淄﹐以收西安之捷﹐故三日而平諸砦﹐一舉而得二城。今此海口去婺源四十里﹐聲息阻遠﹐徒爲姦細所誑﹐不得眞實﹐進無寸功﹐退有匱餉﹐此敗道也。卽不能取婺源﹐宜徑出休寧。捨堅城東去﹐彼必來追﹐邀之可覆也。此奇策非諸將所能﹐但可合眾逼圍﹐�其東道﹐使�自走﹐以貽鄭兵﹐或邀其未乘﹐則諸將能之耳。耿弇傳不可不讀也。

﹟諭洪總兵

見來書﹐知麾下毀家爲國﹐資力已竭﹐而鼓舞不衰﹐眞快才也﹗桑梓已陷﹐遶樹無枝﹐勿謂朝廷卽爲身家﹐何能居忍﹖前月一戰﹐爲延寧懦卒所壞﹐幸諸董戮力﹐不至大潰﹐猶可小慰。晤諸董﹐君爲致意﹐不忘鉅功也。聞�以四百騎焚江灣﹐再入婺城﹐此皆風聞姦細之語﹐然用兵須敵是求﹐今有步三千﹐與鄕勇合﹐不爲少矣。嶽武穆生平以步破馬﹐����。婺源四十里﹐聲息不眞﹐徒爲姦細所中耳。

﹟諭���

城守各有責任﹐不須捨招徵之業﹐分城池之責也。度饒寇之來樂平﹐初爲報復﹐今已敕陳學鵬同林蓀三四百人應之。撫臺尙有五百家丁﹐足斷戈鋋之道﹐吾累疏復﹐徽勢不可中輟。二糧宮可收拾中軍與監紀前來﹐勿遲也。童家坊﹑鄭家坊山崖俱已削斷﹐取道甚難。今蹔從十五都過徳興﹐使樂平諸�聞之自散﹐亦一奇也。徳興去婺源尙百二十里﹐約十五都至婺源迂道須三四日﹐幸與玄卿作速商之。

﹟諭兩營副總

諭兩營署總兵應天祥﹕出師先要照顧百姓。須得百姓心力﹐然後可以克敵。又須大家商量和气﹐不可獨力獨行。吾兵不多﹐而分爲諸處﹐前後不相顧﹐何以克敵﹖昨所擒獲姜美光﹐已爲題敍﹐著早晚奉旨。余勳﹑李芬都已敍了。婺源城小而堅﹐非其鄕人必不能破。合六營圍之﹐缺其一面﹐先路要之﹐可以盡�也。如不快前﹐今有鄭兵二千先去休寧﹐爾其捨旃同諸將﹐得���徽州﹐所謂昆陽小而堅﹐宛城大而脆﹐捨堅攻瑕﹐亦兵法也。若同黃奇壽﹑李英坐守口﹐此無益耳。路遠則信不眞﹐倚人則己無力﹐不出半月﹐情露勢絀﹐𨿽欲出半步﹐豈可得乎﹖亦當與眾監紀﹑三五將合謀之。陳雄飛﹑王鼎﹑賴履葵皆在何許﹖亦可大聲疾呼之﹗

——以上見原書卷十一。

