省愆集明黃淮

欽定四庫全書

集部六

省愆集

別集類五

明

提要

臣等謹案省愆集二卷明黃淮撰淮字宗豫永嘉人洪武丁丑進士除中書舍人燕王簒位命入直文淵閣升翰林院編修累進右春坊大學士輔皇太子監國爲漢王髙煦所譛坐系詔獄十年洪熙初復官授武英殿大學士累加少保卒謚文簡事迹具明史本傳淮當革除之際身事兩朝不免爲白圭之玷史又言淮性頗隘同列有小過輙以聞解縉之死淮有力焉人品亦不甚醇然通逹治體多所獻替其輔導仁宗従容調護尢爲有功𨿽以是被謗獲罪而賜環以後復躋禁近迨至引年歸裏受三朝寵遇者又數十年遭際之隆幾與三楊相埒其文章舂容安雅亦與三楊體格略同此集乃其系獄時所作故以省愆爲名當患難幽憂之日而和平溫厚無所怨尢可謂不失風人之旨故特存之以見其著作之梗槪至其退直入覲歸田三稿同編爲介庵集者門徑與三楊不異東裏諸集旣已著錄則是可姑置焉

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

省愆集卷上

﹝明﹞黃淮撰

○賦

閔志賦

閔予生之多故兮羌不知其所從肆遐搜而隠索兮究微末之始終繄髫年之向茂兮卽有志於聞道呻呫嗶而事鉛槧兮夫旣從吾之所好奮侯頖而躋辟雍兮謂靑雲平步而可登探蟾窟以擢桂兮翼黃鵠而驂鵾鵬振璚琚於天衢兮與夔龍而接武集鳯池而上玉堂兮曾衮職之莫補仰繼明之垂照兮荷眷遇之日隆賚予紛其駢蕃兮實千載之奇逢誓輸忱而瀝膽兮覬圖報於涓滴嗟夙志之未酬兮遽速釁而罹辟懷兢惕而內省兮豈持操之靡常也何弗良於行兮致顚躓之我戕也駕指南而之河朔兮遐不虞其所屆結蘭茝以泛溟渤兮亦罔知其攸濟聞徳音之煥頒兮咸鼓腹而興歌嘅涸鮒之枯竭兮猶未沐乎恩波意休復之有方兮契我龜而燋之招巫咸使考卜兮或開予而導之謂陽舒陰慘兮皆至仁之流形彼困心衡慮兮庸玉汝於有成亮食兆之告吉兮亦昭昭其孔彰也味賢哲之遺訓兮將何修而允臧也重曰孰始而張繄帝力兮孰後而遏自貽戚兮處困而亨致命以爲則兮噫嘻小子庶其無斁兮

四愁賦﹝有序﹞

昔張衡著四愁詩舉四方以寓其所懷江淹作賦以寫沈鬱之情至今傳誦之走也不才寘叢棘者十年矣涉歷四時無非窮苦因兼取二君子命題大意成四愁賦一篇聊以自釋云耳苐以學膚才陋懼有效顰之誚然而感物興懷托辭見志其義一也辭曰

沖虛子索居屏迹息慮省躬因洞觀夫玄化爰有感於深衷年與時馳羌景物之不異情隨事變何忻戚之靡同若乃陽和煦育品彚昭融穠李芳桃耀繁華於朝日金鞍繡轂醉羅綺於春風轉歌喉之窈窕藹香霧之空蒙蹋鞠鬭雞斯逰未已爭妍索笑其樂何窮我則低摧喪气憂悶塡胸虛負歲華之遷易那知花信之始終聽檐外鳴禽空教夢斷見墻頭飛絮始覺春濃嘅窮途之寂寂柰幽思之忡忡至若蘭雨傳香鷗波漲綠開池館以來南燻折荷筩以泛醽醁和白紵之新詞歌采蓮之麗曲或鳴琴以俯淸流或岸幘而倚修竹扇影風泛兮齊紈簟紋涼透兮湘玉我則眾穢流腥炎蒸蘊毒飛蝱旋繞遣拂何暇於言談流污沾濡起居不離乎裀褥紛然塵垢之侵肌蕞爾竈煙之迷目焉敢恣其趨蹌豈能頻於盥沐及夫序屬三秋金風扇冷時維殘臈素雪揚威盼鄕信之沈迷目窮雁字苦凝寒之慘栗體怯鶉衣漏沈沈兮長夜魂渺渺兮親闈警鐸傳聲兮駭膽而栗魄殘燈照影兮灑淚而長吁於斯時也爾乃鬭勝誇奇攜朋拉友浥九霄之沆瀣待月南樓翫六出之奇葩張筵北牖列侍女擁歌姬薦嘉肴稱壽酒婉兮媚物之情哆兮懸河之口苐恐爲樂未央而盛時年貌之不畱又豈知窮愁迫蹙而覊人歲月之易久也嗟夫予嘗究夫庶物之理萬化之原是非互見得失相沿競侈靡縱遊觀則流之於放閔阨窮極愁苦復溺之於偏況消長盈虛實玄機之旋斡而窮通壽夭豈人事之能遷是故陋巷簟瓢回也不攺其樂易簀待盡參乎獨得其傳又若陸續顚危而不忘乎孝行史遷殘毀而猶校夫陳編韓退之貶潮陽而侃然正大之气上干霄漢杜子美走川峽而懇乎忠愛之情屢見詩篇此皆騰輝於污簡非徒誇大於浮言復有至人道偹徳全不與時化不爲物牽脗悲喜於一致安性命之自然匪棘匪徐畱心澹泊之域爰淸爰靜遊神沖漠之天斯其盛矣我願學焉

○四言詩

鹿鳴在藪閔已也沈思引咎感物興懷不能自遂焉鹿鳴在藪魚則川遊我居孔棘伊誰之尢魚集於沼鶯求其友我居孔棘伊誰云偶我陟我岵有足伊阻我陟我屺有艮其趾憂心孔愈涕零如雨孰雲父母而不我私豈無良朋能不我遺靜言思之愴矣其悲襭茝爲舟寘彼川流川流滔滔載沈載浮歲月於邁曷云其休湛湛露斯如膏如飴何艸不茂何枿不滋瞻仰昊天悠悠我思

鹿鳴在藪六章二章章四句四章章六句

奕奕者蘭勵志也逹不離道窮不失義君子優之奕奕者蘭於彼空谷悠悠我思曷云其榖奕奕者蘭維芳維馨我有好爵君子攸寧蘭其榮矣繁霜瘁之靜言孔念中心悵而蘭之瘁矣益厚其根我之懷矣匪善奚惇蘭之瘁矣芳華載揚淑愼其身終焉允臧

奕奕者蘭五章章四句

○五言古詩

勵志

習苦方知樂居安鮮慮危燭理旣茫昧窮獨將奚爲釋耕待毚兔亡羊惑多岐失得焉可必徒貽達士嗤所存在耿介隨寓安厥宜操持茍不貳庶以全吾私

釋悶

木枯或載榮水濁良可澄災祥互倚伏聖訓明有徵伊予秉微尙與物多所攖職業未遑著悔吝坐相仍皇仁旣深廣天鑑亦孔明保此固窮莭勿爲兒女情

寫誠短古三章

我心如還丹百煉光逾赤願入紫霞漿金尊薦瑤席酌以奉君王壽與天無極

我淚如迸泉不與泉俱竭願作返哺烏翻飛向吳越傾情爲我啼聲盡繼以血

我气如長虹凝爲百煉剛化爲雙寶劍飛精耀寒芒遏彼南箕舌萬象增輝光

白紵詞

皎皎白紵衣瑩若霜與雪被服穏稱身拂拭光華發物理潔易污點瑕卽爲疵嗟哉墨氏子潸焉泣素絲

采蓮曲

采蓮休采菱菱刺多傷手畱取玉纎嬌爲郎紉佩玖食蓮去蓮心心苦難適口誰知苦心中能使根莖秀去年蓮始衰今年花滿池妾顏宜不宜妾心長自持

擬古十二首

造化毓深仁消息互來往陰凝職斂藏陽煦滋長養終始相爲根於焉昭萬象神聖契天心徳刑遂宣朗虞廷致欽卹百世民所仰

寶劍埋丰城斕斑土花碧飛精上燭天紅光千萬尺森然叢棘中一朝遇卓識出匣觧飛騰神變良叵測借問此何如物理有恆則

荊璞蘊良質瑕瑜不相掩珠沈萬仭淵光華亦輝閃淑人重名莭跬步恆自檢內顧茍不虧悔厲復何慊區區墨氏子徒悲素絲染

寅賓啟東作品彚咸昭蘇寒谷有冰條萌蘗何當敷所處地自偏造化功豈殊回也陋巷士傅說版築徒窮達安所遇名與天壤俱

丱角粗有知自謂名可期出門道未逺車轄已載脂力行亮多艱聖訓不我欺浮雲起天末舒捲任所之可望不可攀佇立空嗟咨

鉆木乃出火火然木已焦掘井湏及泉泉深力轉勞夙志固有違敢云昧所操睠彼園中葵涼風何飄颻終始傾太陽匪伊蓬與蒿

羣烏朝出林薄暮復來歸遊子在逺方彷徨竟何依豈無家室念況懷返哺私俛首不敢視淚下沾裳衣人生駒過隙擾擾將何爲

涼颷振林薄淅淅吹我裳素顏日凋謝緇鬂颯以霜褰衣步前除沈憂迫中腸饑鷹翻臂鞲老馬悲道傍迫矣支遁叟懷哉田子方

冶銅鑄明鏡棄置生埃塵驅車陟逺道顚覆摧雙輪鏡塵尙可拭輪摧尙可易逝水日東流頹陽向西夕懷哉起遐心彈我牀頭琴

榮辱本樞機聖謨仰尼父貽玷甚白圭抑詩歌衛武諤諤良我徒諞諞豈予伍調劑靡成飴運規難就矩塞兌戒不虞於焉絕外侮

耀靈有常度旣中必就昃潢潦一勺多易涸亦易溢滿損聖所戒謙撝斯受益人事紛多岐失足易淪溺回視七尺軀凜焉抱兢惕

張良從赤松英名照千古汾陽誓許國金章列茅土身負間世才進退皆得所斥鷃擬鵾鵬雷門持布鼔且復安其生無爲重勞苦

丙申秋繋回南京經歌風臺

姬籙旣云訖嬴秦瀆天經漢髙按劍起赫然振王靈斬蛇泣神嫗踣項潰楚兵櫜弓事綿蕝六合淸以寧揚鑾過鄕邑宴會羅簪纓酒酣歌大風气與山嶽並治安不忘危卓哉萬古程嗟哉季葉衰蕭墻禍先嬰雜伯有遺憾王道何由明髙臺臨野水日夕悲風生斷礎翳榛莽荒碑半摧傾舟行不可卽悵望心怦怦

戊戌正旦

二儀運神化四序遞遷易歲事復更端王正啟璇歷春陽日以充品彚各有適而我抱沈痾支離窘故迹履運亦自慶省躬抱深惕矯首望白雲親庭萬里隔鶴髮映衰顏莫景桑楡迫矧伊憂患干云何慰晨夕冥觀天壤內物理有常則衰榮更代謝盈虛互消息傾否亮有期守道愼無斁

雜詩九首

乾坤妙無迹化機自旋斡秋霜殞勁條春陽啟苞蘗消息互來往進退相排軋卓哉古君子析理甚明達處困猶處亨志定不可奪

房宿孕神駒飛騰出西極紫電寒掣云汗溝赫流赤歷塊蹔一蹶窮年困輿櫪莝秣不充饑逸气那能抑瑤池春水波淸渭煙艸碧顧影舊長鳴浩蕩惟所適

潛魚樂深沼棲鳥戀舊枝物類各有托覊人獨何依微軀非槁木跬步不可移天道信無忒禍福恆相持塞翁豈不偉百世知者希

燦燦桃李花離離松與栢肖形居兩間所志將安適豈不樂華妍民彛有常則疏越縆朱弦樿杓不采飾遐哉聖賢心斂袵三嘆息

蒿蓬相因依飄飄逐風起風力有時息零落在泥滓蘭蕙幽且淸揚輝被芳沚白露凝爲霜華葉亦披靡蒿蓬何足嘆嘅此蕙與蘭蘭衰有餘馥猶足奉君歡

惠風起潛頴秋霜瘁蕃柯懸車屢攺轍倐如流電過紛擾昧平生壯志常蹉跎淒淒朝露嘆呴呴勞者歌我生非無足局促將焉何棄置勿哀郁哀郁傷天和

事夫移所天結髮願終老朝花未攺容零落同秋艸涕泗沾衣巾沈思惄如搗妾有明月珠朝夕置懷抱慮恐生埃塵拂拭常自保安得懸君軒照君卽逺道

朋友以義合在古理則然信義苟不虧宜同膠漆堅良人與我違斗杓屢西旋辭色曠不接中心常悁悁如何反掌間棄我如蹄筌醇酒味不薄春花色易妍誰云一絲淚能令金骨穿

四海同文軌大道無回曲瑣兮逺遊子岐路自相逐岐路多荊榛翳翳迷人目彳亍尙多艱傷哉千里足謂爾爾不信覆謂予言瀆俛仰多所懷誰能事休復歌我鹿鳴詩聊以慰幽獨

己亥中秋

涼颷屏氛翳瑤空迥無迹望舒駕冰輪憑虛碾晴碧桂樹耀寒芒銀蟾凝素魄映水亂揺金當軒淨懸璧盈虧信有恆光華羨玆夕北裏醉歌鐘南樓縱豪適撫景良足歡覊人重淒惻淒惻將柰何馳情戀宸極云漢日昭回胡爲久遐逖稽首願眀月流輝照丹臆

客從逺方來六首

客從逺方來遺我齊紈素拂拭生光輝潔白誰不慕蘭茝散餘香猶繞來時路什襲謹閉藏不使緇塵污塵污尙可澣但恐色非故

客從逺方來遺我五色綫文采擬云章光華自相炫愧非補衮才對此徒增羨搔首一長吁中心更躊躇置之筐篋間復恐應時須

客從逺方來遺我伯牙琴伯牙絕其弦嘆息無知音秦箏旣啁哳齊瑟傷哇滛賴此嶧陽桐可以宣我心我心句不欺豈無鍾子期

客從逺方來遺我歐冶劍光芒照膽寒妖魅肅以斂憶昔初鑄時比之雄與雌如何中路間雌雄各分飛矯首望天末雲樹何離離

客從逺方來遺我雙明珠眀以諭妾心圓以惇佳期韜以文錦段出入與之俱含情一披閱泣淚沾羅襦珠光恆不滅佳期復何如

客從逺方來遺我雙明璫明璫何足貴惟徳在無忘徳音日已遐妾心悲且傷不惜歲華晚所傷鶖在梁我願君所贈化爲鴛與鴦朝夕不相離飛飛遶回塘

冬夜夢會艸心愚莊二老友

嚴風砭肌骨慨然起遐思所思誰爲情良朋各天涯更深席未暖彷佛見容儀冰壺貯寒露玉樹臨瑤池文采相照耀翩然駐驂騑衣我云錦裳贈我璚琚辭交歡凖疇昔不悟年歲馳綢繆未及已笳鼓延朝曦四顧閴以寂中心重淒其人生非金石緇鬂忽已絲忻戚紛糾纒良晤能幾時漢水旣深廣閩山復逶迆素乏長房術何由豁襟期但願俱壽康徳業愼無違側耳聆徽音慰我渴與饑

謫仙謡

渺渺郁羅天峩峩列仙職參校洞玄章把握文昌籍雲霧爲襟裾華池嗽璚液步虛發淸嘯流音播無極夫何嬰垢氛翩然就淪謫淸宵霽景澄神光敞虛碧夢逐紫鸞飛拱侍金輿側玉虛撫其頂告語何奕奕覺來視天宇鳴鶴在寥閴

初度日承蘭室以詩見慰次韻謝之

初度念庭闈不寐仍逹旦曉起辱新詩爛若珠璣燦慰釋固多情豈能忘浩嘆寄形天地間歲華良有限忻戚自相循得失詎能間顧慚蒲栁姿徒懷三冬干行已信多艱操持冀予費

雜詠二首

泛泛湖中水盈盈水上蘋霖雨激頹波驚風蕩其根華葉半摧靡猶能播淸芬惜哉無輕舟采掇及芳辰可以供祀事可以薦嘉賓堇茶美如飴蠲潔非所珍

孤竹颭回風偃僕困泥潦屈莭交枝柯虛心長自好美人隔河洲河水漫浩浩褰裳不能涉顧望傷懷抱卉物𨿽甚微生意非艸艸煦嫗待春陽翹然起枯槁

贈婦

與子結髮時百世長相期孰知轉首間十載守空閨寢食失常度念我寒無衣無衣亦良苦綻裂猶可補庭闈萬里遙白髮桑楡莫棐也幾弱冠應知應門戶采盤尙嬌癡未諳循矩度舊業半荒涼甘旨將焉措子能善事親瑣瑣何足陳哽咽不成章泣涕沾衣巾

代婦答

陽岡有嘉樹直干淩雲霓榮華足餘蔭憔悴獨傷悲感今復思昔長嘆淚交頥逺承眷顧言慰我渴與饑賤妾𨿽微弱豈敢忘恩私髙堂垂白髮晨夕難遽離君心與妾意彼此同所懷皎皎天邊月圓缺固有時誰言處困者沈憂滯還期

懷知己

蒲葦滿方澤林霏凝夕陰中有孤飛鴻嗷嗷吐哀音隨風入人耳淒愴傷我心矻矻窮旦莫離思誰能任自非乏儔侶勢異升與沈淸論久不接何由豁塵襟寄言暇豫者勿疑朋盍簪

感知己

桃李競春風葩葉交相媚紛紛綺羅子日向花間醉病栢倚顚崖顏色苦憔悴幽人致深情滋培不忍棄緐華悅人目宜爲世同嗜幽人獨何心棄舊徳所忌三北不爲怯知心良足貴易播義所重遑卹害與利悠悠百世間髙風豈云墜停雲起遐思良晤何當遂安得附冥鴻致我區區意

誦曹子建箜篌引有感

圓象運不息經緯交相持晝夜如循環妙化無停機始見春華榮倐覩秋葉衰自非賢哲徒疇能究端倪牛山一何戚箜篌復興悲人生會有常去去夫奚疑

夢遊仙吟

驅車我馬同鼓枻秋濤靜南溟北窮發超越在俄頃升降隨長煙飄飄泛靈景金碧擁蛟螭縹緲大羅境東挽榑桑枝直造蓬萊頂陽烏刷其羽朝光常烱烱西遊宴瑤池宿酲猶未醒更欲邀嫦娥蟾宮桂香冷折花度弱水弱流不容梗白鶴逺相迎長鳴延素頸仙賞未云旣埃氛俱已屏振步入紫微迢迢天路永奎璧聚瑤編輝映祥雲熲昂身捩斗樞揮手執其柄勺彼紫霞津濡我玉兔頴艸就洞玄文字字驪珠並倐爍雷雨交夕陰忽已暝泱漭澹虛無惚怳超溟涬失腳墮顚崖凜若赴深井舉聲一悲嘯健步何由騁星宮有仙眞霜髯髮垂領鞭霆駕蒼麟羽衛肅以整顧盼生光輝憫我欲見拯指麾雙玉童百尺下修綆奮臂欲攀援豁焉發深省晨雞未振翼鳴柝尙宵警摩挲揩病目寒燈照孤影

○七言古詩

戊戌元夕

昔年忝作詞垣客幾度天門看元夕六鰲駕山海上來立向龍樓千萬尺一派韶音起半空鸞凰扶輦驂飛龍宮扇初分仙仗列天顏咫尺回重瞳流光數點金繩走欻忽燈球燦星斗一輪明月正當天寶鑑流輝絕纎垢火樹銀花取次開華采尡耀金銀臺羅幃匝地暖云合沈檀爇鼎香風回光祿當筵進璚液簪紱峩峩環列辟戎夷酋長雜蕃王摠沐恩光侍瑤席樂出棃園部隊分伶官稽首先敷陳淸歌妙舞逞奇絕緐弦脆管相繽紛黎庶嬉遊溢城闕快覩爭先恣歡悅嘆息生來未前聞何幸升平身所閱吾皇聖徳天與同萬國盡在鈞陶中禮樂修明百度舉垂衣端拱躋時雍五風十雨和气協年登賦足民安業川後坤靈疊獻祥赫赫光華昭簡牒樂民之樂古所希皇仁徧覆無偏私開宴張燈當此夕千秋萬歲長爲期愚生寡昧自貽戚回首云泥成迥隔淸宵飛夢遶蓬瀛落月寒窻正愁寂側聞優詔覃恩波棄瑕擿垢咸搜羅排云獻賦會有待作詩先繼康衢歌

圜扉燕

烏衣翩然刷毛羽年年愛逐東風起結巢偏向王謝家錦云作隊煙花裏翠幙凝春睡正酣梁間交語何喃喃曉起多應猒喧聒當軒不肯收朱簾往來無計入華屋誤向圜扉尋止宿圜扉塵冷風日淒相呼相顧驚且疑經營何處銜香泥不入愁門傳世俗愁人便欲從爾卜無端浪蝶與狂蜂也向檐前弄曉風

念昔遊

春風漸近淸明莭鹿城西去尢奇絕紫芝羣峯圖畫列疊嶂層巒千萬折勢若蛟螭初奮蟄下瞰西湖照淸澈西湖萬頃晴波闊波光蕩漾玻瓈滑湖頭栁色靑可掇湖上緐花錦機纈杏梢竹外橫斜出翡翠凝香杜鵑血鸂■﹝勑鳥﹞斕斑鷗鷺潔蜂喧蝶駐鶯調舌靑樓簾幙迎風揭蘭麝飄香玳筵設翠蓋雕鞍競膠轕蘭橈畫舫相排軋鵾弦脆促鸞簫咽歌聲直上行雲遏紅裙女兒才二八鈿蟬斜墜堆云髮玉纎笑把花枝擷背人偸綰同心結回嚬索笑爭歡悅狂客驚看醉眼熱嗟予好古情偏切追尋往迹成蕪滅西射堂摧芳艸歇思逺樓空怨啼鴂幾處荒墳橫斷碣霧鎖苔痕字殘缺此情難向傍人說撫掌髙吟振林樾雲開遙見金銀剎縱步窮探未應輟鯨鐘聲自林間發衲子摳趨逺迎謁香繞博山沈水爇延客蒲團茗甌啜俄復呼童具梨栗還向園中采薇蕨攜壺直造煙霞窟坐看飛流灑寒雪興盡辭歸日已沒不覺參回斗西捩年來自咲成疏拙久向圜扉嘆離別雲樹離離渺天末過眼流光如電掣夜雨孤燈更蕭屑愁擁寒衾夢飛越灑淚牛山何慘烈塞翁得失難預決萬斛窮愁如可撤買車便逐南歸轍金尊還醉花間月

○長短句

短歌行

男兒墮地人摠喜弄之以璋射弧矢功名富貴湏及時誰肯齷齪陷泥滓爭知造物有常理得失榮枯互終始光陰百歲如轉丸紛紛擾擾徒爲爾豈不見陌上花隨風飄泊渾塵沙又不見澗底松霜枝雪幹排晴空不如探囊且買尊中綠它日招取巫咸爲君卜

憶舊遊吟

東風吹香拂瑤艸弱栁拖金覆長道錦苞散盡桃李花新綠含煙揺翠葆雨痕畱潤浥輕塵鶯聲喚起都門曉金鞍壓轡玉驄嬌寶鈿簇車香霧繞繡蹙冰縷纎翠翹金鳯小飛彈擲云云轉低把酒勸花花爲悄檀槽象板雜歌謳買笑調春不知老我非有意慕少年自愛瀛洲太平好瀛洲羣仙皆我徒休沐亦許同歡娛按轡徐行過鍾阜飛龍舞鳯相縈紆黃金撲面松花老碧玉流潤芝田腴山回路亦轉左折復右趨振衣投策入僧捨碧梧繞砌靑扶疏銅瓶汲澗瀹山茗紺芽和露烹園蔬殷勤進杯斚紛錯羅盤盂主情重兮客忘疲酒半酣兮日已晡撫掌歌一曲豪气淩八區翩然就歸路猿鶴還相呼世間行樂難同調心閒意愜俱良圖一從回首仙凡別幾載圜扉鎖寒月紅稀緑暗又淸和舊事還從夢中說感彼雍門言嘆息腸內熱長繩難系西飛輪公道誰饒頭上雪可憐有足不得騁此心直與雲飛越顧瞻黃金臺巍峨勢更雄居庸卻立千萬仭丹崖翠壑嶻嶫摩蒼穹羣山昂伏作龍虎天津一道銀河通紫宸肅天居佳气常鬱蔥何當跨黃鵠翼飛鴻左浮丘兮右空同登其臺覽其勝排云獻賦揮我巨筆如長虹安能終日摧眉扼腕不得開心胸

墻外栁

墻外誰家春滿林綠楊萬縷揺晴陰風花散亂自來去作意攪動愁人心豈不見灞陵橋東二三月好枝早被行人折又不見吳堤艸荒秋露涼枯條空抱蟬聲咽愁人愁劇心不移年年長與東風期

簾前鳥

簾前鳥鳴何悲昔日曽同鸞鶴侶靈景光中刷羽儀饑食紫雲英渴飲瑤池水有時發雅音仙韶合宮徵身被五采章噓吸成文理飛飛長繞蘂珠宮胡爲誤落樊籠裏樊籠一已閉歲月何悠悠饑渴不復顧愁思無時休豈不聞雍陶開籠放白鷴涼月滿天歸思促何當釋此鳥縱意投林麓卑不願逐鷦鷯髙不願隨黃鵠桑麻蔽野綠盈疇處處春風啼布糓

栁絲長

栁絲長揺春愁春愁萬縷多如織容華消爍應難畱江南春正好東風弄和柔紛紛綺羅子往來陌上頭栁絲綰作同心結回嚬索咲爭嬌羞誰知同心亦易解盤旋百結空綢繆離亭二三月行人送離別驪駒曲未終柔條已先折行人一去歸不歸執手相看那忍訣縱使栁絲千萬丈折來難系愁腸絕我與韶華情更慳十年頓足圜扉間時向墻頭看栁色有手欲折何由攀一心願作雙飛燕還向春風舊庭院飛飛不離栁絲旁卻笑離人空斷腸

妾薄命

薄命妾薄命妾昔日顏如花朅來頭半雪翻思初嫁時朝夕承恩私蕙蘭播淸馥羅綺生光輝夜夜庭前拜新月衷情訴與天公知願同比目魚游泳長相隨願同連理枝百歲相因依豈料衰榮無定在遂令終始成參差參差良可嘆命薄分所宜報徳未及已妾心徒自悲願夫愼保金石軀好音慰妾長相思

○五言律詩

自訟二首甲午秋初入獄賦

地位天光近君恩海水深竟無經濟略空負聖眀心中歲時同棄南冠雪漸侵沈思時引咎深愧玷儒林

寡識蠡窺海疲才蹇曵輪臨深惟恐懼撫已益酸辛聖治乾坤大仁恩雨露春自新如有路指日聽絲綸

病暑

負愆將一載嬰疾又經旬自笑相如渴誰憐原憲貧炎蒸侵瘦骨雨濕透重裀解慍思余澤馳心向北宸

立秋

久困炎蒸苦忻聞報早秋斗杓方右指大火已西流班扇行當棄南冠尙未投有懷如宋玉搔首不勝愁

承友人和立秋詩韻復成一律以謝之

新秋金气應涼雨晝模糊愁破詩懷好神淸肺气蘇祗慚孤聖眷寧肯哭窮途更喜承佳制聯篇錦繡鋪

秋熱

入秋旬日後餘熱尙憑陵病體何時減愁懷此日增渴思金碗蔗淸愛玉壺冰便欲淩風去覊畱愧未能

憶昨乙未九月一日作

憶昨離家日今朝又一年愁多頭漸白道在志愈堅別淚秋風裏鄕心夕照邊何當解羅网霄漢載騰騫

秋日遣懷

自嘆罹嚴譴深慚負盛時愁牽翻似夢力困始知衰逗冷霜初試迎風葉易摧亨屯元有定安分復何疑

詠雪

雕刻非因巧飛揚若有憑交輝偏得月鎔液易爲冰狂絮那能擬輕塵莫見陵何須誇六出一白已堪徵

送別

愧我罹憂患那堪子謫居相期情未已爲別意何如寒鴈秋風外山城暮雨餘聖恩天廣大指日望還車

陶情

慮淡心無競神怡物自忘鳶魚闗俯仰宇宙信行藏艸色年年綠川流脈脈長陶然有餘樂擊壤頌羲皇

丙申初度日承諸知已設酒肴相慰詩以謝之

忽忽逢初度南冠慘別魂親庭勞逺望客計向誰論力疾裁詩句攢眉對酒樽何時恩詔下春意滿乾坤

對鏡

常時不對鏡對鏡卽傷情自覺衰容惡誰知白髮生松筠存晚莭蒲栁謝春榮喜有丹心在常懷報聖明

聞鵲聲偶成

幹鵲朝羣集喧呼亦動情每於愁裏聽偏向客邊鳴報喜應難凖塡河豈有成何如丹穴鳯儀舞際文明

七月中旬霖雨大作夜分臥處墻頹連榻者先覺不以聞恍惚中傷鼻出血感何楊諸友慰安情甚厚詩以謝之

嗟余遭罪釁歷渉故多屯不戒巖墻險寧爲知命人倉皇魚在轍狼狽越依秦賴有知心友相看意甚眞

丙申七月離家滿二期

離家踰二載白髮尙南冠吉兆常多夢窮愁豈有端炎蒸三伏盡風雨五更殘點點思親淚何時枕上干

六月久無雨獄中病者甚多忽霖雨大作詩以志喜

久晴思得雨一雨愜羣情病逐炎蒸退涼隨喜气生九重舒聖慮四野望秋成趍賀慚無地裁詩繼頌聲

九日偶沽得一壺坐間諸友索余賦此

九日今朝是流光逐轉蓬蕭條鄕邑夣憔悴菊花叢老覺詩狂減顏憑酒力紅登髙思向日落帽任西風

初冬

流光隨水逝衰病與愁兼烱烱丹心在蕭蕭白髮添圜扉陰气肅裋褐朔風尖願假陽和力無令久滯淹

除夕二首

羲馭無停策流光日夜催臈隨寒漏盡春逐曉鐘來爆竹傳餘響屠蘇憶舊醅相看不成寐寂寞擁寒灰

歲事今宵畢覊愁此日深沈痾猶未釋老態轉相侵迢遞思親夣勤勞戀闕心來春新气象翹首聽佳音

夣同僚諸閣老

倐忽三年別今宵夣裏逢相看情繾綣慰問語從容豈謂云泥隔猶憐道義同覺來揮淚眼燈燼落殘紅

回南京經古城

祠廟臨江渚人家離棗林霜輕冬尙暖水闊晝多陰客路驚衰鬂歸舟愜素心從今各努力莫使別愁侵

嘗蠏

紫蠏經秋後輸芒向逺沙霜臍猶未飽風味已堪誇香透橙初熟樽空酒旋賖持螯供一醉歸興遶天涯

暮春

淑气屆淸和春遊興已過艸晴香霧合花盡綠陰多事業孤衷在年華兩鬂皤還期解覊紲紫陌笑聯珂

戊戌人日

多謝東風力熙然滿眼春秪憐身是客又見日爲人水活冰初動煙輕栁尙顰艸堂嗟寂寞誰復贈詩頻

春雪

誰把冰綃剪安排上苑春封桃霞臉薄禁栁翠眉顰脈脈侵歌榭輕輕逐舞塵尋芳停棹處錯認剡溪人

秋曉

客情多寂寞歸夣半模糊愁劇知宵永涼生覺病蘇曉風淒斷角殘月亂啼烏擁膝思前事深慚負壯圖

冬至

葭管陽初動梅梢雪未消年華雙鬂攺覊旅一身遙未許甘衰朽何須嘆寂寥丹心逐云物呈瑞絢晴霄

冬夜

抱病何當差興懷總可憐多愁醒似醉不寐夜如年灰冷消餘燼衾寒怯故綿固窮吾道在肯爲別情牽

庚子正旦二首

客思何時釋年華幾度新葵心終向日蓬鬂怯逢春求貸緹縈切離羣子夏貧一杯元日酒誰爲慰雙親

寒盡愁難盡春歸客未歸鳥聲喧曙色栁眼弄晴暉叢棘棲身久緐華入夣稀遙思諸閣老環佩集彤闈

憶子二首

癡兒年漸長老我尙孤徵久曠趍庭訓徒深舐犢情書來心稍慰念及淚還傾舊業南湖曲何時共力耕

弱女吾鐘愛興懷百感並有家𨿽素願力疾困微生貞淑無違訓紉縫自夙成客中聞此語陡覺病身輕

春愁

莫年爲客久愁思入春深宵柝三更夣歸鴻萬里心看花能復醉感物易成吟何事東風劣催教雪滿簮

辛丑春日書懷十首

晨風驅宿霧淑气揚晴曛春過未逾半花開到幾分無聊常自語有信苦難聞賴有朋知在相看意頗勤

志窮名愈晦道在命何悲得失慚求劍淒涼陋泣岐日酣花弄色煙重栁顰眉遙想春光好令人喜復疑

半生蒙帝力十載侍楓宸視艸分蓮炬宣麻染鳯綸鶯聲雙闕曉栁色上林春慚愧云泥隔葵心向日頻

故山甌浦上先隴白雲邊湖水涵春碧松花落莫煙盤飡寒食雨簫鼓太平年兩地相追憶傷心一惘然

親壽過耆耋庭闈隔歲年班衣塵滿篋衰鬂雪盈顚愛日孤衷切驚心百感煎癡兒俱幼弱誰爲奉周旋

深閨春寂寂孤影思遲遲烏鵲兼憂喜鶯花嘆別離洛城張籍句鄜月杜陵詩久乏鱗鴻便何由寄所思

遙思諸閣老濟濟集彤闈恩寵超常秩奎躔耿夜輝黃封分內醞春服換羅衣料得多垂念其如信息稀

露凝蛛网濕花落燕泥香蝶影斜穿竹人聲笑隔墻途窮心自得迹遣境俱忘矯首看飛翮悠然興趣長

涸鮒思甘澤歸鴻翼順風物情資化育生意藹昭融樹色煙霞外湖光罨畫中故園天共逺時得夣魂通

春聲檐雀噪曉色曙煙收載酒懷同軰尋芳念昔遊湖山雙短鬂身世一歸舟夙願行當遂閒雲任去畱

壬寅生日感懷

莭近端陽日予當初度時劬勞恩罔極憂患事多岐蹤迹隨蓬梗年華入鬂絲白雲天共逺舉目已先悲

聞柯啟暉談黃蒙進學

客底聞公論悠然慰我思阿蒙方勉學宣逺早能詩載筆趍鈴閣承恩集鳯池從容多得意不負舊襟期

迹困

迹困心無怍囊慳道未貧周窮常減食補綻勝懸鶉發白非闗病愁多秪爲親淸吟聊自遣誰謂轉傷神

九日

九日多陰雨晴明亦可嘉羈人空白髮籬菊自黃花寂寞題糕字飄零泛海槎來期猶未卜搔首一長嗟

承樗庵蘭室見和再用韻酬之

雅淡推陶令風流屬孟嘉酒酣風落帽詩就筆生花山色丹陽路潮聲浙水槎同歸應有日話舊倍堪嗟

食粥

汗濡因食粥坐久怯臨風弱體須防疾微生且固窮酒酣金帳暖茶沸竹鑪紅遙想諸朋舊髙懷迥不同

贈黃蒙乃兄

半面未相識情深卽故知金蘭惇古道松栢挺奇姿屢辱分佳惠何由致我私盍簮須有日談笑豁襟期

次韻酬友人

詩思池塘艸才猷鼎鼐梅淹畱淸譽在追憶舊懷開雨後遊山屐花前問月杯此情兼此境幾度夣中來

年老

年老身猶絆心煩趣自偏醉餘常凜若喜後但茫然修竹三冬勁精金百煉堅敢云忘自勉且復順吾天

老態

窮途多坎■﹝土稟﹞老態漸龍鐘酒量休過醉交情只怕濃太羮無褻味寒色澹蒼松誰識希夷子■﹝鼻勾﹞然偃華峯

憶閒居

憶昔閒居日陶情頗自怡割批風與月驅使酒兼詩求益千林竹爭雄一局棋飄零吾老矣猶有舊襟期

癸卯端午承樗庵蘭室觴之以酒坐中有詩次韻謝之

幾番端午莭猶未脫塵襟雲樹鄕山夣壺觴故舊心興懷多感舊弔古謾成吟雲路靑霄上燻風入舜琴

偶成

人生七十希十載守圜扉莫景還能幾芳心半已違秋霜風葉老朝日露華晞俛仰黙無語悠然愧昨非

雨後聞蛙聲擬賦詩壇一律

形勢依山澤詩壇屢效奇池蛙喧鼓吹園茗展槍旗花底蜂衙集槐陰蟻陣移有時酣白戰不許寸兵持

除夕與諸友坐談罷感懷

客裏逢除夕流光又十年屠蘇空老大桎梏尙拘攣彊笑翻多愧窮愁秪自憐老親頭似雪揮淚向燈前

甲辰春和蘭室病中詩韻二首

人事愁中少年華靜裏消靑樽誰復醉白髮肯相饒抱病憐吾子追歡慨昨朝白雲長在望鄕信一何寥

雨聲寒尙滴霧气濕難消眼底春猶淺愁邊夣更饒湖山乘月夜杖策看花朝白髮應多感憑誰慰寂寥

用蘭室韻簡樗庵二首

塵榻三年共淸談百慮消棋邊機更捷醉後興偏饒短策看云度虛窻聽雨朝詩禪曽勘破何必問參寥

自愛春風好何緣鬂雪消顧瞻天闕迥空負寵恩饒狼狽愁兼病淒涼夜復朝朝端多貴客音問竟寥寥

棐子弱冠成人伊始寄一律以勉之

成人良有望弱冠志方安操履期無忝辭章貴可觀少陵憐驥子陶令責雍端況我乖離久興思百念攢

偶成

迢遞鄕闗逺淹畱歲月長鴈杳書難覓春來艸自香食減緣周急愁多苦健忘半生湖海客嬴得鬂邊霜

病起

病起力難任愁來思不禁雙眸雲霧影兩耳海潮音鄕國連宵夣忠貞百歲心誰能似鷗鳥隨意自浮沈

○五言排律

戊申對雪述懷八十韻

屏翳驅云合玄冥剪水成先容方集霰次第漸飛霙正及初陽啟仍看六出呈平鋪疑傅粉宻灑訝飄璚撲檻花無艶行沙蟹有聲悠揚相上下來去解縱橫透隙尢奇絕隨風任使令素虯鱗甲動縞鶴羽毛輕竹壓翻嫌重松埋更覺淸樓臺銀作砌城闕玉爲京檐澑瑤簪墜池冰寶鑑明餘輝揺翠箔皓彩炫金莖逺覩迷珂佩微消鏤水晶岡巒忘險易稼穡兆丰盈穴潤虫還蟄巢平鳥自爭嚴凝須應候忻戚每殊情剡曲扁舟泛孤山短筞行淺斟圍繡縠僵臥掩柴荊栁絮詩才就龍團茗旋烹映光勤夜誦破敵遂宵徵歷歷前人迹遙遙後世名追攀增慨嘆優劣復誰評顧我猶匏系䢐年倐電傾省躬諸感集懷舊亂愁嬰鄕曲閒居日江山暮雪晴登樓舒逺目捲幔傍前楹萬瓦魚鱗矗羣峯玉柱擎梅梢難辧色鷗鳥謾尋盟漸掃通苔徑余飄拂采甍開筵氈作帳禦冷酒爲城味美新燒筍香浮旋剖橙蠣房兼炙蠏菇米勝炊秔煨芋煙凝突調虀浪躍鐺歌喉無黨妓坐客摠陰鑑難買千金笑寧辭百罰觥追歡多繾綣扶醉彊支撐險韻頻搜句長吟當解酲當軒揮兔頴呵凍染陶泓振步登詞苑聯班摠國楨辭章期黼黻華采耀簪纓古道存風雅周官重列卿討論紬石室奏對邇延英共羨時逢泰私惟業未精珠呈慚瓦礫缶擊愧韶韺黽勉遵驅策操持愼凖衡寵恩恆眷遇賚予日交並視艸仍多暇揚言許載賡重裀供坐穏文錦賜衣榮獸炭鑪添焰羊羔蜜和餳雕盤金鯽鱠犀筯紫駝羮蓮炬光生席黃封酒在罌仙音飄律呂淸馥播蘭蘅和協鑾諧禦從容祿代耕入朝先曉漏退直爛長庚歡浹陽春暖身躋壽域亨豈知寒凜冽轉覺气崢嶸未效涓埃報良深犬馬誠負愆憐陸續求貸憶緹縈延首雲霄逺離羣鄙吝萌秋違南浦鴈春隔上林鶯衰鬂看頻攺窮冬已屢更鴟蹲聊假息蝟縮澹無營書籍從拋棄賓朋絕送迎靜便依管榻思苦對韓檠衣敝緇塵積衾單旅夣驚侵膚俄起粟砭骨利摧兵尢厭多驕黠攻求集蚋蝱自傷緣失墜誰復較奇贏空詫懷如海何由飲似鯨蕭條悲暮景落魄誤浮生迹擬風中葉心同仗外旌遲回安定分坎■﹝土稟﹞昧前程黃耳難傳信斑衣尙在籯思親嗟靡及戀闕未遑寧恭喜瞻三白行當冀一鳴敢辭筋力倦幸際泰階平徳教覃遐俗仁風洽庶氓昊穹隆佑命坤後薦嘉禎授簡還能賦輸忱願可貞曉晴遙北望佳气繞蓬瀛

壬寅冬至二十四韻是日早雪晚晴

乾坤開槖鑰歷象斡璇璣陰極初陽復寒凝暖气微葭莩灰已應梅栁雪還飛蠕動回生意根荄孕化機繡紋添弱綫霞采弄晴輝吾道時當長亨途迹尙違厭聞嚴警鐸愁對鎖圜扉霜瓦饑烏集風檐落木稀目窮瞻鴈字體瘦怯鶉衣自怪離情惡兼傷獄吏威行囊看漸澀濁酒負頻揮涕淚酬佳節倉皇送落暉丈夫當許國先達貴知機迂拙迷前算艱危愧昨非夣魂長繞繞桑梓故依依臈盡春如海花明錦作圍浮嵐澄夕霽空翠濕朝霏宻竹籠茶臼晴楊拂釣磯敲棊聲剝啄采藥翠芬菲水渉多衝鷺山行亦采薇香浮村釀熟紅泛鱖魚肥樂事難中輟餘生或可希鯉庭尋舊業萊服戀親闈佇聽頒恩詔龍河一棹歸

詠雪三十韻

造化鍾靈祕陰陽疊變遷玄冥司號令滕六振威權瑤圃花從剪昆山玉就鐫同云如羃布急霰訝珠圓脈脈憑危集輕輕透隙穿潤凝酥沁液光泛汞流鉛食葉蠶聲細翻空鶴羽鮮冰奩緣沼合縞帶逐車旋壓竹枝嫌重封梅色鬭妍飛璚資雅淡樊素愛嬋娟恍若虛空界還疑混沌先濕妨虫戶蟄淸覺瘴塵蠲序屬三冬候祥占大有年豪家誇翫賞洞府會神仙窣地施金帳排軒列綺筵羊羔兼異味歌管促繁弦火暖鑪蹲獸杯行酒似泉醉忘寒气重坐待燭花偏疏拙時同棄膏肓疾尙纒倉惶魚在轍汨沒劍沈淵粟起衰容惡絲添白髮懸窮愁還自遣僵臥復誰憐裋褐猶鶉結鄕書絕鴈傳靑綾余賜被白氎憶重氈孤負尋逋屐飄零訪戴船黨姬寧足羨陶茗且湏煎葵藿孤衷切松筠晚節堅淒涼元不厭潔白舊相便未墜衝霄志閒吟詠雪篇願因風力便吹上九重天

癸夘正旦簡同列諸公二十八韻

鳯歷頒王正靑陽肇歲功化機潛斡運品彚總昭融瑞气浮金殿彤雲繞碧空曉鐘開萬戶黼座儼重瞳聲度天邊樂香飄仗外風車書歸一統玉帛總來同劍佩趨羣辟貂蟬引上公嵩呼伸頌祝國祚永尊崇昔綴班行久均沾寵眷隆退朝雙闕下侍宴百花中內醞和璚液春旛絡彩絨鸞刀新膾鯉禁臠重胹熊香橘存餘綠仙桃擘醉紅蔗漿金碗凍湯品綘紗籠湛露歌初合淸平曲未終中天懸日月鳴鳯集梧桐自顧才多慊俄驚疾在躬迢迢天路逺寂寂暮途窮偃蹇猶顚木飄零逐走蓬徒懷靑眼客漸作白頭翁力薄筋俱困心煩耳半聾逢時增嘅嘆逐物易昏蒙涸鮒須霖雨覊禽戀舊叢仁恩均覆載民物盡帡幪欽卹嚴三覆詢謀逹四聰刮劘興廢滯施捨起疲癃吾道時方泰亨途迹可通相期惇素履努力罄丹衷

省愆集卷上

●欽定四庫全書

省愆集卷下

﹝明﹞黃淮撰

○七言律詩

乙未暮秋述懷呈諸同志

忽忽流光九月初南冠又是一年餘冥鴻何事罹魚网羸馬猶堪駕鼓車砧杵淒涼寒信早風霜揺落栁條疎不緣知己能相慰對景能無嘆索居

夜夢二親

雙親鬂髮久成絲千里關河入夢思愛日瞻云情罔極下機投杼事堪悲風回過鴈鄕書斷月滿圜扉夜漏遲臣子立身忠與孝不才深愧負明時

憶院中行

一別詞垣數月餘娟娟修竹近何如夢魂還憶林間醉詩句誰從節下書翠色凝煙春院寂淸陰籠月夜牕虛邇來渴想平安報鴻鴈無情音信疎

和韻二首

聲價當年孰與過連城白璧豈終磨客邊況味渾如昨閒處詩篇復幾何兩鬂雪霜年未艾九重雨露寵還多緣知燈火寒牕夜淸夢時時到鶴坡

屈指年華五十過生平壯志未應磨靑雲事業寧無愧白首功名更若何迢遞鄕關音信杳蕭騷風雨夜寒多不知舊日西湖路誰復尋梅過雪坡

和友人中秋月詩韻

曽照當年苜蓿盤卻於今夕動愁端濁醪何自供杯斚灝气多應徹肺肝夜漏無聲天闕迥露華如水井梧寒更祈早晚承恩詔翰苑明年仔細看

因夢二老親夜寐不成

云連甌越路途賖翹首髙堂暮景斜致孝未成烏反哺負愆忽訝兔投罝夢魂來往渾無定消息沈浮更可嗟大節未酬誠可愧皇恩猶待聽宣麻

追和恥庵詩韻

寸心長擬與天遊豈料無才齒系囚千里親庭勞夢寐故山先隴長松楸喜逢阮籍能靑眼自笑馮唐尙黒頭何日共沾新雨露佩環依舊步瀛洲

丙申正旦﹝年己五十﹞

靑陽肇序際亨期民物熈然仰徳輝豈謂淳於猶系獄應憐伯玉已知非九重天闕瞻思切萬里親庭定省違忠孝兩情何日遂鏡中殊覺二毛稀

重九

愁中節序苦相催可柰重陽今又來叢菊多情頻入夢濁醪無分且停杯獨醒翻笑陶潛醉髙詠空憐杜甫才未卜明年當此日更於何地好懷開

和樗庵詩韻

何事愁眉鎖兩尖侵尋老態近來添自憐況味如灰冷誰謂人情似蜜甜獵獵朔風吹短褐蕭蕭落葉響疎簾且須隨分開懷抱時復長歌一舉髯

言志

六籍窮捜不憚勞喜承恩寵聖明朝一心自擬全臣節萬死誰知觸憲條垂老雙親俱白髮應門弱子未垂髫中情無限憑誰訴安得因風達九霄

詠雪

馮夷剪水作冰花幻出人間富貴家檐澑凝寒珠錯落庭柯壓翠玉交加梁園賦就歡何劇剡曲舟回興可誇安得登樓窮望眼乾坤一色瑩無瑕

自訟還南京賦

歸來猶未脫南冠羞見蕭蕭鬂影斑今是昨非須攺轍跋前■﹝士冖田疋﹐上中中下﹞後敢辭艱鄕書難向愁邊寫親舎時從夢裏還仰荷聖明同日月愚衷應在照臨間

早過直沽

孤城近海曉光遲遙認歸程望不迷潮水分流船上下人家相對岸東西市聲喧雜商人集野色荒涼鴈影低猶記前年畱飲處菊花插徧賦新題

夜行

白髮南冠愧楚囚官程日夜促行舟櫓聲揺月鳴鵝鸛帆影淩空向鬥牛客況淒涼時自遣夢魂撩亂苦多愁遙憐扈從諸仙客賦就長楊寵賚優

和友人韻

廿載論交道義同豈期憂患復相逢笑談殊覺情偏洽賡和何慚句未工已共丹心明皎日從教白髮老秋風陽春定擬蒙恩澤簮紱相從拜九重

和韻﹝曽同往南京復回﹞

憶昔曽同侍從班豈知今日共艱難舟車逺道風霜早燈火虛牕夜雨寒夢寐惟應懷魏闕文章未必悞儒冠於今公論明如日心地無憂體自安

丁酉元正思親

元正三度客邊逢千里親庭夢寐通暮景應添愁鬂白春杯誰奉醉顏紅喜看雨露生成際都在乾坤覆載中載舞斑斕應有日休將涕淚灑東風

和樗庵中秋詩韻

寸心自擬石同堅漂泊東西類轉圓喜逢蟾兔光初滿坐見山河影倒懸對酒興懷同此日聯珂步影屬當年九重共擬承恩露還作蓬瀛桂籍仙

不寐

客邊最怕寒宵永數盡更籌睡未濃觸目閒情詩易遣滿懷愁緒酒難攻蒙蒙殘月穿虛牖獵獵西風送早鐘百歲幾番朝與暮亨衢何日展微蹤

晚步

拋書徐步出檐楹景物撩人百感並鴈帶夕陽延晚色樹含涼吹作秋聲艱辛未負題橋志旦暮常懷獻曝誠自笑鹽車猶伏軛太行誰復顧長鳴

秋暮書懷

極目關山幾夕陽況逢秋暮轉淒涼愁思竹葉浮鸚鵡寒覓蘆花當鷫鸘報主志存龜左顧思親心逐鴈南翔折筳擬卜餘生事只恐靈氛也斷腸

暮秋雨中簡同儕

三年同作圜扉客料得閒邊況味同酒到醒時情轉惡詩因愁處句還工潤侵衣袂催寒雨聲透牕紗落葉風得失固應關定分相看何必感秋蓬

自勗

往事悠悠是與非此心仰荷聖明知交遊況復俱靑眼曠達何須泣素絲近歲鱗鴻多間闊故園松菊半離披臨風凝竚徒傷感歷渉艱難貴不欺

承友人和餘二詩次韻答之

髙節稜稜萬仭松交情如酒味偏濃淸談敏捷辭鋒出白戰縱橫筆陣攻三載閒情同逆旅幾番歸夢共晨鐘要知處患應非易先輩遺芳願繼蹤

金蘭久已惇交好堅白何須論異同愧我學如蠡海測羨君文似錦機工鬂絲縱使三千丈鵬翮終摶九萬風此去承恩多暇日相期樽酒話飄蓬

用同字韻奉方外交洽南洲

每羨瞿曇舊法宗孤髙不與世人同降魔神力歸禪定破鈍鈐槌屬巨公杖錫影揺滄海月袈裟香度少林風幾年暫爾酬緣業卻笑浮生類轉蓬

和友人九日感舊詩

謫仙胸次淸無邊尋常賦詩如湧泉葛巾自漉槽下酒綸竿時釣槎頭鯿江楓染霜錦爲幄塞鴈書空云作箋客中對景良自慰何用感昔悲暮年

承友人再和詩復用韻謝之

慷慨論交心見許艱難相聚意尢濃髙才迥出誰能屈過行應多莫吝攻歸興曽同千里棹客愁還共五更鐘新詩賡和饒奇句酬謝猶能踐末蹤

承濂泉和章就用韻答之

裏閈間關千里隔客邊邂逅片言同子應掃兔才華健我亦雕虫末技工襟抱共開滄海量交情期振古人風且須守道相磨礪豈學區區嘆轉蓬

送春

久困沈痾力漸衰艱難藥裹厭頻開丹心未許如灰冷白日驚看似箭催塵篋尙淹題柱筆落花空負送春杯聞知天上多恩露不信餘生委艸萊

秋陰

年華才過重陽節天气渾同釀雪時始信北來寒更早還知老至體旋衰樽罍正好浮醽醁裘帽猶思飾豹麋恭喜乘輿遊獵處馬肥弓勁便驅馳

雪

滕六攜將六出花先驅屏翳駕雲車爛鋪鉛汞三千界幻出璚瑤百萬家海宇丰年先有兆乾坤淸气浩無涯堪憐舊日梁園客賦就能令世共誇

紀夢

幾載睽違侍從班夢中時得覲龍顏光華恍若瞻依近寵眷猶存指顧間六兆有占應葉吉半生無補故多艱覺來敬祝齊天壽佇聽綸音出九關

夢友

太丘孫子玉爲姿夢裏分明似舊時南郭看花春載酒西牕剪燭夜論詩幾年傾慕心如渴近日多應鬂已絲安得鱗鴻致消息先期爲我緝茅茨

承表弟敬徳相顧詩以志感

多君愛我過同胞患難相周義更髙旅館三年歸夢逺徵途萬里寸心勞私情自許松依竹雅操元非藿與蒿慚愧未能酬令徳且將心事付吟毫

屢承諸友惠物又聞酒米之貺詩以志之

心期契合擬金蘭憂患相賙古所難屢遣曲生扶病骨兼遺玉粒助晨飡通情未敢傳書札銘徳應須刻肺肝安得西牕風雨夜挑燈話舊到更闌

丁酉除夕

愁思殢人如中酒流光過眼競飛梭歲事又從今日盡衰顏不似向時多寒鑪榾柮春生席故里梅花雪滿坡白髮雙親幸彊健不知消息近如何

雪

玉龍驅水下瑤池散作冰花點素蕤帶雨亂飄疎復密隨風輕揚整還欹竹鑪火暖茶翻鼎金帳歌傳酒滿巵誰似袁安甘寂寞閉門僵臥已多時

已亥人日

才入新春晝漏長熈然萬象媚春陽俗傳七日爲人日身在他鄕憶故鄕風色漸催花信至栁條輕浥雨痕香憑誰挽卻甌江水散作流波洗別腸

傷春

春風無處不芳菲狴犴深嚴晝掩扉藥裹旋添身轉弱行囊久澀願多違夢隨飛蝶迷芳艸淚逐殘紅送落暉誰爲丁寧兒女輩休教塵污老萊衣

聞胡學士物故詩以悼之二首

廿載簪纓侍禁垣哀榮終始荷君恩生無慚徳塵編簡死有雄文遺子孫愁鎖玉堂云黯淡魂飛楚水月黃昏側聞優詔須封謚行見穹碑照墓門

托官何幸屬斯文交誼如君迥不羣持論肯嫌相可否傾心殊覺更殷勤薄劣自慚霄漢隔別離誰謂死生分阻陪執紼情無已涕淚汍瀾灑夕曛

佳人

靜閱光陰惜歲華低頭無語倚牕紗新愁舊恨風前葉倦態羞容雨後花吟就白頭空自惜織成錦字向誰誇早知薄命難終愛何必生來願有家

冬至和濂泉詩韻

曉來翹首矚晴霄紫气多從日下飄破臘葭莩飛玉管迎春梅栁媚霜條共誇此日歡方洽未信明年暖尙遙環佩趨朝天闕曉五云重覩鳳儀韶

庚子元夕次韻二首

暖翠香風藹玉京鰲峯髙與五云平九重鸞馭從天下萬朶金蓮徹夜明龍徳當陽開泰運恩波如海洽羣生祥光一道星垣裏照見黃河徹底淸

幾度觀燈侍帝京鳳樓南面禦街平珠幢寶蓋開閶闔八彩重瞳仰聖明聲度天風仙樂動香沾春酒臉霞生客邊賡和尢增感翹首祥雲繞玉淸

又賦元夕

翠擁三山壓巨鰲天門燈夕宴通宵陽隨春長乾坤泰樂與民同霈澤饒香爇沈檀飄瑞靄光揺星斗燦晴霄瀛洲曽預仙班後猶記淸平入鳳韶

聞車駕幸海子閱海東靑

淸曉鑾輿出近郊彩雲迎日翠煙消龍媒立仗黃金飾鷙鳥摶空白雪毛政協車攻修典禮賦成羽獵擅時髦羈臣聞說升平樂獨倚東風望赤霄

辛丑九日

幾年重九愁中過不似今年思轉愁南浦云迷鴻鴈字故園霜冷菊花秋綸音已喜覃恩澤涸鮒誰憐久滯畱破帽不禁風色緊卻嫌蓬鬂日颼颼

贈僧雪庭﹝其僧日本人﹞

少小曽參不二門談空說法更精勤一杯徑渡滄溟曉半榻晴分鴈蕩云巫峽猿聲愁夜月峨嵋秋色澹寒曛禪心本自無拘礙何事虛名與世聞

壬寅初春

十年蹤迹困沈痾老至其如歲月何風軟應知花有信雨晴遙覺水增波空憐杜老狂猶在卻笑南榮慮尙多他日得歸尋舊業半江春水一漁蓑

言志

气壓元龍百尺樓壯懷長擬繼前修半生堪笑隨蓬轉百錬羞爲繞指柔霜重蒹葭秋易老雨餘風日晚生愁夢中猶自陪鴛侶五色雲中拜冕旒

感舊

畱侍靑宮居守時不才何幸被恩私報章稠疊朝偏早顧問從容出每遲味重醍醐分內醞光聨奎壁賜新詩於今追憶多傷感欲報涓埃未有期

中秋次韻二首

無情歲月自消磨客裏逢秋感更多白髮蒼顏俱老矣淸風明月柰愁何坡仙起舞畱新句李白停杯發浩歌他日倘能追往迹桂花香裏挹金波

皎皎丰姿玉就磨娟娟秋水好懷多客邊淸事應如昨囊裏新詩復幾何習靜漫成蝴蝶夢等閒猶憶扊扅歌牀頭剩有樽中緑醉飲鯨翻滄海波

中秋次蘗庵韻二首

坐待冰輪出海遲光華此夕更相宜誰知景物撩人處正是窮途灑淚時玉宇瓊樓坡老句淸輝香霧少陵詩古來才俊多豪邁也向樽前嘆別離

讀書何幸際昌期廊廟良材子所宜職典銓曹才數日身淹叢棘已多時傷心空負題橋志對景愁吟陟圯詩試看䢐徠松與栢霜枝雪乾晚離離

屏迹

屏迹圜扉八載余安危不必問何如江淹思苦還能賦司馬愁深尙著書風度秋聲聞絡緯雨催涼思入郊墟興來偶向檐前坐滿目閒雲自捲舒

友人依首尾對格賦一律余亦效顰次韻

十年冀北淹塵迹萬里甌東憶故鄕春樹籠云音信逺圜扉扄月夢魂長舊時親友多應少負郭湖田半已荒自愧駕駘猶伏櫪不如鴻鴈得隨陽

次韻

歲月無情空自惜生平多故復何堪雕虫翻笑成疎拙集蓼何心較苦甘炯炯丹心惟愛國蕭蕭白髮不勝簮太行北向持吾駕善禦其如楚在南

次韻二首

朝士相知子最深每從公暇卽過臨風姿淸潤藍田玉文采光輝麗水金到處淸談多讓席有時白戰獨披襟客邊相聚尢相洽肯負當年故舊心

堪笑年來疾轉深每慚易象戒甘臨窮途力困鹽車軛行槖貧無月俸金戀闕子牟言在耳思親陸續淚沾襟中天日月懸光景安得餘輝照我心

次省齋韻二首

遊宦江湖轍已周窮途寥落幾經秋悠悠身世功名舊納納乾坤日月浮道在淳於終貸罪數奇李廣不封侯由來得失關前定且復髙歌莫浪憂

年來甲子已云周白髮蕭蕭不耐秋思逐孤雲天外逺身如一葦浪中浮服田曽竭三時力種橘能同萬戶侯農圃關心何日遂淸樽濁酒可忘憂

悼伯兄

蚤歲驚風拆鴈行季方那忍哭元方音容日逺嗟何及手足情深念不忘同穴無慚憐伉儷承家有托在諸郎孤蹤自愧多淹滯極目煙雲倍感傷

贈澹齋

管鮑論心百世豪陳雷气槪漆投膠嗟余久困艱危日念子能惇道義交周廟樽彜存古制陰崖松柏挺寒梢由來苦調知音少愼勿逢人作解嘲

日本僧雪庭一旦端坐而逝恥庵賦詩挽之餘亦次其韻﹝此僧曽住東林又住峨嵋年八十五坐累死於獄﹞

法音曽演海門潮萬里東歸劍閣遙出水蓮花元不染淩霜松栢豈云凋機緣久向生前盡杖錫還從刼外飄回首廬山舊蘭若千峯明月虎溪橋

癸卯新春

才入新春倍感傷幾回徙倚對斜陽病魔剛遣無時去詩債頻催率意償檐鵲無情休浪喜野花何處但聞香東郊多少閒遊子衣馬輕肥樂未央

承舊同僚諸閣老屢遣惠詩以志之

人情疎闊易乖離髙義相憐久不衰免使題門如翟尉多緣知己過鍾期靑霄雲翮垂餘蔭陰壑霜松挺故枝瞻企無由懷似海臨風搔首一嗟咨

中秋次韻

大地山河片影懸冰輪飛上九重天鸞笙度曲來云表仙桂飄香到酒邊愧我老懷空自負羨君詩法藹孤騫明年定在南樓上坐看驪珠出海圓

中秋追和亡友蘗庵去歲所賦詩韻

憶得年來曽待月賡酬相屬總稱宜今宵看月猶前夜此際懷人異昔時忍聽招魂歌楚些空聞伐木有遺詩寸心摧拆如灰冷生死那堪重別離

重九次韻二首

紅葉迎霜萬樹酣黃花壓帽髮鬖鬖四時鄕思秋偏切九日壺觴老尙堪伏櫪霜蹄應暫蹶摶霄風翮早圖南髙懷況復淸如許寒月流輝照碧潭

墨突由來不暇黔悠然懷古悶懨懨詩篇漫興休嫌拙棋局無心亦懶拈風色迎寒梁燕去霜華拂水沼魚潛細推物理沈吟久不覺斜陽轉後檐

謹和家父寄來自述冬夜二詩韻

承恩簮筆向螭頭薄徳終貽父母憂烏鳥私情空繾綣駑駘倦足尙遲畱迢迢雲路如天逺冉冉年華逐水流忽拜新詩揮淚讀不知離思幾時休

被擁塵氈藉地鋪凝寒慘若在冰壺艱危感嘆身飄泊疎闊深慚學淺膚萬里朔風吹斷鴈滿林霜月泣慈烏漫漫長夜難成寐愁對殘燈照影孤

用韻敍舊二首

深沈祕閣殿東頭進退從容豈解憂自愛伯陽爲柱史誰誇阮瑀在陳畱熈熈化日如春盎湛湛恩波似海流幾度金鑾曽侍宴中官傳勅醉方休

云葉銀箋雪色鋪龍香墨汁漬金壺凝霜兔穎犀爲管滴水蟾蜍玉作膚揮灑謾誇騰紫鳳退朝不覺墜金烏還家更約諸仙侶刻燭聨詩興不孤

用韻遣懷二首

黒髮辭家已白頭江湖渉歷喜兼憂子牟眷魏心何切賈誼浮湘迹尙畱韞玉底須求價售操舟寧肯逐波流髙吟且復開懷抱壯志淩雲老未休

中流失楫懼淪鋪始信千金購一壺已厭風霜摧羽翮何由芒刺脫肌膚此心自許明如日輿論誰言黒匪烏但使操持終不易聖情垂眷未應孤

用韻答樗庵老兄蘭室鄕友二首

樗庵舊隱墨池頭心地都無分外憂西墅每因招鶴去南湖長爲看花畱詩篇俊麗陰何輩譽望淸髙李郭流莫道老來淹駿足稜稜逸气豈能休

蘭室生春萬緑鋪乘閒相過每攜壺拔茅已喜曽連茹失足殊憐久噬膚愛子羙如靑玉案嗟予老似白頭烏升沈此去應難定莫使平生志願孤

再和酣黔韻二首

江湖況味苦沈酣贏得蕭蕭兩鬂鬖伯起四知𨿽自許夷吾三北亦何堪莫邪謾說銛爲鈍岐路空嗟北與南誰識當年漁父意滄浪一曲起江潭

得意休誇白勝黔幾回猛省思懨懨謀身多爲儒冠誤對客休將舊事拈萍梗未知何日定山林應待老夫潛興來坐看云舒捲風木蕭蕭落短檐

自悼

生來志气薄雲浮七尺微軀不自謀抱戚噬臍應已晚沈酣濡首亦堪羞花間朝露晞春日霜後陵苕怯素秋老眼怕垂楊子淚且須含笑看吳鉤

用蘭室韻爲樗庵壽

往歲賓朋擁壽筵文星輝映彩雲邊老身彊健尢堪喜近況蕭條未足憐松挺寒柯存晚節栁含春色待新年九天雨露覃恩澤還擬稱觴舞袖前

用樗庵韻奉簡艸心愚莊二友二首

靑年射策向南宮回首俱成鶴髮翁楚水閩山千里隔暮云春樹寸心同窮途愧我飄零久畫省多君徳望隆慶澤流芳端有自髙門何獨羨於公

生平事業半蹉跎憂患其如老去何幸托斯文淸議在喜聞別駕盛名多鵬程奮迅雲霄翮帝澤汪洋瀚海波朝罷從容買歸棹到家時節近淸和

謝徐恕庵數有贈

贈遺稠疊意逾堅誰似徐卿道義全晚節松筠存雅操靑霄鸞鷟藹孤騫伯牙喜與鍾期遇管子深承鮑叔憐搔首臨風無限思何時連榻話燈前

○七言排律

與節庵論唐人詩法因賦長律三十五韻﹝附注愚意於下者便於求正也﹞

逸气稜稜隘九州島﹝充之以气﹞神交思苦入冥搜﹝濟之以才﹞洗教凡骨塵俱淨﹝去陳腐﹞挽起詞源水倒流﹝滌渣滓﹞隨物賦形均造化陶情遣興賤包羞﹝遣興詠懷各極其理﹞蓮開華嶽仙人掌﹝潔而不污﹞霧鎖元龍百尺樓﹝髙而不露﹞近日雲霞成五色﹝文采﹞澄空月露映三秋﹝淸新﹞陰精翕翕奔魑魅﹝險怪﹞武庫森森挿劍矛﹝森嚴﹞萬頃晴濤翻蜃海﹝波瀾﹞千尋飛瀑下龍湫﹝奔放﹞孤撐怪石擎天柱﹝超卓﹞秀挺奇松駕壑虯﹝蒼老﹞霜冷鐵衣屯紫塞﹝整肅﹞云隨仙袂下丹丘﹝飄逸﹞連城白璧非徒琢﹝溫潤﹞照乘明珠豈暗投﹝光華﹞器重樽彜兼大鼎﹝古雅﹞樂陳琴瑟間鳴球﹝節奏﹞半機蜀錦天葩燦﹝富麗﹞一縷春絲繭緒抽﹝連續﹞鐵鎖下蟠江水黒﹝沈著﹞鯨魚奮擊昆侖浮﹝佚蕩﹞馮驩作客愁彈鋏﹝淒涼﹞考叔爭車怒挾輈﹝雄壯﹞紅藥當階迎步障﹝可喜可玩﹞滄波噴峽上孤舟﹝可驚可愕﹞水晶沈井形難擬﹝實處還虛﹞海市憑虛影卻畱﹝無中生有﹞阿閣呈祥看鸑鷟﹝飛騰﹞康衢縱步騁驊驑﹝馳驟﹞正奇合度應須察體制殊倫總見收﹝體𨿽不同各有攸當﹞共說五車誇業盛誰云七步擅才優﹝貴學不貴捷﹞天然標格元無飾﹝合自然﹞自是聲音不外求﹝中律呂﹞粵自盛唐推渾厚迄於季代謾雕鎪楊王聨軌方前邁盧駱長驅亦並遊李白詞鋒曽陷敵少陵詩句善貽謀岑參髙適相追逐賈至王維疊唱酬格老趣髙儲與孟律嚴義正耿兼劉郊寒島瘦難殊論柳淡韋醇豈易儔錬句義山工麗密摛辭用晦尙淸修子昻近古居然別余輩爭先未暇周一代文章垂汗簡三千禮樂著嘉猷驪黃能識同還異軒輊從知是與否﹝此言初唐盛唐以及晚唐﹞何事頺風趨萎苶漸看姿媚逞嬌羞蜂腰鶴膝徒爭誚鬥靡誇多總贅疣﹝此言晚唐以後﹞要使從容歸大雅須教惇厚更溫柔陽春一曲𨿽難和也落詩家第二流﹝詩本性情終歸於正﹞

○五言絕句

追和東裏詩韻三絕

與子別來久相思日幾回有時成邂逅多是夢中來

去歲當秋別今年秋未回逢秋能幾度白髮鬂邊來

日晏出西掖鳴珂毎獨回感懷如有作應寄塞鴻來

問菊問竹各二首

試問故園菊今年竟若何想經秋雨後零落舊枝柯

試問故園菊霜根今尙存春風一披拂生意滿乾坤

試問牕前竹相違已二秋風聲和月影還似舊時否

試問牕前竹棲鸞會有期丁寧休翦伐畱取拂云枝

花朝

狴犴嚴扃鑰花朝不見花若無墻外栁何以識年華

四時詞

才聞花信通已覺風力軟寸心元自丹不逐韶光轉

隆暑啟初伏薫風入虞琴安得播餘響滌我煩熱襟

見鴈憶故鄕聞蛩思織婦笑語是誰家聲逐微風度

急霰透疎欞寒聲雜鳴柝被冷不成眠夜永愁偏覺

憂悶無聊偶誦東方虯昭君怨三絕後二首妙無以加前一首頗傷於怒予因效顰賦三章非敢角勝也聊以見志云耳

欲語嬌還怯含顰恥復驚和親能固敵妾不愛微生

馬上琵琶語淒涼不忍聽自知緣薄命誰復恨丹靑

北風號永夕寒月照穹廬夢裏聞天語褰衣下玉除

○六言絕句

渡淮

客裏情懷易感途中況味偏諳才過淮流數里人家漸似江南

雜詠八首

春去秋來候鴈暮還晨往寒鴉愁至不堪著目幾回搔首長嗟

時往時來警鐸半明半滅殘燈枕上暫成歸夢覺來愁思偏增

久■﹝扌棄﹞行囊羞澀只從詩債籌量怪殺墻頭楊栁時時擺動愁腸

夜眠枕冷衾冷曉起風多雨多墻外槐陰泛緑方知節近淸和

拋卻靑州從事支開老禿中書空詫狂如杜老轉添渴似相如

天外音書斷絕牀頭藥裹頻添咄咄書空作勢時時覓句掀髯

鶴髮雙親老矣蓬頭稚子癡然想起心迷似醉悲來淚下如泉

有限靑春易過無情白髮偏多此日尙淹塵迹何時重整漁蓑

感舊四時詩

竹外桃花夜雨風前栁色溪橋某水某丘依舊此情此意蕭條

最憶炎天佳致時來竹塢乘涼錦鯉旋絲銀鱠碧筩醉吸璚漿

橘柚千林霜日芙蓉一棹秋波終日心中想象幾回夢裏經過

罷釣寒江向晚尋梅雪裏初晴同輩年來有幾嗟予老去無成

○七言絕句

聞鴈

今朝才得見徵鴻羇客淒涼意萬重數行若到江南去好寫平安向逺空

閨中聞鴈代婦作

朝來出閣上簾鉤目斷飛鴻淚暗流自是別離情思劇不緣秋色解牽愁

聞簫

一枕淒涼夢未休忽聞簫管雜歌謳誰知曲裏聲聲思都是羇人宛轉愁

嘗蟹

故園霜落暮秋時酒緑橙黃蟹正宜今日持螯仍大嚼不堪回首起遐思

又聞簫

霜壓危檐冷透氈孤燈耿耿照無眠簫聲若解愁人意應不隨風到枕邊

憶友二首

一日相違鄙吝萌況經三載曠交情可憐回首云泥隔夢裏猶能說舊盟

中年坎壈鬂成絲惟有忠君志未衰知己相憐今鮑叔何因執手話襟期

暑雨

暑雨連朝未放晴不堪病體困炎蒸何當置我昆侖頂兩腋淸風萬壑冰

伏中苦熱聞立秋將至成絕句催之

聞說新秋次第來先期特地遣詩催要憑嚴令驅殘暑散作淸涼徧九垓

七夕

烏鵲成橋擁翠軒牛郎今夕會天孫休嗟隔歲佳期少良會人間有幾番

中秋三首

金水平分夜气寒月輪飛上碧雲端可憐今夜圜扉裏不比尋常一樣看

萬里長空桂影寒夢魂飛越苦無端可憐今夜髙堂上對影淒涼不忍看

拂拂天風撲面寒滿懷愁緒萬千端可憐今夜深閨裏月到紗牕和淚看

端午書懷

頻年翰苑逢端午蒲酒生香疊獻酬今日南冠籠短鬂不知醞釀幾多愁

得寄來白薴衣

鏡裏飛鸞影暫分緑牕燈火幾黃昏寄來白薴如霜雪點點分明有淚痕

元夕

光揺星斗下晴霄雲擁三山駕六鰲憶得頻年天上看佩珂歸去月輪髙

春晴

流澌解盡雪初晴淑气融和萬象明次第春風到花柳早須歸聽上林鶯

悶坐

終朝悶坐太無聊病體何堪肉漸消惟有丹心常耿耿夢中猶憶紫宸朝

秋夜初睡牕欞中見月

解衣欹枕未成眠月色穿牕絕可憐憶昔退朝歸去晚幾回立馬看嬋娟

秋熱

庭梧久矣報新秋餘熱憑陵尙未收安得金風起天末大驅涼雨滌煩憂

中秋

何處人登庾亮樓癡云特地妬中秋不堪羇客多愁思誰道嫦娥也解愁

歸鴉

寒鴉朝出暮還歸飲啄相依不暫離堪嘆人生多逺別不知何日是歸期

重九前一日同儕者舉唐人況復明朝是歲除之句要餘仿此賦之

夢回孤枕夜更長月轉西樓鴈唳霜冷落不禁情思苦明朝況復是重陽

九日代婦作

深閨寂寞怕逢秋九日相思分外愁羞對黃花彈淚眼重重簾幙控銀鉤

秋夜

掣鈴擊柝聲相亂擁被披衣夢未成月色相親如有意夜深猶向隙中明

冬夜思親

廿年宦達爲親榮親老那知禍患嬰萬種私情難盡釋淚珠都向枕邊傾

乙未夏五月初三日夜夢侍朝因追想平日所見成絕句三十八首

廿載承恩侍九重太平气象喜遭逢於今夢裏如疇昔一一分明在眼中

堂堂國體振綱常禮樂昭明冠百王聖子神孫千萬世繼承鴻業與天長

聖皇勤政日臨朝獨運乾綱正百僚豈但英名邁湯武尊崇道徳繼軒堯

泰壇嚴肅燎煙升環佩聲隨合樂鳴穆穆聖容親祼薦紫微髙拱帝星明

慶成禮畢宴羣臣樂奏鈞天萬舞陳中使傳宣催滿飲盎然和气藹陽春

廟社崇嚴祀典尊四時親薦禮彌惇聖誠感格神如在國祚綿綿福慶蕃

鍾阜龍蟠第一山孝陵遙在五雲間四時有典嚴朝謁簮紱常陪侍從班

星流華渚禦筵開五色祥光燭九垓天樂和鳴仙仗合侍臣齊進萬年杯

朝廷典禮尊王正玉帛充庭萬國朝殿上侍班天咫尺五云深處聽簫韶

黃鍾應律啟初陽中外臣僚賀履長恭聽鴻臚傳制旨大推嘉慶及多方

內難初平論武功策勲班爵自宸衷充庭金帛如山積大賚咸知仰至公

車駕淸晨幸辟雍親行釋菜振文風儒臣講罷天顏喜坐賜龍團侍從同

斯文仰荷聖明心詔遣皇華詣孔林園廟煥然新气象奎光遙映五云深

讀卷親曽近禦筵導迎黃榜聽臚傳禮官致語羣臣拜共賀皇家屢得賢

永樂元正春二月南郊駐蹕勸農耕籍田首舉三推禮稚耋謳歌頌太平

聖徳巍巍被萬方遐陬異俗總來王寵錫駢蕃仍宴勞逺人何幸拜恩光

由來朝政重民時進歷年年有定期分賜百官頒宇內陰陽不忒歲功熈

仁恩義澤洽民心欽卹時時降玉音朝野歡呼稱萬歲唐虞盛治屬當今

國家貢賦有常程郡邑均輸不取盈蠲貸屢煩優詔下要令民庶總安生

先驅傳警到前茅萬乘屯云獵近郊報道合圍論賞格又沾恩宴出行庖

金闕鐘聲曙色開香飄瑞气藹蓬萊前呵傳報人爭避黒面番奴馭象來

退朝長日禦西淸內閣詞臣奉詔頻幾度從容承顧問深慚無術贊經綸

親擁貔貅百萬兵霆驅電掃鬼神驚沙場瞬息如冰解塞上風塵自此淸

笳鼓聲中奏凱歸千羣面縳隘通衢午門前面聽宣奏大將平南已獻俘

文淵只在殿東頭奎璧輝光日夜浮挿架圖書千萬軸又令軺使出旁求

編摩有詔集時髦隱索旁搜不憚勞大典告成呈進了中官傳旨賜宮袍

五彩祥雲起太虛流輝髙映帝王居堯時未必專歌頌載筆曽叨太史書

列宿森羅見景星祥光直與月同明太平有象於今見垂拱無爲人自寧

千載龍門徹底淸喜逢六合正升平泰山如礪河如帶地久天長拱帝京

曽聞麟趾詠周詩郊藪由來罕見之況復逺夷來貢獻故知徳澤徧坤維

斲就穹碑著孝思坤靈兆瑞獻神龜非銅非石天然態宛似呈書出洛時

黎庶安居徧野桑野蠶成繭動成筐錦被織成供寢廟緘縢猶自有天香

時淸玉燭自調和川嶽呈祥瑞應多才見騶虞儀殿陛又看列郡獻嘉禾

徳馨發聞格皇天二气沖和出醴泉滿貯金壺叨賜飲涓流入口可延年

星垂天乳夜光寒甘露凝珠濕未幹淸曉寢園供薦罷內臣擎出賜千官

天閒十二皆龍種風骨稜稜畫不成內苑曽經調習後牽來時向禦前呈

象笏羅袍間繡衣斕斑五采絢朝暉退朝擎出人皆羨知是金門拜賜歸

頻年飽食大官羊珍品黃封取次嘗覆育恩同天地廣銘心刻骨誓難忘

丙申南還舟發通州

官舸乘風五兩輕寒流拍岸浪花生張家灣上頻回首記取南還第一程

臨淸道中

野水縈紆野岸回半川晴雪荻花開舟人指點疎林外茅屋人家有舊醅

舟次濟寧柳色未攺澹齋有詩因次其韻

濟寧南下接通津楊柳冬來色尙新自是聖恩深雨露坐令枯朽總回春

呂梁洪

嶄嶄亂石矗戈矛狹束狂瀾撼地浮疏鑿尙存神禹迹萬年不共水東流

晚步二首

閒向庭階步緑苔蕭蕭風葉撲人來客情正是無聊賴惟見寒鴉日往回

閒向庭階步緑苔側身南望獨徘徊遙知風雨重陽節三徑荒涼菊自開

勉子

男兒立志要軒昻莫共閭閻較短長未必儒冠能見悞燈牕努力繼書芳

春曉

聞說山花爛熳開春光欺我暗相催誰知寂寞傷情處斜月穿牕夢覺來

暮春

孤館淒涼客思淹忽聞春暮半開簾東風緑徧階前艸何事偏教鬂雪添

中秋不見月

幾處笙歌倚畫樓月華最好是中秋嫦娥只恐傷離思云幙重重不上鉤

嘗柑

分得黃柑入口嘗指尖猶帶洞庭霜卻思昔日陪春宴擎出金盤滿殿香

雪

幾度衝寒候早朝錦衣光彩照璚瑤於今客裏愁如積不共冰花向日消

和省齋冬至詩韻三首

葭飛玉管藹陽和況是淸時雨露多收拾琴書買歸棹半江春水緑生波

故里交遊髙誼在亨途宦業盛名多滿懷淸思誰能似月浸寒潭水不波

暮年白發嘆蹉跎蚤歲承恩得意多蓮炬夜然鈴閣雨彩毫晴蘸鳳池波

用韻簡濂泉

詩法年來孰與過淸新好似少陵多雲開華嶽飛秋隼露洗芙蕖映緑波

又用韻簡友人二首

曾聽鄰雞並曉珂好懷還向客邊多詩才傾寫千尋瀑雅量涵容滄海波

朝回驄馬玉爲珂燕寢凝香得趣多酒量鯨吞翻海月簟紋龜縐浥湘波

寄來綿衣寛博甚揣情因賦

金剪拈來下手難幾回揮淚拭朱顏遙知腰帶圍頻減未忍裁教尺度慳

寒夜

朔風吹冷透衾裀鈴柝交鳴聒耳頻展轉無眠愁思劇卻疑羲馭夜停輪

辛丑遇赦後未釋

雨露覃恩煥鳳綸豈知屈蠖未全伸愁來羞看墻東柳一度春風一度新

見飛絮

莫怪年來鬂易霜柢緣愁裏度春光楊花何事渾無賴也逐東風過短墻

謹和家父寄來詩韻四首

養親深愧閔曽賢憂患頻煩逺見憐一札書來腸寸斷哭聲痛徹九重天

跋渉艱危一病軀幸蒙慶佑未淪䢐愁來懶向檐前立羞見林間反哺烏

讀書寧不志希賢薄劣無成空自憐何日重蒙優詔許斑斕戲舞樂堯天

每憑魚鴈問鄕閭親舊於今半已殂屈指別來經數載流光迅速逐飛烏

次韻初春二首

休問前三與後三短襦破帽一徵衫今朝鏡裏看衰貌慚愧蕭條雪滿簪

數九時光已再三東風送暖入靑衫恩光擬逐陽和至南郭看花笑盍簪

見花

乞得花枝灑淚看滿懷愁緒萬千端故園亦有繁桃李門掩東風暮雨寒

立春次韻

薄霧籠云凍漸消栁芽凝碧透冰條緣知天近陽和早便覺風光勝昨朝

憶故鄕

栝嶺東頭是故鄕碧天雲樹思茫茫甌江直與滄溟接不及羇人別恨長

墻外槐樹

緑泛晴陰過短墻金英爭壓桂花黃一從愁裏看秋色幾度鄕關舉子忙

鄰家伐去墻外栁戲成一絕

無復柔絲拂短墻空餘煙靄送斜陽鄰家料得多深意不使春嬌惱客腸

○詞

七夕嘲女牛調南鄕子

一葉井梧飄玉宇涼生暑漸消乞巧佳人傳報道今宵牛女雙星會鵲橋銀漢夜迢迢風露無聲濕翠翹只恐明朝容易過何勞瓜果庭中逺見招

中秋調臨江仙

云淨碧天秋似水須臾飛上冰輪山河倒影絕纎塵嬋娟千里共景物一番新老我此身猶是客蟾宮桂子曽分今宵見月倍傷神嫦娥如解事休照別離

人九日調蝶戀花

迅速光陰烏兔走寂寞圜扉兩度逢重九夢裏登髙還似舊覺來不管愁眉縐聖徳仁恩覃九有白髮靑衫凖擬蒙寛宥歸去髙堂重獻壽金樽滿泛黃花酒

元正調淸平樂

栁顰梅笑別院東風早鳳吹隔云聲縹緲應是蓬萊仙島吾儕久已沈淪持杯試祝東君好趂陽和時節螭頭共聽絲綸

元夕調臨江仙

憶昔帝城三五夜簪纓曽侍宸遊山移鰲背對龍樓一天星斗下萬文瑞光浮簫鼓聲中催賜飲歸來月在簾鉤而今白發嘆淹畱寒牕燈影裏飛夢繞瀛洲

冬至調西江月

逗暖梅梢破玉迎長葭管飛灰羣陰消盡一陽回云物今朝獻瑞自嘆人生易老那堪節序頻催東風次第送春來又是一番光采

除夕調鵲橋仙

梅英送臘椒盤迎瑞爭羨屠蘇先酌紅鑪畫閣沸笙歌誰解道羇人蕭索光陰撚指韶華過眼萬斛淸愁如昨明朝試說向東風好爲我一齊吹卻

正旦代家人調浣溪紗

何事東風太薄情愁邊忽忽換新正桞眉梅靨爲誰榮寶勝羞看腸欲斷同心暗結淚先零何時重整鳳鸞盟

擬去婦詞調風入松

落紅萬點委蒼苔春事半塵埃滿懷愁緒知多少思量徧無計安排好似風中飛絮時時拂去還來當年魚水正和諧兩意絕嫌猜誰知命薄多乖阻簫聲逺零落天涯破鏡終期再合夢魂長遶陽臺

七夕遇雨調浪淘沙

牛女未成歡別意相關幾回偸把淚珠彈散作一天涼雨過秋滿人間瓜果謾堆盤夜漏將闌佳人惆悵蹙春山孤負穿鍼良會也空倚闌干

○北樂府

偶記北樂府詠漁父鸚鵡曲又名黒漆努晁無咎賡和甚多惜未及樵耕牧因次韻足成四首元

倡詠漁父

儂家鸚鵡洲邊住是个不識字漁父浪花中一葉扁舟睡煞江南煙雨覺來時滿眼靑山抖擻緑蓑歸去算從來錯怨天工甚也有安排我處

次韻詠樵耕牧

儂家少室山中住是个半鶻突樵父躡蒼苔穿徧疎林擔上橫挑風雨倦來時藉艸觀棋柯爛不知回去有幽人要覓行蹤試聽我歌聲起處

儂家五栁莊前住是个沒牽掛耕父趂春忙短笠輕蓑耕破一犂春雨到閒時濁酒頻篘一任鄰翁來去醉磨跎攜个靑藜剛走到雲山深處

儂家笠澤磯頭住是个快活煞村父幾回將牧笛橫吹聲斷楚天秋雨晚來時牛背如舟穩載斜陽歸去掩柴扉醉飲三杯這的是浮生美處

七夕喜春來二首

涼颷輕約銀河浪靈鵲新成織女橋兩旗關處瑞香飄歡未了休遣漏聲髙

誰言七夕佳期逺爭似人間別意多秋風衰鬂漸雙皤何日可歸臥白雲窩

秋思醉太平

西風暮鐘夜雨疎桐一聲聲透入夢魂中正鴛衾半空心猿恨鎖愁誰共神龜兆協占頻中賓鴻聲杳信難通何時再逢

擬中秋賞月水仙子

月奩初揭鏡光寒云幙髙褰桂影團風簾微動金波亂徧乾坤淸气滿倚南樓心眼俱寛酒量傾湖海簫聲葉鳳鸞且盡淸歡

中秋自述普天樂

晚風淸浮雲淨一輪初上千里同明坡仙俊麗詞庾亮疎狂興老我淒涼應難並對嬋娟且訴平生三年倦客幾番歸夢萬斛離情

中秋遇雨

疊字醉太平亂紛紛癡云驟擁淡蒙蒙薄霧輕籠浙泠泠蟾宮深鎖雨聲中悶懨懨嫦娥玉容急煎煎登樓庾亮情難縱意懸懸開樽李白詩難詠路漫漫吹簫弄玉去難從恨悠悠更長漏永

九日思親水仙子過折桂令

翠絲風剪緑楊稀纈錦霜凋紅葉飛金錢露染黃花綴正龍山佳會集望庭闈無限傷悲任淚雨緣腮落將愁山著意推盼佳期何日南歸盼佳期何日南歸水逺山遙目斷神馳囓指情深趨庭訓切戲彩心違寄信息難憑錦鯉對茱茰慵泛金杯暮景休催壯志難摧仰望皇恩趨拜天墀

立冬朝天曲

曉風嘯空報道冬初動蕭蕭敗葉響寒叢鴛瓦霜華凍獸炭鑪圍羊羔酒共醉笙歌錦帳中病翁固窮冷落了梅花夢

冬至

落梅風二闋

玄冥令廣漠風將大地一陽催動喜云物書祥奏九重慶丰年萬民歌頌

愁千種別幾年想故園梅花開徧欲待報平安頻將錦字傳空望斷碧天邊數行飛鴈

省愆集卷下

