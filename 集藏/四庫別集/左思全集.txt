左思全集﹝西晉﹞左思

嬌女詩

悼離贈妹詩二首

詠史詩八首

詠史詩

雜詩

招隱詩二首

白髮賦

蜀都賦

嬌女詩吾家有嬌女。皎皎頗白晰。小字爲紈素。口齒自淸歷。鬢髮覆廣額。雙耳似連璧。明朝弄梳臺。黛眉類掃迹。濃朱衍丹唇。黃吻瀾漫赤。嬌語若連瑣。忿速乃明﹝忄畫﹞。握筆利彤管。篆刻未期益。執書愛綈素。誦習矜所獲。其姊字惠芳。面目﹝目粲﹞如畫。輕妝喜樓邊。臨鏡忘紡績。舉觶擬京兆。立的成復易。玩弄媚頰間。劇兼機杼役。從容好趙舞。延袖像飛翮。上下弦柱際。文史輒捲襞。顧眄屏風畫。如見已指摘。丹靑日塵暗。明義爲隱頤。馳騖翔園林。菓下皆生摘。紅葩棳紫蒂。萍實驟抵擲。貪華風雨中。倏忽數百適。務躡霜雪戲。重綦常累積。幷心注肴饌。端坐理盤槅。翰墨戢閒按。相與數離逖。動爲壚鉦屈。屣履任之適。止爲荼菽劇。吹噓對鼎﹝釒歷﹞。脂膩漫白袖。煙燻染阿錫。衣被皆重地。難與沈水碧。任其孺子意。羞受長者責。瞥聞當與杖。掩淚俱向壁。

悼離贈妹詩二首一

鬱鬱岱靑。海瀆所經。陰精神靈。爲祥爲禎。峨峨令妹。應期挺生。如蘭之秀。如芝之榮。總角岐嶷。齠齔夙成。比徳古烈。異世同聲。厥徳伊何。塞淵其慮。厥聲伊何。日新其譽。幽思泉湧。乃詩乃賦。飛翰云浮。摛藻星布。光曜邦族。名馳時路。翼翼羣媛。是瞻是慕。匪惟見慕。善誘善導。斟酌諸姬。言成典誥。匪惟辭章。多才多巧。黼黻文繡。幾微要妙。積徳彌髙。用心彌奧。伊我之闇。晞妹之曜。惟我惟妹。寔惟同生。早喪先妣。恩百常情。女子有行。實遠父兄。骨肉之思。固有歸寧。何悟離拆。隔以天庭。自我不見。於今二齡。豈惟二齡。相見未克。𨿽同京宇。殊邈異國。越鳥巢南。胡馬仰北。自然之戀。禽獸罔革。仰瞻參商。沈憂內塞。何以抒懷。告情翰墨。二

穆穆令妹。有徳有言。才麗漢班。明朗楚樊。默識若記。下筆成篇。行顯中閨。名播八蕃。以蘭之芳。以膏之明。永去骨肉。內充紫庭。至情至念。惟父惟兄。悲其生離。泣下交頸。桓山之鳥。四子同巢。將飛將散。悲鳴忉忉。惟彼禽鳥。猶有號咷。況我同生。載憂載勞。將離將別。置酒中袖。銜杯不飮。涕洟縱橫。會日何短。隔日何長。仰瞻曜靈。愛此寸光。何以爲贈。勉以列圖。何以爲誡。申以詩書。去去在近。上下欷歔。含辭滿胸。郁憤不舒。燕燕之詩。佇立以泣。送爾涉塗。涕泗交集。雲往雨絕。瞻望弗及。延佇中衢。愊憶嗚唈。旣乖旣離。馳情仿髴。何寢不夢。何行不想。靜言永念。形畱神往。優思成疚。結在精爽。其思伊何。發言流淚。其疢伊何。寤寐驚悸。詠爾文辭。玩爾手筆。執書當面。聊以永日。

詠史詩八首一

弱冠弄柔翰。卓犖觀羣書。著論準過秦。作賦擬子虛。邊城苦鳴鏑。羽檄飛京都。𨿽非甲冑士。疇昔覽穰苴。長嘯激淸風。志若無東吳。鉛刀貴一割。夢想騁良圖。式眄澄江湘。右盻定羌胡。功成不受爵。長揖歸田廬。二

鬱鬱澗底松。離離山上苗。以彼徑寸莖。蔭此百尺條。世冑躡髙位。英俊沈下僚。地勢使之然。由來非一朝。金張藉舊業。七葉珥漢貂。馮公豈不偉。白首不見招。三

吾希段幹木。偃息藩魏君。吾慕魯仲連。談笑卻秦軍。當世貴不羈。遭難能解紛。功成恥受賞。髙節卓不羣。臨組不肯紲。對珪寧肯分。連璽曜前庭。比之猶浮雲。四

濟濟京城內。赫赫王侯居。冠蓋蔭四術。朱輪竟長衢。朝集金張館。暮宿許史廬。南鄰擊鍾磬。北裏吹笙竽。寂寂楊子宅。門無卿相輿。寥寥空宇中。所講在玄虛。言論準宣尼。辭賦擬相如。悠悠百世後。英名擅八區。五

皓天舒白日。靈景耀神州。列宅紫宮裏。飛宇若云浮。峨峨髙門內。藹藹皆王侯。自非攀龍客。何爲歘來遊。被褐出閶闔。髙步追許由。振衣千仞岡。濯足萬里流。六

荊軻飮燕市。酒酣气益震。哀歌和漸離。謂若傍無人。𨿽無壯士節。與世亦殊倫。髙眄邈四海。豪右何足陳。貴者𨿽自貴。視之若埃塵。賤者𨿽自賤。重之若千鈞。七

主父宦不達。骨肉還相薄。買臣困樵采。伉儷不安宅。陳平無產業。歸來翳負郭。長卿還成都。壁立何寥廓。四賢豈不偉。遺烈光篇籍。當其未遇時。憂在塡溝壑。英雄有迍邅。由來自古昔。何世無奇才。遺之在艸澤。八

習習籠中鳥。舉翮觸四隅。落落窮巷士。抱影守空廬。出門無通路。枳棘塞中塗。計策棄不收。塊若枯池魚。外望無寸祿。內顧無斗儲。親戚還相蔑。朋友日夜疏。蘇秦北遊說。李斯西上書。俯仰生榮華。咄嗟復雕枯。飮河期滿腹。貴足不願余。巢林棲一枝。可爲達士模。

詠史詩梁習持魏郞。秦兵不敢出。李牧爲趙將。疆場得淸謐。

雜詩秋風何冽冽。白露爲朝霜。柔條旦夕勁。綠葉日夜黃。明月出云崖。皦皦流素光。披軒臨前庭。嗷嗷晨鴈翔。髙志局四海。塊然守空堂。壯齒不恆居。歲暮常慨慷。

招隱詩二首一

杖策招隱士。荒塗橫古今。巖穴無結構。丘中有鳴琴。白雪停陰岡。丹葩曜陽林。石泉漱瓊瑤。纖鱗或浮沈。非必絲與竹。山水有淸音。何事待嘯歌。灌木自悲吟。秋菊兼餱糧。幽蘭間重襟。躊躇足力煩。聊欲投吾簪。二

經始東山廬。果下自成榛。前有寒泉井。聊可瑩心神。峭蒨靑蔥間。竹柏得其眞。弱葉棲霜雪。飛榮流余津。爵服無常玩。好惡有屈伸。結綬生纏牽。彈冠去埃塵。惠連非吾屈。首陽非吾仁。相與觀所尙。逍遙撰良辰。

白髮賦

星星白髮﹐生於鬢垂。𨿽非靑蠅﹐穢我光儀。策名觀國﹐以此見疵。將拔將鑷﹐好爵是縻。

白髮將拔﹐惄然自訴﹕稟命不幸﹐值君年暮。逼迫秋霜﹐生而皓素。始覽明鏡﹐惕然見惡。朝生晝拔﹐何罪之故﹖子觀桔柚﹐一暠一曄﹐貴其素華﹐匪尙綠葉。願戢子之手﹐攝子之鑷。

咨爾白髮﹐觀世之途。靡不追榮﹐貴華賤桔。赫赫閶闔﹐藹藹紫廬。弱冠來仕﹐童髫獻謨。甘羅乘軫﹐子奇剖符。英英終賈﹐髙論云衢。拔白就黑。此自在吾。

白髮臨欲拔﹐瞑目號呼﹕何我之冤﹐何子之誤﹗甘羅自以辯惠見稱﹐不以發黑而名著。賈生自以良才見異﹐不以烏鬢而後舉。聞之先民﹐國用老成。二老歸周﹐周道肅淸。四皓佐漢﹐漢徳光明。何必去我﹐然後要榮﹖

咨爾白髮﹐事各有以﹐爾之所言﹐非不有理。曩貴耆耄﹐今薄舊齒。皤皤榮期﹐皓首田裏。𨿽有二毛﹐河淸難俟。隨時之變﹐見嘆孔子。

發乃辭盡﹐誓以固窮。昔臨玉顏﹐今從飛蓬。發膚至暱﹐尙不克終。聊用擬辭﹐比之國風。

蜀都賦

有西蜀公子者﹐言於東吳王孫﹐曰﹕蓋聞天以日月爲綱﹐地以四海爲紀。九土星分﹐萬國錯跱。崤函有帝皇之宅﹐河洛爲王者之裏。吾子豈亦曾聞蜀都之事歟﹖請爲左右揚搉而陳之。

夫蜀都者﹐蓋兆基於上世﹐開國於中古。廓靈關以爲門﹐包玉壘而爲宇。帶二江之雙流﹐抗峨眉之重阻。水陸所湊﹐兼六合而交會焉﹔丰蔚所盛﹐茂八區而庵藹焉。

於前則跨躡犍牂﹐枕倚交趾。經途所亙﹐五千餘里。山阜相屬﹐含溪懷谷。崗巒糾紛﹐觸石吐云。郁葐蒕以翠微﹐崛巍巍以峨峨。幹靑霄而秀出﹐舒丹气而爲霞。龍池瀑濆其隈﹐漏江伏流潰其阿。汨若湯谷之揚濤﹐沛若蒙汜之湧波。於是乎邛竹緣嶺﹐菌桂臨崖。旁挺龍目﹐側生荔枝。布綠葉之萋萋﹐結朱實之離離。迎隆冬而不凋﹐常曄曄以猗猗。孔翠羣翔﹐犀象競馳。白雉朝雊﹐猩猩夜啼。金馬騁光而絕景﹐碧雞儵忽而曜儀。火井沈熒於幽泉﹐髙爓飛煽於天垂。其間則有虎珀丹靑﹐江珠瑕英。金沙銀礫﹐符采彪炳﹐暉麗灼爍。

於後則卻背華容﹐北指昆侖。緣以劍閣﹐阻以石門。流漢湯湯﹐驚浪雷奔。望之天回﹐卽之云昏。水物殊品﹐鱗介異族。或藏蛟螭﹐或隱碧玉。嘉魚出於丙穴﹐良木攢於褒谷。其樹則有木蘭梫桂﹐杞櫹椅桐﹐椶枒楔樅。楩柟幽藹於谷底﹐松柏蓊郁於山峯。擢修幹﹐竦長條。扇飛雲﹐拂輕霄。羲和假道於峻歧﹐陽烏回翼乎髙標。巢居棲翔﹐聿兼鄧林。穴宅奇獸﹐窠宿異禽。熊羆咆其陽﹐雕鶚鴥其陰。猿狖騰希而競捷﹐虎豹長嘯而永吟。

於東則左綿巴中﹐百濮所充。外負銅梁於宕渠﹐內函要害於膏腴。其中則有巴菽巴戟﹐靈壽桃枝。樊以蒩圃﹐濱以鹽池。蟞蛦山棲﹐黿龜水處。潛龍蟠於沮澤﹐應鳴鼓而興雨。丹沙赩熾出其阪﹐蜜房郁毓被其阜。山圖采而得道﹐赤斧服而不朽。若乃剛悍生其方﹐風謠尙其武。奮之則賨旅﹐玩之則渝舞。銳气剽於中葉﹐蹻容世於樂府。

於西則右挾岷山﹐湧瀆發川。陪以白狼﹐夷歌成章。坰野艸昧﹐林麓黝儵。交讓所植﹐蹲鴟所伏。百藥灌叢﹐寒卉冬馥。異類眾夥﹐於何不育﹖其中則有靑珠黃環﹐碧砮芒消。或丰綠荑﹐或蕃丹椒。麋蕪布濩於中阿﹐風連莚蔓於蘭臯。紅葩紫飾﹐柯葉漸苞。敷橤葳蕤﹐落英飄颻。神農是嘗﹐盧跗是料。芳追气邪﹐味蠲癘痟。

其封域之內﹐則有原隰墳衍﹐通望彌博。演以潛沬﹐浸以綿雒。溝洫脈散﹐疆裏綺錯。黍稷油油﹐稻莫莫。指渠口以爲雲門﹐灑滮池而爲陸澤。𨿽星畢之滂沓﹐尙未齊其膏液。

爾乃邑居隱賑﹐夾江傍山。棟宇相望﹐桑梓接連。家有鹽泉之井﹐戶有橘柚之園。其園則林檎枇杷﹐橙柿梬楟。榹桃函列﹐梅李羅生。百果甲宅﹐異色同榮。朱櫻春熟﹐素柰夏成。若乃大火流﹐涼風厲。白露凝﹐微霜結。紫梨津潤﹐樼栗罅發。蒲陶亂潰﹐若橊競裂。甘至自零﹐芬芬酷烈。其園則有蒟蒻茱萸﹐瓜疇芋區。甘蔗辛姜﹐陽蓲陰敷。日往菲薇﹐月來扶疏。任土所麗﹐眾獻而儲。

其沃瀛則有攢蔣叢蒲﹐綠菱紅蓮。雜以蘊藻﹐糅以蘋蘩。總莖柅柅﹐裛葉蓁蓁。蕡實時味﹐王公羞焉。其中則有鴻儔鵠侶﹐振鷺鵜鶘。晨鳧旦至﹐候雁銜蘆。木落南翔﹐冰泮北䢐。雲飛水宿﹐咔吭淸渠。其深則有白黿命鱉﹐玄獺上祭。鱣鮪鱒魴﹐鯷鱧鯊鱨。差鱗次色﹐錦質報章。躍濤戲瀨﹐中流相忘。

於是乎金城石郭﹐兼帀中區。旣麗且崇﹐實號成都。辟二九之通門﹐畫方軌之廣塗。營新宮於爽塏﹐擬承明而起廬。結陽城之延閣﹐飛觀榭乎雲中。開髙軒以臨山﹐列綺窗而瞰江。內則議殿爵堂﹐武義虎威。宣化之闥﹐崇禮之闈。華闕雙邈﹐重門洞開。金鋪交映﹐玉題相暉。外則軌躅八達﹐裏閈對出。比屋連甍﹐千廡萬室。亦有甲第﹐當衢向術。壇宇顯敞﹐髙門納駟。庭扣鍾磬﹐堂撫琴瑟。匪葛匪姜﹐疇能是卹﹖

亞以少城﹐接乎其西。市廛所會﹐萬商之淵。列隧百重﹐羅肆巨千。賄貨山積﹐纖麗星繁。都人士女﹐袨服靚妝。賈貿墆鬻﹐舛錯縱橫。異物崛詭﹐奇於八方。布有橦華﹐麫有桄榔。邛杖傳節於大夏之邑﹐蒟醬流味於番禺之鄕。輿輦雜沓﹐冠帶混並。累轂疊迹﹐叛衍相傾。諠嘩鼎沸﹐則哤聒宇宙﹔囂塵張天﹐則埃壒曜靈。闤闠之裏﹐伎巧之家。百室離房﹐機杼相和。貝錦斐成﹐濯色江波。黃潤比筒﹐籯金所過。

侈侈隆富﹐卓鄭埒名。公擅山川﹐貨殖私庭。藏鏹巨萬﹐鈲摫兼呈。亦以財雄﹐翕習邊城。三蜀之豪﹐時來時往。養交都邑﹐結儔附黨。劇談戲論﹐扼腕抵掌。出則連騎﹐歸從百兩。若其舊俗﹐終冬始春。吉日良辰﹐置酒髙堂﹐以禦嘉賓。金罍中坐﹐肴煙四陳。觴以淸醥﹐鮮以紫鱗。羽爵執競﹐絲竹乃發。巴姬彈弦﹐漢女擊節。起西音於促柱﹐歌江上之飉厲。紆長袖而屢舞﹐翩躚躚以裔裔。合樽促席﹐引滿相罰。樂飮今夕﹐一醉累月。

若夫王孫之屬﹐郤公之倫。從禽於外﹐巷無居人。並乘驥子﹐俱服魚文。玄黃異校﹐結駟繽紛。西踰金堤﹐東越玉津。朔別期晦﹐匪日匪旬。蹴蹈蒙籠﹐涉寥廓。鷹犬倏眒﹐罻羅絡幕。毛羣陸離﹐羽族紛泊。翕響揮霍﹐中网林薄。屠麖麋﹐翦旄麈。帶文蛇﹐跨雕虎。志未騁﹐時欲晚。追輕翼﹐赴絕遠。出彭門之闕﹐馳九折之阪。經三峽之崢嶸﹐躡五屼之蹇滻。戟食鐵之獸﹐射噬毒之鹿。皛貙氓於葽艸﹐彈言鳥於森木。拔象齒﹐戾犀角。鳥鎩翮﹐獸廢足。

殆而朅來相與﹐第如滇池﹐集於江洲。試水客﹐艤輕舟。娉江婓﹐與神遊。罨翡翠﹐釣鰋鮋。下髙鵠﹐出潛虯。吹洞簫﹐發棹謳。感鱘魚﹐動陽侯。騰波沸湧﹐珠貝汜浮。若云漢含星﹐而光耀洪流。將饗獠者﹐張帟幕﹐會平原。酌淸酤﹐割芳鮮。飮禦酣﹐賓旅旋。車馬雷駭﹐轟轟闐闐。若風流雨散﹐漫乎數百里間。斯蓋宅土之所安樂﹐觀聽之所踴躍也。焉獨三川﹐爲世朝市﹖

若乃卓犖奇譎﹐倜儻罔已。一經神怪﹐一緯人理。遠則岷山之精﹐上爲井絡。天帝運期而會昌﹐景福肸饗而興作。碧出萇弘之血﹐鳥生杜宇之魄。妄變化而非常﹐羌見偉於疇昔。近則江漢炳靈﹐世載其英。蔚若相如﹐皭若君平。王褒韡曄而秀發﹐楊雄含章而挺生。幽思絢道徳﹐摛藻掞天庭。考四海而爲儁﹐當中葉而擅名。是故遊談者以爲譽﹐造作者以爲程也。至乎臨谷爲塞﹐因山爲障。峻岨塍埒長城﹐豁險吞若巨防。一人守隘﹐萬夫莫向。公孫躍馬而稱帝﹐劉宗下輦而自王。由此言之﹐天下孰尙﹖故𨿽兼諸夏之富有﹐猶未若玆都之無量也。

