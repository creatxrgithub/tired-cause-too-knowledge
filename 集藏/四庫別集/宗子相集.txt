

欽定四庫全書

集部六

宗子相集

別集類五【明】

提要

【臣】等謹案宗子相集十五卷明宗臣撰臣字子相揚州興化人嘉靖庚戌進士除刑部主事移吏部文選司進稽勲司員外郎以賻楊繼盛忤嚴嵩出爲福建參議遷提學副使卒於官年僅三十有六明史文苑傳附載李攀龍傳中蓋攀龍徐中行吳國倫梁有譽及臣有五子之稱也朱彛尊明詩綜稱臣所著有方城集而此本實題宗子相集其捲目與明史藝文志相合王世貞志臣墓稱其寢瘵疾亟門人稍次生平著述凡十餘卷梓之則其集乃臣未歿時所訂定也臣常與吳國倫論詩不勝歸而精思累日月卒能卓然成家爲嘉靖七子之一其詩跌宕俊逸頗能取法靑蓮而意境未深間傷淺俗靜志居詩話謂使其遇王李充之不難與昌谷蘇門伯仲自入七子之社漸染習气日以窘弱最可惋惜所言誠切中其病然天才婉秀吐屬風流究無剽剟塡砌之習本質未盡漓也惟竹間諸篇體近纎仄未免汩沒於時趨耳至其西門西徵諸記指陳時獘反覆詳明蓋臣官閩中時禦倭具有方略故言之親切如是又不以文字論矣乾隆四十三年九月恭校上

總纂官【臣】紀昀【臣】陸錫熊【臣】孫士毅總校

官【臣】陸

費墀

欽定四庫全書

宗子相集卷一

明宗臣撰賦

釣臺賦【有序】

余聞嚴子釣臺舊矣丁巳秋餘以防藩赴閩取道兩越始登厥臺裴回焉商飈西來萬山颯搖我心傷悲爰申厥詞把酒放歌白雲莽互豈君之聞歌而來哉

恭承帝命以南邁兮弭吾節於富春儵微霜之隕百艸兮何芳杜猶菲菲其襲人睇嚴陵之舊裏兮釣臺郁而嶙峋屯飄風其相薄兮吹石瀨之燐燐宿莽搖落而變衰兮余又安得問夫白蘋余將懷椒糈而敶臆兮蹇吾馬之逡巡而不前豈以沈淪之俗羈兮乃不得以揖髙士而執鞭惟炎徳之中天而興兮紛眾芳之雜糅以比肩何佳人之誇姣以抗行兮乃獨抱孤貞而自全衮冕黼黻之以章兮蓀獨愛夫羊裘焱鴻鵠之髙翔兮聊寄吾迹於汀洲昔傅巖之阪築兮武丁肖形以資厥猷非熊之協帝夢兮渭叟起而佐周何帝之手詔以忬愫兮羌獨偃蹇而夷猶故人之不忘舊懽兮情恍惚而至乎帝庭何帝腹遽以足加兮太史奏之客星咄咄子陵之不肯爲理兮帝何獨惜夫沈防蓀何髙蹈而不顧兮乃長揖以謝夫天子朝發軔於漢宮兮夕稅駕於江沚有君如此其忍負兮蓀豈亡覩於厥防痛韓彭之竟以烹醢兮勃何辜而卒不免乎羑里念盛名奇績之不可以善終兮是用忍情而惜此蘭芷鳯凰之回翔而不肯下兮豈网羅之所能施使蛟龍可得而常服兮又何以卑牛馬而下之睇江河之趨下兮喟髙風日逝而不可追憮故迹而連蜷兮悵吾生之獨後時往者旣已不可復兮冀來者之猶可爲委余佩之陸離兮掛吾冠於南斗之墟擥長虹以爲衣兮拾靑霞以爲琚托微誠於浮雲兮蓀其攬瑤華而遲予望美人而不見兮羌獨立以踟躕亂曰維江有蘭美人植兮白雲茫茫歸何晏兮平楚落日怨靑楓兮歸來乎山中吾與汝嬉以遊兮

嘆逝賦【代作】

嗟天命之浩蕩兮總萬品而爲型惟一炁以回薄兮嘅靈曅之不可以計停睨眾卉之峻茂兮芳艸紛而獨馨何微霜之未隕兮而馨溘其先零君煜煜其少揚兮握赤珠而馳騖朝飲馬於文苑兮夕弭節於圃旣謁帝之閶闔兮儼天門而廣步振瓊英之雜佩兮散瑤華於中路奄分符以南邁兮宰蒼生於東越遵召杜之遺則兮民蒸蒸其無艴鴻碩郁其上聞兮爰降命於北闕司冦之典邦禁兮惟女庶幾其愼罰何君之蹇蹇以髙厲兮捐鳴佩於上宮返初服之江蘺兮尋舊侶之桂叢志士不能忘君兮念國事之倥傯羌重入乎承明兮陪謨謀之從容錯帝章之璀璨兮統神人而旁達爰申命於金馬兮日垂紳於紫闥儼防龍於天上兮攬芙蓉於木末艷球琳之可拾兮紛組纓之可掇富貴之易以蕩情兮君獨守乎故常奉星辰之晨華兮依日月之隆光當靑鬂之盛年兮奄乘雲以歸帝鄕悲回風之搖落兮攬木葉而霑裳豈厭世之混薄兮乃投情於幽渚將逐吳云以南徵兮或戀燕都而北止或上而獨駕乎螭兮將下而隨流乎赤鯉幽明聚散之永隔兮余誠不知其故令名之兼壽考兮自古以爲難期回憲之不得永齡兮千祀之所共悲余獨惜此芳艸兮乃不得與眾卉而共萎陳一詞以托浮雲兮聊寄余之遙思

宗子相集卷一

欽定四庫全書

宗子相集卷二

明宗臣撰古調歌

池上歌二首寄諸子

芙蕖搖落兮驚素秋簫鼓殷殷兮泛中流瞻彼滄洲兮狎白鷗美人不見兮使我愁安得與美人相逢兮采萱艸以忘憂

蒹葭蒼蒼兮露爲霜秋風颯颯兮明月光四顧天地兮何微茫美人不見兮使心傷安得與美人相將兮折桂枝而徜徉

昔君別

昔君別我兮春艸萋萋今我思君兮秋雨霏霏春秋旣已攺序兮君胡爲兮不歸昔君別我兮江月陰陰今我思君兮海日深深日月忽其不停兮君胡爲兮無音

今夕歌

今夕何夕兮星稀月明今夕何夕兮得與美人同行蟋蟀在牀兮淒淒則鳴江水浩蕩兮泠泠其聲何接美人之慇懃兮乃使我惆悵而愴情

今夕何夕兮露下庭荷今夕何夕兮得與美人同歌山有木兮木有柯水有鳥兮鳥有羅何接美人之慷慨兮乃使我淚下而滂沱

今夕何夕兮日居月諸今夕何夕兮得與美人同車前有溪兮溪有魚後有園兮園有蔬何接美人之佩環兮乃使我气結而欷歔

今夕何夕兮飛鳥鳴禽今夕何夕兮得與美人同斟奉淸醴兮彈素琴薦上珍兮揚華音何接美人之周旋兮乃使我情結而霑襟

招隠詞

歸來乎山中他鄕莫久滯君莫慮無衣山中有蘿薜【一解】

歸來乎山中他鄕莫久系君豈慮無舟山中有蘭桂【二解】

歸來乎山中他鄕莫久延君豈慮無飲山中有甘泉【三解】

歸來乎山中他鄕莫久羈君豈慮無飱山中有紫芝【四解】

昔思君

昔君與我兮同心結髮今君與我兮參商胡越昔君與我兮鴛鴦同池今君與我兮南北異枝昔君與我兮月明星燦今君與我兮風流雨散

送將歸

客子逺役兮駟馬馳駕言長往兮適郊圻念我同心兮悵有違送君河橋兮牽君衣問君去兮何時歸恨無羽翼兮同君飛嵗暮不歸兮當誰依

白頭吟

君從何處來遺我明月珠明珠亦何爲可以照光儀光儀君不顧照之令心悲【一解】

君從何處來遺我緑綺琴琴聲亦何爲可以揚芳音芳音君不聽彈之傷我心【二解】

君從何處來遺我紫鸞笙鸞笙亦何爲可以揚淸聲淸聲君不聆吹之感我情【三解】

車遙遙篇

車遙遙兮馬駸駸送君行兮河之陰望而不見兮傷我心車遙遙兮馬蕭蕭送君行兮河之橋望而不見兮俾魂消車遙遙兮馬翩翩送君行兮山之巓望而不見兮涕畱連車遙遙兮馬騑騑送君行兮江之磯望而不見兮淚沾衣

萱艸詞四章爲伊母夫人賦

萱艸離離兮山之陽朱爲衣兮靑爲裳嗟彼秋風兮起大荒俾其花日飄泊而不可見兮何以慰此心之彷徨

其二

萱艸菲菲兮山之曲曳紫霞兮綴紅玉嗟彼秋風兮振庭緑俾其葉日凋零而不可尋兮何以慰此心之躑躅

其三

萱艸芬芬兮山之側對芳芷兮逺叢棘嗟彼秋風兮還以僕俾其枝日偃蹇而不可起兮何以慰此心之嘆息

其四

萱艸萋萋兮山之隅雜芝兮間緑蕪嗟彼秋風兮遽以枯俾其根日蕭索而不可保兮何以慰此心之踟躕

宗子相集卷二

欽定四庫全書

宗子相集卷三

明宗臣撰

古樂府

雉子斑

雉子斑斑乃游水湍朝游水北暮游水南五色其羽文何翩翩嗟彼王孫來遊江幹須臾盻之忽焉見殘雉子向言有鳥在天爾胡我殘有鴻在沼爾胡我殃嗟雉子爾無言爾懼我殘爾懼我殃誰令爾斑

君馬黃

君馬黃臣馬靑二馬並進臣馬停臣馬停君馬行飛塵走電過龍庭一鞭邊騎驚再鞭邊塵平錦泥玉障垂勲名吁嗟乎荊棘滿山山路黒君王未可馳八極

戰城南

戰城南望城北城北陣云紅城南陣云黑生當封侯死當廟食一戰天門靑再戰天門赤揮金戈擁雕防馬走韁人失魄百萬熊羆一時僕歸來麟閣名觀者坐太息戰城南望城北

上陵

上陵何所見但見栢與松栢枝一何盛松枝一何靑白楊在其上秋風蕭蕭鳴金爲闕玉爲楹石爲馬銅爲龍重泉一以閉萬古不可燐悟彼泉下仙喟然動中情今日樂且樂延年萬壽春

巫山髙

巫山髙上摩千層之靑天下萬丈巫峽之重淵云胡爲哉生其巓朝飛去暮來旋登山步云令人神飛白日可摩龍可騎下視浮世千萬里蒼茫浩蕩空煙水

丹鷺

丹鷺丹鷺不在天不在渚飛君堂爲君鼓倡君歌起君舞玉防升朱矛舉燕明堂耀神兵享有道徵不庭棲鳯羽布龍城一人慶四海寧

有所思

有所思乃在大海南海路一何長海水一何寒迢遙千萬里上有蓬萊山山中有眞人顏色如渥丹靑霞爲君衣紫霞爲君餐桂枝夾道旁上長靑瑯玕羣仙三五人遊戱靑雲端赤螭爲前驅蒼龍護其闗月下散瑤步玉聲何珊珊我欲往從之道路阻且難中心悵有違慷慨起長嘆

思悲翁

思悲翁悲何極朝相思暮相憶今者華昔者黒白日難東黃河難北思悲翁悲何極

臨髙臺

臨髙臺髙臺何崔嵬南望羅浮東望蓬萊恆兵與泰華颯颯雄風來一顧靑雲飛再顧白日摧三顧天門忽以開仙人三五輩冉冉霓宮回仙人向我言君胡來君胡來

聖人出

聖人出應昌期龍來遊鳯來儀天地並日月齊統六合化九夷產朱艸芬芝延年壽萬嵗期寄謝許由與巢父及今不出待何時

艾如張

艾如張張而羅羅在山鳥則罹之羅在地鴻則罹之翩翩者鳯萬里一去千年來過艾如張張而羅柰此鳯者何

上之回

上之回駕雲車格皇心隆帝圖上之回來甘泉仁聖徳萬邦傳上之回臨三闗走九夷服八蠻上之回歸明光千萬年樂無疆

長歌行二首

秋風蕭索百艸斑黃沙飄颯靑海灣良人昔從徵西班一去十載不知還驚飈傳檄雲霄間邊塵浩難重攀昨日寄我雙玉環萬里相將道路艱我欲爲君整雙鬟空閨顦顇摧朱顏心如車輪不暫閒不覺涕淚衣斒斕徵人一一歸故山爾獨何辜阻玉闗

秋山搖落秋夜長臯蘭寂寞被凝霜中夜起視明月光蟪蛄蟋蟀鳴我房良人逺遊在他方道路一望阻且長聞君有期歸故鄕爲君旭日修新妝鏘鏘佩環曳鳴璫盈盈移步來中堂望君不見心彷徨不覺淚下霑衣裳忽見雲間雙鳯凰長天萬里同飛翔安得羽翼同頡頏延頸悲鳴到君傍

出塞曲

壯士懷慷慨髙義貫長虹甘心報國讐自矢忘厥躬逺望邊塵起萬里揚悲風拔劍出門去驅馳逺從戎昔爲千人英今爲萬夫雄單於來接戰殺气沖蒼穹黃塵不可見白日忽以蒙一戰雁塞淸再戰龍庭空歸來報天子獻捷甘泉宮

長相思

涼颸起髙閣凝露被華滋庭前有玉樹冉冉寒風吹搖落愴中懷芬芳難獨持嗟彼陰陽速嘆此顏英衰攬衣起太息惆悵令心悲君心妾不見妾心君詎知尺書不我將何以慰別離俯視淸川流仰視白日馳願隨白日景照君見光儀

孤鳯篇

紫庭有丹鳯羽翮何翩翩朝遊華山雲暮宿蒼梧煙一朝失其凰嗟哉相棄捐彷徨四海求何當待來旋采采瑯玕實顧影徒遷延豈無鴻鵠羣而非情所憐悲鳴入赤霄翺翔不計年千載覽徳輝來儀聖明前

鳯笙曲

翠管參差明月弄髙臺忽起雙飛鳯彩雲縹緲華山洞華山洞華山磯朝同出暮同歸

江南曲

碧艸萋萋籠紫煙蘭橈桂楫淸江邊吳歌越吹太可憐太可憐復可妬飄深紅曳輕素

龍笛曲

髙樓縹緲流玉音梅花零落寒江深江中隠隠雙龍吟雙龍吟吟未已朝霞紅暮霞紫

采蓮曲

紅妝翠袖歌采蓮三三兩兩鬭嬋娟欲行不行落金鈿落金鈿垂玉指發靑蘋照緑水

采菱曲

湖上菱花落復開蘭舟桂楫去復來妖童艷女行相催行相催不可住羅衣寒碧水暮

遊女曲

翠鬟玉佩遊春風百花拂袖來湖東朱顏灼灼驚飛鴻驚飛鴻耀明月人不見心如結

朝云曲

朱云縹緲來神霄人間天上俱迢遙欲來不來巫山髙巫山髙髙無極夢相見晝相憶

趙瑟曲

邯鄲美女顏似玉翠袖朱理新曲寒月泠泠江水緑江水緑江云停誰爲此湘妃靈

秦箏曲

翩翩羅襪明珠光抱得秦聲上髙堂調促柱移淸商移淸商翻翠袖滿滿斟曲曲奏

陽春曲

春華燦灼春月明朱唇玉頰揚哀聲淒淒切切動君情動君情得君悅流靑雲飛白雪

闗山月

良人一別妾長劍逺從戎涕淚靑樓裏音書紫塞東闗河秋色動機杼月華空亦有寒衣在年年望北鴻

出塞

靑海傳烽燧黃沙入鼓鼙單於屯塞北大將出遼西落日胡笳慘悲風漢馬迷燕然有奇石勒筆待君題

寄逺曲

秦塞君投筆章臺妾倚欄雁書何寂寞龍劍有艱難烽燧春華暮琵琶曉淚寒自知容色落不忍對花看

其二

靑海風煙迥黃沙信息稀徘徊空夜月顦顇任春衣漢將頻營壘邊兵未解圍近來常涕淚不獨爲郎揮

自君之出矣

自君之出矣消息阻風煙桂嶺花頻落楡闗月自圓

其二

自君之出矣幾度寄春衣春色年年老良人歸不歸

江南曲四首

瑟瑟江上風宻宻山前雨風雨莫少停畱得郎舟住

其二

春江君自去春閨儂自愁儂心似江水日夜伴郎舟

其三

綠春鳥聲思君淚如雨人來淚不收卻道思家苦

其四

歡比堤上絮如泥亦如雪儂比鏡中花可見不可折

寄衣曲

徵人夜度遼寒衣今去洛妾恐如寒衣春來不堪著

采蓮曲

蓮花比妾貌妾貌花不妬蓮子比妾心妾心應更苦

相逢行

昔與汝相逢今與汝相別相逢萬山云相別千山雪

淸夜曲

明月期故人相對坐淸夜濯纓綠水前散發靑松下

梅雪曲

山上雪如梅山下梅如雪寂寞對空山幽香其誰折

月下曲

月下吹紫簫雲間整玉佩顧見鴛鴦鳥一一自成對

水中月四首

嫦娥三五月玉露千萬秋久居天上苦暫向水中游

其二

嬝嬝靑山云湛湛淸江水中天落玉鉤魚龍驚不止

其三

云斂波還淨雲開影自隨綠萍與靑荇相傍桂花枝

其四

南山亦有羅北山亦有羅玉兔滄波裏羅兮柰爾何

采蓮曲

采蓮莫采蒂蓮蒂絲難吐采蓮莫采子蓮子心中苦

江上曲

靑波逺泛舟碧石朝逢雨不見江上人惟見江上樹

長相思

昔與汝相思今與汝相見相見已秋鴻相思又春燕

江南弄

簾櫳上夜珠闌干倚寒玉客子在天涯相思春艸綠

江南曲

客去悲江左書來滯隴西相思若春艸無路不萋萋

春閨曲

華枕爲誰施華衾爲誰捲妾腸非道路日夜車輪轉

楚陽曲

官府一開倉含情向兒女公者猶可遲私者不可已東村有客到相畱問烹雞婦言且莫烹租吏到河西昨者娶新婦布裙止兩褶租吏呼典衣婦在窓前泣

賣花曲

長安買花者數株千萬錢道傍有饑者一錢不相捐

子夜吳歌九解贈李順徳於鱗

於鱗上計上都余以職事直省中凡再易朔不得通一語輙爲之賦時命侍子歌之以通其恨恨焉

出門望所歡零雪忽盈尺豈曰沾吾衣畏此雪上迹【一解】

與君生別離三年參與商誰謂三年久不如玆夜長【二解】

夜半倚梧桐明月何歷歷梧子在其上可見不可摘【三解】

芳艸五驊驑熠熠朝元者不分黃金鞭出入依君馬【四解】

自幼能采蓮蘭楫蕩前渚如何蓮子心於今更覺苦【五解】

聞君有瑤琴來自昆侖域𨿽未聽其聲時時白雲色【六解】

玉樹抽新條炎炎困赤土日望天上云不得階前雨【七解】

自與君相別剪刀日夜利君有云錦裳吾當爲君制【八解】

手中珊瑚枝光華掩白日恐君一見之疑作君家物【九解】

宗子相集卷三

欽定四庫全書

宗子相集卷四

明宗臣撰

五言選詩

省中

鳴佩下紫霄巖巖府中趨冠蓋燦以繁羣吏肅前隅晨風振逺楹宿鳥鳴髙梧起步忽不愜嘆此中懷孤揚雄艸太相如奏子虛執防亦云晚遊梁意何迂西京有七貴黃金步天衢朝懽浹車馬夕燕紛笙竽富貴詎可常爲樂亦須防嗟彼榮華觀耽此寂寞塗取捨一何戾志各有所須烈士多苦心斯言良不誣

秋夜省直

驅馬叩髙扃秉燭照淸池冉冉見芙蓉白露被華滋仰見明月光三星燦以垂蟋蟀鳴重階繁聲一何悲感之長嘆息嗟此陰陽移鹿鳴思野艸宿鳥懷故枝人生貴適志羈棲亦何爲行行返舊服去去淸江湄此意良未申空令達士嗤

雜詩二首

結髮事明主忠義諒獨持出門遠眺望荊棘生路岐路岐阻且深惆悵何所之中心旣不回艱危何足辭不暇卹其躬安能顧所私譬彼東流川九折常如玆昔爲志士模今爲壯士規寸心明白日比徳於園葵

其二

灼灼園中葵結根髙樹林綠葉蕤紫芬芳華人所欽白日豈不照髙林蔽其陰中懷抱赤素誰爲見子心予心何足惜惜此日西頽白日如可待髙林有時摧

擬古二首

冉冉江上蘭燦燦江中芷我友遠行役駕言適江汜江汜波浪深嘆息從中起昔別春卉敷今思暮飈紫遊子不旋歸浮雲日千里

其二

驅車事行遊巖畔見芳艸芳艸綠以萋采之遺所好徘徊歲云晏悠然傷我抱不畏芳艸歇畏此關山道關山阻且長客子行將老

歲暮

歲事聿已暮百卉何摧殘驅車臨長河悲飈激飛湍欲濟無方舟行路一何難陶潛恥折腰貢禹彈其冠出處各有性焉能違所安不見飱霞子飄颻靑雲端

五子詩

謝山人榛

謝生隠者流偃蹇來京國朝遊燕山東暮遊燕山北悲歌慨以慷驚飈奮孤翼興詞日百篇一一作者則嗟彼雕虫子不得施顏色韋褐以掩形藜藿不充食榮華煜人世匪其心所惑盧生罹世网捄之一何力卒能脫其患言者長嘆息非君策髙蹤斯義久荊棘

李郎中攀龍

大雅久寂寥作者徒縱橫之子起海嶽吾道維其盟中心寡所諧長揖謝羣英眷言二三子鬥酒懽相迎防思何可測奇語頻自驚仰並雲霞翔俯與江河傾髙防墜白日非君誰與擎瑤篇一以出紛紛出時名譬彼韶濩奏缶音空爾鳴功名亦垂世無乃非其情

徐比部中行

偉哉麟鳳才婉彼蘭蕙質含英難獨持芳華耀朝日策馬入金閨聲名從此溢冠蓋豈不榮而獨耽著述結藻何翩札札弄緗帙駕言發藝林彷徨求侶匹只言不中諧悵望如有失燦爛繁星垂名篇諒非一律呂聞淒鏘譬彼淸廟瑟詞賦千載謀斯人已入室

梁比部有譽

瞻彼飱霞子萬里來羅浮結束長安陌聊以寄薄逰中懷旣不開兀坐生羈愁俛仰一世間局促何所求鬱鬱遂成篇燦燦雲霞流淩厲起髙唱作者徒悠悠人生易奄忽焉得無深謀黃庭一以悟萬事良蜉蝣振衣馭天風長逝不可畱咄咄迷途客棲遑良足羞

王比部世貞

天地亦寥寥斯人懷苦心弱冠厲髙羽翩翔藝林構入幽龍淵浚其深拂郁神气動萬象俱蕭森閉門一停思白日常陰陰雄視百代間豈復論古今髙歌以慷慨顧盼酬知音不測心所之世人空追尋富貴亦云樂而非情所欽寄謝當途子無徒耀華簮

簡吳明卿舍人

巖巖京洛間天門儼九重中有纓弁客翼翼從飛龍朝聽北裏竽夕聽南鄰鐘嗟哉揚馬才斯人不見容偃蹇以薄遊朝餐夕不供抽翰燦春華揚藻淩髙峯昔爲一時重今爲萬世宗作者豈無傳誰能攖其鋒寄謝同心人斯理諒可從

寄江鄕舊好

故人渺天末江湖阻書告忽接瓊瑤音綿綿來遠道言采畹上蘭用以遠相報豈無他物貽將投君所好

楊氏園亭餞別謝榛二首

名園開綺酌芳榭停軒車飛蓋淩靑雲冉冉振華裾尊酒以斟酌丰饌來中廚秦箏奏我旁吳歌慘不舒借問遠行子離思竟何如倦此燕山遊去彼漳河居南北各萬里佇望沾裳衣

其二

離思忽超越逍遙事行遊散步過華池芙蓉夾芳流悲哉蟪蛄鳴淒切動我愁凝霜莽零落明月澹飛樓感此歲華暮耿耿生百憂居者不可去行者不可畱去畱兩不愜何以慰綢繆

畱別京洛諸遊好三首

回飈振蘭臯秋气何蕭森神龍思遠波猛虎戀茂林駕言返故鄕念子思難任握手不能別淚下沾衣襟四顧何茫茫誰爲相知音一爲鴻鵠吟道遙內傷心

其二

與君結交心世人非所窺如何金石謀忽忽生別離懽娯不可再沈思令心悲君還處金閨予將天一涯江湖浩蕩防面茫無期行人從此去彷徨亦何爲君其愛玉體慰我長渇饑

其三

天風西北來蕭蕭動髙樓搖落愴中懷何以慰離憂念我平生親涕淚不能收豈不懷往路爲君暫淹畱執手對長河情思良悠悠願言俱努力千載崇良謀

還至別業五首

遊子倦行役歲暮返舊疆舊疆郁壘壘觀者嗟道旁入門見所親涕下各霑裳束髮去家園骨肉參以商山川阻悠邈一別永相望何晤今玆夕還復登髙堂兄弟勅中廚堂上羅酒漿酒中阿母言見汝重徬徨汝今幸來歸汝父在何方聞之益隕涕四座莫不傷

其二

父老聞我旋走書來相存長者氊貂貐幼者奉衣巾盤飱多丰膳絡繹在吾門倉皇出肅客俱我平生親長揖失次第各各敍寒溫坐中起相勞行路多風塵如何客子顏反若生陽春自汝遠行遊鄕園難具陳豺虎滿路衢白日愁行人朝餐藜與藿夕臥無安衾饑寒且不保骨肉含苦辛父老重起詞方與子所云子其勿語人恐令長吏嗔

其三

結髮遊藝林翩翩二三子聞我返田廬亦復來相視峩峩切云冠蹌蹌東郭履入門將我衣嘆息傷情理長跽前謝客故人心乃爾昔者遠行邁悠悠三千里寒暑忽以流眷念桑與梓況我同心者愴淒何能已客請勿復嘆主人聊唯唯堂上列防酒堂下薦嘉鯉今日樂且樂懽娯從此始

其四

驅車出郭門遠望陌與阡四顧以徬徨我馬忽不前別家僅俯仰所歷何推遷髙臺或爲池崇岡或爲田墟裏千百家蕭條無人煙壯者日以衰老者長相捐紛紛少年子白馬鳴華鞭旦夕成老醜裋褐不被肩昔者人所欽今者太可憐見之感我心淚下如流泉

其五

駕言俯長河行行至南浦荊棘一何深沒我舊時渡三年滯行旅今日返其素階上蘭蕙花是我昔所樹搖落蕭艾旁芬香日以故洲渚郁蒼蒼瞻彼鷗與鷺若或見其儔翩翩翔且顧往者不可追來者猶可悟行矣事春耕秉耒躬晨霧寄謝逍遙子與爾諧中路

寄李順徳於鱗

聞君出帝關手握五馬符朝發盧龍溝夕息涿鹿途白玉掛君衣黃金耀君軀志意殊揚揚千騎爲前驅雄聲滿四隅英名照八區觀者擁長路皆言使君殊使君自有志豈爲功名圖一麾乃出守悲哉吾道孤

其二

煌煌京洛遊四顧浮雲色興詞摘雄藻千載無終極悲風起中天奄忽乖羽翼伊予歸舊疆之子走殊域相去萬餘里愴惻動心臆登髙遠眺望惟見荊與棘日落豺虎吟狐貍潛道側願保金石軀慰我長相憶

贈王元美二首

送子上河梁悲風下天荒右顧渺太華左顧迷扶桑振衣千仭巓風塵杳微茫爾獨事遠役駕言還帝鄕對酒不能飲慷慨情內傷送君日以遙思君日以長安得淩風翼與子共翶翔

其二

執手重行行步出城南隅飛蓋淩靑雲良馬躍長衢行人不可畱中心郁以紓子如雲中鴻予如汀際鳬浮沈旣異勢羽翼何時俱努力事功名宏此壯士圖願言俟嘉譽慰我心區區

山中與陸長庚

秋日事行遊遊此淸江湄俯視靑鳥翻仰見白日馳人生寄一世風塵豈足羈貧賤安其常富貴令身危浮雲起西北帝鄕不可期甘此茂陵渇愧彼首陽饑商山有同調行行歌紫芝

得吳明卿書

瞻彼雙飛鴻羽翼何參差哀鳴下前庭素書忽見貽開函長跪讀一一故人詞相違日已遠猶能憶吾私忽思疇昔容惆悵使心悲受君雙文綺報君雙桂枝此物未爲貴聊結山中期

懷謝山人茂秦一首

驚飈動四野白露下前除攬衣起四顧悠然懷所思所思亦何在乃在漳南居朝設穆生醴夕曳鄒陽裾西園事行遊飛蓋列應徐近者日以親遠者日以疎不念同心人所須在音書音書不一寄何以慰躊躇三復遊燕篇躊躇聊以舒

寄子與

淸晨發東郊蘭蕙何灼灼采之遺我友我友在京洛道路邈以修羽翼誰能托但恐霜露垂馨香日零落

七哀詩爲伊氏作

驚飈動髙林荊榛迷路岐中有愁思婦哀嘆一何悲借問悲何爲乃爲良人思良人一以逝十載守空帷十載何足言千秋常若斯風波一朝起骨肉以相疑生者不可拒死者不可追寧使妾身捐豈使妾行虧痛哭回白日慘黯黃雲垂靑山一憤絕重泉以爲期寄謝朱顏者貪生良足嗤

送客

客子向何方車馬朝日馳執手野彷徨送君淸江湄江水一何長悠悠系我思出門有岐路世情多崄巇黃塵摧人顏霜切人肌去去勿復陳願君愛光儀

夏日池上坐

朱華蕤淸漪庭艸淒已綠歲月忽以馳流光傷局促古人亦有言夜遊當秉燭感此傷我心前修以自朂逍遙放情志胡爲自躑躅結廬在崇岡極眺滄浪曲朝遊濯吾纓夕遊濯吾足自知非至理聊以從所欲

聞錢惟重使楚寄贈

淸夜事行遊去上西山址百卉何腓腓荊榛被廣路明月照我懷浮雲莽不止對此感我思嗟彼遠遊子遠遊在何方乃在瀟湘裏道路阻且修相去萬餘里顧瞻雙飛鴻眷言未能已

李伯章歸自郵來訪

秋飈厲長空鴻翼已髙翥渚蕙日夜零亭臯被白露攬衣起長望同心忽相顧入門見顏色慰我遙思慕我有一尊酒聊以結歡娯君其勿遽行豺虎滿中路

贈孫子升文學

故人何處來車馬忽東騖別後發空短花前首重聚送君江上舟徙倚江上樹江闊正風波君且未可渡

又得明卿書

秋色滿天地悲風動髙臺浮雲慘不舒白日忽已摧遠念客遊子鼓楫瀟湘回北顧金馬門東望滄海隈不念舊所懽棄置如塵埃傳我尺素書抽翰空徘徊歷歷天上楡冉冉庭前梅相思難重陳嘆息生余哀

秋夜

秋風起髙閣明月照芳池俯視淸波流仰見羣星垂翩翩池上鳥羽翼何參差攬衣起四顧白露被華滋冉冉靑桂叢采采梅花枝鳳凰久寂寞紫簫空自吹

秋夜寄陸子和

攬衣步前除白露被髙桐枝葉莽零落大地回悲風明月起夕愁東壁鳴寒虫四時一何速天地無終窮嗟彼客遊子終歲常飄蓬十月無寒衣薇藿腹不充何事不歸來孤此靑桂叢欲寄尺素書不見雙飛鴻

遊湖上柬髙子明徐飬浩

伊予好幽棲江湖任所適風起萬波驚日落千山寂悠然命朋好中流移畫鷁紫石亂蒹葭明月散蘆荻散髮事逍遙停觴恣探歷山上落梅花坐中翻玉笛誰共繽紛子世路任憂戚

雜詩

古來有志士壯心驚自奇仗劍倚天外蕭颯雄風吹遠望一世間荊棘生路岐不若棄之去身世交相遺南山可采薇北山可采芝結束向風塵惜哉爾空爲接輿歌衰鳳莊周畏爲犧二子有至意可爲達士規

出郊訪黃山人

駕言發北郊芳艸萋已碧晨風叩石門睠此棲霞客翩翩倚杖迎嗟哉發何白攜手入中洲四顧感疇昔君著東郭履我著東山屐行采山上芝坐倚山中石客有一尊酒相借終日夕醉來自盡觴君其勿相迫

畱別子培捨弟七首

驅車上河梁顧瞻舊鄕國倉卒骨肉親彷徨動顏色子亦竟以南予亦竟以北本是雙龍居胡爲乖羽翼送子從此歸涕下不能食子其從遠猷慰我長相憶

相憶在何所乃在河中洲結廬俯曲沼芙蓉夾淸流飛蓋淩朱霞逍遙事行遊白鷺翔我側鴛鳬戀其儔駕言邁遠役嘉防難再畱引領內感傷行行懷百憂

百憂何殷殷坐令盈懷抱況乃歲雲暮霜雪被長道遠望何蕭條驚風摧百艸當此別離情沈思令人老歲月不相待所欽在蘭藻雲霄有遐路致身胡不早垂堂古所戒畏途愼自保

自保良不易致身諒獨難豺虎在人羣平居有波瀾躑躅紛四顧終歲尠燕歡君子愼厥趨取捨從所安艾蕭滿中路涉江多芳蘭不見采蘭者萬古起長嘆

長嘆何終極感此人生累貧賤俗所輕富貴俗所忌豈知達者心志各有所寄冠蓋五陵豪莽若朝露墜偃仰一世間慘淡起遐思文章以經國千載無終始去去勿復陳愼此靑雲器

靑雲紛四極不翳明月光髙臺一以眺遠思從蒼茫鴻鵠在中澤豈爲謀稻粱神哉蛟龍志尺瀆寧終藏丈夫志四海寥廓相翺翔朝遊過昆侖夕遊略扶桑無學兒女仁白首戀故鄕

故鄕不可望錦江迥且深【父時宦蜀】東西無極傷此遠別心寒風下庭樹宿鳥棲髙岑對酒不能酌爲子鳴瑤琴琴聲一何悲淚下誰能任慰此骨肉懷款誠恵我音

湖上送徐子與使君

別君金馬門逢君大河陽相看動惆悵涕淚沾衣裳鬥酒且爲樂淸歌夜未央念子遠行役道路一何長嚴冬萬木落白露爲霜搖落愴中懷起視明月光攜手復行行南北各一方風波不自保天地遙相望念此傷我心對酒不盡觴願爲雙黃鵠與子共翺翔

渡淮

白日下大川飄颻禦方舟波浪漫浩浩簫鼓發中流中流振天風魚龍莽沈浮恍惚對混沌須防過千防黃河天上來奔淜不可畱萬里起寒色浮雲黯不收範生思擊楫仲尼嘆乘桴寥寥千載後壯哉復此遊

淮上雜詩三首

攬轡登崇岡車馬何縱橫王侯有第宅長衢耀飛纓堂上列吳謳堂下鳴秦箏豪華竟何在今古惟枚生都尉豈足數爲郎亦何榮偃仰一世間長揖傲公卿獨負詞賦才千載垂芳名對此長太息聊以舒郁情

其二

寂寞韓侯居奕奕韓侯祠晨風動髙林落葉何紛披侯也未遇時偃蹇何足奇仗劍逢眞主百萬驅熊羆英略照中原雄心狹四維惜哉壯士規乃爲兒女欺楚漢分鼎立侯也胡其疑英雄偶失策萬古有餘悲

其三

世人重結交紛紜騁路衢貴者日以近賤者日以疎嗟哉漂母心乃與世人殊壯士困風塵誰爲識雄圖況乃饑寒色一飯立相呼一飯何足言感此心區區千金以相贈華名照四隅何世無英雄按劍疑投珠瞻彼垂綸者淚下連衣裾

贈黃戶部

主人敬愛客招我淸江湄悲風起天末白鷺羽參差方舟揚素波簫鼓傳山陂中廚出丰膳華筵列芳巵秦箏奮新聲淒淒一何悲歌者歌自苦知音竟爲誰懽樂不可常去去從此辭風塵愴中懷令徳以相期

贈伊文學

故人亦何在乃在靑山東山家何寂寥髙樹來天風貂裘日以敝龍劍何其雄下可制巨鰲上可斷長虹風雲起一朝寧復嗟途窮去去重相思寄言雙飛鴻

贈施司封三首

渉江見芳艸春華被遠岑薄言采其華將以貽所欽顧念客遊子分符越江潯江水東南流波浪阻且深涼飈摧百卉孤芳孰能任置之在懷袖無令歲寒侵日月忽以遒馨香紛至今非君垂末顧誰能識予心

其二

昔君守南服伊予還舊磯沈浮旣異勢音書乖以違袖中有尺素遲彼雙鴻飛雙鴻不可見嘆息霑裳衣思子忽若渇望子忽若饑豈以負薪累甘貽伐木譏中心諒無他願君察其微

其三

淸夜良燕防零霜下前除堂上羅酒漿堂下薦嘉魚鳴琴雜淸商音響一何舒酒中客起言責我愚且疎主人前謝客玆夕且懽娯金石昔所惇蘭芷昔所貽中心旣以諧豈爲形迹拘古來重結交終始貴不渝垂紳戒朝夕君言宜重書

牛渚望謝朓靑山二首

歲暮遠行役睠此淸江湄顧瞻江上峯白雲何葳蕤伊人昔結宇英詞光陸離歲月不相待髙蹤邈何之采采山上蘭山下芝芳菲未終夕白露忽已滋江流漫浩浩佳人歸何遲山川無終極人生防有時願言崇遠業千載與子期

與子期何方乃在靑山址白石何燐燐照此澄江水下山擷江華上山尋石髓髙風一以逝浮雲日千里荊棘滿山隅巖洞日凋毀夜啼猿貍白日行豺兕我欲往瀟湘采彼蕙與芷采之欲遺誰之子不可起悠然傷我心嘆息滿江汜

紫陽山

驅車上崇岡紫陽何崔嵬石壁倚萬尺悲風日夕來吹彼蘭蕙花馨香莽以摧哲人昔遁世結茅玆山隈微言破萬象精靈徧九垓山鬼夜不至天門白日開風忽已邈流光照髙臺不見松與梓惟見蒿與萊浮雲黯以寂泠泠山泉回俯仰長太息千載有餘哀寄謝山中人潄石掃莓苔他日息吾軫晞發信悠哉

寄人一首

浮飈動廣野白日慘無色之子在萬里山川難極豺狼滿路衢況復荊與棘我欲往從之惜無晨風翼因風寄瑤華歲事日云夕去住尠懽悰撫膺長嘆息

夜坐一首

江上蘭冉冉山中桂春風發華滋堪以結吾佩如何蕭與艾忽然滿中路徘徊不可問潸焉空隕涕

江門有懷

辭彼靑瑣闥還予紫石磯駕言遠行邁晨曦淒以微如何金石交一旦阻音徽江山修以邈寸心詎能違南山亦有蕨北山亦有薇不見夷齊子嘆息將安歸

宗子相集卷四

欽定四庫全書

宗子相集卷五

明宗臣撰

七言古詩

水頭遇雨

滄海何年落南浦芳艸碧盡綠苔古我攜春色帝城來共駕長虹擊鼉鼓靑山拂袖猿呼白波搖空怪龍舞黑雲一片落吾杯馬上行人怨風雨

秋夜吟

炯炯晨星稀復稀明月滿天垂紫微靈瑟風生帝女至金莖露冷仙人歸漢庭朱鴈去已遠昆池碧雞竟誰依仰天長嘯好自去十年吾負山中衣

明卿夜過各賦長句

驚飈亂捲星如雨予歸淮南君去楚明月浸冷廣陵船綠蘋愁絕瀟湘渚尺書在袖數鴈鴻美人中夜怨砧杵乾坤日遠欲問誰閶闔天髙重遇女一笑浮雲墜靑天五斗金莖聽白薴萬片龍鱗江上來爲爾直取天河煮共向天門騎白螭肯向人間問腐防醉來髙臥北斗旁無數松篁月下語

二華篇【有序】

嘉靖丙辰九月濟南李君攀龍由順徳守擢爲陜西提學副使余爲之賦二華之篇夫二華西北巨鎭也往歲秦地大震山缺河溢壞廬僕人二千里人煙幾絕則二華之故乎君往矣卽二華猶有不若者君何辭焉

我聞西極之精忽墮地化爲巨石如天長孤根倒揷黃河底奇峯直聳天門旁天門牛女不敢渡斗域羲龍那得翔上帝聞之惡其彊擘爲二華遙相望太者在西少者東千崖萬嶺盤晴虹東來不得數泰岱西去那復誇崆峒中有紫髯白晳三五公手持綠玉披芙蓉有時踏天跨白鹿鎭日鞭石揮靑龍零露不斷仙人掌古雪常吹玉女峯忽見悲風萬里來蒼螭赤蛟何雄哉金鱗乍開似飛電怒角並鬭如奔雷驚沙飄忽天柱動狂飈迅急坤軸摧玉女散發亂峽走仙人赤腳滄海回地顫山愁千萬里奇峯片片下沈水黃河直上峯頭坐忽散人家室屋裏往往屋上游赤鯉千門萬戶半作鬼廣廈髙宮盡成土白日不聞父老哭靑天惟見魍魎舞二華二華誰能主我聞李侯佩珠截日飛霜天下無侯今躍馬函關去丰隆招搖爲前驅千峯明月亂相逐萬里白雲驚且呼侯之往矣何爲乎爲我停車華山隅手挈蛟螭山下趨仗劍一一數其辜山之摧者叱其立黃河在手如持盂山上芙蓉色不枯仙人玉女復來吹玉竽侯也與之長相須千秋萬載同歡娯侯向二華去聽予二華歌二華未到歌先到石走龍吟侯柰何

春日姚園同徳甫明卿元美防集分賦得下字

帝遣春風來薊門吹作蘼蕪緑徧野我本商山采薇客遇爾瀟湘佩蘭者鞭龍直上碣石宮披云髙臥昆侖下袖裏瑤華寒不開洞口新松翠可把一酌滄江破幾筵片語靑山墮杯斚君不見長安意气五陵豪笑殺文園病司馬

秋塞曲

塞云垂天邊艸肥邊兒牧馬向金微赤城刁鬥日夜急黃沙羽檄縱橫飛漢皇立下明光詔將軍起披金鐵衣熊羆百萬夜出塞驃騎尋常朝解圍捷書一日走千里試問三軍歸未歸

送王判之裕州

使者金羈佩紫貂髙楊系馬寒無條勸君爲我且停杯朔云滿地西風驕與君結交非一朝君方綠鬂予垂髫父子兩世共蘭芷英雄二十猶漁樵山中蘿薜日攜酒江上芙蓉夜放橈愧予已上長楊奏今君亦結河陽綬浮雲回首有窮通丈夫得志無先後只今南北講戈矛至使瘡痍盈宇宙東吳未見淨江氛中原且復憂山冦知君久抱靑雲志乘時卽把蒼生捄憶君先子大夫才每每逢予靑眼開冀北聲名昔無比劍南父老今猶哀靑天白日同崔嵬君之往矣何愧哉冨貴秖如天外云功名應比庭中槐循吏漢詔下蓬萊遲君躍馬黃金臺

金山篇送徐子與奉使江南

昔日秦王鞭石過東海大者並立小者臥東風一夜拔扶桑片石怒走江中坐千年海若呼不回一綫滄江從此破滄江之水何處來瀟湘洞庭蒼梧開驚濤巨浪幾萬里排空拍斗如奔雷吁嗟此山何雄哉白日不動天崔嵬下攬吳越荊楚之秋色上標鐘山渤海之朝虹奇峯三百倒懸水靑楓碧樹搖玲瓏金剎瓊宇不知數一一亂揷馮夷宮有時黿鼉逐麋鹿鎭日魚鼈追鳶鴻忽然相遇不相識莫不駭訝狼藉號天風白日滚滚去不窮明月復爾臨髙空萬頃瑚碎江水鮫人龍女紛然起以手捉之不可得嫣然一笑滄江底怪龍忽上崖頭舞似聽山僧讀禪語龍珠上與月華爭明月不得復爲主當時赤手縛龍珠夜半空江驟風雨一自此龍失其珠日日江頭怒且呼金山晝夜叫猿鶴丹陽南北愁菇蒲徐卿仗節往三吳渡江先上金山途江中怪龍逺相避山前明月髙自孤妙髙臺上千江秋千江直與天門浮峯頭明月能我畱與卿同爲汗漫遊上令星辰不敢收下令江海不敢流龍兮龍兮遁去不知幾萬里卽有明珠還自投金山金山愼莫愁

薊門春望

薊門春望春防防黃鸝交坐啼不醒尊前楊栁灑人綠江上蘼蕪愁自靑楚人瑤瑟怨湘雨漢室漁竿垂客星誰其采藥向滄溟遲我巖前紫石屏

同峻伯助甫賦得春月【席上賦】

瑤天霜白防云歇東風吹出海門月紫微仙人醉相逢摘來掛在黃金闕千頃琉璃散萬家直從燕趙望吳越白楡浸濕天孫衣蒼梧泣冷湘君發玉兔髙啼驚夜烏靑掛低垂礙春蕨何當捉爾泛溟渤夜夜老龍哭深窟

古劍篇【有序】

嘉靖丙辰十月吳郡王君世貞由比部郎中出爲山東副使督戎靑州其友人廣陵宗臣贈以豸衣一襲腰帶一束古劍一口又爲之賦古劍以遺之其詞曰

赤堇使者昆吾子碧眼炯炯虯髯紫手持雙劍下山麓上有蛟龍缺其齒道上相逢忽相贈怪云悲風生席幾胡僧爲制瑚鞘南海瑯玕襲其裏佩之朝夕不離身北遊燕趙南江汜江上秋風倚劍行波濤上沸如山峙老鯨毒螭數千尺金甲火鬛中流起刺來一一烹其髓鮫人終夜泣瑜珥況復山中豹與兕又況人間鹿與豕自吾佩此二十年處處江山半戎壘明時不得抱鼔旗腐儒空復談簠簋國讐未報壯士恥永夜髙歌常拊髀劍乎劍乎吾負汝吾今有友吳郡生紫豸朱纓乘騄駬靑天開府泰山巓落日飲馬蓬萊沚吾解一劍贈生去星辰亂落莽不止生乎生乎吾語汝左挾圖書右弓矢豺狼只在大道傍魍魎豈必深山裏生乎此劍一在握上天入地任君使只恐風雷日日生海上千關盡掩耳天吳海若俱逺徙眞宰聞之或不喜嗚呼古來神物有離合鬥間紫气無終始他日中原倘相遇雙劍雌雄各相砥與汝並驅千萬里世上風塵空復爾

送白明府之汝南

昨日逢君薊門東千家楊栁春云碧今日送君薊門西匹馬翩翩夏云白白雲一去二千里君亦隨之渡汝水汝水照人明月寒君家心事亦如此聞君昔綰瀟湘符風流文雅寄蒼梧黃金燕市大如斗遲爾雲霄雙玉鳬寒夜偶過吳峻伯讀其山中諸篇分得天字【席上賦】

北風吹折西山巓長安有酒斗十千下馬逢君輒成醉北斗倒揷闌干前主人爲我開瑤編讀之一一山中篇滿地巃嵸走白石四壁紛紜行紫煙天目之峯幾千萬忽然並掛金華箋泠泠屋上鳴飛泉滚滚杯中注百川使我對此心茫然當時我有百花洲垂楊十里滄江邊織女爲我栽白楡太乙爲我栽靑蓮狂時上抱明月舞醉來忽枕浮雲眠有時赤腳踏龍淵蛟龍窟宅時時遷只今一別三四年風塵車馬徒相牽梅花歲歲怨其主芳艸日日私自憐欲歸不歸誰之愆何時與君同上江門船二十四橋歌嬋娟直從白浪尋靑天千秋萬載淩飛仙

歸嘆

薊門春盡云陰陰倚杖出門愁暮禽千金裘馬只自好萬里江湖誰復尋武陵一別桃花深欲歸不歸傷我心靑楓未老楚月白吾將長嘯投吾簮

廬山歌寄贈吳明卿時以黃門謫豫章從事

南斗日夜敲太白化爲五老八萬尺並跨古螭下九江猛風吹作倚天壁手懸石鏡照天門日月東西亂相射香鑪之峯揷其南星辰燒作瑚赤靑天忽墜金芙蓉九十九峯破江碧峯頭白鹿銜紫雲紫雲片片大如席石梁瀑布天上來百折寒濤防琥珀玉虹雙夾孤電翔急雷長鬭銀河坼佛手巖前石鼓髙有時擊皷天烏號三五仙人驚且起東方先生騎紫鼇帝前大醉黃姑醪復向瑤池三竊桃手把瓊枝雲中翺下視八荒如秋毫帝也聞之惡其豪一朝謫下廬山去九華之冠赤霜袍腰間雜佩金錯刀彩霞捲地飄組練蒼煙控馬排旌旄直上峯頭叫五老五老卻立呼其曹客來餐之白鳳膏醉持龍角如持螯江間古龍聲嘈嘈倒鞭白鹿滿山走白鹿夜夜哭且吼赤松不敢與之遊黃石不敢與之友樹杪九江如一綫織女抽來紉吾綬東折扶桑煮天潢白露金莖日五斗西方之彗摘爲箒掃盡閶闔萬古之浮雲攬盡瀟湘萬里之秋色一一掛之千楊栁我欲白日借羽翰尋爾彭蠡之左鄱陽之右不然爾跨白鹿來北極又恐封狐嘯君前雄虺跳君後我亦竟不去爾亦竟不來袖中彩繩十萬里直系廬山入酒杯奇峯峻嶺収崔嵬白鹿暫臥圃臺與爾共醉三萬六千日池上蟠桃十度開五老隨之日日哀長跽求歸日百回然後放爾廬山大江去東方先生還蓬萊共駕燭龍徧九垓他日倘過廬山側江頭拳石何有哉

湖上幽棲四章爲沈二丈賦

主人結屋楚江曲身披薜茘坐空谷靑天雙眼望鴻鵠春風一夜開石門萬里蘼蕪散新綠

白雲莽莽行山阿北疎簟髙枕多赤日紅塵將柰何天風忽送千江雨爲爾巖頭洗薜蘿

瑤天露白彩雲沒細掃靑松烹紫蕨中夜星華濕秋髮波間古龍忽啾啾人在滄江防明月

三五幽人踏月華湖南湖北尋梅花相逢疑到赤松家中流一曲寒江笛吹落昆侖萬片霞

武陵歌【有序】

武陵者顧子別業也顧子讀書溪上二十載今歲始薦於鄕鄕書至時余夜偕諸省郎直省中也一覩顧子名則頓足起命侍子舉白援筆成篇時嘉靖乙卯冬十月朢日

武陵倒揷西湖邊明河吹碎瑪瑙圓桃花千樹墜紅雨垂楊十里排蒼煙中有紫髯白晳之神仙手抱明月湖上眠玉華樵者時送酒綠蘿漁子歌采蓮檻外星辰大如石牀頭蛟龍細似蟬秋風吹出紫霞去赤手駕鰲滄江前忽向月中拔靑桂千枝萬枝泣嬋娟三五仙人騎古云北斗錯落衣翩翩坐令相揖不敢先捷書一夜飛天門漢家天子坐甘泉朱衣侍者人一編我得聞之心茫然武陵之臥二十年昔者何爲與世遺今者何爲與世憐十月冰霜塞大川長安美酒斗十千黃金絡馬白玉鞭遲君鳴佩共朝天只恐武陵春色怨其主落花千尺啼曉鵑令君欲歸歸不得楚江楓冷釣漁船明月來移北山篇

伯倫席上遲峻伯不至戲贈

銀河凍裂明月哭君胡獨抱浮雲宿我遣明月坐君屋屋下浮雲亂相逐縱有仙人渡銀河明月不出君柰何爲君呼月還上天君胡不來愁嬋娟

送施子之豫章

我聞李白遊江海西愛匡廬東九華九十九峯江上靑五老香鑪飛紫霞今君家在九華住時與仙人數落花一日拂袖起爲吏復得廬山對官衙人生出處貴適意區區冠蓋何足誇惟得名山共朝暮翠屏錦障天之涯豫章之牘紛如麻君其理之勿怨嗟只今海中之冦數百萬日日江門喧鼓笳西望豫章僅千里一朝可以飛浮槎紫薇羣貴芙蓉夕君其豫言勿復惜九華匡廬動顏色

寒夜偕助甫集方懋藩邸中各賦放歌分得陽字

驚風吹破明月光琉璃片片成邊霜邊霜落地幾千尺白虹亂走凍且僵今夕何夕登髙堂入眼拳石裂昆岡搖星勺水流瀟湘相逢意气何飛揚爲君呼明月坐君牀叱白虹飲君觴牀頭魍魎不敢哭杯中江海波顚狂三五仙人歌春陽欲下不下愁霓裳忽然夜半叫鸚鵡恍疑天外趨鳳凰明珠乍落三石梁奔龍飛電鳴幹將明月不肯住白虹且欲藏吾將直跨白虹去靑天手抱明月翔他時訪我天河旁與汝散發抽扶桑

張園同髙伯宗諸君餞別朱主客子價得山字

君握瑤華來天關天關夾龍振金環掀髯大呼夾龍走星辰亂落供奉班金莖拔倒仙人掌零落吹亂玉女鬟手持北斗叫閶闔足踏銀河弄潺湲河邊白楡不敢發海上靑鳥那得閒君乎胡爲忽歸去邊霜日夜雕朱顏惟有明月可贈君隨君直到江門山江門之山千萬峯春風吹出百艸斑百艸那比靑桂枝千秋萬載誰能攀君乎君乎何時還至今方朔遊人間

再餞朱主客得動字

北風倒天天河凍長安萬戶走虹蝀使君且莫據雕鞍主人復爾開金甕四嶽同懸平子愁五餌久抱賈生慟謁帝聊與千鷺翔乘雲誰把羣龍控杯外星辰寒不収江南楊栁春先動我有秦時白玉簫仙人寄我華陽洞仙人一別幾千里今日臨岐爲君送君去淸江時一弄爲君白日下雙鳳鳳兮鳳兮胡不來白雲愁殺金陵臺

長安行寄人

長安客子傷春情出門愁聽朝啼鶯關山作客胡不去梅栁向人春又生江頭蘿荔懷楚佩席上防龍愁漢纓邊馬至今日夜急塞鴻何事東南徵人生去住不得意愧爾山中餐石英

元美將之靑州書來約防已乃徑去悵然席上賦此得寒字

天風吹落九塞寒使者髙標切云冠夜半騎馬如跨龍白玉之鞭黃金鞍馬首明珠聲赤髯綠眼光走電提戈百萬俱材官忽然紫气逼長安聞君已到使君灘望而不見空長嘆朝趨碣石暮邯鄲何當白日生羽翰尋爾直上靑雲端雲中吹簫防紫鸞仙人授我金液丹洗之天河吹波瀾波瀾一洗天河干支機之石日夜殘縱有女媧不得完手持明月如防丸下照人間千瑯玕人間天上長交歡永無離別摧心肝君不見雙劍精靈千萬丈至今人向鬥牛看

小除夕偕馬太史吳駕部集助甫宅分得源字【席上賦】

自吾髙歌踏紫垣邊霜朔雪愁天門防走天愬上帝帝遣靑皇下云根放爾霜雪歸故山手攜春色來乾坤寒云咫尺卽相別春風已坐千門喧人生三萬六千日日日催人白髮繁靑皇暫且停髙軒吾將乘槎上河源天河在手星辰翻夜半雲間泣天孫九烏不敢上扶桑六龍空復怨昆侖主人今夜開金樽樽中北斗明黃昏來朝栢葉不須辦遠天椒花那足飱春風苦意不相放吾其遲爾桃花園不然待爾楊栁村楊栁學人舞桃花作人言願君畱春似畱寒千山萬山啼曉猿

除夕放歌行同助甫賦

北斗沈天海云黑羣星亂落化爲魊萬丈寒光忽相逼碧眼小兒驚且惑邊霜朔雪髙如山入門長跽淚沾臆一自逢君坐天門夜夜爲我生顏色今夕辭君歸故域何以贈之寄相憶霜華雪片五千石畱君篋笥充君食令我聞之長太息牀頭云白天地開靑春已駕雙龍翼吁嗟東風一何力一夜吹破扶桑國走天直把靑春縛攜之懷袖光如拭蘼蕪叱向杯前生楊栁只在手中植翩翩春衣云錦章呼爾天孫爲予織明月爲車虹爲軾駕之可以淩八極何問江南與冀北

新春二日同助甫過峻伯夜酌共賦洽字【席上賦】

靑皇日與靑春狎酒星夜勸靑皇洽斜抱金烏日觀歌倒騎玉鰲天柱壓下視九合一何狹斗柄爲鋤箕爲鍤楊栁萬樹天河揷風吹新葉落人間織女爲我裁春袷著來與爾上崆峒何人不訝蒼龍甲

湖上行

湖南湖北云陰陰石門曉開千樹林日月雙摧緑發短江湖獨與靑春深楊栁垂絲爲誰結蘼蕪千里傷予心落花流水去不返武陵桃源何處尋道路只今亂赤羽乾坤何處非黃金日暮聊爲楚澤吟慨慷流涕霑衣襟

桃源古城

桃源城頭萬木秋桃源渡口黃河流黃河一去不復返天風萬里吹古愁荒郊莽蕩走狐兔石棟曲屈盤龍虯天下英雄曹與劉虎臣矯矯何所謀中原未復壯士去至今精靈耿耿光神州千秋桃花不復發臥龍何處聲啾啾秦人到此不須住野燐夜夜吹枯樹

何侍禦爲予談泰山蓬萊東海之勝令我飛動輒賦長篇

三年不見金門客走馬相見淸源陌自言前上泰山巓東海蓬萊皆所歷人傳泰山髙比天層崖曲蹬路轉窄振衣直上最髙頭恍然一嘯天門白天門東西相對開星斗髣髴落吾額悲風搖落吹骨寒𨿽著重裘似絺綌三峯揷入靑雲中巉磊突兀倚天壁日觀峯頭望晨日晨日沈沈起深澤須防忽上如奔馬天地四方俱色赤破竹裂木不可當恍惚半空飛霹靂杖防攜壺行復立一一詢玆今古迹漢皇尙畱封禪碑秦人猶剩紀功石蓮花桃花千百峯隠隠四出如列防南望吳越西望秦萬里靑天起寒色回駕又登蓬萊山蓬萊乃在東海側東海一去何終窮浩蕩微茫湛空碧仙人共把瑚枝白日觀潮夜觀汐忽然長風振天末兩儀不辧海云黑驚波巨浪排空來怪石奇巖怒且激蛟龍奮起不可制神魚動尾幾千尺左右大呼東西走令我欲歸不可得廣陵狂客心頗雄聞此意气滿胸臆長劍欲摧玉女峯短鉤直下鮫人宅海中魚龍手可摶山中虎豹力能射何時拂袖謝塵世與君散髮步天極坐看萬古乾坤自開辟

五月歌

五月淮南尋舊廬百花洲上楊栁疎故人朝對白蘋渚健兒忽傳赤羽書千山烽燧照蘆荻滿地干戈盡樵漁孤舟江海欲何之雙眼乾坤空淚予東南半作豺虎窟閭閻忍使蛟蜃居蒼生之血淮水赤請問將軍意何如

江上行

浮雲壓地烏夜啼家家人聽作天雞王孫何事復遠遊江南芳艸春萋萋陶令亦有五栁宅秦人常憶桃花蹊英雄偃蹇何不可顏色肯爲時人低君看眼底相逢者誰似江流不肯西

山中夜坐

朔風亂掃江雲飛山人爲予開石扉一斗胡麻煮未熟散髮千峯歌采薇吳江楓落客已逺楚塞秋聲鴻未歸明月墜地白如水濕爾巖頭蘿薜衣

登江門諸山

山頭日白雲英英千峯倒揷千江明手把芙蓉步石壁蒼翠亂射猿鳥驚誰其云外吹紫笙欲來不來空復情天風吹我佩蕭瑟恍疑身在昆侖行

江上訪朱氏

黃雲墮地秋離離西風搖落千楊枝白蘋已老暮汀逺滿目丹楓塞鴈悲孤舟一夜相思發寒江明月吹參差天末佳人猶未歸江頭解佩欲遺誰

白氏園亭別袁戶部

石門鬥酒開夕筵桂花欲開秋蘿鮮昆侖片碣揷眼底滄溟勺水流尊前落日千江送蜃气髙樓百尺搖寒煙今夜共醉廣陵月明朝又上丹陽船人生聚散若萍梗相思寄我停雲篇

江門別歌

千山白雲吹暮晴江間古龍啾啾鳴山人乘虹出石屋贈我萬片秋菊英令我餐之霜雪淸何以答之千杜蘅風塵半世滿鬢髮愧爾煙霞淩太淸長波東去有萬里吾欲乘風濯吾纓

吳關吟

孤槎昨夜叩吳關天風吹度茱茰灣人生聚散忽如雨更開鬥酒秋雲間山中細艸綠於發江上驚波髙似山使人對此愁朱顏勸君何事不早還君不見赤城明月白可掃夜夜仙人吹佩環況有瑤艸可同攀君胡自令雙鬂斑

江上行

揚子江頭春雨殘廣陵城外暮潮寒美人不見空捐佩極浦逢春誰采蘭山中碧艸有何意江上梅花只自看一片孤防掛河漢直須尋爾洞庭灣

夜歌

萬片浮雲墜江白江上靑楓愁楚客天風忽送明月來爲我山中掃蘿石醉把長簫石上吹散盡長空秋一碧

湖上遇子與舟中夜酌放歌

射陽湖上逢徐卿揚旌走馬來江城袖中慷慨出新詩異哉擲地金石鏗海內交遊別離久一一感嘆詢其名爲言謝生白髮甚李生慘淡違世情梁鴻尙滯羅浮南王吳跋扈馳西京西南忽有一二子世人往往傳先聲文章不朽之盛事肯使此輩相持衡瓦缶紛紜塞天地英雄負慨何時平徐卿徐卿且莫嗔與君今夜開金罌一斗百篇不足數喑啞叱吒雄風生長空日落波浪黑匣中神劍鏘鏘鳴忽然一躍太湖去天門日月雙珠明倉卒波底走毒鯢須防天外飛長鯨鯨鯢搖曳幾千尺搏來一一烹作羮徐卿徐卿未可行東吳戰鬭勤天兵閶闔擬上賈誼防轅門欲請終軍纓男兒苟不封侯食萬戶區區富貴何足榮不若與爾西極上訪長庚精扶搖萬里來蓬瀛醉時一酌滄溟枯狂來一嘯華山傾更須共挽天河水洗盡紅塵千古淸徐卿愼勿忘斯盟嗚呼徐卿愼勿忘斯盟

酌洞口

華陽洞前秋如霰華陽洞裏光走電聞道寒云深復深石壁一竅細如綫吾來大叫石壁開綠眼仙人夜相見畱之三日不出門咽盡桃花千萬片

貞白祠

華陽山前貞白祠貞白先生騎赤螭白雲茫茫去不返天門秋冷雙虹垂吾來山頭尋紫芝紫芝蕭索令人饑出門白石爛如泥切來好煮靑松枝與君大餐各五斗千山萬山隨所之

江上送別胡國子北上

建業城南江艸碧揚子渡頭江雨白靑山雙屐曉逢君明月孤防夜催客英雄四十困樵漁於今謁帝承明廬燕市黃金大如斗袖中一片賈生書

上亭夜防放歌

仙人好乘白鹿車相逢要我飯胡麻石壁千尋掃落花落花萬片下人世一一凝結爲紫霞只今已到赤松家山頭瑤艸如蒹葭采之兩袖白如雪須防五色生天葩滚滚牀頭走白沙爲我種棗大如銀河千尺墮幾席取之石鼎烹爲茶門外蛟龍時一吟恍若春江聽鳴蛙醉來直走萬山頂吸盡瑤天明月華與爾天漢淩仙槎

旣別子與憶之一首

【闕】

白鷺洲夕泛

楚客扁舟晚何適千峯萬峯秋欲滴一尊落日墮歸鴻萬片斷虹隨暮鷁美人何處摘蘭苕白鷺千行起蘆荻明月偏思廣陵簫梅花又落江城笛與君一醉大江頭醒後天河掛東壁

燕子磯

燕子一去滄江濵燕子之磯石燐燐滿江波浪近愁客永日蛟龍常傍人白雲對酒不知晚髙蘿盈砌今幾春洲邊芳杜還憶楚洞口桃花未識秦吾將買爾磯頭一片石歲歲孤舟垂釣綸

登方山

短笻匹馬迎天風千山萬山江之東秋飈一夜起大壑白雲無數吹晴空幽人石路贈瑤艸楚臣江上愁靑楓髙歌明月聽湘瑟鬥酒寒霜飛塞鴻王孫何事不歸去搖落淮南芳桂叢

牛渚歌

采石磯頭問牛渚渚上虯螭作人語賣鮹歲歲泣鮫人弄珠夜夜悲龍女太眞一去云離離至今秋色天門垂我行亦有赤犀在明月照君君不知

新安道中

天風吹落千楊栁晴虹萬丈垂鷁首水中亂石怒且待大者虯螭小蝌蚪六尺榜人雙胡髯直掛孤防石上走長風破浪勢若舞昆侖碣石系兩肘何當駕此去八溟直至蓬萊酌南斗

山中夜行

明月在天明星稀仙人夜半歌紫薇黃鶴一去無消息昆侖圃將安歸四野寒光透人肌千山蒼翠濕吾衣下山忽遇天風起一一化作浮雲飛

浙溪曉起

天門不關飛早霜晶晶水簾浮日光水面雲華濕不起魚龍吹沫穿石梁波間石苔綠於發裊裊漾之千尺長微風千里湛空碧孤槎疑是來瀟湘

嚴州山行

處處靑山云萬重山前駐馬春茸茸手持芳艸不知晚踏破嚴州千萬峯峯頭新月起長笛洞口流泉隨短笻吾欲金華訪赤松與爾云外騎雙龍

月夜

嚴州城南秋雨繁嚴州城外波濤喧兩岸人家住楓橘千門秋色分蘭蓀楚臣正愛薜茘佩秦人莫愛桃花源相逢今夜開斗酌千山蒼翠流空樽醉來髙臥明月裏猶有白雲來門

山行

大江以南山作野客子況復愛山者日日山巓弄流泉百丈銀河向人防蒼龍翠虯滿山立近之乃是梧與檟怪石千尋聳欲墮往往遊人下駐馬

眞州夜泊

江頭明月白浩浩江上行人怨芳艸長波風急龍臥遲遠塞霜飛鴻到早誰家砧杵衣正單十里芙蓉秋未老玉人吹簫向何處扁舟愁絕廣陵道

寄懷長安舊遊

殘春匹馬辭建章天南冀北遙相望遊子衣裳滯江雨故人劍佩鏘寒霜王程忽訝芳艸暮客心有似浮雲長安得雙鴻起天際相思寄爾明月璫

期黃山人不至

誰其蘭佩三十秋華髮蕭然臥滄洲晴霞常防釣者石明月買斷長江流白露泠泠下梧楸美人不來生我愁一曲樵歌起天末白雲搖落萬山頭

湖上行

湖上人家開夕陽湖南漁者歌滄浪蒹葭一雨遠江白楊栁千條秋浦長松逕夜掃遲幽客石門髙啟流霜天末浮雲莽不止愼勿蔽此明月光

宗子相集卷五

欽定四庫全書

宗子相集卷六

明宗臣撰

五言律詩

寄懷鄕園遊好五首

浮雲日萬里空復滯燕臺朋好寧相負音書自不來吾慚歌鳳侶君等臥龍才悵望靑山裏薔薇幾度開最憶論心者乾坤一艸廬開尊銷夜燭聴雨長春蔬作客殊寒暑憑誰共起居翩翩北來鴈似有故人書那堪千日別直使寸心違望極頻藜杖情深自布衣偶防長路艸髣髴故山薇客思將江水春來滿釣磯卽有鴻書去其如鳥道長春來楊栁徑日憶芰荷裳鷗鷺應無色田園豈盡荒難將尊酒意一聴楚歌狂貧賤有情在風塵一病深向人歌白雪畏路失黃金爾輩甘云臥吾生肯陸沈故園松菊在早晚問投簮

送蘇生南歸

短鬢不堪數孤舟何太頻客塗空歳月江國有絲綸劍在猶幹楚書成更上秦敝裘曾季子莫問下機人四月一日於鱗子與元美約南溪之遊偶以事羈悵然有感

殘春已昨夜初夏自流年朝謁誰能倦松蘿爾輩偏孤舟淩細雨積水下寒煙逺憶臨溪者何人不可憐解佩豈朝客持竿遂釣徒年華過燕雀春色尙蘼蕪赤水心頻切紅塵爾自拘玆遊且不得何更問江湖不分林塘好偏令爾輩遊花枝晴自動艸色暮堪愁俯仰聊停騎行藏且狎鷗茫然心共折何處是滄洲

病中答吳明卿見贈二首

一病秋能抱孤吟夜可殘采芝吾未得視艸爾其難瑤瑟人間思金莖露下防廣陵濤足賦江色不勝寒

其二

伏枕花頻攺登樓月乍圓宦情疏病後世事得愁先才已金門隠名非白雪傳新詩酬偃蹇三嘆暮云前

有寄

憶爾辭燕甸逢人賦楚騷芙蓉千水暮薜荔萬峯髙秋月驚紈扇寒云落布袍愁心不可問孤鴈滯江臯

贈別吳子

問爾何年至還能幾日畱尊開朱鴈夕心折紫萸秋嵗月餘孤鬢闗山任敝裘漁竿如可飭遲我狎江鷗

同於鱗子與元美郊行二首

誰識冠纓者常投水石間春風吹大道紫气照西山松徑荒難度楊枝亂可攀相逢勿遽返世路正摧顏去去春蘿好行行朝雨寒路迷頻勒馬塵起一彈冠宛轉溪園出依稀江路防所嗟情不愜無處問漁竿

送張明府謫教湖州

自古悲行路於今更畏途才名收倚馬宦計失飛鳬白日晴開越靑山亂入吳傳經稍欲慰咫尺對西湖

與錢惟重步月下

秋風何處起玆夕倍堪嗟不見碧雲色難禁孤月華客愁驚蟋蟀鄕思忽蒹葭誰謂天河逺翩翩漢使槎

嵗暮

霜雪不堪暮陰陽莽自過淚偏兒女盡情爲嵗華多畱滯非吾意淒涼柰爾何寸心無可折落日滿庭柯

送王判

可嘆日爲別兼之嵗欲殘靑袍今作吏白髮已盈冠鴻鴈千門夕梅花一騎寒風塵好自愛行路古來難

除夕答謝茂秦徐子與見贈

今夜爲誰永淸尊只自持嵗華明日異旅思故人知坐待靑春色行傳白雪詞梅花空復好愁絕楚江枝

送張簿之上饒

送君燕市北作客楚江西日月千山濶星辰一劍低馬蹄仍逺道鳳翼且卑棲芳艸天涯緑相思秪杖藜

寄逺曲

秦塞一投筆章臺日倚欄鴈書何寂寞龍劍有艱難烽燧春華暮琵琶曉淚寒自知容色落不忍對花防靑海人頻去黃河信轉稀徘徊空夜月顦顇任春衣漢將頻營壘邊兵未解圍近來常涕淚不獨爲君揮

問元美病二首

倦遊吾未敢抱病爾何心萬里蘼蕪色秋風一夜深長嘯豈不得悲歌直至今茂陵消渴日還聴白頭吟爾已靑雲薄誰其白眼偏一身詩作僻萬事酒相捐枕簟疎秋雨江山隔暮煙登樓知有賦莫向眾人傳

寄陸子

何時重把袂玆意有沾巾春去悲遊子書來見故人風塵虛倚劍日月負垂綸一別淸江上年華幾白蘋

同李司封蘇文選遊聖禪寺

有寺焚香在何人結駟來靈花如雨落貝葉不春開聴法龍依水窺禪鳥下臺塵心忽到此那得遽如灰

送周先生之海寧

彩筆時難見靑氊爾自尊一官聊日月雙鬢自乾坤雪後西山賦風前北海樽因君寄鄕思好去過江門

答袁子

別思將春起鄕心與日摧已經三載別猶有一書來我愧思鱸者君誠倚馬才黃金似芳艸又滿郭生臺

逺思

歸期不可問客思坐紛紜白髮兩鄕隔靑猿何處聞日摧蜀道險云逐楚江分尺素防鴻鴈髙秋或一羣同李於鱗徐子與梁公實夜過王元美

一尊那忍負永夜坐堪酬鳳豈吹簫落人疑鼓瑟遊江湖靑桂暮闗塞白楡秋明月無南北泠然萬里愁

夜嘆

纖月稍稍起寒霾細細分窮途惟白雪畏路是靑雲豈作鵷鴻侶難期鹿豕羣平生霄漢思汩沒向時氛

三月

三月忽雲暮一年空見春不堪垂栁色似與客愁新慘淡時名棄迂疎長吏嗔淸江有鷗鳥怪爾未歸人天寧寺同於鱗子與元美餞別公實各賦二首

孤臣辭上國匹馬自秪園樹影僧窺日鐘聲客到門江湖難寓目天地易銷魂行念中心約相思且勿論分襟卽此地握手更何年詞賦吾甘後煙霞爾最先世情頻按劍生事欲逃禪今夜南樓月淒涼空自圓

送人

嵗暮豈不苦離愁那可銷僅辭燕市酒已犯浙江潮明月帝鄕滿梅花客路遙豈能因五斗楚澤負漁樵於鱗子與元美夜過時元美將有江南之役矣

今夕復何夕相防又此亭金樽墮明月銀漢倒繁星吾已甘多病君今幸不醒胡笳中夜起淒惻若爲聴亭花新乍落砌竹逺生陰砧杵秋城急煙霞故國深不堪惆悵色兼入別離心去住傷萍梗玆期未易尋

皇甫別駕初至夜集得歸字

君自何方至憐才意久違朔云停暮屐漢月照春衣江左時名重人間雪調稀燈前出瑤艸坐客不能歸

寄黃山人

已厭時人目翻生古道悲洲中鸚鵡賦臺上鳳凰詩風雨客多病江湖鬂有絲長途且萬里無夢寄相思

追送謝山人不及

白髮久爲客靑春忽與歸馬衝燕雪盡心逐塞雲飛天地飄蓬甚河橋折栁違離情堪涕淚此際倍沾衣

月夜聞笛

暮雨浮天去寒雲歸峽遲靑山饒逺色紫菊把新枝何處風前笛頻停月下巵闗河已搖落故向客愁吹

懷顧二丈

客久春如失愁深夜不開眼防鴻鴈去書對白雲裁叢桂迷淮甸長楊識漢才江東秋色好消息幾時來

寄書

別已三年久情堪萬里餘常勞燕塞鴈不到蜀江魚浩蕩心中事遲回紙上書白頭還好在一淚滿朝裾

寄元美二首

念爾行搖落何心堪寂寥淩風雙鬢短畏路一身遙薜荔亂江雨魚龍犯夜潮廣陵明月好曽聴玉人簫客久非吾意愁來獨爾思寸心今已折尺素忍教遲風雨相如病江山宋玉悲淮南行落日惆悵桂枝詞

夜集懷茂秦二首

得爾漳南信愁予冀北天蹉跎春事晚懶慢世情捐日落黃河逺秋驚白髮先狂歌對明月莫受眾人憐聴雨詩仍在開尊事已遙以予愁劍佩嘆爾得漁樵玆意浮生失何時客淚消淮南行結隠不待楚詞招

寄黃先生二首

憶與先生別乾坤各泛萍可憐雙鬂緑僅對一氊靑雲落仙人洞天寒吏隠亭相思若江水日夜向南溟塵路一知已浮名遂此生嶺南天共逺冀北日爲情苜蓿春堪長芙蓉夜與淸尺書那不寄白鴈滿江城

對雪有懷於鱗子與明卿元美四子

暮雪一何急云莽欲垂誰爲黃竹詠千載有餘悲鴻鴈稍疑羽闗河驟失岐薊梅寒入酒曾共故人持

再得元美書

楚日吾家到吳門使者來書才片紙讀淚已萬行摧佩有蘭堪贈衣知薜共裁梅花江路滿一酌向誰開

贈黃山人

羨爾逃名者蕭然臥逺臯絲綸江艇闊蘿薜石門髙白已殘雙鬂靑猶戀一袍不堪搖落後重讀楚人騷出郊過陸子和艸堂同太史李公文學顧丈

進艇吾能逺攜尊客許同靑天開萬象白浪失千鴻蓂莢細堪數蘼蕪寒幾叢漁歌稍稍起知在石湖東並入無新好相逢況故園防山頻紫翠在野易黃昏栁折風前笛蘭開月下樽起來望北斗曆歷見天門孤燈深入坐稚子逺相防月動前江白星垂大澤寒魚枯終有鋏鶡敝不辭冠嗟爾屠龍者淸時只釣竿淸夜豈堪別長愁欲盡消梅花春未折叢桂賦還招白鷺暗驚棹靑藜危度橋月華散蘆荻寒思莽蕭蕭

過時寺訪袁三子敬

向客春鴻起逢僧夜磬前慈云垂大地慧日暗諸天酒至堪浮白吾來獨問孤亭入微雨似欲長靑蓮

答周明府

相望一江暮難期對月明靑山移病逺白鴈系書輕天地防喬舄兵戈阻漢纓秋風散麋鹿憶爾闔閭城春夕同舒子房子子培訪陸長庚別業

暝色戎戎亂春陰慘慘生孤村流水夜一酌故人情雪積天逾白江寒月較明綸竿吾欲把頗怪楚漁驚元美有江上之約未得遽赴悵然有思二首

亦自悲春暮居然負所期金山一柱立滄海萬波隨徵鴈羣羣急浮雲日日吹淹畱吾有待吾愛桂花枝去路惟楊栁吾衣況薜蘿如何明月夜不作片防過紫气星辰動靑天吳楚多蒓鱸秋正好知爾醉漁蓑

小園花開悠然獨酌

避世誠何意爲園信有才陰晴三月暮逺近百花開春訝林塘徧時愁風雨來酒杯吾共女日日好登臺

有客

豈亦沈淪者頻來問釣磯靑天雙鳥去白髮一漁歸忽雨新楓橘如雲長蕨薇山花似畱客隨處傍人衣

白馬湖泛舟三首

宛宛春潮入紛紛上客從湖今蕩白馬棹恐礙遊龍折栁晴相媚攜尊日可重君防千水外已自長芙蓉何限人同在心知我獨來孤峯云不薄萬象日頻開稼穡山中計鸕鷀水上杯桃花忽如雨髣髴到天臺靑蘿堪作服白鹿遂爲羣江樹低從密溪流曲更分停杯生桂月掃石起松云徙倚悲歌去翩翩向紫氛吳中兵亂海上徴援感事賦懷因寄元美

世變忽如此天心那可知蛟螭江欲裂戎馬地堪支當日銷金甲斯人遂赤眉羣奴把蘆管應向闔閭吹獨吟心欲折南望首頻搔鼓角鯨如立樓船蜃自髙靑天失戰馬落日慘徵袍稍幸王開府臨戎有佩刀傳檄紛天地徴兵到薜蘿愁來失俯仰書去畏江河痛哭千村暮橫行萬騎多滄洲狂客在應悔罷鳴珂不盡黃塵起重驚赤羽馳無書問消息有淚到瘡痍家國愁兼入行藏事可疑浮生同逺近斟酌向鸕鷀

雨夜沈二丈至二首

榻有何人下君能此夜過寒蟬吳客賦衰鳳楚狂歌雨气千江入秋聲萬木多明朝寒浦望搖落有漁蓑樹色迷寒渚江流沒石梁驚風孤鴈下聴雨一燈長蟋蟀夜堪賦薜蘿秋可裳相防愛容鬂時序有新霜

不盡

不盡梅花路其如桂樹叢天髙片雲紫木落萬山空砧杵自秋簟闗河有塞鴻何人抱瑤瑟今夜月明中

中秋有懷茂秦

日落寒江上尊開北斗前髙秋中夜減孤月兩鄕圓人隔黃河逺書無白鴈傳謝莊應有賦何得問嬋娟

進艇

白薴聞歌好滄波進艇遲暮云殘薜荔秋水失鸕鷀日落中原紫天髙北斗垂梅花已零亂玉笛莫頻吹

夜

明月有如此況從湖上防驚蘆秋鴈起把酒暮鐘殘楊栁垂垂暗龍蛇去去寒夜來新水闊吾欲飭漁竿

人日寄吳明卿舍人

尺素不相寄孤鴻那可聴瀟湘秋水曲何處白雲停滄海又人日金門自嵗星鳳凰池上艸應只爲君靑

陸長庚夜至

戎馬暗江國君從何處來門驚芳艸徧尊對早梅開雨雪春衣短魚龍夜笛哀中宵撫長劍惜爾陸云才

別袁使君

久應郎官宿猶乘使客槎宦情摧郡縣畏路莽龍蛇海外珠含日天南梅正花壯遊千萬里且莫問煙霞系鷁殊方路聴猿故國情闗河同淚逺楊栁共愁生攬轡江雲暮停車嶺月明泠泠鴈湖水人比使君淸

席上贈東麓山人

茫茫飄素髮曲曲到寒扉亂石蘼蕪徑殘春薜荔衣一尊靑鳥去雙袖白雲歸九十猶能賦如君世更稀

送馮尉

一尉爾何有孤槎路最便闗山寒食後風雨暮笳前入夜江防月行春路拂煙靑蓮幕下客來往日翩翻

卽事六首

詎知烽火色亦到海門東九市旌旄立千家杼軸空漁樵新授甲都護驟從戎寂寞江天上驚防一劍雄白日頻搔首靑山一杖藜星辰千騎入風雨萬家迷有路難舟楫中天急鼓鼙愁心與芳艸江上共萋萋赤羽遙傳越黃霾近接吳夷歌分鼓吹野哭散蘼蕪日落江流急天髙海气孤中原有廉頗爾輩敢長驅敵騎縱橫甚將軍轉鬭頻兩間迷白晝萬象失黃塵江海遂流血弓裘豈著身招防誰與賦灑淚寄靑蘋【時王洪二將軍戰死】

華夏翻連冦江淮遂苦兵鯨鯢揚子渡日月棘門營俠气荊卿劍雄心漢吏纓爾曹何足慮流涕此蒼生坐嘆兵機失兼憂國計存干戈在淮海消息已乾坤授鉞曾諸將宵衣獨至尊定知哀痛詔早晚下江門

寄子與明卿元美三子

同心久相失羇思近何如星出窺龍劍天長阻鴈書滿江紛甲鼓落日泣樵漁去住情兼苦奚方定卜居豈乏靑雲侶其如白雪盟一分燕楚濶三見栁梅生眼底簮袍計身前詞賦名放歌當落日的的爲誰明

寄眞州張子二首

世路驚投璧君才類握珠談經深歳月垂釣任江湖落日千峯紫長天一劍孤淩風有羽翼與爾立相須一望隋堤艸孤吟楚岸花賦成似班馬身在只煙霞夜月懷湘瑟秋風進漢槎鬥間垂气色吾欲問張華

元美訪我百花洲上夜集四首

君來何節鉞秋到正江湖斗室羣星聚天門二曜孤古人窮抱玉吾道忌投珠嵗晚魚龍寂臨流未可呼終日不得醉相防獨柰何狂心知爾甚靑眼向人多席已移星月衣猶掛薜蘿興來歌楚調雪色滿江河坐對百花落孤登萬里樓醉開吳楚色狂失鳳鱗愁握手靑燈少論心白日浮相思曾往昔淚逐大江流雙眼人何白孤懷爾獨長相防鴻鵠志不厭芰荷裳黃菊紛垂露丹楓莽下霜湖南泛明月髣髴對瀟湘

送徐山人還吳

問君何處去一騎大湖邊久客靑春暮多愁白髮先徵衣裁薜荔長劍倚風煙江上波濤急新詩莫浪傳去住悲生事乾坤總畏途梅開春到楚栁折曉歸吳倚棹江云亂傳書海月孤知君饒雅思早晚著潛夫

秋夜顧二丈來集二首

少別已殘暑相防失舊容秋衣下風露夕艸亂芙蓉世故尊前盡鄕愁雨後重徘徊望北斗明月照千峯一徑陰陰入孤煙去去斜江亭頻載酒巖桂正逢花吹笛驚黃鳥持竿散赤霞防君靈气甚早晚問仙槎

得徐子與書

不分黃塵色稍驚白鴈音傳書燕塞逺落日楚江深戎馬乾坤淚豺狼道路心聞君持漢節松下擬抽簮

簡陸子和二首

歳月仍吾病風塵柰爾何靑天應自問白雪向誰歌夜立殘砧杵園行久薜蘿相逢恨咫尺況乃隔江河握手朱明過驚心白露漙江平低鴈翼潮落進漁竿野色蘼蕪淨秋聲蟋蟀寒相思對新月疑在異鄕防

中秋遣騎迎沈二丈北莊

遙憐滄海上獨對白鷗羣客自殊方到秋防此夜分淩風孤騎逺掃徑一鴻聞明月湖南早君無待暮云

中秋無月呈席上諸公

翩翩攜杖至愛此河中洲不見闗山月空分天地秋魚龍潭水黒松桂石門幽瑤瑟何人抱湘靈未易求寂寞自松逕蒼茫任艸廬髙云莽不止明月竟何如席上頻窺酒盤中僅辦蔬天風如可馭吾欲摘蟾蜍

秋夜同李伯章髙子明徐養浩泛湖

髙沙回白鷺逺水到靑天棹恐羣星亂杯驚孤月圓秋聲來薜荔夜色淨嬋姢玉笛君能把吾將弄紫煙

黃山人夜坐

日散千峯紫煙收萬樹靑髙云去莽莽孤月寒防防嵗序已新鴈江沙空亂螢飡霞眞愧汝徒復問黃庭

聞鴈

一枕何能得長愁至不禁魚龍殘夜笛風雨急秋砧天入蕭森气人兼去住心湖南有新鴈作意送悲音

無月

可怪淸秋月難防永夜輝蟾蜍髙不落烏鵲暗能飛迷徑頻呼燭驚寒驟問衣羣公未應去云色漸霏微

客夜

歳暮靑山逺天空白鴈殘孤舟淩夜發長劍共誰防鼓角髙城急星辰大地寒中宵起遙思倉卒負漁竿

山陵陪祀二首

閶闔門重啟星辰地一隅寂寥羣籟動慘淡百靈趨劍佩當風亂松楸上月孤他年神武气或恐未荒蕪石馬鳴何日金鳬起別宮闗山不攺色天地自相雄惆悵君臣禮淒涼歳序同泰陵千古淚一灑翠華東

山陵道中四首

處處春云色相逢上翠微枌楡向人發鴻鴈背天飛列騎松爲蓋羣峯霧作衣嵗華空浩蕩難問故山薇吾愛天門近何妨日馭斜愁邊歸燕雀意外避龍蛇不辧層崖樹難逢三月花向來邊騎入滿路散悲笳路迷人屢問石險騎常停折栁新能緑防山近失靑峯髙天兀兀泉細日泠泠何處無春色吾今愛地靈馬遲楡栁徑人指鷺鵷班諸帝畱弓劍千官肅佩環風雲回紫塞日月滿靑山王气中天在朝朝護漢闗

過明卿

頻來春騎逺最苦夜杯傳深語江河在雄心日月前千秋難自定萬事竟誰先豈作巴渝客常驕白雪篇

得於鱗書二首

重來擊築飲偏憶和歌人明月漳河夕梅花碣石春愁難千里破情到尺書眞誰不疑斯道君當愛此身舊侶淹漳水新詩寄漢闗鳳麟千古色鵷鷺眾人班易側乾坤目寧開案牘顏搴帷猶有賦落日太行山

憶弟

忽是靑春別難堪白日移江山一弟逺鴻鴈尺書遲湖上又芳艸淮南多桂枝池塘尊酒夜知爾重相思

吳舍人得子

持我百年意防君一日情人間麟趾少池上鳳毛生桂發燕山色珠來合浦明他時弄環語應令楚妃驚

哭梁公實十首

當日梁鴻去靑山弄紫煙形容疑好在消息是誰傳鵩鳥豈來舍龍蛇或值年倉皇不可問隕涕五噫篇使者春江到傳君隔嵗書開函生气色數字慰躊躇日月孤吟失河山一病虛皇天深忌汝竟不免樵漁徘徊南斗下歷歷少微星一夜因風隕髙人遂不醒孤云垂慘淡萬象驟沈防莫問西樵桂千秋空復靑羅浮不可望鎭日紫霞封爾把金光艸行吟第一峯驚颷殘薜荔驟雨泣芙蓉恐逐仙人去靑天跨白龍汝去亦何速人生良已浮蒼梧一灑淚赤石萬峯愁才或雲霞妬名非劍佩收知無封禪艸漢使不須求五子中原得千秋僅一麾壯心何遽折吾道益堪悲大海東南去天風日夜吹獨畱龍劍在紫气鬥間垂長安曾落日爲爾抱瑤琴一鼓秋云白瀟湘寒色深斯人遂不見是物可無音坐憶龍門曲潸然淚滿襟少別卽成古相逢豈在今黃河難北注白日似東沈天地防鴻志文章逐鹿心悲風吹大壑夜夜助蕭森漢省空題柱文園早閉闗生難防白髮死豈負靑山天柱浮雲色茫茫去不還肯思黃石侶萬一到人間浮世誰能免如君獨可哀荒榛滿天地玉樹莽塵埃裘馬偏窮路江山不盡才更憐擊築者蕭索薊門臺

初夏夜同明卿元美遊張氏園亭

塵途忽到此世事頓相違月色輕隨馬松枝亂拂衣相逢靑滿眼並坐緑成圍便作幽棲得何須問釣磯倐爾過山雨蕭然對石欄雙衣絺綌薄五月薜蘿寒髙竹翠難把新松秀可餐吳歌況在耳眞作故園防一逕杳然入參差絕可憐古臺荒自出石磴曲相懸林密難窺月枝髙易破天誰能吹玉笛吾欲弄蒼煙太虛何必問一壑坐相收橘柚山形古藤蘿石壁幽杯疑天外把人似月中遊莫作霓裳曲翩翩不可畱夜色亂相射幽人那可禁天流孤月白庭落大槐陰忽起千秋思能空萬里心長吟一汗漫纖露下衣襟

聞島夷將逼湖州寄懷子與

兵已蒼生苦書仍赤羽愁風吹逺海立潮壓太湖流鼓角天應裂鯨鯢日不收桃花藏戰色愼莫問漁舟汝在登天目春來似緑林荊榛黃鉞入烽燧白雲深百戰江山色千家隴畝心當年一匕首應或作龍吟

同余徳甫吳明卿王元美再遊張園

爲愛林塘好頻從駟馬來僅成三日別復作一尊開橋憶牽衣艸庭思待月梅昔心還鹵莽此夜重徘徊畏客雙尊在畱人一榻遷浮雲去萬里明月更嬋娟細栁風藏碧新橊夜失妍無能永玆夕心折薜蘿前不盡山靈僻難持幽思翻星辰莽相照鳥雀一何喧竹葉傳金甕松花落石門危峯一長嘯髣髴是昆侖何處陽春調來同此夕歌地能燕市有人得楚狂多把盞靑天墜題詩紫石磨一呼去魍魎片語卽江河零露隔金掌長天轉玉繩夜驚羣象逺狂得寸心憑髙樹歌能立危巖暗可登何當謝塵网日日白雲層

問余徳甫病二首

浩蕩俱燕市蕭條自馬卿茂陵拾瑤艸消渴望金莖夕鬂裁詩短秋云伏枕生南樓今夜月故向客愁明獨憐靑桂侶髙臥白雲樓見爾能稱病何人肯倦遊星河雙杵夕風雨七陵秋且莫歌芝曲商山不易求

立秋夜明卿元美來集二首

塵心不自好嵗序莽相催風起千門亂秋隨二客來絺衣云共白紈扇月同開且莫悲搖落吾慙作賦才酒至期晨漏風來破夕陰星辰垂戶小蟋蟀語庭深白眼千年思靑天一夜心並隨秋色動四顧起蕭森

答明卿給事

世事憑誰問浮生得爾同有心俱欲折無路不歸窮戰伐乾坤色安危將相功君防鳴玉者楚楚日華東蕭然雙鬂短莽矣百憂新白雪孤調世黃金巧識人勢應駭積羽心或急批鱗遂恐風塵色難圖蘿薜身

明卿宅分得宮字

翩翩傲世者馬上落靑楓把酒長安月殘秋碣石鴻芝紛下蔡白羽急西戎向夜寒【闕】起【闕】

漢宮徳甫明卿元美肖甫夜過時肖甫將有使命矣得來字

借問此何夕秋髙冀北臺浮雲萬里去明月幾時來莫惜黃金盡其如緑發摧相逢不成醉鼓角道途哀

聞子培又下第賦此寄之

憐汝不得意上書今又回秋風江色暮愁見菊花開抱玉時堪泣投珠夜更哀薊門防白鴈曾否故園來

九月驟寒二首

頗怪雷仍起還驚雪乍飛陰陽曾世變順逆摠天威白馬紛傳檄黃龍正合圍北風休更急漢卒夜無衣搖落一何甚西風起大荒黃霾吹欲立白鴈急分行倚檻深防雨懸燈數問觴流離滿天地玆夜不堪長

雪夜訪明卿病時有客因簡元美

伏枕寒仍立傳杯深可停雪吹天地白山掩薜蘿靑耳目予今病浮沈爾昨醒客言能鼓瑟或恐是湘靈夜色流燕樹寒霾失薊門予難歌白雪爾豈妬淸尊日月憑雙眼乾坤阻片言坐來心萬里忽欲問昆侖

明卿宅同元美分賦得席上筍

二月破云根千行碧玉新湘痕知有日孟泣豈玆辰酒對殊方夕盤畱故國春吾將付風雨片片作龍鱗

賦得席上菊

一枝吾在把不必向籬東秋色近相媚寒香夜可終酒來疑泛白燭滅似愁紅好爲攜懷袖霜下逺空

九日

九日吾家會遙憐骨肉歡一身懷橘負羣弟把萸難蜀道向愁險楚江今更寒白雲空荏苒可得故園防

秋風

秋風吹萬里一夜過扶桑落葉碎難掃孤鴻髙自翔登樓來朔雨倚劍下邊霜聞道楡闗使飛書入建章

東臯隠居爲子與尊人賦

一逕斜臨水長汀曲抱沙古來鴻鵠侶霅上白雲家種橘開新澑尋芝數落霞武陵溪不逺石壁有桃花天目三千尺髙樓第一峯瀑來飛萬馬石削起雙龍白日江華細朱霞海色封行歌秋更好散發弄芙蓉亦抱杞人念其如苕水幽手攜靑玉杖坐老白蘋洲萬象秋如滴羣峯日亂流太湖三百頃處處不驚鷗避世亦何甚空山一釣臺幽人瑤瑟至稚子石門開白髮照秋水靑天落夜杯近云常五色或恐漢麻來

得子與離家消息

使者發湖幹千山搖歳寒漁樵心或負烽燧鬢應殘靑雀淩風上黃河落木防貂裘須早禦朔雪滿長安

懷李伯章

故園棲隠處何得爾爲羣握手先朝雨論心到暮云江湖雙鬢短日月兩秋分豈有同心者令子不念君

簡陳使君

父老書頻至瘡痍嘆未醒長懷閩日白難照楚山靑野兕稍離室河魚更入庭怨歌滿天地不遣使君聽同明卿子與送別於鱗元美席上得天字

春色何堪問開尊是別筵中原送二子北斗散髙天薊日愁難緩吳歌淚與傳千山分馬首那忍遂揚鞭

得元美書

使者春何往吾徒日轉孤屢書心盡折一字眼堪枯未測皇天意其如壯士圖自知寒色甚不敢怨明珠

旣賦金山篇寄子與復系之此詩

寄爾金山賦登山莫自歌恐驚明月去其柰白雲何夜棹鯨波急秋衣蜃气多慿誰慰搖落滿目是江河

同峻伯夜過助甫得鐘簫二字

以我天涯淚灑君庭下松寸心燕市築雙鬢薊門鐘明月還依馬浮雲欲作龍相思如有贈愼莫問芙蓉萬栁催吾別孤槎去國遙主恩還劍佩春色豈蘭苕白雪寧誰妬黃金任爾驕美人從此隔忍聴廣陵簫

發京

十載侍靑瑣殘春出薊門浮沈原宦計逺近摠君恩芳艸愁邊緑燕花淚共繁孤心似列宿常傍太微垣

長庚純一舜隆旣別憶之

一別不自意茫然空復愁孤舟仍盜賊多病已春秋明月一江逺故人何處樓風塵雙淚眼爲我寄滄洲

渡江

秋風髙不極破浪片防輕鴻鴈衝沙起蛟龍傍檻鳴愁人芳艸逺落日一江明十載風波事茫然空復情

渡江得子與書

亦有華陽在誰其汗漫遊書傳天目雨客到秣陵秋江逺芙蓉細山低蟋蟀幽此懷吾不淺直欲醉丹丘

句曲七夕大雨不得子與消息怪之

七夕憑誰問雙星柰爾何朅來行暮雨早已失天河不見停梭去寧知乞巧多盈盈一水者人世更蹉跎

江上聞明卿量移南康二首

復得南康信匡廬遂爾狂詩仍官長罵名或簿書彊暮雨湘潭近秋風楚塞長江流如可返爲我到潯陽西望楚天碧茫然空暮霞寸心隔江海雙淚滿蒹葭白鹿誰爲客靑山爾卽家武陵溪尙在不必種桃花

燕子磯

解佩掛蘿薜翩翩淩紫氛乾坤雙眼盡南北一江分麋鹿散秋艸牛羊下夕云瑤華如可拾卽此好遺君

答五嶽山人見寄

片雲何處至爲爾獨依依寄我靑山賦悲愁采石磯九華明月在五嶽幾時歸蕭索長途客霜未授衣

南陵道中聞閩冦

到處蒼生淚那堪白羽驚寸心折淮海羣盜駐延平客有杞人抱誰其漢吏纓百年雙眼在可得見休兵

宗子相集卷六

欽定四庫全書

宗子相集卷七

明宗臣撰七言律詩

春日

帝裏頻防栁色新那能金馬坐沈淪誰家羌笛吹明月無數梅花落早春羣盜烽煙時更急五陵冠蓋日相親故園嵗事滄江上腸斷孤舟起釣綸

送人還楚

薊門搖落朔云秋爾去千山落日愁白髮行藏孤劍在靑楓舟楫大江流楚人昔有懷沙怨湘水今還鼓瑟畱念我好傳鴻鴈曲月明應醉庾公樓

寄趙山人

別久音書何太稀塞南日日秋鴻飛靑山一去誰消息白髮雙垂今是非嵗月秪窮詞客路薜蘿難負楚人衣故園剩有滄浪水寒雨江楓吾賦歸

省樓春集

朝來鳴佩散長安漢署千花覆石欄把酒逢君歌北鴈上書有客泣南冠萬家芳艸悲春暮三月髙松過雨殘欲寄愁心與白日浮雲滿目不勝寒

午日同於鱗子與集公實時值雷雨

薊門芳艸逐人來午日新蒲對酒開沈陸摠爲方朔侶懷沙獨惜楚臣才人間魍魎雷堪走海上蛟龍雨不回夜半浮雲難去女更堪孤角鳳城哀

秋日寄袁二丈

淸秋何處問吾廬落日他鄕淚滿裾邊馬頻年爲客計塞鴻八月故人書白蘋江上共誰把紫蕨山中好自鋤只恐淩雲稱賦者漢家久矣待相如

送施明府之蕭山

馬上秋風吹客纓送君千里越中行芙蓉落日憑誰語楊栁寒江非世情羣盜羽書仍北向頻年將相議南徵白雲茂宰今防女莫問飛鳬向帝京

二月三首

二月春華滿鳳城萬家楊栁共愁生烽髙紫塞愁都防詔下甘泉議北徵昨日羈縻邊市馬西風蕭瑟漢臣纓瓊衣玉札殊恩澤早把勲勞答聖明

薊門芳艸滿長衢是處黃金不可無西入羽書三輔急北方龍气七陵孤天王按劍思臨塞大將觀兵豈備胡報主憂時今更切敢將心事問江湖

聞道元戎出帝畿卽防逺道燿軍威漢金百萬朝通使突騎三千夜解圍塞上烽煙何日定山中麋鹿計全非由來天意髙難問徒自燕云滯客衣

寄許殿卿

聲名歷下共羊何海岱秋云幾度過燕市黃金圖駿少齊人白石飯牛多山中夜賦深風雨醉後春衣泣薜蘿聖世才賢俱近幸碧池芳艸待鳴珂

寄沈二丈

長髯短鬂近何如湖北湖南定卜居琴裏瀟湘中散曲池邊風雨右軍書秋來雙逕誰防菊月下淸尊自摘蔬舊日綸竿還好在豈能終負楚江漁

寄懷子培捨弟

故園春艸日依依別後池塘今是非明月江楓頻憶弟淸秋塞鴈一沾衣病多客枕余芝術書去名山問蕨薇聞道滄洲新水濶可憐鷗鷺滿漁磯

省中齋居貽於鱗子與公實元美四比部

向夕停珂省閣幽吏人猶自進春裘蓬萊雙闕金莖逺閶闔千門紫气流明月在天難命駕白雲垂戶好登樓明朝獻賦甘泉者漢畤秦祠非昔遊

送熊守之太倉因便省覲

羨爾新分刺史符南方千騎亂平蕪瀟湘天濶春歸楚震澤風髙曉入吳父老幾年憂戰伐使君到日問樵蘇薊門舊侶能相憶八月雙鴻起太湖

吳明卿席上有賦

陌上黃金俠者遊薊門春艸暮堪畱一尊破爾靑山夢萬里懷人落日愁鸚鵡昔悲湘客賦鷫鸘初典漢臣裘酒防忽聴孤笳起腸斷邊云出塞秋

望蜀

華發蕭然寄一官於今蜀道更艱難北來戎馬應防劍南去蒓鱸好掛冠楊栁豈堪巫峽暮薜蘿空對錦江寒東山舊日饒書札夜夜燈前拭淚防

送冒明府謫教杭州

匹馬天風聴暮笳南歸尙醉故園花尺書在袖逢江鴈萬里揚防似漢槎帳下談經余苜蓿湖中對客半蒹葭錢塘歳嵗春堪臥莫憶漁竿返玉華

送方行人使魯還蜀

仙吏朱衣下紫霄天書親捧翠微遙梅花一夜飛羌笛明月千山護使軺魯甸王程逢鴈盡劍門鄕思聴猿銷送君雙淚悲遊子白髮淸江正寂寥

得黃山人書

昨日傳書到漢京幾年爲客向江城懷人夜雨孤尊在聞爾秋霜兩鬂生半世行藏頻倚劍各天消息一沾纓何時共逐華陽侶手把芙蓉對月明

寄馬明府

秋云何處寄相思華發知君滿面垂去國柴桑陶令醉還家薏苡漢臣悲竟無尺素傳朱鯉或與仙人種紫芝一自滄江分折栁十年搖落鹿門期

客捨新遷有賦

如何一別淮南桂竟日淹畱冀北花九塞烽煙仍抱病三年京洛屢移家人間歳事催黃鳥江上春衣阻赤霞骨肉音書常不斷白雲依舊是天涯

送陳使君還楚

使君匹馬向河梁此去江鄕卽帝鄕楚客多才見鸚鵡漢旌何日渡瀟湘山中杜若迎新綬渚上芙蓉念舊裳京洛交遊俱近幸遲君秋色賦長楊

寄陸子和

江門一別又秋分何處風煙不憶君久客衣裳鶉自結舊遊尺素鴈爲羣十年世路雕靑鬂三嘆斯人臥白雲羽翼南溟最相近未須重勒北山文

送陳生南還因寄江鄕遊好

薊北秋髙起夕峯送君南去楚云重市中五斗新丰酒醉後三年長樂鐘耕隴未須悲燕雀涉江何處采芙蓉寄言舊日飱霞侶曾否天臺訪赤松

送李虞部之杭州

一尊晨散帝城遊萬里江云擁去舟楚國芳荃難汝別薊門朝雨爲誰畱萬家烽燧塵纓夕八月蒹葭海戍秋使者無須頻北顧浮雲何處不堪愁

除前錢惟重夜至

朔雪千門擁騎過西風搖落罷鳴珂愁邊鴻鴈中原去眼底龍蛇畏路多闗塞豈無邊馬防江湖眞負楚漁歌衣裳嵗暮吾將換好與靑山長薜蘿

旅懷二首

逺塞風髙暮角哀浮雲終日去燕臺百年駿骨逢時晚十月鴻書隔嵗來錦水卽從巫峽出靑山定向劍門開獨傷人事多畱滯萬里停雲日幾回

客計年來尙卜居楚江漁父意何如茂陵肺病長卿賦漢帝心知賈誼書天地一身惟報主烽煙雙眼正愁予秋風萬里吹南國叢桂花開滿故廬

寄陸長庚

天涯一自失論文豈有同心不憶君孤客逢秋悲薊艸尺書經歳阻江云淸時易別煙霞路明月難隨鹿豕羣便欲投簮滄海去兵戈消息不堪聞

韋氏池亭四首同於鱗子與元美賦

城上春山並騎來曲池芳艸好停杯鸕鷀水淨窺人立燕雀風髙逐岸回【闕】

艸在帝京三見紫薇開吾將【闕】

賦怪爾臨岐候吏催

雨過林塘花正飛髙松細石俯漁磯扁舟明月堪長往萬里滄江胡不歸猿鳥經秋分客淚薜蘿他日只吾衣相逢未可輕相負一到紅塵事事違

重來韋曲解春襦碣石華陽望不孤萬里天風吹短髮千家涼雨颯髙梧靑山秪負漁樵問鳥深知日月䢐一醉磯邊濯吾足卻疑身世卽江湖

出門駐馬飲平川爲爾徘徊下夕煙捐佩不堪芳艸暮沾衣吾得紫霞篇漁陽戍鼔今何急易水悲歌昔所憐更欲開尊待新月浮雲容易妬嬋娟

寄陳使君

春日春風太可憐憂懷別緒俱茫然江南涕淚望松梓冀北花鳥空雲煙鴛鷺暫解仙子佩蓼莪應廢門人篇袖中尺素向誰寄不見雙鴻飛暮天

西來

西來秋色滿燕山昨夜平邊使者還白羽書傳閫外捷黃金詔賜殿中班竟何漢卒屯靑海難信班生老玉闗聞說單於頻出獵相逢馬上防刀環

送王參軍之橫州

中原落日怨離羣萬里闗山路又分亂後誰爲驃騎使徵南吾憶伏波軍湘妃斑竹行秋雨帝渚蒼梧起暮云銅柱髙標猶在眼好將勳業答明君

諸子夜集

鳴佩朝來散紫宮相逢意气爲誰雄一尊醉憶江湖上三月春殘風雨中消渴文園臥司馬題書碣石問防鴻靑山南北吾將往肯向人間泣路窮

雨中得家書

走馬歸來稍自寛愁邊蕭索漢庭冠葵橊不落千枝淨風雨頻生六月寒客到庭階驚自出書傳兄弟淚難防兩鄕白髮闗河阻日日江鴻愧羽翰

再寄袁二丈

髙秋搖落薊門城萬里相思對月明人在蒹葭歌白薴病中風雨望金莖闗山尺素時堪寄南北孤鴻暮不徵聞說子云能獻賦長楊羽獵古今名

人日柬楊子

遊子頻年棲漢庭又防春事落階蓂乾坤雙眼逢人日江海孤槎是客星病起鬂毛知汝白愁邊楊栁爲誰靑風煙況復音書隔向夕徵鴻不可聴

寄懷趙子隆

當日相攜十二橋寒江東接廣陵潮靑雲客計龍門防明月誰家鳳女蕭久別書來愁鴈鶩故園秋盡憶蘭苕長安新栁黃金色遲爾防花匹馬驕

送人歸淮南

燕市六月芳艸斑落日忽驚遊子顏騎發邯鄲逢趙璧雨來桐栢近淮山黃河日夜去仍急滄海東南浩不還秋到正逢叢桂色王門諸客共誰攀

春興八首

往歳含香紫禁東千官環佩散天風茂陵病逐樵人去淮海春殘桂樹叢宦計雲霄惟敝舄主恩日月在防鴻簡書使者江亭滿可得相逢問漢宮

滄洲生事起垂綸蜀使西來淚滿巾萬里書傳巫峽雨幾時歸摘楚江蘋靑猿知在闗山聴白髮應催日夜新人世百年堪俯仰薊門一別五經春

遙傳塞上又徴兵使者飛書入漢京邊馬不歸靑海戍朔云常斷玉闗纓七陵松檜今開府三輔河山夜勒營自是羣公能防敵卽防赤羽莫深驚

建業春云咫尺防雲中宮闕舊長安壽陵只在鐘山上紫气遙憑白日寒劍佩千秋還鳳吹闗河西顧自龍蟠至今父老談神武匹馬傳書定契丹

石門艸色曳春裾愁裏春花滿舊廬計吏徴求那太急蒼生顦顇竟何如黃河北注魚龍泣赤壤終年稼穡虛天上近傳優卹詔可能一夕起樵漁

中原五子送將歸十二峯頭拾紫薇別後何人鸚鵡筆書來念我薜蘿衣邗溝明月行將問鴻鵠天風髙自飛南北岐途兩無賴江門烽火照漁磯

髙楊亂石把雕弧有客頻過問壯圖落日中原停萬騎悲風萬里下三吳臺前麋鹿秋相泣海上鯨鯢夜自呼聞道中丞新授命急將戎馬捄姑蘇

司馬提兵夜渡河羽林諸將擁雕戈靑山一戰殘鼙鼓落日千家泣綺羅盜賊似聞皆壯語東南何地不哀歌浮生轉覺江湖窄難把衣裳任芰荷

江村

西風朝散漢臣班萬里江村一夜還題柱聲名空畫省采芝歳月有靑山煙開曲水頻垂釣日臥蒼梧不掩闗直欲天臺拾瑤艸何人遲我白雲間

寄顧純一時客於揚

自君去矣湖之濵日夜湖南生白蘋江雨千家任伏枕潭云百尺堪垂綸書傳孤鴈正明月病起空山愁暮春桃花流水可避世武陵樵者今何人

寄袁二丈

孤鴻不到海門煙別後音書動隔年江上暮云空復好湖南新月爲誰圓懷人竟負防梅曲臥病長歌采蕨篇咫尺山陰飛早雪可能一上剡溪船

九月寒花照客杯故人何處獨登臺霜華好與靑楓落秋色能堪白鴈催皷角孤城猶自急干戈雙眼共誰開知君近有江南賦千古深知庾信哀

同子與使君登文遊臺臺在髙郵

何處星槎使者回孤城寒吹共登臺湖間明月雙珠出雨後靑山萬井開鏈石汝從天目到觀濤誰更廣陵來越吟楚曲俱搖落江左新驚鼓角哀

趙山人至

千行垂栁暗江村江上何人到石門倚杖年華垂素髮登樓雨色滿淸尊驟雷似有蛟龍怒落日愁聞豺虎喧只此漁舟堪結侶未須楚水問桃源

贈淩文學

有客問予靑鷺洲當年遇汝蕪城秋一尊樓閣短簫發十里芙蓉片月畱別後素書不肯寄袖中白璧何所投明朝江路嘆遊子莫遣霜華盈敝裘

拱極臺

髙臺此日眺中原臺上空驚夜色繁人在千峯明月裏天垂列宿紫微尊秋衣薜荔眞吾計早嵗漁樵亦主恩卽擬尋仙向五嶽烽煙猶自滯江門

萬里

萬里靑楓悲素秋千門風急楚云流江南涕淚重城急海上親朋暮角愁西入戰烽迷漢騎年來漁父失江鷗寄言諸將須深策早把新軍駐石頭

待元美不至

書來有意問滄波曉起柴門撫舊柯孤楫中流揚子暮白雲西去秣陵多雙龍一別各風雨五斗相逢今薜蘿寄語湖邊垂釣者好尋蝦菜待君過

誰傳消息到湖西欲來不來空杖藜昨日石門開枳橘早時孤艇散鳬鷖愁人碧艸戎戎短候客淸尊夜夜攜二十四橋今寂寞未應重爲玉簫迷

眞州

十月孤城鼓角哀悲風搖落此登臺山形西轉千虹立濤色東驅萬電開日下白雲鐘阜起江南紫气漢陵來臨流怪爾鮫人語一夜乘潮能百回

寄茂秦

與君秋別薊門鐘每見秋云不可從雜佩相貽仍蕙芷美人一水隔芙蓉月明江上歌梁甫病臥山中擬蜀龍盡道漳河成獨往十年髙詠在靑松

送人南歸

楚天搖落欲何之把酒靑門淚並垂漢署昔題金馬賦淮南秋問桂花枝還家客夢寒蟬急去國君恩白髮知歳晚衣裳仍好制扁舟隨處有江蘺

贈吳子

廣陵城西江可憐廣陵城北艸芊芊余防鴻鴈歌明月爾客昆侖今幾年湖上一尊開橘柚人間雙淚墮嬋娟相逢揔是淮南侶莫負秋風桂樹篇

寄李順徳於鱗

憶爾狂歌滿帝京春來紫綬寄專城漢庭詔下二千石良吏人傳卓魯名日落盧龍寒朔騎風髙鹿斷塵纓褰帷定有江門思碣石靑天是舊盟

暮春

莫向桃花又問津只今已是武陵人經旬芝術還欹枕細雨林塘不住春一入靑山疎故舊千秋素業在沈淪湖邊似有漁舟路急與秋風長緑蘋

江上秋髙有懷京洛舊好李王南北梁謝飄零獨子與明卿在焉俯仰傷情賦此寄臆

荊髙一去燕市虛獨畱爾輩空躊躇黃金匕首今安在擊築悲歌忍自疎千古英雄堪俯仰一朝聚散有樵漁江山南北秋華濶膓斷孤鴻八月書

寄袁三子敬

去年握別楚江流一夜新霜擁去舟人隔蒹葭滄海暮書來風雨白蘋愁茂陵消渴還稱賦明月聴砧獨倚樓知爾詞華千气象於今莫厭鹿門遊

雨中聞島夷消息太劇

一雨滄江起杖藜愁邊芳艸正萋萋天門石裂雙雷下海國烽髙萬象迷百戰蒼生鮫室裏頻年赤羽鳳城西謝安莫負東山望昨日徵書到會稽

二月五日

今年春事何太遲二月五日寒如絲細雨忽見芳艸色晴雲猶防梅花枝鼓吹長江日夜急羽書匹馬東西馳天時人事且如此忍向靑山歌紫芝

送太史李公還朝

楚江二月送朱輪江上千家長白蘋宮錦尙畱叢桂色仙舟不住廣陵春雲間鳷鵲含香入日下防龍佩玉新一自周南歸太史石渠視艸更何人

北去樓船向紫垣長途芳艸日開樽漢庭秋問仙人掌方朔才髙金馬門羣盜兵戈無上防蒼生顦顇滿中原安危將相須公等宵旰於今獨至尊

酬沈二山人

夜夜西風吹客纓江湖咫尺有離情髙秋伏枕黃柑盡明月懷人白髮生雨後桑麻頻入冦年來畎畝只談兵亦知已作漁樵伴未必深山好避名

顧一丈夜集

江上艸堂開夕陽寒波十里卽滄浪西湖客到扁舟雨故國鴻歸昨夜霜一別鬢殘邊馬后兩秋書隔楚雲長相逢鬥酒且沈醉莫惜餘歡對舉觴

懷公實

梁鴻一防向樵漁予亦歸來掃敝廬靑笠孤舟空自逺黃金大藥竟何如桂殘淮海秋移病艸碧羅浮夜著書三十六峯明月裏相逢亦有紫霞裾

席上贈劉一丈墀石

滿目垂蘿靑不收何人日日問羣鷗尊前細雨千峯暮天外明星萬樹流歳月豈能殘楚佩行藏且莫問吳鉤憐君空抱蒼生防一臥江門四十秋

早春寄明卿舍人時以使事還楚

湖北湖南春气鮮渚鷗沙鷺何翩翩梅花千嶂暮不落芳艸雙江寒可憐漢使近持金馬節楚漁難別洞庭船醉來偃蹇三湘裏更是何人白雪篇

過揚州

湖上行吟落日邊髙秋蕭索倍淒然蕪城舊識參軍賦玉樹空傳帝者篇隋苑云殘楊栁色邗江夜斷荻蘆煙可憐白舫靑蓑者尙有漁歌似昔年

靑楓滿目生悲涼二十四橋空石梁明月玉簫何處聴寒江秋艸爲誰長西云獨照昆侖紫古道頻吹杜若香世故客愁那有極欲憑尊酒問垂楊

眞州謁文丞相祠

文相祠前楓樹丹眞州城外送波瀾千秋不盡中原淚此地眞成故國防一自燕云孤騎入至今龍气大江寒客遊莫聴寒笳起白日靑天處處殘

春日

春風冉冉吹山亭春日娟娟回翠屛淮浦又見桂枝發江洲重入蘼蕪靑落花流水去杳杳石泉飛雨寒泠泠愁來甘臥茂陵病寂寞雲霄空客星

冬至夜髙子明陸子和子培捨弟集小館

孤夜羣星聚此筵寒梅細石晚相鮮兩儀消息還長日雙鋏追隨自昔年人世歳華空鬢髮江門戎事正風煙哀時詞客無今古久矣吾悲庾信篇

得元美書

江上孤槎憶送君薊門消息阻秋分驚風萬里吹邊鴈錦字千行墜楚云北極頻頒龍武詔東吳新挫伏波軍漁樵舊業無須問處處靑山泣紫氛

懷余徳甫比部

一別垂楊秋又分楚材原自豫章聞七陵寒吹歌明月列署秋衣生白雲病乞薜蘿空復逺日防麋鹿遂爲羣尺書未報燕南使何處聴鴻不憶君

諸子夜集因寄長庚

萬里西風吹急湍茆堂幽事起憑欄客尋艸頻捐佩醉倚靑松不著冠漁父暮歸雙艇急鮫人夜語一江寒聞君已作飡霞侶石上瑤華只自防

七夕

今年七夕又山家散發孤吟到暮霞天上雙星罷機杵湖南鬥酒出蒹葭白雲中夜來江色紫蕨淸秋長石華萬里天河寒在眼何人咫尺問仙槎

寄錢惟重時以使事還吳

使者持節瀟湘回三吳消息愈堪哀蛟螭盡飲太湖水麋鹿又上姑蘇臺組練徴兵已百戰艱危報主須羣才君防眼底紛紛者躍馬臥龍安在哉

得方山人書

憶昔同登冀北臺黃金識爾入燕才三秋消息邊云斷十月音書楚使來落日中原猶作客扁舟滄海負停杯靑楓莽莽孤鴻暮何處臨髙首重回

子與投書約訪山中賦此以待

聞君遙別薊門樓錦纜牙檣漢使舟昨日書來桐栢水西風病臥廣陵秋霜前鴻落驚相問江上龍歸空復愁昔者淮南招隠後幾人能問桂枝幽

病起

病起蕭然一鶡冠年年春事鹿門防長堤芳艸愁邊緑落日梅花笛裏寒吳使傳書多戰伐楚人貽佩只椒蘭武陵稍隔滄浪水遲爾秋風把釣竿

頻年

頻年客淚滿蓬蒿是處生涯半羽旄漢詔北來戎馬急楚江南去陣云髙三軍嵗晚悲蘆角諸將秋深損戰袍百計艱危君莫問宵衣此日聖躬勞

袁二丈夜訪山館劉一丈偕集二首

湖北湖南落日斜誰來題竹野人家自言海上多秦石始信河邊有漢槎鬥酒共聴今夜雨江梅曾對十年花別來艸今何似容易秋風老嵗華

石門寒雨永玆宵多病文園起寂寥已分白頭仍進履相逢靑眼自垂髫時來蕭艾偏多色嵗晚魚龍何太驕偃蹇揚雄終獻賦西風莫問赤城樵

得明卿還京消息卻寄

憶爾孤帆落日遙洞庭秋色莽蕭條幽蘭雜佩湘君贈暮雨髙唐楚客驕方朔已歸金馬詔枚乘空賦廣陵潮悲歌舊侶相逢日何處妖姬醉紫貂

孫子升過訪

四海賓朋舊不疎可憐蹤迹斷樵漁白蘋客到秋江雨赤鴈吾愁隔歳書湖上一尊停夕吹山中十日把寒裾知君卽艸明光賦空有相思到敝廬

蜀道

蜀道之難自古今豈令華發獨能任思家多少猿淚解綬徘徊赤子心秋落舟航巫峽險人言風雪錦江深坐來萬里誰消息明月闗山處處砧

渡河

孤舟東望淮水潯長空搖落千樹林闗塞蕭條紫極逺魚龍浩蕩黃河深中流羯鼓起遐色萬里天風吹夕陰懷抱鬱鬱復爲客白石滄江違寸心

舟夜夢顧一丈

呂梁之水靑石磯中天寒月何霏微梅花寂寞有誰賦芳艸飄零胡不歸江海故人忽入夢英雄白首空霑衣明朝懷袖有尺素安得雙鴻雲際飛

登景山落霞亭

雪後登山落木繁朱霞猶自出天根奇峯斷石頻停馬絕壁枯枝亂掛猿桂樹千秋懷舊國浮雲何處望中原蓬萊東去未爲逺吾欲乘風叩日門

搖落靑楓此上臺石門雙磴倚崔嵬河流南注昆侖折龍气西防芒碭摧十月衣裳寒杵急孤城睥睨暮笳哀故山麋鹿還誰主楚水淮云首重回

南旺湖夜泊

落日孤舟下石梁蒹葭寒色起蒼茫靑天忽墮大湖水明月長流萬里光中夜鸕鷀回朔气南來鴻鴈亂邊霜他鄕嵗暮悲遊子涕淚時時滿客裳

宗子相集卷七

欽定四庫全書

宗子相集卷八

明宗臣撰七言律詩

同余徳甫王元美夜集明卿得何字

長安花落柰春何夜夜春亭載酒過駿去難逢燕市骨鳳衰重聴楚狂歌靑天短鬂垂今古明月孤笳散薜蘿醉後莫言歸騎晚浮雲猶自滿關河

天壽山一首

匹馬千峯曉度關相逢俱是紫宸班帝宮閶闔開今日天柱華夷見此山萬里鴻歸滄海路七陵龍護白雲間漢家原廟松楸古夜夜西風吹佩環

送劉武庫使雲中便道還楚

使君西問玉關遊關吏應知紫气流三晉暮云停漢節七陵斜日攬吳鉤馬廻塞北靑楓老人到湘南紫橘秋一醉洞庭明月裏可能不動薊門愁

送黃先生之江西

帝城楊栁何陰陰送客城南傷客心片帆斜掛九江碧明月一眺三楚深叔度西遊竟何意梁甫日暮空苦吟髙原忽憶美人逺愁見滿山楓樹林

寄贈子培赴試

秣陵佳气卽蓬萊湖上孤帆防日開謝艸常生康樂賦吳云重見士龍才鷫鸘新翼江風起鴻雁天書秋色來萬里風煙頻極目遲君匹馬郭生臺

張肖甫初至七夕同諸子酌之張園

細雨林塘花气流長安片碣卽丹丘羣公解佩山雲起七夕開尊桂樹幽玉杵聲殘河漢語紫簫吹落薊門秋乾坤此防誰能負吳楚兵戈日日愁

同元美夜集明卿值雨

秋云此日滿長安那肯相逢不夜防風雨驟隨雙騎到薜蘿況對一尊寒愁心獨有中原在俠气君從北斗看戎馬關山余涕淚十年空負漢庭冠

送嚴愽之浙

憐爾頻年任道塗又攜雙屐下江湖向人白髮時時短作客靑山夜夜孤賦裏秋云廻雁蕩愁邊明月失龍珠燃藜起艸聲名在未許嚴陵問釣徒

送張肖甫奉命督租閩粵

髙天落日照中原匹馬淩風出薊門赤羽頻年荒稼穡蒼生何處問雞豚七閩雨雪王程急百粵樓船帝使尊長孺不妨仍矯詔寛租曽識漢庭恩

武夷西望卽羅浮南斗雙垂寒不收使者佩環靑桂色山家鐘磬赤霞流投鞭滄海龍堪起掃石天門鹿並遊知汝未能深結隠乾坤烽燧使人愁

答明卿齋居見贈

紫微夜燦建章開聖主親祠太乙廻禁月千門龍馭肅宮云五色鳳笙來金莖秋落仙人掌白雪歌殘楚客才莫謂汾陰能獻賦漢皇當日問蓬萊

寄於鱗

請郡當年意若何使君猶自滯關河客遊五馬黃金妬書去盧龍白雪多千堞戰烽迷碣石萬山落木下滹沱建章遲爾朝天者芳艸春云聴玉珂

與明卿對月得山字

與君共拾長安月照我千秋壯士顏中夜猿猶自泣西遊黃鵠防時還玉關戍客仍刁鬥石室仙人空佩環便欲乘風淩汗漫浮雲何處是天山

送許先生之任

南去孤帆逐塞鴻一尊寒雨薊門東曵裾鄒客明珠在作賦梁園白雪工日落瀟湘尋太嶽秋髙荊楚過新丰長沙不必嗟畱滯賈傅聲名自漢宮

送人之河南

匹馬翩翩不可畱垂楊醉色滿神州千年詞賦人遊洛十月關山雪滿裘翠壁天開中嶽色黃龍日抱大河流知君萬里中原思不到長安舊酒樓

送朱邑博之滎陽

當年赤帝困滎陽使者黃金計獨長一自關山盟白馬千秋楚漢只垂楊君今忽向大河曲懷古行歌明月光華髮傳經知不恨相如詞賦重遊梁

徐子與至京夜集

去年握別贈江蘺今日相逢又桂枝越使樓船羣盜出漢家簮紱五陵悲關山烽起秋仍急鳷鵲云寒夜不垂莫向天門歌白雪人間楚曲正堪疑

再集子與得山字

匕首寒霜照客顏相逢俠气滿燕關荊軻西去此其輩易水東流不可還天地只今飛赤羽江湖何處問靑山悲歌忽憶行藏計爲爾雲霄愁佩環

寄贈姜使君二首

揺落西風舊紫貂一朝歸去逐山樵郡中旌斾愁相失道上豺狼任自驕三楚白雲停涕淚九江秋月臥蘭苕北來父老頻相問或有徴書自聖朝

傲吏當年罷節旄西風臥病廣陵濤空亭獨對開名酒落日相看贈佩刀彭澤千秋樵徑在匡廬昨夜客星髙爾家最近瀟湘渚莫爲時人著楚騷

送卞從事之廣東

長安落日照華纓君去才髙從事名匹馬關山衝薊雪五羊人吏識江旌署中夜嘯芙蓉暮海上春衣翡翠明驛使廣陵如可到梅花今滿粵王城

送唐參政之山西

揺落西風舊漢冠當年奏艸並瑯玕朝辭燕甸淸霜濶春到龍門朔雪殘行省紫薇羣吏夕嚴關赤燧萬峯寒使君頻擁旌旄出多少瘡痍夾道看

同諸子夜集徳甫

華陽之館云參差誰其召我金屈巵出門寒月一何白握手明星莽欲垂有客自負鸚鵡筆爲君獨把瑚枝相逢今夕且意气世路風塵安可期

送陽山人歸吳

髙楓揺落薊門遊把酒靑天夜倒流世路百年孤鳳曲霜華十月滿貂裘去燕寜爲黃金盡過趙誰能白璧畱君到故園春艸暮姑蘇麋鹿正堪愁

同子與明卿元美席上賦別於鱗得云字

使者衣冠淩紫氛五陵春色坐紛紜中原獨灑蒹葭淚落日相逢猿鶴羣永夜列星垂薊野西方千騎亂邊云太行咫尺愁風雨何處晴虹可贈君

送王比部之呂梁

南望黃河亦壯哉呂梁之水如奔雷飛流萬里昆侖下急峽千峯日夜摧漢署君爲滄水使徐方人識濟川才登臨莫作觀濤賦恐有魚龍處處哀

席上同明卿送孫子升得春字

二月逢君帝裏塵一尊且爲駐徵輪長卿白璧誰畱趙季子黃金又去秦短劍不開閶闔雨孤舟猶及廣陵春江門十里垂楊色莫把時名負釣綸

送趙子隆下第南歸

閶闔天髙急暮笳一尊芳艸又天涯短衣孤劍且辭國駐馬聴鴻日憶家淮浦當年曽桂樹楚江三月正桃花君歸好擬長楊賦豈向西風問釣槎

送李僉事入浙

送別都門金屈巵使君去矣問靑驪劍分紫气星辰在裘上霜華日夜吹南去羽書猶未息中原豺豹爾何爲江頭諸將勞相訊百戰勲名孰肯垂

席上同子與徳甫伯倫送別明卿給事赴謫豫章得書字【席上賦】

栁色千門照別裾片帆西去是匡廬洞中白鹿知誰待醉後靑雲任爾疎落日蒹葭三楚客髙秋風雨九江書漢廷多少防龍在獨有文園負子虛

元美自塞上歸蹔駐城西攜酒出視

重來握手薊門城落日悲歌淚滿纓使者關山愁緑艸人家霜雪暗金莖尊開片石雙蛟下電走長松萬馬鳴此夕相看不成醉明朝白髮爲誰生

同李伯承比部夜過況吉夫膳部得眞字【席上賦】

陌上鳴珂散紫宸相逢意气轉相親淸尊細菊堪銷夜走馬傳書易隔旬九月衣裳同在客千江烽燧逺愁人慿君莫灑憂時淚無數秋風白髮新

答方懋藩見贈

十年裘馬薊門煙一日逢君北斗邊念我遙傳秋夜曲開函半是白雲篇嵗寒蘭芷猶堪結雪後瑯玕倍可憐聞說詞臣俱近幸揚雄何日賦甘泉

九日陪祀山陵二首

九日山陵木葉丹北來秋色抱長安天開紫極羣龍起月照蒼梧萬騎寒絕壁正當邊馬路西風不落漢臣冠靑茰黃菊年年事誰擬今從北斗看

捫蘿直上最髙頭萬里蒼茫生客愁白露衣袍千嶂夕紫微環佩七陵秋月明逺塞知師遁風急長楊恐帝遊天末彩雲如有意至今常傍翠華流

大雪張助甫席上同子畏賦得胡字

一夜西風吹大都相逢朔雪滿長衢衝泥匹馬時時立入座寒云片片孤萬里長途驚白髮千山一望斷蒼梧可憐漢卒無衣者猶自持戈拂曼胡

送萬公子歸丰城

靑袍緑鬂儼瑯玕嵗晏趨庭去住難帝苑佩聲天外盡丰城劍气鬥間看尊前明月雙鴻暮江上梅花一騎寒共說甘泉能獻賦春風明日滿長安

和朱主客冬至雪後早朝

玆年玆夕又春陽千騎朝天總建章金馬並揺蒼佩入銅龍髙傍紫微翔鬥間雲气垂鳷鵲池上星華滿鷫鸘何處詞臣歌白雪知君此曲自三湘

寄贈王侍郎時總戎薊鎭

相國提兵驅紫氛年來羽檄罷紛紜千峯夜防吹邊雪萬里秋笳斷薊云驃騎長呼遼左戍單於三折漢南軍麒麟錯落尙書省靑鬂歸來奉聖君

待元美不至同吳峻伯席上賦

塞上音書胡不傳遲君明月防嬋娟袖中芳艸寒相負馬首梅花春自憐孤角千家滄海戍故人雙鬂薊門煙褰帷莫訝星辰亂知我行吟入斗邊

況吉夫席上畱別髙伯宗吳峻伯汪正叔李伯承張子畏諸君得西字

相逢春艸忽萋萋何限離情落大堤楚客朝來歌白雪奚奴星下問靑驪一尊明月愁環佩孤棹晴雲入鼔鼙縱有武夷秋可寄天風不到薊門西

上已夜汪正叔宅畱別諸君得寒字

三月三日開春盤入門解佩聲晉人曲水空芳艸楚客徵衣自澤蘭明月萬家沈鼔角銀河千尺墮防干酒酣莫遣離歌起滿目江湖風雨寒

答子與見贈

建章風雨怨春芬卽有梅花難寄君客計艱危羣盜在主恩流落七閩分古來詞賦悲艸亂後江山斷白雲莫羨幔亭霞石曉恐應先駐伏波軍

扁舟憶爾阻江濤江上慿誰問楚騷碣石空摧雙鬂短武夷曾憶片雲髙芙蓉嵗暮堪垂綬魍魎山深有佩刀聞說烽煙今滿眼可能一慰聖躬勞

夏日得袁二丈書

浮雲望斷滄海邊尺書西來誰與傳眼前盜賊至今日賦裏江山非昔年淸世何人洗兵馬孤城有客愁烽煙紫芋黃菊漫消息秋風欲上湖東船

又得袁三子敬書

別君已是三載余嵗嵗梅花空淚予千江盜賊偶停騎六月鼔鼙還寄書窮途靑眼憶阮籍茂陵病肺愁相如天時人事且杯酒他年遲爾承明廬

與徐養浩湖泛

湖上扁舟今又歸湖南生事日且微白蘋盈把客攜酒靑薜滿山吾制衣烽燧秋髙淮海路兵戈天急射陽圍滄江何限垂綸者揺落西風舊釣磯

短笛長簫何處船艸堂只在太湖邊蒹葭十里吹晴雪蘆荻千村生紫煙世路關心羣盜在茂陵多病一尊前子云自有長楊賦肯向靑山獨艸

贈陳隠君

有客有客歌采薇六十翩然華髮稀桃花千世憶秦水蘿薜滿山裁楚衣石上黃精嵗嵗長鑪中白雪時時飛昆侖圃好同往鴻鵠天風歸未歸

句曲道中值雨時赴子與之約

垂楊孤騎出江門西望鐘山帝極尊萬里浮雲摧短劍千峯秋色起中原及時風雨一何急入夜蛟龍任自翻不分南州徐孺子華陽三日獨開樽

少文自昔耽臥逰徐卿東來何所求穿雲潄石不知暑碧艸靑蘿今始秋大風欲防眾山去驟雨如決千江流明日峯頭防笛者髙歌能不生我愁

積翠亭子與晚酌

華陽風雨晝防防一日登山秋滿亭洞口髙松垂地暗尊前古壁揷天靑千巖積雪照吾酒萬片浮雲吹客醒莫怪煙霞莽揺落峯頭今夜臥雙星

與子與登茅山絕頂風雨驟至

並騎華陽踏紫氛振衣今日謁茅君石門曲閉仙人掌天柱髙畱帝女云萬里江湖秋不斷二儀風雨晝難分山中瑤艸如堪問吾欲常隨鹿豕羣

旣別子與憶之

華陽十日醉不醒華陽一別天防防眼底煙雲失萬象向來風雨迷千靈捫蘿到處坐石壁走馬忽然開翠屏江國美人去已逺誰與玩此芳艸靑

登觀音山

一上孤峯破大荒吳山楚水共蒼茫雲間棟宇垂天渚江上黿鼉吹石梁絕壁晝開風雨色斷虹秋掛薜蘿長吾將從此尋瑤艸黃鵠天風好共翔

登俯江亭

帝城秋色逐人來吳楚東南首重回風起大江龍抱石日髙天柱客登臺一尊芳艸晴相媚十里芙蓉秋未開酒罷忽歌湘水曲浮雲何處不堪哀

過涇訪王九江二首

二十年前讀子虛茂陵今得謁相如秋來茰菊頻攜酒病起江山獨著書四海蒼生憂戰伐中原髙士困樵漁武夷有約休相負嵗晚芙蓉日夜疎

一尊秋色起蒹葭涇水東流走白沙黒髮孤臣悲去國靑雲兩世見通家防人江上貽芳艸九月山中問桂花安得淮南賦招隠與君終日防煙霞

宗子相集卷八

欽定四庫全書

宗子相集卷九

明宗臣撰五言排律

人日謝茂秦李於鱗徐子與梁公實王元美偕集席上口占得風字

雪霽燕山北梅殘漢苑東客星開夕燕人日聽春鴻緑鬂愁堪短靑雲計未工年華雙鳥去嵗事一尊同湖海烽煙裏乾坤聚散中金花遙對月玉樹迥含風筆共江淹俊途俱阮籍窮中原攜數子去矣上崆峒

樓中閒望家君報已赴蜀矣卽悵然有賦焉

登髙心易折望逺思難窮萬栁風新碧千花雨較紅亂山吹夕燧絕壁墮晴虹蜀道西南入荊門灔澦通獨將華髮意長嘆錦江中抱玉頻甘拙辭金久失工宦情摧白眼歸思滿靑楓早晚音書到關心碣石鴻

傷春四首

嵗華何荏苒芳艸又參差云斷關河色烽連楊栁枝羽書千里急鼔角萬山悲紫陌紛相問黃塵失所之邊陲頻聚散大將總安危多少關心事空將涕泗垂

雁塞燒焚後孤城水旱余荒涼自戎馬戰伐且閻閭赤子瘡痍滿黃金貢賦虛星辰開將壘風雨急軍儲聖主憂方切羣公計莫疎振衣空太息慙愧賈生書

北闕平臨漢西山迥接秦風塵偏作吏梅栁畏逢春盜賊滄江起徵輸赤縣頻生涯俱浩蕩世路正艱辛日月餘愁鬂乾坤有病身何能遂倚劍祗自失垂綸

野濶時仍鳥山寒晝不花最憐簮冕客何事管家馳馬去朝日登樓起暮霞靑門懸萬里白髮阻三巴天地方戎服江湖況使槎獨將畱滯色惆悵對春華

同茂秦於鱗南溪泛舟

昔賢悲曲水今日俯長河路險難車馬橋荒先薜蘿亂靑來澗艸新緑散渠荷千嶂尊中落孤槎天上過醉餘燕市酒狂識楚人歌鴻雁飛何急琵琶恨與多雲畱仙客履日落野漁蓑風雨蕭然至吾如幽思何

送沈儀部子文之畱都

送君春雨後把袂暮云前緑鬂同禁日靑袍共住年人言能拾紫吾意在談漢苑長楊賦吳門折栁篇才名時輩重世俗宦情偏梓裏今垂綬花巖昔問禪橋從烏鵲入臺是鳳凰傳早晚貽瑤艸雙鴻遲北燕

病中二首

浮世豈非昔長愁直至今風塵遊子病藥艸故人心白日銷危坐靑山入苦吟簾窺新竹細臺惜落花深畏路甘名隠浮生肯陸沈獨將酬主念久矣負投簮

茂陵消渇夜漢圃倦遊年日月愁中惜形骸病後憐鄕心時萬折客淚晚雙懸人老猶西蜀春歸尙北燕音書嗟白雁嵗序怪蟬獨抱無窮事徘徊玉漏前

送朱郎中使浙

鳳書天上至龍節日邊催兩越乘槎使三都作賦才路經芳樹斷心逐暮江廻緑水樵人宅靑蘋釣客臺山寒金粟落巖靜玉華開月照方窮谷春深已刼灰觀風尋禹穴題石向天臺多少長安侶看君奏艸來

午日同李於鱗遊天寜寺

得爾逃名者今辰又少林山髙楊栁細路險薜蘿深古塔已凋翠祗園曾布金談經羣鳥下聴法一龍吟舎利光難滅菩提迹豈沈空虛能悟性淸淨不依心云竹窺禪相風篁度梵音僧來看果結酒至對蒲斟世事形骸苦浮生日月侵慈航如可渡同此謝朝簮

賦得邊馬有歸心

萬騎下靑海三軍赴紫荊浮雲朝出塞細栁夜歸營漢劍繁星墜邊笳落月驚千金投筆吏百戰棄繻生駿骨淒烽火雄心老甲兵長堤徧芳艸何處識咸京

病中茂秦見過

兩月文園病千門落葉聲客能攜杖至誰復倒衣迎日月朱顏失行藏短髮生芙蓉消渇采蟋蟀向愁鳴幾上分芝術江間憶杜蘅靑編妨吏事白雪損時名久臥知朋好何才答聖明未應滄海路終負野鷗盟

寄魏山人

誰識忘機者當年削迹人羊裘寜負漢龍劍不遊秦明月靑藜杖秋風白鷺巾江華能自主世故久相賔髮三千丈浮生六十春少微久寂寞今復在垂綸

聞陸子攜家之金陵感而有賦

聞君棲海上何意赴江東況復靑袍舊其如白髮窮龍蟠天府壯鳳去古臺空日月悲歌裏關山涕淚中賦成三楚逺名並兩都雄書已畱懷袖春難問雁鴻相思南去苦多難向來同漢苑摛詞者看君慰轉蓬

送王中丞巡撫山東

聖主開皇極明公翊帝謨朱衣持節苦紫詔錫恩殊涕淚思酬國艱難任防胡兵戈千嶺急保障一身孤豹略雄三輔鴻聲照八區燕幽方整轡齊魯復長驅地入關河迥春廻艸木枯雲霄迎劍舄日月擁師徒臺靜惟聞鳥山空不見狐功名懷呂尙道術陋夷吾海外寜干羽天邊望斗樞還看麟閣上早晚列新圖

送宗四道大南歸

如何避世者對此薊門煙賈誼浮湘日長卿授簡年畏途殊慘淡末路遂迍邅雙鬂莽垂白孤悰惟問逍遙疑悟道淸淨類逃禪迹豈漁樵隠名將鹿豕全紫霞隨意好明月向人圓不得從君去羈愁倍可憐

送胡比部之畱都

吾憶同遊日君今獨往悲朱華聿雲暮緑酒不堪持雙劍看星動孤槎臥雨遲才名靑瑣客吏隠白雲司鳳去仙臺古龍蟠帝宇垂三山天浩蕩六代艸參差【闕】張衡賦澄江謝眺詞芳蘭如可折千里慰相思

湖上晨起

碧石髙成削江流直浸園鸕鷀猶渚宿鳥雀已枝喧北斗靑天墜東溟白日翻秋聲起橘柚曉色出雞豚玉露淒松逕髙霞落石門漁舟忽停棹髣髴是桃源

喜雨劉沈許李四丈偕集

千家迷曉日萬壑下秋陰地迥浮雲直亭髙驟雨侵羣鷗寒自立一水坐能深波動魚龍气天流鴻雁音榮枯芳艸色憂喜故園心長嘯無賓主髙談失古今開尊憐阮籍作賦見陳琳豈作商霖望聊爲梁父吟

趙山人再訪溪南

思鱸來釣者題鳳向山家樓入千村樹池開六月花停杯去黃鳥掃石散朱霞白髮便幽事靑袍駐嵗華病惟求杞菊語必及桑麻江水秋方濶還期泛夕槎

冬夜沈李陸禹盧潘諸文學同徐山人集芙蕖館分得前字

客到孤城暮亭開萬水邊晴虹標野渡巖雪動平川吾愛滄浪曲誰聴白石篇羣鷗驚落木孤雁下新煙楚澤樵漁在吳云涕淚偏一尊聊永夕雙鬂任催年春入寒衣後歌停夜漏前出門看嶺月任爾妬嬋娟

通州顧國子訪山中臨別成篇

相思曽漢苑相見此江城楊栁春山細蘼蕪夜雨生鳳題今日字龍臥昔人名世事孤心在霜華兩鬂驚艱危吾抱病流落爾何情作賦看霞墜開尊坐月明雙鴻睥睨暮尺牘廣陵行莫忘滄浪水紅塵滿客纓

出訪陸長庚不遇

出郊頻系艇築室不依山樵者千林下人家一水間巖花春更碧渚艸夕仍斑汝謂長逃世吾將共閉關豈乘黃鶴去何意白雲還龍劍斗邊色漁竿石上閒芝應自摘叢桂好誰攀惆悵當年語丹書次第刪

同何侍禦遊大云寺十二韻【寺在淸源】

驄騎中原下招提絕域邊黃金原布地靑石正參天齊魯停杯外蓬萊落雁前沙平樓閣直路僻鬥牛偏法有猿聴經知白馬傳慈云千嶺合慧日萬家懸樹結空中果池開定後蓮晨鐘飄積雪夕梵度輕煙羣鳥頻窺偈雙龍欲防禪陰陽悲莢砌今古慨桑田岱色東無盡河流西可憐問君逃苦海何似賦甘泉

送萬彥和僉憲之廣東

爲郎依北斗作賦重西京雲裏金莖詔愁邊滄海行星文開鳳節秋色動羊城桂葉雙旌轉梅花列防迎按章孤島入攬轡曲江平紫气朝看劍蒼梧夜勅兵廻風五嶺振飛雨百蠻驚潮起魚龍偃珠來日月明羅浮髙可立溟渤逺能淸吳楚干戈淚乾坤竹帛名縱橫粵王壘慷慨漢臣纓萬里還相憶寥寥今古情

省中夜直

紫微朝署玉佩夜分曹明月天河白晴雲漢闕髙春知催蓂莢寒未卻衣袍羽檄心恆折關河首重搔世途趨水火兵气蓬蒿流血滄江滿燃眉赤縣勞誰人甘馬革諸將豈龍韜嗟爾平夷略空予賦楚騷

余徳甫吳明卿夜至賦得虛字

羨爾荊髙輩頻年燕市居悲歌人不問撃築意何如愁得尊前緩春從栁上舒庭飛梁苑雪吾憶楚江漁寂寞思賦蕭條諫獵書誰其鴻鵠志俗已鳳麟疏兵革中原滿星辰北斗虛相看千古色涕淚滿長裾

秋夜張園遇談者有贈

萬里秋云下雙峯夜月初空梁寒蟋蟀曲沼亂芙蕖仙路靑芝隔亭古木疏浮生俱客計斯意久吾廬白雪鑪中藥黃庭石上書簫聲何處起髣髴紫霞裾

夜過明卿遲元美不至得今字

楚客如看昔燕歌遂至今羣情宜鹵莽斯意轉蕭森狂甚憐吾在愁來獨爾尋雙珠明月動一酌暮鐘沈天地逢人少冠裳避世深窮途惟白雪失計自黃金詞賦偏生色風塵易折心不知王子晉何處夜抽簮

秋夜髙伯宗徐汝思李伯承汪正叔張子畏況吉夫來集賦得難字

羣公何處至鳴佩各繋馬秋云落張燈夕吹殘賔筵惟苜蓿客贈有瑯玕月照千門白星垂九塞寒雙鴻迷碣石鬥酒自邯鄲巖菊今逢紫江楓昨憶丹誰家龍出笛吾計鶡爲冠蟋蟀尊前度芙蓉句裏看吏情同去住世路異悲歡他日思瑤艸乾坤此防難

將發京夜別峻伯得湖字席上賦

握手殊不盡論心日轉紆更誰憐鳳鳥爲爾繋驪駒明月慘相照浮雲寒不䢐客塗從浩蕩帝裏只須臾豈爲蒼生出寜言壯士圖安危羣貴在去住二人俱君莫嗟齊瑟吾將下楚巫椒蘭徒自結魍魎作人趨漁父何方去靈均未可呼宦情余棘莽生計久菇蒲黒髮從今變黃金自昔孤敝裘辭北斗短棹入西湖倘遇尋秋色悲歌問玉壺

宗子相集卷九

欽定四庫全書

宗子相集卷十

明宗臣撰五言絕句

題畫四首

山徑度靑波石門遲白日客到不披衣春風理瑤瑟暮嶂逺含靑春江空帶碧細掃風前花拋書枕蘿石防防沙上鷗潔潔雲間鶴秋風厲羽飛空山驚寂寞雨落千山南月照千山北山上把芙蓉蒼蒼動秋色

春望

聞道春可憐春今竟何許石竹萬家煙海棠三月雨

送吳山人

黃菊故人杯靑山遊子路匹馬向垂楊回首燕雲暮

聞雁憶子培弟

秋雨千峯寒云萬里開不知天際雁防日故園來

雪山

急雪防防至云黯黯垂靑山亦白髮莫怪鬂成絲

聽笛

客有羌中笛十月吹楊栁楊栁不可見春色在君手

寄陸子

白鷺三洲逺靑山萬樹低相思惟夢到夜夜鳳臺西

郊行六首

連騎出孤城揚鞭一相語楊栁徧春山應從何處去去去城南路我馬忽以停知爾不行意春原芳艸靑不識南溪路借問道傍子答言從此去桃花隔春水昔聞南溪名今識南溪路去城不十里今我來何暮溪上有雙橋一一龍鱗石白髮倚春風愧爾樵人色髙栁與新松鬱鬱滿前渡故園春不見見此故園樹

贈人之河汾

鳥道下層雲龍門倚積石太平上書者曽是布衣客

送人還江南

行藏新白髮嵗月舊靑袍又向江間去秋風荔薜髙

湖上雜言二十首

防防江雨飛冉冉江云細何處見春華蘼蕪滿幽砌人自湖南臥春還湖上看桃花千樹落栁絮萬家寒白髮持竿者江華坐晨日垂鉤勿太深恐落蛟龍窟白雲有樵者攜酒至山家春風好同來爲吾掃落花散步至西園艸莽充庭際稚子好爲除恐有艸中蕙荷芰滿橫塘出水一何長風雨莫太驟吾欲制吾裳熠熠艸間螢穿楊復入栁誰取向山房星辰四壁走赤日涸大江家家泣禾黍如何千峯云不作千峯雨百花耀朝日日中常五色君看向日者惟有葵心赤淸風下滄洲泠然六月秋錯疑白石走乃是夜行鷗山前摘松子山頭拾桂花月明聞玉笛秋色在誰家幽人夜不眠松下倚寒石秋月落江潭千里湛空碧千澗起秋陰萬山驚夕暝松風何處來悠然飄夜磬明月下大川孤鴻依淺浦不見舟中人但聞舟中語秋江一夜雨鱸魚處處多漁人走相約晨日理靑蓑秋云下斷鴻暮雨鳴叢竹湖上一尊酒共酌寒波緑風起萬林寒月出千峯白門外蒼松影疑是臥龍迹寒飈暗夕林中夜忽以朗晨起開石門雪花大如掌冉冉山上梅皎皎山中月月下摘梅花幽香滿肌骨白雪滿湖村夜深仍出門湖邊千樹林一一玉龍蹲

得余徳甫書

使者自南來投書報江渚把讀滄波上蛟龍作人語白紵好裁衣長短與身稱豈無舊所著貴自故人贈

古意簡伯章

美人隔江洲咫尺不得渡不畏石上霜但畏艸間露

懷髙子明

作客淸江逺傳書白雁遲山中有芳艸遲爾把春巵

夜立

秋風天外聲明月江中影幽人把桂枝露下衣裳冷

遲養浩不至

山中白日遲湖上靑春早美人不我期誰與玩芳艸寒夜同助甫訪子畏見盆艸有嵗寒之感焉遂同賦之

長安十丈雪寒色滿荊榛惟君咫尺地畱得故園春十月見蘼蕪靑靑似春浦豈子歌陽春春色不敢去百卉皆零落如何爾獨存豈無冰雪苦一意遲王孫自與美人期芳艸日轉碧今日淩寒者豈獨松與栢已訝雪中在況逢燈下看酒防相把贈疑是翠瑯玕

席上送朱主客得蕭春靑西四字

朔雪尊前亂西風馬上驕寒笳中夜起不似廣陵簫孤柝那堪夜垂楊不肯春白雲何處至吾欲贈歸人雙樽行北斗一騎望南星春色隨君去蘼蕪日夜靑君到滄江上桃花亂馬蹄相思知有路明月薊門西張助甫席上同吳峻伯白伯倫再餞朱主客南還賦得江飛競渡日艸見踏靑心十韻【席上賦詩成三更矣】

爲惜美人去看梅到曉窓明河忽倒地疑已入滄江朔雪寒無賴邊云凍不飛海門波浪急莫使近春衣夜夜歌陽春靑皇失其柄君攜瑤艸歸蘼蕪孰敢競君來楚水寒君去燕關暮黃河十丈冰孤槎未可渡郢客何方來爲君鼔瑤瑟席上走楚云杯中落湘日孤鴻碣石西匹馬長安道王孫及早歸緑徧江門艸寒飈晝相憶悲歌夜相見斗室豈天臺落盡桃花片停杯問明月明月不能答相隨下江潭夜把蒼龍踏一酌寒仍緑千峯夜失靑逢君能幾日摘盡薊門星北風送君去吹我故園心直掛廣陵樹春來亂鳴禽

臘月十七夜月同峻伯助甫席上賦

寒霜日夜驕吹破薊門月月色防時圓待爾照春髮【得月字】

西風裂天荒銀河翻巨浪殘月東海頭至今不敢上【得上字】

寒飈蕩月華桂樹漸無葉一葉落人間變作階前莢【得葉字】

旣喜明月來復惜明月去吾欲破靑雲坐爾月行處【得去字】

白伯倫儀部移居夜偕助甫司封訪之席上賦得卜居赤甲遷居新兩見巫山楚水春十四韻【席上賦登捲漏下三鼔矣】

客子騎明月主人開石屋銀河卽爾家豈待成都卜臥君白雲牀讀君紫霞書桃花亂墜酒疑是武陵居童子摘松枝敲冰煮白石萬里天風來吹作瑚赤龍劍削芙蓉十載閉其匣壯士爲爾開滿地走鱗甲醉爾華陽館如登昆侖巓白雲一長嘯靑山日夜遷君試探艸吾能把素書問奇頻載酒眞作子云居朔雪不肯去客衣何處新尊前歌緑艸愁殺薊門春聞君佩珠明月中夜朗莫作江湖遊白日愁罔兩美人隔江幹咫尺不相見終日望秋鴻忽己來春燕客言湘水至緑雨泣蒼梧恐是懷沙淚雙垂問大巫問君何所愛庭戶滿西山夜夜仙人至時時拾佩環夜呼洞庭君明月破三楚開門拾楚云片片作人語主人出家醅千酌葡萄紫不問江南人知是江南水落月頻催酒羣星低送人句中楊栁色不是五陵春

贈吳張二子

望君白雲邊逢君明月下明月豈銀鞍去住隨君馬自我遣明月終夜照君屋嬋娟未解情只在階前宿

宗子相集卷十

欽定四庫全書

宗子相集卷十一

明宗臣撰七言絕句

送王比部元美使江南六首

薊門秋艸萬山靑送爾天風下渤溟紫气從今蔽南斗何人更識使臣星

千門羽檄正紛紜揺落西風此送君匹馬關山秋色裏胡笳吹斷萬峯云

北斗天門髙自看銀河錯落滿防幹何當折贈秋江去白露靑楓夜夜寒

使者金羈控紫驑月明瑤瑟共登樓酒酣一鼓湘靈曲天外星辰忽倒流

袖中雙劍削芙蓉到處秋云防萬重南去不須頻出視恐令白日下蛟龍

大江中斷是金山山上瑤華爾獨攀明月天髙秋萬里何人不作防珠還

塞上歌十首送王侍郎赴薊鎭

司馬頻年西破戎詔書又下九華宮親提萬卒如風雨一夜來屯紫塞東

塞南塞北盡烽煙邊騎縱橫二十年報道今秋須逺徙漢庭司馬日行邊

千里關山擁帝京萬村烽火照連營天髙玉塞朝催戰日落黃河夜勅兵

楡關北望陣云髙五月天風吹戰袍共說總戎王相國十年身佩舊防刀

揚旌出塞撃樓蘭把劍冰天萬里寒紫气慿陵邊月色兩軍驚傍鬥牛看

躍馬提戈佩紫貂漢關那數霍嫖姚護軍飛將龍庭滿縛得名王不敢驕

塞外羣山落日登黃沙縹緲白雲層天連睥睨盤三輔地坼龍蛇奠七陵

悲風揺落大荒迷白艸黃雲散鼓鼙直遣漠南無只騎燕然不羨漢臣題

白羽親成露布文滿天愁色結寒云三軍盡賞葡萄酒九塞傳歌虎豹羣

山前漢使尺書飛山外邊兒匹馬稀撃鼔吹笳醉霜月今年無事著戎衣

再送王元美四絕

漢使朱衣塞上行燕關落日照長纓酒酣忽嘯靑天色坐使浮雲不敢徵

吳鉤錯落白如霜腰下龍珠夜月光今日贈君春艸去一天風雨下漁陽

春風千隊簇芙蓉白馬長驅似白龍君到楡關歌出塞萬家明月泣邊烽

太行斜壓萬峯低北斗天門咫尺迷爾去髙歌逢五馬白虹雙掛石梁西

送葉令之蒲圻

錦水曽傳茂宰名分符又向武昌城瀟湘春色隨君到千里蘼蕪一夜生

停車無限楚山靑芳艸春云接洞庭縱有瑤琴君莫鼔萬家風雨失湘靈

贈余徳甫奉使兩浙四首

天風匹馬向西湖明月千家醉白楡莫上釣臺聽夜笛霜華吹破客星孤

赤城霞起是天臺明月簫聲落早梅昔日胡麻君莫問桃花不放石門開

秋云鳴佩入金華緑眼仙人掃落花無數石羊餐古雪知君已到赤松家

雁蕩千峯揷斗墟彩雲終夜護丹書月華萬片寒相逐拾得天人白玉裾

得顧洛陽書卻寄四首

長安風雨怨離羣何處看梅不憶君使者靑函天外至開書片片落嵩云

七月垂纓出建章薊門秋艸怨邊霜相思化作長堤栁一夕春風徧洛陽

洛陽城北春云稠洛陽城南伊水流伊水泠泠去不返千山萬山明月愁

靑天直渡大河津河上傳經煮白鱗回首千峯桃李色知君愁殺武陵春【顧子別業在武陵溪上】

送袁令之防州

送君何處折梅花南去關山多暮霞漢吏由來能化蜀馬前春色動三巴

春風二月到瞿塘白帝城邊春艸長不必桃花滿千樹他年人亦比河陽

寄陸長庚

江上茅堂倚石孤淸尊紫菊嵗相呼別來千里看鴻雁明月愁心落五湖

得明卿書卻寄二首

逐臣西去楚雲長猶有音書到帝鄕莫訝開函龍气滿知君六月過濠梁

憶爾秋風滿敝裘計程應醉百花洲如何徑作瀟湘去洲上芙蓉日夜愁

酬朱丈得蘿字

射陽湖上春水多射陽湖北長靑蘿君歸莫向湖中臥恐有蛟龍不得過

酬峻伯得屋字

山人十載出山屋手把瑤枝騎白鹿風雷一日走千里雙龍夜夜愁天目

酬助甫得送字

白雲忽向黃河送黃河至今不敢凍盡道河中走蜀龍只今席上行秦鳳

相逢曲

千騎東來紫電生西風吹雪滿華纓將軍且莫幹恩澤聞道單於未罷兵

酬助甫二首得楚拆二字

君昔驅龍下三楚湘妃漢女愁江渚豈有髙歌白雲至今老樹作人語

赤珠射鬥牛欲拆相逢疑是鮫人宅忽然灑酒作江湖明月長吹千里碧

題方懋藩邸中小石

仙人鞭石過滄溟片碣千秋落此亭昨夜白龍驅不去天風吹出武夷靑

明月曲同峻伯助甫席上賦得深字

飛來明月掛千林滿地霜華吹客心故國魚龍何處臥白雲愁殺楚江深

得歌字

露下金莖吾自歌與君中夜踏天河可憐一片長安月曽向江門照薜蘿

得書字

吾欲驅龍走太虛爲君赤手摘蟾蜍天臺三十六峯裏何限仙人把素書

得虹字

薊門朔雪亂天風風落千家走白虹馬上月明揮不去知吾夜夜醉新丰

新春贈李司封子藩用助甫韻

李白逍遙供奉班髙歌白雪向人間未須采作長安曲恐有靑春不入關

緑玉仙人截海過石梁千尺駕黿鼉相逢贈我金光艸處處靑山愁薜蘿

鳴環踏月拾嬋娟雙劍驚逢北斗前紫气朝來垂馬首何人不作五陵煙

海南巨浪抱羣星海上愁雲日夜停豈謂芙蓉春不度短簫吹破萬峯靑

春風走馬玉華東腰下明珠浸碧空疑是羅浮山上月爲君終日控長虹

夜月懷明卿

逐客音書久不聞天風吹斷楚江云相思惟有長安月拾得嬋娟難寄君

處處靑楓急暮砧萬山秋色怨瑤琴美人只隔湘江水江上浮雲愁我心

正月十二日夜同助甫過李子藩賦得湖西二字

杯中明月醉屠蘇南去晴雲夜可呼聞道五陵歌玉樹家家拾得紫瑚

紫簫吹夜烏棲萬戶春星濕馬蹄玉女霓裳知有曲春風莫到帝城西

得子與書寄贈四首時子與駐節句曲

聞君遙住三茅峯峯上傳書遺白龍攜得江南春色到開函飛出紫芙蓉

春云控馬入華陽千尺晴虹跨石梁倘遇赤松歌夜月知君十日醉霜

何處髙歌踏紫氛袖中瑤艸白紛紛夜深忽弄昆侖笛驚破仙人五色云

貞白祠前掃赤霞大江明月走晴沙天風吹落陽春曲作千門楊樹花

寄贈方隠君六首

隠君家在九華山夜夜春風吹佩環雙袖白雲畱不止化爲龍气滿天關

碧溪之上何者磯銀河倒夾靑天飛中流短笛弄明月驚起玉鰲無處歸

日日騎云向武夷芙蓉千尺揷天池池邊白鹿春無數叱向髙巖耕紫芝

山中髙臥六十霜靑雲爲佩霞爲裳南溟六月赤虹起羣仙跨之來翺翔

九鯉湖邊黃石家安期之棗大如割來釀作昆侖酒醉殺桃源萬樹花

洞簫吹破嶺雲髙玉女峯前采碧桃三十六天風露冷臨行解贈赤霜袍

峻伯夜過遲助甫不至各賦嘲之

邊云片片亂邊霜匹馬東吹明月光何處美人期不至漢家歌舞在平陽

席上畱別髙伯宗四首分韻

仙人掌上別金莖露冷千家醉月明天外武夷君莫問春風無限薊門情

萬里江花拂石橋孤槎去弄廣陵潮雲中倘遇昆侖子寄爾秦時碧玉簫

大江南去片帆輕江上浮雲日夜徵回首帝鄕春色逺萬家楊栁爲誰生

振策天風下七閩當歌愧爾楚江人夜深忽鼔湘靈瑟處處梅花愁逺春

月夜再別諸君二首

何處簫聲墜月明天風吹亂武夷情嬋娟萬里秋如水吾欲乘槎問太淸

露下金莖鳷鵲愁銀河倒逐防云流攜君一片長安月去醉千江白鷺秋

華陽明月曲同子與賦

月滿空山靑不流仙人來贈紫雲裘一尊髙臥藤蘿上醉殺華陽萬里秋

百尺銀河叱作橋看予直度赤城標雲中雙鳳翩蹮下秦女何方弄玉簫

無數星辰檻外看月中環佩近天風忽送霓裳曲揺落千峯翡翠寒

靑天倒揷石門髙夜半仙人獻碧桃萬頃煙雲蕩松檜爲君山上起江濤

玉露淸秋啼夜烏髙空明月萬山孤嬋娟忽墜瑚影處處幽人尋白楡

月華萬片天門拾得淸光滿客尊醉起白雲如可駕吾將乘此去昆侖

華陽道中奉別子與

三日髙峯坐碧梧西風明發問驪駒袖中一片華陽月贈爾揚帆過太湖

共持瑤艸下天關萬里秋風吹別顏馬上白雲晴不知君到處問靑山

蕪湖遇陳山人鶴席上分韻贈之

江云萬片落胡牀鬥酒髙吟明月光一自逢君出艸滿天霜色似華陽【得陽字】

白雁靑楓楚客悲相逢猶及桂花枝萬山明月孤帆色送爾江湖隨所之【得悲字】

相逢秋色起蕪關明月千峯未可還莫怪徵衣霞气滿知君家在防稽山【得還字】

過采石懷李白十首

閶闔天門夜不關酒星何日謫人間爲君五斗金莖露醉殺江南千萬山

憶君乘月下金陵何處吳山不夜登一曲瀟湘秋萬里至今疑在白雲層

楚水秋風薜荔髙千帆明月大江濤峨眉亭下芙蓉色猶似當年宮錦袍

夜夜銀河倒不流長虹西掛彩雲愁醉來江底抱明月驚落天門萬片秋

到處孤槎秋萬重滄江終夜臥魚龍天風驅盡瀟湘色秪爲仙人破醉容

秋山萬仭落秋潭無限靑楓好駐驂君跨長鯨去不返獨畱明月照江南

采石磯頭坐白雲歸來瑤艸亂紛紛夜深吹笛江亭上明月窺人恐是君

楚江南折是天門江上蛟龍日夜喧爲爾片帆開暮雨至今秋色鎖云根

短笻踏破楚山靑日日蒼梧醉洞庭何事淹畱姑孰水千秋風雨怨湘靈

西望匡廬接九華當年醉色傲煙霞可憐一片寒江月猶爲千峯護落花

聞張山人在蕪湖不得見懷之

采石磯頭秋雨晴蕪湖城外暮潮生美人只在江波上十里芙蓉愁月明

懷海樵山人

海樵山人雙紫髯道上相逢開石函贈我芙蓉千萬片至今秋色滿江南

涇縣望桃花潭【卽李白題詩贈汪倫處】

桃花潭水近陵陽潭上春風滿石梁流水不隨仙客去秦人何必渡三湘

仙人石

秋風夜渡仙人石百尺奇峯掃天碧我欲捫蘿枕石眠明月偏醉廣陵客

王子夜半來過席間有贈走筆相答

秋雷一動蛟龍走王生夜半尋五斗把酒向天天忽開星辰錯落亂吾手

夜召明卿報言病目畏燈火走筆戲簡二絕

秋云落盡瀟湘曲更有何人抱寒玉堂前銀燭豈黃塵相逢不肯開君目

昨日見君雙眼靑今日見君雙眼赤江南百戰天地摧豈應欲化萇碧

人日大雪峻伯助甫來過賦得楡愁門陽四字

七日之春春可呼相逢鬥酒醉屠蘇卻疑金勝天門墮把向階前成白楡

已知靑帝坐靑陽防使者猶飛揚不是春風吹不去知吾欲跨白虹翔

春色尙閉楊栁園楊花栁絮何翩翩髯奴繋馬庭前樹疑是玉龍來叩門

凍雲裂破靑春流天門牛女爭春愁剪碎銀河幾萬片一宵白盡靑山頭

席上酬助甫

檻外春云控紫驑腰間明月冷吳鉤酒酣把贈天風起吹作湘江白鷺秋

助甫宅見盆梅同子藩賦之得東愁二字

徑尺蒼虯墜碧空天風吹作玉玲瓏尊前明月爭相拾恐逐仙人過海東

斗室梅花玉笛愁相逢疑在赤城頭何當擲爾瀟湘去處處鮫人驚白鷗

白雲樵者

赤城花落掃春氛夜夜仙人弄白雲雜佩幽蘭何處得洞庭明月問湘君

十日峯頭摘白雲月華相逐夜繽紛曉來片片晴虹气恐是仙人素練裙

靑霞樵者贈助甫

何處樵人拾古沙石門風雨閉桃花相逢爲制秋江笠摘盡峯頭萬片霞

宗子相集卷十一

欽定四庫全書

宗子相集卷十二

明宗臣撰文部上

袁尹傳

袁君名濱字興之別號海東人則稱海東子云尹之先有稱成甫者自大梁徙泰元季宇內兵起倉卒避兵於通遂爲通人傳四世至楡岡有隠行葺宇江於縱心泉石性喜義絮寒餔餒卽不自給亦給人有司髙峻其行具冠服迎之謝不顧曰我何娖娖拘志束形防生四子叔卽尹尹生蚤慧殊恆兒人不敢兒畜之僅髫遂儒業年十七乃下帷授戴氏禮補州弟子員督學者試輒上第又綜其行又輒上第於是學士大夫嘆曰此爲報楡岡哉尹有濟世才往年江寇寇通有司防尹卒用尹防走江冦比部郎朱君謫貳通見尹文亟亟讚曰鄕書卽舉一子必舉袁子也旣而尹果舉庚子捷來於是朱又益喜明年上春官罷歸愈益肆志於學頋數大奇至庚戌凡四上春官卒不第於是怒投防起曰丈夫結髮受書卽不得一第豈頋亡可行吾志哉必躡屩擔簦再遊上國斯華髮翩翩已且又何以慰母竟謁選授撫寧客有防馬過尹若惋惜尹才者尹正襟端語曰君以今之垂纓結綬髙揖靑雲者豈皆有念於蒼生哉使令一邑而有念於蒼生則不以此易彼甚明也於是謝客登車而去撫寧者故邊瘁邑父老子弟日操戈敵尹至則下令曰父老子弟且休矣於是擇驍勇人畀防矛倉窖故虛則又厚集芻餉以待猝變又其俗近邊多桀少暴行墟捨尹繩以法於是野無私鬭者興利滌病卽瑣細亡不竭精僅六閱月而持節當塗者凡四下檄以幣采勞尹勞苦秋八月敵兵斬闗入逼撫寧撫寧人惶急走莫知委命尹亦驚姑曰毋懼毋懼於是猝登城望盡召城外人內之城中又親持防整戎馬環城三匝民猶惴惴懼也尹則頋卻步前庭裴回仰天嘆曰夫撫寧一邑耳卽陷亡入系而京師者天下之根本帝王豪雋之所總萃也今急矣獨柰何於是鍛甲砥劍累車疊轅決防內鄕報天子戎事亡何敵去尹且病病五日殂矣當是時撫寧人家號巷哭攀樹望庭匍匐大呼曰天乎天乎胡喪我君卽敵再來又胡得我君坐城上拒敵不懼我也訃至通通之學士大夫防不蘇蘇隕涕曰非特楡岡徳也卽海東子者抑何長厚也仕而令令而且死此何說焉尹性至孝友楡岡公疾再逾寒燠恆冠衣侍前醫來立與參虛實陰陽定乃制劑頋又手持盂釜烹涙未甞不簌簌落盂釜中也旣而執匙以甞跽進幾席上退則檢讀古方書日夜望楡岡公愈也頋不愈比卒毀哀骨立若不幾生者彊爲母媼起旣事母媼又益孝卽死惟獨念母媼老在堂也鄕人誦其語悲傷之尹兄弟四人而尹居中最友愛每間輒陳樽爼共坐笑樂召諸子諸從子來東西鄕立訓誡之顧其人外和內實耿介立節操自家食時有司已不敢妄遺筐篚見富兒大賈謝不與通卽諸昆季咸豐槖厚儲持粱刺肥炳誇裏閭而尹食芋衣敝閉門著書洋洋然樂也爲撫寧時愈益苦勵篆畢鑰扄內外肅肅至所需蔬米反貽書報家人治米邑中老人相謂曰自老人爲兒時固希覯此君矣海內經生往往畏戴氏禮難讀乃尹則更易讀更得其邃者至勒成一書及仲尼鄒軻參伋諸書又各各有說說成付其門人子弟

王夫人傳

濯纓王子以詞賦才馳聲人人重王子又因以重王子母而曰王夫人王夫人云蓋鴻臚公旣壯而不舉子乃再聘於頋得夫人人謂孫夫人於夫人乖也頋不乖反獨以女視夫人夫人事孫夫人愈益謹又其性至孝敬侍其姑夫人疾凡九月不歸室易衣姑夫人爲孫夫人言頋婦事我勤也比逝則視諸婦又特哀以此人輒稱夫人孝云夫人先舉女孫夫人卽取女女之亡何濯纓子生孫夫人意夫人自子也乃夫人不自子輙又請子於孫夫人孫夫人喜曰吾固當作是兒母當是時鴻臚公出爲河西令治裝且行而孫夫人適病病革乃抱濯纓子而執夫人手流涕言曰是兒王六代宗子鄕不女子者懼女少也今我不能待是兒成是兒在女乃泣夫人亦泣泣數行下比孫夫人逝則夫人悲痛若姑夫人濯纓子稍長人或謂君母頋母也請於夫人夫人曰兒亡須問第亡忘兒孫母恩每嵗時蒸嘗奠則夫人祝曰孫夫人兒今被儒服供蒸嘗矣於是濯纓子亦涕下沾衣亡何鴻臚公謝事歸他室日被綃綺整環佩曳金玉鏘鏘行而夫人一簮一縷不得著膚鬢相室者忿曰夫人柰何而孱若是夫人笑曰我孱哉我孱防我得寶奇矣意蓋謂濯纓子云乃濯纓子則欲甘心於其人而夫人輒牽裾止之曰兒其柰何爲母而傷父之志濯纓子負異才鄕人日冀其第也乃累舉累不第夫人輒慰之曰自古髙才之士往往不偶於時兒之才所竊造化者多矣兒寧之頋安知不云蒸龍變哉又濯纓子性至孝卽困必日謀甘膳膳夫人說其心卽夫人亦忘其子困而夫人八十時濯纓子百拜奉觴爲壽夫人前夫人大喜已乃欷歔曰自我結髮事女父以至白首艱困累千苦環防而立豈知今日得稱八十老婦又見女顯其才又見女金家婦抱兒也彼其綺綃環佩金玉鏘鏘行者安在防於是罷酒宗子曰嗟乎以余觀於世人嫡庶子母之間則益嘆夫人之難焉彼其上以分猜下以子挾相怨相謀終其身不解者天下一室也乃夫人獨不以有子挾其上又忍其下夫古今以閫行著聞炳蔚史冊者要之不離乎處常非若夫人以身介二者之間至危變也乃夫人善處其變又能成其子才然則夫人者誠難哉誠難哉

重修城隍廟碑

夫城隍之義垂之往牘郡邑立宇崇祀赫然稱靈其所由來長逺矣興邑舊宇在邑之西稍南嵗積日就圮蓋其堂故宏直卽又重檻其前有司月展謁楹下役胥焚楮上香輒逼神衣又其門鑰損卽博徒市豎往往羣嬉其側守宇黃冠且取道堂上出入蚤暮視若通塗矣兩廡故列諸鬼神幽怪之象象又損欹金碧土木日簌簌下羣嬉者時過而易之防後洲陳君以駕部郎謫興謁神則裴回四頋太息曰嗟乎夫神道貴嚴嚴斯畏畏斯感堂中謁堂中走何畏何感哉於是下令度材鳩工新其堂又鑰其堂而移其重楹於堂之南別辟一道以通守宇者出入兩廡諸鬼神率新其土木而金碧之於是展謁者率於楹下仰視堂上若有神者在焉博徒市豎旣不得羣嬉堂上卽覩其旁又皆矯然怒目如視其人輒心悚色動閉目反走斯其於神道至嚴矣亡何陳君遷太平遂南未及勒石紀斯役螺泉曾君拜興令至興睹玆新宇大喜已乃詰吏柰何無石吏言狀則曰是責在我於是周視宇中增所未備因命記於宗子宗子曰嗟乎二君勤心於斯役者誠當哉誠當哉夫明則禮樂幽則鬼神昔談尙之矣二者相濟然後可以常行於世世人固有肆然於禮樂之化者頋其於鬼神又何其悚悚獨著也世人機詐相命一事稍屈其志輒仰天大呼具楮散髮蒲伏百拜詣神宇訴其人其人卽亦皇懼戰栗气結汗流不敢出一語而山氓野媍嵗時行遊神宇中相頋驚嘆誦說曰某善應某惡應輒歸語其鄕之人鄕之人有爲不善者則相恐誡曰亟止亟止毋遂爲諸鬼神所苦也斯見匹夫匹婦之心防夫匹夫匹婦其畏人畏神者紛紛一情也頋其畏人以貌而其畏神以心臨民者夏楚榜笞日加其人頋其欺益甚神無一言以告卽至狡抗者猶不敢欺何故哉豈非在神者有所不可測在人者猶有所可入乎卽其不可測趨善避惡以不詭於禮樂則神道者固所以濟人道之所不及也小人覩其象以思其理君子欲存其理不得不崇諸象二君斯役其於幽明之際深乎深乎計工自嘉靖壬子正月至甲寅三月曾君名梅癸丑進士泰和人陳君名時霖辛丑進士長樂人

刻文訓敍

臣未髫則家君已遣從塾師遊矣毎暮歸侍家君家君稍心器之於是謝去塾師日坐艸堂中徧出所蔵古先聖人諸書命讀讀三載乃益以今時所稱舉子文卽已知時時竊擬構焉最後構一目置家君幾上起自避空室中家君歸詰侍子誰爲侍子云郎君於是頋侍子呼郎君來已至則益慙自驚不敢仰視家君家君則起以手撫背笑曰兒何避兒所作者文可教也歸語母大喜於是日試三目至五目七目後有司稍稍以文見知家君更日夜望有成立於是召一二同志與捨弟原月凡六試七目每先期一日家君自擬目函投笥中夜起櫛髮整衣坐艸堂家君來命侍子持鑰閉門啟函示目禁不得共一語日中趣艸漏下二三已畢書家君始起還內明晨召侍詳加評駁焉旣而曰女輩大困矣可少休於是治醑燕譚盡日始罷當是時最愛讀司馬遷莊周所爲文詞往往發之篇章空疎莽蕩家君大患之於是作文訓文訓成日諷夕維漸悟浮華轉窺精奧矣癸丙相繼罷歸家君太息曰嗟乎毋論汝苦卽余安所用訓哉明年丁未家君已五上春官竟不第愈益厭怒其文遂謁選分符東土而去臣以已庚兩嵗薄售有司役役風塵時檢舊笥得文訓而讀焉輙獨立裴回喟然長嘆夫家君僅以文博一令卽臣又復不大售於有司何言文哉顧獨有感於家君之教子者深也抱屙南還夏子輩從遊日以文請不得已則以文訓授之旣而請梓以公其傳所不能辭者匪欲公其傳也亦見人世父子之情焉

贈沈太醫敍

余鄕最以爲盛徳長者則孰逾沈公哉公以今年七十鄕中人轉相驩說無不人人喜也於是鄕大夫學士先生類徴幣譔詞云縟星繁矣頋余獨有感於公之所爲心者厚也余少時得謁公之庭庭中負瘵者曲席而坐公束帶走出人脈而人劑之卽人又來卽公又人脈而人劑之庭空無人始得酬他客語乃此心何心哉公性旣長者又其業甚精江淮間地足千里近公者率頓首蘄公至其家家人大恐公之不至也公輒至則喜公言毋懼則又大喜其逺且微者卽不得致公亦致其人於公之家其家人日夜彷徨行望沈先生一言以慰也乃持節當塗者又往往下檄郡邑命有司整輿飭轡迎公公至又輙起則嘆曰若先生者誠難哉誠難哉以故公之名遂大重於世云公性孝友厚倫義鄕父老閒居則具言公少時事其兄至恭謹終其身不衰豈若今時所稱兄弟者公失配僅壯卽有子不再聘入使內一二媵婢受帨理櫛豈悖哉乃固不內遂空幄半世語具胡柱史所爲公義夫傳中公侄東橋君舉壬午刺史莒州行誼政事勒諸金石公視之猶公子也而莒州亦父事公公又遣方石君遊太學結內天下士人言卽公出奚殊矣公二子長遊太學次卽苓田君苓田君通籍太醫業公業並公縉紳先生類愛之而互爲言詞贈之公諸孫俱英秀玉立衣冠門第甲於江海而公益以忠厚和祥逺植丰培卽今合食六世矣傳稱張公藝以忍合九世卽公後豈論九世哉余於是益有感於公之所爲心者厚也公𨿽老髮僅華白顏色復潤好躡冠迎客步翩翩然舉不重也斯神气蓄而精意不漓繇此以至百年奚怪焉昔人有以身系天下安危三四十年者言其人所急也江淮人以安危托公計時且久課廣狹𨿽殊其爲人所急鈞也人人思其所急則無不願其長久以成吾私卽公百年豈厭人望哉鄕大夫學士先生徵祝於余余則請以人之望公者以爲公祝諸大夫學士先生起席曰信可祝哉於是命書之以俟拜公中堂而襲采以進焉

贈董先生之考城序

余憶往嵗計偕向道時則猶及見先生驅二僕擁氊防馬翩翩然自西北來也一接先生語輙心自念曰先生者誠師哉誠師哉後時時治書報余長安邸中余善其書輙遺書先生謝先生書乃餘以抱屙還則先生猶儼然在官舍察其色不大恨第曰幸偃蹇不去得待先生來無何攷城命下人人爲先生喜乃先生不之喜也頋曰卽攷城奚殊興矣又奚擢也余稍怪其語防先生門人徐劉王胡諸君以陶李二先生命來徴別言則問曰先生之不遷不怒遷不喜何故哉於是諸君相視言曰君不識先生之心乎先生性旣長者又慷慨負奇气日起燕坐堂中召門人弟子侍商防文藻闡揚性命隆恩篤義浹於眾心稍稍涉事端不厭其意則忿然振色推席起曰某直某曲某非某是豈得揜於所私而以汶汶決事哉或事闗黌序大者則持之更急抗言峻議不少孫其人人以爲言輒掀髯大笑曰予以擁氊防馬爲仙遊乎歸藝松蘿一觴一詠吾志也子休矣吾亡所冀於人矣先生性頋又喜賓客客至輙畱客輙大觴客卽無客卽亦具酒自觴停杯問月巾夜露垂垂下始命罷酒斯東方朔陶潛者流也豈欣戚於遷不遷哉余乃太息曰嗟乎鄕睹先生之容玆識其心矣攷城去大梁不百里先生時過大梁登夷門采信陵公子侯生故實睹宋遺宮俱散爲荒榛野艸也徘徊俯仰擊節悲歌愈益長其寥廓之思則攷城固愈於興哉先生又何得亡喜也先生聞之更欷歔曰卽攷城爲喜矣柰何去吾僚柰何去吾門人弟子先生先是任蜀在興更五年矣始擢今官

杏莊贈言錄敍

杏莊贈言錄者錄諸君子所爲贈杏莊公之言也公抱徳精藝積春累秋博澤隠修該於纎巨乃其壯不再聘篤夫婦存亡之心則猶足振頽淳漓贊翊人紀爰有休祥徴諸艸木語具李太史所爲嘉記中是時胡柱史謫鹽來大義公遂爲公勒義夫傳海內縉紳先生每讀義夫傳每綴數語函以報公而公之六十七十時邑之學士大夫靡不譔詞奉觴上壽七十時視六十時加多焉於是諸君子之言充笥溢筐云叢霞聚彬彬煜煜備矣公則日探筐笥而環揭中堂每登公堂者率倚柱停盂四頋讀咨焉慨焉低回焉往往至道上猶憶公堂中語卽不能憶其語卽又自悔責不能再讀語也於是公之侄若子聚譚曰亡論不能以一日盡揭諸君子之言卽能以一日盡揭諸君子之言獨柰何使客倚柱停盂四頋讀或不能憶其讀爲客病也且諸君子之言豈卒亡楮凋墨漫哉卽公之義何賴焉乃謀類梓而人貽之而因世藏之而以其序屬宗子宗子則取讀諸君子之言已畢讀乃投翰起曰嗟乎嗟乎君子之贈人以言與人之受言於君子豈輕哉乃睹於玆帙則重嘆公之難焉夫閭裏者近矣乃其人逺而千里又逺而萬里未嘗與公接杯酒通殷勤之驩斯何比於公也則亦爲之言則亦詳爲之言統觀其言𨿽言人人殊要之敷揚盛美而歸總倫彛固若聨幾秉筆合構命藻也何故哉何故哉余聞之名不虛立士不虛附諸君子竭精馳說靡所靳惜於公者是自公之大義感悚其心矣鄕使公僅如世俗抱咫尺之善不能感悚其心卽日要諸君子而祈其一言又胡可得也天下後世讀諸君子之言以見公且求其亡愧於公則公之風不與江河並逺哉先是邑大夫類以義表其第且議以狀上聞而公輒翼翼逡逡儼容卻席固起辭曰何有於我何有於我杖藜種杏其斯焉已斯言也又惇實遺名者也吁玆益見公哉吁玆益見公哉

贈顧母宋孺人八袠序

余登楚陽望西湖其上蓋有武陵溪雲溪上人往往好讀書被儒服代有勲名文華之士雄峙其間又皆顧姓大奇矣余友純一子讀書溪上時從溪上過余夜與擁衾道家園事往往及其大母宋孺人賢余輙太息曰嗟乎君之才獨借溪哉蓋頋子大父述庵公性朴茂良直人人稱長者顧不問家人生產及孺人歸公公謂孺人閨質也乃孺人有丈夫才輒謂公曰公長者第安坐吾當爲公作家頋故業農孺人卽理農事至脫釧整廬易縠辟畝日勅羣傭負耜雜作畝上又孺人性智善防人秋中稼穗盈畦卽夜佃不敢竊一穗卽竊一穗輒自恐棄去曰亡乃孺人知也孺人又時時勅羣傭下湖中舉网負鍤取魚鴈菇蒲日致之家以此窖蔵雄溪上矣亡何舉二子長卽西莊公公稍長大類孺人才則孺人喜曰吾苦女父長者今得女見女勃勃然奇志也後數年述庵公逝孺人泣謂西莊公曰女父不女待吾且寡女其亡忘吾志哉於是西莊公愈益勤心拓業見腴畆丰陂輙增其直或倍其直又髙其宮室奕奕稱大家而孺人居常嘆曰家屢世農恨亡稱儒者純一子生早慧孺人喜拊其背曰儒乃在是兒僅髫則遣從經師防每暮歸則孺人張燈手自績紡伴純一子讀稍倦輙命婢烹苦茗來夜半略休輒又呼起坐把書讀至旦也以此純一子工文輯藻卒爲時雋儒而純一子弟純佐氏者孺人又命之讀視純一子亡何西莊公又逝孺人撫純一子泣曰吾哭女祖撫女父吾復撫女哭女父也孺人身撫三世而處其慈卽廣畆髙居一一皆孺人耳目手足所及又兩傷夫子苦慘其情宜早耗也乃孺人以今年齒八十傳稱八十曰耄余意孺人耄矣而純一子則謂余曰餘秋中蓋構一堂云然皆稟命大母大母則以杖畫地曰某楹某階而羣工持斧尺鳩集堂上大母輒晨起呼婢作糜人餟之或人酒之卽夜亦秉燭至工所四視恐工竊木以去也余曰嗟乎八十而猶不耄又健視事如孺人者豈易哉昔李宻慮其祖母劉耄不及養遂上表陳情古今稱孝焉是時劉甫七十耳且其創業詒宻者或又不及孺人勞也純一子兄弟負麟鳯才出而受知明主則君之年尙未及宻而孺人之勞且壽又過於劉其急於報孺人者宜何如哉純一子聞餘言則仰天嘆曰宗子之言命我矣

贈許簿之海寧敍

予少侍家君家君每言鄕長者必曰許先生云蓋家君自束髮已從先生遊先生年長家君數嵗而家君兄事之後予被服遊士大夫間始得見先生每見每嘆先生誠長者也而鄕中人又往往重敬先生嵗壬子夏子爲郎司功而先生適躡履執策來謁選予迎謂先生曰杖者芒然乃逺至此甚勞矣先生曰予往嵗遊學太學侍大司成凡二嵗長安塵久已上衣袍矣今來乃更大快吾志何勞哉後時時過我則爲治醑摘蔬酌先生先生故不喜酌頋侍子停酌惟啖果啜饘弄匙盂道家園疇昔事欵欵至不能休更與步庭下裴回待月而去秋予抱屙散髮枕上先生更時時問我坐漫語無所不浸予特稱先生善儉先生曰天生財非私一人安敢侈泰持其身所著靑縑謂予曰予衣此衣十年矣彊前視之僅減新紉焉乃太息曰此愈鍼予病哉後予疏歸問醫而先生以今年六月授寧海簿道便還家攜家予爲祖道道上把先生袂曰先生行哉吾知不難於寧海矣客曰言何易言何易夫簿秩太卑卽出一令且折躬請其堂尹監司禦史擁旄行縣卽稍尊者已惶急犇走蒲伏跽謁稍不當卽大怒數責伏庭階免冠頓首戰惕不持莫敢出一語奚論簿也奚云不難哉予曰嗟乎嗟乎豈官負人顧人負官也予見世所稱有司者初謁選卽切切有冀善地心選家揭名於朝善者博帶髙冠洋洋道路其所與遊亟持酒賀曰此行萬金可致也乃不得善者至俛首吁气含淚向人而人亦姑慰之曰縱不得萬金數百金可必何至作淒惻狀哉此已不能洗滌其心甫至則目攝筐篚厚薄而口抑揚之左右闚其意旨輙以賂進矣於是日夜籌笥金色驕妻子乃妻子又益日夜相與謀攘金之策稍不稱則搒笞其人至糜爛無可撃者家忿人怒不頋也斯卽尊官大郡獨柰何不畏怵人哉先生家故饒至都下客亦有風先生如世俗內賄求地者先生整襟危坐謝客曰予非力不能內顧吾恥不爲也斯見先生之心哉且先生一衣十載頋何貴多金先生性又慈仁長者卽使稅訟最急施笞撲且慘目怵心矣況借刑攘金哉卽監司禦史擁旄行縣先生且恭容儼貌翺翔行何畏焉而監司禦史者將曰是夫也必其廉愛者也先生且自是翹舉矣又安在其爲難也先生起拜謝曰亦甚矣宗子知予哉於是長揖徧謝客策馬而去

贈房隠君敍

予束髮時則識房子舜隆於武陵之墟心竊嘆其長者後也後時時與舜隆氏遊舜隆氏繩履矩蹈每事事必曰家君戒我乃隠君者方棲翔霞外畏與士大夫交往嵗始得揖君於道中因太息曰此舜隆氏所爲兢惕念戒者哉君之先有稱永寧者敢以植緒雄一邑傳至遺安公稍替君爲遺安公長子生而朴茂少卽急於農事每語家人曰此吾家世所自殖者卽不樂其苦獨柰何不念吾父祖累積貽謀之心乎於是開畦辟畆廢沐失飱不倦於勞上丰極腴煙雲相雜嵗課出入視永寧時顧反振奕矣乃君性益檢束卽尠需於財者亦必重念曰得毋以侈病財也君弟三人咸業君業君孝友天植待諸弟可準共被者凡大家勢難萃合君總百口異同咸翕然推服君退亡戾語君外遜內直侃侃切切不作佞色裏有忿者亟理於君君立數言不假多岐援諭各愧解去至持牛酒相勞曰不得隠君我輩何得如是君少無子人大慮君君逾壯乃舉舜隆氏稍長則立之庭以手摩其背訓之曰汝毋負予言予不得從士大夫遊其計無以近之耳丈夫當云蒸龍變豈以桑麻蘿薜梏其心迹哉僅髫則具餼蔬治楮帙請學名儒乃舜隆氏愈益綜緝詞章亡間涼燠聲名蔚起與一時穎曜之士聮翮並驅人或以誇慰君君長揖不顧乃更自號漁隠子云無所冀於世也春秋積序以今年年髙七袠矣賓戚展采上壽巵饌紛紜舜隆氏玉立庭階照暎幾席他日垂纓結駟取封章以報君君且耳目聰明白髮蕭散洋洋灑灑自得也斯不稱大樂事哉諸君徴祝言於予予何所祝君而特三嘆於房氏之盛焉

贈趙公敍

余束發出遊外傅蓋與子隆子同捨云傅嚴視諸子諸子尙竊時時嬉彊子隆子嬉乃子隆子不之嬉也獨抱書危坐終日讀羣詰則太息曰嗟乎余獨嚴師哉蓋有嚴君焉當是時文橋公方壯嵗精於料事於諸子中獨奇子隆子才曰是可儒竟儒子隆子子隆子每暮歸謁公公輙命侍詰朝所綴輯者幾已乃命飱已飱輒讀夜半倦休枕上甫寐則侍子已持燧叩門報雞鳴輒又整衣把卷起矣子隆子旣才又公速成其才遂以其文雄視一世亡何與餘同舉南畿已酉子隆子歸跽進鄕書於公拜公公大喜曰斯不負十年勤訓哉公性至孝友勤儉蚤嵗失怙恃已乃其兄氏又逝卽孑立顧善治生產與時盈縮往往當於時又其性朴直不輕爲然諾浮譎儇巧之徒懼公不見公卽公召之輙反走交公者得公一語如持符握璽云以此家計用饒庭宇區畝星羅云列赫赫盛矣子隆子弟爲子寅氏公則命子寅氏商而子心氏者公又命之儒視子隆子公旣稱大家已又子隆子顯卽朋戚者靡不分華割榮以自誇於人曰某朋某戚乃公愈益謙容孫度謹篤其身非嵗時伏臘未甞被華衣列絲管召賓客每每誡家人毋得以門第迕人以此鄕父老閒居具言鄕之有貴子弟而色不驕如公者豈易哉公以今年齒六十矣邑之縉紳學士先生靡不展采上壽餘亦得以隨縉紳學士先生後拜公於庭輒自嘆曰異哉卽余少時從子隆子遊睹公容今奚殊也世人年未及公往往鬢星髮霜者此又何說焉客曰人情靡不重年而貴有子公得年矣又見其子才且顯又煦煦膝上弄孫也公樂哉余曰何哉斯言子隆子負金馬才出而結綬垂纓上佐明主取封章以報公公於是華舄髙冠被錦對客且齒固金石霜露莫侵飛仁揚義頌聲徧宇斯公之樂哉中橋養珍諸君子聞餘言則起曰子之言予之言也余倦言則請以子言爲祝以介於子隆子

贈曾公敍

余讀漢書所稱循吏傳未嘗不投翰而嘆也曰嗟乎斯不負民哉以今睹於近事則古今亦何殊焉興在揚稱困乃數十年稱大困蓋其地東亢西污嵗一值水旱則耕者委耒坐長蓬蒿顧又供稅內租慘被夏楚於是壞垣負簦攜妻子去至野虛無人於是邑之父老子弟日夜焚香告天願早得仁人君子來捄玆水火乃曾君以名進士拜令興則邑父老子弟又輙日夜焚香告天以爲果得仁人君子來捄玆水火也癸丑十月君至邑父老子弟除道揚旌導君君車至市中市中人從戶窺君靡不灑然驚喜相顧嘆息曰誠我君哉誠我君哉蓋自是可安釜鬲矣君則下令曰吾聞獘不剔則利不興於是收一二慓猾於法邑人大喜是嵗饑吳中丞下檄郡邑賑郡邑饑人君則下令飭裏胥毋得報籍濫名以要雞酒又毋得俾村饑人攜老幼蒲伏行百里來城中至益困也於是以身親就諸饑人村捨中每至村則召諸饑人來前面覈狀有狀者給之狀甚者厚給之裏胥跽侍莫敢出一語於是諸饑人負糈於背竊相語曰大恩大恩當是時島夷冦海上海上人倉皇攜家西來傳言夷且西來君曰是可亡備哉乃閉闗謹牒勒邑子弟勇有力者日坐武亭較射角矛士咸奮然有鬭志夜則誡邑兵嚴刁鬥環城大呼人言卽冦至何虞也甲寅春二月至夏五月不雨邑人大恐君曰毋恐吾當爲父老子弟取雨君於是齋三日率僚備禮樂恭禱百神前夜則整冠束帶焚香於庭再拜以萬民請命於皇天越二日不雨君繞柱彷徨行自念曰何不雨也頃之雨又二日又大雨邑人驩說曰卽嵗有穡非公賜哉凡此皆君精意於民視其利病若在肌體間也先是吳中丞廉君政嗟嗟異焉亡何總憲南臺去則下檄展采勞君而彭大夫治水淮南則亦下縣勞君如吳中丞檄也於是君之僚請言於宗子宗子則采輯君之答民望者以見二公所以勞君之意焉客曰邑之困賴公以蘇顧顦顇流離尙充充然盈塗巷是所望於公者更多也宗子曰嗟乎夫兵荒者系之天者也系之天者誰不委之天乃君獨任之身防禦感格有成迹焉卽其取必於已可以解民困者其於民又何愛也子毋言其滌慮以竢可矣

何孺人傳

余讀古所稱列女傳至惇節立孤者未嘗不竦意動容也曰嗟乎玆非性靈卓粹有偉丈夫識者易談哉易談哉乃鄕父老閒居論閫節必曰何孺人何孺人余從孺人子惟忠氏遊則又聞孺人詳則又嘆孺人之難也孺人蚤歸淳庵公無論淳庵公稱孺人賢卽舅姑下至臧獲又靡不人人稱孺人賢亡何淳庵公逝孺人毀至欲殉淳庵公復彊爲二三子起曰豈不能偕地下人哉誠不忍二三子防防立且使地下人復恨也於是盡謝去絲縠綺綃惟闔戶垂幌日夜望二三子有成立乃惟忠氏稍知學則具楮帙遣就學經師每暮歸則孺人已治飱秉燭俟堂上已飱輒命讀朝所讀書孺人又手自績紡弄女紅伴惟忠氏讀也嘗太息曰兒毋厭苦吾寡不怨者恃兒二三子也兒卽厭苦獨柰何不念兒母哉於是惟忠氏愈益攻文輯藻卒爲時雋儒顧其心又恭謹不以才自負靡不人人愛重又靡不人人稱孺人善教子也曰卽察父哲兄日臨其子弟豈及孺人哉而惟忠弟氏三人者孺人則不命之儒命之農命之商也卽又善於農商嵗課租入閻閈稱雄焉乃孺人者愈益勤儉日戒家人毋得以侈病財至崇蒸嘗秩賓客爼豆筐筥巵盂醑核則又事事防潔中禮也惟忠氏及其弟旣才又至孝友每日孺人坐上坐而四子者東西鄕立上膳問衣道家庭今昔事不忍離歸室而諸孫總角者又循筵繞膝行也於是孺人大喜已喜復彷徨曰卽吾所自期豈知今日哉恨不令汝父見也孺人以今年二月年六十矣惟忠氏及其弟具章服百拜上壽孺人前而宗黨戚友咸喜孺人壽咸祝孺人更壽也於是諸君乃徴予所以祝孺人者余惟孺人惇節立孤天所孚動壽無事禱也惟忠氏抱異才他日防名天路以報孺人俾孺人翠翹霞帔表其節於天下後世豈非孺人願幸哉請以祝孺人諸君亦曰請以祝孺人遂稍綴其事作祝語

贈陳大夫之太平敍

陳大夫以駕部郎左遷興邑者三年不得調人或謂大夫困大夫不困也乃癸丑冬始調節推太平大夫已聞命卽裝爲去顧邑之民難於去大夫也於是邑薦紳學士先生儼然造余徴別詞焉余曰邑之不忍去大夫者何也則相頋而嘆宣言曰若大夫者去誠不可忍哉今世所稱士大夫類抑外崇中或以事外移則負怨含恚怏怏出語盈道路甚則髙臥冀遷不一至其地卽至其地卽又視其地如郵也日對賓客弄巵盂投壺理局吏人跽請視篆輒怒目攝之輒逡巡去矣卽去且不識其民民何不忍哉大夫者起進士拜官中書舍人調夏官司駕固奕奕顯矣驟適興人畏不敢仰視大夫而大夫則顧怡貌恭容日束帶坐庭中視事數數進父老子弟問勞疾苦當是時河決餘波浸興嵗穡大虛市靡糈粒民至空腹環城大呼卽富有糈粒者又故不糶於是大夫下令曰有不糶者吾得以法中之富人懼始糶民大喜大夫又坐視糶又自平其直民又益大喜邑故給需驛傳不以人給也時當道者議以人給而鳯軍稅者時更稱急當道者日夜使使來督內稅大夫亦日夜使使報父老子弟毋懼毋內稅也於是立起以身請當道者前具言興民大貧不可給稅狀至免冠頓首當道者大感其言兩報罷之此卽萬民所系命矣故事催科以簿簿筮日理催則裏胥設大量內之又加糈粒量之上大溢始報曰可內者兀兀怒不敢發一語也大夫至則曰是獘豈細哉則定一量以準出內又槪其量不加糈粒焉至於均役易裏收彊抑豪又毅行之毋忌撓也於是邑之父老子弟家傳巷誦驩類更生每朔則焚香膝行望庭下拜曰非明公安有今日哉今大夫乃捨吾民去矣父老子弟聞大夫去靡不顧妻子感疇昔靡不涙簌簌下也顧獨柰何去大夫防余因太息曰嗟乎吾邑之不忍去大夫者是欲以一邑私大夫之才也顧大夫者天下才也方今西北有外敵之憂而中原之民困於徵輸盜賊主上厪心宵旰徴異登奇則太平當不得久畱大夫況一邑乎太平之民日夜幸大夫至豈知吾民以大夫去太平爲悲也大夫思慰其幸又不忍其悲則大夫之情亦難哉諸薦紳學士先生愈不能釋然於大夫則命采綴斯語以志不忍去大夫之意焉

贈查大夫報績敍

皇制凡外內臣工服官三載則上功攷功考功攷其第達之宰以進於天子而加黜陟焉甚盛典也查大夫以庚戌夏奉除書守郵至今年秋七月乃三移紀歷矣於是大夫請其事於當塗者當塗者輒報曰大夫牧玆土三年蓋大勤苦其令身自上功闕庭於是大夫進州之父老子弟轉相驩說若更新覿旌旄矣大夫共寀事者髙君黃君楊君從事蔡君使使祈言於楚陽宗子宗子曰嗟乎余於是蓋嘆息大夫之難也夫言治者豈以郵爲易易哉夫郵南江北淮舟輿津要又其俗虛中華外卽窶人下產無兼辰之業亦庭宇相襲楚飭可觀以故談地江淮間者必曰郵云郵云纓弁之徒執符乘傳報書前驅有司治稟整徒迎謁道左稍稍不稱卽大出忿語曰郵豈他比哉而慢我若是取道者亡論宵晝雨晴遞至疊居捨無停軌有司幸謁客畢馳歸坐堂中召裏萌計徒吏未及一二語而驛吏持書倉皇犇入則又束帶躍馬去矣乃當塗者或論報稍失期則又讓之曰豈可以犇走而忘厥事事哉以故世之君子交病焉往嵗予初客長安揖大夫王中丞席上被服陳詞心竊嘆長者問其官氏則曰新除郵牧余卽拜之大夫答拜余旣而巵爼酬酢甚驩相與嘆守郵之難也大夫旣至郵則展采宣猷亟於民事失飱廢沐殆無勌色厭容又大夫性簡直不撓卽勢族名家一罹於憲則持之更急人或言大夫宜少徇時人情大夫謝不顧也自信者傲乃大夫愈益嚴和協度不失往來尊官貴人心卽當塗者又莫不嗟嗟亟稱大夫善爲理也侍禦黃君成君咸上疏論推而下檄勸奬者紛紛於路古稱獲上治民觀之大夫誠有味乎其言也乃今三年報績上考功矣予爲郎攷功蓋與大夫仲氏同捨云大凡論殿最者論其功不論其至與不至也其不至者顧多有茂異之政不可一日去於其官故不至者尢異焉主上北憂彊敵思得茂才大夫以功上聞徴書且旦夕下綰章垂綬從容廟謨斯稱報守郵之勞哉四君毋今賀行將謀別大夫矣

遊燕子磯記

余讀金陵諸紀其東北蓋有燕子磯云今年丁已家君入爲南比部郎余出參閩省道金陵展謁太醫沈君潤甫來家君觴之邸中因談佳山水亟道玆磯家君曰沈君有意哉兒其從焉則以明日並輿而北蓋二十里至觀音門門者列防已出稍北道市橋又折而西登淸江道院少憇院人啟漢壽亭侯祠由右扉入至水雲亭亭揭天空海闊蓋前尙書湛公筆云已前俯欄則長江浸牖矣又北登祠謁侯裴回嘆曰此地非此君誰當哉稍北則所謂燕子磯者在焉磯上有亭更上又有亭揭曰俯江亭中羣豎裸臥內風惡之輒走與沈君解衣坐磯上是日西風稍稍微矣白雲掃空萬里一碧西眺荊楚東望海門蒼茫哉把酒臨流相顧太息時有破履黃冠者突過磯下因呼訊焉對數語稍解命坐酒之因言大丹之藥惟人元地元天元外是者悉荊榛邪亂也余曰三者同乎曰得人得地得地得天何以得之曰師何以遇之曰分非分非師何言仙乎余大怪其語曰嗟乎斯何異陸生譚哉蓋長庚與余譚未嘗不嘆息斯旨也又酒之遺以笞核投之囊長揖而去沈君曰公誤矣天下豈有仙人哉惟嗇气蓄精逍遙林壑灑翰賦詩圍棊賭墅斯翩翩至樂已公見夫駕雲乘龍者何人哉余因仰天嘆曰仙乎仙乎吾將捨女且卽女乎侍者進餐已餐各披衣起由水雲亭出祠下稍南至河舟子操艇渡之旣入洞狹峻沿江至濟寺寺凡三門後益峻最後大宮面江背山蓋卽所謂觀音山云稍南有亭蓋懸江而構下臨不測仰睇其背則絕壁萬仞勢若倒垂人過其下動魄驚骨斯天下之偉觀也是日秋气苦人復憩大宮宮峻深暑气稍解各困則徴簟枕於僧僧貧僅具二枕無簟堂故有席蓋待客謁者余命侍子倒屏施席沈君則展大帨臥焉旣蘇沈君求沐僧室還嘆曰貧甚貧甚詰僧幾曰十二何業曰有田二十畆共之且稅且苦庸調余嘆曰向者羨僧今乃若是傷已又開酌輿人告暮公等且休矣於是披衣沿洞出旣登輿問曰梅花水安在曰越此五里暮難至矣徴其狀曰有池有亭有梅花乎曰無之餘顧沈君笑曰梅哉梅哉何取於水也旣入城余畱沈君家君邸中不可遂別去太醫名露與余髫好又世媾姻其人深沈好讀書精岐黃已又工書工詩時以韓駕部召問疾漫遊白下

武進白公集敍

余稽往牘抽繹漧祀睹於羣才未嘗不喟然太息也昔所稱左馬李杜者無庸談已卽如我明李何徐鄭王康者流非不矯然英聲龍翔鳯舉也乃卒流落偃蹇不諧於世以死卽使後世誦其言而欣艶之何貴哉宗子曰余讀白公所爲文詞則吟吟嗟焉夫白公者世之所謂偉人也太保之孫中丞之子又能以其才致靑雲步紫庭周旋天下之士惟與其賢豪長者相結卽諸賢豪長者亦靡不向意於公公𨿽翺翔文史乎頋獨喜談天下大事每及兵戎輒振纓髙論勃勃英气逼人人無不悚容而起者至晚年更喜騎射馳騁上下志在萬里此豈可與曲士道也使稍稍大用之則上之對揚帝謨下之經綸世業必有云流霞布表著耳目者顧乃累詘累信卒汶汶悶悶以沒也斯其志不可傷心流涕哉君子所謂才者非徒榮華其言將以經世而表業也勛業未彰厪厪焉垂空文以自見此班生興投筆之嘆而阮籍有窮途之哭也天乎天乎旣畀之才復厄之乎公之子祠部君與餘同舉進士當是時凡三謁公防公病竟不得覿公公旣卒而祠部君復與余談藝長安邸中則日觀余以公所譔述者餘章章讀已章章嘆也誠傷之矣誠傷之矣祠部君因函帙歸余命余精焉而敍之以傳稍間輙盡發其所爲詞類精之得賦【闕】

首五言古詩【闕】首七言古詩【闕】首五言律詩【闕】首五言排律【闕】首七言律詩【闕】首五七言絕句【闕】首序記贊跋頌啟共【闕】首固言言殊矣總之詩不離唐五言者最乎序記漢唐之軌也啟類左國者數矣靈雪諸賦則庶幾哉與梁園並藻也嗟乎公之所傳於世如此哉

陸長庚母夫人敍

余往在艸莽時則長庚時時共余治博士家語顧非其好也輙太息罷去乃獨亟稱司馬子長杜少陵當是時聞其言者相與共目笑之而余獨嗟嗟異焉於是時時過長庚艸堂長庚輒與餘幾而談細剖深語已命侍子摘園蔬飯餘或酒餘不夜不別卽別復相與握手竟談塗中當是時余貧長庚更大貧至不能張燭啟塗往往錯足溝穢不恨也而太夫人張頗怪長庚暮歸輒問曰兒所從朝夕者誰子哉而殷殷亟亟焉長庚跽進曰兒讀天下之書見天下之士者至眾矣乃亡逾斯人者淵停嶽峙矣非兒不能友之亡何又與二三子共談藝事則太夫人又時時出酒肴佐談長庚得以翺翔文史馳騁今昔𨿽自其雄才乎要太孺人賢有教矣後長庚與余次第應有司辟已乃次第罷歸則仰天嘆息曰嗟乎余豪士豈困一第哉顧獨念母夫人教我者勤也且何以慰先君子地下蓋長庚尊君以易學名世卒乃蘿荔其身以老以故長庚之念深焉余先長庚舉進士爲郎無何以病免歸長庚時時孤艇來訊停杯曼嘯抗志霞表然未嘗不中夜而嘆余曰何嘆則嘆母夫人老在堂也後數年餘以參藩過里長庚凡五觴余館捨時島冦急人倉皇走長庚獨嘆曰天乎天乎卽不念其家獨柰何不念吾母哉俄而冦遁而太夫人以今年六袠矣太夫人𨿽蕭然荊布乎顧長庚者天下才也用之則夔龍稷契不用則班馬杜李辟之云焉卽垂卽雨卽結卽霞終日而徧於宇內鈞之炳然大觀也余又聞夫人中子約之能詩能書能畫又能精岐黃家言余未交其人知其豪也斯何愧機云矣後世覩機云者欣艶其子孰不念其親哉當時顯約又何論也卽使太夫人翟冠翠翹揚帔曳裾終日聴絲竿而防金玉非不融融樂也乃其子或不足振藻淸時流采千祀則浮世榮華譬之飄風落葉倐起倐滅也太夫人冝何取焉長庚聞餘言躍然起曰卽防子言吾終不能以世俗事吾母長庚故喜爲言與餘言言終夜不罷去誠如其言則啖桃餌芝鏈形久視長庚又有別事其母者也余則安能知哉

跋髙文義公與顧氏手帖

嗟乎此文義爲其兄弟丐塾師於顧氏帖也當是時公蓋侍講稱貴顯矣乃不能庇一兄弟顧從村中子弟丐糈哉而公之言曰嵗不有秋嗟乎卽嵗不有秋柰何困一貴人兄弟吾覩世人見其父兄稍稍貴顯輒乘堅刺肥千金裘馬日以意气淩其鄕人其鄕之人卽素與遊者美飲食以召之猶懼不往也乃顧肯從村中子弟丐糈哉無論公賢卽公之兄弟不媿公矣而邑父老至謂公是時蓋親作防傳於村中云其嵗時伏臘而謁之家其主人輒具雞米稻秫以歸之公卽亦受其雞米稻秫以歸而不辭也嗟乎公爲天子之貴臣使稍稍念其家而頻謁其有司卽有司孰不怵怵共命者乃公寧丐雞米稻秫於村中子弟而不有司謁也斯古人所難矣是時公蓋奉其母夫人諱以歸且一年矣而頋公兄弟又素與之遊乃不一謁公公之詩曰芙蓉秋水隔長蹊蓋言近也近而不謁乂素與之遊無論公及公之兄弟賢卽顧公者可少哉

贈徐文徴授良醫序

徐子旣以其醫名一國矣乃時時被儒衣而遊於學士大夫間卽學士大夫亦無不願內交徐子者顧徐子愈益謹斯稱彬彬君子哉防有詔凡精岐黃業不官者得內貲爲官比於藩王邸中良醫有遂爲良醫者聴於是徐子之遊諷徐子徐子乃上貲稱良醫云先是徐子儒者衣也乃今遂冠其冠衣其華服垂大帶於要又躡履甚鮮也楚楚翼翼顒顒儼儼稱官者流矣學士大夫好徐子者見徐子輒沾沾喜拊掌曰美哉鄕也儒今也官故嘗所從徐子丐劑者則瞿然驚已怵然畏也相顧言曰嗟徐先生官矣卽有病又何可從官人丐劑也乃徐子則顧時時儒其衣不官其衣非嵗時伏臘展謁長老不冠不帶不華履也於是學士大夫愈益稱徐子徐子云宗子之南過裏也蓋徐子冠履謁焉而學士大夫陸子徐子舒子張子子培因徴言以贈徐子嗟乎徐子於余父子兄弟之間深矣往余母夫人病脾日在長安意忡忡憂也則治書報弟請藥徐子及徐子子培書來報太夫人亡恙輒大喜而家大人比部公木一指十年矣周遊齊魯蜀粵之墟輒藥輒木則亦移書徐子徴劑焉又余孥侄時被病所爲勤徐子手足耳目者至數也徐子等人於書無所不讀以精業聞裏中今老矣白髮杖藜猶時時過閭巷閭巷人則稱壽泉先生云徐子蓋從其父所授書也業旣精又其心多長者其所從療治卽至微賤不足往徐子輒往卽大雪雨暑寒又在半擁衾臥也輒亦往斯徐子之行已余何以贈徐子哉余嘗精意神仙之學同余好者僅得長庚陸子已又得徐子徐子之與余談丹也蓋累夕累巵云又大夏夜侍子揮大扇至困失扇不去也徐子誠不負斯談哉余將與子登昆侖闚扶桑著九華之冠披赤霜之袍曳云和之履攜緑玉之杖乘靑雲而防紫霞翩翩冉冉樂也若徒髙冠大帶華服鮮履焉則何贈哉則何贈哉

墀石劉丈像贊【並序】

夫劉丈者豈不彬彬君子哉旣洽六經矣又多所博觀百家者言矢之文詞秦漢韓栁者類也乃其人又仁蹈義履惇禮而哲其視人善若渴覿之漿而饑覿之餔也蓋與家大人比部公四十年遊矣余之孩也丈置之膝防焉輒嘆曰是兒勃勃英气稍長覩餘詞則又以國士顧余時時爲人誦說宗生宗生云後余幸遭時厠下大夫之列乃丈猶儼然巖棲也今覿丈之像蓋翩翩儒而隠者嗟乎天下國家不可以無才也有才如丈乃顧使之儒而隠哉於是系之贊以俟肖形而至者需焉

於維先生翼翼厥容玉立山停肅肅厥心日白天靑孰不有文維公則經孰不有行維公則醇胡然而服薜荔其衣鳯伏鵾舞知我者希匪窮則戚匪達則嬉或蹙之眉蒼生之思愼哉維言維言維章談彼有善惟恐弗揚垢之含之惟恐弗藏弗藏弗揚厥心旁皇手何以恭拯溺扶危足之蹈之中矩中防誰謂蜀險維公平之誰謂漢廣維公濟之大放厥詞如圭如璋我儀圖之爲龍爲光捨則鴻舉用則云翔胡不淩煙系之艸堂

贈金君序

余嘗往來齊魯燕薊之墟及眺舊疆歷阡陌采故老事實則龎眉黃髮矯矯者接疇而語也然其人率皆戴笠負耜飯牛牧豕舉网拾薪者流至貧苦矣而世之人有乘堅策肥據髙宇大廈徴絲竹挾妓樂出則放鷹逐犬爲樂者乃不得永年稱老也此其故何哉余聞盈虛消息維天之經損益盛衰維人之紀貧苦而長年者補其所不足者也富逸而不長其年者奪其所有餘者也故夫不貧而長年者罕矣卽不貧矣長年矣乃其子或不肖放蕩佚肆以廢墜其家聲鄕之人日指其人而竊罵之卽使富而長年未嘗不咄咄悲也何樂焉故夫不貧而長年而又有子者尢罕矣乃今睹於裏閭所稱金公者則何說焉公年且七十矣余誠未見其人而獨見其弟靜庵公靜庵公蓋苦志篤學者云竟得貢遊太學具章服歸稍稍貴矣乃愈益畏謹足盤盤如退里人稱長者必曰金先生金先生云而長老具言長公之與次公不殊也余再展謁桑梓邑父老長者咸杖屨而辱之而公竟不余覿豈眞靜庵其人哉公不甚冨顧倉庾實矣公之子某某耕商雜作益用不匱子侄如子良者以儒起家嵗時伏臘具巵酒上壽而公亦得以抱孫而嬉者實有子也或曰貧富壽夭子之賢不肖天矣乃生財之道立命之學義方之訓又何聖人亹亹談之而著之經也曰嗟乎此又盡人而聽之天者也金公者安知其不盡人哉假使公不長者而又不勤不儉不教其子卽不貧而長年何述焉王子之於余至戚也而與公之子某媾姻事因徴言以祝公夫卽使齊魯燕薊之墟有如公者余猶亟稱道之也矧吾邑矧又在吾戚於是爲之言以貽王子而因以贈公亦使觀之者務盡人以聴天而毋徒欣艶於公之盛焉

贈陶先生之封川令敍

余讀漢書所稱循吏傳至勤天子璽書讚誦錫采章庸當是時天下之人靡不瞿然驚已灑然喜也此其人必有英風殊略表著耳目之外者何至所狀卓魯諸臣汶汶悶悶哉曰嗟乎余於是知古道之所以興隆也世歷彌降學士大夫不譚隆古一結綬臨民則壹志刑名期防而緩厥民圖其下則更武遇其民日魚肉之卽家咨人吁餤藻不給乃其槖金靡不巍然隆髙也斯何稱吏治哉采峯先生視興庠三年矣今年夏擢爲封川令以去余讀粵紀其邑蓋多稱猺患云猺故盤錯嶺巖時負戈晝遊大掠邑人吏懼不敢置問家大人往視其郡未嘗不竦意動容焉而先生又爲余具言玆地去家廬闗梁甚逼也羣猺往往伏弩道左俟有過艇輒格殪之卽尊官貴人擁旄行亦必提精鋭持幹矛操數十艇周環四顧乃敢問渡不爾者危也則封川之難先生蓋已熟計之餘聞猺之爲害粵中嵗祀綿邈矣總戎貴臣時督大兵糜百萬進勦稍輯復叛何問一令哉惟令施徳宣惠撫我元元俾內治惇龎協於至理則尺梃可撻外侮何懼焉我明禦世久逺寰宇恬熙頃者島夷肆殘大冦吳越已又冦揚揚人久不覩兵猝言冦至輒大呼惶急走如覿神鬼魍魎也乃猺固封川所習者封川卽難不甚於興矣先生負異才又其性明闓朗鬯在興三載大著作人功當塗者咸羣然嗟異下檄褒焉且又目攝興政也先生行矣則余所謂天子璽書讚誦而人亦靡不瞿然驚灑然喜者其在斯行乎其在斯行乎先生之僚瑞峯黃君東巖趙君偕其門人弟子祖道南疇烽燧盈酒因徴別言余則亟談封川戎事者蓋時乎蓋時乎

贈解公偕其夫人六袠敍

家大人比部公束髮就學時則已從恕庵公遊矣後四十年而公輒時時與余道家大人束髮時從公防狀也公之子應堅子蓋從家大人授詩云余是時齒卑矣及長則家大人日召應堅朝夕艸堂與余談藝事蓋通家兩世矣方公從家大人防時勃勃英气又綴文甚精以爲必第也顧乃屢舉屢不第則仰天長吁曰丈夫豈必一第哉而令人汶汶悶悶白首占畢乎且古今豪傑其長嘯薜蘿髙棲巖石者豈少也遂怒謝之去而惟閉門教應堅以經世之業於是應堅綜輯千古采其英華敷藻抽文蔚然霞麗乃又屢舉屢不第也則公愈益自信曰天下豈有如吾兒文者乃不第哉而余之兩謁桑梓也輒謁公公又以應堅所爲文詞觀余余未嘗不握牘而嘆蓋嘆才也已乂命諸孫出謁余固森然玉立矣公則起語某夫人此所來謁者兒髫好也其亨茗市醑以勞之旣出與語輒又談家大人束髮時從遊狀也公旣隠居寡營不逐逐家人生產乃應堅又失厥配撫其諸孫而育之室中又內外祭祀賓客巵匜酒漿咸井井綸綸儼儼肅肅四十年間無一簡缺者夫孰非夫人力也公與夫人𨿽六十乎顧健善飯又應堅負金馬才稍用之云蒸龍變炳然宇宙其所錫公及夫人徳者何間哉而公之仲子應【缺】者精岐黃家業舉壬子應儒子者公之侄也公樂之猶子焉乃諸孫又亭亭昻昻起矣豈不稱吉祥盛事哉往嵗余謝病歸湖上也公命應堅攜筥肴盂酒而訊之又貽之詩諷其蓋以古人所稱韓蘇李杜者期余也余心知其非當顧至感矣今睹公之盛則安能無言以報公防應堅之友陸子顧子來徴所以祝公者余於是彊文焉然視公之所期我者則逺矣

送梓河顧子之洛陽序

顧子昔遊黌序時與今學士李公稱並璧也余當是時僅髫從羣少治博士家語顧子一覩余語輒投牘嘆曰是夫者卽髫吾將友焉於是時時持牘以遊於顧子顧子時覩時嘆也有司辟茂才顧子與余常次第往已乃次第罷歸則攜余登江門燕子磯俯長江太息曰嗟乎卽余不售則諸先公何賴焉蓋顧子之先有惟學公者嘗從髙皇帝北伐大將軍達特奇之已乃稱病免歸帝念其勞詔賜湯沐四十戶而惟賢公者爲眉縣令天龍之變戰死帝悼而帛祭之其餘勲名文學被儒服者代有稱聞也余因解之曰卽君之才豈下諸先公哉而奚詘焉後學士公與余相繼登朝乃顧子猶儼然蓬荻心竊悲之嵗乙卯夏顧子遺書報余盛稱其志意君當問長安酒樓待我九月旣望南鄕書至是夜從諸省郎齋居省中也啟帙覩顏子名則頓足起防不自持諸省郎詰其狀靡不嗟嗟異焉余於是爲賦武陵之歌武陵者顧子別業也顧子旣至則把袂交懽傳巵浮白窮日夜不休因戱曰尙憶俯江之談乎乃顧子又罷春官不舉則喟然太息曰嗟乎豈餘困未甚哉余且歸武陵枕蘿石臥松云而嬉焉以待天下之事如何余曰否否志士不違時以立功哲人恆因機以表業當是時而得一郡邑博日與二三子占畢其間則藝精不棼也不然蘿松之奪章服易矣勿歸便李公亦以是日夜諷顧子顧子遂出乃得河南之洛陽洛陽者天下之中而古今豪俊之所總萃也昔賈生負異才當文帝至聖海內乂安而上疏言天下事至痛哭流涕絳灌之徒日目攝之遂謫長沙然世之論才者不益綘灌益生也君其爲我過賈生之裏而弔焉古今人何相逺哉卽洛之二三子其亦無類賈者乎顧子曰吾聞士不養則不教吾將請於當塗祈其一二疇畆以助士之績學而奪於貧者其更貧而不能行經師修則羣之學宮而日迪之庶幾哉其有賈生之才乎余因太息曰嗟乎信斯言也則豈洛士賴之而顧子業日益精綴其餘以拾上第爲國家作人稱天下師謂不自洛陽始乎卽諸先公徳業孰多焉於是顧子起席辭曰某也不佞敢不夙夜以無忝吾子之嘉命

縉雲令王陽山公墓志銘

嘉靖庚戌夏六月陽山王先生卒於家以癸丑冬十二月葬陽山之麓其子子方子徳氏再拜泣請銘於宗子宗子太息曰嗟嗟悲乎予忍銘先生哉先生姓王名苙字防民幼讀書陽山中遂稱陽山人云王故籍盂水至仲銘者始抵興遂爲興人仲銘生槐軒樂易爲槐軒子先生大父也世世習隠樂易子是爲繼顯公公出不喜隠乃喜儒遂以其學貢太學晚年又更喜隠也遂上其事得詔畀郎秩云生四子次卽先生先生生稍長儀采玉立偉然丈夫心獨喜自負顧其性又喜讀書卽書易讀先生更苦讀卽大寒暑亡間也當是時繼顯公遊學江南先生從之南乃遂從閩張中丞遊盡得中丞文讀之固彬彬乎稱鴻俊矣繼顯公尋逝先生旣除則以貲北防太學嵗在戊子先防一日則命具甕醪筥豕以待勞防者夜起防防不來家人目笑之且竊言曰醪豕亡爲也先生聞之怒自念曰豈文難憑哉旦防來則分醪剖豕人勞之人人喜召家人前曰女謂醪豕亡爲正恨少耳先生益喜自負以爲上春官必第也乃不第罷歸明年又上春官又不第先是太夫人溫諭先生曰女第大喜卽不第卽毋歸吾猶恨女先人不行其志以逝吾且老復不見女躍馬垂纓也何情哉先生旣不第則謁選拜令永城永城在北郡中最稱鄙又其俗慓悍猾賊稍逆其心則慷慨負气羅織虛詭輒走監司禦史交疏相中害又逼及素因疾者輒至數百人事旣虛詭又人人異詞卽監司禦史亦不能以其威時月平決其事於是郡之無借子借役監司禦史使下縣督人見令長揖令令又畏監司禦史威亦答揖而禮遣之令旣畏不敢抗下至裏胥亦無不人人畏輒奉金祈免也先生途聞其狀已久之及下車揖僚上坐而無借子借役監司禦史使者揚揚履道直上北鄕長揖先生心知其人也坐受之問曰何人哉則盛气言曰我監司禦史使也故事令不坐受揖令坐受揖何爲令者於是先生怒推席起命左右共手縛之廢其衣笞擊數十更詰得眞類三四十人卽具列狀報監司禦史監司禦史輒驚曰有是哉卽檄令按治卽又嘆令多才也以是邑之慓悍猾賊者靡不畏怵於先生而蔣淵者不受令約束旣十年至是匍匐膝行垂泣自請棄於胡貂之地先生大義淵釋淵淵竟不叛邑故豪者田千萬不給租貧無田顧又給租於是先生履畆量畦均其租於諸所受田者當是時邑有貴人勢最盛及其豪舉夏受又借貴人受田千萬不入租與貴人均也乃先生持愈益急貴人受遂出其田千萬租顧目側心嫉之矣故事持節取道永者類苦稟徒數日坐令日防馬倉皇走道上不能具稟整徒取道者率大怒而去先生至則豫勒稟徒取道者至輒上之取道者輒嘆先生才而曰王尹王尹云永故陋無文科錄未覩永士也先生則嘆曰永士非士哉遂時進諸士於庭而文防之展采楮以勸其能文者於是士蒸蒸然競葩摛藻稱文儒明年丁酉遂舉二子當是時髙寵起冦北地逼永永震先生則下令築堡飭儲整矛礪戈身督戎事亡何寵禽人言卽寵未禽抑何怵也由是當塗者輒又嘆先生才以永不可畱先生也遂以內聞得調縉雲先是夏受懼先生繩以法乃構先生於中丞府中丞知先生才卽笞受卽又檄先生理受先生乃不理受乃展儀采坐受馬上而迎之家而以義民額其門受愈益倉皇日夜對妻子泣則識者風其再構因而再構於中丞府中中丞子方索金於先生乃先生固不與金而受則又予中丞子金以報中丞乃中丞遂欲甘心於先生旣聞縉雲命則亦有釋去先生者先生仰天長嘆曰嗟乎嗟乎士君子用世繩姦乃反爲姦所繩卽縉雲亦永也欲行其志何待哉遂掛冠歸閉門謝賓客卜築平湖之上植桑務農灌花分竹時孤舟往來於蒹葭楊栁間洋洋灑灑自樂也先生負雄才慷慨大度不屑瑣末卽家食構第辟宇開畦培畛旣已赫赫宏逺矣乃其性又喜施予濟人之困往年夜獲盜燭之知其閭子也憐而縱之卽咫尺之義亦可見其大者云先生故無病偶庚戌病病亡何遂卒年僅五十有七卒之日鄕父老靡不蘇蘇隕涕曰王君才乃死哉按狀先生配魏氏魏蘄州女側室三爲蕭爲樂爲羅生五男子曰維教子方氏纉業培緒偉然稱能次曰維化子徳氏績學摛詞負時望次曰維法維言維則咸服農商稱良子也女二長適張邑博子宿次聘蕭國子子一躍孫男四應元應魁應時應文善讀祖書後可大成孫女五長聘劉不私次聘龎時余尙幼銘曰維山則巃維丘則崇胡偉而才胡奪而功吁嗟乎王公

宗子相集卷十二

欽定四庫全書

宗子相集卷十三

明宗臣撰文部下

明甌寧縣令胡公徳政碑

增城胡公在孝廟時知甌寧凡九年旣去六十年而公之孫督學君行部至則甌之父老垂白而杖者數百人逆之於郊嘆曰此我胡令公之子之子也已乃跪而持督學君衣泣曰老人自兒時事令公今六十年矣而令公之愛之著於諸老人猶一日也今得見公猶見令公焉於是督學君亦泣而邑之學士大夫因上書請專祠祀公督學君起辭曰諸大夫其毋以予故而私予先人諸大夫遂狀其事曰謹按禮凡有功烈於民者則祀之古之道也公之廉之明之勤之惠姑不論論其大者卽其革焚屍而示之孝禁溺子而示之慈法淫者而示之倫察田屍而示之法舉釋奠而示之禮則何者非功哉今甌之民雍雍而綸綸斤斤而井井以惠於家而不墜其身者是誰之遺也卽不祠何以解諸父老悲思敢固以請以附於古者有功而祀之義督學君嘆曰諸大夫旣以先君子爲無罪於百姓敢不從大夫之請以慰諸父老之心於是以某月某日附公於名宦祠秩祀如故事而因命余采其實以詔來者余則安能知公顧獨觀於公而有感於古今治道人心之幾也夫天下之治系民民繋令所從來長逺矣余讀漢書循吏傳所稱述咸守與令而卓魯諸君最著迹其政蓋若慈母之於赤子寒而絮餒而哺蹶而持痛而撫非夫文章之飭而禮樂之華也然當時爲之君者至下璽書勞苦錫之章服卽萬世之下亦莫不握牘而嗟何故哉則其政之感人心深也夫感而至於心斯古今一矣今公去甌六十年而父老悲思而祀之則安知萬世之下不以卓魯並公哉故曰吾觀於公而知古今治道人心之幾也夫公旣以政而繋甌之父老之思督學君又以教而率甌之子弟以趨於善世有令徳照於八閩炳炳如日也斯又漢臣所缺者督學君則又具言公之持身肅也其儼而居家人莫敢闚焉遇鄕之子弟輒教之而公之門人由公之教以儒起家者如林矣嗟夫然則公之可紀獨政哉獨政哉公名璋字資禮鄕進士督學君名庭蘭字伯賢則與餘同舉庚戌進士

西門記

戊午四月旣望余至自汀是時都禦史阮公被逮北去島冦直犯閩安省中人惶急走而諸大夫日議守城事遂以余守西門城凡七門而西門者芋原橫塘南臺之所取道也先是有司悉部勒諸父老子弟守陴余登陴則悉罷諸所貧者疾者孤而懦者畱其壯與之約曰晝則家夜則陴擊柝鳴鐃而懸火陴外不如約者以軍法從事防明日報冦將至六門咸閉矣而城外人數十萬大呼祈入余遂日辟西門入之晨起輒坐城上列健兒數十於門人詰而入而牛馬雞豕羣羣薄吾坐不問也客有言辟門誠善獨柰何不虞姦人哉余曰客休矣余辧此矣卽有姦人者吾任之於是爲檄召城外百里所蓄薪谷悉徙之城中不徙者吾縱亂兵焚之而壯夫有不肩薪谷而入吾門者不得入於是城外薪谷日以萬石塞門矣城外人食城中者不下十萬城守凡五十日而斗米不增一錢蓋以多故而議者謂城外民廬逼城者恐賊至焚之以攻吾門於是凡有廬而近者輒命焚之煙裊裊四起廬者還泣不止也余則止西門之外之廬不焚下檄曰冦至五十里爾其自焚吾不忍爲爾焚也其有樹於城側者議者恐冦至登樹闚我於是下伐木之令防戎者持斧環城伐之至西門余偕護戎出視棗百株梨百株垂垂實矣護戎請斧余止之曰毋伐卽冦至何能登此柔幹哉凡城不屋其上而閩城則屋蓋其城故於沙不屋則雨浸善壊而議者謂城而屋不便擊冦也於是毎楹輒毀其一路冦至則立之屋上擊寇余笑曰兵不能雄之行間而能雄之屋上哉且一雨而千楹何恃也遂止不毀而外郡以援兵至凡二千人咸余所部兵也余令護戎日督之野習射夜則分屯之堞間五人一爨十人一人下堞取薪不取薪而下堞者以軍法論以是兵戢不擾而邵武部兵之出守西夾江也至則咸病臥村墟中余命楊生急馳而人劑之遂起是時冦已陷福淸福淸人攜孥息至者日以千計而鎭東之於福淸近也冦旣去復攻鎭東鎭東人善守以故不可拔別分一冦冦興幾拔防當事者提兵至遂解興之圍而冦之冦泉也巡臺被戎督守遂解去往往出遊兵伏擊有所俘獲以歸當是時興泉之冦已南而鎭東者尙屯海上意揚揚甚也防督府馳至則檄兵數千連數十大防要擊之冦輕我輒駕大防逆我而我兵奮怒弩礮亂髮乘風大呼冦防反出其下遂大肆擒獲餘者沈之海中防至悉罷諸所守陴之卒與外兵入援者余亦解榻還署而父老羣然別余淚下霑衣焉時五月二十三日也余懼往事放失無以詔來遂書而存之

七月西徵記

戊午五月海冦旣平於是悉罷諸所入戍者先是粵兵三千以丁巳十月徵至戍省中督府至亟下采金牛酒勞之已而冦至檄其往不往也匿之民間而督府旣已檄閩兵勦賊歸矣於是粵兵慙防其酋長以千金爲其二子取婦欲去遂日夜請之督府督府業已厭之因請上罷去而檄余督之西時七月六日也故事客兵餉金咸頒之酋長酋長輒匿其半而半給之以故任其掠不問余於是召其酋長跽之庭誡之曰而提三千人食我四萬未聞其逐一賊也若後匿羣酋金任其掠者吾且縛而千金婦致之闕下於是酋長大懼出則嚴戢其羣毋掠余至延平聞其不掠也輒又厚遺其酋長牛酒是時汀守徐君使使來問粵兵狀余報以尺牘其詞曰歸自建安則有護軍之檄矣其人咸虎而防日夜繩之僅不掠塗然亦其塗之人徙其雞犬孥孺而內之他所故免足下幸傳檄塗居者毋縱雞犬不收毋不能一時去其孥孺以爲護軍使者憂也再二日至將樂羣酋之至也咸舟至將樂則陸是時秋炎羣酋畏炎不日馳而夜馳余與之共馳輿不雞鳴不停也蓋十日而至石牛石牛去汀百里其地故有塾云塾師聞羣酋至輒匿之山中而獨畱其學子而髫者守笥酋睨其笥不知其書笥也持刃劈之見其爲書則又碎其書於是學子頓足而泣亡何酋又网其池魚學子者業不知畏酋也旣已忿已又闚其网魚輒大呼曰客兵作賊因裂其网投之於是酋大怒卽手縛之而訴之酋長曰是子竊吾刀也酋長信之旣已縛之一夕明日驛吏入言狀余怒命從事往讓酋長酋長懼而詰人安在則已系而去之三十里矣於是追釋之又二日至汀徐君又大勞其酋長及羣酋以去自省抵汀蓋千里而二旬始至其所經𨿽少焚刼然雞鴨魚鼈門屏廬竈蕭然矣出瑞金遂益大掠而余間從輿中問父老父老輒爲余泣曰吾民之苦客兵甚於盜也夫當事者走千里召外兵擊賊豈不至急民哉及其至乃不肯發一矢徒攖金而歸也嵗費帑金數萬卽道塗牛酒又半之矣卒乃使其民憂嗟怨嘆若覿賊焉嗟乎後之談客兵者愼念哉

九月西徵記

余以八月二十八日出闈則泰寧報粵賊急余卽下檄邵延各郡邑兵夾勦而身與數騎星馳而西至延則賊已殺泰寧簿又擄其衛使楊余曰事迫矣於是檄歸化兵截其西邵武兵防其北將樂兵阻其東而謝倅時視事永安則檄謝督兵截其南馳至將樂防顏使君顏使君畱將樂防賊之東而余督數百騎徑趨歸化至白蓮驛則賊已遁紫雲臺矣臺去白蓮六十里歸化永安沙縣各百里而歸化又賊入汀歸粵之要塗也余以是夜馳至檄其邑兵五百粵兵二百付李丞蘇簿及豊從事馳之紫雲兵急不及餐而余取邑父老米三十石令健兒數十肩隨之賊是時已據紫雲數日延平衛使劉周率其眾與賊戰賊佯敗眾逐之賊伏起環戰遂殺我兵數十人已乃聞歸化兵至輒驚走先是賊過歸化歸化人善弩輒射殺數人賊遂遁至語人曰吾遇延平兵臥而戰遇永安兵坐而戰遇歸化兵立而戰蓋懼之也賊旣遁而歸化兵追之遂逼永安永安在萬山中而積谷寮人最悍於是謝倅檄積谷寮兵三百出戰擒數十賊獲大旗追至百里不及而歸而賊遂夜從上杭歸粵防上杭兵又追擒之謝倅馳報余於是勒回所遣歸化兵罷丰從事還郡明日遂發歸化至白蓮其丞廣陵人也老而被創覿餘流涕余詰其狀則曰賊從泰寧來乃徑至驛云其皷而登堂而朱衣者蓋少年美丈夫也是時驛中人惶急走而丞負廩金匿之暗室中少年問丞安在於是羣賊四索曵出之欲鞭之而少年止之曰丞老矣速取金來宥女於是驅而之賊中少年獨坐上坐見丞跽輒以手扶之起曰此官人也遂呼之官人與之坐而列所掠諸婦於旁諸婦而抱兒者輒自乳其兒其兒啼少年輒啖之果代抱之而諸婦如對其家人不懼也少年謾言曰公以我爲賊乎我非賊聊與二三兄弟訪故舊此中不免取牛酒爲諸父老費而何當事者以我爲賊而勒官兵捕我也公不聞泰寧簿與衛使之事乎卽口不畏兵然時時遣其從外了聞兵至輒錯愕耳語起矣余曰女奚策而歸曰賊旣已解去腰間廩金而丞之子復以十金跽進遂釋丞然初索之暗中時已被三創矣而諸婦之家亦各進金放去余因太息曰嗟乎世言賊難圖者豈不惑哉夫丞卑官耳而畏不敢縛止利其數金此其志非雄桀可知矣且賊號千人實不滿二百又多老穉其間方初入冦時使有司者僅得中智之士率健兒善射者數百人扼其要而伏以待之可一鼓而擒也乃張簿以輕進斃楊帥以貪功縛劉周以失險潰此何說哉此何說哉余又聞賊之初至泰寧也泰寧故無城而簿遂率諸健兒出戰簿亦衣健兒衣賊不知其簿也已殺始知其簿遂駭而走而楊善之逐賊也防有部兵獲一賊級善奪之兵噪而散而賊遂禽善以去然則楊之罪甚矣甚矣世人覩賊殺簿禽使以爲桀不可禦是豈賊桀哉余還將樂與顏使君大怪之而因采掇其事以見賊不足慮而當慮所以禦賊者嗟乎是亦余之罪也夫

遊滴水巖記

余讀汀記歸化東北五里蓋有滴水巖云往徐君日與余談玆巖大奇也戊午九月餘督兵西徵馳之歸化而掲君謁余曰君將出師紫雲乎則請於滴水駐餐焉於是明日以數騎東行逾嶺稍折而北已又折而東凡三折至巖巖壁陡絕外墜逕而上掲君遲之逕旣上有宇故名迎仙余曰遲仙不愈迎仙哉堂後有亭亭題余怪其腐語而因與掲君解於其中遂易之曰振衣已乃聞垂垂而雨則滴水巖在焉其水有三一出垂石如蓮者二從石隙中下盛之石盂掲君曰巖人咸飲此於是嘗之甘已烹爲茶尢甘余曰蓋天漿乎蓋天漿乎其石乃蜒而曲若龍足戱雲中而則隱則見者余怪焉稍前斗石下垂類蓮而華者因名之垂蓮水石亦蓮不名者從水也又俯而睇其右偶僧在焉其鑪煙陰陰上也余曰何僧掲君曰此記所稱賴僧者也其旣化而坐數日矣乃巖人始知之則大異之而因繪其軀以祀之此卽其軀也旱而禱輒雨舁之而禱更大雨則嘆曰有道哉有道哉夫人者宜顯者也佛者宜幽者也今暴其身於明白四達之區而使豎商牧子拊其面目而嬉焉卽僧而靈固殷殷怒也於是命藏諸幽者幽之者神之也洞凡三門其中而豎者類柱遂名之曰天柱而柱有三則又名之曰中天柱左天柱右天柱云右天柱有石類獅而門者其上更有石如斗外懸中系甚微若蒂焉故名蜂窩又眺而左有二門左者逕右者乃橋斷石橫其上而又虛其上如黿焉遂名之黿梁黿梁之左而上累累若珠又若垂楊之裊裊條條而冰者仰睇其右片石突而下久之嘆曰此墮猿也其左右五色爲祥雲云之下爲虛明二洞篲擊輒應虛谷則鳴也又一洞狹險旁曰天鼔篲擊之彭彭鼔聲焉余訝之又有泠然磬而幽者余曰此何聲也掲君曰所謂石磬者也在右洞洞又有牀火乃入不火不入入者牀而擊磬若履禪室焉余益駭而掲君已命餘觴乃令侍子左鼓右磬颯然天籟滿山也有巨石整而偉依余右睨之不得其名久之曰冕哉遂呼爲冕石冕石者卽磬而牀者洞門也其洞最邃名曰鴻蒙又起而環視鯉石鷹石石鼇石翔躍肘腋矣神奇哉神奇哉變化總萃幻鑄緯錯煌煌燐燐潭潭亭亭則槪名之曰小崆峒云余於是仰而嘆曰嗟乎余恨不與徐君同遊哉掲君曰何徐君思也曰余往嵗與徐君蓋遊華陽洞云洞自陶隠居來赫赫盛矣乃宋帝又丹書之其洞故不可入卽入無奇也使隠居而覿此宜何以稱焉且玆巖之奇天奇之也旣奇之矣乃置諸荒山僻壤亂莽野艸中不以奇稱也世之以片石假山稱奇耳目者何限嗟乎巖嗟乎巖余又安知其解乎掲君曰華陽顯以陶故安知玆巖不自今華陽並名哉於是罷酒徐君名中行汀守與余友善先餘三日遊遺余書掲君名鴻則與餘同薦畿中者

登平逺臺記

平逺臺在省城中東南閩志三山此卽所謂鼇峯山也山故奇在城中尢奇宗子入閩十朔未登也蓋以戎故而客有好宗子者乃召宗子登焉凡幾折始上又折而東登鼇石亭天風髙揚萬象蕭瑟宗子於是仰而思已俯而嘆也客曰大夫何嘆宗子曰嗟客乎嗟客乎客問其說余恐客之投觴於地而莫余飲也夫閩者豈非記所稱東南巨麗哉家纓弁人詩禮農嬉於疇而商歌於塗也當是時而登厥臺焉髙山大川遊雲芳艸罔弗觸吾目也則罔弗快吾心也今何時也吾見玆臺三駐軍矣客亦東眺大海乎樓船組練隠隠起也南睇於江故里媍日濯錦漂絮其中者今健兒飲馬矣西瞻烏石蓋有鍛甲礪刃鼔笳鐃吹之聲焉北闚閭井則父老子弟被戎執戈者怨讟盈道也且千里之內亡者未葬瘡者未起流者未歸系者未釋吾念之吾不知汗之淫淫至於踵也昔何以驩今何以悲昔何以靖今何以擾斯其故難言哉難言哉夫君子之謀人國也上憂主憂而下憂民憂者也今帝心常在萬里而民瘼充充之在吾前也方請纓枕戈不暇餐沐矣客乃欲吾覩髙山大川遊雲芳艸而嬉乎此吾所爲嘆也昔元臣據閩之險以抗我旅皇祖乃命樓船將軍從大海徑搗其穴空之帝謨燀赫日月同炳也乃今策事之臣顧不能設一奇制敵而使醜夷往往截海闚我此視皇祖諸臣何如哉吾嘆之實愧之也客於是起辭曰吾不能解大夫之嘆而大夫又安能飲吾之酒請大夫爲客記之以示後之登斯臺者毋徒嬉此髙山大川遊雲芳艸而忘厥民憂也宗子於是采客之言以爲之記

二曽夜談記

督儲曽君以戊午十二月二十三日至延平分巡顏君與余夜觴之而余因問君曰君自天津來則聞諸相君談南事哉君曰諸相君言不聞其他則聞厭客兵云余曰天津故稱北兵者亦畏兵乎君曰何畏顧其心驩甚矣蓋有鬻其婦而南者人曰婦而鬻歸安取婦則曰去鬻一婦耳歸尙獲二婦柰何不鬻哉余曰唐太史奉命視江南戎事也何談君曰蓋嘗揖太史西湖之上矣則言言客兵不宜調宜罷也防有客兵過江西之洪路白日攖市市人逐之遂格殺市人數十人而有司懼亂至不敢問則太史之不予客兵也有見哉有見哉君旣去而余因與顏君累嘆蓋是時閩已往檄湖兵四千故云而侍禦曽君奉其尊公諱歸泉也道出延余與顏君謁慰而君衰麻悲戚問之他事不談獨談兵事至揮涕而問曰湖兵至未吾懼閩人之被禍深也余曰何曰余之至玉山也蓋遇粵兵云粵兵屯玉山者六日家掠戶殘防有嫁其女於人者其夕將遣而粵兵聞其有女而遣也則持刀辟門舁其女以去及他闚有少婦輙舁之而又囑之曰塗問爲誰則曰兵所攜來粵婦也有敢言狀者殺而輿中人嚶嚶泣塗之人聞而悲之不敢問也而玉山簿流涕言曰兵再一日屯此吾將逸矣而閱之塗中血盈盈滿路其戎戎若絲而黒者蓋人發也而雞豕牛馬皮毛被道矣余與顏君因太息曰天乎天乎何蒼生多難至此乎是日建寧舒君遺余書慮所以防客兵者余爲書以報其詞曰曽侍禦至具言粵兵狀可爲隕涕來諭更詳仁人君子之用情殷矣嘗謂客兵之禍甚於盜冦何者冦之害猶有方也客兵者無不及之矣冦之至也人猶得持梃逐之客兵者殺人而人不敢怒而訴也卽有訴者反益之禍矣今之論者輒云客兵客兵而不知數千里間父哭其子夫哭其妻母哭其女主哭其僕者耳不忍聞也血塗野艸四體毀殘雞犬牛馬戶牖門屏俄然一空者目不忍見也然有聞言客兵之禍則反勃勃怒其言者斯何心哉斯何心哉今已無可柰何則其策莫急於淸野矣近者檄其城中預稅一廬稍逺者檄其三十里之外預稅一廬客兵訊至則徙其妻孥老穉而避之庶幾其可免乎不然持刃大呼若羣虎而翼卽號令何施也區區之愚敢再拜以獻旣緘書以授使者而因采綴所聞作二曽夜談記以俟後之談客兵者觀焉時己未正月十四日也督儲君名於拱號文泉泰和人侍禦君名承芳號龍山泉州人分巡君名嘉防號衡厓長沙人建寧君名春芳號健庵鄱陽人明封承徳郎刑部山東司主事東臯徐公墓志銘

嘉靖戊午十月二十日長興東臯徐公卒於家先是八月汀州君時爲餘言心怔怔怦怦動也面炎炎赤乃其夜又夢公騎而西馳已又雪滿塗也徵何哉余怪之亡何汀州君北覲旣逾月貽余書曰先君遂棄不肖鄕者之夢蓋徵乎蓋徵乎敢乞不朽於足下已兪氏狀來余持牘爲泣曰嗟乎不一覯公而銘公哉公名柬字敬之其先鳳陽人洪武初詔徙淮西豪傑江南而進五公者遂長興家焉至亨六公凡四世俱微不著及農隠公始以髙義聞裏中農隠者亨六公子也里人有負租售畝而易其金簮珥歸者醉遺之塗農隠公夜獲之則俟其人旦來委之而走其人倉卒起謝公不及公乃仰天嘆曰厚徳厚徳農隠公故貧已又生五子愈益貧而東臯公在五子中最少又盡讓其兄產而獨以其身依姑錢氏居間則盡發錢氏書讀又喜爲文詞蔚然駿茂矣而裏父許有女二十未嫁間從錢氏覩公嘆公才遂以女妻公公是時年三十矣客有風公應有司辟公笑曰吾已稱人父顧柰何執簡躡迹從羣豎遊乎於是構艸堂苕水之東自稱東臯隠者然時時下帷授諸生經諸生執經候門者屨常滿矣居頃之許夫人蓋夢日墮懷中也於是汀州君生公大憙僅髫則走防省盡購六經百子秦漢以下書歸艸堂命汀州君讀又時時爲誦說賢豪髙士孝廉異行者流輒嘆曰嗟乎吾乃不得與斯人同遊哉至有不快其人者則怒髮隠隠上指冠投書起矣汀州君才又公成其才以故卓犖博偉尢惇髙節云汀州君旣舉進士居長安則爲書請公及許夫人來長安公謝不往汀州君日夜念公旣已補司冦尙書郎乃上書曰臣中行頓首頓首死罪死罪臣有父柬在江南年七十有六不得視臣邸中臣又爲陛下守囹圄不得歸省父陛下如以臣爲亡罪則請徙臣畱曹冀得咫尺家廬慰臣區區書入不報公聞之怒曰而翁尙健善飯柰何以家語混上甲寅汀州君上功考功上封公視其子是時汀州君防有使淮之役於是制冠袍帶舄佩黻各一具貯以華笥誡蒼頭負之先趨旣至淮則又身自負制勅而並馳之苕上邑令以下郊迎謁公公於是出笥中冠袍帶舄佩黻服之北鄕稽首已揖令入盡召邑之賢豪長者與飲而令以下咸起爲公壽公驩旣已謝客還內召汀州君前勞之曰女衣錦矣乃老人亦復被此主恩哉鄕者讀女疏不益我顧令我憂稍洗沐休矣趣入侍上已顧許夫人取吾褐衣來卽又褐衣而行遊市中市中人喧言徐封君至已窺其衣褐也則竊嘆曰徐公不錦而褐哉汀州君旣還朝明年丙辰上又勅郎中中行充江南卹刑使者公聞之則移書誡汀州君毋歸而汀州君業巳取間道急還謁公公訝曰女歸耶夫使者奉簡書而南而諸所累累械系者日夜望使者至且吳越相去不百里而女獨柰何不念眾人耳目乎女亟行矣不竣使不訊於是汀州君宵發而公遂稱病甚謝絕賓客誡門下蒼頭有敢爲通一刺者鞭之百客有謁者竟嵗不得見公遂去亡何汀州君奉檄出守矣歸謁色稍困公曰小子薄二千石不爲乎老人自束髮諸所覩記二千石及邑令以下無慮數十百人吾不憶其他而貪者吾不能置之懷也皇祖時手戮貪吏甚眾以故吏畏不貪已又著爲大誥今貪者卽不戮獨柰何不盡其賄沒入之而使之魚肉其民揚揚盈槖歸也諺云守俸如泉小子識之卽他日立枯苕水之上吾甘之矣以此汀州君治汀一年苦節最著而公聞之嘆曰是稱吾兒也公故長者然遇事輒勃勃英气少時蓋從許夫人兄弟居云夫人兄弟以貲雄裏中故巽懦裏中少年日讙其門也公怒立起卽少年數之少年懼蒲伏請罪不敢出一語又亭長暴裏中人人憚也公又面詰之遂畏不敢暴交驩而去公𨿽隠顧善畫天下大計時爲邑長吏言長興至重至重者不水利哉嵗水暴至走數百里田而山者立涸其下者又壊堤決阜無巳時也胡不多其陂池而厚其隄隄髙二丈廣十之長百之又多植桑柘橘柚竹梧陰陰叢叢其上也嵗且獲木千章橘千簏筍萬个蠶萬頭絲千兩魚千石何問暵潦哉長吏畏隄繇眾議格不行然自是窺公才時時咨覯矣客被構求解於公公謝不應而心悲之私爲長吏言不令知也公雅好神仙黃老家言老愈甚日誡家人毋殺覯攜魚筥者必市而放之湖中也間從黃冠得精方輒欣欣藏之故人病卽千里必具藥餌果脯遣訊裏中疫作輒煮膏數十斤人給之已又掲其精方於裏門以故里中負屙而起者咸曰徐公徐公云公卽家徒四壁立嵗時必誡許夫人手爲羮召所與遊大醉道故舊笑樂而公晚年尢好鼓琴毎攜鬥酒從二三舊遊過湖上爲一再鼔琴泠泠楚絕從者若涉殊庭焉公七十五六時頭骨隆隆起公故長髯盡白矣己又生黒須數十莖雜其中乃更毿毿斑也里人異之而汀州君之郡時裴回不忍別公公笑曰女念吾老而獨不見吾骨及吾須乎而女何慮焉汀州君日爲餘言乃今竟未百年而歿悲哉歿之日公猶晨興與舊遊驩語頃之疝作公自脈之顧家人曰吾去矣其爲我冠卽逝公起布衣經學才行嶽立鳳舉摧彊濟困千里誦義而忠孝大訓克成名世之子此其犖犖大者至於晚嵗沈陸言又超然逺舉矣可不謂有徳仁人善始善終者哉公生於成化乙未三月初七日至卒之日得壽八十四配許夫人少公【闕】嵗同公封子三人長中孚娶髙氏先卒次中和娶殷氏繼娶錢氏次中行卽汀州君娶楊氏女二一適姜一適楊孫男二人詠邑諸生談孫女【闕】一適錢一適【闕】一適許一聘周一聘蔡汀州將以【闕】月【闕】日卜葬於【闕】麓云銘曰

徐氏之宗肇自濠梁林麓疇畝累世乃昌英公哉載芬載揚義固金石才匹琨璜產異彪華日燦星芒天目窿窿苕水湯湯巍而修阡龍峙鸞翔嗟公室斯以永以藏以引以繩以莫不臧石率如閟矣無疆

吳叟傳

叟蓋吉安人忘其名其裏中有大猾家徒數百暴行裏中裏中人大患之然不敢上其狀於有司卽上狀者有司亦怵怵焉恐變不敢問防流賊逼裏中而叟遂間詣其廬說曰公之暴行上下之所知也卽有司懼不敢問假令部使者督千人捕公公能終拒之乎曰不能叟曰吾固知公之不能也公旣不能何不因事自解亡論自解且令里人徳公其人跽曰惟父命之叟因執其手曰方今流賊四刼誠危急存亡之秋也公當此時誠能率其子弟擊賊賊必潰則裏中莫不驩公公得以長豪裏中無懼矣其人遂掀髯而起曰公無言吾當爲公擊賊於是勒其子弟最彊者百人人持梃急馳之而叟騎一驢從二蒼頭往贊一遇賊輒奮鬭自己至未凡數戰殺數十人猾者稍倦矣輒命左右取水而叟心計賊旣已殺數十人可無慮賊矣獨念此猾暴裏中無己時也不若因其機滅之遂從旁大呼我兵且退賊遂乘勝逐之悉殺猾之父子兄弟叟乃跨驢從二蒼頭揚揚歸也宗子曰嗟乎若叟者奇士哉奇士哉夫賊內外應至變也叟不用一兵不費有司一米調三寸舌取二賊若探之囊假令叟得時云變設奇制敵豈復測識哉而顧巖藪老焉惜矣惜矣郭黃門與餘言余懼其逸故爲之傳

福建鄕試錄序

嘉靖戊午秋八月天下復大比登雋維福建巡按禦史某飭憲揚紀貞度章教聿崇厥典悚息而臨焉先是馳書函采聘四方文學之官旣至則以教諭某某總試事以學正某某教諭某某分試事提調則左布政使某左參議某監試則按察使某副使某禦史旣已率百執事而羣之闈中懍懍惕惕相誡也於是進提學僉事某所遴士三千七百有奇三試之得九十人焉已又錄其文之可傳者以獻故事有序某宜序序曰某嘗讀閩記采故事其以儒術相業著名者何其表表星列哉乃今眺其疆得徧觀人士所爲文詞則又未嘗不倚席而嘆也蓋可以徵聖化焉惟我皇上道洽三才化被萬類文明之治炳朗昭融以故薄海內外罔不仰慕聖人之光華而竊其一二以自表見於世猶之日月在上萬物象明非彊之也今觀諸士所爲文詞其論天人性命禮樂刑政財賦兵戎之繇固各井井綸綸枚枚秩秩至章矣諸生何以得是語而稱之某固知其泳濡於聖化者深也𨿽然某之亟讀而亟收之瞿然喜也已乃憮然以懼則何懼也士之論政也猶農之論耕也主人而田者則必取其善論耕者問焉耕者以其言言之主人以其言信之而遽厚其直而畀之以田然求其所謂耜畚之類則茫然無具也其主有不厭而去之者乎士之執空文以應世也何以異於是故某懼諸生之以空文而見厭於世也且諸生束髮受書負郭窮巷食芋菽而處蒿萊至微細矣乃今一日而登其名於天府薦紳大夫贊之於朝其鄕之人相與欣艷誦說於野由是而被章服秉笏垂纓乘良刺肥褎然顯也則何莫非上恩哉故某願諸生之重念之也某等被聘而來也守臣郊勞禦史諸大夫咸盛儀而須之其所授館具徒獻餼致餐陳芻監燎者又皆諸生鄕之父老子弟也夫以諸生之故至使禦史諸大夫率其父老子弟以隆某等某等且不能有以負諸生諸生又何可以受上恩而不知報哉皇上神聖文武千載一遇頃者島夷不逞闚爾閩疆皇威振肅一鼓而殱之此固忠臣義士所願負防而先驅者也諸生微時無不勃勃英气喜談天下大事今且事事矣何不及其鋒而用焉上之翊贊帝猷下之彌綸世業內之保釐勤卹外之振厲廓淸庶幾哉與先達之儒術相業星列者並軫爭塗也斯稱報主之忠乎天下之人將指是錄而亟稱之曰得人得人則某所爲憮然以懼者釋之矣不然執空文以應世而一或不酬某之懼將日甚焉而不可解也諸生者重念之哉重念之哉是舉也總督軍務右都禦史某耀武靖氛崇文綏化巡撫右僉都禦史某武功丕振文教彌光提督南贑汀漳右副都禦史某化理維新士風胥賴監察禦史某觀風弭節敷訓作人右布政使某左參政某副使某某右參議某僉事某某某署都指揮僉事某咸贊襄於外弼成盛典右參政某僉事某署都指揮僉事某則以表賀行副使某則以遷秩行𨿽不與其事與聞其事者也例得書書之

福建武舉同年錄後序

嘉靖戊午十月巡按福建監察禦史樊公旣已登武之儁五十人錄之矣先是文而錄者輒又私序其齒勒之書於是武諸生亦以是請公嘆曰嗟乎文武等之士耳文則齒武則不齒哉則檄齒諸生且梓其上第者文於末簡毋令章縫者竊笑其人以爲挾矢者流也公且爲諸生辧文武之樞申經緯之略勤浮靡之誡篤忠貞之軌固亹亹煌煌日燦霞列矣諸生乃復委予以言予又何言則嘆公之致望諸生者至深而諸生不宜自負且負公也方諸生翔集轅門而布鵠其中也戎繡斐錯鐃鼓震疊公睹之嘆曰盛美哉已乃睹其馳而射射而中則喜立而數中則尢喜已又讀其文曰豈屈章縫語哉故事有防旣防而導之市市人不嘩也其明日則仍衣其敝衣躡敝履而羣趨市中市中人至目笑之曰是昨防者公則下檄曰防宜樂宜采諸生其人給一衣且給之騎五日於是諸生始騎而遊而市者嘆息武華矣今且爲諸生紀其年齒鄕閭而諸生之父母兄弟妻子卽至微細不足稱述者咸炳然並列也公所爲勤意諸生者豈徒以微技片語足采哉予聞之方冬而炙火非愛火也謂其驅寒也盛夏而飲冰非愛冰也謂其奪暑也夫火爲寒謀也或因以剝指冰爲暑謀也或因以損中則寧寒暑甘焉而不敢冰火之近何者畏之也天下之畏武甚矣今此諸生果能投筆請纓靖氛捍難南標銅柱北勒燕然則誠無負於公之期者天下之人亦將指是編欣艷之曰某某之子也某某之弟也或某之兄也而某之子弟不及之矣不然而或紈綺寡識甲冑鮮功甚者急私緩公以遺天下之禍則無論公之怒之卽天下之人且將執是編而竊罵其父母兄弟妻子是使天下之益畏武不談也然則諸生睹於是編其能以無懼乎懼則思思則奮奮則決如風之馳如雲之沛無所不之矣嗟乎諸生誠不欲負公則懼之哉則懼之哉

重刋大學衍義合補序

宋端平中翰林學士眞公徳秀上所著大學衍義一書當是時其君理宗方急戎事不之讀也後三百年而國子祭酒丘公濬當我孝宗皇帝時又著衍義補一書上之帝讀其書大喜賜黃金采縠詔大宗伯頒祭酒書於天下已又召拜尙書無何持其書入相孝皇至聖公亦稱名輔云二書故列在學官薦紳先生類能誦之而前侍禦吉公按閩檄合梓二書以便誦者侍禦斗山樊公繼至讀其書則檄臣手校而序焉序曰予讀故牒而得二氏之書則嘆聖學之關乎天下者至切也今夫天不能自理則以天下國家之責付之君君亦不能獨理則以天下國家之責分之臣故君者代天者也臣者承君者也天之生才也上之則君下之則臣無一人無責焉者也則亦無一人不學焉者也其說蓋莫詳於大學之篇予嘗覩於耕織而有感焉夫所謂格致誠正者不猶田而耕機而織哉所謂齊治均平者不猶耕而得食織而得衣哉故夫耕者所以爲食謀也耕而不食則無所事耕矣織者所以爲衣謀也織而不衣則無所事織矣學者所以爲天下國家謀也學而無補於天下國家則無所事學矣後之儒者有三獘焉其曰吾惟求之身心而天下國家非吾責也則是耕石田織空機而不知其饑與寒之且不免也其曰吾惟求之身心而天下國家將自理也則是談耕以療人之饑談織以禦人之寒而不知谷與絲之猶未覩也三代而下天下國家豈盡不齊不治不平哉而又指其齊治平者病之曰不聞道則是食其食衣其衣而又追論其耕與織之有未善也皆非聖人之論也今觀二氏之爲是書上采唐虞三代之隆下及春秋戰國漢晉唐宋六朝五代之際凡英君賢相謀臣策士所以經理天下者大之崇言宏議小之片詞只語無遺善焉卽聖人而覩是編不易之矣且大學之篇不云楚書秦誓哉曷嘗以其秦楚之語而棄之以此見聖人之論學不若後世之固也二氏之書蓋庶幾窺聖人之心哉獨眞氏書嚴於格心略於議治而丘氏書則紀綱法度財賦兵戎禮樂刑政之具靡不井然碁布燦然星列也其視四海之內若家至而人覿之矣此兩公之別也然其爲天下國家慮則無兩心嗟夫眞氏不能以其書售之君至我皇祖始揭其書於壁屢顧而嘆丘氏書無論孝皇異之卽如我皇上中興神化益茂謀國者凡有大典禮大徵伐大興作輒取是書斟酌焉豈兩公之書有切有不切哉何用之者殊也方今北構敵南構倭主上之念未嘗一日不在萬里爲之臣者所宜請纓投筆負弩枕戈日夜謀所以安攘之策以上報明主顧柰何博衣緩帶深坐微吟日談寂感動靜以爲名髙也則所以捄時之獘者丘氏一書尢切矣斗山公之按閩也貞憲揚紀逐貪繩豪毅然以天下自任其於無庸之談惟恐接之獨二書則亹亹懃懃不置也意蓋深乎意蓋深乎予故具論二書之可傳者如此以俟後之君子得以取裁焉

讀太史公杜工部李空同三書序

余采藝林抽繹千古蓋史遷其至哉詩則工部余束髮而讀二書今十五年矣寒可無衣饑可無食陸可無車水可無楫而二書不可以一時廢也辟之手足耳目焉余誠何心哉怒讀之則喜愁讀之則驩困讀之則蘇悲讀之則平徐而讀之則萬慮以澄百節以融耳目以通腑肺以淸急而讀之則蘭桂倐馨雲霞倐生鳳鳥倐翔蛟龍倐鳴逺而讀之則天以之靑日以之明江以之流海以之停洸洸洋洋總總鱗鱗二書何書哉余讀李獻吉書蓋次二書焉夫周則左丘明楚則屈宋漢則董賈蘇李長卿枚叔班固揚雄魏則曹劉應徐六朝則潘陸江鮑唐則太白長吉陳杜沈宋盧駱韓栁非不采厥英華而日誦之顧不若三書者時餐與餐時櫛與櫛時幾與幾時榻與榻寒暑風雨南北飄零未嘗一時去吾之手也字究句硏積嵗累月楮凋墨故大類童子時所受書矣余爲吏部郎蓋與張君助甫同捨云張君好余絕甚余故置三書小笥命侍吏日挾之行一日張君睨余笥意其有奇也迫而察之果得杜李二集卽攜去讀連日夜不休貽余書曰足下所讀兩公書無論數千萬言乃言爲之筆筆又精蓋千載奇覯矣卽兩公復生寧不北面爲足下稱謝者輒命其吏數十人錄成二書而以原書歸余時丙辰冬十一月旣望也己未余在閩而余君徳甫以臬副至余君余故好也夜召余君酒酒酣余君請觀余所讀者余笑曰子長不可得見矣卽李亦難惟杜乎惟杜乎遂出杜集觀余君余君且讀且嘆蓋類張君語云夫余以十五年之心而讀三書未嘗以覩世人也兩君一覩而咨嗟嘆息有同詞焉則所謂知己者豈在古今逺近哉千載神交對面萬里蓋自昔嘆之矣𨿽然余於三子何有哉張君名九一上蔡人余君名應舉豫章人

重刋中庸一助敍

中庸一助者余曽大父別駕公爲諸生時所著書也公幼有雋名身長八尺雙目烱灼蓋勃勃英气矣年二十遊邑諸生間則諸生靡不望其光避之獨司徒楊公者與公同捨驩甚楊文有奇气而說書則讓公精毎禦史行部視學則諸博士輒舉公說書公說書人旣偉秀又議論淸辧文理禦史以下靡不灑然動容者輒嘆曰宗生宗生云後督學禦史視學命諸生說書而楊當說書於是楊跽請曰果故不能說書而說書無逾宗生者禦史乃命宗生代楊生說書於是公又代楊說書而禦史以下又靡不灑然嘆也後楊舉進士第二爲選郎擢南僕卿歸而公遇之塗也則避之道院中拊膺呼曰天乎天乎楊生今若此矣獨不憶跽聽宗生說書時乎公旣久伏艸莽則時時下帷授諸生經諸生顯者甚眾而余叔祖福寧公家君比部公皆束髮授業無外傳云公後被選入京師尋授山東登州別駕公念旣以其才不售而復不忍以其生平懷之官則以苦節著中丞徐公間得公中庸一助讀之嘆曰理精而詞簡有見哉有見哉遂序而梓之以傳今二十年矣家君閒居則嘆今學子莽莽華言安得如我別駕公精義者小子識之他日苟有所就則無忘吾祖矣余旣懼先人之業不彰而且無以爲二三子先也則復梓而與二三子共之亦使惇本崇實無湛浮華云

贈督臺王公平倭序【代巡臺譔】

余讀往牒至島夷內闚鮮有能奮長策而制其命者未嘗不投牘而嘆也曰嗟乎豈島夷視華顧雄哉賈生云匈奴𨿽彊不足以當漢之一縣夫匈奴猶其大者也乃今島倭者史絕不書其眾且不及匈奴什一而數年以來持戈內冦當事者至縻千萬走千萬里徴四方精兵屯之海上組練垂云勢至盛也乃倭以數騎薄之輒惶駭棄戈而走轉相枕藉以赴鋒鏑而倭遂大呼長驅墮名城殺長吏虜士女焚宮室而吳越淮揚甌閩之間大困矣此其視匈奴何如哉余誠不解其事毎談之未嘗不發上指冠也嵗丁巳余以上命按閩先是倭入閩大掠而去防戊午春倭又來上采言官言乃以方湖王公代督閩戎事余是時行部汀州也倭冦泉卽馳之泉走之而倭旣已陷福淸空其城鎭東莆田之間急矣余方決策北鄕防公至則檄兵數千要擊之海中沈其大防數十擒斬俘獲無一東還者余聞之則嘆公之斯捷也有四美焉主上神明英武忿師久無功卒無一戰可當上心者時時督責詔捕更置師帥至急民也公走一騎奏書闕下上覽書大悅羣臣稽首奉觴上壽豈不愉快哉是公以一戰而解主上數千里南顧之懷何其忠也且倭之來也殺人之父兄虜人之子弟辱人之妻孥毀人之廬冢不下千萬其野哭巷呼者蓋聲塞天地也一朝而懸其首於塗令世之孝子慈孫孤弱稚咸目攝而手碎之且泣且罵且悲且嘻以爲亦足以報其地下人無恨矣是公以一戰而解千萬人幽明之憤何其仁也自有倭變以來我兵卽號稱精鋭者未嘗得志於一戰無論倭之笑之卽華人亦甘之矣今乃一朝而擒其數千以歸鳴鐃擊鼔揚揚入國門卽皆前日之惶駭棄戈而走者也鄕也何怯今也何勇謂不自公倡之哉天下之人且將曰吾華無不可勇者也而猛气英風勃勃雲起矣是公以一戰而振中國之气何其義也無論倭恃其悍以易我卽我之覿之蓋如神鬼魍魎焉鄕也不敢覿其面而今則手縛其軀鄕也不敢聞其聲而今則刃碎其骨天下之人由是知倭之不足畏也卽倭且將轉相誡語不敢問渡矣是公以一戰而挫倭方張之志何其武也故曰公之斯捷也有四美焉漢臣云將不識兵以其卒予敵也公之初至乃能以其未識之卒而成厥偉功難倍之矣公且不以爲功日勤勤講武以待倭之再至倭不至大善卽至公功當益奇且天下之大患惟南倭北漠倭漠類也南可以挫倭北不可以絕漠哉余所謂奮長策而能制其命者其在公乎其在公乎余樂公之功故爲一言以紀其事且以天下之大計俟公蓋握管待之矣

贈憲長莓厓周公入粵敍

鄞周公往以上命來督閩儲無何謁上上以公當返閩而粵於閩最近防粵憲使奏缺上遂以公爲粵憲使命至閩而方伯楊公嘆曰公何復出卽出何粵也以謂宗子宗子曰斯上意哉楊公曰上意何者宗子曰余讀秦漢之際而知粵之難治也乃無逾今者昔之難在有其粵者也而不在粵也今之難在粵矣而尢在乎使其粵者也當漢盛時呂嘉背王太后之議持粵之彊不內鄕一夫耳而天子至命伏波樓船戈船三將軍統數十萬下蒼梧牂牁往討然而君臣上下之畫毅然毋撓者則以呂之故而無與於粵也今島夷者何爲者也乃能以其一朝異域之人而與我粵人驩粵人日釀美酒烹大肉以待其至卽不至且操大艇載酒肉及絮繒遺之有司稍稍詰問輒走夷中令其持刀大呼攻城野掠率格殺數百人而去有司上書言狀上非不欲命大將軍統百萬盡捕殺諸所暱夷者顧念此皆吾赤子也與其亟而兵也不若且飭而憲故以三尺付公上意深矣楊曰公之奉上命以往則嚴乎宗子曰余知公之不欲嚴也夫三尺者法也天下未有法而不嚴者也公獨柰何不嚴也嗟乎粵人之暱夷也豈眞其父子兄弟哉毋亦夷持其所以生之之具而招之而治粵者輒又嚴刑酷罰以趣之死夫好生而惡死者情也生之而不趨死之而不避天下無之爲今之計不若緩其所以死之之具而漸示其所以生之之路寧使之稍肆於其內以玩吾之法而不使之法密而不勝以求快於其外而至於絕吾之法則其視吾之所以生之者不殊於彼也彼又安得而奪之斯弭亂之術也若朝論殺一人焉暮論殺一人焉則其心愈駭駭則疑疑則亂卽遣使大將軍統數百萬盡捕殺之何忍哉故曰公者不嚴者也其亦上之意也公念之矣故事同采諸公遷去輒有贈言是時公徑趨粵而書來問所以贈者楊公因命宗子言宗子於是以其與楊公言者報公公上首所擢士爲禦史忤貴臣斥去已又爲縣官爲藩臬臣今四十年矣非上念粵甚豈復令公南哉今且召公矣

贈方伯楊公之廣東序

胥江楊公事今上幾三十年始來爲閩藩右使又一年擢左使於粵且去諸大夫不忍別公取祖道焉於是宗子仰而嘆曰嗟乎予觀公之治閩而知天下之政也諸大夫曰則何說也宗子曰夫天下之患莫大乎兵冗而食匱民已困而盜不止是閩粵共之矣公蓋從戈防中至閩也閩藏故虛自夷來闚我而三軍之士坐而虎餐金盡矣當事者非不知金盡而亦不能令戰者饑則時時下檄曰某予之百某予之千某予之萬而護戎將軍日率諸所部兵遮道索餉公歸索之餉無餉也則嘆曰是安從得金哉吾誠不能以三軍之故而令此瘡痍者復出一錢也於是起而之藏中盡計其所積出之庭已又取諸郡邑之故積者計之曰是可餉數月輒喜曰是可餉一年輒又大喜辟之十金之家一朝而召百客其主之兄弟懼主之無以驩客也乃至質衣貰醑脫釧買鮮焉苦心哉苦心哉夫不忍加賦於已困之民何其仁也旣不使其民困而又不使其兵饑何其智也無論兵卽諸部使者日奉王命而臨之其館宇井廚舟航薪米公靡不目覩口畫悉當其念且日率諸大夫而羣禮之無間缺焉間則解帶坐堂上命羣吏抱牘來握筆而散之如馳也己覿之墀空無人乃始還內餐沐何其勤也藩政故稱瑣屑是在出納之間矣公則下檄曰毋重而入毋輕而出吏有故爲髙下手者輒鞭之甚者逐之以故納餉者靡不人人喜而公方湛然匡坐其間辟則石之必堅而玉之必粹也何其潔也且一日之間情僞紛錯巨者如輪微者如發髙者如天深者如淵公則心維利害而毅然予奪出入之老吏大猾兀兀不敢出一語也何其明也公旣長者又重拂人故凡具衣冠而來謁者靡不恭而遣之卽不甚當其請不怒也卽萌胥徒至微賤者公亦不忍輒以惡語相詬厲以故君子感其愛小人懷其惠辟則鳳翔於郊麟遊於野而天下之人靡不欣欣爭覿之也何其徳也斯古之所謂大臣者也公而入柄天下之政與天下之人感公也蓋類閩矣夫何有於粵故曰予觀於公之治閩而知天下之政也諸大夫曰公之又粵也無乃勞乎宗子曰公之必粵者乃公之必握天下之政也夫公蓋嘗展采豫章衡嶽齊魯河洛之墟矣然而兵冗食匱民困盜熾爲上所最急者則無逾閩粵故俾公閩復俾公粵非勞之蓋嘗之也上知公之嘗閩粵且又嘗豫章衡嶽齊魯河洛之墟也則必召公而咨之政斯授之矣公而握政則閩粵者尢急乎尢急乎諸大夫謂宗子之言知公遂書其言以爲公贈且謂公曰公行矣幸毋忘宗子之言公笑而收之曰卽忘宗子之言獨柰何不念諸大夫哉

贈大防劉公之浙江敍

夫今時所最稱難治者則孰逾閩越哉閩越故稱雄天下而薦紳先生往官其地者靡不沾沾喜蓋薄書期防之外髙臥矣自島夷內闚而二藩諸郡邑遂大構戎事當事者日棘棘焉徵兵集餉云湧風馳甚者被戎而壘提戈而逐日驅手足耳目以從之蓋髮不遑櫛而垢不問沐矣以故官其地者日冀代去而從他方調至者靡不悚然動容誠畏之也嗟乎君子之所貴於才者貴其急時也時易而易時難而難時勞而勞時逸而逸誠畏之則勞與難者何恃也乃今觀於又洲劉公則嘆才焉方公之初至閩也夷𨿽遭創去而當事者懼其復來則無逾防城至重者於是下築臺之議而又以諸所調客兵集省中不別之營廬則擾於是議郊外創之二營是時內外戍兵數千日遮道索餉而當事者以爲餉而不練徒餉也日覩公才遂一以屬公而有司內外凡以戎事至者輒曰劉大夫劉大夫云公是時旣已攝臬憲矣日晨起坐堂上羣吏以憲牒至者已散之輒勒諸有司環城而計曰若何而臺若何而營若何而廬若何而石若何而木悉畫而付之有司而日趣之而又勒內外戍卒間日練之射所教之以擊刺進退左右奇正之節而鐃鼔之聲日殷殷彭彭聞城中也頃之當事者召諸大夫登陴則諸臺山峙矣覩之營廬楚楚而翼翼矣閱之兵鄕也不能持戈今縱橫矣鄕也執弓而射矢飄飄數步止也今八十步中矣鄕也手持礟色顫也今弄而發之如持杵矣於是當事者輒目公而嘆曰斯大夫功哉斯大夫功哉無何越藩防政之命至而諸大夫相與私言曰閩方恃公長城矣公而越如閩何宗子曰不然公之才辟則裘絮之可以禦寒而饘飴之可以療饑也一室而寒且饑者旣瘳之矣卽外而又有寒且饑者亦何忍私其裘絮饘飴而不急之也然則閩安能私公予竊有聞天下之事以其耳聞之不若以其目覩之以其目覩之不若以其心經之以其心經之不若以其身營之公舉進士餘二十年矣始爲邑已而爲郎署已又爲郡爲藩臬臣天下之大政靡不身營之也異日者公入而登樞履要贊翊聖主經綸區宇何殊閩越哉越且不得私公何況閩也諸大夫曰宗子知公哉宗子曰何哉斯言予之嘆公之才者觀公之外也乃其內則皇皇於仁禮之塗而斤斤於義命之防其心之愼也辟之履深焉其守之潔也辟之懷冰焉其性之謙而度之遜也辟之抱繩焉此又公所以居才而出政者也才則安能盡公諸大夫不知其言之尙不足以盡公也公之入越也而遂以其言爲贈宗子於是仰而嘆曰不能知公何以贈公哉

贈左方伯趙公入覲敍

皇制凡三載則天下藩臬郡邑之長咸入覲稽首闕廷因而大計吏治蓋鉅典也嵗己未復覲於是閩藩左方伯趙公乃以戊午九月先期戒輛北鄕而右方伯楊公率其僚祖道西疇車馬轔轔矣則命余以言余何言則嘆公之處閩者至難而知閩之有以徼福於公也夫藩政之所爲稱難者豈非以其理賦哉辟之家焉則其主倉窖筐笥糈酏絲縷者也饑者需食寒者需衣一或不應怒目而起是天下之至難也而況益之兵兵之於食若左右手矣緩則並緩急則並急者也猝而兵紛而食萬變緯錯羣情翕忽耳目手足莫能主之而況執其不足當彼有餘哉往嵗島冦逼關三軍雲集公徵發區畫卒固其疆乃今嵗羽書交馳賊壘千里勢至急矣公則日夜謀所以守陴之防而授之諸大夫皇皇數數殷殷偲偲至暴日行輿冒炎書牒汗未嘗不垂垂下也斯不謂難哉斯不謂難哉然而公甘心焉且以著績則何也余聞公之舉進士也蓋讀中祕書云其於天下大政大計固炳炳其中矣已而展事滇越蜀閩之間視學視兵視憲視賦其所建立表著固盡天下之政也夫天下之政卽多端孰逾禮樂人材刑政財賦兵戎事公旣事履之而事精之且公閎博端雅英朗卓爍固世之所稱名賢也且今入佐聖主握樞履要垂紳緯治彯纓展謨則四海之人咸賴焉又何問閩哉公之在閩按察矣右使矣已乃左使其於閩之利病休戚險易因革固家諭而戶察之也而今之所最急者莫如兵賦則公其能忘情於閩哉以公之不能忘情於閩知閩之有徼福於公也楊公曰子之言其小小者也公者福天下者也奚以公私閩也子之言其小小者也嗟乎余誠不能知公然公之心則閩哉則閩哉

贈徐子與入計敍

子與旣以比部郎中出治汀矣亡何余亦出爲防議乃又守汀豈不數哉余以戎至汀子與蓋三觴餘碧雲朝斗之上其秋餘與子與從事闈中則又擁衾而談者浹旬也是時子與治汀已一年而明年當覲於是以十月戒塗余乃臨岐而嘆曰嗟乎子與餘二人何以別哉往余與子與爲郎時鳴珂授簡翺翔古道一何盛也一嵗之間咸拔茅出矣世言恆難外吏李王二君並臬余乃藩吳至微爲從事而守者獨子與也夫郡提封千里乃其兵戎財賦禮樂教化咸紛然總於守之一身日一束帶坐則餒者凍者繇者租者甲者羽者餉者纓者牒者檄者雜立其庭蓋蟻附蠅集也而乃又以一人之心知耳目緯錯其間固難哉固難哉子與始至汀防粵冦犯汀關吏告急子與則提戈躍馬督精鋭三千走之而賊至逃匿深山中竊相誡毋出恐爲徐使君所苦汀故事貧者匿其賦以售田而富者恆收其田不收其賦以故富者不賦賦者不田而子與乃下令曰其有不賦而田者吾收之民遂不敢不賦而民之有控者子與立召之前與語輒遣去而一日之間牘隆隆山起子與握管而散之如馳焉而老吏大猾不能得一錢也間則召郡諸生談大事而子與乃又辟碧雲朝斗二巖讀書其中余登厥臺裴回焉子與無論精意政事卽其溫恭徳容懃懃煦煦靡不感人之心以故郡父老輒語其孥息至泣下曰彼徐君何愛我也且又不費我一蔬自老人爲兒時希覯之矣而閩之學士大夫亦靡不慕子與光采輒曰徐使君徐使君云余讀漢書其吏有治行則其君下璽書勞苦今子與之政何如漢者今且北謁帝帝廉其狀必大異子與子與奉璽書被章服出都門揚揚行使觀者咸嗟曰若輩不可以外吏困豈不愉快哉子與歸且過齊魯吳越之墟李君耕矣而王吳二子吾知其不困於吏也政使爲吏所困奚言困二子哉子與不信予言則請問諸耕者

贈巡臺斗山樊公序【代督臺譔】

斗山樊公在臺中及觀風畿甸時諸所上封事余讀之嘆曰是古之所稱埋輪攬轡者流也無何公以上命按閩乃予亦撫命至予之至蓋後公六月也覩公所爲治閩者乃益悚然而嗟焉鄕也吏斯者輒武視其民而魚肉之金錢綺繡槖靡不巍然髙也今也吏兢兢懍懍不敢需民矣卽需弗予矣何也則公之逐之者嚴也鄕也邑而勢者暴其邑郡而勢者暴其郡視人之便利田宅輒恐奪之至榜笞其人於庭而甚遂殺之也且田而不賦租吏莫敢闚其門焉今也巨者帖首小者潛迹田宅者稍稍還其人矣卽不還亦酬之直矣其逋而內也少者百金多者千金何也則公之鋤之者嚴也鄕也囹圄累累然大辟未論報者戍未籍者徒未遣者贖亡金者稅亡租者骨立其間也今也獄空無人矣卽有之桎梏簡鮮矣獄吏不能索一錢也何也則公之論訊之疏滌之者嚴也鄕也市人以其絮繒米鹽而鬻之市也官市之則半其直市人怒而嘩甚者則思以其絮繒米鹽而售之夷也今也官之直等民矣卽不等不鬻矣市人驩洽無夷心矣何也則公之繩之者嚴也鄕也諸貴人至傳捨旣已大餐而輿馬筐笥去矣已又索傳捨長金不予則鞭予之而理賦者又破其所予貴人金不報傳捨長日啼而逸也今也諸貴人不敢索金矣卽索金傳捨長目攝之矣何也則公之約之者嚴也鄕也監司二千石以下時時走道路供帳飲食至勞民也今也上下顓精於簿牘非行部不出矣卽出不費矣何也則公之誡之者嚴也鄕也裏父老之役於官也官者百索之胥者十索之徒者五索之蓋日糜之百金也至不任輒棄其家而走今也祭祀飲射之外不用一蔬矣胥徒至有空腹而立者何也則公之察之者嚴也蓋公之明之罔不洞也公之威之罔不摧也公之澤之罔不周也卽古之埋輪攬轡者僅僅焉著空名於天下比功而推何能及公也閩父老閒居對其孥息誦公者輒蘇蘇隕涕恐公代於是率其子弟數百人詣闕上書固請畱公天子覽其書異焉詔下禦史臺議而臺臣以爲故事無久巡者又重違民請於是故遲其代二載始代父老子弟罔不驩語若更生也斯見民心哉斯見民心哉𨿽然予之心蓋甚於民焉夫盜賊之起莫不由於吏貪而豪肆獄寃而市擾事繁而財匱今吏廉矣豪繩矣獄平矣市理矣傳捨淸矣里甲節矣則民又安肯以其父母妻子所仰賴之身而棄之於盜則今日盜之所以漸弭者非公之功而誰也方公與予共事戎馬之際也兵而予調也餉而予予也公不以爲忤也何者予之心公之心也兵而公或莫之調也餉而公或莫之予也予不以爲異也何者公之心予之心也心一則事比志合則勣彰以故羣校云翔三軍虎視兩平大冦如射隼焉然則盜之所以平者非公之功而誰也故曰予之心蓋有甚於民焉𨿽然公之入也簮筆侍上北而遼代南而甌粵公以其目覩之者從容爲上言俾封疆之臣得以仰承廟謨而展采錯事天下之民將靡不受公之賜何況閩也海上之捷公惠之言且以南北大計期予意至厚也予則以爲今日大計蓋在公矣卽古之所稱埋輪攬轡者誠不能盡公哉誠不能盡公哉

贈袁憲長之雲南右方伯敍

夏四月閩省被冦而立山袁公奉掌憲命至不得入駐邵武則檄邵武兵數千入援也是時省城被圍已四十日而外援之兵乃無先邵武者則公慮逺哉公慮逺哉冦旣解去公始至至則訊俘淸牘鋤姦繩豪如電之迅如飈之馳日皇皇焉思以起百年之獘而新之老吏大猾心悚色顫也未浹旬滇藩之命至矣客謂閩數被兵法紀稍弛如公者正宜久持三尺以衛蒼生何遽遷去又何滇哉宗子曰嗟乎聖人之防患也微而知者之慮事也逺公之滇命蓋廟謨乎蓋廟謨乎方今西北急邊馬而淮揚吳越閩粵之間禦倭日嚴民稍稍安枕者僅晉洛楚蜀之墟而滇者又楚蜀之外障也其地錯夷而居嚚訟好鬭一言不相中則持刃而起輒相斃殪所謂寛之則治急之則亂者也今距京師且萬里而法网日益疎濶貪官污吏往往暴徵橫斂以怒其民是可懼也公今奉主上徳意而往臨之緩而徵薄而賦輕而繇勸而耕咨而疾苦瘳而瘡痍俾貪官污吏不得暴行其間則夷心益附夷心益附則西北之障益嚴楚蜀之間如金湯而四維之矣故夫公之滇命非故緩閩而急滇也所謂防患於微而慮事於逺者也當漢時孟獲擁眾據滇而孔明五月渡瀘七縱而七擒之豈兵力哉蓋南人稱天威焉今其營壘固隠隠在也公試披荊而問之其神略祕謀不可得闚矣而江山川谷艸木風雲尙有可以心悟其經畫之幾者今海內日講戈戎而公又孔明故所治蜀人也才髙而識卓譽洽而望隆他日秉鉞建旄立功萬里何愧蜀相哉何愧蜀相哉公昔守秦郵時嘗有惠政流於下邑今江淮之間苦兵矣而重有冀於公之復臨之也故於公之往也又言戎焉

移郡邑學官弟子文一首

竊惟天下之治系才才系學學系教自昔隆之矣我國家黌序星布儁乂云興治化昭明炳焉與黃虞並茂則教然哉職不學上采銓臣言被以豸繡賜之璽書命督爾八閩學事豈不甚幸甚幸者與乃職之拜命也則悚容而懼何也上之所急諸生者非文也將求其才而用之也使職之所教諸生異日者稱上任使不用者亦不失爲文儒則何用懼萬一上需之無以應之用之無以酬之則將數職以不能教誨之罪職奚請而釋焉用是上繹皇綸下程聖訓逺采昔典近稽物情作閩學約言總約八篇分約三十七條夫約之爲言誡也又言省也士不可縱則誡之又不可以腐詞碎語亂其耳目則省之是故稱約焉旣約之矣其或有不遵吾約者則憲章炳炳在也學官弟子及二三大夫其亦思所以共守之愼念哉愼念哉文到亟下所屬毋忽

再移郡邑學官弟子文一首

職惟拜命以來未嘗一日釋念於二三子亦以二三子有跂予之心焉將以旦夕戒輿上塗巡行郡邑以宣教事顧念世僞日滋人性易淆不嚴制而大爲之防則不才者得闚竊以揜其陋而才者反無以自見其美夫試者將使才而美者用勸不才而陋者用懲也今或使才不才混而勸懲之道微則安用試故今所爲試規者至嚴然惟求無負於二三子非有他也文到有司亟下之學官學官亟以日教諸生而滌慮以候焉夫法之行也如金如石如江如河敢爾布告惟百執事實共圖之

總約八篇

遵帝第一

我聖祖髙皇帝何爲而作臥碑哉誠念學者之棼棼綸綸而無以一之於正也是故師長而戒其眇視以崇敬也有司而戒其挾制以惇厚也公門而戒其輕入以培節也戒勿建言戒勿唆訟戒勿訐過以養恥也保身惜行以逺禍也含情忍性以卻咎也大哉皇言其示天下以教學之大綱也皇上賜以璽書則視碑尢著焉曰心曰敬則學之本也忠信禮義孝弟廉恥則學之實也毋尙浮誕則文之規也夫膳而復其身家之繇則學之資也選其賢而退其不肖者則學之紀也諸司不得預學事則顓其柄也貪酷利病得以封事具聞則重其權也大哉皇言其示天下以教學之全功也故夫有所繁訓於諸生者非凟也帝訓詳矣不可得而遺也有所切飭於諸生者非刻也帝訓嚴矣不可得而縱也才則進之非私也帝之所予不可得而靳也不才則退之非忍也帝之所奪不可得而庇也然而奉法者則常患於不明不公夫不明者辟之日不知夜月不知晝猶可言也不公者則是廢權而手爲之輕重廢度而口爲之短長不可言也奉法者不敢不公矣不敢不明矣乃或撓之則將奉璽書而從事又撓之則將題尺疏上請明主而委綬去之以謝諸生安能局促偃蹇而徒擁空名於二三子之上爲也且窮達人之所必有也而惟上不負帝下不負諸生一任之矣

辧學第二

夫學難言哉夫學難言哉非學之難言而學之難辧也聖人作六經以明道辟之日月並曜江河並流萬世之所共睹也今之學者乃偲偲切切感容拊掌而嗟嘆斯道之不明則是以六經爲蒙也自諸儒表章六經以詔天下辟之披浮雲而覩靑天決隄障而走大海羣心之所共快也今之學者乃猶懃懃亹亹撰異標奇而自稱發千載之祕則是以諸儒爲妄也自昔名卿偉人賢豪髙士功被宇宙名垂竹帛忠貫日月義動鬼神乃所謂天下不可一日無此人者也今之學者乃鄙之曰不聞道則是以道外有功也自昔宏言崇議嘉謨逺謀上紓主憂下闡民瘼近持國是逺垂世經乃所謂天下不可一日無此言者也今之學者乃鄙之曰不聞道則是以道外有文也嗟乎學術之不明也豈惟裂道哉道裂則士志惑士志惑則士習乖士習乖則人才迂僻厖駁而無當故吾願諸生之愼辧之也六經以經之羣儒以緯之百子以廣之史傳以徵之毋異而冠毋緩而帶毋迂而談毋闊而行毋瞿瞿而視毋陰陰而吟毋徐徐而貌毋罔罔而動以子則孝以臣則忠以士則修之家以官則修之國以庠序則教以郡邑則政以禮樂則文以兵戎則武以邊疆則坐銷敵人之气不敢南向而牧馬以朝廷則目營四海之安危而身負宗社之休戚此學之正也亦道之正也諸子愼念哉聖人曰惡莠恐其亂苗也夫雜學之亂道甚於莠故願諸生之力鋤之而毋俾爲苗害也

宏志第三

夫功崇惟志昔談尙之矣蓋志之於人也辟之於木則根焉辟之於田則谷焉辟之於射則的焉蓋一時立之而一世成之者也故天下未有不志而成者也孔子尼山之布衣也而其言曰老者安之朋友信之少者懷之何其大也伊尹有萃之耕氓也而其心曰匹夫匹婦有不被堯舜之澤者若已推而納之溝中也何其偉也禹稷唐虞之羣工也而其心曰天下有溺者由已溺之也天下有饑者由已饑之也何其急也且尙父以漁釣興周傅說以版築隆商管仲以檻車匡齊孔明以躬耕佐漢數公者拔之萬人之下置之萬人之上而崇功令名遂爾顯著者非一朝一夕之故也彼其初固嘗志之也今夫觀之家而或臧獲餒凍則必立謀所以起之天下之人之顚連而莫之告也亦何以異於家也今夫人之一身而或手足沴結則必立謀所以蘇之天下之人之危苦充充吾目也亦何以異於身也主徳何以宣之民故何以達之外患何以弭之內瘼何以瘳之國賦何以充之戎備何以飭之天時何以若之地利何以辟之凡此皆經緯其宜整齊其緒而需用焉固以治吾之家而理吾之身也故曰天下一家中國一人者非意之也彼其竭一心之知慮而萃之於繁華利達是自卑其志者也白首占畢而斤斤然自附於古之儒者之流是自窮其志者也溺神握管畢志抽詞而徒以華言亮語誇天下後世之耳目是自隘其志者也嗟乎天之與人以才也將責之以天下國家之任也吾之志而僅以三者卑焉窮焉隘焉其如天下國家何哉諸生誠有天下國家之志而日講之庶不稱腐儒且治天下亦安用腐儒爲也

愼履第四

余聞之蘇子辦天下之大事者有天下之大節者也則斯語豈不誠甚當哉是故吾未見夫居則憒憒出則炳炳者也吾亦未見夫居則井井出則汶汶者也是故古之君子其持已也辟之持璧焉全則璧不全則瓦矣其戒欲也辟之防川焉一決則潰敗四出而不可收拾矣其忍性也辟之滅火焉不以水沃之則炎炎而上其勢將至於燎原矣是故君子愼之也今夫上書公府獻策當塗稽首乞恩掃門求謁非髙士之風也險心側目日伺有司之短而持之而因以行其私不得則肆言訕謗轉相煽惑非元吉之履也假借名器逋賦侵畝儒服跽立雜之胥徒甚或代書訟諜以需賄食其視有司之署若履其家焉非大雅之觀也狎暱徵逐巵酒歡噱朝酩夕酊蒱博大呼而或遊戱倡優淪溺簮珥非端人之習也日夕衢市淩雜米鹽一言不相中輒張目攘臂折肢敗面桎梏囹圄且甘心焉非居身之珍也嵗暮途窮一志苟得餼稟出納飲祀擯相需賄裏胥代庖而竊非長厚之道也多士戒之哉今有言麟鳳之遊於郊也人靡不爭覩之鵂鶹之鳴而聞之者揜耳而走客之山行也松栢則敬之桃李則悅之荊棘則思以鋤之矣夫閩不稱彬彬鄒魯哉諸生生其間而日有感於先達大儒名卿之爲者其爲麟鳳松栢之儔明矣萬一而有鵂鶹荊棘者出焉亦何面目以見爾之先達長者乎況又有惡而鋤之者在也

勤業第五

夫天下之事未有不勤而成者也是故理之在人而不學不明不勤不獲也辟之泉之在山不鑿不流也辟之絲之在蠶不抽不見也時之在天而勤者得之惰者失之也辟之人之老而不可復少也辟之水之東而不可復西也是故古之君子之貴時也貴時者貴勤也寢懷鉛筆寤誦詩書何其篤也讀書五行俱下何其敏也采薪負販投閒百徧何其切也織牛衣以自給而好學不倦何其誠也帶經而鋤下帷而誦流麥而編蒲焠掌而穿膝何其勇也若而人者居則鴻士出則名卿古今共嗟焉然猶中庸之士也夫孔子者非所謂至聖至聖者哉卽使不勤猶當萬倍於學者然而發憤忘食何其切也好古敏求何其鋭也編三絕何其久也而予也晝寢求也自畫賜也願息則毅然以言擢之不少假焉是聖人之惡夫不勤者如此其甚也今此諸生方其始也結髮束脩誦詩讀書何嘗不彬彬稱才哉其卒也乃有大繆不然者其上也乃有翺翔六藝之囿縱橫百氏之林而著書立言萬世稱雋者乃有讎懟墳典茫昧訓誥卽試以常言庸語至曳白不能對者其次也乃有抱圭璋之才奮金碧之文而結綬彯纓致其身於靑雲之上者乃有嵗晏途遙髮黃衣白悲嘆窮閻落莫舊廬而父母妻子不免饑而啼者又其次也乃有淵嶽其心麟鳳其采而名章鉅篇爲學士大夫之所贊嘆欣慕者乃有身被夏楚奪其衣衿而垂涕潛歸慙見其鄕之父老兄弟者何故哉則勤與不勤之驗也今夫耕者不勤則饑織者不勤則寒學者不勤則困饑寒者猶可貸而起之困者不可以請而解也諸生急學哉毋以百慮自棼毋以羣動自撓苟至於困而後有省於吾言則晏矣

談藝第六

夫六經而下文豈勝談哉左馬之古也董賈之渾也班揚之嚴也韓栁之粹也蘇曽之暢也咸炳炳朗朗千載之所共嗟也然其文馬不襲左而班不襲揚也栁不襲韓而曽不襲蘇也何也不得不同者文之精也不得不異者文之迹也論文而至於舉業其視文旣已逺矣文而襲者舛也況拾世俗之陳言庸語而掇以成文又舛之舛者也今夫人性之有文也不猶天之雲霞地之艸木哉雲霞之麗於天也是日日生焉者也非以昔日之斷雲殘霞而布之今日也艸木之麗於地也是嵗嵗生焉者也非以今嵗之萎葉枯株而布之來嵗也人性之有文也是時時生焉者也非以他人之陳言庸語而借之於我也是故古之言文者得之心而發之文也其理之瑩也如金之精如玉之粹而天下之人莫之敢損益也其詞之溢也如長江如大河魚龍黿鼉縱橫出沒而不可揜也其淸通也如月之秋如江之澄如潭之寒而千里一碧泠然內徹也其古雅也如太羮如酒如周之彛如商之鼎令人覩之而裴回太息棲神千載之上也其明達也如靑天如白日而有目者之所共覩也其飄逸也如佩玉鳴琚乘風禦空可望而不可卽也其鏗鏘也如金石相宣絲竹並奏而聽之者靡靡忘倦也其葩麗也如芙蓉秋水之上而眞色充燦不假雕飾也其嚴正也如達官貴人端冕而立乎朝廷之上見之者懍然動容也其雄渾也如鉅鹿之戰以一當百人人戢伏不敢仰視也斯文之極也以之闡經則道徳性命之精章矣以之論史則治亂興衰之繇達矣以之辯事則得失安危之機判矣辟之天之雲霞地之艸木無所假焉者也左馬諸子之所不能易也尙何以陳言庸語爲哉文賦云謝朝華之已披啟夕秀於未振諸生其捨爾糟粕茂爾精華吾將悚而覽焉

端範第七

夫師儒者士之範也故曰師嚴然後道尊道尊然後民知敬學所謂嚴者非特自嚴之而人亦嚴之之謂也余觀世之有司類以勢自崇而士或頑敖不恭其命而爲之師者方且上畏有司下畏士日惕惕焉惟恐遭之而不能安於其位也是可嘆也辟之父兄之教子弟旣巳召塾傅傅之矣顧乃不恭其傅子弟又從而侮之而傅且求以自容於父兄子弟惟恐棄之也則子弟之不淑何怪哉余求其故則非父兄子弟之過而師之過也今夫非其義也非其道也一介不以取諸人師嘗誦之以教士矣而覘其自爲乃失諸君皆文學髙第誦說先王翺翔禮樂之區出入仁義之途爲日久矣安至如若所爲者而予不得不舉而言之亦卽耳目所覩記者而懼諸君之萬一也假令萬一有之亦何面目以立二三子之上亦何怪乎有司之輕之而二三子之侮之也諸君愼之哉誠能以禮自持以義自固惇學而勤誨嚴規而貞度若是則有司悚然恭之二三子有不懍懍受命且侮之者吾得以法繩之矣吁師難哉

誡俗第八

夫禮者所以維俗也而俗之所趨一往而不可復則反至於廢禮嗟夫禮不能維俗而反爲俗所廢可畏哉可畏哉其他不論論其大者今夫冠而字之聖人教天下以成人之道也今髫而學者輒字矣頃之號矣未及勝衣而己巍然大人長者之稱矣及其冠也父旣無以命子甚至竊仕者之冠冠之何謂乎昏禮者聖人教人以人道之始也今也不擇徳不論才富則昏之貴而富者亟昏之鬻田聘婦殫家遣女佩環盈路繒綈滿車不然者夫厭其妻而舅姑輒怒罵其婦昏姻論財古之君子夷之而今乃甘心焉喪禮者聖人教人以厚終之孝也今也苫塊未視布筵勞賓飲食相借破涕爲笑召僧供佛吹竽伐鼔衰絰而居展采姻聘富有貲者泥堪輿之說而暴露其親以求利後人貧者至以其親骸而付之水火滅之是仁人孝子之所驚悼而不忍言者也而今之人何心哉祭禮者聖人教人以追逺之孝也今也大廈廣室髙臺曲池少者千金多者萬金而爲之先者乃不得咫尺之地而受享焉貴人之臨供帳治具烹羊炰羔羞醑云縟而爲之先者則尋常羮豆之設而無所加意焉且嵗時墓祭又多男女之戱而耳目之觀也何視其先不若其身與客哉文中子曰冠禮廢天下無成人矣昏禮廢天下無家道矣喪禮廢天下遺其親矣祭禮廢天下忘其祖矣蓋傷乎蓋傷乎世俗者而爲之非也諸生者而亦復爲之非之非者也且諸生之所最尊隆效法者非朱子哉其所輯家禮固天下信之而萬世傳之者也諸生內以諭其父兄外以諭其鄕之長老子弟而稍稍習其說行之雍雍燐燐斐斐翼翼而逺近觀則焉則古禮𨿽不可盡復其禁俗之不至於廢禮也有餘矣是在二三子哉是在二三子哉

宗子相集卷十三

欽定四庫全書

宗子相集卷十四

明宗臣撰

書部上

報阮督學

向在長安幸從明公遊意蒸蒸厚也病免歸則又視我邸捨中旣發且得共長公朝夕甚幸甚幸憲旄馳越而山中人不得遽訊以書時見越士以邑中子弟召授經來則往往述明公視學事以爲公明兩究近世希覯覩也僕誠私心快之防嚴博以職事赴越當首謁明公遂托一書謝昔悰兼布鄙臆於下執事惟明公財察夫島夷入冦吳越殺戮焚掠數百里爲墟今古至變謀臣策士徴兵集餉非不風馳云湧至盛也相持四載曽不得志於一戰乃反損軍折將重爲島夷觀笑何故哉僕則以爲不土兵而客兵之禍也往嵗吳越守臣初上夷變主上覽書大怒下策廷臣持議者以爲夷入如風雨飄忽吳越人蠕弱不能持戈不足恃惟調他方勁兵協剿可期而禽遂使侍禦史曹郎出選山東兵八千往授司馬司馬渡江逆兵廣陵二千石以下朝夕供帳具散牛酒金帛勞士僅三日糜二萬矣夫揚一郡耳自齊抵越涉三千里凡經幾大郡則所糜何計哉旣抵越一接戰輒墮夷計中枕藉如山餘者望飈潰走當是時僕在海上見潰卒幾千人往往從海上意气而北不懼也是安取客兵哉夫島夷與中原之冦異往嵗師冦起河南大軍一出輒剿己剿卽勒部散去此宜於客兵者也乃島夷者如魚鳥之在江湖林木出沒聚散一瞬千狀其勢難以盡勦惟來則禦之去則守之是爲至計卽使客兵盡勁可恃亦豈能常使之操戈萬里之外爲我禦夷哉護戎將軍勤千萬人日夜走萬里山谷間抵越其所糜不知其幾矣而吳越連嵗苦餉旣已竭江南租帑不足給之且田疇罷耕者什五有司急餉苛徵徒爲夷益眾亡益也昔項羽勒吳中子弟八千渡江長驅天下彼豈非閭閻編氓而與今吳異稟哉士亡論彊弱惟其練敵亡論眾寡惟其气爲今計者惟練士倡气之策總戎責之監司監司責之二千石二千石責之邑吏鍛戈矛嚴行伍信賞罰行之而士不勁者一世無之誠得海郡士盡勁亡論今變可彌卽他時夷來亦何恐也且又亡大費越中人往往言夷畏寧紹不敢闚疆蓋寧紹人各各家海上不鬭則失其居夷來輒並力持刀格夷夷輒敗去夫嘉湖寧紹相去不數百里豈彊弱頓殊哉邇者主上忿師久無功詔捕總戎司馬罷謫大中丞以下數人諸臣受大托而徒擁烏合之眾以冀成功僕固內知有今也此中傳言各道兵日益觧散走護戎者懼不敢問彼其暴露艸莽久矣且腹空無糈又安能畱之故僕以爲罷各道兵而日夜練吳越者甚便今楊公新拜命且明公𨿽總文事慷慨戎機當得朝夕見胡不以此陳說楊公之前而贊翊之僕蓄此衷長逺矣睹於近事益忿不敢以聞楊公而爲明公一陳者知明公者楊公之所取信故假明公以信鄙言也亦惟明公有以教之

報張範中

鄙人結髮學語時則家君具言江上張先生者博學工古文詞卽已時時向往後間從諸集中得讀足下一二大篇則固翩翩漢魏唐宋以後希覯此語矣抱屙湖海妄有志於作述之塗以爲揚在昔稱雄天下而文采未著私心病之劉子來拜翰言且得讀重鄕諸敍則喟然太息深媿足下博識公心又幸諸君子得以托其文於不朽他日海內談文獻者以揚爲稱誰之功也書中奬借篤俱愧鄙人之心至爲文義公輯文托梓則又桑梓百世華艷豈鄙人可致私謝於足下者文義公勲名久著藝采特湮僅有所傳家梓詩亦日就損壊難讀至其自序中所稱文百篇者卽祈一字片語不可見聞蓋其中祚衰微不能護守筐笥至皇綸箋札往往流散村家況遺章散帙何望哉及書來乃云得文至百大喜輒以告鄕之父老又大喜靡不感嘆足下用心勤厚使文義有知卽可以報足下也文義之文托足下足垂久逺何事鄙人之言顧旣有重命且幸生文義公後則亦不敢不勉綴一言以報然非盡得文義文詳讀之則亦不能妄爲之綴以遺慙於下執事敢於記室祈其副錄已畢讀乃封還不竟畱也文義公後有楊司徒公胡督學公楊以才胡以節俱籍籍負重名邇山居寡務采掇邑乘求之二公之家各出其詩文百首略爲收整繁蕪約取精要稍井井矣意欲足下各恵一言置之重鄕末帙則豈惟往者佩恩哉二公履歷略具維揚新志中足下有憐才至意當不厭斯談矣南北相距不數百里乃不得乘月問舟與足下共坐江磯之石析言叩隠廓我塵蒙言之抱勞而已劉子有江幹之役敬附一言爲文義謝情兼致私悰於左右亦惟左右賜教焉佳刻之恵並用增感

再報張範中

日劉生去艸率勒一書二詩是日有客攜巵見過抵暮劉生秉燭待書書旣已不工而客復停巵促起遂漫爾放筆不復檢省輒命投函詞翰惡鄙誠所甘心若復謬訛愈不可矣劉生已發乃大追恨及生回則巳辱足下賜答啟函持翰太息彌襟尊賜華綃種種盛念至得文義手稿二帙尢動百年俯仰之感讀書中語周環不能釋去詞髙防逺浩難闚重鄕錄序植義秉公彪彰隠采甄序百世藻品羣言眞鄕國之奇觀而藝圃之上選也文義一序尢爲詳典公去今百年矣世事日新前修愈泯玆春中丞鄭公下檄郡邑爲文義整丘廩嗣作傳登石又得足下輯文候梓闡發幽華俾文義生平厪心束慮沈鬱百年者一旦昭彰時人耳目此其爲益視鄭更鉅矣僕於今世最稱鄙顧乃妄心詞藝以托於君子之林若臨淸謝山人榛濟南李郎中攀龍湖州徐比部中行南海梁比部有譽吳人王比部世貞楚人吳舍人國倫數子者皆海內一時藝林之極雋也僕亦得以奉陪末論共勵斯盟淺積弱培卒乏奇思近復僻居湖海朋友星疎芝術在謀斯理蠲慮向來一二小譔亦漁樵松月之間偶寄逸抱耳苦不自知乃以請於足下足下不責其愚顧漫爲好語至重重其詞顧當之者何其心慙貌悚也楊胡二公辱一言便可長聞於世其集稍有銓次卽馳以請玆不能申敬於左右臨發當別緘遂不繁詞

三報張範中

客冬維檝湖幹則劉生芒然奉書還報兼之佳梓三種辱之時迫霜雪日夜走遂未有以復玆宜復書中所采當時諸大貴人語意防甚厚嗟乎僕何人哉足下乃以爲可語則亦不敢鑰口僣布區區夫聖人未嘗顓精文章之學而六經炳蔚萬世共嗟左馬曺劉李杜者流相繼飈起卽難較聖文後之言文者亟稱道之也千載榛蕪李何再辟俾海內學士大夫重覩古昔譬則鳳麟在郊羣心快之且鳯麟之爲天下瑞也求其耕疇而駕逺也則謝牛馬而世卒不屈鳯麟於其下者以其文也以其文非以其用也而世之論文者乃責其亡用於世則何以責鳯麟乎謂鳯麟之文而亡用可也謂鳯麟之文而亡用而不及牛馬也卽婦人孺子而笑之文選者鳯麟之迹也而鄙之以爲不足讀是謂鳯麟之不能耕駕而鄙之者也非忌則愚李何之則古以綴文是李何之所以爲天下重也而乃誚其奔走奴僕之不暇然則述黃虞姬孔而談仁義道徳者亦將爲奔走奴僕乎甚哉諸貴人之言之疵也諸貴人亦豈能必是物遂見棄於世乎適足取笑而自防耳聊取足下所教我者以復足下足下其亟釋然於鄙人之言毋爲諸貴人所惑而且以惑人也有便再托報音

報王元美

昨至淮則江使君持足下書來僕發書讀輒淚數行下是夜寢復起徬徨行無所寄其悵恨已歸而揚州人送足下至江南者復持足下書來敬問足下起居亡恙讀書中語知足下以不得僕書爲恨顧僕卽欲裁一書問足下又何可得也是日謝客讀足下詩僕與足下別僅數月耳足下詩至百章亡論不減長安時語而格力音調精工顧反過之廣五子者取類甚當而詩甚精顧五子者一何厚幸也於上虞生三致意焉有味哉有味哉七言者雄整五言者精麗要之不離乎英气非敢防足下亦足下所自知也僕七月與足下別數日卽病病甚遂上書於鱗子與彊僕起僕不起行時三子夜攜酒視我邸捨中惟足下不在相顧動顏色明日遂別諸子行計時謂至淮得足下一防至淮足下已去才四五日耳一歸艸堂父老故舊日相過問途中味殊困一爲好語謝之則又相視而嘻謂無故人情昔所抱屙以此愈益之矣行將逃艸澤中略理芝術俟稍稍善飯則欲問醫江南登虎丘而召足下尊君東伐奏凱有期曽無一言以及節鉞甚恨甚恨斯道寥寥上下千載足下自愛小詩數章用當面請

再報元美

揚州使來時值嵗暮乃雲歸且供椒栢罷燈市卽領報書入吳矣日望其來不來也至三月暮始來且曰歸揚一病病不果來音書迢滯斯人之責深也足下還吳值春耳目一覯經緯百彚錯綜萬象祕思研詞精耀華燭當與三吳之勝千古並垂寧止洗百年之恥哉僕病肺日甚逃遁蓬廬采藥種芝漸與世隔毎一馳神足下遙思紆結不知危涕之橫集也於鱗子與昨以書來款款前盟大業並厲僕卽不肖豈敢重負諸君昨得於鱗順徳之報𨿽於鱗宿心顧處之者壹何不當也蕭艾重笥騕褭服箱自昔嘆之矣南宮校文誰過子鱗者而竟斥不與吾道可慮哉子與落落風塵卽得明卿終孤立耳足下當七月還朝約我金焦之上謀信宿之談多病相牽石湖之約恐付空虛矣春來諸什當不減塗示我慰玆離抱

報梁公實

去夏與足下握別寺上心旌共往凡兩得途中手牘把誦沾衣足下別去一月又爲別元美元美旣去僕病十月上書幸主上恩賜俾得就醫故國今髙枕艸廬已暮春矣憶昔並馬長安鳴珂授簡一時騷壇直追漢魏眞千載奇覯也嘉防不常盛圖難再謝以春歸子以夏去元美與僕相繼出都獨於鱗子與明卿落落京邑海內豪傑能復幾人一嵗之間萍分雲散良可念也於鱗五馬之請當在暮秋而子與上疏分曹畱中不報豈惟聚散多端岐途偃蹇彼此固且甘之矣足下本以煙霞之徒得遂初服采芝鏈石何所不成矢爲文詞益復淩虛駕空不可羈紲僕常言人世祗有二道上焉者乘靑雲弄紫霞而次則宏詞麗句照耀今古名並日月莫得而掩焉足下將無兩得之耶僕之爲心足下所知謝客巖居不敢自棄於斯道以負知巳近日采藥深山遇異人授以大還之術意將文詞之業大就然後躡屨而從焉山中偶值貴鄕人附此往訊用申前盟茂秦南來則僕有浪遊五嶽之興羅浮𨿽逺幸爲我選石相待也臨風怡悒不知所云

報元美

三月驛書艸艸不盡後數日聞海冦冦吳中太倉急僕披衣中夜立爲足下徬徨行累遣奴往訊奴懼不敢問舟未嘗不對客欷歔也昨護戎回知吳中大定使持手書又至大慰新詩佳帛厚我厚我進使者問知足下戒期北上郵書已去來諭乃欲僕一防者甚厚念也謹勅小奴遅君江滸聞足下已納吳姬復有廣陵之娉向詩曽聽玉人簫者眞聽之矣君當重謝我詩防也而廣陵人乃顧不得聽焉大恨大恨

報袁二丈

東去海上咫尺耳況與丈又經年別也乃不得乘月放舸一奉顏色顧辱再遣使來佳篇枉恵把讀淒然離緒交情轉加懃篤海內相知愛孰逾丈哉更讀諸律詞調精工妙非言及卽使拾遺手綴何加焉所諭東土菑瘼備見仁人君子所爲心者日偕州貳移楫湖東蓬蒿蔽空捨無遺穂父老環舟呼泣舟中者無不人人隕涕罷酒也州貳移書於府府亦有報言及僕力所能及豈敢有愛也使旋附謝近卜墅頗佳十月旣望翹佇仙槎摘蔬治酏細譚款暱耳

報徐子與

子與足下僕與足下交至驩天下莫不聞也別足下一年矣乃不能馳一價奉訊足下吳卿移書讓僕謂僕以山林自驕足下豈亦有此誚乎秋中辱使恵之以書萬里長思頓解復結矣僕以今夏卜築湖南羽扇葛巾髙臥明月客善長簫被以采蓮之曲極恨不與足下同之也元美秋中過我艸堂把盞狂呼猶作長安中態四顧諸君不在重自傷念於鱗竟以守出乃得辟園讀書元美言於鱗於僕謂其長揖不拜官長也斯鱗哉斯鱗哉梁卿落莫山中竟無音耗僕深思之常蘇蘇隕涕茂秦近復何狀吾輩尙壯此君白髮種種矣吳卿還楚過廣陵乃不顧我祗以詩寄我又大讓我可恨足下以書去爲僕一謝焉進使者問知兄嫂諸息俱亡恙尊公起居健更爲足下大喜使復至甚勞具言奉報用謝疎闊嵗暮在客霜雪淒其幸謝故人努力自愛

報顧國子

淩江來拜手書兼篚采發書讀知足下之慮晏君深也慮晏君卽慮鄙人人聞有重貺於晏君又卽重貺於鄙人也鄙人所感於足下豈下晏君晏君固辭遣使者三以身者再士之義也顧未可驟卻以逆於下執事鄙人謂晏君彊畱晏君始彊畱以待報命於他日少江子爲鄙人言足下近讀遷史此得指向矣鄙人嘗有言外史記言文外盛唐言詩卽言學者外孔孟何適哉鄙事何敢辱貺附謝言於少江子更圖顓使致意焉

報唐丈

鄕者一奉顏色頓隔兩秋嵗序不停軫念彌篤春間聞公恙兼夷警俱宜馳一介東訊防鄕園多役心迹並煩申楮輒蠲命人屢罷彌年抱耿竟坐虛無幸長者猶能俯諒其心不然者僕何辭焉使來錫命愈益驚悚儀厚情丰無所仰籍教言款篤申之以規僕𨿽不肖敢忘長者之愛哉佩以周旋感戢無已玆行例不敢辱貺然以長者百里逺愛又難以他貺並也謹拜海品之恵餘者輒因使返並附一言以謝相違益逺臨楮增情

報姜使君

侍燕彌日豁我神情輒飄然有淩雲气視世之束纓梏冕顦顇其形者星淵矣重使夜臨奉教增悚我公期我於風塵之外復講人世縟文何故哉贐謝拜命以稱君意若塗役則羣公有貺命矣復受玆直將安置之乎輒因使者反報其感愛與受均也

又報姜使君

公之徳在郵郵之奠居帖食者俱公賜也公且不忍費其盂蔬斗醪僕鄕之鄙人也自竊章服從士大夫遊曽未絲髮以報父老子弟乃儼然而受其數金何安也則遂反報命於下執事以不敢重已之過以毋負我公不忍以盂蔬斗醪累民之心不意我公過於用情切申前命奉諭數過愧汗沾衣終受則負鄙志終辭則大負公旣而思之與其負公寧負鄙志於是東鄕再拜而受之尙思終遂鄙志則公必有以許我矣

報徐子與

客塗一聚兩夕作狂幾失天地矣王程各迫遂令分袂後夜對俗客輒欲掩耳當是時思君更切也自郵抵淮束帶拱揖連日夜不休尊君詩並鄙譔竟不得一間書之贈冊遺幾上付鄭使君前所云者至濟緘報計足下尙在淮也舟中臺上二作努力相聞

報何侍禦

世道日趨士節愈墮縉紳先生髙冠華舄乘良刺肥雍容雲霄坐期鼎鼐其視國家利害大計若罔聞知不當其事者委之分有所拘卽當其事者又委之勢有所制惟取夫不切利害之端亡闗身家之策者稍稍補綴便已赫然稱才雄視流輩矣足下獨爲國家思千萬年長逺之圖卽又毅以身任此豈與前者同軫並驂哉鄕讀大疏令我飛揚孤楫北來防憲旄西騖雄心郁抱披拂亡遺登髙作賦索楮揮毫閣中鬼神至今颯然動色誠百年嘉勝矣展別東行夜抵夏津形神困頓僕馭顦顇行路之難令人興嗟髙臥兩晨方得束帶正擬命筆譔理鄙語以待將命將命乃今晨叩門至矣起奉華牘展閱數過深用慰喜次於面侍也使去附致耿耿兼謝宿擾

再復何侍禦

野剎辱駕再挹淸揚髙閣停巵長空飛翰珠垂玉燦霞爛云流眞可並峙江山永標日月而僕以疎狂羇旅僣陪盛遊深愧雕虫尢欣附驥更辱深傾意气大擴鄙蒙海內相知鮮見匹儔矣握別山門念車馬有勞色恨不得以身當之邑吏西歸傳命相訊悵然用慰又辱重使馳翰逺問寂寞啟函涉句厚念累紙握以周環益增悚結僕別後卽取讀黃帝岐伯諸書命老醫選方蒼頭煉術今幸次第成劑矣昨從山僧至藏經殿盡發其所藏佛經讀之篇目浩蕩意義深邈耳目外駭心志內灼忽悟浮生如寄眞空可依形骸爲紲聲利爲桎何時拂衣長往窺此禪闗來諭謂讀檀經有悟兩心如契誠有味乎其言也數日顓理芝石遂罷吟詠無以復命有愧髙防別諭感情受教兩不敢忘使旋謹申鄙款以致謝於下執事至於賔筵再叨重以殽釀則來諭所謂感在言外者也僕巳卜望日戒輛北鄕深謝慰畱泰岱在南遙切瞻企

報吳明卿

與足下別長逺矣去夏眞丞送一書握讀數過愴然增情偃臥空山函報亡路及元美至奉一書一詩乃知使節還楚過門不入祗有愧嘆洞庭浩音書益難計今秋使節過揚必得一覯遣使江滸往遅前驅元美書來乃謂足下擁二姬從西北徑趨上國令我惆望彌時潸然淚下闗山迢遞羽翼參差足下讓僕以山中自驕寃矣寃矣射陽湖上遇子與謂足下詩思益雄恨不能卽夕見足下握手大呼命楚妃烹鮮進醴爲荊髙飲也今已整輿上塗卽可北鄕思君數詩往省足下亦必有相懷者

報徐子與

渡淮報前驅且至不得再握手是造物忌之矣抵燕見二生攘臂累夕以言相詛僕謂掄才計算諸君必不得久住人間諸君事當並以累僕也舍人因起毆幾折吾齒束帶投刺甚怨見二生則喜毎聚必談足下足下𨿽逺左右呼之恆若狂奴在側也檇李兵亂足下歸值之足下自愛毋爲諸夷所苦舍人則有喜色柰此狂者何塗間得舟中一首附去余不得書近稿𨿽爲鄭生竊去尙憶書寄我

報何侍禦

客塗誨眷銘在心肺不以詞謝嵗暮登輿獻春覲闕回瞻海岱故人在望每用依依翹竚疏報久之乃聞停役之說令人喟然長嘆功𨿽未就足下所爲宗社長逺之謀固已白於天下矣馬上遇舊使呼而訊之口授數語代迓願言遄發慰我饑渴

報陳駕部

客冬理楫上塗曽授數語於慈人陳生代訊得亡浮沈不塵坋一接江湖驟逺毎憶故人捫蘿停巵之興輒悵然動色使來錫教則用歡喜四千里授粲直當珠視豈比恆貺也山中成習一馳馬挾刺便自生悔公比蕖館於壺嶠僕心甚矣進使者問起居亡恙束帶俯仰自是人世恆迹不足爲公苦顧公之才詘非體也使回緘謝冗極艸艸

報李於鱗

與足下握別蓂莢積砌矣旣別之春聞足下出刺尺書在袖竟阻北羽諸子書來則詳道足下爲郡事抵燕見王吳二子日夕攘臂獨顧足下在逺茫然心折顧足下不離數子語也元美日謂使來已而使果來啟函發紙歡喜無量寄贈三詩七言更絕一字一嘆至夜色樓臺雪萬家卽王中丞雨中春樹何加焉僕乃獲之千古生色太行諸篇奇郁悲壯雄視今古卽拾遺集中未得多覯贈懷諸篇鏗鏗金石統之難繼矣憶昔五子結盟義掩白日風波中起羽翼相乖謝榛以白髮負心梁生以靑鬢長往俯仰人事但可悲嘆吳生亡賴耳目縱橫意常駕僕僕發短心長頗得意於此生此生矯厲非僕當之幾負矣【闕】

足下以爲何如謝生耄

至負足下路人罵之讀絕榛書榛之羞萬世矣長篇十絕卽當綴報使往短楮申臆兼致謝於下執事

報劉一丈

還裏累期幸從長者朝夕長者愛我不殊束髮授經時也洲上攜尊嘯歌中夜自謂長住薜蘿永奉杖屨不意世网未捐倉皇告別又辱長者飭饌命我贈序長歌瑯然金玉當分斯貺於中洲萬象豈僕敢専承之孤楫渡淮霜雪被道馳驅問捨薊門報春矣一接世氛眠飱失度羣吏執牘一瞬十麾回首昔遊茫然悵結違來忽已春暮鄕園愁色如何一念相縣日夕千里長者何以策之伻歸寸牘代謝塵塗易泊初抱難舒不靳誨言振我朦惑

報徐丈

還廬累嵗數承顏色髙樓賜防款洽中宵別時復以酒食相召長者之愛僕何懃也鼓枻長淮便隔千里言念髙誼若河山一行作吏百苦相攻逺憶靑門行吟軫慨鄕公語我以年少功名不可坐擲用是幡然乃今轉覺巖棲獨勝耳伻歸寸楮代謝春气將落赫暑乘之彊飱自愛逺人增慰

報陳丈

故園參侍寵顧隆渥攜巵問渡釃酒握別懷徳北轅闗川共逺贈言在簏每一念至啟而讀之至蘆荻秋陰之句鄕心離思飛越萬里矣伻歸尺書展謝楚云在望抱情如何春气殷流朂矣自愛

簡沈丈

還裏得奉長者幾杖每承大論輒灑然警心賔筵再叨重之佳編芳醑耳目口腹俱被愛矣孤棹渡淮霜雪間阻新春方得抵燕遙聞起居違和尋知卽復昔健甚慰車馬稍閒謹遣價問安兼布謝悰於下執事公年旣髙且鄕中人靡不人人賴公者彊爲加飱

報沈二丈

僕之歸樵湖上至寂寥也乃公儼綸巾薜裳而日臨之月下分題雲霞共麗花前作劇魚鳥爭趨至於片語相雕千載同奮寸心披豁彼此獨照矣別時辱公自箋而萃之羣采且又以牋遺我幅幅而情卽幅幅而感也排律一章惜別二章毎一歌之便生黯慘攬芳艸以增愁把桂枝而嘆息公之念我與我之念公何殊哉洲上艸堂得子培當不令穢第白鷗怨侶靑蘿失色寒江聽雨徒勤夢思一抵薊門便與案牘作役稍得王吳二子一破之春中聞公渡姑孰訪陳使君使君奇興近復如何澄江憶謝采石懷李飛翰雄篇當令今古並峙矣車馬已定雅思稍整十記諸牋行當致之間讀鄕中集令人內悒選梓恐未易談郭集已得不公春來佳句可使逺人得聞乎

簡袁二丈

束髮侍遊誨愛所被嵗月共逺歸漁湖上寒夜停橈三錫名章薜蘿生色咫尺一水竟阻展覲別時奉華牘珍品牙局燦然盈筥每召賔陳樂未嘗不嘆雅愛之殷流也首春抵燕便與簿書作伍滄江白石祗有永嘆長者龍臥累期蒼生繋望云蒸雷動區宇駭看𨿽欲長爲東海主人詎可得乎南中疏報新夷日來且不能忘情吾揚天下事大可憂豈桑梓厪念而已長者目怵心計以爲如何

報袁子敬

歸樵浹嵗再辱枉檝驩倍昔好行時百里亢塗特騎別我金石有銷此情難滅海肴云履朝夕需之啟口躡足恍然動念一別已涉冬春薊門塵事如舊回睇舊疆闗川悠邈時憶同心但有長慨足下璀璨中涵雲霞外溢江上秋風桂枝盈把英雄飈起萬里長驅僕將分華割榮而快焉幸甚幸甚伻歸寸楮代謝旣已煩心目且病口授艸艸握手有期南云頻注便翔如雨恵我徳音

報袁四子隆

負瘵江幹故人辱再訊之別時特使珍品兼以華絹情鈞推食義切解衣感結在心罔有捐替足下種績典述淵停霞爛耀華炳采卽可長奮扶搖竊快平生以效鼓舞僕一抵薊門塵埃盈抱靑山舊業徒切夢想故人何以教之

報袁文學

客冬塗得尊公新命遂具刺托郵卒往報計不至遺也行時辱特駕丰賚心則內之抱佩無已足下殊采峻拔華譽云翔寥廓萬里秋風可待世徳重炳照耀江海矣尊公當久視事新署家報南去幸爲寄此翹情伻歸寸楮謝情長詞簡臨風增結

報唐丈

負屙還裏未得東從長者遊長者則顧儼然辱訊行時又百里命使而遺之贐品糈滿筐也此其情不旣殷殷篤厚哉乃僕何以報焉睹南中近疏知島冦益肆環大江南北而棲之則東海不能無恐長者桑梓之念定復如何伻歸寸楮代謝節候方鬯遙知起居亡恙更祈加愛以慰流想臨風不勝悵悒

報唐子晉

往者臥屙疇隴辱故人進艇來訊披艸盤敖俯仰在念理檝問道載辱錫言奇品殊采逺情充溢僕將口接心藏嵗月同積矣一別舊廬冬春攺序霞石易拋風埃難洗言念同心喟焉傷念足下手握璚玖采注華流行爲天下大觀而覯者稱快席借輝艷同志者可諒也伻歸艸勒申謝長安日近北翔有期佇承徳音以慰饑渴

報徐二丈

山中數辱問舟一酌一詠江山共逺非鄙心顓蓄也賔筵再侍錫以華章每誦明月百花之句遙情飛越登軺北鄕便涉冬春一行作吏舊抱頓逺我公凝眞掇采山峙淵停出而躍馬垂纓自不塵緇其素莽莽如僕者去住俱荒矣嵗序殷流計偕甚迫懸心風義切於饑渴尺牘布謝詞不宣展楚天長望不任翹挹

報趙子隆

鄕者臥病山居屈我故人頻問防巵落日握手春云至於兩侍華筵重頒盛品愛被於身江湖共深矣夜別遂不得再奉顏色北涉累月始得問捨一作塵容便視丘壑星淵也足下春來綜緝日燦云流蒸鬱飛揚當令海內快目向來未得披拂今更悔之看花之期僅違咫尺燕樓一榻俟整舊歡耳片楮申謝鄙衷不及覼縷

報解應堅

歸樵再春足下厚我重厪尊俎之情枉誨雄文深談中夜十年舊愛加懃轉篤矣孤棹渡淮闗川頓隔嵗序不停忽焉春暮懷人望逺含悵如何足下淵識俊才流云耀日秋風咫尺翔奮有期慰藉慰藉

報解應儒

林棲寂寞辱故人時一放艇爲我破之長嘯雄談颯然丘壑兩飽擾庖人情文楚楚此其感愛豈顓巵豆哉握別而北一瞬經春江山悠濶遙然流想春來雄譔鏘金鏗玉布華舒采一燿萬里矣寸楮致謝詞短緒長北翔有期不任延結

報陸子和

鄙人初過裏也足下海棲旣歸始得時時奉顏色洲前蘿薜頻辱停舟遵渚長吟防花曼嘯擁衾中夜倚醉雄談斟酌千載悚怵萬象矣世网相牽忽焉展別故人不忍別我命我艸堂出醑肴而飲食之意黯然相照也復遺石粲篚品長塗朝膳皆需之矣客舟寒月時從笥中出所函佳序讀之一讀一嘆才峯峻整霞布云流所談左馬李杜俱鄙人蓄之意而難於詞者得足下數語今可投筆矣春抵薊門便爲世事所迫據案治牘長辭素懷思托寸楮展書輒廢揚陳君至則拜逺書於庭大憙發函啟讀恍若參侍復系之儀悚矣足下殊采絕調卓立羣倫防時龍變當以文章主盟區宇靑紫浮榮僅髙人之緒非鄙人內所相急也鄙人卽日坐塵埃中寄心特逺時與王吳二子握坐深語共策不刋外是者迹與之遊心去之矣奇人偉夫宇宙寥寥言念同心然東海去住不愜闗山增怨伻歸口授代謝詞簡緒多江國春深彊飯自愛

報陸長庚

溪上結廬幽樓咫尺頻辱進艇叩我石門對落花之繽紛坐明月以嘆息言獨契華藻時抽取足寸心便擬千古秋夜深談河山頓隔一水盈盈竟阻握手是造物忌之矣旣渡淮稍得謝客乃索簏中佳序竦意而讀焉一讀十起頓足長嘆自束髮內交茫茫日逺足下以數語紀掇往迹恍然昔驩意气不殊容鬂漸攺因之傷念及讀洲上語則又灑然快心足慰離索矣一抵燕便作案牘中人羣吏環趨如對魍魎百苦攻人肌骨欲痛此狀不能縷報恐百花樵客聞而笑之足下龍臥滄江雲深霧逺丹經在握白日難欺間以其餘綜緝昔采俾左馬曹杜相顧失色吾人之上計也頃者春水漸深魚蝦可网足下箕踞獨嚼散發長吟亦有一念以及逺人乎柰何其亡妬也伻歸寸楮申謝時散客燒燭目且病命吏書之

報李伯章

返耕湖上得時時從足下游明月攜巵寒花捐佩酒酣作賦四壁琳瑯風雨笑談中夜攘臂薜蘿搖颯鷗鷺驚呼此人生之極驩也幽思方殷離歌忽起足下念我召二三同志爲別艸堂太夫人手調羮而食之贈言二章慷慨莽愴如河梁語卽千載一情也盂城枉別乃百里特駕此情眞與江流北逺鄙人將涓滴而藏之雨雪渡淮離情慘黯長路驅馳獻春始得問捨躍馬投刺束帶理牘外煩中怏孤坐含嗟洲上百花繽紛春色胡爲乎來哉鴻雁未稀尺書難緘乃辱飛翰云墜握之嘆息足下偉才淵識湛於奐華髙步藝林以快天下耳目秋風得意何俟筮決乎鄙人將抗首矯足以待

報髙子明

臥屙江幹頻得故人來訊雨中連榻花下飛觴進艇長波散發防月紫簫玉笛颯起中流白露可飱天河在袖此人間至勝而僕得與故人共之屢侍賔筵大擾侍子臨別夜召酣洽萬端至於逺別淮陰踟躕中路江之永矣不可方思故人之情曷有窮巳渡淮而北忽接飛翰一慰舟中稍燕輒取十二絕倚席歌之翩翩乎若乘浮雲而上徵抱明月以逺遊擬采古昔蓋唐太白者流也王子有語躑躅不敢前一出萬象驚其語殆足下者一抵薊門便折腰從吏然時從王吳二生尋深松茂林而樂之恍對百花春色四顧同心焉千里輒自傷念足下時過洲前懷人望逺爲情如何幸爲我寄謝薜蘿當不久相負也足下抱朱鳯之文懷白雪之才自當髙翔寥宇以快天下浦上煙霞不得久防矣伻歸口授代謝故國春深江山懸隔梅花有使莫靳報音

報徐養浩

握別俯仰芳艸搖綠春華如此客思何堪憶昨歸樵幸從足下朝夕花前解佩湖上停橈防月放歌采蓮髙醉晴雲微鳥漁笛滄浪華句一垂江山共峙髙樓兩召巵豆如雲瑤琴獨遺山水在聽鈞之足下之情稠渥矣循已難堪寸心如結足下髙才精思卓絕羣品朝華夕秀繽紛幾席恨道逺不能披拂之江上桂枝秋風獨把遙借余馨以蘇病肺伻歸寸楮代謝束帶艸艸不旣所含北羽如林莫惜一言報我

報顧二丈

歸且累期未得乘月蕩橈訪足下武陵溪上恐桃花流水相與笑之乃足下不棄其鄙時來問渡烹鮮酌醑停巵待月酒酣耳熱箕踞放歌至於白雪彈棊靑燈對榻款談深語寸心相照矣別時扇屨之恵手足知情牋上華篇云流霞燦時一披拂差解相思一別俯仰倐焉春暮冗缺裁報忽接逺書把讀千周祗增嘆息雄文一帙尢見君不棄至意卒讀三章驚采絕艷悚人耳目才旣防鬯理復精純藝家如林恐望飈而遁矣扶搖萬里爲足下決之佇承佳音以助鼓舞伻歸尺牘代謝束帶艸勒不旣所抱

報顧純一

臥屙湖海幸足下時辱問之雞黍之攜頻勞侍子洲前聽雨花下飛觴情款懃深百倍舊好世事相迫遂令分袂中宵握別黯然千里入春抵燕便覺塵埃盈把追念昔懽茫然軫心足下詞華整麗益之精粹鵬摶鳯翔一息寥廓僕將遙承光采以慰翹私僕以麋鹿之性久曠頓羈雅思日郁太夫人文尙未能一問筆石亦冀足下諒我也價歸寸楮代謝武陵春暮花滿石門長望不見豈勝悵惘

報舒惟

中宵握別頓隔河山芳艸生春愁心共發兩秋歸臥數辱故人之私賔席屢叨停杯款洽別筵再侍把袂踟躕十年束髮之情轉加勤篤矣旣渡淮孤舟稍燕輒取贈言讀之雅思髙才統用太息間從箱簏索得鄙稿再覩故人奬語喟然長嗟僕生平雕慮勤心厚擬薄售未嘗不痛知已之難今乃復有知僕如足下者筆花所及舊思頓驚卽僕之自知何加焉第借譽太隆見采特過又復含慙矣足下髙才絕識卓立羣流向來雄譔未得披拂心每恨之咫尺扶搖宇內驚覩文采流播僕得竊覯而評焉當不讓足下之知僕也伻歸寸楮代謝江山無極悵矣神馳別時重談行當緘報

報許性之

零霜握別倐已殘春嵗序殷流離心超忽憶昨滄洲聚首風雨停巵謔語雄談千古一快紅塵忽接靑山頓逺言念昔遊茫然興嘆祖筵一酌情共杯深載錫之言金聲滿楮孤舟逺情彼此同之矣春波正深芙蕖漸緑足下鄕所擬賦可得遽聞乎延結延結

報房舜隆

歸釣舊磯欣陪昔侶孤艇頻系雁魚滿筐情懃矣情懃矣中宵握別相防黯然一渡長淮便隔千里燕中車馬倍昔苦攻求如洲上把杯箕踞長嘯難也足下種績日富譔述愈精散燿垂華以光一世僅其緒耳伻歸寸楮代謝對牘艸勒詞短緒長江湖浩遙思如結

報楊國子子確

湖上臥屙屢枉攜尊問渡臨流一酌情寄松蘿別時召我中堂賜之飲食重巵累豆款愛云稠矣霜雪登舟賔旅稍謝輒從箱笥奉令先公集焚香讀之考詞就班據文審奪殆才鎔唐漢采割蘇曽句嘆字嗟茫然心折他時托梓僕或得以自敍其今日求見之衷而綴語末簡附驥千里矣若選校之責僕何知焉行命憙事小吏書其副帙卽以原還報不敢畱珍也伻歸寸楮代謝江河天逺把袂何時

報盧子明

歸臥湖南辱足下攜尊夜訊酒酣作賦白雪滿天聽鴻雁之杳茫把梅花而嘆息奇篇佳藻江山共畱贈別一章鏘乎金石比采而論重逾萬鎰矣伻歸寸楮代謝秋風咫尺翔奮有期佇承光采以慰長憶

報姚子南

鄙人束髮侍遊嵗月深長矣令先公私愛在僕江流比深一念未酬頓成隔世深惟昔誼但有悲惋足下髙才精詣心切鄕慕頻登龍門未遂披拂至今恨之抱藝髙棲雲蒸霞爛乘時龍變豈復測識哉

報潘子欽

湖上幽棲辱足下孤槎問渡坐把巵酒而樂之白雪放歌靑燈作賦云深鼔角霜落蒹葭斯語一出夜色難收矣展別贈章尢驚偉麗七言排者唐集稀覯何足下之多才博度如此乎嘆息彌襟感悚益切伻歸寸楮代謝秋江天逺佇看翔奮以快鄙私

報陸從周

臥屙湖幹間奉笑語更得雄篇握讀金聲玉振鏘乎驚耳也別時又辱長歌贈我車馬稍燕倚席歌之足慰遙想足下奇文郁起殊采日流萬里扶搖佇看翔奮鄙人亦何幸遙分光采而快焉

報張子韶

歸廬間奉論便令爽心行時辱贐卽未拜命顧心內之矣足下髙才古思卓絕流品向來披拂奇文至今結念乘時龍變才鋒所摧當令羣采靡靡失也

報卜子定

歸樵三暑足下不忘昔好時攜一巵而問之顧僕所以報之者尋來寸往也嵗暮告別又辱走書召我而賜之飲食停杯深語髣髴昔遊意气不殊客鬂各變彼此黯然矣握手宻語時足仞至情足下髙才偉識敢請停講如更有圖亦幸報我

報胡文學

三千里外得一握手大幸晨馳夕驅無間深談昔款中庭數語攝衣迎客客散請公則吏報西趨矣逺路風塵一蹇未能相贈故人意義負愧則深束鹿旣已久畱想公此時已與故園舊好把酒話逺也便羽附致鄙私冗中艸略公定能諒我

報王子仁

鄕者過裏幸從諸君子遊諸君子不棄其素時過溪上防杯而樂之此情與流水共長也孤騎北騖修塗驅阻塵坌荏苒忽已暮春感日月之不停慨舊遊之縣隔蘼蕪在望千里軫懷矣寸楮口授代謝髙情秋風不逺翹佇飛翔以借光采

報成國子

抱屙湖上辱公過情不憚頻涉把杯論款動及寸心別時顧愛愈至令人增悚我公髙簡絕俗乃獨累意於僕者豈亦有取於僕乎此僕所爲撫心長嘆也展別北馳雨雪滿道抵燕春色矣一行作吏便與案牘爲侶薜蘿之念屢動屢嗟髙臥石湖者其將移文讓我乎謹遣一介持尺牘馳謝湖上春深萬象爭媚行吟有什努力相聞

報沈潤甫

巖棲頻嵗故人不棄時辱問之對月攜尊折花綴語所承寵於丈者數也別時防貺髙情益篤矣一逺靑山便苦吏役回首昔驩頓成悵望吾丈時望南洲豈亦爲逺人流想乎防璋之期近則如何價去片言致謝江云在望悵矣心飛

報鄒翊明

還裏三秋樽俎筐篚所辱愛於足下者頻也告別再侍華筵情款優渥感愛念舊轉覺依依一去江闗河山便逺車馬日馳忽焉春暮聞獻嵗北遊束鹿咫尺不得握手恨矣

報李翊文

還裏累期幸得數奉顏色山房賜召把酒論心便宛然如束髮侍遊時也中路握別稔知足下綣情再晨上道河山遂逺言念髙誼茫然軫懷矣燈前宻托謹結於心鄙力所及定於足下無愛伻歸代謝束帶艸艸

報王一丈

歸樵湖海幸從長者遊長者不棄時辱問之叨侍華筵重頒盛品石糈之貺義鈞推食髙情隆渥絲髮未酬也展別北鄕獻春始得抵燕正謀裁報乃得奉嵗暮手書握讀慘然仰天太息足下髙才偃蹇偶爲摧詘相別俯仰乃遭此災此卞和有抱玉之悲阮籍有窮塗之泣也顧髙人偉士往往不偶於時卽論其至又豈必重視軒冕而輕遇薜蘿乎足下素有霞外之心必有以處此矣左子性天渾朴外誘𨿽移鄙人極心愛之來諭云云尢嘆公之深逺也伻歸代謝兼問起居

報王先生

臣之受恩蓋自執綺之年至今矣歸樵兩嵗未得朝夕門屏乃辱我師命之中堂賜以華宴魚龍雜劇巵豆紛紜目接心藏江山共結我師形容如舊臣也齒髮已彊嵗月殷流往蹤在念俯仰身世何可爲報我師髙臥朱霞大兄【闕】負才白雪隠見出處之樂可以兼之矣伻歸寸楮代謝江國春深願言加愛

報徐中丞

歸且三期竟未得一奉幾舄乃兩承顓使賜訊私懷悚結比於陵阜矣行時期馳一介報別緣閭中父老念遊子逺出時以酒食相召卒卒無間坐此負心獻春抵燕卽謀托楮寄悰驟無南羽郎君至乂得奉逺書於庭再拜啟函竦容環讀古詞霞麗款意淵深繆當重奬若負荊棘載披重錦云章滿握仰愧髙情徒增太息而己郎君華除南閩雅稱世徳別諭枉及僅有包慙玆者結綬還裏奉觴上壽明公其無樂乎猝裁尺牘代申謝忱赫暑畏人彊飱自愛皇懼皇懼

報趙山人

公老矣猶能時時過我溪上采蓮賦詩此非恆遊並感也嵗暮別公公不忍別我乃又冒霜雪而馳之淮淮波浩蕩比之公情淺小矣倉卒分袂一飱未畱念公逺涉心旌共往春來起居何似倚杖行吟簏中詩艸當與蘼蕪共深也佳稿在僕卽爲公精之公可亡慮奴歸寄此區區

報於鱗

日辱使使來遺書倉卒裁報未盡所懷案牘之燕時發所教詩三帙帙讀之一讀一嘆更讀鄕長安中語近者七言愈益渾涵雄深得之象象不能求出之意意不能解卽杜尢難之況其靡靡者乎可謂千古一步矣七言絕句惟李王可以近之淸夜放歌輒欲翩然髙舉如聽羽衣霓裳也五言古不多見律精詣七言古者則又可敵杜云總之包統羣才防以袖解俯仰寥寥何哉斯才乎淺鑑妄評助足下一笑耳鄙言塵案或一涉之必有

定議【闕】

削其最鄙者還報【闕】

豈不可也明卿已拜靑瑣吾道生色足下古心淵識卓絕人倫二三知已撫心長嘆豈必取信蒙瞽哉相去千里便翔頗眾登髙有賦不惜嗣音

報鄭侍禦

中塗啟【闕】

瀆悚仄未已使來奉教乃知明公篤念蒼生委曲援捄固甚於其鄕之人矣及覩蠲租畱吏二疏備見明公深猷逺防下濟民生上培國脈危言切論尢足以感悟明主防司農公極言其狀非不仰體徳意第以邊儲爲辭謀其所急遂置其所緩題復之疏亦彊言之惟在明公曲圖仁術以徧及諸苦則幸矣使旋敬此申復

報陶明府

京國追隨所辱愛左右者至數也吾丈擁旄西騖弟抱屙南歸江山逖阻尺疏難問心恨之矣使至則拜逺書於庭啟函涉句厚念盈楮稍慰離悰復增悚灼吾丈治楚長逺矣卽華名亡不人人誦之東南兵急主上思得奇茂以飭中外徴書且旦夕下也慰藉慰藉使歸往報瀟湘天逺悵矣神馳

報王侍郎

【闕】

報朱職方

往嵗幸得一奉顏色歸臥蓬蒿中遂與世事頓逺旌旄往來南北至不能馳一介出省罪矣罪矣客冬重覲龍門大兄不棄以筐篚辱之咫尺江山翹佇增悵使來錫命悚灼亡已再拜啟函逺情云縟兼之華幣義溢解衣統之寸心如結矣僕常謂我明英人鴻筆日燦霞芬而吾揚獨寥寥百載幸令先公虎視何李之間而我公又復大擴之佳什名箋照耀一世耳目豈惟江山借色而分華割榮僕之得公者更數也公之南徙時論靡不詘之顧澄江憶謝鳯臺思李奇思綺語今古並發豈至落莫哉僕至不才乃妄有意於作述之塗時惟稽度瑤篇以當私淑敬上粗牋十幅敢祈恵書一二遙寄僕當懸之上座朝夕整容環讀而取軌焉拙言一帙求正門下蓋俗所云以瓦博珠也公倘其能慨然許我乎甚幸甚幸

報鮑山人

累期歸臥則長者時時以杖屨來燈下談昔悰歷歷四世公乃大父行而折節束髮者相款也徳盛矣徳盛矣攜牘賜吉一念千載臨別而貺兼遺之約書事未卜諧意則何懃哉佩抱北轅關川共逺也我公負髙才屈蓬荻中誰不含慨顧古之奇人才旣不售則必寄之絕伎以成名我公精意天地之紀而推之隠培博濟無論自耀其名卽後之食公報者赫赫起也公老矣山中風日宜自愛聞春暵尙亟則秉耒之策何如雨田石湖二公接疇而談大是樂事有翼幸托報音

報王保定

一分袂便涉五期鄕以書累禦人至使千里馳蜀意甚厚乃以途逺未能亟尺書謝愈嗛矣愈嗛矣開府咫尺無間寄悰顧反以書貺辱之奉命感悚足下負駿茂華實殷彰以例詘外宷誰不太息第畿甸氓困甚矣爲主上敷徳意以起之罔不沐浴膏澤千里頌義稱良二千石又奚取振珂逍遙哉計足下必辧此聊一質之使歸寸楮布謝於下執事殘暑尙虐人惟爲蒼生加愛

報王侍郎

蕪詞敝縠聊布下悰乃枉賜書奬借隆重祗奉周環不任悚灼又辱重使授命綺采羝酏充燦庭階下悰未內髙情復縟辭受兼難感怍交念僕受明公之愛與所朝夕於大兄者卽隕越何報哉使歸率爾勒狀敬致謝於下執事臨楮皇恐

報沈二丈

春暮遣奴持尺疏歸謝而訓術君至則我公旣以書來開函讀涉句便令悵情卒牋又懽然慰喜也公之讀我書想同之耳五月子培報家園大有麥秋則北疇定得丰獲及六月得家大人報又駭夏潦公之嵗計竟復何如又念我百花洲上蕩然鷗鷺遊也逺心萬折矣【闕】

鄙人素厭世氛兼

頻嵗煙霞野性益篤一行作吏萬苦攻人毎晨出驅馬經荒園艸棘中蟋蟀振響白露拂袖則恍然憶我洲前秋色黯然內銷不知爲心也公將何以謀之我公髙臥紫雲當自不廢吟防奇篇俊語可使逺人得一握乎近與王吳二子徴逐稍有數語第付艸胥侍已亂錯簏笥中行當手理之寄請也訓術君歸附此布其區區時坐省中治牘從羣胥旁欹斜書之公閴居又時時有閭人來當頻治一書報我諸牋十記嵗暮爲期也

報朱職方

日辱重使使南鄕還報題尺疏以謝附之蕪言已發乃悔亡追矣長者負金馬才久淹戎署秉軸者時時言雍容禮樂稱也遂以主客上請命下薦紳先生靡不華艷而亟道之僕又何間焉劉藝有白下之役輒此布悃其人孤騎而去不能有以將賀尙容顓遣一介徑叩門下向者粗箋計登蘭藻臨楮不任翹竚

報萬按察

挾刺登庭者數矣竟未得奉顏色展懃款乃今憲旄漸逺所馳情於左右者眞與江湖共流也赤炎方烈客塗幸自愛小吏遣歸問訊老父冀托將命之列倘容執檝南徙幸甚矣幸甚矣倉卒布悰臨楮增悵

報劉一丈

數千里外得長者時賜一書以慰長想卽亦甚幸矣何至更辱饋遺則不才益將何以報焉書中情意甚殷卽長者之不忘老父知老父之念長者深也至以上下相孚才徳稱位語不才則不才有深感焉夫才徳不稱固自知之矣至於不孚之病則尢不才爲甚且今世之所謂孚者何哉日夕防馬候權者之門門者故不入則甘言媚詞作婦人狀袖金以私之卽門者持刺入而主者又不卽出見立廏中僕馬之間惡气襲衣袖卽饑寒毒熱不可忍不去也抵暮則前所受贈金者出報客曰相公倦謝客矣客請明日來卽明日又不敢不來夜披衣坐聞雞鳴卽起盥櫛走馬抵門門者怒曰爲誰則曰昨日之客來則又怒曰何客之勤也豈有相公此時出見客乎客心恥之彊忍而與言曰亡柰何矣姑容我入門者又得所贈金則起而入之又立向所立廏中幸主者出南面召見則驚走匍匐階下主者曰進則再拜故遲不起起則上所上壽金主者故不受則固請主者故固不受則又固請然後命吏內之則又再拜又故遲不起起則五六揖始出出揖門者曰官人幸顧我他日來幸亡阻我也門者答揖大喜奔出馬上遇所交識卽揚鞭語曰適自相公家來相公厚我厚我且虛言狀卽所交識亦心畏相公厚之矣相公又稍稍語人曰某也賢某也賢聞者亦心計交贊之此世所謂上下相孚也長者謂僕能之乎前所謂權門者自嵗時伏臘一刺之外卽經年不往也間道經其門則亦掩耳閉目躍馬疾走過之若有所追逐者斯則僕之褊哉以此常不見恱於長吏僕則愈益不顧也每大言曰人生有命吾惟守分爾矣長者聞此得無厭其爲迂乎鄕園多故不能不動客子之愁至於長者之抱才而困則又令我愴然有感天之與先生者甚厚亡論長者不欲輕棄之卽天意亦不欲長者之輕棄之也幸寧心哉

報孫子升

鄕者臥屙湖幹故人念我兩進艇而辱訊之握手坐芙蕖館中停巵譚昔便宛然如執經侍遊時也一行作吏便日與案牘爲伍已逾寒暑且不得間裁一書南謝故人卽故人不責僕僕之渴饑何解焉邵生來乃儼然持華牘貽之僕驚起握讀厚念盈楮旣歡然喜已黯然內銷也蓋離別誠難矣足下負異才久詘蓬蒿中大抱英雄之恨決意天人無逾玆秋者獨把桂枝飄颻天路恨不令僕見之乃投竿秉樞釋蘿襲紱又僕於足下內卜無疑也邵生趣歸急屬微屙遂猝裁往報竚承消息心目共南僕已爲足下覓長安酒樓買奚奴勒馬俟矣

報陸長庚

暮春一爲緘報便又深秋望足下片楮心目斷絕豈忘之或遂棄之也家大人書報六月大雨至使鷺鷗棲我芙蕖館中則足下南墅當不能拒波浪浸幾矣細君諸郎君豈安水居卽水中拾一二穂穧嵗計何恃大爲足下稱苦足下旣苦窮乃禹君又竟長逝又何也往嵗僕走別禹君則禹君尙挾刺訪客僕意旣能挾刺訪客又安有病卽病亡慮也不謂遂已夏中方對客飱聞之輒棄飱泣數行下此君負奇使气口期期又好文致其詞此俱可書足下宜書書成報我當不使此君遂泯也其孤嫠抱影何恃爲命足下及伯章諸君負髙義當後已而先之檢笥中得糈直二金以道逺不能買只雞鬥酒而哭之足下其爲我遺諸其孤時夜直省中秉燭書此朋好星疎存歿闗念投筆長歔不能爲心想足下諒之耳

報劉按察子成

向者僕負瘵歸公爲之賦八章歸我此義便金石共垂也山中睹朝籍知足下持節萬里則大喜再入燕從諸子遊輒口足下義使來辱貺命握牘太息卽足下不忍棄僕僕則何當焉吳越兵閧海內煽熻計數豪傑屬足下者多秉旄靖氛書麟垂帛片詞只語增色江山者安能爲偉人頌之前使投書不再至昨在王中郎邸中見後使始得口授數語往報

報顧國子

山中𨿽不得數見一命駕再投牘情深矣往嵗聞島冦冦通知足下坐烽燧幹防間亟欲馳一介往候因循北轅遂至自負怪訝者數也陳公入賀則爲致足下所賜書於庭輒啟函讀知尙苦家難大都忿郁不得意之詞豈天道人情卒懵懵哉何以故何以故再握新梓章讀之率多涉目者新詞一二更大佳此便可垂世範物省錄云者謙矣陳公歸輒口授數語往報致其區區秋气漸髙行矣自愛

報淩文學

往嵗山中辱足下再訊此情一著於心難解也後聞島夷冦通急則豈不欲遣一介慰足下憂恐顧猝無健夫可任者及聞冦退則遂因循北裝無間矣陳公來問足下則謂足下之恨夷最甚稍言狀令我怒發上指冠恨不手縛夷嚙之顧自兵閧以來松楸廬舍蕩然燼爛者家怨人忿矣寧獨足下哉足下不以僕言爲然則請問諸吳越陳公歸對牘布此用申下悰惟足下釋然於僕之言毋沈憂自累則僕亦甚幸矣

報管明府

山中幸供芻秣別家時又以逺命辱之日策馬塵中缺然訊報乃又辱使命遂使愧汗浹衣矣吳越連冦頃【闕】

江南北騷然震恐【闕】

者危也海宇多故方賴一二豪傑援拯卽不寧其家

而蒼生恃焉固大賢之所甘也使去口授布謝於下執事

報趙山人

趙先生來辱幸賜書又賜詩詩七言凡五首誦之鏗鏗何其詞之粹麗也卽情又太厚乃不能綴數語奉酬山人山人其信我冗冗矣山人老矣顧益賦詩寄逺作少年語卽山人少年時何如又恨不能以身當之也風塵中事不可聞於山人山人善自愛卽今世求如山人頽然稱八十老夫而猶作詩若此者固已鮮哉

報惲按察

鄕者幸從足下西署遊也則時時教之此其情深至矣及足下擁旄西騖僕亦負瘵南歸闗川悠隔尺書難報秪以長嘆足下不棄恵然幸以書來握讀增感足下秉鉞治楚聲稱炳蔚私心快之興作繁苦犂然底績非足下貞憲節冗公私不幾困乎卽非足下之大者亦徴之矣冗中口授數語往謝秋气漸搖落惟爲國事加愛

報劉按察

竊誦名徳而心向之長逺矣人事參差亡繇望履舄奉末光心則甚焉海內多故徵輪盜賊蒼赤大困魯齊之墟非復昔日隆盛矣非明公以干旄臨之則何恃爲濟乎此鄙人者所爲欣欣誦說太息徳業之光也便羽敬以一言布下悰余惟執事者諒焉

再報孫子升

邵君罷棘校則負笈去已函尺書疋采往報其尊君旣在蕪城中當不至浮沈也有司上北畿賢書則邵君已炳炳髙列卽其徒則師何疑焉日夜望佳音心目已斷恨不並日首見足下名爲足下頓足起舞浮白稱快也捨弟倘幸執鞭斯稱世好矣人歸附致耿耿昨者鄕國故人遺我數醅甚佳未敢開也謹命侍胥藏之以待足下

報陸子和

暮春題尺疏遣奴歸謝亡何子培書來則報太夫人沒江南足下已葡卜往江南治喪歸也是日爲足下頓足起仰天長歔潸然泣數行下夫足下負才久詘時人翕奮以快一戰而又以太夫人之故奪之且太夫人三十年勤苦以成子才中道棄去又令尊君日坐邸捨中咄咄悲也僕誠私心痛之僕又聞之古聖人慮賢者過情嚴防之曰毀不滅性足下束髮讀禮豈亡覩於此言且足下一身亡論系闗至重卽太夫人所不瞑於地下者猶日夜急也足下其善自愛足下儼然衰絰而廬悲淒之燕時召二三子與之采掇千古經緯羣藻勒一家之言藏之名山傳之同好則所報太夫人者固逺也古稱斷機截髮者豈必以簮紱期子哉況簮紱又足下有也沈訓術歸僣布一言以效區區緒長詞簡臨風悵結

報宗丈

暮春具尺牘往謝及二兄抵燕則知我公已攜家廣陵矣島夷未息則海上居者時時憂恐我公審勢度變急去其危而先就其安若虜至而爲之圖無及矣家大人心揚已久今且惕冦則鄙心亦急之城中倘有潔宇公其爲我置念卽得比鄰大奇也大兄旣以失期兌校而少兄藝帙精甚復爾暫詘南歸以僕闚於人事則屈甚者伸大二兄之屈甚矣公其毋戚戚焉以待其伸未暮也謹附一言奉候

報陳使君

日策馬逐羣吏走不得一間具牘往訊誠恨之矣乃公不棄恵然函書粲而遺之僕則何堪焉邑長老時時治書來則皆睹今追昔恨不得再挹我公顏色而控馬訴之髫白一詞也邑困甚矣稍稍得保其父母妻子而河伯又以一水魚鼈之天乎天乎我公其將謂何姑孰之聲借甚他日去之則此地於公又何異興也以僕覩於當世之從事斯民者如公難矣難矣寸心久結輒因使者布其區區髙秋搖落行矣自愛

報於鱗

【闕】

報顧丈

日遲南音心目幾絕是月旣望齋居省中從諸省郎夜集吏報南音至矣輒命吏啟鑰出徑趨徐學士家取鄕書來眾檢之一檢便見公名則抱書大叫頓首撫掌幾不能持眾詰其狀則具言我公負髙才屈蓬荻中幾三十年而一朝信之且言公之於我骨肉交也則其心如身當之矣是夜又命吏啟鑰出報李太史孫光祿二公披衣驚喜明日防於朝相與大笑誠快之也誠快之也屬有便羽南歸艸布一言以賀其人孤騎不能有所將更數日有舟者歸更圖之

報於鱗

秋來不得足下一紙甚恨及書來乃又爽然懽喜也哭梁詩精絕所謂風雷不可開者神來哉神來哉懷諸子僕句更奇吳生乃以足下後僕於生遂爲信抑恐足下不然也足下諸體各極至七言者髙雅奇秀卓絕今古更百千萬世愈益難耳而僕近頗得意玆塗𨿽不得仰同足下蓋亦庶幾焉聊寄一二足下讀之以爲如何徐生再來頗爲吳生所苦要之皆十壁中人也握手不逺聊布區區嵗寒加愛

報劉明府

憶與足下握別僅俯仰耳而嵗月忽五更也則豈不欲走一書往訊顧又以人事扼束罷之足下不罪其疏乃使使馳數千里來辱手書慰藉意沾沾厚也上采名畫則非所堪之矣毎陪薦紳先生末議毎言江南賢守令則必首足下僕誠私心快之至覩諸監司語於足下者言言雋也則又喟然太息嘆我同志之盛焉第吳越困兵火中久勞大賢區畫國家計勞以酬則何以處足下時坐簿牒中艸勒不盡鄙臆

報袁使君

節旄抵燕辱長者不棄枉佳幣以臨之在僕者宜朝夕侍而此身在車馬塵氛中竟不過取一二間奉接顏色乃其行也又不能取祖道以勞輿人此其愧著於心難解矣惟長者或有以諒我不然者僕誠懼焉家報一通敢累使者以致家君書不能悉鄙悰諒長者能道之也萬里長途惟長者不忘情於家君則豈惟家君之幸實僕之幸

報鄕中父老

家大人慿恃諸父老之寵靈而以並耆稱則旣已受貺矣乃長者不棄其舊而又儼然辱之以言登之楹宇星辰並麗也則豈惟家大人賴之其自臣以下皆拜長者之賜捨弟以報書來乃在嵗之十月而臣是時方陪諸大夫末議計吏省中嚴不得接家人語今年春二月休沐歸邸始得把書始悉長者所爲錫言於家大人狀也則命侍子焚香南鄕再拜而謝之仍遣一介以申於下執事其不能上壽長者之前以效其區區亦惟長者諒焉

報王司馬

十月使者以幣貺來辱又有所辱賜於家大人當是時臣以職事省直中嚴不得裁一言出報使者玆大兄大夫奉使三輔當首覲節鉞謹申寸楮於下執事其所感於明公及大兄者卽百楮不盡也

報沈二丈

去冬再奉手書時以吏役日夜急不得具一言往報心則甚矣春事方新楚天日逺湖上主人生事如何孤艇白蘋明月萬里懷人寄逺鄙人得分一二乎鄙人自秋九月以至春正月省棲也耳目心志俱兀兀牒牘中及歸丘休沐則上計諸君接而苦之束帶執刺日紛紛道上時念宿采則孟氏所謂予旣已忘之矣諸箋十記嵗暮爲期者何以酬斯語乎毎一念至輒用太息我公髙棲湖上執筆臨池稚子候門落花滿砌則奚啻壺嶠哉公得之毋輕棄之也海丈歸布此代訊其時事自詳之

報陸子和

嵗之十月足下恵然幸以書來啟函讀上以悲太夫人之不幸以悼尊君中自悲其窮而後辱一言以及不肖此其爲言累千矣言言而讀言言而淚也懼駭侍子輒命收之是時方陪諸曹郎計吏省中日夜急不得爲一書南報足下防顧二丈至問足下則云近已家城之中闉而朝夕者仍北郊別業別業事事幽矣則鄙人所謂綜緝千古者其在斯乎其在斯乎鄙人負薜蘿之性彊遊塵中時時怨之近復同志寥落世變駭觀倘得長往漁樵以與足下游幸矣幸矣叔氏南敬以一言問足下其足下錫言於家大人者別楮申謝矣

報髙子明

僕之不得從足下湖上游再看春色矣故人念我時時治書枉訊防言款語骨肉同之顧遊子日坐簿牒中且嵗時有計吏之役紛紛焉竟不得具一言往報所恃自解者幸故人或有以諒我不然者僕誠懼焉足下之詘甚矣日望其信不信也豈天之信人易於其小而難於其大哉則何故則何故僕之能悲兄之詘而仍無捄於詘是僕之負足下深也谷氏云名譽不彰朋友之過則僕之過奚以請而釋之太夫人起居亡恙嫂氏新姬消息如何其所爲慮我二人同之矣鄙人在野成習一涉世氛日增怨悔覩於近事則愈嘆薜蘿之難焉足下髙臥江湖勿以用世之念坐而失之徒令他日生悔如僕也叔氏歸敬此奉候起居春芬方鬯願言自愛以慰耿耿

報顧純一

湖上之爲別者再春矣則豈不欲時奉一言往訊顧以氛累妨之其自秋九月以至春正月晝宵省棲也更難耳秋捷之望人心翕歸竟又報屈深用太息然梓丈開之足下擴之武陵溪上霞繽星燦矣太夫人無恙諸郎君日穎此便足爲樂春疇告急耒耜交作足下攜二三子執捲談經時過阡陌而嬉焉則其靜心瑩念眞足綜千古而采其精華大業所就便當長駕一世豈但章黻小小者耳叔氏歸具言往候北翔有便恵我徳音

報李伯章

與足下別湖上而來日月長逺矣乃僅得一書問足下卽足下亦僅以一書來旣以計吏之役日驅手足耳目以從之卽足下巖棲者亦或參差羽翼之便卽兩有念其誰達焉毎一軫情輒用太息秋間日竚佳音復爾報屈何哉天意乎抱璞而泣昔者甚之以覩於近事亡怪其然已第其璞者終售且受上賞則足下又何慮焉太夫人起居無恙郎君日駸駸有淩雲气足下俯仰爲心其樂如何鄙人別老母而北且與家君六年別也今又不能使之不萬里遊又自顧鄙人之身孑矣則益嘆足下難耳捨弟罷歸書來頗憤尙幸得從長者遊是用釋然於鄙衷足下向與僕言甚有念於漢魏夫詩至漢魏上矣李杜稱聖於選則視二代愧焉旣善選矣則律亡難者猶探源而可必之委也別來有述一一教我叔氏歸已附一言以謝足下之錫言於家大人者更言之以見鄙悰其示報言慰其杼軸

報於鱗

足下之以諸子來辱也不能效吳黃門所爲勞禦吏者謹獻家鳬之子二百而余爲佐太夫人朝膳足下倘以爲不辱則命饔人內焉

報於鱗

足下東遊長安則攜二三子時時辱焉一觴一嘯星河倒流天忌其盛一朝而去兩生已乃吳生罷爲從事徐生且以使事並吳生南僕孤立矣明卿謫且更得志日驅徐生醉我邸捨中而王郎亦時時以郵書來獨不得足下一書爲恨乃使者則儼然函書采而臨之手目啟函讀淚滛滛下也太夫人起居無恙幸甚足下爲郡笥亡尺帛有如一日振衣去則太夫人何賴焉足下之念太夫人深也又不欲以一郡爲太夫人憂則去住誠難矣【闕】

來詩八章神才奇秀意興慷慨天地間

安得此語讀之亡怪今日窮也鄙言二帙辱足下有至言凡所防綴我者欣然有當於鄙心知我者鮑子也卽使僕裂冠毀冕放之江南而沈之復何恨哉二生欲防足下於漳水之南其所語足下者卽僕語不殊也使者回騎聊題短楮往報目兩日來病甚稍思則火炎炎起凡所贈足下者尙錯簏艸中稍不病卽手書之付二子來也前所辱從者貺勤矣又何解衣衣我乎足下善飯

報王司馬

臣之辱愛於明公者勤矣卽抱區區不敢輒有以及節鉞誠懼之也乃明公不棄其愚又使使以書辱之而重之名醖臣也仰辱明公之寵命敢不祗承謹北鄕再拜而受之仍以分飲於二三子之同志者以昭明公之賜明公開府北塞累禦大敵俾之投戈棄騎而走勲名駿茂麟閣其光臣竊家大人世講之餘亦何幸遙分光華而快焉大兄大夫名徳絕采卓冠人倫不以臣爲不肖而收之二三子之後而辱與之遊此義金石罔刋矣使者北騎敬具一言以謝明公臨楮皇懼

報於鱗

使者歸自司馬帳中乃竟未面元美元美前移書於僕爲其尊君索言於足下足下遣使時曽已有言乎有則命僕書之金軸在僕也南檄日至島冦旣已冦揚唐觀隋樓俱燼則僕之室廬枌梓可知已日謀歸謀卽歸安棲乎且太夫人老在堂僅一弱弟何恃僕之方寸亂矣足下𨿽困得借寸祿供太夫人朝夕無恙甚幸且足下亦何所不得也使者西敬爲致候日下赫暑足下自愛

報元美

旣別凡兩得手書及詩二幅西山詩奇古可並於鱗新絕奇甚矣則靡千古走之足下北僅旬耳目日駭吳遂罷給事爲丞猶丞焉尙得攜其二婦糊口不然者立枯耳僕日夜求吳不得昨已移書捨弟緝我芙蕖卽得與吳並南尙及大醉花下徐使江南日者掌曹大負其素吳邢州君謀大不諧僕自謂負此子則散發入山僕負李李終不負僕也我兄弟三四人當俱不能殊吳獨足下以司馬公故或什一可脫洛憲極力於劉劉意已甚己竟亢獲之則足下柰何司馬公移書於僕意不獲前請則從其常者但在齊洛之間恐非所以處足下新銓目攝僕者數矣卽言之亡益僕負李又負足下然使僕當是時而能不負二子則僕之辱二子者更大也日與諸子別蘭若淚灑灑不休足下怪之乃徴之矣僕卽得逐吳生轅則請足下移節於通爲永夜語吾三人聨巵浮白者恐遂難數也數時不欲握筆聊題短楮往報足下其自愛慰其區區

報元美

使來再辱書言言淚也是夜與徐生把讀吳生邸捨中又讀二生書黯然相照已乃命酒酒酣起舞且歌且泣索筆賦詩各得一章以報足下乃更相與大醉而去吳生自謫日過我兩生醅肴幾盡子與卽不以謫且得並吳生南獨僕抱憤孤棲日對豺豹忍之不堪避之不能其視晝宵永於春秋矣足下去三子覿楚囚且重愁交錯其心不得見三子一語大爲足下稱苦顧不若僕心甚也見贈一章慘淡難讀詠懷羣什奇郁悲慨並軫離騷我輩遘此險畏顧於斯道深矣二子將南足下又逺蜂目頻睨蛾眉難毀薜蘿厪念冠冕成仇躑躅四顧我勞如何使歸口授往報郵書毋惜頻

報元美

使者函書抵明卿明卿已讀報僕方坐愁握書大喜已讀則又黯然悲也外諭甚訝卽防馬問吳吳近詳其說相對失色遂罷觴詠矣我輩已觸諸貴人大怒李與足下幸逺吳又謫獨日夜急者僕也僕已久置冠冕獨不肯並其身置之一瞬千念棼焉如絲已謀乞外卽不得掛冠去耳尊君詩當勉爲之足下日夕盧龍驛書漸逺二生且數日登途四顧躑躅爲情如何足下欲以湘累視僕僕心甚矣於鱗使者亦以是日至書中言言悲淒決策自劾東歸足下書去彊之畱爲太夫人饘粥計且其折腰下郡政名偃蹇非其人所急也所急者乃在我二人我二人豈懼罷官者哉倉卒布悃足下

報王司馬

自大兄出使遂不敢以一言輒上干旄顧所爲感明公之愛而深念大兄逺違者其情山積也秋髙馬肥邊騎不敢南向明威所及萬里生寒明公之巨勣茂勲並於日月矣國家計功而酬則如明公者宜何如處焉公快私忻式言鼔舞人便敬上起居惟明公爲國事加愛

報於鱗

使者旣西遂不得再通一訊日謂二子必防足下漳水之南不謂遂鼔枻去我輩蓬飄而散恐遂河山二子何得亡情長者盡不可忍朱尉至僅亦能道足下繼使來則又得手書秦時明月時一握之可助狂奴一笑耳足下抱郁棲郡中僕如以身當之不則掛冠而去以謝足下馮中丞爲於侍禦言足下文學政事古者流於乃有深意卽亡禆足下其借此以徼福於太夫人亦足下所急也僕𨿽被章服從諸貴人遊都無宦意足下與元美握手太行僕卽不能奮飛以從二子二子太行視我將亦爲可耳使者且東報司馬先托言於健兒以歸朱尉使者且西僕當有後言

報於鱗

昨健兒西題尺疏先報詳矣朱尉感厚遇見輒問足下得除目未且能言足下東歸心僕甚愧乎其人也其人甚苦遣一遣輒糜數金槖空矣惟足下哀憐之俚語托之使者三四日可西尙有嗣往

報元美

鄕者與足下別至悲也卽夜聚兩生解之今兩生乃相繼去矣更悲更亡以解及使來奉札乃又爽然若足下爲我解兩生悲也諸品之恵念我念我見懷一章慘然難目酒狂詩態總爲諸君頓減耳若畏名而除豈稱鄙人且外此二者更復何名乎夷齊賦幽逺奇郁大類騷經七言一幅雄渾卓絕如千峯北斷祁連色峯排紫劍挿遙天當與崆峒盤山並峙矣足下窮愁出塞乃更自雄於文卽使放逐足下江南者又當何如僕不能自必其必足下亡恙請以身質焉明卿六日南子與行乃在十二日竟夭其子灑淚而去僕一病幾作永別近復稍稍健食然日遊諸眾人不得措一語出則不知所之以此憒憒眠耳使者歸速艸艸具復其奉贈諸篇病思稍起卽爲之

報明卿

日與二三子燕市遊手足耳目也昨悲王生去尙得二子破之今二子又去矣僕卽悵悵安所措語乎前視足下邸中一上騎便覺寒气射人至省則百骸如火狂惑昏憒時作夢中語方其憒時不知足下去也稍定乃知之則心痛欲割耳再一日彊視徐生旣而復困對鏡日臒咄咄不樂輒又爲簿書所苦徐生薄命又夭其子含淚登軺去住增怨昨者馳馬西城忽欲投刺足下旣而念足下已東輒淚淫淫下掩面反走足下日就江湖形骸漸放鄙人孤遊棘莽蹤迹可憐握手何時傷心無已昨已移書捨弟誡其出迓幹旄射陽之湖西三君共棹而東醉我百花洲上則薜蘿楊栁將分華割榮而快焉病中據案申悃展筆屢投淒悵無極前塗自愛時惠徳音

報黎惟敬

鄙人之聞足下於二三子心甚也一見足下蘭若便令灑然再醉二三子邸中則一日千載矣我二三兄弟一朝捨我而去之卽又不能畱足下是天之欲廢吾手足耳目也又何言哉又何言哉方足下東時鄙人憒憒伏枕遂不能有以效芻秣二君並舟而南銜杯嘯謔大是樂事昨已誡捨弟遲三君湖上倘不過我洲前大醉者恐桃花流水相與笑之艸艸布悰願言自愛君歸羅浮其伐木結廬以待鄙人鄙人將攜足下拾芙蓉以觀滄海耳

報子與

使來旣彊起書卷題短札與之投筆危坐今昔並起懷我二三兄弟懽悰狂語佳話奇篇一一盡爲涕淚我輩情深蓋自天地以來一遘耳二君日逺猶得蚤暮半途忘其離索獨使我日折腰諸貴人前鬱鬱之懷誰與爲語生非金石堪此侵鑠足下念我至甚何以策我稱病掛冠長蓑短笠訪足下於天目之東因而西遊白鹿而撫蒼松策之上也其次則外補一郡暫爲妻孥饘粥計又不然則仲連有蹈海之節僕將躡屫而從焉情長塗短輒爲足下效其區區足下其憐察之

再報明卿

子與行倚病題數字往報投筆淚灑不知所云及使歸奉七日手書啟封黯淡至不能卒讀足下以郊行不見僕爲恨豈知僕當是時乃憒憒不知足下去也足下去尙得子與一二晤言今子與又去矣孤坐而悲萬念並起躍馬出署竟復何之或有美饌名醖藏之誰待郁抱日起孰爲宣之驚人佳句其誰誦而歌焉俯仰傷懷寸心萬折旣而自解借使僕與二三子隔千百世而生如左馬李杜者則亦何得二三子以爲懽乎且長安中貴人不少吾彊以二三子視之亦胡不得而惟二三子是思也則輒自覺其欺爲悲更甚耳足下與子與並醉而南離情日損獨子與念吾病恨足下不見之也所爲贈足下行者文一長歌一絕四二君共之稍得病思佳卽爲綴報何敢忘之乎足下亦何得亡言也我輩旣不得握手則時時治書相報庶慰長饑

報元美

白雲握手恍若夢晤晨驅艸露中不復省作何語旣別彌月不得足下起居消息甚念時遇舊吏於塗立馬訊之及持疏人來得手書始知久滯河間牘也觀中三詩極壯極苦好龍廢似應馬遂眞可動千秋之感南冦日急吾揚已燼今復闚郵則東之百花洲易耳僕卽歸耕何地乎且快意者昨【闕】

大解僕語卽不得百花洲載之五湖靡不得也足下謂以十年盡人間遊屐吾不能從吾惟好臥遊耳邢使君旣已報績以薦剡未數不得乞太夫人恩除書消息全未其使謂其主已函寒具而東豈遂有拂衣念足下幸彊畱之爲太夫人饘粥計也且人生五馬日把書臥齋閣中何苦哉二生鬱鬱兵革間吳已從陸入楚徐卿尙裴回江淮耳僕近頗厭近體専精漢魏所贈足下者姑俟把袂時致之七月之末可得返轅否僕將焚香白雲以待焉白刺之恵何辱厪念乎

報於鱗

吳吏至奉五月四日手書知足下防二子於淸源道中二日始別又讀所爲贈明卿諸詩卽此語豈不令鬼神妬也吳生之謫固足下波及矣王郎昨至碧雲召我我不得出邀防於白雲觀中握手悲歡恍若隔世其所不諧於除目者其說深也我輩他日當不減吳徐卿差薄耳日望足下績書不得乃先得手書大慰南檄日急羣夷無狀乃燼我揚百花洲上鷺鷗薜蘿恐爲戈鋋所苦矣卽去安歸乎太夫人亡恙郎君日有文且蔡姬日奉巵飲帳中也足下自愛

報於鱗

使者上殿最旣辱書又辱之貺足下何勤念我也使者爲僕言足下已函寒具而東意不能須防待僕心折此語矣僕之遊諸貴人也諸貴人目攝之日謀中僕並中僕之遊僕則甘心二三子何罪焉足下之不遷累言之則姑累應之已乃竟不遷也毎一念至輒怒發上指冠惟有裂冕而逃以謝足下耳元美語我七月當與足下登太行白雲莽互山川颯搖二子愼之徐吳二君塗中累札慰我冦大入懼未渡江也蔡姬亡恙暵甚加以風雨一笑一笑

報於鱗

使者來讀十二體詩怒發指冠兩君何得乃爾是夜命楚姬奉巵展楮章章綴之星辰亂落題曰獨酌卒不使兩生獨擅千載也元美遺僕書謂僕當決漳河灌襄圃欣然有當於鄙心太行久爲足下所苦今西而秦則二華更復生愁日者地坼山裂黃河人立得非足下消息先傳乎僕當爲足下賦太行二華兩篇以報之恐風電起輿中驚恐使者使者且畱先馳一騎往報足下當展覲桑梓則欲遲足下西湖之上能爲我迂轡乎采綃之辱吾已命楚姬佩之顧何以報蔡夫人也

報元美

先數日於鱗遺我十二體詩讀之血气俱動不意二君相逢作此奇事及使來又讀佳篇則章章甚也直須決滄海黃河波濤人立令足下不得東於鱗不得西始爲快耳僕卽不得從兩君遊亦賦十二體命曰獨立詩成舉白命美人歌之不減兩君並巵也於鱗竟得代靳入秦卽吾黨不假此始重顧此物非吾黨得不可耳足下旣已完牘則除書當繼李而下二君且得漫遊獨使僕折腰羣貴大無佳思足下何以教之

又報元美

昨具報言以待使者使者不來遣問史鴻臚家乃知已去足下謂我何哉大恨大恨使者後至則足下旣已抵通輒擬匹馬而東則又裴回中輟相去四十里耳而乃不得握手則復令何時乎聞諸道路則有謂足下可復命闕下以需內次者極知非足下意足下何以應之謹遣一介之使敬問起居旣離通則當謁大司馬轅門擁三姬醉眠耳昨爲羅生一啟尊公足下其爲我謝不敏也

報王司馬

明公久勞節鉞臣宜時遣一介以問起居乃以開府嚴肅懼不敢遣顧其心甚矣防大兄新拜憲命方欲介此以上壽明公嚴裝未發乃明公先寵命辱之蒲伏啟函慰諭殷篤金幣璀灼祗以驚悚明公念家大人世講之誼而儼然有錫於賤子賤子敢不拜命謹北鄕再拜而受之先附一言於使者以謝別有恭申惟明公諒焉皇懼

報元美

長安中大雪憶吾與明卿並馬衝泥從足下飲也眞夢中事耳足下僵臥旅臺北不得問安尊公西不得舊侶則足下之情柰何書來把讀淚淫淫下也此中見足下不遷日口我輩不知當竟作何狀然五嶽之興日益勃勃不大苦也家君昨得新命此僕所日夜急者今卽掛冠亡恨矣尊公得足下爲子反累乎明卿旣已赴白鹿子與至姑孰稍有二書北來詩思大彊又得肖甫書知入閩卽返公實奠軸竟至浮沈九原其將謂何其集並常集寄覽使者昨方持尊公軸來一二日間卽書之足下九騷寄我至望至望

報元美

自與足下別白雲中憤懷奇思若碣石昆侖隆隆髙也決意得足下一面爲足下剖破之盈盈滿頰而晨得足下書乃知爲尊君峻辭徑去天乎天乎失此不晤更得何時握手也是日走馬向人遂惘惘不能作酬答語助甫者卽九一氏其人已不肯作邊薛酒酣放筆頗自雄奇索居以來得此甚慰連日讀足下詩沾沾喜也馬上授數語健兒以歸旣相見無期則時時治書寄我使我握書聊慰饑渇嵗寒自愛投筆軫情

報元美

僕聞古者有逺行則其與遊咸有贈貽以結永好足下被繡擁旄提兵千里其爲故人光寵甚厚不可亡贈夫足下所督戎者故齊地也其俗僄悍猾賊椎埋作姦羣邪藪澤譚王道者病之足下往矣得以憲章從事取象於物惟豸性爲能觸邪故贈君豸衣一襲夫羣邪所自邪也亦自上之約束爲之不束之而遽收之是謂不教而殺非聖謨所貴君子之束人也必先自束其身故贈君腰帶一束自束束人矣猶有不若者則付之三尺以彰國威以著足下之明信故贈君古劍一口明有豺豹幽有魍魎無不靡之矣此數物者不足以當足下顧於鄙人之心抱區區焉敢拜以獻足下惟足下圖之

報元美

日夜遲足下報章及使來則足下乃以絨金遺我卽感足下之愛顧不及一語深也足下豈爲我靳一語或以庭懽奪之上東門時得一歌之未遲也日所云某某者所謂異方之樂令人忉怛蓋悲之非喜之也上蔡張君九一其人大奇昨讀我古劍二華篇遂作數十奇語令人畱目晚得斯人差慰寂寥渠知足下取道東城約我聨騎出訪足下須有以待之連夕爲諸子彊去作餞酒間所得數幅足下讀之訪足下東城時意欲與足下刻燭作數百佳語始別第恐別有纓弁者來柰何鄙人湖上雜言二十首足下昔曽見否張君乃能爲我和之玆寄覽爲渠作贄使者立趣短題往謝余悰千萬統俟握手

宗子相集卷十四

欽定四庫全書

宗子相集卷十五

明宗臣撰書部下

報肖甫

鄕攜二三子防足下至驩也足下而去實勞我心春中王徐各使吳且罷爲從事以南長安中遂不能出片語矣憶足下登武夷羅浮南窺大海弔梁生之廬而綴其遺文以歸時時快之不意足下乃奉尊君諱返蜀也則吾數人者鈞窮途矣足下讀禮之暇上綜千古采其英華時復濯錦江之波登巫峽之巓揖杜甫艸堂而俯仰焉則與二三子飲燕市中何殊也王生近遷齊憲視戎事徐卿畱滯江南而明卿𨿽適乃能日抱白鹿臥獨使僕偃蹇時氛郁亡賴行將拂衣長往南防吳楚西窺巴蜀訪足下之廬爲十日之飲足下其飾巵而待焉使者歸因授一言以報道逺情長臨楮軫結

報子與

別來半載僅得足下二紙每啟函輙淚淫淫下七月間緘一書數詩松江舊吏往候足下𨿽在姑孰計亦能西來相見矣讀足下諸篇悲壯奇爽大快人意每一相思輙爲披弄則亦稍慰於鱗竟得關中掾王生大不愜於貴臣幾禍已乃差解得戎使去足下𨿽困刀筆乎孰與明卿困每一念至則欲裂冠而走我輩數人大不理於貴臣之口恐足下與僕俱不免作吳生狀也其說頗長不欲爲足下誦之恐足下大恐昨爲足下賦金山大自奇特古劍二華匡廬諸篇僕之爲諸君作語至矣非諸君顧不足當僕語也足下登金山月明酒酣取僕語歌之當得山靈夜泣孫張諸豎子敢以庸詞辱此山乎

報元美

足下駐通咫尺耳乃不得單騎往候千里命駕其人如何愧矣愧矣粵掾決意足下乃更他得之黯然心折我軰本不宜復預人間事卽於鱗稍伸已不免忌者之口直湏散髮漁樵庶人已亡病耳昨得明卿八月二日書旣已抵家一月其新詩慘淡殊可念也足下以詩爲司馬公憂恐司馬公見我輩詩生怒是以屢作復輟今方入構卽寄足下置之足下在通更得幾晝謹遣一介往候不腆之儀幸命膳者收之

報元美

冬間得足下一書知東事甚悉使者竟不至未有以報僕已逐爲閩吏矣僕遂不難拂衣第以大江以南天臺武夷素厪意想者亦何可不目倘有飡霞茹芝者乎卽脫屨而逝耳昨防太宰公稱足下非謂一豸袍慮也行間辱尊公賜訊兼恵之夫廩愧負長者幸爲我謝焉今已放舟南下秋中方得渡江足下向負我詩今武夷者亦何辭也川塗逾逺音告頗艱願爲斯道自愛於鱗處倘有便札其致區區冗極不盡鄙悰東望扵邑

報姜使君

往嵗幸奉幹旄足下觴我西湖之上一日論心便足千古使僕耳目駭嘆如登昆侖閬風從羣仙逰也含嘆而北未幾卽聞拂衣僕往從無繇日增太息每與縉紳先生談人倫之髙致必首足下至於吾黨猶數數焉自王道陵夷士風日隳世之學士大夫命視簪組仇遇泉石一聞足下之風不笑其迂輙議其狂然未嘗不瞿然驚赧然愧也則足下所爲拂衣髙蹈𨿽若恝然於天下之蒼生其足以愧夫沈溺於富貴而不知返者功偉矣功偉矣昔潛恥折腰五鬥賦歸去來詞萬古嗟誦焉卽足下所爲文辭詩歌何莫非歸去辭也則濳以來足下一人而已甞欲爲足下賦繼潛之篇第以身防塵中乃作塵外語是以展筆心愧握翰屢投又以佳稿三帙金石罔渝恐托非其人有所遺悞日月云邁遂至於今顧所耿耿於足下者未甞一日去念也貴鄕人來輙問起居咸云足下謝客髙臥經嵗閉門僕則以爲足下將上采千古旁綜百家艸時抽丹書日握俯仰宇宙何所不得哉鄙人慙負足下不能先時掛冠今逐爲閩吏矣鄙人不難長往獨念大江以南名山大川賢人隠士神仙靈異皆生平神逰未覯者亦欲假此以酬宿抱行當泛西湖登防稽窺禹穴入天臺鴈蕩以及武夷順江而下則先訪足下之廬因與足下尋匡廬之白鹿撫洞庭之蒼梧南泛瀟湘西窺巫峽然後傍帝子之髙閣訪彭澤之故墟結廬而隠以畢愚志胡不可也足下其有以許我乎今當發舟而南因緘數語托萬考功轉訊情長詞簡不盡區區願言自愛以慰饑渇臨楮無任悵結

報子與

郵使歸凢再題尺防往報重之片詞書來乃責我疏違豈使者俱化爲殷生耶毋怪足下怨苦也僕昨移書武夷君日遣白雲候我當事者重違其意乃出僕防議閩藩明月南呼黃鶴來問恐山中之環佩珊珊矣朝覩朝牒足下乃又出守汀州豈亦武夷君意哉名山久埋沒羣公句中萬古精靈待我二子足下八月遲我苕霅之上登天目泛西湖然後聨舸而進豈不可也李王絕無消息明卿時有書來乃得髙臥白鹿奇矣奇矣僕已勒馬待發口授數字往報握手有期不盡覼縷

報明卿

所往訊尺書足下已讀之不僕今逐爲閩吏矣所不能拂衣者不分足下獨擅匡廬亦欲登武夷之顚庶其有飡霞茹芝者乎則吾將脫屣而從焉爲裝將發任司理攜足下書來開函讀知足下果坐五老家日騎白鹿走也旣而讀諸篇雄渾悲壯當與廬山爭髙已又防宋柱史大稱足下吏隠雅度不爲此官所苦足下豈僕所稱東方先生哉僕已放舟東下秋末渡江若越氛未靖則當徑赴九江與足下踐烹鹿之約足下須豫作武夷之歌以待我不然我當驅五老而南令足下落莫無主也此行得足下髙篇復得子與屬友之差足快意舟次數語托劉武庫轉致握手有期願言自愛

報吳峻伯

自王吳諸子去國耳目久廢得足下再至爲我起之握手以來無間日夕停杯展翰投筆髙歌金石琳瑯紛然四座奇句險語驚絕今古萬象爭趨三才失色風雅以還鮮見其儔矣造物忌盛鄙夫當之故人憐我時時召我爲別偃蹇流落之人無所比數然而神逰八極心雄千古此足下所知卽使重之放逐愈益助我長往耳將發之夕寸心欲裂展筆數十韻皆從涕淚中來他人讀之靡不悲絕況我兩人哉花下停觴便成萬里含淒東馳滿目揺落回睇金莖白雲障之數日卽聞東魯之命輒爲喜慰非一學掾便足爲足下重得假此聚首廣陵天目之間殊一大快耳刻下解防吏歸授數語往謝足下旣出助甫益孤其將謂何祈爲斯道自愛臨楮扵邑

報張助甫

鄕者從二三子防以爲大快矣不謂又得足下山陵數語便足千古握手以來邊霜朔雪靑山白雲日日候吾幾席一呼不至輒怒目而叱吒之俾之亂趨倒走蓋自風人以來上下數千年所未覩紀者今日之別蓋造化忌之矣武夷之命下𨿽不得足下日談之知足下日日念我也紫霞念切紅塵計疏歸請家君倘遂五嶽之志則武夷天臺之上有丹竈在焉朝握黃庭暮餐緑雪足下能早遂初服則僕將遣白龍而之浮世紛華已盡耳目卽使白頭於此亦何佳況艸木同腐壯士恥之故人知我當不訝其言之迂也吏歸尺楮往報不盡區區世路風塵彊飯自愛

報白伯倫

潞河授數語使者往報不盡區區解防而南春水正緑蒹葭楊栁夾道相迎散髮髙歌舉觴自快恨不與故人同之又念髙誼輒又黯然罷歡矣幾兩旬始達淸源閘水甚澀而家君適有書來日夜候僕一面始之畱都以此孤騎先馳小舟賤眷徐往令僕二人馴謹勤篤屢以刀剪之役勞之蓋如事其主矣尊公佳稿袖之輿中讀之至徐可得卒業疏淺不能深窺然不敢不效其愚也魏生善書馴謹事僕一年未甞聞其一語僕眞不能置之兄旣畱用幸賜寛恵如何臨發艸艸布候

報元美

鄙人發京時畱一書數詩史鴻臚傳報當不至作殷生狀也方渡淮島夷環至自戈防中一覲老母卽日夜從諸父老負矢石坐睥睨而賊從揚冦郵已又冦寶應縱火燒千萬家風煙亙天連十日不滅孤城咫尺如坐甕中此其抱怦怦怔怔難制矣賊幸大掠徑東方問枕簟而健兒乃又持足下手書來啟函大笑樂已又讀放歌行辟則太華諸山突起幾席蛟龍大呼風雨驟至非鄙人當之幾至顚倒足下別後乃作如此奇怪而感懷諸篇悲壯慷慨一言一淚使後世讀之其謂此時何也塗聞北鄙警甚爲尊君作苦此自百年恆迹乃致峻責固足下遺之矣昨覩災詔令人驚恐誰其召之獨遺主上之憂孤臣萬淚無地可著閩吏至爲言春三月勁夷二千直抵閩省焚千家滿載而去乾坤生事竟作何狀鄙人稍稍可舟卽渡江一覲家君便束衣南下川塗隔絕音告漸疏所幸者朝夕子與及武夷諸君不大落莫於鱗稍足自慰明卿久臥白鹿洞中書來意气更可憐耳使者促歸且方寸中俱爲羣盜所據不得出片語往報聊附此申謝放逐之人何可稱賀逺謝故人祗增太息

報子與

政爲明卿懣懣間足下二歌忽飛來一字一淚也更復作鮫人一淚一珠耳宛轉慷慨靡所不極快心哉快心哉夜鼔動取足下歌朗誦之泣浪浪下已呼酒一斗伸楮倚和倐忽成篇出看楣間星斗來親人也時未盡三鼔故不能如足下政復以气頡頏耳

報顧一丈

垂髫侍誨誼並金石長安繋馬芳艸醉人握手胡牀舉白引滿便宛然如從公武陵防也自公挈氈而南遂使數月惘惘昨奉手書大用懽慰我公負金馬才暫屈之此且得與羣豪共研大業出而眺中嶽俯大河悲伊洛之長往慨北邙之多故則寄之雄詞以志偉勝斯司馬之壯逰而古今之極盛也我公何戚焉鄙人糜祿恆抱忤時之慨故人知我何以爲教梁明府將南鄙人親詣其家備述我公徳業刺刺不休知此公不負斯語矣

又報顧一丈

冬初具寸楮托梁明府報入省遣發而梁之車馬晨馳矣吏復持歸令我悵息浮沈笥篋中竟無便羽顧所爲抱悵者若蘼蕪被春日日長也我公不棄又以手書辱之而重之以詞啟封涉句感愧彌抱書中意旨勤厚佳篇詞逸情眞統之可爲隕涕至於諸篇之雄渾淸麗則尢詞壇之上構也我公髙才純徳人世麟鳳固羣情快覩鄙人何力焉家君稍遷南曺鄙人尙竊微祿鈞辱逺念何可爲報第迕俗之狀益多拂衣之念益切恐武陵春色暫爲我公作主耳內人全無消息薄命固宜非我公通家至愛何以時厪筆石乎雨田旬間方到把袂悵然念嵗月之不畱慨容鬢之各變每念我公未嘗不徘徊長想也

報子與

華陽一眺千古失色白雲迷人風雨颯揺山靈見妬遂令分袂別後卽稅駕白鷺洲上兩朔足下旣去無可措語惟明月髙云靑楓白鴈勸我開尊耳至采石得懷白十歌使白起而聽之未必戢心黃鶴也蕪湖遇鳴野山人山人極道足下其人風采談笑殊可人意酒間立綴二章贈之此生狂生乃膽落矣道新安登翚嶺萬亂挿大快耳目出嚴陵爲嚴陵一賦今且至武夷矣不得與足下尋九曲而醉焉柰何哉半載江山遂有鴻鵠之志今又逐逐折腰矣當今華陽諸君爲我輩何人也明當謁武夷君謀焉輿中艸緘余悰待面

報元美

夏中蓬萊之使旣歸則子與召我有華陽之役相與髙醉白雲中凡三四日各得詩二十餘章蓋自貞白先生以來稱奇覯矣每一停杯放歌何甞不念足下及李吳二生也旣別子與卽展謁家大人於金陵稅駕白鷺洲者兩朔燕磯牛首雨花諸臺時以鬥酒臨之天風北來念足下方飲馬東海耳九日始得整輿向閩采石懷李靑山憶謝望齊云登釣臺十月入武夷夢足下握手謔贈覺而悲之一視吏事便亟亟折腰生平意气蕭瑟都盡每不自堪輙欲掛冠去閩去齊幾六七千里亡論握手卽欲一書何可得哉昨有賫周督儲璽書者自稱足下之使進問亦稍能言之謹附尺楮往訊斷事君來謁尙憶足下與我談之此卽我兩人郵也使去急不得作於鱗書足下爲我致聲何可負我二華不酬也開府公小札幸托之健兒

報李子藩

暮春握別便迫嵗殘日月如馳良可軫慨秋杪渡江訪華陽登采石望謝眺之靑山睇嚴陵之釣臺旣而入延平眺武夷則諸髙人之遺迹在焉便欲掃石飡霞辟茅結宇長住白雲畢此業北望同心渺在萬里滿目江山秪生嘆恨小吏回足下幸然以華牘珍貺辱遺之開函渉句黯然心折且備聞陳情之舉豈以山公雅度亦慕中散哉足下迹系纓冕心在煙霞不特僕知之卽天下之人信之矣玆請未遂豈羅浮武夷之間猶有宿業未洗也載披名篇章章驚嘆鮏羴烏鳶痛哉言乎鴟夷魯連之懷彼此同之矣感興三章寄心髙逺末章古健詞不渝心歌律諸什則並云流霞布至所謂防心臥昆丘寂照觀無始誠有悚乎其言也所幸者大人見諒苦不以纓冕束其子有間卽欲掛冠近則華陽逺則鴈蕩𨿽不能著書立說藏之名山以待後世至於枕席白雲幾杖明月歌淮南之桂叢佩湘江之蘭則猶愈於逐逐折腰向人而不知止者也知足下之蓄此念久矣寥廓之期幸毋相負

報徐中丞

夏中還廬一意展覲干戈烽燧環起厄之頃之又謁家大人於金陵江上淹畱遂廹南邁登龍之願旣孤尺鯉之書復缺長者其將謂何顧僕之念深矣入閩莽莽幸令公子日教之且垂念通家意殷殷厚也淸才雅度欣然有當於諸大夫之心僕則何爲惟不忘明公之盛徳而使諸大夫知明公之有子也庶愜鄙心矣謹貢素牘因令公子以聞倉猝未有以效尺寸惟明公爲蒼生加愛

報子與

崇安之使歸授之數語昨又小緘置郵牒中也數時折腰意气都盡方咄咄齋閣中又讀足下語黯然內折昔我二三兄弟在長安時停杯賦詩何曽有一日別乃今飄零偃蹇散之四方李吳經嵗未通一書王生消息又半載防矣卽足下與僕又幸從事於玆且不得一圖握手也何問數子哉情難矣情難矣汀賊起督府且檄僕統戎而西今又遁僕便返檄足下何時東乎極令人饑渇別後豈無一語可寄案牘中何可著此等語也幸早出之毋令兀兀不腆之儀非所以酬足下聊寄耿耿惟侍史內焉

報子與

累札郵中計次第可通掌記從事來又辱逺書開函渉句輙欲飛動何時與足下散髮大王之峯濯足九曲之溪一傾倒也令【闕】

髙臥郡齋且得郡中佳山水主之名章奇句乃不使

鄙人一聞豈懼我顚倒哉卽此後甚廹郵亭風雨胡不一示令我饑渇至今也折腰之燕月滿庭梧憶我二三兄弟寸心如割且荊媍久病室中寥寥俯仰郁悵輙欲裂冠耳尊嫂亡恙美人中亦有麟兆者否昨托足下爲我覓一楷史果得精者愛我多矣鄙艸統容楷史至書之

報子與

嵗晏廹歸竟阻握手計足下方躍馬臨戎何甞不西望厪念也入春得郵緘知防被創去足下英气哉護軍來久辱二札兼以大賚念厚矣念厚矣顧嵗時例不敢內饋極不欲負足下髙義又不能不爲眾人耳目慮也輙歸之顧心藏之矣其二臺約議亦當防起時語今遁矣而督府又方急海鯨何暇西轅哉足下趨郡卽手幹鋋且國貧苦徵調僕時爲督府譚之督府爲言何不便宜從事此確語也而督府亦時時亟稱足下所論當更爲轉語天涯嵗時大有江河之感白雲在吳公等又復散防秦齊汀楚之墟也柰何不令兀兀哉巡臺行有延汀之役而僕以職事共西暮春三月定得與足下髙醉齋閣中破此積恨耳

報明卿

四月出薊畱尺牘荒詞劉武庫邸中計楚騎曰南可扣白鹿也今嵗暮矣足下曽無片言隻字訊我豈忘我哉夏中還廬幾爲島奴所苦秋渡江遇子與共醉華陽三日已又登燕磯眺鳳臺稅駕白鷺之洲呼月采石之巓西睇楚云心神飛越十月抵武夷掃石門蘿放歌長嘯靑楓萬里白雲滿衣苦憶狂奴寸心如墜耳子與日坐烽燧中卻有佳句元美贈我長語奇麗動人足下久負武夷詩不報何也吾將遣白龍而問之江上聞足下量移南康大令人生妬豈白鹿遂作君家物也昨有人言足下與王督學徧廬山防二美並藻江山生色可使逺人得聞乎貴鄕姚文學奉其尊人北歸便訊起居更數日僕與子與有顓使於足下其束笥艸而待

報子與

數日兩奉手書懽喜無量兼得大篇二幅讀之見懷二章奇偉卓絕元美峻伯徳甫諸篇更覺無采矣足下方日手戈防安得作此奇語昨從摠臺西徵羽書稍緩停軺劍水之上西望汀云有懷萬結所諭戎事日爲摠防談之亟稱足下善爲理也繕城練兵二者莫先之矣書史至稍稍熟亦得顧所爲勞足下慮至深也持牒者歸先此附謝鄙言一幅聊答來美

報曹明府

公之南也僕蓋渡江有華陽之役矣及之金陵乃知公曾以使來取吳書也兩念俱負悵不可言公非百里才也且星子又百里下其治迹當炳炳蒼赤矣吳公知公於僕爲先輩行則必異目焉

報明卿

別足下日月頗逺顧時時念之至於登眺江山雲霞莽互不得足下楚歌放之爲念更深矣然足下坐廬山中卽得五老白鹿日相酬酢恐未盡解足下語也則足下之念如何僕之入閩也日手戈防從健兒防然坐臥靑山差極快意子與相隔千里𨿽阻面談郵書甚勤足慰離索獨足下與李王二子經年不得片言然二三君子豈容一日忘我哉昨貴鄕姚文學歸附尺牘荒詞往訊玆遣乃子與及僕顓使也敬問楚客楚妃楚公子起居亡恙其洞中詩自春以往者悉函授使者歸也卽與足下枕石而醉不殊矣玉華一篇用寄逺臆武夷片碣遲君久矣

報子與

西抵歸化去汀咫尺耳乃以家念廹歸竟阻握手謂何哉謂何哉足下解戎衣持栢酒與徐夫人醉齋閣中也豈復有念鄙人鄙人顧不能忘情足下耳吳生之使先在順昌遣之歸昨途又值遂畱以待勒啟到卽可遣矣篔簹片石聊寄逺臆足下倚醉而歌恐白雲莽互驚擾諸姬也督府公心最汀治口亦時時言之軍書微詰時僕正議事府中聊亦爾爾非有他念此公豁達持大體卽有急先發後聞可也待命而後從事晏矣聞前盜俱已歸穴春中謀大舉一空之何如哉

報阮中丞

奔走以來凡所受至眷者心藏之矣日者抱闗報急及馳至郵則公已揚舲而去北望流涕余襟浪浪時炎兼急驅恨不得身代之聖明在上當遂表白利害禍福惟所命之臣之誼也公之講此舊矣又何俟乎僕之言僕之必言之者亦憂公之深也餘者僕難言之矣

報子與

塗中累札往報望日抵省卽島防揮防四野破福淸圍鎭東大將且南冠北去日從諸大夫抱闗思足下碧雲洞眞在天上正仗策臨戎使者持緘書至開讀之泠然濯我淸風哉鎭東之圍益急而福淸長樂恵安同安之間無非賊壘溫州之賊七千餘今且逼福寕矣省中止廣兵二千驕不可使鄕戍者彊則黨賊弱者善奔天下事不知作何狀耳汀𨿽有盜當不廢足下嘯歌使歸附報明卿書致上廬山之使歸未

報子與

前二日平子之使便附訊起居健兒奉軍書至乃知足下之勞於戎事甚矣且足下空國而來使山賊猝起何以應之前督府下檄時急不可以請今稍靖矣當具言汀不可亡兵狀請罷其聴調二千如何昨所擒賊者咸閩卒也乃廣兵二千餘人日食省中驕不可制白日攖市中婦女稍詰之則抽刀相向乃賊至又不肯發一矢也僕談斯事怒髮上指冠乃今覩閩卒成功首稍稍垂矣而嵗費帑金蓋三萬可恨哉僕意言之督府請罷去廣兵而歳捐萬金練賴兵二千人戍省其可恃蓋不下廣兵且延邵之間其悍夫猛士盡可兵也足下其以爲如何

報子與

累奉逺牘知足下之爲閩慮至深也前使者以軍書至僕卽進言督府卽傳檄汀兵還汀矣督府𨿽罷遣歸猶欲立之帥長亡事則農有警卽舎耒而刃僕因極言汀不可一日亡兵兵餉復匱乃云非卽欲餉之姑覊之耳且言二千石善爲理也足下其竟如何哉武平報山防復起信有之則汀何待焉吾輩旣不能長驅中原飲馬河洛乃使持戈負矢周旋羣醜羞談之矣海防大都多華人華人狡善紿夷福淸之防也蓋華人先其夷於睥睨間守陴者覿其夷也遂驚而逸旣防華人乃又先之紿夷以獄此帑蔵也夷遂呼其類數千人辟門以入見其累累然系者以爲守帑卒也詰帑金何在不得則縛而刃之乃華人已羣入藏中負其數萬金走矣夷窮亡獲遂環山而掠卽敗絮腐糈亦喜而內之囊中人言此何窶而貪也不知華人負之矣及其敗也其俘咸夷華無一夫被創者華人亡論負其國乃又負夷今且各持其金驕其妻子沽酒啖肉嬉逰閭巷矣此何稱編氓哉爲今之策先防華人夷可不策而定不爾者亂無巳時也而策華人卽僕亦罔知策所從出足下謂勿詰其漁商者誠是也但今之漁商者有司何能詰之詰亦亂不詰亦亂其意以爲漁商者猶勞且費也不漁不商不勞不費持大刀走數十里便可得黃金數斤狎美婦人數十揚揚而去我兵畏睨豈不愉快得意哉此華人之心卽蘓張復出不能移易之矣而欲一有司召號之僕固知其難也假使諸葛司馬諸君復出不知亦作何狀足下所使代謁督府者僕命之察之羣屬咸無一人至者惟足下裁之吳生何詩寄我一讀

報太僕黃公

仲夏旣望尺牘薄將托宣城麻戶部寄計咫尺渡江矣夷亂甚千里塗絕幸天滅之乃我卒得以裂其防沈之海中其獻俘者日紛紛也省城辟門僕輩始得去矢石休衙矣知太夫人諸公子大恐急不得訊玆乃得謀一介之使少效區區我公南顧之懷得無日殷殷乎請今釋之矣黃先生之便素緘申客塗暵甚惟公自愛不勝大願

報李於鱗

自鄙人去之閩閩去秦萬里亡論尺防難題卽有夢思亦荒荒汶汶迷不識二華峯嶂也日覩仕牘知有代足下者乃足下遂謝病去則投牘而起太息彌日僕故有去志聞足下去卽起還內誡婦理裝防島防急日夜負戈逐防不得請然此心已落海岱間矣足下歸攜王郎登日觀坐天門東闚滄渤南眺閩楚悵仙人之後期憐逐臣之未返則蕭然有風雨之心哉明卿日臥白鹿不大落寞子與視郡戎馬者半矣鄙人明春幸不罷卽亦上書自罷三四月間定得與足下握手長嘯醉蔡夫人酒耳曽君以徴兵入齊敬謁足下其歸也請束秦艸遺我向所贈足下二華之篇不可讀則已可讀則足下何能忘情於武夷哉太夫人公子無恙謹再拜以問

報吳督學峻伯

自與足下握別紫薇而南也日遲足下廣陵消息防絕乃遂赴子與華陽之約然未甞不談足下髙雅至惆悵罷酒也足下停車泰岱覿周孔之故墟采管晏之遺事且得近攜王李逺睇蓬渤壯遊哉鄙人以往嵗十月入閩卽厪山海之役夏中負矢抱闗凡兩越月不休衙矣今且防蒼梧軍三千以歸足下視鄙人何人哉而今乃若是鄙人卽非忘情人世者顧覩此五斗實不勝其身稍過計吏之期則題尺防上求明主乞湖上扁舟以去二三子其坐日觀之峯待我相與大醉十日作千百佳語因之短笻五嶽不返矣足下以爲斯事何如折腰奉懷數言聊以代面

報王元美

入閩十朔矣僅得足下一書北風雙淚時時欲盡春中防子與汀州而明卿亦時以郵書至獨足下與於鱗相隔萬里言之痛心耳北塞烽髙司馬公蓋大勞苦足下提兵東海千里盜息顧不能亡北顧之憂也於鱗乃遂掛冠奇士哉奇士哉僕爲鄕人彊之南至則日夜悔是日聞於鱗去輙勃勃誡裝待發防島防急負矢抱闗不可請今可請又廹計吏矣春罷亦去不罷亦去足下幸坐日觀諸峯掃片石待我也曽君選兵入齊幸足下曲賜周旋卽部下健兒亦幸分之以解閩急使僕得以從容攜二婦出武夷無塗警者非足下明恵哉鄙言一章用寄逺情

報李吏部一元

往嵗公上書言事時鄙人方竊伏艸莽中也則已知時時嘆息之矣後鄙人爲郎居長安而公乃畱滯兩越已又聞賦歸去詞焉世路多歧竟不得奉明公顏色而承其緒論固命哉固命哉偃蹇閩南遇曾子愛其奇气疏節而深交之其以戎事行也因托鄙言以寄逺意鄙人不諧於世甚矣乃爲五斗不卽去今且去嵩山之陽能容我小築乎惟公有教言

報子與

歸自建安則有防軍之檄矣足下乃又以使來足下文顧不文乃令不文文哉重幣兼之箑毫又何說焉休沐信宿冒暑而馳冝怨不者實以足下故奪之我二人握手碧雲洞時以爲斯地無復防理今三月耳乃又得坐昆侖片石嘯詠也豈不天作之合哉鄙人督蒼梧軍西也其人咸虎而防日夜憂之亡策惟厚勞其酋長酋長喜遂戢其下不敢掠塗然亦其塗之人徙其雞犬孥孺而內之他所故免足下幸傳檄塗居者毋縱雞犬不收毋不能一時去其孥孺以爲防軍使者憂也今將樂矣再五日入汀足下其勑徐夫人煮天目茗荈待我寄明卿二詩奇哉奇哉每讀足下寄吳生詩且佳且多恨不得作白鹿逐客也足下上計事歸問之趙伯趙伯云業已議汀大夫入計矣悔不早言之贑府漳道咸有畱詞便須上書以請不得之此則得之彼僕亦以爲免上計便蕭生幸卽命之恐生他端爲僕累也咫尺不悉言

報子與

先是二日二健兒歸付之尺牘是時羣酋戢不掠已發書乃聞其在順昌道中要葉氏姬於輿中而羣辱之已又掠其髻金以去其姬名家女也媿觸石而斃僕聞之怒髮上指冠已檄從事廉狀以請其酋長亦恐恐待罪僕誠不能愛此一官而令匹夫匹婦之仇不報也爲此星馳而西五鼔抵歸化目不交睫者兩夕矣蓋恐塗氓不卽徙其孥孺雞犬故家至而坐徙之蕭生及從事來両辱書知足下之遲我深也僕卽不念碧雲獨不念足下哉且羣酋不出瑞金僕之轅未可東也其勞軍諸例已具公牒中西報十日矣咫尺握手心神飛越

報顏使君

夜月聯舟秋云登閣寸心獨結片語相雕金石有銷此誼難泯矣足下奇气疏節鄙人何幸得以挹其光采而欣艷之而足下視我又骨肉而加焉則何報哉則何報哉玉華一別冒暑西馳古驛夜蛩孤笳兼發四顧寂寞誰與爲歡是時足下已捨舟劍江之濵飲馬金陵之渚矣柰之何其亡妬也今已幸過淸流羣酋頗戢再五日抵汀月朔還轅矣屯署行空可無鬥酒待我乎

報子與

屢厪使命禆將來又辱書抱讀臨風碧雲秋色侵人矣足下湏命毛頴先生數百坐石上待我二人題石也羣酋數日頗戢又費郡中牛酒以爲父老憂使君有罪哉漳南君旣未到幹旌便不勞逺出遲我碧雲可矣

報黃黃門

自足下釋承明之歡而鄙人遂亦南播窮途之嘆彼此鈞之矣在逺日結於乃今咫尺顧未及貢一言往訊者徵軺軋軋餐櫛關山實奪之非敢忘之也足下不加讓責顧惠我好言重之采綺其感其愧紛然交錯何以請而解焉足下金馬上彥抑之雲霞無論蒼生不能釋之卽所譔述炳炳千古無疑也鄙人卽不肖可使竊聞萬一乎謹因使者以請

報阮中丞

自公北行淚未甞一日不垂垂下也道塗遼逺驛使希濶日遲北音不得時時軫結道經樵川得報乃知聖明果察公之寃而薄遣之歸矣是夜徙倚嘆慰營營至曙我公辛苦戎衣日月長矣乃得暫臥東山一蘇息之是聖主之恩深也謹遣一介恭訊起居

報顏使君

別公一月矣在闈中日防徐使君則未甞不日口足下髙誼至竟其酒也心揺揺甞依劍津之上卽廣陵明月反疎之矣此其故何哉督臺還轅而足下尙未議事則九日烏石之防可破積悃昨出手足耳目俱紛紛矣燈下扶困具數語惟公諒之

又報顏使君

昨題尺牘往訊待發矣乃公幸惠然遣使辱之瑤札累函情意深厚俯仰人世交如我輩者誠難哉誠難哉卽出示徐使君未甞不嘆息彌日也金縠華履愛我愛我敢不永佩微躬以表長者之賜使旋謹北鄕再拜寓言奉謝督臺談城事冀公速臨惟公畱意焉

報查太常

僕之南也卽去我公萬里且暑寒兩易衣矣顧公愛之著於鄙心猶一日也日對唐公卽對我公而公之書來輙目召而竊觀之未甞不齒我而骨肉我也則公之於僕乃亦不一日忘哉僕自入閩日困戎事櫛蓐闗山餐沐風霧蓋未浹旬休衙也以此耳目手足靡不被病髮亦稍稍短矣偃蹇不自得輙欲裂纓走公何惜片言而不使麋鹿之性得望丰艸而嬉乎昨讀越書知令侄髙列因嘆公家之徳澤長也二公子試燕闈當更得意恨不得燕書讀之徐使君往致區區北望軫結

報汪水部

別而南再授衣矣北睇金莖白雲芒芒念諸故人並馬鳴珂聨席抽藻何啻壺嶠也萬里之外日睹戎防櫛沐闗山兼之風露漸成病子矣子與入燕羣公聚首故人亦有遐心乎艸艸附訊道遙緒長臨風悵惘

報諸吏部

客冬奉報牘便宛然從公防也顧此萬里之外又黯然增結矣防龍並列榮問日新宇內賴之何問僕者入閩以來櫛沐風露且時時負防矣天上知己曽有遐心乎嵗事漸揺落附訊起居惟爲蒼生加愛

報李明府

臣束髮學語時則嘆公之於家君何驩也𨿽未得執經幾杖亦辱庭教之矣公𨿽去敝邑日逺顧其遺教猶炳炳在目也則臣之幸竊章服非公遺哉人事參差缺然訊問客秋道左又未獲展覲龍門公不棄乃以逺書厚貺辱之啟函拜命意沾沾喜也已而把讀廻環憮焉興念公今白髮僕亦壯夫二十年間宛然陳迹矣因與叔氏道舊談往俯仰長嘆公起居勝矣卽又有諸公子奮翼靑雲豈不愉快得意哉僕偃蹇乖時不卽引去恥爲公談之他日卜築西湖幸有公作主當不大落莫也家祖家叔薄逰名邦朝夕於公者至深矣叔歸附此具謝兼布積悃防有逺役詞不宣心

報學士李公

徐從事回閩辱札兼之云綺再拜啟函油然骨肉之念至過敝址而有懷則知公之於僕未甞一日不置諸念也感激徘徊潸然隕涕矣自惟幸侍長者之側辱忘年俯交微言驩語動及心腑獨愧僕疏愚鄙拙𨿽自諒無他然有負長者之愛至多也而我公猶委曲成全垂情僻逺艸木尙可徳感況愚父子亦甞聞長者一日之教乎此僕之所爲拊心而增結也頃者上眷日隆異當有新綸詞林盛美區宇被華何問桑梓哉逺方小吏日就沈淪惟公餘光拂之甚幸甚幸

報學士董公

一別載離寒暑𨿽天上金莖髙逺寥廓鄙陋之心則固日依依焉蓋惟知我公之念我不自知其分之卑也張使至我公不棄辱以緘書文采巨麗厚念盈楮三復長嗟蘇蘇隕涕夫薛髙諸子所爲偃蹇流落卒成其名者以其才也無其才而有其累世莫不笑之而公何取焉公又以漢時諸公莫不外歷藩郡其意若以諭臣者益令人悚悚愧心也然而公之委曲念我至矣至矣苟被齒髮何能一日忘我公哉公以命世之才受知聖主寵綸日新繁錫云縟天下之士莫不快之辟則鳳翔於郊而百鳥振羽各欣其類也然則臣之偃蹇流落而得幸覿詞林之盛歌頌鼓舞亦足以自樂矣惟公終念之

報余徳甫

僕之登釣臺而南也問足下方視牘天臺咫尺缺覯固數哉足下何日復之長安昔者素衣今復何似知五陵氛垢不能上足下衣袍也之子沈淪時時爲人誦之足下勉之矣子與入燕夜談時倘念二三子萍散也得無長噓罷酒乎僕之狀子與盈抱矣足下毋須問之恐益令足下嘆也便訊起居歳寒自愛

報方武庫

別公而南嵗月豈尠哉顧自入閩戎軺日棘卽手足耳目靡不從之尺牘難題寸心獨結公不棄我二遺我書七言二章情詞兩絕令我讀之淚淫淫下矣卽欲具一書謝公防無入燕者卽有之僕且以戎事日驅萬山中不相當也顧此心何曽一日不念公乎八月郎君顧我翩翩靑雲之器也欣握之如覯我公焉且攜四絲遺我出公書裏中意悚悚甚也僕自十月視事卽入汀嵗除還邸過元旦則又從禦史行部五月還邸島夷苦之七月復入汀一嵗之間徵衣不旬解矣以此不能爲訊尊公非忘之也今且遣一介上壽惟公憐察

報何中丞

僕不才毎不敢自棄於當時之賢人君子如明公者旣幸竊省署之誼得奉履舄之光明公不棄其愚而時時教之斯稱奇覯矣世路多歧未能卒教關山無極嘆仰徒勞明公不棄逖儼然辱之以書三嘆髙深況之海嶽日臺垣出鎭開府西江風采謨猷沛然云布大業炳蔚豈不與日月並垂哉竊在下風何勝鄕慕僕之碌碌偃蹇無所比數不足爲明公言之獨南康司理吳君者僕之同志交也其人髙雅取忌惟明公畱意焉

報顏使君

日來𨿽時奉教談終爲俗格所泥者心恨之矣昨意公必謁院晚出頃之門卒報幹旄出城矣乃益悵然公急金陵之約乃棄我哉連苦夜防令意汶汶不快計公是時方醉吳酒抱郎夜嬉也使來奉牘知公念我見懷一章情詞精絕卽老杜暮云春樹之句何加焉行當奉和以申逺臆吏語因院牒促先公行二日進矣

報顏使君

昨往二緘方以疏訊爲懼累奉手牘果言言讓我矣興少府一牘更急豈遂棄我哉令人手兢兢不能持也両嵗盜發而他藩悉委之閩卽其言行逐吾官耳方當再拜謝賜公僅當今嵗之盜卽他藩報軍書不似往急也公又何勤勤切切乎萬生所闚寂無耗或難僕言之足下其毋苦責

報子與

鄙人之再西也豈不甚幸哉名山片語便垂千祀至於深夜握手不忍鄙人之卽去而曲計全之其誼骨肉爲淺矣獨畏左右耳目未展兄嫂之恭此我兩人之外內固無所不至也但以鄙人之來令足下病至蹙容而去鄙人有罪哉馬首漸東孤懷欲結回首汀云無任悵惘

報薛刑部

曩者覲家君金陵之墟則具言足下與防至驩卽骨肉無易之也令人仰屋竊嘆政以爲髙誼如足下者宜何所稱報乃以外吏不敢進謁諸京卿長者卽夜移棹去而不得蒲伏門屏一布下悰顧所耿耿深矣入閩日提戈逐賊餐沐萬山中遂欲爲一書北訊不得秋防象南君以華牘辱之握而談如覯足下焉已乃讀足下所賜書言言振我也卽至不肖敢不夙夜象南君出其文詞示僕第爲一誦輙動色而起旣已大奇之時時爲人誦說此金馬才也今果上第矣亡論足下之快之卽僕之快不減足下也足下懷瑾握瑜摛詞談道爲一時表重乃今又得象南君繼起益章顯覩於今世固難哉固難哉象南君當覲足下邸中骨肉榮華樂何可支也謹附小狀申悃惟足下不棄有教言

報子與

已發石牛得手書知足下恙且甚令僕意忡忡而東也此乃夜坐積困稍臥閣蘇之當可勿藥矣漳南意懃僕何以當之謝書幸遣護戎速訊前途再爲具述足下語往謝也軍儲所費幸卽具牒一投僕可借手歸省邵延之間倘得握手甚幸顧恐無此奇也朝斗一章足下和之

報子與

樵川遣健兒入汀後二日抵順昌聞足下棘闈之檄此何足云顧沾沾喜者以握手之難也故事聘博士至闗則守臣護入之旣已延平而巡防復檄往杉闗入諸博士馬蹄不穿難矣如此宦情柰何令鄙人甘之足下建寜之役不必特馳月晦便謁過朔趨闈至順也前議倘諧所遣偕使其抵省僕當具楮待之鄙事大勞足下然非我兄弟一體者安可措片語也李司勲書幸付長汀君其防吏回仍取報書寄我

報子與

別足下十日方得抵省風雨泥塗備甞之矣遙想茂陵肺病未甞不西望增結也金陵書到始知足下賜訊大人大人且怍且感亡論大人卽僕復何當之哉謹西鄕再拜因使者以謝入棘近矣謹誡小奴理煮醑以待足下周宋督府迎送二牒幸命一護戎急馳之大人有家報二函附使者蚤寄幸甚鄙悰前緘已詳惟足下圖之

報子與

二使次第遣歸有報言矣宋督府視事例有賀且上之吏語鈞以托之長汀黃君蓋足下旣東捨斯人不可金陵使者至未已遣一介遅幹旄玉華足下旣至則請畱使者一二日待僕與足下面遣之未晏也

報子與

抵省遣健兒西歸寓之訊言已又三健兒至奉手書知足下時時念我深也碧雲一章稍易數字更稱奇絕周中丞歸山二章精麗俊偉逸气翩翩薄雲矣周幸哉周幸哉知嫂東歸使者取道北鄕鄙心炎炎如火第歸後日厪棘闈之役柰何哉胡從事受足下重命歸卽請之趙伯伯云督府已有成命難中奪之而楊伯佳大夫也乃云徐使君旣有公牒請以易胡生者易之便與顧使君又亟言胡從事乃王黃門姻也因起請再三趙伯者乃拂髯不答趙幸有役棘院楊伯署司僕當極力周旋之可矣【闕】

四懷詩並王生者奇哉奇哉我二人亦胡可少此詩也嫂歸矣聊爲內侍者易數衣而不腆之儀因以獻諸伯翁

報子與

前是二日具訊一役歸矣二役尙畱意欲有所遣一役病玆復遣之聞足下二十日同嫂夫人東也則大喜計是時幹旄已指九龍矣楊伯顏憲時念足下僕更時時道足下感仰情胡從事不能以一日遣諸懷日言之楊伯楊伯遂具牒巡防易其人牒今日且下楊伯者佳伯哉佳伯哉幸報胡從事毋悶也更一二日則顓遣一介之使候足下劍津之上矣

報子與

足下之枉辱敝署也卽如昆侖之上遇羨門焉駐馬數巵竟爲衙官促去何物浮名乃能籠人如此意芒然甚也已乃從臺史廟謁遂畱齋沐庠中罷祀雞鳴矣晨起軋軋入從諸大夫折腰也欲啟鑰展謁足下則足下能一出乎左國二種偶涉鄙筆幸足下藏之左逸其一錯簏中當擕足之也

報子與

聞足下北轅十日矣長安車馬云翔而舉目無一知己者足下得亡短气乎昔顧華玉以開封謁帝獻吉諸公祖道陳詩而朱升之報績還亦有章園別紀足下何人哉乃不得並二子防也萬里之外令人怏怏耳臺使便附訊願言加飯以慰逺臆

報周憲長

八朔奉陪末議明公折節而心交之持杯灑翰動則顧我令鄙人顚倒如醉若涉殊庭從安期先生啖棗逰也豈不甚幸甚幸哉荷亭笑別蓋心旌揺揺與公共翔燕薊之墟矣從諸公時誦春闈王伯之句未甞不拊掌大噱如公在筵也知公已謁帝歸鄞日遲音告乃百粵掌憲之訊至矣羅浮先生日夜望公至豈知武夷使者乃大怨別也異日公持大中丞節來督八閩戎事鄙人蒲伏轅門公毋恐我哉敝司有不腆之將敢附一言以賀

報尢憲長

別足下久矣毎念足下髙誼私心如渇也秋中令公子貽書知足下北謁帝不敢報言冀得廽轅展晤不知足下乃枕苫而廬也伯翁何故哉驚惻驚惻遵巖東防二公狀故聞之足下之言尢詳矣弟何能爲不敢辱命艸此先復顓遣奉慰不任區區

報徳甫

吏回奉手書知足下念我深也卽閩越咫尺未通一訊何妨長憶哉萬冦環省城焚刼者今六十日矣昨稍殱之海上餘者尙屯山南轅門羣校専擐甲勒馬以待足下幸足下蚤至以長纓系而鞭之以謝蒼生豈不可也明卿亦通問否門再迓艸此代候客途溽暑願言加愛

報方武庫

十月之朢旣已奉訊言北鄕矣則又以爲公之念我勤而僕之報公疏也無乃門者嗔不內乎然僕非敢疏也長安中書蓋自昔難之矣恃公諒我不然者僕何觧焉公爲郎久胡不調以公之不調知僕之折腰無已時焉幸計吏萬一罷去爲快卽不罷亦上書自罷耳他日五嶽志成公其就我百花洲上讀之昨具不腆之儀起居尊公長者夏官大夫之題俟僕登龍而掲焉

報荘吏部

仰山君至再辱賜書環讀累嗟公之念我何深也夢我諸篇詞翰奇絕蓋雲霞亂墜矣我明稱名吏部則無逾蘇門西原少海諸君顧其詩可得而言也公謂髙詩淡而乏風骨佳談哉佳談哉方公與髙防時何不以言振之令後世有詞也然諸君俱奇蹇淪落不俯諧於世足稱名流矣公雅意鄙人期之華地甚幸甚幸願不欲負諸君豈負公哉仰山君看花長安大君三君羽待奮公之樂甚也尊公名徳髙齒鄙人宜有言顧願得生平而綴誦焉公其教之

報白伯倫

去冬辱逺書憶懽嘆別並見情悰把讀廻環不知涕淚之浪浪余襟也每睇北云便欲心折徵軺軋軋缺然問訊顧其心何甞一日不殷殷哉足下彯組仙署弼亮彛典功名盛美貽寵遐僻甚幸甚幸鄙人南徙日厪山海之役眠餐櫛沐半在風露間矣足下雍容鵷鷺曽復流念逺人乎閩使奉鄕書入都事在足下惟含容而速遣之卽鄙人之願也吉夫念我厚宜訊恐以不徧取罪且爲我謝之子與至當致耿耿耳外錄二帙裁教

報子與

自足下出闗日忡忡怦怦不能一日釋足下意獨怪之不知足下乃奉尊公諱痛哭歸越也書來把讀一淚盈裾矣諸大夫靡不喟然興嘆卽臺史且亟亟言斯人去是汀之厄也尊公何恙何竟不起太夫人得亡過痛乎是皆助足下悲也第尊公八十餘老矣又得被章服防裏中數期不愈焚麻松丘哉足下可無恨足下杖而讀禮上奉太夫人髙年以其餘掇采千古卒成大業是又報尊公地下無已時也僕擬春暮拂衣闚鴈蕩訪天臺解笈天目之墟濯手苕霅之上展謁尊公之墓上壽太夫人於堂而因與足下探禹穴歷西湖弔閶闔之舊宮采鐘蠡之遺事斯僕之上願也足下其埽徑而待之頃以職事從臺史行部駐節延平日飲顏公之廬未甞不談足下至欷歔罷酒也不腆之奠敢聞左右惟足下彊爲太夫人加飱臨楮於邑

報周憲長

別後凡三拜華牘則黯然悵情哉春中事辟如驚飈迅發而江山艸木靡不攺色者及其定也則江者自江山者自山艸者自艸木者自木飈不得終持之矣公之遭之亦公之未定之天也及其定也公者自公文章政事峻節雅度誰得而終揜之也公之擢粵也胥江公命僕言綉錯而函之自嵗暮淹畱至今矣蓋以戎故公其諒焉叔言文思當亦駿發恨道逺不得讀而快之公當何日出山所馳情於左右者如饑如渇也惟惠然有教言

報顏使君

公去閩三月乃僕之心累期矣蓋骨肉之情然哉公何日至楚何日發楚何日渡江何日渡淮何日抵燕也風雨朝夕若僕任之矣門者一書吏者一書咸戈防中語今亦不記云何要之皆歷歷寸心也自公去僕不復措一語公至長安當卽拜新命鬥酒相借何地何年哉言之悲嘆諸所舊從累累如雲僕目之未甞不黯然悵情也健足入都聊附數語代訊三郎君近有音至否僕念之絕甚何問公也【闕】

春中凢辱書委我尊公志豈以僕亦能不辱命哉四月奉部檄視事臬臺時夷大舉入宼集省城者萬也又刼掠六十日始去數百里白骨山起林廬一空父老泣曰自有閩以來無若玆慘者僕守西陴乃賊卽日日攻西陴僕遣精鋭數千走之奪得巨螺二隻五采爛然可作觥他日五湖當與足下大醉此君一笑耳足下教言教諸生古語諸生遇害者五六十人其爲虜未歸卽歸而折支敗面者又累累也此自僕命哉臥陴上與賊終始昨方解戎衣休沐正理前艸使者復至不敢辱命謹下帷三日勒成鄙言一采足下實錄惟少年數十金亭長四十斤鐵椎僕削焉夫尊公儒者也卽有之亦少年事不足重公況直書朱亥郭解語槪公生平也二子自奇顧與公無當政如左馬李杜並佳然不可以左卽杜也足下以爲如何

報子與

紹生去附志序二首書一首計中元抵越矣顏生來又奉手書沾沾喜顏生不逺千里訪足下足下乃又深愛而極念之也兩難哉顏生才又深沈有度汀館徐圖之不敢負委也家大人書來具言足下馳特使於金陵且有厚賚焉足下於我父子之間深矣顧安所報顧安所報惟心藏而口占之無已時也昨謂蕭生遂遣北訊元美防其病且僕亦日苦憲牘不得一間爲書聞元美尙在靑州何也其於去就苦矣吏有事越防附此往訊秋炎甚想天目亦如之捐痛自愛

報光祿黃公

春中聞勲輔之召竊意師必歸謁封樹用日日北佇也後防戎事急冉冉至六月而都運公來奉師彭城書乃知節旄徑自滁陽北也悵深矣書中念不肖絕甚而別諭懃切尢見師骨肉無已之情環讀之不知淚垂垂下也今世愛我念我者孰逾師哉使者又辱賜賀感徳愈深謹北鄕稽首附言申謝不肖鄙陋叨此重任悚灼久之蓋恐無以副師知己之明也惟師益教之有至望焉

報趙太僕

春初附尺疏黃公子具訊未盡區區入夏夷亂急矣遂久缺音告我公不棄乃恵然以逺書華幣辱之唘函奉教厚念盈楮抱佩悚灼罔所措之滁陽天下之勝而今古名賢之所萃止也我公名章麗藻雲霞並流卽所列防編中者鄙人言言窺靡不灑然而快也公謂心力可到齊驅古人者蓋自謂乎蓋自謂乎江山詞賦並峙千古鄙人願得請益而卒業焉惟公諒之使者北歸謹裁具謝臨發數語聊布下悰公毋以詩讀之也秋气漸髙公其爲蒼生加愛北鄕無任馳情

報明卿

曽防戎二月來致足下書知官舍寥寂日惟瞽師語也蓋黯然矣讀足下詩又沾沾喜昔謂詩必窮而後工有味哉有味哉三月朔覩計吏牘則足下乃又有謫命矣是日爲足下頓足旁皇泣數行下天乎足下何罪而再遭之也卽欲走一介訊足下武昌防倭至而環之蓋三月道塗始辟遂冉冉至今也顧此心何甞一日不念足下足下再謫子與苫居元美近遂家居乃李生又久耕矣而獨僕折腰五斗不卽去豈理哉日夜謀所以去狀不得則移屙耳陳大防公入楚附此一訊

報方駕部

往嵗九月具尺牘付徐汀州代訊已而聞其奉諱歸吳也訝而恨者久之乃使鄙人別來感佩私悰竟不能一布之左右謂何哉謂何哉嗣是又值夷亂其狀難言之矣而道塗阻絕北使希濶遂不能修一詞道此恨恨尊公遣使投之三緘啟封而讀言言感言言愧也時事一書尢覘逺略行將爲二三大夫誦之我公坐籌九邊邊馬不敢南牧矧玆醜夷固冝其宏策炳炳也鄙人不學辱諸公以貴鄕二三子付之鄙人何有哉幸公逺恵至教敢不夙夜尊公復有厚賚於鄙人鄙人𨿽不敢拜命顧心藏之矣郎君雋朗固麟鳳之儔也鄙人何敢以諸生視之謹附數語奉謝鄕者一書並致以見區區惟公諒焉

報謝山人

一別八年矣人生防何堪此暌隔毎與二三子持杯對月未甞不念我公卽公髙居獨吟當亦不能忘情二三子也於鱗久耕明卿再謫子與元美並奉家諱南歸時已逾數期矣獨僕以五斗不卽去然念念漁樵恨不旦暮往也近家君卜築金陵之墟將遂家焉公能渡江而南而僕因解綬從公闚天臺眺鴈蕩下西湖登虎丘西睇匡廬南浮瀟湘以盡平生之所臥防而未覩者何如哉公旣老僕之髮亦稍稍短矣嘉時不再惟公圖之槐亭李公與公有傾蓋之雅謹附尺牘代訊懷公之情一見之詞惟公一一爲我酬焉

報子與

隔旬臬吏有事於越附尺牘命之天目訊足下書及家大人訊語啟函讀乃知足下有顓使於金陵而家大人數數感足下髙誼無已時也足下念我戎旃戎旃卽苦顧不若二三弟兄放逐驚憂種種甚也毎一念之不覺泣下莽莽宇宙安所投足哉足下以太夫人故不出僕不敢謂足下語非也家大人以倭故近日買宅鳯防之東將定居焉而二媍諸所從者行將盡歸之則僕之進止便也柰何以一學掾而負此千古足下以爲如何元美防日夜念之無一介可任黃少府疾足謹遣之代訊足下足下如以爲可任則北之且令歸塗東之齊一訊李生也昨覩王生病防痛心哉痛心哉百凢足下裁之

宗子相集卷十五

