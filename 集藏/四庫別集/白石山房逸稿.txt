白石山房逸稿明

張孟兼欽定四庫全書集部六白石山房逸槁別集類五明

提要臣等謹案白石山房逸槁二卷明張孟兼撰孟兼名丁以字行浦江人洪武初徵爲國子監學錄與修元史以太常丞出爲山西按察司僉事遷山東按察司副使以執法不阿爲吳印所誣訐棄市明史文苑傳附載趙塤傳中藝文志載孟兼文集六卷焦竑國史經籍志亦同其本久已散佚近時有孟兼十一世孫思煌者始掇拾他書所載重編定爲五卷而集內收他人唱和題贈之作幾十之七八孟兼著作仍寥寥無多此本不知何人所緝視思煌本較多數首疑尙出明人裒集故思煌未之見也孟兼與宋濓同裏其被召也濂實薦之太祖與劉基論一時文人基稱宋濂第一而已居其次又其次卽孟兼今𨿽不暏其全集而卽二卷以觀其詩文溫雅淸麗具有體裁而龍驤虎步之气亦隠然不可遏抑接迹二人良足驂駕基𨿽一時之論卽以爲定評可矣乾隆四十六年九月恭校上總纂官﹝臣﹞紀昀﹝臣﹞陸錫熊﹝臣﹞孫士毅總校官﹝臣﹞陸費墀●欽定四庫全書白石山房逸槁卷上﹝明﹞張丁撰

郊禋慶成分得霄字四十韻宋太史濂序﹝附﹞皇帝自登大寶主百神卽有事於昊天上帝以仁祖淳皇帝配神作主於今五載弗懈益恭粵洪武壬子冬十一月辛酉日長至復遘其時前期丙辰上禦奉天殿集臣工於庭告以誓命戊午出宿齋宮有司汜掃反土鄕爲田燭各戒具修罔敢弗肅及期行事百辟卿士後先駿奔牲牷肥腯圭幣溫致器用質雅酒齊苾芬樂舞具奏升禋上聞皇心內外質文兩盡上帝居歆福祿攸降旣竣事禮部尙書陶凱工部尙書黃肅工部侍郎牛諒晉府參軍熊鼎磨勘司令吳云兵部郎中劉崧工部主事周子諒祕書監丞陶誼晉府錄事張孟兼吳府錄事吳從善咸謂皇帝升中於天國之大典幸際熈明與於執豆籩之列不可無篇什以紀慶成昭示萬世遂以唐詩星臨萬戶動月傍九霄多爲韻各賦詩一章而屬濓序之濓聞郊社之禮始於有虞氏至周大修秦漢以來寖涉不經且惑於六天六帝之說莫之適從君國子民者亦罕能躬嚴祀事往往遣大臣攝之肆惟皇上一據禮經而洗千古之陋每歲親升泰壇昭事上帝恪恭寅畏有赫其臨陰斂陽舒降甘風雨覃及寰宇物無疵癘行見鳯凰降而龜龍假矣聲歌之發玆非其時乎昔者周人之誦所謂昊天有成命者郊祀天地也思文者后稷配天也二詩詞气奧密卒未能曉然非卜商之序揚其宏綱後世何自而明之羣公之什優柔而雅馴整肅而泰豫足以美盛徳形容而告於神明善言詩者謂其有得詩人之微旨所可愧者濓非卜商之識僣序作者之意君子其謂斯何𨿽然一代之成憲後王之所取法者其大槪亦頗著見於間云是歲十有二月甲戌朔金華宋濓謹序後徳綿昌歷天心翊聖朝邊塵初滌蕩云漢已光昭削僣功尢烈來王化愈遙金陵誇地險玉燭羨時調甘露諸祥集嘉禾兩岐天升中酬昊帝殷薦配神堯五稔明禋肅千官縟禮饒歲將纒赤奮鬥正指玄枵大報儀應飭長迎意更邵澤宮申誓命宣室稟章條法鼔雞人叫巾車太僕要祝融驅汜埽太乙引招揺矗矗旌常建祁祁旟斾飄三輿尊木輅八騄重華聊貔虎揚璇蓋神仙捧玉雕淸飆傳警蹕紫陌覘衝鞗爾乃登壇履因之寀殿超衮衣披日月皮弁映星杓薌合羣供焫鸞刀眾啟膋貴誠呈繭栗尙質薦陶匏圭璧繽紛奠尊罍雜沓標大糦承黍稷廣樂備云韶孤竹璚笙麗空桑錦瑟嘹九成看舞翟六變聽懸毊祝已將明信巫還告腯臕文眞情並至儀果物俱遼聖慮尢旡射臣心總不佻焄蒿神自凜肸蠁祉靡料烈祖咸蒸衎羣神徧悅嗂徳馨彌紫府仁饗徹丹霄天旣齋明假人因頌祝囂百昌歌日彩萬壽禱松喬景福穰穰降神休疊疊徼祥光凝輦轂恊气靄鑾鑣順備尢磅礡淸寜更泬寥尊親懷血气作睹罄英翹嘉瑞麟遊藪雝喈鳯葉簫九圍精意塞重譯雅聲招允矣三靈答悠哉百沴消愚臣叨相禮諧尹繼賡謡夜坐國學玉兔泉聫句宋太史濓序﹝附﹞洪武五年秋九月十又五日日入酉予與仲子璲過張錄事孟兼於成均秉燭對夜孟兼方命侍史汲玉兔泉瀹茗俄熊參軍鼎劉職方崧周虞部子諒皆集相與談詩至愜心處輒抵掌笑嘩呂太常仲善聞之亦驩然來會旣啜茗已孟兼出新造玉兔泉銘諷之且曰今夕何夕勝友如雲不可無以爲娯請舉泉聫詩何如眾皆曰然予年有一日之長俾題其首句余則以次而續鬭奇據勝閧閧弗能休至二鼔詩成各擁衾枕榻逮雞再號風雨淒迷僕夫載塗官事有程皆不告而散予亦騎驢去朝天矣明日孟兼將屬梓遂作小楷繋詩於銘左徵予爲之引於戲人事聚散如風中飛矢其回旋飄泊曷嘗有一定之蹤今幸得與二三君子岸幘詠詩輾然一笑豈非天哉然此七人之中楚產者大半獨予父子與孟兼居越西相距僅半舎他時或後先投簮而歸支九節笻訪孟兼白石山房溯泳諸賢立霄漢上欲一見不可得取此卷閱之恍如聚首成均時寜不有慰於寂寥之鄕也耶孟兼子諒皆以字名熊君字伯頴劉君字子髙予則南宮散吏金華宋濓也成均地何靈聖澤資灌沃﹝濓﹞兔奔兆奇徵井泄廢新斸﹝鼎﹞自非三窟深孰湛一川綠﹝孟兼﹞儲精本從金生色絕勝玉﹝子諒﹞霜毛蘸寒飲雪毳翻夜浴﹝崧﹞醸冽補酒經沐丹驗仙籙﹝仲善﹞杵舂蟾窟棄珠噴鱣堂觸﹝璲﹞字月生陰精觀天漏晴旭﹝濓﹞冰澄毛骨豎鑑徹須眉燭﹝鼎﹞■﹝鵕﹐兔代鳥﹞名徒自奇繪行穢難贖﹝孟兼﹞𨿽涵東郭狡難洗上蔡辱﹝子諒﹞引滿瓶未羸探幽綆頻續﹝崧﹞流罌滲銀牀出竇濺瓊粟﹝仲善﹞醉沃目暈花凍汲指連瘃﹝璲﹞濡毫乃目潤照影從人欲﹝濓﹞光沈天上魄祥啟地中躅﹝鼎﹞摛辭挹餘淸盟薦侑嘉告﹝子諒﹞劍刺非貳師池移豈身毒﹝孟兼﹞燕支愧浮陳鹽鹵鄙富蜀﹝崧﹞不動疑窪雪頻移風笑纛﹝仲善﹞天光一眼開云影片鱗束﹝璲﹞劇燕覺瘆瘭蹶足想彳亍﹝濓﹞觱沸虎爪跑■﹝奭斗﹞吸猿臂局﹝鼎﹞潔士濯纓冠濁卒卸刀襡子﹝諒﹞情當昴君降夜或井霜督﹝孟兼﹞誰知鍾阜分脈與伊洛屬﹝崧﹞錫名爾固嘉戰句吾何局﹝仲善﹞聫將指鼎比疾勝撃缽促﹝璲﹞驚風落燈燼斜月墜檐曲靈源詎能窮短詠聊可錄﹝濓﹞題義門﹝丁﹞嘗因潛溪先生發交扵前太常愽士鄭君仲舒仲舒之文閎通博大汪洋無溪然一裁於理嘗語﹝丁﹞以爲文之道必根忠孝性情之實而發然後可傳傳斯永久時﹝丁﹞初知爲文仲舒一見奇之許以有成﹝丁﹞玆受知聖天子致榮膴累顯官於丈焉賴歸省邱隴道經義門謁仲舒之廬而宿焉仲舒間示﹝丁﹞義門詩卷皆宇內巨公名文﹝丁﹞反復詳玩赧焉瞠乎其後乃聖天子澄淸海甸廣勵學宮弘宣教鐸亟取君家義範垂示來玆綸恩指日下矣﹝丁﹞賦短歌書之末簡顧﹝丁﹞言何足爲義門重庶﹝丁﹞名得藉義門以貽不朽爾里人張丁孟兼拜手書孝不遺厥親義不辭君役克全玆兩端稔足久雍睦世俗習澆漓君家仍朴遫世俗尙浮屠君家尊儒宿文章夙擅名道義素積蓄覃恩表閭門用是惇頹俗末學勉追隨步趨恐不足漫作短歌行聊以將頌祝寄桃源鄭徵士予往山中時賦詩寄桃源鄭徵士有云桑麻別境仍雞犬曉夜空山自鶴猿今來江左每懷舊趣而不可得乃以二句析之爲韻賦古體十四首首六句覓便寄之且以表予之思云爾桑字我思桃源山林谷春晝長云生巖石靜花落泉水香笑我不歸客何年返耕桑麻字何年返耕桑與子種桃花山中尋白鹿石上看紅霞竟日得辭後相從飯胡麻別字相從飯胡麻已與塵事絕致身在煙霞此心比冰雪便當賦歸來共話經年別境字共話經年別令人發深省悠悠感飄蓬戀戀依鄕井漫爾結茅屋遁迹桃源境仍字遁迹桃源境日對靑崚嶒澗響驚夜雨雲寒沍春冰況此人事絕沈憂豈相仍雞字沈憂豈相仍浩然樂幽棲山空夜花落木密春鳥啼我厭朝市居攬衣起聞雞犬字攬衣起聞雞寤寐恆展轉懷親念已頻覲主顏覺靦欲尋舊籬落聽吠山家犬曉字聽吠山家犬煙霞故深窈上拂穹宇髙下俯人寰小泠然風露涼落月林開曉夜字落月林開曉白雲散幽舎翩翩笙鶴回井井神仙下中有好修人浩歌美淸夜空字浩歌美淸夜翩翩挾天風采芹碧澗底看奕靑雲中洞口有霜瀑飛流落晴空山字飛流落晴空靑雲上可攀念子冰雪姿媿我塵土顏長歌采芝曲白雲滿前山自字白雲滿前山杳杳入蒼翠風淸鶴在林夜靜月墮地惟有屋下泉汨汨來何自鶴字汨汨來何自泉鳴晝寂寞春暖澗艸生鳥弄林花落山人盍歸來爲伴林間鶴猿字爲伴林間鶴松老枝葉繁石爛不復覺丹成竟忘言幽響亦何處云蘿自啼猿送童良仲歸蘭溪嘗讀登科記猶憶庚子年君名乃亞魁眾口爭稱傳豈惟宗黨重亦爲閭裏賢授官得要地尙爾客幽燕音書或間至途路動逾千不謂兵革起陵谷成變遷南北遂阻隔相望各一天我思曷怏睹心若揺旌懸君世居蘭溪我家浦水邊相去固甚邇雞犬聲相連胡爲萬里別不啻參商然人生出處異會晤實因緣去年朔方平君挈家南還相逢逆旅中把手話纏綿江城寒雨歇泥淖窮巷偏促席竟及夕剪燭夜忘眠或於風雪際圍鑪擁靑氈哦詩出險語欲壓石鼎聫君才十倍丕顧我何能先譬諸觕糲女效顰媿妖妍又如低飛鳥斂翮避鷹鸇此情膠漆投此義金石堅還返僅半載慰藉肯棄捐興言久居此浩然鄕思牽今日旣得請促裝買歸船功名非吾事身世圖生全故山有敝廬讀書可終焉昔有釣遊處西郊及東阡鄰翁縦談謔歲時羅酒筵非學髙尙隱實且脫憂煎聞之使我驚我亦思林泉我生素狂瞽竊祿徒備員幾欲乞歸養日夕心幹幹念君挽莫畱告別一何遄探囊竟何有憐剩三百錢沽酒勸君飲爲君冩拳拳蒸雨急如洗薫風爽微肩到家可計程定及秋月圓送鄭叔車還鄕蘓太史平仲序﹝附﹞浦江義門鄭君仲舒北仕於燕二十有餘年不聞問亦且十年仲舒之子叔車居常皇皇如也王師旣下燕叔車卽告行於尊長往迎方燕之下也凡在仕籍者徙而處之汴京者有之徙而處之兩淮者有之挾而致之南京者有之而蹤迹仲舒之所之言人人殊或言南京或言兩淮或言汴京又或言於時仲舒已解官不在行間仍畱燕也然言之南京者十五六從者惑於所之叔車曰古人之尋其親也無方而獲見焉者多矣況我父有方乎燕也汴也淮也南京也吾無不之焉則吾父當無不見焉又奚惑乃行行次京口遣從者走南京訪焉比從者至於南京則仲舒之於南京也二日矣方臥病逆旅從者以告叔車叔車兼程而至仲舒見而悲悲而喜喜而不知病之去體也內交於仲舒之士僉曰仲舒幸哉有子如此眞無忝義門子弟哉余竊以爲叔車之來子職也而其事則殆有陰隲之者使叔車竟絕江如淮如汴如燕不先之以從者如南京至不至從何而知之先之以從者矣使仲舒之至也後一二日則叔車亦且如淮如汴如燕矣叔車行萬里外而仲舒客南京臥病而愁居左右就養將仰之誰哉今仲舒甫息肩弛擔而從者遄至乃若期然叔車遂得共爲子職仲舒享其養而安焉此非人也天也明年春仲舒謀歸拜其先人墓勿克命叔車代之行張孟兼氏與叔車居同邑且親喜其能子也爲詩以餞之率諸縉紳和之而屬余序之晚秋气始肅逺客早知寒登艫越重河長路浩漫漫鄭君去故國水宿更風飱因玆構沈綿伏枕在江幹昔年仕朝簮濟濟儀鵷鸞有子長階庭娟娟秀芝蘭兵壓隔溫凊恨不生羽翰流言日紛起念之熱肺肝燕山尙冰霰汴水猶波瀾旣憂滫瀡闕復恐衣裳單未知親定所豈悼行路難願學朱壽昌歷訪徧川蠻望云朝屢悵見月宵永嘆睽違十五載夣寐何時安一旦遇中途兩恨共相看阿児悲且喜搵淚不能幹阿父病隨愈傾倒爲汝歡細詢盡故舊相語夜向闌幾人亂離後骨肉能爾完況乃四十指舉族無一殘會當返故里髙堂舞斑斕因事尙畱滯遣子先往觀急歸報尊長庶使眾心寛忝予同鄕邑羨伊子職殫移忠諒由孝踵美登王官荊花旣燁燁桂樹亦團團好將丹一寸書入靑瑯玕送鄭仲宗聽宣客裏論心緒山中有隠居毎聽深竹雨還釣碧川魚翻笑歸難得多緣計不疏好將天上語子細報鄕閭詠茶﹝金華之茶產於龍門者爲最佳龍門宋太史讀書處也﹞佳品龍門產先春長碧芽瀹泉分玉乳烙火試云花沁入詩脾瘦香淸夢境賒相如故病渇飲啜轉風華過梅節悠故宅梅溪尙可作吾亦溯微湍力罷千金括謀回萬乘鑾孤忠殉社稷亂石塟衣冠依約曽棲處楓邱血尙丹登聚寶山分韻得春字蹤迹憐身拙登臨縱目頻江山如好客花烏故餘春落落行藏異悠悠歳月新數莖初白髮朝夕爲思親西洲曲送郎下西洲畏儂不回顧恨煞浪頭風轉向煙中樹煙樹冷茫茫風來吹斷腸贈我雙環鐲不如置道傍金華洞天洞天萬仞落空翠神仙何年上靑霄蛟龍已去荒窟宅雞犬無聞遺井瓢冰湍灑灑暗猶落巖雪陰陰春不銷我欲乘風問生術林間黃精深雨苖北山艸堂艸堂面面近嶙峋白石蒼苔不染塵澗瀑倒吹千嶂雨山花遲發半巖春云封竹戶常無徑僧到斜陽可結鄰松下茯苓今已老那堪車馬悞閒身題鞠隱堂捲玉雪爲顏白髮鮮児孫滿眼見曾玄彩衣獻壽三春酒黃菊當期九月筵天上蟠桃今已熟堂陰萱艸故爭妍丹靑觧冩名門徳畱取家聲奕世傳展聞人先生墓聞人先生孟兼受業先師也往拜墓側詩以哀之免魄何年掩少微裵回馬鬣涕頻揮十年燈火人何在一代文章事已非衰艸含煙天漠漠空林落葉雨霏霏傷情更有山陽笛吹徹梅花未忍歸秋興白露盈盈上碧枝蒹葭正老月明時危樓獨倚聴歌細靜榻孤眠琢句遲歷亂松棲烏夢幻縱橫楓落鹿蹤迷瑯玕戞玉千竿外疑有髙人住水湄都中贈風鑑僧祖師相法此心通西笑長安只向東自我作災還作福與人言孝復言忠看得定時原不定悟來空處轉非空八識田中橫七尺大家歸認主人翁漫興梨花半開夜雨催無柰李花如雪堆門前美人不見來東風楊栁吹千回靑驄驕嘶金鞿銜美人二月裁春衫江頭麥秀靑漸漸西湖放船開錦帆楊栁詞栁色靑靑栁葉齊送君江上朔云低妾似栁條全繋恨君如栁絮逐東西槎得鵝児嫩欲黃輕寒初試怯羅裳柔條不禁隨風舞薄恨猶能繋妾腸賦得可憐人度可憐宵燈花剔瘦鬢上蟬梭雞雨聲泣紅綿瓦盆盛水渇如漆埀額不照鴉紋玄靑奩無脂陂陀小單衾著膝看霜曉饑虫食粉化蛾飛芙蓉盡幹春燕少去年買塢種楊栁春去采芝秋縛帚荒煙碾塵髙似樹蠐螬朴墨入馬口空條漸老月漸稀月時空有雨灑衣花房遣夢化爲蜜醒時不見蝴蝶飛三更食蜜如食澱寒鴉孤棲不穿綫鬼母輕揺蜀國弦外孫慵貼邯鄲絹天河水決弓聲催漏板銅銷冷如箭香軿疊綠垂花鈴乙夜采蘭燒至丁忽剪茱萸作秋宛懶從鏡裏畱星星龜甲無心老紅暈橫取金蠶報雙鬢鵝黃不度﹝闕﹞上風蠟淚新痕爲誰盡補牛尾八闋樂歌辭葛天氏之世人民康乂樂由此興始教三人操牛尾投足而歌八闋考呂氏春秋頗載八闋之名然而樂辭不傳後世間有擬作率以今辭敷古題𨿽多昌明之气終鮮邃穆之風乃按其時代以補爲歌辭一曰載氏彼民之初生兮靡慝彼熙載兮不知不識彼一人兮操要會以立極二曰玄鳥鴯之來民迎禖矣鴯之歸民財阜矣相甲歷以制冝之子兮勤施三曰遂艸木而萌肇茁而彚彌稷乃攘乃剔蕃其質中我宮室中我琴瑟四曰奮五榖種之嘉播乃畬﹝葉音賖﹞出而作趙其鎛倉斯千祝百年乃昭率育乃遊鼓腹五曰敬天常聿康回自神兮彼天折其柱維民彛俶亂兮疇日監而在玆乃維其斁﹝葉音妬﹞乃安其度六曰達地功若掘大象兮調太鴻乘精拱黙兮耳目內通維率九寰以承流兮順軌從風亮天工兮一人斯隆七曰依地徳彼奠而靡隳兮惟厚取財而勿匱兮惟百耕者余餼宿隴首俾我不武法其陰徳八曰總萬物之極睠羣生气莫閼蕓萬百一何轕應不求兮聚必奪紹物開智兮一物胥逹白石山房逸槁卷上●欽定四庫全書白石山房逸槁卷下﹝明﹞張丁撰

太極宮碑記浦江縣治東南不百步有宮曰太極宋嘉定乙亥間知縣錫山尢君燁以邑祝釐請禱之事逺詣廣福觀觀在仙華山下去縣十餘里許非便謀創此宮前建三淸殿後敞層閎以祀星君廊廡翼如重門外辟觀者欣豫莫不起敬遂聞於朝徙仙華舊額揭焉仍命廣福觀道士徐思恭主領宮事崇眞靈以居之至正戊戌罹於兵燹宮毀道士王無爲乃銖累寸積明年建三淸殿又明年建門臺亡何仙去其徒王洞觀圖終先志復建東西廡旣而庖庫諸室皆成凡其教之所宜有者嚴奉靡不如式飛甍偉棟金碧交輝視舊觀益有加焉於是介廣福觀夏文班謁余文記之蓋常以爲天不可得而名言也以其不可得而知也故盡以示之然後日月星辰之所以昭晰風雨雲電之所以變化仰而觀之天之所以爲大者無不在於是矣道家以淸淨無爲爲教所謂太極焉者豈名其所不可名而一歸之於天者乎𨿽然聖人有作治具畢舉將躋億萬生民於仁壽之域生斯世者莫不遂其生養休息之期熙熙皥皥晏然樂於閭閻井陌間則太極者何往而不在乎以是求之天亦無不在矣豈非所謂歸之於天者而名言之也抑古之爲仙者不擇地而處若今之所稱琳宮珍館則在於深山密林窮巖絕谷之地往往車轍馬迹所不通太極宮則在於亨衢廣市間無有深密窮絕之可名不亦古仙人之遺意歟有若王君師弟能修其學以興廢起墜爲任述前人之所志可不謂之知道之士乎哉浦江之北有山曰仙華如旌旗鐵馬風井雪壁最號勝奇黃帝少女實升其上縣倚山而爲治昔之所以建宮於是者夫豈偶然之故哉至若作新其舊克繼成志庸不可無述以示將來遂爲之詩曰仙華之山仙上升列壁千仞虹電騰其陽作邑治所馮有宮翼然引峻嶒粵有至人道大弘窮索妙理非瞢瞢氤氳磅礡判未曾何有下濁淸上澄陰陽闔辟姑有稱萬理各具物以承屬之至人道乃凝久視六合儔其能澤流教衍徵替興豈與人世誇云礽地由森爽驅濁蒸百靈來降鸞鶴乘寶圅玉笈差層層仙籍浩渺開金縢紅雲翠霧縈觚稜十洲三島恍在登神光逮賁猶燭燈眷令作者良匪矜聲容巍峩儼若增壽以貞石宜服膺遊禹門記禹門禹貢龍門也亦曰禹門渡兩山石立河出其中廣不百步世謂禹鑿所傳三月鯉魚上渡而爲龍處也其東岸曰看鶴堂尢孤峭不可下瞰西爲梁山卽呂梁也北曰建極宮作於道家者流祀禹神也故刻石十餘多元名臣爲文地極幽閒煙雲水石之聚虫虵罔象之居相等桃花開時河水方顯殷聲震雷殆異境也並河之東爲太史公墓墓前爲廟有晉永嘉中殷濟樹碑今皆圯於河裵回良久作龍門之歌下山日已昃是日到子夏墓墓在新丰裏新丰之南曰通化裏卽文中子講學處也問遺迹故老無存皆不得已明日得東臯子黃頰山詩東臯子文中子弟也名績字無功以琴酒自娯隱黃頰山題是詩山壁詩極幽永非唐以來人語宋熈寜初李公壽始訪其地刻石縣學因載所遊其石陰附以龍門之歌龍門兮天開河水兮天來我思古人兮何在哉禹門在今河津縣云商巫臣祠碑記維書曰在太戊巫咸乂我王家又曰在祖乙時則有若巫賢賢咸子也則巫氏父子世爲商輔矣而巫咸尢見諸子百氏書夏邑有山曰巫咸頂志以咸隱於是爲名頂故有巫咸祠遺甓存焉莫知其所始山麓有廟尋廢蓋宋崇寜間邑大旱禱巫咸得雨請於朝賜封王號見斷刻云洪武八年冬縣令閻畜等卽其頂作新祠而以巫賢稱惟巫咸古賢臣也生而爲治功在王室沒而爲冥澤及後世矧能出云爲風雨而民以望歲者望之其可謂虛也耶是宜食享其土不誣乃爲作迎享送神詩使敬祀之而亦以紀其成焉詩曰巫山兮巉巉神隠兮中巖神去兮千古盍睠兮我土神化兮爲雨風雲兮上下吁我民兮匪神何怙山云兮浮浮神宅兮山之幽神降兮我畱於薦兮我羞我享兮以雩匪鐘鼔兮爲娯吁願我民兮不渝神享兮何之風雨兮其馳神我兮不違我望兮以思吁樂年歲兮惟神自玆元故十二府君墳記嗚呼是惟我大父公之墳也公生於元至元戊子四月十一日卒於重紀至元庚辰七月二十日以明年十二月一日塟於徐山其塟也鄕陳箎先生爲志方堂後公二十有六年祔以安人陳氏丁生也後旣不及表見墓上顧思先美不傳死且不瞑目於是用悉取陳先生之志以繁其辭著玆石焉公諱鎭字安卿號平齋由始祖幹四府君至五府君四世矣自下名或闕而以行稱五府君兄弟七人子六人有十三府君子三人有五府君子一人二府君子五人一爲浮屠其四遂支爲東西南中派云有五府君娶錢氏生省元頴中是爲南派於公爲髙祖省元娶胡氏二子維紀維字維之娶陳安人生我博士公曲江諱夢龍娶潘夫人生曾祖諱一淸字宗尙娶安人生伯祖山早世次卽公也公生而倜儻遇事廓落無阿私意自未冠時卽承家料理得撡縦取予之術浸成其業有急告者不問親疏咸怡然濟之鄕豪右有非義必委曲摧阻令不得騁故毀譽毎相半而公卒確行其志不少奪凜然有古任俠之風族人某早世家落有孤女煢煢旦夕莫能給公嘆曰古之人尙推其餘以濟不足況同气耶遂以女歸與諸女居鞠之長成嫁於邑士公欲築室營遷而母卒因慟哭曰母氏勤於內治不能享一日安遽爲終古之隔欲養而不可得痛忍言哉凡歲時祭祀必泣下沾衣自免喪以至於終身無不皆然父性豪邁日具酒享賓客公侍左右有所顧欲輒下視唯唯莫勿如聽毎或至夜分猶溫溫笑語未嘗告倦父亦甚愛之先是公庻弟與人小隙至誣以死事公甚慕義且能幹知其爲寃之曰君輩爭利故忍以骨肉害人耶仇乃叩頭謝曰君仁人也某願乞伏攺悔厥後果帖帖皆公力也公嗣與豪於甲訟田有隙值道有餓殍近大父居厚遺其屍主誣公吏亦受賕證成其獄弟亦上狀有司請以身代因得明察其姦而罪之於某鄕裏稱爲二難云公娶陳安人無子次葉徐姚生子四女二孫男七孫女三享年五十有三嗚呼哀哉﹝丁﹞初生甫晬而公疾作且呼乳者育﹝丁﹞撫﹝丁﹞之首而欬曰吾未耄恐斯疾不起得見孫乎茍有成吾願足耳及臨歿猶以爲言嗚呼哀哉小子﹝丁﹞不能謹公之訓顧未有所就而辱公之言爲甚痛尙忍云乎玆懼羣行湮沒他日無所考質姑直記所聞以俟當世盛徳君子請銘焉歲次乙已秋九月九日孫﹝丁﹞謹記元故勉卿府君行狀府君諱邵字勉卿生元大徳癸卯八月二十七日卒至正甲辰九月四日壽六十有二以是年十一月十三日庚申祔塟祖妣安人之墓初曾大父娶於氏始生丁大父時以大父孑立寡兄弟殊不懌及得府君則釋然喜髙祖博士公見府君𦇤褓中嘗撫其首曰他日大吾門者耶博士公旣不可作後有以博士公言告府君輒泣下性好學已而幹蠱廢筆硯尢尙本實不喜浮華恆語人今世人自稱我儒士也及觀其言行相戾不啻天淵吾不能儒但求無媿此心而已識者以爲名言常題所居之壁曰仰不愧俯不怍以勵子弟謂茍能無背斯言始可爲人頂立天地耳中年慕神仙家術嘗從會稽眞人許旡文遊旡文得至人之學獨授以修煉之訣府君於是謝諸家事獨處一室無晝夜寒暑趺坐木榻身如槁木自是不禦衾不交睫者十年其肌骨如百煉金或按之則肅然可象故人識與不識咸稱爲神仙中人先是丁大父與豪於某訟田有隙於指道上餓殍近大父居陰厚其主使誣於官大父府君兄也官爲賕惑府君奮身不顧叩大父上狀乞以已代已而得明其非罪而罪於某鄕裏咸稱府君之賢府君狷介剛正無阿獨意其樹立有卓然不可撓者尢放浪形骸凡事不介蒂於胸臆嗜酒口不談塵世事惡論人臧否遇飲經醉大笑而已俄而寒疾作旣愈十日再作又十日竟逝矣先娶方氏次娶鄭生子五人長燕次庸爲石峽書院山長次隆次雷次址女二長適於次適洪嗚呼府君無恙時執丁手而語曰汝稍以文墨見稱我死汝其狀我丁不敢背謹用列此大槪道記其行仍書爲兩通一焚諸兆前一藏諸家櫃俟當代盛徳君子尙乞文焉元故賢十九聘君行狀府君諱天錫字君予自先淸河復遷之祖至府君十三世矣曾大父諱維字維之隠徳弗耀大父諱夢龍字曲江仕元爲湖州路學正父諱一寜字宗望娶方氏生府君兄弟凡四人府君其長也府君性至溫謹懷親鄰咸有恩人皆稱爲長者其讀書則求大義不事章句養親未嘗去左右朝夕問起居寒燠損益其衣服大父甚鐘愛之及長善理家政而無闕失弟妹皆撫育之或築室俾其營遷先是世居南山之麓去今居五里許府君以宗姓眾多懼異時不恆聚見乃造廳事故基遇歲時集長幼序拜其間尢惇於宗親有不給者濟之嘗曰以吾身論之皆吾祖宗所分忍自飽暖乎春秋祭埽先塋禮畢率其子弟列序兆前告之曰某府君塟於斯平生修其徳行其善娶某氏生某子言卒必泣下曰汝等謹識之爲人極和易一以誠接物或不知而忤之者輒不與較故人亦愛敬而不忍欺毎平居正衣冠坐堂上嚴恪端肅若無人者行步不東西顧視蹤迹皆可尺寸數遇僮僕未嘗厲聲色執勤服勞者皆忻忻如也時宗藩有奇府君才者辟爲營田都總管府治中辭不赴至正末鄰盜羣起將入縣境鄕裏亦乘間竊發毀人室廬獨府君之居相戒不敢犯後府君卒已久鄰里旄倪猶喃喃不忘一語及府君必舉手加額甚至有灑泣者府君生於元至元壬辰正月十五日卒於至正庚子四月二十日壽六十有九娶朱氏夫人亦生於壬辰四月十三日先府君三年卒於丁酉十一月初五日壽六十有六合塟縣西施禮山之原子三長坦翁次泰次祜女四長適朱某夫人之侄也次適石某次適樓鐵次適陳厚孫男五曰瑤福驥安慶曾孫男八曰叔祥和禎佑禧道襗礿嗚呼哀哉丁於府君爲從孫府君在時丁數從過先世墓下語以前人往事丁聞知爲尢詳迄今言猶在耳而府君已歿矣慨想羣行不白於後世直記其大略將求當代立言大人志之以圖不朽云唐玨傳唐玨字玉潛會稽人也少孤能力學以明經敎授鄕裏子弟而養其母至元戊寅浮屠總統楊璉眞伽利宋殯宮金玉故爲妖言惑主聽發之玨獨懷痛忿乃貨家具行資得白金若干爲酒食陰召諸年少享於家眾皆驚駭前謂曰平日且不敢見今召我飲又過禮不審欲何爲𨿽死不避玨因泣數行下謂之曰爾輩皆宋人吾不忍陵寢之暴露已造石函六刻紀年一字爲號自思陵已下欲隨號收殯之眾皆諾中一人曰此固義舉也然今無有知者恐萬一事露祻不測不得終志柰何玨曰吾已籌之矣更當易以他骨焉眾如玨言夜往收其遺骸瘞蘭陵山後種冬靑樹爲識約明日復來會出金帛爲諸人壽戒勿泄也璉又易宋內爲諸浮屠乃裒陵骨雜馬牛枯骼築白塔號曰南鎭以爲陵骨良已鎭而不知眞骨之獨存也亡何汴人袁俊爲越治中招玨爲子師間問曰吾聞越有唐姓者瘞宋諸陵骨豈君邪坐有指玨者俊大奇之舉手加額曰先生義士豫讓不及也竊聞髙義之日久矣不意得與先生處因訊玨以故甚貧俊亟爲買田宅業之先是玨臥疾一日夢吏持文來曰帝召君速之行至見宮闕邃麗一人冕旒中坐旁一人延上殿又數黃衣進揖玨曰賴收遺骸無以報俄曰苐報良田二頃有妻孥以養乃復揖及闕翻然而覺莫省謂何已而會俊料理事如夢中有謝翺者文丞相客也與玨友善嘗感玨事爲作冬靑樹引語甚淒苦時讀者莫不灑涙翺字臯羽閩人亦奇士贊曰予讀晉世家知趙氏有後也非程嬰公孫杵臼莫傅其孤今十七廟不食而有暴骸之難獨玨能瘞之甚義乎哉嗚呼玨一布衣耳其視程公孫何愧哉千載而下有國士之風者非玨其誰與歸釋登西臺慟哭記登西臺慟哭記者粵謝翺之所作也宋丞相文信公值國已數起兵南服翺布衣也倜儻有大志會丞相開府時杖策軍門署以爲諮事參軍後丞相死翺慟知已之不復故登斯臺以竹如意撃石作楚歌招其魂若其慟西臺則慟乎丞相也慟丞相則慟乎宋之三百年也西臺者子陵之西臺也始翺哭於夫差之臺句踐之國又於此升臺而哭者亦登峴踐華之意始故人唐宰相魯公開府南服予以布衣從戎明年別公漳水湄釋曰按文公丙子七月開督於南劍時徳佑二年也公時年二十八明年正月文公引兵趨漳州謀入衛道阻不通三月入梅州五月兵出梅嶺其別者是年也按稱唐魯公而不姓者猶韓愈稱董晉爲隴西公之類後明年公以事過張睢陽及顏杲卿所常往來處悲歌慷慨卒不負其言而從之遊今其詩具在可考也按戊寅十月文公引兵至潮陽十一月兵潰被執遂北徙畱燕至至元壬午賜死時年四十七謂其悲歌慷慨卒不負其言而從之遊者蓋指其題詩張睢陽廟也予恨死無以藉手見公而獨記別時語毎一動念卽於夢中尋之或山水池榭云嵐艸木與所別處及其時適相類則裵徊顧盼悲不敢泣又後三年過姑蘓姑蘓公初開府舊治也望夫差之臺而始哭公焉按乙亥文公募公於贛州後守吳門除江淛制置使知平江府公過姑蘓而哭也在乙酉之歲時年三十七乃落魄吳楚間始有屈平逺遊之志而其志誠可哀已又按公祭文公章貢之別言猶在耳水寒天空老目如霰其所以記別時語而不忘可知矣夫差臺在州治之西又後四年而哭之於越臺此丙戌年也按行述謂公是年過勾踐行禹窆間北鄕而泣焉時有冬靑樹引別唐玨玉潛云又後五年及今而哭於子陵之臺按乙丑年公從先君鑰登臺時年始十七後丁亥公復過而哭焉謂今者在庚寅之冬時年四十二矣公之所以必記其年者蓋不忘其先後本末之事焉先是一日與友人甲乙若丙約越宿而集午雨未止買榜江涘登岸謁子陵祠憩祠旁僧舎毀垣枯甃如入墟墓還與榜人治祭具須臾雨止登西臺設主於荒亭隅再拜跪伏祝畢號而一慟者三復再拜起按友人甲乙若丙者意爲吳思齊馮桂芳翁衡也今𨿽不知其然惟三人同登時詩可考見也三人者皆知公之心故與之俱而比其名者隠之之辭號慟者三蓋節之以禮也又念予弱冠時往來必謁拜祠下其始至也侍先君焉今予且老江山人物睠焉若失復東望泣拜不已有雲從西南來淹浥浡鬱气薄林木若相助以悲者江山人物睠焉若失云者其乃痛宗社之隕絕乎謂昔從先君及有云西南來云者其乃念家邑喪亡而思親之不可見乎乃以竹如意撃石作楚歌招之曰魂朝往兮何極莫歸來兮闗水黒化爲朱鳥兮有咮焉食歌闋竹石俱碎古之人有遭讒迸逐者或閔其魂魄離散而不復還故爲辭哀之其人未嘗死也杜甫剪紙招我魂正此類也然文公旣死而公以歌招之者其有得於古道焉蓋公𨿽哀而不過於傷而傷之在彼是皆至誠惻怛得性情之正非若婦人慟而已按朱鳥南方宿也咮鳥首也春秋傳古之火正或食於咮故咮謂之鶉火而火正配食於火星者以其於火有功故也蓋宋以火徳王而繋於南化云者以其難化而化必於南文公有功於宋猶星有功於火也亦以朱鳥配於宋焉其友方鳯過公墓有詩懮之朱鳥食何向正此謂也歌闋竹石俱碎蓋哀之深而不自知也於是相向感唶復登東臺撫薈石還憩於榜中榜人始驚予哭云適有邏舟之過也盍移諸遂移榜中流舉酒相屬各爲詩以寄所思薄暮雪作風凜不可畱登岸宿乙家夜復賦詩懷古相向者與客相向而悲也唶嘆聲其或有感而嘆也東臺去西臺若干步云邏舟者巡舟也移榜中流舉酒相屬爲詩寄所思者蓋哭始歇而悲之未忘也亦性情之正而不爲事物所移所感之心始終如一不少變而愈深此君子之心忠厚之至也至於雪作風凜𨿽不可畱又且登岸宿乙家復賦詩懷古其於登臺之心則一而已斯可見公不忘之意也哉明日益風雪別甲於江予與丙獨歸行三十里又越宿乃至其後甲以書及別時來言是日風帆怒駛逾久而後濟旣濟疑有神陰相以著玆遊之偉予曰嗚呼阮步兵死空山無哭聲且千年矣若神之助固不可知然玆遊亦良偉其爲文辭因以逹意亦誠可悲明日者登臺之明日也別甲者別思齊於江也與丙獨歸者與桂芳同歸又明日至其居也甲後書來謂風帆怒駛蓋甲與公同气其所見者響應若是非眞有神之助也蓋公之至情逹乎中正而若有見焉其焄蒿淒愴之著也如此按嘆息謂阮步兵者此特援比其哭之一辭若公者又非其比矣予嘗欲仿太史公著季漢月表如秦楚之際今人不有知予心後之人必有知予者於此宜得書故紀之以附季漢事後時先君登臺後二十六年也先君諱某字某登臺之歲在乙丑云按公行述謂多所著書如季漢月表皆采獨行仿素之際予未得而盡見也登臺後二十六年者在庚寅之冬其後六年公卒於杭思齊方鳯徑往杭買舟載棺至釣臺而塟焉其後會稽楊先生維禎爲文以哀之而刻之墓上仍題其墓曰粵謝翺墓蓋從其初志焉余謹按文公死年四十有七今公之死也如之嗚呼惜哉後跋箕子痛殷亡過故墟而欲泣焉以爲近於婦人乃作麥秀之詩以歌詠之歌詠者憂宗社之音也今翺之慟哭西臺也毋亦悼斯人之已非憫亳社之旣屋義激乎中而情見乎辭又豈異於箕子歟且翺在勝國時無祿位之寄及運窮物攺而能慟夫知已以及於國迹之異於箕子也然則居箕子之位者乃及不見其歌而亦不見其慟也其本心宜何如哉百世之下秉貞尙義以能發乎中心之憤憤者非翺其誰歟予後翺之生私心景慕每誦其文多微言於是忘其愚陋本諸遺意以詳釋其記使後世知有箕子之歌於前而有翺之慟於後也𨿽然若翺固未可以諭於箕子也吾獨惜翺之時有箕子之位者而無翺之慟也後之秉史筆者尙庸考於斯淸河張丁識釋冬靑樹引別玉潛冬靑樹引者宋文丞相軍門諮事參軍謝翺之所作也宋菆宮在會稽境內元楊總統欲利其金玉以宋王气在是矯詔發之當是時山陰唐玨見諸陵已發乃策菓夜使人收貯遺骸骨塟蘭亭之山種冬靑樹爲識翺玨之故人也至元丙戌入越嘗登越臺慟哭丞相故時有斯作焉自古忠臣義士所見略同若唐謝之爲豈易所謂同聲相應者耶玉潛玨字也冬靑樹山南陲九日靈禽居上枝釋曰山南陲者山之南邊也九日者暘谷上有扶木九日居上枝一日居下枝昔羿射日中其九日九烏皆墮惟一日焉靈禽者烏也烏者陽精也精爲魄今九日居上枝者魂升其上也日者君之象也知君種年星在尾根到九泉護龍髓按至元丙子元兵入錢塘厥後楊總統易宋內爲諸浮圖造白塔於興元寺徙置諸陵遺骨及天下民籍戶口其內星在尾者歲在寅也猶唐薛仁貴爲吐渾所敗嘆歲在庚午星在降婁之類以今所言其必有不利於時者矣烜星晝隕夜不見七度山南與鬼戰烜星者常見之星隋天文志烜星者在位人君之象也夜不見猶春秋傳曰夜食之類七度未詳山南已見上與鬼戰未詳願君此心無所移此樹終有開花時山南金粟見離離白衣人拜樹下起靈禽喙粟枝上飛金粟山名昔唐玄宗至睿宗之陵見金粟山岡有龍蟠鳯翥之勢謂近臣曰吾千秋萬歲後宜塟此今宋陵寢旣獲安矣故援以比爾離離多貌言其陵之多也白衣者衣以白衣也昔燕丹送荊軻易水上賓客知其事者皆白衣冠況其有君臣之義乎靈禽卽烏也杜甫拜蜀烏之魂者良有是乎後跋予旣注臯羽登西臺慟哭記又以此詩讀者未易通其詞旨故爲之疏以便參考而自質焉適文獻黃先生之門人傅藻氏以書來謂聞之文獻者曰揚總統初欲利殯宮之金玉故爲妖言以惑主聽而發之越中王修行一日出金帛與諸惡少眾皆驚駭而請曰平日且不敢見今乃有賜不審欲何爲𨿽死不敢避因徐謂曰爾輩皆宋人也吾不忍陵寢之暴露已造石圅六刻紀年一字爲號自思陵以下欲隨號收殯爾眾皆諾遂夜往收貯遺體骨而塟種一冬靑樹爲識此歌詩之所爲作也其說如此予以舊注頗有異同亦旣以書致鄙見於傅君矣故未卽以舊聞非是而未加攺定姑書一通寄傅且書來言於此以問該洽者庶幾予言或可再正而未晚也丙午正月十日張丁識白石山房逸槁卷下●跋張孟兼白石山房詩卷義門鄭淵古人未嘗欲隠也其忠不行然後放情肆志於煙霞泉石間蓋不得已也同邑張君孟兼築室白石山中爲讀書之地其志豈欲隠哉蓋欲養其所學以適當世之用耳方今明良相逢千載一時孟兼負其所學幡然而起亦旣施教成均主事祠曹幼學壯行之志將於是而展焉行見道徳文章衣被後學上承聖天子之寵光是則白石山房將藉之而有餘榮其視指終南爲快捷方式者皆見棄於吾孟兼孰得孰失當必有辧之者矣●張孟兼集附錄劉伯溫玉兔泉銘﹝並序﹞自古有以勢軋天下箝人口使和已者鮮不由細微以及大此姦人之素能也故髙之馬莽之祥瑞惟其言而莫之違然後大詐行而大欲得矣秦檜之事宋髙宗也以嶽將軍之武之忠且排構之殺其身以及其子反以爲功而宋之君臣莫不從其指則亦何求而不得哉玉兔之泉以淸美爲建業城中第一豈昔顯而今堙者檜實知之耶或有善察土脈上穿井之術者密以語檜而神之以白兔耶則皆不可知也夫檜之网民設詐豈下於髙莽哉白兔之是非無闗天下之大事是故賢人君子忽之而莫與較於是乎鄙夫諂子遂探其意而誇之以爲佞是益不足辯也金華張孟兼憫泉之芳潔以姦久所污而銘以雪其寃愛物之良心也予亦悲之爲之作後玉兔泉銘銘曰鳴呼泉乎夫何辜爲檜所污世無吳隠之孰昭其誣嗚呼泉乎尼父大聖猶言其主瘠環與癰疽白兔之傳夫何傷於爾歟檜死爲蛆泉潔自如我作銘詩泉惑斯祛嗚呼泉乎終古弗渝宋景濓重題玉兔泉捲後泉地產初何與人事世目之爲貪爲盜不過藉其名以厲人行泉固自若也金陵有泉曰玉兔甘潔異常或者悼其不幸爲姦檜所發或者以檜之惡無污泉之淸爭出巧辧嘵嘵不自休嗚呼安得荘生齊物之旨語之者哉部使者張君孟兼將上山東出示此卷請重題其後題已孟兼曰先生可爲調人之官矣一笑而別送部使者張君之官山西憲府序天地正气絪縕輪囷不折不回行乎太虛在物受之則爲獬廌爲屈軼在人受之則爲剛烈之士剛烈之士貴勢莫能加威力不能變參乎气化闗乎治體其重於物又不翅千百焉嗚呼邪正不兩立正气伸則邪沴廓淸矣我國家始建國江左輒從泰元之請立按察司設官分職彈劾百僚所以伸正气也迄今埀二十年憲度益嚴遴官益精有若山西僉憲張君孟兼尢號稱職者也孟兼性鯁亮不喜爲依阿人有曲必面白之𨿽慚沮羞縮不暇顧然亦無它腸當良朋盍簮酒酣耳熱抵掌笑談胸中森然芒角必盡吐出乃已其气衮衮不衰名上中朝選教冑子久之遷南宮奉常奉常南宮掌禮儀郊祀之事無以攄其耿耿及今出持使節知孟兼者讙曰孟兼行哉民生休戚無不得言吾見軺車夕至而封章朝上也貪賕舞法吏吾見望風畏詟解印綬而避去也民寃之不伸戾气鬰結吾見渙然而冰釋也孟兼行哉𨿽然鷙鳥之揚揚不如威鳯之雝雝狻猊之彊彊不如祥麟之容容刑法之堂堂不如徳化之雍雍人不務徳則已茍有徳焉又何憸壬之不革行哉憸壬革行正气之復正道之行也孟兼盍於此而畱意哉吾鄕先達自宋以來繡衣持斧赫赫見稱於時者凡六七人嗣芳猷而繼遐軌竊於孟兼望之孟兼行矣孟兼精於古之辭前禦史中丞劉公極稱道之尢深名理之學其與李證應奉往復論性書上徹九重之聽蒙召對左掖門士林以爲光榮云故葉夫人墓碣銘山西提刑按察司僉事張孟兼請余銘其大母葉氏之墓凡三年矣予時供奉詞林日以文墨事上竟弗暇爲今蒙恩休致家居而孟兼亦予告省親道過於門又復以前事爲屬其言極慘戚予何忍不爲孟兼一銘之乎孟兼之言曰大父年踰六袠而未有孫及生孟兼具牢醴饗賢士大夫且曰吾衰矣不意垂歿之年獲抱孫焉於是賢士大夫咸起舉觴爲壽未幾大父亡大母見孟兼輒泣尢愛憐之孟兼病創瘍浸淫被體晝夜啼不休大母與我母範鞠諸房中親爲傅藥節宣其食與衣見其學步學言毎爲喜動顏色已而嘆曰恨不令汝大父見之年十九禮宜使室始離大母左右遊學城南師事聞人先生辧析六藝采刺爲篇章久之乃歸大母喜倍於前已而復嘆曰恨不令汝大父見之歲己巳朝廷下詔求賢以圖治安州縣不以孟兼爲不敏交章薦之孟兼將赴京大母執孟兼手泣而言曰汝大父念汝甚惟寐忘之不幸不見汝之成立汝今欲入官當夙夜盡心以奉公上庶幾不辱於前人老身𨿽卽瞑目無恨已孟兼謹佩服之弗敢違旣至蒙恩擢國子錄轉主事儀曺遷丞奉常凡歷八春秋屢思謁告覲省動有物尼之洪武五年十一月二十日嚴君以書來曰汝大母今日終臨終無他言惟曰吾年七十又四分當死百無所歉於中獨惜不與吾孫一相見耳孟兼讀已五內分裂恨不卽死相從於地下禮部尙書陶公白於丞相府遂以上聞獲還哭於墓次時大母祔塟大父徐山兆域距卒時已三十四日矣自時厥後孟兼出爲今官尋升山東提刑按察副使痛念祿足以充養而大母遽捐館舎盡然傷心然非辭章無以白大母之行而泄孟兼無窮之悲焉所以不避譴呵而頻瀆於執事者職是故也予聞之亦爲之愴然嗚呼今何忍不爲孟兼一銘之乎葉氏諱某杭之仁和人父信母某氏世以種善聞年三十歸浦陽張府君鎭初府君娶同縣陳氏無子葉氏來爲之側室性慈惠柔順事陳氏如事姑復好施與逢單窶無依者捐所有物資之弗靳三族翕然稱其賢生一子垕二孫長卽孟兼次善一孫女適某四曽孫鈞朝幹全予自少齡恆得驚風疾數涉阽危賴祖妣金淑人保抱攜持以全性命竊祿熈朝位躋法近常思有以發揚潛徳而一時故老號稱能文辭者先後澌盡竟無從求之方戰惕不自寜而孟兼乃惓惓徵銘弗懈亦可謂知其所重而竭報本之誠者予頗愧焉嗚呼余何忍不爲孟兼一銘之乎𨿽然孟兼以文章政事著聞當世繡衣直指威詟暴彊其大父母𨿽不獲見亦足以慰九泉之望銘與不銘未足深議也銘曰君子抱孫以其繼宗也斯勤斯恩奚暇計其瘝恫也珠之藏槖玉之蘊璞寶之俾有終也爲盤爲惇光燭於外大顯厥庸也樂石勒銘樹之林塋馬鬛其封也元故一鄕善士張府君墓版文浦陽江之上有大姓曰張府君天錫字君與懿然篤厚人也自成童時輒知孝敬日趨大父母父母側問衣燠寒而進退之年旣長益推錫類之仁凢親故有弗振者時卹其匱乏後懼族逺情疏築室南山麓爲序拜旅飲之所長幼之節粲然不紊其於惇愛廣順之道有所賴焉然不是以爲足寒食十月朔泛埽先世諸塋必歷告嗣人曰此爲某府君其名行若何支系若何本末如連珠已而泣曰吾髮種種矣茍不言爾等當不知土中爲何人愼識之勿使牛羊踐履其上平居正襟危坐終日不妄動卽動足迹亦有恆度撫世酬物一以誠有犯之者任其轇轕兩耳如無聞尢不喜以疾言厲色加人人愈愛慕之𨿽僕媵亦從化俯首趨功驩欣如也及歿不問賢不肖皆嘆惋悼惜有至淚下者至今語及府君猶舉手加額稱之曰長者長者雲府君之裔初自淸河遷已歷十有三世曽大父維大父夢龍湖之儒學正父一寜妣方氏府君生於某年月日歿於某年月日壽若干以某年月日塟於縣西通化鄕施禮山原配室朱氏婦道克修前卒竟合塟焉子三坦泰佑女四朱某石某樓鐵陳厚其婿也孫五珤福驥安慶曾孫五某某昔漢之萬石君家以孝謹聞於郡國𨿽齊魯諸儒質行咸自以爲不及若府君爲人寔有石氏之風柰何士習不古文有餘而行不逮尙有愧於齊魯諸儒又何敢望君之藩垣哉是可嘆已坦等遣從孫太常丞丁徵濓勒銘墓門濓聞至正初宗藩賢王有奇府君才者辟爲營田總管府治中府君辭不赴今故不以爲稱而題之曰一鄕善士張府君墓並感其事而銘之銘曰生之溫守之仁發之淳行之新以飭其身以伉其門以壽其子孫髙季迪西臺慟哭詩越人謝翺嘗爲宋丞相文山公之客公死之十二年登釣臺祭公以哭自爲文識其哀曰西臺慟哭記東陽張孟兼特示求詩僕感其誼遂賦一首峩峩子陵臺其下大江奔何人此登髙慟哭白日昏哀哉宋遺臣舊客丞相門丞相旣死節有身恥空存北望萬里天再拜奠酒尊陰雲莫飛來恍如載忠魂所哭豈窮途中抱千古寃上悲宗周隕下念國士恩淒涼當世事感慨平生言空山誰知哀惟有猴與猿豈不畏眾驚聲發不忍吞人言天有耳此哭寜不聞願因長風還吹此血淚痕往墮燕山隅一灑宿艸根田橫去已逺玆道不復論作歌悼往事庶使薄俗惇書劉伯溫序張孟兼文槁後龍門宋濓濓之友禦史中丞劉基伯溫負气甚豪恆不可一世士常以屈彊書生自命一日侍上於謹身殿偶以文學之臣爲問伯溫對曰當今文章第一輿論所屬實翰林學士臣濓華夷無間言者次卽臣基不敢他有所讓又次卽太常丞臣孟兼孟兼才甚俊而奇气燁然旣退往往以此語諸人自以爲確論嗚呼伯溫過矣濓以無根葩澤之文何敢先伯溫今伯溫之言如此其果可信耶否耶縱使伯溫非謬爲推讓者才之優劣濓豈不自知耶伯溫誠過矣惟言孟兼之才與气則名稱其實爾今觀所造孟兼文槁序嘉其語粹而辭達他日必耀前而光後其惓惓猶前意也伯溫作土中人將二載俯仰今昔不能不慨然興懷孟兼請濓題識序後因書伯溫昔日之言以表吾愧操觚之時淚落紙上洪武十年三月二十五日

