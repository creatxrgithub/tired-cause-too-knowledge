

欽定四庫全書

集部五

麟原文集

別集類四【元】

提要

【臣】等謹案麟原文集二十四卷元王禮撰禮字子尙後更字子讓廬陵人元末爲廣東元帥府照磨明興不仕聘爲考官亦不就江西通誌載吉安人物有王子讓而無王禮蓋誤以子讓爲名也禮工於文章著述甚富嘗選輯同時人詩爲天地間集【案謝翺嘗錄宋遺民詩爲天地間集此襲其名蓋陰以自寓】其名見於郭鈺靜思集中今已久佚維是編尙存分前後兩集各十二卷前有李祁劉定之二序定之序謂其托耕鑿以棲迹於運去物攺之餘依面糵以逃名於頭童齒之際其文奇气硉矹胸臆以未祼將周京故也有與子讓同出元科目佐幕府其气亦有掣碧海弋蒼旻之奇及攀附龍鳯自擬畱文成然有所坐噫喑郁抑捫舌騂顏曩昔豪气澌泯無餘矣意蓋借禮以詆劉基然所評與禮文不甚似祁序稱其藹然仁義之詞凜然忠憤之气深切懇至無不可人意者斯得之矣乾隆四十三年五月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

欽定四庫全書

集部五

麟原文集目錄

別集類四【元】

前集

卷一

碑

卷二

志

卷三

行狀

卷四

序

卷五

序

卷六

記

卷七

記

卷八

表

卷九

傳

贊

卷十

題

跋

卷十一

記

卷十二

哀辭

後集

卷一

序

卷二

序

卷三

序

卷四

序

卷五

記

卷六

記

卷七

記

卷八

銘

卷九

銘

卷十

行狀

祭文

書

啟

卷十一

說

卷十二

雜著

詞

題疏

麟原前集原序

永新溪東北入廬陵界敖城諺謂楚相孫叔敖嘗築城然楚都郢去玆甚逺敖旣相楚惡得來哉蓋臆說爾敖通作嶅山聱牙蟠紏環廽若城故謂敖城居敖城王姓最舊號宣溪王溪至是名宣因溪以號其族也王之老成人見稱扵國初者子讓子讓當元時舉扵鄕爲經魁從藩省辟佐主帥全普庵戡定江湖間志弗遂歸隠號麟原然人不以前藩省辟官今麟原自號稱惟曰子讓亦猶宋尹師魯非不有官號人惟曰師魯以其炳著人耳目不在官號也子讓旣隠本朝治化聿興有來迎典場屋文衡主鄊飲賓席者輙避匿不就其所與友有云陽李提學希蘧洲原胡尙書山立皆以弗仕爲心昔元盛際専假科舉抑南士南士多伏蔵用詩文自寫至是與子讓希蘧山立輩往還丘壑巖谷有爲詩題子讓所居者予防首聨其下云當戶雨苔雙石峻隔江煙樹數峯閒杖藜麥壠秋霜後樽酒茅堂夕照間聞有古書人不見柴門客去又常闗觀是子讓甘寂淡樂幽僻托耕鑿以棲迹扵運去物攺之餘依麯糵以逃名扵頭童齒豁之際無求扵今有期扵古可見也子讓沒有年其族顯者今大理寺卿同節謂子讓諸孫被薦入京者謙爲族侄以謙謁予持子讓集來不盡出予亦以病不及盡觀其所出信手閱數篇至爲吾邑作綱目書法老儒水窓劉友益後記復先廬慨仰舂陵伯升文叔昆季復炎鼎引杜牧神堯能以一旅傾孤隋後世子孫不能以四海全盛力復河北深惜永嘆之嗟乎子讓其奇气硉矹胸臆猶若佐全普庵時以未祼將周京故也有與子讓同出科目佐舒穆嚕主帥定吳越幕府唱和其气亦有掣碧海弋蒼旻之奇後攀附龍鳳自擬畱文成然有作嘻喑郁伊捫舌騂顏曩昔气澌冺無餘矣王半山云髙位紛紛誰得志窮途往往始能文上句斯人之謂下句子讓之謂論士者奚必以遇合與否較量抑揚哉同節願予序斯集予謂同節文集有建大將旗鼓獨出井陘口若淮陰侯者有合諸國從親共入函谷闗若信陵君者多寡惟所當今同節法理餘暇手不釋卷子世賞成童逾年宴瓊林績文翰苑俟他日合子讓同節世賞所作爲宣溪三王集豈不善予序焉亦以期焉賜進士及第通議大夫禮部左侍郎兼翰林院學士經筵官國史副總裁知制誥永新劉定之序

余與王君子讓爲斯文友二十餘年矣始余友子讓時子讓方銳意科目眉目淸聳舉舉異常人余謂其必爲後來之秀其後果亞江西鄕榜余又謂此未足以混子讓子讓名譽當不啻此已而世故紛紜爲性命奔走不暇音問不相及近一二年乃得再防扵禾水之上須髮容貌累累然其中退然其辭气卑卑然余疑其顚沛轉徙隨俗異化以故若此及觀其所爲文數十篇皆藹然仁義之辭而凜然忠憤之气深切懇至無不可人意者然後知子讓之學與日俱進子讓之气與年俱老而非變故反覆之所能沮防者也余又觀其易字子讓一篇所見益髙所處益下有斂春華而就秋實之義扵是又知子讓之學日近乎裏子讓之心日進乎道而非辭說工巧者之所能尙也嗚呼防亂旣久平生友朋存者百無二三縦有存者亦不能以自力而子讓獨能肆志扵學不廢而益勤故其見扵文章者如此余衰憊已甚無復有意斯世而獨扵子讓之文有發焉故爲書之嵗在乙已夏四月云陽李祁序

欽定四庫全書

麟原前集卷一

元王禮撰碑

贑州路總管府判官王侯紀勛碑

今大郡古侯國也而政令之設施財賦之出納軍民之統治尢爲繁浩必長克長貳克貳同徳恊共臂指同運則事無不舉不然𨿽平世不能以治況搶攘亡紀之日哉贑之政可睹矣兵部尙書全公以選牧玆郡文武並用聲威赫然越二年爲至正壬辰蔡穎流毒江右搤於吉安間道由撫以窺贑四月據寧都扵是府判官奉議王侯分兵討之癸亥戰貓兒石得間諜戮之甲子戰小庒冦乙丑至葛坳三防毀其茇捨奪其馬丙寅戰印山防奔潰已巳駐兵女冠三方並進七戰大防是日復寧都獲首賊範某及徒七十餘人得所奪有司銅印一十有三萬戶金虎符一日遣部將迹殘凶掠鬼嶺越果子園斬首數百級擒僞元帥劉萬戶賴盡焚其巢一十有六乃命增舊城三尺陂萬斛裏以灌濠外置鹿角柵以備設防民巡檢募集義民城內巡防者千二百人城外守望者二千四百人節鐘鼓以知緩急未幾冦再至再衂州民始安十一月又檄侯分府事扵興國旣至縣卽調兵巡捕與冦逆扵方石生擒二百人斬首百六十有奇防死者不可勝計始葺城壁象十二次先是冦據方大官兵退次遂用郭鼎計分兵進屯寶石逼方大覘冦實虛卒破之招懷脇従失業者五百餘戶稍暇建尊經閣以誘士類曰教不可廢也明年春防昌失虞復分治雩都以援之廣設義兵千戶所以聨其民習武以備用置斜站以報警棋布三堡扵近郊爲外防建鐘樓縣治之左以明禁令矚姦慝二月復防昌三月援瑞金懷徠石城歸正者十五砦調兵餉士賚勤罰愆書牒坌集辰至已決業業然如奉漏巵沃焦釡十一月戊辰賊數千自循梅來攻雩都侯躬率眾扞城上發矢如雨殪其十之一明日防益張編竹箕駢負以前矢石不得入於是冶銅液以灼之遂大潰初雩都未有城侯命屬官毛榮胡思恭吳溥龔昂廖謙楊貴徳先後督成之不五月而竣事髙厚爲尺十有二周環裏計者五爲門凡六各爲樓繚以甌脫六十有四扵時茍安之民睊睊若可緩者至是賊乃環拜曰再生我者侯也新城之力也不然吾屬無死所矣旣而竊相告語侯頻年勞身竭思使我民得以飲食事育繄侯之徳甚大況雩學之新侯功爲多而古者議政必公扵鄕校若琢詞其中足系無窮之思且庶有勸於後也乎侯聞之曰無以爲也討賊吾軄所當爲幸而成功者聖天子其仁如天之福也兵部公臥防坐籌之勝算也況寧都之役時則有若府史危誠孚方泰亨千戶法昌贑縣主簿巴延徹爾鄭秉忠道拉實興國之役時則有若府知事程瑞防謀郭鼎攝邑事孔雀努林昶雩都之役時則有若府史王尙文徐行攝邑事縣丞和卓典史胡思恭務使龔昂敎諭吳溥等皆有折衝之勞供給先後之助焉吾何力之有眾皆再拜稱嘆然卒以爲不可已乃竊具功狀以文屬禮禮惟贑以伉健之俗𨿽治世難盡繩以法乃不敢乘昏濁自肆俛首聴約束效智力非兵部公文武威明臨照扵上非侯經營扵外以撫之未易臻此又嘗經其戰伐之地睹山川險壯聞父老道侯行事感其志節故不辭而樂書之侯名榮忠嶽州人系以詩曰帝式萬國深仁久安蠢爾蔡穎猘狺其間民不知兵防戰防守言言贑城如虎斯吼長有大賢貳克同心匪我王侯提師孰任閩險粵巖倚聲借勢道逺應遲分府往治旣往治之小大是倚爰誓旅徒勿怖勿疑維此羣丑乘時披猖侵掠我土誘奸脇良並力齊心我榮彼辱良者致歸姦者同戮汝搴汝旗汝伐汝鼓賞功聫曹罰過逮伍軍士私語凡言必酧各盡乃力毋俾悔尢斾旌揚揚防矛耀光竹矢檿弓洵直且彊我師震之谷響川應執訊凱還風息塵靜迨我閒暇修我陴墉浚我濠池曷售其凶居安懷危頃刻靡懈眾人嬉嬉視我反怪遷治無常念亂若一弗問弗事民誰與卹子孝臣忠雅言所存行義或虧懼侯有聞山成其髙水就其深爲民之氐爲國之琛我作銘詩宜志宜史逹扵帝聰用錫蕃祉

贑州重修孔子廟碑

贑通守楊侯偁敍興學本末遣文學金友徳過廬陵以書屬予曰贑學創於宋慶曆而再造於紹興宏麗甲於江右元元貞丙申復攺作之癸未魯侯至道一新舊觀於是廿有五年矣時艱事殊壊於兵亂丙午夏令中書右司郎中張公民瞻來防贑衛軍事始至謁先聖先師於廟見其頽獘弗支頋瞻太息慨然思以爲已任明年四月卽捐已俸鳩工庀徒由禮殿廊廡曁奎文閣撤腐易新蓋甃堊丹外之靈星泮池垣墉橋道內之冕服貌像防幙秩封靡不完美自先聖配享從祀而下坐列有序五月已卯始事逾月丁未卒工上不勤官下不動民視平時糜廩粟帑財以爲文具者相絕矧今贍學之糧移資軍餉非公篤尙儒術營度有方夙夜匪懈曷克臻此防等免於勞勩而受其成思琢石視後子其爲吾書之餘惟古今治亂系乎風俗醇漓風俗醇漓系乎學校興廢方其治運休明家給人足固以學校爲首政況乎師旅喪亂之餘綱淪法斁之日興學校以正人心豈非先務之急哉公之是役可謂知治本矣抑興學校守令責也公官在戎閫以武備爲務茍兵戢民安卽不曠其軄乃能汲汲及此則材識過人逺矣使贑之士來防來歌懙懙濟濟講遺經以致其知遵聖訓而敏於行興讓興仁爲鄒爲魯俗無伉健以不負興國美意實自玆始禮儒士也儒宮之成職所當書況請之勤勤又烏得以固陋辭遂爲志之而系以詩詩曰

於穆夫子師表萬世天地與參四時與契載瞻晬容有肅其地召茇猶思胡此弗治旣曰治之曷又戾之侃侃士子行已是思四端五典大道孔夷曰權曰數冒邪抵興學之初崇美廟貌成徳逹材聿觀其效朂哉士子知至思行步超賢聖見於墻羮章貢沄沄空同鬱鬱倬彼儒宮埀敎防極

麟原前集卷一

欽定四庫全書

麟原前集卷二

元王禮撰志

邵巡檢墓志銘

君諱南字道行其先本姬姓系出召公世爲燕人後遷河南在宋堯夫爲河南族厥後復徙河北天常至本朝有曰進者僉侍衛后奕軍籍於君爲曾大父又家廣平威州古宗城也居郡城西北隅大父諱信娶李氏二男子長公良字政卿次忠良字幹臣又居北門外治先塋於城西驛道之北凡五冢後復遷於城東北上世俱隠徳不仕忠良始受部符任錢谷官配栗繼劉宋李王凡五氏男子四君其長也次庸道中次成道修次通道亨君由國子監生舉呈翰林院旣試捧中書檄充淮安路安東州學正考滿勑授贑州路雩都縣印山巡檢歷兩考代未至卒於官寔至正壬辰十月初五日也生於元貞乙未享年五十有八娶張氏子三人思孝思齊思逺女二人劉嗣古趙秉彛其壻也孫男三人江漢汝君之沒也江淮驛騷不得歸祔於先塋權厝贑城之外思齊聞予避地雩陽具狀稽顙涕泣而請銘予哀其孝思不敢固辭受狀而讀之君平生事父母孝母氏蚤棄世事繼母四人愈謹無間友愛異母弟加厚族之不能者十餘防仍撫其遺孤性篤厚樂易友誼尢深皆可書遂銘銘曰

公奭於周系姬自邵其采邑後爲氏由燕跨河幾歷世文獻寥寥屬焉志大賢之後羽林士丰嗇相承君始仕才多齡寡嗟莫致埀慶後昆尙昌熾

郭防可墓志銘

嗚呼醫能以仁存心若郭君防可者眞百一千一者耶何可得也前二十年餘裏永陽有傭於贑之安逺者至雩都病革舟人出之水澨一息未絕如縷君過而憐之舁歸家冒眾口非詆不頋躬眂藥劑飲食之宜旣愈給道裏費遣還其鄕傭人感更生之賜稱雩郭大醫不離口聞者傳誦謂世誠少斯人也又遲之十五年餘舉進士筮仕安逺道雩聞郭明善精於醫同郡太和人也始定交焉其後余僑寓扵雩則與明善日宻矣一日明善求余銘其尊人防可之墓昉知傭人所徳雩之郭大醫者實防可也使世有仁醫如此余猶將求其名氏而傳之矧有子親厚於余其敢愛一言耶按狀君諱元亨字防可世家太和鐘步曾大父諱某大父諱徳慶父諱祥叔俱業醫俱善士防可始逰雩其道日行遇故舊傾倒盡歡坐客常滿所識窮乏者間移貸營什一類不能償君亦不較人以疾請不問貧富逺近卽馳視之日四五往不懈未嘗責報而或賙之者以爲常非獨水澨人也後家日肥迎養其二親親歿歸故里襄事有丰無儉姻族稱之曰難曉暢地理愛雩之百丈塘有古防記語其子曰異日必歸我扵此死之嵗盡會親友與訣居無何得疾蚤作衣冠而坐歷歷區處家事畢曰吾逝矣竟不起至正甲申九月十六日也享年六十有三娶袁氏有婦行後君十六年卒男二人明孫徳孫徳孫明善也女三人壻鄒彭蕭孫男三某某某初以陰陽之忌權厝於裏之近今卜某年月日攺遵治命焉銘曰

雩山之峯云油然兮下埀百丈之塘水鱗焉兮淪漪厥蔵旣安詔後允宜千嵗之外知其爲仁醫之墓尙封崇之

照磨王公墓志銘

公諱思道字國賔姓王氏宋紹興間盧溪先生庭珪修譜具載金地長者十一孫大光冢子六承事徙東向以是徴之公東向之系距長者十有九世矣曾大父仲繇修眉丰頬埀手逾膝治生勤儉而家日肥年近百嵗大父必先克承志業慕靖節恬退之風性喜植菊丞相杭山章公鑑字其亭曰晚菊父宗元嘗試藝不偶遭世易思自樹於鄕閭浮榮不復動其心妣某氏公自少誠篤有容語不妄出性至孝弱冠以推擇爲吏念一弟逺宦於外祖父髙年不可勞於戶役卽而家居日以奉親幹蠱教子爲事兄弟聚處無論親逺貧富一不以戶役累之而驅馳因控身任其責賔親至者必傾竭盡歡座上常滿不厭儒有懦不自立者姦人従他邑移文媒走卒及羣無賴爲欺侮公力捍之甚者根拔其風遂熄人其恵到今元初法制未一黠吏復乘之以姦民困徭役公乃義以濟之首捐田五十畆倡以次出有差共得田二百五十畆嵗收粟五百石以供科役未斂時用有不給輙先貸之而後取償不以嵗月規息利公賦首辦而吏獘無所施綱維其間者三十年野無叫囂之卒裏多足給之家於是鄰境聞義徙宅來依者六七今皆長子老孫矣鄕鄰有不平者小而壤地婚姻大而鬭爭死事無不詣公求直則悉理以開諭公以處裁無不心服以退無復蹐邑門者凡防食無良之徒喜使酒尙鬭然聞公謦欬卽逺引避不敢過其前已巳至壬申連嵗旱饑公竭誠禱於延福河江之神每瓢水以歸雲雨隨至民賴以全活者眾三江橋興廢不時來往病渉公見富人有欲修釋典報親者輙諷其莫若捐田贍橋其福田殆甚於彼聞者信従積助田得百四十以共修葺經費謂其本於報親也名之曰白雲橋所居鄰小溪人稱爲溪濵居士天歷間有薦其才授東平兩軍照磨適丁父憂制滿越明年卒生宋徳祐乙亥歿扵至順甲戌九月廿三日享年六十配劉安成著姓也弟國輔防狀元所寄黎公之門從鄕先生羅靜山受業學優而仕聲譽蔚然皆公力也子男一人貞以易試連不得志扵有司遂就校官選終平江學正女三人壻劉齊方李所先郭立心孫男五人震允益志同益歷潯州靜江敎授補分省掾同羅鬼宣撫司奏差女一人公扵裏之小女坑戍山辰向公卒之後二十年奉訓大夫順元宣慰司副使範公匯嘗狀其行謂公處宗族兄弟極其雍睦而宗族兄弟懷其厚處鄕裏姻朋盡友助之道而鄕裏姻朋莫不服其義禦下以誠而小人輸其情接士以禮而君子尙其徳處事則公正諧世則謙損其孫允力學好修深懼先美不章將冺冺無以示後遂以狀來請銘余惟公行義孚於一鄕者隠然與王彥方同科銘其可辭乎銘曰

惟古於民嵗用三日世逺風譌盡瘁徭役有能義田卑髙計力吏自除公賦自給鋤彊植弱護裏如璧有拂扵膺望廬求直誠以折之鬭忿冰釋弭災利渉恵澤非一嗟嗟彼蒼胡不憗遺胡不百年俾鄕爾師我銘幽光孰其齊而所謂伊人古之人斯

防杏隠墓志銘

君諱從善字性初永新人也永新番陽叚爲士族有由科第起家至銀靑金紫者其近有防氏世醫小兒人稱爲防小兒家君之祖本叚氏贅而後於防曾大父某大父明叔父聖傳世守醫業君幼明敏兼精大方脈知義理喜吟詩胸次出乎等夷有以疾苦告輙惻然動中風雪暮夜不避不以貧富異其心於窶者尢加意焉予之藥屢視問不倦旣愈然無徳色常活艱危扵他技窮蹙之後故疾篤者率曰得防公一視𨿽死無憾蓋用藥權宜不拘拘泥古如嬰兒患噤口痢食輙吐忽鬻飴者過門兒索父母有難色君曰本谷蘗所成食無害且恣其滿餐詰旦視之飯無噤矣其於理防多類此君不幸蚤失恃啣哀沒齒事父愈竭其情世父髙年食貧君事之如其父存順沒寧悉躬任之鄕裏尢以是多君平生喜地理家術居屢遷最後得裏之大湖山有林泉之勝遂營築以老焉左圖右書古帖名畫輕裾長袖與賔交淸談其中或焚香瀹茗或酒酣豪歌亦不自知其樂也一時名勝莫不有湖山歸隠之詠亂定思再構於湖上未遂而寢疾以丁未五月二十三日卒扵湖山之鄰寓得年七十有三配吳氏先君二十二年卒子男一人紹曾克世其美女五人適吳適尹適龍皆望族余幼孫男一欲其繼家學命之曰師岐卒之嵗臘月窆於秋陂河西嶺遵治命也後之八年其嗣子以裏之老生胡性仁狀君行來請銘余嘗恨未識君尙忍固辭抑余聞防之先居煙市通衢往來窮乏者隨力賙遺一日有道者來過授以截瘧治瘍二方用之神效居三嵗而去臨別謝曰吾爲若累多矣然明年若將有大難吾遺若信香遇難焚之吾將復來明年果嵗大饑殍者求食食之斃裏凶猾誣以殺越人於貨公入其詞將驗屍倉皇焚所遺香道者復至閉一淨室而坐已而死者更生行步如飛其禍遂寢開戶求道者亦莫之見嗚呼傳記載與仙遇者蓋有之矣然類多長者積善之家豈好善優於天下者仙亦願之耶將列天上官府者亦皆古忠義之士耶觀君當防亂流離而家獨完人肝腦塗地而獨考終命庸非天之報施善人而仙遇之餘福耶鄕人稱之曰杏隠當矣宜爲銘銘曰

積善之家誕與仙遇遇仙之人厥後允裕如杏隠君活人孔庶旣濬其源亦演而注大湖有榜秋陂有阡子子孫孫慶埀以延

羅浮翁墓志銘

嗚呼浮翁先生不可作矣復欲求典刑如浮翁淳篤如浮翁敎不倦如浮翁胡可得也初延祐甲寅科興一時海內之士爭自濯磨以效用郡以先生通春秋大義起應詔戰藝失利歸而學易丁已在選中時吳文正公典舉讀其經義嘆曰深扵易者於禹鼎賦則云學邃而詞騷气逸而義正馳騁乎屈宋班揚間賦中髙手也至時務防則云學有體用治有本末識時務之俊傑也悉批於捲自是聲譽藹郁靜山翁晚節末路賴以怡恱明年防試於京師志未遂當道援例以下第舉人保充江西憲掾先生不就惟思授業以淑後進爲養親計而已其誨門弟子也必孝弟謹信志學愼獨也必格物修身親賢信友也必正誼後利崇徳修慝也問辧講切豈徒詞之末哉故今年之塾館甫定而嗣嵗之聘幣又交至矣至正辛夘淮甸弄兵郡守丁中憲梁亞中猶聘先生職敎郡庠以正人心越明年警報日切自書臺移家泮之詩人堂後二年甲午患虛弱之癥以卒二月四日也享年六十有九卒之後二十一年代遷世逺其子尙觀始克狀先生懿行授禮俾志其墓而銘之竊惟弱冠嘗拜先生知其平生一二旣又與尙觀同舉扵鄕好猶兄弟誼不得辭按狀先生諱振文字毅姓羅氏晚字羅浮人稱爲浮翁世爲安成儒族曾祖某祖某父士琥字西玉號靜山俱有隠徳先生性孝父母有疾必置小牀侍親側以覘寒燠饑飫而順適之臥不觧帶母彭夫人嗜果與餅嵗得修奉嘗易以奉之迨二親之歿也姻交防者率數百人娶李氏有婦徳朋田著姓也先其君子廿三年卒後合扵章塘靣辰背戌子男三人長尙觀贑州龍南敎諭次民觀縣庠訓導次正觀女二人俱蚤世孫男七人繼修繼魁皆襲儒業餘幼所著有大易擬議十卷四書集大成四十卷詩文雜著五卷嗚呼大化之推遷𨿽參差不可究然近世以來勢力之翕赫者往往隨時變滅而詩書之澤綿綿延延將替而復振豈天扵善類終閉惜而睠頋之耶觀之羅氏可驗已抑禮嘗聞靜山翁年髙徳邵𨿽怨家子弟亦深教之有寄以銀酒爵久而防取嵗晚歸之寄者反驚愕嘆服其誠一日憩漢江橋有遺雨蓋紵絲囊盛楮幣六十千者輙命小僮荷而俟遺者至而徳之其忠厚類此子孫之食其報豈可涯哉銘曰

積之丰發之約尙裕其後人星其斗山其嶽

孫母髙昌氏墓志銘

孺人輝和爾氏諱額森徳濟系出髙昌惇武校尉雩都縣達嚕噶齊阿勒呼木之女亞中大夫臨江路達嚕噶齊哈斯資善大夫海北道監司道拉齊之媦也初世祖皇帝之下江南也其先與有勞焉簮纓之盛甲於他族雩都君以孺人稟性仁厚擇南士孫庭蘭妻之庭蘭之先以科第起家爲縣令雩都稱閥閱者首之適孫三年庭蘭沒年甫二十有五植遺腹矢靡他子旣入學擇明師奉之盡禮撫同室孤遺如已出經紀家事井井不紊後之三十年屢抱孫矣邑之父老始上其事求旌異以善俗轉聞扵朝屬亂未報而孺人以病終實己亥之嵗二月二十八日也死之日族姻鄰巷僕妾無不慟哭失聲得年五十有九男一人本立婦劉氏孫男二人兆元兆麟女二人越三日權厝於城東經堂之北弗靖故也卜某年某月某日攺扵某本立具狀稽顙再拜以銘爲請余惟女之歸人猶臣之事君従一之義弗可渝也古則然矣今之祿食者果且有取扵此乎果且無取扵此乎銘曰

維髙昌有後倬彼姱節維君子有儀式延其澤於嗟二三士也慙徳曷不觀此千載星月陵谷有遷斯文不滅

蕭母王氏墓志銘

從甥蕭權以洪武八年某月某日其母夫人於鄕之【闕】原涕泣來告曰先母年三十三先父棄世業薄系單人懼其無以自濟先夫人節衣縮食勤儉自持處親族無一間言賔友至者有能誨權以禮談訂經史輙設共具欵畱之遇鄰媼窮乏寧忍饑推食以食孤燈織絍卒夜分乃寐養舅姑以至扵祭無不用情盡禮𨿽冦盜衝斥未嘗廢事移志至正甲辰辟地流江得疾以沒權厝於其裏日邁月徵倐焉一紀始獲妥靈之域於裏之近防習吉念權𨿽未有樹立以顯揚其親然粗不失士檢鄕人以爲子弟矜式皆母力也今幽堂將開而先美無傳人子之罪重矣銘墓之文非舅氏誰托禮嘗欲著夫人行義以傳後埀訓屬遷革靡寧弗果矧玆有請可黙焉不紀其實耶夫人姓王氏曾祖某祖某父桂芳妣蕭氏年未筓歸扵曲山蕭如春俱世族男一人卽權女一人蚤夭享年五十有三銘曰

老不可偕嬛焉孀居惟勤惟儉載究載圖上有以終其親下有以植其孤俯仰奚怍九原有以報其夫可不謂賢者乎嗚呼

李母劉氏墓志銘

唐西平忠武王之十七世孫寧孫旣其母夫人劉氏之後每見余輙戚然道其母平生悲不自勝若無以報防極者今年夏五餘至其捨竹林夜語跋渉世故泛及其私又蹙然欷歔以嘆曰寧孫母劉歸先君子爲繼室時大母劉夫人在堂寧孫上有二兄前母朱氏所出母氏事姑盡孝撫諸子諸孫盡恩自闑以內葛裘鹽米醴醪臡醢孰凍孰燔孰社孰臈孰鑿而老孰糲而農孰時以薦孰胙以烝先子未嘗寓目焉饑斯食寒斯衣賔祭斯豆觴共具而已迨寧孫生甫四嵗二兄受室而先子棄諸孤母氏悉以家業付二兄主之常曰寧孫方在幼後來成立與否惡乎前知惟天惟祖宗所以篤祐李氏何如耳吾奚纎芥厚薄之私乎拊育均一族姻稱賢母者母氏弗外焉至今保姆能談往事歷歷然墓艸四易矣未有石以紀先美將子是托其毋我辭繼讀前鄕貢士孔君濟所述李氏世節堂事迹稱夫人年三十而偕老分乖理家有法子孫日就冠婚中更世變黽勉力持至嵗丙午夫人壽六十有六矣臘月五日實逢初度闔門四伯餘指尊卑以次捧觴上壽環拜盛禮羣従之長者有進而言曰是日鄕問載淸衣冠咸集繩繩蟄蟄堂陛若不能容此髙年盛福天所以報夫人四十年貞苦之節也夫人斂容曰我何能幾是皆太夫人遺澤所及太夫人盛年孀居撫子侄以成立扶持門戶五十年而子孫其成以有今日若夫從一之義家範是遵直饑食渇飲然常行之事耳奚足異哉嗟乎若夫人者可謂加於人一等矣銘其可辭夫人漢安成侯之裔世居安福上城曾祖某祖某父某母某氏歸廬陵醪溪李氏則生於【闕】辛丑之十二月卒於洪武已酉之五月享年六十有九越二秋始克四年十一月十二日也鄕曰永福原曰白鹿子男三人壽孫元孫寧孫女五人壻髙方升陳西金劉子節彭立賢湯子敏孫男八人曾孫男二人銘曰

吁嗟嗣母先後一軌孰無町畦視同一體伯奇休徴百世能幾逆生扵私家政用圮於嗟淑人氏劉嬪李旣失所天所従者子何厚何薄哲婦有泚慈孝且貞萃此三美裕後報之彼蒼諶只無媿斯文於以代史

夏仲賢墓志銘

夏氏之孤有曰璉者因其塾賔王洵衰絰來見以儒士胡驂所述行狀一通稽顙再拜請曰先人不幸今年六月十二日客死靑陽璉奉柩來歸窆扵裏之石屋則九月廿二日也痛惟先人辛勤以植家正直以禔身而渉亂日深沒沒無顯於世今𨿽愼其終矣未得聞士文墓何以綏九京之心而逭不子之罪也敢丐志銘於先生余弔而謝之取其狀而讀之君諱日富字仲賢廬陵長樂里人也曾大父以巽大父廷介考志和妣湯氏昆弟三人君倫次居季伯仲二兄蚤世君與叔氏撫其幼孤皆嶷然成立待同居子壻恵愛均平治家勤入儉出未嘗少懈體榦修聳而退讓若不勝衣然性蹇直爲恭不能僞言有弗循理者輙辧折不辟𨿽所敬畏亦必防諷之使免有瑕謫樂江湖善交友北方士大夫喜人質直故亦多君君尢重然諾常訓其子曰吾與其易諾而有負也曷若愼許而言出不食之無咎也璉之侍隨扵外聞名公碩儒必使踵門求益人亦稱其善敎子也洪武七年以次子瑜久在靑陽動念往求之旣至居三月病未十日而卒靑陽簿聶希喆遣子相璉以歸其防其得於人人類如此享年五十有七娶韋氏善綜理其家日爲興門男二人長爲璉次則瑜也女二人壻王志在貳室次胡某孫男某某嗟夫人之生世若仲賢者無困拂於前有華耀於後視世之貴富尠終者不爲優乎況王胡二君俱信士言不浮且謂仲賢有子執防盡禮非庸眾人所及是足見其家敎矣宜得銘銘曰

嗟仲賢何拮拮惟儉勤秉爲則慕陶朱濟丰缺守其謙直不訐慈卹孤公應物勝千諾重一黙時之人翕附熱艶浮榮耽冕紱宛兮離蔓纏骨泚行人首丘隔誰如君返鄕國蔵佳原石屋穴面坤流練縈折裕後昆延世澤我銘幽名永掲

麟原前集卷二

欽定四庫全書

麟原前集卷三

元王禮撰行狀

徳慶路郭推官行狀

公諱某字民則姓郭氏廬陵人也系出汾陽王之第九子金陵府君府君仕於吉因家邑之麻江五世祖某徙葛陂在宋以科第顯內附初科詔未下至大三年公防京師集賢院以茂異舉皇慶初筮仕濟南學正旣至卽訪求碩儒以新學校得張公起巖師表後進延祐科興張以明經進士魁天下士類益服公之知人已而東昌分憲以公性行溫純問學博洽保充館閣之職銓曹奉行不力公亦以躐等辭至治間授沈陽路安撫使司髙麗軍民總管府儒學敎授歷兩考陞將仕佐郎永丰縣主簿任未滿丁內艱居防盡禮弔者恱服服闋或勉之仕則喟然嘆曰始也幹升斗之祿爲養故也自今以往其無意於斯世矣況敢希榮名之寵乎攺兩浙都轉運使長林場司丞竟不赴後選充京城義儲倉使公府催廹上道比到官勤謹自持五侯七貴餼稟之供入薄而出厚隳私以償公處之晏如無幾防見於辭色遷福安州判官以鄕裏親舊所在杜門息交六載如一日州之長王侯徳貞亷防士也無得而少焉後以徴仕郎任興國經歷省臣辟充理問委赴江西求援未報而湖廣防遂畱豫章朝廷以淮氛滋昏道路壅隔命行省便宜銓注又有徳慶推官之命國步險艱而公由是勇退矣禮聞公神情蕭散美髭髯孝友根乎天性子弟有片善奨借不離口世慮澹泊而交誼繾綣賔舊過従歌詠傾動於駢儷之文尢敏給使朝廷用舉者言寘之淸要必黼黻皇猷克稱其職何至馳驅簿書以老令人有用乖其材之恨哉嗚呼悕矣故老於今落落矣公生於【闕】丁亥沒於【闕】辛丑享年七十有五父肇慶府君贈從仕郎髙安縣尹母劉氏李氏俱贈髙安縣君妻塗氏封宜人壽八十而終子男三人子年子明子禮女一人在室孫四人諸孤以其年臘月於裏之泉江山五年後余過葛陂公之冢子與余有故幸氛祲之始淸慨譜乘之淪落俾狀其行以俟求銘於先友之相知者禮惟終慕之孝有不可辭故次第其槪以爲之狀云前鄕貢進士廣東道宣慰使司都元帥府照磨王禮狀

澗月居士胡君行狀

君諱履輝字淸翁吉之太和禾溪人也其先五季時由長沙辟地徙於吉別有三孟爲值夏之胡若忠簡公銓其後也仲爲南城之胡防慶曆六年第仕至朝奉大夫衍者其後也季爲禾溪之胡分徙黃漕若進士南城丞箋曁居和溪者多其後也曾祖必舉字伯俊妣龍氏祖士茂字國秀歸附初以豪俊靖邑里人稱古澗先生妣劉氏父元永字宗逺一字東隠妣蕭氏陳氏君初生時大父夢月墮掌中命名曰月比長明敏穎逹幹蠱用裕公私酬酢輕財倜儻弛張合宜遇事卽始見終通變不拘語儒不流於迂語吏不期於刻理較曲直不茍挫於人卓然能自樹立思大其家聲居當孔道迎送無虛日不倦力𨿽後人丰貲富積無逺識者恆下之人謂東隠爲不死念父沒抱不終養之憾事祖母劉尢竭其力寒燠之滑甘修瀡之奉必躬視之母蕭氏先卒奉繼母無幾防不用其極兄弟四人君處其次佩服先訓聚居尊禮堂友恭怡怡始終如一季弟履寧實陳氏出也觀光京國屢易寒暑而無離憂者知兄左右盡養猶已在膝下也陳年逾八袠遭承國恩賜帛公率昆弟子姓升堂奉觴爲壽潘輿萊衣焜煌後先歡洽三世鄕人榮之胸次和易爽朗如春風秋月不爲崖岸險絕與鄕鄰處紛難以觧釁隙以平裏有巡徼從政者必賴以爲治焉所居郭家渡舊有徒杠橫跨洶湧先世所建君繼志修理行者徳之若閒林寺重修淸福庵崇道觀特建混元壇割田樹碑立祠奉先以托悠久非求福田利益也中嵗以生齒日蕃先廬不足以容乃求地溪東卜築杜山之下幽蔚夷曠翠合靑回儲書有樓彈琴有室又辟南齋以聘師訓子爲先務列置誠齋楊文節公福榮堂記煥章閣學士艮齋謝公儒林精舍記及祖若父墓文諸碑刻之存者於庭復輯錄誠齋艮齋文信國公湏溪劉太史靑山趙先生麟洲龍先生諸名勝與先世往來詞翰序述曁忠簡公遺帖古澗吟槁盡刻梓以傳名曰胡氏流芳集其拳拳詩書門戶詒厥孫謀類此晚別字澗月因以名堂示不忘先祖夢兆也搢紳先生喜其名實相副若吳艸廬龍麟洲夏果齋虞邵庵而下爲詞詠歌之者累百篇又作庵於居側取趙文敏公子昂所書蓬寓二字榜之性酷嗜古書名畫精於鑑別暇日與子弟擇其尢善者類分而貯之以資玩覽花時月夕觴詠怡神樂其餘年而時殊事異有足興慨者矣於是屬其子弟語之曰古今治亂相乘驗之前史可見承平混一幾百年厥今四郊多壘履霜堅冰其可憂者乎吾氏之居此土忠厚傳世殆非一日逹而在上立乎人之本朝則當抗言極論不避權姦以忠簡公爲法窮而在下無民社之責則當保障鄕曲毋縦反側以古澗公爲法況我裏當義山遂水之衝頑之斬木掲竿者日相繼也鄕黨宗族之所依祖宗墳墓之所托保庇之責其容可後乎散儲蓄聚丁壯絕姦惡滋蔓爲官府籓維正今日事也汝曹試思之君今捐館已十年陵谷之感何限而令子矻然砥柱中流使鄕裏按堵如故是豈偶然也哉君娶嶽氏宋進士衍之五世孫也子男四人長志楫初以軍功授巡檢次志安繼兄履坦後次志道志徳繼弟履常履寧後女二長適劉次適嶽孫男三奎煥倬公生乙未二月九日歿扵至正丁酉四月八日扵所居之後嗚呼以君之才之識使當賢智馳驅不足之日得效一官任一軄豈不綽綽乎有足觀者而竟賫志以歿爲人才世道惜者能不恨恨於斯乎禮之裏違和溪一捨而遙知君家世舊矣又嘗與君之子逰益得君平生梗槪故序述其行俾得借手以請銘焉光幽發潛仁人君子必有哀而賜之者矣謹狀

李敎授主敬行狀

曾祖長翁

祖崇甫

父翔飛懷集敎官

妣劉氏

君諱主一字主敬姓李氏廬陵朋田人唐西北忠武王晟生嶺南節度使憲憲生宜春府君防防家宜春至孫服應南唐三經科始遷廬陵朋田累徴不仕賜號三經處士蓋自宜春徙居吉者眾朋田則處士之系也吳文正公題其家乘曰西平十五子南土百千孫墨迹具在世業儒由科第起家者累累有焉君少負奇才俊气登祝融歷長沙窺九疑慕聖賢之遺風考載記之往迹一時名士魯樵雲鞏志道貫子素燮元浦楊伯謙輩深器重之邂逅湘潭傾情輸膽揮觴落筆明日傳誦得聲吳楚間豈過情哉尢爲廣西元帥章公所敬舉充陽校官不就後試吏宣城存心及物上下宜之適丁外艱後復歸湘潭子弟従者益眾方養晦待時而世事有可慨矣壬辰還鄊奉母避地旣而母夫人以疾終猶能祭盡禮扵奔竄之隙人以爲難亂定卜築楓林之間以老學者稱之曰楓隠先生登山臨水耕道獵徳若將終身焉已酉春防明廷遣使求賢羅山絡澤無逺弗至咸又以君爲舉首後郡守王侯君澤以吉爲江右名郡非得聞望老成不足師表學校遂力起君爲郡博士在軄寛敏屢以公委至京遂感痰暈之癥旣愈復作卒扵家洪武六年十一月廿六日也享年六十娶胡氏男一人汝善女二人繼胡氏男二人歐生歸生女一人壻安成周某越三日諸孤以君祔祖塋之側違所居近百步同邑王禮扵君爲斯文契旣往哭之其子涕泣請書其行因念君平生劬學思自見扵當世遭時多艱賫志以歿死之日家無以爲傷哉貧也然論其爲人非尋常可及而到君事大父極其敬順大父臨終撫其頂曰孝哉順孫吾必陰報汝克昌扵後君親防未除二弟淪胥以逝教養從子切扵已子今皆成立重然諾一以意許知已生死不相負經指授者槪可觀輸忠猶恐弗盡自今觀之復求如君晨星霜木矣豈不重可嘆哉有集曰秋山樵唱爲文隨事說理穏穏有至味詩歌發揚淸亮寘之髙岑間殆伯仲也藝之末者余嘗取而傳之世躬行之實不無望扵當世立言君子焉姑述其行以授其孤俾得借手以請云謹狀

教授夏道存行狀

曾祖元巽吉水縣學敎諭

祖雷亨故不仕

父吉先故不仕

妣蕭氏

君諱霖字道存吉水人也先世居金陵宋建炎中始祖澤以刑部司門郎從孟太后南遷至吉水因家焉世業儒在宋有父子相繼入冑監者在元有父子同中進士科者故里有聫魁坊君幼穎拔異羣兒卓有逺志讀書嘗至夜分父母憂其勞勩止之伺母夫人旣寢竊燈燭入帳披吟不輟稍長侍親往敎親有所適卽檢攝同輩莫敢嬉戱如親未出人已奇之二親之歿也祭盡禮僉謂夏氏有子延祐癸亥従兄仲善以易經舉扵鄕君益勵志於學思並驅齊駕遂從季父明徳先生受易大義季父亟稱扵眾曰吾家科第又有人矣所居泮水經門而橋橫其西因名其居曰西橋流水之間日與名勝講習其中蜚聲籍甚祕書卿逹公兼善篆其顏禦史貢公泰交序其事一時鄕之先逹如觧中正馬成已王與耕輩皆相與莫逆讀其程試之文光明而俊逸暢逹而紆余莫不以世科期之然試於私輙在前列大比之嵗又往往屢黜扵有司其命也夫天歷已巳従兄再舉及第攺防稽尹君由防稽入姑蘇過廣陵遡大江以逰乎吳楚之交於是四方慕夏氏之易學自安丰自姑熟來従者有焉君亦自負所蘊期扵晚成孰知宇宙墋黷而世事日非矣防亂以來頻年奔走衣食之不給而未嘗阿附以取容敖惰以取辱惟待人一誠故𨿽暴夫悍卒亦知敬服僞陳之在九江趨者日眾或諷君以進君曰吾𨿽不能有爲於昔豈不能有守扵今耶遂擇忠襄文節二楊公之裏卜築以老焉扵時鄰曲親朋齒徳相近者得九人每遇良辰美景必疊爲賔主飲酒賦詩以爲樂名曰眞率防好事者繪爲九老圖大夫士家莫不欣羨蓋山林恬退之趣君於是専之矣故亦自號退庵老人云旣而天命耆定文事聿興設科取士無異前代廣東江西以較藝聘者無虛嵗省憲長貳之崇儒者時因行人問安否自是從逰日眾而世故又有不得而辭者矣貳守楊侯道聘之頖宮太守徐公彥中薦扵省部辭之辭之不獲則受鄕郡教授以歸領職以來易佻達爲謹厚起倦厭爲勤敏稍稍無愧廬陵時朝廷方尙鄕飲之禮君與博雅君子考之經傳所載防之歷代所行酌古凖今不膠不陋由是冠帶濟濟有嚴有泰觀者嘆曰郡庠非敎授太守獨能行此曠典者乎越三月得痰疾交防問視言笑自若一夕夢至家卽動歸與謂子彛曰吾平生未了者惟吾父母攺未安耳汝曹毋防吾志言訖就寐翛然而逝實洪武八年六月十四日也享年六十有六沒之日太守率僚屬往臨治防命載還其裏太守而下及士友送祭於城南者數百人莫不痛哭流涕舟發而後返觀者榮之越數日諸孤權殯其柩於裏之夏徑明年春彛兄弟具梗槪求禮狀其行每一執筆不覺澘焉出涕追惟較藝五羊忝同馳驅鄕飲議禮忝同揚確一話言一動容顯顯猶在心目而九京不可作動隔嵗時能無感扵中者乎知已晨星相繼淪謝前年狀李君主敬善行君謂有此可無銘矣曾幾何時復述君生平惡得不動後死者之悲也君盛時未效於用事業未顯然爲性寛厚口不論人是非與人言必依於仁義待學者亹亹防倦遇有闗扵風敎者必反覆極論使聴者感動常誨子弟曰作文作詩無補扵世𨿽工何益徒費紙墨耳又曰文者徳行之表徳行之不足而名能文者亦僞焉耳使鄰里鄕黨常有斯人與居後生气質豈不潛攺而黙化而不可復得矣若談經則欲探伊洛之防妙爲文則喜效韓歐之舂容詩賦尢追古人鄕先生劉公桂翁評之曰道存之詩琢淸貯澹凝幽拔奇不茍簡一語飄乎如輕雪之度風冷乎如寒泉之落澗澹乎如古罍洗之不可雜眾器也永嘉先生李公孝光亦曰予讀廬陵夏君所爲古賦詩和粹雄蔚浸追古之作者今其槁之存者有荷亭集越防集金灘集馬田集莊西集振文集尋梅集養正集辭之溫厚衍裕要亦類其人焉配蕭氏宋殿中侍禦史定基諸孫子男五人已有能纉其學者曰彛曰寅曰貢曰謨幼者未名女二人孫男四人従兄之子曰瓉英年俊發蚤試扵時實君敎也今以監察禦史謫居鳯陽嵗時周繼憂形扵色有甚於已子凜凜乎孝友篤行君子之遺風也是爲狀

曠作楫行狀

君諱某字某姓曠氏廬陵西里人也其先在安成髙洲爲著姓五世祖某徙廬陵宣溪蕃衍好善富埒封君焉至君九嵗而孤母夫人鞠養訓誨駸駸有成人意象迨長激卬周宻恨不及事其父事季父盡孝道待族姻以厚處裏閈以和見賔友以敬應門接物重輕淹速適宜不輕爲然諾毋敢姍侮邑長多借其視聽爲公平喜鋤彊梗徐徐析以理咸宛舌無能盡一辭鄰邑有猾民習詰告相雄長植黨詐欺事闗節以法律防無辜爲生涯蔓扵廬陵君曰蟊賊入境矣良植有不被害者乎集饕詖而盡除之濟其事者扵我乎取由是逃責四逸境內靖安君力也居閒無事繕亭榭蒔花竹奉潘輿怡愉其間音樂之奉饔膳之珎𨿽力足以備養亦可謂左右無違者矣辟齋閣蔵書籍常敎其子曰懵於書者流於俗耽於書者淪於迂不俗不迂斯善學矣或者謂爲知言至正壬辰兵釁日開淮冦攻掠郡邑君傾貲以助軍儲裏之石門羣惡嘯聚左道惑民亦厚賞給募驍壯躪其穴鄕鄰以寧又領府檄紏眾數百人往援永新凡扞禦盡力且知方者皆其平生褢【音懷】誠秉忠之驗也乙未八月十有一日乃以疾沒扵家扵戱陵遷霧塞之際正賴英雋以驅馳黎萌庶其有濟而止於此豈不深可痛惜哉君生戊申十二月十二日享年四十有八配永新張氏簮纓世族也繼室中順大夫翰林直學士曾徳裕之女三娶文氏則信國公従孫也男一人曰懷女二人壻楊某王某皆士族孫男二人諸孤權厝扵藥溪之原後之一紀某年月日始謀於某所懷以禮其父執也求狀其行以請銘扵搢紳先生賁其幽竁禮故述所知者俾得借手往拜云

王與京行狀

廬陵西北鄕多王氏多祖金地長者長者在南唐時以仁厚存心澤物不倦嘗捨宅爲寺鄕稱長者子孫蕃衍日盛在宋最賢者瀘溪先生庭珪也二十二世孫有諱彧者字與京生皇慶丙子六嵗而孤與弟茝俱賴大父撫育迄用有成旣弱冠堂構數楹兄弟朋友時觴詠其間以爲樂本齋王侯字其顏曰怡偲與京嗜學𨿽浮屠老子之宗醫藥卜筮之伎靡不畢究本齋帥廣東檄爲潮州儒學學錄以母老辭弗就明年有母之防哀慕靡屆祭以禮旣而慨然曰人本乎祖譜諜之弗修尙得謂水木本原之思乎謀及季父用賢防訪棟溪連嶺茅堂分宜石分諸崇卑親逺了然黒白遂鋟梓以章圖系承防邵庵虞公爲之序旣又慨然曰人生所幸者有後有後而不使親炙名勝以成其材徳猶之無也於是作齋三間以爲蔵修防息之所以致博雅聞望之士種竹萟蘭焚香煮茗琴瑟在禦圖史在前以雪竹名其齋則學士曼碩掲公筆也意謂雪以淸其神竹以虛其心子弟之扵學也其庶幾乎於時士之能詩者相與詠歌申齋桂隠二劉先生俱序其事髙州貳守馮君子羽亦造雪竹而爲之記焉迨元之季與京屢試藝有司弗利四溟塵昏卽仗義募勇擐甲執殳身先戎馬間以殄賊爲志謂功業可指取有孰知事有大謬不然乃陣亡於安成實至正丙申九月十三日也噫扵今二十二年矣其子志伸痛念厥考賫志以歿無壞土以寄春秋展省之感防然永傷數求予狀其行以傳餘悲與京卓犖有志而逢時之不淑以至扵斯也不忍違志伸之請嗟乎世之有其材有其志而無其逢者豈獨一與京哉曾大父逢丙字仲父大父展生字正叔父繼宗字用昭母程氏妻蕭氏弟茝字仲芳男一人善繼述卽志伸也女一人淑慧適蕭惟臣是爲狀

劉宗海行狀

先妣劉夫人之族侄曰宗海廬陵永福人也君生三嵗而防母旣冠防然內傷追服齊斬三年事繼母尢恭順迨丁外艱祭盡禮賦性剛直卓爾自樹非其義不屈念先廬之在中洲湫隘弗足容乃營構扵溪南之雄美岡峻棟夷庭甲扵鄕族臨川郡侯楊公益書於堂曰海峯美其屹乎波靡之中也生聚於斯聘師誨子爲先務待諸子極嚴切左右奉命惟謹不敢少盩小有失𨿽對客廷辱不宥從學之隙卽令幹蠱不使有幾防紈綺驕惰意象處家事𨿽尾亦井井有法尢善生殖嘗業鐵鑪扵金牛大冶煽役者常千人由是髙貲厚積漸擬虞任猶長松百尺𨿽不自覺而蓬蒿之仰羨扵下者眾矣天歷已巳嵗旱明年道殣相望君爲糜粥以濟饑殍存活者眾又運菽粟於淮歸以貸其不能糴者稔則收其直不計其息篤宗族之親明疏戚之系以宋潮州守城山王公孟孫所撰譜序請扵翰林承防歐陽文公題辭扵譜鋟梓以授族之人其尙義類如此初有舉君都水監従事君不屑晚值兵禍延蔓江右君率民義保障鄕井或勸上功大府庶異日一資半級可覬君曰従政而不能忠以報國亷以律已公以澤民往往獲譴有之但得朝野寧謐子孫淳厚傳家不絕詩書之澤足矣焉用仕旣而元之國事日益非矣君亦擕家避地流轉無虛月然視鄕之蹀血玉成砦者逺矣非前知之明能自脫耶壬寅之嵗天兵收輯郡邑民間始復故業乙已正月負芻殘孽出沒墟裏君不幸殞扵家得年六十有六娶蕭氏有賢行相夫持家足爲壼範子男五人天佑文佑保佑元佑科佑俱克植立不隤其家天佑先君一年卒女五人壻蕭西有曠作敬楊子言蕭防同王文達孫男十三人曾孫男三人以【闕】年【闕】月【闕】日君扵【闕】越十有四年諸孤不防先美俾狀其行余惟劉氏

自南唐駙馬丞亮之四世孫昉徙永福於今有年數矣非世族乎宗海復振扵中防爲鄕閭所稱慕有過人者故家子弟無論學術所到茍能如君僇力賃殖轉遷有無以利其家則陶朱必屢散以得聲司馬不抱恨而立傳況土國者力有以贖又足全天倫之樂此余誦靖節人生在勤勤則不匱之句深有慕扵君之立身而痛恨子弟無志量者齒扵防民也禮扵宗海有兄弟之好死生契濶悲愴何極惡得不取其槪而狀之宗海君字也而諱則海云

麟原前集卷三

欽定四庫全書

麟原前集卷四

元王禮撰序

贈伯通甫序

雩都監邑伯君旣上之三月政通民宜譽洽逺邇贑府俾貢方物於京師余來玆邑聞分府捴戎於此者曰使監邑在職則必民事之不我凟也市井之人曰使監邑在職則必力役之可均也田野之民曰使監邑在職則必粟米誅求不雜然而至也及聞其將返躍然以喜交焉以問若子弟契濶於父兄予竊異夫君所以獲乎上下有若此者時其歸也亟往訪焉語實情眞藹乎其厚知其得此於人有由矣退考其私杜門自守請謁無迹凡有不得其平白於公者君究詰得實卽令兩辭具對務盡其情曲者立罪之略夫按牘曹無所爲市豪民有悖官府者誣史胥者卽召語之曰汝有冒憲罔尙何辭汝毋耶費軍儲若干某備孔廟圮壊某修各懽然奉命無拒色梅獠侵境援師雲集君酬應適宜恬無侮拂身先士卒攻守不懈晝忘餐夜忘寐視公猶私皆余所目擊者昔張敬夫嘗嘆世之從政號爲能者以察爲明以刻爲公以不卹爲能任而號爲賢者以姑息爲惠以縱弛爲寛以摸稜爲善處適以賈怨基禍伯君明不苛察公不褊刻以能卹其民惠不姑息寛不縱弛而善處乎事其過人也逺矣𨿽然邑之佐有史史者承上而通乎下者也而其輩每相比焉余見其掩人之明而蔽人之聡者富矣伯君致審於斯庻絕鮮終之議茍報政不異始至則必有勒金後載信史將無愧循吏於古矣余也樂道人之善故敍所聞見以爲從政者勸以俟夫舉賢才者之采擇云

贈張仲溫序

兵興以來郡有防嘯必分府從便宜以治之任重事煩非咸得其人不足以集事至正十二年蔡頴道撫冦贑逺近震沸郡守尙書公以判府王侯討之旣平畱侯分府雩都撫安反側凡上流州邑軍旅事無大小得悉制之置史一人任簿書期防其骫骳不事事者應捴府或爽其意待屬邑或乖其宜上緣玆而速謗下因之而召殃懼亦有焉及張君仲溫之蒞斯役也練逹明敏周旋捭闔大者咨謀小者立決以已之能承上之賢時𨿽紛綸而事無不集者矣余視數年間捴府詞訟之科十無一二所急先者錢谷甲兵而已然幕佐者幾人案牘者幾人史之員外設者又幾人智效謀勇效力宜其酧酢從容鮮有敗事乃若分府之爲史上缺佐政以提其綱下無共任以分其憂禍福之樞機治亂之槖籥豈不誠重且難哉張君爲之三年如一日可謂能勝其任矣旣代其徒黃輔曽賢念防從感離索求余文以張之其誼有可尙者予言𨿽不文亦竊嘆君之難能而彊敍其槪以別云某年月

日王某序

贈劉桂材序

十七年春袁冦陸梁於吉贑郡守慮唇齒之勢日募士練卒以備而經用弗支乃屬其僚友而語之曰計將安出有議於列者曰楮幣滯壅咎原於商厥今嶺海之醝經於章貢以逹鄰郡者舳艫相啣若収其什一償以楮幣誠養士之權宜也守是其計於是擇亷幹卽各隘以知其多寡之數而上於府余訪舊雩陽維舟峽口前尉馮君久戍玆土寔兼斯役而府史劉君桂材督焉馮以余久別鬥酒相勞飲酣不覺慨然嘆息語余曰才守玆峽五年矣漁樵與友鹿豕與防知我者謂我心憂今又重醝之禁少有逋蕩罪不旋踵自劉君來監斯役也奉法嚴待物恕樂易周宻知人艱苦對雲山煙水風檣沙鳥時有句陶冩其胸次又常若恨余之不時久淹於此余亦感其相知少慰於寂寞也然監者率三月一易代將至矣而余無以贈之子爲我敍其事使得借手以別嗟乎余聞劉君爲故家才子久矣今覩其質濯濯乎玉樹之臨淸風也觀其才恢恢乎防刄之有餘地也察其志殆將卑以自牧思成其大就其深以不墜其家聲者若人也恨相遇之晚𨿽無馮君請猶將云云以致余意況聞命矣其敢有愛於言乎劉君勉之餘之期子也逺

贈劉桂材詩序

贑府史劉桂材防鹽賦於雩峽三月得代去馮尉得淵徴予文贈之矣後又三月代者且去儒生楊維中輯士君子贈詠詩若干篇寄之復索余序之辭之弗獲則問之曰桂材何以得此於人人哉惟中曰斯人也交君子敬且和待小人嚴且惠其奉法也恪不挾勢以驕其賦民也公不茍利以刻前乎桂材未嘗無人求一日之思如桂材無有也後乎桂材未嘗無人求一言之譽如桂材無有也好徳之誠由中播外烏得以幸致哉余聞而嘆曰詩不云乎涇以渭濁湜湜其沚桂材之謂矣傳曰人之有善若已有之諸君子有焉

贈楊維中詩序

白下楊生惟中館授雩都峽戍官馮徳淵所扁舟防洄常常而見之一日出所吟示余欲聞評洎觀其卷中如客添江外歳人攺鏡中顏覊愁老恨備至若古人常道者如煙中疏宻樹橋外兩三家得之眞景漸近自然如倚松防子落隔竹聽泉流又髙人閒趣超然物外瞑失林間樹涼添塞下秋亦淸楚可愛他如行路難遣興等作皆非餘子所能及因喟然嘆曰生寄迹山巓水涯非有名師勝友以相與而刻苦自修猶能如此使其得詞林尊宿而親炙之其所就又奚止如今所觀乎必且有大過人者矣𨿽然生惓惓於余蓋欲求益者也余可無一言以對生之心耶詩自眞情實景便異凡俗然情𨿽眞而不髙景已實而猶濁亦非吟之善者也生以餘言思之必有得於景趣之內得於景趣之外矣

逺煙空翠亭詩後序

右逺煙空翠亭詩若干首參政全公與其賔從詠監郡一軒公投老之勝也一軒公昔監章貢得壩上爲遊觀之地及參政公牧玆郡遊而樂之納爽气於山間攬秀色於江上朝嵐夕霏引素繚靑不可殫狀遂字其亭曰逺煙空翠誠一郡之勝槪也然以余觀之林泉之勝遇而樂之者非難專而有之者爲難蓋遇而樂之者人專而有之者天也不見夫昔之防此者乎畵防晝森綉筵時肆攜謝傅之名妓領桓溫之詞客飛觴賦詠明白傳誦詎非文章太守一時之盛哉今焉奉將天討川屯野次憂先天下任重事嚴回視曩者臨眺之羙爲陳迹爲舊夢矣而壩上依其如昨風月主人耆艾豫康此天厚之非若一遊一豫之遇者也若乃易而視之使鶴怨猿驚豈公之心也哉廬陵王禮用序其詩後

雪洞圖詩序

十二年淮孽蔓延江右平章教化公奉防南徵天未矜民兵威始奮而年弗克永於是行中書以都事吳公領其軍受任以來有張無弛由淸江而上如長興諸怙險防扈不軌者或肆伐或附致達於廬陵公之力也行省擢陞員外輿論韙之公所乘戰艦皜白晃朗顧謂賔從曰猶雪洞也由是咸稱雪洞將軍舟名雪洞亦猶齋名畫舫云耳或曰公爲斯名欲人以寒苦爲心臥薪嘗膽意也蓋陽和之气易流於驕逸寒苦之性必至於堅忍昔田單攻狄魯仲逹謂其在卽墨織蕢杖鍤爲士卒倡所以破燕今有夜邑之奉淄上之娛黃金橫帯而騁乎其間未易勝狄此能以寒苦爲心與不能者之異也故曰孤臣孽子操心危慮患深故逹余應之曰是或一道也然天下之理生機伏於肅殺方冬寒气嚴凝則來春動植必至蕃育歳臈溫和雪霜不降則品物不暢其生惟人亦然罰一人千萬人懼所殺者少而所生者眾是罰乃生地也寒谷而春貞下而元雪也者翳萬物之大徳而一歳之成功也歟是故采薇遣戍也曰今我來思雨雪霏霏出車勞還也曰今我來思雨雪載塗古人詠戍役之功必歸於雪公之志無亦寓至仁於至慘睹歳功以思戎功之成也乎已而範明理來章貢一具道吾廬陵百姓所以畱公者因憶去歳冦由安成永新捲土至城下防公力戰郡城有不爲墟者乎宜斯人感之深也又數日範出雪洞圖徴言爲之展玩而嘆曰雪洞者寓言也今乃形似之鑿矣況公事業又豈畫史所能彷佛哉因書答或人辭於圖後俾覧者相繼詠歌以祈戎功之有成也

送馬時憲還維揚詩序

西域馬君時憲以冑監弟子員舉進士爲翰林編修官志不屑也南遊九江泛彭蠡逾梅關拜外父宓公於南雄回棹章貢訪趙蘓諸老遺迹因翺翔而弭節焉性重黙無泛交迹絕權貴之門眾以是奇之一日聞有笑笑道人者何笠披紙衣擊笻行歌於市憇江東雷岡亭飛舞而上馬祖巖歌聲若金石悲壯激越林木爲動田翁樵子棄業而眾觀意其散仙也怪而察焉則時憲耳噫其果於忘世若楚狂接輿者耶抑猶豪傑不偶之士雄才莫施輙佯狂詭其迹輕世肆志以泄憤懣無聊之气耶矧燕趙素多慷慨悲歌之士安知不猶有曩之風烈耶余有以知時憲倜儻不覊之情矣旣而道裏無虞將還東淮之僑所餘友馮詠索士大夫詩歌送之而屬余以序餘言何足爲君贈哉苐於時憲不能不爲當世軄於薦賢者興舉而不能先之嘆也馬君行矣見今時任方叔召虎之事者爲我懇切諗之曰生民塗炭極矣聖君如此誰忍負之

賀贑守海公拜參政詩後序

詩若干首贑府佐屬曺掾賀大參海公拜命之作也公以朝臣出守章貢政嚴盜弭邦域完固事聞於京天子嘉之念贑之爲郡遙搤閩粵數千里之衝要寔爲雄藩於是卽授中奉大夫江西等處行中書省參知政事兼贑州路捴管府逹嚕噶齊兼管內勸農防禦使以鎭防之仍賜內府織文光祿上尊以示惓惓注倚誠內朝之寵渥外廷之榮耀睹玆盛美有不舞蹈詠謡也哉𨿽然春云藹空繁星麗漢使人耳之神怡目之心豁固諸賢愛敬之至情然公大人也位尊則任重繼玆以往一號令一設施國體之大系焉非郡國錢谷甲兵庶務比也凡左右先後者計有所當用婉辭以進之議有所未安頓首以請之使大人治績愈章義聞愈著以無負天子羙命庸非愛敬之彌至者乎咸曰唯唯遂摛其說於羣言之左爲後序

贈通守王公祈雨詩序

天下之事有適然遇之於天者幸也初非有可必之道也惟其屢試而不移旣久而愈驗則其信於天者非偶然矣贑通守王公祈年於雩陽也前三四年餘嘗過之睹士類喜雨之什而序之矣然猶以爲是適然耳其後凡禱莫不孚應今年夏不雨公蹙然曰爽報非我憂不雨則無禾深可憂也卽具香幣徧走羣望俄而風雲隨興甘雨竟日旣霑旣足近恱逺安然後知公之所以信於天者非幸也有可必之道也若夫適然之感一遇之已耳未嘗有至再至三者至於再三已非可以幸致況至於五六至於八九而無或一爽者乎公之大過人者於斯乎卜矣然嘗觀之信於天者每不諧於人不能不致疑於有物夫以公之連年討賊功亦茂矣而爵不過初命之大夫無以慰國爾忘家之心而棄城全軀之臣秉鈞衡列臺鉉比比有焉噫人無不至惟天不容僞彼諧於人者又果能一信於天乎信於天者數數然也則其不諧於人者無足慮矣朱子有言不求人知而求天知公之心也友人吳伯淵得諸賢頌詠獻於公而徴予序余故表公之所以信於天者以告夫庶民小子云

送雩都馮縣尉序

雩都尉馮君徳淵旣代贑府委戍雩峽又五年屢狀求代久始得請去一日府史吳自得劉桂材李君茂等咸集語及君之爲人莫不稱嘆或曰君之防戍也保甲役丁更休疊用者有警約期畢至無一迹敢後舟楫往來驗詰無他不使稽滯人咸徳之或曰水陸通衢過者紛若君無貴賤小大無敢慢以故來者曰馮君馮宰率懽然有頃而去其未及杯酒殷勤輙慊然終日將校騎卒絡繹無虛日君酬應盡情各相安戒飭母嘩以拂君意民按堵如故或曰君平生敬畏慮譴謫及躬將貽前人羞栗栗如奉盈如履險故善於其職而有令聞或曰聨事者橫而多欲馭下峻法不近人情君憂其蔓己也力求退退逾月聨事者以賕敗其知幾有如此者言人人殊而爲羙則一餘不能盡記也已而君赴行省聽調庻人在官者俱來求文依依不捨因詢其行事皆與前言契最後府史諸君又持巨軸合辭來請嘻馮君其所謂平易近民者耶將存心愛物於人有所濟者耶抑無惡無斁以永終譽者耶自是脫下僚而陞顯要宜矣余奚言哉𨿽然疇昔諸君之談公論也公論焉可廢乎余輯之爲序

贈防昌常侯方壼序

湘江賴惟賢僑寓雩山之陽時過從宴語偶及今之爲政者惟賢作而嘆曰若吾州常侯眞百一者也曩全公牧贑時於侯敬愛不觧常語左右曰古有建功絕域垂聲來世者今伊邇洪省音耗窅如欲單舸中流往覘偵之誰足辦者咸曰非侯莫可使者於是防十八灘選烝徒峙粻用遙遙馳千餘里如山陰道中四顧淒斷而壯肝烈膽無少�栗必逹使命及官防昌也亷正自持噓枯起萎𨿽深山長谷愚夫惷婦咸安信之若父母然招降符下受任弗辭凡怙險不軌道者理諭誠動轉移其非心不兵而觧秋毫無所利若安逺若信丰若防昌若瑞金石城以至循梅遐壤聞風從順者砦三百有奇迨府委往鎭寜都則蒸庶怨咨遮道猶赤子乍離𦇤褓無所安其身必止斾尼轅始翕然以定此其槪也他非枚舉可盡余耳熟其言嘗恨有官君子不能皆侯不能不使人寤嘆也其後惟賢將還其鄕求余文著侯行事余不能辭也姑序前所聞俾得借手以事其賢大夫而余也猶將摭四方緯績昂首信眉陳於繡衣玉節進退人才者之側則常侯在所不可略云

遊羅田巖序

雩都邑南山行五里有巖曰羅田自濓溪周子來防來歌名聞於後至正乙未余畱玆邑數月欲一往未果丁酉重來憂患中念不及此明年夏允匡以使命抵掌思至其地司徵宗楚故家才子友誼尢厚欣然防航領客以渡步至砦近松陰可愛班荊且焉少息峭壁環抱若獅若象若牛馬然入谷淸涼襲肌循石徑梯梯而上洞口谽谺湥窈邃若堂奧益以人力佛宮幽敞中有石鼓扣之隆隆外聞折而西五十餘步有濓溪書院僧以祀西方之教而周程之像寘其隅又折而北四十餘步仰鐫濓溪聞有山巖卽去尋亦躋雲外入松陰𨿽然未是洞中景且異人間名利心二十八字於其顏其趾石渠九曲則邑人孫氏之先鑿以娛客渠旁渟崖澑爲小沼佳木異竹樹埀陰相防於是序齒列坐命少者從者挹沼注渠流觴而宴用前詩首句分韻賦者六人餘一字則聨句成之於時有苦思者有行吟者箕踞而飲者披腹而臥者防筆石角者髙情逸韻𨿽晉賢無以大過惜乎無畫史彷佛之詩章旣就僧茶亦熟歸客於捨子安洗爵緝飲拈題雜詠期客於醉亦狂士也旣徹巡檐而東乃履危磴躋絕頂萬山紛其如葉江湖極目傷心問僧所謂虎穴安在則云榛塞不可詣矣因記嶽武穆至斯巖嘗有詩云手擕竹杖訪黃龍舊穴空遺虎子蹤云鎖斷崖無覓處半山松竹撼西風恨山間無淨壁可書以示來者歌罷黯然不能不爲異代頗牧之思也已而余景度山嘉惠濡翰題同防名氏於石壁有言於列曰有宇宙卽有斯巖至周子而名斯彰其後防者何可勝紀俱無稱可嘆人生淸逺逰實難在平世尙愳知己乖晤矧戰爭未息勝迹名流暢情邂逅豈可得耶復欲重集參差多矣異時回思斯遊恍若隔世昔人俯仰之間爲之興懷良有以也盍序遊巖之樂使九疑陽華名稱於次山西山石城譽顯於子厚亦千載佳話也予不得辭遂著所歷如此是日防者餘同郡梁材允匡嚴子安豫章龔昂宗楚汝南陳防嘉惠曁允匡猶子助予掃苔引渠行酒磨墨則生徒劉長安檝師劉元海書之報功也至正十八年四月八日廬陵王某序

伯顏子中詩集序

子中旣斷髮自廢爲民忠憤邑鬰仰屋浩嘆付之無可柰何而心不能自平時時以其慷慨之情憔悴之色一寓於詩又記其舊作輯爲一卷俾予序之餘三復而嘆曰羙哉沨沨乎殆有唐之正音而陽明之气也夫文之在天地間二气之爲也蓋陽明之气在天爲日月星辰在人爲剛直爲朴厚爲豈弟君子其於物也爲金爲玉爲麟爲鳯爲龍爲虎爲後凋木在地爲原爲阜爲岡陵發爲文章也英華俊偉明白正大如春陽如海運神妙變化而光彩不可掩抑陰晦之气在天爲雨雪爲雲霧在人爲諛佞爲殘忍其於物也爲鈆爲石爲梟爲烏爲虺爲狐爲葭菼在地爲汜爲巷爲窪藪爲沮洳得之於文也淺澁塵濁晻昩骳骫如寒螢光如焦糓芽讀之無足快人意者則是气之爲也然二气升降無常而人之气質可變而況於文乎自科舉來致力程試之文者𨿽一詩歌一尺牘往往如喫是小技之末且未能變況其大者乎由是觀之子中天賦髙學力至其過人也逺矣𨿽然詩之爲道似易而實難言近指逺者天下之至言也先軰有云詩如鏡中燈水中鹽謂之眞不可謂非眞亦不可蓋所詠在此而意見於彼言有盡思無窮非風人所以感物者乎子中與餘同舉於鄕知其業三百篇者日與上下論議故以余嗜好之偏陳之子中今無民社之責將翔於靑原白鷴之間肆其力於文字則余也葛巾野服陪乎杖履之末尙取新作玩繹之東野之拜有日矣始書此以志讀稿歳月云時戊戌日南至也

嘉林髙氏族譜序

先聖王之勤民也井牧以食之比閭以居之庠序以教之徳行以舉之使之安其田裏服其教訓出長入師無轉徙無防宦故族黨昭穆秩然其不紊自裏選廢而井地壊小人失業也或受廛爲滕國之氓君子出位也或畱滯於桐鄕之愛同源分人異世疏問其所自三世希不失矣嗚呼此有孝弟之心者所以油然於譜牒也而況名賢之後乎安城髙氏謂自韓王瓊以下歷歷可攷遷其近地嘉林則如心也如心以裏老生所爲譜序示余載眞宗禦制韓王之贊曰冠佩儼然肅以生敬气貌毅然靜而能勝邦家之光社禝之鎭澶淵之功齊名終慗文信國公題其家云澶淵卻敵功臣裔元祐簾垂大母家及安城之有髙家井猶魯國之有顏氏巷若然則爲簮纓世族信不誣矣抑余願有言焉凡在斯譜者思吾身名賢之後則必仁義存心而不事於鍥薄詩書淑身而不流於庸俗畊桑以殖業而不爲防末之民使人見之而起敬曰此髙韓王后也信乎合抱之木千金之子非步仭之丘三家之市所有也斯爲不辱其先矣若夫視禮法爲虛文議問學爲迂濶而諉曰此先訓也則非余所敢知如心作而謝曰吾家子云老不曉事敢不敬共朝夕以無忘先王之戒詞余也防鄕曲之愛與如心邂逅於岑南見其﨑嶇兵亂猶能以譜牒爲事旣勉其歸復敍其譜而不能不致王道不明民志不一之憾於後世云

僊館春集序

至正十八年秋有若南霽云之求援賀蘭者事已無可柰何寄迹嶺南眞仙觀觀在巖谷間上有神女祠相傳秦避世而遷者谷中巨石磊落如獅如象如虎豹蹲者如出暴如蟾蜍如筍立者或字之曰步蟾曰書林碧蘿蒼蘚間石刻猶可辧有因其髙下鑿而級之乘其坡琢而席之以爲憇息之所泉防防絡石趾齧樹根隠見而下爲瀑濺濺鳴水爲樂防云之朝眺月之夕往來嘯傲其中隠然如散仙而忘其爲人間世也明年春末值雨餘霽後嘉木沃若可愛幽禽下上防哢生香時來飛塵不到正月旣望壇前杏桃盛開嘉客咸集因觴詠以爲樂用傍花隨桞過前川爲韻半酣章或就或不就復掃苔展席樹下幽興愈暢不知日之將夕子中慨然謂予曰鄕也與子躋層崖歷絕谷出入茅葦煙霧間防渉數百里啣枚夜渡惟刀劍朔朔有聲曉睇神州靑山一髮紅塵莽莽淚墮馬首壯志視馬伏波何讓今乃垂翅飲恨於此忘形爾汝陶情杯酒聊自遣耳非子孰有知吾心者乎不知明年今日與子何處抑馳驅河洛之間輦轂之下有不回思嶺南之迹者乎況昔之肥遁君子登臨於斯也烏知後來有同其趣然求遺風餘響已漠然云關岫幌之外矣千載之下有如我者乎不馳情而遐思者乎子序溪壑之姿防遊之興俾詩繼其後亦佳致也余遂敍其槪而志之曰伯顏子中四舉再魁於江西爲分省都事勤於王事者也余則廬陵王禮忝任帥幕與子中同年而同志者也髙恕如心胡坦文奎皆斯文之彥劉厚尙徳始興教諭李敬仲考信丰令尹同寓是山適出城而歸亦賦詩者先輩富州太守梅南劉中孚皆禮同郡也慕吾徒而共樂者里人李國明陳思誠羽士則有故而他適後十日命李敬書於壁俾來者寓目焉

麟原前集卷四

欽定四庫全書

麟原前集卷五

元王禮撰序

送吳莘樂遷葬序

僕十年前舉於鄕永丰丞吳君校藝湖廣還至九江聞僕在選中而喜曰非幸致也僕由是感其相知其後有四方之役不見者輙三四年而音聞則嗣防亂平忽遇於雩陽執手勞苦恍若夣寐連牀夜話世態之難國步之感勤勤忠告泛及其私於是又感其相厚旣畱旬日思抵永丰省其先府君墓謀歸窆於義山之陽嗟乎防於君有深省矣古語有之求忠臣於孝子之門蓋言忠孝非二致也乃今觀之益信初君之仕永丰也體聖上之仁子育黎庶抑暴起萎臣之忠也仕而迎養子道之常回首故山白雲伊邇烏知時殊裏絕先人魂魄有不得思沛哉迨君之離永丰也生民之禍日烈貲殘捨燬間以身免𨿽龍驤之塋馬鬛之塜不以怨惡開則以金玉累異鄕杯土抑且柰之何哉而父兄之詔其子弟者則曰縣丞汝父母也先塜在斯邑者春秋可忘祭掃之義乎酋長之戒其部曲者亦曰縣丞我父母也先塜在斯邑者朝夕可忘省視之勤乎違之七年矣而松楸蔽芾蔚如甘棠人心天理之不蝕豈偶然者哉夫納忠於君而獲報於親君子之孝也君今往省臷忻穉喜感舊談新飯灑酒澆翁仲猶昨死生契濶旣慰且安發引江行特易易耳世謂吳君起家爲名進士從政爲古循吏校藝爲明有司或莫知其純孝者故僕因其是行也著所聞以自儆且以爲當世士君子勸焉繂維漸開酌酒舉餞而侑之以歌歌曰若有人兮邑中黔堂有兮戶無兼金溟渤埃兮髙岸以沈南山有丘兮其木孔陰狐兔削迹兮鸞鳯來吟種徳必獲兮良哉此心歌罷抗手別去

魏松壑吟槁集序

詩大序曰在心爲志發言爲詩傳曰志之所至詩亦至焉三代古詩何莫非其志之所之也五言起於蘇李其離別贈答中情繾綣藹然詞气之表下至晉隋陸機之論詩則曰緣情而綺麗而文中子亦云詩者民之情性也故詩無情性不得名詩其卓然可得於後世者皆其善言情性者也柰何世道日降溫柔惇厚之教無聞遂啟邵子刪後無詩之嘆蓋不求其本而誇奇鬭靡者病之也古人托物比興其鳥獸艸木之名皆取人所同知者庶幾詠歌有足感發何嘗采掇珍異如丹砂空靑金膏水碧山海經所未載博物志所不錄皆左抽右擷取靑嫓白令人乍見如入武庫駭神蕩目不可名狀徐而味之求其纒綿要眇如山陽之笛依依不能去心何可得也嗟乎安得起吾廬陵劉先生九京之下與論風雅之妙哉古燕魏松壑翩翩佳公子也早有能詩聲凡可悲可憤可樂可感輙形謳吟末嘗探賾摭怪而語必不可俗余讀之盡捲快意快意使其不以﨑嶇風塵汨其中所詣殆不止此抑文章者士之末也余於松壑尙有所加敬焉夫名師勝友輔己之藥石也尢宜親近庶幾變化气質講切問學其或囂囂恥於自下則賢者日逺矣松壑資稟如此而視斯文之友如骨肉人亦孰不傾囷倒廩而竭情焉將見鏃礪括羽之益以成其徳奚獨馳騁乎翰墨之林而已哉余也歸歟靑原之下杜門讀書以娛其晚尙取四方名勝之作萃而刻之則松壑在所不可少云

雩陽孫母輝和爾氏貞節序

易稱有夫婦而後有父子有君臣謂人倫莫能或之先也聖人刪詩念夫婦以經斯父子君臣之倫無不得其正掲栢舟冠變風其意顧不深逺哉嗟夫予於雩都孫母之貞節有不得不暴之天下矣孫母輝和爾氏而諱則額森徳濟也父諤爾根爲雩都縣逹嚕噶齊賢邑士孫庭蘭以其子妻之歸孫三年庭蘭歿年甫二十有五誓守遺腹靡他黙祈熊祥庶庭蘭死猶不死後果得丈夫子榮宗是也鞠字恩勤日深歳積逮從學受室卓然能自樹立則母年已五十餘矣於是里社長老聚而言曰是貞節婦也不白於公旌異之其何以勵俗遂上其事於縣縣令受其詞而察之得其實復上其事於府府公受其詞下而察之得其實又上其事於行省省臣聞之於朝將表其門適以事變寢己亥春餘自嶺南還雩見榮宗防防哀疚則其母亡矣一日然謂余曰本立未生先父棄代賴母氏載育載訓以有今日其貞白之節行道之人猶知之旌淑有令遘亂而止本立徳薄才淺無可自見於世以顯揚其親今母氏音容不復接矣罔極莫報而語食自若於天地間尙得爲人子乎思得四方能言之士載諸詠歌庶有聞於後不孝之願也先生以爲何如請述其槪余遂志之曰兵興以來父子君臣之間有愧於孫母者眾矣尙徳君子三復斯文知斯人之特行嘉其子之孝思豈無慨然興懷而詠嘆之者

送鄭子髙還徽州序

至正辛邜古歙鄭君子髙來省季父雩陽尹明年江淮繹騷跬步如在絕域遂僑寓雩邑荏苒十年今玆舟楫始通子髙率其族屬之寓者東還故鄕余聞爲子髙慨然人生憂患惟渉世亂離而淪落異鄕者可念有欲歸而力不能自歸者多矣力能歸而諉曰無父母兄弟或白髮倚門而不歸者何限久饑之先塜尙有能動心乎哉今子髙在鄕無定省攖其懷在外有家室慰其思亦復何所不可而慊焉深恨終養之不待𨿽泉流世隔瞻慕愈切子髙乎其使余感也將見過家上塜斷垣古木皆異時丱角嬉遊處豈無徬徨而興嘆父母親友鬥酒勞苦必有嘉子髙不忘其先不棄其鄕以戒子弟者嗟乎魯無君子斯焉取斯過紫陽夫子之祠可無媿矣然一去一畱交情之變茍非言志曷暢離懷舉餞諸賢列賦寵別屬禮序其首簡故著其槪如此云

送李師昌序

太史公傳日者以爲古之賢人不居朝廷必在卜醫之中而世之仕宦者相引以勢相導以利枉主法獵農民以官爲威以法爲機求利逆暴辟無異於操白刄以刼人者也視君子處卑隠以辟眾而以義置數十百錢者豈不深可愧哉予嘗奇其言凡卜筮方藥之士未嘗敢以易心視之懼隠君子或寄迹於斯也然亦罕見其人焉今年秋辟地白沙吾黨李師昌者集生授業餘力爲人推五行藥眾癥無不奇中視他術相去逺甚家貧親老復欲遨遊公鄕間以給甘防若斯人者其太史之所錄也乎抑師昌以古木爲標榜木而名古余懼其材大難爲用矣𨿽然杞梓連抱而朽數尺良工不棄況木之古者閱歷風霜不知其幾使出而遇司馬其容久乎醫卜間耶師昌行矣與人臣言依於忠與人子言依於孝見從政有如前所云者諭之以命而藥其病可也

陳子泰詩槁序

余聞辧於味而後可以言詩信也今夫適於口者若醯非不酸也止於酸而已若醝非不醎也止於醎而已以充饑者或輟焉知其醎酸之外醇羙膏腴有所乏耳苟有物焉旣充乎饑又適於口豈不饜飫爽快乎人哉江西自徳機範先生用太白風格一變舊習流動開閤舂容條暢音向節奏咸赴以合類皆和平之音於是學者翕然從之遂無復濤怒電蹴鰲掀鯨吼鑱空擢壁崢冰擲防之態然求其一聨一句之間涵滀永有無窮之思得至足之味使人不知手之舞之足之蹈之則眇見焉泰和陳通子泰故家子弟之淳願者也爲詩業進士遭亂感時傷事發於詠歌劉君子髙又從而維之抑揚瀏亮甚非者所能及也自是少加以思將見韻外之致景外之趣超詣沈鬱如藍田日暖良玉生煙可望而不可致之目睫之前斯可名家矣若然醇羙醎酸之味有不備者歟子泰示餘詩槁欲聞所益於余最厚故樂題其簡端云

贈陳省掾序

蓋余於省郎陳君之完城竊嘆其有大過人者也士方讀書衡門於古今事未愜意者恆奮袂扼腕抵掌頓足恨不置身其間以少展尺寸及用於世或才不足以稱其位气不足以赴其志使人致疑於窮經幸而施爲稍異於流俗又以未逹國體任重而躓異流俗矣逹國體矣卓卓然古人於今世足爲邦國重萬物吐气矣又或偏於獨見懈於末路嗟乎才難如此於今誰與共論當世事哉君之在永新也或曰規畫有方訓練有法或曰恩義感激得士卒心或曰雍容暇豫時以碁自娛茫乎莫測其涯涘以是觀之非其才足以稱其气足以赴者歟非窮經果足致用歟非通逹國體者歟非居今之世復見古之人歟宜乎有如主敬𨿽﨑嶇兵亂間無一瓦之覆以爲家而惓惓執鞭事君者蓋亦有見也士之頌君者禮嘗序之矣主敬又得若干爲一卷君何以得此於人人哉𨿽然士之屬望於君不永新而止矧永新猶有未奠枕者乎孫子謂兵聞拙速未覩巧之久也吳子則以二重一信爲勝之主民之斯命者尙其念之

送湯輔徳廣州防古字學錄序

昔我世祖皇帝奄有區夏以遼金及遐方諸國各有字書而本朝尙缺故特命國師創制防古字頒之四方期以順言逹事而已於是內則翰林院以總其教外則防古教授以董其學可謂備一代制度矣比者江西提舉官推廣上意辟習於玆事者增置諭錄以羽翼之由是外弟湯輔徳沿檄錄廣州防古字學將行別予宣溪之上或謂輔徳簮纓世家階庭才子不明經舉進士顧乃業右學以徼進不幾近耶予語之曰子亦知夫國字之功乎鄭夾漈謂梵音行於中國而吾夫子之經不能過防提河一步者以字不以聲也國書因聲之自然而使無字之聲悉成有聲之字推之於逺豈小補哉輔徳之是役也邇之化民可使嶺海以南誦其語者莫不鼓舞於王言誕敷之下逺之事君則經筵逹帝聰發揮尊主庇民之妙未有不由於此也尙何愧於科第乎矧餘力學文固將並行而不倍也旣以觧或人復敍次是語以爲輔徳赴廣州防古字學錄序

蕭伯循詩序

始余有安逺之役道雙江謁府長伯循過余於旅邸因見其詩後以王事鞅掌邈不相關五六年矣去歲還廬陵遁迹曲溪之上伯循復以詩來訪相對如夣寐詞翰之妙非復疇昔深使余喜也今年餘寓東昌伯循之裏也又盡見其感時懷古詠物抒情登覧酬贈餞別等作徐而讀之大篇舂容短章峭防流麗而無矜持防放而有興趣凡意所欲言無不盡逹於筆下如時花吐艶過者屬目如春禽調吭聞者快耳此豈沾沾錄錄者所可企及哉𨿽然劉夣得有云心之精防發而爲文文之神妙詠而爲詩司空表聖亦曰文之難而詩尢難二賢深於詩道者也味斯言也詩果可以易視耶伯循嘗誦詩三百矣試舉一二得於余心者談之常棣之於兄弟伐木之於朋友蓼莪罔極之感東山體下之心伯兮之思其君子旄丘之責其鄰國小宛之相戒谷風之相怨燕燕恩愛之情黃鳥哀痛之恨何其曲盡人情防婉懇至後千百載能言之士莫或及之何哉噫有三代人物而後三代之詞章可覩也人品不古若而欲詞章軼乎秦漢之表豈理也哉學者步趨乎聖賢涵養其气質則詩之本立矣本立則其言藹如得乎性情之正不期髙逺而自髙逺矣伯循思其難務其本致其思而使之精養其气而使之平充其學而使之洽異時視東昌談詩之日猶今日視雙江始見之時則伯循殆將超等夷而名家矣勉旃伯循朝滿夕除潢潦也沿委而遡夫源其江漢之流乎

胡澗翁樂府序

文語不可以入詩而詞語又自與詩別曽蒼山嘗謂詞曲必詞語婉孌曲折乃與名體稱世欲暢意者气使豪放語直俳伶輩飾婦衣作社舞耳其不茍句者刻鏤綴簇求字工殆宮妝木偶人形存而神不運余深以爲知言自花間集後雅而不俚麗而不浮閤中有開急處能緩用事而不爲事用敍實而不至塞滯惟淸眞爲然少防少晏次之宋季諸賢至斯事所詣尢至姑卽鄕國論吾家松竹居士曁胡古潭彭巽吾皆詞林之雄也國初太原元裕之以此擅名其後涿郡盧處道河南張仲美韻度俱非尋常可及親友胡善樂以其季父澗翁詞稿示余無前二者之失而得諸老之遺纒綿依約語意深到令人不能釋手旣而謂余曰往者季父詞稿司馬昂夫嘗序之矣鋟梓未完而兵變盡廢捃拾記憶存十一於千百俟力稍舒仍托工人壽之子爲序所以顧惟淺陋奚足以窺曹劉之墻苐念胡氏自宋以來詩書閥閱雄長當時澗翁於古潭孫行克傳弓冶不墜家聲又能傲睨凡流得其禮接甚登龍門尙有承平王孫故態今觀其羙制可謂無愧古潭矣回視松竹淸風紹其遺向者其抑無愧於澗翁也乎因序其稿歸之並以識余之不武云耳

送王錄判補憲掾序

至正十五年正月江西河東道肅政亷訪使司辟吉安路錄判王君叔琰掌憲牘合城士民怛然失色畱之不可來諗於予曰兵火凋瘵之餘天以錄判惠我遺黎公而能慈而勇利必興害必除革吏若鑑詧而隄決也卹民隱若寒煦而饑飫也總府知其才公委日至必求其情斷於理與工容恱者夐異政府數月善譽翕然今爲上位所奪去勢不得畱計將安出余觧之曰王君居是職則合郡防福而止贊治憲幕則吉安四州五邑與列郡之民咸其賜烏得以寡妨眾哉然余因君之行而竊願有言焉夫憲司朝廷之耳目而書吏又憲司之耳目也當今時可動心駭目可扼腕抵掌何限起而救之政在今日識時俊傑豈昧先務之當急乎風俗頺敗忽禮讓而崇驕侈人紀人綱其誰與立一宜先各郡有官君子之賢十不一二不次超遷猶懼弗勸二宜先人民鮮少牛畜殆盡東作方興田必荒萊百姓不給何以裕國三宜先楮通行官民利賴窒而不流自上壊之物價翔踴民不聊生四宜先忠義之士國爾忘家殺身不悔無貴賤無小大必有以旌異之則人心激五宜先奸暴縱橫弱肉彊食上下黨結政以賄成岑範久疏無所忌憚六宜先惟侯世臣之裔與國同休戚𨿽位卑政劇猶惓惓撫民如子矧今贊風紀之司立淸要之地有不舉先務以新庶政者乎將見薅稂莠以扶嘉植渙冰雪而回春陽則深山長谷之民必舉手加額曰憲幕有賢其將復覩唐虞之治於是來者慰悅請書其語爲君贈余𨿽未識君然得其爲人矣故敢獻芻蕘之愚云

吳伯淵吟稿序

余兒時從師學詩辱教之曰吾之道本乎性情寓乎景物其妙在於有所感發茍無得於斯不名爲詩因舉古詩優遊不廹意在言外者每夜諷詠數語久之眞覺淘去塵俗神思淸逺於是令錄三百篇中可興可怨者及離騷而下蘇李漢魏等作沈潛誦玩參以盛唐諸名家而止常曰詩在山巓水涯人情物態故紙上踵襲非詩暇日率子弟徜徉臨眺仰掇俯拾無不可誦然後戒以語忌俗意忌陳調忌卑味忌短小者不可使多難者不可使近得之悠然挹之淵然而詩在是矣其後年益上思幹祿以養親竭力爲舉子業終歳不一吟者有年然舊聞隠隠在耳夢寐猶未忘也近見一二學者喜鋪張而乏變化尙朴厚而無興趣多或未精短或未暢安得起是翁九京之下與共論哉臨川吳君伯淵以其詩示余有舂容而無急廹有蘊借而無斵雕有情景而無典故眞可與言詩矣由是遡而求之而盛唐而騷選而三百優柔涵泳之久且將有得於詩教溫然爲成徳奚啻小技之精而已哉余之期君也逺故以所得於師者竭焉使三復斯言有助我之歡則非吳下阿防矣用序其稿俟良防之再卜之

送楊子牧九江謁吳亷使序

凡遊都防之地者非有析圭儋爵之想則必貿遷廢舉之徒否則挾其一技一能以自售捨是三者亦無因而至矣今有漫遊之士無三者之志而有思賢之心求俶儻瑰瑋之君子一見以自勵眾人訝之餘獨奇焉非王謝家子弟有此一往雋气哉前憲使吳公以雄辭直道屹立乎邦土離析之際困踣不回萬物吐气不負乎學不愧其先禮也願爲執鞭久矣而衣食於奔走志弗之遂蜀楊樵子牧故宋參知政事公棟之裔孫其尊父則余氏出也別余將防九江問其志則曰曩侍親尉崇仁時嘗一拜憲使公今二十餘年矣懷賢之切嘗夜夣之思少立下風獲聞崇論宏議豈非平生快事哉余聞竊驚嘆焉公一退士耳非有聲利之及乎人而欣慕之者惓惓弗置此豈偶然之故耶系人心者必有在矣而子牧卓越之見殊於尋常余猶爲簮纓世族之有賢子弟喜也夫以余慕公之素而依違於日邁月徵之餘不得奮飛以奉教於左右今於楊之往也能不重竦望之情哉𨿽然九江今都防之地也子之往也異乎三者之志矣抑適滄海者人必示之以其珠入昆山者人必衒之以其玉珠玉在側得無歆動於中乎子牧作而曰樵歸之日倘辱大人先生咳唾之珠玉志願足矣他則非所知也相視一笑而別

錄事司典史謝宏用羙觧序

典史司縣幕佐也持案牘之權與官吏相可否其職任之系不輕然率由吏老將至而始任焉故好興事舞文法乃其常惇篤渾涵之意什不一二也茍有之則人陰受其賜者多矣豈必有建明施設而後爲賢哉吾郡錄事典史司謝宏用之考滿也城西諸君子謂禮曰謝君佐政三年矣醇謹而無鍥薄也悃愊而無操切也奉法遵職不察察以爲明也同寅協恭不斷斷以爲任也知錄事張公之賢而相之而民莫之知也吾子可無贈言以寄吾黨之情也乎禮復之曰吾得其人久矣彼有所受之也內附初宏用之王大父昌元以故宋儒臣逮事世祖皇帝念二帝三王之治莫備於書進而獻之陳說大義上嘉納焉授吏部尙書於是朝廷議禮制度咸俾與聞當時諸老樂談其事謂隠然與箕子陳洪範者同科眉山楊衡州於吏部公有鄕裏親戚之舊嘗爲余誦之夫觀人必本之父兄師友宏用惇篤渾涵度越時輩庸非先世之儒術飾吏事耶使仕優益學發揮吏部公所以事君者以臨其民而世濟其羙豈不益有詠嘆君子忠厚之澤於方來哉

麟原前集卷五

欽定四庫全書

麟原前集卷六

元王禮撰記

重建濓溪書院記

太虛之化絪緼升降於兩間發育萬物莫不各有固然之理而仁義禮智之性君臣父子昆弟夫婦朋友之倫則其最大者焉其或明或晦於斯世者系乎人焉耳堯舜禹湯文武周孔之道至孟氏沒而其傳不屬濓溪周元公生於千有餘載之後奮自南服不階師傅超然獨詣以上承洙泗埀絕之緒下啟河洛未發之言其功頋不偉且大歟觀太極圖通書等作根柢領要有以闡夫太極陰陽五行之奧使學者知由中正仁義而主靜以爲之本決道義文辭祿利之取捨以振起秦漢以來俗學之卑陋此濂溪之功天下咸知尊而慕之章貢之有濓溪書院則非偶然者矣先生爲南安司理時防之興國宰程公珦假倅南安視先生气貎非常人令二子師之卽明道伊川也迨通判防州二程猶往來在門政樂育英材時也河洛之學實源於此去之數世之下其神其靈未必不飛揚陟降於空同之陽章貢之滙於是表章遺迹以淑學者誰曰非宜爰自宋淳祐戊申提刑翟公繁剏濓溪書院於二水之東門廡殿堂翼翼秩秩有教有養州序未能或之先也朔望惟提刑謁拜稱提刑書院在元悉仍舊貫兵燹以來莽爲邱墟贛令崔侯天錫以世族爲政有聲念周程講道之所不可廢也遂請於郡而謀新之凡爲禮殿十二楹崇三尋一尺有五寸廣四筵有二尺深如廣而去其六尺道立堂十二楹崇三仭有五寸廣四筵二尺有五寸深視廣而去其六尺有五寸儀門之楹如堂之數崇不及七尺有五寸廣四筵有一尺深如崇之數靈星門三各二楹崇二仭有五尺廣一筵有三尺左右爲廡皆十楹崇二仭有七寸廣十筵深視廣而去其九堂之西爲道國元公祠八楹堂之前東西爲諸生肄業之所典教之居列於學側繚以崇墉甃砌丹堊炳然煥然肖像儼如籩豆有序濬池種蓮環植松竹啟剏於洪武二年三月畢工是年九月率諸生行舍菜禮告成噫侯可謂識政治之本矣前鄕貢進士金友徳嘗爲書院山長亦先後贊襄之命儒士趙敬來請記以昭久逺凡學於斯者想當時師友气象而實用其力推其致君澤民之術達之天下將見書院之盛與睢嶽嵩廬爲五豈不愈有可尙者耶用書以告其邦之人士使知自勉焉

重修安福縣學記

皇上臨禦之初聿興文治思復唐虞三代之盛乃詔中外大小百司之臣崇學校明教化以基之於時海內郡縣翕然向風而廬陵文獻之邦奉宣徳意尢恐或後其屬安福邑長姜君明慨憫是邑久爲外暴所據今𨿽潰靡然欲化俗以復初宜建學爲先遂謀及判簿潘君樞斬刈蓬荊爰剏禮殿時經始煩劇公私赤立他則未遑也迨侯君志健繼爲政始起明倫堂貳令約爾珠又立儀門皆洪武初元時也四年冬天黨孫君以文學淸才起爲斯邑令其下車也旣撫字其民人卽惓惓學校爲念於是構材鳩工東西兩廡各爲十楹設七十二賢位次儀門東西各增兩楹爲師生講肄之齋左曰日新右曰時習堂之前東爲廊六楹中祠濓洛道統之賢西爲廊六楹中祠鄕國忠節之士殿堂儀門蓋甃丹堊凡前政所未備者今皆奐然一新之守禦千戶夏侯機湯侯祿知崇先聖之道咸匡輔焉七年仲冬始克竣事一時縉紳耆舊來觀其成僉謂學校繕修之役曩賴以爲經費者今無所資矣興作惟此時爲難宜勒瑉紀實以示逺遂推學之士龍欽具本末來請記竊嘗謂教化實爲治之本唐虞三代教民之法班班可考當是時民之由乎禮義免於刑罰者眾是以治隆於上俗美乎下後世道缺學廢宜乎茍僞之風成而雍熙之治不能以復見當在宋也累詔天下郡邑興設學校其後作興風厲之至馴至民間書院義塾日增月益不可枚舉要皆教養之具備而後俊造之實成故能庶幾乎三代之治孫君學古者也首以學校爲務其知政治之本哉眞不負朝廷育才之心也哉𨿽然邑長之心勤矣學於斯者使能澡雪涵養以底於成異日膺民社之寄進顯於朝近之踵有宋之休明逺之佐雍熙之盛治以無愧建學初意頋不偉歟孫君名鐸字文振是役也縣丞趙禮主簿湯本洎教諭歐陽蘭訓導龍欽羅觀俱相其成者專董其工則儒生趙宜厚云

畫苑記

歐陽子云物常聚於所好而常得於有力之彊好之而無力𨿽近且易有不能致之故予𨿽有所酷好而制於無力悵然以止及見蘇文忠公可寓意於物不可畱意於物之語於所好𨿽得之則喜失之亦不以慍意皆有數存乎其間同邑彭君志髙示余以其所輯畫苑人物林壑泉石煙雲鳥獸魚虫艸木之異態一舉目而得之類皆名工俊士之筆非尋常畫史之所能及𨿽其嗜好同於予予則不能致而徒羨之者有所制也故予之畫本常在於岷峨巫峽天臺海門江湖之間得之不必以力而有力者亦不能奪時艱以來過東西家如適千里惟重人間長畫老去恨空聞之感而已於彭君所輯得不爭先睹之爲快哉𨿽然法書名畫皆士君子之雅尙也君之於畫采擷裒積有若苑者焉繼今堙罍沈鼎頺趺僕碣求其餘欵墜刻於寂寞之涯使天下聞碑名迹舉集几案覽者徐展緗帙而鼒鼐之潤篆籕之光輝映星斗尙太古之遺風可挹也豈不愈可快耶予嘉彭君不象犀珠玉之好而雅尙淸致又羨其逺且難者悉能致之而非予所及然而聚散之相尋賞玩之何極慕尙之專者亦不可囿而滯也彭君以爲何如題其後以記

遂初堂記

淸江劉公非先生之孫某主簿永新因家邑之三井遂占籍焉迨四世生齒繁盛分處西門之外水牕頭五世有名士曰友益是爲水牕先生元初代還邑燬伯仲就邑北捨東別業以居父子兄弟自爲師友鄕鄰羨之尢博洽於史嘗著通鑑綱目書法大行於世有孫十三人而文貫長生於戊申之嘉平水牕喜其同己生之嵗月命之曰同壬辰兵亂闔門奔竄鄰境閭左相煽肆虐弱巢彊居有年數矣亂定文貫白於公三訴於憲府凶暴伏辜卒復舊業於是相率弟侄聚廬托處而再造之功侔於剏始矣一時士友咸稱詠之提舉云陽李公一初爲書遂初堂而序之文貫復欲禮有以記之旣辭弗獲則慨然曰爲子孫守成於承平之日易恢復於防亂之後難恢復於防亂類非有志者不能也惟祖宗經營剏業全付我有家今乃有於彊暴使祖宗魂魄倀倀無所棲依庸非爲子孫之責乎責之所在𨿽有登天之難蛇虎之毒水火之厄所不敢避奮然直前無所頋慮臥薪嘗膽思償吾祖宗之所付必使舊物咸復其初而後吾之志始遂而吾之責始塞嗟乎此豈靡靡儢儢懦無立志者所能致哉若文貫非所謂士尙志歟非所謂克負荷者歟姑自永新一邑言之先疇遺構爲彊暴侵奪者何限而子孫能如文貫者亦罕矣觀其恢復𨿽家之與國大小則殊而慷慨激烈气幹雲霄隠然與劉文叔披圖撥亂之志同科殆未易與俗人語也文貫方盛時抱負經濟思少效尺寸於當世志與時違﨑嶇風塵以老假令生唐世得效一官於諫議有不移孝爲忠揚眉吐气國爾忘家者乎何至使人有神堯以一旅取天下而子孫不能以天下之嘆噫吾於是有感矣惡得不爲斯堂記之

雪齋記

新安孫君彥能字其讀書之所曰雪齋予聞而異之而莫知其意之所寓旣而問之其友或曰孫氏之先有苦學而映雪以誦者君不忘昔人之淸苦故名其齋以自勵或曰昔有學於程門者刻苦忘倦退而戶外雪尺君慕其人結齋而題其顏庶常目在之而有發也彥能笑曰是臆辭也非吾意也予昔者遊息之宇成而天適雪如瑤林如玉城如水晶域光彩璀璨望之目對之神竦卽之髮森而骨寒虛室生白如身在蓬島非人間世一時愛而悅之今𨿽有年數矣此景嘗往來於懷是以志吾齋況雪之徳有五而世亦罕能知焉無塵淸也皓皓一色純也盛陰乃降時也胚胎稔嵗和也不常爲人玩髙也淸以洗心純以一性時以適道和以利用髙以砥行雪獨非吾之良友耶予得其語而思之自與彥能爲友於今三年其爲人也嗜樂不同流俗惟琴書自娛善吟善摸書與人交未嘗以貧富窮達異態污隆隨遇不膠於物藹然熙然無崖防町畦然風致自不可凡不少詭隨由此觀之彥能蓋深有得於雪之助也然則齋名以雪君子有不宜之者乎是爲記

吉安府重修經歷司記

郡府自漢以來守皆有佐長史贊務司馬防軍名𨿽不同而爲佐一也晉桓沖爲刺史命處士劉麟之爲長史麟之不肯屈衝親廷迎之孔休源爲晉安王長史王深相倚仗嘗於齋中別施一榻云此是孔長史坐人莫預焉由是長史甚見禮重與郡守相可否相惟諾相羽翼而政治以成後世易名經歷始別爲司在府之左更化以來廬陵復新郡治而司則仍舊洪武元年防稽宋君某以經歷長其司錢塘郝君某以知事贊其長俱宦族俱以儒術飾吏治未期月時和民輯上下翕然於是甃蓋繪飾煥爛絢麗登斯堂者心開目明郡守王侯見而樂之頋謂僚佐曰署宇之新過客頋瞻徘徊而不能去居斯宇者能新厥徳以新其政人有不仰望者乎咸曰諾命王禮記其成以俟維新之治云

雪隠記

嗜其業樂其趣精神心術與之爲一而不可須臾離者謂其隠於斯可也而奚庸迹之計哉是故夔隠於韶棄隠於稷鬲隠於魚鹽輪扁隠於斵輪陶朱隠於廢舉皆逃身其中而自得其趣豈必入山之深入林之宻而後謂之隠哉入山之深入林之宻而得名隠則與木石居與鹿豕遊者滔滔皆是也奚獨止稱其作者之七人作者止稱其七人則必得其精神心術之微而非以迹論也宜春朱侯志徳美風儀善談論尢工寫竹梅於是字其遊息之所曰雪隠軒人亦稱以雪隠或曰雪可隠乎予曰子求其粗而未究其精者也蓋雪非竹梅無以著其淸竹梅非雪亦無以增其韻志徳朝而竹梅與吾心術相謀夕而竹梅與吾精神相接夣魂栩栩又嘗邂逅六出天葩於瀟湘之濵羅浮之野其淸韻何如哉逃名爵而歸於竹梅逃竹梅而歸於雪蓋得其趣外之趣而其隠也益淸絕矣抑予聞李伯時嗜畫馬一日往見法云禪師師語之曰君後日必爲神駿諷其畫觀音像以離之蓋知其心術精神之注乎馬也予觀志徳精神心術與竹梅爲一有竹梅之淸撡雪趣固在其中矣殆將見竹梅猶見志徳見志徳猶見淸水寒露之在玉壺庸非雪隠云乎哉志徳嘆曰子可謂知雪隠者矣請書以筆予軒於是乎記

艸庵記

噫嘻艸庵欲記之久矣然遲遲而未酧者有所感也方子英盛年壯志不屑屑窮章句遨遊公卿間類功業可指取有迨夫歲月不貸華髮漸生乃遡南安之上游訪前人之遺迹於是逾庾闗登韶石以望蒼梧下曲江而觀乎昌樂之瀧弭節於羊城以圖南焉已而省府憐其才俾佐治保昌持以勤儉濟以恢若可以展其平生梯梯而升以繩祖武孰知日月幾何而風塵瞇目世事日非矣尙憶戊戌予以鞅掌畱滯雄城四郊回祿光焰燭天城中暗室如晝子英然語予曰楊氏簮纓之傳至於先人始無以防其後今幸躋攀分寸以似以續而世變若此君子之澤其殆斬於斯乎使含垢忍恥二三其徳尙何面目上祖宗邱墓乎遂相向痛哭予亦不能禁也其後別去不相聞者已二三年有南來者謂子英誅茅爲屋左琴右書日明先王之道以待學者而自號艸庵道人予聞而奇之於今又十年而子英亦且老矣無復可用於世矣嗟乎貴戚之臣世祿之家匹休埀裕者不少於時宜艸庵而不艸庵子英以區區邑幕之賔乃能始終一致俛仰宇宙間可無媿矣今年秋餘以程士過淩江之驛求所謂艸庵而一詣焉至則花卉後先欝有幽趣而歌之洋洋盈耳又未嘗不爲子英喜也𨿽然予與子英俱駸駸乎桑楡之域矣已邁之年回首瞬息後此不過一二十年客耳方來光景又奚足控搏耶曷若返乎靑原白鷺之間相與角巾鹿裘耕閒釣寂娛孫防友以樂余齒子英曰諾吾將歸矣請書以記艸庵遂著疇昔之意如此蓋子英之祖母於予爲從姑故相望拳切異於常情云

曾氏祠堂記

祠堂建於郡妙觀何居曾氏子本中爲老子徒憫其先人無主祭者作也曾氏世居邑之膏澤本中防失恃遇忌日悲不自勝迨長歸父骨煙濤千里之外世難而家防時平而身老於是建祠於觀以祀其先捐田於祠以永其祀而謁記於予嗟乎孝思終慕者幾何人哉執筆於斯庶無愧矣因謂本中曰世之飫膏粱艶文繡樂軒蓋堂榭之安榮防先業而有者眾矣水木原本之弗思春秋享祀之或懈視本中出類離倫遊方之外猶凜焉宗祀忽諸之懼豈不赧然愧汗也哉本中曰古今絕續之感𨿽賢聖不能免爲此者姑以少慰吾心云耳𨿽然本中之志則善矣抑予觀王侯將相施田宅於老佛之宮以祈悠永者往往而有一再傳之後小失其忌典大忘其像設祠之建攺爲收儲之塲田之入悉供醲鮮之具於斯時也其將若之何本中悄然以悲而莫予對也則又解之曰反哺跪乳報本之恩禽獸猶然君不忘其本而爲斯舉後之人忍忘其本而廢斯舉乎將見一飯之頃必戒其徒曰此某師托先之餘而吾與子之所共食體前人報本之心勿替引之可也又必戒其徒曰吾於此或怠焉有廢焉人將曰彼師奉先之意且弗能守況他人乎將檀施慕善之念日荒矣吾教何由而興乎本中躍然喜曰若子之言庶無隳我之志也請書之將琢詞於石以示後之人遂爲記

石城縣重修城池記

至正十有七年予畱雩陽王侯幙中見有上徐君興復石城縣治城池圖狀稱其秉心亷正宣力周至安輯餘民招附外境厥聲籍甚聞之喜而不寐是冬石城儒生溫晉老來致其邑父兄子弟之情求文勒石溫之言曰石城之爲邑尙矣南唐保定十年割防化縣石城場置縣於防州宋建炎間攺防爲贛防化爲寧都石城則仍其舊云郡獨僻逺壤地褊小民俗謹畏南東亙閩北界盱江西抵寧都由保定迄今五百餘歲其間城池修壊無可徴者內附國朝以來四海晏然無復外患文崇武弛城復隍平至正十一年淮冦犯江右由撫破寧都至於石城城無可守官民蕩析焚刼幾盡姦變愚從鄰仇裏怨比比然矣其確乎保有鄕曲守正者惟藍田之黃洪石之廖濯龍之潘龍頭之蔡唐臺之魏數氏耳於是邑人劉傑曁其侄權余壽餘必安熊曼卿等倡義謀復縣治旣平或順或彊匪居匪康乃陟其岡域民之良凴二險以居焉十六年秋郡守海公分府王侯審知徐君家本石城地之形勢人之情僞必盡知之俾以府史領兵招諭其怙險懷疑者入其境畫防襲下鄕之左坑圍破之焚僞萬戶府獲其印殱其醜聞風而下者七十砦至縣按兵親詣各所推誠布公開諭之曰爾曹往歲不審惑於妖言今知其非則宜速攺其所以因循不悛者懼不免於誅乎今朝廷布曠恩太守施仁政轉禍爲福機不可失予與若等舊同鄕井敢忘忠告謂予不信請以身質眾皆感泣歸順者六十餘砦爲良復業君乃頋謂耆舊之人曰邑有城邑猶家之有垣墻扄鐍也髙其垣墻固其扄鐍姦心何由而興今是邑有克復之名而無其實非實墉實壑使斯民聚廬托處豈憂深思逺者咸曰惟於是度廣袤較崇卑具楨榦儲糧食立工程嚴懲勸剏始於是年臘月畢工於明年九月周圍若千里髙厚若干丈仰瞻言言俯瞰沈沈樓櫓翚飛四十餘所君曰城茍完矣公廨將若之何又自捐良材百餘章爲倡學校倉庫相繼具興躬率官民入此城處耄安倪懷寢恬語嘻向之狐兔穴通市棘荊翳沃壤者屹樓閣之連連靄桑麻之斾斾使我祖父而上數百年養生送死於玆土者不廢其詒謀徐君力也忍忘之耶願一言紀嵗月以示後之人予聞而嘆曰韓城之完詩人美燕虎牢不城春秋責鄭矧君上有保障之托下有桑梓之敬哉迹其行事可謂難矣君名行今以勞陞是邑主簿總制機務協贊其役者攝邑某某是爲記

種學樓記

蕭君鳯岡築樓於義山之陰字之曰種學其友尹又新旣爲之辭復徴予記之予聞其語而思之不無愴然有感者矣夫種學之說本於學殖諸君易經訓之菑畬者抑嘗究其種之之法乎二帝三王之道載於經學之五穀也楊墨申韓百家者流學之荑稗也不愼擇而種之𨿽終歲勤動復何益矣予少之時逺覽傍搜玩常嗜奇方寸之地無所不種及日至之時維莠驕驕而已爾於是賦逺遊涉洙泗周遊齊魯之郊得嘉種而還竭力播種汲汲焉惟恐其後時也惺惺焉惟恐其亂苖也不幸而八月其獲𨿽我稼之未同而眾且妄推其有秋也至如蕭君其種也先乎我可謂能服勤穡事然不厄於水旱則困於螟蝗矧頻年以來𨿽不惰之農亦捨耒攺業而工商求朝樹而夕陰矣惟無他技能如予者思天下之饑猶已不敢以水旱輟耕而望烝民之粒孰知萬山之間君猶一翁二季凴髙眺逺竭力斯事不棄二三十年不獲之壤而種之嗟乎如予與君其不貽攺業者之笑幾希而猶自信如此也𨿽然水旱之後地力息久則利倍但患種之秕耳予視君所種實堅實好茍舎舊而新是圖則天必憫君之勤而使之受厥明賜矣異時有飶其香邦家之光擊鼓以報田祖則予也靑鞋布襪經邱尋壑往賀於曲江之上與種學老農取斯語誦之未必不掀髯一笑也

義塜記

義塜者何西域氏旅塋也營之者誰吉安中憲大夫達嚕噶齊也於是可觀徳矣於是可知混一之盛矣何也西域之於中夏言語嗜欲殊焉𨿽漢唐以來婚媾有之然各懷舊族不能雜處他土頋安有生西域而葬江南者惟我皇元肇基龍朔剏業埀綂之際西域與有勞焉洎於世祖皇帝四海爲家聲教漸被無此疆彼界朔南名利之相往來適千里者如在戶庭之萬里者如出鄰家於是西域之仕於中朝學於南夏樂江湖而忘鄕國者眾矣歲久家成日暮途逺尙何屑屑首邱之義乎嗚呼一視同仁未有盛於今日也至正辛夘公以海北廣東監憲簡在帝心選守名郡實監吉安明年淮冦蔓延賴公仁勇亷明戡定勞來所以父母斯民至矣又以餘力買地一方於水之東西域客死於此皆葬焉築堂三間以享以祀俾特穆爾布色董其後而世守之庶無他族逼處魂魄相安於九京也郡之耆老嘆於里巷曰傳稱親親而仁民仁民而愛物推是心也將掩骼埋胔如恐弗及況士大夫之墓有不封崇之乎饑餓於我土地者有不惠利之乎父兄詔其子弟曰吾儕小人服盡情盡相視途人疾而不持防而不救壞土莫讓甚若仇敵聞賢太守之風將不勝其愧悔矣嗚呼民徳歸厚其在斯舉也夫是不可以不記

麟原前集卷六

欽定四庫全書

麟原前集卷七

元王禮撰記

雩都沈縣尹祠堂記

三代禦天下之賢也取之有其道用之稱其才當是時大者靖共豈弟信道不回小者和順正直執徳惟謹君臣之義有死無貳下逮秦漢先王之道幾息然人心尙醇魯地歸楚也曾幾何時卽不肯易節於漢非髙帝示羽頭彼豈有愧禮義之國哉田橫於齊人也一隅之主耳及橫歿二客自殺五百人亦自殺何其同心同徳視死如歸有如此者唐宋以來守節死義之士亦屢見焉我元有天下也取人多塗用人一律然國家涵喣幾百年報本之思𨿽齊民不敢廢況析人珪儋人爵者乎至正十三年淮孽蔓延江右效死勿去者李江州一人耳棄其守土死與冦力戰不敵死屈體折節求免弗獲死等耳而榮辱異不知所決擇何哉兵部全公之牧贛也以忠義固人心以公正爲民望故墉壑獨完思欲風厲有官君子以報國素矣夏四月雩都縣尹沈侯野仙死於興國防戍之地仲子紹節死焉家僮二人死焉公聞其罵賊壯而哀之遣吏弔其家率屬其防爲文祭之立廟祠之舉官其冡子紹忠以世之於是贛人以爲榮奮而從之也輕南唐後主時有淮人李雄憫國城重圍奮力往救陣於溧陽與宋師遇父子俱歿李氏訖亡不沾褒贈容齋洪氏每痛惜其無傳夫捨生取義者其理正其心安卽無憾矣傳不傳非所計也以今較昔沈侯之遇兵部公豈不誠幸矣乎予知其慰於九京也十五年餘來雩都紹忠襲官已二年邑人感侯死事欲祠祀之紹忠曰昔我父𨿽尹玆土然未久而歿生未有以利乎民可以死而有累乎民哉自創祠三間於東南城隅設像以祀買田歲入粟十石贍祠事請記以示後予辭之辭之弗獲遂志思古之意以成沈侯之仁以慰紹忠之心以著兵部公激勸之美若沈侯大節之詳則有兵部公所制廟碑在侯字宗仁紹興人

贛州路重修城北黃籙壇記

老氏之教有壇安所稽乎古者祀郊廟則壇祀社稷則壇唐祖老子爲元皇帝宜其教之有壇也曷爲而屋之其猶祀帝於明堂以人禮事之親之也贛城北有黃籙壇而咸稱曰下壇何也城內壇者三爲斯民祈禳之地尙矣順流上中下別之斯在下也此何以獨興昔紫陽張眞人治妖於梅闗嘗此焉信宿仙眞之所過化意必有陰佑而黙相之者誰與新之眞常衝靜大師周君常靜曁其侶孔君道淸也成之何時費將焉取我元至順三年裏民劉英可禮請二人主壇事二人盡禱祀之誠兼岐黃之術所活旣眾人益信之乃竭平日錙銖之積以供興作無求於人於是事神有殿燕居有舎井廚庾廊靡不完繕實至正八年也然則孰主張是太守正議伯都哷丹通守宣威哈都爾也求文於石者何欲來者知興廢在人勿替引之可也噫使凡有名教之責者能如孔周之用心其道有不昌矣乎

城南園池記

凡營第宅於州裏者占臨眺之美什五六具園池之勝什四三並而得之者什有一二焉然好事之士鮮能遇之往往奪於髙訾富賈之流辱於委握齱之目則猶絕倫卓行不遇知己豈不負其平生奇气哉金川黃某磊落士也卜築得園池臨眺之勝欲予有以記之問其槪則曰獘廬久燬矣早夜以思年將半百而寸祿未霑吾志自期於古人吾遇乃不如今人城南可以隠而闔廬庇風雨曽不如桑土之綢繆者乎吾園廣袤數十餘畝倚其池𨿽結駟連軫可以徑度剏艸屋數間其中東以貯妻孥西以待知友無欂櫨節棁之華有竹苞松茂之固以峯巒爲障圖以雲霧爲屏幙左經右史彼琴此奕暇則藝樹課蔬學屍鄕翁從濠梁叟客至山肴野防隨意觴酌談笑竟日醉或鼓腹而歌歌曰我園我池其甘維菲其鮮維鯉衎我嘉賔如兄如弟於胥樂兮又歌曰中園有甓兮池有石杠佇立以視兮或潛或洋花之朝月之夕池上乎翺翔誠懙懙施施不知其不可也予聞而喜曰善黃君之樂斯勝也曩君家於驛近齋閣淸幽玩好滿案滋蘭臯治蒲石士大夫往還者輙倒屣迎畱引滿舉白盡歡與世之擁婦兒屏間窺者異故賦詠傳誦矧結廬城南又所謂並而得之者勝槪有以助發其偉懷名流有以品其淸致則地若�而幽景若窈而邃予豈惟羨君之得所將賀園池今日之遭矣兵亂以來予避地南荒惟恐山之不深林之不宻淸江碧嶂之間無謝公屣者餘十年矣他日停楫東臯或造其勝尙當爲君一一詠之

石坡記

古郢王君彥昭仕於江右也語廬陵王子曰吾捨於石坡之下日履確以遊以眺漢水湯湯其趾一瞬千里而石坡儼然泰華之儀刑矯然廬霍之秀拔友石益久熟察而愛之物無故觸之而物自壊或遷之不輕動以爲墉墻倚柱隄防也外暴不爲患膩滑離離而色不一噓之云蒸而霧溫叩之羽振而徴應用之砥礪則劍防銛鋭中蘊玉而人莫之知吾性樂焉因之以自號子以爲可不可也王子聞而嘆曰天下之物茍適於用者皆可敬也而況於石乎況於石坡之產乎栁子謂楚之南少人而多石烏知石之徳豈庸眾人所及哉物無故觸之而物自壊剛也或遷之不輕動重也以爲墉墻倚柱隄防外暴不爲患忠也膩滑離離而色不一文也噓之云蒸而霧濕潤也叩之羽振而徴應直也用之砥礪而劍防銛鋭利物也中蘊玉而人莫之知謙也之八者君子或未備惡得以石視石耶蓋剛而不潤則流於燥重而不直則流於滯忠而不利物則流於朴文而不謙則流於矜玆焉兼盡其美庸非才全徳備者哉或曰水沫爲石柔而剛也或曰石乃气之核陽而陰也王君樂石坡之爲徳而身體之予知其寛猛之適中矣夫當蒸黎塗炭之極慨念何使非民急起而救之翕然致善政之稱於談者之口是石坡方由王氏知名天下尙何可不可之難哉詩不云乎惟其有之是以似之卽石坡以觀其人君子有不知所敬者乎昔米芾見奇石喜曰此足以當吾拜予於石坡亦云王君笑曰子辯矣子辯矣請事斯語以爲進徳之助予故記之俾知君之所以號

具慶堂記

至正壬辰吾邑郭一魯充洪省行人之職監司康公異視之知其二親耆艾善養無違爲書具慶表其事親之堂亦可謂榮矣後之九年﨑嶇兵亂棟宇化爲飛煙而親之具慶自若也一魯將謀新之繇章貢訪予雩水之上語及具慶喜動眉睫徴予文記之予聞而嘆曰具慶之樂豈易致哉謂其系於天者固也予竊以爲亦存乎人焉上焉其親下焉其子無所愧負而後天之厚於我者始不孤矣天下親之具慶滔滔皆是也其間有而樂之者幾何人哉得天爲至厚而於人有未盡𨿽有具慶如無有也今郭氏之堂嚴君徳慶推官與宜人塗氏朋壽一百五十歲矣齊眉偕老鶴髮童顏笑語雍容兒孫環膝此天隲佑之隆非偶然者而徳慶知止足之分杖屨邱壑撫靑松以怡顏娛白雲於無心視彼日暮途逺倒行逆施有逕庭矣庸非保有厥慶亦系於其親者乎一魯兄弟馨膳潔飱承顏色夙夜匪懈惟志之從以適親心有家庭之譽無子弟之過又有以成具慶之樂鄕人望廬起敬起慕嗟乎予少之時未嘗少離乎親側人固有羨其具慶者矣其後有四方之徴欲躋攀分寸爲父母榮也定省之疎甘防之缺間亦有焉由今而思榮不蓋愧矣聞一魯具慶之樂不自知涕泗之交頥也古人有云孝子愛日又曰爲人子者願爲人兄不願爲人弟知此有不惕然於具慶之日者乎郭氏能全斯樂予故著其父子間意而深羨之亦以志吾之過云耳

詩禮庭記

詩禮庭者麻江郭氏之古堂也郭氏莫顯於唐令公第七子嘗佐廬陵廬陵有郭氏自玆始當在宋也有通五經指要三舉於鄕號盤軒翁者爰構斯堂於時藏修於時遊息於時詒謀他族所莫及也翁三子七孫其孫字洪徳者恭儉慈厚顯用於時予旣識之知其有聞於家教矣伯氏徳邃於易學惜乎未及識其子復過予雩陽舉止雍容談笑又信其不產於三家市也一日請於予曰吾氏自先宋以來莫不兢兢焉詩禮淑身者以曾大父家訓在闔門數百指聚廬托處兵亂以來悉爲煨燼惟詩禮庭巋然獨存意者天之佑之善余之澤或未艾也昨謀於季父將翼以傍捨新之庶幾勿替引之意也願記其槪可乎因爲言曰詩禮之教聖人數數然言之不厭蓋深致其意焉耳平日雅言執守者詩禮也示門人爲學亦曰興於詩立於禮也至於過庭之訓二者初不與易於此見聖人心胸公平廣大人知未嘗私其子予以伯魚所聞論之未嘗不厚其子也盤翁取以榜其庭使子孫嘗目在之用意頋不深逺哉遊斯庭者愾乎如聞我祖教詔之嘆息肅乎如覩聖人獨立之儀刑頋瞻之頃必慨然而興曰溫柔惇厚詩教也反求吾身其有一毫弗似否乎恭儉莊敬禮教也反求吾身其有一息或戾否乎愼思之篤行之將見易直子諒和平老成達於政而能言進退揖讓周旋酬酢防於理而能立邇不負詒謀之盛心逺不愧埀教之本意豈非吾願望哉捨是予無以子矣復謝曰善哉敢不服之無斁以無忘先生忠告之賜於是忘其淺陋援筆以爲記

遊洞巖記

予兒時聞郡城士女仲春多遊靑原洞巖有暢敍之樂稍長嘗至靑原惟洞巖未始有一迹庚子秋與親友龍同翁子元辟地明徳江口李家步萬載黃鐘鐘英同邸暇日鐘英子元約遊洞巖觀值夏儒生胡章文煥臧夣良尙弼偕行予二兒亦在侍經邱尋壑縈紆而入得遺墓榛莽瓦礫間令人興塵世轉堪哀之嘆仙童道予至東巖循谷至尾石壁峭立罅有若掩闗狀相傳唐貞元年中吉郡閻使君寀自表入道曁得戎昱代隠巖下久之石漸合其家人猶見門內桃花半樹不復可得入泉防防自巓而下自藤蘿埀瀑中類龍須俗號龍須艸泉可咽不可味甘而烈絕頂有玉華壇乃曾仙化處有棋枰藥臼微雨未往觀西洞淸幽通淨居寺釣臺下水所謂六仙者閻君前有謝仙後有彭劉曾皆無名曾此山道童而楊仙師在東山者亦與傳者云昔天師嘗定天下名山三百六十以應天度此居其三百三十五焉觀有徐楷記自寶壽攺名朱陵其後忠簡胡公銓丁大中丞公憂服除與兄蓬山居士築栢捨於洞巖從名儒蕭楚講學觀門殊庭叢書閣多忠簡與周文忠公題匾其解牛庵壁題云省庵居士周子充澹庵老人胡邦衡同欵朱陵飯蔬食歠茗聴鳥弄甚適乾道庶子啟前志忠簡又詩云夜久巖壑寂黙坐祠宇巖瓦響松落子磬聲風入檐月晴添澗淨雲散露峯尖對景發遐想莫肩梅與閻屬和賦詠滿壁今皆煙飛影滅諸老聲光無所窺尋矣少焉出山坡外有碾渦磨室乃羽士僑所肅客烹茗因得洞巖初集中有唐戎昱送閻使君入道詩云聞道桃源志塵心忽自悲予當遊宦日君是去官時金汞封仙骨靈津咽玉池受傳三籙備起坐五云隨洞裏花常發人間鬂易衰他年防相訪莫作爛柯棋又一律云廬陵太守近隳官月帔初朝五帝壇風過鬼神迎受籙夜深龍虎衛燒丹水溶入鏡纎埃靜玉液添瓶潄齒寒莫遣桃花迷客路千山萬水訪君難與荒幻之說往往合約山朱渙有齊天樂云白雲封斷仙巖路重重洞門深窈翠竹籠煙芥崖濺瀑古木陰森回抱壇空石老鎖一片莓苔幾叢莎艸試把桃源較量風景是誰好乘鸞人去已久只今惟有鶴飛猿嘯樹擁靑幢泉敲玉佩疑是羣仙重到塵氛可笑久志慕丹臺夣思蓬島願把眞遊細防梨與棗鶴田李玨詩云苔徑入東西蒼崖不可梯磵分泉脈逺云防石稜低瑤艸春煙濕桃花客路迷閻君成道後誰復此幽棲予曾伯祖衡州史君南山翁季雍亦有句云神仙所迹人難詰宇宙初開孰與謀最後須溪劉先生依同年蕭獻可於虎溪與巽吾彭元遜亦有登覽之句劉詩云古木荒煙闔又開洞門無鎖有誰推瀑泉未受徐凝涴石壁猶畱叔夜來黯黯蒼苔開寶宇髙髙華蓋化人臺日斜鐘動山門雨不見林僮放鶴回又云洞府由來自有眞緑扉半闔劣容身山中黃石避逃我城郭令威憔悴人桑海何如麻谷水桃蹊只是正元春道家藏室書何在風雨荒祠認墊巾彭次韻云五百年間石壁開偶然約不須推古今亂世神仙出風雨空山客子來六士飄颻專洞壑三華離使擁蕭臺禦風更上千山頂又見乖龍抱耳回又雲從來疏懶任吾眞自省三生見在身石室舊書應待我半山長嘯更畱人白雲下抱蒼崖雨野艸時通洞府春城郭遺民今老矣史君應復識綸巾閱之盡卷子元作而嘆曰昔之遊此者名流多矣非借歌詠何以暢一時之雅懷爲異日之佳話況玆遊實濯濯文翰之侶盍賦詩以紀斯防於是用江山畱勝迹我輩復登臨爲韻分賦捲成人藏一通一通授羽士鶴臯艸樓予故紀其槪以見一時遊心方外仰止先賢之意云

友慶堂記

安成王尙賔遣其子孜致辭廬陵王禮曰某世家臨川唐同光間有爲吉州刺史因家焉名其裏曰金溪示不忘始遷故地先祖崆峒先生周顯徳中赴召讀史官之弗就賜號孝友居士諫官楊公徽之榜其燕居曰孝友其後辟地城居旣靖大父兄弟復謀歸金溪之裏曰是初徙之止基也屋廬尙足庇風雨忍委而去之乎更字其堂曰友慶趙文敏公書之程文憲公記之兵興以來堂燬記逸僑居郡城又十年矣慨念始也思自樹立期不墜家聲孰知命與時離竟沈困卑位無所成名今焉老將至而耄及之復奚能爲仍誅茅金溪爲待賔課孫之地復以友慶二字掲之楣間庶來者體先祖友於之心榮立家門志願足矣竊聞古以文辭自娛者率能成人之美斯志未有以詔後敢控於執事禮以荒蹇辭久而不獲其知友王季防又日贊於側於是因季防復之曰髙明祖父以友慶易孝友者非忘孝也友者孝之成也人之於親生事葬祭之外無所用其情惟起處笑語是思杯棬手澤有所不忍以及一艸一木之愛皆孝也而與我同親之遺體者乃有防墻撡戈之怨則生事祭之盡情皆僞焉而已耳果得名爲人子乎鞠子不哀紾臂不卹死者復生生者有不愧乎夫非爲兄弟而友也至友而後孝之道始成古之人友其兄篤其慶或於世三十年八百驗之予則以爲友與慶同出異名有其友斯慶存焉慶非在友之外也嘗觀兄兄弟弟之家怡愉雍睦聲孚气感而父子夫婦長防朋友無不各盡其分是已由乎吉祥之中其何慶如之彼或等同气於途人視手足如胡越則情誼乖戾外務旁觀祚薄門衰再世希不失矣王氏兄弟不忘其同出而友焉王氏子孫又不忘前人之友而友焉將數世之長如一日友未有已其慶焉有涯哉一家仁一國興仁此感彼化是慶又將被於鄕國之逺矣登友慶之堂思友慶之理其不戚戚於心也夫尙賔聞之喜而嘆曰防哉言乎使來者誦斯文而油然孝弟生於心君之賜也敢不拜嘉酌而賦抑之六章曰無言不酧無徳不報季防酢而賦杖杜之二章曰豈無他人不如我同姓禮喜其有味於予言而相悅以有成也遂爲之記

吉安路重修司獄司記

至正十二年夏廬陵守臣旣復其境土實墉實壑且守且攻其明年冦勢日平庶司咸竭力興廢以還舊觀於是攝司獄王君存義掾史李君徳彥周覽圜宇上落旁通戶牖摧敗而器物之廢者過半矣相頋慨然曰責可辭乎遂倡而修理之自春渉冬克底於成丹雘炳炳有如攺作徳彥謂予曰子抑知前司獄薛公之居此乎在職九年獄求其情必不可枉非辜以阿上一介無取於人𨿽屢空恬如也至元三年以俸積剏建弼教堂曁於門廡而內外囚捨之廢者葺之復廣司獄勸田爲五十三石以備囚糧之不給者其用力勤而存心厚矣去年冦退舍燬碑僕鞠爲荒隅卽今日葺之之難知剏者之不易庸忍薛公之美無徴於來世哉子爲我志於石嗟乎古者治道隆替驗之囹圄之實虛故刑措不用乃三代極盛之時王政之成也獄之所系大矣任是職者豈徒然哉徳彥始以憲司書往赴辟於此至是果能欽卹爲心經營防亂之餘且切切焉前政之美不傳是懼其用心與力可謂無愧厥職矣後之典獄者得於見聞惕然興念官以薛公爲師吏以李君爲法刑期無刑卽一郡之三代也推而放之他郡豈非國家盛美之事哉薛公諱居敬晉寧人李君名宗聖豫章人存義則吾郡尙義之家傾私帑公室者是爲記

麟原前集卷七

欽定四庫全書

麟原前集卷八

元王禮撰表

鄭氏孝義門表

門名孝義者何朝家旌淑之令典也浦江鄭氏有之而他不得者何鄭有孝義之實也余讀揭文安公孝友傳見鄭綺事親孝父以非罪系獄綺欲見不得以頭觸圜扉出血上書請以代郡守錢端禮偉之爲直其事母張氏末疾綺保持若嬰兒𨿽奏圊必抱就之三十年不懈其四世孫徳珪友其弟徳璋甚至怨家傾徳璋以死罪逮送揚州徳珪以詭計先往當之徳璋比至兄已死獄市中矣未嘗不深羨其孝友萃於一門與古君子同科故至於今十世同防無有私財內外翕然一遵先訓宜乎名公碩士播之聲歌著之紀述達之邦國天下洋洋盈耳粲乎簡編以埀耀於後然余猶以爲是理之固然也秉彛好徳人心所同孝義同根於是心有不喜談而樂道哉至若養祈泉而井湧禱霽而雪消馬待齊而茹艸犬各雛而均哺然後知孝義之感達之於天而天應之求之於地而地應之被之禽獸而禽獸化至徳通貫豈惟感召同類而已哉及觀其家範朔望家長率眾謁祠堂畢出坐堂上男女分立堂下令子弟一人唱聽唱以儆眾耳一人誦於側曰子道孝養妻道順正兄必愛弟防必敬長毋狥私欲以妨公義毋聽婦言以傷和气毋爲非橫以干天刑毋耽麯蘗以亂厥性有一於此旣殞爾徳復隳爾勝玆訓辭實系興廢言之再三爾宜深戒於時會揖而男女各堂以序會膳議所當爲各趨其事而矜不能冬夏有衣履之給婚有禮物之宗族之無歸者生有義宅以居養之死有義祠以烝甞之鄕鄰之無後者生有義廩以賑給之死有義冢以安厝之凡數十條焯焯前賢之遺意繼承其良規防範其流念慮詳宻而規模宏逺又未嘗不嘆夫天之報施善人必使其有賢子孫世世守之勿替有引故一堂雍穆有如此者然觀世之淸門舊族又有彼友而此不恭下順而上弗睦見利達則忌之見淸修則污之若是者抑獨何心余又竊疑夫鄭公之鄕必其山川之美風气之聚有以之故後之人同心同徳無有榛梗如是其逺不然何爲非他族所能及也嗟乎嗟乎浦江之鄭誠有足敬者矣過其門孰不曰此堯舜之民也此鄒魯之俗也爲其子孫者可不以此自待自厚也哉鄭君仲纎溫厚君子也視余以其家集披閱數四起敬起慕遂飾鄙陋之辭綴其卷末以爲孝義門表蓋表其異於他氏而亦因以自儆發云

眞定張氏樂丘表

洪武庚申前承事郎廣東道宣慰使司都元帥府都事張翀卽其所居之右營樂丘焉一日與其友廬陵王某往觀之謂曰人生屈伸聚散猶晝夜猶夣覺誰能免此存順歿寧均托於是吾平生動靜惟子能悉片辭爲我表之庶及我之見也庸非友朋之髙義乎某辭弗獲則以所見所聞所傳聞敍之張氏眞定趙州栢鄕右族也上世多聞人膴仕曾祖嘉議大夫戶部尙書榮祖承務郎集慶路上元縣尹仁父承事郎言安路萬安縣稅課大使彥祥封眞定路趙州判官母王氏封宜人翀字鵬舉防隨父宦遊於吉時世父皓任吉安路總喜其頴防遣入郡庠從名師後以儒生推擇爲吉州水吏陞補隆興路掾檢舉積年無所稽決舊牘凡數十白諸省府之長盡去其籍革絕虛文站赤舊遇馬死站戶輙賂提領之屬遷延不補使上之驛絡繹受困君搜問罪馬政一新禦史過而悅之大加稱奬壬辰紅巾逼江右省委隆興治中潘景中繕城墉潘猝無所措一夕髭髮盡白總管安謙召君與謀君曰事急矣陶甕何及凡寺觀街衢及縣司各處條石移以起城借民庫磚足之而城以完遷補吉安掾時防初城市煨燼達嚕噶齊丁中憲舟東岸總管梁亞中屯戍大洲墉壑墮寘民無與守府長危之君知眞常永興二觀之丰裕召而諭之曰有城斯有民有民斯有觀唇齒相依者也今城漸完其上守鋪百五十所敢以累二觀將眞常免戰艦之修永興免戶役之累以優此勞二觀風從翕然以就其次修葺倉庫官舍設置險要防禦近逆境者免秋糧罷軍需賑饑勸分停不急之務皆君贊襄力也至若權謀機變𨿽古智能之士無以大過初丁中憲憂防蔓而兵少命典史陳徳威勸義士募丁壯以偹荊時省椽陳允中自長沙辟難至永新民共推之遂典一州兵務義士有憚徳威嚴切賂允中之佐吳以吾罪徳威遲慢軍情擒寘於獄丁公求而弗獲頗銜之委君牓散其兵權允中覺遣其妻之弟額森迓於龍福以羈君君匿於斷岸榛莽避其鋒厚賞募民乘其後也先被禽於是徳威囚釋而以吾就罪丁公又命進士龍元同攝萬安尹龍驗屍鄧林劉季安遣客刺之領眾白尹事聞委君馳驛調防和州尹達正道討之達以粗能自守辭君單舸自詣萬安因所識求見季安詭示以按龍泉官典失守檄季安爲酒饗宴懽如平生時參政全普庵薩裏畱贑遣寧都州尹楊鈞州判蘭生領眾五百駐皂口意在季安而未敢入季安亦疑之君啖以甘言且曰二人吾友舊也願借季安一羜二卣侑懽媛一人吾往與接殷勤覘之驛舫畱此季安以二價從我因得其情矣遂至皂口與楊蘭相勞苦飲酣披腹心出全公擒僞尹特勒宗從旁目及焉明日回邑中令勒宗語季安我不欲數露形迹向晚大尹可來商之夙戒烝徒曰劉尹至吾舟燭滅卽離岸發櫓矣至昏季安從數人至君請尹登舟而約其從謂謀不可不宻也已而燭滅舟開順流如箭瞬息抵快閣矣逹侯聞之驚倒萬安歸正全公聞而嘆曰吾遣二人領五百眾以往乃不如鵬舉一人使我得一二如鵬舉者何所不濟乎迨君之掾廣東帥府也首掌邊闗於石門口盤詰私鹺官賣文引致糧五萬餘石招安連桂二州及南海三山官窯反側又典選法衰老待次者遄除豪富疊注者追攺愬訟咸歸歌謡載道本道憲使伯嘉努曁帥府官薦剡交上至正十九年入京授前職考滿憲使布紮爾布哈復薦於朝君慨然曰海內兵興徵伐之權自方伯出其能久乎吾父母年髙僑居於吉定省久疏子職缺矣乃間道歸覲怡愉色養孰知悅親之志長而待養之日短明年連丁內外艱然三牲之奉五鼎之祭亦不愧人子矣旣而築室廬陵城西以老占園林之勝而字其堂曰知止君子莫不髙其志云嗟夫若都事君者其亦罕見也乎智足以牢籠百態而所守也正才足以應酬萬變而所見者逺有拯民濟物之心而不逄其時有燭姦捄獘之防而不盡其用然而進不失其宜恬澹以保其節仰有以光乎前俯有以啟乎後亦可謂卓犖不常者矣昔人曠逹之懷固有以自銘其墓今君樂丘成而屬筆於某其亦知某之剛直言足取信於後世歟是爲表

麟原前集卷八

欽定四庫全書

麟原前集卷九

元王禮撰傳

靜春先生傳

劉先生淸之字子澄吉州廬陵人也年五嵗讀李瀚求至龔遂觀農文翁興學誦不絕口父母因語之曰此二君子教人讀書畊田也人事不過耕學耳自是讀書勤甚比長受業於兄劬學自修孝友誠篤質直好善心廣气和彊敏有立専以儀刑先哲爲事博極書傳不耑科舉之習紹興二十七年第進士授袁州宜春簿未上丁外艱服除攺嚴州建徳簿欲應博學宏詞科及見新安朱公熹卽盡焚所業慨然義理之學罷官嚴陵亟至東萊呂公祖謙書院講論經義畱數月乃去廣漢張公栻守嚴陵時未識先生而深知其爲人其後書問往復神交而心契矣蓋先生天資旣髙復與二三君子防故所造日益超詣其學以力行爲本不事空言燕居端坐非繙閱經史則省察心情見義如渴無所顧慮與人交推誠惻語約理盡見有親者必勉以孝敬見有子者必勉以教子見初仕者必勉以事君澤民爲志聞人善樂道不已聞人過然如痛在已訓誘後進惟恐失一士繼任瑞州髙安丞撫州宜黃宰俱有善政龔茂良周必大薦於孝宗召對首論民困兵驕大臣托小臣茍媮數事又言用人四事一曰辧賢否二曰正名寔三曰使才能四曰聽換授稱旨除太常簿啟謝諸公有如懷祿希世將恐初心之遂亡倘或獻諛取容何待知己之不厚未防復丁內艱服闋倅鄂州嵗滿歸自武昌日與學者楊炎正黃豹李如圭等三十人於槐陰精舍更相問辧以觀其識向閱時旣久凡去私進徳之方修身應物之道彚集得百餘篇名曰槐陰問答時諸司薦知常州允請得除擬奏事略曰今日之俗惟知得而忘義詔令一下仕者曰增秩乎士曰免舉乎兵曰受賞乎民曰蠲租乎有則欣然奉承否𨿽良法美意利國而便人視之如無也蓋爲治之道有政有教理義人心所同謂今世明於理義者難其人不亦誣乎今當精擇百官求明於理義者爲監司爲學官爲守令爲將帥則風俗知義上下一心陛下又與大臣端本淸源所以儀刑萬邦者不出於他而舉出於禮義將以紹復大業斯無難矣未上又攺衡州當路忌之諷言者論罷差主管云防觀寧宗嗣位越月卽起知袁州而病已革矣初先生贄晦翁以書其略曰王承告其子毗學之所入者淺體之所安者深閒習禮學不如式瞻儀刑諷誦文辭不如親承音旨淸之讀此未嘗不慨然太息也學之於人切矣宜乎父子至情丁寧而不敢忽也始淸之讀語得元祐諸老之說以爲世徒有此書耳他日有告以今時諸君子所發明者時坐不安席欲起而從之已而不能則有三焉體弱不能徒行貧無僕馬不可以適逺一也位卑身賤有在上者則不可攀而求之二也世道之衰屈身於勢利者不怪一從學士眞儒考徳而問業則曰是好名者三也末云今二三君子之中不幸已死者則無可言幸而執事者在有可見之便其又奚說語曰經師易遇人師難遭願以素絲之質附近朱藍伏惟誨之晦翁復書曰執事盛年壯气淸節直道發軔雅途旣有志於當世而悅學好問勤勤有加又將有意古人爲己之學及其沒也晦翁爲文哭之曰子澄以樂易之資躬篤行之行立志髙雅信道堅深處家庭則孝弟逹聞交朋友則信義昭著居閒則講道著書有以樂眾人之所不樂從宦則養民善俗獨能憂眾人之所不憂至於收卹宗黨而接引後來蓋孜孜焉無不用其至若其樂人之善矜人之惡又汲汲焉惟恐不盡其誠故賢者與之遊常幸其有思齊聞過之益不賢者與之處常病其有明污招過之差然世之賢者少而不賢者多是以子澄得譽寡而毀眾道不得行於一州而賫志以歿是可不爲深悲而痛恨也耶覧斯文先生平生大節可見矣享年五十七學者稱爲靜春先生云嗚呼山川風气之通塞固亦各有時哉何其生才前後丰嗇之異也由周以來至於宋千五百餘年矣廬陵始有歐陽子爲一代儒宗厥後節義文學之士炳炳瑯瑯層見而疊出於是四方談忠節之邦文章之藪必歸廬陵然當伊洛之學盛行先生身體力行以與朱呂數君子上下論議故廬陵道學得齒諸任自劉氏始而近時邑人士子鮮有知者豈先生爵位不大顯於世故尊而信之者有不若慕忠節文章者之眾歟抑至道難聞師從者少故其傳有幸不幸歟竊嘗嘆夫由宋而上遡唐與漢世之相去若此其久也而廬陵未有一名世之士出乎其間將時尙不同𨿽有之而好者鮮遂因以無聞歟至若道學之正如日麗天無異尙者世之相去又若此其近也乃罕有知先生之名識先生之學者其亦可嘆也夫其亦可感也夫

於莵夜兒傳

兵興荊楚沔爲藪戶口十餘萬富積寶貨男子從徵戍家居者率婦女嫗婢而已有皮工蔡姓者出姦計縫虎皮爲衣手足著銅距長二寸許遇夜匍匐而行若眞虎也逾垣墻破門闗婦人女子悉駭怖竄逸惟害己是憂𨿽奇貨重寶盡失惴惴不敢視以爲神虎一郡相謂曰今之財物悖致也其天降罰因是孽而喪耶不然何出入不常莫能逐也蔡由是日富盡穽其有於牀下凡三嵗不敗鄰有袁氏者家惟妾三人一日刺豕蔡市肉不得怒夜虎皮入其室眾妾匿頃之其一妾謂其二人曰恐虎去而不畏者踵後入吾室將盡吾有也吾冒死以覘之緩急汝吾助遂潛往伺於室之奧俄而虎復入人立四顧取虎所不取者妾抱持之大噉虎抉其面躑其脛妾察有異抱持愈謹呼二妾二妾呼四鄰四鄰集蔡憂弗免褪其皮逃去腰以下未及褪也妾以皮聞之官官命大索得之掘蔡穽室得虎皮半截驗之合籍其家坐其孥梟其首於是君子曰世之肆貪暴以戕害人者蓋白晝之於莵者也其皮爲姦於昏夜者彼知僇之身爲於莵於白晝而弗知己者又將誰僇耶殆袁妾之未遇耳世之畏威俯伏寧虀粉其身而不思除其姦者何智力不妾婦若也嗟夫

戅直夫傳

戅直夫者防和白沙翠竹里人也返徐掛墓劍不以死倍吾心刺廣酌貪泉不以飲易吾防皆其先世同姓之顯者至宋科第尢甚升於學者二十二人舉於鄕者五十有七薦於漕者三奏於禮部及精究科賢良科者九而特科恩封世賞拜爵者又三十有四人盛哉丞相文信國公防其宗譜可驗厥後中微夫之大父防孤辛勤敏給與時轉貨訾以裕其家性宇光霽時扶笻攜孫尋芳洲渚間悠然自樂人稱爲芳洲居士大父旣歿夫年日長知問學爲箕裘所從皆一時名士業漸成方思自效而元之國事日益非矣於時舉義者爭欲致夫幕下夫知大廈之傾非一木可支卽拂袖歸隠杜門求志亂定由吳楚渉淮泗以觀黃河防華之髙深過燕趙齊魯之墟訪賢傑遺迹遇悲歌忼慨之士輙狂吟豪飲以泄胸中之磊塊迨還辟故址理閒田蔬果有畦姜芎有區葺屋乎淸池之上修竹之間有子二人服勞奉養家事悉不及夫惟娛孫適意而已鄕人招飲率傾其座人初視其貎若愚至論事說理是謂是非謂非能正人之曲又似直者焉於是相謂曰古之愚也直非斯人之謂歟遂目之爲戅直夫夫欣然領之謂其知己一日詣疏放翁求傳其事念夫識量有過人者故爲論次其槪云贊曰漢髙帝謂王陵少戅武帝謂汲黯甚戅而陵黯所樹立卒厝國家於太山磐石之安皆社稷之臣也人之戅烏可少哉史魚病命其子曰吾在衛朝不能進蘧伯玉退彌子瑕是爲臣不能正其君他日置屍牖下於我畢矣靈公弔而聞之進伯玉而退子瑕尼父善其以屍諫故能忠感其君而稱之曰直人之直又可少哉世之從俗富貴哫訾栗斯咿嚅喔唲如脂如韋者𨿽累千百緩急可倚仗乎尼父謂忠臣之諫君有五義焉而二曰戅諫四曰直諫是戅直誠事君之大節矣使是得一命以展所蘊豈不庶幾古人之萬一而顧混迹流俗以老嘻

贊

王公君直畵像贊【有序】

贑貳守奉議王公榮忠分府雩陽之六年有議欲歸公防府者雩之人皇皇懼不得私而有之也則無所窺尋其聲光於是合力建生祠於南城之隅設像祝其壽又各繪其容於家猶子弟不忘朝夕見父母之顏色也紫陽道士蕭養素尢敬愛公是時繪者無慮百餘家而養素是幅端重俊偉鸞翔虎踞見之者宛然如侍公側也養素謂予曰數年前紅巾由宜黃防寧都是邑將爲墟矣賴公力戰復之民有耕鑿之利事育之樂繄誰賜耶其後分府於此築城浚池比城完而防至者幾萬非公則殺其父兄虜其婦女有其帑積燬其棟宇又安有今日哉公於雩民徳澤在其心傳於其子孫永永且不忘也非祠與像斯民無以寄甘棠之愛公果何事於此乎余曰顏魯公倅吉時民未嘗立祠公去後民始祠之至於今不廢胡忠簡在新州豈有惠利斯民者而新州人祠之是其秉彛好徳之不可揜又不系利澤之在民否也矧公於雩人生死骨肉其以蜀人事張益州者事公固宜然予聞民不可與慮始而可與樂成使當日城完而防不至彼且徳之乎哉將勞民之嘆無已也今日官府勞民於兵勢所不免患未至則功不形得無有忘大徳思小怨者乎養素憮然曰若然非人也長慮卻顧者必不爾也噫斯舉奚足爲我公報哉苐欲藏之後人使數世之下爲政者或聞公之賢拜公之像恥爲齷齪污下而有企其齊焉之思則實斯民子孫之福予嘉養素言不忘本皆民情之眞又喜公之有以獲此於雩人也遂爲之贊曰

其憂民也有元次山之忠其破賊也有賀防勝之略其溫然於君子也風日之暄妍其厲然於小人也雷雹之交作識物情於深微濟世變以恢廓倘效用而繡衣將動搖乎山嶽則今之彷佛於紫气之闗殆後之炳煥乎淩煙之閣者耶

二直贊

達觀氏胡臨江系儒世變扶義惟姦妖是誅頻年賢勞民因無虞一隳防守斃於袁醜妻嚴聞而自沈匹夫匹婦自致不朽世祿希榮順降恐後夫骨未寒心擬他媾表玆二直彼也顏厚吁嗟義人吁嗟節婦

麟原前集卷九

欽定四庫全書

麟原前集卷十

元王禮撰題

題芳宇弟系思捲

右詩文一卷乃王裕伯叔親友爲裕而作也裕歿之明年其父芳宇每見此紙輙墮淚因喟然嘆曰吾若火之則影防迹絕日逺日忘又不能恝然以忍不若命工人裝緝以爲捲時舒時捲誦其詩讀其文猶見斯子於幾席之側而吾孫他日稍能識字亦因此可得其父之平生而彷佛其性情也則是捲豈不足以系其父其子之思乎遂標其上曰系思而欲予志其後嗟乎父子之天古今所重一體故也見其有寸善則欣然以喜防過則戚焉以悲況於裕也有羣玉之譽無嘉賔之咎惡得不系人無涯之思也哉予猶及芳宇之大父履齋翁埀老有防子之慟抱孫割甘以娛末路卒賴芳宇以終其身以亢其門今芳宇復踵祖武蚤失佳兒固人情所不堪然穉孫未及二齡已知拾寸莛防唾學書是必冥冥之中有相之道詩書之澤未艾祖宗之佑彌深孤孽之達於此乎卜之𨿽然予也於裕自不能無感於中者矣初喜其往教又悼其亡至是三秉筆焉則大耋之嗟又豈逺於芳宇矣乎裕字啟後有詩三四十首皆可觀並存於後云

題龍云瑞防雞圖

兒時聞爾之鳴矍然而起噫今老矣右時夜將唱使墻下桑陰而多見此非王道之始耶右伏雌抱雛

題王仲齊所藏小景

小橋流水或後或先疏林平嶼或斷或連熹防兮似郵亭之夕照縹緲兮疑仙館之晨煙不知何處有此景亦欲往買二頃田噫我知之矣其王氏之輞川也耶

題龍頭

乘風雲上天平地三尺水四序以之調三農爲之喜海內望龍頭於嗟今老矣

題鷹熊圖

鷙鳥之秋髙摶擊與猛獸之山居冬蟄非動物之傑然者乎然擬之智過萬人之英勇冠一世之雄若張良韓信則霄壤不侔矣畵工托物以諭人其寓筆於彼以歸美乎此也歟亦意匠經營之善也

題無詰沅蘭湘竹圖

得公一幅如此懸之髙閣如行沅湘滿目幽致翛然意足復何用隙地丈尺藝蘭種竹哉

題蘭

擷眾芳而周流兮紛總總其蕭艾遵澧浦以回轅兮防幽蘭吾奚佩

題蜻蜓螳蜋捲

飄乎上也非防水伏乎下也非捕蟬如化而生如蛻而仙淡墨所至不自知其所以然此雲巢之筆入於神而出於天也耶

題子猷泛剡圖

興到舟行興盡轍攺倘屑屑乎主人豈髙風於千載

題竹林七賢轟飲圖

書戒沈詩美溫克諸賢曠逹之懷何用爾邪抑諸賢髙致眾人未識而畵史姑托之豪飲耶希賢笑此有不廢事者哉孔碩藏之可與友朋同此趣未可使兒孫湛此樂

題古木修篁圖

風月襟懷瀟灑者千尋之竹雪霜骨格傲兀者百圍之木托根捲石共此幽獨自常情觀之喜翰墨淋漓之娛目以余觀之殆猶荀陳之相遇千載之下令人仰髙風而慕遐躅也

題鐘馗像

尊吾瞻視儼吾衣冠正心以正一家則上下莫不一於正而相安復何有邪气姦其間又奚事乎靈怪呵衛於門闌昌黎五鬼不足慮進士且返終南山

題萬竹圖

東昌李志髙之父竹所翁性嗜竹嘗得萬竹圖一見心醉賞玩以怡情有年於玆矣翁旣沒志髙復命工人完理懸於中堂飲食起處不離其側謝君子方稱揚其孝思旣而復徵予言吾想志髙見竹之乘風而軒舉也若翁之起坐而欠伸也見竹之雨雪而偃也猶翁之隠幾而臥也見竹萌錦籜之環列也若諸孫防衣之繞乎翁膝也蓋他人視畵竹也志髙視竹親也其昔人思其嗜樂之所致歟余爲題其上使後之登斯堂者觀萬竹之圖誦王謝之文有以知志髙之爲人

防

防王與定所藏先府君賢賢翁遺訓

吾邑王氏多祖金地長者而棟溪之傳譜系尢著楓墅一又自棟溪而別也嘗聞其父兄之教子弟之率有典有則詩禮是宗未嘗不想慕而起敬昨過其裏惕然淵眀長沙之感遂停車弛任而往訪焉遂識與文與定伯仲以及子侄羣從雍雍乎故家之遺風卓卓乎膺門之偉識又不特子春相知之舊而已也旣而與定視予以其先府君遺訓無非舉辛勤孝友務本尙義戒其子孫爲之掩卷以嘆人之髙眀祖父孰無詒謀善後之心然埀訓非難守訓爲難故不羨剏始於前而羨繼承於後今其伯仲所自立可謂無忝先訓矣後來者益務封殖其徳則天之報施善人將振耀於鄕國豈獨宗黨之榮哉詩不云乎豈無他人不如我同姓有志者尙其勉之

防張文忠公帖

右諸公但思至公血誠以報國政自不必謝僕僕亦不敢受諸公之謝也養浩覆凡三十字張文忠公示初科諸進士免謝帖也欽惟仁宗皇帝鋭意文治舉百年之墜典設科賔興思盡得天下儒者用之嘗曰使其中得一人如範仲淹朕志願足矣於是愼簡徳望學術之臣俾司文衡而公時在焉進士及第謝座主禮也公之卓行疑其近私批報之帖辭嚴誼正如此某嘗求我朝科目得人之盛無如延祐首榜聖繼神傳累朝參錯中外聞望之重如張起巖郭孝基文章之懿如馬祖常許有壬歐陽黃溍政事之美如汪澤民楊景行千文傳軰不可枚舉大者深厚忠貞小者精白卓犖所以黼藻皇猷禆益治道者初科之士爲多𨿽曰一時光嶽之气鐘爲英傑沛然莫之能禦然亦仁廟切於求賢之念上格天心當時碩徳元老足以風厲後進所致也嗚呼於時四十五年矣楊先生之子顯始出是帖以示某某語之曰此先生藥石之訓也楊君其寶之友舊過臨時出以展玩使由科第發身者能銘之心則必自奮以報乎上職校藝者觀之必無美莊之論其於治道豈小補云遂識其卷末歸之楊君以爲皇元科目故事

防李氏族譜後

西平李氏自唐至今三百餘年二十餘世而子孫蕃衍愈逺愈光皆前聞人立徳立功之餘澤也噫盛哉其孫尙敬父子猶惓惓有望於立言君子發揮先美何也其意固欲來者知之克勵克紹以無忝其先烈云爾李氏子孫其亦自貴望也哉吾於是乎有感

防歐陽圭齋所作趙宜厚若愚字說後

存心宜厚處世若愚是謂八字之符終身佩服而有餘至若陳言之縷縷豈子所望於予乎

防中洲劉氏族譜後

中洲劉氏於某爲母族自安成運使紹之曾孫曰常昉居永福子孫詩禮淑身安於鄕裏重於從政鄕稱善家有孫曰躍將繼警軒宗海先志薦修宗譜徴序其意須惟某也筆已老矣序何能爲然觀從曾大父潮州府君序其譜曰族之有譜尙矣古存其義而隠其名譜名肇於漢晉盛於隋唐然多以門閥相髙得古義鮮盍思別生分類之訓肇於書不如同父同族之嘆載於詩二禮有同姓異姓之述春秋傳言文昭武穆周公祚之詳是皆使人子孫不忘其初而知尊卑疏戚之敍某𨿽欲復出一喙豈有加於此哉劉氏修譜者所當知也又觀歐陽文公之序斯譜深幸勝國時江南未遭兵燹故冠蓋之族往往治其家譜不知者以爲一家私事知者以爲升平之气象可觀於此今劉氏子孫重修於今日其將復覩唐虞之治也乎姑書此於後以記觀譜之嵗月云爾

防歐陽建寅所藏先世二誥

建寅所藏先世二誥乃宋治平二年所贈歐陽文忠公祖偃太師中書令曾祖郴中書令之寵命也文忠以立朝之姱節蓋世之雄文所以黼黻王度儀範百僚眞大廷之柱石也故上之褒顯其先若此禮亦宜之建寅乃其諸孫收而有之珍藏什襲不啻南金大貝之重﨑嶇兵亂間輙嚢以自隨而他亦不暇顧孰知九江一變僅以身免此誥亦防於飄風自是戚戚於懷廣詢博訪日徵月邁近始得於金陵蔣氏向非建寅惓惓系念前朝舊物能復歸歐陽氏哉竊嘗以簪纓之後上之當思如文忠立身揚名以顯祖考次之當如建寅保先代之遺美守君子之餘澤不然何以自異於之氓歟噫大賢之後多寂寞故家喬木可感者多覧卷三嘆

防馬融忠經後

右忠經十八章東觀馬融所制以配孝經者也夫孝之與忠人之大閒而百行之元也違斯二者何以靈萬物而立兩間哉昔者孔聖以曾參盡孝因言其道遂爲經而忠則未之及然有曰事父孝故忠可移於君是則君親之分殊故忠孝之名異而義則一也融始擬聖而作此亦有益於名教使人人得其說而遵之施於有政豈不大有可觀余旣得朱文公及吳文正公所刋定孝經鋟梓今又得此文𨿽未敢便列之經然亦托工人以壽其傳誠欲學者玩繹二書之防庶防處而爲孝子出而爲忠臣則於國家化民成俗之意豈不深有所助發云

防越國公鐘紹京像後

嗚呼自古女禍之敗人家國可勝道哉於斯時也有能轉危爲安眞英特之士也嗣聖間韋庶人與武三思升禦牀博中宗從傍典籌唐之國事將日非矣迨臨淄王入誅韋氏劉幽求預參大防翊贊聖儲震殄元惡以存唐室厥功茂矣於時苑總監任左金吾內屯田使鐘紹京以戶奴丁夫之眾亦與有勞皆可謂社稷之臣也何可及哉孰知功大難容姦邪搆怨幽求初流封州再貶睦州死於道路而紹京亦左遷果州禮從越國公之逺孫煥獲拜遺像因嘆當時如劉如鐘者幾何人哉而朝廷未知大用爲可惜也因題其像之後以致余之不滿云

防棟頭王氏譜後

往余先君子梅洲翁嘗修族譜圖系以名賢所爲諸祖墓志銘等作具載先世自唐仲舒觀察江西子孫因家焉亦以爲自金地長者曾伯祖南安教授府君有序謂往在章貢嘗與居七里鎭者通譜而茅堂棟頭亦皆族也禮後驅馳鞅掌於嶺南有王同知者從事幕中詢之七里之族也迨歸章貢邀余至其家視余譜牒棟頭之譜乃亦有焉遂以歸我行李𨿽偪仄惟棟頭宣溪之譜不敢後抵家問譜於族人無一存者私竊自喜將謀重刋庶防後之人觀譜而知序之親疏觀記述而知家之閥閱則必有感嘆興起不肯自同於污賤乃爲同姓之匪人久假不歸諉曰淪喪使前聞人累世之所樹立沒沒無徴其亦可悼也夫今棟頭族子志仲能保先譜及家傳因獲觀吾家潮州府君及南安教授防語感慨系之謹題所聞於此以志余過歸以復大年兄何如也

防王子春名字說後

禮近畱楓墅子春所有一日之聞辱以其先府君及二守馮公子羽所爲志伸說洎劉君云章子春字說示余余閱之盡嘆其言皆可服膺而勿失父之於子也欲其志於學以求其伸之道馮公戒其毋以富貴利達得志爲伸當知所以爲志劉君則以人物同得天地之心以生天地之心在乾坤曰元在四時曰春在人則仁是也士之希聖賢者必曰求仁日用之間無一事而天地之心不存卽無物而非春矣皆藥石之訓也𨿽然用功之要未有以告之不防泛言乎竊聞之格言求仁當自誠敬入先儒嘗曰無妄之謂誠不欺其次也故無妄初九之象曰無妄之往得志也孔聖答仲弓之問仁以出門如見大賔使民如承大祭則在邦家無怨至是非吾志之伸乎子春勉之與物爲春實自玆始

防小溪郭氏隠居記後

予觀士之懷材抱藝而隠也或迹有麋鹿而心慕乎軒冕之榮或始居林壑而終簉乎鵷行之列出處寧無可異者哉此防淸者之爲難得也西昌郭君與諒隠居小溪之髙田其林壑之美禽魚之樂樹畜之遂則儀曹劉君國錄蕭君濯濯文翰以黼黻之矣諒之言曰予無才與藝之足以用世也髙曾以來世居斯土耕食鑿飲使鄕稱善人足矣惡敢有所傲於當世哉與之語質朴衝澹無一毫紛華外慕其表裏如一者矣豈不尙有古人之風乎

防劉復之雞肋集

復之詩眼前景意中句而深穏有至味如王謝家子弟風流閒雅不失王孫故態如山農野老班荊而坐談桑麻話曲語語篤實可聽有詩如此何相見之晚耶吾家靖州府君有雞肋集三卷今君亦以是名詩謙辭也謂食之無得固不可謂不足以當尊拳愈不可姑藏之必有嘗鼎臠而知熊掌者

麟原前集卷十

欽定四庫全書

麟原前集卷十一

元王禮撰說

易字子讓說

大江之南有士王禮字曰子尙以字行於世防四十年矣一日慨然曰君子不欲多尙人吾奚以尙爲哉字之有攺古有之也叔向而又云叔譽子產而又云子美矧禮之於讓其義孔恊讓之與尙又聲相近而易易易字子讓讓謙徳也顧名思義獨不有益於予乎客有聞而誚之曰子少之時內師周孔外渉孫吳濟經以權脫儒之迂壯志誠可尙矣迨夫事與志違時勢則然旣不易其守胡字之遷且子所讓者何焉子讓曰今夫丰服美屋厚味姣色世之所欲也盡吾智力以求焉未必不獲其一二而甘讓之況其外者乎其外者無厭之性功名之累也古人有一國之讓有天下之讓況其功名之乎客曰吾子大讓如慢小讓如僞推而至於天下讓讓之至也終亦有不可讓者乎曰有天爵良貴之在我者不能推以與人也不能推以與人豈予之靳哉彼無待於予之讓而亦非予所能讓𨿽讓不屑予之有者多也客笑曰果子於人也讓乎抑人於子也讓乎予無以答遂次苐斯語爲子讓字說

賀子亨字說

賀君嘉防以鄕先生之命易字子亨而問其說於某某聞而嘆曰先生之意防矣謂其以亨嘉期人者淺也蓋君子之修於身施於事見於言必識亨之意而後可何也亨者陽徳之極盛者也於時爲朱眀於卦爲離於人爲君子今夫人之爲人也儲精毓秀繼善成性其光眀正大之體與天地曷嘗少異私欲汨之窒壅塞蔽眀者暗大者小於是君子小人判焉知養善端擴之使火然泉達反身而誠萬物皆偹則其爲善也孰禦君子之修於身也若此可不謂亨歟由是處事接物宜厚宜薄宜隆宜污宜弛宜張宜捨宜趨如破竹如決隄無凝滯齟齬左之宜之右之有之其施於事也若此可不謂亨歟以至論議古今盛衰得失曲盡人情作爲文章詠物敍事莫不折旋恣肆辭逹理順探幽造微冥防到君子之言至於亨如此則其文不可勝用矣竊觀世之人性鑿情昏厚薄易置道不行於妻子吐辭如喫幽澁險譎至不可解若是者尙足與語亨之防義哉先儒言之亨者嘉之防也亨乎亨乎其君子成徳之時乎賀君爲人光眀易直無崖岸隔限眞韓子所爲靑天白日奴皆知其淸明者詩文尢流動可快而讀於是益信先生所以字賀君者爲有徴云

王生伯溫字說

楓墅王與文甫恂恂仁厚君子也一日道書臺入郡過焉以予同宗之老命子姓羣從出拜就中長孫溫其如玉可愛旣而謂予曰是孫與予同生良月名之祖良年防志學而未有字覬錫之字而惠之辭使有所持循以爲進修之地實徼福之厚也禮辭不獲於是揆名之良以伯溫爲其字進而告之曰詩稱溫溫恭人維徳之基而孔門髙弟弟子之稱聖人亦以溫爲首邇之事父逺之事君皆在於和顏悅色柔言巽入而不可以粗暴所謂涵養气質者政在於此故一言之善或可弭睚眥之怨一儀之恭或可得行世之名執事貴於溫恭飲酒貴於溫克一動一靜之間顧名思義豈不大有益於人哉大父老人之所以期爾者至矣伯溫其勉之詩云無念爾祖聿修厥徳是爲說

吳彥琚彥瑀字說

居所二子旣冠矣求字於予因念近世富家子弟類不能涵養徳性以合乎中和亦由古禮廢失學者未能講而行之之過也於是字其伯曰彥琚仲曰彥瑀二子拜而受之復求其字之說庶防聞古禮之彷佛遵而行之不猶賢於求之野乎予喜其慕上之意篤則爲之言曰古之君子無故玉不去身其下車也以佩玉爲度其制上有折珩下有防璜而衝牙則懸防璜之中皆貫以組綬上系於珩又設組左右斜牽之使得因珩之抑揚而衝牙與璜自相擊觸然於二組相交之處用玭珠於其間交納而拘捍之謂之琚瑀故毛傳有云佩有琚瑀所以納間謂納眾玉珩璜上下之間以制其行步之聲也然則有疾徐疏數之節有角徴宮羽之應趨以采齊行以肆夏所以比於樂周旋中規折旋中矩所以比於禮皆琚瑀之功也果奚適而非道耶春秋傳曰攺步攺玉步有不同則玉聲隨異矣由此觀之涵養徳性固有在於佩玉之功而佩玉之和又有在於琚瑀之力向無琚瑀其間以管轄之則組綬下埀者有不放蕩震掉而衝牙之韻且失之矣何取佩玉之美哉二子誠卽吾說而繹思之吾知其能擇地而蹈矣有不爲美士之歸乎勉之勉之無負嘉名之錫遂筆之以爲字說云

劉仲恂字說

禾州劉君子衡宏達士也余獲交有年數矣其子實相接於邑庠尢宻與之語靡靡可聽旣冠字曰仲恂欲聞其義於余余以踸踔之蹤未有以告之玆行語及諾責愧負深矣於是告之曰說文謂恂信心也聖人於鄕黨恂恂釋者以爲信寔之貎大學傳言恂栗釋者又以爲戰懼故韻書或以爲嚴謹或以爲溫恭要皆信寔之形之外者也予嘗以謂士君子之所以異於人者必有其基也基者何信實之謂也人能信實無往而不恂恂矣有謙退無浮誇有持重無淺若人也吾知其可大受也人至於聖神極矣然功未有不基於恂恂之信實茍無恂恂信實之資則𨿽有賁育之勇儀秦之辧良平之智猶五味之本非甘五色之先無素未必有所就於天下也是恂恂𨿽鄕黨所當先而信實爲徳蠻貊之邦行矣仲恂勉之吾告子者若是而已顧名思義他日所至到其可涯哉何俟於予言是爲記

吳良貴字說

人之生也得陰陽之气以成形健順之理以爲性故有人心道心之殊理義道心之所崇富貴人心之所切仁義忠信天之所賦乃良貴也人不得而賤之故也公卿大夫人之所予非良貴也人亦得而奪之故也是以閭巷之人見夫旂旄揚飛車騎赫奕冠裳之輝煌宮室之壯麗莫不咨嗟而羨慕此知有富貴而不知有理義者也學士大夫則知有理義矣國家用之則安富尊榮子弟從之則孝弟忠信然亦有爲貴富所移以其所輕棄其所重則惑之甚者也予嘗謂人能知在我者有得於天之良貴其貴無匹於天下非人所能奪亦非人所能賤千駟萬鐘有弗顧也三公九卿有弗屑也況肯昧其輕重以此而易彼哉孔聖謂有無聲之樂無體之禮予亦以爲良貴者乃無爵之貴而天下之貴莫能或之先也此所謂天爵而非人爵所宜及矣學者可不審其輕重之辧與予友吳良貴故家才子有志於學其將效用於今時也有日矣故推其字之義作是說以貽之

劉仲桓字說

劉生健字仲桓問字之說於予冀以私淑其身可與共學者也於是告之曰子亦聞詩書言桓之義乎魯頌之辭曰桓桓於徵狄彼東南牧誓之辭曰尙桓桓如虎如羆殆皆美其武勇之意云耳然武勇之爲徳豈獨軍旅爲然哉凡事莫不皆然士之進徳修業類非委靡柔懦者所能成而發彊剛毅之資必能有以造夫道之極故知仁非勇無以終之爲事之不力者人亦往往謂其不武觀大武之六章頌武王武功之成以桓名篇意可見矣易曰天行健君子以自彊不息噫君子之於學也可不以自彊爲務也哉𨿽然若仲桓天資予知其無愧也使之書筆勢矯然有奮防有骨力使之琴指法蒼然有發揚有蹈厲是皆自彊之功也一藝且然況其逺者大者乎健存之中斯桓見乎外矣傳不云乎士何事曰尙志人一己百人十己千亦自彊之道也仲桓懋哉懋哉

嘉善字說

嘉善名姓劉氏少事筆硯卽聰慧過人迨長爲郡府書佐練達明敏牘無畱滯又喜從士大夫防樂聞經術嘗問其字之說於予予愛其恂恂謹願於是進而告之曰惟皇上帝降於下民厥有恆性說者謂善也人受天地之中以爲性故在人之性亦善今子名而字則嘉善宜矣𨿽然善固善也而嘉亦善焉將子之行已處事必求無往而不善然後爲能盡人之道乎易曰善不積不足以成名是吾之善貴乎積也傳曰在止於至善物物之止在乎善也荘周以天下之所尊者富貴壽善也舉善而與富貴壽同稱則善亦誠可尊矣吾子知善之可尊又知善之當積物之當止晝之所爲夜必思之誠善耶抑未善耶攺其未善以從其善積之止之有不爲善人君子之歸乎之哉顧諟天之眀命眀吾善以復其初也

顧達道字說

顧侯文質之戍鎭廬陵也疏通聰察右文下士閱武之暇惟教子爲先務有子曰和謙重謹厚嘗從顏先生於郡齋於予有一日之雅別數年矣比者過門神完而气淸言深而慮逺以予嘗有聞於濓洛之學俾說其字達道之說嗟乎達道良友也予敬愛於言乎和也者天下之逹道此子思子發眀羣聖心法之中欲人喜怒哀樂發皆中節則道之見於用者無過不及矣然道而謂之逹者何也以其古今人物所共由故也使其在古可行而在今有所不行在已可行而在物有所不行則不得謂之達矣是道也豈由外至哉亦率吾性中之理而已矣斯理也天命之性也人率之道也有體用動靜而非兩事也故周子亦曰中也者和也中節也天下之達道也𨿽然達道始於五典推而極之皆無乖戾其功用可勝言哉達道其勉之

叔慶字說

故人劉君子琚旣歿之後見夣於其叔子觀曰吾字汝以叔慶觀受而遵行之非冥冥之中深知子弟之能立足爲家之慶乎於今十又餘年矣而叔慶承家以來鋭於志敏於事膺門禦侮如霜隼摩天之不可覊臨機應變如轉圜決渠之不可緩戶役之譴何身任其責而弗辭上以安其兄下以友其弟亦可謂難也已矣予嘗謂善覘人國之盛衰者以人才而善觀人家之興廢者以子弟子弟縮委靡非家之福也孟子曰自反而縮𨿽千萬人吾往矣自反而不縮𨿽褐寛博吾不惴焉但視理之在我者直與否耳浩然之气焉可餒哉易曰積善之家必有餘慶蓋積善者集義也事事合理之謂也非讓不較甘於罷軟者也洪範六三徳曰彊弗友剛克而六極一曰弱吾觀人以此而自觀亦以此予觀叔也非劉氏之慶乎𨿽然尊卑長防之分不可紊也貧富窮達之機不可測也吾於家庭之間上下秩然安分寡欲和气藹如則慶在於中矣詩曰豈弟君子幹祿豈弟慶豈自天降者哉嘗讀甫田之詩以千斯倉萬斯箱爲曾孫之慶皇矣之詩又以因心則友則友其兄爲周室之慶叔慶於是兼得之矣故於其請字之義也作是說以貽之

麟原前集卷十一

欽定四庫全書

麟原前集卷十二

元王禮撰哀辭

王公敏哀辭【有序】

公敏諱穎梅崗王氏之佳子弟也生於永和其父予隠之貳館在焉防聰慧讀書輙能記憶稍長下筆淸麗可愛愈損抑期進年逾弱冠念山東多魚鹽漆絲之利遂求陶朱積著之理端木廢舉之術因賦逺逰以觀鄒魯聖賢之髙蹤燕趙豪傑之遺烈其志誠可尙也旣而白雲在望定省情深方樂防衣之娛俄有玉樓之召父子天性予隠其能已於摧慟之情乎𨿽然公敏有弟足以終其養有後足以嗣其傳可無憾也況修短隨化終期於盡堂上之戚亦宜釋矣士友謂古之順於父母足以解人子之憂則稱揚其子弟之美以傳之後或亦足以解嚴君之憂遂相率文翰以哀之禮又烏得不有以慰其親之心乎辭曰

璜沈佩委兮瑤气揜而無光蕙枯蘭殞兮誰與惜此幽芳所謂伊人兮階庭之良倐幽明其相繼兮行道猶爲之傷親之望子兮其意孔長撫重服之逆就兮增老淚之浪浪明昔喪於西河兮或者謂其不眀嗟彭顏之前賦兮又何怨乎彼蒼眾萬之生不可齊兮終同盡而茫茫吾聞目不瞑於卒養兮夫豈無乎季方存而親者靡滯系於懷兮已逝亦隨化而飄揚冀解弢而墮袟兮托遺響於九章

髙州通守馮公哀辭

嗚呼馮公之沒也禮旣哭之忽忽累日目忘所視手忘所持足忘所適非獨予思之切也士類慨鄕國之無人其眷眷不忘猶餘也九原不可作百身不可贖則欲論次其平生庶防來者足徴每欲援筆輙懷抱作惡欷歔黯然以止噫可終無言而已耶公詠新人也父子自爲師友延祐科興治春秋破去百家傳注發大義數十逆素王之志於千載之後庚申鄕試考官以義與胡氏小異將斥之圭齋歐陽公得所賦科斗文字以蟾兔問答大驚賞曰大華峯尖忽見秋隼未足以諭奇俊以示麟洲龍公公時主試亦嘆曰空中起五鳯樓若天造神設奇哉亟擢之由是名動逺近試禮部又以不專主胡傳斥癸亥再貢亦必用己意參先儒防試陽燧賦尢冠倫凡爲文恥同眾見𨿽肯綮盤錯皆委折條達無難言者旣及第丞漢陽遇事視理曲直𨿽權要不避老姦宿黠側目之大府知其才委同嶽陽興國分修省署公親領官直與物對給不勞一民視二郡任富民司出納者費半而功倍遷鄂省照磨往海北與二司議鹽茶法眾皆悅服布赦恩於澧鼎辰沅靖思播所至無畱滯悉卻餽贐未一月而返帥臣敬禮稱嘆曰使乎使乎可謂不辱君命矣鼎有猾吏姊歸巨商夫死無嗣吏有其貲財十萬曆十三年冬巡率指爲外帑省委督郡官遂直其事瘦其人𨿽積金不顧尹上猶有鄭巡檢龍泉尉者皆以僞楮事誣人枝開蔓引領吏卒近百人出入數郡民竄田蕪綿數十年不絕公涖政七日盡滌除之後以骯髒不獲乎上因事白而名益彰提學湖廣士恥名浮貳守髙涼猺不豪植蓋仁而不爲姑息義而不爲矯激故與人言必信謀必忠樂善疾惡是是非非直言不爲吐茹詐者險者不敢迹公庭而疏通坦夷之士日宻侄甥之無怙恃者育而昏之所識窮乏者必有拯焉水劉先生著通鑑綱目書法公攜詣京師而表章之遂大行於世嗚呼公之文學政事行義人所共知而今猶縷縷及此者感知己之難遇而無所寄其情也猶記兵火之後公還新居齋閣顯敞園池映帯禽魚飛躍顧而樂之謂禮曰來者不可知故舊懸隔在亡無誰語者幸吾廬尙存子時來談笑其中以衰老又嘗語其子曰周仲衡王子尙熊伯頴三人吾畏友也每聼其文令人豁然以喜汝善事之嗟乎自今以往善焉而無與識也疑焉而無與質也言何由而知其要徳何由而知其奧也有過西州門之慟有經眠食地之感而已也公諱翼翁字子羽生壬辰年六十三與兄子將先生頡頏科第參政許公有壬字其堂曰防桂云余序其槪而哀之以詞詞曰嗟至士之䢐謝兮超虛躡空挾飛仙而爲曹生無所累其兮返太初以逰遨風爲車霞爲蓋兮芙容之冠云錦之袍閔下土之難平兮叩帝閽而永號豺虎鋸牙啄善人兮冥冥磔之焉所逃顧亂濁而鮮歡兮靈剡剡乎昆侖之髙忱逍遙以自適兮我何爲乎心怛忉

啟後侄哀辭

噫嘻慘哉秀而不實宣父深嘆予於啟後侄惡乎不爲之防傷也啟後年甫弱冠爲學知方容止辭气雍容和緩藹然王謝家意象嘗謂家庭似此𨿽多奚厭三年三月以毒證殞於蕭氏之館衰老歸自郡城惟見新冢臯如惡乎不爲防傷也耶旣往臨之日邁月徵猶顯顯心目不能自釋遂爲詞以哀之庶以慰斯子於九京亦以慰其親桑楡之日也詞曰

朝暾烜其離海兮陰霾勃勃以翳之嘉木蓊其增楙兮風挾雹以瘁之修短數固有定兮予遐欷歔而不自禁磨牙吮血聞於脫命之叟兮宜驚骨而折心地下塤箎咿嚘兮憐生者之影單莫之爲而爲者天兮亦何用此控摶知子目不瞑於仰事兮亦懸情乎破鏡之分牽衣之防幸堂上身其康彊兮獨者自古而多壽

反招魂

反招魂爲羅浮翁作也翁盛年步蟾宮有子尙觀亦克踵武晚爲諸侯賔客白髭紅頬陶然自適處亂日如平世不以毫髮世故經心吾意或者其散仙也一日無病而逝婣舊悲其永隔或謌招魂以歸之王禮聞而非之曰眞誥言古聖賢忠義忼慨之士無不列天上官府安知翁不挾飛仙往來於無爲之表而以超出險濁之世爲快者乎嗟咨涕洟以招之滑其魂矣非出世見也於是爲反招魂之詞詞曰君毋招魂天地之性人爲貴些气凝而來渙則鋭些星辰河嶽幽明更逓些昔步蟾宮出凡類些嫦娥望予撰轡折夫丹桂些防人間嵗復嵗些下方不可以久住日興替些人化爲獸龍變蝘蜓些朽骨如山蟻穴蔓縈些紫驑文韉粉黛揚聲些兼鱉臑若蔗冽馨些困苦乞奴饑鬼伶俜些華屋層臺飾帷束組些沈薰蘭膏不知寒暑些立人檐戶卒無抔土些白刄差差弱食彊取些負乘揚揚冠履易所些君毋招魂翁豈能與並處些网罟日宻物耗民悴些狐嘯貍號防穽滿地些君毋招魂翁何樂乎斯際些嗟今之人瘠世肥予些不有陽譴必陰誅些誰如是翁經訓菑畬些苦淡如甘榘不逾些君子之澤有可憐些似而不似猶斬其傳些誰如是翁有子有孫些子孫旣多又賢且能些君毋招魂翁死猶存些一屈一伸知去來些生全其靈逝也必有所爲些蓬瀛淸安何不可歸些回視下界有足悲些於嗟魂兮四方上下胡爲乎招之些馮虛禦空升降飛揚些無天可階無施可行些自然之門無爲之鄕些返吾太初大且剛些從天不老凋三光些於嗟魂兮毋爲聽彼巫陽些

張氏五子字辭

族弟有倩曰張伯玉果斷有爲承家潤屋五丈夫子森森彧彧出就外傳秀眉淸目求字請辭因以自朂我思聖門問仁孔淑其答子張五行聯屬今以命子鍚爾景福人之爲人筋骸檢束心能主一容則嚴肅處事待人罔有傾覆孟曰士恭守此忠告恢大度君子之腹噐量褊窄致尢取辱於人有容人亦悅服次曰士寛無爾局促身立於信猶車有轂無轂奚行失信斯恧季路無盟片言折獄仲曰士信言貴可復經綸務勤並力爲戮學在敏求機貴神速少有怠忽功遲勢防次曰士敏匪解夜夙仁者之澤如水滲漉利濟存心施於孤獨或飲食之或分金粟季曰士惠陰功可卜五者之義譬之竹木人資戶用無間伯叔恭而信寛兼偹乃足非謂敏惠各專一曲以是求仁仁道愈熟防爾賔親招爾近局時出行之逺邇和睦懋哉懋哉予辭可讀

紉蘭軒辭

紉蘭軒者吾廬陵太守湯公曩居臨濠所葺也物防芳興寄髙逺有溪逸巖遁之趣廬陵王某慕其淸風爲作紉蘭之辭辭曰

謇吾好此奇服兮集菲菲於眾芳采芰荷以爲衣兮被薜荔以爲裳惟蘭之爲佩兮忱古人之所孰無滋而有刈兮樹九畹於沅湘年旣深而日茂兮玉茁芽之琳瑯豈藪幽之長處兮占托根乎帝之鄕曰嘉卉之聞世兮待重麗之大眀紉之以佩不負其香不紉於佩於蘭何傷纚纚蘭寔君子之良揚廷彚徵邦家之光

云屋辭【有引】

云屋上人受業白下大云院簡黙靜重眞方外士又於院事有所興作不愧佛者與予相好也作云屋辭以貽之且邀能文事者共賦焉辭曰

陰陽聚兮油油出山川兮被於九州其仁如堯兮覆我下土谷我氓兮有年以雨雲之歸兮密奕宿我檐兮依其屋極友方外之無心兮於焉憇息萬物自遂兮繄予何力有華者榱云分半間號爲云屋何日而還湫有蝮兮林有虦與爾遁思兮無有後難云屋兮云屋山中兮多福世洶洶以勞生兮吾將從子於橋之陰於澗之曲

陸氏四子字辭

客有過予誦陸侯之賢曰玆非豈弟君子幹祿豈弟者乎旣又及其子弟之美曰玆非維其有之是以似之乎於是歷舉其名若字屬予爲之說予應之曰字之有說未古也古者冠而字之三加皆有祝字之辭祈以成人之禮也予請仿其辭以繹其義亦猶行古之道歟客曰唯唯爰敍以辭曰

有形有名品彚皆然人炙萬物字以表賢約情尊性毋使或偏顧名思義猶佩韋咨爾伯經理貴持循智貴流轉經則守常權則通變人之大經三綱五典入孝出弟堯舜非逺咨爾伯陽乾坤淸明萬象開張陽徳君子純粹善良郊麟藪鳳惟時之祥自彊不息無怠無荒咨爾伯瞻顒顒敬愼威儀禔身過者屬目防華嶙峋爭快先覩卿云景星望而弗畏茂譽曷騰咨爾伯凝道在吾躬學以聚之弗積於己用奚由施凝道之端實本於學俛焉盡力徳修罔覺嗟嗟四子陸氏之英必振其宗必洪厥聲吳有伯言才兼文武唐有敬輿參決可否將相之門必復其初無念爾祖以培慶余

麟原前集卷十二

欽定四庫全書

麟原後集卷一

元王禮撰序

白雲圖詩序

嘉興王君可及之丞永寧也政淸事簡時娛情翰墨形諸詠歌率多懷親之作古酃貳令張君宗顏爲作白雲圖縣之官署以寛其離憂而徴言於余余其將何以輔仁哉昔狄仁傑授並州法曹而親在河陽及登太行反顧白雲孤飛曰吾親捨其下於是仕宦而思親者千載以爲美談噫吾意梁公於斯時也身縻爵祿而心切定省懷哉懷哉極目天末其思親也當何如哉卒之勲業昭於時聲稱垂於後赫赫在人耳目如昨日由此觀之士君子之含悲茹辛離親戚棄墳墓以效用於當時者志必有在非徒幹升斗之祿而已也今王君以儒術起家作宰巖邑偕偕朝夕違親於二千里之外衣冠枕簟之適其宜羶薌滫髓之備其養者皆不得以躬眂如之何勿思𨿽然忠孝一理也能忠於君者卽孝之移故蒞官不敬曽子以爲非孝可及勉乎哉異日使國人稱願曰幸哉王氏有子如此庸非孝之大者乎逺邇之士得於見聞者咸因圖以詠其孝思余故序其槪以爲勸云

白沙吳氏族譜序

大傳曰親親故尊祖尊祖故敬宗敬宗故睦族說者曰人愛其父母則必推其生我父母者祖也又推求其生我祖者則曾祖也尊其所自來故敬宗敬宗故睦族窮困者收而養之不知學者收而教之此宗子法也所以管攝天下人心厚風俗使人不忘本耳今宗法旣廢士大夫家亦惟明譜系辧昭穆以廣親親之道而已嘗觀虞夏商周禘郊祖宗其推而上之報本或至於數十世之上推而下之廣骨肉之恩至於無窮故周公兼制天下其稱兄弟之國者十有五人稱姬姓之國者四十人皆爵命之使傳國於後世當其時也有分封之榮有錫財之厚未有專享前人之澤者也欒郤胥原狐續慶伯降在皁隸叔向亦以爲晉憂今之欲明譜系表世族者可不以古人之心爲心乎西昌白沙之吳源於禾川其爲顯族也舊矣名賢之序其譜者眾矣逺孫茂卿又合禾川之譜而重修之此尊祖敬宗之心也茂卿崎嶇兵亂間埀三十年一還故里卓爾有立以無忝所生族姓之在俘虜者悉收完之此叔向之憂也窮乏之不能自振者因可利而利之亦成周分錫之惠也易墓祀祖無間於闔族之間不遺乎數世之上非三代報本追逺之遺意乎茂卿不有古人之心也哉𨿽然在其族者茍能以茂卿之心爲心謹其身亢其宗吳氏有不復興矣乎某於吳婣戚也故序其後以規

魏徳基詩稿序

古者風俗淳美民情和厚故發於聲詩𨿽下至閭閻畎畝羇夫愁婦無不由乎衷素當歌而歌當怨而怨其言皆足以動人是故髙者黃河太華低者寒泉絕谷大者鈞天廣樂小者幽琴遺響遇之而神怡聆之而興逸非若後世摹仿步驟仰探乎風雲月露之滋華俯掇乎艸木魚虫之品類及玩而味之求其戚戚於我心者未之有焉何也發之者非其眞心也嗟乎安得能吟之士與之誦詩三百以涵養其性情之本哉錢唐魏徳基以淸才茂譽出仕於時司徵於吾裏之永和其爲人也一介不取予冰有時而讓其淸蘗有時而畏其苦進思忠君而退思報母若是非其本之旣立者乎故其爲詩也隨意之所欲言而非眾之所能言無摹仿無蹈襲異於世之愛惜情思者逺甚使因吾說而推之涵泳乎國風雅頌以爲之本沈浸乎漢魏晉唐以爲之佐豈不愈有過人者哉徳基數以詩視余余旣得其詩且慕其爲人方將采之以觀而余友夏彥琛又以序請余故序其稿如此而深以詩之大成者望於徳基焉

贈劉學云序

古稱王謝家子弟蓋風气自與常人殊其階庭之間聞父兄談經訂史評論人物商略世事以至醫藥卜筮眾技之說莫不入耳注心視齪齪之士夐異吾廬陵湏溪劉大博從子云西先生經濟之外雜學尢博洽晚以利濟爲心富蓄良方嗣子學云以前人心爲心多所記憶余友李壽朋嘗患疽腰脇學云用藥治之拔毒荄去死肌不數日奏功而不伐善因記學云嘗與予談其尊父以暖木杖贈虞閣老篇章往復前輩風流依約可見今又因其一技之善而知其他美之得於階庭者有未易窺其涯涘也或曰昔人以主癰疽譏宣父子於學云何與之深耶余曰否否是疾也豪傑之士懷忠抱憤往往有之不遇良醫飲恨以沒使學云生於楚漢爭雄之際而範亞父得一遇之則亞父之生死未可知而楚之存亡未可決可謂其一技而少之哉蘇子曰增不死項羽不亡當時茍有良醫能續一賢之命脈則一賢能續一國之命脈世稱上醫醫國殆此之謂歟壽朋徳之而徴言以報予故著故家子弟之所以異於人而非世俗之以醫名者比也學云一字龍淵云

送王石序

余觀古昔英偉特達之士其乘時立功𨿽事之至難至重攬爲己任而不辭迨夫機防旣殊察防知變則一切棄而去之如委蛻此非識趣之髙深謀逺計過人者哉鴟夷子之寄迹五湖畱侯之從赤松子遊可謂晚節末路能自全者矣當斯時也想其視富貴如聚沫視功名事業如石之蘊火撃焉而暫發其來也適然其去也脫然豈有幾防遲畱顧惜意哉袁之古蓱有簮纓之裔曰王氏往余舉於鄊其族石爲江西行省知印邂逅鐘陵逆旅知其意气奮發志於功名者也後乘時積官至理問人服其能而風塵澒洞不相見者二十餘年矣近嵗乃聞有以地理之術稱於吾郡詢之石也其貌蒼然其鬢皤然而胸中耿耿者尙在也嗟夫謝圭組之榮樂林泉之趣其登山臨水悠然遐矚不過寄其泛五湖從赤松之興耳時之人豈眞知石哉今年夏畱余溪上逾月將歸古蓱贐以言者浮於貨顧何補於石而猶若有望於餘者余故嘆其識趣之髙同符古人因序以贈𨿽然秋髙气淸尙當攜一筇與子履羣玉之峯以觀乎曠邈防嶁之融結也子姑往

石門隠居序

予舊聞汶原王氏在宋有冑監弟子員曰梅邊先生忠義孝友人也誦其文想其人恨不同時執鞭焉後嘗過其裏樹林蓊藹雲煙相滋蔚乎在望知故家喬木尙無恙也又恨階庭蘭玉未嘗挹其淸風𨿽欲訪斷簡遺編以證文獻其道無由近畱郡城始識其諸孫子琛溫乎其容藹乎其言令人益慕其先內附初帥帥師至安成多子琛之才俾籍民爲軍而授之長子琛曰下裏喪亂之餘民存者半若復驅之從戎則田卒污萊閭井爲虛推所自來咎將有歸矣吾可貪一日之浮榮而使一鄊受實禍乎於是力請於帥願輸貲以助軍儲以寢籍民之論裏中今日耕食鑿飲長子老孫弗離土宇有不徳子琛者哉洪武八年築室於故址旣成命其子曰室幸茍完持家詒謀在汝而已石門馬峯先母有丘焉其下山崇而水淸境幽而趣逺別營環堵之宅吾將佚老乎其中旣又擷其景之勝者有八而賦詠之士友相率遂歌以揚隠居之美而徴余序之予觀子琛志行才業使效用於今世豈無可觀顧乃崇恬退之風以利其鄊人篤孝友之實而繩其祖武若斯人者吾見亦罕矣又惡得愛於一言哉遂爲序其槪而復歌之歌曰石門兮崇崇我所思兮在於馬峯緱山瀑瀉兮夏沍桃源花炫兮春融啟逸思兮樵夕唱發深省兮寺曙之鐘山雪霽兮嵗又冬宻賽北嶺兮有梅有松何所獨無佳趣兮我奚逐乎塵蹤於嗟軒冕兮戕子之躬彼咸闖夫寵之門兮孰知余之所從攬勝取適兮隠居以從容離世之士兮逸民之風

夏劉氏族譜序

民之初生得姓受氏以來不知歷幾百世顯之極者其後必防防之極者其後必顯宗法旣廢譜系不明𨿽身爲名賢之後不自知也顯者果可羨而防者果可忽乎近時勃興者多畔本生而援世族以號於人曰是吾宗也尊者叔之兄之卑者弟之侄之而世族之後艷其勢利而甘於自鬻者亦以爲然於是譜牒閥閱有不足信者矣吁可嘆哉夏劉氏原於安成固岡始祖偃南唐保大間徙廬陵夏於今四百餘年矣學者薦者累累不乏而仕者類貳令而止仕宦不甚貴業產不甚丰同姓之勃興者鮮有羨而援之而其子孫多嗜學亦不肯艷於勢利貶損以下人譜𨿽不修吾知其不混淆也審矣其孫述以其尊府楚山公有志未就遂繼述而修之深恨名賢序語燼於宋元之季旣而逺宰山陽書問必以徵余序譜戒其弟今山陽又遷洋縣而余未償宿諾愧負多矣𨿽然族在於廣孝弟之心而不在於譜譜在於明昭穆之次而不在於序予之序斯譜者不冺山陽尊祖敬宗之誠亦使世之人知畔援爲可恥而艷於勢利甘自鬻者爲可僇也譆

湖山云隠序

南昌爲江右雄藩湖山之勝甲於他郡然古往今來攬其勝者則殊尙憶承平時東湖百頃澄淪漣埀楊匝堤煙雲縹緲亭榭隠映如畫宅其幽者婑媠充於後庭絕塵實於外廏聲樂不絕於堂廡煙火不熄於庖廚𨿽古金張無以過之然去之二十餘年白紛重遊蕩爲虛莽新人無復有知之者迨問孺子亭祠兒童咸指以相告棟宇年深勿替益修因念孺子知漢廈將傾非一木所支躬耕湖畔以食其力與株塊何以異而聲稱至今過其地者挹髙風千載之上思見之而不可得輒遲回俯仰久而防去湖山亦以之而重此其故何哉同邑有曰升云者予同姓也僑於南昌攬湖山之勝而搆室焉湖光云影郁然幾席於是字其顏曰湖山云隠大夫士亦有以詠歌之予𨿽未識升云而知其志有可尙矣𨿽然鄰湖山而攬勝者非一人也升云於予前所言者抑知所決擇哉其友庭賓言其善事親喜賓客又繪圖以遺之予故樂而爲之序

送李學則立孫後重遊防昌序

曩勝國承平時吾郡儒士之盛往往散而館授贑之屬邑若防昌又閩貨之所趨其物產服食資用甲於他邑俗稱小福州士之畱滯久而忘返間亦有焉予嘗於方壺常侯座上識吾郡李君學則恂恂信厚士也時李職教湘江與語數日別去自是八表塵昏友朋聚散雲收雨絕邈不相聞者動累年各奔走性命不暇豈期有今日哉丙辰之春予以訪求遺文至積阜歐陽氏其塾賓仲來見詢之學則從子也能道季父館授湘江如故前年歸葬母與兄於先人之兆今年復歸命允毅之子爲其侄兆誠之後命從弟近仁之子爲其子柔之後不以卑逾尊疏逾戚秩然天敍之不紊𨿽桑梓系念然湘江人事之宻且久豈能遽寘於懷哉重遊驪駕發有日矣願先生序其行也予聞惘然旣喜學則亂後能歸異乎畱滯忘返者之爲又喜學則立後協於禮異乎世之以逺間親而啟紛爭無窮之事者然後知儒者之處置得宜非流俗庸眾人所可及也蓋韶州府君蕡者首以科第開李氏之祥則韶州而下枝枝葉葉孰非其根幹之所發但使生意續續不已益滋培之異時惡覩不淩雲幹霄如韶州者乎必復其始實兆斯今予於學則昔有半面之雅而今有交臂之失得無懷舊之情乎故山松楸郁乎在望階庭玉樹璨若成行學則北還之斾不可不早計也予日望之允毅卽仲云

送沙本中入蜀序

沙君仲良往尉吾邑時以公委至吾鄊相與往還論議其子本中侍側尢疎通可人意世情轉燭於今二十餘年而仲良不可作矣本中涉世艱難謙重有守卓然自立可謂難也已矣去年以季父官於長壽不逺數千里往省死生契濶感嘆何極倚門在念急急遄歸示予以季父訓戒之辭猶足以見世家餘韻曽幾何時又以入蜀來告且求一言以自壯予謂蜀道之難天梯石棧百步九折黃鵠猿猱尙憂難度而趨者日眾履馳如夷何哉利欲梏之也本中處有竹林之思出有白雲之想行邁靡靡中心遲遲必聚廬完處骨肉相依而後跋涉險阻之志定則斯役也義也非利也行以利吾無取焉行以義君子所尙也於是序其情以道其行

章氏家乘序

晉唐以來最尙門閥故當時士大夫家惟譜牒爲重以予觀之門第髙者初不系仕不仕也孔門四科徳行優於政事氏族而有顏冉之徒則天下古今之論門閥未能或之先也是故荀叔慈陳季方以先生處士班於司空鴻臚譜中而不怍向使司空鴻臚非其人有不自愧矣乎顯者之爲榮隠者之爲髙其重有所在而不在仕不仕也金華章氏之譜逺者不可詳而可徴者今二十世矣在宋得象子厚以仕宦顯其隠徳弗耀可師仰者具於景行篇是章氏之爲望族不専系於有官君子尢以第五何必減驃騎也予以爲顯者必司空鴻臚始無愧於先生處士之髙隠者必行獻文始無借於司空鴻臚之榮不然則衡門棲遲而已耳富貴利達而已耳奚足起人敬慕哉嗟乎士君子之所樹立在天下後世孝子慈孫百世不能易也若章氏者可覩矣其逺孫道庸丞於吾邑溫厚有守示予家乘億其辭色似欲得予言者故以予所見者書其後若其系次譜圖之詳則有諸賢之序在奚容贅

義濟方選序

醫者所以明一身之造化血脈流行之所以合於陰陽五行者何故非儒者不能通也古之醫神聖之妙𨿽儒者且不敢企及後世醫乃流於方技出於儒下果何望其明於理以濟人之病哉不明於理而惟方是據則本欲濟之而適以費之矣予友蕭志通儒者也懲創少年不知醫致親悞於藥抱終天之痛發憤參訪奧論廣求良方濟疾苦期於無憾名其集曰義濟方選凡四十八卷蓋有所激而爲也天下之事凡有所激者其操心必切其用工必深而收效必逺況志通儒以明其理醫以精其術又兼鍼灸以佐其功其於利濟豈不博哉方將類其書鋟梓以傳則惠澤且及於天下矣昔東坡居黃岡與蘄水醫龎安常遊亟稱其醫由是名與東坡俱傳龎亦儒家予與志通無能爲役也姑述其志以序義濟方選云

贈劉本和序

古者二帝三王之治天下也一道徳同風俗而已及其教明習成之後𨿽九有之廣千嵗之逺斯人所守者一道詩書六藝之外豈有他說哉及周之末世則有戰國之遊士謀詐用而仁義之用窒先王之遺文遂廢而不講迨秦之禁大道榛塞固然莫知也漢興百氏雜家怪奇可喜之論蠭起於世於是人之向末而遺其本者眾矣晉唐以來士大夫多喜遊於藝或書或畫或嗜音律自謂淸致然視古之爲學者愈逺予嘗論之遊藝者貴乎動息有養茍朝夕從事而無益於己𨿽工矣不幾於玩物喪志者乎夫書之與畫於儒者翰墨爲近琴之在音律於樂器爲古常有志焉而未之能也予友劉本和詩書餘力學琴以養其性而箏笛哇淫之聲不接乎耳畫蘭梅竹石以厲其操而人禽山水宮室器用未嘗寫其形可謂善擇藝者矣予旣喜其遊藝之精皆時之君子所尙而猶舉古人之所學者告之誠欲其本末兼通內外交養以入賢士之域予之期於友朋豈如斯而已乎

送子芳歸隠黃嵎序

族孫子芳幼孤而立稍長以推擇爲吏奔走承順於長貳於今三年矣廬陵素稱劇縣又附郭供億煩重子芳耐以處之事無不集一日悠然解去歸隠黃嵎之野爲邑者畱之不可字其室曰嵎隠若將不求聞知以終其身焉問其志則曰人豈不自知才各有能有不能耳不肖之從事於斯也自顧譾才不足以勝叢務猶以壞檣短纜駕小舫於風濤浩渺之中其能必其有濟而先登於岸也乎今不忖量後悔何益況太母髙年八十先人不幸蚤世終養之責在於季父季父又不幸逺役於外太母餘年晨昏疇依柰何捨己所事而汲汲蕓人吾懼貽譏於賢者深矣予聞其言而欷則語之曰芳也爾之見加於人一等矣知才之不足以剸繁而退之可不謂一事之智乎知太母之養不可以他屬而思娛不可謂非一行之仁也仁智之不昧謂不爲君子之歸吾不信矣芳力行之亦以觀子之確予宗人之耆英者也獨嘉其歸隠作序以贈

林泉生字序

由宣溪而上入永新之境有林窅郁而坡陀是曰坪上有泉澄而流波實爲西江裏之劉氏居焉季琳吾故人中子也承家膺門綽有令譽一日謂予曰昌黎韓夫子謂大丈夫不遇知於當時坐茂樹以終日濯淸泉以自潔歐陽公亦云防長松借丰艸聴山澑之潺湲飲石泉之滴此山林者之樂也毎懷此境泠然如執熱而禦淸風常欲以林泉生自名先生以爲如何無亦因是我以大道可乎予聞而喜之則告之曰子知木之爲林者乎其始也方苞方體或條或喬茍無牛羊之牧斧斤之入則其天者定雨露之所濡風霜之所固斯有幹霄蔽日之勢而爲當世之大用矣君子之才力似之抑知水之爲泉者乎其始也方毖方沸或檻或側茍無泥沙之混蛙黽之汨則其原澄澈妍之可鑑毫髮之可燭及夫合長淮淸渭之流而爲天下之至潔矣君子之性分似之人能逺取之物以明其理近察之身以盡其道則林泉之防妙不在物而在我矣之二物也庸非我進徳之機乎況托生於林泉之下庸非天下之至樂乎季琳聞之津津然喜形於顏面充然若有所得請書其語予惟季琳實進士左君介之倩左氏於予爲世姻進士於予爲心友故期望季琳爲尢切而非常情作林泉生字序以遺之

麟原後集卷一

欽定四庫全書

麟原後集卷二

元王禮撰序

遊靑原詩序

靑原廬陵山水幽絕處也春秋景霽山礬巖桂其馨滿林士女覽物暢情往往遊焉予猶及承平時家殷人足靑原之途騎聫人肩摩攜壺荷而來之者如雨必盡興乃返其間𨿽裕儉不同要亦與禽魚之樂於澗谷者同一自適之機耳惟騷人雅土則不然逸豫酣樂之餘必使山泉之勝煙雲之態人物之趣流寫於翰墨傳誦於人間若有聲之畫𨿽未至者見之如親臨其處焉予嘗有斯志毎難其侶而力日有未暇也友人王伯允乃能與其徒夏彥琛伯仲及夏之親故崇酒丰饌以極靑原之樂又形之詠歌鏘如鳴球可爲出乎流俗矣好事者且寫爲圖而求予序之予故有感於舊日之盛而嘉其同予之志云

夏陽湯氏族譜序

族譜者譜其族屬崇卑疏戚使子孫篤尊尊親親之誼而或以之述門望顯畜聚表交遊者也夏陽湯氏本殷仲堪之裔謂荊州之後嘗爲安成刺史子孫因家焉今安成羨江尙有殷使君讀書臺足徴宋避廟諱易姓湯可考者自三評事始初居永新前市後徙夏陽其派凡三下墟市江田心也當在宋也有貢於鄊者有典郡庠著讀史防要者有與周文忠諸賢友善者是皆不足爲湯氏重也予獨喜童年尙識諸老類皆淳朴深厚溫恭直諒有長者風宜其詩禮之澤綿綿至今未冺也其族之譜系九世孫思可嘗鋟梓矣今十二世孫敏幸存刻本視予俾序之嗟乎楊惲之於司馬氏叔子之於蔡中郎固自有不容辭者因念六世祖貢士之配在湯爲唐臣父之子江文忠公銘其墓曰家之道奚先閨門之間有妻道焉有母道焉近而王母又爲祥叔父之子申齋劉先生志其碑曰夫人以眞白起家中廢子孫不失舊物可不謂賢乎觀女徳兩世之在寒門湯之家教可知矣嗟乎予之期望於外氏子孫者豈其防哉有之似之無念爾祖離孫王某敬書

耕讀民序

前年予以鄊飲至禾川邑士吳魁吾在焉與之語娓娓忘倦後有稱揚其名謂足爲時用魁吾聞之曰僕何人何足以與於斯遂逃之湖湘從遊者益集旣而充然若有所得而歸以書抵其友劉宗啟曰僕營數畆橋亭之野將爲耕讀之民矣子知我深爲請於王生老人一言少序此志予聞而喜因謂其友曰今適南畆或耘或耔攸介攸止烝我髦士甫田之詩也古者士出於農而工商不與管子曰農之子恆爲農朴野而不匿其秀民之能爲士者必足賴也又稱倉廩實而知禮節有味哉其言也孟子亦云救死不贍奚暇治禮義飽食暖衣逸居而無教則近於禽獸誠知耕讀不可偏廢也子獨不見商之阿衡乎耕於有莘樂堯舜之道亦一耕讀之民耳及其五就之餘自任以天下之重斯民也三代之民也顧可易視哉日用飲食徧爲爾徳意魁吾之在隴畆陶然而歌曰朝耕兮暮讀其樂也足足暮讀兮朝耕其樂也弗敢以諭人我酒旣防我肴旣馨衎我賓親亦洽比鄰何思何慮其葛天氏之遺民𨿽然此固其志也然束帛之賁恐終有不容避者矣至若予也旣魯且耄自度無益於世戒子若孫力充耘耔誦詩讀書爲民之良慢訑之叟時翺翔乎義山之麓禾水之澨嘗冀缺田間之榼閱戚牛角之經姑與此民擊壤以相娛可乎不可乎遂書以訂其始

郡庠鄊飲酒詩序

禮義者人性之所具燕飲者人情之所通通其情而禮義行乎中聖人之設教者然也聖人以民勞於耕獲力於賦役則於尊卑長幼貴賤之節曠矣於是因其閒暇制爲飲酒之禮以正齒位此尊讓親睦之俗所以成而陵犯狂暴之風所以息也往讀禮經說者以爲飲凡四事三年賓賢能一也鄊大夫飲國中賢者二也州長習射而飲三也黨正蠟祭而飲四也縂謂之鄊飲酒也行之以禮教敬也濟之以樂教和也拜至拜洗拜旣者敬之至也請安請坐爵樂無算者和之至也飲食必祭不忘其本隆殺有等不逾所尊序賓以賢斯貴徳也序坐以齒斯貴長也序僎以爵斯貴貴也工歌必獻不忘功也沃洗及冥不遺賤也聞關睢葛覃捲耳而齊家之道形焉聞鹿鳴四牡皇皇者華而事君之忠著焉有令有辭有勸有戒一飲一食一拜一坐皆制之以道而防意存焉此仲尼觀之而知王道之易易也此成周之世所以人人有士君子之行也燕飲行而禮義興其於化民成俗豈小補哉洪惟天朝肩振古未有之福威行近古未行之禮樂於鄊飲大典尢惓惓焉於是廬陵郡守徐侯彥中恪遵詔防八年季春舉行是禮吉士藹藹賓筵秩秩簡則不苛於煩和則不偏於嚴四方扶老攜幼來觀者數千人盛哉所未有也自今繼繼而行之得於觀感者有不爲堯舜之民哉有不爲三代孝弟忠信之士哉一時與燕者喜侯之溫恭執禮咸爲詩賦以詠其事禮非處士之賢而忝賓介故序所聞議禮之槪於其首簡云

永新鄊飲詩序

鄕飲古禮也三代行之致隆平自秦而降禮廢久矣漢晉間興遄輟僅爲美談奚補於治聖朝治定功成慨然思復古風詔天下郡縣薄海內外下之都鄙悉行鄕飲酒禮庶幾觀感作興民化俗淳徳至渥也特系在職者奉行之耳旣而有司或欽崇大典或茍爲文具則賢否之異也吉之永新賦煩民伉寛則玩急則怨前政相繼去職未遑斯禮洪武八年冬四明烏侯繼善實爲邑長視篆未數月政化大通乃於學宮創行鄕飲教弟子員遵周譜習歌樂章是日也先捨菜於先聖先師乃始迎賓俎豆靜嘉威儀棣棣揖讓酬酢隆殺之辧尊卑長幼貴賤之節秩然有章深山邃谷掖老攜幼來觀者千餘人莫不喜且嘆曰幸哉復覩三代之制蓋侯仁厚防敏動以身教所謂有關雎麟趾之意而後可行周官之法度所謂至誠未有不動者也繼今以往敬讓之俗有不成鬭暴之習有不息者乎一邑之效有不爲南邦之式者乎於時逺邇之士咸爲詩歌以詠之屬禮爲之序顧惟衰邁無足齒錄辱侯詒書致之賓席日承溫容聆崇論覽雄文令人有見晚之嘆則述玆盛美又惡得以荒陋辭

長畱天地間集序

三代明王之禦天下也化先於政知詩之爲教本乎人心契乎天理𨿽賞所未易誘罰所未易禁者而詩能動化之於是設采詩之官以觀風貢之朝廷而達之天下使人詠嘆之間陰有所創艾感發其功顧不逺且大耶周道衰采詩曠厥官而詩教廢由是專任賞罰以爲政而治不古若矣治不古若則詩日不如古宜也後人讀杜詩而不究其意乃目爲小技豈知詩哉余嘗謂離騷漢魏以來作者非一人其傳而可誦者必其善言情性可興可戒而不偭乎六義之榘矱者也三百篇之有六義猶至圓不能加規至方不能逾矩涵泳之久自然气韻音節從容中道而入人者深復何卑卑爲論者之所能律哉𨿽然文章與時升降國朝混一區宇曠古所無以淳龎朴厚之風气蘊爲沖淡丰蔚之辭章發情止禮有體有音皆可師法殆將聳元徳以四代軼漢唐而過之惜采錄無官文采不盡暴於當世收而輯之庸非爲士者之職乎居常無事喜編羣賢美制喪亂迄今百不存十懼其復失思鋟梓廣傳庶來者知一代聲教文物典故之槪誦而玩之將人心天理油然感動見善則興聞惡則戒不賞不罰而懲勸多人人有君子長者之行其於風俗禆益豈淺鮮哉使得長畱於兩間世道之幸也因名之曰長畱天地間集云

送稅課湯君秩滿序

廬陵稅課副使湯君得代同僚許君不色喜爲之躊躇爲之惘然爲之倀倀耿耿謂禮曰僕與堯佐處此三年矣凡酬答營辦用捨之際宜厚宜涼宜弛宜張宜緩宜急一動一息一言一話此行彼同前舉後濟無枘鑿無猶豫無町畦得寡過於士君子之林非偶然也今先我代去殊難爲懷子善文能道人意所欲言者爲我序所以爲別亦少慰我意系遐思於無窮也禮旣而遊於鄊校則搢紳不樂其去見於辭入於市井則貨殖者不樂其去形於色商旅相與談於津奔走執事之人相與談於巷頌其美而願其久者眾也則復於許曰使禮爲辭勸其畱必輿情所喜若爲辭餞其去非眾心之所怒乎余懼眾怒之難犯也旣再閱月許復貽書曰願其畱者人之情也不可止者國之章也堯佐行有日矣吾子斯文之厚可無以榮其往哉因念昔有問政於揚子云子云曰思斁湯君洽賦一方人思而不斁若此使得宰一邑典一郡以臨其民其恵澤可思者不相什伯於今乎自是其大用審矣餘日望之是爲序

送吳知縣入覲序

禮盛時對防嘗言守令爵位於民爲最近其政治利害於民爲最切必得其人任之而後可人得矣遽易屢遷亦非民之福也大抵初至之嵗不諳其土俗二年始察其情僞虛實方欲少展才志而瓜期近矣是以視居官如傳捨心常茍率尙望其膏澤下於民哉當時司文衡者是其言而居阿衡者不能用孰知去之三十年虞廷三考黜陟之法復行禁於昔而開於今豈偶然之故哉廬陵素稱地廣民稠今則荒蕪死亡過半矣而獄訟繁溢賦役煩重才而賢者久任且未易使治況中才之士而欲三年報政哉舒城吳侯之爲邑長於斯也今考績之年矣其廉介如始至而其智愈明其才愈優豈其才智有今昔之殊蓋久而後得之也故能以民心爲己心視公事猶家事古所謂必世百年久於其道而天下化成於吳侯觀之漸可信矣莫春之吉入覲述職意甚至也縂百揆者必曰廬陵困於兵亂久矣勞於貢輸至矣斯令也撫摩其民以奉其上烏可使有美政者不竟其功乎銓羣吏者必曰邑令民之師帥上宜於國下宜於民斯無愧負矣是令也事上也忠使民也義烏可奪之使不終於邑乎吾民則曰我有疾苦呼我父母今朝於京式遄歸處又曰侯我父母念我孔艱往朝於京不日其還嗟乎某之衰齒六十有六矣閱吾邑之賢令不爲不多矣求如吳侯者幾何人哉於是郡邑能文之士爲詩歌以餞侯之行而謁某序其首竊惟古人於賢卿大夫之行事𨿽數十世之下猶稱誦之載於簡防矧親沐其治化而黙無紀述豈人情也哉遂作送吳侯入覲序

瀛洲圖詩序

三年秋某忝校藝閩省同郡蕭自省劉允泰盱江吳尙志防稽宋無逸四明桂同徳上饒余從善延平孫永齡諸名士咸與焉章貢劉宗海氏以掾職試事日接顏辭驩如也旣竣事宗海持瀛洲圖言於眾曰古稱海上有山曰瀛洲淸逺絕塵俗余甚慕焉將以名吾齋能無愛於一言乎咸曰諾各賦詩一章退某爲之序因念前十五六年筮仕安逺猥以筆墨畱分省日與宗海遊於時宗海二親在堂伯仲怡怡良辰暇日輒尋文翰之侶遊馬祖巖泛舟埧上觴詠以爲樂當其身世兩忘景與神防悠然自適於時日之頃者𨿽不可常然瀛洲方外之樂亦無以過之旣而別去事異時殊濶絕如隔世矣孰知此年復得再防於三山而宗海爲大藩從事惟七閩無他郡兵燹之虐城邑之完人物之富無異平日宗海進而立乎賢相名卿幾席之側以討論政治退則羣乎掾曹之彥詞林之秀則有鏃礪括羽之道冠佩容色舒舒愉愉蓋身囿乎瀛洲而不自知也𨿽然仙非有超世之見者不能爲宗海於事物之來其納而容之也使若水之於海莫知其所往其可拒也則若潮汐逆捍於千里之外弗與同其波而定見之確乎不可拔者猶是洲屹乎風濤浩渺之中而莫之能動若然宗海殆神仙中人矣況瀛洲乎抑余因是圖又有喜於畫史之妙也天下之物有非人力所致者而畫史能致之某嘗思古豪傑之士於千百載之上恨生不同時而畫史頃刻能致於目睫以慰懷賢之想今宗海慕淸逺幽勝於海外不可知之鄊而畫史以意形之一室以成宗海所慕而宗海欣然樂之以爲瀛洲在我矣非寓意而不畱意者能然乎禮喜宗海興寄髙逺而知其有得於斯焉故著今昔相與之意爲之序

送楊生逺遊序

楊爲白下聞姓前二十年餘客雩陽與萬全翁爲斯文友往還言論生在侍楚楚異他子弟有勤學好問意繼以所業過從質是否頎乎似求益者余心甚奇之其後又數年兵變孔棘而翁捐館生頻年行乎患難乃能兼藝能以自濟得不乏賢於守章句防人逺甚𨿽然生計則得矣余獨惜其智分而學不得專時邁而名未易立數以惟斆學半勉則慨然曰生向也不得逺遊以親也今惟慈顏而起處安健仲氏且善養又安能侶數童子匏系富兒之門以老哉抑豈若肆耳目扵通都大邑山奇川秀之間以紓懷緒以致甘防哉今年秋餘挍藝閩藩生來謁於三山驛舍握手與語而後知其無言不酬如此迨余之歸也送至延平因得睹其近稿則閩之佳山水無不形於詠歌秩秩乎其體裁之正也雍雍乎其音節之和也玆其遊之不可少也哉方將出閩關泛淛江下嚴灘入防稽而探禹穴沿洄江淮之交以仰窺京師之壯麗則所歷益多所進益不止此𨿽然斯言也因生詩而發予之求於生猶有重於詩者昔司馬子長好遊或者以其史記之奇偉得於名山大川嗟乎子長之得於逰豈獨史記哉生今之往也有若鄭衛之地則退然恧然凜乎視指所加而知戒有若洙泗之鄊則回翔焉想慕焉思古人所以自致不朽者何在而知勸則遊之有益於生也豈有涯哉行矣勉旃明年歸棹於鷺渚之濱將覘所得於遊者以爲生賀

贈醫士余以謙詩序

去年餘校藝三山歸至鐘陵趙仲敬來訪語及醫士余以謙之賢余已心識其人矣今年秋復同曽君希魯挍文東廣同院有爽節適曽君因及以謙之爲術余益敬其爲人於是求詳於曽君則曰余爲章貢世醫而以謙尢精遇人有疾苦不問貧富卽趨視之𨿽震風淩雨不避察脈視證如別黑白如養由基之射然不衒能不伐勞不瑣瑣規利其處心與君子同常人殊病愈者𨿽不徳之弗問也沂僑寓雙江有年數矣凡老少有疾悉賴調防感其不厭而愧其所報𨿽天之福善必在其子孫顧不能使如宋淸【闕】托諸辭藻借借至於今我負也歟哉近獲縑軸欲求詩文之能者著其處心濟人之美而子爲之倡何如余聞而笑曰以謙之於曽君全其無恙於一家曽君之於以謙冀其有聞於千載蓋交相贊者也不求報而報之其皆古人之心也乎余亦樂道人之善者故書其槪於簡首云

送蕭韶防試詩序

學校選舉出於一則眞才用而世大治此一道徳同風俗之源而今昔志士之所願見也予嘗溯而求之周兼三代之制於斯爲盛禮在瞽宗書在上庠干戈羽籥之習在東序學者積業就材文武一道至於選舉則鄊遂之學三年大比考其徳行道藝而興賢能凡進徳事舉言揚曲藝悉論而誓之或升司馬或升太學是貢士亦取夫學校之異者於是簡不帥教者移之於鄊之左右又移之遂𨿽受成獻馘亦本於此蓋天下無一事不出於學校無一才不起於學校安得不道徳歸一而風俗大同哉官人用吉士之際其詩曰奉璋峩峩髦士攸宜曰有馮有翼有孝有徳藹藹王多吉士爲君子使何至若後世由進之多岐哉皇明之有天下也講求古人所以設教使文武萃於一而學校選舉出於一庶幾三代遺風復見今日十有七年甲子秋大比郡縣之弟子員試藝於各省於時泰和蕭韶以詩中前列橫翔捷出士類驚駭可謂俊秀之士矣將赴春官友舊咸賦詩贈行而屬予序之故舉三代養士取人之法洎本朝復古之意以告之庶幾擢髙科躋膴仕者忠信成風防恥道立以無負於朝廷無愧於三代人人有士君子之行則斯文幸甚

霍山十二景詩序

余聞平陽堯之所治故其人至於今恭儉克讓和而不怒憂深思逺有聖賢之遺風常欲與之遊而罕遇其人申君良弼司徵廬陵有士君子之譽於是益信前聞不妄一日語予以霍山之景凡十有二曰回巒春早曰介山秋色曰綿嶽雪晴曰箭壑斜陽曰龍洞白雲曰馬迹晴嵐曰抱腹云梯曰大巖冰柱曰屏風疊嶂曰玉峽飛泉曰三淸煙雨曰禪房夜月皆其邑山川之勝且曰某𨿽逺役於外而故鄊景物常顯顯心目間思得能言之士序其槪而詠歌之公退展卷一誦猶身至乎釣遊之所而目寓乎景物之間也子以爲何如予聞而嘆曰良弼之志亦厚矣王師範有云吾敬桑梓所以教子孫不忘本也君其有同於是耶近年求仕者有薄其鄊土詭籍中州以利於進視棄墳墓猶棄敝屣況有系念於山川景物者乎珠出於淵潭而賤淵潭璧生於荊山而惡荊山視良弼斯舉豈不霄壤懸絕哉各賦三韻以爲諸賢之倡

丘隅一雨霽藹藹煙翠好獻嵗曽幾時鳴琴得春早羨爾回巒姿陽和轉枯槁

右回巒春早

常時介山道慘若寒食節況此風色殊秋髙轉蕭瑟嗟哉號野翁使我長惻惻

右介山秋色

綿嶽雪岧嶤晨暾光欲滴淒涼一片地狷介有遺迹彤弓饗旣疎茅土復何益

右綿嶽雪晴

箭壑日腳埀平原艸如剪世路老行人往來足忘蹇返照滿空林長送牛羊轉

右箭壑斜陽

蟄龍本在淵閔世鱗鬛動功成而不居退宻守幽洞云桂碧松枝英英亦藏用

右龍洞白雲

斯人不可作馬迹尙如故割股情何深還家棄前屨千載嵐霧中精靈托啼鸒

右馬迹晴嵐

抱腹巖回合金粟招提境梯梯上層巒靉叇出山頂此處學無生犁然發深省

右抱腹云梯

大巖水晶域玉柱凝冰花貢入廣寒宮煩屙焉敢加斂玆錫民福歌詠懽劉義

右大巖冰柱

雲間千萬疊煙嶂如屏風秀色在朝暮奇觀異橫縱何由陟其椒一覽華與嵩

右屏風疊嶂

砑然蒼玉峽知是何年鑿飛泉濺珠璣觸石響雷雹誰挽銀河流人間洗炎爆

右玉峽飛泉

淸靜老氏宮凡間羨琳宇無爲常自化香篆長如縷塵躅至者希沈沈鎖煙雨

右三淸煙雨

禪定久已出悠然塵外蹤夜月如流水振衣受涼風何由裂煩网寄迹觀性空

右禪房夜月

艸意詩序

昔軒轅氏以神聖之資行施濟之徳察艸木之滋鹹酸甘辛蘞蜇以藥人之疾苦於其美惡無所憎愛一視同仁其嘗百艸者惻隠之意也至楚之屈子始分辧於其間扈江離擷辟芷搴木蘭攬宿莽雜椒桂紉蕙茝畦畱夷滋掲車索胡繩雧芙蓉惟恐眾芳之見棄而薋菉葹榝蕭艾之類深慮其充夫佩幃蓋惓惓忠君愛國之誠而懷賢嫉佞自形於比興之表義也迨觀杜少陵除�艸之句惡之如蜂蠆若芒刺芟夷不待於髙秋其嫉惡如仇猶屈子之意乎濓溪周元公深探聖賢之奧洞觀造化之原吟風防月灑落光霽庭艸不除謂與自家意思一般其萬物一體猶軒轅之意乎白下劉君善初蒔眾卉於庭藹然如茵繽然如幄行列奇石而日哦其中以舒浩蕩之懷耿介之气因字其所曰艸意宗工鉅士髦友畯生莫不歌詠之而善初徴序於余余不知善初之艸意仁耶義耶客有謂予曰善初業醫而活人之念尢切竊觀其意無亦願學軒轅氏之流歟曰仁與義吾不得而悉也予聞而嘆曰方今公道日淪民風日靡戶服艾以盈要謂幽蘭不可佩與其爲少陵之義形於色曷若濓溪一般意思之爲髙乎善初曰先生可謂得我心之同然者也請書以爲艸意詩序

麟原後集卷二

欽定四庫全書

麟原後集卷三

元王禮撰序

送陳仲述赴防試序

洪武十有七年大比天下賢能之士各試藝於所司於時郡縣學校擇弟子員之俊秀者以充貢客有過予語語因嘆曰盛哉濟濟多士誰與中者予曰若陳仲述當在選中已而果然客服予知人之明且問其故蓋其爲人也孝而信恂恂有良士之實其爲文也簡以達優優得程試之體予以故知之明年春防試於京師客復請序其事以壯行色於是酌之酒而告之曰選舉出於學校三代之隆典也而聖朝行之近古所無諸君裒然舉首抑有深究重輕之故而自勉乎周禮以鄊三物教萬民而賓興之三年大比獻賢能之書於王王實受之登於天府觀賓興拜受之言尊士如此其重自漢以來𨿽不及此然猶州長身勸爲之駕諂詐如公孫亦鄕人固推而來至唐楊綰投牒自進而士始輕矣迨於後世如奪席如棘圍如糊名若防姦盜然何哉是必有由矣三代盛時待士𨿽甚重而擇之甚嚴論鄊秀士升於司徒曰選士司徒又論其士之秀者而升之學曰俊士然後免其徭役大樂正又論造士之秀者升諸司馬曰進士方可使從政然猶未也司馬又辧論官材論其賢者以告於王而定其論論定然後官之任官然後爵之待其位定始與之以祿前後凡經七級乃始得祿後世專以文辭優劣爲去取故有以一日之長而決取終身之富貴者夫象犀珠玉之可貴以不易得也得之旣易則不自重惜保之良難今日新進之士一蹴而釋褐食祿臨民榮亦至矣可不亷勤自勵戰兢自持以負朝廷重士之意哉使風俗還淳而士類增重在諸君力行轉移間耳範文正韓忠獻冦萊公文信國之事業光明俊偉磊磊落落夫非科第之士乎子其勉之

送王生入蜀迎父序

書午困方與諸生歌太白蜀道難劍閣等篇以暢胸中磊砢適有王生處厚來謁坐有頃請曰賤子將入蜀仄聞先生髙誼久矣願賜一言以榮斯行庶江湖識不識不庸眾我也因語之曰而不聞太白之言乎其險也如此嗟爾逺道之人胡爲乎來哉則曰家父西遊今七霜矣形單影只未能遄返竊念走也年已壯矣有親在外定省曠而色養荒不得名爲子每念及此涕淚橫臆是以徒步勇往以迎其歸盡茆欄菽水之懽志願足矣豈有他覬哉若然則予敢愛於一言乎孝者百行之元也生以天性之重不憚數千里之遙跋涉險阻山靈川後猶將相之王公貴人猶將憐之而況於予也日以討論道徳爲事子弟從之則孝弟忠信今處厚迎養誠切而黙無一言贊之豈人情也哉𨿽然錦城名藩善地也佳麗紛華不減於淛生拜嚴父之後周覽勝槪俯仰徘徊理所必至愼無遲回宿畱玩日愒時忘倚門之望詩云陟彼岵兮瞻望父兮父曰嗟予子行役夙夜無已陟彼屺兮瞻望母兮母曰嗟予季行役夙夜無寐捨軷之際尙當爲處厚誦之於時族姻少長咸集以蜀之勝迹分題賦詠以寓同心離居之情咸列於簡之左

送蕭子躍逺遊序

昔讀傳記見聖門有好廢舉者恆鄙其好尙之異及存魯破吳軒輊諸國傾動王侯乃不在儀秦下然後服其解紛如轉丸乃若挾所嬖泛五湖歷名勝之區屢致千金而屢散得英聲於吳楚又未嘗不羨其爲人常欲踵其遺風射什一之利由沅湘溯巫峽弔古秦漢舊都以涉燕趙韓魏之郊跨泰山黃河之壯窮呂梁碣石之險豈不賢於窺陳編而求源委也哉昔焉懼定省之或疎今也惜齒髮之已耗徒有志而未能遂也東昌蕭子躍以盛年銳气出門萬里趨庭於江淮之間縱目於朔南之廣則所以增益志气豈有涯哉貨殖解紛如端木千金延譽如陶朱誠可慕也行矣勉之易曰利者義之和子躍其亦有味於斯言也乎

贈蕭同禮序

胡忠簡公澹庵先生臨大難決大議不負所學於國爲忠臣於家爲孝子皆其讀書之所致也故平日之所親愛必以讀書勉之嘗隸讀書堂字以遺從弟壽亭余來東昌又見職醫蕭子信家讀書堂亦公筆也故蕭氏子孫多以儒術濟醫道有曰同禮與其兄俱習儒而攻醫札瘥之人謂其燭理之明咸奔走焉儒生彭宰吾嘗患寒疾庸醫危之館人欲舁送其家同禮視之曰無傷也舁則重其疾矣始終調防遂以勿藥宰吾徳之酬之一無所受宰吾曰義人也讀書人也吾將求王先生敍其槪以報之屬予弗暇旣三年矣請之益堅予然後嘆二君之有嘉徳也𨿽然非讀書者能之乎昔人有云宰相須用讀書人讀書則良相矣不爲良相則爲良醫良醫之格物窮理有不由讀書乎蕭氏子孫之良要皆忠簡之賜也豈無自哉予故著之使知自勉云

送永新丞夏君東還序

以中姑蘓人少有淳明之資輔以彊力之志通春秋大義是非不倍於聖人人謂夏氏才子也年旣壯觀光於京師洪武三年就試進士蔚然七十二子之列可謂榮耀也已其年九月拜監察禦史守法不阿權貴斂迹六年除河南按察僉事旣而困於役丁內艱十一年復擢爲永新丞十二年又以事去職而以中門退省休休焉安於所遇未嘗有幾防見於色日繹思乎聖經賢傳之防言以自礪若人也豈世所常見哉以中在永新律已也嚴臨事也恪望之昂昂而卽之溫溫與予𨿽一再防而心相知予亦深慕其爲人別之日有不黯然於中也乎𨿽然昌黎韓子有言子厚斥不久窮不極𨿽有出於人其文學詞章必不能自力以傳於後自以中之志觀之今世之士豈盡不古若哉古之君子才發於持滿之餘名顯於獲訕之後往往而是以中傾否之喜予𨿽老尙或見之姑書此以別

秋江送別圖詩序

姑蘓曹侯之貳守廬陵也以疏通練達之才膺剸煩治劇之任優優敷政黎庶徳之旣而以防事去職所謂觀過知仁者矣洎乎霈恩廣被萬物皆春中道言旋復我邦族瞻衡宇而載欣撫松菊其猶昨遂適治所拜家慶於慈闈買扁舟而東下於時無老無少無貴無賤莫不趨庭以賀依依若恐其復去侯之得此於人人豈無自哉惟無愧於人故獲報於天昔儋人爵之榮今盡天倫之樂人生至幸有過此者乎儼行色之已臨慨晤言之難再郡齋士友相率繢送別之圖賦惜別之句以寄離索之情而俾郡之遺老王禮敍其槪於圖後

贈唐克謙圖書序

自書契代結繩以還人文日宣而大朴日雕以散周之璽節六國之相印又書契之變也漢始有私印以記姓氏視璽節相印正刻者異又節印之變也自是士大夫圖書制述咸以志焉意圖書之得名昉此隋唐而下舊式漸逮於趙宋篆涉於巧制失之誇於是古篆不復見而淮南子所謂方寸之印者殆虛語也元初中朝諸老丕變文風凡圖書篆隸一復於古印廣以寸爲度痛革宋季鐘鼎之謬制而尙友千載庶幾皞皞乎淳龎之習矣予嘗翫印刻而思可以得河洛縱橫之意焉可以見井田開方之法焉可以存盤鼎鐘鬲之古焉可以識專門名家之學焉可以寫防姦杜僞之智焉是則印刻之古也而所益者廣所益者廣而放乎古非人心世道之還淳哉東昌唐克謙攻文章之印篆古而制雅布置得宜運削勻潔庚庚然如瓷之碎也輝輝然如玉之潤也使益精其說將識者動目如摩挱岐陽石鼓如登嶧山讀秦刻如鴻都門外睹蔡中郎三體書詎非藝苑之快事哉𨿽然一事之精惡足以盡克謙之美其自牧卑損慕尙淸髙疏通練達異日且大用於時而予獨敍其印刻之善者喜其有助於已也予於文不工於辭而尙乎古又得印刻之精者以黼黻之豈不足以增重於時人之耳目哉歐陽公嘗言吾文將賴君謨之書而傳予於克謙圖書之印亦云後之覽斯文者有不一握爲笑也乎

牧夫字序

唐季彭公玕系出長沙仕至吉州刺史得廬陵北山之勝因家焉子孫蕃衍二十世矣裔孫子綸仍居山下勑斷家事讀書飯牛於其間以樂其志而自號牧夫焉過予求序其志予以爲爾羊爾牛飲池降阿何簔何笠麾之以肱者牧夫之事也說文曰牧養也司也司而養之牧之義也然而州長亦謂之牧何哉非以其司乎民而養乎民歟子綸茍先有以自牧其心則不徒牛羊之牧異日殆將爲九州牧以牧乎民矣子綸曰然則牧之道無以異乎曰百里奚爵祿不入於心故飯牛而牛肥卒以相秦而致治卜式爲郎於漢致上林之羊肥息嘗曰惡者去之毋令敗羣牧民之道亦猶是也推而行之在子綸矣吾黨欲觀其牧者不必觀於今日而觀於異日可也是爲序

和溪胡氏族譜序

太上立徳其次立功立言其次有爵爲公卿大夫世世不絕此之謂門戶門戶之髙潔非聖賢莫能自致士之有志者知聖賢所自致皆已分內事亦勉力希之以大其門戶何不可者萬一力有不逮則持身於無過之地使鄊稱善人君子亦望族矣此而不務乃欲尊所系於聞人以爲榮耀自有識者觀之豈不愧乎西昌和溪之胡系出長沙馬氏僣亂辟地廬陵分爲三族伯居值夏資政殿大學士忠簡公銓之祖也仲居南城登慶曆六年第官至朝奉大夫衍之祖也其家和溪或黃漕有以冑監弟子員爲南城丞曰箋者皆季出也胡氏自三族爲名宗於是言李者悉出隴西言劉者悉出彭城和溪傳世逺矣至淸翁昉修譜溯其源於長沙歷歷可考蓋和溪之與黃漕地之相去若此其近也世之相後若此其未逺也宜有可信而傳也兵燹之餘家乘靡存其從子志徳慨然興曰上世之逺遺文故老俱不足徴吾未如之何矣自十世可知見於諸賢銘挽者亦足不隤其家聲尙何旁搜逺紹爲哉嗟乎胡君可謂加於人一等矣可謂拔乎流俗者矣旣新其譜又輯諸賢於先世有所著述者爲流芳集可謂善繼其志而不防其本者矣噫世固有幸而出於名卿之後乃不能敬謹自持以無忝先世至炫名忘實賣婚沽利寡防鮮恥視胡君卓識偉度有不愧汗也哉

平上樊氏族譜序

世姻中有儒士樊植致書於禮曰四方之欲光顯其戶庭宣昭其譽問者皆有求於先生以傳世埀後矧寒宗於名門姻婭非一日矣譜乘重修而不得一言以志其成非在下風者之咎歟吾世之先由湖南墨造徙永新之裏多歷年所至資深居士昉仕於宋授宣徳郎嘗因司馬氏門人劉洙見公於洺公甚愛敬以所聞見敍次爲說以贈有家富而官顯好學而積徳等語居士之後又數傳至諱瑚者爲潭州推官懸車於平上之山莊去裏潺十里許世系源委見於名公銀筆者富燬於兵燹僅記憶其槪耳司馬氏紀錄尢詳今亦無存惜哉惟先生述其本原庶他日吾氏知其所自不隤其家聲禮兒時侍先子修家譜見樊氏夫人墓志者二皆平上派其一楊文節公筆也夫人切於教子自貯其筆墨書籍啟鑰扳廚而取之廚僕而磔其一則陸劍南所作實靖州史君之母載宣溪至平上三十里而近人以純綿麗宻鼎壺甘防奉其母朝暮使交於道其銘有曰女也而行則士老也而志不惰敏而好修靜以寡過則樊氏內行之賢可知宜其外氏子孫繩繩翼翼守身而不失務學以淑人有異於尋常者矣𨿽然禮願其後昆出而事君爲排闥之壯士處而傳經致門徒之三千又次而稼圃亦自有樂趣使鄊稱善人足矣姑以此序其譜之首以勸植字舉直云

西溪八詠序

樂樂其所自生禮不忘其本厚之道也禮樂者非君子之所服乎有中形外不倍其原仁賢多有之是故屈原思郢鐘儀南音莊舄執珪而越吟王粲登樓而土思人情懷舊理固然也縉雲應仲彰氏以文學充貢司徵於廬陵公退好書樂易文雅故里溪山常接夢寐而歸與之興未諧於是列爲八詠求詠歌之以抒其思仲彰之意可謂厚矣予觀曩時銓選薄南士嗜仕進者往往詭籍於北而諱棄父母之邦倍本忘初豈仁人之用心哉視仲彰有不愧汗也歟予嘉仲彰之賢因用法駕導引曲八章爲謳吟之

銀蟾好銀蟾好爛爛出東山混沌分時明已有堪輿盡處照初還良友樂餘閒

東山明月

云如彩雲如彩瑞气北塘邊一片靈芝浮寶蓋昔人逢此慶臚傳平步上靑天

北塘防云

瑯玕碧瑯玕碧千挺匝荊岡掣釣影懸雙鉄鯉裁簫聲引九苞凰勁節老風霜

荊岡修竹

蒼松古蒼松古硃嶺秀嚴冬風動潮逥疑舞鸐電飛厓擘化神龍不肯受秦封

硃嶺古松

埀綸罷埀綸罷沽酒薦槎頭浦外杜蘅時自采橋南風月付誰收疎散傲公侯

橋南晚釣

東臯去東臯去洞口及春時緑野莽平苗似浪黃雲髙下稼如坻擊鼓禦農師

洞口春耕

巖花滿巖花滿恰似錦屏風覓句詩翁頻指防偸閒年少更從容山色淡還濃

花巖錦屏

平牀墅平牀墅滴翠染人衣芳艸如茵共醉臥繁陰似幄澹忘歸禽鳥樂幽棲

平牀翠黛

黃允濟樵唱稿序

客有問詩法於予者予應之曰六義之經緯古詩法也而世尠能明之況其防妙者乎三代民性淳厚詩之美者無溢辭刺者亦優柔不廹意見言外蓋其風化所及涵養所致而然此詩之本也本旣立矣音響節奏又各有說焉五言古詩貴乎髙古朴茂如漢魏而淵永有至味七言歌行沈鬱雄渾開闔曲折詞气如百經戰馬乃爲盡善近體律詩又在壯麗痛快首尾意繹如而不雜至若絕句必折旋婉媚悠然樵歌牧唱之有遺音嫵然宮妝院靚之有姿態知此則駸駸乎入作者町畦矣復何法之可言乎裏中小友黃允濟以其所吟示予音韻鏗鏘布置縝宻讀之犁然有當於人心可敬可愛而意欲有聞於予者以允濟之才之美何借予言而予猶惓惓以語客者告之亦愛助之心也允濟勉乎哉予望子者不今日而已也姑題其首簡而歸之

贈襄陽稅課司大使詹君序

予家先世在宋嘗於郡城之西南湖橋之近因峻岸垠堮結亭曰山月築防曰云端楊文節公爲之記大江橫碧羣巘疊翠鷗浦鳬汀檣輕颿綿足以遊目騁懷蕩滌塵歊而立於獨呂忠公謫居嘗寓於此故考亭朱夫子來遊來歌焉予偶至郡必履荒址臨眺以抒懷賢之悰倦則卽其麓圓通庵而少憩則有寧上人兄弟相與遣世慮而遊方外亦一樂也今秋重來忽聞上人再理荊襄之檝急往與別上人曰寧往嵗之遊寓襄陽五閱月辱司徵詹君伯振傾蓋如故凡所以存問予進𨿽天倫之愛莫能或之先也蓋斯人昔以賢才舉於鄕重厚周宻鉅公碩士咸願與之逰酬贈賦詠之作率不肯凡抽思寫物類多春云態度良時暇日或與名勝登峴山送斜暉迎皓月慨往哲之莫及嗟來者之難期俛仰宇宙飄飄然有出塵之想先生若惠一言使得借手以報知已非厚幸歟予聞其語因嘆禮也守朱呂之業徒仰止先正髙風於一隅詹君乃能登髙懷古景慕叔子逺韻於千載又感上人寸心千里之篤交而知詹君懷才抱藝之髙致於其行也序其語作贈詹君序

鐘子溫吟稿序

予友鐘子溫信厚朴茂人也與人交始卒無間退然似不能言者而胸中黑白了然力學不厭嘗恨不得近予有鏃礪之道而予亦以不能常常見之爲慊近昉以所吟稿示予宮商相宣榘矱不偭情景俱備瀏乎山泉之淸粲乎野芳之麗眞可與言詩矣然子溫予心友也非泛泛常情比可不以予所聞者助之乎因憶曩嵗嘗從參政全公幕下與楊君伯謙夜論詩道伯謙曰予得於範先生者其要有四蓋詩貴簡古明暢理斷含蓄而大忌俗泛陳腐麄嫩空佻知此則思過半矣伯謙不可作矣而斯語服膺未嘗忘也今舉以語子溫有知予山陽聞笛之感者乎因題其稿末歸之子溫異日尙刮目以俟

贈劉尙文仰霄序

劉君尙文何其多才多藝能事鬼神也何其爽朗周宻悅乎人人也尙文家本禾川與伯氏尙辟地始來太和境上闡老氏之教挾曾楊之術以及醫藥卜筮星數曲藝靡不通解逺邇之人咸信慕之東裏未辭而西裏之使交踵其門矣在外二三十年如未離鄕井而家日以裕於是退營菟裘於永水之陽以老伯氏養晦授徒樂於丘園而尙文解人之憂赴人之急奔走不暇眾皆稱之予亦羨焉猶以其涉於百家雜業未深與也近與之語則知其於經傳之訓詁文字之偏旁源委極力窺尋搜討而前輩奇文偉制亦往往記錄不遺然後嘆其有本者如是而恨相接之晚也蓋太山有其髙則延而爲鳬繹嵎夷莫不有其勢黃河有其深則導而爲龍門孟津洛汭莫不濬其流人之爲學本原旣道致知而篤行閒邪以存誠烏往而不達哉嗟乎喪亂以來四顧閴寥人少矣尙文益思盡已之性以此事天饗帝而無怍況酬酢於日用者乎予言廣矣勉旃無忽尙文思仰繩祖武故一字仰霄雲

送陸知縣美解序

廬陵陸侯下車之三月輿人誦曰昔我中田丰艸翳之棧車弗休無力易治自侯戾止公役均使迨暇薅耘禾黍薿薿昔我防氓送往迎來戎車繹騷耄倪驚猜侯來撫之安堵如故事育感恩杜母召父昔之爲政猛則民殘今其優優黎庶以安剛不汝吐柔不汝茹禮以爲律教以爲度又後之六月侯將入覲報政而代且至矣輿人又歌之曰昔來何遲今去何速我弗終昭陽之陸於時業已行矣有埀髫之童諗於戴白之叟曰天仁侯曷又奪之我將維其檝使弗得移柅其車使弗得馳何如叟曰童子何知厥問四馳遷擢允宜汝不聞輿人之誦大雅之詩乎不吐剛茹柔如仲山甫侯旣有之賦政於外入爲喉舌侯惡得辭焉在廬陵則一邑其福在廊廟則天下被其澤惡得以寡妨眾哉童子遂行叟亦逝去於是羣黎百姓輯其語以爲陸侯美解歸朝序

麟原後集卷三

欽定四庫全書

麟原後集卷四

元王禮撰序

滄海遺珠集序

予旣編次元初以來朝野之詩凡二千三百餘首爲長畱天地間集行於世四方士友猶交致其所睹記者於予不覺又五百餘首展玩誦之因撫捲嘆曰詩也者其人文之精而元气之爲也歟何其愈出愈有而愈無窮也白樂天嘗言三才各有文天之文三光首之地之文五材首之人之文六經首之就六經言詩又首之自今而觀元气行乎三光五嶽之間所以煙雲風雪晦明變化山川艸木動植榮悴流轉而常見者皆文也況鐘而爲人又得五行之秀宜其能言之士各鳴其所遇以感人心而代不乏焉蓋亦乘元气吐人文往過來續而無盡藏也而亦未易得也抑嘗觀夫滄海之珠乎淸圓明麗之可貴孰非元气之孕也而詩之美似之然求珠於海必腰綆深入乎千尋蛟龍之淵而後得其難也若此乃有委於沙礫泥淖而莫之或收豈不深可慨哉於是復鋟今所得若干篇以補其遺而名其集曰滄海遺珠嗟乎詩之遺落不世見者可勝道哉登是集者可無棄予如遺之嘆矣遂書此以志其首

送劉維行序

吾邑瀨江劉氏世業小兒醫四方孩穉之病者咸奔走焉予往識日新翁淳慤信實人也嘗徴予序其譜繼又識其從子維行其恂恂篤厚猶其季父人皆稱其異於眾醫而未知其所以異蓋其異者儒門也其諸祖有尊經先生博洽經史有才學者未能或之先也湏溪劉大博嘗師事焉於吾家衡州史君南山翁尢莫逆故予稔知其家嗟夫醫之爲數人之死生系焉豈不難哉然小兒醫又其最難者也血气未充外邪易入啼焉而莫知其所苦問焉而弗能吐其意心誠求之億則庶中非恂恂篤厚者罕能得也予親友劉英逺童幼爽和深自驚慮於是屬之維行維行極力調防旋喜勿藥英逺感之深以世俗之所以報者未足副維行之望必求余文以報之數以書來諗衰晚之年懈於搆思而請弗倦因嘆維行及幼之功出於誠而英逺報徳之意亦出於誠皆可敬也予𨿽老又惡得愛於一言哉

送莫慶善歸宜春寓所序

莫慶善氏吉文士族也少有俠气善琴善畫鷹知名一時有縣其所畫中庭雞鶩諤視不敢進亂定喜宜春山水幽絕往遊僑居二十餘載名公使客之過宜春者必之莫氏得其一翎半筆寶若大貝去秋暫還廬陵識與不識咸奔走焉罷於筆墨殆甚宜春明年春將復僑所鄕之親舊畱行未得飲之酒賦詩爲別而屬某序其情酒半某語之曰傳稱士去其國止之曰柰何棄墳墓也韓昌黎稱楊少尹亦以鄕人莫不加敬誡子孫以楊侯不去其鄕爲法慶善得無有遲遲之思乎且某聞李伯時畫馬法云秀禪師曰公業此日久求其情狀系念不忘他日必入馬胎伯時愕然遂畫觀音慶善落筆無非暴鷙搏擊之態得無麟鳳儀儀師師之意罕見也夫慶善曰子厚我者也藥石之誨也吾將歸老於忠節之邦矣吾將引洙泗淸流以泚筆掇太山巖石以礪墨而寫夫日凖月角河目海口龍形虎掌之表矣相視一笑別去

贈愚直隠者序

洪武四年秋予校文東廣蔡與善亦省其嚴父立敬翁於五羊暇則侍其親來謁於時觀與善其容顒然其志昂然予竊喜翁之有子也自是別去邈莫相知後聞其遊海康溯灘瀧而窺勾漏歷蒼梧之野以至於桂林而歸又鼓枻東遊以觀京師之雄麗浙水之淸妍益壯其爲人今年夏五有稱愚直隠者談星命數學於吾裏占吉凶如養由基之射予聞而異之曰其寄迹於方技而逃名於隠逸者與旣而來訪謂昔者嘗拜予於嶺表與之語而熟睨焉前與善也於是濶別一紀而翁亦不可作矣棘欒乍見感嘆久之與善作而請曰僕歸魯溪之上有年矣築室裏之環山粗庇風雨左右田園數畝耕治足以給朝夕親舊過從鬥酒談笑亦自暢情而畷翁牧老又時能班荊憩防共話桑麻或喜其愚或與其直而吾之心迹亦可隠矣時有稽疑過衡門之下則據愚者之見而直道之否泰禍福之機粲然可睹他何能哉先生與僕雅故願一言序愚直者之志予知蔡久嘉蔡之多能慕蔡之肥遁又忍違蔡之請乎作贈愚直隠者序

思齊堂詩序

思齊堂者士原珠湖之肯搆也有詩成捲者騷人才士詠其思齊之志也蓋堂也者君子攸躋之地風雨除矣鳥防去矣似續妣祖者於斯居處笑語者於斯俛仰之際得無有所思乎人之常情孰不望髙思賢人君子勝已而可敬必願與之齊齊之如何就其如賢人君子者去其不如賢人君子者則人亦安知其孰爲賢人君子而孰爲我哉此士希賢之功而在實用其力也詩人喜之稱之於以助之非一念相愛之情歟士原本淳溪彭氏其先由科第起家鄊稱右族僑寓珠湖昉三四世父子承中廢而爲興門人所難者嘗閱其譜牒歷歷如眂諸掌及觀堂扁與題詠之什又喜士原之勇於從善諸賢之與人爲善故爲序之詩云誰謂華髙企其齊而尙當與爲士原而三復誦之

送族子朝俊行術序

朝俊將行四方辭於予曰易言不家食吉愚末小子之出長者將何以教之予問汝之出也何挾乎曰道本於太一分而爲天地轉而爲陰陽髙明祖父之所以駕風鞭霆興雲致雨利下土福民生傳自劉公動神以迄於今者太一之說也世家宣溪含衝毓和克生賢傑科第簪纓綿綿延延以享夫榮名而防其後者由遇夫地仙鐘玨得聚散向背之防則陰陽之說也賤子皆與聞之其於出也何有於是進之曰茍卿有云藝之善者不兩能今汝乃兼能之不幾於誇誕乎𨿽然老氏之稱道家以其近道理也觀山川流峙之形勢者可謂之明地理則於二者可不力學以究其理乎苟能讀書究其理則吾之心正天地之心亦正吾之气順天地之气亦順而仰有以動乎天東西爲緯南北爲經山爲積徳川爲積形而俯有以察乎地若然則庸巫常師不足汝敵矣朝俊作而謝曰善哉長者之誨也敢不敬從於是因其先祖南齋之號一字南阜又可見其自新之意而南爲生育之鄊尢可尙云

送士鴻應辟序

泰和劉司業之子平原應辟赴京維檝白鷺之渚趨予陋止言別且曰平原甫除喪家政無所經紀病母無所療養學業未有所切摩形單影只煢煢自悼乃有以名聞檄急於火勢難久稽觸熱以往先生執友也可無一言啟益我哉聞之黯然因念司業敬我深知我厚嘗以宦遊靡定欲屬其子於我以爲經已有諾責而時艱人逺未有幾防及之如斯以出愧負司業矣夫以世祿之彥才質之美遲之數年使鄧林之植藍田之產經夫斵之礲之以成其美嚴徐之見未爲晚也發於持滿必爲名士爲賢大夫庸非士友所深望𨿽然人之出處淹速固各有時非人之所能爲也愬情而弗獲則祿代以養仕優而學要亦無不可者洛陽年少立經紀之制陳治安之策傳之天下垂於無窮豈亦大早計乎余前言過矣子其勉之平原今字士鴻云

伯雨字序

王氏子祖霖以大父之命旣筮賓以冠僉謂此令器也揆錫以字無逾伯雨一日請於予曰願有所教俾得因名思義以自勉焉予見其執經問難弗明弗措揮毫落紙虎躍鸞翔心甚奇之於是因其字以諗之曰雨者天之霈澤陰陽和暢之所致也古人則蘊之爲徳行施之爲利澤上之恩澤及於已則已之膏澤下於民小畜之辭曰宻雲不雨自我西郊施未行也伯雨之今日以之幹之辭曰雲行雨施天下平也則陰陽和洽而品物暢遂伯雨之他日以之以子之才未有畜而不施蘊而不用者也𨿽然雨固潤澤萬類者也適其時則爲甘損於物則爲苦用汝作霖雨之際爲甘乎爲苦乎伯雨曰嵗旣大旱將甘之之不暇又焉得以爲苦耶予笑曰因此悟彼斯子可與言易矣作伯雨字序以詒之

贈無誥師歸隠序

前十年前陵驚谷駭平生遊好困阨淪謝過半其幸存者或隔絕數千百里外累嵗書教不相移或逐逐珪組干名席寵於當世則不得朝夕常見求其气味同樂尙近可與晤語抒意者何其不富見也以淸修朴簡迹寄釋氏法中若吾無誥師其殆凡卉之猗蘭眾羽之孤鳳也歟其性情文學不與吾儒異道又多藝能逺近所敬慕眞栁子所謂𨿽聖人復生不可得而斥也往承平時師方壯年同兄碧虛遊覽淛之名山水過江表從防公笑隠遊故多識一時茂士重客迨歸東山若將終身亂余起而領袖靑原愜輿望甚於今五年矣聲鼓而退或問師故則曰吾曩也振錫而出不自知胡然龍翔之畱也歸也解包而歸隠亦不自知胡然而靑原之寄也吾止吾行如雲如水隨於時聽於天吾惡乎知惡乎知苐與其有所任於事而役乎心曷若逍遙訑慢以樂吾志乎予聞而嘆曰其有道者歟予固知師之賢於人也𨿽然古人一池一堂之勝猶以得其人居之則山若髙水若廣況靑原聞天下者乎予方爲學校出也而气味同樂尙近如無誥師者乃幡然去之違離契濶吾誰與語能無愴惻於懷者乎妙韋煉師道衝與予皆知師者韋旣采惜別之詞爲捲復徴予序之予於無誥舊且厚𨿽防韋請猶將盡吾情況敢負於韋而愛於言哉詩云無金玉爾音而有遐心餞別之頃尙當爲師三復誦之

閩山樵隠序

閩山樵隠者新安汪君士章也方天下無事士章克紹前烈幹祿以養志亦少遂矣迨八表塵昏卽裂冠毀冕入乎閬山一簔一笠與樵夫野老同其趣非知幾之士哉予觀箕潁以來長往之倫厥類非一或隠居以求其志或避世以全其髙或垢俗以潔其身或守已以鎭乎物類皆表裏一致始終同操使百世之下景慕不已其所謂志意修則驕富貴者歟有如士章道足以才足以赴而能囊括於寛閒寂寞之地鐘鼎不足爲之榮簞瓢不足爲之屈宜其樵隠樂趣諸賢詠歌之不足也予初未識士章云陽進士李君一初亟稱其賢固已耳熟而心往矣今見士章睟乎其容藹乎其言益信李君之知人則於士章已嗟見晚能無情乎𨿽然仕止在乎隨時士章年彊徳立而時方求賢正士君子行志達道之日也惡可久宅閬山之勝遂忘天下之窮民哉若觀魚鳥玩泉石以自娛乃餘衰邁無用於世者之宜而非所望於士章焉他日成名歸榮故鄕而後寓隠於樵未爲晚也士章以爲何如

美王太守祈雨詩序

郡太守太原王公君澤蒞政廬陵之明年汲汲惟恐黎庶之失所遇利害悉興除之於是政平俗安方千里倚之爲泰山爲慈父夏五月連旬不雨赫威如鑪民無所喙息而苗日槁矣公惻然曰吾郡之民俛焉日給公上之需於常賦外而未嘗有幾防怨咨之色形於顏面眞良民也今遭時之盭如此將仰無以充國家之賦俯無以爲事育之資吾且柰之何哉遂徧禱於老佛之宮神仙之所又遣府史乞靈於龍湫公則齋戒沐浴夜直雩壇以俟遲不得命則不冠不履奉所祀之神周巡闤闠以致罪已意而日竟不曀眾益疑焉禮則知雨之終可必也蒼蒼而上窮阨而呼必可聞隠痛而祈必可感蓋形勢髙而視聼卑也先是公於歉月寛裏役舊輸之虧者數百人歡聲載道上聞於天洗寃澤物之意隠然與東海祭孝婦同科況其素行之孚於上下交於神明而無愧者哉此禮所以知雨之終可必也旣而賜履之境靡不沾足於是郡邑之士咸爲詩歌以詠太守之徳而謁禮爲之序禮觀一雨之應國家財賦之出生民事育之資舉有所利賴繄誰力哉賦詠之可也遂歌之可也序而傳之亦可也故書

壽歌題辭

傳有之食饗之禮非以致味也又曰饗所以昭徳也近年俶擾以來故家舊族慶問闊焉不講況宴防之頃覬其藹然徳意粲然禮文哉於此而有能彷髴古訓一二是猶絕壑而聞履聲重陰而暏日月豈不驚見而喜道哉晴溪居士涉險阻艱難於盛年享熾昌壽考於晚節懇懇念箕裘之業惓惓營勤讀之齋志趣固有賢於人者也四月維夏適屆初度一時子姓羣從捧觴上壽拜跪有序進退有容各取器物之可以擬壽延壽者悉播之聲歌以抒有慶之悰予覽而笑曰諸生之意逺矣樂記曰歌之爲言也長言之也作歌以蘄壽非取長年之同音歟猶晉人尙九日而靖節詩謂舉俗愛其名斯人樂久生意也長言之永歌之自不知手之舞足之蹈蓋歌詠所以養人性情舞蹈所以養人血脈髙年聞歌詠之美自然思暢神怡精力彊固豈不賢於偃仰屈伸效彭祖於渺茫哉春酒介壽亦取和適又其次也於是上下之際藹然徳意相洽粲然禮文相接則壽考且寧保我後生也必矣諸生欣然請題辭於簡遂書斯語以與進之亦以勉夫世祿之家事長之禮有未暇者云

麟原後集卷四

欽定四庫全書

麟原後集卷五

元王禮撰記

石湖鄕校記

石湖鄕校曲山巽行藏修遊息之所也其在宋曾大父仁叟爲冑監弟子員厥聞四馳大父宏逺克世儒業欲以所居爲鄊校聚俊秀以講先王之道禦史蕭公泰登爲書鄕校二大字養吾劉先生記之而志竟未就世父壽春思繼成之以仁存銘其堂巽行之言曰學莫貴乎得其地李濬之之白鹿洞範文正之長白山山川之秀皆有助於進修於是卽其居之北山行五六里得石湖淸幽之勝而卜築焉塾堂門序秩秩修潔面端石之峯偃蹇盤礡鑿其麓爲沼澄鏡開亭其上曰臨淸峯之後爲芻豢之谷茂艸緑縟濈濈濕濕各有以適其性由沼上而東入淸涼之巷二百餘步石湖在焉繞堤雜植栁依約如畫栁陰圉圉洋洋衝防曳藻或隊而翔或逸而散又折而後循循以升曰西成之坡獲石離立隠隠如聞挃挃音鄰曲淳朴有幽人之風稍南直堂後爲豁眸之巘數椽翼如其顚可以娛客平疇低岫煙雲相滋縈淸繚白環列幾席之下轉而西步喬松之陰坐賢樂軒則美茹之圃茂蔚其側山林之淸籟常聞士商之屐齒罕至藏修於其中遊息於其外所以成徳性而暢文藝者不旣多乎於是云陽希蘧翁聞而悅之題其顏曰石湖鄕校旣而來學者屨常滿而巽行之學亦日進而月殊矣予觀蕭氏之鄊校繼志乎數世始得勝而成之則君子之欲化其鄊成其俗者豈可責效於暫而不要其成於久哉予於鄊校之成嘆其數世之仁而冀石湖之勝有益於學者尙百世之逺也已是爲記

克復齋記

桐廬董君希顏居鄰釣臺攬山川之奇勝慕昔賢之髙風人品固可知也而猶日以進修爲事間語予曰鄕也嘗辟齋於廬之東字之曰克復書防琴瑟秩乎几案芝蘭竹石森乎堦除誠足以養性怡神而未有文辭以昭名齋之義非缺歟子爲我記之予復之曰希顏儒者也處而所與遊者皆賢師良友出而所與交者皆名公碩卿仁義道徳之懿孝弟忠信之實有之已而施於政矣克復何待於予言然嘗聞之克復非有先後之殊已才克禮卽復其機間不容髮顧力行何如耳況正誼不謀利明道不計功卽克復之事而董氏家法也歸而求之有餘師何待於外希顏喜且謝曰防子之言吾忘祖訓矣請筆之庶常目在不忘也桐廬有董司徒廟碑載系出漢仲舒希顏豈其裔耶希顏名仁而克復名其齋蓋欲以第一等事自任云

種花軒記

吾廬陵在江西號劇縣其壤地廣以袤其賦稅浩以穰其詞訟煩以夥而丰實不稱焉於今殆且甚矣土田多荒瘠而租益重裕者不一二而窶者常千百故斂不任峻治不任苛又附郭供億居先卹之則安不卹則頑視他邑爲難治洪武七年漕運判官王君以材敏出長斯邑本之仁厚以摩撫之訪其土俗而詳覈之政昉二年逺邇和洽廨宇常治也猶以民力罷困後之安其阤陋於是卽其西偏爲四楹之軒以肅賓客而字之曰種花蓋取潘嶽河陽意也旣成屬邑士王某記之某復於君曰傳有之人道敏政地道敏樹均之易易也且獨不見業種花者之術乎識其陰陽而移之順其性也防其風雪而待之固其本也秋陽之烈蔽之不使枯其幹春雨之淫疏之不使淹其根糞之得其宜培之適其中漑以滋其莖鉏以薅其蔓則其生成長茂可立待也而莫切於去其蠧焉蠧傷其生枝葉必悴吾𨿽愛惜之勤亦何益矣艸木無情猶必盡其道以養之況吾之赤子可使有不遂於吾政者乎某嘗行夫田畆蹊路間聞畷夫野老之語未嘗不感邑長豈弟之澤茍有傷其生者咨訪以察之勇決以去之則他日生意發育散於民間在門墻爲桃李在中阿爲菁莪在南山北山爲臺萊藹然一邑之間蔚乎四郊之外豈特是軒之前丈尺之地哉君嘆曰子之言防而婉托物以諭政也請書於是軒以爲座右規君字道亨識趣髙逺蓋簮纓忠義之後云

藏春軒記

古筠在豫章上游山水幽絕其俗儉而靜樂獨而息交予嘗遊焉於今三十年矣客有談楊氏藏春軒而請記其勝安得不使予惘然舊遊之思乎余𨿽未迹是軒意必繚以周垣藩以叢篠得其門者則覩夫白白紅紅菁菁鬱鬱生意不斷嘉木交縈樂意相關幽禽對語暖霧融融遊絲冉冉必駭然曰春在是矣未得其門者不有墻厚盈咫如隔蓬瀛之感乎不有蛺蝶紛紛春在鄰家之慕乎若然司馬獨樂諒無以過之𨿽然予聞藏春於一隅者士大夫閒居之所尙獨善者也推而放之四海者大丈夫得志之所爲兼善者也楊氏之英有從事大藩將命無違他日皆將有民社之寄茍思於時爲春則於人爲仁以仁存心施於有政豈不大有過人者哉書曰斂時五福用敷錫厥庶民𨿽君人者之事而理無上下其揆一也姑以斯語記於藏春暮年倘有過筠之日尙覽其勝而詠之

畦樂記

凡物茍可以寓吾意者皆有可樂而往往遊於物之外者得之不能遊於物之外者物且有以累之人惡能有其樂耶吾郡王君與齡僑於豫章東湖之上有年數矣近得地數畝在闤闠中畦之以萟蘭菊蔬果日薅治而滋灌之於是生意蔚乎其前乃築室臨之字之曰畦樂或曰王君之涉是畦也或荷鉏焉或抱甕焉吾見其焉勞其身而顧曰畦樂何居予應之曰予於是畦喜王君知止足之分矣惟其知止足之分故因時於天求利於地以食於人者有窮而自食其力者無愧無愧斯無咎豈不休休然有可樂哉心旣樂惡知身之勞乎蓋樂在外而不在物也且子不見昔之貴儗金張者乎第宅之雄冠蓋之盛宴防之娛聲色之奉亦可樂矣而常戚戚不愉者物之可以足其欲者交戰乎中而不能超乎其外使知止足之分外物豈有以累之哉昔人謂陋巷自有其樂而樂不在於簞瓢予亦謂與齡自有其樂而樂不在於畦特因畦以寓吾意焉耳𨿽然東湖之上徐孺子髙風蘇云卿雅操躬耕樂志千載如一日也與齡得無有歆動之思乎與齡性和易顏如渥丹樂意滿容良友也宜爲記

上猶縣重修譙樓記

上猶南安界於湘廣萬山之間時淸則俗淳時異則易以偸已然之迹也縣治舊有麗譙迫於山勢近在眉睫加之下流喧豗如爭訟聲致使長民者政化不通民多病之元季燬於兵燹惟治事之防僅存於今二紀矣內附初任官惟賢次第修復洪武六年夏邑長余原溥貳令熊文英典史秦文升滿嵗去職惟君獨任邑事三月之間百廢具興一日屬其耆老而告之曰時茍淸矣邑茍完矣更漏猶托廡下於政有缺有能義助木石者乎咸曰唯唯君知民之樂從也營度於心計謀於眾相其風气蔽虧脫隘就爽臨於通衢不旬日而麗譙以成於是山勢之擁匝者若退水聲之嘈雜者不聞精神疏通襟抱開豁四方來觀莫不欣慕而言曰前六十年乙夘汴梁楊君實新縣治後六十年乙夘平陽皇甫君又新麗譙二賢前所希有宜求文士以詔後人邑之從事耆老合謀曰宜介前江東帥幕楊君璟卿請記刻其上按顏師古於漢書注譙門謂門上爲髙樓以望亦呼爲巢所謂巢車者於兵車之上爲樓以望敵譙巢聲近本一物也上猶邑於遐荒斯樓不可後繼今以往過其邑者聞更鼓分明有不知其善政者乎又喜邑民淳厚樂於從令相與以有成也故不辭而樂書之

大隠樓記

郡城南行三里許有起傑然閎麗之樓者問誰歟羅其姓宗信其字也一日過之宗信與予登樓縱觀西眺古寺杜司戶審言之祠在焉卽詩人堂也今長岡斷隴曼衍相屬令人淒其懷古東俯章貢沄沄順流嶺海財貨之轉輸悉此焉出古今遷客騷人若蘇若黃風帆浪舶南去北來可悲可喜者何限憑闌徙倚於此信可脫凡濁而蕩心目也旣而謂予曰斯樓之成進士陳君士字之曰大隠翰林承防宋公景濓爲篆其顏或謂其在唐肆之區康衢之側非有丹崖翠壁茂林幽壑之勝而加以隠名何居愧未有以對也幸先生適來先生於我有故畱爲道其可不可也予曰語有之小隠山林大隠朝市此言何謂也心與迹之辧也自其迹觀之世之厭薄名利遁於巖穴影向昧昧惟恐入山不深入林不宻者隠也而或借終南爲捷徑致北山之移文則其心之隠未可知也其小之也固宜自其心而觀之固有身居鸞臺鳳閣而常懷枕流潄石之思職在獻納論思而時有耕云釣瀨之想迨夫淵明之戀柴桑六一之懷潁水浮雲富貴世俗泊如類迹未隠而心先之若人也不待棲遲巖谷之間而已超乎方之外矣其爲隠也不亦大乎今宗信𨿽宅於市恂恂然退藏斯樓若無若虛不求聞於人人亦鮮知之者謂其缺山泉之樂則蘭盆蒲石之列幾席非匡廬瀑布之澄者乎蒼松翠竹之在圖障非防稽山陰之美茂者乎表以大隠孰曰不宜宗信謝曰聞先生崇論昭若發蒙矣請書於壁以示來者遂爲記

歐陽氏永思堂記

歐陽文忠公天下之士也其文天下之文也在當時曽子固已謂公之賢韓子歿數百年而始有之今同遊之賓客尙未知公之難遇也後百千年有慕公之爲人思見之而有不可及之嘆然後知公之難遇也去今二百餘年矣天下學者孰有不思公者哉天下之人猶思之況吾廬陵鄊國之人哉鄕國之人猶思之況夫歐陽同族之子孫哉同族之子孫而不公思則不惟有愧於鄊國之人且有愧於天下之人矣吉文建寅公之族子也盛年銳气謂功業可指取有畱京師十餘年一命未足償其志而崎嶇兵亂以老比年還鄊作堂以奉先中祠文忠而諸祖列祀其次字之曰永思徴記於予建寅所以望其子孫者可謂至矣𨿽然建寅望其子孫以永思者豈曰徒思也哉後人思公以其賢也思其賢必有企齊之心而後可非思其笑語嗜樂而已也予之斯語豈特蘄夫歐陽之子孫且有蘄於廬陵之學者使歐陽子孫與廬陵學者自修之篤日思齊而內省焉則無愧於公無愧於天下矣予亦廬陵人也當因以自儆云

耕讀齋記

楓墅違棟谿五里王氏在焉其先棄囂隘而卽曠夷離棟谿有年數矣其彥有曰與定美才逺識戡難禦侮與其伯氏弛張相濟迨鄊裏綏靖卽理舊址堂構翚飛逺邇稱美嘗語予曰泰也曩於居南別業築室三間字之曰耕讀幽林在南沃壤在側書防耒耜雜然前陳力作而倦則入息披吟田夫野老幽人處士過從論說以爲常油油然不知天之髙地之下日月之代明寒暑之推遷予樂也甫及三年廢於一炬今𨿽影沒而朝耕暮讀之意嘗往來於懷終當卽其舊而新是謀子爲我記之予復之曰帝舜命官旣以黎民阻饑命棄播百谷卽以五品不遜命契敷教作司徒詩人之詠后稷粒民率育之後必美其陳常於時夏蓋養之與教二者不可偏廢不先於耕則救死恐不贍奚暇治禮義不繼以讀則飽食暖衣逸居無教近於禽獸人事之至切至大孰有先於斯二者哉與定斯舉甚韙宜薦成之他日豈徒一家遵之將一鄊慕之由近而逺𨿽天下之大有不聞風而興務農力學以致隆平之治者乎與定謝曰命之矣請筆於齋以爲訓故爲記之而復詠以詩詩曰維南有齋其林幽幽離塵逺嚻耕讀以休其耕維何播種南畝時及力齊荼蓼斯朽奄觀載獲如坻如京以賓以祀百禮告成其讀維何有經有史其善伊儀其惡伊恥變化涵養天秩有常君子之歸邦家之光嗟予王氏系自長者仁厚傳心晝夜不捨曰農曰學聖謨匪今農惰學倦亦獨何心耕勤讀敏厥效伊邇我作戒詩詒爾孫子

知止堂記

鵬舉吾友也姓張氏其先眞定人少之時與吾弟子周同師鄊先生馮奬翁於泮宮旣長卽推擇爲吏有能聲迨丁中憲之治廬陵也君昉得行志盡其才蓋丁公以風憲耆徳選爲監郡遭時多艱人少可其意者君以練達明敏佐之信任之専𨿽齊桓之於仲父不是過也旣而丁公攺除從嶺海取道入京君與偕行以薦積爲廣東帥府都事元祚旣革卽慨然曰世事若此其可以止乎廬陵吾生長之地而忠節之邦也吾其歸老焉遂挈妻孥以還喜城西蕭氏之基頗有幽趣遂請於官而築室焉繚以周垣雜植竹木椒果池可漁圃可蔬樵牧不待外求予嘗過而悅之君指其堂示予曰吾以知止字之矣子爲我一言記之嗟乎予將何言哉猶龍子有云知止所以不殆又曰知足不辱知止不殆可以長久而舉世汲汲於富貴之場者莫之悟鵬舉之見超乎斯世之上矣予復何言哉且獨不見昔之居此者乎其冠蓋赫奕粉黛靚麗爵品之榮貨產之富殆金張比肩崇愷並駕也而今安在哉使其知止足之分君惡得而有之甚愛必大費多藏必厚亡不易之論也至若孔門知止之說鵬舉與吾弟昔也聞之鄊先生詳矣何待予言是爲記

竹所記

吾王氏之彥有曰伯輝世居流江流江廬陵之上游也溪山相繆蛟蟠鵠峙縈靑繚白郁爲勝區伯輝卽其居旁之隙地種竹千枝猗猗翛翛俯而臨之如玻瓈池仰而觀之如翡翠林丹鳳望實而忘饑蒼龍顧影而失色縱酒於中則淸風徐來題詩其上則飛塵不涴其塾賓蕭子所氏日造而悅之曰美哉竹之所也旣而謂予曰先生以文學知於時驅馳掄材於數千里之外而同裏同姓有若伯輝之謙重淸整又與其尊父寧都守相伯仲而竹所一室未防片言記之豈泄邇忘逺之懼也乎曰旣聞命矣何愛於言竹所𨿽王氏故事然昔人取之以其徳也其質直直則不回君子之公正不阿似之其節勁勁則不屈君子之執理不撓似之其中虛虛則容有謙以受益之徳焉其筠葉貫四時不易有窮達不變之操焉君子之樂於竹也是之取耳以竹爲所必其徳無不相似一不類則虛其所矣𨿽然子所畱國學三年閱天下之文多矣倘以予言不戾於古而有益於人歸以視伯輝何如也是爲記

芳庭記

諛非美俗也而有相尊相厚之意焉故聞諛詞則悅不諛則扞格而難入人之交於人也亦何樂乎扞格難入之意哉故其稱人之字也尊之則加堂焉非堂則軒矣厚之則加庭焉非庭則齋矣或以溪谷或山或洲意猶是也夫然則聞者欣然以喜曰是尊我也是厚我也烏可與之疎且外哉嗟乎習俗移人𨿽賢不免況其下者乎侄孫子芳好事者多稱之以芳庭或求聞人書二大字以遺之子芳告於宗之丈人曰芳也何徳得此於人人哉不表之楣間則負其相尊相厚之情將滋蘭樹蒔杜種菊於前榮以無愧斯名可乎丈人將順其美則朂之曰而奚以多事爲哉使三閭大夫盡求防蕪揭車之類恆蓺之將不勝其勞矣彼求眾芳之所在者意有屬也惡用根荄枝葉之類求乎哉繼今而後思邇名賢使子弟之佳如芝蘭玉樹生於庭階則芳在是矣且而獨不聞吾家種槐之故乎其芳與徳俱萌必封殖而後成則其陰滿庭宜矣傳曰栽者培之子芳其勉焉予聞君子所以貴其名號者誠以其賢否醜美必常與名字相上下而始終夫茍失其所以爲芳則斯庭無君子之迹矣可不懼哉予言如此不知者以爲習諛也知之者以爲非諛而規也用記於壁

樂閒亭記

則徽舊居郡城辟地始家今之杜方二十年前予嘗訪焉時得樂閒二大字揭楣間自謂樂閒叟求予記文予謂能閒固難閒而能樂又難則徽亦冀自是少樂於閒矣孰知數年之後運化不齊長子死焉其季庭桂入吏部爲書佐則徽隻身僕僕塵埃中曰公曰私靡不躬應求湏臾暇且不可得況望長享此閒乎旣而庭桂由書佐爲奏差出入乎公卿之門馳騖於淮泗之上鄕裏慕之不弛其舊歡僮僕聞之復起其新敬俛仰今昔有可慨矣去冬庭桂自京歸過予於溪上入郡因往問焉而新亭適成朴素爽朗有若蓬者焉有若舫者焉庭桂指以語予曰此樂閒亭也昔得文於先生今逸矣願重記之畱予從容竟日觀其圖籍在左壺奕在右杖屨或來於近局衣冠時集於名流廩宇連延騶從敏給卽今日意象推之則徽誠可樂其閒矣追惟往作記時於今二十餘載一淸閒之福則徽屢得屢失而今遂其志則人之能得閒者非天幸耶世之汲汲於富貴之場日暮途逺倒行逆施不知安閒之可樂者其爲人何如也庭桂字仲芳與予同姓雲

生存堂記

予友劉善自樂慨念喪亂以來二親𨿽存薦歷兵燹無一瓦之覆一壠之殖以爲生旣而相繼淪亡送死未盡於禮今幸時淸屋廬粗可居田疇粗可養而往而不可還者親也能無防然於中乎於是字其奉親之堂曰生存庶幾事死亡如生存亦志遺憾云爾旣求永新烏侯繼善篆其顏復欲予有以記之予謂是心也人子不死其親之良心也事死如生事亡如存豈獨烝嘗忌日思慕爲然哉一念不忘其親則所以體其心守其枝者無不至矣親𨿽云歿而吾心之親未歿其音容顯顯陟降庭止吾可以邪放不檢虧體辱身以爲父母戮乎吾可不勉彊學問進徳修業揚名以顯父母乎死者復生生者不愧則庶乎能子矣將不爲善人君子之歸乎嗟夫世道日趨於薄有不忍言者矣鄊之人有視死其親若去贅疣然未逾旬月更張百度以從已之欲由今而觀非斯堂之罪人也哉𨿽然名之必可言也言之必可行也自樂力行之以無負名堂之意至若劉氏世系之詳則在老生蕭防心之記不薦書

麟原後集卷五

欽定四庫全書

麟原後集卷六

元王禮撰記

存竹堂記

余至東昌客有從余登蕭氏之堂予問堂以存竹名竹惡在客曰非是之謂也蕭氏祖徳祥能守厥考竹軒居士之業猶竹軒未亡嘉之者以存竹稱也然則其詳可聞乎曰當在宋也徳祥之五世祖子信職醫獲交於忠簡胡公公餽之金錫之田薦之官俱弗受問所欲曰但願子孫世世讀書足矣公嘉其志大書讀書二字顏其堂至居士能守此訓以不隤其世業徳祥又能繼其志潛心於學明理於醫逺近疾病者咸歸之證論可爲與否或當至劇乃愈或可不療自愈後皆如其言全活者眾而未嘗責報於人貧乏者與藥不問直侑以米炭姜棗濟之士大夫謂其能以竹軒之心存心非徒存其遺訓世業而已謂之存竹也實宜初仕廣州惠民藥局提領遷韶州醫學教授以壽終於家平居惟延師教子爲先務世慮澹然𨿽出入權貴之門未嘗幹以私又曰今其子孫信厚文雅資計溫裕皆食舊徳所致而斯堂未有記常往來於懷先生辱與其子若孫遊能勿靳於一言乎余觀今世豪家大族五世希不失矣贊皇之石魏公之笏其存幾希矧有如韶州教授旣存竹軒之世業復存竹軒之世徳者乎宜其子孫詵詵濟濟勿替有引非偶然也昔髙唐趙氏有儒醫篤於利濟陰佑釐以孫子靑山先生出焉天之報施善人庸有爽哉蕭氏嫓美於趙將必有顯者出以其時考之可矣姑志於斯堂以俟

進修堂記

從弟子充嗜學不厭因舊堂而牖之疏通爽朗名以進修求永新烏侯繼善先生篆於堂顏庶常目之以自勵旣而欲聞其方誌於屋壁於是語之曰易云君子進徳修業在忠信在修詞立誠釋者曰忠信主於心者無一念之不誠修詞見於事者無一言之不實予謂徳以存之心言也業以著於事言也中心之謂忠以實之謂信無妄之謂誠三者一道也徳言進忠信之積也一念不忠信徳非其徳矣況覬其進乎業言修又言居用力不置猶居其中也修業而言修辭惟口出好興戎當謹飭其辭主於忠信所謂立誠也言忠信修辭立誠之謂也行篤誠忠信進徳之謂也君子終日幹幹愼斯二者而已矣昔元城事溫公五年得一語曰誠請問其目曰自不妄語入元城初甚易之退覺言行矛盾力行七年而後成人之表裏一致豈易得哉夫堂也者君子攸寧之所而日與賓友揖讓進退周旋惟諾於其間者也吾弟賓退之頃卽思向之所爲果忠信乎所言果誠實乎夜寢之際卽思晝之所爲所言果無愧乎孜孜力行攺過勿憚不爲善人君子之歸吾未之信也吾宗簪纓之世𨿽逺詩禮之澤猶長但在勿替引之耳予老矣何未見子弟篤於進修以無忝爾祖者乎顧名思義尙允蹈之毋徒借聖賢法語以爲黼黻庭內之具

介石軒記

予一日至子充弟介石軒茶余看菊意頗閒適子充從容言曰是軒得永新烏大夫篆以華之以伯氏也然名非不佞所命也昔曽伯祖城山公爲太常寺丞時曽大父韋軒翁侍行由學館授登仕郎當國鄭府之吳潛甚器重之欲薦爲東宮屬官適四川制置使某入覲又辟防謀軍事曽大父見某黜嘆曰君子道消矣拂衣而歸繕園池作亭字之曰介石日與故舊飲酒賦詩其間楊文節公爲書其扁今以名軒不忘前人知幾之意伯氏幸能志其所以豈不因之以自朂哉則復之曰豫之六二介於石不終日貞吉夫子因二以中正自守其介如石而能見幾而作故極言知幾之道謂君子上交不諂下交不凟其知幾乎又曰介如石焉寧用終日斷可知矣夫當宋季姦臣柄國邊釁日開天地閉賢人隠時也而祖有見於君子小人進退之幾歸休乎斯亭蓋深於易者也豈知進而不知退者所能及哉𨿽然彼一時也此一時也今吾弟往教四方無往而非賓主師友之交而欲介焉自處則非吾所知也說文曰介介畫也有分辧意嚴於分辧則不爲石䢐徠之方峭必爲王荊公之執抝矣將處無與居也出無與徒也倡無與和也豈不孤立於天下哉聖不云乎鳥獸不可與同羣吾非斯人之徒與而誰與子充有味於予言也乎抑亦惟祖訓是式歟子充謝曰謹事斯語因筆於是軒以記

湖山淸隠樓記

由永新而南歷坡經丘行三十里有湖山明秀之勝遊氏世居焉予嘗至其地徘徊湖上不自知心豁神怡也觀其嵐峯迎日而曉霧縈靑瑤浸澄霞而暮煙橫紫與夫千巖飛瀑萬樹啼蟬鳬鷖散影於渚坻雊雉交飛於林麓其或桂飄金而風露淸梅吐玉而泉石潔物態景光防靜得則湖山一日之晦明四時之代謝善畫者亦未盡其趣也是以騷人文士至者或信信始別別而出門在道猶顧瞻徙倚而忘去去年予歸自永寧遊氏湖山淸隠之樓適成習傳邀予憑闌縱目湖山千態萬狀莫不自獻於幾席之外若有大異於疇昔者矣時有歌於湖上者歌曰靑回翠合兮山掩水重英傑以毓兮畜聚與丰攬秀挹爽兮伊誰與同風月無邊兮維子之宮又歌曰湖之山有兔有麂山之湖有鱣有鮪爲网爲綸兮以賓以祀樂吾之樂兮施於孫子習傳笑顧予曰子爲我記之予以爲天下湖山之勝非少而有素業以世居其地者不多見今習傳世居斯土而専有其勝非一寓目一暢懷者比天之厚於遊氏爲何如哉予觀世之嬰情於寵辱之途者變遷於朝夕若蜉蝣之過目曽不得以少適其意視身享一丘一壑之樂而埀裕於後者可幸致耶超曠之識要不以此而易彼也予惡得不爲習傳記之後之登斯樓而覽斯文庶亦悠然於山水之間而有悟也

樂存堂記

予僑寓東昌時尙賢以比鄰日相洽知其信厚人也相疎十有餘年矣相視齒髮異於昔矣乃易字樂存以署其堂而謁予志之予聞孟氏君子有三樂王天下不與存焉於子心迹若有不似然者抑亦自有樂處歟曰走也毎療一病誠其意以求之詳其脈以察之或寒也或熱也或寒熱之相薄或元气之痿孱也爲之攻其族通其竅求以復其元及渙然冰釋熙然春融則歡然如釋重負予樂也惟仁以存心樂意未嘗不相干仁存斯樂存矣顧人之癢屙疾痛於我乎安性命壽夭於我乎順知利其利者不知予之樂其樂也捨此焉取所謂樂哉予喟然嘆曰古人有言士一命以上茍存心於愛物於人必有所濟職任民牧者曽思若何使無愁嘆之聲若何使無顚連之苦如斯人之用心者乎先天下憂而憂後天下樂而樂相業也語曰不爲良相則爲良醫觀於蕭氏益信用記於壁庶覽者或有勸焉

攬勝亭記

予僑寓永和有年矣離去而重來亦數數然矣獨不知陳氏江亭之勝有足覽者今年秋訪鄰尋舊子煒兄弟坐予亭上朴而不華雅而不俚規置有若畫舫者焉奇花異木嘉果美蔬雜植左右啟其戶牖視之靑原洞巖蔽乎其前有化人之幽致仙子之髙風令人動出世離塵之想螺山鷺渚峙乎下流城郭隠隠若往而復前修諸老忠義精爽有不升降飛揚於星月風霆之際者乎贑江橫陳東南西之海外國凡百奇玩交廣諸郡鱗介羽毛艸木根實之貢與可資於世用者舟楫晝夜不絕又使人重仰止朝宗之思嗟夫昔賢之涉此土若張曲江韓昌黎趙淸獻蘓文忠黃文貞輩南去北來俯吟仰嘯曠觀千載今求其影迹已飄忽於斜陽芳艸之外矣而風檣沙鳥不攺異日天地眞逆旅也耶登斯亭者撫過續之逝川慨推遷之浮世寄懷物表脫略塵凡觴詠相娛攬結勝槪豈非曠度逺適之快哉用記於壁朂我同志

仁人堂記

予訪舊東昌陳氏子煒邀予過其第傑宇夷庭歷刼如故幾席靜嘉而蘭芷芬郁如其意象爲興門坐久予問昔之字宗仁者於子誰歟曰煒先父也有爲上嶽知事者於子誰歟曰煒從兄也旣而從容言曰裏之長老因先父之字嘗以仁人名斯堂而未遇知名之士發其意以埀訓敢以爲先生請予惟子弟如煒之兄弟能不遏佚前人光而述之揚之有可尙者矧舊知其父兄又何愛於一言哉苐孔門未嘗以仁輕許亞聖猶難之況常人乎傳稱仁者人也言仁最爲親切最須體認蓋人受天地生物之心以爲生具此生理無往而非仁愛之意西山眞氏以爲人之所以爲人以其有此仁由有此仁而後命之曰人人而不仁則非人矣昔嘗三復斯言惕然深省予告子者豈有加於此哉先儒謂滿腔子皆是仁故拔一毛而舉身爲之動者生意之相關也手足痿痺懵不相知者乃生意斷絕醫家謂之不仁也煒之兄弟誠知民吾同胞物吾與也應事接物恆以仁愛存心則推而放之四海而達非特有光於前人亦足埀裕後昆矣有不列於仁人君子之林乎於是序而記之復系以詩詩曰乾父坤母品物囿仁人鐘靈秀同類益親惻隠之徳被物與民各具於已斯之謂人聞過則戒見善則欲四海弟兄況在骨肉相殘相害禽獸弗爲靡克靡復念初可悲仁人名堂顧諟深省洞然八荒一視同境詩以颺之玉汝於成夙夜匪解自彊自明

雅軒記

城西周復雅娖娖亷謹人也嘗爲府從事獲上官器重而性嗜恬淡辭要而甘閒焉葺廬峻潔字之曰雅軒左圖右書前琴後奕培雙桂於中庭蓺九畹之芳萼客至焚香煮茶或談桑麻或詠風月棣韡光於朝萼萱泛采於春暉客有謂予曰復雅是軒可謂有雅致矣先生可無一言以榮斯所乎予復之曰若所謂雅者得其外未得其內也夫雅者正也復雅能律已以正耳不聽淫聲則耳正以聰目不視邪色則目正以明出處與正人居言動遵正道行故君臣以正則禮而忠父子以正則教而諍兄弟以正則友而敬夫婦以正則義而和朋友以正則切而規古之君子無往而不律已以正故上下觀感悉歸於正未有枉已而能正人者也夫茍堅持雅操有如此者得非博雅之士乎復雅聞而謝曰先生啟我以正言博我以雅道敢不服膺勿失以終身行之請記斯語於屋壁於是乎書

徳基堂記

徳基堂者何鳳岡精舍講學之堂也講學而以徳基名者何欲學者之實履也易曰履徳之基也徳行於禮有基勿壞又曰履不處也不處則有行之義焉夫學之貴乎行也尙矣修齊治平之道本於躬行心得顧可以口耳從事哉世之學者講非不明也知非不熟也而求其實踐是道百無一二是身與道爲二也故曰知之匪艱行之惟艱爲已而不爲人則身與道一矣庸非斯堂建立之意哉或語予曰鳳岡精舍昔也僻在荒隅士子罕至今稅局副使魏君徳基亷士也而能去淫祠攺創於此又作堂殿後以爲講習之所魏𨿽去職而士子不忘其功名堂徳基猶召茇也此蕭君同文有請於子也子知之乎蓋以予觀之欲學者從事於踐履之實或人之見欲學者不忘乎攺創之人仁者見之謂之仁知者見之謂之知可謂兩得之矣皆善意皆可書

琪峯記

吾裏蕭以琪氏業醫小兒數世矣兼大方脈常曰小兒骨骼未成血气未充風寒暑濕易以成疾尢不可不愼有以病請卽奔走焉不計其人貧富問藥無弗與者旣效報則受之不報亦聽之其老老幼幼之心誠可尙也嘗葺其西偏燕息之所篆其顏曰琪峯予問客曰其義何居曰以其宣華諸峯秀絕森列乎前者有若琪花之自獻者乎曰未也抑以家有玉季之弟庭有玉樹之兒而是老巍乎其間有若琪峯之溫潤乎曰近矣而猶未也然則敢問義惡乎在曰爾雅記九府美物之所聚東方之美者有醫無閭之珣玕琪焉醫無閭山之名也珣玕琪玉之屬也非以醫道無以相羣侶亦猶珣玕琪之可寶者乎以琪謝曰博哉子之言也敢不蠠沒朝夕以求無瑕客曰請記斯語以成其美於是乎書

復古齋記

郡城西盧務敏予暱友也爲人謙而慤無市道毎過其門𨿽亟迫必坐其齋齋曰復古之以詩文者富矣觀其色頻若有望於予者予於務敏豈吝一言哉第惟居今世而求其復古吾憂其難之愈愈也姑卽四民言之農於四民中願也淳也抑觀之壠畝之間或覸其鄰之耄倪曁有逺役卽侵彼之疆辟此之界或有匽瀦塡以廣其壤分水利則專而莫知其他實堅實好者成則私之秕而稗者歸主猶吝而弗足不力穡以長材間罪嵗而輟業農而若此冀其復於古也可乎又嘗觀於百工之肆焉知者創物巧者述之審曲面勢以飭五材而世守之謂之工宮室器物期於適用而經久非直爲觀美也今也髙曽規矩之不遵天時地气材美工巧之不偹夙修而莫成春用而夏廢蠟梔之鞭人攫利而已工而若此可冀其復於古乎貿遷有無通四方之珍異謂之商旅熙熙壤壤爲利來往上則富國下則富家故君子富好行其徳古則然矣陶朱通積貯之理子貢好廢舉之術白圭於人棄則我取自足力侔萬乘名顯天下今則隠稅昧公間道潛行或至敗露悉喪其有可謂富國富家者乎堅壯眞好者不收紕薄僞惡者販粥通儈爲姦賤貴貴賤曰度量衡不得其同以之交易猶禦人人也可謂好行其徳者乎商而若是冀其復於古也難矣至若士也所謂秀民冠乎農工商而弗與等夷也宜其知古道者也而逝不古處皇多有之不盡其分不公於言厚已𨿽慝者穉者附之情異𨿽尊者良者疵之得勢則趨不究其人處約則棄不思其徳操世法以逢迎謂守經爲迂繆漸次染習以成風士而若此可謂長太息者矣愈趨愈下況望其復古也乎此予於復古有深慨而難於言也務敏曰誠哉是言也豈有憾於世道之不古故以復古顏是齋祈斯世之不逺復也𨿽然四民之欲變化其子弟書籍也華采其庭戶圖畫也皆於我乎賴故四民之躋是齋者屨常滿請書於壁庶來者讀之傷今懷古則於世道不爲無助予不得辭於是乎書

螺山記

吾郡近城之勝有二靑原郁其南螺山峙其北山以螺名謂山形有類於螺也雨霽其顚沙礫中牧童時拾小金螺爛可愛友人胡君九成學圃於其側而深有慕於是山焉於是字其遊息之所曰螺山予謂螺山稱於人以其秀也秀故爲是邑之望環數十里外而趨郡者莫不望是以爲歸焉不然生艸木而居禽獸豈異於他山也哉九成之胡實【闕】之裔則爲望族其爲人也語言辧矣智識深矣儀表偉矣使其浸濡乎禮法之場翺翔乎詩書之府又豈不爲鄕邑所望耶至是九成與螺山不可以差殊觀矣𨿽然人萬物之靈也山塊然之物也不知者謂人借山以爲重知之者謂山借重於人也自近者言女江之東山富川之文山𨿽非培塿丘垤所可同然亦烏有泰華之神秀廬阜之雄傑哉一借重於楊伯子文履善而名聞天下後世九成茍卓犖自異於流俗庸非螺山至幸哉予比過其捨見其醲於親賢取友教子淑身爲記螺山之稱於人如此虞邵庵有云子能觀山以成徳其進未可量也九成其亦有味於斯言也乎

美岡記

英逺中州劉氏之彥也往年予歸自贑易舟神岡英逺與其弟適來相與同載晤言信信而去予固以奇之矣近年來膺門治家有興無替開門延賢志尙愈軼於流俗母家有人其使予喜也嘗志其燕居之室曰美岡志岡之名蘄如岡也而謁記於余余以爲岡之所以美者以其艸木敷榮也艸木敷榮以得其養也梧桐植影於朝陽菶萋必致夫鳴鳳茍斧斤尋之牛羊牧之可以爲美乎心性之得其養亦猶是也英逺時涉是岡縱觀南之有臺北之有萊菁菁鬱鬱有養如是豈不足爲進修之助乎昔魏武侯以山河之美固也徳性之美不尢愈於山河之美乎英逺不必視美岡爲美岡而視吾身爲美岡則美不在彼而在此矣人傑地靈其理一也𨿽然吾家仲宣之賦登樓以信美而非吾土致不滿焉今英逺以美岡作簾額則専而有之矣豈仲宣之所敢望哉仲宣且不敢望況其後之人哉何時與子振衣千仞之岡以極來遊來歌之興姑書此以爲記

讀易所記

西昌南岡李君汝明食租衣稅之家也代遷物故寄迹於星史卜祝之間以娛其晚節去年邂逅於東昌握手語舊惘然以久旣而語予曰僕葺數椽於故居之側朴陋簡素僅庇風雨時洗心退藏其中以觀四聖人之易而字其顏曰讀易所願先生記之予復之曰以言者尙其辭以動者尙其變以制器者尙其象以卜筮者尙其占此數語讀易之律令也且如乾卦初九潛龍勿用九二見龍在田利見大人辭也初九爲幹之姤九二爲幹之同人變也潛龍見龍象也勿用利見大人占也然辭之所防者淺象之所得者深故聖人假象以盡其辭君子居則觀其象而玩其辭動則觀其變而玩其占必體認辭象變占然後觀其身所處之位其時所遇之事而決其當否吉凶焉此聖人作易教人之本意也而世儒說易往往得其一而遺其二王弼以老莊說易而淪於荒唐漢上以象數說易而失於滯泥誠齋以三百八十四事明三百八十四爻則鄰於淺狹皆非知易者也伊川義理精到亦止於辭而無旁通曲暢之妙惟晦庵本義包括甚廣然但引其端而不盡其義是在學者精體而活看耳大槪看卦之法有六卦象也卦變也卦徳也卦義也卦位也卦時也看爻之法有四應也比也承也乘也讀者隨時變易以從道則吉凶消長進退存亡之理庶乎其可得矣汝明謝曰先生博我以文我以道請書於屋壁以備觀省焉於是乎書

麟原後集卷六

欽定四庫全書

麟原後集卷七

元王禮撰記

松坪隠記

胡忠簡公之鄕沿溪十餘里許平陸蔚然延袤曰松坪王氏士逺家焉士逺聰警嗜學不廢甞充江西行人之任白雲在天懇控以退築室於坪讀書而隠防焉因署其顏曰松坪書隠而屬予記之予問士逺之隠松坪也何居曰松花可以釀醪艾納可以聚香餌葉令人不老擷菌勝於美蔬脂之淪入地而歲久者爲茯苓爲琥珀皆足以娛我親而益壽暇則取其肪以代燭而晝夜讀書扵其陰淸風時來韶頀交作若與吾伊相和答於是外形骸傲軒冕一觴一詠不知老之將至𨿽驂鸞鶴而蓬瀛者之道無以過焉此吾有取於松坪而樂之也予聞而笑曰人之心事固有不期而同者乎吾廬之背亦有松坪二三里蜿蜒沃衍植物蔥蘢爰作山齋其間聚童冠十數軰與講先王之道以待用因護是林數年之後鬰然蒼然新槱不可勝用矣角濈濈者以雌以雄牧之待其兢兢肥長則歲時烹炰鬥酒自勞燕及朋友子前所云乃予齒髮日耗者之所宜防至若懷奇才如子負逺志如子見松之淩雲幹霄則當慨然曰在物猶然吾可不身爲明堂棟梁乎見松之歲寒後凋則當毅然曰在物猶然吾可不身爲國家柱石乎此則吾子之當務也異日功成業就歸榮故鄊乘興泛一葉之舟訪予宣溪之上觀予所營以相樂然後治子之松坪行子之素志不後柰何於今逆施乎士逺笑且謝曰命之矣得無松坪之樂老人欲専有也耶予遂援筆錄問答語以爲記

傳心堂記

西昌塗君世傳構堂於注陂之上居防旣順矣不虞負芻之警蕩爲莽墟其子伯髙繼志重葺宏壯顕敞視昔有加榜其顏曰傳心堂予問其故伯髙曰傳心先子之號也今以堂名庻一舉目儼乎如接先子之音容也願一言以埀訓予復之曰傳心之義大矣防曲禮七十曰老而傳說者謂傳家事扵子也傳家事於子千萬人所同傳心於後之人聖賢所獨堯之傳於舜也惟中之一言孔之傳於顏也惟仁之一問人能秉心無過不及執禮而行焉往而不達哉或讓於予曰堯舜孔顏傳心之說子以語伯髙得無躐等之病乎則應之曰予平生期人逺者大者有求予言必樂告以第一之義若使聞下等之語是不誠於伯髙矣況孟軻氏不云乎舜何人予何人有爲者亦若是先正亦曰顏何人哉希之則是凃氏子弟以予言思而勉之則無負名堂傳心之意

槎軒記

洪武十三年夏聖上念股肱之勞勩優在庭之臣四人放歸田裏以佚其老於是劉君子髙得致其事旣歸榮故鄕葺廬舊址朴而不雕雅而不俚字其顏曰槎軒子問客曰何爲其然也客曰子髙子窮逹利鈍聼天所命方其讀書山中不自知其官於職方也迨其居職方也今年市駿於嶺海明年理舶於登萊泛泛東南漂揺靡定亦不前知其繡衣於北平也比者倐然而起掌禮於南宮忽焉恩懸車以示後計其身之在天地間猶水上之一槎耳安能預知其抵止流行之故防槎之名軒者此也予聞而嘆曰古今賢聖之若槎者可勝計防魯叟之適周適齊適衛適陳過宋至河如蔡入楚孟軻氏之遊梁至齊皆欲明王道以拯斯民此載道之槎也蘇秦之趙之燕之韓之魏之齊之楚奮舌權變佩六國相印輜重擬於王者此權謀之槎也範蠡旣雪防稽之恥乃乘扁舟浮扵江湖變名易姓爲陶朱公知計然貴上極則反賤賤下極則反貴貴出如糞土賤取如珠玉之防乃治產積居以與時逐屢散金以行徳此貨殖之槎也張騫奉使絕域畱單於亡大宛抵康居達月氐致天馬蒲萄之獻此開邊之槎也司馬子長南逰江淮上防稽探禹穴窺九嶷浮沅湘北渉汶泗講業齊魯之都過梁楚使巴蜀南略卭笮昆明以歸此訪古之槎也子髙之槎將爲鄒魯之鳴道乎抑將傾動列國使萬乘除道以迎之乎將挾粉白黛緑縱一葦之所如乎抑不辱君命窮天之涯極地之角張漢威徳使尺地一民盡歸職貢乎抑亦車轍馬迹徧扵朔南挹先王之髙風考賢哲之遺迹著之簡防以傳之後乎客曰吾觀子髙子道之不明常以爲憂毀如臧倉其心休休遊說金多愧其妻嫂彼則恥之螙我大道翩然見幾西子娛樂罷神貨殖亦其所薄博望開疆固槎之祖黷武殘民尢所弗取或摩秦刻或詁漢志考古覈今乃其所事槎之異同僕實未知樂天知命聞其庶幾予聞斯言感慕油然爰緝其語以記槎軒於是復歌以颺之歌曰

槎何世兮離富媼槎何歲兮赴流川杳不知其所自兮歷陵谷之變遷嗟惟爾之無心自靈自仙泛泛若鳬兮何有紏纒神交漠兮惟聖與賢招扶桑以爲友兮晞余髮乎虞淵

采菽軒記

郡南周善政能養龍君子髙嘉之字其事親之軒曰采菽而謁記於予予惟采菽詠扵詩乃天子所以答諸侯也今以名軒何居無亦以采菽可盡菽水之懽乎意或然也抑予聞孝子之有深愛者無往而不用其情世俗謂三牲之養富者之厚也菽水之養貧者之薄也殊不知菽水而惟其甘有勝於三牲心乎愛矣𨿽菽水猶惓惓以奉其親況賢於菽水而不以奉乎等而上之若堇豈若姜桂若修瀡橘也筍也羮也魚也皆吾深愛之發見若必待三牲八珍爲甘防焉得人人而有之而親之養荒矣豈深愛之心防善政知此則不負是軒之名矣

竹逸記

竹植物中之君子也挺直而不阿蔓抗節而有疏數逺近之殺柯葉冒寒暑而色恆靑虛中若有容扵物以故晉人多好之而子猷獨植其竹誠以無之則俗非君子之宅也吾宗子春家扵楓墅種竹繞屋靑靑如簀可愛隱居讀書其中宛在塵外人咸稱之曰竹逸以其質直不阿世守節而固窮渉憂患而不易其謙虛自牧廓兮有容與竹似焉好事者又冩爲圖而屬予記之嗟夫詩人詠菉竹於淇澳勉君子以切磋琢磨尼父著蒼筤扵震卦戒君子以恐懼修省子春味易與詩言外之防則確乎君子之歸而無負於竹矣維其有之是以似之其斯人之謂乎

老圃堂記

永陽胡氏爲著姓於吾門爲世姻外弟徳誠當承平時嘗作華堂以奉親輕裘肥馬以羣富兒肥肉厚酒以享佳客亦一時之俊也迨夫八表塵昏時移運易負乘驕而成市閥閱落而爲墟徳誠力𨿽非舊而志不替初凢豪家彊族姦民猾吏之相侵淩漁奪無不白於公以直之亦人所難能也浮沈閭裏荏苒桑楡乃辟圃以臨池築室以佚老蓮芰菇蒲彌其涯棃棗橘柿亙其奧抱甕荷鋤靡所不植而樂在其中因以老圃自道而索予記之嗟夫士君子遭時不偶始終盛衰之際固有大異不然者矣若徳誠﨑嶇兵亂間而能自立今年逾七十耳目聰明優防以老於圃豈非天之福善者耶

退宻軒記

與文父旣賦斯幹於堂後之東偏爲燕息之軒字之曰退宻以其深窈而安靜也天光斜臨飛塵不到委酬酢於兒孫斷紛囂於耳目或休偃於牀或欠伸倚杖博山香動石鼎茶鳴屏嗜欲薄浮華尙不愧於屋漏非君子省身寡過之地乎𨿽然室之宻易見心之宻難知自未始有形之前洎四達無窮之外凢事物之眾必求其故心之用也及捲而藏於宻則寂然太極之初而萬化之源也體用一原顕防無間非知易君子孰能與於斯文父淳厚典則省身如不及其必扵宻也有得矣

甔麓記

往年友人劉云章嘗示予芳洲堂記等作因問誰何則請板洲之蕭領學職者累累有焉已知其爲士族扵今十五六年矣一日子春語予以其親時舉朴茂和易卽芳洲堂後人也聞人碩士之至其家者必能用乎情以故文焉而黼黻之詩焉而宮羽之者成捲比聞成徳之在扵斯也慊然以公賦驅馳未獲承顏接辭又愳繼今以往金玉爾音而有遐心嘗葺屋數椽以娛賔親以貯經史以其接甔嶺之麓字之曰甔麓欲覬畱一言半辭其間以少平生仰止之意何如予諾而未有對歲晏請益切則復之曰異防時舉之名斯所也異防時舉之名斯所也其寄興甔麓亦猶詩人托興於旱麓者乎旱之爲山也名素不顕於天下要亦去培塿未甚逺爾自詩人托之以詠豈弟君子而旱麓之名亙萬古以不冺時舉觀崔嵬以厲嚴峻之因平衍以廣寛裕之徳安知甔麓不以人而顕乎子春喜而謝曰是足表甔麓矣於是復系以歌歌曰

繄甔麓之延袤兮水白而山緑其澗伊廽兮厥壤伊沃可漁以羮兮可飲以粟山可樵兮洲可牧樂吾生兮無不足嗟權位之娛人兮榮不蓋辱巖廊兮岸獄軒冕兮桎梏曷若斯人兮雲山煙水娛心目優防防防兮於甔之麓

西爽樓記

予訪族潯源逾坡而北將遊上郫過所謂積溪茂林淸池岡阜掩映棟宇鱗集一閧若市意必有肥遁之士樂其中因記友生劉孝力館授其地卽而問焉謝君徳和肅予入坐情勤語洽傾蓋如故少焉觴予新樓軒牖明敞幾席淨嘉客有舉觴相屬請名其顏予字之曰西爽客復請記其槪予因念淸爽之气何人無之何旦無之而西爲甚若乃大火西流商飈早驚艸木色變蛩韻日生俯顥景於庭戶洗肝鬲而澄淸徽之防山而拄手板張翰懷歸而思鱸蒓其或皓月千里寒光素輝奎璧垂彩離離下垂蕭爽淸人無復困迷劉昆之嘯逺庾亮之興不淺皆爽气之所動也居斯樓者旦暮之間挹彼之爽入我襟懷非一時臨眺之勝乎徳和爲性爽朗遇事接物左右適宜無所畱滯於名勝過臨必用其情篤義方之教待師友厚視世之齷齪庸陋等儒術於梓匠輪輿計工者大相徑庭矣非西山之爽有所助發耶由斯觀之臨眺斯樓不爲無益不可以不記也

龍泉縣寶福院記

龍泉縣北鄕有招提曰寶福趙宋時長者王府簽理基剏院買田飯僧峯列澗縈鬰爲勝地而不知長者何所何名厥後歲敝歲修弗替益勤於今二百餘年至正壬辰刼灰墟莽過者興嘆其後九年庚子比丘曰顕防與其徒契元竭力修復購木於山範瓦於陶二師泊然未嘗彊求於世而物情宗之逺近樂施如一人又三年癸夘殿宇法堂廊閣庖廩靡不完具旣而門垣峻潔丹堊金碧輝輝煌煌塑像繪軸百器具舉則後人能繼前志者也其後十五年契元念先師之勤復有今日非托之言語文字何以垂後於是具本末請予記之嗟乎防亂以來故家世族門冷徑荒求其棟宇復新甚未易也考作室旣底法厥子乃弗肯堂構世多有之況望其建一祠辟一塾以爲宗族奉先啟後地防視師之前規後隨過人逺矣因記七八年前校藝閩省撤棘之後縱觀鼓山禪寺登崱劣峯坐天風海濤亭上睨滄溟如鋪白雲琉球黝其一髮此身宛在天上老禪詗公邀予畱文山中歸計廹切賦一詩而去今侄孫俊乃力求記寶福之成而予欣然書豈亦有緣耶護字常存元字如善云

重修永丰觀記

廬陵郡治之西二捨而遙有華蓋山上祀浮丘王郭三仙實臨川大華之別館也裏之巨室胡公殿機始基之而命道士李敏中職祠事山之麓江抱溪朝風气藏蓄宋鹹淳己酉李君始卽其勝而觀焉李君自吉文十華之云怡堂式辟斯土請觀額於朝勑賜曰永丰歲修世葺繼繼承承百事完美元季山顚古殿洎於觀宇燬爲虛莽內附初海宇輯寧觀之住持蕭與吾諗於眾曰吾徒朝營暮用曷嘗不給而吾教所事曰天曰帝曰聖曰眞乃無殿宇以棲其神不有可愧者乎山顚縱未遑觀亦不可後矣於是咸韙之溫務立卽貨已田市材與瓦以復舊觀吳元年丁未正殿成丹雘金碧聖像咸具明年曾日升又求眾施以建法堂而私補其費之半於是門廡廢庖幽室閒院以次各就乃相率謁予以記興復以勵後人予惟昔年讀史見漢初苦秦苛法思與天下更始曹參相齊盡召長老諸先生問所以安集百姓言人人殊參未知所定聞膠西蓋公治黃老言厚幣請之蓋公爲言治道貴淸靜而民自定參遵其教齊國大治其後入相漢廷屬其後相曰愼勿擾獄市及擇郡國吏取謹厚長者言文刻深務聲名輙斥去之一遵何法日夜飲酒不事事有頃百姓歌之曰載其淸靜民以寧壹非得老氏我好靜民自正之意與陳平信有智矣亦嘗曰我多陰謀道家所禁吾世卽慶亦已矣不能復起以吾多陰禍也嗟乎漢初挾書之律未除民間少見經籍聖人大道槪乎未聞一時英傑多事黃老尙淸淨務簡易猶足助成漢家四百年之治則其功用豈可少哉曹陳所語要亦孔氏尙徳化薄譎謀之緒言耳然今之學老子者並忘其本而惟以禍福動人則末流之也而能修其宮以興其教又吾儒中或所未及豈不有可敬者耶予言及此者欲其徒知教之本而後之治天下者倘有取焉黎民亦職有利豈敢以道不同而遽廢公論防況先子巖泉居士嘗買田山麓仙侶至今猶食舊徳予執筆於斯惡得無情耶是役也其徒王大有周道誠胡悠久葉大觀劉大知劻勷其間是可書

竹林小隱記

深源頻年順適遂賦斯幹葺屋於竹林之中以娛其晚俾予從子穎來告曰吾廬將落成字之曰竹林小隱王生老人可不爲我記之松茂栢恱聞之助喜命舟往賀見其棟宇峻潔櫺牖防明背城而臨江臯濯纓而俯淸流誠隱士之所棲也有竹百餘挺森立前榮可愛因問之曰桃李君家所種也今乃獨種乎竹何居曰思其中空吾則謙虛以受善言撫其髙節吾則抗義而守禮法見其枝葉四時不攺色則足堅吾富不滛貧不移之是竹吾益友也可不敬防嗟乎深源薄紅白粉華之難久喜蒼筤靑靑之不衰可謂器識宏逺矣然予因之有三愧焉槐竹吾家所尙也曩嘗植槐數株其陰已滿庭矣而人心不同有如其面不能闔廬以受之一可愧槐花黃時子弟爭采以遺工人則有之驚試期之廹而忙者罕見二可愧連年種竹老手親移犢角之盟方苞方體不縱牲畜以戕之則狂童饞妾采之以菹洳而渭濵之植在胸中矣尙望其靑靑如簀防三可愧此予不特有愧於深源抑有愧於先世也惡得不樂爲深源記之於是復系以歌歌曰

竹林兮修修負郭兮幽幽靑源在右兮鷺渚中流淸風如濯兮良月如鉤良時勝景兮誰吾與儔百壺淸醸兮歸與婦謀嘉賔戾止兮珍吾肴饈賞心迨暇兮以敖以逰光陰過客兮富貴浮漚緑鬒一變兮楊花滿頭胡不日以嬉兮懷千載之長憂我勸兮賔醻賔醉兮我謳竹林竹林兮吾托爾以優防

靜淵堂記

郡城妙周以仁受守一丹之道有年矣元末亷使吳公伯尙以傳稱仁者靜篆靜淵二字遺之近以薦入朝授官道紀車蓋雜沓琳宇增輝霞步泉音道流欣羨可謂榮耀矣於是出靜淵之字以名其堂而屬予記之予謂至道之精窈窈至道之極昏昏黙黙皆靜淵之說也以仁素聞之矣何待予言然予聞張橫渠云至靜無感性之淵源又曰湛一气之本是性之與气本體皆靜淵也朱考亭亦曰淵淵靜深而有本也知靜淵之爲本則知道爲天地之本天地爲萬物之本以天地觀萬物則萬物爲萬物以道觀天地則天地亦爲萬物靜淵防妙豈尋常所能窺測防何時與子淩三光飡六气招太和爲友而躡乎澹泊之境細論之可也姑爲之記

三峯隱居記

予友任保康別六年矣辟地西昌聞其館蜀江歐陽氏以忠主人仁賢心竊喜之保康曰以忠尙儒術卓犖不羣而別字三峯將予一言爲之記予觀蜀江平洲逺岸覧閒演迆風檣沙鳥娛目賞懷不識三峯安在則曰蜀江在武山之歐陽氏之先有號皆山其後襲以峯者至以忠而三焉自其地而觀之平原沃野非有峯巒累累乎左右也自其人而觀之厚重弗遷聳防自異則峯之似也予何泥其迹而忘其意之求乎噫若然則五峯之胡九峯之蔡皆以忠師表也倘能求諸老所自植立者得其一二以修其身以齊其家以傳之其子孫則三峯之名將必籍甚朂防以忠

昭然堂記

予嘗過道昭之廬愛其軒豁鬯達髙朗洞開山容水色獻於階庭天光云影入於幾席客有謂予曰此堂之所謂昭然而道昭之別字也常欲得聞人記其槪而未遇今幸耆徳之臨於斯也敢請則因語之曰子知天人相與之際乎感孚甚昭然也人稟扵天以生以理揆之一貫也天之昭昭日月星辰而所以昭然者不在三光而在主宰也人之神在乎目猶三光也然目之視非能有光必因乎日月火焰而後光存焉晦而幽者目有所不能燭也故以目視以粗而得粗者也以心視以防而得防者也人之昭然者非此心主宰之防乎天之與人猶影響耳禍必以罪降福必以善來若有物的然以主宰之者則凢主宰於吾身者可不使全其夲體之明善善惡惡以契乎在上者防懿徳茍昏則彛倫攸斁而事物之眾亦不能察其邪正矣𨿽然自昭修已也用晦處世也皦皦者易污水淸無潛魚其括囊斯無咎乎詩曰殖殖其庭噲噲其正斯堂之今日爰居爰防者宜之昭玆來許防其祖武斯堂之後日善繼善述者宜之客喜而謝曰仁人之言其利漙哉聞之昭若發蒙矣請筆授之俾無忘嘉言之貺於是乎書

樂隱堂記

族弟元善少長於母家距故鄕一捨而近𨿽典刑文物耳濡目染浸以疏曠然辛勤稷稼立身持家堂構翚飛子孫防蟄要亦兄弟中之卓然者常曰人之生世也弗仕背君必仕背親二者將安取防惟自量其才力何如耳僕觀後之仕者書律未精印綬已綰惟聲色之是務惟貪冒之是思吏胥縱橫而弗禁黎庻愁嘆而弗卹若是者𨿽萬鐘九遷僕無樂乎此也況可食以酒肉者可隨以鞭捶可授以官祿者可隨以鈇鉞將能免於患乎吾豈若闔閭足以庇風雨田畝足以供伏臘妻孥主饋無饑渴之憂賔朋輔已有啟沃之益兒孫課之以詩禮僮僕督之以樵蔬洽百禮於歲終蚤輸稅於官府𨿽無贏餘亦無不足逍遙一世之外優遊韋布之福此僕所以甘此之熈熈而恥彼之碌碌也於是客有舉酒祝之曰翁其樂於隱乎殆亦吾斯之未能信耳遂咸稱之曰樂隠翁旣以此名其堂又三年而元善捐館旣而其子某曰先父與伯父齊年而存沒異趣忍無一言記樂隠乎聞之不覺愴然因思少年攻苦毄淡防身於塲屋數千人之中近年振翼南溟掄材於閩粵數千里之外士類𨿽或艷之然白首無成與物多忤視元善所就以裕其後者有弗逮矣然後知其樂隱之髙非惟庸俗罕及老邁亦且瞠乎其後故特著其平昔之言於此以爲之記

麟原後集卷七

欽定四庫全書

麟原後集卷八

元王禮撰銘

塗君儀可墓志銘

泰和武山邑之望也相傳陶皮二仙洎武姆嘗煉丹其處今年夏孟道出其下觀其雄峙陂陁意其昜其必有隱居求志者焉俄至汪陂塗伯髙兄弟傾蓋如故剛止余宿靑燈夜話防渉世故泛及其私旣而請曰獘門冷系自南昌徙居武山之陽有年數矣五世祖君卿又徙汪陂生功甫功甫取曾氏生大父萬溪翁實至元丙子也大父旣冠拓畝肯構思光顕其家於天文地理之學無不研究鄰里有闘爭者歸之曰是能排難觧紛以理曉人也官府有徵斂者從之曰是能稱停屋簿以公服眾也骯髒鄕曲者讓之曰是勁卉不偃於風也所識窮乏者依之曰是能絕甘分少也性極謙和而人亦莫敢侮拂之居常誡子孫當存心以厚往歲有飛語大溪山防將夜刼武山塗氏於時武山羣從昆弟悉以輜重寄予汪陂及防至乃掠汪陂而武山無恙詰朝羣從聞之涕泣而至謂必防所寄矣吾母曾氏謂曰汝眾所寄吾已庋閣之所防者皆吾物在下者也其忠直不欺汝等今食其報平生言行大槪類此痛惟大父捐館於至正丙申享年八十有一起家辛勤凢一瓦之覆一壠之殖子孫得業而安皆其力也遭時防亂未有聞人顕揚潛徳不肖之罪也敢以墓銘爲請先生不菲陋之將山川艸木與有榮焉豈徒存歿者之幸予惟孝思之誠可矜而難拒於是序之曰君諱夢龍字儀可萬溪其號也娶朱氏男五人長曰本傳無後性傳之子漢飛芳蘅禮傳之子芳蘭伯髙伯英伯善則世傳之子也季曰泰傳亦無後四子先君相繼而逝送終惟世傳與諸孫也己亥攺葬周陂乙山辛向諸孫俱克持家有立萬溪爲善之報不在玆乎不在玆乎遂爲之銘

嶙峋武巘曾降申英靈繼踵鐘逸民塗君得之直且振篤哉務本䢐隰畛詩書子姓方溱溱百年俛仰迹已陳周原契龜幽有神丘木𨿽拱銘則新餘慶流輝垂後人

劉君士培墓志銘

安成劉君士培旣歿之二年禮抱宿艸之悲思托之文字以抒吾情而少餘力一日其子倬謀遷其防歸葬故鄕狀其槪來請銘嗟乎士培良友也行長命窄不可復見矣見其子戚不自勝銘奚敢辭君平生孝友出乎天性視子姓無疏戚一以慈待族婣不榛梗而寛裕與人交篤於義下至皂行道之人接之無不盡其誠中更變故遷避無常防而俱無怨惡於人腴田沃壤多以遜其鄕黨宗族而弗較惟家廟烝嘗祖塋祭掃無逺近悉身任其責日親名師勝友明經業進士和易爽朗新學往往樂從之防然語至大經大法又凜然不少假借嘗纂先世遺文洎諸賢所與書翰詠歌傳記銘誄等作爲潛光集惟世徳懿行之弗揚是愳比歲朝廷甄防賢士守令薦君於行省以足蹇難貢免歸使出爲世用膏澤有不下於民防嗟乎杞梓連抱不生步仭之丘士培巽於人人君子必論其世也按劉氏系出西洛至宋始徙安成下村代有顕人其最著者龍云先生諱弇登元丰進士第繼中博學宏詞科元丰中進南郊大禮賦哲宗覧之動容以爲相如子云復出除祕書正字徽宗攺寔錄院檢討官周文忠公必大敍其文謂歐陽公以文章續韓文公正傳遂爲一代儒宗繼之者龍云劉弇也從孫澧陽史君夢驥嘉定登第授潭州安化尉有廖道人擎錢於路被刼廖角力而凶人死官不能明誣服爲刼尉反其欵時西山眞公徳秀帥潭詳讞其刑云當時廖不敵凶人凶人殺廖矣尉得其情目爲長者特薦於朝充達州教嘗捧防檄防遏北兵招安潰卒九十六萬人爲長沙宰又捧冠檄督餉運籌以雪夜擊敗敵騎之妨轉道者觧黃州圍由是諸軍大振知澧州暑行營堡竟歿於王事有子曰子薦融州官滿告休得防主管建昌仙都館歸途歷廣西北兵至境上其帥邀與同守遂畱敵愾丙子北兵臨城𨿽眾寡不敵而猶力戰瀕危語其客曰吾頭可斷膝不可屈取袍笏書其上瘞之登城北面再拜而死嗚呼非三君子文章政事忠義烜赫於前後嗣何所儀式以進其才徳士培可謂稱其後昆而竟不得展其所蘊天之報施將不在其後之人乎曾祖諱科壬子兄弟四人俱領鄕薦時號一門四賢祖一雷咸淳庚午叔侄三人俱在選中人目爲三傑父所學母黃氏君諱培初娶栢溪周氏歸時父命以田歲入粟八百石偕外氏後非昔君仍返其田繼娶東溪李氏俱名族俱有賢行君沒於庚申六月望前二日享年六十有七子男一人倬也女一人未笄銘曰

淸廟絲桐根於嶧陽瑟瓚蔥珩產乎昆岡含衝毓秀尙論其世家匪積慶疇象賢只旣鐘世美未究厥施命也柰何時或厄之誕晦於今斯顕其後棠谿千鈞必發於彀我銘墓陰以慰士培潛徳有光賁於書臺

卽心防士鐘君墓志銘

嗚呼卽心防士古之篤行君子也今世顧欲求斯人防惡乎得已君諱應麟字祥伯廬陵丹沙里人也其先唐太傅鐘紹京之後由贑縣徙東固東固徙永和曾大父嶽秀字桂卿宋鄕貢進士妣曾氏大父國華字君美隱徳弗耀妣歐陽氏父振祖字成叔業儒通醫又由永和徙丹砂妣朱氏君其長子也聰敏有譽修然昂立如胎仙志潔髙脫略世態守先訓罔敢墜寡言笑重然諾疾惡如仇面折不少恕旁究子史博參方外時與志違乃挾醫敖逰凡求診視者不以賤貧寒暑懈於往遇窶者且助其不給弟瑞伯館授於外常歸問怡怡如一篤訓子姓及姻子弟獲親炙者恥爲浮薄鄰曲無良亦攺悔其平生裏有爭規以禮讓貧而好施予屢空意泊如也至元丙子郡城內附天兵駐城外夜有以火攻者獲而僇之訊其徒云是寨兵張云由永和而至明日胡孫總管水陸進兵聲永和之罪將屠焉陳兵王家洲瀕江居者悉奔竄君慮禍及其裏獨不去正其衣冠以俟頃之虞擁君至帳前總管謂曰秀才永和謀叛而今勦之君對曰永和善地但張云昨偶經過非永和人也有頃邏卒復命曰永和滿地有卓槍痕迹部眾曰是豈得爲善地麾兵欲渡君力爭曰張云蹂踐其地而然耳永和無罪而塗炭生靈非天意也宜加撫諭使百姓歸徳於是兵少止君自往永召其眾急出自白俄而父老率其子弟迎拜馬前具道實不知狀總管大喜執君之手與酒索謳君歌大江東去一曲盡懽罷去永和賴以免禍君力也近壤有巨蟒出沒鄰人見輙呼擊之君止之曰彼不汝害何用擊之蟒徙於君門外叢篁之下穴防焉每旦君開門誦道經蟒聞謦欬則昂首出穴相向經罷復匿如此者十餘年君歿蟒入室眾欲撃有曰君甞戒勿擊且視之蟒繞靈柩一匝而去晚營別室於屋之東偏扁曰卽心因以爲號風晨月夕雅歌淸嘯煉丹修藥怡神引年一日淸晨冠帶而坐命家人具酒饌召親友談笑而別一語不及家事實有元大徳丙午二月也娶黃氏子男三人某某某女三人孫男四人生宋淳祐甲辰九月享年六十有三卒之逾月歸葬永和石窟祖原衣冠之士會葬者數百人嗚呼若卽心防士之篤行其罕見也夫時進士靜山汪防龍贊之曰鸞之翽翽見其翔不見其集驥之閒閒稱其徳不稱其力嗚呼若人寵榮聲利不茍屈兮乘彼淸風歸去之倐歘兮其言已足徴矣距今七十七年其孫煥以裏之老生姚安仲狀來請銘某以久逺故辭之辭之而弗能絕因念杜工部子美葬未有銘四十餘年之餘其孫嗣業始得防之元才子文其墓禮銘處士愧元多矣歷年多而請益堅煥之志獨不賢於嗣業也耶傳曰其先祖有善而不知不明也知而不以傳不仁也煥乎可免矣銘曰

於嗟乎君九京不作一視同仁懇求民瘼艸昧之初濫刑者多力言釋疑帥用止戈種徳旣深化及蟒虺此而感恩鱷宜可徙於嗟已矣曠無斯人斯人不作漓俗曷淳來者聞風興仁歸厚墓久銘新卜爾有後

蕭珠秀才墓志銘

國錄蕭君子所視予祭珠兒文讀之悲不自勝蓋嘗傷於虎者也旣而欲銘其墓予不忍辭抑以悼斯子受命之不長其親系念之無已也銘曰

生蕭珠川毓秀資岐嶷異稟受歲十一外傅就事親孝於弟友經通析文節族逾四稔學益究祖捐館衿領防字伯璣居客右蘄深造乃弗壽甫弱冠夭莫救玉損瑜蘭隕茂服報重宛在疚厥配曾未嗣後閟新塘安無咎魂兮歸骨肉又徴我銘垂永久

樂安典史楊君墓志銘

嗚呼近年來親友日益淪謝聞之心折骨驚況忍銘吾子牧防子牧姓楊氏其先蜀人漢太尉震三公十有一相皆農人廣明之亂國子祭酒膳從駕西幸孫湖州刺史鎰始家眉州七世孫公畿爲南安府尹因居廬陵遂爲南祖語見陳公黃裳志南安墓文南安有子曰壯行字伯學實爲吾宗王潮州孟孫之侄壻衡州判府致仕者也昌文貫道彬文性道俱王氏出也王氏有從歸之壤千畆故其子伯仲渉秋必吾裏之畱於予好則兄弟情則契友以斯文而尢厚也貫道試藝不利晚以父廕授崇仁尉而以科目望其子故子牧勤勵於學雍雍濟濟誠階庭之秀也已而屢丁憂禍家事異前學術漸廢虞文靖公以書勉之曰出蜀萬里詩書門戶之托不輕惟節哀自彊以副親友故人之望蓋虞楊世婣故也又後之十數年颷回霧塞八表塵昏俛就太和邑幕幹升斗之祿以給其家內附初仍辟爲撫州樂安縣典史輔政不虐撫民有恩旣而邑有負芻之難官吏被僇郭外之民爭防子牧以家匿深谷幸免於禍遂寓金溪謀歸廬陵以防子馨新在曾氏甥館頋復未忍違俾仲子防奉母先歸理舊業乃拳拳以書屬予求序其潛虛集明年冬防復往迎養闕焉離索已久企予望之謂不日握手晤言傾竭底裏孰知防竟負骨以歸哀防斯人不可復見矣旣往哭之防卽以表墓爲請迨將葬請益勤謂不得銘無以紓其不孝之罪蓋予於子牧親且故𨿽不忍銘可終無銘耶銘曰

印綬累累尙論其世察其所安一鄕善士祿負其能時乖其志得年令終六十有四壼範孔賢厥配彭氏四丈夫子曾防晉馨或夭或遙防魄曷親宗祧時享惟防是承淳溪沙洲山秀水明安靈於玆尙福後昆

蕭兩峯墓志銘

某年甲子春姻友蕭尙質述其乃父之行而來請銘泣而言曰先君沒逾年未有片言以掩諸幽不子之罪其可逭乎先生當代之能文者言足以取信於人文足以垂示於後敢請一言以昭潛徳庻先君之歿而名永長存也予哀其言目其狀乃知其上世有爲長沙令者始祖學以馬殷之亂遂徙居扵禾州之九嶺於君十一世矣君諱崇勲字光謙號兩峯曾祖諱涇祖諱景昌父諱懋俱隠而弗仕母曾氏君性聰慧重厚寡言不事家人生產好讀書習舉子業甞於棘圍未遂其意而歸退防閒軒討論墳典終日靜坐如泥塑人動止必守禮法聖朝以來常被徴辟以年老辭教授於鄕語人以善暮年尢用意於詩取中峯所賦梅韻和爲百篇以示子弟禦史易君卜所求而誦之益加稱羨且令鋟梓以傳於後歲丙辰四明烏斯道宰永新舉行鄕飲酒禮延防賔席娶詹氏有婦道先君二十九年而卒葬於蒻坑蛇形君生於至元庚戌正月初三日歿於【闕】癸亥二月初九日享年七十有四子男一人肇基卽尙質也女四人俱適人孫男二人譚仲謹仲卜葬於本裏之下寺坑嗚呼蕭氏之先樂於爲善故其子孫久而弗替是非積善之家而有餘慶者乎且君以孝友聞於鄊信寔稱於時睦宗洽鄰賙窮卹匱宜可銘也銘曰

有學有才有年有徳聞於鄕邦𨿽埋不沒我銘其阡來者是覩爲善於家以紹厥祖

孫興祥墓磚銘

名則興祥質則惇龎斃於豆瘡家人所傷是爲廬陵進士王禮之孫殤生癸亥歿甲子旣與其生曷促以死於嗟乎彼蒼胡摶戲若此祼衢路之曲魂歸來兮伊邇

麟原後集卷八

欽定四庫全書

麟原後集卷九

元王禮撰銘

廖岡銘【有序】

廬陵之西有廖岡焉相傳李唐時有廖仙姑棲神巖石禱雨輙應四方徼靈無逺弗屆紹興二年裏士蕭廷珦胡子美重修治之自紹興迄今又四百餘年矣斯民其福澤以有生者不知其幾世神之貺烏可忘耶歲甲寅蕭氏之裔民則曁其侄用和合裏族之力市甎甃其內外儼爲一室而檻閉之使翼翼綿綿則神之厚我民也愈逺矣巖上嘗產異香良藥亂後嘉植則翠柏十章云明年夏前鄕貢進士王某過之其弟壽春俾從子權來請銘爲作銘曰

廖岡有仙其原邈悠雨暘失序靡禱弗酧山川出云烝民乃粒子孫裕蕃莫匪爾極巖構幽幽以永神庥福我祐我天地同流

永思堂銘

予友蕭志通慟親之歿也有遺憾念【某】不忘字其堂曰永思求予銘予嘉其志爲之銘曰

岵屺生悲音容身後一旦忽忘豈伊田獸愈逺愈追徳淳俗厚孰拯頹風扁此堂構永思云何盡此余孝慕終吾身𨿽老弗撓忌日節令思成靈貌復念吾親思其嗜樂思其所志思其所教旣念吾親復念吾身身者親枝盡道乃人髮膚之防莫敢遘況在志行肯慙鬼神思而至此厥思始大見賢思齊夙夜匪懈嗟今之人暫思已稀蕭氏有子其殆庶幾

云在軒銘

余歸自章貢僑寓永和從龍比鄰也與相接者一二年矣余後歸宣溪從龍館授鄰里日益相疏而於心終不忘去年重尋舊逰從龍聞予至亟持伍先生所爲云在軒記視予欲予爲之銘予平昔重違朋友之意不能恝然況於予舊友又豈有愛於一言防爲作銘曰

陰陽聚气山川流象或祥或異變易殊狀軒轅紀瑞伊祁系望周觀至分漢喜芒碭陟彼太行孤飛其上孝哉狄公親捨瞻悵自斯以後懷親之勤觸目感中慨焉白雲雲歸於谷親歸於墳永言孝思五內裂分永和余升克孝之子思慕音容陟降庭止木本水源難忘厚恩何以志之云在有軒悠悠英英集於茂林云在在林寔勞我心溶溶漠漠入於幽壑云在在壑寔勞我目宿檐在軒伊邇匪遙不寐有懷載夕載朝孝子不匱君子所予形於詠歌達於國史風移俗美式化裏閭我銘斯軒人其捨諸

誠正齋銘

郡城李樞子容明敏淳篤扁其讀書之所曰誠正齋而來請銘可見其務內之功切矣麟原老人爲之銘曰人之爲人靈冠萬物心生吾身意乃其發誠則無僞正則無譎惟誠惟正神妙莫測我思誠之其功曷先曰敬曰畏翊人以天我思正之勿怠而飭絕其欲貪戒其縱逸顧諟虛靈俾常惺惺認善惡關截其以分君子小人實判於此旣誠且正賢聖同止作此銘詩懸於是齋目擊道存懋防懋防

具翕堂銘【有序】

太和劉君子髙偕其兄子中弟子彥怡怡不榛梗而家日肥子髙旣薦之明年治堂於居之後字之曰具翕取常棣旣具旣翕語庻目擊以固斯樂耳故人王某聞而來防頋瞻嘆曰兄弟若劉氏其罕見矣夫殆世衰靡俗之砥柱也釋詩者曰具俱也翕合也蓋俱言迹合言心也迹俱而心弗合其樂安在況覬其樂之湛乎曩誦詩至戚戚兄弟莫逺具邇與式相好矣無相猶矣爲之徘徊諷詠不覺情親惟憂其句之盡今登斯堂不有感於予心也乎銘曰

乾父坤母四海弟昆父母在親天敍攸倫情切義深異乎友生一夲分枝共气殊形旣具旣翕惟君子有如塤於箎如足於手斯世同生異世則否迹宻情疏顏不有厚繄古之人曷其齊而姜肱盜感王覧母怡嗟今之人厚薄異施不牽於婦則梏於貲三虎在賈三鳳在薛蔚此三荊菶菶堂側詩以聲之君子是則以儆防墻以告來哲

三省齋銘【有序】

余別峯泉翁久矣白顚重來義門煥新棟宇宏麗顧瞻彷徨深羨其子肯構之賢克成父志旣而止敬請曰成也茍完斯廬復卽堂之北葺數椽爲遊息之齋以三省題其顏庶目擊戒存或有以寡其過先生執友也可無一言垂戒我哉誼不得辭遂爲之銘

稽古修已信道執徳專心務內實惟郕國卒傳大道千載誰越昔學聖門防敢怠忽日日省身三者交察人我同胞否泰異逢來卽我謀云胡弗忠必盡已心俾歸於中小有回遹戒其鮮終聲應气求益友良難心旣斷金臭亦如蘭諾重季路陋彼防盤尾生不食非義所安傳道扵斯博學約守一暴十寒終非已有爲仁在熟習則可久嗟防時人徒熟稂莠入道在門積徳有基至切者三朝思夕思文江歐陽族大且巍文忠同源則有支詩禮傳家簮纓垂輝宜爾子孫樂且有儀扁以自儆寓戒於規

存心齋銘

人之爲人虛靈者心眾理斯具萬事是任擴而充之周於四海捲而藏之其宻咸在存之伊何主敬無他皎若明鑑匪滌匪磨日久日存其功孔大陰陽以和天地以泰民胞物與防有內外一視同仁瑞慶斯沛蔣氏是齋朴而弗華寓意深逺壯麗孰加銘以聲詩萬鈞匪重懋哉懋哉虞廷大用

畊樂堂銘【有序】

歐陽子畊易負郭之田以養其親而樂在其中士友表其堂曰畊樂爲作銘曰

古之四民士農相通烝則爲士防則爲農是以賢聖耒耜必躬甘食已力恥尙商工粵有歐陽文江之滸諧世善交行已古防竭力於田以養父母火畊水耨風沐雨祗見其樂未覩其苦日入則塈日出則作與與翼翼築堂斯獲制旣堅文以丹堊士友所嘉字曰畊樂其樂維何希顏慕伊慈顏以和兄弟以怡錢鎛者外其中孰窺耕道得道藏器待時我銘斯堂於耕有輝

一經堂銘【有序】

一經堂者羅士安與弟士剛士明講習教子之地也士安兄弟怡怡而善事其親迨今見先友之至勤勤依依不忘故舊況崇經笥而劣金籯有不克承先志者乎爲作銘曰

六經行世在天如日名號𨿽殊其理則一謂之一經六者具該聖心蘊奧論道根荄水之滄海山之岱嶽承學帡幪眾說郛郭道寄於經因言以宣經之防妙不可言傳善味道腴猶彼斵輪不疾不徐精義入神不善學者指血顏汗矻矻窮年編離簡斷昔之聖賢心與經契口耳之徒心經岐二誦讀庸行夫何益焉經不離道古今正權羅氏斯堂有自來矣景慕前聞愼終如始

誠復齋銘

余與建中友有年數矣往在郡城常常而見之逮歸西昌之西不相聞問者累年近聞教授鄊裏隠居求志裕如也常欲余銘其誠復之齋諾而未副愧負多矣書來速文乃作銘銘曰

於穆太極肇分兩儀卑髙以陳化育始滋厥初流行造化未定今則得之其理各正曰性曰命賦受匪殊收斂凝聚歸藏吾軀保合天和全之在我旣利且貞施無不可蘊玆太極寂然靜專是曰誠復中正無偏成性存存實理斯立體用一源成已成物人之爲人不在玆乎鬼神莫欺與天爲徒嗟嗟羅君孰察於此顧諟齋銘自求多祉我作銘詩目擊道存表於玆軒詒爾子孫

矯輕儆惰二銘【有序】

禮看近思錄五卷中矯輕儆惰四字無上下文因嘆朱呂先生用心至矣蓋掇取其關於大體切於日用者以爲學者求端用力之要故四字之善在所不遺輕惰者世之大病也不幸某亦有之因作二銘以自砭焉人之言行如樞如機胡人未言我唇已翍不錯而失亦厭匪時彼發而中視之忸怩胡人未行我趾已移疾無善步卒墮險擇地而蹈何有於危浮躁弗禁禍旣莫支無易於物桃虫飛曷其矯之嚴重自持咨爾輕叟坤厚載物君子所儀

民生在勤不勤自隳日無停馭川不息馳況人靈物競辰寔宜學務時敏徳業孰齊治生服勞衣食無虧孔席不暖墨突不緇賢聖且然況在羣黎柰何無恙弛其四肢習慣成癖固不可醫曷其警之如臨父師咨爾惰夫幹健不息君子體之

守拙齋銘

郡城之西南湖之上當在宋也吾祖信臣公攬其勝作山月亭誠齋楊文莭公記之呂忠公謪居寓焉代遷亭廢遺址尙存其下有庵曰圓通徑幽勢阻來多顕者余亦嘗假館其中僧曰道林秉心簡實旁通儒書善吟諷齋名守拙邑士王某爲作銘亦償夙諾云爾粵觀太初朴素淳重民之質矣飲食日用風气旣開世道愈漓賦予匪初巧僞以滋有上人者字曰守拙不識不知順帝之則驀坑越壑非意所好穩步徐行擇地而蹈緣絙走檐非情所與棄危卽安循規蹈矩巧乃黠慧弄成無能拙本不巧至巧斯存久厭機心思與拙伍爰銘其齋蘄復於古

鐘銘

某年甲子華蓋山永丰觀道士劉大智化緣眾姓鑄洪鐘於法堂前進士廬陵王某爲作銘

華蓋之山鑄大鏞韝金煉液丹砂紅伶倫鳬氏奏厥功銑於篆景法制同信善樂施禧無窮千古萬古鎭永丰一撞上徹天九重再撞魑魅難潛蹤三撞呼旦儆羣蒙允矣金奏開神通

筆銘

彥濟朱兄所制毛頴余用之腕倦矣剛如剸犀之鋒而不妨於轉圓如繞指之韋而不嗇於健以之待詔玉堂頃刻倚馬以之試藝棘圍湏臾出院題詩蠒紙饑蠶食葉艸檄轅門飛龍走電其眞文房之寶而使人深羨者耶

圖書匣銘

有圖有書文字繽紛印以識之罔俾亂眞

三峯水滴銘

如眉三峯中容外屹萬斛文泉出自涓滴

筯筒銘

𨿽無辛侈焉用良假百里震驚執此不捨

香合銘

香以徳馨如玉如金气逹漠表於克忱

鳩杖銘

人言鳩性可治噎我獨喜其稟之拙也而專一人言藤杖可扶老吾獨喜其生之柔也而正直予欹女持予女掖出入相友鮮女予益𨿽然是手足之所資而非吾身慿借之實若夫仗禮義以爲幹仗忠信以爲力則麟原丈人之平日也

寅賔軒銘

暘谷出日其赤如金萬國晃朗況深山僻林寅而賔之懷徳寔深嘉客戾止如日照臨門戶輝光云何不欽啟我沃我如旱得霖以鍼以砭足捄聾瘖振古尊賢受益匪今髙軒之過蛇化龍吟朂哉是軒常存敬心

麟原後集卷九

欽定四庫全書

麟原後集卷十

元王禮撰行狀

元故梅洲居士王公行狀

曾祖某宋兩浙轉運使司屬官

祖維翰考公塗妣湯氏

先君諱斯覺字先民姓王氏廬陵宣溪人也楊文節公志其先世之墓謂仲舒觀察江西子孫因家焉先君十一歲而孤太夫人朝夕訓誨十三黠鄰欺孤侵其恆產賴舅氏輔翼愬於江西行省鋤其彊橫由是粗能自立卽務從學通知大義無凝滯弱冠以薦剡舉充吉水縣學教諭念母老不忍離膝下辭官治厥家畢三妺一弟婚嫁知太夫人愛防子尢篤門戶公役悉不以及其弟旣長念宋季先人辟地小豅山谷間違宣溪一捨宗族多逃難觧散遂謀之族之能立者復敖城瀟洲闔閭聚防於是攜弟奉母同族之一二兄弟歸故里剏造稍還舊觀𨿽不敢跂望上世三太守之盛然鄕黨姻舊莫不稱中興焉敖城居民鱗集有巡徼之司有徵商之所而革罷子務市馬遂以敖城所辦課錢數千緡責之三十四三十五兩都職役民以消耗往往棄業流亡先君力愬於縂府謂此乃往來商稅難以重困兩都展轉十餘年始得散加於縣之九十餘都而後兩都之民樂生安業時有外邑之姦人結爲黨伍攻訐人之陰私以恐取財物名曰廣涎謂其射影禍人也先君尢深惡之謀於裏之大姓曰是曹工扵媒孽人短一旦入吾境非大姓之福也有能助我者吾將先其未發而制之蜃涎之徒聞而宵遁裏閈以寜己巳嵗大旱道殣相望先君隨力周繼其鄰里之窶乏者不足又請於官以賑之所活者眾明年春虐雪祈寒減米分薪以濟凍餒以倡富室常恨力不贍不能盡已之志歲時祭掃以尊祖燕宗尢拳拳切切有引無替重刋譜牒以聨屬族姓章別親疏而以先賢所撰墓志行狀數十篇附其後以激勸後人垂成將卜日防族之長防祭於祖塋歸燕而給以譜焉未幾燬於蠻防此志竟隳先君暮年見禮兄弟能酧酢不墜復作堂以怡慈顏堂成適從寺僧得履齋吳公潛爲從祖衡州府君所書耆昌堂扁遂以掲之族之長老題其後曰此扁乃吳相爲衡州公築堂奉親而書也今族子先民作奉親之堂而幸獲之非偶然也況上侍慈闈下撫蘭茁斯堂斯扁於先民寔宜先君爲之喜署一聨於兩楹間曰修其孝悌忠信俾爾耆艾熾昌見者稱贊太夫人享年七十有六終於辛未之秋先君葬祭盡禮復求申齋劉先生書其行而銘之墓平居嘗舉大禹克勤克儉以爲家法意適神閒輙哦詠陶靖節同源分流人易世疏慨然寤嘆念玆厥初禮服遂悠歲月眇䢐感彼行路眷然躊躕與夫民生在勤勤則不匱宴安自逸歲暮奚兾擔石不儲饑寒交至顧爾儔列能不懷愧之句若有當於其心所居之後有梅洲自謂梅洲居士見子弟嗜學必極口稱譽之且勉之曰科第吾家舊物也工深力到天不汝憐耶至正庚寅禮忝舉於鄕先君深以爲喜曰庶幾不媿世科矣迨禮往任安逺校官則舉範徳機先生爲官不必髙髙者乃其賢之句以戒飭之後禮參謀軍中深入蠻縣招撫狪獠向義安業時參政公全普庵薩裏及噶海齊便宜行事版授禮興國縣主簿越明年攺授廣東宣慰使司都元帥府照磨以勵忠藎先君聞之愈晚節而八表塵昏世事日非矣乙未之冬禮獲歸省見鄕之戍守無偹遂謀於兄弟買舟先奉二親依郡城之近以居明年春防燬於裏家業一空防退復回小豅山左以就口食是年七月十二日先妣虐疾卒先君傷悼得疾遂不起寔至正丙申八月初二日也享年七十有七先妣劉氏有賢行經紀家政輔先君爲多子男四人觀豊禮祥庶子一人天祿女二人適劉某廖某孫五人脫頴寶溥華溥賢完哲諸孤慮時艱危卽葬二親於小豅山之原余旬防復出凢新舊塜皆發取中藏惟先君先妣墓不少動人以爲爲善之報又逾一年爲洪武攺元禮與弟侄合力遷二柩以歸戊申十二月二十日以先君祔葬於峽潭野猿掬水之兆先妣葬蘆富上谷之牛形於今又十年矣未有片石以昭潛徳不子之罪尙可逭乎用摭其平生大略以乞言於當代之立言君子惟哀而憐之賜以不朽不肖孤之幸也謹狀

羅瀘州子父志節狀

至正壬辰廣東元帥沙克嘉巴勒以連州有警遣使詣廣西募達爾罕五百人徵進至得二千人以歸癸巳夏五月至廣州城下時連州羽書疊至元帥就城外犒賞卽調赴軍前諸隊長怒曰我數千里逺來元帥旣不容我入城又不令我休息而卽赴敵頗生怨言離廣州卽肆鹵掠至淸逺停不進縣宰渡江避之元帥患之召諸奏差問曰誰能爲我起遣廣西逹爾罕赴軍前者奏差羅次丙前甞爲靖江潯州郡吏識其隊長二人進曰次丙願往遂令乘傳往至淸逺郡逹爾罕皆貫弓執矢相向次丙遙謂曰汝勿動我來頒賞而實不持賞也問縣宰安在曰在對江次丙移舟渡江與之謀曰元帥遣我督西軍進討而西軍乃相距我詭言元帥有賞而實無賞縣宰能爲辦楮幣錠三百乎縣宰曰諾得二百次丙持楮幣勞軍始得其驩心防然就道次丙督以赴連州至則正交戰次丙督以助戰防稍卻西軍深入而不知要害出入爲所敗七月初二日次丙被禽防施慘酷欲降之次丙不屈十四日被殺事上帥府帥府上之省贈畨禺簿次丙父文節少有逺志年三十三至京師爲冑監陪堂生有相者謂曰君兩顴骨入鬂當於邊逺立功名國子先生姚公南禮舉於集賢集賢移咨雲南省授昆明州學正陞孟傑府教授補大理金齒宣慰司令持冰蘗以厲逺人其地產金賂輙數鋌文節輙斥去逺人憚之事多立辦甞以徴賦金至幹崖湎裏乃近西日落之地其地十一月方生艸二月卽以熱枯死諸葛武侯所謂深入不毛者是也其民愚賂使者金常如所徴賦之數兾茍免使者久不去仍如數納所賦金無悔常不肯先納文莭至賂亦如故文節諭之曰汝所賄我金足輸汝賦矣汝何愚不早輸賦徒多費汝金也其人始悟感恱有豪民占人田賂金數鋌文節不受卒奪豪占歸其人後除普定路知事補雲南行省椽史厲愈堅西禦史至必加奬予雲南故事驛馬皆中朝給楮幣爲買馬費然楮幣至則官吏共分之而以買馬責之土酋文莭曰官給驛馬價而官吏私有之可乎悉以付有司買馬無敢分毫爲姦者參政錫勒通以能忤時宰左遷而至務欲立奇功以自見念非亷且能者不足以助成已志擇文節爲提控掾取今獘悉更之聲動蠻夷中人多有自逺徼來歸者文節甞喜賦詩有邊臣不識金銅像使者新降鐡甲郎之語儕軰多不便之金銅像者蠻人所用以與貨貝同行者也貨貝亦蠻人所用謂之子事有不便於土官者土官輙以多賄動文莭文節怒斥之其人曰君薩逹克齊耶乃不納我金也蓋國初時有平章薩達克齊至亷故其言如此錫勒通悉更庻務文節乃爲文上內中書曰國家混一南方自得雲南始是猶髙祖之関中光武之河內也且雲南一縣名不足以重方面而省署曰雲南諸路行中書省不得同內諸省皆非大一統義也願攺曰平南等防行中書省所以彰國家混一南土所從始也防錫勒通除上都畱守事寢不行塡池有蜦能出云爲風雨歲大旱文節爲文檄之大雨然以此多取嫉於省憲兩府後西禦史至交防之禦史搜求訖不得毫髮過但以專任自用劾去文節至京師辧明攺龍馬他郎甸長官甸猶縣也長官猶縣令也文節素不善阿匼所至多枘鑿不能展所志年六十二以文林郎重慶路瀘州同知致其事作金土地坡詩以自嘆金土地坡者雲南地產金土人以金鑄土地之神而祀之數爲貪夫所戕旣悟則曰累土地之神者以其爲金也後易以木至今無恙意以爲平生爲才所累使爲土木偶則無嫉之者矣又嫉風紀之司以貪失邊人心作虎神祠詩以譏之虎神祠者雲南之人近百歲往往有化爲虎者其化也先自尾而身及肩𨿽子孫不敢近之化成乃山去嵗時歸食其祀子孫設祀於屋後隟地虎夜歸食之而去故其地祠虎神人其衣冠而虎其首意以爲饕餮者人其衣冠而虎其勢以脇取之也次丙在兩廣時其父尙畱燕數以書戒次丙曰我以齟齬窮然汝勿以我爲懲當以亷律己而謹三尺以行之務有所樹立次丙遵父命故所至有聲稱次丙之兄大已字伯剛孝友篤行君子也經誠明行誠修試藝乃不得志於有司未顕於世家故貧教授鄊裏以給衣食將老防明人猶以其不盲於心爭延致以淑其子弟惟一男子前數年客死於外去年大已又與一從弟俱亡傷哉若人之不淑也蘇文忠公有云原憲之貧顏回之短命揚雄之無子馮衍之不遇皇甫士安之篤疾彼遇其一而人哀之至今而茂誠兼之豈非命也哉由大已觀之又有甚於茂誠者矣大已存日甞屢以書屬禮書其弟次丙與其尊府瀘州公志節禮未及述愧負深矣偶閱故笥得其手字不勝愴恨念其父子之平生可謂無忝士類而蹇連若此自不知造物者之何心爰序其槪以償夙諾庻幾掛劍之意慰良友於九京也

奏差歐陽存逺行狀

曾祖國安湖州路照磨

祖古明樂安縣典史

父逄春故不仕母劉氏

君諱永字存逺吉之吉水人也生而頴茂長而機敏徳性淳厚其接物也從容以和如春陽之溫其處事也發言當理如秋月之朗事父母盡孝友兄弟尢篤鄕人信之先達器之有司以薦者言舉爲州從事職親案牘視官事如家事爲人平恕鞫讞罪囚得免於死則喜苟或未然憂形於色屢反寃獄憲司按臨聞其能聲多有委任往往以儒術飾吏事咸稱其職由是遴選充茶運司奏差時運司多賢士大夫喜其才委以徧歷巡按所至守令敬之如運官之親臨事無不舉民安其生延譽逺邇莫不稱美考績以年勞將陞照磨之職薦剡交上舉參憲掾而淮潁兵興八表塵昏矣於是慨然曰吾才非不如今人吾志豈不如古人而遇斯時命也自是杜門養晦與世浮沈撫時序之良辰恱親舊之情話滋蘭蒔菊臨水尋丘不知駸駸乎暮景矣君平生不汲汲於名不切切於利流行坎止隨遇而安凡宗族姻親閭裏故舊貧困鰥居者助以成其婚孤女無托者助以畢其嫁死而無歸者葬之兄弟耗費其財物者不少毎寛而不較以粟百斛貸裏之屠沽負販令經紀以生而防沾其息間有久假不歸亦置而不問以故細民多徳之洪武七年君一日抱病醫巫紛若相視束手眾皆危之男子耕等哀吁於天夜禮北斗願減已齡以延父壽惟孝動天卒遂更生十有四年十一月君復嬰疾廹於殆子耕刲股以助參術祈病之瘳君聞召而語之曰汝何不智之甚耶壽夭稟於有生之初非禱所能移曩嵗幸而獲宥亦數之未盡耳身體髮膚受之父母何用自苦如此吾年逾八十死亦何憾古人云爲善最樂汝曹勉之言訖而逝生扵前元【闕】己亥終於洪武辛酉享年八十有三越二年癸亥十月葬仁壽鄕黎洞之沙分向則巽已配李氏有賢行善綜理其家子男三人子方子耕與耕女二人長適袁【闕】防在室孫男十人予以甲子之臘重至文江聞其墓有夙艸悲愴久之故老猶歷歷道其於物無競宜垂裕後昆蟄蟄且有立又聞子耕刲服以療父病惻然於懷𨿽不適中要亦發於誠孝之所致也旣而求述君之懿行以俟當世能文辭者銘其藏故卽所聞述其槪俾有所借手以請云

祭文

祭文信國公

於嗟夫子之烈烈兮剛獨抱此忠貞死而不朽兮反貴於生忱千載而一人兮與天地比壽日月齊明紛趙宋之末運兮日淪胥而莫挽北風其涼而霰集兮何重任其途逺𨿽成敗利鈍不容以前知兮盡瘁之死以爲期胡賈【餘慶】呂【師孟】之賣國兮羗獨置我於危疑云慘慘而北徵兮路曼曼其何極茍宋徳之未厭兮軌句踐而是力望儀眞其匪遙兮脫虎口爲後圖藹良苖【耳成】之翼翼兮將飫我而有餘鯈肝膽其弗照兮謂化茅之荃蕙指蒼天以爲正兮孰家置夫一喙曰階庭芝【李制置】蘭靑靑兮佩湘累而有光倘察吾之中情兮𨿽死庸何傷揚子渺渺幸濟兮邅天臺而遵海朝括蒼而夕閩兮求帝子之所在念神堯一旅有天下兮夫孰非人之所爲天命其或未移兮國中興其庶幾橋轅門以飛檄兮咸景從而向應水萬折而必東兮金百煉而益勁噫五坡兮嬰禍罹命之窮兮可柰何下沈防而無地兮上寥泬而無天夜舊鄕以徑度兮哀首丘之無緣五載依其燕獄兮寜變心而易志幽與明其兩不怍兮亶無雙之國士慨予去之百歲兮過故居而拜祠慕抗行之薄天兮思惝怳其逢之形可瞻而神不可接兮步兩涯而求索駕風鞭霆何所之兮目熒熒兮而靡得防龍從容以獻替兮孰謂其非忠獨罹此以顚越兮萃百慘於一躬立人極於將墜兮掲綱常以爲式俗至今而愈薄兮好修悲值夫鬼蜮酌寒泉以蒸鞠兮兾靈降之連蜷奏楚音以代竽瑟兮頫鑑予之希賢

祭主簿潘景嶽

嗟嗟潘君何止於此撫大化之參差兮杳莫知其何以謂善未足爲兮眾或譏其悖理謂善之果足爲兮所活不知其幾方致附之然疑兮等人命於螻蟻君緩頰於片言兮廽羣生於萬死天道報施苟可諶兮陰隲宜濟夫屯否活千人者必封兮胡一僕而莫起曩維余楫章江兮望歸舟夫千里仰云翮之將翺兮落萬譽於一毀抱幽憤其誰明兮兾鬼神其知已言愈逺而悲長兮老淚其如洗防降只乎家庭兮歆漬綿之淸醴

祭縂制兪君文

某年月日永新懋齋兪侯靈柩歸於江東舟次宣溪友生廬陵王禮謹以孤鴈鬥酒致千古之別而侑以辭曰叔敖之城兮宣水之湄昔公擊楫兮凡幾過之人生百年兮黃粱一炊靈旐重經兮無復來時交遊零落兮後死可悲江東暮云兮云誰之思車過腹痛兮千載交期夜月屋梁兮鑑此一巵

祭汪照磨文

某年月日王禮謹以淸酌庻羞致祭於照磨汪君士章之靈嗟嗟汪君人中鸞鳳旣淸且和亦謙而重遭世孔艱沈晦弗用寄迹轅門待時以動簮纓蟬連歷唐與宋食租衣稅而菲自奉斗粟及繒與朋友共曾幾何時百年一夢旋殯禾川我臨而慟柩經宣水抆淚以送送子傷子知子抱痛母先倚門舉奠無從天耶命耶難平者眾我辭孔哀於以代賵

祭趙道夫文

惟君堂堂華系磊磊英姿望之鸞鳳卽之蘭芝少負銳气勇於有爲志與命殊懷才莫施中更防亂按轡不馳弗耀其光益蘊其奇懷古隱淪石門我師於時耘耔於時棲遲羣蛾赴明咸蹈危機君如林鹿食蘋以嬉朝儕暇叟夕侶樵兒白石濯足紫芝療饑允矣養晦賢防識時嗟我穉孫泰山是依胡不期頥而止於斯托好蘿未覿令儀落日屋梁我心孔悲爰具豆羞抒哀以辭魂無不在尙其鑑玆

祭外舅蕭兩峯代叔厚作

嗚呼我公學足以啟沃夫後進景旣暮而弗佚才足以寄百里之命乃屢辭乎徴辟惟願慤以自持實鄕閭之矜式天弗憗遺寢簀斯易嗟泰山之將頺將安仰而靡軾念平昔之誨言不自知涕泗之霑臆幽明永隔實在今日奠以敍哀五內如刺

書

與劉參政書

往歲適然而識面倐焉而分手𨿽天各一方莫覿光儀然以昔人心友神防言之𨿽疎逺猶左右也後聞敷政浙省威徳並行逺邇具瞻如在天上然遇知行志自我軰分內事耳但當忠君愛民夙夜匪懈以不負所學禮也年逾八袠碌碌何成無足爲故人道近以餘力謾緝佳什爲滄海遺珠集四卷用奉公退寓目焉相見邈不可期涼風日深惟鼎防葆和以膺柄用不宣

與子谷弟手帖

吾弟旣沐天恩便當洗心滌慮國爾忘家公爾忘私以圖報稱在家技倆毫莫用魚與熊掌不可得兼名與利之謂也職事典故有不知者求教於人庶無違誤戰兢自持無貽前人羞愼之愼之不他及

啟

回蕭兩峯啟

某慨念平生持循晚節謂優防而度日抱膝含飴忽咄咄以書空擬步如漆太史公以一言受禍千載貽羞蘓東坡爲羣小所排四海稱屈況如老我素號醇雅惟直道以事人少的學以諧世彼司平於我者旣棄周鼎而寶康瓠故嫁禍於人者亦舞鰍鱔而號狐貍毎顧本之中者無愧惶豈以至自外者爲榮辱乃厪髙誼疊慰窮愁毎嘆令郎冒風雨泥塗之艱維持者再亦以至親有手足肺腑之誼疏慢則孤自莫敍於謝私又逺勞於存問籠鵝愧黃庭之未冩臘醖覺緑蟻之猶浮豈期座側之明珠亦遣著中之儀物報懷莫罄銘骨逾深千金散盡還來盈虛有素一飯之恩必報遲速待時艸率占酧不勝感檝

賀醮子

玆審醮子而宜室家新偕鴛偶爲酒以召僚友逺賁鸞牋喜溢鄕裏光生庭戶花燭阻陪於華宴菲儀聊致於賀私讀書煮茶想自此優防於椿府設弧系紱惟從今祝贊於橊房莫罄懽忻悉祈鑑察

賀夏道存教授啟

玆諗以鄕先生爲郡博士泳仁蹈徳作新樂育之範模刮垢磨光整肅來遊之冠帯幸諧僉論宜貢尺牋竊以黌捨作養俊髦師儒寔爲重職胡安定之興湖學治二事者多賢才徐仲車之在楚州誨諸生而爲君子必規矩凖防先自治庻禮義亷恥非虛言是以洋洋乎弦誦之和濟濟然威儀之盛窮檐委巷甚貧者亦務明經顕族髙門不學者指爲俗輩人知趨向意自激昂矧今天下一家喜見書同文車同軌羣黎百姓皆知術有序黨有庠蓋齊家治國由大學而知則傳道授業非明師不可睠玆文獻在我鄕邦校無魯國之眞儒斯文幾防郡有蜀川之太守吾道其興虛教職以遲遲采輿情而察察誠以其人之賢否系乎此府之觀瞻必稱其才乃無廢事恭惟詞源浩蕩徳量深𨿽賢能歲貢之書讓於伯氏而鄕裏月評之論屈此長才同師而必超羣學易以無大過西橋流水棲遲在衡泌之間東閣延賢徴起遇風雲之防訓導兩載發揚六經芹藻萃於泮池菁莪育於中沚循循而善誘年彌卲徳彌髙休休如有容學不厭教不倦利祿之際毎如怯夫名教之中自有樂地不圖鶚薦發此鱣祥道之所存孰謂以退爲進時不可失要亦由老更成試藝春官了當年之故事低頭座主恐前日之門生歸斯受之在此行矣旣専施於化雨宜大拯乎頺風上以答府主之心下以塞士類之口某居常篤於自信老益壯而窮益堅未能俯以爲同譽者少而毀者眾所喜耆英之在泮或來暮景之浴沂爰敍防綴玆賀語謹奉啟以聞

賀伯逹知縣啟

請老掛冠寔人間之偹福遺榮結社昉林下之一人吾黨增輝裏閭交慶恭惟大尹先生蚤窮六藝百家之奧銳意榮名晚值四海羣雄之爭竄身離亂幸大明之當運得就日以分輝有志竟成不負所學五十齡而富貴己聞綬見於防稽千萬里以驅馳將見書成於史記又能佩老氏功成身退之訓初非如淵明昨非今是之歸與野老以爲鄰招門生而立館文字優防於晚節何異求仙林泉笑傲以娛情賢於從事某本圖恭賀竟以事牽致令尺牘之後期用貢四詩以爲禮深慚疏慢所兾宥原

回蕭尙質賀婚孫啟

詒厥孫謀不過喜傳家之有道爲之有室抑孰知任責之無人由其抱平生不足之悲是以償晚而未了之債𨿽曰季父視之猶子然亦君子所貴抱孫偶爾隨宜因而成事爲酒食召僚友尙缺此情事詩書或絲麻各令自立乃厪厚禮寵以褒辭燈火秋涼或有煮茶之餘福階庭春雨斷無憂艸之閒懷報謝語疏感銘心切

回鐂以安賀婚孫啟

生子旣爲之有室孰知暮景乃抱孫婚姻所貴於以時不過貧家之了債豈復有盛時花燭之防況兼以暑艸具之難愧無嘉肴防酒以速賔親乃厪髙詞厚禮之耀蓬蓽受之深媿卻則匪情逸豫優防或有一日煮茶讀書之樂功名事業恐乖奕世穿楊射防之期率爾占酧藹然莫報

麟原後集卷十

欽定四庫全書

麟原後集卷十一

元王禮撰說

劉士能已知字說

友生劉漢章以避禦名易字己知而名曰莫徴予一言說其義以告四方親舊使知今昔稱名之殊而非兩人也予諗之曰生之易字也則是通名而誦之也則非莫已知者得無有怨天尢人之意乎方今朝廷求賢如不及占小善者率以錄名一藝者無不庸以生之才何患無知已者而有斯嘆防予請因生之字而更生之名可乎夫子嘗言不患莫己知求爲可知也又曰君子病無能焉不病人之不已知也夫能者可知之寔士而有能奚病人之不已知也防請以士能易生之莫何也禹有治水之能稷有播種之能天下後世言治水播種者必歸之知禹稷之寔能也秋之奕養由基之射輪扁之斵輪伯樂之相馬皆極其能者也故知名於天下後世況君子自修之道可不寔有其能防寔有其能則不求人知而人自知之矣劉生喜而從予言故貽是說使知所自勉云

李允巽字說

宣聖嘗言邦無道危行言孫竊疑此爲有言責者發也若夫尋常士庻𨿽邦有道言亦不可不孫不孫則不相入蓋巽與之言能無說乎說則相入矣𨿽然巽固相入然過於卑巽非恐怯則謟恱皆非正也嘗讀易之巽其辭曰利有攸往利見大人則巽之功用可見矣聖人以二五陽剛而居卦之中所謂剛巽乎中正而志行故於象詞一則曰紛若之吉得中也一則曰九五之吉位正中也是巽之吉何莫非中也與李氏中气和而質美辭順而志淸𨿽酬應膠擾中遇士大夫必從容進退以盡其意宜有階庭之譽也予以其兄曰允謙從而字之曰允巽中意亦協矣乃欲聞一言於予於是繹其義以爲字之說而重爲告曰說卦謂巽爲木爲長爲髙巽之性也其於人也爲近利市三倍巽之亨也予望子也逺矣尙其勉之

樂村生說

予友鄧仲舉英妙人也僑寓城西之斂陸裏門俯淸池園出修竹或抱甕而灌蔬或編籬而蒔菊城市之迹寡而郊野之興濃於是以樂村生自名焉予問之曰適彼樂國予聞之矣樂彼之國予聞之矣生之樂乎村也何居則曰吾之居於此也耳不聞諠嘩叫囂之雜而樵歌牧唱之遙臨目不接隳突輕儇之態而煙簔雨笠之時見務本而不逐末貴朴而不尙奇作則負耒而興倦則班荊而坐熈熈焉有太古之風焉此吾之樂乎村也予聞而嘆曰古者市門惟民得入大夫士凢有爵祿者入市有罰蓋所謂市者府史胥徒兵戎卜祝百技工巧駔儈負販之軰淆防而雜繇之仲舉城市之迹寡而郊野之興濃則其樂乎村也有素矣將見垂髫之童戴白之叟相與謡康衢而歌撃壤其樂豈有涯防仲舉之志尙亦可嘉矣作樂村說以貽之

伯漢字說

大雅之詩曰倬彼云漢爲章於天又曰倬彼云漢昭回於天爲章昭回不及日月星辰而獨言云漢何也豈以日月星辰有蝕有隕有災異而云漢無之其猶善人君子之無咎者與且云漢不常見必俟秋气淸而後見於箕斗二星之間其猶君子藏器待時而後出者與安成劉君士培之子倬資質淳美嗜學不厭以予父執也定字於予予字之曰伯漢而書是說以貽之

務謹字說

城西蕭氏之彥曰務謹爲人爽爽朗朗有防通意磊磊落落有跌宕情幹濟有譽進退適宜達官貴人爭欲致之幕下予知其必爲時用久矣一日謂予曰先生老矣毋金玉爾音而有遐心倘蹐城府於我乎捨𨿽累信信無厭射也又云賤子近易名常不識於務謹之義協乎否也予憶其色似欲得予發其字之說務謹良友也予𨿽耄及奚愛於一言防謹之一字聖學之始終系焉不可須防離也故聖人於入孝出弟卽以謹爲戒而扵君子之道未能一焉亦繼以庸徳之行庸言之謹釋者曰庸平常也謹者行之有常也蓋朝焉能敬而夕則忽之不得爲謹也甲焉能敬而乙則慢之不得爲謹也大抵世之人往往能致謹於憂患危疑之際而不能致謹於平常動靜之間蓋君子所以爲君子非玩常嗜詭求爲甚髙難行之事但卽夫目前平常之所行而不忽焉卽納身於無過之地矣何也閨門之肅肅身教之初也家庭之怡怡爲政之基也大者小之推邇者逺之則能致謹於平常則無往而不謹矣噫不忽其常而戰兢自持庸非君子之先務乎務謹常逰於江淮所見夫名卿賢大夫不爲不眾所聞乎崇論議不爲不多亦何待於予言抑予之惓惓於務謹者惟欲其不忽於平常方爲謹之至而無滲漏也茂之茂之予望子也殆猶河華之髙深豈如斯而已乎姑發其字之義以爲進徳之云爾

尙防文輝名字說

古之君子問學聚辧孜孜而不怠者非爲人也誠以躬行之外無餘事徳有所未修學有所未講皆吾身之憂一言一動惟反求之已以自治而已豈有一毫要譽之心防故闇然而日章者美在其中而文見乎外其光輝發越如石韞玉而山輝水含珠而川媚自有不容揜抑矣夫苟務外之心勝而務內之寔亡汲汲焉求知於人而不能有若無實若虛則與古人尙防之意豈不大相逺絕防慈湖楊氏有云昔人以奢爲恥今人以不奢爲恥此世道之感也西安李君尙防字文輝以才名弓招將提憲寄謙下力辭再授永新上坪巡徼官與士大夫語和气滿容退然若不勝衣而詞气之雍雍威儀之棣棣粲然有文以相接至其短衣匹馬見賊身輕又有貳師之風焉可謂有文事有武偹矣名者實之賔揆其名若字可謂名寔相符矣明廷論功必膺峻擢而施勞之色無幾防見於顏面非古之君子乎栁子厚云有其寔者名固從之因其名若字之稱爲作是說焉

巽權字說

巽之爲徳和順其於易也六以陰柔防初故或進或退意若有疑利用武人之剛貞以立其志至二之與五曰吉無咎曰貞吉悔亡無不利以巽順之得中也六四以陰居陰得巽之正巽於上而巽於下善處如此是猶田獵之獲三品利市之有三倍若九居上之極過於巽而失其剛則反防其資斧矣惟巽以行權乃得之也從子巽謙下以與世浮沈而應變機敏進退適其宜輕重合乎節予定其字曰巽權云

歐陽止敬字說

洪武六年秋予與建寅先生俱以廷議徴辟辭不獲命同載詣省舟次積阜時建寅適攜其子來見眉目娟好所謂蘭茁其芽者也明年冬予至其家建寅在邑未歸其子進退揖讓周旋言論儼若老成風格予深喜故人之有子也問其字則曰師友命之以止敬而孩名則未之更也於是進而告之曰聖學成始成終皆由於敬將白於尊父更之曰成何如且止敬之說豈獨爲臣者所當止乎大學姑就其重且切者言耳綱常之間動靜云爲之際捨敬何以行之防故逺之事君此敬也邇之事父亦此敬也居致其敬不莊非孝徐行後長正容聽防久而益敬晏子善交相待如賔兾缺獲薦出門如見大賔使民如承大祭果可有一之不敬防故敬則成不敬則虧欲成吾之學成吾之徳成吾之事慢忽以臨之而收其效者吾未之見也茍事事止於敬是以敬作所矣何爲而不底於成防防而爲端人善士出而爲賢卿大夫皆自敬之一念始顧名思義敬之敬之故人有子其使予喜也歐陽生謝曰成不敏請佩斯語以爲訓予嘉其意遂敍次以爲止敬字說

仁齋說

孟子曰人皆有不忍人之心說者曰天地以生物爲心而所生之物因各得夫天地生物之心以爲心所以人皆有不忍人之心也蓋不忍卽是仁忍則非仁矣孟子又曰仁人心也蓋仁是中心之生理常流行生生不息終始無間苟無此生理則心卽死矣其待人接物防敬何自而發必無所謂禮防事之際必不能裁斷以合於義至於是非則頑然無所辧別而智亦荒矣是故仁爲心之全徳而不忍人者好生之端愛物之理也然惟仁人爲能推之而得其宜是義之所存者亦仁也惟仁人爲能防儉而有節知覺而不昩是禮智之所存者亦仁也此可見其兼包四徳而貫乎其中矣天體物而不遺猶仁體事而無不在禮儀三百威儀三千無一物而非仁也仁乎仁乎大防徳乎其人之所以爲人者乎府掾蕭子仁气質疏通儀表魁岸予素奇其人一日至其居愛其雅潔而開豁見其伯仲怡怡競爽因題曰仁齋乃謝而求其說予故發是義以告之

子欽字說

予友王防先旣冠賔友字之曰子欽乃欲予發其義於說庻幾終身佩服祈爲君子之歸予嘉其志進而告之曰防者敬之見於外也欽者敬之主乎中也有諸中形諸外表裏如一非僞爲也堯大聖人也史臣贊其徳冠以欽之一字則見聖之爲聖亦無出乎此矣蓋朝廷郊廟州閭鄕黨事上接下敬則成慢則隳立心之要道蒞事之切務也是以舜於卹刑命官一則曰欽防二則曰欽防而師尙父告武王丹書之訓首曰敬勝怠者吉宣父亦謂居防防執事敬𨿽之夷狄不可棄也其丁寜拳切之意爲何如防子欽從予逰所欲聞者堯舜周孔之大道故予因其字發其要以勉之欽乎欽乎有一言而可以終身行之者其是之謂乎予言切矣至矣蔑以加矣宜書之座右以自儆

伯康字說

予甞見世之人有不敢康而獲康從康而不得康者矣服勞以養父母勤生以給公上明發不寐放仁義行不敢少自遐逸如是則理順而心安不敢康而獲康志士之爲也書所謂所其無逸是也惰四肢而逸豫委庻事於不理問學就荒而弗憂博奕玩愒以爲樂如是則欲縱而身危從康而不得康邪辟之行也詩所戒無巳大康是也吾宗階庭之秀有曰伯康已娶而不忘燈牕之苦己裕而不廢隴畝之勤養志而無違勞生以務本亦有志之士也今年執經於吾門無寒曝之間有足嘉者欲聞字義故以是告之𨿽然予也老至而耄及世𨿽妄推之矣而常歉然於古人不可及爲之愧汗浹背𨿽編離簡斷尙不忍釋況年富力彊如伯康而可自怠自棄防勉旃伯康愼擇而力行之可也

孝力字說

西愚劉先生之長孫曰孝力自防頴悟予見其可人意招致館下俾諸孫有所矜式日與講論先王之道以待用孝力禦下莊以厲衿徒多嚴憚之惜予家涼不能久淹也別數年矣學問日益加進踐履日益篤實近一再防於其裏億其辭色似嘆予老邁欲聞其字之說以自儆因念與人子言依於孝況其字有相及予何愛於一言防於是進而告之曰古人事父母以服勞奉養爲切近第一事而服勞又居其先聼扵無聲視於無形恆若親之有所教使是以大舜之聖完廩浚井惟親所命子路負米百里次翁受傭以供養休徴守柰於風雨石建爲郎中令取親中帬躬自浣灑無非竭力服勞以順乎親則已心安矣不自竭其力不足以爲孝豈當委之他人伊川亦謂事親若曾子可謂孝矣而孟子僅云其可未甞以曽子之孝爲有餘蓋子之身所能爲者皆所當爲也今世子弟自敖自逸爲長者折枝猶瞠目語難頒白提挈負荷於前縮手旁觀而不顧秉彛受中以生靈於庻物獨不愧於心乎求如孝力惟恐子道之弗盡百無二三焉何世道之薄也父母之恩如天罔極於所厚者薄無往而不薄矣嗚呼世道愈趨愈下一至此防聞予言者有不惕然於中者耶有不幡然共爲子職者耶必將有感於斯文得之

誠孚中字說

予往年以故人館授侯城甞宿招提之境羨其歷刼如在桃源鄕衮文信公牓署煥如日星可敬可愛因詠謌題其壁洎記其慈云道塲而始有斯文之好焉於時主院事者霖公也其季存誠信實爽朗酧應適宜人字之曰孚中孚中欲聞其說於予適以歸廹未有以告之去年夏過其裏辱止予宿燈下笑曰先生於孚中二字得毋有諾責乎詰旦又以事牽弗果一語而去於今重遊有愧仲由多矣於是爲之說曰中孚在易下兌上巽以一卦言之爲中虛虛則無私無私非孚信之本與以二體言之爲中實實則無妄無妄非孚信之實與人之爲人存心以虛而無所偏倚接物以實而無所防欺果何往而不見信於人哉故彖辭曰信及豚魚之二物也一躁一至難感者也孚信能感於豚魚則無不至矣而況靈於萬物之人乎𨿽然孚者潛通黙化於其中而不大聲以色也夫苟形於聲色則所謂孚者非中而昩說以巽之義其爲感也淺矣豈存心以虛接物以實之道哉師𨿽遊乎方之外而理則不逾是也其亦有味乎吾言也乎姑以是釋其字之說孚中尙其勉之

劉閒閒字說

吾鄕華蓋山有道士曰閒閒行混元教法以濟夫人旣而防明然不盲於其心與人語禍福億中如響逺近有奇疾者爭迎致之跨一驢從一僮貿貿自西自東無虛日又喜丈詞得名士一言榮於華衮屢求予發閒聞之義予以爲閒者天下之至福也而閒之又閒乃至福之尢者也而未易得也唐人詩曰又得浮生半日閒又曰能觧閒行有幾人皆深羨極慕若不可幸而致也惟遊乎方之外者則庻幾焉蓋出無爵祿之縻以勞其心防無妻妾之奉以累其身若可以少自暇逸矣可謂偹天下之至福矣而猶卒卒無湏防閒者何哉而又謂之閒閒可乎道士曰天下之理始之不閒者有時而得閒專務於閒者閒終不可得矣詩不云乎不觧於位民之攸曁予之閒閒以眾人之安爲一己之安以眾人之閒爲一己之閒故語其閒非一言所可盡也予笑曰道士辧矣𨿽然予昔也聞之漆園吏曰大知閒閒小知間間間間分別町畦者也閒閒則從容自得之意矣夫苟從容自得於其心又奚以泥其迹爲嗟夫世之人安於閒者不知閒之爲樂而往往見小利者之爲利而自擾之其於人賢不肖何如也予旣書其說以貽道士而亦因以自儆焉

歐陽海旭字說

蓋甞觀夫旭日之離東海者乎其始也出自暘谷次於扶桑烜烜赫赫蒼蒼涼涼眾陽之宗孰齊其光彼夫海气之鴻蒙也旣進而升若退而藏故旭有驕鶱之意然剛而精終焉允臧在易卦爲離明在陽爻爲君子庸非君子徳性之良𨿽暫蝕於物欲而夲體之明不逺而復則浮翳孰揜乎太陽賢人君子之在世也譬之皦日當空萬民所望歐陽生旦海旭資質開朗學知鄕方以推擇爲吾裏巡徼司吏周折廽翔未數月慨然曰身體髮膚受之父母吾安能以遲鈍日受責於大府而謀稻梁乎遂求代去行之日過予求一言予嘉其志作海旭字說以貽之使知自彊云

東旭字說

佛者之徒心昶字東旭住儋嶺慈云道塲爲人謹飭嗜詞翰甞從長老雲林定公遊風致自異西愚劉先生欲予爲說以貺之予以甞瞻慈云之嶺防岏崱屴意必有勝俟異日逰而悉之爲一言未晚也庚申之冬西愚之從子惇復出守潯江予往賀焉西愚與同登儋嶺以縱目而暢懷良宵劇談而知東旭之襟度藹如也西愚曰東旭之義俟子而發玆非其時乎予媿諾進而告之曰旭者曜靈之光彩也方其升於東也蒼蒼涼涼或揜或彰躍於暘谷隱乎扶桑與雲霞而同出不烜赫而揚光庸非陽徳之養晦者乎方今當寧求賢如渇凡吾儒與二氏之翹楚者莫不登崇授之以政而東旭則寄迹靈山勝地以遁其世玆東旭之所以爲東旭也與其寓意防而婉矣𨿽然此用世法也至若明夲然之心見本然之性則當洞洞煌煌無隱之弗燭無逺之弗鑑矣師其勉之防東旭謝曰一切出世法應作如是觀稽首而去

麟原後集卷十一

欽定四庫全書

麟原後集卷十二

元王禮撰雜著

王氏典郡楷法述

竊聞生日稱賀三代秦漢未聞其禮至有唐之盛昉有之蓋當是時海內淸寜民物殷阜上自宮庭國都下而州裏閭巷莫不遇初度崇晏樂以相媚恱沿循至今以爲常典於是王公大人之生日門下士爭爲賦頌以贊功徳四方部屬競爲瑰奇靡麗之獻以希寵幸果何義防吾廬陵守相王公嶽降之辰實六月六日也伏惟登門墻辱顧遇亦一年於玆矣於斯際也道古今而譽盛徳旣非固陋之所能爲而饋儀物奉殷勤又非事大賢君子之道夫以公篤寔英偉之姿正大亷介之則爲此者將寵幸之難希而譴呵之易召也然捨是二者獨無一言忠告之可獻乎自漢而降郡太守之賢者未易枚舉而吾王氏之任郡寄足爲二千石楷法亦自代不乏人姑舉其所記憶者爲守相誦之王尊爲安定太守到官出教告屬縣曰令長丞尉奉法守誠爲民父母抑彊樹弱宣恩廣澤甚勞苦矣太守以今日至府諸君更宜勉力正身王堂拜巴庸太守巴庸淸淨吏民懷惠爲之立生祠王朗爲會稽太守舊祀秦始皇刻木爲像與夏禹同廟朗到官以爲無徳之君不應祀於是除之王導遷丹陽太守加輔國將軍上牋曰今日臨郡不問賢愚皆加重號輙有鼓蓋有不得者或爲恥辱天官混雜朝望頺毀導忝荷重任不能崇浚山海開剏亂源謹還鼔蓋加崇之物請從導始庻令雅俗區別王況爲陳畱太守以徳化民永平中蝗起彌山徧兗豫至陳畱界蝗髙飛不集王居正知婺州大將張浚請於上有田在諸郡丐免徵徭居正言兵興以來士大夫及勲戚之家科敷與編戶等蓋欲上下同力一心共濟國家況將相之臣乃不能體此乎王堯臣知光州歲大旱羣盜發民倉廩吏法當死克臣曰此饑民求食耳荒政之所卹乃請以減死論其後遂著爲令苟守相行事光明磊落皆如前人則他日名繼一王之後傳之無窮其爲壽祉不旣多乎因思昔者開元之際千秋令莭侈矣曲江張公不以貴戚近臣之所說者獻其君而以治亂存亡之鑑獻其君端平以來達官慶壽亦云盛矣西山眞公不以四方牧守之所獻者賀時相而以諸葛武侯開誠心布公道集眾思廣眾益之說爲書以獻自當時觀之疑若違眾自異者由今觀之彼眾人之愛其君相者與張曲江眞西山之愛其君相者孰爲至耶某之於眞眞之於張時之相後若此其久而君子愛人以徳之意其揆一也守相誠能卽前人之所己行益推其類以盡其所未行則太平盛治將由一郡而放之天下豈不赫赫在人耳目防詩曰心乎愛矣遐不謂矣禮之謂也又曰樂只君子邦家之光樂只君子眉壽無疆守相其有焉故述夫羣賢當世行事之迹掲於公堂以爲蒞政之云爾

太守雨辧

洪武七年夏四月不雨郡太守徐侯嘆曰頻年丰裕民猶無以供賦今禾荄初行而四野塵槁後將若之何遂偕廬陵王君道亨由靑原徧走羣望詰朝一雨三日優渥沾足於是懽聲載道咸曰此太守雨也或疑其佞王某聞而折之曰是實太守雨也名之者當子惡乎知惡乎知今之郡守古之諸侯也先王疆理天下畫界分境諸侯各祭社稷及境內名山大川是故太守賢則山川鬼神莫不從令蓋千里履封之內鬼神民物皆其管攝气機感通分之所至也太守賢且誠山川之气有不聚而應之乎況出雲雨者山川之職也太守賢且誠斯山川效職雨暘順序而民物鬯遂矣雨而歸之太守豈佞也防昔宋均爲九江蝗不入界劉昆爲農虎北渡河皆山川之靈郡守之賢也物之妖者有以拒之气之祥者有不致之乎作太守雨辧

縣令箴

廬陵劇邑也平世號難治況今日防兵亂以來田萊而賦弗寛民匱而用愈急舒城吳侯爲邑長於斯也子視其民眾咸徳之於是徴丈於邑之庶老以寓美報某不得辭賦縣令箴一首

粵惟縣令擬男於古奉宣徳化以作民父母和寜慈君汲有信父謂子懷羣黎載摩載撫能名赫赫循吏所弗屑爲潁川四長並仁善篤誠人自不欺矧玆甫輯宜綏靖是思譬赤子啼饑而乳之以時猶牧牛求芻鞭服少施是用弗轉於殘羸嘗聞醫師療人病旣少差又慮夫元气之防猛劑不烝惟參術是資洵美令君蘓枯起萎志在養生得時措之宜允恕且恭民以弗病匪惟上之供而下焉是浚宜此永譽昌於世爰記諷詞庶朂從政

平陽王氏世次志

王氏之先出自周靈王太子晉後爲太原瑯琊二族太原臨於平陽平陽王氏太原之支也平陽之裔宋季因仕家三山有曰復字子陽洪武三年皇明設科求賢閩省欲得公正耆碩者較羣試之藝子陽奉命乘傳二千五百里至禮之廬而委幣焉辭不得命至閩旣事子陽乃請曰復系出平陽家乘逸於兵亂念累世單門旅人無宗屬父兄可訪往事惟復粗記其槪願一語以志源委俾後無忘某忝同姓不敢以固陋辭敍曰復之先可考者六世祖諱伯大宋某年第進士積階至金紫光祿大夫太師資政殿大學士有學有文人稱畱耕先生配姚氏封永國夫人繼鄭氏封榮國夫人值國難太師薨扵閩謚忠文公葬福寜子男四人伯諱積翁字畊存元初內附授榮祿大夫江西行省平章政事政尙簡靜尋歿於王事上嘉其忠謚忠敏公賜田三千畝蘆蕩一千畝優其後人建報恩寺主其祠事俾其子都中襲父爵丞相伯顏奏都中年財十七重任非所宜宜使臨民習政於是授平江路治中攺浙東副元帥歷福建海北憲累官至正奉大夫江浙行省參知政事亷介自持篤學下士令譽翕然旣歿謚淸獻公父子俱姑蘓子孫因家焉仲諱某仕至朝請大夫循州路同知號竹窻歿葬懷安叔諱剛中由提刑按察使攺婺州慶元總管兼府尹陞中奉大夫江東淮西福建三司宣慰晚號中齋娶洪繼陳亦葬懷安季諱光祖中大夫寶慶路總管號南湖散人歿葬晉寜循州寶慶之後寖以防絕惟宣慰公有子曰畿防授福安尹攺永福尹字雪屋娶黃氏封宜人歿葬懷安永福之子曰譲字仲防防漳州務提領歷閩安髙泉巡檢長泰簿福建鹽運司監運除惇武校尉上杭簿娶蘇氏祔葬懷安子男二人長卽復防建寜倉官歷泉州市舶庫提領侯官務大使福州路錄判而世易矣次曰友諒兩浙鹽運司奏差早世某惟平陽之族盛衰於漢唐五季之際者不可知而由宋迨元簮纓烜赫在人耳目猶尙如此嗚呼非世徳之隆曷臻是哉子陽謙厚篤實有鄕曲之譽無勢利之競兢兢焉懼隳其家聲惡知漢世以淸亷著名者不復見扵今日某故爲著述平陽王氏世次志一通俾藏於家使後之覧者重本原之思懷笏組之舊力學以發其身作善以亢其宗異日將門有將相門有相不在玆乎不在玆乎

瘞犬志

余任贑時寓家於雩有餽黒犬雛者稍長代貓有功動靜率觧人意主適外必隨叱之返徬徨帖耳不忍去回數十步駐足目逸逺不見冠蓋始還捨迨歸俛首俯伏若拜不自休後二年浮家東歸家僮揺樵艇載雞犬器皿尾余舟行下皇恐灘縱之岸忽風順湍駛不得收自斷必失乃穿灌翳望舟疾馳百餘里舟至亦至嚴霜必臥篷上若防警然過家家久墟矣貍獸交迹𨿽無雞無能畜者自是巷曲晏然時夜繁滋親戚有及門者曰斯犬目深銜濶趾宻而尾輕獵材也惜無人出之負其駿耳假以合圍不獻其技而逃歸數日復求易之餘止之曰彼必不肯違舊以從新歸而有阻利他人矣是冬復辟地曲溪永和書畫米粟悉置樓上犬未始登樓防引幾夜增竹柝驅之卒莫能禁犬在下叫噉不勝其忿於是令童豎掖之以登樓次夜卽不待掖已而升降甚習聞影向卽至捕獲無遺嚢橐不廢壞皆其力也近病癬赤立憐其寒命女僮衣以廢𦇤越數日將斃適有山農艘槱至者願輸數擎得之餘曰斯犬相從危難之間有功多矣忍令人烹食之耶斃卽深瘞墻陰實壬寅臘也嗟乎受秉彛以生者食君之祿不肯致身以除害又安然違之餘惡乎不悼斯犬之防予惡乎不悼斯犬之防作瘞犬志

防問

問仲尼洙泗之教陶冶賢愚初無厚薄增損於其間然觀其異同之際去取若有可疑者其使漆雕開之仕也開對以吾斯之未能信則恱其論乘桴浮於海子路聞之喜則曰由也好勇過我無所取材夫漆雕開拒夫子之言是與夫子異見者也而夫子反進之子路喜夫子之言是與夫子同趣者也而夫子反貶之豈聖人於羣弟子不欲其苟同也與然三千之徒顏子最善學夫子者也步亦步趨亦趨終日不違於聖言無所不恱是亦類乎苟同者也聖人又何爲而深取之耶其必有說願相與辧之

問聖學之大原夫子以一貫授曾子盡之矣而曽子之語門人乃不曰一貫而曰忠恕何與子思子親出曾氏之門而其言則曰忠恕違道不逺豈忠恕自忠恕而道自道與師生之說若不相似然其防安在夫子亦甞告子貢以一貫至答終身行之之問而蔽以恕之一言而忠不與焉其去取殆必有說也孟氏願學孔子而紹曾子子思之正傳其論自反則釋恕而言忠其論求仁則釋忠而言恕忠恕果二道耶果可分而言之耶凢此皆疑而未諭者願明以告我

問若聖與仁則我豈敢是其道至大𨿽聖人有所不敢居豈他人所能與而周公之制禮列仁聖於智義中和之間並舉以教人且以此待天下之學者而無所輕重周孔豈殊道耶孔子答子貢博施濟眾之問曰何事於仁必也聖乎是仁之與聖有優劣也且仁之一字夫子所罕言然其立言其問答及於仁者不可數至於聖初非夫子所罕言而載於論語反不若言仁之多又何也夫子許伯夷以仁止目之以賢孟子許伯夷以仁遽目之以聖其說復安在耶

問語曰窮經將以致用所貴乎致用者必儲實理育實材而求實效也今之學者論學則宗孔孟論治則主三代論保民則曰發政施仁省刑薄斂論律身則曰孝弟忠信禮義亷恥發於言筆於紙非不粲然可觀也就而索之則冥然而昧也枵然而虛也意者騖幹空言而未甞從事於所以言而求實用耶今姑與諸君商之孰不言聖學之當明也諸君各指寔見志當何所期力當何所用孰不言王道之當修也諸君各條實事何者而爲綱何者而爲目佛老亂眞者也勿徒曰淸虛寂防盍的言其亂眞者安在申韓害正者也勿徒曰刑名術數盍確論其害正者孰存凡此數端具以實告母徒襲先儒之遺言作書生之陳語以仰稱明天子教養之實徳斯無負諸君之實學其悉心以對

問科目之設三代以上不可詳經典所載莫盛於周大司徒以六徳六行六藝教萬民而賔興之可謂本末兼該內外畢舉矣漢興有孝弟力田之舉有賢良方正之科自時厥後秀才孝亷二科常行唐則秀孝衰而明經進士獨盛宋因唐舊至王荊公始變其法罷明經而取進士其法果可常行與或謂漢之選舉有以啟西都良吏之盛宋之科目有以成慶曆諸君子之風然與否與歷代制科所以待非常之士將非常之士必待制科而後出與近代安定胡氏教法則有經義治事二者之分明道程子奏疏則有經學性行才能三者之目考亭朱子貢舉私議則有所謂各防觧額半取徳行半取經學三先生之說同乎否乎將安所折而可以合於古宜於今願相與究之

激孝

永新龍潭洲有業舟以食者周其姓酉一其名元季之亂辟地廬陵篁防有父年近八十不敢湏防離有所適無逺近必稟命乃行歸期無敢晷刻爽父不見卽呼之旣至了無所云而酉一恂恂侍側無幾防厭怒意隨所得必市甘脆以養常戒其姊與妻曰老人體猶枯樹不能饑寒飲食貴及時且宜燠姊與妻亦遵其言而酉一有未及親視猶慊然於中其後父益老病且殆時酉一受人直擬運糧入郡城或勸其畱老病者於在岸之舍俾姊與妻時其藥餌在舟倘不測懸隔累人酉一曰吾一時不在親側將親之心與我之心俱有不得其寜者焉遂載以俱至郡城外夜必望斗拜且吁曰細人有父艱食矣度命在朝夕願少延餘息俟歸至篁防則不子之罪庻其寡乎果如其禱歸及防岸始絕衣衾棺斂順便以葬之人謂其孝感左君齊賢毎見予輙道其事亟嗟嘆之且曰今世簮纓之門詩禮之族其宮室妻妾車馬佩服之奉下視酉一之防賤曾不若土芥而盡孝不愧扵斯者幾何人哉又曰人之不能事親者多諉曰失學酉一曷甞讀書而純孝若是讀書者或愧之豈讀書者騖於空言而忘其實踐耶又曰父子天性惡有後其親者無亦古人所謂孝衰於妻子歟齊賢永新簮纓詩禮之裔亦僑居篁防三世矣故悉酉一之孝行而言之若有所激嗟夫君子取人之善豈以門地哉予特筆之以愧夫鉄鑪步之名而甘落黃防郎之下風者且易酉一之字爲益友以進之云

送吳茂卿東還引

茂卿良士吉郡名家少負不覊之才蚤有逺遊之興三十年豪族豈能局促如轅下駒千萬里歸來但回翔似遼東鶴孰兩東門之蕪可覩或三荒徑之菊猶存報本追逺而事鬼神尊祖敬宗而修譜牒卓矣超羣之見藹然懷舊之心柰於帝王之畿旣以占籍是以父母之國亦許駐防望並州而是故鄕思潁水以償夙志但親戚慰恱初盍簮於契濶之餘而僕夫倉皇又艤舟乎炎蒸之滸於玆分手亦難爲情爰各詠於離聲庶少光乎行色鳳城朝雨不須唱徹於陽関鷺渚秋風更兾有懷於杜曲一言爲引多士遂歌

訟齲齒文

江南生久入耆齡忽患齲齒遇羮虀而俱防犯酸堅而輙死飲則釁生飯常中止風耶蠧耶厄我如此昔也排拶今也砑豁齪齪孔開齾齾鋒缺坐觀狼餐枵腹其側骨鯁之舊久疏魚蝦之侶新接當喜而憂不瘖而黙淳於傍觀防手無防生乃齋沐斂衿叩身之神再拜肅穆兾其垂聼若曰物稟气偏牙角翹然人靈萬物數齒弗堅厥咎伊何內省其愆豈若豪奪之家弱肉彊食弗安其分獨肆已力惟思我肥寜卹彼瘠致天之罰使至斯疾豈若貪冒之吏嚵民膏脂掊克聚斂並緣爲欺磨牙張口如虎如貔溪壑難滿節齫髓捶召身之殃使阽於危顧生所事出入文字非義弗由非禮弗履何罪何辜遭此禍盭明以語我過不可式毋苦防躬末疾滛滯時夜將半有風颯然靈兮神兮恍惚言傳謂生之防志行莫先齰經嚼史防英咀妍逺遡太古旁搜百家唇腐齶爍揺其輔車談王說覇守正斥邪子之疾惡奮怒穿齦子之厲潄石求淸皦皦者易污容容者葆眞人之致疾亦各有因胡不此思而忿云云吾將以爾之誠上逹於帝增爾智牙錫爾兒齒使旣有年亦受繁祉勑爾天君飽爾仁義播告天下飫爾甘脆生聞是言深省潛砭舌利速殃齒剛有玷懲違攺忿形迹靡見閉口藏舌沒齒無怨

遣瘧鬼文

疎放翁系出太原世爲淸門總角讀書無他伎能生產不事淡泊無營今者痁神倐爾下顧先寒後熱汗液如注沾衾涴席飲食錯迕顧惟老身何堪頻數敢告尊神試聼吾語牲醪非吝我實寒素謹偹潔粢錢一筐用愬愚遣子以行我居此土兔防狼窟初喜民淳今苦蟊賊外則彊佃田不稅納年深月久報爲己物裏役受私掩蔽其冊內則彊類盜貨產業詭詐百端非秦舌恃其裕美欺我老拙暮景艱行蹇驂代步耕圃不樊獨見嗔怒時夜出閒澤彼鬵釡彼惡弗尋頋我實誤陰府甚明豈容火度吾辭已殫各問津路登舡上車請從此去

題蘭竹

蘭葳而下埀竹回薄以斜起澹與泊其相遭保幽貞乎終始

贊紅梅障

春動芳郊時莭黙染胭脂香雪休疑冶杏夭桃猶帯冰霜標格

贊彭志髙行樂小引

其昔也有淩雲之志謂功業爲可必其晚也有傲霜之姿以詩書爲燕翼脫略風塵徘徊松石羽扇竹冠逍遙自適使邂逅乎山澤之臞未必不以爲竹林之逸也

贊龍圖

潛則在淵見則在田徳施之普擬聖配幹於嗟龍兮

贊虎圖

藏或負嵎用或守関感徳渡河叛夫膽寒於嗟虎兮

贊忠孝圖

道是葵萱障也得道是忠孝圖也得莫言艸木無知也具人生大節噫人見此花尠無慚色羨爾傾心向太陽羨爾忘憂樹堂北

贊貓犬圖

維貓維犬維家之寶防竊穿窬莫我敢暴或無寐以防姦或素餐而忘報載繪爾容非資玩好昔圖功於麒麟托久逺乎丹靑念爾勞之交修爰用播其芳馨重爲告曰有形必神有功必祀蠟典可推有引無替各聼誓言勿荒女事我服我器曁我書契舉切吾身一不可廢毋使嘐嘐聱聱祗攪我睡於嗟乎貴

逾垣沃樞栁下之弟罄人所藏欲忽以防遇則盡死以囓毋徒聲吠於嗟乎善噬【犬曰善噬】

詞

喜鶯遷

甘霖停霤喜浩蕩湛恩躋民仁壽戌栁拖金海棠染綘報道宰官移綬轉眼積勞三考犬臥更深猶晝最好防似冰壺玉露十分淸漻難有防里巷此日壯夫都是來時防笳鼓迎風旌旗耀日旋築艸堂完就自今四時納福遙對溟山如綉願嵗歲共桐鄕父老一巵春酒

百字令【壽老妻八十】

晨看婺女正流光垂照耆昌堂裏只爲佳人延眉壽影入玉杯迎喜莫道春秋八千八百逺都難擬人生稀七古來登八能幾眼見繞膝孫枝烹羊膾鯉也有些肥美淡飯惡衣聊自足多少何能如你夫是謫仙金鑾待詔妻亦尋常比隨緣相守安貧況是王禮

題疏

華蓋山題鐘疏

永陽之上曰華蓋山寔萬姓祝釐之所革命以來缺蒲牢物昧五更深省之時況逄道宇之苟完豈有異气之可掘敬資檀越謀就工倕結千人緣庶洪鑪之一防成九乳器將遠韻之咸聞警塵世之昏迷作神天之供養春生筆下霜動人間謹疏

東山題疏【爲無詰長老作】

伏以東山勝地實野史翁之故基【龍衮七舉不第著江南野史】西域法源有達奚師之遺迹記明月淸風之舊【寺有明月閣淸風橋】兼茂林修竹之幽豈期大地黒灰空慨前朝黃葉遂歸天竺庻見雨花事有大謬不然乃鵲巢而鳩防退將修吾初服或鳥革以翚飛叩諸賢豪發大歡喜莫令龍象久泣所望給孤將見金碧交輝眞如兜率謹疏

題東陂甃砌橋疏

東陂石橋利便非一日矣年深月久橋屋盡頺磚亦散落過者危之習溪庵僧廣無量與東陂橋鄰謀擇殘材作亭其畔以休行者而化緣磚石重甃補之整舊爲新方便苐一予聞盛舉遂贊一言

伏以東陂一派實防梅花水源千澗之流此路兩頭逺接茶陵湓浦數郡之境日千萬人商旅願出歲十一月徒杠乃成長者後來遂建石橋爲千年之計遐防深慮孰知屋瓦亦歷劫而飛今欲磚甃如砥之平必湏工徒如雲而集非資乎力曷底於成況擬擇破防之材作亭扵其側庶往來困之客弛擔乎其間苟於財谷傾囷倒廩而恵然將見子孫髙車駟馬而過此好事好事大家大家謹疏

上元院題鐘疏

上元爲院二百餘年矣代遷世易渉難摧殘近來竭力修葺𨿽近苟完而奉佛無鐘實爲缺典用持矩疏敬叩大檀

伏以院曰上元亦數百年而已久俱如鐘器非尋常匠所能成欲求鳬氏之駿功必借孔方而聚力大檀那除一毫於氊上小和尙鑄千斤於寺中暮暮朝朝長作人天之供養鏜鏜鎝鎝悉令神鬼以皈依功徳無邊民人有賴謹疏

雜說二首

至正乙未春禮筮仕安逺見有捕鷓鴣以媒與爲花園防魚者有感於中作二說

山鷓鴣雛旣長分其所食山谷於雛使各有分地有鳴其界者雛輙往闘而爭焉土人知其性褊而好闘捕他雛養以爲媒置其界而設機縶媒鳴聞者聳其項忿然輕身以先竟被縶獲無能脫者惟老雄𨿽有闘志進若遲上若思其雌又遮道勸沮之故防者最寡嗚呼世之褊而好闘不能且遲且思以受勸沮而墮於罟擭者豈惟鷓鴣也防

漁人編篠爲圍罩溪澗中名曰魚花園立橛懸置水之半列石綴其趾設関棙於圍中采稻穗之嫰者餌誘之其始至喁喁圉圉且食且疑不盡而逝再則引羣攜類洋洋自恣穗日加魚日眾飽食滿意而去以爲常如是者旬日始系穗於関棙魚猶旋繞貪食恐後踴躍如逰龍少焉牽系而棙發石確然墜圍以下漁者攘臂而至矣余觀斯魚也遇倘來之物飽食滿意而不知止使知快意不可常而中去斯不蹈確然之禍矣而竟殞身以償之噫

麟原後集卷十二

附錄

元廣東宣慰使司都元帥府照磨王公墓志銘賜進士第中順大夫詹事府少詹事兼左春坊左諭徳經筵講官闕裏孔公恂撰

麟原先生歿於洪武丙寅四月二十六日以戊辰十二月庚申葬於中村其髙祖運屬官之墓後距今成化攺元乙酉七十有八年其族孫大理公槪以其曾孫謙所奉壙志來請銘予與大理公舊同寅也誼不可辭按志先生諱禮字子讓姓王氏世居廬陵之宣溪自號淸和道人因所居後有憩麟山學者稱爲麟原先生曾祖維翰祖公塗父斯覺俱隠居弗仕母劉氏先生生而聰慧好讀書事親孝五嵗就學揖讓進退儼若成人八歲四書經傳皆通習之十歲卽有志於科第出就外傅習舉子業年十五作文筆立就老師宿學皆嘆異焉十八試於有司與羣士爭衡至正十年庚寅以詩經魁江西有司以名聞十一年授安逺縣教官十三年循民弄兵掠汀州攻龍南於是安逺頑民作亂十五年贑州路總管噶海齊以先生嘗典教是邑令奉詔往綏之蠻獠礪兵刄弓矢以逆於境先生諭其父老曰吾奉詔輯安汝民宜攺過自新毋自速咎使妻孥得保首領以歿顧非幸歟若負固肆暴一旦天兵逺臨父母昆弟並遭擒戮悔之何及汝宜思之父老再拜謝曰明公教以生道敢不自悛叱其子弟令各歸舎觧甲爲農於是逺近居民悉遵化贑州移文省憲議功十六年授興國縣主簿未幾以親老辭歸江西行省參政沁布阿咱爾聞而嘉之遂辟參謀幕府越明年遷廣東道宣慰使司都元帥府照磨十八年噶海齊爲江西行省參政總戎贑州復召先生歸幕府參贊軍事九月陳兵防贑沁布阿咱爾與噶海齊俱死所領兵亦潰先生偕都事巴延子中收餘兵棲天封意圖恢復而世事日非矣乃取道過雩明年挈家下贑又明年歸廬陵而鄕裏莽爲邱墟民不遑防二十二年江西內附遂構堂於古城舊址鄕郡學者爭師之洪武紀元詔興學校郡守王君澤以書幣延至於郡庠爲學者師洪武庚戌設科取士於是福建廣東藩臬奉詔禮聘先生爲考試官繼又江西湖廣書幣交至皆以疾辭弗往八年詔行鄕飲酒禮郡守徐彥中以先生老於文學固請爲賔講明禮法九年四明烏斯道知奉新縣事復迎防賔位多所咨問焉先生自少至老嗜學不倦其於六藝之文百家之書靡不閱覧嘗類羣賢之詩名曰長畱天地集滄海遺珠集行於世復輯官箴一帙名曰爲政規範俾官守者得以法焉毎於嚴冬冰凍輙減米以濟貧者鄕鄰徳之元季以來科舉法廢先生遂工爲古文是時前進士江浙提舉云陽李公祁國子司業西昌劉公崧翰林學士金華宋公濓毎見先生之文咸推重焉亂後文多散逸其所存者百無一二名之曰麟原集生元延祐甲寅正月四日壽七十六配吳氏有賢徳子男三人長楫次朴次樞楫樞先卒女一人適固塘文氏孫男四人士頡景蘧希晏慕僑曽孫男十三人謙其一也銘曰

仁者必有後而後未必多賢吁嗟乎先生簮組綿綿徳者必有言而言未必能傳吁嗟乎先生道義兼全道以淑人義以制事惟所在而能安故俯仰而無愧中村之陽有幽其堂勒銘斯藏百祀不忘

麟原後集附錄

