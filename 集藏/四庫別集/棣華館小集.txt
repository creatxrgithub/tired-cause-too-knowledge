棣華館小集宋楊甲

宋人集民國李之鼎輯

棣華館小集宋楊甲撰

乙卯八月據金陵朱氏開有益亝藏鈔本校刊曹庭棟宋百家詩存小傳楊甲﹐字鼎卿﹐重慶昌州人。大觀時遊京師﹐頗有聲望﹐嘗仕於蜀﹐旋以事去官﹐寓居靈泉山中。故其詩有微官也謫居之句。棣華館小集一卷﹐多遊覽弔古之作﹐其詩夭矯脫俗﹐孤光冷艷﹐不著色相。如遊長松寺云﹕靑山有驕色﹐斯客不能句。宿安靜觀云﹕石泉瀉幽潔﹐意寂不肯喧。俱不食人間煙火語也。歷鶚宋詩紀事楊甲﹐字鼎卿﹐乾道二年進士﹐仕不顯。

棣華館小集宋楊甲撰出東郭見山二年不見山﹐見之喜不休。舉手三揖之﹐山遠不頷頭。疑我墮塵土﹐已與俗同儔。稍稍望云腳﹐下見八九邱。近前與之笑﹐顏色漸和柔。迎我以松風﹐與我相獻酬。憐我不識路﹐導以溪水流。豈其終愛余﹐爲此世所仇。一官最下策﹐包裹辱與羞。百年在平地﹐亦有一日憂。誰能無饑渴﹐往與肉食謀。合江泛舟莫踏街頭塵﹐寧飲城東水。江頭放船去﹐葦間問樵子。岸深魚有家﹐鳧雁在中沚。得酒可以歌﹐得樹可以艤。年年舟中客﹐顏色不相似。風波無前期﹐遊者亦如此。短篙醉時策﹐遠山臥後幾。老我不耐醒﹐日落西風起。遊長松寺宿石門僧捨得露字疾風吹輕衣﹐駕我云脊路。人間一回首﹐驚絕不敢顧。舄投虛無底﹐渺渺不知處。蜂窠蟻邱垤﹐與世同所騖。試看一蒼茫﹐誰有不平慮。尙憐野僧屋﹐佛面荒苔蠹。斷厓劃呀吻﹐洶洶巨石怒。我來得奇觀﹐拄杖叩嚴樹。靑山有驕色﹐斯客不能句。平生二三子﹐慰我一相遇。娟娟松間月﹐幽絕亦可度。夜闌更小語﹐風逼遺響去。酌君無多酒﹐繼以木蘭露。宿安靜觀靑山轉龍脊﹐矯首西南天。上有仙人祠﹐臺殿飛後前。下見雲雨興﹐樹色暗平川。仙人兩黃鵠﹐乍去無歸年。向來道上履﹐人著幾何錢。一朝聞羽化﹐悵望空流涎。卻揮囊中金﹐瓦礫來投捐。巖巖化金碧﹐香火通雲煙。人間萬事爾﹐旦暮有愚賢。而況爭奪場﹐轉手分媸妍。仙人一回首﹐破隴與荒阡。紛紛不足道﹐哀此區中緣。石泉瀉幽潔﹐意寂不肯喧。夜間松風露﹐起坐心寥然。與客遊滄浪亭露回林蒼黃﹐漲落水寒碧。西郊好風景﹐曉秀千里色。相從二三子﹐掃灑溪上石。主人信愛客﹐沽酒炊玉粒。揮觴一再行﹐弄此竹間日。跳液醉中舞﹐野唱寒外急。牛羊歸匆匆﹐鳧雁來一一。頹然寄天放﹐不受世褊廹。永懷堂中翁﹐回首千歲迹。豈無獨往願﹐乃爲饑凍逼。霜空洞庭野﹐天闊云夢澤。欲窮扶桑枝﹐尙掛滄海席。何當從此去﹐旦暮生羽翼。靈泉道中荒雞不知林﹐落日明鴉背。山行曲折盡﹐稍出喬木外。前峯近相向﹐禿闕不可蓋。泉石微續斷﹐渚澤亦多派。牛羊深墟落﹐稚子翳蓬艾。稻秧碧剡剡﹐遮隴無疆界。今年田夫喜﹐飽飯我亦快。猶慚食無功﹐舉箸再三﹛食曷﹜。何當磨腰鐮﹐助爾芟﹛禾夷﹜稗。寒食遊學射山疾風吹沙天茫茫﹐日落未落原野黃。山空無人石碌碌﹐路長馬饑石嚙足。荒苔古林翳云族﹐何人刳巖縛層屋。當時萬騎塡山谷﹐至今拾寶多遺鏃。故國山川愁遠目﹐人世悲歡風雨速。淩髙舉酒天爲蹙﹐手攀巖樹叩云木。何人唱我淒涼曲﹐興亡一眼冥冥綠。埜水平蕪飛雁騖。臘日遊梅壠得樹字年年看梅水西路﹐白頭溪翁眼如故。重來攀髯老不死﹐我亦風埃憶歸去。酒酣百怪入我腸﹐夜半恍惚與龍遇。醉騎一尾天上歸﹐陳迹江頭不知處。梅花勸汝一杯酒﹐千歲寒凝眞旦暮。欲將老大傲風雪﹐穴蟻窠虫已無數。成都萬事更奇古﹐石筍猶疑前代墓。孔明廟前柏千尺﹐神物翛翛泣幽樹。他時滅壞亦同歸﹐人生誰能一長顧。庚寅再遊馬踏山郊鞭影西﹐欲尋遠梅無舊蹊。但聞艸木皆有香﹐未到已識花前溪。艤舟登岸入梅處﹐竹樹煙火茆茨低。百年死樹虫蘚暗﹐鱗甲漠漠僵橫霓。老翁鼻祖頭雪白﹐下見兒女方勝笄。數株無力已僕地﹐彊起放春花滿畦。瘦龍夭矯欲仙去﹐脊尾一半埋沙泥。雷公幾時獺幽蟄﹐夜半刀斧來刳刲。野人往往多再拜﹐疑有鬼物憑其棲。問樵訪牧不知幾﹐齠齔已見今旄倪。故人同遊六七輩﹐或似醉阮林中嵇。繞樹覓花不識路﹐東邊犬吠西號雞。榼中但有酒淸濁﹐寒具野擔勤提攜。誰言猶是蜀梅苑﹐破邱斷壠山蒿藜。種花滿地作癡計﹐隨手變化空塵黳。只餘老樹香不滅﹐力戰風雨猶堅犀。何時江村一曲路﹐與子共賦歸來兮。靈泉山中小縣相籠合﹐蒙蒙數百家。果蔬爭晚市﹐樵牧亂晴沙。落日平江迥﹐靑山細路賒。偶居無事在﹐隨意問桑麻。又

野色山圍盡﹐風煙更可憐。客情牛鐸外﹐農事藕花前。聚汲松根井﹐寬愁石底泉。寧須計升斗﹐詩興亦超然。又

勝地仙靈宅﹐微官也謫居。焚香他日夢﹐隱幾向來書。小睡便山雨﹐長齋稱野蔬。逢人問無恙﹐滿意說樵漁。又

日下溪林薄﹐芊芊肅晚暉。閉門成石隱﹐小水亦生肥。醉著溪藤杖﹐歸來木葉衣。狂歌有虎兕﹐吾道只應非。又

何處長松寺﹐雨花雲外臺。山從百曲轉﹐路入九關回。老檜成龍盡﹐殘柯借鶴來。人間斤斧亂﹐風壑夜聲哀。靈泉山上晚望野曠樹還亂﹐林深煙更微。天隨殘日盡﹐云掣斷山飛。玉壘風煙闊﹐秦城艸木非。憑髙無限事﹐今夜客裳衣。又

遠目昏難盡﹐靑山闊展圍。眼花隨處亂﹐雲樹一時飛。秋至客愁遠﹐路難心事違。更憐人北望﹐不見雁南歸。登待鶴亭橫峯亂嶺如奔蛇﹐前者欲起後驅呵。危亭獨立一回首﹐天罅云隙皆收羅。手攀落日意不盡﹐目送歸鴻愁更多。風吹衣裳客未冷﹐我欲飲酒君當歌。謁朱眞人祠一濯巖下溪﹐再拜巖中庭。淸風肅然來﹐吹我衣上腥。仙人芙蓉冠﹐乘月下云軿。山空雜佩響﹐靜夜朝百靈。似聞客欲去﹐小語猶丁寧。肅肅上松柏﹐急以兩耳聽。寂寥古壇外﹐但見斗與星。天明恐是夢﹐恍惚遺心形。去飲石上水﹐再讀幽人銘。靑山無行迹﹐霧雨松冥冥。補輯遊山上廢寺有段文昌種松石刻云乾坤毀則無以見寺寺不可毀四松其遠乎寺今廢木亦亡矣感而賦之木落石出荒山臺﹐上有佛寺孤崔嵬。斷椽片瓦無四壁﹐古佛已倒何人摧。野蜂占窠挾肩背﹐山鼠出穴銜髯顋。老僧見我欲愁哭﹐野葛蔽路官能來。文昌種松有斷刻﹐石柱半裂荒莓苔。老翁鼻祖無一在﹐獨樹晚出非耆鮐。乾坤未變已先滅﹐幾見石火翻狂雷。至今野叟鑿山破﹐石窟尙有龍筋骸。當時手種意已遠﹐欲與艸木爲渠魁﹝曹庭棟宋百家詩存﹞。登安福浮圖以髙標跨蒼穹爲韻得跨字誰能於虛空﹐千仞棹修架。層梯髙寥寥﹐可歷不可跨。疑從地上湧﹐幻手聊一化。飛龍送千柱﹐雷雨天一借。巍巍大勝妙﹐突兀此其亞。道人豈澄觀﹐佛事了閒暇。指揮三百尺﹐斤斧隨叱吒。當時奮赤手﹐意闊已遭罵。後來見奇特﹐世眼一驚詫。塹山作平地﹐海闊梁可架。哀哉耳目陋﹐未信猶疑嚇。淩髙更回首﹐落日在云罅。蒼蒼野浮樹﹐漠漠水分汊。悲涼豪傑窟﹐野冢埋王伯。百年眼前是﹐俛仰閱榮謝。惟當快飲酒﹐醉聽風鈴夜﹝歷鶚宋詩紀事﹞。

臨川雷鳳鼎菊農校

跋余旣刊潘音之待淸軒遺稿呂大亨之雁山吟﹑呂定之說劍吟﹑宋伯仁之西塍稿三種﹐是金陵朱述之藏鈔六宋人集﹐已列其四矣。至於此集及張堯同之嘉禾百詠獨付闕如﹐何也﹖嘉禾百詠﹐近年湘中葉煥彬君已列入叢書﹐此集亦因選入曹庭棟宋百家詩存及曹石倉宋詩選中﹐故擬別刊海內希見之本。友人云﹐六宋人集旣刊其四﹐似宜補刊兩種﹐以還廬山面目。勉徇其請﹐前旣付嘉禾百詠於手民。讀此集﹐冷艷逋峭﹐詩境甚髙。雷君菊農代爲詳校。集後補輯詩兩首﹐余則一仍其舊﹐並付剞劂焉。乙卯六月六日南城李之鼎振唐揮汗書

