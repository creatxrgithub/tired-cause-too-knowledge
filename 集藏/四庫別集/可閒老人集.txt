可閒老人集元張昱

提要原序卷一卷二卷三卷四附錄

提要

《可閒老人集》四卷﹐元張昱撰。昱字光弼﹐自號一笑居士﹐廬陵人。元末﹐左丞楊旺紮勒鎭江浙﹐昱參謀軍府﹐官至左右司員外郎﹐行樞密院判官﹐元末棄官不仕。張士誠招禮之﹐不屈。明太祖徵之至京﹐召見﹐憫其老﹐曰「可閒矣」﹐厚賜遣歸。更號可閒老人﹐放浪山水﹐年八十三乃卒。《明史文苑傳》附見《趙捴謙傳》中。瞿宗吉《歸田詩話》記其在楊旺紮勒幕中諸作。又記其酒酣自誦《歌風臺詩》﹐以界尺擊案﹐淵淵作金石聲﹐曰「我死葬骨湖上﹐題曰詩人張員外墓足矣。」其風調可以想見也。其詩學出於虞集﹐故具有典型。舊稿散佚。正統元年楊士奇始得殘帙於給事中夏時﹐以授浮梁縣丞時昌刻之。此本卽從正統刻本傳寫者﹐士奇原《序》尙載於捲端。其詩才气縱逸﹐往往隨筆酬答﹐或不免於頹唐。然如《五王行春圖》《歌風臺》諸作﹐皆蒼莽雄肆﹐有沈鬱悲涼之槪。《天寶宮詞》《輦下曲》《宮中詞》諸作﹐不獨詠古之工﹐且足備史乘所未載。顧嗣立《元詩選》嘗錄其詩於《辛集》中。其小傳引《楊士奇序》云云﹐所見蓋卽此本。舊版久佚﹐流傳漸寡。國初金侃得毛晉家所藏別本﹐攺題曰《廬陵集》。侃復爲校正﹐間附案語於下方。然其本亦從此本傳錄﹐非兩書也。

卷一

古風五言

飲馬長城窟行

飲馬長城窟﹐飲多泉脈枯。嘶咆不肯行﹐思若畏前途。驅之尙不忍﹐惻然駐徵車。朔風當面吹﹐墮指裂肌膚。豈念衣裳單﹖顧已猶亡夫。功名登天然﹐何時執金吾﹖陰陽無停機﹐百年諒須臾。常恐隨物化﹐奄忽委路隅。此懷當告誰﹖策馬自長吁。

古意

白露積瑤階﹐明月生羅幃。流光劇奔電﹐窈窕閉空閨。黃金奉桑間﹐毋乃禮義虧。安得廉恥士﹖再詠關雎詩。

雜詩二首﹐其一

髙樓抗浮雲﹐南盡洞庭野。涼風颯然至﹐槁葉淒以下。登臨極四顧﹐莫我所思者。憂來欲奮飛﹐羽翼不予假。昭質匪金石﹐流年劇奔馬。日暮湘水陰﹐幽蘭謾盈把。

其二

日月交互行﹐四時亦云易。去時柳未黃﹐又見楓葉赤。人生範圍內﹐生死難固必。別離將訴誰﹖訴之又何益﹖昨宵夢相見﹐嬿婉如平昔。覺來但虛幔﹐衾枕有餘憶。

行路難

鴻雁及秋來﹐玄鳥先社去。俱生亭毒內﹐羽翼乃不遇。翔者不知水﹐泳者不知山。世事每如此﹐人生行路難。

少年行

看取木槿花﹐朝榮夕已萎。芳容有凋謝﹐膩澤何所施﹖壽命如可長﹐仙人今何之﹖髙堂有歌舞﹐及此年少時。

古別離

陽關古別離﹐對面折楊柳。旋踵委道傍﹐焉得長在手﹖丈夫四方誌﹐竭力車馬走。慷慨平生懷﹐不在然諾後。傾資鑄寶劍﹐性命同所有。去去勿復陳﹐黃金印如斗。

古瑟

錦瑟古之樂﹐造自軒轅間。朱絲五十弦﹐柱列鵷鷺班。中有洞庭水﹐白日興波瀾。人文際昌期﹐出應淸廟彈。洋洋雅頌音﹐一唱而三嘆。神人旣以和﹐鳯鳥翔其翰。聖明禦天下﹐百靈咸仰攀。

讀離騷經

三閭楚同姓﹐怨生於所愛。讒人在君側﹐繩墨日偭背。虞玆宗社隕﹐繁辭冀收采。反復三致忠﹐九死猶未悔。靈修終不察﹐遂投汨羅水。斯文幸未喪﹐風雅接三代。豈惟南國士﹖汲汲仰沾漑。

讀秦記

登髙望遠海﹐中有三神山。秦皇惑方士﹐采藥駐容顏。如求不死藥﹐何必波濤間﹗玄牝气孔神﹐日夜相循環。若人善保之﹐入聖而超凡。所以廣成子﹐度世安泥丸。

言志

少小誦六經﹐中歲始聞道。乃知三百篇﹐不貴辭娟好。發言將自宣﹐猶若未深造。嘗恐歲年晚﹐白露先芳艸。覃恩時竄易﹐舉筆如振槁。庶或諧雅音﹐詠歌以終老。

相逢行

京師眾大區﹐鞍馬俱俊遊。相逢念輕薄﹐解贈雙吳鉤。性命付然諾﹐妻子托綢繆。朝過狹斜道﹐暮宿娼家樓。五侯與之談﹐七貴爲之謀。心膂誓百年﹐羽翼期九州島。當其勢合時﹐喝倒黃河流。一朝資用盡﹐門戶無鳴騶。鄕關恥獨歸﹐京邑難久畱。慨念平生懷﹐徘徊顧河丘。浮雲詎終朝﹖失意將焉尢。

古詩十四首

其一

壯哉沛中歌﹐命世之雄者。帝王有大度﹐不在論風雅。綿蕝禮樂修﹐采詩固無暇。蘇李離別辭﹐亦自關敎化。文章與政通﹐斯豈雜王霸﹖

其二

漢詩十九首﹐不復辧名氏。蘇李及枚乘﹐伯仲之間耳。當時尙詞賦﹐六義誰作意﹖𨿽非大雅言﹐頗有風人致。篇章何在多﹗自足傳於世。所嗟黃初後﹐作者莫與企。

其三

曹公英雄姿﹐吐詞自天成。橫槊鞍馬間﹐慷慨念平生。汝潁諸文學﹐斂袵奉明廷。對酒惜時邁﹐載歌伸鹿嗚。風雲入壯懷﹐河山助威靈。至今鄴下唱﹐猶擅文章名。銅雀有遺憾﹐哀哉短歌行。

其四

鄴中盛文詞﹐七子相掎角。𨿽膺丞相辟﹐未免傷流落。世冑相友善﹐宴好以酬酢。出納結腹心﹐庶僚仰殊渥。願因雲雨會﹐戢翼永棲托。貴賤俱黃土﹐徒存建安作。

其五

魏文在世子﹐嗣領五官將。國事旣有閒﹐經術尢所尙。燕遊集文學﹐詞藻咸宗仰。五星垂光彩﹐兩曜分气象。風流積二世﹐況復人君量。快樂芙蓉池﹐乘輦一何壯﹗寧同汝潁士﹖戚戚冀所望。

其六

東阿帝室親﹐復乃貴介弟。降志詞翰間﹐國事罔所冀。思深而文典﹐光彩照當世。切切陳自劾﹐捐軀以明志。淫情洛神賦﹐所願以自棄。

其七

禰衡輕狡人﹐況以才自負。將赴漁陽撾﹐侮人還自侮。曹公豈容物﹖嫁惡與黃祖。值玆劻勷際﹐焉用鸚鵡賦﹖所以賢達士﹐貴在識時務。

其八

三謝國親臣﹐世家金閨彥。玄談𨿽時尙﹐好爵尢所羨。出各領名郡﹐而不拘履踐。能忘永嘉樂﹐山水事遊宴。摛章固自美﹐雅音從此變。餘波及齊梁﹐纎穠入哀怨。

其九

嗣宗絕臧否﹐善若處時晦。詠懷數十篇﹐卓爾追漢魏。駕車哭而返﹐此豈無所謂﹖嘯登廣武臺﹐神气偶相會。從來倜儻心﹐土苴視富貴。惟有步兵廚﹐可用時一醉。

其十

淵明君子儒﹐心事甚夷曠。醉來得佳眠﹐自謂羲皇上。文章固可誦﹐節槪尢所仰。且無州縣拘﹐安得言不放﹖托志聖賢錄﹐千載成絕響。

其十一

髙人王右丞﹐輞川亦有樂。位居尙書省﹐志不異丘壑。誰言肉食鄙﹖而不事淡泊。辭擅大雅名﹐集多應制作。唐音得所宗﹐夫子實先覺。

其十二

工部行在官﹐饑寒莫與比。奔走盜賊中﹐朝夕命如寄。一飯不忘君﹐危言以鳴世。親蒙萬乘知﹐不救妻子累。文章天地間﹐風雅可無愧。賦者謾接迹﹐此作竟誰繼﹖

其十三

襄陽孟浩然﹐五言擅時譽。迹放羇旅間﹐气藉江山助。感懷峴山作﹐托興洞庭賦。九重獲見知﹐一語乃上忤。敝廬南山歸﹐亦足蔽風雨。篇章如可傳﹖論何遇不遇。

其十四

蘇州韋刺史﹐早事武皇帝。旣蒙南宮錄﹐復膺符竹寄。折節就繩墨﹐檢身勤治理。賦詩長日靜﹐鈴合餘香至。晚逢楊開府﹐感激道所以。宜爾金玉音﹐風雅存遺制。

鴛鴦篇

鴛鴦水中禽﹐居常有定偶。行則共洲渚﹐棲不異淵藪。交頸情所私﹐和鳴气相友。白頭不自嫌﹐彩翼戢左右。雄雌或失配﹐霜霰甘獨守。嗟哉羽毛類﹐賦性乃何厚﹗願獻金閨女﹐繡作君子綬。人或違天常﹐翻爲此禽醜。

幽蘭篇

幽蘭不自媚﹐叢雜生溪澗。寂寞空林色﹐過者誰復玩﹖及時或見收﹐不與眾芳亂。夢協天使與﹐握勤郎官盼。顧玆馨香徳﹐庶以同歲晏。

閨思篇

連日洲渚上﹐香風吹杜若。閨人念離別﹐遠思生帷薄。去年執手時﹐記省采蘭約。如何雁鴻迹﹖遽爾成綿邈。將憑夢中見﹐反側睡難著。起視東西廂﹐眾星已寥落。晨雞方再鳴﹐曙色已東作。安得攜手人﹖歸來共春酌。

丹華篇

修莖冒丹華﹐碧葉相掩暎。晨露發其枝﹐舉世莫與並。微風波上來﹐綽約有餘韻。相看咫尺地﹐人遠河漢近。緑房多苦心﹐竚立秋塘暝。

美女篇

燕趙有美女﹐紅蓮映緑荷。佩環雕夜玉﹐團扇畫春羅。流盼星光動﹐曳裾雲气多。回車南陌上﹐誰不駐鳴珂﹖

松濤軒

松聲學海濤﹐洶洶不可息。如驅萬山泉﹐迸落千丈石。浩然入淸聽﹐心與境爲一。焉知咸陽道﹖車馬走赤日。大哉利名事﹐靜者夢不及。

三良詩

百歲誰免死﹖貴足畱其名。三良殉秦穆﹐慷慨平生情。一諾奉明主﹐千秋共哀榮。從容就長夜﹐斯人豈偏生﹖所以黃鳥詩﹐至今頌遺聲。

班婕妤

婕妤辭輦時﹐風誼動宮闕。後來紈扇詠﹐詞气何淒屑﹗婦人何所恃﹖所恃惟姿色。過時而色衰﹐枕席成棄物。不見長信宮﹐苔生玉階側。

一脈泉銘﹐爲中一元禪師作

天地不自私﹐至寶發山川。誰於黃金巖﹐得此一脈泉﹖涓涓成不息﹐曹溪寧後先﹖造化亦有待﹐於師亦前緣。旣供香積廚﹐復灌富陽田。譬彼釋氏法﹐一燈徧三千。泉流願無竭﹐燈光永相傳。日居而月諸﹐於億萬斯年。

送薛山人歸富春

舊識談天叟﹐挑囊又賦歸。性諧麋鹿友﹐身老薜蘿衣。髙步云同舉﹐潛形鶴自飛。淸醪香潑甕﹐黃絹織成機。生事有繩準﹐淸言無是非。勿矜弦上操﹐若聽古人稀。

贈孫雷師祈雨有應

天人本無二﹐萬物備吾身。一誠茍無妄﹐呼吸皆鬼神。南邦五六月﹐熯陽如火燉。法師念民食﹐升壇肆怒嗔。符召五雷伏﹐龍起三江濵。風雲隨指顧﹐沛澤來逡巡。豈惟盈溝澮﹖更且溢河津。道路接歌頌﹐田家具倉囷。茫茫大鈞內﹐造化豈不仁﹖安得法師輩﹐飛行徧八垠。以玆云霓心﹐慰彼大旱民。

拙逸詩

守拙中乃逸﹐用智機或生。所以抱眞士﹐泯焉黜聰明。賣藥不二價﹐懸壺無姓名。逍遙城市間﹐心與造物並。鶴長斷則悲﹐鳬短續則驚。萬物有常性﹐巧僞非人情。乘黃一翦拂﹐千里無畱行。賢哉拙逸翁﹐可以爲世程。

從軍行

一身旣從軍﹐寧復顧家室﹖日食官倉糧﹐惟知事行役。昨朝號令下﹐負弩趨大磧。驅車出城去﹐旌麾耀白日。男兒重橫行﹐萬乘假羽翼。意气從中來﹐性命何所惜﹖鵰鳴沙塞雨﹐四面無馬迹。不有封侯貴﹐班超肯投筆。

晚春詞

暄風日夜起﹐春到亦已久。淸晨捲簾坐﹐惆悵閨中婦。聞鶯暗垂淚﹐對花懶擡手。昨宵夢夫婿﹐白馬章臺走。結成合歡帶﹐自置妾懷袖。覺來風張幔﹐啼鳥在髙柳。空織錦回文﹐佳期竟何有﹖

采蓮詞

采蓮復采蓮﹐采花莫采葉。葉上多朝露﹐花開盛顏色。同舟二姝女﹐流盼軼明月。鬭澑荷上珠﹐將逞肌膚白。岸上騎馬郎﹐調笑五陵客。豈不念所歡﹖淇水不可越。

捕魚詞

漁家無別業﹐衣食惟罟网。生長風波中﹐舟楫慣來往。江平風波靜﹐天靜榔板響。得魚固所欲﹐忖心輒內怏。羣生各有命﹐吾寧受其養﹖敢恣口實求﹐而絕生意盎。遐思放麑翁﹐乃屬中山相。

贈吳琰代宣州

天風吹孤蓬﹐一去無畱蹤。或與回颷遇﹐猶希返故叢。同飲南陵水﹐況是親骨肉。相見無別辭﹐縷縷訴衷曲。衷曲猶未伸﹐徵車動行塵。屏營髙堂上﹐尊酒聊具陳。紉蘭以爲贈﹐此志良不薄。冀藏懷袖間﹐時用慰綿邈。

題簡掾辧誣捲後

種蘭雜荊棘﹐棘長傷蘭根。結交或匪良﹐中道生謗言。所以明喆士﹐愼之非一門。美玉累卞和﹐明珠誣馬援。終焉各有辧﹐暫屈寧爲寃﹖

自警二首

其一

愚者昧其識﹐沈冥生死中。一爲利欲染﹐罔測吉與凶。轢轆前後聲﹐覆轍無不同。遑遑駟馬車﹐騶從行趨風。惡影不息蔭﹐世路焉愧躬﹖

其二

兩足與之翼﹐去齒存其角。乾坤負冥頑﹐造化乃忖度。恃此以爲勇﹐能無遭束縛﹖衝冠與裂眥﹐未信盡堪托。毋爲萬物先﹐內省有先覺。

飲酒詩﹐示壻時伯庸四首

其一

連日春風暖﹐面容爲之鮮。仰看樹上花﹐荑萼亦復然。中有和鳴鳥﹐羽翼相向肩。胡能不命觴﹖酌此花鳥前。飲之豈不醉﹖所貴乃其天。頹乎曲糵間﹐南牀得佳眠。如何靖節翁﹐乃賦止酒篇﹖

其二

靑陽時至矣﹐萱艸滿堂階。柔葉刷翠羽﹐對之憂思裁。室中無長物﹐所蓄惟酒杯。客至卽與飲﹐旣醉從先回。平生曠達懷﹐何曾計尊罍﹖得錢卽付酒﹐酒盡錢復來。百年能幾何﹖笑口時自開。

其三

光陰劇奔電﹐金石難與期。仙人浮丘公﹐此日竟何之﹖看取古聖賢﹐丘冢亦累累。死而不朽者﹐六經豈余欺﹖酒中有妙趣﹐俗士不可醫。及時不作樂﹐事過徒傷悲。年華駟馬車﹐日夜勞驅馳。

其四

旣老憐餘生﹐放情在曲糵。每到花開時﹐一飲輒累月。何曾校尊罍﹐酒量盈與竭。二儀蘧蒢捨﹐百年羇旅客。劉伶乃放達﹐注意頌酒徳。不見昨日花﹐今朝謝顏色。賢愚俱有歸﹐修短隨造物。

臥病寄孟天暐郎中

數會誠不辭﹐暫離還相憶。𨿽無膏肓慮﹐伏枕已旬日。雨雪髙樓上﹐陰沈病增劇。不知湖中水﹐晴後添幾尺﹖日照花枝明﹐風吹柳條碧。感此春事深﹐攜壺想無及。

孝感詩﹐爲呂運使題

宋學士作序。天地無私恩﹐日月無私照。信哉太史筆﹐區別造化妙。禎祥靡有常﹐孝感斯乃兆。金魚章服貴﹐三事惟克肖。使君實啟之﹐後嗣有餘耀。

題唐李昭道畫摘瓜圖﹝卽小李將軍思訓子。﹞

中捨唐宗室﹐丹靑煥云漢。適當天后朝﹐家國生屯難。所願執藝事﹐婉焉而上諫。制爲摘瓜圖﹐忠恪非鄙慢。冀或宵覽余﹐骨肉釋冰炭。章懷恭順子﹐盡室赴憂患。回首橫門道﹐苦涙落余棧。路見摘瓜者﹐恧然興永嘆。悲哉黃臺辭﹐四摘乃抱蔓。神器有天命﹐侈心暫惑亂。梁公社稷臣﹐直劫四廟算。煌煌萬方業﹐復得返貞觀。

上巳日﹐杭州府學敎授徐一夔﹑四齋訓導拉遊智果寺﹐訪東坡﹐題參寥泉

佳遊在上巳﹐屬此淸明前。春景已云宴﹐風光猶未暄。往尋智果寺﹐竟得參寥泉。云物豈殊昔﹖人世自更遷。邈哉長公詠﹗風流想當年。我輩復登臨﹐花界何因緣﹖古佛儼香閣﹐眞詮積華軒。境超萬念空﹐道勝諸妄捐。緬懷此會難﹐徘徊未云還。申章續芳藻﹐冀或來者傳。

此君軒﹐爲周昉賦

種竹不在多﹐竹多翻自俗。周生達此意﹐窗戶惟數竹。涼颷集雅吹﹐炎景消煩燠。精神穆如詠﹐興寄淇園緑。誰云翡翠枝﹐不有鳳凰宿﹖苔階近相對﹐色淨尊中醁。𨿽非沈湎事﹐庶以忘寵辱。何可一日無﹖此君美如玉。

棲鶴軒

張天師行館﹐在佑聖觀。丁虛一﹐提點方丈。鶴馭從天來﹐雪光照云闕。戛然九臯唳﹐散落三山側。乃知羽人師﹐近作金門客。玉女見投壺﹐后羿從奔月。令威古仙子﹐竟使枉其轍。不言三淸事﹐但敍千年別。至今棲鶴處﹐光怪常不滅。有時玉笙歌﹐雲气猶下接。欲賦遊仙詞﹐作者不可得。鬥酒誰爲呼﹖吾將招李白。

陳孔碩回泰和柬﹐寄其丈人羅楚翁處士

昔別翁未婚﹐翁今已抱孫。俊哉東牀婿﹗玉樹照名門。知我丈人行﹐再拜情誼惇。惠顧每持酒﹐坐語移朝昏。離居獲軫念﹐殊慰羇旅魂。我自京城回﹐安分守丘樊。家事復儒業﹐寧同東掖垣﹖尙賴稽古力﹐似若吾道存。終焉營菟裘﹐兩翁老靑原。

嘯軒

開軒出平湖﹐四望惟靑天。嘯聲靜中起﹐萬象俱回旋。雲霞未攺色﹐水波爲之先。白日每少光﹐長風亦蕭然。沈吟阮公詠﹐興懷廣武邊。寂寞千載後﹐慷慨千載前。斯人竟何人﹖托志在空言。

雪巖

夏云多奇峯﹐洞照赤日下。玲瓏萬雪巖﹐突如臨大野。南風有時來﹐素色欲飄灑。體物而賦之﹐誰爲漢司馬﹖持以遺所思﹐丹靑莫圖寫。

北山堂

築堂太湖北﹐堂上何所見﹖好峯七十二﹐終日如對面。其中盡白雲﹐且是難持贈。鶴鳴露气升﹐魚躍波光泛。惟爾禪居人﹐天機兩相羨。

李息齋平章畫著色竹禦屏

此君有逸韻﹐翠佩而長裾。遭彼列仙人﹐授以鴻爪書。把翫猶未解﹐倐焉淩空虛。化爲九鳳雛﹐其聲雜笙竽。煌煌薊丘公﹐描寫登畫圖。丹靑照屏帷﹐如對古丈夫。乃知廟堂上﹐一日不可無。至今伶倫氏﹐見之爲踟躕。

題天平寺楨上人房

每過屢不逢﹐出寺乃一見。巖回樹色瞑﹐日轉霞光絢。邀畱復入寺﹐禮待良繾綣。欣同靜者室﹐坐久殊未厭。寂然禪榻外﹐鑪煙落經卷。境靜累自遣﹐情忘道非遠。方丈如或容﹐吾將老貧賤。

訪仁一初尊師

願聞淸淨法﹐往謁富春僧。妙論聽不厭﹐道心中自增。如此醍醐味﹐使我嘗未曾。豈無夙世因﹖坐對古佛燈。庶幾一言下﹐彼此證三乘。

雪齋﹝東坡命名﹐少遊作記。﹞

萬有從妄作﹐庸辧僞與眞﹖假山復假雪﹐空色自相因。東坡古維摩﹐出語驚天人。彈指爲說法﹐一息乃萬旬。舊時言所說﹐幾見湖水春﹖染習或未除﹐示此前後身。題詩附齋壁﹐庶與坡詩鄰。

思云軒﹐爲羅從事賦﹝福州人﹐四川省掾。﹞

山川望三山﹐相去幾萬里﹖親捨白雲下﹐懷思曷云已﹖朝思歌陟岵﹐暮思歌陟屺。如之何勿思﹖祿不及甘旨。哀哉天壌間﹐此思孰終始﹖舉目皆白雲﹐寧論此與彼﹖但移思云心﹐夙夜勤治理。委質旣在心﹐忠孝同一軌。

題郭文醫虎圖

利忘九重淵﹐珠從龍頷得。仁忘千金軀﹐手探虎口骨。獸或復其性﹐其禍不可測。馴擾亦何術﹖貴在道與徳。

天茁亭﹐爲柳膺賦

侯門臭酒肉﹐窮居厭藜藿。賦分各有定﹐天胡爲厚薄﹖荒園灌數畝﹐亦足代耕獲。折葵助鼎爼﹐剪韭供春酌。𨿽非八珍饌﹐其味良不惡。三牲安可常﹖一瓢易爲樂。古之志道者﹐糲食甘淡泊。造物茁此徒﹐於世寧妄作﹖賢哉宋宇嘆﹐美矣樊遲學。勿嫌食肉鄙﹐儒家貴儉約。

妙髙院﹝大方垕上人。﹞

碧岑日在望﹐雨雪阻登臨。二客從事者﹐杖藜長松陰。緣云及上方﹐步履皆黃金。佛香出寶閣﹐一息契初心。心如白蓮花﹐塵垢何由侵﹖攢眉入社後﹐此會還可尋。廬山得遠公﹐法侶滿東林。虎溪偶然事﹐傳笑直至今。我輩仍避俗﹐垕師誠可欽。

壽光宮訪道士不遇﹐畱題

髙阜臨大溪﹐激流喧眾石。中藏壽光宮﹐年深翳金碧。儼然天人尊﹐羽衛何赫奕﹗回廊蔭古木﹐苔蘚少行迹。傳昔丹霞士﹐於斯煉金液。丹井𨿽尙存﹐鸞鶴無一隻。徘徊長松下﹐瞻望雲气白。不見種桃人﹐惆悵還理策。

宜晚堂﹐送江架合還奉化

隆替理之常﹐仕進難固必。在事寡尢悔﹐於心孰欣戚﹖從來黃甘裏﹐先廬頗完葺。𨿽非大哉居﹐亦異環堵室。歸來宜晚歲﹐懷抱得所適。謳吟及芳辰﹐言笑共佳夕。赤城有霞气﹐光照五色筆。門前有大路﹐而無車馬迹。幸焉返初服﹐素願於此畢。冥冥江上鷗﹐矯首羨歸翼。

過淸逸處士盧公墓上作

處士古豪傑﹐在眾不自異。平昔鄕曲間﹐隨時以軒輊。聚書千餘卷﹐將遺子孫計。醞酒百餘石﹐將虞賓客至。甚慕魯仲連﹐於人無所媚。辟書下臺省﹐踰垣而趨避。遂隠淸平山﹐居然事髙致。地鄰萬松嶺﹐日夕聞鶴唳。朝論美其風﹐錫以淸逸謚。煌煌楊宣慰﹐深情托姻契。豈期七十年﹖遽棄人間世。遂使倜儻懷﹐消盡虹蜺气。髙墳蔓宿莽﹐寧不爲長喟﹖子常仕今朝﹐宗廟瑚璉器。自唐譜系存﹐簮纓舊門地。賢哉郭有道﹐毋忝蔡邕志。

無憂子詩﹐爲揚州湯仲銘處士賦

安分以達生﹐所適皆天遊。恂恂里巷間﹐何忮復何求﹖簞瓢自終日﹐冬夏惟一裘。旣不願名爵﹐寧對狐貉羞﹖忘機鷗與親﹐浪迹雲中儔。中區本混沌﹐愚者昧雕鎪。樂哉湯處士﹐宜爾名無憂。

奉聽玘法師講楞伽經﹐畱別

玘公注經回﹐於世無所慕。結壇在南塢﹐心與道爲務。行苦緇素歸﹐律嚴鬼神護。吾從挹淸芬﹐肺腑久皈附。仰聆楞伽旨﹐灌頂發甘露。四眾瞻禮間﹐繞牀天花雨。古無雪山子﹐我願黃金鑄。玆行匪漫遊﹐實以聞經故。初地誰不明﹖末法自迷悞。不謂攴道林﹐猶識許玄度。忻然酬宿願﹐言笑亦已屢。出寺且復畱﹐徘徊川光暮。還當理輕楫﹐時到茅家步。師旣不忘予﹐予忘南塢路。

訪巢云子不值﹐畱題

桃源不可覓﹐結屋以巢云。只此方丈內﹐便覺超人羣。秋晚籬槿秀﹐雨餘塘水渾。安知巢云子﹖不是雲中君。又值荷蓑出﹐無從書綀裙。

聽松軒﹐爲朗上人題

微風吹幽松﹐近聽聲愈好。師非寒山子﹐安得此懷抱﹖天機內相會﹐百體同浩浩。如適淸涼境﹐大地絕熱惱。每從畫省歸﹐騎馬必一造。妙趣須自知﹐難與別人道。

舟行卽事

舟行如虛空﹐上下天光裏。中宵撤前幔﹐繁星在淸泚。天河橫未落﹐北斗當面指。涼風波上來﹐吹皺靑文綺。蘆洲集夜禽﹐聒聒鳴不已。惡聲𨿽擾眠﹐淸景則可喜。卻思車馬塵﹐此時動城市。

題隠居圖

處州王啟明。隠居萬山中﹐日夕有佳色。時於巖上石﹐蒸起雲气白。桑麻郁相望﹐雞犬識巷陌。中林芳艸地﹐不有車馬轍。爲與城市遠﹐似覺囂塵絕。原田旣膏腴﹐且是宜稼穡。溪流旣淸駛﹐且是利舟楫。耕漁鄙夫事﹐富貴要不得。但見桃花開﹐不知何歲月﹖寄謝丹靑人﹐吾將安蹇劣。

種徳堂﹐爲嶽醫士題

種徳不在淺﹐種藥不在深。𨿽有千畝地﹐不如方寸心。種之百年後﹐所得非尺尋。忠信乃佳實﹐慈愛爲繁陰。如有仙人杏﹐一核延千林。以此惠後嗣﹐安用多黃金﹖

百馬圖

畫師畫馬時﹐心與馬爲一。精神各自分﹐萃此馬百匹。起臥適馬性﹐踶嚙通馬力。逸如龍在水﹐馳若虎而翼。遊牝得羣聚﹐風騰各相及。或滚塵沙黃﹐或嘶艸芽碧。豈無騏驎骨﹖松下鹽車泣。誰將朔漠大﹖圖畫歸咫尺。曹韓不並世﹐按圖爲爾惜。

木槿花

誰謂木槿花﹖朝榮夕已萎。容顏逐電光﹐老大行相隨。髙堂有歌舞﹐及取少年時。壽命信可長﹐仙人竟何之﹖

浮雲﹐別髙士敏

人生如浮雲﹐聚散何可必﹗倐忽萬里餘﹐求之渺無迹。有時天上見﹐若我舊相識。飄搖玉雪姿﹐可望不可卽。羨此淩風翰﹐與彼得共適。

田家詞

爲農謹天時﹐四體務勤力。日夕耘耔罷﹐植杖聊假息。兒童原上牧﹐婦女機中織。田家無別事﹐俯仰惟衣食。黽勉共百年﹐辛苦何所惜﹖世有五侯貴﹐農人夢不及。但願風雨好﹐一穗千萬粒。卒歲無徵科﹐庶免憂儋石。

六月三日雨

日車當空行﹐雷聲從地起。長風吹行雲﹐萬籟若有喜。田夫念稼穡﹐望云如望米。甘澤始沛然﹐三日不可止。吁嗟乎蒼生﹗何以答天地﹖

田家

田家無所具﹐客至惟雞黍。廚下作新炊﹐門前備淸醑。涼風吹戶牖﹐髙柳蔭塗路。還家旣不遠﹐送上采菱渡。

蘭雪軒

幽蘭不自芳﹐君子以貽好。白雪不自潔﹐君子用嫓操。與彼蘭與雪﹐聊付爾懷抱。人生幼而學﹐壯則行其道。靑春未晼晚﹐白日正杲杲。何乃七尺軀﹖迷邦以懷寶。時哉不可失﹐功名貴及早。

題破窗風雨捲

敬亭有舊齋﹐風雨一窗破。朝對風雨吟﹐暮對風雨坐。惟知經史親﹐肯顧衣裳涴。有時暫遊息﹐自歌還自和。直俟所學成﹐功名如一唾。寧同陋巷人﹐獨守簞瓢餓﹖

河漢篇

河漢亙天幾萬里﹐鶉火西行入箕尾。金气浮空漾白波﹐任是雄風吹不起。一河之水皆空靑﹐往還惟此烏鵲翎。太史不識漢使者﹐卻奏張騫爲客星。載回織女支機石﹐牽牛隔河來不及。二十八宿有常經﹐七夕胡能會靈匹﹖西牛東女長相望﹐女則織紝牛服箱。人間兒女謾愁思﹐河影不滅秋夜長。

唐太宗駿馬圖

昭陵石刻今無有﹐絹素乃能存不朽。當時奇骨濟時艱﹐駕馭盡入天人手。隋家再世俱凡庸﹐不知肘腋生英雄。晉陽奮起六駿馬﹐蹴踏人海波濤紅。帝王一出萬邦定﹐干戈四指羣小空。淩煙勲臣盡圖畫﹐一旦肯遺汗血功。嗚呼何從得此樣﹖規模卻與石刻同。乃知帝王所駿乃龍種﹐豈可求之凡馬中﹖唐家開基三百載﹐展捲尙覺來英風。

張建封擊球圖

唐家風流尙球馬﹐中外靡然爲之化。徐州節度張建封﹐坐領東藩示閒暇。長簫短吹行相隨﹐以此慢遊爲日夜。玉山滿馬扶醉歸﹐正及樓頭望春罷。孔雀屏帷次第開﹐黃金買得春無價。不敎白日向西馳﹐只許黃河向東瀉。使君死後誰登臨﹖燕子不來風雨深。緑珠甘守珊瑚樹﹐文君獨宿鴛鴦衾。當其意气傾朝野﹐肯信人無百年者﹖萬言猶在從事書﹐一幅空遺後人畫。

五王行春圖

開元天子達四聰﹐羽旄管鑰行相從。當時從駕驪山者﹐宰相猶是璟與崇。華萼樓中雲气裏﹐兄弟同眠復同起。玉環一旦入深宮﹐大枕長衾冷如水。興慶池頭花樹邊﹐梨園小部俱嬋娟。楊家姊妹夜遊處﹐銀燭萬條生紫煙。寧知樂極哀方始﹖羯鼓未終鼙鼓起。褒斜西幸雨淋鈴﹐回首長安幾千里﹖

贈河南衛畢將軍歌

壯哉將軍八尺軀﹐陣前奪騎生馬駒。有力每輕弓兩石﹐據鞍手橫丈二殳。小敵如怯大敵勇﹐生平气與忠義俱。逢時受命從大將﹐勢合風雲興海隅。奉辭東下尉陀國﹐回兵北擊無單於。望風𦇤負至者眾﹐將軍爲駐南徵車。歸來九重賜顏色﹐蹈舞恩光生步趨。團花戰袍出內府﹐大官羊膳來公廚。洛陽關東古重鎭﹐授以斧鉞專城居。緑槐髙暎使者節﹐黃金新鑄兵家符。握刀負盾走壯士﹐擁蓋吹笳喧道塗。盡知勲名在忠義﹐千騎萬騎先傳呼。祈連亦有霍去病﹐細柳豈無周亞夫﹖只今將軍與之並﹐人馬相輝古卽無。君恩廣大法天地﹐將軍報答將何如﹖丹靑或接萬億載﹐忠義莫虞無畫圖。

送程希道回河南

銀鞍白馬郎﹐自是平臺客。海水桑田不自知﹐朅來二紀異南北。他鄕忽然顧我笑﹐有如淸風灑蘭雪。開心寫意慰離居﹐別時童孺今有須。知從馬援在軍旅﹐不謂陳琳工檄書。我於程家最知舊﹐大宅修椽曾置酒。玉瓚紫笙吹鳳凰﹐羅袖春衫舞楊柳。因之感念二紀前﹐躍馬射麛江水邊。煌煌賓從散秋葉﹐疊疊樓臺成野煙。程生程生旣會面﹐疏麻瑤華莫持贈。但存此日會面情﹐地北天南有相見。丈夫有志豈陸沈﹖使者不憚巖穴深。他時或有公交車召﹐嗣我雲間金玉音。

贈制筆生許文珤

許生精藝誰可及﹖材用剛柔以制筆。水盆洗出紫兔毫﹐便覺文章生羽翼。蒙恬將軍爲動色﹐爲是秦皇舊時物。丞相斯曾從駕行﹐載此篆書封禪碣。從秦至今幾千載﹖兔尙存皮竹可采。利濟天下功不有﹖入手千人萬人愛。我昔爲郎居粉署﹐用筆惟於許生取。輕衫日對紫薇花﹐寫徧江淹夢中句。

夢雲樓﹐爲佑聖道士王景丹賦

阿母妊娠曾夢云﹐道人見云如母存。髙天悠悠不可聞﹐虎豹守關深九門。丹靑樓館雲中起﹐翠幙銀屏按雲气。縹緲時聞子晉笙﹐蹉跎日集王喬履。蟠桃千年花又開﹐雲中不見阿母回。丁令白鶴有再至﹐漢宮靑鳥無復來。但願無風亦無雨﹐桃花開徧夢云處。花气騰空結紫雲﹐拔宅乘雲上升去。

玉局生引

龍翔住持毛起宗﹐參隨鶴駕謁九重。沖虛敎主許器之﹐名以玉局髙其風。贈言五十有六字﹐盡說大羅天上事。老君出現成都時﹐地神湧局亦如此。空歌黎羅還上淸﹐再三祝付玉局生。吾徒被服老君敎﹐毋忝玉局之所名。名非可名局非局﹐心田種熟藍田玉。入水不濡火不焚﹐一气孔神無斷續。況聞古有毛仙翁﹐是身𨿽異性則同。華表白鶴猶未歸﹐函關靑牛今則逢。道家宮闕連雲起﹐日食仙曹千萬指。誰其主者玉局生﹖宴坐無爲觀太始。

白翎雀歌

烏桓城下白翎雀﹐雄鳴雌隨求飲啄。有時決起天上飛﹐告訴生來羽毛弱。西河伶人火倪赤﹐能以絲聲代禽臆。象牙指撥十三弦﹐宛轉繁音哀且急。女眞處子舞進觴﹐團衫鞶帶分兩傍。玉纎羅袖柘枝體﹐要與雀聲相頡頏。朝彈暮彈白翎雀﹐貴人聽之以爲樂。變化春光指顧間﹐萬蕊千花動弦索。只今蕭條河水邊﹐宮庭毀盡沙依然。傷哉不聞白翎雀﹐但見落日生寒煙。

捕虎行

碧油幢下曹司兵﹐見義有勇身爲輕。平生每得貴人喜﹐有似花卿知姓名。一朝共聽將軍令﹐鎭市臨平虎尢甚。汝司其兵往捕之﹐食肉寢皮須要盡。司兵受令卽出城﹐怒气塡膺風火生。揚言大明聖人旣禦世﹐爾虎何物猶縱橫﹖大刀長戟屯村堡﹐前期釘牌後斷道。村堡喜得司兵來﹐萬夫鼓勇千夫噪。半月捕獲十三枚﹐大檻小車推載回。自言此乃將軍令﹐豈是小人之力哉﹖將軍索酒指其虎﹐此虎不死司兵死。在官食祿忘其軀﹐亦是人間好男子。

資壽堂

爲之醫藥以資壽﹐古人存心子能有。治生若然天必與﹐衣祿何憂不丰厚﹖潘彛世籍富豪家﹐金珠斗量錢載車。百年風雨換門戶﹐甘守儉薄爲生涯。法依本艸爲炮制﹐修合肯教違矩矱﹖日月回旋碾上輪﹐虎龍交媾鑪中藥。服之一劑神气全﹐百齡壽等金石堅。洪範五福壽居首﹐有金無壽眞徒然。彛也性秉芝蘭秀﹐湖海香名喧眾口。修文坊南當大街﹐如斗之字出髙牌。貴人長者共祗重﹐每日門前車馬來。

望云詩﹐爲翼城常盤賦

風吹白雲天上來﹐遊子望云心眼開。小時見云在親側﹐安得親同云往回﹖世家翼城桐葉裏﹐云自往回親在彼。昔年捧檄爲榮親﹐得官拜親云亦喜。所憐得祿遠莫分﹐委質爲臣命在君。靑袍駿奔各有事﹐斑衣兒啼更勿云。我知爾家廣田宅﹐小弟朝朝縱圍獵。暮歸雉兔滿馬鞍﹐不使髙堂甘旨缺。望中有使頻寄書﹐夫人堂上哭羅襦。願爾長辭楊震金﹐願爾長懸羊續魚。親之念子無不至﹐子思其親云卽是。紅顏蚤受縣君封﹐莫計同餐太倉米。桐葉之裏非一家﹐如爾兄弟誰不誇。墻頭風吹紫荊樹﹐堂前露浥萱艸花。莫言親遠翼城縣﹐萬里關河如對面。一官九考今八年﹐指日雲中又相見。

雲林歌

李侯雲林心所仰﹐旣見雲林副心賞。欣然爲我出圖畫﹐索我題詩畫圖上。我自別侯二紀余﹐不得半紙廬江書。乃知已膺廟堂聘﹐梁棟之材寧不如﹖雲林乃是君所植﹐雨露蟠根同鐵石。直幹憑淩禦史霜﹐靑雲照耀郎官筆。卽今英發當盛年﹐上林玉樹幕府蓮。東閣梅花時自詠﹐南郡官曹誰更賢﹖從知侯家積陰徳﹐鳳雛七枚毛五色。覽輝已出丹穴中﹐來儀定集虞廷側。安棲不用求梧桐﹐雲林气接扶桑紅。結巢日邊長羽翼﹐好音惠我雙飛鴻。

玉簫引﹐爲沈仲徳賦

洞簫宮前有狂客﹐雙眼直嫌天地窄。甕中釀熟葡萄漿﹐養得身輕好顏色。興來爲我吹玉簫﹐縹緲一聲生泬寥。驚鸞跱鵠不自定﹐遊絲落絮隨風飄。髙情遠思遊碧海﹐此豈肯受王門招﹖笑言學簫二十載﹐家業凋零心不悔。要須吹上鳳凰臺﹐白日羽儀生五彩。

王無僞仙翁見訪﹐爲賦此詩

神仙之術本無作﹐當面無緣尋不著。但能寡欲自長年﹐愚者昧之求海嶽。此術不許凡俗知﹐道成由來非大藥。仙翁髙風何所諭﹖天垣月暎王喬鶴。等閒瓦礫變黃金﹐候爾相從步寥廓。

寄河南衛鎭撫趙克家敍舊

程生河南來﹐始得河南信。雨散雲飛二十年﹐萍蹤梗迹今才定。卻思小孤洲渚邊。大江大浪拍戰船。將軍須髯勁如戟﹐白石酣歌便醉眠。我從別來贊畫省﹐芙蓉幕與風塵遠。洪武初年自日邊﹐詔許還家老貧賤。池館盡付當時人﹐惟存筆硯伴閒身。劉伶斗內葡萄酒﹐西子湖頭楊柳春。見人斵輪只袖手﹐聽人談天只箝口。年過七十發未斑﹐路塗不辭牛馬走。知爾出鎭在洛陽﹐宮袍健馬日煌煌。前騎大旗畫羆虎﹐後騎長戟橫雪霜。我於此事別已久﹐富貴浮雲更何有﹖鴻雁得便時附書﹐但問老人平安否﹖

題醉墨堂﹐爲桐江兪子中賦

世稱艸聖惟張旭﹐气在神先從所欲。醉來捉筆走風雷﹐電掣長云夜相逐。健於大野戰蛟龍﹐媚似輕波浴鴻鵠。由唐至今幾百年﹐筆法竟爾失其傳。芝翁乃若神所授﹐亦以醉墨題堂前。晴絲罥空王逸少﹐生蛇絆樹黃庭堅。筆法不必問髙閒﹐筆勢不必詢懷素。縱橫遲疾心自知﹐曾見公孫大娘舞。

雲門山房﹐爲靑州曹伯起賦

雲門山房何所指﹖知爾不忘桑梓意。山在城南百里間﹐沃衍膏腴宜樹藝。中有一村俱姓曹﹐列戟髙門是鄕裏。靑州舊入齊封疆﹐相國猶傳漢家世。曹彬爲宋下江南﹐史冊能書其門第。四世之祖在元初﹐遭際風雲致爵位。亦參丞相下豫章﹐腰插金符位元帥。但知報國守忠貞﹐不肯隨人事軒輊。用也綽有乃祖風﹐一簣不止山可崇。碧梧枝老自棲鳳﹐緑竹根深須化龍。昔時未到山房裏﹐每望雲門候佳气。卻緣亦是豫章人﹐客捨並州如有喜。雲門之山靑接天﹐鴻蒙旣判知何年﹖山房去天不咫尺﹐名與雲門當共傳。

贈狄鳴善捧檄迎母往金蘭州就養

人子能不念其母﹖烏鳥啞啞猶返哺。十月懷娠乳抱勞﹐亦期仰事慰遲暮。那知中道母子分﹖南望親捨惟白雲。伯也執殳在軍旅﹐堂上消息空傳聞。將軍命許迎就養﹐拜捧檄文喜無量。杭州萬里到蘭州﹐母見子如墮天上。膝間乍見歡復悲﹐天河水流有合時。宜男艸是別時艸﹐老萊衣是別時衣。只今四海車書一﹐人間萬事眞難必。十年戎馬行陳間﹐子母團圞有今日。

題湖州何生售書養母詩卷

衙散到家無與適﹐領客壺觴以終日。何生忽從湖州來﹖當筵不語惟長揖。古貌存心行孝道﹐袖出舊書三兩帙。進言售此備甘旨﹐有母行年將八十。吾聞此語爲太息﹐傷哉貧乎乏朝夕﹗龍蛇蟄藏天地閉﹐宜爾之賢身不立。莫說家無田可耕﹐縱有田耕那得食﹖不如歸棹湖州船﹐有魚可釣鳬可弋。君不見賣刀與賣戟﹐朝持出門暮得直。文章本是太平具﹐以此幹人復何益﹖軍人或有錫類人﹐傾產酬書吾可必。

東圃詩﹐爲道士王景丹賦

東圃軒在玄武宮﹐海日欲上煙霏紅。若人餐之百體充﹐養得面貌如嬰童。上淸有法授有宗﹐靈章祕咒存心胸。一气孔神天與通﹐右衛白虎左靑龍。擲火萬里行老翁﹐欲雨卽雨風卽風。燮理造化代天工﹐事親則孝君則忠﹐神人執鞭須相從。

題王朋梅界畫大都池館圖樣

國初以來好時節﹐冶緑妖紅蓋阡陌。樂遊盡是勲貴家﹐人鬧馬嘶聽不得。細漆闌干輦子車﹐同載女子如蕣花。車中馬上目相許﹐蝴蝶夢滿東西家。牡丹臺畔夜如晝﹐花照銀燈大於斗。正月飲到三月中﹐樂地歡天古無有。一朝花謝春復歸﹐門鎖池園空緑苔。簾前塵覆珊瑚樹﹐案上蝶棲鸚鵡杯。豪華盡逐東流往﹐百年丹靑化艸莽。當時命酒徵歌人﹐此日題詩畫圖上。

題番使進呈三馬

殿中得名畫番馬﹐筆力不在陳閎下。方其番使引進時﹐詔許當軒對描寫。近前一匹白鼻騧﹐咫尺天威生懼怕。第二匹馬靑連錢﹐矯首嘶鳴意閒暇。向後赭白馬最雄﹐霧鬛風鬃勞握把。三馬旣出澣海空﹐天廏眞龍此其亞。畫師貌此良苦心﹐慘淡精神入夷夏。冥冥雷雨晦大河﹐漠漠風沙連巨野。諸番服飾本華靡﹐不獨丹靑侈圖畫。百年絹素霜雪新﹐拂拭徒爲發悲吒。莫言世有眞乘黃﹐只此按圖誰識者﹖

天馬歌﹝天歷間貢。﹞

天馬來自茀郎國﹐足下風雲生倐忽。司天上奏失房星﹐海邊產得蛟龍骨。軒然卓立八尺髙﹐眾馬俛首羞徒勞。色應北方鍾水徳﹐滿身日彩烏翎黒。縱行不受羲和轡﹐肯使王良馭輗軏﹖黃絲絡頭兩馬牽﹐金璒雙垂玉作鞭。寵榮日賜三品祿﹐不比衛鶴空乘軒。大國懷柔小國貢﹐君王一顧輕爲重。學士前陳天馬歌﹐詞人遠獻河淸頌。鸞旗屬車相後先﹐受之卻之俱可傳。普天率土盡臣妾﹐聖主同符千萬年。

贈楊彥臣使還﹝宋楊通寅祭酒十四世孫﹐元武岡總管外孫。﹞

使節何煌煌﹗騎從造我門。自陳世有通家舊﹐武岡太守之外孫。俊哉舒侯賢宅相﹐執禮愈恭辭愈降。老夫已是閉關人﹐甚厭傳呼到閭巷。須臾驚定還復悲﹐挽生近牀爲抱持。爾外大父彊健否﹖此來殊慰我所思。黔陽到浙七千里﹐相問相看疑夢寐。祥符年貶祭酒公﹐安江之陽無乃是﹖自從隔卻蒼梧云﹐隻字片言無得聞。車書旣同四海一﹐逢人每問舊參軍。立談知生具才美﹐金鐘大鏞莫與比。池上曾聞詠鳳毛﹐詩中又見歌麟趾。當今聖徳及海隅﹐龍馬出圖龜負書。直言治安容賈誼﹐諭蜀父老煩相如。心存忠孝在年少﹐縣官勸駕能應詔。得時舉步卽靑雲﹐瑚璉從來在宗廟。

織錦詞

行家織錦成染別﹐牡丹花紅杏花白。作雙紫燕對銜春﹐一疋錦成過半月。持來畫堂捲復開﹐佳人細意爲剪裁。銀燈連夜照鍼黹﹐平明設宴章華臺。爲君著衣舞垂手﹐看得風光滿楊柳。蝶使蜂媒無定棲﹐萬蕊千花動衣袖。回回舞罷換新衣﹐新衣未縫錦下機。憐新棄舊人所悲﹐百年歡樂惟片時。

贈趙希哲還河南﹐仍寄其父太醫

趙生幼小辭鄕裏﹐長成卻自河南至。風流藉甚芝蘭室﹐文采粲然瑚璉器。懋遷不憚萬里遙﹐魚鹽歲逐商人利。杭州舊是繁華地﹐輕薄相逢增意气。愛生不登酒家樓﹐重生不遊花柳市。秋風八月柳條黃﹐束裝別我還洛陽。樓船大帆髙十丈﹐順風一日到髙堂。髙堂雙親應自喜﹐寶貨旣丰兒亦至。定呼鬥酒出屏帷﹐膝下相歡復相慰。自來陰隲富人家﹐廬山董奉非徒誇。拜罷而翁煩問訊﹐好種門前仙杏花。

蓮塘曲

靑蘋風起柳塘水﹐波聲夜聒鴛鴦睡。一點芳心不自持﹐露荷又作蠷珠碎。藕絲織錦香滿機﹐裁成衣裳將遺誰﹖只愁賤妾夢魂短﹐不恨蕩子歸來遲。花間鶗鴂依芳艸﹐等閒緑徧邯鄲道。還應憶念蕩舟人﹐滿架芙蓉鏡中老。

過歌風臺

世間快意寧有此﹖亭長還鄕作天子。沛宮不樂復何爲﹖諸母父兄知舊事。酒酣起舞和兒歌﹐眼中盡是漢山河。韓彭受誅黥布戮﹐且喜壯士今無多。縱酒極歡畱十日﹐感慨傷懷涕沾臆。萬乘旌旗不自尊﹐魂魄猶爲故鄕惜。從來樂極自生哀﹐泗水東流不再回。萬歲千秋誰不念﹖古之帝王安在哉﹖莓苔石刻今如許﹐幾度秋風灞陵雨﹖漢家社稷四百年﹐荒臺猶是開基處。

讀易處﹐爲兪文輔賦

易經四聖人之事﹐潔靜精微惟此書。夫子五十以學易﹐爾今讀易年何如﹖易之爲書廣大而悉備﹐不以一言一事拘。君子觀象玩辭處﹐近取諸身而論諸。按文責義而有得﹐斯乃萬方之一隅。履徳之基﹐謙徳之柄﹐復徳之本﹐恆徳之固﹐損徳之修﹐益徳之裕﹐困徳之辧﹐井徳之地﹐巽徳之制。於此九卦能體驗﹐可無大過爲徳符。讀易於斯而自勉﹐仰觀俯察非吾徒。羲文周孔𨿽旣沒﹐天人其不在玆乎﹖

風木歌﹐爲褚本中賦﹐並寄徐一夔﹝記褚孝子感風木。﹞

樹猶如此親安在﹐歲月去人何迅速﹗陟岵陟屺望不及﹐入室升堂成宿昔。劬勞未報棄諸孤﹐號泣旻天涕沾臆。走獸聞之失其羣﹐飛鳥聞之墮其翼。物之感也有如此﹐宜爾諸孤哀罔極。始丰先生辭餘力﹐文章今擅歐蘇筆。記成不忍再三讀﹐未及終篇語嗚咽。乃知人皆有父母﹐天性油然非染習。孝思不匱永錫類﹐艸偃風移而俗易。三復始丰記﹐擊節爲太息。往求二木之所在﹐果然拔地俱千尺。孝子之父見手植﹐造物於斯有陰隲。君不見東坡所記三槐堂﹐魏公徳符在他日。

送馮以淸知事赴成都右衛幕府

李白苦歌行路難﹐以諭世途之難有如是﹐莫言難於上靑天﹐時至靑天是平地。五等之爵國所司﹐萬鍾之祿人所冀。爲臣忠實而不欺﹐畫像式接咸可至。石樓先生舊簪纓﹐出宰三綬郎官貴。卽今任政成都幕﹐萬事只應咨伯起。葵藿常存向日心﹐鵾鵬會展垂云翅。玉陛承恩咫尺天﹐官船給驛八千里。三峽盤渦轉殷雷﹐萬壑啼猿響空翠。相如擁傳諭蜀時﹐縣官負弩爭趨避。況爾旌旗出入間﹐丈夫足展平生志。

讀杜拾遺百憂集行﹐有感

餘生行年將八十﹐不知何者爲憂戚。富貴不驕貧賤安﹐以此存心度朝夕。往來承乏佐中書﹐大官羊膳供堂食。只今賜老作編氓﹐衣食信天無固必。陋巷簞瓢如素居﹐不管茅茨春雨濕。門前載酒求賦詩﹐錦軸牙籖日堆積。在官不置負郭田﹐旣老翻得稽古力。毀譽都忘月旦評﹐姓名不上春秋筆。朝米不煩鄰僧送﹐暮米不煩太倉糴。我亦一飯不忘君﹐文人相輕所不及。傷哉白首杜拾遺﹐入蜀還秦勞轍迹。文章蓋世亦何爲﹖妻子相看百憂集。

西溪柳﹐送人赴京

西溪柳﹐自是風流樹﹐受用春風好媚嫵。長條折盡還復生﹐如何免得人來去﹖千樹萬樹接郵亭﹐到官五見楊柳靑。百年行路有離別﹐三月飛花惟送迎。知君母畱彭澤縣﹐門前五柳都栽徧。密葉能藏反哺烏﹐柔條不礙雙飛燕。膝下長懷萬里心﹐風光滿眼瞻上林。請羮遺母應有賜﹐咫尺龍墀恩露深。

題華光梅

墨梅之作盛衡湘﹐始作俑者惟華光。此僧平生十萬紙﹐筆力所到花爲香。是誰好事憐淸苦﹖三二百年存絹素。和靖多情縱有詩﹐廣平得意還能賦。東坡先生昔倅杭﹐萬松嶺見一枝長。我今見畫如昨夢﹐都在君家白玉堂。

題劉松年畫張志和辭聘圖

長安城中晨鼓響﹐馬后紅塵髙十丈。吳儂爲爾去煙波﹐臥聽樵靑閒蕩槳。醉來卽唱滄浪歌﹐平生志願今無多。鷦鷯不巢上林樹﹐鸒斯不啄玉山禾。是身渺焉寓天地﹐何殊太倉之稊米﹗野人本乏濟時策﹐孰謂要君徵不起﹖所以漢光武﹐不彊嚴子陵。放歸江湖從所志﹐千年萬年呼客星。聖人在位﹐麟鳳在野。洛旣出圖﹐河復出馬。普天率土遂其生﹐四靈咸集依至化。唐堯垂拱而在上﹐禹稷憂勤而在下。當時天下所不臣﹐亦有臨流棄瓢者。

題三友圖

劉文學﹐如冠玉。平生所性在擇友﹐友此梅花與松竹。後凋莫問歲寒心﹐眼中且得無塵俗。顧玆鬱鬱在䢐徠﹐瞻彼猗猗在淇澳。更有江南萬玉妃﹐暗香吹徧湖山曲。三友地遠莫致之﹐收拾畫圖歸一幅。竹爲君子松大夫﹐梅則佳人在空谷。從他坐客寒無氈﹐只此可以伴幽獨。君不見玄都觀裏千樹桃﹐盡是人間閒艸木。

貞婦詩

諸曁縣有吳氏女﹐十五嫁作蔡家婦。十六生兒夫卽亡﹐日抱呱呱爲乳哺。情知身是未亡人﹐善事尊嫜猶父母。盡拋妝具洗鉛華﹐盡棄羅襦服荊布。蓬首嫠居八十年﹐孤子有孫孫作父。采蘋采藻供祭祀﹐嗃嗃家人無閒語。婦人言行止閨門﹐懿徳何由出庭戶﹖憐我弱孫蔡光祖﹐再拜請求鄕曲譽。魯恭治縣車馴雉﹐劉昆作郡河渡虎。承流宣化物爲感﹐況乃觀風行繡斧。母今行年九十六﹐人壽百年餘幾許﹖門前滄海變成田﹐屋後白楊堪作柱。寒鴉猶帶昭陽日﹐銅人亦沾未央露。古傳生女作門楣﹐貞節之褒誰不慕﹖聖恩浩浩如江河﹐母息厭厭迫朝暮。蚤將封事謁天閽﹐爲母一擊登聞鼓。

送蔡孝廉回侍母

曁陽有蔡宗盟府﹐能以力耕侍其母。懷橘之名早已傳﹐分椹之心壯如故。我嘗使驛至其家﹐有花有柳當門戶。𨿽非郭泰可楡柳﹐且有茅容具雞黍。曁陽之邑鄰上虞﹐大舜遺風尙千古。蔡乎﹐蔡乎﹗淸川旣東不再西﹐白日過時不再午。揚雄愛日著新訓﹐甘旨溫凊不厭斁。人皆有母我獨無﹐西望同安心更苦。汝歸何以獻髙堂﹖遺汝瑤華慰遲暮。

軍中樂﹐送徵南掾史張毅赴京

我嘗軍中行﹐從知軍中樂。髙牙大纛啟徵途﹐風雲隨護中軍幕。千乘萬騎指顧間﹐環而居之乃城郭。五更觱篥吹一聲﹐旄頭驚向天邊落。捷書日夜報天子﹐親筆勅書加寵渥。刲羊宰牛餉壯士﹐萬歲歡呼震山嶽。大斾悠揚錦萬里﹐從伶窈窕花千萼。男兒墮地誌四方﹐蓬矢桑弧爲有托。遭逢主聖得臣賢﹐風順鴻毛易寥廓。只今詔檄登大府﹐鷙鳥之中瞻一鶚。渭城且莫唱陽關﹐舉杯爲賦軍中樂。

李龍眠畫飲中八仙歌

龍眠白描誰不賞﹖胸次含空生萬象。筆下猶存小篆文﹐落紙烏絲幾千丈﹖小時讀歌心愈奇﹐此日按圖神始壯。浣花艸堂老拾遺﹐詠彼八仙將自放。天寶年來萬事非﹐得醉如逃三面网。鳳鳥鳴歧縱徳輝﹐麒麟見魯辭羈鞅。丈夫骯髒迹每同﹐孰謂龍眠成技癢﹖眼中未見獨醒人﹐未免開函爲撫掌。

義株行

廬陵江西古名郡﹐四忠一節之故鄕。豈惟英賢間世鍾造化﹖亦有義株連理呈禎祥。丰塘三山兩株樹﹐托生離立不數武。髙莖擎天一蓋張﹐深根走地羣蛟怒。曾氏世居株樹邊﹐詩禮傳家三百年。尙書旣爲連理詠﹐丞相復入郡誌編。二公眞迹今猶在﹐文光照耀無年載。李囦諸孫尙有傳﹐桑田誰謂成滄海﹖五世孫亦一老翁﹐欲以此事徵盲聾。丰塘之株無乃丰城劍﹐變化偃蹇雙蛟龍。不然安得保風雨﹐專與三山爲始終。

懷遠亭詩﹐爲東甌鎭撫譚濟翁作﹝譚世績之後﹐宋史有傳。譚將軍﹐勇而禮﹐宋之端明學士七世孫。﹞

蚤年身逐兵塵起﹐鼻尖出火耳生風。馬上飛塵虎添翅﹐出門志願定遠侯。果然持節鎭東甌﹐上宣徳意化海俗。鯨鯢滅迹波爲收﹐古來鎭將還如此。緩帶輕裘接賢士﹐襄陽沈卻峴山碑。水底魚龍猶識字﹐國家承平千萬年。軍中之樂何可言﹖太牢五鼎飡壯士。從伶百戲陳廣筵﹐山川不隨人事攺。端明丘壠今猶在﹐亭名懷遠乃在玆。地下幽魂有光采﹐普天之下皆皇家。故鄕何必懷長沙﹖人臣受命無遠近。河源曾泛張騫槎﹐食君之祿治軍旅。咫尺轅門誰敢去﹖私情丘壠豈不懷﹖日夜沅湘水東注。

學仙曲

二八女人貌嬋娟﹐杏花陰裏競秋千。同心錦帶刺石蓮﹐逢人學縳剪刀錢﹐卻妬鴛鴦沙上眠。

五言絕句

古辭

歡樂自歡樂﹐苦辛長苦辛。城中十萬戶﹐誰是種田人﹖

風雨牧牛圖

牧牛值風雨﹐牧具幾脫手。不自風雨前﹐不自風雨後。

石友

蒼然柱石姿﹐風雨莓苔久。幸同貞固心﹐相看卽吾友。

竹居

百年駒過隙﹐萬事成鞅掌。自顧非此君﹐誰與共淸賞﹖

花徑

繁花作髙樹﹐狹徑不數曲。醉來扶杖行﹐幽興亦自足。

蕉林

愁懷常把酒﹐愛此滿林玉。風回舞袖翻﹐欲近紗窗緑。

芳屏

眾芳結爲屏﹐左右暎紅藥。問訊園中人﹐何如金孔雀﹖

蔬畦

學圃才兩畦﹐佳蔬欲幾品﹖露葵不厭烹﹐及我春酒醒。

梨花折枝

已過淸明節﹐猶依玉鏡臺。一枝如折得﹐幾誤蝶飛來。

水殿納涼圖

別殿紅綃女﹐無風亦自涼。闌邊是湖水﹐夜夜宿鴛鴦。

七夕

乞與人間巧﹐全憑此夜秋。如何鍼綫月﹐容易下西樓﹖

別劉博士

祇爲情如雨﹐從敎醉似泥。免看楊柳色﹐相送出城西。

王昭君二首

其一

漢地非無雪﹐邊城不見花。琵琶一萬里﹐馬上盡風沙。

其二

巾幗猶知辱﹐裙釵可卽戎。單於如有問﹐敎妾若爲容﹖

銅雀臺

自古誰無死﹐英雄豈不知﹖望陵歌舞歇﹐還有夢來時。

邊思

萬里盡風沙﹐徵人念歲華。角聲悲自語﹐誰見落梅花﹖

赤壁

赤壁不攺色﹐漢江依舊流。二龍爭戰後﹐風月屬扁舟。

峽川

石與靑天近﹐浮雲向客低。自然堪下淚﹐不是有猿啼。

題揚州史左丞畫扇

后土祠前路﹐金鞍憶舊遊。春風雙燕子﹐渾似在揚州。

塞上

朔風西北來﹐驚沙對面起。人馬暗相失﹐咫尺已千里。

題商山觀奕圖

縱橫十九路﹐一著一回新。如此深山許﹖旁觀亦有人。

題村廟

禍福憑誰降﹖雞豚合有災。年年當社日﹐簫鼓賽神來。

飛來峯

峯在西天竺﹐靑蓮千葉開。佛應無妄說﹐或恐是飛來。

呼猿洞

洞閟煙霞古﹐巖回藤蔓叢。誰能將劍術﹖往問白猿公。

題名石

東坡龍井回﹐題名塔磚上。豈期後百年﹐過者爲瞻仰﹖

合澗橋

兩澗何年合﹖一橋終日閒。桃花逐流水﹐未覺是人間。

龍公洞

龍或藏其用﹐迹與蛇何異﹖慚愧耕稼人﹐猶來候雲气。

飯猿臺

僧旣非昔年﹐猿亦異往日。惟有飯猿臺﹐猶是當時石。

連巖棧

連巖有棧道﹐重疊架古木。勿輕縱步險﹐平地折車軸。

客兒亭

客兒謝家子﹐明師夢相待。斯人骨亦朽﹐斯亭尙千載。

坐禪石

法師禪定時﹐萬象付冥漠。至今巖前石﹐每每天花落。

鄰墻梅花

臘後春才到﹐寒香襲素袍。梅花如有意﹐不在粉墻髙。

聞鐘

朝撞亦悤悤﹐暮撞亦悤悤。銷磨浮世事﹐都在數聲中。

墨萱艸

種得宜男艸﹐忘憂度歲華。墨池憐照影﹐朶朶鳳頭花。

葛仙溪

葛仙浴丹溪﹐飲溪骨自蛻。試問歸來鶴﹕何人壽千歲﹖

濟川圖

平地有摧輈﹐愼者或不免。柰何千金軀﹗涉此風濤險。

菊花

萬夫起銅盤﹐拔地一千丈。寧知白露華﹖暗滿菊花上。

臧祥卿畫竹枝白頭禽扇面

片月出幽林﹐閒情欲不禁。天寒憐翠袖﹐爲賦白頭吟。

西施洞

館娃宮前洞﹐西施舊來往。自載扁舟後﹐歲歲春蘿長。

履迹

西施往行處﹐好事作履迹。幾寸莓苔深﹐見者爲憐惜。

問梅

一種隴頭樹﹐東風都合吹。未應造物者﹐偏在向南枝。

喜新晴

五色雲間鵲﹐今朝忽放聲。繞檐飛不去﹐亦是喜新晴。

泉月軒﹐爲開元宮張道士賦

爲貪眞境好﹐每到卽忘歸。叩齒潄明月﹐淸光生羽衣。

題飡霞洞

愚者昧其覺﹐貪生還一夢。不見飡霞人﹐惟見古時洞。

李息齋平章畫生色竹

一代風流盡﹐丹靑付此君。忍將湘浦淚﹐更灑九疑云。

題牧溪畫飛鳴雁二畫

其一

秋風幾萬里﹖一色是靑雲。誰信天山路﹖無書可寄君。

其二

倦飛憐羽翼﹐引領一長鳴。紫塞秋何似﹖今宵月正明。

新宮訪袁眞人﹐知已羽化﹐畱題

仙客已塵土﹐桃花依舊春。後來看花者﹐不是種桃人。

惜花

昨夜一花開﹐今朝一花落。春事能幾何﹖柰此風雨惡。

僧華光畫梅

誰與一毫端﹖示此無垢相。迦葉不可招﹐始悟色空妄。

柳莊

種柳連莊屋﹐春來色更嬌。不同殘臘見﹐封雪落長條。

桂林

不用歌叢桂﹐誰能更出山﹖若無忘世事﹐來共此中閒。

蘭渚

幽蘭滿洲渚﹐紉之可爲佩。欲遺心所親﹐涔陽何處在﹖

竹坡

城中寸金地﹐種竹不可多。風前值杖看﹐柰此緑陰何﹗

瓜田

仲夏生意繁﹐延蔓若野葛。結實田畝中﹐庶慰行者渴。

荷港

門前東西道﹐下是荷花港。越女不避人﹐唱歌來蕩槳。

鶴亭

有時命童子﹐亭前按舞鶴。𨿽無賓客歡﹐對此亦云樂。

魚池

放魚池中央﹐池水深尺許。勿謂江河遠﹐時來足風雨。

題市學堂

喧聒從終日﹐跳梁欲上街。要令心目靜﹐除是掩空齋。

贈歐陽尙禮還播州

人生豈無別﹖咫尺異言笑。況復萬里遙﹐風煙接蠻徼。

觀拆白塔﹐有賦

白塔誰所營﹖又復爲平地。猶有百年人﹐閒來說興廢。

題章叔厚所畫投竿圖

大魚不可得﹐小魚釣何益﹖不如投竿坐﹐臨流以終日。

上淸方方壺作墨畫﹐贈毛起宗提點

風火煉仙骨﹐云雷鑄鼎文。壺公探造化﹐圖寄大毛君。

趙淸獻小像

當時仰望公﹐畫筆開生面。之官惟琴鶴﹐千載趙淸獻。

別故人

未別欲千言﹐臨別無一語。惟此舊時心﹐隨君渡江去。

別鄕友

共是他鄕客﹐從遊又來年。老人偏惜別﹐把臂一茫然。

贈縣令任滿

一勺淸泉水﹐三年共此心。不堪彈別鵠﹐惟是邑中琴。

盤石吹簫圖

宰相五更朝﹐金鞍拂柳條。何如盤石上﹖散髮坐吹簫。

白頭翁

疎蔓短於蓬﹐卑棲怯晚風。祇緣頭白早﹐無處入芳叢。

落梅花

含章人正臥﹐幾片下空墻﹖春雪調鉛粉﹐相和一處香。

題宋子障太守畫

老樹含靑雨﹐平林澹白煙。隔溪茅屋在﹐好泊米家船。

題趙子昻畫梨花畫眉圖

鳴春如有意﹐誰與畫眉長﹖若訴梨園事﹐開元夢一場。

惱啼鴉

朝啼人盡睡﹐暮啼人厭聞。非關毛羽惡﹐不入鳳凰羣。

代毛延壽

豈謂黃金少﹖除褒君未知。古來因好色﹐滅國是龍漦。﹝褒姒故事。﹞

髙房山畫扇

結屋淸溪上﹐仙凡此路分。終朝看不厭﹐惟是滿山云。

捕魚圖

畫出溪邊景﹐渾家在捕魚。筆頭餘興在﹐幾點暮鴉疎﹖

晚望東村

開門見東村﹐晨光尙蒙昧。白雲何處來﹖適與予心會。

題王大年畫

舟楫爲生計﹐沙鷗識此情。百年浮世事﹐九鼎一絲輕。

林子山畫﹐爲鄭宗表題

尊前可忘世﹐綸竿聊伴身。樂然溪水上﹐魚鳥與相親。

雙蝶

相逐雙飛蝶﹐風前不自持。有生皆有感﹐微物豈無知﹖

白練帶禽

一雙白練帶﹐繞樹效於飛。宜爾閨房喜﹐圖形上繡衣。

秋棠晚思圖

兩雀晚相依﹐棠梨葉漸稀。連枝有深思﹐未可便辭飛。

卷二

五言絕句

梅花十絕

其一

種梅如昨日﹐樹已過人長。粉白東鄰女﹐爭窺出院墻。

其二

小玉探春回﹐褰簾笑語來。今朝庭樹上﹐忽有數花開。

其三

黃鐘才應律﹐英萼已舒芽。不笑黃金柳﹐先開白玉花。

其四

漢主黃金屋﹐盧家白玉堂。暗香浮動處﹐愁思月昏黃。

其五

一枝憐似玉﹐日暮正愁新。寂寞珍珠佩﹐天寒翠袖人。

其六

數點飄香雪﹐非關畫角吹。驚心調鼎事﹐細雨緑陰時。

其七

雪落紗窗外﹐寒梅正著花。不同桃李樹﹐爭艷五侯家。

其八

新月回宮檐﹐梅妝艷於雪。誰爲五出花﹖能加天下白。

其九

姑射有處子﹐雪色而內視。肌粟寒不生﹐香篝燻素被。

其十

樹老苔衣厚﹐花稀春事遲。爲緣生驛路﹐都是折殘枝。

題畫

筆墨生幽思﹐山居春日長。獨謠橋上路﹐亦自惜年芳。

夜坐

夜長春酒醒﹐敧枕何曾睡﹖時見燭花中﹐餘光吐金穗。

題竹

落墨生幽思﹐風來自有香。九天皆雨露﹐容易拂雲長。

題西湖大佛頭寺

佛身滿法界﹐金色從地起。若人加莊嚴﹐其福亦如是。

題枯木竹石圖

石氏珊瑚樹﹐楊家翡翠鉤。千年風雨後﹐遺影海中洲。

靑山白雲圖

俗駕眞難到﹐滿山都是云。雲中有樓觀﹐鸞鶴日相聞。

題畫山水

溪回岸影深﹐山迥溪聲響。獨有溪上人﹐扁舟自來往。

題諸葛孔明像

一笑出隆中﹐黃星掩日紅。妖氛不敢作﹐白羽起西風。

詠雞

鳳凰有五色﹐雞亦有五徳。鼓翼不妄啼﹐一聲天下白。

題孔明抱膝圖

抱膝長吟彼一時﹐臥龍消息有誰知﹖能聽天下三分計﹐賴有劉家大耳兒。

題羲之寫扇圖

蒲扇新題墨未漧﹐也應技癢要人看。阿婆莫謾提籃去﹐明日街頭寫便難。

訪舊三竺﹐次泐禪師雜興韻二首

其一

但敎懷抱能傾倒﹐莫向樽罍計有無。不爲訪僧三竺寺﹐肯乘煙艇過西湖﹖

其二

酒館湖船盡有名﹐玉杯時得肆閒情。至今人說張員外﹐不是看花不出城。

爲桐峯講主題二畫﹐風梅

長林春早玉煙新﹐未許風光殿後塵。畱得維摩方丈在﹐碧紗遮護散花人。

煙梅

髙坐天人白玉牀﹐袈裟都是素毫光。東風也自知消息﹐故故吹香入道場。

題墨梅

一點嬌飛傍鏡臺﹐曾隨笑靨貼宮腮。如今莫說顏如玉﹐何限風煙馬上來﹖

白描杏花

小樓春雨賣花時﹐盡說京城好女兒。有筆何應描不就﹖況兼紅粉不曾施。

白描水仙花

月下歸來看未眞﹐烏絲幾縷欲生春﹖莫敎縞帶隨風遠﹐畱綰明珠贈洛神。

荔枝畫

一勺瓊漿貯絳霞﹐好招鸚鵡過西家。若爲解得相如渴﹐免向金莖泣露華。

題十八學士奕棋圖

瀛州風景最淸眞﹐一代人材盡鳳麟。莫道深山更深處﹐旁觀都是下碁人。

五陵遊俠圖

白雪肌膚白玉鞍﹐渾身俊气許人看。若知稼穡艱難處﹐肯把黃金鑄彈丸﹖

題桂花仙子二首﹐其一

黃金碎搗作微塵﹐露染秋和色未勻。回首瓊林休悵望﹐素娥元是月中人。

其二

秋云幾片作衣裳﹖吹盡西風骨亦香。明月若敎生洛浦﹐可勝才思惱陳王。

題徽廟螃蠏圖二首﹐其一

閱盡虫魚爾雅篇﹐閒將藤素染蒼煙。不知畫得招潮後﹐艮嶽從敎變海田﹖

其二

長白山前謾拔都﹐淸華小殿試操觚。含毫應笑滕王拙﹐不寫秋沙郭索圖。

題畫梅

年年長與柳爭春﹐數點風前更可人。待得緑陰成子後﹐暗香疎影總隨身。

題明皇擊球圖

管鑰聲隨萬乘遊﹐開元球馬最風流。九齡老去無人諫﹐不破中原不肯休。

題黃花白蝶扇面

一枝秋露染初勻﹐曾伴淵明漉酒巾。若道夢中能化蝶﹐飛來應是白衣人。

題大慈寺僧房

老禪相見具袈裟﹐旋汲新泉自煮茶。笑問世間春幾許﹖東風開徧石巖花。

題紙缾﹐畱別育王寺長老照大千

朝市山林自一家﹐要知逢掖卽袈裟。靑蘋波上涼風起﹐定到禪房看蕙花。

題剡溪夜雪圖

雪月相邀過剡川﹐芙蓉遠近玉生煙。戴家亭館多風致﹐只好到門回酒船。

題二馬圖二首﹐其一

卸卻銀鞍得自由﹐偶因鬉癢一回頭。靑絲幾尺無拘束﹖曾控風雲徧九州島。

其二

春明仰首一長嘶﹐莫說河冰迸玉蹄。曾與將軍同患難﹐等閒平步到檀溪。

江南曲二首﹐其一

阿姊卻從何處來﹖芙蓉有露濕香腮。相呼相應棹船去﹐知是鄰家鬥鴨回。

其二

一束蓮莖學細腰﹐塗金艇子木蘭橈。東家姊妹西家去﹐更約明朝去看潮。

贈琴士

萬樹流鶯禦苑西﹐朝回騎馬醉如泥。如今都向山堂宿﹐聽得琴中烏夜啼。

小遊仙﹐次韻四首﹐其一

漢武求仙未絕情﹐枉將心力事金莖。靈王太子因無欲﹐吹得瑯玕作鳳鳴。

其二

桂合金銀不甚髙﹐仙山幾許隔波濤﹖信回靑鳥無尋處﹐一色春風是絳桃。

其三

小娃莫說臉如蓮﹐自牧羊龍向葑田。笑指淸泠橋下水﹐此中元是碧瑤天。

其四

靑蛇昨夜付書回﹐只許麻姑自拆開。說道蓬萊山下路﹐莫因淸淺不歸來。

題鸚鵡仕女圖

美人應自惜年華﹐庭院沈沈鎖暮霞。祇有舊時鸚鵡見﹐春衫曾似石橊花。

題露荷風柳扇面二首﹐其一

猶恐丹砂染未勻﹐波中影是鏡中身。長眉畫向春風裏﹐不許人間更效顰。

其二

此扇當年定賜誰﹖淚痕猶自舊胭脂。班姬莫用閒相詠﹐次第涼風到汝吹。

秋夕

紫藤滿架月華明﹐一片涼風絡緯聲。猶有西江未歸客﹐倚船因爾動離情。

過泖湖

泖湖有路接天津﹐萬頃銀花小浪勻。安得滿船都是酒﹖船中更載浣紗人。

過金粟寺看東坡竹

東坡仙去三百載﹐海上猶存丹鳳巢。醉裏自將衫袖下﹐拂開塵壁看煙梢。

題凝思士女

萱艸花開一兩枝﹐燻風更是斷腸時。自家團扇無心把﹐想得回文織錦詩。

題盧媼家二首﹐其一

誰似禇莊盧媼家﹖開門繞屋是荷花。收來麥把云成垜﹐繅動蠶絲雪滿車。

其二

船坊小小柳依依﹐田舍人家盡自肥。溪水受陰魚出躍﹐薫風吹暑燕交飛。

過蕭山縣

原野蕭條井邑虛﹐居人都是刼灰餘。橋邊猶有江淹寺﹐不爲題詩駐使車。

題吳彩鸞寫韻圖

小點紅鸞欲下遲﹐遠山渾是畫來眉。如何一念人間事﹐上界仙曹便得知﹖

同徐大章溪上看芙蓉

日暮歸來雨濕衣﹐涼風千樹彩雲飛。渚宮只在秋江上﹐何事襄王夢到稀﹖

宮詞﹐次周員外韻

時樣宮眉不甚長﹐再三笑語問同房。內園有約看花去﹐稱得春衫繡鳳凰。

題左司壁

省中莫說文書簡﹐開徧杏花渾不知。今日樹邊騎馬過﹐滿衣春雨立多時。

題毛女

一鐝長隨玉雪身﹐女中還有爛柯人。相逢好向麻姑說﹐東海千年又化塵。

題東坡竹

三百餘年屈指過﹐猶於遺墨見東坡。𨿽然數尺黃州竹﹐寫出參天直節多。

題蘇小小像

湖上行雲逐步移﹐手攜團扇欲何之﹖鬢邊莫笑閒花艸﹐也是當時第一枝。

題蜻蜓蛺蝶畫扇

點水穿花不自疑﹐輕盈滿扇欲何之﹖柳塘一覺風流夢﹐又是秋香欲老時。

觀奕圖﹐爲楊左丞題﹝楊完者都。﹞

局中勝負幾回新﹖畫在丹靑亦損神。莫把等閒消歲月﹐旁觀都是下棋人。

求仙辭二首﹐其一

漢皇承露鑄金莖﹐別道雲間有玉京。萬乘旌旗不隨去﹐此身何用獨長生﹖

其二

不見王喬馭鶴還﹐祇應憔悴老空山。何如修取金仙法﹖滅盡空花出世間。

荷花詞﹐次韻周伯溫參政四首

其一

朝霞染得好衣裳﹐吹徧湖頭風露香。身分可憐年紀小﹐纎腰一束郁金黃。

其二

少年慣服白朱砂﹐養得容顏故似霞。生長六橋楊柳岸﹐不知湖水是儂家。

其三

莫訝吳儂說靚妝﹐紅綃貼體肉生香。夜來相伴緑荷葉﹐受用滿湖風露涼。

其四

一種西湖與若耶﹐鴛鴦宿處便爲家。秋房結得新蓮子﹐便是當時藕上花。

上元夫人詞

阿母親曾與制衣﹐手攀云錦下天機。自從宴罷茅君後﹐寂寞龜壇會更稀。

瘦馬

少盡其力老棄之﹐此豈有意埋敝帷﹖不如汗血陣前死﹐以革就裹將軍屍。

柳枝詞二首﹐其一

尊前不柰小腰身﹐爭欲攙先上舞茵。多謝東風好擡舉﹐盡情分付畫眉人。

其二

春光領略不勝嬌﹐揺蕩東風千萬條。悔盡江州白司馬﹐一生空詠小蠻腰。

折柳枝

愁向尊前唱渭城﹐柳枝折盡贈人行。早知世路多離別﹐移在郵亭遠處生。

唐天寶宮詞十五首﹐其一

壽王妃子在靑春﹐賜與黃冠號太眞。不是白頭髙力士﹐翠華那得遠蒙塵﹖

其二

徹夜宮中按羽衣﹐明朝冊拜太眞妃。鳳凰閣裏承恩後﹐從此君王出內稀。

其三

興慶池頭芍藥開﹐貴妃步輦看花來。可憐三首淸平調﹐不博西涼酒一杯。

其四

淸源小殿合涼州﹐羯鼓琵琶響未休。爲是阿瞞供樂籍﹐八姨多費錦纒頭。

其五

蓬萊前殿摘黃柑﹐一色金盤賜內官。揀得枝頭合歡實﹐畫圖傳與大家看。

其六

玉笛當年是賜誰﹖可敎妃子得偸吹。還家剪下靑絲髮﹐持謝君王意可知。

其七

天子樓前百戲陳﹐大娘竿舞最驚人。貴妃獨賞劉郎詠﹐牙笏羅袍色色新。

其八

舁上兒繃滿翠容﹐黃裙髙髻一叢叢。君王入內聞歡笑﹐賜與金錢滿六宮。

其九

四海承平倦萬幾﹐只將彩戲悅眞妃。不平最是彈雙陸﹐骰子公然得賜緋。

其十

小部梨園出敎坊﹐曲名新賜荔枝香。霓裳按舞長生殿﹐擊碎梧桐夜未央。

其十一

共指雙星出殿遲﹐並肩私語有誰知﹖君王未出長安日﹐肯信人間有別離﹖

其十二

香囊遺下佛堂階﹐不使君王不愴懷。想著當年雪衣女﹐羽衣猶得苑中埋。

其十三

勤政樓中夜正長﹐上皇西望轉淒涼。侍兒惟有紅桃在﹐一曲涼州淚萬行。

其十四

龍女殷勤道姓名﹐淩波池上乞新聲。周公不入君王夢﹐誰與蒼生致太平﹖

其十五

天寶年間寵賈昌﹐黃衫年少滿雞坊。絳冠鬥罷羅纒項﹐又得君王笑一場。

趨府

燕子梁間漸有聲﹐碧油窗外未天明。長街官樹畱殘月﹐滿馬好風吹宿酲。

小寒

花外東風作小寒﹐輕紅淡白滿闌干。春光不與人憐惜﹐畱得淸明伴牡丹。

涼思

朝來風雨怯輕羅﹐便覺涼秋意思多。一夜不眠聯翠被﹐餘香消盡滿池荷。

覺來

好風吹雨覺來遲﹐開徧荼蘼總不知。團扇晚涼人似玉﹐也須消瘦暮春時。

春光

湖上偏多楊柳風﹐桃花吹盡雨前紅。等閒卻被東君笑﹐大半春光在醉中。

柳花詞五首

其一

望窮河水是隋家﹐風落長堤禦柳斜。春盡花飛畱不住﹐白頭啼徧後棲鴉。

其二

欄馬墻西欲暮春﹐花飛不復過中旬。倚天樓閣晴光裏﹐爭撲珠簾不避人。

其三

章華臺下路西東﹐走馬歸來滿袖風。吹起萬條枝上雪﹐等閒迷卻細腰宮。

其四

滿院長條散緑陰﹐誰家門戶碧沈沈﹖地衣不許重簾隔﹐雪白花鋪一寸深。

其五

揚州寺前楊柳多﹐柳枝能舞更能歌。夜來吹入維摩室﹐化作天花可柰何﹗

孟院判宅辭飲

病來酒力未能加﹐易覺衰容染絳霞。團扇涼風吾欲睡﹐不勞頻看石橊花。酒名。

輦下曲一百二首﹐有序

昱備員宣政院判官﹐以僧省事簡﹐搜索舊文槁於囊中。曩在京師時﹐有所聞見﹐輒賦詩。有宮中詞﹑塞上謠共若干首﹐合而目之曰﹕輦下曲。其據事直書﹐辭句鄙近﹐𨿽不足以上繼風雅﹐然一代之典禮存焉。

其一

黃金大殿萬斯年﹐十二丹楹日月邊。傘蓋威蕤當禦榻﹐珠光照耀九重天。

其二

五垓千陛立朝廷﹐檻首銅雕一丈翎。不待來儀威鳳至﹐日聞韶濩在靑冥。

其三

州橋拜伏兩瑉龍﹐向下天潢一派通。四海仰瞻天子气﹐日行黃道貫當中。

其四

方朝猶是未明天﹐玉戚輪竿已儼然。百獸蹲威繪旛下﹐萬臣效職內門前。

其五

東樓緋服唱雞人﹐擊到朱鼙第幾聲﹖楠寐奉常先告備﹐駕行三叩紫鞘鳴。

其六

至元典禮當朝會﹐宗戚前將祖訓開。聖子神孫千萬世﹐俾知大業此中來。

其七

二九行分正從班﹐盡將牙笏注名單。簟鋪獸鎭丹墀內﹐鵠立千官繞畫闌。

其八

國戚來朝總盛容﹐左班翹鶡右王封。功臣帶礪河山誓﹐萬歲千秋樂未終。

其九

靜瓜約鬧殿西東﹐頒宴宗王禮數隆。酋長巡觴宣上旨﹐盡敎滿飲大金鍾。

其十

萬方表馬賀生辰﹐班首師臣與相臣。喝贊禮行天樂動﹐九重宮闕一時新。

其十一

三司侍宴皇情洽﹐對禦吹螺大禮終。寶扇合鞘催放仗﹐馬蹄哄散萬花中。

其十二

授時歷進當冬至﹐太史舁官近禦前。禦用粉箋題國字﹐帕黃封上榻西邊。

其十三

泥金瀝水順飄揚﹐掌扇香吹殿角涼。不是內官親執禦﹐太平無用鎭非常。

其十四

只孫官樣靑紅錦﹐裹肚圓文寶相珠。羽仗執金班控鶴﹐千人魚貫振嵩呼。

其十五

全裝節仗冒金錢﹐振竦髙擎玉陛前。嚲袖行交太平字﹐回鑾猶是步蹁蹮。

其十六

黃金酒海贏千石﹐龍杓梯聲給大筵。殿上千官多取醉﹐君臣胥樂太平年。

其十七

西天法曲曼聲長﹐瓔珞垂衣稱艷妝。大宴殿中歌舞上﹐華嚴海會慶君王。

其十八

職貢蠻夷通海徼﹐筦衣毳帽步逡巡。翠華閣下頒繒幣﹐聖主畱恩柔遠人。

其十九

竹扛金鑄百尋余﹐頂版髙鐫萬國書。禁得下方雷與電﹐聲光不敢近皇居。

其二十

崇天門下聽宣赦﹐萬姓歡呼萬歲聲。豈獨罪人蒙大宥﹖普天率土盡關情。

其二十一

戶外班齊大禮行﹐小臣鳴贊立朝廷。八風不動丹墀靜﹐聽得宮袍舞蹈聲。

其二十二

墀左朱闌艸滿叢﹐世皇封植意尢濃。艱難大業從玆起﹐莫忘龍沙汗血功。

其二十三

國初海運自朱張﹐百萬樓船渡大洋。有訓不敎忘險阻﹐禦廚先飯進黃粱。

其二十四

旗常萬乘綴旒旓﹐玉瓘升壇藉白茅。前月太常班鹵簿﹐安排法駕事南郊。

其二十五

淸廟上尊元不罩﹐爵呈三獻禮當終。巫臣馬湩望空灑﹐國語辭神妥法宮。

其二十六

遼東羞貢入神廚﹐祭鮪專車一丈餘。寢廟歲行春薦禮﹐有加鉶豆雜鮮腒。﹝腒﹐禽鳥之肉。﹞

其二十七

國俗祠神主中澑﹐氈車氈俑掛宮燈。神來鼓盞自飛動﹐妖自人興如有憑。

其二十八

狼髖且拋何且咒﹖女巫憑此卜妖祥。手持朴樕揮三祀﹐蠲潔祈神受命長。

其二十九

當年大駕幸灤京﹐象背前馱幄殿行。國老手鑪先引導﹐白頭聯騎出都城。

其三十

皇輿淸暑出灤京﹐三日當番見大臣。夜半暗中偸摸箭﹐陰敎右姓主朋巡。

其三十一

請號關牌趨鼓閣﹐弓刀千騎領兵符。例差右姓巡倉庫﹐哄唱穹廬賜大酺。

其三十二

祖宗詐馬宴灤都﹐挏酒啍啍載憨車。向晚大安髙閣上﹐紅竿雉帚掃珍珠。

其三十三

駕起京官聚艸棚﹐諸司誰敢不從公﹖官錢例與供堂食﹐馬上風吹酒面紅。

其三十四

千門萬戶嚴扃鑰﹐畱守司官莫自閒。仰候秋風駝被等﹐郊迎大駕向南還。

其三十五

駝裝序入日精門﹐銅鼓牙旗作隊喧。一聽巡階鈴鈸振﹐滿宮俱喜出迎恩。

其三十六

月華門裏西角屋﹐六纛幽藏神所居。大駕起行先戒路﹐鼓鉦次第出儲胥。

其三十七

華纓孔帽諸番隊﹐前導伶官戲竹髙。白傘葳蕤避馳道﹐帝師輦下進葡萄。

其三十八

守內番僧日念吽﹐禦廚酒肉按時供。組鈴扇鼓諸天樂﹐知在龍宮第幾重﹖

其三十九

皇輿行在辟人門﹐羣牧分屯散彩雲。習馭每朝供進馬﹐近移毳幕盡宗勲。

其四十

禦前親拜中書令﹐恩賜東宮設內筵。手署勅黃惟一道﹐任誰祗受付雙遷﹖

其四十一

雞人唱罷內門開﹐千騎前頭丞相來。衛士金瓜雙引導﹐百司擁醉早朝回。

其四十二

端本堂深繡榻髙﹐滿前學士盡風騷。星河騎士知惟馬﹐慣識金箋玉兔毫。

其四十三

旌旗千騎從儲皇﹐詐柳行春出震方。祖宗馬上得天下﹐弓矢斯張何可忘﹖

其四十四

和寜沙中朴樕筆﹐史臣以代鉛槧事。百司譯寫髙昌書﹐龍蛇復見古文字。

其四十五

儀臺鐵表冠龍尺﹐上刻橫文晷度眞。中國失傳求遠裔﹐猶於回紇見斯文。

其四十六

儒臣奉詔修三史﹐丞相銜兼領總裁。學士院官傳賜宴﹐黃羊湩酒滿車來。

其四十七

經筵進講天人喜﹐宣索金繒賜講臣。已覺聖躬忘所倦﹐敎將古訓更前陳。

其四十八

文明天子念孤寒﹐科舉人材兩榜寛。別殿下簾親策試﹐唱名才了便除官。

其四十九

冑監諸生盛國容﹐大官羊膳兩廚供。六經盡是君臣事﹐卿相才多在辟雍。

其五十

鑪香夾道湧祥風﹐梵輦遊城女樂從。望拜彩樓呼萬歲﹐柘黃袍在半天中。

其五十一

放敎貴赤一齊行﹐平地風生有翅身。未解刻期爭拜下﹐禦前成个賞金銀。

其五十二

國子題名金僕姑﹐樹籬比射盡腰符。分明百步中侯的﹐踴躍宗王舞袖呼。

其五十三

對朋角飲目相招﹐黃鼠生燒入地椒。馬湩飲輪金鐸刺﹐頂寧割發不相饒。

其五十四

柳林密遣弄臣回﹐封印黃金盒一枚。天語直將西內去﹐便敎知是艸芽來。

其五十五

直從海子望蓬萊﹐靑雀傳言日幾回﹖爲造龍舟載天姆﹐院家催造畫圖來。

其五十六

西方舞女卽天人﹐玉手曇花滿把靑。舞唱天魔供奉曲﹐君王常在月宮聽。

其五十七

鴨緑江波勝鴨頭﹐魚龍變化滿中州。分來一派天潢水﹐到得烏桓便不流。

其五十八

昭君遺下漢琵琶﹐抝軫誰彈狽獲沙﹖春色不關靑冢上﹐只今芳艸滿天涯。

其五十九

玉竇橋邊日月明﹐金棊界脈直如繩。世皇存此爲殷鑑﹐上刻宣和示廢興。

其六十

金計傾遼至可哀﹐爲車爲馬枉豗隤。豈知萬歲山中土﹐載得龍沙王气來﹖

其六十一

大都周遭十一門﹐艸苫土築那吒城。讖言若以磚石裹﹐長似天王衣甲兵。

其六十二

八思巴師釋之雄﹐字出天人慚妙工。龍沙彷佛鬼夜哭﹐蒙古盡歸文法中。

其六十三

學貫天人劉太保﹐卜年卜世際昌期。帝王眞命自神武﹐魚水君臣今見之。

其六十四

許衡天遣至軍前﹐未喪斯文賴此傳。大學一編堯舜事﹐致君中統至元年。

其六十五

運際昌期不偶然﹐外臣豪傑得神仙。一言不殺感天聽﹐敎主長春億萬年。

其六十六

宋亡死節文丞相﹐不受宣封信國公。祠廟至今松栢在﹐世皇盛徳及孤忠。

其六十七

太祖雄姿自聖神﹐一時睿斷出天眞。要將儒釋同尊奉﹐宣諭黃金鑄聖人。

其六十八

龍虎山中有道家﹐上淸劍履絢晴霞。依時進謁棕毛殿﹐坐賜金瓶數十茶。

其六十九

相官馬湩盛渾脫﹐騎士題封抱送來。傳與內廚供上用﹐有時直到禦前開。

其七十

西番僧果依時供﹐小籠黃旗帶露裝。滿馬塵沙兼日夜﹐平坡紅艷露猶香。

其七十一

黃公壚榜大金書﹐門外長停右姓車。請敎宮繒來換酒﹐悲歌始是醉之餘。

其七十二

圜殿儀天十六楹﹐向前黃道不敎行。賬房左右懸弓角﹐盡是君王宿衛兵。

其七十三

玉徳殿當淸灝西﹐蹲龍碧瓦接榱題。衛兵學得髙麗語﹐連臂低歌井卽梨。

其七十四

棕毛四面擁龍牀﹐殿角涼生紫霧香。上位勵精求治切﹐不曾朝退不擡湯。

其七十五

斜街木局盡閒房﹐禦史微行自不妨。從立憲臺曾有旨﹐代天耳目付賢良。

其七十六

上都半道次楡林﹐是處鴛鴦野濼深。不比使君桑下問﹐自媒年少覓黃金。

其七十七

少年馬后抱熊羆﹐便佞相傾結所知。一日搭名幫艸料﹐好官多屬跨驢兒。

其七十八

閒家日逐小公侯﹐藍棒相隨覓打球。向晚醉嫌歸路遠﹐金鞭梢過禦街頭。

其七十九

斗鵪初罷艸初黃﹐錦袋牙牌日自將。鬧市閒坊尋搭對﹐紅塵走殺少年狂。

其八十

敎坊女樂順時秀﹐豈獨歌傳天下名﹖意態由來看不足﹐揭簾半面已傾城。

其八十一

爭抱荊筐拾馬畱﹐貧兒朝夕候鳴騶。不知金印爲何物﹖肯要人間萬戶侯﹖

其八十二

北方九眼大黑殺﹐幻影梵名紇剌麻。頭戴髑髏踏魔女﹐用人以祭惑中華。

其八十三

髙昌之神戴羖首﹐仗劍騎羊气猛烈。十月十三彼國人﹐蘿卜麵餅賀神節。

其八十四

十宇寺神呼韓王﹐身騎白馬衣戎裝。手彈箜篌仰天日﹐空中來儀百鳳凰。

其八十五

旃檀佛像身丈六﹐三十二相俱完全。流傳釋家親受記﹐止於大國來西天。

其八十六

西番燈盞重百斤﹐刻銘供佛題大臣。黃楢萬甕照無盡﹐上祝皇釐下己身。

其八十七

花門齊侯月生眉﹐白日不食夜飽之。纒頭向西禮圈戶﹐出浴升髙叫阿彌。

其八十八

西天咒師首蜷發﹐不澡不颒身亦殷。倒垂瓔珞披紅罽﹐膜拜螭坳識聖顏。

其八十九

似將慧日破愚昏﹐白日如常下釣軒。男女傾城求受戒﹐法中祕密不能言。

其九十

肩垂緑發事康禪﹐淡掃蛾眉自可憐。出入內門裝飾盛﹐滿宮爭迓女神仙。

其九十一

紅城萬戶拱皇居﹐宿衛親兵飽有餘。苑鹿與人分食慣﹐朝朝羣聚候麋車。

其九十二

樞密院家家賜宴﹐金符三品事奔趨。敎坊白馬馱身後﹐光祿紅簫送酒車。

其九十三

四面朱闌當午門﹐百年楡柳是將軍。昌期遭際風雲會﹐艸木猶封定國勲。

其九十四

鴐鵝風起白毰毸﹐秋夏跟隨駕往回。聖主已開三面网﹐登盤玉食自天來。

其九十五

守宮妃子住東頭﹐供禦衣糧不外求。牙仗穹廬護闌盾﹐禮遵估服侍宸遊。

其九十六

三宮除夜例驅儺﹐徧灑巫臣馬湩多。組燭小兒相哄出﹐衛兵環視莫如何。

其九十七

緋國宮人直女工﹐衾禂載得內門中。當番女伴能包袱﹐要學髙麗頂入宮。

其九十八

壁衣面面紫貂爲﹐更繞腰闌掛虎皮。大雪外頭深一尺﹐殿中風力豈曾知﹖

其九十九

天朝習俗樂從禽﹐爲按名鷹出柳陰。立馬萬夫齊指望﹐半空鵝影雪沈沈。

其一百

大安閣是延春閣﹐峻宇雕墻古有之。四面珠簾煙樹裏﹐駕臨長在夏初時。

其一百一

萬歲山中瓊島居﹐廣寒宮殿畫難如。回鑾風過黃金鐙﹐飄下鑪香十里餘。

其一百二

欄馬墻臨海子邊﹐紅葵髙柳碧參天。過人不敢論量數﹐雨露相將近百年。

宮中詞二十一首

宮中詞﹐惟唐陜西司馬王建一百首爲得體﹐蓋從內臣出入宮闥所賦﹐俱實見其事。厥後﹐蜀主花蕊夫人效其體﹐賦詩一百首﹐亦其身親見之。宋王安國校官書﹐見其本序﹐而置之內閣。元初﹐奉天楊興錄宋宮人語五言詩十八首﹐頗得其情﹐足次二家後。大抵宮中詞﹐論富有天下﹐貴爲天子﹐不可以文章工拙稱﹐必非想象﹐必親見﹐皆非閭巷之士可擬而賦者。後學廬陵張昱光弼志。

其一

紅光滿室產皇儲﹐天下千秋與祝釐。侍女后妃頒剩彩﹐天顏有喜內臣知。

其二

裹頭保母性溫存﹐不敢移身出內門。尋得描金龍鳳紙﹐學摹國字敎皇孫。

其三

頒賜三宮端午節﹐金絲纒扇繡紅紗。謝恩都作男兒跪﹐拜起深深鶡尾斜。

其四

內人哄動各盈腮﹐談自西宮撒雪回。報與內司當有宴﹐羊車今晚蚤將來。

其五

网軒涼思蚤相催﹐紅葉生時雁又來。不用題情付流水﹐已從步輦過宮回。

其六

櫻桃紅熟覆黃巾﹐分賜三宮遺內臣。拜跪酬恩歸院後﹐金盤酪粉試嘗新。

其七

徽儀殿裏不通風﹐火者添香殿閣中。榻上重重鋪設好﹐君王今夜定移宮。

其八

宮衣新尙髙麗樣﹐方領過腰半臂裁。連夜內家爭借看﹐爲曾著過禦前來。

其九

和好風光四月天﹐百花飛盡感流年。宮中無以消長日﹐自擘龍頭十二弦。

其十

鴛鴦鸂鶒滿池嬌﹐彩繡金茸日幾條﹖早晚君王天壽節﹐要將著禦大明朝。

其十一

宮羅支請銀霜褐﹐徹夜房中自剪裁。明日看花西內去﹐牡丹臺畔木瓜開。

其十二

延華閣下日如年﹐除是當番到禦前。尋出塗金香墜子﹐安排衣綫撚春綿。

其十三

頻把香羅拭汗腮﹐緑云背綰未曾開。相扶相曳還宮去﹐笑說秋千架下來。

其十四

上苑新波小海分﹐緑香溢岸好湔裙。故將禁指監官見﹐放出天河洗絳雲。

其十五

紙繩未把祝鑪香﹐自覺紅生兩臉傍。爲蹬爲輪俱有喜﹐莫將縆結作羊腸。

其十六

飲到更深無厭時﹐並肩侍女與扶持。醉來不問腰肢小﹐照影燈前舞柘枝。

其十七

塡金臂失戲分明﹐贏得珍珠三兩升。便去房中還賭賽﹐黃封銀榼酒如澠。

其十八

殘卻花間一局棋﹐爲因宣喚賜春衣。近前火者催何急﹐惟恐君王怪到遲。

其十九

從行火者笑相招﹐步輦相將過釣橋。鹿頂殿開天樂動﹐西宮今日賽花朝。

其二十

彤雲捧起黃金殿﹐十二丹楹七戶開。南面君臨朝萬歲﹐來儀應共鳳歸來。

其二十一

欞星門與州橋近﹐黃道中間禦气髙。拜伏龍眠金水上﹐鎭安四海息波濤。

塞上謠八首

其一

砂磧大風吹土屋﹐馬上行人紗罩目。貂裘荊筐拾馬矢﹐野帳炊煙煮羊肉。

其二

玉貌當壚坐酒坊﹐黃金飲器索人嘗。蠻奴疊騎唱歌去﹐不管柳花飛過墻。

其三

漭然路失龍沙西﹐挏酒中人軟似泥。馬上毳衣歌刺刺﹐往還都是射鵰兒。

其四

馬上黃須惡酒徒﹐搭肩把手醉相扶。見人彊作漢家語﹐哄著村童唱塞姑。

其五

野蠶作繭絲玉玉﹐乳雞浴沙聲谷谷。駱駝奶子多醉人﹐氈帳雪寒畱客宿。

其六

燕姬二八面如花﹐畱宿不問東西家。醉來拍手趁人舞﹐口中合唱阿剌剌。

其七

𨿽說灤京是帝鄕﹐三時閒靜一時忙。駕來滿眼吹花柳﹐駕起連天降雪霜。

其八

親王捧寶送回京﹐五色祥雲抱日明。錫宴大開興聖殿﹐盡呼萬歲駕中興。

同賈守玄副官﹑顧存玄老監﹑曹空隠上座﹑龔翛然﹑吳逢原二監齋遊洞霄宮﹐得徧覽洞天福地諸勝迹﹐各紀一詩﹐刻諸崖石﹐以紀斯行之槪云爾。

岫云隠居

岫云深護列仙儒﹐心與天倪共捲舒。詩境偶生吟思外﹐靑苔黃葉滿山居。

升王壇

大滌潛通句曲山﹐列仙到處有遺壇。千年落葉無行迹﹐時見郭文騎虎還。

無骨蒻﹝許遠遊臨化﹐囑弟子曰﹕丹在無骨蒻下。﹞

緣合詩逢無首羈﹐此身便有上天時。無端許遠畱遺囑﹐勾引閒人到處疑。

大滌﹑棲眞二洞題名石

身到名山骨亦淸﹐洞中不枉爲題名。髙車駟馬人間世﹐幾度浮雲石上生﹖

九鎖峯

靑山九曲鎖煙霞﹐隔斷塵寰百萬家。洞裏有春藏不得﹐春風春雨泛桃花。

唐碑

百尺穹碑當道安﹐蛟龍蟠攫蘚花幹。火燒雨洗殘文字﹐畱得前王舊散官。

漢祈靈壇

漢武祈靈築此壇﹐願同日月駐龍顏。神仙豈有君王福﹖萬國臣鄰指顧間。

馴虎巖﹝郭文醫虎處。﹞

世往人非事不同﹐巖前無復舊行蹤。空山落徧千林樹﹐夜夜如同虎嘯風。

藏書石室

曾於唐史讀遺文﹐此日來遊似見君。石室自藏眞誥後﹐等閒人世幾浮雲﹖

仙人影

形影能離已異常﹐指揩猶作桂花香。偶然狡獪畱山石﹐未覺人間歲月忙。

丹泉

百年能得幾回來﹖更酌丹泉飲一杯。莫送魚龍歸大海﹐海中波浪是塵埃。

搗藥禽

因曾搗藥事幽棲﹐羽化千年長未齊。得似杵聲相繼散﹐月明猶繞故山啼。

題海昌仙蹤

故老相傳語不空﹐至今石井有仙蹤。行人莫向井邊唾﹐一勺水中藏臥龍。

追次薛濤詩二首

其一

不敎周昉畫丹靑﹐卻把風流付蚤鶯。錦水滔滔流不盡﹐斷腸詩句可憐情。

其二

知爾回文織未成﹐爲因顏色擅才名。傷春傷別尋常事﹐莫唱陽關第四聲。

學仙曲二首

其一

仙人好乘白鹿轓﹐更剪明霞作飛帶。醉來濯髮向銀灣﹐龍劍直倚靑天外。

其二

徐卿有子抱才賢﹐天上麒麟正妙年。書案囊螢勤自勉﹐吟窗臨艸頗堪憐。

題桐栢宮

吹笙太子慕飡霞﹐一鶴空山總是家。桐栢幾回淸露重﹖人間容易日西斜。

題畫梅花

鉛華學作內家妝﹐畫出宮眉歲月長。不與東風共搖落﹐人間天上盡吹香。

送春

送春何事典春衣﹖銷得楊花幾度飛。掌上玉杯成慣見﹐年年長是送春歸。

巾子峯

靑冥天界碧迢迢﹐仙客遺巾竟寂寥。猶有白雲閒似鶴﹐與人相伴夜吹簫。

題孔主奉宅畫菊

朝陽下照東籬菊﹐影落前庭亦有香。好伴容安齋內客﹐玉盤承露對秋光。

題三香圖﹝山礬﹐水仙﹐梅花。﹞

離騷比興諸香艸﹐不見三香入楚詞。莫是歲寒將自異﹐眾芳蕪穢不同時。

雪夜寄史左丞

白雪相將一尺深﹐碧油窗合夜沈沈。黨家更有人如玉﹐猶道春寒入繡衾。

題漁村晚照

在在溪灣盡曬罾﹐暮天秋水碧澄澄。幾家漁捨云深處﹖紅樹寒山路慣登。

丹溪別業圖﹐爲周昉賦

文光萬丈照丹溪﹐愛爾慈烏夜夜啼。父有遺經能敎子﹐艸堂猶在此溪西。

題夏圭孤舟風雨圖

此船載得許多愁﹐使我樽前感舊遊。惆悵揚州十年夢﹐滿江風雨泊瓜洲。

題歸釣圖

雨笠風蓑日往回﹐桃花流水碧山隈。潭中漁釣何能盡﹖收卻綸竿歸去來。

題溪居圖

朝市塵埃若我何﹖幽棲好處是松蘿。前溪若與天河接﹐夜夜水中星斗多。

紹興客中除夕

一歲今朝是歲除﹐旅人況復在離居。從來牛女成惆悵﹐烏鵲橋邊莫寄書。

翫月圖

天地有情俱是感﹐兔蟾應自念嬋娟。分明照見山河影﹐一歲無如此月圓。

家人輩開螯侑杯卽事

東牀敧枕未成眠﹐玉手開螯自可憐。得似甕頭狂吏部﹐江頭風味落樽前。

題讀碑圖

未瞻魯廟三緘口﹐且讀曹娥八字碑。較智只爭三十里﹐楊修誰說是男兒﹖

題枯木竹石二首

其一

風雪禁持百歲過﹐眞成生鐵鑄枝柯。天寒翠袖能相倚﹐免得春來纒女蘿。

其二

一勺水中藏白蜃﹐一毫端上畫靑蛇。世人只道韓湘子﹐藥術能開頃刻花。

熱

南州大暑何可當﹖雪冰不解三伏涼。夜深明月在天上﹐白露滿湖荷葉香。

題畫雨竹

江上數聲湘女瑟﹐煙中一曲竹枝歌。葉間有恨俱成淚﹐只爲曾承雨露多。

題桶底圖

不向粟中藏世界﹐卻來桶底畫樓臺。分明記得麻姑語﹐淸淺蓬萊水一杯。

題漁樵閒話圖

漁樵本自不同科﹐何事停橈話更多﹖說與別人都不信﹐夜來風雨濕靑蓑。

題徽廟畫鵪鶉

長白山前馬似龍﹐相將風火入深宮。君王苦好丹靑筆﹐猶恐鵪鶉畫未工。

題茅堂雪景圖

艸堂有客何爲者﹖應愛山川雪未消。牀上一壺堪獨酌﹐風流不減霸陵橋。

閒居春盡

幾日春殘不在家﹐階前開徧粉團花。再看又是明年事﹐酒滴東風惜歲華。

題淵明像

典午功名等羽毛﹐區區州縣亦徒勞。折腰五斗無人識﹐只有歸來最是髙。

升仙壇

壇上春風長紫苔﹐當時仙駕此徘徊。山中老盡千年樹﹐化鶴何因一再來﹖

題王若水畫翎毛二首﹐其一

喔喔雄鷄趁曉光﹐豈同雌雉在山梁﹖雲中鷹隼無虛爪﹐羽翼低飛好自防。

其二

東風吹水碧漪漪﹐不放桃花自在飛。莫怪野鳬驚不定﹐溪頭弋者未忘機。

題道士王東甫圖畫

金銀樓閣在三山﹐東甫何妨屢往還﹖信是神仙在平地﹐鶴飛元不離人間。

寄報國寺渭淸遠上人﹝時張氏築城。﹞

誰設嚴關一兩重﹖直敎隔斷白雲蹤。城中何限蕭家寺﹖不把三間事遠公。

桂花仙子圖

秋云幾片剪衣裳﹖吹盡西風骨更香。明月不應生洛浦﹐又添情思惱陳王。

船過臨平湖

船過臨平欲住難﹐藕花紅白水雲閒。只因一霎溟蒙雨﹐不得分明看好山。

寄三塔寺寛虛海

望見寺前三塔近﹐老夫指擬駐行舟。無端一陣東風雨﹐吹過湖南不自由。

淩霄花

天女天花一樣嬌﹐淩霄挽下最長條。生愁化作空山雨﹐滿臉春紅恨未銷。

題新亭壁

爲愛庭前金鳳花﹐風吹滿地散殘霞。淸尊團扇能相伴﹐飲到海天秋日斜。

題修竹士女圖

袖捲香羅日又曛﹐寸心都作錦回文。莫敎吹動參差玉﹐驚斷陽臺一段云。

題左司壁

春日團團日未斜﹐東風滿地散靑霞。曉鶯啼過落花雨﹐獨立淮南宰相家。

題王若水畫

萱艸花開日又西﹐太湖石畔鷓鴣啼。竹枝不是江南曲﹐唱得樽前思欲迷。

題唐十八學士圖

堯舜之道載方策﹐人存政舉又何疑﹖肅容斂手慚色者﹐知是當年封徳彛。

題趙子昻浴馬圖

眞是房星夜降精﹐雙瞳下照水波明。浴回有翼應飛去﹐萬里風雲是一程。

風馬

時淸天地息煙塵﹐騰躍乘看自有神。遊牝委龍求作種﹐任渠風合向天津。

嘉禾湖上﹐爲謝參軍題扇

鸚鵡杯中紅曲酒﹐鴛鴦湖上黑油船。南風吹入荷花蕩﹐借與閒人一醉眠。

明皇對奕圖

漏盡宮壺日晷移﹐君王猶是戀殘棋。馬嵬一著無人算﹐只有楊妃自得知。

題楊妃橫玉圖

天寶年間好太平﹐華淸小殿稱人情。如何玉笛才拈起﹖便作風吹別調聲。

春日遊湖

神仙不死今何在﹖富貴能全古亦難。剩買蘇公堤上酒﹐莫敎容易度春寒。

題白玉蟾像

白玉如蟾俱是妄﹐靑天指月亦非眞。武夷洞裏曾相見﹐卻是尋常劈篾人。

詠何立事﹝宋押衙官何立﹐秦太師差往東南第一峯﹐恍惚引至陰司﹐見太師對嶽飛事﹐令歸告夫人東窗事犯矣。復命後﹐卽棄官學道。蛻骨今在蘇州玄妙觀﹐爲蓑衣仙。﹞

舊作衙官身姓何﹐陰司歸後記仙魔。視身已是閒軀殻﹐一領蓑衣也是多。

謝太傅

謝安徳望重南朝﹐妓女東山未寂寥。若論漢家勲業事﹐何如笳鼓霍嫖姚﹖

四菓畫﹐石橊

照眼紅綃未十旬﹐西風又折錦苞新。石家金穀如長在﹐盡有明珠換美人。

桃實

漢帝求仙不自知﹐祗憑靑鳥使瑤池。矮人不見東方朔﹐肯信三偸是此兒﹖

枇杷

葉底累累黃漸深﹐暖風四月熟幽林。記曾摘徧西園樹﹐好似文君取酒金。

櫻桃

廊廟嘗新出上闌﹐內廚酪粉賜金盤。白頭見畫成惆悵﹐滿朶春紅不厭看。

效唐僧無則詠物詩四首﹐百舌禽

巧作春禽百樣聲﹐似矜觜舌有餘輕。若爲剩有閒心性﹐何不雲中學鳳鳴﹖

鸕鶿鳥

褵褷羽翼作羣飛﹐殘害溪魚欲自肥。滿嗉腥涎吞不下﹐爲人長忍一生饑。

木筆花

木筆花含曉露濃﹐似將才思擬春風。若還開在江淹宅﹐夜夜題詩入夢中。

金錢花

小小紅絲疊絳霞﹐釵頭玉燕共年華。果然買得靑春在﹐盡把名園種此花。

紫菊花

應爲揚州舊使君﹐雞冠顏色染歌裙。陶翁九日東籬下﹐誰肯花前問紫雲﹖

唐太宗遣禦史蕭翼賺禊帖圖

君臣詭遇一呆僧﹐禊帖𨿽來事可懲。誰料萬年歸葬後﹖卻將繭紙累昭陵。

宮廊雪霽圖﹝馬遠畫。﹞

畫在丹靑事已非﹐碧山猶自繞朱旗。分明黃屋宸遊處﹐千步宮廊雪霽時。

東坡笠屐圖

從來涇渭不同波﹐得貶黎中幸已多。莫把丹靑論笠屐﹐文章千載一東坡。

杜宵畫圍棊圖

何事今朝懶畫眉﹖深宮又是日長時。閒愁不用量紅綫﹐看取新添幾著棋﹖

雨晴

薔薇正開雨弄晴﹐狂風觸處亂紅英。韓朋莫作雙飛蝶﹐泊在其中畫不成。

曉起

杏子花開桃萼紅﹐夜來疎雨過簾櫳。風光𨿽是好時節﹐春在誰家弦管中﹖

松瀑圖

石間激浪雪無迹﹐松下瀑流雷有聲。百折狂瀾非是險﹐人心方寸最難平。

寒食

錢塘江上逢寒食﹐遠客今朝轉念鄕。幾樹落花春寂寂﹖數行回雁艸茫茫。

孫鍾設瓜圖

三士憑空化鶴羣﹐已將旗蓋兆三分。劉家門外樓桑樹﹐豈是荒唐讖所云﹖

嶽林寺題兜率內院﹐爲玘石心上人賦

兜率天宮內院開﹐錦衣彌勒笑盈腮。因緣未了兒孫債﹐此是重來第幾回﹖

聞夜潮

潮到江樓月到遲﹐百年心事有誰知﹖牀頭尋得劉琨劍﹐舞向春風惜舊時。

張橫塘畫竹枝萱艸

幾宵明月竹枝好﹖一夜東風萱艸長。悵望美人煙水闊﹐不勝淸思繞橫塘。

茘枝畫﹐爲福建僉憲張惟遠題四首﹝濟南人。﹞

其一

樽前人出玉芙蓉﹐纎手親分茘子紅。歸得大明湖上宴﹐也應看畫說閩中。

其二

茜羅輕裹玉肌寒﹐吹盡南風露未幹。一寸丹心無與寄﹐爲憑圖畫入長安。

其三

紅塵一騎露華香﹐不管盧龍道路長。誰信禦前供玉食﹖不呈妃子不先嘗。

其四

六月南風茘子丹﹐皺紅小碧滿銀盤。水晶細嚼甜於蜜﹐滿口生香玉露漙。

剪花士女

咫尺芳叢艷色深﹐蜂情蝶思兩難禁。看來莫用閒惆悵﹐剪下春風一寸心。

題趙仲穆人馬圖

廏吏牽呈禦苑回﹐開元求馬盡龍媒。趙家富有曹韓樣﹐摹出承平气象來。

劉曜卿畫折花宮女

柳風艸露欲沾衣﹐又是宮中上直時。好把桃花都折盡﹐免敎吹作落紅飛。

錢舜舉畫芙蓉

木末芙蓉最耐寒﹐等閒不許世人看。蛾眉淡掃朝天去﹐自采花頭制道冠。

梅花水月仙子畫

遊魂非鬼亦非仙﹐憑附梅花度歲年。欲向姮娥訴孤另﹐浪中亦自少團圓。

招周徳新員外觀菊

明朝莫問晴和雨﹐騎馬能來看菊花。豈是省郎無酒對﹖不知此處似陶家。

題扇士女

轉深文字轉多情﹐侍女常將筆硯行。思得玉臺新樣句﹐爲題團扇贈卿卿。

湖中卽事

湖柳湖波盡可憐﹐不知春在阿誰邊﹖滿頭翡翠雙鬟女﹐細雨吳歌濕畫船。

挾彈遊騎圖﹝趙仲穆畫。﹞

玉臂雙楦據綺鞍﹐渾身俊气要人看。若知稼穡艱難事﹐肯把黃金鑄彈丸﹖

李白應制圖

明主憐才赦酒狂﹐不知力士賤文章。當其醉艸淸平調﹐肯信長安是夜郎﹖

杜甫上謁圖

出當天寶艱難日﹐歸拜拾遺行在時。入蜀還秦底心性﹖一篇長拜杜鵑詩。

寄遠詞

夢裏關山覺後非﹐憂深別淚在羅衣。堂前種得宜男艸﹐正及春香人未歸。

臨安訪古十首

石鏡

臨安山中古石鏡﹐曾照錢王冕服來。天遣紫苔封裹後﹐等閒不許別人開。

婆畱井﹝錢王初生時﹐將棄井中﹐婆奪畱之﹐故乳名婆畱。旣貴﹐以鏐代畱字。﹞

舊日婆畱井未堙﹐石欄苔蘚上龍鱗。而今率土皆臣妾﹐莫願皇天產異人。

功臣塔

峯頭石塔表功臣﹐五百年前是佛身。莫問蓬萊水淸淺﹐野藤猶蔓刼餘春。

錦溪

錢王功業與天齊﹐百里旌旗照此溪。彼此波中鋪錦後﹐至今光景淨無泥。

化城寺﹝錢王第十九子出家爲僧﹐賜號普照大師。﹞

王子能以身施佛﹐何異生居淨飯宮﹖敝屣視他閒富貴﹐男兒到此是英雄。

衣錦山﹝今縣治主山是王故居﹐卽九龍堂。﹞

還鄕滿山都覆錦﹐富貴應須白晝歸。設宴九龍堂上日﹐沛中歌後似王稀。

將軍樹﹝王平時率羣隊狂戲此樹下﹐還鄕以錦幪之﹐號錦樹將軍。﹞

將軍官重執金吾﹐不比秦朝列大夫。王爲錦衣歸故里﹐遂令老樹有稱呼。

環翠閣﹝謝安遊處﹐今爲寺。﹞

東山尙存環翠閣﹐謝傅來遊經幾年﹖可是舊時攜妓到﹐粉香猶在畫闌邊。

淨土寺﹝東坡作杭倅﹐行部過於潛回﹐至此。﹞

祥符賜額海會寺﹐四百年來彈指過。試問竹林橋下路﹐往還曾見幾東坡﹖

九仙山﹝王﹑謝舊遊﹐東坡有詩。﹞

仙子何年化鶴羣﹖至今名姓只空聞。我來欲訪前朝事﹐悵望九仙惟白雲。

鴻溝

天命何曾分楚漢﹖自將南北限鴻溝。當時應恨烏江水﹐不與君王照白頭。

李白小像

承制摛毫玉殿頭﹐淸平樂府擅風流。名花傾國能相妬﹐得寵翻遺失寵憂。

桃源圖

幾樹桃花認未眞﹖又何分晉與分秦﹖漁郎不悟避秦者﹐便把興亡說與人。

蘇小小墳上作﹝在嘉興縣前﹐晉名妓﹐錢塘人﹐有詞行於世﹐今爲人家占矣。﹞

香骨塵埋縣治前﹐西陵魂夢隔風煙。好花好月年年在﹐潮落潮生更可憐。

宋贊善以笻竹一枝並詩贈玘太朴﹐次其韻

庸蜀之西一竹笻﹐年來蛻骨已如龍。扶登春殿談經後﹐風雨時生掌握中。

題臧祥卿畫

露桃風柳兩依依﹐畫在丹靑亦自奇。若在墻頭並驛畔﹐過春都是折殘枝。

問蕳夷道索冬筍

僧家嗜筍如嗜肉﹐滿腹生香貯寒玉。肯信湖州太守饞﹖饑來煮徧千林竹。

徐一夔以自己小影代送塤上人回龍門寺﹐爲題其上

總是三生夢幻身﹐又何分別假和眞﹖總饒送到龍門寺﹐也是丹靑畫里人。

邵庵虞先生爲張伯雨賦四詩﹐開元宮道士章心遠求追次其韻﹐伯雨畫像﹝號句曲外史。﹞

此畫茅山第幾眞﹖翛然白氅鶴翎新。百年身世歸歌詠﹐一代交遊在縉紳。

懷舊

憶誦淸江空舊魚﹐流光如赴隙中駒。云沈華蓋星沈海﹐思絕狂張與老虞。

丹井﹝今在佑聖觀東圃。﹞

張仙於此煉丹砂﹐夜夜丹光照井華。猶有石闌遺刻在﹐將軍移置羽人家。

澗阿碑

邵庵文字在堅瑉﹐摹刻中郎筆畫眞。在日得錢除買酒﹐餘資都付打碑人。

贈人遊湖南

世途無處不通津﹐惟爾棲棲志未伸。莫過沅湘唾江水﹐此中曾有汨羅人。

趙子昻畫花鳥

綺紈舊習信難移﹐得意靑春正好時。直下玉廬無所事﹐試臨花鳥學徐熙。

春日

一陣東風一陣寒﹐芭蕉長過石闌干。只銷幾个瞢騰醉﹐看得春光到牡丹。

六言絕句

題靑山白雲

一个茅廬何處﹖小橋古木溪灣。但見山靑雲白﹐不知天上人間。

四言詩

題鐘馗

夢以自見﹐正以辟邪。賜之袍笏﹐人耶鬼耶﹖

長短句

巫山髙

巫山髙﹐望不及。際天微茫十二峯﹐彩雲上蒸靈雨集。中有瓊臺承翠館﹐曼態修容相出入。君王荒淫進神女﹐直以夢中爲白日。洛汭無聞五子歌﹐宋玉微辭諷何及。巫山髙﹐望不及﹐不比堯階土三尺。

君馬黃

君馬黃﹐我馬白。十月風髙塞艸枯﹐鐵衣夜浸盧龍月。深入單於臣敢辭﹖邊城土是徵人血。

翹揺花

翹揺花﹐淸明時節徧天涯。東阡南陌畫輪車﹐樂遊踐之同泥沙。城中多少富豪家﹐去年不見今年花﹐愼勿輕賤翹揺花。

擬古秋夜長

雲中鴻雁過﹐門前朔風起。梧桐葉落金井頭﹐月照烏啼天似水。誰家機上織回文﹖夜聽啼烏如不聞。明朝爲遣安西使﹐細意緘題持贈君。

古意

頭上鳳凰釵﹐是郎手中物。牀上鴛鴦衾﹐是妾手自織。將釵與衾寄郎去﹐願郎長見長相憶。

拙逸齋

羣峯兮立立﹐眾流兮湜湜。大木千章兮﹐丘陵是植。桑麻百頃兮﹐蔽於原隰。翁居是間兮﹐以作以息。階庭五子兮﹐蘭玉其質。敎以一經兮﹐是訓是式。富春之渚兮﹐漫而不激。有魚可釣兮﹐鳬雁可弋。翁居於是兮﹐天之所隲。鑿井而飲兮﹐耕田而食。仰事俯育兮﹐不知不識。窪樽兮噏噏﹐土鼓兮秩秩。優遊卒歲兮﹐皆仰蒙乎帝力。髙車駟馬兮﹐非予心之所及。

五言律詩

暑中招客二首﹐其一

長夜不可度﹐郁陶自難開。衣冠嫌褦襶﹐樓觀想蓬萊。赤日天中過﹐涼風湖上來。非君一命駕﹐誰與共傳杯﹖

其二

江山猶故國﹐風月自閒人。老至謀生拙﹐時更盛化新。花疑春似夢﹐酒與道爲鄰。柱史猶龍者﹐何嫌有此身﹖

五言排律

虀館詩﹐有序

省掾李仲常﹐儒者也。喜蔬菜﹐每年以時治百餘品﹐候開歲正月人日﹐會郡中諸儒士爲虀館之會。時予爲左右司員外郎﹐以斯得忝座右﹐索賦其事。

虀館常年會﹐辛盤此日傳。鷁飛慚落羽﹐鯨吸感流年。白髮干戈裏﹐靑雲談笑邊。晤言寧邂逅﹖接席亦因緣。列爼余珍味﹐登筵總俊賢。玉壺延淑景﹐彩筆詠春天。上客歡先醉﹐狂朋喜欲顚。梅懸金勝小﹐燭照錦袍鮮。起舞交爲壽﹐疑年各自憐。主人情更重﹐屢賦鹿鳴篇。

送天使僧

釋子承天語﹐儒臣撰寺碑。萬間靈谷建﹐一切布金爲。寶界山河大﹐璇題雨露垂。丹靑人所仰﹐壯麗古無之。鈔幣勤中賜﹐恩榮拜曲施。文章尊典誥﹐億兆頌皇基。鶱舉鸞回筆﹐光華鳳吐辭。繡幢天上遣﹐金錫日邊移。赫赫瞻行邁﹐遙遙賦載馳。在公無候謁﹐於禮有嫌疑。道路承傾蓋﹐言辭見誦詩。斯須如久要﹐造次亦委蛇。宗廟觀罍洗﹐雲霄式羽儀。乃知修白業﹐動徹守淸規。空谷行春律﹐餘生共聖時。頂祈摩佛手﹐目願覩堯眉。慶讚諸天會﹐觀光夙世期。叩頭云陛遠﹐舞袖艸堂卑。枝繞貪生鵲﹐池支服气龜。暌違難折柳﹐向仰只傾葵。復命蒼龍闕﹐覃恩白玉墀。握蘭前席對﹐視艸近臣知。仙樂停宮扇﹐天花散殿帷。一人膺大慶﹐萬宇受繁禧。立雪時將至﹐拈花事未遲。有緣皆弟子﹐無念不慈悲。軟語敷甘露﹐淸齋卻紫芝。頻煩尊者問﹐慚愧老夫衰。在徳寧忘報﹖惟心不可欺。朝宗江漢水﹐日夜注懷思。

卷三

七言律詩

投贈潞國公承旨學士張仲舉

漢家舊徳有桓榮﹐赤舄登朝羽翼成。三晉鳯鳴千載會﹐兩河龍現五云迎。獨於社稷多難日﹐復使君臣大義明。自念昔曾親幾杖﹐頌聲慚後魯諸生。

投上中書右丞相脫脫

履舄從容自九重﹐相王忠孝更誰同﹖千年帶礪猶初誓﹐萬國臣鄰盡下風。星貫紫垣朝佩劍﹐月臨黃道夜傳弓。漢家若論安劉策﹐四皓難書第一功。

五府驛代楊左丞畱題二首

其一

免冑日趨丞相府﹐解鞍夜宿五侯家。玉杯行酒聽春雨﹐銀燭照人如晚霞。受命敢忘軍旅事﹖撫時又過掖垣花。漢家未可輕韓信﹐尙要生擒李左車。

其二

束髮從戎十五年﹐戰回平地血成川。英雄生世有如此﹐忠孝報君當慨然。俶擾弄兵俱赤子﹐中興有道自皇天。猖狂暫假姑蘇息﹐系頸終須拜馬前。

湖山堂宴贈天使還京

畫旗風裏繡筵開﹐竟日歌鐘樂未回。柳拂玉鞍秋系馬﹐酒淹羅袖醉傳杯。杭城近自月前復﹐使者適從天上來。歸對大廷眞得實﹐眼中諸將盡奇才。

嶽鄂王墳上作

朔雪炎風共此年﹐中原父老亦堪憐。豎儒屢遣祈求使﹐大將空持殺伐權。忠誼有碑書大節﹐姦邪無面見重泉。至今宰木猶南拱﹐遺憾西陵是墓田。

陪宴相府﹐得芍藥花﹐有賦

醉吐車茵愧不才﹐馬前蝴蝶趁花回。玉瓶盛露扶春起﹐錦帳圍燈照夜開。垂白敢思溱洧贈﹖欹紅還是廟廊栽。揚州何遜空才思﹐惟對髙寒詠閣梅。

退居湖上投贈楊左丞四首﹐其一

樓外湖光白渺茫﹐樓中少婦試新妝。行年將近半百歲﹐大醉豈能千萬場﹖織錦繡裙飛蛺蝶﹐白描歌扇睡鴛鴦。垂楊滿院無人到﹐芍藥花開日正長。

其二

信馬蘇公堤上行﹐水邊鷗鷺不曾驚。春波滿眼湖光細﹐花片飛來雨點輕。天上碧雲如有詠﹐樓中紅袖謾多情。牧之老去狂心歇﹐總把風流付後生。

其三

宿酒猶多睡未忺﹐好風何處散香奩﹖可教春日閒瑤瑟﹐而使楊花撲繡簾。削迹不煩三顧重﹐息機將廢六壬占。今朝畫省無公事﹐又得從容少避嫌。

其四

且觀神女爲行雨﹐莫問郎官應列星。芳艸到門無俗駕﹐好山終日在湖亭。白鷗共戲荷葉小﹐黃鳥亂啼楊柳靑。肯信曲欄幹外立﹐晚涼吹得酒初醒。

宴犒將士﹐酒酣﹐命健兒舞劍爲樂﹐浙省平章泣下不禁﹐感事有賦

平陸龍蛇起殺機﹐旄頭又自照金微。兩階干羽知何似﹖二典君臣豈盡非﹖劍舞樽前回夜電﹐燭明帳下接晨輝。可憐司馬江州淚﹐濕盡團花舊戰衣。

陪宴後堂﹐觀牡丹﹐回有作

風光偏惱掖垣人﹐銀甕連車載酒頻。寒食新煙萬家樹﹐洛陽花擅一年春。揀好任從天女散﹐近前不嫌丞相嗔。壓帽紅香歸路晚﹐幾多瞻望馬前塵﹖

至普陀洛伽山寺﹐作佛事七晝夜﹐祈見海岸觀世音及善財巖。七日之間﹐隨心應現﹐大眾瞻仰﹐無不慶讚

丞相函香致此誠﹐願深海水救羣生。慈悲謂可消諸惡﹐徵伐容將息大兵。金色圓光開寶髻﹐玉毫妙相絡珠瓔。手中示現楊枝露﹐願洗干戈作太平。

戊戌題﹝海上作。﹞

華表仙人舊姓丁﹐羽毛今日惜飄零。海中又見蓬萊淺﹐門外空傳楊柳靑。暮雨朝雲翻覆手﹐落花飛絮短長亭。如何未熟黃粱飯﹖說道英雄夢已醒。

楊忠湣公墓上作

夢覺邯鄲萬有空﹐邦人猶自說英雄。道家論將忌三世﹐臣子報君惟一忠。淺土何堪封馬鬛﹖迷魂猶自恨秋風。死綏固是將軍事﹐國史旗常畫雋功。

惆悵六首﹐其一

交遊蚤歲在幽燕﹐費用黃金買少年。闕下朝回瞻馬首﹐酒間俊發抱龍泉。劇談寜顧日西落﹖倒載不知天左旋。惆悵近來才解事﹐先生五柳種門前。

其二

三山夢斷彩雲空﹐幾把長箋賦惱公。畫閣小杯鸚鵡緑﹐玉盤纎手荔枝紅。春衫汗裛薔薇露﹐夜帳香回茉莉風。惆悵近來江海上﹐卻將鞍馬學從戎。

其三

畫船湖上載春行﹐日日花香扇底生。蘇小樓前看洗馬﹐水仙祠畔坐聞鶯。碧桃紅杏渾相識﹐紫燕黃蜂俱有情。惆悵繁華成逝水﹐盡歸江海作潮聲。

其四

惆悵當年使酒來﹐娼樓紅粉夜相催。可憐明月二分在﹐不見瓊花半朶開。誰復醉翁堂下柳﹖更堪從事閣中梅。揚州一片靑靑艸﹐誰信春來無雁回﹖

其五

惆悵雄藩海上游﹐武昌佳气接神州。東風歸思王孫艸﹐北渚愁生帝子洲。楚國江山眞可惜﹐劉家豚犬亦何羞﹖不須更問中原事﹐官柳新栽過戟樓。

其六

至今惆悵在東城﹐結伴看花取次行。輦道駐車招飲妓﹐宮墻回馬聽流鶯。星河織女從離別﹐海水蓬萊見淺淸。不有酒船三萬斛﹐此生懷抱向誰傾﹖

過楊忠湣公軍府畱題

總是田家門下客﹐誰於軍府若爲情﹖林花滿樹鶯都散﹐雨水平池艸自生。街上相逢驚故吏﹐馬前迎拜泣殘兵。能言樓上題詩處﹐猶有將軍舊姓名。

睡覺

滿院楊花風力輕﹐牡丹時節好晴明。簾垂不知白日晚﹐睡覺忽聞黃鳥鳴。萬斛春光金盞酒﹐百年心事玉人箏。劉伶未到忘形處﹐枉自閒將畚鍤行。

湖亭納涼

柰爾湖光月色何﹗不知此境爲誰多﹖忽驚墜露翻荷葉﹐想見微風生水波。炎景只消淸夜飲﹐老懷都付小鬟歌。家中未必涼如此﹐且待樓西轉絳河。

燈前有賦

雨夜湖樓錦帳垂﹐有人爲爾故眠遅。春衫照影看歌舞﹐寶合薫煙學畫眉。何處絕纓憐楚客﹖爲誰掩袂泣樊姬﹖思量暗室無窮事﹐畱到天明不忍欺。

湖舫勸曹徳昭僉院酒

倩得名姬唱慢歌﹐梁塵直欲下輕波。西風八月芰荷老﹐落日滿湖鳬雁多。到手莫辭雙盞飲﹐轉頭又是一年過。光陰只在槐柯上﹐柰此浮生樂事何﹗

宿中書左司﹐呈上太尉丞相

天上誰開白玉堂﹖東垣列宿共輝光。畫屏雪映蓬山雀﹐錦帳云凝漢署香。嚴尹世交憐杜老﹐揚州詩興屬何郎。連云騎省乘風露﹐月過秋河夜色涼。

別春﹐次揚州成廷珪韻

燕語鶯啼盡可哀﹐更無馬迹到靑苔。自從玉樹成歌後﹐曾見銅仙下淚來。爲晉爲秦花幾度﹖行雲行雨日千回。若教蝴蝶知春夢﹐盡把黃金付酒杯。

省垣梅花

官梅過臘花開徧﹐何遜揚州興未闌。疎映粉闈疑是畫﹐香飄羅袖欲生寒。公餘不厭巡檐笑﹐夜後還思把酒看。只恐明朝零落盡﹐枉教人恨角聲殘。

安慶南城寄賀守帥余廷心﹑郡守韓公懋﹝余家畱是郡﹐故句中及之。﹞

壯哉淮邑冠荊舒﹗新築堅城鐡不如。完美皆吾大夫力﹐奠安與爾庶民居。歸心江漢朝宗水﹐滯迹周南太史書。莫說鬢毛成種種﹐近來吾亦愛吾廬。

丞相委入姑蘇索各官俸米﹐畱別幕府諸公

不比常年載酒遊﹐杏花時節出杭州。粉闈未覺爲郎貴﹐萱艸難忘此日憂。沙漠帛書空見雁﹐江湖春水莫容鷗。何時折盡垂楊柳﹖畱取他年系別愁。

至姑蘇﹐呈太尉

相君求米若求雨﹐員外得船如得仙。職忝下僚班可恥﹐情通鄰好亦堪憐。山中棋局迷樵客﹐溪上桃花誤釣船。醉把玉杯無所計﹐不勝惆悵晚春前。

城南武威樓成﹐守帥余廷心自安慶使人索詩

自來名將出名儒﹐暫駐襜帷向上居。城繞朱闌連百雉﹐門排畫戟壯羣烏。雲開五老招何及﹖秋對九峯淸有餘。樓上記成鐫琬琰﹐廬陵須得蔡襄書。

辭答張太尉見招

中年頓覺壯心去﹐渉世頗知前事非。若使範增能少用﹐肯教劉表失相依﹖風雲天上渾無定﹐麟鳯人間不受鞿。殘夢已隨舟楫遠﹐五湖春水一鷗飛。

秋興

一夜涼風便覺秋﹐楚人多感易生愁。金盤露水何曾見﹖紈扇恩情未肯休。零落梧桐金井上﹐稀疎楊柳禦街頭。近來收得麻姑信﹐說道蓬萊更可憂。

夜登天童寺觀海日

登臨何事獨關情﹖北斗闌干對面橫。漢使猶空河畔影﹐霓裳如在月中聲。魚龍水闊星辰動﹐鴻雁風髙鈴鐸鳴。不待下方雞唱罷﹐衲僧東指海云平。

桃花園招兀顏廉訪使飲

桃花好是未全開﹐人世花開醉幾回﹖一片嬌隨歌扇去﹐滿園紅待使君來。尊罍有興皆淸事﹐風雨明朝又緑苔。誰見朔兒千歲實﹖銜巾靑鳥莫相猜。

武夷山

南郡名山說武夷﹐幔亭尙想是秦時。空中簫管何曾絕﹖洞裏曾孫自不知。石室尙遺仙蛻骨﹐棹歌猶唱宋人辭。山前毛竹如龍籜﹐笑與壺公作杖騎。

冷泉亭觀猿

舊從巫峽看猿掛﹐此日山中復見之。黠與樵蘇爭墮果﹐捷於風雨下髙枝。月沈夜澗魂先斷﹐風攪霜空叫轉悲。應記往年梅嶺事﹐玉環付與老僧持。

觀潮﹐次貝廷琚韻

世代銷沈在此聲﹐幾回東下復西傾﹖翻騰日月迷朝夕﹐簸蕩魚龍定死生。銜石毎憐精衛小﹐投醪未見濁河淸。眼前波浪猶如此﹐莫說蓬山頂上行。

題後堂壁

兵權去手志何伸﹖恥是隨班入省頻。京國蹉跎空在夢﹐蓬萊淸淺已生塵。繞朝謾贈秦人策﹐孔子將書魯國麟。散騎得辭丞相後﹐五湖安往不閒人。

春閨詞

白日髙堂欲暮難﹐鳴鳩乳燕靜相干。銀瓶行酒雙鬟緑﹐玉管調笙十指寒。蝴蝶毎因飛處見﹐牡丹多是折來看。明朝爲遣安西使﹐錦字紅燈織夜闌。

春懷

幾涴先生漉酒巾﹖眼中猶是落花頻。春來祗與醉爲伴﹐睡起翻疑夢是眞。翠羽棲香秦隴鳥﹐玉釵墜鬢洛陽人。風光已逐流年去﹐此事那容更問津﹖

湖上謾興四首

其一

百鎰黃金一笑輕﹐少年買得是狂名。樽中酒釀湖波緑﹐席上人歌鳯語淸。蛺蝶畫羅宮樣扇﹐珊瑚小柱教坊箏。南朝舊俗憐輕薄﹐毎到花時別有情。

其二

爛漫風光在酒家﹐狂蜂冶蝶趁繁華。人來人往如趨市﹐樓上樓前盡屬花。波面畫船雙蕩槳﹐堤邊黃犢小遊車。目成眉語知何限﹖消盡柔魂在狹斜。

其三

湖上新泥雪漸融﹐門前溝水暗相通。裙欺萱艸輕盈緑﹐粉學櫻桃淺淡紅。暮雨欲來銀燭上﹐春寒猶在酒樽空。靑綾被薄不成夢﹐又是一番花信風。

其四

樂事杭州柰爾何﹗人間富貴易消磨。畫船湖水年年在﹐紅粉娼樓處處多。歌引行雲來綺席﹐舞翻回雪下春波。東坡往日畱詩後﹐更有何人載酒過﹖

聞鶯

風花時節又淸明﹐迸淚何緣聽曉鶯﹖咫尺故鄕天近遠﹐幾家春艸路縱橫﹖英雄轉眼俱爲鬼﹐造物於人豈絕情﹖自是晚生堯舜世﹐不關天地不升平

同趙郎竹園夜飲

塵土無由得見侵﹖粉墻髙護碧雲深。日行南陸暑不到﹐月度天河龍自吟。沈飲何妨同阮籍﹖幽情亦或過山陰。夜涼庭院羅衣薄﹐吹徹參差思不禁。

遊雲門寺﹐同寶林別峯尊師賦

東遊好是雲門寺﹐況在若耶溪水邊﹗茶會詩傳唐舊刻﹐松壇名重晉諸賢。行雲欲傍支郎馬﹐垂柳能維賀老船。也當一場風月夢﹐爲題名姓法堂前。

凝香閣聽雪

陡然寒重紫貂輕﹐便覺髙檐瓦有聲。欹枕欲同蟬殻蛻﹐開門惟恐鶴巢傾。數杯酒力春容轉﹐滿盞茶香夜思淸。小玉近牀推不醒﹐袖籠檀板失天明。

桐栢宮畱題

甚慕天臺馬子微﹐後千年始到幽棲。江湖歲月憐新夢﹐泉石煙霞感舊題。阿母信傳靑鳥後﹐玉笙人遠絳河低。當時不盡風流興﹐付與山鶯盡日啼。

繡球花﹐次兀顏廉使韻

繡簾春晚欲生寒﹐滿樹玲瓏雪未幹。落徧楊花渾不覺﹐飛來蝴蝶忽成團。釵頭懶戴應嫌重﹐手裏閒拋卻好看。天女夜涼乘月到﹐羽輪偸駐碧闌干。

竹居﹐爲張行中題

南渡循王之子孫﹐文采風流今獨存。旣有緑筠爲別業﹐何須畫戟在髙門﹖小堂翡翠橫釵影﹐曲徑莓苔散屐痕。侍婢牽蘿相補葺﹐幾回風雨送黃昏﹖

菊隱齋﹐爲金子才賦

蒔菊家園作隱淪﹐要於晚節伴閒身。從來東晉多名士﹐豈獨南陽有老人﹖色綻黃華知應候﹐香浮緑酒可過旬。蘇耽橘井桐君籙﹐從古良醫盡逸民。

初月

薄暮蛾眉臨水出﹐照人猶自未分明。初升遠岫如無意﹐欲下西樓卻有情。離別幾多長在望﹖團圓三五未能成。豈知少婦階前拜﹖羅袖才揎恨已盈。

湖樓

樓前芳樹碧盈盈﹐付與幽禽自在鳴。堤上馬馱紅粉過﹐湖中人載畫船行。日長燕子語偏好﹐風暖楊花體更輕。何限才情被花惱﹐獨教書記得狂名。

碧梧軒﹐爲賈彥仁﹑彥徳二貢士賦

賈家種玉能成樹﹐上有結巢雙鳯凰。陰連深井暮云碧﹐花落大樽春酒香。孔雀羽毛歌扇小﹐石橊顏色舞裙長。莫教擊墜軒前緑﹐畱與吹笙共晚涼。

東堂梨花

爲爾東堂雪滿株﹐花時長是憶吾廬。風前恐化莊周蝶﹐月下還迷衛玠車。老至逢春成感慨﹐興來把酒爲躊躇。尋常一樣淸明節﹐說似當年總不如。

問月亭

何事流年逐逝波﹖試將此意問姮娥。到頭白髮幾人在﹖愛此淸光今夜多。直欲仰空援北斗﹐便須盡量酌天河。此懷此處不傾倒﹐禁得宋郎秋思何﹗

題淸心堂詩卷後﹐爲相院判賦

曾把桐鄕作故鄕﹐衙回系馬入斯堂。竇家五子榮丹桂﹐謝氏諸郎焚紫囊。乞得異花曾見種﹐釀成名酒許先嘗。潛然掩卷垂殘涙﹐不獨題詩媿老蒼。

贈謝肅東還

風塵如此送君行﹐莫惜離觴與再傾。執手且聽楊柳曲﹐過江便是越州城。龍駒墮地卽千里﹐鳳鳥及時才一鳴。年少有才終大用﹐賈生曾擅洛陽名。

春暉堂﹐爲謝肅題

謝傅風流在越鄕﹐至今文采見諸郎。百年喬木慈烏聚﹐幾日東風萱艸長﹖江上鯉魚朝入饌﹐枕前紈扇晚生涼。詩成便欲煩靑鳥﹐銜置君家白玉堂。

次林叔大都事韻四首

其一

春來長是誤佳期﹐鴆鳥雄鳴不可私。錯認櫻桃懸蟢子﹐悔將衫袖染鵝兒。燒殘蠟燭渾成涙﹐折斷蓮莖卻是絲。辜負緑窗閒歲月﹐只教楊柳妬腰肢。

其二

何處銀鞍白鼻騧﹖忘將錦瑟數年華。渡頭水急憐桃業﹐陌上春狂信柳花。那得芳心對鸚鵡﹖泣將殘涙付琵琶。一身已自成惆悵﹐況是平陽十萬家﹗

其三

莫謾題情在粉墻﹐藕絲終日系柔膓。不知漢主黃金屋﹐何似盧家白玉堂﹖好夢自拋桃葉後﹐閒愁似過柳條長。無端收得番羅帕﹐徹夜薔薇露水香。

其四

陳王當日賦淩波﹐寫得風流也太多。掌上玉鸞看教舞﹐雲中靑鳥使傳歌。情緘尺素魚中字﹐恨織回文錦上梭。休信雙星是牛女﹐年年波浪隔天河。

白菊

雪羽毿然欲滿叢﹐秋香吹徧畫闌東。今宵白露今宵月﹐昨夜淸霜昨夜風。朝灌尙於靑蕊見﹐夕餐將與素霞同。數莖白髮閒相對﹐誰識柴桑畤薴翁﹖

驚秋

城上髙風散鼓鼙﹐樓頭獨客不勝悲。老嬰世故嗟流落﹐病念鄕關厭別離。仰面絳霄猶昨日﹐驚心黃葉又當時。所悲騎省空名累﹐不是潘郎愛賦詩。

昔遊

春到名園總是花﹐都城無處不繁華。冠翹鶡尾朱袍盛﹐馬頓金羈玉面斜。騎吏去忙官索酒﹐侯門散晚妓畱車。黨家賤妾粗豪慣﹐輕易銀瓶雪水茶。

小王孫

貂帽貂裘美少年﹐圓牌通籍內門前。新分艸地緣遊獵﹐舊賜彤弓未控弦。銀甕蒲萄春共載﹐玉鞍驕馬日隨牽。穹廬一夜迷深雪﹐忘卻朝天是醉眠。

漢未央宮榱題硯

雕墻峻宇幾浮雲﹖金石𨿽堅亦鮮存。秦宮三月已灰燼﹐漢瓦千年猶隸文。攺用尙能爲硯器﹐得名何異在君門﹖咸陽土盡英雄骨﹐誰是榱題記主恩﹖

匏瓜道人﹐爲徐子貞賦

吾豈匏瓜系此生﹖道人玩世以爲名。百年雨露司榮悴﹐一日江湖見老成。濩落情懷莊子瓠﹐浮沈蹤迹楚王萍。壺公借與龍爲杖﹐拋著靑鞋到處行。

秋聲

自從大火西流後﹐漸覺涼風到竹林。李白已無當世志﹐宋郎又動少年心。羣陰得勢夜聲合﹐萬物將窮殺气沈。謾索雅琴彈一曲﹐徽弦繞指是商音。

七夕

天上何因有別離﹖人間謾自指佳期。果如女嫁男婚事﹐何限風淸月白時﹖銀漢幾曾橫鵲影﹖花盤空復罥蛛絲。今朝少婦心中事﹐只有回文錦字知。

寄淮安夏掖齋

爲感風花懶出門﹐每於時事鮮知聞。江湖信遠春空雁﹐僚佐情深日暮云。詩句好於何水部﹐官資髙過杜司勲。海波不隔淮揚路﹐遙指蓬萊憶使君。

有餘淸堂

連云騎省與之鄰﹐可是髙堂履舄頻。湖水過雲天似玉﹐山風吹酒月畱人。紅綃貼肉扶歌板﹐翠羽妝頭出舞茵。禮法豈爲吾軰設﹖直須樂死百年身。

柬示二侄女

連宵骨肉夢相牽﹐二女洪都有信傳。聞說長成渾屋喜﹐寄來鍼綫得人憐。阿婆近日身差健﹐老嬸經年病未痊。爾叔治兵淮水上﹐使回懷抱覺淒然。

寄內臺侍禦史韓克莊

雜花猶記雨諸天﹐共禮旃檀古佛前。塔院施僧猶昨日﹐齋房聽雨憶當年。抄書不許支官紙﹐買酒從教用俸錢。老盡尙書舊賓客﹐至今慚愧杜樊川。

夜泊牛渚磯﹐同韓克莊僉事﹑李五峯先軰登蛾眉亭

牛渚磯頭靑雀舫﹐蛾眉亭上紫鸞笙。月中只可賦秋興﹐酒後不宜畱步兵。萬里長河何處盡﹖百年遺恨此中生。水波總是英雄涙﹐剗卻靑山气未平。

浙省感恩榮﹐言懷述事

仰拜宣黃萃一門﹐更煩使者枉南轅。寵榮已過愚民分﹐存歿俱蒙聖主恩。列爵稱男分五等﹐封君有縣亦通尊。區區戎馬驅馳後﹐日月餘光照覆盆。

明皇妃子擊丸圖

畫柱相當馳道開﹐黃旗風裏試龍媒。天回日馭戎衣起﹐電繞星樞彩棒催。供奉嬪嬙皆令色﹐近前便佞是於思。九齡猶是開元日﹐何事都無諌疏來﹖

重過育王寺明月堂﹐同照大千尊師賦

又攜二客過斯堂﹐慚愧當年塔院香。染習未除塵土念﹐奔馳猶作馬牛忙。漸添白髮頭顱上﹐轉覺靑雲道路長。盡醉堂前舊時月﹐莫將閒話及齊梁。

贈士人軍中售筆

古來文字用鉛槧﹐筆至蒙恬始得名。每日諸軍傳檄到﹐何人橫槊賦詩成﹖管裁鳴鳳巢邊節﹐毫運饑蠶葉上聲。莫鄙毛錐無所用﹐要知韓範盡書生。

廉都事海道失風﹐自耽羅至浙右﹐還閩省

指南鍼下失風帆﹐雪浪連天不見山。惟爾不懷和氏璧﹐彼蒼竟錫大夫環﹗皇天未厭生戎馬﹐國步何能斷阻難﹖此去驛程三百里﹐海棠花底度閩關。

侍禦周伯溫以行臺羈畱姑蘇﹐柬寄之

白頭歲月付流波﹐何物虛名在諌坡﹖屬國莫嫌持節久﹐子陽猶謂見天多。彊梁不見圖銷印﹐跋扈如聞欲倒戈。一樹紅梨春事晚﹐宣文閣下欲如何﹖

殘牡丹

繞闌莫惜酒行頻﹐開到姚黃已暮春。瓊樹今朝歌正好﹐彩雲昨夜夢非眞。園林𨿽不異前日﹐車馬可憐非舊人。欲倩東風問蝴蝶﹐花前誰是百年身﹖

贈吳世顯宣使﹐代張氏捧謝表請命朝廷﹐寄仲舉

此去風波萬里長﹐使人指日覲淸光。雲開雉扇當霄漢﹐龍抱金函出表章。羌服從來尊正朔﹐包茅次第貢明堂。浯溪有石髙千丈﹐謾叟重煩頌大唐。

題禦史孟昉野服畫像

好似當年賀季眞﹐乞身歸老鏡湖春。銅章不綰禦史印﹐練布能裁處士衣。麟閣雲臺千載後﹐鳥啼花落幾回新﹖浮雲過眼尋常事﹐且作齊東一野人。

王自牧﹑冷起敬諸文士遊西湖﹑南山﹐記題其後

近聞甚得湖山樂﹐惜不與之同一遊。莫問石城來艇子﹐卻思簫管在揚州。枕邊蝴蝶髙樓夢﹐扇底芙蓉小院秋。今覺司勲非往日﹐酒間無復舊風流。

得朱垣編修海道之音

命酒徵歌記往年﹐玉堂遂有夢相牽。魚緘尺素𨿽云密﹐事載空言始可憐。季世人材思管樂﹐盛時戎馬說幽燕。張騫慣識天河路﹐俯仰乾坤一慨然。

髙房山畫廬山圖﹐貢雲林待制有詩在上﹐爲其子戶部尙書貢師泰賦﹐蓋其家物也

萬壑匡廬紙滿張﹐好詩好畫兩相當。十年物色偶然得﹐二老風流何可忘﹖還見虹光生靜夜﹐卻驚雲气濕髙堂。尙書座上多逰客﹐獨有張翰憶故鄕。

謝左丞自軍中至﹐同宴周徳新員外別業

坐來淸聽滿風前﹐頓覺煩襟爲灑然。馬上功名眞是夢﹐杯中歲月莫非仙。浮雲對嶺張圖畫﹐鳴鳥藏花雜管弦。莫訝周郎賓客盛﹐雄資英發正當年。

兩山亭畱題

馬頭曾爲使君回﹐北望新亭道路開。於越地形緣海盡﹐勾吳山色過江來。英雄有恨余湖水﹐天地忘懷入酒杯。珍重謝家林下客﹐玉山何待倩人催﹖

三月三日﹐湖上作二首﹐其一

此日誰人肯在家﹖傾城滿意事繁華。時非上巳不爲節﹐春到牡丹才是花。霧鬢風鬟湖上女﹐畫輪繡轂道傍車。兒童盡唱銅鞮曲﹐未覺人間日易斜。

其二

此日西湖似曲江﹐湔裙流水碧淙淙。誰家婦女不紅粉﹖是處水亭皆緑窗。白髮看花春可數﹐畫船扶醉玉成雙。邦人何哂狂居士﹖老至關情尙未降。

汴河懷古

家國承平厭萬機﹐輕乘黃屋出京畿。三年巡狩前王有﹐千里看花亙古稀。河畔柳條春自長﹐苑中螢火夜還飛。當時九廟躬辭日﹐肯信龍舟更不歸﹖

涵虛閣﹝靈巖寺舊爲館娃宮。﹞

靈巖寺是館娃宮﹐霸國風流夢已空。楚客智窮三諌後﹐越師戍合五湖中。佳人已化朝云白﹐髙閣猶涵夕照紅。誰料後千年過此﹖卻憑闌檻數飛鴻。

叢玉軒﹝在淨慈寺方丈後﹐有鹽運使李員嶠畫墨竹一林﹐儒學提舉趙松雪題名叢玉﹐參政姚江翁作記﹐憲副鄧善之書﹐版刻在楣間。﹞

河東使君竹成癖﹐落墨滿林煙雨新。雪壁自期畱後日﹐碧紗誰與護輕塵﹖百年聚散同殘夢﹐一代風流不數人。賴是主僧知敬客﹐不辭騎馬到來頻。

遊天臺山回﹐別省院諸公

明時無日不從容﹐三月淸遊在醉中。晚岫遠當雲際碧﹐野花爭近馬前紅。𨿽非奉使河源上﹐猶及題詩浙水東。甚覺淹畱煩從者﹐靦顏何以答諸公﹖

送馬編修還明州

當年文采動京城﹐盡說江南馬長卿。靑史可憐成絕筆﹐白頭相見重關情。內湖柳色春仍好﹐小院斜陽晚更明。門外畫船堪載酒﹐玉杯盡向故人傾。

題張叔芳參謀南澗艸堂

狂客構堂南澗濵﹐澗中濯足任魚嗔。日容二仲共三徑﹐家與萬松爲四鄰。石角鉤衣歸騎晚﹐花枝妨帽小園春。此來不敢歌叢桂﹐知是淮王座上人。

歲除日﹐同廖如川至太尉丞相府﹐畱坐說周易﹐因賜酒並官歷﹐賦此上謝

歲晚謬爲趨府客﹐深慚欵接異他人。說經毎笑匡衡老﹐賜酒何容畢卓眞﹖明日千官瞻魏闕﹐幾時萬國共陽春﹖家鄕似覺無歸處﹐難擬酬恩致此身。

贈太史子玄還閩中﹐子玄侍其師貢祕卿由海道遂赴京師﹐至浙西﹐祕卿死

險阻蛟龍又則那﹐只緣有路接天河。少年謾動乘桴興﹐中道俄聞曳杖歌。司馬壯遊空歲月﹐杜陵歸夢隔山河。憑君莫下窮途淚﹐何處深山無薜蘿﹖

右丞周伯溫出示前爲宣文閣授經郎代祀孔子廟﹐次韻

萬世斯文有耿光﹐端然龍衮閟宮墻。春秋不獨尊周室﹐金石如聞奏廟堂。碑樹丹楹皇帝詔﹐盒封黃帕內庭香。至今仰賴遺經在﹐師表前王惠後王。

送徐大章建寜路學教授

經籍傳家二百年﹐河汾今在路西偏。文雄虎豹豈徒作﹖名動京師非偶然。教領七閩勝作郡﹐受知八座合稱賢。佇看召入承明署﹐禮樂遺書在簡編。

寄我軒﹐爲唐主敬貢士賦

人世有生皆我寄﹐看來造物亦兒戲。身爲蝴蝶何關夢﹖飯熟黃粱自有時。形影不煩相贈答﹐死生同是一希夷。濁醪到手能成醉﹐此趣陶潛或可知﹖

送貢師泰尙書入閩﹐發鹽糧供北軍

尙書奉詔趨閩省﹐天子深爲餉運憂。使者頻來大明殿﹐親軍猶駐武安州。浮煙壓地朝添竈﹐明月籠沙夜唱籌。驛路海棠迎馬首﹐春光難爲使君畱。

送杜時中副使

南方風土要相宜﹐小盒檳榔好自隨。蜑戶負魚朝入市﹐囝娘把燭夜題詩。三年舊俗猶前日﹐八郡良家異昔時。若問蒼生蘇息否﹖使車除是一驅馳。

夜潮

禁得錢塘江上潮﹐惱人偏在可憐宵。頭顱如許更能白﹐魂魄幾何仍欲消﹖濁浪漸髙河影沒﹐雄風未盡雪山遙。西流力盡還東下﹐月滿空江共寂寥。

自遣

毎每樽前惜歲華﹐牡丹開後似無花。山中謾說秦爲晉﹐海上難逢棗似瓜。妄想旣空無得夢﹐神仙所至卽爲家。不須更問升沈事﹐看取西樓月又斜。

秋閨詞

一曲哀箏感素秋﹐梧桐落盡碧溪頭。禦溝葉上誰題怨﹖錦字機中自織愁。紈扇恩情空望望﹐鯉魚書信更悠悠。雙星不到銀河近﹐風浪遙於隔十洲。

無題

及時無物不倀倀﹐燕語鶯啼總斷膓。洛浦輕塵憐故步﹐揚州舊夢惜餘香。玉和獺髄寜無藥﹖弦續鸞膠信有方。便把漢江都作酒﹐飲時猶恐負春光。

辧謗詩﹝宣徽院司議李榮貴以使事至明州﹐飛語獲謗﹐拘畱二年﹐乞詩白其事。司徒方公﹐命還京師。﹞

司議因乘海上槎﹐河源歸路未應賖。市中徒爾疑成虎﹐杯內何曾影似蛇﹖官事吉凶占鵲語﹐閨房消息卜燈花。南風乞得樓船便﹐六月中旬便到家。

縱飲

外湖裏湖花正開﹐風情滿意看花來。白銀大甕貯名酒﹐翠羽小姬歌落梅。身外功名眞土苴﹐古來賢聖盡塵埃。韶光如此不一醉﹐百歲好懷能幾回﹖

松筠軒﹐爲湖州沈叔方賦

軒居好在松筠裏﹐門外淸溪繞屋廬。文物曾陪諸老後﹐故家似是百年餘。客來與酌茯苓酒﹐月出共看科斗書。若見漁郎煩借問﹕桃花淸思近何如﹖

謝吳起宗寫神

紫綬空慚老病身﹐每於時事與經綸。不呼賀監爲狂客﹐卻謂張良如婦人。潦倒形容何用似﹖荒唐言語半非眞。淩煙畫像今誰在﹖更與丹靑寫此神。

送劉庸道侍老父入閩就養

此別爲生一愴然﹐福州遠在海南邊。白頭病叟年八十﹐紅樹寒山路幾千﹖負米旣供爲子職﹐賃車不仰故人錢。起居莫與檳榔遠﹐風土他鄕气候偏。

棲霞嶺訪姚子章

買得湖船爲訪君﹐望中都是北山云。風前楊柳驚秋晚﹐波面芰荷愁日曛。靑史縱能傳後世﹐白頭休更說從軍。棲霞有酒能畱客﹐縱飲何妨到夜分﹖

送張伯雅架閣入閩省

聞道連年瘴气收﹐城中風景稱淸遊。參天榕樹快人意﹐似雪梅花當馬頭。海客朝盤送珧柱﹐囝娘春詠冩銀鉤。毋嫌習俗閩中利﹐盡勝吳船唱莫愁。

題貫酸齋蘆花被詩後

學士才名半滑稽﹐滄浪歌裏得新知。靜思金馬門前直﹐那似蘆花被底時﹖夢與朝云行處近﹐醉從江月到來遲。風流滿紙龍蛇字﹐傳徧梁山是此詩。

劉生侍貢尙書入閩﹐卒業

藉甚劉生尙古文﹐師資貢禹卒前聞。從公未覺山程遠﹐到日須知土俗分。紅嚼檳榔霞滿口﹐白飛鸚鵡雪成羣。七閩自昔稱文物﹐莫說三山盡瘴云。

感事二首

其一

雨過湖樓作晚寒﹐此心時暫酒邊寛。杞人惟恐靑天墜﹐精衛難期碧海亁。鴻雁信從天上過﹐山河影在月中看。洛陽橋上聞鵑處﹐誰識當時獨倚闌﹖

其二

老至翻遭世慮牽﹐何曾一覺得安眠﹖家鄕尙遠潯陽郡﹐世事猶如天寶年。朝服惟瞻遼海上﹐羽書不斷省門前。長星正在天西北﹐白水寒沙盡可憐。

雨香堂﹐爲晦岡李介夫賦

雷電冥冥起晦岡﹐百年靈气會斯堂。友人李願在盤谷﹐髙士嚴陵是故鄕。薄有資囊供一老﹐盡將文采付諸郎。酒坊新斫松杉架﹐每日風來雨气香。

題桃源州知州李尙志母曁陽縣君蔣氏墓志後﹝承旨學士榮祿大夫晉寜張翥撰。﹞

小龍岡上有髙墳﹐石表新題蔣院君。五品官榮淸代爵﹐一封誥織紫鸞文。生兒何愧孫徵虜﹖作志可無揚子云。歸去帛焚人事畢﹐大夫原是舊將軍。

題原善張府史具慶堂

張子構堂題具慶﹐此生捧檄爲榮親。府中年少固可數﹐幕下英才惟此人。尙褧錦衣加吉服﹐忘憂萱艸共陽春。移忠錫類從玆起﹐何患風雲不要津﹖

題推官贈行捲

聖主搜賢及海隅﹐王褒歘起應時須。澧蘭處處歌公子﹐楚國人人頌大夫。藉甚姓名登制命﹐沛然霖雨下雲衢。力田孝悌興巖穴﹐何異福王遺畫圖﹖

西湖漫興

玉局當年爲寫眞﹐西施宜笑復宜顰。朝雲暮雨空前夢﹐桃葉柳枝如故人。露電光陰千刼外﹐魚龍波浪一番新。傷心最是林逋宅﹐半畝殘梅共晚春。

淸槪隱居

門向東吳好處開﹐柳花風裏白鷗來。靑山對榻容欹枕﹐黃鳥啼春索舉杯。賓客偶攜紅袖至﹐庖廚新得素鱗回。滿前淸槪誰能領﹖消得曹公八斗才。

贈仙都生

括蒼仙都十二城﹐中有異人毛骨淸。淩風振佩片霞舉﹐乘月吹笙雙鳯鳴。山上羊眠知石化﹐洞中桃熟驗丹成。長鑱采藥或能見﹐不識此生眞姓名。

聽雪軒

化機潛運本無聲﹐學士情多睡未成。隱幾欲同蟬殻蛻﹐開門惟恐鶴巢傾。花飛翠袖寒光動﹐茶煮銀瓶夜气淸。小閣下簾人似玉﹐舞衣制得五銖輕。

慧具庵﹐自灤京回

慧師新自上京回﹐壞色袈裟染刼灰。河漢路遙難載石﹐蓬萊水淺不勝杯。已知道骨鶴同瘦﹐無復機心鷗可猜。去把西江都吸盡﹐卻從馬祖問如來。

仙姑泉﹐次劉郎中韻

誰把丹崖手擘開﹖巨靈還向此中來。靑冥風露銀河近﹐白日雷霆碣石摧。神女有時成暮雨﹐胡麻何處是天臺﹖劉郎舊不通仙籍﹐能得題詩在紫苔。

江浙省理問朱文選爲冀院君求挽詩

鏡鸞莫更惜孤鶱﹐白玉臺前已抱孫。冀院君今題鳯誥﹐婦人貴已載魚軒。何須出涕悲同穴﹖政可長歌爲鼓盆。夫壻白頭無所憾﹐只求文采賦招魂。

湖山堂觀牡丹

穠香偏惹宦遊人﹐銀甕連車載酒頻。乍雨乍晴三月節﹐傾城傾國一年春。卻勝飛燕爲皇后﹐謾把驚鴻比洛神。若問風流誰可賦﹖只應宋玉是東鄰。

和三腳雞士壁上韻

河上仙翁有洞房﹐幾篷𨿽小勝舟航。徑花妨帽靑霞近﹐檻竹侵衣白露香。盤內釣魚供過客﹐牀頭剪月照抄方。平生養得雞三腳﹐幾向人間唱曉光﹖

素居詩﹐爲山陰王思敬賦

養素衡門歲已深﹐坐看喬木幾成陰﹖靑雲不到幽人夢﹐白髮能知閱世心。負郭無田遺稚子﹐傳家有集是黃金。絳霞盈頰先生醉﹐詠徧堯夫擊壤吟。

送宋倬還南康

及此靑春還故鄕﹐順風幾日到南康﹖峯連五老出空闊﹐水接二孤來渺茫。徐福樓船能共載﹐劉安雞犬亦相將。山桃子落都成樹﹐花裏應迷舊艸堂。

答仁一初禪師次韻

富春江頭風浪稀﹐富春山裏薜蘿垂。滿前明月爲誰好﹖中有髙僧勞我思。意適定同魚躍處﹐神淸都在鶴鳴時。仰承山偈難酬答﹐不是張衡懶賦詩。

過峽石山張同知墓上作

平生好友說張侯﹐紫峽云深暮木稠。朱紱尙能光世澤﹐黃金元不爲孫謀。衣冠南郡成前軰﹐風月西湖總舊遊。過此豈勝存歿感﹖恨無孤劍掛山頭。

題若水臨周昉畫﹐用虞先生韻

一片行雲出畫檐﹐東風吹恨滿眉尖。淩波鵠峙塵生步﹐舞鏡鸞回月照奩。楊柳緑肥羞裊娜﹐櫻桃紅熟妬香甜。風流更有驚人處﹐呼下丹靑語未淹。

贈王法師祈雨感應

名銜知久達天關﹐可是風雷指顧間﹖禹步祝香才一息﹐雷聲送雨已千山。公私盡有倉箱望﹐壠畝都忘稼穡艱。下土不知蒙帝力﹐滿城簫鼓送龍還。

蘭窗圖﹐爲戴掾賦

舊家文獻石屏翁﹐楚國髙情世所工。捐佩憶曾過澧上﹐浩歌今望在雲中。色欺翡翠滋淸露﹐香澹薔薇送好風。可是郎君玉窗裏﹐肯將幽興出蘭叢﹖

謾興

浮世浮名一羽輕﹐百年何用較衰榮﹖滿壺好酒供春酌﹐幾尺遊絲共晚晴﹖明月半遮盧女扇﹐飛鴻斜引謝家箏。揚州杜牧無拘束﹐每到花時最有情。

送戴檢校入閩

叨忝明時已自分﹐往還惟是舊斯文。西窗夜雨同聽處﹐左掖官曹獨有君。茉莉禦香騰玉气﹐荔芰顏色染羅紋。風流東閣應多詠﹐肯與幽蘭寄暮云﹖

雙淸館

蔡參政立名。廬陵兩生來作掾﹐虀甕長年冰雪寒。中書八座共相許﹐華衮一字誠爲難。風神左右映白璧﹐文彩上下翔靑鸞。況聞客館更淸爽﹐秋色南山相對看。

送湯僉書還京

天上城開白玉京﹐仙曹列職侍金庭。行人半是從龍气﹐載筆都憑躡鳯翎。鳷鵲西飛雲渺渺﹐蓬萊東望海冥冥。道家自古無離別﹐惟誦空歌送使星。

園隱﹐爲方員外賦

省郎別業苕溪上﹐抱甕日遊溪水邊。花徑春晴蝴蝶到﹐菜畦雨過桔橰懸。兒童慣識題詩客﹐鷗鳥常隨載酒船。更說陳琳工筆札﹐獨將文采從戎旃。

估客

不用誇雄蓋世勲﹐不須考證六經文。孰爲詩史杜工部﹖誰是玄經揚子云。馬上牛頭髙一尺﹐酒邊豪气壓三軍。鹽錢買得娼樓宿﹐鴉鵲鴛鴦醉莫分。

題前赤壁賦圖

黃州故事今何在﹖漢水東流尙未窮。一世英雄爭赤壁﹐百年風月屬坡翁。吹簫俊發龍吟後﹐作賦才豪鶴夢中。二客從遊雪堂夜﹐丹靑猶與昔時同。

題曹伯起雲門山房

相國傳來幾世孫﹖山堂隨處見雲門。侯家畫戟固無有﹐舊物靑氈俱尙存。淸譽在人瑚璉器﹐髙情終日鳯凰羣。芝蘭玉樹階庭秀﹐已是新承雨露恩。

送布政司周照磨赴京聽除

沿檄回京喜可知﹐靑雲毋謂著鞭遲。供爲臣職乃常事﹐簡在帝心惟所司。宗廟豈遺瑚璉器﹖羽儀當會鳯凰池。仙郎戀闕情應切﹐不爲河梁住少時。

忠養堂﹐爲張府掾賦

張氏構堂情已著﹐毛生捧檄事方新。府中才俊固多士﹐幕下孝廉惟此人。返哺老烏憐白首﹐宜男芳艸擅靑春。莫論日用三牲養﹐一面歡顏足奉親。

筠窗圖﹐爲荊南曹以章賦

豫章徐文珍畫。此君何可一日無﹖徐君爲繪筠窗圖。深居碧雲憐日暮﹐展捲淸風生座隅。漆簡舊來銷翡翠﹐漁竿釣罷拂珊瑚。荊南不近周王獵﹐晚節猶能宿鳯雛。

秋水軒﹐爲陳惟眞賦

鏡湖一曲越城邊﹐溢岸秋波若可憐。雪點荷塘看鷺下﹐煙銷沙渚見鷗眠。賦成騎省從斑鬢﹐酒在稽山信畫船。何在望洋奔海若﹐軒中自足管流年。

題大隱庵開士殊無別遠翠樓

坐來未覺西山遠﹐紫翠千重隔畫闌。此地豈容攜酒到﹖任誰只許捲簾看。佛鑪香共朝雲散﹐客椀茶分雪乳寒。一自得陪淸論後﹐此心不用倩師安。

醉漁﹐爲錢思復賦

江湖猶自有狂夫﹐白髮蕭然負壯圖。睡著任船隨月走﹐醉歸臨水索花扶。要知呂望眞漁者﹐可惜酈生非酒徒。澤畔獨醒誠可詠﹐春風能到雪肌膚。

次韻處士和塤上人詩

每到鑪頭憶懶殘﹐十年戎馬雪窗寒。亂來亦謂功名易﹐老去才知世路難。醉把茱萸應自感﹐狂題鸚鵡欲誰看﹖相逢白髮秋風裏﹐何惜銀燈照夜闌﹖

司馬溫公九世孫碏﹐持公自書獨樂園記並東坡詩刻﹐今將二百餘年﹐紙不盈尺﹐手澤猶存。感而賦詩

浮雲聚散豈堪論﹖富貴何如道徳尊﹖幾見蓬萊成淺水﹖可堪風雨換髙門﹖紙圖價匪千金重﹐手澤傳能九世存。眼見寢園成茂艸﹐卻知司馬有兒孫。

畱別寶林同別峯講主

酒船漫爾到山陰﹐賴有髙僧在寶林。不信孤鸞臨寶鏡﹐更無流水入瑤琴。閒吟蝴蝶過鄰近﹐醉撃珊瑚坐竹深。此去浙江才百里﹐興來命駕卽相尋。

畱題滴翠軒

城中買地論黃金﹐種得瑯玕欲千尺。月臨閒砌白煙生﹐霧入空林翠光滴。長房騎杖龍一枝﹐子晉吹笙鳯雙翼。曾過門外回酒船﹐洞庭水深楚山碧。

贈李學究

裒然縫掖更垂紳﹐見客何曾有怒嗔﹖講道誰爲木鐸者﹖摛詞眞似玉堂人。舊書幾帙俱先集﹖修竹千竿是比鄰。每向百花時節到﹐長裾自醉小園春。

重陽日﹐寄洞霄宮賈道士

天官侍郎曾寄音﹐因循秋晚始相尋。張良中歲頗好道﹐賈島一生成苦吟。敢學遊山隨猛虎﹐要聽搗藥試微禽。丹泉況說紅如酒﹐好與茱萸一處斟。

田園居

早歲歸田古所稀﹐豈同蘧瑗晚知非﹖臘醅盡醉鸕鶿杓﹐春服仍如薜荔衣。一畝園居皆樂土﹐百年富貴盡危機。沙頭幾動鱸魚興﹐毎到花時與願違。

明州倪師園觀猿

捷於風雨過喬枝﹐乍鎖名園亦自疑。幾萬里來都是恨﹐第三聲後最堪悲。月沈夜澗魂先去﹐露滴春梢淚對垂。富貴豈能長汝役﹖緑珠還有墮樓時。

晚歸

左掖歸時日未斜﹐小園檢校舊生涯。染裙萱艸才抽葉﹐破雪櫻桃又著花。玉斝試斟官給酒﹐銀煎重瀹貢余茶。西湖水色春來好﹐說道風光似謝家。

雪溪船﹐爲李勛賦

玉山自倒雪溪船﹐何似長安酒肆眠﹖良夜竹聲偏到耳﹐舊時月色不論錢。佳兒出見詩能誦﹐好客來頻榻懶懸。更有落梅歌小妾﹐盡堪陶冩盡餘年。

徑山興聖萬歲禪寺之廣福庵﹐乃曇芳忠公道場﹐其徒統上人居焉。庵前舊有海棠樹﹐洪武三年﹐結實大如木瓜﹐五色有香

嘗謂海棠春一夢﹐卻成因果結天葩。有同仙客誇桃實﹐不待詩人賦木瓜。龍頷珠今歸汝手﹐錦衣囊合在誰家﹖明年燕子來時候﹐更與維摩作散花。

鄰園海棠

自家池館久荒涼﹐卻過鄰園看海棠。日色未嫣紅錦被﹐露華猶濕紫羅囊。掌中飛燕還能舞﹐夢裏朝云自有香。銀燭莫辭深夜照﹐幾多佳麗負春光﹖

題王維賢東裏艸堂

周遭多是及肩墻﹐馬過猶知舊艸堂。苔徑雨晴蝴蝶亂﹐藥欄風暖牡丹香。篇詩未覺爲時重﹐杯酒能畱共日長。豈是輞川無作者﹖卻同裴廸賦山莊。

慕云庵

此庵長與此云期﹐大孝終身有慕之。桮棬更無重飲日﹐板輿安有再乘時﹖行天雨絕皆爲淚﹐落日烏啼總是悲。誰刻會稽山下石﹖悠悠千載白雲詞。

題秋江送別圖

故人寫出陽關意﹐都付丹靑半幅中。霄漢正當鳴鳯日﹐帆檣好趁大鵬風。酒斟鸚鵡偏能緑﹐花贈芙蓉可柰紅﹖對此題詩無所屬﹐百年補報是深衷。

寄戴山人

近水齋房自掩扉﹐若耶溪路客來稀。沈浮裏閈時將隱﹐俯仰人生事已非。小妾謾歌楊柳曲﹐髙年渾稱薜蘿衣。誰能富與封君等﹖千畝湖田紫芋肥。

醉題

二月鶯聲最好聽﹐風光終日在湖亭。淸宵酒壓楊花夢﹐細雨燈深孔雀屏。情在綢繆歌白薴﹐心同慷慨贈靑萍。方平自得麻姑信﹐從此人間見客星。

贈朝元宮道士邢本初

朝元宮裏邢道士﹐神采照人如玉山。壺中日月付談笑﹐天上風雲從往還。虎守杏林丹已熟﹐龍眠秋水劍長閒。共傳紫气如車蓋﹐往往相隨出近關。

觀雪

銀燭髙燒錦瑟停﹐酒杯如對六花傾。淸寒未覺貂裘重﹐小舞偏憐翠袖輕。金穀緑珠紛有態﹐鴻門玉斗碎無聲。九天散漫隨風處﹐莫是天人欬唾成﹖

筠深軒

幽居只在平湖上﹐萬竹冥冥不可尋。龍化每因風雨過﹐鳯巢都在碧雲深。人皆到此失炎暑﹐風忽過之如瑟琴。能有此君相晤對﹐故家何必積黃金﹖

晏居﹐有懷徐一夔教授

逝者如斯繼者誰﹖遺經獨抱可深悲。心忘爵祿身方逸﹐道載文章老始知。乳燕試飛華屋靜﹐桐陰初合畫簾垂。古音最愛朱弦瑟﹐彈向髙堂念別離。

題孝義詩卷

可將言行以書紳﹐淮海維揚見若人。慷慨分金存乃叔﹐艱難返骨葬其親。刺詩杕杜於今廢﹐髙塜麒麟自此新。俯仰卽今無愧怍﹐平生張掾厚彜倫。

補賦徵雲南掾史凱還詩

大侯秉鉞行天討﹐戎幕論兵職匪輕。勢若摧枯狂虜滅﹐文無加點捷書成。日隨赤舄紆髙步﹐身附靑雲致盛名。入奏定功應賜爵﹐班超元是魯書生。

水竹居﹐爲諸葛伯安賦

諸葛南陽有艸廬﹐何如於越此幽居﹖門前修竹畫不就﹐湖上好山淸有餘。日暮碧雲生悵望﹐天寒翠袖若愁予。鯉魚遺我平安信﹐盡向瑯玕節下書。

七夕

七夕佳期自古今﹐雙星有爛夜沈沈。可憐乞巧樓前月﹐曾照長生殿裏心。鵲引凡情瞻繡戶﹐蝶隨秋夢入羅衾。斜河已沒東方白﹐露濕幽蘭思不禁。

題徐浦墓銘後

肯堂處士﹐吾故人﹐嘗過其家。今其子溫以戴良墓銘見示﹐愴然有作。百年人事謾紛紜﹐覺卻南柯夢自分。名節不虧惟獨行﹐墓碑無愧是斯文。器中瑚璉非虛譽﹐天上麒麟竟失羣。髙義有誰如季札﹖願同畱劍掛徐墳。

送都司邵徳章之京師

還記樽前會往年﹐又看沿檄上朝天。靑雲自此而升矣﹐白首何堪爲黯然﹖劍佩東華深雨露﹐文章西府盛才賢。鳯凰池上應多暇﹐爲賦停雲慰老顚。張旭也。

題嶽鄂王祠

落日西湖土一墟﹐黃泉赤血恨難除。開邊眾許儕韓信﹐舉國渾憐喪子胥。廊廟錦文忘版籍﹐京師黔首望鑾輿。卽今五夜梅花角﹐吹作南來問信書。

過湖山堂舊基﹐見杏花

飲賜黃封未幾時﹐丹靑池館盡荒基。何人富貴可長在﹖自古衰榮更共之。樂事恰如春夢覺﹐狂情惟有杏花知。醉翁莫說當時醉﹐團扇題詩忘與誰。

紫薇樓感事

太尉當年宴此樓﹐長繩直欲系淸秋。隔欄畫舫是湖水﹐捲幔靑山見越州。疊鼓夜催諸將舞﹐髙燈春照美人愁。大夫司馬今頭白﹐不獨登臨感舊遊。

自貽

近年頗覺志倥侗﹐不復行雲入夢中。聽曲任教弦有悞﹐賦詩何必句能工﹖豈惟走卒知司馬﹖還有滁人識醉翁。樊素小蠻俱未遣﹐幾曾虛度百花風﹖

東林

之子靑年獨老成﹐布袍寛博稱其名。李膺謾自知文舉﹐楊意無能薦長卿。每到艸堂成酩酊﹐偶過花徑亦逢迎。卜鄰自覺頭加白﹐轉信前賢畏後生。

虎丘寺畱題

莓苔欲徧盤陀石﹐知是梁朝古道場。陳迹謾驚成俯仰﹐空門元不與興亡。白漫天上俱兵气﹐赤伏池中是劍光。如會生公重說法﹐勸教東海莫栽桑。

送張丞之湯陰

試官知在兩河間﹐此別車轅未可攀。萬樹秋風古臺路﹐數峯晴雪太行山。甕頭黃酒封春色﹐葉底紅梨染醉顏。盡解腰纒供一醉﹐揚州誰見鶴飛還﹖

山中夏日

禍福無門祗自尋﹐始知明哲願山林。誰能白首儒衣敝﹖吟對黃鸝夏木深。賴有故書堪寓目﹐已無官事可嬰心。涼風滿扇淸樽在﹐只此人生直萬金。

錄家人語

鏡裏霜毛已上顚﹐五千言以退爲先。到家訪舊俱爲鬼﹐有地投閒卽是仙。夜雨滿樽儀狄酒﹐春風小幅薛濤箋。謝家諸婢猶前日﹐八翼無煩更夢天。

感事

憶昔銀燈鼓瑟琴﹐屏開孔雀畫堂深。頭顱謾有新添雪﹐囊槖都無舊賜金。好夢未成春漏盡﹐殘星猶在曉河沈。郎君自上班騅從﹐露滿銅盤淚不禁。

題蘇西坡編修自撰墓志後

笑傲中吳豈問津﹖風流自擬雪堂人。白頭已了浮生事﹐黃土眞埋不死身。江上鶴飛前日夢﹐門前花散去年春。漢家政爾論封禪﹐知有遺書獻紫宸。

籠鶴

軒然羽翼更何之﹖毎見雲霄憶舊時。鳴候露華生玉樹﹐舞憐雪影散瑤池。垂頭就食誠何報﹖側目隨人祗自悲。恩重主家看養別﹐不教鵝鴨混階墀。

囊琴

鍾期何在鑄黃金﹖膠漆相投日以深。妙制偶經雷氏手﹐虛名已說蔡家琴。千年流水髙山趣﹐一旦離鸞別鶴吟。塵滿敝弦𨿽未試﹐不彈還自有知音。

京城得家書﹐題示兒子同同

蘇郎不是飲中仙﹐只好長齋繡佛前。蝶到枕邊身是夢﹐花隨春去日如年。芙蓉別館還依舊﹐鸚鵡小窗殊可憐。縱得歸來城郭在﹐銅駝露冷濕荒煙。

寄松江楊維楨儒司

畫蛇飲酒合誰先﹖塵土東華四十年。海上豈無詩可和﹖雲間還有事相牽。牡丹開後春無力﹐燕子歸來事可憐。欲倩鐵龍吹一曲﹐滿湖風浪又回船。

夢梅花處﹐爲董師程賦

江南枕上見梅花﹐一片寒光接素霞。蝶化夢魂云縹緲﹐香生肝肺雪槎枒。乃知姑射仙人宅﹐卽是林逋處士家。白玉堂深簾幙靜﹐畫成疎影在窗紗。

中酒

連日醉頭扶不起﹐記曾有說酒能醫。知傷肺气終爲患﹐不典春衣亦是癡。小閣畱僧看鬭茗﹐矮牀對雨教彈棋。餘年有甚唐人癖﹖稍得閒情便賦詩。

寄韶州知府金鑑

自君領郡韶州去﹐鴻雁天涯兩送秋。盛气不題鸚鵡賦﹐髙懷應倚仲宣樓。蹇予滯迹猶滄海﹐之子勞形欲白頭。鍾乳囊封能遠寄﹐暮年此外更何求﹖

碧筩飲﹐次胡丞韻二首

其一

小刺攢攢緑滿莖﹐看揎羅袖護輕盈。分司禦史心先醉﹐多病相如渇又生。銀浦流云𨿽有態﹐銅盤淸露寂無聲。當年欲博千金笑﹐故作風荷帶雨傾。

其二

花外風來香滿湖﹐折荷舉酒笑相呼。自來四明有狂客﹐除卻髙陽非酒徒。飲處有情絲不斷﹐折時多刺手難扶。豪家玉斗𨿽雲貴﹐有此尊前風致無﹖

送丁道士還澧陵

丁令還家骨已仙﹐更無城郭有山川。未添白髮三千丈﹐又見銅駝五百年。荒艸茫茫連故國﹐孤云冉冉下寥天。澧蘭歌送潺湲水﹐極望涔陽思惘然。

題古禪上人房

一染曇花百念空﹐淨香吹徧古禪風。鉤簾燕雨時時過﹐洗缽魚波處處通。雞有佛緣曾聽法﹐檜因寶界漸成龍。三生誰識蘇居士﹖惟是鹽官北寺鐘。

寄孟昉郎中

孟子能文自老成﹐早於國語亦畱情。省中醉墨題猶在﹐闕下新知誰與行﹖紈扇晚涼詩自寫﹐翠鬟情重酒同傾。接輿莫更閒歌鳳﹐只可佯狂了此生。

寄周昉處士

爲爾停驂幾叩門﹖毎於淸事得相論。山中載酒梅花過﹐湖上放船春水渾。閒到竹齋爲解帶﹐坐深苔徑與開樽。當年醉墨畱題處﹐風雨新添屋漏痕。

題福源編後

福緣山作魏家墳﹐知是唐朝宰相孫。石首令前官有考﹐咸通年內碣猶存。太湖渺渺連精舎﹐喬木陰陰拱墓門。千載淩煙勲業在﹐可無遺澤及諸昆﹖

謾遊

甚矣吾衰百念慵﹐花間時一復支笻。邦人幸爾不予鄙﹐兒子樂然爲我從。載酒有時尋古寺﹐看云終日對孤峯。林家湖上都能說﹐二十餘年老醉翁。

月桂堂﹐爲集慶講主

佛國山中古道場﹐月中桂子散天香。一枝得共人如郗﹐雙井能來客姓黃。誰詠碧雲題樹葉﹖自收淸露染衣裳。南峯不與淸光礙﹐好放余陰及四方。

九日﹐過長安鎭王山人

因過王生忘坐久﹐階前花有白雞冠。艸堂出酒生新敬﹐雪壁題詩寄此觀。肯謂陶潛逢九日﹖卻如李白醉長安。老夫徧賞東籬菊﹐搖落羣芳正耐看。

歸隱圖﹐爲張別駕賦

難得歸來賦考盤﹐髙情都付畫圖看。可能白首更幹祿﹐縱有黃金難買閒。酒舫載春攜二客﹐巾車乘醉從雙鬟。陶山地接東西眺﹐謝傅風流或可攀。

卷四

宗陽宮﹐次楊仲弘老君臺觀月詩韻

當時諸老宗陽會﹐月與浮雲幾變更﹖丁令豈知爲鶴事﹖道人猶作賣花聲。天溥露色開蟾境﹐秋送商聲入鳯笙。誰信紫薇垣內客﹖今宵又復到蓬瀛。

送康穆庵赴福州能仁寺席

佛運興隆此一機﹐尊師何負七條衣﹖講經春殿人天衛﹐咒缽夜堂風雨歸。花爲散來春冉冉﹐柳從攀後思依依。幽蘭荔子南方物﹐籠護函封寄莫稀。

病起

花事能消幾夜風﹖櫻桃葉底又深紅。豈無金縷湖波上﹖閒卻玉杯春雨中。枕上楚云元是夢﹐鏡中潘鬢惜成翁。莫言輕薄揚州事﹐著意題詩也未工。

題雲林隱居圖﹐爲崔彥暉賦

崔郎志趣在雲林﹐筆底遙岑自淺深。欹枕不忘圖畫事﹐開函又動隱居心。粉痕白白生雲气﹐黛色沈沈覆樹陰。幽思不教忘夢寐﹐耳邊長似有猿吟。

畱題費山人舊館

舊館經過不用期﹐掃門常恐鶴來遲。但知重客惟司馬﹐不顧狂言有牧之。秋雨石枰看對奕﹐夜堂銀燭照題詩。佳人底用千金產﹖只此髙閒可不知。

經鋤齋

誰似談翁樂有餘﹖百年生計祇林廬。甫田種熟門前稻﹐暇日抄成架上書。睡起謾憐衰甚矣﹐客來惟問近何如﹖相過里社尋常事﹐只把柴車當酒車。

謝寶林寺別峯法師惠僧履

也知鰻井猶龍井﹐合有交遊似二蘇。起舞謾憐成短袖﹐徒行始覺是窮途。書從堂上出雙鯉﹐舄向雲中墮匹鳬。無復舊時公府步﹐君門望絕沒階趨。

宿郭子振雪洞

月光一色杳難分﹐不見丹靑藻棁文。蝴蝶飛來疑是夢﹐梅花開後卻思君。都忘長日將紈扇﹐猶恐餘寒到練裙。宿酒覺來看不厭﹐滿牀秋思白如雲。

答韓介石提舉

偶持尊酒對花傾﹐有客能來道姓名。佳句才探出懷袖﹐故人知是不公卿。平生學劍心都懶﹐此日歸田計可成。彼此頭顱俱種種﹐題詩那得不關情﹖

冬日白牡丹

律管催春到牡丹﹐行雲欲墮碧闌干。似嫌脂粉能相污﹐故逞肌膚獨耐寒。雪艷最宜金縷蓋﹐天香合是玉雕盤。趙昌花鳥新馳譽﹐畫作屏風後面看。

老圃堂

不謂斯時有此翁﹐無能田畝累其窮。異蔬自灌欲百品﹐老圃官量無十弓。艸閣曉梳秋髮白﹐玉杯春醉夕陽紅。餘生盡可忘榮辱﹐事與樊遲請學同。

鄒將軍挽詩

爲臣豈欲國傾危﹖莫把天戈挽落暉。一死得埋元氏土﹐寸心無愧首陽薇。安居食祿當時貴﹐守節酬恩此日稀。老我嘗從大夫後﹐題詩爲爾淚沾衣。

同貢有初觀潮賦

舊時八月潮生日﹐士女傾城出看潮。秋唾似從天上落﹐晴歡宜向酒中消。气爭鳥道爲森爽﹐勢合龍宮亦動搖。今度可憐成獨往﹐海門斜日共蕭條。

自賦

髙陽酒徒今老生﹐早年撃築和秦聲。許人不負一諾重﹐買笑惟恐千金輕。花間駿馬銅鑄出﹐枕上愛姬云化成。誰信靑門種瓜者﹖自梳白髮向秋晴。

僧惠炬有悼黃溍太史偈﹐次韻

日鼓西沈逝水東﹐他生還有此生同。蓮花社豈知元亮﹖茅屋詩曾詠巳公。夢幻已空身外蝶﹐文章猶鏤蠧間虫。閒情最是山前塔﹐日夜風鈴語未窮。保叔塔。

寫易軒﹐爲方以愚賦

不於闕下寫文星﹐天與冥鴻惜羽翎。人世誰爲雙鬢白﹖家山自是亂峯靑。霞分曉色畱書幾﹐斗轉寒光落研屏。觀象玩辭從寫徧﹐方幹何忝舊明經﹖

挈家圖﹐爲尢仲斌賦

葛洪挈家赴勾漏﹐何異龎公歸鹿門﹖擔頭何有琴書累﹖牛背未覺妻兒村。千古淸名不易得﹐一斛丹砂何足論﹖大勝齊侯馬千駟﹐令徳曾無遺子孫。

悼王自牧

貴賤交遊二十年﹐忍將老涙灑新阡。蓋棺不必論身後﹐入室猶如在眼前。一首詩今爲爾惜﹐數行志在得人編。錢塘吟士長相望﹐潘閬林逋孰後先﹖

思橘軒﹐爲悟空叟長老賦

侍書遺墨函封在﹐思橘名軒示不忘。往事百年同逝水﹐斯文一語有餘光。風流大抵輸前軰﹐臭味還應是故鄕。嘉樹未知培植後﹐只今百果許誰嘗﹖

遠翠樓﹐爲殊無別上人賦

坐來未覺西山遠﹐紫翠千峯隔畫闌。此處豈容攜酒到﹖任誰只得捲簾看﹖雪晴黛拂蛾眉緑﹐雨過螺堆佛髻寒。分得半欞閒拄笏﹐牀頭寜復更彈冠﹖

早行

涼風滿棹賀湖邊﹐越上諸山盡可憐。遠漢片雲承落月﹐長林疋練曵輕煙。窗間織女燈猶在﹐井畔啼烏客正眠。何處閒愁隨夢覺﹖一聲菱唱發前川。

次韻周昉

大尊堂上幾曾空﹖客有登門道未窮。吟鬢肯因愁裏白﹐舞衫偏愛酒邊紅。百年喔喔雞聲月﹐萬事悠悠馬耳風。及此舊遊情分在﹐盡將春付笑談中。

贈沈生還江州

鄕心正爾怯髙樓﹐況復樓中賦遠遊﹗客裏登臨俱是感﹐人間送別不宜秋。風前落葉隨車滿﹐日下浮雲共水流。知汝琵琶亭畔去﹐白頭司馬憶江州

贈寓客還瓜洲

把酒臨風聽棹聲﹐河邊官柳緑相迎。幾潮路到瓜洲渡﹖隔岸山連鐡甕城。月色夜畱江叟笛﹐花枝春覆寺樓箏。贈行不用歌楊柳﹐此日還家足太平。

無題

灼灼庭花露未收﹐樂然雙燕語綢繆。新粉滿面猶看鏡﹐殘夢關心懶下樓。春到自憐人似玉﹐困來誰問酒扶頭﹖狂蹤已作風絲斷﹐敢怨流年似水流。

與白範論詩

白家少傅諸孫在﹐坐語都忘日晷移。不用入吳求季札﹐有如過晉得鍾儀。髙情欲共遊絲遠﹐倦迹猶嫌過鳥遲。莫道古今風雅異﹐總於衰晚始相知。

冬至日﹐次張太守韻

喜色輕黃未上眉﹐且將心事付遊絲。嵇康取醉非關酒﹐杜甫長吟不爲詩。一綫日長宮女覺﹐五方云應史官知。人間梅柳關春事﹐次第從教律管吹。

對雨

好是西湖醉後聽﹐打窗驚柳隔堂屏。鶯花又送春光老﹐鳬藻偏涵雨气腥。曲按銀箏何太急﹗杯行玉手不須停。尊前便是巫山夢﹐莫道行雲事未醒。

趙松雪畫苕溪淸遠圖

吳興元是水晶宮﹐樓閣溪山罨畫中。酒舫載過寒食節﹐舞衫吹徧鯉魚風。當時樂事誰能見﹖此日王孫自不同。亭下鷗波如有感﹐行雲猶在玉尊空。

寄胡侍禦

後市街頭相見稀﹐此翁眞是早知機。浮沈裏閈陶彭澤﹐輕易官資白紫薇。小妾畫堂楊柳曲﹐髙年白髮薜蘿衣。風流莫負持螯事﹐越上湖田蠏正肥。

次韻張都事

老卻樊川杜牧之﹐風流誰賦柳絲絲﹖不關請告來歸早﹐惟恐尋春去較遲。畫舫行時長載酒﹐粉墻到處卽題詩。至今畱得狂名在﹐惟有纎腰弟子知。

謝僧惠蒲履

大夫此日可徒行﹖蒲履深煩寄遠情。除是髙僧求易得﹐自非巧手織難成。春來見客身差健﹐老去看花步覺輕。他日袈裟如過我﹐定須著此出門迎。

寄羅博士

莫說文星與酒星﹐已同傖父泣新亭。夢中此日頭能白﹐海內何人眼更靑﹖鵑化羽毛猶姓杜﹐鶴歸華表尙名丁。縱然記得前朝事﹐彈向銀箏只自聽。

荊溪漁者﹐爲義興道士賦

千尺荊溪徹底淸﹐水中無復見蛟行。要同云鶴閒蹤迹﹐自放煙波隱姓名。濁酒忘形浮世內﹐靑山到眼緑蓑輕。醉來放棹回船去﹐撫掌風前詠濯纓。

畱題徐子方客樓

倦遊到處卽淹畱﹐𨿽是孤村境卻幽。松下野雲閒似鶴﹐門前溪水淺於舟。瑯玕夏簟兒能設﹐琥珀春酷婦可謀。連日小樓忘客況﹐放翁凡事頗淸修。

周元亮﹑夏景安同過壽安堂提舉乃翁墓上作

蓋棺事了若堂封﹐起伏諸山接過龍。解劍會曾心自許﹐脫驂非惡涕無從。每分藥餌扶吾老﹐竊誦文章笑道窮。朱紱在身忘宦況﹐前朝猶有古人風。

題明心海上人別弟詩後

弟兄天性本同符﹐遠渉能無一慟乎﹖浮世有身眞大患﹐回車無日始窮途。秋巢不宿烏衣燕﹐夜屋偏憐白項烏。切莫臨風揮老淚﹐血痕能染紫荊枯。

次韻雪鶴生惠紅米詩

相望只在片雲中﹐自昔神交意已通。書枉鯉魚烹後素﹐粒分鸚鵡啄殘紅。回車三徑豈無日﹖放棹五湖須便風。知汝有期林處士﹐尙畱殘雪待春叢。

雨中過蕭山誼上人別院

雨棹茫然出鏡湖﹐客行偏爾畏泥途。僧中果得奇男子﹐我軰眞成賤丈夫。重席自能爲我設﹐大尊不用問人沽。從容暖閣得佳睡﹐此意支郎世有無﹖

送上虞馬訓導赴昌化縣學

遠赴弓旌未闊迂﹐道行何憚路﨑嶇﹖橫經不異郡博士﹐繼粟豈無卿大夫﹖空使飯盤堆苜蓿﹐已將齋帳染芙蕖。馬融家法風流在﹐女樂從今不用呼。

寄湯陰張丞

萬古銷沈入望中﹐悠悠往事付徵鴻。湯陰風俗今何似﹖鄴下文辭誰最工﹖爭得不教雙鬢白﹐別來屢見小桃紅。貴遊年少輕鄕曲﹐不賦停雲寄老翁。

無題四首﹐其一

幾夢郎君引碧幢﹐微波難與寄沅湘。靑春毎念靑絲騎﹐白日長閒白玉窗。菡蓞結房𨿽有異﹐鴛鴦織錦不成雙。潮來好似兒家恨﹐流過門前气未降。

其二

萋萋芳艸被江臯﹐好是王孫去日袍。幾許春魂迷蛺蝶﹖近來酒量減葡萄。音書已似題黃絹﹐蹤迹何因夢大刀﹖可惜百花時節到﹐伯勞燕子不相遭。

其三

咫尺香閨步懶移﹐搔頭誰理玉蟠螭﹖不聽小管吹銀字﹐只數回文織錦詩。得伴有時惟鬥艸﹐遣懷無日不彈棋。鳴鳩乳燕靑春晚﹐謝卻繁花幾萬枝﹖

其四

水心亭館迥無鄰﹐好與郎君寫洛神。不見鯉魚烹後素﹐空憐蝴蝶夢中身。萋萋誰信南園艸﹖渺渺予懷北渚春。雲气長連峯十二﹐此中消息未能眞。

雪庭﹐爲龍華閣康上人賦

請教雪庭誰是雪﹖雪消應始我初心。問知達摩來東土﹐惟有神光在少林。淸淨觀空三昩見﹐吉祥風軟六花深。半空掛在羚羊角﹐蹤迹無因向下尋。

與金冕言詩

天然秋水出芙蓉﹐造物何言與用工﹖風雅遺音自鳴鳳﹐齊梁余習盡雕虫。性情惇厚思方到﹐句法雍容律始同。沈宋後來俱作者﹐幾何人辧四聲中﹖

桑梓圖﹐爲徐復初參政賦

望中煙樹是黃州﹐城繞江波總舊遊。桑梓能忘丘壠念﹐夔龍分屬廟堂畱。牛山雲樹依然在﹐魚水家聲尙可求。他日賜環當有報﹐題詩卻寄鳯池頭。

寄陳允中僉事

得放還家休便休﹐更無褒貶到春秋。景公死日有千駟﹐晏子相齊惟一裘。朱紱旣能從爾去﹐黃金不必爲孫謀。何人得似歸來鶴﹖見彼累累土幾丘﹖

樵雲詩﹐爲李文彬參政賦

赤手樵雲直至今﹐此云已獻九重深。萬方允副從龍望﹐五色長懷捧日心。上接鑪煙通禦气﹐淡籠宮樹合春陰。自調玉燭歸玄造﹐非霧非煙何處尋﹖

題崔純一處士遺像

處士於今舊勿論﹐通家三世見甥孫。鐘情更爲何人慟﹖出涕方驚老眼昏。南塢髙墳深宿艸﹐東牀佳婿見淸門。丹靑有筆開生面﹐底用名香爲返魂﹖

耕樂詩﹐爲許起宗大父髙士賦

人生不仕卽歸田﹐夏屋渠渠艮渚邊。僮指計傭將五百﹐墻桑成樹過三千。食前甘旨惟孫子﹐門外軒車總俊賢。隱去更無城府迹﹐鹿門髙致後千年。

采藥徑﹐爲方徳遠醫士賦

藥徑香風作陣來﹐日扶長鐝爲徘徊。緑憐地錦經春在﹐紅覺山丹冒雨開。本艸有名俱用識﹐仙巖可采不須栽。尋常踏破蒼苔處﹐多是門生種杏回。

送張經歷之敍州

別酒無嫌醉似泥﹐敍州又過洞庭西。雲濤浩渺連三峽﹐井邑凋殘接五溪。雪嶺侵天無雁到﹐楓林蔽日有猿啼。憑誰喚醒王褒夢﹖除是陳蒼碧野雞。

題奎方舟講師影堂

火風假合作天親﹐垂老空門哭故人。四句偈畱辭世法﹐一龕燈照坐禪身。收來舎利藏生玉﹐散到天花照爛銀。銘塔祗應徐博士﹐備知僧行刻堅瑉。

命酒徵歌送余壻﹐時伯庸酒間賦贈董景明﹑董彥禎諸親還遂昌

髙堂盡意樂今宵﹐未可樽前自寂寥。錦瑟年華靑冉冉﹐銀河秋思碧迢迢。紅於燈下看偏好﹐黃向眉間喜未銷。明日早潮隨去棹﹐到家應及鵲成橋。

次韻張郎過大明湖詩

湖上荷花五月涼﹐水心亭館晝收香。狂來借手傳鸚鵡﹐俊發教人唱鳯凰。零落翠盤風雨後﹐淒涼歌扇水雲傍。凋殘雁下休惆悵﹐看取咸陽與洛陽。

題莫景行茅道士棣華碑賦

茅家兄弟學仙遲﹐不見春風長紫芝。桃熟海山還有日﹐鶴歸人世更無期。遊魂渺渺知何在﹖荒塜壘壘盡可疑。惟有夕陽如舊日﹐照人來讀棣華碑。

寄張來儀徵士

九江人。湖州寓客張徵士﹐珍重風前詠落梅。錦瑟可容彈別調﹐白頭只合付深杯。安期棗在神人去﹐曼倩桃空阿母回。看取漢家汾水上﹐年年惟有雁飛來。

杏軒﹐爲倪伯溫賦

別屋軒窗絢彩霞﹐董仙曾以杏爲家。邦人爲種幾多樹﹖春雨毎開千萬花。門外淸陰遺世澤﹐酒邊丹實賞年華。煩君愛惜題詩壁﹐莫遣輕塵上碧紗。

琴鶴幽居圖

幽居琴鶴以怡情﹐童子何知預我淸﹖羽翼如傳兩階舞﹐徽弦爲和九臯鳴。山林在昔多迂士﹐畫史何人有重名﹖好托丹靑畱後日﹐莫忘淸獻舊家聲。

林泉讀書圖﹝王叔明畫。﹞

髙情自愛樂林泉﹐華屋藏修度歲年。書簡韋編曾幾絕﹖硯盤鐡造亦磨穿。牙籖揷架封蕓葉﹐銀燭臨窗散蠟煙。黃鶴山樵如得意﹐丹靑爲作畫圖傳。

大雪畱飲沈晉卿家

有客相知感嘆頻﹐白頭似與雪相親。鐘情好語旣莫逆﹐快意深杯忘幾巡﹖老至欲求餐玉法﹐病來不厭散花人。從他柳絮因風起﹐簾幙輕寒不似春。

春夢軒﹐爲江西按察司書吏張永年贈別

百年妄引幾曾停﹖看取池塘艸又生。蝶戲落花眞自適﹐鶯啼深院欲誰驚﹖盧郎此去應如願﹐宋玉從來最有情。一枕好風吹酒覺﹐不愁春夢不分明。

戲贈楊維楨儒司﹝嘗自稱楊夫子﹐故云。﹞

懶散情懷是索居﹐非關故艸絕交書。空謀赤壁一斗酒﹐不寄雲間雙鯉魚。近日西河疑子夏﹐幾時漢武問相如﹖文章固是雕虫事﹐請教何人力有餘﹖

題端古堂﹐爲陸敏賦

女媧錬餘五色石﹐藏在端溪成紫霞。天遣六丁神琢硯﹐夢中一夜筆生花。品題猶是宣和刻﹐文具今歸陸敏家。未覺曲江居士老﹐尙能記事墨塗鴉。

題僧超然林石灘水圖

公事賦詩紀行役﹐超然著筆良苦心。匡廬哀湍走大壑﹐洞庭橘葉辭空林。品題六印文章在﹐流落三朝歲月深。博雅不煩爲鑑定﹐人間過目盡知音。

題海濱淥繞軒

綿邈人家海上村﹐潮頭過處與開門。遠山對面如小畫﹐淥水繞軒淸不渾。天闊煙雲迷去鶴﹐時來風雨起遊鯤。槎回定泊闌干外﹐坐挹雄風倒大尊。

次韻吳子立湖州船中詩

一種湖州罨畫船﹐碧波倒浸晚霞天。故人總是三生後﹐風景何如十載前﹖遠樹白雲橫暮嶺﹐淡煙黃菊滿秋田。吳郎似爲才情惱﹐費卻銀鉤幾幅箋﹖

謝張別駕惠雪箋

承惠薛濤三百幅﹐甚慚何以報瓊瑤﹖開緘只恐爲云去﹐入手生愁向日消。難用侯門裁刺帖﹐祇應仙洞寫雲謠。知君解綬初歸隱﹐叢桂辭成未敢招。

百丈泉﹐爲及以中長老賦

道人手挽銀河水﹐瀉作空山百丈餘。當畫大聲喧醉枕﹐長年倒影浸禪居。玉虹掛石看不滅﹐紅葉乘流畫卻如。陸羽茶經知此味﹐可能日給到吾廬﹖

題天龍寺叢桂樓

天龍樓閣迥無鄰﹐玉斧修成月滿輪。受質豈無如郤者﹖觸機還有姓黃人。香通三昧惟心印﹐花散諸天盡法身。誰把碧雲題樹葉﹖惠休詩句本淸新。

芳林農舎﹐爲朱孝先賦

投老歸休只此心﹐渾家農事在芳林。蒲生曲渚魚苗上﹐蛆泛窪樽酒力深。應候微虫窠作甕﹐啼春幽鳥語如琴。眼前物色皆天趣﹐底用城居積萬金。

務勤堂﹐爲儁宜之賦

民生在勤則不匱﹐爾以務勤爲此堂。百畝田苖終歲望﹐一春蠶事舉家忙。課兒雪夜溫書冊﹐會客花時列酒漿。黃絹下機倉廩實﹐任從懶臥北窗涼。

灌園生﹐爲潘時雍賦

卻惡喧囂遠市廛﹐自耕荒僻浙河邊。時非蘇子投書日﹐鬢是潘郎作賦年。飯客夜舂鸚鵡粒﹐灌園春引桔橰泉。塌然鼾睡茅茨下﹐榮辱何因到爾前﹖

送趙惟一貢京師會試

過卻龍門總是云﹐凡魚回首盡離羣。風雷忽起三層浪﹐毛骨都成五色文。螢火幾憐車胤聚﹖桂枝獨許郤詵分。臨軒策試當條對﹐毋以虛文負聖君。

請復朱娥廟詩

上虞朱回有孝女﹐十歲過於烈丈夫。義感皇天存祖母﹐身輕白刃禦彊徒。朝廷旣已載宋史﹐民徳從之厚海隅。事上太常須有議﹐肯教無廟薦潢污。

奉萱堂﹐爲陳彥廉作

綦履鳴環左右間﹐佳兒佳婦及承歡。天回白日臨瑤席﹐風約紅萱壓畫欄。小管注春情婉婉﹐長裙曳翠佩珊珊。孺人貞儉存家訓﹐不使屏帷繡孔鸞。

又﹐檇李詩系卷三八陳彥廉作春艸堂養母﹐詩以美之

綦履鳴環左右間﹐佳兒佳婦及承歡。天回白日臨瑤席﹐露洗紅萱出畫闌。小爵注春宜燕適﹐長裾曳翠可髙寒。升堂拜母俱名士﹐一記何慚在史官﹖

十二月﹐白牡丹爲呂經歷賦﹝章貢瑞金人﹐前奉禮郎。﹞

濠泗蒙恩得放回﹐牡丹猶寄舊亭臺。忽驚花向臘前發﹐卻是春從天上來。歡動山城傳好語﹐兆徵幕府得良才。靈根自是南方種﹐只合移歸上苑栽。

與胡奎言詩

詠歌終日莫予違﹐可與言詩竟日稀。風雅不刪眞妙制﹐性情所得是天機。盡知金翠塗屏雀﹐未見丹靑畫衮衣。杜甫當年評眾作﹐鯨魚碧海敢云非﹖

題白雲丈室

空門眞足了吾生﹐一到翛然萬慮輕。下榻偶然淸話久﹐推窗惟見白雲橫。銀煎瀹茗沙彌黠﹐宿火添香侍者淸。甚媿主僧知我軰﹐碧紗窗染待題名。

畱題天目尊師﹐並題蒼古詩卷

蒼古仰聞君一語﹐當時巖壑頓生春。承恩屢入九重殿﹐出對嘗先十七人。中使飯傳諸寶器﹐內庭坐賜雜花茵。自天沛澤誠稀遇﹐拜舞還山洗幻塵。

元日大雪

東風吹雪逐年新﹐洗盡街頭萬馬塵。桃板謾題新得句﹐椒觴偏醉少年人。江山未覺非前日﹐老大猶憐有此身。稚子老妻能慰藉﹐辛盤聊復賀靑春。

搜索舊稿有感

抖擻蓬塵紙一窠﹐束之髙閣又何多﹗百年公論竟無定﹐千古文章將柰何﹖大雅未應終絕響﹐離騷可謂極頺波。仲尼刪後詩三百﹐誰與升堂取瑟歌﹖

癸亥立春﹐在壬戌十二月二十五日

一歲兩春應是閏﹐自題春帖自相憐。茍全性命君之賜﹐痛念文章兒不傳。隨俗辛盤惟赤手﹐省思舊物只靑氈。土牛𨿽送餘寒在﹐未可重裘換薄綿。

元旦試筆

鳴玉趨朝已不堪﹐白頭早賜老江南。從心所欲過八十﹐屈指可談無二三。獻歲屠蘇增甲子﹐發春萱艸願宜男。兒扶拜答鄕人處﹐只誦猶龍惟老聃。

金山寺

六鰲捧出法王宮﹐樓閣居然積浪中。門外鷗眠春水碧﹐堂前僧散夕陽紅。揚州城郭髙低樹﹐瓜步帆檣上下風。人世幾回江上夢﹖不堪垂老送飛鴻。

過周昉艸庭有感

深靑淺碧自盈盈﹐一片光風共晚晴。意思不殊周茂叔﹐品題何藉鄭康成﹖郎君東閣詩曾詠﹐蝴蝶南園夢又驚。轍迹到門憐艸色﹐白頭扶下小車行。

郭將軍妻李氏挽詩

夫能以義狥孤忠﹐家國綱常事則同。中閫不踰貞婦節﹐大家何啻古人風﹖機絲已斷塵燈在﹐木主新題繐帳空。博士已銘墳上石﹐九泉深慰若堂封。

送徐生還臺州

徐氏樓船且莫催﹐當筵有酒更徘徊。山畱倒景日未晚﹐雪滿大江潮正來。黃葉盡時尋雁蕩﹐丹霞起處望天臺。楚人自覺多秋思﹐懷抱今因作賦開。

安晚堂

有酒如澠不用謀﹐阿翁只合賦三休。鄕閭可杖容稱老﹐晚節能安自不憂。絲竹閒情信陶寫﹐起居惟適是溫柔。百年耆舊今誰在﹖且醉官窯大白甌。

飲吳令家

膠漆相投古亦難﹐酒間何事慘無歡﹖苦愁海底量深淺﹐痛哭燈前出肺肝。白首旣辭當世事﹐朱弦何必向人彈﹖醉來渇甚思吞海﹐無復天家小鳯團。

舟中寄謝別峯﹑南翁二尊師

爲師傾倒盡雙瓶﹐船過柯亭酒始醒。索笑始知髙士去﹐題詩猶愛越山靑。交情舊雨同新雨﹐世事長亭復短亭。恨是柳遮樓上笛﹐只教向秀隔煙聽。

寄馬孝常﹝時新得妾。﹞

好是吳門馬孝常﹐百年俱是夢中忙。謾憑靑鳥往相問﹐說道白眉今更長。陽羨故人俱契闊﹐鯨湖歸棹又相將。重來定及先春雨﹐要試陶家雪水香。

獻歲旦日﹐同芳溪吳理問訪許處士

月旦泛舟從許劭﹐蓮湖溪水白生煙。到門好雨過雲去﹐說劍雄風生酒邊。閒話紫衣成昨夢﹐醉看烏帽惜餘年。懵騰不省臨流別﹐想是行雲扶上船。

畱別姻家吳子道理問﹝時側室失歡。﹞

記得湖船醉夜深﹐交情何啻斷黃金﹖通家敍舊猶前日﹐把臂迎歡共此心。秦女鳯簫移別調﹐楚人芳艸動微吟。明年不待梧桐雨﹐來聽髙堂鼓瑟琴。

題韓處士墓銘﹑家譜後﹝處士本嵊縣竺氏子﹐繼韓爲魏公九世孫﹐受業莊節韓明善先生。竺﹑韓俱世姻。﹞

處士連姻俱相門﹐學傳莊節道彌尊。幾編家集文章在﹐十世宗支譜系存。猶喜繼韓能有子﹐尙憐承祭見諸孫。頃原瞑目知無憾﹐手錄淸規付後昆。

挽崔彥暉母趙夫人

趙文敏公之孫女﹐情忝通家見嫁時。環佩盛儀猶內院﹐波瀾余澤自天池。佳兒裕蠱承先志﹐淑女宜家副夙期。已托文章題琬琰﹐百年墓木照丰碑。

初至義興芳溪

罨畫溪頭雪水渾﹐是誰酒舫過溪村﹖故人見我卽握手﹐步雪看花直到門。倉卒傾銀開內閣﹐從容移玉出諸孫。餘生媿忝通家舊﹐委曲文情可盡論﹖

吳子道同兄軰嘗子鵝

張旭何嘗是酒徒﹖深煩爲我作春酤。酒行天降盤中露﹐鵝割囊封塞上酥。迹遠五湖身旣隱﹐醉歸三徑子能扶。南山遠對東籬菊﹐除卻陶家別處無。

梓軒﹐爲湖州曹生賦

當軒雙梓碧沈沈﹐直干淩空過十尋。客到不妨爲少憇﹐風來或可助長吟。百年大用充梁棟﹐一日希聲中瑟琴。宜子毋忘角弓賦﹐將期奕世共淸陰。

同韓介玉過月溪上人玉雪軒

髙僧習靜之所在﹐繞院竹梧生晝陰。此境應居玉堂側﹐是誰移置雪山深﹖銅瓶薝卜不自供﹐碧椀醍醐爲我斟。老得一閒君所賜﹐小車隨處有山林。

次雪鶴生詩韻二首

其一

北窗晝眠驚叩門﹐詩筒遠寄願所聞。太學鄭虔固三絕﹐小字李潮仍八分。湖上好懷非往日﹐枕邊殘夢是行雲。兩年屢有淸遊約﹐幾似空言以屬文。

其二﹝詠海上歸俗僧﹑新安失節婦。﹞

雄鳩鳴雁卽天涯﹐未覺藍橋去路賒。夜枕不迷蝴蝶夢﹐春衫深染石橊花。千鍾縱意伯倫酒﹐七椀淸心諌議茶。錯向墻頭窺宋玉﹐風光元在魯東家。

贈湖州楊均顯制筆

當年馮陸擅吳興﹐曾許楊生繼盛名。三館每蒙諸老重﹐萬鈞不博一毫輕。歸來未覺江湖遠﹐落拓寜知歲月更﹖頴也此時須自薦﹐國家用爾頌升平。

柘軒詩﹐爲教授淩彥翀賦

滿軒桑柘共生成﹐坐愛春風向日榮。五畝宅思鄒孟子﹐百年心慕李延平。葉供蠶事誠何損﹖衣被民生獨用情。中有如綸五色綫﹐願從衮職補升平。

武林嚴子英家﹝世善制筆。﹞

嚴應始以筆治生﹐至今孫子大其名。用世𨿽云四寶具﹐傳家貴在一藝精。東郭之兔卽毛頴﹐南山有竹俱管城。器利天下功不有﹐愼守其業毋自輕。

昌化縣學訓導章琛﹐抄錄武林郡誌﹐還鄕

唐相郇公尙有孫﹐不將家世忝斯文。髙堂別席事抄錄﹐小帳停燈校紏紛。脫稿近知將解局﹐疏麻擬折遺離羣。武陵郡誌多奇事﹐歸對諸生誦所聞。

示山中白雪牛

耕田世界絕纎塵﹐白玉毫光照爛銀。蘆葉膝邊穿得過﹐天花背上落來勻。狂蹤未定難明性﹐妄想俱空始見身。驀直絡頭如不錯﹐也須慚愧執鞭人。

過上虞仙姑巖﹐觀瀑布泉作

誰把髙崖手劈開﹖巨靈還到此中來。靑冥風露銀河近﹐白日雷霆碣石摧。潭上龍漦溥絳雪﹐廟前馬迹過蒼苔。猶勝漢使經年別﹐載得河邊片石回。

深雪齋﹐爲金西白長老賦

道人宴坐維摩室﹐積得天花似雪深。明月有輝同大地﹐白蓮無影到東林。抽毫司馬應難賦﹐斷臂神光或可尋。落絮遊絲紛滿眼﹐從教門外作春陰。

書藥舟﹐爲湖州沈玉泉架閣賦

溪上香吹白藕花﹐沈郎舟楫自爲家。雙鬟蕩槳乘流去﹐小榼畱人易日斜。采得綠荷成野服﹐博來紅米是丹砂。彩鸞韻寫松煙墨﹐不與靑蛇道士賒。

西湖晚春

憶昔東坡爲寫眞﹐至今詩句在遊人。朝云猶是當時夢﹐桃葉渾非舊日身。鶯燕情懷千語少﹐魚龍波浪幾回新﹖傷心誰問林逋宅﹖零落殘梅共晚春。

畱峽石朱山人家

桃熟許同朱老喫﹐卻先桃熟爲開樽。白魚入饌溪鱗足﹐紫茁堆盤野味存。詩和淵明爲我誦﹐酒沽若下勸人溫。迂疎且作須臾樂﹐從者何嫌久候門﹖

海昌雙廟﹐同張太守次壁上題韻

孤城請援待王師﹐保障眞成累卵危。作厲誓將擒賊去﹐分羮何惜愛姬爲﹖忠臣盡命以報主﹐信史大書無異辭。三十六人同日死﹐獨呼南八作男兒。

趙松雪墨蘭

玉廬墨妙世無同﹐九畹髙情更所工。捐佩昔曾過澧上﹐浩歌今望在雲中。娟娟奕葉承家澤﹐淡淡幽香媚國風。莫把騷詞煩宋玉﹐賦成還到楚王宮。

松隱軒

誰拜靑松作大夫﹖蒼然離立自迂疎。風聲白日廽幽夢﹐雲气長年到隱居。剪葉浸泉春釀酒﹐截肪點火夜抄書。歲寒卉木俱零落﹐一杖人間不願余。

剪韭軒﹐爲韓叔賢賦﹝魏公七世孫。﹞

故家不貴味能眞﹐率爾蔬醪自可人。旣向畫堂題剪韭﹐更將玉斗出娛賓。靑靑葉綰指環小﹐白白頭攢乳管勻。還是相門風致在﹐食前誰謂庾郎貧﹖

南坡書室圖﹐爲竺郎中題﹝竺爲朱文公外家。﹞

南坡書室未能還﹐一夕情生夢寐間。職任握蘭居紫禁﹐心隨畫筆到靑山。一經教子今何忝﹖九世爲儒古亦難。家集河汾來學盛﹐豈無房杜出朝班﹖

天香室﹐爲定水寺復見心長老賦﹝宋楊誠齋與定水僧璘公有鄕裏之好﹐璘以桂作餉﹐誠齋答以七言詩﹐刻寺中。﹞

雙峯桂樹今無似﹐說道璘公有後身。金粟如來能作主﹐碧山學士願爲鄰。天香入餉淸可食﹐秋露染花黃未勻。何惜一題方丈室﹖與師同是豫章人。

送星翁甘碧泉挈家歸彭澤縣

睽離心事正忡忡﹐執手何能別此翁﹖葭菼戰秋江雨白﹐鷓鴣啼曙嶺霞紅。貪狼斗柄才加戊﹐織女云車又向東。我憶陶潛舊鄕裏﹐到家休負菊花叢。

蛟門春色圖﹐爲定海王宣使題

風景蛟門春更佳﹐晴來滿海是雲霞。鯤鯨已入任公釣﹐波浪長隨漢使槎。天上星辰歸畵省﹐人間歳月屬桃花。仙人自有雙鳬舄﹐弱水蓬萊路未賒。

暘谷軒﹐爲王知事賦

地入靑徐眺望賒﹐雲中雞犬有人家。金烏五夜出暘谷﹐玉燭萬方瞻日華。李泌成仙還作相﹐劉安得道只飡霞。軒前盡種扶桑樹﹐不比玄都觀裏花。

寄贊禮郎趙惟一

六年讀禮足艱危﹐知爾朝天副所期。宗廟正需瑚璉器﹐羽儀今集鳯凰池。見辭舎館情俱惡﹐憶上河梁步自遅。能慰老人思望切﹐停雲還有寄來詩。

靜庵﹐爲陳令賦

潘嶽賢能邑大夫﹐老成諳練實難如。治心有術惟淸靜﹐臨政從公絕毀譽。情寄堂琴民自化﹐樂同時物雉隨車。循良在昔多徵拜﹐信史班班不誑予。

雪庭上人惠藥資是經錢﹐賦此以謝

牝廬居然欲半年﹐甚於水火觀中禪。死生有命固無懼﹐老病他鄕始可憐。家食舊非鄰院米﹐藥資今受施僧錢。數間破屋叢書裏﹐誰問洛城盧玉川﹖

問牛軒﹐爲海昌北寺訥無言書記賦

犀牛不逐扇俱破﹐柰有人來問此軒。資福無端添注腳﹐石霜何事未忘言﹖大千無迹身俱化﹐一點通明角尙存。拈起家風隨手應﹐莫言無可付兒孫。

春艸堂﹐爲陳生賦

可教遊子不關心﹐白髮髙堂日已深。憂對宜男𨿽可忘﹐情同烏鳥若爲禁。詩書養志勤三省﹐甘旨承顏抵萬金。執答春暉憐寸艸﹐孟郊詩句不堪吟。

蓬萊道院

云近蓬萊蜃气銷﹐數峯晴照遠相招。梁間燕子都歸去﹐觀裏桃花自寂寥。盂飰化人忘戀戀﹐院墻篁竹謾蕭蕭。雲中何處劉安宅﹖猶有雞聲報午朝。

演法師惠紙帳

銀燈夜照白紛紛﹐四面光揺白縠文。隔枕不聞巫峽雨﹐繞牀惟走剡溪云。風和柳絮何因到﹖月與梅花竟不分。塞北江南風景別﹐卻思氈帳舊從軍。

題天鏡方丈﹐爲能仁淨秋江長老賦

大宗大派接秋江﹐砥柱中流露法幢。照世萬緣俱是妄﹐行天一鏡迥無雙。當家誰道非臨濟﹖說法還須在老龎。驀地繞牀三振錫﹐更無言句兩心降。

寄東山寺長老宅區中﹐索畫梅

同是多生無垢身﹐孤芳歲晏轉精神。濡毫應覺香先到﹐寫影無如月最眞。庾嶺近來還有信﹐花光以後更何人﹖情知此事難描畫﹐驛使空回可不嗔。

冬靑軒﹐爲天印上人賦

冬靑樹老法王家﹐得與維摩共歲華。枝上蠟封經夏雪﹐階前雨積過春花。詞人有興從題壁﹐童子何知但煮茶﹖不下禪牀迎送拙﹐大千同是一袈裟。

寄題松風海月方丈﹐爲普慈寺林淸遠賦

普慈寺主會當年﹐畫雀雙鳴赴法筵。風過忽聞松上雨﹐月行不離海中天。三生身性何曾攺﹖一念聲聞總是緣。先軰往還成故事﹐玉圍曾解寺門前。

集云軒

妙嚴院主斷聲聞﹐密室圓光覆樹云。牀下虎心俱化善﹐階前鳥迹自成文。池窺片月遺空相﹐樹接諸天散異芬。傳誦六時行道處﹐至今軒戶集氤氳。

西疇﹐爲陳生賦

負郭有田何所憂﹖毎年春事在西疇。畊回收犢系墻角﹐客至呼雞下樹頭。織女機邊祈杼柚﹐天田星下祝甌窶。豳風七月詩歌罷﹐土鼓窪樽樂未休。

題寶林方丈﹐畱別伯舉法師

金相浮圖千級開﹐雜花如雨在莓苔。要看彈指成樓閣﹐未許胡僧話劫灰。法器卽如廊廟具﹐寶林自是棟梁材。𨿽然一片袈裟地﹐不是兒孫不可來。

寄報國寺東堂止庵祥尊師

覓船直欲橫塘去﹐船去橫塘爲訪誰﹖白首正慚玄度老﹐碧雲曾與惠休期。山林此日多髙士﹐風雨連牀可論詩。入社旣能容載酒﹐陶潛無復更攢眉。

玉岑舊隱﹐爲林叔平賦

齋館枵然題玉岑﹐老生時作越人吟。曰妻曰子畱他土﹐維梓維桑念故林。豈謂靑雲天上遠﹖漫憐白髮鏡中深。古來儒士多遺憾﹐爲此文章竟陸沈。

古邨﹐爲曹廸賦

宋曹利用之後人。魏國南來有子孫﹐至今人物古而村。松根曲處安琴枕﹐山石窪中注酒樽。汲冡文章遺竹簡﹐秦人風俗尙桃源。海波不接天河水﹐要得仙槎徑造門。

思云圖﹐爲羅從事賦

抽毫據爾賦思云﹐爲感羅含以孝聞。職任紫垣親不逮﹐粟支紅腐祿無分。終身有慕誰非子﹖此日移忠正在君。郎署丹靑稱髙步﹐須求名筆記斯文。

贈寫神朱大年

筆頭何在覓人知﹖鏡裏相看不自疑。麟閣盡能圖燕頷﹐龍沙誰復恨蛾眉﹖千年名姓毛延壽﹐一代丹靑顧愷之。夢感九重終見召﹐藝精寜患不逢時﹖

送別唐克讓還家

家山遠在白雲邊﹐膝下相違又來年。萬里壯遊司馬氏﹐數函書畫米家船。裁成彩服歡無已﹐遺卻瑤華思惘然。海內故人零落盡﹐別離多付酒尊前。

寄表兄蕭文索處士

七十餘年親弟兄﹐書來堪喜復堪驚。杯中酩酊無虛日﹐枕上邯鄲過此生。老至音書宜有數﹐別來骨肉若爲情。遭逢洪武開新運﹐又十三年見太平。

克讓許寄酒﹐詩以趣之

春至遣懷惟恃酒﹐莫教花發酒來遅。文章毎與年俱進﹐世事還於老始知。海嶽幾時吟雪夢﹖涔陽有約采蘭期。古音最愛朱弦曲﹐彈到髙堂念別離。

月軒﹐爲張令賦

思親對月淸宵坐﹐了卻公家事可知。白髮已無重見日﹐淸光還有再圓時。葉間零露皆成淚﹐窗外棲烏總是悲。大孝終身俱有慕﹐不辭爲賦蓼莪詩。

寄湯水嚴仲原處士

情忝姻家亦是緣﹐人來無不問湯泉。間常采菊東籬下﹐毎望長安西日邊。素業魚鹽滄海上﹐彩衣孫子畫堂前。髙車況是京畿內﹐受用髙年五福全。

孝友堂﹐爲姚氏彥名﹑彥昌昆弟賦

兩生孝友誰不知﹖左轄題堂固所宜。豈獨聲名從此大﹖要教風俗與之移。棣華煜煜照春日﹐烏鳥啞啞啼樹枝。林植羽棲俱有感﹐過門賓客可無詩﹖

瀼東耕者﹐爲社友黃成章賦

鹿門不道似烏溪﹐楡柳連陰覆大堤。常日墟船潮上下﹐毎年春事瀼東西。勸農隨例拜車馬﹐觀稼依稀從杖藜。牛角掛書吾道在﹐古來力食盡男兒。

寄王元吉﹑楊東叟二處士

華亭猶有古人存﹐風景依稀似鹿門。一曲晴湖通畫舫﹐萬株古木出烏林。卜鄰王翰俱文物﹐識字揚雄足酒樽。有約重來訪東叟﹐徵歌同樂最閒園。席帽山人所居。

寶古齋

曹昭寶古以名齋﹐韞櫝非時不一開。圖畫丹靑半人物﹐尊彜文藻盡云雷。流傳竟自何人得﹖玩賞知經幾手來﹖世故浮雲眼前事﹐題詩投筆爲興懷。

雙桂堂﹐爲兪子成賦

雙桂團欒對兩楹﹐碧雲無數共生成。郤生片玉曾馳譽﹐竇氏五枝俱向榮。奕葉至今傳世澤﹐靈根旣老際文明。會須滿袖天香裏﹐載酒髙堂說姓名。

送廖思誠知安肅縣

新恩領縣之安肅﹐便道寜家孝使然。親舎戀深云白白﹐官程期速馬翩翩。人民社稷上所倚﹐期會簿書勤是先。政考有成俱大用﹐到官知爾又春前。

聽泉軒﹐爲龍井智法師賦

山僧聽得泉聲好﹐毎夜坐忘淸夜深。松上落來驚鶴夢﹐潭中瀉下雜龍吟。觀心已淨平生垢﹐到耳能空見在心。此去涓流如不息﹐沛然誰禦海鯨音﹖

聽律令鄕飲回﹐贈劉復齋﹑馬弘道

晚步河橋念此身﹐餘生猶幸齒編民。府城無迹非爲賤﹐松菊猶存未是貧。官府才聽新降律﹐酒壚先問有錢人。衢歌仰詠唐虞化﹐鄕飲俱前老縉紳。

梅竹軒

古梅修竹兩相親﹐坐對髙堂如大賓。空谷有人憐翠袖﹐雒陽無夢染緇塵。歲寒淸白能同趣﹐日暮平安是此身。三友若能同此隱﹐門前楊柳任芳春。

晚步西湖畔﹐會葉舜臣自運司中出

武林耆舊似公稀﹐未覺文章與世違。節序去人驚逝水﹐柳陰當面轉斜暉。羣鷗晚戲呈天趣﹐孤鶴宵鳴自道機。早作餘寒宜晏出﹐爲嫌多露濕荷衣。

悼孔英夫提舉

孔子五十五代孫。老淚何堪哭寢門﹖斯人況復是斯文。六經政爾傳家集﹐曲阜蒼然掩暮云。鬱鬱澗松看得地﹐昻昻野鶴又離羣。賢郎無忝家聲舊﹐能以文章繼世芬。

修淨慈寺成﹐賀簡以道長老

古佛毘耶願海深﹐萬間彈指變黃金。分明兜率諸天境﹐慶讚閻浮施主心。堂上鼓鐘聲大地﹐域中龍象盡知音。自應雪夜傳衣處﹐不獨神光在少林。

送沈敬止赴冑監

老態頺然厭世氛﹐喜看賢者步靑雲。事君如得行其志﹐出對還當罄所聞。列宿九霄餘气象﹐靈芝五采絢人文。滿朝侍從皆英俊﹐始是文章可策勛。

鄭竹隱處士墓上作

何慚南渡舊名臣﹖奕世居然保縉紳。五福備身宜爾壽﹐一經教子異他人。蛟螭贔屓碑文古﹐松栢陰森墓道新。彈指浮雲今古事﹐幾家荒艸臥麒麟﹖

宋髙宗禦題李唐畫唐香山九老二律詩

兩疏誰是見機還﹖終始君臣似此難。宸翰昭回云漢上﹐衣冠彷佛畫圖間。當時諸老琴尊會﹐盡是同朝鴛鷺班。風采拜辭云陛下﹐白雲千載在香山。

中秋望月﹐甲辰年賦

月裏分明見九州島﹐浮雲西北是璚樓。歌鐘未厭今宵酒﹐砧杵那禁此夜愁﹖若使有情須痛哭﹐不知何物是風流﹖霓裳不向當時罷﹐戎馬中原未肯休。

學舟爲崔檢校賦

髯崔家寓市河頭﹐齋館臨河題學舟。不爲乘桴浮大海﹐應期擊檝誓中流。風波浮世何能濟﹖駟馬髙車更有憂。何事外郎居騎省﹖卻將魂夢記滄洲。

題燕山萬里圖﹐爲江左葛元毳編修子賦

翰林槁葬古幽州﹐萬里遊魂土一丘。父子有情終自苦﹐丹靑得趣豈知愁﹖風沙日日黃龍塞﹐雨雪年年靑海頭。狐死首丘誰不念﹖莫將遺憾在遐陬。

送單尙書致仕還鄕

風塵澒洞識龍顏﹐便解兵符拜諌間。天上已扶眞主出﹐榻前尙乞故鄕還。黃金優老車增重﹐紫禁朝天夢可閒。世受淮田知所賜﹐幾人得似單家山﹖

題國淸寺三隱堂

丰幹﹑寒山﹑拾得。莫與閒人說舊遊﹐這些風采盡風流。只因當日機曾露﹐直到而今笑未休。虎迹已無深院閉﹐藤花猶蓋兩巖幽。相逢總是知音者﹐莫叫蒼天惱趙州。

明巖寺

疊嶂重巖出半天﹐芙蓉幽洞下相連。浮雲富貴二三子﹐放浪人天五百年。飯後風松爲伴侶﹐春來花鳥作因緣。村堂野墅俱題徧﹐句句天機合自然。

寒巖寺﹝寒山隱身處。﹞

一片浮雲去不還﹐龍吟虎嘯出人間。豊幹往日成饒舌﹐太守當時亦厚顏。秋至候虫還喞喞﹐春來鳴鳥自關關。煙蘿古洞依然在﹐要問寒山卽此山﹖

送郭子程湖州收父骨還廬陵

事親盡禮誰非孝﹖豈願遭逢世道艱﹖千里風塵音問隔﹐十年父子夢魂間。首丘自負終天痛﹐函骨寜期此日還﹖地下老翁應自慰﹐免將遺憾在他山。

同謝別駕過澱山湖﹐登普光寺閣﹐次壁間馬郎中詩韻

浮雲終日作輕陰﹐寺下龍潭百丈深。古刻尙存邢女記﹐好詩今與謝公吟。風行澱水揺深碧﹐雨過松花落細金。怕見南湖春艸色﹐毎來髙閣倦登臨。

陪月中丞訪寶林寺別峯尊師﹐有詩﹐因次其韻

傳呼載道不知遙﹐驄馬乘秋气益驕。佛運已知當末劫﹐寺碑猶及見前朝。升堂鐘鼓聞三界﹐聽法魚龍趁兩潮。不有斯文爲世重﹐東坡何以慕參寥﹖

客至

潦倒無能因不才﹐樂然笑口有時開。呼猿洞邊采藥到﹐浴鵠灣頭載酒回。對客且容談玉麈﹐題詩何必寄銀臺﹖甕中聽取春漿熟﹐便買鱸魚煮四鰓。

題東臯隱居﹐爲範思賢賦

海水桑田幾變遷﹖桃花依舊郡城邊。蔬園百畝充官稅﹐藥價一生供酒錢。詩句興來題彩筆﹐道心悟後付朱弦。院曹誰信同僚後﹖談笑交遊十五年。

畱題天臺香積寺﹐爲鄕僧印秋海賦

花界追尋一榻涼﹐破除煩惱是禪房。慢揮大扇消長日﹐共倒深杯說故鄕。萬事到頭成畫虎﹐百年束手共亡羊。明朝馬首勞瞻望﹐此別人間更渺茫。

歸來堂詩﹐爲雲間靑龍鎭章吉甫太守題﹝時年七旬。﹞

使君致仕歸來日﹐九十慈親猶在堂。秋水鱸魚朝入饌﹐薫風紈扇晚生涼。孝廉早已稱髙士﹐名徳今宜重一鄕。花底板輿喧笑語﹐白須風動彩衣裳。

送雋侍者還永樂寺﹐寄闡大猷尊師

記乘官舫過明州﹐永樂寺中曾一遊。繞徑涼云修竹曉﹐滿池香露小荷秋。松花酒貯山瓶送﹐雀舌茶煩蒻籠收。爾雋到家煩問詢﹕舊題還刻在詩樓﹖

黃岡寺﹐贈朱質夫﹝貢尙書門生。﹞

尙書賓客惟予在﹐門下諸生獨爾存。終有黃鍾求賈鐸﹐肯於淸廟少犧尊﹖茶瓜畱客岡頭寺﹐風雨題詩海上村。莫問幾時回馬首﹖也須迎候出衡門。

環隱﹐有序

龍翔宮實宋理宗潛邸﹐有十齋﹐環隱其一也﹐後賜爲道觀。髙士毛起宗居環隱﹐就以自號。瞻仰畫像﹐賦詩。

大化循環不可窮﹐至哉樞始得環中。漆園化蝶有今日﹐柱史猶龍非此翁。齋館前朝存舊制﹐丹靑遺像仰髙風。百年文獻凋零盡﹐川上空嗟逝水東。

夢梅花處

帳底梅花覺有香﹐不由鐡石作肝膓。宮妝何處紅綃女﹖春色誰家白玉堂﹖枕上翠禽棲正穩﹐夢中蝴蝶引初長。城樓畫角復吹覺﹐任有文章惱宋郎。

看劍亭﹐爲曹將軍賦

此劍名家已數傳﹐爲曾與國淨風煙。聞雞起舞非今日﹐對酒閒看憶往年。三尺神光遺電影﹐一函寶气閟星躔。章江曰夜東流去﹐亭下題詩重惘然。

紙被

閒眠受用剡藤香﹐不比行雲惱宋郎。月裏楊花終夜落﹐雲中蝴蝶過春狂。象牀繡枕知難稱﹐道館僧房或可當。還是夢中風景別﹐東華塵土久相忘。

贈醫士潘氏中和齋

心天一气貫中和﹐孺子膏肓若我何﹗內景金花今證道﹐上池玉液不生波。獻方龍毎乘雲至﹐收杏人曾倩虎馱。十世醫傳方胍妙﹐門前無柰杏花多。

寄謝伯昭﹑伯理二昆仲

話別南堂二十年﹐江湖魚雁兩茫然。車書此日同天下﹐濠泗而今是日邊。架上遺書宜教子﹐老來樂事是歸田。謝家子侄應相念﹐毎到池塘憶惠連。

過林和靖墓

西湖處士林和靖﹐兩句梅詩直到今。此事豈容同末俗﹖當時還亦有知音。髙車大斾知何往﹖剰水殘山尙可吟。三尺孤墳埋宿莽﹐過君誰不願抽簪﹖

尙絅齋﹐爲洞霄郎可道賦

衣錦能懷尙絅心﹐闇然師道重山林。玉因韞櫝知無價﹐琴到希聲是大音。蝶化夢魂髙枕後﹐鶴鳴秋水萬山深。靑苔黃葉空巖畔﹐俗駕何由得一尋﹖

瓊花

幾枝雪艷向風斜﹖未許吹香上鬢鴉。誰取根來廣陵郡﹖卻畱春在後皇家。懿公滅衛𨿽云鶴﹐煬帝亡隋豈獨花﹖自是錦帆迷故國﹐恨連芳艸滿天涯。

寄題淸暉樓

謝公履迹徧巖扉﹐似覺髙情與世違。昔日文章歸麗句﹐至今山水發淸暉。神仙滅迹虛金露﹐塵俗何緣別翠微﹖尙憶詠詩同水部﹐山林有待薜蘿衣。

寄梁太醫

髯翁邂逅海西邊﹐風采何曾異往年﹖談客過門從取醉﹐貧家問疾不論錢。送方龍毎乘雲去﹐種杏人曾見虎眠。此等希奇何足怪﹖古來醫術盡通仙。

移居壽安裏二仙巷

移居所籍應官期﹐柰此黃梅五月時。墻竹翻風揺鳯翥﹐堂萱臥雨帶羅披。夏陰正盛衣還濕﹐日晷無移事可知。此景自憐張仲蔚﹐蓬蒿三徑共棲遅。

王敬仲知府自臨江回

九鼎勲勞一羽輕﹐幾何歲月俟河淸﹖盧生覺後惟空枕﹐丁令歸來祇故城。宛馬老懷沙苑闊﹐賓鴻春憶塞云平。天恩旣許投閒後﹐莫向除書問姓名。

次韻鄞孟文經歷畱別詩二首

其一

總是邯鄲夢裏身﹐區區鞍馬九衢塵。賢才俱進惟新命﹐幕府從交舊日人。天上星辰光覺近﹐寒巖松栢色還新。從來气候關時事﹐鴻雁來賓已過春。

其二

幕府深居得所親﹐好看車馬動行塵。身歸絳縣將遺老﹐詩忝河梁別故人。行李往來誰不舊﹖疏林折贈意能新。都城路有襄陵使﹐欲托微波寄洛神。

夢梅花處

丹靑庭院欲黃昏﹐蝴蝶遽遽化夢魂。姑射肌膚如處子﹐兒家消息在重門。香薫繡被過殘臘﹐影落畫闌連大尊。可是玉川無覓處﹖窗前春色勝張琨。

秋水軒

鏡水當軒景最新﹐翔鷗棲鷺總比鄰。風驚幃箔螢流扇﹐露濕闌干月近人。深院暑收聞搗練﹐前溪波小見垂綸。莫言蕭瑟秋光裏﹐還見文章賦楚臣。

次韻慈利縣王孝廉過洞庭思親之作

洞庭波浪接靑天﹐渺渺帆檣上計船。萬里客程何日盡﹖一宵江月向人圓。橋題駟馬名先至﹐風遇鴻毛勢沛然。之子澧蘭歌最好﹐有人云夢澤南邊。

奉天門早朝次韻

千官趣謁武樓間﹐盡是洪鐘帝鑄顏。咫尺天威臨禦座﹐太平風景出朝班。握蘭鳯閣舎人貴﹐視艸鸞坡學士閒。騎馬共談雙闕下﹐期將萬壽祝南山。

次韻偶成二首

其一

雜然異味出賓盤﹐老覺樽前更有歡。淸夜可人歌板倦﹐小樓細雨燭花寒。狂情肯爲諸公吝﹖酒量方知到處寛。醉後玉山從倒卻﹐試將時果擲潘安。

其二

程家兄弟合情親﹐霽月光風滿座生。樂事笙簫相間發﹐酒懷江海欲同傾。自憐緑髮朱顏攺﹐尙覺千金一笑輕。夜半酒醒孤枕上﹐不將歸思憶江城。

梅鶴軒

梅福髙軒得所親﹐皎然潔白離風塵。九臯唳徹雲間鶴﹐萬玉香先天下春。門外自應回俗駕﹐尊前猶得伴吟身。緑陰窗戶研朱者﹐莫是靑溪點易人。

讀府教授徐大章爲岐陽王客白以中賦西塘八景詠﹐夜臥﹐有懷不寐

若使蔡邕今日讀﹐應題八字刻西塘。大音如奏古琴瑟﹐眾羽不瞻孤鳯凰。百世可傳惟述作﹐一辭難措是文章。老夫爲此喜無寐﹐臥誦不知秋夜長。

壬戌朔旦﹐試筆

斯文天與樂餘年﹐中有黃金取酒錢。絳老又添新甲子﹐王家惟守舊靑氈。將春梅蕊茱萸小﹐透雪萱芽翡翠鮮。賓客到門無別話﹐履端相慶畫堂前。

題梧桐宮六逸堂

龍化靑林水滿溪﹐昔人曾此寄幽棲。髙情不負杯中物﹐爛醉何妨日似泥﹖富貴到頭蕉下鹿﹐光陰過眼甕中雞。當時不盡風流興﹐付與山鶯盡意啼。

題夢焦軒

道人內視已超然﹐一息薫香徧大千。駭鹿始知身似夢﹐覆蕉曾悟佛中禪。袈裟萬朶天花裏﹐世界千重梵网邊。重見毘那峯頂上﹐手開樓閣說因緣。

姑蘇懷舊

十里河堤踏暖塵﹐老懷忽憶故鄕春。泥金孔雀裁歌扇﹐刻玉麒麟壓舞裀。翠袖錦箏邀上客﹐畫船銀燭照歸人。而今白髮東風裏﹐疑是前身與後身。

題諸葛孔明

身爲中山漢子孫﹐西南別立舊乾坤。君才十倍曹丕上﹐位列三臺蜀相尊。布陣有圖靈尙在﹐出師遺表恨猶存。休將巾幗羞司馬﹐五丈原頭日已昏。

題嚴子陵

赤圖神運復炎劉﹐白水眞人憶舊遊。一代位尊眠鳳榻﹐千年名重著羊裘。山林孰謂無伊尹﹖廊廟何曾棄許由﹖惟有富春山下月﹐淸光常繞石灘流。

題張天爵父通守公張侯之墓

平生好友念張侯﹐紫峽云深墓木稠。赤紱旣能承世澤﹐黃金奚用爲孫謀﹖衣冠南郡成前軰﹐風月西湖總舊遊。過此豈勝存歿感﹖解鞍一奠古墳頭。

水竹佳處﹐爲壺金子賦

夏蓋魚龍舊兩都﹐風濤千頃與之俱。鳳毛終日在池上﹐雲气有時生座隅。茶竈晚煙連翡翠﹐釣竿春雨拂珊瑚。豈同六逸淸狂者﹖沈湎䢐徠作酒徒。

謝張彥恭

金注傳來九世醫﹐提攜𦇤負滿門楣。自來南渡稱髙手﹐黨獨咸陽愛小兒。漢史河源知共派﹐天家荊樹是連枝。木桃猶望瓊瑤報﹐誰謂酬醫不費詩﹖

朱家園海棠

天機人事每相催﹐誰到花前不舉杯﹖車馬園林春半後﹐丹靑樓館燕雙回。錦幃睡足晨妝在﹐銀燭燒殘莫兩來。昨夜彩雲頻入夢﹐朱家今見海棠開。

過王郎中艸堂賦

藥欄春暖牡丹香﹐蝴蝶雙飛不過墻。萬匯天機何處靜﹖一年春事此時忙。篇詩未覺爲時重﹐尊酒能畱共日長。豈是輞川無作者﹖直邀裴迪賦山堂。

適軒﹐爲致仕浙東宣慰使楊元誠賦

道義相忘樂有餘﹐貴施行與待何如﹖閒身已付蘧蘧蝶﹐暇日何妨小小車。蜂戀酒香畱幾席﹖花隨日影到琴書。軒中定有何人到﹖弟子時常問起居。

聽鶯軒

何處春來好聽鶯﹖謝家池館越州城。綠楊垂地露煙重﹐紅杏映簾風日淸。醉把玉杯如有待﹐笑停錦瑟謾多情。卻思舊過宮墻畔﹐著意馬頭啼數聲。

過鑑湖

風流數得賀家湖﹐觀裏黃冠是酒徒。笑出市壚畱劍當﹐醉臨秋水索花扶。當時未免呼狂客﹐後世猶堪勵鄙夫。落日無從訪陳迹﹐商聲爲我起菇蒲。

長安鎭市﹐次趙文伯韻

淹徧衣衫酒位幹﹐何如李白醉長安﹖牡丹庭院漙新露﹐燕子簾櫳過薄寒。春晚絕無情可托﹐日長惟有睡相干。舊題猶在輕羅扇﹐小字斜行不厭看。

寄王梧溪

仙舟曽記過南堂﹐鳴鳥髙梧日正長。胡蝶重來春夢覺﹐牡丹欲盡燕泥忙。當時賓客知何往﹖此日音書或漫忘。猶有白頭王粲在﹐獨將詞賦動江鄕。

附錄

伏承員外先生奉楊公之命﹐函香補陀洛伽山瑞相示現使節﹐今還輒成長律四章﹐少寓餞忱南陽乃賢上。

瀛洲東望海茫茫﹐紫竹林中殿閣涼。夜半潮來紅日上﹐巖頭雨過白花香。褰裳佩玦聨珠网﹐束髻冠纓湧寶光。大士神通天廣博﹐盡將願力固封疆。

江左長城有鐡星﹐赤心憂國禱滄溟。經翻海藏函猶濕﹐兵洗天河刃不腥。屢出賜金分將帥﹐終圖全璧奉朝廷。幕中司馬才無敵﹐執筆磨崖早勒銘。﹝《北史》楊津鎭定州﹐威望赫然﹐軍中謡曰﹕不怕利口堅城﹐但怕楊公鐡星。﹞

天上張公玉雪妍﹐競傳官府有神仙。功名早建平南策﹐詩句今隨過海船。夜汲澄潭瓶貯月﹐曉登盤石佩淩煙。知君喜得禎祥兆﹐一目髙懸古樹邊。﹝《宋史》彌逺禱海上﹐見一目掛樹邊﹐後果拜相。﹞

狎鷗亭上望吳山﹐春水無邊壓畫闌。一樹飛花羅幙靜﹐滿湖眀月玉簫寒。往時京國交遊舊﹐今日江城執馭難。後夜西湖鴻雁過﹐好將書信寄平安。

楊維禎次韻楊左丞五府壁詩

皇元正朔承千載﹐天下車書共一家。一柱東南擎日月﹐五城西北獲煙霞。寶刀雷煥蒼精傑﹐天馬郭家獅子花。收拾全吳還聖主﹐將軍須用李輕車。

席帽山人王逢見貽詩

畫省委蛇退食遲﹐倒衣相見卽相知。風流不減張京兆﹐心迹無慚柳士師。枕上燕鶯鳴曙日﹐道傍花柳网遊絲。天機人事都觀徧﹐有約山中剩采芝。

