

欽定四庫全書

集部六

平橋槁

別集類五【明】

提要

【臣】等謹案平橋槁十八卷明鄭文康撰文康字時乂號介庵昆山人其先世徙自開封故集中亦自署曰開封平橋者其所居地也登正統戊辰進士釋褐後絕意仕進閉門講學手定所作詩文爲十八卷天順辛巳葉盛爲序而傳之舊板久佚康熙癸酉其裔孫起又爲重刻凡詩五卷文十三卷文康篤志經史下筆頃刻千百言丹鉛矻矻𨿽病不少休其詩意主勸懲詞防質直頗近擊壤集體而溫柔惇厚藹然可挹要不失爲風人之遺文章亦不屑以修詞爲工而質朴之中自中繩墨較其詩爲尢勝朱彞尊以比之石介尹洙𨿽其所造之境地淺深不同而意度波瀾亦庶幾近之者矣乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

平橋藳卷一

明鄭文康撰

古風

朝天頌【戊午年】

才辭南京館又踏南宮門下馬鴻臚報名姓早入大明朝至尊君門九重深幾許金殿瑤階淨如洗一朝忝作國家賔千載幸逢堯舜主皇仁浩如天皇智妙如神萬幾獨斷合造化重瞳一視回陽春自古日月光或遺覆盆下所以田野臣尙多建言者我願一人聖六卿賢天地定位中外晏然天下書生無可言

梅雪詞

梅花兮條條白雪兮飄飄𨿽气味兮頗異慨淸白兮同髙我思古人兮遠莫可招夢寐周公兮神魂相交懷好音兮鸞鳯附短翅於靑霄

愛萱歌

萱葉何靑靑萱花何盈盈花繁識土沃葉盛由根萌霜臺有客雙瞳淸愛花惟恐花飄零花前歌舞花下行繡衣光與花爭明我對花忘憂花向我欲語我心見花卽歡樂花亦相迎共相與白日遲遲行流年遲遲過春歸花若老我心將柰何但願此花長在目老不遷官心亦足

弔宋靖州通守江公墓

宋靖州通守江公諱元字子明衢之開化人曾祖衮朝散郎宗學博士贈通議大夫祖邦光文林郎衡州常寧令父藏國學奏名贈奉直大夫公開祐乙丑射防丙科授廸功郎臨安府仁和縣尉積官至通判靖州年六十六卒二孤長廷玉廸功郎潭州湘潭縣尉次廷圭將仕郎公疾革語二孤曰汪冦餘黨尙存昆山有母家可依等語二孤從治命乃以淳祐壬寅塟公昆山縣須浦之原此皆志石所書今之墩頭尼庵是也正統四年因築義冢誤發其藏好義者仍爲掩之餘聞而往弔焉乃按淳祐理宗年號也二年壬寅元成宗大徳六年壬寅順帝至正二十二年壬寅至我明永樂二十年壬寅又至今歲己未三紀零十有七年通計一百九十七年文康記

昆南城外二里許【葉】一水遙遙是須浦浦旁有地名墩頭原是前人一抔土舊時土墩今已平鄕民尙喚墩頭名何年創作尼僧院近日攻開長夜城城中主翁愁見日露出城門一方石大書深刻數十行爵裏姓名明且白世家云是衢州人托體此邦依所親誰道歷年才二百桑田變海海揚塵君不見南渡諸君何失徳山陵盡付楊家賊三泉機弩亦徒然讀罷志文三太息

瓶中紅梅

鮫人暗處馮國織出丹綃如血色龍王竊奪龍女嘩碎裂一聲飛作花鐵网千年沈海底网得瑚價無此翦裁不用並州刀五出妝成三尺髙舶商載歸凍不折入手火星彈指熱君不見驚人豈在紅顏子鼎味元生淸白裏

瑞葵歌

靑靑階下葵階下花年年正炎天當階麗繁葩今年種葵舊時地開出奇花共稱瑞天生瑞物多爲人君家有之非艸異明年種葵者躡上靑雲梯赤手奪得月中桂醉向瑞葵花下迷人傳瑞葵事我歌瑞葵歌瑞物尙云少瑞人詎能多願君讀書作人瑞名與瑞葵同不磨

承恩頌

君恩重如山又若海水深臣軀等一羽承之詎能任薄才誤蒙收任使三載防勞何足齒玉音頒賜過褒嘉上及雙親下妻子恩從天上降明同日月光幽明思報苦無防但祝聖壽齊天長更願兒與孫盡爲犬與馬爲犬守宮墻爲馬淸塞野邊塵不動內廷安方遂區區感恩者

送畨禺趙禦史並寄何太守

疏星墮江波雞鳴曙光白驅車下長阪相送嶺南客客來一何遲客去一何廹來時雨雪交去路花盈陌爲君折取河東栁情多更買河西酒人生傾蓋貴相得豈論結交新與久我歌當暫停君輪從此發離別𨿽一朝途程須兩月風流文采何荊州吳山楚水曾同遊遙將十載相思夢附寄行囊付與收

虞啟東喪偶

朝露易爲晞佳人難再得𨿽云壯士心誰能免淒惻侍郎有兒當少年讀書不減梁鴻賢一朝娶得孟家女十年撥斷琴中未賦白頭吟先歌綠珠怨入門空飲合杯結髮竟違偕老願臼炊入夢事如何塟玉埋香泣素娥濕透靑衫聲轉咽櫻桃樹下月明多

賦得短歌行送張一淸

年年別家來上道天下名山半曾到能書能畫復能詩彷佛潘郎少年貎雙瞳防漆髯如油步趨輕舉神仙流銷暑愛眠白薤簟禦寒長著黑貂裘錦囊一方色如土此物人防共稱古常時擕置行李中盛貯瑤琴共梅譜平生懶上侯門書等閒虛度三十餘恥逐山翁跨黃犢從教學士懸金魚往來厭殺人家俗每向禪房伴僧宿竹窻啼鳥日三竿起沐尙嫌眠未足一奴雙鬟如處女脫卻方言學漢語客來烹茗鑪薰禮節猶能動賔主湖海交遊多義气獨我兩人尢得意相逢握手對君言自分我言君必記前年來醉蘇臺春去年去踏臨安塵今年春歸忽三載歲月無情多誤人莫戀江南春意早聞說金陵春更好買花沽酒須及時免使旁人笑將老

思養堂

鎭海衞指揮使武公政早喪父獨與母居追念死者不與生者同其祿以思養名堂開封鄭某探其情而爲之歌

靈椿未老雕風霜音容一去空髙堂堂陰萱艸喜無恙金英翠葉相輝光椿枯不復榮終天恨何極時憑夢魂中聊得見顏色賴此忘憂花歲久猶未衰花前稱壽花下拜愛花長與花相隨暮興羊棗思朝盡板輿樂北邙路𨿽遙西山日亦薄此心一日幾悲歡舞罷斑衣淚還落

題舟人吹圖

乙亥年客有持舟人吹笛圖求題者客因言太守昨日賞雪事因賦短歌書之

去年遭水潦今年復旱暵米價抵珍珠薪芻貴如炭壯夫饑餓盡成鬼水上漂流不可算舟行此經過傷心忍回首沿江人家拆屋賣拆去大間存小半且圖茍延今日命肻顧明朝與來旦夫棄妻兮母棄子兄弟誰能不分散幸我民性良寧死敢思亂皆賴朝廷福使我如堵安中吹出總民情笛裏淒涼眼盡經一曲未終雙淚落使君酒醒好來聽

思親詞

人皆有父我獨孤人皆有母我獨無此身不知竟何得白日堂上將誰呼我非本無父有父疽背殂我非本無母有母歸都百年哀怨不可極仰天俯地聲嗚嗚羮墻未易卽夢寐還能通精靈會有期永矢相爲從我願丹靑手寫出平生面思誠在敬恭對此一方絹不須徐肇返魂香暮暮朝朝與相見

送沈秩下第還山中

沈郎讀書如好酒終日喃喃不停口愈醉愈貪滋味佳半夜葩經猶在手沈郎作文如作畫萬象森羅同造化江湖鉅眼一見之爭致千金來問價讀書作文未足奇胸中抱負誰能知立心要做三代士不數漢唐羣小兒相逢俗客腰懶折共罵書生太豪傑我言沈郎不獨鐡作腰請防沈郎心膓都是鐡昨日當塲選鄕試諸子競陳椒與桂滿前辛辣气多烈掩卻太羮酒味沈郎笑歌歸去來讀書更上山中臺人傳沈郎頗不樂我言此子器量非瓶罍勸君且暫居田野顏淵稱舜何人也來科奪取黃金榜上元壓倒紛紛先進者

竹溪

竹溪之水淸且漣竹溪之竹多如煙竹溪主人懶出仕三十躬耕溪上田借問竹溪何所在西望玉山東近海一都門戶五千家十代衣冠三百載城中有客過竹溪盡說王家風景奇風景𨿽奇何足數主人心事吾能知溪南溪北皆春水豈但樓船往來此種竹不種楊栁枝非畏旁人呼俗子古人滄浪歌濯纓濯纓爲怕塵埃生主人日日臨溪水要濯此心如鏡明竹林𨿽曰主人主常年亦聴都氓取掃葉爲薪筍療饑貧寒開口何曾沮君不見七賢六逸風流師蘭亭修褉誇文辭煩君從事湯盤刻更讀少陵桃樹詩

同鈍庵諸公弔李侍禦墓

樂庵江都人來作昆山客布衣三十餘言行皆道徳王公【名葆諡文毅】雙眼如鏡明一見遂識人中英卽令女弟侍巾櫛不久竟成天下名州縣屢遷官臺閣薦膺職甘心民事卹饑寒苦口君身論闕失一朝謝病解朝簮托身便築圓明庵自言臘月三十日散塲似與禪和參哀哉三百年荒丘久無主猛欲問梅花梅花寂無語嗚呼白石爛滄海枯先生之名不可磨先生之名不可磨

其二

郭外東南隅行行僅六里土地頗髙肥泉流亦甘美昔人愛此民風和王公薤露時來歌誰知興廢眼前事舊墳漸少新墳多楊生一鄕彥考槃在空谷官田時趂雨中耕父書夜向燈前讀樂庵之墓屋東頭人物吾邦第一流楊生懷賢憫蕪穢有時歲事來恭修斯文在斯人斯人不可作我欲薦梅花梅花已零落嗚呼三尺法天下知先生之封誰敢先生之封誰敢

寄賀甫裏嚴公寧五袠

嚴先生隱者流胸中五車汗爾牛星軺物色卒未遇布衣將老東南陬宅傍天隨子學恥平津侯眼空四海百不憂平生抱負誰與儔今年已半百蒼髮雙明眸客星久不犯帝座壽星忽見弧南頭山中酒熟香可篘阿恆沈屙今又瘳銀篆盤鐡拄杖紛紛車馬來交遊詩成醉飽飲未休我有一枝花贈君爲壽籌伯玉知非年買臣富貴秋江水東馳無日夜蟠桃莫信癡兒偸要將忠孝名長畱

題張志和恆軒

一壺懸掛閶門市不學壺公隱名字手持百藥親防咀調合君臣並佐使三因六气將無同七表八里誠難工診療時施七勺力笑談坐取十全功問君神巧何能爾家法相傳有微防利心不守守恆心起死回生端在此嗚呼民病全憑州縣治州縣幾人識恆字煩君磨礪古砭鍼鍼起貪頑作良吏

送人歸養

朝上北闕書暮登南歸途朝陽無意逐鳴鳳私情但願爲慈烏軒車百輛淸酒百壺彼何人斯中朝大夫送爾孝子還姑蘇君王今日恩上如天覆下如地鋪生死肉骨蘇焦枯升堂母子重相見一家拜舞齊山呼

白雲窩

山中白雲白於月山中美人淸且潔一窩小小在云深髙臥白雲如臥雪朝煮云爲食暮翦云爲衣美人不耒亦不機長年飽暖無寒饑下視塵界如污渠我願山中人暫捨山中窩乘彼白雲遊上都相隨紅雲捧帝座手招天上靑雲徒共爲霖雨徧寰區要見滿眼黃雲鋪要聴滿耳歌唐虞此時還山尋故吾收斂神功寂如無吁嗟白雲之窩名不磨

朱弦詞

我琴有弦我弦孔朱得之尙記結髮時入指聲琳瑯照眼光陸離朝朝暮暮長相隨房中奏之無不合家人聴之無不宜無何三十年忽爾中絕東與西合歡曲連理枝一朝變作淒涼詞鸞膠不可致歲暮無還期朱弦朱弦兮系我思安得新弦兮差似之

陳孝子【四川巴人】

僑寓京城陳孝子昏夜擊人誤傷死讐家擒父入秋臺鍜鏈獄成將棄市孝子寃聲如怒雷殺人者我親手爲陳情伏闕獻天子勿刑臣父當刑兒天子臨軒觀奏札念此誤傷非故殺況能求死代親身特命充軍饒重法古來孝行能動天開平之行無一年重逢恩宥還鄕裏不是皇天誰使然天意君恩須記取刻骨銘心宜自許知君今日不忘親他日臨危肻忘主

孫孝子【滁人】

孫孝子遺腹兒生辰孤苦何其奇三年舅奪母志去父蹤父影茫無知人有孝心天肻負舊篋公文天所防此中遺事宛然存方知父死邊城路孝子看來悲復喜和淚和愁戒行李彷徨匍匐向南奔瘴雨蠻煙七千里廣西山川浩如海況復丘陵幾遷攺累累相似一何多知爾荒墳竟安在紛紛異夢來防防防防之中殊有靈一朝忽得一抔土鶴骨深藏元姓丁共言試骨當試血骨肉相投疑可決孫郎瀝指血如川漬入骨中紅不滅孝子歡聲震若雷解衣包骨抱歸來南寧郡裏新風景添得孫郎哭父臺

俗禮歌【有序】

昆俗娶婦俗禮可嗤者甚多若所謂跨鞍問龍進寶摟飯甑傳彩之類是也考之禮書一無所據不知自何時何人始耶今士大夫家不審是非安而行之略不怪恥尙何罪於愚夫愚婦波頺艸偃者乎至若討喜一事言之污人齒頰此壻家以賊道待婦與婦之父母也瀆禮不經莫此爲甚余爲膏兒畢姻醮子親迎交拜合之外非禮之禮一切屏絕鄰姬裏媼有不樂者驚聞駭問嗚呼名爲士大夫者旣不能行古禮一二以示人安忍蹈時俗之爲其口實乎病中無事因其名而采其義各成短歌一章以曉之吾輩中能同心革罷亦移風易俗之一端也

莫跨鞍

新婦未到之先壻家設馬鞍於正門限上婦出轎令跨以入俗傳要平安須跨鞍也作莫跨鞍

莫跨鞍莫跨鞍跨鞍未必家平安鞍髙足小跨不過露出繡鞋人共看東家娶婦有鞍跨西家無鞍爭笑話誰知一跨心膽麤亂走胡行都不怕嗚呼跨鞍不如不跨好俗禮紛紛奚足道

莫問龍

新婦到門其姑用染紅燈艸三然火在熨鬥內兩手執其柄又一人持大鏡一面同前問曰新婦何方來婦之從者答曰旺方來又問何龍入宅答曰寶龍入宅問已姑退而婦進謂之問龍作莫問龍

莫問龍莫問龍問龍龍在龍窟中掀天頭角役雷火引入宅來何處容總使寶龍能帶寶誰解降龍與龍討只有煌煌頷下珠防得貪夫眼中飽嗚呼寶龍豈是池中物肻逐婦人同入宅

莫進寶

新婦入門問龍已畢其姑隨其家之所有或持白金一錠或持酒器一件與婦持入上堂復納還與姑謂之進寶作莫進寶

莫進寶莫進寶進寶書中無可考婦家有寶當自進借取夫家亦何好古人眞寶眞可憐今人假寶徒紛然婦人孝順是眞寶進與舅姑無價錢嗚呼寶兮寶兮無爾獻三日入廚來進膳

莫摟飯甑

新婦從堂入廚庖丁用飯一升揑成銀錠模樣以瓦甑盛之上覆以巾令婦開巾以筯摟開謂之摟飯甑作莫摟飯甑

莫摟飯甑莫摟飯甑飯甑破時如破鏡甑裏深藏是何物摟出揑成假銀錠甑𨿽有眼喜無口入得門來便教摟少年新婦恃力彊故向人前擎好手嗚呼莫教甑破不可爲臼中免使良人炊

莫傳防

新婦從堂入廚自廚入房家人以艸席兩條布地號曰龍須席一卷一舒令婦步行其上贊者前唱賀新郎引導進房徹席不用謂之傳防作莫傳防

莫傳防莫傳防兩席相傳禮安在媒婆前引伴婆隨傳入洞房齊喝采人家娶婦在傳家不在容顏如舜華前席舒開後席捲呼作龍須徒爾誇嗚呼新郎有防莫鋪地畱制斑衣老來戲

平橋槁卷一

欽定四庫全書

平橋槁卷二

明鄭文康撰

五言古

田家作

壠上有良田山中有茅廬良田供嵗計茅廬足安居朝出事耕作暮歸讀詩書涼濯茂樹陰飯罩淸溪魚秋髙納禾稼霜寒采薪樗三時力頗勞卒歲心還舒田廬固荒陋父祖遺業餘世守知幾年承傳今在予追念先人艱豈易成菑畬𨿽云一方土重若瓊瑤琚我今享厚獲詎敢忘當初地偏夢寐熟志靜思慮虛明月至皎皎淸風亦徐徐鵞鴨惱比鄰桑麻徧村墟舊谷歲屢陳新酒時常釃劵許貧嫗貸飲召鄰翁俱迂懶自成癖禮法誰嫌疏有心務本業無意干名譽韋布幸麤安矧敢懷軒車穢矣郭霸糞哀哉範增疽長歌畎畝中此樂當何如

趙進士夢萱堂

慈母辭北堂季子恨何極托彼堂下花對此長相憶俯羮不可見面墻竟誰卽昨夜夢魂中分明見顏色覺來獨遑遑陰風邊塞黑

義井

鑿地得淸泉泉香甘若醴入口齒牙寒煩蒸淨如洗百轉轆轤聲主恩深到底

義橋

伐木架危梁民無病涉者砥柱樹中流行人來四野渡蟻尙多功玆勞豈云寡

落齒

余年四十有九牙齒漸脫俗謂痞疳因考韓文公落齒詩年才三十六歲時爲監察禦史其詩曰去年落一牙今年落一齒俄然落六七落勢殊未己余存皆動搖盡落應始止憶初落一時但念豁可恥及至落二三始憂衰卽死每一將落時凜凜恆在已義牙妨食物顚倒怯水終焉捨我落意與崩山比今來落旣熟見落空相似余存二十餘次第知落矣倘常歲落一自足支兩紀如其落並空與漸亦同指人言齒之落壽命理難恃我言生有涯長短俱死爾人言齒之豁左右驚諦視我言莊周云鶩鴈各有喜語訛黙固好嚼廢軟還美因歌遂成詩持用詫妻子用韻記述非曰敢和

退之未四十俄落六七齒作詩十八韻付之不得已餘生忝爲士隱獨愼動止視父固不肖行已頗有恥夙懷心腹疾久待旦晚死臨鏡照面目自疑不是已去年冬至夜節气冷於水一齒忽焉落易與防毛比旁者皆動揺參差不相似今年落漸多牢者無幾矣譬彼熟蒂誰能彊經紀嚼物苦及齦剔塞敢勞指糜粥與荳液百物此可恃自念始半百老態遽若爾親賔愛莫助候問空驚視情至亦可傷理明聊復喜天地有時老紅顏豈常美何以慰我懷願有讀書子

秋夜宿山中分題詩四首

分得紗帳

禪牀淨如洗紗廚亦淸素質比鮫綃輕色與狐腋妒聊爾蔽蚊蚋誰言障風露鉤懸鐘響朝窻掩日夕暮不用墜流蘇鑪香自來度

分得布被

木棉非繭絲麤厚亦難壞裁成七尺被一幅三縫界公孫富飾詐老衲貧忍賣垢汲澗泉澣晴掛松樹曬時或禮如來橫鋪共膜拜

分得蒲團

良工斬澤蒲編織同屨捆外圓似多智中充如有本跏趺僧入定狼藉客醉混坐馬恐奔逸乘車防覆損獨有山中禪長年占安穩

分得藤枕

肌膚擅淸涼骨格負剛毅上帶刀斧防中多黑甜味借首睡至夘攤飯枕過未不霑脂粉香頗有蔬筍气彼邯鄲翁榮華片時貴

匿名書

匿名書穿窬伏梁之徒之造言也朝廷嚴立禁約律著令絞近有以區區姓名投諸里巷之墻以余不臧得罪於異已之人固不足怪向年南昌況公鐘守蘇日有投於門於堂於室者公笑曰汝敢投吾面乎公自處固是論以聖學似失反己之道余故作詩以見志焉

友道尙忠告何爲投匿名過愆得昭告自新路能行餘生信多畏畏天尢戰兢舉目見神電側耳聞轟霆口有愚直言勢無趨附情獲咎或在斯辱教知自懲君當勿復作國典有明刑

饗余庵竹石【七首】

父族本南山母家在湘水生兒有重質淸風滿人耳共言弗簫韶終當柱下史

歲攺色不易世遠質難糜气與霜雪競壽與天地俱丈夫在比徳焉能較微軀

衞風興歌徳大易亦言介徳者壽之基介內斯介外此志諒弗渝吾心久云泰

神禹斧鑿舊湘妃淚防鮮天地亦有窮萬物終化遷但當遺形迹畱與作者傳

此君君共稱丈人人亦拜呼君復呼丈尊異無或怪聲聞若逾情誰能永多賴

嶰谷有佳種荊山多異姿路遠人力難造進不可遲一朝幸入手夕死復何辭

疏篁非楚材白石豈荊璞一備任公竿一充鶴鳴錯微物尙多庸餘生久淪落

贈客

逸羽戀岑蔚潛鱗樂深廣旣無繒虞且復遠罟网錦城固多樹龍門亦堪上所處己云適何煩起遐想笑歌北山文雲林振淸響

夢夏存良員外

存良豪傑士二十登巍科功名與詞翰夙夜心靡他朝士紛如雲入眼苦不多謙謙義興尹【弼】誓言爲藺頗南宮新陟階東廣已違和十年腹中書埋沒荒山阿孤兒托世父寡妻依病姑顓臾未足憂蕭墻起風波區區蝸角上白石尋干戈遂令萱荊詩【存良有母子兄弟萱荊榮防詩卷】翻成長恨歌質成遇匪人哀哉淚滂沱

陳處士夫婦同日逝

潁川陳處士年八十六與其配兪同日歿事具臨川吳餘慶志

出世不同年謝世卻同日同心結生前同歸在玆夕不作枝連理定作鳥比翼異彼中道者去化山上石紀載良可書相期永無逸

挽範葦齋

葦齋奇男子可望不可羈平生負孝義斷斷無乖離壯年事文藝出入黃金閨供奉三十載屢將榮遇辭建安最許可東裏尢相知蕭然一儒冠朝野瞻容儀直道老彌堅淸節貧弗移皜皜方寸地殷勤付佳兒念玆不可作淚灑墳前碑

雲林捲

身在雲林下心在雲林外林深白雲冷荷衣不堪賴牛羊滿田野風露夜未艾淸境固朝夕幽懷豈能泰

送範義莊北上

北風吹髙林眾樹枝皆鳴嚴霜徧郊野宿艸已雕零寒气日夕烈水澤成堅冰迢迢彭城驛舟膠不能行登車走曠遠輪轉煙塵生後山忽相送前山又來迎問程借宵炊聴雞候晨興綿袍勿嫌厚邨酤宜自傾壯遊豈不歡況復觀光榮但念夙昔好歲晚難爲情

其二

元昊有事日尊公在西陲有謀者三人負气不受羈薄遊塞上觀經略能自期長嘯示已志賦就崆峒詩欲獻恥自售不獻無由知於焉礱大石鐵筆冩其詞壯夫拽以行三人哭相隨尊公忽有聞驚問何其奇召之與相見欲用還躊躇一人𨿽肻畱兩人竟西馳尊公恐失士亟令急騎追追之不復返昊也倚爲師家屬在隨州官司重羈縻一朝遣間諜矯詔來釋之作樂笑迎去吾曹被其紿連兵十餘年職此兩人爲玆事載雜籍將信還將疑君行遇西士爲我問當時

七言古

分得錢塘候潮送客還溫州

錢塘江流平似掌雲散海門潮未上村雞啼徧四郊聲澹月疏星尙微朗帆檣滿目紛如麻潮同坐江頭沙近郭鐘聲識僧寺隔江燈影是誰家眾中有客相依並訪我裏居兼問姓自言家住樂淸邑從小讀書期待聘先君舊日事文皇朝朝暮暮趨明光畫筆當朝推第一房山北苑皆尋常內外交遊多俊傑老大逢人猶折節一朝仕路各東西兩地書郵俱斷絕當時一人最知已道義忘形是君子年來宦寓在昆山曾致緘書托雙鯉囊琴載鶴遙相過舊情不減新情多花前對酒頻教醉月底談詩屢聴歌傾倒離懷將一月上道南還天正熱眾山拱揖俯臨吳一水迢遙曲通浙蘇杭相去五日程野花啼鳥如來迎前宵夢斷松陵驛昨日帆過檇李城夜來棲泊依林樾醉沐江風灑毛髮鄕心一片不容眠早起潮將曉髮須臾語罷潮已來舟船盡向江心開行到江南望江北欲付相思潮寄回

廬墓兒

神塘山陽敬亭北三尺髙墳土花澀戚容滿面誰家兒向客未言先掩泣自言生身才八月黃口呱呱流乳汁可憐兒父在鬼簿催赴泉臺趨令急此時阿母方始嫁綠髩紅顏逾二十一朝忽作未亡人無意獨生判絕粒哭夫橫抱似夫兒夫業有兒還可葺茹悲飲恨度朝暮鸞鏡鳯釵都什襲瀾翻劉向列女傳手寫共姜詩暗習寒燈不厭翦刀冷暑夜勤將麻縷緝共嘲壯夫旣夭折弱稚那能保成立朱門眾子多下流況爾寡妻何所及母志堅持肻少動覆水難收終要拾八齡卽遣就外傅髮綰雙鬟驅負笈束脩累嵗力經營筆札隨時苦供給三餐同咬菜根飯井臼甘勞防躬執叮嚀告誡言滿耳一日辛酸幾回集從此操危又慮深幸爾成人在鄕邑母能守節兒讀書歡若卑官轉崇級百年光景等須防思報慈恩心汲汲誰知此念竟虛負母命云殂斷呼吸吁天叩地了莫聞猛欲下從無路入空將兩眼帶血淚灑浸松根土痕濕田間來取蓼與荼覆得新庵大如笠海枯石爛系哀思何日何年忘郁悒我聞此言亦淒慘下馬墳前頻慰揖爲兒作歌兒謂誰闗西孫子其名伋

松竹篇

䢐徠之山山有靈四時秀气陰防防中產古松髙百尺頭角怪異非凡形逢時開花吐香雪一寸堅心一方鐡嚴霜烈日不攺顏風雨惟聞聲激切夢中肯上丁公腹浪遊之封徒自辱養成良藥在深根要與蒼生濟惸獨平生知己獨此君此君乃是虛心人直節略施何晏粉淸標不污元規塵般倕伶倫俱未來相逢盡說非良材誰知老天有深意暗施雨露加滋培一朝使者軺車動有司取赴明廷貢自緣生長艸萊中不是朝家遲爾用

姚江艸堂

艸堂舊在姚江滸門對淸流列環堵明窻淨幾似仙家中有佳人服勤苦養髙懶去幹州縣十載將心攻筆硯興來不賦散人歌閒時只讀功臣傳珠璣文繡撐心胸袖擕長防朝重瞳丹墀獨對五千字羣英誰敢爭前鋒長安陌上恩榮日從此金門遂通籍靑春衣繡入烏臺寒郤當年讀書席客邊日夜長相思別來庭樹生孫枝淸泉白石畫中景涼風疏雨燈前詩有時髙望添惆悵夢魂飛到姚江上千樹桃花幾度紅半庭芳艸元無恙去年懷歸奏明主曉叩天閽聴天語鑑湖賜與賀知章一棹南還特相許嘯歌重上江邊堂藤花落地莓苔香紗防籠頭作堂主坐令蓬蓽增輝光尋蹤訪舊多零落只有靑山宛如昨𨿽云田野久荒蕪且喜松篁未蕭索未歸長憶故園春到得家來興已分不爲艸堂無樂趣此心一飯敢忘君

題劉氏世榮堂

永丰劉傑希秀舉進士而授官有年自鼻祖省元至髙曾而下代有顯者道徳節義滿人口耳予采其實題其世榮堂使讀者知劉氏之榮在此不在彼也

昔人文獻稱西江西江人物多淳龎山川降神豈無意生賢用世資家邦君家舊居鷲溪裏儒業相承近誰比淸風髙節滿前朝盛徳丰功載良史省元奮發開後昆百年子姓俱蘭蓀東亭先生徳尢厚天畀令器如溟鵾令器爲誰諱鶚者早歲詞章播朝野外藩中祕屢遷官隨把丹衷向君寫可憐末路逢坎坷平時艸野皆干戈間關奉命守韶郡撫輯能使民心和無何又掛將軍印駐節邊疆靖邊釁忠肝義膽付天知婢膝奴顏恥時擯元阼將湮不敢續大廈支傾非一木俯知時勢兩難爲坐取文山傳來讀從容賦就絕筆詩英魂暗逐旌旗飛捨身下從巡與遠三軍血淚齊沾衣仁聲不減泰華重凜凜孤忠鬼神誦心田一片無寸瑕畱與後人耕且種太學儒生乃其嗣東陽明府爲孫子詩書浸漬卒有獲仁義栽培允堪恃熈朝啟運億萬年大開科目羅英賢一時君家五兄弟齊驅並駕相爭先累世榮通世非少名節多虧無足道孰似言言百尺堂蒂固根深不傾倒瓊枝玉樹新成行後來門戶將尢昌僭題長句慶私幸還期過爾瞻輝光

烈女陳若英

烈女陳若英瑞州髙安人受靖安舒璉之聘璉卒若英自經死時年一十九

妾生未識檀郎面妾貌檀郎未容見兩家名姓各相聞妾始加笄郎突弁阿翁讀書官作郎兒郎從之親筆硯寒燈暑帳不辭勞飽學醉經將領薦阿翁遷官向南返子父相隨共家眷淮陰城下驛亭邊誰料因緣事成變瑚枝向掌中折道上人看淚如霰靑天白日愁無光野魅山妖寒欲顫銘旌髙表異鄕魄襦袴空畱慈母綫妾家遙隔西江水訃入深閨心膽戰不知眼底有人間望近黃泉離一箭橫挿郎家雙股釵勇系蘭房三尺練但求同化穴中土肻作孤棲梁上燕從容頃刻畢此身烈烈淸風湖海徧乃知天性無古今堯舜塗人同一善請歌女子若英詩莫看太師長樂傳

與葉及庵論商山四皓

髙皇暮年將易儲期期禦史彊沮之畱侯從容肻直諌公義定滅宮幃私斯人平生仗多智預卜將來有人彘功成謹縮三寸舌推禍與人圗自避吁嗟四老眞獃夫等閒誘出如嬰鶵𨿽令太子生羽翼亦使悍後爲屠奴先王一姬並一子一朝盡向砧刀死他年又召諸呂來此禍皆從老人始

讀倥侗子補劉龍洲小傳用陳亮韻

龍洲巨眼雙垂虹四海一望都成空有時痛發賈生哭血淚迸落珍珠紅初心甘老山中酒寢不成眠亦須走東南日月欲墮地渡江思顯擎天手洛陽田地本中原還我輿圗舊時有胸中十萬總兵器用夏變夷期可致從來好事苦多違十常八九難如意五國城頭雙臥龍中興懸望商髙宗區區泗上一亭長仗劍猶能歌大風正爾艱難傷國步堪嘆滿朝皆妾婦先將此軰酒飯囊大車來載斗來量此心未遂身先死郤把並州作故鄕

朱氏雙節

進士朱鉉二母早寡不嫁號曰雙節賦以贈之

霜華夜度湘簾影玉兔寒沈簾外井孤燈雙婦抱雙兒淚結紅冰濕衣冷太阿出冶火星熱鋒鋩射人肝膽裂誰知兩防少年心同化堅貞一方鐡

送錦衣劉公子往南京

殘月雞聲曙光白寶劍金鞭帶行色緑楊堤上紫驑嘶一道風煙向南國南國繁華莫久畱歸來重整舊弓裘君家世沐恩波厚好斬樓蘭早拜侯

平橋槁卷二

欽定四庫全書

平橋槁卷三

明鄭文康撰

五言絕

戊辰元日

京國新元日隨朝入紫宸雙親故山下稱壽是何人

曙鴉

霜冷曉星髙羣鴉近九霄禁城鐘鼓動環繞似隨朝

思友

對雨思君子胸中萬卷書知心非一日有志作眞儒

白髮

火熾撲難滅波頺防亦傾鏡中新白髮三物總無情

讀李太白詩集

白髮三千丈秋來日夜生汪倫忽相見無語各含情

畫冊四景

浦濶帆如馬歸心猶厭遲莫因順風裏忘卻逆風時水獺荷花下鷺鷥荷葉邊漁舟更數罟誰爲小魚憐橋上月如晝魚罾收未曾淸光且遲轉畱作小家燈雪霽景如畫幾家詩酒歡誰知白屋下連日有饑寒太常卿夏公仲昭進階從二品時年七十七

云鶴上羅衣犀鞶映壽眉年髙喜身健恩重覺行遲偶憶芮明府朱商潛彭水竹範淞南四老遺事

去縣日已久威風尙爾寒城中舊豪猾不敢舉頭看片玉曾誇我牽絲許問名雁書來報晚耿耿幼時情寡嫂多風節門如法吏家小郎空好事不爲表貞嘉雙目老來瞽深衣實稱情年年鄕飲酒不忝大賔名

自喜

自喜平橋路橋平路不斜若論往來久誰得似寒家

其二

自喜傳家物傳家有舊編當時修譜者特記孝宗年七言絕

元夕

東家火樹夜光飄堂上春寒向晚消楚舞吳歌盈耳目千金一刻度良宵

宿車塘張氏館

縣城寒漏雨中沈江館無人醉擁衾年少書生豈陶谷肻因一笑費千金

題趙仲穆出獵圖

駿馬胡鷹萬里天飛塵一道暗如煙淸平正好調弓馬莫爲從禽學少年

山齋

山齋無事樂忘饑姓氏何須太守知有客叩門驚犬吠若非求藥定求詩

新酒初熟約徐寛共嘗久不至

羣鴉飛盡月黃昏不見人來共酒樽坐久隔墻聞犬吠桂花香裏又開門

夏日讀書樹下

髙樹涼風落翠陰古詩三百治平音壯年且盡雙瞳力莫爲功名易動心

漁樵問答

妻子同舟釣浪花曉行淮浦暮長沙采薪只在深山裏得似江湖處處家

擔頭春酒一瓢多樹底看山樹底過謾說江湖妻子樂幾人失腳在風波

和曾刑部韻

曾習江西泰和人訓導昆山兄翚任刑部郎中以詩寄至習邀餘同和

杜陵花竹怨離居驛使遙傳日下書啼斷西風原上鳥海天愁思正紛如

詠鶴

丹頂裳雪羽衣水邊石上最相宜淸髙不入樊籠裏只許仙人渡海騎

寄徐葉祥

南州髙士有佳兒淸節𨿽貧亦自持閉戶讀書多歲月不將名姓向人知

春園

栁眼茶芽總未抽滿天云意叫寒鳩轆轤罷轉人蹤靜不是春天是晚秋

刺牡丹

名花不入小家園歲歲花時沸管弦只恐春風容易過鄰翁耕作種田

客中聞弟病

家書無雁到京遲兩月沈屙近始知莫是勞心思遠客夜牕多誦鶺鴒詩

貧兒

哀哀枕上淚成冰哭入長更不忍聴子母同眠猶較可阿婆獨宿更零丁

寄海上韓杲

一紙相思托便鱗客鄕人寄故鄕人看花深憶山中樂只恐歸遲不見春

其二

行盡淸溪到水涯好山環繞故人家寥寥一犬柴門外只隔橋東幾樹花

送洪彥章致仕還括蒼

壯年遊宦晚年休落盡紅顏漸白頭別郤江湖風浪險扁舟歸去入安流

題西溪書捨倒用韻

東家歌舞隔花陰日夜歡情似海深獨有西溪隱君子一編探盡聖賢心

富貴功名不動心數掾遙在百花深先人手種庭前樹長得孫枝滿地陰

題靜室

靜中風月靜中身不見長安市上塵自分封侯無骨相只應終老作閒人

其二

饑采松苓渴飲泉靜中最喜日如年衣冠不接閒賓客只向詩書接聖賢

玉立亭

前元時昆山王君祐有玉立亭會稽楊亷夫嘗飲其中題詩曰王郎昆之秀玉立而長身亭子如笠大不直一欠伸亭前千尺峯倒影入水濱燒琴有爨桐漉酒有烏巾客來塞屋破露坐艸上茵時時來鐵叟共酌羅浮春題曰令小朶云捧硯爲賦此章君祐之宗孫益復亭其地予亦爲賦二絕云

亭中曾寫鐵仙詩人去亭荒碧艸滋千尺危峯今尙在重來磨洗認當時

其二

玉立長身舊主君百年遺事至今聞宗孫賔客還如舊只欠楊君小朶云

與謝素庵酌酒

宣徳十年乙夘冬餘與朱珤同山陰蔣西齋以公事赴蘇州假館謝素庵宅有夏顯者昆山狂人酒醉不知何從來語言半莫可了道遇郡人伊侃士剛邀其同過素庵士剛予友也美丰姿顯彊其就寢士剛亦欣然從之時夜頗寒素庵家甚貧私念枕衾不備指其逸去顯卽使酒大怒發罵四鄰驚問西齋撫慰不解素庵內君畏伏不敢喘息漏下三鼔顯不別而逃明年士剛登進士第擢工科給事中再明年餘亦第是歲顯以好酒亡又三年士剛在京因忿死素庵內君亦物故後二十年爲景泰五年正月十七日素庵見過酒中偶道及此歷歷如昨日事不勝存歿之感西齋告休在家尙無恙今已八十一歲素庵六十四歲珤四十七歲予少四歲文康識

卄年易過似流星對酒憐君已暮齡舊事淒涼半陳迹一塲春夢不堪聴

甲戌歲【景泰五年】

隴頭一夜雪平城海口潮來水就冰百歲老人都解說眼中從小不曾經

吾昆髙年老頗多唐子華年九十歳陳徳剛年八十九歲歸叔度年八十六歲朱士栗年八十歲諸老皆彊健能言

晨興

一宵酣睡不曾醒忽見東牕日已明自笑起遲非中酒爲無人解報雞鳴

藥名詩贈鄭完

藥名詩始於唐張籍有江臯歲暮相逢地黃葉霜寒半下枝句宋元來亦有作者永樂初曾狀元在翰林有十首多寫幽思之情有半生空帶宜男艸遠客當歸尙未還又石髓難將補骨脂乳香消減見靑皮句膾炙人口蔣恭靖集中有八首皆述已懷其言曰莫道衰殘能獨活丹砂曾遇葛仙翁又曰人言此老當歸去總得回鄕已白頭題曰和翰林鄒仲熈韻想一時唱和必尙有人也蘄陽尊生鄭侯作宰吾昆三年其子完來省親平生最愛曾公藥名詩行坐詠歌似有膏馥霑染其齒舌間亦其嗜好在是也今因其還相祖道上采廿八味綴四首送之

艸果堆盤酒滿觴羮調五味郁金香誰言沒藥延親壽煉得靈砂貫眾方

使君有子正烏頭雙眼空靑气伏牛半夏裏來知母健忍冬歸去亦忘憂

有客回鄕賦白駒怕將薏苡混珍珠道園藳本君家刻只載車前百部書

紫苑雕殘百艸霜醉騎海馬送賓郎紅娘敲折金釵股笑對王孫續斷腔

送馬紹榮補學官弟子

有客新從泮水遊誓將刀筆換公侯若非正學叨封拜終落功名第二籌

其二

臨軒天子覓眞儒郕國遺編第一書君去盡心須盡讀好擕十傳赴公車

安閒

脫卻朝衫制芰荷芙蓉亭上嘯還歌生來骨相知輕賤長得安閒幸已多

喚渡

渡頭風急水生波客路歸心向晚多喚出小舟行不上隔江無柰雨來何

其二

白浪浮空散作花蕩舟食力度年華行人不用愁風雨過得江來似到家

觀燒刼圖

元僧有提防昌都事燒刼事在至正間邑人葉秀實上燒刼圖副現藏五世孫都給事中盛家詳具王尙書直傳

福嚴寺裏禿鶖兒不竪旛幢竪賊旗白晝殺人憑佛力嚴沙溝變火坑池

其二

燒刼誰能作畫圖南陽壯士手親摹官兵一出髠郎死滿縣歌聲聴鷓鴣

題雜畫

題古今雜畫詩頗多悉棄弗錄獨於史事用已意寓勸懲者存之得十八首

直道難容竟獨歸離騷賦罷淚沾衣魂靈不逐湘流逝還向懷王殿上飛

自古含容解弭災將軍從此負荊來早知一飯三遺矢悔不當初謝郭開

才逢生客便呼郎仙女風情想未忘莫笑思家輕出洞家中自有舊糟糠

恨無顧愷刺心鍼擔負風流仗酒醺誰料鄰家機上女懷春不似卓文君

追憶蒲鞭漢大夫撲刑𨿽用得完膚郤憐東魯臧孫氏不去鞭蒲去織蒲

壯士輕生易許人圖謀未遂已亡身明知一去無還理底事狂歌竟入秦

弱水蓬山幾萬重仙宮未必勝秦宮君王輕聴齊人語空駕樓船入海中

史傳荒唐怪事多乘槎那得上天河不知織女支機石遺落人間竟若何

讀罷司徒一紙書北軍門外報鑾輿君王若問平時釣不釣功名只釣魚

白日豪奴擅殺人生擒不避主家嗔最憐文叔行柔道容得當時彊項臣

長營兵甲似云屯號令曾聞遏至尊他日淒涼廷尉獄獄門無復似轅門

會稽太守駕行軒山叟龍鐘立道邊買得千金聲價重臨行只用一文錢

負擔行歌過古墳故妻猶是飯王孫他年一見呼同載不念前情念後恩

一入沙場與漢辭節旄落盡髩成絲生降得似生還樂膓斷河梁五字詩

曾奪麻池厭老拳十年深抱死生寃石郎亦是英雄客握手平生不諱言

彊臣欲竊晉山河萬騎西來柰爾何此日新亭迎者侍中不及謝安多

伴食空居政事堂死時惟剩一空囊家中畱得蒼頭在自鬻身錢辦主喪

嫁女惟愁致客難君王詔遣共交歡誰知後日生兒樂虛授朝廷五品官

壽徐老翁

還丹九轉解延齡不及心丹更有靈三戒從來是良藥養生湏讀素王經

其二

年登七十無老態歲歲壽星光射秋王母蟠桃不須獻醉呼方朔自來偸

擬張允懷寄內代內答

南京張允懷捨家遊江湖十年一日作寄內並代內答詩各五絕曲盡幽怨情狀似有翻然攺悟賦歸之意余恐其旣作復止言之而不果也亦各擬五首促之

年年曾寄客邊書冩盡眞情只當虛十紙到家無一答恨人心性願消除

故園歸計屢蹉跎不是狂夫薄幸多山鳥報人泥滑滑況聞江上有風波

寒家諸父挽宗孫又與先人掃舊墳莫聴無稽長舌者浪言身在百花村

百花村裏錦成云盡賣烏程若下春白面書生今漸老有誰年少肻畱人

思家獨上仲宣樓何處靑山是舊遊便覓鯉魚先寄信月圓時節大刀頭

右寄內

頻年收得慰安書畫餅難充腹內饑見說錦城無限好錦城𨿽好不如歸

聞君黒髮漸成皤誰信閨人白更多唱慣閶門楊栁曲無心來聴扊扅歌

檀郎蹤迹似風蓬幾夜因緣在夢中不及天孫衾與枕一年猶得一相同

一燈一影共成三人問移天只自慙近報歸來非誑說便從牕下種宜男

十年隔別面如無復容顏似舜華只恐到門初下馬一天愁悶悔還家

右代內答

黃栗妻

東海黃栗妻淩氏其夫遠出適海水泛漲裏中豪民乘時逼脇使服役隄捍淩氏曰我爲婦人救死且不贍焉能事此豪民怒壊其室廬毀傷其薪木淩氏不得已遂自盡事在景泰【闕】年

天時人事總堪哀一婦難當兩樣災報與憂民巡撫使早騎驄馬火星來

其二

不因洪水爲豪民逼向黃泉送此身巡撫到來煩說與一時似我尙多人

和鈍庵弔樂庵龍洲蓮峯半山四古墓

白頭村嫗白頭翁盛事驚看在眼中可惜一抔江上土野花黃蝶領春風

一篇醉渡浙江詞不是尋常句讀詩空有故人三十萬等閒盡付酒家兒

泗園文脈接蓮峯姓氏曾收縣誌中只爲書聲消歇久子孫誰免哭途窮

淸江百里古名婁總管佳城此地畱龍虎气消君莫怨新漕風景更多愁【新漕王葆墓】

壽山中人

羔羊春酒雜仙桃兩鬢秋霜一布袍白鹿靑騾來防者滑稽方朔最年髙

題王同知梅花

少年頭角老成身一寸心中萬古春淸白自然顏色好江南歌詠有詩人

古墓

野梅荒艸水邊墳無處從人問子孫三尺斷碑今又失幾多遺恨夕陽村

送老兵

劍光如火馬如飛破敵曾隨大將車鬥酒彘肩常不飽胸中磊塊盡兵書

題呂推官鳯池春雨竹

鳯凰池上鳯凰翎帶雨離披舞舜庭分得一枝盱郡裏淸風常滿節推廰

班姬

陽阿禍水灑塗椒從此劉家火漸消莫恃齊紈長在手西風容易到芭蕉

題徐氏隱居

南山楊栁北山桑山下人家禮義鄕擕取舊書辭舊隱願從東壁借餘光

題倦繡圖

暖籠雙袖軃雲鬟繡出鴛鴦帶笑看侍女不須猜倦倚玉纎冰冷怯鍼寒

題爛柯圖

一局棋殘已爛柯仙家歲月信難過衣衫最是輕柔物不識當時爛幾何

喜故人子至

百年茅屋幾秋風已見髙門在眼中況爾累累盡英物髙曾元是漢於公

題黃生文藳

不識黃家玉樹枝偶於艸槁見文辭若非沈老同庵裏那得諸生有項斯

題梅花送沈太守之廣州

笑乘五馬向南天一路仁風捲瘴煙心比梅花更淸白任教人說有貪泉

題小畫

楊栁村西野路荒渡頭風急水如湯客行不用憂狼虎只恐逢人變虎狼

宗能寓夏氏館暑夜以詩招之

故人淸話類淸標淸似淸風月下飄不及淸風能自至故人須待寄詩邀

江行逢漁父

衣食年年半有無冷風寒雨在江湖長貧不爲官家課盡送黃公舊酒壚

題倪元鎭雙樹小景

百年片紙非朋貝湖海收藏墨未昏金穀園中千萬樹不知畱得幾株存

題菖蒲

抱持淸節任淸臒獨笑山花醉似泥欲寄楊家舊知已問誰驛使過關西

題雲山小隱

遠山云白近山靑竹裏芽齋水上亭常恐城中官客至帶將塵土污階廰

讀張騫傳

漢家西域是誰開博望功成事可哀斷送壯夫知幾許換將胡物過東來

讀歸去來辭

折腰懶向督郵前歸去還耕栗裏田身到元嘉將十載夢魂只在義熈年

江鄕

江鄕酒熟黍離離蒓菜鱸魚正及時堪笑同行門外客月明烏鵲嘆無枝

題劉龍洲像

長髯廣額酒杯深人物孤髙月下岑七尺微軀三寸舌江湖形迹廟堂心

野雲

野雲如水湧如湯飛向遙天入渺茫人說野雲閒似我看來翻覺野雲忙

懷葉與中【三首】

石浦橋頭少保家有田有宅有船車芙蓉黃菊開將徧白酒蒓羮稨荳茶

十畝金潼隔市防水香地暖艸如煙奉思庵外長松下明月淸風不用錢

新買齋居近學宮傳家書籍盡堪容北牕又有娛情物三里靑山百丈峯

題邵啟南橘軒

橘葉靑靑橘柚黃藥罏茶竈盡生光寛衣大袖秋香裏一卷靈樞不下堂

其二

自古神仙事渺茫郴州橘井漸遺忘家傳只用君臣藥不慣單行施療方

懷孫紹先

兄弟當家子若林情懷偏向酒邊深裏中惡少多相侮不設機關半防心

送查若庸下第東還

讀書不爲科名讀若說科名誤此生請看艸廬初讀起便知專不爲科名

其二

浮名得失何須較實學盈虛當自彊君有長才長十倍好於十倍更增長

平橋槁卷三

欽定四庫全書

平橋槁卷四

明鄭文康撰

五言律

春日偕龔工部過楊氏東郭艸亭

小小茅亭下陰陰桞樹多町畦接城郭花卉近陽和閣老題詩在遊人載酒過坐聽灌園者時唱太平歌

過南溪翁莊

嘉樹繞崇垣淸流映蓽門治生余粟帛供祭足雞豚詩酒閒情寓衣冠古制存時時逢野老共話長児孫

城南夜集

明月照髙秋城南昨夜遊行廚依緑樹長席近河流鷗夢芙蓉渚漁燈杜若洲荒閒盡堪樂何必酒家樓

白屋

南京施進士題其讀書之處曰白屋蓋以公卿自期其期亦大矣𨿽然期其濟時行道可也期其崇髙富貴不可也予又知其所期已在此不在彼也

白屋無媒地春來亂艸深席門風自動圭竇日長陰袖有匡時防詩皆治世音一朝登紫閣愼莫變初心

夏封君艸堂

埋骨荒山下於今已廿年兩鶵雙白璧三世一靑氊髙行鄕人誦遺經弟子傳惟餘手栽樹長對艸堂前

屯田

海上無烽火兵夫半入屯田廬皆得業雞犬自成村社飲翁歸舍春畊婦守門不知戎馬苦同荷主君恩

敲棋所

對客談兵處松風繞澗阿一枰消日月尺地起干戈世路機心險人情局靣多莫教輕下著一錯更無何

代妹宜君哭彭余璋

配偶是前緣從君未五年兩周𨿽有子半世已無天大義身徒在深恩骨可鐫吾家舊詩禮敢負栢舟篇余璋歿於正統癸亥十月六日此詩作於七日宜君死於十二日

送彭伴讀復任

藩府舊仙郎居官髩已蒼晨興時伴讀朝退謾徜徉殘雪皆徵路寒山總異鄕平生遂良願長得事賢王

雲山

客路多岐阻經春復到秋雲山千里目風樹一天愁鴈影將心逺江聲帯涙流明年寒食飯歸去灑松楸

送張知縣之崇明

憐君新作宰邑在海東頭家近書頻寄官閒印早收魚鹽盈市肆蘆葦繞汀洲多少瘡痍者懸懸待爾瘳

思鄕

髙堂有華髮何爲貪逺遊每逢吳下客頻問海東頭宦達固云樂餘生何足謀累累城下冢見說盡王侯

與諸公酌酒

燕趙多豪傑悲歌不暇裁素知黃祖性敢恃禰衡才酒盡月將落燭殘風又來下階成獨步惆悵一興哀

哭邑宰鄭尊生

痛哭尊生老雙親尙在堂負心淹薄宦遺恨付諸郎防戱樂難再錦封恩異常斷魂招不返先已到襄陽

其二

痛哭尊生老滎陽共祖姬謬看如拱璧相愛若連枝愷悌三年政和平十卷詩自憐多病者和淚斂君屍

病中

戊午京闈榜題名得頗先授官十載後賜告七年前篋貯陳情槁囊存歷俸錢君恩深未報病枕夜無眠

其二

先子多名譽人稱偉丈夫病奄千日久命向一朝殂封殮煩鄰友扶持付老奴此心遺恨在雙眼漸成枯

其三

羣妹皆同母諸甥日漸多每從賔塾散頻向舅家過聚立年相若同行气總和情懷好傷感棠棣不成歌

其四

三子𨿽豚犬相看抵萬金父書期盡讀母綫要闗心靖節畱詩久徐卿種徳深二公歌詠在一夜一長吟

其五

宋駕南轅日移家海上峯華原【王郡】非謬譜顯肅【後諡】是同宗世有儒書業門無酒保傭餘生敢忘本書姓必開封

其六

從小稱知已當塲總善文八閩廉憲副【沈訥】獨石老監軍【�盛】气味芝蘭合飛翔燕雀分近來消息杳惆悵賦停雲

其七

先祖畱遺業山中有敝廬從教妻子累肻負聖賢書太守【朱勝】知貧薄尙書【李敏】問起居若非守淸節誰暇枉軒車

其八

七尺堂堂貌蹉跎髩欲秋讀書期事主杖防望封侯正大胸中學淒涼眼下愁老天如有意未必此生休

其九

病髮風前葉紅顏雨後花閉門思義士看劍想仇家久斷賔筵酒頻供石鼎茶艸堂𨿽矮小日日望京華

其十

四十當彊仕年來頓早衰髮將須共白手與足同痿風雨燒燈早晴明就枕遲愁懷憑紙筆寫出盡成詩餘有癖在右乳下已廿五年丙子臘月八日大作痛劇不省人事數日幸家人頗信區區平日之言所謂巫覡僧道課卜星算之類一切謝絕此皆細君主之特附錄於詩尾天順元年正月識

病劇再韻

臥病四年備嘗百藥頭髮盡落三齒已脫近又增劇似將謝世因誦舊韻再作十首時天順三年己卯三月三日

百嵗居人世歸休相後先莫嗟將死際請看未生前跖老固多壽石郎空富錢餘生已如此谷欲長眠

其二

一癖成堅物四年爲曠夫自矜春未晚誰道歲將䢐頭似坐禪衲面如行丐奴靑天降時雨還可潤焦枯

其三

斂含固塞束濩屍良意多遭喪惟俗信講禮有誰過古制思收復今人事議和最憐相送醜前路擁笙歌

其四

鄒魯詩書語精如百鏈金古來三寶意亦說眾生心唐室沙門盛中原地獄深蔓延不可解搔首獨呻吟

其五

最愛藏身處崇丘背逺峯哀哀羊叔子表表郭林宗刻志錢宜備穿山力可傭行將營一室期與萬年封

其六

謬忝科名後操觚學綴文心思韓吏部夢寐鮑參軍艸槁隨年積門生每捲分恐遺身後醜一火上淩雲

其七

裏有狂巫宅人爭夜叩廬語言憑祟說符篆代神書左道恬無畏嘉名每自居西門懸望久何處軒車

其八

花老不禁雨艸衰偏怕秋繞山新土冢滿眼舊王侯大數有時盡細君終夜愁回頭笑相告飲泣且須休

其九

四時都市酒二月洛陽花日日常爲念年年只在家婢丸燈下藥僧送火前茶到此方令悟無心老歲華

其十

百藥都嘗過連年不救衰艾經三日壯身覺十分痿擁被坐更永聽雞嫌曙遲自緣無睡苦不是愛吟詩

自笑

自笑乖崖子乖崖與眾違年荒飯不足病久客來稀檢歷傷人老調羮喜菜肥明年當五十只恐未知非

淸逸

混雜豈我事奔趨非我能身如臨水鶴心似出家僧入竹雪堪聽采花蜂可憎夜來讀無逸不厭濁油燈

挽徐老翁

百歲實難致近之能幾人平生方寸地到老一腔春文獻當時族衣冠太古民從今後來者何處望淸塵

送郡庠生赴部

泮水遊歌日於今已十年蹉跎天府榜迢逓客鄕船歲月當彊仕文章得正傳髙山須仰止只在範莊前

題倪公禮隱居

家近閶門市淸風一艸廬牕明人問卜山晚僕收書蓍老神龜守蕓香宿蠧除靜眠過食肉徐步當乘車客笑鳩巢拙妻憐蟻甕虛城南炎熱地不識近何如

和鬼仙詩五十韻【有序】

鬼仙者晉陵澄江人身長而臒步輕而趨言鑿鑿如截鐵爲人多才多藝於天下書無不讀於儒者事無不精𨿽小道雜流賤技亦多能爲之常往來江湖間其爲文章不造艸落筆輒頃刻數千言不窮與客譚笑自如遇紙盡乃已或有益以紙者隨多寡亦復盡所益已而讀之略不覺有重複窘迫語狀見者皆稱天才或求作古篆行書大小楷累數日不少倦各滿所欲而去性惡酒防滴不入口鮮鱗肥肉亦不禦蔬食之外日惟啜苦茗數十甌獨好服飾華麗坐此不免爲小丈夫所議天順六年夏五月歿於北京僧捨秋官郎陸君孟昭買棺葬之今年春往往於故舊家假筆道平生敍契闊賦詩歌大意以離塵寰麗眞府爲樂嘗有五言詩五十韻寄余及汝南周徳元章末曰招魂煩鄭賦降筆冀周傳倘得千金諾啣環報二賢人錄至余所讀之不覺淒然淚數行下因念素辱愛厚許與奬借每勞動於口舌之餘幽明隔絕愧負愧負玆者安敢無言以答雅情敬依用韻次第和就聊當招魂之賦第篇中韻同者四句豈陰防別有體制與人世間不同耶不然何生前信手累百韻而無此失也然終不敢以此自解輒敢忘其固陋僭取四字可以承接詞義者易之不審可否原韻五十有一題稱書懷五十韻寄介庵易軒二公此舉成數無害也鬼仙周氏曰愼庵曰呆拙子曰江湖散人皆其別號云

憶昔初通贄雞盟訂自天姓名𨿽久識邑裏各相懸傾蓋衷腸合分襟夢寐連奇才駭神鬼浮議謗迍邅翠羽悲鸚鵡紅顏落杜鵑瘦因粱肉減忙爲藝文纒暑閣朝橫膝寒齋夜聳肩扇搖倭國紙被擁日南綿寶玉深藏璞驪珠暗在淵未逢宣室召甘向茂陵眠經史心俱醉王公眼盡憐長庚重孕白司馬復生遷蹤迹多方到風波幾處全反躬

思寡悔搔首動追愆路口彈長鋏江心補漏船

自緣三島謫敢望九霄騫雅操堅如石生辰薄

似磚四時恆暘若雙眼獨醒然燕寢凝香處淸霜防髩年詞章誇敏防篆籀擅窮研夢繞江湖上身依客旅邊韜光封鏡匣病緩佩弓孤比懸崖竹淸同出水蓮放歌來樹底舒嘯立山巓命僕呼聲煦逢人禮貌防煙霞成痼疾筆硯是良田到處詩名播誰家酒債牽樓船妝雪洞白馬覆紅氊纓濯滄浪水茶烹義井泉土抔揮鏹楮木偶視豪權噦噦丹山鳯行行陸地仙蓬瀛三萬里錦繡幾千篇厭俗常居寺談空慣問禪善書修殿記不受賣文錢誤愛予多幸相過意毎專時從雞黍約共話結交緣畏飲杯浮毒雄談鼎沸煎書筒疏未久訃札報何遄仙子形骸蛻臺郎道義堅斂含依法制冠履擇新鮮精爽還鄕裏悲愁滿市防貞妻渾欲死令女半成顚天泣霜華降風號樹影偏仙班仍入籍靈性了無神逐鸞箱下旛隨鶴駕旋藥方眞索隱詩句愈鉤海鳥歸華表門生掃墓阡沈沈寒食雨澹澹夕陽煙已說登佳境無勞嘆逝川招魂今日賦遺事後人傳正直聰明者皇天不負賢

平橋槁卷四

欽定四庫全書

平橋槁卷五

明鄭文康撰

七言律

奉天殿早朝

禁城漏盡九門開喔喔雞人報曉來燭影遙連堂上樂鞭聲三衮殿前雷羣陰伏地天顏喜萬歲呼山禦輦回文武滿朝忠與義謾誇賈至有詩才

正統己未防試中副榜辭授教職特防兪允

一官辭謝冒嚴威聖主恩深特賜歸鶴髮有緣重聚防鵷班無分得畱依九重宮闕瞻天近千里家山見鴈稀非厭廣文氊冷澹恐教塵滿老萊衣

贈道者

曾向仙壇赴逺招手持符籙下雲霄誰人葉縣雙飛舄何處秦樓一段簫罏鼎有丹傳弟子江湖無路覓松喬從君願借降魔劍斬盡花間月下妖

有道者作符篆頗有小驗因言飛升有術予笑而不答愚意王喬蕭史等事文勝質史家常態𨿽言不與合亦索吾詩詩中曰誰人曰何處曰無路皆寓恐無是也之意

觀林松谷遺像

晉人書法盛唐詩曾向人家屢見之故老怕談參政事諸生痛哭授經師華亭城外松連谷文筆峯前樹掩祠遺像宛然多歲月仰瞻還動後人思

遺民

縣城南去渺江津煙水滄洲杜若春百畝園田供祭享幾家雞犬聚比鄰功名不入閒邊夢鷗鳥如知物外身不是聖朝徭役簡豈容林下有遺民

甫裏畱別管金祝韓唐諸君子

甫裏繁華照市明況多人物負才名靑春詩酒平時社白晝弦歌到處聲唐士昔居元有宅吳王此地舊無城行隨流水登歸棹一路居民識宋淸

林東齋居

溪流一曲繞柴門屋後園田有路分莊在輞川成故事客歸盤谷見遺文借書夜讀三更火聽鳥春眠半榻云堪笑幾人雙健足毎於城市報新聞

送鐘司訓之黃岡

才名曾聽振文塲共喜除官近故鄕鐵甕漸遙知白下竹樓將近是黃岡沿江煙艸隨舟綠夾岸楊花撲靣香到日不須騶吏候諸生執贄繞門墻

送李寺丞弟還弋陽

落花飛絮繞都門送客將歸祭水濵行李祗攜三尺劍錦囊賸貯百篇文官橋駿馬衝塵去禁苑流鶯隔樹聞同譜有兄居近侍莫因鄕國久離羣

挽丁行人璿

袖拂長安馬上塵少年曾醉杏園春官船夜載三更夢使節長隨萬里身天上玉樓應妄說道傍黃土自傷神可憐臺省同年伴徧數升沈少一人

和簡庵沈少卿題畫

書法淋漓滿卷中眼前生意與眞同當朝名筆應多在前代遺縑尙未窮翰苑品題文耀日賔筵展玩笑生風古來獨有監門者畫出流民第一工

賀甘別駕弟歸

衢州甘別駕失其庶弟宻數年求之不得一旦遇於都市乃知被盜所鬻贖而還之賀以短章

西風吹冷鶺鴒原失卻孤鶵眾所憐已分塤篪成獨奏誰知華萼又同妍夢回喜得西堂句事往休歌杕杜篇今日掌中珠復得若翁含笑在黃泉

送吳司訓之辰州

吳廷實自永樂庚子應試連七科不合主司之格年近六十始得訓導辰州賦以送之

辛苦平生萬卷書辰陽博士得新除腰錢已跨揚州鶴貰酒先嘗漢水魚門下諸生多館閣眼前同輩久軒車嗟君莫恨功名晚梁顥才華更有餘

挽季教諭室

簟笰軒車不再逢萱花香冷繡幃空家居不變江東俗宦寓羞聞鄴下風井臼勞心甘白首鸞凰沈影怨靑銅夫君書罷堂石膓斷寒山暮雨中

挽袁宗魯母

袁宗魯之母徳剛之室年三十一而寡九十三而歿賦以挽之

槁砧客路作長辭孤負紅顏與歲時身保一生心似鐵年登百歲髩如絲遙山逺水從誰弔苦雨酸風只自知地下若逢先主問已將全節付佳兒

挽平湖沈禦史

結廬當墓近黃泉苫塊將除骨已仙合院舊僚傷往事兩京新進哭同年尙書有表名長在僕射無兒事可憐畱得幾多章疏槁難兄和淚爲重編

挽長洲翁叔昂

鶴髮童顏太古形不資丹石駐頽齡平時道誼心常在浮世風波眼盡經漢室曾頒三老帛廬山不見伍喬星幾人淚灑墳前樹來讀中郎石上銘

過鹽運副使陸公故第

年才二十宰遐方中歲遷官入建章去國共憐雙短髩到家惟剩一空囊髙堂親壽時頻祝北闕君恩老未忘富貴消沈人事攺翟公門巷亦淒涼

刺防

崇墉夏屋慣穿登此物人間眾所憎相體本無毛骨異養生全仗齒牙能飽餐公廩頻年粟渇饜私房徹夜燈可柰烏圓共眠處任渠無忌恣憑陵

寄同年謝騫禦史

才向瓊林醉綺筵又乘驄馬下南天臺中老吏稱多學路上行人說少年環佩暫離雙闕下封章頻到五云邊春來行盡江東郡一路停鞭解倒懸

十月十七日

堂上仙翁去不回升階愁見舊屏幃蓼莪未讀眉先蹙霜露初寒淚已揮幾夜音容隨夢散半生菽水與心違若教化得遼東鶴莫待千年及早歸

送廣東方憲使入京

萬里遙瞻尺五天夢魂先到禦堦前袖中奏藳皆民瘼擔上行囊只俸錢旌節曉衝梅嶺雨軒車寒帶薊門煙重來莫負南人望要見貪泉變醴泉

同錢戶部登山

使節遙臨曙色開蒼苔白石路崔嵬藤蘿繞澗峯千尺松竹當牕酒一杯鳥識歌闌隨客散鶴知茶熟伴僧來四郊莫道無荒土還有饑寒徧艸萊

和王侍郎一寧畱別濬縣魏少尹

肺肺垂楊渺渺河平川驛裏暫經過白頭天使鄕情好靑眼仙郎舊話多候吏幾人沙上立新詩八句酒邊哦知君共有蒼生念細說民艱柰晚何

諸兒燈下請說書因以示之

家居通徳舊儒門南渡衣冠十代孫闕裏經書皆實行考亭章句盡眞言犂牛曽見生騂犢良馬還期出大宛嵗月無情容易過莫教人笑攺金根

通徳坊自縣治南酒坊橋下西至髙平橋是也元州博浦城楊譓玉峯志內載通徳坊在鄭大資府前云大資者以億年爲資政殿大學士也宋人稱龍圖閣學士爲龍學集英殿修撰爲殿撰之類皆從省文稱呼我朝福建島尾巡檢徐啟東居通徳坊內景徳寺左宣徳初其子上捨建安於圃內掘出斷碑一塊是吾家故物上有八世祖凖刻先世事一段凖乃大資嫡孫疑徐氏所居卽吾家舊宅一隅也

舒筠澳春日見過

燕子東風栁下門澹雲微雨浥輕塵南山路逺移舟過北斗名髙識靣新理學忘眠談入夜壽容得酒醉生春重來不用重相約同是斯文卽是親

題陳通判和气堂

棠棣歌殘小雅詩弟兄聚首話連枝遺言不負先人訓世徳眞成後師春雨池塘芳艸綠東風簾幙紫荊垂同心自有同聲處聽取塤篪口畔吹

同朱道人孫紹先周徳元過廣慈庵

近水招提也自幽好山只在殿東頭天花香散庭堦雨檐樹涼生枕簟秋野老辭家容入社縣官出郭愛停騶梅花牕下僧靈澈笑倒貪夫老未休

觀學愚先生遺像【永樂四年進士】

銅鞮太守斯文主松谷先生後學師及第文章存舊槁過庭詩禮記當時功名到手煙雲薄忠孝存心天地知前軰典型今漸逺仰瞻遺像一嗟咨

次宗能韻

君家兄弟好規模不忝徐卿二子歌爲客偏驚秋信早寄書無柰雨聲何城東流水還家近橋北靑山入市多半月小樓詩幾首郢中音調許誰過

贈周傑

萱花凋謝北堂陰霜露頻驚孝子心幾夜夢魂隨雨散四時哀怨逐年深鏡中人去塵生匣窻外烏啼月滿林畱得桮棬是遺物難將春酒爲重斟

瞻王憲使遺像

少從故老問平生共說當時最有名鐵靣屢驚朝士膽赤心頻動聖君情十年憲府如山重三品官囊似水淸遺像𨿽無生气在舉頭聊當識韓荊

題上洋沈翼南槎軒

一軒瀟灑枕淸流彷佛靈槎水上浮春雨隨潮迷浦漵夜燈和月照滄洲鄕人共擬天隨子野史虛傳博望侯【張騫乘槎事本傳不載】富貴功名元有定莫將詩興托楊舟

題周寺丞雙壽堂

靈椿埀葉晝陰陰下有萱花歲月深堂上兩人雙白髮朝中一子萬黃金風流賀老仙人骨書史曹家女士心命服駢肩逢壽日南山詩在爲重吟

爲王同知題夏太卿萬竿煙雨圖

容臺仙老歲寒姿慣寫瀟湘玉萬枝近水煙梢防有影隔江雨葉遠含滋鳥聲多在黃陵廟艸色遙連屈子祠別駕退公來看畫爲君重詠五紽詩

登薛烈婦冢

城南湓瀆舊時居粉閣猶存地一隅狂物自罹三尺法佳人兼送萬金軀夕陽陵谷煙雲變寒食荊榛雨露濡使者觀風無暇問土中埋沒夜明珠

分得黃旛綽墓送客

天寶年中一老伶孤墳三尺舊題名沈香亭畔曾供奉太液池邊得從行蜀道馬騑塵衮衮棃園人散艸盈盈置君夜雨淋鈴曲三疊陽闗自有情

分得西花園送客

西園春暖樹參差曾向園中共酒巵對靣鬭來新葉子隔河呼出好花枝合盤佳防逢時約橄欖餘甘入夢思他日歸來溫故事還尋石上舊題詩

讀及庵寄詩

及庵在廣中寄至水東詩集一帙其於交遊中寄答之什甚多獨於余無二三焉蓋失投桃之義也讀畢附題卷尾

錦心繡口出天資況復靑年際盛時塞北嶺南多著作燈前馬上費尋思紀行別有開封槁畢捲當題絕妙辭不是故人疏賤我自緣深厭倡酧詩

讀楊鐵崖集

鐵崖自許謫仙人又說前生小李身史冊鋒鋩明日月文章光焰射星辰江州總管誇同榜南國諸公識舊臣只恐遺編千載後存亡不及宋頭巾

甲申元夕夏太卿席上新城張大尹誦燈詞但願年年慶此宵句余爲足之

三十六燈明錦繡畫堂頓覺晚寒消花前鼉皷三更月桞外人家幾段簫白髮仙卿春未老銀箏玉女醉多嬌陰晴風雨從天定但願年年慶此宵

趙松雪家垂云石太卿得之賦詩次韻

溫如荊璞濕如雲松雪齋前舊所聞大地分時元有質南山覓處更無羣雨中謾遣書僮洗竹裏曾教學士欣回首平泉莊上路斷磚殘瓦正紛紛

錢節婦

葉與中與予言航練涇節婦錢氏年廿六而寡今已六十餘瑩然無玷偕往拜之端莊靜重𨿽老尙然因題其壁

畫船撾鼓渡江沙江上來尋節婦家壽相自於鄰媼異鐵心頻聽族人誇早年薄命輕如紙末路榮名穏似車莫怪到門輕下拜要令田野辧龍蛇

訪錢君濟

錢君濟家住大澞浦頗幽雅詩寫其景

大澞近在小澞西此地君家水竹居兩岸垂楊分聚落一灣流水灌菑畬人沽小店頻驚犬鷺立渾潮不見魚早治浦傍蕪穢路明年容接長官車

謝歸叔度

歸叔度年九十六前輩中壽之最髙者惜予久病累辱記問小詩答謝薄伸下情

國號新開气運全生辰正在戊申年蓐中已卜爲人瑞海上終看作地仙四子七旬成老大一家五世聚曾勞君愛我頻相問三絕慙非是鄭防

哭同年張節之提學

戊午年中總妙齡京闈秋榜忝同登狀頭卻被殘形誤防手頻教大老稱提學情懷濃似酒傳家衣鉢薄如冰移風易俗空賫恨不是無能是未能

其二

正大胸襟古怪姿南都佳士重當時生憎佛老添荊棘坐笑楊朱泣路岐向客愛談三代禮在家長誦二南詩腰金已遂平生志尙有餘情自可悲

久病遣懷

受病日久百體廢職獨一右眼了然無恙甲申初冬亦復變異黒眼上反直視不動醜惡日增無可救藥坐成短句聊遣悶懷

共言雙眼似先公更許精明有父風三日乍昏微見膜一睛驟反半無瞳心牽邪色羣神怒人到中年百病攻正欲靜觀天下事舉頭深恨視夢夢

覽鑑

怕將明鏡照衰顏一照衰顏一惘然尺頸漸長如瘦鶴半頭盡禿似枯禪道逢逺客疑非我人困沈屙卻是天獨有光明心一防不隨容貌變初年

送徐士恂

昆山徐忱士恂爲學官弟子經熟而文奇意其取科第不難也近被禦史逐吏太倉衛學古之君子處富貴聲色不爲之大處貧賤聲色不爲之小隨小隨大此賤丈夫之所爲進退榮辱豈我所能保哉余恐士恂怠於學也故作詩慰解之

脫卻儒冠換吏巾十年辛苦向誰陳暫從新例司刀筆莫怨前程訴鬼神遇客謾言成朽木讀書還待作祥麟王嬙本是傾城色愛惜黃金自誤身

郭西田家

郭西十里路非遐百畝腴田兩部車科斗池塘魚似蟻淸明時節樹皆花桑陰社散鄰翁醉塲上秋登稚子嘩莫向長安歌此曲幾人憔悴正思家

南戴田家

不爲功名戀鎖韁布衣甘老在南陽百年茅屋傳家物一卷農書教子方細栁髙墻江上宅野田荒艸雨中羊東鄰西捨皆良善卻笑他州有互鄕

沈東軒竹石

聞說君家景趣幽東軒竹石映淸流萬竿蒼玉松煤潤一塊精墨沈浮舜世移根從嶰谷禹時充貢自靑州虛心盡日當牕立重質何年此地畱十載子孫多似簀三春苔蘚滑如油月中風舞顚鸞尾歲晚霜凝睡虎頭借看屢招坡老軰拜呼頻見米公儔聲敲環佩星芒夜骨露瓊瑤鶴夢秋席地醉眠憐翡翠引瓶磨洗厭蝸牛謾期別墅開三逕誓向平泉占一丘挑筍旋燒供茗椀束薪爛煮對吟甌明當直造林深處鐫刻新詩記勝遊

平橋槁卷五

欽定四庫全書

平橋槁卷六

明鄭文康撰

記

贈資善大夫工部尙書王公神道碑陰記

熙朝受天景命君臨萬方禮樂休明中外寧謐於玆八十餘年仰維列聖聖徳神功之大是亦國有仁賢之眾也正綂十四年秋七月額森造悖天之釁肆犯邊陲守臣羽書以聞太上皇帝謂承平日久一旦有此大憝恐震驚臣工乃親帥六軍徵之八月內豎悞事旋師至土木師陷文武從臣死者若干人工部右侍郎昆山王公永和用節其一也明年庚午皇帝卽位攺元景泰贈死者爵有差公爲工部尙書階資善大夫官其長子汝賢大理寺評士存歿之恩嗚呼盛哉公訃聞時淑人陸氏在京邸頓絕數四憤罵曰恨爲婦人不能斬賊萬段以雪恥遂感疾亦卒汝賢奉公衣冠及淑人柩合塟焉竊嘗論之天之眷愛國家奚以知其然必多生忠義之人於其國蓋忠義者天地之大經也國之彊弱治亂存亡系焉廣土眾民利國之資也金城湯池衛國之器也民土之利孰若忠義之爲利金湯之衛孰若忠義之爲衛恃此則得恃彼則失此古之王者不以民土空虛爲慮而以忠義空虛爲慮不以城池堅深爲樂而以忠義堅深爲樂也夫人臣之忠莫大乎死難而尙書盡殉國之忠婦人之義莫大乎憤惡而淑人盡殉夫之義忠義出於一時一家之人夫何不能懾伏外宼俾其奔走竄突之不暇哉𨿽其【闕】之心【闕】之行未必不知國多仁賢忠義固結不可易爲揺動也謂其不達乎此何尼瑪哈有南朝死節者惟李侍郎一人之言而輕宋耶是知天之眷愛國家多生忠義之人股肱王室則以之扶持綱常則借之也嗚呼文康公之里人也嘗聞裏之長老言公之先世履禮蹈道元季時羣雄擾攘吾昆武斷鄕曲者乘時彌道公之大父允吉父子禎獨能退然隱伏裏中以待天下之淸入我國朝向之土豪村霸芟刈殆盡而王氏之門巍然自如迨後二公皆膺侍郎之贈此天生尙書固爲國家亦積善之攸報也或曰天旣報之何又毒之罹此不幸耶予曰不然一命之士食升斗之祿恆以許國爲心矧尙書公任爲國卿當車駕蒙塵之際睨彼醜類旣不能醢其肉而粉其骨奚庸生爲哉君子有死爲幸不死爲不幸者豈直老死牖下然後爲幸哉今朝廷贈死褒生上以發九原之馨香下以感百世之豪傑使後之人過神道之下知爲有明忠臣義婦之墓凜然毛髮森防俯伏致敬不敢防視謂之幸乎不幸乎文康記其略而系以論淑人固古之女士尙書神魂吾知其爲厲鬼也夫

李神靈應碑記

沙溪延禧院有祠曰李王祠王湖州長興人生有異相年十八告其民曰吾將適山東膠西無還期矣無疾而逝事在宋景定間民以爲神立祠肖厥像祀之凡長興之水旱疾疫必與神禱神受禱必輒應理宗入繼含山人潘壬潘丙挾濟王謀叛理宗怒將屠其城帝夢白衣者曰臣李姓吳興土神也亂者潘氏兄弟盡屠民何辜帝怪其事而止今之民於長興者皆當時老死牖下者之子孫神之恵莫大焉常熟致道觀亦有神祠至正壬午民大疫相率來庭下取栢葉與井水啖飲之民得不死載於前元甬東顧盟昆陽鄭東所撰致道紀績碑刻如此常熟距長興四百里不知致道延禧祠何始耳沙溪之民曰王文富厥子恭嬰滯疾醫將弗藥文富惶惶走祠下泣且訴曰文富一編氓天與愚直敢陰謀以壊心術敢陽善以欺鬼神訴或神誣請受殛無所怨望脫可矜防神能生人之死吾兒命在旦夕何獨不賜其生乎駿奔肸蠁之餘若有答其誠者逾旬恭果獲瘳文富欲示神惠於若子若孫若曾云仍若長興之民之子孫謀文載諸石以永厥傳余因而嘆曰神之惠固多在人神未嘗妄施人亦不可幸得也人知神能生人之死不知神能置人於死文富之訴曰敢陰謀以壞心術敢陽善以欺鬼神有若人焉𨿽其疏逺尙將眷佑之矧其子乎此神施惠爲有道而文富孰謂其幸也茍非其人非禮以干聽淫祀以徼福豈神之志哉余贊述靈貺於其末曰必如文富之言而後可禱禱則無不應也

東溪舊隱記

永樂初福之長樂有隱君子曰李仕蟠先生居東溪之上不求聞達窮日夜之力盡取先世遺書讀之積數十年其心直欲搜天下所未見者盡讀焉旁求博訪幸有所遇𨿽厚直易之弗較先生讀書務行其言非直讀以求知而已故先生古心古行東溪之人皆曰先生非東溪之人東溪之古人也凡書之要語斜行細字書滿四壁隨起隨坐三復玩味恆曰此非古語蓋古人之得吾語也寒燈暑雨立二子於旁教之有問者曰子盍仕乎先生曰至樂莫如讀書至要莫如教子讀書教子將以立仕之基也後先生謝世去二子孟玉叔玉先後舉進士孟玉教授潘王府叔玉主戶部事朝廷以叔玉貴贈先生如其官噫先生之志成矣叔玉切念東溪者乃舊時隱居之地杖履𨿽往遺業具存考流風餘韻與東溪之水浸潤人心愈久愈滋徘徊瞻望寧不系遐思乎因先生自號東溪乃加所居之名曰東溪舊隱間來請記嗚呼君子之隱非樂爲之也多出於不偶焉耳不出於不偶而樂爲之者豈其知命歟知命而能讀書教子此其處隱而待顯也今叔玉顯先生之隱先生之顯其致於隱哉𨿽然居東溪之居者顯其隱叔玉已然矣顯其顯又有望於後人也

東軒記

東軒者太倉沈宗海行樂之所也軒在城南張涇上風帆沙鳥日接於目畦蔬園果四時取給軒遠近之景可樂也誦詩讀書以修已業雅歌投壺以娛賔客軒朝暮之趣可樂也宗海居是軒也豈樂一已之樂哉兄弟綢繆內人諧和奴職耕而婢職織樂一家之樂也州縣亷明四民安業芻糧頗饒宵柝沈響樂一方之樂也一人尊而中外靖老者安而少者懷惟正之供不加毫末樂天下之樂也宗海之樂不但一已而又一家也不但一家而又天下也其心無時而不樂也抑不知其亦有時而不樂乎蓋亦有焉軒之庋有遺書取而讀之手澤之气存弗樂也軒之匱有桮棬焉取而飲之口澤之气存弗樂也然則宗海有時而樂有時而弗樂𨿽然子由謫髙安創東軒自號東軒長老子瞻因其壻過焉寄詩曰贈君一籠牢收取盛取東軒長老來子由復之東軒只是空虛物何處人家籠解盛今宗海有冠帶之榮無貶謫之禍東軒無事乎籠取時𨿽或不樂而終未嘗不樂也

薛將仕祠堂記

將仕姓薛氏宋季人吾祖宗舊題其主曰外祖薛三十將仕神主蓋三十疑是行將仕疑是官階或曰宋人多以雙數加諸名字之上以承事朝奉之類爲通稱則三十與將仕又似非行與官階將仕善醫產錢氏初得其術吾鄭氏又從錢氏得之至今昆山村氓與鄰封之人直指吾家爲薛醫產家不知久爲鄭也將仕之術之神在當時可知自祖宗來傳習其術二百年𨿽有春秋二祭以報遺澤竊慮姓氏再易精神不能與之流通欲計其逺且大者爲之歲癸酉側室潘娠彌厥月餘小子拜舞告將仕曰幸男當嗣公已而達然果男愚意將仕在天之神必黙受之因名曰受今已七年矣知覺日生頗能拜跪余欲委領歲事乃立薛氏祠堂易書其主外祖爲始祖沒其姓余仍祖宗舊書祝板攺曰孝曾孫受庶幾將仕自今以始得醉飽焉此祖宗與予小子之志也嗚呼將仕有神寧不使受有成乎脫有成棲神之堂當從禮制而攺圖將仕之主𨿽澤斬服窮毋得遷毀如吾祖宗故事受敬聽之哉堂成謹以爲記

晏公靈異記

正統三年秋九月四日余與張和節之夏遂存良南京領薦還渡揚子江舟入中流而風作勢漸猛惡疊浪如山舟中之人皆失色餘三人書生且年少自分必塟江魚之腹有鄕翁朱彥達者同載乃大聲連呼晏公舟中之人從而皆大呼之頃間覺舟若蓬旋轉者再似覆狀遂定不動起視之在叢葦中四靣皆葦環繞望不可盡問舵者亦莫知所至也計故處罔知何在嗚呼誠靈異哉明旦風恬浪平移舟覓人家酤酒酧神眾皆鼓舞笑歌始知有生矣因記向年朝廷有事西洋日中貴人經劉家港謁神行宮見其對土木像若君父然有彭指揮者稍弗謹箠之幾死聞其羣從言神於江海無乎不在呼之則火至火至則無虞余時爲贊者且信且疑以今遭值揆之非神威靈昭著何以使人畏敬奉承如此哉前光祿寺署丞昆山李謹有常因南郊得罪謫交阯還談神亦嘗爲漕運南謫借宿之夢尢爲駭異李又云至今南人歷歷能道文康謹筆所見所聞所遭爲記詩曰中心藏之何日防之非神而誰是月望日開封鄭文康謹記

泗橋潘氏姓源記

昆山泗橋潘氏與太倉亭子後殷氏在勝國時皆以貲產稱雄於鄕且有防方國珍宼海上首刼殷氏男婦皆竄匿艸野獨一十八歲處子被執以白刃礪頸上問藏金處處子懼指示之盜發十八甕去宼退殷乃移其家依潘而居適潘之主者祥卿老無子殷爲擇一九歲子後之名紹宗今之散居泗橋沈巷者本殷姓也紹宗旣壯鄕民推掌萬石者四十年家日益大牛羊倉廩肥腯充滿家人駕巨艦往來江漢爲大商者十數軰時朝廷選實閭右通縣無與肩者由是紹宗之子日新在遣自後少者未立而老者繼歿事殊世異家遂凋落矣此潘之大略也亭子之殷罔究伊始自遭刼後未幾何時星散煙滅一支徙居常州城中今不知何在潘氏𨿽微而日新之子奇號桂林更守儒業開門授徒覓饘粥自贍不知殷氏其先何爲而遽爾也國初咸陽教諭殷孝章亦太倉舊家與弟孝揚博學古行教諭公有文集行於世今其嗣孫現居北門爲儒生桂林翁年已六十餘予嘗問之翁之先太倉舊家教諭亦太倉舊家豈教諭與翁同一族歟桂林不能知也桂林四子瑛琇璡瑩瑛之行已百餘指予嘗俾其擇一秀敏者復殷姓且囑曰此急務非細故又許翁百歲後重以此事刻諸墓石庶來者有考焉

蕓軒八詠記

昆城南下二捨許曰安溪民居稠密雞犬之聲相聞達乎數里旦則聚百物爲市逺商鉅賈舟車行李亦多出其途而寓其肆視猶山州野縣或不知爲墅落焉有隱君子沈廷珪氏讀書善聲詩爲其地有文之主構一軒藏六經子史及古今傳記數千卷堦前後植蕓以辟蠧扁曰蕓軒嘗命八題自勵人初未之知也雲間老儒舒公志學爲之首倡好事者羣和之然後軒之名始著八題者曰敬祖先曰睦宗族曰親師友曰訓子孫曰讀詩書曰勤稼穡曰謹言行曰擇交遊是也噫修身齊家之道備矣廷珪年逾五十有園田池沼之樂宜其賞花釣魚嘲風弄月以養驕吝之气顧乃切切有志於聖賢之學歟必其道得於心而非庸夫小子所能及也嗚呼世逺人亡服窮澤斬追思水木本源者何人耶角弓興刺幹餱致愆懷念一視同仁者何人耶吾知廷珪有戒乎此也聖如仲尼不捨老耼萇賢如仲孫蔑亦取樂正裘牧仲與夫中養不中才養不才今又幾人哉吾知廷珪有鑑乎此也詩書者載道之器稼穡者衣食之本言行乃君子樞機交遊系吾身損益茍不於此而盡心力焉何以成人而造家乎廷珪智足以燭理仁足以克已勇足以任事立此八條爲家法不疑不懼謂其無得於心者能之乎曽子傳大學治國平天下不出乎孝弟慈三者廷珪於祖先曰敬於宗族曰睦非孝而何於師友曰親於子孫曰訓非弟與慈而何如有用我執此以往惜其甘老閒野而不願仕也

支巷觀音堂記

昆城西大澞上村蔚然者曰支巷民淳而裏仁有觀音大士堂故在焉嘉樹防其旁淸流帶其前左則架木爲梁以通適南之路堂肇造無歲月可考然而啟闔灑掃晨香夕燈村著姓錢氏世主焉村氓於歲首率詣大士卜田事之水旱丰歉水雲則水旱云則旱悉驗如所卜或卜疾疫訟爭之類其吉凶勝負悉驗如田事噫亦靈異哉故氓於春正月秋八月某日羣防堂下各持香花供養大士歲爲常永樂庚子錢之孫曰思敬增創山門一間越十年思敬往戍營州去廿有五年而後返則大士堂日漸頽敝矣顧瞻徘徊乃命其孫用宜撤而新之用於歲戊寅秋召工度材成厥祖志氓之肻堂者爭來趨事兩月而落成位像於中旛幢掩映過者罔不贊嘆作禮而去初用之始事也掘地及尺得石焉隱約有字用乃磨洗搨一本讀之則墓志也幸未及壙左右請除之用曰不可或曰大士好淸淨穢物觸犯恐不利於吾村氓用曰若聞大士好淸淨獨不聞大士有慈悲心乎脫有不利願請自當不與若軰事遂以石置故處掩之今之堂中間稍西偏是也志總二百九十八字疑而未定者三疑而定其是者廿有六磨滅不可辧認者廿有九其敍曰公姓蔡諱密字彥藏吳郡昆山縣人年六十有四淳熈戊戌疾卒於家用浮屠氏法火化越丁未之冬以其骨卜塟於大澞之原生二男長曰永年次曰化鵬孫男五人孤化鵬泣血刻石藏諸墓等語用言石靣背四旁皆滑澤似嘗被水沖激淘汰之狀予因記往年獲見須浦尼僧庵下靖州通守江公淳祐壬寅壙志計一百九十七年又見邵家灣髙平郁公政和丙申墓志計三百二十三年皆無一字剝落此刻計淳熈丁未至今僅得二百七十二年其模糊若是誠有如前所云者有之則壙之在此不在此莫可得而知也予旣往觀搨本用復使予記其事圖永其存嗚呼古人以體魄托之墓以氏名爵裏托之石以墓與石托之子孫無非欲永其存也今托之墓與石者旣已變遷托之子孫又不知何在矧托之語言文字之微哉始用告夫村氓之來者異時或遇攺作當知堂基之下有宋人之墓在焉用字尙賔求斯人者請求於斯文

平橋槁卷六

欽定四庫全書

平橋槁卷七

明鄭文康撰

記

思誠齋記

蘇城葑門東去一舎許有沃壤焉曰甫裏茂林陰翳平疇環繞淸江浸其後室廬數百家煙火相接𨿽古聚落米粟布帛魚蝦蔬菓之饒過於山川野縣矧無官府輪蹄之轇轕心目爽豁民不作僞自唐天隨子肥遁其地甫裏之名遂聞於天下不求聞達者亦多隠其間其宅一區淪入僧籍今爲保聖寺當時曰蓮池尙在騷人墨客過臨其上猶能想象鬭鴨之趣寺之稍南太原祝君以節居之以節力學謹行醉心六經身若不勝衣而於義利之辧毅然不少假貸節同志永道與心融扁其讀書之齋曰思誠屬記於余噫誠者眞實無妄之謂思誠者未能眞實無妄思之欲其眞實無妄之謂也天地之運日月之明山川之流峙萬物之化育誠爲體也誠旣體物而不遺又何事乎思乎此致曲之功也聖人受命於天而爲性存諸心者無非實理見諸身者無非實行其次理之發也未能皆實思之以求其實行之著也未能皆誠思之以求其誠誠者𨿽有天道人道之殊終亦同歸於誠而已矣此希聖之賢所以庸其力也𨿽然心之官則思思則得之不思則不得以節不思其他而思夫誠可謂知要者歟學能知要則能盡博矣余亦欲誠而未能者願相與勉之

槐軒記

太原王君以平隱居東海上母氏壽考兄弟四人無恙恆念西山日薄職所當愛頍弁者集義所當篤乃構一軒於緑槐之下命曰槐軒春酒介壽在是棠棣倡和在是官府賦役之供惟勤畏而無逋緩故終歲得遂其私焉噫亦樂矣予嘗誦潘嶽閒居賦曰太夫人在堂有老羸之疾乃禦板輿升輕軒逺覽王畿近周家園席長筵列孫子稱萬壽以獻觴咸一懼而一喜又讀漢書姜肱傳載肱彭城廣戚人友愛天至與二弟仲海季江常共臥起及各娶妻兄弟相戀不能別寢肱與季江嘗遇盜兄弟更相爭死賊遂兩釋之今以平之母髮固種種幸而聰明未失有田數百畆歲獲粟數百斛可謂有嶽之母而無其母之疾有肱之兄弟而無其兄弟之難天之厚以平者多矣此槐軒之所作也嗚呼一軒小物也孝弟大行也以平構軒以事親從兄爲事其鄕其裏之人豈無亦欲軒其軒者乎大行盡諸已大效見諸人此徳鄰之必然也君子作室豈茍焉富潤而已哉

萬竹秋聲記

有形之物皆有聲聲者形之所發也聲隨形而爲小大逺近小不可大近不可逺故曰鼓鐘於宮聲聞於外鶴鳴於九臯聲聞於天是已蓋有形斯有聲未有無形而有聲者卽有之非妄也亦妖也新淦李君宗伯讀書善吟詠工筆札有聲江湖間家於樂溪之上種竹萬竿西風一來鏗然而玉石交閧然而金革至宗伯坐而聽俯而思思而若有不豫色然客有從傍窺之者疑曰聽聲將以悅耳也胡爲乎其然哉余聞之噫我有以知之矣夫聲一也君子小人之聽異小人聽聲而溺物君子聽聲而求已蓋以形乎我之目者竹也形乎我之身者耳目也口鼻也君臣父子也夫婦長幼朋友也彼之爲形有聲此之爲形獨無聲乎人欲莫難制乎耳目人道莫難盡乎臣子耳目何聲耶曰聰曰明耳目之聲也臣子何聲耶曰忠曰孝臣子之聲也是聲也發乎邇而達乎逺在已不容僞在人不容諛然則我之耳目果聰明乎抑聾聵乎我爲臣子果忠孝乎抑詐逆乎推類而聽愈聽愈懼嘗求在古之人有曰大孝有曰達孝有曰孝友或著聲於一時或流聲於天下後世噫我猶有所未至也夫何而能豫哉茍無其實徒以聲音笑貌取之我恐人之聽之譬猶嘯於梁哭於當道適足爲妖妄而已所以聲聞過情君子恥之客曰三時獨無聲乎余曰秋者成物之時猶君子成徳之年也捨是弗聽則衰老漸迫亦將無暇於聽矣客曰聽聲求已彼固爲然不知其亦有惡聽者乎曰有焉牝雞膠膠靑蠅營營此皆其所惡聽者也客退乃歌曰維竹之貞兮維聲之淸兮爲君子之儀刑兮再歌曰維他人之有心兮我能探其情兮我豈敢爲佞兮請爲宗伯壽

養浩齋記

人物在天地間其盛大流行必待善養而後能若雞豚狗彘也若杞柳桐梓也由小而大由拱把而合抱何耶蓋養之以雨露芻豢也又若耳目也性情也血脈也使其悅豫而和暢何耶蓋養之以聲音采色歌詠舞蹈也人物且爾矧浩然之气可不養乎是气何气也天地之正气也得於天而具於人以言其體至大至剛以言其用配義與道厥初本自浩然失養故餒惟君子懼夫捨是無以爲志之卒徒也乃有養之之功焉其道何如曰直而已直卽集義也猶所謂雨露也芻豢也聲音采色歌詠舞蹈也茍善養之則能塞宇宙貫金石以一身而參天地以一心而贊化育有不難致者矣古之聖王十一徵而無敵於天下一怒而安天下之民其徵何徵耶气使之也其怒何怒耶气發之也所以三代盛時人皆有是气𨿽不待養而自無或消之獘故當時比屋可封而非後世之所能及也迨夫戰國之時人知以气使气不知以道養气有敵國相徵者矣有一怒而諸侯懼者矣其徵其怒視湯文之徵怒何如耶於是有亞聖者出因門人問答特發養浩之言以曉天下後世使天下後世皆知有是气而在所養故忠臣孝子號爲大丈夫者自先秦兩漢而下有不勝其紀載焉嗚呼孟子之功不在禹下詎不信夫長洲唐君服周家於二百畝上題其讀書之齋曰養浩余過之與之論說其防服周曆舉孟氏得其善養而見諸言行者更僕不置請記於余余不能悉直謝曰爲忠臣爲孝子我於服周望之

怡梅記

流天下皆水也而惟智者能怡之峙天下皆山也而惟仁者能怡之植江南皆梅也而惟淸者能怡之何耶以其似之焉耳蓋智者達於事理而周流無滯有似於水故其怡在水仁者安於義理而厚重不遷有似於山故其怡在山淸者之人一塵不染有似於梅故其怡在梅所謂維其有之是以似之也淸河張君廷愼孤潔之士剛勁而有節淡薄而不華家於闔閭城之西厭市聲之混濁也乃築別業於山水之間短墻茅屋環植以梅廷愼於將蓓蕾之時日必探焉南枝北柯足迹殆徧及花旣放廷愼則命蒼頭治行具若衣篋食匱與夫文房雜物莫不畢備若將有行役者抵其所止息樹下立而倚坐而嘯或歌或咢徘徊瞻眺心之悅之𨿽聆天樂玩朋貝嘗八珍沐蘭麝不是過之酸風凍雪視猶春日佳麗往則必畱旬日而後返不但信宿而已或曰子之淸固似矣得無凝滯於物乎廷愼曰吾豈特似其淸哉其所以似於我者亦多矣夫人之與物異者以有天地之性也性於君子盡之庶民去之人而物舉世皆然也物而人吾安得而不怡乎請借前箸言之其根柢生意不以歲寒而息有似吾之仁山棲夜處日與詩人處士爲伍有似吾之義桃李輕薄不訾不笑有似吾之禮影𨿽瘦必待月而出香𨿽微必待風而聞有似吾之智商之鼎神農之本艸調羮而羮成攻疾而疾愈繁植諸子亦似吾之信吾安得而不怡乎然則斯五者於松竹奚擇耶曰是又不能無議焉祖龍何物也招其浪封之辱嵇阮何徳也與之沈酣爲樂二者梅有之乎春秋責備竊恐不能或逃也余聞之噫成人在性廷愼旣能重以自待而又有愼交之志因其請記遂以記之

龔鈍庵壽藏捲後記

自古衣薪虆梩而麤備然後塟埋之禮起矣有預爲身後之謀者所謂衣衾棺槨志銘祭挽往往多自爲之一以悟晝夜不可違一以獲全歸爲可樂蓋有生必有死未有長生而不死者然死𨿽所不免君子於立徳立功不以有死而自棄誠以塟者藏也塟以藏體魄也功徳則不可藏也古婁鈍庵龔先生蓋有不可藏者存焉先生自幼隱居海濵不求聞達盡讀先大夫兵科公所遺書惟以修徳修辭爲事今年八十有二乃築壽藏於先隴之在縣庠之旁者爲歸休之宮托外孫周雍守之有論先生者曰天忍使斯人獨無後乎予維先生自遇仙翁遇仙之族散在吾昆者甚盛則凡同出遇仙者不必出於家庭皆先生之子弟也先生著述之功孝友之徳言立而行成使後生小子皆有所矜式則凡私淑先生者不必躬侍函丈皆先生之門人也百歲而後徳行在人心者久而弗忘文章在人口者逺而愈傳追維想象孰忍有毀傷其一薪一木者乎聿觀圖成敬識其末

李氏家乘記

昆山辛居陋家多舊書近得其宋人舊抄一集惜乎首尾脫散頗多中間又被毀裂去者三之一其幸存而未亡者計紙三十有九翻所抄多宋侍禦史樂庵李衡彥平祖孫三世祭文挽章予乃以類相從謄錄一冊分爲六卷題曰李氏家乘附裝語錄之後獨李�妻唐氏志文不系舊抄蓋今年春三月予邀龔鈍庵沈誠學上樂庵圓明之塜家僮陳行朱福於野水之濵得石刻焉卽此文也石刻𨿽云與余祖父之兆同一里先兄九進士之墓爲一帶相望皆百步今則茫然莫能尋矣且圓明裏多古塜初余之弔樂庵也累累相似莫識某處爲是訪諸村之長老共指一處四旁交蝕之餘僅存東西十步南北二新塜廹之石版露出甚鉅似非當時有力者莫能營此因憶先生臨終囑付其子曰汝祖父母安厝皆有棺無槨只以磚砌覆之石版足矣坐此將信將疑徘徊瞻眺者久之意者先生神靈昭著無乎不在於是北靣三奠而回自後上塜亦只在是更不他適矣然樂庵之塜尙莫可得而定況唐氏明文固在曷從而定之耶所得石刻將以明年附埋石版之上而特登載其文於末事殊世異可勝嘆哉余旣書完仍令學子別錄一冊畱於墓鄰楊俊家使裏中之來者得以考徴李氏文獻之遺或可因此保存其抔土於永逺也

懷賢錄序

東昆沈倥侗壯宋龍洲劉先生當壽皇時上書謂中原可一戰而復擯弗用竟以客死於是采其行爲小傳一通以補前史之闕復散收其詩詞若干篇將刻梓以傳題曰懷賢錄予取而讀之嗚呼南渡君臣之不振也甚矣蓋盈虛消長此天之道亦理勢之常也𨿽以三代之盛有不能免焉者殷衰於小辛髙宗則中興之周衰於厲王宣王則中興之然則二君果何爲而能爾哉余嘗有以考之矣髙宗躬黙思道夢帝賚以良弼乃使人旁求於天下得傅說於版築之間與之論列天下之事宣王內修外攘若仲山甫尹吉甫南仲諸公布列左右出則徵伐入則相理所以光復舊物再造邦家彼南渡諸君包羞忍恥忘不共戴天之讐豕突防伏今日議和明日議和曽有髙宣一日之志乎於良弼也旣無夢賚之徴又無物色之勤幸而挺身有龍洲者出以布衣而任天下之重𨿽未敢謂其可以比擬商周人物然其忠義之气固無以異也當時國柄付之小人使斯人之訏謨逺猷不得少見不亦悲夫𨿽然天生龍洲不在朝廷而在江湖有如龍洲者或在朝廷又隨用隨罷甚至竄殺無已嗚呼已焉哉是誰爲之此天意之於趙氏薄矣豈宜獨歸罪於人事也哉

送陳重器赴任東安序

昆山陳君重器由太學上捨授知東安縣事東安永屬邑永之爲郡地連楚越水合瀟湘其野有香茅之產芬馥可愛又有西山澹巖浯溪之勝地𨿽在郡郡有之卽東安之有也重器能酌酒賦詩又善古得其地殊爲可樂況其材堪治劇而東安事簡民淳殆將臥治而有餘裕矣𨿽然願有告焉吾昆自聖朝開國以來計爲令者近三十軰其善政遺愛在人心念念而不能忘者僅兩人焉余則飄風浮塵冺滅無聞久矣兩人者郾城芮翀子翔襄陽鄭達叔通逺者數十年近者將十年𨿽兒童走卒愚夫愚婦至今皆能道其爲人一聞縣有厲政墨行違法卽追念曰若芮若鄭在肻若是魚肉狗彘我乎今安得斯人復來耶嗚呼均爲令也一則無聞一則不能忘何薄於彼而厚於此耶是由公論所系而非私恩小恵之可使然也余與重器皆昆民也兩人善政薰蒸於耳鼓舞於目已非一日咸有爲此不爲彼之願今重器年始壯气正鋭有志竟成斯行也不使東安之民異時念之如昆民之念芮鄭兩侯吾知民之志肻已乎其初心肻遂負乎永去郾城逺而襄陽近鄭侯之子若孫不審饑寒飽暖何似重器尙當時一致問以慰昆民之思焉

隨身小寶序

往年備員鄕校時手抄前人所擬葩經題目一冊標經防於章防之額附破題於各條之足置諸懷袖旦晚自隨凡可偸閒處所時一展觀以備遺忘𨿽詩酒謔浪方濃亦間取出當時同遊有以近名竊議餘者迨後習以爲常眾口𨿽曰難調遂亦莫之非也歲戊午忝科名後原冊竟爲同業取去今亦不知何在此特些小餘力若夫逐日功程自有鹵庵所定記注講題作文背義四大條目在初不專事乎此也病間無事重寫此冊題曰隨身小寶與門人小子共之較之舊抄不無增添遺落大同小異於其間天府開塲執此以往亦一短兵也哉

賀王指揮得子序

崇沙守禦鎭海衛指揮使王侯某年逾五十始獲弄璋之慶嘉議大夫太常寺卿夏公仲昭與侯善喜而謂余曰侯今萬事足矣文其賀之在昔堯封華華封人祝曰願聖人多男子周宣王中興築室旣成防飲以落之詩人祝曰乃生男子當是時可祝之事多矣何乃切切於生男多男之辭乎誠以君子承之於莫可窮之前開之於不可計之後莫有重於此也故鄒孟氏曰不孝有三無後爲大殆以是歟古者聖人立法女子必二十而嫁男子必三十而娶各使之惟其時焉而不失者蓋欲其於生育之道稟之也固成之也實而無脆弱之患也考之經衛有七子之母考之傳周有四乳八子之母夫以言其時時則若是其壯也以言其數數則若是其多也一曰七子一曰八子其父其母未聞苦其多而厭之者也況在五十之年昔無而今始有者乎若夫庶民之家其事也農工商賈其人也布衣韋帶旣無祖宗廕襲半級之爵又無朝廷月給升斗之祿無男固微賤也有男亦微賤也幸而猝添一丁其人亦津津喜見顏面必告人曰吾箕吾裘吾今將有所托矣爲之裏鄰者湯藥之奉豚蹄之饋莫不各致其情焉矧在世臣世祿之家而有三品之位者乎余聞侯前人之在先朝汗馬之功隨地而著當時紀載天府者實多然其百年以來享有富貴固本其勳勞所致使無深仁厚徳孰能保其久而不衰乎侯將種也其職以武功報朝廷茍能以仁用武將見英物之來衮衮豈有涯哉

平橋槁卷七

欽定四庫全書

平橋槁卷八

明鄭文康撰

序

玉山雅集詩序

金臺羅侯永年作宰於昆將十年通政人和百廢具興昆之山去縣治二里先是爲樵牧之所日臻於童侯買柏樹之禁無剪采便凡瘞體魄於山之陰者咸安其蔵焉眾口一辭名栢以郎官用寓不忘正統丙寅春侯回自京政余慮有風雨之患率僚吏躬視之吏部尙書郎夏君仲昭攜酒往焉一時聚防者十有四人中書舎人夏君孟暘禮部主事衛君以嘉刑部主事吳君相虞鹽運司副使陸君孟和延平府同知甘君用汝防稽知縣陳君孟東南海丞屈君季恆臨海丞夏君存賢慈利教諭蔣君奎章山僧文律其一人則文康也野花發而幽香林鳥亂而繁音窮深陟顚云嵐拂衣掃石以坐引泉以滌謔浪笑傲林谷響應隨寓隨酌酒多盡醉教諭蔣君首賦近體有百里桑麻同雨露之句蓋樂侯之政也依其聲而和之者多寡不齊交唱互答沒日以返翌旦眾將獻之於侯使余序其事嗚呼人之聚防有不可得而易者樂亦有不同者焉有心樂者有身樂者絲竹滿前芳辛列陳蒼頭赤腳頥指气使身固樂矣其如心有隱憂何是不得謂之樂也今侯以吾民飽暖爲樂羣公際遇聖明優遊鄕裏從侯而樂孰爲隱憂者耶況合斯文而一之夫何而不樂哉此雅集之詩所以作也𨿽然無已太康職思其居好樂無荒良士瞿瞿唐風蟋蟀尙當爲諸君誦之

致和樞要序

醫仁術也利濟爲甚博非若巫與函人然惟君子爲能擇而處之天地陰陽之气耳目口鼻之欲一失其正皆能使人疾疾而非藥無以收和平之功藥之則病者愈而死者蘇矣精其術者利濟一世其心猶謂未能盡我之仁又著書以垂後若近代河間潔古東垣丹溪諸公此仁人君子之用心也金陵徐子宇先生有志利濟於人弱冠時卽取先世所藏儒醫二家之書盡讀之理日以明學日以贍居善藥以療疾抱奇疾者療之多奇中永樂中先公被召入太醫院與金華趙公友同海虞吳公訥往返先生所餘時爲兒侍聽其緒言餘論鑿鑿皆實理至今頗能記憶先生亦欲仁及後世仿古君子著書若干捲題曰致和樞要余竊論之立言不易之事而亦不得已之爲也要在厭服天下後世使天下後世用之而無差在古之人或言之而未及或及之而未當非我言之終無以發其久蒙補其未備必有待於我之言不然烏在其爲言也然天下若是其大也後世若是其逺也以我之言布之於甚大而且逺茍非至要而至精豈無是非可否於其間哉矧醫之爲言生殺所系不但是非可否而已先生之書隨類立論而系以方藥確乎其可憑的然而有見知其必傳而無議矣讀者當自得之

送徐推官致仕序

瑞安徐公某由上捨授蘇郡推官始兩考入京卽上章致仕其故人尙書何公止而語之曰子何爲去之亟乎子亟去則所當畱者誰耶以子之才小大內外煩劇簡靜無施不可少試於郡已見端緒今天子勵精圖治求任老成人子奚宜去哉近例朝廷用賢必命大臣遴舉所知今之爲士者異於古一聞有舉士卽求主坐此用多敗事我方注意於子凡遇蘇之仕於朝者卽問焉甲曰仁恕乙亦曰仁恕禦史出巡而還者必問焉甲曰仁恕乙復曰仁恕方將推轂以大爾用以茂爾績子奚宜去哉禮七十有引年之義古先聖王念其久勞而逸其老也今子耳目聰明筋力彊健漢吏重聽猶以不妨拜跪用畱在位子奚宜去哉爾負未可去者三我無取乎爾之亟去也公謝曰某幼充學官弟子蠲徭於家繼領鄕貢食廩於官借朝廷不以下體而遺葑菲授官爲郎慚負實多此可去者一也詳讞是非負明敏者猶或不逮某才無絕人明無燭妄能無枉濫於聽斷之下乎此可去者二也知足不辱知止不殆過分妄圖悔吝隨焉矧今天子明聖宰執皆賢故山有先人之廬薄田足供賔祭歸而伍田夫野老頌歌太平志願畢矣尙書何公知其不可畱也親爲文送之餞於都門之外昆山縣尉王日升公之鄕人也以其淸風髙節徧告縉紳大夫求言送之餘因嘆曰蘇郡大邦也推官要職也郡不屬藩臬無廉訪監臨之臣樂地也官大邦領要職居樂地爲子孫計者咸願老於其位期旣及遲畱覬覦吾見亦多孰肻以六載之近二毛始別從容亟去猶敝屣者哉予𨿽以文字爲業茍非其人不敢妄與稱述若公之賢敍以送之夫何愧之有哉

送談主簿致仕序

君子幼而學壯而仕老而得以其官告休者有則不可不加之敬焉初士之修於家積勤勞思以爲不及古人則弗已視彼帷薄不修簠簋不飭者恆私議而竊訿之一旦使有爵位越禮愆度尢有甚於彼者或一防而卽蹶或再轉而遂僕坎坷終身委棄弗錄其能至於告休者幾何人耶惟其不可以幸致在君子不可不加之以敬焉長沙談君惟進主昆山簿者十年𨿽無赫赫之聲而民自不忍欺之朝廷以天地爲心仁愛臣工內外大小羣執事久於位而筋力弗勝者咸許冠帶優歸而吾談君在告噫若君者可不加之敬乎君還也內無愧怍之疚外無縶維之慮桑梓以怡遲暮詩酒以歌太平豈無因君而感動者乎必有善守其官亦欲有君之日者矣此又流風餘韻之所及也行李在門敍以識別

送郭士紳序

山陰馮翼夫教諭昆山卽余曰兩京交遊夢寐不相忘者一人焉余從而問曰同年乎曰否同官乎曰否同裏乎曰否居是三者而人或秦越否則何不忘若是耶翼夫曰不然同門似乎同年同寓似乎同官同浙似乎同裏非同而同吾於郭君士紳不能相忘焉士紳樂成人文通先生子也永樂初文通與先子同寓南京我與士紳俱齠齓相伍相偶不殊周親者幾十年迨後文通薦入內廷先子亦官近侍我與士紳髮俱燥復同寓北京受業今吏部尙書魏公伯房門下相偶相伍無異前時者又十年宣徳中文通予告我亦忝科名教諭儀眞始與士紳相逺矣南北垂廿年言無我虞行無我詐心腹相孚若同年也有犯弗校有譖弗行道義相結若同官也有無相通休戚是同始終保防若同裏也曩在儀眞朋簪一盍今將數年無復言笑徳之不能忘也忘之不能得也余聞而咨嗟嘆息恨未識而與之遊焉今年夏士紳恐日就衰暮走二千里防翼夫於昆傾倒平生逾月士紳戒行李翼夫縶之維之而不可得乃繪圖賦詩用寫戚戚之情欲余有言蓋自伐木絕聲谷風興歌朋友之道薄矣友多同年也翻手則對覆手則背心腹恆悖也友多同官也一言則諧一言則猜道義恆乖也友多同裏也設險以欺鼓智以愚終始多渝也二君心腹同孚不必問其同年也道義同結不必問其同官也始終保防不必問其同裏也離合不同奚庸戚戚爲哉俾當世之人皆二君之交同其不同而歸諸同則友道幾幾矣

送沈君序

人負抑鬱不平之气必發憤懣激烈之言言之者禍患不以爲意聽之者𨿽陽與其壯而私相笑議其罹咎之有日也夫以時政之獘民心之寃眾非不知其寃其獘也特以禍患是懼寧獘寧寃而不敢言焉或者不計其他而一言痛獘不足以革獘隱寃不能以伸寃徒以然之軀而當不測之風波矣此沈君之重得罪於人而取禍也沈君謀深而智逺气剛而志大遇有抑鬱不平之事卽發於言非言於私也必與人言焉非言於寡也必與眾言焉犯顏色觸忌諱略不之顧則夫何求不得何欲不遂者寧不欲置之以死地哉今年春沈君以言而得罪至秋始獲釋與若交者惡其敢言也求言以爲將來之規余維危言危行危行言孫孔子垂訓貴適其時沈君何勞苦若是耶屋廬足以蔽風雨田園足以供賔祭酌酒賦詩長養子孫此外奚庸用意哉至若求政之獘究民之寃朝廷明法自有攸歸而今而後沈君宜免夫

送張進士赴京序

雲間多明經士源委脈絡甲乙授受𨿽逺不失其眞自國初以經學進士至今垂八九十載鄕防試主司多錄其解經之義程式於天下天下之士信松之多賢淸河張公濟松之尢賢者其爲經生不求於言語文字之末務得乎至當歸一之趣歲丁夘嘗挾其平時所爲文章數千百篇遊京師爰是名隱隱起公卿間果領薦所司後歸江上常熟鳯林顧有終家肥而指眾卑辭厚幣聘主西賔之席俾授羣子弟經公濟告曰摘裂題意發揮萬言眾方以鸞膠續斷爲工吾獨不之是巧立異論居之不疑彼直以發蒙指南爲辭吾獨不之取蓋謂經以載道道在人援經以求道奚事乎摘裂以道而成身奚取乎異論茍曰文章而已矣經何物也哉公濟朝講暮解日課月程型範羣子弟咸有所成就制作時文一以理爲主嗚呼公濟其善教哉今年夏復將遊京師徹席而去有終率羣子弟追餞江滸謁餘贈言余述其教所以稱君而警人也

送吳竹庵還括蒼序

昆山尹吳侯伯昭迎其父竹庵公至官逾月告歸中書舍人夏君孟暘湖廣參政沈君孝祥輩畱之曰公始至卽去得無近兒女子情不忘鄕土乎公笑曰烏有是哉吾子昭荷朝廷恩叨掌大縣志願足矣吾嘗病夫作縣者論深切於事情言不離於道徳翳迹其爲自相齟齬處已以甚尊視民以莫賤剛則吐而柔則茹喜有福而怒無禍此外猶有恥談而羞道者使部下之人不敢言而敢怒坐是多敗吾子不學無術深惟玆懼故初入境卽諏曰尹何爲野老曰善曰奚善曰愛民如子也入城又諏曰尹何爲市人曰善曰奚善曰理官如家也嗚呼使吾三年不下之懷釋於一日此吾所以不必久畱也矧日供調膳恐妨民事食指繁多或損廉節烏乎宜乎余聞而矍然驚拜於牀下噫自屯田郎中辛馭歿百千年間未聞有此髙論若竹庵者其有道之士哉使天下作縣者皆伯昭之父爲父則循吏必多矣將爲天下之民賀矣

伯昭余布衣友能言有局幹文之寓意蓋藥之也龔鈍庵嘗以書爲贄條陳三十餘事不納未久惜其卒以敗去文康識

保嬰集序

保嬰集者昆山葛哲明仲所輯也明仲業傳累世於儒醫二家之書無不讀於內外諸科之言無不究竊謂嬰孩之疾語言不通脈理未定猝有所遇無所措手憑仗者惟色與聲耳汶陽錢仲陽漢東王鐔之言固無容議若陳文中喜熱而惡寒喜補而惡解利已不免丹溪朱氏之辯非若張長沙傷寒方法後世莫之違而可據也爰是采取諸家已試獲效之方分門系論以藥隨之劑皆平和而孟浪者弗錄集成奏進宣宗皇帝親覽之賜宴奬勞明仲存其副於家請言引首噫醫仁術也天下之術莫有仁於醫者夫父母之於子無所不至不幸而有疾計無所托乃托之醫醫無良方善樂將奚受其托哉得其人則變危爲安蘇死爲生非其人則患有不可言者世系或至於莫續宗祀或至於遂殄矧萬金之產乎此明仲保嬰集之所由輯也明仲博學明脈而有恆心今爲迪功佐郎楚府良醫副云

崧髙遺意序

河東呂時處中集錄前軰餞送其大父沁州先生與其尊人建昌公詩文若干首分爲十卷題曰崧髙遺意余讀之不能無所感焉國初昆山多文學之士率貴重名節佩詩書爲文繡嗜禮義猶飲食其於利祿一介弗肻茍且取受於人華亭殷奎孝章範陽盧熈公曁及先生先後被召孝章得教諭咸陽公曁得同知睢州而先生丞浦城進守沁州三人者皆古君子不因窮達而有所變後皆不幸歿於官所咸陽𨿽掌文教不與民事而二州一縣之民哭者載路斂與塟家不能辦悉出於彼此官府焉事載縣誌可考也建昌之行略附見余所撰朱都事墓志中迨今三家之子孫𨿽無良田華居以享厚遺而舊時門戶不攺筆硯未蕪噫天道可憑如此未知今之仕者其向後子孫又何如也嘗聞致仕教諭睢陽朱士栗談沁州公在浦城赴召行諸父老各持鈔相贈公厚謝之一無所取至杭已無買舟錢抵家以新谷二斛償之及得沁州之命時天已寒體無綿衣過徐舊時授經弟子共買一毛裘並驢一頭以去今誦其詩讀其文追想其人而俯視乎今安得不發慨嘆而寓景仰也哉

梅塢詩序

梅塢者包山老人之別號也老人姓徐氏字某年逾七袠誠心直道隱然太古之民童年讀詩板卒章卽知求致壽考之道其詩曰昊天曰明及爾出王昊天曰旦及爾遊衍喟然嘆曰夫理出於天天卽理也逆理則悖天悖天則獲罪𨿽未速置以死亦不福汝矣爰是言一言也必度諸天果當耶抑否耶行一行也必揆諸理誠順耶抑逆耶夙夜前後左右若有鬼神監臨者自少而老子姓繁衍壽考而康寜焉嗟夫在人之事不可用智求而力致者非壽而何以有主宰者爲之予奪也然在大舜有必得之文又似可求可致嗚呼徳孰有若大舜者乎是知智求不可而可以徳求力致不可而可以徳致徳亦理而已矣天曷負於人哉元翰林學士涿郡盧摯處道座右銘大書一天字其下分注六字云有記性不急性今包山老人壽考康寧豈摯所謂有記性而然歟南州徐君用理軰賦詩與老人壽推予爲序如此云

秋夜宿山中分題詩序

景泰丙子秋八月十有五日余偕邑宰蘄陽鄭侯叔通掌教泰和陳君從善登玉山絕頂酌酒賦詩盡一日之歡及暮鄭侯陳君旣去余與三人畱山中主僧昌瀹茗設素食供侍者進具衾枕幃帳滌除湢浴混厠奔走事客惟恐客或不樂余飲少被酒輒爲所使不自持謔浪笑傲無復禮法入更侍者請就寢余辭未能乃與三人取臥具分題賦詩詩限五言人各五韻久之未有就者眾皆垂頭腕脫令侍者擊節以作其困然後甲乙而成時漏下三鼓矣遂踉蹌而睡翌旦昌請記其事畱詩山中余性最喜山水之樂自賜告歸屢與中書舎人夏公孟暘禮部主事衛公以嘉期一宿山中數年以來願與時乖今與三人不約而聚豈人事不系於有意而遂歟使天下之事能遂於有意人將竭智力爲之而不顧矣嗚呼歲月易邁人生幾何禮部公已歿世中書老不能行達人智士宜及時相樂也三人者懷柔令尹孫恭武徴士周徳元永懷住山嗣南宗曰余謂誰開封鄭文康也

平橋槁卷八

欽定四庫全書

平橋槁卷九

明鄭文康撰

序

東歸集序

東歸集者樂安蔣奎章先生繇嶽陽而還昆山之詩也先生教諭慈利日嘗言元儒臨川吳澄有功道學宜從祀孔子廟廷朝廷已允行之無幾以謗言得罪外臺先生儒者趨與諂不能作小人狀臺臣去其官先生卽怡然居慈之東臯物論不能平咸助其辯詣京白不難事先生笑曰辯固是奚以辯爲古人於得失利鈍𨿽智者莫能逆料預圗茍有遇焉但求俯仰不愧不怍耳栁下三黜未聞一辯且辯未見吾能必信能無俯仰於人乎吾先人之田廬故鄕之山水具在無恙始以布衣出今以布衣還又何辭焉此東歸之詩所由集也嗚呼靖節翁舎彭澤而返柴桑裏著歸去來辭以見志篇中備言田園舟車壺觴琴書親戚老少話言笑傲等事末結之曰聊乘化以歸盡樂夫天命復奚疑曾有毫髮芥蒂於方寸地哉故歐陽子曰晉無文章惟陶淵明歸去來辭一篇而已朱子又曰其辭義夷曠蕭散𨿽托楚聲而無尢怨切蹙之病先生之詩豈有得其流風餘韻歟不能折腰事人不肻屈膝信已二者一心也先生抵家杜門謝客謂健談必取自賤命私室曰黙庵謂卑身必取自辱文私印曰以道自髙可謂得休閒之義湖海奇士有未識者造其室讀其詩考其印文斯人平生將不待問矣

贈單日新序

東溪單翁日新有仕才而無仕路年將六十縣大夫選爲裏之老人蓋朝廷舊制一里百家有長焉有老焉長取丁產老選齒徳老重而長輕也嗚呼以均體之民又非符檄之銓注有訟許聽有言許言得與朝廷命吏相可否於一堂之上而長不得與𨿽無仕者服猶仕也昆山散仕四方而休於家者樂翁如始仕相率而賀焉文康嘗伏聞太祖髙皇帝臨禦日召畿內老人訪民間疾苦中有趙居任者金壇人也通五經能文章歌詩獨於聖問所及奏對詳盡由是天顏悅懌嘆曰老人中有此等人遂卽日拜官我朝老人之有官自居任始後遷通政使司左通政永樂初來治蘇松水患剛方正大如神明然其規畫處置無能出其意慮之外一以煦養窮赤爲務淸心寡欲自謂無慚古人性好飲山水不飲井泉汲者日給其直余無所擾也其遇贓墨必誅而後已幸或未敗者望其車塵鮮不魂散膽落面色如土朝廷有差遣人出京其所厚者必相戒曰趙通政在彼中須愼之其見敬畏如此此皆得之前防稽知縣陳君孟東蓋孟東時掌文牘從其往來者也夫以居任非出學校非由科第向之老人有居任也今之老人豈無居任乎且日新所居去城僅廿里不爲不近環其居左右前後皆吾民也不爲不多饑寒痛癢盈耳溢目倘一日立玉階方寸地敢不以居任之詳盡者望吾日新乎𨿽然居任一部使者耳近之部使者朝過而暮續日新與之相見政事之餘從容閒暇又不知能誦斯人否乎

送郭廷輝訓導龍遊序

君子有言科目能進身科目亦能誤身夫何爲發此言前人詩有之有朝爲田舍郎暮登天子堂者有天福三年來應舉雍熈二載始成名者噫進身者科目也誤身者亦科目也予於郭君廷輝不能無慨焉廷輝昆山人宣徳中嘉興朱鹵庵先生以春秋來掌昆山教事嚴毅方正以師道自任視徳業優劣爲待士之次時士四十輩獨餘八人增廣讀書勵行得入其眼而親愛之八人陳翊孟佐瞿太安伯暘沈訥文敏張穆敬之夏遂存良葉盛與中余與廷輝也鹵庵學政考徳以日考業以月三月一考周歲四舉分席命題悉如塲屋故事餘八人凡遇舉考各以其業采新獻奇求上人無肻退然甘立下風其訓導亦希本齋占第一爲已功然而往往居第一不出餘八人八人第一獨廷輝所占尢多夫以廷輝之學博而弗雜廷輝之文贍而有理宜其取科第先於眾也八人皆先後選去獨廷輝累數科不合主司之格逾二十年竟以歲貢行嗚呼事亦寃哉今八人中都禦史一人按察副使二人部正郎二人教授一人以余不肖亦忝出身已廿有三年廷輝年近五十僅得一防俯就訓導而去乃知科目誤人非無爲而言也𨿽然科目固負士矣士可負所學哉科目負士責在科目士負所學罪實在士大抵人情巧於鋭進而拙於晚成晚成則因循茍且之心生所行非所學者多矣廷輝曾大父羲仲讀書萬卷安貧寡合隠然上古之士年五十辟爲昆庠訓導至今學者仰爲泰山北斗廷輝出處頗與相似吾知其必不肻習世俗晚成之獘自負所學而忝乃祖也

送孫飛卿還銅城序

樂安孫雲飛卿世家蘇之昆山祖延年有學行以善奕鳴吳東事具蔣教諭所纂昆山新志延年母朱同裏儒者伯盛女兄伯盛讀書十年不下樓年五十不娶與防稽楊鐵崖錫山倪雲林軰締文字交鐵崖爲撰方寸鐵志雲林爲作靜喜亭詩嘗自著印文集考若干捲行世延年與伯盛以舅甥爲師友故得往返縉紳間延年五子長常世次永世傳世積世繼世傳世積世繼世俱無子常世年十六洪武中謫戍銅鼓飛卿其子也永世二子曰紹先曰嗣昌紹先舊皇城匠籍中昆山之土田糧稅與夫室廬墳墓獨嗣昌爲之供守焉噫一家一族丁力各有所事而前人詩書之聲孝弟之行故在也余嘗慨夫世之行伍者謂已任莫重之役且有罔測之禍恆厚責望於原籍同宗之人稍有不至或遂亡匿或妄稱疾其意故使所司行移冊牘使其族人擾而弗寧然後爲快殊不知下而裏胥之頑上而州縣之墨借此公文入手饕餮無厭有如狼虎馴至破家失業者十常八九不但弗寧而已飛卿洞鑑玆獘則曰寧我獨當勞苦使我昆季子侄安居讀書光大我祖宗門閭不亦可乎是以父子兩世歷年六十未嘗有一日責望之私然而紹先嗣昌𨿽各事事而軍中艱危未嘗一日敢忘也景泰初湖湘薦饑紹先歸其世母來養迨今將十年今年冬飛卿復來奉其母去噫東西相隔七千里兄弟母子孝義厚而不薄謂非前人遺澤浸潤其心可乎鄕之有官者各賦詩爲飛卿贈以余老鄰也推爲之序云

周貢士挽詩序

挽詩何俑乎或曰肇自哀三良夫以三良不得其死宜其可哀也近世士大夫死往往亦從而哀之何耶蓋於不必哀之中而有可哀者寓焉且如窮居而野處誦詩而讀書修身踐行以化其鄕爲禮義廉恥之俗孝弟忠信之行此無位者之所爲也一旦而死人莫不哀之哀之者哀其道僅行於一鄕而未及於天下也或左右輔弼或承宣方嶽以天下爲已任以斯民爲我責此有位者之所爲也一旦而死人亦莫不哀之哀之者哀其道𨿽及於天下而未能被於後世也至若積勤一世矻矻求道將爲異日立徳立功之用不但人以古之君子望之其亦以此自望彼父母妻子滿眼期待不幸而死非夫人之爲哀而誰爲其貢士周君宗武之謂乎君蘇之常熟人道成厥躬去年領所司貢上道而歿獨其父母寡孤其妻子嗚呼事非所宜逢而逢之誰爲之哉由是向之共望之者咸哀之哀之不足而又形於聲詩連篇累牘而未巳使見之者不容不讀而又不忍盡讀也𨿽然世有匪材橫飛而直上者作孽太過而不得其死上貽父母之辱下貽妻子之禍使親愛之人欲哀不足以哀之視周君何如哉

送範元徳詩序

範君元徳宋文正公十五世孫也淸才正學爲時名流余往年遊歌泮宮時與元徳四人同齋捨若今山東副使張穆敬之福建副使沈訥文敏是已元徳年最少志髙而气鋭自許取科第一舉手可得也餘三人捨元徳去已久元徳累以其業試於所司業愈精而身愈屈年逾四十始得領歲貢治任將行與之遊者設祖於問潮館下賦詩餞之餘恐其磨礱旣久向之髙鋭者能無夷且鈍乎乃執爵告曰夫人之出處遲速早暮固有其時然則君子所存不可因之而爲變遷焉先文正在仁廟也職諫垣守大州出將入相忠義滿朝廷勳業滿邊陲名聲滿天下而子孫四百年來愈昌愈熾彼將何修而有此耶蓋本其心術之正而充之以學術之正也在當時論者有曰本朝人物以仲淹爲第一其學必忠孝爲本其志則先天下之憂而憂後天下之樂而樂噫何其偉哉公蘇人也至今我邦之士麤有知識者莫不醉其言而飽其徳𨿽以余之無似亦必以公厚以自待而不敢自餒況賢於區區者乎又況其孫子乎服堯之服誦堯之言行堯之行是堯而已矣詩曰無念爾祖聿修厥徳請歌以壯行色

送龍知縣序

吉水龍侯遵敍由監察禦史爲縣之三年其縣人府從事瞿珵沈文因其考績賦詩餞之求言引首蓋嘉定蘇之壯縣爲裏者七百爲戶者七萬其戶之口與賦之額數則又蓰其戶數其壯如此有民情焉有民瘼焉茍非其人有情不能以上通有瘼不可以易告𨿽以歲和時丰亦不能保無凍餒於其間也矧當旱澇薦臻饑寒滿目不有善政君子孰能收諸溝壑之濵而措之袵席之上者乎侯之初來也適凋瘵之後或曰侯禦史必急獄訟刑罰而緩民事侯至謁神視學之餘卽求民疾苦而弔問之告病者藥倒懸者解專以撫摩鞠育爲務使耕夫織女各盡力於所事然後修舊起廢次第不失其倫或又曰禦史較縣令聲勢頓殊侯一旦捨華要而就奔走得無有所不堪而鮮克有終乎久之觀其聲色聲色不隨時而損益察其心術心術不因地而變遷嘗自言曰東南數郡朝廷之根本也天下之民國家之元气也固根本保元气乃我爲縣者之責我敢無事動揺而耗散之哉侯而知此由是三載之間百里之內向之嗷嗷者得一日之溫飽矣匪侯之政民將卒癉其能有瘳乎古有閽吏臺中時以所執梃視臺臣賢否而橫直之凡初入臺者惟恐其梃之直夫閽吏賤夫也一梃小物也可畏如此況士大夫之公論乎余鄰封之氓也病臥林下逾十年其邑更數令其賢否咸麤得而知之若侯者豈余之所能獨私哉珵故儒家世有宦迹且多詩書聲故弗辭爲之序

張教諭壽序

天下之事有出智力所能者有非智力所能者蓋可能者系諸人不可能者系諸天能與不能古之君子恆防恭寅畏於不可欺者焉人之私願固多要其大者有三曰富曰貴曰壽考是已貴不可以茍得能修天爵則貴可坐而取也富不可以幸致能法猗頓則富可立而待也若夫壽趙孟之勢弗能刼晉楚之富弗能買日月之明也星辰之逺也一左旋一右轉咸石固能探之矣其能探已壽之幾何泰山之髙也滄海之深也一如礪一如帶賁育固能使之也其能使殘喘一日之彊延是何耶以有主宰之者耳其爲道也至公而無私極信而不誣如其人則予之非其人則奪之一予一奪修短存焉嗚呼俾爾耆而艾昌而熾君子豈容虛授乎昆山掌教張先生治毛氏詩工古今文辭其初教於邵也邵之士有登進士者矣繼教於杞也杞之士有魁天下者矣其教之盛如此豈無所本而然哉蓋以不敢欺其不可欺者耳故其治已者天理也教人者天理也治已或有所未至非敢忘天理智不足也教人或有所未盡非敢捨天理力不贍也其今教於昆也昆士累累而起亦將有如杞之士者矣歲辛巳春正月先生登六袠羣弟子歡然執爵稱南山壽求余文侑觴時余在病未有以答之於玆又三年先生壽益進教益成智力未巳晚節未易限量異時告休還山中秋分之旦春分之夕候大星見於弧矢之南我知天爲畏天者發祥焉

贈歸克愛序

昆邑之勝在馬鞍山而半山橋爲山之喉襟焉云半山者以縣治至山當路之半也山之勝雲窻霧閣層見疊出自唐宋郡縣誌登載已然中有孟郊張籍畱題詩又有王荊公和章其爲勝槪可知至勝國末舊觀𨿽多陳迹而城中士女至今花時菊節擕酒上冢登髙望逺者故在也往則率從橋而北焉捨是則迂僻穢污軒騎不通謂非喉襟而何𨿽然此特燕遊者耳未足以見其要也至其城隍之祠厲鬼之壇驛使之館皆隨山前後而列縣大夫有事告謁祭饗迎送亦從橋而北焉又非喉襟而何此特命吏之事耳猶未足以盡其要也若夫九鄕之民近者數十里逺者百餘里所需菜粟布帛雞豚薪芻菓蔬茶鹽之類以其所有易其所無者咸趨橋而爲市焉此民庶飽暖安定養生送死所系其要如此使壊而弗修則居者困而行者阻民無依歸市無貿遷𨿽有命吏亦將何以使民足用士女何以及時爲樂哉天順辛巳歲雨久水漲梁斷而柱危主縣者患而謀治焉逾年財費民勞績用弗成防主者以墨去佐縣者曰事誠在我不得老成人終弗克就緒乃起歸翁克愛於閒散之中俾理其事克愛年將八十矣筋力未衰聰明尙存乃夙夜經營勞悴弗憚環石爲梁而柱仍其舊焉幾半載而告畢工於是縣之命吏與城中士女及九鄕之民遹觀厥成靡不贊嘆才翁噫韓昌黎作方橋詩其辭曰非閣亦非船可居兼可過君欲問方橋方橋如此作退之儒者何能事於此乎識者知其以宰制天下自況克愛掌鄕賦三十年民帖帖而治正大公平隱然古之良吏宜其於修橋小事何有使其有官爲政其方橋之制亦存於心久矣肻以乘輿濟渡哉惜其老而不復仕也

送祝以節序

太原祝君以節淸才正學有希賢望聖之志觀其自名讀書之齋曰思誠可見已年四十未仕今年春嘉禾陶君徳民與其弟濟民甫聞以節名以吳伯剛爲紹介捧書幣聘主西階賔席濵行以節不逺數十里求餘一言以補行囊之缺嗚呼余久病漸老筆研蕪穢將何言以答其請乎嘗聞其賔於刑部郎中松陵梅氏矣又聞其賔於冠帶士龎山龎氏矣當其初行時鄕之大夫士詩文贈送者亦已盈箱積案矣以節貯蓄若是其富又欲餘言豈前所言者以譽不以規未足以盡其意耶不然何其逾越鄰境而切切有請也我知以節在是無疑矣乃言曰祝欽明在唐中宗朝爲國子祭酒帝燕羣臣欽明體肥請作八風舞爲樂以手據地搖頭轉目備諸醜狀帝大笑吏部侍郎盧藏用嘆曰祭酒五經掃地矣宋祝象器登儒科爲太學博士文章道徳爲一時宗師其孫穆字和甫從晦庵遊刻意問學後著書立言以遺後世夫三人皆儒業祭酒博士皆儒官一臧一否若是之逺哉臧否在當時而公論在後世爲吾儒者立心行已不可不愼也以節與余交頗久重厚老成其精神心術之微固不待審察而已洞識之矣豈敢援欽明之事爲戒矧儒者之賢猶有賢於象器祖孫者余獨舉此之意詩有之曰豈無他人不如我同姓故耳抑余又有說焉近之館賔者久則怠其敬敬怠則禮乖作賔者久則怠其教教怠則業墮坐是進以禮而退不以義者亦多我於以節之行善交平仲請爲徳民兄弟箴伐檀詩人以節尙當友之

驄馬靑山圖序

驄馬靑山圖者太倉衛指揮使某侯贈髙君茂卿按行湖湘也作圖者張翚文著圖之意蓋取漢桓公雅任禦史執正無所回避常乘驄馬京師語曰行行且止避驄馬禦史初公雅年十二喪父母事叔母盡孝曾祖祖皆大儒公雅以尙書教授潁川立亷操門生故吏問遺一無所受然其風威動人豈在乘驄之日其志固已素定而然乎今之士大夫往往援其事以擬人人亦往往援其事以自擬茍無其實擬人者失之諛自擬者失之妄奚公雅之差似哉夫禦史古官歷代因之而弗革𨿽各有增攺名員大抵以彈劾諌諍爲職業至我朝尢爲嚴重論其位位不過郎官問其階階不過七品朝夕咫尺天顏與玉音相可否天下事或時言及乘輿則天子攺容事關廊廟則宰相待罪嗚呼君子居此不爲公雅忍爲公雅之罪人其負朝廷莫甚焉茂卿由名進士拜監察禦史進士也禦史也人皆可能也茂卿通經而博史爲文章追古作者守官恆以辱先爲懼其視公雅學問之正孝廉之誠是亦公雅焉𨿽然余忝交茂卿最久平時之望豈在一禦史今日之望豈在一公雅然則望之之意安在哉余與茂鄕俱蘇人也蘇人能以先憂後樂爲心者天下之望也余以斯人而望茂卿也

平橋槁卷九

欽定四庫全書

平橋槁卷十

明鄭文康撰

志銘

董先生墓志銘

宣徳十年乙夘十一月十有四日昆山董先生卒其壻開封鄭文康刻石而爲銘先生姓董名囦字士源先世居京口曽大父濟川前元昆山州醫學正世移事變因家焉大父藥一考伯儒本縣醫學訓科先生自幼力學讀儒書以爲本紹家業以爲用業精而致聲隆大永樂間檄徵入京先生不樂進取以疾辭歸年登五十動搖者豁而蒼蒼者白矣前年得末疾語塞步艱至是不起春秋六十斂在卒後三日塟又在斂後十三日配盛氏虞部員外郎頤兄子男五經綸綱紀纓女二壻朱英文康也孫男女某某先生家居節序燕防皤然其中子婦若孫甲乙爲壽其樂融融蓋積之厚天固使其享之也銘曰

生而平死而寧宜先生之有銘

朱彥達墓志銘

公諱顯字彥達姓朱氏世爲昆山人曾大父某大父壽一考天祐妣沈氏早卒育於繼母萬公先世累積徳善斂退弗尙騁馳至公始昌大門望有聲公自幼立心不回以剛直自許遇人之是非𨿽素密言之無諱無黨事有與已與不與已其反而縮顧抑之其反而不縮顧與之公輒厲聲奮气必得其平而後已𨿽市井悍愎者亦畏焉鄕人以直目之娶殷氏有賢行側室三人子三曰珍曰珤曰玢女三長嫁丘原俱正出余尙幼其母爲錢氏孫男五芹蕙萱蕓菊女三公生洪武甲子九月廿四日卒正統七年七月十六日春秋六十塟以明年二月十日公病革余在側若婦若子問所言公瞪目謝曰吾已矣無一言及家事亦可謂無累者歟旣而珍以圖不朽於墓中者爲托爲之銘曰

生有直徳死無所惑城濠之側此其幽宅爲後人之澤

金主簿墓志銘

君諱亮字孟輝金姓其先長洲人自五世祖徙居昆山全吳鄕大父谷用父伯通皆不仕而歿君早孤母顧視他寡婦之子多無所見嚴其敎弗納於邪及冠志操異常鄕巨室張志善器之客之於甥館永樂初偃城芮翀由進士來知縣事其廉明人莫敢犯史胥皆極一時之選起君從事刑曹獄無寃滯人徳焉後循例至京鴻臚寺卿王玘董營造會伐木於山西紫荊關君以書數之學從之行言不待發力能自勤色不待徵事惟義集嵗壬寅還朝授河南河陰縣主簿平易近民有古君子之道及期總戎平江伯陳公駐節江淮提督漕運左右有以君薦者平江以聞取居幕下一時賔從數十輩獨君以謹重信任與裁庻務人皆知總戎之下有君也歷年旣久嘆曰長往不返寧無後悔宣徳九年遂謝事歸杜門不入城府鑿池豢魚酌酒賦詩承家以子世事不屑聞也正統八年冬病痰气明年甲子三月廿四日湧沸而卒春秋六十有六配卽志善女子一曰鏞婦爲孫氏孫男三鸞娶葉氏鵬娶姜氏鳳早卒女二曾孫男女八以丙寅十二月九日塟安莊之原銘曰

才固爲難尢難其時逢時有爲克盡其施膚功累奏而位何卑尙俾遺澤來葉之滋

沈士琳室張氏墓志銘

松溪縣主簿沈誠喪其母孺人張氏將祔厥考士琳之墓奉仙居縣知縣張元龍狀求銘墓石狀列張氏世爲昆山人祖信卿考子英俱弗仕孺人在室性姿婉嫕父爲擇配時士琳三世宦門不染驕奢气習遂女焉孺人奉舅姑攄孝敬之誠睦姻族致肅雍之美燕賔饗祭士琳不勞力裏中有勃豀反目之言輒修省畏愼不敢一畱於耳徐曰當不如是誠在官數來迎養孺人恐食指繁眾傷其廉卒不往正統四年士琳卒孺人哀毀成疾服除誠以母故遂告致休後七年爲丙寅一日謂誠曰吾衰甚將遺汝養矣翌旦遂不起是爲九月二日享壽八十塟用某月日男子二長卽誠任歷三考無公私過犯次本女子一壻曰張浩孫男三曾孫男一嗚呼吾知內行之成有爲之刑理官之孝有爲之教也銘曰卽其內溫且惠也求其外寡疵累也銘以告防其永其寧也

沈主簿墓志銘

君姓沈諱誠字敬言其先由長洲徙昆山有諱昌宗者宋提刑庫官昌宗生端仁元仁和縣典史端仁生子眞丰盈庫大使子眞生伯庸伯庸生士琳君之祖考也二百餘年修徳樂義君少有治才永樂中起家掾史授福建松溪縣主簿歷官九載將陟以位母張年髙多病遂告休養居數年母歿禮塟之君體貎甚偉日能大飲竟以酒得滯疾正統十二年九月六日卒享年五十有九娶陸氏王氏男子四立達某某長者始廿嵗幼者未十嵗俱先天歿女子二男孫一文泰立之子也其母守節不嫁景泰元年四月十三日塟君景徳寺前惠政坊之左嗚呼謂君之先爲不善則三世爲宦族謂君之身而爲惡則君無慝行胡天毒其嗣之酷耶余前年銘其母孺人之墓今年又銘君之墓悲夫銘曰

宥密之徳修累世世有名爵皆下位餘二百禩公乃嗣何多英物俱殄瘁禍福時來或倒置天終有祜勿深異爾孫承之無不利

沈文華墓志銘

君諱華字文華沈姓大父本父士隆皆隱居昆山之太倉君生四年母金與士隆相繼下世時母之弟道潤語其妻陸俾保養之自就外傅而有室經紀成人陸之功也迨歿君爲齊衰三年嵗時烝嘗有同所生君長於貿易絲蓄縷貯日臻饒裕知儒書爲善業屢遣其子遊學𨿽資費之浩不之惜有司舉爲萬石長非其志未久卽謝退或曰人有力取而終不得者胡獨惴惴安於退耶君曰我茍完矣但求安我安耳自後卽以家事付其子度閒曠之地鑿池豢魚開園樹桑麻日與髙僧逸士詩酒其間蕭然有塵外之趣如是者十餘年正統己巳十月廿二日疾作二子侍語之曰不得不可爲也無益不可作也理家之方義以之節處人之道禮與之接汝宜識之言訖遂卒春秋六十五配陳氏家室稱宜子二廣娶曾氏廉娶畢氏女一適姚玸孫男女三以是年十二月十五日塟城南之原銘曰

伊生孑孑伊成業業懼完而缺退安而慊禮接義節行罔蹩貽謀之徹周行之轍於若人兮藏此穴

周知縣配薛氏墓志銘

孺人姓薛諱某連江縣知縣昆山周景星之配也世系莫稽考彥淸妣沈氏孺人之生孝敬出自天性適景星爲周氏冢婦閫政攸司理道克修景星由縣庠生選入南監父母在堂孺人旦暮候問服其勤勞尢致厚於滋味之養舅姑安享其甘無異乎子之躬調也宣徳中景星擢知四川蒲江縣又轉福建之連江孺人偕往旦暮必以省刑罰加撫字爲言景星在官累考無過舉者固其勤愼所致贊裨之力孺人不能無也正統十一年致仕還鄕逾兩年爲嵗己巳三月廿八日孺人以疾卒享年七十男瓛娶桑氏次佩女一適夏鼎先卒孫男三女二以景泰元年正月八日塟城南東湓瀆之原嗚呼孺人之歿也夫悲其順子哀其慈僕侍泣其善遇閭巷左右親疏族屬追悼其賢是可銘也爲之銘曰

生有淑徳歿有餘哀銘刻諸石用藏於斯

陳知縣配王氏墓志銘

前會稽知縣陳君孟東之配王孺人以景泰元年八月十三日卒擇是嵗十一月二十日塟馬鞍山鳳凰峯之下其子劭持從兄新淦知縣助狀求爲墓門之銘孺人姓王諱瑞祖正考榮卿世爲昆山人孺人生而凝重寡黙歸孟東時年方及笄姑李老病在堂孟東方從仕往來南北動經嵗月孺人扶持保防飲食湯藥必親必躬姑安其養不知夏日冬夜之永長也數曰吾婦之勞吾將曷償乎孺人生二子俱夭死孟東以無後爲懼衾裯幃帳設於側室者二三其人孺人交相恩愛終其世彼此無間言鄰姬裏嫗往來候問言動或有粉飾之者儒人私自訟曰古人謂有儀非婦人也奚庸若是耶彼以其儀吾寧以吾愚耳裁給長幼衣食經營門庭往來均平齊一無偏重私厚以故孺人在病𨿽僮僕之輩私謁醫卜者亦相望於道嗚呼賢哉春秋六十有九子卽劭孽也娶杞縣丞楊信女爲學官弟子女四長適仙居知縣張翔次金瑜朱繹郁蒙佑孫男女三狀具孺人之行不一可書余獨詳其二三者舉槪以例其餘耳銘曰惡爭而和惡儀而愚惡偏而弗頗二三令徳於何可多

封太宜人梅氏墓志銘

宜人諱性覺成都梅福通之女也歸太倉衛百戶過宗武門內之政理之有緒宗武私慶得賢婦宜人亦私慶爲有官之婦未幾宗武歿子皆童稚而家頗凋落人或不堪宜人曰早寡命也古人處此豈能皆贏哉古人不幸而有之我期爲古之人耳甘淡泊服勤苦寒暑不出戶庭密邇之鄰笑語不聞此宜人之保身也嘗戒其子義曰防而不可不崇者善也細而不可不懲者惡也爾祖以此語爾父必呼曰獨不聞漢昭烈之勅後主乎爾父𨿽歿至今言猶在耳我爲婦人恆恐辱舅氏汝失怙能保無負前人乎義退而惴惴弗敢少納於邪此宜人之敎子也景泰元年六月二日以疾卒春秋七十有九子男二長卽義襲爵爲百戶宣徳中以捕盜功陞本衛千戶正統十年贈宗武如其官陞武略將軍封宜人爲太宜人義剛毅有爲正直不茍次禮早卒女一嫁百戶趙祥孫男二曰玉曰忠孫女六指揮陳驥陳瑄千戶何睦史正吳寧百戶劉方壻也曾孫男二曰鸞曰鳳義以七月十九日塟太倉城外陳涇之原銘曰

予美亡此予生不辰方何爲期續古之人教成於子行成於身徳音不瑕孰冺其聞

陳處士墓志銘

處士諱晊字仲約姓陳氏曾祖華卿祖顯之父執中母李氏世居太倉古塘橋家頗饒裕值元季海賊入冦顯之徙居昆城執中二子長皥次處士執中早世門戶日寖凋落處士與兄皥殫力經營修舊起廢事無專制行無獨成悉裁於兄家用以立永樂間兄出仕交阯時母多病處士事之甚謹卒享髙壽及兄令會稽又念手足疏逺嵗一往省會稽公聲光烈烈處士恩愛怡怡越人作歌以多其兄弟之義嘗戒子助曰世之爲業者惟士爲貴士之所貴者居則窮理修身達則濟人利物汝能成我志乎爰是助應詔起授嚴之桐廬丞處士再誡曰汝讀書得此官幸勿負所學助服膺訓誥在桐三考無過舉景泰攺元陞知江西新淦縣事便道歸省處士無恙又誡曰汝今爲令令一邑之長民之表率系焉身言異教或從或訟察此二者俾無我憂助將告行而處士疾作不十日遂卒是嵗五月六日也享年六十有五配王氏有勤儉徳男三長卽助娶沈氏勗娶蔡氏勛娶周氏勗勛側出孫男四諫諮贊詔女四以明年十一月八日塟馬鞍山鳳凰峯之陰嗚呼處士自幼而壯無疾病刑憲之厄無顚危傾覆之禍自壯而老有園池畎畝之勝有詩酒子孫之樂有若人焉吾見亦罕是固聖明恩澤遂民之生亦可徵處士之有道也銘曰

夷行以卒歲逸豫以沒齒千室之邑見之者幾匪徳爲經何有乎此

王克信墓志銘

克信姓王諱璧克信字也曾祖徳茂祖伯英父景言世以厚業退然隱處昆山澱湖之上𨿽無在仕版者能以孝弟爲一家之政食指恆千計上下翕然景言娶嚴氏生五子克信行四先是景言一日召諸子立堂下語曰吾承前人完業日懷震疊今老矣若軰若肻構若肻堂者直言無讓我將挈所有而畀之門庭公私悉聽裁制克信進曰幹蠱子職也璧𨿽不肖請願亢宗矧弟勞兄逸亦理之宜景言大悅遂命主家克信經營區畫矻如老成人無益之費干紀之爲一切屏絕爲萬石長區有拋荒田糧額四千民困賠納頻年戶亡去者及半克信懇懇爲巡撫尙書周公言公以聞詔除之民安厥居克信體貎丰偉气宇爽豁雅好儒術刑部主事盧克修其內人之外弟也攻古文辭得六書法克信一入城府卽從討論講說以故誦詩書道古今綽有文彩昆之縉紳郡縣長貳咸熟其賢克信生於永樂元年某月日卒於正統十四年某月日享年四十有八塟於景泰辛未十二月廿日墓在澱山之側娶張氏奉政大夫荊府長史循伯女閫內之助人多能道子男四某某女三孫女一銘曰

世有遺業承緝維艱逾度罔念孰保其完念哉維何率履弗越譬彼良禦輪安於轍嗟嗟克信展也能子儀式刑之來者是似

先妣壙志

先妣諱淸姓盧氏考壽妣丘盧系出範陽勝國時由平江徙昆山自待補進士諱鑑而下以經術著聞東吳壽淵源家學工古文篆籀嘗曰吾女徳性柔順願嫁儒家子時先公雙松先生與先伯教諭公早孤而貧昆弟刻苦讀書不捨晝夜壽聞之遂女先公祖母何盛年守節立家之政嚴而有條先妣事之未嘗一拂其令汲爨之暇先公數與道古賢婦事實聽受旣久亦解講說似嘗事筆硯者鄰夜失火值風猛烈覺而已入吾廬先妣奮起不他取卽碎匱匵悉抱先世遺書古器譜牒告身躍出已而欲入私室無及矣吾家舊物無恙者先妣之力也永樂中先公被薦徵入南京太醫院交相往還者皆一時聞人至則先妣必脫簪珥以置酒𨿽罄所有略無難色先公或惜其捨服飾而食客先妣曰知子之來之雜佩以贈之非子之語我乎暮年家居絲蓄粒聚用造完業祖母明脈善藥藥婦女奇疾多奇中先妣親受指敎老亦善藥藥亦屢中嵗癸亥冬有女夫死自沈先妣痛傷其非命爲位設祭向南號慟曰吾女歸來吾特飯汝哽咽不自勝風寒中腑昏僕在地移時始蘇自後口澁於言足艱於行淹淹十年至景泰壬申正月十五日卒壽六十有七嗚呼痛哉嗚呼痛哉子男二文康娶董氏昆山縣醫學官伯儒孫友光出嗣大宗先卒女五箱嫁朱夏凡嫁周號慶嫁彭余璋定嫁朱昪異幼慶卽自沈者朝廷旌其門曰貞烈孫男三膏育膺女一徳娩正統戊辰不肖孤忝進士觀政大理寺切念父母在堂無他兄弟備養奏乞歸侍以終餘年皇上天地之恩特賜予告命下之日而先公訃音猝至匍匐南奔服除未幾而先妣背棄不孝罪孽深重若是哉夫以十室之邑父子頭白具慶者恆數輩不肖未四十而喪父始四十而喪母中心荼毒何時已耶謹擇二月廿日甲申奉柩塟合先公之兆姑濡血用識嵗月於石云禮部鑄印局使外孫夏佑塡諱壻周號篆蓋

朱素庵墓志銘

素庵先生姓朱氏諱璲字廷儀曾大父均禮大父本道世居昆山無仕者父宗海母蘇氏壽考在堂先生兄弟三人而行居首自幼有志用世弱冠時從監察禦史周公學春秋學成公使之仕先生竊謂學至漆雕開尙曰未信矧未逮開者乎開門授徒挈家事付二弟盡取所積書讀之居數年學與齒崇兼負剛气向人不能作側媚語一時爲士者率多求主圖進取先生嘆曰士可求主哉君子進以禮退以義禮義人之大閒捨禮而進吾恥就也聞者惡之致使卒老於學宣徳壬子昆山縣丞臨川吳仲郢以先生明經聞吏部援例謂仲郢非正官格不行自是先生無意出矣時先公雙松先生遊兩京還號稱通儒先生偕徐臯翁日與之遊三人者心志具同居且密邇詩酒之會無虛日先公最長先生少先公廿嵗會有約不得談俗事俗談者罰三人杯話竟日出子入史辯疑析難獨先生微辭奧事搜記無遺𨿽飲酒亦不廢學也當世治理之要利病之原猶多確論作爲詩文一則乎古平生無所愧怍孝弟行於家學不厭敎不倦弟子前後相從者千餘人以先生惇尙朴素故相稱爲素庵先生景泰三年四月四日疽發背卒年五十有一配陸氏子男五昊有文學娶萬縣主簿梁孟鏞孫旻鄕貢進士諸曁訓導娶歸安縣主簿陳鎰女昪娶先公女防壻陳氏炅幼女三陳謨何璋孫某壻也孫男女八其先之墓在馬鞍山者已偪窄昊攺卜許墓塘東原以明年癸酉正月十五日塟焉先生病革時語昊欲余銘其藏昊以言余謂先生宜有位而無位不可無銘乃銘曰

輪轅厥車弗庸以置良非白顧驂以禦眇視跛履事亦多異蘊徳沒齒而無後議

平橋稾卷十

欽定四庫全書

平橋槁卷十一

明鄭文康撰

志銘

文林郎中軍都督府都事朱公墓志銘

吾昆前輩淸苦謹重之士借以堅士心而厚士風者三人焉建昌推官呂公寅伯漢陽知俯章公士希其一人中府都事朱公顯道也三人皆儒業先後起家建昌先任河南按察僉事漢陽先任大理評事都事五十始仕故不轉官三公皆先後致休建昌歿已久漢陽畱寓南京所借堅士心而厚士風者獨都事公在今又凋落我得不爲後生小子懼哉三公年不同庚經不同師仕不同時蒞官行已淸風髙節同出一心見之者而不疑聞之者而具信𨿽有辯士欲一動其志莫之能也建昌觧官窶甚生無以爲養卒無以爲斂其故人吏部尙書蕭山魏公驥翰林院檢討太原王君資三四輩買棺塟之漢陽在南京僅得薄田百畆自存尙未能還今都事公之歿尢甚建昌矧在牀席甚久舊衣積書盡鬻於市以供湯藥費彼三公者無錦衣華居照耀鄕裏庸夫豎子皆知斯人可尊可畏罔敢或慢上公鉅卿叩謁其門願識其爲人此士心借以不動而士風借以不薄者非一日也時之異三公所存所爲者亦眾今皆丰盈赫勃我恐典型日逺豈能保無喪壞心術捨此取彼者乎故於都事公之歿不得不爲後生小子深懼也公姓朱諱昌字顯道重厚寡言不能粉飾以獻媚悅幼從吉水蕭引之先生學春秋得予奪之防以故非法非道不敢被服於躬晚以其學匡贊戎幕侯伯而下多所裨益三考俱上最將請贈封而病作矣遂得予告居閒數載景泰五年某月某日卒壽六十有六祖景宣考徳良母金氏景宣而上居泗橋徳良而下居城中俱無仕者元配範繼黃昻景明子也淩許翁子之婦也慶庠序昻之子也明年乙亥正月十五日祔公蒓菜橋西南徳良之墓舉子王元吉經紀其事慈利敎諭蔣奎章狀公行推余爲幽堂之銘元吉檢討之子奎章公故人銘曰

厥內靜專厥靜其淵行亦其然所可畏也匪人之多言聖人之言

膺膺兒塟志

正統己巳九月三十日漏下四鼓不肖夢先公冠帶素服趨諸水濱顧不肖曰君命召將有所賜不肖曰縞素無敢入朝者曰有綬在視之果有綬時婦孕彌月蹙余覺使召庻母徐未及燭而子在蓐矣余私喜豈先公所授君賜者耶主簿王日升精星數之學談人貴賤壽夭十恆中八九曰此子五星爲計羅所閒無一漏產而得吉夢法當貴余益喜豈天將昌吾門在是耶名曰膺客有重呼之者人遂呼曰膺膺四五嵗春秋烝嘗節序燕饗侍余旁拜云卽拜跪云卽跪罔敢諠嘩暇則口授毛詩經文墨描朱字諸母諸兄姊諸家人子諸表兄弟姊妹之子罔有弗愛余又喜豈果夙知而早成耶景泰乙亥四月十一日從余遊園中痘隱隱見諸頰逾七日腹背手足累累如大荳頭面痂欲焦脫余大喜飲客入夜發狂亂暴死竟莫求其故或曰有觸犯之者或曰痘出心坎者死或又曰此必餘毒入腹明日塟湓瀆墓陰殤位自始瘡至塟僅十一日父鄭母董生七年矣嘗讀陳文中所著書曰小兒痘疹二日三日似水珠光澤明淨者不須藥四日五日根窠紅活光澤明淨者不須藥六日七日肥滿光澤者不須藥豈其言之過𨿽光澤肥滿亦必須藥耶又曰癢塌寒戰不止不治紫黑色喘渇不寧不治灰白色陷頂腹脹者頭溫足冷悶亂飲水者咬牙泄防者不治五不治猶言之未盡耶不然何膺膺負三不須而犯五不治也文中良醫也膺膺在七日內茍遇良如文中者使余藥余必謝曰不須以今度之豈光澤肥滿者若木香散異功散之類藥之亦無害耶余之遺憾在此也抑豈其命日升推之偶未盡而誤耶嗚呼嬰兒出母腹古人愼重有豬膽澡身法有甘艸黃連漬口法有朱蜜膏塗唇法用之或免瘡痘之患余抱遺憾於後豈非失謹於初耶若曰命也君子不謂也銘曰愛好之至不信其死早歸乎來母猶汝俟

姜至剛墓志銘

至剛姜姓諱浩字至剛祖彥銘父璿母朱氏世爲昆山人至剛之先始彊而後寖弱至至剛遂崛起樹立門戶家用以實事厥父母皆以壽考終至剛好客遊兩京靡嵗不到鉅商大賈俱識至剛燕楚閩越川廣與凡夷邦海國所產羣蓄類聚其精麤善惡悉能識別第其直而低昻之莫之或爭其所收貯皆取精善而捨麤惡亦莫能欺初入京見舉進士者皆得官近侍受朝廷寵恩歸卽遣其子輅入官校治進士業暇則課程其能不容緩弛輅業垂成而君不少待景泰五年三月客雲間得暴疾舟載以還至中途而卒是月十四日也春秋五十有八娶任氏子男一卽輅女一孫女二輅擇明年十二月十九日庚申葬東城之新阡銘曰

宅心孔臧行已有恥以之悅親以之敎子彼伊人兮君子所與

沈母陳氏墓志銘

太倉沈廣之母陳孺人病痿痺逾年更數醫竟不愈景泰六年九月六日卒廣遵逾月制以十月七日塟合其先人文華之兆孺人諱眞父守仁母馬氏年十八歸文華文華夙喪厥父母孺人嵗時薦祭僮僮祁祁若曾識之文華好客遊挈閫政畀孺人理之悉如指嘗買婢支數年婢父忽盲無他息孺人亟遣還之又時有所遺婢父賴以存歲計頗贏裏之無告者多待其舉火不但婢父然也故歿羸姬老嫗多往哭其家人知其後必興長舌反目內外無竊議之者壽六十有六文華歿已七年矣子男二長卽廣輸粟於邊朝廷賜以冠帶榮之娶曾氏次廉娶畢氏女一適姚玸孫男二寅賓女四先是文華塟余書其墓門之石今又書孺人之石嗚呼悲夫銘曰

序摭實銘敢誣後之興如蓍龜

姚永熙墓志銘

翁姓姚諱防字永熙前元時州治在太倉自翁而上數世居太倉代有詩書之聲髙祖廷發元儒學諭曾祖均緒修古文辭著有愛菊集祖善卿元大成生考景仁通經博古𨿽居寂韜晦而推重士林以賢不以爵母吉氏翁質體魁岸志意通敏處已待人一以誠爲本無作僞勞心之事身處鄕州靡有怨惡之者爲萬石長數年始終不敢掊克於民晚歲自甘衰謝不與家事日以詩酒自娛抱弄孫曾而已景泰六年九月其孫婦之母沈孺人歿翁往哭之歸數日他無所苦惟不食飲至十月一日卒世壽七十有九子二怡悅孫二玸瑾曾孫一戍其祖考之墓在淮云寺東南二百步陳涇之北卜十一月壬申奉翁袝焉乃按陶巨源狀而爲辭曰

考其行知爲詩書之稱其壽徵其世徳之厚歷世而藏永保無咎

董叔維室李氏墓志銘

孺人諱淑寧無錫縣醫學官吳郡李文翰女母楊氏愛之不捨出嫁納昆山董叔維爲贅壻叔維三代皆醫官孺人女紅之餘能誦孝經朱子小學胡曾詠史詩多解其義後文翰以食指眾多乃買室別居之叔維爲人濶達不能事生產作業閫政鉅細悉挈付畀孺人理之多中節性至孝父疾晝夜侍視弗懈及歿哀毀蔬食若讀禮者然叔維少有爽失隨規以正以故處已處人得寡過焉尢善教子弗容少弛於學寒宵暑夜恆偕坐同其勞苦孺人事上禦下而徳性自如淡妝素服而姿色自麗蓋亦天分之異也生於永樂乙酉某月某日卒於景泰五年某月某日享年五十子男二瓛瑄女三孫男三女二卜再明年丙子九月十五日塟吳縣薦福山之原銘曰

猗淑良誠好逑休之藏之斯丘之堂兮

夏涇塟志

夏涇字汝淸禮部鑄印局使存賢子也母喬氏生二十九年矣景泰六年某月日卒涇身體肥碩音聲瑯然母爲魯人其得母气爲多也好使酒被酒輒當道毆人平居謹愼最能謙下人獨酒後不受觸人見其醉皆謹謹避去竟以酒得疾死二子俱夭亡其祖之外弟鄭介庵志其略而藏諸墓

亡妹五姐塟志

五姐名異先公雙松先生之幼女庻母徐氏出也余弟妹六人自爲兒至成人舉無乖爭鬭防之事傷父母心六人以次皆婚嫁獨異受防尙在室柔順安詳得處子之道每夜聚食畢家人列坐余爲講說小學列女傳等書領會通曉獨異爲最先人於章句尢能精熟作字亦頗端正此蓋女紅餘事耳景泰七年九月十三日患泄痢卒年二十歲嗚呼六人者數年間沈亡已半先公先母窀穸亦久孤獨感傷莫余爲甚禮十九爲長殤異年非殤故不就殤位以十月一日丁酉祔其仲兄友光之次長兄文康志其墓而系以辭曰

父於斯母於斯兄又於斯相依以隨勿恐勿悲

顧庭桂墓志銘

景泰七年八月七日昆山陳墓裏顧庭桂年五十七卒子死無嗣其兄庭實命子升治塟事立升子一人嗣其子之後擇明年二月廿五日塟蓮池院祖塋升之弟昺自爲狀求銘諸幽庭桂諱芳字庭桂姓顧氏身長八尺音聲如鐘髙祖華甫元海道萬戶曾祖凱之祖仲賢考彥明世居陳墓彥明卒時庭桂年甫十三一時羣從諸兄不勝門戶之役悉奔走散去園池土田乘時移入他籍者頗多逾年庭桂突然而弁操危慮深謂母張曰克復舊物人子事也我將以死取之漸次來歸一無所失自後家事寖大永樂中選爲萬石長歷年三十如一日不忍魚肉於民好使酒觸其怒者𨿽親與必杖之杖必累百而後已嘗有斃其杖下者斃而弗讐其杖者多惡少人以是稱快不稱寃也晚厭官府退處錦溪艸堂落魄不覊日與賓客娛樂𨿽座有禮法士聲伎莫肻暫徹然於家政斬斬而不亂配胡氏子曰先先四年卒娶夏氏女曰素淸納張璵爲壻孫曰永壽卽升子也嗚呼庭桂輕財重義剛不吐而柔不茹稱雄一鄕人無容議議者獨惜其主器夭折在庭桂不宜有是豈其疾惡太甚所致耶嗚呼理或然也爲之銘曰

惟蓮池院泉甘土美有墳一丘在水中沚三世具藏逾一百禩堂肇開君子樂只亢宗有侄未爲無子

周無逸墓志銘

君諱逸字無逸姓周氏曾髙太倉人墓亦在焉世系官位無從考問祖文彬考叔昻值元季海冦登岸移其家西入昆山城中叔昻讀吾儒書尢善醫藥洪武中挾其藝遊湖海間以溥厥施歿於京邸母亦尋卒時君與其弟迪防然孤獨乃私計讀書我年頗長非我事也不爲衣食之謀何以卒歲遂張肆於市以居貨平其量衡均其價直生意如湧泉家日以大昆爲澤國樂歲粒米狼戾逺商巨舶至者咸以君爲宗一歲之間錢以緡計者及萬緡銀以兩計者及萬兩隨其用而品置之執盤校籌毫釐不爽皆曰君允可依也後之至者日益眾家居不能容𨿽揮之亦莫肻去君友愛尢篤迪𨿽外贅一味之甘必割而分之迪之子號有書畫淸才所交皆四方聞人號日攜過君君爲設具無倦色足素病濕不良於行者將十年景泰七年十二月十六日竟以是卒春秋六十有五配錢氏治家嚴正子一防娶楊氏孫男一瑞防許氏女二淑賢納張榕爲壻淑能尙幼防卜明年二月十七日袝於馬鞍山陰叔昻之原爲之銘曰

信孚於人而不疑公存於心而不欺取乎智者不足取乎義者有餘宜其赤手獨立造大家於通衢

龔紘妻夏翠壙志

山東左布政使龔彥文仲子紘妻夏氏名翠贈禮部主事善長之孫禮部鑄印局大使存賢之女母喬氏存賢官廣東時生翠於廉州廨捨夫婦年近四十止一息得翠視猶至寶也姿容整麗柔靜寡言迨歸紘徳性夙成而孝敬隨著家自布政公與公之夫人而下無不愛者視猶至寶不啻其父母然婢嫗旦晚相先奉除盥濯淸混之役惜乎年命短促年十七而嫁嫁未滿三月而死死又不爲甚病天順元年二月廿四日也嗚呼傷哉紘之兄紱弗忍塟於火以三月某日塟某原主事君布政夫人爲余之表兄姊余故爲記歲月於石納諸壙

韓母黃氏墓志銘

孺人姓黃氏諱妙寧髙陽韓瑄之母士陽先生之配也爲蘇之嘉定著姓考子中讀書不仕善鑑別古法書名畫器物定爲某代某人所制不混眞贗母金氏孺人自幼沈靜端莊子中擇壻得士陽士陽宋魏國忠獻王琦十三世孫家法嚴肅孺人司其閫政率由其舊無或愆忘事士陽罔敢防慢蓋亦有以刑之也鄰里饋問而瓊李疊報賔客過臨而觴豆維旅士陽不勞力繼母沈嘗以外族詿誤被收去十有三年得釋當初去盡出舊所防問裝送之物與凡可舉者悉畀之逮歸迎養如其出歿而爲之喪塟焉宗族稱其孝鄕黨稱其義而士君子亦與之也天順元年七月十一日卒享年八十有三男子一卽瑄也業儒而善醫女子一贅羅軫男孫二曰肇曰肅肇學官弟子女孫四柔順柔惠柔宜柔徳皆歸士族曾孫男三天祐大有大壯曾孫女三瑄卜明年某月日塟合士陽之兆墓之所在鄕曰守信原曰某原謹按髙平範君伸所爲狀敍其事而系以銘銘曰

有子孔文有孫日蕃孺人之慶世徳之存

成以昭配沈氏墓志銘

孺人諱在姓沈氏昆山成以昭之配也以昭先娶浦生一男一女浦歿續孺人世之不幸失母之子多受虐於所繼孺人獨能一視均育姑安而人誦之初以昭有藏金若干當孺人至囑付焉孺人曰金之性好動不好靜朝東暮西若浮雲然故人總目物皆曰東西以見非一家一人所能永有久閉不祥否則或至移失我曾大父伯敷大父朝富皆儒者嘗言之我能記之以昭乃盡發所有買田十頃入其租以供歲費逾十年陳腐相因積廩無所容於是以昭悉召佃者來減其舊入三之一逾十年又無所容孺人曰多財多累且斂怨何不爲寡累釋怨計乎以昭遂凡故舊賔客鄕氓邨婦來告事出於不意者悉賑之歲爲常迨今田至百頃而食指恆數千焉嗚呼易小爲大孺人之績也生於洪武丙子某月日卒於景泰乙亥某月日享壽六十以天順元年十一月廿四日塟新漕河上考子華妣李氏子男二曰璘曰琦女二吳海王模壻也璘與海妻卽浦出者孫男四鎭欽銓鉉孫女七銘曰

富不在守而在乎施安不系富而系乎義施則利溥義則福至爲婦克知僅僅一二

王履道墓志銘

景泰壬申歲婁塘王履道母鐘孺人病遣弟賔速余過其家與之見衣冠弗飾憂戚滿容意其必能孝也事系大故盡以家政付賔專意調藥視膳抵暮兄弟聚首相勞苦不入私內又見之意其必能弟也鄕民假貸待以舉火者日數十輩集庭下𨿽倉猝中無徳色豈又能慈眾者歟韓瑄汝溫徐忱士恂皆其地之賢者問之各能誦其實以告余喜竊意者果然居數日得之眾言又不止汝溫士恂所云履道厚重寡言一見而三徳著意其有徳者必有壽也前年乙亥夏五防聞至昆山予驚且疑豈傳之者誤歟繼遇弔客乃知事在是月廿四日嗚呼孰謂斯人僅止三十九年耶遺命亟塟後六日安厝祖隴塟後二載爲天順元年某月日其孤衮始克奉鄕先生範朝儀狀求余銘補刻墓石狀列履道姓王氏諱寅字履道其先世家靑州宋南渡占籍嘉定之何荘今爲婁塘人祖嗣昌有言行詳見少傅建安楊公榮內翰海虞張公洪所撰祠堂碑與墓志銘世父孟全父季行世爲萬石長孟全歿履道繼同輩率結好州縣爲通家犬羊其民而皮肉之以智巧爲家法以殘忍爲能事履道惴惴不敢出分內惟以朝廷明法是遵是懼祖宗完業是承是保暇則誦詩讀書嗣先聞人聲光顏齋映雪以勵已志後授例納粟得授冠帶娶張氏名士孟容女先三年卒子男四曰衮曰扆曰裳曰褒女一朝儀論其前人之所基旣廣且厚履道培植復能勤至一蹶卽僕天道不足恃耶噫爲此言者非獨朝儀一人之私也爲之銘曰

人鮮克舉者履道能舉之人可幸得者天何不與之克舉者人所誦不與者人所慟誦之慟之與其誦之者寡寧受慟之者眾也

平橋藳卷十一

欽定四庫全書

平橋槁卷十二

明鄭文康撰

志銘

淳安知縣陳翁墓志

安止翁與先公雙松先生生同壬戌而翁差長前交先公三十年義相勸而過相規日必相聚行必相伍後不以余小子不學無似又辱忘年交十年齒牙餘論多見奨借於逺方故舊翁年七十有五素善飯初病召余謂曰我死汝爲之銘余應曰諾竊意其未卽死嗚呼今果死矣忍爲之銘耶翁姓陳氏諱皥字孟東安止其別號也上世浙之奉化人元有諱紹參者爲昆山州學正因家焉諱雷字華卿諱防字顯之諱勉字執中三代曽祖考也翁早孤上惟母李下惟弟晊恐一旦門戶遂至頽敝乃専心爲法律算數之學勝冠人多用之永樂初郾城芮侯翀由進士知昆山縣事選佳士爲吏翁蹶然曰我志也旣從事始専心又讀吾儒書乃晝則在公夜則就林松谷先生學春秋偶江雨先生說詩久之羣經四書悉能領會大義要防通政使趙公居任通五經來治蘇松大水州縣無有當其意者一日與翁語異之曰儒生也異日必爲循吏呼與之偕事者二年借其勞而成績頗多滿考入京適總兵官丰城侯有事於交阯奏乞掾史以隨吏部選翁數輩遂從南徵轅門機密於數輩中獨得與聞還朝以年勞授會稽縣知縣下車讞減寃囚死罪杖殺害民逃軍人稱快焉河南按察僉事呂旦寅伯古君子也以事去官翁首論薦其賢得授江西建昌府推官其政見翰林學士曾公棨之文曰先是會稽民頑獷不就徭役政務委靡及皥至申敎條明法令不一月翕然從化繼攺嚴之淳安政一如防稽彼失此得民懷欣戚焉後退休家居囊無素儲𨿽有漕澧涇薄田百畆資給不足時卑幼三人令丞大縣人覘其或希助翁髙尙其志付不足於度外人亦髙之身長七尺餘性弗縮肉不甚好飲酒歷代史歷歷能記於杜工部詩陸宣公奏議文正忠宣父子集口不釋誦作詩惟宗杜遇已作有與之合輒長嘯放歌旁若無人所著有安止齋槁若干捲晚年尢好譏刺時政與凡君子名而小人行者恆於稠人廣座非議而貶抑之以故人多切怨忿詈以余隨侍日親亦有波及之者𨿽昔屢以恐失忠厚沮之至是不敢以是爲辭而翁之直气愈壯也景泰六年八月廿六日卒正娶王氏生三女先六年卒側室周氏杭州人夏氏交阯人俱無出王氏生一子曰劭桂氏生一女妾具在最少者今已五十矣孫男四人劭擇天順二年十二月初六日塟合王孺人之兆嗚呼余維先公歿先翁八年而彊健過之惟餘小子名譽之在人翁實播之受托爲銘而無辭以措之徒使余追念夙好而興哀慕也

寶善徐翁墓志銘

翁姓徐氏字斯明諱楙昭嘗築堂而落之題曰寶善呼二子亮忱二壻王士紳顧升立堂下訓之曰善者天理至當之謂吾平生無過人者亦無他好惟以此爲寶耳汝輩宜心我之心復自號曰寶善翁父勝祖母倪氏世居昆山楊林塘之上初翁冠沈靜謹重同裏薛仲實時爲江寧縣丞愛之館於甥室後仲實無嗣塟祭皆主於翁一遵禮度由楊林徙嘉定婁塘鎭婁塘之民多居貨翁從其俗室廬之完舟輿之備產業日底廣厚兄子瑾早孤擇室而同居焉心有逺謀識有先見忱爲學官弟子攻尙書能文章去年有巡按禦史至昆任情考校若忱數輩俱被黜蘇松學總十三處黜者百人百人中學成者半之退有後言𨿽幸而畱者亦羣噪禦史翁獨戒忱曰第姑安勿妄言隨波流當修其在已者爲官若此鮮不敗若輩後或有更張之理聞者皆笑其迂未久禦史及卒左遷前之被黜者巡撫都臺大臣初至行郡得其情俾仍復舊業悉其所料惜翁不及見而忱適居憂未獲與玆盛舉也翁之謀見乃如此天順二年四月廿六日以疾卒春秋六十有五男卽亮忱亮娶胡氏忱娶王氏亮卒已五年孫男四人曰經娶孫氏曰綸娶吳氏曰縞曰孝祥尙幼女一曾孫男女三以是年十二月六日塟楊林塘之原博陵邵黼忱師也列行於狀忱泣拜而求銘銘曰

作善降祥爲善最樂阿衡之訓東平之學善樂在人降祥自天彼寶善者篤信其言亦有心法昭告來者於以求之於言之下

朱彥達配殷氏墓志銘

孺人姓殷諱妙壽父君瑞母胡氏昆山朱彥達之配也彥達負直尙剛孺人以柔順事之甚得婦道後歿彥達十有五年爲景泰七年二月某日壽七十有七子男三曰珍曰珤曰玢女一孫男七曰芹永康縣儒學敎諭曰蕙曰蕓曰萱鄕貢進士曰菊曰茯曰苓女五曾孫男女七以天順二年十二月六日袝彥達兆初彥達托交先公頗厚因結爲婚姻約曰吾死塟地必求邇若墓寒家墓舊在西湓瀆上花園之東南縣南城外負濠一帶修一里許名東西湓瀆湓瀆東西復有兩花園今西花園尙有名而東花園冺然無聞矣故彥達卜兆東湓瀆逼濠嗚呼余兩家至親不幸有不忍言之事中傷孺人之心者今已十年幸而天性夙成篤信古人之爲貴期與之齊天或佑余兩家盡其心終其身是則余小子與孺人之志也墓之所在俾百年之後子孫有可考焉銘曰微其辭惟蘄靈慈以成其期

周惠吉室鄭氏墓志銘

汝南周惠吉喪其室鄭孺人悲悼弗堪不忍見其柩於堂裁半月卽舉塟西湓瀆新原孺人鄭姓淑安諱上世居蘇之吳縣祖叔孚任中軍都督府都事考昭出贅昆山葉茂實爲壻生三女孺人最長姿容秀麗徳性婉娩與惠吉結髮相處四十年未嘗一日反目事無專制無違夫子玆歿也故惠吉思之不置焉洪武四年都事公南謫恐子孫昧其所從來乃重編族譜二冊具上世事甚詳一授兄子鵬飛一畱昭所後昭客死逺方譜亦遭火惠吉𨿽嘗展觀不能盡記鵬飛繼徙常州音問不相通者已數十年孺人尊宗祖重族屬累嘗遣人訪求其人冀並得上世事實今玆尙未有獲也生二男三女號娶先公雙松先生女民娶駙馬府訓導梁昱女孫曰士生永樂甲申四月一日卒天順己夘正月十日塟以是月廿四日銘曰

速其塟不能速其忘吁嗟乎糟糠

許廷珪配浦氏墓志銘

鄕貢進士黃琳狀吾昆許廷珪之配浦氏諱淑淸以天順二年二月八日卒距生洪武十四年某月日得壽七十有四生男子一曰澤娶龔氏女子二曰某曰某男孫一曰璲娶彊氏女孫二曰某曰某女之壻曰周誥楊益孫之壻曰顧式郁慶廷珪擇明年三月十五日塟縣治左陳賣羊巷先塋狀言廷珪兄弟二人兄玉永樂甲午科鄕貢出仕廷珪家城中而田畆散在鄕保以一身周理躬課無暇及內事孺人會計歲用裁度上下若薪以束粟麥以斛寒暑布帛以尺茶鹽醯酒麯之類以斤以斗具有目恆曰贏則傷於浪費縮則苦於不足與其苦於縮寧若傷於贏也臧獲輩食給當時衣授先無不俛焉以盡其力者獨祭先燕賔不預爲之限必極丰厚而後已由是廷珪門望日大而有不可禦之勢孺人弗直以此贊助其夫又能使其子親賢友善往返士大夫間也他若持已簡素不尙服飾之華憫人窮窘能揮儲蓄之物亦其善行孺人考文妣李銘曰

於事有爲爲克有制愈大來世

夏存賢墓志銘

天順二年正月某日昆山夏存賢卒於福建建寧之官舍其妻喬氏攜十一歲孽子汶扶其柩還以明年三月十五日丁酉塟所居邵家灣延福庵後菜圃存賢諱佑姓夏氏宣徳中由儒士薦起授臺之臨海丞時年二十餘頗負英气不能屈下於人未一載輒得罪例該除名遇恩宥左遷廣東海北鹽課提舉司白石塲大使三年有惜其才者薦之轉禮部鑄印局又攺戶部檢校批驗所九年通考陞福建建寧府廣實倉存賢積官廿餘年南北走萬餘里始得入從九品官歷四所銜皆大使亦命矣哉爲人濶達豪放口不能容掩人過初與之見者意其中之險峻不可近久之乃知無町畦崖岸咸與契合祖友諒妣鄭卽先公雙松先生女弟考善長以弟遂貴贈承直郎禮部主事妣林封太安人先是承直與太安人與遂皆塟馬鞍山西麓有地理者過曰此墓多少亡適存賢三弟一子皆不永年存賢亦僅得五十有一喬氏懼不敢塟乃謀易今地就餘白故而可否之餘曰壽夭有定命壽不可夭夭不可壽非塟地所能可壽可夭也天命固定人事亦能變之立巖墻死桎梏此變壽爲夭也寡嗜欲愼寒暑積陰徳此變夭爲壽也似與塟地無與茍舎舊從新能保山西之封異時不爲夷蝕而蕪穢乎喬氏與汶母大慟曰未亡人固弗敢深泥乎此其如險子何且菜圃我家舊物泉甘而土肥予羙平時所遊樂者塟此計我母子之榻去其兆不百步庻幾朝省暮視可得而躬也於是卒定菜圃之阡當存賢赴建寧時觴余求贊其像余爲贊數語深入其意醉躍曰我老死當勒墓門爲銘嗚呼孰謂竟在今日耶將塟其從弟應城知縣璣買石餘表叔也因取舊贊而刻之其辭曰

於其外辭鋒之利也於其內心地之恕也無何其利聞者無不畏也無往非恕畏者無不慰也利使人畏恕使人慰人也異乎蜜口笑刀者之類也是爲銘

務本翁墓志銘

翁姓馬氏諱隆字士隆自號務本世居常熟雙鳳鄕塗松裏曾大父克誠大父元吉考子壽妣沈氏三代皆以衡門泌泉爲樂而無河魴齊姜之願故爲丘民而歿子壽三子長士徳次翁次士良皆端謹質直克肖厥父厥祖同心協力以造家業知貨有悖入悖出之患聚以義而用以義一錢尺帛不敢妄取妄費𨿽有有名緇黃過門亦謝卻之用是家致饒裕而爲塗松之右無何弗謹於火室廬邸第盡燬於災公乃書夜竭力經營仍復舊規繼而兄弟相先下世累然諸孤侄未能成人翁見無父之子多心放欲縱而爲污下之歸乃亟築室於居第之西偏扁曰竹深書捨延良師以托之囑曰藝之工拙質有利鈍勿深罪惟童而巽言弗入冠而幼志弗棄不知徳義可尊可貴者幸爲我痛箠之由是諸孤長而率履本分咸克肖翁亦猶翁之肖前人也至若殯無棺者遺以木突無煙者與之粟又其常事生於洪武庚申某月日歿於天順戊寅某月日壽七十有九配陸氏壽考在堂生男一曰駿娶張氏女一適淩海孫男三曰防曰組先卒曰約曾孫男四惟寅惟明惟榮惟淸以明年某月日祔七浦塘北先塋銘曰

道之有本人鮮知之矧能務之乎知而能務於事多助考言觀徳可謂無愧

胡汝禮墓志銘

太倉沈廉宗能致其外舅胡翁之言曰我今年六十有五气體一旦衰甚似不久於世子將逺行盍爲我謝鄭公預乞墓石之刻不亦可乎余諾而不辭廉行僅餘月而翁果卒天順三年三月某日也翁姓胡諱富字汝禮蘇之嘉定人世居太倉南門祖祖乙考通甫妣陳氏三代皆業賈大約計一歳在外日半之由是譜諜散失無從考證上世名位初通甫寓京邸客有誤認翁爲畢某者與之敍契濶計嵗月似有久要狀通甫固知其誤辭則恐其顏頰頳熱遂相對唯唯不敢辯客去同捨共大發胡盧因戲呼爲畢通甫久而江湖相識皆畢呼之不復知其本胡氏也後歿塟東門外今里人亦指爲畢家墓至翁之世以訛襲訛有與翁訪宗之同異又有不敢與之聨姻者噫事之初出於戲而後至大誤有如此翁之二兄榮華榮華之子海浹愉恆本姓自若也翁身不逾中人質直而無妄其事端本之事其家法不敢用智力設機巧以射利故門戶三代如一日彼反是者𨿽所獲頗厚而意外之患亦多也盛衰舉墜恆一世三變焉配張氏男一曰懌女卽廉婦以是月廿日壬寅塟南門外應江門新阡銘曰

用巧多敗用利蚤缺鈍壽於利巧劣於拙惟用愚者恆保完節視翁庶幾匪曰諛說

周宗本墓志銘

蘇郡周君宗本年五十有五疾作上有八袠之父從善在堂力疾起抱其首曰兒不得終養矣飲泣而卒往年朝廷有事於西洋選羣藝精良者與偕從善良於醫當行君念老人冒險歷逺乃白狀代之去三年然後返宗族鄕黨皆曰孝哉宗本也在道時母李已謝世君抵家依依柩旁號慟之聲有足感動人者初同裏有謝義孚者從善姑之夫也以瘍醫行郡中無子取從善爲已子不易其姓托以身後事因授以治瘍之術逮歿塟祭皆從善主之至宗本始大其業其所學旁及諸科又不專於治瘍友人龍患滯下疾苦貧甘死牖下君聞而嘆曰若我友也我可坐視而弗之拯哉不待其招袖藥往得瘥姻家趙病疫死家人相染者半𨿽至親知己莫敢往君旦暮周視調劑卒皆瘥其治瘍瘥者可知己恆言曰醫仁術也行仁莫過乎醫郡之窶者儒業者疾眾莫能療者咸樂趨焉君諱茂宗本其字別號東林曾祖性初祖廷儒世爲吳縣人三代皆不登仕版配黃氏子男四曰旻曰昱曰昻曰晐陳黃石李婦之姓也女三人壻曰孫英王銘陸某孫男三曰順曰賚曰頡女二人生於永樂元年十月十九日終於天順元年八月廿五日塟以再明年十二月十二日墓在胥門周家灞嗚呼君朴實渾厚無妄言邪行見短於人𨿽不獲霑祿位得銜朝廷命身履目覽殊邦萬里外事豈不亦一快哉銘曰孝徵於家仁徵於人內外之徵爲嗣人之型

朱英齋墓志銘

吾昆前元時有世醫曰劉國英居馬鞍山前業精而家鉅室廬街東西相向爲間者數十什物器皿小大莫不畢備老無子館三人爲壻曰何子云曰馮思齋曰朱通甫是也子云宋進士朝散大夫塾曾孫子云通甫遂從國英授醫藥盡得其祕方密防亦爲良醫初馮壻未久卽捐館其寡妻遺孤衣與食悉主通甫不煩子云始終十餘年後國英歿取其產三分之計通甫育孤功獨得十之四至今朱氏何氏兩家百餘年來所居所業皆得之國英者通甫生二子長廷玉次時中廷玉今有五孫安寧源仝浩皆善醫獨諱寧者病聾最有名後其姑之夫陸廷鑑人因呼陸聾近亦歿矣時中生英齋諱英又生貴時中早世英齋遂失其業乃更學爲賈其爲人質實口若不能言所居貨𨿽價踴無贗物人爭趨與之市嵗費之外恆有餘貲平生無他異能惟日以懷刑爲心天順元年十月十三日年八十而終母妻皆姓李子男四曰璿曰瓛曰瓖曰瑄女一以疾不嫁孫男八緣繩綨繗繼緩綬純卜再明年十二月十二日庚申塟馬鞍山新阡銘曰

玉山之陽陳墓之前覆玉而藏無有毀年

王以平墓志銘

人有爲眾所憎惡無所容其身可死而未死有爲眾所愛欲舉皆贊其賢未當死而死小丈夫不能無惑志予謂彼可死而未死者蓋將久暴其醜惡於世彼未當死而死者正使人咨嗟痛悼以增眾所憎惡者之顏甲也此東海王君未當死而死者也君姓王氏諱衡字以平蘇州昆山人兄弟四人君善記歷代諸史盛衰興廢之迹家有田數百畝嵗收佃者租不計租之常額而視嵗之丰歉丰則取盈歉則降下其數有田家皆惡之君不爲攺故佃者樂佃其田恆恐入租之後也其租入嵗費之餘不習犬馬聲色無益惟以濟貧結客爲事其結客不結聲勢气焰而結道義𨿽寒士有文墨藝能亦所不遺建祠堂以龕先主構槐軒以養母志風日佳麗又速諸兄以樂天倫故其死也𨿽疏逺亦爲之咨嗟痛悼而不容已焉初君之歿適余病莫之知逾三月病間始知之問其柩安在告者曰已火之矣嗚呼悲哉余爲設位而哭使舉子周文泰致餘言往弔其遺孤君家力頗厚能舉塟能舉而不舉蓋寡妻幼兒無能與之主者余辱君愛厚死旣不知塟又不能與主幽冥之中負此良友於是乃謀其所密上谷成廷珪補刻志石納其壙君上世在宋多顯人譜牒藏諸兄所嘗兩煩廷珪借考其世系言行收入序中久之未見發至也廷珪乃訪諸僧房中僅得其家謁僧舉薪狀狀載祖曰伯用考曰公輔母妻皆陸氏天順二年十月十四日卒得年五十有一墓在湖川裏摩溪東原三子曰湜曰泌曰慶俱穉母爲朱氏女曰素瓊贅周汝欽則正出也此皆得之狀云狀乃予友海虞周紹榮所述紹榮是時何寧以狀抵僧而不以書抵余耶使能抵余余當力疾往而曲爲之圖烈焰之慘則以平或幸得而免也玆焉無及嗚呼悲哉若今礱石之費及刻工之直皆出自廷珪贊其事者則沛國朱勗也銘曰

嗚呼此王君以平之墓其美無度軒者當式而過

詹徳言墓志銘

昆山詹諶甫成人喪其父徳言襄事嚴乃奉父客梁檼所撰事狀匍匐謁余請爲幽堂之銘徳言諱宗智徳言字也居吳淞之南陶湛橋祖友中考瑜精九數之學號稱名家將仕年三十而歿徳言時始六嵗母胡盛年守節嚴閒邪以底於成娶王氏生男卽諶女館陶愼爲甥諶娶雲間邵汝玉女天順三年十一月二十一日以疾卒享壽六十損一卽以是年十二月十二日庚申塟所居東北之原狀列徳言讀書知大義諳曉聲律善結客客有負時名者必先人請見焉作廣堂以待肯來儀式刑其仁賢歌道左杕杜自況防遊則有竹林菓園之勝故徳言事親以孝聞居鄕以義齒其得於所資者蓋多也檼之狀如此余又訪諸人言歷歷與狀合乃爲之銘曰人之徳或成於客君於客也克所擇

平橋藳卷十二

欽定四庫全書

平橋槁卷十三

明鄭文康撰

志銘

宋處士墓志銘

昆山宋翁之沒遺言闍毘其屍而蔵其骼今已十年矣其子寧遭家多事久未克安厝天順六年二月廿九日始得地城南之西湓瀆遷其配陳氏之函合塟焉蓋陳先翁五年卒翁諱春字景和其先揚州江都人髙祖貫字文英居瓊花觀東南鄕裏稱爲六提嶺墓在州東門外三里村曽祖性字泰卿祖榮字徳元仕元爲海道千戶因家昆山之太倉考珪字君章妣楊氏千戶與君章皆塟太倉大西門外潮字圩翁又自太倉移家昆山翁爲人無意妄求過圗平生以勤爲業以儉爲徳故家不肥不瘠身不榮不辱享壽八十有三男子二長曰實字本誠次曰寧字本道婦皆蔣氏女子曰守貞壻爲貴州興隆衛經歷虞常孫男【闕】曽孫男十今翁之新阡寒家先壠在其右王氏孫氏在河東周氏在河北相去皆不五十步皆寧故交舊防翁之樂可知也銘曰

宅得地吉無不利

王古潭同配陳氏合塟墓志銘

死常事也而人多畏之至有鐘鳴漏盡之家猶以後事爲諱一夕數至顚倒錯亂卒莫能逃此輩往往於亦讀吾書者見之更誰哂哉惟淸心寡欲燭理明白者視之怡然爲順事若古潭王翁殆庻乎此翁年七十有一气體未甚衰憊一日晨興忽覺頭目旋余無所苦乃從容召其子恆與婦嚴語之曰我將觀化矣恆未果信翌旦衣冠而逝景泰六年八月十四日也噫亦偉哉後六年爲天順壬午臘月廿四日恆謹擇徐公浦南髙村之原塟焉乃奉練川徐克明狀請銘墓門之石翁諱璣字叔正別號古潭其先閩之福州人髙祖松軒宋任平江路照磨終於官曾祖舉之不能還遂爲昆山於氏贅壻舉之有學行多所著述今所藏者僅存梅花一百詠祖瑞卿考天麟皆隱居昆之南戴村南戴密邇雙江永懷寺寺則琇師伯塋開山自後修舊補廢多借天麟古潭天資惇厚能以誠謹自律早年有事江湖其博聞洽見因遊而充中嵗有司委掌鄕賦翁於催科之中厚加撫字隱然有古良牧遺意晚節厭倦官府乃以是役並家務悉付其子日與佳客詩酒爲樂搆重屋扁曰望云旦暮登眺以寓孝思其配陳氏諱某安溪右族仲莊女結髮成禮恭敬如賔友親愛如兄弟後仲莊老無子移翁過其家盡出所有畀之俾主塟事久之碩人於宣徳己酉九月某日卒壽僅四十有二於時火其骨藳袝陳氏先塋今玆三十幾年矣所生男女四男卽恆女之壻陳亮陳浩姜江孫男三曰經娶張氏曰緯娶沈氏曰緒娶葛氏孫女三俱幼初碩人之歿翁念之不置竟不復娶然其終事過人其亦有所本哉至是恆遷碩人之函合焉銘曰

一夫一婦偕老是矢茈虒參差固多有此夫鰥可續婦寡惟死於可續者亦有中止山海盟堅或已有子古潭孔義內君多祉中焉暫分終復其始南髙村南新宮在是一笑相逢何如其樂只

孫以淸配王氏墓志銘

惜薪司大使孫君以淸之配王碩人諱某贈嘉議大夫工部侍郎允吉女孫處士子傑女也世爲昆山積善家碩人在處子時與母蔡同起居母或少有疾輒憂戚滿容母數日不食飲亦不食飲家人初不知疑其亦有疾其母患之屢紿以已瘥紓其心及適以淸以淸郡人少從事官府養親碩人事其舅姑如事父母問安調膳不煩以淸後父母舅姑相繼淪沒一遇兩家遺書故物於目若掬其手澤必下淚故舊或談及其父與舅前言往行必下淚匪直見似目瞿聞名心瞿蓋其天性然也以淸壯而仕老而休以收始終令名碩人與有內助之道焉天順二年七月十七日疾卒享壽六十有五子男一人曰銘充郡庠弟子員明春秋女三人孫男女二人卜嵗庚辰某月日塟虎丘山之原先事以淸遣銘泣拜請銘與之銘曰

夫曰順子曰慈懿慈順孝之支考世徳允在玆

舒筠澳墓志銘

初余聞雲間有儒者曰筠澳先生隱居吳淞之左古心古行非聖賢書不讀或勸之仕則曰我非適用之材其居家冠婚喪祭一遵用朱子所定家禮家素窶與厥配陸相敬如賓生男充陸歿繼範生男廣屢遭郁攸之變人爲其不堪先生賦詩有囊箱一掃成灰燼獨有淩雲志不消句余心竊慕其人亟欲往拜而從遊焉彼時妄意仕進有南北之役未暇也後予賜告歸荷不擯斥得與締文字交者十年𨿽筆札月有往來而互致敬恭苐恨未獲一識顏面而敍話言也今年春餘臥病山中辱筠澳移舟見過使余驚喜交集時年七十二矣外和而內剛年髙而禮恭聰明未衰不好飲酒而喜談論出經入史切切於天理人欲之辯余爲之屈畱信宿聽敎良多客有舊識筠澳者就余館速餉午筠澳曰諾客曰當以歌兒爲壽筠澳艴然不悅曰爾以是爲多儀哉余弗享此也拒弗往客愧使人揮卻之然後往筠澳正大之學峻潔之行一見而兩徵焉別後又辱詩來余亦勉彊裁答方將冀賤軀一日少瘥造謝先施不意竟得訃報事在天順三年九月七日嗚呼筠澳其果死耶其不死耶抑報者誤耶今果死也竊負筠澳多矣筠澳諱斆字志學舒姓其先汴人宋南渡寓家蘇之靑龍髙祖七六居士曾祖某祖元輔國朝某府同知考彥和爲招民百戶錢某館甥今爲上海人宣徳初巡撫大理少卿熊公欲薦起之筠澳力以母老辭繼有賢良方正之詔郡縣大夫爭先推轂俱不就由是益肆力於問學弟子相從者席不能容敎人讀書不當求之紙上言語俾盡力於性分之內爲文章不尙奇巧艱澀躬敎二子業成遣廣補學官弟子充卒又躬敎四孫剛陽翼習弗容少納於邪所著有筠澳集若干捲廣以某年月日奉塟某地易簀之夕呼門人沈璧使求余銘墓上之石璧以告嗚呼銘固弗忍又忍於辭乎乃銘曰

君子求道有誠有僞誠者自成僞爲鬼魅惟誠身者道焉斯聚謀豈爲食行不在利嗟嗟先生永示來世中順大夫福建提刑按察副使沈君墓志銘

嗚呼天之生材也其有意乎其無意乎謂其無意也何以異乎眾者兼備於一人謂其有意也何以獲乎已者不及乎庸人斯固從古有之我於亡友憲副沈君不能無慨焉沈君以正學直道立心制行上有老母年僅四十有六而又無子天難諶斯有若是耶君以天順三年十一月二十日卒於位訃報兄通理還其防卜明年某月日塟馬鞍山西麓先塋以余相知頗深求爲銘君去年防同福建布政司防余爲鄕試主文考官因病不果行孰謂今竟銘君墓耶君姓沈氏諱訥字文敏蘇之昆山人弱冠遊縣庠學春秋時嘉興朱鹵庵先生冕掌敎事毅然辭色講讀有程而尢嚴於考校嵗四考分席命題悉如塲屋故事君在眾中最少所作文章往往吐奇語驚人鹵庵以奇貨居君宣徳乙夘遂選南京鄕薦第九人會試兩辭乙榜後登正統七年劉儼榜進士第無何丁父趣庵先生憂嵗乙丑授大理寺右評事國朝以刑部都察院獄皆責平於大理允則施行之蓋大理民命所闗之地遇未平者皆得駁還其辭務在厭服兩司之心君爲之屬凡其所駁能使受駁者無退言時尙書金公都禦史陳公咸知大理屬有君而禮貎之正統己巳冬滿初考階文林郎賜勅有式克愼勤之褒贈父方爵如君封母徐太孺人妻杭孺人尋署本寺左寺副事景泰元年沙尢盜起朝廷以福建銀坑去處民有盜采者因亦聚眾爲非特簡勅君爲按察司僉事專董其事君視事潔已率人正供之外上無掊克之擾下無覬覦之釁民帖然樂趨於役逾年浙江慶元盜王敬區入松溪縣界君擒之盜得不滋蔓三年陞食從四品俸五年盜鄭懷冒起勢頗猖獗君在政和得報狀首先起集各村民快並守塲官軍親自統領勦捕勇不顧身繼而防鎭守巡按三司委官然後渠魁授首羣丑悉平時鎭守兵部尙書孫原貞具題曰鄭懷冒僞稱王號造成反謀若非僉事沈訥首先破其巢穴未易就擒等語君之功可見天順二年陞本司副使積階中順大夫君身不逾中人天性明敏刑書素非家學迨入棘寺始取讀之卽能諳通微義乃知淹滯苛刻法家大患及居外臺聽斷累數十人在前兩喙爭噪君一言折之無不得其情實日不移時而成牘已具矣人𨿽畏其嚴明欽卹之心未嘗不行乎其間然君之學學乎聖賢君之志志在天下初不專在律學武功而已觀其柩過所部州縣民悲號躃踴者遮其道不能行亦略可見其人今之誦之者不過曰法官曰廉吏抑末也伯兄通理仲兄誠學一以詩一以古文辭並鳴吳下君兼有之文曰兔園遺冊詩曰下裏餘音總若干捲惜乎以官掩之善小楷得宋克筆意髙祖伯源曾祖叔陽祖士怡詳見少保南郡楊公所撰趣庵墓表疾革時執太孺人手泣曰歸當以僎爲嗣僎通理次子也悲夫銘曰

古之仕也以行其志今之仕也富貴爲事其志維何曰道曰義義以行道道以濟世懿君之心篤信在是矢用儒術相毗聖治位未滿徳學未盡試賦予速奪罔測天意嗟彼貪頑何以爲礪

周知縣墓志銘

始予從監察禦史季溫周先生遊見其季父天澤翁往來其家衣冠杖履步趨閒雅壯時從事江湖養親其所經山川道裏向人道歷歷能記且曰路有險夷安危系之人多愼險而忽夷恆於夷覆敗我獨視夷猶險夷固安險亦安也善音律時或制新樂府穠艷纎麗多有寓譏刺意者翁二子公其長也諱弁字景星弱冠遊邑庠永樂中進升太學嘗理淮陽鹽法能洗其宿獘𨿽未仕已有聲於六館宣徳初授四川嘉定州蒲江縣知縣蒲在京師萬里外土風民俗頗異先是爲縣者民多不安其政公以平日所學者若所謂愷悌平易施之蒲大治後以憂制攺福之連江一以治蒲者治之其治如蒲正統丙寅遂得引年家居無事性不好飲酒敎子訓孫之餘日弄禽鳥爲樂天順四年二月九日卒享壽八十有二髙祖諱宗曾祖諱太祖諱達卿妣陸配薛子男一曰瓛孫男三曰欽邑庠生曰鎣曰銓女二吳恩諸天民壻也曾孫男一薛孺人之塟也公命術者擇地得之乃手築壙二虛其右自待至是瓛卜嵗辛巳十二月十八日開其封合焉銘曰

南闉之左膴膴原前臨沃壤後平川風日孕秀艸樹妍堂髙燥不及泉我銘載石後有傳

王彥深同配許氏合塟墓志銘

人家之門戶立而僕者恆屢見之有立於人而僕於已有立於已而僕於人立之甚難而僕之甚易要之不出乎玩法浪費二端而已玩法則有忘身及親之禍浪費則無量入度出之謀坐是繁華日短消歇日長有所不免矣余於昆山王公彥深之歿不能無慨焉者公諱安其字彥深家於吳淞之南曾祖壽峯祖福源丁元季繹騷徙居六合入國朝仍還淞南考子昭幸逢太平日惟懷刑爲事蠶而衣耕而食不敢姦紀不作無益洪武中有司選爲萬石長公挈其弟徳上奉官府下撫窮赤民安而事畢辦子昭歿公爲之眾方防竊其民公曰民王民也防竊必斂怨彼爲魚肉公爲兒女眾方蠶食其稅公曰稅國計也蠶食必致禍彼爲泥沙公爲珠玉衣非不足於華色則安於布素食非不足於兼味則甘於蔬薄眾爭鄙之公則喜之眾爭嗤之公則宜之其配許諱某孝敬溫惠得舅姑心慮公或變其初節恆以言堅其志於是夫倡婦和心神不驚气體和適無何向之異公及嘗嗤鄙之者卒之敗露顚憂覆辱無所不至公方髙枕熟睡聞之愈自兢惕乃召其子瓛與其婦董示之曰此前車也愼哉愼哉公老瓛代爲之瓛卒其孫銘鑑鏞又爲之今銘也公牘無逋負之名村落無吏兵之迹觀此可知其人矣噫是役也始於子昭歷公而至銘爲世三四歷年近百則凡祖宗舊物不失不攺不僕於已不僕於人誠有得所謂謹持三尺奢也寧儉之大訓歟矧其曾孫曰慈曰孝曰永曰慶又森立庭下王氏之盛殆肇於公乎至若女之壻某咸克守家又皆流風餘韻所及聞公休閒日晨必焚香祝天曰我世積徳善未有顯人惟天其監之今年鑑新登應天府鄕貢進士惜不及見也五年前鑑相其兄銘以禮塟其父於度城湖之坎隅今復以禮塟其祖且曰我日下有官一惟我祖爲鄕者爲之系之銘曰

九九逾四乃公壽九九逾二婦亦富夫先出世兩年前婦隨沒世五月後庚辰季春日壬寅仲秋壬戌纊再覆天順六禩灰鬲成臘月廿四術者取有言有行序掛漏蔣君之狀非妄謬

周近仁室王氏墓志銘

碩人王氏諱徳娩祖士良父永年昆山新安里人永年名齡濶達大度掌萬石於鄕兒童走卒皆識其名生碩人愛惜不捨出嫁乃館同裏周近仁爲甥謂碩人曰坐以致夫我負其譏近仁之曾祖曰富九祖曰勝十父曰元吉勝十隱居業儒近仁抱其遺書而讀之將仕不幸早世時碩人僅逾四十謹身逺嫌得寡婦之道焉天順四年七月十七日卒壽六十有四所生男子三曰旻曰昕曰勉沈濮王婦之姓也女子二壻爲王烈莊信嫁烈者早寡不再嫁嫁信者其母側室男孫十四庠序某某女孫五男曾孫四完賓寅實卜再明年二月廿五日塟本裏杜溪北原袝近仁兆銘曰

中道而孀下壽而喪曾孫多男天所償

費孟釗墓志銘

費氏世爲湖州長興人有諱防者當元初乘風雲之防掌舶司官至浙東道宣慰使宣慰生拱辰以漕運功授海道都漕運副萬戶萬戶生二子曰雄曰儁雄世父官儁承祖廕兩爲州同知雄之曾祖妣沈祖妣姜生母陸因宣慰公寓松之上海故三夫人皆塟上海邑西之慈云汴人趙與稷銘其墓碑翰林學士承防趙孟頫書篆焉子孫遂爲上海人自雄再世至諱谷華配倪氏生彥良配顧氏彥良攜所生二子又從上海徙昆山淞南之同丘此卽孟釗祖考考妣也孟釗諱釗字孟釗其弟名敏字世學互往來江湖爲業彥良旣老析二子爲兩房東西並居之孟釗長世學十餘嵗世學老多病孟釗輕身健步倍蓰其弟不意年七十有四竟溘然先逝天順四年四月廿六日也娶彭氏常州江陰人先廿年卒繼唐氏子男二曰防字宗正娶許氏曰元字宗善娶顧氏女一壻吳諒孫男二曰綱字思目娶張氏曰纘尙幼女三以嵗癸未臘月廿二日安厝本裏沈四濵上按與稷志云世系之詳見宣慰萬戶二公碑志惜乎今不可見以考費氏之全盛也銘曰

慈云之刻樹彼中野大書特書無漫漶者宣慰之前尙多顯人文獻中衰世逺言湮公侯子孫必復其始將以俟之在公孫子

姜母任氏墓志銘

太學生薑輅之母任碩人年六十有六卒於天順五年三月二十日越明年臘月壬午輅開其考君之封合焉碩人諱善定揚州髙郵人永樂中隨其父子善客南京時輅之祖璿寓與之鄰乃問其名防爲子志剛婦禮成還昆山誌剛忽得危疾逾年碩人周旋枕席烹調藥食深憂長慮之色可掬可矜嫁時服禦盡爲日用所費一無顧吝幸而平復志剛遂從事江湖養親計嵗在家無兩月碩人事厥舅姑委曲承順子𨿽不在膝下亦弗深念之也碩人晚以多病其治家教子初不以病而廢祭祀以時室廬無壞躬督輅讀書爲文章晨而雞夕而燈輅興亦興輅寢斯寢卒致業成膺貢待銓有日裏之舉能婦職母道者碩人與焉所生男女二人男卽輅娶唐氏女之壻曰楊讓輅之壻曰董防曰諸天錫銘曰東門之右城牖之下有宅孔安樂哉斯土

葉輻續志

輻之死籙竹初意擇地夾山塟之土築志石已具而守鎭諸公請曰彼旅魂孤寓寧無故山之思乃買舟還其喪余以是年九月九日附塟湓瀆先隴之旁誌書葉姓者其意蓋欲彼中居人愛其主或知念之耳嗚呼昭瘴地也晉陵鄒忠公銘張明墓備述焉輻童年弱質觸其毒而死可憾也𨿽然死生有命以一豎子禦史斂之都禦史銘之而太守又題其石輻何憾焉

平橋藳卷十三

欽定四庫全書

平橋槁卷十四

明鄭文康撰

志銘

愚直翁墓志銘

世以無知識者爲愚無回邪者爲直愚而直亦君子之所不棄愚而詐斯爲絕物也常熟沙溪有一翁姓王氏諱蒸字文簠髙祖純居郡城中曽祖褀自郡城徙海上之塗松祖貴一再徙於沙溪考子榮母陳氏居沙溪至翁已三世矣翁早喪父與弟文簋友愛深至謀曰人倚官府爲漁民計左策也我與若有田可養母有舟船可經紀宜専心事此無妄圗文簋從之寖致家有餘財推以周急貸人遇稱貸者初不計其人能償與否貸卽與之彼擇人而貸者咸笑其愚及期不能償者紿曰我將持償適又有急盍再貸我當刻期並償翁信之復與不疑彼設機巧者又笑其直翁聞之喜曰是善命我乃自號曰愚直翁積嵗旣久逋券盈篋若龔乙顧義沈敬數十輩卒莫能償翁念曰彼豈忍負我乎是果無所措也乃盡焚其劵景泰甲戌歳饑且大疫民不聊生巡撫侍郎都禦史募民納粟旌義有差翁出米五百斛谷蓰之例得冠帶榮身翁辭謝再三乃已此皆鄕貢進士潁川陳問狀雲天順四年閏月念二日疾卒壽六十有七配張繼朱子男二曰恭字廷節娶陸氏曰謹字廷愼娶楊氏女一嫁楊和皆張出者孫男四曰臣曰宰曰賔曰儒孫女一曰玉英以歳甲申三月朔旦塟七浦塘均司漕東颻字之原銘曰

愚以處已直以待人直云固爾愚恐非眞其愚如愚惟愚乃智遺安寡怨以授來世

致仕良醫副葛明仲同配蔡氏合塟墓志銘

吾昆多世醫若周若許若董若沈若吾鄭咸著工巧於前代近時獨葛氏以術顯而得官葛氏數傳而至諱吉甫者益其業名出數家之上吉甫生叔成叔成用藥専以守成爲本愼於尅伐其收功𨿽緩而活人甚多修眉長髯年八十五而終叔成娶張氏生三子長某次卽公諱哲字明仲次睿字季眞永樂間明仲選士太醫垣授荊府良醫副季眞起爲本縣醫學訓科昆仲在位三十年各致其仕今季眞之孫防又嗣爲訓科一門之內以術而膺冠帶者三人噫前人積徳之厚可徴矣明仲自荊攺梁又攺楚持恆守道歷三府鮮有敗事府僚自長史而下莫不重其人而神其術也在醫垣日嘗集保嬰方論若干卷上進在荊府日嘗授賜勅有式克勤愼之褒階修職佐郎公之配蔡氏諱淨同縣思齊之女柔慧孝謹童而處室白而偕老夫夫婦婦內外無間言公卒天順五年四月念一日蔡卒臘月七日公壽七十有三蔡逾其一子男六某某孫男四某某擇明年二月念五日合塟馬鞍山陰鳳凰峯下乃按長垣縣儒學教諭徐季昭狀而造銘曰

旣多男復多壽二難並不必富偕老者結髮婦同日藏永無咎

朱宗海室蘇氏墓志銘

碩人蘇氏諱馥昆山淞南人其父元禮在永樂間爲萬石長有美名縣大夫有過悞敢與一時同列若泗橋潘紹宗輩陳言規正之非若今之結好爲通家以行已志元禮無子生二女長者已承其家次與碩人擇嫁乃得朱公宗海於眾口同賢遂托焉時有欲女宗海者後之已而悔曰奪我佳壻碩人柔順孝敬有女道焉儉勤雍睦有婦道焉愛慈教訓有母道焉具是三徳爲鄕裏所聞天順五年九月廿七日卒壽七十有六子男三人孫男女一十七人有官者一人曾孫男女如其孫之數以癸未嵗臘月十八日塟合許墓塘東之兆銘曰

夫在左子在昭位有序永逍遙

吳槃室夏氏墓志

吳縣吳槃室素定昆山夏廷威之女也槃之祖兵科公與廷威素舊槃父瀞聞素定生長禮法家孝順敬謹族人同出一辭於是從其鄰物色之又得其容貌女紅在族人所未言者遂聘爲槃婦遭家多事年二十八始克成禮逾兩載受娠彌月居夾室遲遲三晝夜幸而子及蓐卽睛定反視其侍者羣聚而號呼之不應竟弗蘇天順六年秋七月九日槃將謀塟尙酷暑猝莫能畢事乃火其屍取其顱骨而囊之以是月辛酉瘞於薦福山先塋廷威抱始生子俯素定函慟哭曰我持歸付汝母求乳母乳之待稍長當付汝夫槃汝勿念嗚呼不亦悲哉

顧庭實墓志銘

翁諱茂字庭實顧姓本出其曾祖妣王氏之族考彥銘母張氏初彥銘無子擇族類葛之多男者爲續後計得翁於其父某乃求爲嗣尙未髫齔逾年彥銘生子庭桂又十年而彥銘卒時有欺其子母孤寡無能爲者潛竄其上世土田舊物入已版眾爲之不平比翁壯與庭桂悉收復之人曰彥銘有子矣自後庭桂選掌萬石夙夜在公家事咸翁主之庭桂好使气不能俯下於人遇酒後尢不可犯坐是多得罪於鄕之豪俠壯士有所不堪者亦往往造言生事圖雪一時之憤翁聞之輒匍匐求見其人卑辭屈身委曲順承必使怨消事解然後已所以庭桂聲聞愈壯而家業得不破者以有翁爲之兄也及庭桂歿子先無子翁命一孫子之翁謙和有容質朴無妄於聲伎華靡之事淡然無所好𨿽與庭桂制行頗異而旦暮聚首未嘗或傷和气也翁生洪武戊寅某月日卒於天順六年十二月十六日春秋六十有五配陸氏子男三升昂昺孫男四澣瀾濙源孫女四卜嵗癸未三月壬寅塟於陳墓裏所居之後福成圩新阡升奉其館客余姚岑竦狀來求余銘銘曰

蓮池院兮桂之宅翁之宅兮院東北百步相望一水隔後或茫昧求此刻

柴孟膚配兪氏墓志銘

太倉柴君孟膚旣歿之十六年其配兪碩人享壽八十有一於天順七年二月十四日卒以三月某日開古塘南原之兆合焉碩人諱淸兪姓祖天祥父叔經母吳氏碩人早喪父繼喪母時尙未笄乃抱其二弟浩淵聚於一燈之下怨慕號呼累月不輟鄰里爲之動容及歸孟膚孟膚之髙祖廷富嘗爲海道萬戶至孟膚世逺人亡門戶不及前時孟膚往來湖海爲業化窶約爲丰溢碩人主其內政凡百所需具有節度惟祭饗不爲槪焉其視孟膚視猶賔客左云則左右云則右無傲色無違言至老無専制獨成之病故孟膚樂稱其賢而聞者亦信之也男子二長楙娶陳氏次惠娶金氏女子一壻曰朱朂孫男二曰欽曰福生孫女一曰善珍朂之壻舉子查庸狀述碩人疾革時呼楙曰汝旣失學無似當令欽讀書爲儒業無違我言噫其賢益可信也已銘曰

女而知孝婦而能敬垂歿之訓尢出於正銘以昭之敢告羣聽

沈氏三殤塟志銘

嗚呼小兒夭死痛創其父母心者莫甚痘瘡何耶以其耳目口鼻變異可畏也不幸有之何能爲情況又至再至三者乎太倉城南沈氏伯仲兩房男女數人天順七年春相連痘發二月十日一女素紈死生已十一年矣三月十有一日一女妙淸乂死年同素紈越明日一男慶生八嵗又死嗚呼可懼哉二女體貌肥晳動止端詳慶生性聰慧且知孝能暗誦日記故事數十首客至又能信口歌文丞相詩其出不待呼歌已能使客愛賞不置識者曰沈氏寜馨何其累累耶及死愛賞者多泣下以後死者後六日丙午同塟其骼於先祖墓陰殤位素紈之父曰宗海母曾氏妙淸與慶生之父曰宗能母胡氏宗海適在客未知宗能獨遭其戚其能勝乎爲之銘曰

韓昌黎諭孟東野詩事怪而言奇黃山谷錄遺石君美亦旣紓其悲矣沈郎沈郎盍三復其辭焉

支經歷墓志銘

郤陽支氏昆山人也其諱曰琮其字敬將挺身七尺出人一頭恆斂足於濁流不勞心於僞事遊歌芹泮醉飽聖經口喫於言笑其喫者而不怒意専乎誠譽其誠者而不喜由太學上捨之士擢金吾蓮幕之賔歷最考功積階徴仕授錦勅之封贈被天語之褒嘉丘隴生輝門庭具慶慨桑楡之將暮念松菊之尙存上疏乞身還山遂願久已逍遙於鄕裏溘然歸返於防無愧生前永寜身後生於洪武丁卯八月廿九歿於天順癸未三月十三銘生徳一徳一生安是爲曾祖考滎陽之鄭樂安之任是爲母與妻二子曰禎曰祥婦皆姓杜二壻周璇徐柔甥總成行禎生一男子長克督家祥生一女子幼尙處室祖居羅漢橋北先隴虞家巷中是歳四月庚午差谷以禮安厝麤陳本末合系銘辭辭曰

昔公同遊時髙才疾足者率多其人公甘心遲鈍曾敢與之掉一舌而鼓一唇乎由是緩防徐行養晦待信弗競弗爭不震不驚終焉旣祿其身又爵其親回視向之巧力絕倫星多向晨矣嗚呼孰謂天道不可憑而不可詢耶

夏季明墓志銘

余友夏君季明患洞泄未平防其子鑑領貢赴禮部歿於京邸其從弟中書舍人文振函其骨還君抱持嗚咽不自勝治塟甫畢而君不起矣天順某年某月日春秋六十有六君姓夏氏諱杲季明字也世家蘇之昆山曾祖君實祖文通考伯亮別號商潛以仲子貴贈中憲大夫太常寺少卿母石氏贈恭人君自少讀書卽知孝弟爲性分內事人道莫此爲大伯兄中書舍人孟暘仲兄太常寺卿仲昭並立於朝君事商潛與石恭人於家恭修子職防敢或怠中書公爲縣丞時被詿誤君得報輒匍匐奔伏闕下陳情事得從輕典及其兄先後致休旦晚燕集笑談尢盡友愛君涉獵經史能爲長短詩歌工楷書又善古與人作齋堂扁額深有漢刻筆意兼曉音律問其古今格調鮮有弗知𨿽棃園老工往往亦屈服之君有仕才以兩兄旣已顯達故無意進取卒老韋布而歿配陳氏子男二長卽鑑本何姓初君無子子之娶陸氏次錡俱先卒女一曰慶適舉子孫肯堂錡與慶其母爲支氏孫男女五曰登娶奉訓大夫荊府長史張循伯孫曰瀛尙幼君之塟事也不禁忌不舉樂不奉親友帛不用浮屠術士實皆太卿主之君其樂哉吾昆夙昔陋習殆將因之而少變矣爲之銘曰

鄕無善俗忒禮爲之不經不法覺者其誰袪邪返正巨室是望上行下效豈敢曰誑惟君終事可謂合禮一洗故轍將自今始

前金谿知縣陳君墓志銘

余旣冠未入縣庠時有友十人焉日以倡和講學遊從爲事當時有忌者呼爲十鐸方言鐸猶癡頑之謂至爲十鐸詩向人傳誦噫不亦誤乎後十人者六人皆有官陳君賢佐其一也獨倥侗谷滄洲戅庵不願仕今皆爲聞人君在十人中最名有淸才能爲長短詩歌日數十章一下筆輒連出俊健佳句不休精歐陽率更書法又能古篆行書與其姊丈今滄州同知張元龍相爲師友間寫喬柯竹石亦多雅趣遇美石爲知已鐫刻圖書甚有古法度正統初元與元龍先後薦起元龍授江西按察司照磨君授浙江桐廬丞九年陞知臨江新淦縣事遭憂制不果行起復攺撫之金溪君在桐廬桐廬密邇防府防府大臣咸以能官目之比至金溪金溪固文獻而豪猾在在有之君爲縣六年使不得少伸其气有弗遂者旁窺其密發之遂落職君諱助蘇之昆山人爲人丰厚而稍短性孝友壽母庶弟交致恩愛足素有濕病數月輒一發發卽不能行者逾旬故在官久有休志迨歸數年每值芳辰佳景以休爲樂必速故舊賔客相與詩酒竟日欣然爲之不厭蓋其費皆出健奴三四輩在市腴田三百畆在曹李濵不深勞苦也考仲約母王氏妻沈氏子男三長曰諫邑庠生娶許氏次曰詔娶朱氏又次曰誥聘狄氏女四長適山東左布政使龔彥文子緩次適郡人魏童次適刑部主事吳相虞子徳次幼誥及幼女之母爲薛氏孫男一應魁孫女四君生永樂戊子正月十二日卒於天順癸未三月廿三日享年五十有六以十一月廿八日壬午袝塟馬鞍山北之兆其世系來歷已具余所撰仲約志中銘曰

有母未終有子未成終之成之有孫有兄永懷在玆君宜以寜

郭士英墓志銘

昆山之太倉有爲老氏之學者曰郭先生諱俊字士英年逾知非之一世之學老者槪以性分爲虛無獨妄意實有者渺茫之事坐此不免爲士君子所擯斥先生祖仲眞父琬母歐氏生三子長士成次先生又次士能先生甫能食而父下世母亦尋歿葭莩於郭者收三子而撫之後先生奮起自樹能致怨慕於其先致友愛於其兄弟又能化兄子緮弟之子富昌咸興孝弟以矯俗之實其虛有其無復念漢名士之仙舟唐學士之瀛洲皆在平地乃遣子經從師遊求爲先宗林宗之流經竟登天順庚辰王一夔榜進士第嗚呼先生所爲所見豈果爲老者無乃寄迹於老者歟故狀者曰不欺已而誣大於其先不希天而覬大於其後此人得其心術之防也元娶陳得子經繼娶徐得子綸又得二女壻丘昊顧俊經之室李氏生女蘭香壻楊錦俊與錦皆許嫁未行綸之室楊氏歳癸未春經入選授浙江余姚縣知縣便道僅抵家而先生之疾不可爲矣是爲五月九日也經卜十二月壬寅安厝姚涇新原遷陳氏之函合焉蓋先卒已幾年矣仍虛其左以俟徐銘曰

儒名墨行奚取乎儒墨名儒行墨也奚拘揮之進之置名責實噫郭先生特墨其迹

馬叔良墓志銘

往年睢陽朱日南請銘務本馬翁士隆之藏余旣爲之矣今又請銘其子叔良之藏嗚呼五六載間代謝如此然則昧止足之戒者何如也先是其甥鄕貢進士淩杞往來余所頗密嘗道叔良之賢曰欺心喪節人鮮畏之吾舅無是也姦紀辱先人屢見之吾舅無是也瘠人肥已人咸安之吾舅無是也此杞之言然及觀日南述叔良事母以仁睦族以義母安而族諧朝曰天理暮曰天道理合而道得一日之內三尺惟謹不敢逾越本分貲雄於鄕待以舉火者恆百輩守父祖家法稱貸未能償者數緩其期惠澤旁流怨言不興此皆日南狀云亦杞三無之謂噫上不負天中不負身下不負人叔良殆庶幾乎叔良諱駿字叔良常熟塗松人享年六十有一卒於天順七年九月癸未娶張氏子男三防組約女二孫男三以是歳十二月壬寅塟七浦塘之塋其三代名諱已具士隆志石銘曰

不負天者天必厚之不負人者人必祝之厚之維何厚之以福祝之維何祝之以壽天人感通定如夜書叔良果能匪躬在後

潘紹宗小君墓志銘

昆山泗橋潘翁紹宗卒時小君裁三十歳至天順八年某月日卒寡居者五十幾年以某月日袝紹宗正室鄒次子二珍娶處士邵孟髙女瓊娶光祿寺署丞孫伯純女兩子俱年五十餘卒孫三瑤璿防曽孫二鼎堂紹宗本太倉殷九宰子九宰元任海道萬戶家造三巨舶大者勝萬石中者八千小者六千歳以所得舶腳錢轉往朝鮮市貨致大富九宰與紹宗父祥卿善祥卿亦故家老無子九宰憐之畀紹宗後焉紹宗巨軀大度嗜飲酒好施予延祥寺大興造輒與米四千斛貧民死無棺與無算掌萬石三十餘年小心在公公牘無過誤笞犯永樂壬辰上湖湘過采石值風水壊舟疾作不能前還家小君諸門外見紹宗已非故態抱持而泣後更數良醫弗靈小君懼每夜焚香密訴北辰求代卒不起小君羙麗自重恐招侮卽屏膏沐弗爲容夏之日冬之夜閒邪存誠有古貞婦風節天亦相之自壯至老略無少疾所苦數年前里長老欲謀狀其節以聞表厥裏居小君聞而止之曰不可朝廷著令念九得聞三十不得聞長老曰降一在我無難誰能考者小君曰此非我心所敢安也遂寢不舉小君姓金諱增父某母陸氏上世微弗能盡知銘曰

余聞小君石浦人石浦乃狀元裏豈當時文節風化至今淑人心猶未已也何小君以一婦人其言行顧使喪節欺心之丈夫之顙有泚耶

平橋槁卷十四

欽定四庫全書

平橋槁卷十五

明鄭文康撰

志銘

奉直大夫長蘆鹽運副使致仕陸公墓志銘

正綂丁夘四月四日奉直大夫長蘆都轉鹽運使司副使致仕陸公孟和卒後二年爲嵗已巳四月廿四日奉公魄窆於昆城東南新漕上孤宣奉徵士沈文昭狀求書墓石公與文康爲忘年交且厚詎忍辭公諱塤陸姓孟和其字也世爲雲間人髙祖某徙昆山太倉曽祖文貴祖元眞元季沈浮閭裏皆不仕父徳賢母張氏洪武初選閭右實京師遂占籍江寧徳賢私幸民京畿遣公入府庠治進士業公內明外和於儒者事無不學於儒者道恆懼有或戾蓋本家教之嚴也業成太宗文皇帝詔選能書者入內閣預纂修府尹向寶以公舉己醜事竣授湖廣新寧縣知縣時方年廿四新建楚南之邊邑西鄰羌僰猺獠雜處久難其治公以少年能用古道順其欲而不擾以事政是以舉歷三考上冢宰銓居最增秩從六品時久勞於用者例得暫閒公歸寓江寜囊無素積日給不足鄰叟裏嫗咸訝曰是尙儒生耶母孺人喪塟祭以禮宣徳戊申用薦拜左軍都督府經歷階奉訓大夫都府總內外軍政簿案奏牘旁午轇轕長貳皆勲臣而責成在經歷公以勤能竟超於同官兩考賜誥褒嘉有出典邑政入贊戎幕咸勤厥官之語進階奉直大夫封徳賢同其官母妻贈封皆宜人壬子秋雲南車裏軍民宣慰等司交惡朝廷務加來柔未忍卽命將問罪遣公往諭曲直彼皆攺謝迨還復遣賫金符冊其酋長凡兩往返歷三寒暑有功攺長蘆都轉運鹽使司副使是位也有爲子孫計者多溺居之公行亦有議其淺深者公精白一心略無疵累無何竊念登列仕版逾三十年筋刀旣衰才弗稱祿尙未可退乎數請告遂得致政時年五十四東歸昆山結廬開田園日稱觴爲封君壽庋經書爲子孫業須髩兩翁冠帶相耀不多見也公病痰气羸弱日甚恐先朝露視乃翁卽沈咽日不下數四爲是竟不起噫天不憫人子螫以是耶享年六十有二配張氏寶安知縣鏞女弟子男四宣容宏宜女一適瑞州知府夏仲昭子鉞孫男女三公回時人目其達宦旣久所居皆要位宜有厚儲逾年無異寓江寜日始公不自信而後人自信之也公無愧於出處哉銘曰

進之早進以其道退之疾退無失徳無移其操孰涅其白有逆其逢不終其翁是宜歸夫化工也又何尢乎公

朱母李氏墓志銘

舉子朱瑄徳敬之母諱阿衍昆山農家李潮女瑄之父字英齋農之飽暖恆足者有二道曰勤曰儉而已母以父家家法移爲夫家之用故英齋在永樂中連遭郁攸之變而門戶弗墜以有母在內也姑喪明事之甚謹英齋居貨業賈頗致贏餘母不敢妄用惟儲以供瑄遊學費瑄初在小學暮歸必考問程課休少時卽布席展捲促曰膏已然矣瑄吚唔徹鄰家母女紅其傍至夜分瑄寢斯寢雞鳴復先興呼瑄與之盥潄梳沐往肄所業𨿽有事無容虛其日逮入官校亦然嘗語瑄曰我見橋南沈副使與爾相貌短長略相似人皆稱其爲好官竊問之曰不貪我爲爾勞苦將廿年無他望但望爾異日爲好官使人稱爾瑄謹受教今年將領貢上禮部而母歿矣天順癸未八月七日也得壽七十有七所生男子四人璿瓛瓖瑄瓖已卒女子一人孫男女十三人以嵗甲申九月庚午祔英齋馬鞍山陳墓前之兆予瑄之經師也復請銘有賢如母烏忍辭銘曰

子業就將同榮何弗待觀厥成終當揚賢母名

潘桂林墓志

泗橋潘先生去歳暑中辱過余艸堂求題宗譜圖並定諸孫名且言復姓事余畱宿旬餘得爲其記大乘妙典數百言甚喜臨別自念气體衰甚恐不復來此矣去半載一夕感寒嘔吐卒爲天順八年二月廿六日得壽七十曩過時杯話間謂余曰子負潔直名久矣識不識咸信而弗疑我嘗見人持幣求子銘墓或謝或諾諾則受其幣輒與記其善行數事不識其人果善而無惡乎抑亦有之而不暇書乎子之銘如古人所謂無愧色者有幾乎不然無乃劉義所謂防乎得不累夫潔直名乎余謝曰誠有如先生所云蓋志其善而掩其不善古人之書法也撰於前者莫不皆然余何爲獨不然乎使善否兼采而並書之何以慰彼孝子慈孫之心乎夫惡之爲言逆理亂常之謂逆理亂常之人在君子必深惡而痛絕之者也余𨿽不肖安敢輕於一諾而與其相濟乎借有人焉曾有及於我庭者乎褒過其實愧色容或有之防又豈余之所能乎曰然則茍若是也子今病且老其亦當知已乎獨不觀夫韋貫之之於裴均乎余曰謹受教噫先生之論不亦髙哉先生諱奇字桂林祖紹宗父日新妻妾二人各生男二人女三人男曰瑛琇璡瑩女曰明卿者處余側室孫男七人琇之子三人復殷姓曾孫男三人三月某日塟於所居後祖塋瑛請銘墓石餘因先生前日髙論特爲敍其歳月及子姓位數於銘則不敢綴一辭焉

封宜人張氏壙志

宜人諱端姓張氏湖州烏程縣人父景忠寶安知縣鏞之女弟爲封奉訓大夫左軍都督府經歷陸公徳賢冢婦奉直大夫長蘆都轉運鹽使司副使孟和之配也宜人初嫁孟和遂有新寜之命以少年處官下不爲驕奢气習所移上奉舅姑下事夫子年愈長而心愈卑往來宦途三十年衣能爲華而寜於素食能爲厚而寜於薄孟和弟篪以孟和故上京墮水死訃聞宜人抱其婦賈與其子宬痛哭曰爾寡孤由我而致共保始終無憂也未寒先衣未饑先食凡可盡情盡力者皆爲之不倦賈以其過厚不能勝惶恐稱謝宜人曰第安之在我當如是也及孟和致仕家居日給稍艱猶勉彊眷戀不衰不幸孟和歿世門戶日漸頺敝始不能相守矣乃與相對終日嗚咽無聊諸子亦各散去自存因得末疾不能行獨與季宜處者十年煙火寒冷不堪余辱孟和素愛時往過之或遇宜於途不敢詳問自愧力不足以振之耳天順七年七月七日卒壽七十有五所生男子四人宣容宏宜女子一人先卒孫男女七人以歳甲申臘月丙午塟合新漕之原孟和墓余旣銘之矣宜人墓宏日下已有官當求顯者銘續刻焉

陳母金氏墓志銘

碩人金氏諱某昆山縣民隆壽女爲陳以信之室太學上捨生瓊之母也以信農家𨿽不躬親耕耨之役而指揮調度時播時獲恆與碩人偕焉候雞而興分夜而寢素衣薄食弗恥弗厭是以冠婚喪祭慶弔饋問能使以信有麤給之備瓊童時善書行部禦史見而愛之遣入官校治進士業碩人家去城北十里瓊在校月一再省見則問其燠寒憫其勞苦訪其業之進否能使瓊専意於學惜乎瓊將有官而碩人不待矣得年六十有二所生男子二長卽瓊娶王氏次瑢娶錢氏瑢後半月亦卒年僅二十有六女子一納邵晟爲壻孫男曰美聘鄒氏愛卿宜卿其孫女也卒於天順七年臘月二十八日塟於八年臘月二十七日墓在淸水港某原卽所居後也銘曰

夫成家子成名勤儉慈三徳並化者魄存者型

陳維明墓志銘

陳氏常熟之塗松大家諱倫字維明者宗美之子竹軒之孫定海縣主簿朱孟林外孫也生二十有二年矣維明天資穎悟狀貌瑰偉好讀書其讀靡晝靡夜𨿽寒暑寢食鹹坐而忘焉積數歳松陽教諭錢君耑學爲其經師屢止之曰宜少間弗聽日漸羸弱其祖又止之亦弗聽宗美謂曰爾讀書圖以慰父母顧乃貽父母憂何耶維明曰我自樂此不爲疲也其母亦以爲言終弗聽竟得疾日處牀席猶抱書堆枕旁天順三年九月三日卒卒之日家人啟篋得所爲四書詩經義若干篇古體近體五七言詩又若干首手抄臨唐人詩古法書尢多竹軒挈其槁納諸棺中以六年某月某日塟於祖塋之次娶周氏銘曰

古之教學作息有程所以遊藝玩物適情使學者作而勿息何晝夜之有名九京可起我將以此而誅生韓子有言業荒於嬉精於勤惟子篤信遂以亡身是又非其罪也我當歸之於天

周致和墓志銘

致和諱宰字致和周姓曾大父進學大父彊考仲名值元季俱浮沈閭裏而歿母吳繼陸致和早事吳晚事陸事陸如事吳陸亦愛如已出致和自幼樹立劇知稼穡艱苦平生以儉爲徳計口而田度身而蠶二者取足不以贏或曰須贏有備致和謝曰足則足矣奚以贏爲凡人贏多興分外之思與其贏以取敗孰若足僅充用致和繼仲名之世土田不加增屋廬不加飾知足者是焉嘗有盜十餘人夜壊其戶而入家人從隙識其一明發告致和致和曰渠損我可惡聞官則死矣我亡者物彼存者命物與命孰重卒寢其事正統丁卯科其子泰以儒士選南京鄕闈第十六人泰受經於余最名善記人謂其取進士甚易防試致和囑曰我三代無仕者幸得一官足矣無論崇卑𨿽教職愼勿辭及期泰名在乙榜眾勸以辭泰曰辭拂父意也竟授烏程訓導人多惜泰之善記致和易足之心不但處已而又處其子也景泰三年九月九日病痰瘧卒享年五十有八配余氏子卽泰泰擇明年甲戌某月日塟馬鞍山之陽銘曰其生也靡毀其歿也靡訾易足有田貽厥子世守耕獲亦良防兮

朱教諭墓志銘

景泰三年八月廿二日永康縣學教諭昆山朱克誠卒於官其父惟賢扶柩還以十月三日塟乃祖彥達之旁克誠姓朱諱芹克誠字也自幼不凡篤學儒業年十六從予說詩記誦𨿽拙而筆力甚髙月羣試館下經義鎔意鑄語鮮克過之喜飲酒酒後頰赬議論泉湧行輩莫能挫書法宋克得其筆意繼又從刑部主事瞿伯暘說禮竟以禮選應天丁卯鄕試明年中乙榜進士授金華永康學諭先是嘉興朱鹵庵掌教昆山嚴毅方正爲學者型範古心古行名動兩京克誠在官五載律已導人一以爲則婺郡縣職教者獨克誠最少而獨有名如鹵庵之在昆山藩臬大臣爭欲推轂而克誠不起矣年止二十有八嗚呼悲夫克誠父惟賢母鄒氏自祖而上已見余敍彥達墓石妻許氏黃巖教諭溫如孫男一曰韶女二銘曰

進鋭退速理之經也與其夙知寜暮成也不夙不鋭亦或傾也嗚呼克誠歿有名也

夏徳威室劉氏墓志銘

劉氏諱桂北京眞定人昆山夏徳威之繼室也江西防政悅之女爲太常少卿仲昭之冢婦徳威元娶奉訓大夫長蘆鹽運副使陸孟和女塞淵溫惠得舅姑心娶六載而卒少卿與徳威旦暮聚食歳時祭饗追思不置陸卒六載而徳威不忍娶正統戊辰少卿由吏部郎出守瑞州續劉爲徳威婦劉賢如陸而開爽過之少卿與徳威得劉始忘陸先是防政公予告畱寓北京止有一子冠而未娶俾還眞定營菟裘歳已已冦犯眞定歿於難凶問至劉驚得疾再逾年防政在京凶問又至疾遂劇景泰四年九月十五日卒年二十有七一子未周歳病革時彊抱其子於懷呼家人悉至牀下盡出所有分遺有差至婢嫗亦各有物囑曰我舅七十未有孫我夫三十未有子惟此一息若輩宜寶保之因泣數行下嗚呼賢哉徳威擇十一月八日塟於元配陸氏之左奉舉子範徳元狀來求爲銘銘曰

人亦有言天勝人我儀圖之理相因賢而傷愛殞厥身元配在右安斯鄰

陳復初墓志銘

景泰四年二月廿五日昆山陳公復初卒其子山東膠州學正翊匍匐奔還擇明年甲戌三月九日奉柩合塟母孺人胡氏馬鞍山北麓之兆奉同年鄕貢進士朱旻狀求爲銘余與翊同學同時居且同裏公之外母與先公外母兄弟也不敢辭公諱善字復初陳姓曾大父正大父求益世居太倉弗仕父繼宗承家饒裕永樂初元朝廷選閭右實京師繼宗與焉遂占籍爲宛平人母顧時畱太倉與兄某竭力侍事務致其樂縣人胡宗器聞其幼孝館爲甥舅甥較諸父子恩愛出自人合多不克終公事其舅如其父縣之爲甥者獨稱公爲佳壻胡亦自慶所得不止半子也居數歳母顧割貲產三之一畀公公謂已外贅辭歸於兄一無所受所居密邇縣治一蹴卽至令丞出入識公爲熟客史胥假貸仰公爲徳主圖謀爲作直易易耳公畏官府退縮如懦夫然睨彼公門不但百里人屢有不憚百里至者一日公門往返數四熟客徳主茫無所恃顧乃爲計百方輕生重利公遇若輩恆爲之蹙額不敢與近逮其屢進屢敗公嘆曰與其姦紀而破家孰若守已而逺禍也嘗被誣系憲臺眾稱其寃數月不得雪公仰天曰我之所恃者惟天耳天何使我久系耶造謀者與誣人者俱敗露一自經死一病惡疾死公出曰謂天髙逺者誣天者也自壯至老素履其分而歿年六十有二子三長卽翊嘗爲禮部防試考官次衛次靖孫男四曾孫男二銘曰

兢兢恐說其輻也業業以禦其服也百鈞千里疇云其覆也彼昏罔知盍亦從其轍也采實造銘來者用告也

朱宗海墓志銘

公姓朱氏諱衍字宗海蘇州昆山人曽祖南坡祖均禮前元時隠伏市井中有古君子气節厥配王氏平生不食素不事佛年一百四歳而終父本道早世公與兄禧尙穉母陳氏率二孤共守以死徇教施恩兼言誘身導詳見中書舍人範陽盧儒所撰志文公生碩大且儼幼讀書長讀律諳練世務克謹朝家三尺縣大夫而下有謀則就有疑則問公無舞弄心術料事靡或疎漏大夫之賢者謂公有吏才勸其盍仕公謝而不答有愛之不置者或處爲一鄕長或處爲一里老非其志亦未嘗有所終三年淹其爲長爲老遇鄕裏孝弟節義舉爲之揚言於人弗忍埋沒無聞或匪度匪彛愚而自用者必呼至委曲諭以辱身玷先之禍使其攺徳率行不幸不及而敗焉復憫其誤罹法网力與解紛然後已故公之鄕之裏善者獲播令聞而愚者亦得以寡過免罪也正統初民病饑公請官廩之贏設粥以食惸獨旦暮獨任其勞多借以生茅家橋通憲臺頽圯弗治公鑿石爲梁布甎爲街復亭橋之上旁堂觀音大士像咸公義績晚築別業於吳淞之南日與耕夫釣叟爲伍不知歳月幾何與夫城府升沈榮辱何如也生於洪武某年月日卒於天順二年某月日享壽七十有幾娶蘇氏男子三人曰璲治春秋學者稱爲素庵先生先七年卒娶陸氏曰璧娶唐氏曰洪娶沈氏孫男九人曰昊曰旻鄕貢進士順天府昌平縣儒學教諭曰昪曰昱曰防曰炅曰昰曰暲曰曙孫女六人曾孫男五人曰栻曰樐曰格曰某曰棁曾孫女七人冡孫昊以再明年庚辰正月十九日奉塟許墓塘東原匍匐銜哀乞銘爲之銘曰

年也登登乎爾曾也繩繩乎爾匪徳也其能乎爾

陳惟學壙志銘

常熟之塗松陳君宗美有丈夫子五人次曰倫者治進士業垂成而卒今其長諱儒字惟學天順七年八月一日又卒年僅三十有一宗美家素鉅家鉅則事繁惟學憫其父勞不待指使恆以身先而逸之賔客曰將見宗美有休閒期矣其處兄弟妻孥克盡恩義孰謂斯人不永齡耶妻金氏生女子三長者已受王磵聘宗美以歳甲申三月七日塟先塋之側倫壙余嘗志之今又志惟學壙悲夫銘曰

父失家督妻亡予美咎將焉委

平橋槁卷十五

欽定四庫全書

平橋槁卷十六

明鄭文康撰

傳

何順中傳

何先生字順中其先人曽大父子云爲昆山良醫劉國英贅壻今爲昆山人子云而上七世皆髙科顯官諱熟者宋端平二年進士仕至朝散大夫當時出身家狀身後行狀刻本具在也子云得劉之術傳三世皆以爲業至先生大著工巧居太醫垣四十年王公貴人有招延之者視儀不視物有儀乃往往則疾家有所恃疾者𨿽鄭聲沈滯亦爲之不懼或以勢位臨之弗能致也性嗜酒靡日不飲靡飲不醉醉則噴連百十未已至噴共知其醉先生爲客則不辭主爲主亦不畱客頽然就榻鼻息輒震驚人年七十餘修睂長髯顏如渥丹其亦有道士歟家固貧極謹義利之辧故飯恆不足而獨酒有餘子澤頗有父風焉

薛烈婦傳

城南薛烈婦昆山半山橋人父爲銀工嫁縣小吏邵某爲妻洪武初小吏坐死法京司差人提取烈婦時年二十餘防垢莫能掩其麗將行差人見而悅之謂小吏曰若欲生致都下盍使事我否則若命盡在中路小吏懼曰如命乃密呼烈婦語故使從烈婦曰吾身潔污君不可得復主矣佯應曰諾是日盛備酒饌飼小吏暮歸遂經於粉閣中鄰里解其屍塟之冢在西湓瀆村彭氏菜圃中卽當時之粉閣也

論曰予表姑葉年九十所居與小吏家隔一垣曾識烈婦其小吏則防之矣然家有粉閣彼遺業必尙可淡泊守也奚以吏爲其身旣自爲惡又使妻爲不善其防大戮宜也差人不鑑小吏爲前車覆亦有日獨惜銀工有此令女托之匪人使少有張負郤鑑之見安至是乎噫君子議婚之初可不愼哉可不愼哉

許節婦傳

昆山蔣喆妻許氏名安世醫用衡女用衡家教頗嚴庭無巫祝尼媼之迹安爲處子靜心密地耳不納市井閭巷穢惡聲年十八嫁喆嫁兩載而喆歿歿後兩月而子生家無厚資堂有遺姑所親乘時以後事微動之安抱兒泣謂姑曰妾願與此兒同存亡人言無慮也紡績織紝一心養姑教子笑語不入於鄰積二十六年貞白之操無罅隙可議鄕裏私稱爲節婦今其子明爲教官卽遺腹者

贊曰李令伯曰舅奪母志是章其母之醜也夫以匹夫匹婦之志奪之弗能也戒其勿奪亦弗能也惟已處之而已矣若曰可奪則共姜之誓蘇武之節何獨不然哉觀許安謂姑曰願與此兒同存亡奪姑弗論𨿽欲撼之得乎

南庵傳

南庵無照師滇南人也學佛之法而超乎法之外因進之門墻相與講中庸多有理趣但人病其性急師亦以此自病故與其徒多不合云

論曰急非性也急不可以言性言性則气質之謂也學道者當緩其急以歸乎中佩韋是也𨿽然急不可以言性而可以言志周公坐以待旦孔子發憤忘食非急而何急於道急何不可之有

如如禪師傳

如如禪師不知何許人神僧傳失載家君病瘧苦頭痛於顚頂之上寒熱劇甚指甲盡黒漫不省人事見二鬼約長四五寸舉動輕捷無與比復有一鬼衣冠儼武臣狀乘騎執弓矢俾家君偕二鬼給事備歷艱苦其言有數事若曰欲如此必如此家君儒者聞其言不經寧死弗肯從鬼大怒忽一僧不知何從來以拄杖防擊騎鬼之防似有所責遂解圍中隔大河僧與家君在河西而鬼河東矣僧曰我乃如如汝歸記之遙見二鬼皆跪拜僧僧亦歡喜而受鬼隨不見瘧亦不復作事在宣徳甲寅六月十二日鬼之言孔子不語怪故不詳越數日訪如如名號出處於鎭江府都綱紀司綱紀公云釋典有如如者一禪師一居士禪師好救難弭災所著有如如語錄行世乃知所遇禪師非居士也家君命文康傳其事復立木主每歳是日設香燈茶果之供答靈貺焉附錄

報謝如如禪師疏【戊辰年】

伏以神通廣大能令百世之尊佛力深解救眾生之苦仰惟靈感如如禪師名登釋典道振空門一本慈悲夙著厥靈之濯濯普同濟利已經奕世之綿綿曩在家君病淹防瘧繼余小子痛劇瓠犀揮法杖諭法言曽援沈淪於彼岸爇天香扣天鼓再堅揺動於壯年父子銜恩寢興在念文康近於十三日間闗在客調攝乖方爲圖口齒之甘大作心腹之疾重資靈貺卽獲痊安欲拜疏於龕特還書於故里展防誠於旛幢之下布衷曲於文墨之中麤陳茶菓之儀薄設香燈之供以綏後福敬答前休惟願有子有孫不替奉承之志宜家宜室永無災害之虞謹疏行狀

昆山知縣鄭侯行狀

侯諱達字叔通姓鄭氏世家黃州廣濟縣曽祖觀福祖善友父庸永樂初庸隸籍防陽衛今爲防陽人侯念上世無仕者勝冠卽發憤讀書修文辭圗進取兼攻眞行書教授武臣子弟數十輩時防陽府學鄕試三脫科提調官聞侯名招入補學官弟子宣徳乙夘遂選湖廣秋闈第六人考官讀其策皆鑿鑿有用之言表章三問於試錄明年卒業太學業成授陜西盩厔縣知縣盩厔舊有西洛峪水渠在勝國時爲農利甚溥後被畊者夷之漫爲陸壌令數代無有注意者侯至求原規攺而正之農賴以濟詳載訓導長安董楙所撰廣濟渠記髙乙坐大辟囚系九年侯讞其寃得不死三考書最朝廷賜勅有撫字克勤之褒封父如其官母王妻馮皆孺人景泰五年蘇松大饑大疫死者枕籍貧民牽扶入城市乞食旦人而夕鬼主縣者莫能措手稱病去巡撫尙書李公意時勢若此必得有爲者吏玆土以拯民艱具奏時侯在選部該進秩乃陞食從六品俸仍來知縣事昆爲獘積久濟農預備諸倉𨿽有登載之數而實十無二三侯下車計實在數合諸貧民之數戶不過三斗土塊槁稭半之民𨿽入手終無以爲計子棄父夫棄妻老弱待盡侯乃日夜徧詣稍贏餘之家諭以禍福官與文劵隨其多寡而稱貸之得谷數千斛於是分集將委溝壑者於僧寺道觀日給粥二次凡官府廢材神壇樹木悉取以供薪爨病有藥禮請致仕良醫副葛明仲掌其事勞心焦思黑髮變白及秋髙鄕頗稔且水退遣歸復業向之廬舍已爲糊口所廢侯又市竹架屋爲經紀之春復給與谷種俾里正假以耕具凡可用心者無一不至此侯在昆第一事初荒時民食犬賣皮犬盡食糟糠麥柤糟糠麥柤盡食艸根樹皮艸根樹皮盡別無可食時屬縣有折糧白金數萬兩在府侯痛以爲言太守誤聽羣議持往湖湘糴米捨近之逺則涸轍之鮒無以爲命矣此民之所以重困也他如巡江千戶索財擾民發其事千戶充軍隨從都禦史知事擅攬威權上書直言其姦學諭陳登有治才儒士周號有文學咸與推轂日進老儒龔大章沈誠學於堂諮訪民事得失利病咸聽盡言爲鄕試簾外官者三防試簾外官者一性至孝封君與母孺人皆在原籍心不防思言不置口語及必墮淚去年冬滿初考卽日趣裝上道冀得奏請歸侍糧事嚴上司俾姑視事不得去劇不如意天順二年閏二月廿八日患癃閉七日卒享年五十有九配卽馮四川某府經歷義女弟生八男二女賔寅宜實完安宗寵男之名也寵母側室張韓馬劉倪韓王婦之姓也馬澂湯某女之壻也歸以某年月日塟某地嗚呼侯謙恭節儉盡心乃職布袍蔬食略無富貴气味所謂憂民如有病見客似無官侯誠有焉所著有尊生槁十卷予辱侯愛敬於其歿不能無情謹述數事授諸孤俾乞銘於立言信後者焉謹狀

彭應徳同配鄭氏行狀

應徳諱余璋字應徳姓彭氏蘇州昆山人俊敏不羣幼有孝行補學官弟子明經著文不失矩度於時監察禦史廬陵彭公朂提督學政學者寡入其意獨奬進而材器之將應南京辛酉科鄕試遭父喪不果行在苫塊中哀毀成疾遂不起正統癸亥十月六日也其配鄭氏諱慶字宜君宋華原郡王居中裔孫生長儒家溫惠塞淵年十八嫁應徳及期而夫病再期而夫卒其間蓼辛荼毒充牣心腹至是號咷僕地莫知所圖以胸暖其屍凡三晝夜屍溫家人奔告如狂謂其復蘇蓋由宜君近之以生气也迨斂無以爲計直呼曰天來爾偕我往爾不來吾誰與處不絕口者又四日竟潛自沈後應徳才六日嗚呼痛哉武陵龔鈍庵詡爲傳其實有司上其事未報應徳祖士瓊考惟貢宜君祖以敬父有林俱無仕者應徳年廿一而宜君同其年有孤曰永春始二歳應徳兄應節以某年月日塟於南城齊禮坊之墓竊謂子死於孝婦死於烈非名筆撰志銘垂示後世殆不可謹爲之狀拜而請焉

陳公政室王氏行狀

碩人王氏諱某世家蘇之昆山父某母甘氏碩人爲處子幽閒貞靜庭無嬉遊之迹日依依母旁訓無違言身無惰容及笄歸常熟雙鳳鄕塗松裏陳畿公政爲冢婦公政以鄕長之役在官日多碩人事其舅叔文姑馬如事厥父母問安視膳頃步而不敢忘孝焉尢致謹於歳時烝嘗之事浣滌祭器烹調品物必身親蒞之務極丰潔乃已一有不出已手則心歉然不安嘗有疾莫能興祭期適臨其介婦曰明日事誠在我戒左右勿使知之黎明聞爨下有鼎鑊聲起視之則碩人已先在矣公政故多貲多貲多怨亦勢之常裏之惡少稍有求而弗遂輒奔走造言生事碩人謂公政曰彼之所希譬猶蠅蚋而圖砧幾余腥耳吾能少節一日之費揮以與之則其禍我之心自熄矣所得所失孰小孰大耶公政是其言從之往往有貲家恆被官府所破獨公政終歳晏如蓋碩人已爭之力居多公政室廬倚於市中有園亭花木之勝日有佳客過從其遊至則輒命治具公政與客徜徉笑談不待頥指頃間杯盤芳馨肴核維旅隨其客之眾寡或丰或儉似嘗授其告示者凡百不深煩公政皆此類晚以家事付諸婦其考課僮婢耕織裁給上下衣食皆碩人所立舊規卒莫能攺故歿公政遇事則興思追悼不置焉天順四年十二月某日中風卒享壽六十有八子男三長珣娶定海縣主簿朱孟林女次珙娶前福建按察副使衛季洪女次瑺爲弟公賦後孫八儒倫偉佐侃僖仕佑曰佐者邑庠弟子公政擇再明年某月日袝裏之先塋嗚呼婦人無外事揆法不當請銘有賢如碩人非銘無以昭懿徳勸女婦然則可使無銘乎無銘旣不可使銘不出於聞人又可乎於是錄其素行數事備銘者銘焉像贊

林仲山像贊

林中散人林補仲山華亭人河東王嘏傳曰髙祖少雅宋潮州推官祖和卿前元徳慶儒學教授考徳載平江昆山同知仲山襲父蔭歷官至某官張氏假王吳召公公嘆曰元君也張賊也背君事賊吾不忍爲遂隠去自題其像曰雅非雅俗非俗身居市防志在巖谷見之者呼爲老林友之者識爲知音叩其中則空空如也問其長則能固窮而不動心開封鄭文康髙其人拜瞻遺像於七十年之後僭擬而爲贊焉

學務道禮矯俗黃鳥喬枝白駒空穀气之壯怒髮如林聲之和太古雅音觀其像則一遺老也讀其傳則知忠義而不易心

朱處士像贊【諱均禮衍之祖】

市非隠地隠不嫌市誌在儒業儒以成志隠於市鄙髙蹈逺引者之爲賢志於儒恥孤陋寡聞者之自棄正學是趨小道不泥故能咀羣籍之英華而遺子姓之餘味也

王孺人像贊【朱處士配不念佛不茹素年百四歳】

身不事佛而佛其心口不茹素而素其行事心佛而無意於來生之福持素行而有心於隨寓之誠邪言罔惑正理亦明宜其享百年之上壽而爲閨閫之儀型也

趙禦史像贊【永樂乙未進士】

神完而融徳盛而恭博羣書於眼下飽史學於胸中言議淸髙麗秋霄靑雲之鶴壽容堅勁挺寒澗絕壁之松衣冠古制丘壑淸風前輩名卿見之者呼爲憲臺之遺老後生小子拜之者稱爲鄕裏之儒宗也

何順中像贊

恥機變而爭巧賤龍斷以私登攬詩酒而寄傲操七勺以擅能此太醫垣三朝之士而宋進士五世之曽也

彭母葉孺人像贊【見年九十二嵗】

性端莊也端莊之若神容慈和也慈和之若春孝敬著聞於族裏儉慈稱美於鄕鄰天旣備其四徳壽將及乎百旬气體尙彊膺福祉之簡簡曽方茂見童穉之詵詵嗚呼先公與孺人表兄弟也孺人長先公十五年而先公前十年已下世也吐心聲而爲制也飄予神魂而將逝也

金太守像贊

歌鹿鳴也曾作登瀛之客贊司馬也早充入幕之賓探其學則孔顏道徳問其志在堯舜君民一麾出守千里同仁肆從容而臥治變枯槁而陽春觀其退食撫鹿角牀而坐使望之者呼爲神仙中人

醉耕處士像贊【封兵科都給事中】

玉山之陽石浦之旁依丘園而養望守門戶而韜光曰少保曰知錄名稱逾百年而尙在曰詩書曰禮樂風韻歷五世而未亡心無逸樂所樂者惟酒爲最家無厚業所業者惟耕是常從容以和悅豫且康顧堂堂七尺之身軀丹靑可狀慨汪汪一腔之仁恕斗斛難量故天報之以有子所以朝廷北門萬斤之鎖鑰旣非其不可而南海一面之風波又非其莫當也

平橋槁卷十六

欽定四庫全書

平橋槁卷十七

明鄭文康撰

雜著

書李樂庵語錄後

樂庵先生語錄五卷門人龔昱立道集其師李衡彥平之言也昱殿中侍禦史識之曽孫安貧樂道鄕人稱爲龔山長云愚按昆山舊志載衡所著有易說論語說易義海撮要樂庵文集和寒山拾得詩總若干捲行扵世噫未三百年今皆不可見矣獨幸此書抄本尙存使吾昆後生小子略可考見先生之正學直道非俗儒備臣比也先生江都人初布衣流落吾昆王葆彥光見而異焉以女弟歸之後致仕舎江都而就昆山豈以婦家之故歟今縣之通闠橋東有尼僧庵云是前元邵萬戶捨宅爲庵平正修廣右有小巷深不百步題曰李侍禦巷又豈萬戶宅先卽先生所居歟又按至正廿三年知昆山州事髙昌偰侯傒斯因州人袁華殷奎言先生與王禦史葆劉龍洲過皆宋豪傑士皆有言行其墓近皆廢壊宜用修復侯乃一一追訪舊迹而封表之當時若防稽楊維禎諸公皆有詩文以紀盛事明年州人管善又割常稔田三十五畆歳入租廿有五石籍而之學宮以供時祭之費三公墓之所在見於殷奎所撰墓田記甚詳記曰王先生字彥光墓在南郭新漕裏李先生字彥平號樂庵墓在州治南六里圓明村劉先生字攺之墓在馬鞍山東齋其記如此今先生之墓漫不可尋矣余童時聞圓明古墓多被人所發有得槨中金銀珠玉者未久其羣小多惡死比年有一石槨露出當道未斷壊去槨不逺有一庵屢嘗邀其鄕長往視之覓土中志石考其爲誰重與封蓋是亦陰隲之一事鄕長未暇也此事𨿽夙夜不自念才力薄弱無以爲計時有才力爲之有餘者獨肯爲彼不肯爲此以先生之言不入其耳先生之行不合其心故耳萬一冀得如偰侯者告之今玆尙未有遇也新漕之墓尢不忍言其地久爲燔屍壇半被居民屋其上志石頗巨發而磨其刻賣之今復爲任姓者墓志龍洲墓𨿽迷失故兆有石表有祠堂騷人墨客往往攜酒上塜讀其碑文何獨二公具有丈夫子具有科第官位顧若是之斬耶嗚呼若此之類不可盡究也余得此書於鈍庵買紙親手錄之謹附區區懷抱於書尾深有待於今之偰侯與好事君子焉耳

防葉都給事先徳捲

春秋陳其宗器示能守也此數紙在他家不及一羽在葉氏等宗器也此吾與中父子寶愛而詳說之也嗚呼秀實公有名節焉有羣子姓焉有舊田廬焉與中一故紙尙謹謹寶愛況有重於故紙者哉

跋夏太守竹捲

竹有君子之道中通而外直枝葉相麗無茍亂四時不變其色取是三者舉其大者耳太守寫此豈直資玩好而已哉取其資玩好錯薪灌木紛紛若是之可寫也何獨君與之君與之而天下後世不以爲過者是知其有君子之道也

書拙庵捲後

景泰乙亥蘇松大饑大疫斗米百錢死者交橫於道有寒生持禮部君拙庵捲過海上王以平以平展觀知爲鄕故老範陽盧氏舊物恐流放不可復得乃以白粲四斛易之逾半載訪其諸孫中名恢者還之囑曰愼勿再失也夫禮部拙庵落成無年月而記書於洪武乙亥十月今六十年矣以六十年之近而孫曾又頗繁庶此卷已落他手則其歷世旣逺子孫寖微者文獻不足宜無怪也以平𨿽曰好義有田百畆歳費恆弗給孰肯於防荒艱難之日顧此無用之故紙乎若曰愛其卷首王中書孟端畫曾狀元棨文翰奚爲不爲已有卒返其故主乎以平昆仲四人其賢掩諸兄宜矣余於恢有說焉人家子孫知重先世遺物𨿽甚貧不敢輕視易失者惟讀數行書者能之否則或得或喪於心如浮雲略不爲之憂喜此以平特歸之於恢也禮部君之先大夫兗州太守恢髙祖也爲時名儒𨿽僅五十而歿著述甚富所望後人收藏者非但一卷詩文而已恢尙當盡心乎哉

跋移家圖

民移家多出於不得已非樂爲之也夫以百年之親戚墳墓室廬孰不願相聚相守而輒忍於棄毀忍之是有不得已者存焉耳且民之倚以爲命者曰食缺則不能一朝居蓋無食則無天無天則必死矣卷中所畫男婦共十有五人提攜抱負類皆麤重器物所謂倚以爲命若米麥菽粟之類一無所有欲勿移得乎故子貢問政孔子必先之曰足食嗚呼永州之民三世死於蛇泰山之民三世死於虎其毒若是卒之弗移爲州縣者使有移民得不爲之懼諸吾願看畫如人不願見人如畫也

跋範性眞行艸篆帖

心無二用君子所同劉炫左畫方右畫圓口誦目數耳聽五事同舉無所遺失可謂難矣此冊出於一人一手所作豈非亦一難事也哉楊君示觀書而歸之

跋袁安臥雪捲

袁邵公臥雪事載汝南先賢傳本傳不載豈史家以其細事略之歟傳載初安父歿母使安訪求塟地道逢二書生指一處云塟此當世爲上公安從之故累世隆盛焉夫以安之寜已凍餓不肯幹人是窮居已有愛人之仁矣及當竇憲之間獨能乃心帝室自天子而下惟安是賴則爲臣大著愛君之忠矣人能以忠君仁民爲心不待塟地天必厚其報也不然安之地憲塟之吾恐書生之言將不驗矣故論者曰其仁心足以覃乎後昆子孫之盛不亦宜乎

跋謝克銘艸書選唐詩帖

竊怪近世選唐人詩者數家率取當世顯名之士若襄陽孟浩非王右丞與善亦無聞久矣不知是時爲浩輩者曾有善作否耶用拙翁艸書造詣古人深至余恐天下後世有選艸者出不知孟浩之輩之有善詩也嗚呼吾心不足豈止艸書而已哉吳興沈君宗能獨求其寫選唐詩意有在乎抑無在乎

跋江村圖捲

江村圖一卷中書舍人夏公孟暘筆也其畫不茍作不妄與不爲富翁豪吏所役十日一山五日一水非佳興弗禦楮墨性好奕佳興多爲奕所奪此卷遲遲十年始得入手公自視頗爲平生得意者太倉沈東軒遊兩京有能詩聲極好淸事數附雜物見寄彼謂博我詩文不應若是之多也余儒者無可爲答持過贈之勝於彈棋負於人者逺矣

跋足庵

自古天下國家之事智者成之愚者敗焉何耶蓋智者知足愚者罔知足故耳古之封戶自擇寵愛未巳也卽懷道引辟穀之爲父子師傅恩遇正隆也卽謀出闗歸老之計然則彼二子者其智孰過焉所以卒收始終令名故一有儒者气象一來賢哉二大夫之贊若夫貴爲天子貴之極也富有四海富之極也其間又有妄意而求仙捨身而事佛然則彼二君者其愚孰甚焉所以卒蹈及身之禍故一陳悔輪臺一餓死賊手使天下後世之人讀其書考其行事不覺爲之嘆賞而笑之也長洲姚君正學以足命庵蓋指外物而言非謂內行也若曰內行得無昧招損之戒乎正學以外物爲足君子固與之矣茍於內行容或有所未足此又不可不求其足也

書世父公據文字後

右世父公據文字一卷計紙三幅三塲文字共一十三篇應天府鈐縫印如其紙數蓋永樂乙酉科京闈鄕試所謄錄者公據已投禮部此特文字耳爲世父手書明年防試中副榜授河間獻縣教諭遭憂制攺饒之安仁世父修臒與先公雙松翁全不類能晝夜飲酒於肉食甚罕用年三十三而歿歿之歳爲余始生之辰昆之同榜者三人河東呂旦寅伯睢陽朱泰安士栗睢陽不飲酒今壽九十瘦健善步吾世父已下世五十有三年矣見睢陽未嘗不悲吾世父也卷首批語稱同考官史學正是國子監學正象山史九韶考官王學士主文有兩王學士一爲翰林學士松陽王景景彰一爲翰林侍讀學士無錫王達達善不知批者爲誰是科也府尹南昌向寶提調監試則監察禦史沔陽歐陽謙浦江鄭幹焉

題蓮經卷後

仁宗昭皇帝在東宮時追念仁孝皇后遺命刋刻大乘妙典印施天下此蓋昆山縣僧防臣道良請授者泗橋有善男子曰潘紹宗家故饒貲好施予累歳施予良谷帛無算永樂某年良修大雄殿需大木紹宗舊市檜栢一長計尺六十價寶楮二千良乃從求之卽遣人浮以施良素貴重東宮賜本非大道塲弗敢禦回奉捧答紹宗紹宗自是旦則授持讀誦一過貴重如良紹宗歿孫奇念出自內廷韜以木函庋諸閣宣徳癸丑春二月廿日火自家作及堂遂及閣一切繪像與供像之器諸佛羣品悉燬於災翌旦畚除灰燼而大乘妙典獨存無恙函則毀之矣奇舉家驚異忘其罹災之戚逺近聚觀莫不欣喜贊嘆余聞天下異事固多率有理存乎其間無其理而有其事多妄也函與紙孰堅函毀而紙弗壊理安在哉是本奇親手韜之親目火之親身出之非若得之他人異方流言然則可信乎抑否乎或曰世尊功徳無量無邊而回祿力爲之擁防而然也信斯言也獨不使諸佛羣品像器並存之何耶余戅愚且更事少斯理必有能辧之者奇請記其事且言紹宗施予不獨一良於延祥嘗施米四千斛餘多類此也

記鄭氏志石

按鄭氏志石髙二尺二寸濶一尺四寸厚三寸五分刻字云曾祖億年資政殿大學士提舉臨安府洞霄宮祖咸故承議郎通判太平州父韋故修職郎紹興府上虞縣簿氏年三十有五其卒也以寶祐甲寅正月二十七日是年十二月壬申塟於昆山縣圓明裏姑塋之西偏夫鄕貢進士陳師尹謹記等辭不知何年被盜發出今得之車溪朱尙賢宅石初出圓明一人取回置爨下其家遂大疫意其爲祟負而棄諸水濵又一人復取去其家亦病乃棄之新洋江中尙賢知之竟載以歸在其所已數年矣天順七年春三月宋君本道以余愛好爲人掩藏冢墓殘碑斷刻來道其事初不知爲予家物也乃具人舟從尙賢求之旣至洗刷細讀三代名諱官位始知是吾鄭氏七世祖姑尢恐艸艸失眞於字之模糊處反覆認辧無有訛者明日徧告鈍庵諸公再明日谷雨同上樂庵塜並埋前年所得李混妻唐氏舊志事甫畢又得顧氏志石於小橋堍下刻字云曾祖堯佐祖伯華故將仕郎父登見從議郎前監行在內藏庫門生於寶慶乙酉得年二十有二卒於淳祐丙午八月十二日明復隨仕宦不克塟以寶祐乙卯九月甲寅窆於昆山縣圓明裏祖塋之水南夫迪功郎新特差監行在貨務都茶塲中門陳明復志等辭其石字𨿽明白惜乎已作兩叚不若鄭氏之石𨿽四字漫漶四角尙完也一時不知師尹明復乃親兄弟考之縣誌始得知之寶祐宋理宗年號二年甲寅至今嵗癸未共二百一十年蓋顧氏先歿鄭氏八年後塟一年欲覓故處並與埋藏無從可問因念鄭氏與余固疏逺自吾祖宗視之則均是子孫議擇一日附埋湓瀆先隴左旁謹詳記其事使來者有考也其顧氏之石尙在他日與圖焉

記唐姚仙客妻張夫人墓銘

天順七年十一月廿有八日潁川陳諫塟其父金溪君前期定穴築壙遇唐姚仙客妻張夫人墓在焉得磚一方刻曰夫人京兆人值安史亂離宗族奔喪夫人幼歳避地江南祖考名爵無得而稱爰及不惑歸於姚氏貞元七年十一月廿八日終於私家春秋六十有六以十二月廿八日塟於馬鞍山北原子長曰涓次曰昕等語銘十二句皆四言然不書撰人氏名序中有天不祐善落我舜華疑仙客自撰也諫祭以文而掩之乃退避三尺爲穴焉諫可謂吾門下士哉按夫人生於唐宗開元十三年塟於徳宗貞元七年太歳在辛未歷五代及宋及元至我朝景泰二年辛未又今歳癸未總十一甲子零十二年通計六百七十二年餘見古志頗多未有若此刻歷年之最逺也近時小西門外古墓兩所一在井橋南堍水底一在孫郎中新買陳氏宅後各有金銀雜物附塟俱被人發出在水底者遺骼尙存志石未及見又大澞浦支巷一農家治地亦遇一墓云其所得藏物甚多此類在在有之惜其不幸不得盡遇吾諫耳

宋譜圖引

舊譜一十二翻止於一十二世由文康遡而上之五世曰季一季二季四季五皆後增入焉足徴爲宋時所修者其逺可知此則譜之按本也惜乎其間有名諱爲虫防嚙缺新譜不敢妄補直書曰某重復裝背題曰鄭氏家寶俾子孫永保守之

先世所藏契考

文康謹按六提管諱隨知丞諱葦一子六六學士諱舊譜不見載六七官人者愚意當時自提管而下三世具有官位固非甚貧何至將已業賣錢歟譜中不載六七位次豈因擅賣父地而削之歟不可曉也契稱賣與重五官人爲業乃其族侄實文康六世祖也其地復又被重五之侄季二所奪詳見重五之子季四具告尊叔翁判府開國侍郎狀辭宋理宗淳祐七年歳在丁未至明天順三年歳在己卯此本已藏二百一十四年宗孫文康謹考

先世所藏狀考

文康謹按舊譜無諱公顯者重五諱元輔重五二子曰季四曰季五季五失傳今狀稱重五爲先父又稱季二爲兄則公顯卽季四名字無疑帝字渭地卽重五淳祐七年所買族叔六七官人者文契具存可考也狀告尊叔翁提刑必譜中七世祖防又告尊叔翁判府開國侍郎必知府竦竦於譜中𨿽無侍郎之文而昆山誌有開國之號志載竦謙和樂易不與物忤狀尾批判必其手澤不然何其辭气從容筆翰飄逸可愛也所謂三僉判六學士念七宣教長洲縣彭華鄕及帝字渭橫山之墓今則茫無蹤影矣曾祖彥實公壽八十有一卒於永樂元年癸未先公雙松先生時年廿二嵗事之甚熟略不聞有一言及二墓所在豈公顯具狀之後不再世而遂失耶公顯實文康五世祖也至元十六年乃元世祖承正統之始年太歳己夘是歳二月宋亡此本至今一百八十一年矣敬觀舊物考而珍藏之明天順三年嵗次己夘宗孫文康謹記

平橋槁卷十七

欽定四庫全書

平橋槁卷十八

明鄭文康撰

雜著

靜齋說

扶風馬君益淸修好古有志於學名其讀書之齋曰靜予爲之說曰君子爲學靜其地不若靜其心地靜矣而心不靜地不勝心則心不免於妄動妄動未見靜地有資於學也心靜矣而地不靜心能勝地則心不至於外誘不外誘未見非靜地有妨於學也或者厭輪蹄以亂其聽坌塵以蔽其視求荒間寂寞之濵以爲學曰不居是不足以澄神端慮而撓其中也噫是幸無父母妻子之養門戶官府之事者歟使其不幸而有之將亦不得爲此矣必待其地而後學蓋終身有所不能矣茍得靜地而心不能靜其心必曰吾何能爲晉楚之富也吾何能爲趙孟之貴也方寸之間從橫交錯謂靜地能資於學可乎身居闤闠名在州縣公有身役之供私有衣食之累時有暇焉誦詩讀書孜孜切切務求洞達聖賢精神心術之蘊他有所不屑也謂非靜地有妨於學可乎所以君子之學靜其地不若靜其心心靜莫不靜矣顏淵居陋巷孟軻捨學宮之旁陋巷學宮豈荒閒寂寞之濱也哉一爲亞聖一爲大賢不系靜地明矣馬君以靜心而處靜地異夫處靜而役其心者待時而動將於靜齋中人見之

奉養堂說

所處有順逆所爲有難易人多易爲於順境而難爲於逆地君子求人不求其順而求其逆則盡其人矣人以百年爲期貧賤富貴恆半居其間富貴爲順境貧賤爲逆地處夫順則道爲易爲居夫逆不能不少變其初心焉惟君子獨能樂爲於順而亦勉爲於逆也且夫人之於親吾身所自出𨿽以愚夫愚婦孰不願爲盡心力而奉養哉況田園邸第吾親所遺者車馬囊槖吾親所遺者僮奴婢使又吾親所遺者以無一而非吾親所遺者以奉養之不過以彼之素有而自爲之奉養焉耳是故身處富貴朝甘暮防而不薄烹鮮割肥而不吝不煩教令自能樂爲焉不幸禍患出於不虞貧賤迫於身心借耰鋤而有徳色取箕帚而有誶語又能甘防鮮肥朝暮烹割耶彼一人之身何爲於前而不爲於後哉因所處之順逆而爲之難易也君子奉養其親今日是心也明日亦是心也富貴是心也貧賤亦是心也是知聖賢之學者歟噫藜藿療饑而百里負米者順境乎逆境乎體無完衣而親極滋味者易爲乎難爲乎君子易其難可也沛國朱君尙賢父母具慶作堂以奉養焉堂成求說於余因所處而異其所爲舉世恆半之吾尙賢則無是心使天下之人皆若吾言將多純孝之士哉

顧廷器三子字說

古人愛子教之必以其道不在令其名與字而已愛莫愛於周公孔子周公謂魯公曰君子不施其親不使大臣怨乎不以故舊無大故則不棄也無求備於一人孔子謂伯魚曰不學詩無以言不學禮無以立不爲周南召南其猶正墻面而立也周公教以忠厚孔子教以成人至其名子孔曰鯉周曰伯禽初未嘗求其令也鯉也禽也猶之可也夭爲短命周公同列取以名牛爲畜產孔子弟子取以字周孔聖人也令字亦夥也命名立字何獨取其不令者哉得非薄其子與弟子而不之愛乎教以忠厚教以成人愛之至也名字令不令不計也後世愛子者異乎古不求本而求末率以令名名其子貴之以金玉期之以富貴他莫遑防噫貴之也期之也固亦愛之道也不幸貴之不能使之貴期之不能副其期不亦惑之甚耶蘇城顧廷器年未五十三子已見頭角曰顒曰顥曰頡請余立字余問之三者何義乎廷器曰是亦進之以道也體貌尊嚴曰顒气淸白曰顥飛而上曰頡進之者進以威儀之有顒也進以心志之淸也進以趨向之髙也予因其義字顒士儀字顥士淸字頡士髙三者非士不足以知之也予知廷器非貴之也非期之也特進而勉之焉耳進而勉之不失爲至愛也三子其無自進哉

陳尙防字說

經曰衣錦尙防此惟君子存爲己之心者能然市井之人有片錦焉揚揚意气專以誇耀於人爲事否則弗樂者多矣噫以錦爲錦尙不足怪甚至非錦爲錦者有是心肯尙防乎膠州學正陳君孟佐名其子曰錦來請余字字以尙防復請廣其義人有眞錦非錦衣之錦比眞者歷萬世而不壞仁義禮智中充而本固發而爲孝爲弟爲禮樂文章此我心之錦著而爲我身之錦也丰功偉績充塞天地忠肝義膽照耀日月載筆者不能盡其實詠歌者不能悉其辭百世而下深恩厚澤漸漬弗涸此事功之錦而原於心與身者也君子有此心若何哉譽之而弗聞與之而弗居退然惟恐有所譽有所與市井之人能是乎是卽防其錦焉此余與乃君之志也錦再拜領言去

王礬字說

礬別名羽�生河西山谷及隴西武功石門等處有白緣黃黒絳五色其初皆石磊磊焉齒齒焉采得碎之煎鏈乃成礬礬有大用能入藥染家亦多用之不但通都大郡𨿽窮鄕下裏良醫師良色工爭先貨居以待不時之需礬爲色五而光明者爲上澱山王君克信名其長子曰礬其外舅奉議大夫荊府左長史張公循伯字以汝明其意以礬之上者待其外孫焉近克信與長史公相繼下世礬冠而娶世其業而爲區氓之長懼無以守家保民也就余求說字名之義並請教策嗚呼克信塟余銘其墓長史塟余塡其諱余可孤其問耶乃呼礬來余與爾言礬卽石耳子知石之爲礬乎煎鏈者成礬之道也君子亦人耳子知人之爲君子乎切磋琢磨者成人之道也石爲礬人爲君子煎鏈而已矣切磋琢磨而已矣切磋道學也琢磨自修也二者求至乎如礬之光明則於守家也何有礬能堅色能療病比歲湖鄕之民旱澇薦臻菜色者多告病者甚子爲之長使菜色者易其色告病者愈其病於斯盡心力而光明行之則於保民也何有長史之子克彊讀吾儒書者子歸而更問之以爲何如

周邦楨字說

汝南周生士吾鄭氏外孫也其祖惠吉父徳元筮日與之冠禮成賓以邦禎字之餘爲說曰士莫盛於有周尢莫盛於文王之世見於經曰濟濟多士見於傳曰周有八士噫何其盛耶在當時詠歌之者其辭曰王國克生維周之楨子朱子釋之曰楨者幹也築墻之具也國立於士猶墻立於楨以況國非士不國墻非楨不墻迨後以舊邦而膺新命肇立八百年基業固其聖徳所致亦曰有疏附先後奔奏禦侮四者之臣要而言之皆士也士乎士乎非楨而何哉吾鄭與周皆士族自祖宗來厠於士林者多矣今徳元多才多藝部使者與郡大夫至咸以儒士稱余亦忝進士吾兩人固不敢直以古之士自居亦不敢不以古之士自勉生也居今之世爲今之人茍亦能勉之是卽周士也然則勉之何先焉鄒孟氏有言堯舜之道孝弟而已矣矧文王乎請從事於孝弟殆將不爲邦楨亦必爲家楨矣

潘廷貴字說

竊觀近時子弟名字多取瓊瑤珍珤珩璜琚瑀之類爲名復取廷用廷重廷儀廷佩等字爲字取之者不憚其煩聞之者莫覺其丑東家之子名瓊西家之子亦名瓊東家之子字廷佩西家之子亦字廷佩甚者孫曽犯其祖而不顧門生犯其師而弗怪此類之名字不但鄕氓爲多往往士大夫家亦然也曩遊兩京或同捨或同席甲曰瓊乙亦曰瓊甲曰廷佩乙亦曰廷佩十常四五又不但吾郡爲多他郡亦然也及觀歷歲登科錄載各位三代名諱並本位姓字其間以瓊瑤珍珤珩璜琚瑀之類爲名以廷用廷重廷儀廷佩等字爲字十常四五又不但他郡爲多天下亦然也竟莫諭何爲而必於此字之名之耶余嘗謂周臣之名不嫌夭孔門之字不嫌牛奚近時紛紛若是之雷同焉潘氏之第三子名璡字廷貴少時因其諸兄名字爲之其意深以余所云者爲病餘曰焉用病勿求其同當求其異子今爲編氓卒未有仕路於廷貴未副茍能力修孝弟忠信以求異諸人豈非亦一鄕之貴哉

橘泉辯

蘇耽將仙吿母曰後二年郴人大疫宜植橘鑿井使病者食橘一葉飲水一自愈後其言果驗客有問者曰橘葉井水果可療疾乎予曰橘葉不入藥井泉止消渴解熱毒謂能療疾恐未可也然則橘泉果不可療疾乎予曰蘇公往事具載史冊謂不能療疾亦未可也二者曷從乎予曰有理在曰何如曰橘葉井泉不能療疾或能療疫耳客曰以子之言神仙果無乎予曰惡是何言也耽之明效奇驗天下後世無有議其誣者未敢必其無也然則神仙又有乎予曰昔有深嗜酷好之者至寢食卒無所遇文成五利皆以詐誅未敢必其有也二者曷從乎予曰有理在曰何如曰孟軻所謂盡信書則不如無書也客意不解務欲畢其說予口喫不能爲辭長洲有趙叔仁者隱居錦溪之上爲時良醫嘗以橘泉自號必達神仙施療之防宜從而問焉

與陳自彊書

康復自彊足下向日弔哭令先大夫哀盡而起見置柩北首因怪問故吾子答以先叔在南海殯時柩南首有一大人曰禮當北首遂北首今亦從之竊意不然朱子家禮小斂大斂二圖圖心皆倒書衾字向北字之有上下猶尸之有首足也以故故家舊族凡停喪在堂者率皆南首寒家治喪亦然彼時卽欲令吾子返正猶恐彼大人者必有考據質證以此言而中止次日捜檢羣書不見南北定說邑尊生侯明熟禮文博通典故亦嘗以此事請教未獲報札近者不意家禍又起停喪𨿽安故常於心不能無疑今日雨中偶讀王源易覽雜傳內一章然後南北之防昭然而發矣其引孔子曰塟於北方北首三代之達禮也之幽之故也注曰之幽往幽也北方國北也塟於國北及北首者鬼神尙幽闇往諸幽冥故也殯時仍南首者孝子猶若其生不忍以神待之也以此觀之彼大人者其亦妄說也歟予惟令先大夫髙明正大之學人所罕及體魄倒置神魂或恐不安故不敢不告也孟軻謂養生者不足以當大事惟送死可以當大事吾子其亮之十九日康復

錄趙彥可事

趙彥可吾昆山人洪武初任山東臨淸縣知縣公勤寡欲好士愛民其妻受民賂彥可覺之以所賂之物徑白於府復箠其妻而遣之事聞歷任甫一載陞陜西鞏昌府知府噫彥可亦可謂之士矣惜乎昆山舊志可書而不書今亦不識彥可之子孫有無何在也錄出以補誌書之缺庶見前輩之有人焉

歪硯銘

歪硯一方穴其面以貯水背陰更作書勒以歪銘銘曰

堅磨有容正處則安爲用敬將庶保其完

祭胡孺人文

維正統九年歲次甲子某月日乙丑開封鄭文康以肴羞之奠致祭於胡孺人之柩嗚呼有其期而未能成其期可緩爲而莫容緩其爲一迫於官一迫於私官私相迫塟於闍毘陳辭薦酒聊復爾爾嗚呼尙饗

徐臯翁喪偶十年未能塟巡按禦史下暴尸之令甚嚴一時郡城中在淺土者九百餘喪數日間交馳於道臯翁亦在令中力不能買磚灰舉而火之塟其骨文之鄙意因識之

祭朱素庵文

維景防三年歲次壬申四月十九日甲子開封鄭文康以潔牲淸酒祭於素庵朱君之靈曰嗚呼先公密友時維數人惟君最少於君最親道義相許心腹具陳詩酒娛樂爭先致勤同心同徳有喜無嗔深情厚意磨而不燐彼此綢繆共締婚姻私計百年相保戶門夫何一旦失伍離羣先公赴召君入鄕村一時諸老星散云分四五六年二三其存晚得予吿棲息晨昏舊事𨿽非寒盟重溫終歸寥落無復前倫惟餘始仕歲在戊辰捨弟夭折先公喪神疽發於背覆大如盆鍼刀毒手不忍問聞時一思及芒刺膚身叩罰之由天髙莫捫不意今者繼見於君形色敗惡體炙如焚覩今思昔吾斷吾魂自瘡至殂不盈兩旬兩人儒者貪義利人何天弗監罹此苦辛年齒半百猶日未曛先公𨿽病幸多廿春我父孔哀公尢可憐對面訣別撫柩吟呻死或有靈還結鬼鄰地下往返疊爲主賓俾我生者寃痛少伸逭玆悲戚甘此孤貧嗚呼君有五子滿目蘭蓀一枝挺秀爲時儒臣顧余無似忝厠縉紳私喜兩家遺澤方殷五十非夭矧已多孫庶以自慰瞑目九京酹以淸酒誦以斯文言發於衷莫知其煩嗚呼尙饗

吿祠堂祝文

惟景泰四年歲次癸酉十一月癸丑朔越十有三日乙丑孝曽孫進士文康敢昭吿於列位祖宗之靈祠堂肇建垂三十年先君存日已漸朽蠧玆者撤舊更新𨿽選材弗及於前而崇廣倍之經始於秋七月今已落成謹奉神主序列龕中追念先君成造之艱不勝悲咽尙饗

先君祠堂建於永樂甲辰年嘗語文康曰片瓦

塊磚並無非義之物

祭湓瀆古墓文

維景泰七年歲次丙子二月庚子朔越廿有七日丙寅開封鄭文康謹以酒肴羮飯之儀祭弔於湓瀆古墓之靈曰人於托體之地皆願付之子孫以圖永逺不幸不再世而鞠爲艸莽者此非擇地之不善而守之者之寖微弱也顧玆古墓蕪穢有年老長凋殘罔究伊始𨿽四鄰之恣蝕幸抔土之未夷因連先子之室堂收入吾家之版籍樵蘇逺去羊牛下來王果有情不負五百年之望若敖無祀適當百五日之期躬奠獻之多儀庶精靈而少慰所願陰功黙相年年增犬馬之齡世嗣永昌歲歲灑松楸之飯嗚呼尙饗

予童時聞塟者爲一道士爲宋元不知也國初爲村伯所發剖其棺裏用朱漆裂而分諸鄰家爲圊桶其人不久爲他事敗籍沒家產云

吿后土文

維天順三年歲次己卯八月庚戌朔越十有九日戊辰進士鄭文康敢昭告於湓瀆后土氏之神念文康年未半百多病早衰正寢歸休必有一日𨿽古之上聖苐有久近之差孰能逃之今仿古人故事營玆壽藏以待將來謹取明日己巳禮就穆位匠氏興作惟神保佑俾無後艱謹以淸酌庶品用伸防吿尙饗

再祀后土文

維天順三年歲次已卯八月庚戌朔越廿有六日乙亥進士鄭文康敢昭吿於湓瀆后土氏之神壽藏聿成旣堅旣好神旣佑之復勞神守謹以淸酌庶品用伸吿謝尙饗

平橋槁卷十八

附錄

鄭介庵先生傳【載昆山人物傳】

張大復

鄭文康字時乂父壬自號雙松居士居士精儒術而亨於醫居恆謹言笑不喜聞人過失有相吿者莊聽之嘗令其辭不得盡其孝友天性也正統十三年公舉禮部試觀政大理未匝月而居士有疾聞京師公馳之不及含已又喪其母夫人公毀瘠不自支喘喘數盡遂不欲前乃就廬辟館奬後進督繩削墨必顧其安令人人各自得遊誦之暇品劑艸木香達戶外歲所全活不可殫記秋霜春露輒從一二耆英訪遺郊外斷碑荒塜多所捜述僮僕化之皆欣欣有幽討之致公偉幹丰頥兩瞳子爍爍精光射人談說忠孝如振金玉一時軒蓋旁午春和裏中至不能容馬足而公意泊如非其人弗與見也以故平橋之教迄今如山斗云孫若曽有籌海圖編等書行世稱開陽先生

論曰以予所聞鄭先生之道甚大其地望可以有爲而終其身用之一鄕豈有說歟長老言先生與葉文莊公相厚善蓋嘗分盟出處曰吾經略不及下執事表章先哲領袖後學庶幾近之請以相與卓哉斯語倘亦非造作謂先生者耶予觀先生杖履所及卽荒田野艸之間千載上死人重開生面述其一二蓋亦先生之志焉述曰先生存唐李漍妻唐氏志石於樂庵之墓表貞元間姚仙客妻張夫人墓碣於陳諫營塟之時斯亦幽矣趙彥可者吾昆山人也洪武初嘗爲山東臨淸縣知縣公勤寡欲好士愛民妻受民賂箠而遣之事聞陞知鞏昌府絕特之行晦於邑史將令後世不復知彥可何人而先生出之鞏志之中無善不彰𨿽幽必錄斯亦曩者雙松居士不喜聞人之過擴而充之者歟然其道大矣鄭氏於吾鄕故在甲乙之列至先生益顯而後寥寥也嗚呼此其天之未定者耶

鄭介庵先生像贊

陸釴

丰腴充溢其貌之盈端凝靜正其神之淸豹蔚彬彬鴻飛冥冥視道義如泰山之重比爵祿於鴻毛之輕文乃彰徳詩以言情超一世之塵网流千載之芳名斯所謂尸居而龍現淵黙而雷聲者耶

鄭介庵先生像贊

王世貞

鄭介庵先生諱文康字時乂昆山人頎而偉軀意豁如也舉進士自以不能俯仰流俗屬防恙卽乞吿歸以此終其身先生居恆杜門踽踽少公府迹於書無所不窺而尢善經生義所指授多顯者𨿽用隱約成好至於表忠烈稱勳閥未嘗不慷慨有深味也故葉文莊公盛仕通顯而時時推先生以爲不可及今像殊魁然非山澤臒也所著有平橋槁若干捲

贊曰一命未膺飄然裏居升斗未沾耕而讀書歿無易名生不辟除以擬靖節人或謂逾吾不知其他其藻弗如

明進士開封鄭君壽藏志

葉盛

此吾友進士開封鄭君所營壽藏也曷爲而營之古達人不諱死君所取法也壽藏在昆山縣城西南湓瀆先塋穆位其營爲天順三年八月二十一日誌之爲天順四年十月十有六日若其藏爲成化元年三月十三日與夫君之壽五十有三君之壽止於成化元年正月二十四日皆君不諱之日通家子弟門人進士朱萱所塡也君鄭氏文康名時乂字介庵則其所題齋居也鄭自開封徙昆山今居昆山之平橋稱開封者識所自出也始顯者宋贈太師丰繼而大之者太宰封華原郡王居中史有傳譜牒有稽郡邑乘有紀載宦迹儒書累累不絕者其先世也曰彥實曰以敬曰有林號雙松先生史官謂儒而醫配盧有賢稱者其曽大父大父與考妣也長身偉軀目耽耽光射人髙談座中气蓋一世斷乎上友古人下視流俗輩其气貌性行之大略也年十七而遊歌邑庠十年而升於鄕又十年而登進士科觀政大理寺大理之堂上下官皆譽之曰能弗久而得請歸養以病弗克再赴職者其宦業也羣經子史批勘繙閱𨿽臥病不少休指物操觚頃刻數千百言爲之皆有深意者存篇章旣成輒爲好之者持去間與編類成集君見卽火之火之再三而猶存平橋槁十八卷皆可傳者其學問文章也昆山故家鄭在甲乙之列君能守家法冠婚喪祭一遵朱氏禮異端左道之徒不得過其家修齊有道尊養卑惠家庭閨閫肅如臨賓風範夙著此君之行成於家也非公事不輕入公府隨時俯仰茍且部使者相傾慕求見非其人亦不之見開門授徒執經而來者自逺相踵接一時後生晚進多出君門下取科第去稱謂必曰鄭先生鄭先生此君之行聞於人成乎物也平居好談忠孝節義事表賢禮士盡力爲之斷碑荒塜人不之顧者遇之或徘徊竟日擊節長嘯人莫測其云何或爲故人遺老相招擕名山勝景淸歌善謔亦不揮謝者其中歲後所自樂也昆山醫學官董伯儒女孫君正室處士潘奇女側室也子膏子育其二子子育爲弟友光後也虞何子之婦也幼子受側出以鄭世旁習產醫本薛將仕受復後薛也女二徳娩徳柔正側出各一也君以有爲而不爲惟孝友爲爲政超乎物表是曰知命此鄕之評而知君者以爲確論也蓋君之事多可書誌略言者有能銘者在也志藏有石用漢法泚丹其中者君女弟之夫周號氏刻者唐蕓皆預爲之約不卽刻者君之壽未涯當續有所書也以君之命爲君杜牧之敍君之事志君之藏者君之友也君之友爲吾吾爲勅巡撫廣東西等處都察院右僉都禦史葉盛與中也

鄭介庵先生壽藏記

沈魯

鄭先生文康字時乂號介庵登戊辰彭時榜進士第觀政大理將授之職遽以終養吿歸已而子女婚娶畢遂屏絕勢利惟窀穸爲事時年未逾五十而杜門掃軌已三年於此矣營壙之日吿始事於后土集所與交洎通家子弟酧飲塜次眾訝爾而相防曰人情樂於有生而惡言終命所以春秋而猶爲醫藥巫祝以利生卹死柰何年方鼎盛正增修徳業之秋而急爲此無祿不祥之舉無乃情實不近夫人哉先生啞然笑曰古而無死爽鳩氏之樂也夫誰得而有焉晏平仲之所以賢於人者惟盡理之常是爲委順吾浮吾休得其正焉而已矣嘗於史氏所記得趙太僕之寓荊州陶徵君之居栗裏司空表聖之處王官谷皆預爲之所而完名髙節擅美百世吾將辭逆旅之舍以圖久於此與三子者遊𨿽其脫然無累若不可及而吾學焉麤知禮義之所在行焉而不敢有負於初心平居容與而疾日外至命不吾與焉耳豈若溢虛譽以沽重名樂慆滛而多忘諱積隱慝而不可解其爲心病不識其何治而孜孜謀生之不暇吾惡乎不厭彼而樂此以盡吾常以俟夫命哉

介庵銘【有序

江浦】張瑄正統辛酉余舉於鄕時捨於金陵逆旅主人主人蓋惇朴樂善之士爲餘言曰吾之舍甚利舉子前年昆山鄭先生文康居此已中選且言先生善行縷縷它不能悉記大約非茍於爲人者余因其言而心竊敬慕遂詳記其邑裏名氏見昆之人士輒舉而問焉與主人之言無相逺者後先生防春闈對大廷不旋踵予吿歸裏亟欲一見弗果得往往詢其在家介然自守開門授徒𨿽一介之取與不茍辟一室爲藏修之所揭其額曰介庵因以自號著素志也今年王師有事兩廣上命巡撫都憲葉公贊理戎務余得參侍左右防不以文字鄙薄從容謂曰吾鄕鄭進士某子知之乎蓋慕柳下惠之爲人者所居介庵子其爲我銘諸不敢以陋辭夫逆旅主人𨿽知先生之大都而未探其底裏昆之人士類若可信然人固難知平居號於人曰我介也我介也一旦臨小利害輒變其所守外剛介而內脂韋者蓋比比也未及見其人不敢遽信其實惟公惇行古道不茍毀譽人與先生居同鄕學同師欲知其人視其友則夫先生之介果可信哉世之委瑣者固不足論而過於狷者或盭大道先生之中行必名實相孚言行不爽烏可無述苐愧余久廢文字無以張先生無以塞公命漫掛漏敍而銘之銘曰

有翼斯庵有飭斯士名庵曰介志吾素志其志伊何佩服仁義其介伊何辧別義利義有不可利或幸致貴爲三公曽不一視富累千金棄如唾涕人趨於同我行獨異所以然者但求其是有偉介庵名實相類悔吝無憂作止無僞砥柱屹然弗違造次我思古人惟柳下惠徐邈有常似亦不愧模稜反覆固已無謂亦有賢相迎合取媚可鑑可戒可勉而至尙友千古獨立一世庶幾介庵以永終譽

介庵捲後跋

葉盛

古今人名字稱謂有取於介者要之祖魯大夫展禽耳大夫以一徳名得聖之和矣而又以介稱之蓋介有分辧意和有含容意初非有二義也大夫之和和而不流此其所以爲介歟孔子推之爲逸民孟子尊之爲聖人且曰百世之師宜哉後來文山丞相有言石介之介爲孤峭唐介之介爲直方鄭介夫之介敢決之介王介甫之介執拗之介三人之介純於天資荊公之介雜於客气諸公之爲介不同而同有可觀者如此余亦曰今之世吾於介得將相者二人其一故少傅戶部尙書永嘉黃公維其一前徵西將軍定襄伯鳳陽郭公登兩人皆以介名庵而吾友進士開封鄭先生時乂適與之同焉噫大夫之介聖賢取與無以議爲矣文山之所謂介是非旣定其賢與否不容掩矣余之所謂介方將與鄭先生者交觀焉詩曰伐柯伐柯其則不逺朂哉乎先生尙愼夫其所以觀

平橋槁附錄

