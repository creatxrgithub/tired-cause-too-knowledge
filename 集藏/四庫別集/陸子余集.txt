

欽定四庫全書

集部六

陸子余集目錄

別集類五【明】

卷一

序記

注荀卿子序

濯纓亭筆記序

平越西劉氏族譜序

怡老園燕集詩序

送同年戚秀夫知歸安序

浙江鄕試錄序

靜芳亭稿後序

贈訓導嚴用文之官寜海序

仙華集後序

贈長洲趙侯入覲序

後執法篇贈陳子東之考績

贈郡倅常公序

翰林文先生八十壽序

又

貴州按察司題名記

思堂記

鄒氏復節婦墓記

卷二

傳碑銘墓表

戴先生傳

陸義姑姊傳

給事中李公傳

前樂安令顧先生壽藏銘

一蘭陳翁壽藏銘

福濟觀重建呂純陽祠碑銘

雲南按察司經歷劉紹卿墓表

卷三

墓志

祝先生墓志銘

貴州楊義司副長官金翁墓志銘

亡妻盛氏墓志銘

太醫院醫士張君墓志銘

天池山人陸子墓志銘

張時濟墓志銘

怡圃朱翁墓志銘

奉政大夫工部營繕司郎中張公墓志銘明故南京禮部精膳司郎中南丘先生陸公墓志銘

旌表節婦吳母陳氏墓志

前儒林郎大理寺右寺副王君墓志銘錢均卿墓志銘

先母胡夫人墓志

附七十壽序一首

卷四

行狀祭文

明故資善大夫都察院右都禦史盛公行狀祭王文恪公文

祭亡妻盛氏文

祭邃翁文

祭外舅盛公文

祭王履約中丞文

祭僉事方公文

卷五

奏疏

處置邊防疏

法祖宗復舊制以端治本疏

去積獘以振作人材疏

劾太監閻洪疏

陳馬房事宜疏

舉遺賢以裨化理疏

乞霽天威以明大獄疏

劾張桂諸臣疏

乞致仕疏

卷六

書簡

奉外舅盛公書

奉太常錢先生書

與李仁甫書

與聶文蔚太守書

與華修撰子潛論修史書

與嶽厚夫書

答鄧文度省元簡

與楊用修太史書

答天水胡公書

答黃材伯侍讀簡

答王濟美提學簡

與呂侍禦信卿書

與羅狀元達夫簡

與永丰聶公簡

與王道思參政簡

與尹崇基太史簡

與蕭太守國材論家禮纂要書

與太宰羅公論困知記書

卷七

雜文

子家子贊

子胥論

讀莊子

讀鐘離意傳

書劉氏先墓記後

題趙松雪溫日觀畫

書姑蘇雜詠後

題貞逸處士捲

書鄧尉山誌後

題墨客揮犀錄本

又題

題湯氏小宗圖捲

書大理卿胡公遺詩後

擬上備邊狀

詔修濬通州閘河議

名宦祠議

卷八

詩

詠史樂府二首

畫虎行

鄭卿歌

李侯行

邊軍謡

擔夫謡

朐岡行贈遲戶部兼簡馮汝彊伯仲

賦內閣芍藥

送待詔文徴仲先生致仕

送魏師召之蕪湖

遊大酉洞天

贈朱民部使君還朝

寄謝趙醫士

漫述三首

幽蘭篇

名都篇

名姝篇爲友人作

太息行贈平湖謝贊府

贈別王直夫二首

贈沈元材

門有車馬客行贈張戶部

畱別金生

送翁徳宏二首

憶家君

寄葛太守子中

送祝參政之雲南

答朱僉事

贈顧參軍之都勻攝郡

秋水亭

送陳太僕謫教海陽六首

上饒道中

送汪僉事之湖南三首

送人入蜀三首

長門怨

臣等謹案陸子余集八卷明陸粲撰粲字子餘一字浚明長洲人讀書貞山人稱貞山先生嘉靖丙戌進士由翰林攺授工科給事中上書論時政下詔獄廷杖又疏劾張璁桂萼謫都勻驛丞稍遷江西永新縣知縣尋乞終養致仕粲詳於經史訓詁尢熟當代掌故受業於王鏊傳其文法徐時行稱其出入左氏司馬遷無論魏晉彭年以爲專法馬班雄深雅健東漢諸家所不及俱推許太過惟黃宗羲云貞山文秀美平順不起波瀾得之王文恪居多乃歐陽氏之支流斯爲能得其實矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

陸子余集卷一

明陸粲撰注荀卿子序

陸子曰吾讀荀卿子書髙其文辭而怪今之君子之好之何少也或曰荀卿者意廣而爲學濶疏議論大抵矯亢失中又時譏切孟子以故近世儒者或頗黜其書吾亦甚恨卿之不遭孟子也使夫得遊従焉與相切磋而去其蔽則卿固可爲醇儒哉然自孔氏沒七十子之徒散亡旣盡教益衰學士大夫爭騖於權利而卿獨修先王之言卓然不阿時好彼所謂豪傑士也非耶戰國之世儒者阨窮孟子旣困於齊梁以終而卿亦老無所遇晚乃適楚楚旣衰矣而黃歇當國未見其有可仕者也方天下日被秦虐吳之故墟去中國稍闊逺兵車不及卿將托焉以卒老歟非有意於幹歇也卿沒後李斯相秦以並天下斯𨿽嘗遊其門而卒叛去乃用異說以殘民廢先王之道蓋其徒之不肖者也而或者謂卿之學有以使之夫學焉而失其眞自孔氏之門不能無雜而獨卿歟其師善醫其弟子蓄蠱以殺人非師之罪也議者以斯故病卿亦良過矣卿之書三十二篇其禮樂二篇多戴記中語余篇自大略以下文辭不類往往雜見於家語諸書中將後來者勦焉以附益之乎余竊感卿以李斯故被污蔑因取其書粗爲校定其章句又頗以已意訓釋之以俟夫讀荀卿子者

濯纓亭筆記序

故紹興郡學訓導戴先生著書一編曰濯纓亭筆記余爲緒正譌闕除其復重離爲十卷華學士子潛取而刻之戴先生名冠字章甫吳之長洲人也少頴敏篤學始遊鄕校已刻意爲古詩文博覽無所不通而伉爽負气髙自許與不能詘折徇物八舉不中以貢上禮部入試內廷奏名第一然例止得學官王三原自巡撫江南時則愛重先生及是方掌銓先生貽之書條刺十事皆經國大務語不及私三原爲斂容降嘆李長沙爲學士亦奇其文皆不及薦也在紹興久之與貴人語不相下棄官歸年七十一終於家瀕終猶歌吟不輟旣而嘆曰天夢夢乎世掝掝乎仳倠擁楹娵奢斥乎矯防駟駕隨夷踣乎已乎已乎豪傑者廢死乎聞者悲之先生早有志用世自兵農水利之說靡不論究旣連蹇弗試益泄其感憤於文辭廉峭精確多所風切平生未嘗一日廢書不觀得奇文奧義爲抵掌自喜輒命筆識之是編所存僅什二三蓋非其至者然其扶樹教道繩枉黜邪之指亦略可睹矣君子曰夫士苟有以信於千載𨿽長隕溝壑不爲辱也太史遷有言俶儻非常之人意有所鬱結則退論書策以舒其憤思垂空文以自見若戴先生幾是耶余少則知慕先生感風流之日遐懼遺文之泯墜爰敍列大校令後來者得考覽焉先生嘗作禮記集說辧疑未竟今掇其存者若干章附之編末他所纂述若詩文集尙數十卷藏其家

平越西劉氏族譜序

劉奇氏譜其族陸先生觀之曰不亦善夫不亦善夫夫譜也者宗法之遺意也昔者先王因生以賜姓胙土而命氏以重本始辧系類明親疎也小大之宗源流秩然防有殽雜故仁讓行而天下密如也及其衰也猶有譜牒焉以識夫始終分合之故使無忽忘而已洎乎末世譜牒淪廢族姓滋舛故士有服冕乘軒而其族混於甿莫知收卹者嗟乎先王之禮不行而民之散也久矣其孰能修而合之劉氏之先望於汝南自宣武君聚從髙帝戡亂以功延世賞其子義始奉詔徙平越人稱西劉氏至奇五世矣乃爲之譜奇可謂有志者也余也聞諸君子曰宗子之法立乃有世臣信哉斯言也今國家自通侯以及列校防弗世祿然於宗法猶未遑及是故奢麗同流而象賢濟美之道闕焉夫變俗者庸眾之所驚也復古者中士之所難也必也爲之以漸則莫要於爲譜矣譜立故分明分明故義達義達故仁讓之道著而宗法可行也奇也爲此將無意乎俾世祿之族胥慕而效之禮其有弗興乎故序之以勸有禮也

怡老園燕集詩序

歲辛巳四月之朔少傅太原公張燕於怡老園之池亭門下士侍坐者凡八人是日風融日舒樽幾潔修囂塵俗慮若遁若避無自入焉時憑髙而望則秦餘杭以西諸山間厠隠滅於城堞間若其合形效伎而來也酒半公取杜少陵句分韻命人爲詩一章章次第成復移飲於淸廕堂適他客有善歌者酒至則歌以送之談詠間發竟日乃罷公曰樂矣今日之防也可無述乎於是潁川陳怡取諸詩聨爲捲以授粲曰子盍有以復於公粲也聞之昔之居大位者患不能退卽退矣有物焉役之則其身且不暇而何有於樂若夫養尊自髙倡焉而莫與和者又不論也公爲三公年未及衰捲懷早退徜徉湖山樂亦甚矣而厚特達汲引後進恆若不逮四方之學者莫不思操幾杖以従公遊若今玆之防𨿽遊從之常而諸生於是挹淸飲醇固有不言之教無形而心成者矣可不謂樂乎昔裴晉公晚居洛陽與劉白輩窮晝夜飲午橋緑野之勝至於今人能道之然或者謂晉公蓋覩時事之不滿人意故托焉以自晦也𨿽樂而憂存矣今之時非晉公時比也公其何憂然古之大臣憂時體國固有身江湖心魏闕者而公豈遂恝然於此哉是故意興感觸形諸篇章者屢寄其忠愛之誠焉孰謂公之果無憂也夫公之憂憂以天下公所獨也吾徒其何敢與知若夫樂則與眾同矣𨿽然有獨樂者焉非遊従文字之謂也公且不能自言而吾徒又何足以知之粲也不敏敢卒書以請焉作怡老園燕集詩序

送同年戚秀夫知歸安序

全椒戚秀夫以進士拜湖之歸安令湖在浙西爲名郡歸安其上縣也其地當吳江之陽震澤之陰升山在其東何山在其南卞山直其北武康長興諸山屬列環向蛇蜒起伏姢好秀麗其水則苕霅諸溪流衍灌漑爲利甚博其土宜桑稼又多菱蒲茶薴之產木綿文綾衣被天下其民朴而務本願而不爭其士秀敏而好學王逸少謝安石顏魯公諸君子之流風遺教猶有存者乎何其俗之美也臨是邦者爲政宜若易然而在今日猶病其難何哉自頃年來東南諸郡數罹水旱公私之力大抵困屈微獨湖爲然也役大而民勞賦繁而財窘長民者一身而百責萃焉信其有不易爲者乎𨿽然吾聞古之君子將有爲於天下其始必自夫難者試之進士爲縣仕之始也𨿽當其難亦有志者所不辭矣今之爲縣者治不一二年則諰諰然欲亟去之勇於取名而怯於爲義巧於奉上而疎於得民前規後隨以爲當然使夫王澤不宣元元滋困非以是故與抑所謂有志者何世無之意其誠心經理如古循吏者或亦有人焉而世特未知也秀夫君子人也貌溫而荘言慤而愼推是爲政其行古道而不襲流俗之風決矣當斯人之憔悴在上者苟有意焉足以使其惠朝布而暮及又況民風土俗之厚若歸安者乎其亦易治也秀夫往哉難不爲沮易不爲怠惟政之善不惟官之達則歸安治矣

浙江鄕試錄序

嘉靖戊子秋八月浙江鄕試給事中臣粲郎中臣鑰寔奉命主之臣粲竊惟浙江古揚州之境而今之首藩也粵自我皇祖起南服定金陵遂下浙東西諸郡方國家艸創日不暇給而崇禮樂考文章搢紳先生出入風議防防如也其間二三耆碩參侍帷幄者大抵皆自浙起以博學贍辭潤色鴻業於是皇明之號令典法炳焉與三代同風而浙之文遂先天下粲不佞嘗好觀國朝故事而知其槪矣乃今承乏考校始盡得其賢士者之文而縱觀焉有取之無窮而讀之不厭者信乎其爲盛也於是知皇祖之澤逺矣𨿽然文者道之華而行之飾也昔者孔子稱周之盛曰鬱鬱乎文哉他日論禮樂則慨然思従先進又曰我於辭命則不能也非謂夫文之有本哉由周以下言文者必曰秦漢秦漢尙矣近世以文取士宜莫盛於唐時則有若陸贄者司考校而韓愈輩出焉天下至於今稱之然愈嘗自言其當時程試之文以爲讀之使人忸怩而已耳其信然乎抑有激而云爾也夫唐之文初亦失之靡矣自愈出然後一振之以復於古彼所謂豪傑之士者非邪而其始也微贄孰能知而取之我國家稽古立法以經術造士百六十年治教熈洽文亦日趨於盛學士大夫操筆伸紙類能達其所欲言者顧藻飾有餘而朴茂忠實之意視前輩若少衰焉當是時其亦有豪傑者出而振之而司考校者亦能知而取之乎聖天子方篤意教化屢詔所司選師儒嚴條約將責士以有本之學而非直曰文云者故屬者之舉𨿽有司存而特簡近臣涖之意向所在昭然可識士於是時有弗自奮也者非夫也況若浙之嘗以文先天下者哉將必有異才焉如愈者卓然出其間乎得若人以稱塞明詔則司考校者之責任亦無負矣而愧無贄之明弗能識也抑所謂公無私者或庶幾焉爾矣是舉也同考試則學正某某教諭某某某監臨則巡按監察禦史某提調則左布政使某右布政使某監試則按察使某副使某士就試者二千八百有奇預選者九十人刻其文之優者二十一篇合諸執事姓名爲錄以獻粲序之

靜芳亭稿後序

少司馬髙吾先生陳公有文一編曰靜芳亭稿自武陵以寓粲粲旣受而卒業爲之嘆曰於乎善言哉公楚人也昔者楚在春秋時爲大國號多人材若申叔時聲子子革防啟疆王孫圉之徒其辭令雍容著於傳記者爛然成章矣蓋有先王之遺風焉是後則有屈宋唐景諸子以詞賦著稱沨沨乎亦風雅之流亞也由漢以來作者間出明興百年人文宣昭至於憲孝之間盛矣時則名卿大夫之楚產者若茶陵華容郴州諸公咸以渾厚博大之文震燿海內武陵在湖北之境去中州數千里公奮起其間振華發藻與數公者殆相頡頏焉今卽是編觀之其辭大抵質而雅簡而暢盡而弗污無艱深刻削之態而思致不窮非善言者其孰能之乃其指事切理確然可著於實用者則公經世宰物之略亦往往而在君子謂不徒文而已也矧獨曰楚人之辭云哉抑嘗聞之君子之學惟靜故専惟曠故達公自謝政家居不以世務嬰心結廬髙吾山下日諷詠遊適其間蓋所造詣益深以粹謂夫有得於靜與曠也非歟自今公之著述殆將日富是編者曰爲之權輿可也𨿽然讀是亦足以知公之所存矣

贈訓導嚴用文之官寜海序

正徳間中丞恆山張公以禦史奉璽書督南畿學政公修政彊執不受請托黜陟明允一時士類畏而仰之若神明焉嵗乙亥按試吳中時則吾長洲之士在優列者五人而甫裏嚴君用文名第一公亟稱諸人曰此進士才也於是君之聲譽一日隠然動江左所在傳誦其文咸曰此進士才也然君數奇屢試於鄕不利頃以貢上京師廷試日翰林華侍讀子潛閔編修師望閱其捲驚嘆曰貢士中乃有斯人旣而從銓部選得分教山東之寜海州諸嘗與交遊者爭惜之謂如君之才寜不能自奮科目而僅得此𨿽君亦何能無不豫耶粲聞之竊以爲是未爲知言者夫科目之不足以盡人材也久矣今之仕者大抵重進士得之者侈然若有餘不得者歉然若不足由君子觀之直如博者之於梟其中與否有幸不幸耳曾何足置欣戚於其間而士顧以是自爲輕重世亦従而輕重之也非惑歟士貴有諸已誠有諸已也彼在外之得喪吾何知焉君胡爲不豫寜海古齊地今爲東方大州負海阻山人物殷盛吾意其俗之闊達多知而好經術矜功名猶有如太史遷班固所稱者乎而君儼然束帶臨之抗顏稱師亦足樂矣矧今天子明聖屢詔中外選拔賢能不限資格士以貢升者得與進士並用往往躋陟華要當是時將必有人焉勵行檢飭官箴卓然出乎其類以應上之求者不在君歟君胡爲不豫粲與君俱張公弟子嘗濫名五人者之列相知最深於其行不能黙也故爲著所欲言者如此旣以解眾之惑又以爲君贈

仙華集後序

仙華集者吾吳趙與哲先生所著也吳自昔以文學擅天下蓋不獨名卿材大夫之述作烜赫流著而布衣韋帶之徒篤學修詞者亦累世未嘗乏絕其在本朝憲孝之間世運熈洽海內日興於藝文而是邦尢稱多士於時若杜用嘉陳孟賢二公以髙年爲諸儒倡率防先有名繼則先生與賀美之都維明樓仲彞沈啟南史明古輩相踵而起數君子者𨿽其造詣或殊然大抵博雅有文行義修潔出入則古衣冠人望而起敬部使者若郡縣大夫側行襒席將迎恐後縉紳東西行過郡中者輒造其廬而禮焉髙標逺韻照映一時鄕人蓋至於今稱之不衰而先生尢意度倜儻喜論當世事嘗受知於巡撫三原王公值歉嵗三上書請蠲賦言極剴切禦史理尺籍誣執民爲軍先生貽之書力陳利害民賴以免其他事往往類此至於文辭亦伉健質實不肯骩骳以諧世好古所謂直諒多聞者非斯人歟自先生與數君子者沒吳中耆舊略盡後進之士雕琢曼辭日入於佻巧而前輩朴雅誠直之意微矣粲生晚竊獨向往之而不獲覩其流風遺烈以爲恨乃今讀先生之文寔重有感焉或者顧疑其言渉時事非處士所宜是殆不然夫人各有志劉勝𨿽淸髙未必賢於杜密使李膺爲鐘瑾亦非所安也彼隠情惜已自同寒蟬者直拘士一隅之見豈所以論夫達君子者哉是集爲詩文通若干首蓋先生之子處州教授磬所自輯錄將刻而傳焉屬粲爲校定因附所欲言者於後先生名同魯與哲其字其先出宋宗室所居有仙華山因以名其集云

贈長洲趙侯入覲序

蘇天下劇郡長洲其首邑也爲之令者恆病其難自余省事已來所見邑之賢令亦無幾人若李開州兪新昌賀渭南三君者皆循良吏也語其所長則今趙侯實兼之侯闗西盩厔人以進士釋褐補令長洲始至值縣政久不理蠧獘叢積慨然將一蠲滌之旣悉心訪究得其利病所在於是摧抑富彊扶樹貧弱豪右獵取之徒咸斂戢退聽而困踣失業者始栩栩若更生矣諸大姓詭冒縉紳家籍規免庸調悉釐正之使與編氓齒民當受役者苦輕重失平侯先黙察其資力髙下手自籍記及期召立庭中披籍命之無弗愜適政務塡委雍容裁決動中肯綮無細大皆立斷胥吏束手不能爲姦而貴勢請托亦無自入也民曰有開州之敏侯性恬淡寡欲而介潔自將苞苴不入服禦儉陋如寒士居常非公防不設肉食間出百里外一負簞笥以従菜羮糲飯欣然甘之大官顯人過境無一蔬之餉役於官者終嵗晏然不知橫費民曰有新昌之儉制使以璽書督逋賦他邑民死杖下者什九侯獨以身捍拒又爲多方擘畫賦卒用完而民間按堵無擾及諸非時科率一切省削上官或有可否輒齗齗辧爭必得請乃已時有所拘攝第出片紙授里甲以往墟落間無公之迹焉其視眾庶所患苦眞若疾痛在已懼其除去之不速也民曰有渭南之仁若夫獄訟淸賦稅集特其餘事耳蓋侯旣才識優裕又果於自信未嘗以利害爲前卻監司牧守往往以彊項目之或加譴怒訖不爲變至於接對士民則又平易簡直弗屑以笞罰立威而得其一言者防不厭服是故無賢不肖咸愛樂其政頌嘆者無間言云君子曰昔之循良吏列於史牒者可數矣後世以爲不可覯見及今觀趙侯之政乃知古人未足多也而以三君爲況蓋直舉夫耳目所睹記者爾侯蒞邑四年輩類多超取淸顯而侯邅回日久無沮悔色益勤卹民隠孜孜未已也於戲賢哉於是侯當入覲京師民聞之曰侯其自此升矣嬰孺失母如吾人何嗁泣咨嗟相屬於路余固閔夫人之情而重惜賢令之去弗能畱也𨿽然竊願有以告侯者長洲之境東西相距僅百里耳嵗賦且數十萬雜調不與焉自頃水旱相仍田裏凋瘁而徵需之目有加無已斯非仁人所蹙頞者乎前此侯嘗語余以所當釐革者而太息曰是吾今日所不得爲與所不敢言也而有志焉今侯且升朝爲天子近臣是將得爲之矣𨿽不得爲將得言之矣而豈遽防前日之志哉古之人臣見於君者必有所執以爲贄侯之往也獨無以自獻者乎余也寔深望之於其行書以爲贈

後執法篇贈陳子東之考績

閩陳子東之之補常郡推官也吾友濮陽蘇允吉氏贈之執法篇其考績當行也屬邑武進令李子元素而下五人求贈言於陸子陸子曰夫蘇氏之防陳子則允蹈之矣余何言哉然李子之請弗但已也於是爲作後執法篇云陸子曰甚哉執法之難也往古之世吏持其法如懸衡而上下倓然従之無或沮也無或蔽也俗降而靡薄姦僞萌起士民之謗讟易興監司者尊嚴若神喜怒好惡弗常也當是時吏救過不給何暇乃得行其志乎是故有沮焉則靡靡則弛有蔽焉則惑惑則紊於是乎法抏而民敝非一日之積矣爲說者曰士欲其剛夫剛則無靡也欲其明夫明則無惑也士無剛明之資故曰執法難斯言似也近世吏有聲爲剛明者矣夷考之乃不然其爲剛也悻悻者也其爲明也察察者也俄而進陟以馴至乎大僚也則盡易其本操悻悻者鰓鰓爾矣察察者憒憒爾矣此無異故弗誠之過也君子曰非剛明之難也誠則難矣無靡也無惑也而有終玆惟誠乎執法者能誠而天下其誰易之陳子始起明經典教於濮旣而舉進士補今官所治名天下要劇郡乃陳子爲之撥煩理棼有餘裕焉其聴獄無遁情而議法有定守忠信懇款之意藹然出刑章吏牘外所謂剛明而誠者非耶陳子今入朝且進陟而顯矣𨿽大僚固其所必至也君子謂若人曩治一郡不肯枉三尺法以病民而爲大僚有弗達其志者乎陳子行矣無靡也無惑也而有終其毋曰執法難也余始識陳子寔因其官之長符子大克符子者蓋今之淸彊吏云余固重其剛明而尢願其有終者故於陳子而獻規焉亦因以勵符子也

贈郡倅常公序

昔者嘗讀史至班孟堅範蔚宗所述循吏傳觀其爲政𨿽設施方略不同然大抵尊賢貴徳躬行禮讓以先之使眾庶悅慕興於行誼是以教化宣明風俗歸厚後世稱其美千載不衰蓋導民有本者其效如此自余始有知識亦嘗聞諸長老言往時從政者每以禮教爲大務於境內賢士大夫嵗時造請往來儀節雍容甚盛乃至山林韋布有修辭飭行者輒親屈邦君之重與之爲禮其人皆褒衣大冠槃辟雅拜坐則講說今古移日乃罷以爲常當是時厚謙抑之風由都邑達乎田野民知自愛而重犯法獄訟衰減苛慝不作上下之間穆如也比嵗以來此道寖廢自墨綬以上皆簡貴自尊其遇士大夫匪惟禮意之薄而已又加威怒焉有訟者至於庭稍渉搢紳之族鮮不被抑然所陵借特其閒冷孱弱者耳卽貴勢家𨿽有姦如山不問且自詭能摧彊扶弱以是立名迹云嗟乎亦弗思甚矣爲治自有中道刻轢細民以奉巨室賢者恥之而挫辱衣冠以悅姦宄亦仁人之所惡也書曰防違道以干百姓之譽若彼所爲謂之違道非邪乃使嘩訐增長嚚訟日繁天下之俗浸淫入於靡薄是誰之過歟於是乎知古之循吏屈已下賢以訓厲民俗也其識慮逺矣而良史書之不厭繁委亦有意哉交河常公起進士爲尙書郎擢禦史出參大藩坐詿累左遷倅貳吳郡爲人倜儻有大節其好士特出於天性𨿽簿書倥傯而延訪耆俊恆若不及後進諸生苟知文蓺公皆虛心引接察其所欲惡而道利之進見者人人自以爲常公親已逺近聞之譽嘆相屬曰是風也其不見於當世久矣昔宓子賤宰單父師事邑之賢士仲尼惜之以爲所治者小未盡其用有如常公蓋能惇行古道者乃今以資望當遷君子亦惜其蒞吳之不専且久也令得綰章斯郡或綏殿南服假以嵗月禮讓之俗庶其有興乎公明達善斷寛簡不苛聽獄無小大必參稽情法未嘗苟徇上官喜怒人尢以爲難其政蓋無弗可紀余屬有感於公待士之盛也故所論特詳焉因書以爲贈將借以聞於今之従政者

翰林文先生八十壽序

嘉靖己酉前翰林待詔衡山先生長洲文公年八十乃十一月六日維初度之辰學士大夫之能言者咸以文辭爲壽粲雅辱先生知愛𨿽固陋其敢無述焉蓋嘗觀之國家當太平極盛之日天地之气沖融和粹者常鐘於人材於是有道徳博聞之士出乎其間當其遇於世則云蒸龍變聲績卓殊其不遇也則其中之浩浩者固有以自足而其蘊績衍溢之餘乃獨發舒爲文章經量三才鐫刻萬物以極其所欲言而存諸方策皆足以信今傳後斯亦千載之鴻業矣若人者𨿽戢身韜光不渉世軌然髙風絕塵傾動海內如鵷雛鸑鷟翺翔千仞不可狎玩而有目者舉識爲盛時之瑞也求諸今日蓋先生其人哉先生純明髙雅口無擇言居常與物無競至於出處辭受大節所存則執義堅定終不少貶徇俗𨿽自謂賁育弗能奪也其爲學未嘗摽揭門戶詭激干名而粹然一出於正早嵗厭章句骩骳之習爲文辭力追古作者旁綜六蓺咸臻其極始在鄕校則已名滿天下自公卿以及韋布之流莫不人誦其言家有其書東西行過吳者輒往造門以考徳問業幾無虛日雲間被薦升朝入翰林典國史以不能屈意權貴遂致事歸天下髙其節而惜其學之不什一試也粲嘗竊論先生之行迹謂其介潔則徐孺子醇懿則管幼安眞率則陶元亮君子良以爲知言乃今巋然大耋其道益尊文益奇而神完气厚視聴步履不衰世恆言令名壽考難於具備先生寔兼得之意所謂沖融和粹者獨稟其全乎噫嘻盛哉抑粲聞之君子之受福於天也匪徒身自饗之乃國家與蒙其庥焉是故古之耆艾魁壘之士其用捨進退論者以占國盛衰𨿽其閒居佚處猶足以訓整邦族扶翊名教蓋所系之重如此方今𨿽道化隆洽而士習未純前輩朴訥渾厚之風幾於泯息誠得大雅君子惇行古道爲之表率以匡拯頺俗其庶幾乎名徳如先生者今世無幾人天而有意於斯道之昌則其福履所躋未可量也然則吾黨所以壽先生者豈區區頌禱之私言哉曰爲天下賀可矣

又

交河常公以藩司大僚因事左降稍遷倅乘來蒞於吳誠直豈弟惇悅典文政事之暇輒造請郡中名徳其尢所敬禮者則內翰衡山先生文公今年先生壽八十常公詣粲告曰吾且爲先生壽宜有辭以將之願以屬子矣粲謝不敏公曰吾頃侍坐於先生聞亟稱子之達於辭也子其無讓粲曰唯唯昔者聞之書曰天壽平格保乂有殷又曰尙猷詢玆黃髮則防所愆蓋老成人之重於天下也如此𨿽其隠顯異軌進退殊致皆足以彰朝廷之榮華爲邦邑之光美若二老來歸而周業勃興子夏居西河則魏國增重乃自古記之矣先生自未仕時則以文章節行負海內之望𨿽嘗列官禁近而乞身早退未究於用然淸修介特之操足以廉頑立懦者固已振動一時至其孝友著於家庭忠信孚於鄕族而微言緒論依於仁義道徳者皆斯人之矩則也昔人謂國家隆盛之日其君子必有耆艾之福推其有餘足庇當世殆先生之謂哉大抵老成處世如崇山峻嶽凝然鎭重莫覩其施爲運用之迹而興雲出雨澤及萬物是故古之爲政者鮮不以尊賢尙齒爲先務知化理之本存焉爾如常公所爲向往於先生者君子謂其非苟然而已也蓋隆耆碩重禮讓以篤俗訓民其所觀示者大矣昔任長孫崇嚴陵之禮孔文舉表鄭公之鄕前史書之以著其美其在吾吳若宋元丰間程師孟閭丘孝終諸鄕彥爲壽集曰十老防時浦城章公岵守郡實首倡斯舉相與賦詠成什而米禮部芾爲序之談者每以爲盛事今先生之賢視彼諸君子吾未知所先後也而常公所行非古人之操與粲也竊願以不腆之言贊揚其盛令異時得綴錄郡乘附海嶽翁後有榮耀焉故承公之命也遂不卒辭而爲之序

貴州按察司題名記

貴州按察司重刻題名碑成憲使王公僉事朱公屬粲記之粲獲寓目焉而嘆曰盛哉是其史之遺意乎史莫大於春秋矣辭不費而勸懲之防備後之作者其孰能違之今夫題名古未有也殆昉於近世乎自姓氏邑裏之外不加一辭而勸懲之道亦森然昭矣曰史之遺意也非歟貴故夷境我文皇帝時始詔以郡縣置又設方嶽重臣董臨之與內地等乃聖慮所及則大且逺矣顧今之吏於玆土者其自視則以爲弗內地若也𨿽用人者視之亦弗內地若也是故綿歷百年而王澤猶壅習俗弗移則豈獨其民之罪哉夫憲司羣吏之表也政之廢興恆必由之題名𨿽淺事往迹存焉觀所以得謗譽亦太史遷所謂當世得失之林矣因是以儆夫在位者庶有益乎君子謂勸懲之大者將於是乎在其誰曰非史也二公聞之咸曰善夫子之言也已盍書之遂書以冠碑首

思寧堂記

吾兄子徴先生少侍吾外祖參議胡府君學始爲文辭已警防不凡府君奇焉因取魏陽元故事爲制字曰思寧而命之曰爾其成吾宅相乎勉之無忘外氏矣先生旣長與羣從聨名始更今字顧不忍忘府君之教乃以思寧名其所居之堂而以自號云夫寧氏在當時非顯者徒以陽元之故遂有聞於世斯亦奇矣𨿽然彼所謂成其宅相云者直志於富貴耳非君子所願學也府君剛方介潔平生視勢利若將凂焉至於急流勇退家居三十年絕迹公府有慕其名者求一識面不可得蓋古之獨行君子也此豈以富貴望其後人者哉昔眉山之程有蘇長公爲之甥而歙祝氏實朱晦翁所自出二公之賢於外氏有光焉此固府君之所嘗稱述而先生所爲不忍忘者也又豈直以陽元自待耶粲始知學先生以府君之命爲之師警惰發蒙恩實防極比粲忝竊乙酉鄕薦繼舉丙戌進士皆與府君同鄕人以爲奇事先生獨累舉弗偶時論稱屈而粲尢有愧於先之之嘆先生處之夷然曰士固有當務者獨一第而已乎君子謂其所養者粹矣先生今年五十乃二月十一日爲始生之辰粲方系官於外念無以致祝頌者輒記其名堂之意如此因以爲壽云先生忠信仁厚未嘗爲矯飾不情之行而與物無忤有暴戾者素欺侮之亦一切容忍不校爲文章溫雅暢達而秀傑之气溢發嘗搜磔經史傳記手自筆錄爲書數百卷藏於家他日粲將序而傳之今未暇及也

鄒氏復節婦墓記

節婦鄒氏蓋宋名臣浩裔孫云所居常熟之東始荘父處士士能行誼髙潔節婦諱淑淸嫁長洲民陳復復戍死雲南節婦方盛年無子能抗志食貧誓不更適𨿽履渉艱危而卒完其操正統甲子部使者以聞於朝有詔旌其門節婦死葬邑中西淩橋之側若干步嵗久墓域蕪沒稍爲鄕甿所侵據鄒之族人僉謀復之力弗逮也處士之五世孫察時尙少獨慨然曰是寜不在我防禦史中丞虞山先生陳公有別墅直墓地甿遂舉以售焉守者且屋其上公始弗知也他日或以告公曰嘻聞之後矣亟命撤屋標識其處約敇往來者使無踐毀嵗丙午察自縣學生舉於鄕廼詣公以請公曰是吾夙心也卽以歸之察於是屬徒役刜荊榛燔茅茷作垣埒樹松檟擇良日修祀事宗親集防小大咸喜曰吾節婦之窀穸於斯丘也微我中丞公其卒湮沒爾矣爰相與頌公之美曰丘之隆隆孰培爾封我公之功丘之秩秩孰奠爾宅我公之徳凡鄒孫子世其毖祀祝公萬年錫嘏自天察間以語粲粲曰不亦善夫不亦善夫夫君子之甄表節義凡以篤俗導民而已節婦事嘗著列縣乘迨今且逾百年鄕人猶借借談之詩曰蔽芾甘裳勿翦勿伐召伯所茇思其人猶愛其樹況其體魄藏焉者乎而頺然淪廢固仁人之所隠矣中丞公以純徳雅道紀綱人倫蓋嘗執憲中朝則繩弼之誼著保釐外服則彰癉之法昭今玆之舉在公直細事爾然扶植彞教以軌訓邦俗者固於是乎在昔呂榮殉節糜君崇義婦之阪郁生守志姚子表貞姬之號斯固吾鄕邑舊事也乃今復遘見之而察能篤念先烈敏於舉義以卒成其父兄宗族之志亦賢矣君子謂中丞公也仁謂察也孝皆盛節也不可以不志庸敍述大致俾刋列貞石植諸墓左誕彰厥休且以視後來者庶永永無壊

陸子余集卷一

欽定四庫全書

陸子余集卷二

明陸粲撰戴先生傳

戴先生諱泰字嶽宗世爲江西之永新人先生少頴異日記千言爲文援筆立就以家難避之襄陽襄陽人未之知也獨居敝廬中躬執防滌旦暮手一編朗誦不絕口旁舍人窺見異之就問曰客何爲者自苦如是先生不應居久之士人有知之者延致之家爲塾師遂占籍襄陽補縣學生同輩見所業驚服稍稍從問難因折節爲弟子先生故治易諸爲易學者爭願従先生遊當是時先生名聞江漢間成化戊子薦湖南魁其經辛丑禮部試中乙榜授蜀之南川教諭地雜夷獠士鮮知學先生日夜親督教之數年乃有領薦者調大足應聘考浙江鄕試稱得人秩再滿乞致仕不待報輒去當道者彊起之又調金壇而先生自顧老矣益不樂亡何竟歸諸生畱之不得涕泣送之歸十年卒年八十二先生性惇厚質直繼母性嚴事之以孝聞仕二十餘嵗不過校官所至未嘗以私幹人自言吾無過人者顧平生不能言利耳旣老家赤貧服禦單陋有人所不堪者終不問產業所著述務以理勝嘗教學者屬文當先治心無徒支離其辭爲也君子以爲知言先生之先本蕭氏元季有宗濂者爲廬陵判簿當天下亂糾義旅捍鄕社髙帝聞其名召授節鉞不屈死金陵市中至其孫爲戴氏甥因冒姓戴至今自判簿以節死鄕人髙之其後子孫寖顯若代長史禮蜀伴讀弼汀州守禧及先生皆起科目爲名人先生子梧今嘉善令忠信好修世其家

陸粲曰余聞之太史遷言漢祖滅項氏令諸故項籍臣皆名籍獨鄭君不奉詔被逐死至其子荘官九卿諸孫爲二千石者六七人今觀判簿之死偉矣其後世貴盛略與鄭氏等天於忠義之報固有意哉梧與餘同進士舉相善求傳其父平生得判簿死事因附著云

陸義姑姊傳

陸義姑姊者吳郡陸粲之姊也婉嫕有識鑑歸蔣氏而寡其弟粲舉進士爲給事中疎戇好言事一嵗中章十餘上數譏彈用事者過惡竟以是得罪謫西南夷徼外地荒逺不能以家從粲旣行數月而其妻病歿有一男一女皆幼母胡夫人老且失明方悲號嘑天莫知爲計姊聞之曰嘻此吾責也顧其子曰善視而室吾往與二雛俱存亡矣亟走弟捨抱持其男若女以泣日撫視之且教以學書記及女紅恩意甚篤男若女皆忘其母之沒也他日粲得稍遷爲縣令過家戀戀不能別姊曰行矣有而姊在何憂粲亦遂慨然辭去不復顧家曰有吾姊在何憂久之粲致事歸其男若女則皆長矣姊又日爲縫紉衣被飭治奩具視畢婚嫁乃辭去復従其子以居於是吳之大夫士凡與粲兄弟友者聞之莫不髙賢姊之行曰昔者魯婦人遭亂捨已子而存兄子時號魯義姑姊今姊行足追配若人宜遂曰陸義姑姊云或曰姊其有所聞而興起者歟姊未嘗學問顧自其少時喜従諸弟說史傳故實及覽稗官小說至古人壯節事輒拊手稱善爲吟誦不釋口夫其嗜義也固天性然耶然姊居貧足不出閫閾又其諸弟及子皆賤士不能借交於四方之賢豪長者以談說遊揚其名故姊之事獨其鄕人知之耳令世有良史如劉中壘者錄寘之列女傳中安知不與魯義姑姊者並傳也𨿽然姊之始願則豈爲區區之名哉於是姊年且六十其弟粲將率其男若女往爲壽而書其事以視之曰俾爾後之人無防焉作陸義姑姊傳

給事中李公傳

給事中李公者大梁之祥符人也名濙字宗禹一字原潔其先自燕來居大梁世有顯人稱衣冠家公早孤力學被選爲校官弟子員美須眉儀觀丰偉好倜儻大節舉成化辛丑進士久之拜南京戶科給事中防敬皇帝初卽位是嵗六月朔日有食之公上疏勸上飭躬修政以銷弭變異因陳愼始保終之戒上嘉納焉都民當供雜調者其髙貲富人大抵爲貴勢家私役而官中百需特倚辦下戶公令所司覈實而均其徵有挾私干請者痛斥絕之於是宿獘盡蠲上下稱便中貴錢能素饕詖時典畱鑰兄弟爲姦利暴橫都城中公奏劾其罪狀又論刑臣不宜干紀與政辭指尢峻切用事者怒俄有盜取土於孝陵壖中者公廉得其主名以聞用事者因指擿以爲誣防非所宜言有詔鐫一階補肥鄕丞肥鄕小邑去京師差近朝貴往來境上每有所發取守令不能距違公至則一切裁之以法其後遂莫敢妄求皆曰無撓彼彊項丞爲也是時左降官多簡傲不省事獨公盡心吏職推情與下先諭教而後笞罰民大信愛之惟恐其去也一日集數百人走闕下上書言願従明天子乞李丞惠養小民書報聞而公以母憂歸矣比終喪年才五十餘遂無仕進意家居日夕手一編絕迹公府部使者以下造門不輒見旣見語不及私所居湫隘或請更諸爽塏者謝曰先人安焉余不足以嗣之餘保此足矣巡撫都禦史孫需陶琰先後列薦於朝使郡守丞卽其家勸之復出譬說良苦公弗應旣而拊心笑曰此中乃堅過於石何可轉也因署所居曰石庵以著其志中貴廖鏜鎭守河南勢張甚蔑視士大夫獨心敬公間爲具召之時賓客滿坐待公舉酒公不得已彊往酒一再行卽據席睡大鼾鏜慙顧左右曰李公老人也不勝桮杓矣少選公起拭目理髯長揖徑去鏜爲防然自失自是不復召也論者儗之宋廣平待王毛仲事云素輕財居官所得俸祿悉分遺族人未嘗營立產業旣老益貧常飯脫粟猶時時弗繼獨居一室土牀葦蓆而已然無不足之色遇良日乘小車従子姓出遊茂林廣野靡所不之意欣然樂也正徳癸酉年七十一乃終公善書所爲詩文皆有思致今存者若干首

陸子曰班固書稱朱云著節漢廷後不復仕常居鄠田時乘牛車遊衍自適𨿽宰相欲延致之東閤弗屑也余觀李公仕盛明之朝數上書顯譏貴勢亦矯矯壯激矣其謫也非上意令異時復起必且馴致大官乃泯迹裏閭優繇終老遭有力者相援而執志弗變方諸槐裏令屈彊衰世者𨿽所遇不同然風操則髣髴似之矣抑吾聞馬文淵有言凡人旣貴當使可復賤也今之仕者一日去其官卽愁沮喪志如魚失水喁喁然死耳若李公者食貧不悔爲人所難所謂可使復賤者非邪公子世徳爲禮部郎坐小法謫吳邑博士間述公行實視余余爲列其大者以傳

前樂安令顧先生壽藏銘

先生姓顧氏名蘭字榮甫其先家吳之香山國初始遷郡城臨頓裏今爲里人父倫母薛氏先生少則儁朗不羣未冠已博綜羣籍補長洲學生治戊午占應天府鄕薦累試禮部不第正徳丁丑謁選得山東淄川令淄川小邑而賦役繁重富人子大抵出貲爲省府掾以夤緣規免先生按籍鉤考令諸科讁一視資產爲差吏徒抱案受署不能有所前卻上官聞爲下其法於旁郡邑行之無弗稱便他雜調爲民病者一切放罷邑故有鄭康成祠久廢亟爲繕治率學官弟子以時行祀事毀僧尼廬卽其故址作社學簡少俊立師教之民駸駸向化俄攺知江西之樂安樂安俗尢靡薄人死泥堪輿家言積十餘嵗不葬子弟未冠而婚女婦夫死不持服輒嫁先生以禮風曉其士民且白監司嚴設科禁俗用丕變裏胥豪奪鄕民不令受事先生察其利病爲參停均適常使孤逺者得所民喜相傳告自山谷爭出應役長老驚嘆以爲數十年來所未有也是時輩類爲州縣者多超取顯美先生治兩邑更七八年以不能樹援當路故名秩不進而其意亦已倦遊因力請致事以歸時年才逾五十耳所蘊蓄蓋什不一試談者至今惜之先生受性介潔自爲舉子抗志食貧不苟取予或要與俱請事於官曰不能少屈意以自潤耶先生不應拂衣徑去其人慚語人曰是子固狷士也居官益自矢淸白自淄川入覲單車上道囊空無一錢父老爲率邑中得數十緡以獻竟賦詩卻之樂安民長鄕賦者嵗餉令五百金先生亦峻謝焉比歸足不入公府所居委巷中有小圃雜蒔花木果蔬培壅灌沃勤而適時久之皆蔚然成林日徜徉嘯詠其間不一問世事喜讀書每得一編披玩不暫去手間爲小詩辭致淸婉亦善繪事而不輕作早嵗頗少容晚更夷曠與客談防常雍容欵洽𨿽率然啁笑亦雋永有味云粲與先生同裏居爲後進亦以仕齟齬早退而骯髒寡諧意獨親先生先生亦折輩行與交時時相過従輒解衣槃礡竟日語笑飲酒相樂也至是自治壽藏於白蓮涇之世墓語粲曰吾年過七十旦暮従先人於是子爲吾銘庶吾猶及見之也先生故所與遊最善者文內翰徴仲徴仲爲著傳擬之陶元亮當世以爲知言銘曰望其外臯如卽其中廓如是維先生歸全之區徯後百年乘化以䢐有知徳者過其下尙曰此古獨行士之墓也而式諸乎

一蘭陳翁壽藏銘

一蘭翁作壽藏橫山下語其子曉曰吾老無所覬慕獨念欲得當世之君子有道而能文者銘吾斯藏吾庶以是不朽矣小子盍圗之於是曉詣余告曰是莫宜子者因出所著事狀再拜以請余不得辭也爲撮其略而書焉翁名綱字宗憲姓陳氏世吳人大父本仕爲蜀羅江教諭子姓從宦學者因占數漢州以便進取父昌太學生母水氏兄經中蜀省鄕試髙等翁生州之寓捨幼岐嶷不凡従其父兄受尙書若毛氏詩輒了大義旣而隨父謁選京師道出華陰父暴病死逆旅中逆旅人不聴殯將野墐之翁長跽哀號竟得成殮潛丐縣令防其喪間闗達蜀翁時年十有五嵗旣壯乃克奉其母以父喪歸吳葬焉家儲無擔石所親有哀其貧者頗賙給之始出従事貿易久之足迹殆徧天下常經渉險阻瀕危而濟一日慨然曰奉先人遺體數履畏途以徼尺寸王陽獨何人哉自是不復出取故所讀書稍尋繹之裏中人爭迎致爲子弟師蓋翁𨿽嘗服賈而其韻度固蔚然儒者也居家孝友念其父客死言輒灑泣養母極滋味每食必親省具乃進諸兄弟前卒者爲收卹孤嫠咸令得所族子以罪戍邊翁爲所詿累盡喪其資無幾微見顏色平生非其義弗苟取嘗適濟南有袁丞者寓以百金道遇盜従者迸散翁獨彎弓射盜卻之或說使匿其金曰第以盜爲辭足矣翁不聴卒歸之他事多類此翁生天順壬午正月四日今年七十有九而聰明不衰娶蘇氏子男二人長曉縣學生次晴先卒女一人惟陳之先蓋有隠徳學諭君尢稱篤行壽且百嵗至翁起孤童奮自樹立𨿽食貧以老而不隕厥問殆難能也已曉方發藻儒林有祿養之望焉天之報翁將在是乎始翁嘗讀琴史至猗蘭操意若有感焉者故自號一蘭余爲銘以著其志銘曰蘭生幽遐蹇獨芳兮弗紉而佩亦何傷兮有美若翁庸比徳兮其則嘉秀而碩兮終爲國香媚於後兮幹祿百福用滋茂兮君子刻銘播厥芬兮後千百祀其永有聞兮

福濟觀重建呂純陽祠碑銘

福濟觀建呂僊純陽祠蓋成化中道士郭宗衡始爲之而武功徐公記其事云夫神僊窈惚不可知然觀王大猷所遇則又甚顯妙化迹龍升霞舉孰能測識之哉余嘗聞純陽舉進士不第棄去遂學爲僊是以乘三光逰帝庭爲可致而土苴文章芻狗富貴視吾儒之論著琬琰勳勒鼎彞者果不足尙乎然眞風靈惠又往往足以濟世而福民是故神明之異貺生人之別造也嘉靖甲申呂祠火道士周北山再建焉棟宇鮮勝丹堊互照中設僊像旁翼嶐廡洞門神室郁然雲開於是復爲眞境矣北山名以昂少學道獨扣宗洞究至理其閒神曠思翛然塵外而世之文章富貴舉無以混其中然又慕儒行習孝友之綱惇禮義之節爲時所重又嘗與髙逸者逰詩酒彌日樂而防倦然問以神僊事則黙且笑嗚呼是誠窈惚不可知邪抑有之而顧難測識邪若北山可謂學道而有得者矣祠成請銘於余余未暇也蓋又十餘年始克爲之其辭曰閶闔東褎虹橋西絡眞苑崇開新宮載作神居鸞峙靈堂虎躍云搆髙翔天工巧削雄柱含虯文題引鶴日抱璇梁霞流珤閣邃宇芝成洞房綺錯采絙周廊麗張夏幕銀牓初輝金函廼托館伏蒼龍門呵朱雀星攀桂戶風揺蘭薄蔽檻千禽翻階萬萼絳府嵯峨蹤綽約龍駟天行螭衣霧落鳯銜紅節鱗吹紫鍔瓊女鳴簫玉童捧勺來往太淸逍遙眞樂祥光一臨仁飇四廓福溥下民惠同上藥極壽乾坤永標丹雘

雲南按察司經歷劉紹卿墓表

紹卿自太學生得按察司經歷銓注雲南先是余以給事中言事謫貴州都勻驛丞雲貴接壤皆古西南夷地貴州地尢瘠惡非人所居余行數月乃至境上屬盛夏暑雨所經由皆大山長阪下上勞憊盡日道無行人俄有騎而自後至者紹卿也與俱憩坐林樾間語相勞苦仰視山兩崖斗絕數百千文色如積鐵霧气浡浡起山巓虎迹交錯道上紹卿憮然不樂余顧笑曰子悔來耶丈夫不經此當何由知艱難子行矣紹卿亦笑且頷之上馬去余至都勻防驛舍久廢僦居平越平越者雲貴往來孔道也諸自雲南來者時時傳說有新官劉經歷彊執不受請托蠻酋武官放恣淫虐不畏大官府獨難劉經歷耳余聞之良喜自余去平越及歸吳中三四年間與紹卿不相聞旣而紹卿上計京師自巡撫大臣而下署其考爲諸幕官防當遷秩矣廼有飛語聞吏部於是以不謹罷則聞有按察官以細故相恨望實陰中之云紹卿自失官家居十餘年病卒卒後若干月且葬其子瑊詣余泣請表墓余許諾因爲道往時事曰吾知若父久矣忍無以慰其死哉紹卿諱某先世家臨江國朝有編戍蘇衛者今爲蘇人自其従祖父刑部尙書與淸始起進士至大官父某母某氏紹卿生有至性十四喪父執喪循禮而力學工書事母以孝聞在雲南涖政明決上官才之事多倚成焉數平亭疑獄土官楊訓殺人帥府桀黠奴髙璧亦坐事當謫戍兩人要重貨投之不納卒案致如律千戶胡學詩戕其妻行賕要人脫罪一訊得實狀論死王髯者圉奪殺人道中郡吏名捕之一兵官子亦王姓而髯疑懼自髠爲吏所錄旣誣服成獄矣紹卿往覆案立得殺人者而出兵官子嵗饑督視平糶計防詳密而賦授必均民以不殍死閱視迆東諸郡庾積姦蠧爲淸他所建易尙多不悉紀令任職差久其功緒當益有可觀者顧僅逾一考輒以晻昧之過去談者惜之或曰紹卿平生剛急少醖借用此觸忤貴人卒見廢退斯自取之也非耶余謂不然夫仕在不失己耳乃禍福則有不可知者昔人有言秪系其逢不系巧愚信矣今世仕者或工於語言日蒲伏公卿戶下拜起望顏色然其人固自有利不利利則躐取華要不利則亦放棄流落死耳要之榮達有定分非必以諂傲爲通塞也如紹卿輩蒙垢泯黙以終者世亦何可勝道哉紹卿之卒以嘉靖丙午四月九日年五十二其葬處曰靈巖鄕桃花塢室人郭氏余族姑之夫之女也一子卽瑊吳縣學生秀敏有文世其家

陸子余集卷二

欽定四庫全書

陸子余集卷三

明陸粲撰祝先生墓志銘

先生諱允明字希哲蘇之長洲人也其先出古太祝以官氏或曰黃帝之後封於祝以國氏云七世祖碧山勝國時由松江來守郡後卒官一子畱於蘇遂爲蘇人祖顥皇正統己未進士終山西布政司右參政父瓛母徐氏大學士武功公女先生少頴敏五嵗作徑尺字讀書一目數行下九嵗能詩有奇語旣天賦殊特加內外二祖咸當代魁�目擩耳染不離典訓稍長遂貫綜羣籍稗官雜家幽遐嵬之言皆入記覽發爲文章崇深鉅麗橫從開闔茹涵古今無所不有或當廣坐詼笑雜遝援毫疾書思若泉湧一時名聲大噪嵗壬子舉於鄕故相王文恪公主試事手其捲不置曰必祝某也旣而果得先生文恪益自喜曰吾不謬知人自是連試禮部不第當道奇其才防修史將名薦之弗果初仕興寧令地介嶺海民尙嘩訐惑於禨祥先生示之禮簡進秀異授以經學親爲講解遂一變其俗羣盜竄處山谷時出焚敓爲設方略一旦捕得三十餘輩邑以無警稍遷通判應天府亡何乞歸又五年卒春秋六十有七夫人李氏鄕先生太僕少卿應禎之女子男二長續進士入翰林累遷陜西按察副使次側出幼未名女嫁潮州府經歷王谷禎先生簡易髙曠不樂拘撿在眾若無能者然黙而好深湛之思時獨居著書解衣槃礡遊心間賔客來者叩戶呼之若弗聞也性善書出入魏晉諸家晚益奇縱或購得之輒藏去爲榮喜奬掖後進終身不言人過其爲家未嘗問有無得俸祿及四方餉遺輒召所善客與醵飲歌呼費盡乃已或分與持去不遺一錢故其沒也幾無以斂云先生少有意用世旣濩落不試一發於文𨿽聲實閎振猶非其志也所著書合詩文集爲數百卷藏於家陸粲曰斯文之用與天地準由漢氏來纘言之士臻於斯極者亦僅可數已明興百年士猶膠守章句未覩其恢然者也乃憲孝之際始彬彬矣祝先生由諸生起覃精發藻橫逸踔厲超追古昔盛哉若其湛浮自得龍變不羈大觀逍遙廓然離俗矣夏侯湛贊東方生云明濟開豁包含大拔乎其萃遊方之外者殆先生哉殆先生哉先生沒以嘉靖丙戌冬十有二月二十七日又明年戊子冬閏十月十六日葬橫山丹霞塢太原王寵撰次其事行粲爲之銘銘曰維聖有文自天啟之其卒敝刓孰振起之猗嗟先生發天之明達聖之經播爲渾鍠舉世震驚維時弗逢食貧以終獨昌其辭以燭羣防橫山之原崇四尺者先生之墳後勿壞傷視此銘文

貴州楊義司副長官金翁墓志銘

貴州蓋古牂牁之域今其地爲戎衞者以十數平越最大自平越之境所通爲安撫若長官司者以十數楊義最大楊義地可數百里其所治曰楊山其爲之長者曰金氏金氏之先世雄於其土明髙皇帝時遣大將軍出師下滇僰諸夷道出平越金氏母聞之率所部詣軍門降且以羊酒獻大將軍喜承制慰勞始奏更其司曰楊義以旌之命金氏母之子孫世爲副長官領其眾其眾咸喜曰嗟吾君之有此爵土乃吾媼力也迄今稱之以擬冼髙涼云三傳至翁翁諱洪字某自始仕卽以才諝知名每有寇警方鎭大臣以檄調諸司兵諸司狐疑相視莫先發檄至翁翁捧跪戴首起讀一二行已卽瞠目援弓刀上馬令其眾敢後出者死及戰又甚力所向有功常爲諸司最至他賦稅徵發率先期辦集以故方鎭大臣咸愛重翁迨其老猶不聽臥家遇重大事常以屬之有姦民造僞印謀據城爲亂翁詗知之密白上官以計縛其人餘黨驚潰一境獲全翁旣曉暢世務又多權略臨事翕張人莫窺其際頗喜讀書爲奏牘若文移操筆動數千百言自老宿吏誦之未嘗不稱善也嘉靖九年十二月十六日以疾卒得年六十有七妻某氏子四人長鰲襲副長官次鳳衞學生次某次某鰲等以某年月日葬翁楊山之原貴州去京師殆萬里諸酋豪依阻阨擅殺生自娛一方僴然謂中國孰與我廣大卒乃犯天怒至舉種殄滅無炊火焉若金氏有土數世矣恭謹不懈子孫相傳聲光益榮曰爲善之福非邪陸先生曰語有之順天者存余於金氏睹其效矣是故錄焉以勸忠也鳯治春秋學自余以謫寓平越寔始來從遊余銘翁亦以鳯故銘曰楊山峉峉閟此室夫人不死我銘在是匪夫人則銘以訓臣子

亡妻盛氏墓志銘

亡妻盛氏故禦史大夫斯徴女也盛在吳家世衣纓其先蓋多鉅人長者至大夫益以剛毅大節聞天下孝宗朝大夫年始冠擢進士第奉詔歸娶元室沈夫人亦出郡中名族其生吾妻也大夫適被選爲工部郎故命曰選及歸余余爲字之曰徳媛自余舉進士爲翰林庶吉士工科給事中吾妻皆從京師亡何余以言得罪再下詔獄天子仁不忍誅僅謫貴州都鎭驛丞都鎭地逺且荒惡非人所居弗能以家從吾妻乃畱侍吾母於家故病脾至是增劇又加痰竟不起逾年餘防恩量移永新令尋致事歸又久之始卜地於虎邱之西以葬云吾妻自爲女子貞靜柔婉其祖通議公奇愛之不欲與凡子通議公者亦傑魁人也與吾先父如隱府君有世契嘗過府君府君觴之酒中以諸子見時余始六七嵗通議公於坐命之屬對語輒隨口響應通議公爲之唶唶嗟賞罷酒辭去他日府君聞其女孫賢也使請婚焉通議公聞之則大喜曰彼聰明兒邪卽報許受聘已乃寓書大夫曰爲若得壻矣比吾妻來歸時年才十有四府君及吾母胡夫人憐其少視如己女而吾妻亦執禮盡孝至接遇內外婣戚恩誼咸備自奉儉薄食不兼味衣被簪珥無華靡之飾於所生子女𨿽甚愛之然未嘗徇其欲禦家眾特寛簡每以余性卞急易怒爲戒曰是累徳亦傷生柰何不自愛邪至今憶其言而愧之餘之校文浙中也大夫適奉璽書治漕河相見於濟寧歡甚時大夫綜畫諸務過勞貌殊瘦吾妻見之悒然進曰仕可止矣大人盍歸乎先是大夫已疏乞致仕聞其言良悅曰眞吾女矣及余逺謫吾妻初欲與俱曰夫安樂同處患難相違人謂斯何余謝曰吾母在子豈可復去左右哉乃止將別𨿽極悲愴終不以余黜官爲懟其賢而有識如此然竟不免天沒傷哉余結髮讀書困於進取且二十年中更家難豪族侵侮賦役交並困厄驚憂有人所不堪者吾妻實相與同之今往事猶若在目也而逝者不可作矣矧病不與知沒不與斂痛可言邪吾妻之生爲治丙辰十月十日其卒爲嘉靖庚寅八月二十一日得年僅三十有五其葬爲丁酉三月十八日子男一人延枝郡學生娶毛氏女一人適王有壬太傳文恪公孫也以防爲尙寶丞銘曰嗟余放逐兮於貴之陽薄言還歸兮蘭先委芳爾命寔蹇兮終焉永傷爾徳則嘉兮子孫其昌

太醫院醫士張君墓志銘

餘外祖山西參議胡公仕有廉直節弗究於用旣謝政歸吳益髙簡杜門不與人通獨裏中醫師朱廷用氏以世契故得數請間燕語時吾先父如隱府君方館於公家吾伯氏子徴生始數嵗而廷用之壻張君汝聲亦有女年相若也繇是始相與爲婚姻而張君與吾父亦相得驩甚暇日輒過從飲酒歌呼爲樂往往逾夜分始散去若是者蓋三十年吾父旣不幸棄諸孤又數年張君亦卒矣君爲人闓爽尙气義與人言輒披瀝底裏不少回伏自廷用以瘍醫名吳中君傳其業又徧讀素難諸書得其肯綮旁涉史傳皆曉暢大義防疾處方什不失一𨿽廷用自謂弗如然君性簡倨郡中多豪長者貴人君與語常爾汝之豪長者貴人弗樂也有疾則迎他醫他醫技能大抵出君下或耳剽方術謾讕以射利然造請者其門晝夜常滿君業𨿽髙不爲人知設藥肆於門日危坐其中無過而問者以故家益落晚乃以薦入京例試禮部奏名入太醫院爲醫士亡何以事乞歸後再至京待次得寒疾死逆旅中年五十九諸嘗與遊者爲治棺殮歸其家君諱鎛汝聲其字先世汴人從宋建炎天子南徙家於吳父謹以君之兄欽貴贈中書舍人母李氏贈孺人子出朱氏者六人男三潮瀚濤女三長歸吾伯氏次歸沈某次歸石某側出子二人男渙女幼未行孫男四女二君沒以嘉靖乙酉閏十二月二十五日後十年乙未十一月十五日始克葬於花園村靑龍塢之世墓潮屬余銘君之再至京師也益濩落無所遇聞余舉於鄕當赴省試喜語人曰子余今來吾事濟矣子余余舊字也尋病且革或問後事時舌彊語不能了了猶若曰子余今來云嗚呼君之望余深矣矧吾父所親厚者吾忍辭銘銘曰生吾不能卹其困死吾與之銘嗟張君之藏其永寧

天池山人陸子墓志銘

天池山人陸子者吾弟也名灼更名采世吳人吳之西境有山曰天池蓋道書所稱可以度世者也君意慕之因自謂山人云君生踔厲英發始爲校官弟子不屑守章句縱學無所不觀從其婦翁故太僕少卿都公遊銳意爲古文辭尋以例升太學益務精進視當世顯人名能文章者輒往蹐門自通防以所業皆一見賞愛其名遂隱然以起自江以東學士多延頸願交者而君意獨自許用世謂功業可立取時時於廣坐中奮髯抵掌論天下事語多觸時禁客不樂聞稍稍引去或目笑之君色自如不爲止在太學二十年累舉輒躓遭世玩侮中不能無少望日夜與所善客劇飲歌呼爲樂間出遊或經月忘返槖中裝無一錢從者以告若弗聞也東登泰岱賦遊仙三章慨然有輕舉之志南逾閩嶠徘徊武夷諸山語人曰世無知我者吾聞京師天下豪傑輻輳又燕趙多慷慨士吾且往觀焉儻庶幾乎行半道病還及家意頗惘惘夜中數起東西行謂余曰日者言吾嵗行在酉當厄今吾形神不相攝矣吾殆將死也因屏人屬余後事其言淒愴不忍聞兄弟相對歔欷泣數行下居亡何竟不起傷哉是嵗嘉靖丁酉九月廿二日也年四十一後八年乙巳十二月十三日乃葬其地寔天池之麓於君初志亦若有防契云陸於吳爲著姓宋季始家陳湖之上吾先君諱應賓母夫人胡氏有三子君最少先娶都公女繼娶鄒氏子男二長舒枝都出府學生次敬枝側出女一鄒出適太學生陳沛孫男一嘉觀君性儻不羈與人遊處輸寫心腹無所隱匿每揚防今古品藻人物機辧鋒出莫能窮者而彊執自信不肯詘折徇俗𨿽故所親善一弗當意則面斥之或致怨懟不卹也於文喜稱六代詩初規摹盛唐晚宗謝康樂造語往往似之居閒弄筆遊戲爲近體樂府若啁笑率然之作亦醖借可喜獨好習國朝故實所至延訪勤切率多聞人所未聞者他如幽防物怪黃冶變化之言靡不采獲著之編錄黠者或謾言以中其意君亦傾聽弗疑聞有奇人異士不逺數十百里走求之其篤好如此余與君俱侍吾伯兄子徴學議論下上自相師友而嗜好略同方賴焉以時規切庶有益乎而君棄余死矣銘曰吳有奇士陸氏子生不逢時又弗永年嗚呼悲夫

張時濟墓志銘

東西兩洞庭山皆在太湖中包絡市井居者駢坒其上田賈畝數十金民食指稍眾者輒出爲商賈然其人大抵纖嗇𨿽家埓素封齪齪愈甚張君時濟東山之產也性獨倜儻髙亮輕財好施能立然諾可以爲難矣君始業儒旣而棄去従事廢舉嘗南浮江漢北涉淮泗歷齊魯燕趙之郊輩類皆髙貲富人貨布充羨君所操視之不能什一且時有利鈍然意常豁如也與人貿易一以誠信𨿽累百金不刻契傳終無所欺而人亦無欺之者嘗得遺金於道物色其主歸之族黨有鬻產者君畀之直而還其產不取友人貧流寓逺方爲具衣資將防以歸他行事率類此論者謂君蓋有古節俠士之風焉不特賢於其鄕人而已至於家庭之行尢多可書者父孟昂病臚鼓臍下出水醫云其味鹹生淡死君亟取嘗之母劉年過八十君亦班白矣孝養彌篤母沒孺慕毀瘠人以爲難早嵗嘗學武事善射絕人正徳間遊京師會有詔舉材武士所知者具艸薦之君以親老固辭乃止居常手不釋卷喜養生家言著書一編以老氏致虛守靜之防爲宗斥黃冶容成之術曰此去道逺矣亦善談祿命時時奇中一日忽爲書以貽其子曰今嵗吾將觀化壬辰則吾逝日矣及期果以疾卒亦異哉時嘉靖庚子二月廿九日也年六十九以是嵗九月二十六日葬兪家山之原君諱淮時濟其字娶習繼陳再繼鐘子男一人本孫男一人餘烈女四人曾孫女一人本篤學好修嘗遊王文恪公之門與余善而餘烈亦従余遊且葬以君之甥肇慶守朱全甫狀來請銘銘曰誰謂服賈而寔才武亦敏而藝弗庸以試其卒有聞在其子孫

怡圃朱翁墓志銘

吳郡朱元吉氏將葬其父怡圃翁自爲狀數百言以視其遊陸粲而屬之銘粲撮其略而書之曰翁諱某字某其先吳江儒林里人也始徙洞庭東山再徙郡城父某母某氏翁生天順壬午三月廿九日閱世七十有八年以嘉靖乙亥三月二日終於家辛丑【闕】月【闕】日葬梅灣山世墓娶王氏有內行二子元吉貞吉皆縣學生翁天資朴茂居家能孝於親而睦於二兄妻死不更娶故族之人歸其仁於所知者有過未嘗不盡言規之不屈撓辭色以徇人故里之人推其直少嘗治進士業中嵗棄去以其學授鄕之後進生而內以教其二子其旣也後進生之従遊者業皆有成而二子爲名士蓋晚因厭事去卽郡城之北辟地爲圃種樹養魚以自適不一問世故或薦與鄕飲亦謝不往故郡邑之大夫稱其潔君子謂翁蓋古所謂一鄕之善士也者非歟或曰昔朱長文居吳有髙名以經術授學者世稱樂圃先生翁豈其苗裔耶乃其行固髣髴似之矣陸粲曰翁殆有意於希長文者其號怡圃也蓋若以自況云故卒成其志而爲之銘曰嗚呼吳逸人怡圃朱蓊之墓

奉政大夫工部營繕司郎中張公墓志銘

孝宗皇帝之時吾吳人仕於朝者最盛自卿大夫有功徳著聞當世弗論若其位未顯而名迹可紀者亦甚眾也其在工部有兩張公焉曰都水郎中嘉玉營繕郎中守之皆峭直淸刻風軌行能相似也當是時天子仁明能容奬臣下守法𨿽左右貴近臣毀譽之言不輒聴以故兩公者得行其志而成其賢名及正徳初逆瑾盜政兩公遂相繼得譴去都水公戍遼左瑾誅乃宥還中人猶忌之卒擯不用死營繕公亦除仕籍廢於家士之有志當世而惜夫人才之難者至今恨之營繕公之卒也屬粲以後事及葬則其孫衍慶來徵銘張陸世婚姻家公粲父行也爲敍其事行而銘焉敍曰張公諱約守之其字吳之長洲人也世爲士族考翥始起進士卒官雲南按察使母吳淑人公治庚戌進士初授虞衡主事監竹木稅於杭及於蕪湖所至剔摘姦蠧課入充羨自尺寸以上咸籍而歸之有司無所污染進都水員外郎久之吏部以營繕劇司非公不可乃進郎中尋奉璽書督造汝王府於衛輝量功命日節縮浮冗省費三十餘萬還掌司事張眞人以建第請中防且許之公言嵗歉國貧而勤民以飭異流之居非王政也事竟寢京師浮食奇民關通中人爲姦利常所輸材木不能什一則以足告受直累巨萬曹司莫敢詰公嚴爲限列非經覈實者不得輸每宮省有所發取若諸藩府陳乞非令甲所有一切格罷羣小側目憚之相謂曰尙書易與耳獨無柰彼張郎中何也最後治外戚慶陽伯第瑾新用事將奪民居數百千區以益之公爭之彊瑾怒會考察京官遂屬吏部以不謹黜公一時臺諫皆知其枉而畏瑾莫爲論捄者公家居蓋三十餘年中更赦復故秩致仕以今皇帝之十九年嘉靖庚子六月某日卒春秋八十有五某年月日葬城西金芝嶺之原元配宜人浦氏繼宜人錢氏子男一秉仁太學生前卒女二縣學生楊宸太學生陳道復其婿也孫男三餘慶承慶隸校官並秀慧而有文早夭最幼者衍慶女三曾孫男一夔公面目嚴冷外若椎少文內實好學𨿽耄年不廢讀書善飲酒多而不亂其居家治生自雞豚蒔蓺莫不有法而自奉殊儉飲食菲惡冠服故敝能安之平生無讕言謟語嗚呼其所謂篤行君子者耶銘曰張公質木守道惇篤式法従政思竭毣毣彼閹饕詖干國之紀扞其銛鍔乃黜以死曰此臣職𨿽黜奚懟而或隳之寵不塞愧天維顯思錫公壽耉髙朗令終福則亶厚金芝峛崺公墓在玆孰爲詭隨視此銘詩

明故南京禮部精膳司郎中南丘先生陸公墓志銘

明嘉靖辛丑三月二十日葬我南丘先生吳郡陸公於華麓山世墓其従子粲謹敍公事行之大者而銘焉敍曰陸之先自齊宣王少子元侯通封平原陸鄕以爲氏漢豫章都尉烈嘗爲吳令卒葬胥屏亭子孫因家於吳末裔蕃衍爲郡著姓宋季朝議府君千九始家陳湖之壖公九世祖也曾祖諱守道以公再従弟少保公貴累贈光祿大夫柱國太子太保吏部尙書祖諱瑄考諱溱更徙居郡城之閶門外以公貴贈工部主事妣王贈安人有五丈夫子公其仲也諱應龍字翼之南丘其所自號云公生而風神淸茂自少敏悟過人弱冠遊郡膠爲文下筆立成而辭理鬯達累舉於鄕輒不利治戊午應貢入太學是嵗始中應天府鄕試明年登進士第授工部虞衡司主事監稅荊州嵗滿羨余累千金悉歸之郡帑尋以疾請告家居正徳初逆瑾盜枋讎視士大夫諸在告違常期者並勒令致仕而公與焉瑾敗乃召復故秩補屯田司轉營繕員外郎又轉都水郎中奉璽書領漕河事諸所興革公私稱便而要束明信無敢以情撓法者內侍劉潮奉使還載私醝道索資送搒笞屬吏且挾刃傷人公抗疏列其罪狀忤防被逮下錦衣獄逾五月而得釋鐫三秩謫爲浙江布政司理問理問視古法曹掾專治獄訟公平心剸決不以笞罰立威經訊鞫者咸自以不寃或譌傳得代囚聞皆慟哭其得人心如此久之稍遷應天府推官尋陞南京禮部主客司主事再陞精膳司郎中公時已無意仕進卽疏乞致事少保公在吏部持之曰少需之當爲兄易金緋公曰是禍余也再疏得請不待報亟歸當是時少保貴傾中朝仕者爭願出門下公親其兄乃僅以一郎官歸老士有遺望焉而公意恬如也其後逆濠搆亂少保爲忌者中傷闔門逮系得禍甚烈公獨超然免於訾議當世髙之素康彊無疾戊戌冬十二月十七日忽神思不怡越三日遂卒春秋八十有四元配闕贈安人繼配徐封安人先卒子男三長耿亦先卒次炫縣學生次烶今更名太衝女三長適姚奎次適張禾次適南京刑部員外郎陳椿孫男三女六公忠信寛和自束髮至白首不爲卓詭之行以立名迹其在眾中言吶吶若不出口而簡易直致略去邊幅賢愚皆樂親焉居家孝友奉工部府君及王安人依依弗忍去左右事伯兄如父待諸弟有恩嘗夜有盜入室刼持府君公跣而趨出欲以身代聞旣釋乃止他日郡獲盜贓貨不貲盜自承以爲公家物郡守召視之公曰非也長揖去之守爲驚嘆仕且二十年所至專以誠長者處官吏卒服其恩信亦不大欺性不喜華靡𨿽貴布衣疏食如寒士奉身之外無長物焉晚益與世抹摋日端坐一室諸公貴人造請至門輒謝弗見時時幅巾單衣遨遊閭里人不知其有官也同時有以富貴自矜大者嘗誚其簡朴公應曰人各有性長短自裁若子所爲吾不願學也孔子謂木訥近仁太史遷稱鞠躬君子者公蓋似之銘曰古有君子秉心無競萬石建陵醇謹篤行悛悛我公實維其儔含和養恬不忮不求亦旣升朝暫斥而復其卒遄歸以逺殆辱小夫幹沒多財益愚睢盱自賢與跖爲徒達人大觀視彼腐防従吾所安其樂栩栩壽考令終福則具全勒詞貞瑉以詔後賢

旌表節婦吳母陳氏墓志

陸子曰劉子政列女傳稱魯寡陶嬰者養孤守節作歌以自明其辭慘怛哀傷讀者悲之頃余得鄕人吳鏜之母陳節婦事乃防然爲太息曰嗟乎賢哉若人夫其操行危苦視陶嬰加難矣而世或謂古今人不相及豈其然哉豈其然哉節婦者長洲人陳賢之女也嫁爲同邑吳宣妻以柔令孝謹聞宣爲郡史得危疾時未有子而節婦妊五月矣宣且死意淒愴而無言節婦謂曰吾知子不悲短命而痛嗣息之不續也今吾方妊所生男也固大幸卽女也吾且長育教誨之爲擇壻屬以烝嘗子無憂乏嗣矣宣死後節婦免身果得男卽鏜也而宣父淸所娶後妻王氏性嚴且意有所屬數說淸云新婦年少盍使更嫁節婦聞之號慟呼天矢不貳志自是蓬首毀容日居防帷中人莫見其面旣葬宣因廬於墓所其嫁時衣被簮珥悉爲姑所畱乃獨紡績以爲食旣而聞有謀戕其兒者或謂有所受也節婦憂危惴栗晝夜保抱兒不暫捨每拊之哀泣聲感行路而其兄陳容者亦有气義人也爲往來防視之語人曰有籍吾妹若甥者容得以血湔其衽矣卒其母子得全者容有力焉鏜少長有知識節婦訓教之特嗃嗃嚴厲鏜用感奮自修敕稱克家子旣冠娶婦莫氏生男曰一桂而家亦駸駸充衍節婦乃時爲破顏一笑云鏜念母節未白亟請諸學官弟子爲言於部使者列上其事於朝竟得旌母爲節婦嘉靖甲辰九月十三日節婦卒年六十九後【闕】年【闕】月【闕】日葬金鵝鄕之原合其夫兆於是鏜詣余拜且泣以墓文請余哀而許之旣爲志其事於石又擬陶嬰爲歌使並刻之異時有復傳列女者庶幾采獲焉其辭曰有鳥比翼兮於飛頡頏中道失雄兮孤雌徬徨秉心貞壹兮終不再雙有雛唲唲兮在母旁天命不可期兮憖與此俱存亡雛翾飛兮毛羽襂褷以長室家具完兮母心則降嗟嗟義烈兮志士爲閔傷著之歌謡兮千載不忘

前儒林郎大理寺右寺副王君墓志銘

君諱延喆字子貞姓王氏其先世家吳之東洞庭山考文恪公諱鏊始起髙科致位館閣爲時名臣母夫人張氏君生卓犖不羣自幼侍文恪公居京師則已開敏習事公性髙簡其爲家未嘗視簿書仕旣隆貴產業無所增益君年未二十歸吳卽慨然欲恢拓門戶當是時吳中富饒而民朴畏事自重不能與勢家爭短長以故君得行其意多所興殖數嵗中則致產不訾諸貰貸子錢若罏冶邸店所在充斥起大第西城下前堂列優笑鐘鼓筦弦後庭比房數十歌舞靡曼窮日夕爲娛樂時出従所善客馳騁防遊輿馬鼓吹縦橫道中貴遊子弟望見君側行屏气不敢疾驅君視之蔑如也然遇士大夫逡循有禮中嵗愈更約敕爲恭儉罷諸辜妨細民業者益市古彛鼎圖書充牣於家有嘉客至則陳而觀之従容竟日悛悛若書生客退相語曰人言王公子伉健也今視之謹厚人耳初以名隸校官正徳間繇廕敍升朝拜中書舍人奉使頒詔閩中今上時再使淮揚諸郡旣又持節冊封徽王妃所至能恪防以蕆事滿九載進大理右寺副而涖中書職如故久之復以使事過家會考察京官當路有不悅者署其考才力不及坐外補兗州府推官未行而疾作竟以嘉靖辛丑正月二十六日不起年五十九其年十二月二十二日葬洞庭馬塢之原娶毛氏封孺人有內行後君一日卒無子諸少房生子男五人長有壬尙寶司丞次有霖有翼有承有嘉女七人長適吳縣學生葉獻臣次適馬學詩次適太學生安希堯余在室孫男一人女一人君長身偉須鬢魁梧悍堅不類南產家居事文恪公孝養隆備撫幼弟延昭有恩常日用財若纎嗇至有所規剏必盡觀美而建文恪祠工費最鉅壯麗嚴潔鄕人稱焉尢善經畫世務操縦弛張不露機穎一時名有權略者皆自以爲不及也若其觀時低卬壯老異操卒以昌大其家而免於悔吝太史遷所謂以武一切用文持之者耶然今之遊閒公子大抵困於晚節君自結髮知名逾四十年標望不衰當世談賢豪間者往往以王氏爲稱首卽其所成就亦足爲一時之傑矣余少爲文恪公所知愛爲其孫娶余女卽有壬也及是以諸弟來請銘銘曰穆穆文恪履貞涵醇靖共三朝貴而能貧卒恢於家在其嗣人矯矯大理始騫以揚博謀敷施業是用昌乃戢而藏不隕其光孰不貴富乘髙僨疾之子優繇亶厚福澤衎衎施施燕樂飲食五十九年旣豫旣丰訖無艱虞以獲考終刻詩墓門昭示無窮

錢均卿墓志銘

吾吳有道徳純一之君子曰文懿先生錢公先生有兄子曰均卿其少也侍先生學當是時先生以經術爲四方學士所宗仰弟子自逺至者甚眾均卿日在左右藐小若不勝衣而秀朗卓達每先生有所指授輒能不逆於心操筆爲文辭尢雋永有思致又性度溫密可親諸弟子咸愛重之相與遊處如兄弟旣而被選爲縣學生嘗與輩類俱試郡中名第差後黙自念曰吾不熟耰而望獲可乎亟歸襆被入奧室塞墐其戶獨畱一牖以通食飲讀書晝夜不暫輟乃至發病家人破壁負出之病數月乃已蓋自是學日益進一再舉應天鄕試不中士子傳誦其所爲文諸中選者自謂弗如𨿽先生亦爲太息曰若之不第命矣夫先生旣升朝官太常擢丞鴻臚以歸歸數年卒而均卿亦且老矣於是先生二子道卿文卿皆績學有名庠序間而均卿之子應龍繼起名尢借甚均卿一日慨然曰余髮種種矣尙與兒子輩爭進取乎卽引疾不復出督學使者聞而嘉之檄授冠服非其好也所居瀕漕湖繞屋種竹數百竿日徜徉其下有良朋至則呼酒共飲飲少輒醉醉則歌古詩辭折竹枝叩石爲節間以象戲往往竟日防倦遇風日淸美漾小舟湖中觀雲水交映魚鳥來親人意欣然樂之家產故薄有田不滿四百畝晚以分諸子益謝家事令無復關白而足迹不入城市𨿽鄰里燕集不數赴也性孝友事二親能備色養伯兄行迹頗跅弛極諫之繼以涕泣而終不失歡當析產父別授之田若干畝以資占畢固讓弗取遇人翼翼恭敬平生無忿言厲色蹈義履方壯老一致人無賢愚皆信服之裏有悍少年率眾造其仇家將甘心焉望見均卿在坐卽逡巡爲好辭引退語人曰吾不遇君子幾防於不義吾乃今知攺矣其以徳感人如此嘉靖戊申九月二十日終於家距其生成化辛丑【闕】月【闕】日春秋六十有八後【闕】年【闕】月【闕】日葬【闕】之原均卿諱徹世系出吳越武肅王大父腴贈文林郎太常寺典簿父賢母朱氏配樓氏子男五人應良慧而早夭應龍應元應登並校官弟子員最少者應召女二人適某某孫男七人女二人余以童子従文懿先生遊今四十年數過漕河之上每接均卿則嘆其風格淵雅而今不可作矣旣爲敍其事行又著楚聲以泄余哀其辭曰若有人兮湖之濱坐嘯詠兮蒼筠紉蘭佩兮蕙纕忽超舉兮乘雲蹇追逐兮臨湖而延佇孰揚舲兮其濟予蒹葭兮叢深鷗鷺兮來下湖水兮潺湲望夫人兮不還羌日暮兮徙倚攬余涕兮汍瀾顧反步兮丘阿郁墳壠兮嵯峨嗟死生兮夙暮而反其眞兮余何爲愁苦風淸泠兮宰木水洄洑兮髙土宜子孫兮逢吉千萬嵗兮安悆

先母胡夫人墓志

嗚呼吾先母夫人之卒至是十有五月矣其孤煥粲始克奉柩葬吳郡華麓山陸氏世墓啟先考府君之兆而祔焉粲以兄命輒忍死敍次夫人事行之略爲志納諸墓中吾陸世居吳之長洲爲著姓先考府君諱應賓行義具少傅王文恪公所爲墓銘夫人胡氏同邑祥符里人考諱琮仕終山西布政司右防議娶恭人闕氏無子有五女夫人最長自少明慧若淑誦小學女誡諸書能諳曉大義防議公奇愛之擇婿得府君因館於家公剛方介潔仕久名位不進而家益貧府君夫人年皆未二十相與營立生計間值儉嵗藜羮不糝與家眾同辛苦府君常戴星出入而夫人自內持管籥視出納治紡絡組紝無斯須自暇逸每乳子女在蓐僅三日卽起操作冬夜雨雪従府君禦燈火披校計籍至漏深雪簌簌撲窻紙盡穿破寒气襲人肌膚爲皴裂猶不暫息如是積十餘嵗家稍稍溫贍而參議公謝政歸夫人日娛侍左右奉進饌具至他服用百需無不丰給公與闕恭人皆優繇以老每自喜曰吾無子賢於有子矣公晚被疾府君爲擇其兄子爲之後悉舉田宅授之別築室迎公及恭人以養比其終爲治殮葬甚厚蓋夫人實贊相之常念先大父工部公大母王安人不得朝夕承事以爲恨嵗時省候供饋孝敬尢隆篤雲府君好爲義舉夫人善承其意飯饑槥防多不勝紀諸凡祀饗婚嫁慶弔往來其費皆先事斟度使丰約中適下至僮妾衣履亦豫爲飭治以時給之必均性識髙朗臨事裁剸明決逺謀大慮有丈夫之志焉平生嚴潔自將起居進止咸有恆度閫政肅謐庭無嘩言撫諸孤慈愛備至而誨之必以正自米鹽猥冗若戲媟無益事一不使經目府君喜讀史暇輒手一編得古人忠孝節義事爲誦說不已夫人諦聴良悅時舉以詔子姓曰立身當如此矣嵗辛巳府君棄諸孤夫人亦病目防防不覩物然持整如故操聞人履聲卽知爲某某端坐終日內外無敢防出入者後數年粲舉進士被選爲翰林庶吉士尋授給事中以言事再下詔獄報至家人惶駭夫人夷然曰吾兒爲言官以言得譴固其所也吾何憂粲竟坐謫爲都鎭驛丞稍遷永新令未幾乞致事歸夫人益喜曰兒幸不隳大節足矣安用祿仕爲哉士大夫聞者皆曰賢哉母也嘉靖己酉十一月八日以疾不起距生天順辛巳六月九日春秋八十有九以又明年辛亥二月十三日葬子男三人長煥娶張次粲娶盛次采娶都繼鄒煥采皆由鄕校升太學采先卒女三人長適蔣璧次適王世榮次適姚泰孫男六人舒枝府學生本枝庚子舉人延枝培枝翹枝皆太學生敬枝尙幼女四人曾孫男五人女七人嗚呼以我府君夫人之仁孝篤誠而不獲胙於天府君才及下壽夫人得年差永然早歷艱難中嬰痼疾其爲歡愉之日幾何矣痛哉粲仕於朝嵗淺不及徼天子之封命爲吾二親榮矧庸劣惰窳行業不立無以顯揚徒抱湣銜戚以終身而已夫人格言懿行著於家庭被於宗族婣防者尙多方求名筆以表揭墓道粲哀荒瞀弗能悉書也痛哉不肖孤粲泣血謹志

附七十壽序一首

袁袠

陸子浚明謫官都勻便道出吳下還上母太夫人壽袁生登其堂跪而進觴曰太夫人春秋七十矣幸無恙都勻去吳萬里羅鬼險惡浚明獨無意乎浚明曰吾王事也庸何傷太夫人曰爾命也庸何傷初浚明之官京師也太夫人嘗就養焉袁生以年家子嘗就拜堂下數問遺往來兩家事朝夕相聞知是故太夫人之懿行袁生知之獨詳故防議胡公愛太夫人特甚乃館如隱陸公於門下太夫人善事其親相夫子閫外內肅如其經營約束𨿽婦人猶男子也浚明於太夫人爲仲子伯叔皆自邑庠升國學蔚有文譽浚明登進士髙第與袁生爲同年又同讀書中祕由是二人者特相暱善浚明髙材篤學洽聞尢習知天朝故實而袁生者亦頗好奇負气論議不相下至商防今古品藻人才浚明機辧警敏芒穎鏠銳證據曲中袁生未嘗不傫然聳聴自失也旣而浚明拜工科給事中慷慨論列嵗終上數千言多見采納乃益自感奮譏彈貴勢詞防激直無少遜避兩下詔獄家人方共危之太夫人獨自喜曰吾兒言官職當言言而獲罪其榮多矣乃危之邪未幾竟逺竄太夫人終無怨懟曰吾兒愼之是有令名能無霣可矣縉紳先生聞之者咸咨嗟嘆息曰非獨浚明之賢乃太夫人者賢母也袁生曰噫貞士累至而行明忠臣時危而節顯浚明以書生昌言國家大事直聲震天下可謂奇男子矣然非太夫人孰能成之語曰居仁者祥多作善者壽昌使斯言而信太夫人之壽未可量也

陸子余集卷三

欽定四庫全書

陸子余集卷四

明陸粲撰明故資善大夫都察院右都禦史盛公行狀曾祖佖妣徐氏

祖昕皇贈通議大夫都察院右副都禦史妣朱氏贈淑人

父瓘皇贈通議大夫都察院右副都禦史妣胡氏繼妣蘇氏俱贈淑人

貫蘇州府吳江縣範隅鄕儒林裏享年六十二

公諱應期字斯徵別號值庵其先與周同姓春秋時有成伯或稱盛伯子孫蓋以國爲氏或曰召公奭之後爲奭氏在漢避元帝諱更姓盛云唐末有諱璫者仕余杭令始自虞城徙家於浙三傳爲宋參政文肅公度文肅之後自浙徙汴又自汴徙蘇之吳江今居郡城入國朝若徵士景華禦醫啟東皆爲時聞人累世事行之詳具載公所輯家乘公自少資性穎異稍長治易成化丁未年十四補郡學生遭家中落能感奮力學讀書至達旦不寐治壬子年十九中應天府鄕試明年癸丑登進士第奏乞歸娶俄丁母憂丙辰服除授工部都水司主事奉使涖濟寧牐牐當孔道公約束嚴整啟閉以時舟艦無敢亂行者軍民便之吳文定公以少宰被召北上時公方封牐蓄水以濟漕船文定鄕先達又尊官也舟至猶停旬日乃得過然文定不以爲忤亟稱諸人曰爲人臣守法當如此矣聞者兩賢之中貴人奉使往來皆聞風斂戢有挾重貨以行者輒沒入之時太監李廣李興鼎貴用事聲勢赫奕諸中貴旣不得逞相與愬於廣興廣興固銜之防其家人載私醝數十艘南來聞濟寧主事嚴悉投諸南旺湖中廣興益怒合辭譖於孝廟曰是浮薄不遜者何可輕縱也上不應有間曰河道官不易爲若曹知之乎二閹意未慊陰嗾太監秦文誣奏以阻滯薦新船爲大不敬奏入孝廟猶持之諸大閹環跪榻前愬不已乃詔逮公及詞所連及者主事範璋皆下錦衣獄訊治嚴酷公無撓辭賴上仁明得從薄譴降雲南安寧驛丞雲南去京師萬里驛地荒陋居之三年敝衣麄食晏如也其人或遣子弟從遊經指授者後往往取科第前後臺諫名薦者章數十上輒報罷辛酉始遷雲南祿丰知縣祿丰古之祿琫甸白地民素頑梗公不鄙夷之爲設條約教以禮讓羣盜阻山險累嵗莫能平公至則首弛逐捕之禁益示以恩信使得自新盜感悅讙呼集數百人伏縣門外自言頃縣官仇視我曹不能一日安故竊出爲非今官善遇我我曹得更生自今誓革舊習爲良民矣於是一邑淸謐他日鄰境有盜其民亦縛以獻公謝曰而自有主者其人曰彼不能爲政詣之何爲不得已爲杖而釋之癸亥遷四川順慶府通判專理糧事姦民幹沒嵗久蠧獘不可剔洗一旦案得其狀悉論如法積逋爲淸民苦運餉松潘破產不能支復爲經畫事集而民不困丁卯聞父通議公訃奔防還道陞湖廣武昌府同知正徳己巳起復入京時逆瑾盜柄方煽虐素嫉公名人皆危之公自如也瑾卒無以加害復除長沙府同知督理赤籍不事鉤摭而宿獘頓絕嘗攝郡篆聽斷詳明防撿吏卒毫髮無敢欺者前此王府官校及衛所官軍俸糧多不時給吏胥旁緣侵牟出納具文而已士卒坐貧困將吏出怨言將生他變公召善算者授以意稽覈其出納之數參合分劑具悉其利獘所在推而行之郡以無事他所興革尢多去郡日民送者涕泣遮道追思甚至設位於六君子堂生祀之辛未陞雲南按察司僉事分巡金滄洱海二道所至武弁夷酋帖帖畏伏景東府土官陶姓者世知府父子信讒搆怨將至讎殺公偕瀾滄兵備副使晁必登馳入其境縛諸讒人寘之重辟曉以大義俾父子如初一方底寧謀慮皆出晁意表晁爲驚服武定軍民府土官知府鳯英死其妻攝政子朝鳴素凶悖至謀殺縣令侵奪民田掠子女財帛民累奏訴寃部符下所司積數十通皆憚不敢理癸酉公當奉萬壽聖節表入賀總戎沐黔公與撫按議畱之以其事屬焉公單車造其所治鳯氏母子震慴伏謁輸情簿責其黨抵罪各有差歸所侵奪於民民踴躍呼道上曰盛公吾父天遣來耶公知鳯氏終必爲患請降其秩爲同知設流官以制之因防奏於朝當道重其事格不行後鳯氏卒叛如公言諸礦產銀有嵗課其後鎭守者苛取之往往以啟釁公復建議奏請封閉以絕禍源戶部尙書安陸孫公手其疏嘆賞不已覆奏力言封閉便上許之鎭守太監梁裕肆爲貪虐責將校及土酋饋獻徵索方物動以千計嘗一釀酒至供米八百石公具陳其害於巡按禦史張璞請加禁制張亦剛毅人也慨然從之是春陞本司副使命未至而梁已誣奏公及張晁二公罪遂俱逮系錦衣獄張被杖死諸大臣臺諫連章請宥防乾淸宮災赦復原秩甲戌還任專理淸軍及屯田風采益振乙亥陞河南按察使鋤治彊暴扶植善良憲度肅然鎭守太監孫淸濫受訟牒豪猾緣此爲姦利公請見面數之曰公國家肘腋臣乃下侵有司職耶孫陰喝不能對卽日罷之公察其官屬生事病民者輒加搒系或荷校通衢孫益不堪將有奏訐今禦史大夫毛公伯溫時巡按其地聞而諭之曰盛使君賢者公爲此不愧淸議乎乃止丙子秋陞山東右布政使胥史每稽滯公牘以要賄吏民守事者連年不得去時適缺左轄公至則視篆剖決如流案牒出入皆有程期召吏民立庭中面授之無弗稱便者舊有賦入羨余及贖金別貯以備公用悉屏去之曰名公實私吾無用是諸泛徵橫費一切停格吏屬聳惕而同官後至者頗以侵權見疑屢有嘖言公不卹也戊寅轉陜西左布政使鎭守太監廖鸞縱其弟鵬侄鎧百計漁獵民財黠吏席守成與交關假進奉侵盜官銀帑藏爲空諸方嶽初至者例先謁鎧公獨不爲禮廉得守成姦狀捕寘之法黨類股栗廖滋不悅思中傷之防造上供職罽其費鉅萬廖檄公取直辭甚峻實以嘗公也公受檄則閉戶發籍稽按得所侵費已數萬金明日詣廖廖方盛气以待公從容出其數視之因問更費若此計所造者當有若干匹今皆安在願以上聞廖出不意汗下被面長跪謝乃止中貴趙林傳防采取方物數百千種直可數十萬公力拒之卒不得施而去武廟巡幸將至楡林人情洶洶藩臬防議加賦以備供億公持不可乃議於正賦內每戶以丁糧爲差出銀米若干聽準來年賦入之數比迎駕至邊士馬滃集鉅細百需咸有調度而處之裕如若無事者民間晏然不知勞費諸嬖幸扈從者勢熖薰灼自鎭巡以下重足屏气莫敢與抗公旣雅負重望風聲所被遠近振肅而臨事整暇屹然不撓羣小望而畏之比終事無敢以非理干請者故尙書嘉魚李公時爲右轄亦在行嘆曰李承勛嘗自謂一世俊傑今日服矣惟上亦知之亟稱曰盛某好官也還省所過村邑老稚焚香迎拜夾道歡呼曰微公我輩爲溝中瘠矣至今追思不輟云己卯陞都察院右副都禦史巡撫四川初吏部奏議以都禦史伍符居首公次之有詔用公蓋出聖意屬江西有宸濠之變上親帥六師南討一時權幸縱橫所在官吏多務括克以資遺賂公至蜀首嚴其禁非奉臺檄不得擅科一錢役一夫凡假進奉以市方物及稱軍門問安有所徵索者悉痛以法繩之蜀土險遠諸夷多梗化天全六番招討髙文林及其孫繼恩尢獷悍數攻圍城邑殺掠吏民流民謝文義文禮亦糾合僰蠻爲亂先後督師勦平之自是諸夷詟服始遵約束矣亡何丁繼母憂歸辛巳今上登極以疾乞休不許壬午起巡撫江西值兵燹之後加以饑饉民物凋殘公以癸未二月至所在寇盜充斥鄱陽湖尢稱淵藪公知漁船爲賊鄕導乃令置籍於官驗其出入而命守備都指揮一人專守其地率官兵晝夜巡邏又設團保之法以統鄕兵寇至則互相應援失事則鄰伍連坐能獲賊者各以多寡受賞盜無所容匿一時迸散兌運事嚴爲抗疏請減米之半以銀代之用省轉漕之費及蠲免諸雜調緡錢各以萬計時省中當輸銀京師及湖廣者凡數萬復奏畱之以備賑濟用且廣爲規畫擇方嶽之勤能任事者俾分詣諸州縣設法賑防政令齊肅賞罰明信屬吏無敢怠事者所全活甚眾是嵗始獲丰稔而南畿大饑公督完逋賦銀至二十餘萬兩例當易米輸之南京乃奏言銀散之則易收之則難輾轉之間徒資姦獘以爲民病請卽以銀充米直與所徴糧四十七萬石俱運赴所司輸納詔報可是時畱都缺食諸省轉餉多未至惟江西運舟絡繹而下六軍百姓賴以全濟戶部尙書秦公疏論公有裨國計宜被嘉奬上良說特賜羊酒幣帛仍播告諸方巡撫示激勸云廷議儲谷備荒詔格嚴切獨江西所積數盈百萬秦公復以聞賞亦如之甲申冬進兵部右侍郎兼都察院右僉都禦史總督兩廣軍務時兵政久弛土酋玩易而羣蠻肆出刼敓幕府號令殆至不行公慨然思一振起之大閱諸軍一時逋蕩者以次復伍因益務廣儲蓄作舟艦繕城堡部分將校俾各守要害紀律嚴明羣酋始知懼而奉法民獲安堵歸善縣劇賊李文積據桃子園爲亂公督率守巡諸臣進兵生擒文積及其黨李萬金等斬賊首一千一百三十餘級俘獲男婦四百餘思恩府土官劉召聚兵據險誘執兵官勢甚猖獗復奉敕調遣漢土官兵分命守巡及諸將校授以方略進攻岜梅諸寨破之召被創赴火死斬賊首一千九十七級俘獲男婦五百餘招撫被脇良民四千餘口咸令復業田州府土官岑猛淫虐慘毒屢出兵攻燒州縣刼府庫屠良民前後鎭巡諸臣累奏乞討之詔下公體量公與巡按禦史謝汝儀及諸藩臬籌度數四咸謂猛稔惡逋誅若容養不問勢將益熾而一方之民塗炭已極不容不拯乃積糧選兵以備進取而上疏具陳方略大率欲誅首惡而赦其餘疏下兵部覆議而公已被命攺官矣初太監總兵二府多私役士卒相沿以爲常公至稽按尺籍盡勒歸行陣而痛抑其官屬之暴橫者檄下兩省及湖廣諸路凡所調遣徵發皆關白乃行於是二府禁不得逞陰使其私人騰謗於中要語聞吏部欲調停其事乃攺公爲工部侍郎提督易州山廠公遂引疾乞休得防致仕時乙酉冬也丁亥河決徐沛漕渠淤塞役民夫濬之費以萬計終不治朝廷憂之敕吏部防官舉能治水者僉以公名上遂進都察院右都禦史總提督南北直隸山東河南等處河務且戒不得辭璽書至家公曰事不避難臣之職也吾敢崇虛讓以誤國事遂行是時尙書李公承勛胡公世寧皆建議欲於昭陽湖之東自畱城以接沙河別開運道而江僉事良材議亦略同及黃少卿綰霍詹事韜亦各陳便宜俱下提督大臣看詳公至與新命郎中柯維熊員外郎王大化山東參議劉淑相等共議昭陽湖東自汪家口南至畱城地延袤一百四十里宜攺運道仍親詣其地再三相度延訪故老皆謂地形平衍可以就功而劉公且以爲天相我國家畱此地以俟攺作贊之甚力公又謀諸山東巡撫都禦史王公堯封曁三司之長議旣克協乃上疏大略言黃河所至古今未嘗無患而中原之地平曠夷衍無洞庭彭蠡以爲之匯故遷徙不常爲患特甚而其性避髙就下自非多爲之委以殺其流未可力勝也治以前河東下潼關卽分三大支其二大支俱出汴城以南東行由泗水經淮入海維時河南郡縣受害爲甚其一大支則經汴城以北東行至於兗州又分二小支一出沛縣之飛雲橋一出徐州之小浮橋俱入運河徑下邳州防淮入海正徳以來汴城以南二支湮塞並入以北一支於是全河東下至於徐沛俱入運河自是汴河無患而徐與丰沛適當其衝泛溢彌漫百姓乃罹其毒近年河漸北徙小浮橋旁支亦已湮塞自曹單城武等縣楊家口梁靖口諸處奔潰四出徑趨沛縣漕河橫流昭陽湖東而水半泥沙勢緩則停遇坎則滯致淤運道三十餘里爲今之計大略有四曰疏曰濬曰築曰攺疏者疏上流而殺之也濬者濬故道而順之也築者築長堤而障之也攺者則攺別地而不與之爭耳夫上流不殺則決口不可塞長堤不可築而河防不可成矣河防不成則淤不可濬故道不可復矣此攺河之舉所以不容已也奏下工部集廷臣防議咸以爲便詔乘春和興役時公已命柯維熊等督工修治舊河俾漕船通行而堅築堤岸以障黃河之衝決又濬趙皮寨孫家渡諸處以殺上流之勢旣被命乃量地授工分委屬吏之賢能者以董其役時其食作公其勸懲聨絡相維統攝有序初議成功以六月爲限公綜理微密撫卹周至役夫競勸甫四月工完者什八九而讒言橫興大功頓廢識者恨之初用事者以私請不遂致憾而朝士有不恱公者從而搆扇其間謂攺河非計柯維熊者閩人素陰險自其鄕裏皆畏之且狂躁自用臨事動欲紛更公稍加裁抑輒怨懟至是聞用事者之意虞禍及已乃具密啟投之辭多詆讕將賣公以自解而東昌郡守某前此嘗斂郡人銀數千兩請以爲治河用公曰吾經畫百費備矣惡用是爲且病民招怨咎將誰執笞其吏移文切責之某懼亦潛投謗書略如柯所云用事者益惑焉遂因災異獻言力請罷役詔從之且召公還時內閣二三臣力爭不能回戶部尙書鄒公文盛覆奏有曰大臣用事於外羣言沮撓於中市虎成於三人投杼起於屢至宜念漕河關系之重體大臣幹理之難𨿽發言盈廷莫執其咎必信任無貳方克有功不聽公上疏略曰治間如都禦史劉大夏理河之疏有云好逸惡勞者怨謗易興聽聲躡影者議論難據以大夏之淸忠名徳當時已不免於騰口況臣才識聞望逺不及前人萬一者哉速謗招尢知其難免矣因引疾求罷優詔不允公又疏論柯維熊姦險反覆挾私誤國之罪且移咨吏部疏未上而咨先至用事者怒遂論奏公與柯俱奪職一時議者𨿽知其枉而莫爲伸辧獨胡公世寧抗章言攺河之議寔發於臣今聞盛某因此罷去臣猶疑其人之見謗惜其事之中止欲奏遣廷臣忠實不欺者一人詣其地覈實以爲行止賞罰且自昔國家凡遇大事之誤必追咎首議之人以盛某之廉勤果毅受任數月沛縣舊河旣通黃河上流亦治宜錄功加勞而乃因臣妄言請開新河之誤得罪以去使後之任事者以斯人爲戒而莫肯盡力臣之一言誤國甚矣罪當罷黜上𨿽不問然天下聞而壯之公家居七年更赦復職致仕大臣言官相繼論薦海內士大夫方冀其復用而公以痰疾不起生成化甲午八月二十一日卒嘉靖乙未九月十三日元配沈氏繼顧氏俱贈淑人子男二人長之材府學生娶王氏次之榮娶王氏繼沈氏女一人適前進士陸粲俱沈淑人出孫男五人長茂勲府學生娶陸氏次茂熙紹祖茂濤茂然孫女一人許適吳治公沒後之材告哀於朝上聞而悼惜賜諭祭者再命有司治葬事皆如制以卒之又明年丁酉十二月十六日葬橫山感慈塢之原公爲人修眉丰下容貌威嚴見者起敬天性剛毅自爲小官忤貴近直聲震一時是後屢躓屢奮而气不少衰有所欲爲必達其志不以毀譽得防爲欣戚憂國奉公之念寤寐不忘自律甚嚴非其義一介弗苟取好善嫉惡皦若黑白所以致怨謗亦多繇此撫江右鎭兩廣屬吏憚其風采𨿽深山下邑丞簿卑官無不攺操自厲者然虛懷好問勇於從善每行一事悉心延訪反覆論議以求盡事理未嘗獨徇已見亦不以所長加人故𨿽風格峻整而賢者多樂親焉家居孝友嘗念早嵗居約二親甘防或不丰備及貴顯有祿賜而弗逮養以爲至恨嵗時享祀極盡誠潔晨興必冠帶謁家廟一物未薦不先入口二弟早孤攜以自隨教育備至比長皆爲娶婦授以田廬待諸妹甥侄咸有恩意族黨貧者助之資鰥寡者助之嫁娶死者助之殮葬又出賜金買田祖墓之旁以供時祀族人戍邊者例有嵗餉亦於是取給焉自奉儉薄仕四十年家無長物飲食止陶器無金銀追琢之飾凡聲色奇玩卉木禽魚圖畫琴奕世所耽恱者一無所好居常進止皆有恆度不失尺寸𨿽燕閒必正衣冠自家人未嘗見其有惰容與人交際一以誠信終身不能妄語至於市井里巷浮媟戲笑之言不一出口臨終命家人啟戶焚香正襟就枕而瞑無片言及亂雲所著奏議若干捲藏於家惟公以書生奮自樹立平生宦轍所及幾徧天下觸霧披荊備嘗艱阻晚致位九列不爲不遇矣顧其所欲爲而未竟者世或未盡知也矧橫遭多口賫志而終天下後世有遺恨焉嗚呼惜哉粲無似自少辱公知愛妻之以子當公無恙時嘗俾撰次其平生履歷爲傳而弗果至是之材屬粲爲狀將以請銘於當世之立言君子輒以平日所知者綴緝如右備采擇焉謹狀

祭王文恪公文

維年月日門生陸粲謹以柔毛剛鬛之儀敬奠於先師震澤先生太傅文恪王公之靈曰嗚呼粲生垂髫始誦公文越十五年乃登公門公本天人遊戲域中諸所紛麗莫嬰其衷而獨愛才饑渴飲食聞人有能若自已出顧我譾劣辱公之知待以國士千載是期公於斯道篤學躬行不立門戶渾然天成發爲文章金聲玉色晚益臻妙居然古則刋落華繁獨造本原取材左漢規摹王韓豈無名家斂衽退懾愚不自量跪獻所業誦而首肯俛爲指評曰此不怠莫之與京文貴意勝辭乃其枝苟辭而已夫人能爲再拜斯言廓若發蒙佩服終身用之無窮六籍之餘九流百氏浩如煙溟不見津涘公鉤其發矢破的考古辧疑忘食與息我效其愚公曰起予不蹈故常爾見卓殊故事舊章朝野罕習傳聞異辭譌舛踵襲公核其實引繩貫珠纂勒成編淡墨細書我獻所聞公曰有徵士貴識務不惟專經退則語人此我輩徒加以數年吾且避諸壬午之冬乞銘先君衰絰拜稽太湖之濆公聞其來喜動眉宇山亭篝燈從容欵語吾得子晚實獲我心斯文之傳非子誰任在昔昌黎殷勤籍湜我非其人敢忘公徳公曰子來無渝斯誼申之婚姻用篤世契爰以弱息字公元孫我辭非耦公命寔惇聞公屬疾往候榻前猶爲申眉諄諄誨言日傒康寧杖屨隨逐木壞山頽百身何贖見諸夢寐音容宛然覺而失之中夜涕漣巍巍我公豈其云亡將乘風雲陟降此堂公來此堂若聞我辭我辭有窮而痛無涯嗚呼哀哉尙饗

祭亡妻盛氏文

嗚呼吾妻其遂至此極邪自子從我二十餘年未始一日相違也吾忝竊科名列官於朝往來南北子皆余從頃以言獲譴投竄萬里念吾母髙年兒女皆幼子又素多病不任道途之勞故弗果與子偕子意戀戀不能相捨臨發之夕倚牀嘆泣吾心惻然然自顧與子皆壯年今𨿽暫違終當久相與處故寧捨子而獨行耳嗚呼孰謂一別而不復相見也邪吾自去家防履山川險阻艱難無不備嘗幸而得達貶所魑魅之與居虎豹之與鄰家人彊壯者皆病垂死吾亦脫死如毫釐耳子誠往必死無疑也吾方以子之不行自慰孰意子竟不免死乎借令子往𨿽不幸而沒然得握手一訣猶勝於生不相從而死不相見也吾之悔恨其又可追也邪子病脾泄已逾十年吾每憂之然亦未意遽至此也以子之孝友賢淑宜享遐壽而遽至此天實爲之謂之何哉子昔嘗爲我言有日者推子命云壽不過三十五吾以爲誕謾不足憑子沒之月其朔日吾晨夢過家入室而不見子徒見兒女擁衾而泣吾覺而心怪之然亦以爲夢寐不足憑也嗚呼孰意其果驗乎子沒以前年之八月至去年二月吾始聞訃其七月吾以公事如京便道過家母子骨肉復得聚首尋防異恩遷官近地顧子不及見也自子之亡吾母與吾大姊皆遷居汝室撫汝兒女汝父兄又爲汝兒擇名師教之苟自今無廢學庶幾可望其有成也子而有知亦差足以自慰矣吾爲子擇葬地未得又迫王命不敢久安於家今舉子柩攢殯先塋依我祖考吾力能卽得地則葬而後行不則行而還葬耳嗚呼吾以疎狂自取罪戾鬼神弗宥以爲子殃子病吾不及視子斂吾不憑棺生而惡衣菲食無一日之奉死而吾不能備送終之禮悠悠蒼天此恨何極中夜念之痛摧五內追惟往昔遭罹家難吾父旣亡母又病目門戶殄瘁外患沓來吾又數奇屢困塲屋防然一身百責攸萃隆寒盛暑風雨泥塗朝出暮歸不勝勞憊驚憂困辱惟子同之今幸仕有官矣其得甘食安寢者幾何時而子則又死也悲夫吾尙忍言之哉吾尙忍言之哉自今而後吾無復有意於仕進矣先人之薄田可耕敝廬可居行且謀歸養我母以盡孝誠撫我兒女以待其長立以畢吾餘生而已矣祖奠在前與子長別哀號之言出自肺腑子其聞邪其不聞邪嗚呼哀哉痛哉

祭邃翁文

維年月日學生江西永新縣知縣陸粲謹以特羊酒果之儀致祭於先師邃庵先生楊公之靈曰粲少也賤思禦公車壯而登朝乃辱公知昔嵗丙戌濫竽詞林公自西還再秉化鈞一見其文曰此國器士不徒學所貴用世丁亥之冬拜官諫省內慚闇劣憂畏交並公曰朂哉功業由玆古人逺矣文莊爾師惟其疎戅不善自謀猖狂妄言以速愆尢人曰由公公不自明負罪引慝老臣之誠公無憾言我無愧色烱烱此心天日可質三疏明農拂衣歸來二防助虐俄遘凶災我竄蠻荒死與爲期萬里訃傳五內痛摧優詔量移匍匐生還還不見公有淚空彈今夕何夕我來哭公山川寂寥艸木號風古人有言士死知已恨不從公先驅螻蟻幽明茫然一慟而已嗚呼哀哉痛哉

祭外舅盛公文

維年月日子壻陸粲謹率男延枝以柔毛剛鬛之儀哭奠於外舅右都禦史盛公之靈曰嗚呼傷哉豪傑之生曠世一逢屈指今日孰如我公昔也弱冠筮仕曹郎直道忤時竄徙遐荒﨑嶇滇蜀辛苦流離眾所蹙頞甘之如飴不卑小官恪勤吏職莫非王事余敢怠忽濩落十年稍遷臬司夷獠荒殘極力拯綏旋觸權閹再下請室諒節弗渝臣心匪石總憲作牧陜洛是經屬時險囏嬖幸縱橫力遏其衝執誼秉正萬姓喁喁恃公爲命六飛臨邊上下震豈無時賢首鼠惴恐從容籌畫不激不撓百需具完民罔知勞士女歡呼闐隘衢陌甘棠之思儷美召伯旣陟中臺保釐三方敓攘屏息姦宄摧藏鶡弁貂璫煽虐恣行一裁以法安我窮甿禁不得肆乃搆讒慝誰歟吠聲逞其私臆公曰歸哉臣敢賴寵抗疏明農返余故壠維是漕渠系我國脈帝詢廷議屬公於役公曰行哉臣敢避難夙夜經營心力並殫鉅績垂成忌者側目一唱百和羣興謗讟我身可絀而道無貶浩然言旋俯仰奚憾惟帝知公曰爾端介公以名堂式嚴訓戒居閒七載薦剡屢馳可屬大事捨旃其誰輪帛方來胡不少待人之云亡邦國殄瘁遡公入官四紀於玆位亦匪下未究厥施才大數奇乘危履艱百折不回屹然如山謀國孜孜寢食可忘卹怨愛身我則未遑彼哉何人燕燕居息生叨顯榮死濫恩澤公獨驅馳盡瘁匪躬坎一生賫志而終人亦有言不容何病在昔聖賢困於憸佞粲曩壽公擬古名卿漢惟汲直唐則廣平其在近代安成【李忠文】河津【薛文淸】考徳論世寔相比倫小夫潝訿螢爝明滅達人令名終古日月凡公大節峻絕難攀乃至百行罔弗粹完施於家庭孝友惇睦滲漉之恩沾被九族居無惰容燕無媟語衣冠儼然鄙薄銷沮忠信待人毫髮無欺綜理細密小物不遺屬纊之言凜乎嚴整辟戶焚香正襟而瞑直气貞心之死靡忒彼蒼孔昭鑑玆忠實嗚呼傷哉粲昔少小始壻公門三十年間獨荷殊恩警我昏惰拯我顚危豈直我舅寔維我師我生不辰遭罹厄屯謫官萬里防我內人兒女防防零丁艱苦仰賴提攜吹煦摩拊多病疎慵獲遂歸休杖屨追隨鄕社遨遊亦喜兒女漸底成立幸公未衰承歡有日詎意一朝厭世長辭四海之慟矧於吾私不見公顏殆將五旬中夜夢之宛如生存有肉在俎有酒在樽叩地呼天公聞不聞嗚呼傷哉

祭王履約中丞文

維嘉靖二十九年嵗次庚戌冬十一月庚寅朔越九日戊戌故都察院右副都禦史王君履約之喪旣歸自南都其同年友陸粲方居母防聞之爰以特羊庶羞奔奠於靈筵之下哭而告曰嗚呼君昔家食伯仲聨鑣並馳蓺苑蜚英揚翹旣奮甲科補官浙左再期政成入踐靑校文南楚閱武西陲誕奏嘉績重瞳屢回洊膺簡擢進秩淸卿徊翔兩都遂陟中丞新命鼎來綰章畱院峩峩惠文總國之憲人之爲言仕路崄巇揆厥初終疇罔騫虧君仕則優雍容寛衍履順無愆以躋通顯跬步公臺胡年弗延孰防於成造物忌全嗟君好修威儀濟濟終日凝然莫窺涯涘篇翰精工醲郁遒媚麟角鳯毛世所珍貴余始從君投分猶淺偕薦南宮相知恨晚廷對萬言金石鏗鈜顧慚譾劣瓦缶同鳴鼎甲之選僉期雙璧誤遭擠落羣公嘆惜曁官諫省先後參差君初拜命我竄南夷自是廿年隱顯異軌懷思日長合並能幾方傒晚嵗文酒尋盟如何一朝遽隔死生痛罹閔凶防防苫土訃音忽傳慟摧肺腑在昔劉子南紀宅憂銜哀著辭恫傷栁州我獨何人敢忘斯誼𨿽言不文亦抒其志言則已矣哀寧有窮君靈不泯儻鑑微衷嗚呼哀哉痛哉尙饗

祭僉事方公文

維嘉靖二十九年嵗次庚戌冬十一月庚寅朔越二十六日乙卯孤哀子陸粲聞攺亭先生方公之防將葬乃銜哀扶疾以特羊酒脯哭奠於幾筵之次曰嗚呼士在天下以相知爲難自古則然矧於今日惟公父子祖孫於粲家有三世同年之誼契分至深然公之知粲乃不待此公豪邁恢達素少許可自當世所謂賢者或未當其意而庸劣如粲顧辱厚遇焉不惟折輩行以下交而已又奬借稱揚每過其實嵗時投贈短札長篇惓惓記存愈久彌篤粲也何以得此於長者哉方幸公康豫獲數從杖履以承誨言孰意大山流黃竟踐李侯之夢郢人亡質遽興莊子之悲手墨猶新而英標莫覩也痛哉公今已矣貴富壽考融朗俶終子孫象賢趾美仕路諸福備具海內鮮儷斯可以無憾矣粲所謂悼恨者自罹窮毒跧伏苫土於公病弗及省視沒弗及永訣蓋不見顏色者僅半嵗而有死生之隔焉一念及此涕泣橫流聞古之人有居母防齊衰而往哭其友者曰交義隆篤故也況受知之深重以世契如粲於我公者乎薄陳樽俎以展衷誠哀疚荒迷言不盡意公而有靈庶幾鑑之嗚呼痛哉尙饗

陸子余集卷四

欽定四庫全書

陸子余集卷五

明陸粲撰處置邊防疏

臣聞設險守國經世之要務有備無患保邦之逺圖古之有國家者未始不以城郭溝池爲固其在邊疆所繋尢重不可一日缺焉者也臣切見我朝西北邊防處置可謂周宻然日久生不無少弛且如陜西河套本吾內境國初設東勝衛於此以控扼其地其後廢而不守遂使河套之險棄爲敵巢每嵗秋冬敵輒屯聚其間爲我邊患其寧夏地方花馬池至靈州一帶地勢平衍城堡稀疎邊墻低薄易於掏穵壕塹狹淺可越而過敵每擁眾從此而入肆爲殺掠我軍無險可據分而備之則患人力之單防聚而不罷則憂饋餉之難繼使一方騷然八郡困敝職此之由往時建議者每欲舉張仁願築受降城故事復守東勝阻河爲固連接寧夏大同二鎭以爲聲援是誠上防顧事體重大未敢輕議爲今之計惟有將前項邊墻幫築髙厚壕塹挑濬深闊外以禦敵寇內以衛耕牧最爲急務正徳初年該陜西總制都禦史楊一淸條陳邊務要將延綏定邊營迆東石澇池至寧夏橫城三百里內邊墻幫築已經兵部題覆準行興工築墻約計四十里防本官去任其功未竟繼之者畏事避嫌莫肯任此因循至今邊患日甚陜西地方益加凋敝將來之憂恐不止如今日而已幸遇陛下天縱神武方勵精圖治修舉舊章邊防重事所宜及時經理況陜西自今年六月之捷敵人創艾未暇深入爲寇地方稍寧正可有爲之日夫難得易失者時也此際不爲後欲爲之恐愈難矣議者多言邊塞之地風沙飄撃版築之功難成易壊然自正徳迄今二十餘年前項邊墻四十里者猶屹然如故則斯言之不足信亦明矣夫興事立功要以實心爲之能極堅完自堪耐久若如當時原議築墻濬壕髙廣深闊皆逾二丈有敵臺以便守禦有暖鋪以便巡警有小堡以相協助有墩臺以備瞭望處置精詳形勢雄壯選調勁兵分布要害敵人畏憚自然不敢侵逼其欲來送死仍前塡壕穵墻我軍乘髙矢石交下彼之人馬損傷必多敵進不得攻退無所掠其勢必至奔潰因而乘之蔑不勝矣爲今日守邊固圉之計莫先於此臣嘗詢訪西人僉以爲便且謂有五利焉蓋憑髙視下以逸待勞士有全力以制敵敝一也畜牧在野得免驅掠嵗益孳生邊民富實二也今邊境乏馬墻成則步卒可守量省騎兵減芻秣之繁免追陪之累三也寧夏地方大小鹽池嵗課常患不充緣守臣以敵寇不時侵軼撈取則恐惹事而有咎招商又多畏憚而不來墻成則得以時撈取商賈流通鹽課充羨軍用益饒四也廣開屯田安意耕獲嵗收子粒以佐軍興漸省轉輸用寛內郡之力五也議者不察此顧以勞人費財爲言曽不思陜西諸郡遞年供給邊餉飛芻挽粟千里不絕勞費何可勝言一遇敵人入套聲息稍邊臣奏開鹽引及動支官帑銀兩輒數十萬今築墻止三百里先年原擬人夫口糧等用止該銀十六萬兩有奇又加以別項雜用總計不過二十萬耳墻成之後使敵不敢入套邊方無騷擾之患內地有休息之期計每嵗所省視築墻之費何止數倍所謂一勞久逸暫費永寧較其利害多寡亦灼然易見但恐邊臣偸安過於畏愼自生疑阻是在聖心獨斷委任責成然後流言不行人肯任事耳如防皇上俯察愚臣之言乞敕兵部查照先年題覆事理及臣僚中有建言及此者參詳議處以聞敇陜西提督邊務大臣防同彼處巡撫都禦史親詣前項地方相度整理其所用銀兩於太倉動支一二十萬如果不敷或量開鹽引或支陜西布政司無礙官銀接濟選委布按二司及分守守備等官分董其役務令十分堅固不許苟且塞責春夏興工秋冬輟役一二年間可畢其事如此則邊防永固敵寇斂戢俟數年之後我之財力稍充士馬足用𨿽復城東勝以收河套之險亦可爲矣臣章句書生不知邊計偶有所見不敢緘黙用是冒昧上陳伏惟聖明畱意邊方幸甚陜西一省軍民幸甚緣系處置邊防事理未敢擅便謹題請防

法祖宗復舊制以端治本疏

臣伏覩我太祖髙皇帝禦制大誥以君臣同遊爲篇首臣每誦之未嘗不竊嘆聖慮之深逺也蓋自古禍亂之原每生於壅蔽而壅蔽之害常起於上下之不交我聖祖作爲典訓以詔萬世托始於君臣同遊之一言正欲通上下之情而絕壅蔽之害其所以貽厥孫謀者至矣臣聞天下之勢如一身必血气周流而無滯則其身堅彊譬如一家必骨肉歡洽而有恩則其家康泰古之善治者每以通達下情爲先務君臣之間日相接見非特三代盛徳之主若此而由漢唐以下皆然未有隔越不通如近世之甚者今必先去此獘然後天下事可從而理不然𨿽興利除害惟日不足亦暫得而終失未見其有益也仰惟我聖祖創業垂統正名定分極嚴於君臣之禮然接遇臣下延納羣情曽無少間當時遣將出師皆面授成算帷幄信臣若劉基宋濂諸人日侍左右逺方卑職布衣儒生俱防引對甚至庶民之役於官者亦以言事直達禦前是後若太宗仁宗宣宗咸遵守而行之一時如三楊蹇夏輩承顏造膝議論往復猶家人父子是以上下交孚底於極治朝廷政權自不至於旁落下移也臣聞諸故老近世朝儀起自英宗以幼沖踐祚未能親決萬幾當時諸臣苟爲權宜之計常朝奏事限定起數隔日預定春坊本擬防發落自余政事俱俟朝退具疏封進沿襲至今遂爲故事每日常朝諸司引奏皆瑣碎事務官員謝恩見辭頃刻而退此外君臣無復相接情意壅而不通獘端由之以啟天下之患無大於此者迨英宗自南宮復辟始親政事大臣如李賢王翺特被顧問近孝宗晚年亦數召劉大夏戴珊等議事然猶未能盡復舊制是若有待於今日者陛下以聖神禦極總攬權綱釐革獘政慨然欲舉一世於三代之隆甚盛心也然圖治者必端其本猶治病者當究其原今日本原受病之地正在上下之情不通故臣之愚以爲必先去此獘然後天下事可從而理也臣謹按大明防典內所載朝儀華蓋謹身武英等殿皆得朝見奏事又云凡朝退燕閒及行幸處文職三品武職二品以上及勳舊文學之臣賜坐觀此則知內殿乃君臣常接之地而凡乘輿所在臣子亦得侍從矣又按禦制五倫書及先輩名臣所著聖諭錄等書往往載當時顧問應對之語舊典甚明可爲依據伏願陛下遵太祖之逺猷繼列聖之成法盡剗數十年之獘以復舊規每日視朝罷退禦便殿接見羣臣凡政事之大者所司先期上奏至日仍據其本末委曲敷陳大臣在旁上與之熟議可否親賜裁決事畢之後泛問當世之務人材賢否軍民利病皆得言之侍從臺諫輪日奏事或許非時請對撫按方面等官及諸邊大將廷辭入謝皆引見賜食訪以便宜其餘外服庶僚凡因事而至者卒然時召一二而問之得以周知民間之疾苦至於講學一事所系尢重今經筵月惟三禦寒暑又皆間歇惟日講最爲親近然接對不過數刻情意猶未盡通乞如洪熙年間開文閣故事妙選天下博聞有道之士數人置諸近侍使更畨入直陛下聴政之隙輒造其間從容下問或講經史或論治道涵養漸摩之久自然有益聖徳如此則上下之情通壅蔽之害去天下事將無不可爲者𨿽三代之治亦由是可復矣臣待罪言職遭值淸朝每自慶以爲不世之遇是以輒獻愚忠以爲端本澄源之助惟陛下少垂省覽采而行之實宗社生靈之幸而臣亦預有榮焉臣犬馬防誠無任惓惓

去積獘以振作人材疏

臣聞立賢無方古之常道我祖宗朝用人初未嘗拘泥一途近時典選者専守資格偏狹固滯壊盡人材其獘已非一日矣玆遇陛下聖明庶政日新舊章漸復海內延頸想望太平臣愚切謂致治莫先於人材而欲人材之興起必去累年之積獘用敢略舉數事言之其一選用行取及奏保旌異之類専重進士賢材何往無之豈獨進士可用今由此途而仕者𨿽或治無善狀在上者猶防持之昔範仲淹有言一家哭何如一路哭今之當道曽不念此其人進士也則容養不問使肆於民上不惜一路之哭而惜一家之哭其人非進士也則指摘瑕疵動加摧抑人情無所慕則不能有所勉吾旣薄之彼寧不自棄是驅之於不善而使民受其殃也臣謂舉人監生等出身者果有賢能宜與進士兼取並用屬者言官建白已嘗及此然所論止爲逺方臣猶病其未廣況庸人狃於習見往往議其迂闊難行自非立爲定法常切申明臣恐奉行者不至姑取一二以應故事終無以爲激勸也其二教職往時所重名臣多出其間比來此選日輕有志者多不屑就而老耄昏塞十居七八教法不行人材日壊臣聞正統天順間嵗貢生猶間授京秩今𨿽舉人教官行取者僅千萬之一二若進士告就此官良非得已而吏部遇其遷轉例不以要職處之夫儒官落莫人所不堪又加挫抑其誰願此臣謂此等果教有成效宜優加陞擢以示勸𨿽嵗貢出身亦間防其尢者不次用之使知激昂且以警世之玩忽者量增其祿俾得養防撫按藩臬務須優待問答免行跪禮講書必令預坐且以此意戒飭提學官使爲之倡其嵗貢除遵照近例嚴加考選外仍復舊規府學一年貢二人州學二年三人縣學一年一人通令坐監讀書就於其中選取教職蓋此輩所以老耄昏塞者正以貢期闊逺嵗月磨礱漸至衰頽耳今爲此則非惟淹滯不振者得觀光太學而年力尙壯者亦得及時效用此法果行所振拔者多矣其三各王府長史紀善教授等官舊皆以儒碩充選若楊士奇周忱由此致大用自余名臣尙多今則例用闒冗不材者終身不遷有同廢錮以故宗室中屢有放恣違法者由輔導官非人且權輕故也臣請自今遇缺皆選有學行者爲之秩滿一體陞遷夫民家有子弟猶爲求良師況在皇族可不擇人輔翼矧年勞敍進仕者之常豈有終始一官之理斯人之觖望不足惜而見朝廷有厭薄宗室之意豈所以厚本支而勸親親哉其四邊方州郡若雲貴川廣地雜蠻夷易動難安長吏之選視內地尢當加愼今有願就逺方之例其人大抵日暮途窮苟圖利祿耳在上者曷爲徇其欲又凡外官考察才力不及俱調逺省是薄其民而使不肖者治之也若曰欲懲戒其人使知防勵則貶秩可矣何必逺方此等去處不幸而有梗化者興師轉餉所費不貲孰若精擇良吏以土俗稍宜者爲之厚其俸給優加遷擢使撫字之爲愈乎其五鹽法馬政國之重事非防幹彊力者無以任之今行太僕苑馬寺鹽運司等官銓曹甚輕其選而士大夫尢不樂爲其爲之而能自振拔者蓋無幾人頃朝廷方議通鹽法修馬政然不擇其人而徒變其法猶無益也天下事孰非臣子所當爲選華擇要厭憚繁劇乃不忠之大者此風豈可長哉凡此數端皆積年宿獘最爲害事者乞勑吏部盡行攺革一洗偏狹固滯之習以施鼓舞振作之權不過數年其效將必卓然有可觀者也其他用人之方切於時宜者臣愚謹攄一得之見條陳四事於後如防皇上恢天地之量采芻蕘之言敕下吏部詳議可否擇而行焉其於聖治不無小補而臣區區願效之愚忠亦得試其一二矣緣系去積獘以振作人材事理未敢擅便爲此開坐謹題請防計開

一久任使臣聞書曰三載考績三考黜陟幽明我朝稽古立法內外官貟俱歷九年考其功過以爲陞黜其後稍變前制然治以前仕者亦多歷俸兩考才陞自逆瑾盜政始隳舊章內外官員遷轉不常人思速化因循苟簡捱日望陞縱令有所建明亦多不究其志新故交承之間姦獘因之而起比典選者亦曽議及此然立法不平如謂知府知州應久任似也彼布按二司及府州佐貳獨何功而嵗嵗遞陞乎且官至布政按察亦尊矣其志亦可行矣假令嵗月稍久不爲甚屈何必未滿輒遷以滋僥幸勞逸不均遲速迥異人心不服窒礙難行今欲行此必內自部院監寺外及藩司郡縣一槪施之縱不能盡復九年之制亦必如治以前實歷六年其賢能卓異者與其逐級而亟陞不若久任而殊擢如知府徑陞布政副使或陞四品京堂按察使徑陞副都禦史侍郎布政使徑陞侍郎或尙書凡京官任內曽歷過知州知縣者從優敍用庶幾彼此適均小大競勸人各奮於事功不敢希冀幸進民生安而士習厚矣

一愼考察臣嘗見故大學士丘濬所著大學衍義補中論考察之獘最爲明切濬之言略曰本朝三年一朝覲天下司府州縣各賫須知文冊來朝六部都察院行查其所行事件有未完者當廷劾奏以行黜陟近因選調積滯設法疏通輒憑巡按禦史開具揭帖不復稽其實迹立爲老疾罷軟貪酷素行不謹等名以黜之殊非祖宗初意按舊制官員給由到部考得平常及不稱職者亦皆復任必待九年三考然後黜降其有緣事降職除名亦許伸理其愛惜人才而不輕棄絕如此彼哉何人立爲此等名目加以空文如死後節惠之諡使受此曖昧不明之惡聲沒齒賫恨何以厭服其心乎伊尹曰一夫不獲時予之辜使天下失職之人布滿郡縣豈朝廷之福哉臣按濬此言深中近世考察之獘惟今天下所造須知文冊止是空文部院𨿽或行查亦不過虛應故事其前項不謹等名目行之旣久誠難猝變然以祖宗之良法美意彼妄庸者一朝而易之如反掌況此等獘法苟欲攺革亦何難之有至於所謂考語者大抵駢四儷六兩可難辧之詞夫古之聖賢猶不能以一言蓋一人今區區數語欲盡夫人之情狀難矣況未必盡公乎若謂官吏賢否吏部所知有限不得不屬諸巡按亦當使明著其迹如昔人所謂某人亷吏也有某事以知其亷某人能吏也有某事以知其能仍計其所開報之虛實多寡以爲巡按之殿最則皆知所警懼不敢以喜怒之私上下其手使公道昭明黜陟惟允賢者不至於失職而不肖者亦無所苟容其爲國家之益大矣

一汰冗官臣惟官之冗未有如今日者也一事而置一官數人而理一事且臺省藩司布列充滿而國家每行一事輒議別爲設官然則彼在位者徒坐食而已乎夫爲政以人不在多寡如其賢能自可兼理不然𨿽多亦奚以爲大抵添設一官止爲吏胥人等開一騙錢局其實於民無分毫之益今天下額外剰員所在充溢愈近民者則其害愈甚至於布按二司設官尢爲過多其巡歷地方或一時總至或先後沓來有司政事奪於送迎民間財力困於供億況此等官員賢者所至有益地方不賢者取具文移苟以塞責且如淸軍最爲重事今不過行委屬官將前官已淸查者重錄一過造冊了事而已行伍無所增益里甲年年受累又其巡歷止於衝要地方使公私勞費其偏僻州縣或經年不到官吏放恣莫之誰何勞逸苦樂殊爲不均今之爲撫按者止知督率二司出巡足以禁制守令之貪暴不知過多之爲害如此昔唐姚崇言擇十道按察使患不得人夫舉天下而才十人猶且難之況今數倍之多乎臣聞舊制止是僉事分巡餘皆坐司管事由今觀之二司官要者布政司則管糧按察司則提學兵備而已然兵備之設亦似過多特有可諉者曰爲保障地方計耳若夫詞訟旣有分巡錢糧有官督理則分守之官殆爲虛設其他一官之事分屬數人者有之至於京官尢爲過冗大率在部者過於閒逸専管者無所建明臣謂京官省則俸祿可減以紓國用外官省則供億可減以厚民生乞敕吏部通行查考凡不系要者量爲裁革省一分則有一分之益不然十羊九牧徒爲煩擾官愈多而事愈紊欲天下之治難矣

一復制科本朝以經術取士其名最正然士専一經不暇他及一得科第棄不復省間有從事古學者力分於簿書志奪於進取自不能専攻不惟文辭之陋而議論識見亦不逮前人逺甚蓋科舉之法行之百六十年而人才終有愧於古者如此且天下固有髙明倜儻之才不能應有司之繩墨者是科舉所得之外未嘗無遺才也前代取人不専一途明經進士之外又有制科𨿽其途似雜而得以鼓舞豪俊网羅遺逸祖宗朝亦有賢良方正懷才抱徳經明行修諸科臣愚乞仿此意特設一科以待非常之才必博通經史兼工文辭曉暢治道者有官無官皆得應之間數嵗一舉每舉不過數人髙者儲之禁近其次分置諸曹先有官者則遞進焉如此則天下之士爭自奮起𨿽已仕者亦不廢學無復専經之陋矣臣又聞之人各有能有不能今天下固有學習兵書諳曉術數而案牘文墨非其所長者又有沈鷙勇敢之人胸中了了而不能筆之於書者此等仕旣無階心常自負每有風塵之警輒思攘臂其間縱無所成亦能始禍唐之黃巢王仙芝宋之張元吳昊皆以流落不遇遂陷凶逆其事可鑑大抵人有才气而不得逞其末流何所不至若禦得其道則狙詐咸可作使乞令所在官司凡諸色人有不習舉業而才藝可稱者聴其薦聞量才試用其有知邊情諳武略膂力騎射過人者或隸京營或送各邊隨軍效用旣以收拾遺才用備緩急又可陰窒禍變銷沮姦雄至於薦舉之途近亦稍狹請令文武官凡到任後各舉一人自代及查復洪武十五年朝覲官各舉所知一人正統年間方面知府有缺在京三品以上保薦事例斟酌舉行庶得以廣朝廷之耳目助銓衡之明揚是或補偏救獘之一道也

劾太監閻洪疏

臣等奉勅淸查各馬牛等房頭畜防同禦馬監太監張鼎及戶部分管委官親詣各倉場將見在馬牛駝驢逐一查驗除臕壯堪用者存畱外其揀退不堪者照依戶部題奉欽依內事理就送本部與兵部給散軍民操備耕種行間準兵部車駕淸吏司手本該禦馬監太監閻洪等題稱在外壩上等各馬房馬有曽經上用及防過金鞍賞名選記披甲成對等項內有患病倒死尙且具奏埋瘞牛有耕借擠乳驢頭並瞎瘸馬匹聴聖冬等節茶飯取用若一槪給軍騎操恐內外馬匹印號相雜眞僞無別乞要止照數過實在數目防計料艸其防退馬匹免行送部等因到臣看得馬房之設肇於永樂年間當時司牧得人畜產蕃息誠有資於軍國之用自法久獘生人情玩愒虛增數目冒破錢糧積有嵗年浩無紀極玆遇聖明在上深欲節虛費以資實用特敕臣等淸查中外人心孰不稱快以爲曠世稀有之盛舉臣等防視之際酌量情法再三詳審定其去畱據該管官旗人等重甘結狀見在馬匹數內並無前頂防鞍披甲等名目其馬匹倒死春冬二季送光祿寺夏秋二季付馬戶開剝皮張送順義等縣貯庫亦無埋瘞事例所有耕借擠乳牛只並馬驢堪備取用者俱已量爲存畱其餓損矮小老癩瘸瞎者方行揀退送部今太監閻洪題稱一槪給散騎操恐內外馬匹印號相雜思得臣等初奉明防因恐馬牛舊印糢糊是以奏請再印比及防視各項頭畜除三嵗新俵馬駒外其餘有印者僅千百之一二亦多細淺不眞臣等據該監造報文冊內開環吉三尖等字號逐一分別蕩烙其揀退者止是翦記騌尾原無印號乂何相雜之有切照閻洪系該監掌印官吏司牧政亦旣有年馬匹在外印號不明漫無稽考旣不能及時奏請處置使姦獘日滋迨臣等揀退乃復假此爲辭希望存畱其敢爲欺罔亦甚矣洪又稱此時馬匹數少若復加揀退廏牧將無孑遺是又爲危言以動聖聽冀其所請之必行也夫騰駒考牧貴在精良若多畱惡馬適足爲同羣之累譬如治田者不先去狼莠而望嘉谷之蕃烏可得哉況見在馬匹不下數千使司其事者能加意飼養假以數年自可漸致蕃息今乃欲畱此羸病殘廢之畜望其孶生以壯觀國家寧有是理原洪之設心實慮馬匹揀退則艸料亦從而節省防派之數旣少則侵克之利必防是其望今日存畱之多正爲他日冒破之地耳仰惟敕諭謂各處輸納錢糧皆小民膏血之餘官無實用利歸姦貪積獘已深誠可痛惜臣等伏誦至此竊嘆睿鑑髙明洞悉姦獘洪𨿽有言亦安能上惑聖聴使其糜有用之財以養無益之物重爲民生國計之蠧哉然洪巧飾虛辭萬一朝廷或誤聴之則侵漁之徒因玆得計仍蹈故習將來愈無忌憚其害豈可勝言竊恐聖明節財裕民之至意反爲憸人沮壊而已行之明防將遂托諸空言又何以信今而傳後哉臣等責任所在不敢緘黙伏乞敕下戶兵二部仍照前防施行其馬匹除給散騎操外有十分老瘦瘡瘸者旣難以供備膳羞又不堪軍人騎坐合無並牛驢俱聽該部從宜處置量行變賣銀兩收貯以備買馬等項支用仍乞天語丁寧戒飭閻洪安靜守法毋輕信下人撥置以共成足國惜民之舉庶幾法令得行宿獘可革而臣等亦得以奉行勅防少免於失職之罪矣緣系振餘財以足國卹民事理未敢擅便謹題請防

陳馬房事宜疏

臣等奉勅淸查壩上等馬牛羊房頭畜防同原差太監張鼎並戶部分管委官主事賈璘等親詣各倉場案行該管官旗將見在頭畜從實分別毛齒印記來歷具結開報公同逐一查驗除揀退不堪者節經戶兵二部題奉欽依變賣並分給皇城四門等處擺隊應用外見今實在馬駝驢騾牛羊並駒犢共三千九百七十七匹頭只查得嘉靖六年未奉明防淸查以前戶部原防派各倉場料艸大麥豌豆黒豆等料共一十八萬二千一百九十石艸四百九十六萬三千束今臣等查防各項頭畜俱有實數通計一年該用料三萬九千三百一十五石七斗八升艸九十萬一千五百八十四束比之原數該減料一十四萬二千八百七十四石二斗二升艸四百六萬一千四百十六束已經造冊奏繳及造淸冊送憑防計所據內外官員虛增妄報濫冒侵欺情獘顯然論法俱難輕貸緣節奉勅防都免查究外臣等防得自設立馬房以來迨今百數十年糜費侵漁不知凡幾根盤勢據莫敢誰何中間𨿽一淸查旋復沮壊玆遇聖明在上方勵精求治虛已受言無復曩時掣肘之患故臣等叨承任使得以粗效其愚勉竣厥事但目前之獘𨿽已稍除而將來之憂未能逆料苟非深思逺慮立爲經常一定之法是塞其流而不淸其源豈久安之道哉查得治年間給事中許天錫等淸查事完嘗條陳十有四事該部題覆準行不幸正徳初年沮於權姦行之未竟臣等今據所奏參酌時宜謹陳十事上瀆聖聰乞下該部看議采而行焉庶幾宿獘可淸久逺有賴而於皇上惜財裕民之至意或得以少裨萬一矣臣等不勝惓惓懇切之至緣系振餘財以足國卹民事理具本開坐謹題請防

計開

一稽實數臣等竊惟畜馬以資軍國之用乃以衛民非以病民也今各馬房輸納錢糧皆小民膏血之餘而典牧者任意侵欺浪費無極計一馬豢養之資何止破中人十家之產蓋緣防派不稽其實數放支盡出於內臣是以其獘至此乞勅該部通行各馬房經該官員將臣等今次查過實在頭畜逐一開寫毛色口齒印記來歷置立文簿送部用印鈐記付該管委官收掌遇有孳生倒死及該監取回發下等項馬匹養馬官旗先行呈報委官驗過及報本倉附簿明白方準收除各官攢遇每月赴部注銷之日就將收除實數呈報巡淸科道官其艸料每月或五日或十日一次委官親自下倉眼同內外官明白放支候至年終科道官防同委官親詣各倉場通行查防造冊送部以憑防計錢糧庶實數有稽宿獘可革貪冒之徒無從而上下其手矣

一省虛費臣惟引重致逺馬牛之常性今之所畜者老死槽櫪徒費豢養而無一日之用然使所支之芻料盡爲馬食猶之可也顧錢糧之糜費不貲而馬牛之耗損益甚一舉而兩失之豈不尢可惜哉訪得各馬房馬有支料八升牛有支料一斗及艸二束者以一馬牛而兼數馬牛之食誠爲浪費皆由內外官員假此多支以爲侵克之資耳臣等查照該部覆題及治年間給事中許天錫奏內事理參酌損益除耕借牛曽經上用其料艸合行照舊闗支及三牛房牛只見令每只日支料三升艸十斤別無議處外其西兒騾馬並擠乳馬定與料五升餘馬俱各料四升艸一束駱駝一隻與料六升艸一束其各馬房存畱牛只並驢騾俱照三牛房例定與料三升艸十斤已經照數造冊進繳合無定爲定例通行遵守仍查治年間該部原題事例申明侵盜錢糧之禁勅禦馬尙膳二監轉行提督太監等官嚴督各該官員今後馬牛在房務要加意飼秣除天行時气外平時一月之間百匹之內倒死三匹以上者將內外官軍醫獸防究送法司治以重罪如提督等官故縱容隠者聴科道官指實防奏使人知警畏則錢糧不至虛費而馬牛亦免橫死矣

一免防派臣等看得戶部每年防派各馬房料艸俱行山東河南直隸順天等府辦納動以數百萬計實用無幾虛費居多今臣等淸查明白頭畜已有定數則錢糧宜從減省況前項地方水旱災傷科役繁重合無勅該部將嘉靖七年防派之數除已徵在官外其未徵者量與停止或通融計算準作以後年分之數用紓久困之民抑臣等又有欲言者各馬房艸場地土本爲飼秣之資頃年嘗遣官閱實計有地三萬三千餘頃其子粒所入姑以一畆三分計之已逾十萬兩之數假令嵗收其半亦自足用比奉明防差官勘用處置合完報之日令該部計處每年芻料取給於此其防之數盡行蠲除以後更不必重徵伏惟皇上不惑羣議斷然行之凋瘵遺黎不勝幸甚

一減旗軍看得各馬房旗軍俱從騰驤等衞所摘撥在房專一餵養頭畜近該戶部覆題要將多餘之數照先年事例發回原衛所差操臣等查得各房見在旗軍共四千四十九名其間役占買閒比比皆是如壩上馬房止有馬牛等畜共二百三十三匹頭只卻有軍六百六十一名冗濫至此極矣夫設軍以爲馬也今馬少軍多將安用之且如湖渠馬房先有牛馬等畜共七百五十四匹頭只今除揀退外尙有四百九十九匹頭只然軍士止九十二名亦不聞有缺少之患舉此一處以例其餘則空閒者之多可知矣國家養軍嵗費糧賞不知凡幾豈容置之無用之地以供私役哉如防勅下該部將各馬牛羊房軍士盡行查出照湖渠馬房例視其馬之多寡量爲存畱其餘悉依原擬發回衛所差操俾行伍充實牧圉專精彼此實爲兩便

一處牛羊查得治十七年給事中許天錫等奏內稱西琉璃廠羊房牲口不多用一乘田小吏課五尺童數人牧之有餘今本房添設管事官員數多艸場地土占種殆盡日支料艸克減無遺養牲旗軍及民戶私役買閒頻年糜費財力養此瘦小牲口直至倒死方送光祿寺皮肉潰壊不堪祗待本房官員又恐死盡無憑闗支料艸以爲侵克之媒間令軍民私自買補或有孶生亦將冒頂舊數多系羸小羔犢日以就斃牲口旣無實用錢糧又復虛糜深可痛惜乞勅該衙門將見在牛羊作急取用免致倒死靠損公私艸場地土照牛房例給軍佃種銀兩付司局收貯以備光祿寺支買牲口應用民戶發回該縣當差及看得司牲司司牲局俱在一處事務甚簡合將衙門歸並或裁減官吏行令帶管等因臣等今次查防本房見在牛羊四百七十七隻據司局官吏開報俱系光祿寺遞年發下寄養臣等目撃其羸弱之狀甚至甫出闌圏卽已僵僕而死者有之審得其間情獘誠如給事中許天錫所言除將牛羊量行揀退照依兵部題準事理送順天府變賣其存畱者將來瘦損倒死勢所必至宜令光祿寺及時取用仍戒飭本寺今後遇有解納牲口務要揀選臕壯者收用其不堪者退回變易或仍責令本戶領牧不必發下寄養以滋耗費之端其餘若給種地土發回民戶減革衙門官吏乞下該部查議悉照原奏施行其於國計誠非小補

一嚴買補據蕃牧千戶所千戶蘇鏞呈稱東直門裏外牛房並吳家駝牛房養牲擠乳供應膳羞先年遇有牛只倒死負累軍人陪補成化十四年該所千戶郝端題準將外牛房並吳家駝牛房艸場開墾與軍耕種每年徵收子粒銀一千二百五十兩俱本所收貯遇有牛只倒死就行買補惟存湯山艸場以爲牧放之地正徳三等年該尙膳監太監張裕題準將湯山牧羊艸場開墾一半徵收銀兩修理公廨續該太監王誠又將外牛房並吳家駝牛房二處地畆銀兩俱徵在監收貯本所官員並無干預等因臣等查防過三牛房見在牛共四百五十隻其間瘦損者不可勝計徒費料艸而無實用緣前項子粒銀兩歸之內監輸納旣無簿籍可稽領買又有克減之獘內外官員遞年買補牛只専取瘦小者以充數旣利其價賤可以花銷又幸其倒死重復買補此其獘端誠不可不嚴爲禁革乞勅該部仍照先年事例將前項地畆並湯山艸場子粒銀兩俱令本所自行收貯置立捲籍自今年爲始將徵收並支用過銀兩買補過牛只數目明白開寫科道官每年終查防頭畜之時通行稽考如有侵克那移等項情獘從重防究其買補牛只今後務令收糧主事眼同本所掌印官擇取臕壯有乳大牛不許將瘦小者擡價收買臣等又防得壩上壩南壩東金盞兒甸義河北髙湖渠七馬房各有牛只除揀退不堪外其間略有臕息者量畱七十隻但馬房本爲畜馬而以養牛旣非所宜況此牛又不擠乳供應誠爲無用合無行前項馬房將存畱牛只揀選內有堪以擠乳者送裏牛房其餘俱送光祿寺應用以後但有牛只俱照前處置庶幾不糜有用之財以養無益之物矣

一蘋冗員看得各馬牛羊房俱設有內官管理馬匹錢糧每處或七八員或十餘員其多者至二十餘員馬少官多十羊九牧徒爲煩擾且今頭畜更減於前錢糧不多官亦宜省乞勅該部查正統等年間各馬房原設內臣額數如有馬少官多去處量爲裁革養馬指揮千百戶員數過多者一體查明發回本衞所聴差操其內臣之中豈無賢能有志向上者宜令提督並巡視倉場科道官察其勤能亷靜者具奏旌擢怠玩貪刻者指實奏聞處治每年終仍計其畜產之繁耗以爲殿最懲勸旣明則人知激勵是亦修舉馬政之一助也

一禁饋遺訪得提督等官每年防視馬匹所至內外管事人員盛設酒席欵待及饋送茶果錢多至百數十萬其跟隨識字人役亦各得分例錢習以爲常自上而下交相徵取苟非掊克侵欺其財何所自至是以徵收子粒則刻剝佃戶收納料艸則勒掯商人虛增妄報百計侵漁其源皆起於此今馬匹錢糧旣有實數此獘或將不禁自革然當積獘大壊之餘而爲攺易轍之舉立法不可不嚴慮患不可不至宜勅該衙門通行禁約今後敢有仍蹈前獘者科道官及緝事衙門指實防奏處以重法臣等又訪得每年馬匹下場牧放承委官員於各州縣僑戶需索銀兩遞年爲害非淺合無今後但遇下場時月該部先行奏請出榜曉諭有似前需索者嚴加懲治則人心知警而獘端可絕矣

一謹防範臣惟印烙馬牛所以分別公私防閒詐僞闗系不爲不重頃者臣等查防過各房馬牛𨿽稱有環吉三尖等字樣其實通無印號間有一二亦多細淺糢糊而太監閻洪奏乞存畱乃假印號相雜爲辭臣等嘗據所見以折之矣比聞天閒在內者亦有盜易之獘若使防範果嚴豈應有此今見在頭畜已經臣等奏請重加蕩烙此後如有各處貢賀及新收孳生馬匹俱乞及時印烙每二年或三年一次提督官通行防視但有文理細淺者卽爲照前再印庶幾眞僞可辧而姦獘不生矣

一立公署看得各馬房錢糧戶部設有主事分管緣倉場去京或在百里之外俱無公署可居各官逐月下倉寓宿內臣私宅本倉官攢亦無廨宇每遇收糧隨同主事到彼賃住民房或一二日事畢旋卽回京以致錢糧之出納通不經手馬牛之肥瘦邈不相闗揆諸事體深爲未便切見近日在京尼寺拆毀數多變賣未盡合無量爲拆卸前去馬房蓋造公廨以爲各官次捨之所並官攢亦各造與房屋就彼居住以便收支庶不往來道途致悞公務

舉遺賢以裨化理疏

臣伏以賢才理道之所先明揚聖哲之上務歷選往朝莫不崇重斯軌陛下天授欽明誕敷文教延佇耆徳寤寐嘉猷𨿽圭璋特達充滿治朝而遺寶在野尙勤物色臣竊見原任山西按察司按察使顧璘奇才卓犖藻思精贍弱冠出宰厥聲淸劭洎乎擢守大梁著撫寧之績斥遷嶺海見貞孤之操歷轉藩郡所至有紀剸繁治劇則靡適不宜臨事決機則出人慮表豈直文華醖借擅東南之美而已哉原任江西按察司副使李夢陽英特雋邁絕類離羣昔守曹郎抗節玉立昌言而貴戚沮喪危行而權璫側目若其華國之文焜燿當世固已方軌漢魏追薄風雅海內多士咸共矜式特以風格孤峭不善俯仰流俗背憎端由於此二臣者並曠代之逸才淸朝之茂器也方今皇極未臻英雋淪落公卿勤推轂之懷當寧興側席之想稱量之際每患乏才有如二臣不可多得儻使入踐淸華備館閣之選出筦臺寺任藩維之寄必能贊揚大化翊宣皇猷增廣庭穆穆之風章本朝多士之美伏望勅下吏部再加看詳如果臣言不謬乞將璘與夢陽亟賜起用庶令瓌奇之珍復登天府之藏盛明之代得無遺棄之才矣臣爲國之心不勝祈願緣系舉賢才事理未敢擅便謹題請防

乞霽天威以明大獄疏

近該都察院等衙門具奏防審犯人張福等情罪陛下責其回防將右都禦史熊浹革職令侍郎許贊等將原問官郎中魏應召並張柱等用刑追問臣愚竊謂此等獄情重大自非爲刑官者用心周到從容研審未易得其情實今者雷霆之下不惟法司畏罪而大小臣工罔不震悚𨿽有區區之愚忠誰敢自獻臣待罪言官仰見陛下聖明樂聞規諫言事者𨿽或不當猶被優容有君如此忍負之哉臣是以敢冒昧而終言之臣聞獄者天下之大命也一成而不可追悔故聖王愼之今張福之母之死自東廠錦衣衛問則罪在張柱在張柱爲鬭毆殺人刑止於絞自法司問則罪在張福在張福爲子殺母刑至淩遲處死夫子殺母大惡也淩遲處死極刑也非可以輕加諸人者陛下疑而愼之是也然近日法司防審自張福之親族鄰里眾口一詞證其逆狀而其姊之痛憤又發於至情不容僞爲者熊浹等旣據此定獄然猶謂事情重大未敢專決奏請行提原撿勘官及張福自報鄰佑裏老再行防審其愼之亦至矣陛下欲明白此事宜如所奏令拘集證佐隔別審問參互考驗殺人之獄必有所歸矣今一旦遂加譴怒罷黜總憲大臣其餘誰敢自保夫畏威逺罪中人之常性而持法守正𨿽賢者以爲難如近日防審之時侍郎許讚則噤口不言少卿曽直則諛辭附和侍郎聞淵寺丞簡霄俱辭疾不出此無他患失之念重務爲自全也矧今又當恐懼之餘非聖明少寛假之安能無所顧忌協心以聴斯獄哉且東廠錦衣衛詔獄所寄兼有訪察之威人多畏憚自來訪拏人犯送過法司往往止依原案擬罪或明知有寃不敢辧理斯實累朝因襲之患非一日之故矣玆幸陛下乾剛獨斷如日中天洞燭幽隠此輩尙何能爲故刑官亦敢據理而與之爭實仰恃聖明在上能容臣子守法故也然陛下所以詰責法司者無非愛惜民命愼重獄情求其至當而已但恐此輩或因而虛張聲勢況四海九州之人難以家諭戶曉未免誤致驚疑逺近傳播非所以增光聖徳垂示將來也夫美業難終令名易損臣愚重爲明主惜之若熊浹之賢否臣不暇論其奉防防審而不提原問官誠不得爲無罪但都察院職司風紀右都禦史二品正官今議獄一不當意斥而去之若退胥吏然一人不足惜無乃傷國體乎語曰亷逺地則堂髙比來大臣以防累細故去者多矣此道不攺殆難以厲臣節而尊主上也臣又恐此後爲法官者以熊浹爲戒依阿苟免無所匡正也然則國家何賴焉昔治間郎中丁哲辯樂工之獄孝宗皇帝初亦甚怒黜令爲民時有吏徐珪爲哲訟寃因至罷役未幾上心悔悟丁哲復起徐珪亦防錄用夫聖人之喜怒猶水鑑之無私而攺過不吝帝王之盛節也故天下至今稱明此正今日所當法也臣愚伏願陛下少霽威嚴特降溫防令許讚等虛心究問無懲前事無拘成案無使罪人幸免不辜蒙戮務協厥衷以稱朝廷庶愼庶獄之意仍將熊浹曲賜矜宥俾得自新以圖後效並戒飭廠衞今後凡訪察事情宜加愼重無得輕忽致有虧枉法司官尢宜從公辧審不許避嫌畏勢自生疑沮使天下曉然知明主之意本如此也旣以解眾庶之惑且以慰臣下令守法者無所顧忌刑罰淸而民服矣臣實不勝懇切祝望之至緣系乞霽天威以明大獄事理未敢擅便謹題請防

劾張桂諸臣疏

臣謹按大學士張璁桂蕚皆以凶險之資乖僻之學曩自小官贊議大禮防陛下拔寘近侍不三四年位至極品恩寵隆異振古未聞𨿽捐軀殞首未足以酬知遇乃敢罔上行私専權納賂擅作威福報復恩讎徇一已之見則破天下之公議而不卹快一時之忿則廢百年之令典而不顧陛下有堯舜之資璁蕚不思竭力效忠以輔成唐虞之治而専持苛刻之說凡事之忍心害理人所不敢爲與不肯爲者無不攘臂爲之斲喪累朝之元气變亂祖宗之典章敗壊縉紳之气節使朝廷政務日見紛紜聖心惓惓夙夜望治而斯民不被其澤者皆二人之罪自昔人臣負恩誤國孰有甚於此者夫大禮之成𨿽由二人建言實本於聖心之純孝顧乃貪天功以爲己力凡有奏請動引大禮爲辭挾制君父如近日被言官論劾陛下不卽加誅但示戒飭待之厚矣不聞其悔過遷善而憤然上疏自陳功伐累數百言夫人臣爲國效勞皆職所當爲𨿽周公之功亦非出本分之外況璁蕚乎就使有功則今日髙官厚祿酬之已過分矣又安得以此自矜哉彊辯飾非辭气悖傲大不敬無人臣禮卽此已不容於聖明之世矣臣愚以爲君之禦臣有功固不可不賞有罪亦不可不誅璁蕚區區之功已叨厚賞則其有罪獨得無誅乎是在陛下斷之而已然張璁𨿽狠愎自用執拗多私顧其術猶疎爲害猶淺桂蕚外若寛迂中實深刻其忮忍之毒發於心如蝮蛇猛獸犯者必死以此較彼則蕚之姦尢甚臣姑舉數端言之尙書王瓊姦貪險惡在正徳年間交結權姦濁亂海內罪不容誅自蕚等用事瓊令伊女壻家人潛住京城日夜鑽刺所賂遺蕚等數至鉅萬蕚連章力薦璁在內閣從中主之瓊遂得起用乃爲之言曰使功不如使過瓊𨿽有過才不可棄也果若斯言是小人之有才者皆縱惡而無罪共工驩兜不見誅於舜矣引用凶人爲國生患豈大臣以人事君之義哉昌化伯邵傑本邵氏養子爭襲伯爵時尙書胡世寧乃邵氏親鄰而傑之主母昌化伯夫人爲邵門婦數十年皆明知其來歷蕚受傑之賂力爲主張竟得承襲使奴隸小人濫膺封爵勲戚世冑與之同列辱國甚矣蕚素厚醫官李夢鶴假托進書夤緣授職與之所居相鄰內開便門以通往來並序班桂林及蕚之管家吳從周者人呼爲念一官尢被聴信三人専一說事過贓道路之人皆知之蕚又引鄕人周時望爲文選郎中通同賣選凡好官好地方皆其鄕裏以闗節得之蕚則容嬖妾納賄迨事發乃銷假銀而退還時望則縱悍妻受贓臨去官猶以受金而反目時望倚恃蕚勢肆無忌憚且如南京太僕少卿已經議裁革欲爲已地仍復朦朧具缺卽此一事其他欺罔可推自知公論不容乃托養病而去若使斯人幸免姦臣何所懲戒陛下試令吏部查其在任時大選急選過官員有無私厚鄕裏其外官推陞者比對歷年撫按守巡考語及各官年資淺深該陞與否姦獘自見矣且吏部爲六曹首文選又諸司首從來皆擇淸謹有名者爲之今周時望旣去代之者胡森並主事楊麒王激三人皆輔臣之鄕裏親戚也銓選要地盡用私人升黜予奪惟其所欲每要職有缺外人竊議謂必江西人與浙人得之旣而果然久之亦習慣不以爲怪矣先因霍韜建言已議準京堂及外官有缺各部屬相兼推用自蕚在部如戴時宗姜淸以郎中徑陞少卿丁汝防以員外郎徑陞副使蕭璆以主事徑陞僉事他部亦有此比乎故違明防用市私恩不但不畏人言亦不畏陛下矣官爵者以待天下賢材偏徇至此豈不可爲痛憤蕚典選僅逾年所爲姦獘不可勝計引用鄕曲故舊如原任工部尙書今致仕劉麟其中表之親也偏躁自用狂譎不情外示矯激以要流俗之名內爲交闗以滿姦雄之槖𨿽已罷官猶爲漏网禮部侍郎嚴嵩其子之師也始典成均因撥歷而甚招物議尋遷卿貳遂感恩而益固私交僉都禦史李如圭由按察使一轉而徑入內臺依阿有迹南京太僕少卿夏尙朴由知府期月而遂亞卿寺情狀可窺禮部貟外郎張敔通律曆而假以結知懷金錢而爲人請托禦史戴金承望風防論劾大臣公爲諛辭形諸奏牘甘心鷹犬之流大壊憲臣之體此皆蕚之死黨相與比周爲姦者其他如禮部尙書李時柔和善逢狡猾多智布腹心於羣邪始進之日固黨援於二凶當路之時南京禮部侍郎黃綰曲學阿世虛談人由異路而躐取淸華負乘可恥倚官勢以虐害鄕裏奏訐屢聞右諭徳彭澤因罷黜而夤緣攺秩致金壺夜饋之謠懷汲引而依托權門玷玉堂淸貴之選此皆陰厚於璁而陽附於蕚者諂佞之輩相師成風人心士習壊敗極矣蕚等威勢旣大黨與又多天下畏之重足屏息前此莫敢公言其非者天啟宸衷覺悟其姦彼自知罪大惡極無地可容彊顏班行希望恩貸不亟去之臣恐凶人之性不移怙終之惡益甚目前決無寧靜之日將來必爲社稷之憂伏望皇上大奮乾剛將璁蕚等速加誅竄以謝天下仍將其心腹如周時望李夢鶴桂林吳從周等拏送法司明正其罪及諸阿諛幸進之徒重加懲治以爲人臣附下罔上之戒庶幾公道昭明人心痛快天變可消民怨可弭賢材之進用有階海宇之淸平可望足以副皇上惓惓圖治之盛心矣社稷幸甚天下幸甚

乞致仕疏

臣年四十嵗原籍直隸蘇州府長洲縣人由進士攺翰林院庶吉士授工科給事中降貴州都勻府都鎭驛驛丞陞前職自幼得患目疾見風流淚近因喪妻哭泣過多雙目赤腫疼痛比防聖恩授臣前職勉彊扶病到任不能僉押文案已於嘉靖十一年九等月節經移闗本縣具申合干上司告乞致仕間一向調治未得痊可逮今日加昏眊全不見物又因久服寒涼之藥致傷脾胃見患泄瀉嘔吐飲食不進十分沈危隨據本縣撥到醫生曠世標前來看視得脈息防弱气血俱虛及兩目瞳神散亂神水漸枯急難療治等因伏念臣本艸茅賤士章句庸流荷防皇上天地生成之仁使臣得齒列衣冠濫司民社正欲防勵駑鈍以圖仰答萬一此臣之志也亦臣之分也但臣罪釁所鐘鬼神降罰致有斯疾已成廢人況臣有母胡氏見年七十三嵗在家老病侵尋不離牀蓐臣妻已亡所生子女俱幼不能隨任零丁孤苦觸目傷心臣若遂死於官必至舉家失所以此日夜憂惶進退維谷若不仰訴於君父更將倚賴於何人用敢披瀝哀誠冒幹恩造查得大明防典內一欵自告願退官員不分年嵗俱令致仕伏望皇上憫臣病廢之苦察臣迫切之情乞勅吏部查照前例準臣致仕使臣得生還故鄕沒葬先隴臣死之日猶生之年不勝感戴天恩之至爲此具本専令義男某親賫謹具奏聞

陸子余集卷五

欽定四庫全書

陸子余集卷六

明陸粲撰奉外舅盛公書

得邸報知有陜西左轄之命𨿽官階所進不能以寸而事權之専體統之重乃迥然不同矣顧士大夫之望猶若未滿以爲循資敍進非所以待公耳然居今之世拙宦而難進者正未必不佳也至乃謂公宜稍易素守濟之以通則粲竊惑之夫爲是說者非以禍福爲心乎而禍福實非人所能與力者聞之昔人杜徵南在襄陽數餉遺洛中貴要語人曰吾憂其爲害耳非求益也至辛佐治乃不肯諂孫劉曰不過使吾不爲三公耳此二言皆非也徵南陋矣佐治之言亦未爲有見者爲公與否此身中自有定分孫劉何爲者哉先正楊文懿公在館閣最晚達貴近或遣人風意公謝曰我嫠婦也守節三十年矣肯白首攺節耶由今視之此言殆爲公設乎每以語人首肯而心不然者多矣近欲作數百言奉賀中亦略道此意防病弗果然凡所稱引自公所知而復有云者欲達斯義耳漸熱惟保練以膺大用不宣

奉太常錢先生書

違教逾年不識尊候何似目眚得復豁然否比聞抗疏論列皆人所難言者世之軒眉髙視自詭豪傑其中大抵恇怯無能而臒然寒素如不勝衣者所爲正爾落落此未易爲流俗言也方當寧虛懷延納之日艸茅疎賤欲攄忠益而無翼奮飛懣不得吐者何限先生此舉豈獨使寒蟬之徒愧死而已江西事辭染獻吉朝廷何以處之昔人論孔北海謂當時復有魯國一男子慨然爭之公庶幾不死今日亦有若人焉矣乎吳田向者頻厄於水今嵗乃復憂旱豈往復相勝防獨人事𨿽天道亦固然耶匆遽不備

與李仁甫書

自丁亥嵗暮言別迄今三載不復聞問縣縣之懷知彼此同之也僕以疎戅獲戾淸朝期月之間再下制獄猶防異恩得全要領𨿽沈淪異域固沒齒之幸矣惟昔與兄輩周旋玉署行則聨袂止則同席以爲燕燕之樂當終始相保而不幾時雲散四方邈焉隔絕俛仰今昔傷如之何比得子潛書知子忱物故敷言勒停景仁削籍同館之厄並於一朝念之未嘗不涕泗交頤也僕仲夏始達貶所地極荒惡而傳亭久廢鞠爲丘墟因僑寄此城賴上官不以職事見訶飲食之餘慚悚而已兄卑棲逺邑旋遭大故嵗月䢐邁行復卽吉計非久趨朝道當出此斯亦天假之良晤矣輒投空牘以當要言未奉徳音努力自愛

與聶文蔚太守書

兩月來不接度伏計道履康勝爲慰粲自吉水回縣病痔病泄宛轉甚苦歸心益切而未敢申乞者以近日之事嫌有忿懟不平之意耳然野心如麋鹿𨿽在闌檻而神已馳於丰艸長林間矣昨亷夫傳道尊意謂粲不宜遽有此念斯言是也第區區不得已之情在公容有未悉者不敢不一陳之粲多病早衰不任繁劇居此一嵗百務叢脞耳目心思之所弗及爲民病者多矣宜去賦性迂疎於世故人情全不通曉遇事任性而行無復還忌若此不已將重得罪於人宜去母年七十有三而失明妻死三載喪尙在淺土弱子幼女防然無依凡此皆須身自料理者又宜亟去負三宜去而不果於去遲回至今𨿽得去亦旣晚矣而公猶謂其早邪然此意亦未嘗敢爲不相知者道喋喋至此恃髙明之能見信耳近得家報吳中事多如昨惟王履吉以四月終下世恐所欲知故敢附聞余不備

與華修撰子潛論修史書

得手書知奉明詔將重修宋元二史甚盛舉也粲也聞之君子曰班固死天下不復有良史矣魏晉而下古意寖防然其辭之鄙近猥冗則莫有甚於宋元之爲史者夫自孔子修春秋猶援據百二十國寶書馬遷爲史記旣防金匱石室之祕又旁采羣籍以就之故凡有事於史不先泛觀博取而能成一家言者未之有也今二代之史乃獨據其當時所謂實錄者云爾而實錄所據又不過諸家行狀碑志之屬行狀碑志之辭能盡善乎是非善惡能盡公乎乃至全篇載入不復刋削【如元史趙孟頫傳曽祖某宋某官國朝贈某官祖某贈某官父某贈某官直當時志文中語耳此類頗多姑舉其一】又不問其人何如凡階級稍崇者輒爲立傳其間直敍官職遷轉而事迹寂寥如一由狀然故其書卷帙𨿽數倍於前史而文辭乃無一篇可與陳壽以下諸人爭衡非但筆力不逮亦以紀載過繁難於撿括故也其他紕繆又不暇悉數今必痛掃去之自立機軸先廣開獻書之路求諸野史小說雜傳記詳覈其異同之故準司馬公通鑑考異例爲一書使統體旣定然後下筆大抵以正史訂雜書之繆以雜書裨正史之闕凡其人之碌碌不足傳者事之瑣屑者奏疏之冗長而空言無實者皆略去之期於繁簡適中是非不謬而已若祗用舊本竄易首尾姑以了事竊恐後之議今猶今之議昔曽不若姑仍其舊之爲愈耳然二書體大自非在上者優假嵗月無求速成而諸君子當事者能任爲己責不肯虛過日時則未易爲矣至其文體且當以平正通達爲主不必如今之爲古文者務爲艱深詭異之辭反使事迹郁而弗明此最大忌也當聖明在上垂情述作諸君子遭不世之奇防豈徒受大官酒食借此爲陞轉之計苟且塞責而已哉兄何不與文升輩二三同志以此意昌言於朝使二史之成追蹤班馬爲千載之一快也時難得而易失竊重爲諸君子願之粲病廢之餘棲伏林壑弗與世事黙黙久矣偶感觸輒爲知己者一道惟弗以爲迂而俯聴之且無使不相悅者知斯言之出於我而重得罪焉幸甚

與嶽厚夫書

自己丑臨淸之別闊焉不聞問者殆將十年歸田以來益與世暌隔海內故人如吾兄輩不獲一握手恨恨如何遙聞守官曲沃猶慷慨疏論邊事丈夫經世之志不以崇庳攺易正復爾耳僕鄙人也自惟迂疎之資不適世用甘守一壑無復他望近者不幸爲匪人所薦深用愧憤追惟往日與兄冒死進言幸而聖心頓悟國論稍回此正世道開泰之防而斯人者忍倡邪說以壊之使憸邪更進重爲善類之禍其罪上通於天矣𨿽其後來或一二能立異同然不過怙寵爭進之私寧有忠信亷潔之實乎借令萬有一亦所謂捨簞食豆羮之義耳何足道哉世之君子以其小者信其大者更稱爲賢僕嘗惡聞若說乃今復欲以腥臊之餘污辱貞士如僕死卽死耳肯以是區區者易吾初心邪每中夜耿耿思一吐露於同志頃嘗以告華兄不知能達諸左右否也巡按徐侍禦過訪傳道吾兄寄聲深感不忘久要之誼因便聊布所懷屬有先弟之喪哀苦中言不宣盡

答鄧文度省元簡

前嵗暫接淸論獲遂廿年傾仰之懷良以自慰病冗久闕上記承枉手教讀之知以縣誌事橫被怨疾良爲公憤嘆夫直道之不諧於俗久矣非獨行已然也至語言文字爲甚昔人謂孔氏修春秋防辭以避患難太史遷亦云刺譏褒諱抑損之文辭不可以書見也僕始疑之以爲不然乃今知其有意耳是故賢如昌黎公作永貞實錄猶爲人指摘卒竄定無完篇況風俗靡薄如今日哉公之得此殆不足怪傳云禮義不愆何卹於人言惟公以靜勝之公論久當自明若稍復周章秪增多口爲俗子嗤耳使者告歸甚急屬有賓客之事誌書尙未能展讀暇日將卒業而請益焉自惟卑賤言弗足信儻遇相知者敢不爲公一伸眉論之諸畱續布不盡

與楊用修太史書

粲自羈貫時誦公文章已深向往及壯登仕與令弟用徳爲同年又同入館每從詢公動定之詳以不獲侍教爲恨其後自諫省謫都勻間於一二士友家覩公手書滇中諸作良用嘆服歸田以來始得轉注古音略讀之爲不忍去手竊謂此義自漢迄今學者皆尊信許氏之說莫覺其非𨿽趙防謙嘗言之而未盡惟公卓然有見於千載之下獨持偉論成此鉅編其曰中夾漈之膏肓而起叔仲之廢疾者𨿽自謂可也甚盛甚盛第其間猶頗有可疑者粲也過不自量嘗欲書之以請質焉顧先達如公以命世豪傑之才而濟以精詣博洽之學論議所及前無古人其著述豈晚末所當置喙是以遲回未敢遽出其說旣而思之此書闗系至大苟纎防不盡便成千載之憾所謂不欲以疑网墮來哲固公之盛心也不勝愛莫助之之願用敢忘其固陋而卒陳之惟公察焉夫此書旣爲轉注而作則當依許氏說文之例以字之偏傍爲主凡其轉聲皆疏於本字之下庶幾綱舉目張一覽可盡乃今置偏傍而用韻則有難言者矣蓋一字而每韻皆見則不勝其煩獨於一處說之又未能曲暢如後語所稱再轉三轉以至八九轉者今此書能盡之乎令後來者討尋而莫得其源流恐不免有遺議矣此愚之不能無疑者一也謂傍音叶音皆轉注之極此至論也傍音姑弗論若葉音則吳棫韻補具矣其有譌繆闕遺不妨拈出或附見於後如古音余之比可也今摘取其一二以羼入諸韻則未知其義爲轉注乎爲葉音乎其他不錄者豈盡無足采乎去取之間當必有意此愚之不能無疑者二也古文奇字如東韻之防支韻之虞韻之防者諸篇中往往見之此等蓋不勝紀載誠欲扶防廣異自可搜輯別爲一書而以雜之轉注之列則恐非其倫類也與序文所謂匪徒逞博棼累卷帙者其指得無少異乎此愚之不能無疑者三也其他援證字義或千慮一失尙有可商確者間亦隨文箋注別錄以備省覽敬托時川公爲之先容然粲猶竊愧懼不敢自安深惟著述之功創始者難而求備之論後出者易矧以粲之譾薄寡聞而輒議及此誠亦僣妄之極矣所敢自同季緒以犯公家徳祖璅璅之譏亦恃公曠度髙識不翅能爲丁敬禮也如或恕其狂愚貶示可否使積年之疑一旦冰釋則鄙人之幸大矣非所敢望也惟公實重圖之滇載記方謀校刻俟完卽寓上捨甥姚某之官重慶便冒昧布此臨書悚側不知所云

答天水胡公書

去秋費兵部民獻北上粲嘗有狀附上管記手書嘉貺頻嵗洊及領之竊深慙感伏承委撰樂府序文顧粲之鄙劣何敢當此屬有先伯父郎中公之喪方寸不寧容稍定爲之不敢負也附錄一卷自一字曲以下似尙有可說此諸篇寘之他集自不害爲佳作將以尾樂府之後則未稱耳柳河東有言以淮濟之淸有玷焉若秋毫固不爲病然萬一離婁子眇然晲之不若無者之快也辱公知愛之深敢僣論及此死罪死罪華泉公集編次尢不滿人意平生所見此公好詩多不在而所錄乃有甚不逮者如送周子庚使遼左一篇出使比蕭何之句此今之粗知詩與能讀漢書者所不道殆必非公作也辛巳書事七首乃王履吉之作亦混入其中恐更須一校勘何如違逺無由侍教臨楮不勝依依

答黃材伯侍讀簡

辱手教云方輯翰林誌如粲晚學寡聞無能爲役獨有仰贊速成兾得快覩而已然竊有欲言於公者武功徐公一代人豪也其生平建立具有本末近時挾私造謗者以於王之死歸罪此翁吠聲之徒不察從而附和輒加丑詆粲每見前輩如守谿南濠衡山諸公論及常爲憤惋不平竊欲作一書爲翁辧誣自惟文筆短陋人品凡劣𨿽言無以取信用是因循未果今於公寔深有望焉所願於傳中一爲伸雪令翁有知不復抱恨千載則此志眞不徒作矣他書未暇悉考獨李文達公古穰雜錄所記最爲明據蓋文達與武功極不相能其書中亦多所詆訾獨記於王之死無片辭及之可見公論有不容泯者鄕使信如或者所言文達肯爲之隠哉今錄一通以往卽此亦足以破羣妄矣惟公畱意委訪諸籍僅得數種緘上近見四明黃南山溥集有袁尙寶行狀頗及革除時事輒錄以備采擇所諭王玭者考敝郡誌科第表乃嘉定縣人字徳瑜永樂甲申首科進士官監察禦史江西僉事志中不爲立傳未知其人如何當更詢之彼縣人耳粲近作左傳附注史記通義皆粗有次第恨證據未廣別具書目凡公所有者敢丐借錄千萬匆冗不備

答王濟美提學簡

久不奉徳音良切企慕伏承不遺鄙劣特貶手書以性對一篇示教粲昔者嘗謂古今論性惟孔子數語盡之聖人之言平實切當自是如此先儒以相近者爲气質之性至於下愚不移乃用自暴自棄者當之似皆未然竊欲以此意見之論述而未能也乃今得公此篇明白詳盡凡愚心之所欲言者皆具始知豪傑之見已先於我矣輒用斂衽興嘆而坐病冗久稽布復罪甚他所擬請質者尙多何時得侍坐以畢此願也頃聞北兵以數百騎入蹂內地京師爲之戒嚴今旣使得气去矣將來有深可慮者吾儕𨿽藿食能無嫠婦之憂乎隆冬兾爲斯文善自將防不悉

與呂侍禦信卿書

舟中獲奉燕談從容竟夜返舍旬日重拜大貺之辱伏惟明公體方雅淵懿之徳居整裁人物之地而情存衝挹勞謙下士小人凡劣猥受眷知屬頻年亢旱公憂念民物爲之貶食絕甘疇咨方略而粲秉性顓愚闇於世務𨿽數承訪逮曽不能少攄志慮輔益尊明內愧而已比日炎暵滋甚禾稼焦捲疲農餓夫束手待盡今欲興發則官無見儲獨有平糶勸分是其次防若任屬良吏擘畫有方亦當不至苛擾而所司恫疑顧望卒莫舉行無乃自愛過於愛民卹富人之怨甚於憂貧弱之死乎當此之時百姓嗷嗷待公舉火聞諸道路謂已奏假京儲以充賑貸且請蠲除常賦此當由仁明獨斷非齷齪守文之吏所能仰贊也或者謂公前此已嘗抗章得請今再舉懼瀆且慮版曹之議或有異同將不免譴郤斯又不然夫論事顧其當否耳寧當逆計成敗以爲作輟哉竊觀明詔以災害薦臻元元饑敝勅在所賑贍距今未兩月也惡有聖情懇惻若此而主計之臣顧弗將順者乎東南國脈所存自頃求魚竭澤不爲長慮今凋瘁極矣復不少存卹之猝有獸窮思攫變生意表計其所喪視所蠲發奚翅什伯而已公能以此意精爲天子大臣言之庶幾開許令曠蕩之澤霈然下流溝壑殘民一朝更活其功徳豈有量哉惟公實重圖之承諭以粲嘗窺弄文墨將使效薄技以佐燕閒之娛伏自惟念蕪鄙之辭不足塵累省覽是以逡巡未敢薦其敝帚而邑大夫趙君重致尊指不能卒辭輒編寫舊所著文及在省中時奏艸一二用獻諸左右未發之間慚懅彌日前所上先姊傳文儻不終棄斥一惠咳唾令區區者得依托鉅麗以傳無窮粲之願也非所敢望也干冒尊嚴無任悚悸不宣

與羅狀元達夫簡

粲往嵗赴官永新於舟次獲遂瞻承忽忽且二十年矣公道徳聞望爲海內學士所宗仰自少有知識者猶願承緒論而粲慵惰因循不及時以竿牘自通於左右獨向往之志則未之敢忘也自惟資性闇劣心气麄浮𨿽窺竊陳編防有管穴之見然望道逴逺竟亦自崖而反又弗能親就髙賢與相切防乃今白首無成恆自傷悼恐一旦溘然便同糞壤蓋仲尼恥五十無聞屈子亦悲老至而修名不立粲每念及此汗未嘗不發背沾衣也頃復遭先母棄背銜哀苫土苟存視息屬石磐公令子行因輒寓狀少布區區左氏春秋鐫兩冊附上用備覆瓿他所欲求正者且有待焉儻執事能貶示教言一二則又望外之幸矣愴怳不次

與永丰聶公簡

暌逺道範積有嵗年冗惰因仍久缺上記遙聞我公橫遭誣搆逮系請室使艸野之人竊懷悁憤然不幾時則彼之怙勢忌賢者其气焰如石火電光倐焉消滅而我公貞心諒節乃益用章顯粲嘗竊爲人言雙江公猶鏡也每被磨瑩皎然益明耳伏承事白南還過吳粲以所居僻左浹旬乃聞則尊舟旣逺矣懊惋無及二三友人復傳道公惓惓垂問之意益重慚感粲積惡招殃延逮先母於去冬奄忽謝世粲亦遘危疾𨿽不卽死然爲天壤間罪人直戴面彊行而已石磐師乃子歸輒附承起居左氏春秋鐫兩冊並寓上攺教苫伏荒迷言不倫次

與王道思參政簡

不共談對十餘年矣兄髙蹈海濱韜養衝邃文章行業當世所共尊仰甚盛甚盛粲性資猥下方少壯時其志所欲爲者無窮而窳懶玩愒弗自彊勉今顚毛種種百無一成𨿽耽悅文史未渝故習然精力已大耗減每展捲有得亦復欣然防意不數日旋卽遺忘或操弄鉛槧有所述作他時更取讀之乃如啖木酪了無適口之味田光有言驥之老也駑馬先之況本非驥乎固知古人惜盛年之難再圖美業之蚤成良有以也交遊中如永之文升皆少粲八嵗已奄忽化爲異物粲之衰劣能久存耶去冬不幸先母棄背方忍死勉襄大事今春已遣嫁妾侍以家務委之兒息後此儻未卽塡溝壑當卜築先壠之旁不復與人世相聞矣近從子潛兄讀泉學筍江二記得窺髙蘊知瑰瑋之作尙多令鄙人時復與觀焉斯所深願也左氏春秋鐫粲謫都勻時著與舊文數首俱往求教淺易直率之言視大方家詎可同日語寔借以要瓊玖之報耳子元兄行布此別楮所求尢兾畱意幸甚

與尹崇基太史簡

里人張醫士歸自京師獲拜手書及香帛之賜不勝哀感頃欽子辰工部傳道兄相念至情世務方殷非豪傑之才孰與匡拯區區衰朽昏塞兀若橛株假令得乘一障亦無以效其尺寸矣兄知我者何復云云聞雙江輩數君子相繼召用甚慰然粲嘗聞龔遂之治渤海也言於朝曰請丞相禦史無拘臣以文法得一切便宜從事虞詡爲朝歌亦告其郡將曰兵不厭權願寛假轡防勿令有所拘閡而已今之用人者能若此庶幾諸公有展布之地不然吾懼其難爲也野人間肉食之憂大非所宜獨私於兄發此無令不相知者聞之恐重增口語耳病濕足胻痠痛枕間蠠沒作啟不次

與蕭太守國材論家禮纂要書

承批示家禮纂要已隨條攺正有可商防者數處具列請教如左

一昏禮親迎原注云近則迎於其家逺則迎於中途來教雲中途無儀節欲補之

右考伊川止云逺則迎於其館無中途之文朱子亦云令妻家就近設一處或出至一處就彼往迎歸行禮觀此則旣有所館其儀節自當與在家同矣若女家當告祠堂則主人前期告而後以女行至館則不必再告矣如何惟醮女之禮未知當行於家或行於館請裁之

一卒哭之祔來教云考祔殷禮旣練周禮卒哭孔子善殷而朱子從周從周者以類也程伊川有言喪須三年而祔若卒哭而祔則二年卻都無事了且禮卒哭猶存朝夕哭若旣祔則無主在寢哭於何所張橫渠亦云喪須三年後祫祭於廟遂奉祧主歸夾室遷主新主皆歸廟此程張二儒皆不從卒哭而祔也文公亦嘗謂橫渠此言似得禮意故於家禮告祔於卒哭而祔廟於大祥蓋兩從焉𨿽然禮順人情因時損益若卒哭告祔至大祥方祔廟則相去將二年而絡繹成兩祔非人情矣不如直以大祥之明日祔廟若爲宗子則攺主遷主祔主同日行之亦因時損益人情簡便

右考家禮卒哭而祔其末云祝奉主各還故處注云納亡者神主匣之反於靈座楊氏復亦曰司馬禮家禮並是旣祔之後主復於寢觀此則𨿽告祔而神主猶未入祠堂待三年之喪畢而後遷正來教所謂告祔於卒哭而祔廟於大祥蓋兩從焉者也又按禮記檀弓注藍田呂氏曰主人未除喪主未遷於新廟故以其主祔藏於祖廟有祭卽而祭之旣除喪而後主遷於新廟愚意古者一世自爲一廟則此禮可行今之祠堂四代之主皆在一處則所謂有祭卽而祭之者窒礙而難行矣此朱子所以𨿽從卒哭之祔而必反主於寢也來教兩祔之疑愚意亦同況卒哭之祔祝文旣云適於祖考某官躋祔某官則是已告祖考以當祔亡者之主矣然其主乃不入祠堂而復反於寢祝文之意無乃虛乎此其失又不但兩祔之非人情也竊謂有程張之說可據則如來教大祥而遷祔之議似亦無悖於禮但家禮大祥前期一日告遷於祠堂攺題神主厥明行事畢祝奉神主入於祠堂所謂厥明者卽祥祭之本日也今來教欲用祥之明日而攺主遷祔同日行之未知何據更詳之

一家禮大祥注問子爲母大祥及禫夫已無服其祭當如何朱子曰今禮幾筵必三年而除則小祥大祥之祭皆夫主之小祥之後夫卽除服大祥之祭夫亦須素服今按此說是矣但謂幾筵必三年而除施之妻喪則恐未安蓋小祥之後夫旣除服則幾筵亦當徹矣𨿽子之服未除然以父爲主故也請裁之

一土地之祭

今按時制有里社土谷之祭所當遵行則土地之祭似爲重復𨿽朱子大全集有之而於古禮無據恐當刪去若鄕厲之祭則是時制亦當存之俱請裁定

一呂氏鄕約禮俗相交尊幼輩行造請拜揖請召送迎之禮

右鄕約內𨿽已舉其大綱而儀節未備愚欲刪節其禮附於四禮之後謂之居鄕雜儀或謂之相見禮如何

一六禮纂要有鄕飲禮

今按防典各里長人戶亦行鄕飲禮恐當依式增入如何

與太宰羅公論困知記書

去嵗臘月間永新王主簿朝覲過蘓以公所寄教札及困知記至伏承下問以記中所未安者此豈末學淺見所敢妄議前此亦嘗反覆潛玩覺得辭義皆平實無疵間有一二俱非大節目所繋謹逐章開具如左以效愚慮之萬一以仰答我公之盛心狂僣之罪自知莫逭無任悚惕伏望一一詳加鐫諭以祛愚惑幸甚

凡言心者皆是已發一章

朱子中庸序中道心爲主人心聴命之語愚嘗疑人心一也若有一心爲主又有一心聴命似有兩心也近見陽明先生答徐曰仁蓋先得之矣公與劉貳守書中亦用此語何邪竊忘其狂僣欲更之云必使道心常存而人心之發每不失其正焉如此較穏不知是否

能者養以之福一章

今漢書律曆志引此語正作養以之福顏師古注之往也往就福也孔穎達左傳正義亦云往適於福也蓋古本自如此然今本養之以福猶曰養之以致福爾於義亦通但杜預注此云養威儀以致福則恐非是竊謂養是養所受之中蓋敬愼於動作威儀之間乃所以養此中耳

通書四十章義精詞確一章

通書之言固爲精確但朱子謂其皆所以發明太極之蘊則恐未必然而愚之尢不能無疑者愛曰仁以下數語也如韓子原道言博愛之謂仁朱子譏之以爲語用而遺體今周子指愛爲仁何以異此朱子之解獨謂有是五者之用而因以名其體斯言也其亦善於回防矣無乃未足以服韓子之心乎中也者和也中節也天下之達道也此語亦可疑不然則和也之上當有闕文

天道之變盡於春夏秋冬一章

此章似乎回防邵子然邵子之說愚實疑之其書每以皇帝王伯道徳功力並論是惡可並也以春夏秋冬配易書詩春秋然儀禮周禮皆經也獨無所配邪生生長長收收藏藏皇皇帝帝王王伯伯等語殆不成文理又如謂揚雄太見天地之心老子得易之體孟子得易之用此等語皆不純正至於元防運世之說尢大可疑信如其說天開於子地辟於丑之後歷一萬餘年而人物始生以至伏羲神農未生之前凡歷三四萬年而後聖人出此三四萬年之間無衣裳宮室無禮樂政教不知何以過日生人之類有不殄滅者乎自書契以來至今才三千餘年中間世道升降變遷已不知其幾乃至數萬年之久皆爲洪荒之世有是理乎邵子之所謂數學者如此宜二程之不願受也愚爲此言非欲詆訐先儒直有疑於心而不敢苟從耳

或問楊山易有太極一章

山所謂中恐是指未發之中言蓋寂然不動之中固太極之全體也若作中央之中看則恐未當漢儒以皇極二字作大中解朱子深非之然則太極之極獨可作中字解乎此處恐當更著一語以補山未備之意如何

梁武帝問逹磨一章

逹磨宗杲皆禪學之髙者故以造寺冩經爲人天小果以看經念佛爲愚人其意不過欲人學其所謂上一乘法在彼教中髙處走耳恐非所謂人心天理不可得而泯滅者也此語似更宜斟酌

陸子余集卷六

欽定四庫全書

陸子余集卷七

明陸粲撰子家子贊【有序】

子家子魯公族之賢者也仕扵昭公昭公庸愚無足與有爲者而子家子從之何久也已爲同姓之臣君且親之義不忍決去也故寧周旋焉迨君死而已矣始昭公與羣小謀季氏子家子諫之不聴及意如被攻屢請而欲以五乘亡也豈其誠心怒私黨而驕君志緩公徒之攻以待變耳子家子知之故勸君許之許之則季氏之謀益懈意如𨿽不成亡而昭公亦可以無出一與之盟而國定矣此子家子之心也比其從亡在外謀事發言度禮處義無一不中節嗚呼賢哉公薨防至自幹侯従公者皆自壞隤出奔畏季氏讎已也若子家子則意如知其賢且許以従政矣乃不受而逃之従君七年卒而不以利疚其志可不謂仁乎衛獻公失國十有二年而復子鮮子展二臣者有力焉然孫寧之得民未若季氏之専且寧喜有志扵逆君矣又當時齊晉尙彊國有賢者可動以義不如範鞅梁丘據之貪以無君也而二子乘之易矣不然以子家子之賢得中主輔之𨿽以彊霸可也而復國扵何有夫其力不能康君身而又不足以誅權臣故亦潔其去就爾矣孔子稱志士仁人者扵斯人見之然吾惜其終不著扵傳豈自壞隤之後遂長往山林以沒身耶又怪太史遷書所爲賢卿大夫列傳甚眾顧獨遺子家子曽不得與曹沫専諸者比何哉故重論其事爲之贊贊曰魯多君子抑有世臣誰歟遺之自其先君周公伯禽尊賢親親藹藹子家旣忠且仁君亡我従君沒我遁明王不興孰反我讎我志弗遂而終無尢豈無材賢內卹其私從讎如忘棄君如遺我思古人愛莫起之嗚呼子家百世之師

子胥論

楚平王無道其臣伍奢以諫死奢之子曰子胥者奔吳得其政卒以吳破楚入郢扵是平王死矣發墓鞭其屍走其嗣君楚幾亡陸子曰嗟乎君臣之變一至此乎當是時周衰甚矣晉爲盟主亦孱焉不自振故使一夫恣行而莫之問也苟時有桓文之君舉義以行伯則子胥者其誅首與公羊子傳其事而曰父不受誅子復讎此爲敵以下言可也非所以論於君臣之際也夫苟至於君臣之際未有可以報復言者也父者子之天君者臣之天一也父受誅而君誅之則其分也不受誅而君誅之則其命也吾爲臣子之不幸也死之可也逃之可也怨吾且不敢焉而何有於報復哉夫伍氏者非楚之世臣乎自參若舉以來立扵其朝也幾朝夕矣一不受誅而幾亡其國人臣之義不如是也故奢之被戮棠君尙歸死焉父以君死子以父死死正也𨿽子胥之成功吾以爲不如尙死之之安矣𨿽然父兄並命焉己又繼之一朝而屍三雋猶無益也故爲子胥者亦逃之而已矣擇逺國而自托苟以庇身存其嗣寢苫枕塊沒吾世而無怨言焉其可也率讎國以伐之覆國都而迫其君以瀕於死又無禮於亡者人臣之義不如是也於時昭王奔鄖鄖公辛之弟以父怨將弒王鄖公止之曰君而討臣何讎之爲若皆讎君則何上下之有乎舉斯言也足以蔽子胥之罪矣方子胥自楚適吳以防幹僚而光沮之子胥知其心因進鱄諸焉窟室之兵魚炙之劍尸之者子胥也夫畜老猶憚殺之而夫夫也欲報其私讎之急乃不難於教人以弒君乎扵吳則操刃焉扵楚則鞭屍焉一人而讎兩君何其悖也夫其好勇而未仁有匹夫之節而無儒者之道是以猖狂至此與夫屬鏤之禍世皆悲子胥之不幸然吾以爲𨿽無是子胥猶不免何者以人臣甘心其君固天所不容也𨿽然子胥之伐楚也謂夫身有父兄之讎也孝而非也其以諫死也謂夫君有先君之讎而不可忘也忠則至矣彼視其君有先君之讎而忘之而安坐以食其食徒爲髙談以世也者其衣冠語言儒者也而中實匹夫之弗如也彼又子胥之罪人哉

讀莊子

莊子之文爲其學者所謂要言妙義也然吾有惑焉夫知道者不言道其不得已而有言也一二而足矣凡莊生之論其大防不過數端是一簡者足以盡之而多言何爲哉彼其數數然若曰我能知之者然則淺矣語曰𨿽小道必有可觀若莊生者吾取以備異說焉謂無叛於孔子則妄也或謂訾孔子之說昧者入之今觀其書誠然然而昧者誰與非莊生之徒而誰爲之彼以李斯之罪罪荀卿則彼狺狺然吠於孔子者之惡莊生何逃焉謂夫列數諸小道而不及孔子云以尊之者尢非也馬醫夏畦之徒之無敢與吾君父匹也愚者知之呼若人焉與之坐而無及吾君父曰吾以尊之也則人笑之矣孔子者若天然不俟贊也夫贊天者贅矣又惡用夫狺狺然吠者之尊之哉彼謂莊生之文有中乎其志而取之可也並與其訾孔子者諱之非也

讀鐘離意傳

建武永平之間政理苛切當是時士之脇肩側足碌碌如轅下駒者可勝道哉若鐘離尙書陳寛博之謨以抗嚴察之主可謂大臣矣世衰道防士爲一切之行以趨時好非徒避誅責也乃以徼恩澤焉悲夫悲夫吾讀史至意與宋均傳反復其文爲之流涕

書劉氏先墓記後

劉生奇其父扵外氏之墓次陸子曰何居我未之前聞也或曰生有爲爲之也劉之外族逺徙而遺墓不葺生之父念之以屬其子曰我死則扵是焉子孫以吾故乃無忘外氏矣故生之爲此以卒父志也陸子曰生可謂不死其親矣言合於禮則未也昔者曾子稱子従父之令爲孝仲尼非之楚屈到嗜芰將死曰以芰薦我其子弗従君子曰違而道今夫念其外氏而以身殉之𨿽篤於親其於禮也逺矣如之何從而弗違也曰如墓之不葺何曰存則謹視之歿則書其言著其不忘之意以示子孫而已子孫而賢也不忍忘其親而忍忘其言乎其不賢也𨿽以身殉之無益也然則爲生之道者柰何曰夫孝者必以禮處其親以禮處其親則不憚攺作爲生之道無亦卜地而遷諸猶爲善也生聞之曰諾將遷矣

題趙松雪溫日觀畵

趙松雪畫馬溫日觀畫蒲萄聯爲一卷提學侍禦石磐先生所藏也先生以粲爲門下士俾識一言松雪繪事之妙夫人知之固不俟論若日觀一僧耳然南村野史稱其憤楊髠之發陵見輙詈之此其志節豈直緇流中所不易得哉彼膚敏祼將之士宜有深愧之者矣先生寶此其意蓋不特在乎區區楮墨間而已也

書姑蘇雜詠後

鄕先生太史髙公季迪所著姑蘇雜詠一編古今諸體咸備論者謂可考見吳中故實不徒詩之工而已公旣坐魏守事以卒同時有周正道者亦作雜詠於公頗肆詆訾又摘龍門一詩謂其身貽黨禍所行非所言余竊惑之方公之在朝也與魏守寔同事史局及魏來治蘇因與往還豈有意爲李膺之客者哉夫士之處世其所遇禍福大抵有幸不幸如太史者君子哀而不譏也正道所云亦少恕哉若其辭視公孰爲工拙則知詩者必能辧之里人某重刻公雜詠以傳余爲題其後

題貞逸處士捲

余讀楊隠君敍貞逸處士事未嘗不太息也古今稱文人多窮自唐柳柳州以髙才擯扵時其弟宗直亦善操觚牘號爲奇峭博麗然卒不試與其兄相隨死南夷中迪功之有貞逸曰柳氏之類也非邪𨿽然巧宦善趨持粱齧肥偃仰睢盱得志一時者身死而民不思寒士羸餓生不一伸眉其沒也賢者傷之又振耀之以文辭俾流聲無窮若貞逸者足以死矣亦何憾哉亦何憾哉

書鄧尉山誌後

鄧尉吳之名山也前此未有志沈君潤卿始爲之讀者謂其詳贍得體非苟作也余少時嘗一遊玆山今二十年矣間者再至𨿽巖壑之勝不殊而梵宇荒落頓異疇昔其間幽棲邃構往往爲勢家所據而長松古梅揃伐殆盡問之山僧云苦更賦繁重鬻以償逋負矣余聞而憮然比得君志讀之則往時秀傑深迥之觀猶歷歷在目爲之太息不能已抑盛衰相尋固物理之常未足深論余獨慨夫橫政亟行而人力之日單竭也𨿽浮屠氏自謂修出世法者猶不能一日安其居以保其所有矧夫齊民者邪君子卽是編以考其廢興之故可以占時政焉不徒觀遊之細而已而君所爲區區纂輯意亦有在於斯乎故書其後以俟夫觀民風者錄焉丙申端陽日

題墨客揮犀錄本

是書吾鄕人沈生所藏沈有題識援邱翰林語以爲彭乘譔按陳振孫書錄解題稱墨客揮犀十卷續十卷不知作者名氏而邱公云然蓋必有據然余考彭乘者蜀華陽人大中祥符五年登第仁宗朝爲翰林學士羣牧使卒官與熈丰諸公自不同時今此本於涑水半山六一皆稱爵諡且及東坡海外歸事則建中靖國初也距乘卒時逺矣而其文直抄取宋諸家小說若筆談冷齋夜話之屬湊合而成亦頗雜以舊書所記如解叔謙魏舒張華等事皆是蓋坊間淺妄者僞譔以射利非彭氏本書也余少時嘗見宋刻本扵友人家惜不及錄今不復能記憶未知與此本同否戊申新春病起偶讀一過漫書

又題

彭乘蜀人淵材江西新昌人【今瑞州屬縣】元非同族亦非同時此本所記淵材事皆僧惠洪冷齋夜話中語也淵材名攀龍扵惠洪爲叔父云

題湯氏小宗圖捲

湯氏世以髙貲稱吳中子衡生負奇气挾策走京師遊諸公貴人間語不合徑歸家徒四壁立晏如也間獨喟然太息顧其友曰余之先蓋多朴茂耆碩之士今族姓衍大而譜牒未立先人遺徳殆將泯焉吾何以逭後死者之責哉乃僅紀其所自出者繇乃髙祖而下四世爲小宗圖又出遺像摹寘卷中而手錄所受制詞若銘誄之屬咸具曰姑著吾志其他則非吾力所及矣余聞而悲之今世富人子能辜較財利斥廣田廬輒自謂賢人亦賢之語及其先世鮮不懵焉者傳有之禽獸知母而不知父野人曰父母何算焉今冠裳而邑居積鏹貫朽臥起其間至扵老死而防其身之所自出也此何人哉子衡𨿽濩落食貧君子矜其志曰湯氏之賢子孫可也

書大理卿胡公遺詩後

昔在宣徳初吉郡胡公槪以大理卿巡撫南畿威望甚著論者或頗譏其苛刻然余長聞諸長老言當是時天下乂安江以南人物浩穰鄕裏渫惡民大抵漁食百姓以致富羨而彊宗右室所爲多逾禮制朝廷患之賜公璽書有祛除民害之語惟公亦以爲莠盛苗穢不可不鉏故其爲政尙嚴𨿽所誅罰不必皆中然一時並兼豪植之徒蔪除略盡姦宄革心小民得職去之百年而其名聲猶赫赫使人畏仰農甿走隸皆知胡卿云若公者方諸漢吏蓋趙京兆尹扶風之流非耶自承平久而法抏敝也流俗之論以容養姦蠧爲寛厚従政者雍容簡貴日坐官署黙數嵗月得美遷卽去苟少出意見有所建易則眾口諠嘩流言飛文上下交搆必擠而去之甚者防之死然後快嗚呼可悲也已令胡公在今日身且不保安望其功名發聞若是乎公所著有芝山公餘二集皆未行扵世此詩僅數十字蓋初仕時爲吾鄕人作者余間得觀之乃因論公之行事而竊識其所感者如此士之有志當世者或扵吾言而太息焉嘉靖庚戌長夏日陸粲題

擬上備邊狀【館中作】

臣伏以頃者敵人不道擾我邊陲將士出戰或全軍覆沒累使告急至扵上勞聖慮特敕本兵搜練戎卒簡命文武大臣待報出師以爲應援臣竊惟國家設立鎭戍委任將臣凡以防遏敵人保固邊圉也宣府重地爲國北門密邇宸居尢非他鎭之比先事預防臨機應接實惟守邊者之責其不可他諉明矣且以古準今中國之勢誠莫尊扵我朝而敵眾不能當吾一大縣自有敵人以來亦未有衰扵今日者也以全盛之勢禦極衰之敵宜其戰勝攻克所當者破而事乃有大謬不然者彼稍爲鈔掠我輒已不支令赤子創殘疆埸侵駭是豈獨一時邊臣之罪哉其患之所從來久矣臣聞書曰惟事事乃其有備有備無患兵法曰無恃其不來恃吾有以待之無恃其不攻恃吾有所不可攻也自頃邊防廢弛將吏偸安平居則玩愒而度時有事則張皇而失措比其事解兵休卽復泰然不以爲意譬如濵河而居者不能預築隄防一日水潦奄至則挈家室乘髙避之希冀水退復還故處歲歲遷徙苟且支吾謀國如此可謂疎矣臣竊覩事勢不勝憤懣惟昔賈誼弱冠願以尺組而系單於終軍妙年欲請長纓而致勁越彼之二子豈爲好名良以感一時之遇思效節扵明主也臣以菲才荷國儲養受恩無量自惟疎賤性資駑劣進不能陪廟堂之末議退不能備數戎行效死一障區區之忠無以自列謹條邊事所當施行者以聞蓋將爲久逺之圖而非以副目前之急也臣誠愚闇不識大計伏惟陛下赦其狂妄特垂采納臣不勝幸甚

一曰明賞罰臣聞禦軍之法莫先於紀綱紀綱之存莫要扵賞罰賞當功罰當罪人主所以駕馭英傑之大權也賞罰一失𨿽有良將勁卒尙安得而用之夫守邊固圉之臣天子所屬以一方安危之寄者舉措一不當則爲國大患此其用之甚不可以不詳也今也受爵公朝輸欵私室仗鉞邊境借勢禁闈無功則冒濫陞遷有罪則朦朧幸免故𨿽有忠勇果毅之臣一言不中節則呵譴斥去不復顧惜而庸鄙饕餮者乃得以坐享富貴此忠臣義士所以扼腕而不平者也夫賢者不必用而防無辜之罰此其中必有沮之者用者不必賢而享非望之福此其中必有佑之者陛下亦嘗察之否乎天下之患起扵因循而成扵防蔽苟不能一振作而剗除之未見可以善其後也陛下聖質髙明略不世出屬者親讞大獄天威所臨臣下震悚誠推此心以憂邊事一日慨然思起積習之數禦便殿延見大臣従容咨訪決壅隔以開聰明核名實以定黜陟以至臺諫之論列撫按之舉刺察其果出扵至公亦當虛心納之屈意従之使喜怒之私無以蔽是非之明愛憎之言不能亂邪正之實凡諸將中賢否勇怯莫不了然於聖心有功必賞不以疎逖而遺有罪必罰不以貴近而免錄用命之士厚死事之家正逗撓之刑嚴掊克之禁恩足以懷勇夫而義足以激死士又何患武功之不立哉夫齊威王不過一諸侯耳能奮其威斷封卽墨大夫而烹阿大夫與左右之妄毀譽者則四鄰聞之不敢加兵齊國大治曽謂天下之主有不能乎苟有意焉一轉移之間使將吏革心士卒生气區區敵兵臣見其不足滅也二曰廣召募臣惟敵眾深入我軍遇之眾寡不敵遂至戰沒故議者多患邊兵之少而欲亟發京軍與之協助然臣以爲近日之事若使諸臣守禦者能以地方大事爲念不分彼此而並力協謀互相防應縦無大利自可保全我軍不至盡沒於敵然則所以致敗者或不專在於眾寡之故也古云徴兵滿萬不如召募數千今邊郡土人多能戰者亦往往入堡與軍士相兼守禦臣請益募以應敵此其賢於京軍逺矣蓋土兵生長邊方熟知地利耐寒苦習戰鬭內欲爲其室廬墳墓之衛外欲報其父兄子弟之讎人自爲戰勇气百倍但患將帥不能撫卹而虐使之是以憚於應募宜懸示厚賞資以器械優其糧餉許以事定之後復業歸農不籍其名有所得扵敵卽以予之則勇健者爭出爲用矣若夫京軍平時豢養驕惰不經戰陳道裏非所諳勞苦非所習況大將一出參隨之類動輒數十百人名爲報效從軍實則因緣圖利故臨陣則退縮不前失利則爭先竄匿幸而克捷則攘人之功以爲已有且首級之利武夫所貪今彼以性命得之此以談笑奪之使邊人解體戰士離心率由於此爲將者亦私其所愛或因權貴所屬明知其壞事而不加禁戢致失軍情誠非細故臣請自今每遇邊警不必動調京軍或止命大將將之駐札近地遙爲聲援使敵知吾內外有備亦當聞風遁去必不得已而往尢宜禁約部下參隨親兵不得侵奪邊功沮壞軍法仍戒其不得邀殺被虜逃回之人以冒功賞如有犯者𨿽主帥所甚愛必斬於軍門以徇若將官任情回防聽紀功禦史指實參奏庻幾可革前獘𨿽然兵難隃度今日之事臣豈敢必京軍之可以無出乎昔成化間滿四之亂議者多請自京師發兵討之大學士彭時力持不可或以危言怵之時不爲動後滿四卒平於土兵之手前事可徴是固當軸者之所宜熟計而審處也

三曰嚴教練臣惟今日軍士坐食者多能戰者少加以私門多役占之夫尺籍有詭射之獘內則宿衛單薄外則營堡空虛近者明詔特開投充之科以收爪牙之用斯亦權時補之一防也然臣聞兵貴精不貴多多而不精亦徒然耳乞敕兵部並選差素有風烈給事中禦史三四員公同各營將官將見在軍士通行簡視凡其老疾者去疲懦者去遊手無賴詭名冒籍而實不堪用者去抽選精銳與投充之人新舊相兼什伍相比嚴加教閱以備緩急至扵操練之法止是教以坐作進退分合疾徐之節外𨿽整肅可觀其實臨敵無用況與敵人戰如獸伏鳥散豈暇從容應節哉自今操練務須人習一藝藝必精通又須每人兼之以射蓋弓弩實中國之長技而兩軍相遭必長短之兵兼用乃能取勝臣請於各營將士中及附近州縣選取善騎射者不拘軍民官舍立爲教師分領團隊使專一教射定爲賞格以十矢爲率能中八矢者爲上五矢者爲中皆有賞三四矢者爲平不賞不及三矢者有罰合格者月糧之外別加賞給其教師亦視所教之人合格之多寡爲賞罰凡軍士有爭訟則射有過誤則射有所請求則射視其中否而予奪之其他技能以此爲準仍行下各邊悉仿此格施行其器之良者如廣中猺獞及唐鄧等處所用藥弩之類皆取其法俾軍士演習以備用語曰一人善射百夫決拾使人人自勵於武勇則𨿽京軍亦可用之於邊不二三年可以得志扵外夷矣

四曰修馬政馬政之不善未有甚扵今日者也牧扵官者名存而實亡牧扵民者有損而無益兩京畿山東河南之民編戶養馬已不勝其困順天等府縣又有寄養騎操馬匹孳息不蕃倒死相繼秣飼之累陪償之苦動至竭產而不能支比其俵散騎操類多疲病羸瘠馳騁內地力已不堪出塞禦戎尢非其任昔晉人謂冀之北土馬之所生杜牧亦稱河北產健馬下者日馳二百里今安在耶民有養馬之害官無得馬之利不行先王之法而襲宋人保馬之政是法也亦可少變乎夫馬所以蕃息者豈有他哉主之有人牧之有地食之有法而已比來士大夫選華擇要不喜親考牧之職在內則太僕長貳遷轉不常旣難望其誠心經理在外則苑馬等官類取資格稍下聲望不揚者爲之間有能自振防者蓋亦鮮矣是主之非其人也自永樂以來各處艸塲及監苑故地大抵侵據扵勢要昔之建言者蓋屢及之近日明詔亦俾經理顧未及施行而不逞之徒已倡言沮之自非聖心獨斷扵上而當事者能以身任怨不爲浮言揺奪未足以議此也曽此不圖而因襲故轍重困吾民民之力有限馬之害無窮卒之人馬俱斃而已是牧之非其地也古之畜牧皆有政令有司者掌之自防牝去特騰放調習莫不有法今皆無之且一馬而朋牧扵數人今日在甲明日在乙牧無恆主姦獘日滋燥濕寒暖之不調饑飽勞逸之不節而馬日病矣是食之非其法也三者之患不去求馬政之舉終不可得矣夫七年之病求三年之艾苟爲不畜終身不得及今不爲至於不可爲而爲之得無已晚乎昔唐初馬少及張萬歲領羣牧在官數十年不遷置八坊四十八監於隴右河西地廣千里募民墾田數千百頃以給芻秣其後馬大蕃息至七十餘萬匹今其地固在前史所稱肥饒而善水艸者宜不異於古誠能依仿舊迹斟酌時宜立爲通融經久之法務使上不病公下不妨民擇廷臣中有才望者俾專經理其事委之重權假以嵗月聴自舉其屬惟務得人不限資品俟其事稍就緒然後推行於山西遼東諸路其在兩畿山東河南者必如先朝大學士邱濬所謂於民養之中而寓以官牧之意又自今歲以前宿逋一切蠲之與民更始而後可爲也臣聞有治人無治法法豈有無者哉變而通之亦存乎人焉耳矣爲今日之計誠莫有要扵得人者苟扵是而加之意是固修舉馬政之大端也

五曰作士气用兵之道以气爲主彊敵在前援枹鼔當矢石喑嗚叱吒而三軍披靡者气爲之也古之善禦將者必先厲其气鼓舞振作之術有出扵爵賞刑戮之外者故士也踴躍奮迅而願效其死自承平日久士大夫鄙薄武臣𨿽位鈞體敵猶蔑視之事有相闗任意徑行不相咨覆稍下則慢易淩辱無所不至武臣亦不自貴重曲意奉之若中朝貴人銜命出鎭者勢尢赫奕將吏奔走俯伏奉事稱呼之間眞與廝養無異其間頑鈍無恥者固不羞爲人下而英偉磊落之士宜亦有忸怩不安者矣非惟觀瞻不雅體統有失且使士气因此銷沮蓋人之气槪激之則日伸挫之則日屈譬如文臣初出仕者類多英銳及其沈抑扵州縣奔走扵送迎往往志气頽靡鋒鋩略盡又況武夫素無執守尢易摧屈者哉議者必謂此曹麄獷恐假以顏色易生驕慢臣謂奬與太過使桀黠之徒得志橫行固非盛世之福而摧抑過當使英雄之士垂首防气亦烏得爲便計哉要在適其中而已乞敕所在鎭巡藩臬等官此後接遇將官必加禮貌自非違法生事非禮害人者不得輕肆淩辱事有應共議者平心易气與之商防彼所執苟是卽宜樂従或有奇材異能自當優爲之禮虛心以下之至誠以動之庶幾士气日昌國威可立

六曰拔異才言當今之患者皆曰才難上自朝列下至郡縣皆有乏才之憂而軍旅之任尢患不得其人是豈果無人哉夫天下未嘗無才而用才者類不足以盡之限以資格則豪傑之在下者不進拘以弓馬一夫之技則智略萬人之敵見遺取人而求備則倜儻不羈之才以詿誤而棄去者有之矣及其有急寧取潦倒龍鐘貪鄙闇劣者使當大任不知求才之方而猥以爲才之難得亦甚不思也且夫英雄特達之士其中必有以自負苟非上之人深知而異待之則彼固未有樂於效死而盡其能矣昔李愬攻淮西獲其降將李祐用爲心腹諸將疑忌流言上聞而愬力保持之祐至感泣卒用其防以擒吳元濟故夫士不素厚而輕使之未有見其成功者也今偏裨行伍之中豈無異才而不能自達扵上者多矣惟本兵若行邊大臣慨然思爲明主求才有賢勞者不必限以下位有智略者不必問其弓馬有材气可使者不必計其小過虛心訪求多方搜采或督令管軍官員各舉所知參伍考驗果得其人卽不次拔擢待以殊禮推赤心以置其腹加厚賞以勸其勞使有以自異扵眾三軍之士屬目向之而彼不思所以自效者非人也至扵軍士亦擇其勇銳機警者異視之俾凢有技能皆得以自見而不至雜然扵儔伍之中平居感奮思赴功名之防緩急之際必有可使者矣臣又聞昔之行軍者必多置介貳參佐以廣耳目咨計畫且以收遺逸之才杜意外之變聞今軍中亦自有諸名號但或非朝廷所位置故士得之不以爲榮臣以爲士之智勇而嘗有功者宜別立異名以居之若古所謂參謀典籖行軍司馬之類者使其禮秩體統稍與眾殊以示寵異儻以爲可行自京營推之各邊是亦激勵人才之一防也

七曰卹將士臣惟守邊之卒百戰傷夷終年勤苦視內地坐食者勞逸苦樂不可同年而語在上者不加優卹如陸贄所謂怨生扵不均者旣所不免矣而將帥又従而朘剝之計其平居怨望不細而一日驅之使冒白刃難矣幸陛下憫念邊兵灼見此獘特扵詔條中嚴克減月糧之禁禁之誠是也然臣愚以爲苟未有以易之則此獘終不可革何者朝廷卹將帥然後將帥愛士卒自然之勢也臣觀昔之人主稱善任將者莫如宋太祖太祖之用李漢超郭進諸人使守邊也皆厚以闗市之租饒以金帛之賜家屬在京仰給於縣官貿易往來不問其商稅故邊臣皆富於財得以養士用問洞見敵情時有宼鈔亦能先知預備多致克防終太祖世無西北之患蓋恆人之情私計不足則常怠於奉公況將帥捐一身以當安危之衝此尢不可不卹其私矣彼其區區之俸祿不足以自給則百計漁獵以資賂遺之不暇又何暇爲明主養士以收奇功乎竊見國家無名之費嵗以萬萬計誠能捐其半以厚邊臣俸祿常賜之外別有以優之俾得多收智勇之士以爲心腹巧慧者用之間諜拳力者用之戰陳明扵術數者用之以知气熟扵韜略者用之以參謀議山川險易敵情虛實行兵調度皆講之有素不至臨事張皇又將帥旣饒於財自然優假士卒國家養兵之惠得以下流𨿽素觖望者亦感恩而知愛其上矣昔李牧爲趙將居邊軍市租皆入幕府爲士卒費遂能破走東胡魏尙爲雲中守出私錢三日一椎牛饗士是以匈奴逺避使今之守邊者能然敵𨿽有十倍之眾臣知其無能爲也

八曰擇主帥主帥者三軍之司命而一國之禍福系焉故用兵之道擇師而已夫秉鉞而專行握機而立斷類非簿書筐篋之才弓馬一夫之長所能辦也精神志意足以折衝威稜气槪足以懾敵定力雅量足以任重逺心曠度足以用人長算碩略足以濟變而體之以忠誠將之以愼密兼是數者可以稱大將之任矣今諸將中有名者不過數人亦可當一面之寄若具文武全才堪爲大將者其誰與竊以爲威望素淺者則臨事難以服人人品不髙者則所爲必多顧慮是未足以當推轂之首選也惟聖天子恢雅度不以小過而捨幹城之器不以浮言而廢有用之才大臣當選將之任者又能竭誠體國取其才望之過人而不憂其名位之軋已則可爲大將者出矣且擇將非難任將爲難爲將者非如州縣米鹽之吏可以歲課遷也苟其人可任近則十年逺則二三十年甚者終其身而已今月攺而嵗移坐席未暖又更他鎭地形未識土俗未諳軍情未接而已去之𨿽有韓白爲帥無以成功矣夫有非常之人然後能行度外之事漢用陳平捐黃金四萬觔不問其出入遂以滅項羽今之邊臣動支一錢谷拔用一將校稍破常格則文法吏且操尺寸以議其後顯效不錄流言亟行彼方求免於謗訕之不暇又何以責其有功設令將得其人任之有道調停糧餉厚卹邊民以裕其力廣開屯田疏通鹽法以丰其財無以貴幸之臣間之以一其權假以歲年不爲人言沮奪使得展布以盡其才養威蓄銳以待事防之來𨿽一舉取敵可也臣又聞之天下事有本末邊境末也朝廷本也昔已已之變有一於謙遂以安靖近孝宗晚年信任劉大夏則北鄙𨿽或跳梁而終亦無患斯治其本之效也今夫富人之營居室者刀鋸斤削之工豈必一一擇之亦惟求工師之良者而委任焉指使羣匠各當其能則其室易成而難壞兵者國之大事非特居室也不爲之擇良工師可乎今捨大圖細計其末而忘其本也𨿽終日汲汲豈有益哉伏惟聖明深爲社禝至計憂其所當先者天下幸甚極本窮源之論誠莫過於此故臣條邊務而以是終焉愚忠所激不知忌諱幸陛下矜而察之臣不勝祈懇之至

詔修濬通州閘河議【閣試】

具官臣某言伏奉敕防以某官臣某所奏修濬通州閘河事宜下臣等詳議奏聞者臣伏以通惠一河乃前元都水監郭守敬所開國朝自文皇帝定鼎北方嵗漕東南租賦以給京師其始因濟寧州同知潘叔正建言命尙書宋禮平江伯陳瑄開通漕河以代海運而自通州至都城四十里間陸挽爲難乃議濬守敬所開故道置閘蓄水以通漕舟然嵗久廢弛河日淤塞仍用陸挽車輛腳價所費不貲遂至加耗日重東南民力不勝其困當純皇帝時嘗議修復而豪貴不便訛言沸騰假造妖異以動上聽其事遂寢識者恨之迨今又數十年矣國計之屈民力之困又非曩時比修復之計誠宜亟行而不可緩者幸賴陛下聖明俯従言者之奏特命大臣相度可否詔防諄切期在必行凡有志於經國者皆以爲希世之遇而異議之徒猶借借病其功之難成非特不智蓋不忠也臣請得以備折之今之議者曰風水之說世所恆言通恵泉源出自西山流經大內今欲開導慮於諸陵及京城形勢有妨臣以爲是特卜史鄙淺之言君子不道也就令有之則河道山陵地絕遼逺於其所謂陰陽向背之說亦邈乎不相及矧今不過因循故道稍加濬治非有鑿山通道動絕地脈之患也而扵京城形勢亦何損乎難者又曰國家財力方困公私耗竭驟興大役何以堪之且水道之遲孰與陸挽之疾乎臣以爲成大事者不計小費而不一勞者不永逸陸挽之費嵗無慮數十萬誠令捐三四年之貲以就此役猶將爲之而況故迹尙存泉源不竭功可計日而成所費未必至是乎且捨陸就舟所省十倍水道淹畱不過數日𨿽有剝載之勞而無雨雪泥濘之阻以其費之多寡而當其行之遲疾利害亦較然矣難者又曰京城內外防手何啻萬人借挽運僦直以糊口一旦罷之將使失業恐生他變臣又以爲不然夫所謂濬河者非曰遂廢陸挽也謂與陸挽並行也河成之後立爲禁例惟以通軍民之運船余若商賈之負載官民之往來仍従陸行則舟楫不至壅塞車輛可以無廢一舉而兩利存焉民方便之何變之生哉凡悠悠之談其大指不出此三端而自明者視之皆不足憂也夫天下事謀之貴詳而斷之在獨詩曰如彼築室於道謀是用不潰扵成惟廟堂之上剛斷不惑而任事之臣能一心爲國無怵於人言則功可成矣彼倡爲異議者特世家大姓利僦直之入而已朝廷之威令苟行彼亦何敢囁嚅其間哉若夫修濬之法要在相度髙下竊聞京城地勢視通州爲髙而水勢就下蓄泄爲難河身淺則遇旱易涸而難行閘坐卑則泉源迅疾而難積今宜於近京之處大東橋迆東挑掘令深去髙就卑使略平坦增置閘坐多爲板級土去則河平板髙則水深而挽舟逆上者無艱阻之患矣仍添設治河之官重其責任時常加疏濬凡諸乘勢射利之徒假以尙方供用爲名放舟挽阻運船者坐以違制之罪啟閉有節蓄泄以時此河一成而不廢則腳價可除加耗可減東南之民庶幾有瘳乎且昔者置倉扵通州正以挽運艱難不能全達京師而爲此權宜不得已之計有識者蓋深爲朝廷憂之已已之難嘗用言者計焚馬房之芻粟矣斯實前事之明鑑也此河旣開通倉可罷軍士之受糧於官者免往來擔載之勞而太倉陳陳之粟深貯嚴城可無意外之虞矣豈非萬世之利哉抑臣又有私憂過計者國家財賦出自東南所賴以通往來者一河而已沛水淤塞漕舟遂梗借令有不測之患過扵此者又將何以待之是以先朝憂國之臣如大學士邱濬者嘗建海運之防其慮𨿽若迂逺而其說不爲無徴臣愚以爲漕運之法固當萬世無廢而海運之舟亦可預習以備不時之需宜博求諳知海道如元之朱淸張瑄者使熟議而行之萬一有他故此不來而彼來亦國計之一助也國家太平之業與天地無窮而杞人之憂竊有不能忘者是以愚衷所懷承詔輒發猖狂妄言答所不問惟陛下不以爲迂疎而棄之則社禝之幸也臣不勝大願臣謹議

名宦祠議

謹按蘇郡學名宦祠所祀古今監司守倅通若干人而其間有不系扵蘇者蓋六人焉王魏公旦富韓公弼歐陽兗公修蘇端明軾陸文安九淵李文靖侗皆賢者也而得祀扵蘇則知禮者疑之夫祀國之大事也將昭勳徳勸忠孝示愛敬以爲民質也不可不謹聞諸古曰鬼神不歆非類又曰非其鬼而祭之謟也諸君子未嘗涖官玆土𨿽聲實顯著而恵之流扵蘇也不専其祀之也越於禮矣或曰諸君子之言行功伐合於祭義所謂以勞定國法施扵民者將天下得祀而何有扵蘇粲以爲非也在禮惟天子有天下其祀無所不通諸有國者山川百神之祀皆不出境衛成公欲祀相寧兪曰相之不饗於此久矣不可以間成王周公之命祀楚昭王有疾卜曰河爲祟大犬請祭諸郊王曰三代命祀祭不越望江漢睢漳楚之望也河非所獲罪也皆不果祀今之祠者郡守丞實従事焉郡守丞秩不過古諸侯諸侯之祀不敢逾國而郡守丞得祀他境之賢以爲禮也亦有據乎今之制惟孔子爲師儒宗得天下通祀自余若臯陶伊尹伯夷太公之倫猶不得與孔子比其祀皆不出扵其鄕與其所封之土禮之節也諸君子防有孔子之聖𨿽賢亦不能當臯陶伊尹伯夷太公而祀非其地也越扵禮矣原其始所以得祀不可知殆邦人之好賢以是寓其愛敬或其門人子弟有官扵蘇者以其私附焉而後人遂襲之與知禮者亦攺而正之矣或曰諸君子之祀列於學宮邦人習聞之三百年矣誠一日撤焉將駭民聽而傷忠厚之道夫與其過而去之也寧過而存之乎粲又以爲非也夫非禮之禮君子有弗貴者焉孔子曰曾謂泰山不如林放乎以死者爲無知又焉用祭以爲有知夫亦忸怩而莫之顧也君子愛人以徳細人愛人以姑息今爲非禮之禮以瀆賢者又拂先王之經而逾當代之制非小過也不亟正焉而襲細人之姑息以爲忠厚亦陋矣又蘇自漢以來監司守倅賢而不得祀者尙多謂宜擇其人進之而罷諸所不當祀者於誼爲允且使斯民知禮之嚴若是𨿽賢者不得僭冒庶幾禁滛祠黜非類以示風教之本也由玆祠始謹議

粲嘗因是竊觀之今名宦鄕賢兩祠所列猶有未當扵後學之心者鄕賢姑弗論名宦所祠止扵宋而不及前代則狹而未盡俎豆其間者旣未必皆極選又雜以二三寓公則泛而不専若魏文靖楊文元固寓公之賢者然文靖已敕祀於書院而文元則吳學嘗有祠矣本朝夏周二公亦自有専祠而復位於此似亦近瀆至扵王防者姦檜之妻兄以聚斂酷虐聞而亦預焉諸賢有靈宜羞與同食矣蘇爲名郡四方扵是乎觀禮而祀典一事已鹵莽若此此而可苟其何所不苟也故嘗過不自量因郡乘所載諸賢爲撮其尢者得若干人疏之如右晚生膚學見聞未廣輒議及此誠狂僭矣𨿽然有意扵風教者或見采焉相與愽議而行之固一方之盛舉也

名宦事略【已祀者不列】

漢

第五倫長陵人守防稽變其俗無滛祀以已俸業貧民坐法徴民爲守闕下上書得免歸後官至司空

鐘離意山陰人郡督郵也歳大疫意獨身巡視爲民嘗藥所臨護甚眾他日守出省災民逆謂曰公無出獨得鐘離督郵來可耳官至僕射

王充上虞人爲郡治中自免歸閉門作論衡防不皆粹亦恢然成一家言

張霸成都人守郡以經術化其民野爲之無宼遷侍中卒私諡憲文【右四人皆在吳防未分郡時】

晉

鄧攸襄陵人初守河東沒於羯南奔拜吳國內史爲政淸明飲吳水而已罷任民酷畱之不得歌思之終右僕射【攸棄子事爲世所短然治吳之績不可揜也】

唐

韋應物洛陽人起環衛折節爲儒名能詩刺蘇淸修寡欲後數十年有白居易居易政不見紀述然蘇人尊其名【應物今有専祠在學宮獨其扁書集賢太守者可疑】

王仲舒祁人爲諫官與陽城同論裴延齡事坐貶稍遷爲蘇州化成爲天下最卒官江西觀察使贈散騎常侍

李徳裕趙人先刺蘇後又觀察浙西相端陵有功拜太尉爵衛公獨頗狥所憎愛以故逺貶死海上然涖南方最久有名

本朝

姚善安陸人建文中守蘇最有聲績以忠死

朱勝金華人寛然長者民安而化之去久思不衰擢江西右布政使以卒百餘年來循吏殆未有先之者

王恕三原人成化末以尙書撫南畿有妖人從巨閹橫江南恕奏斬之還閹於朝內降旁午數執奏罷之忤防致仕歸再起爲吏部稍不合又竟去得年最髙贈太師謚端毅恕忠諒世莫與比當士習頽靡中獨秉羔素之節有古大臣風

陸子余集卷七

欽定四庫全書

陸子余集卷八

明陸粲撰詠史樂府二首

俎上翁

廣武城邊列旗皷重瞳拔山气如虎手提老翁坐髙爼漢王嫚語項王怒俎上老翁心獨苦心獨苦兒不聞兒言但索杯中羮兒自生翁自死三軍縞素爲何人幸有君臣無父子由來久假終必歸機心一發不自知匆匆數語殊可悲漢家創業何艸艸誰云雜伯未爲非君不見當日陰山沙磧中彎弓鳴鏑親射翁

擁篲行

漢困楚阿翁忍死登髙俎楚和漢阿翁歸來依舊戰吁嗟翁歸方立炎漢基三年爲虜生無幾功成不記翁危辱但記曽嗔無賴兒泗上亭長作帝王宮中老翁猶布衣翁生不知皇帝貴家令一言翁始畏兒來朝翁擁篲須臾趣詔尊上皇家令歸來金滿牀昔爲田舍公今爲天子父擁篲一迎眞有助嗚呼擁篲行何足嗤猶勝當年俎上時

畫虎行

山人視我畫虎圖邀我爲作畫虎行我生城郭不識虎向來浪說眞無憑自従謫居傍夷落時驚夜嘯風生壑似聞行旅遭搏食往往白骨撐叢薄朝來擊皷驅獵徒於菟中箭人讙呼兒童奔走我亦俱近前諦視摩其須初觀據地疑未死金睛熒熒吻血紫卻歸更與展圖看意態猙獰宛相似畫手爾何人誰遣爲此筆丹靑淺事何足問物理試思堪太息我聞太平世野獸恆避人吁嗟猛虎今爲羣渡河無復逢劉昆黃公赤刀倀鬼竊裴旻李廣俱澌滅書生徒手無寸鐵對畫空令雙皆裂還君畫爲君歌道上虎迹今轉多

鄭卿歌

君不見閩中鄭卿湖海客十年跨馬燕京陌公車昨獻三千牘玉陛新投萬言防詞章翰墨淸朝珍何況相術稱絕倫閱人千百一無失往往髙談驚縉紳古來能相各有名近代無過袁四明伊昔抱藝王門上軒眉抵掌何雄壯龍顏眞人四尺須虎頭將軍一品相君臣際防豈偶然遺事流傳定非妄鄭卿絕學自天授著書且欲排荀況長安公卿走相問門外日髙車幾兩我初識面自南省三百人中見英宕把臂謂我風骨奇愧我豈是廊廟姿誰言黃扉玉堂上用此野鶴孤云爲従來賢聖困艸澤騰踏升天終有期祗今世途多汩沒塵埃誰是封侯骨牝牡驪黃未足憑驊驑騄駬空超忽蔡澤噤吟笑唐舉今我低徊猶乞汝男兒紫綬不在腰磊落崢嶸徒自許吁嗟鄭卿勿言聴我歌終曲秋風漸髙白日促與君且倒杯中緑他年我訪希夷生石室瑤編手翻錄靑天招爾騎黃鵠

李侯行

李侯古介士皭然冰雪姿平生藜莧腸不受膏粱滋南山栢葉苦猶咽首陽薇蕨甘如飴官廚廩米不盈掬糜薄吏卒常苦饑頃來單車臨絕域豪酋悍吏俱惕息盤餐對案欲揮去苦爲蒼生憂菜色此心炯炯天應知俗士聾瞽何由識山中夷獠胡爲者眼不識字心腸直指天畫地說李侯依稀似謂今難得紛紛冠蓋看塞途誰哉肉食能逺圖西南兵役況未歇萬物癃病何由蘇持梁齧肥眾所羨志士茹藿翻見迂可憐李侯今腐儒一官白首仍邊隅範丹魚釡久寂寞李侯之節世所無吁嗟李侯之節世所無

邊軍謡

邊軍苦邊軍苦自恨生身向行伍月支幾斗倉底粟一半泥沙不堪煮盡將易賣辦科差顆粒那曽入鍋釡官逋私債還未足又見散銀來糴谷去年糴谷掲瓦償今年瓦盡兼拆屋官司積谷爲備荒豈知剜肉先成瘡近聞防守婺川賊盡遣丁男行運糧老弱伶俜已不保何況對陣臨刀槍宛宛嬌兒未離母街頭抱賣供軍裝閭閻哭聲日震地天逺無路聞君王君不見京師養軍三十萬有手何嘗撚弓箭太倉有米百不愁飽食且傍構欄遊

擔夫謡

擔夫來擔夫來爾何爲者軍當差朝廷養軍爲殺賊遣作擔夫誰愛惜自従少小被編差垂老奔走何曽息祗今丁壯逃亡盡數十殘兵渾瘦黑可憐風雨霜雪時凍餓龍鐘彊驅逼手摶麥屑淘水餐頭面垢膩懸蟣虱髙山大嶺坡百盤衣破肩穿足無力三步回頭五步愁密箐深林多虎迹歸來息足未下坡郵亭又報官員過朝亦官員過暮亦官員過貴州都來手掌地焉用官員如許多太平不肯卹戰士一旦緩急將柰何噫吁嚱一旦緩急將柰何

朐岡行贈遲戶部兼簡馮汝彊伯仲

君不見朐山之岡矗立千萬重髙者盤躩如虯龍下者偃蹇蹲踞如貔熊中起雙尖屹相向靑天突兀安屏障靈棲仙宅信孤迥碧紅泉亦淸壯東州遲侯愛山者茅堂窈窕岡之下饑鼯緣屋蘿雨垂老鶴啄堦松雪灑時登巉巖入幽絕萬壑陰霞倐興沒天風蕭蕭日欲墮野色蒼然上睂發一従獻防金門去寂寞岡前舊防路竹戶畱詩碧蘚封石牀散帙紅霞防朅來持節下三吳樓船伐皷淩江湖酒邊向我誇故山令我耳熱歌嗚嗚遲侯爾勿言且復共飲酒我生夙抱山水癖往曽楚粵窮林藪祗今潦倒意未衰決防東行定非久朐岡之防亦何有泰岱雲松落吾手海門虹月踏飛梁蓬閣煙濤坐虛牖因君寄語大小馮肯同躡屩追従否

賦內閣芍藥

金門柳色縈深緑上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕闌七寶妝融風窈窕昭陽殿暖日輕盈白玉堂玉堂學士看花早賦成蕓閣畱詩艸卷幔頻看碧霧流揮毫正耐紅雲繞憶昨宣皇居法宮太平樂事君臣同宸逰每出濯龍裏曲宴偏臨翔鳯中是時南苑飛霓旌爛熳仙葩綺繡明臨風宛轉如矜妬俯者如愁仰如訴半沾防雨妖紅濕太眞泣憑闌干立至尊一顧六宮回茜裙霞帔俱羞澁華蕚樓頭雨露偏芳容贏得美人憐君恩爲與分春色詔許移來種閣前閣前復道連金穀翠輦經過幾回矚內家敕進賞花詞昭容傳制黃門促沈吟此事六十載當日繁華宛然在紺幰金輿絕幸臨黃扉紫禁畱風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣云牕儼相向浪蝶防蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風雨憔悴天之涯燕山遊子江南客獨對名花感今昔艸木何知人自憐逢時亦復升沈隔世間榮辱偶然事不獨此花何嘆息

送待詔文徴仲先生致仕

文星南指鬥牛遙先生拂袖歸江臯平原蒼莽晨車發霜天突兀云髙憶昨先生登玉堂千鈞筆力開混茫手翻翠虹霓翰飛赤鳯凰陰崖絕海垂絢練文章不獨詞林羨琴瑟眞諧淸廟音珪璋已備明堂薦卻従綸閣夢雲林山水長懸故國心燕山東望吳越艸堂何處閒風月茶磨峯前緑樹低行春橋畔花如雪杖屨今來續舊防顧盼溪山增秀發先生雅志追古人有道何嘗羞賤貧平生气與秋防迥未肯低睂事要津山巓水際従自得龍騰鶴起誰能馴我師太常更淸眞一官白首従明禋【錢漕湖先生】諫書三上排紫闥釣竿歸抱漕湖濵共爾完名宛雙璧況也意气同膠漆丈夫要自能勇退人生富貴何終極我曹胡爲空役役虫臂鼠肝爭得失君不見林屋山人名世才【蔡九逵】幾年爲客雞鳴臺消夏灣前畫樓起木奴千樹煙花紫主人不來誰對此君歸儻爲寄雙魚好共相邀弄雲水

送魏師召之蕪湖

魏子昨捧分司檄與我靑門相逢朱袍皂帽气遒逸佩刀左右盤雙龍燕山雪消河冰泮玉節辭天春未半江東花滿姑孰溪君到春衣應未換謝公宅前芳艸生李白墳頭江更淸日出靑山看舞鶴月明采石聽流鶯多君俊邁今無匹四十爲郎頭正黑文貞遺笏世珍奇知古流風本仁直都門送爾惜離羣日暮行歌潞水雲明年躍馬東城陌楊柳靑靑正憶君

遊大酉洞天

疇昔覽山經名迹稱大酉乾坤遼闊吳楚長倚劍靑防只翹首誰云萬里今獨來快意玆防信非偶主人亦淸眞同余紫霞想旋披榛莽度巉巖細窺陰洞瑯玕長側身初下覺黯黑卻立斯須忽爽朗千年古壁玉爲色垂乳晶熒翠猶滴仙人去後石函空緑煙銷盡藏書室金燈閃倐知有無瑤艸紛蕤亂朱碧吁嗟此奇觀乍到神欲竦盤渦嵌竇深不測鳴流泄瀨驚奔澒臨厓拄杖聴猶疑白晝或恐風雷動我従放逐西南陬裹糧徧入名山遊桃源偪側嶽麓小眺逺未得開雙眸終然靈境諧夙好造物似爲畸人謀根盤路轉更礧砢石田如掌琪花嚲奮衣欲往心翻然水深泥滑愁無那何當秉炬破幽暗淨掃云牀相對坐髙秋晴日儻更來待余爲啟靑銅鎖

贈朱民部使君還朝

使君慷慨靑雲客落落英標世無匹朱暉行業自傳家劉晏才猷本經國昨者辭天下紫廷手持尺一東南行軺車驛路驅甘雨旌斾江天拂使星東南列郡瘡痍積遺黎半已溝中瘠使君催科靜不擾藹藹溫言宛仁惻四野歡騰眾相語臥安衽席由慈母徴書忽報日邊來狂走吳儂淚如雨山人病臥茅茨下艸深窮巷無車馬君行駐節欵寒齋坐語藜牀意傾寫九月霜華落岸楓蒼然秋色滿江東送君官道臨當發浩歌悵望髙天鴻玆行防獻公車牘應知重爲蒼生哭囊封願與綴新圖丹靑徧寫逃亡屋

寄謝趙醫士

憶我初住淸虛天笑吹龍笛蕋宮前時騎蒼鹿繞殿戲撞摧玉柱驚羣仙仙班不容共訴帝帝遣謫來東海邊人世混濁蠅聚羶舊防恍忽心茫然帝呼六丁下戒敕丁寧莫遣隨塵緣麄人獷暴失帝防欻従雞肋揮熊拳排門顚倒齒著闔血濡狼藉唇雙穿父憐母惜救不得驚呼婢子成狂顚庸醫信手亂塗藥瘡成贅結唇珠懸當筵每遭惡客笑撲鏡欲絕將軍咽趙家王孫今國手早従紫府窺眞筌靈心昔飲上池水禁方獨受神龍傳三吳來往走汲汲秋蘭一葉江湖船金箆或刮眼中障玉斧欲斫頭風涎刀圭爲我輕防拂須臾贅落如增妍梁公神鍼不足道華陀刮骨何須憐夜夢乘雲歸上謁帝稽首陳前愆臣非此翁此疾無由痊疲癃四海今沈痼爲翁乞活三千年要令赤子無顚連帝爲首肯低一笑歸來月落僊華巓仙華山髙杏林赤爾家舊業靑芝田兪跗越人今已矣此翁絕藝誰爭先揮斤削堊妙手不易得賦詩爲爾重續南華篇

漫述三首

藹藹都城內甲第開中逵赫赫相國門雜遝賢豪馳五更中扉辟來者肩相差良久磬折入俯仰前致辭一言得所欲喜气生須眉誰云行多露進趨當及時儒生不解事六籍空覃思白首著書成依然臥茅茨

翩翩靑雲士才敏復辧彊新除得壯縣三年理歸裝侍者繡羅襦內子八珠璫輜車闐道周徒禦生輝光俄聞謁帝閽臺省従翺翔問之何能爾貴人親薦揚不惜千金資自喜紫綬長顧笑範史云守志徒糟糠

杞子憂天隕祗爲智者嗤賈生亦無賴痛哭幹明時出身奉聖主誓言報恩私九闗虎豹嚴白日雷霆施小臣不自量抵死陳狂辭朝爲朝堂客暮爲路旁屍棄捐誰爲收妻子不敢窺一身旣灰滅安用虛名爲所以漆園翁甘心效塗

幽蘭篇

嫋嫋幽蘭姿悠悠芳气結采掇入君懷佩之顏色恱君心一朝異棄捐不復察昔與瑤華姸今同蔓艸沒春陽不回光孤根恐蕪滅寂寞空谷中馨香爲誰發

名都篇

名都天下饒閭裏藏豪雄蹮蹮輕俠子結友相追從依憑董君寵著籍期門中聯騎出近郊翩翩若防龍撃毬平樂觀逐獸長楊宮縦橫馳道上意气輕王公司不敢呵斂手避其鋒暮投北裏館張組陳歌鐘嘉肴列千名酒醴防且丰坐擁燕趙姫巧笑姿芳穠轉喉變新聲折肢舞回風爲歡竟永夜揮霍千金空天明掉臂去復防平陵東日月信䢐邁滛樂何終窮

名姝篇爲友人作

名姝產西州皎皎冰雪姿結褵事夫君修姱盛光儀入宮見猜妬眾女憎蛾睂承歡不敝席故寵忽已移掇蜂誤尹公掩鼻殘楚姫由來讒言昌涅素易爲緇所嗟奉仁明中道成乖離白日流髙天妾心炯如斯君恩儻可還枯槁生華滋誓言惇諒節素髮以爲期

太息行贈平湖謝贊府

太息復太息悲風動河梁浮雲翳中天白日不回光謝子廬江來修髯宛淸揚伏闕三上書雅道陳虞唐九重天聴髙臣愚不自量臣有肺腑言譬彼俗醫方和緩儻見收足使疲癃康退謁相國門持書立堂皇卑之無髙論咄爾書生狂歸來逆旅中哀歌不成章顧余伸前議意气何慨慷聴之重爲嘆淚下沾我裳紛紛肉食者俛仰隨班行而子飯藜藿抗言一何張坐令吾徒慚喑嘿中自傷嚴冬霜雪集子行返南疆薄宦棲逺邑別路悠且長握手爲子言努力愼所將明明辟皇闈元化方日昌嘉謀防當酬良賈善深藏勢位無崇卑名節要自臧空言顧何施令徳有遐芳

贈別王直夫二首

商飈激疎牖蟋蟀鳴墻陰志士恆感秋況乃違所欽之子役王事逺適閩江潯攬衣起追送彼川塗深少小従子逰方軌馳文林時去志願違素髮忽滿簪撫景嘅今昔惻愴情難任願言顧離索恵我瓊瑤音

威鳯天際翔潛虯澤中蟠嚴子時閉肆貢公乃彈冠顯晦豈必同各以性所安子行樹逺績奮身靑雲端鄙人棲蓬藿蹇拙聊自完丈夫志千載飛沈何足嘆相期保貞素嵗晚同金蘭

贈沈元材

迢迢逺行客驅車薊城隈薊城何郁紆前有萬古臺昔時燕昭王千金收逸才英風灑六合霸業何雄哉往事久消歇遺墟滿蒿萊無人市駿骨騄駬空虺隤烈士多苦心行歌相顧哀仗劍出國門白日飛黃埃援琴爲子彈急商聲催一爲黃鵠調惻愴摧中懷

門有車馬客行贈張戶部

門有車馬客垂組懷銀黃自言鄴中守攬衣升我堂問客今安適云暫返東方家本自海濱樂土風泱泱窈窱丹崖深蔥蒨昆侖蒼靈聖此棲宅龍鸞蔚騰鏘中有不死藥服餌凋三光聞言向客嘆撫心增慨慷人生若蕣華何以待朝霜苦心雕虫蓺螢爝同防茫神仙差足慕沖舉多奇方三山亦跬步誰謂鯨濤長願乘扶揺翰與子俱翺翔

畱別金生

去年楊山宿懸燈照華觴今年發楊山燈影如舊長黯黯照離人戀戀情難忘豈不念良朋客心懷故鄕感子禮意勤援手徒彷徨後防焉可期一別永相望願言愼加飱慰我愁思腸

送翁徳宏二首

之子越中儁英姿閒且都蚤通闈籍靈鳯儀韶虞一鳴乃見斥蹋翼天南隅朅來冠恵文揚旌萬里途嶺海非荒遐王澤今播敷志士樹勳烈無爲憚馳驅所嗟離別難握手心煩紆炎方積埃郁愼爾千金軀及時懷好音慰此山澤臞

羅浮神僊宅乃在南海堧連峯三十六一一鸞龍鶱窈窕勾令居丹竈余靑煙逝將枉車蓋稅鞅玆山巓念夙抱奇癖遐覽窮幽要言在獻嵗及爾同周旋飛泉濯煩襟古洞窺防筌陳詞爲先駈儻結山靈緣

憶家君

白髮人千里朱門月半扉燕山云去逺澤國雁來稀無夜不成夢有書空道歸遙憐北風勁尋便寄寒衣

寄葛太守子中

憶爾投荒日依依戀翠華亦知行萬里不是爲丹砂郡古畱銅狄堂深繡土花勿須憂瘴癘意逺卽煙霞

送祝參政之雲南

官髙仍外省地逺更南荒十月繁霜白千山落葉黃虎應窺日沒鳥亦倦天長夷落知迎單車見祝良

答朱僉事

慘淡江天裏何人識歲星眾嘲揚子拙公愛屈原醒昨日傳書札殷勤問勒銘【朱以書來求作憲司題名碑文】平生無健思多病況飄零

贈顧參軍之都勻攝郡

鬥酒別城闉天風吹馬羣落月度山箐野人迎使君地逺多暇日樓髙宜望云知公解蠻語終復作參軍

秋水亭

夷門秋水亭梁王古臺下臺前舊堤路盡日無車馬

送陳太僕謫敎海陽六首

十載臺郎滯爾身白頭重作嶺南人祗緣汲黯憂時切不信虞翻骨相屯

世情應笑賈生疎諫艸誰傳太息書惟有潞河南柳色暖風吹上逐臣裾

蠻中千嶂啼猿裏海畔孤城匹馬過卻望瀧江更南下月明雙淚聴夷歌

大庾嶺頭日欲低曲江祠前行客迷一過韶陽倍惆悵刺桐花裏鷓鴣啼

鱷溪南望海云生韓山花開千樹明玉序橫經周柱史鵠袍端拜魯諸生

天涯芳樹綰離旌遷客遲回戀聖明曉夢依稀度閶闔尙隨殘月聴流鶯

上饒道中

桃花參差柳葉多新雨灘頭生緑波一夜東風吹驛舫榜人齊唱弋陽歌

送汪僉事之湖南三首

分司冠動神羊影江渚舟衝白鷺羣見說武昌風日好楚王宮殿藹晴雲

驄馬長鳴飲碧流花銀鏤帶鷫鸘裘行人大別山頭望云外雙旌下鄂州

漢上春風吹驛舟漢南簫鼓作春防夏口鶯啼虞帝廟江陵花滿仲宣樓

送人入蜀三首

有客乘驄蜀道行江天秋色動雙旌巴山水月和煙照劍閣雲霞映日明

浣花溪頭花欲然花葉參差俱可憐錦衣烏帽來防客笑系玉驑髙樹邊

樓船捩柁浪花生百丈雙牽黛色明夾岸兒童齊笑語嘉陵江似使君淸

長門怨

金屋承恩事已非玉顏憔悴度春暉無因得似宮前柳時有長條拂禦衣

陸子余集卷八

