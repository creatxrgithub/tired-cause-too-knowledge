夢鶴軒楳澥詩鈔

﹝淸﹞繆公恩撰

●目錄

序

題詞

卷一

卷二

卷三

卷四

附洪北江贈楳澥先生詩

跋﹝一﹞

跋﹝二﹞

跋﹝三﹞

●夢鶴軒楳澥詩鈔序

餘生也晚不獲與鄕先輩之治詩者聯唫詠接謦欬每引以爲憾而新學後生見聞尢淺自薄其鄕以爲無詩人吁何其謬也遼東詩人至金代始見稱遼陽張浩然熊嶽王黃華皆卓卓可傳誦元代以湛然居士爲尢著有淸一代作者益夥熙朝雅頌集所載多數爲遼東人顧不盛歟金鎧近年以來每以搜求掌故之心表章文獻之志旁搜博采如戴遂堂李廌靑陳石閭馬雷溪曹楝亭朱海愚夢文子尹望山髙章之沈香餘劉仙樵王雪樵諸家詩集罔弗購求其無刻本者則借鈔之省內外友朋譚文藝喜購書知孳孳此事每代爲畱訪馳書相告且有舉以相遺者將伯相助惠我良多尢可感佩於是有金君息侯贈繆公蘭臯詩稿之事稿系寫本得於海王邨書肆時公之曾孫太史東麟先生正編輯遺稿猶憾缺失余以息侯所贈者轉送先生處俾以問世頃將付印屬金鎧爲序不獲辭公號楳澥別號蘭臯沈陽人以善書名能詩精篆刻工寫蘭早年隨宦江南與陽湖洪稚存交最篤歸裏後更與錦縣金鑾坡鐵嶺尙鐵峯魏子亨遼陽王義門莊河多雯溪諸君時相唱和公詩不以錘幽鑿險爲能襟懷髙澹天籟自鳴語語眞摯至情流露能使讀者如見其人今幸東麟先生之誦揚先芬昌明詩學而金鎧以鄕裏後輩於搜訪文獻之餘獲良朋之貺俾不至鄕賢遺稿終於散失益當振刷精神專壹志趣將吾鄕先輩著述徧事搜羅俾其傳播使後之學者不菲薄先民而因以擴見聞奉爲師楷其於吾鄕之文化或不無小補耶遼陽袁金鎧序

●夢鶴軒楳澥詩鈔題詞

符芝壽潛

寄到瑤編夜校讎琳瑯滿目不勝收國門擬易千金字溟海何關一勺投家學蘭陵原有本詩名瀋水定無儔怪來筆底江山助從宦江南十六秋

三五河東盡少年詩壇老將屬幽燕淸新雅調庾開府光爓文章李謫仙虛節尙然求直筆【先生委校大集寄予詩云但祈直筆不求寬】詢芻應不遜前賢畱都多少能吟客總讓公才一著先

七十餘年歲月深應無別嗜只耽吟直將詩譜爲年譜會有知音定賞音一覺小軒元鶴夢幾椽幽室綠云陰【夢鶴軒綠云窠皆公別業也】此中大有逍遙處知是先生著作林

栽培桃李郁紛紛冷署閒曹似廣文品石樓前孫繞膝掬波廊上客如雲名流曾結江南社【公在江南與洪稚存諸公時相唱和詩載集中】吾子眞空冀北羣幾首轅歌歸大雅教公重運郢人斤

●夢鶴軒楳澥詩鈔卷一

沈陽繆公恩立莊

題畫

秋日遊馮氏廢園

溪上

春日郊遊

春閨

月下聞笛

舟泊焦山作

春閨

水閣納涼同董均可步管丈秋崖元韻

前題答董均可

寒月

讀張瀛客先生遺稿

登辛峯亭

夜坐

漫吟

遊虎邱

立夏前偶成

舟行湖中

江中

環翠樓聞篴

翠峯寺

黃浦江待渡

太湖懷古

納涼

登樓

寄賈丈漢庭

送別友人

途中

野店

寄懷友人

闈中作

過玉蝀橋

九月七日作

飲酒

遠望

曉至趙北口

弔谷城項王冢

道中

夜坐

謁和聖柳下惠墓

途間懷洪稚存書壁

途中二律

春怨

廣陵竹枝詞

翁仲

舟中遠望

揚州

途中

乞活城

督亢亭

過易水

都中見洪稚存

書洪稚存近作後

暮霽對月

寺中夜晴

期洪稚存相過久不赴約因寄以詩

寺中憶洪稚存不至

途中

太湖

對月感懷

暮坐偶成兼憶洪大

齋中卽事和上逵韻

冬夜坐月上逵韻

泊舟江中

金山

登鳳凰山遠望大江

虞姬墓詞

題畫蜨贈成丈寶林

寄黃韭畦

秋暮懷洪稚存

晚登鳳凰山歸作

對酒有懷洪稚存

病中

定山

桃葉渡

送周君惇庵

北門晚步

至白馬寺觀陳白沙莊定山詩碑

歸自白馬寺途中成詠

秋夜對月

夜坐

別李綺琴

江浦畱別

阻風燕子磯

放舟

歌風臺

掛劍臺

芙蓉

都中畱別兼送入試

過背陰鋪

過十三山

杏山

姜女廟

昭君

歸途度歲

春日懷舊

懷成寶林

山居

山居雜詠

懷李綺琴

秋夜懷洪稚存

落葉

菊花

冬夜

寄薛君公望

寄孫君水南

萬泉河步月

長幹曲

仿西昆體

懷洪稚存在陜

夜讀

題畫

憶鎭江府經歷司署

憶夜過松江府

憶渡太湖

春日書室

題桃柳鳴禽圖

月季花

雨晴

憶二陸故居

憶戴叔倫墓

憶莫釐峯

憶黃浦江

憶虞山

秋夜有感

○題畫

茅屋兩三間雲橫千仞山西風下殘照煙水片帆還

○秋日遊馮氏廢園

溪水環村捨門迎杜若洲淸風三徑曉黃葉一庭秋霜度徵鴻遠墻吟促織幽故園何處是引起別離愁

○溪上

霜气橫秋木葉殘夕陽雁影下蘆灘茅堂寂寂人髙臥門外雲深水自寒

○春日郊遊

出城三四里茅舍幾人家踏屐探幽徑敲門問落花風前村店酒雨後小姑茶處處多春漲桃源擬泛槎

○春閨

冷雨淒淒獨掩扉無言脈脈望春歸桃花柳絮關情思莫逐東風一片飛

○月下聞笛

何處吹羌笛蕭然到艸亭煙輕籠澹月云薄帶疏星一曲催梅落三秋折柳靑援琴方欲和雁陣下寒汀

○舟泊焦山作

晴光明素鏡皎月海門浮蜃气朝成霧龍吟夜入秋十年常作客萬里一維舟憑弔蝸廬叟低回意欲畱

○春閨

千樹桃花映粉樓東風萬點逐波流落紅不是題詩葉愁向人間寄得不

○水閣納涼同董均可步管丈秋崖元韻【管丈名兆桂鎭江人】

一泓秋漲半池荷小榭臨流起細波水气潛隨花气散蟬聲遠雜樹聲多殘霞影落連朱檻新霽煙深鎖翠蘿納爽不知天竟晚已看髙閣轉銀河

○前題答董均可【名詩山蔭庠生王作梅之甥】

小閣淸幽繞芰荷生香十里漾層波雨侵石壁吟蛩少風拂寒林野繭多斷港殘暉畱幾榻平橋衰柳伴藤蘿長歌久出巴人下一曲淇原隔大河

○寒月

仙宇蕭騷轉玉繩西風淅淅夜澄澄光飛碧瓦千家雪影掛銀河一片冰潮落海天秋气斂煙銷云漢露華凝嫦娥罷舞開妝鏡霜重霓裳力不勝

○讀張瀛客先生遺稿

鑪冶羣言自一家夜臺蕭索兩年賒古梅雅抱憑誰賞【先生有古梅寫意詩三篇】寶劍寒芒空自嗟【有劍授匣中三尺水關封谷口一丸泥之句】手迹只餘書上艸心思猶燦筆頭花遙憐麥飯靑松樹黯淡殘陽噪晚鴉

○登辛峯亭【亦曰淸風亭】

孤亭峭立壓嵯峨尺五靑霄近可摩地湧湖光飛匹練云連海气鎖雙螺【尙湖華蕩連浸於南狼山福山對峙海口】珠襦香散紅顏冷寶劍虹藏碧艸多【齊女墳吳王墓俱在亭北】欲問遺蹤何處是淸風颯颯拂藤蘿

○夜坐

一天風雨暗雕檐古鼎香殘細細添官釀初開陶令酒山園小熟戴公柑貪看菊影頻移榻爲待蟾光不下■﹝巾廉﹞譙鼓沈沈鄕夢杳客窗新韻幾回拈

○漫吟

梧桐瑟瑟竹蕭蕭閒捲湘■﹝巾廉﹞坐寂寥碎響何來淸徹耳半窗疏雨打芭蕉

○遊虎邱

附郭名山著虎邱繁華未始掩淸幽畫船十里聯紅袖歌管千家起翠樓雲气自來縈塔影嵐光終古落溪流講臺不復生公坐頑石何時再點頭

○立夏前偶成

入夏餘三日春光有幾何鳥聲宿雨少花瓣落風多

○舟行湖中

萬里輕舠返平湖正暮秋沙汀來雁陣荻港動漁舟山影天邊淡村煙水際浮息心爭席後倚棹狎羣鷗

○江中

鏡裏行人畫裏舟篷窗深鎖半江秋气吞巫峽三千里聲到蓬壺十二樓山隔天光迷兩腳日蒸霞影破雲頭布帆風利難停泊未許金焦汗漫遊

○環翠樓聞篴【洞庭山中樓名】

艸短沙平雁下灘小樓初夜憑闌干月明何處吹漁篴秋水梅花一味寒

○翠峯寺【洞庭山】

古剎依山竹繞樓嵐光飛黛結松楸老僧不解談經偈但向靑巒說石頭

○黃浦江待渡

出沒江豚拜碧瀾篷窗薄暮倚闌干怒潮忽向天邊起一夜濤聲枕上寒

○太湖懷古【二首】

扁舟泛五湖倚棹望姑蘇嗟哉伍相國不及範大夫

扁舟泛五湖倚棹望越都嗟哉吳西施不及秦羅敷

○納涼

平池倒影落霞紅碎錦殘花入鏡中小榭臨流窗四面襲人衣袖紫薇風

○登樓

落葉蕭條萬井秋碧雲天外水東流蒼煙古木寒鴉亂野徑殘陽旅客愁千里音書悲雁斷十年蹤迹感萍浮擎杯欲醉何曾醉惆悵西風獨倚樓

○寄賈丈漢庭【二首】

吳淞煙水隔伊人幾度西樓望月輪不信隴頭無驛使也應寄我一枝春

今歲山梅特早開北枝已是點冰苔墻陰一樹封殘雪筍脆芹香待客來

○送別友人

海風吹雨滿山城小艇蒲帆送客行花落沙堤春艸綠水深野港暮潮平一樽酒盡難言別千里人歸太瘦生北雁有書須遠寄莫教江樹鎖離情

○途中

天外靑山隱夕陽煙波縹緲憶江鄕白雲無路歸鴻鵠海燕翩翩底事忙

○野店

柳浪靑靑麥浪黃山風吹雨濕衣裳微塵不起茆檐潔野棗花開樹樹香

○寄懷友人

碧空銀漢鎖天津萬里西風獨惘神願訴愁心付明月殷勤寄與倚欄人

○闈中作

碧漢無聲萬里淸浩然風露夜三更南天極目空相憶明遠樓頭月正明

○過玉蝀橋

禦池秋水碧潾潾萬樹迎風擁翠塵驀地天香來水面此身應是月中人

○九月七日作

弓月懸星漢寒光落萬家蛩吟淸露重雁帶碧天斜父母憐遊子關山感物華徘徊明鏡裏舉首望浮槎

○飲酒

春暮發輕舟旋驚報九秋西風吹落木寒月下髙樓空負千金劍難銷萬斛愁誰家有美酒不惜紫貂裘

○遠望

靑山斷處白雲遮山外遙空雁陣斜萬里西風吹落葉不吹客夢到天涯

○曉至趙北口

短燭燒殘馬暫停渡頭村捨戶猶扃雞聲警露鳴髙樹雁陣排空下遠汀兩岸蘆花飛白雪半湖秋水帶寒星憑欄欲濟無舟楫目極遙山一抹靑

○弔谷城項王冢

谷城山下路蒼蒼獨對髙峯弔憤王當日拔山矜意气祇今殘隴牧牛羊風聲悲似騅嘶月嵐色寒猶劍吐芒空養全鋒誇得鹿長陵秋艸幾斜陽

○道中

敝裘不耐曉來涼風捲黃沙嘯白楊極目遙天空悵望馬嘶聲裏又殘陽

○夜坐

雁斷秋空一紙書旅人惆悵意何如夜深自起當軒坐明月蕭蕭落碧梧

○謁和聖柳下惠墓【墓在兗州府城西太守金一鳳立碣道右墓去路一里許冢大如三間屋上有廟一椽設和聖像廟前有古槐二株根如結蛇數萬布滿南面】

展季墳前歧路多村童笑指此間過士存壞土爭王貴人沐遺風識聖和柳外輕煙歸牧笛洲邊細雨隱漁蓑雙槐墓道盤根大十萬龍蛇效護呵

○途間懷洪稚存書壁

鄕關迢遞阻離思冀馬南風鳥北枝嗟我又來黃葉路憶君同聽白楊時涼云落照三秋別野艸平沙萬里悲他日花驄重此過休忘索和壁間詩

○途中二律

茆店雞初唱長堤策馬過水明殘月出霜重曉寒多夾道迷荒艸連天湧白波敝裘誰補綴蕭瑟柰秋何

羈遲踰半載遊子意如何淸夢白雲遠徵鞍黃葉多萬山飛曉月平野落秋河古道無相識愁心寄素娥

○春怨

和風吹絮夕陽西嫩柳千條一色齊何事東君歸去早落紅滿徑子規啼

○廣陵竹枝詞

從來洋子橋頭水不向江都城外流願訴潮神與風伯殷勤爲我送郎舟

○翁仲

劍佩衣冠恰儼然昂藏盡日對蒼煙不言渾似三緘後僵立何曾一步前墓道艸深無麥飯紙灰風散落楡錢牧人來往誰相問任遣牛羊隴下眠

○舟中遠望

極目靑靑麥隴齊遙空山鎖碧雲低一天春水江豚拜萬樹垂楊杜宇啼怪底愁心偏酒醉緣何燕子入舟棲計來旬日才瓜步未得揚帆日又西

○揚州【二首】

自古揚州明月多我來風雨鎖嫦娥橋邊閣子誰家笛短調偏吹折柳歌

洋子江潮向夕平畫檣粉黛競春行何人廿四橋頭立折取瓊花貯玉瓶

○途中

策馬拂徵裳微風料峭涼月殘人影淡露重棗花香已是經旬別徒勞寸結腸夜來茆屋裏淸夢繞華堂

○乞活城【符登敗弟廣以所部二千人降慕容徳徳處之乞活堡俗名乞活城】

鐵甲琱戈委戰塵將軍一敗棄君親孤城乞活今安在何似田橫五百人

○督亢亭

竟將督亢入秦庭太子寧知事不成麗室已隨流水去孤亭猶有暮煙橫

○過易水

易水瀟瀟日夜流霜鋒未發一身休可憐怒叱燕丹去不及秦州烏白頭

○都中見洪稚存【二律】

燕市君居久咄哉吾又來半窗攤卷軸小戶遠塵埃【館孫中翰校書】病馬誰相問徵衣母自裁擎杯空悵望偕子陟金臺

半載離愁結連牀片刻消暫邀靑眼顧又望白雲遙有夢都蕭瑟逢場亦寂寥知君同此意共憶路迢迢

○書洪稚存近作後

乾坤大如此晴雨又何奇上下閱千古榮枯任四時云空飛逸气月皎見淸思燕趙吾桑梓能歌慷慨詞

○暮霽對月

殘雲歸岫碧天空碧瓦煙迷夕照紅雨气涼生深苑月簫聲吹徹小樓風材慚燕市千金骨夢繞吳門半夜鐘好向人�求玉斧客星已傍廣寒宮

○寺中夜晴

云關寂寂鎖幽曇鴛瓦新晴色倍藍萬里碧空收暮雨滿樓明月憶江南桃笙夢醒聞街柝竹寺鐘疏落枕函起看玉繩天外墮綠窗槐影露華酣

○期洪稚存相過久不赴約因寄以詩

雨砌連朝長綠苔摛詞檢字費宏才子猷不放山陰棹陸凱空勞驛使梅月落屋梁思黯澹酒醒冰簟起徘徊囑君好拂窗前幾明日攜樽有客來

○寺中憶洪稚存不至

炎熱不可避來與山僧鄰虛窗淸以幽砌艸如鋪茵長槐結空翠落我硯池濱鄰僧少禪說往來多俗人安得靑松風掃此階前塵攜我故人來飲我尊中醇吟詩或終夕淸譚或經旬披襟坐北窗嘯傲當冰輪故人久不來微颷動叢筠

○途中

頻歲勞徵轡來歸又九秋雞聲驚客夢雁字動鄕愁野水明殘月寒煙隱戍樓故人多不賤憔悴敝貂裘

○太湖

滄波渺無際羣山浮鏡中上無靑雲梯下有蒼龍宮澒洞撼大地飄忽來長風靈威憶仙迹底定欽神功悲哉伍相國遠矣陶朱公智勇盡合軌生死皆英雄人生托天地蹤迹如飛蓬壯遊在適意無爲悲窮通古人不可見旦暮行將終一艇破碧煙雙槳淩虛空焉得天漢槎聊此寄空蒙

○對月感懷

鐙鎖寒光樹鎖煙小樓寥廓獨蕭然九峯有夢人千里萬瓦無聲月滿天酒醉劍鳴空飲泣夜深雞舞不成眠壯心歲暮誰堪語搔首長歌付短箋

○暮坐偶成兼憶洪大

云凍長空萬籟收暮煙凝碧入層樓千林野樹森霜气半榻靑燈冷月鉤雁去詩成難寄遠夜寒酒薄不降愁故人一別無消息回首燕臺天際頭

○齋中卽事和上逵韻

幽軒無俗物庭院少人來石竹含殘雨山梅破凍苔局成棋數組湯沸茗旗開淸韻堪酬唱何須覓酒杯

○冬夜坐月上逵韻

月明渾似水萬瓦冷霜飛夜靜人聲寂天寒酒力微夢回鄕國遠雁斷信音稀坐久梅花影橫斜滿竹扉

疊前韻

老樹寒明月庭空烏鵲飛書勞千里遠身寄一枝微弱骨梅花瘦詩情砌艸稀故人天際外惆悵對窗扉

○泊舟江中

江心薄暮系吳舲嵐气橫空暗翠屏隔浦風聲來遠笛拍天波影亂繁星三更月湧潮頭白兩點山開水面靑路阻蓬瀛飛不到篷窗淸夢繞疏欞

○金山

孤帆橫渡破江煙氐父山根泊畫船金粉遠離塵世劫樓臺常浸水雲天更無人覓披沙果空有僧傳解帶緣欄外蕭蕭秋雨歇衝冠長嘯憶當年

○登鳳凰山遠望大江

鳳凰山對鳳凰臺曳屐攀援破紫苔長塹當年稱地險石門終古向天開【天門山在江浦西南】孤帆云盡橫江去九鎭春深細雨來莫望長安愁日暮鄕關乘興且徘徊【橫江卽李靑蓮渡處】

○虞姬墓詞

長江湧浪弔雄風何處纖腰問楚宮脈脈水雲低晚翠夭夭桃樹艷春紅村人指我城西路髙原遺有當年墓至今父老久傳聞虞兮在昔埋魂處重圍四起楚些聲拔劍悲歌騅不行蓋世英雄意气盡美人泣下不勝情大王起飲帳中酒美人點點低垂首此時善戰竟何如空向鴻門思玉斗我來墓下揖斜陽羨殺重瞳嘆漢王呂雉不貞人彘枉美人壞土姓名香卽今寄魄墳邊艸紅苞灼灼柔枝裊此是千秋烈女身等閒蜂蜨休相擾悤悤戎馬瘞嬋娟玉匣珠襦事罔傳自是美人甘遂死不妨槁艸置荒田美人𨿽死芳聲在只惜龍門書不載欲將往事問靑山靑山不語愁春黛

○題畫蜨贈成丈寶林

七十臨滁老畫師孤髙品格歲寒姿沈心自撰南華注遣興還書無逸詩衣翦東風春料峭夢回芳艸雨葳蕤滕王祕本無消息輸與江城釣叟知

○寄黃韭畦【善陰陽風鑑】

滄江地僻無佳客雨落狂花滿敝廬端節憶逢車馬至春風乍領笑談余衙荒不具洪州榻性魯空聞圮上書惆悵靈巖天外碧雙峯新月對庭除【韭畦時在六合縣按靈巖山在六合城外出五色石子可爲諸器】

○秋暮懷洪稚存

秋風何蕭蕭木葉紛以飛時序忽已更緬彼百卉腓出步空庭前殘陽明短扉俯仰空踟躇悠然有所思故人久行役乃在天之涯憶昔大河邊行色共淒淒接談傾蓋間遂訂白首期空山項王墳荒艸荀令碑白楊嘯晚風其聲亦何悲與子話平生泣下各沾衣旅食黃金臺兩度傷別離子乃化鵬去我還趨庭幃音問一以隔聞入三秦畿西北气候早七月黃沙吹帷幙多涼風夜深鐙火微願言思故人彈鋏歌來歸

○晚登鳳凰山歸作

石磴云蘿手自捫披襟獨眺鳳凰墩寒煙日暮埋山骨白露秋深凍艸根雁陣排空風斷續鴉聲繞樹月黃昏一鐙歸向窗前坐竹影離離悄閉門

○對酒有懷洪稚存

蕭瑟西風冷敝貂攜樽燕市雨瀟瀟故人已別千山外遊子空歸萬里遙近日秦中書未達比年髀裏肉全消何時再對東窗月百斛離愁一醉銷

○病中

聞說官梅破凍苔風■﹝巾廉﹞隔斷暗香來一庭明月橫花影蠡売窗寒不敢開

○定山【有達摩晏坐石其上一手迹其下一足迹在縣東南廿里】

石印遺蹤恰宛然山名遂以達摩傳舉頭峭壁三千丈撒手應知又一天

○桃葉渡

桃葉幾時去桃花今尙開只餘溪上水曾照美人來

○送周君惇庵【二首】

江繞靑山山繞城淸溪古柳拂波平河橋到處飄靑幔多少依依挽客情

故人酒盡橫江上薄暮云消碧海東此去江湖萬餘里封姨莫助石尢風

○北門晚步

曳杖殘陽出北門芊芊芳艸沒沙痕萬重濃翠圍髙壘一縷輕煙上遠村牛載篴聲林外去日迷雲影隴頭昏西華嵐翠連天起迢遞峯巒不可捫

○至白馬寺觀陳白沙莊定山詩碑

斷水鱗鱗起碧煙尋碑古寺訪髙賢秋蛇春蚓數行字苔蝕塵封三百年椎魯未堪稱後學摩挲應是有前緣漫將儒墨疑形迹不害昌黎友大顚

○歸自白馬寺途中成詠

殘陽半掛碧峯頭野水縈洄蕭寺流竹繞頹垣荒徑僻苔封片石古文畱橊花艷艷開茆屋楊柳陰陰隱佛樓弄月歸來扳絕磴蒼蒼嵐翠拂衣浮

○秋夜對月

白露初團未結霜蕭蕭木葉打衣裳靑山落影千峯淡明月無聲萬瓦涼笛裏何人吹折柳樓頭有客恰思鄕遠書欲寄憑誰達天末風髙斷雁行

○夜坐

木落小窗空云消碧海東露華浮夜月星影動天風旅夢關山遠羈愁黯淡中一鐙殊寂寂倚戶聽飛鴻

○別李綺琴

撫玆松與竹相顧猶依依況乃故人情棄之寧如遺賴此懷袖間常有一編詩朝夕對行橐聊以慰相思

○江浦畱別【四律】

浪遊到處感離羣幾度驪歌詎忍聞十六年來猶故我五千里外憶諸君白門望眼迷煙樹吳下愁心隔暮云別緒匆匆吟不得那堪紅雨更紛紛

一番惆悵獨徘徊何日扁舟我再來歲月半從愁裏去煙花空向眼前開浪傳烏桕歡能合誰信飛星往不回百結枯腸眞欲斷長吟且覆掌中杯

江幹碧漲一篙勻細雨才晴柳色新芳艸連天無柰別落花滿地可憐春篷窗鐙影聽漁篴馬足風聲起轍塵驛壁從今題句去未知屬和是何人

臨歧爲語莫傷神聚散應知有夙因萬里尙勞天外夢【櫟村題畫蜨送余云行旌萬里返遼東又雲從此相思入夢中】一枝須寄隴頭人春潮浩浩催舟急杜宇聲聲促客頻回首山城殘照裏滿江波浪碧無垠

○阻風燕子磯

夜色淒其水气寒怒潮風急拍天寬可憐燕子磯頭月多少愁人倚棹看

○放舟

溶溶春水大江平風定深宵曙色晴兩岸山飛雙櫓急中流人穩一舟輕日烘曉色雲霞麗天人澄波錦繡明連夕封姨偏肆虐今朝指顧到蕪城

○歌風臺

大風不獨憶淮陰雲影飛揚自古今我上髙臺舒遠嘯茫茫何處問餘音

○掛劍臺

掛劍渾無迹荒臺自古今卽看原上艸想見古人心

○芙蓉

憶得當年沼上栽粉紅霜洗淨無埃不知畫槳人歸去又向西風幾度開

○都中畱別兼送入試

桂影西風幾度經此身鹿鹿竟何成一鐙我醉淸樽酒千里誰憐野店情句警片言金鼎重興酣椽筆雁毛輕不知明遠樓頭月可向天涯一樣明

○過背陰鋪【二律】

擾擾風塵裏馳驅廢詠吟乾坤開異境山水豁靈心云色環靑嶂溪聲瀉素琴蒼茫深樹裏嶺背靄輕陰

石徑白皚皚車輪碾翠苔路從山腳斷屋向樹頭開峯影連窗暗嵐光撲面來何當一棲息曳屐暫徘徊

○過十三山

一鞭曉過錦川城驢背風來料峭輕吹盡暮雲天宇淨十三山上月初明

○杏山

牧馬蕭蕭囓艸芽亂峯歷歷夕陽斜气沈寶劍埋黃土骨冷靑燐走碧沙此日有人多擊壤當年何地不吹笳春來猶見山前杏笑向東風爛漫花

○姜女廟

亂石長廊鎖寂寥凍雲野樹日蕭蕭我來遺迹誰堪問門外寒波落晚潮

○昭君【二絕】

莫嗟薄命事和戎忍淚扶鞍出漢宮長信月明淸露冷有人團扇泣秋風

十九星霜羈北海五千貂錦沒全營漢庭莫罪毛延壽一遣蛾眉小太平

○歸途度歲

京華衝雪路頻經待得歸來歲欲更煙鎖荒村殘日落天低石棧凍雲平愁魂搖亂寒鐙影旅夢驚回爆竹聲爲祝髙堂休悵望徵人已在第三程

○春日懷舊

東風吹散綠楊煙亂落閒庭楡莢錢今日舊巢看乳燕昨年殘夢醒啼鵑寄書有客來天末對酒何人在目前萬里歸來成契闊煙花獨賞亦淒然

○懷成寶林

紙窗樹影日初斜爲憶南園滿樹花嗟我風塵勞寤寐有人城市飽煙霞誰將消息傳春雁空使愁心動暮笳昨夜月明身似蜨夢魂萬里到君家

○山居

靑山深處艸堂開面面峯巒擁翠來短榻臨風當檻坐野花乘雨傍籬栽參差樹影迷樵徑淸冷泉聲到釣臺隨意徘徊隨量醉人間何事覺蓬萊

○山居雜詠【三首】

落落山村遠俗紛柴關靜掩日初曛閒窗吟倦渾無事臥對靑峯看白雲

山風野樹晚生涼嵐气飛來罨水光步向南峯望明月綠疇千頃盡如霜

一帶雲光綠樹連萬峯濃鎖夕陽煙夜深雨气來何許忽聽溪聲到枕邊

○懷李綺琴

蓮塘聞在碧江頭載酒尋詩約共遊今見花開人不見何時重上木蘭舟

○秋夜懷洪稚存

明月何皎皎良夜何遲遲牛女隔絳河風露涼淒其淸光照人間何處無別離長歌寄所懷乃在天之涯披衣步空庭木葉橫天飛不知遊子心此時何所思

○落葉

秋色無塵樹影涼泬寥天宇暗飛霜忽將枝上千重翠散作階前萬點黃蝴蜨亂翻來小苑芭蕉碎響入虛堂莫將搖落傷蕭瑟請看楓林燦夕陽

○菊花

爲尋佳種幾徘徊手取靈根繞砌栽孤負重陽時節好連朝風雨不曾開

○冬夜

杯空鑪火盡深夜一鐙殘雪影疏窗白風聲曉漏寒俗緣居近市貧尙食充簞慚愧靑氈破終宵感百端

○寄薛君公望【名承基精岐黃善小楷吳縣人】

東風又舞綠楊枝春雨樓前贈我時四載星霜人契闊五湖煙水夢迷離廢書俗骨應難藥對酒愁心尙可醫如有新題附歸雁願將小楷界烏絲【春雨公望樓名】

○寄孫君水南【二絕】

滄浪亭北樂橋東門閉垂楊幾樹風五日三餐渾不計老妻猶爲整詩筒

制錦才華老更雄幾經賣賦尙愁窮近年目力還佳否鐵綫烏絲可復工

○萬泉河步月

碧空千里火雲流風斷殘虹暮雨收深夜老龍眠不得海天拋上水晶球

○長幹曲【二首】

采蓮淸溪口不似在橫塘相逢不相識且莫訴中腸

我向淸溪來郎往橫塘去雙槳未相逢花深在何處

○仿西昆體

金井飛霜素綆寒銀瓶夜汲玉闌榦碧梧葉落難棲鳳寶鏡奩深不照鸞常揀丹沙藏蜥蜴少嫻刀尺制羅紈徘徊錦瑟遮秋扇盥手中宵未敢彈

○懷洪稚存在陜

歷遊五嶽竟如何【其送餘詩曰五嶽未陟一欲歸難戒途】歲月堂堂瞬息過少室雲中看太華孤城天上落黃河一樽話別三秋末萬里投書六載多近日長安曾到否故人遙望苦吟哦

○夜讀

風聲瑟瑟漏漫漫鐙暗蘭膏荻火殘讀到夜深人靜後半輪月上紙窗寒

○題畫

古殿開孤岫疏林帶遠岑伊人在何處秋水碧雲深

○憶鎭江府經歷司署

幾竿修竹繞吾廬冷署無人靜讀書昨日江船新下网楝花風裏上�魚

○憶夜過松江府

輕風五雨泛輕舠柳暎花遮秀野橋明月一天澄似水水雲亭外夜迢迢

○憶渡太湖

我亦扁舟泛五湖芙蓉七十夜模糊何時一問龍威洞玉柱金庭事有無

○春日書室

綠陰繞屋是垂楊石砌無塵艸木芳花壓牀前畱蜨夢葉深檐底出鶯簧透窗天影涵虛白落筆風聲入硬黃細雨初晴雲斷續一鉤新月暎方塘

○題桃柳鳴禽圖

珊珊翠葉淩風綠裊裊紅葩過雨鮮一片輕陰晴正好春聲鬭碎夕陽天

○月季花

猗猗葉自淩冬綠艷艷花常逐月紅桃頰柳眉休浪妬芳心原不鬭春風

○雨晴

一夜檐前滴瀝聲好風吹作曉來晴山頭靉叇云猶濕溪上潺湲水乍生

○憶二陸故居

九峯空翠碧天橫三泖秋波接漢淸半夜霜風聞唳鶴月明飛過五茸城

○憶戴叔倫墓

七里橋邊曉放船三茅峯色翠連天夜臺坊下澆杯酒一束生芻拜昔賢

○憶莫釐峯

莫釐峯上倚朱闌七十芙蓉照水寒欲向鴟夷問西子煙波無語綠迷漫

○憶黃浦江

未必春申有怒魂江豚吹浪拍云昏天畱三戶亡秦族莫向方城怨李園

○憶虞山

言林虞墓樹參天蔓艸荒邱古聖賢一點浮雲在何處空餘抔土鎖涼煙

○秋夜有感

剪燭無瞑不自聊驚時感事正蕭條頻年多病遊蹤少萬里懷人別夢遙細雨涼雲秋漠漠淸鐘疏柝夜迢迢愁心幾許誰相問賴有微吟破寂寥

夢鶴軒楳澥詩鈔卷一終

●夢鶴軒楳澥詩鈔卷二

沈陽繆公恩立莊

夜坐偶吟

憶涵碧亭柳漫吟

春日憶成翁寶林

春夕獨眺

圖仕女曉繡因題

偶吟

行山中感吟

山行

山中

觀表忠觀碑

春詞

夏日

卽事

漫成

齋中夜坐

小圃

夏晝

聞笛

過雙峯寺

題畫

春夜聞笛因憶江南社友

觀兒童春戲感成長句

曉霽郊行

題桃花雙燕圖

春日有憶江南諸友戲成回文

檢點舊文漫占

雨晴夜坐漫吟

喜晴

山行卽事

寺中值雨

曉晴登輝山絕頂

歸自輝山途間漫成

石花

曉晴

題畫

獨坐漫吟

萬泉河納涼

立秋前一日暑甚因步水上見時景已有秋意

渾河

小亭納涼

小亭值雨

靜亭再從兄見有蜾蠃負螟蛉者爲他蠃所奪此蠃飛鳴棄去似有所憾賦五古一首見示因和二章奉答

晚步

夜行

感吟

夜坐

種花

溪上

漫吟

春暮

登輝山

過雙峯寺

云

憶舊

題蘭賀人

題瀟湘圖

吳文老以詩見示次韻奉答

冬夜兼懷捨弟

過遼陽

過首山

暮過渾河

有懷

遊觀中值雨

連雨暮晴次唐友梅韻

雨晴同松坡步月河上

紅蕉

新秋偶吟

偶得寒月掛霜枝之句命童子聯之松坡遂成一律余卽韻成書懷之作

又因明月千家雪樹影寒霜月二句松坡成篇余亦足成二律

夜深忽聞風雨淒然感賦

友人索畫蘭並題

書桃花扇傳奇後

秋夜懷舊

葉本初同其仲兄濟範沒於海詩以哭之且慰其長兄濟東

冬夜

悼亡絕句

遊蜂菊花

曉渡渾河

題畫蘭

送唐友梅

檢張瀛客先生遺詩

遊仙

晴望

村中

沽酒

春郊卽事

答閻古樵和韻

同黎悅安閻古樵弈棋夜飲

再出東郊

唐友梅病中寄詩一律次韻奉覆

柳絮

淸明

雨後獨步小園

楡錢

月暎萬川

恭謁曾祖朝議公墓

鐵嶺東山道中

恭謁髙祖武翼公墓

淸河道中

綠牡丹

粉紅蓮

萬花魁

滿天星

鄧州黃

洋紅

粉鍼

鏡中菊影

鐙下菊影

憶送別唐友梅

樵徑

樽酒慰離顏

劉守愚先生自海上得奇石因紀古風八韻余旣次和未盡所言復爲長歌

宿塔灣

醫無閭山

宿雄縣

過易水

臧家橋

過徳州

平原弔顏魯公

過齊長城

夢洪大亮吉憶舊時同出此途感吟二首

諸葛武侯故里

過宿遷感懷二首

夜晴

檥舟亭

梅

甓社湖感懷

鏡中梅次張力庵韻

登髙郵西城樓

題畫

秦郵寓中絕句

題張力庵崇川花譜吟

登文遊臺

露筋祠

夜抵維揚

遊平山

瓜州阻風憶賈丈漢庭

遊靈巖山歸作

黃河待渡值重陽

○夜坐偶吟

心境時光俱黯然燒殘銀燭悄無眠月沈庭樹埋淸影風度茶鑪散冷煙往事幾經回短夢舊愁仍逐入新年憑誰爲我銷塵念忽聽疏鐘落枕前

○憶涵碧亭柳漫吟

南國煙花滿地飛遼東二月少靑絲不知涵碧亭前柳近日東風綠向誰

○春日憶成翁寶林

茆屋倚靑嶂山窗鎖翠嵐東風吹柳醒夜雨醉花酣仙裏誰歸鶴塵緣自縛蠶何時一斗酒相共剖黃柑

○春夕獨眺

獨依髙樓望海天迷離晚樹鎖春煙東風吹醒江南夢花鳥溪山二十年

○圖仕女曉繡因題

梁燕聲催曉夢回新妝繡幕寶奩開閒將花鳥收鍼譜春色都歸指上來

○偶吟

葉不盈筐覓遠枝瓣香煙繞馬頭祠春蠶自縛緣何事只向人間作繭絲

○行山中感吟

空谷寂無聲春風從東來伊人在何處山花空自開

○山行

斷雲零落初收雨滿林野鳥閒關語空谷山花處處開不知香气來何許

○山中

攜筇獨自入雲巖平野煙低落日銜習習東風起空谷吹將嵐气染春衫

○觀表忠觀碑

保乂雄威著海涯丰碑猶自鎖煙霞不知西子湖邊樹可似當年陌上花

○春詞

東風吹落花落花逐風去可憐一片紅飄零竟何處

○夏日

小院無人夏晝淸芭蕉夜放午陰輕綠窗雨過端溪潤好寫黃庭傍晚晴

○卽事

窗前曉日下回廊夢得新詩醒後忘槐火石泉眞絕響坡公原住白雲鄕

○漫成

永晝閉關無事小軒插架有書北牖淸涼乃爾羲皇世界何如

○齋中夜坐【二首】

簾前花影樹影窗外天光水光正喜小鑪茶熟忽聞隔捨酒香

明月自來自去好風可東可西紙帳乍回殘夢時有幽禽夜啼

○小圃

小圃足徜徉虛齋繞綠楊課詩消永日納爽對斜陽徑艸侵階暗庭花拂硯香有誰能共賞獨自倚匡牀

○夏晝【二首】

綠樹垂垂覆艸堂隔簾花气襲人香吟余髙臥天懷靜半榻淸風午夢長

柳覆濃陰日正長拂檐煙縷午風涼更無人事來相擾不獨忘言並自忘

○聞笛

何處吹長笛髙樓正月明梅花飛片片楊柳綠盈盈萬里淒涼影三年離別情曲終人寂寂獨立憶江城

○過雙峯寺

萬壑千峯裏鞭絲獨往還荒煙迷野徑落葉滿空山石塔靑松掩柴門碧水環老僧無个事鎭日閉禪關

○題畫

渺渺澄波萬頃煙涵空一碧接長天月明如雪篷窗冷誰放山陰半夜船

風定晚波平云去秋空淨應有息機人獨契林泉性

雪凍山上云雪埋山下路空山寂無人尋梅在何處

○春夜聞笛因憶江南社友

擫笛何人對月明東風吹起舊心情當年按曲思鄕井此日聞聲憶友生梅正開時詩共詠柳經折後歲頻更欲從夢裏尋南國調急音淒夢不成

○觀兒童春戲感成長句

荏苒韶光每自驚何堪重憶幼時情紙鳶綫弱東風軟竹馬鐙紅夜月明惟我駑駘勞策勵有人霄漢逞飛鳴吳山楚水歸來晚歲月銷磨太瘦生

○曉霽郊行

新晴寒气峭晨色上巾車霽雪迎殘月明霞度曉鴉山溪初解凍野艸未生芽爲憶江南路東風到處花

○題桃花雙燕圖

飛出烏衣王謝家翻空掠地一雙斜雪銷冰泮芹泥滑莫逐東風覓落花

○春日有憶江南諸友戲成回文

東樓小飲共魂銷事往傷心寸念遙紅日曉迎花萼吐綠煙晴帶柳絲飄風簾度燕雙來往月沼驚魚小動搖通夢有人無紙寄空山晚路遠迢迢

○檢點舊文漫占【二絕】

淩雲志气昔如何暑日寒宵費揣摩一自歸來不相見緘函已是十年多

編殘簡斷暗塵封話到丹鉛夢亦慵早識蠹魚今日飽何如買犢學爲農

○雨晴夜坐漫吟

斷雲無力靄輕陰暮雨新晴洗俗襟柳媚花柔春漸暖月明風淨夜初深半生陳迹回魂夢數卷殘書足古今安得及時求樂事閒尋山水遂吾心

○喜晴

雨霽霞明作晚晴天公有意慰輿情霜場未卜千倉滿云稼堪徵二麥成碧壠苗底翻浪細綠楊葉小簇陰輕村翁共話柴扉外笑指天西气已淸

○山行卽事

煙景迎驕馬晴光入望中萬峯生曉翠遠樹亂春紅魚躍桃花水鶯啼柳絮風雲山緣尙淺空羨艸堂翁

○寺中值雨【二絕】

蕭然古寺萬峯圍漠漠靑雲壓翠微應是山靈知好客一天春雨亂紅飛

靑峯深鎖雨蒙蒙萬木低垂不起風莫道山窗太岑寂此身喜在綠雲中

○曉晴登輝山絕頂【四首】

一夜東風雨意闌朝來餘气作輕寒山靈招我登峯頂欲贈雲英作曉餐

直到千峯最上頭白雲滿地作波流遠山數角浮煙海我欲憑風到十洲

淩空怪石競嵯峨舉首靑天近幾多足下白雲乘不得身無仙骨待如何

零落林花萬綠肥靑光相間瀑泉飛僕夫勸我下山去幾度支筇未忍歸

○歸自輝山途間漫成

艸垂山徑柳垂堤朝靄凝煙望眼迷樹樹杏花紅雨亂村村麥隴綠云低溪深野漲浮橋面岸夾新泥沒馬蹏回首琳宮何處是行人已隔萬山西

○石花

石上有碧艸乃在山之巓稽名曰不死食之延永年柰何一小艸便可期神仙蓋云甘澹泊本眞或能全我采不爲此謂其無俗緣受气與天淸托根與石堅是眞契道者珍重莫輕捐

○曉晴

碧雲吹散夜來風檐雀聲喧曉日紅煙重柳腰眠不起雨含花頰醉初融半生蹤迹塵埃裏七載交遊夢寐中往事那堪重省憶晴空望眼送飛鴻

○題畫

芳艸萋萋迷遠樹蒼波渺渺流何處扁舟向夕訪良朋篷窗遠載殘陽去

○獨坐漫吟

小亭半面繞芳池日永窗移樹影遲花帶餘香歸燕壘絮飛零粉上蛛絲眼前物象心生幻閒裏天機靜自知不覺吟髙驚宿鳥一聲幽韻出深枝

○萬泉河納涼【二首】

水闊添新漲沙平散晚煙斷雲拖雨去明月正當天

河上雨初過風微起細波徜徉不歸去爲愛晚涼多

○立秋前一日暑甚因步水上見時景已有秋意

避炎無處所爲逐水邊過蓮蕚飄紅粉蘋花亂白波只知秋已近恰畏暑偏多微詠淸商曲臨流望素河

○渾河

濁流直擬下昆侖襟帶陪都眾水尊捲地東來山作障排空西去海爲門聲摧雪浪驚雷起勢壓風湍陣馬奔多少黃沙埋白骨誰憑杯酒弔英魂

○小亭納涼

小亭如掌四窗空簾捲玲瓏面面風曲沼流將何處去綠楊深影小橋紅

○小亭值雨

煙垂樹影迷深院雨暗雲光壓短檐忽見四窗天色黑一齊拖下水晶簾

○靜亭再從兄見有蜾蠃負螟蛉者爲他蠃所奪此蠃飛鳴棄去似有所憾賦五古一首見示因和二章奉答

螟蛉寄桑上有蠃遙負歸他蠃奪之去此蠃乃髙飛鼓翼有怨聲其聲一何悲蠃兮子勿悲其故子未思見奪因枝遠胡不謀近枝蠃兮子勿悲負子將何爲此語似不情此意深可思不見梁間燕待飼常呢呢一朝羽翼成髙舉無歸時又不見雛雞逐羣隨伏雌爪距少健彊相對生睚眥二者非假借情態猶參差有子苟不肖不如竟無之慈烏天性少反哺安可期蠃兮子勿悲負子將何爲

○晚步

落葉蕭蕭日影西靑霞光斷暮天齊平林風緊鴉聲亂野岸云寒雁陣低人渡前溪秋水闊我思遠眺晚煙迷長歌一曲憑誰和手畫灘沙獨自題

○夜行

車馬秋蕭瑟徵途夜可憐月光澄爽气山影隔涼煙明滅漁村火橫斜野渡船遠天空極目箕斗落峯前

○感吟

三徑歸來未就荒籬花砌艸自芬芳往年十丈紅塵裏空逐車輪馬足忙

○夜坐

坐久羣囂息微吟夜已央閒心常自照虛室暗生光涼月明逾靜秋花淡轉香此時誰共語簾影上書牀

○種花【二首】

引人開渠學種花欲從園叟伴煙霞何時甕繭成仙騎騎向璇宮問歲華

久甘抱甕到如今已見繁枝結綠陰有客何來矜技巧教人機事啟機心

○溪上

何處桃源洞重來路已迷飄飄花片落流過小橋溪

○漫吟

幾番風信急相催紅雨紛紛點翠苔最是輕盈楊柳絮等閒飛過短墻來

○春暮

春事餘多少淒其感物華連綿三日雨零落半簾花綠樹繁陰重髙樓夕照斜懷人歸未得芳艸滿天涯

○登輝山

危峯絕頂獨盤桓霧斂云收眼界寬千澗瀑兼靑靄落萬山嵐向碧空攢天風欲鼓春衫破雨气猶侵石骨寒何日淩虛生羽翼十洲三島足遊觀

○過雙峯寺

空山雨歇斷雲低芳艸芊綿石徑迷古殿無人門自掩檐鈴不語野禽啼

○云

一片濃云靉叇光因風舒捲爲誰忙如何不作知時雨只解漫空掩太陽

○憶舊【八首】

海門風急浪掀天一葉舟從鐵甕還回首壯遊成往事只餘淸夢尙纏綿

酒兵無計破愁魔鐙火篷窗莫柰何明月一天秋水闊不堪復聽唱吳歌

孤舟曾系古淮陰漂母祠前萬古心一種深情在知己當年原不重黃金

從來歌吹說維揚我念瓊花不再芳今夜窗前看明月卻疑明月是雷塘

消夏灣頭碧水流西施已泛五湖舟試看今日蘇臺柳眉黛空含萬古愁

滿眼嵐光碧四圍荒衙晝靜掩蘆扉多情最是山桃樹一片春紅艷不飛

當日雄談四座歡只今獨對一鐙寒可憐十六年中事盡作流雲逝水看

慚愧巴人只自吟敢云白雪少知音笑伊彭澤眞多事不設冰弦卻蓄琴

○題蘭賀人

一叢碧玉淨無瑕有夢徵蘭繞絳紗應是畹香能解語雙雙開作並頭花

○題瀟湘圖

篷窗鐙火夜維舟天水涵虛靜不流欲弔湘君何處是幾竿斑竹一湖秋

○吳文老以詩見示次韻奉答

當年蹤迹逐飄萍空羨吳山處處靑師友半從愁裏別鶯花都似夢中經君眞佳句追王孟我亦深情念鶺鴒自是文章本天性此心私幸有儀型

○冬夜兼懷捨弟

簾外蕭蕭半夜風鐘聲吹入寂寥中寒窗紙薄霜威重老木枝疏月影空坐久忽看虛壁白更闌獨對短檠紅遙憐弱弟三千里耿耿離愁有夢通

○過遼陽

東梁河水自西流漠漠涼煙隱戍樓我欲停驂問華表夕陽城郭鎖涼秋

○過首山

故壘遺蹤不可尋荒原何處大星沈迢迢晉魏浮雲盡剩有靑山自古今

○暮過渾河

白艸荒蘆秋色淒長河光浸暮云低涼波噴雪風聲急古木含煙日影迷隔浦人家空寂寂繞塍禾黍尙萋萋一鞭遙指殘陽路不計歸程信馬蹏

○有懷【二首】

離索勞人太瘦生不堪重憶舊心情吟余獨向東軒立翹首天涯看晚情

何時樽酒逐歡場楚水吳山道路長我有愁心誰共語一天黃葉下殘陽

○遊觀中值雨【四首】

傑閣淩虛寶扇開槐陰松影滿樓臺一聲龍笛西風起四面煙雲暮雨來

隱隱雷聲走碧空雲收雨霽見長虹丹臺紫府開仙境盡在殘陽返照中

上方殿宇倚崔嵬簾捲秋云列岫開萬木低垂新雨後一天空翠入窗來

斷雲拖雨度髙空丹吐霞光劍吐虹風定波平天宇淨分明新月在池中

○連雨暮晴次唐友梅韻

幽窗幾日苦淒迷霽色初開日影西云蝕長虹當戶斷煙拖殘雨拂檐低平池積水侵芳艸小徑閒花點綠泥好待東山明月上共攜短杖聽前溪

疊前韻

檐澑聲中曉夢迷靑虹忽見遠林西殘云翳日花光淡宿雨凝煙樹影低素壁行蝸新有篆綠階生蘚淨無泥奚童爲報山泉長舊築漁磯沒入溪

再疊前韻

共指遙山翠影迷雷聲隱隱亂峯西天心忽見雲光薄村外猶看雨腳低豹隱已成三日霧蛇封未辧一丸泥門前新漲波瀾闊不是前時沒脛溪

○雨晴同松坡步月河上【松坡卽唐友梅】

急雨初收暑气淸寺門新漲碧痕生半規素月潭心落中夜潛龍夢裏驚細藻縱橫迷樹影微風披拂起波聲老僧已入維摩定一任禪鐙暗復明

○紅蕉【亦名美人蕉】

宵來點點雨聲淸朝吐丹葩暎日晴笑靨半開應解語芳心未展尙含情亂翻翡翠遮天綠碎碾珊瑚照夜明合寫簪花淳化帖窗前宜得萬株生

○新秋偶吟

大火西流暑漸收忽驚節物又淸秋露蟬聲咽風生柳籬豆花開月滿樓詩卷難傳無限事酒杯能遣幾多愁忽來數點瀟瀟雨一片涼雲淡不流

○偶得寒月掛霜枝之句命童子聯之松坡遂成一律余卽韻成書懷之作

好夢歸何處佳期嘆已遲殘鐙昏紙壁寒月掛霜枝空有三餘志難酬萬里思徘徊深夜裏此意更誰知

○又因明月千家雪樹影寒霜月二句松坡成篇余亦足成二律

更深羣籟息寂寂立寒庭明月千家雪疏鐙一點星天光侵戶牖夜气入虛靈小飲休教醉長令方寸醒

深宵不成寐臥對一鐙紅樹影寒霜月鐘聲度曉風壯心隨日去愁思入詩中歲晚驚心切長吟百感叢

○夜深忽聞風雨淒然感賦

小鑪餘火荻灰溫云暗蕭齋靜掩門半夜驚風吹夢醒滿窗寒雨逼鐙昏濁醪力薄難爲醉舊事吟成枉斷魂日月如流傷晚歲此身空爾寄乾坤

○友人索畫蘭並題

冰根幾本護蒼苔風葉參差露蕊開豈有國香生筆底卻教仙蜨誤飛來

○書桃花扇傳奇後【三首】

無愁天子愛繁華偸取金陵作帝家燕子新詞聽未足春風已落後庭花

舊院長橋往事空靑山黃土夢魂中南朝多少傷心事付與桃花扇底風

杜鵑血淚灑京門嶺上衣冠枉斷魂滚滚長江何處是梅花影裏月黃昏

○秋夜懷舊

簾捲空窗四壁虛金壺乍永夜何如滴階露冷蛩聲澀落葉風飄樹影疏隍鹿已醒他日夢塞鴻久斷故人書起看北斗闌干墮殘月蕭條上艸廬

○葉本初同其仲兄濟範沒於海詩以哭之且慰其長兄濟東【五首】

浪捲星槎竟不回海天無地寄吾哀他年宿艸尋何處永向鮫宮作夜臺

水立云垂海气昏蓬瀛有召赴龍門望洋欲酬樽前酒萬頃煙波鎖斷魂

仲子溫恭最象賢李君爾雅更韶年如何攜手騎鯨去同向三壺證水仙

空對鯨波哭杜鵑修文已入鏡中天蒼龍宮裏回螭馭知是淸寧第幾年

一夜霜風斷雁羣百年泉壤隔音聞憑君且拭傷心淚極目南天有白雲

○冬夜

半夜風吹小雪殘天空北斗掛闌干深宵萬籟歸岑寂滿地冰花月影寒

○悼亡絕句【意到卽書未遑次敍】

入廚洗手自三朝病裏羹猶手自調爲報慈幃增早膳一時屙痛似全消【亡內善烹飪老母恆以爲甘故病中不廢每進食得報加餐則一時欣欣病若失積屙旣久以產歿】

雙雙兒女綴班聯五歲嬌娃意最憐猶禁芳階閒鬭艸卻教拈綫繡牀前

倚枕支頤制豆娘五文弱綫爛生光不知气比遊絲細反爲兒曹續命長

日沈翹首望雲天一種深情已暗傳向曉不言疇昔夢淚花瑩澈枕函邊【外舅訃至以其多病隱而未告越數日夢中大慟問之終不詳言蓋有夢兆而諱言之也】

雅意相關姊妹行幾回分贈嫁衣裳惟存數幅親花繡猶自塵封黃竹箱【亡內於衣物不吝多分贈諸妹以故殮時衣不適體老母有餘慟焉惟十六歲時自繡春衣數事未嘗分人言畱爲兒女輩作程序也】

簾動驚聞步屧聲宛然獨自踏階行推窗不見人何處風自淒淸月自明

短夢初驚曙色微半宵言笑是耶非爲憐弱質愁風露月黑山深那得歸

孤魂喜得傍尊親祖母佳城近比鄰應倚夜臺松柏影共看明月憶家人

剩粉零膏手澤新靑箱翠匣鎖輕塵最憐弱女偏珍惜不肯開奩付與人

○遊蜂菊花

漫從籬下采黃華風露淒淸且閉衙好是春風三二月莫教孤負上林花

○曉渡渾河

未動荒雞夜寂寥風吹雪浪冷蕭蕭爲看沙上靑霜迹已有行人早度橋

○題畫蘭

幾葉淋漓艸帶眞有人揮灑詡傳神何時收取花間露爲我毫端洗俗塵

○送唐友梅

目斷衰楊倚驛橋天連晴雪正蕭蕭萬泉河上重攜手恰待春風碧柳條

○檢張瀛客先生遺詩【二首】

斷簡離披剩一編最憐窺豹未能全白雲化去緱山鶴春露秋霜二十年【先生摘集中詩百餘首曰課圃詩鈔余未能錄竟今所存者止二十四首】

幾樹松楸鎖夕陽誰題詩伯夜臺坊【唐戴叔倫墓在金壇縣南門外有坊題曰詩伯夜臺】雲山有夢三千里便是生離也斷腸

○遊仙

瑤艸琪花繞玉臺昆侖絕頂四天開林間空有三靑鳥八駿東歸不再來

碧海靑天一劍孤歸來獨倚舊丹鑪故山風月棲遲好不看巾箱五嶽圖

○晴望

萬峯流翠雨初晴澤被郊原艸木榮蠟屐最髙山上望麥苗千頃綠云平

○村中

數椽茅屋自成村半帶殘陽半掩門煙柳低眠風不起暮鴉聲裏月黃昏

○沽酒

家釀瓶之罄來沽小市前君謀花下醉我解杖頭錢不惜杯三百何妨斗十千杏林春正好共酌酒旗邊

○春郊卽事

芳原土潤絕纖埃款段霜蹏踏碧苔曉霧猶籠楊柳重初暾欲熾杏花開桑林雨霽鳩呼婦麥壠朝和雉引媒翦翦春寒風力薄旗亭駐馬暫銜杯

○答閻古樵和韻

望中霽色絕囂埃蠟屐衝泥印軟苔煙燒平林靑靄合天排遠岫畫屏開金鶯出谷相求友玉蜨尋芳互引媒何日東臯同載酒與君拈韻共傳杯

○同黎悅安閻古樵弈棋夜飲【安南國人名欣】

風吹淸漏夜漫漫把酒敲棋興未闌樂事抵須千日醉浮生轉瞬半枰殘功名塵土成蕉夢松柏冰霜結歲寒聊取歡顏忘勝負傾懷莫放一杯寬

○再出東郊

芳園歸幾日重適野人家樹樹聞山鳥村村見杏花溪痕新漲雨艸色漸藏沙依舊東臯路旋看易物華

○唐友梅病中寄詩一律次韻奉覆

四年筆硯共相依幾向丹鉛核是非塵榻無人聯夜雨沂風獨自詠春衣心憐藥餌愁多病目斷雲山鎖落暉聞道蒲觴新有約爲藏佳釀待君歸

○柳絮

幾株碧柳小窗東弱綫低垂度曉風似解催人吟白雪飄來數點硯池中

○淸明

墓柳靑靑墓艸黃一盂麥飲奠椒漿可憐無限傷心淚灑向東風血數行

○雨後獨步小園

漠漠輕陰合孤吟小苑中斷雲拖細雨髙樹起微風艸入平池綠花飛曲徑紅徘徊對軒檻幽興倩誰同

○楡錢

欲買春風是也非枝頭亂掛五銖微憑將柳綫輕穿綴莫逐楊花作雪花

○月暎萬川【二首】

淸光照破九州島煙萬派澄鮮一影圓灩灩金波涵靜體不隨逝水下長川

素魄髙懸出海天飛來萬影入澄川自然妙用皆無意水自空明月自圓

○恭謁曾祖朝議公墓【地名一面城在鐵嶺東八十里柴河之北】

水繞柴河堡山開一面城銀岡分脈結【鐵嶺古名銀岡岡在東門外實爲墓之支山】金體眾峯呈【堪輿家以峯之圓者爲金星柴河產金故峯多圓形】澤衍衣冠冑心悲風木聲十年期展拜此日遂烏情

○鐵嶺東山道中

山谷繞奇勝淸幽慰旅行雲從車下起田向樹頭耕石棧低天影煙林出水聲卜居知未遂吟望有餘情

○恭謁髙祖武翼公墓【地名弔弓溝在開原縣東一百六十里淸河之南東去鷹鶚邊條五里】

佳城臨塞地鬱鬱近邊垠雲气滋靈艸【舊產人參今亦間有之】山君守墓門千年開吉兆五葉拜元孫慚愧承先徳瞻依欲斷魂

○淸河道中

萬山環合翠嵐浮策馬斜陽古挹樓峯辟關門【山名】天一綫浪翻峽口水雙流【峽名】寒煙漠漠村墟暮野港蕭蕭蘆荻秋回望鳳城何處是西南翹首白雲頭

○綠牡丹

東風拂檻一枝春移贈秋芳號轉眞能傲嚴霜貞晚節前身合是墮樓人

○粉紅蓮

亭亭獨立對西風不比淩波墜粉紅莫道蓮花最髙潔淸香合與晚香同

○萬花魁

共道梅花萬卉魁秋魁籬菊勝江梅如何爛漫西風裏不向羣芳頂上開

○滿天星

霜天月黑倍昭然分野從來應地躔不是寒香侵座右幾疑星斗落階前

○鄧州黃

金蕊初開玉露涼百花洲上點秋光範公遺譜知多少應共香橙一色黃

○洋紅

誰碾朱砂擁菊叢丹葩和露綻西風一從番舶來中土贏得扶桑曉日紅

○粉鍼

移得秋英傍繡牀鴛鴦剌罷理殘妝誤將膩粉黏鍼綫挑出花心瓣瓣長

○鏡中菊影【四首】

誰移籬菊近妝臺髙捲珠簾寶扇開瘦影盡教歸朗照秋光收入座中來

不讓金波燦夜華淸光澄澈暎寒葩暫移月裏中秋桂添得霜前九日花

幾枝錯落秋花影一片虛明玉鏡光縱使鑑形能取象空教寫照不分香

花臨寶鏡空非色鏡鎖秋英色未空眞假盡緣心作幻倩誰勘破有無中

○鐙下菊影【四首】

移將籬菊避霜風掩暎蕭齋燭爓紅瘦影不須秋水照淸標收入素屏中

軒窗深鎖絕風塵菊對秋鐙影倍眞最是一枝斜更好何人潑墨爲傳神

最憐鐙下影偏幽一榻寒香四壁秋欲寫芳標畱玉版聊將斑管學雙鉤

秋英爭向紙屏開水月空花惹浪猜已悟無生莊叟意有形都自幻中來

○憶送別唐友梅

憶昔離亭日驪歌酒半闌乾坤雙鬢冷風雪一身單羸馬關山遠長途歲月殘誰知成死別吟望淚闌干

○樵徑

踏破蒼苔古木陰腰斤日日入幽岑幾多城市炊煙處荷擔誰憐徑路深

○樽酒慰離顏

預擬傾尊酒相期客子還休忘他日醉記取去時顏萍水蹤難定風霜鬢莫斑何年成慰藉痛飲對刀環

○劉守愚先生自海上得奇石因紀古風八韻余旣次和未盡所言復爲長歌

混沌旣鑿開山﹖含岈不周山倒愁女媧偉績奏成餘殘塊棋布山巓或水涯閭山趾有補天石此石眷屬應一家誰知淪落在海澨沐日浴月葆精華天風海濤作知己藉以芳艸見煙霞天生靈物豈終隱不使萬古埋泥沙我有父執劉守愚讀書博物爲通儒暫去司鐸駐錦水遂以捧檄勘海隅平生好奇慣搜剔披檢荊棘窮崎嶇忽得此石拜且舞呼兄呼丈載以車古苔斑剝土花潤鷓鴣點閒龍文紆秦皇鞭迹殷余血望夫粉黛嬌模糊形質兼備瘦皺透上皇山石恐不如憶昔汗漫杭一葦半在吳頭半楚尾金焦北固峙海門燭目怪石比比是猛獸奇鬼相攫拏片雲孤帆欲飛起泗濱石磬設堂皇靈壁硯山置棐幾少年棄擲不知惜念言回首徒然耳今讀君詩忽神王賡以短章意未暢更因海嶠憶經遊廿年塵迹空惆悵羨君得石良足多神毫濡墨爲長歌胸無靈珠吻復拙石乎石乎當柰何

○宿塔灣【沈陽西十二里】

倚枕挑鐙夢不成寒雞啼月夜三更思親懷友情多少才是消魂第一程

○醫無閭山

幽並開巨鎭封置自堯年雄气平吞海危峯欲柱天雪凝流冷翠嵐重帶晴煙未遂登臨願停驂弔昔賢【耶律文正公龐公鑄賀公欽俱有遺迹】

○宿雄縣

易水蕭蕭白日涼飛橋十二斷虹長思親一夜關山夢半在淮陽半沈陽【雄縣適當南北中途】

○過易水

一劍尋仇計本疏空將督亢入秦都於期刎頸田光死不信荊卿不丈夫

○臧家橋【水自保府束鹿來古滹沱也束鹿人訛呼爲蒲桃河】

淡煙輕霧鎖長河寒水流澌不起波曉色離離鄕夢醒風吹殘月渡滹沱

○過徳州

雅雨天才本擅場一肩風月繼漁洋如何不悟焚身禍有客停車淚滿裳

○平原弔顏魯公【二首】

撲面風沙欲斷魂驅車獨出古平原魯公祠宇知何處衰艸連天日影昏

不愧先賢不愧儒【家廟碑在孔門者八人】更將余技妙操觚幾多蔓艸荒煙裏金石遺文尙有無

○過齊長城【長城鋪】

綿亙山川一帶長蕭條斷壘鎖殘陽已經作俑開秦禍空使千秋罪始皇

○夢洪大亮吉憶舊時同出此途感吟二首【聞其爲貴州學使尙未回京】

故人旌節駐黔中十八年來事不同今日重行黃葉路愁人依舊白楊風

萬里何緣入夢中照人顏色舊時同醒來不是當年事寒气侵衣起朔風

○諸葛武侯故里【沂州府北門外有碑刻曰漢丞相諸葛武侯故里】

大書深刻著榮名滅魏吞吳恨未成沂水蕭蕭愁不斷我來何處拜先生

○過宿遷感懷二首【癸卯隨家大人北歸時婦翁班生庵先生以邳州牧駐旌於宿】

河上重經感昔時傷心世事一人知先生久赴瓊樓召【生庵先生以五十六年歿於髙郵】尙有遺民頌口碑【先生政尙寬仁故所在思之】

五載香銷痛別鸞【生庵先生旣歿之明年內人見背】墓門艸斷碧煙寒不知同在重泉下可是人間見面難

○夜晴

蒙蒙如霧復如煙滴瀝聲中夜不眠忽被北風收拾去碧空云淨月當天

○檥舟亭【在常州府城外東坡所寓】

此地曾經訪大蘇檥舟亭下夜舟孤重來哽咽髫年事不爲重慈作杖扶【乾隆四十六年侍先祖母登亭度隘處輒扶恩肩撫今思昔不禁涕零】

○梅

自挾冰霜气何須珠玉詞水邊籬落後無復擅場詩

○甓社湖感懷

片帆曾掛甓湖煙五兩風輕蕩畫船負笈有書空飽蠹垂云無翼可摩天相如近日常多病叔寶當時最少年細認遺蹤何處是半篙春水綠依然

○鏡中梅次張力庵韻【力庵桐城人庠生名裕儀】

余雪侵窗獨閉門盆梅奩鏡對黃昏十分皎潔涵淸照一片虛靈浸冷魂姑射瓊姿奔月窟漢妃珠影落江村傳神已是含全像莫認殘妝半面痕

○登髙郵西城樓

縹緲春波接遠天髙樓長眺獨蕭然依依樹影畱殘月點點村炊上晚煙此地維舟廿九載當時垂發十三年【乾隆三十三年餘十三歲隨家大人泊舟於西門外二日】東風依舊吹楊柳俯仰靑衫祇自憐

○題畫

家山好處正依稀蝴蜨空勞夢裏飛孤負艸堂春樹綠落花啼鳥未曾歸

○秦郵寓中絕句【三首】

紅破橊花日正長北窗風至作微涼翩翩燕子來何處知啄香泥繞舊梁

難將好夢慰鄕情臥暖桃笙夢不成何處蘭舟雙畫櫓吚呀聲裏客魂驚

翹首西樓月又生蛾眉七度對離情不知此夜纖纖影照到徵人第幾程

○題張力庵崇川花譜吟【二首】

筆花燦爛墨花香寫出金釵十二行蠡売窗明眠未起不知曉夢爲誰忙【力庵善晚起】

舊事吟成枉斷腸平生我不詡情長東風不管花開落芳艸連天自夕陽

○登文遊臺

徙倚髙臺暮憑欄憶昔賢風流皆絕代身世正蕭然虛閣下殘照平湖澄遠天徘徊未歸去鐙火破疏煙

○露筋祠

祠樹集昏鴉平湖沒晚霞野風何處起吹落白蓮花

○夜抵維揚

水暎蓬窗夜气涼邗江古岸泊舟航玉簫風靜吹明月粉堞煙深繞綠楊【漁洋詩綠楊城郭是揚州一時摹爲圖畫】跨鶴已成他日夢尋花非復少年場星星螢火沾淸露欲問雷塘事渺茫

○遊平山

維揚稱巨麗今古競繁華綠水飛蘭槳垂楊隱鈿車綺羅春拾翠鐙火醉評花十里平山路香風處處賒

○瓜州阻風憶賈丈漢庭【二首】

風捲江湖海逆流弄風蛟蜃上濤頭篷窗屏息何曾寐漁火光中一夜愁

二十年前訪蓽門春風攜我錦春園【吳氏園在瓜州西門外禦題錦春】只今宿艸無人問何處冬靑鎖斷魂

○遊靈巖山歸作

塔掛殘陽欲暮天靈巖支港泛歸船回頭卻顧經行處雲際鐘聲破晚煙

○黃河待渡值重陽

待濟長河古驛旁輿夫報我是重陽人爭野渡秋煙冷目極平沙岸艸荒小市漫沽村酒薄頹垣也有菊花香長堤誰是登髙伴滚滚洪流望渺茫

夢鶴軒楳澥詩鈔卷二終

●夢鶴軒楳澥詩鈔卷三

沈陽繆公恩立莊

登岱

無字碑

途中

都中晤洪稚存卽畱別

旅邸

春日漫成

小亭靜坐

題畫

題蛺蜨

春日

春陰

題平湖遠眺

題晚徑歸樵

春行

春晴兼憶倪李諸君

晚晴

海棠蛺蝶

麗人行

秋日

古木寒鴉圖

蘆洲獨釣圖

夜坐漫吟

題落花蝴蜨

夏日漫成

新涼

與長男圖箕試助教官箕中式第一餘第二奉文行取入都

謁夷齊廟

新店弔周將軍遇吉

曉行

道中吟

暮春臨帖偶吟

題蘭

遐亭以詩見寄次和卻寄

書齋獨坐

秋日過雙峯寺

冬初歸自東郊

露蘭

晴蘭

月蘭

題畫蘭

雪蘭

題破盆蘭花

冬夜懷遐亭

冬日過雙峯寺

雪

雪晴

度歲以來雨雪連綿晴日頗少寒气愈盛因成長律

贈金泗樵

城樓遠望

郊行

感吟

泗樵言秦君梗槪不勝悼惜因成長句

次春郊元韻

次春日六韻

次和夜月觀花八韻

次和泗樵見贈之作

金泗樵以多篇見示答以長歌

渡遼河

曉行

送黎樂安歸越南八首

題畫蘭送範近光

邨中

寄普遐亭

修理先君子塋墓

晚眺

寄慰遐亭妹丈下第

北塔

懿路道中

曉行蒲河道中

冬夜感懷諸友

歲暮南邨歸

正月十日偶成

春日

送朝鮮使臣李魯山髙兼之金淸山諸君

得李魯山金淸山見和之作卻答

望虹螺山

阻雨宿三里橋

抱關嶺

永平懷古

玉田道中

曉行

首山

望虹螺山

題畫

宿雙峯寺

訪李松峯維翰

爲立亭十二弟題畫蘭

畫蘭

夢鶴軒夜坐

雨後郊行

學廨漫吟

寄答梁鶴莊

暮行山中

一月以來連綿霪雨悶中成句

蒿鐙次立亭十二弟韻

默坐

齒落

題醉仙圖

懷朝鮮李魯山金淸山諸君

秋夜大風繼之以雨甚寒

擬古

秋末暮行山中

歸自南村

與從弟徳基話舊

尙鐵峯來訪

萬泉河夜步

獨酌漫吟

感吟

途中

偶感

駱駝

秋曉

暮坐

病中偶成

哭壽安表弟

秋夜獨坐有懷三弟偉

雪後行東山道中

歸自東山

○登岱【四律】

奉陰碑左獨停驂身向天關試一探峯頂晴光畱夕照城頭寒色壓秋嵐登臨不爲風塵倦山水從來夢寐眈只憶白雲親捨遠回腸東北更東南【余於丙辰省家大人於髙郵明年歸九月十八日抵泰安擬次日登岱】

岱麓經過憶昔年躋攀今日秉心虔生成功繼乾坤後典禮尊居嶽瀆先鳥道已經離世界石門猶是倚雲天杜陵詩句裁零錦大筆摩崖處處鐫【工部蕩胸一覽等句多大書刻石上】

五更滄海吐明蟾杖策登雲過水簾輦道舊傳排禦幛神壇曾見出金奩碑銅蝕雨生苔蕊瓦鐵翻風墮殿檐應是最髙寒亦重山人習久不知嫌【登山由水簾洞七十二君輦道禦幛崖至南天門東折至碧霞元君廟殿瓦以銅鐵階有銅碑二山上有李老人言乾隆中有人於日觀峯得金函阿相公里衮撫齊奏陳奉

上諭仍瘞原處】

作鎭靑齊控九區丹梯萬級入云衢東西日月窺浮沒遠近龜蒙效拜趨筆力未能搖五嶽目光安敢望三吳到來天下眞知小大地蒼茫似有無【登絕頂極目蒼茫不知所際有碑曰孔子小天下處】

○無字碑

僅有丰碑表泰山更無人迹在人寰多緣事出焚書後不欲文章著世間

○途中【三首】

策馬來思雪作花歸途秋色上蒹葭應知老母凝眸處望斷徵鴻望暮霞

欲濟無舟可柰何倚閭寧卜事蹉跎不知衣上來時綫可及思兒淚點多

踟躕病馬倦西風撲面塵沙捲斷蓬歲月銷磨魂夢裏心情黯淡別離中遠山漠漠秋云冷古木蕭蕭落照紅行道無人能縮地舉頭天際羨飛鴻

○都中晤洪稚存卽畱別【四首】

憶別何期十九年愁腸幾度夢魂牽誰知意外停徵馬恰得京華續舊緣

太液池蓮問酒樓涼風吹柳正新秋卽今人事升沈異同是蕭蕭欲白頭

當時妄念未能酬罔自風塵逐道周君有雄文應壽世我將驥附亦千秋

一尊淸酒又驪歌此後相思更柰何海內比鄰知己在天涯萬里不嫌多

○旅邸

黯黯孤檠冷不明拂衣秣馬待雞聲無端最是疏林葉底事蕭蕭徹夜鳴

○春日漫成

天際云收日正晴階前花暎紙窗明欲沽春酒楡錢小爲綰東風柳綫輕坐久忽看移樹影吟髙偶覺和禽聲詩成渾未思工拙不爲閒爭旦夕名

○小亭靜坐

艷影香風匝小亭吟余書竟對虛屏更無人事生煩擾自有天機見性靈瘦綠肥紅皆妙道落花啼鳥共忘形愛他止水澄波靜閒倚雕闌望淥渟

○題畫【五首】

垂釣圖

觀瀾圖

尋梅圖

釣艇圖

攜琴圖

﹖垂釣圖

門對空江水接天翠屏倒影浸雲煙一竿風月無人管閒數沙鷗倚釣船

﹖觀瀾圖

漣漪曲曲繞柴門曳屐攜筇驗漲痕數點桃花落何處試沿溪水覓來源

﹖尋梅圖

尋春攜侶問煙霞蠟屐衝泥鳥道斜笑指溪邊深竹裏東風已綻一枝花

﹖釣艇圖

萬峯攢翠倚晴空倒影淸江碧鏡中自契天機忘得失滿船明月一竿風

﹖攜琴圖

峯危徑僻古亭深自與幽人契素心絕調憑誰同一賞空山泉石是知音

○題蛺蜨【三首】

幾叢芳艸徑三三逗引尋香鳳子酣夢裏東風何處是關心春色在江南

家園處處好芳菲合是歸時便得歸縱使江南風日暖莫隨花擔過橋飛【花繪荷苞牡丹俗名當歸花】

春深花重時香重花深處仙蜨最相憐飛來不飛去

○春日

漸覺東風動柳條小池春水雪初消畫梁舊壘來新燕紅藥枯根茁嫩苗細雨侵人寒料峭醇醪薄醉夢逍遙已籌五兩衝泥屐溪友尋芳擬共招

○春陰

云掩靑山影欲無東風猶自砭肌膚誰能爲我開生面寫作春寒欲雨圖

○題平湖遠眺

澄湖秋老荻花洲淺水平沙艤釣舟憶得秦郵拖蠟屐西風獨上玩珠樓

○題晚徑歸樵

一肩歸自夕陽邊石磴云岑獨往還試望前村深樹裏誰家猶有未炊煙

○春行

我正尋春去春風向我來妙香時斷續何處野花開

○春晴兼憶倪李諸君

云破靑霄作午晴日光乍暖碎禽聲依依柳綫迎風軟點點楡錢落地輕芳艸迷空春欲暮綠波隔浦水初平故人一別無消息可向遼東憶此情

○晚晴【二首】

靈鵲呼晴對艸堂半簾樹影下殘陽濕云緩度前溪去畱得軒窗雨气涼

趁將落日捲西窗淨滌陶泓搨硬黃漠漠涼雲飛不起尙拖細雨潤書牀

○海棠蛺蝶

露重淸秋夜乍涼古墻陰下點紅妝懷人欲托相思夢夢裏依然是斷腸【昔有女子懷人淚墮苔陰因生此花故號斷腸花】

○麗人行

捨北女兒畫眉短秋波澄澈靑螺遠雲羅霧縠縞素衣至今尙未逢劉阮捨南女兒畫眉長春山掩映流輝光翠羽明珠琱玉佩至今未嫁東家王桃李香飛春色裏芙蓉照影秋江水桃李花時芙蓉生芙蓉花時桃李萎

○秋日

木葉初飛水乍涼荻花斷岸倚孤航蓬窗極目輕雲碧書破秋空雁一行

○古木寒鴉圖

疏林蕭瑟已涼天結陣寒鴉往復還落葉風多棲未隱秋聲啼破夕陽煙

○蘆洲獨釣圖

秋光已到荻花灘昨夜霜添桕葉丹欲問伊人何處是空江萬里一漁竿

○夜坐漫吟

獵獵西風萬籟哀鐙昏殘漏夢初回明蟾影落輕霜白黃葉聲驚急雨來鬢雪不容詩筆掃愁城暫借酒兵開舊遊往事都蕭索剩有牛衣臥艸萊

○題落花蝴蜨

東君歸去落花中萬點闌珊一夜風蛺蝶也知春可惜共沿溪水覓殘紅

○夏日漫成

茅亭窗外放新荷小沼燻風起細波赤日行空渾不識垂楊滿地綠陰多

○新涼

文窗涼意透紅紗暮雨初收月正斜庭院無塵苔色淨雕闌新放紫薇花

○與長男圖箕試助教官箕中式第一餘第二奉文行取入都

此身自分臥煙霞鶴簡來催兩鬢華未必雲霄終夢寐依然筆墨是生涯兒曹幸已開前路老子何妨殿後車爲祝慈親休遠望歸來彩服拜宮花

○謁夷齊廟

萬壑羣峯朔气飛夷齊祠下暫停騑只今北海慚頑懦終古西山嘆蕨薇濼水要人瞻聖範【濼河橋圯覓渡廟下因得瞻謁】淸風爲我振行衣低徊幾度難言去滚滚寒濤下夕暉

○新店弔周將軍遇吉【墓在南山之南麓】

天命潛移自正嘉豎儒竊柄起徵沙烈宗若遣尊旄鉞逆賊寧惟避纛牙【將軍旣擒李雙喜自成欲引去又曰守將如周將軍吾安得至此】萬載蒸嘗崇我國一門忠勇屬君家【夫人升屋與賊鬭力不支太夫人命闔室自焚】孤魂莫向西翹首故主山陵鎖暮霞

○曉行

鐙光回短夢星影照徵鞍冰雪三冬暮輪蹏五夜寒情深詩語拙心靜酒杯寬去日吟題句今期取次看

○道中吟【二首】

煙光嵐色擁楡關遠近羣峯聳翠鬟任使嚴風吹短鬢不教垂幰爲看山

雪光艷艷起寒煙月落星疏欲曙天山影遙開云五色鳳城應在日輪邊

○暮春臨帖偶吟

一片輕雲細雨過綠楊院宇落花多晴窗寫得黃庭帖愧殺丰神不換鵝

○題蘭

空谷自古今何憂伍眾艸惠然來淸風幽香在懷抱

○遐亭以詩見寄次和卻寄【二律】

挹翠堂前翠若何睫巢黃葉晚風多夢回遠道迷秋雨月落淸輝隔絳河寸艸春暉依愛日尺書雙鯉托洄波嗟余離索無同調羨子塤篪疊奏和

聚首分襟有夙因雲山萬疊隔情親鶯期未卜同聲日梅信空勞遠驛塵落葉涼風來旅雁斜陽秋水望伊人餘懷渺渺憑誰訴鏡裏頻添白髮新

○書齋獨坐

秋气薄書牀金壺漏乍長涼風吹短鬢明月滿虛堂木葉飛輕影籬花送遠香淸宵誰共賞獨自步回廊

○秋日過雙峯寺

小憩雙峯寺峯頭掛夕陽溪光浮殿宇嵐翠滴衣裳漠漠晚天碧離離秋艸黃西風送歸騎鈴鐸聽微茫

○冬初歸自東郊

策馬殘陽裏寒云極目平林空霜野闊水定艸橋成敗葉隨風起澄潭促浪淸衡門何處是新月一鉤橫

○露蘭

冰根碧葉雜荒蕪曉露迎暉綴寶珠笑靨半含還半吐素心皎皎濯醍醐

○晴蘭

谷風吹野養花天九畹幽叢散暖煙仙蕊露幹香遠馥向陽幾葉影翩翩

○月蘭

苔護崇蘭結綠陰玉繩不動夜沈沈石邊幾本冰根冷素魄流輝映素心

○題畫蘭

細雨侵窗古硯涼揮毫蘭蕙滿書堂素屏繞榻占淸夢墨瀋臨風散祖香閬苑有花春百畝空山結佩楚三湘是誰臭味從吾好入室同心兩坐忘

○雪蘭

風促同云捲雪狂飄來蘭畹壓幽芳素心本具冰霜操飛向窗前作冷香

○題破盆蘭花【興化鄭進士燮號板橋仕濰縣令書法蘭竹妙絕一時已入國朝畫徵錄常作破盆蘭花】

寶墨淋漓染素翰破盆偶仿板橋蘭祖香自是無增減莫與雕欄兩樣看

○冬夜懷遐亭【二律】

皎皎西飛月愁心欲寄難故人千里隔樹影一庭寒詩句憑誰賞星躔祇獨看無窮惆悵意吟望自盤桓

夙慧欽吾子天機迥絕倫素心盟澹泊雅度出風塵孤夜牽離夢聯吟憶早春何時重晤語翦燭醉芳醇

○冬日過雙峯寺

寒云縈古殿畫壁敞雙楹積雪透山骨斷冰流水聲巖枯嵐影淡煙冷暮光淸策蹇人歸去依依系別情

○雪

漠漠春云重飛花撒玉團侵來書幌白鋪向艸堂寬喜卜三農瑞愁增萬井寒冷風吹不斷夢裏打窗欄

○雪晴

夜來碎玉已收聲窗紙生紅喜得晴旭日乍烘春雪艷東風緩送曉雲輕童寒掃徑頻呵手雀暖爭枝互鬭鳴爲憶探梅曾策蹇璚瑤踏徧覓詩程

○度歲以來雨雪連綿晴日頗少寒气愈盛因成長律

兩月才能幾日晴六花時作打窗聲凍雲不遣東風解冷絮將塡大海平積素庭軒常沒脛凝寒艸木尙含萌圍鑪呵硯吟捫鼻獸炭頻添酒獨傾

○贈金泗樵

早從洙泗溯淵源更向圖書究本原星斗心胸天亦小縹緗糟粕捲空繁詩敲晴雪看文藻座入春風仰笑言樗櫟我慚依玉樹願將繩墨就班門

○城樓遠望

無邊景象望中來城上樓髙近帝臺四塔佛光摩日月二陵佳气接蓬萊山川盤郁風雲壯阡陌縱橫錦繡開萬祀龍興重根本天經地緯緬鴻裁

○郊行

冥冥余夜气蒙影現遙天白剩幽巖雪靑飛遠岫煙山嵐含靉叇河水泛淪漣漁父知何處沙鷗傍釣船

○感吟【六言二首】

未得竟尋邱壑尙能小有林塘不覺半生是夢居然兩鬢如霜

往事已如逝水舊遊都是空花莫憶當年幻境且娛眼下韶華

○泗樵言秦君梗槪不勝悼惜因成長句

先生自是不羈才湖海飄零亦可哀圮上素書當日祕枕中鴻寶幾時開飛鴻劍气沈牛斗明月珠光沒艸萊交臂無緣成悵惘難將遺恨問泉臺

○次春郊元韻

野遊晴正好款段踏芳春綠柳才舒眼朱櫻未點唇花光含麗日風意起靑蘋遠岫凝輕黛洄波皺細鱗韶華呈艷冶詩句鬭鮮新應接人無暇長吟小欠伸

○次春日六韻

題春佳句屬君家我亦顰眉詠物華胸有靈機舒錦繡天將麗景燦雲霞綠煙拂地千株柳紅雨飛空十里花樹底車宜乘小駟風前扇擬試團紗一樽村釀攜柑酒盈把山蔬薦蕨芽投得奚囊詩句滿野芳醉插帽沿斜

○次和夜月觀花八韻

寂寂名園籠月地溶溶皓魄照花天尋春無事登山屐卜夜疑乘棹雪船植得瑤池琪樹滿湧來碧海寶珠圓空涵色象眞成幻寫入虛靈艷更妍一片金波鎔玉鏡萬枝紫奼間紅嫣冰魂漏永迷蝴蜨芳夢宵深警杜鵑皎潔不隨云影暗妖嬈正浥露華鮮如斯景物君能詠想象香光我亦憐

○次和泗樵見贈之作

雋筆曾無一點塵吟來字字擬南珍會心花鳥皆成妙得意文章信有神桃李門墻三月雨詩書醞釀四時春駑駘我久慚追步君獨超羣邁等倫

○金泗樵以多篇見示答以長歌

火輪飛焰天中央湘簾髙捲開堂皇長吟揮汗苦炎熱窗明幾淨空彷徨一歌再鼓不成曲陳陳相因慚粃糠捧君佳什回環讀幅幅擊拊如琳瑯韓潮蘇海走气勢子云相如兼騷莊泛攬羣言入鑪冶胸中鼓鑄呈精光紀夢兩篇最奇絕遊仙何必推曹唐瑰麗離奇不可狀恍若洪厓浮邱來扶將何幸拉我登天闕龍腰鶴背偕翺翔知君本是謫仙客故爾精神結注非尋常長歌娓娓數百語觸手妙緒何汪洋白衣蒼狗寄幽遠天空海闊懷莽蒼忽爾鳶魚足儒理深衣大帶垂堂堂忽爾髙舉如仙人瑤艸玉樹琪花香忽爾枯寂似釋子蕭然缽笠來西方變幻百怪難擬議筆鋒到處生光芒其餘諸什爛云錦紛紛掩映爭輝煌低回我自愧形穢不敢踵韻期頡頏憶我學詩三十載半生師友多江鄕吳山楚水貯行橐江花汀艸皆文章好風一葦渡洋子叩舷六代悲興亡北涉黃河望滄海天地乃爾多包藏東登泰岱觀日月六合極目空微茫乃入都會見巨麗始知陸海眞洪荒陸離熣燦雜五色迷人欲使雙睛盲開拓心胸竟何似徒令跋涉勞梯航嗒焉歸來駐蓬蓽一邱一壑聊徜徉閉門寡侶愈孤陋騷壇無事爭雄彊今歲與君建旗鼓彼此破斧或缺斨連篇累牘不相下爭排筆陣驅詞場君才旣富性復敏气盛不拘言短長我範馳驅計步武鳥蛇前後求安詳守正自能待勁敵出奇制勝殊未遑自春䢐夏數十作未嘗放筆爲歌行此調不談亦已久但覺蹇澀非鏗鏘自朝至於日中昃書成屋角飛斜陽擲筆朗吟自斟酌暮天習習燻風涼願將此作質法眼勿爲世俗之見徒揄揚

○渡遼河

漠漠平沙日影低西風一葦渡遼西長安怕醒深閨夢打得黃鶯不敢啼

○曉行

樹杪秋紅綴曉霞西風蕭瑟下蘆花愁人多少關山夢殘月光中到海涯

○送黎樂安歸越南八首【樂安名忻安南義安處英﹖﹖都府南塘縣嫩柳社人國亂起義兵敗隨安南國王黎維祺入寶丹關遂安插於盛京明年壬子春餘得遇於太和堂藥室言語不通問答以筆詞皆大雅語有本原遂訂交焉甲子春蒙恩命以黎維祺之柩歸葬越南新封並資送各省安插之安南舊臣回裏爰成八絕以志懷思】

詔許羈臣故國回天書一紙下三臺曉來跪聽堂皇下怪底鐙花昨夜開

半生已分老東遼賴有方書破寂寥此日來歸眞意表豈惟沒齒感皇朝

太和堂上正三春把筆傾杯兩意親氈笠羊裘心自遠知君不是等閒人

縞紵相親十二年東風昨夜有啼鵑短吟惜別無奇句幾度揮毫意惘然

瑣尾流離痛從亡沈沙折戟戰場荒英山嵐翠琤江水回首當年總斷腸

雲山幾萬隔黔滇銅柱西南更有天日暮懷君舒望眼斷魂祇在夕陽邊

杯酒相邀彊作歡賀君不敢淚闌干黯然已是悲生別況復音書一紙難

贈君玉玦當刀環去去行旌大惠山爲囑西風秋夜裏好吹淸夢度楡關【大惠山安南山也】

○題畫蘭送範近光【名如松安南人與黎君同來而安插在黑龍江】

聞君十載戍龍江知是徵蘭夢渺茫此日承恩歸故國聲華應勝畹花香

○邨中

柳陰冉冉乳鴉啼掩映柴扉拂水低何處篴聲深綠裏隨風斷續過橋西

○寄普遐亭【二律】

風流含大雅吾愛普遐亭筆底開千嶂行間醉六經聯吟聽夜雨共立數春星何日同攜手重傾竹葉靑

目斷燕雲遠殘陽帶晚天深情𨿽欲寄寸楮未能傳六月滄溟息中秋桂樹妍知君驅驥足已執祖生鞭

○修理先君子塋墓

佳城凝山脈長垣繞墓門鳩工勞相度繼緒賴兒孫候雁驚霜信秋虫泣艸根音容何處是野樹掩黃昏

○晚眺

村炊斂暮煙小立晚風前落照收殘雨涼雲帶遠天山空秋漠漠溪漲水涓涓徙倚靑松樹長吟獨悄然

○寄慰遐亭妹丈下第

李廌居然失主司北平飛將數嘗奇才髙豈遂文憎命器大應知用有時毛﹖冒毛﹖喿情懷期視履沈潛意气且刪詩遙看來歲淸秋月折取蟾宮第一枝

○北塔【塔在北門外故呼北塔寺塔磚有尉遲恭字𨿽未必敬徳所造其爲唐代無疑】

崔巍古塔薄雲髙頂上天風振海濤寶月滿輪懸北極大千世界入秋豪【塔上古鏡甚多色皆黑暗惟極上層向南一鏡獨明】

○懿路道中【字義不可解或卽挹婁之訛也】

挹婁城北曉寒多霜重羔裘染素羅斷塔半畱殘月影朔風刮面度泛河【汜土音讀如楚伐鄭涉汜之汜】

○曉行蒲河道中

雪壓徵塵冷不飛村墟處處閉柴扉一鞭遙指輝山影縹緲雙峯鎖翠微

○冬夜感懷諸友

懷人獨對一鐙靑寒气侵窗逼畫屏萬疊雲山新舊雨卅年魏夢短長亭波濤無路通雙鯉零落還愁剩曉星吟望幾多離索感蕭蕭風雪打疏欞

○歲暮南邨歸

岡巒積素雪漫漫古徑凝冰策馬難得句欲吟吟不得北風酸鼻逼人寒

○正月十日偶成

天街又見市春鐙麗日晴煙瑞靄凝微度和風門燕舞乍回陽气紙鳶騰雞皮不共韶華好馬齒徒隨日月增時節驚心聊取醉銀杯有酒大如升

○春日

靄靄和光景物韶宜人爲最是春朝垂楊枝共東風軟小沼冰隨臘雪消瓦雀爭鳴喧暖日紙鳶得意入晴霄化機活潑天懷暢曳屐閒行過石橋

○送朝鮮使臣李魯山髙兼之金淸山諸君

和光雅度座生春醉我名言似飲醇筆底蓮花開妙舌胸中菱鏡絕纖塵延陵在古多君子瀛海於今有故人欲問淸輝何處是神嵩東畔望冰輪【神嵩朝鮮山名】

○得李魯山金淸山見和之作卻答

皇華嘉拜幸如何得得歸驄樂意多白嶽晴嵐迎使節綠江秋浪度仙艖鉤銀畫鐵今難繼水鳥山云古不磨我愧陽春無妙曲巴吟遠向郢中歌【白嶽朝鮮山名】

○望虹螺山

羣峯負勢競嵯峨天半嵐光翠靄多曉色宜人雙眼豁呂洪山外看虹螺

○阻雨宿三里橋

風雪陵人气欲吞重陰漠漠凍雲昏無眠茅店蕭條甚獨對寒檠鎖斷魂

○抱關嶺

岡巒磅礡復回環石磴崚嶒未易板後所屏藩開巨鎭長城襟帶擁雄關雙溪夾繞奔滄海一嶺橫盤鏁亂山故壘風雲懷往事尙教吟望壯衰顏

○永平懷古

負海憑山古北平漢時飛將气猶生誰知不具封侯骨沒羽空存石虎名

○玉田道中

凝膏冷爓夜迢迢籠燭鳴鸞驛路遙殘夢迷離落何處曉風吹過彩亭橋

○曉行

唱罷村雞夜已闌霜風刮面敝裘寒朝霞有意迎歸騎一片輕紅上馬鞍

○首山

三峯倚漢翠屏開峯頂猶存古燧臺白首老兵言往事少年曾拾寶刀來

○望虹螺山

天收海霧擁朱輪習習微風起細塵數朵芙蓉天外落虹螺山翠笑迎人

○題畫

有客攜琴策蹇歸奚童卻掃閉柴扉西窗小醉斜陽暖一任階前落葉飛

○宿雙峯寺

南峯煙接北峯陰樹影迎車暮色沈夜磬一聲聞梵貝春潭千尺淨塵心幻緣結夢何時醒妙境宜人得契深山月滿窗淸不寐長吟無復睡魔侵

○訪李松峯維翰

水暎霞光浪影紅伊人門在夕陽東興來不用山陰棹芳徑攜笻趁晚風

○爲立亭十二弟題畫蘭【二絕】

白石淸溪寄迹深紅芽惟傍碧苔陰洛陽錦繡知多少誰向空山結素心

擎空峭壁對晴暉附有芳蘭倚翠微一霎天風巖畔過幽香合向碧霄飛

○畫蘭

寫蘭不求似不似亦非蘭似與不似間素心千古寒

○夢鶴軒夜坐

幽齋獨坐夜融融弄影檐花簌簌紅樹密恰容窗納月簾疏不礙座當風心涵靜契神俱寂思入虛靈念欲空何處更尋仙境界此身今在玉壺中

○雨後郊行

馬足靑泥滑迎人徑艸幽遠天拖雨腳殘日破雲頭水泛山溪闊煙低野樹稠農夫看得意蓑笠叱黃牛

○學廨漫吟【二首】

潾潾泮水細生波綠影參差掩芰荷斗室最宜新雨後燻風涼到北窗多

斷雲拖雨過髙城簾捲虛齋素壁明綠樹繞檐人寂寂獨憑小榻聽禽聲

○寄答梁鶴莊【名承福瑤峯文定公之六子也以景山教習援例得軍機中書余乙丑冬入都以詩相送並以山舟侍講所書閒爲水竹雲山主靜得風花雪月權聯句爲贈余歸後遲回未答今始覆之得六絕句】

三十年來感逝波浮雲身世變更多故人零落靑門舊白髮盈頭喚柰何【余始晤鶴莊時在丁酉歲乾隆四十二年也】

曾同諸子共趨庭朝退追隨過引亭杖履於今魂夢裏不堪回首憶橫經【同時問業者有黃謝張吳諸子及鶴莊諸兄今已僅存更有先文定公而歿者】

騎箕化鶴已神仙【先君子後文定公七年歿】兩母雲山隔一天安得老人相晤對與君同侍話當年【先祖自陜西回避入都卽文定宅中作寓是夏六月生余其時兩母方朝夕共鍼綫也】

司鹺作宰爲家貧淸俸重頒足養親樞要遺徽今具在期君衣缽繼先人【鶴莊兄五人長早歿次名承輿歿三名承云以恩賜舉人今知江西上饒縣事四承翼歿五承綸浙闈副榜任兩淮鹽場大使文定公以內閣中書爲一甲第一人以至大拜今鶴莊充軍機中書必可繼先人矣】

法書分我浣溪箋屬領風花雪月權俗骨自來醫不得此中淸曠恐無緣

海角迢迢憶索居故人應亦念吾廬見君不待梁頭月斗室常懸尺素書

○暮行山中

曲折尋幽徑靑山擁去鞭溪深新雨後艸亂晚風前殘照下髙樹暮鴉歸遠天柴門何處是漠漠隔炊煙

○一月以來連綿霪雨悶中成句

帀月曾無五日晴霪霖何以慰輿情濕云低欲齊檐墮積水深恆沒砌平泥落空梁饑燕語煙銷沈竈怒蛙鳴疏欞半啟書牀暗吟望元穹太瘦生

○蒿鐙次立亭十二弟韻

折得蔞蒿植院庭亂懸香炷火光熒迷離珠樹迎人艷縹緲檀香拂面靑﹖地欲成三里霧暎空疑落滿天星卻猜月黑雷塘夜散出隋宮萬斛螢

○默坐

默坐心神靜虛窗片月懸簾波三尺水鑪篆一痕煙涼露墜髙樹素河明遠天此中淸妙境無隙入塵緣

○齒落【八月初四日】

頰輔相依五十秋一朝辭去少遲畱咀含曾未知書味搖落由來遜舌柔已向膏粱恣大嚼不隨林壑漱淸流於今爾我無關涉徵匯毋貽同類憂

○題醉仙圖

洞裏煙霞歲月多桑田幾見湧滄波先生不是貪酣醉自向乾坤養太和

○懷朝鮮李魯山金淸山諸君

庭樹風涼又仲秋去年同此話瀛洲辭華各擅無雙艷品格都居第一籌鴨綠江濤流別恨神嵩山月照離愁賁然何日重酬酢共解相思溯舊遊【朝鮮王都北倚神嵩】

○秋夜大風繼之以雨甚寒

風伯號空逞怒威靑鐙短榻閉雙扉騷人影共秋花瘦落葉聲兼凍雨飛萬里有書鴻雁冷九霄無路夢魂歸醉吟擬欲驅寒去玉粟生肌酒力微

○擬古【三首】

髙樓有美人容華明月光丹黃無所施縞素爲衣裳空帷獨自悲徘徊下髙堂願得一心人相共成七襄殷勤結女伴朝夕相頡頏學爲好笑嚬亦爲時世妝無如非本眞徒勞回寸腸斂手謝流輩願言歸洞房

洞房有鳴琴朱弦多古音一鼓再三嘆聊以慰悲心明月照素顏淸風吹縞衿徘徊復徘徊夜寒更漏沈靑春不我畱霜華雙鬢侵盥手理殘機愛此一寸陰蛾眉不入時人情自古今修綆汲寒泉相將此意深

窈窕啟明窗羅帷風自開素月西復西所觀殊未來置我黃金梭斂我明鏡臺錦瑟一再彈弦外有餘哀言笑日以遠容華日以摧與子結相思素心終不回霜气樹髙空木葉飛林隈攬衣不成眠空閣起徘徊

○秋末暮行山中

到處蕭條秋意闌荻花楓葉已凋殘煙凝平野山嵐紫風拂疏林日影寒新雪銷融泥滑滑遠鐙明滅路漫漫蒼茫暮靄迷荒徑賴有星光上馬鞍

○歸自南村

歸騎成新句禪關訪舊蹤斷碑靑蘚合畫壁暗塵封葉盡山容瘦云寒雪意濃馬蹏殘日裏縹緲聽淸鐘

○與從弟徳基話舊【原名公倬充鑾儀衛治儀正升懷仁城都司以罣誤歸裏】

瞬息韶華慨逝波世情幾許眼前過也知名士嘗題鳳不信書生解化鵝混俗祇今聊復爾謀生到此竟如何自來白髮無公道偏向愁人頂上多

○尙鐵峯來訪

每依斗柄望文軿忽報柴關小駟停魂夢空勞尋酒國煙花好共叩詩扃三春鶯侶遷喬木六月鵬摶息北溟此際與君舒別悃不須重憶短長亭

○萬泉河夜步

月色明如許幽尋性所耽花光浮夜气星影浸春潭古寺淸鐘歇長堤野徑諳攜筇吟未已已過小橋南

○獨酌漫吟

仕爲貧驅亦柰何年華空自悔蹉跎人情冷淡黃金盡詩句蒼涼白髮多混俗祇宜醒且醉閉關直欲哭當歌葛巾且漉新醅酒小夢迷離養太和

○感吟

田中植嘉苗墻頭生野艸人功與地力無須較多少十日不得雨長空日杲杲墻頭艸正靑田中苗欲槁此理殊難測鬱鬱傷懷抱

○途中

野路靑山外孤村白水邊樹迷芳艸渡煙淡夕陽天車馬勞長道波濤感逝川何如灘上叟髙臥釣魚船

○偶感

子晉吹簫便得仙玉鑪金鼎總虛傳邇來自悟長生訣祇取鶯花樂眼前

○駱駝

腫背從教辧是非鐵衣曾載美人歸而今不用馳千里牧向春郊艸正肥

○秋曉

峭寒入夜逼窗紗敲徹晨鐘靜不嘩老樹迷離橫瘦影半天殘月聽啼鴉

○暮坐

漠漠秋空雁幾行晚煙浮動月昏黃憑窗瘦骨支離甚落葉風多紙帳涼

○病中偶成

久病精神減無心問物華目昏看字誤腕弱作書斜小徑餘殘菊涼煙點暮鴉蕭蕭衰柳葉歷亂打窗紗

○哭壽安表弟【名錫齡姑丈文彥之侄文長公基之子也長公初無子妾頗多壽安生母王卒眾妾欲爲不利故長公以壽安托姑母長公以事卒姑母教育丙午舉於鄕累官至中允餘丁酉庚子間與同筆硯】

霜落金臺柿葉丹秋鐙相對夜初寒君能身作芝蘭客我只竽吹苜蓿盤有母存孤生已幸無兒承後死應難空餘匣裏端溪硯鸜鵒雙枯淚眼幹【余乙丑以行取補官助教赴都壽安以所藏端溪硯贈別】

○秋夜獨坐有懷三弟偉

涼云漠漠作淸陰靜聽閒庭眾籟吟落葉打窗秋漸老疏鐘敲夢漏初深燕臺夜雪三年別閩海西風萬里心爲囑冥鴻勞寄語有人天末望鄕音

○雪後行東山道中

積素凝輝遠近同行人直在玉山中靑光飛出羣峯外寒逼殘陽淡不紅

○歸自東山

驅車入平陸人在萬山西野曠飄風急云昏落日低孤煙橫遠塢古渡鎖寒溪遙指髙城近疏鐙樹影迷

夢鶴軒楳澥詩鈔卷三終

●夢鶴軒楳澥詩鈔卷四

沈陽繆公恩立莊

除日得三弟公偉書知暫知甌寧縣事值有海盜蔡牽朱濆之警

春雪

夜坐懷舊

春夜漫吟

獨坐感懷

村中

行路謠

送葉逸林南歸寫蘭於扇贈之

柬金尙諸君

學課官生作

自遣

哭林翁四首

官學齋前植柳

周爽亭印譜

烏拉艸

虛堂

歸舍

送馬朗山司寇

題畫蘭

讀王瑤峯先生遊千山詩

七夕詞

王義門以其大父瑤峯前輩詩稿屬爲校訂因題卷後

題云隨詩稿後

書懷

九日

秋夜旣寢醒見窗月大佳起玩成詠

懷尙鐵峯

義門和卽事詩次答

聞金鑾坡獲雋書寄鐵峯

懷秀嵐鑾坡鐵峯諸君

題畫蘭

山村

曉起

冬日行山中

題蘭

纂輯詩鈔自識

寒夜獨坐有懷三弟公偉

夜行村中

題雁有懷捨弟

雪夜憶舊

過雙峯寺

懷薌坪三弟

寄朝鮮李魯山金淸山髙兼之諸君

出東郊

孫笠山謂餘詩多山林气吟此奉答

憶亡內

多風漫吟

夜雨

寄尙鐵峯

五月頗寒口號一絕

題畫

憩雙峯寺

題蘭

暮晴感懷

懷香坪三弟

春夜漫成

登石臺峯

又一律

寄沈明經秀嵐

過東村

與尙鐵峯

訪鐵峯不遇

至雙峯寺畱宿

雙峯寺夜作

山行遇雨

偕竹町

元夜

題昭君怨

春陰

送人

讀漁洋秋柳詩書後

萬泉河散步

淩晨出東門

春曉

晚步

書懷

遣興

飲酒

官學偶成

秋雨晚晴

萬泉河登樓感興

河上晚步

夜坐

渾河卽目

讀莊子

早行

夜行

夜坐

永夜靜坐頗得幽閒之趣因成二首

早醒

幼孫景遜教以唐詩多而不忘時向老母背誦以博果餌因占四絕句

塞下曲

讀唐詩成絕句四首

十一月十三日憶三弟公偉

十二月望觀月

詠鏡

○除日得三弟公偉書知暫知甌寧縣事值有海盜蔡牽朱濆之警

南云望斷旅鴻疏一紙飛來正歲除五十三齡雙雪鬢七千餘里萬金書烽傳閩海嚴新令夢阻仙霞繞故廬憶得屠蘇謀共醉寸函相對意何如

○春雪

風聚春云夜不晴殘更忽覺峭寒輕起來卻捲西窗看瓊樹瑤階照眼明

○夜坐懷舊

祇今病骨怯宵寒料峭風多倚戶難得句微吟呵凍寫揀書獨坐掩鐙看燕臺縞紵流雲散吳院鶯花小夢殘幾許舊遊都往迹被裘重憶聽更闌

○春夜漫吟

九十春光一月過東園花信竟如何層雲不動天將雪小沼初融水欲波翦燭無眠謀小醉披書有契發長哦不愁鬢髮隨時短卻喜推敲得句多

○獨坐感懷

獵獵東風急雲開雪意闌耽吟忘坐久多病怯春寒白髮隨才短愁腸賴酒寬徘徊看日影已過石闌干

○村中

東風輕壓暖煙低徑艸靑才沒馬蹏溪水乍深消臘雪土膏初潤試春犂花枝畱客謀酣醉山色宜人待品題倚杖柴門殘照裏依依楊柳暮鴉啼

○行路謠

山重重水迢迢云巒縹緲山路遙浪遊汗漫亦何爲舟車煩殆心旌搖危峯山﹖截嶪羣山髙怪木蒙密石磽磽猩猩啼月虎夜號白日未匿來山魈江湖灝渺多波濤長風駕浪聲蕭蕭排空出沒黿鼉蛟神龍變幻爲氛妖遊子到此意气盡欲行不行空悲騷故人曾結生死交贈以龍紋雙寶刀鋒能切玉燦如雪光怪所及神鬼逃任使萬里翔與翺山髙水深無阻撓吁嗟乎禹鼎沈淪不可見魑魅魍魎誰不遭人生切勿輕遊遨爲君一歌行路謠

○送葉逸林南歸寫蘭於扇贈之【名相字佐民浙之寧波府人】

風塵彈指十年餘秋月春花憶舊廬滄海片帆君自去故人蕭索竟何如

離心已逐海雲飛欲譜驪歌筆力微短箑幽蘭三兩葉香風萬里送君歸

○柬金尙諸君

輕風掃綠苔爲待故人來展榻啟明窗小園花正開

○學課官生作

短檐素壁紙窗明弦誦居然繼古聲訓迪久慚唐博士雍容何讓魯諸生書因得解花同笑心至忘機鳥不驚我自疏慵叨月俸難將多士貢司成

○自遣【二首】

靜中日月似年長世事閒觀淡欲忘天地有情容我拙春秋多暇爲詩忙聊將薄俸謀甘旨敢以疏材企棟梁案上好書樽內酒山園時薦野蔬香

曰歸卅載臥煙霞斗室棲遲興轉賒細雨恰生簾外艸好風不落案頭花浮雲來去成今古往事興衰自歲華未得忘情如太上夜深有夢到天涯

○哭林翁四首【翁名柏山左萊人精靑鳥術來遊於瀋名重一時】

君已神歸入杳冥夜窗猶憶說天星靑山原自堪埋骨祇是無人解葬經

尋山問水尙精神矍鑠哉翁近九旬一笑掀髯心自得不離奇處是天眞

鉤深守約不同塵三法持衡妙四眞多少佳城親窆穸埋君今日是何人

理气眞源已盡窺惜乎宛轉合時宜金鍼未得斯人度幾卷殘書付與誰

○官學齋前植柳

折來楊柳帶輕煙種向虛齋小牖前幹弱每須扶短竹土松最喜沃淸泉敢期棠蔭畱遺愛聊擬槐街企昔賢爲語庭階桃李樹風流張緒在當年

○周爽亭印譜【名暉鐵嶺縣庠生】

南風吹墨雲急雨飛檐澑何以破岑寂徘徊對圭竇鐵峯遺小冊云是爽亭授丹泥印文字淹雅亦朴茂古篆列鼎彜居然秦漢舊大者或如栗小者或如豆從容遊刃余翔翥如靈鷲奇崛作古拙怒蹲如猛獸爽亭本快士豈屑俗儒陋馳驅於規矩不爲規矩囿乃以扛鼎力寸刀腕下奏我昔學剜印文何不可遘錕刀與花乳時時在懷袖亦欲集卷軸迄今未能就邇來目益衰毫芒昧淸晝得君此印迹展轉再三復願君神此技上追斯與籀

○烏拉艸【淸語江爲烏拉】

靑靑有艸碧江邊遂爾名因烏拉傳細葉秋叢身似束淸碪夜杵軟如綿履霜制葛原難任衛足傾葵僅自全南國久聞稱不借禦寒較此擬天淵

○虛堂

虛堂晝靜獨徘徊簾幙無人風自開花雨不知何處落亂紅飛舞上靑苔

○歸舍【二首】

自飽園蔬脫粟香午餘磅礡倚繩牀疏簾一任風來去領取茅齋北牖涼

長晝無人靜閉門雨餘庭樹鎖黃昏月輪影落平池裏吟得新詩教小孫

○送馬朗山司寇【朗山以仲春來任陪都此部六月下浣又升任河東河道總督】

瀋水才經洗轍塵天風又復促徵輪秋官正切沾時雨河政旋看寄老臣贈別自饒新筆墨論交猶是舊情親欲知此後相思夢祇在淮黃泗濟濱【朗山爲楊希亭外兄之姊夫余徐氏甥女是其長子婦】

○題畫蘭

不畫凡花只畫蘭丰神無異作書難如今也看赤﹖垔赤﹖支好笑未當初學牡丹

○讀王瑤峯先生遊千山詩

夢想千華廿七年未能曳屐訪林泉卻看字字波翻峽似見峯峯劍倚天雲起空蒙晴作雨瀑飛灒漫水成煙何時碑搨香巖寺得結靈山翰墨緣【詩言香巖寺有雪庵碑唐刻也】

○七夕詞

星影潛移碧漢沈露涼風淨夜初深年來不乞天孫巧閒卻朱絲七孔鍼

○王義門以其大父瑤峯前輩詩稿屬爲校訂因題卷後

前輩遺音盡典型蕭然不以一錢名落花啼鳥怡天性流水行雲寄世情大雅聲華鐘鼎重小巫評騭羽毛輕我生較晚兼隨宦未向龍門獲識荊

○題云隨詩稿後【云隨義門之尊公也靑年早世】

開編渺渺獨愁余竟此生平水月虛淸气盤旋仙露潤髙懷飄逸絳雲舒金泥恨未承家法玉種欣能讀父書鴻爪祇今堪驥附笛漁小艸正相如【義門擬以云隨詩稿附訂瑤峯先生集後如曝書亭集笛漁小艸之附刻也】

○書懷

日見頭顱白雪侵韶華瞬息度駒陰半生書劍無長技萬里金蘭有素心結習竟難忘翰墨前途久不計升沈新詩且喜裝成捲未負當年好苦吟

○九日【懶於出遊聞王義門登髙因以東之】

九日當年興亦豪祇今懶慣怯登髙黃花縱遣簪雙鬢白髮居然過二毛酒醉恐人譏落帽才疏自古怕題餻知君攜侶龍山去我待淸詞下濁醪

○秋夜旣寢醒見窗月大佳起玩成詠

夢回虛白生華月滿窗紙愛此爛銀光披衣更深起樹影落參差錯認一庭水涼風襲襟裾淸气沁肌髓萬籟寂無聲心在空靈裏

○懷尙鐵峯

花驄去去夏䢐秋聞說泥塗過挹婁【城北六十里地名懿路蓋挹婁之訛也】瑟瑟西風吹別夢蕭蕭明月照離愁酒杯欲共誰斟酌詩卷惟餘自校讎千五百言勞遠寄【鐵峯寄贈五排一百五十韻气魄詞彩令余擱筆眞傑作也】龍山麟水少同儔

○義門和卽事詩次答

風流自是舊王家促膝淸言北斗斜玉粒慚無香稻飯竹鑪賴有碧螺茶【碧螺春茶出蘇州太湖洞庭山】大能稽古從吾好小不逢時漫自嗟投我新詩盈卷軸亂飛五色筆頭花

○聞金鑾坡獲雋書寄鐵峯

故人拔幟已先登我念君猶未共升運筆天機眞爛漫立言風度最端凝莫云造化能爲幻所信文章自有憑六月北溟看暫息行將九萬待云鵬

○懷秀嵐鑾坡鐵峯諸君

諸君天質盡超羣叩我時爭字句新心以無猜成妙契交因耐久得情親飛聲黌序稱三友振翮雲霄已一人老馬自慚途未識幾勞屐齒印苔茵

○題畫蘭

淸露涓涓曉未幹輕風細細繞雕欄寫成不必幽人佩只此丰標秀可餐

○山村

細艸危橋一徑斜柴門髙柳是誰家蕨羹麥飯無餘事閒看溪邊桔梗花

○曉起

窗紙漸生白披衣當戶前離離分曙色漠漠對涼天殘月淡花影曉風開柳煙襟裾余爽气徙倚獨蕭然

○冬日行山中

木葉捲寥空颼飅起朔風萬峯寒翠裏一點夕陽紅

○題蘭

亂吐紅芽破碧苔空山生小遠蒿萊𨿽無桃李春風面會有聲華禦史臺結佩未須湘水去掬香都入硯池來移將九畹神仙種葉葉花花筆底開

○纂輯詩鈔自識

君不見髙山大淵置姓氏古人好名乃如是又不見載筆紀傳成史書恐名不彰以沒世自晉唐宋遞元明或著詩篇或瑣志古人結習不可除今者後人寧有異余亦吟詩千餘篇共成五萬二千字吾聞太上立徳次立功垂之空言嗟罔濟況乃風雲月露詞𨿽工僅號雕虫技抑聞詩以道性情或云古者詩言志葩經三百十一篇大抵發憤所爲制最是勞人思婦辭等閒謠諺偏姿致當時出語豈求工天籟之鳴不可企後世紛紛無病呻乃尙浮文爭綺麗章求典贍句求丰往往誇多翻害義溯從十六竊爲詩其時正課攻時藝蠅頭小字累成編不令人見藏經笥及今白髮已盈頭猶自耽唫如往歲暑日寒宵自較讎縹緗似較牛腰細災梨禍棗愧無資用托中書爲編次𨿽無功績似前人聊紀生平所遭際自少及壯至於今紀月編年如掌記其間三十有六季紛紛人事塡胸臆曾上金臺登岱宗車煩馬殆燕齊地南下黃河渡大江震澤扁舟臻海澨思親懷友托謳吟弔古憑今動幽思春花秋月寄閒情對酒當歌吐奇气割裂篇章恥餖飣堆積羣書陋獺祭固無奇語泣鬼神亦時機軸生新意半生心力在於斯不忍鴻毛等輕棄憶從歸我舊蓬門不獲名流相砥礪造化弄人多坎坷幸未執鞭隳此事晚年鳴鐸注一官居然不食如匏系散衙退息有餘閒每每推敲再三四於今會萃輯成書裁錦裝函自珍祕吁嗟乎少時妄念頗亦奢而今不復思功利只此區區數卷詩用以遺畱於後嗣其幸或爲世所傳其幸後昆能纘繼不幸或生愚子孫覆醬糊墻任委置卽今散失或不收轉愁後輩生訾議吁嗟乎悲從中來寫我心敍作長篇聊自識翦燭髙歌歌卽書琢句雕章非所計

○寒夜獨坐有懷三弟公偉

樹影朦朧淅瀝風閉關獨坐寂寥中課詩遣夜葵箋碧煮茗消寒炭火紅魂夢五年依海月音書萬里望春鴻遙聞巨盜膺天殛【邸鈔海盜蔡牽爲官軍擊沈於海弟前曾緝獲盜夥二人】曾否同襄尺寸功

○夜行村中

荒徑迷衰艸驅車獨夜行斷冰迎月白野燒入昏明風力侵衣勁霜花拂面輕前村知不遠隱隱辧人聲

○題雁有懷捨弟【二首】

蓼花零落荻花開江上西風雁又回我有鶺鴒千萬里何時天末寄書來

塞艸初黃夜有霜秋空云淨雁成行幾回啼醒他鄕夢嘹嚦聲中月滿牀

○雪夜憶舊

雪花積素廣庭寬晴後昏黃月色寒記得老梅低瘦影一枝橫壓石闌干

○過雙峯寺

一雙螺髻倚云端嵐气飛空浸碧湍地暖艸芽先欲吐峯髙雪影未全殘金鈴語斷東風細石鼎香消夜雨寒幾度到來難便去何時結屋倚松巒

○懷薌坪三弟

紙窗風瑟瑟逼幕峭寒生忽聽中宵雁深關萬里情戍樓低曉月畫角動春城吟望閩天遠憑誰問海程

○寄朝鮮李魯山金淸山髙兼之諸君

吟望東瀛璧月圓詩成附鶴寄諸仙開函應是才三月憶別何期竟五年會有幹旄聯舊雨寧無翰墨續前緣尺書不盡相思意珍重封題獨惘然

○出東郊

暖云烘日曉霞紅吹面輕寒料峭風隔屋乳鴉藏弱柳避人歸雁入髙空溪流欲暢冰初泮野艸才萌土未融再到似應春色好擬將吟醉艷陽中

○孫笠山謂餘詩多山林气吟此奉答

謂我山林气山林別有春祇愁悲大隱未獲養天眞冷署分官席炎塗逐俗塵自因寒素久臺閣豈同綸

○憶亡內【二首】

人世春如夢繁花依舊春如何花滿樹不見種花人

不見種花人花落紛如雪紅雨滴靑苔點點臙脂血

○多風漫吟

愁芳絕林日日風蕭齋坐我寂寥中卷簾懶向苔階看花雨平堆一寸紅

○夜雨

風吹海霧作輕陰樹色迷蒙暮影深萬里暖云春漠漠一天細雨夜沈沈看花擬欲燃紅燭敲句無嫌擁翠衾卻望朝來晴旭好靑山幾處待幽尋

○寄尙鐵峯【四首】

書城日擁自囂囂痛飲能教塊壘銷有筆如君堪售賦等閒莫漫事漁樵

同人三五盡飛聲桂苑槐階踏屐行豈待斂藏三載後一鳴方始萬人驚

望子軺車秋復春明蟾十五度如輪如何學得東山臥不向西南問故人

應是君詩別有編我詩亦復輯多篇何時坐我松花閣相共推敲綠酒前

○五月頗寒口號一絕

五月居然未釋裘淒風細雨共颼颼富春老子非多事誰謂因名下釣鉤

○題畫【二首】

好是靑春二月初遠山明靚綠陰疏幽禽啼後閒窗靜花影滿樓人讀書

濃陰一片落窗前漠漠澄波浸碧煙艸閣江深寒正好蒲帆誰系米家船

○憩雙峯寺

淨土無憂暑气侵坐來淸祕滌塵襟水穿石隙笙簧細煙積山坳翡翠深疏磬一聲虛閣靜遠嵐四起夕陽沈誅茅亦有幽棲意暫倚云關寄短吟

○題蘭

習習東風空谷春等閒原不惹氛塵猗蘭操後誰相識祇有靈均是解人

○暮晴感懷

小院無塵靜不嘩蕭蕭庭樹集歸鴉乍開晴色收殘雨爲捲西窗看落霞暮靄漸迷深徑艸涼風欲老繞籬花閒愁底事難驅遣多是懷人感物華

○懷香坪三弟

迢迢復迢迢相去萬里遙子在南閩中桑梓乃東遼明月照相思徘徊已中宵相望不相聞霜空素影髙羨彼雲中雁行行翔以翺羨彼庭下荊比比枝附條古人重離別情非兒女曹所重篤天倫故以戒遊遨或云丈夫身耿耿志雲霄爾我迫饑寒區區謀斗筲憶昔在京華別淚濕綈袍我東子則南音問頗寥寥雲中道路長誰爲陟岧峣經年或一書每恨阻鴻毛安得如黃鵠振翮歸崇朝安得化遊魚一溯劍津濤妄念逐心生懷思空自勞何以解繁憂聊以酌芳醪把酒發浩歌不復事推敲願言托長風寄音閩海潮

○春夜漫成

微雪初晴下夕春薄寒漸減气和雍虛階土潤輕塵少小榻人閒倦態慵煙度柳絲風細細冰消池水月溶溶一甌薄醉渾無事臥聽靑雲寺裏鐘

○登石臺峯

杖策登山頂天風鼓敝裘唾沾飛鳥背袖拂亂雲頭靑靄羣巒合澄波一水流灣環含雉堞倒浸石城樓

○又一律

峭壁起層層淩空倚玉屏荒臺餘石鏃斷塔咽風鈴此日生春艸何年落大星低徊無限意惟有亂山靑

○寄沈明經秀嵐

劫來平地幻風波磨蠍君偏命裏多片紙衷情言不得沈郎腰瘦近如何

傳車何事太悤悤我亦多艱百感叢未得一尊畱祖道至今想象夢魂中

○過東村

芳艸沿溪一徑斜綠蔭垂柳是誰家重來不見桃源樹何處東風問落花

○與尙鐵峯

四壁琳瑯絕妙辭如何楳澥可無詩收花入硯香生筆把酒當軒月滿巵三日從君藏霧豹五年期子侍坳螭王陽已著先鞭去【謂鑾坡】正是彈冠共慶時

○訪鐵峯不遇

云關寂寂鎖葳蕤駕鶴仙人醉未歸一樹白楡風乍起靑錢撲面學花飛

○至雙峯寺畱宿【四首】

新雨濕柔沙淸溪繞岸斜一輪殘日影幾片遠天霞薄靄生秋艸微風拂徑花牛羊歸牧笛散入野人家

嵐气落髙岑崎嶇石徑深空山驚馬足淸磬豁人心穿峽泉聲咽淩霄樹影森松濤傳萬壑盈耳海潮音

暫借維摩室氈分十笏寬蕨薇畱客意雞酒故人歡云淨秋空碧山深露气寒老僧先入定獨憑石闌干

傑閣倚諸天當窗璧月圓澗光澄夜气山影淡秋煙心目空千古虛靈淨萬緣非關灰木者寂滅學安禪

○雙峯寺夜作

夜气澄虛白露淸佛鐙冷照石龕明西風萬壑吹黃葉飛向山窗作雨聲

○山行遇雨

層嵐結翠影霏微擁作重陰沒夕暉十里雲煙低野路四山風雨上秋衣靑泥裹足膠難步黃葉黏人濕不飛蓑笠是誰驅短衛一鞭得得快先歸

○偕竹町【義門新號】集笠山齋中夜談

塵事多羈累今宵共結歡漫敲詩律細不放酒杯寬積雪煙光淡空天月影寒麗譙催我急重惜少盤桓

○元夜

火樹銀花十里寬歌聲喧入白雲端春宵素月無人管任我憑欄徹夜看

○題昭君怨

顏色好黃金少美人空向胡塵老黃金多罹网羅黃金𨿽多終柰何

○春陰

垂垂庭柳綠新添風動柔絲繞畫簾十里春雲飛不起一天雨意壓樓檐

○送人

沾足春泥雪乍消暖煙晴日永安橋驪歌不挽花驄駐莫遣東風怨柳條

○讀漁洋秋柳詩書後

金粉繁華沒夕陽江臯新染夜來霜蕭條幾樹蕪城柳一片秋聲入錦囊

○萬泉河散步

不向云關叩佛祠扶筇沙徑自尋詩檐鈴語細東風軟岸柳陰移午日遲爲愛靑山謀小築因臨流水立多時个中天趣誰能識吟望春原我獨知

○淩晨出東門

淩晨出東門春風吹我衣明霞照遠天懷袖挹淸輝髙低林莽間野冢何壘壘少老或不齊貴賤同一歸或者木爲薪或者僕其碑乃有髙明子慷慨有遐思思欲乘白雲思欲茹靑芝蓬萊徒妄傳神仙安可期何如卜林泉飲啄隨所宜長眺及山顚髙歌溯水湄於物無所求生死任天機乘時愛景光無爲逝者悲

○春曉

東風收雪晴半夜春寒重辧色紙窗明曉角吹殘夢

○晚步

屐齒閒行印綠泥石橋南畔覓幽蹊煙生野浦澄波遠樹繞春城落日低萬里投書愁雁影經年懷友怨鶯啼獨吟沙岸渾妄久新月如鉤上釣溪

○書懷

抱關擊柝亦醫貧落落乾坤寄此身萬里風塵餘白髮一生花鳥負靑春文章必欲期名世肝膽休教浪許人今日閉門甘伏櫪不堪回首重傷神

○遣興

三徑芳塵掩綠苔髙堂虛敞四窗開風前移榻當軒坐雨後分花繞砌栽樂趣只從閒處領天機每向靜中來茶余睡罷渾無事吟得新詩手自裁

○飲酒

伏雨連朝長綠苔一樽時對北窗開誰云酒是消愁物往事都從醉後來

○官學偶成

宵來大火流節物動新愁我自甘雞肋人將笑虎頭涼風生遠樹殘照下髙樓彈指成何事蕭騷短鬢秋

○秋雨晚晴

長虹倒掛雨初收幾榻淸涼四壁秋飛盡碧雲天宇淨捲簾風入夕陽樓

○萬泉河登樓感興

溪上輕煙拂水流涼波細艸乍成秋尙餘柳色舒靑眼未放蘆花點白頭西嶺雲飛歸別岫夕陽人倦倚髙樓無端百感增蕭索安得忘情似野鷗

○河上晚步

幾株疏柳繞沙堤野水平橋落照迷一片涼煙飛不起黃昏影裏亂鴉啼

○夜坐

銀漢淸澄白露涼西廊月影轉東廊懷人耿耿不成寐遠雁數聲秋夜長

○渾河卽目

漠漠靑雲掩赤霞長河風急捲銀花空林落葉秋無主一片殘陽噪晚鴉

○讀莊子

生死須臾事彭殤固可齊乃知鵬運海原不異酰雞

○早行

遠塢雞初唱人家戶尙扃天光沈水白霜色撲衣靑大野迷輕靄寒空帶落星能知淸曠意不復憚勞形

○夜行

暝色生巖谷蒼茫路不分亂鴉驚夜樹故鬼嘯秋墳溪闊迷寒渡山昏鎖凍雲野途誰可問敗葉下紛紛

○夜坐

焚膏嫌晝短掩卷一鐙淒凝雪侵窗白寒星入戶低遣懷常覓酒得句始拈題深夜沈疏漏棲雞凍不啼

○永夜靜坐頗得幽閒之趣因成二首

人愁冬夜寒我愛冬夜永塵事白晝紛意念深宵靜默默一編書熒熒一鐙影無殊平旦時令人發淸省

髙空雪始收古木風初定冷月上疏窗一片寒光凝天機自奕奕道心常醒醒靜坐數疏鐘誰與同淸興

○早醒

微醺醒後燼鑪香紙帳寒宵布被涼歲逼常愁雙鬢短夢回不耐五更長欲教夜气涵天性偏是詩魔擾睡鄕怪底凍雞啼較早誤人顚倒著衣裳

○幼孫景遜教以唐詩多而不忘時向老母背誦以博果餌因占四絕句

風雪蕭蕭獨閉門竹鑪撥火酌匏樽新詩吟罷先登稿更寫唐詩授小孫

僅是三齡說四齡丰頤細齒兩眸靑一回雒誦淸娛耳字字珠圓水瀉瓶

探得曾萱小睡醒攜書讀與老人聽開奩按句酬佳果半日支頤笑未停

孫非駑鈍母康彊有祿堪支一歲糧領得天倫眞樂趣不須人事擾回腸

○塞下曲

白艸黃沙望不窮旄旗大漠鼓天風男兒未帶封侯骨牛斗�橫劍气紅

○讀唐詩成絕句四首

王穎川

李玉溪

李昌谷

白香山

﹖王穎川

格幽思遠迥離羣太息桓靈樞密瞋百首宮詞嬌嫵媚毫端現出美人身

﹖李玉溪

玉骨玲瓏錦繡腸齒牙吐出五雲光合當百寶流蘇帳金鼎常燻海外香

﹖李昌谷

萬里滄波浩渺中汀洲何必盡消融自將淺易開生面別有精神李杜同

﹖白香山

神仙豈合駐人間白玉樓成卽賜環石破天驚難比擬會須撞碎鐵圍山

○十一月十三日憶三弟公偉

爲底天南信愆期不似潮離情看素月淸夢度寒宵時欲三冬暮書仍萬里遙霞杯將介壽應是憶東遼【十五日爲太宜人誕辰】

○十二月望觀月【二首】

碧落羣囂靜淸光一片寒不知深夜裏耐冷幾人看

雪光飛冷艷霜气淡寒煙未肯輕歸寢重看待來年

○詠鏡

金水精華別有神不須拂拭絕纖塵且將玉匣收全象莫遣淸光遠射人

夢鶴軒楳澥詩鈔卷四終

●附洪北江贈楳澥先生詩【捲葹閣集】

送繆公子公儼之江浦兼簡孫大淵

送繆公子公儼出都

奉酬繆公子白沙河見懷詩

○送繆公子公儼之江浦兼簡孫大淵如【餘四月中入都與繆遇逆旅遂訂交】

相別翻憐相見遲坐中人影壁間詩魂搖靑艸東風路夢立黃河遠岸時【與繆初相值處】病馬去來應有恨秋禽蹤迹本難知寥寥門閉紅塵裏殘臘都將濁酒支

去去遙山一桁靑愁程先已夢中經江南迢遞傷情思公子知交有性靈久據竈觚看讀易暫探石闕紀搜銘來朝風色東南便我亦商歸大海萍

好因魴鯉答枯魚總覺蛩蛩念巨虛白日懷入當檻坐紅雲羨爾對江居身名莫笑中條叟鄕裏須乘下澤車丙捨一椽松數尺未妨他日訪吾廬

○送繆公子公儼出都

五嶽未陟一欲歸難戒塗撫劍送子行浮雲亦南䢐子有東顧心戀此巢上烏予懷欲南馳念彼濁水瀘兩地忽易居一心安得無子行過岱宗爲我謹獻書已辦十兩屐願屆神所都俯仰六合間靈气藉發舒神乎幸勿哂東海賤丈夫

○奉酬繆公子白沙河見懷詩

爾如華亭寉不欲識二陸解後得識張季鷹雅志不復矜飛騰我如昭邱狐讀書名博物茂先可語不識機亦欲辭歸住蓬蓽

●跋﹝一﹞

捧讀大集見獵心喜因不揣固陋吟七律四章【詩錄於前】繕寫呈上先生如果見許卽以爲題詞可也大集中佳處每不勝收擇其言尢雅者錄出非阿好也昔新城尙書爲愚山作摘句圖僕之去取敢比阮翁而先生之詩何殊尙白五古如自吟述略周爽亭印譜七古如行路謠纂輯詩鈔自識石佛寺古松等作敍次詳明沈鬱頓挫大有古人風緣篇幅太長不能備錄姑錄近體如幹於左五言如客怨傳淸笛閨情托遠砧明月入秋水遠鐘敲暮煙葉盡山容瘦苔枯石骨寒楊花不入水飛過小平橋涼露墜髙樹素河明遠天白剩幽巖雪靑飛遠岫煙不落言詮自然髙妙都從韋柳門徑中過來七言如漫成云我嘆東風難作主拙鳩呼雨鵲呼晴暖日不消頭上雪淸宵常憶夢中人獨酌云蝶夢自酣蛩自語鴉翻成陣雁成行書懷云明蟾當戶夜將半落葉打窗秋欲深卽事云詩艸爲嫌輕費紙每裁簡尾入雕奩漫吟云方書不著醫貧藥人世虛傳避債臺詠武瞾云不似玉環貪作母淸平一曲怨靑蓮詠半山云靑苗竟使蒼生困贏得人稱拗相公山村云一片閒雲過山去入簾秋色遠峯多寄鐵峯云收花入硯香生筆把酒當軒月滿巵獨酌漫吟云人情冷暖黃金盡詩句蒼涼白髮多夜坐云官釀初開陶令酒山園小熟戴公柑春郊卽事云桑林雨霽鳩呼婦麥隴風和雉引媒夜坐漫吟雲鬢雪不容詩筆掃愁城暫借酒兵開此例數十句雍容大雅寄意遙深要不愧作家手筆異日者輶軒下采收入詩筒未必不是一段韻事佳話不知先生以我爲知音否也壽潛符芝敬識

●跋﹝二﹞

夢鶴軒楳澥詩鈔者先曾王父助教公之所作也助教公性衝澹喜遊佳山水幼侍先直牧公宦江南如金焦太湖胥江虎邱梅花嶺露筋祠以及言林虞墓二陸故居均爲足迹所到雷塘瓜步猶後焉舉業之暇間爲騷歌旣秋試累見屈遂棄帖括專肆力於古工書翰善篆隸尢精寫蘭每作一花輒題一詩畫旣以書法行之詩尢得蘭之趣時人有詩不如字字不如畫之評實則未窺三昧非篤論也蓋所爲詩大旨本於惇厚溫柔不喜塡用故實得味恆在語言之外皮傅者但以尋常目之誤矣集中纂輯詩鈔自識一篇已道其詳初從丹徒張秋渚江都賈漢庭遊繼赴北闈遇陽湖洪稚存於王家營一見傾倒遂訂交同作弔谷城項王冢詩洪見贈有云邂逅得識張季鷹雅志不復矜飛騰其推重如此行年五十考補盛京官學助教官學接萃升書院近一時名士若錦縣金鑾坡鐵嶺尙鐵峯遼陽王義門吉林沈香餘咸奉爲騷壇牛耳繼之者福介五符壽潛多雯溪倡和無虛日也魏子亨王雪樵最晚出尢泰斗視之九梅村聽雨樓兩集中並有崇獎之什獨孫笠山謂詩多山林气其然豈其然乎國外人則朝鮮李魯山金淸山李桐漁朴晚悟函牘往還時相贈答貢使道沈陽有不識繆蘭臯先生者至引爲闕憾助教公本號楳澥以寫蘭故又號蘭臯云以干隆丙子六月生道光辛丑六月卒年八十六著有夢鶴軒詩鈔二十四卷未梓爲夫已氏借觀遂致散失所存者首尾不完之初訂本正編前六卷及續編後四卷又己亥未繕本一卷至嘉慶癸酉迄道光戊子並丁酉戊戌先後十八年之作胥付闕如矣共和癸亥入都齊先生照巖見示一函云書賈求價者仍正編前六卷也顧值昂用就家藏殘闕者鈔補歸之越乙丑原函竟入袁潔珊先生手展轉而仍歸【潤紱】於虖噫嘻失而復得冥漠中豈眞有主之者歟抑何巧也顧安所得如天之福已失之珠而盡還合浦哉蓋不勝馨香祝之將付石印用綴瑣言以志巓末共和丁卯曾孫潤紱謹跋

●跋﹝三﹞

夢鶴軒楳澥詩鈔者沈陽繆立莊先生之遺稿也廿四編捲比數花信之春風一百餘年莫仰冰壺之秋月名句摘於捲尾造鳳騰輝大著富於等身全牛莫覯蕊舒花筆宴預竹林茅店鳴雞壁寫和陶之句金臺走馬門停禦李之車披傭書東觀之編刊投契北江之什黃河遠岸靑桁遙山一見心傾十年齒長凡倡酬之有作悉典麗以無前旗鼓相當金聲玉振沆瀣一气地角天涯遺帙六篇選爲四卷維名山之巨制列遼海之叢書惠播藝林光垂桑梓肉嘗一臠卽勝七日之香詩靳五言尙符長城之寄因檢捲葹之集用彰報李之詩原字公儼足徵文獻蓋先稱而後易詎今是而昨非恭校初成謹綴數語烏虖千年華表慰遼鶴之重來一夢滄桑譜江梅而弄笛歲次丙子序屬仲春徒河後學王暉謹跋

