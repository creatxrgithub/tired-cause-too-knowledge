欽定四庫全書

集部五

弁山小隱吟錄

別集類四

元

提要

﹝臣﹞等謹案弁山小隱吟錄二卷元黃玠撰玠字伯成慈溪人流寓弁山故以名集其詩不爲近體髙者有元結遺意次者近乎白居易但不及二人之宏闊深厚耳中多勸戒之辭蓋亦剛方嫉俗者前有自序稱蔑有令徳不敢謂隱獨以所得於天者薄故將退藏以終其身又言文中之言稱願上之人正身修徳使時和歲丰已受其賜尢粹然有徳之言勝矯語髙蹈者逺矣

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●弁山小隱吟錄原序

黃氏之先宋祥符中自溫之樂淸徙明之慈溪��先生以來世篤儒業曽大父臨川府君建節鄕部始來城居宦成而家益貧三子先大父最長至元丙子家毀於兵厥後子孫挈而西來叔氏依婦家於越其在鄕裏守墳墓惟仲氏而已自余之西四十有餘載教授諸生以資共養發種種且白來日其幾余哉又如是不止行將焉歸蔑有令徳不敢謂隱獨以所得於天者薄不能顯故將退藏以終其身霅水之陽弁山之下有丘岑蔚思構數楹以寄朝夕浮游江海間不能自還或靳之曰桑蠶作繭猶知纒褁其身子漫不爲計空言何禆應之曰余遊者也某水某丘遊之寓也苟寓矣又何營之有秦望東南逺欲無依稀禹穴向姚虞幾時把酒鄞江上卻對鄕山看此圗是余所題江山歸興圗詩也嘗求之則隱之意可見矣昔文中子志不願仕惟願上之人正身修徳使時和歲丰已受其賜余𨿽不及古人苟獲所志泉後林壑之娛風雲月露之賞不必弁山也夫歸必有資旣不能自資資於人而歸又余之所不能情發於中而形於言目之曰弁山小隱吟錄錄以畀吾兒私藏之於以紀吾遊之寓而鄕土親戚之思亦可見也至正乙酉冬十二月甲子弁山隱民黃玠序

●欽定四庫全書

弁山小隠吟錄卷一

﹝元﹞黃玠撰

○古體五言

擬古

龍馬負靈圖八卦開人文天運當寅中民時方大昕制字乃未多所言爲典墳一往數千載懷哉聖神君

翳林無陽土暗谷多下泉登山履眾險險盡見杪顚人居物物中物物能蔽天將身出物表萬象始昭然

一气成歲功孰爲四分之遂使春木榮不知秋葉萎天道自有初物命亦有司任運得吾性無爲無不爲

天髙九萬里疾若弩矢馳白日猶在下況爾眾物爲翾羽刷俊彩彊欲淩空飛去人苦不逺但使見者疑

感懷

積陰不可掃積懣不可道君子所可道小人以爲嬲世事終渺茫物情慢衰老歸來日未昳自去庭中艸

仙人大還丹可用更凡胎舉世不謂然逝矣誰能哀萬事惟有醉奴子抱琴來十倍李供奉一飲三千杯

矩步恆彳亍捷走能千回感彼元髮化聊復少銜杯陰艸夏卽苑陽花冬亦開天序自有定不是偶然來

有酒可用醑無酒我當酤天運歲益差人事日不如羽虫何多言木葉已無數淒其眾艸晚樂與佳菊遇

物蠧豈有極造物難爲工我將剔除之刺芒銛若鋒小枝食已盡大枝旋復空虫多飽卽死花落爲枯叢

盆中梅樹子爲爾可憐生寒泥不五斗勿與大塊爭移置池水頭照影池上冫和冫嚼花蘃天地無餘淸

娼鳥不可馴娼女不可親野性自難定豈知愛其身千金買少妾屬托在他人譬如道旁花竟是爲誰春

駑馬少良駒淑媛多令子大易重咸恆關雎明謹始橘樹生南州渡江卽爲枳地气使之然如何論天理

江左言風流王謝爲稱首謐旣坐姦回澹亦虧節守淸談本廢事何物非芻狗不忍書義熈侃獨有佳後

子云投閣生緑珠墜樓死事主心弗移不若一婢子哀哀莽大夫千古穢靑史艸元數萬言焉用識奇字

燔肉旣不至孔子輒去魯醴酒復不設穆生亦辭楚古人道義交政在愼出處寥哉聖賢心夫豈餔啜故

花開君勿折花謝君勿掃掃花傷花心折花畏花嫐但令尊有酒中懷得傾倒從花自開謝開好謝復好

上客有馮驩故吏有任安二子久已死益見交道難軟語相媚恱顚倒若轉丸孰云是可忍怒髮爲衝冠

南州辮髮兒相從事觚槧陳遵好尺牘暇日聊口占悠悠歷歲年寒暑若病痁道徳負初心誰獨受鍼砭

客有千金兒過我十尺捨狹隘不可畱飛丸出彈射腰下雕玉螭粹好絕釁罅信美非所珍聊足以相詫

朱弦有遺音瑯然動淸泛自喜若弗勝入耳何沨沨君子道吾常哤俗多雜儳但念賞人稀不知聽者厭

白日何瞢瞢人中有梟獍酖毒不可懷猶將恣酣醟司命主督察雷公布天令愼爾恐自戕微我相詬病

儒有席上珍把玩足無厭梅花𨿽苦寒其中自淸贍冨貴如燎毛炙手方炎炎貪戀之謂何仰天一長欠

昻然三尺松種之五斗盎俯身就嵌石毛髮如鬼狀𨿽蒙華屋居故性終木彊誰當宣其郁使彼得疎暢

久客念還家還家復如客行李未及安期日相促迫勿匆問衣襟艸艸篋書冊終歲恆若斯幾何頭不白

題吳季良東明軒

朝日出暘谷照我軒東榮煌煌天光發湛湛旦气淸定志息喧雜澄心養虛靈八窻啟扄鑰萬象生光明

賦顧梅西煮雪

搖竹取殘雪松聲動寒吹金懷少餘歡石鼎作雅事極淸超水品至淡出天味行過梅花西喚起幽人睡

采蓮女

川日出已髙江霏散如霧但聞采蓮曲不知采蓮處雙雙相思鳥飛上相思樹幽人空爾懷欲往畏多露

寄胡伯衡兼呈叔父元理元美

憶昔少年日慷慨賦逺遊晨起攬白須始知天地秋寒云去鴈斷落木窮猿愁親故各異方誰當慰淹畱此邦非吾土悵望登玆樓長歌動幽憤汗漫不可收

陽鳥尙謀食候虫猶念衣口體見驅迫使我逺別離歷歷路半千迢迢江兩涯悠悠去鄕邑往往見縶縻年衰酒況惡引飲不滿巵形影相嘅惜恐爲時所悲弁山非故山愴然寄幽期餘生苟木隕猶及爾東歸

題章徳■﹝棥上心下﹞蘭

竹樹何蘙薈蕙蘭自奇芬水墨冩淸影猶疑見湘原欲持一巵酒酹此千歲魂但恐醉中意難與醒者言

賦傅伯玉來靑軒

兩山送靑來與人終日閒爽气逼眉宇不似在塵間仰觀天中云擾擾去不還始知靜者佳取琴當戶彈

南堂偶成似衛畊間先生

倚闌看池水池水淸若空煙沈樹色底日行雲影中翾羽晞薄霧遊絲泛光風躍魚自幽潛豈望能爲龍才劣不任官力弱不任農淸世有華民我辰非不逄

賦陸子敬舊時月色亭

古月卽已舊今月乃更新解後見顏色梅花如故人挽彼檐下枝掛我頭上巾摘花不挿髮踏月走千巡橫笛且勿吹良夜亦易晨恆恐明日至使我迹復陳願因白免公托根冫雪輪結子近瓊樓永與桂樹親

月下獨酌似謝季初叔久兄弟

風休露欲下云過月如走一尊良夜初萬事中年後大白眞仙人俗客匪其偶孤斟不成歡引影作三友我今笑問影頗亦解事否旣能隨我身胡不開爾口傾杯月入懷停杯月在手此月豈眞月不飲復何有

寄衍上人索畫蘭

薄言采蘭蘤蘭葉������人逺僻處荒山原崇炫非素心澹泊性所存亦同桃李春不同桃李繁

眾芳非不佳蕙茝尢楚楚亦荷雨露私如何在榛莽庶將展微勞攬置羣玉府時我方未遑臨風獨延佇

漁子蕩兩槳來從湘水濵手抱靑蘭枝言報山中春問我日日醉恐貽楚叟嗔獨醒不在酒舉手謝野人

日出躋北林日入下西澨幽芳隔逺水水寒不可厲歸來看畵圖瀟灑美風制萬事何必眞聊與爾同世

遊幻住庵畱贈月千江上人

出郭動柔櫓春花始班班俯舷照淸流正見衰病顏形影自相笑浮沈人兩間胡能卽有定波蕩不得閒

村雨農事殷溪晴客衣暖佳人同彩舟沿洄繞芳甸吳蠶近三眠魯桑連百畹相將采白蘋日與春俱晚

旣雨天復佳鳴鳥聲故故前溪春已深勸我脫布袴刺篙亂淸漣艇子入浦漵我袴不用脫汝自顧汝婦

維時桃始華野眺欣有睹沿洄度桑隰迆邐見榖土山虛龍出雲谷暖鳥鳴雨來耨良足勤力薄柰何汝

謝長源爲餘言燕子事有感

舊雌有眾雛新雌來殺之蒺藜刺中膓並死無一遺持筸逐娼鳥惡土污人衣彼雄誠不才怨心當語誰祥覽令我懼伋壽令我思物態尙如是世情良足悲

愼勿買良田

愼勿買良田良田有豺虎豺虎不汝食官司推剝汝公廩多急輸里正遭箠楚肉盡卽見骨家破無死所茹蔊何必辛茹荼何必苦傷哉浙水民困此一犁土

與戴彥季張和倫遊南山玲瓏洞

放舟出淸苕鳴■﹝木虜﹞聲了牙歷歷覽勝絕行行入幽遐玲瓏洞穴古疑有仙人家淸風石上起吹老良姜花

與韓介石聞人梅磵遊黃龍洞

龍君所幽潛嵌空若眢井投石風轉雷股栗怯深迥僮奴誇捷走嘯呼已絕頂升髙只自危聊復罷吾興

次韻孫尢實言詩

佳詩如飲泉一寒乃淸眞妙趣欲無我寧復有襲因學之三十年同光猶隙塵擾擾共髙下未足輕眾人多忤言可忘薄奉气乃醇羲黃復何心適當天地春

與梁邦彥對雪飲酒禁體

五精闡嘉瑞一白徧林藪飄灑集眾妙點綴出羣有覆蔵失垢污摧壓見節守歲華乃爾淸夜色不得黝僮奴掖醉歸迹足沒已厚人生幾兩屐素髮一搔首

移舟

移舟發江夕逺浦入雙樹烓竈動煙火野宿在中露波月光鱗鱗川霏雜輕霧濯手亂繁星水禽忽飛去

素庵旅次

積雨斂溽氛光風開日華先生澹懷士結屋如蘭闍庭下昌歜根門前射千花������香聞煮茶

似海云使君

佳云滿蓬萊常具五彩色溟涬一气浮空蒙萬川積合散自有時變化忽無迹念彼霖雨功宜使蛟龍得

示男曾

昔別甬上居薄遊吳中郡恥從俗子言恐失名家韻生兒似阿堆頗亦存軌訓常疑習气遷思與學宮近

當湖早行

離離海气分皛皛晨光發舟楫逺相呼川途正紆折翕目聊假寐涼飆動毛髮客路繞天涯人家在林樾

題畫山水似盛子昭

冉冉山上云累累水中石梢梢林莽髙黯黯崖谷黒東岡特秀絕拔地起千尺突兀眾峯間猶是太古色

連山根挿江江碧石齒齒層顚髙出云老樹下壓水巖扉俯深迥磴道陟紆委欲持一壺酒慰彼幽棲子

前山如立矟後山如倚較逺近千萬山斗絕入牛角礬頭積磊砢石面斗磽確是中無徵徭民俗猶願愨

回峯危欲墮峭徑深可入縈紆度壁塢杳窕去井邑泉懸淨練明崖擁積鐵澀緬懷貞白君相從負雲笈

題商山圖

美宦少寧居良田多賦率曼膚白如瓠仍防污鈇鑕所以商山翁深逃入堂宻蔽芾皆美樅不覩長安日揚揚大逄衣翦翦小第室門巷旣荒寒器具猶古質渴卽引井泉饑或餐木實微我異梟鸞從人自鳬乙平生紫芝曲久不屈此膝須眉各皓然一爲天下出

自贊並贈冩眞陳伯玉

有形本皆幻聊與影相從於玆未能忘更欲求其同我神夫豈逺故在阿堵中靈景合內外逍遙方未終

張伯壽煮石窩淸坐

客主心兩忘淸坐對荒寂吹火出靑藜拾薪煮白石倚闌荷气涼移牀竹陰夕素髮共飄蕭風期似疇昔

黃一峯莫莫齋

莫莫重莫莫車輪生四角岐路滿天涯歸人已林壑若華能照夜蓂艸知合朔物有秀而靈惟吾貴淳朴

寒夜

寥寥遙夜淸霍霍流景急餘生若斷緒棼糺不可緝屋髙寒影孤窻虛雨聲集僮奴懶欲休獨背殘燈立

稱大人壽

大人心坦坦大人貎雍雍凡此故宜壽始是八十翁左雄多後福卓茂本寛中遂當享耄期妙顏若芙蓉

曹繼善安雅齋

山行常蹇蹇水行夷且宛輕舟逐流水晨色猶漫漶雅道樂安恬幽人有園館竹素紛委積軒楹颯閒逺微官厭卑渫餘日甘冗散衣食豈余饒菅麻與蒲■﹝弓雚﹞生兒似江革辭气尢願欵淸吟楷法書作字特遒婉嘅彼雲海禽毛羽何丰滿去去迷所休恆憂百年短

聽劉希孟琴

公子靑藜客寄懷在玆琴歌吟雜操弄將老嗜益深愔愔古大雅如玉復如金下指舒以徐三嘆有遺音虛堂初夜涼相爲洗煩心小甕酒可得與君畱月斟

答韓廷玉問詩

學詩自有律才流必經通詠歌成文章譬若水與風茫茫沃云日衮衮吹魚龍觸激從所遇萬變何可同恬淡有餘韻奇崛難爲工恆存言外意趣味斯無窮

竹亭用本韻

繞澑竹萬挺晝日起暝色允矣幽人貞懷哉君子徳淡食度淸朝微吟答佳夕遺我靑瑯玕報之雙水碧

題韓介石所藏盛子昭畫

隆隆大谷深挺挺嘉木秀崇岡拆陰壑懸水落長澑槎牙松顚回側塞石角鬥來者豈阮生尙爾冠服舊淸嘯滿空山髙人在危構胡不從之居分瓢飲云竇

章俊甫水心亭

羽客惡塗■﹝走匋﹞鮫人樂水居亭子在中沚淸漪涵四除隔花聞好鳥俯闌見遊魚悠悠川上意雅詠時相娛

與璉市巡檢楊徳新

觟■﹝角虒﹞徒有角用鷙不如鶚麒麟豈無趾走險不如獵看君好眉宇蘭臺瑩而博子云識奇字安能效巡捉盜律如牛毛民風日偸薄彎弓欲誰擬聊復動鳴■﹝木槖﹞煙疏楡柳村水深萑蒲澤代者久不來淹畱竟何樂

重來吳興有懷松雪齋

采芳須得蘭斬堅須得檀懷哉古君子感此歲欲單靑山如韎韐逶■﹝辶裏﹞起林巒文立早有正气一何郁盤盤云來松雪春云去松雪寒藻翰𨿽不絕門樾今稀殘尙思燈火夕舛訛見砭彈厚意何以報抱志空長嘆

贈醫士葉古齋

昔者帝軒轅駕言師赤松相教服水玉問道崆峒宮文字盡科斗故是開天功顧謂鬼臾區妙契將無同靈樞發奧旨元气春融融山川入攬挹艸木臭味通懸壺隠東市愧爾賣藥翁上下數千載猶在一日中

聽周子固琴

周郎妙音解矑子光射人山水有雅曲徽音得其眞神閒應接暇气和節調勻魚鳥亦飛躍云風忽輪囷令我不能去永懷願相親

擬送張子長赴史館

陳志稱穢史漢緒遂中絕不如誦杜詩忠槪何慣切我將操玉斧騰飛入明月斮彼白兔毫制爲董狐筆送子萬里行聊用資作述大義或有乖愼爾寧勿勿

邵復孺映雪齋

邵子書有癖一寒四窻靜舉手倒執經夜映雪色冷側睨生墨光天地無遺景希功厚積餘思與古人並

兪子昭山月軒

山月出未髙爛如大銀盤及其當天中小於冰一丸我將問郁儀靑冥風露寒逺近且莫解況爾闕與摶玆軒特可喜倚闌終日看常疑猛虎嘯驚起女乘鸞

大雪有懷北中親友

南州三日雪墮地爲堅冰念我骨肉親束書向幽並馬寒車折軸歲晚不得寧仰觀浮雲馳緬焉寄深情

雪壑海云使君所自號也

云來雪壑陰雲去雪壑明未見雪壑面已聞雪壑名豈謂眾皆濁常使我獨淸

云去雪壑明云來雪壑陰不從雪壑遊不知雪壑心家世本鐘鼎志願在山林

農捨

農捨如雞棲稚子煦檐隙陂田不作壠野水深及壁樹老夕照黃艸枯寒煙白魚罛設處處民有食菜色

題郭天錫雲山圖

翹翹山有木翳翳林有谷雨气作深云新陰如膏沐夫豈無居人誅茅結溪屋幽棲不出戶野塘春水緑

張子英閒止齋

築室依甘泉蘭若滿中沚采掇子爲誰雜佩玉橤橤擬步卽市門行行行且已西山有爽气朝來眉睫裏塵土一振衣城郭淸風起余習久未忘篇帙故紛委方牀十尺捨亦有烏皮兒彈琴碧雲合飲酒白日靡時時盍朋簪森然會羣理領悟不必多凡百苟今是潛也何人斯良猶慕之耳旣醉旋復醒逍遙爾閒止

聞人梅磵堊室

堊室生白光方廣逾一丈眞元不受采太素寧有象端居靜眾念納气入晃朗翛翛塵尾拂濟濟鶴羽氅髙燈石月懸濃燻暖云上深雪擁梅花思致足寫仿

璉市有雙桂廟裏父老云嵇司徒女墮井死樹有靈怪人家喜慶歌樂之事必祭之如喜神云

廟前雙桂樹柯葉恆蓊蓊不知何王世司徒嵇氏塜女郎井中死靈怪相嗊恐自謂得水仙誰當覺羣懵

題李紫篔墨本竹枝

鄭谷愛吟詩夜聞巖竹折至今石上影猶帶山中雪刻雕妙入神餘情寄乀丿永懷貞白君終身惟素節

月食

彼月有食之死魄無遺光至陰自肅肅豈曰敢亢陽天中有闇虛無乃俄相當奄忽就滅沒見者爲憐傷幾欲張威弧舉矢射天狼恐非聖人意佇立但徊徨

贈禱旱彭生黃仲珍家僮也

旱魃忍爲虐祠龍拜靈星踉蹡作禹步符攝有依憑神官與鬼吏霍霍見使令雷從兒上起雲逐劍口生一雨滂若注多稼勃已興自彼元气神惠答如響應

題呂徳常所蔵云西雪山小景

前岡嶄如削後巘旋若顧溪寒■﹝山虖﹞嵊晚雪沒剡中路將無乘興人過彼幽棲處應待月華生卻棹扁舟去

水枕

水枕欹獨眠涼波蕩柔■﹝木虜﹞仰觀天宇髙黙黙心自語淸云不蔽日濁云乃多雨造物本無爲一气異消聚

華亭教諭張伯元歸錢塘

惻惻重惻惻舟舵動行色歲晚念尊親華亭有歸客琴淸孤月白酒盡眾山碧樓閣倚髙寒江空帆影側

次韻曹教諭見寄

涼風發秋夕落木振疎陰相思在咫尺兩契同一心徽弦不下指寧我有遺音梧桐生下澤幾時成鳯林

蹀■﹝燮﹞雙逺遊獨繞庭中樹與世欲並臧行行迷所遇有客吹洞簫如泣亦如訴花月滿良宵如何此虛度

僮奴山中歸

僮奴山中歸爲言山上松昔日搖鼠尾於今如穉龍結根依崇阿秀色排霜風可待生茯苓持以壽吾翁

石塘觀魚似謝伯昭伯禮

嘈嘈冰戞川濊濊魚在罧潛逃欲無所漁罟來闖闖鱗鬐見蹙迫首尾相藉枕猨窮不擇木鹿死不擇音爾魚自有神胡不遊廣深

五仄體思衛立禮作

我友衛伯子履道坦若砥瞪目視薄俗足不涉市裏客至設雅飲屢屢不可已重爾意愛篤使我獨仰止夢寐若有覿寤嘆隔逺水落月照屋梠睟面玉色起

次韻章俊甫訓子

前朝名宦孫承家以淸白五繅玉有光百煉金出色升堂奉慈親甘芳極娛適推歡及司气兄弟仍翕翕平生子孫念況肯勤戒飭叔郎烱雙矑器量牛可食伯郎作大字日費三斗墨怒罵靜不聞舉步埀軌則穊種必厚收譬彼農力穡通才識細務至理明大率洪壚萬石鐘重自銖兩積眾口所稱嘆天心爲忻懌每憐機巧徒何殊沐猴棘較智三十里百失希一得晤言籬下英畱芳待秋夕晚節將益佳於公有陰徳

王官谷聽泉

援琴俯寒泉瑯然動幽聽寫彼石上流寄此山中興耵聹喧雜空潺湲淸響應翻將羽衣曲更作龜玆詠

與趙都事初心

白日照素商朱艸合秋朔參旗久未起舉頭見晨角南中有佳士風度甚髙邈願生雙羽翰旦莫往數數

與衍上人道原

樹本連百圍蘿蔓絲成結回川繚崇構欒櫨隠深樾湍駛泉響急徑險石色滑可容許詢輩淸心共禪悅

陳益之壺中

仙翁不知年一壺懸太空晨朝出賣藥日夕入其中𨿽與市人處不與市人同時有采芝客來自蓬山宮

琴士王彥輔

八音各殊器可貴在絲屬弦歌皆雅調淸廟特於穆斯人久已逝唱詠不可續似聞漢中葉猶傳鹿鳴曲舊譜今盡非虛聲以相逐琵琶馬上啼箜篌水中哭弛張異所宜弦髙哀響促庶子一洗之髙彈繼遺躅

吳中湯孟實余聞之衍師道原同居七世矣能率正其家人庭無間言室無私藏諸捨少有不律輙晨起盛服至其寢門引咎自責必攺而後止天子賜復以表孝義之門館閣名臣皆爲詩歌美之餘𨿽未見君子中心藏之矣遂爲之詩所謂不必寄元也

麋鹿尙羣聚鸞鳯自孤鶱請書湯氏事願使薄俗惇其人字君實其貌肅且溫推孝達本始同居及諸孫聚食近千指何曾異一門弟兄盡亷士娣姒多淑媛室中無私藏堂上絕忤言賣藥隠東市共知齒徳尊佳气日充閭五云郁屯屯九天降雨露自葉將流根賜復以終世舉家蒙厚恩

陳允齋樓居扁曰可以

大樓髙百尺靑紅半空起小樓二丈餘適事亦可以時節會親婣伏臘供祭祀左方治杼柚前列考圖史覽觀雲水寛玩悅風日美玲瓏豁四窻吾心正如此

陶與權南園別業

瓊田無惡土玉樹多好枝鼎角匿犀者自是名家兒應門有暇日頗作佳園池朝臨二王書暮吟三謝詩花邊迎小車竹下理殘碁賓至可命觴親在志無違

陶氏子竹居

幽居少鄰並野竹遶捨生秀色染篇帙疎陰灑檐楹物亦有奇節人將埀令名須裁十二律吹作鳯凰鳴

與韓仲實九日登涵山有懷韓伯淸

涼气薄莫商時菊委多露玆辰足相娛舟楫旋且具往日豈復來新人已如故百年幾兩屐更踏涵山去穿空上危級身髙鳥飛處江天入遐眺暝色起煙樹始昏見橫參歲與秋俱暮君子殊未來役車在中路

無雲而雪時在謝氏

白日天無雲雪花明昒昕僮子走相詫个个瑤花文饑人尙糠核寒士方縕黂丰年望先兆無乃爲妖氛欲持一書札問彼玄精君中情自激切神聽逺不聞

聞舊館人髙斯和之喪弔其子徳淵

川谷掩靈气門戶有喪氛棲神托微息變滅歸無垠時過不再春日昃不再晨諸生尙華髮何況我與君昔者搴芳芷研席遺淸芬輸心結分好無乃太悁勤嗷嗷霜下鴻猶知念同羣幾日弔遺孤哭酹靑山墳

浙江觀潮似介石兼呈陳守中

朝看潮水生暮看潮水落大江日東流自繞靑山郭長瀾駕歸風秋气正蕭索萬雷鼓騰趠百鬼淩噴薄蛟龍窟宅移蓬梗共漂泊況爾鼃黽微碕岸所棲托浩蕩天地間一气同槖鑰吳兒踏浪遊自許平生樂

送黃少監晉卿還金華

惟我宗人兄早登南宮試當時太極賦可使紙價貴文章有餘勇一鼔作士气旋收成均譽遂發蘭臺祕迎親來逺遊祿仕見初志懸車不及晚重是愛日意桓楹樹阡表彛鼎銘祭器哀榮兩無忝子道玆蓋備昔往弗可追今歸復何亟江臯冠蓋集潮水舟楫駛能無英瓊瑰持用答嘉遺回首望金華艸樹亦增賁

寄介石索寒菊

時菊晚逾好金彩照微霜庶爾同歲寒解後不得將寤寐忽有覿道人冠幘黃入夢還出夢顧影但空房天地生萬物淹速自其常甘苦亦隨化樂彼未渠央

介石遺余翁鞵歌以爲謝

衰年足趺冷火缶不少離投我雙靑鞵鍼迹勻且致跫然試幽步蹈履必雅地出戶復入門徘徊感嘉遺將非尙方舄飄飄有仙气歲晚動行色逺道隨所至南北岐路多邅回來不易庶將黃石書報君圮上意

寄胡伯衡

陽元外家兒衡也獨爾雅昔同丱角遊今各爲老者蹉跎江海上■﹝必﹞跋風塵下餘生復幾時短髮不盈把久思比園廬猶將弄杯斝饑鴻逺相呼積雪徧中野

弟瑋來奔父喪寫憂四首

弟從江東來沈痾僅能起慟哭我先人旅櫬在千里喪期豈無數傭力方有俟人命終若倚吾衰復如此墮淚下承睫覽鏡拂鉛水

昔者母教兒過於我嚴君至今淸夜中夢想見勞勤深恩久未報白髮紛如耘揚名不及顯痛恨思遺訓

孝養豈有足促促歲月駛承歡順顏色萬一有不至靖言念前非良悔亦已遲更敢責後人聊使後人知

去年被羣偸終歲不得寧訖今覬小康大憂重相仍蒺藜不可據荼蓼不可茹玆事未易了興哀欲誰語

奉呈乙十一叔父

骯髒復骯髒零露沾艸莽親癠當此時憤惋恆獨想孤喪寄旅櫬未知所歸往匪人神曷依闇室有靈響諸從與父同重我心郁怏五茸阻長谷寒水白漭漭疾憂迫衰暮貧辛似疇曩夫豈無他人相依在宗黨

過小長安

已行上河舟初入小長安路逄市中兒相邀買羅紈羅紈非不佳此物生饑寒山中大布衣歲晚聊獨完

賦竹居【春夏秋冬琴碁書畵】

好風從東來吹我石上竹取琴竹下彈希聲不成曲桃李正無言世人自相逐繁華此何時所貴君子獨

殘碁久未收竹涼成小坐樵蘇冷不爨所設惟瓜蓏風吹碧雲動時有蒼雪墮焉知人間世赤日如焦火

逺過幽人居支笻立良久竹影落秋波照面緑於酒俗士不必來屐齒蒼苔厚案頭二王書妙不數顏柳

好畫不厭看柰此風淒洌翠禽雙飛來翻枝落殘雪竹間見石友歲晚共貞節淡如君子交冷面炙不熱

惜花

花開顏色好花謝顏色衰顏色不可久惜花枝爾爲不如惜樹木樹木多好枝君看新雨餘鬱鬱生華滋

贈相士薛如鑑

松檜角嶄若瓜瓠腹果然貴者自有相畸人休怨天班超本燕頷馬周亦鳶肩苟非眼若電便應面如田我昔不自知憒憒三十年頭顱忽潦倒眉目徒淸妍論心在擇術斯言心可鐫何疑子荀氏嘗作非相篇

感興

松栢非不凋其凋異常木故萚猶未黃新荑生已緑先生貧亦甚饑吟撼空屋衰謝分所甘但使來者續

壽張南石宣慰

畱侯自人傑功名聊復爾旣見黃石公更從赤松子神仙好樓居逍遙逺塵滓囊中餐玉法於今幾刀匕碧桃三月花照影瑤池水阿母紫霞杯睟面紅光起西山靑鳥使書來道蕃祉宜爾壽千春朱顏常韡韡

題曹云西桂根圖

何人操玉斧夜半緣靑冥斫去月中樹千秋傷我情無根亦云已有根當復生但笑吳剛者負此不義名

寄陳守中

刁刁霜下枝爕爕風中葉迢迢良夜深恍恍佳夢接雅懷東裏君淸心進玄業樓居似仙人逍遙逺囂雜天辰不可攀海水不可涉吾獨走塵間風雨書一篋手把昌陽根誰能便衰颯湘也幾日來看花引杯榼

送禮絕學上人還下渚

西遊五天竺東上三神山相去各幾許悠悠生死關我欲往從之忘世良復難大道固無爲此身要勿閒乾坤性吾徳父母形我顏壯志方未酬努力更加餐

落葉飛淸霜長颷薄林樾靑山頻夢歸夜半孤舟發寧無金錯刀呼酒與君別歘來語匆匆徑去心孑孑淸溪今夜寒梅花滿篷雪相思曲未終凍琴弦欲折

贈沈梅隱

玉衡指幽朔山川方涸陰萬木盡刁脫一徳悶天心孰令得气先孤花耀陽林此意識者希謂易彈吾琴

哭彥實叔祖

恭惟曽祖君三子各才諝伯仲旣蚤亡宗事叔是怗當時師道尊戶外列賓屨諸生盡顯庸夫子但環堵幾年充賦歸風雨西陵渡捷音久不聞乃今得哀訃驚怛五內傷苦淚墮如雨偭思童丱初侍母拜膝下今玆三十年吾亦喪吾母本支百世親不絕僅如縷慟哭復奚言哀哉繩祖武

感事

絺疵諌智伯範增說項羽豈不懷盡忠所事非其主明哲思保身見幾常逺去毋爲守污辱白骨怨黃土

送胡伯衡歸慶元

朝看江水平暮看江水傾江水朝暮流遊子東西行與子同自出相依在飄零君歸逝不復我行乃睘睘上有白髮親下有黃吻嬰晨餐累百指日食幾無贏風霜所匽薄憂患況靡寧舊學旋廢遺豈足希世榮買田臨淸流築室依近坰繞園蒔果蔬親戚有合並此樂何渠央此志終莫成勿爲苦悲歌悲歌愴人情艱難望骨肉歲月如奔星悠悠南去云跂踵懷先塋

感事

堂堂美髯公神姿凜如昨多財竟何爲本支遂交惡欲令弭紛爭此心甚精白人其謂我何我思逃鬼責

大人生日

惟我文潔公起家二千石至今江左士猶能誦遺徳及余父祖孫四世嗣宗嫡生爲貧所驅束書常旅食近聞甬上州地有十畝宅庶幾蒔松菊晚節奉娛適大人心坦夷善行久已積眉壽定可期我辰在箕翼

湖上醉歸似吳季良

湖上天已秋城中汗如雨喧寂稍不同炎涼亦何遽始知物外遊拔足風塵去髙臥南山阿不踏東華路

吳友之得男

醴泉非無源芝艸非無根乃翁樹陰徳令子生髙門汝今爲人父汝亦有父存汝能念汝父汝子復汝孫

顧徳玉萬竹軒

日出塵未動淸坐傍疎簾簾影帶深竹風漪搖四檐花時甘澹退寄懷在碁奩舉手屬有念食子乃久拈

壁間椶毛拂窻下漆棐兒一塵飛不來竹色淨於水賓退日更長淸風亦時至蘭亭修禊辭硬黃臨蠒紙

白日何促促秋燈動華屋所思浩無端開軒坐幽獨涼月出東楹琴聲隔深竹欲問彈者誰童子睡正熟

江晚雪初集翠竹聲珊珊曉超當南榮飛舞萬玉鸞愛此不能去豈知雙袂寒欲招丹淵子寫作圖簇看

趙初心坐中贈中上人一元

敲冰作硯水題詩亦何急山僧亟欲去童子庭下立問訊前村梅猶帶雪花濕惜別空躊躇折贈不可及

春寒

長風西北來動蕩不能寧塵沙亂白日艸木變秋聲陽徳久未舒繁霜況相仍苦寒衣裘薄酒且屢屢傾

湖上似濮樂閒吳季良

湖水碧於玉湖船深似屋銀罌供奉酒金縷新翻曲花濃春亦醉波淨云可漉當爲故人飲但畏白日速

自怡齋

晏晏秋日晶倚闌魚樂時雲煙生逺思水木涵淸暉田父肯見邀家兒可言詩如斯亦云足幽偏得自怡

冩愁似胡伯亮

陽元外家兒生世何酷似兩翁幸無虞二母俱已矣靑雲難與期白日非可恃動止見覊束晨昬闕娛侍鳴雨淸夜長野蔌剪畦翠苦語出肺肝屢飲成惡醉

兀兀雞在棲惴惴狐涉水處身百不可在世一何累平生結髮妻疾勢方未止芝苓籠中物傾倒已屢試無寧作鰥夫兒女欲何恃哽咽不得言殘燭泫風淚

題松石圖

毫端水墨影紙上松石神老節委地盡怪態與時新冩物要有似開卷知其人

月出

月出寒木杪照我軒東榮悵然下玉琴彈作離鸞聲夜久彊就枕孤燈如秋螢紙帳不自暖一片梅花冰

昔者

昔者瀛洲客侍宴宜春苑佳禽忽翾飛咫尺天顏近內人急傳呼畫師閻立本俯伏池水頭研吮弄丹粉仰視虞褚儕愧死气欲盡

有客

有客過陽城親喪極哀毀乞貸蒙厚資辛苦葬薶已他日乃復來感激淚如水願爲三年傭報君千古意爾行誠獨賢吾心寧忍此可從諸生列學詩作佳士何啻百倍功朝夕相礲砥一解終不通愧負自經死乃知大化中所同惟是理初气各有殊振勵徒爲耳

至後書懷

月色不自暖霜气生寒芒臥內無美飾牀頭但菇蔣誰家合歡帳四角懸香囊芙蓉隠繡褥文綺雙鴛鴦起坐獨寤嘆迢迢深夜長梅花自淸苦乃將慕姚黃

梁邦彥王官谷見訪

伯鸞不願仕叔度亦無官葛越制隠服竹皮裁小冠所求年榖成斯人獲苟安庶有一畝宮可以歌考盤

蚤起理素髮良朋來合並拂牀正書冊整襟候門衡無忌酷似舅季方難爲兄朝陽雙鳯凰文彩生光榮

石門張氏園幾二百年事見語溪志南石先生旣宣慰河東退而家居每與賓友觴詠其中聞之裏父老公之曾祖君爲郡太守而歸有指而詈之者閽人執以請命公曰彼安敢詈我與之酒且有以贈之責門者曰吾豈以貴勢淩人哉汝不待教令而拘系之是揚吾惡名以爲子孫累也逐而易之噫斯其所以嗣世益昌而此園之所以弗廢與

八月薺麥生四月靡艸死昌榮在一朝衰謝閱千■﹝衤冀﹞徳人愼所積力善樹深棋寧不履貴盛終無憂患遺世人昧理道但愛金玉好忽焉如燎毛性命不自保我從石門遊乃有張氏園閱歲已二百池館似當年

大宅行

大宅何渠渠昔時良宴同當戶埀碧柳夾道種靑桐層軒不見日髙臺還避風鴛鴦啑華沼鸚鵡語雕籠傷心玉壺缺過眼金穀空蘼蕪怨春緑舜華悲夕紅衰艸臥僵石寒雨泣故叢人生意气得惆悵難再逄

畱石門待內弟子經不至

乘舟駕言邁長夜方曼曼蒼涼物華老趢趗年景換顧予逺適子庶與同館粲近行乃未來久別良足嘆

飛鳥有遺音啁鳴念故鄕長風鎩羽翮回薄空翺翔顧我日衰邁樂子年富彊飄零豈不逺死生貴勿忘

舟中奉陪南石宣慰雙陸

達人忘勢分握槊肯相娛相對兩新月華星匝四隅朽骨如有神歸馬念逺途食子久未下罰飲當滿觚

送訓道村上人遊淛東

芒鞋健如馬別我向江東已過雲門飯還聞雪竇鐘靑山入幽遐碧海浮空蒙揚帆及彼岸更有梵王宮

鑷白似胡伯亮

夜半不能寐曉起鑷霜髭失手及無辜覽鏡還自悲兩目遂眵昬當復何法施寄言向賢兄老於去年時思歸不得往零落將誰依悠悠浙江水忍此長乖離

張如■﹝木虖﹞東齋雨詩並似其子翔南

邀客坐淸晝兩酌遂終夕雙壺交屢退傾歡入中臆捋須見詩班舉手問酒白不有佳友朋何以慰孤寂

洪主敬掃月軒

明月不可掃客愁不可道親老家益貧長饑對萱艸稽首玉蟾君立身苦不早庶爾藥長生使母顏色好

梅花

相見漢臯晚相思湘水春若非捐佩者定是解珠人根頭春已動枝面雪渾消稱是黃金屋尋常貯阿嬌南枝已先暖北枝猶苦寒笛中吹不盡畫裏得相看故人不可見梅花如故人相思隔明月獨吟逄早春

送婦喪歸弁山

結髮念舊歡撫心常忽忽餘生復何求白日待西沒藥裹三年病蓬顆千歲骨兒女逺相送悲風繞行紼空閨鎖今雨不見舊時月豈不念東歸臨事有倉卒

寄呈揭曼碩

古人不可見卽欲見今人蘭桂各異物臭味自相親峩峩白玉堂遙遙紫宮鄰風雲集羣彥四海望光塵客星入牛鬥劍气橫秋旻能無一日雅慰我暮江濵

賞芍藥似衛立禮

四月見紅藥若與春光遇兩人可對酌羣芳此孤注微風不動塵餘燻散成霧談諧遂終夕聊用慰遲暮

錢季山方寸地

大田亙阡陌厚積多憂虞治生方寸地種徳自有餘忠厚爲畛畦學問乃菑畬書中有珍味子孫焉得愚

多雨

多雨問庚日推窻看卯雲積水連巨漲沈煙翳初昕荷鋤𨿽無力亦知農事勤髙居但坐嚼寧不愧盤飱

聞蛩

嘖嘖復嘖嘖候虫催織作少婦對秋缸淚逐燈花落向來陌上桑根株盡漂泊綀衣恐不完尙敢望紈帛

讀唐史

汾陽國大臣堂堂負才器獨馬不衷甲气壓天驕子鬼貌且藍色顧獨畏盧杞

劉晏工理財國用得無乏凡皆屬士類吏獨抱成牒政要在養民其事故可法

昔者馮瀛王始事沙陀君延緣入漢周常爲將相臣每當革命日必有勸進文

元載旣伏誅胡椒八百斛錢圜以函方善走固無足不聞古宥巵旣盈終必覆

常聞阿犖山竊弄梨園部其中有馴象寧死終不舞遂與雷海靑埀名照千古

婁公有盛徳與物澹無忤狄相才獨雄可用安國步我其舉所知不必知我舉

沈徳中蒼筠軒

平生我知竹竹豈不知我澹然萬慮空竟日林下坐一一靑珊瑚時時蒼雪墮翠羽何處來淸夢忽驚破

莊仲文梅花兜

昔日梅花兜今作梅花莊儒有一畝宮滿屋梅花香珠樹動春色玉林浮夜光悠悠歲月晚貿貿天雨霜平生無俗情結交多老蒼獨有林君復意思可相當

東齋似沈徳方徳中

日出東齋明扶桑弄朝暾皜皜曙色起湛湛夜气存倦客雙逺遊蹀足來淸門徘徊戀光影妙契可忘言

邀月

團團丹華樹香繞十二闌徘徘不能去樂此淸夜閒舉杯和月吞已覺非人間杯空酒更酌明月去卻還

沈玉泉芳逺堂

休文有裔孫門樾千歲陰盤根踞厚地芳澤逺且深雨露所沾漑日月有照臨彌久將益楙連雲起森森

雪隠山人詩爲沈伯玉作

朝云適如車夕云忽如馬變化方未窮詎是無心者捲舒自有宜膏澤自有時幽棲在林壑或者夢見之

憶瑤山故人

瑤山一爲別悠悠三十年至今淸夜夢猶在瑤山邊美人不可見世故來縈纒能無咫尺書慰此心悁悁

訪南山沈彥之采金罌子

塵襟心不怡駕言采藥去木顆摘金罌刺手不盈筥石齒滑行屐嚙足畏側步山雨秋正深落葉沈已腐

辛已歲將遊江陰君山墮馬傷腕旣乃扶病而往作是詩似陳希文

上上黃君山瞰玆大江陲一展萬里觀悠然千古思正北仰岱嶽稍西望淮沂計彼俯視此小於水中坻朝來扶桑暾已掛弱木枝江盡卽入海山行復何之我馬𨿽云跌我車猶可脂人世若轉丸適心苟相怡

醫士馬徳正此山中

鄕裏馬少遊神仙葛稚川結廬此山中手披白雲篇藥艸滿畦埒松枝爲屋椽饑食夫容砂渴飲枸杞泉寧與塵事疎勿貽俗子憐借問此何山但笑終不言

送錢若虛遊武當

北方龜與蛇列捨應天星陰中有伏陽在地爲水靈祠宮嵩嶽西髙露何亭亭析褫走萬里香火不得寧阿師亟欲去江柳猶未靑贈子詩五言持用叩神扄

寄呈虞伯生學士

今代虞夫子自是瀛洲仙撫編誦奇文西顧心如懸我昔曾大父蓋嘗治臨川手澤幸尙存桐宮幾百年前賢不自譽所望在後賢褒嘉作美語聲光同爛然寸心此區區去鴈春風前白雲不可寄但有白雲篇

送醫僧有空海

舉眼空四海大地豈無人爾佛慈憫故疾患纒其身槖有千金藥可回萬化春稽首耆婆尊永言濟斯民

贈顧梅軒

客來不問梅但問軒中人爾面冷如鐵爾心獨陽春冰霜太古操水月平生眞亦在塵世間不染世間塵

惠山紀遊

跨馬北郭門尋僧南朝寺靑雲珠樹林碧艸金沙地危徑緣磥砢寒泉冩蒼翠星埀析木光月墮方諸淚含暉白日閒動影淸風起解瓢貯冷冽臨流浣塵滓

九龍發靈淵下作梁溪水文采多淸流波瀾有源委我本乘興來歲事亦䢐只汲此山中緑寄彼城居子

用吳寅甫韻似吳子善

浮雲見白日照映玉色春去去重畱戀行行畏參辰狼子多野心蛾眉能妬人振袂臨淸流誰與爾同塵

白雲窻

故人廬山來寄我山中雲山云豈可寄寄此意殷勤平生錯料事所見異所聞開窻拆封題飛鳥白紛紛舉頭生慚愧稽首雲中君庶以自怡恱寧當混塵氛提攜歲月久掛向扶桑暾與爾從龍去化爲五色文

語溪夜泊

語兒溪上柳日暮生春愁昔年侍阿母曾此系行舟孝養苦不足生理非故丘臨風灑客淚付與水東流

冷泉亭呼猿

俯石瞰寒東飲之不盈升照影忽自笑相看面如冰搖搖松樹枝山猿呼欲應漸老筋骨疲愛爾解飛騰

呈余峻山

先生中朝彥早逄聖明君井絡降英气奎光動星文束晢詩四言蔡邕書八分多士起瞻慕諸生賴濡燻鄙也少庸劣力學終無聞意謂經品題欲超凡馬羣師道吾豈敢屢染成緅纁厚徳何以報寸心中沄沄

吳興雜詠

石林精舎【在弁山之南參政葉夢得所作】

精舎靑山曲石林雲气寒夔龍方滿朝誰不愛王官歸人獨有見聊復此盤桓

佑聖宮白玉蟾壁上畱題

仙人白玉蟾題詩畱素壁筆勢來翩翩矆睒不可測將飛蛟龍影或是風雨迹

何楷讀書堂【一在何山寺】

昔賢讀書處今爲梵王宮世事有翻覆人境誰能同惟應姓何氏與山相始終

污樽亭【唐相李適之飲於此】

污樽幾千載長在峴山碩何必有杯勺聊爲飲一杯落葉墮西風柰此天地秋

碧瀾堂

碧瀾堂下水浪波何沄沄逺愧六客詞有感在斯文回舟唱歌去弄影前溪云

白蘋亭【唐刺史楊漢公所建】

城郭俯寒碧水木搖靑華雙雙翡翠羽低拂白蘋花如何楊刺史不向此爲家

浮玉山【在城南碧浪湖中】

渺渺碧浪湖中有浮玉山相期采蘭若佳人殊未閒舟楫忽已晚乘風聊獨還

顏魯公祠

恭惟顏太師名節天下無身首可異處貞心終不渝客來拜祠下豈愛幹祿書

墨妙亭【在郡庠中東坡作記】

古來貴書迹莫如淳化年千金購遺帖墨妙生姿妍誰其作亭子宋人蘓謫仙

淸風樓【在郡小城上】

褰裳涉危樓倚檻對雄州山橫太湖口溪出少城頭闌干十二曲淸風如涼秋

碧巖【在弁山頂】

攜酒上碧巖挈壺松下飲憑髙數千尺雲水白淰淰六月生夜寒山眠不成寢

蜚英塔

孤塔倚晴霄下瞰萬頃陂升髙欲望逺未至足已疲懷哉尙方舄雙鳬正齊飛

白鶴廟

越俗好巫鬼白鶴乃有神廟享非一朝山木已千春客行亦少憩焉知僞與眞

黃龍洞【在弁山之北】

旱日赤如火黃龍呼不應搖石動雲气聴松作雨聲悵望但空歸何以慰深情

顧渚茶【因吳夫槪王得名】

夫槪名王渚西山紫筍茶水磑生緑塵小角裝金花盡從天使去供奉內人家

棲賢裏

客來棲賢裏願斸棲賢地秋來多晚菘脆美敵羣餼聊將遺子孫庶能知此味

題髙晦叔牧松齋

山中拾松子種作庭中樹亦有牧養恩異彼牛羊豎結構豈在多政爲讀書故銅鑪�棐幾蠒紙石硯具松影掃更合松聲吹不去坐此歲月長當知茯苓處

章榖仲蓮洲

結屋水上居息影洲中地誠爲愛蓮者當知楚蓮意涼風生緑香旭日吐紅媚向來無極圖玩索有深味

次韻韓明善贈竺景淵

先生已髙蹈翰墨有遺香學者走四方斯文玆濫觴景淵吾所親意思何深長純純不自衒餘子空陸梁我行日已邁歲月墮渺茫向來絲竹音猶在孔子堂勉爾思益勤振翮髙飛翔

弁山小隠吟錄卷一

●欽定四庫全書

弁山小隱吟錄卷二

﹝元﹞黃玠撰

○七言歌行雜體

送仲珎弟還鄕兼奉內弟陳子傳

吳淞江邊秋冰生榜人刺篙歌采菱古來貧賤別更苦置酒不飲心如酲落日長云下平楚孤鴈決起南飛翎救寒幾日衣上禇原頭西風吹脊令阿■﹝彌上女下﹞倚門瘦骨立手揮五弦多苦聲流光一瞬二十載風纚露沐將焉成汝歸買田嵩水曲小築便可開柴扄他年棗下實纂纂我亦豈憚爲畊甿芋魁作羹飯瓜麮充腹不在羅珎盛金石論交有銷泐人生急難如弟兄

鴛鴦湖上曲

妾本鴛鴦湖上女能彈琵琶作鶯語與郎相見得郎歡牀頭黃金用如土黃金用盡遂不歸妾身憔悴將何依可憐徘徊花上月爲郎沽酒典春衣春衣典卻妾無怨後夜花開無可典寄謝悠悠世上兒人生𨿽樂有貧時

忠奴李善歌

古有富者家暴亡眾奴同謀殺其孤一奴匿之負以走財實累爾兒何辜孲■﹝孑牙﹞𨿽小是奴主簿書不敢欺豪銖哺之朝夕乳湩流不忍去手聲呱呱置兒牀上拜牀下奴以死奉甘勞劬天聽不逺事竟白天子有命行賞誅一奴寵榮眾奴戮卻從主人歸故廬雙乘靑騘禦史馬猶執舊禮謙若虛寄謝悠悠天下士未可容易輕人奴

風涇之東有鸛鳥作巢白蓮寺其雄爲人所執眾鸛挾他雄偶其雌弗從破巢啄鷇而去市人憐之爲求故雄使復合梁邦彥作義鸛行余和之

有鳥有鳥亡其儔其雌棲棲方獨憂不知何處來野雄逺挾眾勢剛相求彼雌決決不可彊巢鷇覆敗無一畱市人聞之共淒惻爲求故雄使相收歸來哀叫聲欲死天地有情當淚流物有定偶性則然此鳥何必非雎鳩重爲周南歌窈窕人道凋獘有是不

哲婦嘆

人家生女不必能哲婦多事醜婦貞美笑已足傾人城況復恨怒生五兵陽徳不競陰始凝履霜之漸爲堅冰天下男子惟劉伶彼形甚醉心獨醒婦言𨿽善亦不聽

兒曾舉酒爲余壽仌以喜之

我生之初日龍■﹝豕尨﹞我生之後在鶉咮大郎善事心弗渝爲爺舉酒稱翁壽翁顏有喜兒亦歡花挿雙髦舞斑袖六彛共是宗廟器寧我此郎非虎蜼百年門戶喬木殘本根正賴枝葉茂我今得爾我心安願爾有兒昌爾後

結交行

結交不必問古今今人非無古人心古人之心淡如水今人之心甘如醴淡言如水味乃眞甘言如醴能醉人食淡不如食甘易所以醒人少於醉

馬頭者故貴人家侍兒流落錢塘謝長深有詩餘和之

謝君馬頭歌老孀彼神司蠶宿在房合精月駟耀吐芒衣被天下爲文章豈有所思下土方學施朱鉛試新妝黃金約腕珠作璫步搖之冠云錦裳涼州蒲桃紫雪漿華堂燕坐飛瓊觴人生富貴豈有常朝爲名花侍侯王暮爲小艸委路旁皺面如靴不復光空懸泉刀金錯囊卻思故步心自傷星宮之樂樂無央

玉泉元帥示余佩刀回回氏所作也如鴈翎而雪色文理可觀

將軍太平得寶刀愛之不殊古孟勞三尺白鷴尾雪色引緱脫室風騷騷摩挲秋水生淨滑俊采猶作花門驕盤根錯節知利器名世何必皆豪曹萬辟千灌奇乃見龜文縵理纖如毛當時已用兔膽鐵此物或取羊頭銷傳家要是公輔器苟非其人誰得操蔵鋒不試蓋有待幸勿容易污腥臊

竹齋學士作栢圖得之李好古野齋平章舊物也

薊丘學士神仙人詞翰揮毫有餘力淸風披腹盡瑯玕日費尙方三斗墨昔年乘傳向蠻邦修竹如雲楚山夕卻回官舸過湘中江雨椎篷寫寒碧逺勢聯翩數十枚顚倒縱橫鳳鸞翼天機到處物變盡云影紛紛灑人黑想見走筆如飛龍山木水蘿俱辟易不辭遺迹購千金此卷於今妙無敵

韓伯淸所蔵子昻雙松便面

並刀剪水一尺餘照見亭亭兩松影玉堂學士自寫眞令我淒然發深省聳壑昻霄五十年健筆如錐有鋒頴蒼髯磔怒知誰嗔老節猶將見奇挺直幹斜分水墨痕樛枝亂結風霜頂龍鸞已化毛骨殘雷雨欲來崖谷暝兔絲懸蔓待茯苓回首餘光惜俄頃會稽公子多苦心收拾新詩題小景

澱山湖阻風

吳兒牽舟背如弓跬步咫尺登天同四方有路無不通我獨何爲來向東舉杯釃酒慰柁工觧後勿謂吾道窮攺方易向矢弗庸明發風止去必從終我不作阮嗣宗

時雨旣洽園蔬並茂

白日有渰云萋萋篖花亂墜眼欲迷鳴鳩脫袴土作泥園蔬遶舎水出畦王瓜引蔓上落蔾瓠葉幡幡生瓠犀菘甲怒長如蘭荑中廚少婦喚阿稽亟取大甕淹爲韲魚兔不獲何筌蹄晚食足慰癡兒啼

髙伯雨苕溪漁隱歌

吾聞天目山中乃有千尺之懸泉下赴大谷爲奔川百里淸苕淨如練雲光鳥影濯濯涵漪漣峯巒過盡見城郭春申劍履三千客當時歌扇吹香拂舞茵此夜啼螿寒月白何如鴨觜灘頭結屋三兩椽苕花開時魚滿船攜書一卷篷底讀瓊瑰玉佩聲瑯然

贈縳筆溫生

溫生之筆手自縳千金善價何鑿鑿百狐不如得一兔可敵人間萬羊鞹剪剔霜毫取脊尻毛穎有傳非苟作縱橫出入腕若飛健甚鳥騅戰亰索頻年萬里獻玉堂名與歐虞俱烜赫應從馬上問葛彊誰重幷刀輕魯削

題趙仲穆山水圖歌

遠山如湧波近山如積石遠近千萬山崢嶸起寒碧赤甲白鹽江影空靑天芙蓉五老峯野橋村路獨歸客耳邊彷佛東林鐘滄浪老人唱歌處日暮停篙倚江樹倒桃笠子漁竿頭隔水髙樓訪誰去

醉歌行

千金一笑如花妾顏色如花命如葉千里一日奇骨馬𨿽有奇骨無奇價明月不觧長嬋姢浮雲欻來能蔽天人生富貴矢脫弦放手一失三千年彼造物者予何言醉歌小海足叩舷

刻木吏

刻木吏望之如神復如鬼昔日猶多市人兒於今並及良家子刀筆之銛毒於蜂尾惡木成陰勁艸風靡誰其使之民俗隳矣眾皆趨之吾道微矣

去馬嘆

玉花鐵四蹄如踣鐵靑絲絡頭金觼舌一朝名數在有司官馬人間不得騎負我惠養猶嬰兒朔風蕭梢催上道江北早寒無宿艸蒼頭廬兒雙淚垂雕鞍錦韂當屬誰吾聞上廐天馬十二閒爾豈不得居其間日食太倉一石粟立仗不受鞭笞辱𨿽我徒步心亦足

秦府舊人歌

昔日秦王履帝位府中舊人亦同升一龍五虵各變化一虵失所意不平玄齡善謀晦善斷勇如褒鄂衛與英鼠軰乃賣我我豈乏爾能相臣爲之言天子憐悲不自勝斯人自薄命更欲爭天之功爲已榮賜官三品命始下死骨已冷喚不譍嗟乎哉嗟乎哉幾年人間無客星胡不急去歸農畊龍姿之君好事者焉汝不作嚴子陵無名之名千載名

山水小景四幅

江有水兮水有波龍魚帖息兮風日美和望靑山兮如睂而蛾撫佳木兮以婆娑

山出云兮不爲霖雨江有木兮不任■﹝木睂﹞柱朝余東岡兮莫余南浦時乎時兮柰何汝

洞庭波兮山崨嶫川可濟兮不可涉木蘭爲舟兮桂楫渺餘懷兮風一葉

山之凹兮水之匯沙稜稜兮石礌礌有媺一人兮如彼蘭茝思之不來兮使我心痗

題吳景良荷鍤圖

倚冰爲山擊石作火人生百年一何瑣瑣有酒輒醉不醉亦可來汝僮奴荷鍤隨我

狐虎圖

狐假虎威虎爲狐使人欲有言恐傷虎意虎實未知狐何足忌使虎知之狐其逝矣

送吳季良海運歌

神禹作貢書惟揚漢家亦言海陵倉至今歲入踰百萬連艘巨海飛龍驤長腰細米云子白■﹝禾罷﹞稏猶作秋風香上登京庾充玉食不與黍稷同槪量延陵季子世不乏被服袴褶躬輸將軍符在佩金睒■﹝目昜﹞上有霹靂古篆書天章乾坤端倪正離坎北斗卻轉天中央吾知貞忠對越肝膽露蹈蹂沆■﹝氵莾﹞不翅如康莊平生故人走相送攜手躑躅心飛揚亟呼吳娃度美曲無使別苦愁剛腸燕山之南易水上猶是陶唐帝都古兾方九河故迹無復在但見夾右碣石淪蒼茫天下壯觀有如此大君恩重險可忘廷臣論功上上考釃酒再拜中書堂君不聞木牛流馬﨑嶇出劍閣鳴聲酸嘶棧道長何如雲帆千里百里一瞬息臥看曉日升扶桑

稚子子蘭歌弔番禺君也

月離於箕風揚沙月離於畢雨滂沲星有好風有好雨嗟爾明月可柰何撫靈均之遺曲發浩浩之長歌豈無椒漿與桂酒庭前艸生蕭艾多君不聞稚子子蘭方得意三閭大夫沈汨羅懷王入秦竟作幽憂死不睹鄭袖雙靑蛾讀書千載有餘憤恨無匣中龍泉與太阿朝朝暮暮陽臺下江水東流空逝波

浴蘭之歌嘆往事也

浴蘭湯兮沐芳思美人兮沅湘今日兮何日搴蕭艾兮滿堂云之臯兮夢之渚天沈陰兮又夜雨謂子都兮仳■﹝亻佳﹞曰離婁兮蒙■﹝目鼓﹞珠有颣兮玉有瑕心悅君兮可柰何忠不察兮志不讎終自懟兮沈汨羅遺菇兮投黍靈歌兮鬼舞駕飛軨兮龍蹻倚惆悵兮延佇

虵蟠石歌爲濮樂閒司令作

吾聞萬物之精上浮爲列星天星之精墮地或爲石異哉此石似虵蟠其故要非人所測我疑芒碭赤帝子披劍斫地白虵死老嫗夜哭天不聞羣小連蜷化爲此又疑愚公移山時此物欲與山俱飛蒼黃不及蛻皮骨操虵之神手脫遣年多物變形質在豈有毒心猶未攺睨之非蚺亦非巴雪色正類蘄州花䢐徠小松葉如髮一龍五虵相紐結咫尺常疑雷雨來尋常頗耐仌霜冽醉李主人初得之舉杯彈琴詠新詩便能雅拜亦不俗未可遂笑元章癡

王維■﹝車岡﹞川劍石葉石林作精舎置之弁山下今爲沈玉泉所得醉後求見因賦此

有石有石美如鑄拂拭鋒稜气猶怒何人鼓槖動雷風剝削泥沙山骨露昔年曾看﹝車岡﹞川圖此物題詩采菱渡桃花源裏有人家杏樹壇邊見漁父開元宰相太平日愛是園池賞心具銷沈紫气鬥牛間流落東西幾朝暮石林使君先得之萬里相攜若奇遇卽今好事屬君家翠竹疎花倚闌處吳鴻無人扈稽死縱是有靈飛不去嗟我安得力士贔屓如庚辰一看公孫大娘渾脫舞

與黃南窻陳直卿吳江長橋晚望

倚闌楓落吳江暮地坼天傾百川注飛梁千尺虹影垂人生南北多岐路古來吳越爭爲家句踐未足輕夫差鳥喙不可同富貴範蠡亦乘浮海槎五湖水落三江口西施卻入鴟夷手我有此志非此時且對長橋一杯酒始疑蒼龍蛻脊骨三十六鱗次第脫渇欲飲川川不竭又似明月相離連上弦下弦空影圓行舟如梭月心穿雄藩千翼來飛泛日看水兵教水戰能詩忽憶謝玄暉解道澄江淨如練

觀謝莊納租爲作此詩是歲免息者八千餘石

穰穰大粒揚明珠舸■﹝舟我﹞塞川銜舳艫積囷如山■﹝猒上土下﹞厚地據案一呼走千奴阿戎牙籌盡相學九九之術乃有書孟冬上朔簡良日府檄已報輸公租持杯起爲主人壽天實賞爾其如予願平槪量損稱貸勾稽不足慶有餘

郭索行

輕舠刺棹漁火紅夜捉明月巨蟹宮有物郭索虵鱣穴古稱敗榖乃介虫橫行豈欲徧天下雷公在上聲隆隆爬沙六跪心善躁失腳已墮篝簏中兩螯微生可薦酒空筐寧論蠶績功張翰亟上賀循舟能不爲爾思江東蒓菜爲羮鱸作鱠風味視此將無同須尋玄眞蟹舎子更續蟹志如龜蒙

顧梅西東吳小隱

昔日東吳顧文學族大今爲盤石宗林下幽居得隱者小營齋廬無十弓會稽竹箭美如玉奇才更出菇蘆中卓然學道見眞性气貌穆若揚淸風園有佳蔬勝食肉春初早韮秋晚菘蒓菜何慚八珍味橘樹亦疏千戶封靜觀物化那有極虎可爲鼠蛇可龍大癡小黠競相逐胡不遠視要其終

仲珍弟阻冰謝莊

河水夜合凍冷生行人欲往急打冰冰堅如石不可動威稜嶄露聲硜硜船頭黃帽且勿怒速來吹火煨余罌前川咫尺論萬里念爾翾飛雙脊令後庚三日日在癸水徳不競木始萌當有好風自東來一夕爲我

誠上人道元樹石

江風吹樹葉盡脫交枝相纒亂如結筯節刻露夔一足霜雪幾年凍不折昨夜沙頭秋水生怒湍觸石與棖爭恐爲浮槎逐海客不見土羊成木精

衍師道原雙松圖

小石如拳大如癭石上亭亭松樹並誰從山陰得繭紙幻藥毫端寫雙影風雷太古見植立冰雪平生慣淒冷下有茯苓千歳根可爲人間駐流景

次韻戴彥叔見寄

人間制錦金粟尺裁量無差較如一文章要是機軸同新巧小奇何足識多君肯說江夏黃剡中戴逵亦少雙兩窮相值各可笑寧爾訾相非奇龎富貴不來良己巳萬事東風吹馬耳賭碁別墅要自佳誰能更爲蒼生起無官只作常兒遇布衣不羨流黃案玉樓佳召惜芳年金穀俊遊悲故主夫須小笠烏紗帽城外孤村春水遶碧巖直上八百級半空飛瀑看尢好古來隱者非怪迂每從此地逃侵漁我生百拙兔守株操觚逐食計甚疏豈有大志恢雄圖家無甔石心晏如焦先雅愛蝸牛廬便欲往置燒丹鑪桑君之書懸左肘已非昔日攀云手江南春色苦無多忍見行人折官柳但願飛霜九轉成與君晚歳扶衰朽

與大舟並行遇風感興

大颿引縆去如飛小颿翳翳行苦遲誰其敢爭風使之少時風休颿力軟原頭樹髙桅子短前舟卻輸後舟遠吁嗟世事非一端咫尺行路易復難人生得意莫盡歡

歲晚思親

寒仌淒然歲欲䢐我獨何爲水中居雙目鰥鰥如鑰魚長夜思家夢亦無大人耄矣日幾余笻竹小杖不肯扶恆恐平地生憂虞願爲飛梁跨連湖來往並置捷走奴五日一送甘旨廚十日一報平安書

雪中過機山明日寄周彥良彥英兄弟

雪飄飄兮灑予風燮燮兮振衣水■﹝氵虢﹞■﹝氵虢﹞兮有聲仌稜稜兮在陂鼔獨枻兮蘭舟日旣晏兮莫知所之僮瘁■﹝疒束﹞兮問予爾所思兮爲誰我所思兮非爾所知山中之人兮戴逵歲周行兮莫只慨星霜兮屢移終過門兮不入曰古昔兮有之

送松江楊知府

海上有馬獰若獒楊侯得之刲作肴倉中有鼠大如虎楊侯得之刳作脯嗟嗟楊侯孔捷且武濟寛以猛爰得我所風雨息海水寧災害弭年榖登五事並舉政有聲歌謠滿路勞績成連州比邑歷歷相知名父母之心人皆有之公獨能

寄張元明時爲常州務官

踆烏西飛碧雲夕寒蛩亂啼霜月白靑山盡處是姑蘇毗陵更在姑蘇北故人一別音問疎兩愁無語心相憶三年市租輸大府能不重費微官力我方寄迹湖泖間終歲不逢騎馬客昔時梅花今又開時獨看花見顏色

新舟燕客行奉似謝徳嘉伯昭叔侄

上巽下坎木水合大者爲艑小爲艓眾賓良辰歡賞接琵琶棖棖雷鼓疊急管橫吹指雙擫紅泉美酒傾銀榼鸞刀縷鱠魚藿葉波臣川後風帖帖喜色歡然動睂睫黃帽采菱相唱答重爲主人歌利涉

玉泉萬戶見訪

馬上將軍渾脫帽馬前大旗狼尾纛自從蠻洞凱歌回重爲兵人息凋耗吾與三代同斯民禮樂百年蒙乳菢久知天族最多奇不似其餘心猛暴虎帳秋來日日閒散步逍遙屛呵導時聽白髮老書生一鼓雅琴淸角調

觀浙省新址

錢唐故都猶麗雄民居百萬如蟻封一夕熛怒赤熁空市舎歘忽隨歊風丞相夜下哀瘝恫飛書走檄動帝聰大寛賦入振乏窮乃恢黃堂基益隆斯民子來爭赴功豈弟君子汲黯同吳山蜿蜒若火龍渇欲急水鱗甲紅胡不移置山南東遠挹江上靑數峯岡阜回合水朝宗環拱北極當天中

余遊曁陽訪道士吳淸逸見大龜如車輪五尾色蒼黒類古銅蹣跚而行特特有聲因爲之賦

惟爾大寶元龜集虛洞玄吐納精气介虫之仙衡曵五尾蹣跚而前皮肌鱗鱗支節連蜷若傾耳以屢聽聞足音之跫然不用世以蘄求固有覿於幾先其徳孔明其心善淵形質已異而神獨全爾不自衒人其舎旃持以爲聖人壽如其年如其年

樊中之鸖折其脛而死人莫之卹余獨爲辭瘞之

使爾爲羊人不汝忘使爾爲馬人不汝舎孰使爾爲鸖其骨犖確食人之食不羊馬是若不安爾處將飛而翀忽焉跌傷乃今畸窮爾鳴孔哀爾心孔棘困於樊中𨿽死誰惕瘞鸖有冢古人之爲神其上升吾與爾銘之

紀夢哀容齋陳君也

昨夜夢中逢故人華屋涼天正瀟灑銀罌美酒雕玉觴亦有尊前唱歌者餘歡未盡忽驚寤蔌蔌寒花落燈灺忍將今夢夢昔夢夢去愁來淚盈把西園公子多雅懷死骨淒涼在中野當時苦愛椎鑿聲豈思此日無遺瓦古來丰家無好兒荊棘銅駝秋露下艸間翁仲不解語焉用鬼騶牽鬼馬

余自辛亥歳館於魏塘吳氏時義士靜心先生方無恙長子彥良譍門於家次子景良輸力於時皆一時偉人季子季良爲贅壻於外與余尢相友善歲壬申景良卒於官所歸葬胥山諸孫各求分異學遂廢而余乃去矣頃者不逞之徒壞其守冢之廬季良之子璋聞於官罪人斯得眾稱之曰能故爲是詩以勉之

天目諸峯來迆邐又向錢唐渡江水伏龍骩骳行地中東盡由拳還崛起想見昔日遭秦驅太古風雷入鞭箠山君據地不肯前至今亂石猶西指下有石龜形質具蹂躪良田捷於鬼伍貟揮劍迹尙存缺齾不完神乃死當時結友番禺君別墅園池此經始朝陽亭上醉春風謝安曾愛東山妓回首光陰二十年往事渾非山尙是嘆息佳人曹子丹翁仲無言荊棘裏搖鈴鼓哨旁若無鄕裏小兒何敢爾脊令脊令飛且鳴能事多慚伯顒氏

憶昔行

憶昔俠家全盛日江左數州無亞匹黃金橫帶虎作符盡斥民居爲第室長腰細米光照人自給不求歸老秩舂陵石幾汝州甆一席萬錢猶儉率是翁九十乃未殂牙齒重生髮如漆已無餘福在人間此理分明可諳悉健鶻生鶵盡攫拏驕馬作駒終覂逸寄謝悠悠世上兒過眼繁華如電失

謝氏池上觀雪

二月春光如水冷池上倚闌觀雪影飄飄颯颯舞回風顚倒瑤花落天井魚吹柳絮忽銷沈卻避寒澌依藻荇何處飛來雙脊令令我淒然起遐省

次韻陳縣尹漢卿見寄

九華山前江水長平生故人黃綬郎百里猶將勞撫字欲行不行心未忙與君已在杖者列豈憶他時能醉狂恨無長云數百尺一吐憤思三千行艸間雉子毛羽短不擬霄漢參翺翔題詩采石弔李白或者一駕西飛航

用水精丸炷火灼丹田中

僊人掌上水精丸摘得金莖秋露顆亦同陽燧大蛤珠摩挲向日出眞火冰臺作炷丹田宮流光直射如血紅梅花一夜孤根暖卻咲小還無近功

擬送曹世長之官柳州賭博寨

將軍曹覇有令子軀幹魁梧如北人辭親再拜捧黃檄去作柳州遊徼臣櫜鞬已乘官驛馬頓置仍給公廚珍引弓之民百砦列控扼嶠海安朱垠伏波故事亦久矣豈有銅柱猶嶙峋且當永念易播意持酒一酹羅池神孤云東北望新月山川迢遙來苦辛彈舌風雷語刺刺索咲萬里梅花春桄榔大樹粉作餌椰子酒熟甘而醇食膎每與華俗異愼勿觸手腥虵鱗愛君貌似婁師徳故是方口又博唇古稱容容多後福唾面自漧可勿嗔

與宇文同知張主簿遊道場山

三月三日天气佳縣官出城早休衙亦有前溪宇文氏水晶宮外看春花碧浪微風動浮玉翡翠蘭苕采柔緑笑指髙人讀書處輕舟已到何山麓何山山頭更是山路出千巖杳靄間僧居蜂房開戶牖滅沒紫翠飛朱丹川原忽滿最髙閣五湖煙雲一憑闌昔年惡虎今在否但見醜石遺蒼頑麗姝來往多如雨紫綾香■﹝衤嬰﹞結金縷佛前細語人不聞倒坐藍輿下山去

立春日贈仲珍弟

阿父八十兄六十弟亦今年五十五千里一家同得春春日春盤行菜縷汝緣久別奉晨昏我仍漸老懷鄕土常時相念惜相分此日相娛喜相睹勞碌餘生病後身陶寫眞情醉中語共將巵酒拜親前歲歲親前吾與汝

生日戲書

天弧之南老星公素髮垂耳冠夫容靑鸞引車雙羽童翩何姍姍來禦風我生甲子旬再逢顚倒撲漉隨飛蓬磬折而趨跽鞠躬神人妙顏冰雪容遺我松子種作松流肪千年虎珀紅爾能得之壽乃翁

韓季博所蔵靑山白雲圖

門外馬蹄三尺塵屋底靑山看白雲不知身世在城市但覺爽气吹冠巾鴨觜灘頭沙渚露依約西陵近漁浦惱人歸思滿江東煙樹半沈天欲雨

酒歌

酒可喜亦可嗔醒語多忌醉語眞常恐醉語撐觸人天上星辰何歷歷人間岐路長踆踆旣不能揮戈回白日且當拍手歌靑春酒固非所嗔本亦非所喜作事不稱情寄懷聊復爾噫吁嚱牝而黃牡而驪先生旣醉不暇知苦如薏澀如杜先生旣醉不暇顧頌酒之徳贊酒之功偉哉斯人吾其與同熊經鳥申盡無益三杯可使顏再紅歸去來遊醉鄕醉鄕天地猶鴻荒臥看軒轅搖左角手挾北斗■﹝奭斗﹞天漿令汝壽命百有二十歲與物無忤永相忘

薄薄酒奉別吳季良

薄薄酒可桮勺麄麄布宜澣濯醜婦耐貧勤織作我無南陽諸葛田赤手欲探蛟龍淵曲中箜篌十四弦河水東流心■﹝忄岡﹞然角上蝸牛且酣戰鶴脛自長鳬自短井蛙海鱉相譏嘲何似鵰鷃俱逍遙八珍之味不如良友千金之富不如佳兒百年一息萬世癡龎公未爲無所遺南山有木木有枝根如盤石不可移

薄酒味薄情不薄醜婦貌醜心不醜君不見天下風流朱伯厚車如雞棲馬如狗河西蒲桃紫雪漿秦中琵琶嫵媚娘黃金快意一日樂奄忽百歲如風狂天雨未休匏葉苦江湖水深不可渡豫章非■﹝木尢﹞眾莫辧橀榽似檀人伐汝漢陰丈人抱甕歸萬事反復非一機博勞東去燕西飛毋與寸艸爭餘暉

題葉仲明府判竹君右丞公第二子也家於富陽

虛廊靜院連深竹色照窻扉如水緑題徧瑯玕節下詩髙興滿懷吟未足盡教梳洗出淸風客來徑造亦不俗出門咫尺是塵間野鳥紛紛自相逐

過無錫呈五十三舅

曉發澄江春水緑刺篙夜下梁溪宿老者今年六十三秀睂霜雪顏如玉大郎挾筞靑鳥市小郎恂恂侍巾襆就中中郎絕秀殊耽書動是千過讀一門傳恭復傳孝如此窮餓心亦足舅甥情愛久更親竟夕寒燈共華屋喚奴呼酒出羊淹重說生涯亂心曲

卽事

蒼頭小奚得馬芻黃吻穉兒看魚罛白髮老人教農書客來手把河洛書話到混沌開天初

日出柳樹東哀劉先生也先生字環翁登進士第授建徳錄事卒於都下

日出柳樹東日沒柳樹西朝朝暮暮出復沒栁葉黃落半爲泥鬰華仙人駕六螭急若弩矢誰能齊誇父逐之道暍死跬步萬里生蒺藜千載同一朝白髮如霜荑柰何性命不自理只思騎馬聽朝雞

送韓與玉入京求其師張仲舉先生

君家兄弟森羣玉數兼八韓仍兩之復有一人更才敏將往京域求其師其師爲誰子張氏曲頦美凖秀且頎雞棲昻昂立孤鶴羽翼已遂衝天飛昔年助教國子學橫經气奪千臯比頃日還當大述作並錄三史追前徽使者旁搜異書出天下學士來委虵春秋用例如用律遊夏猶將贊一辭直書無愧董狐筆上與日月爭光輝子今行矣快先覩涉閱定有新聞知赤華之駒不受鞭顧影獨立長鳴悲經途九軌奇骨見渠忍局促鹽車爲祗疑慈母手中綫宻縫政恐遲遲歸文章有神國有造贈子脫頴雙毛錐好音早寄南來雁無使淄塵污素衣梅花後夜琴曲苦滿天明月照相思

贈制筆沈生

月中僊人白兔公縞衣翩然乘玉虹遺我利器五色光將使奏賦蓬萊宮江淹老去才思劣夜郎歸來亦華髮願乞瑤池不死方須得玄霜和紫雪剝啄叩門秋夢回有客眞爲黃香來坐中頓見兩毛穎脫帽露頂美且■﹝髟上思下﹞君不聞朔土貴人執笏思對事倉卒墨丸磨盾鼻何曾望見■﹝鵕﹐兔代鳥﹞與■﹝需兔﹞馬上柳條能作字後來雪庵松雪俱善書始愛都人張生黃鼠須安知沈郎晚出筆更好猶及館閣供歐虞拔奇取俊鋒鍔見雙兔健似生於菟用之不啻仗手檛顚倒縱橫隨所如

種徳堂詩【並序】

靑龍章俊甫取種徳二字扁其中堂他日設廣席大會其族人引二子某某徧見之曰賴祖宗之遺衣食幸有餘饒乃者眾建義莊以給宗族吾父與仲父之素志從兄伯吉甫實繼而成之區區之私所以奉尊長及卑幼者歲有常數不敢以復出而遂廢俟是二兒能自植立戶門伏臘之餘凡在席者將他有所資遺富貴無常忽則易人我後子孫有不如今日族之充裕者其勿能有所矜畀之乎噫達哉斯言所謂種徳者已推而致之以及於遠譬之種木枝葉必茂𨿽髙其門使容駟馬車可也余往歲弔其叔父蘭溪大夫之喪吉甫以江淮財賦副總管居憂諸兄弟求分異俊甫調停其間意望有觖每以已分所得彌縫之卒無傷大體是信能輕於財者他有善未能盡知姑錄此以示吾兒而爲之詩

樹木猶爲人所愛況爾宗盟盤石大條梢之末苟勿殘可使亭亭似車蓋枝葉能承雨露恩乃今流被及本根一門靑紫什七八𨿽貴弗陵尊行尊保家要在全和气和气致祥乖气異云仍百體同一身恆使勻通有生意富貴浮生何敢期長長幼幼咸在斯肯道吾兒幼衰替煦嫗願如今日爲昔之祖者今之禰推爾所愛達爾始如木有根種厥徳堯舜之道孝弟而已矣

碧瀾侍兒曲【並序】

聞之謝長源吳興趙碧瀾老而貧二妾方少艾慮不能久安遣之曰吾囊篋中物鬻且盡懼及汝也可及此時事人旣去弗肯嫁數具肴酒致殷懃於其卒覆諸水曰勿復來余惟割情忍愛以去爾也爾弗我忘祇攪我心旣而與其父母俱至泣而言曰我家歲請給府中所積足贍供養奩籹具在願執事終身爲尼以報主恩他日果然碧瀾死有寡女又資育之吁賢矣哉吾舅陳汝泉父妾貝氏守義弗嫁事頗相類旣作是詩並以寄外弟子章子經

感之以誠感必深應之以眞應必捷眞誠一合兩弗離聽我長歌碧瀾妾碧瀾亦是諸王孫世殊事異老且貧少陵尙愛燕玉暖況是當時眞貴人春衣典盡春寒峭二妾朱顏正姝好忍將羅帶拆同心懊恨浮生頭白早珠鈿翠靨幸僅存此時猶及嫁夫君十二樓頭燕子去揮手不用畱僊裙去妾相悲兩相約旣去猶煩送肴酌主君詎忍覆棄之見此翻令情緒惡一心專天得知忍著主衣還事誰遂攜衾襆與俱來後君死者當爲尼碧瀾堂下雙溪水使客往來豈知此不願新歡戀舊恩千萬人中兩人耳

劉子輿淸嘯軒

大哉扶輿動應有機律呂風雲黃鐘之宮發乎自然爲聲气君其在我人呵噓吸呼節族以分嘯乎嘯乎何濁何淸惟心所存力出爾手以擠則危以掖則安气出爾口以吹則寒以喣則溫民各有趨狂者如籍壯者如琨嗟我懷人憤懣旣舒亦已忘言冥玄洞虛不可以名以名斯軒

一姓三氏詩【並序】

傳曰因生以賜姓胙之土而命之氏氏者姓之別姓一而氏二者也錢唐陳君子安本姓王氏幼蒙恩養於陳氏姑姑無子請於其父爲已子旣乃壻於沈氏沈之後又無子身一而已不可以再易氏也子安三子參分之使各從其氏爲之後而主其祀焉姓王氏正也姓陳氏恩也姓沈氏時也𨿽重輕大小之差各殊而亦事之弗得已也上古聖人蓋有同出而異系者堯之姓伊耆髙辛氏之子也簡狄爲髙辛氏世妃祈於郊禖見玄鳥墮卵而生契契之姓子姜嫄亦爲髙辛氏世妃祈於郊媒見巨人迹履之生棄棄之姓姬是也況王與陳原其所自又皆舜嬀姓之別乎是爲詩曰

彼種樹者更枝易葉以彼成此實相應接載息載滋兩殊一合天時旣從物亦允協本本支支紛其叢沓初气永存至純不雜

伯衡北上余在璉市作此詩以送之不及

姨氏之子平生親憶昨書來道相別靑徐大小郡邑殘卻走梁園向京闕五河髙原車鬭風魯縞齊紈吹欲裂讀書豈是爲一官倒著狐裘擁飛雪重遊都市十年餘須得靑袍慰華髮日近蓬萊雲气佳冰解滹沱水聲活羊酪甘肥馬酒醲土銼無煙石煤熱金錯披囊罄一歡槖筆縢觚待明發便令南斗避文星歸插宮花醉吳月

龍頭之西有伏龍山首枕巨海上有古寺云嵐之气嘗蒸蒸然如黃梅時唐會昌中詔毀天下僧寺寺僧作詩云雲中有寺不容住天下無家何處歸有旨得不毀癸酉歳余與族叔族弟及戴彥季同遊獲觀先祖遺墨旣暮余與族弟先歸山半值大雷雨山上晴朗如故作詩以紀其事云

靑山如龍行且伏渴欲飲海海不足輕衫短屩小笻枝獨上龍頭叩龍腹龍腹空洞聲豅豅豈有神倉閉神粟棟花風起鯼魚來遠望漁艘似浮鶩痛思我祖伯丰氏遺墨宛然三過讀無食無家走千里尙賴余休守觚牘瓜瓞子母相鉤帶斷蔓殘根僅能續徘徊瞻眺不勝情貧賤何由復邦族忽從巖半黒云生歸去驚雷撼崖谷相望咫尺異陰晴眾客山椒我山麓

某甫者章氏之庶孽子也所出微不得與眾兄弟齒治田廬供衣食比分財得黃金盤桿一其從父弟俊甫方修靑龍鎭學一日持以造之曰我爲農無用此吾家二先生死無後願鬻此置祠學宮之側買田收其租入春秋二時用少牢具祀之以徼福於先聖先賢慰吾父與伯父師弟子之心冥冥之中其爲我經營之餘與聞斯言時至元後癸未歲也每思其人故作詩以寄之

章氏孽子操心危少曰已愛躬蕓芓夫畊於前婦後饁飲酒安用黃金巵不向尊前賞歌咲買田獨置先生祠詎忍若敖無噍類工執藝事猶有師昔聞此語心爲喜至今思之不能己到處眞同說項斯遑卹他人惡聞此當時師說詒李蟠棄置牀頭如故紙乃今面目被生憎況肯興懷尊死鬼

伯淸兄弟在者三人次仲實又次季博有練溪別業連雲莊弗肯分異戶門應酬衣食用費賓客燕會歲一人遞收其田租以掌之爲計帳以相交付同堂異室內外無間言於玆有年矣是亦保家之善道也不然則力分而用廣日且不給況能久而弗墜哉是宜詩伯淸卽韓分石

會稽公子誰與儔塤箎並和聲相求戶門多事須應酬繭絲榖粟歲遞收公爾忘私無怨尢娣娣姒姒俱淑柔醪醴潔治蘋藻羞歲時祭饗禮數優譬如風波同一舟戚則共戚休亦休彼哉何人此弗猶兄弟生分如死讎上健下險森戈矛黃金用盡身爲囚令我感嘆淚欲流人無遠慮多近憂

冬至日

大哉元气何沖融周流六虛相始終爲陰爲陽本非二政在往來升降中去年陽生陰已極今年陰消陽復息君子有道喜可知手把梅花看三易

西郊醉歸似陳漢卿

人間此客不可孤況此翕忽歲欲䢐吳姬雙歌送美酒半醉不醉嬌相扶踏歌攜手尋歸路行雲忽送巫山雨卻上溪邊■﹝舟窄﹞艋舟舞衣濕透黃金縷短棹輕橈不相及依約中流聞咲語歸來庭院已黃昏流水落花深閉門最思一事尢可怪笠子忘卻溪南邨夢回酒醒不復記淸曉野夫來叩閽

藏鉤似陳漢卿

世故紛集如蝟毛今我不樂年將慆漢家鉤弋作隱戲聊足與客娛佳宵緑酒蕩漾白銀甕紅燭照耀黃金幖明籹列暎左右侍大賓坐壓東西曹平生刎頸托交契此日意气爭分毫老拳攘袂堅莫取鉤神瞪目不敢語搏兔壯士聲若雷失馬將軍面如土忍將他日嚴毅顏涴墨塗鴉上睂宇

余姚吳季章松齋圖

四明山中木千章上有松樹生髙岡不與朴樕同翳荒雨露飄灑云之陽鵝溪大絹尺度方寫貌形似分毫芒非龍非螭牙角獰開卷白日風雷生之子秀骨須睂蒼與松爲遊三十霜小結茅屋松陰涼采松之花飡松肪彈琴誦詩送流光人生有情苦參商白水滿地天茫茫安得送我置爾旁脫落世故遺紛龎樂與壽命如松長

傷春曲

鴛鴦湖邊花滿蹊鴛鴦湖外艸萋萋春風醉人驕馬嘶玉花連錢錦障泥繡羅爲襦金絡緹鮮卑小帶鏤文犀哀哉王孫歸路迷紅娃翠壓愁空閨昔時歌鶯今不啼楊花墮淚章臺西

寄李坦之

神僊中人不可招薄言思之我心勞霞裾遠曳風飄飄照影獨立江之臯豈無囊中金錯刀安得攜手與遊遨玉雁銀箏紫��吳娃雙歌送春醪大江東流日滔滔江上春風吹碧桃花飛萬點正魂銷

寄錢竹深

西方美人隔秋水優曇花開白雲裏白雲無事長悠悠美人不來我心憂金井銀牀露如沐玉琴夜罷相思曲麝煤鼠尾生暗香吳箋染恨春波緑織烏西飛何日還赬桐始花亦已殘人生有情歌欲絕明朝覽鏡凋朱顏

辛未七月廿三日大雨

孟秋之月月在畢雨气斗集云深黳懸河翻空海水立萬瓦千澑如奔溪向來髙原變洿澤巨浪上蹴天爲低三吳良田入井底菜茹豈復如畛畦室廬藩混盡漂沒存者歷落猶雞棲男兒性命不自保往往中路遺嫛■﹝彌上女下﹞書生有情淚沾臆落日黤黯秋云西

梅花庵爲吳仲圭作

函三一气初未分包括萬象爲陽春亦如孤根抱獨暖不與桃李同光塵吁嗟此意知者少我欲往問庵中人髙官不如士白賁厚富不如農赤貧結茅爲椒小於笠翕翕鼻觀通機神眼中見花不見我我身己與花爲身

次韻王達之園池假山並似錢春野

海上諸峯皆絕奇其髙無顚下無涯一峯飛來在平地小小亦足同幽期近結齋廬處其下十里平川見多稼客來政有酒盈尊我生不作悠悠者突兀眼底多偉觀如虎如貔气桓桓或窈而深如洞穴或峙而立如岡巒如積錢色萬鈞重如鸞鵠停欲飛動人間此景不可孤風月佳時與君共偎花倚竹相鮮新寒士亦各忘其貧胸中丘壑故不俗元章石交平生親世變紛紛參復伍歲晚相看吾與汝

次韻賈玄英烈女祠祠在嵊縣靑楓嶺至元丙子天臺王氏婦被掠至此嚙指血題詩石上云君王無道妾當災棄女拋男逐馬來夫面不知何日見妾身當是幾時回伺兵士少間投崖下而死

女郎號天殺气黒題詩嚙指生血滴天白赤城山爲低一擲萬仭驚魂飛將軍詎忍驅廹爲夫君不見我心悲國破家亡兩依依人命幾何花脫枝不學明妃辭漢寵猶使胡兒拜靑冢流光一去若箭弦安用馬上啼嬋姢語言侏離不可解妾有一身無二天節不可移頭可碎口血未幹身已墜餘生含笑入九泉不向人間偶殊配天地陰陽有消息終始一心如鐵石至今積水閟幽靈嗚咽疑聞髑髏泣

海大船

太倉龍驤萬斛船欲動不動艇子牽沙江水淺潮易落咫尺見海去莫前艇子勿誇爾能事士生未遇亦如此須臾水深風力彊大船卻將小艇行

采枸杞子作茶餅子

流水河邊見碧樹上有萬顆珊瑚珠此疑僊人不死藥黃鵠銜子來方壺露猶未晞手自采和以玉粉溲云腴臥聽松風響四壁未老更讀千車書

穿石松歌爲葉秀軒摠管作

闔閭古城城北東昆山迆邐盤蒼龍天星之精下融結其中有石皆玲瓏山農穿山若鯪鯉雄椎怒擊雷光起木精土性莫敢私蟻垤蜂窠差足擬三吳主人欣得之保抱護惜猶嬰兒剔抉泥沙出奇骨洗濯煙霧生神姿建昌花瓷培宿土䢐徠穉松沐新雨卻穿月竇出云凹山鬼髑髏毛髮豎題書寄逺情可知結交歲晚心勿移一卷自有丘壑意百折不受仌霜欺終朝坐對兀若癡茯苓琥珀生有時

苦熱行

十日不雨艸樹焦一月不雨川源竭酷吏作威何可當大地流熺赤於血嗟我有情空自傷會擒女魃出神潢手挽懸河作甘澍坐使大地生淸涼

鄒一初提點三淸閣

傑哉髙閣開神區此地何必非玄都天上玉京十二樓飛來人間作畫圖欒櫨交加虎獸伏甍宇軒翥龍鸞舒上方自與三境接星光歷歷種白楡晨朝焚香禮碧落仙風半空聞佩琚此生塵网如可脫願爲淸歌隨步虛

天星湖上歌似吳泰然

秀州孤城懸斗口中有湖水蔵天星龍飛已去迹猶在靈宮故是白玉京題詩欲寄羨門子問訊或過茅初成交梨火棗如可得與爾相見夫容城

鄭彥昭書巢

鄭生結屋名書巢豈欲巢居似巢父風南枝北兩相忘焉用繆綢開牖戶我聞在昔巢父時大道何曾立言語只從書契造文字後來作者多如雨生今所蔵竟何書吾欲滄浪濯纓去盡令無用束髙閣坐使民風返淳古

濮樂閒得唐雷霄琴黃南窻鼓之

霹靂晝下乖龍升嶧陽孤桐才具成大唐雷霄與斵削木精咋舌山鬼驚漆光拂拭淨如水蛇跗欲走不得行主人愛琴仍愛客層軒白月秋夜淸請君爲我盡意彈我亦爲君傾耳聽上弦洋洋和且平下弦瑯然如叩仌回頭始疑崩石裂泛指忽作蜚鴻輕銅盤亂泣珠琲落鐵撾碎擊珊瑚鳴江山淸空艸木動律呂應會風雲生揮杯弄影喜欲舞主客爾汝俱忘形人生交契如此酒子期知音復知聲

似胡伯可

人生百年如置棋東西南北何多岐白雲自是山中物風雨一出歸無期我居鴛湖上子在龍江湄能無咫尺書慰此深相思長幹緣河小於帶積水滿地天光垂滄波老樹沈欲沒荒郊冷落如秋時小家流逃大屋走五種不入民情悲思君不見心欲折背人白鷺雙飛飛

送任子昭北上

江南二月柳如繅欲折未折風騷騷天上神京春色好蘭臺玉堂多俊髦龍江公子少年日乃翁攜之與遊遨翰墨之餘及丹靑譬彼魯削非凢刀胡爲歷碌風塵下與世俯仰猶桔橰未必屠龍不及豨要是釣魚須釣鰲亟亟上書自薦達一刺民瘼鍼如毛

同深甫萬戶前科賞櫻桃

將軍黃金作佩符霹靂古篆雕天書上有赤赤三明珠臥護千里堅無虞重爲王孫開酒壺溪鯽銀絲鱠新魚蒓龜靑小滑可呼櫻桃結子紅珊瑚吳姬能歌花不如坐擁翠袖飛瓊觚人生百歲多歡娛

與張叔方

去年送君作巡官雙懸雕弧夾馬鞍今年巡官出迎客吠犬不聞山月白山人畏之若乳虎妖狐髑髏不敢舞■﹝犭屯﹞穽雞塒一萬家誰子彊梁能跋扈君不見南臺貴臣急如火櫜鞬磬折趨道左州司盡避供給難君獨從容無不可名駒千里毛骨奇雷霆破山亦霽威人生才美有如此豈可沈埋百寮底明朝鵰鶚西風起

贈飛星學古僊

學古僊雙瞳如巖下電矆睒龍光碧花眩亂摘星辰掌上飛驚動當時出奇變扁舟適從何處來湖上鴛鴦乍相見袖間小軸錦作幖欲釣珊瑚入詩卷梅花一笑領略新筆底春回仌雪面脫爾身上六銖衣試我囊中五色綫昔如覉鶴在樊籠今似韝鷹解絳旋刮目他年看阿蒙收拾黃金如土賤

去矣行

使我飲酒不如長鯨使我食肉不如猛虎昨夜雪深人未歸明日仌開客當去念爾公家急急符白水無邊走何所從聞海上有神仙上界於今亦官府君不見東墅老人粟萬鍾金鑰牙籌棄如土秪有淒涼鬼綠珠怨魂相從泣寒雨

贈永上人

大休和尙少年日盡遺俗緣甘獨孤人間紛紛臭如帤此身不可一日居黃金褭蹏明月珠美人如花繡襠襦收拾眾有歸元無不忍頭顱生髮須卽以宅舎爲庵廬袈裟折那衣五銖麻鞋蒲龕坐結趺口中波羅天竺書髙蹈萬古隘九區繞屋靑靑種春蔬焉能食肉更食魚優曇花開滿前除空色兩忘心澹如

江南稻至元六年四月上海姚勝一等作閧

江南稻雪色白可喜去年八月天雨多戢戢禾頭盡生耳里正急公租饑人若羸鬼海獠大無知毒螫肆蛇虺軍府上變羽檄飛白日森然五兵起鼔鉦動地火赩天性命鴻毛同一毀古者反側加天誅殱厥渠魁固常理賣劍可牛刀可犢不忍農夫亦遭此

將進酒

君不見玉臺明月鏡朝朝拂拭生光輝上有雙飛金鵲影識我少年紅澤時山中小艸無逺志流景歘忽如猋馳向來鬒髮似鴉羽此日春蠶吐白絲所以花前月下一壺酒古人痛飲無復疑

澤農

澤農結屋如雞棲舎中築塍爲畛畦春來無地生靑艸況有菜茹供朝虀勸農使者出行水對此不忍加鞭箠田中生魚魚盡肥屋底瘦人扶不起先生閉門聽雨聲爲爾惆悵傷餘情君不見紇幹山頭凍殺雀何不飛去生處樂

庚辰四月廿日赴謝氏館吳季良攜酒爲別

東裏先生烏角巾薄遊吳中三十春聞言不如祁孔賓見道多慚程伯淳彊聒自謂愚而神膠膠肫肫不可循故交零落參與辰獨有一人長若新鸒斯之黨何頻頻願逢新人如故人

鳯凰山

九山聯延何郁蒼中有一山如鳯凰鳯凰不來名獨好逺勢似欲髙飛翔梧桐有支竹有實玉水側出輸天漿饑食渴飲無不可何獨苦愛鳴朝陽

澱山寺

何年飛來湖上峯中有石穴蔵蛟龍山僧畱客共淸夜竹鑪怒吼松濤風忽疑坐我天竺下睂間秀色浮蔥蘢借爾摩尼如意珠聽師波羅談苦空與開心孔見眞性隨方應現無不從

夏日泛舟

江邊靑蘋風欲秋江上白雲如水流人間炎熱不可處駕言出遊寫我憂烏匼小巾一角墊黃葛短袂涼颼颼白鷗飛來復飛去臥聽橫竹商聲謳

範叔豹苕溪艸堂歌

苕之水向東流君家艸堂溪水頭一室小於溪上舟淸風滿屋長如秋甑中生塵魚在釡終日哦詩搖兩股君不見杜陵艸堂花滿川將軍立馬駐江乾天吳紫鳳補短褐安用行庖洗玉盤良無廣廈千萬間乃欲天下寒士俱歡顏

趙仲穆山水圖歌

山有麓兮水有麋石礌礌兮彼漁之磯水有麋兮山有麓樹翳翳兮彼樵之谷波極目兮雙颿暮飛我懷伊人兮渺不知其所之采采蘭若兮充爾佩褘弁之陽苕之滸兮來吾與歸

期戴彥季不至

眾星熒熒不如月五金錚錚不如鐵剡溪公子來何遲鐵爲靈金人不知君看鍼頭小於刺摩挲生澀無光輝大哉天地共消息子北午南分坎離

雙松圖爲程似道作

雙松挺然䢐徠之巓歷仌霜而不凋澤雨露而不妍爾植爾茂惟貞惟堅用以爲君子壽如其年如其年

畫鯉

以爲魚耶鱗甲已具以爲龍耶頭角未露時至則化厥施斯溥蛻骨天淵蒼生霖雨

黃南窻小像

著烏匼之短帽曵碧綃之輕裾若丹丘之孤鶴骨旣淸而亦臒嗟爾童子抱琴焉如日月不可與畱歸來兮樂吾初

吳瑩之小像

骨𨿽淸而不枯貌𨿽丰而不腴有田與廬誦詩讀書恂恂乎美且都

吳仲圭畫松

以爾爲楹其直不可以中繩以爾爲梠其曲不可以中矩一丘一壑多歷年所白摧朽骨太陰雷雨

吳景良農慶堂詩

維揚禹疆厥壤維沃爾服爾畊貽我嘉榖翼翼冷風自南自東侯順侯■﹝囗外工內﹞歲聿屢丰有稻有稌有■﹝敄上麥下﹞有穱我庾旣崇如山斯嶽先民是遺匪予是能擫鑰龡詩用薦厥聲厥聲洋洋式歌且詠錫慶自農疇敢弗敬

寄吳季良

蘭有馥兮芷有芳我懷伊人兮惟吳之良文武之道兮一弛一張力有所俟兮用有所蔵機不可以豫謀兮變不可以豫量庶君子之明亮兮感余心兮倀倀

故建昌州判嶽徳敏哀辭

睠碧山之幽棲兮駕吾舟以遄邁升其堂不見其人兮撫遺孤以增慨覽芳歲其猶未艾兮何佳木之先瘁嗟浮生之翕忽兮若奔馬之歷塊舎昭晰之茂旦兮卽永夕之昧昧三星奄其西沒兮孤參橫其誰待懷館谷於疇曩兮辰歷玆其三亥感餘情之不能忘兮悼良會之莫再弔明月於中扃兮瀝觴酒以再拜雜椒蘭以爲粻兮又薦之以芳茝招遊魂於鄂之渚兮莫蛟龍之爲害狐首丘其亦已兮羗𨿽死而弗悔

別夾谷知事可與

我愛楊子江心百煉鏡明於月冷於水揭之可以照天地我愛丰城土中三尺劍气如雲質如銀佩之可以服鬼神尙不如蘭陵故人夾谷氏大雅愔愔古君子韜光自晦常有餘蔵鋒不試終爲美睂間有色淸而溫玉佩瓊琚照秋水我有朱弦白雪知者希一曲遂爲相識始

堂堂歌

君不見車如流水馬如龍大道長驅耳生風牀頭黃金借顏色快意正在一日中又不見車如雞棲馬如狗側足旁趨面生垢投人不遇刺欲漫失意寧論百年後鳬脛自短鶴自長顚倒萬事未可量西來江水東流去白日竟是爲誰忙且當開尊酌美酒起舞頓足歌堂堂

與陳眾仲提舉

吾聞泉南山水逺更奇三蘇不得專蛾睂天海云風發胸臆波濤萬丈傾雄辭越從江漢下南紀卻入箕尾乘東維十年依光日月角一官遂作文章師平生學問龜五總小叩大撞無不知東海書生雙井客思見君子瞻光儀君不聞龍泉幹將自神物鐵花生澀埋塵黳寧無華山赤土爲我發光彩一使變化淩空飛

送張叔方湘潭州稅務大使

使君足下逺遊履茇涉湘潭數千里江南柳色共依依親老家貧須祿仕昔年袴褶作巡官矢箙弓櫜懸豹尾於今九九學算術卻執牙籌筦州市炎洲蜑人卉爲服西域賈胡珠作珥巴賨奇貨積如山賤者翠毛兼象齒千萬人中生俊傑識時所務非俗士與民盡用一分寛粗給官常斯可矣君家五世皆達官節槪兩朝無比儗況爾諸孫有祖風爲國理財聊小試揚子江頭春雨深杯行未盡離歌起安得相從到楚鄕澧有蘭兮沅有芷

竹雞語

泥滑滑江頭路雨蕭蕭君莫去不辭路滑馬行遲恐君衣裳污泥土

贈相士王云■﹝山石﹞

君不見秦時照膽鏡光輝團團似明月明月自缺還自圓此鏡一失三千年我疑神物猶在此飛入云■﹝山石﹞睂睫裏鏡不解語君能言天機到處妙不傳富貴功名顧盻間可使見者揮金泉

題錢思復小像

爾气之充爾色之愉博衿長裾而拱而趨雍雍於於山澤之臞是所謂溫潤而栗者歟

壺中一字至十字

翁壺中無不容天地鴻蒙其樂也融融一室燒丹竈紅見松下靑衣羽童是何年竹枝化爲龍碧桃花下無日不春風我欲訪山陰舊隱與參同

僧溥雨■﹝山石﹞贊

充然其气之濡也凝然其形之臞也繽繽乎其雨華也矻矻乎其■﹝山石﹞居也徧滿六虛不離一區非有而有非無而無卓卓乎西方聖人之徒歟

春晚書懷四聲體

春晚翠閣朱戶繡箔風起晝寂紅雨亂落歌枕夢熟啼鳥喚客流景電激今豈復昨尊酒對客浮以大白余有暇日聊與共樂

阿剌吉

阿剌吉酒之英淸如井泉花白於寒露漿一酌嚨胡生刺芒再酌肝腎猶沃湯三酌顚倒相扶將身如瓠壺水中央天地日月爲奔忙經宿不解大蒼黃阿剌吉何可當

古尊彛歌爲濮樂閒作

神物可使厭百祥左尊右彛相頡頏云雷古篆爲文章饕餮異獸頭角張丹砂空靑金玉相星彩錯落半赤蒼摩挲猶作黃流香稽首再拜登斯堂手援北斗酌桂漿願君飲此壽而康千古旣往萬古長於胥樂兮樂無央

悲歌行

七月龍火正西流臥看玉宇懸淸秋三辰旋轉不得息萬事反復良悠悠川原盡爲虎豹穴風雨常隔鳳麟洲君不見愚夫憑河去不返寡妻遺妾怨箜篌

海水竭

海水竭海人熬波淚成血鹵花凝白雪不如髙廩露積萬有餘徵商不行榷法壊使者分司來趣賣農家食鹹苦不多鹽乎鹽乎柰爾何

觀打春

土牛送寒赤於火烏衣芒兒立牛左大府尊官五色鞭置酒髙臺打春破女魃吾知旱有神神或汝矜民尙可里正夜走急如風明日長官來勸農

采蓮女

妾本鴛鴦湖上女家在鴛鴦湖上住去年湖上采蓮時將身嫁作商人婦商人今年行不歸荷花欲語嬌爲誰閒看鴛鴦拋翠菂顏色如花命如薏蓮有藕兮藕有絲郎君白面誰家兒水煙霏霏日催夕解後相逢莫相憶

參沙神歌

參沙之神鐵作身可以厭伏水怪降楓人去年漢鹽官地坼靈海垠龍魚憑怒不可馴潮汐奮決驚吾民南垣秉鈞吏飛書報天子有命卹民瘝奇謀遂蠭起君不見臨臯間剝山及骨赭以殷山气靡靡去不還山木慘慘愁無顏吳船銜尾七百里共輸山石塡海水沙虛岸隕勢莫支虎落長筊非久計愚公於今無子孫操蛇之神聵不聞徒知發鳩有鳥名精衛銜寃蓄憤口欲獘參沙神嗟爾有力贔屓如庚辰便當爲我桎梏疏屬安朱垠海行故道從此始民情快樂天心喜大刻穹碑紀神美億萬斯年永無圮

題蘧廬小像

彼何人兮翩翩衣白薴兮純玄曵扶畱之枯枝若將去而復旋虎挾乙以誰威龜藏六而自全合歸休乎吾土寄蘧廬以天年

四時木犀歌

山有木兮木有犀其花長秋何皚皚靈芝三秀書上瑞曾不及爾常芬菲初疑師文叩弦發淸商無射應律變四時又疑女夷司花竊天和使爾枝格生嫵媚物生根撥眞自異天情豈得爲爾私蟾宮別種萬萬古不與艸木同凋萎安得靈風鏘然駕鸞翼與爾上結靑雲知

升平曲濮樂閒賞燈席上作

歌升平爾田多稼我庾盈姑蘇臺邊燈作市攔街小兒拜參星冰蠶作蠒大如甕火鼠摛毫白成雪鮫人試手織輕綃結束琉璃萬明月月中五色花滿圍交光相羅寶紋��奴然炬夜不瞑吹霞弄日搖春暉華屋煌煌耀深迥龍腦浮香畱藻井雲母屛開火樹花水精簾泛金波影主人置酒淸若澠桃花扇底來嬌應朝廷有道與民樂制此一曲歌升平

種花吟

滿園種花不種桑野桑不入名花譜五陵豪家紈袴兒快樂豈知蠶績苦歡娛未足事已垂冨貴欺人年少去卻攜鋤鐝向桑間滿眼看花花不語君不見金穀荒涼梓澤空春風錦障俱塵土悔不當時學種桑盡遣歌姬作蠶婦

贈陸松隱

武陵劉郎花下歌商雒黃公橘中樂隱居豈必巢雲松要在披襟有丘壑肘後長懸不老方人間共愛長生藥白髮萬丈吾何憂可待流肪成琥珀

感懷

百年如舜華覽之不盈把胡爲蝸角爭流血徧原野不聞楚王孫風雷生叱吒哀哉帳中歌美人雙泣下吟詩故不惡飲酒亦大雅得失可忘言富貴天所假

彭存畊贊

在昔先民受田以制嗟今之人私地之利操厥左劵而相付畀亙陌連阡無有窮己惟我良朋則異於是存之以心畊有餘地樹徳揚休谷粟爾子豈無丰年不在蕓芓

紙扇銘

彼雪之皎如此心之純如彼風之穆如此心之晏如彼

紙屛風銘

風之動屛以障之欲之縱禮以防之

鏡銘

心之明或蔽之鏡之昬或翳之去爾蔽發爾翳有輝光照萬世

程祥甫南山篇

南中有山何巑岏崛起自是佳林巒不同躁者與物競長得幽人推戶看烏皮舊幾歙石硯黃葛短衫湘竹冠此地煙霞足眞賞他家圖畫空美觀尙憐■﹝必﹞跋風塵下俛首局促爲鹽官平生胸次故悠然取琴囊中時一彈松頭秀色近可挹窻宇六月生蒼寒便應許我分半榻永矢弗諼歌考盤

弁山小隱吟錄卷二

