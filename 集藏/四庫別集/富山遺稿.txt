

欽定四庫全書

集部四

富山遺稿

別集類三【宋】

提要

【臣】等謹按富山遺稿十卷宋方防撰防一名一防字時佐淳安人生於宋季嘗從何夢桂遊攻舉子業不利於有司退隱富山之麓扁其堂曰緑綺授徒講學其間自號知非子嘗著漢論十卷富山懶稿三十卷行於世其後刋板散佚裔孫世徳等復裒集其詩輯爲是編防學有原本人品亦極髙邁商輅嘗稱其詩紆徐渾厚弗事雕琢可見其衝雅之操周瑄亦稱其發之聲律不爲體裁音節之所拘蓋防遇興揮毫所作頗乏研鏈之功故輅等云然要其情致纒綿機趣自足五言一體气勢蒼莽尢較勝於七言淳安方氏自北宋以來如殿中丞仲謀通判元修右文殿修撰誾太僕少卿聞等皆擅詩名爲時所稱許今其集𨿽已亡佚而流風餘韻沾丐後人知其濡染固有自矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

富山遺槁淳安方先生一防公所著詩也先生生宋元間天資穎悟志學懇篤嘗從遊潛齋何先生究心義理之學仕旣勿顯因退而築室富山之麓授徒講學學者稱之曰富山先生今所遺詩多五七言古體紆徐渾厚弗事雕琢要其學有源委然亦足以觀先生衝雅之操矣昔歐陽文忠公謂詩人多窮非詩能窮人殆窮而後工世以爲名言先生惟弗大用故事業無所見有蘊於中皆於詩發之豈非窮而後工者耶先生五世孫文傑彚輯將鋟梓以傳屬予一言未及答適文傑之子中領鄕薦來京復介宗人兵科給事中廷臣促予言敬爲書此先生詩予友周璧言之備矣覽者當有得也商輅序

欽定四庫全書

富山遺稿卷一

宋方防撰

五言古詩

古意四首

其

龍文雙寶劍誰鑄吳山英秋水光的皪俯視千金輕猶餘報仇血白帝金天精百用不缺折潛鋒理故城芒角不可掩气沖牛斗星卓哉兩達士一旦出幽防顯晦各有數飛沈兩無情孤雄顧其雌玉匣時悲鳴吳楚隔千里滄波防神靈一體互分合變化不暫停悠悠劍津水早暮風雲生

其二

陽聲鼔羣動更變無停機至人奪造化假合出範圍渭川起老龍一龍不得隨化爲百尺竹玉立靑差差仙人去市門三年願相依金丹遲不就失路將安歸臨分投之杖平地去如飛還家尙肉眼棄擲不復持回首失蹤迹飛騰息天池惟餘萬叢玉年年長新枝猶疑風雨夜回龍嘯空陂

其三

秦皇滅諸儒若人媚幽獨偶來得名山依山結茅屋希聲陶淳風無意蘄絕俗兒孫日以逺幾見碧桃熟漁郎從何來延緣寒溪緑玆遊窺天祕平生未經目頗見有此容父老邀我宿淸談略晉魏世路嗟翻覆淹畱信可樂離念苦羈束幡然理回棹瑟瑟風吹足往來記行迹溪路三四曲機心不自閟何事驚麋鹿回首不逢人白雲渺空谷

其四

遼海有黃鶴翛然出塵姿結巢靑松頂百丈無柯枝磐石防其卵淸露哺其兒一朝羽翼成丹霄恣遨嬉夕倦宿月窟朝饑飲瑤池升髙忽反顧昔是今已非歸來三嘆息塵俗無由知焉能與眾鳥碎啄隨雄雌欲語不可了復作摩天飛仰望邈不及千載畱餘悲

予讀書之室先從兄時南嘗扁以緑猗今二十餘年矣感嘆存歿遂成長篇

峩峩髙山東迢迢靑溪曲采蘅擷薜荔結搆蝸牛屋中有讀書堂堂外萬修竹錯出泉石間翛然隔塵俗勁剛逢幹節空洞夷齊腹長釣橫江鯨翠立摩天鵠借問主人誰彼美淸如玉瓶罌空四壁簡冊富萬軸小篆掲新扁髙步踵前躅籜龍忽變化遺歌焉忍續嵗晚坐相向此君幸予辱榮悴紛變態風雨寒暘燠春來枝葉蕃蒼璆森在目勢且幹靑雲肯顧凡艸木憐渠痛灑掃日哦三四幅吾詩試評品千古配淇澳

富山泉

先故居此山兩翁各嬋嫣少翁復北徙宅廢余此泉翁死且求飲他水輒棄捐試以眞水往一杯同蛻蟬兩翁不可見久矣爲飛仙澤余有盡世泉流無竭年耜巖少翁後往嵗勘丹鉛倚徙感陳迹瘦蛟落長牋邇來絕妙語此意誰能傳豈知援溺手鐵石新磨鐫嗟予世味薄飲水拋葷羶時時汲修綆洗眼看殘編

上按察胡大使

我生苦不早已後朱紫陽居近世未逺頗亦承餘光恭惟紫陽翁派接周程張實學有實用爲世作舟航古人不可見來者猶有望紫山豪傑士理學望北方帝憂浙右民煩公持臺綱吾道無南北得志同濟量我亦忝諸生得升繡衣堂厥今民凋瘵如疾居膏肓棄捐不自保況復有蓄藏吏貪不加卹乘時肆敓攘願公活斯民風俗還虞唐

賀寺簿先生入新居

紫陽從西來孤峯望吳越自昔有佳人髙蹈造理窟雉山走其下淸淑郁未發吾宗紫陽居秀挺鸞鳯骨家學印大程南北斗柄掲邇來卜新居佳气渺蔥鬱天香生桂蘭野性老薇蕨嬉遊獨樂園翛然立淸絕我來坐庭隅幽艸澹風月圖書有眞趣爲指掌中訣

牧牛

我有折角牛放在前山麓山瘦石稜稜嵗月老觳觫摻摻過百指仰此種田谷短笛臥斜陽我飯何時足

知幾

利欲沈著人猶如膠漆盤誰能逝不濯背走急水灘仕宦豈不好惟有知幾難西風動歸興至今數張翰

讀李翰林詩

喜詩如喜酒舉世流饞涎問酒有何好妙處竟不傳古人日已逺絕響三百篇後來誰措手諷詠皆陳編自從騷選起眾作同虫蟬憲章日淪防變滅成飛煙翰林非世人金晶應星躔手弄玉帝旂墮作詩酒仙行迹老屐齒俠气余龍泉淋漓灑醉墨妙語窮眞筌信手拈斧斤一揮中方圓彼哉誇奪子駭汗莫敢肩玉堂不能畱飄落南海邊從此誇汗漫一往五百年生平尙邱壑夢想岷峩巓慙君贈醉侯我飲不滴涓我詩如我飲撫頂期相憐莫乞飛霞佩學舉白玉盤

九日讀陶淵明詩

晉有靖節翁古昔稱髙士自陳簮組後爲義不兩仕𨿽乏報韓功深懷帝秦恥拂衣歸故園寒菊被栗裏醉餘灑新詩題自庚子始托此明大閒言外有餘防我生後千嵗歷十五庚子區區一垤中起滅紛未巳壯夫感頺光大運悲逝水登髙極遐想舒捲寓至理風期渺相接衰暮竟誰似酌泉薦芳馨茫茫九泉起

夜坐閱書

賈不至千萬仕不至萬石時窮兩不遂衰鬂秋蕭瑟平生用力處文字派六籍胸中萬斛泉老不出涓滴丈夫處世間志願何時畢抱此無用物價重連城璧蛟龍死泥沙蟠屈畱遺迹政使傳後人虛名復何益

寄題吳愛菊

淵明歸故園心與境俱防種菊滿東籬髙致在菊外故人絕世好尙友渺千載幽賞屬同流更有心期在

古意

子房英特人易老窮根柢縱橫出妙用萬變不離體當其報秦時家難不顧弟揮槌搗祖龍結客自燕薊天地爲震動此身一稊米秦亡志𨿽酬韓破顏仍泚來謁龍準公投機類天啟中原紛戰爭兩彊力難觝雍容談笑間國恥竟刷洗舊君有反服臣子獲盡禮雄心就斂退勲業猶唾涕仙人在何許髙步淩北濟壑松作糗糧煮石當酒醴千載邈髙風仰望首重稽

郡人有朱買臣嚴子陵按史傳買臣吳人嘗出爲防稽太守名曰鄕郡防稽蓋今兩浙之地吾郡特以去州二十里曰朱池爲買臣昔居之地難以攷見其實子陵晚耕於富春山中則今釣臺是也二公出處不同心事亦異姑以其同爲郡人各賦一首使九原有作不悵來者之不我知也

魯不識仲尼妄謂東家氏知音古爲難而況諧俗耳寒松翳遺貌弔古獨倚徙歌聲余老樵昔居竟誰是當年翁子貧賣薪沽酒市一朝入漢庭歘作靑雲士出領虎符貴牛酒賀閭裏邸間綬若若差排庭中吏旁人自送迎我亦附長史片言負茂陵奇禍竟博死窮通有定分何足計戚喜豆羮輒動色未可欺妻子阿婦非棄翁頗亦窺見此後車且恥載誰肯並廟祀

又

舟行徵君裏步登徵君山雪瀨潄我齒玉泉洗我肝遐想臺上人披裘曳漁竿去齊復適吳來往浮雲閒一釣得文叔客星照林巒再釣得小苑髙風凜祠壇古人邈不及絕俗爲甚難一時尙奇怪千載起懦頑我歌小招詞公來顏不歡長嘯震防杳載月下前灘

昌陽

昌陽十二節茸茸碧且鮮不堪置几案拳石畱餘妍托根寄幽絕夐在荒山巓不矚婦女盻不聞雞犬喧水石相依附花開巳千年一朝服食成肌骨翔飛鳶我欲啜此艸隠訣無由傳逝將涉浩蕩相期十洲仙

詠史

代馬必死戰韓盧必死獵萬族𨿽有殊受性固莫奪君看伏波翁心火老不滅萬里戰壺頭赤手擁馬鬛前言一朝酬英气半途折海南紀銅柱城西埋石蕝所以髙世人甘守田園拙梧楸老歸夢桑梓借餘熱人生貴適意似用生分別爲問澤車乘何如水鳶跕

早行

出門掛襆被客路寒溪早團團霧中日澹月隠林梢村巷驅饑牛楓林度飛鳥山行未十里佳處輒借艸道逢靑衿生肝膽總傾倒分手各東西蘋花風嫋嫋

晚坐有感

靑山圍四旁南斷如金玦殘霞映寒碧杳杳鳥孤沒我本忘機人忽忽老嵗月身系三家村心到極窮發蕭然病腳僧丈室坐說法事業誰做盡堯舜行不徹義理誰說盡孔孟引不發有心阻世用自來同一轍人生直如寄世路防有役何時拂衣去結筏造溟渤

黃楊

萬物具生理日與化工運黃楊性獨殊一嵗長一寸气機有時歇厄防屢遭閏豈無土壤培亦有雨露潤爾壽傳云仍爾木僅尋仞老氏損成益顏子退爲進至人妙觀物此理如符印

竹夫人

殘陽未斂戍中夜苦無柰噆膚跳蚤行掠面飛蚊過玲瓏織翠縷有來饋一个不惟供夜直亦可専房臥此君丈夫心節操抱寒餓未免斤斧傷復受巾幗涴我老乏風情偃息便慵惰不令魁梧人化作兒女

雁奴

雁落常水宿奴輒警暗晦巳逸渠處勞禍患出恩愛老漁窮意巧半夜弄光怪奴亟告其羣舉羣驚相戒漁火不時明奴告不息喙眾方恬夢寐不悟伏機械一夕𨿽屢驚四顧無已害利觜叢之身尢恐奴相賣漁者乘其囂尺箠盡同隊辱令孟堅死依勢博陸敗小忠悞平昔今日復何悔

前梁父吟

朝趨梁父岑暮投梁父麓左肩抱長攙右手牽黃犢禾生亙原隰生計自爲足罷耕還讀書何必事精熟茫茫萬古墳苞括納心曲瑯山藹空靑淄水漲寒綠嗟我七尺軀披云臥幽獨抱膝一長吟淸響振空谷

後梁父吟

我生在畎畝志願向此畢糲飯爲我糧醜女爲我室英英帝家冑屢駕欵蓬蓽片言誤相酬攙我手不釋立談豢吳兒再戰走漢賊托孤赴永安仗鉞駐渭北人生盛意气事防靡終極桑株渺何許嵗月去如擲朗然舒捲心始末本無隔

偶閱淵明開嵗古詩因和其韻

開嵗倐五十陶翁感浮休我生苦後陶夜夢從之遊大塊無停機嵗月去如流棄家客東安泛泛雙浮鷗羲軒古主人中古稱旦丘大倫具五常大法列九疇寥寥向千載孤唱絕眾酬藐然愧前哲中路肯止不逝言晚聞道惻惻懷長憂廓落八紘內俛仰吾何求

別洪復翁

十載與君友何曾異悲歡憂寒夜同袍念饑日同餐晚節各大繆濁世多波瀾我爭東山墩君赴金沙灘云萍不相接我窮君長嘆出門重入門轉覺營生難故人贈尺書招我來東安水雲三百里飛鴻集江磐君如跨海鵬發軔鶱修翰咫尺視萬里歸沂天池湍梅花防飛雪相將理徵鞍新詩月幾首願寄靑瑯玕

葛溪浴丹泉

杉松翳蒼翠古寺依寒溪小橋度空濶勝事窮朝隮仙人渺何許昔年此孤棲丹成余此泉髙步淩雲梯至今浴丹處精光貫虹霓老仙不厭世寄迹隨東西當時不相顧野鶴羣鳬雞一朝上寥廓指爪畱沙泥我生曠刼內臨老歸途迷猶疑丹在水淸咽分刀圭

和淵明雜詩柰何五十年韻

我生未爲後議論頗自喜讀書見古人慷慨欲立事旣壯涉憂患輾轉不如意五十今到門翻與窮鬼值老馬但垂頭不似新駒駛前途勿復道有酒且勤置

比來東安以歡字十二韻別復翁寄有和章送別今再和答之

我攜無言子東去顏不歡故人日巳逺嘿嘿寢與餐寄洪樂山水岡巒湧濤瀾有時戲吟詩音韻揺風灘朋儕相徵逐歌笑雜悲嘆朝吳暮過楚千里不憚難功成早斂退騎鶴伴子安下視地上友俛首依江磐低飛不能起俯借摩天翰我老涉世患衰懦心不湍從君上寥廓永謝輿與鞍歸來不空手圃收明玕

詩人詠鴟夷西子之事多矣按越敗於魯哀公元年想鴟夷五餌之策必其時也至哀公二十二年越滅吳西子復歸計其年亦老矣豈鴟夷如洛陽賈人不能忘情於舊約耶

去時薴蘿山送我搏黍叫歸時薴蘿山迎我桃花笑一別二十年過眼如風燎人生重後防世事中前料未驚馬齒長猶喜雞皮少功名志已酬富貴頭終掉傍君鴟夷槳舞我烏棲調撫景惜餘年煙波老漁釣

古意六首

其一

老樵腰短斧朅來此山中林深絕人迹邂逅兩老翁石上安棊局零落歸飛鴻置斧偶坐睨終竟誰雌雄低頭欲借問冉冉巢雲松索寞下山去樹杪餘殘紅不知嵗月逺但見邑屋空神仙在何處只與人世同眼淨偶自見心到遙相通片時處仙境百年坐春風區區笑劉呂妄覓蓬萊宮

其二

誰斧若木枝銅榦蒼玉葉年年來滄波疑與溟渤接戲攜赤玉舄跨此寒岌嶪飄然造殊庭不用維與楫浩浩吹天風涼气入衣衱拍浮天漢濵匏芒黃牛不服箱放繩掉長鬛素娥不織裳拋梭理香頰千年蒼蘚痕機杼空妥帖疑是媧皇土藏去壓歸篋歸來不知處滿目迷空堞惟有賣卜人知向天根躡

其三

翩翩南昌尉來自九江西天闗列虎豹欲進無階梯臣有治安策不忍死窮棲浮浮山林气披褐朝金閨上言訐貴戚下言憫羣黎肉食久喑黙狂叫發艸藜臣言可采擇寸刀刳鯨鯢一再不合意反斾風淒淒君綱墜不振況復子與妻自諧塵外約東遊隠防稽

其四

武夷千餘仞山上巢羣仙曾遊析木津醉墮白玉船其下誰換骨潤州小嬋娟烱烱玉蓮鎖棲之此山顚丹砂一防染靈化誰控摶塵根洗不盡展轉來凡間從言一念失巫山渺雲煙徒然八十返空度三千年

其五

牧牛長得嬉牧馬長得騎惟有牧羊苦奔走腳脫皮道人不我惜令作牧羊兒我羊數萬頭豈不爲渇饑食艸百步間寒碧靑萋萋少許自爲足不慕飽與肥羊眠卽化石羊行不跳籬竟日臥松下誰知借金閨紫煙橫石室兄來莫相疑

其六

博浪不成功偶此脫民籍客從何方來年紀約五百相逢昧平生視我猶廝役知是羲皇人來去了無迹神機不忍閟袖有靑囊冊讀之盡緑字歷歷幕中畫十年風塵中談笑等兒劇淸濁同一源凡聖本無隔願言邈淸風歸來抱山石

田家四事

耕

古人以農仕仕卽爲公卿未仕有常業安得不躬耕我耕常及時破塊當初晴墳壚土性異勤怠人力並泥塗淤手足霧露沾裳纓婦子挈午餉勞苦寛我情罷耕亟放牧吾牛亦饑鳴投耒重回首深山空月明

種

我生古揚州田下異梁雍山田種荒菜水田種浮葑地力肥瘦兼農器有無共及時撒新穀摶黍逓幽哢生意日夜長移秧趂芒種未嫌豚酒祝自樂雞黍供落日竹枝歌猶是豳原頌

耘

良苗巳入土田間水沄沄昨夜苗根發翳葉如煙雲艸生害我苗匝月一再耘是時人苦熱出門天未昕鬰蒸體流膏爬捽手生皸手荼擁根節腰艸驅蠅蚊靑靑衿佩子從事哀我勤哀我勤自樂爾非沮溺羣

獲

涼風入衣襟斜日照墟落我稼將登塲築杵聲槖槖宵徵備冦盜日行呀鼠雀腰鎌赴田間是處竟秋獲刈疾笑翁健負重慚兒弱山炊雜戎菽野艸配塲藿人生累衣食計較一餉樂巳矣復何言吾生老耕鑿

喜雨

去年稻田荒七月靑虫起今年七月雨稻田盈尺水人生防有涯饑飽互煎煮造物如狙公顚倒生嗔喜我岑枯槁人未脫煙火味試問河豚羮何如江鱠美

富山遺稿卷一

欽定四庫全書

富山遺稿卷二

宋方防撰

五言古詩

予家窻外種竹逾千个每開窻輒相對終日今嵗館前亦多竹遂賦一首

五年慣在家貧賤自稱好饑鷹空防巢疲馬長戀槁森萷萬修竹自喜結交早旦暮從渠遊不恨兩枯槁今年出山去敗皷費擊考此君不我嫌到處愜懷抱翛然書齋下粉黛間新老相看便歌詠物外恣探討此生一過客去住何足道竹下有石交歸來薙幽艸

詠史

李陵

都尉出塞北全軍戰浚稽喊聲春霆震殺气陰雲低單於不相識借問將軍誰將軍本將種氏族派隴西天明皷音死劍斬軍士妻塵沙昏白日道路東西迷馬蹄去不返邊艸空萋萋髙堂視白髮到死長悲啼歸期日復日老病天一涯可憐龍門翁空作無陰兒

蘇武

中郎出玉門蕩節照絕域使指未分明奇禍誰能測劍鈍割不深一朝來海北霜風入氍毹冰雪凍服匿老羝石女兒嵗久無出息遣來小居次無何乳通國古人凜垂戒男女及飲食多少英雄人此心滅不得萬里十九年費盡一生力歸來麒麟中愁絕逺山色

邵平

故侯學種衰榮互相代隨時攺門戶不攺獨心在中原方起事未有山西對不借芒碭云逺激浙江匯非闗防防人自爲非主吠蹉跎志不就去住無畱礙晚入丞相閤不墮籠絡內片言中臣主顚倒窮百態除卻下邳侯漢庭無此輩

謝安

安石在東山豈是無心者投迹髙隠中妓樂妙陶寫功成間管蔡灑泣悲用舎乃知富貴人此心未脫灑

楊惲

請君邯鄲舞聽我農曲本是田家人誤竊封侯祿貴盛難久居終然手反覆南山有舊業披榛撒戎菽苗稀艸荒穢欲鋤力不足歸來日已夕一醉酒新熟歌罷卽長眠悲苦過於哭

感興二十七首

其一

斑斑林中雉雌雄伺朝暉鼓翅飛不逺山田麥苗肥飲啄百步間未暮相隨歸當春哺羣雛長大各自飛宇宙豈不大嗟爾爲生防窮途守一轍畢命芝與薇

其二

婉婉馬上女兩頰瑩寒玉弓彎敲鐙踏側立紛相逐借問誰家兒近出常山族兒家昔鼎貴煌煌什朱轂父親守常山忽值邊馬蹙起義功不成巢傾卵亦覆妾身轉流落嵗久無錢贖欲去無緣由安得南飛鵠

其三

死時鮑魚臭生時椒蘭芬好惡相補報不及寸與分當其得勢時六合旁無人侯邦盡夷滅邊馬亦逡巡豈知驪山下金棺化灰塵所以楊王孫自與木石親累累三尺土悠悠百年身

其四

去年春花少開晚不及時今年花開早滿樹紅離披多花豈不好中有枯死枝夏潦則秋旱物理有盈虧鬱鬱松與柏收斂含華滋嚴霜嵗欲暮蒼翠無時衰

其五

朱樓逺迢逓繚以十里墻浮雲隠華桷夾路翳杉篁山河未曽攺世事不可量往者邊馬來主人意蒼黃半死半脫走兒女不及將朝爲綺羅叢暮作瓦礫場近傳有其妾托身於襄陽一男作酒保相望居河梁骨肉各分別中原渺茫茫浮雲何足羨俛仰悲荒涼

其六

陰陽轉兩輪五气扇雙磨有生寓寰中蒙蒙如噴唾魚鳥各飛沈梧棘稱小大多婦彭祖壽立善夷齊餓眾星欲西行勁風牽以左蒼蒼望北極天命知何柰

其七

松柏生髙岡藤蘿托臭味結交靑雲上緩急不相棄生平尙然諾彷佛杜穉季出入王侯門平地生翼翅兩都尙勲階五管盛聲利朝挾尺書去滿紙一署字贈我千黃金揮斥猶涕淚兒女憐賤貧誰知丈夫志

其八

種竹依逺林風急杪不折同根有榮枯枯枝先斷截茫茫天壤間小大各糾結惟人具知識兄弟況同血一居卿相位僕妾借餘熱升沈各爲謀滴水不通泄人生骨肉親富貴猶一吷丈夫屬有思莫笑袁劉拙

其九

浙江萬里浪杳杳來夾碣倒流趍海門震薄魚龍窟舶舟何處來隨潮出復沒眼方揺揺歘至如飛鶻水天漭無際雷風互飛發寄身波濤中性命危一發寄語弄潮兒昨夜缺完月

其十

轉丸有餘巧物莫如蛣蜣置身糞壤中不復知狊香兒女苦貧賤自愛錢滿牀丈夫意見別胡爲死排墻人心最靈智自合知短長淸濁𨿽異趣均墮聲利場爲善與爲利相去爭毫芒不見舜與跖雞鳴辧存亡

其十一

舊籍占東南相去天一握曩聞大瀛海出縮幾蝸角欲說耳目隘欲涉闗河邈離合自有時甫見一南北逝將擺世事羽化騎鸞鷟朝行過夷門暮去宿易涿三晉多權謀鄒魯守經學人生出與處相逢飽商確棄捐何足惜無爲悞奇璞

其十二

朝登北印阪暮抵樂遊原燐火翳復吐髑髏夜呼寃不見昔時主但見陵與園銀鳬巳羽化石馬猶艸根向來爭天子一口吞乾坤誰知百年後不免遭樊溫寶玉頻發掘朽骨無精魂景昭去何處芳艸悲頽垣縣官供衣食當時多子孫

其十三

月府有奇木根榦飽淸露生香異凡間衝風落天路髙枝舞靑鸞低枝弄霜兔姮娥方妙年衣采純純素娉婷不肯嫁含情待誰訴昨與汗漫期徑向銀河渡授我不死藥倚徙怨遲暮卽席欲服食終夕愁相誤悠悠下髙寒回首空煙霧

其十四

南國有美人紈素閟淸艶房櫳淒冷風孤缸颭寒焰抱琴鼓黃鐘盎盎牛鳴塹一彈春岫妍再鼓秋波灔卻立步蒼茫嘿嘿有何念秋夜不肯明霜露畏防染獨宿守空帷寸抱耿霜劍

其十五

石蘭媚幽姿叢生在空谷霜雪凍不死寒碧秋更緑結交薇蕨中疇昔傍人屋山行偶見之采采不盈掬嵗久未消歇懷袖自淸馥我欲寫君心寄以孤生木必有非耳人聴此無譜曲

其十六

天陽居盛夏生長無時休熒惑欲何詣渇奔極炎洲老龍恐枯死深潛閟陰幽攢峯擁凝碧玉鑑開寒眸神靈防甿俗盤盂置鰼鰍雷公持玉斧天女挾行輈行雨豈不苦軃懶化癡牛煌煌飛電光上下窮其搜嗟龍獨何避自愧乏世求變化付雛眾畢命歸寒湫

其十七

百年特生木堅骨餘蒼榦棄材偶見收奇制出野爨絙以朱絲弦猗蘭度將半相思越闗河安得見此粲悲來不成調淸響忽中斷沈吟捲羅衣終夕愁零亂明月照空庭盈盈滿霄漢

其十八

雅道久絕響遺詩邈誰繼烈士死無意古風未淪替後來何足道翕翕逐聲勢一朝有蹉跌鳥散魚深逝萬物有殊性小大各爲計松柏生髙岡不肯附蘿薜世路不可回吾自尋吾契

其十九

昔聞楚山人服毳而冠鶡危坐古松根不饑亦不渇顏色白如玉千嵗如電抹我行不憚逺晨去披裋褐平生戀著心恩愛資妙割開口諒來意丹鼎分圭撮相看語未了冉冉翔木末歸來問故人雲山渺空濶

其二十

著籍占杜曲別業在臨淄雞號夜鐸靜汗血逐膏脂縱橫一握算顚倒逢笑嬉舉俗以爲妙紛紛盡愚癡不見朱公子千里來相師偶然得我策沼吳航妖姬祕此枕中術若有千嵗期大化常不偶日與人事移人事多乖忤汝計不得施君看貨殖傳刀間有衰時

其二十一

冀北渥窪種墮地已汗血深目老奚奴日夜供剪刷一朝混南朔馳道三丈濶道邊館騎歷歷抵燕越吳兒富金錢補買計家活牽來中程度火印死不滅置之皁櫪中時彼芻與秣往來給官行飛去如電抹奔走皮骨空不見淹嵗月區區鹽車中莫笑駑馬劣

其二十二

萬山斗入處百獸家其間天寒橡栗富朝食暮未還不知鵲與盧與之有何寃霜晨飽以飯獵夫亦加餐昨日料蹄迹銀灣水猶渾解紲任所之理气升岡巒忽然得遺臭逐逐窮千山歸塗巖谷震倒掛九節斑渾含喜欲舞明朝急輸官犬乎爾誠能終然死霜菅

其二十三

桓公讀古書慙其堂下斵呼來與之談妙手不可學人生苦未悟發軔要切琢譬如搜海珍澄汰江河濁不辭用力久奇寶收把握君爲談空人皮毛俱解剝超遙不二門機鋒森劍槊從渠透妙風影不可捉

其二十四

吾聞羲軒時眞淳初未散人人悟此理不用一言贊漂流三季後前聖多憂患木鐸方大鳴音響惜中斷百家自其後非是紛相難父子起爭端恨死呻吟緩秦人規我隙行素俱灰炭讀律不讀書條貫毛髮亂嗟彼商顏人坐不學城旦一曲紫芝歌應有三人嘆

其二十五

雄蜂采花粉雌蜂銜花汁粉以作黃蠟汁以蒸白蜜不辭盜我【闕】但規安我室吾窮還可忍嵗嵗看分出不見岐周人先世但積徳土地付獯狄自愛豳沮漆兒孫徧天下魯衛鄷郇畢勿言天未定此理終可必

其二十六

屏前戲羣優黃冠與榛杖喜怒視朝暮弔慶隨俯仰不知有綫索但道多伎倆須臾屏後人掣去無影響人生大化中天地一罝网紛紛聲利場舉世爭掉鞅此身歸空虛身外計得防我笑癡絕人長作去來想區區曹孟徳詭譎窮萬狀聞道西陵墳妓樂鬧黃壤

其二十七

我觀古人書得見千載上正閏互立論南北紛相謗自從獲麟後法度久淪防非是千萬端史筆不可仗我欲作野史筆法師素王文章行誅賞約束歸至當其人負吾誅勿謂已屬纊書成不流傳則本畱千嶂還有知我人百世永相望

夜坐苦蚊

萬物有常理動息隨昏昕區區虫豸中惡毒無如蚊云是鬼母化佛語非傳聞喙尺利芒刺腰圍隠花紋饑尋飛翅輕飽飲酡顏醺摶噬以自肥乘時皷妖氛潛伏艸莽間窺伺日向曛須臾卻四出攢集窮崖垠橫空聚復散如布鵝鸛軍騰身飛猱捷發喊迅雷磤瞥然闖門戶來者何繽紛不但入翠幙偏工惱紅裙端坐鈌隄障各各磨牙齦血肉生咀嚼斑駁與皸如塗守宮血丹砂服兼斤紈扇不住手揺動酸骨筋或時中指麾殷輪血朱纁𨿽能殺一二未足空其羣有來效方略薙艸收蕕薫延燒煽煙焰殺气凝陰雲羅空燖鴞隼搜野醢防麕醜類盡驅逐暫息苗與獯自從生盤古元气日磔分有生潰亂出甘苦更臭芬而我墮世味未能去羶葷天陽爍六合慢膚似遭焚之虫並搜攪入夜無一傾誰知有制伏火攻策奇勲當如運甓法百匝不憚勤事防靡終極來者徵吾文

重九前一日與何防卿諸友分韻得日字禁體用字

人生多別愁日月去如擲飛鴻背朔云老去猶旅食良防不可常一嵗四五日悠然千載上此願何時畢是時屬秋季月魄如直倦翰縱橫飛暮景凝紺碧園英澹寒芳貧女攺顏色咄哉值玆辰僅隔風雨夕心賞了無餘萬物空相逼勿嘆客囊空冷面令渠赤

送月溪範景淳謁告寧母

小範湖海豪霜翮迥獨立詩名三十年卷軸森戢戢合陪砥砮貢昱簉鵷鷺入蹉跎墮网羅取勢斜飛集棲棲縣博士進退階伍什此來嘆何晚風詩淸可挹東安號多士騷墨居諫給餘芳襲學子簪筆負箱笈先生隠講幃淵源探軻伋詵詵榱桷材大匠總收拾我亦个中人奔走緣縷粒識字多不多炙竹槁無汁衰窮兩相值噓呵借君濕親幃惻盤羞我志已不及是時秋向殘客路西風急寒溪月正明歸曬舊簑笠

壽云岫徐友謙

武林有云岫上有方外士昔年謁秦皇渡海萬羅綺蛾眉𨿽可憐颯若風過耳歸來但卻掃隠見白雲裏舉案偕逸妻應門付稚子野興老薇蕨天香茁蘭芷自云初生時彷佛記癸巳今年值甲午六甲再輪起我來欲問道浮榮如脫屣終年坐臯比如折當門齒仙人據槁梧今昔一隠幾憐我壯非少星霜後一紀石鑪煉神丹願畱薪水丹成逐仙去千嵗一洗髓

徐友謙小築冒雨訪何通叟途中作

昔有王子猷連夜溯剡溪自要看雪月借人作標題與君客異鄕咫尺隔東西良防不可數花時飲桃蹊俛仰便陳迹霜葉颯已萋近來費要約尺書寄赫蹏天慳竟未破霧雨猶溟迷此來有緣事小築喧拱枅請君堆壁酒洗我流骹泥

寄防泉王南叟

憶昔未識易來訪易祖師丹墨事防勘君時坐臯比轉眼十五載君壯我已衰爾來各異縣漂泊寄一枝重趼有問道未省官與私君處瀟灑地一掃千首詩風濤隔浩渺相望如九嶷寄音無家客爲我問所思桑楡借餘暖歸來定何時

夜夢入一市井中見有總角道人能相人者往來熟視予久之其語不能記也因授予以一握算籌謾記其事

雞鳴起羣蟄往來黑蚍蜉似聞塵埃中亦有玉雪流夜夢忽見之恍如雲夢州其人髻雙髽衣上百結裘知有袁李術精神寄雙眸語我我不解羅縷維與陬臨分忽有贈付我一把籌振衣逐輕矯去去逝莫畱飛空度杳渺劃然墮巖幽我豈富貴人胡椒窮豆區長貧博長健此理更王囚仙人去何許往往巢嵩邱俗緣幾時了約我三千秋

續詠史二首

嚴君平

西蜀嚴夫子易老養髙致日閱裁數人少取多論議初不要贏餘未暮輒闗肆人知取人亷要之亦餘事假我龜策業行我誨人意夫子不棄世誰言兩相棄

韓伯休

賣藥長安市古有韓伯休紛紛要諧價百喚不轉頭坐令兒女覺暮去不稍畱人生異鳥獸飲啄擇所求豈無爪距才而要安籠囚貧賤亦有道不獨爲身謀

次韻通甫贈別

借我折弦琴彈君不調曲此材從何來妙斵嶧陽木一奏唱離鸞再和彈別鵠音響無人知淸絕過如玉若人太古民不肯墮塵俗寫興希夷前袖手澹無欲彼哉紈袴兒下視等毛粟憐我來鄕村妙詩時往復相思隔碧雲淸嘯振幽谷老我空自憐賴君時擊觸知音古來稀不數晉荀朂紛紛箏笛耳勿與相徵逐

寄呈何潛齋小有洞天

小有古洞天仙峯戴靈鰲何人失守衛飛去隨波濤朅來文昌宮還作貴人牢貴人舊散仙稍厭官府勞悵然念人世謫居領巖嶅饑食柏樹子渇飲松枝醪涕唾視勲業習气餘詩騷我亦慕仙者何時脫羈絳終攜緑玉杖東去訪盧敖

富山遺稿卷二

欽定四庫全書

富山遺稿卷三

宋方防撰

五言古詩

續感興二十五首

其一

猛虎等百獸天賦與長雄曼胡利秋防隅目磨靑銅從知世路暗羣行各西東吼地一長嘯颯颯來悲風饑來待人肉不數豹與熊肥領而黑喙不知是何虫坐臥不自防穴爾皮毛中爾虎𨿽云猛一旦皮骨空愼勿欺防細卽且制神龍

其二

惡木生髙岡枝疎上指天雨露非有私蟠踞幾何年蕘子寢其下山鳥棲其巓匠石過不睨生理得自全皮爲野火燒根爲螻蟻穿空中不足恃一朝踣而顚上有千嵗藤相依久纒綿樹猶不自保爾藤何足憐

其三

大塊無私運萬象同一陶及其成器時罅漏雜堅牢所以一世人長短紛馬毛窮或仁與善達或虐與饕共疑造物繆名利相煎熬人生有常理賦命安可逃爲善不必疑禍福任所遭孰云漆園達夷跖均天弢見夷不見疇泰山等秋毫

其四

移根托西園桃李賞奇遇春妍𨿽可憐顏色悲中路柰何窮巷士多被才華誤諸公謬愛客輪囷獲殊顧投分未云深容易輸情愫恩光借春陽滋液荷凝露悠悠當路塵素地輕防污嵗暮抱棄捐君看囚山賦

其五

濁水豈無月水濁不受光君看此孤蟾出入天中央徧滿千家門徘徊度逥廊由來誰分璧招我昏暗場空庭澹相對湛湛肺肝涼浮雲絕防翳寶此光明王天髙萬籟寂參斗低復昂人生何時畢收拾還穹蒼

其六

銅駞向京洛千里牽雙輪分不埋荊棘去鄴復還秦自辭秋風客不浪五百春悲歡與窮防過眼如飛塵眷言返桑梓茂陵翳荒榛憶昔禹鑄鼎羅縷九土珍猶嫌問輕重推落泗水濱況爾不任重頑鈍磨不燐未知從此去何時免漂淪勿嘆流落苦渠更多閱人

其七

鴻鈞大气力日夜轉範模賦予有定形不與萬變俱君看三春時動植紛萬殊一气自結束誰與施粉朱人生況知識均此造化罏豈是風火煽假合成形軀戀戀千嵗藥莽莽三生塗從渠夢幻論袖中得珠

其八

云日半解駁東上雨中晴不知誰幻化倐然成气形精光錯異采勢且迫太淸良苗不潤澤咫尺夷大明兒童爭指目萬象俱晦防須臾換光景變滅不暫停天運亙終古百怪終無成吾欲乘淸風再拜叩精

其九

二女灑竹淚盡是心中血精誠著於物千載猶不滅當時從南巡豈少稷與契柰何比孤累匍匐陽城謁皇英獨何人風泉共幽咽可憐女子心慷慨男兒烈湘水流不斷誰道恩情絕何時見歸來續君逺離別

其十

老火久斂戍蓐收令西方塵沙隨白日慘澹無晶光故葉攺顏色過雁新著行孤坐墜秋月寒燈颭空房悵然盛時節開緘理衣裳芙蓉久當采浩蕩不可量芬芳易消歇嵗暮安得長毋爲守空死萬代同山岡

其十一

西遊歷劍閣寡僕敝輪鞅水餐掬哀湍林宿拾墜橡悲風振古木猩鼬挾魍魎十步九詰盤奇險躋攀上擔囊偶不意一跌墮萬丈岷峨渺何許注目極遐想窮年食外方浮蹤任漂蕩何時禦長風振足謝籠网不須計三餐迎我歸蒼莽

其十二

黃鵠浴海水一舉淩紫埃長風九萬里正值天門開不知食何食雲路方徘徊嗟我鴻雁侶避寒聲悲哀失身墮泥滓腹背日摧頺城東極惡少挾彈巧相猜稻梁未足漑雲雨何時來不希附修翮有分終蒿萊

其十三

大化差不齊人事固多繆紛紛騁牙角日夜齧且鬭所以椅桐中徘徊束孤咮人情隨盛衰世途疊起僕天命有定分气數安能囿去去息吾駕西山老危岫

其十四

揚州舊服卉木綿白茸茸縷縷自餘年紡績燈火中織成一束素上有浴海鴻嵗寒若可恃淒淒凜霜風昨夜縣牒下頭綱出城東殷勤赴官急瘢瘡免殷紅我寒那可忍負此卒嵗功不知落誰手輸入秦娥宮

其十五

瞿曇未生世摩詰果誰宗問答了不語不立文字工開流蕩千古一雌和羣雄揮斤紛萬變動寂不離空鏡壊光不滅逥轉如輪風有能詰其迹推入滉瀁中以此連環入合散常無窮愚者誘罪福髙者超神通孔孟久不作誰能掃其蹤

其十六

我賈賈日本掛席窮南海冰夷鬭蛟龍牙角吐光采血人以宴娭窟宅一朝攺赤手拾明月天幸獨我在歸赴王侯需價直十百倍匹夫惜性命貪冒以賈罪歌笑履波濤竟死復何悔

其十七

飄颻瑤臺雪沆瀣竹林露蕭然立髙寒不受世滓污采芳拾三秀徘徊昆山路譬如漆園像華屋非其處誰能使蹇修再拜扣情愫湘波日揺蕩去去悲遲暮

其十八

文章不用世毫端弄春妍滿聽疑可采躡空若浮煙君尹西都日瑯瑯賈董篇如種田得谷如鑿井得泉子虛與大人縹緲淩雲仙蕩節病桑梓不置巢邊鳶問君取士意取士當誰先勿取春華艶秪取秋柏堅

其十九

化生如雀雉隨气更變易卵生如鵝鴨不交無羽翼人死心不滅化作秋柏實俄頃復爲人萬化無終極莊周固嘗云知命故不惑我生異艸木未可從橫直縱然反常理一二於萬億種禾不生豆此諭要嘿識

其二十

老氏嗇而生並力攻一境深入黑暗中杳杳無光景佛氏定而死百動不離靜了了誰在眼莫掇水中影終然歸空無用處各馳騁紛紛墮此中未悟此二柄漂流餘千年誰能折鋒穎邈哉我前修忠信得要領

其二十一

匣空龍得偶防封畫通神可憐種客猶自標故秦當時祖龍死逐鹿灞水春早飛將軍檄晚分丞相茵抵死心不閒不顧芻狗陳陶朱去越後未肯休此身猶聞載窈窕千金散賤貧何如白雲叟自與靑山鄰十年一易世眉目輒少嚬悠悠華山裏甘作騎驢人

其二十二

金陵舊長安譙郡今丰沛吳州對楚山二水相縈帶團團淸淮月久落靑天外長江穴岷峨奔迫走吳防一朝金翅飛萬丈鐵鎖碎列郡空崚故國余叢薈升髙望中原極目了河岱大運有奔淪興廢更百代客行秋風早中路乏資貸歸尋舊簑笠獨釣吾邦瀨

其二十三

自從判淸濁人文肇古羲中間更百聖扶竪顚與衰孔孟死不作千載無明師嗟此仁義路舉世爭背馳無人障橫潰一朝墜民彛防言𨿽尙在駸駸化侏離斯文亙萬古悠悠竟何之

其二十四

昔時累科舉讀書患不足天今予我暇有書眞不讀煌煌百聖心淸徹寒泉玉遺澤存讀書浸作生民福靜觀靈臺中萬象森在目天寒境自明欲淺機自觸斯文化異端駸駸卽深谷晞顏以自勵吾欲求之復

其二十五

驚禽營顆粒飛飛集邱隅遊子困行役十年落江湖煌煌秦與洛運轉天下樞啟明曜東漢萬足爭奔趨豈無爪距力逐利如孫吳得失昧前料靑雲間泥塗天命有厚薄定分不可逾歸來北山下俛仰收桑楡

過深浦羅給事隠舊居

給事三父子著籍古池陽販夫偶奇貨末暮來錢塘維時漢運衰紫宸厭天狼長鯨沸河洛幅裂萬里疆惟子曉大義白筆揺風霜願提十萬旅巢穴傾朱梁靑雲不假翼無路淩髙翔其事竟無成靑史垂芬芳中原轉莽莽一垤爭侯王登髙抉浮雲極目慘八荒遐想同心人過君橋梓鄕徘徊扣牧子遺迹悲荒涼區區夏虫知知我於詩長豈知用心處流落不忘唐我欲傳髙士置君後柴桑含情苦揺蕩佇立蒼洲旁

次韻徐古泉雪岡見寄

掬泉陟云亭撼桐欵石室桐以藥淸羸泉以洗愴惻惟昔有二君靳與世紛出我來泛滄溟幽巖傍欹側不如峴山去行盡風沙磧交君父子間風儀宛如昔引坐讀書巢呼酒軟我膝吟髭怒气張笑眼寒光溢萊編如正色【古泉有萊堂槁見贈】澹然離薌澤別去不空手懷袖粲金碧笑我頑魯胸孔竅暗如漆順塗詠其事搔癢發故疾閉門課學子風雨隔十日蒼蒼喬木春杳杳碧雲夕相思托空言各倚天一壁終攜赤藤杖相期訪仙釋

續評史二首

貴者不如賤桑麻鄙簪纓富者不如貧布荊勝珠瓊子平悟損益持論悍且精並敵就一向力與世俗爭所以昏嫁畢洗然外浮名投迹厓巘中便足了一身頺波不可挽滔滔自東傾惟有吾由我去畱聽從卿

右向子平

昔有嚴將軍積气壯窮峽維時漢道季防鯨潰河郟我公弛長纓不閉蛇虎柙爾軍從何來兩彊力相壓天未厭亂離龍去畱空匣區區報主情盟血不受防笑談履刀鋸性命輕一掐吾但戴吾頭卿自用卿法

右嚴顏

諸葛武侯

我從古人中不數管晏輩紛紛後春秋僅有孔明在伊人層壑冰表裏絕疵纇文章派莘巖气節淩梁岱未把渭上麾甘抱隆中耒維時太淸暗芒炎亙彗孛老瞞鬼蜮雄濶步無畱礙區區蜂與蟻應手鐵山碎陸城冑天潢窮乏卓錐塊垂白气不衰逝肯一寸退孔明托末契一起鎭橫潰煌煌復讎義掀掲人心晦風雲兩飛揚眼底無彊對取分孫曹間只手探懷內自堪托六尺不啻才十倍暮年五丈師此舉不俟再中堅擁貔貅勢若決瀦匯半道失良圖天理意茫昧彼哉髠鉗兒見雪空狂吠是非付陳編淸泉奉芳酹何時起九京六合需一漑朗詠出師篇千載照肝肺

出塞行五首

其一

南方地卑濕北客畏蒸暑晨行螫菵露水宿射短矢秦人發謫戍見行如棄市今古共一方今者不獨死穰穰作家業鬼妾紛驅使鴟夷卵翼蕃小兒半髙鼻元精穿萬化蕩蕩不可恃

其二

出塞二千里平沙白如霜探兵失單於傳是左賢王梟鳴金錯竿士气慘不揚中軍一再鼓萬馬赴敵場名酋不可得殺傷略相當縣鞍盡馘獲前驅槖駞羊幕府閱五符半死半裹瘡天子不錄過猶侯水中鄕

其三

我本輕黠兒小少槿閭閈未知從軍苦悠悠赴沙瀚同行五千人骸骨蓬麻亂中有脫死者人各鳥獸竄間懷大將印辛苦生還漢包以襯甲綾來上長楊殿憐我不負恩授印親書贊一來贖前過比再軍鋒冠

其四

主公再度遼油幢坐中堅憐我鳴吠豎出入後狨韀一朝霍家敗主公忝姻聮富貴旣相闗受禍其固然我時防屬國脫命來居延蹉跎偶不死彷佛三百年此來復何幸皓首朝中天昔日霍家事歷歷在眼前偶行平陽裏細艸空芊綿與卿等輩耳嵗暮愁紅蔫

其五

登髙望西北里數逾五千誰言龍庭逺轉盻跨幽燕喊聲振瓦石鬭志前旌旃足蹈猛虎尾手攬饑蛟涎富貴自有命此身若浮煙古來功名士發迹昉窮邊不見小盤龍兜鍪換貂蟬豈爲章句儒白首埋陳編見嗤灰與土黯死吹不然

雨

吾聞陰陽書夏忌甲子雨蠶死麥復苦果諧老農語人生無賢愚擾擾同一宇衣食固其端安可過取數哀哉元相國胡椒滿倉庾區區口體計所費能幾許晴曦禦朝寒野菜供晚茹君看此輩人政自有佳處

憶舎弟

衰世門戶單惟有子與我手足共一身右短固不可投老得寡妻誰謂此計左鴟梟覆爾巢骨肉翻成禍知幾苦不早漸理歸舟柁縣官不可入有理子亦頗自憐羽翼低尺書忽逺墮兩年食奔走老蠶自纒裹相救在急難寧能久安坐精有可倚矧此乃麼麼

贈鶴峯楊提幹森富春人

功名眞定兔赤手誰搏控十載武陵春一餉揚州夢時窮非我獨萬事付破甕猶有夙昔心耿耿滿空洞豪气輕元龍雄卞眇子貢夢池句逾勁賭墅機屢中我來客東安兩載補缺空靑山浩獨媚飛雲倦孤送翩翩老令威霜翮頗驚眾憐我一客鳥鳴和鬧晴哢妙哉屠龍手老去余此弄三年逝相從不爲千金痛浮迹寄閒適片語折喧閧歸鞭定何時矯首躡飛鞚

再疊前韻別鶴峯

仙鶴來富春造次欲手控偶然畱一吷喚醒千年夢興來屢相過小醉側春甕笑談驚座人輸瀉無底洞森然栝柏材曽伴揚州貢班門無棄物一睨果奇中當今搆廊廟況聞棟捊空行看飛騰去不待吹噓送我亦懶散人箋注鄙眾向何寫懷抱淸苦等吟哢詩來出其右雲月困朝弄風檐數四讀愈我岑岑痛復作摩天飛不鬭雞鶩閧何時欵君門共把果下鞚

猩猩

醉酒水鉤吻短屐木連瑣猩猩見且罵爾欲寢處我吾屬從此逝相語此最叵行行指忽動念念頥亦朶試來衣食之危機忽交墮糟醨自燻煮繩索自纒裹獵者躡其蹤羣隊相隨坐盛血亂殷紅剪髮供髢鬌明知好是餌不悟貪爲禍君看得意處早轉潮頭柁

觀兼山黃公河海圗二首

黃河從天落北來受降城劃至韓城縣噴薄萬雷霆何處雜泥滓濁濁不復淸奔迫梁楚間赤子如浮萍近來到淮泗煙波鼓長鯨無人起隄障何時返滄溟惜哉神禹疏髙下昧地形胡中倘可注曷不施經營

右河

逝川走東海日夜無休歇咄此盤中渦不長亦不竭日月走中天於焉雙出沒駭浪掀扶胥髙於朔山雪蠵蜃吐樓臺蛟鼉防窟穴海若不徒誇馮夷甘受屈吾聞三神山恍恍銀宮闕便隨長風去發軔首溟渤倘逢方平生海底探明月坐待淸淺時歸來未華髮

右海

將歸戲作此以別諸友

新都玻瓈江下防東陽派南圗俟扶揺東首掉澎湃千峯白雲粘百道淸泉灑仳室舊樵貧釣瀨老漁怪桐君古仙居稚川昔髙邁都忘語嘿殊未覺髙下隘棲身傍冷門吐口洗殘債鍼石逺相粘鹽卵危不壊露翰倦孤飛金波炯三桂驚心嵗月遒過眼風雨快感此桑扈鳴春蠶續菅蒯悠然耕田歌早秧補葵芥豈無田園念未脫塵氛械去來久無書情愫不比畫自慙榱桷材曽螫虫虺蠆難將西山景少補東隅敗妻子累寒餓文字欺聾瞶未酬醉鄕封暫倒仙源界蕭散縱孤騫遊戲畱一慨他日對牀情爲君作佳話

富山遺稿卷三

欽定四庫全書

富山遺稿卷四

宋方防撰

五言古詩

藥圃五詠

藥中有杞菊甘食比蔬菜維昔陸與蘇賦詠窮梗槪搜尋入吾圃孤根擢荒穢未能竟俗好堇堇生意在辛荑滿袖衽枝葉不一采少需摘絳實疊疊貫珠琲嵗晚脫皮毛涼葉蘇渇肺靈龎守我宅無復逐夜吠

右杞菊

楚客賦夕餐經傳不著名野菊或殺人神農著醫經此品甘且辛叢生數千莖分種不封囊移根或盆盛噉茶摘其葉觴酒啜其英風霜振枯槁气味老更成平生攻苦淡矜此嵗晚情不獨醒頭目吾其寄餘齡

右甘菊

白術號山姜以西北爲上近來出古潛何必論地望老鴉銜子去往往生絕嶂嵗久根株成細大極殊狀洗削事煎烹補冷逐虛漲彼哉不好事蜜浸溢瓶盎遊媚富貴人逺作千里餉平生不爲口我欲禦煙瘴

右白術

芎苗髙一丈細花如甲椒不獨服芎根衣佩或采苗淸芬襲肌骨嵗久亦不消所以湘浦客潔修著髙標我老苦多病風寒首頻揺願移一百本漑根豁煩囂𨿽無下女遺榦葉插盈腰逃泥貰旦暮不學楚人謡

右川芎

老松逾百圍名爲棟梁材孤根𨿽故在不復萌條枚生意無處泄浩浩還根荄結爲千嵗苓膚色狀瓊瑰洗曝不遺力藥裹手自開羊棗出河北胡麻來天臺蒸以白砂蜜盛以紅瓷杯一朝服食盡玉色還嬰孩

右茯苓

宿前灣

夕行前溪灣翁嫗招我宿入門燈火鬧偶此寄一足客囊喜淸淨我倦睡頗熟回首失浮蹤終朝露如沐

上胡主簿願宣城人

尹公起宣城謂是金閨彥失腳簿領叢斜飛集州縣南陵枌楡地妙年試雄剸還將舊棠陰來作淸溪掾近來多政學誤制好東絹我公有淵源家學富經傳四明炯淸水玉映昆山片以玆撫凋瘵精神皎如練囷倉出毫末徳化速郵傳到官未百日惻惻庭闈戀花外想安車戲舞斑衣緣【闕】此壽斯民童髦劇歡忭我亦囿陶鈞有道恥貧賤洗眼看政成攜上金鑾殿【乃嶽旣林翁四明治中】

問稼隠疾

日子來訪我話舊樂復樂中年情義深一別輒作惡子我皆客居浮萍嘆流落傷心縮地術倒指賞月約雞黍喜有期書久懶不作是時困著愚處處熬膏鑊而子金石軀坐受貧鬼防傳聞數日來臥病淸風閣況子賢主人苓術富裝槖子亦屢折肱忍不急呼藥大患緣有身此理直糟粕要令文殊師欲扣維摩諾人生餘幾許何事紛六鑿殷懃今夜月爲我照寂寞

寄友直借古書

五日學作詩十日學書紙書成自稱好對客發防泚爾來艸書人作態工側媚譬如老孫娘不病要兒齒我空詩未工苦瘦如我字有詩使人寫適興聊爾爾宿緣喜多學未用進於技試問宜休民何如覓靑李

以白瓷爲酒器中作覆杯狀復有小石人出沒其中戲作以識其事

彼美白瓷盞規模來定州先生文字飲獨酌無獻酬咄哉石女兒不作蛾眉羞憐我老寂寞赤手屢拍浮子頑不乞火我醉不驚鷗無情兩相適付與逍遙遊

寄徐雪岡二首

我行其偶然觸石五溪渡歸迷日巳暗有客相與晤防君相與問酒罷首東路坐恨此機失欲去翻疑悞

又

明庚共一天出沒巧相避與君別半載轉腳不相值君來過故人我復捨此去悵然起遐曕雲歸水東逝

秋夜有感

西窻枕淸溪流水日夜響孤眠夜無寐離夢苦揺蕩自我辭家來月屢下上消息不曽眞百念墮滉瀁憶昔心气雄躍躍盛年想窺奇故牧儲【溪堂先生曾任淮西漕其家多書】借重宗槖賞山搜富金沙澤淤耀琨簜天池謇孤飛【闕】山紛獨往下視誇奪子蠓蠛鳴甕盎區區凡楚爭逐逐臧谷网蹉跎攺素摽零落收宿莽平生矜與誇榮爲謝外奬惟餘不盡心耿耿猶疇曩譬如老獵獫聞呼齒足癢淸江三百里西風颯菇蔣明朝溯歸舟鴉軋嗚兩槳洪平齋有官舎見月三首與程楊二公又各次韻中秋日休諸友用韻爲戲奔逸絕塵之作未能擬其萬一也

月行十三度晝夜風輪急不知誰鞭策行天出復沒我欲訴淸虛雲路九萬級梯飇空裊裊月走那可及願言住仙府露重環佩濕將從匏摘復結漢津汲相期無情欲不灑孤眠泣落杵霜寒出削玉斧澁笑我南飛鳥未辦一枝葺歸歟定驚魄煙霧飽淸吸

又

北極跳宜碣南瞻盡閩甌眇觀此瀛海浮空竟千秋瑞光出冰輪千丈開雲頭月行無厚薄不盡離人愁夜半北斗髙闌干壓幽州繁星見復沒如滓浮新篘庭虛步淸影梧桂聲颼飅舉杯飲未釂棹歌起漁舟光景正淸絕賓去我獨畱飲技未必奏頹然老伶優

又

憶昔戰秋闈不復返隻輪嗟此無用學棘猴費精神當時羞見月月豈欲負人我去月千里月來轉情親餘音唱窈窕小詩鬭淸新團團桂樹影金粟香不陳便當結幽佩淩空訪仙眞那知滿夜夜此去空塵塵翩然倚髙寒不數肇與晨笑渠老章句步驟凖過秦

次韻稼隠告歸

我觀大瀛海天水二淸廓誰麾海若來樂鬭萬蛟鱷風濤拍屯門潰作無底壑鬐鬛竪旂旛牙角利椎鑿血人不肯吐安得畱殘啄茫茫沂云槎日夜失棲泊歸塗三月糧囊底余圭勺平生崒嵂气磨淬去隅角案空螢已幹匣閉龍不躍故衣粘蜃气未洗瘴霧惡爾來出白雲奔走亂車鐸有來證奇字時扣艸閣髙碁固饒人欲學苦無腳惟君桑梓英遇合長落落申旦首胥溪險韻當離酌勿爲松菊挽來占秋堂幕

贈心梅黃教諭【善範圍數】

太八十一經世加一倍方圓起參兩奇耦常相配大哉天壤間理大獨無對而數行其中往往不相背防探洞古今幽討極覆載吾求之瓦礫數亦無不在陰陽如推車五气如轉磑雜然霧與珠人物等唾欬惡或盜跖壽善或伯夷餒人事非不明所值互吉悔長平四十萬髙下付一槪誰屍造化筆一一難歸罪君言吾有數萬竅均大塊試將握算推不出範圍內譬如埏埴人萬器同一焙前陶或堅牢後陶或破碎中間又不同純駁千萬態當時君與相此年有眞宰黃吞輿地或者非茫昧八宮卦縱橫四柱數進退以此尺捶義合散無罣礙昔君雄少年盧雉喝好采失腳落鶡冠漕闈雙奏凱爾來相乘除得失賭一塞後夜北斗髙燦燦綴小沫瑟縮蛇入宇蹭蹬鵬運海棲棲百巧窮饒君三尺喙此來坐臯比學子富衿佩喜持祕苑術逺與虛中輩諸公義財澁枯槁喜一漑煩君測五緯出沒更明晦何時聚白羊旦暮眞可待

次韻王防泉見寄並和鄙作

君譜猗蘭操曲度得碩師孤唱絕眾和不與滛聲比難逢拊石盛終作蹈海衰近傳貧作祟疽疣等駢枝西風幾揮淚徙倚哀吾私好音忽西墮竹下哦君詩翛然落月色融融伴君疑慇懃告司鼎君側要子思試歸扣小有坐待天定時

送講書吳友直過吳門省兄

寒城十月交萬葉風蕭槭林幄變浮紅水鏡湛虛碧維時子吳子驅車欲何適千里想蒓羮去作水鄕客我非蒓羮客海嶠有兄伯譬如鵾與鵬形影困乖隔去鄕三十載如浮家泛宅相思不卽見嵗嵗累行役感此嵗寒情髙歌慰離析看君乘長風健翮搏水擊

徐靜樂以賤生有詩次韻爲謝

偉哉盤古靈萬仙集殊庭分布嵗鎭熒生化與尅刑气機浩不停幾人得寧馨開落隨日蓂嗟哉此三星光彩浮四溟芽甲逢春霆鋩刃發霜硎蹉跎嘆流萍白雲歸杳防十年哀伶俜賦茅由狙防貧鬼急索絣碧梧墮倦翎館我修遺經緬彼雙峽靑易學驅沸【闕】出闗東傅丁渡海北返寧共君萬頽齡藥籠俱參苓

壽云岫以所畫壽星爲諭

吳山多金堂我來訪仙眞神交若有契邂逅見主人浮雲白步障老松靑承塵從以香嚴髫環以瓊樹春仙人坐盤石杯勸三五巡果苞武陵秀木爇占城珍幾見蓬海沙不數上古椿問從何處來騎鹿來秋旻謂是老人瑞遊戲葛水濱容我野服見間簉西閣賓再拜上祝辭慇懃寄千諄一祝等龜鶴再祝生麒麟語罷卻復進罄折問養神隨之上南極放牧雲漢津

偕教諭傅艸堂黃心梅及諸兄遊賢明寺

朋儕久拘檢偶此陟翠防淩波渡野航踏雲扣小扉林霜變紋纈抝月湛珠璣古寺半莓苔空堂盡蛜蝛持鉢乞朝暮殘僧猶未歸淸歌振防杳善響聲轉希倦余枕木榻慮靜鷗不飛我亦嘿不語趺坐觀天機幽芳艶巖菊暝色漏晴暉趂行戲拍肩扶醉爭牽衣鄧林防千里飛棲偶相依無人識幽趣再鼓黃金徽

次韻沃梅泉見寄並見和鄙韻

我來沸鳴蟟坐閱寒蛩響有興寄滄洲逝欲窮浩蕩百年如彎弧落處分寸上前塗知幾許乾坤一漭瀁念子住沃洲屢作扁舟想杖屨縱勝遊文字醉淸賞奇音遇朗鑑請我黃岡簜世氛久昏暗有縶不能往交情浮雲淡樂意陽春盎老鶴騫孤飛況子開三网【謂稼隠解盟】離合固其常豈是比土莽我亦屬同流始末借虛奬永懷芳蘭苕不肯間誰曩詩來森如束快讀劇爬癢吾詩非世好一派分凡蔣君如領此言急浪蕩飛槳

催雪

滕六避熱屬飛雪不到城人意逐髙下造化亦世情桂窻坐淸曉靑山灑寒霙巨松古須鬛老梅玉璜珩僅餘小培塿岡隴縱復橫其下數茅屋榾柮煙火明我興牛背上披裘欲晨徵作詩逼僵龍一夕紛瑤瓊

讀白樂天詩

淵明避俗士出語未必俗衝口吐奇偉往往寫心腹外韜中勁剛芒刃不堪觸如渠不弦琴非絲亦非木樂天后此翁逸駕追奔躅未知溝中斷孰與朱與綠吾觀外國風雅麗豈不足自從受繩削稗語棄不錄嗟彼千載人何但詩可續誰能學栁下不受嫠也宿

揚子云

兩都秦與洛派自赤帝精譬如同根木南枯北猶榮哀哉千里艸四百終火行窮新何爲者欺孤易天明中間十五載無汝元城名誰屍春秋筆恕彼投閣生當時有凡例黨中獨垂情區區考亭叟再主斯文盟

代壽新城劉尹迪河南府人

峩峩嵩少精皎皎河洛秀東都誰經始多士傳自舊驊驑冠冀北盡在伯樂廐於今𨿽應姓況我隆準冑金閨集羣彥合伴鴛鷺簉隨風落東南州縣倦奔走王謝舊江山屏幛列千岫公來長蓮幕同列得領袖慇懃山陰叟多謝厖不嗾三年賀政成囊封飛剡奏胡爲靳軒騰未能脫墨綬居然寄百里芒炎應列宿東安杭屬邑民俗朴且陋下車日無事余刃遊膚腠朝廷重民社政自不輕授沈沙珠吐光閉谷蘭騰臭天髙元北極錫馬接淸晝森森瑯玕姿錯落羣玉囿生賢造物意積善神明佑百壺登公堂祝公南山壽

擬上徐容齋

我憶昔孺子獨以髙士稱當時漢道季諸賢盡奔騰髙士臥不起玉壺湛淸冰至今拜畫像遺芳曁曽先生奮東魯鳬山立霜鷹行臺累分府螫驅蚊蠅靑溪古巖邑膏油沸如蒸猾吏溺死灰饑窮坐相仍此來獨何晚三載欽風稜爲回浙江水六合俱淸澄

富山遺稿卷四

欽定四庫全書

富山遺稿卷五

宋方防撰

七言古詩

大水寄洪復翁

昨夜龍宮畱惡客使者借車收二麥溪澗洪流十丈髙不辧東阡與西陌髙田忽變黃鵠陂下者滙作魚龍宅新陳接食已望夏不早耕後何獲似聞山縣未休戍旁郡豪酋遺俘馘攜孥扶老避人禍漂麥漲田遭鬼責不知造化誰主張罪欲誰歸問河伯生平舌耕眞左計邇來硯破筆毛磔中宵耿耿坐長嘆滿眼兵荒遭此厄先生少抱調燮才蒼生不忍饑寒迫潛深請磨楯鼻墨試艸千言救荒策

宋月山以陶金戶遁山中值雪有詩次韻

金沙潭頭石贔屭凍蟻紛紛半僵死淘江漉海攖龍鱗領使省金蹲虎兕欲將江浙飽虛牝遮蓋誰施千丈被先生誤墮世网中死灰更溺無遺燬攜家北走入深山雪中髙臥那能起世間得防何足道坎止流行一彈指忍凍孤吟寒士歌力將冰蘗戰紈綺君窮無比我更窮濕沫難擊三千里明朝裹飯約共話炯炯方瞳巖壑裏

六月食寒梅

六月火雲聳奇觀讀書舌爛喉吻幹西湖水仙珠徑寸使來遺我數百丸淸冷冰齒嚼不碎玉池灔灔生防瀾問仙何處得此物孤根漏暖來孤山霜嚴雪虐石斝確美人忽破冰玉顏紛紛靑黃暗煙雨我獨炎暑餘酸寒異材晚成要有待居然升置鼎鼐間君不見周家老將太公望八十封侯起釣磻

立冬前後大雷電震者數日

云如車駮低壓城紅光閃電枉矢行老龍偸出牛蹄霹靂數聲驚頑防雨下如注翻四溟黒風吹落魚鮪腥蚯蚓奮角蛇怒鱗穴居林處無潛形小目飛箋奏天庭速收阿香加誅刑夜闌景霽百怪停炯炯北極環眾星

巖峯寄洪復翁【保安巖】

巖峯孤尖來何雄此地金紫山爲宗西行百里無去處突起峭壁髙衡嵩一支側走截水口鱗甲閃閃臥玉龍龍來苦渇噀澗水光芒錯出千丈虹試緣石嶝步巉絕圭笏琬琰來防同【山形如圭笏】天風回聲過絕頂波濤洶洶生寒松銀壪玉澗斵冰雪飛雪六月聲琤琮孤撐碧落望北極世間無此奇絕峯其下仙人昔蛻骨玉棺往往畱遺蹤【山下有復翁祖塋】昂頭欲語忽飛去時有歸鶴來遼東住持山人子洪子枝葉逺出厓仙翁妙年曆落出塵想幽幽桂樹生芳叢溪山佳勝屬彈壓綺語異境爭天工心期不與俗子偶移文招我來山中劇談抵掌振林谷妙趣脗合比鐘鏞丈夫舒捲自常事要令邱壑藏心胸他年蓄久極必泄膚寸油雲雨太空

桐闗大石

蓋天蒼蒼非虛空髙懸萬象驚愚防仙人朝罷玉帝側戲拋黃土畱遺蹤何年墮此作砥柱千古屹立洪濤中巨魚出沒深不測罅縫艸長蒲花茸淙淙細浪夜舂擊水石鞺鏗金鐘我來載酒坐其上扁舟南下編靑篷飲酣恍恍欲飛去如踞猛虎騎遊龍夜深酒醒山月落一曲短笛橫秋風

赤山嶺

赤山嶺罅濶百尺人言老龍破山出天生異物出有時不知何年畱此迹想龍久蟄當飛騰怒迸修鱗血淋瀝至今頑石尙嵌巖朝暾光映半山赤龍去川原秋雨足龍歸洞穴寒云濕我家山下龍爲友欲挽銀河淸八極

粵王墓

何年遺此粵王墓陳迹畱傳自先故累累三塜壓荒山古木寒煙暗行路憶昔祖父伯姑蘇北連齊楚陵彊都自從鴟夷載西子子孫運盡償前逋三軍散後東西走窮無寄迹埋邱首安全發掘不可知故號至今喧眾口邱山華屋何足言死名死利分污尊英雄自古無葬處誰與遺臭畱乾坤

李伯時明皇按樂圖

開元天子方承平年年十月遊華淸遊龍爛簇五家錦玉奴姊妹俱傾城太常舊譜看不足鬭雞舞馬渾麄俗霓裳一闋天上來三郎自按新畨曲賀老琵琶先定場都曇擊鼓齊髙張繡帽金童小垂手堂上合奏甘伊涼蕃人大眼何曽見來簉膝前雙舞旋天顏有喜分塞酥宮花銜出昭陽殿龍眠老手落貴家忽入老眼憑嘆嗟尙嫌卻後欠二筆不寫漁陽鳴鼓撾人生歡樂如風影自古極衰根極盛後來倘有曲江公此圖合作千秋鏡

明妃曲

明妃去時載槖駞金環珠絡紅錦靴燕支山北萬蹄馬半夜劍槊鏘橫磨呼韓須鼻極殊狀黃羊乳酪氈裘帳此生賦分逐飛走一回坐起一惆悵當初自恃顏如花不嫁比鄰來天家掖庭咫尺隔萬里十年不復逢宮車畫工不信能相誤一朝流落天涯去漢使年年去復來長安不見低煙霧寒沙擊面雁飛秋手抱琵琶淚暗流上弦冷冷寫妾苦下弦切切寫漢羞妾身生死何須道漢人嫁我結和好曲終誰是知音人斷魂去作墳頭艸

太湖石獅子筆架

憶昔金仙去後遺雙狻化作雙玉南海邊洞庭山鬼逐不得夜吼云根今幾年先生曽作橘洲客屢撼梧桐怖龍伯攜歸深山動光彩黒防縮爪羆藏迹爛爛眼有百步威安眠不動鎭書帷自慙四座無長物煩防老穎書中【闕】醉墨淋漓日千幅毫端猶帶湖光綠憐渠駿猛助奇怪他日相從校天祿

九里路

去年九里路烏攫人腸掛枯樹今年九里溪沙頭白骨髙復低人生變滅如泥土死後猶傳姜萬戶翠眉粉頰誰家兒夜赴軍前效首虜將軍多愛恩意疎分將吳口充包苴慇懃道與送行使前日朝官多有書【唐人攻藩鎭中朝官多以書托主將求沒官妻妾】

七夕織女謌

牛郎咫尺隔天河鵲橋散後離恨多今夕不知復何夕遙看新月橫金波拋梭擲紝愁零亂彩鳯飄飄度霄漢重來指防昔遊處香奩寶篋虫絲滿一年一度承君顏相別相逢比夢間舊愁未了新愁起已見紅日銜靑山當初謾道仙家別日逺月長不見接不似人間夫與妻百嵗光陰長防合

文書再報六月朔日食

憶昔雨洗冬甲子春來飛雪徧千里老農雪防古相傳一畨春雪一畨水今年麥熟云成堆並刀收斂疑冦來自從入梅不見雨田間熱气飛黃埃淸臺奏下郵傳急月蝕九分日蝕七昨宵捶鼓鬧如雷素娥憑怒面漆黒太陽室家怒相囓東西不肯還宮闕天公不肯目偏盲又傳日蝕林鐘月一箋夜拜東皇公休作怪變驚兒童願分陰陽作平等五日一雨十日風

續憎蒼蠅

炎官煽毒日色頳四海鼎沸遭焚蒸吳牛耕罷汗且喘暫休樹影眠溝堘不知蒼蠅名品夥乘時附勢相欺陵其間一種號赤目巧窺猛攫如饑鷹鑽眸噆鼻不可柰以首混水澆淸澄自期擺脫有此計須臾撲緣如牽繩牧兒旁坐少肋力摑以指掌麾以肱更憑艸帚時一掃墜地死者堆斗升乾坤蕩蕩產萬類涵淹惡物吁可憎閒從林下看水牯作詩爲續憎蒼蠅

寄題沃祥卿梅泉二大字蓋何潛齋筆也

錢塘數首梅花聮羅浮三疊梅花篇世間妙語久絕響誰能髙步淩飛仙窮冬天气寒刻栗艸木槁死冰頑堅孤根漏暖得春早水流石竇聲濺濺美人拭面照古鏡沈吟不去愁嬋娟下有山人學冷淡入夜忍凍僵防肩臨流赤腳踏白石手挼紅藟餐雲煙長哦新句詩淸苦口吻噤防棲饑鳶近聞梅花詩祖出水部久遣詩孫參洞天許分一派伴岑寂毫端紫气沖魁躔我來香咽淸冷欲說妙偈夢未圓澹然人我了無語但見花梢明月墮寒泉

人有叢菊見遺而花半分黃白者

有來遺我異色菊一叢深淺分白黃變窯燒成古罍洗怪石錯出眞琳瑯我疑造物有間气紛紛醜好都難量不然司花出新巧分枝接葉爲作半面妝書生生活澹無味笑指枯硯収禾桑偶逢好事慰寂寞日與相對揮淸觴自憐今世少有趙昌徐熙水墨筆誰寫諸相爭毫芒惟有詩人具眞畫翛然心地超羲皇

次韻吳友直和潘樂閒見寄韻時潘客華亭瞿氏之門

文章蟠窟蛟蛇黒精神峭冰玉白置君承明天祿中富貴不待相促迫學參諸老居二四气凜羣兒壓千百生平不主疽與環況復侯封羨賁赫蹉跎無便淩風雲歸伴凡魚東海窄袖余閩越奇傑气掩藏光怪恣窺摘如今老境謝紛華斥去浮花收粟麥我來兩見鳴春禽低向藋間飛拍拍有時乘興騁詩俊稗說讕言都不擇魚還非子子非我肝膽相忘總無隔苦無分遇食太倉近犬驚人屢遭責一身何必要贏餘我爲防謀從下策

用子聲韻謝吳友直恵蠟箋

千年老谷無人知萬杵椎冰身汗熱木膚解剝白於綿凍手龜皴腕將折荊州魚网蘭亭絸彼美不曾傳祕訣獨畱此木在人間禿盡靑山散妖血邇來奇制蠟作紋艸木虫魚生眼纈只今吳越稱第一秋浦浣花派滕薛先生好古得此物揮手行與時流別紫薇花前艸尺一書成气凜寒松雪不然名山撰古史蛟龍郁屈蟠奩篋有時浮戲寫詩章颯颯落錐蠶食葉比來分遣二十輩西江逺借餘波浥聊憑和詩報瓊瑤袖手愧逢彊對怯表甥何云嶠舎館而語遊於其行贈之以詩【善武侯數】

書生事業窘一門窮年獨處三家村蟾蜍爬沙鞭不走無力號叫排天閽曩聞將軍狂可撼往舎窠臼窺其藩讕言稗說不暇擇談笑抵當如優髠諸公義財澁且薄頗樂軟熟憎囂煩今君窮餓坐百巧安肯挾冊媒朝昏試探囊中祕花術勇決不待中宵奔吾聞武侯暗得司馬法平沙散布風雲屯多時奇傑了不悟後來知者靖與溫子今持此說性命禍福出口如瀾翻文章不作杯水直不如薄藝隨我兩腳跟滔滔世駕不可挽行矣與汝傾離尊

和東坡恵州梅花三疊

其一

子眞換骨三家村靑帝東臯來醉魂夜深更遣明月洗瘴氛吹散南海昏仙宮麼鳯挽不住自要寂寞畱故園便教凍餓死亦足冷面不作雞肉溫煙痕半空照寒水露臉猶迎晨暾遊蜂底處得消息不計春色闗重門先生對花韻淸苦短偈衮衮翻千言花神嗔我太漏泄罰以太白傾殘樽

其二

萬松嶺上三家村林下美人現香魂淡妝素服謝雕飾擺落玉鏡塵埃昏散花衣裓粘不落昨夜偶過只樹園樹下冷冷潄澗玉亂流赤腳飛泉溫噴成澗艸萬片玉陰崖未肯希春暾自憐艶質媚幽獨拄杖敲鏗誰過門相期但有月知狀不用椽筆書要言花應一笑飲我語隨風飛墜雙銀樽

其三

白鶴峯頭荔子村誰喚東坡半死魂作詩惱花太愁絕雲月黯黯天昏昏欲教綺語洗蠻瘴不使冠服棲邱園海山淮水隔萬里十年契闊陳寒溫老仙不食煙火味曉隨鴉餐暘谷暾此花亦解慰流落如在玉堂西掖門自從三疊振絕響澹然相對俱忘言我來戲譜不調曲時有問字爭芳樽

豆瘡嘆

西家眞王化作灰東家穉松雪霜摧人生有命惟脆薄逝水一去何時回試看昨日繞牀戲或騎靑竹折早梅須臾變滅不可恃惟見松下雙土堆嗟哉防弄權柄掀簸炎瘴飛氛埃天公不肯憐赤子坐使瘡痏愁嬰孩斷魂零落向何處溪頭望哭思歸來誰能便作忘情者作詩往助風泉哀

次韻王介山別齋職

葛溪練練鋪瓊氈仙人燒丹幾何年庠老三年住仙窟歸騎踟躕鞭不前當今越雪竟誰是危坐臯比紛不恥區區升斗老英雄得失何殊釣溫水惟君挾策從東來家傳瓢履師顏回後來終竟祠石室此去應難隠釣臺靑山笑我逢遲暮怪奇文字無人覷誰麾淸夢落東安疎頑尙費推擠去悠悠雲水交情中荊州篠簜慙中空琤然餘韻逐飛鞚詩老箭鋒那可衝男兒事業人人有气槪相期向杯酒他年擁節過子陵莫道故交翻覆手

代云岫送王介山

功名零落如破氈羲娥不住隨流年問君發迹縣博士幾時得到龍旂前我今老去覺今是回首當年空自恥妄心不起百事冷巳作古井無波水看君富貴亹亹來雲路何須取勢回忽然結束行萬里首冠步揺趨天臺相思望望碧雲暮少防光芒紛下覷應憶秋江老故人瑤音定寄云鴻去我時堦砌蘭玉中襹褷六翮搏秋空與君追逐赤霄上寶劍騰空不可衝兩眼昏花惟我有早梅樹下離亭酒呼童艸寫送行詩不是當今無價手

代履道送王介山

寒防零落分半氈雪霜刻栗年復年書生事業澹無味賴有夫子坐我前世間好惡紛非是蠻觸相挻人不恥嗟君嗜好與世殊推波獨障百川水君今何去昔何來江南欲掉扁舟回相思此去杳如夢日斜獨上髙髙臺富貴來時未爲暮道旁愚婦從渠覷我亦來乘下澤車看君萬里翺翔去云萍聚散渺莽中講席人驚冀北空少陵時作湖山主【傅艸堂時謁告】一面誰當孔道衝相看一醉無何有笑指春江作春酒丈夫何事兒女態明日長亭一揮手

次韻洪復翁辭沃氏招館

可憐傾城無蹇修睥睨欲嫓王與侯年華荏苒春復秋夜彈古詞韻三州紛紛箏笆沸啁啾忽爾雅操聲俱收我亦少小獵九邱掩鼻利達視若蕕秣厲欲洗平生羞羲娥鞭後逝莫畱誰麾衰暮出巖幽丁丁斤斧愁林搜苞裹破硯開荒疇詩卷千束喘兩牛隘視宇宙前無儔賴有夫子紛應酬冷然獨繭繅長抽讕言不作詩帳囚旁人指我作書郵雙雙紫芒炯中洲談笑不下孫叔優交情雲水空悠悠肯爲腐鼠瞥下韝湖海何處無俊遊對面不識非我謀醉呼梅花居上頭髙寒不落第二流我亦倒囊出饑猴雪中雙屨追淸遊

借王介山韻送子聲小學教諭

小兒心孔暗不開紛紛誰是驊驑材徐生善頌有名父文斾新向儒宮來雁行趨立誰家子捧書驚看眉間喜我亦歸謀二頃田送老西河從此始

五七言長短句

無愁潭

酌我無愁酒歌我無愁詩朅來無愁潭上弄明月潄滌萬慮淸肝脾平生蓄積總開豁便欲遺世超希夷持杯試問此潭水昔來何處今何之覆船山髙寒岌嶪玉泉飛下東天池分流一瀉數百里直抵絕壑瀦淸漪鏡平百丈洞無底其下深黑蟠蛟螭幽蘭薜芷亂洲渚倒影寒浸枯松枝千回萬折流到海波濤噴薄孤城危潮生水滿潮退涸蓬萊淸淺倐攺移此愁與水兩無盡昔人已去今人悲君不見莫愁山下春水長畫船鼉鼓相追隨淡煙芳艸望不斷石城荒廢畱空陂不如此潭只在山水窟縱有奇勝無人知何曾紅粉照淸泚但有欵乃漁翁詞一聲歌斷暮山碧秋風兩鬂寒颸颸

大雪

一日雪空裏浮花生眼纈二日雪竹松委地枯楠折三日雪獸駭禽奔蹄迹滅四日雪翁嫗啼饑淚成血天生萬物忍棄捐似爲多情幻奇絕由來恩怨不相闗無情有情總磨折君不見堯時洪流浸十日赤子喁喁化魚鼈湯時亢旱烘七年山河大地紅鑪熱當時賢聖救不得坐待時來自休歇蓋天垂地憂長人浪教寒士頭先白玉皇髙居耳目逺鬼神虎豹爭羅列頊防滕屛罪當誅劈牋試與東風說

次邵卓翁韻奉寄族祖竹巖令孫九嵗通念六經

君不見李唐祕府堆故紙韓老作詩校理若此當時九嵗童苞裹寶函漸血指吾宗魁槖百世傳近騎箕尾淩蒼煙再生雛鳯墮君砌次第聲名期拍肩願渠養气休吟誦六翮防褷鳯質竦椅桐傾枝眞有待羽儀畱作淸時用我今老去不作文閉精嘿坐學養神蕭然衰白不復漆猶喜兒輩奔秦軍閒扣商謳詡人瑞筆陣縱橫人不畏歸看英物定何如山西老將空羞愧

富山遺稿卷五

欽定四庫全書

富山遺稿卷六

宋方防撰

五言律詩

夜坐

竹翠濃如滴絺涼薄似空遐觀山缺處露坐月明中計較圍碁勝喧呼琢句工畏途誰觸熱衣袂漲塵紅

宿赤山嶺

杖屨過山東一重髙一重雲煙呈晚色雨露洗秋容偃蹇石伏虎連蜷木寓龍夜深橫短笛獨宿最髙峯

雨雪交作

雪晴那復雨雨雪苦纒綿連月無行地窮冬不見天穴居貍防掌水宿鷺聨拳更道深山裏翁饑歇午煙

吾生

行年四十九忽忽笑浮生客少眞成懶兒多半學耕閒身窮縛急壯志老圖成自號知非子悠然仕止情

春晚憶弟

自嘆形容攺空驚嵗月更黠蠶附繭死怨鳥寄巢生歉歲愁親故貧家分弟兄江南芳艸地此別若爲情

秋夜

露白初濡木星虛漸集房蛾飛爭墮水魚退急投梁搗練隄防冷収禾凖備荒只愁棗紅地萬馬逐殘羌

冬日

冬晴不作雪無處聴寒號山外一輪起霧中三丈髙曝肩樵解褐曬翼鳥遺毛不特寒梅早墻陰發露桃

早行

早行理歸裝殘燈耿曙光開門半山月立馬一庭霜鐘響知云寺波聲認石梁修途畱不住去去出山荘

山行【此以下東安所作】

幽懷浩難冩倚徙一枝藤春蔓云根艸寒流石罅冰山行千萬轉茶話兩三僧亭下尋歸渡漁舟喚不譍

晚坐二首

羲娥相逐走嵗月不饒人露重棲翰倦月明歸夢頻還家如過客落地卽成親世路秋風早悠悠多賤貧

又

蘋風入疎竹紅影颭窻扉逺地猶爲客寒閨未寄衣絲虫墮復上旅雁去還歸寄語水曹裔相期老翠防【謂存耕也與吾同庚】

雜興

旅雁南猶北絲虫墮復粘流年忙裏過衰髮暗中添記事推銀管防題探玉籖區區淡生活與世異酸甜

遊淥渚

朝遊伍胥渡暮投杜主祠緑蕪髙犢背紅雨瘦花枝夾道鳴腰鼔輕舟颭彩旗蹇驢寒服客未許看腰肢

曉行二首

百年長擾擾無地寄浮蹤客醉傷春酒人行送曙鐘煙霏啼謝豹星斗壓盧龍笑共孤云往歸投江上峯

又

百折飄香路千攢疊翠鄕防橋人蹬蘚低樹女剃桑泊店風煙靜問途山水長新歸愁復去佇立轉蒼茫

秋興四首

坐臥足淸幽何須定逺侯一檐霜竹月四壁夜虫秋酒不推辭醉詩能防送愁可憐江令老萬里返南州

其二

西窻幽絕處懶與老相便燕伴遲歸客潮推逆上船照杯窺戶月注硯養花泉近槁無新語歸來學釣鯿

其三

孤迹寄滄洲浮雲無去畱大山招楚些小海傍吳謳相値誰非我欲歸春復秋西風葛溪路衣袖晚颼颼

其四

故里千山逺荒城八月寒霜椑余鳥啄社雨洗魚殘紫塞跑風鬛靑冥縦露翰防生獨不化羈紲老江幹

秋晚雜興十二首

其一

深秋轉蕭索木葉滿荒城逝水流年景西風逆旅情圉監通馬語籠養變禽鳴吾道知衰久人都一槪聲

其二

烏桕數家村漁樵自作鄰舊墳前日發富室近來貧古道狐成怪深山鬼作人茫茫塵世事無處問蒼旻

其三

天涯誰道逺嶺海接並幽馬帶交河種人穿眞臘裘梅花南國夢苜蓿故宮秋安得方仙道飄飄訪十洲

其四

月去極百度天行水四旁渥窪駒汗血婆緑宇旁行朔雨夏猶雪南苞冬未霜地中在何處無便向嵩邙

其五

門前吳越路防步隔紅塵學課九千字年書十二神殷牀馳道馬隔岸渡橋人自愧樊籠裏飛騰未有因

其六

地占繁雄郡人奔財賦疆北僧泥佛相南客賈胡裝打谷拳毛馬彈箏跕躧娼西風愁世路無路立蒼茫

其七

靑溪溪上路書劍此棲遲涼月穿衣褐寒波照髩絲古桐傳賀若橫玉犯玆不爲傷秋老孤吟自可悲

其八

誰作百年客聊隨三宿僧詩皆傳妙品禪未悟中乘曉枕空鳴角秋窻夜剔燈欣欣防心處走墨剡溪藤

其九

虫壁話秋闌西齋日巳寒堦鳴辭故葉水擊跕飛翰路接千峯榭潮通百丈灘葛仙無處覓我欲問燒丹

其十

夜魄湛精气冰魂消瘴氛寒洲沙印篆荒樹葉鐫文詞度栁三變書臨顧八分誰憑當道勢擡舉上靑雲

其十一

蕭索巳秋色空蒙欲暮天平蕪荒樹外疎栁防橋邊山暝殘云合波停碎月圓眼前森萬境忽忽暗雕年

其十二

客來銀水北叩我老生涯裘褐多捫虱田蕪半種文章動窮髮碑板過流沙終竟成何事逄人莫浪誇世之詠物者采春花而落秋實余欲矯其失作冬果十詠

橘橙吾臭味豈特是情親三寸燕南異一雙甌水珍色包金錯晚香擘玉纎春無復承平事天恩徧貴臣

右柑

果緑景初好花開日正寒嚼香流玉瀣分熟剪金丸淮枳標殊性甌柑並二難無人徴包貢蓬殿淚闌干

右橘

人皆遺外像爾獨取皮毛露顆團黃玉春枝剪緑袍搗虀燒雨韭飛縷薦霜螯南橘應同派誰云僕命騷

右橙【翠橙春後可食肉】

自是雪香骨風霜閱四時紙包防蠆尾泉浸浴瓊肌不作離愁斧能爲潤肺醫看渠津潤處詩就已涎埀

右梨

秦燕千樹地富貴出山荘外作蝟毛磔中含雞子黃懸枝開霽日芽緑候春陽毎憶和兒炒如今去故鄕

右栗

共祖靑龍寺分支金穀湄搗生澄水漆摘熟剝霜皮半啄餘秋鳥羣偸防夜貍長卿消病久淸冷慰詩脾

右椑

萬株名古寺近復說東陽翠樹駢頳卵燒空炯夜光果堪涼渴朔葉復艸顚張欲上潼江去尋思石蜜霜

右柿

有木出蠻鄕生居萬仭岡淩煙圖朽質中水濯靑裳細剝瓊肌瑩香浮雕俎光屍虫穴何處食果得奇方

右榧

辛苦學淘河尋根不仗柯千虯蟠下土尺玉浸淸波自笑抽絲亂従渠鑿竅多誰分冰片片一醉洗沈屙

右藕

種自塗林得名隨博望來半因霜虐重多爲雨滛開粒破冰生骨房分珠帶胎玉匙飛一餉爲我配金罍

右橊

別徐雪岡

春曉杏花路逄梅憶故知一年離別恨防度唱酬詩風雪愁歸路闗山隔後期欲言難卽見臨水寄相思

別子聲諸友

祗有去日數悠悠嵗月除再三來使語千萬故人書老況難爲別親情暫以疎往來愁道路吾道竟何如

夜坐

風葉夜蕭騷寒燈照寂寥冷泉和月汲殘葉帶霜燒半白吟髭茁餘紅醉臉潮舊來樵牧地小隠不須招

山居二首

幽人在何處東崦是吾家小澗石楠樹疎籬木槿花林深啼蜀鳥水滑搗胡麻五字山居偈長吟老嵗華

又

柴扉終日掩一室靜無塵久坐巳穿塌髙眠不禿巾詩腸愁境樂酒面老年春自有白雲隔無勞麾俗人

早行臨安道中

早行髙坎市遺構艸新靑敗壁蝸畱篆空棺狐讀經落花新舊恨別酒短長亭惟有松林下寒梅尙獨醒【駱氏今家於松林之故庵】

燈下書懷二首

浮生防半百況復値秋闌瘦地年年旱貧家種種難兒因廢學懶妻爲典衣寒吾意憐文墨時時展捲看

又

靑雲謝足下流水暗門闌生計作詩苦客愁行路難老慙鞍馬晚窮笑硯蟾寒嵗暮余松菊畱人仔細看五言排律

過棠山徐墳欲招通甫不果晚憇景徳觀以歸寄通甫

送春過棠峯假步自登眺行田走詰屈攀磴上窱岡巒聳四圍厓壁儼雙峭野芳躑躅紅林宿離黃叫感彼松下人脆甚風中燎精靈散埃氛骨肉蔽窾竅晝眠嘷狐狌夜照飛熠燿朗悟豁餘悲淸響發長嘯思君客沃洲對面隔蓬嶠扣門乏因緣更僕煩請召流落俱異鄕節奏本同調風髙鷁退飛月落牛反噍夷猶憇仙宮酬答領道要幽尋屋種梅雜坐逕披藋棋枰夜半局丹竈晝殘燒心期迥獨詣世誘浩難掉詩興逼行雲樹色畱晚照拾翠記前遊舉白倒余釂桐尾隠寶匣龍文掩魚鞘何日聨華鑣葭【闕】亂漁釣

逺遊四十韻

介士苦拘檢防士妙籌度俠窟養聲譽宦海髙階爵紛然殊門戶何能脫韁索自憐心期逺雅與俗物薄潛光瑩璆璧幽芬結蘺藥濯濯出山泉亭亭橫空鶚挾防誤中眉投耒悲失腳文圍嚴靷鞅詩戰淬鋩鍔梯飈轉南溟銘山蕩朔漠君門虎豹嚴天路鬼神惡髙唱不逄和貴售屢遭卻龍移厓垠崩鼇掉海湖涸運流數遷謝時攺異今昨乃翁安事書此輩宜疎濶三年屠蛟蚪無用閒猛斫百金買砂靑不售虛奇藥日月雙飛奔身世兩寂寞夜雨暗燈火秋月冷籬落不甘軟弱吞坐受饑窮縛萬里落半途全局差一著逝將故人心共赴靑雲約東遊略蓬壺南望趍衡霍鼎中珠還返腰下寶踴躍朝眞玉皇頷問道金仙諾靑邱啟命白虎司祕鑰朱實足我糧靈液共我酌睠我上界仙差勝生民樂危登望沙界橫潰煎鼎鑊氈毳宅吳楚戈鋋血川洛冠纓望豺狼羅綺逐猱玃枯根痛芟薙弱肉生啖嚼離離盡邱墳莽莽空城郭悲來愴長懷悟去念遐托相期離塵垢有便上寥廓翹迹霄漢隔動步窮途錯機闗暗施張爪距猛挐攫盆瓶喧蠛蠓旦暮算渠略紛紛自起滅泛泛無棲泊雲煙渺空山浪濤赴舊壑他日欲相知姓名寄歸鶴

富山遺稿卷六

欽定四庫全書

富山遺稿卷七

宋方防撰

七言律詩

雜興

世奕奔趍若決河誰將獨力障頺波指衣太守存唐苦循發將軍負漢多薜芷不芳甘自變白圭有玷尙堪磨是非勿與時人說爲就重華述九歌

閔忠【美文天祥】

弱冠知名動紫宸両朝際遇荷恩深身先赴義人爭死天不成功淚滿襟自鄭有謀歸華氏舎湘無地托王琳鞠躬待死無餘事不負朝廷不負心

誅姦【刺賈似道】

握兵結眷冕旒前牢落英雄二十年虎殿壽觴人痛哭鵑堂私語眾喧傳爾身不卹無埋地此恥奚容共戴天不有四明倡淸議至今蛟虎臥山淵

盧明之開壚

懶作西風汗漫遊歸謀諸婦此淹畱采花墩近初成酒種秫田多早帶秋燕頷巳空西塞夢犢裩莫遣逺山愁滄江畱得偏醒客袖手時憑百尺樓

宋震翁以詩見推次韻爲謝

修竹猗猗月半間此生贏得占淸閒磨鉛勘易未三絕吐火燒丹欲九還騎鶴腰纒空入夢跨牛髀骨慣行山秋來閒把詩消遣敢向騷壇占絕班

雜興

其一

種竹千竿宻復疎菉猗深處著蝸廬有牀自可安周易無飯誰教典漢書疊嶂畫屏圍棐案飛泉白練落階除絕無半防功名望一任浮雲自捲舒

其二

不露文章世不驚由來天亦厭虛名歌夫子窮將聖風雅靈均死獨淸其道捲懷何足恨斯文得與豈無情長歌獨坐滄浪水休說他年起濯纓

其三

靑山相對總儀刑人世浮華隔防塵厚味不知菘韭薄舊防那似菊松新銀罌豹血爭劉項翠釡駞峯死虢秦大抵危機隨富貴不曽粘著退閒人

其四

霜風獵獵響林防獨有寒梅漸作包倒影水涵窺沼樹淺痕月印上窻梢緑衣低掛酒初熟烏防斜欹門屢敲花得初陽人得復俱従顏子結窮交

其五

天地生生不盡仁惟梅先得一年春花神銓次初編譜月老荘嚴妙冩眞索笑暗添風度爽嚼香淸洗肺肝塵莫嫌刪後無題品自二南來有防人

予家世富山久矣世有隠徳老坡所謂我家韋布三百年惟有陰功不知數蓋類是也因作此以記其實且以勉族氏子弟云

自有乾坤有此山嘉名久矣落人間吐吞雲霧景千變森秀松柟翠四環肯並貴溪爭顯逹應同愚谷耐堅頑山人盡得淸吟趣芳杜香蓀不厚顏

又

家住靑溪東復東林霏嵐影暗蔥蘢山排闥入蹲蒼虎水抱邨流臥玉龍田畫井疆前後隴岡橫乾艮兩三重客來若問誅茅地落日雲飛第一峯

又

我家韋布久嬋嫣積善工夫逺有源東漢賢良來鼻祖晚唐文獻到聞孫【家有唐禧昭間文字】世增忠厚成風俗人尙耕桑務本根賸喜邇來多識字粗書甲子記新元

靜樂先生祠堂

五季橫流欲障天先生雅志寄林泉嘯吟獨抱濟時略髙尙甘爲遁世賢奕葉簪纓他有耀防時耒耜我相傳何年得見歸來鶴暫假風翰逐老仙

梅

玉妃破白入春宮萬紫千紅立下風老樹冰霜皴剝後寒枝煙水有無中月橫山館笛初起人立溪橋馬欲東爲寄故人無信息更憑健筆入詩筒

雜興

南枝憔悴北枝榮轉眼浮華迹已陳昨夢已空巫峽雨昔遊曽記武陵春浮生一日復一日世事後人哀後人兩鬢欲霜行腳倦悠悠無計謝風塵

大卿先生惠藥方

淺謀不遂少年狂咄咄催人鬢髮蒼深雪寒添詩興爽早梅淸徹夢魂香已諳林壑投閒趣且試神仙卻老方聞說丹鑪畱近處贏糧我欲問金堂

田園雜興

半生燈火誤牛衣晚嵗才能悟昨非雨笠半欹將犢去絲車細捲趂蛾飛粟生燒地山宜老艸爛新畬水正肥莫道勞生何日息邇來是事喜忘機

觀物

彭殤顏跖不相齊秋悴春榮各有時共種花分紅白色同根木有死生枝悲欣自是人情異賦予寜非造物私卻笑荘生未諳此安排齊物費言辭

木犀花

其一

此花習气愛巉巖不受紅塵防碧衫地把鷲峯移境界天教蟾窟墮塵凡瑤林摵摵敲殘玉金屑霏霏貯滿函月影徘徊花影亂待攜雙與君銜

其二

招隠誰招到碧巖自嫌黃綬映靑衫月光童子分根柢金粟如來混聖凡勝賞莫辭空百盞麗酬不記達千函竦身便脫塵埃去徑上淸虛謝轡銜

其三

秋風吹夢繞千巖偸看天宮云錦衫色尙紅黃定崔李花従開謝識荊凡試教月老排芳譜更聴仙童誦玉函賸有辟寒金粟樹丁寜棲鳥莫教銜

其四

曽住仙山九折巖夜涼蘿荔掛衣衫月窺樽裏如相伴人立花邊自不凡叢緑聨環瑲玉佩殘黃鎖骨現金函枝空蟾窟今誰記猶道東陵系舊銜

耜巖連和六首予與汪子新亦各再和二首

夜隨涼气坐秋巖醉墨淋漓亂防衫花裏固知仙種別詩中肯道使君凡乘風徑欲眠香窟修月曽經發寶函収拾萬金歸賈橐不須麟閣大書銜

又

風韻孤髙百尺巖敝袍爭得似荷衫久知郤氏聲名逺自愧賓王骨相凡閒搗香涎供玉杵戱題防帖拂塵函醉來爲問姮娥信更倩魚傳與雁銜

秋晚雜興

白藕花殘暑气収憑髙更欲上層樓蒹葭淅瀝水天晚禾黍髙低風雨秋雞甕豕零更佐使狗屠狐叫或王侯世間萬事只如許莫把閒愁枉白頭

以書院課治事畱杭十日竟爲小吏所阻

倦看世態變涼炎老覺詩書味更嚴與世不諧多枘鑿謀生甚拙欠虀鹽摶風肯羨鵾鵬化署紙偏憎雁鶩箝従使小兒輕我輩只今歸去問陶潛

舟泊松江

蒓江防度酹張翰屈指今才二十年昔日米囊羞破釜暮年詩卷壓歸船飛飛燕子依風席漠漠楊花防客氈艸逺煙濃迷處所鄕心飛去白雲邊

過錢塘舊京

曾逐東風過曲江人間俯仰隔興亡江頭潮涸趨漁浦山下城空失鳯凰漠漠黃埃昏艸棘悠悠陳迹閱星霜由來離黍遊麋地不分鈴鳴替戾岡

再防陶金戶計

萬里雲程阻便風孤鴻痛定再傷弓徴求多出儒冠外飛走難逃世网中不分事情多倚仗厭看人面訴貧窮生平豪气難磨折時向毫端吐白虹

淸明二首

漢世諸陵已古邱悲風摵摵老梧楸金人往日淚曽墮石馬何時汗忽流江北江南千里隔身前身後百年愁九原定有英靈在消得寒儒浪白頭

又

一去昭陽入朔臺羇魂流落不歸來從胡地畱妃骨死向南方颺後灰鴉噪莫防耘墓迹酒香誰把灑陵杯茫茫艸地人稀到風急棠梨落又開

次韻洪復翁食蕨

花葉根莖種種香誰知山艸宿舂糧筠籃淨洗傾銀粉瓦釜狂搜凍蔗漿爽口如兼三鼎味療饑不試五倉方西山餓死眞餘事安有冥鴻爲稻粱

別弟

欲去相防手重攜寒波芳艸助淒迷無人傳業空多子有弟持家老得妻風雨燈前頻入夢詩文酒後共分題孤飛不羨冥鴻舉只羨南歸羽翼低

雜興十首

其一

前程在處暗危機脫迹紅塵入翠防淸水一竿張釣具白雲四壁掛樵衣馬惟畫骨空嗟瘦龍不防睛那解飛差有陳編相伴住時將詩句洗前非

其二

老去蹉跎萬事休襟期甚不入時流倦飛巳作歸林鳥懶起猶如落艸牛一防眉黃無宦況五分頭白爲詩愁玉人期我滄洲上未擬他年賦逺遊

其三

巳更門戶自持鉏謝絕交遊與世疎處變卿還用卿法養髙吾自愛吾廬屏張前世無聲畫架挿今生未見書水北山人偏解意求分半席間樵漁

其四

冷落門墻絕似冰夜窻風雨耿孤燈采盆任我翻成雉涴墨従渠防作蠅休說文章只小技由來富貴總無能依稀楊李無人憶但憶瀼西杜少陵

其五

紫綬緋裳印佩金我於數子總無情傍人門戶傳書客投老田園識字氓世變委懷無逆順事機到手卽功名子房収斂英雄迹誰說神仙在谷城

其六

人境無緣防俗喧丁寜牢閉兩柴門五更孤枕客懷惡半世靑燈書眼昏有日空爲無日計醉時還道醒時言白雲久有南山夢不待他年畢嫁婚

其七

駸駸鏡裏鬢霜侵偶占溪東十畝陰風雨四時無盡藏松篁終夜有餘馨家藏爲米難糊口日課除詩罕用心誰說倉曹任窖谷近來家富屢千金

其八

先生髙寄此林泉懶拙方知此樂全足屨兩忘便不借人琴俱隠付無弦雲歸書帙畱殘潤日上香盤裊細煙勘破世紛無一事又拈枯筆續前編

其九

不仙不釋不居官久狎漁樵作往還細雨飽眠一黃犢白雲秀拔防靑山浮生往事眞成夢舉世誰人最得閒惆悵伏波麄意气暮年猶向五溪蠻

其十

生平繆計百無成衰白如期入鏡明鳥不驚猜無忤物人多怒罵漸逃名襟懷落落憐孤影嵗月悠悠過半生老去自知無處用只畱雙眼待升平

春晚卽事二首

紛泊楊花逐晚風杜鵑聲徹故園東百千種事孤愁外四十餘年一笑中血作公文緣分定防成山字坐詩窮少時懷抱今寥落惆悵西窻夕照紅

又

匆匆塵裏換時光春去夤緣底事忙鳩巳居巢晴逐婦蜂方出穴暖分王唱畊農起催秧緑打供僧來趂麥黃今嵗先生貧到骨時時爲米糴官倉

妾薄命

薄命佳人玉絕瑕不隨緣分落民家悲風古冢生靑艸落日深宮唱白花萬里思情余蹋踘一生舊恨付琵琶雄蜂雌蝶難相並莫向春風怨嵗華

雜興三首

自合林泉著散仙虎蛟在處臥山淵未秋巳擬償新谷計月先愁欠子錢冷眼慣看平地險薄情誰念死灰然人生還有相逄處昨日淮陰召少年

又

漫向松邊倚瘦笻一生襟抱與誰同照人不老古今月送客多情南北風才盡懸知詩作祟數奇莫與命爭窮冶金百煉今無防休向人前說事功

又

經秋春蕙嘆時過歸臥南窻竹一坡世味甚輕貪欲少交情稍重怨恩多羞従緑酒看霜劍悔把靑燈誤雨簑技癢未能忘習气新詩冩罷更長歌

神仙

擾擾爭趨陌路塵好閒平地卽蓬瀛靑羊石化紫煙客白鶴松成老樹精夾岸碧桃春水濶滿山落葉暮雲橫神仙不用尋行迹只向漁樵混姓名

竹

當年知已晉參軍畫手分傳老可文碎影貼金初得月寒梢聳翠欲干云平生自是輕餘子一日那能無此君解爲南風卻炎暑擬封淸渭答殊勛

夜坐二首

人間無處避紅鑪急掃風軒醉一壺泉冷月涵沈水璧荷香雨跳走盤珠神遊曽到淸涼境幽討如橫緑野圖醉髮醒松吟骨聳從人笑絕道詩臒

又

呼奴薙艸火攻蚊與客髙談到夜深風辧雌雄分別想嵗占牡牝喜嗔心塵生渴肺須狂飲寒聳詩肩更苦吟秋色滿懷人不寐坐看落月與橫參

術者謂予淸淡鎡基不貧不富而有壽

誰甘淸淡厭輕肥命薄那堪不値時挿架簡編家四壁蟠胸梗槪鬢千絲狂圖入夢空騎鶴壽相生芒欲鬭龜莫訝時魚更多骨従來萬事有參差

看筍

丁寜莫采籜龍兒造物成材各有時寸碧縦橫牛戴角一斑纒裹豹畱皮長身上水夜深看直幹干云嵗晚知名節爲君描畫盡淸吟堪繼菉猗詩

初秋雜興三首

利欲驅人看罷休人間嵗月不停畱別愁萬里滄江水歸夢五更黃葉秋貯腹謾誇李書簏爛腸難擬董糟丘老懷抑塞無人防徙倚西風百尺樓

又

守困書帷滯土牛誰揮尺箠浴寒流舊人不了新人事今日那知明日愁一雁驚飛湘水浦孤蟾空掛嶽陽樓江南總解單於曲吹徹殘梅故國秋

又

田怕秋陽老怕貧誰能骯髒拔風塵窮年兀坐少生計末路相逄無故人自愛漂搖棲倦翼誰分浩蕩慰窮鱗區區溫飽何須較莫負秋來風月身

有懷洪復翁入郡城納金課

故人東下濯滄浪見說金沙作斗量昔想萬錢還跨鶴晚知六博亦亡羊詩傳劍閣煙霞槁地入桐廬雲水鄕瀟灑滿懷無處著歸程何況接新涼

雜興三首

老去時光漸不禁那堪風景入秋深文章何啻建安骨議論能無元祐心舊日交遊誰可托中年憂患苦相尋致身稷契非輕許末路無成學苦吟

又

做事英雄竟不成飛鴻何處避弓矰杲卿有舌罵阿犖叔夜無頭傳廣陵禍福難知隨命値才名太盛取天憎江流無回勢獨向西風倚瘦藤

又

窮守空山兩鬢蓬老饕有分過年丰珠璣推上稻花水金鐵敲殘梧葉風興寄小窻詩卷裏夢回別墅笛聲中俗緣相逐何時了一笑人間萬慮空

社日思家

曉鼓咚咚露未収老翁雞彘祝甌簍家家酒緑枌楡社處處霜紅柿栗秋笑別比鄰包祭肉醉呼童稚認歸牛一年兩度村田樂不羨人間萬戶侯

晚秋

蕭蕭兩鬢竟蒼然況近重陽風雨天欲暝江村煙四起漸寒山館客孤眠葉題舊恨在何處菊折寒香仍去年爲憶故人三嘆息東籬沽酒已無錢

菊

矯首春風獨後時冰霜自厲占東籬悲如屈子淒涼意淸似陶翁平澹詩寂寞秋香憐向晚徘徊寒蝶笑生遲蹇予气味差相似采采金英盡一巵

富山遺稿卷七

欽定四庫全書

富山遺稿卷八

宋方防撰

七言律詩

雜興四首

其一

我亦山林澹蕩人籠禽飲啄失天眞客求妙墨多辭病兒欠寒衣屢訴貧夜雨書檠翻汗竹秋風野飯配絲蒓文章固是平生志贏得蕭蕭兩鬢塵

其二

江上千峯缺復遮疎林防防噪歸鴉短篷細网船回浦快馬靑衫客到家酒味春風生竹葉笛愁寒月老梅花丈夫處世便疎豁莫買虛名鬭角蝸

其三

滿目風埃落日低拳支醉頰面山西平堤樹宻欲藏寺古渡舟橫不礙溪渺防竿秋水淨啞啞三匝夜烏啼老來獨有詩情在口占新晴付小溪

其四

又是山邨秋暮天蹉跎身世惜流年風鳴淺瀨髙還下山礙浮雲防復連豪气尙餘孤劍裏眵眸合老短檠邊心期蟠屈憑誰說盡是巾箱千萬編

續遣瘧鬼

老天難料倐炎涼水帝遊魂未伏藏子喜朋儔饜口腹我愁冰炭置肝腸力持正論明無鬼醉讀離騷祓不祥惟有五窮推不去主人攺事屏車檣

江村晚望

江上孤村日欲斜秋光淡淡渺天涯防多田舎隠林薄三兩漁舟出荻花歸路負樵勞息樹亂流浴馬怒歕沙憑誰剪出機中素圖入人間富貴家

春雪

薝卜林中忍辱仙春來戱作散花天曉山寒勁云迷色夜帳光生月鬭妍北海無書羝不乳朝陽有路馬難前従知造物憎賢達擁絮髙吟更自憐

雨霽二首

次第尋春不恨遲春光偏在雨晴時風林竅暖山飛鳥潭洞門開驚臥螭酒冽萬家供笑語土牛千耦樂耘耔物華又逐年華轉惟有詩人老更衰

又

誰傳春漲沒溪毛又喜朝晴暖土膏篛裹旋生新接樹花窠重發舊栽桃掃蜂上篲經營早通燕歸簾結構牢莫道山中勲業少等閒善類入鈞陶

次韻胡栁塘夏自然春遊

邂逅相逄玷俊遊共臨淸泚看橫舟野情瀟灑便僧寺塵事囂煩逺市樓倚杖有詩追和韻折花隨酒記行籌歸來散步斜陽下休笑浮雲等幻漚

春日言懷

睡覺東窻味正濃鶯聲破曉入簾櫳社前處處石泉水春半時時花信風交友如雲翻手散浮華是夢轉頭空癡兒不識愁滋味笑折花枝滿把紅

大水

長時煙雨弄梅黃身似枯株守破窻雲气冒山天失畫水聲撼屋浪翻江田通小澗頻障土船上髙原屢徙樁舉世滔滔何日息笑傾牀下古罌缸

雜興四首

其一

由來勢退不英雄誰怨天公苦不公虫臂防肝俱造化艸妖木怪盡神通百年身世浮漚裏大地山河曠刼中巧拙賢愚俱莫問此生元只似虛空

其二

老骨搓牙不入時可看霜雪防須眉短披樵褐形如鶴長把農書手欲龜饑飽生前皆有定文章死後竟何禆憑髙欲說無人防早暮南窻盼緑猗

其三

冷看風濤起怒鵬自慚無力逐飛騰林泉襟韻淸如水儒素門墻淡似僧涼與竹奴分半榻夜將書嬭伴孤燈人生適意只如許玉署金門不用登

其四

六月猶披紫綺裘酸醎世味不相投淸泉繞屋聲聲冷髙竹依檐葉葉秋揮汗讀書如有慕撚髭安字更何求向無二事消閒日誰遣先生一段愁

其五

甘死蓬窻笑我癡興來況値夜涼時閒中不覺年華促歸去方知宦路危酒甕沈沈傾玉瀣簟筠細細蹙風漪月殘夢醒詩初就枯筆長拋网蟢絲

蓮花

水仙防步碧玻瓈家在湘湖西復西淸欲濯纓長在水妙曽斵鼻不污泥巳知淨社曽參問合是濓溪善品題欲采逺香無覓處挐舟驚起兩鳬鷖

府城別任惠叔表兄

乘興來爲兩月畱廿年蹤迹嘆萍浮銜杯淸話燈前雨對榻羈魂枕上秋倦矣悲鳴雙客鳥歸歟浩蕩一漁舟吟邊若値孤飛雁頻寄新詩慰別愁

雪

北帝宮中億萬姝天花散盡滿天衢蓬山宮闕白禽獸秦地山河銀雁鳬寒聳吟肩呵滴硯春回醉頰宴開鑪梅花半樹南枝早夢繞孤山訪老逋

王古樵觀予苦瘡鄙句遂自賦眉遭二韻各二首因次其韻爲戱

老去瘡殘擬灸眉暫憑酒力引風巵久疎朋友慙多病薄買田園費學醫吟罷肩寒生軫粟坐來形槁似枯梨浮生自笑多磨障畫癖書癡發舊痍

又

吾衰端不爲蛾眉不假霜鉛補漏巵無恙感君頻寄語不龜媿我未逄醫命窮漸退星臨木書悞無憑病發梨康濟自身猶未辧敢將蘇息問民痍

又

無端痁疥適相遭空苦無成似嚼螯瘢疻著身猶刻畫垢腥滿爪費爬搔行吟謾想歌愁絕坐食空慚飽老饕偶見新詩還技癢寒窻細字認牛毛

又

命災況復與窮遭眞似蟛蜞縛兩螯鱗甲稜稜便淨浴髮須種種快頻搔甕頭轑酒何妨醉松下餐肪不厭饕快冩田家剜肉句夜闌禿盡管城毛

田家

近來不復應差科生計無成柰老何漆種十年𨿽恨晚牛生百犢未嫌多春耕著我扶犁手社飲還渠擊壤歌聞道溪頭新長水偸閒試著舊漁簔

又

數間茅屋占林塘二頃田園幸未荒蒿葉正長蠶臥起鶯聲漸老麥靑黃壁間龍骨流泉活筐載豚蹄白酒香春事年年閒過去欲將擁腫問庚桑

秋晚雜興時寓府城

暫憑髙處豁雙明獨上譙樓倚晚晴煙岫齊紈千萬疊落梅羌管兩三聲秋風世路客淒楚流水年光獨老成吟興未如歸興切蕭蕭落葉滿山城

題洪復翁詩卷後二首

袖中光焰照崖垠詩律雄渾逺有源近藳自成新句法束書不叛舊遊門折芳梅下人雙屨話別沙頭酒一罇健筆世間誰措手老夫先擬舉降幡

又

詩里人傳大小賢自憐同業不同年白雲孺子詩千首黃石老人書一編冷眼危途風竹亂知心舊事雪松堅別愁去作星橋夢長傍河西牛斗邊【復翁近館星橋】

春晚雜興四首

其一

未妨行樂少年場倚徙東風醉一觴芳樹染成啼血艷落花流出漲痕香陰陰春色和天老脈脈愁情共水長坐閱流年能防見菱花應笑鬢邊霜

其二

懶向風軒掃落花暮年情態惜韶華春盤脆響供雷筍夜焙芳蘚摘露芽蠶老住眠催作繭燕來新乳賀成家狂遊無復少年夢聊遣淸吟送日斜

其三

花神衣補去靑宮紫陣紅圍一夜空華發龍鐘寒食酒靑蕪狼藉落花風雨聲防滴春愁裏世態侵尋客路中我欲憑髙寄蕭散暫舒老眼數歸鴻

其四

欲逐芳菲寄病身鶯花不管老年人幽尋但見肥牛地勝賞難追駿馬塵薄酒似聊取醉靑梅如豆正嘗新淸歡未足還休去日落汀洲又暮春

挽尙書先生

前代衣冠第一人老來鳴道振遺音勲庸臣子平生誌書易聖賢千古心士願執經來鹿洞客求挾冊售雞林飛仙𨿽去斯文在山閣神光照斗參

食菜

日食何曽費萬錢畦丁辛苦劚風煙墻陰吠狗硬如鐵山下蹲鴟大似拳忍棄毛錐飛食肉空憐匿服臥餐氈茶甌气味堪相配更汲源頭活水煎

梅後久雨

自入梅天气力防不堪暑濕互蒸炊鬢邊衰白三千丈雨後昏黃十二時積潤圖書供火焙新裁羅褐覆香匜小占定有朝晴喜忽聴黃鶯語栁枝

田家雜興三首

其一

樵路通村暗蒺藜數椽茅蕝防疎籬陰陰淸樾風生樹拍拍蒼鵝水滿陂記日旋鋤燒地粟上時新賣落車絲晚晴慙愧逄端午醉臥黃昏自不知

其二

兩兩蒼髯笑杖藜舊裙兒女隔笆籬斜陽鴉噪燒錢社細雨牛眠放牧陂酒熟十千沽玉瀣麫香三丈捲銀絲客來偶及興亡事說與衰翁也自知

其三

不嫌飰豆與蒸藜飽脫衣衫掛竹籬問酒亭前旗影市系船屋角藕花陂踏車掛壁閒龍骨生藥當庭蔓兔絲我自耦耕非避世姓名休使外人知

四時宮詞

其一

陽和不解徧深宮黯黯春愁佇立中歳給買花藏笥篋夕香拜月散簾櫳鏤金巧勝勻如剪縐縠中單薄似空一曲紫簫吹徹後薔薇防度老春風

其二

披香簾捲防斜暉別殿承恩似覺稀風蘤影搖陰欲轉露蟬聲徹暑猶防肉痕淺印丹砂血手迹新裁白紵衣例賜扇紈長棄卻雙雙羞看防鸞飛

其三

七夕閒登乞巧樓屬車隠隠認宸遊防行宮樹女墻月一闋庭花禦苑秋戱展花牋圖蛺蝶彊拈防綫候牽牛轆轤聲防屏山冷一夜寒蛩替說愁

其四

手撚梅花暗防魂十年柘館未承恩曽催奏曲臨妝閣暫出行香到寢園月照金鋪關永夜雪浮銀礫耿黃昏並州剪就釵梁燕又逐年華作上元

避暑夜坐

一跌風波困敗鱗年來是事不如人醉吹羌管驚棲鳥閒倚胡牀閣病身安得旃檀除熱惱自將紈扇障風塵新涼漸近渺雲水分席鷗羣占白蘋

又

北窻幽絕夢初圓一葉秋聲醒客眠雌霓半空収暮雨杜鵑六月熟髙田稻陂別注魚池水石洞分承茗鼎泉聊借舊書棲舊隠夜涼新入短檠邊

遊南山天寜寺

客裏塵騑未著鞭短篷送我訪幽禪橫空云冒臨江寺夾岸山隨下瀨船謾借一觴追勝槪暫分半日洗塵緣城頭梅角聲孤起掉首空歸又晚天

送客出城

逐逐區中未了緣此生飄泊是年年片時枕上思歸夢萬里江頭送別船寒角吹殘低戍火暮鴉衝防逺村煙我行在處成詩話防化塵凡卽是仙

過耜巖先師墓

取數多時物所嫌有才無命恨難全縦橫𨿽掃三千字富貴才終五十年幸有莬裘棲舊隠愧無雞絮酹新阡茫茫大塊誰能料狐老成精鼠化仙

卽事

紛紛寵辱防時休朝上靑雲暮作囚能可將軍宿亭下不堪廷尉望山頭浮雲過眼難搏控世事冥心任去畱湼亦不緇磨不燐至今遺教首軻邱

送人赴學官二首

生平講貫爲知防世好従渠與我違天下無如書益智人生惟有仕當歸靑燈夜雨虫魚注碧水西風鱸鱠肥莫道尺前難寸退古來富貴觸危機

又

淸時巖穴下弓旌儒館翹才盡至公詩記行程囊古錦劍裝新飾花驄莫因貴宦負逺志當爲饑民念鞠躬欲問故人在何處舊山桂樹正叢叢

初夏雜興四首

其一

肥梅貼暈麥搖芒四月山居取次涼古砌月鋪銅沓冒寒松風撼鐵瑯當兒孫猶有將軍臭廝役空知太尉香有客縦談當世事薜蘿深處更移牀

其二

天气如秋意轉闌髙樓簟枕帶餘寒楝花零落魚初發梅子靑黃雨不幹客怕逺行催早宿農逄小熟勸加餐近來悍吏經過少更喜深山好長官

其三

作計吟詩逐故貧欺人鬼子轉情親案頭日飲三升墨鐺底時空五合陳燒麥旋教供野飯貫楊凖擬買溪鱗蘇君端爲無田出近日田多更累人

其四

雨打梅頭麥半枯出門步步困泥塗世情何但惡溪惡野性聊同愚谷愚兒可讀書供日課婦如有酒待時須興來方試吟詩筆西舎催錢吏索租

重午二首

畫鷁鳴鼉水滿湖千年遺恨平蕪累臣水底沈魚塜玉女釵頭綴虎符雙鬢防斑羞緑艾一樽凝碧怯香蒲楚鄕舊俗生淒愴愧殺人間懦丈夫

又

苦瘡戰馬倦風沙伏櫪無心萬里賖老去手風従婦展愁來背癢倩兒爬人情反覆好生羽世味差殊嗜食痂一卷方書初讀罷小窻驚怪日西斜

觀物

靜中羣動互飛奔擾擾誰能脫世塵蠅虎案頭新得雋螳蜋枝上忽忘身平生攻苦味無味舉世爭雄人食人安得洗心無一物碧波鷗鳥自相親

仁甫次弟餘韻

造物兒戱多猜嫌百年丑好兩能全眠牛才封一抔土鶴歸巳怪三千年樂天永嘆北邙冢後山慟哭南陽阡従來賢達總如此誰能羽化隨飛仙

秋興二首

水花風葉亂蕭蕭涼入秋衣怯寂寥桑落寒香初出市蓼花新漲欲平橋半篷煙雨漁家傲匹馬闗山客路遙拍手西風無一事未妨橫笛向耕樵

又

不堪老病縛閒身面目崢嶸嵗月新半世略無如意事五年慣作在家貧悠悠懷抱希知我詡詡交遊喜負人俯仰世情都勘破西風獨立岸綸巾

夜坐

全家久住白雲窩貪看疎梅夜景多簾角花陰和月捲墨池水凍帶冰磨寒欺駝褐吟肩聳暖入鵝黃醉面酡笑挹暗香人不寐不辭百匝繞前坡

寄何稼隠

欲出孤云意巳闌東風吹夢落東安燈前鄕國千山隔窻外乾坤一面寛放馬脫韁嘶曉岸連檣牽索上晴灘闌干倚徧空相憶花落芳洲春半殘

沃祥卿和前韻見寄再和答之

西轉東移客興闌風枝驚鵲不曽安孤吟愧我詩筒澁百罰憐君酒令寛西閣梅林迷雨浦畫橋松韻接寒灘相思一夜知何處夢醒樓頭鐘欲殘

次韻徐子聲采桑

喚起飛來說曉晴先生無處問歸津轉頭嵗月如流水滿眼交遊少故人槲葉老樵擔玉束菜花飛蝶防香塵隔溪緑暗歌聲杳防防靑山入夢頻

送春

春従此去不躊躇渺渺寒波接碧蕪想逐風防歸閬苑又傳云馭赴遮須此生嵗月隨泡影末路功名等雉盧歸向西窻聴幽弄一樽濁酒對提壺

憶復翁

埀楊渡口小舟橫我涉淸溪君獨行未許馬羣空冀北自憐墨過彭城鱗鴻乏便書難到蝴蝶無情夢不成可是孤吟淸絕處髙山誰識防腸聲

溪上

古木陰陰溪上村隔溪呼喚隔溪應栁邊漁艇水雙港山崦人家云半層早麥熟隨芹菜餉晚茶香和樹芽蒸自慚未得亢桑樂癡坐寒窻似凍蠅

富山遺稿卷八

欽定四庫全書

富山遺稿卷九

宋方防撰

七言律詩

雜興

溪上寒窻面緑漪孤蹤漂泊渺天涯愁聴火令拋長檠醉折花籌記小詩鶯語難尋春去處鄕心偏等夢回時文章滿腹知何用落得奔波兩鬢絲

重午

楚鄕節物又今朝老大催人不肯饒嵗久菖花初見面病多艾葉已盈腰浪濤何處尋沈魄菇黍無心逐畫橈莫到獨醒空過了旗亭風急又相招

次韻稼隠上徐云岫喜復貢舉

天闕誰推破旱雷蟻封鼠壤一時開雲飛逺岫無心出春逐行人有腳來桂窟舊遊空雨露棘闈前度沒蒿萊短衣儻逐前麾去解向淮頭破賊回

沃祥卿次前韻見寄和以答之

羨君古洗刻云雷苞裹珍奇祕不開亭枕寒流隨浪動樓橫空翠約云來吟箋題滿投囊賀壽斝光浮戱防萊欲洗炎埃無處所玉梅泉下日千回

次韻通甫喜復貢舉

當年塗抹笑東施羣動儇儇各自飛不分前程移岸谷至今遺恨滿庭闈文章老去攻詩律富貴年來發禍機世上英雄君與操誰甘終老故山歸

秋興

笑呼笻竹過溪東摵摵秋聲到井桐落日逺山疑有雨孤村古樹欲攢空貪嘶馬飽銜花艸趂食魚肥墮水虫歸對書檠人不寐鄕愁怕入夢魂中

木犀

下土花中第一流移根自笑此生浮獨依上界淸虛府滿貯靑冥沆瀣秋稜葉風翻低散亂蒼皮虫蝕老雕鎪醉來徑向髙寒處自駕靑鸞擁玊虯

又

蒼蒼珠樹俯寒流析木津頭戱拍浮褐鳯摶風朝紫極硯蟾滴露冩淸秋返魂香倩羅裳貯礙月枝憑玉斧鎪夜景未闌淸入骨蕭蕭鱗甲臥癡虯

又

緑衣年少正風流手折髙枝喜气浮三樹獨標仙窟種四花分占玉壺秋濃薰藥杵長舂搗淸逼詩肝巧斵鎪世上紅兒那可比試將此句問羅虯

食西

恨無纎手削駞峯醉嚼寒一百筩半嶺花衫粘唾碧一痕丹血搯膚紅香浮笑語牙生水涼入衣襟骨有風從此安心師老圃靑門何處問窮通

景徳觀陳道士圃多菊覓其種栽並寄以詩

愛藥仙人醉不歸秋光次第入都蝶隨露蘤移花墢風逼寒香落酒壺老去君方空結習興來我欲劚荒蕪和篇應與花俱到換得驪龍百斛珠

送吳友直過吳門省親

海濶天南不盡頭雁來豈爲稻粱謀飄零骨肉憐杯酒老病形骸戀破裘【時有足疾】日暮片雲勞望眼天寒孤棹發行舟十年冷落江鄕夢願借西風過橘州

次韻雪岡徐景星二首

阿咸秀出竹林邊千古風流有此賢獨向詩盟參古律不隨世態異憎憐夜光照耀需他日汗血奔騰出少年乞我飛霞與靑玉夜深環佩韻璆然

又

窮腹便便詫老邊敢將文字厭前賢愁懷不作功名想衰鬢従教兒女憐客路知心惟有月書燈話舊更何年欲投名字來吟社巳濕寒灰不復然

今嵗吾鄕頗稔而収成値雨夜坐有懷二首

千步平塲築杵齊西風墟落轉淒迷要教嵗計収霜稻不分時長弄雨粞【諺以細雨爲雨粞猶言雨毛也】曩祝污邪酬願望近居畏壘費推擠先生莫戀無錢飯定把長鑱理舊畦

又

蕭蕭疎雨未調霜空向寒堦滴夜長風激木圍如撼枕虫號土穴欲扶牀蟻傾淸濁香浮甕蠏劈尖圓黃戴筐獨背殘燈眠未穏夢尋歸路到枌鄕

次韻陳道士和徐星韻見寄

寄迹琳宮絳闕邊聚星家世楚先賢但畱法界寸田在不要窮途眾目憐談客由來無負郭詩盟此去定忘年吾衰有分非君獨休羨千金有計然

又

不將書劍奮窮邊藥裹君臣酒聖賢笑我文章全乏用従渠心目兩相憐參同顚倒長生訣大衍推尋過去年莫把詩狂壓師服興來還解賦超然

次韻沃祥卿見謝

屢緣倦翼發虛彈拋擲明珠不憚難但見雲煙歸筆下不知風雨做秋闌枌鄕人在依餘熱桑落春濃壓早寒時鼓梅花無譜曲坐中驚倒董庭蘭

又

有道論心知巳少世情開口向人難滴愁細雨驚秋暮照睡靑燈伴夜闌文席知君容孔暖孤吟愧我勝郊寒浮花浪蕊何須數嵗晚歸來看石蘭

遊碧沼寺【卽晉郭文舉舊隠】

古寺蕭蕭晝閉房我來無處覓春陽門前緑靜江湖汛松下淸陰暑月涼空寄郭公畱舊隠愁聴望帝防離腸借君拍板都無用看盡伶優老戱塲

接花

枝頭信手奪春工要借並州一割功栁皮粘混金碧梅桃根換變鉛紅笑談自分求孫叔形似應難想孟公卻怪後皇同種橘過淮便隔馬牛風

淸明遊塔山

海山鼇骨白如銀況是靑山溟滓君不見黃泉沽紀釀但驚紅雨落劉墳百年塵土鎖連骨一幅功名碑刻文欲返防魂呼不醒歸塗賓従醉紛紛

淸明後一日

老年光景轉風輪惆悵淸明又一春飛燕雙雙新舊恨長亭五五往來人揩磨病眼朱成碧補接新花假像眞要覓西江千斛水拂衣徑去洗淄塵

遊苦竹徐墳値雨

數聲呼我竹溪鷞煙雨蒼茫苦竹岡半徑暮山浮翠滑一渠春水落紅香無人羞乞墦間肉有酒空澆地下郎萬化盡時終閉骨醉來誰復笇彭殤

次韻通甫至日

先生熨眼洗浮埃共看梅邊節物來破悶好詩勝搔背澆寒新酒似淋灰賓主風裁推滕閣弟子聲名詠有臺憐我嵗華相逐老應將暖律發枯荄

別通甫

歸途渺渺廹年華回馬如飛不用撾遙指荒村沽竹葉獨行殘月看梅花不嫌問路徵夫冷頗訝迎門穉子嘩爲報江邊羈客道投林莫作後棲鴉

春歸雜興三首

白首靑燈滯一鄕不將遲暮照韶光經風魏紫埋傾國破曉離黃殞折楊老去功名隨夢防別來雲水隔天長此生聚散何時了定計歸鋤五畆荒

又

雙丸不肯駐頺光宇宙悠悠萬物長寂寞餞春風雨裏笑歌睹命綺羅鄕破衾自臥三椽月枯硯猶耕萬卷莊未脫書生窮口債向人時復說文章

又

東皇歌闋祖靑宮借我鋒旗並送窮繭栗潤含萌竹露槍旗香過焙茶風花殘來嵗須重發日郤何時定再中惆悵浮蹤底處所夢隨飛絮故園東

賀山房先生得孫

晚節歸來緑野堂傳家衣鉢付諸郎喜存千載古罍洗初聴九苞雛鳯凰春蚤桐枝新濯秀日長棣蕚賸流芳公家好事聨翩在首寄詩篇冩弄璋

次韻沃梅泉見寄詠稼隠相過之樂並督作詩

星聚何曽奏少防浮萍桂海偶相隨摻袪東閣吟梅處眵目寒窻防易時自嘆兩翁余口業懸知千載有心期啼猿唳鶴初無事怕有行人怪說詩

又

梅壓滄浪宻復疎臨流防度濯緌絇侯封富貴歸千首身計行裝掛一壺文飲暫教吾軰共騷壇誰道我軍孤汾亭洗盡箏琵耳重理絲桐絙老梧

次對稼隠病後見寄

自憐數米續晨炊饑火空時萬想虛富貴由來如夢鹿江湖是處可魚風輪嵗月催人老水鏡襟懷與世殊書信柴胡俱不到空慚多病馬相如

苦熱五首

其一

夏來樊圃隔陰晴誰與天工管不平一窟蛟龍時作怪千年艸木偶成精政疑沙界熬焦釜未倒銀河洗太淸誰是蒼生霖雨手普將禹甸釀西成

其二

絳節彤幢禦火精世間那是水晶城醉橫蘄竹愁重醒睡落齊紈惜屢驚家口飛蚊兒女語鄕心過雁弟兄情更闌誰撼千章木悞作連牀夜雨聲

其三

午醉醒來濯碧泉水亭況是晚涼天橫眠蓮葉半晞髮靜對楊枝雙袒肩蹇蝘聲幹林更靜碧梧陰轉月初圓茶甌更試纎纎手不仗淸風送玉川

其四

六龍無計駐雙丸壯志摧頺似倒瀾萬里不成遊客夢半生秖辦腐儒餐誰憐打艸衰麻答不羨畫松楊契丹世上紛紛誇禿髮到頭那肯著南冠

其五

六月紅雲不肯移淸心自合勝炎曦云根斵藥移松骨石罅分泉挿木皮未用冰蠶來海嶠坐看凍蟻走蛾眉人間寒暑相催廹待寄東溪萬縷絲

桂花

服食生平屑辟邪死埋金粟或金沙忽驚秋骨開成雪誰遣香魂化作花云外孤芳吟舞鷲月中半影匿妖蟇先生幽佩乘風去獨向仙堂看織紗

夜坐月下

殘云防防四飛揚萬里離人共此光誰鑄水銀懸絳闕獨畱奼女搗霜窟中蟾免雙灰刼影底山河防戰場欲駐頺暉無意計何人樓角韻伊涼

讀赤壁賦

萬舸浮江互蕩磨一番蛟鱷戰盤渦中天日月悲分影對局英雄付逝波形勝空傳二赤壁文章誰肯百東坡荊州風景今何似秋夜時聞窈窕歌

雜興

衰艸含煙木葉黃空城搖落客思鄕雁髙孤月臨空塞魚退殘星過曲梁醉眼昏花迷野馬帖書戱艸掣風檣閒來更試絲綸手新釣江鱸一尺長

晚眺二首

依稀風景小羌村不欠東屯稻菽園阿魏搗香風送響雕胡擘玉水開痕招邀紫翠山當座摽撥紅黃菊上盆世上去來俱是客隨風吹送夢歸魂

又

隔江斗入白雲村分我閒雲伴綺園月鵲自驚翻舞影露虫相弔洗啼痕窮通蜍玉橫書案得失梟盧轉采盆可惜牀頭枕客道蕭蕭奔馬醒吟魂

次韻王防泉見寄並和鄙作

夜雨連牀憶舊時鱗鴻難寄故人詩憐君不察抱心久冩我何如問信遲兩地云萍無定迹一庭風月不分岐寸衣換得天吳錦豈是騷盟一字師

菊花

不入萎紅爛紫場蕭然淸苦凜風霜客中衰鬢隨秋老籬下寒枝似舊香千載有陶期汗漫防人後屈話淒涼毎愁搖落知誰在只有黃花守死黃

寄何稼隠

憶昔相逄霜露寒再三與我返鄕關溪行散亂飛蓬鬢旅泊淒涼落日顏活計獨傳鴻寶苑淸遊重上鹿門山崇朝觸石需滂沛笑我閒雲苦未閒

偶作

結緣無成謾學書倦飛猶自揀庭梧不離文字添衰髩巳外聲名謝壯圖伯略莫教累恩澤儒詩何事污裙襦從今便覺髙擡眼不要奄奄學志蝓

次韻沃梅泉見寄並見和鄙韻

謾道萍蹤日夜浮自慚遲鈍戀莬裘聖傳杯裏蘭亭帖婢熟山中笠澤秋有信付將來去燕無心寄與沒浮鷗【時稼隠解盟】去年曽記梅花下細雨離魂阻勝遊

又

散仙自在步如飛絡腦黃金不受羈籬菊淸香須把酒京塵紅漲不緇衣倚樓看劍浮名逼閉戶尋詩過客稀水擊槍楡俱有得不妨著我子陵磯

至日

九地窮陰迸穉陽萬家起早拜迎長梅將暖信迎靑帝橘子眞心服後皇耳藥肯塗銀盒雪牙硝自踏板橋霜詩情只防如工部至日年年客異鄕

和府尹虛谷先生和徐子英韻並寄徐子英

千峯蒼翠擁城樓著我宗英七里洲昔日松楸相伴住暮年湖海未歸休詠詩遙認窮司馬騎竹爭迎舊細侯莫爲梅花長挽卻好將繩削訂由求【漢賢良墓在雉山東郭先生嘗賦石峽記其事】

又

袖手闌干獨倚樓暫舒倦眼對滄洲雲山勸我閒方住聲利縈人懶卽休後世豈無靑史筆浮生那欠赤泉侯巖幽得似銅駞陌粟飯藜卻易求

富山遺稿卷九

欽定四庫全書

富山遺稿卷十

宋方防撰

七言絕句

兵革後初出邑郭

無數靑山對坐衙讀書林下靜無嘩如今風景那須說坊郭無民吏數家【陳刪定作讀書林】

錢王守鳬墩在臨安道左

山下燈龕掛紙錢水楊墩上艸芊綿髙人不要金九用買得三吳八十年

紅梅

霜月娟娟午夜寒酒酣來此憑闌榦滿枝艷色驚愁眼宣主當年唾未幹

世言有問修短之數於希夷者曰好來好去因觀落葉有感前語

芳菲桃李雨新肥緋緑園林露已淒自道好來還好去到頭總是涴塵泥

震澤市

石峯疊疊小橋西昔日人家桃李蹊無限歡娯俱寂寞珠璣鋒鏑逐春犂

夜坐評史

史記

遷史馳驅縱復橫不煩繩削自天成後來縱欲修良史法度森嚴敢變更

西漢書

班固師遷亦步趨未容後進造庭隅半生描摸龍門像𨿽乏精神貌卻腴

東漢書

羨渠二子著先鞭未把文章許範傳逺出孟堅畦逕下謾誇筆勢舞翩翩

順宗實錄

韓老文章不減遷中山一傳更增妍如何實錄二三卷气薾言卑不類前

五代史

自許精嚴獨有歐庸奴班馬法春秋文章𨿽到精神露殆與二書爭一籌

客有善談謔者曰防鮎魚皆水族也一日聚議謁河伯求職事防先去河伯授以右相鮎魚次之授以左相行遲欲以翰林處之不願曰好官二子俱做但願河伯注長壽看二子做到何處其言𨿽謔可爲發一笑也謾記其事

傭耕陳勝假爲鬼爛斧王喬詐得仙若見淵明爲我道並從金母乞長年

富貴

懷淸防廢嬌娥怨醉白堂空過客愁若向此時回首看生平富貴一齊休

讀劉阮事用元徽之韻

層層樓閣鎖嬌鬟要伴朝云出逺山紫府神仙行世上深宮妃媵落人間

商婦

楊子江頭水幾篙匆匆思夢越波濤徵人無信西風起落葉滿庭虫夜號

戍婦

去嵗辭家戍隴西玉闗消息天涯深秋別恨向誰訴掛壁空靴生綱絲

夜讀劉夢得別防州官吏詩遂賦一絕

死稱栁水栁侯廟老守揚州揚子津莫計當時同黨籍一般詩句一般人

邑郭旅中

出獵將軍夜打圍劍頭吹火割鮮肥山林盡有逃生處自是驚麏觸禍機

諸生多以船夫入監房

水程何日到州謾說儒家冠九流已與官船充水手更從廷尉望山頭

元日

鬼物從來著論無題門安用換桃符呼兒記日開書讀爲說濂溪太極圖

春行口占

楊栁靑揺窮袴帶櫻桃紅滴守宮砂春風不解畱詩鬂只解年年媚物華

甄夫人

楊貴妃

少防賜妲憐發馬驛誅褒死曲眉自古文章多觸罪我當並按北徵詩

張麗華

玉樹歌殘月上弓誰將白刃斬春風妄言若不懲髙叟斷案如何服太公

寒食上冢

我是卿家老寡妻哭卿墓下艸淒淒紙錢亂掛澆殘酒人去黃昏鴉正啼

田家

晌午鴉鴉響踏車那邊叢薄有人家老農歇熱藤陰下一樹冬靑落細花

九日

籬邊初未見黃花滿眼靑山故國賖午醉醒來人正逺悠悠落日獨思家

梅花五絕

其一

不識梅花不識詩空將色相較銖錙美人立盡黃昏月細看枝枯葉脫時

其二

一日微陽積一分看看積得一陽成夜來迸出梅花裏天地初心只是生

其三

羅浮仙子月中歸三疊誰歌絕妙辭便是梅花難著筆老逋只有七分詩

其四

風味酸寒冰齒牙誰知煙雨送詩家刪前不是無題品未有文章說到花

其五

白鶴峯頭著縞衣醉騎鶴去幾時歸蠻詩數首傳誰相冩出杭州玉雪妃

揷栁

曾記來時割伏雌相思頭緒亂如絲自憐春盡腰肢瘦更向庭前揷栁枝

秋花十詠

十里紅裙間綠衣西風吹亂碧參差佳人日暮秋裳薄怕有天霜磬折時

右蓮花

仙府分根飽月光百車金粟撒瑤房夜來東壁西風勁三萬牙籖字字香

右桂花

一串金鋪簇碧叢野田髙下狀童童憑君洗我讀書眼収入公門藥籠中

右旋覆花

似是根株食辣虫知君苦梗老霜風功名莫道全無意火气騰騰浮面紅

右蓼花

風急從衡木葉飛寒花揺曵水中低褰裳不采空歸去誰識江南季女饑

右蘋花

步馬西風冠切云欲從九畹問秋芬自原未死香都變老盡山人況識君

右蘭花

籬下花逄少酒錢何如潭上酌芳泉頺齡此去憑料理四百添書甲子年

右菊花

河鼓無靈帝遣來野籬竹屋手親裁仙姑咳唾隨風去染作琉璃八角杯

右牽牛花

露冷霜淸日巳淒淡妝素服滿前溪涉江一叚荒涼意弱國孤臣寒士妻

右芙蓉花

寒蘆颯颯響風沙直待秋來雁作家夜擘饑翎搏未起一汀撩亂雪飛花

右蘆花

寄洪復翁

月色橫牕湧爛銀空房獨臥悄無鄰五更記夢渾無數半是還家半故人

徵人怨

辭家泊水幾畨秋流浪天南海角頭此去千鵝三萬里憑君馬上寄離愁

又

前年赴急合梁山一嵗徵行一嵗還待到故鄕能幾月明朝又出雁門闗

續梅花七絕

其一

松下相逢雪雨乖人生何必泥形骸竹籬一醉休惆悵只麼神交自是佳

其二

褪粉殘妝對鏡慵楚蹤秦迹恨匆匆芳心不被春風折誰揉香肌滿籍紅

其三

欲洗年年墮謫心仙人空返白雲岑飛花欲落頻回首老去風情尙不禁

其四

寂寞幽香怎得知醉來樹下酹冰肌更須呼我碧花唾聽唱新畨一剪詞

其五

只在溪橋野屋邊霜饕雪虐不能幹可人風韻元蕭散莫道花仙骨相寒

其六

約束寒梅作主張此花解事助淒涼暗香月下薫詩骨怪見吟來句句香

其七

屐防印雪不粘塵去采南枝蠒栗春待得杏桃蹊樹下我家風味已生仁

別梅二首

葛仙溪上一株梅我到家時花正開後夜月明風露冷橫枝休遣上牕來

又

風韻淸髙不受塵冰爲肌骨玉爲神一生謾記吳姬面不是人間婉媚人

富山遺稿卷十

