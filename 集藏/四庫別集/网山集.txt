

欽定四庫全書

集部四

网山集

別集類三【宋】

提要

【臣】等謹案网山集八卷宋林亦之撰亦之字學可號月漁福淸人林光朝嘗講學莆之紅泉及卒學者請亦之繼其席趙汝愚帥閩以亦之行業上於朝未及用而卒景定間贈廸功郎學者私諡文介先生亦之得光朝之傳以辟異端明正學爲己任其文章亦以峻潔簡峭爲工原集刊於紹定辛卯劉克莊林希逸皆爲序之其推重甚至今觀集中所載祭文多至六十餘篇祝文聘書又二三十篇以及靑詞募疏之類不軌於正者亦攙入其間編次殊爲猥雜蓋必其歿後遺文零落門弟子掇拾叢殘不加別擇遂至瑕瑜並見未必盡出其生平得意之作然艾軒流派當時實自成一家其詩法尢爲嚴謹克莊謂亦之律詩髙妙處絕類唐人希逸則謂其格制精嚴趣味幽逺具吾宗正法𨿽所評不無太過要其研錬遒宻亦自有能別開生面者卽寥寥數章固未嘗不足以稍覩崖略也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

网山集原序

學必有師師必有傳人揚雄之徒以侯芭爲傳人受業河汾之門者眾矣以董常爲傳人侯董皆窮鄕匹士功業不著於世而師道之傳在焉隆興間南方學者皆師艾軒先生席下生常數百人去而貴顯者相望然自先生在時言髙第必曰网山後先生卒六十載學者論次先生嫡傳亦必曰网山夫未遇一布衣死則死矣而能亢其名與當世大儒並行非孟氏所謂豪傑之士乎余嘗評艾軒文髙處逼檀弓谷梁平處猶與韓並驅他人極力摹擬不見其峻防而古奧者惟見其寂寥而稀短者縱使逼眞或可亂眞猶虎賁之似蔡邕也優孟之似孫叔也有若之似夫子也形也至於网山論著句句字字足以眀周公之意得少陵之髓矣其律詩髙妙者絕類唐人疑老師當避其鋒他文稱是然甫五十而死子名簡子字綺伯客死其後遂絕余童子時師事綺伯又與网山之嫡孫行林侯肅翁交友肅翁旣序其遺文矣克荘復識其後网山林氏名亦之字學可福淸人一號月魚先生前史官劉克荘序

网山集原序

儒者之學難成矣學成而窮不售則以空言傳此不能於人能於天者也然巖谷之藏艸木俱化非附靑雲之士則姓氏且就湮滅其言豈盡傳哉是區區者可必乎或曰芒芒之生宇宙一律其間傑然以人物名者千百年幾見哉於人物之中卓然有見於斯道者又幾見哉𨿽不幸擯棄於人以死意其言語文字之遺鬼神必且珍惜之決不至委擲於他日今夫泮沍禪仍衰榮霍忽其摧敗朽落鼓萬物者何嘗少靳之至若劍埋鼎沈一混泥滓則精芒夜出妖怪見焉必使華赫震耀而後已豈非以其不輕得故亦不輕委歟見伏遲速特以時爾然以余觀之月漁氏竊惑焉據槁梧吟空山生無一事如其意年才五十死死未五十年而子孫缾盎不守松楸且幾禿身前後之窮有不可道說者遺文僅數卷獨吾徒猶有知之至示之他人莫不掩鼻嚇去是豈能必傳者哉果傳也不應擲棄至是儻所謂鬼神是耶非耶𨿽然未可以耳目懸防也千載而下烏知不有月漁者乎人心具存太虛亡恙然而無有乎爾孰曰無有乎爾或者之說尙庶幾焉吾黨寶而竢之可也先生諱亦之字學可姓林氏吾邑龍江人受道於艾軒自號网山山人月漁氏生髙宗丙辰終孝宗乙巳請而祠於縣庠也今上辛夘後先生之生百有三年承學從事郎新平海軍節度推官林希逸謹序

希逸甲申客壽陽嘗集艾軒月漁二先生之詩序而名之曰吾宗詩法今十有五年躔甫以是集來求余文俾書其首故帙偶遺追憶不復得手先生之文重有所感因更敍數語云爾若其格制精嚴趣味幽逺具吾宗正法眼者當自知之不待予言也旣書遂以歸之橫塘劉氏

欽定四庫全書

网山集卷一

宋林亦之撰

古律詩

奉題林稚春【丰】菊花枕子歌

故人所說菊花枕似把冰九月下飲秋水一雙明炯炯數在靑囊第一品狂風江上吹蒹葭此物往往得之康阮籍家閉門誦書二十年眼睛損盡生空花建陽小作箸頭書殘更燈火亂虫魚石渠文字大如斗場屋嵗月又不偶卻來南山靑艸邊東西四至盡爲菊花田手提長筐向山曲一下收拾三百斛昨者昏寐才起來解把檐頭小字讀乃知妙物通羣【一作神】仙一切藥裹應棄捐

奉酬稚春梅花行【稚春云艸堂梅花一枝大不凡新詩見餉卻不曽寄花來因道此意以奉酬耳】

艸堂梅花千萬枝新詩品題何太奇可憐一枝非凡羣賞心何人空自珍請與君談別花人如或見之當俯身西湖一帶何蒼茫姢姢數枝臨水傍上有幽人眉骨橫終日對花情意生花如秋月照芭蕉人似春風吹野苗人與花枝自相親一篇至今吟如新胸中若有一防塵縦對此花無精神平生不識市沽兒四更誦書長苦饑摩挲此腹繞疎籬笑折花枝花自知

戲題稚春杜少陵詩集

十年蕭蕭去武林槖中惟有謫仙吟君今失意還山窟少陵詩集如明月自怪平生毎相似窮愁嗜好亦如許飯顆山頭舊相逢安得姢姢同處所故人語我明年冬或騎大馬長安中或倚書樓頭如蓬卽見雙劍終然同我聞此語驩且劇視君狀貌如其筆兩目津津可終遁此物應蔵月魚室月魚文字非時好已問莵裘吾將老緑煙亭下黃花時兩手抱取歸柴扉

和李監倉諤欲遊龍臥山以海風大作不果往

枉蒙龍臥篇如睹藤蘿境十年招隠士欲到此山頂坐石誦離騷掬水弄淸影無人同荷鋤長愧林下景昨者逢李侯一笑便驩領爲言有明月公事且暫屛騎驢學賈島捫虱喚王猛雙鑣云外來斜帽不須整夜投招提宿聽雨寒更永論文到昌黎說詩笑匡鼎悶人數日風何時發深省

丁亥九月十六夜偕李監倉宿龍臥山中聴雨看月同時事也所謂魚與熊掌兼得之賦詩一篇以紀其事

相喚此山來狂風吹我衣把酒桂花下山云片段飛掩門雨初滴開門月還上倚樹看月明半山聞雨響人間有佳景詩句頗發越何曽似今夕聽雨還看月

九月晦日登烽火山

興來走上烽火山著足不定秋風寒四邊黃茅滑如雨低頭一看毛髮豎幾年要到紫菜鄕大練小練並東墻如今一時在眼傍白雲浮水天茫茫酒闌更欲弔虎屋無端日腳相催促一奴魋髻一跛足逐我下山如野鹿見獨斯行叔綺子爲赴春試一出江頭送別殊令牽懷聊爲巴闌行一首以道此意云爾

巴闌獨還嵗月深相送出門自沈吟十年交舊總如許狂歌一曲傷人心今人讀書如過客壺飱只向市頭索吾曹苦思腸防穿安得相逢不索莫念我平生防典墳六月北牕長閉門雕肝篆肺得一句旁人袖手評其文思量至此復一笑如何躍馬追年少我今聞說有場屋兩耳如聾怕聽得网山山下月魚亭就船買魚活煮羮何時挾冊此來歸議論不到吾縦橫故人年防今猶未正好欵門問知己時命相遭不用多或在半言幷片紙老人校書紫雲樓相見或問吾因由爲言索處海水頭蓬萊方丈不可到此心日夕徒生憂

秋夜同章三十九弟次邠宿延慶山中紀遊一首

芭蕉月上照牕扉屋裏老僧眠不知起來樹根飲一盞舉頭忽是三更時藤蘿一處一處好我亦持杯隨處坐山雞忽叫野鐘鳴滿地西風愁殺我

古意

深夜步秋檐明月照石階所憶不可見乃愛徒興懷我欲掛天帆長江風浪摧我欲跨緑耳蒼林煙雨回只有坐長想佳人安在哉何時覿來袂雙目冏冏開

邑大夫範丈處義寵示廣陵餘事泠然誦之歷歷慘惻如在目中輒賦短篇紀所聞也

嘗閱淮南圖蕭蕭艸屋少人居及讀廣陵集惻惻我心欲垂泣吁嗟戀鄕國生死不肯去邊笳才一動殺戮先此土可憐此土人父子無白頭不死於饑卽死戰性命只在道旁溝更聞維揚有鬼市銅錢須臾變爲紙都緣白日殺人多所以寃魂有如是君侯壯思淩雲空靑衫匹馬戎幕中當時轅門眼所見長歌短歌淚如綫少陵嶇﨑防峽路一切悲愁托詩句至今太史不足憑惟有此詩爲可據紹興辛巳淮楚功紛紛予奪或異同他年石渠訪遺事爲說東陽有蔚宗

範宰登瑞峯塔續蒙寵寄古篇輒次來韻

平明眺逺目蒼波吐紅暾已瞻大鼇网復矚鸕鷀門宿酲𨿽已解衫襟猶酒痕憑陵不可羈往往天欲捫卻憶去年時舟役勞朝昏防婦帶桎梏嚼飯不敢吞今年復此役溪山恣討論爲有陶元亮心胸如阜坤

範宰見寄遊艸堂誰謂漁鹽市之什輒同賦一篇不用元白唱酬之法

誰謂魚鹽市乃枉大夫軒旣登雲霞觀更尋薜蘿村松枝何夾道萱艸況當門借問阿誰家此爲故人園倚竹坐半日論詩到初根愧無捫虱姿敢辱輟鸞言勞勞靑衫客莽莽紅塵奔所至有山水何曽解討論君侯食肉相杞菊爲心魂一縣固多事終朝如山樊行旌遇佳勝呼賓羅芳尊有此幽寂趣從容以剸繁

範宰同鄭簿【公敏】應尉【振】送戰船至海上招野人同遊賦得可月湖一篇奉呈

可月湖邊送戰舸長嘯便欲淩淸波好風吹帆如去馬鼠曹若可雙手把靑天無雲水初漲一山兩山浮水上平生膽意少羈束叩舷長歌心益壯生平誦書口啾啾何似一日觀滄流厖眉太史足重繭盡驅百怪歸筆頭羣公楚楚皆人物我亦自忘布衣拙恢諧莫續濟川君可無一詩記明【一作年】月

丈人行答通平林簿【丈人乃泉州人嘗客紅泉與艾軒論樂律网山不知其姓名但稱丈人尊之也其後乃子又寄書於林宜季石筍之諭美之也】

祖龍一出羣儒怒滔滔稷下如抽縷樂以聲傳非文字千年闕防無人補昔有丈人壺山前紹興甲寅乙夘年定律不待絫黍起瓦缶皆可成宮徴更言吹律隨隆污百世不以一聲拘此法漢魏周隋無紅泉得之延坐隅一時河漢東西奔姓氏胡爲旅人門我欲栩栩還皇墳要以六琯爲根原九簫鼓吹百物和羽衣狼藉漁陽戈須信樂能召太平非是太平爲樂歌丈人宿艸飛毿毿乾旋坤轉誰更堪忽有尺紙如春蠶遺音石筍天一南三更把書不成眠四更起坐霜月懸五更開門欲上馬至竟此人何山下

賀江宰【濤】生朝

淸秋八月月未河陽市上謳聲傳今年百姓杯飯足敢不祝公長命篇靑衫白馬鳴琴初適逢吁嗟舞羣巫日維對案愁眉紆退食皇皇雙頰臒家𨿽貧困仰母慈村村樂業無逃逋況此一熟十年無東家西家禾滿車窮儒如儂四壁立亦有甌窶可讀書縣人安得此丰嵗實以善政吾非諛昨者越上人苦饑公一主簿何能爲自穿滄海告鄰糴所視身命半縷絲長風駕浪海波黒舟人各各面如墨尙據胡牀取紙筆爲文憤怒罵風伯翩翩盛名日以起四海識公從此始總爲六鼇帶歸去何哉雙鳬更來此陰徳由來活人多齡鶴算定爾過況當竹下圍棊日繽紛百福連山河【荊楚風俗八月初四日鄕人於竹下圍棊勝者獲福也】

奉酬監鎭梁丈所恵臘梅之什

臘梅好好花枝閒官亭楚楚嵗事闌思量窮冬損情思感激芳意生容顏孤標不是如許骨野落可能禁此寒誰信魚鹽屈詩客三更繞樹興未殘

答稚春送瘞鶴銘

烹魚蒙尺牘瘞鶴有殘碑老去無他好朝來愜所思幽懷增感激妙處自傾欹喜劇還生嘆如今愛者誰

答稚春所寄詩卷

不見防多日詩篇句句新沈吟堪膾炙塗抹更精神世俗難知己文章卻解貧竹休苦思思苦轉愁人

艸堂同爨呈稚春

云錦堂前花作堆尋幽養靜屬吾儕髙髙下下黃柑樹曲曲斜斜碧艸階數防逺山如越縣一條寒水似秦淮龎公父子能畱客我亦三年忘客懷

奉酬監倉李丈金橘銀魚之什

爲有風流賀季眞道齋從此往來頻錦囊牙軸詩千卷金橘銀魚酒一巡見我毎呼蓮社客看君還是竹林人有時夜話寒更盡明日相逢語又新

九月登龍臥山

丁亥九月同李監倉宿龍臥山越三年復與二曹叔侄海陽章尉爲此遊而監倉已沒矣今玆九月二曹幷海陽又不可見首尾凡八年有是存沒對酒悲慨情見乎詩

復此雲山飲吁嗟空自勞三回看杞菊兩度嘆蓬蒿昨者惟傷李如今更憶曹海陽眞俊逸一等野墳髙九月遊龍臥山畱一夕明日值雨坐超上人房偶題

野興更周遭應遲問大刀山房逢雨好人意與秋髙多謝烹鮮乳還令厭濁醪重來須累少欵欵聽蕭騷

嵗晚山樓書懷

儺鼓逄逄起江邊嵗又除哦詩猶古木髙枕尙僧居腳垢時忘洗頭蓬月懶梳自應塵事少非我故耽書

秋試歸訪緑煙亭

竹逕縈紆去相逢情若何江從木杪見秋向菊邊多謾有風濤想如今嵗月過惟於交舊裏聽取碧雲歌陳文煥秀才所宅近市憑樓一望西山宛然墮几案中縣之豪雋唱酬不下數十百篇野人後來承聽許不必次韻故爲之賦一首

西山檐外見何必鹿門行近晚市聲合疎簾野意生終朝如此好初月更多情卻愧才華鈍三年句不成

縣學東軒

莫道東軒惡朝來意欲迷平田飛白鳥髙木叫黃鸝林闕孤峯出檐低遠樹齊𨿽然有佳趣那似海門西

江上

敗絮滄江上柴門落日中論文誰與共覓句不須工壯思如秋葉搔頭似老翁﨑嶇村浦路敢自說豪雄陪範明府與諸同官飲新亭是夕以莞爾榜之因賦此詩

把燭新亭下迂疎【一作疎狂】聊爾歌酒緣人品勝官要野情多燕豆客俱好漁竿人亦過誰知武城笑深自惜蹉跎

瑞峯院夜語奉酬鄭簿

百級上層巒呼鐙同所歡甆杯眞有道行李似無官妙語勝熊掌疎才愧鶡冠古人相見意不作酒肴看江樓陪範長官宴自警一篇戲呈鄭主簿

幾回過海上此日暫躊躇未盡尊前酒還奔使者車官人無少暇賤子敢安居一畝芭蕉圃如今要自鋤

奉送範宰秩滿還東陽

語違今幾日猶更上層巒【一作戀徵鞍】情自緣君子吾非送長官衝寒去程遠惜別賦詩難政拙爲遺愛畱將識者看

翁丈柔中同侄昭文相訪畱兩日旣別贈以詩

委巷無過客明燈迎此翁驩欣屐齒折羞澁酒缾空燒芋隨家法論詩到國風胡麻煮淸棗更擬故人同

网山二首

風濤生長處土地屬東隅樹樹懸魚网村村吹鷓鴣酒旗孤嶼見書卷一山無欲趂雞豚社深慙身業儒

其二

屋舍髙低住比鄰活計同【一作衣裳結束同】笭箵嫌月白螃蠏要霜紅吠犬隨村落賣魚成老翁地咸耕種少海熟抵年丰【前此和李倉詩序某欲於网山下結茅爲屋空乏之人徒然有此念耳新詩餉我便催促爲此行且以輞川鹿門爲同日事令人轉有終焉之想今欲且畫网山圖掛於西壁下篇詩鬥酒日遊其間此便可以呼网山處士也買山一件徐問之未晚耳】

續夢中所見兩句

長劍歌明月吳門一夜過紅樓何處是爲說馬闌坡

記九月二十五夜夢中作

藥圃幽人徑桃源處士居嵗時𨿽屢攺蹤迹尙如初

延慶冩眞贊二首

住山頭欲白何爾太邪揄卻厭舊時面丹靑別換模

其二

秋雨秋山夜縱縱自橫橫平生無罪過不合去爲僧春晚招石門陳居士【渺】遊麥斜巖破新茶因讀南華齊物論二首

叫破殘花深處眠麥斜巖下畢逋前更須汲井開茶共讀盡南華齊物篇

好好輕衫淸晝便短鋤欲乞此來田只應荷蕢無靑發且謾春風二十年

範公彌誕之辰輒述閭巷語爲邑大夫壽且俟采詩者

錦樓壽曲未須吹且聽江邊老婦詞但願年年好官長一如官長在官時

同範長官鄭主簿送戰船至鹽嶼江上奉酬應尉

相送長江風浪輕尉仙眞自好心情四更明月宿何處魚骨山前第一程

題長樂縣靈峯寺望日亭【庚子十月十六日作】

雲母江邊有艸亭分明見得日頭生一村籬落更何處此已無天只水聲

題嚴子陵釣臺

莫向金門傲冕旒歸來卻要著羊裘乾坤不是劉文叔那得長竿釣白頭

林井伯母生日口占

由來此母如吾母再拜一巵復一巵最好年年作生日碧蘭黃菊與同時

淑人生日口占

方朔曽爲老侍郎麻姑來降紫雲香壽杯今日逢長至欵欵長年此日長

重陽次日登城山

城山飲罷冷侵衣湖上重來月滿巵未愛疎籬黃菊日最憐秋水白雲時

重過紅泉

憶昔嘈嘈來拜經秋燈秋雨苦吟聲如今秋雨秋燈夜大半當年猶未生

秋日題

漠漠騷騷如捲砂當門枯木見巢鵶秋林最怕風吹盡一直愁心無樹遮

九日下水

黃花時苦思鄕急水還家一日彊不道南風打頭上客船搖櫓作重陽

艸堂老人和仲平頭七十宴客緑煙亭輒賦口號一章以爲艸堂之壽

今年七十多靑裏莫把仙翁一例看再拜尊前爲翁舞艸堂最好是無官

辛夘嵗應舉過西峽渡

白鹿山頭云欲頽峽門灘下水如雷錦囊破裂元無用席帽﨑還更來我自未能逃世俗人誰便解脫塵埃扁舟且趂牛羊渡莫問如今第幾回

寄精嚴谷堂【惟頥】老宿二十年欲訪谷堂觀筆法因循去未得偶逢水西客沈吟久之因寄此詩

隔浦姢姢古佛廬幾回欲去更踟躇欲誇栁氏元和腳要問隋僧智果書見說交情多雋達每慙識面尙生疎山頭紅葉知無限可許閒人暫寓居

寄範都廂

南去封題久不聞北來數數聽寒暄聫鑣太白三千首擊柝長安十二門飛觀淩空天子國輕帆半日女兒村淵明好趣柴桑近官職髙卑【一作低】未要論【西都賦曰立十二之通門】奉陪嚴陵史君楊校書【興宗】囊山夜語一別數月欲再見不可得因寄此詩【庚子十月作】

鄕防一語竟何曽卻向他州逢李膺白馬千山緣矍相【先生之喪史君來弔往返數十程故有此句】朱幡四海有嚴陵鵝湖猶記通宵雨虎石還同半夜燈素髮相看才兩度不知再見防時能【楊校書云要得一書藏石室爲緣新說自金陵】

秋試後再寄林井伯

方國三年一合圍圜門屢戰定髙飛人如我友無靑眼天豈斯文厭紫微苦縣老聃終遁去敬亭小謝未須歸丈夫謀宦非身計茘子山前有防衣

送井伯赴上庠

紫微巷口送徵鞍白社村前荳葉寒一賦雕虫如癸水【井伯曽作桂林賦】千山羸馬上長安短檠已自甘投老健筆胡爲未得官鳳閣起家緣六館州人更欲祝東巒【井伯自號東巒子】

得捨弟行可【云之】鹽官病後書

荷花開盡蓼花紅遊子今年秋又窮千里病眠鴻鴈影一書愁殺月魚翁天寒好處予煨芋日落何山汝轉蓬名利不成作歸計先生已老海門東

捨弟客臨平

憑誰爲問鶺鴒原燈火三更殞淚痕天逺未知萍梗迹書來說在藕花村年華似汝寧爲未場屋如吾已懶言璧水【井伯時爲國子生】故人今北去短長門戶好同論【吳僧道潛詩云風蒲獵獵防輕柔欲立蜻蜓不自由五月臨平山下路藕花無數滿汀洲故詩人以名其地如栁惲云汀洲生白蘋日暮江南春後人因號白蘋洲】

借冊井伯

吉貝城邊寄此身【一作冬復春】故鄕歸少異鄕親蜀無擔石雄何苦洛有書船孟不貧緑水孤村何處客白頭雙闕老門人令狐冒雪成圖畫還【一作可】許渠儂續【一作接】後塵

憶浮家洞

萬竹蒼蒼烏鳥啼一江薜蘿西幽懷動處蘭初長好句來時月已低年嵗卻從爲客盡家書長是倩人題疎鐘日落孤村立秋燕梁空歸思迷

寄表弟章由之爲理曲堆屋廬

苦來爲客竟何爲宅舍荒村誰與治別墅𨿽無輞川畫生涯堪入杜陵詩身如燕子年年去家似漁舟處處移丹井西頭曲堆下更煩嵗晚定疎籬

送林子方袐書【枅】赴廣東提舉

乘軺嶺外丈人回奉使天南學士來萬里家聲蠻子洞一門旌節越王臺驛辭瀨口初逢菊界入潮州定折梅莫怪襄陽負韓約蕓香又好睗環催

次韻奉酬致仕通直吳七丈上元所寄之什

空齋自合冷如灰何物龍鐘似不才日日讀書無處用年年作客幾時回君爲諸老先生行我在當初最後來可忍殘春對耆舊不攜鬥酒去相陪

次韻致政吳丈【悅之】和林縣丞【褒】丹桂非特之什

靑山湖上宅丹桂月邊枝菊蘂元同日桐花卻並時籠鵝翁不俗蠟鳳子多奇須信三秋好先從數月期藍田一防壁黃卷五男兒問禮當年事芹宮未頌僖

次韻奉酬林仲雨

年去又來三月彊詩成未了寸心狂已無精力能穿鵠尙有頭顱可牧羊老柏縱教逢嵗晚幽蘭本不爲人香東膠待補猶堪戰莫道今無識繞梁【仲雨次韻云萬事不成嗟畫虎一官那得似驅羊】

謝林守【元仲】架艾軒先生祠堂

雙闕已嗟秋艸邊兩楹誰作麥堆前幸逢皂蓋行春日如見紅泉講道年工部先生天下士莆陽太守大夫賢斯文直待斯人出千載名聲與共傳【林守詩云原上臥龍無起日柱頭化鶴見何年】

再用前韻和林守

淸詠重重畫防邊芳題短短竹籬前政如美稷西河日詩到黃初正始年滕國已歌慈父愛韓門更感使君賢銅魚好句闗風教巴嶺賡酬只浪傳

奉寄云安安撫寶文少卿林黃中【栗】

泥封欵欵下靑冥卻許麾幢換使軿夔子城頭開幕府杜陵詩卷作圖經十年去國未還國萬里長亭更短亭可信明時好人物亂猿啼處是州防

滕王閣懷古奉呈撫州別駕兼簡戶曹

城連帝子閣西頭水繞南昌故郡流山短天長鷗鷺小夜深云淨月星浮澹臺墓暗竹根古孺子亭荒荷葉秋漠漠滄江無了日哦詩莫苦替人愁

江西試罷還故里八月二十九日過飛猿嶺連日遇雨

萬里﨑嶇愁不禁飛猿更聽雨淋淋剰將暑藥涼無用未著秋衣寒已深刻鵠雕虫成底事牧羊餧鴨負初心還家漸近病漸好得句自題時自吟

秋試罷重九過滄峽

野濶村歸如暮鴉路沿溪曲似春蛇不諳水土愁多病【一作屢眠野館愁爲客】忽聽鄕談喜近家一帶靑山將屋繞數行【一作莖】緑竹倚門斜年年逆旅逢重九今嵗須看籬下花同安撫趙子直【汝愚】餞朱晦庵於懷安二首得重字

祖帳寒梅白未空已看新葉緑重重八州斧鉞送行客十里旌旗繞暮峯北斗獨髙韓吏部南州爭慕郭林宗一時賓主俱豪傑敢道招要到野農

虎夷長想蕙蘭蹤螺渚幸修桑梓恭詩造本情天下誦學傳正統世儒宗三山過客日無數四海聞人此一逢官燭行行送歸路半村無月海云重

別莆陽史君林宗丞二首

下筆翩翩如史君年過五十始朱輪蜀山久托無家客滕國曽爲負耒人【先任福倅】脫印忽聞過我裏攀轅尢更甚州民乍晴乍雨黃梅道好聽泥封下紫宸

扶羸十日行期葉初生荷滿池別袖難禁須進酒離情未足更題詩飛鸞渡口還家後老防梯前到闕時士論民謠如皦日甘泉直上豈容遲

別林黃中帥湖南

淸秋緩轡馬如雲論定忠邪黒白分湘水傳呼新刺史霸陵攺觀舊將軍平生孤節人難到自此一畨名愈聞定有詔書催入覲不勞下擔楚江濆

代上陳給事【峴】二首

謝安舊宅翠云環復見新墻月樣彎市近豈容三島客樓居須向九仙山去天尙郁金門步計日催歸玉筍班好與衣冠添盛事一門三府照人寰

云錦軒楹蘭玉階暫從仙仗下蓬萊良辰歌館聲聲起明月妝樓夜夜開天上李藩批敇手蜀中嚴武總戎才【曽知成都】可教問捨悠然去卽下紅泥促召回

暫還网山井伯以詩送別次韻

暫著芒鞋歸故丘新詩吟罷恍如秋麥堆去後惟君勝茘子紅時送客愁好句合教吾北面生年長恨海東頭如今別袂應須惜一日能畱便少畱

网山集卷一

欽定四庫全書

网山集卷二

宋林亦之撰

挽詞

艾軒先生侍郎

典刑還似魯人初四海衣冠歸坐隅涕落寒蕪嗟不見月明蠏井白雲孤

菖蒲對客尙從容明月紅泉夢已空縱是千年有豪傑六經人物只斯翁

繡衣曽出黃梅嶺金印還遊紅藥階勲業至今人道說幽懷長是在空齋

黃柑時曲堆村長憶籃輿到蓽門恰是今年去年日野螢衰艸弔寒原

靑龍陳君【次膺】四首

明月靑燈合浦村北人惟此讀書園竇家風義人牢落多少衡門欲防魂

誰解題封忠敬堂長安白髮紫微郎斯名似不緣渠作卻最闗渠淚數行

胡爲春渚夢初回卻是行舟恰到來數盡長亭過閩嶺夕陽愁殺落花臺

欲哭芻靈何日時長江望防涕沾衣夜香樓下如重到鶴叫三更人已非【君嘗以合浦書堂謁名於艾軒老人老人目之爲忠敬堂蓋取武城之人其待先生如此忠敬也斯名不緣我而生實以丈人視此事爲無愧色夜香樓落花臺謂君之東園也】

鮑待用【明之父】四首

一經教子已靑裾況又行年七十餘恰好遭逢身卻死北風門外只長噓

去年一笑茘枝園今嵗重來是墓門縱有靑靑舊時樹已看斜日照黃昏

寒村夜雨防人煙卻有累累哭野田一飯誰能弔衰艸似君此事至今傳

讀盡東牀一卷書不妨蹤迹向來疎劍津紅帳爲門戶想得多多送車

光澤朱君【諱賡字師言一字少裴】四首

諸老蕭蕭似捲塵不堪再見素旌新白頭縣尉笭箵浦夜雨寒牕是舊人

長記前回過我廬艱難步履喚兒扶莫將馬箠敲門去寒水無人野嶼孤

爲官長者得聲名惟諾公堂如父兄欲作汝南耆舊傳不須多語盡平生

乃翁飛旐過前村一婦隨車一在門何處人家有三柩髑髏山下合銷魂

趙路分【丞相汝愚之父】三首

三月餘幹花艸春天遙莫問謫仙墳長簫不要吹哀些愁殺江東日暮云

苦學聲名聞搢紳傳家況復有麒麟漢廷玉牒先多士數盡慈恩只一人

每誇愛子對人言東觀同遊有艾軒我向築場聞此語斂襟西望轉銷魂

林校尉紹老三首

落日平田何處村竹墻繚繞是髙門莫言雞黍未相識一聽悲歌自防魂

白浪漫天眼自驚吳兒一見欲飛鳴何人爲述膠西事十萬樓船有姓名

華屋共言淸淨想長途還作去來緣念君陰徳有如此何事春風卻短年

林少朋三首【海陽四十弟屢約爲海棠之集斯人不可見而公亦云亡因賦此詩不覺澘然兩悼之】

年年二月看花時野笛小園長短吹誰道今年看花日秋千門外鼔聲悲

聞說當年歌鹿鳴黃花八月牡丹生何人爲續夷堅志好向橋東問姓名

幾回欲去醉花傍此事如今轉茫不獨哦詩弔金穀更令掩袂憶劉郎

余倅父子【鳳】二首

廬陵別駕有慈闈到處官亭見防衣總爲靑山能送老不知黃壤卻同歸

誰唱雙棺薤曲悲前聲未防後聲隨人間父子情何限可忍長簫逐个吹

盧氏母二首

爲語歌鈴過野田不須淚眼更懸懸人間催促如風葉誰是平頭八十年

小徑幽幽竹繞門閨樓終日總無言若教誦得維摩句應愧平生費討論

哭故人曹十九祕校叔明海陽四十弟自潮州送歸柩未有哭詩故人於海陽爲甥舅也沈吟感涕因並以弔之

海陽天外已傷懷【海陽章辟之】白水墻頭轉自哀卻是人生難得好兩年只見哭聲來

淚眼才幹更哭君殘陽破寺起愁雲故人海上能多少已見江南有兩墳

小練林承事【文炳父】二首

薤歌才唱已堪嗟莫道生平隔海涯曽向网山圖上見蛇門東去是君家

生前莫問劉郎浦死後還看孟母鄰遙想芻靈穿海出浪頭如屋自愁人

曹不占二首

年年除莫卽相呼夜語如君不可無爲報嵗寒同社客今年不要作紫鑪

有時街上防行人猶見敲門訪子云一種傷心向誰語夜闌燈火只思君

鄭氏母二首

片片花飛上已村誰將雙淚哭寒原明朝況是初三日好把流杯爲續魂

畫樓最好緑波前萱艸還看白髮生更說列卿太常老吁嗟一曲與人傳

曹廷輔二首

里巷相聞長者聲春風更有女蘿情殷勤爲作愁腸曲白日西頽月又生

緑水白鷗三月天哀簫長短使人憐艸鞋踏雨同歸去此事如今十五年

盧助教質夫二首

山中香火今誰在那聽殘春薤曲新第一傷心惟此老父時諸客已無人

毗耶鈔軸五千卷淨幾焚香心自閒蠟燭燒殘春夢防逄逄哀鼔弔空山

方提舉公美

馬上姿容河朔風吁嗟不見夕陽紅長江自小爲鄰捨昨日歸來無此翁

橫路林少臯

十年騎馬畫橋歸長記朱樓傍水湄今日悲吟想君屋一如騎馬十年時

鄭唐仲

三閭未死已招魂卻是狂夫不要論誰肯將身緣問道十年臥病菊花村

夏循矩先生

嘆惜靑燈下偏旁古字通讀殘五車去贏得一生窮末俗輕前輩何人念此翁傷心舊時宅颯颯已如空

林伯謨

幽情千木外巧思百花前好事如吾子傷心嘆蚤年桃蹊親意悅薤曲里人憐半夜悲笳起涼天野月懸

古龍孺人曹氏【林髙舉母】

寒原何處哭下馬欲銷魂白日數行淚黃柑十里村傳家猶墨綬聘婦盡朱門似此何多恨空漚不要論

孺人鄭氏【林牧之母】

國子先生宅相傳此母賢一哀孤嶼下再拜十年前防犢貪書卷飛鸞慰暮年夕陽聊寓曲終要到新阡

丹井陳子白母二首

哀曲梧桐夜何年苜蓿盤敬夫前輩重好客婦人難十月明朝盡孤墳落日寒鹿門催作黍此意竟長嘆

其二

嫁娶比鄰近門庭古木幽槁砧舊相好蘭玉久從遊雙鶴來何處孤鸞不到頭通家丘防行愁涕白雲浮【陶侃母憂嘗有二客來弔不哭而退化爲雙鶴衝天而去時人異之】

松林林巖叟

誰學陶朱去梅花古戍旁平生疎幾杖哀曲損肝腸稚子靑衿雋東牀緑袖長四更笳鼔動月白水茫茫

楊嚴州母

生長大夫宅來歸禦史門吾兒天下寶此母里人尊九嶺三江外孤云片月村同鄕無見日他國賦招魂

宜人姚氏【余倅之母】

別駕歸來日連年哭九原白頭如此母丹旐只諸孫燈火檳榔市簫笳梅子村比鄰惱鵝鴨還阻弔幽魂

林義夫母

孟母何曽憾生前錦軸橫東徵鳳毛好西府玉昆榮貝葉忘言處金牀冩水聲十年堂上客一曲自悲鳴

方士登母

傷心來訃日各各爲【一作淚】沾衣慈母夜長訣郎君客未歸短山長笛慘靑艸素旗飛料得楚人些連篇說防機

淸逺尉林昭逺【孔章】

一宦辭南海蕭然百念枯裏閭稱長者門巷似窮儒死日分明去生年爾汝無傷心哀鼔動寒月野園孤

迎仙致政王修職【衛】

晦徳香泉下秋風知【一作今】防回襟懷如阮達門閥自唐來立馬曽交語寒蛩重一哀生前雙錦軸亦足慰蒼苔

黃司業【定】

未作鵬飛萬里程一時英俊已錚錚只應傲雪淩雲气合得驚天動地名明月酒杯如李白暮年官職似陽城秋風癸亥古祠下多少行人淚眼盈【韓退之癸亥年守潮本朝陳文忠堯佐及黃魁並以是年出守故此郡有三癸亥祠】

戴少美【晦之父黃石人】

一聲哀管水邊聞忽憶秋風畱月軒洛下書生來問字襄陽耆舊亦過門遊梁無限通宵話訪戴如今何處村縱使鸞封到幽壠白雲荒艸不堪論

陳伯順夫婦

晴春相【一作一】見未多時忽嘆霜蕪雪屋非僵瑟樓前方悼往吹簫臺下竟同歸讀書歷歷向秋樹織錦悠悠空曉機須信人間伉儷重生年死日不相違

陳仲罕母

橘林霜後欲寒天【一作黃柑時候欲霜天】多記陶家作客年碧水靑山如昨日白雲紅旐是新阡鳲鳩七子母恩重寡鵠孤巢婦徳賢最苦哀簫老松下漫漫瞿麥雪平田【洞簫賦孤巢寡鵠娛嚘乎其下】

稚春母鄭氏

他誰天外哭聲長有客歸程何太忙同爨情親如五服升堂義重比諸郎昔人澆薤蒸梨事卽我浮家泛宅傍嘆息白頭陶母意中秋三日轉淒涼

蔡以之母

鄰母悲歌長短聲客牎聞此夢魂驚新鄕誰共雞豚社先世由來香火情薤曲縱教如宋玉裏喪終是愧陳平傷心起望秋云亂愁防千山防日程

章徽之妻盧氏

蒿裏歌蒿裏曲長簫悲柰何短艸嘆不足少年欵欵嫁夫婿今夜屋檐何處宿蒿裏歌蒿裏曲

网山集卷二

欽定四庫全書

网山集卷三

宋林亦之撰

論

舜

古今之論聖人者莫不以聖人爲生知非自於學問而然也竊謂此言乃禍天下之言也舜爲聖人矣舜無一日而不學此舜之所以爲舜也舜之所學無書傳可見孟子論舜謂如深山野人吾嘗卽是而知舜之所學夫人小富貴則容色更攺非如曩時意气揚揚不可拘束又況朝而茅檐暮而黃屋夜而藜羮晝而玉食而气象常如深山野人非其所學有至於是豈無所動其心此而不足以動吾之心則凡而一切皆不能動吾之心非其所見有大於堯之天下烏能如是乎古人之學必至於此然後謂之至學未至於此其英雄豪傑𨿽出於百王之上亦不足道也已舜之微時所謂耕稼陶漁莫不自爲之是舜於此時已防防然終其身不復有他想矣耕田捕魚可以老可以死無有餘不足之事及其爲天子也我猶夫人也我何所加益焉故處天下之極貴而其心常如在田舍時也是窮亦舜也貴亦舜也窮之與貴一去一來而舜則無窮也古今人物如巢許長沮桀溺荷蓧文人四皓嚴子陵陶淵明之徒是亦無所動其心者彼以山林爲可慕軒裳爲可惡有慕之之心又有惡之之心是動其心者也舜則無所慕亦無所惡故無所動其心是之謂聖人也舜之此心蓋與天地鬼神爲同本愚夫愚婦爲同出朽枝槁葉爲同根至乎此者謂之聖人知乎此者謂之賢人同此宇宙誰獨且無是心哉學者能於一食息之頃靜而存之則舜之此心去之千載有如皦日也作舜論

文王

古之人有不幸而處君臣杌隉之際而終焉無可愧之事者其惟文王乎商之季年天地如膏火生民如麋鹿父食子之骸兄飲弟之血仁人君子痛心疾首孰不引領而屬之文王也文王之化自北而南江漢之國汝墳之域莫非文王之民也文王一舉手則易死而爲生更亂而爲治去憔悴而爲歡欣文王何憚而不爲之乎文王之事紂方且如舜之事堯戰戰惕惕不敢少慢徳彌盛而身彌屈民愈歸而心愈畏君益昏而臣益恭者文王之心也文王之心茍或不然則天地其易位也久矣曹操司馬懿劉裕髙歡之徒不獨見於後世矣君臣之道經也非權也謂之經則萬世一定而不可易也使經而可亂則足可以爲首裳可以爲衣功屨散屨可以爲毋追委貌老婦之盆可以寘於室之西南隅也或曰文王誠是也湯武其非也耶曰不然民饑則死民渇亦死民饑而必食之民渇而必飲之湯武之心也民饑而不敢食之民渇而不敢飲之文王之心也湯武之心如四時必至於變焉而後已文王之心如夏暑冬寒無時而可變也文王之於紂東西南北惟命之從𨿽羑里之囚亦所不拒也後之爲人臣者功髙業鉅事涉可疑則有不朝者有召之而不至者況欲殺之而可致之乎文王者諸侯也人臣也生死之際非文王所敢知也如範蠡之扁舟遁去張子房之閉門謝事𨿽或可以保身然亦非文王所敢知也範蠡之去似可全身然卒使後世君臣猜忌百出無一日相安者其患自範蠡始也越王之不可與處想未必如紂之甚也紂而可事則天下無不可事之君文王之事盛徳之事也舜不以天下而動其心文王亦不以天下動其心故嘗謂武王似湯文王似舜其是之謂也非其所學俱至於是則其出處何以如是之同也作文王論

周公

人心一也有所謂限量之心有所謂天地之心限量之心大小𨿽不同而終歸於有所極天地之心無大無小茫乎不知其所極也世有終嵗饑寒容貌可悲一日遽然而飽則率爾髙言輕侮閭巷此固愚甚不足道者有終身檢束不出乎繩墨不違乎六經亦似有所識者及夫祿盈位崇則隄防愈密憂懼愈多患得患失無所不至是人也謂之非君子固不可也惜夫限量之心極於是矣安得不爲爵祿累乎安可以語周公之事乎周公者文王之子武王之弟成王之叔父天下之貴至此極矣而公之自視不啻如布衣故處人臣之崇荷天下之重而公之心無有餘及四國流言之變且以公爲不利於孺子天下之禍亦至此極矣公乃東徵以避之公之視去相位如土委地故當患難之衝履危險之叢而公之心無不足以無有餘無不足之心而論之是公之心天地之心也非限量之心也限量之心譬如舟焉有可以勝百斛者可以勝千斛者又其大至於萬斛者過此則不能勝其任也天地之心汪洋汗漫無所紀極春夏之生百物丰萃不見其多秋冬之殺百物凋落不見其少公之心天地之心也天地之心公之心也故處富貴渉患難無有餘不足之義也堯舜禹湯文武生而爲帝王未嘗有所喜以偶然所遇之時如是也於吾何所喜仲尼生無一日如其意未嘗有所悲亦以偶然所遇之時如是也於吾何所悲堯舜禹湯文武仲尼之心天地之心也周公之心天地之心也故亦何所喜何所悲云爾學者欲學周公當先求夫此心則周公不難到也不然位愈崇而身愈屈勢彌盛而禮彌卑人謂其似周公吾見其去周公愈逺矣此不可不審也作周公論

孔子

以一世爲事業者堯舜禹湯文武是也以萬世爲事業者孔子是也夫數聖人者生而爲帝王及夫異代則血食所不及孔子生無尺土死之日宮廟徧天下以棲棲旅人何爲而有是耶唐虞之世臯夔稷契同時並出湯之世有一伊尹者周之世有太公召公閎夭太顚散宜生者如雲蒸雨至颯沓而出是有天下者乃可以收天下之士洙泗之人藜羮不飽一時英傑何所慕而俱至耶況顏淵閔子騫曽參原憲冉伯牛之徒是不獨爲三代人物所謂唐虞氏人物也以匹夫寒餒而羣賢並集是豈不賢於堯舜者乎故嘗謂堯舜事業夫子其優爲之夫子之事業𨿽堯舜不能自必也孔子之道可以寒而死可以餒而死或僥幸爲一飽之計仲尼不爲也以是而施之堯舜事業何所不可以一身爲萬世法以空言爲萬世法堯舜其能自必乎故堯舜禹之道禹之後則無傳焉湯之道湯之後亦無傳焉文武之道文武之後亦絕而不傳夫子恐吾道之絕於後於是聚天下之豪傑而傳其所傳此夫子之道所以至於今而未絕也夫子之道不絕則數聖人之道有所托是豈不賢於堯舜者乎𨿽然千載之日知其道者幾人哉或索之簡牘之上或求之簠簋之間嗚呼是皆所求者末也夫子之道不在乎是也予不意夫子不遇於一時又不遇於後世也然則夫子何求者乎哉曰夫子之不遇於魯庶乎後世有知我者或後世無知我者吾又待乎後世也終此天地豈無知我者乎此夫子之本心也此夫子以萬世爲事業者也人於少年不得志則悲愁無聊若不可以生況能待其老乎又況此生之不遇而能待其後世乎又況後世之不遇而復待其後世乎此夫子之道所以空天地窮古今前乎此無有也後乎此無有也作孔子論

伊川子程子

孔子之後百有餘嵗而七篇之書出孟子之後千有餘年而程子之學興大道之傳蓋亦有時非人力可爲也然孔孟生於衰世當時無有識者此無足怪也伊川生於明時一代人物炳然如華星𨿽東坡之賢尙竊非之況許其知道者誰乎乃知天下隨俗之人多而獨見之人少也堯舜禹湯文武周公仲尼之道吾於程子不敢有毫釐異同之論然伊川之門謂學文爲害道似其說未必然也蓋自有天地以來文章學問並行而不相悖周公仲尼其兼之者乎自是而後分爲兩塗談道者以子思孟軻爲宗論文者以屈原宋玉爲本此周公仲尼之道所以晦而不明闕而不全者也請以六經言之六經之道窮情性極天地無一毫可恨者六經之文則舂容蔚媚簡古險怪何者爲耳目易到之語是古之知道者未嘗不精於文也茍工於文章而不知學問則大道根源必闇然無所識通於學問而不知文章則古人句讀亦不能無窒礙是皆未可以談六經也故太史遷司馬相如揚子云韓愈之徒文非不工也而道徳之奧茫昧無所見其不可以談六經也明矣程子以學文爲害道則於六經淵源𨿽極其至而鼔吹天地謳吟情性又將何所托也是安得謂之集大成者乎故六經句讀亦不能無窒礙也孟軻氏以來千有餘年乃得一程子惜夫恥於論文故六經事業亦或有闕而未備者信乎此道之難也學者欲無愧於六經無慙於周公仲尼則學問固爲大本而文章亦不得爲末技也作伊川程子論

浮屠氏

孟子辯楊墨而楊墨之害熄韓子攻釋氏而釋氏之學熾楊墨之學儒者之學也楊墨之賢孟子之所深知也偶其所見之偏故孟子一鍼其蔽𨿽楊墨之辯亦且無所容其喙況學楊墨者乎韓子之不知釋氏徒以空言亂人視聴適所以爲贅也中國之教西方之俗是本不同此不足辯也韓子乃合中國夷狄而並論之宜乎不足破釋氏也西方之俗予已置之勿論矣所可悲者中國之人而爲西方之俗也西方之俗豈無父子豈無夫婦浮屠氏者西方之豪傑也其始亦有父子夫婦如人家室然也其終則逃父割妻毀滅形骸邈如浮雲不復爲人世之想𨿽其須髮必且盡去而後已是浮屠氏之見偶然如是也彼學浮屠氏者亦去其須髮不娶妻不長子此何爲者也謂須髮爲吾之累則天下百物何者非累乎謂去須髮爲得道則有須髮之人皆謂之害道可乎西方之俗本無禮樂故西方之學者一切寓之無禮樂此不必論也中國之人亦何所見乃裂其衣冠去其須髮其無知也抑甚矣故常不怪夫浮屠氏亦不怪夫西方之學浮屠氏者而深怪吾中國之人學之者之過也楚狂接輿歌而過孔子下車欲與之言是接輿者乃吾儒之所謂狂者故夫子欲與之語也六合之外王者所不治況以口舌辯之乎故韓子之彊辯適所以爲贅也曽子謂如得其情則哀矜而勿喜至哉斯言也吾於浮屠氏亦云作浮屠氏論

网山集卷三

欽定四庫全書

网山集卷四

宋林亦之撰

志銘

吉州通判余府君墓志

余之受姓譜逺而閥髙自建陽令以來伯仲散處或家於杉洋或安固黃陂杉洋【古田縣】之系是爲相家余後又有所謂莆田黃石屯者在今古樓山下或曰若廬山繞山作屋門隨村成生男卽爲儒而他無所雜用其心故朝奉郎廬陵郡丞卽其來裔也以淳熈六年夏四月甲寅卒年五十有五祖諱某保義郎父諱某累封奉議郎母宜人姚氏君讀書不艸艸持身慤厚與人交有情而不忘左朝議大夫文安公於君爲族父【文安孫開國男諱祖奭】君年未冠一日見君所爲文驟長失喜謂人曰吾家校書郎自唐乾符時棄官不仕拂衣去且二百年而惠安公以詞賦起家未幾吾繼之自此寥寥無人卽有人其此郎乎嵗辛未君果第進士調長溪主簿有政迹闗升左從政郎攺左承奉郎知寧徳縣遇覃霈轉左宣義郎縣有陳姓爲多貲忽有夜半鼔噪撾門索其廬得死人防圃下走告之縣謂陳殺吾弟也君誶之汝弟奚在曰初更漏且盡猶在俄而且出君曰夜深遇殺爾何爲卽知之其人不能對遂論殺此囚而一縣凜凜不敢欺兩稅所出爲文書遞移郭落人不見吏官之囷滿矣有廷訟爾汝可不令其言必得其情莆爲名邦聞人才大夫諸老先生論議有定價皆謂季鸞寧徳之政可以爲作縣者法而君之聲名自此出矣磨勘轉左宣教郎充廣南東路經略安撫司主管機宜文字遷左奉議郎通判吉州轉左承議郎賜五品服君在廬陵凡兩攝郡事獄情纎悉一寓目必得人情於人之肝胃所不能遁者故死囚而更活者數十人經總制累嵗逋積爲錢緡數十萬官無所須惟民須君慨然爲白之不得防再白之卒以君言爲然蠲其半是爲廬陵久長無窮之利君爲政毅而慈慈而不可犯撫民如家人視同寮如兄弟用公財如其私江西一帶帥及部使者多鉅人交口薦譽之轉朝奉郎已逮戍還裏門適西淮總領以州綱運爲緩例降秩主管臺州崇道觀命未下而君沒矣吁嗟乎君君子也其心於是乎可哀也已君諱鳳所配爲白社方氏封孺人二子東卿南卿從我學一女許嫁孫曰珤志我生異縣每以不識爲恨及見君在寧徳時以文勸民耕所謂縣令世爲農家故喜爲父老道農事語朴而情至余每誦此𨿽未識君面已識君心也卜以九年夏五月丙申葬之嘉禾裏雙牌之原東卿來速銘於乎君之階郎階也可以遺其後而竟【一有也字】不及其後以是爲君憾君曰命也無憾也遂銘之其詞曰

君子之澤其施遠何哉一夕闕而防蕓香一脈本不短翩翩有觀來者惋刻爾岡頭其勿嘆

宜人姚氏墓志

淳熈八年秋八月戊午奉議郎致仕余君夫人卒是日也余偶肩輿過紅泉市見市之人爾汝雜雜蹙眉相吁嗟余因停輈問之曰廬陵別駕之母死矣奚哉之母之死而能使一市人悲耶夫人爲姚姓故左文林郎知永春縣諱安仁之女初來歸不得姒氏歡而夫人事之如事所尊久之姒氏知其賢相好無間言爲家儉朴有以饑寠來告卽然之無不可之語所出惟一子年尙防聽從師於空山闃然之廬積月裁一歸其子亦卒能力學擢進士第所謂朝奉郎廬陵別駕是也族黨女嫁其父母送之必屬之曰若以夫人爲法則終而身爲良婦爲良母嵗在庚寅以郊霈封孺人自後建儲闈及慶壽封宜人實千載一日也別駕在廬陵時奉議年八十夫人七十有五嘗防日合管弦持觴酒爲壽老孺歡合官寮嘆慕四海耆舊如端明胡公者且以筆作仁者壽三大字題其堂旣而別駕去而歸卽沒矣沒之逾時奉議死再嵗夫人亦亡焉吁嗟乎樂哀喜悲其疊見互出使人不得睹其倪如是矣乎以十年春正月十有六日壬午合其匶於湖頭山之原速我銘從吾學承重孫東卿也女嫁朱笧次孫南卿曽孫珤志銘之曰

有丘莫莫天一方子隔莽孫來蔵冩之終古幸勿傷

余府君埋銘【艾軒葬麥堆】

出莆之東門二十里是爲紅泉余毎過此卽慘心況於我爲愴甚焉者君之降也以甲午其沒也又後於麥堆凡八月以是我心爲愴甚君余姓諱某字宋寔金紫光祿大夫之裔孫也嘗以荊南辟書爲松滋縣簿尉意勁而官下有志者竊悲之所配柯氏子三人隲騤驤女嫁柯羔以七年冬十月甲申合其柩窆之上林之原來請銘鄕者驤也從我防其可辭余始識君於拜經年爲壯者及謁我畱月蕭騷一翁矣隔一嵗過雙闕聞君且死於嗟乎君一見而壯再見而老三不及見而死於嗟乎君乃銘之其詞曰

惟彼年同我所敬傷哉莫見耿何定谷城可訛其炯炯

光澤尉朱府君墓志

七年秋九月癸亥迪功郎光澤縣尉朱君卒於乎悲夫紅泉耆舊自此無幾存者於乎悲夫余弱嵗走紅泉從艾軒子林子學一時同捨生有父行兄行子若孫行秀眉蒼發颯沓一堂君時貌已老執經怡怡無惰容問其年先於先生者數嵗余以是知先生之道尊而君爲可敬矣君少警卲耽書不好狎蚤嵗卽與裏選隆興更元以覃恩補文學再嵗調橫州軍事推官攺初秩乃尉光澤防有死囚縣檄召之夜泊一村虛有遽走前裹兼金以爲屬君笑而遣之或謂是宜以白不則爲君累又笑謂之人畏死幸以賂免人之情事吾不曲賄吾不入吾勿慙足矣奚必爲是沽激皦皦者乎哉又嘗獲彊猾三數十輩該賞格君曰何須此頭顱耶棄不顧聞者嘆異之君諱賡字師言或字少裴父諱汝舟嘗以巵酒別所識聞其寠甚乃推席上飲具一賮之君在黨巷以長者聞性嗜禮晨莫子侄來謁必整冠乃見之人有寸能說之不離口聞人惡未嘗輒以語人所配吳氏其子爲伯樞伯秬叔總季牟從我於小孤之下最後得子曰阿恩女嫁宋確以八年冬十月甲子出殯且將撰日加窆焉屬我以銘不可辭鄕也我來小孤君年七十二以足疾不出毎旬時或三二日猶且呼諸孫左憑右扶過我闥未幾我還我還而君沒嗟哉夫君亡矣夫不再見矣夫乃銘之其詞曰

弗以禦人而張其門銘也有是鬱鬱乎三尺之墳

陳氏母林氏埋銘

林之受姓派系濶逺其在吾縣又疏爲七林子孫多祿仕夫人者卽其裔也年十八嫁同郡涔水君陳氏五十一而嫠其治產若教子不翅如男子所爲者鄕也徹菆適有當世大人工部侍郎來曲堆夫人之孫卣也謁諸塗且涕泣求薤歌或謂先生毎下筆累嵗不卽得爾何其夫人年八十六來寄之母之卒也如是【艾軒母葬來寄山】故此曲不待迫促而愴焉悲夫子二人處厚處仁女長適朝請郎泉州別駕黃廷瑞次適秉義郎淸逺縣尉林孔彰孫曰云庚云卣云鼎從我於空山無人之處其防云弁云幾也夫人以耆年每遇良夕卽呼子若孫若曽孫若外孫持杯團欒老稚驩合里巷所喜道嵗庚子冬十月甲午之長樂縣江田村石鼻頭之原處厚來速銘夫人年八十時余嘗以巵酒至奧隅爲夫人壽其又忍爲是銘也嗚呼悲夫其詞曰

有窈者虛誰其役何哉百年皆過客夫人言之我戚戚十里穹岑化爲碧

處士朱君埋銘

小孤山朱氏粵若來三百年其析處林井有處士諱亷者以淳熈五年二月二十有三日無憾而終越四年五月其甥林愷修職郎永春縣丞之子來謁銘嘗於永春見尺紙其道簡叔甚矣宛然筆畫如千年雨落破壁先生之言爲百世模矱後乎我生欲識斯人者其訊諸斯言矣所配承奉郎致仕賜緋魚袋林國鈞之女子三人拱揚抑拱於吾爲紅泉舊防揚蚤卒是日也因徐林之原而坎之其旁孫凖從网山學年十五已捉筆能爲千言之初爲壬辰旣而趣之日甲申斯銘也諄諄乎鐫已其眀焉其詞曰

西陌東阡古民之純豈謂待夫見見聞聞若遊若息陊葉浮雲是非我言閭巷之言

孺人鄭氏墓志

百丈林氏自國子司業齊州使君以來爲聞家有將作監主簿諱某其孫曰某嗜學敏篤未及仕而死死三十九年夫人乃卒夫人年八十有六故樞宻院編修夾漈鄭樵漁仲之伯姊也以淳熈八年冬十月庚申徹殯越明日辛酉之馬坑之原來乞銘昔者网山讀書城南時嘗一拜故人之母於城隅精舍轉臂十八年恍如昔者訃來重山酸愴累夕其又忍爲是銘也夫人家於遊洋山之陬有子曰詢齒長於我每攜二子呻吟我廬已白殘燈未滅且竟嵗而後去其應當門戶惟白頭一母耳吾黨聞此事所喜道說淳熈三年遇慶壽以其子與鄕書封孺人夫人嫁時逮事舅姑無闕徳執夫之喪瘠甚且終其喪惟防食女子四人長嫁陳某次左承議郎致仕賜緋魚袋陳公諱則之子曰某次尙書郎李公諱某次未及嫁而沒其嫁者又皆前夫人沒孫二人曰舒直舒長夫人於族黨若丘裏有以寠乏欵門者必爲之涕下有所卹無厚薄疏戚不之辭𨿽僮婢使令見之必問其饑飽寒暖於意若母與人也有恩遇下也以情事舅姑也事夫也致其恭其古者所謂良婦慈母也與於是據梧嘆息而爲之銘其詞曰

若容也閒言也訥傷哉貍首我紆郁平林西去轉水出有石夢夢老而桀

林東之埋銘

嵗癸夘嘉平之月餘適上釣螺江逢東巒生語數日咄咄未休而孤靑東之訃來握手共哭之旣而唁其家若婦若孥聞我來盡哭幾僕嗟哉東之餘初識子於來寄山下身頎而長面腴而方是豈其年不及五十者耶齒方壯好馳馬飲酒一日折節讀書便能向秋山倚槁梧呻吟不出戶東之諱浦於工部侍郎故艾軒先生爲族子余與子久處每見子之事先生也件件爲盡情先生往矣事其夫人如先生之存余是以於子益久而益不厭大父諱國鈞承奉郎致仕賜緋魚袋父諱充迪功郎南安軍司戶參軍娶顏氏子男三人學古希古師古女二人長嫁金紫光祿大夫余公諱毅之裔孫某次未笄孫曰應翁子生富佚盤豆簡儉裘袴麤質人或以爲誚而子處之栩栩爾學古卜以十一年冬十月庚午徹殯且以書致我曰父卒日晨起尙乘舟下金山更呼客亟來防蒱防向午臂小戰扶起亡矣今其兆卽爲此山幸乞我銘埋之餘於子爲有情者聞是語淚防防其忍爲之銘乎銘曰

呼爾輿出爾廬俄爾之我而非俄爾之吾銘以幽墟柰何乎其吁

海陽尉章府君墓志

縣之東郭二十里有水汗漫百年無祿仕者隆興攺元粵有二人擢進士第又三年丙戌曲江題名同時五人於是衣冠知有此土矣潮州海陽縣尉於五人者年裁二十有一井裏之人所獨誦慕焉辟之齔而孤自刻削讀書長七尺子林子艾軒過漁溪一見之甚矚目辟之到海陽僅逾嵗所獲彊猾十餘輩於賞法合攺秩辟之若罔罔無所聞者且語其母曰取他人項領以爲髙車大馬之計次郇所不忍爲也其母矍然曰有是哉吾復何所患潮陽一帶傳捨多破壊及是數百里爲之一新然竟以是卒潮之人有愴焉出涕者曽祖諱某祖父諱某並不仕府君以二十九卒辟之二十六而卒無子有指其府君之墓曰是宜攺窆其母聞是語且涕曰嗚呼短長其在是乎辟之之死也母每哭之卽瞑絕從父之兄次邠無以慰其母所產惟一子曰印丑眉目照耀誦書揖客栩栩如成人母忍悲一言之遂以爲之後嗟嗟乎難矣哉越明年次邠又生男方彌月其家有老媼夢海陽謂之曰吾必復生於是生之日以頥之似我爲徴及生宛如媼之所言者聞者異之辟之有吏才不茍取在海陽頗有能聲惜乎其不能騁也如是母夫人曹氏所配爲林氏也淳熙元年夏四月壬午之大湖橘坑之原母老子弱妻穉其亦可哀也已辟之爲章姓於餘外弟也昨者從我遊且有嵗寒繾綣之意又忍爲是銘也悲夫其詞曰

有隕其葩有菀其牙訊之占夢是耶非耶掲陽之荒白羽冥冥闔戶三思有如此銘

邕州左江提舉方公墓志

吾鄰有方姓諱與者以五年夏六月七日卒秋八月壬寅葬於山之原余時客紅泉其孤以書來涕語悲酸且屬我銘其墓是爲久故隔墻者不可辭建炎多事君以海舟發身丞相魏國張公來帥吾閩以君爲驍健通練嘗遣至政事堂白海上可否事潮南有彊猾據海島積嵗爲剽鹵南粵帥辟以往一鼔而勦其窟穴得舟三十六又閩有劇賊已成禽復突而去府趣君捕之君爲一二鐡繩且語人曰殆將穿其頸以來蹤迹至南海卒獲之同事尙未之知君爲酒酒半行而出其賊各帶鄕者鐡繩跪來前一坐驚畏余蚤嵗所聞有此一二事後此二十年紹興三十二年也兩淮治兵君起家從魏公幕府島嶼散處如異時屠狗君舉手一麾而千人頃刻爲可集遂隨舟師鼔行而至於東牟卽墨之下以是積勞至武節郎差邕州提舉左江兵馬賊盜公事沿邊溪洞巡檢使父某累贈武義郎母安人陳氏二子長曰知萬次曰知彰知萬以從軍膠西自能致身今爲修武郎魏公嘗目之曰爾貌何臒而膽之壯也知彰遇郊禋補官女五人未畢嫁君凡四娶曰鄭曰陳曰趙最後又爲陳氏封安人君年且八十上馬下馬一如少年時臥地上躍其身可二尺許每撫刀斬其屨屨防而趾不傷嘗遇賊槊中其腹復裹之以纊鳴鼔鏖戰嗚呼悲夫吾裏有若人而竟死於蕭疎江浦豈不爲壯士惜也嗚呼悲夫乃銘其詞曰

哭之胡爲此水湄男兒等死死無時吁嗟尺石涕沾衣

曹子不占坎志

餘同學於莆陽子林子之門有曹不占者年裁四十而死是爲可弔也已不占長於我一嵗每於客階則肅我先其坐也坐其下鄕者刻意不止爲世俗之所蘄好者惜夫已焉此志也二年春三月壬寅乃窆於烽火山之原其子無作來請銘余湛吟不忍捉筆一防思卽涕下不占名繇父昻監梧州元丰監年不逮三十不占以其父逝之九日而生傷夫君也生不見其父死遺其母哀傷夫君也乃銘之曰

於嗟乎北山之禽結巢生子不得力空爾顦顇涕沾襟欲冩銘歌愁我心【陳渉言父母生我不得力吾試憑三尺逐秦鹿使羣兒看享富貴見逐客碑】

鄭氏母坎志

余姑妹其嫁鄭氏者鄕於犀斜把余袂而哭曰悲夫有是夫他日其有是夫余嘗寘之心胸【或作骨】弗敢忘淳熙元年春正月姑妹且死其子璋來謁喪事余以原上之語不去耳故惕惕然僅以卒事也其夫諱朝昌字元吉亡之十五年於是合窆焉次子俊二女已嫁塗其坎二年正月乙酉也某於是道其所以然礲甓而銘之其詞曰

雙林之脊晻然荒棘昔者之言如此墳也三尺

陳氏母坎志【仲罕】

夫人李氏故處士陳文剛之妻從我於犀斜坡也之母也旣祥之嵗日南至又七日丙午合於後陂之原來請銘處士再娶蚤逝羣子俱幼夫人長之糈之嫁之昏之教之各盡情裏之諸母夥言之不獨一人諸母辭也是宜銘遂銘之其詞曰

有憮者巢其子七三其母兮母心一我爾敬之礱爾甓來者欲誶此其實

曹叔明窆銘

某所識曰叔明所遇人必盡情其死之日人亦共爲之哀以九年冬十有一月甲寅窆於太湖中峯精廬之北隅叔明諱晟曹姓年四十有六其配長樂陳氏其伯兄昻承信郎監梧州元丰監仲兄昺吉州助教君於我有嵗寒綢繆之意其子彖從我遊吾於是銘之銘之曰車之馳其輪虧悠悠大窽無停思以是息足者其誰書之尺石不可遺

曹氏母窆銘【子微】

曹氏子彖以元年冬十有一月來告期且乞銘去年是月二十有五日余銘爾父矣今年是月二十有六日余又銘爾母於乎悲夫人世之促促也如是爾於乎悲夫乃爲之銘曰

江之南長爾思掩之七日恍其萎安得靑囊無支辭

孺人曹氏坎志【陳氏母】

夫人曹氏葬有日處士謂庚卣鼎是弗志也惡可志之其惟网山乎嘗及見聞是語慨然一慘心遂銘之其詞曰

縮縮爾事其姑婉婉爾循其夫有造其除驩以洗腆亟以趣我其冩之烽火之隅年爲執徐其月日也實在於析木之虛

章徽之妻盧氏坎志

海陽之章有曰次邴者卜以十一年冬十有一月乙未日南至越十四日戊申爲其婦盧氏徹殯塗卒之逾月而徹殯塗禮也二子印昺印淥俱穉齒嗚呼悲夫嫁之日嵗甲午卒之日嵗甲辰自甲至甲其十年伉儷之情乎余聞是語愴於心遂以志諸石也嗚呼悲夫

國子生林氏坎志

麥堆雙闕之西南隅是爲艾軒先生中子同季之墓冬十一月庚申朔乃掩土中子字防康嘗補國子生卒且三年矣娶陳氏其子爲科鬥於乎悲夫吾悲斯墳也才易月其又忍志斯石也於乎悲夫

章由之防殤坎志

章三十九弟由之有子曰印鹿生且鄕晬矣丰防而儇好元年冬至十有三日乙亥卒越明日日下稷埋於疎野之西陬其去我彖也尺有咫於乎悲夫余以是心重傷焉志之者誰网山山人月魚氏也

防殤小坎志

悲哉吾耑而彖阿翁之死裁兩旬汝乃接其死吾哭汝於艸山吾何心汝之生日有幾袌而坎之空岑吾何心初其墮地亟鄕之火雙目炅炅又闔而微笑是惡得爲眉子也於意

网山集卷四

欽定四庫全書

网山集卷五

宋林亦之撰

祭文

艾軒先生成服

淳熙五年夏五月癸夘門人林亦之以酒漿雞豚之奠敬告於工部侍郎故艾軒先生子林子之靈嗚呼先生而止是耶昔之人哭其師如哭其父謂其師之可以盡吾情如其父則哭之如其父嗚呼先生其吾父也撫棺大叫有所不可忍傷哉痛哉痛哉傷哉軻之死千載而有伊水伊水不可見又寥寥乎有吾先生一等談論往往自六經絕筆此爲獨悟是軻之後有伊水六經之後而有吾艾軒先生也嗚呼百年宇宙而有君子者吾得而師事之百年宇宙而亡君子者我不得而師事之吾又恨何如也嗚呼痛哉三日之殮門人之絰者出亦之又帥紅泉諸生再哭之亦之之來紅泉以其鄰爲東井也先生嘗至其廬而諸生列拜於堂下先生受其拜且誨之曰如其諸孫行也嗚呼古道闕落非先生其孰起之先生且死斯文斯道何所托此亦之所以仰天痛哭涙且盡而眼眶裂也嗚乎痛哉

艾軒先生大祥

七年夏五月五日越明日丁巳侍郎先生以是日大祥祥事告已門人林亦之敬以酒漿魚膾之奠再拜哭酹於堂下嗚乎麥堆三年倐爾䢐盡門人治任紛紛去軫我於此邦有如並州來時弱齒今焉白頭可忍一日言復故丘繞墳長號其鳴啾啾天地無人六經無師何土可畱何山可依昔人何爲撫膺痛哭亦謂四海莫頓此足當年河洛不絕如帶賴有羣子晚嵗猶在紅泉之道豈曰終僵願我同學宇宙斯張日月不返疑服告終沽酒寓情悲來無窮自此重趼痛連心脾年年是日黃梅雨飛嗚乎悲夫

艾軒先生祠堂告成

淳熙癸夘二月丁酉日故工部侍郎艾軒先生祠堂告成門弟子近逺至者數百人郡侯祭已迪功郎致仕吳悅之在諸生以齒先敬酌酒告於祠下嗚乎大道根源畀諸聖賢千年百年乃見一人孟子無傳發於洛川洛有程氏莆生艾軒於嗟先生皜皜誰匹六經脈絡神解心得同堂相嘆胡不著書交臂難言紙上何如四海學者始知孔子不在訓詁不在文字莆人四世祖孫父子殆數百人皆門下士不獨致身蟬聨簮組一時楚楚如齊如魯忽爾梁壊哀沈痛深有來賢侯式慰我心一國之師天下所慕防彼明祠血食玆土七閩都督義重交友買田以祀邈乎不朽吉日維戊侯來執斚冠履雜沓有淚如冩先生之道自此長存願究遺言勿絕此根

父大殮

乾道七年冬十月庚戌孤子某敬以巵酒家飱致酹於處士考君嗚呼昨者食於斯今者酹於斯舉聲一哭心魄俱防薾然杖絰玆焉乃具是必仿諸古蓋力之所至惟是耳若謂我生汝汝今頭欲白而終無一事爲稱吾心又何必仿諸古此我不肖子也槌胸大叫其將何辭以對也嗚呼蒼天嗚呼痛哉

父大祥

乾道九年冬十月庚申朔越四日癸亥孤子某謹以巵酒雞魚之奠敬告大祥於考君處士之靈結巢莽蒼去日不可返摧涕一出心潰血零百年號慕其將與此身俱滅也耶

犀斜

乾道八年冬十月十有一日丙午孤子某自三十里奉考君處士之柩卜於犀斜之原日向中乃掩坎而以杯酒盤飱敬酹之嗚呼傷哉貧也養生送死焉得而無憾𨿽然數尺之壠可以固蔵蓋亦行其所聞者如是耳捫心涕絕千古永極

南山墓

三十年十有二月二十有五日孤子某謹以觴酒盤飱之祭敢昭告於考君承事墓下嗚呼十年松楸有如昨日如是一杯又將隔嵗敢告

外舅大殮

六年夏五月丁巳吾婦翁評事以是日大殮甥网山林某敢以巵酒魚豚之奠敬告之曰嗚呼悲夫吾家去此相望數驛一日爲此來而婦翁死傷心何可言翁之死故人親戚翕然爲予悲𨿽欲勿悲焉得而勿悲也翁自病至死沈瞑無一言每睹我來卽以目視我亦了無一語阿女以是故敂胸嘔血其聲呼呼翁之不肯出一語豈其於我有所淒然者耶吾來此三十日翁之見我不翅如三十年知我者我又何可恨幽明之隔不可復見生死數語如此巵酒

又祭外舅

八年夏四月戊申甥网山林某謹以斗酒一食自三百里致酹於惠安丈人陳公之靈嗚呼昨者拜公未有旬月豈謂訣去及我未發一見而死耿恨何窮茍不有是孰爲婦翁適以衰衣奠哭芻靈計程南首心涕零何年重來萬松蒼蒼前度劉郎苦爲肺腸

林公執

三年冬十月壬子同郡生林某並姓名三十人以巵酒盤飱敬致酹於故承事卜丈林公之靈嗚乎八十之老故國喬木有此雕零云胡不哭街南巷北生事如麻垂簾市中所謂君家君家何如教子一經十年聲名機云弟兄國人於是謂公有子問詩問禮來者楚楚我輩小子陳良之徒鬥酒哭公義其然乎死而有知聊聽吾語有子如此公其不死

李監倉

四年夏五月甲寅曲堆林某敬以杯酒盤飱哭故監倉李君之柩於龍山塔下嗚乎十年戶外足迹可數公一見我如所未睹我亦何能而相尊俎反覆念此涕零如雨龍山之巓上入云霓公居其旁我居其西日則一至夜則一來談笑無限欲去徘徊人皆謂我咄咄【丁忽反】怪事公聞我語喜而不寐天下所難難於知己不謂君子知我如此公於文律所長儷偶加之數年可以不朽公之防已有似冰壺闔館之夕晻然獘裾如公所爲知之者誰公所敬我謂其相知視公之貌萬斛之舟豈謂一死乃如轉喉芻靈所居向者書帷於此酹公觸目生悲百年隔濶有酒一巵肺肝之言而盡於斯

陳以中

五年秋九月二十有一日甲戌林某合丹井羣居來哭吾友陳生而告之曰嗚呼昨者無端紛紛行李子來語離亦自知其謬也而不知此行乃爲死期嗚呼痛哉子之胸腹粲粲可數所視羣居有緩急卽推身出力以相助胡爲一死千里冥蒙言之愴心也嗚呼子平生於人吐肝出肺相視如骨肉子之死於吳門也誰收汝骨誰屍汝喪吾黨不得一撫棺而哭子今夕何夕子之兄弟招汝魂魄吾得以哭子嗚呼痛哉吾黨有若人者其死之日無骸可哭望影而弔何者爲心目也嗚呼痛哉

陳旦中

六年二月十日日向夕林某合吾黨十數人以巵酒豆肉致酹於吾友陳生先輩之靈嗚呼汝兄之死方感予心今復哭汝悲惜彌深汝於一輩有如蘭芽姢姢數莖其標已佳不謂一疾髐然把骨此豈久長言之涕絕今夕何夕曲堆之旁澆酒地上舉目淒涼𨿽然今夕聊道欵曲明日重來夕陽空屋

林斯容

癸巳之嵗春正月十有三日丁巳林某合徒友二十人以巵酒盤飱致酹於故林生二十四秀才之靈嗚呼痛哉汝走儋耳曰哭其父豈謂乃身復死於是按彼圖經此爲何處爾父爾子於焉俱死岌然伯兄累累病軀乃自朱崖隨一蠻奴骸骨兩函出入﨑嶇十日五日行店俱無夜所投宿路傍艸峬我聽此語累夕驚吁亦有災喪可曽似此等爲死耳況有若苦勿謂鯨波邈焉已隔所聞哭聲乃其故集一杯招汝亟其來止無爲天末羇愁之鬼嗚呼哀哉

友人稚春同爨兄

年月日林某敬以斗酒一食哭酹於吾友稚春同爨兄之靈嗚呼稚春朋友道闕惟君爲盡之撫膺長慟傷如之何自防結交便同襟袍於今白頭不見其過曩遭巨浸吾婦初產四更呼我卽來並爨奴婢雞犬各安所館宇宙斯人命一何短我𨿽共廬身常作客門戶短長妻孥纎悉有來家書皆君手迹阿誰弟兄如此用力嗚呼稚春君死十日我始聞訃逆旅一號魂驚魄懼父無丁男妻抱防嗣天下單孑此情何措嗚呼稚春爾之阿翁卽吾之翁爾子可教當發其蒙君能先施我敢負君割心一巵敬寓斯文

曹聲之

嗚呼故人有子故人有孫胡爲一巢一雛不存我近客還過我紛紛人各謂汝非昔郎君我喜未已哭聲忽聞三世孀嫠防防一門伯道無嗣可續其傳李宻祖母曷終餘年質之蒼天天其愈髙惟是朋儔相對悲號新涼雨過月明秋毫亡者已矣未亡柰何

光澤朱尉

年月日同捨生林亦之林通平以巵酒一食哭酹於故縣尉二十二丈朱君之靈嗚呼昨者識君紅泉之上義爲朋友齒則父行今者哭君小孤之下當時龎艾其存已寡先生初出羣英沓至金簧銀甕照耀天地又有羣老故木蒼松鴈行升堂執禮甚恭於嗟丈人是爲一數每視我輩連心並肺不謂偃斧忽爾木拱欵欵舊遊累累新壠同州秋浦一水蟬聫昔造其廬今弔其阡一杯長號轉臂陳迹百年永訣有如此夕

曹子微母

淳熙攺元春正月丙午林某謹以淸酒殽蓛之奠致酹於故孺人陳氏之靈嗚呼昨者故人墳土初畢去之七日又弔乃室茫茫太空孰爲短長遂令支蔓其說多方通家之集如今幾年劉郎去後孟母復捐豈堪逝者如此翩翩追舊酸摧淚防雙懸貍首一巵亦云有子勿謂幽壤卒焉若是況乃賢淑一門之懿視此酹辭可以勿愧

陳壽夫

元年春三月乃日上越明日乙未同捨三十人謹以觴酒雞豚之奠致酹於壽夫陳君之靈嗚呼三二年來吁嗟弔文兩悲瘴魂今復哭君所謂南陬莫非死客有來行李何必此域乃如結屋萬竹幽幽可以長子可以白頭何事翩翩卻爲此遊黃茅客捨屍骨誰收君死之夕不知其時於此一哭卽爲死期知生者弔知死者傷雜然來聚沈痛中腸隔海蒼茫煙雨生狂爲語行人好還故鄕

海陽章尉

甲午之嵗夏四月壬午外兄林某以斗酒一食致酹於故海陽縣尉章四十弟辟之之墓嗚呼辟之日已向中泉闗永隔傷心可柰何傷心可柰何一年凡幾日而吾兩渉江以送人欲久不老何可得耶嗚呼秋風网山明月疎野此意防絕如今防年每一防尋卽頭暈而眼花亂矣嗚呼悲夫他日其有知我之悲者乎江南一帶吾不忍視之長號一聲防馬而去滿山松栢相思何處

曹不占

年月日林某合徒友三數十人以巵酒豆肉致酹於故友人曹不占子之靈嗟哉不占昌陽一飲去之防日而乃捉筆爲子酹辭人其無情則已若其有情則此情何時而已耶嗟哉不占了無是非了無可否故人無徳於已者亦無怨於已者二十年來我之所以友子者惟是耳嗟哉不占花蹊西偏有宅一區子以是爲嵗寒切磋不可緩者而子乃止於是數日沈吟出門入門有所不可忍乃知昔人於西州門啾喞痛心之言茍非我輩何從有此等語耶嗚呼哀哉欵欵故遊有如兄弟平生胸腹寓此一涕

夏循矩先生

年月日某人以酒漿魚豕之奠致酹於故循矩先生柩下林某爲之辭曰嗚呼先生百年黨巷於焉解惑樵車過市安得不哭嗚呼白頭讀書賣屋而黔婁君平所可道者惟是爾先生又何憾耶近遠畢集裏門之隅乃如陳相盍循其初空亭一巵聊道欵曲魂如可招敢後宋玉

林伯謨

嗚呼伯謨其死矣乎昔人於昆弟父母無間言乃謂之孝君之事親惟謹爾其視諸弟壺漿豆肉寒袍暑衣蓋有人之所難者而君無難色嗚呼君乎惡可謂之世人而已乎緑煙之下花竹如晝君不可見傷如之何悲酸數語道此胸腹勿謂泉闗闇無白日

林斯行

二年秋九月朔日己夘同捨三十人謹以巵酒盤飱之奠致酹於故友人斯行林生之靈嗟哉斯行其於羣處姢姢可憐胡爲一死不逮中年所嗜雕虫不險不俗豈謂嵗月一等埋伏乃如菜畦便可終老何必去來苕霅古道嗟哉斯行日者雙棺來自儋耳今者東吳復哭吾子人生慘禍萃於一門首尾五年三度招魂行道相語已自驚吁況乃故遊悲寃何如嗟哉斯行華亭水鄕鶴叫三更夜航船上歌聲短長欲弔羇魂跂莫之往白日一巵其或可想

鄭唐仲

嗚呼人生滅沒百世同轍君其長逝我所深惜君於壯嵗刻意問津以是得病豈爲俗人茫茫宇宙安有斯病窮海得此敢不起敬再拜柩車是爲裏門勿卽遽去聊寓一尊我爲此文不獨弔君想得九原亦喜斯言

靑龍陳君

六年秋八月旣望越某日网山林某敬以千里一食致酹於故提幹二丈靑龍陳君之靈嗚呼舊故一別所懷無數孰謂雕零乃如此遽我緣長者一下錢塘君聞我來數程宿糧逆旅一見便如曩昔義薄層空身才五尺欵欵謂我淛人讀書哿矣富人傷哉寒臒欲爲數椽芙蕖秋浦有來館我不間爾汝願憑指畫爲之凖繩我敬此言我愧非人粲粲髙致曽是滿堂適我南歸君其云亡吁嗟舊遊零落一方向時射圃艸如人長視人子弟若其子弟想彼州閭誰不出涕我有巵酒哭君何處船下姑蘇華亭東去不知何年問津於此憑髙一慟落霞千里

章氏婦

嗚呼嫁車何年車在門嫁衣何年殮衣已陳人命朝露人世浮漚反覆嘆息短長勿論惟是朋友便如閨壼今日之義一杯敢後

林司法

年月日司法林先生訃來學生某聚哭於裏門佛屋且以巵酒一食敬酹之嗚呼先生少年場屋姓字轔轔裏閭模楷脫屨莘莘白頭一官雷州參軍尺寸未騁叢祠招魂南爲儋耳北是鬼門安得不死吾黨悲寃不獨一身旅骸數人經渉半年凶問初聞六月炎海萬里故園莽不可見徒有此尊哀哉

林稚春母

嗚呼空山晚嵗寄巢一枝可忍長訣交橫涕洟王珪之家周瑜之母千年百年曠哉天宇縞衣數程來赴喪期未曰有子有母如斯故於棲息欲托情重書曰网山浮家之洞秋風落葉丹旐翩翩全家哭送巵酒何年

陳監場夫人

四年仲冬之月丙申越九日甲辰某以斗酒一食致酹於故監場夫人林氏之柩吾裏有母年濱九十如此滅沒行道傷惜母也教子惟是擇鄰與其子遊耆老數人母饋之食無或難色至今黨巷謂是母徳嵗時親戚夜或宴【一作與】聚母也衰年端坐無倨此來涕淚曩嘗登堂百年女法一夕云亡羣孫愷慈各自讀書諸婿豪華亦有懸魚蕭騷海畔如母者鮮母也且死復何所恨裏有故母古昔可聞嗟哉莫見瑟瑟傷魂立冬大招逺日不來巵酒長訣華屋蒼苔

谷堂賾和尙

四年孟春之月人日戊申网山林某以香茶果子致祭於故精嚴長老谷堂禪師之靈吾裏精藍一千五百本色道人此爲巨擘昨者浦西尙及一見惜哉已老使我心諸方談禪拈椎豎拂何如谷堂無句可說嚼蔬吞飯一等眞實卽此眞實是謂古佛豪傑雜雜交朋不知其人視其所親胡爲一日寄我短札題其年月欵欵話別天寒日暮快我行客平生艸鞋這回得力芝山之下松徑成行所謂伊人在水一方浮屠不哭我豈無情聊寓杯茶有淚縱橫

陳子白母

嗚呼昨者死喪井陌共嘆矧於我輩尢切淒防嗟嗟夫人良婦賢母絲調鳳鳴蘭芳芝秀何爲一疾遽隔莽渺年過五十已不爲夭王珪之客梁鴻之賓風雨盤豆義如家人行矣芻靈同是一哭孤墳屋角痛注心目

淸逺林尉

嗚呼裏閭老大如曉星寥落君不可見傷如之何君之胸中了如童兒一物不畱況乃是非門庭庳隘人嗤其儉君則甚安不動一念以此所積富而且壽以此不惑死生如晝紛紛來哭視君前輩豈爲一哭無從而潰十月寒原衰艸殘云情寓此酒悲視斯文

网山集卷五

欽定四庫全書

网山集卷六

宋林亦之撰

祭文

代惠安陳仲鱗祭父

乾道六年夏五月辛亥朔越七日丁巳虡虙璆諸孤謹以酒漿殽防之奠敢昭告於考君承事嗚呼吾父之年不爲短吾父之死而吾兄弟哀號痛裂若不得活吾兄弟平時未嘗歷事只謂百年如是而已今每一遇事茫然無依惟舉聲欲哭嗚呼明朝後日百事縈腸此哭也何有窮已也耶嗚呼蒼天不孝蒼天

代髙徳庸祭外舅

元年冬十有二月旣望越四日庚午髙某曹某謹以觴酒雞豚之奠哭於婦翁承事林丈柩下嗟嗟丈人胡爲此來耶吾兩人阿翁俱棄去所視婦翁卽吾翁也吾每扁舟到岸頭家人未卽來而翁已來江上招手喜見眉髮一年十个月我如飛蓬防梗南北無定居惟是嵗殘薄言來還婦翁女婿銀杯團欒誰謂今嵗每年時而爲此道旁噫嗚一酹耶嗚呼吾寧忍言之耶死生之隔傷心無數何以告哀有淚如雨

代陳鈞叔祭墓

二年冬十月某日衡卣諸孤奉考君處士之柩卜於西隠之原以是日掩坎而以杯酒盤飱敬酹之嗚呼昔者死喪我尙童稚瞿然叫號曽莫可使十年佛屋寂歷空菆此念一來摧剝肺肝豈謂殘喘尙及吾母他山落日防防累土銘彼懿石松栢不死其有來者曰阿爺之墓

代陳景韋祭李監倉

四年夏四月旣望越九日甲寅陳處厚以巵酒一食敬致酹於故監倉從事李丈之靈嗚呼人命危脆如艸頭露頃刻可翫忽焉滅去所蘄如公豈曰寸尺一日不見便爲陳迹公來海渚曽是通家上堂拜母情好無涯哭公之喪不獨余身吾母吾婦涕淚沾巾公之嗜好曽非世俗所得俸錢買書滿屋如此人物所謂金玉不愧昔人可以瞑目我來哭公龍山之旁追念昔遊歷歷悲傷壁上新詩手迹未幹胡忍視之摧析肺肝平生之懷寓以杯酒公不忘舊公其來否

代章由之外妗大殮

嗚呼死喪之戚是爲可弔所謂無憾斯焉蓋鮮一封鸞誥【一作錦】來自日邊天下婦人蓋亦有焉寒溪一帶環村而流兄弟親戚團欒白頭女子之嫁胡爲有是今其有是是亦可已所愧【一作恨】我輩異縣他鄕終訣之夕渺渺茫茫百年此念何時可忘長號一酹我心欲狂

代章由之祭外妗

年月日謹以觴酒豆肉哭吾丈母宜人於古龍道下嗚呼贊皇公昨焉南渡攜其甥以來爲之擇對而配以夫人夫人之生何者爲可恨也空村六月岌然之柩將走故墟我輩一二甥哭此道上【一作下】肺肝如裂嗚呼百年之母暫焉不得面卽心魂飛去況如是一掩土而泉闗杳杳無有曉時耶悲痛之語所不忍道惟有一哭哭之而乂哭也已

代眾人祭林美政

七年夏四月辛亥故承事林君以是日大招王仁合徒友二十人以杯酒盤飱敬酹之网山林亦之爲之詞曰嗚呼君於井閭所謂善人平生好事相見情親兒郎莘莘一皆業文獨力當門不憚苦辛胡爲晚嵗若有促迫朱崖萬里隻身羇客生無來書死不知日只憑南風收召魂魄人生慘裂何者可說所幸諸子屹然自立檳榔海頭蒙蒙島居旅骸何寄舉目悲呼二子徒跣窮渉號慕長途歸魂須一相遇知生者弔知死者傷巵酒登堂乃君家鄕

代盧國寶祭母

嗚呼人生一世如風之奔有母八十哭之何言我𨿽無憾我心不然憑棺大叫不孝蒼天嗚呼蒼天柰何此心靈車且逺不可追尋惟是巵酒長號拜跪子母平生如此已矣

代髙子羽祭淸叔

嗚呼相見未幾有是來哭不知死捐一何其速所視親戚涕零不足亦謂肝腸了無一曲昨於未病乃如催促伯姊仲妹一至其屋悲痛此語歷歷死別有來巵酒恍如面目

代從弟履之祭外舅父

五年秋九月十有三日丙寅女孫婿林士端謹以酒漿魚蓛之奠哭故承事翁之柩於道上嗚呼阿翁之死莫然其順也此爲不憾吾又何悲翁之作室寸寸辛劬頽波突出隠然晏塗如是防年去如轉臂昔聞此語傷人肝肺嗚呼水南艸木秋風蕭條自此而逝杳不可招亦有巵酒行行揮涕翁勿遽去吾其爲翁女孫之婿也

代余師春祖母大殮

八年八月旣望越六日甲子亡祖母宜人以是日大殮承重孫余東卿敬以酒漿雞豚之奠哭酹於柩下嗚呼廬陵一歸乃哭吾父未及數月而祖父棄去所恃祖母如百年大樹胡爲一夕復爾僵僕嗚呼痛哉爲人子爲人孫三年而哭三喪人世何以爲活也前之衰斬也後之衰齊也質之古不敢以輕者易重者惟是仍其杖絰撫棺大叫敂胸瀝血哭且盡而無聲可哭也哀哉

代祭稚春

年月日亡男九郎以是日大殮汝之子尙防阿爹使汝侄孟同小同隨汝妻以巵酒酹汝嗚呼天乎吾老矣吾有三子曩者哭其二焉今又哭汝嗚呼天乎予何辜有是夫予年七十五而無子汝之子年五嵗而無父老者老防者防汝何遽棄我而沒也聞之昔人喪爾親無所聞喪爾子喪爾明吾今而後乃知此言之悲也子哭親喪不敢自毀庶乎可以當大事子之死父骨無所托是安得不斵絕耶爾子藐然未能杖吾舉聲一號爾妻爾子隨我後而哭幽明道絕汝或聞此哭聲其亦何腸可防也

代友人祭稚春

年月日陳日益等以酒漿魚豚之奠敬哭吾亡友稚春於緑煙亭下陳與機以齒長酌酒以告林亦之爲之詞曰嗟嗟我裏有如吾友平生義重千金塵垢胡爲一夕倐爾雕逝交遊拊心行道揮淚艾軒之門雜還瑤琨一時朋儔知有稚春卽謂嵗月可以橫騖豈爲屢跌尺寸不遇李賀無壽孟郊竟窮昔人遺恨乃萃爾躬艸堂數畝所謂鹿門杞菊孤標盡室逃喧生無雜念死亦先言此尙不亂他皆浮雲父喪良子兒失良父況我金石悲情轉苦繾綣一巵哭君何處當門白水寸寸愁緒

代曹子微祭父

年月日孤子彖以觴酒雞豚之奠敢告於考君嗚呼災禍之來乃如轉臂吾父生無一疾一疾遂不可救蒼天蒼天毋乃太酷耶母氏彌年抱病藐然子女況俱未有所識而父也棄去吾攜吾妹隨吾母哭吾父吾何以爲活也杖絰旣具敢以告哀吾父聞此語其亦痛不可忍肝腸寸裂也耶

代友人祭曹叔明

九年冬十一月日南至越十有六日癸丑同捨三十人以巵酒殽之奠致酹於故曹十九叔明之靈嗚呼曲堆防年逝者如許遽失海陽復哭吾子豈爲故人俱止於是情之所鐘不可排棄君有家室豈無所累悠悠終嵗若無一事人生頭白無時休息如君一日乃爲一日昨者往還亦惟有君可是侯芭便識子云柴鑪情語歷歷俱存恍焉莫睹落涕傷魂來朝空山日短天寒君有令子何復可寃於嗟今夕有來哭者十年交情明燭之下

代章由之祭弟海陽尉

冬十月旣望越浹日乙丑海陽縣尉四十弟之柩歸殯於疎野原頭三十九兄以杯酒家飱哭酹之嗚呼痛哉嗚呼哀哉汝不緣寸祿汝視南潮陽數百千里知爲何處而乃死於是福無絲髮災如丘山嗚呼痛哉嗚呼寃哉人孰不有死而汝如之何其死也汝母老矣汝婦防藐復無所字汝如之何其死也凶問之來吾哭之累夕卽招汝之魂魄爲汝之主謂喪有無後無無主也親戚閭巷朋友姻舊來者哭於我所視靈坐之旁闃然無杖者莫不長嗟痛涕以是爲深寃也吾走兩驛得汝之柩汝母見我一哭幾絕汝婦憑棺而立而已不能哭嗚呼痛哉天之禍人無乃太甚耶旣而阿母呼我言曰吾與防婦兩身一命惟汝生死之汝能生我我卽活不則吾二人不待及門而死也語畢拊膺大哭吾亦哭如是三呼我皆哭卒不曉其語汝之兩舅乃從其旁而申予予固不敢逆母之命然予惟有一子如之何其續汝也母曰汝夫婦尙少此非所當慮吾之子死矣吾今無所依倚汝其許我卽令丑子杖絰隨以入汝不許我則速持我之柩來我亦不顧此命也嗚呼痛哉吾無父母阿母卽吾母也吾母以生死詛我吾其敢逆之哉質之古人有名其從弟之子爲防者蓋取其兩家共此一子也昔有是言吾其敢逆之哉𨿽然汝婦今有遺娠茍男也卽以丑子歸於我或我更得男也則以此男爲汝之後而阿醜亦歸於我皇天后土實聞此言不然則吾誰欺欺天乎吾惟有一子如之何其續汝也嗚呼痛哉嗚呼寃哉

代陳仲罕祭女兄

九年冬十月壬申林氏孺人十八姊以是日出殯柩車過吾屋弟陳防敬以酒漿雞豚之奠於此哭酹之嗚呼父沒之年我尙遺腹曽是數嵗伯兄奄沒一門惸惸孤兒稚女況以病母生何處所吾母劬瘠羣姊及嫁慰母目前姊爲鄰捨諸孫緜蠻明燈夜闌尙來母旁戱笑未還胡爲一疾倐爾捐䢐母之哭之淚防眼枯我之哭姊復憂吾母若是衰年其何以處柩車所經是爲屋隅子母之情於此何如勿謂雕落此懷長畢野菆咫尺恍如昨日

代朱季牟祭父縣尉

年月日亡父縣尉以是日出殯伯樞諸孤謹以酒漿豚魚之奠敢昭告於柩下嗚呼空村送死肺裂胃傷豈爲禍故來不可當一柩在堂兩柩兩旁【一作房】蚤哭夜嘆欲死未亡私喪柰何父爲巨創芻靈卽去防魂茫天乎不孝終古此觴

代曹子微祭母二首

九年冬十有一月五日癸酉孤子彖敬以巵酒豚魚之奠敢昭告於亡母孺人嗚呼空山送柩日其有防曽是災禍颯焉又至天之降殃如不克斃乃者屠裂尙有母氏含辛茹苦同是哀死今則與誰號斂吾母零丁一身單弱一女大叫空堂其何忍處三日而斂哭者畢聚所視前喪寃乎已矣

又代

於乎未及半年乃送雙柩生人慘禍盡此於身況玆一杯是爲永訣眼枯無淚瀝血以告

代陳惇夫祭弟壽夫

元年春三月乙未十四兄以酒漿魚蓛之奠致祭於故壽夫十五弟之靈嗚呼汝何促迫乃爲此役竟滅其身無屍可哭亦有敝廬於斯百年誰是客死汝乃不反九十之母懸懸汝歸一日南風防回倚門豈謂汝死已閱數月聚屋一號眇視天末汝有防婦汝有弱子我不敢哭恐慟其母堂之左辟招汝魂魄無限傷心寓此巵酒

代章由之又祭弟海陽尉

元年夏四月旣望越十有二日壬午故海陽四十弟以是日掩土從父之兄三十九兄以巵酒家餐哭之墓下且誶之曰少年登科少年宦遊少年而死於汝無所憾一區之墓阿雛未能祭而吾爲之祭此汝妻汝母所以捶胸裂肺欲嘔其血者也

代方士登祭母

嗚呼吾母竟止是耶防機之訓嚴闔棺之夕隔千寃萬恨吐腸唾血晨朝日東靈車且發縱有巵酒累累兒女何情而爲此一訣也耶嗚呼蒼天不孝蒼天

代林家仲祭母

嗚呼吾母之柩車未出門我則不敢卽死吾母之柩車旣出門吾又思所以畢吾母之念我亦不敢卽死號天叫地情不逮語嗚呼寃哉嗚呼痛哉

代林耀卿祭丈母

於乎夫人偶來未還竟爾不起夫豈終焉蓋亦有地生則敬事死其敢負置棺我屋哭之如母吁嗟白頭嫁夫育男一夕瞑目各東西南惟暮之春逺日斯至子來逆柩歸祀故里一杯長訣魂無悠悠義隨子歸我不敢畱

代陳惇夫祭母

於乎吾母九十如百年巨木今其云亡何可告訴嗚呼哀哉昔先人未死乃如門戶一出母手況吾父旣沒而門戶纎悉非母其誰故我自童騃及今莫齒長子抱孫惟母是恃而不知有一日辛苦也言念及此涕血俱下嗚呼哀哉塗車旣飭芻靈卽逺平生母子如此巵酒嗚呼哀哉

代陳子圭祭外舅

嗚呼百年姻婭其來也舊何哉後進復生【一作出】華冑園則共蹊屋焉並霤豈謂一疾而不可救一官南海歸則拂袖人有是非我如童防所以死生皎皎如晝閭井共哀矧余甥舅追念曩昔雙涕如澑福也每哭心狂目瞀莫春雨寒薄薄醆豆𨿽則寓情此情曷究

代曹敬曽祭父

年月日亡父以是日成服孤子敬曽隨曽祖母祖母及母以酒漿魚豚哭酹於柩下喪禮不二斬謂天惟一天而父惟一父也三世嫠母乃屬之藐孤抑不知此身可以事三世之母如父之欲瞑目忍死出一語者否乎長號大叫天乎哀絕

代友人祭陳伯順

嗚呼伯順朋儔心髙場屋意健平生未騁竟死寒牎昨者同堂子亦脫屨早聞警防葩卉初抽豈其能殃竟不克壽子以妙年伉儷俱殞有子而嬰有母而老雙柩嵯峨何者心目官橋西行曉月東上一巵永訣千古摧心

代鄭釋卿祭妹夫伯順

嗚呼吾妹夘也死之百有二十六日而伯順死人世悲寃今昔殃咎未有如是其甚也吾與爾比鄰與爾朋友與爾親戚平生胸腹豈一哭可了夘也事爾嵗月未久男在稚齒女爲乳下兒嗚呼哀哉少年夫婦同時雕殞乃畱孩嬰墮人眼淚吾父母及爾母也各已白頭每一哭汝卽腸寸防而心縷裂也天寒雙柩慘慘一巵百年未死痛不可盡嗚呼哀哉

网山集卷六

欽定四庫全書

网山集卷七

宋林亦之撰

祝文

試妝

年月日曽孫某敬昭告於曽祖考妣某之女卜以是日辛夘適於鄧氏槃有酒漿幾有殽蓛曰有鬼神是用以告

惠安親迎

年月日曽孫某謹以酒漿雞豚之奠敬昭告於曽祖考承事妣太孺人某適某卜以是日親迎乃如斯籩盥手以薦示不忘所由始也敢告

陳子白醮婦

乃滌斯缶乃蠲斯爼乃告於爾神此爲庶人之禮也敢告

章徽之醮婦

乃仲次邴乃防良日乃以其婦盧氏見是𨿽非古是安得爲非古也

曹子微醮婦

阿季之子彖以是日授之室所謂棗栗於物則微於禮則重也

丹井罷齋

惟是春月一來丹井山泉不枯夜竈無恐玆豈無相之道耶嵗行盡矣羣居謝去曰有巵酒以告於神神其必賜之飲此酒也

紅泉堂集

昨者羣居嘗於此乎假館一嵗之福惟神之錫今復爲是集敢有告於神禮也敢告

孔子廟上額

年月日具官某謹以淸醴之奠致告於廟門之神孔子門墻周徧六合乃如此土亦有宮庭祠題一新士气十倍盥栗以告示不敢専也

神祠

年月日网山林某謹以果酌告於祠下昨者湘鄕嘗一至乎此而此裏衣冠燦燦可數今玆且來又何敢望先達亦以假館信宿必謁於神祠此爲古道也

聘書

鄒子西

一門所出有如兄弟之驩百里相期還遂婚姻之請顧玆結好不待費辭惟於羣從之中曽是兩言而決載瞻萱艸敢陳束帛之儀更把茱萸卽聽雙魚之賜

修仲

去家十里夙聞矍鑠之翁有宅一區敢拜綢繆之問以夫婦之前定非卜筮之可憑謂闕然阡陌之殊而有此婚姻之好托丹靑於束帛願走下風結忠信於百年請從今日

曹子微

登堂拜母不惟結好於一朝納采問名蓋亦托昏於兩世豈謂老大尙許後來實惟久要之不忘遂使請謁之如舊東牀坦腹蚤聞二子之賢舅氏同心更借片言之重

章徽之聘盧氏

官塘一帶有如杜鄠之間鹽海雜居敢辱崔盧之族況千里還家而事非曩昔豈束帛通好而語及綢繆爲慕廣平之才名深愧嗣宗之子侄盟𨿽前定蓋緣合席之驩吉有他來更賴大家之訓

方徽之

載瞻華裔是爲百乘之家豈爲蓽門敢拜儷皮之問蓋慕賢者之必有後益慙稚子之未能文爰及仲春卽諧佳偶三山可想已聞不日之盟一水非遙況是同邦之好

陸提幹聘吳氏

季札何其君子弗攺前言陸遜未有逺名敢希貴冑實由數世之托遂合二姓之歡伏承某官第防小娘子夙蘊婦儀防閒姆訓某第防學生某箕裘未習詩禮願依幸因匪斧之言輒拜委禽之請𨿽齊非偶也禮必在於固辭惟鄭有請焉盟敢忘於如舊

陳子牙

早以交情遂憑媒妁惟有取於丹靑之托故不謀於筮之言豈邕南使者之家乃如姻偶實汶上故人之好素辱綢繆此𨿽借於久要蓋亦歸於前定少陳菲幣卽聽兪音

回鄧氏

結言而退尙賖半紙之書修好乃來還拜雙魚之賜自惟孱弱敢辱謙沖以不忘夫綈袍戀戀之心而又有此束帛戔戔之寵寧逡巡而弗聽當繾綣以如初亦以老夫欲男女婚嫁之畢請從今日有艸木臭味之同

惠安納采

曽是生男惟欲婚娶之畢豈爲擇對要先人物之求以賤息於城南讀書之時而名家有東牀坦腹之問乃言繾綣不計道塗茍非同心之如蘭奚敢出疆而載質問名納采蓋一從於先生之言自始及終若無預於乃翁之事

回鄧氏請期

恵而好我莫非秋實之言終焉允臧當卜嵗寒之月

髙子羽請期

卜云其吉是惟十月之交我不敢知更借一言之決

陳子白請期

長筮短皆言暮嵗以相期橘緑橙黃況是一年之好處

林履之請期

冬十月欲修秣馬之儀黃髮一言卽聽扺之決

回鄧氏定日

五禮已備又傳聞於尺牘之來十日爲期當再拜於大門之外

网山集卷七

欽定四庫全書

网山集卷八

宋林亦之撰

靑詞

眞君生日

槖籥何私凡有求而皆至乾坤未毀如常睹於始生敢憑祕章少露微悃伏念臣某等同此宇宙雜然憃愚爲血光之所蒙去道體而益逺惟是巨靈彌誕之月乃爲暮春祓除之時斾遙臨常恐六合之隘長劍所指卽看五嶽之摧有是神明接於耳目爰抽防於仙笈用報答於良辰伏願邈爾蒼翩然黎駟𨿽莫測於莽眇之際若有觀於胚胎之初白日靑天茍於斯而不老紫袍金帶宜與是以長存

祈雨

吁嗟求雨適當仲夏之時膚寸合云敢起崇朝之望是𨿽人欲其亦天心竊惟並海而耕可以爲田者少雨不時降嵗其多荒矧是懷新之苗已如蘊崇之蔓非呼天而有禱卽望霓之無由爰躋龍蟠以救坼伏願羣仙並下列聖洞昭掃蘊隆於須防望阡陌而沾足無逺不被沛然三日之霖可祝而來倐爾一念之頃

李監倉【希彭】祈安

同此太空孰是陰陽之患蠢然有物莫逃疾病之攻身不自由天其可問伏念臣爰自初仕惟知有公官𨿽賤而薾爾忘疲日不足而繼之以火以是雕憊忽如沈冥海角無醫途人試藥幾頃刻而莫救偶喘息之僅存寡過未能殆去生於一發捫心自咎恐獲譴於三官乃罄單辭庶通鑑念星辰之不逺問罪垢之自來微妙難窮敢恃有涯之養生成可托莫如無禍之長

又代

歷官三十年敢後簡書之畏去家二千里遽纒風木之憂輒自內慙豈爲天譴伏念臣賦性褊急爲人憃愚何疾病之相嬰有手足而無用閉門養屙於臣之身固無不可隳官曠職於公之事竊所未安爰借科儀式禳垢禍大空所聚若混沌而無知一物𨿽微實生成之是托

陳監場夫人

觀乎宇宙不逃轉徙之中適爾形骸敢作久長之想幸延嵗月莫謝穹旻伏念妾林氏依村結廬去囂逺市以此爲寡過之道庶防有殘息之畱大化茫豈微塵之或數行年八十偶斜日之尙存念人世之防何於中壽而蓋鮮或頃刻須防之已滅或春秋晦朔之不知孰謂畸人有如晚嵗敢憑眞笈之語用答皇天之慈伏願翩翩云軿粲粲月禦惟是一念之頃有來萬里之遙風燭逡巡偶有餘年之幸乾坤浩博難名報徳之私

趙縣丞【伯達】

三月聚糧曽有茫之請一年好處敢忘槖籥之私輒罄丹衷仰酬鑑伏念臣某江湖短褐杞菊枯腸空山矻矻以爲勞靑雲悠悠而不偶非敢望於金閨之彥殆有同於山澤之臒昨者微官本自太上重熙之日終焉中第又惟隆興曠世之恩自視無他技焉莫非有造物者敢憑眞誥用欵蒼靈謂千年有此遭逢豈一藝得於鞶帨玆大徳以罔報愧單辭之甚微白馬靑袍已見長年之有托雙松鉅竹更祈他日之無慙

曹錢監夫人

大化晦冥奚有萬殊之辧至仁惻怛或憐匹婦之愚俯盡微衷仰投鑑竊念妾陳氏未過壯嵗早喪良人顧隻影以自憐防此生之長畢謂是嫠獨庶無咎殃豈爲殘朽之年有此疕瘍之苦雄黃石膽已盡索於方書倍阿鮭蠪恐或侵於夢寐無所告訴徒切呻吟敢憑仙笈之瑯瑯有覩明星之皓皓伏願帝車遙降魁象來臨於有無恍惚之間得璀璨翩躚之狀人情不逺窮必至於呼天道體難名福莫長於無禍

王縣丞夫人

至精莫睹孰窮字物之心防女何知敢有呼天之請蓋言悲痛曽是欵求伏念妾亡母林氏少𨿽宦遊壯而嫠處惟田畝經營之念無毫毛過當之思不謂三年有藥裹闗心之苦胡爲一夕隔泉臺長夜之悲自憐兒婦之愚莫知罪垢之故敢憑素簡用扣朱陵是爲度人之津梁故起念母之夢想伏願泠然雨帶恍若云裳𨿽相去於杳冥若有接於耳目莫言五女於緩急以無能卽見九幽在頃刻而得度

張景言爲父母

問死而問鬼神孰制短長之命呼天而呼父母莫勝號裂之情祗叩瑤壇興陳丹懇伏念臣某亡父從政郎可逺向從壯嵗叨竊微官蓋有時而爲貧故不憚於渉遠戍欲去書筒亟來臣適造門母已隔世臣之血方繼臣泣而盡臣之父復枕臣膝而亡況弟妹之兩捐兼奴婢而同逝嶆峨載柩縹緲還家下三水之孤舟瘴來似墨出萬里之巨海浪髙如天夫何罪愆有此凶譴爰借超生之科笈用爲度死之津梁伏願列聖洞垂羣眞並下聽步虛之冩水去防梗之羇魂地北天南豈在大空而或異防肝虫臂一歸至道之不言

疏

重建山塔院

螺紋江頭乃萬家之繁市山塔下有百年之精廬不惟此桑邦祈福之場況是古莆庵行道之處何忍毀瓦忽如故墟有欲發一念之微似又非只手之力敢求諸檀施同結此善緣

福眞觀開堂

丹井名區都勝地有來儌福曽是問津茍爲蔬食之弗充卽見香火之或廢敢求檀施有開倒廩之懷勿謂神仙自多辟穀之術

眾人祈雨

吁嗟求雨已無望於雩壇翻覆爲云更有祈於龍井謂人事之已盡庶佛力之可憑卽見巨靈有來膏澤記

遊羅漢院記

九月二十日月魚子同吾黨十有二人遊鐘山日向夕幽趣未足更登一小垤望其下有破屋一區或識爲羅漢故院四邊無尺椽惟中夾一古殿傾﨑僅存殿中有數隻幾子塵埃一色睨而視縱橫皆佛軀或防其臂或闕其鼻壁之西北角有聖僧椎子一枚虫食其半屋梁上掛一片破甑翩翩欲墮而世尊尙巍然於髙坐上開目微笑如鄕者說法時也同遊見之傷嗟不已予遂以手摩挲虫注椎子生贊嘆心云此眞所謂法王法如是也又有語我者此去大湖十數里有一院目之爲大藍南北西東固無籬壁佛殿上頭亦無屋子蕭然數柱防防而立下有大藏經一櫃櫃板已壊爛而經卷所寄乃在風雨艸露中半爲蟻窠半爲朽壤耳又西過橫塘一帶有如東林不惟薪石旣毀所謂故基往往莫辧前後沙門惟指一艸峬爲住持予聞此語不覺失笑隻履西歸謂佛法卽滅所賴有此生生無滅也月魚子平生不學佛偶聞此語便欲冩之碑陰而艸莽無有刻之處入門已昏黒卽促燈書之聊以補傳燈錄之闕彌勒下生當有肯吾語者不也

上梁文

海口夫子廟

伏以虎符十里有嚴爼豆之容鳬舄一同爰重簠簋之事奚爲煮海乃獲升堂竊緣曩昔之時有是神明之像旣不可毀所宜更新況防垣敗壁之猶存有故國喬木之可想行人怵惕過者悲吁若是榱題或遷延於嵗月之後吾恐貌像已破壊於塵埃之中玆誠痛心所恨無力恭惟判府安撫節使大丞相當文翁之寄負周公之才訪祀典之有無參曲臺而斟酌仍其故址易以新檐豈以禮而許人蓋緣情而起義宮墻未攺卽觀百堵之成艸木肅然如對兩楹之奠凡玆里巷所謂衣冠敢不駿奔有同執役適已防於良日爰用跨於修梁請奏驩謠以爲盛事

兒郎偉拋梁東從此弦歌淸夜同想得螺蚊添好語近來龍爪又花紅

兒郎偉拋梁西兩兩畫梁如防霓重見二年春二月五人同日上云梯【乾道二年海口有五人登科明年又爲淳熙二年也】

兒郎偉拋梁南八月黃花秋意酣況是圃邊曽學射曲江好好看頭銜

兒郎偉拋梁北萬木蒼蒙聳山脊未說橋邊駟馬歸裏閭已自生顏色

兒郎偉拋梁上海內元戎舊丞相不有主盟如此翁斯文安得今無恙【史丞相浩】

兒郎偉拋梁下牛刀去袂何時把它年欲作舞雩碑記取祠邊曽下馬【縣大夫劉惇昨嘗走海上經營故祠也】

伏願上梁之後鄕田忠美風俗康淳卽見海涯有同沂水靑雲雋士已繞月以齊飛黃卷逸才更摩空而直上同是沾丐以極驩欣

网山集卷八

