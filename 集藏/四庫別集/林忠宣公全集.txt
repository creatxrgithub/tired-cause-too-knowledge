林忠宣公全集

﹝明﹞林熙春著

●目錄

跋

傳

序

疏艸

城南書莊艸

詩艸

●跋

先司徒忠宣公集共廿一卷原版毀於兵燹曾祖康熙己酉鄕貢士藍田令世榕公於潮陽宗家得其本歸重鋟之卽今版是也較原刻字略小行略密而目錄未備今補刻書莊艸目錄十五頁並總目二頁乾隆壬子秋礽孫日華謹跋

●司徒林忠宣公傳

郭之奇

林熙春字志和別號仰晉海陽龍溪人登萬曆壬午舉人聯捷癸未進士授巴陵令淸浮糧豁差役爲治井然有序丙戌覲回聞訃歸服闋赴部補將樂視巴陵之政而更廣之崇學宮建龜山祠前後二邑不手民間一錢兩邑之民去後祀之不忘行取擢戶科給事歷禮科右兵科左工科都因事建白具掖垣疏艸中而最著者參東封減織造又如請免入彜采回靑尊朝體而塞彜禍於今爲制可謂言關國計者矣軍政拾遺之事起一時勾斥言官三十四人聖怒不測閣臣疏救而各官降雜職冡臣疏救而各官爲民震疊之下掖垣逡巡申救公疏輪次屬刑科都侯廷佩乃气沮色變廢然避也公毅然首列率同官抗疏入寧不知嚴譴在前竄逐在後固不忍靑瑣吞聲朝堂黯色以默爲容已耳旣而降調家食二十六載未曾隻字長安卽政府李公廷機葉公向髙同年最暱並絕竿牘則他人可知矣丙午從茶陵州判量移賀縣至庚申恩詔起廢始以南儀部賜環隨轉光祿少歷升添注太僕少右通政太僕寺卿管少卿事添注太常寺卿簡大理寺卿所任各能其官其在冏貳卹馬戶革常例馬政賴之以修值玉田兵變叱馭而入面諭解散布告朝廷威徳眾皆投戈謂非素望精誠何以猝然得此於亂卒也其在冏正奉敕總理京邊馬政年終命迫一月之內簡乘三萬餘騎合武弁而殿最之無不克當非識力警練而能之乎其在廷尉舊詳堆積如山約屬分理獘絕風淸不忍囹圄多一日之冤因使案牘洗數年之滯諸所條陳如蘇牽累省繁文酌參駁與夫約民約官十六款俱已奉旨舉行使公而久於其位明刑平法蓋庶幾矣時𨿽璫禍未起然票儗中畱攬權授指其端已露公六疏乞休所謂見幾而作不俟終日者與又以忠諫老成眷孚者素遂晉戶部左侍郎予告仍兪尙書李宗延等之請敕將當日抗疏事情宣付史館特賜馳驛有司優禮眞異數也南旋不一月而魏崔炎騰縉紳禍及知交貽書明哲相慶而公若惄然有大不安者丁卯以前聞朝端有一舉動未嘗不當食廢箸及龍飛幹奮而後喜可知也蓋其忠愛性成喜慍不見古稱知有其國而不知有其身者於公信之前後立朝未嘗依一門戶今天下南北東西惟粵東仕路最淸於公可槪見矣居鄕凡桑梓利病始終不遺餘力諸所興艸如爭監稅釋疲役倡建鳳凰臺三元塔修玉簡塔築銃城於海口浚三利溪修龍頭東集等橋使形勢增門戶固舟楫便利不爲小補復倡修文廟賢祠捐貲贖浮屠田百畝爲諸生科試卷資此利之在一郡者又如築許隴堤橋建文昌閣創龍溪會館減龍溪裏役十分之四其作興人文便益居戶此利之在一鄕者至於下士卹民隱惡揚善𨿽至年爵已隆村甿賤隸未曾不和顏相待人之爲所接者如坐春風中祥藹披拂潮之眾自貴及賤老及幼未有不樂道林司農者此人人所同然也間有匪類自棄亦終爲公所容而其人不及知又或濟危扶傾趍人之事而人又不及知然則公之見知於人者猶其大槪矣若夫孝友天篤踰六丁艱孺慕不衰撫弟昆老幼如一日和气所鍾膝下振振至四十餘人享壽八十考終而逝以當道題請蒙恩祭葬而郡邑紳庶奔哭幾前者至庭不容拜亦可以見三代之直道猶存而上天之報施仁人不爲無意矣余歷覽邑中諸先達惟中離薛子在朝在野气節風度於公今昔一揆然每以中離坎於仕不獲竟厥施爲恨今而得盡睹之於司農何快如之又惟古所稱社稷臣以安社稷爲悅及夫鄕先生生有功徳於民沒可祀於社者非此不足以擬公非公又誰足以當此耶公勤於著述又喜吟詠所著有賜閒艸賜還艸賜傳艸城南書莊艸掖垣疏艸行世學者多宗之嗣後朝廷追念殷切特贈三代尙書謚忠宣公論殆久而彌彰云

贊曰五嶺之南百粵之東卓生偉人林左司農謙卑以牧允出自中直大而方卽賦乃躬修髯廣額曰貌有顒我聞在昔溫厲安恭求諸今日庶乎見公揆玆素履表厥遺丰兩仕爲令樂只何融四垣旣歷正色何恭廿載家食惇睦何雍形𨿽三變道本無窮潛見飛躍公其猶龍六卿晚陟寅協載同帝嘉乃徳老成直忠歸眞反朴急流維風雲胡能此至至終終嗚乎太山云出天下雨蒙朝旣嘉賴鄕復被蒙休休儀表烱烱徳容儀寫人目徳畱人衷衣裳我覯佩玉其瑢贊以贊徳匪像是供興歌赤舄徒仰烏弓永言法則世也其宗

●序

序

文未有不如其人者人亦未有不如�文者今夫海風發而排山�峽吞天吸地蛟龍出沒�化其閒而�可測非風爲之而汝爲之也申韓之文刻其人故不平歐蘇之文正至人故不�宋濂洛諸儒之文深於理�人故不��利�文爲之哉宛轉相似��符而恰肖���之所爲�神行乎其間者�仰晉先生同先大夫舉南宮餘生也晚�從甲子南闈之役一奉先生榘海藹然和易穆�春風而其規度森嚴詞旨莊重不啻�眉插漢嵩嶽幹霄肅乎示人以不敢犯予幸師事之親而恨父事之後東幾先生猒世得就長君�讀先生全集不覺愾然嘆曰夫文與人何必巧相佀乃爾先生立朝正直不屈�阿士紳宗爲坊表孝友惇睦於徳於�之人像之以爲鳳鱗再出欲屍而祝之如水木之有本原人倫之有冠冕而其所撫字處重繭敝跣不�千里而�挽先生於�尾之上此�詩爲文能動之�然而有動焉者無文不事鉤棘而崇體要詩�事纖麗而抒性靈緫詩爲文而論一爲神女玉妃令人斷不敢於羅綺珠貝中求一爲梅嶺雪松際月其傲人處在骨在�必有能辧之者夫文以寫照也妍始黑白卽未必淂盡淂至神亦必不能以彼易此藉令��怪僻自矜人不易去而其人固有不可知者無今天子痛懲積習力正文體始去六朝浮靡�有消歇之時三代衣冠定君重新之會請以先生集�之國門則天下之�文出�

崇禎乙亥春王正月賜進士第資政大夫禮部尙書兼翰林院學士協理詹事府事經筵日講官起居注實錄副總裁前禮部左侍郎掌翰林院事教習庶吉士國子監署監事司業年家丞姜�元頓首拜譔

林忠宣公遺集序

潮州林忠宣公以直聲亮節有名明萬曆時其歸老於鄕也簡朴醇摯爲鄕人坊表鄕人至今稱之不能忘其所爲書有城南書莊艸掖垣疏艸賜還艸賜傳艸賜閒艸凡數十卷皆刊行於世其孫曾之肄業庠序者十數人皆閉戶誦讀有乃祖風嵐瘴火燐中抱其遺文不忍捨僅而得存嗚乎難矣穎有事於纂志之役貢生有源與其弟應璧拜而請曰潮城破後副本無存乞先生爲推而考之著於卷帙之前俾先侍郎獲有傳也穎感其意焉明萬曆在位四十八年天下治安不樂諫官之以言居名髙也一切苛核瑣瑣之論槪置不問其時臺省亦多端亮和平爲天子養無事之福或以言獲戾齟齬去位旋卽召還尊顯之公由縣令入居諫垣所言皆其大者具在國史其去國也以申救諫官某掌垣气懦不署名公越次奮然爲之奪數級以出一時直聲震天下其出也以見人主之好受盡言而又思有以盡直臣之用穎蓋讀何穉孝先生序而爲論其世卒乃洊歷卿寺晉司徒乞歸者再得請人主之待老臣之有禮也如此而公歸裏杜門不復言夙昔獲譴事惟昕夕禱祝壽考而已凡傳所云主聖臣直何以復加嗚乎亦云盛矣至於發爲詩歌一惟本乎忠孝悱惻之意未有異指吾故稍爲詮次入郡誌中後世讀公之遺集者見公出處之際不獨以明志節抑亦以徵明人主之盛徳之無窮也公諱熙春贈尙書謚忠宣海陽人其行誼詳公志傳不具載

溧陽後學吳穎撰

司徒仰晉林公疏艸序

天啟四年五月戶部尙書臣李某工部左侍郎臣柳某大理寺左少卿臣區某太常寺卿臣盧某光祿寺卿臣李某太僕寺卿臣黃某上言當萬曆之二十四年臣等以言官待罪陛戟下神祖怒臣等不言事臣等三十餘人並斥逐皇怒創驟言官合申捄大凡申捄疏名更直署首得罪與不則首疏之臣受之維時有一都給事中直疏首廢然避也獨禦史臣馬經綸工科都給事中臣林熙春禦史臣鹿久徵銳身捄先後謫陛下卽位次第收復是三十餘人者獨臣等七人在而疏捄臣三人存者臣熙春一人耳熙春從茶陵州判漸次進光祿少卿入國門陛下不次擢用洊歷大理卿熙春引病乞身陛下勉畱不得晉戶部侍郎予告所以優禮老成人甚盛臣等追念神祖怒諸臣不逮時始第調外而已繼閣臣陳某捄則降爲小吏繼冡臣孫某捄則削籍矣蓋神祖降罰不之捄者而之其被捄之人臣等民而辭陛民而出國門民而巾平定巾布衣芒履也民而策蹇民而道傍捨爲蘧廬而廢然避者揚揚長安道中矣比時非三臣申捄無論臣等破甑卽三臣全瓦爾去之二十餘年而臣等蒙召爲今官今熙春又先臣等去臣等恐當日事久遠不明章乞敕下史館備修實錄昭示後世以明先朝臣有淸忠直亮如熙春也者抑熙春粵人家天南至遠侍郎故事得乘遽臣等合辭請且爲絜令非都給事中削籍二十餘年加銜侍郎者不得引爲例魏徵錄疏唐史增光廣徳懸車漢官獨盛甚休甚休制曰可於是林公行矣朝野欣傳爲上優禮老成人果如此盛也公歸隱海陽之濱去予泉五百里而遙而數相存蓋予與公地相近方言相通其賜環同其歷官同予歸同蒙恩加官如公官則又同故時時相存而一日者公諸子孫刻公先後奏疏以傳寄予序之予讀公疏在戶言戶在工言工僕臣言僕奉常言常大理言理要以成主上仁聖恭儉久徳拯民生之困劑時務之急飭官常之惰窳預邊鄙之備禦而典故周通經畫詳明眞一念不苟一職不負以故獲承上恩備有終始公其可謂名臣也己矣予最愛公大理時疏與僚屬分閱外詳一節云蓋予少年備官西曲見大司寇所受成與諸郎聽斷者悉民間鬭毆財產諸事而外詳置髙閣卽不置髙閣欲有所施行正郎輒以付郎之新入署者使依葫蘆樣判多此時𨿽不更事輒嘆中外吏畱心職事者少而況獄訟之情無寧騁私鬻智惡上官駁而他屬而又惡所屬人反之夫人也誰不爲仍者無寧上官權要授指焉州縣顏色承之無寧年少也或憒憒也何知律例髙下聽吏胥而葫蘆樣者後官復承前官也公之疏曰寧無有應死而不死乎市寧無有應生而不生乎家美哉仁人之念勞臣之庸也上方嘉公疏聽公施設而公行矣予謂凡此世界亦憒憒世界耳一有仁人勞臣焉欲不使憒憒而卒不得伸其志或者每生眾庶蒼蒼者置不問耶不然何有善言卒不行也然公以生與人而天以其生與公公今年踰七﹣康彊如少年時孫子膝下繩繩也此蓋天所以佑徳人天佑徳人主上又與諸臣同贊天之意則天開人爲善之方已見之矣是又安能於每生眾庶人人問之而人人生之也

舊治寅弟何喬遠頓首序

司徒林公疏艸敍

自吁咈陳詞臯益進規而奏疏之來遠矣藎臣直士何代無人乃有居其寔而避其名如孔光之毀牘義眞之焚艸者意則似矣而寔非大公果爾則從古獻替之言備載籍而流傳至今者何以稱焉夫存規格之訓是以法垂後也倡謇諤之風是以善與人也忠莫大焉徳莫盛焉豈其翹翹巷然旗皷自雄亦何取於忞忞然櫜藏示愼耶則司徒仰晉林公之疏艸不可無傳明也宋儒有言文字無關世教𨿽工何益苟其關於世教𨿽欲無傳不可淂也曩在神廟靜攝旣久有厭薄言官之意而公曆三垣前後疏數萬言冣後伸捄言官一疏時首名序不宜公而當事懾於霆怒縮腝不敢出公毅然以身當之遂逢譴謫人謂公不自爲計而公不知也奉身以退逍遙於龍溪鳳渚之墟者二十餘年若將終焉今上側席耆舊起公田間繇郎署而洊陟九列三歲凡七遷眷遇非常而公益自奮勵以圖報塞疏復數萬言言輒見采隨事著效人謂公大拜伊邇而公以引年請矣章至六上上度其不可畱則降旨褒嘉特晉公少司徒以歸期以痊可召用而大司徒汝寧李公少司空臨淸柳公等六人舊在公伸捄之列者復臚陳往事請上敕付實錄並請賜馳驛及行地方官優禮以示聖眷崇隆之意恩溢例外奚啻二疏祖餞光垂史冊寧徒白傅賦詩挽近老成去國榮名終始無有盛於此矣余嘗取公疏讀之大抵以忠愛眞衷紓經綸妙略𨿽折檻攖鱗而溫和之气常存𨿽觸邪嫉姦而長厚之度自在古稱賈誼通達國體陸贄長於論事若以公疏並觀誰能軒輊然梁傅不善取窮而宣公暗於見幾致有顚躓爲世所惜獨公逌然自適於放置之日而飄然遠舉於濃膴之場利害莫搖其中爵祿不攖其念豈非雲霄儀羽而縉紳之表則耶或曰公以引年歸矣天子素稔公無恙一日鋒車趍公公其復以年辭乎曰年何足以限公不聞楚丘先生吾乃壯耳何老之有顧君子出處關世運污隆天如欲平治天下乎則當今之世捨公其孰也有疏刻在請以覘公一班

年眷弟黃琮頓首拜撰

林司徒先生疏艸敍

余承乏於潮謁林司徒先生授以掖垣及再起列卿諸疏盥讀卒業喟然嘆曰此先生所以格心而致主也哉人臣事君蹇諤敷奏固難而質之隱微天日如對尢難虞廷凜幾康於弼直宣尼誡犯顏於勿欺謂堂簾遠隔眞窽孚洽耳夫攖鱗逞諍白簡披衷豈不足以增鳯鳴之風采而正言則拂深言則忌補牘則顯過濺頸則觸威主忤臣激堂陛謂何至於迹暌心諒譴薄恩孚卽俄頃不無瑕釁以相恊於易世數十載之後誠窽之泌澈自莫量也先生爲令而掖垣政澤洽於楚閩久矣已而列工垣戶垣諸卿直亮屹峙峩莪輦轂間朝紳莫不奉爲蓍蔡倚爲砥柱而忠誠感格能於朝廷起二十餘年遺老於田間而不能畱神廟俄頃之外謫能伸二十四臣朋儕之枉而不能消避事者之心慚觀局者之揭陷能蘇漕河役夫工卒數十萬之民命而不能逃陰陽之爲沴蓋先生所能者天下咸孚其誠款而所不能者亦不以其進退去就爲榮悴則先生之感格主心何如哉昔韓昌黎文章道徳百世所師一疏斥於陽山再疏斥於潮陽卒以名卿一代山斗公潮人以諫顯爲當代山斗上且大用豈鳳山席暖地哉余推夫始終道之若奏疏昌言偉論鑿鑿經濟觀者自得余無容贅也

溫陵後學李栻頓首拜書

◇疏艸◇

掖垣疏艸

疏艸一卷

●掖垣疏艸

海陽林熙春著

參正史總裁疏

元旦風霾摘陳時政疏

參東封疏

請免差催綾紗疏

陵泗告急敬攄一得疏

河工寬限力敕疏

導淮分黃請決大計疏

河工截畱漕米疏

河工參道府疏

請省織造疏

請免入彜采買回靑疏

報河工並敕當事疏

伸捄言官疏

○參正史總裁疏

題爲總裁濫及輿議大駭懇乞聖明亟賜攺易以重大典事臣切惟帝王之興必有紀載以示勸懲非聖人不能作亦非名臣不能助聖人之作也今國家已二百餘年於玆矣其間聖祖神宗之大經大法賢卿碩輔之嘉謀嘉猷非不有歷朝實錄昭垂琬琰顧雜記野記新聞野聞等書紛出民間何以示信頃者皇上特允儒臣之請將爲正史之修夫詎非大聖人之作爲也歟哉第修史難而奉詔爲修史總裁則尢難蓋總裁者樹之旗皷諸史臣所恃爲盟主者也在諸史臣不過揮鉛而奮墨屬辭而比事至明立科條審定區域部究於治亂安危之原昭析於是非可否之介辧別於邪正賢不肖之間一言關世道片詞系主徳則非總裁莫之與也故總裁得其人則史尊而史傳非其人則史輕而史不傳自古及今未之有攺也孰意近日所推正史總裁亦有原任詹事府詹事劉虞夔者列於其間哉劉虞夔者去歲京察拾遺兩臺交章論劾有謂其受林商人三百金之器者有謂其占徐性善七千兩之房者有謂其代張嗣修撰試卷結邢尙智爲通家而甘爲鷹犬者有謂折幹鞭笞驛丞修怨揭陷縣官而肆爲蛇蠍者有謂其父戍二十年而瞞旨請封者有謂其母病十八載而不歸忍訣者有謂其逼父妾至墮胎極慘者有謂其忍妻死不制服注籍者有謂其扣藩司葬銀一百五十兩至勒民夫折工銀每月八九錢者似玆名節掃地罪惡滔天卽苟畱衣冠靦顏黨裏尙無以自解於士君子之口倘旦起田間濫總史局臣恐以貪財附勢之夫而督史將必重權利而進姦雄以瞞君忘親之夫而督史將必抑忠臣而扶驕子以不仁不義之夫而督史將必後循良而左節烈國家果何賴於若人而必欲起若人以拂輿議辱汗靑耶說者謂執事多役一時乏人卽講讀編檢出差請告者猶然催促劉虞夔位正詹官宜起服已滿時宜起不於此借纂述而惠弓旌謂體面何且論其才無問其品足矣殊不知正史非皇上之史也皇上所以承祖宗傳子孫千千萬萬世之史也昔許敬宗褊鄙曾奉命撰編年人便以毀譽失眞棄之今日寧爲傳無寧爲棄敢望皇上亟斥虞夔別選有徳望大臣以充此選庶史以人不朽皇上亦以史不朽而令名與天壤俱流可也不然虞夔不己

等之徒且借口接踵而諸史臣亦竊笑而疾走矣事干重典不識忌諱伏惟聖明裁察臣不勝戰栗待罪之至萬曆二十二年三月二十八日奉聖旨先該呂坤保薦劉虞夔急宜起用今禦史紛紛參駁孰爲公論著該部院定議來說

○元旦風霾摘陳時政疏

題爲元旦正始風霾特甚敬攄愚衷摘陳時政以答天戒以圖治安事臣聞帝王舉動與天流通政事修則休徵應政事失則咎徵應甚哉天人相與之際最可畏也皇上臨禦以來兢兢業業惟時惟幾蓋三十二年於玆矣頃臣待罪該科見禮部歲報災傷所爲天鳴地震火光水潦等異隨處輒見臣心業已驚駭比正月初一日維日庚辰也三元伊始萬象更新宜其風和物暢庶終歲而後卽安耳不意狂風蔽天黃沙布地更晝夜不息縱尋尺不辧人形稽諸我朝典故或日食元旦而未覩風霾或風霾別時而未逢元旦卽求之載籍在周秋雷電以風成王感泣猶非履端也在宋無爲州烈風崔立上書猶非畿何也乃今則有之正古所謂變見三朝災非常有應爲獨重者臣數日以來驚駭益甚偶檢閱占候諸書有曰正月朔日大風折木揚沙其歲大惡者有曰庚日風聲叫怒宜備邊者有曰辰日大風大將出行者有曰正朔之風立春同較風大寒北侵掠者有曰風來其勢紛錯交橫其聲聒耳爲小人昧惑之風者臣反復再四切謂變不虛生事有感召敢披瀝爲皇上陳之自古盜賊之生發每由水旱之頻仍未有民窮而盜不起者往者荒猶一歲而止今則無歲不荒往者荒猶一處而止今則無處不荒甚至汝南淮徐之間骨肉無親人畜相食疾疫枕籍惡少揭竿勢已岌岌矣今日果如督臣李戴畱漕二十萬石之請如撫臣張一元發帑四五萬兩之請𨿽雲杯水難救車薪然猶所收者民心所盡者人事近考題覆在江北止予四之三在河南止予五之一臣恐有司拮據無策蒼赤展轉無生枵腹之民寧肯甘心就死不爲嘯聚弄兵以貽憂中原者乎似占書大惡之說宜信是不可不亟破格蠲賑以遏亂萌者也自古中國之治安每由四夷之懾服未有外警而內不憂者東倭之變興師一年費金己二百萬而釜山之聚猶恬然未解至貽宋應昌書甚倨倘志不在小必侵我遼左撤我藩籬卽不然東犯登菜南犯浙直閩廣皆可寒心近日薊又以賊報陜西又以火酋報要皆竊窺狂逞誠宜徹土戒冰數年以來疇不言整兵疇不言理餉第玩愒日久備禦尙疏李如松大將卸回劉綎孤軍嘗敵大同宣府之馬匹以東徵而倒死甚多山東江北之班軍卽奏討而刓忍不發邊儲更如懸罄戌士終虞脫巾似占書備邊之說宜信是不可不亟振刷邊防以固內治者也自古眾正之盈朝每由羣邪之屏迹未有邪勝而正不害者近有一二小人無端生事罵詈大臣排擊堂官而南北伸捄諸疏又言詞激烈致勤聖天子切責貶斥其小人之禍亦甚熾矣第欲遏憸邪宜登正直年來得罪諸臣或以建白抵觸或以援解株連或以銓推被斥懲創已從酬報方殷海內莫不延頸跂足有拔茅連茹之想卽皇上量包天地度廓滄溟決不忍祖宗二百餘年養士廢棄牖下也方今四方多事之秋豈賢良髙蹈之日若不及今收駿骨而來燕廷臣恐豪傑志阻而傾危之徒寧無滋蔓而不勝擈滅者乎似占書昧惑之說宜信是不可不亟錄用君子以抑小人者也夫春風和煦方稱泰和朝野熙明方稱至治乃今變與事會自當懼隨變生臣恭誦聖訓矣太祖因天旱曾諭羣臣曰亢旱爲災實朕不徳所致縱食能甘味乎乃下令免民田租成祖因地震曾諭侍臣曰比年兵旅饑饉朕夙夜恆怛於心當敕邊將嚴爲修戒不虞宣宗因日食曾諭羣臣曰古人君所謹莫重乎天戒惟修徳行政用賢去姦庶幾可以回之在祖宗每因事而畏天命在陛下則益當知天命之當畏在祖宗每因變而修人事在陛下則益當知人事之當修臣願陛下崇髙而時惕若宥密而愈嚴恭一下箸必思有啼饑之赤子而減膳常殷一授衣必思有衝寒之將帥而賜貂宜切一馭僕從必思有野伏之賢人而弓旌宜勤庶治安可圖而郅隆在我明宇宙間矣詩曰敬大之怒無敢戲豫敬天之渝無敢馳驅書曰食哉惟時柔遠能邇惇徳允元而難壬人蠻率服臣敢以是爲今日獻惟聖明垂察臣不勝戰栗俟命之至

○參東封疏

題爲東事失策萬分可虞懇乞聖明抑邪謀定大計以圖萬世治安事臣待罪該科見薊遼總督顧養謙一本爲恭報倭情以慰聖懷事奉聖旨兵部看了來說欽此又朝鮮國王李昖一本爲賊情事奉聖旨這所奏著兵部看了查與顧養謙近報倭情是否相合明白具奏欽此臣披覽未終肝腸欲裂至得陪臣金晬等上總督書讀之又憤懣如狂恨當事者之不以忠事陛下也蓋國家養士非徒寵祿爲榮令苟延旦夕正欲其備緩急爲社禝計耳東徵之役當寧所以推轂宋應昌者最稱隆遇宋應昌果能除氛海上獻俘闕庭猶未足償士卒數千命馬騎數千匹膏脂二百萬兩也乃俄而許封俄而許貢轉換支吾罪當莫贖顧養謙夙負重望奉命料理天下咸以吞夷期之倘能攺弦易轍庶慰拊髀虛懷夫何踵襲舊詞竟亦蒙蔽聖主今且洋洋然欲以倭將賫表入國門矣夫此表也果出傾誠耶何爲乎經年以來必曰守取必曰催促耶果出畏威耶何爲乎乞款之後又有全羅之犯川兵之殺耶卽傾誠矣畏威矣其機械變詐亦有不可盡信者臣不敢遠引請以祖宗事借箸爲皇上籌焉在洪武二年非不奉表稱臣也乃使未至而掠溫州至五年復同使人而寇海鹽十五年復進蠟炬而暗藏火藥矣在永樂二年非不首先納款也乃九年而寇盤石十五年而寇金湯平陽矣在宣徳六年非不遣使貢納也乃戎器滿載遇官兵卽爲矯殺矣在正統四年非不來獻方物也乃大嵩桃渚之慘至掘發塜墓湯沃嬰兒刳剔孕婦以爲咲樂矣在弘治八年非不差使壽蓂也乃沿途生事至濟寧殺傷罪及照磨指揮提舉矣嘉靖元年非不以僧宗設宋素卿至也乃以爭坐之故殺都司擄指揮且以日本國號封我倉庫至末年而荼毒浙直蹂踐閩廣矣蓋至觀於劉榮望海堝之捷而倭不敢窺遼東者二百餘年觀於胡宗憲舟山之捷而倭不敢窺兩浙者三十餘年則信乎創之則中國安款之則中國不安無可疑者乃經略總督二疏一則謂關白欲得天朝封號庶可服得人心一則謂關白欲假中國名號以詟服諸夷夫中國之治夷狄必欲攜其黨與庶可剪其羽翼今旣不能撻伐之解散之至以威命靈爽資其狼吻鴟張非惟助虐更慮反噬矣且封貢之說和議之別名也非我之有求於彼卽彼之有求於我彼之有求於我則王崇古俺答之故智是也穆廟時趙全等居云州集亡命至數萬人汾石之禍實板升爲祟朝廷募得全者拜都指揮銀千兩那吉擒全以獻則封貢之說似屬有名然猶不數年而殺將僨軍曾修備幾何哉我之有求於彼則仇鸞俺答之故智是也世廟時擁眾入犯執內臣楊淮脇開馬市仇鸞出塞無功潛以金幣媚許未幾而叛盟肆掠卽置仇鸞重辟則亦何益哉今日之事果彼之求我乎抑我之求彼乎利害昭然輿人共曉禍福己著豈不寒心乃在經略曰反復難定又曰恭順向化在總督曰擁兵虎據又曰身任無事在朝鮮王曰築城蓋房運糧練兵在陪臣曰夷情無厭和事非計是二臣明知故犯反不如朝鮮君臣之有勝算矣昔宋仁宗時元旦日食富弼請罷宴徹樂時相不從弼爭曰萬一契丹行之爲中國羞已而契丹果罷宴仁宗大悔今朝鮮之說如彼二臣之說如此寧不爲中國羞也歟哉𨿽然本兵石星亦與有責焉本兵蒙皇上起之田間寵以宮保卽鞠躬盡瘁猶難報稱乃不制禦是謀而惟沈惟敬斧柯之術是聽意謂餉缺兵寡人乏有何足恃臣以爲挾此策以說本兵可斬也一旅十年尙足吞吳以堂堂天朝豈曰無財患在不節豈曰無兵患在不練豈曰無人患在一意目前苟圖了事卽有人不知知之不能用也少卿萬自約疏稱十害給事中田大益疏稱五憂臣愚敢以五罪足之絕不與通國有明戒諸臣雷同附和擅議封貢爲悖祖訓罪一封貢旣稱不便則當明與倭絕綸音具在乃說愈更而愈褻甚至有不忍言者爲悖明旨罪二名器至重毫不可假果如其議則始以賊來今以王往爲損國威罪三關白之陷朝鮮原以貿易斧山得之今覆轍不鑑令其窺我虛實弛我邊備爲貽隱禍罪四建白盈庭豈盡無當乃敢力持中議諸疏一切報罷令海內豪傑之气阻而不宣爲拂人心罪五以此五罪參以十害五憂乞敕廷臣會議寧爲遠計毋爲近謀如其表文果至遼陽臣愚以爲從之則無名拒之則速變姑以去歲明旨原謂倭眾盡歸然後議款今屯聚釜山未可封貢爲辭仍煥發徳音數其不恭之罪待以不殺之仁差來小酋量賜遣回倘能甘爲死間擒殺關白不吝髙爵厚賞予之至一應邊防尢望呵嚀整飭養威蓄銳倭若來侵則相機而剿殺倭若遠遁不貪利以窮追庶徳威常伸卽四夷亦可服矣何憂倭奴哉

○請免差催綾紗疏

題爲綾紗等物告匱何當特旨差催懇乞聖明責成撫按以蘇民困事臣等接得司禮監太監張誠等一本爲急缺綾紗等物乞賜行催以備供應事奉聖旨這綾紗等物原系上供屢旨催解如何通不遵依好生怠緩著工部便馬上差人星馳前去守催作速解來遲違定行究治欽此臣等遵查得綾紗派之蘇州松江筆料派之杭州太平寧國或以修餙宮廟或以供奉乘輿均之國用不可缺一者惟是聖徳撙節不責有於所無聖量優容每用一以緩二地方該管不體上心遠者欠至二十餘年近者亦至一十餘載宜於該監之累牘以請也第綾紗之未完頗少筆料之取數無多卽一紙從事足矣惡用是馬上差人爲哉蓋均一綾紗筆料也無論萬曆二十一年二十二年行催只督撫按卽歷稽往牒莊誦綸音一則曰這綾紗紙札著各該撫按官上緊督催完解以濟缺用不許遲悞工部知道欽此是萬曆十五年八月之明旨也一則曰土紗著先買辦送監應用其拖欠綾紗紙札各該撫按官嚴限催解工部知道欽此是萬曆十六年三月之明旨也一則曰這綾紗紙札著各該撫按官嚴限如法織抄拖欠的上緊催解工部知道欽此是萬曆十八年二月之明旨也明旨具在昭如日星要之皆責成撫按竟未聞特遣守催也特遣守催則自今日始此豈撫按之效忠或減於差役差役之宣力或賢乎撫按耶臣等謂東南數百萬生靈不難寄撫按以休養東南數百萬財賦不難托撫按以輸將而此區區綾紗等物至欲捨撫按以馬上董之非惟視撫按若弁髦然抑亦未觀東南今日爲何如也東南自災旱以來閭閻之瘡痍未起卽加生息猶難安全倘重以特催申以森命將欲各府而並差一人則一府數月反至迂遲將欲各府而分差一人則五府五使豈無騷擾始也索及驛逓而鞭撲以充囊繼也混及有司而供帳以飽腹有司不已必及機房機房不已必及匹戶機房匠戶旣剝膚刮髓以媚差人則綾紗筆料不粗紕濫惡以供上用臣等不信也且臣等仰度聖意所以特遣守催者亦不過欲其速解而己矣豈知差役之有欲孰與乎撫按之無求沿途之稽擾孰與乎邸報之飛馳曩者明旨猶寬或有恃其雨露而緩於事今則明旨已嚴孰不憚其雷霆而急於徵竊以爲馬上不必差亦不當差也在昔成祖曾諭尙書郁新曰賦入有經長民當順其情𨿽取之亦思有以利之不當急責於民急責必至於病民其勿問第更與約限令民輸之又曾諭尙書吳中曰比聞工部差人催辦諸事多有暴酷傷人事有不可已者亦當從容使人措辦若暴酷逼迫實爲斂怨失人心痛治之夫永樂時物力繁富差役循謹而成祖猶然惓惓加意如此眞卹民之龜鑑垂世之鴻謨也伏願皇上上法祖徳下憫人窮敕下該部停免馬上差人以防斂怨特立約限與撫按更始倘造不如數解不及期卽守令而下罰治有差庶國用無悞而亦有光於聖明之徳臣等無任戰栗祈懇之至

○陵泗告急敬攄一得疏

題爲陵泗告急勢在燃眉敬攄一得少裨勘議以圖萬世治安事臣等伏覩皇上篤念根本特允按臣牛應元之請遣科臣張企程前往勘議蓋誠重之也臣等近得河臣楊一魁疏謂開儀之閘辟王鮑之口淮水漸已消落私心竊喜陵泗數十年水中卽安有期矣不謂本月二十日接得直隸巡按崔邦亮揭帖爲目擊異常風雨地方水患益甚等事內稱五月二十八日雷雨交作勢若傾盆一據奉祀呈淹及陵寢一據知州申淹及州治並乞科臣卽日就道河臣速出視事等情臣等一加披閱五內俱傷隨稽十九年撫按所題載考二十年勘議所報在昔曰淮水陡漲三尺有餘今則云五尺有餘矣在昔曰神路三橋有水痕一二尺今則曰八尺四寸矣在昔曰舊龍觜積水尙餘三尺今則云九尺九寸矣在昔曰州香花門一街略便人行今則云察院儀門外水深尺餘城內積水二尺五寸矣在昔曰公署民居墻垣倒塌今則云倒塌崩裂者陵墻至一十三丈城墻至一百二十餘丈矣夫祖陵王气攸鍾也何當此驚濤怒浪泗州生靈系命也何當此沈竈產蛙凡有心知孰無驚怖臣等就今日而求方略豈不能襲舊說而肆敷陳第持籌主計之臣思屈羣策履河蹈泗之士自紓洪謨臣等卽曰某處當開某處當浚亦焉能遙度千里取效百年哉惟是稍有涓滴之流或可爲瀛海之助者則有數說焉禮遇水旱必禜山川弘治時天壽山雨雹猶災在一時耳孝宗必祭告爲兢兢者安祖靈也祖陵自隆慶來歲且被水曾未聞皇上致罪已之辭修遣官之禮是聖祖神孫精尙未貫尙安望川嶽效順淮水安流耶則遣祭宜先也向者浙直中州告災不吝司農金錢百十餘萬而使者且相望於道泗州重地四面濱湖卽歲谷丰登亦當爲湯沐赤子減省示與眾庶異也乃年數沈溺日益阽危而三千三百餘兩之馬價僅免至三年而止一萬八百餘石之漕糧僅折至三年而止則瘡痍愈困蘇醒無期獨不可議永免永折爲重災民起死回生計乎則蠲卹宜急也前姑勿論卽自差勘以後或主開腰鋪或主開老黃河或主開髙家堰或主開張福堤或主開五港口或主開淸口沙語𨿽盈庭誼均爲國倘分彼此便屬參商謂宜獨斷果臧何妨任已眾思果善焉謂狥人則定計宜決也先是恆謂勘事者操其是非任事者與其利害今利害且移之勘事矣倘任事者因循歲月借匱詘而遲延畏憚煩難工夤緣而速化功成而已受上賞績隳而人被重愆竟亦何濟天下事哉則責成宜專也然此皆勘議之稗說也至其所以握乾綱而奠坤維臣等端有望於皇上焉曰者明旨森嚴旣戒諸臣以偏執又望諸臣以永利在諸臣決不敢不協心計議有負委托至意第願皇上上念陵園中念運道下念民生事貴責於萬全毋以巨費而靳內帑功必期於永賴毋以速效而責目前議論可裁弗從中而掣其肘便宜可假弗自外而撓其權庶諸臣畢效其忠而國家亦億萬年無疆矣臣等膚見如斯未審有當於聖明否伏乞敕下該部復議施行萬曆二十三年六月二十五日奉聖旨工部知道

○河工寬限力敕疏

題爲按臣謀國過急巡河請遣非宜懇乞聖裁寬限勘議加敕新差並飭當事同心以固萬年根本事臣等於本月二十三日接得江北巡按崔邦亮一本爲特請治河臺臣期臻實效等事奉聖旨該部知道欽此臣等伏讀疏意大都因河道諸臣會集武家墩數日而後決策遂謂今日之事不在勘議而在果斷今日之功不在謀始而在考成諸如措處錢糧調度夫役明核功罪鑿鑿可行要之皆心切痌瘝爲陵寢釋昏墊謀急經濟爲王上解焦勞非尋常所能言亦非尋常所肯言也臣等竊惟事起於斷亦廢之於略故按臣意在勇決諸臣意在周詳非所以相拂也功成於終亦辧之於早故按臣意在善後諸臣意在謹初正所以相濟也惟是請差巡河臺臣一節據崔邦亮之意謂撫按各有專司漕鹺亦有分責必如是而後可以斷亦必如是而後可以成耳殊不知平成未奏消落有期而導淮分黃業已次第講求矣爲不必差總臣職要諸司職詳而獻謀定計不可謂下無其人矣爲不待差況省直兩院猶分循紏乃總河治河禦史亦治河將相爲頡頏抑代爲奔走乎一不便於事體相事相使猶難相下乃諸差禦史巡河亦禦史將眾握一權抑人持一見乎二不便於職業官屬舊設猶免重費乃建衙置役備廩授餐將年踰千金抑加派百姓乎三不便於供應夫巡河之不便若是如必欲若崔邦亮所云助其勘之所未及行濟其總之所未及詳則果何修而可臣等詢之輿論酌以私衷其要莫若爲科臣張企程寬限蓋期逼則閱歷難詳時緩則周遊可徧謂宜乘此消落再加采勘俾其遡流窮源由髙及下履淺臨深庶咨諏萬全亦難以苟且塞責其次莫若爲按臣蔣春芳加敕蓋江北事省而神有餘閒舉劾自操而吏多畏志謂宜授以簡書責其稽核倘錢糧虛射夫役影占督率怠玩卽部臣而下亦得以白簡從事庶把柄歸一而其權不分體統相聯而其事可舉矣如以爲必臺臣而後可則巡按非臺臣而爲誰也如以爲臺臣必牛應元髙舉而後可則牛應元髙舉諸疏具在實可采而行也然要之亦在乎諸臣之同心與否耳使諸臣而同心也則羣策可屈見謂忘私眾謀可裒見謂廣益卽不然而片言弗合輒肆戈矛一議未投便生荊棘於聖明委任謂何卽國家亦何賴於若人哉伏乞敕下該部再加復議如果臣等所言不謬乞將科臣量加期限按臣特賜敕書並乞天語叮嚀河道諸臣各以宗社爲重毋以祖陵民生運道而稍分岐同以公事爲心毋以河渠漕司鹺政而爭職掌阻撓宜禁毋幸浮言而墮成功艱巨共肩毋借他詞而巧規避將見臣工太和卽天地可格而何患於河伯不效順也臣等無任悚息待命之至萬曆二十三年八月二十八日奉聖旨該部知道

○導淮分黃請決大計疏

題爲導淮分黃議論未一仰乞聖裁速決大計亟責成功事臣等辦事該科於本月初五日接得總漕戶部尙書禇鈇一本爲直言災民艱苦之狀河工緩急之宜懇乞聖明酌議以袪祖陵積患以消地方隱憂事奉聖旨工部知道欽此又於本月初九日接得總河工部尙書楊一魁勘河禮科左給事中張企程各一本爲祖陵水患日深國脈關系匪細懇祈聖明鑑照亟敕當事臣工早決治水長策以圖保安大計事俱奉聖旨該部知道欽此又於本月十一日接得四川道監察禦史牛應元一本爲河工會勘平成有期當事諸臣意見稍異敬陳致一之畫以決萬全之效事奉聖旨工部知道欽此臣等竊惟天下有大興作亦有大議論使議論而合也人得持定見而奏膚功議論而不合也人將憚異謀而隳成績今讀漕臣之疏則謂時有重歉導淮宜先矣讀河臣之疏則謂患有相因而分黃宜急矣讀臺臣之疏則謂分黃導淮折衷宜愼矣大都誼切奉公何嫌彼此心在爲國焉問異同惟是旁觀者身在委任之外而持議也易當局者身在付托之中而任事也難臣等請以淮河關系及疏浚稗議爲皇上陳之河自昆侖歷數千餘里而至徐邳淮自桐柏挾七十二溪而至泗■﹝日臺﹞而祖陵王气屹然中峙蓋聖子神孫億萬年鍾祥矣漢唐若宋都秦都汴歲漕粟不過數十萬三十萬二十萬石而已國家定鼎北平非四百萬石無以恃命亦非浮江絕淮挽河越濟無以通達京師矣國家邊陲半倚鹺餉亡論六十萬金場竈星布淮揚卽林林總總之生齒髙寶興鹽通泰等處者亦不可勝算矣以故我朝經理漕河之臣最稱隆重其經理漕河之費亦最稱殷繁而不虞其今日之昏墊至是也爲今之計倘亦一並分黃乎則珠米桂薪之地何堪大興九死一生之民何當重役萬一外變激發禍不在祖陵而且在地方此漕臣之所以有酌議之請也倘亦一意導淮乎則淮勢旣分彊河不無倒灌河勢益振弱淮豈能相容萬一祖陵再淪禍不止運道而且移郡邑此河臣之所以有並舉之請也臣等私心以爲天下事當論利害亦當論利害之重輕蓋利害在人者人猶得而握其權利害在天者人不得而操其柄則治人治地之別也治人無法則有河工亂無河工亦亂治地有法則無災不亂卽災亦不亂顧其機則又在人而不在天耳今河臣楊一魁業已奉有重托科臣張企程業已奉有特遣上流分黃一並勘議具奏業已奉有明旨是淮河大役悉以付河臣矣在河臣之疏一則曰效有可必一則曰利亦甚多是淮河大役亦悉以身肩之矣河臣旣以身肩淮河則據其原疏所請亦不過六十八萬金而止也國家𨿽甚稱詘厝處亦可苟完倘此時猶泄泄未決恐日甚一日如根本重地何獨不可及今責成令其得以便宜從事乎如其只導淮而可也則周家橋武家墩髙良澗金家灣芒稻河子嬰溝涇河之一一疏泄也惟河臣如其必分黃而可也則黃家壩毛家溝漁溝五港口之一一疏泄及娘子莊鮑王口之當有待也亦惟河臣如其導淮分黃卽折衷而可也則金家灣芒稻河之當從省黃家壩之當略浚鮑王口之當盡挑髙良澗之當建閘淮安城北之當益廣也亦惟河臣大率以數十萬兩而聽其設施以數萬餘眾而任其調度自是而某處當增也不得爲虛冒自是而某處當減也不得爲克削務求一勞永逸無負朝廷任使乃爲快耳不然而靡費金錢粉飾功績臣等且以白簡從之矣惟是勞民動眾容有意外他虞臣等所以處之者則諸臣疏中猶未及焉洪武中宋禮原武之役發丁夫十有六萬而無怨言者以蠲租百十萬石也景泰中徐有貞張秋之役發丁夫五萬八千而無怨言者以蠲瀕河民牧馬庸也況今大祲何妨破格是蠲免不可不議也董率官員惟廉生威惟能集事倘得正官解印專理庶爲上策卽不可得就擇佐領懸以旌書而省義原非受祿果效有勤勞省祭咨吏部超選義民亦給扁冠帶有差是勸賚不可不議也海口郎中樊兆程曾有河防末議謂十六年開裏河丈報二錢其實未給毫末十六年開魁山日報四分其實只給一半合無僉派之夫仍就丁免差召募之夫只就工算值其工食毋經胥吏牌長有司不妨煩瑣逐名包封唱名給散是禁克不可不議也聚眾數萬豈盡一心謂宜定以界限編以字號以一約十以十約百庶免諠嘩亦杜彊竊是紀律不可不議也誠如是則興作之中卽沾帝賑災罷之眾豈憚子來將見應協神人靈效山嶽卽書所稱地平天成何以加焉伏乞敕下該部復議速行河道諸臣分猷共念刻期舉行至於犒工之惠恩出自天並乞俯允河臣之請以鼓億姓之心臣等無任悚息待命之至萬曆二十三年九月十四日奉聖旨工部知道

○河工截畱漕米疏

題爲河工並浚災地當憐懇乞聖慈特畱江北漕米免發戶部帑銀以濟大工以蘇民困事臣等伏覩皇允河道諸臣之請爲分黃導淮之計不吝水衡金錢五十六萬司農金錢一十二萬俾以上慰祖靈中安運道下妥民生蓋誠重之也臣等夙夜思惟以爲興作猶小也則旬日可完尙未至勞民而動眾興作猶不與災值也則閭閻頗實尙可以那東而補西乃今據漕臣禇鈇之疏極災已至十分次災亦至五分矣據河臣楊一魁之疏導淮夫約二萬分黃夫約八萬矣以二萬八萬之眾聚食於十分五分之災地人計十萬米日千餘萬一不繼必至枵腹而其獘不止廢工則當爲夫計以十分五分之災散備於二萬八萬之丁夫價𨿽官給募亦民累萬一不卹亦至枵腹而其獘至於生變則又當爲民計近者河臣曾貽書於臣熙春稱選千百戶十二員給與馬票前往產米地方平糴蓋亦爲民與夫而兩計之矣獨念分黃之工擬六个月方完導淮之工擬三四个月方完總計所需之米大率非二十四五萬石不可也卽多官效勞人願公糶恐市鎭賒遙或不能縮地而至時日急逼或不能刻期而齊臣等查得江北漕糧正攺共該三十一萬九千四百餘石而耗腳輕賫不與焉見年如鳳陽之泗州旴■﹝日臺﹞淮安之淸河桃源安東揚州之髙郵寶應興化或蒙蠲停或準攺折共去米八萬二千五百有零實徵米二十三萬六千八百有零也今計催科之期正在十月則計疏浚之期亦在十月故與其羣千百戶四出而仰給於遠方孰與於督府州縣並徵而取足於近地與其借金戶曹自北而南而推挽於數千里之外孰與於畱漕該處免南而北而探囊於數百里之內蓋役夫一日受直三分漕給而米可平每日尙可存二分有餘而勞無凍餒也利一時際大祲室如懸罄正畱而耗亦畱地方尙不下三十餘萬而價無騰踴也利二旗軍刁悍藉腳勒索運免而腳亦免每石尙可省六斗五斗而人盡沾恩也利三語曰所費者財用所收者人心況人心可收財用無費亦胡爲而不一轉移也或者謂漕米六軍系命未宜多畱殊不知二十一年之災亦畱至二十萬石且其時尙未有大興如今日者臣等竊以爲畱之便如蒙敕下戶工二部公同會議果臣等所言不謬卽將太倉一十二萬之銀住支免發其江北漕糧二十三萬六千八百有奇行令漕河衙門責成有司及時追徵存畱資給所有原派腳耗輕賫大約一十餘萬合無盡數蠲除惠此窮庶卽不然只每石量起數升補官運費倘謂所畱米石尙浮銀數不妨截算將工部未發料價扣下抵還或將重災州邑稍爲攺折庶聚眾數萬而體卹恆周勞役半年而里甲無損所爲濟工安民術無踰此矣萬曆二十三年十月初一日奉聖旨該部知道

○河工參道府疏

題爲河工奉有明旨道府玩忽非宜懇乞聖裁亟爲責成以圖萬全事臣等查得八月初四日工部一本爲祖陵受患有自諸臣會勘已悉等事奉聖旨黃淮阻塞爲患這開導事宜旣經科臣勘奏便行與各該河道官將周家橋等處作速疏浚以安陵寢毋得推諉觀望如有造言阻撓的參來重治其餘工程還上緊酌議具奏欽此又九月二十三日工部一本爲祖陵水患日深國脈關系匪細等事奉聖旨導淮分黃旣勘有定議可行與河道各官著他及時興工開浚早泄祖陵之水並無妨於明年運道錢糧俱依擬取用欽此臣等祗誦綸綍不勝驚惶卽任事諸臣宜其上宣皇恩下解民惑疚心蒿目爲主上釋焦勞胼手胝足爲宗社祈寧謐不謂於本月十九日接得總督漕運戶部尙書禇鈇一本爲河工事體重大道府意見未同等事奉聖旨工部知道欽此臣等相與看詳見其一據淮安知府馬化龍申文謂分黃又有五難一據穎州兵備李弘道疏稿謂導淮宜開髙堰並乞爲酌議等因臣等竊以爲積水爲患淹及祖陵者淮也流行不駛致有退縮者非淮也障淮不東令無旁泄者堰也泥沙日澱致淮滯涉者非堰也以故先後建明莫不究極標本而導淮分黃之議蓋不自今日而已然矣然則今日大工之興將以爲可永賴乎則滄海桑田天行之數臣等所不敢知將以爲不可永賴乎則人定勝天旋轉之力臣等亦不敢知苐計此時乾坤何等時也聖心震怒至斥重臣而無惻容聖心疇咨至遣侍臣而爲勘議聖心祗畏至命勛臣而爲祭告聖心篤念至捐金錢五十餘萬漕糧二十四萬而無難色乃馬化龍守土之臣耳竟不聞爲朝廷借一箸獻一籌但曰某也難某也難至爲日貼一錢之說以搖動齊民則所爲思艱圖易者謂何而可以如此也此在總漕始曰字字的確旣曰過當過慮可置勿問惟是李弘道力主開髙堰一節其關系又豈眇小哉蓋國家陵寢以天下爲命脈與縉紳墳墓以一家爲命脈者不同昔成周定鼎郟鄏卜世卜年而爲八百有道之長者徳也曰使吾子孫有徳則易以興奚嘗拘拘堪輿家言卽使堪輿家言未可盡棄則四百萬運道千億萬生靈寧可置弗講乎是故周橋之開也猶曰髙寶尙遠而嬰溝金灣可通也武墩之開也猶曰建閘有節而永濟涇河可泄也周橋武墩之並開也猶曰支流兩分勢自稍稍可緩也議者過計猶有私憂若以長淮之水盡決髙堰而下之滔滔東注勢如建瓴就李弘道亦自謂散散漫漫矣焉有散散漫漫而不潰漕渠者乎焉有散散漫漫而不壞田廬者乎倘漕渠旣潰田廬旣壞卽如李弘道所云增運河之堤豁無田之糧遷失業之民以捄之恐大變將作亦無及矣且周橋髙堰武墩同條共貫在昔神禹陂九澤疏九河未聞結地癰破地肉也乃謂開髙堰則合襟開周橋武墩則不合襟謂開周橋武墩則奪黃開髙堰則不奪黃又謂畱髙堰則結地癰開黃家壩則破地肉一則曰人子須知二則曰人子須知支離荒唐褻媟君父弘道雅負時名何其尊靑囊如蓍蔡視成命如弁髦至此也或者曰國家以來未嘗無祖陵未嘗無運道未嘗無民生何髙堰未修而無事髙堰旣修而多事耶殊不知淮猶昔日之淮河非昔日之河也先是河身未淤而淮尙安流今則河身日髙而淮受倒灌此導淮固所以爲淮分黃亦所以爲淮卽工部新尙書李戴久歷淮揚所見甚眞亦謂其宜如此也若果如李弘道所云一開髙堰足以了事則一縣官固饒爲之又何必勞皇上之過爲宵旰哉伏乞敕下工部亟爲議覆如其事有緩急不妨酌量次第舉行若謂明旨已定難以遲違亦乞天語叮嚀漕臣與河臣平心易气無生彼此共分猷念所有河道諸臣亦當恪遵明旨多方召募夫役曲意軫卹災民聽其調度及此冬初成此盛舉如措置無法疏浚乖方及推諉觀望造言阻撓必有各任其咎者豈能令臣等不以白簡隨其後哉仰惟聖明裁奪臣等不勝戰栗待命之至萬曆二十三年十月二十七日奉聖旨工部便看議了來說

○請省織造疏

題爲敬循職掌懇乞聖慈俯念民窮國匱節省織造潞紬事臣等近聞內承運庫傳奉聖旨封發花樣下工部行山西布政司織造潞紬一萬三千餘疋臣等仰窺聖意或以上供萬乘或以內備六宮費不及奢華豈爲靡旣奉綸綍敢不將承惟是撙節愛養者先民之彜訓也審時度勢者馭世之微權也禮天子之器必有金玉之餙飲食之肴必有八珍之味至於凶荒則徹膳降服蓋歲斂則示之以丰歲歉則示之以約道固如是而已以今觀於天下何如哉江北荊南災則湯沐之地病矣蘇松常鎭災則財賦之地病矣汝洛梁豫災則腹心之地病矣夫天下有幾幅員而重地受病若此在撫按諸臣方蒿目疚心而力爲請命在臺省諸臣亦疾首蹙額而代爲徼恩計皇上必穆然攺容惻然動念者顧潞紬至一萬三千餘疋工費當不下二十餘萬金而竟責備於禾谷半登之山西焉臣等度瘡痍未起加派難堪山西決有所不辦矣若以是而取給之節愼庫則節愼之所入臣等得知其入今歲新收項下僅七十八萬三千七百有奇也節愼之所出臣等得知其出今歲開除項下至八十一萬九千六百有奇也日者羊絨段疋並傳導淮分黃並舉內帑不足繼搜外庾外庾未敷更畱關稅關稅未敷更借戶曹此非陛下所曾聞者乎倘不於是時刻意節惜縱財源如河亦終匱竭萬一更有緊急工程重大興作朝廷又何以應之昔宋臣司馬光曰國用不足必重斂於民民已困窮何以供命饑寒所驅必爲盜賊此乃安危之本毋以爲細事而忽諸臣等願陛下有味於斯言也且臣等又曾歷稽往牒伏覩嘉靖八年聖祖曾因災荒盡止織造待丰年舉行乃皇上臨禦以來無論蘇杭告歉或準減半或準暫停洪恩浩蕩徧及東南卽就潞紬一節在萬曆三年之數則二千八百四十疋而止也在十年之數則四千七百餘疋而止也在十五年之數則四千八百疋而止也在十七年之數則五千疋而止也豈意於今四千七百之帶造者尙未輸於國門而一萬三千之特造者復行於工部耶臣等由前而觀數年而僅止數千不見其不足由今而觀一年而動幾踰萬豈無至有餘伏望皇上垂慈念一絲一縷盡屬閭閻膏脈一銖一兩足活災疲數命特煥徳音敕下工部將四月所傳亟爲催完以濟目前急用仍將近日所傳賜暫停止候一二年另造如其必不可已亦望皇上擇其少緩者酌量減省將見上光聖徳中紓國計下寬民力一舉而三善備矣至於以後傳奉更乞從內合票擬令調燮者得關其忠由該科發抄使封馭者無溺其職庶成憲無斁亦足以昭大公於天下永永也伏惟聖明裁察臣等無任戰栗祈懇之至

○請免入彜采買回靑疏

題爲回靑告詘人采買未便懇乞聖明特行撫按申飭貢物以尊中國以服遠人事臣者竊惟華之分猶天地然以狄而奉中國則中國重以中國而下需狄則中國不重亙古以來曾聞其重譯來朝八蠻通道而未聞以中國而下市方物者臣等自萬曆十年見皇上傳造瓷器九萬六千有奇嗣後難完者減半新樣者停免今且十有餘載尙未完解天下莫不仰徳節儉而誦寬大之仁不衰矣近於本月十七日接得內承運庫管庫事太監孫順等一本爲缺少回回靑事奉聖旨這回靑著工部行文該地方作速采買解彼應用已後番進貢都要眞正的方許驗收欽此臣等揭查疏內一則曰節經關領摉括已盡一則曰𨿽有土魯番進到俱系鉛礦蓋不得已而有是請也第伏讀明旨所云行該地方采買者臣等看詳數日不知果行之甘肅乎抑行之土魯番回回國乎甘肅遠界西陲另是一天其民不陶靑決不聚卽問其土產則非土魯番回回國不可耳回回故伊吾地與哈密連東距甘肅西距土魯番而土魯番則古所稱車師也控弦可五萬騎其去神京亦不下萬三千里而遙粵昔漢唐屢拜大將軍竇憲及大總管侯君集等相繼犁之而乍臣乍叛其彊弱蓋可鏡哉時入我朝一懾於成祖之神武而遣使來王一慕於宣宗之懷柔而賦馬執玉嗣後則稍稍多事矣語湛恩濊澤莫如孝宗語順治威嚴亦莫如孝宗乃終孝宗之世以馬文升之秉樞而不能使阿木郎之不殉以張海之經略而不能保罕東諸衛之不掠以許進之襲破而不能令牙蘭之不逋逃以王越之帥諸路而僅以四十餘使易城池比及正嘉則滿速兒以萬騎寇肅州而彭澤且奪官矣速檀兒以二萬騎入甘州而陳九疇且論戌矣夫代經列聖而迄不傾心謀經諸臣而率無善計則土魯番等之桀傲不辧可知乃今猶稱臣獻琛歲修無斁者豈非以皇上之禮樂教化默啟其卽敍之心皇上之福澤聲靈潛消其悖叛之气耶自是而修其政不易其宜聽其來無擾其地臣等思患預防尙宜徹土戒冰一旦言瓷器之有無而索回靑於內帑辧回靑之眞僞而遣皇華於荒徼臣等私以爲靑六百斤直當數萬以厚貲而探豺狼之境焉知其不我梗乎民生風气彼此殊科以華語而入侏■﹝亻離﹞之鄕焉知其不我欺乎居中制外古今常經以天朝而徼絕域之物焉知其不我侮乎奉使不辱代有幾人以四牡而載簡書之重焉知其無剛驚路懦屈庭乎通番者禁爲意良深以嚴令而開熙明之時焉知其無姦乘出外勾犯邊疆乎由前三說則孽由彼作由後二說則患自我生內之損朝廷之徳威外之起氈裘之厭薄近之破已往之成法遠之貽將來之隱憂亡論朝貢難繼卽如先朝多事亦未可知臣等萬萬知其不可也爲今之計誠宜將見在所藏稱爲假靑者一面淘洗應用庶不誤明年歲運仍乞敕下工部轉行甘肅撫按宣布聖慈申令文告謂爾土魯番回回等世受國恩視以外藩諸所來庭一切假館受餐乘傳授節所以待爾等良厚而瓷靑微物亦敢以詐僞獻謂歸順何自今與爾約所有不易心攺慮以眞誠上供者其閉關弗納庶幾名義正而中國之體統常尊中國尊而遠人之輸將不替卽古所稱明王愼徳四咸賓者何以加焉臣等無任悚息待命之至萬曆二十三年十一月三十日奉聖旨工部知道

○報河工並敕當事疏

題爲恭報河工分數少慰聖懷並乞敕當事諸臣亟乘春和以成大功事頃臣等接得總漕戶部尙書禇鈇揭帖內稱會同總河勘科及按鹽各院督過司道府縣疏浚工程各以十分爲率一分黃東工夫一萬七千八百餘名自十月十五日起至十一月終止約完四分一釐中工夫一萬七千七百餘名自十月二十三日起至十二月初五日止約完三分五釐西工夫一萬七千八百三十餘名自十月十五日起至十一月終止約完三分四釐浚海口工夫九千七百名自十月十六日起至十一月二十五日止約完三分一導淮周家橋建閘工淸口辟門限沙尙未興工髙良澗閘工自十一月初三日起至二十日止約完未及一分武家墩閘工自十月初十日起至十一月二十日止約完未及一分涇河浚河工自九月初二日起至十一月十五日止約完六分建閘工自十月十六日起至十一月十六日止約完未及一分子嬰溝工約完四分等因到科臣等見之不勝喜躍竊以爲皇上之以孝治天下也仰思祖陵被淹亟求治水長策至不吝金錢五十六萬漕糧二十四萬付河臣經理之蓋我朝以來僅見此役矣以故河伯歆祭告之誠黔黎徼蠲卹之惠臣工大奮工程畢興計其效則已數分考其時則僅一月回視負薪沈璧歌瓠子而築宣房者其勞逸何什伯也使當其時始不稽於道府異同旣不罷於雨雪寒凍則絜尺度寸其功豈直如是而已耶第天下之事非興工之難惟乘時之難亦非善始之難惟成功之難語曰迨未陰雨徹彼桑土又曰爲山九仞功虧一簣蓋有味乎其言之也今分黃導淮之工折言之則難完者完多易完者完少總言之則已完者尙少未完者尙多在事諸臣計祗畏簡書胼胝手足必了此而後報命無疑惟是時勢逼切工役艱巨則臣等日夜蒿目而疚心耳國家兌米議單在三月過淮倘顧此失彼令漕渠潰亂與淺澀均無當也則國計宜慮河淮二水恆時在夏中漲發倘宣泄不早而淋澍隨之卽陵園猶未離沮洳也則國脈宜慮江北風气稻田在四月播種麥田在四月刈獲倘招采不廣令役夫以播刈故停歇卽不停歇而令其不獲播刈亦不可也則國本宜慮使自今以往就日算工就月見效猶恐爲時幾何功且難竟萬一暴風盛雨有未可以人力勝天豈不可不爲之豫防哉伏乞皇上敕下河道諸臣嚴督所司趁此春和亟興大役職在徵派者必期會以時而名數無容短少責在督率者必調度有法而錢谷無敢侵漁治本治標毋苟且以圖塞責分猷分念毋矛盾以負聖明務期先興一日則河淮受一日之益先完一日則君父釋一日之憂仍乞申令河臣每月揭報以憑稽考如有前項情獘容勘河科臣及本科不時指名參究庶心力可齊平成可奏而國家亦永有攸賴矣萬曆二十四年正月十六日奉聖旨工部知道

○伸捄言官疏

題爲聖主霆威叵測言官語默兩難懇乞明示上意所向以便欽承事臣等待罪瑣闥媿無表見日者皇上斥去兩京科道至三十有四人臣等過蒙優容存畱供職卽捐頂踵豈足以報陛下惟是官以言設職以言盡而諸臣旣以不言斥矣臣等顧影增慚冰兢蚉負日求所以拾遺補闕責難陳善以不負聖明廣厲言官至意而誠意未孚天威正赫扣閽尙有待也頃者河南道禦史馬經綸慷慨陳言忠誠報國臣等私竊自慰謂皇上誠罪諸臣以不言矣幸有敢言如經綸者計轉圜止輦或旦夕可望乎乃吏部接出聖諭經綸竟從降調聖意深遠未易窺測其果以言罪抑乃以不言罪臣等未之解也臣等象上之指若水之在盂方圓易向其當以言爲戒抑仍以不言爲戒臣等未之解也且同一言官也前所處者旣以不言被譴今馬經綸也又以敢言獲罪旬日之內詔旨數更一人之身進退維谷受諫則如轉石發號則如反汗此又臣等所未解也夫經綸之敢言與前勾去諸臣之不言無兩非之理也陛下斥不言者又茹納所爲敢言者則諸臣將飲炭吞刃訟緘默之愆陛下逐敢言者又棄置所爲不言者則諸臣且借口揚眉收戇直之譽第諍臣得以收譽則人主不能辭愆臣竊謂陛下之計左也昔唐太宗謂侍臣曰朕每閉居靜坐則內自省所以每有諫者縱不合朕心亦不以爲忤又曾問魏徵曰比來朝臣都不論事何也徵曰陛下虛心采納誠宜有言者今陛下英明神聖固薄唐太宗而不爲者也倘果以不言者爲溺職則臣等不難爲諍臣傑士進危明憂盛之苦辭果以敢言者爲忤旨則臣等不難爲諧臣媚子效希旨望風之故智顧諛佞取寵則禍歸於人主而利歸人臣批鱗折檻則禍歸於人臣而利歸人主兩者相去天壤懸隔臣等功名富貴之念非與人殊死生榮辱之念非與人殊然寧爲此不爲彼者二祖列宗昭監之靈在上二百餘年養士之恩在下淸議在前信史在後不忍負陛下且不忍負此生耳有如人諾人趨旅進旅退倏而京堂倏而開府又倏而八座長安道揚揚意得臣等非有胸無心豈不羨慕而顧爲此九死一生之拙計哉忠於謀國則詘於謀身在聖明一加察耳臣等不勝戰栗待罪之至萬曆二十四年正月二十六日奉聖旨這廝每黨捄同類輒來煩激瀆擾旣說批鱗折檻官以言設似昨者肘腋巨惡姦逆張誠未見爾等置一喙之忠藎以報國恩其諛權臣負君上媚竈固位明矣且罪各官俱以有屢旨明白林熙春這畜故又來聒激好生可惡馬經綸著降雜職極邊方用林熙春姑降一級調外任用俱不許朦朧推升其餘的且罰俸一年吏部知道

●疏艸一卷

海陽林熙春著

請蠲畿輔加派並

疏

參援遼將官疏

薦舉管馬府佐疏

舉劾畿省種馬官員疏

薦舉東路寄養官員疏

陳情疏

運軍順

疏

��通融疏

��查參疏

自陳疏

親郊登陛疏

申飭法紀疏

附刑部覆疏

循職掌以明法守疏

稽查寺屬以勵庶官疏

乞休疏

再乞休疏

三乞休疏

四乞休疏

五乞休疏

六乞休疏

謝恩疏

辭朝疏

附戶部等衙門公疏

辭馳驛疏

再謝恩疏

再辭朝疏

○請蠲畿輔加派並

疏

太僕寺添注少卿臣林熙春謹奏爲固內地安民心並陳保甲鄕兵之所未及以壯根本以保萬年封疆事臣竊惟天下猶人身然京師腹心也畿輔營衛也山海關咽喉也遼左肩臂也而民爲邦本則一身之元气在耳元气充然後營衛實咽喉可固卽肩臂麻木猶可支數十年無事而腹心猶無恙也試觀今日之元气何如耶三輔郡邑頻被災傷加派以來朝不保夕者已十室而九又重以馬匹之徵調無己器甲之繕修無已車輛之締造無己荳粟之買運無己而援兵繹騷雞犬靡寧父母妻孥又魚驚而鳥竄焉民無樂生業已思亂自是而益加保甲鄕兵之役恐甲未必申兵未必集終亦不得之數也然則此法終不可行乎臣曰何爲不可行也臣憶嘉靖末寇入潮陽賴鄕兵巷戰堵出臣外祖黃良曾以鄕兵而抗倭臣族人林尾曾以鄕兵而抗吳平臣鄰鄕溪東岐山二堡曾以鄕兵而抗林道幹臣令將樂時以保甲稽民善惡以民兵雜軍操練數年之內盜不生發皆小試之驗也今近畿州縣不下百十有餘卽古稱帶甲百萬之國有悲歌慷慨之風倘州縣各練得一千上下亦可得數萬兵而羨亦何不可行之有第臣又思河西一塊土耳主之以經略恊之以巡撫猛將如雲謀臣如雨十萬之師聞風奔潰卽黔首靑衿且欲組化貞之頸奉此何以故失民心耳昔宋儒有言曰莫柔於民心而不可以威刧莫彊於民心而可以徳感玆欲安民心以固神京願皇上念畿輔百姓僅存皮骨將加派錢糧盡數蠲除又欲如諸臣議團練鄕兵願皇上慨發帑金數萬照依各州縣加派之額盡數分與以爲團練鄕兵之費可也蓋鄕兵有父母妻孥系又有比閭族黨相維骨肉關心身家重念與援兵烏合而來者萬萬不同兵部誠能宣上徳意印給守備札付每州縣各一張許以冠帶從事州縣正官畱心咨訪如有好義任俠輿論攸歸可爲一方表率者卽挈札付與之以一募十以十募百如結萬人緣然一鄕之中或膂力相當或技藝相等或意气相投聽其自爲隊伍旗幟用布費省而堅器械或刀或棍或銃各隨所長衣甲或綿或紙祗求結實有力者聽其自備無力而人可用者官爲給與東西南北分爲四總得就近赴操一月以三操爲率一日訓練九日耕鋤庶不妨本業守備量貲廩給給以官馬騎坐以次徧及惟實心整旅無同兒戲每月旣望畢赴州縣教場比閱較藝獎賞有差仍每人給銀數分以爲飯食之需其有殷實具牛酒勞勞者官爲籍記年終扁門或冠帶以風厲鼓舞諸凡花費俱動帑銀每季倒銷不許藉稱科斂自守備以及總哨免其雜差佐領倉巡不許營委點閘及責以勾攝挨查迎送等役致人疑畏團練而外有司務加意安輯保如嬰兒將見閭閻折衝有寓兵於農之意行伍充滿得有備無患之思百姓含哺鼓腹當擊壤而歌曰我皇上蠲徵省賦以卹我之苦復減膳解衣以衛我之生有君如此何忍負之或備野戰或收城守所不執干戈以捍社稷臣不信也臣本書生不閒兵事自少誦法孔子而饑饉師旅之際猶能令其有勇知方則信乎雪恥除凶果在乎民心間也伏乞皇上穆然深思毅然發念知民心斷不可失財帛俱屬倘來敕下該部議覆將加派蠲免仍發帑金以練鄕兵果練得實效較各州縣稱最者名色守備撫按不妨敍薦予以實授職官總哨以次升賞有司以邊材紀綠超升如懶於任事獨稱難練者以不職論庶官官奮發處處皆兵而封疆自有盤石之安矣奉聖旨畿輔加派蠲免已有旨了余著該部覆行

○參援遼將官疏

太僕寺添注少卿臣林熙春謹題爲援將啟釁釀禍異常謹據目擊亟請正法以靖封疆事臣奉欽命署理東路馬政於十一月二十六日陛辭出巡點馬沿縣印烙十二月初一日抵玉田縣離縣五里許有巡捕典史吳世爵倉皇口稟稱城內兵變似未可進臣詢始末答應不甚淸楚乃詢有縣官在郊否可令一見以知情形庶便與兵詰問隨有遵化縣知縣顧天寵丰潤知縣單明翊同來具言袁參將押帶浙兵援遼途中逃走踰千始就天津招募湊數許以安家銀兩前路給與今至玉田又無以給始有此變在兵情亦可哀也臣遂驅車進城將入門間新兵滿街擁戟露刃環列輿前喊吶請捄臣詰以余奉命點馬爾等作此模樣意欲何爲兵云袁參將兵逃哄招我每湊數許以安家分毫無給某等窮寒敢望一救臣問爾等何處人具言某系武昌某系南昌總之皆東西南北之人也臣又問袁參將何名共稱不識臣又問爾識彼名否彼識爾名否亦共稱不識臣私嘆兵不知將兵不知兵一團烏合將何紀律臣又云爾每要安家只要爾每心實與不實耳爾每果勇於援遼此中院道自有處分朝廷不吝千萬金錢以捄殘疆又何難憐卹乎爾勿再鼓噪甘爲亂民法不爾宥也兵遂寂然臣入門至署尙在午未間未許各官謁見遂朱書一示大率宣布朝廷威徳與面詰語意相同臣又思此時三縣馬匹畢集不散恐爲兵資遂將遵化丰潤之馬忙忙點烙並令各縣官率夫馬先回慮外縣人眾招搖街巷忤觸或有他變耳薄暮玉田縣丁憂知縣李春英來見始言新舊兵格鬭殺傷拆墻之事甚悉臣又問曾申撫臺否答云己申李知縣又云此時𨿽己解散猶團聚一閣恐夜有不測臣又云旣申撫臺當有牌到且余己許聽院道處分是夜決然無嘩臣達旦出署點馬而撫臣大牌果至中問理諭法禁欲其東行也臣點馬畢卽往寶坻見其街巷兵列左右釋戈徒手純無一言臣私喜謂此豈一紙之力實撫臺傳檄而定者此後日遠一日不聞消息至十三日途接邸報見撫臣李瑾疏且言初三之事其參將袁應兆之殘虐尢甚也夫當撫臣傳檄再到應兆果能乘令旗宣諭關門不遠錢糧旦夕可入囊中卽不然日給日糧資其朝夕好語相勸未必不俛首相從又不然卽殲厥一二首惡令反側子自安亦未爲不可何至如撫臣疏云應兆乞哀舊兵藉其聲勢梟首二名打死二名捆打一百餘名割耳三四十名又有死於街道死乎各家死乎四門外城濠內者七名打傷待斃者數十名頓令途鮮完人路有流血又大索編戶殃及池魚斗大畿邑何不幸而有此慘毒耶臣以爲援兵騷擾到處爲然而援兵鼓噪到處疊見未有如應兆之釀禍至此極也今應兆撫臣己參臣似可無言臣以爲撫臣耳聞不如臣目擊之爲眞敢悉數其當誅之罪以爲將來者儆兵法千言萬語無過智仁信勇義五字蓋智以運謀亦以察姦援兵召募家屬有保領裏遞有保領然後發行而途中且有逃逸柰何引聚一班無籍以爲兒戲可謂智乎其當誅者一信爲號令定如金石乃可服人萬金安家譚何容易柰何哄出前途便謂了事可謂信乎其當誅者二義不苟取乃可稱廉乃可生威惟將一介分明始可責兵不傷一艸一木柰何人言嘖嘖科斂扣克結怨已深可謂義乎其當誅者三勇不顧身行不踰時始言主將柰何逗畱兩旬希免出關不思國家費盡財力購此血肉之軀何爲可謂勇乎其當誅者四仁者之將兵食始食兵臥始臥問疾弔喪分甘釋苦撫之如嬰兒始可與赴深溪柰何屠戮卒伍喋血郊原爲數十年未見之事可謂仁乎其當誅者五夫應兆負此當誅五罪倘猶謂卒難得人眾無可馭稍從寬假戴罪立功則逗畱無法殘殺無刑恐援兵將領尢而效之將有甚乎應兆者伏乞皇上大奮乾剛勑下兵部轉行督撫查核淅中來文兵數若干逃走若干更查玉田折損若干需索若干就應兆家勘產賠還仍行經臣將應兆立殉賜劍將原兵另將統領或分撥各營附隊操練庶紀法嚴肅而各處援將一意援遼無他外慕封疆未必無少補矣

○薦舉管馬府佐疏

太僕寺添注少卿臣林熙春謹題爲薦舉管馬府佐官員以專責成事竊惟俵馬地方𨿽有州縣正官專理然千里遼闊鞭長不及馬腹每府各設佐貳綜核蓋其重也歲終例有殿最更稽之本折完欠參之各官會冊賢否頗詳謹會同印馬禦史張愼言本寺卿丁懋遜據實爲皇上陳之除順天府通判鄭之僑展驥邑遺去思參乘郡多來譽品題識朗勞苦功髙眞定府通判劉光普驥足初騰鳳威已著力大思馳峻阪志淸欲飲甘泉一系京銜一未及期不敢槪敍外如永平府同知劉嘉會敏識環轉轂旋逸才過都歷塊一庭冰湛萬井煙籠大名府通判張彩粹守拔塵眞心捧璧著述淵源鄒魯敏迅驅策驊驑河間府通判張懋徳禔躬一介不淄表屬五花來貢聲騰三輔治最列城保定府通判熊嘉兆驅馳不憚勤渠比心愼常懷儆策績優數馬節中和鸞山東東昌府通判張萬目操瑩白雪才利靑萍佐郡朽索常嚴署邑亂絲立解河南開封府同知李恆茂气格軒然霞舉才華沛若泉流節比羔羊品同神駿衛輝府同知邸宅抗璫渾身鐵骨率屬偉度金相蠹絕憑城騏多超乘彰徳府同知張國光秉心塞淵長才逐電督浚殊多保障解紛卓有擔當以上諸臣皆東路管馬府佐官員之賢所當薦揚以備擢用者也內劉嘉會𨿽未及期然轉自薊州實東路臣屬例得並薦鄭之僑先令文安民有遺思近奔馳二路點檢二旬臕息不爽分毫勤勞特衝風雪較各府佐尢爲獨苦至邸宅之判襄陽也气勁觸璫志存報國齊車逮系數年之黑獄堪憐易网寬仁一寸之赤心可剖宜重千金之價以快萬里之馳臣特表而出之蓋非可以常格拘者伏乞勑下該部再加查訪如果臣言不謬將諸臣分別擢用庶府佐競勸責成而馬政益飭矣奉聖旨該部知道

○舉劾畿省種馬官員疏

太僕寺添注少卿臣林熙春謹題爲循例舉劾種馬地方官員以飭馬政事臣聞馬服而後求良士愨而後求智能馬不服則爲泛駕士不愨則爲虛車虛車與泛駕等耳我朝馬政廣俵乎燕趙齊魯河洛之間不啻千里而遙𨿽臣署事甫匝二月苐本折錢糧有前臣之案牘在而州縣賢否不得之撫按則得之道府兩者參閱而馬政吏治如對千里就中殿最間有吏治不舉則臣不收卽馬政不舉則臣亦不收決不敢以泛駕虛車而混之露章也今東巡竣事謹會同印馬禦史張愼言本寺卿丁懋遜據實爲皇上陳之查得趙州知州蔣覲誠心可貫金石雅操足凜冰霜驥徳空羣龍文映斗安州知州武之禎儼然喬嶽穆如淸風擘畫無忝神君撫摩堪稱良牧晉州知州王綱三尺霜鋒獨握一輪明鏡髙懸城社風淸郊埛日藹滄州知州蔡秉元雅度秋肅仁懷春溫試觀芻牧苦心益覘經綸玅手冀州知州喬可大气薄靑霄才馳紫電惠政九方湛露頌聲萬戶歌風眞定縣知縣王昆美格朱霞映玉靈才赤水探珠士願執鞭人多推轂淸苑縣知縣張弘襟經綸運掌紛沓應心操刀豫似天閒下筆美稱云錦滑縣知縣李胤華雄才千里名駒淸品九臯瑞鶴一庭月皎兩地春濃盧龍縣知縣劉詔循超漢譜器作周禎月明犬臥潘封日暖馬蕃魯野南樂縣知縣宋師襄敏若風鵬運海逸同天駟行空幹濟眞才淸修上品大名縣知縣蔣向榮美秀鳳姿崚嶒駿骨眞懇溝中起瘠迅敏幾上銷塵內黃縣知縣龐尙廉精瑩魄兔橫空敏練燃犀截水乘驄髙步倚馬逸才東明縣知縣顧其仁金輝玉潤日麗風恬軒軒兩地飛黃懇懇一腔保赤棗彊縣知縣諭思恂操心執玉捧盈治劇駕輕就熟吏憚三尺民戴二天肥鄕縣知縣周汝弼函牛大器倚馬長才霜烈城狐遁迹風淸庭鶴窺人南宮縣知縣張廷箴粹潔寒潭徹底剸割迅霹當空輿衛日閒骨相天授寧晉縣知縣呂一奏操嚴白璧譽播靑天逸才皇路和鸞粹品朝陽鳴鳳魏縣知縣陳序淸韻琴鳴鶴友芳猷轡振龍媒淸可告天仁同愛日浚縣知縣趙建極玉尺淸操冰壺朗識歷塊天驤逐電發硎郢鍔追風長垣縣知縣孔榮宗淸潔蟬鳴秋樹騰驤驥驟春衢冀北空羣畿南重望朿鹿縣知縣王永壽端凝气宇蹀躞才華月明獨鶴隨琴風迅雙鳬飛舄淸丰縣知縣陳此心操持飲雪餐冰展布肩鴻任巨千駟呈錦萬戶沐膏蠡縣知縣張其實金臺逸駿玉圃祥麟春回比屋棠滋霜肅一庭槐冷深澤縣知縣張士元太阿出匣風裁明珠走盤朗照五花云錦千里霜蹄完縣知縣徐克讓淸修照徹窮檐剔蠹鋒寒憑社一空凡馬直儗遊龍慶都縣知縣張應泰肫篤無欺淸眞不染績懋循吏之軌名符君子之輿無極縣知縣王家徵皎潔金波動色孤貞玉屑生香譽擅拊循歌騰騋牝鹽山縣知縣王會圖夙學天成敏才風迅馳驟必追上駟宰割若烹小鮮髙邑縣知縣謝於階觸處寬髀自解騎來瘦骨獨髙四境甘霖一天化日雞澤縣知縣張素裕骨本嶙峋器尢淸遠蕃息騑騑四牡剔釐凜凜一庭成安縣知縣馬珍淸貞秋水爲神汪濊春流沛澤空羣天駟出世人龍山東除汶上縣知縣範文若心若履薄臨深才堪理煩治劇聲髙百乘價重千金任淺不敍外如髙唐州知州郭時斗三善雅堪鎭俗九逸眞足超羣望重專城聲髙列嶽巨野縣知縣呂鵬云偉度宏襟修才妙品龍文九霄耀日駿足萬里嘶風滕縣知縣朱舜年盤錯斤斧獨操張弛韋弦互佩周禎八駿仙品雙鳬丘縣知縣趙延慶潔白褆躬威嚴馭下千里霜蹄耐雪萬丈風翮橫空徳平縣知縣胡克開兩地淸風皎月一腔白雪嚴霜鳳下徳輝驥出夷路齊河縣知縣張應泰政袪害馬節比縣魚月照閭閻之隱風淸城社之姦莘縣知縣蔣克家皎潔一庭鶴影規恢三尺龍泉品出驪黃治誇卓魯河南輝縣知縣陳必謙器宇海闊天髙規恢云流石轉無雙奇駿第一神龍儀封縣知縣李魯生才敏追風神閒歷塊三邑潘花常燦一天孫錦如雲臨漳縣知縣白貽忠粹品天球昆璧銛鋒楚劍吳鉤譽播漳南羣空冀北蘭陽縣知縣江士英庭無鞭撲野有輕肥陽和春藹蘭芬風靜云鋪桺燦項城縣知縣王璟稟就才誠兩合傳來政學兼優龍馬精神鸞凰丰采汲縣知縣董魁心有持衡政無委轡堂上月明似日階前露湛連云以上諸臣皆東路種馬有司之賢所當薦揚以備擢用行取者也內張其實今任𨿽淺然調自滿城爲東路臣屬例當並薦臣再惟舉刺並行功令常規而臣寺復命或遇大計之年間有舉無刺臣竊以爲不然蓋朝廷旣與以殿最之例豈可廢其旌別之典況臣寺無權苟非藉此一綫寵靈則三方寥闊有司何以磨礪臣謂撫按各差𨿽有紏劾亦當略存餼羊以示各官有多口之�而臣寺有眾好之察也隨據會冊開載查得唐縣知縣梁彩廉隅不飭科斂有聲錢糧偏重充囊原被槪儗有力獻縣知縣趙景星性旣乖蹇志在苞苴賦稅旣加侵漁饋遺又且濫受槁城縣知縣趙魁體貌龍鐘操持狼狽半年視事數日匹馬扣及十金獲鹿縣知縣楊鳳翥家奴出淫門役內蠱俵馬每多克削飲酒不分賤良城武縣知縣南文煥守非瑩璧才類鉛刀力量竭乎營私民瘼置之罔卹武城縣知縣王子鎜優柔成性近習爲姦沈迷曲蘗之中罔念簠簋之飭安陽縣知縣李長春客气未融寅衷不協只馬克銀五兩鋪戶索貨大橫考城縣知縣爲衮性旣粗浮識復短少借查地爲科罰屢換帖而需求以上各官多經撫按各差參劾備計臚列甚詳臣不敢再摭條款又查得濮州淇縣三運馬匹只解一運秋冬二運未到殊爲非法苐署濮州者則本府通判楊方亨署淇縣者則本府經歷宗若愚二官考語亦有可觀豈其攝事未久抑亦了不關心相應查明量罰臣於此各官非敢過爲多求苐倘毅然攺啚憣然悔悟則各官未爲躍冶之金臣亦且爲它山之石矣伏乞勑下該部再加查訪如果臣言不謬將蔣覲等擢用行取梁彩等分別議處則賢者益勸不賢者知懲而於馬政無不振飭矣奉聖旨該部知道

○薦舉東路寄養官員疏

太僕寺添注少卿臣林熙春謹題爲循例薦舉寄養地方官員以飭馬政事竊惟我朝馬政自孳生而變爲寄養皆在附近州縣謂偶有緩急可旦夕而至意念深矣如今歲東事孔亟非儲蓄有素安所從猝兌而猝集焉臣𨿽代庖未久而前臣之故牘可稽而核也況奉命巡歷不惟課其馬抑亦課其人而官評在目輿論在耳不啻詳矣玆己竣事謹會同印馬禦史張愼言本寺卿丁懋遜據實爲皇上陳之除大興縣知縣李思敬核侵百蠹神明去汰一腔召杜無雙良牧有數眞才平谷縣知縣趙思睿才識敏練器度安詳一心雅集歸鴻百計惟釐害馬一系京銜一系任淺不敢槪敍外如遵化縣知縣顧天寵丰標嶽峙闓澤云流長驅萬里嘶風獨立九臯傲雪任丘縣知縣霍鍈馭吏不加靑眼牧民惟有赤心安問驪黃自知騏驥密雲縣知縣王家楹駕輕就熟兼才濯漢流泓潔守九天雨露兩地謳歌武淸縣知縣李士元英標冠玉利器發硎褆躬無媿四知逸足堪騰千里寶坻縣知縣周詩雅粹品金相玉質宏猷甘雨和風冀北羣空畿東特出丰潤縣知縣單明詡淩雲爽气嚼雪淸操威鳳翩翩徳輝神駒矯矯皇路靜海縣知縣楊肇泰譽擅人龍才稱天驥據案日無剩牘對衾夜可焚香文安縣知縣楊夢龍慈祥露綴春葩振刷風行秋籜才誠兩合鞭�俱捐靑縣知縣楊應震器度偉矣山凝操持瑩然玉潔三載駿績一路鴻猷以上諸臣皆東路寄養有司之賢所當薦揚以備擢用行取者也內王家楹周詩雅今任𨿽淺在王家楹調自三河周詩雅調自廣平皆臣東路所屬例得並薦其應刺官員臣惟養馬者去其害馬養民者去其害民果能時其芻粟節其勞逸則馬政舉能卹其饑寒問其疾苦則治政舉今臣屬州縣賢者己登薦剡遺者亦無溺職獨有永淸縣知縣郝士遂會冊開有制錦未成更弦有韻之語今己備計矣此外多履任未久臣豈敢法外吹求伏乞勑下該部查訪如果臣言不謬將顧天寵等循資擢用行取庶賢者競勸而馬政益修矣奉聖旨該部知道

○陳情疏

太僕寺添注少卿林熙春爲天恩有加臣心無己謹遵勑諭照例陳情以溥皇仁以廣孝思事職廣東海陽縣人由癸未進士萬曆二十一年以將樂縣知縣選授戶科給事中歷升工科都給事中二十四年正月內皇祖因軍政拾遺震怒陸續勾斥言官數十餘人職不揣率同官合疏申救荷皇祖寬宥僅降級調外職自甘廢棄躬耕田間爲終焉之計不意皇上禦登大寶起升職南京儀制司郎中隨升光祿寺少卿不數月轉升今職職自七月內從職光祿寺衙門請給誥命隨蒙吏部題請給贈職父喬樌光祿寺少卿職母職妻俱贈封宜人是職以萬死一生之身辱皇上沛以天髙地厚之澤勿論存者頂踵欲捐卽歿者亦環艸欲報焉敢不自知足爲得隴望蜀之求惟是職一念烏私有不能自己者職恭查泰昌元年九月初六日恩詔內一兩京文臣一品至九品各給與應得誥勑欽此又恭查泰昌元年十一月十九日勑諭內一文官一品至九品仍與應得誥勑已經前詔頒給者應補各官候升任之日一體給與欽此又查天啟元年八月初六日吏部申嚴詔諭題疏內起廢一款凡起在勑諭之後題疏之前者給與誥命一次其在題疏之後者一槪寢閣不與職起在十月初二正在勑諭之前不在勑諭之後也向從職太僕寺衙門請給新銜誥命乃吏部愼重猶然未與職益皇皇計無復之惟�九回膓仰於乎聖慈而己緣職少貧苦向無受業從師只職父卯翼提警始有今日而職父又篤學篤行爲徳乎鄕以故職十一學諸生僉呈督學批職父家惇曾史之行渠開鄭白之利闇修無媿內省逃名不使人知檄祀瞽宗業己多年玆逢堯舜之世而不再邀絲綸之榮則職之報父反不如職鄕之報職父矣臣嘗讀孝經曰立身揚名以顯父母孝之終也夫孝自天子達於庶人無貴賤一也職見皇上於皇考皇妣恭上徽號不一而足是皇上之自爲孝而詔諭之頒不論中外崇卑新舊顯晦有請必兪無人不給皇上又教天下之共爲孝今職蒙起田間躐躋淸秩皇上不難予職以實又何難予職父母以名而成職之爲孝況職起在九月初六以後所爲首奉恩詔者惟職又在十一月十九以前所爲得奉勑諭者亦惟職職𨿽不敢自附乎雲龍風虎之會亦竊躬逄乎聖作物覩之期職不敢他引惟以職同官爲例先職而升以光祿少卿新銜得誥者王佐塗喬遷郝名宦等是也後職而升以太僕寺少卿新銜得誥者何喬遠等是也職𨿽不肖事例實與相同倘以職在勑諭之前與在勑諭之後者同類而共視之則題疏之時只宜云題疏以前只給一次不必云勑諭以後四字旣揭出勑諭以後四字便是前有二誥之例在矣況洋洋聖言昭如日星而諸臣之成例在乎今後者一給而前者亦一給恐起廢諸臣惟職一人向隅似亦非法之平也用是披瀝血誠一字一叩呼吁乎君父之前伏乞皇上察職至情憐職孝思俯照諸臣例給與新銜誥命不惟職一人矢心致身自是以風勵天下移孝用忠啚報皇上乎無窮矣奉聖旨準給與該部知道

○運軍順

疏

通政使司右通政臣林熙春謹題爲廣豫戎器護漕資兵兩利三便以培命脈以固封疆事臣聞之易君子除戎器以戒不虞蓋其豫也今虞在封疆且數年所矣勿論遼陽廣寧繼失戎器盡以與卽守山海以來業已自春䢐秋而歷閱諸臣條奏戎器猶未整備此何以故緣物料取之四方匠作亦自有限需之數月難以輳手宜其爾也臣因是而思國家漕糧歲入四百萬以實京師漕艘一萬漕卒十萬統以勛帥協以把總指揮千百戶分縷鈐朿與出師之部伍何異而復以重臣總之豸史監之簡書憲法不啻嚴矣在祖宗之意豈不知民糧民解得省旗甲需求民解民交亦見收支淸楚而必寄之以戎運者誠謂糧行師行而江淮河濟之間年有漕艘絡繹道有漕卒更番倘剽掠偶侵可以隨撲而滅都門彳卒變可以隨召而來其法甚善而其意甚深遠也不意妖賊突起糧艘被劫漕河幾爲梗塞追求其故祗是戎器不備空拳難以應敵耳臣查會典漕規纖悉具載正徳六年令漕軍果有餘米令其自買隨船弓箭鎗刀等件準其支銷無柰因循不行至今倉卒張皇遂至此也自今籌策欲爲護漕計又欲爲資兵計誠思都中物料孰與乎南方之爲平都中匠作孰與乎南方之爲工卽如去年應朝官員各造數件入京便至數萬此足徵矣但當時式樣未見畫一錢糧猶費措處運帶猶費腳力此可爲暫而不可爲常也玆從長計議凡有漕糧省直該部移文撫按官查動料價或新餉銀兩責令府州縣照依民間工料召匠制造每總糧船若干每只旗幾竿盔幾頂綿甲幾張長鎗幾枝鳥銃幾把腰刀幾把踼刀幾把弓箭幾副硝黃幾斤鉛幾斤務使船無閒人人無空手無事則弓刀又斂勿試爲有備無患之思有事則膽力可壯爲折衝禦侮之威比抵京也隨糧投批務逐件而交割比入部也善藏待用聽各鎭以請求以是而護漕則漕可穩以是而資兵則兵可彊臣之所謂兩利者如此第其所謂三便者何也京師物料孰不取之南方今戎器旣以附漕則京師省采辦之苦其便一也南方轉運不特鉛鐵重物跋踄萬里卽料價新餉亦苦腳費今旣以器附漕則道途省盤解之苦其便二也先是盔甲王恭等廠無事亦足供應近且益以別廠猶然未足今旣集四方而來則自此可減制造之苦其便三也說者曰今邊事急矣倘待之四方又何捄於目前殊不知物料亦待之四方也欲捄目前𨿽爲少緩然以備明年押運備將來恢復猶未爲晚耳說者又曰南方旣以苦漕柰何又以戎器益之臣謂民之所謂擾者皆以官價官工四字擾之也國家費千萬金錢討賊豈可與民爭錙銖之利誠價仿民值工依民給而官吏無一毫扣克民自樂爲輸而樂爲用周禮所云寓賑濟於興作此也惟在賢監司率作而撫循之不數月而一年之計畢矣蓋以應解之銀造急用之器於朝廷爲有益於閭閻爲不虧行之數年��自滅若有贏餘仍將原器回空以爲來年之用未爲不可也伏乞皇上勑下該部議覆如果臣言不謬卽將歷年式樣並將紀效新書所啚盔甲鎗刀銃炮等器一一參酌繪畫刊刻成書明注尺寸斤兩於逐件項下分發各漕糧省直撫按行與各府州縣就動料價或新餉銀兩如式制造務求精致堅實堪備戰陣之用勿以設處病官勿以刻削病民勿藉言節嗇而致濫惡勿借言寬卹而致冒破逐件鑿釘某州縣造以辯堅瑕仍一面申報撫按一面送府攢冊逐件開明並用何項銀兩總批匯送把總把總分發各船無致短少無致浥露至京交總督三部照依省直收頓俟關鎭申領給發如吏書勒索飽欲然後發批者聽交人陳告坐贓重遣其上車起用不妨動支官銀支銷勿致偏累運軍中間系料價攢造者歸工部銷算系新餉攢造者歸戶部銷算庶軍需完滿神气充盈不惟萬櫓舳艫培億姓之命脈抑且三軍敵愾鞏千載之封疆矣臣不勝悚息俟命之至奉聖旨運軍順帶兵器極爲兩便著該部卽覆行

○��通融疏

太僕寺卿管京營少卿事臣林熙春謹題爲

己窮謹求通融之法以濟國用以廣孳生不至病國病民事臣去冬代庖東路馬政業知俵解地方有采買之苦有解運之苦又有交納之苦此苦人人知之亦不特齊梁燕趙受此苦者而後知也又知寄養地方有餵養之苦有倒瘦之苦又有交兌之苦此苦人人知之亦不特畿輔三十六州縣受此苦者而後知也此時臣𨿽知之不過俵寄兩端而寺中大較未甚詳核又不數月而轉通政遂不敢冒昧條議爲暗中摸索日皇上不以臣爲不肖擢臣今職於馬政盈縮及庫數出納例得與聞因年終印烙查得五軍等營見存馬二萬四千七百有零內損瘦五百六十二匹倒失至二千一百七十五匹矣本年庫中收納馬價等銀僅三十一萬七千一十七兩零而支放至六十七萬八千九百九十九兩零矣夫營馬所費幾經括閭閻膏脂而所失幾半乎所兌冏庫所收幾經削南北骨髓而所出更倍乎所入此豈馬盡天行之數而牧貲爲不涸之源耶倘天厭禍猶可支持萬一鴟張如故不三年而馬盡藏空計將安出易曰窮則變變則通通則久今正變通之時矣臣以爲天地有自然之利柰何其閉之以自窮祖宗有可久之謨柰何其反之以自困臣有一得之愚私謂冏寺若欲裕財不必求之俵解之外而俵解之內亦可裕也冏寺若欲裕馬不必求之寄養之外而寄養之內亦可裕也何也國家自戶馬而變爲種馬種馬之時日生月長云錦成羣國富兵彊夷虜不擾卽行之萬世可也馴至正統徵駒解俵發畿寄養猶有遺意正徳間令民買俵隆萬間盡行變賣而孳牧遂絕志曰孳牧絕而馬政亡聖人復起不易斯言矣今日欲驟復種馬勢亦不能臣查得齊梁燕趙每年俵解馬二萬匹每匹馬價艸料共三十兩也三十六州縣寄養馬戶共二萬戶每戶免差地畝各州縣頃數不同大約以七兩二錢爲率也近見行事例本色七分五釐折色二分五釐除折色十五萬兩外實徵馬一萬五千匹非四十五萬金不能辦此也玆徐分爲三年每一年分爲三分第一年買騸馬一萬以備用買兒馬一千騍馬四千以孳生兒騍二匹只當騸馬一匹可減存銀七萬五千矣以是兒騍五千寄養每年準得駒三千也第二年折色馬五千騸馬五千兒騍馬五千折色存銀十五萬兒騍減存銀七萬五千矣以是兒騍五千並前五千同養每年準得駒六千也第三年折色馬一萬可存銀三十萬兒騍馬五千可減存銀七萬五千矣以是兒騍五千並前一萬同養每年準得駒九千也自此以後齊梁燕趙只徵銀四十五萬兩解寺所謂采買解運交納之苦庶乎其可免矣如是而養戶可少蘇乎每戶除地畝外以庫中折色銀幫叄兩六錢可也如是而倒失可少蘇乎追賠半是虛名限年而各酌其中可也如是而交兌可少蘇乎量地達近量給折色以資守候或一兩或八錢可也說者又謂昔之成規旣以課駒而罷今之易轍復欲以課駒而起民固隱矣誰其稽之而兒騍亦可以操騎否豈知皇華四牡古人未嘗不用兒馬也騋牝三千古人未嘗不用騍馬也況先朝就馬徵駒就駒撘配原無賞賫今折色旣多自當定爲賞駒之法上駒六兩中駒五兩下駒四兩生則報之州縣籍記月日俟兩路臣巡歷視驗而親賞焉人豈不樂爲報而忍爲欺乎旣驗之後有司分發空戶餵養工食每與前符總之每年經費散在養戶者在十五萬以內存在寺庫者在三十萬以外而原折十五萬兩不與焉倘二萬戶己足則老羸者發賣壯健者發操萬一有警取之存積采買裕如也臣愚若斯伏乞皇上勑下兵部復議如果一言可擇賜之施行庶俵解省而寄養寬三方享和平之福畿輔銷愁嘆之聲順治威嚴在此一舉矣封疆幸甚臣寺幸甚十二月二十九日奉聖旨馬政緊要這所奏通融事宜該部酌議具覆

○��查參疏

太僕寺卿管京營少卿事臣林熙春謹題爲年終

事竣查參怠玩官員以飭馬政事臣惟國之大事在戎而戎非馬何以折衝而制禦故謂問國君之富數馬以對此也我國家設五軍等營內衛神京外護陵寢遠以驚驕而寒其膽其所系順治威嚴不啻重矣況今

披猖羽檄旁午��失地千里山海僅隔一墻此乾坤何等時我皇上不愛生靈膏血俵采齊洛燕趙名馬而羣牧於三輔郡邑之間解者養者峕無寧晷而又大捐帑金人人犒賚遣使四出市大宛購宣云以補其所不足則皇上之宵衣旰食推心置腹眞篤摯無餘所爲督理各官果能顧山河而涕淚甘薪膽以捐糜自爲簡卒搜乘枕戈褁革以報主上恩私更宣布徳威朝夕點閱提其銜勒丰其蒭糈卹其疲乏寬其任載豈不云錦充房驌驑布野爲龍驤虎賁熊羆不二心之臣哉乃今官委其轡軍失其調玩愒成風虧損日甚非惟驪黃變色抑且牝牡成灰可嘆驊驑空餘皮骨旣不能閒輿衛而備馳驅尙安望寒氈裘而復封疆耶有官如此徒費軍實害馬良多伏讀大明會典內一款京邊例失馬以百匹爲率倒失馬五匹者爲上等免究十匹至十五匹者爲二等千把總罰俸兩月副參遊守等官罰俸一月二十五匹爲三等千把總降一級副參遊守等官罰俸三月三十匹以上者爲下等千把總降二級副參遊守等官罰俸半年仍查追樁銀八分以上方準開俸通行欽遵在捲今照天啟二年年終例應印烙臣於十一月二十七日受事於二十八日會同戶科給事中許可徵兵部車駕淸吏司員外閔之聞集乎射所照冊點驗目不停瞬手不停批其印烙過馬三萬四千七百四十八匹內瘦損五百六十二匹外倒斃二千一百七十九匹自今不懲前毖後三營之馬當爲烏有臣謹按籍造冊奏繳其倒失馬匹除任淺暫代情有可原者不敢苛求及分數未至太甚者臣照例另行戒飭外查得標兵左營坐營陳幼屬中軍把總千總陳如棟谷應選原管馬四百一十八匹倒失七十一匹瘦損二十五匹三司把總苑國臣原管馬三十三匹倒失一十匹瘦損二匹八司把總謝爾梅原管馬三十一匹倒失五匹瘦損四匹九司把總李天爵原管馬三十一匹倒失九匹瘦損四匹十司把總鄭存住原管馬二十八匹倒失六匹選鋒把總髙勛原管馬一百零四匹倒失一十七匹瘦損八匹五軍一營二司把總張吉先原管馬五十六匹倒失一十匹瘦損一十一匹三司把總尙國忠原管馬六十二匹倒失一十匹瘦損九匹七司把總施應登原管馬六十一匹倒失一十一匹瘦損十匹八司把總楊守正原管馬六十五匹倒失一十匹瘦損一十六匹九司把總侯光裕原管馬六十五匹倒失一十一匹瘦損一十八匹十司把總王應科原管馬六十八匹倒失一十三匹瘦損一十七匹二營三司把總兪忠原管馬五十一匹倒失八匹瘦損一十匹五司把總蔡應奎原管馬三十七匹倒失一十匹瘦損四匹六司把總楊禮原管馬四十三匹倒失九匹瘦損六匹九司把總李化龍原管馬四十一匹倒失七匹瘦損一十匹十司把總周應舉原管馬三十八匹倒失七匹瘦損五匹四營三司把總馮潤原管馬六十七匹倒失一十匹瘦損三匹五營三司把總梁應詔原管馬三十七匹倒失八匹瘦損五匹六營三司把總袁豹原管馬七十六匹倒失一十二匹瘦損一十八匹四司把總何承恩原管馬七十三匹倒失一十二匹瘦損九匹五司把總趙光祖原管馬八十一匹倒失一十五匹瘦損一十三匹八司把總姚梁原管馬七十二匹倒失一十五匹廋損五匹七營頭司把總陳鳴雷原管馬六十九匹倒失一十三匹瘦損一匹四司把總魯潤原管馬六十九匹倒失一十四匹瘦損五匹八司把總田貢國原管馬七十五匹倒失一十三匹瘦損七匹八營二司把總李文魁原管馬七十五匹倒失一十三匹瘦損四匹備兵營五司把總宋光裕原管馬四十八匹倒失九匹瘦損七匹標兵右營頭司把總趙萃瀛原管馬三十二匹倒失六匹瘦損一匹六司把總柳遇時原管馬三十七匹倒失八匹十司把總李應元原管馬三十七匹倒失六匹瘦損二匹神樞一營頭司把總髙繼登原管馬六十匹倒失一十五匹瘦損八匹二司把總杜應干原管馬四十七匹倒失九匹瘦損三匹三司把總藹吉士原管馬五十七匹倒失九匹瘦損六匹五司把總杜學詩原管馬四十九匹倒失八匹瘦損八匹七司把總歐愼行原管馬四十七匹倒失八匹瘦損一十八匹八司把總李文魁原管馬四十四匹倒失一十匹瘦損二匹十司把總楊寶墀原管馬四十九匹倒失八匹瘦損六匹二營四司把總張文照原管馬四十五匹倒失八匹瘦損七匹七司把總葉如蘭原管馬五十五匹倒失一十一匹瘦損二匹九司把總吳孟育原管馬五十一匹倒失八匹瘦損三匹十司把總彭永年原管馬五十匹倒失八匹瘦損七匹三營三司把總劉盛祖原管馬五十六匹倒失九匹瘦損六匹四營頭司把總崔萬春原管馬六十二匹倒失一十三匹瘦損四匹四司把總劉天佑原管馬六十匹倒失一十匹瘦損七匹五營頭司把總邢■﹝日上永下﹞原管馬三十六匹倒失九匹瘦損五匹二司把總金倫原管馬三十三匹倒失五匹瘦損三匹六營二司把總李應登原管馬七十二匹倒失一十二匹瘦損七匹三司把總蔡承恩原管馬七十三匹倒失一十六匹瘦損四匹六司把總郭尙仁原管馬六十八匹倒失一十四匹瘦損三匹八營五司把總王子忠原管馬三十四匹倒失六匹瘦損四匹六司把總馬正曉原管馬三十七匹倒失一十匹瘦損一匹七司把總潘守仁原管馬三十四匹倒失七匹瘦損六匹八司把總王忠原管馬四十九匹倒失九匹瘦損二匹九司把總楊龍原管馬三十二匹倒失九匹瘦損二匹十營二司把總安住原管馬三十九匹倒失六匹瘦損八匹備兵營二司把總呂文龍原管馬一十九匹倒失三匹瘦損一匹神機一營二司把總範世瞻原管馬五十七匹倒失九匹瘦損九匹四司把總楊孝忠原管馬五十一匹倒失一十匹瘦損七匹五司把總王承恩原管馬五十三匹倒失一十匹瘦損九匹七司把總張顯宗原管馬四十六匹倒失七匹瘦損一十匹十司把總杜應元原管馬四十五匹倒失八匹瘦損十三匹二營三司把總陳世祿原管馬六十二匹倒失一十二匹瘦損十四匹四司把總李應奎原管馬四十六匹倒失八匹瘦損六匹五司把總梁應元原管馬四十七匹倒失九匹瘦損七匹六司把總陳三畏原管馬五十四匹倒失一十二匹瘦損四匹七司把總孫世忠原管馬四十六匹倒失一十匹瘦損十一匹九司把總郭應登原管馬五十一匹倒失八匹瘦損一十九匹十司把總張國士原管馬五十三匹倒失九匹瘦損一十一匹三營二司把總李承恩原管馬三十三匹倒失七匹瘦損三匹四營頭司把總尙登科原管馬六十六匹倒失一十三匹瘦損二匹二司把總馬繼芳原管馬七十一匹倒失一十四匹瘦損一匹六營五司把總彊守徳原管馬七十七匹倒失十四匹六司把總杜茂卿原管馬七十匹倒失一十一匹瘦損一匹八營頭司把總楊汝縉原管馬三十九匹倒失七匹巡捕東營東北頭班把總陶承恩原管馬二百二十七匹倒失三十匹瘦損二十二匹以上各官受直怠事不閒牧圉之方襲獘承偸坐耗騰驤之气秉心塞淵何在溺職罪狀何辭均應降罰以示懲創者也他如報倒少而冊倒多隱蔽卽成詐冒計樁多而追樁少拖負亦是侵欺簿書視爲虛文任其魯魚出入期會僅同兒戲聽其進止去來卽此鹵莽因循安冀森嚴紀律容臣詳查另行參處子馬政未必無少補也伏乞敕下兵部再加查議將坐營陳幼屬等照例分別降罰庶法紀嚴而怠玩知警馬政實而捍禦有資矣天啟二年十二月二十一日具題二十四日奉聖旨該部知道

○自陳疏

太僕寺卿管京營少卿事臣林熙春謹奏爲自陳不職乞賜罷斥以重計典事近該吏部具題考察在京官員臣叨三品例應自陳臣繇萬曆十一年進士本年授湖廣嶽州府巴陵縣知縣十四年丁母憂復除福建延平府將樂縣知縣二十一年行取選授戶科給事中二十二年升禮科右給事中兵科左給事中二十三年升工科都給事中二十四年建言降調湖廣長沙府茶陵州判官三十四年升廣西平樂府賀縣知縣四十年丁父憂泰昌元年起升南京禮部儀制司郎中天啟元年二月升光祿寺少卿八月升太僕寺少卿添注二年五月升通政使司右通政十一月二十五日升授今職竊思臣兩令楚閩四年侍從拮據罔禆河工建白徒逢聖怒乃神祖待以再生之恩而皇上加以累次之擢旣儗天地孰與髙深柰戴徳之心𨿽長而報國之才猶短貳光祿則節省之寸衷靡效署埛路則俵養之二苦難蘇載宣帝命而通民情未杜讒說而銷殄行凡此分猷佐政尙難委過辭■﹝侃上言下﹞況今以廢棄餘生輕騰驤之寄駑駘賤品濫膺廏圉之司印兌及三萬四千精力自慚多敝臕息祗拔十得五品題豈盡中程簡駿旣己無能典牧終將有悞曠官如臣實不職之尢者伏乞敕下吏部將臣亟賜罷斥庶冏政可舉愚分稍安而於計典爲益肅矣臣不勝悚息待命之至奉聖旨林熙春著照舊供職吏部知道

○親郊登陛疏

太常寺添注卿臣林熙春爲聖駕親郊登壇儀注互異乞賜裁議歸一以光大典以憲萬世事臣本豎儒不意叨陪禮樂之司幸遇皇上龍飛特舉親郊曠儀正所謂惟仁人爲能享帝惟孝子爲能享親眞千載一時也苐日見禮部題發儀注與本衙門太常紀所載多相符合祗有登壇一節禮部主登酉陛太常紀主登午陛此處關系不小臣竊疑之向未敢以請至本月二十三日臣合衙門同官前往演禮見午陛卽中陛也郊廟一體臣隨駕享廟有年見皇上俱從廟右門下輦從左門而行登左陛入廟拜位居中始終出入不犯中陛一步蓋其愼也今圜丘正位在上配位居東倘就午陛升降恐進涉直衝退亦稍背何其與享廟異況立不中門孔子猶致謹於國君之門而此何地也上帝臨汝太祖配天正一舉足不敢忘帝一舉足不敢忘親時也合無駕入昭亨左門甫至壇前導者導登酉陛至二成轉東而就拜位每一獻俱從西上正位獻畢轉東獻配位畢從東陛下而復拜位非惟不背上帝抑龍步東行亦且不背太祖也此不過一轉移間耳夫行不可中矣而拜位又居中何也蓋拜位乃對越之位與進退不同臨之在上質之在旁如在其上如在其左右凡此皆對越之說也說者又謂二成左右各有從位幃幄陳設之前餘地無幾且系分獻官行禮之次不便龍行則亦宜仿太廟中陛規式將圜丘中陛三層稍爲增廓中鐫雲龍山水虛之不行惟左右各砌數級約寬六七尺以便聖駕升降三獻俱從右級而上左級而下庶幾一升一降俱於中道無犯或亦存敬天尊祖之精忱也由前之說則爲禮之至當然猶恐地狹而難於行也由後之說則爲禮之就簡然猶恐時急而難於攺也考之古禮圜丘實有八陛有八陛則有中亦有左右矣世廟中興而當時議禮諸臣此一大節尙未議及至今猶有異同如此臣聞非天子不議禮今皇上堯舜之君也至敬格天大孝格祖倘自今日定之後世將取則焉所爲建天地質鬼神考諸三王而不謬俟諸聖人而不惑者非皇上其奚屬耶伏乞皇上敕下該部議妥施行

○申飭法紀疏

大理寺卿臣林熙春謹題爲三陽伊始萬物維新仰體聖明好生之徳申飭紀法以重民命以保太和事臣謹按月令孟春之月天地和同艸木萌動天子命相布徳和令命太史守典奉法以下及兆民蓋順時而宣湛澤如此玆聖主龍飛震男應索巽命疏華恩詔縷列纖悉具備誠不忍以一艸一木傷天地之和眞千載一時矣臣備員廷尉實稱天下之平卽至愚極陋敢不攄一得而處乎此臣家食有年見今之世界吏道雜而多端而訟獄亦大可異人命本假反移屍而搶財盜情本眞尙聽囑而攀善本有男子可告而必羈縻乎婦人本有鄕貫可憑而必欲詭匿乎異籍事本一事而裝點變幻爲姦人本一人而呼朋引類助虐細故本自易結乃躲閃而拖累不休舊案本宜相安因撥置而牽纏不己凡此皆民情之薄惡尙望乎有司之循良無柰賢者固多而不肖者亦自不少檢驗委之丞簿丞簿寧無貪乎生死焉得分明拷訊責之捕衙捕衙亦有欲也玉石烏能辦晰牌票宜請堂印不爾皆嚇詐之媒詞狀必奉堂批匪是終濫觴之局供罪之外復有科罰陋規有折紙折谷之名囹圄之外復有鋪倉佐領置自收自放之簿一贖而淹禁數月傳染漸入瘴鄕一案而沈滯踰年磨累竟成鬼域諸如此類實可涕零在撫按非不申飭而奉行亦祗因循自是閭閻蕭條妻孥離散囂然喪其樂生之心致物怪人妖到處而是豈盡民窮盜起使然所繇刑罰不中上干天和者什常八九也臣爲此懼敢括略景象以聞如蒙皇上省覽謂臣言不謬乞敕法司復議嚴行天下俾以後開數條特立聖旨石碑豎之府州縣門首觸目儆心官民知守於世道未必無少補而太和在宇宙間矣臣卑卑無甚髙論但在法言法聊以佐聖明好生萬一耳臣不勝惶悚待命之至

恭擬約民者八條

一人命自有正法不許移屍搶財

一盜情未入監卽審不許攀及良善

一有男子可告不許告及婦女

一告詞須眞正鄕貫不許冒籍匿名

一一詞只告一事不許變幻多情牽扯多人

一一人止告一詞不許更名圖準多插黨與爲證

一原告不出卽便立案不許躲閃拖累

一事己經結不許聽唆希圖番案

以上數款民有犯者依律重究伏乞聖裁

恭擬約官者八條

一檢驗三日內正官親行不許委及佐領

一鞫盜須正官隔別自鞫不許聽捕衙拷訊

一牌票須用堂印不許擅出私刻條記

一詞訟須奉堂批不許擅受民詞並私置監簿

一罪有正條不許律外罰紙罰谷折銀入己

一監爲囚設不得已方收不許輕寄倉鋪致有濫枉

一紙贖只納粟備賑原差帶比不許收監

一結審沈滯卽直亦累不許經年累月

以上數款官有犯者輕則提吏重則聽參伏乞聖裁天啟四年正月二十三日奉聖旨這所奏深得省刑卹民之意著法司卽議覆通行

○附刑部覆疏

刑部尙書臣喬允升等題爲三陽伊始萬物維新仰體聖明好生之徳申飭紀法以重民命以保太和事陜西淸吏司案呈天啟四年二月初一日奉本部送刑科抄出大理寺卿林熙春題前事內稱約民者八條一人命自有正法不許移屍搶財一盜情未八監卽審不許扳及良善一有男子可告不許告及婦女一告詞須眞正鄕貫不許冒籍匿名一一詞只告一事不許變幻多情牽告多人一一人止告一詞不許更名啚準多插黨與爲證一原告不出卽便立案不許躲閃拖累一事已經結不許聽唆希圖番案約官者八條一檢驗三日內正官親行不許委及佐領一鞫盜須正官隔別自鞫不許聽捕衙栲訊一牌票須用堂印不許擅出私刻條記一詞訟須奉堂批不許擅受民詞並私置監簿一罪有正條不許律外罰紙罰谷折銀入已一監爲囚設不得已方收不許輕寄倉鋪致有濫枉一紙贖只納粟備賑原差帶比不許收監一審結沈滯卽直亦累不許經年累月乞敕法司復議嚴行天下特立聖旨石牌豎之府州縣門首等因天啟四年正月二十日題二十三日奉聖旨這所奏深得省刑卹民之意著法司卽復議通行欽此欽遵抄出到部送司案呈到部臣惟法者天下之平也其作姦犯科以明軼於法之外則不平尙在民情而深文巧詆以陰骫於法之內則不平反在吏治故國家飭刑官以明罰守法明有愼之之意守有執之之意虞廷之言刑也首曰欽哉欽哉繼之曰惟刑之卹哉此其意良可識已皇上如天好生敻只千古臣等爲皇上法官而不能仰承徳意修舉政刑以佐平明之治爲罪滋大寺臣條議一疏實獲臣心如所云借人命爲搶掠假盜賊爲陷阱牽連婦女詭匿籍貫一事而顚末屢更一人而姓名幾易蔓延不已累歲經年姦宄橫生攺招翻案凡此皆所謂不平之在民情而明軼於法之外者也至若生死攸關則檢傷不可委之丞簿玉石須辯則訊盜不可聽之捕衙牌票不必堂印將虎役飛而食人狀詞不必堂批且豪民因而亂聽有贖鍰復有加罰醫瘡割肉以誰憐有囹圄復有鋪倉廷尉山頭而莫控圜土久稽𨿽追贖亦歸鬼錄積案不結縱得直亦有沈冤凡此皆所謂不平之在吏治而陰骫於法之內者也明軼於法之外還可以法繩之陰骫於法之內遂不得以法域之嗟此小民幾何而不喪其樂生之心囂然欲亂哉寺臣條議以請其思深其慮遠矣伏乞皇上特允所議敕下臣部移文各省直撫按通行所屬特立聖旨石碑豎之府州縣門首以垂永久俾天下曉然知皇上畫一之法無有不得其平者其於人心世道良非小補也旣經該司案呈前來相應覆請恭候命下欽遵施行緣系三陽伊始萬物維新仰體聖明好生之徳申飭紀法以重民命以保太和及奉欽依這所奏深得省刑卹民之意著法司卽議覆通行事理未敢擅便謹題請旨本年三月十五日具題十八日奉聖旨是欽此咨都察院行各省直撫按衙門轉行所屬一體欽遵施行

○循職掌以明法守疏

大理寺卿臣林熙春謹題爲謹循職掌摘遵會典緊要事宜議蘇牽累議省繁文議酌參駁以寬民命以明法守事臣按會典開載凡在京衙門大小詞訟非繇通政使司準行各衙門參送不許準理非繇本寺評允不許發落蓋其愼也功令具在誰復敢幹此例殊未有攺今照人情世態朝化夕遷卽人命盜情亦何時蔑有苐近年以來假印僞官縱橫乎積蠹逃兵遁卒刼掠乎郊原未有甚乎此時者也以故一案而連十餘人一招而動數千語者每每而是倘一出一入生死攸關一重一輕軍徒立判臣天下平也苟不奉法持平謂溺職何坐是不揣敢忘因陋摘三事爲皇上陳之其所謂蘇牽累者何蓋會典載一應囚人犯該死罪徒流者具寫奏本發審笞杖罪名者行移公文發審誠謂罪有重輕必經評允乃無枉縱耳臣視事未久見有罪僅笞杖而證佐若而人隨審若而人累累胥縻不堪菜色緣人眾難拘不無遲滯衙門多歷使費不少卽因而累斃者未必無也臣見在外有司笞杖之罪且不申道府今刑部有司審有堂審兩經庭鞫玉石自分合無以後量其無干免提並量其無干免解乎其所謂省繁文者何蓋會典載問刑衙門供招之外不許妄加參語違者聽科道紏舉誠謂口供旣明何用畫蛇添足意念深矣近供招多不出囚口參語似不可無苐雕琢爲工連篇累牘非惟構思踰時抑且犯人難解因之招詞冗長主文不無羅織頓令書者手倦觀者目眩殊非刑名之體臣癸未本寺觀政見招末多隻用參送到司覆審相同二語今縱不能復舊獨不可人眾事幻間或用多人少事眞不妨用寡乎其所謂酌參駁者何蓋會典載罪有出入者依律照駁事有冤枉者推情辯問又一款凡經寺駁回者多要限內結絕問官耽閣者聽本寺參究本寺徇情參駁者聽科道官紏舉誠以吐詞者人各藏私讞獄者人各起見或初終異詞或證佐攺口或傷痕不對或贓仗未明或法踰乎情或情溢乎法或律例不同比附難一惟推求至當庶犯人無展辯之階亦不負聖明好生之徳耳苐駁者總屬無心承駁者亦何有意臣觀政時見一駁而招如故再駁而招益堅累月經年官移吏攺身在事中者嗟結局之無從身在事外者嘆釋系之無計誠不如不駁之爲愈也今不意踐其地矣嘗讀書見成王之命君陳予曰辟爾惟勿辟予曰宥爾惟勿宥惟厥中夫成王君也不難降志令臣勿就君以就中況部寺相關比肩事王法律朝廷之法律民命朝廷之民命務集虛平方廣忠益臣左右寺審錄及到堂圓審其尋常無礙當與相安不得己有駁果徇私吹求聽科道官紏舉而該部問官亦願不分畛域蚤爲結絕無致耽閣有累同行庶足以稱同心乎以上三款在前一款則就成憲中而稍爲通融在後二款則就成憲中而互相恪守總之徇法司之職掌不敢以一死一生而拂刑章體聖明之寬仁不忍以匹夫匹婦而幹和气耳如蒙皇上采納乞賜天語叮嚀該部問官如有人犯送審得愼省一人則一人受博大之恩得蚤結一時則一時受浩蕩之澤臣寺亦可藉手以受成矣臣不勝惶悚祈懇待命之至天啟四年正月二十三日奉聖旨依議著各問官遵行以淸刑獄法司知道

○稽查寺屬以勵庶官疏

大理寺卿臣林熙春等謹題爲稽查寺屬正副之缺官當補評事之養俸宜畱謹遵祖制講求均平之法少助近議之所未及以勵庶官事竊惟本寺序九卿之末額設寺正寺副評事共一十六員蓋以刑部都察院之內招外詳紛然雜至以待本寺評允然後請聖天子之親裁典至重也苟獨持己見何以燭萬死而一生惟廣集眾思始可得千求而百當以故寺正總之寺副協之評事分讞之則額設之官卽缺一而不可也顧署非膻地澹泊可以寧神職本法司推鞫可以練識祖宗二百餘年評事與博士中行同一除授同一行取得非以此四途也均制科之妙選乎不意萬曆中年評事一途咨訪不及致制科初選多不樂就棘寺遂爲不光前歲寺丞房壯麗少卿馮從吾相繼條議與都給事中薛鳳翔復議爲養俸之說以待咨訪隨該吏部覆奉欽依己一體行取矣鳴鳳有階振鷺可望夫詎非千載希覯哉苐近日文選司移手本過寺取合屬俸單臣隨查寺正己缺一員寺副己缺二員而評事之俸踰四年者己二員矣玆將欲以正副而懸缺乎得無有廢事之虞將欲以評事而遞遷乎得無礙淸華之路反復思維乃稽之載籍考之題名在弘正時以評事而選禦史者有曹審張景暘等四人嘉靖時選給事中者有姜良翰烏升二人選禦史者有孫錦王鎬陳情王祚等八人馴至隆慶則又有禦史王元賓而傅元順韓介管橘卽萬曆初年猶爾而何今之寥寥耶馮從吾謂評事之不得行取乃評事之速轉正副悞之臣等以爲評事之不得行取亦萬曆以後正副之盡轉太守悞之也查嘉靖以前寺正副李茂劉瀚董方升本寺丞孫伯堅升尙寶司少卿盛當事升吏部主事而升副使者郭仕溫如春等是也升參議者鍾云瑞劉日幹金罍蔣同仁等是也升僉事者楊廷栢畢天能丁應詔萬廉劉經等四十餘人是也卽萬曆年升副使者猶有遊朴其人而此後則盡轉太守矣夫正副之盡轉太守豈太守之不足以得人苐太守俸促則評事俸與俱促咨訪不及實坐於此臣查得吏部職掌一款寺正副有缺盡本衙門寺副評事與在京在外各衙門相兼推補是升除之前程原寬而歷查祖制又太守藩臬與京卿銓臣相兼優轉是豎立之末路亦遠彼一時也吏治淳龐名臣疊出未必不繇於此抑臣等因是而有感焉近來正副之多轉太守亦有繇也衙門原無額編公費卽臣等各堂官執事自備跟役多缺又何況於寺屬俸薄又值靡風日長苟非堅持雅操寧不動心於五馬臣等仰承徳意勉率各屬務捐時套刻節自甘無冀躁進以追前輩風度計聖明在上統均在下自當具隻眼以待也伏望皇上垂慈省覽如果臣言不謬乞敕該部議覆如正副有缺不妨照依職掌於內外間補仍獎恬抑競果有年勞獨深品望俱隆者遵照前朝事例分別優升則前者不期速化後者亦可養資似亦鼓舞豪傑之一端而吏治之禆益不淺鮮矣臣等不勝惶悚待命之至二月二十五日奉聖旨該部酌議具覆

○乞休疏

大理寺卿臣林熙春謹奏爲報國心長奉職力短懇乞天恩俯容休致事臣繇萬曆十一年進士兩令楚閩二十一年選授戶科給事中歷升工科都給事中二十四年神宗震怒勾處言官三十餘人臣建言伸捄人皆危之蒙神宗待以不死得降湖廣茶陵州判官廢棄二十六年夢想不到長安不意泰昌元年十月奉皇上恩詔起臣南京儀制司郎中天啟元年二月升光祿寺少卿八月升太僕寺少卿添注二年五月升通政使司右通政十一月升太僕寺卿管少卿事三年二月升太常寺卿添注十二月升今職竊思臣艸莽餘生遭逢聖主累次遞遷徳儗髙厚在犬馬尙知銜結卽臣子敢愛發膚三年以來不敢一日注籍不敢一日懶朝亦不敢一日有廢大禮兩任太僕兩值驗烙凍雪自甘幸可無過而太常之命下矣夫太常奏祭駿奔自是職掌而聖天子親郊尢數十年曠典也興禮樂而協神人卽千里父老亦扶杖以觀威儀臣又安敢言去自外於千載之遭耶比郊禮旣竣欽奉皇子覃恩得叨封蔭此正臣知止知足之時也乃大理之升卒然遄及猶私謂前此數任論事在煩簡之間論職有僚友之協今廷尉天下平也倘得平反數人或可紓皇上好生之心亦微臣一念稍效皇上之職分耳不意卯辰而入午未而出招詳雜沓喙喙爭鳴卽以少年精力彊幹者推求讞鞫猶恐難以得情況臣以四十年塵冒之人當此重任萬一一字有差生死立判臣自知己審縱微人言臣己欲去今臺臣李光春不謂臣失職只論臣喘息不己步履艱難當賦歸來而友松菊此忠告之言也臣又安能自諱乎喘息步履而掩人之千耳萬目耶敢不佩服以負此良友伏乞皇上憐臣己老奉職難勝速賜休致臣八千里外朝夕焚香祝聖壽而歌麟趾有餘適矣臣不勝惶恐悚息待命之至爲此具本謹具奏聞伏候敕旨二十八日奉聖旨林熙春以忠諫起用且年力未衰何得因言乞休著照舊供職該部知道

○再乞休疏

大理寺卿臣林熙春謹奏爲蒙恩寬貸夙疾陡發再懇休致以便調理事臣於二月二十五日具疏爲報國心長奉職力短懇乞天恩俯容休致事二十八日奉聖旨林熙春以忠諫起用且年力未衰何得因言乞休著照舊供職該部知道欽此臣承命驚惶魂爽飛越俯仰天地莫知所容業於三十日具疏再請忽聞聖躬違和不敢輕瀆今照臣之事君猶子之事父母也上臣諷諫與子之幾諫等當神祖之勾處言官也六垣幾空矣時刑科逡巡臣以工科疏捄稍存言路力旣不能回天誠又不能格王犯顏逢怒罪莫大焉而皇上獎臣以忠諫臣媿不敢任受臣科第四十二年廢棄二十六年家居嶺表卽韓昌黎所謂州南數十里有海無天地處也瘴嵐時染气魄亦銷而皇上復獎臣以年力未衰臣又媿不敢任受惟是臣之應詔而來也遼陽猝陷主憂臣辱古有童子尙能執干戈以衛社稷臣卽老馬亦頗識路入京供職三歲遞遷添注者二實授者四苦心焦思因事建白多蒙采納施行有君如此何忍負之感恩啚報矢竭涓埃以答髙厚亦微臣區區一念葵藿況皇上責臣以供職而吏部亦照會到臣欲其遵明旨供職臣亦安敢不供職無柰福過災生夙疾陡發蓋緣兩任太僕辛酉代庖東路有馬伍千有奇壬戌督理京營有馬三萬而羨隆冬驗烙時日無幾各以未明而興戴星而息目不停閱手不停批舌敝唇幹始得告竣然亦祗忍寒視事依火爲命也初猶不覺久之則寒侵而肩背受疼火熾而鼻血爲衄也賴臣善攝始可支持不意至今而陡發更甚耳夫棘寺非臥理之官環寺皆待鞫之人臣之疾痛若此其何以解民冤而溥堯舜好生之徳伏望皇上垂慈容臣休致回籍以便安心調理則自此以往之年皆皇上之賜也臣將率子若孫祝聖壽於無疆詠太平於有永矣臣不勝感戴懇祈激切待命之至三月初九日奉聖旨林熙春明刑盡職寺務方殷著遵旨卽出不必再陳該部知道

○三乞休疏

大理寺卿臣林熙春謹奏爲臣病日甚臣職難供三懇賜休以全餘生事臣本月初六日再具疏爲蒙恩寬貸夙疾陡發再懇休致以便調理事初九日奉聖旨林熙春明刑盡職寺務方殷著遵旨卽出不必再陳該部知道欽此臣靜攝數日冀其痊可隨於十四日接得吏部照會欲臣欽遵明旨施行臣逐臣也蒙起田間濫附九列恩出望外幸在生前不捐糜以報三朝豢養非惟不得爲臣卽較諸犬馬猶且不若矣況日奉嚴綸責臣以遵旨卽出又責臣以不必再陳臣卽以守身爲哲亦當以從令爲恭焉敢不祗承以自蹈乎抗違之罪惟是臣職司法中外之獄情咸待評焉輕重出入之間實關天地鬼神之鑑卽臣之心不敢以不盡而臣之職又安容以易盡臣入署之期攺疏爲密祗欲有一案必蚤結一案有一犯必蚤鞫一犯以求得當無柰久年外詳堆積若山𨿽已陸續具題而題之不盡題者省直囹圄寧無有應死者而不得死乎市寧無有應生者而不得生乎家臣甚憫之政約僚屬分理參看必欲了此而後卽安而竟以臣病而止不謂皇上更獎臣以盡職而臣亦安敢自謂爲盡職也然欲職之盡非精幹而彊有力亦烏能勝其任愉快臣前此之肩背猶時疼而時歇前此之鼻血猶時衄而時止今則疼無時而衄亦無時矣延醫調理咸云治疼以溫猶恐其礙乎衄治衄以涼猶恐其礙乎疼補泄難施非謝事以靜攝不可也臣之元气幾何安能當此銷削臣之公事無算安能當此塡委皇上縱不爲臣之性命慮獨不爲棘寺之職業慮乎披瀝控陳情豈得已伏乞皇上垂憐臣鄕萬里半年始得祗捨早賜休致放臣回籍俾得一意調理倘徼鴻庇或未卽塡溝壑則率海外之田夫野叟歌九如而祝天長矣臣臨奏無任惶恐激切待命之至三月十八日奉聖旨已有屢旨諭畱何得連章求去林熙春著卽出供職該部知道

○四乞休疏

大理寺卿臣林熙春謹奏爲臣病轉深乞賜罷斥以全餘生事臣於前月三疏乞休未蒙兪允臣小臣也誼當以順命爲恭始勉病彊出報名謝恩供職外苐臣謝事未及一月案卷堆積如山朝夕查理頭目俱眩飲食減少精神盡耗政儗再疏以請不意二十六日早朝臣寺應進繳本揭帖柰捧本該吏王尙文違玩不到臣維時朿手無措倉皇面奏天威咫尺南音未亮𨿽蒙天語優容臣心滋懼卽將該吏參送具疏認罪而失悞之愆其何以贖更蒙聖旨不究只將屬官罰俸該吏打革顧心益怦怦懼終無己時已艸疏自陳送同僚屬官共目中多勸臣不可再瀆遂爾中止乃偕少卿區大倫等寺丞彭際遇等並罰俸評事劉弘光同於午門外叩頭謝恩訖今科臣胡永順以前事爲言且謂臣爲靑瑣名流先朝遺直臣何人斯讀之寧不媿死至謂臣不能引分自決眞爲愛臣以徳惟是臣之大當引決者科臣或未知或不深言也臣肩背之痛遇風則劇而衄血之疾己入膏肓向在協理張經世宅暴下不已經世之僮僕皆驚近以入夏驟暑長流如注班皂目擊咸爲臣危況臣老矣血气有幾焉能當此重病臣倘不病亦焉敢餙病以欺君父伏乞皇上垂慈憐臣眞病罷臣歸裏別選賢良以任寺務臣幸甚法司幸甚臣不勝激切待命之至四月十四日奉聖旨林熙春著遵屢旨照舊供職不必又申前請該部知道

○五乞休疏

大理寺卿臣林熙春謹奏爲臣病危劇乞賜蚤斥蚤便生還事臣於本月十一日具疏爲臣病轉深乞賜罷斥以全餘生事十四日奉聖旨林熙春著遵屢旨照舊供職不必又申前請該部知道欽此臣惟人臣之委質登朝也以尊君爲忠而其陳力就列也以盡職爲義忠義二字向曾受教於臣父矣臣父臨革猶命臣廢棄己久倘召用有日宜以忠義自勉萬勿有負聖明言猶在耳念之涕零今皇上不以臣不肖躐躋今官三贈臣父又贈及臣父之父卽碎骨粉身其何以答天髙地厚日以犬馬之病三疏乞休而三旨俯畱一則曰以忠諫起用一則曰明刑盡職一則曰己有屢旨諭畱何得連章求去獎借優容之辭眞有出於尋常僚寀之外臣麼麼小臣何當隆遇至此況棘寺之職何職也滿目桁楊寸腔痛割一日不得平反則一日不得結局三月以來鰥曠殊多豈不辜負好生之徳乃今皇上責臣以遵旨矣復責臣以供職矣倘屢旨不遵是爲不忠有職不供是爲不義不忠不義皇上將焉用之而異日亦何以見臣父地下無柰肩背鼻血之病日劇一日風至而疼疼極而麻則不欲生熱至則衄衄極而眩又不知其所以生臣前疏謂溫涼難施補泄無策亦逆知其有今日也臣家嶺表水陸程途己幾萬里舟車跋涉亦當半年至風雨炎蒸又有意料所不及者皇上於匹夫匹婦之冤猶欲臣不忍置之死而臣辱三朝豢養亦寧忍不置之生乎伏望皇上垂慈念臣病臣又念臣遠臣三疏不己繼之以四今且五矣畱之無益放之得生俾得首丘裏門皆皇上帷蓋之恩實覆載生成之徳也臣熙春無任瞻天仰聖激切祈懇惶恐待命之至爲此具本謹具奏聞伏候敕旨十九日奉聖旨林熙春屢旨慰畱只爲老成人不可不惜況淸健能任事著供職勿辭該部知道

○六乞休疏

大理寺卿臣林熙春謹奏爲屢疏乞身未蒙兪允敢力疾再請俯容休致事臣於十六日具疏爲臣病危劇乞賜蚤斥蚤便生還事臣前後控陳並此已及五疏自謂小臣瑣瀆皇上宜何如督過卽不然亦亮其眞病迫切就此疏賜骸歸裏不謂十九日復奉聖旨林熙春屢旨慰畱只爲老成人不可不惜況淸健能任事著供職勿辭該部知道欽此臣惟今日滿朝師濟中多起廢之人是皇上人惟求舊之心與古帝王何異苐老成之所以可惜者或其品望超卓謀略異常庶不負熙世弓旌盛典也臣通籍四十餘年而廢在田間者己踰其半筯力銷於耕鑿精神敝於風塵亦何淸健之與有而天語至獎以任事臣非無任事之忱也遭逢王聖誓以致身無柰心長力短己非遺大投艱之器而近日病骨支牀醫藥罔效過蒙憐憫責以供職勿辭是皇上之知臣猶未若微臣之自知耳況昨日午時臣接得刑部手本到寺奉聖旨如今天气暄熱兩法司並錦衣衛見監罪囚笞罪無干證的放了徒流以下便減等擬審發落重囚情可矜疑並枷號的都寫來看欽此大哉皇言卽大舜好生之心大禹泣罪之意不加於此臣備員法司例得與聞𨿽開寫矜疑自是刑部職掌而減等平反則臣仰承徳意以大造乎桁楊者在此日也倘先一日則獄囚受一日之惠遲一日則獄囚多一日之苦今臣以病告注籍不便具題是臣以一人病而更爲眾犯人病罪莫大焉臣爲此懼敢以迫切至情再爲鳴吁伏望皇上憐臣眞病實難供職速準臣休致另蚤推人俾臣早得生入裏門是卽以卹犯人者而卹微臣臣之報以奕世者又在諸犯人上矣臣不勝激切恐懼待命之至爲此具本謹具奏聞伏候敕旨四月二十三日奉聖旨林熙春資深望優請告懇切著加戶部左侍郎回籍養病痊可起用該部知道

○謝恩疏

大理寺卿臣林熙春謹奏爲恭謝天恩事臣於二十日具疏爲屢疏乞身未蒙兪允力疾再請俯容休致事二十三日奉聖旨林熙春資深望優請告懇切著加戶部左侍郎回籍養病痊可起用該部知道欽此臣聞命遄臨捫心益悚隨就私寓恭設香案勉起扣頭訖伏念臣嶺海庸流章縫末學策名四十二年久戴歷朝之徳謫籍二十六載甘從三徑之荒幸際龍飛得承鳳詔繇儀郎而晉棘寺回翔已及六遷自大父而迨妻孥褒蔭尢延四世己媿恩深報淺何期福過災生忽罹沈屙數疏吁之君父乃憐舊物加秩貳以司農略羊質而餙豹文寵光在爵賞之外被顯名而鮮厚實■﹝女斬﹞負在帷蓋之中況予告洪慈旣以寬施乎弱質卽召用盛典亦復輕許乎陳人似此澤朽潤枯孰非天髙地厚云仍銜結桑梓諠傳是用力疾布私齋心陳謝儼天威於咫尺莫展手舞足蹈之歡仰聖顏於雲霄祗切銘心刻骨之感一字而首百叩萬里而腸九回臣下情無任激切屏營待命之至爲此具本謹具奏聞伏候敕旨二十三日具奏二十六日奉聖旨覽奏謝知道了該部知道

○辭朝疏

原任大理寺卿今加戶部左侍郎臣林熙春謹奏爲辭朝事臣屢疏乞休節奉聖旨加臣前銜回籍養病痊可起用臣感媿不勝己於二十三日具本爲恭謝天恩事二十六日奉聖旨覽奏謝知道了該部知道欽此伏念臣半生潛伏三載遞遷猥以犬馬之軀偶染支離之疾蒙恩加秩幸賜歸田旣不得朿身面辭又不敢擅自離任敬據牀而具疏用扣闕以陳情自是匍匐出燕末就玉階瞻日近間關入粵祗從珠海望云端伏願陛下法祖敬天淸心寡欲遠小人而親君子攘狄而鞏皇啚將歌堯舜於今時綿熙明於永世臣下情無任激切惶悚待命之至二十七日具奏三十日奉聖旨知道了

○附戶部等衙門公疏

戶部等衙門尙書等官李宗延等謹奏爲忠直舊臣乞休去國仰懇聖恩敕紀實錄賜之馳驛以示優崇事臣等切惟慷慨直諫之忠人臣之所難而引年齒及之文尢朝廷之所重若夫當主怒震疊之時庸臣結舌之際明知攖鱗之必危甘心仗馬之一斥保畱言路三十餘人淪落山林二十餘載服官未幾止足自裁三朝遺直史冊所宜書八千里路間關之足念如大理寺卿今加升戶部左侍郎林熙春者請爲皇上陳之萬曆二十三年十二月偶當神祖籍沒張誠與霍文炳之產怒譴言官一時並逐者三十四人故事公疏申救輪該刑科都給事中侯廷佩首列職名乃廷佩气沮色變不敢居人之先而貪位阿世不肯置己之名當斯時也張位屢肆揭害致聖怒不測先發調外任之旨再言者重處已而太學士陳於陛疏救而各官降雜職矣繼發降調之旨再言者重處已而吏部尙書孫丕揚等疏救而各官竟爲民矣三發削籍之旨再言者重處臣等陛辭之日靑衣小帽簾面南歸跨蹇驅騾居停茅舍絕無一人敢騎驛一馬用逓一夫者共視長安靑瑣蘭臺之署幾於晝閉侍從繡斧之班相爲吞聲廷佩揚揚長安道上誰肯代他人以觸威顏捐性命以膺捶楚獨有河南道禦史馬經綸工科都給事中林熙春江西道禦史鹿久徵三員南蛇在胸囚服候逮義憤所激偕眾無生之心利害都忘首倡有死之气遂抗疏而請賜環悉逢怒而遭貶斥先是廷佩之參張誠也皇祖亟惡之故有旨曰何先無一吠之忠及馬經綸被斥去而京師爲之謠曰侯吠不如犬吠馬鳴爭似鳳鳴而諸臣或語或嘿或去或官人品於此定矣此事迄今三十年中間故老凋謝典故希聞乃今經綸有子也材英英不儕俗儒畿輔縉紳舉之謚而久徵之孫鹿善繼淸毅絕似其祖剏收新餉獘絕風淸今隨樞輔行邊重孫之麟鄕書領解額熙春之子若孫多至二十八人个个呈美人人競爽仕籍侈爲美譚至於廷佩身卒於官其祀亦餒天之分別報施眞不差矣臣等撫今思昔頓覺形骸之日非弔死問孤益增幽冥之永別幸生而存者僅與熙春七人耳然亦自分終身擯棄無復望見闕廷之想詎意遭逢明聖我皇上起臣等於田間墮履見收登朝未幾聯翩而躋九列方與熙春等同心期許奮益壯之初心以報皇上求舊之隆眷而熙春屢疏乞歸業蒙皇上嘉其恬退予告晉秩生還嶺表可謂身名俱泰熙春之願遂矣惟是臣等諸人皆熙春所救之人也當日代人抗疏因而削籍此一段公案與其淸忠直亮表著先朝洊歷今官望髙品重者史冊又未及收恐湮沒而不傳又熙春家在天南程期經幾月日以昂藏之丈夫先微臣而旋裏臣等深慚焉爲是合詞陳乞聖恩敕下史館將熙春等之疏救始末備收實錄不致遺忘且侍郎例得馳驛特徼欽賜一言榮如華衮彼非都給事中削籍二十五年加銜侍郎者不許援以爲例並敕該省撫按有司官員歲時優禮所謂錄魏徵之疏唐史增光懸廣徳之車漢官獨盛垂之將來俾知聖世君臣心均休戚義惇終始此萬代之所瞻仰者也臣等無任齋心俯首悚惕翹企之至天啟四年四月

日戶部尙書臣李宗延工部左侍郎臣柳佐大理寺左少卿臣區大倫太常寺卿臣盧大中光祿寺卿臣李本固太僕寺卿管少卿事臣黃運泰五月初二日奉聖旨這奏內事情實錄自當紀載覽卿等奏具見雅道林熙春忠直老成準馳驛回籍後不爲例仍著地方官優禮病痊奏薦起用該部知道

○辭馳驛疏

原任大理寺卿今加戶部左侍郎臣林熙春謹奏爲君恩隆重臣心驚駭懇準辭免以安愚分事臣初二日接得邸報見戶部尙書李宗延等一本爲忠直舊臣乞休去國仰乞聖慈敕紀實錄賜之馳驛以示優崇事奉聖旨這奏內事情實錄自當紀載覽卿等奏具見雅道林熙春忠直老成準馳驛回籍後不爲例仍著地方官優禮病痊奏薦起用該部知道欽此臣聞命自天措躬無地追惟萬曆二十三年之軍政拾遺也神祖意有所屬苟非兵科之扣名易疏何至霆怒震疊謫至三十四人而遺神祖以斥逐言官之名卽兵科亦與有罪焉時逢怒疏捄則禦史馬經綸臣熙春及禦史鹿久徵也蒙恩不死幸矣幸矣今三十四人幸而存者計臣等與臣七人而疏捄三人又只臣一人存耳臣自以一發九鼎誠難格主每羞對人言致馬鹿二臣之名弗彰亦臣之過也不意計臣等憐二臣之身殞名晦又憐臣之代刑科受謫相率發憤入告君父眞有如聖諭之所稱雅道也苐臣萬里孤蹤乞骸晉秩已非駑劣宜蒙乃溫綸煥發完滿備至勿論臣夢想不到卽長安亦嘖爲罕聞臣反復思維言官建言自是常事然事連三臣得奉紀載實錄臣死且不朽苐臣愚戇疏腐敢云忠直老成物望素輕敢冀地方官優禮向用已灰敢希病痊起用此臣之所自知者至於明旨準臣馳驛回籍則又惶恐而不敢當逡巡而不敢拜也者臣查大明會典內一奉特旨準給驛者支廩給應付雙馬站船量撥車輛人夫臣麼麼小臣亦蒙特旨準給得非憐臣家鄕遙遠水陸跋踄過聽諸臣之請乎殊不知施恩而出於循舊則爲常典承恩而出於襲舊則爲常分今明旨謂後不爲例則事非常而臣遄得臣何人斯敢當隆遇至此也𨿽天髙聽卑於物何所不容而卉柔露重於力實有不堪耳伏乞上鑑臣悃誠收回成命準免馳驛庶臣分安而臣心亦安矣臣不勝戰栗祈懇待命之至爲此具本謹具奏聞伏侯敕旨五月初三日具奏初六日奉聖旨隆禮耆賢朝廷盛事旣有成命不準辭該部知道

○再謝恩疏

原任大理寺卿今加戶部左侍郎臣林熙春謹奏爲再謝天恩事該戶部尙書李宗延等爲臣乞休去國恭請聖明敕紀實錄並賜馳驛等事隨奉欽依臣不勝恐懼於初三日具疏爲天恩隆重臣心驚駭懇準辭免以安愚分事初六日奉聖旨隆禮耆賢朝廷盛事已有成命不準辭該部知道欽此臣聞命載臨謹就私寓恭設香案叩頭訖伏念臣望匪老目賢何當隆禮之及質本駑劣更■﹝女斬﹞盛事之加況力鮮回天無捄三十四人之屏逐言難格主益增二十六載之沈淪論情𨿽屬苦心論事似屬輕舉乃訃臣必欲收之紀載而聖主亦已付之纂修垂之將來死且不朽苐六傳天錫本以待乎親近之臣而四牡皇華反以及乎疏逖之職詔來北闕頻年幾許白雲歸祖出東門今日占看朱履集將謂其盛夏炎景而恩波浩蕩轉生涼將謂其道遠天遙而綸綍飛揚翻若近卽不云風伯雨師效順亦自必榜人驛使輸誠攬轡登舟行色帶天河之影布帆錦纜先聲拂山野之塵縱是潮陽八千無俟徵夫問路卽此長安咫尺定知穉子候門孰非髙厚之恩敢忘頂踵之戴用是一腔布悃九頓陳情載馳載驅𨿽向東溟依故里傾葵傾藿每從南斗望京華惟願聖壽無疆率子孫而歌風擊壤幸瞻太平有象侶猿鶴而鑿井耕田感在今生報以後日臣不勝激切屏營待命之至五月初六日具奏初九日奉聖旨覽奏謝知道了該部知道

○再辭朝疏

原任大理寺卿今加戶部左侍郎臣林熙春謹奏爲再陳辭朝微悃事臣蒙皇上予告已於四月二十七日具疏辭朝正在啟行間忽閱邸報見戶部尙書李宗延等感慨今昔爲臣請賜馳驛隨奉欽依臣不勝惶恐業經具疏控辭又具疏陳謝外爲照臣麼麼小臣行能淺薄主恩未報負罪良深不意聖恩髙厚予臣晉秩予臣乘傳天語輝煌殊駭聽睹是諸臣之所不易獥者而臣獨徼之皇上皇上之所不輕者而偏之於臣異數稠疊頓與親近之臣等臣且喜爲非常之榮亦且懼爲非分之得也喜懼交集恭儗報名匍匐廷謝少攄一念悃誠綠犬馬之病未捐委頓之狀猶在欲進恐玷班行欲行恐嫌專擅坐是齋沐具疏用告九重憐臣苦心寬臣疏節從此極目嶺表𨿽不無歸裏之歡而回首云端亦能無戀闕之想惟願皇上遠追堯舜近法祖宗長懷恢復之心用振中興之治臣卽伏在艸莽歌詠聖明當勸田畯野叟守法供禾免共爲太平之民矣臣不勝惶悚依戀瞻企待命之至初九日具奏十二日奉聖旨知道了該部知道

◇城南書莊艸◇

卷之一

序

卷之二

序

卷之三

序

卷之四

序

卷之五

序

卷之六

序

卷之七

序

卷之八

記

卷之九

銘狀

傳

卷之十

祭文

卷之十一

疏

卷之十二

啟

卷之十三

啟

卷之十四

條議呈稿

卷之十五

雜著

●城南書莊艸卷之一

海陽林熙春志和甫著

序

◆序

賀剡溪徐公祖轉河南參政序

賀郡司理歷峯王先生曁尊人雲巖翁榮膺封典序

贈郡太守瞻魯胡公入覲考績序

贈郡太守贍魯胡公入覲奏最序

賀郡司農順庭兪公考績序

賀觀察任公三載考績序

賀郡相潘公榮薦序

贈郡丞箴盤潘公入覲序

賀司理瀛曙姚公治最序

賀來虞汪公得民獲上序

○賀剡溪徐公祖轉河南參政序

今上二十有四年春惠潮觀察徐公當滿三載考觀察例寡三載卽滿三載未有不易地行者乃禦史大夫禦史用黔首意交章謂嶺以東舊無祲祲甚且數年則自今日始儻治兵使者以績最遷則安所從爲察吏安民計也願聖明屬意加秩任之薦紳父老莫不相顧動色謂公可歲月畱未幾天官氏以公勞苦海上前後十餘年所儻不於此時稍稍移內地則民情怏耳豈天子所與旌異意哉乃特章推公參知河南政事薦紳父老又莫不相顧失色以爲公將旦夕去顧上加惠封疆又雅重卓懋欲從天官請則見爲非遠卹欲從兩臺請則見爲非優敍遲畱至數十日遴選至數十人而公竟擢河南矣薦紳父老莫不相顧驚異數又度不能借寇久燠休則相與過林子熙春而語曰往觀察按吾潮卽無所謂傳捨其官故紙尺一第不無炫赫聲稱操切吾元元爾徐公至一意與閭閻休息而疾苦痛癢斷斷爲民蠲除者何啻什百條請無毛舉敢舉其大先是島彜聲訌當事者過爲張皇增兵理餉至仰乞於藩司而不得時給公度盡存則虞食詘驟去則虞變生公密爲銷減法日汰月削老羸不覺盡遁去而年來可省萬金瀛州彈丸地第鹽若鐵若諸貨可當南北關鈔一臂故事督課者月入羨百金蓋爲觀察經費非自潤也公視之若凂旦破百年之規歲郤千金之例而無難色菽粟榷稅豈直非古卽求之六合亦奚有於是公持議於直指王公一切芟革以故歲不有年而有司得操閩舟之禁民不至就溝壑揭竿且亂者秋毫皆公力也潮人煮海朝不謀夕顧功令予擔負猶博升斗爾鹺商挾重貲至橋以下都邑盡把持之煮海之民目側一二豪有寢皮食肉之思久矣公置一二豪於法卽繩以四五百重賕而公猶以爲未盡於法也則環海戶口始沾沾有解顏耳大都公三尺如山滿腔似水樹髙節於棨戟之間而苞苴逆銷於千里之外蓋百職事無敢遺一豆諸鄕大夫無敢遺一筐者求之於古儻所稱汲長孺楊綰其人非耶今公彺河南矣子盍次其績爲久要贈乃公益不自得曰子毋臾予予鄕者浮沈雷陽幾不免於求多者之口賴主上明聖以有今日然其心恆惴惴然惡敢侈一績苦父老齒頰爲林子再拜曰潮人知公績而公不自知此其所以爲公也今公往河南矣河南當天下之中帝子王孫十倍諸藩車馬輻輳且相望於道而職方貢賦亦不下數十餘萬第俗浮靡然鮮積聚一年丰可以富人一年歉可以貧人蓋至觀於癸巳之災至煮胔炊骨而無惻容眞可令人涕零也況邇者聖天子會兩宮立破盈庭之議遣司徒郎挾緹騎使者搜礦利於嵩洛之墟余恐利之所在人必爭之倘東來齊魯西來川陜南來鄖襄北來晉陽四方雲集利有幾何聚之則枵腹散之則異志所不貽中原憂者仗祖宗寵靈耳以公不自知之心行將持一謙以屈羣策執一實以禦百虛亡論職主計計當裕卽所爲懾姦雄而消睥睨者海內誰不壯公哉願公自愛聖天子衡監司材品必推公爲治平第一更當大拜公矣

○賀郡司理歷峯王先生曁尊人雲巖翁榮膺封典序

夫人涉世孰不樂於用亦孰不甚樂於用之用孰不懟於不用亦孰不無懟於不用之用蓋丈夫生而懸弧豈曰無志四方卽非自底不類誰肯與艸木等則始滯衡門終沐顯譽而亦儔伍於紆金絁紫此所謂不用之用也丈夫折人之圭擔人之爵豈不欲顯其材品以媚縣官縣官亦豈不欲顯其名號以謝天下第下之人投篋上之人投抒往往而是則見知當路而亦得受令聞於當寧此所謂用之用也顧其所重則又有在彼不在此者蓋名實之辧哉辟之琢玉於山範金於壚其貴爲執珪爲佩銑每日一試之以禦百官而臨九列至於祀兩郊而禋七世則鳴球惇彜亦未始不試以卒歲蓋用者用不用者亦用惟是麟趾褭鼌虹光之爲火^火^耳倘赤仄碔砆雜然並陳卽置之明堂淸廟亦惡足爲天下重也余曾執是以衡人物每從學士大夫慕說孝廟時吏不修刻核操切吾民民亦不熟吏爲博名髙故通都僻壤多躬行長者無所繽紛以自溺其質乃今則何寥寥也未幾而得王歷峯先生時時爲余道其父雲巖翁固生長孝廟者大都稱是矣翁業儒不就去而拮據家政諸昆六人敕各事事而諸所私藏盡出之以助什一息不十年家當素封翁不言勞均以諸叔季卽食指數十百怡怡然無幾微間自是而兄兄弟弟子子侄侄衿帶充閭揖讓且彬彬焉以故黨裏向往公旦攺稱而月貴其評凡有不平之鳴蓋不願質之所司惟願質之翁者翁之名不出闤闠外而淳行默報不在翁而在先生先生之爲理官也佐郡郡治攝邑邑治正所謂不刻核操切吾民者余間和諸父老後先有論著不具述第理官步趨繡斧每每借天憲以風行宇內視諸生恆自貴倨而諸生亦神明懾之無敢近乃先生師帥其身子弟其少年政暇爲少年譚說經義時務令車轍所臨諸生依依然不忍一日捨去則自朿發來於今始見耳有是父有是子卽太宰未上計天子未用考功令郎先生文林贈翁如先生官而鳳棲鱷徙之間聞翁隱徳見先生世徳誰不推爲萬石君家況今主上明聖每每重一字褒予以磨厲人羣獨翁及先生一曰惇倫尙義率禮蹈和一曰緣經飾治本恕求情天語琳瑯爲人間百世耀者豈直惟君知臣天子自有神鑑夫亦卽名卽實宜其爾也如不求所重而惟以絲綸光寵重王氏則楚之先漢陰丈人甘鑿沼抱甕而萊子戲彩僅僅以筋骨悅親亦何曾並蒙人主尊顯而聲施永永無窮者何耶立身揚名以顯父母有味哉孔夫子其言之也頃臺省得罪寥寥辰星太宰虛懷以待先生者幾一年所倘天子霈然發徳音下明詔召先生入司耳目則朝廷大用者正駸駸起先生之所以用者當令天下父榮子貴者必若翁及先生然後可毋徒使千萬世而後謂國家巨典采名不采實也

○贈郡太守瞻魯胡公入覲考績序

在昔有虞氏輯五瑞以朝諸侯而考績昉焉其當時之所責備者曰食哉惟時曰柔遠能邇而終之以惇徳允元重教化也後世罷侯置守而漢且因之明興仿漢法酌疏密而經制大備大都三年一朝亦三年一考蓋朝以尊主爲義而慶讓惟命考以核實爲義而黜陟惟命亦猶行古之道也惟是朝不與考會者則萬里馳驅徒供輿人一飽卽徵逐長安市亦終不得稍展帝容也考不與朝會者則四目四聰秪寄之禦史大夫禦史卽有治行循卓亦安從躬爲執牘而上之宸衮也況乎法令滋煩私聽易起偏辭不足繼以裏言前是守潮州者間或坐此今瞻魯胡公正所謂朝與考兩相會者也車駕旣飾攀臥有期諸文學某等沐公教有日矣相率造餘言二千石專制一方諸凡吏治民瘼水旱盜賊刑名錢谷皆得以只手持衡獨計某等校官耳請在校言校故事季有校藝只及兩庠年來卽兩庠亦未有校者公甫下車卽盡所部諸生而甄別賚予之所以鼓舞於士類者特至也郡庠建自勝國而殿宇圮甚至無以妥神聖而將灌鬯尙安望其翊我人文也諸生屢議欲新竟無有圖經費躬勞瘁更數百年成規爲士類乞靈於山川者公至采諸生議議上報可搜帑得千金焉庀材於閩鳩工於粵區畫大詳而弘壯倍之蓋不世之伐也諸如養賢堂尊經閣文昌閣營建又其經綸緒餘耳以此度治挈行卽漢所傳文成都黃穎川何以加焉余惟二千石卽虞所稱羣後而諸君所悉數於崇學校以章教化者誠足以當公而實未足以盡公也人亦有言移風易俗非俗吏能爲潮有韓公昌黎世以太山北斗宗之亦何必遠慕於成都穎川觀其請置鄕校一牒兢兢然惟以徳禮爲先而所取進士至命南面爲士者師亦不過沈雅專靜排異端而宗孔氏而己繇斯以譚善教之道躬行爲上粉飾次之潮世守文獻故稱鄒魯今之以儒術進者豈不斌斌要以行取苟合學取速化視昔之逡巡退讓則少遜矣每學使者至聚族而試其能無慮萬人間有閭巷少年非以竿牘借資亦以竇隙賈巧一被章甫逢掖則揚揚以明得意或接足衙幕或摩肩市肆或褻及有司或侮及前輩有此一二似不免爲千伯之累公每嘆曰始進以正猶以不正繼之廏馬始駒弛其禦橜及齒壯有竊轡而奔耳安能閒輿衛致千里哉故使馬之泛駕不遜者馭馬者之過也使士之淩節不遜者造士者之責也是故履任以來其持論也寧遲毋捷其範身也寧方毋員其臨民也寧寬毋察其馭下也寧嚴毋緩其理紛也寧靜毋躁取予不滓不矜其廉囹圄無冤不伐其明凡此皆躬行以率爲學校樹一赤幟耳蜾蠃螟虫雨品非類而肖公以師帥臨之其不速肖者非夫也公行矣朝與考畢有如天官氏評公治行爲天下第一我皇上召賜淸問行公所欲言則漢之賜爵關內賜黃金百斤者又越在下風矣諸文學曰某等語其末先生語其本請以是而內公行李

○贈郡太守贍魯胡公入覲奏最序

今上二十有八年秋九月潮州守臣胡公正滿三載考守臣滿三載考禦史大夫禦史例當爲十萬戶乞畱卽十萬戶甫被括稅功令亦謀叩閽畱守臣以加惠海濱元元會天下諸司當明年元日受計又不敢以干典章而蹈不臣乃涓是月有六日公始駕朝車於時傾國而出鳳城祖道如枳各以次待公前茅諸縉紳父老扶杖揚言謂天佑我潮潮每得人吉州先是郭萬安郭泰和相去𨿽數十年其所爲系思畏壘者恍如一轍今公非吉州產乎循良卓異於鄕有光至考與覲值又二公不可得者第聖天子恭默轉穴犮度諸司雲集或不得一覩天顏獨計平秀海酋耳獻俘之日且登五鳳樓受捷稱賀今播逆跳梁久矣師勤三省金費百萬旦仗寵靈業已就縛則帝居𨿽邃喜可知已有如禦東朝召二千石賢必首潮州潮州去京師萬里爾興除幾何教養幾何其最何在公卽謙讓未遑惡能默默無言乃祖道有眾各以其黨擁父老前更僕而悉數之公甫下車就廟而盟諸神所不持廉秉公自底於邪者咎在余質明就黃堂而盟諸佐若令所不正已率屬同底於道者咎亦在余載飭郡吏務法行自近無輕犯三尺以爲守戮已復召諸服役跽庭下爾曹負郡如嵎歷年所耽耽虎視安知其不爲狐乃摘其舞文者監門者胥徒者若而人斥逐以去乃餙黌宮首內諸生請舉數百年曠典而輪奐一新乃稽奇羨帑積汰兵銀二萬兩卽上所部以助軍需乃解結納裏中少年僭爲名號以衡有司公鉤置之法而閭閻以安有匹夫匹婦不勝一朝之忿每自罹於死者以甘心於生者卽反坐之無難色城社神姦每以告密爲奇貨乃窮得其情一一榜諸市而其風始熄摴蒱成俗牢不可破卽事在豪門亦未曾以投鼠貸直指行部讞詞至六百餘條其間情未蔽法者開釋至數十餘人碣石之汛羽書旁午公所爲督艦理餉者不遺餘力迨今猶恨於倭已禽而其伐未酬也郡故洞重門徹閽者人得伺意旨行求公鑰之肅甚第兩造至則猶若家人父子得盡言往吏惟抱牘而已公鄕宦蜀宦吳宦汴宦建業交遊故廣一切謝絕之客卽怏怏有若弗聞也者庚子之試公欲羅眞才以爲民範卽簿領紛繁不憚身爲品題而挾童子技以賈徑竇者公曰始進以苟後將何極乃表閱地以象澤宮令邑長而下分督之其部署一如行間也蓋至於厲聲不出堂赫虎不及肆廝隸不下邑苞苴不入境竿牘不入門則始終猶一日耳公之最具是自是而積爵賜金非他人必公也乃父老又謂有眾之言𨿽不能盡知公亦不謂不知公若執是而報聖天子淸問請以質諸志和子熙春熙春曰不佞自楚役粵侍公有年縱不能盡知公亦安敢雷同於有眾之言之爲徳也鄕從諸文學請則曾以崇教化爲公誦蓋在校言校禮宜如是耳竊想聖天子不問則已問則必欲聞所未聞公稽首頓首言臣無似待罪海濱日見國用匱詘無能借一箸以助宵旰急皇恐皇恐惟是先臣言利無如唐劉晏能卽有間架墊陌等榷然猶曰理財以養民爲先則本末之間尙未甚混而且不免於奉天梁州矧今使使何如晏物力又何如唐也鑄山煮海潮有浮名而一緡一粒實餉六軍乃先後額進不下二萬五千有奇無已至毛舉其細者以補鏬塞隙所繇殆與剜心醫目類矣臣遠臣末繇詣闕爲十萬戶請命幸以職事覲耿光願潮少及寬政則聖天子之造我遐方也大甚父老聞斯言舉欣欣然相告曰志和言當否或可一當前席公且至則以志和之言告之公下車曰某不敏敢不拜昌言之賜

○賀郡司農順庭兪公考績序

今上二十有七年春潮州司農兪公滿三載考令甲司農滿三載宜抱牘往考功考也公大得民聚族謀所以借寇公復度有其舉之莫敢廢之則豈可以公燠庥故而干典制爲未幾會海防乏當事者輒以公經理海上而三露章畱焉民於是乎有天幸矣諸父老乃謀一言以代口碣且以屬之不佞不佞椎魯人何能爲公緩頰惟是古者以民譽論官言出父老而信可知也願更僕爲不佞數之父老曰志亦有言潮外負富阜而實則空虛蓋自古記之矣公十三治粟十七攝政錢谷所會公棄其贏榷關所及公去其加行部所至公郤其遺兩造所折公緩其鍰蓋斷斷乎不肯以一毫自凂者不佞曰是公之廉也願進於是父老曰公躬行循循無甚異譚闊論乃事多擘畫神有餘閒疆者批而誰其侮之弱者扶而誰其狎之蓋至於吏不敢畱一牘史不敢攔一檄然後知其駕輕就熟者素也不佞曰是公之能也願進於是父老曰漳潮接壤聲問可通潮人無負奇然多負气訟不勝輒走漳求厚援朝發而夕至焉髙者飛函國門卑者亦持刺而號於市公至而關說罕至卽至直若罔聞耳良民之所恃以無恐者此也不佞曰是公之公也願進於是父老又曰守提封千里本自貴倨倅主兵主刑每以威命相勝諸令長亦挾銳進資徒名分相臨而已公輕於用長則見謂揚已巧於藏拙則見謂逢人乃不吐剛不茹柔不過喜不溢怒壹稟之和平整肅而僚若屬以下並無有憚公張薄公弛者不佞曰是公之謹也廉能公謹是聖天子之所以飭良有司與良有司之所以自飭者率不外是亦何必過事炫赫以博名髙哉是可以贈矣乃公又逡巡謝不敢謂某不敏顧一念所爲兢兢者以有老父在或可沾一命以歸膝下柰一試於江以西而不利再試於廣以東而又未利則何敢勞苦父老而重滋媿不佞私惟名實之辧亦難言矣天下有實至而名至亦有實至而名不至此豈其操行罪哉衡人物者豊於采名儉於采實以故姦名之夫每得意於幸途修實之士恆長嘆於世路種種而是也士守志大夫守官孝子守身要之皆所以善養耳公不負潮不負國卽封公以韋布杖裏閈而裏閈亦且榮之謂公爲善養謂封公爲淸白吏父也向使公弁髦三尺恣睢元元縱致身依日月之光榮封公三公亦焉能令封公怡然色咲哉公勉矣往不佞曾見天官氏近行事例卽推轂在滿後如龍大田王邵武諸臣猶得與滿前諸臣一體乞恩蓋重晚節以風厲爲人臣爲人子者厚甚公勉矣始終自持名實自孚卽天壤可流千載且垂光也況主上神聖明見萬里未有不大拜公以及封公矣

○賀觀察任公三載考績序

髙皇帝功令每方伯分部有臬大夫持三尺從事如治有不及則觀察出而塡臨之假以璽書符幟得便宜訃吏獘而飭兵防蓋其重也惠潮爲嶺以東去京師萬里先是不戒民無寧宇者一十餘年至勤吳楚閩粵之兵而後敉定則今譚之有色變耳歲在丙申憲臣告匱維時東封局變島酋猶有雄心焉聖天子謂盈盈一水片帆可航殷鑑不遠政在得人乃天官氏度其可以察嶺東而紓東顧者宜無如古皖任公遂以任公自處州往公至勵精四境大治比及今日則公奏最之期矣郡太守胡公率二三郡倅及諸邑長吏而徵言於熙春謂熙春習公爲最知公也顧惟不習則言近遺惟習則言近暱願諸君各以職事隸公者悉數而告熙春熙春將一一詮次之諸邑長吏曰邑山海不同大較風气相若公至必行部每行亦不以故事行也寬徭役嚴約保而其究惟責以潔已愛民以故某等奉要朿惟謹筐篚不敢至其境籩豆不敢入其門而三年來無有掛吏議者私以謂表正景從爲率屬之最攝司理者曰郡嘩於訟且輕所生蕩富人產公與民約所不洗濯自罹於法以所罪罪之第殊死以下或可矜者可疑者不厭三四平反必得其生而後已私以謂民自不冤爲明允之最司捕者曰潮故多盜豈曰性然倡優誨盜摴蒱亦誨盜俗浸淫而不自覺也公三令五申以示無犯不爾則縉紳子姓亦且繩之自是姦宄屏迹潮不得稱憝國矣私以謂盜息民阜爲保釐之最司賦者曰往五穀不賦而潮獨賦非法也近蠲之而民有起色矣乃射利之徒復借括稅故謀復並窮鄕僻市亦且濫及公百詞而百寢之此非眞權其利害重輕則何肯損數千金以益吾民也私以謂非藝無徵爲撫綏之最司戎者曰某職防海曾稽往牒見碣石之役倭奴擒斬者三十有餘南澚之役擒斬者一十有餘皆公發縱指示以有此捷則海上麼麼又安得不聞風遠遁去也私以謂海不揚波爲邊防之最郡太守曰太守者奉監司而致之佐令佐令言卽太守言矣無已則起敝維風乎潮煮海鑄山鹽鐵甲於十州民名富厚而實則空虛士事豪奢而業則呰窳也公民有約以還淳士有會以振弛大都以身先之毋論建文廟以妥聖靈攺數百年大觀卽養賢堂尊經合鳳凰臺不靳贖鍰以培風气不及則公不世之伐也私以謂挽回頹敗爲移風易俗之最辭旣具熙春敢拜手稽首揚言曰諸君之所言公之最也至其所以最者則諸君猶未及耳聞公之事封翁也菽水必親跬步不離當其在水部之董陵工也手足胼胝業已垂成遲之歲月則加恩可坐致耳公望重白雲不難棄一官以就養此其行何卓卓也戊戌之師喜功者以俘獲人四十有眾指爲盜以愉當事當事悞欲並前以聞則增秩賜金亦可坐致耳公從容解之不得至以去就爭之得不死此其行又何卓卓也蓋仁人孝子用心自別此豈可與急功名者道況公神閒气王又非尋常品格觀其汛拓林下樓舩也九上九下於雄風巨濤而色不動卽簿領旁午而登髙作賦樽酒論文洵亦無惰容焉則非任重致遠之器不能耳繇斯以譚公之勛業在疆場緒餘在膠序心力在籌劃本原在胸臆卽所稱張仲孝友文武吉甫何多讓焉是熙春之所習於公者如此若夫奏最而注上考入躋公卿出秉節鉞則天官氏上之聖天子自有特眷也熙春逐吏何敢知哉諸君僉以爲然遂詮次而爲之序

○賀郡相潘公榮薦序

潮爲古瀛州地宋以前弗置貳勝國雜以彜卽貳弗貳也明興置貳與郡守並知郡事秩大夫稱貴倨哉顧髙皇帝令甲有郡治則有萬戶侯衛之潮天涯去神京萬里島彜距海疾若迅雷故有衛一而隸衛之千夫長若居中若前後若左右若外禦有十儻不長慮卻顧藉文臣彈壓之安所奪武弁之耳目而肝膽我故以其責責貳貳曰淸戎示專職也當其時掛尺籍者萬一千而羨掛屯籍者萬二千而羨卽戌卽兵無主客名卽耕卽餉無供億名其事權一而民不受罷所從來遠矣嘉靖戊午倭暴登岸虔劉蹂躪千里無一日之安者十年於是更爲置防海之貳顧政分則其道不謀位埒則其嫌易起一物而兩持其柄者十有四年於是更爲並淸戎之貳爲防海之貳自淸戎防海合則副將而下所不得徑行者移貳兵使者所不能自決者移貳是貳之權與郡守等也歲辛丑潮之貳匱而蒼梧潘公至自成均貳潮越明年秋直指李公報命輒露章公爲十郡最公何以當直指公耶碣石之役所謂迅雷不及掩耳者也當事者求多於拓林門戶至褫守者而無難色公懲殷鑑以約法與吏士矢謂彛來不知無一鏃相向卽知之恐亦難以空拳應此豈吏士罪哉日夜務起其敝而愛嗇其力稍間則以其贏搜卒繕甲治艦謹堞完蓋又多簡良家子材官之彊有力者智有謀慮者當一臂用已復多市牛酒勞勞好謂無忘聖天子大恩以故今春大祲斗米逾百錢者三閱月公會榷橋榷其所當徵捐其所不當徵節其菽粟以食郡人宣其餘菽粟以食鄕人總之通商惠民實勞我心父老相傳歲饑而民不盜則數十年僅見耳書曰惟事事乃其有備有備無患公實有焉惟是我潮蕞爾不當江南一邑乃水若陸五千有奇而民兵不與焉餉六萬有奇而貴人之三萬不與焉以潮人之災旱頻仍天地髙遠旣不得披血扣閽請度支金錢活我又不得就五嶺外議蠲議貸卹我而又欲內以奉兵外以奉貴人髓枯脈竭非斃則亂恐非社稷之福也昔龔黃二三君子不過書生耳穎川渤海之治抑何章明較著也公今兵戎惟所操捨郡事又待公持衡則傳所稱一切破文法得便宜從事者惟公所稱朝施而夕徑得下者亦惟公公每晤譚曰四郊多壘誰能去兵櫛風沐雨誰能損餉督責每下誰能減內供額獨計國家數百年養戌豈終令其無些毫死力生靈忍饑餓養土客兵豈終令其老弱靡縣官費誠修近例以十三練戌十七練兵俾世伍歲募合爲昆季庶一戌用便汰一兵一兵汰便省一餉而又畱不盡榷之財存須臾之命銷愁嘆之聲蓋急則治標亦須捄得一半耳公勉乎哉韓山一片石當與昌黎爭不朽也諸邑大夫曰直指知公往先生知公來敢裂帛而書之以爲公贈

○贈郡丞箴盤潘公入覲序

髙皇帝疆理■﹝宀禹﹞內列郡置守若貳中州內地守專制一方貳參庶務服官報政貳似輕於守矣其在瀕海諸郡承熙日久武衛益偸島彜犯海上不無蹂躪我竟內嘉隆之際浙直閩粵繹騷爲甚議者始申飭海防爰重其寄於貳貳得人則郡安貳不得人則郡不安是貳之系與守等也顧日閱禦史大夫禦史所論薦封事大都論守賢者什五論貳賢者什三論中州貳賢者什三論瀕海貳賢者什不一二此亡論海防難卽文學譚兵尢難彼捨幹執鑰越樽俎而治庖人則褊狹之爲烏所語通才士哉辛丑秋蒼梧潘公以內館出貳潮潮正所謂瀕海郡也其民願朴篤於行而易爲治則自古記之第被兵之後民風窳矣窳則難馴稍弁三尺當事者往往彜鄙其民旣不能樂與更始不則怡情簠簋上示墨而希民不悖或鷙擊武健以敢行之吏自豪此與扞弓召鳥梲狎犬何異公以名家子下車臥顧之衾行察之影朝而布之堂皇夕而宣之閭閻蓋斤斤乎以純白自矢諸所爲搜卒治艦平課卹商治狀不期月爲禦史李公露章業有論著不具論卽潮故饒谷甌駱實外府焉年來洊饑則爲之嗇其贏以食民又爲之實其旣以食兵也往郡有所程督或逮捕遣一胥則挾數胥往甚且奴隸左右史與長吏抗公第以檄爲胥邑之庭無胥之迹矣訟多根株而侍者又壅蔽爲姧公銳意昭雪大事斧斷小事理解而鳳臺東堤不難捐祿搜鍰助之若蒱摴若告密若樹黨又不難以柱後惠文法彈治之最所難者朝徵近稅貴人之私人爪布津梁公謂此桃虫耳不可不制而亦不難於制置櫝於五土之室示與神知凡一折一閱董自所司私人惟取具成數而已六月之師島彜來自海上遲之則亡命爲導必言共內疆戊午之殷鑑不遠也公單騎抵汛立飭戈船下瀨席捲而虔劉焉蓋旴衡溟渤之區決勝大荒之表壯哉是公在郡治則郡治重在海上則海上重其不可一日無公也如此維歲甲辰上日爲諸司肆覲之期故事肆覲則守抱牘以隨監司弗及貳又貳屬備兵責在疆圉又弗及海防之貳顧潮之守匱已三年矣公請當事受職則居長入竟則居先願以身行諸父老不能尼公又不能不眷眷於公乃毛君某傅君某實爲鄕祭酒總之二百歲而近攜手而丐言於余蓋言出黃耇信足徵已敢無一辭侑公前矛昔有虞輯瑞以朝諸侯厥有敷奏漢列郡上計亦每每庭詰之今聖天子恭修玄默宸居轉穴犮萬一召公左个問貳治潮潮故多盜今何以外寧而內無憂余度公頓首謝謂潮先臣韓愈在元和間亦耽耽文士至其以行軍司馬入汴淮西之捷實多籌劃臣麼麼臣不敢遠引第臣以呫嗶儒臣■﹝彳畏﹞從軍旅幸殲小醜不令耳視者吒書生無用則明威遠鬯海波不揚非臣所敢知惟玆新榷屬在瘡痍民命不堪國本之謂何願聖明憫天涯重負旦夕攺之斯言也不審有當於先資否公曰唯唯敢內之行李以備顧問

○賀司理瀛曙姚公治最序

部使者行部例得譴舉監司以下所司第今上功令卽所司異等非更歲不以聞蓋必俟其日至而後質成於民耳歲壬寅春潮匱守已二年所簿領山積民實云霓望也乃瀛曙姚公以司理至至之日父老驚相謂公少年去諸生未遠或迂遠而略於世卽不然亦難事耳甫下車兩臺交檄攝郡事公逡巡謝弗得始約法與民更始令旣具所爲率職屬嚴胥史杜竿牘淸讞訟者煥然一新時督學驟至譽髦聚族而待程其能者以數萬計公壹是以衡文自命而徑竇借資將焉用之士服之如神明然又時值極祲枵腹而待哺者以數十萬計公太上議賑貸其次議勸借又其次議轉運而民賴以更生者卽天涯海陬有起色也東堤之役屢培屢潰其三邑五都之待以無魚鱉者又以數百萬計公力爲主盟搜帑得千金而不損民間一錢則所謂百世之徳耳潮故有榷然非榷之自貴人自貴人之私人至潮竭膏四萬餘矣以災罷而當重負公戚然以爭必掣其私人而後已貴人卽頷之如無所抵隙�往潮檏茂上非有危法裁之下亦不知有上之危法近豪舉爲政盡出其智力以角或虔劉摽掠狎侮欺詒蓋靡不至甚且戾積而身狥之公不得其所以生則死之不竟其所以死則生之於爰書無倚著也潮人幸公之來又恨公之晚而部使者李公果以治行露章爲十郡良司理第一仍檄所司以非常之禮禮之蓋猶不俟更歲而後聞者也夫詎非異數也歟哉郡若邑文學某某等躬逢盛事謂於明刑弼教有光相率丐餘言爲禮幣先余惟鄕在楚閩食縣官食者七十餘月刑政之間得伸者什七不得伸者什三夙夜思幼而讀書一旦一行作吏當塗之所責於我者一切與所學不合戄然求所以適世之故而不可得比見一二司理拆自一人裁自一意一朝遇合片言而脫人桎梏援人淸波揚眉吐气於部使者之前而部使之摘大姦察大墨每自司理袖中艸如取諸寄則郡守恐其害已則伺之監司恐其翫已則嘗之患在過與部使者暱揚揚明得意也公虛懷下士晤無別譚惟問民所疾苦時而校藝時而捄荒時而治渠時而卹津時而解冤釋滯且數上書解郡章若將凂已此當於古循良求之所繇殆與叔世異矣公尊甫積行積學困諸生未第日迎養於潮勿論父老弗得北面卽宇內隸人亦不敢一瞻顏色然私聞得公多平反狀卽多進匕箸公蓋有所受之也第公浙人浙之先臣以司理起家者莫如趙淸獻而其以司理起家重浙者尢在於旦晝所爲可對天知公盍媲美焉庶公以淸獻重潮亦以公重余不佞不亦有光寵哉

○賀來虞汪公得民獲上序

在粵以東五嶺以揭嶺著自漢拜史定爲安道侯而揭所從來遠矣嗣後廣南夫子舉元佑第一人而叔云郭先生又載紫陽之學以歸禮教大行褒然爲海濱鄒魯明興領解額登甲第者代翩翩起而正嘉時爲特盛焉數年以來士囂囂道古十常八九而或以豪舉爲髙或以結納爲能者亦未必無也齊民尢而效之人自爲令家自爲政其財不用之於輸將祗用之於蒱摴其力不用之於耕鑿祗用之於樹黨其胥史不用之於供事祗用之於吮膏其牙儈不用之於公賦祗用之於自潤甚至輕生之謂何又因以爲利俾馴懦重足道路以目臒然喪其樂生之心則父老未見且未聞耳父老私以爲弦敝不攺焉期可鼓化敝不更焉期善治儻繼此而吏者或疏闊科條循俗小辦恆舉精神於逢迎間其自卑過人臣禮則何以易耳目而整齊我又私以爲徼天寵靈惠我制科復恐少年文人髙曠少實好怪奇而不更事天下所必無而不可信者彼以爲必有彼其所自得以爲斷然必可行者至不可施之於舉步卽不然聰明自賈又銖計而寸衡之則又何以置心腹而淳龐我乃來虞汪公不然也公年冣少以文章髙天下下車自矢謂移風易俗豈俗吏能爲我世受尙書而尙書一書大至於山川貢賦博至於禮樂教化粗至於水火土谷細至於艸木鳥獸而其間二語曰惇大成裕明作有功固世人尊爲蓍蔡資爲菽帛措之可以君可以相可以守可以令者也令於民冣親亦冣易玩揭南若北襟帶兩河沃野百里戶口可數十餘萬令以一人寄皇堂耳堂以上其蠹數人堂以下其蠹數十人堂以外其蠹數百人諸如蒱摴樹黨吮膏自潤輕生輩吾亟除之吾不敢以病吾民惟是靑衿躍冶𨿽匪一朝顧表正景直惟上所操耳則先之以倡導閭閻之羨𨿽間食外藩而年來無年又豈忍忍饑以飽鄰人也則次之以節縮十年負版實百年根宗卽不可僞增爲博生聚又焉可置伏匿不問以累畸窮爲則次之以搜剔置榷內供非不雷厲風行第榕城有幾竭澤數千名爲額者不以損貴人名爲非額者不以媚貴人則又次之以調停自是君子有恃無恐愛若春風小人手搖股栗畏若嚴霜鄰邑大獄之千人成疑數年不決者咸願造質成依依然歸之如流水矣是豈可以易易言哉公未嘗觚稜是削曰庶幾以徳柔之日夜求所以中民之欲亦豈嘗盡鼓英銳髙峻城府以赫赫炫威覬當路爲知已然直指李君報命時甫數月所以褒予之者特至蓋誠心直道有以得民獲上也如此夫誠則勿欺直則能犯惇大明作皆是物也今帝居轉穴犮而海內之髙賢大良未曾不寤寐思求一旦下弓旌召入臺郎給捨以翼我熙明卽書所稱鹽梅舟楫余固知公饒爲之矣

城南書莊艸卷之一

●城南書莊艸卷之二

海陽林熙春志和甫著

序

◆序

賀鼎隅何公就惠州觀察嶺東序

送饒平令鍾泰宇擢判黃州序

送龍陽吳父母擢守河池州序

送邑侯龍陽吳公擢守河池州序

賀程鄕父母修白葉公考績序

送潮陽貳令新所史君歸南昌序

贈海陽令三竺劉公入覲序

賀泰宇黃公三載考績序

賀觀察存敬朱公粵西平寇加恩序

贈東璧遊父母兼攝潮陽報政還惠序

送邢太公淳源翁拜封錦旋序

參戎張將軍少毓平海序

○賀鼎隅何公就惠州觀察嶺東序

當余對公交車則與巴蜀何公同籍選人同領劇邑又先後給事事今上也自公用直道廢爲外僚余每寓直得讀公諫艸大都定國是釐吏獘有前輩諫臣風比召入比部則朝夕相切劘得慷慨論天下事矣已余得罪逐田間而公亦尋以二千石守惠州爲三百六十峯主人顧惠與潮均嶺以東屬郡公每有事潮又每過衡門相勞苦則所爲切劘論天下事者視燕又不啻過之會歲壬寅鎭潮治兵使者闕三臺禦史中丞禦史交露章借鎭惠治兵使者觀察朱公參知吾潮而是時何公正以課最爲天下治平第一三臺念惠治地阻山環海封內無錯物之入號稱瘠土嘉隆間羣不逞彌漫其中至勤三藩師而後敉定卽已庚以來島豎相繼窺我碣石屬歲屢侵守請賑請貸獨以半菽與民共旦夕之命而又繕艦理糗多布爾目刺得向導狀臾當事伸三尺誰何之故將卒𨿽久不張弓控弦然往往多敵愾島豎之不敢蹂內地爲父老憂賴綢繆早耳其它養士在樽俎之間苞苴絕千里之外大事斧斷小事刄解守更饒爲之玆若聽其易地遷以去卽盧扁操藥石令其越人瘠秦人肥如吾民何且天子穴犮居威福惟所操握日天官氏所上監司得稱上意者幾何萬一推不得允允或遲以歲月一旦島堅復有雄心霄淩余皇而晨虔劉於竟上疇爲拆衝哉度無如以守觀察鎭惠仍兼參議拊循便疏上下天官氏天官氏覆如議得詔報可蓋異數也聞命之日亡論羅浮之髙蟠插天其中有異人扶杖以觀徳化卽鳳棲鱷徙之山川艸木若有熟於何公之貌而色飛者一日郡丞潘君別駕魏君司理姚君偕諸邑長造余廬欲餘一言爲禮幣先得無以余辱公後習公事耶余卽習公事何所加何公卽余蚤莫思一二有所獻何公且笑以更饒爲之𨿽然亦猶有所請也詞探百家力追兩漢蜀人無如蘇文忠而寄迹一時師表百世蜀人之在惠者亦無如蘇文忠彜考當日新法之行文忠已力言不可而免役差役至與溫公鑿枘它可知已方今礦稅掊擊更伯倍新法差役其所坐惠榷金逾萬三千有奇更伯倍熙寧元佑顧公亦蜀人也始條悉於人情土俗以一帋從事旣不憚跋涉直從五羊以去就爭可否總之得減額將半而礦亦與民休息與它郡異蓋公所覩惠士民而不覩貴人所覩天子之職與徳意而不覩天子之幸用以故誠心直道得伸於什九僅不得伸於什一而亦有辭於天下後世惠之所徼於公者厚矣潮故兄弟國而今則乳哺而卵翼也者一郡三萬六合無兩公誠嘉惠潮與惠等一意與朱公爲潮引手計主上明聖視萬里外卽階前將發徳音一洗而更之則合惠與潮父老將舉手加額且捋公須曰公實文忠後身幸神明不衰爲上大用願公積爵關內侯永永生造我也諸君聞餘言邑大夫爲之賦鴻鴈曰諸不谷賴公長撫天涯當無煩東顧畏郡大夫爲之賦羔羊曰敢不精白一心以奉公甸宣余亦爲之賦彤弓賦甘棠曰有功者賞載在王章海邦食明貺其何敢翦之伐之歌畢遂次其言以爲公贈

○送饒平令鍾泰宇擢判黃州序

饒平爲潮左臂先是地隸海陽延袤可二百里許界閩之汀漳而盡成化間以鞭𨿽長不及馬腹始開邑於弦歌都治焉開邑以來家詩書而戶禮樂人文與三陽等顧其俗善逋卽惟正之供必縣官臨編戶而後輸將且二三豪舉主盟權量以衡素封又每每持所司短蓋嘉靖之季張氏僭號範寶設官寇掠三藩至遣重臣勤十萬之師敉定則今譚之秪咋舌痛心耳以故吏來玆土歷數十年鮮有得善徙者歲戊戌蒼梧鍾公以髙第代匱卽下令與民更始令南面稱君儻鄕自爲政以煩我催科鄕自有狐以警我雞犬則安用我令爲民旋易心而煥然攺色矣每有事郡城每造衡門問民所疾苦余謂饒𨿽難治未有不可以徳感也惟是久弛之後宇內若外積牘以千計積蠹以百計積猾以數十計公𨿽不賈異任奇盡鼓其耳目智巧以發摘鉤擋中人陰私然次第搔剔釐革殆盡己屬歲之厲千里半菽依山瀕海八口且日夜有桴鼓懼公不難衽席湯沐之所爲議賑發議平糴議勸借者不遺餘力蓋公之精神十七植苗十三鋤莠儻一夫不獲決不肯狥居間以枉我典刑曾謂余曰蒱摴不去則盜源不淸什伍不嚴則盜流不塞耗羨不除則國賦不完三尺不行則竟內不治知言哉居六年諸邑以舊負格多不得最而得最者惟公諸邑以勞苦著多不得優異而禦史臺優異比二千石者亦惟公是宜主爵者待之以臺郎給捨而僅僅以判黃州也其故蓋難言矣是豈帝居轉默無事言責爲抑倅行守之令而致之民其實際與臺郎給捨埒耶一時郡若邑博士某君某君某君惜公之行戒諸生某徵餘言以壯公之行公逡巡謝復過余而問曰某鄕者難饒賴先生以徳感教幸得易地去然饒之難難在一隅黃則地連云夢城倚大江北接光蔡東峙潛皖山川相繆蓋淮楚之交也昔稱士朴而不陋民寡求而不爭而今有是乎昔稱官閒無一事使君家似野人居而今有是乎諸生樹旗鼓以雄長海內而縉紳先生登著作之壇建社稷之業者指何可勝屈第俗任俠負气訟稍有聲而賫璽書乘傳水問車而陸舟守以下未可晏然臥也倅當太守後事事則炫長無所事事則溺職果何施而可余不敏第士君子策名封疆之臣太上定志其次守官志一定則求爲可知不患無不知也余向吏楚亦頗習楚宋蘇文忠公以團練使使黃當其時張公文潛亦以判黃遊文忠公門得稱知已自是卽守卽奉常爲宋名臣彜考文潛持論不過曰卻紛華而不陳與澹泊而爲徒故能涉至變而不濡更萬刼而常存而已今彭使君余故人也得時行道其遇合更倍文忠公從使君鴈行其遇合亦豈後文潛公政暇不妨登竹樓作賦縱赤壁觀風汲君子泉希孟訪讀書堂弔韓入則與使君定志千古期無負朝廷至意則積爵賜金可企足竢之黃州豈非關內侯地哉公曰唯唯敬聞命矣

○送龍陽吳父母擢守河池州序

余讀漢詔令所爲責成良二千石者無過政平訟理庶民無嘆息愁恨之聲卽黃次翁宣布上意秪寬和爲名龔少卿罷捕賊吏非徒勝之將安之也而密令卓茂襄城令劉方亦第舉賢親民安靜悃愊尋常事至煩人主艷慕津津無容口且不吝封侯之賞以風厲海內甚矣漢之穴犮於吏也比入仕籍見純白爲政文章飾治者固旦暮遇之間有寧爲日計慨瑟之不調急取而更張者勿論迂闊聖化鹵莽民瘼局蹐手板其自卑過人臣禮卽托問疾苦投綸錯餌可以得陽鱎不可以得魴也不則譚笑戈矛又不則詞說仁義而察淵竭澤往往可以竊神明而襲召杜者殊與漢異蓋在上若下見其一切治辦必有所大快於前而豈知其有所不大快於後哉卽如人求長生一旦气窒逆不順軌遽厭和緩而求金石瞑眩刲炙排蕩以去目前之疾疾去而所存幾何故世儒鏡於爲之爲而不鏡於不爲之爲也余曾執漢吏以衡今吏則庶幾得海陽吳公矣海陽古巖邑號稱易治而吳公以霍山夙望尢不難於治下車之初會歲多厲鶉結鷹揚之夫日肩摩就哺而內供繁重急催科如捕亡公循循應之一若不欲有爲第俗故輕生每捨已生以戕人生至國門之內聚族掠人淫人沒人無憚色所司次且不肯行秪假之踐更黠老人之手邑百姓無不若相與避戮而胥史又因以爲利卽十金易字百金易辭所甘心焉𨿽數年之後不無解网之時而其產已蕩然矣公絜爲令此風遂息喁喁然復見先民之舊東堤之役爲道旁之議久矣先是曰財曰力荒度民間比財力竭而潰隨之公持議直指李公大興未舉而困吾民卽舉而以困民應皆非計也況堤障三邑而勞擅一鄕年歉無半菽食令民棄父母之養日從事胼胝而不得升斗之羨豈所稱佚道使也公因財於帑而履畝不與焉因力於受田者而授田者彊半焉總之爲金一千有奇爲工一萬有奇爲磯二十有奇爲堤防一十里有奇則百世之伐也郡大夫以上公朝夕朝之而不見謂罷晝日接編戶不遑暇食而神常閒未嘗飾廚捨過逢迎役民以取譽常漏下拆獄得情皆片言定縉紳逢掖旅進旅退卽政事旁午必竟辭而後已其它美績懿行業從諸邑大夫之請別有論著大都公正所謂不爲之爲而無意於爲之爲者也壬寅冬擢守河池當行以士民合辭畱淸負版弗得行今行矣父老必欲餘一言以當丰碑余惟君子之從政甚無難於樂成而實難於慮始公在邑僅一期耳當災厲疆場之餘輕徭薄賦與民休息知時務之急詒以衽席惇以仁厚俾竟內飲醇歸徳恃以不偸則君子之政哉向使民未見信如孔子之聖初政焉而不免於毀公孫氏之賢初政焉而不免於毀而遽遷以去卽入而臺諫部署秪鞅鞅耳何以稱政平訟理無嘆息愁恨之聲也今河池荒遠詞獄五不當海陽之一賦稅職貢十不當海陽之一傳𨿽志其性輕悍俗橫戾第馮當世三魁多士自宋已篤生是邦則國家教化醞釀且二百餘年淳龐近古當埒中州公又秩比二千石更饒以不爲爲之願公自愛爲穎川渤海無令專以襄城與密擅海陽也是爲序

○送邑侯龍陽吳公擢守河池州序

往太宰當考課吏而霍山令丰城吳公以治行爲天下第一隨奉璽書褒二尊人海內榮之逾五載以予寧歸復從太宰選人亡害代下邑海陽匱夫海陽去神京萬里無江北驛騷地不濱漕民生且老不聞橇�畚閘勞苦第屬歲之厲農千里半菽並口而食不給海汛聲聞白羽旁午不免戒子弟操芟父兄糗糒而貴人之數千餘榷負版之百十年根本尢朝若夕程督公一切治辦其治行與五載一居無何而河池守之命下矣人皆謂公才宜臺郎給捨當事者霍山重海陽等重獨不臺郎給捨而河池爲且河池控扼蠻彜爲廣右要害其危峯疊嶂峙列如戟蓋自古記之顧封域西偏在唐宋時往往目爲荒遠其山川之奇麗則辱之爲險惡風日之駘蕩則辱之爲林日淒物候之稍殊民俗之稍爽則辱之爲瘴癘爲魑魅魍魎卽黃庭堅氏豈不亦髙人達士至曰又將十六口去作宜州夢似若有磊落不平之思羈旅無聊之狀他可知已乃潮中邑長及文學攝邑長諸君惜公之行而必欲餘一言以壯公之行余惟贈人以言非自齊民歌謠則下吏之從臾所司諸君比鄰而南面稱君又比肩而事二千石情昆季而誼則朋友於禮以規不以頌者也夫復何言久之餘知其槪矣潮始三陽旣拆爲四再拆爲七三拆爲十其間土地有錯而賦者人民有錯而庸者譽髦有錯而肄膠序者倘十邑令長外逡巡而內齟齬口蘭臭而背芒刺則迹且不孚和衷之謂何是豈聖天子所與共天下大惠元元意也公操心積慮自謂附郡而治幸稱領袖而諸君實挾連城之璧控上乘之駕者其簿書期會步趨惟諾之間吾示遲則見謂護短吾示速則見謂炫長吾用默則見謂藏拙吾用語則見謂章巧吾徐行則見謂穴犮情吾疾行則見謂躁進蓋願與諸君肅肅雍雍盡歸中節眞有若善我善若民我民之風以故直指報命露章薦者若而人其餘格不及期優異旌予者甚都夫詎非同寅之極軌太和之景象也與哉今聖天子威震殊俗卽六合以內六合以外椎編魋結之國亦臣所不臣矧河池爲趙閱道過化之邦漸濡仁義且二百餘年𨿽一二世長其官稱羈縻者當彬彬無疑公行矣持其治海陽之竿不及門賈不及市鞭朴不及踐更惡聲不及奴隸肆無僞直津無溺人者以與民更始又持其和衷之說以與寮若屬更始則霜雪雨露布滿河池又何遠遜臺郎給捨以片言事人主已也公行矣昔公家吳公曾以治行爲漢第一迄今循良芳躅照耀千古第當時只曰吳公吳公不聞吳公爲何名豈吳公惇本實不名抑當時無知己爲昭揭耶公今有諸君推翊而余亦執簡附靑雲聲施公之名更不朽吳公矣

○賀程鄕父母修白葉公考績序

潮州越五嶺外去神京萬里屬邑程鄕爲古梅州地山川聳秀沃野百里蓋屹然潮上游也髙皇帝建國分千百夫長守禦之意念穴犮矣第志稱惇尙質實惟知樹藝重本以故菽粟蕃殖每蔽韓江而下卽在所司亦不以催科告詘則程不可不謂之易治志又稱依山負險之民恃其彳廣悍勇於戰鬭則建炎之變代間有之所從來遠矣則程又不可不謂之難治要之或難或易顧其人何如耳己亥令匱三山葉公實奉天子命儼臨之旣至章逢蹌蹌懦善廩廩驚相謂君侯以上第提巖邑得無難事已彊有力者復偶語謂君侯循循書生直易與耳而公不然也邑世守文獻其俗易爭公秪正已明聽之無所用居間也者民饒於財負郭田卽受劵多年所而詰且無已公斷自令甲民始息肩湍髙水急人有輕生亡論不直卽直而富人產已蕩然矣公一一以三尺繩之無有戕已生以戕人之生也邑故徵求無藝供者什九羨者什一公置櫝於庭令編戶自輸人人得意去所部嚴簿領而急程期檄者比日至偵者中日至更定者挾日至卽最號精敏焉能獨神公積慮上請第緩急而爲之次邑裏無狐假之迹矣日者歲比公聚族而程其能所爲竿牘借資或徑竇賈勇者悉屏不用士服之如神明然諸如朿濕不及踐更赫虎不及市廛惡聲不及下吏縟禮不及上交公更饒爲之又何足爲公道哉三年績用成而廣文師弦陳君率諸生黃某等跋涉衡門必欲得餘一言以當口碣余惟考績之典肇自虞周國家用是以課士士亦用是以自課亦猶行古之道也顧舟不足以容萬斛者局於量也馬不足以致千里者敝於力也澤不足以垂永永者篤於見也諸生之所言三年耳仕路無常惟遇是應有十年而一值者有數十年而一值者有數百年而一值者縣官重負版謂爲民天亦王天也公度十年更籍億姓系命裒多益寡不憚夙夜心計而手衡之俾今日受成傳之喜師世無壞也是之謂十年之績癸未烏合迅不掩耳至闌帑金而無一鏃相加此可謂邑有人乎公時飭什伍謹斥堠以無事爲有事似迂而徐君爵等果聚黨無狀亦屏首就禽無爲父老憂是之謂數十年之績國家以來未有以貴人開榷天涯者榷之自今日始公曰抗則慢命狥則無民持議以榷竈爲名實人人悅之且謂下邑不毛蘆居野耨無間架可稅舟車可算至此或悟主之一端也是之謂數百年之績三績備卽推之天下而凖也程云乎哉惟是人見公之績而不見公之心公之心則又不能一日安者公體若不勝衣而勉勉拮據者無遺力言若不出口而問民所疾苦者無餘時凡此皆有難心無易心擘畫之根非粉飾之文也諸生曰先生論公績並及於所以績公儻執是以終是可以報聖天子矣是爲序

○送潮陽貳令新所史君歸南昌序

前史君爲諸生時則曾以貲升上捨稱賢諸生矣龍蛇之際島彜倡亂至戕我屬國而有將心聖天子赫然震怒始命將出師亟欲滅此以敉竟內東徵主帥廉史君才挾史君行間汗馬數年所例得上首功爲千百夫長乃史君不願爲千百夫長祇用積勞丞潮陽夫潮陽爲嶺以東劇邑昔未有以軍功丞者以軍功丞自史君始史君下車吏民驚相謂此夫鄕以三尺提兵海上得無吒叱使气奴隸吾元元顧史君則循循然長者也曰令環百里而奉之爲君佐令者儻傳捨其官而故紙典刑爲吾爲吾計快耳豈朝廷所與張官置吏意內念職主戍而邑亦有逋戍故事司馬門下片檄所司所司髙者賈精核最下者爲利復擾踐更無算戍無一逮而雞大己騷然矣史君惟受成踐更踐更無不得意去願史君當爲令以燠庥我也會澄邑闕令史君則攝令每有事郡城每過衡門語曰某佐令猶佐耳乃今則所謂環百里而奉之爲君實非眞君也丞有所爲而民或以朿濕叢怨丞無所爲而民或以旁落受害則張弛難丞有所持於上而上謂吾彊項丞有所順於上而上謂吾茸闒則中節難胥史滿前身局蹐而口揶揄章逢旅進陽問謁而陰漧澤則表率難榷稅旁午雷厲風行於法有所縱捨則爲國難於法有所搔括則爲民難子將何以教我余不敏然亦一行作吏見攝者多易易耳如知攝澄之難也不幾乎一言而福澄乎人亦有言以道而用才以實而禦虛竊願爲君試之耳史君用是以治澄而澄竟用是治會潮陽又闕令諸所爲踐更得意去者復相率迎史君歸攝史君攝潮潮歉甚乃下令謂粵若閩固唇齒之國第未有瘠己以肥人者潮無升斗之羨柰何棄父母之資資鄰其遏之便且時飭比閭什伍而時抉其惰又以間布爾目行鉤巨摘赤黑丸於掌中發之潮不至民窮盜起者賴史君也諸踐更如徐某鄭某蕭某等因其謝攝事戒子弟某某度海而東必欲得餘一言以識不忘余囁嚅而止者浹旬比董賈命下復從姻親鄭孝廉申前請益力余惟世之登顯擢而受上譽者多易得於士夫巨室之稱而難得於匹夫匹婦之口以細民至神不可以愚使也乃當事者丰於采名故常借名於要津儉於采實故常失實於閭閻今史君有平彜功而僅得一丞有攝澄攝潮功而亦不滿三載以去此其故蓋難言矣第昔者參知章公之令吾潮也去之日有碑以紀之有祠以祀之民至今過者猶儼然肅拜咨咩詠嘆而不忍捨謂參知均田拓地其有造於潮甚巨史君秩卑則其道不尊轉劣則其行不華而踐更亦咨嗟詠嘆而不忍捨者此何以故惠則愛愛則思蓋民風也其直道一也史君歸儻參知以旌節過南昌幸以餘言告參知參知得無曰史君吏無害當無負於南昌潮人歷數十年而無忘參知當亦無負於參知也

○贈海陽令三竺劉公入覲序

今上當扆明年元日天下諸司當受計海陽爲附郭邑令君三竺劉公例附胡使君朝車行乃諸縉紳父老謂余不佞宜屬筆余素不嫻於辭然旣以言贈使君則又敢無言以及使君之附行者余曾讀班氏傳循吏多郡守事僅一召翁卿者有谷陽上蔡稱而亦不載其實卽地節五鳳間人主所最加意不過曰與我共此者其惟良二千石豈其時政皆郡守發之令不能自爲徳耶乃我朝李文正先生自謂生平幸得爲宰相不幸不得爲縣令抑豈相臣之調燮陰陽孰與於躬簿領者之爲專宰臣之經理邦國孰與於擁花封者之爲榮宰臣之銜天憲而代天工孰與於鳴琴攜鶴者之爲逸亦以髙皇帝功令令與守等重令於民親而其澤易洽則所謂自爲徳者又莫令若第令有無事者有不得事事者有不得任事者而其徳亦什伯而千萬焉往余待罪楚閩計食邑之食者不下七十餘月先是洞庭八百樓舩方度而車轂復相擊於道縣官日持手板伺人卽銳意興除亦祗爲消阻後入道南之鄕不過彈丸地而已錢谷不當一饗囹圄常虛數月其間賢者郡守爲政次則胥史爲政以故所伸者恆什七所未伸者恆什三也乃海陽則異於是邑阻山環海賦故繁民多訟心兵使者建旗鼓以臨裨將六軍軍需一切倚辦海陽不可謂無事邑爲嶺以南極東去神京萬里卽有七閩通道而非有吳楚秦晉之交無勞戒榜人而謹廚捨不可謂不得事事況日者榷稅之命雷厲風行而一二耳視復張皇海陬得歲稅五千有奇而胡使君開誠布公知公之可屬大計卽菽粟有榷山澤有榷關市有榷間架有榷一以付公調停而無難色不可謂不得任事當是時在齊民惟恐其及錙銖在中使惟恐其不及錙銖而燕市少年依附燻灼鮮衣怒馬倨長虹而窺所司者又絡繹不絕公示峻則見以爲抗公示平則見以爲貶公示寬則見以爲詘於賦公示密則見以爲竭於澤公惟咨諏於人情土俗之間卽單騎橐糗而不以爲瘁亦委曲張弛於多寡盈虛之數而不盡黜其聰明以避其睚眥之螫卒之孤誠朴忠一念可信於編戶而有辭於天下後世此之謂善藏其用而非有沈毅惇重者不能耳惟是大學論務財用而歸之災害並至近二日之內地震者三至損人畜橋梁廬舍無算豈非天心仁愛不忍見海濱有此搜括气象故示異至此余向以唐徳宗時猶曰理財以養民爲先而且不免於奉天梁州饒舌於胡使君以報聖天子淸問今公非使君冡子乎載從旁以天地震動置對則主上未必不憣然攺容亟罷中使是聖天子之大有徳於潮卽公與使君之有徳於潮也若下車以來體羣情植士類省刑罰絕饋遺則公之所自爲徳者蓋賢於地節五鳳遠矣

○賀泰宇黃公三載考績序

髙皇帝仿漢而治郡置守守間置判二大都一司農一司捕也夫判佐守而代有終則奉天子以愛養元元一司農足矣又惡用司捕爲人亦有言植苗者除莠非不仁莠也除所以害仁者則不得復仁莠耳潮州誌所稱海濱鄒魯也上世澤蛟龍而陸麋鹿不甚嫻於文學自韓昌黎以太山北斗揭日月於五嶺之外而潮始彬彬矣顧其人猶多檏茂長老上不設危法下亦不知上有危法卽余朿發時每聞縉紳先生道說成弘以前閭巷市井不稍爽跬步尺寸則有司捕可無司捕亦可乃今則大謬不然者士樂呰窳民�慆淫樗櫟之風浸及於耦耕息販弛檐之夫而當事始逮其尢籍資產榜宅裏而亦無悔旤然猶好出其智力妄相標號以自爲豪舉而實繁有徒虔劉其懦者狎侮其良者甚至人自爲政與有司角戾積而身殉者蓋自干戈之後𨿽未有揭竿伐鼓爲封豕長蛇大蠹第雞鳴狗盜又無敢匿不聞此不擇一官以懸三尺其何以謝天下也惟是有爲者躁而戾事無爲者緩而厭事則上下數十年曾未有判余郡而滿三載考者滿之則有去年春順庭兪大夫今年夏新都泰宇黃公也夫大夫之滿也業以名實之說從父老後張之祖道乃諸邑長皆挾銳進之資駕騰驤之足者也而必欲得一言以爲公贈者何居諸邑長謂大夫職儲稍一撫字民卽見徳公職捍盜蓋處其難者諸邑以盜而讞之公也公求其輕耶則齊民聚而語曰此輩魚肉我者也胡爲而置之輕公求其重耶則大吏且目攝曰是無貨若器可質者也胡爲而置之重公不難以身爲怨府一一取狀酌而上之蓋處己以難處諸邑以易是惡可以無徳公也余惟苟子不欲𨿽賞不竊此宣聖正本淸源至論恐未可以望潮也潮故多盜而不盡起於貧盜也者博者盜淫者亦盜俠者盜卽衣食足而不簡於義者亦盜儻如蘇氏子云仁可過義不可過而徒以姑息之治治之不將助虎以翼而攖人都市乎公飭比閭什伍之法而時抉其惰又問布爾目行鉤巨然亦不盡得則不得不就其罹單詞者治之以嚴治之以嚴而行部者且謂公以疾惡賈譽矣行部者謂以疾惡賈譽而向所謂聚語曰輕者猶故也公且柰之何哉第公之下車也十三佐郡十七署事當海陽廣濟之役耳視者蓋不待奏檄蒞政已投杼之矣公苞苴不入其境羨余不入其門蓋庶幾乎不欲者以故己庚以來雈苻無警民得安枕而臥者孰非公之賜也況公碣石倭功其所以資觀察使前籌甚悉使一加題敍當首在積級賜金之科而今弗酬也則當並考曰海上域中民安盜戢蓋亦實符於名哉𨿽然盜之爲財敗也不可謂無知其羣然爲財敗也又不可盡謂之有知有知無知辧以蒼素蓋一張一弛文武之道也今兪大夫守萬州矣有尙書冑何先生在盍交懋焉父老扶杖以觀徳化當舉手加額曰數十年衣冠而判吾郡者指可勝屈僅僅三公仁我者去其害我仁者天子當大拜矣

○賀觀察存敬朱公粵西平寇加恩序

今聖天子以文治治天下猶仡仡然修武功卽順義稱臣哱劉伏誅氐羗就縻世稱極治而關�播�先是未殄猶彜也惟粵以西自王文成經理之後志稱八寨古田者亦莫不悔旤懾心逡巡要朿乃歲入戊戌蕞爾府江北陀有黃朝田兄弟敢鳩兩岸亡命伏莽嘯峒肆行稱亂時則有若李貴三義三等以站南據又有若韋扶仲盤花浦女等以香鑪大小桐亮據唇齒旣固剝膚自烈所爲撓我師徒侵我土田禦我道路系累我士女虔劉我人民者罪貫己盈會所司告急兩禦史中丞禦史相與集議以聞上始命將出師亟欲滅此以安竟內第將在軍君命有所不受髙皇帝法每以監司監之當事度無可與大事僉推甌西存敬朱公以蒼梧攝府江行公受事蒿目而憂裂肝而籌始於九月十八日誓師宣上威徳三五申令諸酋爲魁諸徒黨罪無赦諸脇從者從末減諸鹵掠者生還與其馘也寧俘毋妄殺諸軍唯唯遂蓐食列陳一鼓而平北陀再鼓而平站南三鼓而平香鑪大小桐亮生致田氏一家禽斬以千計招撫者倍是蓋至於正月班師餉不滿半載而兩江敉寧公之勞苦功髙矣辛丑秋聖天子是禦史核旌賚督府而下有差公卽移鎭嶺東猶然予金予祿及之此𨿽未足以酬公功亦足以章公功也乃參戎麻君幸以職事佐公下風必欲余熙春一言備稗史采擇余惟疆場之事蓋難言矣鄕余左兵垣不敢謂諳兵惟是見四方奏報或盜僅竊發每大言之爲有關社稷之重或盜且無將每小言之爲無煩君父之憂卽如關酋播酋始者譚何容易比至兵連旤結損餉至數百萬損軍至數十萬而後底定視粵西𨿽其數不侔抑何勞逸之甚相懸絕也蓋豪傑涉世非才不能集事非誠而才又不肯擔當而任事公北陀之役其當日機宜疾若迅雷重若泰山余𨿽不及躬逢顧目所覩記者公自給諫分部事業半在粵東而其爛然彰明較著則又有狩潮之政在潮觀察及二千石偶匱所有一二小吏不無稍逸官常是名曰衣冠之盜古法行自近而潮則法疏自近卽庶人在官亦起家與素封等是名曰胥史之盜濱海人柔自古記之而彊有力者又擅爲名號結爲死黨以魚肉民是名曰豪俠之盜潮稅重近驟至三萬有奇爲尢重乃榷者又虎視而狼籍焉是名曰津梁之盜家有蒱摴未有不敗潮人卽敗而其俗亦牢不可破是名曰流蕩之盜潮人輕生而戕己生以戕人之生至攖千金而無憚色是名曰鴟張之盜潮有此數盜𨿽其名無揭竿揚旗之勢而其實當不在洪水猛獸下公力持中議風直指李公一一鋤之功倍粵西什伯矣方今禦史中丞禦史交露章仍借公參知公又檄所司練兵理餉繕甲治艦爲綢繆計卽島彜聞我事事海且無波又何憂內寇爲度聖天子明見萬里自當假我重臣爲東南半壁天則余又當有論著耳麻君曰先生東人熟公東事某西人熟公西事總之戰伐彈壓文武之道也敢裂帛書之以當丰碑

○贈東璧遊父母兼攝潮陽報政還惠序

方余載筆登朝則正際今大司農遊公之轄吾粵也時國家有東徵之役治水師百萬公從粵理軍實饋餉不絕微獨民不苦且到於今思之越十年而公之侄孫東璧來侯吾惠來惠海濱彈丸地嘉靖初始分自潮陽者侯令惠惠人竊謂侯名家子不患不明習國家事苐恐修涯岸而略畎畝則民事之謂何侯數數問民疾苦何以崇教化何以遂民萌何以淸賦而蕳刑罰數月惠大治爲列城冣會澄邑匱下邑亦匱澄人借侯攝不得余與諸父老從臾當事欲攺侯侯下邑亦不得未幾而潮陽以覲行輒以侯不妨惠事兼攝潮陽焉夫潮陽視惠幅員以一倍戶口以三倍徵猺以五倍榷稅以八九倍旁觀者又謂日馳百里之程卽凡夫可及而責之以兼程則難日肩百鈞之負卽凡力可承而責之以兼負則蹶況攝之時多逼攝之情多偸逼則見以爲急而不及圖偸則見以爲緩而不亟圖卽不然亦嘯傲山水旦夕治辦取一二太甚芟釐以塗人耳目如是而吾事畢矣乃侯不然也齋沐而誓願與神知苞苴出境旅幣屏門奇羨不凂贖鍰不入私以爲於己斤斤矣而苶當於閭閻乃靡成不聽靡牘不親隱見鷦�穴犮窺象罔復且以身爲鵠僚屬受成胥史惴惴然卽有喙三尺無敢以撓法進私以爲於民煦煦矣而無當於風教乃宣六論與民勸懲日召三老引古今成敗孝友忠信事動色相戒咸稽首稱使君不欺每月朔望集俊髦課經義時務己復手自濡毫曰勿謂余俗吏書生萟尙饒爲之尺幅纚纚據案立就已復自捨中出酒饌與諸生相勞苦竟夕不休蓋簿領頻仍而化導之意藹如也丁未秋當報政還惠諸生重徳侯而羣請於博士若藍若張若葉三先生度海而來先之以鄭生舜薦申之以姚生時暘李生作永林生茂松蕭生茂棉而丐餘言以當口碑余自爲諸生則習聞分土分民及庖人不越樽俎之說矣私惟君子用世行不得踰分而賈其長思不得踰職而獻其功卽在漢循良如東牟桐鄕諸人𨿽號奉職循理而其所治之邑亦不過就一邑稱冣而止異日倘當一命之寄如是而學可無負此猶小之乎書生之譚篤乎見者也以今觀侯�二綬而撫千里乃能持法若衡察情若鑑植良若苗鋤惡若莠左提右挈凝思染墨神不疲於奔命固非大有爲之才不與於此然余以爲孔氏論文學必曰子遊而筦爾弦歌則惟推武城而非它髙弟比至叩其所爲政則又惟學道愛人之外無它說此其所以獨當於聖心也侯之先以子遊字爲氏淵源有自所從來遠矣日禦史大夫禦史交露章以卓異聞旦暮召入承明爲臺郎給捨當朝夕侍大司農左右平章國家事如家庭時得無出其餘以切劘人主乎餘幾幾然望之更推之以告天下之爲令可矣

○送邢太公淳源翁拜封錦旋序

歲癸丑冬海陽邢侯以績冣得封父淳源翁如其官母孺人在聖天子重循良之選固不靳爵賞以榮所生在侯亦以爲報親常秩其何以酬罔極萬一苐徳音甫下韓江鼎沸私欲制錦矢聲歌以附擊壤誼而侯逡巡謝會華州報至而侯將奉翁旋金陵矣邑父老相率而問敍乎余余惟成周以上仕世其祿子以父貴父非以子貴卽漢唐盛世制科置吏未有議及榮親者明興鼓舞羣士特隆玆典然猶多易於內而難於外外吏擁億民上實繁有口而部使者監司又懸的而持其短長以故外吏得滿三載考者十之五六滿三載考而得登薦剡者十之三四登薦剡而幸及其父母具慶服章服而拜寵光者又十之一二也人見其龍章有赫吉祥善事大都歸之於得民歸之於得君歸之於得天謂侯條利利興釐獘獘革徵賦賦輸訊刑刑淸日坐皇堂胥史憚若神明而章縫弟子亦懾服侯教無敢有嘩言蓋境內徳侯亦徳侯之所自始不可謂之不得民日主上玄默章疏多格侯則直指疏賢兩臺疏滿考功氏疏績冣司勛氏疏褒予皆朝敷奏而夕宣揚不可謂之不得君邑號海國昌黎稱漲海連天毒霧瘴氛四時發作乃侯下車年稍順成而翁益葆龢步履如少年人不可謂之不得天竟未有本本原原遡公之得己者蓋萬之流其源必長千尋之木其根必固所從來舊矣邢爲髙淳世家纘百年禮樂金陵以冠冕歸之翁屬郡丞季伯若仲皆蟬聯起郡丞兄乏嗣儗以翁後兄時翁甫七齡翁涕泣弗從卒不忍以貲產而易天地慕可知也旋丁母喪哀毀成瘵參苓弗效乃遊杭遇異人授以玄訣得萬死一生亦奇矣少與仲師事伯於典墳無不涉獵長遊成均例授儀部冠帶己歸歷覽名勝訪先賢遺迹倡和題詠奚囊盡滿蓋興致豪爽遇急卽周日手戴禮挈侯余實無所事事也甲午侯以弱冠魁南畿爲李相國器重比五計偕翁敕之曰子之能仕父教之忠孺子不於此時膺一命服官著績俟若翁犬馬齒憊謂祿養何侯始謁選得海陽海陽去金陵遙甚侯戀戀不果脂車翁謂海陽𨿽天涯乎鳳棲鱷徙流風尙存孺子苐往余尙能爲若謹鎖鑰而約臧獲勿以老人故置念於是侯奉翁入海陽翁日援郤鮓懸魚故事而纖嗇半菽時時戒捨中兒無少屑越以致有湏於閭氓間聞敲撲呼謈問爲追逋訊獄則蹙額不忍進七箸在署數年紳衿黎庶弗獲一瞻顏色卽揆覽之辰玉帛鞶舄羔雉傾噎通衢而不得進客歲堤潰侯依翁猶滯郊行翁謂依一人重孰與乎千萬人依之爲重乃卽日問疾苦畫便宜捐俸倡爲百世伐所謂興利而下侯無不稟度翁亦穴犮自閟祕令人知有侯而不知有翁其愼重韜晦如此繇此以譚翁蓋矩仁蹈義徳能自貴而非以子貴者也惟徳動天天且弗違而況於視聽自民又況於主上之明見萬里者寧不嘉循良而錫龍章乎獨計璽書烜赫閭巷喧傳金陵繁華六朝之風景在焉然偏安江左猶未竟宇宙寥廓翁倘戀林麓泉壑爲玉樹計而不爲二華之遊得無令山靈咲我耶昔李白登二華落雁峯幸呼吸之气想通帝座恨不攜謝眺驚人詩來搔首問靑天耳今髙淳去宣城以只盍攜一往並以訪叔卿於駕鹿問卜師於騎龍飲瓊漿於神女擊石鼓於巨靈則翩翩欲僊當不如海陽之朿朿嶺表己也異日者華州政成聖天子問太公何狀度侯當必以華封之祝代太公祝矣

○參戎張將軍少毓平海序

在髙皇帝約法文武並用南北相衡故自開國以來天地生才何分彼此而將相二路亦略相當比後封疆多事匈奴數數犯邊其來無常卽來亦不下十餘萬控弦捲甲疾苦飄風島彜來去有時非時則不能涉海飛度自是北人負耒執筆之暇輒習弓馬騎射爲全軀保妻子計南人無甚搶攘跳梁封豕長蛇之旤猶得壹意詩書禮樂而授廩系籍之裔亦脆弱無備緩急足當一臂年來文臣遜南武臣遜北卽司馬門用才亦稍稍軒輊而其才之自用一捨北而南意不無少動此何以故無亦武臣雄心四據惟是銳志稜威奮伐爲國爪牙庶幾勝任愉快置之寬閒彜曠之地則其紛紜橫鶩之气朿不得展乃遂有牢騷而不平技癢而欲赴南北之際輒隱然有觭輕觭重之形此豈國家統一六合珍重材勇至意夫人亦各以其地用軄自分稱幹城衛社稷否耳世廟之季島彜自越汛閩自閩汛潮山海二寇復依附延蔓全粵騷動成封豕長蛇之旤當時民不知兵無能以一矢相遺至借才於戚少保兪郭二大將軍而後殲除戚北人郭吳人兪又閩人所爲紆紫張黃披金橫玉錄其子世世勿絕夫孰非自南始耶今使南而無事則可使南而有事焉可一日無鷹揚虎視負萬里之望者以處乎粵則張將軍之參循戎政廟堂之指可槪曙已將軍爲福寧萬戶侯世冑從武科起家乃試之銅山而銅山效試之鳳陽而鳳陽效試之京營而京營效試之保定而保定效試之昭平而昭平效推轂者不啻十餘人露章者不啻十餘剡奏功見能屈指可數何遲回濡滯始參戎政而又參南戎政人固爲將軍置憾余則爲吾粵置喜也循爲粵中樞左控潮州右扼省會循海梗則血脈不貫常山之勢謂何首擊尾應蓋唇齒休戚系耳柰粵逢不辰榷稅煩重水旱洊臻民窮思亂卽烏合豕突何時無之瞬息揚帆千里張皇此豈得稱寬閒彜曠地倘畫地以守視若秦越日惟朝吏士鳴金耀武輦膏脂司馬門以幸無事得美遷去異日涓涓成河曾林二酋之殷鑑不遠也夫養士意欲何爲至以封疆優遊哉千莫之姿�頓而尋剸割固非所以自寶然匣而不試則淸霜掩色與鉛刀何異將軍自以世受國恩誓心報主繕械治兵不遺餘力更募壯士有機智者或因餌爲偵或權合爲誘熟知某也黠某也脇然後戈船下瀨出入波濤矢石火炬迅雷交發賊不及掩耳驚從天降投戈授首循之海上安矣循安則商舶自潮而省自省而潮往來如織恬若盤盂孰非將軍大創力也商人向其利爲有徳相率叩衡門勒丰碑而昭勛伐余以將軍見在行間於功令不便然又不可當余世而失將軍則爲裂帛書之以當口碣私以爲商人熙熙或爲利來旣得友人萬戶侯於體周君爲言將軍風流儒雅卽晉之將郤谷日惇詩書悅禮樂何以多讓至其忠誠質直卹生弔死有古良將風轅下景集無不人人願一當者語云保之如嬰兒可以赴穴犮溪則今日海氛不生非特廟社之靈實式憑之蓋所從來遠矣將軍勉旃勿謂南非徹侯地令鄕先達兪大將軍得專美於前也𨿽然此猶爲南言也一旦聖天子有拊髀之求召將軍而北則對揚髙皇帝神武以光闡休命是又在將軍是又在將軍

城南書莊艸卷之二

●城南書莊艸卷之三

海陽林熙春志和甫著

序

◆序

賀南柱麻將軍總鎭松潘序

贈太守仰峯陸公祖上計序

賀姚瀛曙公祖應召序

賀鳳池金老公祖觀察惠潮序

賀邑侯震澤王父母奏最序

賀平遠侯鳳岡唐公報政序

賀司理沈際寰奏績序

賀惠來侯周公調潮陽序

賀副將軍心藿徐公拜閩元帥序

賀兼攝潮陽惠來侯周父母膺廌序

賀懷藍李太公祖擢嶺西憲副序

賀郡司農咸陵李公考績序

○賀南柱麻將軍總鎭松潘序

今上久道成化東創倭北創虜卽播酋𨿽跳梁乎業盡唐以來竊據地郡縣之海內赫明威而揚休烈蓋千古一時已歲乙巳蜀松潘副將軍匱司馬門睥睨諸將無可當松潘者會潮州參戎麻將軍久勞海上輒疏名上請得報可一時潮之父老子弟無不重將軍行私欲尼將軍爲封疆計而郡大夫司戎潘公司賦周公司捕吳公司理姚公相與過余衡門語曰國家任將太上論才其次論功又其次論地將軍起家萬戶侯不可不謂之宿將又慷慨沈雄馮七尺之軀掉三寸之管較騎射論方略角技程能於轉盻之間則四方辟易而鄕書如取諸寄不可不謂之儒將彼其守備粵西則劇賊劉宗立等計獲至二千有奇已僉書滇南則首惡孟廷瑞等擒斬至三百有奇已分閫興都而隨參川東則帑金賚予徵播寔與有勞焉癸卯之役島夷驟登海門潮人宜何如怖者將軍不動聲色而殲之股掌上以是八汛安瀾民不聞鼙鼓無煩南顧憂者誰之賜也又不可不謂之猛將但天下之事急則重緩則輕勢寔使然故夫烽舉燧燔羽檄交馳此天之所以開豪傑也倘當四封晏如士大夫方修飾俎豆髙議雍容而以材官與之安所從請纓破浪爲海內先驅今播州郡縣蜀中稱無事矣以將軍之勛伐宜其授鉞薊遼登壇秦晉取金印如斗懸之肘後方大愉快乃僅僅投之松潘將無令銳气耗於偸安朴忠抑於繩墨尙安望其勒銘燕然報累朝厚恩哉潮去島夷盈盈一水雄風揚帆內地寒心戊午之變殷鑑且不遠耳繇斯以譚則潮又安可一日失將軍也余不佞曾讀左太衝之賦蜀都也曰廓靈關而包玉壘帶二江而抗峨眉蓋所稱臨谷爲塞因山爲障一人守隘萬夫莫向矣第其地天回云昏猨狖競捷虎豹長嘯而都人士女又玄服靚籹賈貿墆鬻曩司馬錯與張儀爭覩其利此耳設制禦匪人卽李冰鑿江唐蒙開牜疌岷山下有蹲鴟惡得而食諸況松潘孤城界在羗域而寄咽喉於龍州越疆轉運屢爲番遮蜀胎隱旤所從來遠矣自漢表河西斷匈奴右臂而羗始爲中國藩籬明興以髙皇帝神武有松州萬戶侯耿忠定其差發而猶不免於涼國藍玉之討蓋至於松潘守將趙得始諭而終執之卒致乍臣乍叛而後策斯下己然金城以西綿亙數千里南有羗北有狄狄終不敢逾羗而南者以羗爲世讎議其後也柰亦卜刺逋而俺答復以迎佛駐牧靑海遂爲虜穴矣夫以羗抗虜則虜虞是虎爭之形也以羗合虜則我虞是蠶食之勢也今松潘名以蔽羗實以蔽虜其要害豈在薊遼秦晉下哉將軍行矣人亦有言將相調和則士豫附潮有郡大夫四公疇昔所爲繕艦治粟詰姦明刑以壯將軍於城隍者己匪朝伊夕而主上宵旰旣慮羗更慮虜卽潮人急將軍將軍寧可一日緩松潘哉將軍行矣倘經三峽馳九折過彭門躡五山凡則武侯故壘偉烈可師守則八陣戰則七擒愼毋因陋襲故泄泄然以羗予虜令賓旅渝舞白狼成章之侈日於前也

○贈太守仰峯陸公祖上計序

在漢詔稱人主所與共理天下而使閭閻無愁嘆之聲者其惟良二千石則太守系民蓋其重也獨在太平無事或一與民休息亦能勝其任愉快倘寇盜災沴並見一時欲以起溝中之瘠而賑貸無策則已難又欲翦萑苻之警以無爲雞犬憂則益難潮之難正坐此矣癸丑澇甲寅復澇石米千錢民不能必旦夕之命而桑浦嘯聚業數百計閭閻惶惶誠不知其計之安出會仰峯陸公自比部郎出守吾潮潮人私相揣謂此自做秀才時講身心性命之學護天子逮臣者此在燕守三尺法抗天子暱親者不以爲人情不可近則以爲迂遠而闊於事情乃公不然也甫下車詢疾苦發蓋藏用以蘇民簡詞訟淸犴狴釐積蠹用以卹民禁覆匿嚴樗蒱戒圖賴用以懲民則又請免徵黎轉運之役請減稅額八千之徵請去相循八百之例用以寬民則又拒閩璫之入重渠魁之誅解脇從之网用以彌亂而安民則又公餘之暇登壇樹幟集諸生譚名理校副墨而亹亹不休用以倡道而覺民自是人人引領加額無不幸潮之有使君也者迨乙卯而旱又繼矣石米千錢視昨歲甚而漳泉之災視吾潮又甚舳艫告糴相望江上公以爲交鄰固有道乎而繞膝之赤子且啼饑號寒卽欲以援人之饑寒恐亂是用長謂吾民何於是抒甚不得己之情而三令五申之與其瘠己以肥人無寧獲戾鄰邦固內治之爲愈也蓋至於閩之當路裏居閩之同籍同气牘絫絫慫恿而乞憐者公秪置之浮沈縱閩人督過而天地鬼神或鑑吾苦心以是人人又引領加額無不願潮之長有君侯也者未幾公又當以述職行民相顧錯愕果操何術而可以遲君侯免罹後災哉聚族而謀欲相率扣閽無柰君門萬里卽遄得命而駕難畱乃相率而走五羊諸搢紳父老子弟材官將卒或合辭或單辭者幾千人又無柰兩臺千里辭至而計牘發己數日矣上下咨嗟計無復之而公之區畫已定某也行某也止某也署黃堂某也署諸邑且涓玄月廿四日脂車北指諸搢紳父老子弟材官將卒復叢詣相君令君轉借信宿而相君朱公蕭公楊公沈公及令長沈君等謝難一日遲則又謁辭於不佞熙春以壯行色熙春亦引領加額而不得請者敢無辭而處乎此余惟今之吏治鷙擊者姦鋤而閭閻不無鳥驚鷥祥者民嬉而閭閻不無龐吠今公之蒞潮也惇大精核才誠蓋兩合焉故期月之間民不虞歲祲而樂有公公之行也民更虞歲祲而更虞潮之不有公公一身系潮之輕重如此獨計父行而諸子爲政兄行而諸仲爲政天無爲而四時行五行運亦猶是也唐虞雍熙不過九官而公之區畫署郡若邑者數亦稱是而相君四人如春夏秋冬之各司其令令君五人如金木水火土之各職其候何虞歲祲哉𨿽然熙春猶有祝焉周禮之輯玉會同略於庭實亟於陳規其大計羣吏若甚肅然乃蓼蕭示惠韓奕隆錫故大有之爻三曰用享五曰孚交盛世君臣其亦有遐思耶公行難具資斧正略於庭實時倘辱聖天子問公於明堂左个得無以閭閻之疾苦爲規乎精神用享自爾孚交而渒渒之旆嘒嘒之音定不在它郡而在潮州道矣

○賀姚瀛曙公祖應召序

今上重久任而責成功凡在外僚非績最三載不足以第髙第卽第髙第矣非從六曹郎試以職事亦不足以與侍從淸華之選蓋其愼也萬曆戊申天官氏言言官備朝廷耳目耳目闕將何以爲股肱腹心禆益謂宜修近歲功令采天下司理令尹資深而有譽望者下弓旌招之是時潮州司理姚公己滿六年考上上矣徵書旣下署公蘭臺爲天下第一人潮之紳衿父老傾國而譚莫不始而喜旣而疑終而釋然蓋喜者曰伏櫪己久一旦千里公何幸乎蘭臺疑者曰追風之足奚啻千里公何爲乎蘭臺釋然者曰掣電行空應從地起今日儀部正預諫議又何妨乎蘭臺第古之遺愛居則有甘棠行則有屍祝祠下之碑僉以屬之廷尉蓋以廷尉天下平也司理奉三尺而平千里則爲司理傳信者宜莫如廷尉而祖道之辭廷尉則命不佞授簡不佞於公數屬筆矣今日卽緩頰又何以加於廷尉不佞逡巡謝不敏者三而曾封公及姚永安鄭長沙復督責無己豈亦以山瘠之語可當春秋乎則又安敢以不文辭余惟人主所與共理天下者惟守令親司理佐守而治去民頗遠又馮藉寵靈爲直指使私人論獲上則司理視令什三論得民則司理視令什一乃今十邑之內豪傑歸心齊民無間無不奉公爲鞶鑑爲鸞刀饗公爲冷風爲冬日怙公爲神君爲慈母實百年來未有景象此何以故繇公署郡者三持大體屏煩言摘必神姦按必左驗否必去太臧必表微冤必昭雪情必哀矜嚴必近侍燭必幽隱居常向文學急儒生或利或害興除殆盡總之精敏似蘇子容平反似雋不疑正直似狄秉彛器宇似韓忠獻淸風似趙閱道勸學愛民又似文翁召父坐是愛則思思則慕奔走狂呼而惟恐後耳今公行矣自蘭臺而給捨此是下弓旌意然所謂言責者豈徒皦然而依日月赫然而薄雷電乎將得時行道言聽計從庶乎耳目無負股肱腹心有禆也日聖天子久道成化宮中府中皆其獨斷言者盈庭無不憂盛危明居然不諱之朝然或畱中或竢後命者什常八九此其幾豈必盡在人主禮有事君小心聖門有勿欺而犯二語誠心直道之說也惟誠則可以格天地可以格鬼神可以貫金石可以孚豚魚皆是物也自是幸而小言轉圜大言回天又幸而法言從繩巽言投水卽不然而引裾補牘批鱗攖汆口頁犯人主之怒此心亦無媿而已浸假而爲翹爲訕爲名髙卽以直道自負其中未必有也又何怪乎扞格不相通哉它不必遠引孝者所以事君言君親一也守身可以事親正己可以格君其幾一也公聲色不入於中筐篚不入於門苞苴不入於境日惟朝而出中而必省中而出昃而必省卽南山菽封公不言糲上池水封公不言薄二人聚首七載閟密是父是子古今希覯以是正色立朝又何難乎定國是又何難乎彌主闕語曰求忠臣必於孝子則今日之謂也又曰以孝事君則忠則公之謂也公抵燕而曾封公之子時甫亦與公並肩事主者試持是說質之得無莞然乎餘言否

○賀鳳池金老公祖觀察惠潮序

漢稱政平訟理與天子共治天下者其惟良二千石然有急則躬帥士卒給餱糧禦之亦兼治兵而召子弟受業教禮遜而勉孝悌又推與穎川南陽諸君子等以故漢數有邊功多醇儒具二千石力國家置守名兼六官自有監司臨制守祗軄拊循惟民事急耳所爲教化兵戎一一取受成是豈縣官重二千石意潮越在萬里而庚子以來闕守七載署理更代不滿數月其間簿領期會刑名錢谷水旱盜賊無不轇轕而歲額數萬至竭髓腐心以應又多與巨璫忤尙安望其一意學校與章縫更始也歲丙午天官氏從人望起金公守潮未幾又推督學潮人仰天嘆謂公守湯沐有聲意其衽席我今若此或卽家遷矣卽不然則抵潮集列城約束輕裘緩帶旦夕朝軍吏以去如天涯赤子何比公至民始幸公爲潮有下車之初一切屏竿牘除煩文苛法秋偶暵卽齊居禱發平糶活民己布功令願百屬持大體不願身爲操切毛鷙願民從六諭自新不願身有聽訟釣奇名願兵帥而下至埤堠長持廉養士不願以身爲溝壑而其軍興器械旌旄衣甲舟楫餉饋亦一一治辦民又幸公爲潮徳會丁未兵臬匱粵守臣三露章言嶺以東重地疆場之計無不於觀察稟度海上多事兵政不可一日不講屬二使者後先得告三年之間𨿽代庖有人多自千里外遙策萬一島酋揚帆突然內犯何以制之倘今轉自京秩勿論歲月淹遲郡國事或有未習外者習矣而封域民俗異宜阨塞要害異地又未必甚曉鬯而中於竅會度無如遷自潮守便時主爵己請委公滇南上竟畱公於潮蓋知公於萬里之外矣綸音抵潮潮搢紳父老咸相慶官不易地棠蔭不移爲有潮來異數而郡邑諸生復以公大有勞於名教新廟貌繕黌捨較萟興文若其子弟則羣請於十一庠博士先生丐熙春言以當口碑余釋褐有年以耳目睹記吏治蓋非一途己刻核多發摘之名深計擅財賦之譽溺聲詩者迂禮樂譚名理者薄折衝總之於大用無當也在昔昌黎自許酷好學問文章乃刺潮徙鱷信及豚魚而鄕校一牒至欲督生徒興愷悌之風計當其時亦祗知爲文臣拊循而止比涯西之役一則曰內外相應其功乃成一則曰斷而後行鬼神避之唐用其言卒夜半滅蔡爲不世奇勛又何其深謀遠計也嘉隆之際潮患苦矣倭夷內寇結爲一家至竭天下之力數歲而後敉定譚何容易乃客秋波斯樓船其來如山徘徊數日聞備遁去豈非軍興器械旌旄衣甲舟楫饋餉一一治辦之明效大驗乎日海上萑苻不無成心公密授方略次第就擒庶幾潮安則循安潮循安則全粵安卽蛟宮蜃窟亦且震懾聖天子將修漢故事召拜三事九列潮人卽徳公亦安能長有公哉余以是復諸博士諸博士曰先生潮人知潮有昌黎而己某等誦詩詩稱獻馘獻囚獻功並系以泮如先生言則允文允武公之謂也請相與歌泮水三章以爲公贈

○賀邑侯震澤王父母奏最序

國家仿虞周法以三載課羣吏在外從禦史大夫禦史在內從天官氏以考功令殿最下天子蓋其愼也嶺以東潮州重潮州屬邑十則海陽爲尢重歲乙巳海陽侯王公合大埔績滿三載考例當報最丞錢君簿魏君尉鄒君校官駱君等相率造衡門以贈言屬余余非能吏然仕楚仕閩首尾六年又不可謂不習吏自惟仕楚之日任人者十三仕閩之日任人者十七蓋以令猶君然所以行君之令而致之民則佐領膠序猶六官也民不可無衛故受之丞以司戎兵足而食不足其何能國故受之簿以司賦沃土之民不才民富則姦萌矣故受之尉以司捕不教而刑是士無以爲齊民倡也故受之校官以司教指臂相使綱紀相維諸職舉而令舉矣諸君其爲餘各舉其職余將一一識之司戎曰令甲戎隸尺籍卽歷世不蠲以故離戌所者得請司馬門下所司逮系之然逮一人而其所騷動千百人侯下車無淸戎令而亦未嘗遣一人以戌此於法得書爲存卹之最司賦曰天地生財只有此數急於舊未有不縮於新者侯度蕞爾下邑卽新榷數千己計無復之柰何以國用匱詘故責一人之身以數年逋負民膏之謂何第徵其一而緩其二便此於法得書爲撫字之最司捕曰邑故多事然胥人每賄左右史以役使爲姦且役一胥又多挾輿人以驚我雞犬侯籍名於簿肖貌於檄非檄不行非序簿亦不得行比其詰盜於庭又非出自罹害口不登牘民自是無爲善懼此於法得書爲馭下之最司教曰潮士篤於文行卽昌黎時已爾柰今靑衿侈縱宮墻傾圮科第且寥寥矣侯不難以身爲教又不難以祿鍰爲土水資故博士以校事進如謁諸父兄弟子以文萟進如謁諸裏塾之師此於法得書爲造士之最最旣具而諸君悉以爲三載績最得褒所生如其官制也日諸司格例多不得請卽請而徳音中閟又多不得發乃禦史大夫禦史特爲侯請則其數異顧其請也朝拜疏而夕兪旨爲諸司所不敢望者而獨得之海陽則其數爲尢異先生倘不爲侯一張大之以章聖天子優勞臣盛心其何以風厲循良爲余不佞業有慨於世之爲吏久矣卑之則簿領期會粉飾以塗人耳目竢其浮名郁起卽稍稍爲簠簋計而髙焉者又以學問聲律自命建旗皷而援徒黨探其實則閭閻鮮實亦足以致其身於靑雲之上此其故蓋難言矣侯於書無所不讀譚經擷理登壇漢宋臨墨賦詩奪幟晉唐翩翩然其摩天之翼乎然又念邑民情無如輕生以難善懦僥胥縻犴狴動經數載人人無不自危侯一鞫立釋有出意外彼其所爲繕河渠長數百尋置社倉田歲可入數千鍾則百世之伐又越諸君臚列四事上耳儒以飾吏無捷取徑而急收名在聖門則躋文學之科而其爲政則又在學道愛人而無以欲速見小爲也諸君今日得無幸曰徳音遄發爲異數乎余有所試矣侯向在大埔甘露降邑廳事及黌宮數日是之謂得天癸卯之春不雨侯齋沐請命靡神不舉不浹旬而甘澍如注是之謂回天天且弗違而況乎君諸君其洗耳聽焉聖天子𨿽恭修玄默每每核名實以責成所司旦莫當修漢故事賫黃金璽書召拜侯問侯甘露甘澍狀行何徳政至此決不忍天涯績最以三年淹也若區區褒侯所生未足爲侯榮矣

○賀平遠侯鳳岡唐公報政序

潮以北上游爲平遠屬邑平遠古無邑也世廟末當事者以地界武平安遠間去潮七百里而遙鞭𨿽長不及馬腹始就其地邑之平遠之名所從來矣維時逆梁兄弟倡亂揭竿動以千計三藩荼毒至勤師數年而後敉定當日所爲芟荊棘定封疆者則有若王令以軍功副觀察爲民屍祝嗣後承平日久一二豪有力把持閭閻弱肉而彊食之縣官欲有所指摘則東走閩西走大江竟逸三尺去又其地彈丸不堪驛騷自隸虔鎭以來逢迎徒禦痡於奔命巨商開冶童我山川富人子收責稍負輒就虔遠詰胥縻無已時爲令者朝謁監司郡長每每席未暖而脂車行坐是法令有不得盡伸意气有不得盡暢蓋稍稍稱難治已余曾數過其邑其所聞於父老者如此私以爲吏是邑者洵以柔道治之恐所謂一二豪有力者未必能革面而肝膽我倘極意振刷則朿濕已甚如拊循何乃年來士民往往言平遠令唐公賢唐公蓋寬然長者也而有經世才下車除去煩苛一切與民休息兩造至庭皆和顏色立剖人盡以爲得情猶三四覆始傳爰書曰吾寧無折獄名惡敢以已意而輕重其手也再歲餓甚時時仰屋竊嘆何當吾世而見此顦顇則爲買糴若干鍾躬爲稽核次第授粟有差民自是不病歲矣巨璫雷厲誰不憚其蝠螫而射利之僧至有以礦冶承風旨者公力持得罷免焉程鄕難治較倍平遠有豪有力者奴隸靑衿前令置不問公兼署程不難以重法窮治之它善政稱是是程之不能不拳拳於公猶平遠也會公以三年報政公之民旣重徳公而邑諸生曾曰惟袁衝翰等以公有大勞於庠序新黌宮剙橋門興文校萟若其子弟則羣請於博士林先生走余衡門丐餘言以代口碑余念以百里起家前後承楚閩乏者六載本無殊能絕行以驚世駭俗第見有噉名之輩徒爲赫赫以博聲稱問之當路則交日譽之至叩其所以治邑狀不過鋪張粉飾以塗人耳目而民亦以沾沾見徳爲彌縫其闕掩覆其短遲之歲月亦肝膽畢露無有得善徙者乃今知公於士民愈久愈眞其系戀出於至誠與林先生誦述無一謬者公其古之循良哉在漢桐鄕東平諸君子班班史冊爲千古艷慕然考所爲傳循良意指亦祇奉職循理無所謂鋪張粉飾塗人耳目爲者公其古之循良哉余曾屢登三山聞公尊人肖峯先生曾令羅田倅太平丞辰州所至不畏彊禦有平蠻功識者猶以不盡用爲憾則公蓋有所受之也頃三臺以程書上天官氏並以達之宸聰余知主上必忻然賞曰是先臣有平蠻功子也其褒嘉晉秩當及公父子不啻漢典祗顯擢及身已也公勉乎哉吾儒生逢盛世致身宜在漢吏上區區王令之副觀察非所以望公矣

○賀司理沈際寰奏績序

國家在內設刑曹在外設臬司而每郡又特設司理理之凡二千石所不能平賴司理以平禦史行縣勿論司理一言軒輊民命之死生頓殊卽錢谷登耗有司百職事之修職與否禦史恃司理爲左右手說者謂爲禦史私人權與內外臺憲等比三載考績則天官氏以其最徵爲臺郎給捨視縣令十之七八獨其權旣重而又能以意喜怒人每禦史舉一人曰此某司理譽也刺一人曰此某司理毀也卽境內諸大吏不任受徳而任受怨視縣令又十之二三司理蓋其難哉潮刑獄獨倍它郡其冤固難以盡雪而其地獨遠它郡其情又難以上聞倘非才與情兩合惡能勝其任而愉快也以余目所睹記祗有浙姚司理爲數十年白眉今復有際寰沈公並浙人云公自姚水校以異等擢理潮人咸以經術飾吏治期之每自謂今之刑官豈不借口周禮司寇一編以示威嚴獨不思文武忠厚立國周公平易近民司寇掌邦三典用重一用中用輕二也以八辟麗邦法又八議議其或可生三訊訊其不可教也司刺掌三刺三宥三赦刺者三宥與赦則六也意可知己某幸以三尺臨民而忍爲一日之网千仞之淵此又與乎鄭鑄刑書晉鑄刑鼎之甚耳於是日坐皇堂壹意與民休息大事斧斷小事刃解老胥宿吏惴惴然如懾神明三年之內禦史行縣者二卹部慮囚者一而又以太守上計得綰郡章者十月正所謂二千石所不能平賴司理以平者也公屢當大役柄自我操旣得以行其所得爲民且我望又欲以行其所欲爲如以意喜怒秪稱爲禦史私人則平生所學謂何而肯以民命爲戲也潮𨿽輕生而易與爲亂乎第俗囂而善於株連性懦而勉於誣伏歲時寒暑又不得蒙恩湔滴以故累累犴狴冤斃逾半較海內另是一干坤境界公刻意辯晣視爲已推而八井赤子納溝匹夫或廿餘年得雪者若而人或十餘年得雪者若而人或數年得雪者若而人總之不下一二十人而羨者非公生之而誰生之不審錢若水之活同州數人薛奎之活隰州四人並得顯擢流芳史冊曾有是平反否它如郤饋遺省供億淸衙積釐宿案一循吏饒爲之而榷稅次及辭若將凂人多以此艷公而不知此皆公之餘也今公奏三年績矣兩臺特疏畱爲封疆計天官氏署上考且得以綸章勞勞邑大夫沈君等榮其事而授簡於余余世受尙書曾竊聞乎欽卹之說晚年學易所爲致意乎獄者不一而足丰曰折獄致刑而繼之以有孚發若旅曰折獄不畱而繼之以譽命上逮中孚曰議獄緩死而先之以利貞應天今公之理潮也一之歲使人諭二之歲使人安三之歲使人忘是之謂有孚也爲得民聖天子每歲停刑而公以不畱稱上意旦暮將褒嘉焉是之謂有譽也爲得君昔於公以一獄吏料報於子孫若持劵而取責然公大父徵仕公旣垂休於公公復以赦過緩死詒之於五彩之鳳毛正所謂天道好生惟與善人也爲得天夫潮州公筮仕地耳而君民天地且相爲感焉則以是而推之天下卽謂潮州爲天下平可也余不文不能爲異說贈公惟因邑大夫之請合周禮與易以爲公贈

○賀惠來侯周公調潮陽序

歲丙辰夏姑蘇周公以惠來兼潮陽幾十月矣會潮陽侯沈公以積資待選天曹兩臺謂潮劇不可一日無令而惠來令周某實幹莫器不以截蛟斷犀非因地擇人意今潮陽之政業有成績宜就潮陽卽眞以終惠一方便主爵者上聞輒報可命下之日在潮陽則幸其長有公在惠來則惜其不有公相率詣博士謝君吳君戒諸生鄭某等而丐言乎余余於潮惠已兩屬筆卽有言總不越瘠貌肥民洗墨造士抑彊扶弱簡訟釋滯淸蠹釐姦數事無以請更端言乎今之仕者甫受一方寄動言某地繁某地非繁某地易某地不易豈其地移人抑人移地哉官之無擇民猶將之無擇旅也智勇貪愚天實授之若黑白蒼素然而黃石公謂其使智使勇使愚使貪此豈徒耀才炫能牢籠一世爲抑亦眞誠惇懇足以屈羣策而一眾志將道也吏道也潮爲潮門戶自晉義熙來文獻可甲中州故楊萬里詩曰動地驚風起海陬眼到天南最盡頭周伯溫詩曰遺老衣冠猶近古窮邊學校久同文所從來遠矣世廟初始割三之一爲惠惠之封疆財賦猶儉乎潮而橫稽往牒潮令多臺郎給捨而惠則稍稍遜是是果所謂易者非易以地之不繁所謂不易者非不易以地之繁耶惟其人耳周公以孑然之身馳驅兩地兼制兩封是何如其繁不數月而惠大治又不數月而潮亦大治又何如其易余有以窺其微矣宋人有言王道本乎誠意又曰英雄豪傑俱自戰兢中來當公之下車也人意其名家子而气揚意廣於人情不可近而公不其然又意其吳會殷阜狎見其豪奢靡麗攢玉揮金供張饋問之盛於海濱無當而公不其然又意葩經冠天下當優遊詞林以斧藻皇業一旦俛首吏事或不無介蒂乎懷而公不其然每日起坐堂皇惟以抑彊扶弱以下數事爲兢兢而殫心畢慮亦惟恐民間之疾病痛癢或一毫不聞於耳卽有事抵郡每枉過衡門譚當世事人物髙下臧否若列眉若觀火若決江河東注余亦每以吏事瑣瑣相勞苦而公則謂我朝前輩有謂生平幸得爲宰相不幸不得爲縣令在史漢傳循吏多稱二千石賢而令賢不過數家吾輩幸當一面又何必生今慕古遠不必論在梁端肅以徳淸起在李康惠以大湖起在嚴恭肅以富順起在孫莊簡以浚起在鄧王二襄敏以淳安上髙起然則官何必詞林而轕轇擾擾正修心練性資也余愧服其言未嘗不心折於公蓋余𨿽習爲吏而才誠似難兩合以故當洞庭天嶽之間得伸其志者什三當金溪玉華之間得伸其志者什七以今觀於公也慷慨任事操心廉直似梁端肅弭盜安民似李康惠學主信心一於爲國似孫莊簡執法而不骩權勢似嚴恭肅專施惠政省刑紓賦似鄧王二襄敏夫以數公表樹得一亦足以名世而公以一身綰結之固非耀才炫能牢籠一世者可同日語而眞誠惇懇日爵然不欺之君子蓋眞王道哉昔韓昌黎二祭大湖而本之以虛已致誠故山川格而雨暘若今潮陽正大湖地公益勉旃設誠而致主安邦弘出將入相大業卽全潮猶在帡幪而況乎潮惠諸生曰諾敬書之以識遺思

○賀副將軍心藿徐公拜閩元帥序

惟漳潮之交重溟浩瀚渺無津涯而南澚一山屹起巨浸中東控七閩西控百粵外鄰諸島夷夙稱要害云先是吳許二酋相繼窟流毒兩藩天子赫怒削平始采廷臣議設副將軍彈壓之水陸兵三千有奇樓船可六七十而羨其簡書事權與邊將等蓋其重也自建鎭以來兩藩賴扼塞無倭奴憂已四十年所矣歲癸丑鎭臣匱司馬遴熟海上機宜者無如參寧紹徐某可公至會漳潮稍敉無所事事公亦不能創爲事以表暴見奇第自以爲司馬之法天下𨿽安忘戰則危倘俟其不譓而後飾武摧枯布徳抁稜恐備不預設何以應變士不素厲何以死敵卽日夕朝吏士春秋耀兵海上又何以龕世甚至鞭撲示威自以身爲溝壑橐中之金不以椎牛饗卒而苞苴燕貴人以其餘帀田宅歌舞世恩之謂何寧甘以人國爲戲也於是斬牲誓師與諸偏禆約所不戮力同心祗爲全軀保妻子之計有如滄海諸偏禆奉要朿惟謹時而討核虛實時而稽汰旄倪時而樓船下瀨九上九下於震浪雄風之表人見其靺鞈映日旌旗蔽空長鋏短戟又可以剸犀截蛟而公則手指揮口號令而神不怖者其天授然也自公之暇就感應篇參證殃慶燦若列眉先之以好生次之以祛利弢智而以忍辱悔過修騭終焉余間從公說劍不覺耳後風生獵心復起無令班仲升笑我第卒業此書竊謂兵行詭道尙先聲後實而黃石公兵勢又云使智使貪果如公言則右有出師而誅賈莊教戰而誅愛姬者寧不爲罪大惡極哉公笑謂余某不敏豈敢屑越兵家常譚而好爲髙論獨旴衡時將當其無事駕語犒士未及投醪先及吮膏而一當對壘又不務生全惟上首功是急詐降殺降至殘人息刈人孤而無難色其何以答上天好生意謝縉紳家薄債帥不爲乎余心識之而又徐察其所爲政大都惇詩書閱禮樂似郤谷飲食醫藥以身拊循如司馬穰苴親爲版插與士卒分功如田單澹泊寧靜鞠躬盡瘁如諸葛孔明余恍然自失幾當吾世而失徐公也蒞鎭三載內地多災沴乃士煦春溫凜霜雪而瘡痍無叛志者孰非公之明徳貽哉仲呂之月主上念公久海嶼下詔就南澚拜大都督總八閩兵假節鉞敕符便宜行事公得報適倭奴復修平秀吉之隙將蹂踐雞籠中山君譯書狎至而大中丞黃公慮切震鄰念可與共功者惟公長城是倚爲之卜日以請視事公於是單車走閩粵謝漳潮事期以閱月抵閩蓋急若拯溺捄焚而人情之望公益切若時雨矣麾下萬戶侯周君孟震等戀公別使使而丐言於余余聞之輾然曰天子之命公於閩也寧獨惠閩將亦大有造乎粵哉世之禦寇者制其垣圉則門庭不及制其門庭則寢闥不及昔倭奴之中東南也由淛而閩而潮今閩爲潮上游寧非門庭之國乎中山君白羽交馳寧不驚我門庭余度瀚海迅風怒濤洶洶縱有多艘決不能聯艦比櫛嘉靖殷鑑未爲備耳近平秀吉之哄閩當事過爲張皇數十年帑積一旦頓空非計也爲今之計誠宜敕中山君以夷狄馭夷如晁錯長算不然直搗寧紹震及垣圉則公之威名及籌略具在內之將略外之訓練繼者奉若蓍蔡或不敢越寧紹度閩倘度閩而中丞公恢擴有容寧從中制余友人黃次公轄閩又廉而善畫饋餉當不至匱乏公苐輕裘緩帶自可決勝千里之外而閩無虞而何虞潮之寢闥爲哉余故曰將有大造於粵此耳顧兩淛閩粵實東南半璧天子悉以寄公願公努力慰拊髀思幸甚

○賀兼攝潮陽惠來侯周父母膺廌序

人言材有巨瑣事有煩纖巨斧宜於大觚驊驑宜於修徑所從來矣甲寅冬惠來令匱聖天子軫念遐方以名進士長洲周侯來蒞玆邑邑控制嶺海居然爲潮門戶侯下軺鋤蠹淸牘字氓訓士不數月而惠大治乃監司兩臺猶以惠儉百里巢於蟁睫不得躍北海而咳天池會潮陽令上計遂借侯而兼攝焉潮山川道裏一倍於惠戶口賦稅二倍於惠衣冠文物遡古又三倍於惠玆欲以一人而左提右挈非周侯孰能勝其任而愉快耶侯受玆重任矢以天日自以爲好聲而實不先則恢好辯而理不至則煩恢與煩則欲平三家之市不可又安能懸兩篆肘後而提衡之吾第執實以禦浮執理以解紛如是而已於是爲之立章程定期會一月之內潮也幾何惠也幾何凡所以治潮意指則與治惠加篤摯耳惠本獧巧動以意气相髙而潮又繁巨文檄旁午獘若蝟毛卽戴星沐風猶皇皇不克辦給侯若無所介意而獨與二三廣文窮極要眇砥礪名教博士弟子冠帶環橋門羣飲於河人各得意去老胥故黠伺隟執牒廡盈爲枳欲以疑事嘗侯侯取次晰之目無迕視耳無滯聽手無停披數百鞅掌斯須立決羣吏嚙指咋舌相戒無敢混乃公麗法蓋侯指顧翕張迎機自解如彼橐鑰嘔之而生吹之而落豈契契櫛比而毛修者埒故以才觀侯可以才盡侯不可才者多迂遠而闊於事情侯閭閻疾苦無不曉暢而萑苻鮮有遁其姦者才者多迅急而鮮所涵容侯匿名有禁妄攀有禁而懦善得安枕而臥才者多結納媒譽其究必至拂民侯省刑薄賦壹意與民休息本無可間而又何有於居間蓋侯之心無肯以攝之心視民民之心亦無忍以攝之心視侯以故被其雨露者則見以平昜示恩而心銳卽有被其冰霜者則又見其咨嗟不忍之狀而心亦悅數月之間物情大洽上下恬熙制臺張公特露章薦之爲臺郎給捨先資而潮之父老里正陳公業等數十人龐眉皓首相率介子衿劉生惠宗陳生素能周生多喬林生象軾鄭生養儀度海而丐言乎余以當口碑余抱痾謝客逡巡以不敏辭而前之所謂龐眉皓首如劉宏道等猶褁糧候命必欲得一言而後歹棹侯何以得此乎民哉孟夫子之卜世臣捨左右諸大夫賢而惟於國人之賢賢宋人之言曰莫彊於民心而可以徳感莫柔於民心而不可以威劫謂民心至愚如神而循吏之治理聲實獨在於匹夫匹婦之口也挽近世吏治卑卑自營力殫廚捨神罷簿領者固無足數間或少年英銳急於擅奇喜於見捷刻意爲廉蘄博孤髙哆口爲能蘄炫踔厲才則衒矣於民何補焉侯不務浮誇而務行誼不競議論而競職業不事朿濕而事大體近之欲貽億姓之安遠之欲興百世之利宜其惠之人久而思思而冀其還潮之人樂而慕慕而恐其去也余不文不能宣聲歌而勒金石第侯以詩起家又善用詩者泂酌之三章豈弟君子民之攸歸采菽之四章樂只君子殿天子之邦侯執是以提衡卽天下且易易耳何論惠潮哉

○賀懷藍李太公祖擢嶺西憲副序

郡伯李公以七閩重望守吾潮三昜載於玆旣上天官最晉粵東副憲奉簡書治兵事髙涼行有日矣潮之總參戎曁和門諸將軍相率詣余熙春丐言贈行余謂諸將軍若武臣職兵事也公世以文章鼎貴尢雅重儒術日進諸章縫士討論課藝意武略非所好歟然玆業以節鉞稱備兵使駸駸乎文武爲憲而髙𨿽淳土然居粵上流負山面海峒蠻叵測妖氛時警蒞玆土者撫綏固急而練兵制勝尢萬萬不可緩在魯頌獻馘屈丑率在泮宮則武事正不外文教也公居恆尢畱心武備一切軍需以時給發無斯須逗畱固知公起家以文而心所注存若身履行間與諸將軍同撫摩也者諸將軍豈不知公之文有源政有譜諸如嚴近侍而屏關說釐案牘而杜彊禦凡潮有牢不可破之例公屹屹然如山眞卓乎有大臣之體洋洋纚纚在人口碑不復贅獨玆行稱治兵使職兵事也昔人有間雜事部署得宜識者遂謂其嫻於兵乃公固有可以觸類而揚厲者向者嘗校藝文場前此固以尋常了局公謂眞儒顯相在此關頭始進不正將來之謂何獨精心營畫區方董十邑令長曁二三執事僚友日夕將事如大軍興發部署隊伍整焉不嘩而三尺從事毫不可假貸人皆謂是試也數十年來僅有今日夫嘻是童子之試而公嚴事若此其肯以萬人之命嘗試於軍而以人國幸也嘗試比而論之夫非居然文事也哉其區方營畫蓋壘堡城守與戰陣形勢也董治令長與二三僚友日夕將事其部分將領也隊伍整齊軍之伍兩伎擊進退也三尺從事不少假則賞信罰必軍之命脈系焉則卽公文事而武略大槪可得而一一指數矣況公初下車首行伯格長法隱然兵農相資遺意一切撫摩其出自天性者然卽歷年以來饑饉洊臻而三軍之感投醪而戴挾纊無有誹乎伍而哄乎市者寧獨一切軍需以時給發已耶蓋保之若赤子其所繇來舊矣則毛舉公之一節已知其饒於將略又何俟知之以當局也顧予不佞於玆益有感焉夫文武異施而原本則一獨柰何今之談經世者於文武離而二之閫外之寄一視文吏頤息而一二武弁亦俛焉惟文吏之髙下手稟承則何怪乎登壇仗鉞麾下喘喘然視若風霆雷雨一遇緩急不得當一臂也於國事又何賴焉公自蒞任遇諸將軍不一而足然皆臭味孚心腹置一以疆場起見而非文武起見卽所謂將相調和則士豫附者何以加焉第髙涼爲公駐節地儉賦詘耳視者謂公名世朝廷何以此待公頗爲公不滿在熙春則謂主上神聖明見萬里正其所以厚望公也髙涼𨿽界在二廣而南控交州實華夷門戶豈稱無事之國世廟初亂賴我潮翁襄敏公戡定神廟末亂賴閩戴中丞公戡定在翁則從髙而扼其尾閭在戴則從髙而梗其咽喉皆不世之伐也今交𨿽鷙伏矣萬一鴟張如二廟時事公得無展其經綸以固門戶將無銅柱再標而於閩於潮不有光乎余所云朝廷之厚望公者以此諸將軍曰然敬書之以內公行李

○賀郡司農咸陵李公考績序

嘗稽古建官官之有判蓋自宋始當其時懲五季獘分州將之權特設一倅以二郡政凡兵戎錢谷戶口賦役刑獄教化可自裁決與守臣頡頏行事所部有善否得舉刺以聞何隆重也今制郡國事一稟守臣潮州越五嶺外而倅秩介丞與理之間所事幾何建設有二司捕得以意讞盜偵者復耽耽虎視然司農格不行縣祗以文告責成賦足不任受賞賦歉均任受罰似取充位而已昔張京兆謂仕僻處遠郡胸臆約結有奇安施此語或有激乎其言非通論也夫士患無奇耳有奇則無事囊處有事穎出大事斧斷小事刃解何處不可見奇余嘗執是以旴衡當世則有得乎咸陵李公焉公產髙皇帝湯沐地爲蒙城世家昂姿嶽立洪聲鐘鳴眞千萬中一偉丈夫也甫入潮而扶笻騎竹者驚謂丰采凝峻於民情不可近乃公自矢倅𨿽閒曹孰非命吏勤乎其職靡蠹不淸靡猾不釐不自知其爲倅也政行數月市廛不擾雞犬不驚閭閻熙熙於於亦不知其有倅也會揭令匱當事者以揭巖邑特簡公廉吏往公屏饋遺絕秤耗一以六諭諭民豪有假屍賴命株連一十七人公一訊立解邑爲勒碑志思蓋倅而令也者戊午海嘯爲古今異沴時守省行公上書諸大吏讀者流涕代覲之役屬百職事以公萬里徵途爲持一錢資資斧公一切謝郤兩袖淸風簡書不辱蓋倅而守也者廣濟津梁歲榷金巨萬公數委數辭不得已受事額以外不增額以內不損又察其無藝十數條國家以軍興算緡柰何與小民爭此毫末爲無如裁之便蓋倅而司榷也者它倅在郡多以簿領鞅掌焉暇論士卽論而面惟諾內揶揄其何以厭士心公自公之餘靑衿譽髦欲有所自見徘徊翔與於公庭公不難色笑與之彈射蓋倅而師帥也者海氛不淨至損將殞師防海者久不奉檄而來公以望代庖俄而詰兵俄而淸伍俄而駕樓櫓於蛟宮蜃窟之中而略無怖色三軍吐舌暵公非常人日鯨鯢遠遁境內得安枕臥又倅而司戎也者夫國家之用外吏與外吏之效用國家誠不越此數端而在漢神爵五鳳間吏治最稱得人然深文罔者鮮見思而好長厚者有遺姦興學校者薄贍養而修田疇者略武備未見其能全也公以一倅而一一治辦曾謂僻處遠郡有奇不得施乎公眞兼材哉善乎劉邵之志人物也曰偏至之材【以才自名】兼材之人以徳爲目此豈先材而於徳緩耶大都人而匪材則學問𨿽深作用弗究卽慈祥隱抱設施終亦弗得宏也公所至擘畫本之以明晣所至擔負本之以沈毅宜其著績嶺海轍迹見思耳今當三年績最禦史中丞禦史咸注上上考以質成乎天子屬邑令潮陽朱君等榮其事而委言乎余余以病痛罷筆札數月而下邑令王君復督趣再四又不敢不勉以代輿人余惟董子有言績者積也餘慶言積善興禮樂言積徳累仁言積功公有百年之積亦有千年之積何也公家五千言曰慈曰儉曰不敢爲天下先此之謂三寶也傳之千年公之伯父登甲第不仕公之父賦南宮不仕洵不肯以科名先人而不妄笞一人不妄受一錢伯若父又拳拳乎公非宛然慈儉家法乎所從來遠矣公奉百年庭訓以其所爲積者而爲績吾潮久道化成列城謳誦最牘上公交車當司徒課其錢谷宗伯問其學校司寇視其比詳司馬察其戎政總之太宰以定流品實自一倅嚆矢積而爲若守若令若司榷若師帥若司戎之績粵中稱循良無兩矣卽自是而積之天下天下事且廓如也於是諸君輾然曰富哉子之言吾大夫也吾以告吾大夫

城南書莊艸卷之三

●城南書莊艸卷之四

海陽林熙春志和甫著

序

◆序

贈心南張翁曁配蔡宜人洊膺恩命序

賀嶽州府丞瞻淇周公擢南戶部序

賀羅先生榮膺緫憲獎予序

封文林郎一山陳公以伯子揭陽令石潭先生考最錫典序

賀邑侯石年沈父母述職序

賀觀察磵云陳公擢兩浙參知序

賀觀察磵云陳公祖參知兩淛序

贈潮陽侯海輪王先生上計序

攝政遺思序爲程鄕侯練石吳公述職賀

賀海豊令八際董侯應覲奏最序

賀邑侯震澤王公遷南繕部序

○贈心南張翁曁配蔡宜人洊膺恩命序

自髙皇帝有萬世功以開其後而爲淳龐惇大之治然其最無如愼刑每歲夏稱暑輒賜湔白它以第肆有隃秋聚百官慮之必亡枉乃聽伏而五載復大推恩遣使者四出而欽卹之總之緩故縱之誅重悞入之辟令後世子孫無以一不辜而損至徳功令揭日月矣今上久道化成修祖宗故事無斁而決嶽之令無歲不停卽下諸道秋官之長諄諄然暴沈滯憫蠢愚晰疑似視髙皇帝約又闡揚而擴達之以故薄海內外汪洋湛濊昌明融熾而長髮之祥獨歸官家乙巳年所震符洊瑞元孫篤生越明春上聚順寧親加恭僖徽號下慈聖皇太后朝野騰歡廟社用鬯禮樂明備天地爲昭蓋自國家來以慈闈而見曾孫僅有今日也一時兩都文臣自三事而下得奉詔榮所生有差余姻友比部郎張某以文無害承恩加贈父心南翁承徳郎曰奉直大夫加贈母蔡氏安人曰宜人五年之內王言兩被而元輝復以使事將之墓所山川艸木賁若色飛而諸與元輝知暱無不幸二尊人餘慶未艾必欲餘一言以紀盛事余惟尊莫尊於君父榮莫榮於絲綸而寵自天來又何藉乎艸茅卽艸茅欲抒芹曝以揚休命而養屙有日矢口囁嚅又焉敢以不文僇乃楊君仕遷洪君資旦趙君秩禮相繼督責無已則請以詩爲張氏誦詩述文武受命姬公成徳更於思齊太任稱焉故二南之化首之關睢而螽斯麟趾開八百年根本然又必以騶虞亂者仁愛之意念深也當其時刑措不用宇宙太和公卿大夫出則羔羊處則考盤而婦人女子亦相率爲采蘋采蘩是何其生逢盛世藹若一家哉元輝固受詩大夫者亦已生逢盛世矣在功令方責之以緩故縱重悞入而元輝應之以寬厚在聖明方責之以暴沈滯憫蠢愚晣疑似而元輝則應之以明允自是使轍所至民自不冤卽詩稱騶虞何以加焉惟是上廣關睢之化每以孝治天下然世有紆紫橫金而不得徼一字之褒鳴鍾列鼎而不得幹半綸之榮者何可勝數乃五年之內元輝並兩得之人皆謂元輝之貴二尊人而不知二尊人之自有貴者在也方大夫之謁天官得羅城也自謂柳𨿽瘴鄕而劉蕡子厚孰非豪傑吾第安之卽繕黌鑿泮築城浚濠有如其家而斤斤一介行李蕭然又何遜乎羔羊及其致蜀命而賦初衣也謂伯𨿽通籍叔季亦汗血駒捨此不策胡曳裾王門爲角巾歸來庭訓之暇時拉二三同志登山玩水詩酒自娛又何遜乎考盤而宜人之事大夫也出自名門終身布素而志和平於芣苢專寧一於鵲巢不自知爲貴人婦亦不自知爲貴人母也而饋祀殷勤又何遜乎蘋蘩夫繇大夫而觀則爲臣鵠繇宜人而觀則爲壺範宜其位登膴要壽並期頤而顧有不然者天之所以大元輝也蓋造物好謙而二尊人廉取之造物好生而元輝普施之一張一弛乘除之數也余曾讀班氏書紀於公治獄多陰徳欲�其閭以待子孫之興若持左劵以取必於天而其子定國孫永果以丞相禦史封侯卽國家之名徳巨卿亦多從比部起何也彼刑祥而其禧自集也大夫謝藩司理固以不用用之爲祥而其遺在元輝元輝稱名比部尢以善用用之爲祥而其報在二尊人卽今螽斯麟趾蟬聯鵲起而元輝又動不遺親視弟猶子如子內無私構外無私畝日與季元舉守張仲孝友家法歌蓼莪而詠斯於不啻口出則元輝之所以顯二尊者寧獨愼刑而國家之所以寵嘉元輝者又豈一命再命已哉山致其髙雲雨斯興水致其深蛟龍斯生人致其道義福祿斯歸今上福張氏隆矣詩曰降爾遐福維日不足自今以往又元輝竭力操誠維日不足之時也

○賀嶽州府丞瞻淇周公擢南戶部序

歲丙戌爲瞻淇周公兩奏最之明年會曾大計天下吏咸雲集都下主上用廷言采輿議擢公爲南戶部尙書郎時轄中州若邑三畏吳君某林君等適計事告竣馳自闕下不數千里北面稱賀且欲有言以志不忘也乃紹介丐言於餘者以余爲公編戶又近奉命按粵西而公亦粵西耳追惟餘曾以使事至廣以東得知公在廣州受天子璽駐節莞陽一意防海六寨之將領偏禆奉功令惟謹而島山與無桴鼓聲今藉藉在彼中口碣癸未嶽陽虛黃堂左天官氏以嶽陽濱洞庭古稱澤國遂以公才攺嶽陽焉公至大半綰郡邑篆諸所興除具載諸君賀考成章中不多述公職戎試論戎事往轍爲事者循淸伍名每每驚動雞犬公與諸屬約惟間逮其一二之尢而已衛中屯籍久爲狐鼠弁髦公躬自財政至今爲不朽成書公餘又行部各哨守周回八百里而遙以故近禽熊袁輩數十年水寇皆籌幄力也兩省紓才七年著績蓋所謂勞苦功髙者先是曾陪僉采訪使尙未酬公令轉南循資耳公於中或未平也諸君摳衣攺容言曰軍功國計兩者等重先生未聞三畏等受計時乎時兩垣交言近者用錢谷吏多軒北輊南致南詘倍蓰於北謂祖宗根本何乃主上輒算其人於藩臬長藩臬長謂公戎政無論卽能平諸州邑不均之田爲萬世壤則是治賦才也遂呈名銓曹疏公上請而詰日南戶部尙書郎之命下矣然則公際此遇蓋異數也烏可無賀余於是沾沾喜曰誠如是可以賀矣𨿽然公兼才也奚問治賦余復何容辭顧余在公撫摩今將入公里烏可無久要之言曾觀周公理財大都理其出入公行矣計能量大小度丰耗時其緩急盈縮而不傷民之心則財足用足且爲宵旰舒南顧憂也直黔首受一分之賜已邪公行矣旦當超擢公矣諸君僉曰先生一言始爲公賀繼爲公規非趐公有生色卽國家亦永藉有石畫哉遂登諸軸內之行李以爲公贈

○賀羅先生榮膺緫憲獎予序【戊子】

夫三代而下譚盛治者每每推漢無兩而要之當日英辟所以淩駕而控馭之者有道也歲一降詔獎予勤事自監司而下百執事若校官其卓斗最久者恆增爵積級不則亦以辭褒異之而不少靳惜以故時之髙賢大良恆爭相磨濯以追仿古喆而苟非甚大不肖亦罔弗勉彊思及以求無負於盛世明興地辟得臣漢所不臣是故天子以其權寄之禦史大夫禦史禦史大夫禦史亦得奉璽書代天子行事以風勵■﹝宀禹﹞內諸凡露章而薦者當寧每下天官氏紀錄之而間或以資淺或以數詘者則爲著之旌書曰某也謹官常某也閒師範蓋儼若乘輿所至負衮緹維於衡華岱嶽手數其人而鼓舞之也其爲典亦巨且重矣戊子春禦史大夫小江吳公以總督二廣入爲南司空故事督二廣者比大拜以職事獎予羣吏時海陽博士邵陵羅先生以資淺亦在獎中乃餘君某張君某洪君某等以下若干人皆先生之門人也相與造不佞丐一言爲賀夫豈以一旌書爲先生重而先生之賢亦豈以一旌書重邪諸君又進而言謂先生之賢旌書固不足重而以先生之賢所以被是旌書者可重也邑大夫豈弟作人而其大都在培養士人气節耳乃先生亦跬步董帳非公事不至偃室矣邑司成李公旦夕席臯比上坐受章縫弟子卒業蓋以身先之也乃先生亦一心徳劌腑肝與分署徐公時時爲諸生談說經義時務矣朿修之贄及歲時伏臘此亦靑衿未達羔鴈也乃先生則亡論折閱置不問卽諸生中有貧苦疾者每爲分�食資之矣公餘之際則啟槴橫經與諸子商榷古今𨿽時當丙夜先生亦篝燈瑩然憑幾據梧如書生時曾未以苜蓿廣寒而少挫雄心也旌書所稱志靑雲而甘茹蘗者蓋眞像先生然旌書顧不足重乎哉不佞於是秉筆而爲之敍曰不佞微諸君言寧不知先生邪先生楚人也不佞鄕備吏於楚曾陟君山泛洞庭得遊文王化行江漢名區並聞茂叔著名濂泉故處己知邵陵之有達人況邵陵而下行必過嶽陽過嶽陽必稱先生不佞微諸君言寧不知先生邪先生倘不以諸君所言者自滿敷聖教闡性學明章於鳳山鱷渚而不悖馳於鄕社所習聞則禦史大夫禦史當交露章之而今上明聖亦且召入爲侍從冑監倍於漢詔褒異萬萬也若區區旌書諸君業已言之矣

○封文林郎一山陳公以伯子揭陽令石潭先生考最錫典序【戊子】

蓋在成周以上仕世其祿子以父貴父非以子貴卽漢唐盛世制科置吏亦未有議及榮先者明興鼓舞羣士內而公卿百執事外而監司若守令間有秩滿以最報者得以封父如其官著爲令世世無易夫詎非敻越千古盛事也與哉揭陽令石潭陳先生之蒞我邑也諸凡興文學之政停均田之令酌徵科之法興河渠之利蓋洋洋在人口碣不復殫述試就其人熟詧之昕夕坐皇序言若不出口然吏抱牘無敢仰視而兩造無情不數言折之以爲神明手扳侍當路恂恂然若謂可暱然立談利病條晢當世之務而無曾有諱辭歲時伏臘鄕縉紳先生有造室請者每每務謙抑以禮下之然卒不敢以私進先生大都事梗槪靡所緣飾者歲丁亥以秩滿當赴天官乃禦史大夫禦史交疏畱之爲報最於考功令而登之天子天子謂先生令無害輒屬艸於詞林侍從之臣而以絲綸出之所以褒予先生者備至且贈其父一山公爲文林郎母某氏爲太孺人云一時之士大夫父老及博士博士弟子者蓋百數十人也樂言盛事爭相歌詠各爲古風若干篇近體若干篇匯帙以上之先生先生色愀然踧踖謝不敢曰先二人拮據詒不谷以有今日今先二人往矣縱幸而秉鈞躋膴終亦無以酬先二人罔極安所榮此區區爲百數十人者愧無以當先生咸造司訓龍君介余桃源叔父言所私且恐先生之以覲畱而不復返也余惟萬斛之舟蠡其載必弘先生逡巡貶損不自滿足蓋其爲載弘也天道好謙多福未艾日者先生行矣天子分臺省耳目之席假筆札以助斧六衣弗及其褒予封公當不翅如是已也抑余曾讀何宗伯志而益知封公賢封公徽聲懿行具勒貞瑉不敢復贅第宗伯稱封君耿直寡言天書淸白赫蹏以遺先生亦所謂事梗槪靡所緣餙者然則先生之榮封公蓋以志也鄕使如世之善仕者幸左右以導諛結要津以取容狥裏居以徵譽卽榮封公靑紫封公寧無蹵蹵地下也哉百數十人者述餘言復以其帙上之先生先生色稍解曰諾余遂次其篇而爲之授簡時萬曆戊子秋八月也

○賀邑侯石年沈父母述職序

今上久道成化計吏凡十五蓋三變矣其初乘寬大之後與以綜核操切吏一不當天子自操轡銜次則稍稍假借盡付其權乎禦史中丞禦史靡墨不紏又間逮其太甚以聞近帝居轉深於獘吏不無縱捨郡國吏自萬里外入計卽天顏且不得覲祗就彤庭稽首而止又安從聞天語曰某也墨某也廉一彰癉而千萬人立勸懲也坐是吏治駸不如昔又會海內無處不災有司之因墨召沴因沴爲墨往往而是當事者計無復之祗有問良令策將安奇耳潮連年嗇運較甚海內乙卯之災以畱吾邑令沈侯在也丁巳災戊午又大災觀察陸公議再畱侯爲撫瘡痍邑之人無不舉手加額有慈母顧復我何憂歲哉未幾侯自棘闈旋謂禮朝覲之典所以明君臣之義丙辰之役以有陸公行幸得逃乎寬政今陸公監潮乾道也潮可恃無恐某以長子宜代有終不然縱考功法不我督家世守禮之謂何侯旣得請邑中皇皇若不能釋孩提於𦇤褓者於是縉紳父老相率而問言乎余余惟徵吏乎有年則吏處其易徵吏乎無年則吏處其難上之力無餘下之望無已安得操簞食壺漿而人調其口也總之助天爲虐一事而詛咒興代天爲澤一勺而頌聲興當此之時惟有一廉足以壓人耳故吏而廉也問之中逵之中長林之野持瓢而乞者口碑亦有定衡矣今侯非藩伯東霍公之佳公子乎聞命之日人皆錯愕謂鍾鼎之冑每事紛華禮樂之家多暗畎畝乃下車而減騶從絕饋遺簡贖鍰省賦稅食無二珍身無異采僮僕饜藜藿妻子不飽梁肉有寒素不堪者而侯甘之閭巷相傳百年來未有廉吏若此者昔阿衡事業至格皇天乃其操修自耕莘一介始侯本原之地皭然粹白辟之山下出泉不滓纖塵而爲江爲河澤流委潤無不漸漑故謂侯廉可謂侯之盡於廉不可廉者多狹而於人寡諧侯善事人又不以難事責人兩造並爭田畯女紅得抵案牽衣而說是又以量勝廉者多迂闊而遠於事情侯諸所條議纚纚數千言咸中石畫而一爰書一文告儇巧不得肆其欺胥史不得關其口是又以識勝廉者多節苦而其气少舒侯喜怒不形猝至不驚棼至不亂紳衿造請一段春風藹然可掬是又以養勝廉者多硜硜而少操割侯大事斧斷小事刃解榷稅之額請裁至半河渠堤防之政不吝數百金爲東南奠萬民之命至綠林黠賊或匿奧堞或遁他邑或營衙窟如李如楊如張如曾如王諸渠魁不難致之股掌上是又以才勝廉者多刻而寡恩澤侯一腔惻隱於人命無不躬視而一遇旱潦請蠲請賑請出陳請勸借焦心蒿目篤摯又畫地設粥就人布金卽山村海陬亦單騎勞慰語語酸楚朝車旣肅又抵龍溪卹死扶傷而後戒行見者聞者盡相對飲泣是又以仁勝凡此皆廉之所不足侯皆具之而有餘蓋緣天性眞誠學問淵純得自東霍公庭訓中來也海濱之民何不幸有災又何幸有侯之轉災爲安以故分試未竣裏戶不任鞭箠胥縻益望日爲歲柰何不悵悵於侯之述職去而思思而慕必欲畏壘而屍祝之永永也語曰百人之愛百人之吏千萬人之愛千萬人之吏繇斯以譚則天視民視天聽民聽九重之上有兩臺之露章在有三年之最牘在又何竢乎侯之自述之耶第禮稱古之爲政愛人爲大百姓歸之謂之成親要之皆自成身起也東霍公五百年名世而不究於用公此行當爲臺郎爲給捨得慷慨論天下事倘敷奏有言宜先海陽臣世受國恩設不愛身以愛萬民非惟負國且負親惟是臣聞君人上注臣人下注上注者調天時和陰陽下注者辟田疇殖衣食下注者臣不敢不勉願主上上注而注海濱焉聖天子得無可其奏曰此先臣藩伯子也錫絲綸而躋樞軸實自海陽嚆矢矣諸君持是以告侯侯曰司諫愛某並愛某父敢不拜昌言之賜

○賀觀察磵云陳公擢兩浙參知序【代作】

鄕余粵東學使者匱聖天子下宗伯采文學及天官氏采政事異等者往而戶部尙書郎陽羨陳公來視學學政成復移觀察嶺東備兵我郡蓋經文緯武實稱重臣云乙卯夏復擢兩浙大參建節金衢嚴焉五年之內三受簡書聖天子眞知公於萬里之外矣絲綸遄賁攀臥無從余待罪淮陽𨿽不能見知而維桑系念又未嘗不聞知獨計壽考作人譽髦輩出卽千百年以來詞人不毓之處且靑靑者衿弦誦相聞豈非彬彬盛際然摛藻襲乎老釋操行逸乎繩墨在粵往往有之而潮海以外島夷爲鄰行伍虛脆徒糜尺籍重以榷煩餉詘給不以時間有噪色幾乎脫巾而少年佚法連袂結舄始蒱樗而卒萑苻又粵東所未有也公持籌塞上聲震華夷世咸以公輔期之一入五羊人士之覩公丰采者如髙山凝霰不肅而嚴聽公論議者如洪流赴海不決而奔讀公制作文章者如鈞天廣樂令人怡目而洞心也規條所布一凖功令其要歸之倫常諸生或不撿卽裒然髙列亦無所假借而副墨品題得人在驪黃牝牡之外壬子乙卯賢書具藥囊中異品癸丑以解首聯鑣者天下惟粵一人則公之衡鑑可知已公蒞潮隨以祝釐行公飭禁令屹然泰華公𨿽行猶弗行也旆旋會閩璫營攝粵蓋欲魚肉乎粵公以文告申之境上璫亦膽落次且而不敢進矣已米珠薪桂民不能必旦夕之命公下令賑貸溝中瘠無算而桑浦嘯聚先是幾以千計樹旗伐鼓稱號頗屬無將公至禽其大憝令反側子解散民心始安徵黎之役寔出公部創之非其威望素著方略素閒恐不能俄頃奏功乃爾潮榷額巨萬六合無兩公奉徳意請裁者八千人人喜出湯火它如勒碑以疏盬法捐俸以固堤防議抱關委吏以需次乎家無令爲潮蠹謂非百世徳不可蓋自公在事士嬉於庠卒恬於伍百職凜若神明兩臺視若蓍蔡下之不得以私窺上之不得以意格公眞名使臣哉在粵數年物情大孚無不願公之久居此者而乃移之浙以去淅天下大藩也金衢若嚴都在上遊道裏坦夷無峻嶺巨浸窟亡命公可譚詩書說禮樂無驚心栗股之事不可謂不易於粵顧淅爲東南綰轂財賦甲諸藩而舟車行李朝夕相望乎道機杼內供緩則拂上急則拂民旬宣屏翰之謂何又不可謂不難乎粵第語有之造車於室而通天下之險易惟其不詭於軌者斯天下之軌無炙盩也公在粵粵效卽詩所稱文武吉甫萬邦爲憲何以加焉自是入淅淅人必相與語曰是故督淅儲以覆露我者也幸公來再笑貌色飛公惟雍容於彈壓拊循之地斤運刃解大法小廉公餘之暇則有縠水桐江雙溪三洞錦峯繡嶺待公登臨則亦有九仙之巖姑蔑之墟涵碧之亭浮石之潭待公吟詠余度公到處問俗穆然深思卽塞上之淸涼山澚羅浮之三百六十峯並不得徼公一托足焉公天才豈不能金石宣而雲霞爛蓋先憂後樂古大臣之在嚴有芳規矣𨿽然余有厚望焉公旦暮秉鈞磨勒有期卽浙饒佳山水亦秪嚆矢地耳

○賀觀察磵云陳公祖參知兩淛序

百粵要地無如嶺以東二郡北負崇山澗谷盤紆林麓藂蘙多莽伏扞文罔者窟穴而南又漲海連天與島夷鄰蓋東控七閩西蕃五羊居然一大都會也先是波揚峯燧特設三將軍鼎足之一鎭潮一鎭惠一鎭南澚星羅碁列千里相望羽旄掃霓旌旗拂天而歲餉亦十數萬而羨所爲時饑飽詧勇怯核虛實堅瑕而信賞必罰者則惟觀察一人奉簡書彈厭焉厥任重矣日者天祚五嶺陸詟水栗無一矢相加遺𨿽聖天子之寵靈實然而前消逆萌俾諸繁徒逋人無窺左足於二壤之交實賴觀察磵云陳公云陳公自督學提兵未滿三載而文武爲憲興除無遺夫詎非五百年名世也歟哉乙卯秋兩淛金衢嚴參知匱主爵者疏公以請時海內監司積薪不得宣綸者數十餘公朝拜牘而夕報可蓋異數也副將軍黃君鎭潮在公宇下實以鎭南澚副將軍徐君及鎭惠參將軍董君意來乞言於余餘軍旅未學而濡毫兵事恐班仲升咄咄咲人敢逡巡謝而三將軍復合辭白曰某等起行間各畫疆而守世卽承平而治亂相尋亦天行之數年來洊災寧無恣睢橫戾欲虔劉吾黔首若封豕窫窳之牙磨而不可馴者乎倘櫛風沐雨之士所不得飽於餼而鼓其拔距卽欲披林箐翦荊棘備緩急使猶且不可尙望其淩厲陽侯殲狡奴於萬里之外決不其然也公𨿽興詩書而閱禮樂猶謂兵以龕世不得已而用之不有行者如以民予敵何不有居者如以卒予敵何於是內和輯其民而外討其軍實惇陳結壘組甲淬鋒卽魚麗龍驤不加於此而徵黎之役一以付越賞賜決於外不從中覆惟委任而責成功也桑浦嘯聚動以千計公禽元惡解散之輒責遂探虎穴繕堡爲善後策又以其間拉一嗚登舟攬轡九上九下於雄風怒浪之表眾以爲怖公以爲怡諸凡輿地險阻何以絕道乘障扼吭設伏一一燭照而龜卜之不佞輩祇拱手而受成事以故樽俎衝折炎徼振威卽有不逞誠不能自閩而踰南澚又豈能踰潮踰惠而汛於粵也今聖天子嘉公治狀擢公兩淛以去例不得攀畱竊聞贈人以言必擇仁者願先生無讓余向待罪兵垣見縉紳甲冑多不能持衡而相爲用故四封之裔陽寄命於甲冑陰操柄於縉紳者何限也夫士卒盡家人子起田中從軍安知尺籍五符所賴文吏約朿濡沫得自效於天下惟此勁气不爲利害懾耳苟片言不相當輒訶刺隨之一起而在行間則先責效而後假權緩敍功而急議過何怪乎天下之不多事也公曉暢軍情孫吳亦當鴈行復正已率屬休休有容而於人之片長只善眞若己有之卽一時諸長史無不爭自拔濯畢智盡能以自紓其蘊抱則三將軍之在潮潮效在惠惠效在南澚南澚效有繇然矣語曰將相調和則士豫附非虛語也公行矣金衢若嚴又兩淛一大都會也名山巨浸粵固無遜乎淛而財賦殷阜文物熾昌道理平夷舟車輻輳淛或有加乎粵公參知其間崇學飾吏集餉平讞無一不綜不止一兵惟是天下趫材必首金華專諸之倫蕩海拔山無施不可公旦秉淛鉞聲震四夷當不令狡奴自淛汛閩又豈直如諸將軍所云不能自閩踰澚踰潮踰惠而汛於粵也三將軍曰如先生言公𨿽入淛某等猶在云覆請書之旌以當前驅

○贈潮陽侯海輪王先生上計序

今上三十有二年甲辰天下諸司當上計當扆先是癸卯島夷犯潮陽𨿽旋卽撲滅然所部以民猶戒心未可一日離父母相與露章言潮陽海國令王某實賢宜勉畱以拊循地方便得報可仍以治行卓異聞天官氏紀錄蓋身𨿽不行而循聲已達之廟廊已明年春復當上計境內欲修故事請君侯以三年述職國有常經自壬逮丙尙不及挾民庸以覲天顏謂人臣何季秋儗就朝車邑父老子弟已相率丐廷尉言張之道左而太學諸生某某某復渡海而凂不佞熙春不佞謝不敏三三生復以爲天子加惠元元𨿽決筴久任以責成功而聖政維新業與天下更始君侯積勞擅場正值昌期此行不給捨則臺郎安忍無一言以當口碑先生諗君侯世受詩聲音之道實與政通敢次第爲君侯證馬生曰邑故殷繁賦倍海揭榷稅以來動以數千計寬之則損額急之則損膏君侯蒿目焦思通商惠民又不忍以內供而虧正賦諸凡卹里甲革秤耗嚴筐篚簡詞訟具斤斤潔已爲民樽節而復以羨緡抵課活萬千之命卽鄭湞陽不加於此詩云立我烝民君侯有焉願先生志之林生曰邑故文獻稍甲中州時入隆萬勿論少年逸駕殊遜前修卽科第寥落服用侈靡亦日異而歲不同君侯以身爲鵠每進章逢譚名理經萟時務而廣社學講鄕約以回風俗修文廟建文昌以培風气亦孰非拮據力詩云豈弟作人君侯有焉願先生志之周生曰邑故內有溝渠外有河濠所以利全潮良厚自姜元茂浚後堙己百年民甚病之君侯政通人和始采輿論動大眾疏通自夏䢐秋不逾歲而卽竣役非悅以使民民忘其勞惡能令閭閻弗溢舟楫如駛爲萬世功詩雲丰水注東維禹之績君侯有焉願先生志之不佞聞言不覺恍然自失人言太學淸議所關譽自太學信可知己第人臣述職本以尊君君明人則有過養人則不足卽孔子亦且垂訓豈天地無全能帝王無全功所賴以補助之者宜無如守令良乎君侯如馬生言則有補土谷所不足如林生言則有以補學校所不足如周生言則有以補山川所不足以是上計固知其不溺職矣顧有是職必有所以職職者職者政所以職職者本之操持澄之胸臆始之端方終之沈毅所爲躋要膴而肩鴻巨者皆是物也不佞竊觀君侯秀色若�山淵涵若鄱湖燭照若劍气砥柱若二孤此正其所以職職者也昔韓侯入朝大雅爲之賦韓奕是行也其在韓奕之二章乎今主上方修成周之禮治行卓異當舉大烹倘歌蓼蕭則爲龍爲光歌湛露則令徳令儀歌桑扈則不戢不難君侯皆具是也君侯行矣經術髙第眷在楓宸天涯思憩豈後南國更爲之賦甘棠以別

○攝政遺思序爲程鄕侯練石吳公述職賀

歲壬子晉安吳公蒞程鄕則以惠敏便吏治稱賢令矣會當述職禦史中丞禦史以公奉職無幾時合疏畱之且令謝程鄕攝海陽揭陽二邑事夫海揭潮劇邑也難於攝復難於兼攝攝甫半載其便吏治又甚於程越今明年春當扆又當受計公當合三邑之職事往而海揭父老思其便吏治又甚於昔則相率就衡門而問序於余余於程鄕𨿽五百里而遙乎每族人參軍日炳在公宇下過從治行未曾不知知之未曾不悉第以海陽請也者爲言海陽以揭陽請也者爲言揭陽揭陽賦之所入絜海陽爲儉人情坦夷絜海陽爲順人文競秀絜海陽爲衡而菽粟歲登勿論海陽待哺卽閩且仰給舳艫相望告糴無已宣之則病民遏之則病鄰是又有難乎海陽海陽土瘠民貧孰與揭陽之殷阜訟煩民囂孰與揭陽之恬循冠蓋行李爲閩通道孰與揭陽之寂閴而自觀察以及二千石以及將軍材官所爲雜沓而卒應者惟海陽是共是又有難於揭陽當斯地而一邑一令一令而長蒞玆邑恐茹英汆口華可以摩士不可以詧民鏟威銷稜可以孚良不可以變宄膠柱調瑟可以處一局不可以通彼此況攝者以攝之心視供於攝者又以視攝之心視以故上傳捨其官下故紙尺一旦夕相玩愒而不相爲理又安能勝其任而愉快也公以爲等職耳一日立其位卽爲眞以爲攝則無之非攝矣昔孔子行相事猶攝也其別男女飾羔豚似亦今所能爲獨其不先文告誅少正卯於兩觀在當時不謂孔子爲僭在今日不謂孔子爲專倘爲人臣而幸一把柄何必厚自疑畏不設誠行之遂矢以貞白定以期會望以上海陽望以下揭陽又廣於任人提誨責之司校淸戎責之司丞徵賦責之司簿盜賊責之司捕逢迎責之郵吏公惟正已率屬較緩急而布功令海陽急則走海陽揭陽急則走揭陽如弄黑白丸於掌上發之而其注厝設施則惟愛民好士簡訟薄賦稅興利祛害剔蠹釐姦爲兢兢半載之後閭閻恬熙民忘其爲攝而其解事也民又不忘其爲攝當路且欲移之劇邑以大展厥用公逡巡謝曰讓一得百爭十失九息肩海揭駐足程鄕足矣人以是益重公公亦益燠庥程鄕便吏治如初而愛民好士諸事堅持過之公眞古之循良哉公之先有吳公在漢守河南治平天下第一至問其名而不可得尙安悉其所謂治平何狀臚列而艷稱焉第稽其時得士祗洛陽少年一人而已今公用周易世家簡在掄材其賢書得儁髙第者七所爲以人事君又過吳公遠矣玆朝宗有期聖天子將以元日禦明堂左个受公合程鄕海陽揭陽上計計天顏有喜得無謂今以一人便吏治者三則兩都九列何妨乎攝又何嘖有煩言爲度公置對臣遠臣竊謂人君其尊如天天無爲而三光稟度君無爲而百職從令小臣職詳道主勞宜攝大臣職要道主逸宜無攝或亦彌縫主徳之一端也易曰錫馬蕃庶晝日三接在此行矣父老聞斯語筦然登軸遂介諸生洪君遊林君之鶴付參軍而爲公贈

○賀海豊令八際董侯應覲奏最序

明歲春王正月聖天子當坐明堂肆覲天下羣後而海丰令董侯適以最績當上計一龍禦極雙鳬橫飛天顏喜可知也玆十月戒行循州董將軍肅材官不遠千里丐言於余余侯𨿽乏平生乎而姻親袁廣文在侯宇下每手牘相存無不矢口令君賢卽潮人之受廛乎丰與往來乎丰者項背相望亦無不交口令君賢令賢而譽四起微將軍言余已耳熟第將軍與侯各自爲政也乂何所徳乎侯而必欲文之將軍之言曰往縉紳甲冑多相持而不相爲用侯環治皆山南望巨浸渺無津涯島夷揚帆瞬息可至而地復矌達山海之利民未盡墾閩粵流寓絫絫萬計吏斯上者外虞倭內虞亡命又安能勝其任而愉快也侯以盛年髙第綰綬受職其聰明才力何所不聽睹不周浹而惟是問民疾苦爲兢兢按籍徵輸披牘剸割茂異自命置身於靑雲之上大都因民而導因俗而勸因事而裁因物而應如醫師以標本爲緩急不復自爲方也故追呼非驛騷也而課往往爲諸邑冠矣鉤巨非役也而銖兩之姦畢照矣拔薤非行也而豪有力者屏息奪魄矣倘教之不立法將焉傳侯日與袁廣文肅章縫士惇彜倫而證名理又賈其餘力纂邑乘爲一家言則百世之伐也居怕又謂某邑無事則令爲政邑有事則將軍爲政第無事而不爲備爲晚有事而無以備爲窘侯繕器峙餱洞微燭隱每爲先事之防以故兵有壯志民無亂萌而某等得輕裘緩帶行間夫熟非侯賜而誰爲蓋自侯在事彌盜消數百里綠林折獄洗千百命白骨謀抒條議兩臺稱古循良俸助徵黎一時擅諸郡縣此非家視國子視民長慮何以及此今侯行矣禮贈人必以言惟先生文之餘聞斯言而有感乎今日之吏治也始乎悃愊卒乎獧巧始乎簡易卒乎煩碎始乎寬大卒乎武猛至於今有難言者以故俗之敝也卽號爲良吏猶襲於故常牽於文法勢不能避而之一切之外以與世抗而又不肯俛而之一切之內以與世役賈子有言移風易俗使天下回心向道其本不在乎簿書期會之間夫其本旣不在乎簿書期會之間果何操而可耶儒者言刑罰必先教化言催科必先撫字言寅恭必先和衷蓋皆因乎標本之幾以施乎緩急之宜民不勞而聚俗不勞而化事不勞而集物情不勞而調故足述也以今觀侯治狀大率類是而其要歸則理在而儀衍難回法在而賁育難挽丰之士若民始而咋舌終而輸心匪啻如皎日之在堂淸霜之在戶也計其取效則訟獄希簡弦誦聲聞流移安集戶口繁息寧不休乎有成績也哉今侯行矣聖天子春王正月召侯上計牘又召侯上最牘當如詩若蓼蕭若采菽譽以龍光洽以燕饗而又以臺郎給捨爲茂異勞勞無疑侯得無先資以入對宸扆乎熙春度侯當曰臣遠臣幸以一臂備海上任使臣不能越尙書故業亦不能越先臣策有負聖明先臣稱令民之師帥所以承流宣化也區圉有諸將軍在可以柔遠能邇教訓有諸廣文在可以惇徳允元而年來災沴民食未足似有負浴牧意苐春秋書春王正月言王道之端得之於正正次王王次春春者天之所爲也正者王之所爲也王者欲有所爲宜求端乎天庶幾陰陽和壽考無疆或亦格主之一端乎衡茅之言不知大致不審有當乎侯否敬書付材官介董將軍爲贈

○賀邑侯震澤王公遷南繕部序

王侯繇尙書起家三仕而入海陽上方向吏治務久任以責成功侯自大埔軒輶數至業熟得邑利病狀未幾借以攝事舉欣欣然言君侯便又未幾移以卽眞一以經術潤飭諸所屬章縫寬里甲汰積蠹淸宿案禁圖賴省刑罰簡詞訟嚴筐篚總之不察九淵吞舟不漏不程九鼎關牘不行蓋自壬癸以來吏習民安莫不欣欣然言君侯甚便於是禦史中丞禦史上君侯程書得褒兩尊人爲百粵長吏所不敢望蓋異數也比南繕部命下又無不始而喜旣而疑言人人殊私以爲帝居轉深所恃以共理天下者惟良守令君侯以積勞擅場卽梧垣柏府何所不宜乃令爾爾髙第之謂何假令以驥足而齒鴈行誰當逸駕胡爲而僅南繕部又私以爲乾剛總攬𨿽不敢以煬竈蔽明然天涯萬里誰達帝衷君侯動以古人自命卽一介一函不抵長安人亦有言是不善事左右以求容也又胡爲而不南繕部不佞竊謂地無南北期於抒忠官無煩簡期於盡職公等薄南繕部卽金陵鍾阜龍蟠石城虎踞自古稱爲陪京我朝髙皇帝定鼎視昔不啻倍之向不佞待罪工垣其得聞南工曹甚悉大都領尙方什作及城垣廨署舟梁器械一切繕治諸役貢賦十餘萬緡量入爲出無虞匱乏循職而理無虞鰥曠頃非時宣索動至巨萬帑藏爲竭而中貴督金錢者復項背相屬兼之法久獘滋人情弛廢物料工作百不如曩日報竣未幾圮壞隨繼歲歲耗縣官無已時甚至上供諸物賈人子夤緣爲利旁侵私割無不尾閭畱工所積寧有幾何而堪此重糜非大壞極敝勢必不止君侯江東河渠學宮殿廡不吝數百金倡修蓋百世之伐也爲邑爲國同一拮據不佞稔知其能於工矣第天地之精華經之爲政事緯之爲文辭弘正之世首推李何彼用創爲功耳弇州主盟新都更霸余則遞相引重不無互有短長君侯於書無所不讀因心爲言因言爲章蓋得意尺幅千金享之視彼雕虫之伎自號登壇而劌肝刻腎妄希經國大業不朽盛事者已大徑庭矧玆六朝形勝流風具在名人文士朝夕切劘公餘之暇舒嘯鳳皇振響白鷺異日所造直與鄕之徵士謫仙異世三分則君侯其人也君侯世受尙書稱土谷惟修繼以九歌賡歌之後續以敷土孰謂金木水火之役非禮樂詩書之地哉今聖天子加意根本當召君侯而北策以祖陵長計必有以置對遺萬世安而區區韓昌黎所云定樂章以告神明東封泰山具著顯庸者又未足爲君侯望也君侯勉旃繇司空而宅百揆蓋自古記之矣

城南書莊艸卷之四

●城南書莊艸卷之五

海陽林熙春志和甫著

序

◆序

贈潮陽侯祖洲沈父母述職序

賀蘇孔鄰參陜西政事序

贈郡相定宇胡公祖代覲序

賀宗師怕嶽朱公恩命三錫序

贈前攝海陽縣事普寧阮侯奏最並之攝欽州序

賀參知存敬朱公祖奏最序

政學篇爲仰峯陸公祖考績賀

一經敍爲程少莊膺賢勞命賀

賀衝然洪君榮膺章服序

送堪輿王劍雲歸遊敍

○贈潮陽侯祖洲沈父母述職序

今上久道成化海內蒸蒸然熙洽蓋四十年於玆獻歲元日當扆又當肆覲潮陽越萬里外爲潮州牖戶父老子弟相率走監司乞畱令君沈公爲敉�疆計當事者以畱一潮陽第一潮陽耳守若巡並不在事脫有不測安所應卒於是禦史中丞禦史交露章畱二千石以彈壓而拊循之實自潮陽發也沈公旣不得畱而丞簿及尉淩君闞君林君請具車徒爲代乘傳公謝不可愼勿以行役勞吾民諸君又謀一言以當負弩私惟公長公褒然魁畿內爲麟經第一人而降嶽之辰又適與朝宗之期會吉祥善事並萃一時願司諫摛辭爲三事贈余熙春以讀禮逡巡復介姻子養淳鄭生度海而抵衡門則又焉敢以非時諉按禮志懸弧而論秀造士固不啻重幺大第名世五百大椿八千公壯志壯猶方如日之升如山之阜未可量也長公五采鳳毛當翔千仭而翀九霄區區燕云尙未足爲停翼地諸君胡淺視公與長公爲惟是公家世受春秋春秋系王於天春王正月天子居靑陽左个仿虞廷則用輯瑞仿成周則用黜陟考禮述職一徳以尊天子尊天子正以尊天也守令奉天而致之郡邑丞簿若尉又奉令而致之民三光稟度而輝始旁達願諸君各數其職將一一而詮次焉淩君曰某司戎戎故具尺籍此甲彼乙徒寄虛名司馬門馳一牒逮一戍而通邑騷然矣窮年累月不得一逮卽逮何曾裨於用公下令只就名核籍就籍核人不則惟取三老之赫以報而民不知也此敢曰丞之職而孰非公之職闞君曰某司計亦祗佐計潮自榷稅來物力非舊矣公省徭薄斂第惟正之供而止法五榖不賦而潮谷獨賦甫下車而以尺疏請蠲負者逾千至版籍之役百竇一淸非仁明不及於此此敢曰簿之職而孰非公之職林君曰某司捕夫捕本以彌盜也往不盜之捕而惟良之捕此豈直巡獥過哉公與民約役非檄不行檄非堂章亦不行勿論雞犬以寧卽巨寇嘯聚輒設法擒之而反側子自安矣此敢曰尉之職而孰非公之職職旣臚列諸君自謂於公之美善已具而不知公而止是一辧給吏饒爲之其何以爲公公司空公主器也二仲之徳業聞望又有火^寰宇始除目下潮相顧錯愕謂鍾鼎之家多暗畎畝禮樂之士每厭簿書而眼空世界又將以靑衿爲無奇顧公則從人如流虛己如壑靡姦不燭靡賤不詢靡牘不親靡成不聽卽祿米之入不以博交而惟以養士不以媚上而惟以修黌蓋入其境如煦冬日入其庠如挹春風入其宇下又凜凜然如履寒霜就取漢循龔黃文翁與公而頡頏之何以加諸玆公行矣三光稟度而其輝旁達固有望於諸君獨計是歲爲子是爲天開越歲爲醜是爲地辟天髙聽卑地卑上行是爲泰交交則成其爲天不交則天亦否矣今聖天子𨿽久道成化乎而恭默轉穴犮綸章轉隔卽密勿侍從之臣且無從依日月而接淸光又何望外吏之得天顏咫尺哉苐羣後肆朝厥有敷奏公得無曰臣世沐國恩臣子棨又以茹茅一收潮陽之職何堪矢報願內君子而外小人庶上下交而萬物通寶歷直億萬世無疆矣諸君持是說以告沈公沈公曰唯唯請內之行李以備先資

○賀蘇孔鄰參陜西政事序【代作】

余曾閱雍大記知三秦形勝之地自昔爲西北巨鎭比屬年來𨿽邊陲伏威靈得少息肩而遞歲暵沴司計者每每稱詘非得練達長厚者以劑量撫綏之抑安所從固人心培國本以收安攘之績哉孔鄰蘇公視楚臬政分部荊若嶽蓋已二年所矣楚故澤國而洞庭一湖上內諸溪峒之水而東則引帶江漢下流周遭八百里而遙號稱巨浸諸凡不事家人產業者投入江爲不庭出沒湖中爲害且劇自公之秉節鉞至也不動聲色隱然有虎豹在山之勢蓋其胸中甲兵所至赫然昔在登菜防海餘威且震殊俗故移鎭入楚盜賊賣刀劍去無金革聲勿論瀕湖黔首恃以按堵卽環楚數千里悉沾河潤之澤無涯則公之流惠吾楚者蓋穴犮且遠矣自非練達長厚者曷克臻是哉今年春會秦中虛大參左席天官氏以公請上可之報至諸大夫及諸下吏色沾沾喜爲公慶乃楚人獨戀戀於公者蓋欲私公於楚也不知天生英傑不羣之才非獨爲一方而聖主得英傑不羣之才亦非獨私於一方公少稟異質旣長積學修行夙負大志乙丑與餘同舉進士歷事世穆二廟具以守正不阿恥落脂韋時局故宦轍所至大都循資轉及今始參秦中政事業已遲公矣楚人復安得以楚私公哉且公晉人秦晉風聲大都相類公之科字蓋己令長安時宜之矣公旣至本其練達長厚者大用之施繇俗遠猷振蘇疲長策則固人心培國本以抒主上西顧之憂者直駕輕就熟焉耳於時中外倚重薦躋臺輔所爲覆冒天下當不淺鮮則其有大造於楚者固自在也今日之戀戀何爲也哉屬巴陵令林君紹介徵餘言爲贈余安能文然徳公之惠吾楚者穴犮且遠也遂勉爲之說以復之

○贈郡相定宇胡公祖代覲序

漢列郡置守大率視古諸侯有太守必有治中別駕歷唐而宋未之有攺故事太守行部治中別乘一傳車與長吏頡頏凡兵馬錢谷賦稅盜賊刑獄聽斷之役得裁決通簽所部有善敗及職事修廢並舉刺以聞以故開廩斬姦監宦黥吏諸大政在當時行之而不謂僣在當時見且聞之而不謂駭蓋其重也明興置判則有間矣守而下有丞丞而下有判判而下有司理又爲直指使者耳目其秩旣殺而其權又分功令修虞周獘羣吏法每三年太守上計若丞若判若司理各以職附計於朝越元日肆覲太守陳公當往兩臺以分部並匱乃疏畱陳公爲封疆重時司戎司賦旣去則在事者秪司捕胡公司理黎公耳黎公請行而太守以胡公有幼幼情又不忍彊之行始啟事互裁而當事者以序屬胡公矣胡公簡書是畏又弗戀呱呱趣裝則所謂兵馬錢谷賦稅盜賊刑獄聽斷之役又無不載之牘而皇華四牡赤舄兩偕儼然與二千石等夫豈遜頡頏之盛事也與哉縉紳父老以王事壯公僉丐餘言以代贈車余惟古之言者以質不以諛覲以述職言自職而外非其質也捕爲弭盜設潮近多盜此豈其性然自昌黎時士篤文行號稱易治卽申一文告而鱷魚頓徙寧今之民冥頑不靈不異類若蓋惟倭彜內哄虔劉煨燼無一安枕民己喪其樂生之心重以海酋山酋集亡命而助之焰蓋一治一亂之機己十年生聚十年教訓山川稍稍敉寧柰榷稅令嚴算及雞豚出門有礙天地非寬則賦重民貧民貧盜起夫孰非天行之數倘者捕吏去其太甚得一捕一無無辜及庶幾盜知儆而民得嬉必有當者乃齷齪椎刀胥史爲政不盜之捕而惟良之捕良不任受訊非奇貨有差不解卽有才智自命猶曰慈母多敗子有味哉韓非氏之言也嬰兒不剔首則腹痛不揊痤則寖益蓋刑勝則治之首耳一口蔑而懦善隨三木加而桁楊入窮年不湔斃者逾半卽不斃而妻孥廬舍己非故吾此又與於奇貨之甚者夫良者旣波賊終幸免無知焉得不效尢而枵腹之夫又寧肯不偸生而轉之溝壑此其過豈一朝一夕之故哉所從來遠矣嗟嗟潮何不幸而蒙多盜之名又何不幸而不得善治盜之捕吏所幸胡公以名士至甫下車則曰人亦有言鋤稂莠以植嘉谷不鋤不植固不可因鋤而傷嘉谷豈聖天子保惠元元意今皇威遠鬯幸無有長蛇封豕以搖封疆卽有龐夜吠在上世不能必其殄絕公無事布爾目設鉤巨弄赤黑丸於鼓掌上苐敕曹吏無以刀筆而混吾民敕隸卒無與外爲姦輕泄吾機事敕巡徼無因捕爲利而重爲盜於鄕敕劇賊內言取諸宗黨外言取諸踐更有喙三尺無所用之至所以穴犮本覓委則有太守公之編伍約朿在公時爲抉其惰而境內治又肆其餘力禁蒱摴淸道路惠關津肅瀚海踔踔乎有古人慷慨任事風無惑乎太守公倚之爲左右臂而兩臺必欲借公行也公行矣制稱述職必曰朝宗江漢朝宗不失其信公岷嶓產也循例敷奏必信而後言公果能如向所云所部善敗及職事修廢並舉刺以聞否余度潮判古今無慮數十百人惟岷嶓陳文惠公戮鱷事與昌黎埒如當扆有問公得無對曰臣某無它奇其惟以鄕先臣堯佐爲師保乎想天顏有喜必謂司捕亦勿是古非今未觀乎國先觀乎家如保赤子民其康乂苐以爾保赤子之心保民無憂盜矣

○賀宗師怕嶽朱公恩命三錫序

國家文治中天聲教四訖粵𨿽萬里外乎朴棫菁莪盡被醲化以故成弘正嘉間蔚爲碩儒顯爲名卿號海濱鄒魯卽嶺以東波恬霧淨無樓櫓烽燧以驚我弦誦戊午而來外中倭內中寇至竭天下之力而後敉定惠潮始稱重地己自是民疲士弛士風頓攺卑卑者流固無足論髙焉者又騁其才智糟粕秦漢沈酣李杜掇拾般若夢寐玄牝欲淩厲前輩而出其上而紫陽家言棄若弁髦奇衺淫詭詞場遂少遜矣當事者有憂求其回狂瀾障百川力以斯道爲己任則捨朱公其誰哉朱公來視學蓋調自西蜀兵備曾守吳爲治平第一者也旣下車條布約朿不憚以身先之六載巡行周數千里郡縣者三中更大比者二其校閱甚勞諸所甲乙士鹹當士心兩闈得儁多出髙等其殿最精蓋自公在事大都欲實中於聲不欲聲浮於實而獎恬退抑奔競屏竿牘絕徑竇則斤斤然如一日也乙巳報滿銓曹以公熟文事爲晉秩參知仍稱督學使者會嶺東臬闕三臺奏攺銓曹復以公熟兵事晉秩如故又稱治兵使者兩命並下夫詎非帝眷之特隆人臣之異數哉第棘闈正亟品藝方殷比竣事而徽號之覃恩及矣夫國家褒典特難外僚非滿三載考不得非列薦剡不得卽矣而三錫之命非三品亦不得今公際休明之會膺純佑之福絲綸炫赫日月輝煌王父而下並如公官大母而下並淑人此𨿽公之勞績自足丕承然非家世載徳天實酬之何以至此得全全昌公其勿替哉惟是嶺表建節封內扶笻父老故父老子弟故子弟山川艸木若習公之貌而色飛者一旦稅駕視如敝蹝或者其別有所適在彼不在此耶余度文事武略同出一原而千里折衝多從樽俎起之公何爲不適壬寅之役向署兵事左握符右持筆無不迎刃解也今不過駕輕就熟耳公何爲不適文起八代潮州爲烈兵以禁姦戢亂寧不於驅鱷有光公何爲不適余知其解矣虯龍興雲鸞鳳衝霄夫人而譚之第不伏穴犮淵不處丹穴何以騰九天而翔千仭今會稽非公之穴犮淵丹穴乎句岑勺水金玉儲精禹穴蘭亭聖賢窟宅苟不於此時通古今之變操著作之權窺天人之奧而徒越越焉決煩理拏寧不負斯道而羞當世此公之所以適在彼不在此者此也𨿽然此公意也而非國家之典也在正統時有楊恭惠弘治時有陶襄敏夫孰非粵之監司韶之前輩乎當其謝粵而臥林丘也人苐知葆眞守素抱忠抗節而己及其先後起家所爲傾定弭變殲羣盜而奠百粵者又未始不自震撼擊撞中來則亦何曾以伏處會稽淹也蓋士必愈見愈晦而後其養宏取士必愈退愈進而後其典重事若相悖道實相成耳公息未六月而銓曹之所以急憲粵西急憲三楚者牘相繼上非楊陶二公曩時所敢望則聖天子之大拜公又當旦暮遇矣公出不負斯文處不負名山何俟餘言恐未穴犮知公者不知公之適猥以大臣之度與褊衷同情殆非公之意也故因倫次之以復遊沈二令君之請

○贈前攝海陽縣事普寧阮侯奏最並之攝欽州序

歲在丁未古皖象原阮公以天子命來侯吾潮之普寧居無何賢聲四起戊申秋會海陽令乏當事遄攝海陽越一載復遄攝廣州之增城新會總之歷三年所拊循者四邑而政績己甲粵東矣屬當報政將謁臺司轉上章闕下制臺張公復檄攝欽州事督促就道縉紳士榮其行而重其去也相率制錦授簡於余余辱侯知敢靳一言竊惟令之責在親民久道成化自古記之乃假以權攝去來靡常玩愒易滋安能悉中所欲而結其歡心則得民難上有刺史有監司有兩臺令仰承下風曰我攝也上復不以攝目攝甫規其始就程其終何以當彼羣不一之心則得上難要之得民乃可以得上未有閭閻呻吟而津要獎借者今侯實兩得之矣彼普寧新造如彈丸然操以剸犀何難一割乃不以蕞爾遐陬而屑越之亟詢民疾苦雅意燠庥其省供億緩催科愼聽斷嚴扞掫種種善政卽以旬月徧羣黎而鋤彊剔蠹狐鼠斂蹤爲列城冠則海陽之檄至矣海陽附郡財賦五倍普寧人民十倍其政事紛擾稱是時制臺戴公移鎭入潮文武職事絡繹駢集居問捨郵問庖陸問車水問舟以數十年未見之事卒然雜沓侯外應賓客內淸案牘朝布功令夕考責成隨試輒效神有餘閒卽詢疾苦而下視普寧加飾始信盤根錯節足別利器非偶然而己也口碑載道譽命上達而增城依山新會濱海難與海陽等一年之內借攝增城者四月借攝新會者八月侯壹意威信潛消其黠鷔與之以恬熙究且途歌巷舞舄奕益翔洽外郡向所謂難者侯則易之夫非通博之才安能批郤中竅至此故拗堂膠杯江河運舫所蓄積殊也先是交彜內寇欽州失守損官戕民封疆有餘憤焉戴公集兩粵師夾討犁庭都統始縛其戎首以獻干戈𨿽戢瘡痍未起日者地震水災城郭告圮遠人窺內地寧無狡心張公躊躇四顧東南門戶誰爲鎖鑰與其叩閽而慕遠猷孰若就境內而搜成績便此所以有普寧之檄也檄至侯適以滿三載考抵郡郡之縉紳士無不訝當事知侯亦無不訝當事知侯何不卽眞侯而徒令侯東西旦暮攝席不暇暖爲余謂此正所以大用侯也士大夫任職等耳一日立位卽一日眞職吾攝視而人視吾亦攝吾不以攝視而人何得以攝攝我昔魯削弱不逮州邑遠甚以先師之行相事猶攝也其男女羔豚事亦人所得爲獨誅聞人兩觀百世之下讀之令人猶吐長舌今上愼庶官諸除目不卽兪卽卿貳藩臬攝者彊半此庸得以旦暮視乎侯行矣當事者持牘上考功聖天子當謂萬里外有此勞臣豈容以三年淹臺郎粉署惟其所授萬一以侯世臣具文武才增秩積爵畱控遠彜則有事而選士教民無事而登臺弔古卽孟嘗珠還馬援銅標亦孰非丈夫事哉繇斯以譚慮其去者惟恐不眞望其來者惟恐不攝向使天曹從吾邦人請得卽眞海陽則澤在普寧祗波及海陽而止又惡能隨攝隨樹上下交得次增城次新會猶將施澤欽州不衰也余是以不多侯之眞而多侯之攝並願考功用以風天下之任攝者

○賀參知存敬朱公祖奏最序

先是聖天子綜核吏治諸藩臬監司不滿歲輒有所予奪其賢若才者卽欲修久任法而參知秩尊得推恩父大父天官氏又稍稍難之亦多不滿三載輒超遷以去近帝居轉穴犮思所與共理天下者其惟良監司重則參知之得滿三載考者意良穴犮矣苐天下事急則明作而其勢必張緩則寬大而其勢必弛況惠潮越萬里外視神京若九天然又參知職主詰兵其次察吏又其次鋤姦體統尊而事功逸則吏玆土者不過朝夕朝吏士春秋耀武海上或斥逐小吏鉤巨一二彊有力者以示風裁卽優遊待遷而足也其視博士弟子非謂簿領旁午無事崇儒則以爲校萟論文自有主者又奚竢越樽俎而代爲以故士風日靡而科第頓減昔時有繇然矣歲壬寅建州存敬朱公自觀察參知惠潮正可優遊待遷時也乃下車以來昧爽視政日中考成時而行部時而下汛時而理餉時而料敵時而勸善時而懲墨平反必愼而彈壓常嚴拊循必周而釐汰常舉蓋當寬大而事明作無時無念不在封疆者顧其心猶以爲監司寵寄一方豈獨其封疆重也蓋亦有移風之責焉倘以非其責自待而以非所與化待士謂師帥何於是蕳十一庠子弟類課之在內者以身倡導而諸文學董其事在外者以意倡導而諸邑大夫董其事日有省月有試供饋一取諸贖鍰品騭一取諸衡鑑蓋不惟摛章藻思直追先輩而禮孝弟肅肅雍雍無庠不陶鑄無士不顧化斯之謂太和斯之謂王道哉玆歲滿三載正當奏最之期十一庠子弟欲致辭於公猶嫌於書生直達諸文學欲致辭於公猶嫌於屬吏取容乃相率而丐餘言余惟測蠡之見豈能窺公萬一第古之學者修之於家期以獻諸天子之庭也設童而習之壯而棄之令其捨所學以從我豈所稱有體有用之眞儒耶公三載考績公之最也而非所以最其本本原原則有得於修之家而獻之天子者余向令鏞實當公家食公枕方寢繩竿牘不通建州之人望廬式化洵乎爲廣成之鄕余入諫垣得讀公諫艸大都稱主徳而定國是得告君體時荊州爲政以直道不諧出臬備兵又洵乎有介夫之風余心實向往所願執鞭焉末繇也日以邦人禮事公得穴犮胸臆三年所矣公居家有訓居官有訓六言有解八行有解玉林有輯所言卽所行所行卽所言攻苦茹淡爲寒素不堪則公之所以最也公生建州建州多儒者儒者之言有天徳斯可以語王道其公之謂歟昔韓昌黎刺潮化鱷一事偶一爲之然必待陳文惠而始除至今猶以爲美譚其視公詰兵察吏鋤姦何如也至庠序之教士風翕然丕變所繇過鄕校一牒遠矣方今廟堂正修久任法而潮父老復相率從當事者循河內故事借恂計天顏有喜當謂有臣如此何煩東顧其亟爲賫黃金璽書褒嘉父大父就潮晉秩長撫一方則自今之年皆公之賜也直三年已哉諸文學曰公社稷臣也旦莫當召入公卿先生欲私之何也余儕小人惟利桑梓爲有徳微文學言餘幾欲私公矣

○政學篇爲仰峯陸公祖考績賀

鄕余瀏覽載籍用慕先民謬謂廷獻家修爲丈夫所自有己涉世路仕與學兩不得當反而求之聖賢在夫子曰古之學者爲己今之學者爲人在程子曰古之仕者爲人今之仕爲己豈夫子專言學程子專言仕耶夫子它日告或人惟孝友於兄弟是亦爲政而居之無倦爲告子張語先勞無倦爲告子路語則又合仕學而一之無異術也此蓋謂格致誠正修齊治平本同條而共貫世未有姱節繕心不能經世宰物而名世勛業不自眞儒出者程子之論或亦有激乎其言耶我朝理學無如陳白沙先生最粹先生爲我潮周太守作三利溪記謂學爲己也其仕也爲人學爲人也其仕也爲己蓋又綜體用一源發孔程所未發聖人復起不能易矣今之學士大夫乘時履會騁智矜名每每計晷而責效積日而課功以是翊爲治辦而冥思玄舉之輩旣以世故爲土苴博物洽聞之輩復以簿領爲俗事豈世風之流吏道雜而多端抑亦岐之者之過耳安望其吏治之古若哉潮海濱�治夙有瑕瑜無俟衡人於載籍之上就目所睹見差次之如剛柔燥濕然求其政學兼優爲治行苐一無如陸公賢公自少聞道受蘇州公之庭訓甚閒三令易地卓有聲實甲寅以名比部擇守我潮潮之利獘興除殆盡今且滿三載考矣考上禦史中丞禦史以潮不可一日無公相與疏畱以終惠一方於是十邑長圖所以誦述顯揚者數數不得請一日屬海陽沈君枉廬而問言乎余余再四辭之沈君亦再四督責之令人竦起有不容己乎言苐乙卯酌辭業己采口碑代十邑壽今奏最之牘則上之天官氏而獻之天子者也非其巨不陳非其核不陳諸君請弁其蹈常襲故惟所爲潤百姓而和國家願悉數而告熙春諸君曰潮文武吏不下數百十勿論公峻潔筐篚不得達卽抱關委吏陋規以千計而出納贏羨又不啻稱是公一切謝去之閩巨璫攘攘欲爲利來公馳一紙境上璫更心折不敢窺左足而望韓山得非淸風懾人賢於十部從事乎法得書爲表率之最潮昔腴國今潮非昔之潮也稅額巨萬公請蠲八千有奇年來陽侯每以驕見祲而卽歲爲劇亟爲塞漏卮無以粟予鄰又苦心修捄全活以萬萬計𨿽翦盜鋤姦麗重辟者不過某某十數人蓋求其生而不得人以是亮一腔懇惻無不感化遠徙求無負使君仁法得書爲撫綏之最潮士篤文行自古記之日逢盛世寧無爭自濯厲致身靑雲間有髙目闊步豈其虛憍自馮乎公建旗皷譚名理而餙好修惟宗孔氏排異端是倡卽近躁動得一言以解不至橫決爲海內譚資公之力也兩校譽髦少年所收文一出乎正學者皈依居然昌黎山鬥法得書爲化導之最它如釐衙積淸案牘杜關說省市廛在計晷積日猥云治辧者饒爲之未足爲公道也書旣具余得而卒業最則最矣寧知其所以最哉公挈旨歸宗一以孔子爲師孔子自道也三年有成而生平學問則成己成物一以貫之矣公之政學錄曰簿書期會得見性命面目又曰性命中未曾無事功其體用一源與陽明先生持論簿書訟獄卽便是學離了事物卽便是空數語酷相肖也公陽明鄕人也夫亦有所受直接陽明正脈乎在潮三年人戴靑天日治吏事似不經意諸經同異而紳衿造請靈籟暢發孰非自涵養中來亦孰非學爲己而仕爲人之驗己也今聖天子畱意海外良臣非借督學則借備兵奉無倦之說以居宦成卽陽明勛業自當公左席而坐又何純公文恭之足云諸令長曰善敬持是以備請益

○一經敍爲程少莊膺賢勞命賀

國家稽古右文每郡若邑必建學以崇祀先師明章彜倫蓋其重也我潮郡庠負金山而面玉簡挾銀山而翼三臺而鳳凰洲則砥柱中流而上眞嶺海毓秀區己以故自髙皇帝以來諸生隸斯庠者科多得雋而並轡聯鏕登要躋膴他庠亦且多遜卽余起家時𨿽不遠逮正嘉以前人文猶尙可觀也戊子而降科第則寥寥矣執靑烏家言者謂尊經合之建爲阨塞龍脈而黌宮圮甚至無以蔽風雨而將灌鬯尙安望其妥神聖爲諸生乞靈於山川也余丙申南歸曾偕縉紳率諸生以請而當事者格於題奏憚於浩費輒爾遲遲越明年而古皖任觀察至吉州胡使君亦至蓋兩相得而兩相投也諸生申前請益力遂朝報可而夕轉聞於是度金於帑伐石於山而合抱連圍復浮閩海蔽韓江而至人皆謂是役也所爲核出內定經制則有司存至其稽匠役之勤窳防材用之侵漁倘徒責以三老踐更者流是以作之道耗之也諸生環橋門而議宜無如少莊程公良公辭不獲日夜拮據自戊及己而始竣事蓋宏麗有加而渾堅倍之夫詎非數百年來盛事也與哉會庚子賢書得雋三人而三人者又皆以譽望第上第則諸生不能張當事者之功又安能不念於董事者之與有功合辭爲公勞勞而使君業以棹楔旌之矣觀察之所以褒予者甚都且錫之冠服以復其身蓋異遇也第公謙讓再三逡巡而不敢拜命謂某少讀父書儒無成去而什一今每過黌宮然且不敢仰首視又焉敢以寬衣博帶爲某增僇乃親友贊淮曾君思悟陳君松嶽楊君並於公莫逆者相率而造於余願得一言以明當否余惟春秋之旨學校不書說者以爲不勝書是矣至刪詩而魯頌泮水且曰思樂泮水薄采其芹魯侯戾止言觀其旗其旗筏筏鸞聲噦噦無小無大從公於邁又何其詠歌贊嘆之不一而足耶其所重有在矣郡庠建自開國間有因循者借言簿領厭事者猥云匱詘而浮慕修廢者又托非其人求其破拘攣之見重責成之選壯旣往之弘規開將來之景運則未有如今日者使夫子而在載筆而書可知也況公鄕曾卒業庠中余時爲諸生常聞其伊吾聲不絕而不意其竟困之今垂二十年餘雅知其積而能散富而好行其徳艾而斑舞於尊慈之前弗衰皆謙道也謙受益時乃天道天道福善不於其身則於其子孫公有子鳳毛旣裒然於郡庠有赫公不難一經始終教之則宿儒作封公卽我潮何可屈指數也公盍彊受無愛田冠野服而虛勞監司尊顯爲公憣然曰某不敏辱司諫愛我敢不拜昌言之賜遂肅冠服而後見客

○賀衝然洪君榮膺章服序

蓋嘗觀天地之化每托其用於山川山川之不足天地之不足也世苟有人焉代神功而培造化則非豪傑之士其何力之與有吾潮形勝金山峙北玉簡當前沃野千里居然一大都會其水自鄞江建瓴而全收於吉水捍門過此以往卽韓昌黎所云州南數十里有海無天地處顧其山左昂右遜華表之謂何自古以來不知幾經沿革竟未有擎天控地建浮屠於上以補山川之不足者乙巳春參知朱公獨采余及黃臨江議鳩千金始事焉惟是不世之規非一人之力則觀察金公守潮時伐最巨也觀察念董役諸君勞並以章服勞勞諸與衝然洪君善者咸欲制彩以章盛事而先之以余知友洪君爽寰及余從母弟陳景瑩丐餘言文之餘謝不敏者三而二生動色相告謂衝然𨿽起家貨殖乎然一生孝友出自天性門以內門以外政循循雅飭饑予食寒予衣婚予畬喪予賵以賈困者予資斧以儒困者予膏修以貸困者予故劵至建宗祠置祭田修先人封墓卽費出不貲亦所不辭方今伯仲垂白猶塤箎遞奏召諸小阮出捨中美好相觴歌斯幹陶陶然更問進修幾何此未可以今人求之也願先生勿辭余惟天下之平始諸親長亦猶天地之大始諸山川也山之髙也謝土壤則其土不厚河海之穴犮也謝細流則其流不遠余因是而得浮屠之說矣得尺寸則尺寸得尋仭則尋仭豈一朝一夕之故哉蓋重積也易曰積善之家必有餘慶魯之兩生曰禮樂積徳百年而後興儒者之道與佛教通也余鄕交洪君伯仲見其子子孫孫錯興代起豈其先有達人徳懋乎頃與洪君處三年更得論其家世益知洪氏昭鑠非偶然而己也父類山公王父畱畊公並以貲傾閭閈然好行其徳於鄕鄕人徳之今助郡者助郡食旣者食旣衣縫者衣縫一門詩書昌熾未艾夫詎非餘慶之遺禮樂之會哉顧天地好謙人心忌滿洪君不以主器未衍而靳於施又不以其猶子輩繁赫而惰於行則於門之辟王槐之植猶斤斤然執左劵而責報於天不爽奚獨謂洪君不然也洪君勉之餘持是說以復二生二生筦爾曰司諫論人而論其世亦願以告於天下之世修令徳者敬裂帛而書以張之衝然左壁

○送堪輿王劍雲歸遊敍

甚矣堪輿之中人也顧有以術中人者又有以心中人者其機蓋難言矣丰城王劍云之遊我潮也以大司成劉士和紹介於余余與士和同出於李中丞之門其切劘常密其意气常傾千古丙丁之交相繼罷歸一旦數千里授言余謂士和寡許可所奉刺而來或老成人亦足迹徧天下者倒履與王君晤則年甚少而入潮則初步耳余褊心人心且疑其易與坐定與譚說靑烏家言則疑晣二三數日縱之覆射古先名墓則疑晣五六迨其核翁襄敏陳封公唐銓部李民部家諸新若舊往往奇中則疑晣八九矣顧君乂不任奇中也桃山郵側有宅基懸三百金爲市時有圖入翁參軍諸郎者眾度非參軍郎不能得而其宅主亦陰願三十金爲壽君一往視卽不顧去又有諸生謝某者貲甚饒再四欲得一新者以易其舊者君旣得新則攺舊實謝生意卽從臾而袖重酬幹義未甚悖君第曰舊不百凶新不百吉秪頡頏耳終不敢以此易彼心可知己日君念椿堂八袠欲歸以稱觴且欲泛彭蠡躡二孤過古皖城縱觀金陵龍蟠虎踞之勝然後吸第一泉穴犮郭璞玄蹤以及淮泗王气夫詎非壯遊也與哉第余向卜先慈贈孺人繼卜亡室封孺人未曾不涉躐諸家然恨不蚤晤君之多起予也今君歸矣初以士和來得無過吉州而弔士和乎老親穉子士和當待君以安願君以心謝士和無徒以術謝士和也何如何如

城南書莊艸卷之五

●城南書莊艸卷之六

海陽林熙春志和甫著

序

◆序

海日篇爲大廷尉耿西周老先生壽

賀惺元姚太翁六十壽序

賀蓮山許公百歲序

錫類篇爲大將軍麻南桂壽

賀纘槐曾封君七十有三序

壽仰峯陸老公祖序

壽磵云陳老公祖序

壽會山叔六一序

賀蕭母徐太孺人八十七壽序

賀潮陽侯朱母周太孺人八十壽序

餘慶篇爲金母陳太夫人九十壽祝

壽翁母李太孺人七十有一序

壽宋大母吳太孺人七一序

賀石燕賈太公祖壽序

賀升鉉黃太封公壽序

○海日篇爲大廷尉耿西周老先生壽

方余小子之初學步也則大廷尉周先生己成進士理四明矣比先生登金陵踐玉壘渡瀘入關而小子始以言事主先生隨用積勞建節西夏聲實隆甚維時先生甫耆耳言者悞謂齒長及之乃皇帝不直言者因以亮先生朴忠不數月俾典棘寺將任以統均示大用也先生未入都上疏言臣世受國恩豈惜捐縻顧先臣丘墓蕪穢未治又犬馬病劇不任驅使惟陛下哀憐賜臣骸骨上雅向用廷尉而重違其請爲給傳傳廷尉歸歸之明年上念西夏勞卽家賜上方金帛令有司謹察病可以聞蓋特知也先生爲築海日樓於桃溪贈公墓次朝夕興思超然於是非得喪之外每部使者推轂先生而不得覿先生面卽郡若邑君侯造廬欲問民所疾苦先生一切謝絕以頤神養精爲兢兢會正月初三日爲先生覽揆之辰諸令公潮陽王君等欲以一觴爲壽而以酌辭屬之小子以小子而操觚於作者之庭祗鷇音耳郤步者久之而下邑令公王君日督責無己又烏敢以椎魯辭竊惟天地之精英發之爲文章收之爲道徳而其緒餘及於事功在昔聖門分爲數科亦各得其性之所近而止至孔子謝辭命而歉躬行任俎豆而讓軍旅似若逡巡退縮然它日又曰有徳有言我戰則克又何一貫而時出也明興禮樂徵伐並起風雲弘正以來鴻昌茂龐之气於斯爲盛其間明道修詞四方響應樹勛建伐千古讓烈者豈乏而人要以文質功實始終無瑕竟亦渺鮮也此何以故辭勝則忠信難孚功髙則文彩寡著有繇然耳先生之才本足以淩厲■﹝宀禹﹞內而孝廉以後更田百氏而獵之積書若蘭臺石室然無所不窺殿最若持衡然無所不核縱橫若扶搖九萬然無所不下卽不得從白虎靑藜之後以畢奏其技然有韻之文必極其變以盡風無韻之文必窮其法以詣古而弇州新都亦自以爲鼎狎齊盟何壯也苐先生猶以爲卽當於我而無當於世日夜友名士以平章世務諸凡國典廟彜吏治民莫兵屯刑名錢谷之筴無不竭五官而罄百慮以故理而理郎而郎二千石而二千石監司而監司開府而開府殲�控�令宵旰無西顧憂則卓然爲社稷臣矣然先生猶愈以爲卽當於世而無當於眞我自念先贈公謝孝廉以從湛文簡衍一脈以啔我後人者謂何繼從呂巾石先生以討穴犮天人性命之學者又謂何倘陽慕之後陰棄之始師之後終背之己歉乎爲人子爲人弟尙安望其表人倫而師百世遂壹意杜門謝客講業著書時而行不媿影時而寢不媿衾時而杖屨逍遙時而淵默雷聲卽素以道學禪理稱者殊未能窺其藩籬也先生之蓄積豈有量哉昔漢武帝人主也讀長卿子虛憮然嘆曰朕恨不得與此人同時今小子幸與先生同時矣一鳴輒斥五十無聞尙無足以知先生其何足以壽先生顧在儒言儒則凡物可朽惟立徳立言立功爲不朽直將以萬世爲春秋視蓂靈大椿猶旦暮爾此其說或在長生家上也諸令公曰儒道不朽誠足以壽先生矣苐主上神聖向所爲卽家賜以金帛詔有司謹察病可以聞者寧能一日忘廷尉哉盛治休明將用聲樂以被金石而懿徳令儀天子且攺容焉則自此之年皆宣猷之秋也海日之樓又寧足以私先生哉如日之升如川之方至以莫不增請更以是爲先生壽

○賀惺元姚太翁六十壽序

姚太翁惺元爲越諸生治經術無害當第乃餘四十年七戰於所司弗第也自惟世以易起家易六子出而幹安居直以不用爲用耳則始以遺經授諸子諸子具褒然國器而仲則先登矣辛丑成進士得拜潮司理理法官亦禦史私人夫誰不稱貴倨理君顧朝受命而夕飲冰謂子之能仕父教之忠儻以潮天涯故不奉大人南行勿論伯若季卒業鄕國指使不共卽幸而寧居又安所朝稟度而夕受質待命浹旬翁始就道旣至則外言不入內聲不揚𨿽廝豎掃除未曾一議翁面頻年卽欲稱萬年之觴且祕不得聞近始聞二月十七日爲公覽揆而花甲則已周矣四境父老恨知翁晚欣欣然相告以褐衣及門曰理君手持三尺懾貴人破猾吏巨豪有聲然平亭疑獄百數坐一二妖言以法令反側子自安連攝郡郡事斧斷刄解人無不願久攝郡也者此翁徳也華封三祝出自細人請以是爲翁壽閽者不得請敢辭旣而十一校弟子員以縫衣及門曰傳稱明刑弼教亦猶行古之道也理君懸明鏡數郡待以釋滯解冤乃政多餘閒日有省月有試歲有考成時時進諸生譚名理經萟而無惰容以故癸卯鄕舉較昔得人此翁教也永錫難老泮水歌之請以是爲翁壽閽者不得請敢固辭旣而列邑諸大夫煌煌然下車以裼衣見閽者將命曰孺子幸而在事賴諸大夫匡其不逮無爲境內憂然人臣無私交畏在簡書猥以犬馬齒而覿賓客義所不敢出也諸大夫度無以壽翁乃裒士庶語相率造余廬願藉一言爲杖者先余惟士庶有言言人人殊大都理君大得民非直理君賢也躬稼而授之穡故有秋省括而授之釋故命中不有資始孰與厚終世濟之謂也竊聞翁於書無所不讀下筆數千言立就中年從鄕人習陽明先生言恍若有得扁一室曰愼獨其於性命之學洞如也性至孝無所緣飾事先尊人先大母以養志聞卽先大母有疾不難呼天而以身請所爲延大母三十餘年卒得稱大耄者人以爲孝感云第古今言壽無如佛老翁之生也先二日爲老子誕期後二日爲大士誕期時值中气實孕異人況其在潮所可知者庭實不得陳竿牘不得通聞縱捨則色喜聞無赦則色憂蓋庶幾乎老之淸淨佛之慈悲者則何難壽惟是二氏之壽壽諸身吾儒之壽壽諸家國與天下無以則以翁之世學進易大有自天申之吉無不利而夫子則系以天之所佐者順也人之所佐者信也方今雨暢時若夫谷順成四郊按堵億姓謳吟其所稱佐順佐信者非理君無以遺四境非翁無以遺理君已日理君以卓異聞聖天子將召入爲臺郎給捨則龍章火^火^如盛世所修養老禮躬爲祖割而問政者當自潮州始此所謂天道人道合君臣父子而交相壽者也敢爲歌天保而祝以昌黎曰韓之山不可登翁之壽如南山之壽不騫不崩韓之江不可馮翁之壽如川之方至以莫不增韓之木不可升翁之壽如松栢之茂無不爾或承諸大夫曰善請裂帛書之以當萬年之觴

○賀蓮山許公百歲序

禮天子巡狩先問百年者欲有言焉則就之蓋其重也是故養老之政爲燕爲饗爲食自虞夏殷周未之有攺卽漢唐之世亦臨雍拂席爲兢兢焉夫詎非風化之大原休嘉之盛軌哉明興以來禮教翔洽皇帝縱未遑袒而割牲冕而摠幹執醬而饋執爵而酳而賜級賜粟之詔無歲不下每歲所司從鄕射飲三老五更膠序亦猶行古之道耳惟潮越在天涯去京師萬里或誼爲人鵠而壽匪期頤或齡可杖鳩而行匪表率均未可以塞明詔而章天子尊髙年重有徳至意近於澄海得一人焉則蓮山許公是己公生於弘治辛酉歷正嘉隆萬蓋己九十九年所己亥春觀察任公自家大人知公無量壽狀乃錫之以扁扁曰淸朝人瑞予之以詩詩至百數十言蓋異數也未幾直指顧公以棹楔行郡大夫胡公以賓筵舉則布衣寵榮卽大戴所稱何以加焉維玆十月初八日實公覽揆之辰公之親若子姓迎禧慶佑舞彩奉滑遀造公之膝而稽首曰幸公百歲敢上公初爵近若姻婭殷懃觴豆筐篚朿帛登公之堂而稽首曰幸公百歲敢上公再爵遠若里巷童叟攢羅鱗次差池雜沓塡公之門而稽首曰幸公百歲敢上公三爵於是縉紳父老尢相率祝公以言就逢掖陳君某劉君某而屬其詞於余餘生也晚視公則大父行惡用以裏語辰心公顧逢掖申其請益力也謂公生平孝友居常無所用奇第割負郭田以備禴祀視諸弟子若己子不啻卵翼肉骨之卽族人戚人所待以舉火舉婚舉瘞者殆十數家倘所謂躬行而篤於人倫非耶老推主盟約爲鄕祭酒人有紛未解得公片言定猶有陳太丘遣風焉所司髙其行誼奉衣冠復其身公服以見客輒棄去取舊幘冠曰吾老人不任冠美且綺繡朿縛奚若毳綌之適寒燠也暇則扶雙藜雜闤闠少年亹亹談說不厭將就寢猶篝燈烺烺細書今昔事可勸戒者數條以示後人卽壯夫所不能者而公能之此豈非天授哉況公生長五朝五朝之治亂得失津津如指諸掌倘天子修乞言故事當今惇史在旁藉公語識之先生其何以逡巡爲余惟自古壽考非常之士多自山林隱逸得之謂幽棲則神閒神閒則气王有繇然也乃公猶不免市囂耳口不譚牝牡圭刀身不習導引吐納而顧壯也難老老也似壯所從來遠矣人生貧富壽夭何常使營營戚戚是欲以人力與造化爭豈曰壽徵余曾得公逸事公壯歲返遺金以百若脫蓰然此其時心中豈知有金至病寒不烹茗病熱不斷膾亦區區內修所禁而公且百年甘之蓋貧富壽夭其機己忘忘則無利爲利無生有生正久視之術耳在昔有宋公之姓有瓊者年九十九而其子永丐一官就養太祖召問近事瓊記憶甚悉太祖不難以郾城令永迄今史籍烜爛爲千古侈譚公豈其苗裔耶試觀艸木豈不春華秋實若被蟠桃大椿至三千歲而華三千歲而實八千歲而春八千歲而秋此何可以旦暮較也川澤之量盈涸有時彼所云百川歸之而不盈尾閭泄之而不涸則惟瀛海爲然耳公家世埭陽正生於瀛海者也浴日浮天興雲吐霧光景在目精神益固則其爲蟠桃爲大椿者且自今始詩曰天子萬年則今上萬曆之謂也又曰黃耇無疆則許公百歲之謂也有是君斯有是臣敢以是爲今日祝

○錫類篇爲大將軍麻南桂壽

國家之倚辦文武吏等重耳文吏職賦武吏職兵職賦者收天地之利經國家之費錙積寸累爲縣官養士以備徵討至櫛風沐雨赭海披山執干戈以衛社稯則非職兵者莫之與也余自朿發憶戊午之倭烏合而豕突者不滿百人當日果亟爲殲滅又何至內寇響應蹂踐十餘年而後敉定不覺怒發上指嘅然有封狼居胥之想倘異日萬分一起應聖天子拊髀之求當不令班仲升咄咄咲人故𨿽以壬癸起家屈首而譚委蛇之業非其好也比被召入直兵垣東有島彜西有播酋東起而議封西起而議諭滿朝不決名爲聚訟而文墨論列右縉紳而左介冑更求多於封疆之臣苟非吾黨有人陳吳二將軍出萬死以靖東西時事未可知也余遲回久之又不覺有老驥伏櫪之思未幾而得南桂麻將軍者來參吾潮閫將軍自粵而楚而滇而蜀建牙逾十載車轍半天下其所爲搴旗斬將課功程能者具在諸禦史中丞禦史推轂疏中不具論余姑就潮論潮潮屬天涯風气多柔而材官彀士又徒取空名無禆實效卽有簡拔非以竿牘取容則以饋餉借資往往而是夫養士欲以何爲至以封疆爲戲不亦可扼腕嘆哉將軍衡石於庭登壇而自爲政日有練月有核歲有考成非徒春秋耀武於國門己也以故癸卯之役倭驟登岸聲勢迅雷民心張皇復恐如戊午時將軍單騎疾馳帥部卒野戰生致名酋尙首功有差內地之不受虔劉皆其腸也乃當事者意別有所縱捨不坐彼而幾欲坐此冤矣人亦有言廉士無名其將軍之謂歟將軍以是月十有七日爲覽揆之辰萬戶侯王君昭徳柳君守先等徵餘言爲壽餘惟宋臣論天下太平而歸之文臣不愛錢武臣不惜死將軍致身報主惡乎言壽又宋臣拜將必求方面大耳有福澤之人將軍身滿八尺雙眸如炬聲音在堂盈堂在室盈室又惡乎不言壽然余之所以爲將軍壽者有在也晉之將郤谷也未曾授一陴分一隊第曰說禮樂惇詩書已耳楚子反攻秦乏糧其毋問使而知子反之猶芻豢也卽功在破秦亦閉門拒之意念穴犮矣將軍風流儒雅不減晉人而條議儲谷爲三軍請命備緩急糗糧所繇殆與子反遠哉將軍有母太夫人春秋髙亦以是月壽將軍每奉色養事不告不敢行倘以是而奉卮酒歸報太夫人喜可知己詩云孝子不匱永錫爾類不匱壽永錫亦壽請以是爲將軍酌辭願將軍善持焉聖天子以孝治天下卽以孝召將軍則潮閫實將軍嚆矢矣

○賀纘槐曾封君七十有三序

古今艷慕耆碩動云壽考維祺寧獨其己徳懋哉必有停涵郁積者以開厥先亦必有茂明醲郁者以昌厥後此非怕人之言也詩詠文王必歌皇矣歌皇矣爲王季受祉作而武王之世徳作求非下武何以稱焉故先師於文王之父作子述獨贊其無憂無憂則壽之本也究其所以壽與父若子之繼美吾以爲歸之天而不歸之人果盡如先師之說則爲人子者其權常俟之父爲人父者其權常移之子似以爲歸之人而不歸之天甚至優遊乎父子問曰幸有父作吾何敢專幸有子述吾何自苦祗以歸之天歸之人洵不引之於己余嘗執是以衡世而穴犮艷慕乎纘槐曾封公云封公爲別駕見虞翁冡嗣觀察時甫先生父也公自舞象日誦數千言於百氏無所不獵以家𨿽曾受詩乎而獨轉嗜乎書能兼諸家之說而畢暢其旨大父槐庵公積學不仕心甚奇之曰此汗血駒也稍長遊郡庠試輒髙等以數奇屢困棘闈稱增廣弟子員當見虞翁之列賢書綰綬參乘乎淸漳溫陵也詎不翩翩乎佳公子哉公一意下帷無少年貴介態時大母春秋髙望百年而近朝夕問起居無恙而又課童僕無嘩治賓客無曠核租賦米鹽纖瑣無漏卮家政斬斬然也以故見虞翁無內顧慮得專精拊循所至有冰蘗聲賦歸以後會母李夫人痼疾公日與封孺人黃黽勉色養繕治甘滑遀爲見虞翁結怡老社雍容閒雅甚都倘非公之獨秉勤勞焉能奉翁在邑爲良令在郡爲良相在官祀名宦在鄕祀名賢乃爾此蓋公之善承父而成其爲子者也先是觀察露頭角公手一編授之曰爾父矻矻窮年而不得大用謂讀書何爾大父以詩起家爾其紹之觀察受命發憤妙齡而登庠壝逾弱冠而拔省幟𨿽濡滯公交車十餘年公不以濡滯故責祿仕一旦振六翮而搏九霄授大行人爲天子使臣未幾拜禦史當按河洛公敕之曰中州綰轂民亦勞止主恩未報無以家爲觀察繩紏不遺餘力有藩璫持肘腋橫甚觀察以白簡從事撫臣復爲奧援廟議卒是觀察言相繼褫去而風裁凜然矣備荒之政以贖鍰儲谷民間狼戾至數千百萬卽海內亦稟爲功令此蓋公之善誨子而成其爲父者也公身兼創述光前裕後譬之洞庭吞吐八百上以受委岷江下以宣達滄海其封公之謂乎今公七十有三而陽月九日實其覽揆之辰觀察復遲其得時之駕爲封公壽公之戚執諸生傅君某翁君某等謂玉帛鞶舄羔羊之贄猶然彌文相率而丐餘言爲酌者先余有慨乎陸生之言曰恬富貴之紛華者髙無疆之休公十歲而稱貴人子四十而稱貴人父逾六而稱大行人禦史不可謂不貴倨矣乃內行恬淡惟知有己卽繡衣豸冠非其好也何也自見虞翁之歿諸弟有穉未立者有夭而藐諸孤者公撫摩若子田廬擇其美若腴之而自安其陋瘠視世之較量尺寸所繇殆與天壤異也居怕和易不設城府又輕財好施𨿽值窘匱多寡必應然亦以大坦彜故間爲鄕裏小兒齮齕公苐受之曰寧我容人毋人容我也人每見人生駒隙或勸公自逸公謂余父以淸白吏遺我而兒曹亦甫經營四方柰何不自嗇而侈泰爲況先師𨿽稱文王無憂而刪詩載文王憂勤又不一而足則以有憂而成其無憂公蓋不用詩而善用詩者也用大明之三章以繕心修徳用綿之五章六章以作廟築室用有聲之卒章以詒謀燕翼方諸遊鹿偃石之夫良異而循乎無求任其自致其所爲逸自在正所謂不歸天不歸人而洵引之乎己者也今公五官神明之用不減少年亭毒無己眞人不瘁此豈偶然而己知造化委和之气公得之龐渾精健者怕有餘而巧若有所不足世之人惜公不盡用於世以老公猶幸而不盡用於世以其餘爲壽考爲多賢子孫爲不朽之家聲則恬之爲貴而非紛華之以也余於是誦前數詩觴公公復誦抑之詩箴余余轉以無競維人四方其訓觴觀察爲它日左劵是爲序

○壽仰峯陸老公祖序

余朿發裒宋諸大儒則用慕陸子靜先生恨生不與當世師事而辧晣之也客從旁詰宋儒若周程若朱爲千古冠冕子奚不足慕而特慕子靜爲余謂三氏之學豈敢以一意軒輊苐子靜謂伊川之言奚爲與孔孟之言不類而太極圖說直以大傅易有太極爲解而茂叔言無不言有定非晚年之筆今讀子靜與元晦書亹亹數千言聖人復起不能易矣而荊門之政彌盜化俗省刑薄賦卽斂民錫福一以洪範爲宗當時吏憚若神民依若父三先生似少遜之故余於子靜特甚用慕而詎意今又有仰峯公其人者公爲浙名士自做秀才時省大人蘇州公丰潤遂入燕就詔獄師事丰城李先生周旋半年討論眞切而調護過之卽蘇州公亦繼粟繼肉不絕後先生謫閩公復師閩先生歸大江公時成進士令丰城復師大江乃豪有力者遂以此中公而公無幾微見乎顏色其所養可知己公入比部事事明允間有連戚畹者公執法不撓時爲公危而矻不爲動竟亦法伸而公益藉藉有聲畱滯數載始拜潮州潮州篤於行而易於治自古記之干戈以來民力己竭重以榷稅之役動四萬有奇而民力益竭公下車謝一切贄例懸令與民休息復奉徳意豁稅額八千有奇卽上池之水寧加於此哉會馮夷洊災斗米百錢議賑議貨議閉糴不遺餘力瘡痍稍稍起色柰民窮盜熾揭竿嘯桑浦者以數百計公弄黑白丸於股掌上首惡擒而反側子自遁然民之畏璫又甚於畏盜粵璫殛而閩璫又欲張於粵公檄境上璫至而甘心之璫自是重足不敢窺五羊矣徵黎之舉有何切潮痛癢民不虞予兵而虞轉餉賴力持中議大吏一一如公指焉往抱關委吏每嘆積薪輒夤緣筦榷民不堪吮膏吸髓始爲寬寧家榷者以次受事而司捕之吏故祗以赫蹏往胥虎而翼以一株十胥縻者累累公挈爲令非篆不檄非檄不胥也俗善蒱樗至勤惠文彈治而牢不可破繩其巨且黠者重置之法而風頓攺又俗佞佛而病不之醫師而之巫人情大抵然也公謂天道無常惟善是與守第爲爾表忠節以慰幽魂愼刑獄以釋冤滯禁屠宰以全物命而復請千金之帑培百里之防以保億萬姓之脈所爲吉祥善事似不出此捨此而幸福宣淫三尺必不爾貸用是政平訟稀廳事暇輒休沐危冠哦哦覆射古文辭史掾無所關白受成事而巳巳集諸生校副墨而譚名理卽案牘旁午而接引紳佩問民所疾苦洵無倦色以故望丰采者遠自四方來而公竟將入靑雲間何繇得論地上事卒不敢嘗公公大都獨持大體澤於道徳文章以自娛悅而諸所注厝酷似與子靜之弭盜化俗省刑薄賦傳神公豈其後身耶在事甫一周而民嬉士恬今二十有一日實公覽揆之辰矣扶杖騎竹相望於道而冡子沈令君受公戒不敢以臾言進乃集諸令君意問序於野人某亦謂野人之辭質乎顧野人非知學也然亦有慨乎今學之多岐矣卑卑者固無甚髙論髙焉者或馳慕虛寂或剿拾異說而雍容壇坫自命賢聖者又授政不達迂遠而闊於事情孰若公於書無所不讀而根於性靈於吏治無所不窺而軌於儒術蓋不惟家�子靜且潮紹昌黎也昌黎抵今千有餘年而鄕校一牒潮人奉爲謨訓卽文告驅鱷亦摻何術乃爾緣一腔忠赤豚魚有孚耳公一書生護天子逮臣抗天子親臣眞足以泣鬼神而傾中外故蒞潮未幾文教風動而知止一旨又補原道未及若子靜爲周氏忠臣然則千載斗山潮州秪嚆矢地而諸令君一時名品又行君之令而致之民所謂時行物生而天常運者以此何也天下凡物皆可朽而惟道爲不朽不朽壽之謂也若區區祝岡歌咢則詩人口吻無足爲公道矣

○壽磵云陳老公祖序

自磵云陳公之視粵學也科條所飭一稟倫常士風丕變蓋千載希覯己會潮兵使者匱聖天子復以公具文武才而移塡於潮時甫仗鉞則以祝釐行諸所爲察吏剔蠹勒之功令者眞信金石而揭日月公𨿽行猶弗行也甲寅旆旋而公以七月廿八日爲覽揆之辰諸令君奉郡大夫命屬不佞酌辭不佞病且魯三逡巡而三督趣豈以公之猷望必余而後知乎余以爲公不待余而後知而欲悉公之梗槪則亦非余莫能知也何也潮從昌黎後卽蘇文忠亦謂士篤文行民號易治自干戈相續而物力竭矣所幸地多沃土徼時之若畝人可鐘無柰陽侯歲以驕見侵卽年百錢九升甿不能必旦夕之命者數月而菽粟之榷又天下所無之榷榷之額動至數千丰則祗飽虎腹歉則算及虛舟眞計無復之以故民窮盜起亦多暴之數然然民之畏璫又甚於畏盜璫口林日吮膏血自錢虜迄菜傭盡重足立無論有司疲奔命卽荷畚陵谷且無寧處矣天殛粵璫自謂可一更生而閩璫復挾肘腋夤緣攝事其咆哮烈焰至刃齊民僇重臣而無難色又何怪乎粵民之惴惴然且恚且憤欲連袂攘臂請得而甘心焉至瓊黎越在海表又何切乎潮之屙癢苐旣以恃其幽阻窅閴自擅不討者幾千百年一旦戕卒損將自幹斧鉞在聖天子不得徇恬敉之名於不庭姑息卽當事者期會徵發諸鞈靺之吏佽飛蹶張拔乘超距之技以數萬計又焉能罷一切輸挽蘇負耜衽杼之民民虞轉餉實切腐心矣夫災沴洊臻固不世之遇黎璫疊震又曠古之遭其事皆與公值而公以不動聲色應之災議賑復議蠲瓊予卒予金不予芻粟所爲褆福潮者甚巨苐璫非閩之所能衡亦非粵之所料以必衡公持文告申之竟上借眾怒以寒其膽屏郵役以奪其力璫亦駢首縮足不敢有窺五羊之心此非徳威之素足懾人不爾公復以英雄豪傑具從陶鑄中來幸玆秉憲坐籌名服倘朝啟扉祗朝吏士莫啟扉祗訊桎梏人其以俗吏訝我鈐閣無事剩有餘閒則輕裘緩帶狎主齊盟召章縫弟子與之校副墨譚名理亹亹不倦異日眞才輩出當縣官一臂用孰非公之徳而誰徳蓋儒者修身終歸濟物公以不可紀之兆人而與之以一心卽兆人亦以不可紀之一心而歸命於一人閭閻消愁嘆之聲衿佩協禮讓之度此之謂太和此之謂不朽視彼安期子晉亦旦暮遇之又惡足以較長挈短以此壽公不審郡大夫令君謂何而郡大夫令君復曰子知公之在潮得潮耳傳稱大江之南其人多輕心易侈而晉陵亦江以南也縉紳先生以及布衣韋帶之士獨以名節自衛道義相追琢彬彬然爲東南鄒魯公風韻天髙切劘不淺一出而海濱象旨蓋以身帥也顧其心復休休有容政持大體拊循則責守令軍旅則責司戎錢谷則責司戶盜賊則責司捕訟獄則責司理端莊寧一卓有古大臣風焉大臣作用社稷靈長直潮云乎哉余鄙人秪知潮苐潮可賀而公喜可知也余於是歌六月之卒章曰吉甫燕喜旣多受祉以酌公公又歌旱麓之二章曰豈弟君子福祿攸降以酬郡大夫令君歌畢而前之所謂兆人者復歌天保之九如以當瑤池之觴

○壽會山叔六一序

今上仁聖每每推孝養兩宮盛心以下逮■﹝宀禹﹞內亡論親老予告載在功令卽不告而以奉使便省或因有所忤竟棄其官歸飬者亦務爲疏節闊目而不忍以文法繩之歲戊子爲余某尊叔會山先生歸養之七年也時十月廿五日實先生懸弧之旦先生蓋年六一而兩尊人封公碧川翁太孺人丘氏偕壽八十有七矣是豈天地委和於今特盛乃一家之中父母若子並欝爲人瑞若此邪諸縉紳大夫及博士弟子各制彩繪圖以壽先生如壬戌之所以壽兩尊人者托姻親黃君某某而屬其言於余蓋以余爲族屬言以質而不諛以文也余聞之吾黨諸凡才先生而惜其未竟者私相謂先生少負壯志恆欲與前輩名世分席而坐比後保全郊捨開化善類不過爲徳於桑梓譚心程門愼足偃室不過爲徳於遂安興建學之政罷衄城之苦復僯邑百年侵地解屯戍兩州構隙亦不過爲徳於桃源而己生平蘊抱十未酬一胡爲乎遽賦歸來也與哉乃餘則不謂然夫士君子樹勛立業進則有聲循吏退則無媿鄕先生者豈必盡公與卿惟在屍祝而人頌之已耳設上負國恩下悖庭訓縱陟峻躋膴謂立身揚名何余曾憶成童時從家大人講業北郊家大人與先生論詩氵穴犮嘆北山經營諸臣或慕於燕燕居息而不可得者猶以鮮我方將爲解蓋至於王事靡鹽不遑將父王事靡盬不遑將母之詩彼其西周人士𨿽不敢以親故懟君而其欝抑無聊之情終亦不敢以私告今而後始知今上之徳意溥而先生之偃息者善也今先生烏紗黑髮美顏丰頤動履洵洵如少年然卽參之俊髦中行道之人亦不知其孰爲先生己先生山膚海錯吳梅楚瀝不靳南畝所入以奉兩尊人朝夕有餘則隨兩尊人意指爲共耆英會也者每曉鐘三聲鳴起問寢處無恙卽步別墅著述不朽與伯仲子捨陳說經義時務無休少暇或玩竹觀魚或臨流賦詩大都興至陶然而止耳鄕使天子嘉先生之未老投艱大以煩先生先生亦安能嗇神養素而長有玆壯亦安能長侍膝下完此天樂如今日者乎先生色融融喜曰甚哉子之知吾息也吾祖系宋安撫寥寥來未有興者不佞仗家二人拮據燕詒始有今日第始之備斆於浙也去潮三千里而遙旣之備令於楚也去潮六千里而遙髙堂鶴髮遊子各天倘三月不得平安二字則兩地爲不下咽一歲不得平安二字則兩地爲遶牀竟丙夜不安枕矣今幸休沐裏居吾父子得苟安伏臘相繼食大賓之食者固今上孝養渥恩也遂於是月是日登榮壽堂稱兩尊人劬勞之觴而後燕搢紳大夫及博士弟子

○賀蕭母徐太孺人八十七壽序

余歸來與二三同志若姻友蕭君彥得結社砥厲非名理不譚然每從邸問見上意指似急於求賢而緩於用才緩於教忠而又急於教孝者此何以說國家朴棫而作薪槱而采蓋欲羅豪傑寄封疆爲社稷計豈忍一第之後卽投之庭闈寂寥之地洽家人母子歡而無當任使亦謂得十少年人不如得一老成人而周家八百年靈長所爲邁唐虞駕夏商者實自二南起家家之不植國將安附人人親親天下可平以故聖明獨攬一切封事多所閟祕特人子陳情或觀風使者爲人子闡幽乞養輒朝拜疏而夕報命意可知也余因是而得彥得之所以壽母焉彥得負當世名至庚戌始成進士卽貽書不佞鶴髮萬里雞肋何爲余從海上以揚名顯親趣之彥得竟請假歸歸而諸親暱趣者更逾於余乃彥得志難奪上書觀風使者禮親八十子不從政聖朝不止一臣定母只有一子定在朝無以裨盛世母無臣何以度餘年況事親日短事君日長惟使者哀憐之使者轉聞而旨遄發非所謂朝拜疏而夕報命耶命下之日母徐太夫人八十有七而十二月五日正其掛帨之辰也余與鄭徳進方欲走一介丐螺川郭先生言爲壽緣捆內之政不聞於外業從彥得具質行以資先譚會張元輝自滇回復偕諸生夏用一而委執筆於余豈謂徵言於遠孰與於近者之爲眞徵言於貴孰與於賤者之爲信乎顧禮敬老爲其近於親也太夫人壽與家大人同余惡容己乎言卽余有言亦惡能有加乎彥得言姑就質行卒業之太夫人少以令淑嬪於雙湖翁恭執婦道有少君徳耀風翁父蚤世母與大父母年皆耄耋太夫人朝夕惟謹時以婉順得其歡心家素食貧寇盜充斥太夫人周旋其間不避艱險每有天幸人以爲孝感云已連執三喪哭奠如禮翁以學廢箸其克襄大事多太夫人力太夫人有嬸氏寡居撫摩勉厲遂之死靡它則太夫人之教也卽舉彥得時年己四旬曰此千里駒也老婦暱子人情之常萬一泛駕謂爲人母何保傅督責不遺餘力其篤於人倫也如此夫禮極中閨教闡陰訓天欲昌熾人家不直章縫者昭明徳而振丰基蓋亦內徳茂焉世之母以子貴者什九而能以身貴者什一太夫人居已以葛覃而相夫以肅雍處己以蘋蘩而教嬸以純朿則二南所稱美多矣自是開麟趾而衍螽斯天爲之乎夫人自爲之乎老子有言治天下莫如嗇今彥得兢兢進修不以其身之遲貴而躁於進太夫人亦終身布素不以其子之遲貴而速之出嗇也亦謙徳也謙受益時乃天道豈非太夫人自爲之乎自爲之而天且聽之異日廝宓姬役王母皤然而翩翩世界固未有涯而彥得更以其壽母者壽國壽天下亦自饒爲之而何竢於天余誼屬猶子無能具木難火齊朱提文幕進僅僅持是說介元輝爲兕觴助元輝曰人臣委質無以有己果如君言則太夫人祗私其子彥得祗私其母忠孝能兩全乎余曰人子服勞孝而無如養親之志孝人臣效職忠而無如體君之心忠今上封事閟祕而惟於陳情乞養朝拜疏而夕報命則彥得之仰承徳意盡孝正所以盡忠也夫孰謂私親而不事君哉𨿽然彥得有母余有父余與彥得願交相勉矣

○賀潮陽侯朱母周太孺人八十壽序

潮陽瀕海而南爲潮望邑君子美秀修名小人力作憚去其鄕井號稱易治丙辰一激而囂當事者至聞當寧爲海內譚柄於是主爵愼簡賢良得杭朱侯來令潮陽潮陽拭目謂侯名進士且世家於閭閻不得諳卽諳而龍光射斗或饒剸割而濡沬少榷重民貧休養生息之謂何侯下車一切與民更始靡牘不淸靡羨不革靡蠹不剔靡姦不鋤靡利不興大都心似水法似山而又嘉惠乎章縫弟子無事暑若負霜冬之日日以暄也棘闈之役所收盡粵名士人多服其藻鑑而八月海嘯燐火挾風濤稽天殞民命損禾無算爲百年未見侯不難單騎賑饑掩骼以澤存歿見者無不感泣此豈可以聲音笑貌爲哉偵之則爲太夫人就養之內教章也然就養之說不見於經嘗觀北山大夫所爲叫號於劬勞燕息之校固無足術乃魏人之仕至令其父母懷之爲志其陟岵陟屺瞻望無從而四牡興歌獨非周盛時耶猶曰王事靡盬不遑將母似勢難兼遂卽先王亦無如之何耳明興功令臣子得迎親養眞卓越千古事但親或篤邁每怯於檣轅樏橇之勞而四方風气又燥濕寒燠異候地毛土著異供以故親之憚往者十六往而不樂居其地者十四今太夫人幸七十有九又幸而得就潮陽都滫氵遀之奉躬溫省之勤有庭幃之樂無桑梓之懷蓋至是而喜可知也會是月八日爲太夫人誕辰履端甫臨祥光爆火^火^而章縫弟子沐膏潤而澤道徳將欲以蟠桃僊棗獻謂幻無自致而玉帛鞶帨卽相錯於道侯又兩袖淸風千里慕義旣無以當侯其何以當太夫人乃相率就愽士王君李君命余婿鄭某通殷勤而丐餘言余謝不敏則鄭友紹科何友其蘊復度海督促無己又焉敢以不文辭余惟人臣之難必於民者相孚以信也人子之難必於親者旣壽而康也侯於潮陽能轉囂爲寂故潮陽戴侯爲眾母又戴太夫人爲眾母母非太夫人母儀逮子侯悅親及民不臻於此第捆內之政不炫於外久之微聞太夫人出杭望族少助見松太公力學旣助太公以貲入官旣又助太公課諸子與猶子同祖子姓比閈而居有古義門風甲午丁酉二從相繼列賢書太夫人督侯益奮曰孺子勉之庚子果步二從猶然困公交車家益落侯與二從砥礪名檢尺寸依繩墨皆太夫人教也侯第上第太夫人業春秋髙猶神明如昨治絲枲繅繅然達曙以爲常居恆約節一縠不輕禦一臠不輕嘗𨿽臧獲衣食躬視而後推解不自知爲貴人母也仲叔資不逮伯一敕之上捨一敕之異途參軍�關孰非效用季稍需之以期致身靑雲則太夫人𨿽婦人乎而因材引斤視工師何讓焉入署以來飭內政甚楚朝夕謹扃鑰一以潔已愛民爲誡每退食從容丙夜猶俟必欲得情法寬嚴狀而後卽安蓋天性峻整內則夙閒湛乎鵲巢而濟以葛覃本之麟趾而重以采蘩洵然周家家法用是有文伯母之勞而動其善心有雋母之平反而始爲加飧有陶母之卻鮓而不止一發有歐母之詔文忠曰求其生不得彼與此方無憾而不止一荻凡此皆所以全生意也生意常王宇宙常新生意常流宇宙常活暢四支而發事業塞天地寧非是物哉昔孔子贊易坤言資生而幹不及母道也震言反生而別卦不及子道也總之天地之大徳曰生壽道也它日論本立道生而繼之以仁者壽實與易互發此其說恐在閟宮之八章上諸生誦說孔子者倘持是說祝太夫人侯得無當而莞然於萬年之觴乎是爲敍

○餘慶篇爲金母陳太夫人九十壽祝

今聖天子禦極久道成化年來靜攝𨿽仿虞商之無爲恭默而每遇大喜慶事必於聖母上觴無斁卽文王之問安視膳不加於此近元孫篤生加徽號至十六字而薄海內外得推恩及三母所爲以孝治天下者蓋振千古而邁百王己歲丁未月壽星之次中秋後二日爲聖天子萬壽亦我郡侯金公母太夫人設帨之辰長庚之星晨爲啟明太陽方曙啟明導之壽己徵於先天維日屬丁是爲南極宿纏於房是爲天駟壽已徵於後天度是時天顏有喜當朝聖母無疑侯守在藩服率百職事北面呼萬歲者三又率子若弟戲彩呼千百歲者再一時喜慶傾重海濱縉紳父老將欲市桑門之懷中之橘上方之葡萄以進乎爲恆抑欲禱泉湧魚出地裂筍生以進乎爲偶恆與偶皆於侯無當乃相率而丐言於余余惟外言不入於捆尙安事言顧善言莫如詩侯又世受詩也詩魯侯燕喜奚斯以壽母頌焉當其時亦秪泮水閟宮淮彜攸服而止詩人且祝其如岡如陵爾熾不一而足以今觀侯文廟兩壝煥然一新彜航如山聞備遁去則視魯何遜余又何可無言余中年學易敢更端以易進坤主靜萬物資生母道也二之動直方以大承天時行得朋而徳不孤父道也亦師道也故求嚴師之父十九求嚴師之母十一史傳所稱孟母敬姜烈矣卽柳之丸歐之荻亦不過一事著勞至今以爲美譚孰有如太夫人自壯至老督我侯不休也夫人爲名門淑媛亡諭內則閒蓋亦天性云方侯之穎出異於諸子而夫人之朝夕提誨又異於諸子比通籍而贈公背則夫人受家秉而從事獨賢矣居恆每謂吾鄕人多以子貴不多以子聞余願子以子聞不願以子貴也於是自廷評而司農自司農而守二千石一以淸白爲諄諄況鳳陽爲帝王之鄕二千石最稱貴倨需以歲月卿貳立躋一旦不合輒捨千仭而去之卽撫州量借猶寧辟羽儀而集於木豈復知有燥顯足以入母子心哉蓋至我潮州命下君侯猶次且不忍行夫人動色謂閩粵密邇銓曹擇人卽十數推不得允今聖天子知吾子於萬里外起自田間國恩天地豈可戀庭闈而後民社予老尙健飯尙能爲爾之治所謹扃鑰戒臧獲無隳爾官聲予往矣侯欣然就道夫人亦不數日抵潮則凡所以諄諄侯者猶如廷評如司農如鳳陽時以故侯眉睫不承爲直竿牘不通爲方含弘博濟爲大在侯稱慈母在夫人稱嚴君則有潮以來未之前聞耳莊生云敬愛易忘親難忘親非難使親忘我難也母親而不尊食而不教浸假而教不能必其子之成浸假而成不能必其母之逮浸假而逮不能必其耳目手足如常能跋涉異國彼周之大夫豈無升斗及親猶然苦於行役以王事靡盬不遑將母致其咨嗟不平之詞乃玆天錫難老帝命有加鶴髮在堂鳳毛在庭雞鳴在室麟趾在序雍雍肅肅聚乎一邸喜斯適適斯忘矣坤稱積善之家必有餘慶餘慶不世之壽也夫人之謂也昔唐趙隱輔政宰相而下每升堂慶母懿宗誕日宴慈恩寺隱侍母以安輿臨觀懿宗敕百官回班候夫人起居古今榮之侯大得潮旦暮召入承明聖天子聞夫人無恙又設帨與萬壽同當啟聖母召夫人勞勞飲食若何式谷若何卽瑤池之會白雲之歌亦不是過又何敢謂蟠桃三千爲幻妄也余持是說以授酌者更爲歌天保爲聖天子壽歌生民爲聖母壽歌旣醉爲夫人君侯壽歌旣畢縉紳父老曰司諫之祝本乎易始終乎詩請書之以竢太師者采

○壽翁母李太孺人七十有一序

歲壬子中祕翁伯君粵華從輦轂上書臣鑨世受國恩戔戔無當世用幸以一命稱聖天子近臣日靡大官卽捐軀無所報稱惟是臣家嶺表八千里而遙臣母李氏幸際休明壽且七十爲計日報劉時南望韓山末繇致一觴膝下犬馬私悰惟聖天子憐之中祕旣得請都中枌楡與中祕遊者相與矢賀奉太史黃先生言爲壽越一歲而入子捨則太孺人爲七一開袠之會矣數始於一積十爲耋爲耄爲期又愛日者所加喜也吾黨紳衿復從社友洪君資旦蔡君國修推余祭酒以修酌辭時余讀禮山中得逡巡謝比今申前請益力得非以仲君粵韜爲階兒肺腑親外言得達於捆乎第悃內之政弗聞於外矧余闇闇無能加太史言又安所從闡揚而光大之於是就快壻陳君鼎夫沈君毓祭私悉二君謂孺人出自望族其歸鮀峯公也正大司馬烜赫人卽賢閨媛賢寧無少年粉黛態弁家政不事事又焉肯如田間負井白操作爲乃孺人恆言文伯之母勞逸數語凜然爲萬世炯戒卽儉爲徳共侈爲■﹝侃上言下﹞叢人人而知之假令遞相爲用約已不以廉物亦何妨美譚倘忍於厚殖不費半菽不落一毛而屑越於其所自私勿論公叔遺譏而造物且忌其何能恆之與有孺人躬自勞苦丙夜治絲枲先諸女奴聲繅繅達曙以爲常所食戞釜所服濯澣皂綈而非專意此長物牣庾盈櫝乃爾親知閭媼之所逼需無不得意去伯仲所知交名賢長者時復過存則每每潔治具而溝中之瘠槥胔者掩骼者累累蓋數十年如一日也先是鮀峯公貳方州聲錚錚起孺人慫恿公曰田過先生言非君之祿無以養吾親亦爲貧乎其言也吾有負郭田可耕而二雛尙咄咄在人後謂義方何卽日解綬歸而壹意式谷迄今吹塤吹箎孺慕受成寧勞於矜而無敢嬉於泰夫孰非孺人遺耶今得年七十有二矣神明之用操秉獨割旣壽而康自其稟質然也先生其何忍靳一言熙春聞此灑然異孺人之所以爲孺人也天開人家必有內徳爲之包孕故越世綿豸頁而靈光疊焰所從來矣粵華粵韜繼起彬彬篤行旣意而歸庭訓迨北堂日永松栢長榮則又意而歸之恬引以爲孺人之專气致柔其道用靜也而以所問於陳沈二君又似不專於節約爲徳者易曰家有嚴君父母之謂嚴者陽之用內外位順保合太和所爲父父子子兄兄弟弟夫夫婦婦宜而家燕貽而孫枝者皆是道也易之不專以嚴屬父有以耳倘一柔含容蓄斂神惜物謂以是而取尊生則可而吾道之所以充宗啟後者豈盡在是也歟哉孺人性素貶損則得坤之嗇誼先賙卹則得坤之均又事事斷割則得坤之柄一門之內纖悉登理中外玉樹指千百數左次上釂膚敏溫恭則又得坤之餘慶信乎慈之情近而嚴之效遠也孺人聞餘言定爲余舉一觴苐孺人之所以砥伯仲者殆與古義烈賢丈夫埒寧獨爲曹輩竊光榮己乎世徳作求度必有進庶不負內則顯揚大旨賢於獻羔酌兕之娛遠矣是爲敍

○壽宋大母吳太孺人七一序

揭於潮爲望邑其山自飛泉落照蜿蜒數百里東趨縣治而筆峯黃岐對峙擁護前後環以巨浸漭滉停泓天風鼓蕩秀色映發蓋居然一奧區也以故邑多世族挈潮爲最而吳之與宋實相頡頏焉吳以天官大夫參銀臺爲粵東前矛宋擅堂構子衿累累宜其雀起而竟不起豈其人事之不齊耶山之髙也不先之以岑嶧岡扈則其基不厚河之大也不朿之以龍門砥柱則其流不達勢有待也戊午大比士正聖天子壽考作人會宋爾孚氏以周易列賢書髙第其年最少而制義復宏博沈毅排山倒峽人咸以大器歸之謂本本源源必有世徳栽培乃爾而培之者誰則大母吳太孺人非歟太母出於吳而嬪於宋正所謂世徳作求者是月九日爲設帨之辰都人士髙其誼樂其餘慶又快覩其古稀踰一爲自是而八而九而百歲之始也知大母儒門女不敢幻引桑門之棗瑤池之桃以獻奔走而市王筍姜魚蔡椹陶鮓爲仁人孝子之事母者以共大母於大母皆不得當乃相率而丐餘言余昨歲入揭從黃左相君瑞知大母賢第閫內之政不聞於外誰則知其劬勞有孫君某者爲大母暱親具梗槪而謁余曰大母之姑爲先刺史女弟而姑夫則揭庠名士也大母夫君侶文公又父子師友相繼遊橋門所爲內備甘氵遀中修蘋蘩外應賓客者大母皆脫簪珥操作一一治辦人稱能婦者無間言比侶文公中年謝世大母抱諸孤泣曰痛哉天乎吾何愛旦夕命耶遺書在篋手澤尙存未亡人敢不朝夕督撫令人謂寡門子豚犬異日庶有顏泉下耳己伯子與二孫以次登庠壝大母復召與語曰幸哉天乎寧自謂於祖若父爲接武也奕世逢掖竟困有司一喜一懼是在今日愼無以少出頭顱便自誇詡爲己爾孚得儁潮皆爲大母榮於大母宜何如榮也復歉然見乎顏而謂蘊結百年收之一旦此天之所以酬先人也第長途萬里今甫著鞭太上立徳其次修名倘以習俗移人者自移非老人之所以望孺子也某備在暱親得達閫內私所悉乎大母者如此余聞之而有慨焉前史載女徳不獨以靜一己也母訓燦然備矣然皆本之乎閫教也從一爲貞從三爲教貞爲女士教爲嚴君兩者等而難易分焉唐李母裴氏讀列女傳而愾然曰不踐二庭婦人之常何爲而載之書何物女子爲是倜儻語哉辟之士也事窮勢逼何難以節見此以論乎維值風化綱紀倫常亦足光昭史冊而托孤寄命扶危定傾惟伊周之人稱焉況乎粉黛者流聚順則易承歡履逆則難定志拊心於不忍言之苦則義方頗灰觸目於所驟見之華則滿溢頓起人情大抵然也大母產吳歸宋已爲殷周禮樂之宗而兩家儒業濡染於姆傳內則者又不啻詳用是而大節凜然諄諄以嚴君自命故一傳於令子再發於聞孫拓遠緒而振洪基天之生淑媛以昌大宋門也豈偶然哉然猶家彌熾而常有抑心年彌髙而常有遠心宜其玉樹森森享遐齡乎未艾也何也天道猶酌也此有所挹卽彼有所注大母陰修而善貸之耳在易之坤厚徳載物六子成功而晉之�則坤也母道也六五以柔中下濟六二以柔中上承故曰受玆介福於其王母此之謂也孫君歸以此卦告爾孚爾孚誦之大母大母其能無舉一觴乎

○賀石燕賈太公祖壽序

上久道成化每詔天官氏綜核名實凡可以佐朝廷令海內無愁嘆之聲者其惟良二千石重蓋徳意蒸蒸然太上作人其次安民年來賢書廣額而歲例慮囚數下所司罷之以故和气翔洽享國爲歷朝無兩蓋其盛也近海內吳苦賦齊洛河漢苦災遼苦虜此其大較也潮受榷獨當天下之繁而旱潦頻仍繼以海嘯爲父老未見日萑苻震動閩粵交警集海內諸苦而並苦於潮潮愈貧而又被以多盜多博徳訟之名然潮亦豈眞盜藪眞賭囮眞訟窟爲五嶺外別一干坤也士篤文行號稱易治蓋自古記之矣無柰地極迆西臺使之鞭不及馬腹市黠爲崇衙積煽之一詞之連動及數縣一圄之淹動及數年所信者什一所不信者什九卽信而斃犴狴鬻妻孥者種種而是究且駸淫以及子衿隻字受捏監司胥靡婢膝奴顏頓令橋門黯色不得己而矢不可辱此寧獨章縫過也維時嘗以噪聞賴當事者觀過原心幸無至乎黨錮而其冀云蔽望雨化者又切切於二千石引領耳天假良緣聖明以賈公來公蓋余姻端公曾先生所推轂良令異等也未下車而中州治狀悉數爲父老傳說潮人欣欣謂爲景星一蒞潮公從容爲父老言某之先大夫山曰地之美者善飬禾君之仁者善飬士先太傅誼曰仁義恩厚者芒刅權勢刑罰者斧斤其所重可知己玆幸以工曹無害得入昌黎舊遊又焉敢以屑越而重違先訓遂申文告淸宿案釐積蠹壹意與民休息兩造具備公率以片言折孳孳然務寬平而屏穴犮詆對簿者日十數上輒十數決之日四五上輒四五決之日有二三不衷者又二三逐之爰書甫成洞若觀火人無不神明公向所云連數縣淹數年者閭巷亦多稱危謂公當如何晰一訊遂破盈庭之議銷羣枉之謀卒揭盆覆而日月之間有求其生不得復捐糗食食之而月以爲常自是民有違言交相戒無犯在善類旣有所恃無恐而不肖者亦惴惴然攺啚以無混君侯三尺政旣暇子衿雍雍請益無不虛往而實歸也往二千石校士以費詘僅及首善亦僅及譽髦公下令都試之其隸弟子員者以千數其未隸弟子員者以萬數公皆篋副墨衙齋躬自讎閱都人士咸仰天而呼願公之長撫潮也會是月廿三日爲公覽揆之辰兩庠博士二劉君王君鄭君鄺君二李君率諸生程生章黃生世輝唐生棐陳生廷策等相率造衡門丐一言爲酌者先余惟輿論淸議始自膠序登歌作誦當歸文學柰何捨所學而問山林爲於是有挾麟經而進者曰春秋系王於天而有年必書公乘大祲之後生聚教訓一衮一鉞求無悖乎宣尼宗旨今年郊鄙大熟則豈非和气致祥之應乎請以是爲壽則又有挾戴記而進者曰禮養老而親親賢賢三代之道也公鄕射之禮尊髙年而重有徳而六諭之宣必欲民日遷善共享和平之福是開吾潮以胥臺也敢以是爲壽則又有挾葩經而進者曰民之父母詩先樂只而君子萬年永錫祚�亦自威儀孔時得之公一腔豈第洵是麟趾根器而穆穆敬愼倘所稱維民之則非耶則爾昌而熾爾壽而臧於復何疑敢以是爲壽則又有挾尙書而進者曰祈天永命莫踰成周其究在敬徳諴民而己公未及期而列城黃白無有咨嗟而鳴不平者則天壽平格當以潮爲嚆矢敢以是爲壽則又有挾周易而進者曰君侯以易名家二三小子焉敢以學步而幹壇壝第諸生之沐浴膏澤有日矣臨言教思繼以無窮言容保民繼以無疆重久道耳六五智臨智者知也知至知終乾道也九五惇臨惇者厚也厚徳載物坤道也公知而易知厚而易從設假以數年則無窮無疆卜自今日乾坤於是乎不毀矣敢以是爲壽詞旣具余讀之輾然公之爲治也以法祖諸君之祝公也以明經捨此而大椿蟠桃僊棗皆其幻也余不佞卑卑無甚髙論豈能越諸君上第十年樹木公旣有驗乎工曹百年樹人公正有造乎吾潮願諸君交勉焉以無負乎君侯諸君曰然請書之以告閽人

○賀升鉉黃太封公壽序

記自余初試閩中雅聞紫帽金溪之間多碩人長者累締善緣廸將厥後其大致皆服習伯陽氏衝嗇之摹爲長生久視之訣而世澤簪組遂以食報莫有涯乃今則於升鉉黃封翁身親見之封翁我郡守源簡公祖尊甫也迎養郡邸以是秋仲某日懸弧全潮沐郡公覆露甚渥圖所以祝崧髙遡河源者而屬予不佞熙春修酌者之辭余惟封翁之壽以厚徳知之封翁之厚徳以郡公之異政知之今春杪我郡公承帝命來守潮甫弭節舉國方雩疑天不可問公虔禱郊壇甘澍灑灑隨車咸嘩然異之潮瀕山海歲饑白徒因之晝攫所在創剜流移虞岌岌待盡郡公拊摩按搔旣取桀民置三尺彈治之雨潤風宣時出電掣備四時之气距今逾七月四境熙然余不佞則竊從裏閈手額而嘆樹徳所從來矣人亦有言涔蹄之水不育纖鱗神臯大澤則巨鬐生焉言培植不偶也封翁天性孝友事父兄盡人倫之則資穎過目成誦九齡卽作驚人語與伯兄九石仲石二先生應童子科輒拔前幟當事者詫爲三奇乃造物若靳以售輒捨去而授諸子經謂取償固在此也坦衷正气與人言必傾肺附不事逆億又慷慨篤交遊赴人急難非朱郭任俠之比會臺使者檄行伯格法裏中推封翁董其事一以宣諭明倫解紛息爭爲首務郡邑諸長吏悅服以鄕射大賓禮延誠重之也居無何郡公成進士髙等拜司徒郎五閱月以覃恩錫命官其所生於桑梓同籍中被榮顯最先蓋異數云而封翁猶以二尊人不及見爲憾穴犮自挹損布袍蔬食徒步裏門時過從社中兄弟杯酌爲歡𨿽素不能沾唇而盤桓達曙無倦色羣孫男含弄膝前不問戶外事至臧獲輩訓敕尢毖望而知爲康成家奴其細行必矜類是郡公潯陽之役則詒書相誡曰國用亟矣涓滴皆儲胥其愼爾榷政余老寧甘食貧郡公是以皭然靖共享最績擢守我潮封翁則又從署中每退食諄敕母失民望於是南面黃堂兢其執玉簿牘至山積無敢伺郤而舞文者大都肅章程卹民隱剔蠹釐姦獎掖善類都人士不啻嚴慈暱之而神明憚之凡飫我郡公嘉惠者罔不歸美於封翁式谷則知封翁誠穴犮於沖虛節嗇之理以無用爲用所醞釀餘慶未央長生久視之道卽五千言何以加焉余不佞及見我潮賢守滇之侯豫章之郭二太封就養甫踰艾厥後皆躋上壽蘭桂森茂簪笏盈庭造物所以酬二人者亦至不薄矣天爲江夏氏崇善報重來太封之幟續此流鴻所篤祜純嘏寧有異哉則請以是爲封翁頌

城南書莊艸卷之六

●城南書莊艸卷之七

海陽林熙春志和甫著

序

◆序

龜山先生全集序

大司馬襄敏翁公紀略序

粵東政略序

玉華洞志敍

王孟箕先生醒鹿齋詩艸敍

書崇儉小約後

四六剩言敍

署榕輿誦題辭

沈祖洲詩敍

姚進士北遊稿題辭

讀中離薛先生研幾錄

便民四禮序

四禮獘戒

南遊艸敍

劉別駕鹽議題辭

大鑑洲文昌閣募緣敍

寧儉約敍

譚藝錄序

重浚中離溪募緣敍

○龜山先生全集序

夫有宋來理學稱東南矣而要之東南理學至千萬年推爲鼻祖者夫誰與歸哉龜山楊先生產閩巖邑去洛蓋六千餘里風气阻絕與環齊魯而居如七十者如三千者遠邇眞天壤然先生乃度樵川涉旴江泛彭蠡溯江而漢而汝以逾於洛數年師事伯子卽嚴寒深雪跬步不離比歸而伯子且目送之曰吾道南矣自是而豫章氏延平氏元晦氏爲東南正宗者孰非始自先生耶先生之晚出也後生年少猥有臆議此未度於時耳有宋式微滿朝和筴誰爲砥柱先生力持恢復書至六七上而無少變其說倘所謂善學孔子而庶幾不燐不緇非耶君子曰使當時盡用其言亦須捄得一半眞知言矣先生之學之所自來有名公敍在不敢贅第其集僅存什一卽篤生地猶爾謂續先範何余自官司理家得繕本爲卷四十有二爲篇七百有九爲字二十一萬八千有奇乃告表章事所部督學使耿公報可而鄕之縉紳若楊若揭若張若徐等各助資至若干金遂召剞劂而付諸楮木蓋始工於庚寅八月脫板於辛卯二月書成上之大中丞趙公趙公經文緯武余復讎校亥若豕焉以布諸八閩百世之下考東南流派得以遡宗及祖者則此書實左劵也𨿽然先生特理學爲世眞儒耶自試令而直合所至有用匪屬空譚今餘發駸駸長無聞猶幸吏先生闕裏也倘吏先生闕裏輒夷鄙闕裏之生生息息者卽盡取逸詞只語裒之恐亦無當於先生矣是爲敍

○大司馬襄敏翁公紀略序

在昔髙皇帝北逐胡南定交廣爲萬世功而成祖益振揚光大之承熙日久民不知兵嘉靖之初莫氏篡交者餘二十年所世宗赫怒命兩司馬元侯將十萬師從天而下而襄敏翁公實參知謀議公計援黨龍憑祥斷藤峽殲之股掌上蓋至於登庸膽裂組頸稱萬死而後壯可知已用是天子念公積勞累遷公綜理宣大軍事宣大黠�在外悍卒在內前此重臣主將相繼遇害至是徵兵之令動及云朔晉代燕趙齊梁所在繹騷帑藏不繼議者至欲借吏祿括富民而公私困矣公承大壞極敝之後謂宜如何張大以多事爲事苐掄將材並民堡詰邊情犒乘塞一切與封疆更始已重納降功而輕首功招猍至數千百人已修外城險而及內險邊垣至千五百丈已裁遠調兵以給主兵省費至六十萬緡自是逆宗充灼業範金勾�爲寧藩計公不血刅致之闕下而鐵褁門鵓鴿峪曹家莊諸捷又皆躬擐甲冑以一當百中來以故終公之任六年�愳稱太師乞款者三又何有戎兵蹂郊關以震撼我畿輔蓋詳哉諸紀其言之矣乃公冡孫粵初搜公逸事必曰紀略者何謂公著作甚富所至有勞卽鄒襄惠以閩粵結秦晉爲千古知已亦深慨乎公卒倉卒不能盡摭公之卓行奇勛而公嗣民部君時甫七齡又焉能裒擷而信諸後則粵初再四授簡惡敢以不文辭熙春私惟自古文臣從典軍秉樞要每每推轂西北明興閩粵以南惟襄敏公一人豈非以南人多脆足不涉行間耳不聞金革耶公起家南服其料理交廣時去諸生未遠也若應若寰若楷若公丁擘畫不爽尺寸而平交三筞太上揖讓成功其次懾降之最下則芟夷絕滅後竟從中筞公眞得勝算哉但雲中上谷密邇神京烽火甘泉憂勞君父卽欲輕裘緩帶朝夕朝軍吏不可得已況世宗神武天聽日髙閫外之事一委督臣稍不稱朝登壇而夕奪符則得君難自古未有權臣在內得立功外域者分宜爲政非賄不行夏文湣以復套故亦稍有齟齬則結相難仇咸寧自大同入握兵舞手作气勢貴戚大臣無所不狎侮王相國立傳𨿽謂其無一語敢侵公然杖縛健卒咸寧豈能忘梧州事則共事難然公竟直節常伸褒書屢下憂則奪情斥則召復沒則贈官終不忍以二三勛輔之投間抵隙隳我長城固帝之知人善任苟非公之悃款精誠安有此哉世儒又謂斷藤之役非數萬人不可而宣大之役則日罷客兵日罷戰鋒是何其敢於用寡與前用眾異公社稷臣也曰兵不精則眾不若寡食不繼則遠不若近此語當與孫子並傳矧所恃者根本固耳不然財匱於兵冗力疲於食詘𨿽多亦奚以爲柰何今之譚邊者一列戎行便云兵寡其視公何如若篤於忠孝體國若家則國史載之無所事熙春言矣

○粵東政略序

兵使者古皖任公塡嶺以東之四年政旣成恐民之弗率於政乃梓其略以申令竟內公已自爲之敍復以之屬余豈以余家海上列編氓旣久知公莫余若耶余惟聖天子以英明整齊監司卽有詞賦自命雝然而中六律戞然而振九臯亦不敢厭薄民莫謂吏事卑卑無足術也第一涉戎行其難知若鬼神其不測若風雨其疾徐若處女若脫兔其變化若海市之蜃若常山之蛇苟非機乘一瞬計出萬全則月異而歲不同將小可大寡可眾勢末如之何矣嘉靖之季島彜入潮者踵相接當事泄泄亡命烏合蹂踐十年所而不可解迨今譚之秪色變心痛耳萬曆以來厥有寧宇然人情世態駸不如昨甚則驍舛鳥雄行之輩僭爲名號與有司衡公敕郡若邑曰內治未飭安事防海乃就僭名號者亟置之法次則問疾苦申約保禁奢淫鋤蒱樗修水利戒輕生警官邪汰兵食縷縷百數十條皆所謂先事而備也者公猶愀然造余而質曰某之爲政得無嚴乎鸞鳳之謂何余曰唯唯否否夫政各有體夏葛冬裘惟其所適故拊摩而煦咻者守令也振綱而肅紀者監司也矧公徳禮之教藹然溢於刑政之表年來雈苻斂戢閭閻寧敉伊誰之賜哉而何以挹損爲居無何戊巳之歲果有島�犯我汛洋維時關酋正熾一水可航其聲勢蓋什百嘉靖季也公焦勞拮據分水布陸籌之帷幄策之封疆業已不遺餘力故一鼓而殲之碣石再鼓而殲之南澚濱海童叟咸以爲不世之伐例應首敍而當事者悉寢格不行此其故有難言者余與二三子民持以詰公公避席謝曰當事威靈將士智勇幸不至決裂爲地方戮有餘榮矣他尙何言余退而聞之道路月旦則謂碣石之役嗔公之執而並泯其眞南澚之役緣人之言而遂重其惑然俾閩之五十餘商生還鄕裏寧置斬馘之功於不言而六十餘倭殲之釜中且能脫千夫長於虎口海上兩寨安若覆盂此其仁心鴻伐可不謂兩全哉而柰何其泯泯無聞也蓋余昔嘗左兵垣見邊陲之臣凡有首功𨿽微必報甚且粉飾以哆大其事粵東有伐若此輒一切報罷而公則投戈載筆敷政悠悠無幾微見之顏面養可知已昔太史公欲藏書名山大川將俟知於千百世之後今父老子弟耳濡目染不謂不知且公方報最而銓曹署其考曰胸富兵甲气吞鯨鯢則受知主上政在今日玆刻又何俟寄之名山大川爲哉若余名知公則又焉能眞知公所知其大者耳其它綱舉目張無暇論已

○玉華洞志敍

歲庚寅夏餘代匱將樂考寰宇志在昔爲鏞州循治以南有洞名玉華者傳爲赤松子舊遊處維時度吏肩重寄卽欲修遊覽十數里而遙謂民莫何受事入七月暵祲甚民且菜色詢往事玉華當禱禱當雨餘於是齋居愼獄率父老子弟徼惠山靈不數日而雨果如注禾得蘇有秋人皆謂余不負父老子弟願山靈亦不負余願也嗣後政稍暇每當路過輒遊每遊輒偕往諸凡洞中之形形色色億千變化而眩神奪目者已盡收之胸中顧萬物有盡惟山嶽爲無盡而要之六合之內六合之外豈盡無佛迹仙蹤始猶赫赫後與艸木沒沒而不著聲稱者則山嶽亦有時而盡也余於有盡求無盡又於無盡之有盡求無盡則惟文是山嶽者爲無盡何也金山一彈丸耳得秋月夜潮之句而名益顯玉華偉觀也得幽竅兩峯之句而名始新繼自今而無志以紀之並勒其副於懸崖絕壁卽玉華奇什金山又安能垂名永永與天壤俱流是故繪以圖經編以題詠勝地名言爭相絢彩總之皆所以文之也所謂求其無盡者也𨿽然此初槁耳後世覩斯志而罪斯志曰余之闊略民莫也余蓋無所置喙矣

○王孟箕先生醒鹿齋詩艸敍

今皇帝重述作詔發金匱石室之藏簡文學侍從相與釐信史垂憲萬世嗚乎盛矣獨孟箕王先生以經術甲大江以西乃不得與從事且三仕而入大埔爲大埔及期四竟熙鬯甘露降澤宮曁廳事越月乃己會海陽令匱當事疇咨度海陽劇邑弗得人弗受任劇又神聖淵默潮虛三年所無繇徼一良二千石爲十萬戶福儻俟其太宰選人亡害亡論徳音弗得遄發縱發動以歲月至如天涯瘡痍不可一日無噢咻何始交露章移先生海陽得報可蓋異數也命下之日先生攝事己半載諸所爲與民更始者業大得民父老無不喜相告幸先生之終撫我然私惟先生雅意經術山城臥理辭有陽春海陽視大埔財賦以十倍酬應以百倍煩囂以千倍先生卽能詩又安從有餘力於詩忽太學生【紹訥】諸生【裘】攜先生詩艸凂餘言爲敍餘卒業之蓋入海陽語又多入大埔語也宋人言刪後無詩自謂千古定案顧離騷變雅漢魏更弦繇晉及唐它不具論如山气日夕佳飛鳥相與還彭澤之流風存焉而昌黎氏在潮就所謂婆娑海水簸弄明月者雜於三百篇其孰從辧之先生固生於陶而仕於韓者通籍餘一十年其涉歷若兩淛若三楚若百粵不知幾千萬里時寄之以供興山川變幻若遊天臺而登岣嶁吞云夢而泛珠海時攬之以寓奇以故借寇以來𨿽壹意問民所疾苦昧爽布徳日昃質成出繕河渠入勤科字猶然神有餘閒時下筆作驚人句大都因遇見象因意見法誦之中宮商覽之貌天地卽畱滯周南時事蒿目祇有感慨而無不平其出境入機先生亦不得而自知也者夫先生搜百家獵二酉豈其以是雕虫沾沾異日者將賡明良喜起歌述作薦之郊廟此詩非其嚆矢哉余不敏敢搦管而從其後以備觀風者采若平章政務抵掌事勛則先生世受尙書固知先生饒爲之矣

○書崇儉小約後

此守臺吳先生燕會約也此約行之都中諸縉紳大夫且賞心相信矣何論下邑若諸生若眾庶乎將樂向號淳儉近來侈靡素封尢甚至一果盒動用數兩一饌盒動用數錢自謂非此無以示華且彰敬也獨不知人生福分只有此數丰溢於前必減損於後近在衰邁遠在兒孫百年以來鏡甚昭昭且殄物耗財尢目前便見者何以一下箸之故而競爲無益重費耶不佞敢堅守此約寧冒吝嗇以身先之至其倡諸生以率眾庶則尢在縉紳諸公

○四六剩言敍

余友張元輝稱能文章而文章多不喜傳其素所擅名家者則無如駢驪語又自以爲雕虫之技壯夫不爲每應酬輒棄去不以示人一日諸孝廉文學持一帙示余曰此元輝先生四六剩言也余鄕𨿽窺一班而於全未入目今而後知元輝技至是哉大都不抗不諛而宮商疊奏珠璣錯落其餘也苐諸君以爲剩言謂何諸君謂張先生四六甚富而此四十首者僅存什一於千百某等竊付之刻非先生意也余以爲此未足以盡元輝也天地精英之气發之爲文章而粗之爲事功細之爲性命三者常相爲不朽如以其辭而己自古稱工駢驪者六朝首駱丞說者猶謂其丰文藝而儉器識宋文章之士不止數十家而駢驪至今傳者則有蘇文忠文文山二公二公勛業𨿽不甚顯著而精忠大節昭揭天地千百年而來詞組隻字寶如拱璧蓋有本有末誠足術也元輝孝友有張仲家風而一腔心事衾影無怍卽兒童走卒無不知有先生故於燕樹人於淮陽粵西樹徳於滇南樹表正宦轍所至人有遐思則所謂宮商疊奏珠璣錯落者就此衡之始謂之剩而區區謂存什一千百非其所以剩也以是知元輝之文章𨿽不喜傳而余料其必傳者以此諸君曰小子識其小先生識其大請書之爲四六剩言敍

○署榕輿誦題辭

揭古名邑以地多榕又謂之榕邑俗雅秀而文菽粟之入可資外藩實列城中稱殷阜云歲乙卯令匱郡丞朱公次當署朱公辭再四謂此地善緇人弗欲往當事者知公弗爲人緇而必欲公往往署數月饋遺不登堂贖羨不入門苞苴不入境淸賦之役只令釐正無有胥靡道路者閩艫相望向每嗟其不足公則處之有餘蓋潔已信民以予之之道取之也公又政持大體不朿濕繩人故吏嚴畏而民恬愉旋郡之日黃童騎竹白叟扶笻士女塞道則百年以來所未見耳越一歲闔邑相與碑之碑之不足又相與詠嘆之詠嘆成帙餘年友君瑞黃君乃寄以示余欲一言以弁諸首時有客在坐稍稍卒業笑謂余此非一部媚辭乎余曰詩人不廢媚又何諱乎媚今之爲吏者苐患無可媚耳黠者欲媚而不敢墨者欲媚而不投倘政無可媚孰從而媚之政有可媚又焉得而不媚耶如謂輿誦爲媚則帝則帝力可以媚至尊田疇衮衣可以媚聖賢摠之惠則愛愛則思思則誦聲作也不然署榕者指可數十屈又焉能以片石與揭嶺爭髙而以一部聲歌播人間口舌哉客莞爾曰如先生言是矣似未足以盡公曰公兵使也撫之如嬰兒可以赴深溪異日樹勛海上聖天子且以綸音媚公又何有乎揭余曰諾敬書之而弁諸首

○沈祖洲詩敍

世傳十洲記首記東海祖洲瓊田神芝種種靈異似天地玄奇獨爲祖洲私焉余朿發讀此輒超然有遠舉之想比兩令楚閩巴丘以湖勝鏞州以洞勝若無遜乎祖洲第俗吏朿縛簿領鞅掌嗣齒仗馬又一鳴便斥卽欲吞云夢而食玉華無從也家食有年吳興沈長公來令吾潮陽則卓乎以祖洲自命而海內之名賢騷客韻協宮羽字挾水霜言人人殊此豈謂其有而窮極工艷也者亦豈謂其無而虛爲點綴也者吾儒言有不言無又惡庸貴耳而賤目爲志稱吳興山水淸遠爰稽古詩一則曰水上玉樓樓上月淸光合作水晶宮一則曰萬家咲語荷花裏知是人間極樂城卽此數語吳興固自有祖洲也況令公祖符卿公營別業巽方因號巽洲令公以名托之其穆然有繩武之思乎蓋公世受麟經尊人司空爲天子喉舌仲主瀛洲季轄紫薇而麟之趾復師表齊魯登太山而小天下一門仙籍奕世仙品公以震器全收誠於祖有光其緒餘潮陽它不具論論其大者心淸練水法重鐵山以一紙從事寬粟餉數千縱一葦所如豁荒自變量百剪雈苻豈讓開云驅豺狼奚謝徙鱷治民獲上捷如弄丸東方生所言不可得而師友不可得而喜怒抑豈其後身也昔葉縣飛鳬勾漏化龍其事在有無之間惟旌陽令以忠孝升仙差爲近之今輯瑞在邇聖天子禦靑陽左个問潮陽生聚幾何余度公對潮陽洊饑臣奉徳意修賑修捄所爲起死回生實無用瓊田神芝計天顏有喜當就玉案前召躋仙班斧藻皇猷修不朽事業卽東海可移決不肯以彼易此公輾然曰諸公知我以名司諫知我以實當付剞劂氏弁之簡端

○姚進士北遊稿題辭

瀛曙姚先生自辛丑對大廷業己解奚囊加惠海內第潮越萬里弟子弗得讀卽讀弗得盡讀也壬寅理潮潮兩庠率弟子以請先生謝弗得始發北遊稿刻之大都書義十六易義十四蓋偕計吏時語耳刻成而博士甘君李君等凂餘言以弁諸首余惟孔子論文必及質孟子論辭必及政易之賁言文曰明政拆獄而終之以白賁無咎皆合內外之道也世之操觚者勿論顯背紫陽私附二氏爲引戈入室者流卽言成一家大可經少可傳而理不抒心行無實濟謂有體有用何先生制義具在海內自有隻眼不具論且論其所以學並論其所以施於學先生年最少悟道甚早常時衾影無怍聽覩皆眞知世之不可上也常下之知世之不可先也常後之惟是潮有大利大蠹又毅然亟興亟除至寧忤貴人無寧少負億萬人則先生之深於易而學求不媿孔孟耳昔昌黎刺潮鄕校一牒掩映千古第當時傳昌黎者謂其潮未知學始命進士趙徳爲之師夫昌黎未刺天水己成進士潮似非未學者且天水而外又不聞多所顧化今先生躬爲師帥潮弟子北面事之如神明當自有不爲昌黎者敢搦管書之爲異日左劵峕萬曆癸卯春王正月也

○讀中離薛先生研幾錄

余少從家大人受書則有中離先生研幾錄曰先生爲陽明首座讀此有裨聖學時有事帖括解者十七所未解者十三比仗斥家食搜此書無有始就先生裔孫諸生某得抄本讀之見其精密恢擴直發前人未發聖人復起不能易矣近來姚江標柄人間疑其支離先生之學有入門有歸宿而一生气魄百折不回眞爲姚江功臣苐此書殘闕祗存千百什一姑綴數語簡端俟獲全書當敍付剞劂爲先生傳神云

○便民四禮序

孔子曰安上治民莫大於禮者所以正人心厚風俗使裔不謀夏口不亂華者皆是物也人亦有言見無禮者誅之如鷹鸇之逐鳥雀蓋失禮入刑意耳夫治民者將令民賢者循規智者履矩卽有不肖者亦逡巡檢飭而不敢屑越於規矩之外斯於惇庸無媿乃誨導未先俟其悖斁皿然後督且罰之非計之得也西鏞入宋稱道南名邦矣五百年來其國家之所教化與賢士大夫之所服習醞釀回視漢唐以前何如耶宜其凡有血气動合天則卽推七閩爲海濱鄒魯者必首西鏞而後可夫何世降俗漓諸凡冠婚喪祭之間亡論號爲齊民者殊乖禮度間而求諸衣冠縉紳其凖凖繩繩較之戴禮儀禮不爽尺寸指亦不可多屈矣癸巳春督學使者匡嶽徐公奉命出典閩學下車之初拳拳以修身立教而於四禮尢雅意便民復古蓋以其正宮府率藩封之大經大法揭緒餘而示之閩也夫詎非禮教正鵠也與哉顧其書頒之學宮齊民弗得讀卽讀弗解也熙春爲使者下吏敢仰承徳意就齊民極獘頗淪口裔者彊綴數語於後以廣厲靑衿謂靑衿閭閻之表也表正則景正而齊民隨之第靑衿亦不必遠有所慕也龜山有云先王之禮本諸人心所以節文仁義是也顧所用何如欲民還淳反朴以救一時之獘而已三傳而至晦翁其家禮一書具在蓋天下萬世不可一日磨滅者也靑衿果能誦法使者因以仰止於鄕先生朝而講貫夕而傳布自身及家自家以及親戚朋友俾風俗淳朴而人多君子邑有可封則不負天生士意也不然靑衿弁髦使者言齊民又弁髦熙春言則失禮入刑熙春當奉三尺從事矣

○四禮獘戒

林熙春曰禮以防民自古記之夫禮繇人心生者也何待於防耶蓋世遠則漓漓則禮獘禮獘而風俗移之矣故欲導民於禮先救其所以獘禮者僭附數條於後名曰四禮獘戒

夫冠者禮之始也禮曰冠而字之敬其名也又曰無冠禮而有其婚禮皆所以示成人之道有序耳鏞有少年儼然尊倨髫首爰字且以別號自命無論市井無知猶爾卽名門世冑亦雷同附和之此其獘與不弁而娶未笄而嫁者等也蓋彼此總角便屬伉儷己無以別爲人夫爲人婦萬一有子又何以稱爲人父爲人母耶凡有此獘宜攺不終日

夫婚禮者將事宗廟繼後世君子重之是以父親醮子而命之迎蓋以男先於女耳鏞有以朋友而代之迎謂別嫌何且女一與之齊終身不攺亦非七出不得遣者也今則視再醮如脫蓰然諸凡以貧而市妻以財而市人之妻者種種無算甚且入�如丘根養蕭辛立爲兩夫而幫一妻矣夫同姓不通婚姻示一本也親屬不得苟合正大倫也乃餘炌等則以余姓而娶余氏陳辛應等則以從弟而贅兄嫂其逆禮傷化詎可令眾庶見耶凡有惡俗亟宜痛革

夫喪禮有四制仁義禮智是也古者男不死婦手婦不死男手令鏞則死於土工之手矣古者死不欲速朽今鏞則問付之炮烙矣古者三月而葬今鏞則有停數十年不舉矣古者聖王瘞及枯骨今鏞則貧者市墳塋富者衒財帛甚至發人四五穴而無憚色矣諸如此類俱於四制大悖斁皿也可革也禮又有以多爲貴者治喪是己有以少爲貴者治賓是己乃鏞之俗每每厚款弔客以示華盛獨不知人子財力只有此數畱一分治賓便減一分治喪以客薄親豈無後悔明者其並思之

夫祭禮反古復始不忘其所繇生也大都有忌祭有時祭有墓祭墓祭鏞有行之時祭則非齊民所能盡行求可自盡則忌祭其最不容己乎蓋君子有終身之憂忌日之謂也然要之尢在明其宗法而己倘宗法不明則陽名有祭而陰實己絕如楊福等以侄而繼祖叔章柱等以弟而繼從兄伍仕弟等以螟蛉而繼張根福皆非禮也非禮之祀神且不歆況其啟爭奪之端貽告訐之禍尢甚不可解者乎

○南遊艸敍

鄕余令鏞鏞爲閩名邦多魯君子時龍池官先生以文雅勝兩峯李先生以介直勝公餘過從間俗裨益不少別廿年所而鏞之紳衿每念余無害頻遞往遞來而李子北化以今年入潮持南遊艸謁余余叩之則李先生季孫嘗從官先生學詩者也餘思二先生不置喜二先生之孫若弟子猶二先生也者比回而丐餘言以弁詩艸余惟今之譚詩者多尊唐抑宋而淺衷之夫剽陳言而希速肖固卑卑無甚髙致間有師心獨創則自以爲淩厲千古而摩之似合按之實離卽與宋絜長且不知本來性情何物而於唐謂何鏞之先宋有道南大儒其全集詩僅什一固不拘拘於唐而至今望龜山仰止者亦何嘗拘拘於詩也北化少年學詩不襲宋亦不襲唐興到成聲詞到成韻信手信口自成一家過此以往其進焉可量哉昔王輞川詩中有畫實以詩顯耳北化工於詩復工於畫且斤斤繩墨無詩人放達態則余之所以與北化者寧獨以其詩己也

○劉別駕鹽議題辭

刻鹽議者何刻之自諸生意諸生又自百商意也天下之利莫大乎鹽而其獘亦莫大乎鹽顧其獘每繇小浸大與利常相爲貞勝也鹽鐵論云川原不能實漏卮似爲下之無節發山海不能贍佚欲似爲上之無制發總之皆繇小浸大之說也潮之鹽所產不過數場而商人轉運之勞則有風霜瘴癘之所侵冒則有衝波急洑黠賊之所震驚則有歲月持久之所守候則有衙門胥史逐臭聚膻之所朘削而其行鹽之地又僅汀州數邑而止而其辦課之額又驟至二萬二千有奇而羨則商焉得不罷日轉而桎梏載道日轉而妻孥就犴狴也歲丁未別駕劉公實司鹽榷公穆然咨嗟誠不忍見商之病至此遂引爲己辜視若痌瘝先之以定班次勤掣放次之以謹權量疏連坐釐積役嚴盤詰而其原則自蠲搭配始行之一年凋瘵以瘳課不速而足百商赴當事保畱至再公峻辭得代百商乃請鐫其條議以垂永永公又閟之無爲名髙始就牘中私錄托諸生夏日炎張鳳翮沈觀隆程章黃世輝吳名揚等示余余惟世儒譚仁義每每岐功利爲異途居常修心繕性聖賢自命一當官而卑卑利役無足入吾神以故經世大計誰爲仔肩卽不然又洗垢索瘢東濕吏訊毫芒一無所遺失自謂獘除而其利亦不溥何也鼓瑟者紓其大弦調其小弦瑟乃可鼓若大小弦俱急非戾則絕耳人亦有言利者義之和和與紓其旨一也公條議數事明若燭照持若嶽立何曾事姑息縱弦而令其無聲苐其一腔懇懇寧爲寬愽深厚無寧爲排決峭厲寧爲杜請托而淸左右無寧爲科罰爬梳寧捐千金之例持三尺之法無寧爲自緇而自貶要之求爲商利不求爲自利而己繇斯以譚鹽筴法也無自利法法也夫孰非王道哉王道之行天下爲公卽推之四海而凖也是爲刻鹽議意

○大鑑洲文昌閣募緣敍

夫大鑑洲者何則海陽龍溪之水口洲也龍溪以网絡羣流得名越此爲澄海鱷浦界去海以只卽韓昌黎所云州南數十里有海無天地處顧其地隸龍溪而其系重不啻龍溪己也海陽西北多山從鐵嶺錫山迆邐度河逾桃山桑浦突起玉簡峯爲郡城案又逾雞籠山將軍帽獅頭嶺下鱷浦之水吼橋而止東南多水祗以長堤爲障延袤六十里而遙歷登云登隆隆津南桂數都盡龍溪之大鑑洲與水吼橋對峙形家謂爲倒地捍門其中沃野百里阡陌錯繡比屋連甍千廛萬室而羣流俱從此泄卽謂之郡城之水口亦可柰方屬巽位下關無山以故歷朝以來文士懷奇鮮登��素封擁資難積累葉或亦職此之繇乎近鳳皇臺有建可溪吉水塔有建崒嵂上聳插天鯨虹下浮鞬地總之爲培東南不足計說者猶云修葺左戶未及扃鑰中門謂全潮之風气何於是父老子弟合詞乞予大鑑洲作浮圖於上又慮費巨難措始易塔議閣髙近塔之半貲省塔之九爲級三以象三才爲稜八以象八卦爲負乙抱辛以象天以太乙蓋仰簡峯而絢霞標環四水而崇砥柱山川扼塞居然大觀仍奉文昌帝君祀之非直謂司中司祿爲文章掌握而詩稱孝友百世且興起焉繇玆對越或可翼世教於永永也惟是大廈之營非一木之支千年之舉豈一人之力所賴倔佹雲起岧■﹝山帶﹞星懸淸風萃而成響朝日耀而增輝者不無賴乎當事及縉紳之多助耳在人心向往固無煩慫恿苐恐近者固習乎所見而遠者或忽乎所聞故不敢爲駢驪語晦幅■﹝巾員﹞原委蔽卜築輿情乃搦管繪圖勒其大都如此倘欣躍灌輸共成盛舉異日者地靈人傑而民物安阜則山川不朽而君子之明徳亦不朽矣

○寧儉約敍

往先輩父老恆言吾鄕曩時好耕稼而樂樵采有古先民遺風迨市廛逐末四方輻輳日以琱琢然正嘉之間弦誦相聞紱冕冠蓋爲英俊淵藪時去質未遠卽士君子猶不失田野隱居之意蓋十里之內眞海濱鄒魯哉馴至於今則耕樵化而紛華畢露矣水陸爭奇第宅錯繡鮮衣麗裳相望於道𨿽譽髦勃發實繁往昔而競文滅質識者憂焉於是士君子相與講求釐爲儉約走山中而問敍乎余余惟儉豈聖人之得己哉禮始諸飲食而宮室衣服亦豈能逃而去之苐對奢而言則止爲固就奢而流則不止不遜而己何也天行之數起乎儉常卒乎奢人心之趍樂乎奢常厭乎儉況儉之途隘而奢之途廣或服用侈靡或土木煩興或結納徧乎海內或婚嫁而弁棄田廬或矜門第而系累乎子母或以一人而蕩諸父昆弟之業或以一時而傾數百年之積造化物力只有此數所當儉者旣如此乎橫肆決裂而不可收拾則所不當儉者又焉能周旋繩墨肅肅雍雍日軌於禮度而不屑越甚至大壞極敝卽薄喪緩葬廢養失祀自甘於悖仁孝而去倫紀夫孰非知奢而不知儉貽之也夫仁孝倫紀生民秉彜豈其旦莫淪亡以至乎此祗緣習俗移人紛華易入浸漬醞釀而不自覺而澹泊寧一非雅志明禮者莫之與也禮無貴賤亦無今古古之失禮者求之於野吾鄕野也野人先進夫子道之吾鄕果能穆然深思儉者簡也奢者邪也納乎簡弗納乎邪寧朴茂以寧神無淫冶以伐性寧畱余乎身後無取快乎目前寧樽節以惜福無暴殄以逆天則簡而易從易亦可久卽天地之道何以加焉自是而推之天下人人而親親長長人人而樂樂利利天下不足平矣余故曰吾觀乎鄕而知王道之易易也約凡若千條皆諸友之所釐正間附以先賢格言蓋示從先進之意耳余在禮言禮不無僭踰而非徒言之則諸友有厚望云

○譚藝錄序

余客冬得告入裏而溫陵李公來守吾潮私心謂公名家冑當眼界空天下卽不然維揚資深亦優遊待遷於子衿或不得當乃未數月親建旗鼓集十一庠品題之手自丹鉛得神得骨若九方臯之相馬然己復將副墨付諸剞劂而丐餘一言以弁諸首余謝呫嗶餘四十年所辭不啻三而公復召季子佳轉督余恍然者久始憶壬午癸未之間先師郭司馬守潮嘗鐫韓山較士錄余實錄中爨下桐也寥寥三朝守卽多賢而此意已晦幸而得公續司馬之響爲諸生模楷敢以椎魯而不附姓名聲施余惟今之譚文者每謂竅之山川而潮之山川如昨也玉簡峯輝珠溟澤媚鳳棲霞舞鱷徙波恬豈曾與前代異而前代之文章性學勛業科名亦爛焉史冊遠不具論正嘉而來林太史以萬言受世廟親知翁襄敏以將略捍九邊驕口則屈指古今未可多得柰何卽歲嗇運制科偶遜令一二懷瑜抱瑾之士不能無牢騷不平之感間至有索然自廢每咎乎山川不靈余甚不謂然蓋人生遇合政自可知與不可知士之所不可知者天而其所可自知者人也公以身爲鵠諸士益自矜奮俄頃之化日異而月不同以故喙喙爭奇什什入彀神而明之峻特若玉簡閎肆若珠溟飛揚若鳳棲深沈若鱷徙余幸而卒業與壬癸面目迥異始信文以人轉運以人扶公之造吾潮者於司馬有光自是習而久久而變卽馳驅天下可也寧論潮然余因是而有感焉昔昌黎刺潮鄕校一牒以崇正辟邪爲指學者咸北斗太山歸之究且士篤文行至今蒙海濱鄒魯之稱今公標以譚藝意不在藝也首試躬行開卷亦以躬行其亦遠紹昌黎文行之思乎諸生願學有在無端以文自鳴曰韓木繁花科第可卜恐非公期望意矣

○重浚中離溪募緣敍

中離溪原無溪也倡浚之者自中離薛先生始嘉靖己丑薛先生自爲識曰此溪一通農者利灌商者利販居者利運行者利舟楫蓋鄕願也予相其可就以告南湖王公曰然命經衛塗竹泉董其事夙夜勞瘁而鄕薦士林孚中亦協相以成噫是舉也天應異晴地應異物動七都之眾盡數月之勤良亦難矣後之人其嗣浚之庶此溪之利永也此薛先生於宗山書院勒石辭也夫天應異晴固謂之得天時而地應異物者蓋當日浚河得殘碑於土曰水繞牛屎塔碑出狀元來不數年東莆林先生登壬辰第一人而蔡劉二侍禦亦相繼興起則此舉有關人文薛先生作記時猶未及之今此溪己九十年所矣岸髙善圮沙多善塞時久又愈圮愈塞勿論此都人文少遜前修而薛先生之所謂利灌利販利運利舟楫者又不啻難焉近年以來數縣轉輸每迂回海上然後上始達乎揭普下始達乎海陽澄饒或舟有重貲則綠林生心或風有作惡則白浪爲祟屢欲此溪嗣浚祇爲道旁之築而己玆幸公祖父母特采羣議轉詳院道主盟不可謂非千載一時苐洊災之後物力凋敝決難以動七都而勤數月除賑龍溪上莆南桂銀三十六兩及本縣捐俸銀五十兩外卽欲盡請公帑則榷重餉詘業己無餘再四籌策秪有募十方而成普濟耳今計此溪上淺者宜浚三四尺中淺者宜浚一二尺總之度地當二千丈而遙度費當數百金而羨時窮思通否極思泰民心望此舉有如望歲矣顧租稅隸此都舟楫經此都商賈𨿽在別埠而往來此都皆於此溪有資也與其泛海而幸不測孰若捐貲而就坦途凡我桑梓願仰徳意共破慳貪蚤成盛舉則內地舳艫風波盜賊可免秀气宣泄賢才輩出可期不將明徳與川澤並流哉余不文不敢以駢驪語晦修浚意爰弁俚辭用告於尙義而樂施者

城南書莊艸卷之七

●城南書莊艸卷之八

海陽林熙春志和甫著

記

◆記

海陽縣重修文廟兩廡記

普寧縣重修儒學記

揭陽縣修理橋梁道路記

澄海縣修溪東寨記

海陽縣重修東津沙衙堤記

周氏大宗世封列祖家廟記

潮陽縣沈侯蘇商碑記

惠來縣尊經閣記

嗣浚中離溪記

潮州司理姚公疏通塩法碑記

揭陽縣復建釣鰲橋碑記

附乙丑復橋題詞

爲次孫爾揚立後記

潮州府復澄海縣官山記

外父陳懷川公立後記

○海陽縣重修文廟兩廡記

倚鳳山而環鱷渚是爲潮郡治而海陽縣儒學故附郡學右宋紹興始遷於制錦坊卽今地其後代有損益往籍可稽明興永樂間鄭參知就其地建大成殿若兩廡文教維新矣天順再建後亦相繼修葺顧世久則木難支勿論廡捨傾頹先賢先儒露立卽殿宇以妥先師亦岌岌乎幾圮長吏者逡巡莫之能舉歲癸卯震澤王侯調自大埔下車釋奠與諸博士相顧咨嗟謂海陽實巨邑才賢蔚起而學宮顧闕焉不修其何以觀四方吏職之謂何苐榷稅煩興正當時詘難其費者久之越明年而政通人和侯直以身肩焉工取諸糈而民不與緡取諸俸而帑不與蓋壞有緩急故先修廡後修殿體有崇卑故殿修文廡修質肇事於某年某月不閱歲而旣竣役堂堂翼翼百廢具舉邦人士之駿奔歌舞其中者則謂侯實大造我相率謁博士駱君蕭君胡君丐餘言以紀盛事余惟聖賢道統之傳因人而絕續天地靈秀之气亦因人而顯晦潮𨿽天涯乎大海蒼茫呼吸陰陽浦女娑日月寧直吐云霓吼魚龍窮造化之神奇蓋亦有煥宇宙之文章者它不具論姑就邑產者悉之洪蒙闇勿月職方之籍少遜中土元和以來昌黎載道而南而趙天水以鄕先生爲鄕校師在昌黎則謂孔子傳之孟軻倘軻之道至愈而粗傳𨿽滅死無恨在天水則能明先生之道論說排異端而宗孔氏一時遇合傾動千古用能鼓篋邦人篤於文行號稱易治此一時也載入咸平陳文惠修孔廟而獎後生風振海濱彬彬稱隆維時林度支衣冠十有七人許轉運總文武四十有二人而劉循州父子王宗伯叔侄復褒然爲宋名臣蓋至觀於眞西山潮州貢院記萬桂之試終場踰萬解額屢增得請至二十有六此又一時也昭代右文教化翔浹豈讓唐宋其間賢良師帥之所畢力陶鑄豈讓昌黎文惠二公公交車之上累累若貫卽歷科賢書屢解東省林太史廷對至受世廟親知遡往而譚昌明之盛又豈讓中土乃求其勛業掀揭齊軌名世則學宮之掌故具在亦邦人士所扼腕也豈山川之精不盡宣泄將有所儲以鍾靈淑乎在詩泮水之二章曰魯侯戾止其音昭昭載色載笑匪怒伊教言身教也今侯躬依倫極口中宮商卓然爲世模楷而黌序修廢風气復完則諸博士順風而呼其聲必遠矣苐人亦有言與其爲善於國不若爲善於鄕孔子論好惡必於鄕人蓋重鄕也諸生誦法孔子又幸生鳳棲鱷徙之鄕薪槱弓旌正在今日倘守師說而遠曲學爲天水之紹翊聖眞是惟諸生將際熙洽而贊休明爲諸公之匡扶國運亦惟諸生余固願諸生之寧爲鳳無爲鱷庶不負侯亦不負鄕人也不然逐靡波自淪乃罪其山川弗靈殆非侯修學造士意矣侯諱演疇江西彭澤人壬辰進士今升南京工部主事博士駱君諱良圖蕭君諱來鳳俱南劍人胡君諱與齊粵西人並起家明經例得書

○普寧縣重修儒學記

普寧故未縣也縣之自嘉靖甲子始維時山寇屢擾至勤兵敉寧當事者求善後策都禦史張公臬禦史陳公聯芳僉議潮陽西偏洋烏戎水黃坑三都去邑百七十里而遙鞭𨿽長不及馬腹請就黃坑厚嶼開治治之便制曰普寧朝廷之望治深矣苐天造艸味長吏相繼方且安集流移剪荊棘而事耘耔卽欲建學造士猶以時乏逡巡莫之能舉迨萬曆乙亥令公劉鈍始建堂捨乙酉趙獻始建殿廡丁酉王稷始建啟聖祠蓋自洋烏戎水旣歸之後物力愈減一切肯構亦不過因陋就簡徒具綿蕞至諸生之衣逢食旣所爲賦南宮上公交車者又十七外邑占籍此邦人士幾幾然日望其振起而竟不可得也歲癸卯浙沈公至下車釋奠顧瞻黌宮輒嚄唶低回不忍去謂普寧𨿽新造豈宜其頹敝至此況十室之邑必有忠信邑儉百里科名悉資與國師帥之謂何今年所屢祲難與興作苐聖門論政曰舉爾所知爾所不知人其捨諸亦未曾延攬天下士然後以王道稱今日之事無如申土著著爲令徐躬爲日月省試之庶幾昌熾之運啟於一方亦所司旋轉責也越兩比邑之士勝無有所謂占籍之十七矣教通人和乃議繕修於是捐金醵糈鳩工庀材帑不足繼之以羨羨不足繼之以鍰蓋官有土木之役民無土木之苦而廟堂祠廡欞星半璧與夫庖廚廩藏煥然一新焉事旣竣邦人士濟濟蹌蹌駿奔歌舞其中則謂沈公實大造我會公移福州別駕當行博士黃君某陳君某率諸生某某等相與走衡門丐餘言以垂永永余曾締觀普寧始末蓋三嘆矣洪永開天功化翔洽五嶺以外淳龐未攺維玆聚落固潮陽之隩區上游之樂土也嘉靖而末楊鄒倡亂蹂踐三十餘鄕而戎水之戰首功一千有奇神山爲赭此乾坤何等時武略遞興文明少郁固其宜耳張陳二公爲民請命披雲霧而覩靑天赤縣分置爲潮羽翼沐潤依光比於附庸此亦開辟以來之一峕已方今聖教鴻鬯諸生幸身親值之宜其薪槱弓旌後先相望云蒸龍變炳蔚多賢乃遡自建立又不數數見豈山川靈淑有所未完抑地狹民勞弗遑誦說詩書耶余鄕課耕抵邑竊觀鐵山在右金山在左環邑而嶼累累若貫卽千流萬亦從一而會又其俗朴略力本與粵志符此正所謂忠信也忠信之士可與學禮諸生其益自矜奮求爲可知與名世齊軌無徒以新造自諉曰禮樂必積徳百年而後興爲漢儒迂譚也則諸生重沈公亦所以重山川矣公諱如霖別號春渠爲湖州世家愷悌明敏在邑多所興除此其大都云

○揭陽縣修理橋梁道路記

揭陽列潮州西偏自揭嶺迆邐數百里而抵玉窖南若北隸河蓋澤國也北郊以往達潮之途在焉輿梁圮壞道路沮洳行人苦之然庚子年來竟未有一舉而繕修者蓋髙焉者一以其地爲蘧廬而卑卑者流又以其地爲市肆卽縣治不餙且不下堂而賦招搖尙安望其卹褰裳而民溺已溺爲歲壬寅吳來虞汪侯來令揭勵精三載百廢具舉遂穆然興嗟財用取諸歲羨傭作餉諸廩贏擇一二父老程督之不數月而告竣行者歌於途遜於畔而左相黃君瑞移書於余紀其事余惟是役也可以觀世矣上古旣遠當成周時天下又趨農桑哉乃臺池苑囿不過共九重遊豫所耳經營子來侈諸聲歌千古以爲美譚迨至孔孟則有間矣擇可勞而勞便有商量計較意以佚道使民便有非佚爲厲已意然猶民任其勞官享其逸未聞有舉歲羨廩贏爲民繕修者是豈揭之民心不如古歟何其勞在官不在民也侯世受尙書尙書衍洪範無如皇極王道一章侯乘積獘後直以博大爲蕩蕩坦夷爲平平端方爲正直政屏竿牘爲遵義好先抱嬰爲遵道惡在拔薤爲遵路而此特其一節耳左相何枚舉之以淺窺侯左相又謂司諫論世未及論揭也惟正之供自古記之郡𨿽巨不堪溢萬邑𨿽巨不堪溢千揭自榷稅以來舟車算菽粟亦算海錯算笱簍亦算稅額驟至四千有奇蓋腐肝竭髓時也侯度力詘豈宜舉贏柰何以此而勞苦我閭閻此所以引爲已責而不辭耳周禮一書司空以峕平易道路而合方野廬司險遂人所以分授經理者不一而足而在易之兌曰悅以先民民忘其勞則歲羨廩贏正所謂先民者也勿論旣成之後大道甚夷男子繇右婦人繇左車擊肩摩連衽成帷舉袂成幕自今以及永永曾不竢邪徑而托足卽民溺已溺穆然興嗟此天徳也有天徳然後可以語王道侯殆謂是歟司諫何謂不佞淺窺侯也余始憮然曰有非常之人始有非常之事是役也上順天峕下達地利中周民隱一舉而三善備焉可以識矣侯諱起鳳辛丑進士吳之長洲人在邑有異政以神君稱父老程督者某某例書碑陰

○澄海縣修溪東寨記

澄海新造潮州視爲左翼而溪東一寨控滄溟而捍封疆微論澄要地卽謂潮之咽喉亦可先是戊午倭夷就此登岸輒破蓬州守禦因而蹂踐我土者數年當事始下令城各村以自爲守溪東鑿土得石累石爲城環城皆水形勝與各村異丁卯林酋聚萬眾海上獨憚溪東爲梗於內侵不便自臘月攻圍炮聲震天城中男爲守而女爲餉當事者無一卒相援至三月三日食盡力窮矢石如雨而城陷矣流血丹丘內地破竹曾酋繼之其禍尢烈蓋咽喉旣潰腹心受傷始至此耳天祚海濱生聚有年溪東始成溪東苐城堅者瑕隆者撓卑者窪圮者崩與無城等歲有雈苻出入無憚三老戒心每每以修城請當事者猶遜力詘弗果壬子邑令錢使君以問俗至三老請如初會整飭兵備副使曾公行縣使君集輿情上議大略追惟往事言之痛心倘城而不固猶云以城予敵況舊趾五百有奇傾頹逾半而罅隙不與焉相地度費非數百金不可欲請公帑則積貯無遺欲括寨民則困憊特甚職願以身爲幟俸薪不足以罰贖繼之罰贖不足以勸募繼之寨分六社特借社長籍工籍物料而止無它與也職私憂過計似足當海上一箸議上曾公報可遂檄巡簡胡正惇事主簿鄭鯨閱視則以某月某日肇役迨某月某日迄工雉堞桓桓樓門矯矯過者凝眸有如金湯總之費二百金而近而城舉矣往使君建議時使君猶以非常之役難與慮始不佞僣攄末議亦願以一勺勞勞使君志益決迨竣則移書衡茅屬不佞碑之餘惟今之爲吏者大都以簿書期會爲兢兢至譚及保障猶謂幸無及於其身又何所利而任之卽爲人上者亦曰此夫迂遠而闊於事情又何事力詘而舉贏爲脫有不測安所登陴殷監不遠此豈特有司過哉戊辰之春當事者果有一矢一鏃以及溪東又何至城中九百餘人駢首就戮如田橫死義然其最可恨者林酋據城挾撫郡倅猶持剌以唁父喪千古以來曾有此事否今山川如昨城郭己非使君當民窮財盡之秋能力決疑謀重興曠典事不再計而定功不浹歲而成回視逡巡避事者固大徑庭卽賢而喜事暴施勞百功半又豈可同日語哉昔春秋書城二十有八間衛王室保子男者十七而一旅之眾蕞爾之地不邑而城者十三聖人猶斤斤必書示將來之程爲土地人民政事首務也溪東控滄溟而捍封疆絜小谷若毗不啻倍之用是弭寇折萌內可安枕卽風气完聚驟列賢書開海濱人文景運夫詎非百世之利而何語曰哲夫成城使君是已使君名夢松浙之龍遊人繇建昌補任蒞澄二載擘畫多善政就城論城姑書其大者如此後之人其嗣修之庶潮之賴此城永永也

○海陽縣重修東津沙衙堤記

周禮大司徒辧十二壤教稼穡樹藝小司徒經土地井牧田野而閭師復任農以耕事責五穀一民事而多官兼治總以佐王安擾邦國至冬官修溝洫之政論防必先地勢廣防崇方大防外閷則專爲堤防設焉維時當災不災其備豫也後世史起之於鄴鄭國之於秦白公之於趙謝安之於新城類能相民物而補天地而泰州捍海之防範文正以一塩官成之卽程明道之於上元猶攝也曰盛夏堤決倘竢聞府聞漕始塞民其魚乎捄民獲罪所不辭也一則官卑而力大一則時急而志決寧非千古之遺烈哉潮本澤國蓋合贑循梅汀漳五郡之水注之韓江千里建瓴萬派歸壑而龜湖鳳溪以下勢轉而東東津正其要害處也沿江兩岸賴堤以固春夏之交雨淫江漲云昏天回幾撼地軸白浪躍雉堞出居民望之搖搖然夜則迅雷震驚甫就枕輒彷徨起若此者十餘日或五六日每歲三四至以爲常倉卒有警則扶白負黃號泣聞數里它不具論卽東津沙衙堤庚子以來已三潰矣庚子之潰賴直指李公用薛孝廉采議發帑金八百予司理姚公拮據修治仍自虎豹陂培土增磯以逮於此不可謂不計久遠柰旁多流沙水且易嚙壬子圮甫塞癸丑復圮東廂秋溪隆眼城蘇灣諸都禾沒殆盡時直指周公正代狩入潮士民許紹等合詞以疾苦請周公穆然咨嗟遂捐百金爲幟因饑未舉越歲而觀察陳公首重民瘼捐亦稱是太守陸公復捐溢其半蓋所謂同心出治者而令尹沈公甫下車輒毅然補捄謂此地善圮非中砌地龍無以杜滲泄非外培荒石無以禦衝激非上流加石磯無以障狂瀾議上諸大吏悉報可遂命主簿黃君大徳集耆義廖一潛等戴星惇督而沈公亦不妨邑務出郊稽勤惰而核工程以故子來荷插不戒雲集始事於乙卯正月抵三月而工竣計堤亙若干丈崇二丈有奇址六丈面閷址之二諸所經畫具如令公議一勞永逸捐金猶然有羨夫詎非不朽之伐也與哉工竣之日而水適至如岡如阜屹然長虹秋冬二斂萬寶告成四都之睹安流而食明徳者相率托知友廖生某某梁生某蕭生某薛生某造余衡門丐辭勒石以垂永永余惟潮地濱江賴堤以固利害眉睫存亡呼吸非若民隱之難知也前此不戒視爲故常每每待其破敗而後圖之姑捨其遠且細者苐論其近且巨者弘治之役太守周公鵬築北堤發丁夫數千閱六月而始就成化之役禦史曾公昂復檄築北堤發蠹民二千金而始就正徳之役余鄕人禦史楊公琠疏修南堤請塩利三千金而始就萬曆許隴堤之役余先文林白觀察任公可容斂民間千餘金而始就凡此皆捄之於事後孰與乎豫之事前之爲愈也沙衙之役幸已底績所爲存禾稼而蘇覆溺全風气而妥廬墓者其功與史起而下埒顧其始事之難視弘正間又倍蓰焉何也捄荒之政一曰散利利無以散尙安責財其賦民難四曰弛力災沴洊臻民力自餒其役民難況隨塞隨圮譚虎色變道旁捨築誰爲賈勇其一民難玆監司持議郡邑分猷其精神智力竅於山川業以難圖之已而以易遺之人矣在易之蠱先甲三日後甲三日蓋聖人示先事速爲慮後事速爲防也嗣事者守易訓無斁卽萬世其永賴矣是役也費逾百金工僅三月似爲易易苐春秋書水書饑不一而足而時當民窮四都系命一勞永逸饑溺可免是又安可以無書周公諱應期楚人陳公諱一教吳人陸公諱典沈公諱鳳超俱浙人並以進士起家

○周氏大宗世封列祖家廟記

潮陽著姓莫大乎周周之先有梅叟者從兵部郎以宋淳佑己酉出刺於潮自是歷轉運判提點刑獄宦迹皆在於粵復憶潮陽泗港爲四水環聚實鍾祥毓秀地遂奉大父承節父朝奉徙舂陵而卜築於此誅茅結茨用垂燕翼自宋而元而明環泗水以居郁然而喬木者指以千數時長之五房有毅然公蚤世配靜人鄭氏秉政族每齮齕之靜人端嚴多智度遂擇桃溪處焉桃溪負南山而抱玉峽蓋擅一方之勝百世之基也一傳而圖溪直方公再傳而西山鄕賢公並贈中大夫四川參政三傳而今耿西公寧夏都禦史大理寺卿餘贈富川丞臺州舉孝廉文學難以枚舉苐江漢萬必自岷嶓奕葉芬華全在根本故周氏之剙祠泗水也剙之自圖溪公始西山公復立嫡以主郁鬯置田以供禴祠所以崇本明倫者尢甚篤摯顧垣墉朴斵𨿽已備具而塗塈丹艧不無後人乎是托幸耿西公以予告家食益纘承而光大之居怕念聖人築爲宮室設爲宗祧以別遠邇親疏教民反古復始不忘其所繇生也今大父父之忝有章與不佞諸季之服休采也誰是之遺而憑借至此不於是時而遡先所自起心甚媿焉遂取傳志所及知斷自舂陵祖承節而宗梅叟以逮若裔若儷若胤若生卒丘墓咸譜之聯異統同別嫌明微綽綽成一家言己復捐千緡倡導拓舊址而式廓鼎新焉前後堂寢各三穩左右兩廡各三楹中外階砌可容千人駿奔乃扁其堂曰申錫亭曰惇宗世享門曰周氏大宗世封列祖家廟蓋以示冠冕纂襲絲綸烜赫用以啟佑子孫世世受釐也始事於某年某月至某年某月而廟成仍益田百畝爲犧牲粢盛資而族屬之食貧孤婺不能婚葬者特賑卹有差落成之日奉聖祖六諭於屏取自撰演說伐鼓振鐸召羣昭羣穆諭以孝弟惇睦古今興亡大戒見者聞者竦竦愓愓月以朔望爲期自是歲事有常族大和會秩秩以恭衎衎以穆儼然若見其神之顧歆咸興水木本源之想灼灼乎盡知爲舂陵後也嗚呼懿哉舉宗之人又思披髮野祭孔子夷之今廟事竣矣廟禮章矣耿西公之拮據勞苦莫尙矣惟是作之者圖溪述之者西山苟不祔二公於廟謂酬旣往而勸將來何於是聚族涓吉奉二公配饗而宗彥多琇多胤等猶度海問記於小子熙春熙春謝不敏者三年而宗老之督趣再四又焉敢以椎魯辭余惟周禮春官家宗人之官掌家祭祀之禮則家有廟祀自古記之苐志稱潮風每營宮室必先祠堂海濱鄒魯所從來矣馴至於今葆姓受氏豈盡神明而僣借名閽廟宇連云孰與於周氏之非傳志不采非世封不祀之爲當也然說者猶謂泗港旣始承節桃溪又始毅然而圖溪西山之祔於禮何居余摭禮應之曰周本周裔余觀周廟周禮盡在是矣昔丰水鎬京周家王業肇焉周公營洛猶不忘宗周重其本也況禮稱聖人之聽天下也一曰治親二曰報功三曰舉賢而民不與蓋禮尊祖故敬宗敬宗故收族而耿西公之宗大宗也情不以服疏疏人不以居異異衣十渙合離卽天下猶一家焉而奚論於宗是之謂治親有功於民禮則祀之不有能作其何以繼圖溪公有振揚之力卽制語所稱徳以百年而植家以再世而興也倘在畏壘猶血食焉而奚論於宗是之謂報功鄕先生歿而祭於社禮也勿論定宗法而創圭田卽西山公之講明正學以興起斯文在廟庭尙俎豆焉而奚論於宗是之謂舉賢在耿西公也祀毅然而追於承節梅叟在宗人也祀承節梅叟而達乎圖溪西山情不拂經法惟師古夫孰非周家上祀達孝之遺意也與哉苐禮不難乎善始而難乎善終熙春無能作爲聲歌宣之金石以侑周廟惟願周之子孫果謂舂陵宗旨如善則和親猶未滿其志則無惡無射以永終譽振鷺之家法具在世守勿失卽千萬世可也

○潮陽縣沈侯蘇商碑記

皇明禦宇六合恬熙淳風鼓鬯無遠不及其綦隆之治卽殷周盛際蔑以加已惟潮州海陬去神京萬里重溟浩瀚渺無津涯東控七閩外鄰諸島夙稱要荒而南澚一山屹起巨浸中向爲吳許二酋窟流毒兩藩致勤天討萬曆丙子始荷睿斷采諸臣筴設重鎭協守漳潮以副將軍彈壓之而潮之柘林寨隸焉寨水兵二千有奇巨細樓船可六十艘而羨其建造繕葺則取辦乎三陽澄饒也郡檄一下動及五縣縣檄一下動及百商商人受檄𨿽值經磨勘折閱亦自相當苐胥史之責有於無責多於寡業已難言而諸邑抵柘林遠數百里勿論驚濤怒浪常蹈不測卽一履其地索者如蝟稍不滿欲輒以不中程駁回往返頻數祗爲途中之瘠坐是海揭商人每援循州給兵自辦例以請而愼重更張畱滯髙閣者有年會乙卯夏爲直指使田公代狩而潮陽商陳振陳元亨等相繼力申前說沈侯沈侯睹斯事而切齒腐心久矣朝聞狀而夕艸牘謂樓船修造兵家實難已已顧給兵自辦則有循州例在前杉商陳情王直指允潮陽議不啻彜章今土著材木及麻枲油鐵諸商復引領望惠一視而同仁之蓋有慨乎始苦采辦繼苦轉運最後又苦乎交納欲仿鄰邦成績爲瘡痍寬旦夕之命亦急則呼天意也惟使者哀憐而財詧之牘上而田公及制臺張公具報可所謂剖歷年拘攣之見達五縣閭閻之情夫詎非不朽之丙令也歟哉令旣定諸商復謁余爲之記以垂永永余惟今天下之商苦無如潮商苦矣潮嶺表貲薄非有如淮楊大賈可助縣官之急而內榷巨萬眞澤竭而漁不己卽微軍需民己不堪復重以循州之不辦者責潮以獨辦苟非當事觀風察瘼烏能祛此害而愉快也苐可與樂成而難與慮始者人情之常余請以牘之所未及者悉之而知其利不止在商而亦在兵何也世間官治舟年促舟圮民治舟年紓舟固無它民得實故耳今辦自兵而值自兵正諺云現財現貨財輕貨眞也利一向也取辦乎商堅則兵擅其勞瑕則商任其咎責不在兵而在商也今辦在兵則將兵者得以三尺從事利二商人多懦而亦未始無猾猾者善賂更以濫惡相欺是惇事之利而非三軍之利也一歸之兵人人得而核之利三有此三利又何慮始之足云余故謂始在潮陽而其仁及於四邑事𨿽行於一時而法亦可以傳後不揣搦管非獨以向利有徳用慰商人之思將使有志於民者推潮陽所以試將來不俄頃而具則潮陽之澤彌遠矣是役也兩臺主盟而觀察陳公太守陸公海防朱公查盤潘公亦共力持中議故潮陽得積誠而伸其志如此潮陽諸大政余別有論著姑就商言商以俟乎主國計者采

○惠來縣尊經閣記

今上久道作人泰運熙皞菁莪棫朴之化翔洽■﹝宀禹﹞內士受經而表人倫上可備三事九列下亦當封疆郡縣用何其盛也惠來爲潮新造去世廟乙酉未百年而地極海以南視神京萬里有如天上其間嘉意學校如蔣大夫任創何大夫任移林大夫及遊大夫相繼任修𨿽拮據不遺餘力而閣以尊經天下多星羅碁布與明倫堂等柰何惠來猶闕焉未講此豈物力凋疲難以舉贏抑一方盛事有待而興耶癸丑神泉海水澄淸映徹數里者數日邑人爭異以爲必有名世以應未幾而周侯來蒞邑父老子弟相顧駭愕此制科苐三人超然小天下者吾邑雞肋何勞牛刀爲而眼界空闊未必不夷鄙吾天末也侯下車一意與民休息乃淸案牘乃釐衙積乃薄賦斂乃緩刑罰乃戒蒱樗乃禁圖賴數月之內吏凜冰霜民依冬日公餘引諸生譚名理副墨不休每朔望臨橋門每謂三代黨庠遂序之法鄕射養老尊賢勸農考萟選言受成獻馘靡不繇學總之皆所以明人倫也顧倫自我身於何而明儒者載籍極博猶考信於羣經故君臣之宜直宜諷宜進宜止不宜自辱父子之宜養宜愉宜幾諫不宜責善兄弟之宜怡宜恭不宜相猶夫婦之宜雍宜肅不宜交謫朋友之宜切宜偲不宜以數而成疏其立經垂訓千條萬緒皆以啟鑰性靈開橐原本爲綱紀人倫之具而弦誦其小也倘此理不徹而徒浮慕乎商丁施孟梁丘賀京房之易慶悊後蒼之禮歐陽生大小夏侯之尙書轅固韓嬰之詩董仲舒顏嚴更始範寗之春秋自以抉聖賢之華闡來玆之奧而說者猶謂其善攺師法而互有修短於謀廢立而傳多雜說業專災異而行多狼藉於人倫謂何我朝學宮尊經與明倫並建蓋倫以經之經以緯之所以鼓舞人文卓越千古遠矣今惠來西連麗水東接靈山環滄海而拱文昌形勝豈遜■﹝宀禹﹞內而積徳百年禮樂之興正在斯時乃睠經閣闕焉未講勿論鼓篋無從譚經無所而當此久道作人之會弗令海濱被日月之光其何以稱聖天子明徳興學造士責在有司輒毅然鳩工庀材就明倫堂後而締造焉大都費稟於官役不病民未匝歲訖工而士之歡喜道說以得登斯閣爲幸且徳侯之大有造於我也於是博士吳君某戒諸生鄭生又玄楊生一標而請記於余余惟古者教人要以驅人於道而止經以載道經在而道卽在學以師心悟心而卽悟經苐資有不同學寡頓造則講肄辦說之所切劘舞蹈視聽之所涵濡夫詎非孔氏博文孟氏反約意也與哉玆經不曰明而曰尊尊者遵也蓋非苟知之實以身從之持此以教人是卽所謂身教也侯黃裳白賁象彖象爻是之謂尊易愼若馭索明若觀火是之謂尊書澡身浴徳有若執玉捧盈然是之謂尊禮嚬咲不苟卽一言予奪而華衮斧鉞何以加焉是之謂尊春秋侯又世受詩也潔已愛民其藹然有羔羊騶虞之風乎是之謂尊詩多士應運河淸人文已彬彬矣尙益砥礪經學以身從侯異日師表人倫都卿相而翊社稷庶幾爲國偉人不然者秪循常襲故操尺幅希當世之選恐非侯之所以望多士也侯名之楨字某蘇州長洲人癸丑進士見兼攝潮陽多善政玆特就惠論惠云

○嗣浚中離溪記

中離溪非古也浚自薛先生今稱數邑通渠云年久半塞民思載浚余集諸生條上下邑沈侯躬相便宜議報可遂發帑金八十六募化踰是丁戌春饑以浚寓賑深五尺遞差廣仍其舊延袤二千九百餘丈而輿梁修拓者三自是山川增秀人文宣泄寧獨泛海之風濤剽掠可免苐昔也數月今也越歲昔也動眾今也以民窮而不役民則時事較難侯之利澤較永矣薛先生曰嗣浚利永昔旣料有今日今又不能不望乎後人也

○潮州司理姚公疏通塩法碑記

今天下財賦歲入四百萬共大司農以制國用而取給塩筴者什之二三然皆設有專司轉運及有惠文使者彈壓之故其責一而其法亦嚴行塩之地又皆聯絡數省或數大郡故其途廣而其流亦溥自榷使以來當事者又動稱掣肘而歲之所入亦日異而月不同已潮蕞爾塩之所產寧有幾何天順以前餉秪四百緡而止弘正間則驟至四千緡嘉隆間又驟至一萬八千緡顧彼一時也地𨿽通塞不一猶踰汀抵贑順關而下與南塩合近贑之數邑已靳卽叩閽又不可回其餉又驟至二萬二千有奇夫地則愈變而愈損餉則愈變而愈增百商坐困已計無復之顧其獘又有不可言者人心不古誰爲夷齊卽郡幕縣尉亦得操利權是法以濫委獘居已於廉猶恐其貪官因而爲利而商之巧滋張是法以搭配獘涓涓不息終成江河徑竇盛行則官塩自滯是法以私販獘舊餉積薪沒齒無及閉之則舊壅疏之則新亦壅是法以存畱獘姦不可容矣而擊一鶚以掩羣雉不已甚乎是法以連坐獘名爲捆載實用資斧乃偵夫逐臭積胥聚膻甚且低昂其衡必欲致之罰而贖之鍰是法以要索獘橋以下七邑各曰菜塩先是髙牙大檣漫無片檄從事一逾揭嶺便混循梅是法以詐冒獘數獘旣興則利無羨入課有重徵儻一逗𨖻操切之如訊吏按治之如刑人妻孥桎梏豈直病商輸將逋負抑且病國蓋至於壬癸之間百商之愁嘆極矣時署府事者則司理會稽姚公也公少年甫下車人或以爲塩盬瑣屑細似秋毫卽桑孔持籌亦譚何容易況新例雷厲勢極重不可反而官之爲商者獘什三乃更張難商之自爲獘者什七則洞晣難乃公視商患苦引若痌瘝銳意講求始得竅會謂商以利來吾所以利務在通商未有先自利而可利人者法行自近自古記之今日之政宜無如重正官釐積役寬文罔然後徐而議盤詰給號票愼秤掣疾庶有瘳獨計塩路一綫餉至二萬二千有奇猶令其今年輸課明年轉塩謂民力何咎在運艘之取數寡則班次不速塩觔之取數多則貿遷益遲請挈爲令每月六十艘攺爲八十艘內以二十艘舒旣往之積每艘四萬觔攺爲三萬觔外以一萬觔預將來之積艘𨿽溢而塩不溢更代旣捷循環易周或亦蘇商足國之一策也書旣上而觀察朱公大中丞戴公直指李公皆報可循行至今衣十如公料不惟帶徵已訖卽正徵亦舳艫以進無越歲之苦回視昔時逋負桎梏景象何啻天淵哉百商加額愧無以報公屬公應召行相率托諸生夏日炎魏奎光張鳳翮程章等丐餘言碑之餘惟管仲佐霸吳濞竊雄塩之爲利所從來遠矣公以司埋攝郡事蓋所謂奇驥追風非服塩車者乃能握算若巧歷中命若中黃議是非若辧寰■﹝宀禹﹞導利若決江河起百商之痍飽三軍之腹詒百世之益遺一方之安功孰有大於此蓋以人而行法者其功有限法立而人守者其功不朽也今榷使四出竭天下力以奉一人而大司農每每告匱猶不足以供九邊公入直承明執筆在帝左右卽經國大計當次苐舉矣語曰饗其利者爲有徳又曰前事之不忘亦後事之師也七尺之石足當鐘銘不揣搦管用志大都公諱會嘉字仲禮辛丑進士理潮三署郡擘畫殆盡民畏壘思之

○揭陽縣復建釣鰲橋碑記【戊子】

今上禦極之十有五年揭陽陳侯積歲滿三載時以民庸上之天官諸所頹敝蓋已次第舉矣會釣鰲橋圮當修縣諸生吏民咸詣侯上書言揭陽著名自秦使尉佗徙五十萬人時有之而開治玉窖則宋紹興間始已其地前若後各帶長江亙三山飛泉嶺數百里而來甫入縣治蓋嶺海一名區也西門有橋曰釣鰲不知剙自何代而舊取自門直達說者見謂往來爲便而不知接山川之脈順陰陽之紀其爲慮至深且遠矣嘉靖丁酉時有射利者眩當事聽移而南之堪輿家往往病焉復之便書旣上侯集鄕縉紳大夫議鄕縉紳大夫議亦率如諸生吏民言於是侯報可且捐祿米爲修復先也無何邑之士庶無論遠若近咸輸金以成盛事侯慨然曰可舉矣乃托出內於眞庭謝先生遂大興焉計之墩墩當若干各髙若干廣若干總得石幾百幾十計之梁梁當若干各長若干廣稱之總得石幾十有幾計之力力當日受錢幾緡總得工役幾千幾百肇事於丁亥某月告成於戊子某月費若金幾百幾十皆所謂捐祿輸金而不動公帑者也秋當熟侯部郊省斂鄕縉紳大夫相與攀轍落之登橋一眺紫峯濯漢黃岐拍空極目而西縹緲嶺巆東瞻都堞萬甍鱗次已而俯瞰南北流者灝灝溔溔浮光沃日至有狹六合淩入荒之思美哉山河之勝一方靈秀盡在是矣鄕縉紳大夫顧謝先生謂是舉也可無言以記永永謝先生乃介會山叔父屬之不佞某某曰唯唯或者謂尙書訓邦家慶墮歸之徳與不徳而鄒孟氏論成徒杠輿梁謂爲民不病涉乃揭之復橋釣鰲也弁病涉爲余談而區區於堪輿家究陰陽山川則邦家慶墮盡在此邪子之惟之也何居曰古稱昌明博大之世母踰成周而其時裁成弼亮之佐亦無踰周召粵稽營洛其卜之澗水東瀍水西也先之以召公繼之以周公而又驗之於四方之和會則順民察地卽周召二聖人亦不能外之以造福斯世者今橋𨿽一節而一方靈秀爲系最巨侯能不動公帑旦收輿論復之於以宣百年人心之欝於以奠一邑地軸之偏是侯眞諳爲政大經者可無言以記永永侯名某字某爲江西壬子名進士在揭以滿最竟內以詩誦功徳者蓋百數十年某業己敍之矣復爲之歌曰揭嶺三峻兮水兩支南北交流兮邐迆瀛洲分土兮釣鰲西長虹徙兮徳星移黃髮兮興咨靑衿兮前致辭召父曰兪兮攺易之攺弦易轍兮禹門髙大張羅兮网英豪一釣兮連六鰲云誰之力兮侯之勞

○附乙丑復橋題詞

揭西門有釣鰲橋邑乘已載之矣嘉靖末圮萬曆戊子修復余以眞亭會山二先生從臾曾叨執筆之役客歲入裏此橋己拆心甚媿之夫橋利往來王政所先不知復者何心拆者又何心偶詢一知友謂門猶耳橋猶鍼耳不任受鍼也余謂郡有浮橋門橋亙數百尋其鍼不滋大乎一咲而別未幾而父老呈復者累累士民助復者亦累累旋而折旋而復當事者必自有見矣昔弘治間白沙先生曾記我郡三利溪津津頌太守功後因人言至占詩爲悔今此溪之利自在未見江門夫子爲辱筆也適父老鄭陳等攜簿請題敢漫書數語以質公論

○爲次孫爾揚立後記

孫名紹鍹字爾揚爲長子益封第二子少敏慧余以善記誦命習戴記十二能屬文十四補郡弟子自稍有識在家熟每有事及兄若弟事壹稟乎余心甚暱之餘近詩所謂少小彜倫篤惟諾獨予親此也擇配以臭味相投得社友止玄蕭先生女先生耳提若子不特以快壻憐愛丙辰延名師賓之甥館與次公相砥礪每一帖括出先生親爲點竄卽平生少許可人亦每亟鑑賞自此噪聲日起親朋相謂先生有壻余有孫爲吾二家賀第吾孫居恆謂坊間講說多出學究手殊闇本原稍稍涉獵大全探討濂洛關閩諸大儒根宗一屬文卽犮思極慮不徹底裏不止坐是劌心間有唾血猶不令余與蕭先生知恐貽余與蕭先生憂也三月不告突人饒陽叔弟齋豈其一意靜攝蓋亦有銳心焉不數日血見猶諱不言而屬文如故次日疾大作叔弟始偕之回醫治二月病愈劇並無一言及後事至五月十九日孫婦入訊第曰你勤儉做人而气遂絕嗚呼痛哉孫性醇醇沈默家以內家以外無一抵牾宜其壽而竟不壽人之知與不知無不奔走流涕者以此已搜遺筆多齊死生語少年達觀豈亦李長吉之流乎獨計余闔門痛割世所常有而蕭先生丈人也朝哭夕哭行哭坐哭對余哭對人亦哭果何修得此而孫婦芳齡躃踴口視一一如禮矢死靡他至囓舌欲殉者再得無謂夫者婦之天三年背母恃有天耳今天己崩陷將焉所依余聞之爲孫哭又爲孫婦哭卽老矣寧敢逭其責哉天之崩余以只手補天之陷余以只手培培之云何女孫呱呱念之辛楚余爲撫之如孫補之云何長孫之支子應璇以序當繼余當厚撫之如孫婦孫也嗚呼謂天無知何丰之質謂天有知何儉之年苐人定勝天天之權亦有時而爲人用古今淑媛以苦節昌大人家昭垂史冊者往往而是孫婦勉持此志十年間可堂上稱始白首栢舟猶將旦暮遇焉勿論光我門閭地下人不朽卽本本原原寧不誦乃翁之教於不衰哉揮淚搦管用慰貞心

○潮州府復澄海縣官山記【丁亥】

潮州遵海而南澄海蓋其轄邑澄以西諸山繇望天犀達龍船巖至長嶺大湖延袤鱷浦鮀江二都間或以形勝或以地名不可屈指數總之皆澄右臂也歷稽鄕乘澄未開治時具隸海揭二邑並考諸名家志墓是山者亦各謂官山官山云邇年以來附山諸豪據爲已有致民死無葬所爲人鬼怨恫歲在乙酉司戎實庵王公爲潮州處守時直指汪公正代天子狩於潮也汪公問民疾苦王公從中宣之以故澄民戴冑等數十人詣禦史臺乞復官山仁一方焉事下王公議王公謂是舉也當路軫幽且鋤彊也諸有司百執事惡敢不以耳目任遂遴屬之能於官者授檄往勘之按其籍索其地越一年始熟得諸占據狀也乃上書言天地間山麓在官在民等耳顧在民者糧三升山一峯制也今僅僅以升斗之糧席卷千百岫於令甲謂何且潮塩以暴非如古稱煮海之苦而竈籍丁壯法已復身又沿海塩戶無慮萬家乃獨此諸豪口實煎塩諸凡髙嶠者大扈者與夫眾巋者悉兼並之寧無戾三尺也與哉竊以爲復之便書上禦史同宇兪公報可且曰是先使者之意與司戎力也其載諸石以垂永永王公猶以豪心儻未格而徒以象魏禁之非政之可久者乃召至庭下與更始曰官山王土也而諸豪固私之國法必爾宥不耶玆各爲爾約前所占據今亟捨是惟是爾有祖若父墳或版有輸太倉者並如制爲爾經界之界以內諸民有扡一壞土者罰在諸民界以外諸豪有擅一尺地者罰在諸豪諸豪及諸民各唯唯誓相戒無犯於是諸博士弟子咸造余某下裏願得一言記之餘以爲是舉也寧直仁一方已哉昔有惠田疇修溝壑者槪以取重尼父然要之不過惠一時子弟捄一時煩苦耳爲近昔又有畋梧丘葬五丈夫首掘城北塹得古冢具醪以祭者𨿽爲叔世美譚然惡得人人葬且祭之爲隘乃今追復諸山著爲令不與民私則富而能葬者葬貧而不能葬者亦葬今日之弗得葬者葬至於千億萬年生生長長之未及葬者亦葬山嶽長在生死有托卽以是而與四子輩較近度遠衡隘量廣是舉也寧直仁一方己哉汪公名言臣巴縣人爲丁丑進士兪公名文偉南昌人具有風裁王公名懋中南城人爲甲戌進士以文章名其撫潮也議塩鈔革系行諸大徳政俱各有碑奉公委者主簿三畏陶君典史尙仁周君董其事而勒之石者生員某某等也

○外父陳懷川公立後記

公姓陳氏諱君政別號懷川爲亡室贈孺人父實槐庭公長子也次前川三榕巒四松川五榕川公娶官路林鮮丈夫子遺女二長適富沙王次卽贈孺人公生於嘉靖乙酉以萬曆壬寅十月十三日不疾而逝得籌七十有八矣少業儒稍不利去而隱林間間賦近體𨿽不盡中繩墨矢口成聲取適而已性耿直不能容人過然鄕人有構每又曲爲解以故人不願直所司願直懷川公者其取重也如此至其論犮衣以斂每謂晦翁爲宋大儒而家禮一書無貴無賤何所取義直著私居之服爲體受全歸之服則無如玄端爲正當也此語實晦翁忠臣所爲度越千古遠矣公生前欲余爲之置後余就公門內之政引諸禮未符未敢輕諾蓋禮長子不得爲人後惟支子可以後大宗今前川之子朝佐松林之子徳輔孑而且圽無論矣欲立榕巒之子朝紀似又悖於禮無二斬之義稍稍以榕川之子朝立朝桂朝藩從臾而擇其一餘竊謂於支子後人之說無戾而公又曰禮庶子不祭明其宗也自以身爲繼禰之宗斷斷乎無取乎榕川三庶而必欲朝紀之子應熺後公夫熺爲侄孫輩行己遠公爲伯祖其系不續是重宗而執過於禮者也第禮窮則變變則通無己則暫令朝紀主喪應熺權稱嗣孫俟長以承祧主鬯庶朝紀無二於榕巒而公亦居歆於應熺矣所有遺業屋盡歸朝紀田若廛半以奉槐庭爲五房輪祭從公治命也是爲記

城南書莊艸卷之八

●城南書莊艸卷之九

海陽林熙春志和甫著

銘

狀

傳

◆銘

明誥贈中大夫四川布政使司右參政圖溪周公墓志銘

明冠帶鄕賓官公曁配王孺人合葬墓銘

明鄕賓黃善士墓志銘

明廣西平樂府通判北庭陳公曁配孺人林氏合葬墓志銘

明奉訓大夫廣西南寧府橫州知州東旵夏公曁元配陳宜人合葬墓志銘

○明誥贈中大夫四川布政使司右參政圖溪周公墓志銘

萬曆壬辰蜀守臣具言建昌備兵參政臣周光鎬徵西南夷績最從令甲得贈光鎬祖瑃如其官詔報可制誥有曰樂善好施惇倫扶義徳以百年而植家以再世而昌大哉皇言自國家以來祖被綸章潮陽自公始也丙申參政以大理寺卿得予告歸辛丑始奉其父桃溪先生狀及自爲世傳世系請惟是先大父不朽之計敢以累下執事熙春生也晚逡巡者久之𨿽然獻足徵也公生於成化辛卯卒於嘉靖壬午自癸未葬金字山迄今餘七十年所其質行論定宜莫如公且桃溪穴犮理學之閫大理擅著作之場其言足傳信又莫如公之子若孫無己則就狀與傳系一一詮次之公周姓諱瑃字大用別號圖溪祖梅叟爲春陵十二世孫在宋淳熙間以內講兵部出守於潮見濂溪熙寧四年題大顚筆遂立祠祀己奉承節遷於潮陽之泗水遂爲泗水人梅叟生純齋純齋生龍津龍津生松隱松隱生毅然具有隱徳毅然生公兄弟因隘泗水攺而就桃溪家焉公生魁碩長六尺有羨元首二尺二寸目烱烱如雙炬發聲盈堂盈室人謂大周氏必公公當背毅然年甫十三而戚不廢易若成人然蓋至於擗踴幾絕而痛可知也比長與弟同居弟卒遠方必扶襯歸首丘乃己事母鄭至孝母勞苦構甲第公一切治辦凡米鹽竹木瑣屑必以身先之父喪未厝不靳千百緡延靑烏家至易歲未襄事每伏哭於靈幾前曰天乎瑃夫非盡人之子也倘弗獲徼山川鬼神之靈借席地以妥親膚則有死耳一夕夢老叟指示所在次之日南行視金梘銀槽如夢中狀遂得吉卜云居恆讀紫陽家禮喟然嘆曰君子營宮室必先祠堂吾華其居而先人藏衣冠無所如本原何遂從泗水捐地經營以供祀事將令族人子子孫孫馮依無壞也伯差公產而不能與伯子均宜何如修卻者乃公挈其孤益力卽伯葬時少年刃相逼公以身膺曰若力能殺殺吾母驚吾侄公復度有陰謀戒嚴墓側者匝數夜果相逼如初公具酒食好謂之曰若等自視孰與吾叔侄親少年慚負而退配贈淑人爲蕭給諫侄女外母富而無後臨歿藉其貲付公公曰丈夫羞內財又焉可盡內家之財有次女適鄭一言及期而折壻識篚以竢公揮之且並歸其所假金鈿諸物也者行年五十孜孜好行其徳不倦宗黨緩急輒胠篋應至再焚劵而無難色以故生平不當月旦譏卽裏胥隸卒挾片檄下裏閈得公一言賢於神明蓋至歿而遠近哭曰疇奪吾王彥方也乎哉有丈夫子三長孚先卽桃溪先生經魁聞道不仕累贈中大夫四川布政使司右參政祀鄕賢次恭先次天選孫男五長光陽太學生贈文林郎富川縣知縣次光命次卽光鎬大理寺卿以戰功顯而能文章成一家言俱鄕賢出次光徳太學生次光訓廩生應詔舉徳行冠帶鄕賓俱恭先出季無嗣祔祭於祖曾孫則光陽之子三篤棐舉人臺州府同知乞休致仕能玄修篤志篤信邑庠生光徳之子二篤弼邑庠生冠帶鄕賓篤敍邑庠生光訓之子三篤佑光祿寺監事篤慶舉人篤性太學生光命之子四篤行篤親篤初邑庠生篤詒光鎬之子四篤畯篤太學生篤疇篤偲玄孫則多遜多祜多祺多胤多顯俱郡邑庠生多益多穎俱太學生多培多植多齡多彥多能多受多錫多猷多膺多翼多構多喬多紹多睦多覺多遇多述多良多聘多獻多爵多吉多譽多郁多纘多顒多頌多頤多顗女四俱適右族子婦累贈淑人者一孫婦累封淑人者一封太孺人者一曾孫婦贈孺人者一封孺人者一公方正嚴毅孝友出自天性其不得乎伯謂何晚乃不以爲怨匪不報之且之以徳而貽其孫以久安抑何其豁達長者也當公子貴時人孰不艷慕爲貴人父公顧益自貶損尺帛不被於體惟宅兆祠宇億世爲兢兢己復推財於蕭己復推財於鄭而環公以待舉火者若取諸寄則視系纖絫嗇令人不任徳者不大徑庭哉今之士夫豈不亦讀書明當世之務至取予間且令身爲牛馬而不自覺乃觀公曰與人而反取者不信因死而爲利者不仁死生而二心者不義又曰勤儉勝乎外求安分樂於希宥明徵烱戒卽聖賢不易也人亦有言期年樹谷百年樹徳公之樹周氏者所從來遠矣是宜銘銘曰東山泗水巨人鍾祥篤於人倫尙裏尙羊然諾九鼎黃金粃糠乃祠乃墓翼翼堂皇一生拮據再世孔昌疇爲公子正學宮墻疇爲公孫鳴鳳翺翔帝曰世徳天語琳瑯謂公貴後惟後藉光謂後貴公惟公垂芒振振繩繩喬木潮陽寶林馬鬣億萬年兮無疆

○明冠帶鄕賓官公曁配王孺人合葬墓銘

先帝登大寶令■﹝宀禹﹞內郡若邑拔明經尢者一人入南宮以示異數閩將樂子選氏則首膺是選迨余令將樂則子選解溫州司理己多年所矣余習與司理遊聞尊人官公齒且徳有事鄕射每欲以三老之禮禮之顧公匿龍池別墅間戒司理謝余曰老人不任煩幸無以筋骨苦老人爲然時與王孺人並健飯也未幾別三年而訃至又三年而司理以其狀走數千里乞銘矣夫閩多作者胡爲乎走千里問余母亦以余曾采風於鏞若餘言爲可徵可信者謹按狀摭其梗槪志之志曰公諱謹字有常別號鴈塔先爲大江臨汝人有世祖曰受者洪武間奉命隸將樂尺籍遂爲將樂人曾大父孟順大父惟端世有隱行父洪以俠走湖海娶李氏而生公公生穎敏知嗜學廿歲喪母李父棄而贅於王公以貧勉就商古田古田人事有不釋者得公一言以解人以是多公彥方所諸取責有投以贗金者輒瓦礫擲之曰人旣悞我豈敢再悞人耶將樂什伍士不下數百其所給金穀亦不下數千自公推典案牘毫不濡染其間士到於今稱之百夫長例不得僉書操捕乃陸君齡得操捕維時以旗纛故與千夫長徐爭幾成大變公執令甲擘畫而其郤遂止公𨿽以戔戔起顧其性樂施卽不自給亦給人道遇窶人子輒予之錢至司理爲諸生則稍焚子錢負劵食餼則益焚上鄕書則盡焚其慷慨多類是而實亦孺人成之孺人者王氏姝也母陳氏暱孺人甚孺人迎歸於官值室廬爲郁攸燼其所僦居者蕭然古剎耳孺人甚甘之有持甕出汲風屬大母陳性嚴公父性尢嚴母李事之均無當乃孺人手調滫瀡以次敬進之仍以其餘佐公賓客往還人各得意去而所自儲朝夕則最下艸具孺人連舉四女業益廢箸女呱呱啼饑號寒者相屬於耳孺人日躬爨臼暮伺女寢熟則起而辟纑盂成冰圻手且龜無己時嗣後司理兄弟駸駸長司理與季君命就塾傅丙夜篝燈烺烺然仍以辟纑程督之書聲伊吾徹戶外也次君則不命之儒命之商苟可少牟薄息卽魚鹽猥瑣不憚力作勞之他如一切婚嫁皆其指揮丰約取予井井中度人皆謂孺人能助公公且得賢助云公旣久遠父孺人每脫簪珥市甘毳壽父卽歲時伏臘饘粥不給尢涓治肴核奉父驩父旣商河洛爲邑令中傷帥使索之急後母王怖不知死所公慨然就逮縱杖創甚而無悔辭父善操奇贏頗居積贅所一旦遘重疾後母王輒生厭薄孺人從臾公無問贅所積惟舁父還子捨公爲迎醫問藥孺人爲扶掖牀簀揮汗成漿不敢言勞蓋閱月捐館而痛可知也時赤貧如洗悉稱貸以襄大事戚不廢易公實有焉比司理之理溫州也公與孺人偕就養當退食公觴戒其家人曰刑官持三尺助黃堂可以生人可以死人所不與孺子嚴扃鑰俾無內錙者非夫也孺人則匕七食屬司理曰余老矣平生禁牲啖素於物且然倘艸菅民命陰徳之謂何司理具平反獄若而人以報而後進七食也以故司理任職無害溫州人得公及孺人式谷顧司理好爲詩歌於功名澹如遂棄卽奉二人歸公歸邑大夫髙其質行拜冠服嚴事三老者三旣乃築別墅龍池時時合鄕長老髙會雍容是都暇則角巾鳩杖栽花灌竹以怡餘年蓋顧翩乎地行仙也孺人亦莊事公相將白首欣欣一堂無忤色夫詎非人間至榮極樂事耶惟是公有手足之病孺人有腸胃之病至萬曆乙未十二月十有八日喪孺人明年丙申五月十有八日喪公公生正徳庚午十月十九日距終得壽八十有六孺人生正徳丙寅十一月十一日距終得壽九十男三長賢卽司理娶張氏次貴娶揭氏繼廖氏三資縣學生先卒娶吳氏繼胡氏女四適黎珤鄭時泰李仁和周貢孫男應宿應辰應列應斗應張曾孫二金寶進寶司理擇臘月念一日扶公與孺人喪合葬於龍池上坊負乙抱辛蓋所謂得全全昌信矣是宜銘銘曰誰謂素封章服表著誰謂荊布內則可度爲鴻爲光是夫是婦篤於人倫此倡彼助象賢執法東甌恃怙振振繩繩子姓昌阜白首同歸天休末路龍池吉壤億年篤祜

○明鄕賓黃善士墓志銘

余起家百里每從膠序中植俗亦每從編戶中察人曾於閩得一善士焉善士爲黃數余代鏞匱時會學宮圮甚形家言人文不利歷數十年所憚費當千金無能攺又近制不得請亦無敢攺余上便宜當事得攺乃下令有能捐百金者予章服棹楔日捐百金者四人而善士倡焉顧善士則己饒章服棹楔矣己大司寇趙公撫閩申六諭約朿齊民余奉舉之爲司正冏卿陳公按閩欲廉得一二老成篤行以風厲境內余奉旌之爲尙義大中丞耿公督學閩不願俎豆間有匪人濫觴余奉賓之爲鄕射豈其有所暱之抑亦有所試也癸巳余被召善士領袖可萬人祖之延津曰願君侯自愛勉事聖明今其語猶在耳中不謂辛丑十一月二十有七日善士以天年終越明年秋諸子守夔輩戒冡孫懋敬持司理官子選狀匍匐千里謁衡門乞銘余讀子選所爲狀至以六徳六行條分臚列微餘言善士己暴卽言亦豈有加於子選第生平褊心不善諛貴人骨則表章隱徳余實有夙願耳按狀善士數字原理爲宋制置使伯固公後建炎間八世祖士秀始徙髙灘裏居焉遂稱髙灘黃氏王父濚父顯保遞有善行善士生十二而孤事母廖曲盡色養遇甘毳必市以進無不事事得母歡母疾宵衣侍湯藥無問寒暑比卒哀毀如不欲生三年如一日王父未有死所善士日皇皇然呼天察地卜得樟耳山以藏而後喜可知己祖創聖山祠田爲圮族者籍於官善士矢志還舊物更捐若而畝以共祀事從兄某藐善士孤每齮齕善士善士亦每折節下之從兄死子以辜縲紲不難用貲以解其阨女弟適吳稱未亡人善士爲操家秉復室廬鞠其子若孫不啻若已子孫諸族伯叔父有侵及居址者蒼頭奴以告徐曰楚弓楚得也置不問卽有老而凍餒者死無所歸者復解食食推衣衣殯葬之以爲常善士先娶吳吳父卒爲撫遺孤三謨如撫女弟孤者吳卒遺一簪爲訣善士老著於發比屬纊又屬以爲斂具繼娶盧中年手足不仁不能執巾櫛客有風其內姬者堅不聽且躬掖起居卽便溺狼戾未曾一夕異牀簀善士居恆謂予何知積著好行其徳者爲享利偶蕭鄰不戒於火煨燼幾二百餘家羣忿而鬭欲修釁於蕭輒散八十金爲賑釁遂息楊某妻暴卒妻家欲甘心焉楊求自盡乃揮金以脫其難張某負它人金系獄經年乃代償負金出張於獄家有家塾裏有裏塾掩骼有漏澤義廩有助金凡津梁甃道壇壝祠廟赴義如流諸如具族子尉粵資斧爲族弟某執友張某置貳卻陳某償妻資胡商旅歸助曹生負笈張孝廉計偕焚林楊諸人劵鄕人侈言之此未足爲善士重也縣大夫髙其行以老更三禮禮之者五以大書表其閭者十至兒童走卒無不知善士亦無不慕善士蓋繇善士篤於人倫厚於宗黨處身若凂予人若遺卽起孝弟力田而挾策獵史持論必稱古人彬彬然洵儒者風也子選狀云不邇聲色不操利權知言哉余惟不念舊惡古今以爲美譚善士視兄子阨不啻以身當之曾何纖毫芥蒂兄之齮齕我也二吳弱息拮據俾成立此不足稱托孤大節哉昔周恭肅娶瞽婦伊川猶謂頤未三十時做不得此事乃盧賴善士起居至便溺狠戾不異牀簀視偕瞽婦不啻過之吳少年見背迨老豈不敻敻再世善士至一簪不忘可以風矣余鄕有事春秋見鄕先生沒祭於學宮者中有陳居士選以布衣列上坐夷考其行祗龜山先生傳一二懿善遂令美則愛愛則傳百世之下得等縉紳而共俎豆也今善士無媿居士第恐餘言有媿龜山耳善士生於正徳辛巳九月十有一日距卒得壽八十有一子四伯卽守夔有父風有司錫章服比善士娶代府教授華茂光女吳出仲守龍春官儒士娶冠帶耆賓葉應元女叔守廉娶冠帶耆賓蕭一槐女季守潔娶儒官葉良衡女並盧出女三曰滔適蕭一楠吳出曰淸適郭文選曰凰適儒士蕭思徳亦盧出孫十曰懋敬卽冡孫春官儒士娶儒官蕭一榕女曰懋學邑庠生娶蕭澤女曰懋功娶庠生楊一蛟女繼丘佛招女曰懋中邑庠生娶吳行政女曰懋修聘葉應第女曰懋華聘庠生蕭思行女俱伯出曰懋績娶銅仁縣知縣吳三讓孫女曰懋徳聘國子生蕭思衍女曰竈老在𦇤俱仲出曰竈婢亦在𦇤叔出守夔等將以某年某月某日奉善士葬於樟耳山之東是宜銘銘曰龜山南望郁有善人灘髙水迅行則逡巡彜倫惇敍內外曰仁得全全昌子孫振振樟耳之麓善人藏眞

○明廣西平樂府通判北庭陳公曁配孺人林氏合葬墓志銘

韓江以東秋溪陳氏世以文獻著自平樂公致政郡居城北余亦遲後以放歸居城南相距可數里許公每至多不問車馬爲徒步遊汗如雨而口如河其神王甚庚子正月公季子應朝內婦爲余表叔莊京兆女餘同公叔觀察往訊之閽人以病謝忽登堂公自室聞履聲遂彊出以杯酒觴余余見其貌不逮常然亦無大恙也不意五月初十日戌時以天年終越十二月公侄諸生應選自爲狀率孤冡孫繼虞及季子來乞志且銘仍以觀察之命命之餘卽不文敢不共事志曰公諱明表字獻夫別號北庭其先自閩之淸源起爲宋洪進始封岐國公後歷元符有諱坦者令海陽以民畱不得歸卜居於秋溪之鸛塘居焉遂爲海陽人四世而至昌言公繇進士任官制簽再二世而至國珍公以軍功累擢參政又六世有湖廣酃縣公鉶則公之曾大父也鉶生暘谷公瀹瀹生靜軒公其諒是爲公父娶太孺人王氏生三子而公爲長公生英气勃勃稍長就外傳日誦數千言暘谷公及靜軒公奇之曰此汗血駒也何患不千里第恐泛駕耳相與持之嚴而公亦奉庭訓惟謹年十二操觚成文以解五經起民間補郡弟子每試輒傾諸生嘉靖戊午始領尙書鄕薦累上春官不第戊辰決筴謁天官主爵謂公偉丈夫寧能局局守澤宮第少湏之所不富者非年也公稽首謝曰某父母春秋髙誠願以苜蓿當甘毳耳主爵頷之乃得攝諭淸流淸流去潮近遂迎太孺人養其所爲廣厲澤宮者務在躬化卽日有程月有試無不當人心而郤贄卹貧公更饒爲之矣幸未轉平南縣知縣縣𨿽嶺右巖邑而田租不及巨邑之半公壹意與民休息暇則進諸生譚名理商榷時務而嘉石之地曾無胥糜其間者獨以直道寡諧有喙三尺而文學之命下矣公次且不欲行靜軒公趣之曰老人所不足者非五斗也賢者不卑小官各以其志用職耳煩言未剖中道而棄之生平之謂何公始勉就補得柳州教授𨿽教柳之政不減淸流第其戀戀烏私無日不切親捨遶白雲也逾年而靜軒公訃至公仰天泣而繼之以血抵家讀禮不復問帷外事矣癸未服闋遂矢志不出太孺人之所以趣公者更有嚴於靜軒公之趣公者公含淚分袂而別主爵才公望且得松江松江爲吳會名郡諸生何啻千人間循途者什一逸轍者什九公令之三而申之五上之欲犮玄微策旗常以無失先民之程次之載筆摛辭亦務引繩中墨以求無負於著作不則跬步不愼有學使者法以故在庠二年士風翕然一變迄今歷年得儁卒不越於拔秀錄所得士也丙戌升平樂府通判公欣然曰某自柳州遲遲至今豈以校官非稅駕所亦以有二尊人命在今主上還我雞肋旣不能爲轅下駒猶尙寧爲路馬決不忍困無告於桁楊日催科對簿爲也遂拂衣歸歸之日太孺人不飲公不飲太孺人不食公不食蓋喜懼交集庶幾相依爲命耳丁酉公踰花甲同袍欲以一言祝之公曰禮親在子不言壽老母已八十一矣南山可移當在慈人卒之稱太孺人壽者若干人其所得爲聲歌者若干首也公性好古卽一玩當意不吝數十緡索之客至布下陳某也尊某也彜�謂以此寓目或與古爲徒耳居恆口不譚所司事第每有邸問及畿省賢書必多方以聞曰艸莽之臣猶幸以此知政務賢才得失也有邑令爲公柳州所知士令鷙甚盆覆有控公者公賦詩拒之至有免教白鬢點紅塵之句其不肯枉已直人也如此云胡二豎爲災旣彌畱始召季弟及侄曰吾病不可支其督諸穉善事老母世俗務厚遺而疏本原卽多蓄以侘子孫直爲邯鄲虜耳吾父若祖吾弟若妹吾當割負郭田有差爾其識之乃沐浴更衣卒於正寢距生嘉靖丁酉七月初八日辰時得壽六十有四配孺人林氏刺史見舟妹也容止端重捆行貞淑事舅姑以孝待妯娌以禮遇僮僕以恩丁卯側室薛氏舉殤子孺人顧之復之不啻已出匪直不妬仁厚爲有加矣人稱其有樛木螽斯之風亶其然乎其卒在淸流宦捨蓋先公三十一年也子三長應龍娶長史髙寅山女次應元郡諸生娶刺史林寬齋女俱孺人出並先公亡季卽應朝卽娶莊京兆者薛氏出子女二長歸揮使周逢源長子汝燫次歸刺史林澄川長子郡諸生景星孫一卽繼虞娶余似鄒女嗣孫一約虞卽諸生應選子擇以繼應元者幼未聘孫女一字郡丞謝儼峯孫余惟學士誦詩讀書豈不願登要躋膴第一涉仕路其甘如飴求其脫蹝倘來蚤還故吾得無媿人子者則公其綽綽哉惟是公秀穎絕倫卽入彀制義夙構者六則何難甲第而竟困公交車事至立辧卽交遊名士且半■﹝宀禹﹞內則何難方面而竟止爲郎修髯偉貌卽屢偕計吏猶禦不重裘則何難上壽而竟止踰耆是又余所不敢知者觀察曰侄獻夫少負不羈卽燕遊微有出入第其孝友出自天生而功名澹如也知言哉繼虞等將以是月二十有二日奉公喪葬於嶺頭山之陽以孺人合葬是宜銘銘曰翩翩來儀胡不千仭三仕廣寒卑棲已甚令耶判耶倦飛回翔篤於人倫宜阜且昌有孟偕梁首丘胥宇貞瑉無斁二人千古

○明奉訓大夫廣西南寧府橫州知州東旵夏公曁元配陳宜人合葬墓志銘

橫州守夏公卒在萬曆丁丑越戊寅葬與陳宜人合今且四十年所墓中之石未有志也戊午公仲子詔安令始自爲狀乞銘乎余餘生也晚𨿽不獲奉公面命然少從家大人受書得讀公著論多不作經生語私心向往之年來與詔安結社朝夕譚名理知公之三立甚悉眞願爲執鞭而無從者又焉敢以不文辭按狀公諱建中字國正初號雙洲後更東旵先世家閩洪武初奉詔隸潮州尺籍卽隆津之三英里居焉六傳而至恭遜是爲公父公五歲見背母黃煢煢然守家政秉諸諸父資用每中詘賴黃十指上以爲歲坐是公學最遲十四始就外傅朱氏解不甚涉獵第性甚慧一開卷便了大義其有不合則掩覆而思未嘗不暢悟胸中者每操觚時流咸驚異之曰何物不傍疏解而鑿鑿中竅會若是甲午三試皆第一學使者田豫陽先生攻古文辭眼界空天下特拔置增廣弟子蓋異數也丙申楚黃周先生試與甲午等遂食餼後屢試屢冠多士太史東莆公每對人擊節謂當接己後武庚子列賢書時年二十九累上公交車弗第始謁主爵選授廣西潯州府桂平縣知縣縣七里瘠甚環城皆武弁多耽耽虎視視縣官蔑如也下車一切裁抑有於紀輒聞置三尺境以內肅然然心頷之未有以中中有指揮朱某者最舛鳥故折節爲好陰捏詞慫大吏時我渡陳公代巡抵郡稔公無它竟召抉朱弁仍繩以法公自是得安意行政矣邑故椎魯數里外無伊吾聲爲廣置鄕校延師提誨之俗始攺觀然俗又善逋每監司督責急郥里正死相藉公條議絜均輸令歲活里正數十家而賦亦遂完邑有豪罹重辟度不可解闖公獨處令蒼頭囊金爲壽輒嚴詰所從來竟坐所不原公朗鑑髙懸雅善晣幽滯卽鄰壤有不願之所司而之公者某氏冤死久爲富人金覆公奉檄臨視忽張一眸一祝而兩眸俱張富人遂伏人以爲千古神奇在邑八年興除殆盡其最著者具規則中今彼中猶奉爲要束癸亥遷南寧府橫州知州州去桂平僅三百里而遙民熟知公治邑狀大爲愉快公亦熟知橫有不便者數事請罷去惟一意與民休息犴狴爲虛時司李爲閩人恃甲第而墨每過望公公若弗聞也者竟從桂平弁竇蔑公當路投杼遂拂衣歸歸構數椽鄕居飬魚種秫彈碁賦詩陶陶然與田夫野叟偶人不知爲大夫也公元配陳宜人出筆浦望族詔安稱幼未能悉盛美第問之母林氏動云宜人端凝慈惠事姑黃孝謙備至待妯娌雍雍井井遵禮教而知大體當宜人病屏諸婢弗敢近惟母林宜宜人盥溺必親撫摩無頃刻離者三月臨革與訣若事我勞苦我無以報若願再生之年以若事我者事若是足占樛木風而公之刑於又可知已公生於正徳壬申詎卒六十有六宜人生於正徳己卯先公卒在桂平官舍時嘉靖壬戌八月也越歲葬登榮都烏石山之原其以戊寅奉公合者公精堪輿從公治命耳男四伯寵教諭娶林仲宏卽詔安令有學行能繼公志娶陳叔容蚤世娶翁季寧更名日炎娶盧皆庠生寵容宜人出宏日炎林氏出女四一適太守黃月溪孫庠生某一未適卒一適庠生余鳳山子玉林一適工部左侍郎陳喬東孫瑞英庠生孫九爲伯出者堯俊堯英堯相堯哲堯英後容爲仲出者懋學懋道懋誠爲季出者懋績更名堯望懋修懋學己未進士堯俊堯望懋修皆庠生曾孫十五朝經瑚皆庠生玄孫三尙幼公爲人議論英發慷慨多大節兩任守令產不踰中人族戚猶待舉火者數家間有負不責償且資其身並資其子孫又當於古人求之少事舉子業謂聖賢之心賴書以傳在書己爲腳注柰何不信經而信傳復以腳注爲腳注耶以故生平學問直穴犮理窟質疑一錄淵源姚江所爲格物與善等篇眞發前人未發大司馬郭公守潮時亟稱其必傳者以此往仕桂平會潮逆璉僭號至勤天討中丞張公廉公才潮人知潮事檄公從徵參帷幄而調兵食未幾逆璉授馘公力居多張公疏薦僅蒙賜金勞勞復僅量移橫州以罷固時尼分宜乃爾抑亦徵公之骯髒而寡營也余又聞夏之附尺籍也隨以尺籍累竄易者數世而公以幼藐嫠人子爲諸父齮齕恭遜一脈何岌岌若綫一旦崛起而典方州祗知以淸白吏遺後寧料天道好謙三葉蟬聯爲海內名門有如是也不待而興公眞豪傑哉是宜銘銘曰鳳溪千里龍湖一津惟公擷秀爲世偉人名理獨討自信爲眞姚江嫡紫陽忠臣俛首從政以道覺民冤者張目人曰君神丰稜峻潔介冑逡巡參謀幕府氛淨海濱以爲厄耶正气常伸以爲逢耶華腆弗臻幸三不朽月旦若新彌昌彌熾子孫振振有封如睪蔥鬱嶙峋公借淑媛是億萬載之所藏春

◆狀

介士莊公曁配懿人楊氏行狀

○介士莊公曁配懿人楊氏行狀【丁亥】

莊氏有介士公者諱綬字用卿龍溪隱君子也四十五而歿歿之日諸中宗若戚槪其生平大都以介聲潮東故號之爲介士介士耳後三十有七年而配楊始克從公地下時余不佞方以罪逆自巴丘跣奔苫捨乃季子秋元泣持旌乞銘余以七階明制也且有待惟是楊懿行甚多遂以懿人而書之旌焉居無何會社友肖魯蔡君等一十餘人摳衣袖公並懿人行略詣余請狀余若欲爲兩尊人狀也者則占畢久離恐以一言而累兩尊人行余若不爲兩尊人狀也者則誼忝通家情同猶子又惡敢以不文辭謹按公之先宣教公閩之溫陵人也在宋始遷故以世遠無鏡但今甲第連云兩地頡頏卽故里父老猶能數其世系而口道之宣教傳敷言敷言傳淸素淸素傳朝奉則宋之以大夫稱者又九傳而至寬默卽爲公之王父王父有子五人公鴈行則居長也公爲人有巧思而亦未嘗以巧露居鄕恂恂然有朴茂君子風當公王父時食指多用靡廢箸公卽厲家政營年其贏以共宮中費公外王父楊爲僊樂右族家頗饒財曾以婚金百緡與公蓋暱公也公曰外王父以金暱吾情耳吾有諸弟在而吾顧私之此非所以廣二人徳意而示諸弟公遂以其金而內諸二人無吝色厥後楊不朁其所暱公金者且閱前時而公之所以義辭諸暱金者亦益嚴前時公王父於是乎益器公矣末俗尙譎詐卽有無貨居者多以僞金相售公曰財者民之心也僞而得售縱能塗易事者耳目如陰騭何潮又俗尙俘屠諸凡民間女氏倘近指使年所多結慈悲社幸須菩提名曰修西方聖人無量壽域公曰海內號稱學道者動輒以孔孟自命至究其譚禪履釋又不覺入於波沙之鄕此何足訾而女氏但其所云三緣五蘊四十七卷一百七十部之說悉幻也吾命薄恐弗及終提警季子而假令檀那僧佛不督而子讀父書而徒與市井惡少角阿堵物吾必大降罪疾於而而其識之未幾數年以病卒於旅捨時秋元方二期也懿人日夜抱秋元對諸子泣曰而父言日者謂季子當貴惜而父弗及見吾今未得從而父地下者以有而耳懿人乃稱未亡人繼介士公爲家政焉先是懿人之歸公也公外治生十少九內公旋懿人輒縱笄而朝至脫簪珥助什一資公稍難之懿人曰今家嗇柰何爲紛黛流而錙銖此耶懿人諸叔諸叔婦各四人懿人每處之以禮終其身無一齟齬故公王父之器懿人者如器公焉懿人諸子成立諸孫滿前非出辟絖力者不衣旦躬督秋元治尙書業卽丙夜不休和丸之誨其庶哉河東之規乎癸酉秋元以明經補邑弟子有司第萟輒裒然上列懿人曰而從此勉旃吾可有辭而父矣又有時偶北則懿人又慰諭之曰吾尙健飯尙欲視而搏萬里勿以少蹶便挫亦勿以吾老拳拳膺中懿人每初度諸子每稱觴跽請曰髙堂發白矣猶拮據無休時今幸諸不肖能家盍修漢梁故事一登不二法門以少消餘年懿人厲聲言曰而父治命諸孤獨不聞乎諸言因果恐屬攝提吾所不爾爲者守此戒耳自後懿人並不事佛而諸子亦不敢言佛丙戌冬懿人病旣彌畱乃召秋元囑後事曰而父早逝而母得托身多年足爲厚幸但而二兄先背而母今而且益索得從士禮斂足矣母子泫然淚數行下不數日懿人竟駕鶴馭西去矣公生正徳丙寅八月初四日距卒嘉靖庚戌十月初三日卽前所謂四十有五也丁巳年己卜葬於大園山之原懿人同公丙寅生十二月廿八日距卒萬曆丙戌十二月十七日得壽八十有一懿人之父曰西壠楊嵩陵爲薦辟大理司評六世孫有丈夫子三孟曰仕僑娶許仲曰仕途娶陳俱先卒季曰近信卽秋元海陽庠生娶林爲獨山刺史侄女女子二長適蓮塘林先卒次適漁洲陳孫二允栗允果俱季出女孫七四孟出三季出嗚呼介士植節足稱能夫懿人勵貞足稱能婦秋元成志足稱有子云胡彼蒼弗恝乃靳兩尊人以期頤耶向秋元曾逾五嶺涉彭蠡窺建業之勝穴犮大梁之墟己泛諸洞庭云夢而後歸其胸中己收六合者八九矣異日者閎中肆外必能以文章顯者而天子封嘉其所自出且舉易名令典付太史氏實錄之矣不佞某少從秋元後熟知兩尊人行但先慈在疚秉筆輒亂方寸故遲遲而漫爲之狀至其所以志且銘於不朽則有公宗京兆大夫在余何敢幹謹狀

◆傳

先師徵士王先生傳

林節婦小傳

武定貳守梁南薛公小傳

淸吏林公小傳

烈婦陳氏小傳

諸生節吾張公傳

忠僕陳添桂小傳

○先師徵士王先生傳

先皇帝辛未王先生以尙書開講院於上莆之金砂裏金砂爲余熙春母黨余負笈從之維時余鄕諸生吳貞幹莊孚尹亦同北面師事先生先生道甚尊而餘二三兄弟情甚暱也萬曆壬午餘領鄕書而先生亦以是年賦南宮故得稱先生徵士云按先生王姓諱化字欽孚別號贊宇先是祖從華縣徙居於龍溪之溪頭遂爲溪頭人父某有隱徳不具述先生生而穎異自垂髫仡有巨人志居田間無所師日讀數百行輒成誦舞象攻舉子業摛藻煥然人皆謂大王氏必先生也嘉靖己酉會大司徒溫陵蔡公視嶺以南學政蓋具隻眼物色人人亦少所許可一見先生便賞識拔俊士第一人補郡博士弟子旋受餼屢試髙等乙卯副省額甲子亦副省額都人士莫不納履先生亦莫不願師先生也先生自是以斯文自任不敢貶而自卑每歲環橋門問業者常滿數十人先生一切守其師說非濂洛新安不宗居恆語遲遲若不出口至樹旗鼓擁臯比上坐則津津然揚扢典謨下上今昔爲發所未發以故出其門者諸生半膠序而蜚聲東粵馳騁中原指亦何可勝屈則先生學問及人之明效大驗耳余壬午曾謁先生五羊先生曰某今日猶爲是棲棲者冀一對公交車不意其竟老書生矣余聞之惻然然猶謂其或張末路乃竟殞於梅州也痛哉距生丙戌得壽五十有七有丈夫子二曰紹志曰紹基並世其業先生性洵朴行已不軼尺寸負郭無數畝之入而家人產業視之泊如也卽稽古之力所爲羔鴈後進旣廩所司不難具滫瀡以奉尊人余則盡以購圖書供涉躐而己人有以橫逆嘗者先生惟等施禽獸委報造物不復句校胸中倘所稱汪汪千頃非耶乙未之春餘以頒桐過裏從諸生李淑陵從臾醵賻而葬先生於棉陽之原今己七年所矣淑陵義閟先生之質行可令泯泯勿傅司諫氏曰余觀先生蓋務躬行長者也盛徳若愚穴犮藏若虛庶幾徼有厚植乃壽未及耆名儉於實卽淑陵爲先生善後而不得自善其後豈蒼蒼答長者爽耶嗟嗟淑陵弗胤敢曰天定先生有子若孫且昌且熾余於天乎奚尢

○林節婦小傳

節婦林氏揭陽漁湖都人年十四歸左給捨贈光祿卿宗鎧薛公貳室公上封事觸權姦遇害時年甫十八終鮮男女卽絕粒從公以嫡丁哀毀病藐諸孤又盡在𦇤褓始緩湏臾無死間關萬里扶櫬南歸歸抵家而嫡歿矣家徒四璧立而姑莊垂白歲每病病輒以身請隨禱隨愈人以爲孝感云一門之內喪車頻駕夫以君死嫡以夫死姑未幾又以天死祗一未亡人環呱呱泣人間世之至苦眞無酷於此者氏以芳齡小星忍饑茹荼俯仰拮據四飭修奩三襄大事視栢舟猶難焉子洪成立猶未知非氏出一女以十九守一女以廿一守倘所稱一門忠節非耶終年五十九並不歸寧蓋其天植然矣萬曆四十一年巡按禦史王首題旌表

○武定貳守梁南薛公小傳

薛洪字梁南海陽人給捨宗鎧之子甫四歲鎧死於諫母丁氏痛哭偕亡慈母林氏攜洪扶櫬南歸八歲能屬文督學吳鵬器之補郡庠穆皇登極詔卹忠臣後偕楊忠湣子應尾赴召比至上曰先臣芳躅自爾等紹繼命預贊大典執經冑監勤考居優課程姜司成雅重之尋念髙堂日暮倚閭情切陳情歸養每侍必正衣冠親寒燠及卒泣血三年枕塊苫茨以寵命促選武定同知有能聲三事不攺父政囊篋如洗堅請乞休廬墓五載手植墓木數株瑞集巢鳥夢攺父塋而得吉徵人以爲孝感所致遜產從弟字孤誨育周卹一姊一妹苦節以安其志先時翁襄敏指腹乘龍付奩千租翁女殤遂歸其券鄕居十有八載淡薄明志屏迹公門著有詩集成帙郭靑螺刺潮髙其行輯捲以贈觀察王如水扁其堂曰淸節晚荷朝議以預贊論勞奉恩賜階奉訓大夫今武定屍祝名宦

○淸吏林公小傳

淸吏林興海陽縣龍溪都人少學弗就嘉靖間試海丰抱關功曹以謹守聞時方伯莆田魏公別駕潮州曾過其地廉興賢檄爲書史蓋魏公以比部論權貴謫自命爲三不要謂不要官不要錢不要命也魏公不攜家入潮只一老僕在署卽侍人無可當意者興與井爨灌園餵雞豚以給朝夕每呼爲五官而不名比興盥沐回捨適魏公榷鹽竣役有羨鹽金三百緡榷椽以例入公費請卽詢之僚友亦以公費相應和顧魏公猶以弗得興一言以證可否遂令急足召興至具以事語興興跽請曰故榷常常耳君侯名節在前勛業在後柰何亦以此長物爲魏公下拜曰微五官言餘一生掃地矣卽日聞當路著爲令每誇座客曰余署有林興蓋益友益友云省祭謁選得端州腰古驛會金溪方伯王公令新興有嶺南淸苦第一之考三年轉黔臥龍番長官司吏目堅欲投檄歸王公助之行始行比至黔倘肯與土司貓鼠則亦可厚橐如前人得善徙去興每自矢曰興不肖不能從文墨起家今老矣復冒然爲自潤計將令人讓刀筆吏鮮恥謂生平何不踰年得告歸而鄒山方伯鄭公正督黔學稔興貧亦助之行如王公日每對監司稱敝鄕異途有此淸苦奇矣歸數年王公觀察潮數召勞勞爲常又數年卒卒至無以自斂時年八十有三也夫今天下猶趨江河哉縉紳家每譚掾人輒謂掾人多智難與立也以今觀於羨金卽賢者心動而林幕名節數語斤斤乎儼若師保至入端入黔沒世不磨又何可啖以利也有是下吏不難於規郡倅有是郡倅不難於下下吏以轉圜今也或是之亡矣

○烈婦陳氏小傳

烈婦陳氏澄海縣漁洲陳淵泉女隆慶丁卯年十六適海陽諸生楊桂標氏賦性貞靜言咲不苟衣服飲食𨿽細必謹兢兢若將凂焉事舅姑處妯娌未嘗聞一間言越半載歸寧巨寇林道幹倡亂隨母暫辟舅家吉貝隴寨寨爲賊陷氏同母若嫂逃遁郊原業己離賊所因母僕地出死力扶母母子並遇盜盜捨其母挾氏逼行氏義不受辱厲聲抗賊賊刲其頸死屍浮江滸顏面如生鄕人族戚共哀憐之時戊辰年正月十一日也陳氏年僅二八輒嫻婦道稱淑媛矣況當擾攘時旣脫虎口何生之不得乃不忍母之僕而扶翼以行此其心祗知有母不知有身比賊至竟抗賊以死又何其知有身不知有賊孝節何卓卓也彼膚婦冒刅而姑全竇娃投崖而身潔陳氏蓋兼之可以風矣

○諸生節吾張公傳

公諱明先號廣江後更節吾爲吾都官路張氏張其著姓也先是隆慶壬申余從碧川蔡先生受業是鄕公時相過從譚藝道古余甚重之己得晤尊人愼齋翁翁爲先奉常友於學無所不窺余始知公之學有自來矣然猶困於始進意不甚自得一旦謂余吾黨生嶺表學士局於見鮮所發明余將爲金陵遊余咲謂其戲也未幾果挾貲踰嶺下彭蠡汗漫長江抵金陵與潮賈客狎潮賈客拉睡諸名勝公亦不憚劇飲狂歌興陶陶然間問以貨殖折閱公默而不答第事有不平則侃侃然爲解以故潮賈客每奉公祭酒人第知其爲賈而不知其以儒隱也比金陵歸公自謂太史公閎中肆外實自歷覽名山大川中來今眼界覺稍寬矣時值邑試試輒髙等然其厄猶故始俛首討故業數年始爲諸生同社咸謂先難後易自是乘除之數乃歷試俱北始就齋旁植橘柚數十株抱甕自灌或借繁陰偃臥或借濃芬吟哦熟則徧惠知交社友余亦鬻諸市買酒結客人𨿽知其爲儒而不知其以圃適也每督學使者至余每從臾公卽故業猶存亦當爲諸生計公咲謂余卽老矣天靳吾進賢冠亦奪吾章甫乎如是數比而數無恙則生平之蓄積厚耳會吾都水利壅塞余集父老講求公持議宜移木筏以疏下滯宜浚水涵以疏上滯二役皆公首署時便者什七撓者什三卒之排異議而竟以伸乎當事則貽吾都億姓之利者一壬戌李令公來知吾邑在都問民所疾若余以吾都賦儉役繁積之便令公下車公集諸生條上議積十爲六令公意得當卒能行余說賦不加少役得頓蘇則貽吾都百世之利者又一人皆知其爲俠而不知其以儒俠也隱於賈而不失爲儒遁於圃而卒成爲俠公眞不可測也乎公生平大端每難人之所易而尢能易人之所難時而屈首處潛雜之畯夫而不驚置之市肆而不炫至乎語及君臣之際經綸滿腹鄕裏利害奮袂抵掌丹衷炯炯於艸莽勞怨不憚以身任故前後爲鄕裏諸所條陳究皆能伸其說一生尙義喜友不問家人產與余交四十年未嘗肯幹以私此豈可望於後輩之低眉曳裾繇人嚬笑者哉公丰姿俊偉沈毅能斷好善嫉惡到老愈厲排難解紛庶幾乎魯仲連王彥方之風焉使逢時得用必能伉伉表堅有所效見惜乎而竟以諸生老也公卒在天啟

得壽七十有丈夫子某亦能讀父書云

○忠僕陳添桂小傳

忠僕陳添桂爲郡諸生莊蒞之家奴諸生家饒於財世居海陽龍溪之東溝寨隆慶二年巨寇林道幹聚萬眾海上摧城堡如破竹然正月十三日計攻寨寨陷諸生家具伏重垣內賊於外獲添桂一人詰知爲諸生家奴也窮其主所在屢以先辟郡城爲解賊怒懼以危言其對如初己斷左手不吐己復斷右足亦不吐賊怒甚更斷其首領而去當時諸生家之在重垣者並得聞回護語及受苦聲甚悉然不知爲支解也比出見遇害狀異常相與慟哭殯如家人子禮今墓在畸溝田每伏臘報祭爲常夫人臣讀書明理道儋人爵猶然有懷二心此夫家奴耳幼食食莊門甫十八猶未受室不知胸中何所有亦何所戀也無所有無所戀至捐一生生一家以死百折不回千古爲烈卽顏常山不加於此矣考之史傳多所未見不揣搦管用風有位

城南書莊艸卷之九

●城南書莊艸卷之十

海陽林熙春志和甫著

祭文

◆祭文

祭方伯黃元宇親家

祭故友洪爽玄

祭別駕謝媿悰親家

告考祀鄕賢

祭洪母許氏

祭別駕王恥巖

祭蔡靜宇妹夫

祭袁門四妹

告海若風伯

祭葉臺山相公

祭鄕賓余東泉

祭大廷尉周耿西親家

祭蕭母徐太孺人

祭進士蕭止玄親家

○祭方伯黃元宇親家

昔有二李祗稱四同至今以爲美譚然贄之與敏亦同姓同歲同第與同門耳若余於翁居皆濱海枌楡與同生均壬子齒序與同舉聯壬午攀附與同是又何遜乎二李也比萬曆中年翁抗顏成均分猷司馬而余遲回乎戶禮兵工四垣則同朝之雅亦吾弟兄什一之所難逢丙申以後翁卜宅鳳城而余亦幸接芳鄰勿論蔦蘿相附而子子孫孫亦甥舅相倚則同巷之密又吾弟兄伯一之所難逢余家食二十餘年翁亦巳未掛冠迨天啟龍飛余起家卿寺翁亦起轄粵西則同召之奇是又吾弟兄萬一之所難逢繇斯以譚則余與翁同者視二李又更六之第繇今之世鮮有醇風或以同裏齟齬或以同籍戈矛甚至肆舌戰而角筆鋒則易之所稱同心書之所稱同徳者謂何而又何貴乎四同與六同耶惟餘之與翁形捐爾我情無澹濃翁奏律呂余聽商宮肝膽相照白首和衷乃伯子倚玉梧枝成叢復欲以次公而締穉女亦足徵友誼之有始而有終卽詩書所稱何以加焉特其間有不同者則余又何敢以比蹤翁垂髫進泮世羨奇童羊城拔幟黃鵠摩空志匪溫飽蔚然儒宗才兼文武星斗羅胸揚歷中外搏虎屠龍當其佐籌計部大司徒恃爲國工而備兵金騰政值多酋跳梁當事者謂非兵十萬餉四十萬不可而翁祗用十之一不旬月而奏膚公是王靖遠所不能得之思機發者公以譚咲得之寧不與郭令公而追崇迨參知貴竹卽髙宗伐鬼方猶待三年克之之地也洪邊舛鳥鷔閭閻四烽翁撫諭者十七鵰剿者十三甫匝歲而畏威懷徳不洵盡用乎折衝勇退數載天錫旌弓政期八桂一柱摽銅柰公論𨿽熾直道難容一琴一鶴遄尋三徑之松相持而論其所爲同者敢謂珠聯而璧合其所爲不同者更推絕璧與髙峯余也出山無補適意明農政欲共狎齊盟回狂瀾於旣東云胡哲人旣萎不覺其涕之何從𨿽蔽鶴橫犀勢位已隆在旁觀者猶謂壽未百年遺孤尙屬乎顓蒙殊不知名徳峻潔勛業顯融以此不朽又何讓乎錢彭況長公友於無媿姜肱次公英物自可期以翔鴻卽余之穉女缺陷又焉敢不撫摩而用以報翁翁亦可以少慰矣鳴呼天地茫茫誰爲知已一別千古翁其已矣月旦在瀛淸議在史聊申炙絮有酒不旨寤寐不忘願神來只

○祭故友洪爽玄

人言士伸於知已猶以名位言也余之知公在公子衿之際而公之知余在余布衣之時時當偃蹇每困所司公對人言輒以大用相期人之知者十三其所不知者十七又揶揄而交觭惟公之知余益篤時相過從時相質疑辛巳開塾茂樹臨池公倡我和公規我隨公又知余之貧也以愛弟相托而相資𨿽曰盍簪爲好實獲我師壬午應試同舟同逵乾坤搔首風月一卮沈醉相許苟富貴無相遺甫抵羊城一瘧支離余處郊外擬不入闈公知余之素也日必一至至必相祈曰夫瘧焉能病君子一朝之意气可鼓百年之遘會難遲余諾其言不意其幸得也而知與不知交過而解頤當時非公督責焉能乘時兩伸令楚閩而躋坳螭比余以司諫譴也公知余有父而漫許舞衣又近以司農請也公知余已老而漫許杖藜數年以來見公矍鑠步履委蛇政期歌抑受面命而耳提詎謂其公已矣俯仰今古涕淚漣洏在人之惜公者謂公矢口爻象下筆淋漓登壇奪幟捨公其誰乃一第弗第也豈非數奇而不知公之所重有不在此者髙堂履順鶴髮雙垂菽水視聽孺慕弗衰乃修祖廟羹墻見思堂皇棹楔名賢有題更植荊樹愛育連枝撫厥遺孤猶子比兒閨禕相莊無非無儀寧媿交謫有光齊眉況有庭訓依禮若詩一言一話壹稟倫彜有友蒙議捨身護持友倫久缺賴公一維封疆之事爲杞爲嫠憂形於色向日傾葵爲鄕祭酒金石不移彥方可軼路有口碑似此恂懿行無一虧允矣林中之鳳卓哉世間之麒又何羨余之一嗚便斥與出山之無禆耶𨿽然公能知余而能伸余余能知公而不能伸公寧不令人轉嘆乎知希第階前梅桂雨露久滋時至事起定知伸所未伸爲公餘慶之貽今典刑𨿽謝模笵無涯敬陳誄語用攄積私乞靈鑑只慰我淒其

○祭別駕謝媿悰親家

維歲癸亥夏前保安隴州知州姻友媿悰謝公用桂林府通判謁調天曹例謁調者非需次半載不得受職公之抱牘而進也主爵稔其才而重其品甫一月而攺判建昌夫建昌爲大江名郡文物軼桂林上一峕都人士吒爲異數而彼中仕燕者亦共慶得人未幾叱馭而南蠲十月末蒞治越明春兩臺報匱疏至始知公於冬仲旣望捐館連閏未滿兩月也余聞而痛之卽抵裏而痛益甚玆天啟五年十一月十六日告祥事將適吉矣敬就祥前望庚申率男益陛具牲醴而誄之以文曰嗚呼天人之際亦難言矣使天而可必則回之仁何以靡爵而匪壽使天而不可必則舜之徳何以厚祿而永年惟公天植人莫能先禮樂爲耨子史爲畋妙齡得儁世擬靑錢俛首從政新州雄邊不茹不吐一韋一弦循良獨步屢騰薦剡考功奏最綸綍光前駕輕就熟秦隴更弦令行禁止聲徹渭瀍直道寡合八桂判簽𨿽曰攝篆其操彌堅厖無夜吠不媿呂虔中者未已復倅旴川方喜殿後公論已宣更期躋膴爲國名賢忽侵二豎兩月頓捐麻姑色黯閭閻閉廛訃聞燕市知友涕漣嗚呼公之敏穎得天之明公之平易得天之和公之硬骨歷塞外而傲雪淩霜又得天之彊柰何建武無幾遽棄官舍而不少延豈其所能者人而天之可必者亦有時而不盡然第官階五品不謂非達齒踰六旬不謂非壽而次公之白眉駿發冡孫之靑髫鳳采又與公家之玉樹比肩則信乎乘除有數人定亦可勝天今祥事巳逮寧無含咲乎九原余與公半生結社三世姻聯感慨知已有美有傳敢勒俚語用慰幾筵

○告考祀鄕賢

禮重鄕祀論定梓裏非勛之懋惟徳之以洪惟我父一布衣耳論其質行直與先民而同軌見道分明堅持一是履仁蹈義詒孫翼子貧不易操老愼爾止勞苦一生居易以俟身被絲綸滿腔似水蓋將希蹤乎賢聖又奚論淹貫乎經史枌楡推髙俎豆非侈在太守曰對天格神在督學曰闇修無媿九京有知當拜二公爲知已方其困於一第人皆以爲數否而兢兢爲徳乎鄕較之爲徳乎國亦可與郡公分席而對壘惟我父慰焉宜不以彼而易此不孝孤等祗承盛典且悲且喜謹涓吉日奉主崇祀密邇宮墻瞻依靡弛伏祈神佑云仍濟濟

○祭洪母許氏

嗚呼笄幘之彥閨閫名揚豈其窈窕麗質粉黛爲章抑亦端靜寧一克相夫家始足以媲內則而稱良吾潮韓江而下匯水洋洋梅桂之間洪氏其昌尙書科第火^火^維桑鰲頭有許閥閱頡頏孺人淑媛於徳曜而有光旣嬪君子如圭儷璋無論修鮮膬潔蘋藻肄女紅工精冪若出素嘗而躬持家秉井井秩秩卽雞鳴之儆執饋髙堂俾君子無虞養無虞顧而績於學則又洵乎彤史之遺芳蓋君子妙齡摘泮其手所制義無不澤乎大方當辛巳壬午之歲餘與君子切磋每比室而連牀竊聞孺人婉順朝夕相莊峕出修滑遀助君子狎客而歲以爲常余每委心相遜欲與君子而並翺翔柰余爨下之桐濫餙靑黃以君子之陽春白雪猶不得遇伯牙而奏宮商豈天欲老君子之才而竟不售也英雄豪傑寧不致慨乎蒼蒼獨以同時朋好或也鵬飛或也鴻冥卽與之技藝登壇又未知其孰短而孰長信乎君子之與孺人其所能者人也其所不能者天也天道好謙積善餘慶孺人君子金玉其相庭階玉樹茁茁蘭香則孺人亦何憾之與有爲君子而涕裳某辱在姻戚夙仰懿行餘子余孫更受慈航爰歌薤露用表衷腸僊駕𨿽西得無因此而少尙羊

○祭別駕王恥巖

嗚呼國崇儒術造士以程憫曲學之悠謬愼源流之師承惟公樹幟泉山主盟羣數君子而鼓篋咸濟岸而先登公以數奇祗循途而就轍守一家之門庭比南宮得賦虹气光瑩自謂焚舟破釜晚達亦自以出硎不謂志𨿽愈壯愈勵而竟以經學而著稱耶客歲謁選得判鳳城造余問俗彼此披情余謂職𨿽專捕之務間亦操榷之衡公謂捕囂場也當持以鎭定榷膻地也當濟以澹寧余心識之此時已知色厲而內貞然猶未稔公爲遵巖先生之嫡裔也甫入裏而知已何匪莪司農遂以雙魚而寄聲蓋遵巖先生以文章垂世而公之器識幹局亦遠絕乎凡恆卽詰盜盜伏司課課淸較前判之陳文惠亦不媿乎笵型偶程平之令匱奔紳佩而走羣氓署事數月惟薄斂而省刑謳吟旁達英徳復望公爲歲星當事謂數百里而借公爲兩又焉能數千里而借公爲三而必欲終惠乎程平自是感知遇之不易益奮發而勵精今日郡而明日邑竟勞瘁而傷神何旻天之不慭忽騎云而上徵嗚呼乾坤有數修短天行東西南北孰非托形潮亦桐鄕惟魂所憑矧望泉山只尺晶晶試觀今古有除有乘可殞者身不泯者名雙鳳在序旦夕飛鳴敬陳誄語用慰尊靈

○祭蔡靜宇妹夫

人亦有言名山大川必產達人公之故居負崇岡而揖海濱迨大父一達宜奕世而振振不意孝廉陡厄無繇受朝命而稱縉紳余兄弟𨿽不及見而猶及見乎長公親翁之篤乎人倫公爲吾家快婿勉讀遺書庭訓逡巡屢試屢蹶豈非數奇而沈淪第吾先通議之篤愛也猶盻盻乎頭角之嶙峋幸有冡甥文質彬彬茂齡芹采其葉蓁蓁詎期風殞中道不辰俾余兄弟見公與吾妹每交頤而涕津津此豈天之未定令人致慨乎洪鈞抑人又有言禮樂積徳百年而後興以公之爲孝爲友於族親親貴柔貴嗇於世循循卽如吾妹之歸公也笥中之衣只吾先淑人指上之紉公心甚安不以爲貧祗今捆內之政白頭如賓閭黨顧化亦不覺相師而恂恂回想積徳之期不在祖父而正在其身今𨿽蛻化名不泯而不媿乎直道之先民況仲甥雅飭其達未艾亦足稱席上之珍有孫咄咄靑靑者筠乘除有數福澤自伸嗚呼死生𨿽隔所存者神靈其來格鑑此明禋

○祭袁門四妹

嗚呼吾妹之歿也爾兄伯仲以老憊弗及放舟東下撫棺一哭又自謂骨肉無文又不敢一言誄伯翁與妹夫痛吾妹之苦行弗壽弗胤恐異日晦而弗章亦後死者之過也今將卒哭矣情無窮而禮有限始偕叔季摭其梗槪揮淚而告以詞焉當吾妹設帨吾父已七十有一隻慮養子及嫁又慮少女飬驕不克宜人家爲父母羞乃垂髫而事麻枲習女紅吾父爲色喜十七而嬪袁門袁名門也詢女奴而事事治辦卽米鹽瑣瑣亦莫不關心人人謂新婦賢吾父又益色喜越一歲而吾父逝吾父亦以吾妹囑也吾妹性婉順而太母尢整肅恐無以得當每從諸小姑伺意向故飲食寢息無不得歡心卽朝若夕操作無已中夜篝燈熒熒爲諸小姑紉舄履太母不知也時伯翁宦遊又嚴事伯母未聞以妯娌狎在伯母亦倚之爲左右手然未幾伯母卒吾妹哭之慟而內供幾筵外應弔臨巨細一一如禮伯翁聞之無內顧憂者此耳迨伯翁宦最晝繡焚黃蓋以忠臣孝子而榮厥所生典禮何鄭重賀客何殷繁吾妹夫協力相之伯翁愉快特甚而吾妹之拮據亦靡遑也第吾妹體本脆弱屢舉屢男而竟弗育人皆謂彼蒼猶有待不謂善病不起而歲僅三十有六耶夫孔子刪詩二南國風婦徳居半而樛木螽斯皆以惠下無嫉妬爲本吾妹夫少年內庶婦人所難而吾妹容之餙之若姊姒然一腔仁慈百不得一宜其福履有加而子孫之振振繩繩蟄蟄也乃宜胤弗胤宜壽弗壽豈詩之所言不足信而天猶未定耳惟是婦人流芳名徳爲壽子無嫡庶側胤卽吾胤也吾妹徽音累累如是死之日無親無疏無不涕泗漣洏而何讓彭鏗而側胤咄咄逼人亦足徵惠下之報以衍袁氏於億萬斯年願吾妹含笑夜臺而無戀吾父母兄弟乎生前炙絮爲奠靈其軒軒

○告海若風伯

惟神代天地而生萬物者也非水蓄之則物不育非風鼓之則物不蕩凡昆虫眾生鱗鱗甲甲巨巨細細總以歸之於海海眞萬物化藏之府第天地好生神亦仰體好生之心理一分殊民吾同胞物吾與之神之於人如何愛惜如何保護視物當什伯而千萬況天子神聖徳化翔洽陜河澄淸汴河獻璽卽遼海徵�糧運如駛則四海百神無不效順可知乃牛田洋流心在宇內不過一綫而洋渡往來間有溺人或數人或數十人不等此豈潮越萬里而神奉天地之靈或有時而窮而聖天子威命亦以其遠而有所及有所不及耶竊嘗揣其故矣憶昔曾林巨寇嘯聚海上屠人如糜而戊午颶風淹命踰萬血肉魚腹白骨泥沙暴雨淒風能無悲怨之气雲棋霧靄豈鮮叫號之聲惜地界兩邑所司未有超而薦者以故集而成妖每乘風以鼓浪積而爲厲輒負舫而傷人此在諸神決有所不忍也是用擇七月中元之良辰正千載一時之勝會奉諸神而戒髙功演諸經而啟懺悔牲醪虔具飽縹緲之遊魂餐楮畢陳解塵灰之浩刼爾輩當思此生之因緣未了亦前世之缺陷有虧安修短之定數往者旣難挽回委造化之循環來者亦應輪轉諦聽諸神約束皈依大眾津梁海不揚波登菩提之三千彼岸風惟順軌度般若之億萬慈航

○祭葉臺山相公

天啟丁卯秋九月末有閩年友書來稱癸未制科閩得四十餘人今只福唐與溫陵二人耳余謂福唐出處系天下安危福唐存卽魯靈光獨存心甚愉快未幾訃言日至有言某月與某月皆無眞訛迨入歲杪始傳爲八月二十八日薨逝後熹廟賓天祗數日耳龍去云隨是亦不以亟乎時戶部左侍郎林某與福唐誕同辰舉同籍先後得侍同朝一聞斯訃不覺其涕之何從卽欲端一力爲唁柰漳潮荊棘蒲柳善病奄奄忽忽遂爾三年然寸心縈系亦積以三年也玆敢以炙絮蕪言遙奠於太學士上柱國太師臺山年翁葉老先生之靈曰先生天挺英姿卓稱名世其學足以備顧問而潤皇猷者此其緒餘至古今論相業在唐無如房杜梁公在宋無如韓範君實先生則兼值其難亦獨受其苦也房杜事唐猶謀斷相資神宗靜攝轉深閣臣望若九天先生當多事之秋只手八年亦止獨謀獨斷而已如立儲以長神宗久已說破第遲速之間聖衷祗欲自操不欲操之外庭乃外庭揣摩愈言愈激先生惟積誠調護書數十上不以泄人無明諍顯諫之名而有潛移默轉之實冊立行而愛子之國先生之補天浴日寧不在梁公上哉歸席未暖而光廟再宣熹廟四趣先生始勉趍朝也入朝無幾�陷廣寧安圍貴陽奢圍成都樊據重慶徐破鄒縣海內疆圉如漏舟之在中流羽書百至京師戒嚴先生運籌請帑夜不交睫不數月而兩圍解樊徐俘卽方諸韓魏寧不有光惟是國家元气全在人才此時全盛決無宋末當禍而朝野諸縉紳有臭味投合無端以門戶目之言路少年不無責備不稍分別至詆先生爲教首先生曰宋之黨禍政在分別大甚耳有美君子誰甘小人溫公殊絕人物也不能得之於元佑余老矣焉能做得此事惟有去而已數日有一年友與同在坐曰國家多事先生不攬權𨿽去何益余謂譚何容易宮府一體銓閣同心其權自尊有意矯之一不勝權轉歸內柰之何哉又有事郊壇先生持諸璫乞錦衣疏嘆息余謂此孺子乞棗栗耳予之養驕不予諸璫動言文臣封蔭至三四予無已時吾輩比肩事主每以刑余相加此言無憚恐有倒行逆施之日不得已調停非法然亦法也先生俱以爲然故終先生揆地不敢張牙露爪似亦憚先生而先生得保全縉紳與言路溫公其退舍矣甲子夏秋餘與公相繼歸歸數月朝局大變逆璫咆哮士類荼毒削奪者削奪逮者逮戍者戍大辟者辟酷烈爲古未有且矯竊絲綸意屬無將徹侯鑄劵建祠賜第典兵理餉僭逆亦古未有使公猶在政府亦湏捄得一半而大臣庶官竄入其中者勿論諸所詿悞決不至波累株連卽賢者不免至今讀邸報令人痛哭流涕而繼之以血也余謂先生出處系天下安危以此今聖天子以世及中興夢寐耆舊弓旌且遄及而先生已矣先生當余乞骸時正在告每謂不得與票擬以文余之行抵家書數至有見門戶禍烈附宋人詩曰寄語門前白鷗羣從今切勿相知聞諸公有意除鉤黨甲乙推求恐到君余亦逆不到此最後有書來云爲旦夕人余讀未竟而雙眸泫然千秋知已何遽止是耶嗚呼一柱擎天三朝翊命獨佐神宗八年委政房耶杜耶謀斷兼並一誠感格國本以正再入綸扉中外稱慶熹廟虛懷奉國以聽宇內交哄玉鉉底定士類不傷元气無病及公之身貂璫斂獍一離師席矯綸竊柄威權震主忠良陷穽宰相山中英雄樂聖俟河之淸耳目俱屏新主龍飛搜羅隱徑以公元老宜首徵聘云胡臺星先已殞映蒲輪莫施典刑在鏡欲酬鴻碩丰以謚贈余忝蘭金哀慕靡寧聊纂俚詞古今足證千里一卮醒乎不醒

○祭鄕賓余東泉

瞻彼羅浮自潮而東惟玆著姓有火^華宗苐人之結駟髙門者疇不挾所有而自丰而翁都百年之顯積擅我潮之素封服食起居卒無攺於布褐之素環堵之宮人或不堪泄泄融融履繩蹈矩無物無憧與人子言依於孝與人弟言依於恭親戚裏黨饑者貸病者藥鰥者助死者槥無一而不引之溝中人咸戴公仁義抑亦天性實然眞無忝乎古昔之休風過庭時飭詩禮磨礱桂子蘭孫濟濟芃芃或拔幟乎膠序或觀光乎辟雍人皆謂其玉樹之蔚起而不知其培植之者隆在有司慕義鄕射惇崇而翁則乍就乍辭不肯與流俗而雷同乙卯之臈老不扶笻政欲卜居鳳城與二三老碩結洛社而憩桑蓬云何一返故廬輒成考終知與不知淚灑雙瞳蓋響其利者爲有徳故不覺若殞乎厥躬矧余葑菲孫子附松瞻彼冥渺百贖無從嗟臨風兮盈懷望素旐兮欲恫奠椒漿兮有盡慕令徳兮無窮

○祭大廷尉周耿西親家

嗚呼古今秉鑑出處可憑出而寡豎處而多營則何以擅名世之譽播醇儒之稱惟翁顯學術以經濟政迹輝熒收事功以著述詞采飄淩蓋淵源於庭訓者深而率繇於尊甫桃溪先生者宏先生雅志聖學從遊甘泉髙尙不仕祀於瞽宗而流馨翁得於式谷之日莫非身心性命之精爲能窮修齊治平奧旨出與處而兩明故自束髮登仕丙申解纓人人共瞻山斗奉爲洛社之耆英追惟金陵視艸玉壘擁輪撻伐西郵鎖鑰北門宦轍焜耀繇中丞而晉廷尉天子政恃以不冤爲持平柰世多望其列棘而翁獨戀其佩蘅別構云窩綠埜陶情眾皆謂其樂祥符之勝怡海日之晴而不知其朝朝暮暮相依乎先生馬鬣之封塋爰剏宗祠爰置祭田爰建義庾爰纂家乘論文結駟更以狎主乎齊盟且節髙澹臺行凜幹木郡邑之造請式廬當路之交章推轂者聞其聲而不見其形勿論後學問奇戶限常滿而老成稟爲耆蔡允矣爲醇史之典刑𨿽其潤色大業不盡著之巖廊而山弓攵其不朽猶足以跌宕於名山大川之靈年登九九世仰歲星方儗賡嵩歌咢祝九如於樂聖之亭云胡厭厥塵壒而翩翩遊於大荒之冥某嘗讀翁爲先君作壽文並勒修堤濟美碑記每爲感戢而鏤銘玆修文地下箕騎云軿古今一別有淚垂膺匪特季弟之蒙相攸者於邑卽先君面翁於泉壤亦且欷歔泣謝而涕零嗚呼純嘏考終存圽哀榮仰承先哲俯裕昆仍得全全昌紳緌莫京齋心陳誄炙絮藻蘋

○祭蕭母徐太孺人

嗟乎太母柔嘉賦徳俔彼天妹夙閒內則歸嬪雙翁有楚其儀拮據助讀祭酒問奇太翁太姑一堂三世姑曰婦賢代我養志有姊孀居之死靡他人羨栢舟賴姒撫摩滿門太和祥鍾間气爰產譽髦垂髫綴餼和熊無己爲世大儒辟雍鑪錘得儁皇都望五一第母齡八六敝蓰凊華乞養邑屋世慕衣繡母慕戲萊世慕列棘母慕植槐一菽一水必親必潔母心安之浮雲祿秩嗚呼人而遲貴誰肯回翔母不有貴何問行藏人而食貧誰不徵逐母不有貧何問苦樂古云一日可當三公矧依六載千歲與同婺光曶晦蘭芳萎夕問其住世九十有一摩耶何遜孫曾儀刑下報雙翁不負一經某等叨與令子倚玉切磋孫婦母孫蘋蘩得佐遡惟本原夙耳徽音式陳明水靈其儼臨

○祭進士蕭止玄親家

嗚呼古求忠臣必先孝子未有子職不共而可以稱臣亦未有君親義缺克惇倫而樹軌於惟先生天挺人豪早慧罕比七歲摛辭有華斯美鯉庭趨蹌乃翁色喜用以弄乎股上因之驚乎桑梓垂髫橋門焚膏繼晷人皆謂其鳳毛而麟趾弱冠食餼田獵百氏哆口風生揮毫雲起晴天白虹昂藏神理變豹驕熊屢冠多士人皆謂其登壇而對壘繇斯以第宜拾芥耳乃一十八年而登儁燕市一十七年而射策丹陛晚達速化乘除之旨人皆謂其旦暮紆靑而拖紫乃先生思切慈闈功名敝蓰抗疏陳情願歸陟山巳日侍寒暄典衣滫滑遀私謂一日三公決不肯以彼而易此比及大事雞骨將靡負土旣滿懇懇然欲致身而報宸扆自廬出山余送以詩曰百年不盡思親淚萬里長懸戀主心本以忠孝而許先生先生以詩報曰望斷白雲親捨藐心隨丹鳳帝城春則又以忠孝而自許詎謂海天嗇運斯文喪否八月鴻徵劍江鵬巳訃至鳳城日月荒只通國旁皇不知其以先生之父學積行累宜有餘慶而胡以死先生之母九十遐齡源穴犮流長而胡以死先生之表丰姿嶽峙厚重不遷而胡以死先生之气吞牛縛兕浩然宇宙而胡以死先生之徳放道而行放道而止去太去浮惟求其是仁者必壽而又何以客死問之蒼天蒼天不語豈曰奇駿甫駕而蹶豈曰良璧出櫝而毀蓋其所能者人其所不能者天有時而不可恃今千秋事業先生已矣孝思不匱古今奚儗而賫志移忠亦足以質鬼神而標靑史況有涯無涯循環如駛先生縱不食報於其身寧不食報於子孫之繁祉余叨同社視而如弟婚姻之好余孫而女朝朝暮暮其礪如砥念而言咲肝膽底裏悠悠人世孰爲知已一死一生交情不圮嗚呼風號炎天星黯章水修文玉京夢寐何似河山異境天地一指我歌楚此夕魂旌粵裏

城南書莊艸卷之十

●城南書莊艸卷之十一

海陽林熙春志和甫著

疏

◆疏

剏龍溪會館上梁疏文

文昌閣上梁疏文

黃元宇參知上梁疏文

拓宗祠上梁疏文

修鳳皇臺兼建文昌閣募緣疏文

築許隴堤募緣疏

同郡爲道尊任養弘祝禧疏

大街新宅謝上疏

請告入裏酬神疏

捨經開元寺小疏

○剏龍溪會館上梁疏文

伏以挹山川而肯堂構一方之靈秀攸鍾萃英髦而說詩書千載之精華聿啟鴻庥快覩燕喜斯鳴竊惟諸生誦法無過孔顏孔子論君臣父子夫婦弟兄而繼之以交友顏子論彌髙彌堅在前在後而繼之以博文則文固會友之資而友亦載文之器洪惟鳳嶠厥有龍溪文獻彬彬理學忠良光史冊友朋濟濟奕葉科名映後先馴至於今何遜乎昔苐人多異處靑衿鮮黨序樂羣士各異觀白社無齊盟狎主用是集眾思而擇形勝召工師而美奐輪堂寢弘開拓禮樂雍容之丕緒廊捨森列妥伊吾朝夕之宏基自是暇豫弦歌怡性情乎永日亦以期會角勝卜事業於它年蓋非徒據一隅而侈碧瓦朱甍之麗庶幾垂奕世而培隆棟柱石之材初春甫臨定兆龍門髙跳四寅駢吉應知虎榜聯登協力扶梁齊聲擊壤梁之東三臺背負蜃珠宮太平天子朝元日五色雲中現六龍梁之西臺榭參差翠列眉溪自僊源環玉帶玉簡當朝霄漢齊梁之南羣山海上隱晴嵐雙童侍講星文聚信手飛騰月窟探梁之北雲裏帝城雙鳳閣扶搖萬里鯤鵬奮英雄五百崢頭角梁之上三陽開泰傾葵向舉目春從天上來蟬聯鵲起爲卿相梁之下書聲洋洋盈五夜靑藜太乙放虹光致君堯舜從此捨伏願上梁之後循義路而禮門繇升堂而入室友鄕友國友天下庶不媿北斗泰山之風立言立徳立勛名將以應湖平鳳嘯之運

○文昌閣上梁疏文

伏以運自天開千載之精華正吐教從神設一方之俎豆維新勝攬瀛州歡騰紳佩恭惟梓潼帝君文昌之神星居帝座左右杓指魁斗文章司祿司中孕天地山川之秀上將上相綰詩書禮樂之宗宇內旣悉皈依嶺表寧無禋祀惟玆鱗渚實控龍溪玉簡抒華聳矣參天插漢珠宮絢彩煥然蕩日噓云更右盻而拱宸居卽左顧而躔壽極百川東注一島中分成玆日之傑閣中隆使他年之告虔有所曉煙樹色排二闥而送靑夜月簾光映入窗而動碧匪特重羹墻而美輪奐庶幾回狂瀾而障百川勝據大觀幸舉目而瞻白駒綠衣之象傳垂異世將登樓而興孝親友弟之心卜吉扶梁爰歌擊壤梁之東海上三臺一望中涼月抒懷頻極目六龍推出半輪紅梁之西擎天一柱白雲低萬迢迢環玉帶虹橋隱隱接云梯梁之南雙髫羣峯擁翠嵐試觀天保岡陵祝少年信步老人參梁之北雲裏鳳城陵斗極萬戶星臨兆太平會見人寰歌帝力梁之上今朝奎璧聚星象無庸推挽信奇哉足躡靑雲騰萬丈梁之下水光天影交相射從今百里沸弦歌蟬聯鵲起龍頭跨伏願上梁之後千門電轉八面風行象教者持一辮之香而來得意者分半炬之燈而去文風益震應三五明聖之昌期盛事鼎臨集百萬蒼生之禔福配天作鎭與地齊靈

○黃元宇參知上梁疏文

伏以詩詠胥宇書載肯堂奕世帡幪之休全在山明水秀千慮創垂之遠正爲子翼孫詒幸接芳鄰樂觀盛事玆惟貴州布政司參政元宇黃先生參天桂樹丰標耀地鯤陽秀色以鵠峙鸞翔之學握兵符而淨滇氛繇龍驤虎視之姿祝帝釐而歸繡晝鳳城初卜擇孝友仁壽之弘基鯉庭肇營開禮樂文章之丕緒拮據不過數月勝槪遂爾連云左寢室而右宗祠四峕禴祀稱孝子奉絲綸而庋祕宇九重明聖羨忠臣蓋非徒侈一方碧瓦朱甍之麗將以培奕世棟隆柱石之英快覩鴻庥叨陪燕喜爰賡擊壤用相拋梁拋梁東三臺扶日正當空松樹森森蕃蔦附兩家子姓並昌降拋梁南玉簡嶙峋霄漢參祥騰故里星文聚翊聖眞儒月窟探拋梁西參差鐵嶺與天齊庭上荊花千載茂仲吹塤矣伯吹箎拋梁北雲裏帝城雙鳳閣老臣雅抱寸心丹萬里飛來綸五色拋梁上靑霄一目無遮障歲歲春從天上臨蟬聯鵲起爲卿相拋梁下不比尋常歌舞者雙雙常坐白頭人簪笏盈堂幾世也伏願上梁之後循義路而禮門繇升堂而入室雍雍肅肅協人和之欲富欲壽欲安長長親親迓天休而爾臧爾昌爾熾喬木世家餘慶帶礪與國同庥

○拓宗祠上梁疏文

伏以植徳如植木席藩天蔽日之蔭祀海先祀河遡云蒸泉達之始因思格廟用效肯堂恭惟我祖孝弟爲模詩書作楷四水卜宅壯聚族之弘基寸地畱耕遺啟後之丕緒創業垂統遠藉祖徳宗功蔉義蔍仁共載孫詒子翼繇來積善之家有慶始信爲徳於鄕者興裏第揚芬卽不敢謂蟬聯雀起聖恩疊賁亦何幸沐鳳誥龍章業追本原先建祠廟第有前堂必有後寢庶足供祀亦以妥神倡發眾心敢言盡志盡物仰承先孝苟矣美奐美輪自是乎春禴夏祀秋嘗冬蒸伸報本反始之思將以教父慈子孝兄友弟恭爲揖遜雍容之地蠲吉豎柱擊壤扶梁梁之東三臺海上一輪紅千秋此夕光員滿映得云車駕六龍梁之西遙看籠裏有金雞夜半雞鳴天下曉始知一柱白雲低梁之南兩塔峯頭擁翠嵐少年信步爭題雁方顯靑靑更出藍梁之北雲裏鳳皇常五色老臣猶抱藿葵心相率凝眸歌帝力梁之上當空明月無些障歲歲春從天上來足躡雲梯相尋向梁之下子子孫孫舞踏也荊林椿樹滿庭花相隨明月團子捨伏願上梁之後肅肅雝雝循義路禮門而進蹌蹌躋躋皆升堂入室之才敬所尊而愛所親集云仍不啻千億出盡忠而入盡孝盟帶礪永固河山

○修鳳皇臺兼建文昌閣募緣疏文

伏以地軸鍾靈斡旋𨿽繇乎人力神道設教羽翼實自乎天星傑合弘開崇祀肇舉竊惟潮州昌黎故郡鄒魯名邦迆邐陰那負金山而拱玉簡顧瞻瀛海挾文筆而抱銀峯四秀宛若畫圖諸鄕亦產英俊第巽方少缺灝气未收水不上堂城市難垂永業砂非環局縉紳寡躐要津豈曰眇茫宜加培補維玆鱷渚厥有鳳洲一水兩分似障百川東下沙流土薄難回狂瀾南奔自侯刺史之始築臺致諸君子之多入彀然非借神以司地終亦甫建而隨傾恭惟梓潼君文昌之神靑陽啟祚弧宿呈祥助南斗而注生綿瓞於人世戴北斗而懸象主桂籍於天垣馭曦纏杓乘參麗井文武赫奕忠孝炳烜司祿司隸司中而神畱宇宙歷晉歷唐歷宋而廟食侯王考之化書章已如是稽之祀典潮獨不然所幸當路名卿咸樂維風舉廢前臺仍舊復三十載之弘規後合維新開千萬年之景運祀從魁斗意主文明非壯麗無以重觀苟卑陋安能致遠是用掄瓌材而僝梓匠運心上之經綸憫農事而食子來建潮東之保障上棟下宇重檐列自雲間直檻橫欄幹栱疊於日下第巨役非一人之力大廈豈一木之支不借余谷餘金安能美輪美奐敬勒赤牘奉告朱門念鳳洲爲鳳城羅星必欲中流而砥柱思文昌爲文章司命冣宜崇奉而乞靈大開檀那而不言多寡樂加捐予而勿謂有無以故河海始於細流而片石連甍悉達官貴人之賜泰山積乎土壤而一榱半桷皆五方九土之施事出同心功成不日將見金臺騰玅境擁全城如鰲背幹霄玉署隱僊居控韓江若蜃气出海傍臨遠嶠俯視平臯納瑞气乎乾坤三臺絢采兮長虹繞籠祥光乎戶牖烏鴉飛去矣鳳皇來庶文運日照而月臨海邦民安而物阜

○築許隴堤募緣疏

伏以明王之政每首重乎河渠生民之依必先資於稼穡蓋非水利難彰地澤有人力斯助天工惟玆許壠子堤上來鱷渚下傍龍溪六十里而遙至斯底止三四都而廣賴此堤防眞全邑之咽喉亦億姓之命脈也柰勢左髙而右下致水外漲而內崩地拆歷年夙罹沈竈產蛙之苦天遠萬里難徼負薪投璧之恩幸遇當塗垂情民瘼醵自萬畝費望千金累石爲墩墩四取乎四象懸梁爲門門三儗乎三臺第鄕連海濱田多斥鹵塞之已甚旣無以引淡而禦咸通之過多又何以障瀾而扼灌博求眾議謂宜畱門居中爲利舟楫置涵於側亦備節宣蓋涵之底虛卽旱無峕斷絕涵之上實卽澇何至狂奔再加啟閉以時自當盈縮在我惟是逋負不完財力已竭棄之則一簣可惜舉之則無米難炊敢告八方乞施一念或行坐商賈不妨損兩而捐銖或往來船艘何靳輸金而布谷況貴稱衿帶富擅素封減半膳自足濟人儉一衣尢堪利物者伏願樂發檀那共培善果桃花無恙將海晏而河淸瓠子告成終天長而地久

○同郡爲道尊任養弘祝禧疏

伏以玄宰無私每重賢良而捄苦蒼生有願咸集視聽以陳情邊海同心皇穹是鑑竊惟兵巡道副使任蒞鎭四載善政多端甘澍車隨鱷徙之波濤莫竭淸韻璧立鳳棲之景色常輝裁桃李而作楩楠魚龍爭躍鋤狼莠以植嘉谷樗蒱潛奔夜月柳營無擊重門之柝春風梓裏幸安比屋之居肺石無冤口碑有頌豈期十二月以來驅馳過度寒暑失調當足疾之少瘳乃吐嘔之復作醫師雜進罔知補泄之方宦旅孤蹤豈忍呻唫之狀況扃鑰嚴而控訴無路閉�久而簿領如山某等惶惶思疾痛則必呼天惟齋戒亦可事帝敬於是月二十有七日時續上元昏祀太乙燈列星辰之象彷佛乎火樹銀花醮薦沼沚之毛干冒於金科玉笈伏願災躔退舍吉宿臨身萬種善根長秀山南之木百年福果永蕃海上之桃人慶神休世歌聖貺

○大街新宅謝上疏

伏以申錫無疆幸荷垂光乎子捨監觀求莫誓將啚報乎皇穹敬布齋心用拜稽首竊惟星環二十八宿獨宗宸極之尊日周三百六旬實藉洪庥之庇凡在雨露孰不皈依言念某龍溪起家鳳城托迹舊宅兔守原在崇福之坊新築鳩工更鄰百歲之巷拱辛而負太乙白雲紅日呈祥附郭而仰昌黎北斗太山獻彩苟完苟美以翼子詒孫肯構肯堂而承休接武自丙辰旣己龜葉卽臘朔亦以鶯遷但拮據匝春夏秋冬或有干支違礙興作及東西南北豈無方位震驚方今出入起居之怡孰非覆載生成之徳謹擇是月初九日乙乘丑位月逢地辟之期甲入子垣日際天開之候敢竭微悃奉答尊慈寶燭騰輝彷佛乎星辰日月鑪煙縹緲駸達乎后土神祗載誦瑯文仍攤懺典仰祈帝鑑俯賁人寰伏願吉宿臨方災辰退舍永綏樂境螽斯麟趾頻歌僉詣春臺琴瑟塤箎疊奏庶乎慰舉家之欲安欲富欲壽躋奕世乎爾臧爾熾爾昌

○請告入裏酬神疏

伏以天地之鴻庇無涯幸蒙默相之力臣子之鰲戴無己咸懷報答之心敬布齋心用拜稽首竊惟星環二十八宿獨宗皇極之尊日周三百六旬實藉神庥之貺凡在雨露孰不皈依言念某掖垣仗斥衡泌棲遲詔起中郎四載躐淸卿九列恩推大父歷世沐聖帝三綸乃累牘以陳情蒙溫旨而予告寵乘六傳焉知行路之難祖道千官誰謂知音者寡苐齊淮跋涉偶調攝之乖方而秣陵炎蒸致酷瘧之突發維峕風塵飄泊兒孫遂爾倉皇朝夕輸誠玄默因而呼吁自是長途廸吉三秋始抵鳳城合捨粗安匝歲亦增燕喜惟蒙康寧聚會之樂孰非覆露生成之恩謹擇天啟五年十月初一日幹臨丙位正二徳照耀之期支屬子垣亦中天開朗之候敢竭微悃奉答尊慈伏願吉宿敷臨災辰遄退慶被蓬蓽歌旣壽而且康福錫云仍俾爾臧而又熾如山如阜如川至天王萬年世忠世孝世文章君子嘉樂

○捨經開元寺小疏

佛教言卽心卽佛此千古格言果如是則學道者從事乎心足矣而何經典之浩繁爲緣學有頓漸修三等頓者不立文字而道自悟漸者不甚費力因文字以見道修者苦就文字旁求互證始得入道一二此經典之所繇作也第卷帙充棟釋子白首不得盡讀卽讀亦未必盡解余姑購其切要如華嚴等部勸釋子分帙誦習誦一帙卽解一帙亦自不俗辟如佛言普度焉得人人而度就一鄕而度一人就一人而度一事合眾生之度皆吾度也此之謂普度此余捨華嚴經意

城南書莊艸卷之十一

●城南書莊艸卷之十二

海陽林熙春志和甫著

啟

◆啟

復岷王

復張蓮濱按院

賀陸仲鶴槪長升任

賀梅疑初太守轉山西憲副

迎延平周太守

謝諭按院

候李稠原僉憲

候趙心堂撫臺升任

壽李岷山撫臺

復任養弘道尊

復羅聞野座師

回余毓初孝廉

回程鄕令公葉修白

請西賓張圖溟

同郡懇胡瞻魯太尊回任

復何鼎隅惠州太守

賀何鼎隅守道

回袁文海宗師

回王海輪潮陽令公

回汪來虞揭陽令公

回令公賀誕

復王太蒙方伯

賀張見庵制臺平黎

賀張見庵制臺轉南司寇

啟劉芝陽老師

啟周按臺

啟張軫南宗師

賀張軫南鹽屯道

壽周耿西廷尉

復周耿西賀雙生及長孫進泮

復周耿西賀誕

啟某太常

回董八際海豊令

復臺山葉相公

謝葉相公

賀制臺周敬松

賀周敬松制臺

謝周敬松制臺

回金公子

請曾若槐道尊

賀許少薇制臺

○復岷王

伏以分帝子夙稱盤石之宗寵出王孫驚沐寶玉之賜遙瞻赤社用祝黃扉恭惟岷王殿下受桐貽緒訓梓垂芳艸視長庚雄文馳驅筆下藜燃太乙祕學蘊藉胸中蓋龍種異乎常人故麟趾邁乎公族東平之爲善耴樂化及南方河間之大雅不羣風乎嶽麓帝心特眷宗望攸歸玉樹千尋允蟠根之芬馥金枝萬葉宜瓞之聯綿豈期小子辱使展親酒罷蘭陵食食坐坐增耀墨飛椿室父父子子均榮忽持節而北旋惟視履以西謝載承一札纚以十行更蒙百朋來自千里𨿽施恩於不報亦揣分其奚堪伏願忠佐國家慶禆社稷伯父叔父雍雍禮樂三千大宗小宗永永山河百二

○復張蓮濱按院

矢以驄馬蒞江南昔抒燕賀錦鯉傳冀北驚浹鴻私有勤鼎來附將豫祝恭惟臺下弁山威鳳笠澤神龍翻十二經載六鰲於海上對三千字翔獨鶴於人間箕裘衍是父是子之傳塤虒奏難兄難弟之美規條繩柏府上曰有後哉魏公棨戟建花封人言重來矣包老萬里川湄委潤百城紳佩騰歡伏惟某駑不不遺一顧牛溲時賜兼收延睇祥雲無從侍春風白雪牽情皎日何時對北斗泰山乃辱淸音分及泠署百朋什襲絢爛乎靑瑣黃扉一札數行繽紛乎珠圓璧合駢藩踰分獎借過情懷徳惟寧願域外霈天民之澤銘心作誦冀臺端長君子之風

○賀陸仲鶴槪長升任

伏以吻海星髙萬里奏王臣之績嵩山云絢九重寄國計之司聞簡命之自天起歡聲之動地恭惟臺下器稱廟璉才章國華秀毓霏川啟數千載元良景運祥鍾篛水應五百年名世昌期硎出溫麻而無當逸驥秩晉丹筆而立解全牛爰受二千石之章洊造十萬戶之福樽前衝折立提金馬偃韜鈐心上經綸坐撫碧雞銷劍戟八閩厚幸三略弘施遙知心馭而驅之億姓澤欣湛露會有解組而去者六合气竦幹霄詎意鏞州尙藉帡幪之庇誰云劍浦亦增照臨之輝幸際疇咨恭逢帝簡謝憲臬以西馳棠陰轍臥父老登藩臺而北顧薇垣屐聽星辰燕闕籨此見葵心洛邑自今無菜色伏惟卑職方依日月之覆朝夕有懷遽睹斗杓之移雲天以隔敬陳臆語用代口碑伏願鴻猷大展駿惠益敷榮陟鈞鉉不負黔黎公輔望道開衡鑑殊稱天子社稷臣

○賀梅疑初太守轉山西憲副

伏以千里擁朱輪吳楚藉拊循之治九重飛玉詔晉原仰激揚之風喜洽黃堂歡騰赤縣恭惟臺下霞標國舉嶽立工宗綰綬江東而民歌愛父攬轡嶺表而吏懾神君爰寄二千石之良允造十萬戶之福春風被八屬頓淸江漢之波冬日照四年彌開衡嶽之秀頃緣銓計特受主知中禁分符父老戀祥禧於薪木外臺秉鉞兒童瞻聽履於星辰伏惟卑職猥以菲葑悞蒙培植副斗山之望而莫遂鳬趨依日月之光而恭陳燕賀伏願念門闌之舊物時賜鞭策鴻音承闕陛之新恩旋睹鈞鉉駿業

○迎延平周太守

伏以詔頒銅虎特簡二千石之良寵被玉麟行敷十萬戶之福黃堂喜動赤縣歡騰恭惟臺下四明異品兩淛名家丰神煥采於九苞文望擅稱於一代班聯東璧靑衿瞻有斐之光憲秉西曹白雲侈無冤之頌迨五馬駕臨嶺嶠而兩岐瑞溢玲瓏揚歷滋多聲施載烈況當讀禮之暇益穴犮匡國之猷鳳誥無私劍郡符分禁掖龍津有主文峯光射鬥牛伏惟卑職忝在下風仰分末照依芙蓉而泛綠水造物何偏披雲霧而覩靑天此生有幸鳬趨莫遂燕賀遙陳敬托飛椷用將騎竹伏願蚤入楊羅李朱之鄕用布龔黃卓魯之化擁鵲車而夾鹿轂羣吏爭覩雙旌馮熊軾而建隼旟七閩欣歌五袴

○謝諭按院

伏以柏府持旌霜威弘敷乎六合楓宸奏記露章遠及乎三華感流水之知音仰髙山而景行恭惟臺下气涵秋烈徳配春溫詞葩耀日匡廬學海韜霞彭蠡函牛之鼎借大器以烹鮮儀鳳之弦播徽音於馴雉屢紓表著徑拜裏行駕四牡以臨五羊下車降雨布六察而規八郡擊楫生風白簡矢謨足見回天有力皂囊封事益知應地無私正懸北闕之思遽養東山之望精衡鑑以酬明聖與薦剡者貴擬遊龍開臺閣以延循良入品題者榮欣棲鳥伏念卑職某學匪制錦才僅操刀駑質泛鏞州誰期濫顧伯樂燕石混玉洞詎謂悞售卞和蓋繇大臣望人甚厚而求之若嚴故於眾技程品惟精而行之以恕某敢不仰憑善誘益勵素心鞭鈍磨頑𨿽勞怨而不避飲冰茹蘗矢堅苦以自完但不得罪於吏民卽以歸誠於造物

○候李稠原僉憲

伏以繡斧明刑八閩澤歌湛露皂囊封事六合气竦於霄正系南國之思遽養東山之望敢陳臆語用代口碑恭惟臺下淸門偉冑名世故家海潤花封鄱湖之波濤昔竭風裁柏府匡山之景色常新蓋當官自馴雉而來故立朝有驅羊之勢簡心中禁秉憲外臺鶴蓋團云鏞州筙帡幪之庇隼旟搖日劍浦增照臨之輝矧當虞考之期復辱漢循之譽頃憂國是卽攄讜言方批徑尺乲鱗回瀾有力胡拒立仗之馬偃月生疑怒發雷霆膽落中外第天南陽烈謂鑄金鼎以察姦而地北冰消當登玉堂而艸制乃萌拂袖更尙掛冠維時役羈棘闈徒爾心懸蘭馭玆修朝會欲趨鳳闕攸同言逼旬時難詣龍門請謁敬伸投牘聊布摳衣伏願益斂福祉倍養經綸名山著書蚤定千年之計聖朝招隱豈投三徑之荒

○候趙心堂撫臺升任

伏以霜臺仗鉞頓淸六合之氛秋省參樞式隆八座之眷自天申命動地生歡感流水之知音仰髙山而景行恭惟臺下兩儀間气一代偉儒翻十二經有取太平之略對三千字輒超秀士之羣才倚馬於木天節批鱗於蘭省八閩衡鑑誰非璜琮圭璧之需再造英雄盡是杞梓楩楠之選淸卿重望憲府秉權擁熊軾而鎭三山姦貪落膽建隼旟而臨巨海��寒心頓揚玉杜之勛遽覆金甌之姓旣拜廷尉共喜登僊薦掌邦刑咸欣趣相所至見稱眞名世因之被遇大聖人伏惟某學遜制錦治愧操刀兩地綰符未聞雀翔赤縣數年竊祿殊覺大吠靑村向當虞考之期已辱漢循之譽更承云覆得與露章蓋大臣不求其全故偏才亦適於用敢不砥礪晚節銘佩異知皓月照花封寧忘國士之遇淸風來柏院豈甘眾人之儔敬陳謝私兼修賀悃仰惟臺照無任淵兢

○壽李岷山撫臺【代】

伏以北斗受鉞壯猷爲憲萬邦南極懸弧壽域弘開三楚良辰正會下悃宜仲恭惟臺下申甫全才伊呂重望荷兩朝知遇川蜀葦葆精神爲一方表儀嶺海咸回命脈福周芇戶命肅三臺心上經綸坐撫瀟湘削劍戟樽前衝折立提江漢偃韜鈐此蓋應五百載之昌期是以建億千禩之弘烈也節逢初度時屇首冬簾下菊有霜枝歌松栢者欣沾霜露階前梅傳春意祝岡陵者喜被春和某自愧猥庸悞蒙培植覩冥華於一旦擬進霞觴恧株守於一方莫班嵩祝敬傾素杼用泄丹衷伏願爲國自珍若時多福年與徳彌邵九重弼有道之聖人道因位益隆百歲爲大平之元老

○復任養弘道尊

恭惟門下帝私炎方人依名世鳳城攬轡湛露久被枌楡羊石持衡燻風復徧泉壑何當徳飽有慰惄饑獨計冬臘修辭寸緒難章尺牘陽春惠札手教卽若心盟自謂問訊逾時正媿報候無地乃蒙臨使顧我蹇人什襲百朋潤及乎長林丰艸長歌白雪光爭乎北斗泰山蓋髙誼不能得之今雅調更當求之古者也是用肅九賓而登明賜傳百世以當恩綸惟願日近舉頭尺五天邊瞻五色云垂引領八千里外映三臺

○復羅聞野座師

伏以東山嶽立十年勤讀禮之思北斗星輝四海切賜環之望未皇豫祝有煩鼎來喜溢門墻慚生胸臆恭惟老師臺下明山威鳳黟水神龍翻十二經夙具太平之略對三千字輒空豪傑之羣繇馴雉而驚豺狼載乘驄而辧騏驥奉聖明寬大之詔履有星辰布畿輔拊循之仁階生雨露一止期重忽值遺艱難爲弟難爲兄三親明章典制有是父有是子一門濃鬱詩書卽師臺暫甘泉石之棲在淸朝豈遂松蘿之計某爨桐悞收籠術謬采一行作吏栽培直儗天髙萬里投荒起居末緣地縮豈期尺札重以百朋長跽開函繽紛乎珠聯璧合再拜承篚陸離乎云綺霞珍徳飽孔殷惄饑彌切矢願道隨運泰志與時行姓覆金甌只手經綸扶日月勛調玉燭一腔事業滿乾坤

○回余毓初孝廉

伏以桂樹禾髙頓起文明之運杏花春媚正興豪傑之期有煩謝靑幸瞻破白恭惟門下弟兄連璧咳唾成珠筆掃千軍气奪金溪象緯笥藏百子力回劍水波瀾久儗鳳翔何當豹隱天風際會驚看鵬翼垂天地嶽輝煌欣覩鰲頭占地自是駿空冀北豈特鹿鳴道南不佞追惟數載論文敢謂眼明日色乃蒙八行投牘至勞手織云章誼埒甘棠心戀苦李敬當鏤石何以報瓊願翻十二經益重黃金之價將對三千字直升白玉之堂

○回程鄕令公葉修白

伏以恩滿梅封百里奏王臣之績期當及片言揚君子之休何當鼎貽有勤臨使恭惟門下丹山威鳳碧水神龍垂手決科卓斗百萬人之敵俯首從政低回八千里之間繭絲乎保障乎夙知緩急魴魚也陽鱎也業有後先甘雨和風人怙子男之國靑天白日眾知父母之心耴奏三年伐在百世朝多鶚表聖主欣得賢人庭有鸞章忠臣移爲孝子聲溢花縣慶動筍班某幸托棠陰偸閒楡社聽黃鐘之韻弗及鳬趨媿白紵之辭聊當燕喜敢勞一介用煩八行驚瞻聯璧之輝終乏雙金之報願加馴雉暫制錦而摻刀竚看驅豺將衣繡而持斧仰惟臺照無任淵兢

○請西賓張圖溟

恭惟門下世受尙書人推吉士學窺四代揭日月而煥星辰詞雄芇夫決江河而賁艸木醉飽於鹽梅曲蘗道勤日中夢寐於耳目股肱徳修昧爽蓋將敷政議事取重豈惟絺章繡句爲奇詎天偶靳風雷致公暫依側陋第斆惟學半乃稱始終習與性成還歸師保是以番夫有意徼惠於髙山大川衝子無知妄冀乎繩愆紏繆因瞑眩而求藥石願拆人心道心之歸引疑難而奉蓍龜希嚴克念岡念之介將見璇璣耀世丹雘及人自遇合於二帝三王直聲稱於千俊百乂

○同郡懇胡瞻魯太尊回任

伏以潮陽八千里幸循良而噢咻名世五百年冀久道以成化域中胥仰嶺外具瞻恭惟門下濯秀銀潢舒翹玉幹丰儀璧立匡廬之象緯常輝胸次淵涵彭蠿之波濤莫竭行參畫戟出擁朱輪鼎造閟宮而鳳棲色攺犁淸瀚海而鱷徙風繩稅榷萬千津梁色貂貴之擾將鋤十八閭閻無豺惡之驚時甫戌政耴符竹民亦勞止帝曰兪哉觀察之命方需婺宿之星遽殞大夫請致闔郡愴惶黃白無私咸疾首而相告興除有待欲引領之難從無以我公歸兮固非後太守之樂而樂有安社稷臣者誰其先天下之憂而憂也某等乞靈山川萃心億兆韓水欲舞願五袴之重來粵云旣開蘄僅旌之復入儻蒙春行有腳期月何讓三年將見日近舉頭千乘直躋九列

○復何鼎隅惠州太守

伏以四國倚仁人之重系在封疆片言揚君子之休何當華衮有勤一介穴犮戴百朋恭惟門下材宜王佐智可帝師繇馴雉而立螭頭囊懸日月策五羊而驅四牡气搏風雲尊俎息狼子之心尺一寒貂貴之膽蓋二千石先稱玅品四百峯今擅神僊也某愚戅投荒棲遲暫稿千門柳色誰憐芻狗陳人萬里艸堂遙被槐龍新影■﹝彳畏﹞蒙遺璧殊乏報瓊是願營四海之溺饑上靑天而生羽翼彌一人之闕略登北斗而作股肱則廛氓受佑邊海分榮矣

○賀何鼎隅守道

伏以羅浮四百峯靑瑣之專城露湛潮陽八千里黃堂之攬轡天垂喜溢封疆歡動蓬蓽恭惟門下舒翹輪桂濯秀浣花表樹朝端尺五階前依日月拊循嶺表十萬戶裏際風雲簡在帝心允孚人望官不易地繇師帥而卽監司政在祥刑布六條而兼三略興除畢舉山嶽攺觀某幸托編氓向叨籍末一行作吏梧掖步武前修萬里投荒梓裏心傾洪潤𨿽勤燕喜末遂鳬趨玆因豚犬浪遊敬作鴻鴈入賀伏願春行有腳日近舉頭大旱作霖啟沃無推商弼未陰徹土綢繆直埒姬公

○回袁文海宗師

恭惟門下學窺禹穴望壓鄞江向入鄒魯靑齊之邦人有禮樂詩書之想久矣不意駕彼四牡竟以策我五羊回狂瀾而障百川千載文明歸嶺海仰泰山而瞻北斗一方文物見昌黎詎非吾道之宗盟允稱斯文之標凖哉客歲龍馭直指鳳城移風在樽俎之間得士出驪黃之外章縫攺色泉石傾心正會攬轡而驅之末緣執鞭而見者所幸偏予豪傑再造封疆布拊循之仁囊依日月寬天地之利履有星辰未奏起居先惠蓬蓽祗欣徳飽慰此惄饑仕是萬里瘡痍焉可望之俗吏一肩擔負是宜屬之仁人臨楮神馳不任翹企

○回王海輪潮陽令公

伏以律動靑陽玉峽郊中歌秀麥人孚赤縣金山封內憩甘棠有勤百朋何當一介恭惟門下气融匡嶽瑞藹鄱湖禮樂縱橫尺五天邊云有色經綸擘晝八千里外鳳朝陽春歸父母之心一腔是種和布子男之國舉目成花竚眷楓宸在玆谷旦卯元出震共瞻雪滿兔園午正當空忽爾聲嘶馬櫪辱頒桃實擬獻椒盤柰兩鬢霜濃難望東方之解凍一犁雨足惟事南畝以歸耕但際履端可無豫祝伏願五百年名世八千歲爲春大旱作霖九重新夢版築未陰徹土百里久慶綢繆

○回汪來虞揭陽令公

伏以露湛榕城億姓沾仁人之澤風行梓裏片言揚君子之休何當鼎來有勤臨使恭惟門下龍江濯秀虎丘舒翹咳唾珠璣士推太山兆斗縱橫禮樂史占捧日祥雲俯首從官虛懷問俗政先拔薤閭閻膽落豺狼教在植桃膠序足登騏驥眾知父母之心一腔是種人怙子男之國滿目成花化甫期年伐在奕代朝聞鶚表聖主欣得賢臣邑際鸞翔邊民幸依循吏扶杖相傳未見飛舄以後無多某■﹝彳畏﹞托棠陰偸閒楡社聽黃鍾之韻弗及鳬趨媿白紵之辭聊當燕喜正惟拱璧覆以粃糠敢冀兼金申惠副墨是用肅九賓而拜北傳百世以指南惟願有腳行春暫摻刀而制錦竚看舉頭近日行持斧而埋輪仰蘄淵涵無任冰竦

○回令公賀誕

恭惟臺下世徳飛鳬異才馴雉風淸琴上噓白髮而聆音日暖花間照靑山而動色何知犬馬亦辱鱗鴻名徳無成原不系蒼生之望時光虛度祗自甘赤松之遊逍遙一壑一丘潦倒六花六甲竹友藥竈不礙雲溪芰制荷蓑無邊風月乃托萬間之庇縞帶綢繆有曄三徑之荒綈袍眷戀蒙施如此何徳堪之自慚瓊玖之無將空詠緇衣而太息惟願晉陽保障計日前席九重竚看禁闥拾遺何時遄歸尺五統祈電矚鑑此淵私

○復王太蒙方伯【時轉巡撫】

犬以簡命自天五百年間開名世歡聲動地八千里外慶樞臣詎意靑山亦分白璧敬因臨使用謝鼎來恭惟老公祖臺下兩儀間气六合眞儒探賾九流綷瓊花於筆苑研幾十篋壓綺萼於詞林水部含香江藩領袖才堪獨運炳蓍龜先見之明淸畏人知凜松栢後雕之操一晉而進退英雄豪傑白鹿洞之景色常輝再借而表率栢府薇垣靑螺山之丰標日峻寧知粵嶠亦際福星銳意剔釐足國出百萬之上滿堂琴鶴移風在樽俎之間十郡相傳千年僅見乃帝心忽念吳楚故眾望更歸東南當綸綍屢格之時非精誠何以動主惟循良久怙之地一振刷易以孚民父老重逢封疆再造章江地險氛揚白羽之塵劍气天髙霜抱彤弓之影遹觀偉績竚配前聞伏惟某幸辱編氓敢云附籍屢憐芻痻陳人忽覩斗杓之移正想槐龍新色方依日月之覆未皇燕賀先辱魚箋百朋之徳飽孔殷三生之惄饑彌切惟願綢繆牗戶及國家閒暇之時更祚掌握樞機基夙夜宥密之命庶稱禁中頗牧亦追壇上唐虞

○賀張見庵制臺平黎

伏以嶺海風淸天辟南荒之紀干羽苗格帝寬東顧之憂聲震華�歡騰紳佩恭惟老公祖臺下卷舒元气參贊扶輿爲裘爲箕業紹三千禮樂如江如漢胸藏百萬甲兵懋經文緯武宏猷巋出將入相重望幹城千里折衝於蛟宮蜃窟之區鎖鑰一方拊循於侯甸采衛之族何物醜類自罹䢐徵運籌帷幄之中揚威瓊岸之外輕裘緩帶雍容司馬臨邊列戟橫戈慷慨材官擁隊旌旗變色艸木皆兵𨿽天地之徳好生而羣黎授首乃帝王之師無戰而九重紓懷此不世之奇謀亦無前之偉績某畫米無策請纓末從幸際煙銷息耳魚鳥風雲之陣欣讀露布抒心旗常彜鼎之銘旦暮中樞優遊內秉

○賀張見庵制臺轉南司寇

伏以東南寧謐之勛名標銅柱國家根本之地基始金陵世倚祥刑朝推元老恭惟老公祖臺下卷舒龐灝經緯乾坤爲箕爲裘楮底文雄七略如江如漢胸中武韞六韜柏臺之丰采常伸棘寺之平反立解爰建中丞之節彈壓百粵之區浴日珠宮夜靜魚龍之躍摩天桂嶺林銷烽火之煙惟遠人之鹹安故帝心之簡在念畱都王气本爲桑梓之鄕而邦禁分猷獨借樽俎之重將六朝風流之雅頓爾還醇則南國天限之雄籨玆增險是誠眞儒之作用名世之經綸者也某零落海濱快覩鸞鳳之詔徘徊苫塊忽驚鴻鴈之音況祿米弘頒百朋恩來白玉而棹楔表樹一字價逾黃金祗緣未遂鳬趍用是恭陳燕喜蒼巒作伴𨿽系陟岵蓼莪之思紫泥洊飛載仰出師杖杜之烈爰勒赤牘布此素心

○啟劉芝陽老師

伏以天詔遙臨九重隆執法之寄春暉難報三年勤讀禮之思屬海外以陳情仰斗邊而請益恭惟老師臺下匡山威鳳鄱水神龍玉壺風露之淸雅推气韻金薤琳瑯之貴有斐文章佐職春宮潤飾三千儀禮持衡粵嶠陶鎔五百英雄戀母遄歸卽家特起楚蜀之參藩總憲雨露生階吳浙之緯武經文星辰聽履𨿽丹霄之去尺五而白雲之望迢遙翩其五色之衣有來繽紛鸞誥芬若千金之酒坐乘曼衍魚軒在聖主喜得賢人故忠臣必求孝子棘廷大拜方依紅日歲星萱室遽摧輒掩靑天皓月暫遲任重值此遺艱誦蓼莪而感杯棬固增涕淚講平章而計社稷始副眷懷敢祈加裳加飧用祝而昌而熾汾陽二十四考旦召相業中書廣成千二百春日躋僊齡上壽仰惟臺照無任淵兢

○啟周按臺

伏以繡斧揚綸棨戟壯風雲之色褰帷問俗衡茅依日月之光帝倚鈞鉉人胥弦誦恭惟老公祖半千啟運三五登辰纘萬年禮樂之宗玄聰啟日承累世登庸之舊華冑連天自昔有聞於今爲烈詎乘四壯得策五羊一魄當空陰霾於焉頓化雙輪甫禦豺貇自爾潛消惟衡嶽之丰采常伸斯韓江之波濤莫竭惡溪鱷徙欣看珠海波恬潮陽鳳鳴快覩金山色動所至見稱眞禦史因之際遇大聖人某向吏巴丘之墟夙占神僊之气追典刑於梧掖天垣之遺艸若新觀俎豆於楡鄕山斗之流芳尙在卽孫卽祖善繼善承凡屬肖翹孰不瞻依柰已寢塊枕苫敢漫摳衣聽履莫緣百叩系鯉庭而趦趄敬托八行儼龍門於咫尺仰惟臺照無任淵兢

○啟張軫南宗師

伏以綸音星賁風來帝裏之芬文運天開露湛公門之李人胥弦誦世慶鈞鉉恭惟臺下气骨涵三丰采搏萬朝霞夕秀擅鶴樓五色之奇東璧西昆發荊氏連城之璞頃煩廊廟特簡儒紳念盛世之文章實關气運思末流之波靡易蕩人心欲返薄而還醇須借楚而繩粵精懸日月紹芳屈宋髙昂節凜冰霜躋美昌黎山斗在五嶺固同歸陶冶而三陽尢先受楷模宮聲應以宮聲時紏軋茁之語直木斯傳直木每申邪正之分文體頓更士風丕變蓋眞貢天閒之上駟豈僅探海國之明珠某向吏巴丘之墟幸占神僊之气久懷向往正冀面命而耳提尙滯苫麻末緣摳衣而聽履用是望龍門於咫尺但切馳心托鯉牘於八行徒勤引領仰惟臺照無任淵兢

○賀張軫南鹽屯道【原督學】

伏以覆露洊施九重轉念乎五嶺恩波累渥億姓咸戴乎二天紫气光來靑山色動恭惟臺臺汪涵吞云夢八九壁立聳衡嶽三千世衍乘槎夙羨神僊之品學傳識劍久瞻牛斗之輝制錦而一縣生花持籌而三軍挾纊爰從物望借秉文衡麗日珪璋琢就明堂重器春風桃李培成上苑奇材豈翅張籍之新月晴雲直是昌黎之太山北斗在銓曹謂蜀隸秦楚之介彈壓捨名世其誰而當寧思粵爲華口之交鎖鑰非明公不可故因教而爲政更士習而民安寓兵於農號令出風霆之上鑄山煮海綜核在指顧之間就熟路而駕輕車瞬息自騰於萬里惇詩書而說禮樂寒芒立煥乎層霄允紓南顧之懷眞恊東人之望某甘棠蔭下苦李道旁何期先君布衣之蹤得蒙太史華衮之錫𨿽垂恩不報莫企日表於羊城而酬徳無涯敢托雲箋於鴈足惟願弘敷旋轉益展經綸玉鉉遄登橫渠擁明時師席金甌蚤卜曲江翊聖帝天樞�首龍門洗耳鳳渚

○壽周耿西廷尉

恭惟老親家翁臺下道徳積躬文章名世星輝南極瞻紫气之常浮雲臥東山知黔黎之共祝七十杖於國更歷數周八千歲爲春行躋萬壽維玆四始正肇三陽庶事逢新羗笛共聲吹益算羣芳獻彩木母花早折當添籌人願長生天錫難老欲放金籠之鴿長懷玉柱之鳩麟紱旦臨鸞章日竢丹心常耿豈以綠野而安赤松暫遊當爲蒼生再起庶八荒同開壽域將億姓盡企胥臺

○復周耿西賀雙生及長孫進泮

世所稱丈夫子者蓋不在初生而在乎克長克類亦不在始進而在乎立徳立功未卜晚成何堪豫祝不佞某自媿子翼更慚孫貽偶聽椿室姅呱敢望兩卿之美載聞梧枝鵲噪殊濫一步之榮正在責以將來焉敢侈乎今日乃蒙臺臺百朋鄭重二使勤渠犀錢同鸞𦇤兼施穉子之災星驟退驪語與馬蹄並至元孫之章甫生輝蓋蔦蘿幸以附松故金章來自玉峽敢不九頓明賜用以誇閭裏而耀舉宗什襲珍藏將以並絲綸而詔來世也惟是自貽哲命古有明言而面命耳提則穴犮有異乎大人長者耳翹企東山可勝祈懇

○復周耿西賀誕

某荏苒歲時覺二毛之種種進修潦倒徒半生之營營況白髮垂堂媿率鴈鴻戲彩黃口在序秪稱豚犬增囊耳順將臨心盟多阻在龍飛南極弓旌遲三徑之荒故豹隱東山著述定千年之計盈盈一水未請面命而耳提忽忽三秋更辱敲金而戞玉𨿽幸依戀子捨敢謂興比十洲試看羽翼皇家自當功歸四皓惟玆國是紛拏之候正系名世擘畫之期如某多病友疏不才主棄縱蒙吹植夥柰頑鈍卽天网弘開豈所問乎雞肋而帝弦特眷惟佇俟乎麟祥明徳有懷鄙衷難竟

○啟某太常【代】

伏以風淸畫省應百年禮樂之昌期云擁容臺負一統華�之重望仰斗邊而戴徳屬海外以摛詞恭惟臺下三晉眞儒兩儀間气研機十篋縟綺萼於詞林探賾九流綷瓊花於筆苑策名冀比弼教濟南佐職春官醲郁三千桃李持衡天府進退五百英雄秩膺奉常階升要膴朱陵道院暫分翠嶽之輝碧落僊人行侍紅日之近寅淸祀典震懾戎心太行七十二峯攀躋正半中書二十四考鼎鼐方新兼以滯投泥沙因而善求毫芥詎意閒曹徵逐亦象大呂吹噓𨿽弱羽棲林難附搏鵬之翼而纖鱗在藻己遂登龍之心幸甚執鞭媿未投牘輪囷陳謝槁稭占酬伏願忠簡帝心揆畱皇鑑扶持社稷用頒一命再命三命之榮整頓乾坤懋若大書特書屢書之績

○回董八際海豊令

伏以漢代懸金五百年間徵名世虞廷輯玉八千里外問陳人爛矣錦襄跫然空谷恭惟老父母臺下兩儀問气一代眞儒挾策對大廷縱橫禮樂綰綬臨劇邑擘畫經綸淬截兕之文鋒儒旣班馬鏗陪鶴之政韻吏亦龔黃爭言濱海有靈得徼循良作主釐閭閻積歲之蠹獘絕風淸執當官三字之符政成譽起薦剡獲上濊澤彌天業己同中牟之無蝗何啻似太山之有虎頃當奏計得效修辭惟筆非幼婦外孫自覺形穢縱致自將軍勁卒徒負心慚乃露冕而不廢裁書卽脂車而轉勞分俸禮意賁鹿門之隱穉子喜而歡呼光輝穿雀戶之羅邦人見之動色幸以歌杜有甚識韓況當蕓馥承筐之期尢際葭灰應律之候晚歲隱煙霞之臥棄物自喜身閒微陽見天地之心君子欣看道長殊慰平生向往更勤萬世鐫銘𨿽南國之待命方殷望公如歲想北闕之登賢有待用汝作霖

○復臺山葉相公

伏以宅百揆而弼一人輝纏象極損八行而垂五嶺情縈螭坳敬倩蕪箋用申槐位恭惟相公閣下行關羣聖气塞兩間學富靑箱名世啟半千之運忠幾赤舄細旃耀尺五之天惟聖神建道徳之師故輔相爲社稷之重有謀猷則順於外鼓舞風雷非仁義不陳於前獻替日月況今民窮財盡之會尢賴乾旋坤轉之才南北紛紜集眾思而維國是宮府扞格用一誠而簡帝心帷幄特藉專籌今古未始多見卽驕生可汗有方叔乃壯其猷講廢前星賴狄公始定其策惟玆大計全仗良臣煩使觀其能近使觀其知挹捨己從人之量無事用之禮有事用之戰普薦賢報國之心遂使疏庸亦遭拔握豈孺子或亦可教實大賢無所不容柰問訊久疏敢謂無書抵黃閣緣麋鹿成癖祗云有志在靑山越在由苦淒其風木有懷罪逆幾無戴履之身詎意髙穴犮不靳照臨之徳嚴命從天而下廣度如海思涵唁語殷懃一讀而淚河注牘貝專賵鄭重甫拜而涕雨盈筐敢輟憂私聊抒謝悃恨無飛羽登鳳城而九回但切馳心望燕山於萬里

○謝葉相公

伏以三山峻玉柱之標輝躔象極千里被璧光之潤望切龍門有銘鼎來敬申豫祝恭惟相公閣下才宜王佐學可帝師寅亮而弼一人三握猶看黑髮奮庸而宅百揆七年獨矢丹心洽君臣魚水之歡際天地龍云之會封疆多訌匪方叔曷壯其猷國本尙搖賴狄梁始定其策眞紹商家一徳允繩虞室五臣𨿽黃扉之眷彌綢而白社之盟獨切靑山興劇雍容謝傅休風綠埜堂開磊落裴晉雅望身𨿽韜乎獨樂志實切乎先憂會屬耆英料中國再相司馬譽隆區圉知外�首問潞公寧容戀赤松之遊行且來玄纁之召某久叨提命夙荷裁培有意奔馳無柰家山秋老卽懷瞻企其如相捨天髙猥蒙記存不忘衡泌琳瑯滿箑恍聞黃鍾大呂之音珍幣盈筐似增朱衣介幘之寵戴鏤肝膈榮重鄕閭伏願玉綍洊頒金甌再卜回天捧日不負經綸社稷之心轉旱作霖長伸整頓乾坤之手

○賀制臺周敬松

伏以棨戟壯風雲快覩白麻北沛劍履依日月幸瞻紫气東來慶洽寰中歡騰嶺表恭惟臺下熙朝元老曠古眞人秀聳衡陽筆下肅三千之禮樂气吞云夢胸中富百萬之甲兵甸宣剔歷岷峨偉績著纏參絡井節鉞髙騫洱海巍勛勒金馬碧雞帝借中樞人推摠憲惟玆海外己爲榷稅煩重之區偶值峕艱更爲災沴頻仍之際黎欲善後則口漢之俗難通海欲澄波則駭突之勢可慮疇咨名世孰若巨公請貸議蠲力與疲民作主釐姦汰兒共稱明主知人方今千里桑麻夜靜魚龍之窟自是萬家燈火林銷烽燧之煙三老相傳百年僅見某末緣禦李久切慕韓臥穩巖阿身托萬間之庇引領幕府神懸大冶之傍有煩鼎施未皇豫祝敬涓尺素用攄寸丹伏願茂建勛庸長爲柱石威鎭五千禹服用調玉燭於淸時望重百二秦關行覆金甌於密勿葵心罔旣斗照何私

○賀周敬松制臺【代】

伏以虎帳風嚴天辟南荒之紀龍門露湛帝寬西顧之憂滇黔之舊采傾懷枌楡之新疆拭目恭惟臺下半千啟運參五鍾靈剖璞爲璋背負三千禮樂吞江及漢胸藏數萬甲兵勛伐丕著岷峨節鉞髙騰洱海偶隴酋之猖獗穆乎旱食宵衣值民力之凋敝毅然議餉徵帥幸風爲陣而烏爲斿遂殲我仇而拓我土功其懋矣宜勒之竹帛旗常帝曰都哉用酬以山河帶礪詎期兩粵得借中臺緯武經文黎庶驚旌旄動色左提右挈華�聞號令寒心蓋當封疆多事之秋正慰夢卜求賢之意伏惟某穴犮慚朴遫夙受雕鏤一念無它尙濡沬於金馬碧雞之址三生有幸更覆育於鳳棲鱷徙之間棹楔爲榮一字重黃金之燦衡茅受賜百朋增白玉之丹恩戴九天感抒兩地敢陳燕喜用當鳬趍伏願履聽星辰光依日月作礪作霖作舟楫行重仔肩汝明汝聽汝翼爲坐光帝業是誠一代喜起之盛豈特萬里祈望之殷

○謝周敬松制臺【時轉南司徒】

伏以兩粵銘勛聖主紓南方之顧九重錫命農父侔北斗之尊喜溢蒼生榮分白社未勤豫祝用謝鼎來恭惟臺下手濯漢潢胸吞云夢爲憲乎捫參絡井譽播三川定亂乎金馬碧雞伐垂百代猥徼天幸得借帝臣精神壯百二幹城蠻�問姓丰采明三千組練艸木知名自是動地珠宮夜靜鯨鯢之窟因之摩空桂嶺林銷烽火之煙惟遠人之咸安致中朝之特簡念陪京爲國家根本非積貯焉固腹心而主計系出內樞機有尙書始關喉舌況東南之民力竭矣又西北之軍需紛然急時務而酌盈酌虛萬姓自無菜色挽聖意之窮山窮海一腔盡是葵忠蓋千百載之東土迎休公家自有法度卽數十年之版曹佐算今日始見躬行爭云太祖有靈豈謂長江增險某身依大廈儗同父老扶笻心癖一丘難率兒童騎竹乃蒙棹楔表宅一字價重黃金更荷祿米分炊百朋光浮白玉恩潤苦李感切甘棠伏願黃髮早詢白麻遄賁回天捧日長諧魚水之歡轉旱作霖不負雲龍之會有懷聽履敢效彈冠

○回金公子

向憩棠陰儗親芝宇末繇禦李何以識荊在寸心固戀戀數年而兩天則遙遙千里蓋明公鳳毛出穴夙著梧岡而不佞雞骨支牀久羈艸土每從解例冀冠賢書苟非遠椷之頒焉悉大椿之折勿論幾席弗拜且令竿牘未通祗緣力在妥先遂爾唁疏出境亭云拭淚徒抱攀栢之思梁月興懷遠想燃藜之影睠玆徳意敢有遐心苐需楊州竹箭之徵竚輸上國棟隆之用庶不負先公之義訓亦仰酬聖主之恩私登惠非常鏤心無己謹謝井祝不次不宣

○請曾若槐道尊

伏以綸綍弘敷五百年間開名世文武爲憲八千里外慶良臣喜動靑山歡騰赤海恭惟臺下神鍾喬嶽气轉風雲視艸含香辦燕曹之金薤玉屑分麥獻瑞威象郡之帝子王孫天東南人逢申甫布六條而兼七略氛霧潛消握一籌而制三軍鯨鯢頓息蓋川壤稔其價色故艸木輒爾榮華詎意後生光分得禦有如不肖願爲執鞭謹詹某日吉敬秩兕觥恭迎龍馭鳳城星駕旌搖日月之輝虎座風臨席擁神僊之品伏冀曳履蚤賜鳴騶俾得面奉步趨寧惟心慰饑渴

○賀許少薇制臺

伏以朝推元老東南節鉞之權地待名人壯嶺海封疆之固華�拭目紳佩傾心恭惟臺臺寶嫠儲精紫薇毓秀陽春有腳花封之卓異難雙冰鑑無私梧掖之紏繩第一奉常甫晉釐保遄臨甘雨和風波潤侔鄱湖莫竭靑天白日景色與廬嶽常輝在聖主喜得賢人乃忠臣移爲孝子爰詔總憲凜然激濁揚淸等表百僚頓爾小廉大法顧時偶值乎鵬息而興遂甘乎鴻冥漫尋尙金之盟怡情渭水暫斂阿衡之志樂道莘郊但龍云之遘有期而魚水之投自在東山戀謝傅蒼生之聽履何殷洛社起溫公彤庭之賜環載錫蓋兩粵控倭黎重鎭惟名世負文武全才念行伍百孔千瘡急時務而酌虛酌實痛閭閻民窮盜起挽聖意之窮滂窮山以故一指揮而魑魅潛銷雷動蘆生之響甫呼吸而蠻�率服風淸銅皷之鄕眞百世之奇逢六合之僅見者也某向屬後進夙仰前修道至老而無聞自■﹝女斬﹞一壑力欲行而屢蹶幸托萬間旣弗同父老扶笻又難率兒童騎竹敢勒駢語用布雀私伏願益展經綸永康社稷作礪作霖作舟楫方召鞏盤石三千汝明汝聽汝翼爲汾陽紀勛庸廿四

城南書莊艸卷之十二

●城南書莊艸卷之十三

海陽林熙春志和甫著

啟

◆啟

復堵太衝方伯

送堵太衝方伯

中秋回沈祖洲令公

賀沈祖洲公子秋捷

回潮陽沈令公

壽揭陽潘令公

請陸太尊文昌閣落成

請陸太尊入覲

請陸太尊韓江樓落成

請陸仰峯太尊

壽吳純所道尊

請沈石年令公

請謝沈石年令公

壽周以寧令公

回揭陽謝令

復謝揭陽年節

復普寧楊令公

啟陳禹聞太守

賀麻南柱總戎

考祀鄕賢請府縣啟

復潮陽朱令公

復朱潮陽年節

賀潮陽朱令公母壽

請程別駕

回林豫章程鄕令公

復林程鄕年節

請賈太尊賓興宴

送楊道尊賓興宴

請司理董配公

復何總戎

餞曾九虛侍禦起復

東巡復送官評

答周州守

復海陽劉廣文

復方伯吳生白

餞李懷藍太尊

迎制臺李來吳

賀制臺李來吳

復方伯汪來虞

賀宗師董煉庵升山束廉憲

賀孫壻郭仲常登第

請新科公宴

○復堵太衝方伯

伏以九重錫命薇垣侔北斗之尊五嶺握籌楓宸紓南方之顧未勤豫祝用煩鼎來恭惟臺臺秀毓慧山瑞勝劍井延津筮仕龍光射斗牛之墟中外洊揚蜚譽播吳浙之地詎期天末得借帝臣思西北之主計紛然惟出內始分猷念況東南之民力竭矣非積貯焉古腹心輒急峕務而酌盈酌虛因挽聖意之窮山窮海眞三老之僅見百世之奇逢也某向竊蟻封夙參驥尾玆身依大廈儗同父老扶笻柰心癖一丘難率兒童騎竹乃蒙尺一遠賁隻字價重黃金更以祿米分炊百骨光浮白玉恩潤苦李感切甘棠謹刻骨而鏤心俟披肝而布悃仰惟臺照無任淵兢

○送堵太衝方伯

恭惟臺臺華冑連云玄聰對日鴻猷顯設藩屏壯五嶺之南鳳徳休揚譽望徹九天之北睠玆明徳正裨要樞蓋維翰萬年全賴召公分陜於蕃四國祗憑甫侯衛周況當民窮財盡之秋尢需經文緯武之彥胡六月之鵾鵬欲息而秋風之鱸鱠頓思豈其尋尙父之盟怡情渭水抑亦斂阿衡之志樂道莘郊在覆露業已重陰卽恩波亦爾私渥袂分多載久縈借寇之思劍合有期復聚依劉之客旦聞投檄末遂執鞭有意登庾亭之樓終是龍門千里無能解陳蕃之榻竟成鯉牘寸心惟願自愛社稷之身用慰中外之望東山戀謝傅蒼生之聽履何殷洛社起溫公彤庭之賜環遄發

○中秋回沈祖洲令公

伏以列宿星輝三五夜間偏露濕長庚獻采八千里外更天淸拜鯉書而躍然恍鳬飛之近只敬因臨使謝此鼎來恭惟老父母臺下千里神駒九苞威鳳大科異等一翁二季之相望茂實英聲七略羣書之兼總勁風憩粵皦月當空爽气秋凝綠水之波光日徹陽休嶽立東山之景色常新忽逢玉兔重輪正值瑤蟾三珥浮槎海上白雲何礙碧天長搗藥域中素影遙分淸夜永度洋而將樂聖且須醉倒金尊對月而仰神君謾說憂穴犮白髮惟願飧加沆瀣竚看詔下蓬萊

○賀沈祖洲公子秋捷

伏以帝网弘開池上繇來鳴鳳賢書遠播階前自是聯蟬喜動滄溟榮分白社恭惟臺下乾坤淑气文獻名家露湛花間蒼生待爲霖澍風淸琴上學者仰如太華出布科條入傳詩禮執一經而燕翼信有委而有原撫世徳而象賢知肯堂而肯構豈官舍鍾嶺海山川之秀實辟雍空東西南北之羣矢口而吐天葩共羨皇都得意信步而拾地芥爭傳祖武堪繩少年登父子叔侄之壇一旦衍循良翰苑之汗血之神駒遠到將繇璧水而曲江雲雨之龍媒髙騫定爾摩空而附日蓋靈異之地每生豪傑人皆雲苕水渥窪而子男之國得借公侯豈不謂潮陽丹穴方今召杜入計正值俊又登庸聚首卜金甌當寧恩推教育拭目看玉樹闔門慶洽忠良敢戒鴻飛恭陳雀喜仰惟臺照苶任淵兢

○回潮陽沈令公

不佞名徳無成進修匪據庭除夙■﹝女斬﹞鯉訓階砌犮媿燕貽幸際琴鳴叨陪弦誦東山萬仭小子勤仰止之思滄海千流大人分波潤之賜是以春來泮水三陽盡染芹香澤滿橋門通家亦栽桃李卽穉孫幸占一步非召父何以旁收雲路天髙敢謂靑錢與簨華堂日永祗云白髮開頤乃一札忽損八行而寸心自馳百里字爲爻而聲爲律敢不奉以蓍龜面之命而耳之提更祈示以型範庶有造而有徳亦不愆而不忘

○壽揭陽潘令公

伏以泰階光映夙占柱石千齡恆嶽祥鍾載慶岡陵三壽歡騰赤縣喜溢靑山恭惟老父母臺下名世英賢濟峕豈弟柔不茹而剛不吐咸聯申甫威儀望之儼而卽之溫式展宣尼气象孤桐獨唱榕城聞山水之音雙鳬髙飛竏島擅神僊之气功奏廊廟澤潤海陬惟此仕辰實逢初度鳳棲徵瑞筴誰如三十足英莖鱷徙仰靈椿知是八千長秀色況蒙衽席久戴帡幪里巷怡怡共頌九如歌召陰山城皞皞同賡三祝恍堯衢敢效貢桃用抒偃艸惟願東山太傅竚酬赤子電瞻更祈南海昌黎早備彤庭天問統冀臺照慰此淵私

○請陸太尊文昌閣落成

八千里外良臣人爭快覩五百年間名世士慶奇逢況滄溟僻壤之區又冠蓋罕臨之地惟玆鱷渚獨控龍溪蒙倡閣祀文昌眞足地增勝槪天擎一柱玉峯晴色映朱欄海起三臺金浦浪花搖素璧久許登眺用慰落成敢潔萸觴恭迎蘭禦登臺作賦當教響動山川行部觀風益信名知艸木騶鳴是聽雀躍爲期

○請陸太尊入覲

伏以漢世懸金五百年間徵名碩虞廷輯玉八千里外覲明君喜洽靑山歡騰赤海恭惟老公祖臺下兩浙間气一代眞儒來象山纘先世之詩衵禮樂宗演劍水開來學之性命身心三仕一官布澤露沾花縣一遷三尺飭法山重椒房詎意瀛洲得彳身攵豪傑登壇於海濱鄒魯之地爭謂韓公復生問俗於閭閻疾苦之秋力與疲民作主苦心奉職尋孤琴獨鶴休風壹意釐姦向賣劍買牛遺化會見朴棫作人之效復當治行謁帝之期色動歌驪情關秼馬敢借戴星之暇暫爾停車敬遲卜袒之歡聊同臥轍𨿽使君當及而代用汝作霖惟童子復騎竹而迎望公如歲鳴騶是聽稱兕爲祈

○請陸太尊韓江樓落成

伏以臺閣天齊千載之鴻圖益壯經營日就一方之臺气鹹孚敬卜昌辰奉落成事竊惟瀛洲故郡韓渚巍樓拱三臺而出岫快覩朝陽負萬戶而依云同歸夕照更右盻而環珠海卽左顧而聳金山橡木淩霄放花挹檻前之翠長虹江鎖浮光拖城外之藍苐此樓之因陋因頹曾誰人而美輪美奐幸逢名碩久政通而人和爰拓弘規復修廢而舉墜啟八窻而動碧神怡夜月簾輝辟三闥而送靑身惹曉煙樹色蓋非徒據一郡而侈朱夢藻梲之人將以垂億年而培隆棟柱石之品眞風气之完擷實今昔之大觀玆擇是月某日薄言剪韭瀹芹聊效共衣沾酒迥豸繡乎星漢允可觀風引鳩杖乎步趨更堪問俗況登臺作賦寧讓昌黎之鳳躍龍翔而臨流詠詩何慚茂叔之風光月霽惟祈俯鑑來子庶幾上侍醉翁環橋聽弦歌偕樂繼周聲並響滿座聞擊壤一遊同夏諺齊謳希賜騶鳴可勝鵠立

○請陸仰峯太尊

官不易地二千石復晉監司民有二天十萬戶益需雨露祥騰紫气喜動靑山敬卜芳辰用申積悃心懸饑渴瞻鱷水之鳳躍龍翔面奉步趨仰象山之福星皇極倘賜光生幾席何啻云藹蓬萊

○壽吳純所道尊

伏以法曜麗南獥應寶歷萬年之景運壽星朝北斗徵箕疇五福之修齡仰企鴻禧俯申燕喜恭惟臺下兩儀間气百代殊才纘季子禮樂之宗望聯冠冕擅吳公治行之取世濟塩梅父子兄弟逓承文章忠義爲烈筮仕膠序培植宮墻桃李再登雍席裁成廊廟珪璋躋粉署而肺石無冤擁朱輪而口碑有頌詎從帝簡特惠韓邦三尺如山旣飭法以延國脈重門似雪每釐蠹而壽民生惟玆建亥之期正屬生申之會地官簡長生之藉永注朱顏天子思封疆之臣達詢黃髮羣黎鳳動列屬云披南宮瓊液斗爲觴班舞玉樓十二東海僊翁作束錦連珠履三千某合室帡幪一心陶鑄喜同靑鳥爲傳嶺海之奇望切烏臺竊向斗山之影伏願天賁柱石日晉鼎鉉享福位名壽以無疆奚啻中書之二十四考毗社稷山河於有永還齊明聖之萬有千年

○請沈石年令公

伏以驥足初騰三陽見太平之理鸞聲遠播千室恊孔邇之懷喜動靑山歡同赤縣恭惟老父母臺下鬥气燭龍練光辧馬箱推世授纘百年禮樂之宗笏紀連牀承累世登庸之舊文章材品特出忠孝詩禮相傳自昔有關於今爲烈詎意嶺表得借循良雙鳬髙飛快覩神僊之气孤桐獨唱幸聞山水之音燦然文麗七襄卓爾攻成三異保民如子焦心賑貨之施以人事君藉手槱薪之典此地故海濱鄒魯惟公實當代龔黃旌旆時勤禮意賁鹿門之隱提撕日切榮光穿雀戶之羅未式初筵殊慚闕典謹諏穆卜預啟芳晨菊蕋盈枝薦嘉旨於溪毛澗藻酒香浮斗移景曜於太乙文昌願賁淸陰恭承末照鳴珂曳履竟夕瞻冠劍從容屑玉霏金闔門聆珠琲錯落

○請謝沈石年令公

伏以盛世崇文薪槱借宗工之彥寒門寡植葑菲蒙匠石之收感切垂靑恩承破白恭惟臺臺半千啟運叄五登辰孕四明日月星辰之光共推駿品席累世詩書禮樂之舊眾擬像賢天祚海濱人沾雨露績成制錦咸稝補衮之才治美烹鮮己兆調羹之手蓋惟心洵赤悃天地爾我皆知以故澤滿蒼生走卒兒童亦識頃因薪槱再舉之會正是豪傑大興之期朗鑑髙懸平衡獨秉待試者七千餘輩𨿽非以一當三入彀者六十餘人亦踰拔百得一詎期穉孫弱弟猥荷棄短取長從比弓冶箕裘孰非甄陶型範謹詹吉日適際陽春鼓瑟吹笙暫借歲星之暇陳籩設豆稍遲卜晝之歡惟願曳履鳴珂儼師模而亦趨亦步更祈霏金屑玉聞大道而是訓是彜敢告前騶恭迎下舄

○壽周以寧令公

伏以九天移列宿白麻遄賁東山五夜耀長庚紫气仍騰南極聲髙簡命歡動祈年恭惟臺下吳山擷秀姬傳神筆非夢雕龍標奪葩經第一文自心繡虎藻掞藜照魁三奮鳳毛而亢宗共謂外甥似舅展驥足而撫運咸稱聖世得人未調羹而急烹鮮卽補交而先制錦滿腔抱白玉沆瀣玉簡同淸雙肘系黃金濡沬金波並潤昔河陽春色不過栽一縣桃花今潮惠冬溫業己垂兩封棠蔭賢監司祗以小而試大聖天子則因攝而卽眞用是國戴主恩欲點流霞增湛民歌父徳思依壽域揚輝忽逢降嶽之期正值生申之會閭閻無祁寒者雨元气常調霄漢多甘露景星和風久鬯故海屋僊珍作棗誰教靑鳥銜來神宮瓊液斗爲漿親兄赤云捧出蓋已受知北門斂抑且注算東華某蒭狥陳人衡茅賤品傅霖時沛經年芳澤灑枯株韓斗屢臨幾度餘光分泌水睠玆勝事用慶洪禧惟願祿位名壽無疆奚啻中書二十四考更祝帶礪山河有永還齊聖壽萬有千年

○回揭陽謝令

伏以律轉靑杓榕城頻歌秀麥望孚白璧茅社幸憩甘棠有勤百朋何當一介恭惟臺下淸源威鳳滄海神龍垂手決科卓斗百萬人之敵俯首從政低回八千里之門春收父母之心一腔是種和布【男子】之國滿目成花竚眷楓宸惟玆谷旦丁躔獻歲欣瞻南極騰輝卯正當元快覩東陽秉令儼飛鳬之賁只拜書鯉而躍然柰兩鬢霜濃敢謂含梅吐气幸一犁雨足惟事折柳迎禧敬頌椒盤用謝桃實所願未陰思土暫爾有腳行春更祈大旱作霖行將舉頭近日仰惟臺照無任淵兢

○復謝揭陽年節

伏以杓攜龍角快覩八千歲爲春气轉鴻鈞共瞻五百年名世祥洽棠蔭瑞藹榕城恭惟老父母臺下气恊陽休功在陰騭孤桐獨唱久聞簫韶之音雙鳬髙飛夙擅神僊之品惟玆桃�倚戶正值椒栢浮觴堂上冰淸梅蕋爭研白髮花間日暖柳條掩映靑山先辱鼎來敢勤豫祝惟願壽祿同獻歲並茂玉樹凝香更祈道體與昌辰俱亨金甌流祉

○復普寧楊令公

伏以名世崇文欣看桃李之茂寒門寡植幸蒙葑菲之收感切垂靑恩承破白未皇豫祝有謝鼎來恭惟臺臺八閩儲精雙淸毓秀眞儒振鐸化垂碧水丹山聖主敷綸恴在鳳棲鱷徙賁然孤鶴人我五羊吁閭閻疾苦之凡力與疲民作主樹章甫逢掖之楷爭謂昌黎有靈頃當薪槱再舉之期正是豪傑大興之會聖門七十子服孔子下邑巧附希蹤帝座十五星爲郎宮明公最稱獨步詎期穉孫弱弟亦荷棄短取長惟是栽培自知原本某廛受半畝誼埒二天寵燦百朋己損茹蘗飲冰之惠箋裁五色更勞制錦削牘之勤喜在靑衿感深白髮惟願耳提面命箴規啟我後生行將骨刻心銘佩服無忘先達

○啟陳禹聞太守

伏以漢竹新分熊軾擁專城之重召棠舊蔭鳳城依大廈之旁喜動靑山歡騰赤海恭惟老公祖臺下禹穴毓秀姚水儲精藻掞丁年夢寐花生筆底芥拾甲第科名艸應庭前筮仕秋曹出守潮郡表章十相模楷乎北斗太山持議七條浹洽乎鳳棲鱷徙兒童走衣十並識天地爾我怕知允矣二千石之良卓然十萬戶之福詎奔地折深戀民情五載以來畫一仍彰玉簡三老而下謳唫尙滿金山誰意廟堂無私特端溪不遠同天化日況爲大冶之邊四海一家更是萬間之側赤子猶赤子𨿽難竹馬爭迎君侯猶君侯載想槐龍起舞計仝堯山之歌來慕何異韓嶠之系去思某井州舊物泌水陳人識非任棠媿乏當門之諷身非徐穉夙承下榻之知聞入羊城倍深雀躍伏願河潤千里俾瀛洲之有二天譽動九重令漢循之誇三輔將龔黃卓魯並自房杜王魏齊驅

○賀麻南柱總戎

伏以錫命師中虎帳沾九天雨露建牙海上龍旌掃萬里風煙喜動蒼生歡騰白社恭惟臺下簪纓世冑節鉞名家一劍答君恩自許精忠報國千金酬士气眾推智勇兼大胸中自有甲兵眼底洵無醜虜垂手參閫盛名在鱷徙鳳棲灻發登壇懋績著碧雞金馬方扶斗極正壓江淮拊髀禁中上意益深於南顧委心嶺外先聲倍訾於東陲駕周太尉之擁三十六師不數詩書郤縠軼霍驃姚之領十四萬騎奚誇裘帶羊公赫然芝簡之新盡是棠陰之舊某夙承樽俎久荷提撕聞入五羊之墟欣證千秋之約請纓有意快瞻聖天子驕臣橫槊無從殊媿大將軍揖客未勤豫祝先辱鼎來𨿽海若澄神業已閉玉關而寒島嶼而丈夫壯志惟願標銅柱而礪山河

○考祀鄕賢請府縣啟

伏以禮崇宣聖表數仭之宮墻祀祔瞽宗垂一方之模楷詎意椿庭枯朽亦沾芹水蘋繁恩自栽培光生奕葉恭惟臺下學依洙泗化埒昌黎胞與銀湖淵深寸長必納眼界金山月色片善不遺竊念先嚴叨學古訓每思名教有樂地何必事功亦知富貴如浮雲寧甘貧賤絲綸謬被九袠砥礪苦逾一生老拜三雍已沐生前之寵班聯羣祀益流身後之名卽輿論之咸推實維持之鼎重某等鐫心推轂刻骨銜環謹詹某日昌辰敬承表揚盛典載玄主而分半席𨿽不獲瞻朱幹翟羽之全藉明徳而享千秋亦庶幾聆金聲玉振之響伏望幰節光臨用壯橋門快覩三燻稱兕不慚麄糲之供九頓迎驄雅切艸茅之顧豆登增采存歿均榮

○復潮陽朱令公

伏以鳳歷授峕化與履端兼慶龍門啟運禧隨淑景俱延有煩鼎來敬因豫祝恭惟臺下珠斗儲精玉璜薦瑞一身具有元气霜雪難回松栢之貞寸心己備四時風月能收江山之勝卓然驥足有賁鸞聲燻然暄旭被人律吹而厓黍立變藹若條颸扇物斗轉則品匯皆春仁政足依太平有象惟玆靑帝將臨正值黃鍾欲轉欣親召蔭未獻栢葉之觴幸憩程風且媿椒花之頌乃仰云物欲往忽驚鴻雁飛來赤牘輝光皇跽讀覺陽和可掬白璧鄭重拜嘉識光景無邊率勒報章聊申謝悃惟願春行有腳竚酬黃髮電瞻日近舉頭早備彤庭天問

○復朱潮陽年節

伏以先甲杓換嶺表依虎渡之休太乙星臨域中瞻兔園之盛歡騰赤縣喜動靑山恭惟臺下參五登辰半千啟運柔不茹而剛不吐政燮陰陽望之儼而卽之溫心倜造化久憩棠蔭快覩期兩臺露章必欲凝禧而長孫子千門日暖自是流祉而爲公侯惟玆椒栢浮觴正值桃韋倚戶柳條掩映飄然春樹之天梅蕋爭研芬若陽花之雨豈期枯腐亦沐吹噓孤鴈髙飛足下悉神僊之气雙鱗遠及腹中挾金玉之音旣辱鼎來敢勤豫祝惟願除書賁之除日會出鶯喬更祈新祉集自新年身歸鳳闕

○賀潮陽朱令公母壽

伏以仁封化洽三陽兆有道之長慈幄釐凝百年迓無疆之福慶余錫類喜溢含生恭惟臺下翊世寧馨充閭上瑞丹墀獨對萬言從畫荻揮來赤縣弘施三異自和熊做去謂欲捧魏公之日報主正以顯親因思依狄相之云忠臣先於孝子潘輿迎飬八千里外萃歡心黃席就溫咫尺天涯攢豫色朝夕而敷子惠平反自爾加食出入而奉母儀菽水何勞郤鮓惟玆獻履之候復際設帨之辰玉佩僊班共看嫠光騰紫气靑瞳白髮爭傳金姥下瑤池鶴算日升月恆北海樽開栢葉鴻禧竹苞松茂東山頌滿椒花蓋眞增康寧九五之疇更以見蕩平六三之徳某同歸棠蔭幸憩冥階琴上風淸戡云頻生五色花間日暖春暉常曜二天未遂鳬趍恭陳燕喜爾臧爾昌爾熾敢謂奚斯之歌曰富曰壽曰男用當封人之祝仰惟丙照俯鑑寅衷

○請程別駕

伏以翠管迎祥共仰斗山孔邇冰輪普照誰同風月平分撫玆歲華用效嵩祝恭惟臺下金築擷秀玉砢儲精夜雨燃藜遠繩伊洛正脈秋濤濯錦大播羅浮徽聲召棠兩郡成陰岐麥二天興頌欣逢正始彌切具瞻玆卜某日之吉恭陳兕爵祗炙龍光椒花合火樹連瑩座擁神僊之品栢葉對星橋交映杯霄霄漢之輝惟冀鳴鑣不辭曳履庶幾親承咳唾寧翅面奉步趍

○回林豫章程鄕令公

伏以律轉靑杓花封頓歌秀麥望孚白璧茅社幸憩甘棠有勤百朋何當一介恭惟臺下淸源威鳳滄海神龍纘百年禮樂之宗世推冠冕擅一門昆季之盛人儗琮璜垂手決科俯首從政睠此遐邑錫以名賢豈云牛鼎烹雞如彼蟻封戲馬攜來甘雨濕透粳稻之香到處春風吹入弦歌之調政尢先於拔薤教惟在乎植桃甫眷楓宸遄逢谷旦丁躔獻歲欣瞻南極騰輝卯正當元快覩東陽秉令儼琴鶴之賁只拜書鯉而躍然柰兩鬢霜濃敢謂含梅吐气幸一犁雨足惟事折柳迎禧敬因臨使用謝鼎來惟願桃納壽符松徵公夢共繇庚於黃道秩東作三百六旬永扈聖於紫宸歷中書二十田考

○復林程鄕年節

仁臺徳世祥麟政誇馴雉適際及之會每懷憩棠之心惟玆龍角杓回共覩鳳毛翼展五百年名世玄行協雷風之恆八千歲爲春吉亨應地天之泰用是威行偃艸環瀚海以無波澤厚噓枯並韓江而爲潤淑气催黃敢云情怡綠野梅花破白寧知夢繞靑蒲詎謂履端有來晉錫雙魚中有尺素猥勤桃李之投百粵內滿弦歌盡是椿松之祝竚看旌旆遄賁絲綸

○請賈太尊賓興宴

伏以盛世辟門多士快騰驤有路眞儒啟運羣英荷鼓鑄無涯夙瞻山斗儀刑共冰菁莪樂育賓筵初秩令儀孔嘉恭惟臺臺三才玅品兩浙名家業紹治安任五百歲斯文之寄性繩端重啟二三子入徳之方木鐸勤施廣作迷津之筏金鍼度與弘開暗室之燈道洽樹人期當掄秀精懸冰鑑采收多珪璋璉璧之奇獨相天機識拔在牝牡驪黃之外衣冠就列後生符見聖之思懿範親承小子獲得師之益采頖芹而設宴歌魚麗以周旋謹詹廿一之吉正值文明之期鼓篋上庠摳衣東序教子弟教一國人之子弟並歸道徳之中作父師作四境內之父師眞稱名教之樂庶幾士無敏鈍共知禮法之尊從此學有緝熙定識門途之正願言寵賁曷任榮觀

○送楊道尊賓興宴

伏以盛世辟門多士快騰驤有路眞儒啟運羣英荷鼓鑄無涯夙瞻杓斗儀刑共喜菁莪樂育恭惟臺臺梁山毓秀漳水儲精父子兄弟巍科共推駿品禮樂詩書舊價眾擬像賢沈靜繩公瑾之芳左右圖書獨處淸眞濟伯起之美天地爾我皆知中外之剔歷旣深嶺海之帡幪尢切下車而鯨鯢煽浪賴胸中原有孫吳授策而烽燧銷煙信眼底全無醜虜投戈講藝緯武用以經文橫槊賦詩譚兵因之養士期當薪蘸慶洽風雲首善之待試數千𨿽不敢以一而當五兩庠之入殼踰百亦何啻拔十而得三遡玆驪黃牝牡之收孰非鼓舞作興之力業循朝廷公典己於廿一賓興祗緣棨戟東巡未及摳衣聽履玆率章縫北面敢效沼芷汀蘭惟大人長者而賜之包容庶後生小子得依其模楷伏願與進名教之中俾識門途之正耳提面命引之以希賢希聖希天屑玉霏金躋之乎立言立功立徳其爲寵幸曷罄名言

○請司理董配公

伏以紫气東來五百年間瞻名世彤帷南耀八千里外慶良臣簪笏騰歡蒸黎動色恭惟老公祖臺下吳山擷秀浙水儲精宗亢王佐之才曾是天人面牘家承良大之筆寧非獻納腹笥型發羊城範垂鳩署平反懋績羣稱呂氏祥刑欽卹宣恩廣植於公陰徳幸以瀛海得借福星列城之鸞鳳鷹鸇同歸鑑別千里之犴狴鼠雀悉賴允明將遠繩韓刺史之北斗太山奚特媲周提刑之光風霽月蓋楓宸衝主每洽魚水之歡則蓮幕僊郎正際龍云之會凡承攬轡孰不彈冠某猥以廢棄得荷吹噓敢式初筵恭迎大旆傾葵抒悃爰開北海之尊秉燭披衷徐俟東方之曉乞揮旌而蚤賁敬掃榻以趨承

○復何總戎

伏以雀印髙懸孤嶼秋霜淸赤海魚書遠布八行曉日映靑山佩徳實多拜命之辱恭惟臺下簪纓世冑鍾鼎名家一劍答君恩自許精忠報國千金酬士气眾推智勇兼人胸中原有甲兵眼厎全無醜虜惟公爲虎頭燕頜壯志出車故帝愚鱷徙鳳棲委心推轂領霍驃姚之十四萬騎奚誇裘帶羊公擁周太尉之三十六師不數詩書郤縠烽無舉燧昆虫艸木生全海不揚波龍虎風雲變化惟玆棠蔭之舊再借芝簡之新某附驥華門夙受諸父骨肉之眷狎鷗梓裏更叨尊俎提命之私猥以量移特勤遠訊安枕有幸快覩聖天子之加綸捧檄無期殊媿大將軍乲勸駕謹依金山而瞻壇壝願標銅柱而礪山河厚貺附歸中心永戴

○餞曾九虛侍禦起復

日暖椿堂忠臣求之孝子風馳栢府聖主喜得賢人瞻棨戟而葭玉榮分遠儀刑而蘭金契闊謹詹某日吉恭陳兕爵奉炙龍光六轡繽紛座擁神僊之品五云縹渺杯搖日月之輝仰冀鳴鑣不辭曳履庶一朝而承燕色將千里而聽鸞音

○東巡復送官評

恭惟臺臺東海神龍中朝奇駿政無委轡長驅紫電嘶風心有持衡獨立淸霄傲雪某所願爲執鞭久矣日當數馬代庖例當推轂賢牧欲辧驪黃牝牡須問方臯卽得騏驥驊驑先求伯樂無柰某某伏櫪向昧萬里之蹤而臺翁築臺久市千金之骨是用仰乾天廏之吻慰收人望庂心不意眾品如雲盡是羣空冀北八行似錦殊皆錯落畿南三肅受成一腔銘感

○答周州守

伏以彩鳳銜綸萬斛天香燻億姓金魚佩綬列城民社表諸侯有煩鼎來附申豫祝恭惟門下泉阿神物瑚璉英姿筆下宮商發鱷湖之秀色胸中斧藻啟鵬嶺之神奇無嫌如斗之州正借成風之刅抱丹衷而往云自無心動蒼生之謠天爲啟齒峕人慶其有用識者慨其己遲朱輪及步之郊案吏生寒九夏淸風拂瓊花之觀蔀屋分暖三冬以能保我黎民此之謂民父母從此凋瘵其有瘳乎竊與地方而相賀矣乃蒙千里遣使百朋增白玉之丹八行侑函一字重黃金之價其爲感佩何可勝言已相傳漢璽之芝香又何待齊丘之及仰惟臺照無任淵兢

○復海陽劉廣文

伏以天啟文昌共仰璧婁躔玉簡地回賢運咸看朴棫滿金山結佩蘭芬報瓊重恭惟門下泉阿神物瑚璉英姿才擅大鶻萬里久宜徙海望隆威鳳五色共仰翀天祗緣數奇暫從歲第南宮作賦硯影搖殿角旌旗東井聯奎穎芒爍天心日月父有作子有述後先顯世徳之光美而彰盛而傳嶺海擅家聲之遠豈期鱷渚得啟鱣堂臯比談經萃公門之桃李嚶鳴振鐸鼓周室之菁莪卓稱吾道之尊共羨斯文之盛自慚豚犬幸辱鞭捶乃駢驪琳瑯一字重黃金之價更筐篚繽紛百朋增白玉之丹喜溢燕云心懸粵日所願春來璧水長安道上馬香蹄風動橋門太液池中鵾奮翼其爲愉快莫可名言

○復方伯吳生白

伏以碧海繞天十績擅粵封宏保障紫薇籠嶺表譽騰魏闕賁絲綸喜動楓宸榮分楡杜敢申豫祝用謝鼎來恭惟臺臺乾坤間气鍾鼎名家使節云馳到處陳詩稱子羽貫城星皎西曹弼教作臯陶麗日珪璋琢就明堂之器春風桃李培成上苑之材顧瞻閩楚之間淪浹臬藩之澤惟粵中書行省無蒞左席承宣閭閻已溺已饑九十一城無菜色膏脂爾俸爾祿百千羣吏有葵心卽申伯之翰周當無踰此若召公之分陜何以加焉璽書會見東來宵衣可無南顧某有懷梓裏莫憩棠陰乃蒙駢驪赫褫八行重黃金之價更荷琳瑯筐篚百朋光白玉之丹不盡名言何當感激𨿽久識荊州之宇已藉雨露乎帡幪但切登易水之臺願聽星辰乎舄履

○餞李懷藍太尊

兩載棠陰半壁東南環玉簡一綸楓陛長城嶺海覆金甌道辟鷺車人瞻騶馭敢就榮行之吉式陳樽俎奉迓旌麾是訓是彜郵亭擁神僊之節或攀或臥韓江瞻李郭之舟仰冀儼臨可勝延竚

○迎制臺李來吳

伏以聖主寵名臣十道淸霜飛百粵圻父開雄鎭滿車甘雨起三吳喜溢蒼生榮分白社恭惟老公祖臺下气吞震澤手挈穹窿五色鳳毛快覩箕裘閥閱一腔豹略欣瞻經緯棟梁天部握銓人倫秉鑑晉奉常而系華口之重麗京兆而綜水衡之樞惟國之大事在戎故公之通才專閫金甌自帝心簡在玉帳從人望推來縹緲珠宮定靜鯨鯢之躍婆娑桂嶺自銷風火之煙寧丈重足於臨冰抑民伸睂於指日典刑在望威徳非遙牙檣錦纜翩翩行色落天河之影鱷徙龍蟠肅肅先聲搖山嶽之靈望紫气於閭門千里敬因梅使拱彤雲於旦暮寸心恭切笻迎

○賀制臺李來吳

伏以召虎宣猷棨戟壯風雲之色司馬秉政衡茅依日月之光望逼臺垣歡騰嶺嶠恭惟臺下三吳間气一代眞儒擅琮珙禮槳之宗夙推冠冕繹橋梓登庸之舊久作塩梅帝借中樞人歸總憲惟玆天末己爲華�窺伺之區偶值峕艱又屬萑苻縱橫之際儻銳意汛掃則公私之藏皆虛若勉就撫摩則腹心之疾可慮適觀經濟深中機宜念數載之災沴饑寒緩威嚴而急順治開一面之招猍解散先文告而後芟除讀者涕零誰甘風雨波濤之苦聞之感泣孰無父母妻拏之思自是黨與旣孤卽可操縱繇已或鏖戰而制夗路應知鱷徙恬波或鵬剿而引生途更卜鴻歸湛露兩藩旣標銅柱九復位慰金湯某八千里外依韓尺五天邊禦李身托萬間之庇有切棲枝神遊大冶之傍末緣借箸敬涓絲素聊攄寸丹伏願列棘調元扶桑捧日蚤勒燕然之石慶勛伐之爲公爲侯載占釐爾之珪綿山河之如帶如礪

○復方伯汪來虞

恭惟臺臺華冑幹霄玄聰對日鴻謨顯設藩屏壯五嶺之南駿徳休揚譽望徹九天之北追孚榕邑歷晉薇垣羅浮四百峯艸木誕沾湛露潮陽八千里山川再覩祥雲頃當民窮財盡之秋更煩經文緯武之略分猷分念出內殊費拮據酌盈酌虛搜括不傷命脈於蕃四國維翰萬年縱甫侯之衛周不是過矣卽召公之分陜何以加焉是誠紓明聖之焦勞隱然負東南之保障者也某向荷帡幪疊蒙袵席身依大冶擬同父老扶笻心癖一丘難率兒童騎竹乃隆棹楔表豎隻字價重黃金兼以祿米分炊百朋光浮白玉恩潤苦李感切甘棠謹刻骨而鏤心載披肝而布悃惟願麻來天上旦暮入秉樞衡行將艸視日邊朝夕直參密勿

○賀宗師董煉庵升山束廉憲

伏以座擁虎文一道斗光彌嶺嶠詔銜鳳彩二東雪霽映冰壺棊弼教以明刑隨因師而作帥楓宸動色棠蔭分榮恭惟老公祖臺下鞭駕周程驅馳屈未塡胸學海百代纘天人之宗破竹詞鋒一字繹春秋之筆頃煩先帝特簡文宗欲引正而還醇乃借楚而繩粵羅浮挹衡陽之秀朴棫賴以儀刑珠海漾洞庭之波章縫得其原委栽培杞梓備震風淩雨之帡幪追琢璠玙供方澤圜丘之瑚璉卽潮東振鶚數符列宿己爲奇比冀北登龍瑞應七星還踰一非惟一十郡人倫標凖抑且五百年名世文昌玆逢堯舜好生有勞臯陶種徳鑪錘齊魯行紂雨澤洗民冤刀尺屬僚自是霆聲驚吏膽天顏有喜人望攸歸某向吏巴丘之墟幸古神僊之气𨿽勤響往冀面命而耳提柰隔溪云難摳衣而聽履詎意恩來紫極廣收泮水葑非更蒙徳潤靑山濫賦景升豚犬感深破白戴切銘丹所願絲綸載敷是小子彈冠之日鈞衡立秉卽明公補衮之期仰惟淵涵可勝冰惕

○賀孫壻郭仲常登第

伏以天啟文明斗北七星還踰一人興豪傑潮東間气最爲奇喜動門楣光分楡社某伏在長林丰艸弗覩附鳳攀龍第想賦獻南宮硯影搖旌旗殿角奎聯東井毫端燦日月天心五云名唱聲聲杏園鶯聞弄舌兩鬢花開朵朵柳陌馬快香蹄況今八駿連鑣正當一龍禦世明良千載行將有股肱耳目之司鍾鼎百年旦暮備金馬玉堂之選是誠昌黎以來未見亦嶺海而南增光也者久缺鴻飛敢陳燕喜仰惟臺照無任淵兢

○請新科公宴

龍飛奏對縱橫禮樂三千鳳嘯賜歸赫曄絲綸尺五山川生色桑梓分榮謹擇某日幸際昌辰僉謀盛舉築壇樹幟借邀衿佩儀刑耀日幡天用兆抓揭事業騶鳴是聽鵠侍爲期

城南書莊艸卷之十三

●城南書莊艸卷之十四

海陽林熙春志和甫著

條議

呈稿

◆條議

貢葛議

捄荒議

海陽七都受災節略

兵食議

經撫議

大造書算

封孺人曾母黃氏私謚議

蕭母太孺人徐氏私謚議

○貢葛議【萬曆丁酉】

敝潮濱海歷稽古志原不作貢不意萬曆九年始派葛布維峕有司不能抗議兩臺不能執奏遺有里甲入買雷州之慘三年以來苟非本縣攺議解價則蹈林希仙等奇禍者又不知其幾也但此事便於官民而不便於包棍姦胥王直指洞見膏肓矣日適有雷人至衡門相候不佞以葛事一詣謂貢緞貢羅亦直僅數金雲何葛至三兩二錢而海康機戶猶呶呶稱累耶渠謂貢葛細紗每兩價八分而止卽織成布亦每丘價一兩七錢而止顧其獘則不止一端也彼中官府見機戶射潮重利每每令其帶造或受要津及鄰封者托十直七酬甚至三四酬者有之每年屆期藩司檄一首領督驗坐守旬月吏書門皂焉能褁糧而至曾有一照磨目不辧蒼素其所指低若昂者左右也以故機戶非稱買自某鄕官買自某舉人不得驗卽驗矣非有每疋一金之入不得中卽中矣就自驗官將去有何不可乃令機戶又尾其後長途千里稍費一番供給比至藩司則上有領解下有承行衙積諸色如蠅逐臭機戶焉得不坐困也然此猶機戶耳該縣掌印官不細咨訪惟憑積棍混報間有不閒機杼者百計求脫始以請托繼以行求而猶不可得又安能不挈家以逃有此數獘則賣男鬻女誠或有之而非爲潮累也亦法之未善有以累於雷也夫雷之累也猶曰雷物雷產雷宮雷民而其獘且至此況自潮至雷水陸馳驅非動輕數月不至一不便於往來眇少村氓一旦委以重貲豈無摽掠可慮二不便於防禦粵雪蜀日羣犬爭吠爲未見也潮不織葛焉知頁葛三不便於辧別刁難掯勒市井常態然又王事懼之王程逼之安能不重價以售四不便於市買雷潮分土實無分民先是陳主事令海康峕每每爲潮人方便今且秦越矣五不便於倚靠雷人驗退就雷可買潮人驗退則控原主而價值己耗衰富戶而借貸無門客捨孤棲惟坐以待斃而已六不便於羈旅霆威不測卽一魚一鮓至禠楚藩而苶難色萬一潮人跋涉後至愆期將何以堪七不便於當事至其額外花費意外變故種種不可料度者又實難以筆舌旣也𨿽然此猶自入雷言之也先年簽差里長領買一經點注闔門淒啼內凂吏書外凂關說業已破家迨知事不可免又且扳排年扳甲首然後承認迨其承認也又且告舊租告宿債然後戒行蓋至於是在通縣也無一家不騷動無一人不幫貼在領役也如驅之探湯如逐之赴火其勢使之然也爲今之計誠得所司者力持中議轉申兩臺憐憫主張以災疲卹民以忠誠悟主題準攺折解京召買則一葛之直可得二葛如稍可已亦可資大工一榱一桷之用是爲上策次之則量爲增益解價藩司召匠開機團局織造厚其餼廩多其價直就近責成驗便解便可免無名之費數倍似亦經久可行是爲中策不然諸獘不除恐雷與潮之累無己時也伏惟財詧海濱幸

○捄荒議

敝潮穀米原不甚貴貴之財有丙寅丁卯二年維時饑民嘯聚動至數千則有若曾一本林道干等敢行稱亂至勤四省之兵而後敉定卽今言之猶令人疾首痛心也今米價較往時猶逾矣往者饑僅一方今則饑徧數邑往者米貴數日今則貴已數月往者或啖魚蝦之則已茹艸木往者秪奄奄待斃今則已餓殍無算往者舊杸沒猶望新谷今則淫雨水溢水田大半被淹然猶未揭竿代鼓嘯聚山海如前年者得無曰水陸兵聯有所憚而不敢動抑新招海兵中多雞鳴狗盜業隸尺藉而不得動乎第自今抵斂尙有一月所爲河淸可待得以計峕起色者此一月也所爲涸轍無波將以忍死如年者亦此一月也日見臺祖蒿目焦心持籌握算以三石平糴以一石賑發上不損國下可活民夫詎非數十年來盛舉哉惟是民問己竭十有九饑羣林林總總而待糴於倉又羣林林總總而待賑於倉不知倉中所積中有幾何而足以滿林林總總之欲也況所糴所賑者尢未必眞饑民乎私以爲欲塞米戶冒糴之竇莫若令其三斗而買榖一斗五升而賣米彼無重利卽冒糴何爲欲塞衙積之竇莫若法行自近令各衙門所司嚴爲約束其次莫若開告密扭首之門懸示於倉如有前項冒糴告首得實盡以充賞其次又莫若便易蓋細民愚朴難以進前守候多峕始得升斗其利不得不歸之衙市儻以廉明教官數員分厫坐鎭不論錢分銀到便發毋得稽遲則細民入倉如取諸寄或可沾一分也欲塞冒賑之竇莫若行嚴刻之令十七年江北饑甚饑者不得報名夤緣得報者又一二日始領民多凍死於途惟一郡行剃睂之法饑民隨至隨剃隨剃隨給民亦戴之而不怨之蓋苟有利於性命又何愛於發膚也然此猶自開倉言之耳至於疏通之策則稗議有四大都下邑之食西仰給於長樂興寧程鄕東仰給於揭陽急則仰給於髙州今髙州之米聞有數十浮海而來矣人尙海兵畱難或發糴於外境皆非利也合無令海兵押送入境至鮀浦渡頭庵平糶無得以資遠人此今日至急計也外則再差廉官數員借公帑數千於出谷去處多方收買蓋糴以濟民糶以還官卽不請詳可也或先發後聞亦可也此轉運之說一甲午年金省吾分守長寶籍民間之倉官臨民家而平其值如擾民家一雞一黍者罪今民間如揭陽城內及各都大戶彊者不肯糶懦者畏民挾制又不敢糶未必無之倘下令各縣嚴以三斗爲凖除民家食糧外官爲盡數發散卽聞者亦不敢髙擡其價此籍民之說二廣濟橋閉而上流之谷不至此泉之不流也近聞橋上谷商百計求放費亦不貲獨不可令其輸谷十石備賑卽爲疏橋尢爲上下之兩利乎至於今年大戶本無多積卽簀有餘羨或令其輸至城中不無搬運且濟者又難得人合無多刻告示各縣各鄕人自爲濟濟務得實多者數百人次則數十人少則一二十人亦可總之皆赤子亦皆恩澤事完核實分別冠帶牌扁以獎亦惇仁風之一道也此勸借之說三捄荒之政太上賑貸其次蠲免敝潮地遠天髙難邀浩蕩第寬之目前猶可責之日後則錢糧稅契是也今正徵帶徵舊契新契雜然並比民且捄死扶傷不暇而又焉肯捐旦夕之命急惟正之供乎秪爲衙役作生涯耳竊謂此頃糧稅似宜速行各縣暫爲停止俟早斂之後照限補足未爲晚也語云所損者財用所收者人心卽財猶未必損也者此緩徵之說四凡此皆艸莽膚見書生迂譚自知無當於經濟第目擊閭閻疾苦不覺相顧驚駭輒敢冒昧而肆其狂瞽如此惟臺祖裁擇幸甚

○海陽七都受災節略

海陽財賦多在南鄕南鄕廂都共十有一左障長堤右障西山其間廬舍阡陌錯繡如畫苐左臂橫抽一脈自隆津過東莆突起西山以故東莆以上數都田稍髙阜水從揭陽地方而出遞年不甚受淹東莆以下則上莆南桂龍溪三都也去海以咫地本低窪而出水之處祗水吼橋一路耳三月盛雨至四月不休外而海水河水旣已倒灌內而山水洋水復至飽漲坐是外者奔入內者不出三都遂成一壑矣在東鄕則東廂秋溪也秋溪以東廂爲藩蔽東廂以一堤爲命脈東廂堤潰秋溪不盡受傷乎至東鄕之南復有江東水南江東形如彈丸四面皆水亦四面皆堤也水南形如條鞭一邊皆水亦一邊皆堤也堤破而兩都其如魚矣況去夏颶風洽旬所爲半菽不登者此數都今春盛雨彌月所爲半菽不登者亦此數都地遠天髙因無從叩閽請命而百錢九升者半載亦祗忍饑坐斃已耳今若就通縣而論則受災似止數分若摘數都而論則受災已至十分在仁人軫念卽一夫不獲尙引爲己辜則七都之林林總總決不忍其疊災極若至此也伏惟裁詧摘詳轉聞海演幸甚

○兵食議

竊謂足食足兵兩者等重而夫子歸之於民信蓋穴犮本之論哉今司農算無遺筴閭閻竭無剩膏矣倘秤耗不革卽殷阜難責輸將完欠不淸卽鞭敲亦徒朘削此有司之責也司府以各屬論分數撫按以分數重考成而主計者更嚴其來路無令其不足核其出路當令其有餘則理財其庶幾乎惟是飽兵在食而欲兵之有用又自將領始設冊籍虛謄則侵沒皆從紙上給發扣克則怨望頓起沙中勿論不能戰亦未有能守者也誠能紀律森嚴則秋毫無犯訓練循習則膽力用張饑寒疾苦之卹旣周則雪恥除凶之气自倍故孫武之兵女子亦可以戰撫之如嬰兒可以赴深溪不能不望乎今之將領也不然遼瀋廣寧米粟非不多也城池非不髙深也兵革非不堅利也委而去之𨿽多亦奚以爲

○經撫議

自遼瀋破陷經撫二臣皆以才望廷推迄今半年猶頓會議何也大都主戰者謂機會可乘主守者謂兵馬未勁義各有攸當仕是戰守相仍未有不能戰而能守者卽意見不同亦湏蚤爲商確以示爲封疆非爲私念至意何乃悠悠忽忽不肯以不合眞情入告致監臣發之言路竟之而始畢吐不合之繇峕日幾何封疆何事頓令延遲不決至此昔相如廉頗猶有相死之心而相如一屈遂爲刎頸今撫臣九年甲第一旦節鉞國家以來曾有此否經臣蒙皇上臨軒授以上方予以蟒玉銀幣輝煌制敕再三賜宴都門空國陪侍方諸古帝王推轂曰中興之事一以委卿恐猶遜今日也今閫外之事屢旨原不中制二臣果能銳志恢復捐除水火則�惡貫盈天道亟誅祖宗福澤萬無缺陷之數苐二臣旣爲朝廷委任自當爲朝廷盡瘁正所謂成則朝天有期敗則歸闕無日然後爲忠臣爲義士也不然祗以彼此筆鋒挑動言路彈射交加釋負而歸在朝似當責以付托不效無許逍遙家園遂其脫卸也至差官一節一則宣朝廷徳威一則聯經撫血脈一則察戰守情形是又今日所宜亟遣者也謹議

○大造書算

辱蒙枉駕造廬咨及攢造書算意欲更弦此嘉惠一方盛心也書算貽累到處皆爾而下邑爲甚凡遇攢造之屇僉總役者二戶僉啚役者一百餘戶富者未必僉僉者未必富一經掛名百計罷脫此訟彼訴滿縣搔動脫之不得勿論牙官胥史皆曰此富民也巧立名色酷索不己卽受役以後磨累十年每見千金之家未竣事而蕩然焉坐是從未攢造前別尋躲避詭寄多方寄者卸圱而就輕焉得不多貼受寄者身弱而負重焉得不多逋閭閻日耗錢糧難完職此之故耳爲今之計似無如澄海雇募一法日與父老講求中有澄海之所己及者當仿其法而更廣其意有澄海之所未及者當師其意而不泥其迹一澄海總書算二名每名工食七兩二錢今海陽冊繁相應以二名僉冊領工食三名每年共計銀二十一兩六錢一本縣有派實徵書手三名原不設工食相應照澄海例並入總書算聽其搭收搭除以隨民便苐不許暗收暗除湏令買主賣主呈官立案鈐印於冊庶無脫漏亦可以責稅契又每年開徵之前每戶應發繇帖一紙名爲易知單令小民便於遵納相應每年添補紙筆書寫銀一十二兩一每都每啚黃冊照舊聽總役髮式各啚刻期攢造精核匯繳結總其啚書啚算令各排依次輪僉不必揀擇所有京駁罪贖只支額派錢糧並不幹及各戶約每年預派銀七十餘兩一澄海案開總書算例有京駁司道贖鍰及路費紙札共銀六十兩今海陽冊繁相應量加一倍每年預派銀一十二兩以上四項共該銀一百二十兩零內前二項則隨年支給者也後二項則十年備用者也以通縣糧麥二萬七千七百餘石科之每石只四釐五毫一年可得銀一百二十四兩六錢尙溢額四兩六錢零亦可以備小戶拖欠及防不測用度似亦不多隻宜另卷一宗另廂數貯查盤送查倘積之有餘不防下屇減派或未滿十年京駁之贖未敷亦不妨一年倍派自當足解耳此法一行則貧富通融億姓自無偏苦偏累之慮折閱適均通國何用詭收詭除之獘不惟�民亦宜�國卽推之天下萬世可也惟臺慈銳意舉行下邑幸甚海濱幸甚

○封孺人曾母黃氏私謚議

維甲寅初秋之晦曾母封孺人黃氏卒於正寢峕端公時甫以王事竣役抵家己匝歲矣簡書𨿽畏猶堊滯不忍行至是而含斂得親天也禮夗者不可別故以其旌識之蓋書銘自商始而周官司常共銘旌因商事耳今服成有期而端公以題旌屬某小子豈亦行古之道乎按古婦人無謚從夫之謚爲謚其有別謚者則肇之周穆王哀淑人耳國家非宮闈弗予非節烈弗予蓋其愼也第敬姜徳曜女人美號史不絕書而今之賢淑媛往往不忍遏佚私爲闡發幽光示風厲後世至意又焉敢幹封孺人靳之封孺人閫內之政𨿽不聞於外然每從兒媳得聞封孺人爲名家女夙閒母訓動合內則歸封公柔順敬共白首相將無疾言遽色遇祀事必親必腆必蠲不親卽腆卽蠲不慊也翁別駕公及太翁姑李安人及太姑三代一堂兒孫滿膝封孺人仰事俯育不遺餘力而復調妯娌款賓客禦臧獲井井有條凡有求必卹亦無不得意去邇被象服又甫禦隨笥之曰老人甘布素母用此爲也紡績女紅猶然不輟苐戒端公及仲季禔躬服官紹淸白家風足矣繇斯以譚則勤儉孝敬豈讓葛覃休風純一靜專寧遜鵲巢令範而祀事克誠卽所稱采蘩采蘋何以加焉制語有曰端靜慈祥名門雅素有赫綸章在九重之上且表閨閫於萬里之外況小子熟悉梗槪其何以暗於典故辭僅仿謚法守禮執義曰端溫恭朝夕曰恪𨿽賤品薄識無以尙於易名之規而摭實特書亦少備乎采風之擇謹議

○蕭母太孺人徐氏私謚議

歲庚戌爲蕭母太孺人八十六稱上壽矣是時子彥得成進士淸葉之選可跂足待而彥得則願以一日而當三公遂陳情乞養歸歸六載太孺人以乙卯端陽卒於正寢菽水多時含殮得親不可謂非交得天也今成服屇期彥得乃以題旌屬之小子某某賤品薄識焉敢與此大典顧辛亥曾修酌辭而仲孫婦爲太孺人孫更從悃內悉質行焉太孺人專靜寧一有鵲巢風當雙湖翁之廢箸也上有太翁太姑若姑聚乎一堂內主饋事外以助雙湖翁讀卽三喪連執戚易備至而嬸氏之矢志栢舟人以爲賴太孺人之撫摩乃爾晚始舉彥得又勞苦督責不遺餘力至甲午以來已稱爲貴人母而太孺人之衣衣食食猶無攺乎其素宜其太和醞釀享有遐齡爲億萬人一人也禮婦人無謚從夫之謚爲謚苐以太孺人之婦徳母儀迥異儔匹卽以特謚亦可謹按謚法敬事供上曰恭守禮執義曰端太孺人孝愼三世勤約百年娣婦貽冰玉之操孺子培棟梁之器非敬事而閒禮義何以臻玆繇是垂史冊以風來禩夫誰曰不宜敢私謚恭端俟撰絲綸者采

◆呈稿

爲邑庠巳士修建稿

爲全城鄕約呈蠲谷稅稿

爲裏排呈浚大鑑溪稿

爲裏排呈浚滿溝稿

爲諸生呈侯太守名宦稿

爲諸生呈林太史鄕賢稿

爲裏排條陳船廠呈稿

○爲邑庠巳士修建稿

爲殿閣己就傾頹膠庠未見爽塏乞賜議處以興人文事竊惟明人倫莫先黌序培士類宜挹山川矧玆海陽之上庠實稱潮郡之首善睠二百年造就之地何人不出其門仰七十子俎豆之宮吾徒亦入其室苐鼎甲省解𨿽毓鳳棲鱷徙之華而陟膴登崇少接北斗太山之武卽間气之有限亦人事之未全殿以妥聖露而湫隘特甚閣以尊經學而圮壞難支廟子午而堂癸丁坐向自相悖戾橫六丈而直十二庭除未甚均齊倉廒屋脊髙昂科第於焉少利監塘旺方低陷官祿是以不興況郡泮活水未通肩背弗遶衙後號房久壅心腹未開似此規模偏安總是因循就簡是以近年鄕試滿榜只僅一名及今乙卯賢書全邑不登一士𨿽云文運之否實繇吉地之玷某等慨梁木其萎其頹幾發兩楹之嘆追宗廟之富之美未新數仭之觀倘斯文其在玆乎非明公誰與濟者玆遇大宗師公祖臺前倡道覺人千載奇遘乞集輿議特賜主盟倘蒭蕘之可２亦賢聖之大幸捐不費之惠倡永逸之計或修或建或浚或塡廣拓旁開聚橋門之秀气增髙益下培海國之眞才庶幾升堂而聞金石絲竹之音抑且藉手而得楩楠杞梓之用

○爲全城鄕約呈蠲谷稅稿

爲進城谷稅名去實存額小害大乞憐瘡痍議革議補以安百萬生靈事竊惟田止輸糧貨斯徵稅用一緩二古今常經未有粟旣納糧而又就粟起稅者試觀天下谷稅惟有潮州入城谷稅又惟有海陽海陽下橋谷稅罷而旋復業至一千三百兩矣額數繁重似難遽己就進城而論二十八年姦徒射利輕投稅銀五十兩至三十三年奉旨報罷三十五年署印海防潘別立名色議照船頭抽收而五十兩之額猶在也夫船頭之稅豈從外來總之出自商人商費則谷貴谷貴則民病理本相因況委官間或循謹衙積豈無需求谷船一灣如蠅逐臭以一科二是未可知一至數斂租例不抽差役攘攘難以辧明卽辧明而耽延有日船腳食用己費不貲矣城中士庶賣谷家一買谷家九米戶數百全仰外縣稅重商縮每每視爲畏途𨿽石抽三釐數似不多而一日之稅不過一錢六七而足月計歲計進城之谷何啻數十萬石也連年災旱百姓瘡痍窮則呼天情豈得己玆幸仁臺蒞治千載一峕軫念民瘼乞爲轉詳蠲除此額在皇恩浩蕩決不忍以天下所無者而獨責之海陽又決不忍以生靈系命之苦而難割此五十之數也如謂事干內監猶當議補郥各處埠墟搜求殆盡只有西湖官租原額百因民呈院破岸與民本欲資近鄕灌漑也苐水匪有源儲之則深破之則淺淺而鮮水年來灌漑何禆孰若照舊砌岸蓄水盈滿佃民收租補此谷稅仍明立碑記天旱告急卽便疏放於國計民生似亦兩利之策也爲此合情匍匐呈請伏望酌議蚤賜施行全城幸甚

○爲裏排呈浚大鑑溪稿

爲河渠己完懇恩善後以垂永利事竊照許壠子堤內障龍溪上莆南桂及揭陽地美澄海鱷浦五都田地何啻萬頃先年崩圮屢砌屢潰稼穡弗斂戊戌年呈蒙木道任委官督率圩長某某等照田醵銀築堤建橋費逾千金庚戌年蒙刑館黎捐發贖銀開涵築堰費逾百金民始全收苐鄂處堤崩築塞便了此地海近斥鹵易騰今上流節宣固足以障洪而殺濫而下流淺隘又何以引淡而禦咸查得許壠古溝一條上接大河繞大鑑達長橋而出溪東港一綫𨿽通其流不駛眾論僉同議挑穴犮廣借河水以透潮水方垂氶利特工程浩大費難豫料欲請公帑則匱詘難措欲動民力則煩囂不齊某等龍溪一都生居附近利害尢切願就本都條鞭銀一千三百餘兩每兩銀三分責令見役裏稅照數科斂募工包浚如有不敷再爲設處又堤內外泥淤田約二十餘畝系修堤砌磯所生相應立石爲防堤花利理合呈望臺前俯念民瘼速賜作主出示曉諭仍委某等悉心經理一勞永逸庶善後可圖民生有賴

計開

一古溝自河口經大鑑至雙溝口橋計二百零三丈此一節舊溝面闊七八尺至一丈不等自雙溝口橋至長橋大溪計二百二十六丈五尺此一節舊溝面一丈二三尺至二丈不等大眾議開面闊一丈五尺溝底八尺犮議潮退盡時大水二尺爲率其中溝口礙民田一十二丈並塡土約一畝相應價買余止二邊修削所損不多且溝大水犮田亦有利不必幫貼一泥淤田在堤內外先年不多費砌磯則此淤不生今日若不扡定界限恐爲豪右所占合無請乞立石每年分收花利公貯存積亦足爲修堤之資

○爲裏排呈浚滿溝稿

爲涵溝霸塞水利不通謹陳疏導以固邦本事竊惟海陽財賦南鄕爲巨其東多水其西多田所賴以禦水障田者獨長堤六十里而遙耳自古及今有堤有涵水溢則資宣泄水旱則資灌漑與堤相爲鎖鑰者也龍湖而上涵水轉西龍湖而下涵水轉南轉南者隆津以及上莆南桂以及龍溪蔭田四都何啻萬頃稽查郡誌涵有十二砌自宋者四砌自明者八今已湮其一矣涵以外口貴疏通庶受水而水不竭涵以內溝貴犮廣庶導水而水常流舊規上下相因彼此相濟四都無不淡之水亦無不耕之田蓋繇元气充盈外邪無自而入也今之涵豈昔之涵哉外生泥淤彊者據爲己洲內肆侵闌吝者私爲已有以故畝澮無異或偏寡而偏多阡陌不殊或偏肥而偏瘠見今淡短咸湧而上莆龍溪一目皆赤地矣涵迹如昨原委具存是何其近堤者有滿堂之歡而遠堤者有向隅之泣也砌涵之意似不如此玆幸欽狩臺前澄淸嶺海光潤瀛洲如蒙疾苦咨詢無如疏瀹喫緊但事於壓豪動眾湏奉雷厲風行懇委廉能親臨蹈勘某涵尙可襲故某涵宜以更修如其外塞而內不通不妨外辟而內議浚錢糧不煩公帑丁夫惟集各鄕務期咽喉大疏尾閭不滯庶水利勻足歲谷自爾丰登矣所有諸涵源流開坐上請事竣立石永詔來玆

○爲諸生呈侯太守名宦稿

爲郡守功髙公論久著懇乞特崇祀典以酬勞績以勵世風事竊照閭閻稍彜卽曲謹猶可明職封疆小變𨿽中才亦可奏功惟值大壞極獘之峕朝難夕保之際苟非駿調焉樹鴻猷潮當隆慶初年頻丁山海巨寇滿路荊棘廬井半屬丘墟合郡豺狼縉紳惟思遷徙閩粵騷動廊廟焦思幸有知府侯公諱必登者滇江異品駕部名臣崇大體而罷苛條休養於勞擾之會用沈幾而施雄略折衝寓樽俎之中時城門晝閉析聲不歇遁集如雲屏不得入公曰郡治如此謂郊原何吾第有以制之卽城門四辟而黎民安堵如故此之謂有安民之功曾林二酋嘯亂海上而內地白哨村村揭竿總以萬計攻寨掠人無地可棲公談笑指揮渠魁無一得脫而反側子自解散去此之謂有弭盜之功兵聚關外驕滛鼓噪幾乎脫巾公惟懾以威信亦自無嘩至郡史奴隸投之賊圍者六十餘人祗授檄縣尉下圍逮系而酋縛奴隸盡俛首歸來此之謂有服叛之功潮有數豪猾或任武斷或憑聲勢動以俠自命能令少年慕行然皆借交報仇藏命作姦公斃之獄居間者以十數終不聽此之謂有鋤彊之功羽書旁午二千石身且宵旰何暇講業公政有餘閒月集峕髦於文行書院三試而三品題之以故諸生顧化庚午得儁爲盛此之謂有興文之功夫昌黎以文徙鱷而公則樹理繩賣劍奇勛昌黎以牒教民而公則建拔薤種桃偉績它如羨例苞苴杜絕風揚千里之塵僚屬胥吏肅淸表正列城之影過賊巢而羅拜何殊單騎徳威白當路而伸冤豈讓折獄平反所謂功實生我且及我之子孫是以歿而見思合十萬戶而心銘如昨思則必愛歷四十年而口碣益新蓋自昌黎以來惟玆繼響者也質之人情惟向其利爲徳稽之祭法有功於民則祀卽己久勤畏壘猶未從祀廟庭

○爲諸生呈林太史鄕賢稿

爲公舉翰苑名賢以光祀典以厲世風事竊惟禮隆瞽宗湏徳行文章並重議關學較惟事久論定爲眞故才邁羣英誼髙一世卽閭巷韋布猶得與乎俎豆之榮矧廊廟楩楠可弗躋乎宮墻之列玆有前狀元及第翰林院修撰林大欽者洪鈞鑄品名嶽降神自其舞象之峕己有吞牛之气孝從天授少小篤懷橘之思質在人先稍長勵漂麥之志謂百氏爲所當獵墳典包綰胸中以三蘇爲必可師琳瑯縱橫筆下沈潛尙友而意適虀塩和悅寧親而情甘菽水甫十八而喪父多方爲附身之需猶恨其木之不美偕伉儷以事母竭力備養志之奉若忘其家之最貧十事敷陳媲李忠定之忠肝義膽原道辧拆規韓昌黎之孔思周情廿歲而粵省掄魁越年而燕臺正奏風搏九萬日對三千太學士置之十二豈謂眼迷五色聖天子拔之第一定知喜動重瞳經品題而禦墨淋漓侍講幄而展書顧盻自是寵在詞臣之右咸羨忠結明主之知倘少遲乎金馬玉堂自當躋乎經邦論道乃舉頭日近寧無戀闕之丹心而極目雲飛轉今垂堂之白髮不數月而潘輿迎養滿一載而李疏乞歸視富貴如浮雲溫飽非平生之志以名教爲樂地庭闈實精魄之依孺慕彌殷怡怡然晨定昏省宦情自冷兢兢乎履薄臨穴犮母安則視無形聽無聲縱寒暑不辭勞瘁母病則仰呼天俯呼地卽鬼神亦爾悲哀母死而骨立支牀弔人殞淚母葬而跣行卻蓋觀者蹙睂惟其親者親而疏者亦賴以舉火以故厚者厚而薄者亦莫不分金同心如謝如黃或約婚姻或推衣飬無爲貴賤攺節刎頸若洪若許或爲修墓或爲扶櫬何以存亡易心蓋內外旣無間言嶺海亦爲希覯人見其盛名太早祗一鳴以驚人豈知其大節不虧慰三遷之教子度其初志謂報主之日尙長會以修文致侍劉之日遂短眞當峕咸傷梁木今日共仰蓍龜者也某等父老之口說旣詳子弟之耳聞亦核𨿽位以年促或惜其勛業之未宏而行與文符可令其蘋藻之弗報非惟鄕先生之欝抑亦二三子之羞敢具聯詞用布公論伏望宗師大人臺前特采名實奉祀宮墻庶激人心亦裨風教

○爲裏排條陳船廠呈稿

爲遏攄蒭蕘僣陳船廠關系以圖善後事竊惟閩寇流突焚劫數年海濱殘喘祇長嘆息日蒙天臺力持中議會閩協剿不吝發帑修造戰艦威靈遠鬯封疆幸甚苐造船處所先定於水吼橋東去海五里與渡頭庵只隔一溪民以爲近恐有不測始議攺移移之誠是也不知作何只移之馬壠腴田離水吼橋未及百武去海亦只五里田外有堤堤外有橋船成破堤拆橋此猶其小此中閭閻錯繡市廛雜沓賊所垂涎萬一乘潮而入千金樓櫓付之一炬而擄村劫舍禍將柰何此民之所大懼也聚黨而籌莫若移之揭陽湯坑其次又莫若南桂鯤溝蓋木料出之湯坑移船就料搬運可省只就各埠采辦油釘而足耳鯤溝堤外沙洲延袤去海有二三十里就此開廠與韓指揮急水廠聯絡亦一策也事難慮始亦貴萬全伏乞從長計議采擇施行

城南書莊艸卷之十四

●城南書莊艸卷之十五

海陽林熙春志和甫著

雜著

◆雜著

將樂縣地理圖說

攝心說

兒佳字說

戒捕食河豚說

牛誡

磬銘

見幾圖集句

語錄

瑞光塔記

○將樂縣地理圖說

夫將樂者在禹貢楊州猶然荒服也周爲七閩地秦隸閩中郡漢爲建安地未縣也而縣之爲將樂則自吳永安三年始嗣後拆之爲綏安又攺之爲綏城又屬之於撫州未州也而州之爲西鏞則自僞閩王延政始宋興仍復將樂蓋治之於南劍州矣志稱將樂在劍州上游東連順昌【五十七里至順昌界】南連歸化【九十里至歸化界】西抵泰寧【一百里至泰寧界】北通邵武【一百二十里至邵武界】前臨沙縣廣百五十里有奇袤稱之幅員有五六百里而遙耳先是鐵嶺以南猶籍將樂成化八年縣歸化而地歸化矣嶺以鐵名因產礦著後因礦徒扇亂而礦遂報罷苐地爲沙永歸泰四邑夾界崇山環障塩徒時或有之但其志在射利無他腸也倘榷捕過嚴逋逃無所則狼心匪測尢未可知在操縱者有張弛耳自永康以及黃坑驚湍怒濤爲縣襟帶沿河鋪遞在上則揆軍士在下則揆民兵而以所弁邑幕各畫地守之亦稱善矣顧名曰巡河而實無葦艘一夫搖艇百里瞬息守汛者過之未必知知之未能逐徒袖手旁視而已則舟楫宜議也白蓮爲流移淵藪萬安爲邵武咽喉比諸村落半在崆峒𨿽民重本業揭竿者少然刁夫棍黨動持富室社虎城狐拆及雞豚至闤市少年又蒲樗成風牢不可破未雨思土漸不可長則保約宜嚴也夫將樂爲龜山梓裏而閩中之以鄒魯稱者此其第一赤幟乃今名山大川儼然如昨而冠裳文物則不敢以比疇昔百一者此豈無以致之耶拊循安集是有司存而其所幹旋气運則有望於計安南服者

○攝心說

事親不可無小心容人不可無大心子弟不可無嚴心裏黨不可無寬心睦族不可無同心馭僕不可無辧心涉世不可無下心立志不可無上心啟口不可無遲心躬行不可無速心君子不可無燻心小人不可無蕕心稽古不可無多心窒欲不可無寡心讀書不可無滅心做文不可無生心出作不可無蚤心入息不可無暮心慮事不可無遠心慮禍不可無近心可爲不可無勇心可忍不可無怯心序塾不可無利心袵席不可無病心衣食不可無麤心祭祀不可無精心處窮約不可無甘心處榮華不可無苦心名在人前不可無退心實在人後不可無進心節義不可無爭心田宅不可無讓心公賦不可無先心私錢不可無後心家門不可無密心衙門不可無疏心遇焰灼不可無淡心遇寒酸不可無濃心我有徳於人不可無無心人有徳於我不可無有心功名不可無淺心陰騭不可無深心暇間漫筆𨿽其節目詞語多迂且俚第隨時隨事倘亦提醒此心乎則未必非修齊韋弦矣

○兒佳字說

佳兒原名益埈先鄕賢所命也庚申就試澄吧自署曰佳今旣以佳爲郡諸生當以佳行兒每向余請字字從賓禮也予以父字子不宜頌宜規思佳者美也從人從圭有儒者抱珍之象顧其所以葆此珍美者曰謹身節用曰孝友恭讓曰勉學定志皆執玉之意用敬之道也因字之曰懋敬兒其持之

○戒捕食河豚說

河豚者潮人名魚乖本艸名河屯廣雅名魠【音托】又名魨一名探魚謂其探人之生死也一名鮠魚謂其食之而便危也此物大毒善怒觸之則怒气滿腹翻浮水上故梅堯臣詩忿腹若封豕怒目如吳蛙煮宜極爛不熟便殺人範成大詩朝來裏中子饞吻不待熟濃睡喚不應已人新鬼籙其子尢不可食大僅一粟浸一宿如彈丸大又不可火燻一染煙塵終日煮不熟矣中其毒者以水調炒槐花末入龍腦或橄欖或蘆根皆可解繇此觀之本艸𨿽有解法然海演受毒之人能解者十三不能解者十七養生者何物不可食而必如諺云捨命食河豚哉況捕魚之家本以射利而其中有殺人罪業又所當戒蓋朝廷慮囚囚當死矣必三覆奏而後行刑重民命也今捕河豚者𨿽無殺人之心而死於河豚者繇捕河豚者而死苟能捨而不捕活人必多無量功徳孰大乎是予思度蟻有報而愛物以及愛人者寧無報乎願我鄕人廣傳告諭勿輕食殞命亦勿輕捕以殞人之命也戒之戒之

○牛誡

天地好生昭昭紀錄凡在蠢息猶加覆育矧伊牛兮天地大畜用相我民能開五穀有功造化惟牛爲獨當其農忙受盡鞭朴蒭不得食夜不得宿汗血淋漓猶不得沐一生辛苦寧有此畜郊祭大禮不吝玉帛比至用牲惟只一犢齊宣爲王不忍觳觫梁武爲帝用面代戮帝王且然人敢不悚旣資其力復食其肉因之飲恨死猶張目釋氏輪回無往不復戒者天堂死者地獄他不遠引近世可燭有牛入市雙淚盈矚有牛入廟跽神求贖有牛疾屠銜刀趕逐玄冥有訴能不痛哭荷能斷嗜亦有芳躅北胡舉家行疫不觸曾鳳病刻夢吞牛腹誓承不食輒蘇鬼籙光裕浙闈捲橫兩角緣祖張謙愛牛甚篤休咎若斯史不勝讀誰非適口何必櫟椒牛也願相傳戒爲子孫福

○磬銘

質浮泗水聲達明廷養義防佚君子是聽連敲三五惟吾獨醒

○見幾圖集句

人亦有言時行則行時止則止吾老矣不能用也見幾而作雞鳴而起敷奏以言髙尙其事至於再至於三升之司徒錫馬蕃庶歸與歸與將有事乎西疇貽厥孫謀以燕翼子

○語錄

致知格物致字從至若謂純就良知說則上句先致其知其字下得無味了只可云欲致吾心之良心便是物卽物有本末之物身心意知家國天下皆包在內不止就事物言格字或言格止或言格正或言格式或言窮通辧論紛紛不太直捷則太支離愚見物旣就本章之物格亦宜就本章之知止爲是蓋赤子𨿽有良知豈能便至大人若直從良知一格百格一了便了則聖人之好古敏求又何所謂故物必止乎其地方可格知必至乎其地方可致觀本章有知止下文有於止知其所止注亦有言物各有所當止之處何等照應何等聯絡倘不當止而止則爲愚不肖之不及當止而不止則爲賢知之過千思萬想似當此格正爲批注

天命之謂性此非子思之言也易曰繼之者善成之者性書曰維皇降衷厥有恆性詩曰天生蒸民民有秉彜蓋詳哉其言之矣苐命訓爲令此何以解性爲天之賦予非令而何

形而上者道也形而下者器也形字只可訓爲誠中形外之形不可訓爲形容形迹之形若訓爲形容形迹則落器一邊道字又難解矣徳成而上藝成而下合之卽下學而上達也

問學貴息心曰自心之謂息人心可息道心不可息故君子自彊不息聖人至誠無息爭些子祗是道家調息

問學貴忘心曰亡心之謂忘人心可忘道心不可忘故君子有事勿忘聖人物我渾忘爭些子便是禪心坐忘

中心爲忠太過非中不及非中偏左非中偏右非中偏前非中偏後非中蓋事君以忠與人以忠爲人謀以忠皆自有一定不易道理盡己不足以盡之也如心爲恕假如已欲一心施人又一心是施人之心不如其已欲之心便是不恕焉可以終身行

心一也仁義禮智性也惻隱羞惡辭讓是非情也故曰心統性情性卽理也率性卽循天理也

或問心可有乎曰不可可無乎曰不可問者未解曰人之所不可有者人心人之所不可無者道心也

有喜事之心使天下多事有避事之心天下孰與任事是以不可無靜正之君子猶不可無慷慨之丈夫顧其事何如耳

孔子言心言性而大學言心不言性中庸言性不言心孟子又言盡心知性何也大學之孝弟仁讓何莫非性中庸之忠恕肫淵何莫非心而孟子之善推擴充盡心實自立達道生中來孟子之知斯弗去實自知命諭義中來而大學之知止與明明徳於天下中庸之經綸參贊明善擇善亦盡心也亦知性也聖賢學問何等融通何等圓滿

○瑞光塔記【補遺】

將樂古鏞州實龜山先生篤生之鄕山環水秀蓋名邑也邑之南有三華橋橋之南有瑞光塔塔建成化木朽就圯只存舊基而己萬曆癸酉募易以磚亦未竣而頹余辛卯承乏亟欲修之以黌宮明倫堂費巨未遑歲乙卯邑人縣簿王君階者捐貲鼎建仍用磚以垂經久又爲寺於後以乞靈佛力卽三華橋亦以次繕費至千八百金有奇迨丁巳而始訖工是役也累累而成可以諭積善巽方特聳可以兆人文歷級以登八方洞達可以資眺賞王君一舉而三美具矣天啟癸亥君仲子與詔謁選請記余幸其事爲搦管書之願後之人嗣葺庶此塔可永永也

城南書莊艸卷之十五

◇詩艸◇

賜閒艸上

賜閒艸下

賜還艸

賜傳艸

●賜閒艸上

海陽林熙春志和甫著

赴謫所舟發鳳城驛別舒明府及諸親

次程岡宿舊主謝茂才叔侄宅

劉養旦先生諸子卽講院祀先生余謫茶陵借宿賦五言近體爲謝並得流字

先余冊岷府曾過茶陵玆馮使君招飲卽席呈謝時使君初任也

繇茶陵過吉州張使君招飲白鷺書院時三月初十日也就此因聞倭警

茶陵道中苦雨

過虔州卽席呈李中丞

過隘嶺

飲鳳皇塔次楊苕水韻

觀察任公祖五月舉孫官邸召赴湯餅漫賊四章志喜兼謝時海上有警次日聞大捷詩中及之

九日任公祖邀登金山次韻呈謝

九月十五日任公祖登鳳凰臺次李韻一首時公次日初度

題徐學博大埔挕政冊

題任公祖孫枝啟瑞冊

任養弘公祖觀察嶺海甫下車政通人和五月舉孫正應瑞竹時召赴湯餅魚躍鳴星月璀璨不覺大醉漫賦五言排律二十六韻

董生孟垣自將樂訪予詩以送之

題沈少源奕世冠裳圖

翁瞻崖奉使歸覲仍擢畱都戶曹詩以送之

奉和任公祖冬日較士以東莆期諸生之作時公正推參知候命也

送施郡丞見龍歸滇四絕

觀察任養弘奉使入賀依韻二首

送安都閫員石自閩歸裏入賀萬壽

和周中丞耿西寄贈周雪蓬隱鳳棲巖之作

送堪輿雷雙溪歸丰城

和鏞州八景有序

謝將樂諸公賀五十

和陳雲階太學

和車國驗茂才

送吳山人歸延津

送廣文楊東霍之楚

中秋卽事和張圖溟韻

林伯子冠且及昏詩以志喜

秋日集鳳皇臺次鄭徳進韻

送安都閫使竣回閩

送安百夫長還鏞懷董孟垣

中秋餞駕部黃子吉使竣還朝

曾九虛丈得拜大行賦此志喜

艸堂成鄭徳進以詩扁見貽依韻謝

九日送余毓初孝廉遠訪回鏞

送黃生懋敬爲乃祖善人乞銘回閩

九月八日同何靖卿侍禦飲壽安寺

送何靖卿南遊還燕

奉和任養弘文昌閣開會龍見於江之作

七夕雨徳進欲枉艸堂不果以二絕見貽依韻呈政

癸卯八月八日余自廣濟橋放舟登鳳皇臺其水拍天有龍見於楓洋白水之間若向臺而來少選乃挾雲飛去余喜甚命僧買酒並酌逮暮始截河歸卽日漫賦紀事具得開字次日爲省試初場也詩中及之爲吾潮兆喜

壬寅中秋夏用徳集社友園亭時余送民部黃子吉還朝弗赴至癸卯秋始得讀陳希禮鄭徳進倡和詩漫次二首後一首並贈三丈

林存古自莆遠訊次韻奉答

送郡丞潘箴盤入覲時公聞侄捷音兼以志喜

艸亭次楊俊粵韻

送遊座師伯子絢寰還莆

胡昌世年丈就計偕拜國學值尊慈七袠稱觴仍奉京養

喜黃左相君瑞歸自上黨

次諸生蔡禹津韻

送曾九虛使楚便省還朝用周中丞韻

送郡幕黃浚源致官侍母

勿踰方先生令惠來拮據九年始終一節業當通考忽有賈傳之行傷哉貧也去無以爲資士論惜之爲賦三章聊志遺思

送別駕魏春寰致政還莆

人日送詹養吉之北流

挽傅莘野

送謝巽川之保安就伯子行可養

題姚司理公祖孝義流芳冊

送翁粵初詣闕上書補蔭

應嶙峋枉酌艸堂以詩投謝用韻賦答

乙巳五十四兒輩請舉觴弗許乃老父慰以溫詞內有遷臣舊價賀客新詩及弧矢韋弦之語演成五言近體四首兼致祝私

秋仲遊大埔挾暢梧兄同舟述懷爲贈

送吳曲庵之髙州廣文

謝藎衷再訪予山中詩以送之三首並得春字

初冬邀張元輝蕭彥得登新塔並遊鳳皇臺次彥得韻

送張元輝讞獄粵西

送麻將軍南柱之松潘元戎將軍在潮會擒斬倭將瀕行又忽聞制臺念將軍母老爲攺粵西尙在需命詩中及之

陳徳眞尊壼刲股活翁賦此爲贈並期眞

送假生道人歸大華山訪師用渠別韻

題茂初堂上白頭啚

送陳景瑩應試三首

七夕壽伯兄六尺六一

詔起量移

王孟箕雙節流芳五言律三十四韻

送王孟箕明府之畱都水部次日逢重九同曾時甫鳳棲巖登髙四首

送鄭郎之長沙省覲四首

丙午天旱斗米幾百錢余自秋及冬舉家待市餬口漫賦排律用志時事

壽寒窻兄七三

銷帶解嘲

姚叔子冠婚

至日壽穎岡四兄六一二首

人日洪爽寰兄枉艸堂並索書傳稿

紅梅圖

集唐六絕送駱見羲廣文歸延津

張元輝卹刑粵西還朝排律十二韻

老子跨靑牛小幅二絕

午日送九虛丈還朝

黃思元丈予告還潮隨有攺臨江之命

丁未五月六日拉黃思元丈放舟韓江登三元塔絕頂已陪太守金公別駕劉公觀競渡仍登塔傳杯觀者如堵薄暮就江東陸回時連日盛雨此日則獨晴雲漫賦四章用紀樂事

送蕭雙南起復北上

三元塔寶頂銘

別駕劉景華甫下車卽署海陽篆不三月以入覲行漫賦五絕爲贈

族子守徳饋予獨寉養巳三年性馴甚每鴈鳴寉亦鳴令人愛且憐之近因浮魚塘中損趐不覺淒切漫作二章

汪伯子刲股救祖祖隨蘇不恴越年身殞賦此以悼之

丁未七夕雨適鄭徳進饋芳園胡桃時鄕人報夷舶因風出洋矣轉憶沈約有云胡桃挺自禁地爲胡羯奔逃之兆感而賦此

寄題漢僊巖

四壽詩

秋日同黃思元邀黃明府遊鳳皇臺席畢又與思元對酌

題念庵上人小影上人諱如觀

九月十九辰徳仕招飲時適邀黃將軍爲攺次日徳進惠以二絕次韻奉答

送大將軍黃竹樓鎭粵西

丁未十二月二十三爲立春後二日夜夢得六言律詩前俱忘只記結句話到疏英影動一枝明月歸來次早足之遂成一律

送黃子吉備兵金騰三首

送章太素遊滇南

五月朔鳳皇臺觀競渡次鄭徳進韻

次韻答鄭徳進四首末首專述鄙懷

無題五言絕四首

送姚司理以蘭臺應召候選

送姚太公歸會稽

戊申賤辰辱父執陳薛謝三先生並持觴至三先生二百四十歲酒力步履如常人老父喜三先生來病輒起畱款三日乃遊鳳凰臺登舟別小子漫賦四絕爲謝

叔弟攜來菊十一月盛開

余別將樂已廿載揭叟大憲年望耋千里相訪喜賦六韻送之

蜀茶盛開

謝鄭徳進惠種疊韻三絕

○赴謫所舟發鳳城驛別舒明府及諸親

鳳城驛接鳳凰臺鳳嘯臺中驛路催仙吏祗勞勤勸駕故人寧用漫浮杯劍過江右龍爲躍書到衡陽鴈正回抗疏功名原自薄何堪閭倚望衣萊

○次程岡宿舊主謝茂才叔侄宅

嶺外驅馳頻帶雨虔南投宿始占星昔年已挹芳蘭秀此日重依玉樹榮偃蹇漫訝秦逐客風流寧論魯諸生相逢話舊淸尊滿何必溪磯嘆獨醒

○劉養旦先生諸子卽講院祀先生余謫茶陵借宿賦五言近體爲謝並得流字

先生還有子頡頏並吞牛椿樹羹墻見荊花朝夕遊刀頭明月在囊內錦云流郢調寧無和燕山自有詶

其二

齊居猶負郭逐客暫淹畱虎觀山靈隱駒神鬥气流斯文應否泰吾道任沈浮獻納諸昆事東封且莫籌

○先余冊岷府曾過茶陵玆馮使君招飲卽席呈謝時使君初任也

皇華曾此度湘流此日重經太乙樓桐葉三年封帝子萍蹤千里晤君侯風臨夏屋勞前席云擁春臺解敝裘聖主恩穴犮投不遠長沙東望卽瀛州

○繇茶陵過吉州張使君招飲白鷺書院時三月初十日也就此因聞倭警

崔嵬傑閣控名州吳楚東南灝气收排闥彩雲千嶂合卷簾紋水萬溪流文翁幾席霏金聚逐吏扁舟倚玉遊凖儗拍天干象緯翩翩白鷺鳳凰樓

其二

逢掖滄浪屬艸玄使君旗皷大江先千門桃馥春過半一閣藜光月暫員自是潛心穴犮象罔繇來信手獲魚筌馮欄忽動鄕關思東海烽傳可悵然

○茶陵道中苦雨

積雨山迷路衝泥客倦遊驚疑猶阪折惶恐似灘頭戀闕心逾欝趨庭志稍酬呼童尋舊宿沽酒醉東樓

○過虔州卽席呈李中丞

望望關河夙霧收祗籨仗鉞控虔州夕郎自昔聲靑瑣漢使於今正黑頭南去粵閩勞借箸西來吳楚屬紆籌當筵莫問封疆事一葉翩翩狎海鷗

○過隘嶺

驅馳磴道隘門關尺五天髙意气閒鳥自雲中遮馬路泉從樹杪杮人間凝眸瀚海三山小回首章江八極環漫道瀛州親捨遠鄞江一脈水潺潺

○飲鳳皇塔次楊苕水韻

鳳來棲塔海無波一柱擎天天幾何萬丈虹堤歸玉簡千家煙火傍金坡斗山在望循鳳遠片石遺思畏壘多相對逐臣成夜飲不妨皷枻聽漁歌

○觀察任公祖五月舉孫官邸召赴湯餅漫賊四章志喜兼謝時海上有警次日聞大捷詩中及之

韓山紫气動三臺爲報生申降嶽來幸際燻風芳玉樹欣逢瀛海出珠胎興門莫問同文事許國應知獻賦才席上共驚孫是祖金盤漫醉可論杯

其二

浴罷蘭孫第自髙筵開湯餅興偏豪栢臺已羨麟多趾梧樹新添鳳一毛此日頭顱誇玉骨它年睥睨建星旄君家積善繇來久餘慶能詩續水曹

其三

張弧正值戈聲急持斧焦勞屬壯猷玉出藍田穿筍徑珠懸明月聽松樓稽生有子矜靑眼漢使攜孫正黑頭海上莫教驚客夢寧馨咄咄已吞牛

其四

森枝五月倚云栽夜集蘭臺醉綠醅近水松蘿供逸興傍城鍾皷促金罍星河戀客偏璀璨魚鶴聞歌任去朲酒罷忽當飛戰捷錦袍端儗授龍媒

○九日任公祖邀登金山次韻呈謝

使節光搖粵水濆重陽風物有餘矄榻懸峯頂情無限帽落樽前興不羣詞客千秋分白雪歸人三徑傍卿云茱萸酒罷渾天淨可但瀛城瑞色氳

○九月十五日任公祖登鳳凰臺次李韻一首時公次日初度

鳳皇臺上鳳皇遊傑閣弘開砥柱流山斗霄懸呈彩筆金銀夜合作丹丘波環兩水滄溟外影落長虹虎豹洲爲報老人星絢耀憑軒沈醉有何愁

○題徐學博大埔挕政冊

臯比瀛州曙气燻山城風雨更氤氳橫經不厭三冬雪制錦還成五色云滿縣花栽壇上杏一腔谷種水中芹從來吏事繇樽俎半載棠陰口碣聞

○題任公祖孫枝啟瑞冊

瑞色遙分自皖都瑯玕森發瀛洲隅盤根云濕胎中玉疏影月明掌上珠威鳳林棲生羽翮巨鰲竿引見頭顱海濱迂老爭鳴缶爲慶龍孫掛六弧

右代家君

使君辟沼儗蓬萊忽報中庭玉筍開引鳳還看生鳳羽鍾龍爲兆種龍媒此時出地呈髙節它日昂霄屬異材奕葉繇朲孫似祖棠陰千載思悠哉

右代元宇

○任養弘公祖觀察嶺海甫下車政通人和五月舉孫正應瑞竹時召赴湯餅魚躍鳴星月璀璨不覺大醉漫賦五言排律二十六韻

南國生王佐少年作帝紘英姿方隱豹信步卽騎鯨中祕聯天闕玄圭告水衡恩光彌宇宙譽望重瑤瓊向食二千石今譚十萬兵褰帷連海嶠解网拊黎氓桑土未陰徹葵心指日盟好賢榻每下品士囊常傾甘澍朱輪沛新詩白薴成陽和被艸木池榭作蓬瀛灝气當年合瑯玕五月萌本是楊州貢偏爲栢府楨扶疏滋玉樹忽翠長金莖月色侵階綠松聲入夜淸去天惟只尺出地便崢嶸謝桂森森發王槐旦旦榮不隨霜雪攺端引鳳凰鳴失繁華見松蘿吉慶呈生申矜國色降嶽振家聲人忭同文事世傳獻賦名七賢奚足儗六逸豈堪評父子周喉舌祖孫漢股肱樓臺羅上席湯餅擁前旌魚鶴依人娛星河戀客明列城多擊築到處有吹笙共醉棠陰下狂生入座橫

○董生孟垣自將樂訪予詩以送之

公子才名誇五馬論文樽俎媿依宗琴聲日望陽春和劍气時看北斗衝不謂千金收逸駿翻從擔米困屠龍知君裁就天人賦肯駐三山第一峯

○題沈少源奕世冠裳圖

浙水諸梁裔瀛州作鄧林笏簪傳幾代詩禮到於今儒雅風流在孫枝雨澤穴犮丹靑圖畫裏不盡燕貽心

○翁瞻崖奉使歸覲仍擢畱都戶曹詩以送之

使節干云亦壯哉天涯爭覩鳳毛回幸從玉簡稱觴子況復金陵握算才日月暫違依斗近楚吳飛挽自江來此行莫道非優異獻納於今正榷財

○奉和任公祖冬日較士以東莆期諸生之作時公正推參知候命也

鳳臺髙瞰鱷江濱樽俎論文雨露春牛斗皖城乾象緯驪珠粵水倍精神幸逢今日空羣士肯讓當時第一人聞說得賢稱報國徵書旦莫趣車塵

其二

任公臺上俯江濱眼界無邊宇宙春去歲雷驚逢蟄啟今朝奎聚動龍神詞傾二水瀛州客气飲長虹樽俎人敢謂經營收杞梓羣英自是接芳塵

○送施郡丞見龍歸滇四絕

仙吏繇來自錦江棠陰千里擁麾幢如何海上思歸興夜夜鳬飛鶴髮雙

其二

江上東風柳色新片帆如駛度歸人八千里外昌黎路琴劍馳驅一騎塵

其三

杯酒相將出鳳津碧雞南望倍傷神長沙君過休勞卜古道儒官莫厭貧

其四

世路崎嶇蜀道難階前舞罷築詩壇靑山明月無拘朿看爾鸞雛百尺竿

○觀察任養弘奉使入賀依韻二首

春滿瀛州曙色寒轅門皷角漏聲殘孤鳬仙履黃金殿四牡皇華白玉鞍一自勤勞還未賞總爲社稷更加餐料君不淺華封意別後知音孰與彈

其二

壽域繇來啟八荒霜臺雨露瘴嵐鄕龍飛北極神仙籙虎拜南山錦繡裳壯志每懷千載策寸心長系萬年觴大官晏罷徵名佐勞苦天涯鬢未蒼

○送安都閫員石自閩歸裏入賀萬壽

曾遊瓊海泛艨艟復上三山第一峯劍气每隨天外耀斗光偏向裏中濃萬年奉表歸華鶴八月浮槎拜衮龍歌罷九如勞拊髀金印大肘邊從

○和周中丞耿西寄贈周雪蓬隱鳳棲巖之作

鳳棲巖傍鳳城封壓盡羅浮四百重髙士結蓬歌白雪遊人抵掌叩玄蹤徑開蘿薜火土波近池聚星辰杖履逢萬仭峯頭懸壁立頓令翹首望顒顒

○送堪輿雷雙溪歸丰城

年來海上穴犮玄蹤轉覺靑烏信有宗眼底江山生睥睨掌中天地任橫縱君家自識龍光气親隴能徼馬鬣封西去豫章應不遠滕王云物正溶溶

○和鏞州八景有序

媿予不佞時屬知非乃官先生子選氏以八景分韻見祝響協宮商情蔽霄漢極知下裏難和陽春苐惟鏞州金溪獻瑞玉洞鍾靈龜山踞北開千載之文明龍岫騰南噓九天之風雨蓋有虹橋足當利涉非桃溪何以障瀾固宜五馬產有達人九仙郁爲上壽耳不佞向遊四載殊闕數詩僭借名山用塵俚語

金溪夜月

玉洞秋云

桃溪春漲

虹橋暮雨

龍岫煙霞

龜山弦誦

五馬晴嵐

九仙霽雪

金溪夜月

昔從巖邑學烹鮮曾見金溪月下懸西瞰蛟湖收萬東窺雉堞聳千年銀潢影落江中雪玉漢輝騰樹杪泉遙憶當時登眺處珠林瑞色倚瓊筵

玉洞秋云【中俱洞中景物】

洞裏乾坤只手開卻將云物捲歸來茹芝本是藏書地面壁原非舉鼎才謾謂丹鑪拋紫蓋祗從鍾皷隱樓臺五更天霽雲開際頓見桑田辟槁萊

桃溪春漲

玉華洞口布金華燦爛春桃徧錦沙兩岸長流三月浪一溪常見數時花莫云百里河陽事應作千年海上誇若問種桃人去處磯頭蓑笠醉煙霞

虹橋暮雨

濯足鏞江萬里流曾從鞭石苦營修繇來牛伏誇奇事自是龍翔作勝遊天賜淸塵千嶂雨人歌利涉億年秋諸生無負題橋志直泛星河莫滯畱

龍岫煙霞

客到龍門護玉華黃金臺築有眞砂云噓劍水增山色電擘鏞城減物嘩十里氤氳迎幾榻一尊風雨散流霞偶然頷下穴犮明月只願升平答寵嘉

龜山弦誦

洛水閩山並地鳴殘書祠墓待修營三更北立千年訣一日南行萬世盟衣缽諸儒推闕裏伊吾六籍滿鏞城愧予宰割尋常事猶帶依稀畏壘聲

五馬晴嵐

珂鳴仗馬肅朝班罷列長少日月閒薄宦淸秋饒白髮故人紫气遶靑山霜飛鶴轡侵寒骨云擁龍驤遠聖顏自分駑才成獨往可能冀北大刀還

九仙霽雪

海國氛氳气欲流九峯卻化九仙儔白雲舒岫頻回首紅日韜霞並舉頭騎鳳鋪銀天地淨戰龍橫玉古今浮豈非九老畱眞隱黃竹陳詩待主籌

○謝將樂諸公賀五十

歸來萬死一生身轉覺知非未厭貧云近鳳城慚舞彩潮生鱷渚穩垂綸靑山何處酬明主白髮應憐別故人天地風塵擔負在玉華聞已更嶙峋

○和陳雲階太學

曾從樽俎識聲聞忽謂龍光伏劍濆白薴寧甘輕白璧靑藜焉肯墜靑雲風嘶北冀駒無價霧起南山豹有文愧我不才明主棄願君努力惜芳芬

○和車國驗茂才

曾聞劍气起龍光牛斗三秋夜有霜孤鳳文章常五色雙魚書素重三陽卽看冀北騰駒渥豈謂堂前渺鵲梁車胤繇來終薦達逐臣寧自滯瀟湘

○送吳山人歸延津【山人爲吳茂才子】

三秋風色急寒砧江上飛雲戀故岑袖拂靑烏生顧盻尊開綠蟻動行吟金銀夜識龍光气去住時關鳳渚心莫把譚天驚海內儒門原自重知音

○送廣文楊東霍之楚【廣文爲楊文敏裔】

泮水初開物色賒公交車同占上林花甌西碧玉千金價嶺外靑萍十里華世掌絲綸推彩鳳齋仍苜蓿動吹蛙荊陽亦是多才地武文桃李卽通家

○中秋卽事和張圖溟韻

夜來秋色淨寒煙萬里山河一鏡懸露滴杯中賓興劇光垂海上主恩偏砧聲莫到齋亭處杵影還歸幾榻前兄弟頡頏張儉在三年此夜泛霜天【癸卯中秋爲末場】

○林伯子冠且及昏詩以志喜

三秋桂影濃姮女系仙蹤頭角崢嶸盛門闌喜慶崇龜筮從射雀魚水便乘龍世徳繇來舊家聲待爾隆

○秋日集鳳皇臺次鄭徳進韻

鳳皇聯翼鳳皇臺秋色龍門豈暴顋二水澄瀾浮玉案長虹飛翠獻霞杯坐中白髮歌明月眼底靑雲接上臺同調莫論塵外事襟期無負此遊哉

○送安都閫使竣回閩

萬里嵩呼動帝州歸來緩帶自風流鳳皇臺上酥醿酒虎豹關頭爛熳遊雲履猶沾金露濕星槎還向劍津浮到時早拔三山幟應有纁書待主籌

○送安百夫長還鏞懷董孟垣

將門曾已識頭顱此日登壇訪鏡湖汗馬祖勛推世冑雕龍儒雅屬前驅玉華早拂三山幟劍气時看五嶽圖爲問下帷頻授簡漢家今免伏靑蒲

○中秋餞駕部黃子吉使竣還朝

天使才名領譽髦囊中常佩呂虔刀香餘雞舌推玄艸風送羆聲壯白旄四牡皇華依北極孤鳬僊履肅東曹君歸聖主應前席願道南人已竭膏

其二

使節翩翩出鳳城江天秋色正光瑩八千里外孤鴻影只尺尊前一鷁輕帝算向來資幕略天驕今已重樞盟十年勞苦徵書近四牡聯鑣到海瀛

○曾九虛丈得拜大行賦此志喜

才名推子羽召拜達淸衢雉尾聞天語螭頭捧帝符暫勞馳鳥迹轉盻掠龍珠當寧方垂眷民風到處諏

○艸堂成鄭徳進以詩扁見貽依韻謝

家世薇垣重髙標望斗南藏書心獨解怯酒興同酣天地容吾懶風塵自爾惔甘泉應獻賦谷口未宜耽

○九日送余毓初孝廉遠訪回鏞

金玉光華瑞色溶何當千里問明農論心歲月盟初洽轉盻茱萸酒正醲虎豹關頭堪戲馬鳳皇臺上復登龍君歸努力時難再吾道南兮是爾宗

○送黃生懋敬爲乃祖善人乞銘回閩

叔度幽貞事未卓鴻飛鱷渚重存羊色絲每媿中郎手寶劍猶懸季子腸千里祗爲封馬鬣片言何自耀龍光願將寸地畱耕遠應信綸章未可量

○九月八日同何靖卿侍禦飲壽安寺

五嶺髙秋气色寒珠林明月此登壇天涯兄弟論心處海國風塵抵掌問勝事漫湏誇落帽歸人未許動徵鞍詰朝更有龍山會彈劍酣歌任倚欄

○送何靖卿南遊還燕

當時折檻一生輕栢府爭傳抗疏名萬里間關成獨往百年暌合信同盟燕臺夜色黃金气鱷渚秋聲白髮情相對逐臣休感慨古來天地自縱橫

○奉和任養弘文昌閣開會龍見於江之作

瀛洲奎聚盡英髦驚卻龍飛暎紫毫雷雨瞬時衝鳳翮鳳云千里順鴻毛硯中鱗甲江頭動項下明珠掌上操諸士騎龍應此日星河直泛起波濤

○七夕雨徳進欲枉艸堂不果以二絕見貽依韻呈政

七月乘槎訪戴時柴門風雨驟成絲莫非吾道宜藏拙無許人間得問奇

其二

天河浮動肅淸宵一合經年興正饒卻怪西來寒夜雨只勞鳥鵲結星橋

○癸卯八月八日余自廣濟橋放舟登鳳皇臺其水拍天有龍見於楓洋白水之間若向臺而來少選乃挾雲飛去余喜甚命僧買酒並酌逮暮始截河歸卽日漫賦紀事具得開字次日爲省試初場也詩中及之爲吾潮兆喜

獨坐齋亭郁未開偶尋一葦彊登臺靑山挾日當窗現秋水浮天對榻來忽見翔龍騰海嶠卻從棲鳳轉徘徊詰朝鏖戰江濤沸頜下明珠掠幾枚

其二

羅浮紫气鎖崔嵬秋日龍門此日開海上祥雲常五色檻前明月逼三臺片帆撩亂驚魂起卓錫敲推得旬來盛世幸逢渾欲醉黃金沽酒酌金罍

○壬寅中秋夏用徳集社友園亭時余送民部黃子吉還朝弗赴至癸卯秋始得讀陳希禮鄭徳進倡和詩漫次二首後一首並贈三丈

艸堂負郭暮雲遮昨歲淸秋月未斜孤樹聲寒非是葉方塘影落盡皆花尊前未與投賓轄江上曾隨奉使槎試問月華今攺否今年猶勝舊年華

斸藥商山紫气遮【夏】結廬人境徑繇斜太丘表樹千年節【陳】谷口文章五色花【鄭】兄弟有時勤命駕乾坤何事嘆浮槎論交出處終同調吏隱寧知鬢易

○林存古自莆遠訊次韻奉答

歸來鱷渚穩垂綸樂聖常傾酒債銀種菊自慚三徑主采苓猶是一閒身靑山幸折知新柬白髮應沾懷舊巾千里壺中明日月雄風四起送芳塵

○送郡丞潘箴盤入覲時公聞侄捷音兼以志喜

八桂才名擁漢槎五云穴犮處卽京華經傳帝裏推髙座籌運韓江屬世家入奏幸聞天上語陳詩應錫誥中花更逢小阮收名駿羨爾同瞻上苑奢

○艸亭次楊俊粵韻

畏人成小築三徑傍城開一鑑星河動雙旌日月來蹉跎驚老大松菊且遲回詞客風流在相將十萬杯

○送遊座師伯子絢寰還莆

幸逢伯樂得前驅十載重瞻汗血駒羊城一色桃花縣鳳水千株柳樹廬衣缽敢云傳自我箕裘原是屬諸孤君歸知已如相問爲道韓山卽鏡湖

○胡昌世年丈就計偕拜國學值尊慈七袠稱觴仍奉京養

才名廿載對公交車忽拜除書慰倚問婺女一星髙象緯麻姑千日醉芙渠爲乘白鹿趨金閣端引靑鸞到石渠試問廣寒萊戲罷瑤池桃實近何如

○喜黃左相君瑞歸自上黨

梁園賦就乞閒身逐客那應倍愴神道在靑山原自重家環綠水未爲貧風塵幾歲人多事天地吾曹合有人秋到不妨頻載酒與君共漉白綸巾

○次諸生蔡禹津韻

俊髦久儗拔蜚英彈鋏歸來豈世情飄泊十年鴻羽滯風雲此日馬蹄輕著書問業車騎【蔡邕】噬指關心月旦評【蔡順】不是酒人猶按劍驪珠應許耀承明

○送曾九虛使楚便省還朝用周中丞韻

攜手江幹急暮催皇華未許暫依回裏門晝日寧親意驛路秋風慰聖懷獻納儗傾燕市酒憑陵何事楚人哀知君雅抱經綸志豈必爭傳抗疏才

○送郡幕黃浚源致官侍母

叔度繇來稱吏隱鳳皇臺畔動行吟八千里外昌黎路方寸腔中徐庶心白髮華裾今日合靑山綠筍正秋陰階前戲罷無長物苐說天涯思不禁

○勿踰方先生令惠來拮據九年始終一節業當通考忽有賈傳之行傷哉貧也去無以爲資士論惜之爲賦三章聊志遺思

兩袖翩翩拂海煙淸風曾達聖人前時逢庚癸無歌鴈政減徵求有翼蟬奏牘忽當投杼事朿裝還欠買舟錢君歸更作逃名客九華山頭結好緣

其二

勞苦天涯祗自知周南畱滯豈勝悲八千里外神君壘只尺碑中幼婦辭去國勿慚成子母歸家猶幸引孫兒鯉庭十載今朝合不是門閭獨倚時

其三

葉落靑梧玉露生可堪僊吏曳裾行百年多事傷心淚手夜孤舟獨語情華發祗因勞撫字壯猷何以報承明遺家淸白眞丹訣不讓絲綸五色榮

○送別駕魏春寰致政還莆

十載論心意气髙馳驅蜀道佩虔刀天涯羈客傷多事海上思家嘆獨勞四五鳳毛饒玉樹三千鶴髮啖蟠桃淸朝詔問壺山隱十漸何辭解竭膏

○人日送詹養吉之北流

數年暌異故人情彈鋏遙聞白雪聲雙舄北來歸鳳渚片帆西去過羊城參差桂樹當霄聳燦爛桃花夾道生人日正堪僊吏往隨車甘雨莫辭傾

○挽傅莘野【四章】

洛下耆英社商家版築廬寸心畱白髮遺澤滿蒼梧杖履三朝客伊吾一老儒壽誇孫似祖何必事嗟吁

其二

鄕射推三老前身襄令身胸藏千載事眼見百年人蔬素多貽谷羹墻重采蘋天涯型範遠瞻望卻傷神

其三

何事觀風者旌書表士林杞憂終夜念葵曝一生心百歲期將近重泉路忽穴犮兒孫爭胠篋字字是南金

其四

天地傷黃耇邦人失典刑淸風寒舊砌明月下空庭不盡商霖雨應懸漢列星鳳毛饒玉樹奕世有靑萍

○送謝巽川之保安就伯子行可養

君家玉樹樹榦遊郎罷於今尙黑頭萬里片帆瞻闕念一腔寸地壯邊猷天南父子欣萊彩塞北風塵喜仲裘易水良漿酣夜月身攜黃誥到瀛州

○題姚司理公祖孝義流芳冊

頻年僊吏滯天涯世徳繇來慰所思敝蹝一官驚搤臂孤燈半世重齊睂遺孫淸白梧桐老跨祖文章雨露滋自是絲綸偏積慶海濱漁父醉金卮【右代家君】

其二

瞻彼嵇山十畝陰元和僊尉動行吟南宮雞舌功名薄東海羊腸畏壘穴犮白髮依歸孺子慕朱弦渧淚丈夫心孫枝此日森森發爲報朝陽鳳有音

○送翁粵初詣闕上書補蔭

天涯遊子作龍唫司馬勛勞嘆陸沈鳳翥文章常五色梧枝蓊欝更千尋丹衷叩闕孤臣淚白鼻掄材聖主心莫把明珠驚按劍黃金臺上重南金

○應嶙峋枉酌艸堂以詩投謝用韻賦答

才繩仲遠動珠旒此日那堪汗漫遊逐吏仍思慚宓子故人何以戀並州粵閩幾歲情相洽風雨一尊山更幽幸有劍光當夜月可能刻燭續詩籌

○乙巳五十四兒輩請舉觴弗許乃老父慰以溫詞內有遷臣舊價賀客新詩及弧矢韋弦之語演成五言近體四首兼致祝私

初度趨庭日驚聞訓鯉詞遷臣仍舊賀客有新詩弧矢箴吾直韋弦示我師年來親志洽應是主恩遺

其二

半百今過四十年已拂衣桑蓬新白社葵藿舊黃扉不樂彊成樂知非覺又非劬勞人已遠何以報春暉

其三

衡門欣聚首父父子孫孫戲彩慚家慶傳經媿後昆尊前聊舉酌海上穩垂綸卽際淸平世徵求不忍聞

其四

不才明主棄歸第一綸巾蒲質驚逾艾杞憂嘆積薪江山原自重菽水未爲貧敬祝靈椿樹八千歲是春

○秋仲遊大埔挾暢梧兄同舟述懷爲贈

淸秋月色抱瑤琴與子同舟共一衾啼鳥亂人驚蝶夢遊魚穿樹起龍吟頻年把臂無今古此日論心孰淺穴犮莫以窮經嗟白髮君家汗血己駸駸

○送吳曲庵之髙州廣文

吾家父子接蘭臯叔侄才名領譽髦凖儗千金來駿市卻憐一技賦燕曹珠宮明月文章色銅柱摩天气象髙莫謂涼山官更冷阿房不負太常勞

○謝藎衷再訪予山中詩以送之三首並得春字

宓子鳴琴久王猷命駕頻龍津雙妙士鳳渚一閒人相顧譚心印轉看惜鬢銀浹旬方把臂離別卻酸辛

其二

驚我空庭雀攜來席上珍百年分幾舄千里聚星辰杯酒傾懷藿越閩嘆積薪殷勤無以贈擔負在洪鈞

其三

玄冬常送客送客倍傷神行李琴書重江山气象新扶搖萬里月梅柳一枝春好竢槐花發長駈慰紫宸

○初冬邀張元輝蕭彥得登新塔並遊鳳皇臺次彥得韻

冬來何事楚人哀有客登臨載酒杯才子聲名天上起使臣旌旆斗邊回呼盧華表江風發返棹孤城夜色開但得靑山過二妙何妨再醉賦髙臺

○送張元輝讞獄粵西

世徳繇來系釋之先生原是帝王師仙郎采筆明光艸使者蒼梧雨露枝畏壘當年歌召父褰帷今日見家兒好生自是淸朝意到處逢人口作碑

其二

百萬軍儲轉上方淮陰陰徳已汪洋燕山特沛三春雨象郡潛銷六月霜數載風塵誰解网一尊天地對浮觴知君不爲光門戶報主情穴犮屬建章

○送麻將軍南柱之松潘元戎將軍在潮會擒斬倭將瀕行又忽聞制臺念將軍母老爲攺粵西尙在需命詩中及之

遷客新彈上將冠鯨波久已縛呼韓登壇喜覺長安近叱馭寧辭蜀道難旌旆星懸三峽動岷峨雪霽萬山寒多君戀母情無限銅柱聲聞指顧看

○陳徳眞尊壼刲股活翁賦此爲贈並期眞

不惜紅顏體甘療白髮人三公半日養萬死一生身自信情無極寧知藥有神聖朝求孝子更有剖心臣

○送假生道人歸大華山訪師用渠別韻

參同意已眞久作少林人【假生爲河南人】祗急歸羊角【羊角卽撫州人】無煩事鳥申靑山誰是伴白髮日相親明月隨君去何時結好鄰

○題茂初堂上白頭啚

乘風六翮泛天池海上飛還祗自知何事相關頭白早寸心長遶萬年枝

○送陳景瑩應試三首

聖朝求仲舉世業魯遺編國士推髙第書生正少年三投懷白璧萬選屬靑錢珠勒裝行騎乘風快著鞭

其二

韓江尊酒別千載慰襟期佳期彌天近雄文特地奇正堪馳驥足未許恃蛾睂秋月烏號響穿揚第一枝

其三

彩筆翩翩動龍光夜色髙扶搖臨大海睥睨破秋濤城上搏羊角臺中折鳳毛聯鑣應獻賦珠玉任揮毫

○七夕壽伯兄六尺六一【荒兄小阮侄也兄嫂丁未生今亦六十矣余兄弟四人中三人並生七月】

銀漢懸弧六尺身年華初度鬢初銀大荒勞苦綸巾舊小阮殷勤彩服新七七女牛同踰甲雙雙鴻鴈並生申姜肱自是尋常事共祝椿堂歲歲春

○詔起量移

嶺海雙蓬鬢風塵一逐臣班衣親志洽奉檄主恩新鵲起𨿽爲兆鴻冥卻已眞諸賢擔負在天地自回春

○王孟箕雙節流芳五言律三十四韻

乾坤淸淑气磅礡大江傍大小孤山出招搖列宿張匡廬懸玉柱彭蠡護金湯五柳先生裏三槐宰相堂云何賢父子先後殞光芒天也靳難老人兮稱未亡其知身旣許相對膽堪嘗鐵石姑同婦寒溫冰與霜百年黯晝色孤影當星光範硯畱孫璧薛經授子璫無心遲發白有意慰泉黃幸挺梧枝秀能繩椿樹芳神駒猶帶血雛鳳甫呈祥舐犢非慈愛和熊是義方痛心關遠別搤臂動旁皇弓冶誰當戶文章獨擅場燕山收駿骨越水試羊腸人望頻相屬主恩正未央提封移嶺表握節下潮陽春滿弦歌沸花明桃李香馳驅問疾苦畎畝馴牛羊筆陣驚魚鱷琴音下鳳凰靑萍騰卓異紫誥並輝煌廊廟徵勞苦水衡近梓桑口碑彌道路臥轍溢郊疆嶺月裝行役圖書系驌驦無金封馬鬣有綍賁龍光未許戀家慶還應趣帝鄕祖陵偏密邇國是定匡襄勝地登臨嘯名山著作藏翩翩逸少調磊磊輞川行龜顧垂朱綬鸞飛載錦囊繇來世徳遠人座起文昌

○送王孟箕明府之畱都水部次日逢重九同曾時甫鳳棲巖登髙四首

握符臨玉簡奉檄指金陵嶺月隨單騎江風賦大鵬天涯成遠別水部正先登豈謂燕山隔龍蟠漢股肱

其二

絕壁淩霄迥寒江抱徑斜山人穴犮舊磧漢使蹈新沙白石苔成繡紅桃蕋偶花數聲黃犬吠轉覺是僊家

其三

棲鳳形偏勝登龍興正長星橋連岫出石屋納云涼波影千山動秋聲萬木揚茱萸相倡和天地一壺觴

其四

聖世乘槎客憑陵作賦才人間九月節天上一封來舄履寒霜濕登臨曙色開靑山陪去棹長嘯且徘徊

○送鄭郎之長沙省覲四首

初冬逢朔日朔气正侵人棲鳳尊前酒乘龍席上珍片帆三楚迅彩服一家新聚首堪頻咲黃陵滿地春

其二

爲整東山屐驅馳問郢都星河官舍近云夢帝鄕俱古字穴犮衡嶽新詞落洞湖黃堂參鯉對詩禮莫躊躕

其三

司馬翩翩動江湖一使星心從湘水白眼自楚山靑子捨輕千里公餘授一經聖明方計吏髙第正書屏

其四

云陽山色回逐客兩登臨三湘絲綸地百年去住心主恩移八桂父黨戀長林君自茶鄕過無勞嘆陸沈

○丙午天旱斗米幾百錢余自秋及冬舉家待市餬口漫賦排律用志時事

天涯稱僻壤丙歲正當陽滿地全供稅三春未散秧豈知秋轉烈又甚夏恆暘通國爭驅魃窮人忍暴尫不聞飛石燕無計舞商手帶日丹楓赭迎霜野稻黃蒼生懸未解赤子弄如狂有淚看焦蒿何勞謹蓋藏艱難生計拙潦倒壯心忙買米非求飽典衣爲捄荒忍饑輸賦斂舉足更彷徨卓魯初爲郡循良久擅場弗皇請賑貸雅意散桁楊云漢𨿽歌洛桑林卒應湯隨車酬主聖搦管報時康

○壽寒窻兄七三

風流儒雅是吾家有老桑蓬傍水涯此日綸巾籠黑髮頻年尊酒對黃花元修徒步筋猶壯眞率髙歌興尙奢玉樹翩翩勤戲彩長畱紫气護煙霞【元修年七三自睂山徒步訪三蘇直不疑眞率會中亦七十三也】

○銷帶解嘲

解帶棲三徑呼童買濁醪豈爲餬口計還厭折腰勞報主情方切依親意獨牢莫訝生事拙詩思且陶陶

○姚叔子冠婚

英物翩翩七尺軀爭看章甫上頭顱魯書故業推橋梓戴禮新翻正卷舒射雀當年成倚玉乘龍今日喜充閭堯天潙汭心星合羅网弘開好佩魚

○至日壽穎岡四兄六一二首

一陽初動處六甲踰周時宮繡方添綫海籌又益枝逢衣遲白髮采服幸齊睂汗血神駒俊岡陵未有涯

其二

天隨陽見復壽與日俱長豹隱竿同釣鯉趍酒一觴雲霄曾獻履風雨莫沾裳欲拚年來苦相將入醉鄕

○人日洪爽寰兄枉艸堂並索書傳稿

荏苒逢人日齋居集客星梅紅臨碧水鵝白換黃庭剪彩慚三徑斷金守一經夜來杯酒別眼自爲君靑

○紅梅圖

何幸從天移鐵榦一枝驛使寄桑蓬繁花飛墜疑紅雪疏影橫斜似彩虹不爲葳蕤矜國色祗緣气味是家風商君莫問和羹事長侍椿林瑞意融

○集唐六絕送駱見羲廣文歸延津

鳳皇臺上鳳皇遊【李白】醉折花枝當酒籌【白居易】一種蛾睂明月夜【裴友泰】每因風景卻生愁【雍陶】

莫怪追歡咲語頻【鍾離權】賈生才調更無倫【李商隱】漢文有道恩猶薄【劉長卿】能解閒行有幾人【張籍】

紗窗落日漸黃昏【劉方平】魯國諸生半在門【劉長卿】此日送君須盡醉【賈至】今朝花落更紛紛【元楨】

白首垂絲恨不違【劉長卿】玉壺春酒正堪攜【岑參】離心日遠如流水【劉長卿】泣向東風憶建溪【李涉】

一片孤城萬仭山【王之渙】全家遠過九龍灘【張籍】孤舟一夜東歸客猶得浮生半日閒【李涉】

蓬萊紫气溫如玉池上於今有鳳毛【杜甫】家在夢中何日到【盧倫】春云送色曉雞號【韓愈】

○張元輝卹刑粵西還朝排律十二韻

昔年曾附驥如君最擅場乘槎泛牛渚說劍射龍光東璧文章重西曹禮樂張白雲頻視艸丹筆每汆口香麟趾先無告鸞聲出未央九疑開法象五色跨神羊解网寬三面下車泣一方奚囊惟疏牘扶杖盡壺觴珠勒喧梧桂錦衣押鳳凰陽和披柳色陰徳種蘭芳忽動歸朝思應知報主腸更憐民力竭流涕未爲狂

○老子跨靑牛小幅二絕

函谷關頭一老翁靑牛未卜是雌雄從今遙想仙人訣莫是守雌兩鬢蓬

此老當年枉出山虛名猶惹在人間何如天隱無名者直把泥丸早閉關

○午日送九虛丈還朝

韓江競渡沸天涯嶺月偏隨使者槎云白猶然依子捨離黃自是護皇華尊前詞客思摛艸海上羈臣懶種瓜民力艱虞今轉劇可無獻納起桑麻

○黃思元丈予告還潮隨有攺臨江之命

抱病蕭然獨閉關卻聞傲吏乞身還鬥間龍气朝飛合海上鷗吟夜色閒我己有心依白髮君今何事買靑山眼前首憑棋局忽報除書已賜環

○丁未五月六日拉黃思元丈放舟韓江登三元塔絕頂已陪太守金公別駕劉公觀競渡仍登塔傳杯觀者如堵薄暮就江東陸回時連日盛雨此日則獨晴雲漫賦四章用紀樂事

昨日天中節今朝興未闌鳳城尋一葦鱷渚放雙竿海近濤聲急風髙气色寒湏臾登彼岸轉覺是飛翰

其二

累石淩空起登臨望八寰置身紅日表托足白雲間兄弟同攜手乾坤一解頻莫雲天路遠此地可躋攀

其三

使君方問俗旌拂海雲開兩鷁飛帆至羣龍逐棹來彌天奪彩錦勝地酌金罍千里歡呼動爭看擊楫才

其四

皷角傳歸旆東郊辟艸萊黃童團紫蓋騘馬印靑莓岸隔因舟渡星輝護駕回觀風千載事雷雨莫相催

○送蕭雙南起復北上

無限春暉淚尙奢一肩琴劍鳳江涯頻年己就三都賦此日偏浮八月槎天子黃金還市骨儒臣彩筆更生花靑雲多自靑氈起努力重光五馬家

○三元塔寶頂銘

鳳城之東吉水一泓兩山對峙萬朝宗左昂右遜華表偏隆時維萬曆羣議攸同乙巳建塔丁未竣工抱乾負巽一柱淩空路從內轉不覺身崇牗窺星漢檐散氛風天地爲小云階可通影搖金剎柱砥潮中法輪永固灝气斯鍾賢才輩出國泰民丰

○別駕劉景華甫下車卽署海陽篆不三月以入覲行漫賦五絕爲贈

有鳥飛來入五羊梧棲始覺是鸞凰如何千仭衝霄翮獨駕祥雲憩海陽

其二

間關蜀道苦難量三月停車便朿裝更怪贈金君盡卻惟攜嶺月起明光

其三

玄冬雨雪正紛紛一騎衝寒不忍聞但得五雲天漸近滿頭紅日有餘曛

其四

只尺龍顏一咲開八千里外計臣來席前若問蒼生事水旰徵求未易裁

其五

二月垂楊滿地花東人翹首望回槎賜金一橐歸來解料得兒童擁道誇

○族子守徳饋予獨寉養巳三年性馴甚每鴈鳴寉亦鳴令人愛且憐之近因浮魚塘中損趐不覺淒切漫作二章

衛公曾饋鶴孤鶴嘆飄零飲啄知人性回翔近物情觀魚頻獨立顧鴈每雙鳴豈謂浮鷗病遲君羽翼生

其二

此寉原僊品飛來自九臯頂丹依日曝羽白柰霜髙忽損雲霄翮翻從丘壑號主人如善養鸞鳳且同翺

○汪伯子刲股救祖祖隨蘇不恴越年身殞賦此以悼之

少年頭角正崢嶸卻把綱常只手擎痛割一身惟報祖湏臾萬死轉更生始知天地猶堪吁益覺參苓未足並忽怪靑雲霾白晝寧馨咄咄淚雙橫

○丁未七夕雨適鄭徳進饋芳園胡桃時鄕人報夷舶因風出洋矣轉憶沈約有云胡桃挺自禁地爲胡羯奔逃之兆感而賦此

胡桃來七夕新果正新嘗西北神僊品衡茅筐篚香外剛明質直內理見文章爲是羞牛女星橋莫涕裳

其二

夷舶飛帆至才檣海山與髙使君方借箸諸將正揮旄忽報天風逐幸紓民力勞胡桃時甫饋此物兆胡逃

○寄題漢僊巖

昔年數過僊巖寺曾欠僊巖寺裏詩石筍淩空搖兔影玉蓮滿地托龍池不緣飛錫窺天竺何自乘槎覓漢機我已倦遊依白髮遙從海上問摩尼

○四壽詩【有序】

余都綠野陳先生慶山薛先生篤齋謝先生自少與家君莫逆今陳先生【乙酉】八十三與家君同薛先生【辛卯】七十七謝先生【癸巳】七十五猶儼然章逢爲庠中第一人小子不揣漫賦近體四首爲壽時丁未秋八月也

壽陳先生

壽薛先生

壽謝先生

壽家君

壽陳先生

太丘家世故緫角便知名觀象傳三易杖鳩作五更衣冠從裏俗月旦滿鄕評聖世求惇史天涯屬王盟

右壽陳先生

壽薛先生

吾鄕推著姓膠序久娉婷說劍傾秦國守箕重漢庭頭顱今未白薜荔老猶靑喜接煙霞邇年年仰歲星

右壽薛先生

壽謝先生

君家饒玉樹踰七魯諸生伏櫪風前嘯橫經雪裏情松陰含晚照梧色滋新晴五采鳳毛在何湏待渭淸

右壽謝先生

壽家君

年少鉆研博功名數每奇龍章𨿽久渥鯉訓更加貽白髮吟淇澳丹心寄杖藜三朋同作壽百歲未爲期

右壽家君

○秋日同黃思元邀黃明府遊鳳皇臺席畢又與思元對酌

初秋雨淨月初芒叔度觀風狎鳳皇千頃波澄天一色雙旌影拂地三陽不因樓閣勤樽俎奚自笻藜見驌驦幸有次公非異姓愧予猶許混滄浪

有美仙郎彩鷁翔江樓兄弟對河梁醉來箕踞仍呼酒話到心知復舉觴但借芳辰饒樂事況逢湛露潤詩腸歸身疑在星辰上海闊天空興更長

○題念庵上人小影上人諱如觀

有念非忘念如觀未是觀從玆捐色相明月長闌干【有念猶未定如觀未卽慧捐色相月長闌干定生慧意】

○九月十九辰徳仕招飲時適邀黃將軍爲攺次日徳進惠以二絕次韻奉答

九日龍山遊未罷平原萸酒有餘香將軍趣駕遲君約卻負東籬自向陽

其二

重陽十日又當陽白髮秋光兩斗忙祗謂黃花開未盡欲遲明日始言芳

○送大將軍黃竹樓鎭粵西

十年勞苦答承明此日登壇特主盟節制新從飛只尺樓船久己破鯢鯨神羊五色鳴鞭度馴象千羣擁戟行莫謂安南今納款升平原不諱談兵

其二

旌旗十道出瀛州上將於今尙黑頭已幸彤弓來細柳復煩黃石屬紓籌長纓云擁山河動甲帳霜寒瘴癘收銅柱聲名君自許漢家豈肯吝封侯

○丁未十二月二十三爲立春後二日夜夢得六言律詩前俱忘只記結句話到疏英影動一枝明月歸來次早足之遂成一律

初春髙臥城隈有客相邀看梅白髮贏君玉質暗香助我金罍天邊詩思頻發夜永更籌莫催話到疏英影動一枝明月歸來

○送黃子吉備兵金騰三首

韓江二月春客路倍精神尺一鸞鳳檄東南社稷身自盟酬聖主誰肯負勞臣去去濱池上無煩憶海濱

其二

皇華馳使節束火道本間關萬里浮雲騎千金明月環夷王爭款首天子破愁顏莫謂碧雞遠逢迎到處扳

其三

司馬談兵舊昆明節制新駈車問疾苦借箸展經綸夜靜蒼山月天回洱海春漢家懸上賞應不吝麒麟

○送章太素遊滇南

芳艸韓江路奚囊萬里舟昔傳金馬賦今作碧雞遊樹樹煙霞起山山日月畱歸來荊楚過乘興一登樓

○五月朔鳳皇臺觀競渡次鄭徳進韻

重午將臨欲破愁鳳凰臺上鳳皇遊沙邊鷗狎還忘侶水底龍翔更出稠共折橊花騷社客漫浮竹葉醉鄕侯奪標自是風雲志擊節爲君解敝裘

○次韻答鄭徳進四首末首專述鄙懷

石林甘市隱世事似浮雲歌鳳難爲侶冥鴻更不羣圖書皆友伴天地一瑟樽竚望東城气光連北斗尊

其二

羨爾山房勝長屯五色云有心穴犮古迹何意去人羣鳥熟依書架花殘落酒樽乾坤無限事不朽孰爲尊

其三

白社逢秋日靑山隔暮云風雷成索處城市便離羣無計穴犮投轄何緣細倒尊有時勤訪戴谷口道常尊

其四

書莊何所事所事在耕云自遠星辰列誰憐鵷鷺羣倦來頻閉閣興到輒開樽菽水親心洽銜恩在至尊

○無題五言絕四首

日落荒山遠倉皇避虎狼更聞狐假虎流涕賈生狂

其二

民力艱虞甚徵求已竭脂江湖成慘淡何處一枝棲

其三

誰謂人情薄一詞且萬章蔡倫如可作生意自洋洋

其四

豈是懸魚操天涯樂意疏終旬不列肆頓令食無魚

○送姚司理以蘭臺應召候選

少年髙第抱琮璜一曲陽春海上淸玉簡雲中饒玉露金城山下長金莖爽鳩法自三章肅丹鳳書來萬里驚此去片帆飛似駛聖朝側席待靑萍

其二

執法承綸自主恩韓江歌罷促離尊蘭臺未駐風雲地梧掖還開日月門枯槁傍誰生雨露東南仗爾轉乾坤頻年聚首今成別莫怪棠陰欲斷魂

其三

僊郎攬轡屬紆籌鶴髮雙垂到十洲只尺天涯馳白馬八千里外護靑牛班衣正值觀濤日拜冕兼逢聖節秋載筆不湏饒著論君家十事是箕裘

○送姚太公歸會稽【代家君】

稽山傳易道常存有子明刑接後昆雙壽鹿車來鳳渚幾年鯉捨當龍門平反有喜三加箸只尺無繇一倒尊幸以神交千載事再從海外望絲綸

○戊申賤辰辱父執陳薛謝三先生並持觴至三先生二百四十歲酒力步履如常人老父喜三先生來病輒起畱款三日乃遊鳳凰臺登舟別小子漫賦四絕爲謝

三老龐睂並杖鳩同於韓麓跨靑牛問君何事相攜手祗謂山人助一籌

其二

海上三飛白鶴來艸堂椿樹五雲開百年聚首商山會念我我徘徊首重回

其三

壽星二百還右四中有僊人並吾翁喜狎鳳皇瞻紫气登臺猶共賦雄風

其四

興闌一葉下瀛州白髮爭妍白水秋瞬息片帆滄海近誰人能並李膺遊

○叔弟攜來菊十一月盛開

三徑黃花地玄冬且放黃歲寒爭栢操春近占梅香玉露天長濕金精夜更光姜肱情正洽沽酒醉花傍

○余別將樂已廿載揭叟大憲年望耋千里相訪喜賦六韻送之

鏞州慚父老扶杖結良緣千載營新序一經泣舊園黃庭無駐口白髮未垂肩使者旌髙義鄕人奉上賓無端勤畏壘有意訪林泉嶺月隨君去何妨枕石眠三月三月曾封君張比部邀阮令公登鳳皇臺永和千載系吾思結客相攜酒一巵且喜步兵遊梓裏【張翰】因偕童冠集蘭池【曾點】興來敵手棋方劇話到知心席更移不是嗣宗饒問俗【阮】登臨何以慰襟期

其二

佳序正逢三月三僊郎直指南郊南春光明媚來天地霖雨江山洗瘴嵐幸托龍門浮綠蟻敢云鳳渚附靑驂一痕初月歸舟影惹得討成屬太函

○蜀茶盛開

莫謂潮陽春色異錦江春色到潮陽露凝艷質胭脂濕日耀英姿琥珀光蓬萼敢爭君萼美葵心能似此心長衡茅肯占天葩種直欲移根上苑芳

○謝鄭徳進惠種瓜疊韻三絕

病起山莊卻避蛙康成攜手賦苕華靑雲豈是靑門客爲餉東陵五色瓜

其二

初夏蟬鳴兩部蛙乾坤老我度年華何來冰谷龍蹄種猶勝安期棗似瓜

其三

數日離君一井蛙曉來兀坐誦南華多君勞我瓜時意柰我無心戀及瓜

●賜閒艸下

海陽林熙春志和甫著

己酉夏觀察金公有祝釐之行余臥病弗獲祖之江幹每枕上有懷輒得詩一二句積之綴成四首用當驪歌

送柯心邃從金觀察入賀訪禁方

送孝廉王浙泉北上

送經歷李毓巖入覲

懷朱存敬並申祝意

送比部張元輝還朝時己推滇觀察候命

夏仲園荳盛熟每飯不徹戲示埈兒曰朝朝一味荳爾能偶乎埈兒謝不敏解目園中爲余偶者四因成四絕

封公曾纘槐壽

題孝廉楊季實凝翠園

再次韻二首並趣季實計偕

余與暢梧兄友有年最稱莫逆己酉兄夫婦同化心甚傷之時余以病弗及臨唁間後漫賦挽章二首用致哭私

送謝廣文歸

送廣文蕭賓竹歸將樂

松山啚壽孟善弟

送浚川全山人歸鏞並懷蕭廣文賓竹五絕

和徳進端一納涼見懷之作

庚戌除夕

辛亥元日

修玉簡塔完余於二月朔登眺漫賦排律十四韻用紀勝遊

五老詩

遊鳳皇塔謁郭祠

次韻答龔潤寰

郭公祠

謝將樂縉紳賀六十

長至送張杳宇賀六十回鏞

謝黃全二生賀六十兼致郎君

辛亥守歲二絕

壬子元日

侄圻之南雍詩以勉之

送李漢翀回鏞漢翀工詩畫爲兩峯先生孫

壬子除夕同叔弟守先墓

癸丑元日

次韻寄答李司勛人日之作

送堪輿饒少峯歸豫章

送司理黎中侖還豫章

懷黎麗陽諫議因季弟司理卻寄以識遐思

將樂楊貞母古風一首

懷王心亭駕部時終養將釋經

題翁粵初姻友約心軒四首並得心字

送胡別駕歸蜀

送和羹賦南宮

送蔡海洲兄賦南宮

贈淳源邢太公

韓山行送邢令公之華州

送陳郡博轉諭恭城

瑤會行爲蕭太母九十祝

送賴警商歸丰城兼懷徐匡嶽

乙卯賤辰買舟抵北溪課耕時兒孫及葉印峯堪輿蔡同州楷書同行而西席黃悟一亦尾舟後至呼盧劇飲頗屬勝遊爲賦近體四首

後中秋小集

送黃文學歸將樂兼懷尊人天池

送吳生歸上杭令祖學齋

次韻送志莘楊別駕歸信州別駕爲少宰端潔公子

送蕭別駕歸廣陵

壽曾封翁七一

泛海哭周耿西先生

吾父崇祀鄕賢志喜四首末一道端謝諸友

送徐將軍心藿總戎八閩

次韻送錢爾揚歸四明

鴈傳蘆圖

丙辰除夕立春同伯兄兒孫集先祠

丁巳元日

壽寒窻兄八四

送朱二守二公子

送張元輝出山謁銓

送宗人鵬揚之閩桃源司三絕

和朱存敬題三元塔

次止玄先生韻勉孫爾揚

己酉立秋前四日同鄭徳進謝行可遊吉水寺塔歸宿江上徳進有詩紀遊余未及和丁巳搜篋得詩始爲步韻時五月望後也

煮粥捄饑歌二十四韻

懷司勛李四餘

次韻送別駕楊岱輿歸杭

丁巳買米

送蔡禹津遊滁陽兼憶大守孫匪莪

與澄博陳太公

諸生官拱微爲龍池先生子戊午自鏞訪余北歸五絕送之餘辛卯令鏞拱微始生今始稱諸生也

喜鏞耆周左橋九十

先髙祖古園公葬二百年上抵大石下逾祭田抵溪右抵莊山左以吳山爲界內左巢累累皆附葬墓鄕人無犯戊午三月有別姓突混乃告縣申明彼亦無辭恐世久多變因勒詩紀事云

送蔡禹津應試

立秋日送周休生應試

送蕭得侍養畢出山

戊午海嘯歌

送李別駕咸陵代覲

福祿壽圖爲石年沈母覽揆賦

畱隍驛送沈令公壽日上計

送張杏宇還鏞四絕

寄鏞謝百兵

祝鏞徐似玉八三

詠棋詩

戊午除夕

己未元旦

海湯尉黃君淸吏也未二載有王門之行輿論惜之爲賦排律用系去思

海陽廂都古風

庚申元日

呈子吉思元二黃方伯

艸庵餅會八僊歌

翁伯子中翰惠人面果

壽廖衍泉七一

讀匡云上人募佛像疏偈

丘文學捧恩詔到潮投詩見贈次韻奉答

送紫薇花玉田方伯

○己酉夏觀察金公有祝釐之行余臥病弗獲祖之江幹每枕上有懷輒得詩一二句積之綴成四首用當驪歌

使君紆略盛譚兵風雨皇華劍气鳴南紀山河甘露湛中興日月壽星明千秋鳳闕縣金鑑三祝鵷班侍玉衡靑鳥早傳佳信到爭云寶籙注長生

其二

春來彊半閉巖阿此日能忘發嘯歌將母尊前分玉露趍君闕下動金珂雲龍九五騰玄極海鶴三千度絳河前席祝釐應有問願陳民瘼近如何

其三

遭逢繡斧祝乘輿多病難遮使者車嶺月便隨雙雀舫宮雲長護九龍居南天霞燦岡陵鞏北極秋髙气色舒仙掌遙知莖露滿可無杯瀝及相如

其四

天外幾年銷瘴癘雲中五色擁旌旄誰瀘珠海甘茹蘗獨上瑤池爲獻桃萬里肯辭王事苦九重寧負使臣勞未央宴罷君恩渥尙有彤弓屬錦弢

○送柯心邃從金觀察入賀訪禁方

八千里外挾靑囊特入神州訪禁方帝問向誇傳扁鵲皇華今幸附騰驤滿腔渾抱人心活三祝還祈聖壽康遊罷上池歌易水可無一勺慰滄浪

○送孝廉王浙泉北上【二首】

有美靑萍客翩翩作頌才憑陵蟠赤海睥睨築金臺云擁雙鳬去泥銜五鳳來不須翹白首親捨接蓬萊

其二

以我髙陽侶期君濟世才驚傳鸚鵡賦信步鳯皇臺北望靑天近東浮紫气來長楊如獻納願許辟污萊

○送經歷李毓巖入覲

建安才子舄翩翩尊酒韓江愴別筵兩瑟陽春推國手一簾明月見家傳羊腸勿憚八千里鳳翮還歸尺五天豈是風塵猶宦拙絲納遄發衮衣前

○懷朱存敬並申祝意

海上當年賴壯猷天門靑瑣仰前修因依棠樹遙相憶欲寄梅花末自繇幸有鳳毛堪系簡況逢鶴算更添籌武彜自是神僊宅碧水長淸映白頭

○送比部張元輝還朝時己推滇觀察候命

漢庭僊吏使槎回白露淸尊此日開萬里華驑將命去九霄丹鳳送書來且遊名嶽多懷吐莫負春風兩鬢催當寧每思誰借箸天南還仗出羣才

○夏仲園荳盛熟每飯不徹戲示埈兒曰朝朝一味荳爾能偶乎埈兒謝不敏解目園中爲余偶者四因成四絕【忠孝淸節】

朝朝一味荳日日寸心葵每抱丰年願乾坤未有涯

其二

朝朝一味荳灼灼滿園萱無限春暉思何堪對酒尊

其三

朝朝一味荳對對幾缸蘭風動香逾遠不禁人倚欄

其四

朝朝一味荳歲歲兩株松水滿亭前鏡寧知鬢似松

○封公曾纘槐壽

久抱明珠懶暗投鳳毛千仭興全收黑頭正喜冠加豸穩步無勞杖刻鳩使者繡衣嵩少出老人紫气嶺南浮懸知騘馭澄淸急遙借三花當酒籌

○題孝廉楊季實凝翠園

華堂早擅金銀气畫裏樓臺得似君曲徑花穴犮常帶雨方塘水暖每生云潭龍吼自書聲起海鶴驚從瑟韻聞旦夕上林分夜色祗畱紫翠鎖氤氳

○再次韻二首並趣季實計偕

鯉庭桃李是前身凝翠園開種紫蒓松桂動時搖月影水雲停處見天眞金城爭獻千般秀彩筆曾千萬象春翠色不隨秋色攺一回花發一回新

其二

家世三朝捧禦章乾坤待爾定行藏山中文豹渾身霧天上神駒滿足霜莫爲池塘耽李杜湏教懷抱答虞唐八千里外扶搖遠獻納無遲達未央

○余與暢梧兄友有年最稱莫逆己酉兄夫婦同化心甚傷之時余以病弗及臨唁間後漫賦挽章二首用致哭私

昔年梅墅鎖研舊羨爾交情久益新蚤擅雕虫仍數厄因貪訓鯉更家貧那知鸞鳳星辰化頓令龍蛇卜讖眞卽使過君終掛劍子牙能不轉傷神

其二

東山喬木欝宗祊世徳堂前玉樹生何事君心拋鳳羽可教吾黨失鶯鳴魂移澤畔音容杳影弔天涯涕淚橫五色竚看千仭起九原應慰一生盟

○送謝廣文歸

橋門講席卻稱誰江左傳家足間奇玉簡正看翔鳳羽金臺何事妬蛾睂著書久定修齊計作賦翻從董賈移媿我閉關因病懶忽聞歸棹獨淒其

○送廣文蕭賓竹歸將樂

倡道東來欲訂頑昌黎一脈可躋攀靑藜光照淸華地玄艸聲傳霄漢間鳳渚莫緣開虎觀龍池自是接龜山歸與定作千年計豈肯浮生半日閒

其二

十載褰帷賁海濆瀛州瑞色有餘芬漢家長者頻過我魯國日生半事君黑髮懸車師道重靑山納履主恩存時人莫訝衣裘敝劍气長看繞白雲

○松山啚壽孟善弟

鬱鬱蒼松萬仭山棲遲何計可躋攀乾坤一局髙人榻坐對松山盡日閒

○送浚川全山人歸鏞並懷蕭廣文賓竹五絕

一別年經二十春相逢轉覺白頭新入門驟評君何處猶是當年畏壘人

其二

漫學烹鮮成底事間關千里慰吾思衡茅匝月茶爲酒一話一更未有涯

其三

年來懶病頻疏客詩思多君發興長閉閣不禁炎夏苦聞君詩思轉淒涼

其四

惜別韓江祗濁醅渭城賡唱莫相催媿予藿食無堪贈聊折荷蕖當嶺梅

其五

歸歟彊自隱巖阿五采鳳雛莫浪過爲問子云蕭祭酒開來近日更如何

○和徳進端一納涼見懷之作

艸堂愁暑雨詩到思翻涼水動魚穴犮逝風來花更香園林成獨樂鷗鳥渾相忘君過茶爲酒何湏問醉鄕

○庚戌除夕

無計回天聽棲遲十五春今宵塵後淨明日歲華新未獻南山誦先開北海尊庚星畱得耀長照八千椿

○辛亥元日

忽聽雞鳴曙色寒辛年辛日薦辛盤乾坤逸我爲親老六十催人可自寬湯餅幸來聯棣萼鎡基猶望接鵷鸞小臣祗向朝陽祝華發任從鏡裏看

○修玉簡塔完余於二月朔登眺漫賦排律十四韻用紀勝遊

嶺外岧嶤地春遊亦壯哉南原標玉柱北望映金臺【塔與金山對峙】七級崢嶸復三朝象緯恢【塔建自宋】黃堂增几案赤縣仰崔嵬【塔爲郡邑朝山】益顯文星聳先泰運培初臨愁霧塞少選幸雲開父老供新醁【時邵吳二耆具酒】山靈辟舊苔步從天上起聲自谷中來滿目峯如畫凝眸海一杯石牛憑去住【前去爲石牛山讖地】穴虎任徘徊【穴中有虎常出沒不傷雞豚】甘露徵玄貺【前爲甘露寺古剎】僊蹤長綠莓【近塔巨石多仙迹】慈封瞻涕淚【贈孺人墓以此山爲案】親捨接蓬萊【塔山見莊壠祖家】縱切登髙興誰堪作賦才但期魚鱷徙鳳嘯應三臺【鱷溪鳳皇山俱在目中讖云鳳皇嘯西湖平潮州代代出公卿】

○五老詩【有序】

己酉冬餘老父八十五陳先生與老父同薛先生七十九謝先生七十七餘從母舅黃前塘公少老父歲之一總四百一十歲老父壽日與四老駢集一席余兄弟侍坐喜賦排律用紀盛事後家大人八十八綠埜陳先生九十前塘黃公八十七慶山薛先生八十五篤齋謝先生八十四共四百三十三

華堂春樹開花日梓裏翩翩集壽筵況復人間稱五老眞雲天上列羣仙義方特賁龍章重縫掖均垂鶴算年更有慈親昆弟者寧無似勫外甥焉南山星聚毛成雪北海尊開酒若泉白鹿洞中歸白社靑牛關外問靑田鳳城自昔誇靈異鳩杖於今羨偓佺不是丹頭傳九返胡從黃髮穴犮三玄周旋尙健依繩墨譚吐猶歡說聖賢小子荊班諸客側吾兄萊舞大人前曾玄共祝如岡阜淇澳頻歌當管弦菽水可■﹝扌棄﹞今日興八千春色遶云邊

○遊鳳皇塔謁郭祠

朝陽棲鳳處砥柱障川東影落驚波鱷光延接彩虹蘋蘩思北斗桃李憶春風無限登臨者千年仰令公

○次韻答龔潤寰

歸來暌別悵如何燕市當年意气多我已有心依菽水君今何事嘆蹉跎鳳雛自是毛俱奮鷗侶猶然鬢未皤國是紛拏殊未了可容紫帽發長歌

○郭公祠【代家君】

昌黎一脈幾千年橡木繁花气色鮮可是有能繩北斗擎天玉柱九霄縣

其二

欝欝棠陰海上岑扶笻十里足行吟鳳皇塔上弦歌沸猶憶當年露冕心

○謝將樂縉紳賀六十

憶昔操刀領上游百年虛度幾春秋幸從玉簡依云住夢到金華泛月遊自媿一鄕鳩刻杖何勞千里鶴添籌衡茅己就疏狂癖海上遙瞻紫气浮

○長至送張杳宇賀六十回鏞

知非又度十年春杖履遙詢放逐臣三月論心多眷戀一陽分手倍精神柳條漸吐靑山色梅蕋爭研白髮新此去君家騰劍气龍光射斗自振振

○謝黃全二生賀六十兼致郎君

二十年前綰玉華於今勞苦問天涯耕田自作山中計畏壘曾從海上誇洞養芝荂頻絢彩溪培桃樹更開花一經自是靑雲業鳳翥翩翩卽大家

○辛亥守歲二絕

八千里外寅前夜六十年間雪後春對酒莫辭今夕醉明朝又是歲華新

其二

頻年除夕猶今夕此日良宵異昔宵有客問予何以異酒壚五世祝三偸

○壬子元日

昨夜猶然剛六十五更六甲忽重逢燕臺豈意勞推轂駒隙何心嘆轉蓬椿樹百年幾九袠椒花一日勝三公自知聚首皆明賜海上嵩呼願歲丰

○侄圻之南雍詩以勉之

老大春來嘆索居欣逢小阮賦公交車路從庾嶺梅花發天近楊州箭竹舒結駟莫云驚四坐臨橋且就足三餘殷勤杯酒江幹祝珍重千金慰倚問

○送李漢翀回鏞漢翀工詩畫爲兩峯先生孫

大父久經過偃室梧孫千里問暄寒昔年澡發猶騎竹今日論心數染翰海上靑山任寄傲詞中白雪可勝攤君歸牛角奚囊滿莫把侯芭問字看

○壬子除夕同叔弟守先墓

昨年除夕椿猶茂今歲今宵獨愴心兄弟莫緣畱去臘山川何處聆遺音坐來夜半思逾劇目斷一丘淚不禁徙倚達朝修展謁日邊瑞色起遙岑

○癸丑元日

日邊瑞色起遙岑一淚一收慕轉穴犮祗向松楸勤虎拜無從趨步聽龍吟幸逢天子朝陽會況復云孫祝歲臨但願山靈頻孕秀可能奕世紱纓簪

○次韻寄答李司勛人日之作

年來底事賦淸流讀易陶園幾周天地風塵還自語弟兄簪笏久同抽側聞天子頻招隱盡道山公尙壯猷千里曲江傳勝事寧知褊性合棲幽

○送堪輿饒少峯歸豫章

廿載南遊訪十洲半肩劍履徧瀛州繇來世族推髙第直爲親塋下一籌云鎖絲綸騰白鶴江環風木臥靑牛渭城何計遲橋梓綠蟻尊前水驛舟

○送司理黎中侖還豫章

明時仙吏最稱誰滿座紅蓮沸口碑鳳嶠向來推駿足燕山忽己妬蛾睂頻年勞瘁眞堪涕五色絲綸慰所思況復龍光終射斗無雲式谷戀東籬

○懷黎麗陽諫議因季弟司理卻寄以識遐思

昔年趍步直承明此日稀聞玉佩聲耕鑿歌天寧自放星辰遠斗半同盟韓津有弟稱鳩爽漢迢須君作鳳鳴逋客祗知籠縱鶴黎醇焉忍負蒼生

○將樂楊貞母古風一首

瞻彼蕙蘭芬灼灼競桃李當春誰不艷繁華有時倏忽隨霜靡祗有南山頂上松歷盡寒冬節不毀自古風人詠栢舟於今貞婦差足儗貞婦當年初嫁時矢心願托梁鴻軌詎云變起不須臾白日黃泉路便徙剖破淩花無合期掩玉埋香嗟己矣靑天寥寥不可呼幾番欲赴靑丘裏轉思夫死宜從夫從夫慷慨徒死耳藐諸咄咄不堪聞母死兒孤更何以況復髙堂鶴髮雙朝夕何人相終始寧爲萬死一生身忍饑和丸供菽水艱苦備嘗五十秋窗前明月爲知己鳳毛五色幸翩翩鳴翮摩天只尺爾三山中夜憐啼烏停翼猶俟風雲起向予偃室接澹臺今日相期何底止勉旃報母春暉心聖世忠臣求孝子

○懷王心亭駕部時終養將釋經

曾聽鳴琴擅好音歸來海上並抽簪百年易地孤臣淚千里同堂孺子心司馬聲聞傳視艸冥鴻飛倦戀棲林王祥自合徵書至鱷渚無勞嘆陸沈

○題翁粵初姻友約心軒四首並得心字

承明方奉詔忽動故園心司馬勛勞舊神駒雨露穴犮階蘭時遶砌徑柳日成陰偶有相如渴天漿渥爾襟

其二

出郭穴犮名勝齋居爲約心碧桃呈瑞錦丹荔綻黃金一鑑星輝動垂虹月色侵俗塵時不染興至撫瑤琴

其三

海上八千里淸軒向日心鳳臺凝爽气雉堞隱芳林云捲羣峯秀風和萬籟吟趂時聊適賞翹首作商霖

其四

久矣煙霞癖登臨慰昔心千花迎客咲百鳥解人者展畫環山水攤書獵古今瞻依無限思嘯鳳聽髙岑

○送胡別駕歸蜀

鳳皇臺上憩祥鸞直道翻成按劍看報主有緣才駐足對人無處可披肝一聲琴鶴韓江淨萬里間關蜀道難剩有明珠攜掌上入門猶自勝彈冠

○送和羹賦南宮

少年共榻抱瑯琳搔首相期報國心白璧繇來雙足刖黑頭未許二毛侵燕臺駿骨千金重鳳渚龍吟五夜穴犮獻賦上林君自愛髙山流水有知音

○送蔡海洲兄賦南宮

久抱明珠懶暗投寧甘竹箭賦楊州家傳戴禮推髙足昆季韓江並出頭向自汗駒遲一顧今從老驥始相售壯猷尙拔燕山幟側席煩君借箸籌

○贈淳源邢太公

甲第繇來擅帝鄕君家玉樹欝相望孺心豈肯移天地俠骨寧辭觧驌驦幸以燕貽傳二戴況從鳳翥憩三陽絲綸甫下韓江沸丰鎬恩來未可量【翁好義樂施七歲不肯爲人後詩中及之】

代

天涯推召父父父更翩翩白雪摽名勝黃金結少年經傳戴氏舊譽達聖人前百里弦歌沸絲綸賁偓佺

又代

白門傳戴記赤海幸仙槎雨露風移艸循良政及龍章騰五色鯉訓誦千家嶺月隨橋梓瞻依未有涯

○韓山行送邢令公之華州

韓山髙韓山髙韓山參列聳千尺昌黎刺此數登臨千年山斗畱芳迹手植韓木尙繁花繁花科第占破白韓江漲海水連天長虹跨渚號鞭石山川艸木盡呼韓祗是忠貞系今昔今昔繇來未易攀忽有仙鳬飛赤鳥飛從建業渥窪來毛有文章常五色只愛翔云入靑霄不混雞羣啄秀麥不爲搏擊效鷹鸇不受樊籠染污澤數年展翼蔽韓山天涯三老咸嘖嘖一朝丹鳳銜書來爲怖鱷魚胥辟易僊鳬聞書旋建業建業未須停六翮太華十倍韓山髙每有神僊爲窟宅卜師昔騎龍叔卿時駕鹿神女餐玉漿安期煉金液石可爲榻亦爲皷偃臥敲推眞適適君不見四方削成兩山開聞系巨靈伸手擘試攜謝眺驚人詩搔首靑天問消息須臾雷動與云行霖雨蒼生千古只

○送陳郡博轉諭恭城

鼓篋瀛州地環橋願執鞭陽春傳白雪皓月映靑氈山斗繩千載圖書只一肩蒼梧新樹色風動未央前

○瑤會行爲蕭太母九十祝

君不見西方有水天上來波光月色映蓬萊負津千頃不可卽願駕長虹赴瑤臺瑤臺之上坐僊姥試問年歲不知數白雪爲發霓爲裳婆娑世界無今古手植桃樹東園邊繞風擎露拂九天十圍盤屈三千里開花結實六千年更有靑鸞集鳳渚威甤垂翼翩翩舉一鳴喈喈中五音爲報朝陽有僊侶潮陽僊侶發垂肩九十持戒學穴犮玄茫茫霧下頻飛舄淩泠泠閬苑前閬苑華筵爲誰祝親捧蟠桃大如斛姥云一啖可長生無用茹芝亦辟穀僊侶有郎河降神少年手掣生麒麟裒然海內觀上國玉皇香案爲近臣不願登天飛赤舄只願烏烏依劉膝白雲縹緲碧天長一門同占僊人籍僊人灝气衣十一家孫曾萊彩雜吹笳昔有和熊與畫荻未聞曾乘百歲槎須臾天上鸞章下爭看絲綸五色也母爲金母子淩煙不負當年種桃者

○送賴警商歸丰城兼懷徐匡嶽

直籨原道訪潮陽此日歸與羨驌驦久索玄珠穴犮象罔遠攜神劍耀龍光鳳城結駟書盈篋鱷渚開帆酒一觴更憶徐孺髙北斗千年倡和在南方

○乙卯賤辰買舟抵北溪課耕時兒孫及葉印峯堪輿蔡同州楷書同行而西席黃悟一亦尾舟後至呼盧劇飲頗屬勝遊爲賦近體四首

花甲周過四韶華玉兔移𨿽云胸愈赤轉覺鬢成絲曕日依南極遡流憩北溪山川閒寄傲敢誦主恩垂

其二

爲憶劬勞日無煩長者車飛帆如海鷁舉网得江魚樵冶供村酒兒孫饋野蔬山髙遲日出穩睡更何如

其三

好龍誇葉氏染翰蔡邕才攜手娛舟楫傾懷醉醁醅百年嗟老大此日共徘徊千頃波濤湧爭看叔度來

其四

進修慚匪據七月媿生申綠樹多啼鳥靑山一病臣松杉云露濕場圃蒿萊春錦纜中流放何勞更問津

○後中秋小集

一年一度中秋月兩度中秋兩度明綺席露生珠樹濕銀河倒影玉簾淸昔瞻五色重輪曉今覺浮光滿宙橫好景況逢過眾妙何妨再醉鳳皇城

○送黃文學歸將樂兼懷尊人天池

叔度遙千里神駒特問奇昔稱騎竹者今訪杖藜誰畏壘■﹝女斬﹞非據並州慰所思玉華翹首處何以泛天池

○送吳生歸上杭令祖學齋

寂寞開三徑邯江到海涯杏壇培奕葉梧砌長繁枝潦倒■﹝女斬﹞黃髮文章羨白睂一杯臨祖道千里慰襟期

○次韻送志莘楊別駕歸信州別駕爲少宰端潔公子

才名屈指有誰優五色鳳毛自寡儔驥足繇來迷俗品娥睂何事妬淸流滿途攀臥千年舄數卷圖書一舟君去無煩頻惜別海濱棠下思還悠

其二

莫道間關行路難人情巇險更心寒山川有意還相慰淸白無■﹝女斬﹞可自歡韓月北隨雙袖拂章江西去片帆安壯懷尙有虔刀在努力淸時玉露餐

○送蕭別駕歸廣陵

廣陵本是豪華地有美馳驅滯瘴鄕刺史每依別乘重仙郎何事曳裾行梁園豈謂能徵橡韓嶠相看失憩棠千里莫煩愁暑雨淸拂袖淒涼

○壽曾封翁七一

少年文苑姓名振此日昌辰豸史臣菊後遲花堅晚節梅前抱蕋兆陽春鶴齡七十今加一鳩杖三千正喜新五色鳳皇頻戲彩烏紗未許鬢生銀

○泛海哭周耿西先生

年來未遂乘桴志賈勇曾登一葉舟海鵧迎風隨去返江豚吹浪任沈浮因知日月光中蕩益信乾坤水上漚敢謂濟川能擊楫中瀏覽勝可彜猶

其二

五嶺天南練水東百年間气一儒宗登壇鄒魯承先志伐石邊陲報主功釣下桃溪過尙父綸來楓陛儗申公玉樓何事修文急頓令乾坤少臥龍

其三

海濱倡道狎齊盟八十吞胡尙請纓豈謂前修貪賦鵬翻教後進失鳴鸚山藏玉笈千年在階長金莖百世贏漢使若還求遺艸何妨海上答承明

○吾父崇祀鄕賢志喜四首末一道端謝諸友

傳禮傳詩老逸民短檠茹苦百酸辛河渠竭力千年計衾影潛修百世身幸以教忠褒聖主復從報徳重鄕人使臣特舉闡幽事祠墓松楸雨露新

其二

淸議咸推白骨寒聖朝旌隱重蘋蘩宮墻數仭生前隔俎豆千秋死後寬泉下寂玄從此顯庭前涕淚轉成歡表章豈讓龍章再吾父冥冥可自安

其三

歿而祭社爲功崇泉石何緣亦瞽宗可是威儀繩衛武更於行誼重申公堂前蘋藻來新寵階下趍蹌儼舊容千載皈依何處是澤宮穴犮處卽髙松

其四

吾翁雅志重彜倫九十年間艸莽臣幸附靑雲推月旦卻教黃壤轉精神綸綍功名猶是幻春秋登豆始爲眞繇來戴徳輕環艸願早鵬飛翊聖人

○送徐將軍心藿總戎八閩

將軍久矣擁樓船天子垂衣問海邊已信兩疆歸鎖鑰更憐孤島淨風煙龍章遄自雲中下雀印新從肘後懸此去聖明還拊髀三山未肯當燕然

○次韻送錢爾揚歸四明

四明自昔稱蓬萊海上神州縣亦赤有美翩翩秀色奇攻苦連牀常惕惕惕惕連牀可是誰弟兄師友相朝夕荊花滿樹兆非常凖儗鯤鵬同振翼伯占天香第一枝天上星辰手可摘季方原不負元方白璧寧混它山石幸遊鱷渚訪昌黎多君臭味箴吾直一尊綠蟻倡驪歌洗耳曲江結綺席

○鴈傳蘆圖

蘆花三月正成陰鴻鴈翩翩集禁林天上傳書音是玉雲中系足報爲金一枝獨占搏風遠千仭橫飛素影穴犮莫道朝陽非鳳侶曲江塔上可追尋

○丙辰除夕立春同伯兄兒孫集先祠

龍飛丙歲絢龍光臘去春來兩鬭忙萬戶竹聲開竹葉三陽梅嶺見梅芳忽思椿樹音容遠卻喜杏壇俎豆香但願弟兄頻聚首云仍奕世重羹墻

○丁巳元日

新年新日並逢丁獻歲祥光徹夜明南極敢云私白髮東山何以慰蒼生云邊萬國趍金闕海上一星拱玉衡衰鬢不禁嵩祝意長懸寶歷際升平

○壽寒窻兄八四

吾家宗正隱林丘渭水頻加海上籌己信逋僊籠放鶴無煩綺聖杖扶鳩烏紗頭上三朝寵彩服階前四世遊更覩五千騰紫气直從函谷跨靑牛

○送朱二守二公子

贈長公

贈次公

贈長公

平分風月憩黃堂更羨循良有義方玉樹階前推■﹝木巳﹞梓金莖嶺外翕琪文詞未信分雙白【白居易兄白敏中弟敬中文詞類兄而器識過之】長短寧須說二王【王維兄王縉弟王維自謂維有五短縉有五長】何幸山川增气色衙齋千載頌鸞凰

右贈長公

贈次公

天南佳气繞甘棠雙鳳飛翔集鳳岡大戴繇來推小戴季方原不負元方靑雛此日誇金馬白璧它年耀玉堂曾目天孫云似錦定知二妙佐虞唐

右贈次公

○送張元輝出山謁銓

棲遲衡泌幾多時吾黨盈門每問奇百世功名堪自慰一腔憂憤付誰知出山本爲蒼生望戀闕寧因白髮移當寧卽今求舊直可無獻納答垂衣

○送宗人鵬揚之閩桃源司三絕

本是龍門太史家爲貪雞肋憩鐔涯抱關亦莫非工事采得桃源五色花

其二

三月芬芳景色奇不堪惜別酒盈卮江幹渥手無它囑珍重千金慰所思

其三

並州廿載己參商劍气光芒猶在望君到故人如有問祗云雙鬢盡成霜

○和朱存敬題三元塔

髙結浮圖控上流金銀佳气可全收八窻籠月三千界一柱擎天億萬秋運起昌黎山斗望人從嶺海鳳皇遊王馮自是風雲會欲邁前修祗自修【來韻有王馮及邁前修意】

○次止玄先生韻勉孫爾揚

諸孫幸遶膝白睂寧幾人人皆矜意气惟爾最含醇少小彜倫篤惟諾更予親讀書聲正噪摛辭日日新年來■﹝女斬﹞潦倒亢宗屬望頻入山穴犮二酉馳驟偶傷神塞兌堪調息寡慮可還眞爽口非爲寶伐性酷於秦拂意人常有何必轉生嗔淸淨長生訣千金爾自珍

○己酉立秋前四日同鄭徳進謝行可遊吉水寺塔歸宿江上徳進有詩紀遊余未及和丁巳搜篋得詩始爲步韻時五月望後也

山川思玩眺一葉泛蘭舟夏去又稱夏秋來未卽秋髙人穴犮石室太守問田疇欲到招提岸韓江濯足流

其二

二妙貪名剎迎秋選勝遊萬流環赤海一柱控瀛州玉露惟伸掌金輪在舉頭凝眸千里外天地一虛舟

其三

挽舟依負郭一醉解千愁擁膝形骸合論心臭味投夢兮山北斗覺矣日東頭爲憶當年興續詩紀舊遊

○煮粥捄饑歌二十四韻

歷披輿地閱山川海濱自昔稱鄒魯外有錯出之魚鹽內有膏梁之沃土弘正以前正淳龐上下恬熙實寧宇島彜煽亂嘉隆間因之海酋大跋扈此時擾擾不堪聞擔石百錢猶充腑數十年來似苟安云何閭閻轉貧窶豈其宮室車馬衣服事豪奢抑亦摴蒱萃成藪豈其雀鼠日繁多抑亦貂璫猛於虎岍其逐末少農桑抑亦閩艘如鳥飛百萬粟菽捆樓櫓用致災沴一頻仍遂令十室塵生釜冬春一粒己成珠靑黃不接何所怙幸逢制錦有休文力與疲民作盟主請蠲請賑請發陳猶恐旦夕阽危無或補乃屬耆老細講求惟有設粥堪救苦廣開宏署集瘡痍班荊列坐如隊伍憔顏悴色己奄奄一瓢一勺同哺乳人人得意無向隅食矣鳴金畢伐皷君侯或走山之巓有時或走江之滸到處焦勞語語酸不避疾垢與藍縷自是格天天澍隨起死回生不知數古云捄荒無策奇寧知此策神仙醹媿余𨿽愛莫助之祗勒長歌效欣舞歌兮歌兮願若何但願天王召召父召父獻納罷閩徵海濱歲歲徳施普

○懷司勛李四餘

龍門久謝山公事海內猶然仰歲星擊缽無人賡白雪辭籯有子重靑萍著書儗紹千秋鑑從政曾尊六字銘丹鳳來韶應指日可容鷗鳥狎沙汀

○次韻送別駕楊岱輿歸杭

彩筆曾從象緯於八千里外正棲鸞兒童翹首爭騎竹簪笏論心快倚蘭何事扶風金石鑠頓令揭嶺驌驦寒君歸五世饒家慶萊彩階前映豸冠

○丁巳買米

何日沾微祿歸家買薄田杜老人千古嘉話至今傳余祿曾忝竊侍從亦三遷一鳴仗馬斥無術可回天歸來成荏苒獨釣寒江邊剩有胸中赤白髮忽垂肩不才明主棄朝夕理殘篇老臣生計拙憂國願丰年詎期泰運嗇旱潦數纏綿丙午曾銷帶荊婦解金鈿旁人問何事余云買米焉卽歲災猶劇疲民罄益懸欲寬賦稅也軍需尙算緡潮陽八千里何日達幽燕無以休遏糴寧勞淨客船媿余舊谷沒新谷眼望穿勿論交情廢舉家待市廛瓢棄樽無綠人猶乞餐錢窮甚詩仍拙愁多興別牽無能棋度日閉閣廢書眠幸有神明宰五彩謉鷹鸇修捄焦思苦雨露薄雲煙不盡謳吟者相爭什管弦惟願觀風使獻納聖人前

○送蔡禹津遊滁陽兼憶大守孫匪莪

金陵本是帝王州彩袖翩翩作勝遊眼底繁華誇六代筆花夢寐足千秋鳳皇臺上今猶昨丰樂亭中孫是歐爲問仗君頻授簡東南民力讓誰籌

○與澄博陳太公

羅浮佳气藹絪縕一代文章萃徳門椿樹接天連桂影猶餘玉筍步天閽

其二

一經垂訓己全收倡道東南尙黑頭實有元方誇奕世千秋事業屬弓裘

其三

鼓篋登壇興轉濃伊吾夜半事雕龍三都賦就重瞳喜幟拔燕山第一峯

○諸生官拱微爲龍池先生子戊午自鏞訪余北歸五絕送之餘辛卯令鏞拱微始生今始稱諸生也

二十年前宰割初書生猶自漫興除樗木自■﹝女斬﹞爲世顧幸以先公紀政書

其二

思君玉樹懸弧日正我金華鼓瑟時鳩爽祗今騰鳳羽頭顱章甫慰吾私

其三

何從聞見轉相思一騎琴書特問奇豈是鯉庭傳說在間關千里步天涯

其四

故人俠气訪樵漁多病偏逢疏又疏正欲論心彈往昔可能攜手卽分裾

其五

炎蒸未歇賦歸歟爲憶髙堂慰倚閭尊酒韓江揮別淚期君珍重惜三餘

○喜鏞耆周左橋九十

憶昔經營日五更翼聖欞靈光今彌耀人瑞獨修齡矍鑠鳩爲杖孫曾鯉在庭八千方九十猶誦壁中經

○先髙祖古園公葬二百年上抵大石下逾祭田抵溪右抵莊山左以吳山爲界內左巢累累皆附葬墓鄕人無犯戊午三月有別姓突混乃告縣申明彼亦無辭恐世久多變因勒詩紀事云【曾祖廬墓數有虎吼者三而心不動詩中及之】

地接延陵自古今道塗亦識此封林山環四壁來靑嶂水遶長泓映碧潯玉昏崔嵬鍾馬鬣金輪蜒蜿護龍岑登臺縹緲諸天淨倚蓋籠蔥一徑陰洞可藏書稱二酉砂如列戟卽三壬萬松風動笙簧奏五色雲生雨露穴犮祖向結廬降虎嘯孫緣排闥洊鸞音主恩優渥千秋寵子姓瞻依百代心詎謂遠人勞捲席頓令吾黨費煩襟澤枯幸有神明宰完璧眞同覆載雨雲今願我宗潢勒展掃共培奕葉欝森森

○送蔡禹津應試

太守論文稱老將益知滄海有遺珠遊從建業窺金闕胸蕩秦淮徹玉壺鳳沼三翻誇領袖龍門八戰暴頭顱今當老將登壇日寶劍衝牛燭上都

○立秋日送周休生應試

六月生秋曉日霞東人搖指望僊槎詞從太乙分靑火筆就淩霄吐彩花橡木久芬韓山喬麗鳳皇一嘯舜庭華笙歌鳴鹿周家雅易水聲髙有伯牙

○送蕭得侍養畢出山

方從通籍主恩新伏闕寧依白髮人天地忽教王鯉躍山園亦爲蔡椹春熊和勞苦眞無憾雞骨棲遲未厭貧負土功行今甫滿聖人曾己憶忠臣

其二

爲土春暉隴樹陰友生彊起出山林百年不盡思親淚萬里長懸戀主心白露沾衣催客棹蒼生引領望朝簪甘白正值遼烽急願弼商家作傅霖

○戊午海嘯歌【三十韻】

吾今搔首問靑天天道洪蒙綰地軸風伯繇來任巷舒雨師元自澤禾谷吞吐九州島海若藏東南萬里魚龍伏三靈效順各有司陰陽燮理端可卜云何去歲偶喧傳喧傳今歲爲歲惡厲鬼眚妖春夏生追前戊午咸觳觫秋來溽暑愈非常欝欝如焚爲最酷八月四日亂雲飛水气紛紛成黲黷海上叫號鳥雀呼蜃窟鮫宮亦反復三更燐火挾雄風雄風催雨變陵谷須臾地震數搖牀須臾天湧頻翻屋昆虫鱗甲共穿林百雉垣墻如破竹稼穡頓淹萬頃田丘園胥偃百年木倉皇欲濟無津梁牛羊男女空馳逐估客閩商問水濱舟人漁子葬魚腹蔽江臭穢不堪聞顧瞻山河景非昨可憐海澨千萬家一家得全也是孰孑遺無處覓鷦鷯涕淚惟云求半菽似此乾坤何等時度之鬼神亦應哭吾今問天天好生地原載物焉忍毒豈是天地職無爲不任三靈宅四隩三靈卽是古三公三公不備陰陽錯如欲民瘼達九閽豈一因噎廢耳目如欲補捄起瘡痍惟在六卿倡九牧年來旱潦信有之無如今歲愁萬斛語云得民在得心可令剜厥心頭肉因思旋轉在至尊何以得徼先賜復復思蕭條徧九州島更願覃恩蠲稅榷君不見周家一悟雨反風當日立蒙歲大熟又不見重譯來朝胡爲哉只爲海不揚波效封祝

○送李別駕咸陵代覲【別駕鳳陽人】

河梁尊酒沸江東滿道旌旗擁竹笻嶺外孤城原是鳳君家一駕自如龍淸風帝裏誇三戶赤日天門步九重十尺丰姿應賜問爲陳海嘯涕無從

其二

望望芝云紫气浮僊舟元禮羨風流八千里外遵江漢九五班前拜冕旒白玉獻將天北極黃金頒自殿東頭嚴程屈指春明轉海上花間待一籌

○福祿壽圖爲石年沈母覽揆賦【三十六韻】

大江倒海自天來日月星辰洞裏開波濤洶洶三山出四明原是一蓬萊蓬萊形勝誇佳麗城中半屬纓簪第龍虎風雲翊聖人寧無父子鍾靈气父子盱衡疇出羣繇今屈指沈休文藩伯勛名天下滿郎君一筆掃千軍時來顧盻驚雷雨茫茫宇宙供吞吐天門射策壓英雄幸以世臣遇明主世臣力掣生麒麟明主開顏嘆嶙峋不願玉堂叩金馬叱馭惟期賁海濆海濆𨿽曰遠東土亦曾蒙刺昌黎愈煙樹雲開見橡花希元自古稱鄒魯憶昔傳烽結海氛邇年災沴不堪聞君侯修捄頻憔悴一腔白雪散淸芬淸芬徹底冰壺皭懸魚詎爲嗜魚卻長官不用貫纏腰華表飛來千歲鶴況復露冕數行村郊原犛犬夜無狺千家萬室歌鴻集夾轂隨車麋鹿馴鹿鳴呦呦鶴濯濯百福呈祥兆百祿更羨扶笻百壽翁相率嘔吟崩厥角翁言昌黎世所師拯溺扶衰未有涯鳳棲嘗聞天上嘯鱷徙相傳一紙移君侯跨鳳驅鱷手門上抱嬰與拔韭薪槱掄材盡五羊南極一星朝北斗斗南人物少登壇多君砥柱障狂瀾八千里外神仙吏栽花豈讓河陽潘別有一端髙足也愛馬不甘存害馬鐸聲周道遁豺狼七十二城稱卓斝我聞卓斝奏丹墀喜動重瞳令白睂三葉絲綸騰五色藩伯於今顯燕貽忽聽應鍾音正起老人星耀瀛州裏共將金鑑儗千秋好歌天保稱玉兕金鑑玉兕胡爲乎爲酬慈父樂於於白鶴添籌籨海屋玄鹿銜花獻大夫大夫上計趨宮闕旦莫置身依日月珥筆鵷班尙黑頭斗杓自是歸黃髮

○畱隍驛送沈令公壽日上計【二十韻】

間气鍾名世蓬萊嶽降神久知藩伯重寧識宰官循嶺嶠嚴徵稅舟車累算緡因之多旱潦幸以大陶甄溪靜鱷魚徙坡淸虎豹馴河陽花獻翠合浦蚌還珍守令皆如此龔黃自有眞靑萍渾是玉綠鬢未生銀奏牘逢初度添籌第幾巡孤貞同砥柱勁質表松筠寶籙長生果瑤階不老椿尊開江上月宴集隴頭春列宿纏南極一星拱北辰淸風搖彩袖白髮擁朱輪共祝身猶鶴咸期像在麟繇來濡沬苦此去姓名振孺子離慈母良臣謁聖人黃金閶闔布紫綍海濆新召國依棠茇韓封薦芷蘋遙瞻丰采峻早晚侍楓宸

○送張杏宇還鏞四絕

八年曾已到瀛州蘭室芝田手自裒卻信上池神水溢瀛州又喜越人遊

其二

爲徳於鄕不厭貧刀圭寧是獨全眞君家桂樹婆娑影不數千紅杏苑春

其三

經傳二妙擅文章別是人間一祕方好似禹釣能教子寧論岐伯事軒皇

其四

兩月重傾畏壘心韓江分手更披襟延津龍劍何時合千里魚書可數臨

○寄鏞謝百兵

當年將種尙呱呱此日神交問海隅吹角風生還跨父鳴鏕春動欲吞胡肘懸鵲印方髙足志握龍旗莫愛軀聞道遼陽新戰伐憑君仗劍斬單於

○祝鏞徐似玉八三

一夢鏞州一恍然天邊龍劍各風煙林逋放鶴貪耕釣徐孺冥鴻望偓佺瑞應金溪芝似錦香來玉洞酒如泉瑤階蘭桂森森發用裏先生達漢前

○詠棋詩【有序】

戊午冬十月與張質吾同舟臥誦仁宗皇宗詠棋詩曰二國爭彊各用兵擺成對偶定輸贏馬行曲路當先道將守穴犮宮戒遠徵乘險出車收敗卒隔河飛炮定金城等閒識得軍情事一著功成見太平某憤激遼事奉次十首

譚棋自昔似譚兵四象包羅事事贏三十二垣皆北顧百千萬局盡東徵形分紅白龍蛇陣勢布車騎虎豹城鏖戰己酣終勝負可能銷卻勝心平

其二

敢云胸內夙藏兵一局因思百局贏老馬授禦猶可策敝車推轂尙堪徵一河晝定千秋界二士能支萬里城夜靜月明烽不試將軍坐令泰階平

其三

隔河對壘未交兵寧論孰輸與孰贏忽聽炮聲從地起卽驅車甲事天徵驊驑跨卒開周道帷幄謀臣翼漢城元帥無勞推象戰居中制外樂和平

其四

書生慷慨欲論兵勝算獨操我自贏彊弱已分方急發堅瑕未審莫輕徵到來馬嘯風雲會此去車攻七十城帳殿論功先策士主君信賞報升平

其五

掩炮無聲若息兵寧知自守正啚贏謀臣似雨多羣策猛將如雲爲肆徵雙馬飲泉攻玉壘一車當路破金城降王縛盡方無敵豈肯和戎事兩平

其六

一局初開愼用兵再三籌度有奇贏炮藏車腹聲聲響卒進馬頭步步徵計士錦囊環左右將軍鐵甲擁宮城功成有象渾無事擊壤謳歌四海平

其七

一將當權擁萬兵敢來犯順論輸贏炮聲震動驚天地士策水穴犮沈決討徵鐵馬風驕馳峻戟玉車云蔽搗重城妖氛掃盡江河淨報主除凶怒气平

其八

小醜無端妄動兵登壇大將有餘贏狼煙浮動諸天塞隼馭飛連萬里徵汗血日行衝部伍三千河渡破幹城軍情始信猶棋局到此君王奏凱平

其九

奏凱評勛欲偃兵孰爲贏少孰多贏車旋細柳峯無燧馬息華林夜不徵帶礪山河酬士略億千龍虎捍皇城麒麟宴上勛臣醉橫槊賦詩頌太平

其十

太平未可諱言兵著著驚心著始贏勿吝千金張士愾且需萬甲待車徵關河有備須人望肘腋無虞乃我城戰胖思危眞勝事鴻圖寶歷永淸平

○戊午除夕

屈指當年驚戊午今年戊午益堪傷甘泉烽火三韓急瀕海風濤八月狂復以梧摧增涕淚更於星變轉倉皇幸當此夕銷除坐待明朝瑞气翔

○己未元旦【此日雨】

元日原稱化日長復當天子計羣良河山爲洗甘霖淨艸木因沾淑气香四十七年眞湛露億千萬曆正當陽老臣海上封人祝天保頻歌未可量

○海湯尉黃君淸吏也未二載有王門之行輿論惜之爲賦排律用系去思

有美瀛州尉同歸叔度並官卑懷白璧行苦重靑萍訊盜無冤獄臨民有頌聲一年隨赤縣萬里覲彤庭歸矣席還冷到兮幕更淸正期增秩往翻作曳裾行只馬圖書系孤舟嶺月明何事娥睂妬頓令驥足停堂前堪戲彩階下可傳經世事君無負何勞嘆獨醒

○海陽廂都古風【在城四廂江東大和丰政歸仁東莆上莆隆津登龍登榮登雲水南南桂秋溪龍溪】

鳳城原是昌黎地廂民四繞擁江東鄰揭太和猶易治附郭歸仁爲政丰東莆蓬萊連上莆龍津錯繡接登龍登瀛凖儗登云步一水天南桂影濃風淨秋溪攢秀色龍溪環海慶朝宗此中自昔稱鄒魯今日還思渤海龔

○庚申元日【此日庚辰】

庚年元日耀長庚萬國衣冠祝聖明九五天邊懸虎座八千里外結鷗盟遼陽戎馬徵求急粵海萑苻殺气橫最是一腔饒熱血老臣何計請長纓

○呈子吉思元二黃方伯

三壬幸附是前因白髮均稱白社人叔度肯輸遲五日次公還遜占先春千秋龍虎風雲會百世婚姻臭味眞最羨薇垣雙重望聖朝寧忍老松筠

○艸庵餅會八僊歌【二十韻時庚申六月旣望】

杜老當時歌八僊風流千載至今傳幸以泉石渾無事炎暑又難廢書眠會從眞率仍蒸餅無用黎園無擊鮮此日偶符八僊數攜手珠林列四筵筵中曾晳偕童冠興在春風沂水濱元素曾入天臺路赤龍齊駕五雲天大黃持籌四百萬一劍滇黔淨嵐煙小黃伯樂收奇駿斬蛟溟渤擁樓船更有吳公飛玉舄酆山神鬼遠市廛翁家二妙聯靑瑣追趨常在聖人前媿予不才甘仗斥敢謂承明輒避賢白髮千莖今已雪丹心一寸幾時然相將樂聖看時輩何用浮名惹別牽種秫有田筋力倦買山亦費貸山錢竹下風來堪眺賞僧門聽法可逃禪主人汪汪尊北海知己一杯當十千側聞遼左傳烽急杞憂又自急幽燕天地風塵公等在努力擔負莫辭肩老臣卽拚今日興猶■﹝女斬﹞工部筆如椽祗學生成餅韻酩酊籃輿月正圓

○翁伯子中翰惠人面果

古謂人心險有如面不同豈知園困性寧與世情通面匪隨時白心惟一竅紅君家上苑種賁我鹿門中

○壽廖衍泉七一

江天爽气動兼葭南極星飛度歲華世種潘桃貪結子家環韓橡卜開花孫曾滿膝金罍擁伉儷雙睂玉鬢斜最羨八千方踰七天臺嘗己泛僊槎

○讀匡云上人募佛像疏偈

人言卽心卽佛菩提無樹前因本來色身是幻何湏身外傳身儒有丁蘭刻木總是如見精神學佛因心求法捨身何處尋眞

○丘文學捧恩詔到潮投詩見贈次韻奉答

道出羅浮使者車南園聲價近何如雕龍夙負陽春調彩鳳朝銜只尺書九五天中新日月八千里外舊湔除歸舟詩句奚囊滿�得江山煥錦方與

○送紫薇花玉田方伯

太平天啟正當陽應有鸞書到二黃莫道山林無以贈紫薇花送紫薇郎

●賜還艸

海陽林熙春志和甫著

親郊恭紀

癸亥除夕

甲子元旦

庚申詔起畱儀

庚申除夕

辛酉元旦

聞貳祿勛

畱隍舟行紀事

過蓬辣灘志喜四首

程鄕公署用林楚石韻奉謝林明府

程鄕公署古榕

二十年前屢過平遠一主大柘林仰峯一主東石林玉山二人皆貲雄閭裏以好客聞玉山有子三人因兄弟相詰敗仰峯有子十一人不嫖不賭又中有靑衿而亦以敗何也仰峯以一人聚之子以十一人分之費且不節而亦以廢箸此耳辛酉應召過而心傷爲賦二絕亦以勸爲人子者

還朝面恩

轉貳冏卿

送工垣韋都諫忤謫

送黃公郎下第請三代誥還潮

送啟運弟之訓淸遠

東巡紀事

辛酉除夕

壬戌元日

題左署雙栢次許繩齋韻

壽將樂廖澹屋七十時仲子文陛應恩選赴南宮書以寄之

黃元宇起粵西右轄爲寄一律以襄敏公勸駕是年舉英兒詩中及之

次韻答黃玉田

送年侄梁子判荊州五首末憶祝令門生

壬戌誕日四首並得三字

壽誥封淑人朱太母八十排律二十四韻

送景修之博興二首

題張忠烈冊

壽總憲鄒南臯先生

恭和太師臺翁元旦詩四首

又和除夕

又和立春

又和人日

又和立春有事太廟

來鳳詩

禦園牡丹

元相葉臺翁誕辰同盧饒二年丈攜尊爲壽辱惠詩箑次韻春答

賤生與葉臺翁同日辱賜詩大書次韻奉謝

李思凖九月誕辰寄一律爲壽

題謝節母冊四首

○親郊恭紀【郊禮費繁難以數舉只龍飛間一行之小臣忝竊奉常得詳盛事漫賦絕句三十首苐此舉在癸亥年而弁於庚申之前者以此人曠儀不敢殿後也詞多淺俚直書亦僣附詩史之意耳】

禮部請郊

修壇

修路

太僕寺取馬

新從衣

軍入衛

請致齋

圜丘習禮

文華殿習禮

演樂

至日前駕出宮

駕辭太廟

駕出大明門

龍旗前導

駕抵昭亨門下輦

觀神位

神廚觀籩豆

觀牲

憩齋宮

起天燈

上壇致祭

庭燎

捧主皇穹宇

賜甜食

賜榼酒

賜白鏹

慶成

禮部請郊

春官尺疏請親郊堯舜垂兪重泰交萬國欣聞傳盛典楚臣先敕采包茅

修壇

南北分郊自肅皇蒼穹特祀爲乘陽百年制作今重餙靑碧輝煌烈祖光

修路【每日三千人以修郊壇道路費及萬金殿磉猶移不盡入】

詔下桺營檄虎賁三千除道鬧聲喧道旁巨礎能移幾費萬金錢半入門

太僕寺取馬【舊例出郊只用禦馬監馬今年稱不足借及問寺兵部寺臣爭之不得】

曾聞天廏盡飛黃十萬芻精輦尙方詎謂郊儀猶未足翻從埛地借騰驤

新從衣

緹騎羽士與庖人鞶舄衣冠事事新費盡水衡金幾萬明煙甫畢障風塵

軍入衛

三軍如雨馬如飛萬象森羅拱太微古道養軍爲一日𨿽然郊宿儼廷闈

請致齋【銅人系太祖設藏之太常齋時進人齋居】

肅將元祀進銅人貶禦卻珍率百臣夙夜惟寅堯舜事君心寧不與天親

圜丘習禮【是日元輔同禮部堂官至】

修明禮樂屬春官元老趨陪日月壇自媿奉常綿蕞故相從講習肅鳴鑾

文華殿習禮【此殿習禮自今上始上傳禮臣同太常再習於此仍令大璫同習以轉聞於上愼之至矢殿中有神宗禦書扁法二帝三王治天下大經大法十二字而帝王天大四字俱列在上眞神筆也詩中及之】

文華聖藻重尊天再仿圜丘禮數虔簪笏千官環聽覩貂璫爲達聖人前

演樂

金鏞玉磬媲簫韶九奏淸音徹漢霄洛邑鳳來鳴帝徳可能干羽格三苗

至日前駕出宮【是早五色云見】

夜半齋居聽曉鐘明星朗朗日曈曨甫乘玉輅違金闕五色雲飛從六龍

駕辭太廟

交天昧爽出金門格廟詞稱格帝閽可是乞靈多擁護此身原是帝王孫

駕出大明門【上傳兩邊樓房勿嚴障閉聽人瞻仰】

風淸六道淨車前天語飛傳解閉廛四海爲家眞此日閭閻稽首見靑天

其二

虎臣協從擁龍飛羽騎交馳壯國威鐵甲金盔紛耀日誰人不道衮衣輝

龍旗前導【此旗餙以珠寶亦費數千金】

已敕風師淨帝畿千金復以餙龍旗不緣猛士髙搴住旗上雙龍己欲飛

駕抵昭亨門下輦【自此至觀牲下神路之半轉西俱系步行】

昭亨門卽是天門卻輅徐行貶至尊一步寧惟虔事帝此心眞不媿乘元

觀神位【上帝居中太祖配左日月等壇下一級兩旁】

正位居中從在旁髙皇原是配天皇聖明自與神明合典故何須問太常

神廚觀籩豆

籩豆寧云則有司降觀亦自費神思𨿽然不是供難繼饗帝饗親全在斯

觀牲

太牢蠲潔用迎禧別有特牲爲帝祈赫赫重瞳勞禦廩頓令典祀奏牷犧

憩齋宮【大內奉出關聖靈宮祀此】

龍行旋轉幸齋宮卮從千官拜舞同幸有神靈呵護密穴犮思默默達穹嶐

其二

緹灰甫動啟微陽宮漏聽殘夜未央元後起居臨紫幄衮章黼黻佩鳴璫

起天燈【此燈竿亦費銀近千】

尋丈天燈百尺竿髙懸普照入云端光騰大內諸宮喜知是君王上泰壇

上壇致祭

法皷初嚴始上壇融和大气不知寒笙歌佾舞朱弦奏登獻雍容步履安

其二

虞典人燔蘅桂芳金鋼玉斝映龍光小臣幸際天顏近穆穆精誠格歲康

庭燎【此時五色云復見】

星辰燦爛煥天文庭燎輝光欲兩分更有氤氳香气藹六龍仍復護祥雲

捧主皇穹宇

髙皇俊徳與神功一主配天天與同恭捧逡巡歸帝座此身何幸步皇穹

賜甜食

天上恩來賜玉飴直房拜受喜交頤分榮歸與妻孥共一飯君恩報藿葵

賜榼酒

攢膳擎來自建章銀瓶復爾侑瓊漿恩波甚事頻繁至何怪中書求太常

賜白鏹

推食己頻戴似山金錢復出尙方間豈知臣署寒於水特予金錢買白粲

慶成【舊有大宴以時詘祗受賀而己】

郊禮慶成喜萬方太平天子坐明堂萬方玉帛嵩呼祝聖壽無疆天地長

○癸亥除夕

六十年周歲己彌邸居相與惜流澌老妻屢證還家日廷尉新除致主時竹葉一尊消夜夢燈花數焰報春曦此霄何事鍾聲早玉佩趨蹌拜赤墀

○甲子元旦【是早雪免朝百官什門前行叩頭禮】

冬來震索幸恩覃新甲重臨興倍酣聖主龍飛元及四老臣馬齒七加三忽逢白雪飄金殿且向黃扉扣玉簪最是陽春稱盛事丰年己兆勝傳柑

○庚申詔起畱儀

三十年來老夕郎自甘廢棄釣滄浪豈期丹詔春無限遂使靑山夜有光疲馬敢云猶識路酰雞今且復含香金陵況是髙皇地求舊恩私誓不忘

○庚申除夕

寶歷萬年接泰昌致身天地半維桑久捐枕上黃扉夢任是巾中白髮長丘壑自知甘角裏聖明豈忍廢髙陽幸從此夕未稱老且向壚前百舉觴

○辛酉元旦

辛年瑞色耀天門天啟熙朝正攺元萬國瞻依新日月一朝旋轉舊乾坤衣冠虎拜南山祝九五龍飛北極尊況以老臣鰲戴重遙從海上答君恩

○聞貳祿勛

駑馬自慚非世顧悞蒙一載兩綸新典章亦是淸華署樽俎寧容放逐臣己信皇恩頻浩蕩寧知臣念益逡巡三朝豢養猶難報自許涓埃答聖人

○畱隍舟行紀事【二十韻】

媿予之才匪濟川徒懷擊楫發垂肩一歲兩移何忝竊盟心欲報丹扆前四月望日攜琴劍鳳城三朝始發船沿江狎客勤杯酒遲遲始達畱隍濱爲別二方伯孝廉亦多列肆筵筵上飛蛾爲兆雨雨劇天與水相連須臾摧裂山陵變農人何處問桑田牛羊比屋浮江下沈竈產蛙突少煙此時覓夫夫避水郵吏猶且減夫錢彊覓數夫先眷屬眷屬乘風似有緣豈期敝舟猶畱滯相違兩日不相聯穉兒穉女啼饑切相對呼爺眼望穿只得賈勇追前去無柰登磯若登天緣木攀藤聲震地游水牽繩苦萬千中流得寸猶失尺一篙無計可周旋舟中驚怖念陪薩榜人失色詈長年一朝雨歇風濤息眷屬聚首北溪邊北溪莊人具雞黍相與持醪並擊鮮自是呼童爲刻燭率爾長歌獨扣舷但願修途長迪吉五云指日舟心然

○過蓬辣灘志喜四首

蓬辣灘頭兩岸峯梅江東注欲朝宗忽逢灘上風雷急豈是天邊起臥龍

昔年曾數遊玆地怒浪驚濤膽欲寒此夕不須多藉力狂瀾卽便是安瀾

扁舟曾是泛天河畱滯前途感慨多爲幸登湍渾若駛兒孫對酌聽漁歌

龍飛天啟辟蒿萊鳳詔求遺動地來因咲祖生空擊楫漢家曾見濟川才

○程鄕公署用林楚石韻奉謝林明府

西遡韓江合有源梅州全領百花村陰那云聳三千界蓬辣灘髙百二門宓子桐間聲獨調召公棠下誦成喧幸從趨召依樽俎相與明心答至尊

○程鄕公署古榕

栢臺古樹兩森森奕葉扶疏十畝陰漧聳雲霄逾百尺根盤庭砌足千尋穴犮堅終鮮招搖慮蒼翠殊煩眺賞心可是歷年培植厚天風微起動龍吟

○二十年前屢過平遠一主大柘林仰峯一主東石林玉山二人皆貲雄閭裏以好客聞玉山有子三人因兄弟相詰敗仰峯有子十一人不嫖不賭又中有靑衿而亦以敗何也仰峯以一人聚之子以十一人分之費且不節而亦以廢箸此耳辛酉應召過而心傷爲賦二絕亦以勸爲人子者

行役當年結二林多男節俠足千金桑田滄海須臾變今日能無感慨心

其二

彼其之子不同行一以無經一閱墻寄語守成賢達者莫將兩事放心旁

○還朝面恩

昔從靑瑣領朝班三十年來始出山半詔瀛州黃髮耀單車燕嶠赤心殷趨承螭陛參周道只尺龍輿睹聖顏豢養三朝鰲戴重捐糜何以扞多艱

○轉貳冏卿

祿勛一月主恩頻駑骨那堪作僕臣繩糾向幹墀仗馬塞淵猶欲廏充麟況逢大寶登龍會敢負千金買駿人最是三韓烽火急霜蹄何日淨風塵

○送工垣韋都諫忤謫

梧掖當年慚仗斥明珠後耀幸彈冠正期剖腹爲知己忽以披肝忤縣官六月暫棲江似錦一疏遠播艸如蘭賜環指日皆明徳莫道崎嶇蜀道難

○送黃公郎下第請三代誥還潮

聖主當陽詔槱薪虞門大辟一番新鳳毛五色天南貴駿骨千金冀北珍詎謂明珠猶按劍頓教珙璧卻疑珢勉旃莫作知希嘆轉眼知君合有人

其二

尺疏陳情獨扣閽天顏有喜帝城喧滿堂簪佩徵家慶三葉絲綸見主恩己羨次公還有子更誇乃祖得聞孫馳驅萬里衝寒雪珍重千金慰倚門

○送啟運弟之訓淸遠

銀靑一胍擅淸華俛首鱣堂玉峽斜曙色飛來連桂影暗香浮動賦梅花莫將苜蓿稱寒署直令菁莪卽大家衝主乘元煩遠士可無豪俊起天涯

其二

昔年鳴櫪羨名駒振鐸於今屬二禺漫道談經非美秩應知鼓篋是眞儒繇來白雪門偏峻自是春風座不孤淸味卽眞方致遠還期珍重捧明珠

○東巡紀事

順義道雪

次順義

次三河

三河數馬

次玉田古風

寶抵道中盛雪

寶抵道中村居

讀寶抵志銀魚說

讀武淸志河差

永淸道渾河

次文安而任丘靜海大城靑縣悉至

順義道雪

漫言東輔最爲貧東輔冬來气象珍大地旣云多砌玉中天何以盡飛銀柳條未葉冰肌冷梨樹先花月影新帝徳祗今同造化繇來白雪兆陽春

次順義

順州馮翊拱朝陽西望神京百里長牛洞北蟠雲水潤龍泉南峙寺煙翔河從白馬關糧運鎭自黃花控虜防最是近來徵急不堪云錦牣天房

次三河

自從胡騎擾三韓此邑那邀一日安敢謂靈泉能潄玉誰雲聖水可流卅十方援卒驚雞犬瀕歲供邊意肺肝天地風塵何日淨東人翹首解徵鞍

三河數馬

金臺向重千金賞數馬臨洵獨愴然老驥己看髙骨瘦新駒未見嫩蹄堅靑衿執役眞堪涕墨綬陳情最可憐但願遼陽徵戰罷駑駘何以控雄邊

次玉田古風

陽雍有藍田種石成美玉邑以此得名至今稱甸服唐水左龍蟠燕山右虎伏石皷可傳聲玉屏爲獨樂行役度鴻橋眺賞尋牛峪雙城系吾思九峯還在目驅車抵郊原業已逼城郭郭門授卒嘩露刄與列戟書史勸回車�亍咸觳�余以情理宣嘩者崩厥角入署申文告軍中盡肅肅夜來寂無諠旄倪也睡熟詰晨數馬畢旅見皆良牧具云定變奇一紙賢刑戮出門雪紛紛楊柳渾攢玨西望建章宮手額主恩渥

寶抵道中盛雪

瑞雪紛紛下玄冬淑景移屋將銀作瓦樹以玉爲枝輿自天中度馬從江上馳陽春應不遠岐麥報君知

寶抵道中村居

有寶眞如坻何爲可露奇沿途柳作戶到處葦編籬不見雈苻警焉知鼠雀窺因思楡社急風俗辧淳漓

讀寶抵志銀魚說

昔有富春歌魚肥賣我子韓血公民艱悲歌宜如此夏霧有銀鮮玉食備修滑遀武�遣貂璫羅网無遺水民有偶觸之逮系立至矣後𨿽有報罷旋罷旋復起聖徳今崇儉異味不登簋民心愚若神聞之歌舞耳但恐有從臾導侈將何以惟願雅堅持禹湯無所似

讀武淸志河差

壅奴嚴邑拱神京繇來休養爲湯沐偶從邑乘閱河差河差一節堪駭目剝船人夫有四千巡河子弟三十六樹戶五百三有奇鋪與堡同樹戶足新河挑穵有新僉七百十二爲力服古人用一猶緩二惟恐吾民生計促柰何一邑夫六千家家執役人人蹙一年猶可勉支持年年往過仍來續況復養馬與驛騷徵頻繁驚比屋生當盛世本逢辰卻乃朝昏無瞬樂僕臣無計轉艱虞易轍更弦惟秉軸

永淸道渾河

曾讀水經識水源渾河卽是古桑幹頻年遷徙分南北北日安環若帶鞶東海霜寒攢玉壘西山云藹擁金鑾但祈渾水澄淸永歸馬華陽系可汗

次文安而任丘靜海大城靑縣悉至

傲雪淩寒興不禁廣陵羣牧集纓簪登臺雅負千金價命駕應知萬里心滿路乘黃皆駿足一堂披赤盡鸞音明朝話別求民瘼珍重相期作傅霖【以上俱東巡】

○辛酉除夕

昔年除夕喜振振今夕還朝老冏臣幸以祖孫爲聚樂轉於僮僕暫相親長安依日皆君賜四海爲家若我鄰況是賤生還七十明朝又是一番春

○壬戌元日

聖主當陽又一春況逢元正韶華新門成皇極開周道歲計羣良飭漢臣來享華彜瞻雉尾中興日月映龍鱗老臣幸有嵩呼祝堯舜繇來自有眞

○題左署雙栢次許繩齋韻

有美銀臺栢雙株儗上林卽非陶柳徑曾是召棠陰日與衣冠偶時聞敷奏音栽培傳自古閱歷到於今蓊蘙凝春色扶疏惹露湛亭亭團紫蓋寂寂謝淸砧气象參天峻丰標聳壑森淩寒華不攺烈日翠逾穴犮風靜鸞凰息晨人燕雀吟晴暄時歷歷門具靄夜沈沈不用人扶力猶然吏隱心祗緣依淑景何俟托髙岑生白胸襟爽來靑眼界侵攀援虛自苦憩賞興難禁眞壓東南勝難分左右蔭朝昏聯益友倚徙聽鳴禽旣邇闕爲玉無勞臺築金夔龍原帝命喉舌是周任久拂黃扉袖新添白髮簪相期酬聖主勿媿栢千尋

○壽將樂廖澹屋七十時仲子文陛應恩選赴南宮書以寄之

立幟橋門夙有因別來髙蹈益嶙峋金華豈羨金章貴玉洞還看玉樹振月吐秋光三五滿尊開春酒十千頻多君早悟長生訣剩有刀圭度後人

其二

長庚南耀耀天涯夢到鏞州百里花鳳絢文章常五色鳩翔閭黨擅三華一經囊裏傳玄藻四世堂前戲彩霞試問壽籌剛七十八千籨此泛僊槎

○黃元宇起粵西右轄爲寄一律以襄敏公勸駕是年舉英兒詩中及之

身馳僰道獨披云一劍功成聖祖聞靖遠當年猶賜劵髙宗三載始成勛勞臣何靳千金寵英物還期萬石君況以簡書開桂嶺蚤繩襄敏淨南氛

○次韻答黃玉田

漢家循吏次公尊六息繇來自主恩洱海夙歸山斗望閩山還憶保釐垣百年詒谷庭蘭茂三徑栽花渭竹存祗恐聖朝招隱急風雷半夜起雲屯

○送年侄梁子判荊州五首末憶祝令門生

朝陽南望卽荊陽一騎馳驅莫憚長路上橊花今正艷題輿詩思滿奚囊

其二

萬里長江漢水流乃翁曾此控雄州南人猶憩棠陰下幸以公郎領上游

其三

五色文章侈鳳毛仲宣樓上映波濤登臨一嘯天風遠剩有陽春調自髙

其四

反側西川劍未弢借才於楚佩虔刀多君慷慨千金品莫負君恩嘆獨勞

其五

媿予宰割始巴丘虎渡龍山亦壯遊君到故人僊令在不妨刻燭倡詩籌

○壬戌誕日四首並得三字【此日綗存景修六引枉過末首及之】

此日懸弧欲禦驂一夔偶病廢朝參追惟父母生身苦正值君王爲國惔豈有靑藜燃太乙敢希白髮博臺三獨思出納多邊警忍負焦勞便釋擔

其二

合門望外聖恩覃山海髙穴犮未可穴犮荏苒稀齡欣踰一桑蓬此日媿生三人趨人諾隨人醉我鈍我遲自我憨長望聖明長惕厲邊臣弢卻上方鐔

其三

茹素頻年茶當酒淸秋淑景醒爲酣明朝日月升恆八此夕賓朋斝酌三叔子樽前陪共樂諸孫嶺外想分甘燕城忽聽砧聲急且把封疆努力戡

其四

出山逐隊媿雙南結駟何來枉過譚太史文章秦復漢宗人品望靑於藍捄時自許貞乎一匡主相期道者三天地風塵公等在老臣何計可抽簪

○壽誥封淑人朱太母八十排律二十四韻

間气鍾名世山公夙壯猶天潢稱笏冕帝裏屬箕裘卓爾千金駿超然五色騶篤生端有自遡教豈無繇肅壼雞爲儆趨庭鯉作求和熊寧獨柳畫荻不專歐眞與斷機偶那同剉薦侔裁成筆繡虎培就劍輸牛偃室曾將養潘輿亦勉遊平反歡始舉勞逸訓常周郤鮓堪詒美懸魚可紹休奉常開禮樂廷尉著勛猷洊沐龍章寵咸推燕翼庥嫠姑恩每渥姻黨惠時流學道眞如現達觀般若收鶴齡逾八袠蟠果已三偸臺背猶兒齒晬顏尙黑頭壽星躔玄月嫠宿耀淸秋江漢謳聲沸乾坤淑气畱子依紅日近心與白雲遊法醞傳千里天漿致十洲有懷披彩服無計謝珠旒爰休嵩中祝因添海上籌同朝歌魯駉昌熾在荊州

○送景修之博興二首

鳬飛蒞古靑大小有雙淸寧一師曹相威名羨李膺韋弦宜並佩霜露可相並珍重過庭訓家聲待爾宏

其二

東海此爲鄰慈航問曉津妖氛猶熾烈饋餉倍艱辛應宿星車速行春露冕新聖明今綜核愼勿厭淸貧

○題張忠烈冊

豸冠諤諤气吞胡卻把封疆只手扶滿目腥氈猶罵賊一腔熱血肯全軀捐生媿死逃亡者報或爭光日月乎最是冏卿能教木睢陽遺烈可曾無

其二

三晉彜齊自昔揚孤臣植節紹前芳九重錫廟千秋重兩字易名萬古香世執金吾垂鐵劵人推玉葉煥銀章知君怒气還殲賊肯把遼陽作首陽

○壽總憲鄒南臯先生

少年曾己抗龍鱗甘臥南陽四十春道在匡山原自重學明文水未爲貧華彜久識溫公望出處寧同謝傳身一旦精忠垂帝鑑三朝遺直領儒紳風塵幾歲傷多事天地吾曹幸有人諤諤豸冠歸表率師師鵷列仰嶙峋繇來召畢貞元會自是伊周社稷臣眼下寒霜徵傲骨尊前法醞覺怡神呼朋共證心如水報國焉知鬢似銀衝聖焦勞方倚賴相期珍重八千椿

○恭和太師臺翁元旦詩四首

夜半鍾聲曉漏酣龍飛虎座可同穴犮九天日月開乎一萬國衣冠祝者三班列幸隨元老肅朝口喜爲聖人譚小臣媿獻椒花頌款馬充庭數馬堪

其二

東上紅輪瑞色酣平津領袖百官穴犮共祈聖壽無疆萬獨亮天工不朽三會際龍云頻授簡歡同魚水可紓談春風春日頒春酒酒後詩成是孰堪

其三

長安弦管鬧聲酣元老登壇月窟穴犮昨夜靑藜燃太乙今朝紫气映臺三純忠報國因詩發餘力籌邊對奕談卻怪稽生成底事千秋事業讓今堪

其四

元日題詩興未酣相依險韻競相穴犮寧誇世廟詞人七直倡吾曹學士三【癸未見閣臣三人】祗爲漢家宣淑气寧從晉代尙淸談垂衣聖主求玄藻肯今元臣賦不堪

○又和除夕

兩歲三遷豈捨諸新除一月適年除當壚浮白遲翰史刻燭生花款祕書此夕冬殘寒欲斂明朝春到气將舒呼兒坐聽鍾聲動未曙趨朝佩玉琚

○又和立春

春日天門四望開長安春色賦臺萊幸瞻帝裏城中柳轉憶吾鄕嶺上梅賡韻連篇元老筆宮花五色美人裁紫霞薦罷天顏喜願賜金莖長命杯

○又和人日

宦邸欣逢日是人昨辰況復是春辰人從越宿迎禧兩春到題詩續韻頻同籍弟兄今四十自慚書劍老風塵轉思帷幄紓籌者幸有中興燮理臣

○又和立春有事太廟

太史報春春己回靑旗倉服不須催爲乘鸞路從天下更載龍車格廟來玉磬鏗鏘盈玉殿金壘芬馥溢金臺幸陪對越傳佳事定有謳歌徧九垓

○來鳳詩【有序】

天啟三年正月河南撫按疏稱開封禹州於壬戌冬十月初九日午微雨有異鳥髙可六七尺身披五采頂有堅毛一撮不知何處飛來止於城北大塊山嶺萬鳥環聚縱橫數里至十二日申刻飛去萬鳥隨之其爲鳳也無疑昔黃霸守穎川卽禹州地時鳳集境上載在史乘今之鳳至適在其州非國家文明景運何以兆此不揣漫賦用紀盛事

聞鳥居丹穴其名曰鳳皇九苞成羽翼五采煥文章有竹方思集非梧不憚翔庭儀徵舜協岐嘯兆周昌千載難繩美吾朝可紹芳聖明方纘服天啟正垂裳朝講誇前代弓旌徧四方蜀黔陳露布齊魯復金湯丞弼充阿閣臺諫儗朝陽抱義刑章略戴仁賑貸詳謳歌騰宇宙淸淑萃河梁今日禹州境漢世穎川鄕曾謂次公異寧如衝主慶羽王來遠岫審覽下髙岡細雨毫光潤卿云頂蓋妝萬禽環左右數日始飛揚兩使陳方至九重喜未央太和𨿽致瑞交儆始爲康轉憶文偕舜亦憂苗與羗禎祥焉足恃兢業莫相忘

○禦園牡丹【閣試庶常題】

長安春色百花莊卻羨花王喜向陽根自上林呈國色味攢佳气見天香金莖露湛胭脂濕玉樹煙浮琥珀光莫道羣芳君獨擅多君況復侍君王

其二

雲裏帝城綺樹裝莫春春色擅姚黃誰云芍藥能堪侍始信芙蓉遠避芳禁苑栽培成錦繡瀛州歌詠盡笙簧良辰怎令花神咲相與同稱萬歲觴

○元相葉臺翁誕辰同盧饒二年丈攜尊爲壽辱惠詩箑次韻春答

名世生申五百年敢同載酒混瓊筵西浮爽气初秋滿南耀臺星徹夜懸壽國繇來歸紫閣延齡惟是在丹田弟兄博得陽春調一字千金壓酒錢

○賤生與葉臺翁同日辱賜詩大書次韻奉謝

生同君日籍同年君在綸扉拱帝筵一柱擎天勛特峻三朝委政眷眞偏已知秋色光多占更喜華顏歲益妍老我浮生慚異調敢從下裏續瑤篇

○李思凖九月誕辰寄一律爲壽

神山小隱接蓬瀛碧水依然系去情己幸鳳毛聲正噪況當鶴髮飲偏橫頻年白眼看時態此日黃花對月明閭裏不須勞倚望泥金雲裏到金城

○題謝節母冊四首

慈母當年誓靡他呱呱孺子淚如何因思堂上雙垂白豈肯輕同慷慨過

其二

從容植節栢千尋幸有階前玉樹森政以未亡酬地下相逢不負百年心

其三

一生家政一身任此日名傳耀古今曾是爲名方忍死絲綸終是主思穴犮

其四

畫荻𨿽然羨母歐傳經亦自有箕裘采風旦暮推鳴鳳愼爾明珠莫暗投

●賜傳艸

海陽林熙春志和甫著

甲子請告絕句十二首中多綴以旨意亦識葵藿之思

予告還裏辱諸老贈詩用韻漫和

次淮陽戀闕

次安慶賤辰阻風

入裏門志喜因示兒孫四首

甲子除夕

乙丑元日

城隅小齋

小舟成泛江

小舟泊先壠前

三月初詣祖父母父母各墓所焚黃是時天久旱至初十日禮竣始雨詩中及之

送揭陽何明府告歸侍養

送惠來楊明府行取

感時詩

送如愚上人歸五子山

送尙璽曾九虛還朝

壽張惺初

壽黃玉田

送孫匪莪黔守安順

賤辰何匪莪寄詩次韻奏謝

潮陽陳父母惠詩次韻奉答

送白守戎暫返雷陽

送饒平鄧父母守眞安

秋暑江上少憩

孝廉李咸池就先塋結倚云廬栽竹種黍爲適餘同長公登憩得近體二首

江上誕日

封孺人李母百歲車兌詩

黃養吾歸臨川

北山潘驛宰爲年友潘雪松先生侄以憶祖母致政歸喜賦五絕送之

送郡丞莫瑞明歸楚省覲

壽伯兄肖翁雙睂二十四韻

丁卯八月五色云見潮東南

喜潮秋捷

戊辰元旦

惺初約修褉事不赴

喜潮春捷

亦齋卽事

侄元英遠訪回羊城詩以送之兼致勉私

贈斗垣鄧君歸虔

戊辰十一月廿一日夜夢有令禁私宰余謂合家久不啖牛肉遂拈一詩誦其事睡覺只憶起語二句枕上足之輒成一律

戊辰除夕

己巳元旦

上元雨

俊士初試竟日雨

韶石謝公祖以三臺薦晉憲長仍鎭潮州七月廿一夜夢賦五言近體志喜醒只憶頸聯�句枕上足之次早爲開鎭日也

大司馬申玄渚遠訊次韻奉答

與梧守謝藎衷二首

○甲子請告絕句十二首中多綴以旨意亦識葵藿之思

爲賦初衣媿不才寧云幾動見幾回起家忠諫勞天語一字千金換不來

其二

再以全身吁闕庭聖明猶復喜明刑自知駑品非千里豈肯妨賢負法星

其三

豈謂逃忙戀太函乞骸無以扣閽三誰知衝聖畱供職未許勞臣便釋擔

其四

屢下溫詞慰出山其如鳥倦已知還恩畱供職猶無已翹首何時得賜閒

其五

五望天恩望不窮衰齡已自達重瞳更憐任事還淸健此日何當眷轉隆

其六

出山無補盡堪羞敢謂資穴犮與望優特晉司農需召用溫綸六錫邁前修

其七

六臣同斥久同盟披攊當年抗疏情隨荷玉音天上至老成忠直可勝榮【六臣事詳出山疏艸】

其八

極目天南路八千驛程猶欠買舟錢殊恩賜遽歸韓嶠實錄仍令紀載傳

其九

自媿微臣錫馬還翻蒙隆禮譽耆賢叩天祗欲收成命成命依然下九天

其十

遡籨倩瑣點朝班四世承恩戴似山莫覿天顏陳謝悃八行淸淚寸心丹

其十一

載徳南行數月長天門稽首結離腸趦趄一步一回首與世俱傳不忍忘

其十二

一出靑門暑色濃衣冠祖道望行蹤歸與擊壤同聲祝不負乾坤一老農

○予告還裏辱諸老贈詩用韻漫和

和葉相國臺翁

和李崧毓大司農二首

和董思白禮書

和柳�予司空

和傅星垣太常卿三首

和吳止園大理少卿

和鄒瀘水太常卿

和黃絅存翰簡

和葉相國臺翁

乞身奉詔出東門六傳新乘雨露恩末以扣階紓積悃寧因去國轉驚魂八千里外昌黎路只尺天邊羽翼存衝聖宵衣休告老周家畢召古今論

和李崧毓大司農二首

�年仗斥一孤臣此日誰憐萬里身幸有昌言朋誼�得徼異數主恩新乞骸已負三朝寵入裏猶誇五�綸旋轉乾坤公等在韓江獨釣未嫌貧

其二

�端久矣肅冰霜道左埋輪可紹芳問字天中天不�紆籌斗北斗爲光星辰聽履華彜重旦暮持衡社�長農父慚非貂尾續也蒙入告儗朝陽

和董思白禮書

�老馳驅萬里程敢云祖道一時傾苟非濫藉詞臣�焉得優蒙聖主情六傳恩來鵷鷺禁八行書重鳳�城寅淸自是綸扉路召對繇來在五更

和柳�予司空

當年策蹇出重城三十餘臣逐隊行敢附馬周爲鳳�祗從鹿念作蟬聲昌言已覺千金重告老寧知一�輕明主虛懷君翊戴願君麟閣不書名【時同上疏者臺臣馬�經綸鹿�從徵】

和傅星垣太常卿三首

頻年意气臭如蘭詞客翩翩數染翰天地風塵曾補�肝腸憤激獨纓冠瀛洲久羨千金馬棘寺欣瞻五色鸞【公曾爲大理少】自媿衰庸蒙胣告一犂耕雨可偸安

其二

八千里路客心然可是妨賢欲避賢聖世玦環猶是幻君家舟楫始爲僊【公詩有晉秩幾人環當玦掛帆今見舟爲僊之句】身閒禮樂天顏喜望重嵩河帝夢懸此別八行猶萬里祗從海外望奎躔

其三

得慰生平仰惠文寧甘攜手悵離羣多君疊韻時驚雨媿我無心更懶云已信星辰難聚合敢雲光霽得平分惟祈匡濟酬明聖竚看堯天樂舜燻

和吳止園大理少卿

忠貞世篤表臺端門第猶誇晉謝安甫被弓旌勛祿重便開貫索地天寬延陵有音勞拈韻逋客何緣奉染翰更憶昆昆山余片玉輝光掩映倚云看【公弟純所曾觀察潮州】

和鄒瀘水太常卿

風塵天地孰知非世事人間一局棋巢許只宜尋舊侶伊周惟在佐明時繇來耆碩趨金闕莫以遲畱厭玉墀媿我不堪肩重負讓君一著學茹芝

和黃絅存翰簡

鴻飛已倦欲投閒四十年來好閉關世事不知非與是宦情那覺玦和環幸瞻池上鳳皇客轉盻天邊鵷鷺班珍重纂修垂不朽君恩千載重如山

○次淮陽戀闕【回文】

潮陽海日向葵傾白髮捐兮答聖明橋砌玉河縈水湛閣連金殿拂風淸迢迢遠路長淮濟灼灼燻天九夏晴遙望粵云看日到樵漁自適傲肥輕

○次安慶賤辰阻風

六傳恩乘路八千孤舟猶滯皖城邊夜驚浪鬭心爲熱時望風回眼若穿忽值桑蓬增發變幸逢犬馬正身痊彼蒼願假推移力敢謂生平欲濟川

○入裏門志喜因示兒孫四首

六懇天恩六傳隨驛程猶費半年期趍朝已計歸朝日入裏還忻出裏時倦鳥惟尋三徑柳冥鴻敢借上林枝不知二疏旋家際曾有兒孫滿膝衣

其二

兒孫滿膝喜相隨稟質醇疪不可期孝弟繇來堯舜事琢磨惟在幼沖時菲食惡衣成聖果伐性酣身損傲枝莫道宦來無厚橐貽家淸白實堪依

其三

淸白濃華否泰隨撝謙六吉是休期濫於僮僕招尢日愼爾交遊寡過時睦族庶能成奕葉安貧方不負孫枝生平只此無它怍勿謂迂談不可依

其四

老我迂談不詭隨兒孫珍重好相期承恩奕世稱奇遇種徳合門答盛時自昔何緣綿玉樹於今肯讓續瓊枝殷勤勉爲兒孫祝願爾繩繩著著依

○甲子除夕

馳驅入裏甫初冬歲滿一尊三徑松歸客昔年爲逐客司農今日喜明農朝中局變心偏異海上波恬睡轉濃忽聽雞聲驚曉夢何妨少坐聽疏鐘

○乙丑元日

頻年元日叩天門此日無繇達至尊祗率兒孫朝北迀更傾葵藿向東暄陶園气轉筠爲瑞蔣徑春來艸漸蕃分罷屠蘇還再祝椒花長此頌亨屯

○城隅小齋

數椽小築傍城隈城外長江萬里來雲裏鳳皇呈五色日邊山斗映三臺啚書數卷連牀積梅桂幾株拂檻開兀坐不禁憂國慮呼童且酌掌中杯

○小舟成泛江

天地茫茫欲問津媿予猶匪濟川人幸從累牘酬歸興敢謂扁舟遠俗塵江靜不須勞擊楫風淸自是穩垂綸昔年樓櫓猶驚夢此日中流自在身

○小舟泊先壠前

頻年不到先人壠此夕扁舟泊水涯聽得蛙鳴成部曲夢來雞報恍朝儀白雲穴犮鎖千年域紫誥重光五色絲明日宣揚皆主賜松楸雨露慶休期

○三月初詣祖父母父母各墓所焚黃是時天久旱至初十日禮竣始雨詩中及之

金龜山下儼蓬萊大父封塋結紫苔翼子詒孫推積累龍章鳳誥見琪瑰靑烏毓秀靑大現白鶴飛鳴白雪來莫抱當年遺恨苦聖明今日顯王槐

犬眠夜靜卽牛眠籠裏金雞眼上懸喬木千尋環大母梧枝百世累曾玄一生白髮因多瘁三葉黃綸慰九泉願我云仍綿舊徳用酬明主錫鸞箋【大母未老發白壽八十轉黃人謂白毛婆】

先人托體是三臺仰面當潮九曲來天上絲綸馳魏闕山中艸木屬春臺宣揚甫解黃金結字句爭傳碧玉堆惟有吾親方不忝九京不夜喜顏開

金獅玉簡鎖棉洋母氏棲神是故鄕天馬當前鞍一軸雲龍數下誥三章百年已竭和熊苦今日方彰卻鮓良春暮不催風雨至對揚甫畢見天漿

○送揭陽何明府告歸侍養

爲問仙郎鼓玉琴淸時何事便抽簪榕人莫遂攀畱計只爲椿林歲月穴犮

其二

到處逢人口是碑思蒓旦未及期髙山流水賡餘韻何武原垂去後思

其三

三公一日是襟期嶺月隨君樵水湄珍重長途千萬里淸華指日待拗螭

○送惠來楊明府行取

海上光芒羨湛盧循聲遠播達皇都一腔似水懸冰鑑兩袖拂云擁玉壺花樹有年曾集雉栢林指日可棲烏知君雅負澄淸志策馬長安夾道呼

○感時詩【有序】

余垂髫時家有瓦菓餙荔梅狀盒中客入門用以初酌嘗閱葉師相集閩亦有之向在京晤冏卿王小虞先生譚及楚俗女子於歸制棕裙以裼大衣卽先大母淑人時亦用此數十年前猶存今俱不可見矣服食侈靡於斯爲極詩中略舉一二聊志今昔之感

瓦陳紅荔與靑梅故俗於今若浪推法醞必從吳浙至珍羞每自海洋來羊金餙服三秦寶燕王妝冠萬里瑰焉得棕裙還舊俗堪羞大袖短頭鞋

○送如愚上人歸五子山

山開五子儗芙蓉持缽南遊三徑松貝葉聲聞堪伏虎蓮花光現可降龍漢仙一脈飛來錫漁父多心嘆轉篷五子曾能繩五祖歸從何處問眞宗

○送尙璽曾九虛還朝

繡衣奉使戲萊衣萬里趨朝四牡飛路入西江迎老父秋來明月映旌旗堂中鶴髮殷勤囑殿上龍顏咫尺依況喜舊遊呈玉璽竚看新命拜金扉

○壽張惺初

四十餘年已續貂相看華發老漁樵弟兄弓掛𨿽逾月次第筵開祗數朝【餘七月晦玉田八月初五公初六】斗向秋中杓正轉月當朏後景偏嬌玉缸酒養千年栢焉問步兵酒更饒

○壽黃玉田【用正韻】

龍門際會幸攀龍況復桑蓬並掛弓讓我初秋寧謂弟多君五日敢言兄薇垣雅負東山望楓陛常懸洛社風數載萍分今始合何妨尊酒醉花藂

○送孫匪莪黔守安順

久擅天臺仙吏名寧從推轂祗專城黔南烽熾思龔遂闕北恩疏待士行指顧山河勞借箸億千貔虎賴提衡願君努力寬宵旰旦暮除凶奏凱平

○賤辰何匪莪寄詩次韻奏謝

揭陽焉望洛陽溪白髮從公兩地齊小阮翩翩光丈席佳兒咄咄噪穴犮閨已誇著作名山重更羨淸恬禦筆題弧矢媿懸勞記憶虯龍紙尾勝飛鷖

○潮陽陳父母惠詩次韻奉答

海濱何幸借玄綦肝膽於今一旦披驥足方馳云似錦鸞音初奏羽爲儀己知吳水波餘潤益信棉城花更奇召杜繇來推國士靑山千載慰襟期

○送白守戎暫返雷陽

海上波恬卻有因祗籨白起是前身旌旗閃爍龍蛇陣號令風霆虎豹臣數載枕戈方報主一朝分袂轉愁人聖朝正切思賢將願斬單於更畫麟

○送饒平鄧父母守眞安【眞安新造尙未罷兵詩中及之】

翩翩仙吏擅玄暉太守除書自太微淸夜韓江傳鱷徙秋風蜀道見鳬飛辟萊千里須持斧挾纊三軍�解衣應遠家猷君努力肯遺宵旰戀慈闈

○秋暑江上少憩

𨿽雲海外際昌辰無柰炎蒸困此身本爲人囂方匿影詎期天怒轉驚神江中雷雨魚龍躍舟裏啚書僮僕親卽幸乾坤開霽色可能旦夕不迷津

○孝廉李咸池就先塋結倚云廬栽竹種黍爲適餘同長公登憩得近體二首

卜築巖阿儗艸廬肯淸世浪居諸白雲穴犮處思無限綠水流時興有餘栽就蒼筤供玉矢培成和黍薦天廚公交車久識眞人气未許山中只著書

其二

鳳皇山麓鳳皇遊五色翩翩下扁舟幸有林泉供咲語更饒金玉助詩喉相攜雙壠占佳气獨躡髙峯領上游橋梓已騰燕市價可能還憶醉鄕侯

○江上誕日

秋江一葦鳳棲岑犬馬逄希又五臨漫說今朝爲掛矢敢云三載已抽簪時艱每切憂時慮主聖常懸戀主心子姓且隨歡聚首何妨發興一杯斟

○封孺人李母百歲車兌詩

五朝閨閫卽瑤池恩自神宗聖祖貤住世百年甘少一欲畱餘慶與孫枝

○黃養吾歸臨川

星斗胸羅獨抗顏說忠說孝滿人間歸歟杖履華山去家問客籨何處還

○北山潘驛宰爲年友潘雪松先生侄以憶祖母致政歸喜賦五絕送之

曾於尙璽識前修猶子東來試督郵未及期騰合譽秋風一起便思劉

其二

不貪雞肋動行吟嶺外猶存畏壘心最羨監司標實錄棘中有桂鐵中金

其三

五斗𨿽微亦主恩那堪鶴髮系慈孫白雲千里今朝合不換三公慰倚門

其四

昔有勞臣羈北山寧如今日北山還多君也是投閒者媿殺君房忙未閒

其五

勞爾逢迎鬢未銀飄然拂袖豈知貧誰云津吏無髙致林下於今見一人

○送郡丞莫瑞明歸楚省覲

海上波恬賴指揮相訝何事羨鱸肥久知傲骨輕黃緩暫向雙睂戲彩衣推轂卽今稱卓異賜環指日下綸扉𨿽然行李寒於水贏得明珠掌上歸

○壽伯兄肖翁雙睂二十四韻

乾坤何日不絪縕惟有秋來淸气淑牛女相期歲一周鵲橋爲渡天河縮此時會合喜融融人間乞巧爭馳逐吾兄是日掛桑弧共羨生庚爲專祿生當巧節性非巧老而抑抑無邊幅憶昔少年食貧時吾兄舌耕母顧復有時兄耕予欲耕吾兄惟勸予力讀比予子衿兄未休卽叨一第猶縮縮嘗入楚閩憩衙齋每云無負古良牧家食承歡也怡怡路上逢人說恂穆布素每經數十年出入猶然減從僕積寸累銖供國稅兒孫株守咸式谷世態炎涼似險巇不與雷同爭轉轂屢賓鄕射屢逡巡郡邑得聞不得目更有儉勤推嫂氏祗今踰八猶操作因之合室仰淳風相師織衽爲雍睦誕辰家慶集稱觴堂上雙睂餘百六始知甘苦有乘除苦盡甘來算不錯嗇而必壽信有之壽考繇來先五福媿我徐行可勉持媿我燕詒漸匪夙階前服食悅紛華不似吾兄事悃愊回思積徳已百年孝弟詩書爲忠告用是長歌不諱貧返朴還醇綿世族吾兄太朴今猶存八千椿樹爲兄祝

○丁卯八月五色云見潮東南

卿云五色現潮東萬里浮光想亦同鳳嘯山河瞻翼鳳龍飛天地慶從龍瑤華泛斗籠梧樹瑞气凝秋遶桂叢己卜賢書應出類定知廷對集羣雄

○喜潮秋捷【得報二十有七人又惠來占筙海豊者一人共二十八內孫婿二人會中五人詩中及之】

婆娑姮女桂花莊散與瀛州滿地香天上宿星纏嶺表雲臺豪俊集潮陽況逢雙闕門楣峻更有盈階桃李芳一自昌黎千載後滿江風雨見龍翔

○戊辰元旦

元年元日爲春日歲去歲來幸泰來天自春陽開世運人從泰道慶臺萊貞元復際三元歷獻歲羣稱萬歲杯嶺外老臣翹首望明良千載詠康哉

○惺初約修褉事不赴

永和遺迹渺難穴犮千十庫風流屬太函犬齒衡茅逢七七龍飛日月際三三友生有約期心賞只尺何緣覿面譚可是張華能醉客逋僊籠鶴爲辭酣

○喜潮春捷

萬里泥金捷似飛瀛州十日快春闈神龍禦世新皇極逸駿乘時擁帝畿斗北七星還踰一潮田間气最爲奇祥雲正爲人文兆努力相期答衮衣

○亦齋卽事【小舟名扁晦翁眞迹】

吟哦齋裏固齋哉舟上吟哦是亦齋月影浮搖帆影蕩風聲遙動櫓聲諧沙汀鷗鷺皆成趣海山喬煙塵也壯懷更涉啚書爲度日此身不覺在天涯

其二

亦齋本是涉川器暫以琴書寄興遊不羨帆檣多錦纜寧甘飄泊一虛舟編摹自覺忘魚鳥吟弄何妨問鬥牛況有考亭眞迹在忍教孟浪負前修

○侄元英遠訪回羊城詩以送之兼致勉私

江天秋爽滿瀛州小阮回車作勝遊珠海光連金玉气龍門路接鳳凰洲匣中幹莫寧終閉囊裏琴書自有投願一亢宗倍努力無令鶴發嘆淹畱

○贈斗垣鄧君歸虔【君工畫曾尉天臺其子靑衿有聲】

曾入天臺啖幾桃滿天風雨任揮毫髙岡種得梧桐樹梧上於今有鳳毛

其二

自許逃名隱畫圖頻年浪迹徧江湖爲予貌得皤皤發一點靈臺貌乎

○戊辰十一月廿一日夜夢有令禁私宰余謂合家久不啖牛肉遂拈一詩誦其事睡覺只憶起語二句枕上足之輒成一律

元良禦極重羣生堂下櫟椒【牛也】恩亦並郊社犧牲皆俎共乾坤風雨一犂耕𨿽然歷世鞭箠苦幸有明時愛護宏自勘吾家原守戒不忘夢寐續詩成

○戊辰除夕

天假餘年逢七七曾玄逓抱發垂肩𨿽邀湯餅堪頻集敢望箕裘得幾傳偶以雈苻塡嶺海登令桑梓染風煙卽看宵遁寧人力此夕何妨臥榻眠

○己巳元旦

九五龍飛今逾歲八千里外戴堯天三更皷角催新籙此日融和勝舊年頌啟椒花歸主聖尊開栢葉集孫玄自玆旦旦同聲祝天保南山壽不騫

○上元雨

元夕繇來星月輝如何此夕轉霏微蛟遊赤海猶翻浪鷙伏靑山未解圍天憫炎荒生雨露人逢嗇運吝珠璣更闌霄漢俄開霽歌舞踟躕不忍歸

○俊士初試竟日雨

英雄始戰聽鳴鐘淸夜聞雷興轉濃筆下縱橫雲致雨硯中變化雨乘風終朝淅瀝添吾趣千載文章蕩此胸韓渚湏臾傳漲滿竚看鱷徙起蛟龍

○韶石謝公祖以三臺薦晉憲長仍鎭潮州七月廿一夜夢賦五言近體志喜醒只憶頸聯�句枕上足之次早爲開鎭日也

下車方數月仗劍靖疆場露布連三省天章寄一�勞君盟細柳報主獻長楊此日轅門辟蒼生喜若�

○大司馬申玄渚遠訊次韻奉答

一從附驥羨空羣此日中樞典六軍系籍四朝耆�重銘勛兩世古今聞身承帝問歡如水膽落天驕�若云宗社有靈懸帶礪相期翊戴聖明君

○與梧守謝藎衷二首

僊郎出跨五驊驑百粵西來第一州墨綬昔年歌召杜黃堂此日快君侯鐵城表樹山南峻玉洞風雲水北流司馬勛名君莫讓聖明綜核重邊籌【司馬翁公萬達潮人初守梧州謚襄敏】

其二

朱輪千里控名疆十萬熊羆待糗糧茂畹芳蘭驕桂嶺盈階玉樹煥梧陽刑淸無用嘗魚鱷化洽偏宜集鳳皇旦暮飛鳬朝魏闕遙祈淸望宴明光【搜神記扶南王範尋養鱷魚十頭若犯罪者投之池中鱷魚不乃赦故府城桂江號鱷江○鳳非梧桐不棲故雲集鳳皇】

