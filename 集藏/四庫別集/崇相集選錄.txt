崇相集選錄

崇相集選錄附錄一附錄二附錄三附錄四附錄五附錄六

崇相集選錄

董應舉撰

嚴海禁疏﹝萬曆四十年十月吏部文選司員外董應舉題﹞

爲觸事陳愚﹐乞嚴海禁﹑原錄封疆任事戮力收功之臣﹐以弭亂萌﹑以風有位﹐以保萬萬年治安事。

臣聞天下之患﹐其來有漸﹐其發不可禦。其初必有先見之士折其萌﹐其後必賴忠武之臣收其敗﹔其萌不折﹐其敗乃成。然而世重言之者﹐恐無益而先受其禍也。臣﹐吏部司屬也﹔所職在知人察吏。此外宜不必言者﹐而患有關一方﹑系天下﹐昔嘗其毒﹐今且更甚﹔不早言之﹐他日將有不可支之患﹕故臣不得不言。

臣﹐閩人也。閩在嘉靖之季﹐受倭毒至慘矣﹕大城破﹑小城陷﹐覆軍殺將﹐膏萬姓於鋒刃者十年而未厭。倭之視閩如剃艸焉﹐歲劫﹑歲焚﹑歲殺﹔有司將吏﹐狼顧脇息而莫之誰何﹗其後乃得戚將軍繼光者從浙提兵轉戰與兪大猷漸次收復﹐搜山搗海﹑竭智窮力﹐出閩於血肉水火之中而存其遺孑。蓋至穆廟之世﹐而閩始完。其禍之慘烈而難收如此。推其禍始﹐乃由閩﹑浙沿海姦民與倭爲市﹔而閩﹑浙大姓沒其利﹐陰爲主持﹐牽連以成俗。當時撫臣朱紈欲絕禍本﹐嚴海禁﹔大家不利﹐連爲蜚語中之﹐而紈驚死矣。紈死而海禁益弛﹐於是宋素卿﹑王直﹑陳東﹑徐海﹑曾一本﹑許恩之流爭挾倭爲難。自淮

揚以南至於廣海萬餘里﹐無地不被其殘滅﹔而閩禍始慘矣。當時微繼光﹐無論東南﹐閩非國家有也。臣聞劫數將至﹐民生外心。昔日東南之亂﹐天地一大劫也。去今未五十年﹐民又生心﹐相率與倭爲市。福州﹐首郡也﹔處八閩之脊﹐而綰其會。福州有事﹐則八閩中斷而不相屬。臣幼時聞諸父老﹕嘉靖末﹐倭肆劫得志﹐一夕談笑﹐肉薄城下不過千人﹔城上人股栗﹐江上兵船銜尾閉眼欲走。當事者不得已﹐括金帛啖之﹔揚揚而去。當時幸城內無通倭者耳﹔設有一焉爲之內應﹐省城必危。省城危﹐而八閩之道不通﹐無閩矣。今之與倭爲市者﹐是禍閩之本也﹔而省城通倭﹐其禍將益烈於前。臣聞諸鄕人﹕向時福郡無敢通倭者﹔卽有之﹐陰從漳﹑泉附船﹐不敢使人知。今乃從福海中開洋﹐不十日直抵倭之支島﹐如履平地﹔一人得利﹐踵者相屬。歲以夏出﹐以冬歸﹔倭浮其直以售吾貨﹐且畱吾船倍售之﹐其意不可測也。昔齊桓欲取衡山﹐而貴買其械﹔欲收軍實﹐而貴糴其粟。卽倭未必然﹔然他日駕吾船以入吾地﹐海之防汛者民之漁者﹐將何識別﹔不爲所並乎﹖萬一有如許恩﹑曾一本者乘之﹐不賈白衣搖櫓之禍乎﹖又況琉球已爲倭屬﹐熟我內地﹐不難反戈﹔又有內地通倭者爲之勾引。此非獨閩憂﹐天下國家之憂也。臣聞伏卵翾飛﹐牙蘗穿屋﹔蟄蝮被山﹐乳蟻漏海﹕事有未作﹐亂有未形﹔況其已著者也﹗使嘉靖之季早嚴海禁﹐則王直必不敢自徽往﹐徐海﹑陳東不敢自浙往﹐曾一本﹑許恩不敢自閩﹑自廣往﹔東南受禍﹐安得若是烈也﹗由今思之﹐則朱紈曲突徙薪之策﹐勝於十萬之師。猶當追錄而祀之﹐柰何使蒙不白之冤於異世乎﹖戚繼光收復閩土﹐庶幾十一於湯和﹔況乎坐鎭薊門十五年一塵不聳﹐不知省國家幾千百萬錢糧﹑全邊塞幾千百萬赤子﹗乃生不蒙列土之封﹑死不獲華衮之謚﹐將何以勸忠勇而鼓其死力也﹗嗟呼﹗世平則文吏持議﹐使先見之士不得終其謀﹔世亂則武夫效死﹐至治平而復忘之。國之大患﹐故在於此。昔弦髙犒師﹐秦兵卻走﹔契丹狃宋﹐萊公戒心﹔智髙蓄謀﹐宗旦蒙死。今臣鄕羣通倭而臣獨言之﹐則臣之家族必受其禍矣。然臣不言﹐則全閩禍而國家亦禍。語有之﹕『先事而言﹐是謂不祥﹔後事而言﹐國受其殃』﹗臣不敢避「不祥」之禍﹐使至於殃國﹔故敢冒昧上聞。伏乞敕下臣部早選才望﹑有方略者爲福建海道﹐專主海禁﹔假以便宜﹕凡惡少通倭者及大姓出母錢資之通倭者﹐皆重法以折其萌﹐比於武王「拘戮羣飲」之義。若海道能禁絕通倭﹐卓有成績﹐加銜進秩﹐與之久任﹔或照邊方兵備﹐一體超升。仍乞敕下兵﹑禮二部﹐議勘朱紈當日因何而死﹖果無他罪﹐止因海禁爲士大夫所中﹐乞爲申白﹐建祠原鎭地方以風任事之臣﹔詳勘戚繼光救閩功次並薊們十五年不中虜患﹐其功當比何人﹖或並名將兪大猷一體賜謚﹐使忠勇者樂忘其死﹔亦今日之急務也。

臣伏見陛下聖徳﹐上符世廟。而嘉靖末年東南多故﹐當時國家財力尙饒﹑材武尙眾﹑法令尙嚴﹐而蕩平禍亂猶尙如是之難。今財力匱乏﹑法令廢弛﹐天下倉庫如洗﹑國儲不能支二年﹐加以建酋佯順卑翼以俟﹑粵東夷市變煽難知﹑沿海倭患旦夕不測﹐而虜封未就﹑羌變時作﹐水旱妖怪無處不有。陛下方舉萬萬年之觴﹐大小臣工諱言職事﹔臣不知將來之所終﹗臣肉不足以潤斧鑕﹑骨不足以塡坑塹﹐獨有報國枯腸欲先事而吐﹐以當唐人千秋之一鑑。伏惟陛下裁察﹗

答沈寧海﹝壬子﹞

���報正嘆息時平武節之難爲功﹐從古已然﹔不獨將軍然。使有志烈者爲將軍憤怒投書抵幾﹐將軍何媿與﹗將軍勞苦功髙﹐五十餘僅僅守一參將而曰「納賄」﹐將何人不納賄也﹗世之眞納賄不識一陣﹑拱手而取大官者﹐往往不掛人言﹔而功如將軍﹐顧反波及﹐宜乎將軍之撫瘢痕而內悲也。𨿽然﹐使將軍不識一陣而取大官﹐使人目曰「債將」﹐將軍甘之乎﹖英雄心骨﹐自與人不同﹐挫而愈厲﹑抑而愈奮。昔兪虛江被逮﹐加以嚴分宜父子之貪鷙﹐幾上肉耳﹔猶揚揚入轅門﹐大言曰﹕『這一番﹐只爲我妝點光景』﹗將軍何介介於此哉﹗「捲甲躬耕」之言﹐竊爲將軍不取﹗今海禁不戢﹐盜賊多有浸成嘉靖季之隱憂﹗邊備尢疏﹐斷爲可慮。此將軍磨劍以需之日﹐𨿽欲教子自樂﹐恐不可得﹗幸毋以小小感憤﹐易其盡忠報國之心也﹗

天下事﹐非三寸管者所能爲。敝鄕築堡﹐蓋出不得已之計。今已就十七﹑八﹔爲丈三百﹐皆琢石爲之。費取地價﹑間架錢﹑官助﹐益以先人饘粥之田。適將軍賜至﹐不得不拜其有以報將軍也。川扇十把﹐奉上麾暑之用。不盡。

答兪將軍﹝壬子﹞

遠勤使命﹐若感激於不佞之畱意先將軍者。不佞非爲先將軍也﹐國家食力臣之功﹑地方蒙力臣之徳而事已忘之﹐冒功﹑冒賞者相踵也。無功而借爲名者相屬﹑實有盛烈者僅報以官﹐誰論其世哉﹗且文臣持三寸管優遊而取八座﹐廣田宅﹑驕妻子﹔何功於國﹐而歿必易名﹖獨靳於功臣﹐不知何說﹗不佞非爲先將軍也﹐恐無以風效力致命之臣而鼓壯其气﹔他日有事﹐無敢先登耳。不佞𨿽文弱而喜武節﹔先將軍被逮而不懾﹑負謗而不詘﹑守策而不易﹐存大勝而讓功﹐此何等學問﹗將軍有意乎﹖未可以少阻牾而介心也﹗

海禁壞久﹐當事者向未措意﹔故將軍蒙疑。今新公到矣﹐此將軍自見日也。沈寧海在浙﹐浙人倚以爲重﹔豈以將軍而遜之﹗不顚﹑不狂﹐其名不章﹔不挫﹑不折﹐其功不烈。幸終勉之﹗

與呂益軒﹝壬子﹞

承示海上事體﹐盜賊責成寨﹑遊捕緝﹐且令護送商船﹐下每視爲故紙﹔此近來綱紀不飭﹑人心積玩之獘﹐由來非一日也。聞之諸弁﹕獲賊不難﹐所憚者審解煩費﹐纏繞日月﹐經問衙門或有恩貸。武夫力而肆諸原﹑文吏寬而縱諸柙﹔不肖鄕官受賄而鼓舌﹐長厚有司不忍於盜賊﹐而以放蛇﹑放虎爲陰徳。凡今盜賊之多﹐率由於此。卽通倭之不能禁止﹐其獘亦然。如使賊獲必法﹑獲賊者必賞﹐何患江海之不淸﹗惟賊獲而賊復生﹑獲賊而兵見苦﹐不惟無功﹐而且文致其罪﹔此所以難也。彼不獲賊﹐不過詰責﹔獲賊審放﹐且以賈罪﹕彼何苦爲之﹗故兵哨與賊﹐常陰相避。凡海上數盜﹐卽哨兵亦頗知之﹔而不力爲捕﹐甚且有哨捕殘兵自爲之者。今欲力振此獘﹐當使下人知獲賊之爲利﹑不獲之爲害﹔破從來積獘﹐士乃用命也。

「仁」之一字﹐不專在生。不除盜賊﹐決不能安民﹔不能安民﹐決不能爲「仁」。除一﹑二盜賊以救民﹐仁孰大焉﹗除一﹑二賊則爲盜者戒﹐是亦所以仁盜賊也。不然﹐人人皆化爲盜賊矣﹔至人人化爲盜賊而除之﹐其殘不亦甚乎﹖若令哨兵獲賊者與殺虜同賞﹑地方獲賊者與哨兵同賞﹐決無吝惜﹔則賊之不除者少矣。

至於水兵數汰﹐爲害甚大﹔弟將繼有言焉。明臺必不我厭也﹗

答沈將軍

某𨿽文弱﹐卻喜武壯。嘗謂武夫可爲文士助者三﹕捨命﹐一也﹔決气﹐二也﹔直腸﹐三也。文士得此﹐方能有益國家。今之武夫﹐好爲文以取悅縉紳﹔某甚笑之。捨其所有事而從事於浮游斌媚之觀﹐此有識文丈人所用自悔者﹔而將種亦爲之耶﹖將軍義俠武節﹐少年從塞上﹐手殺虜﹐擲之市中﹐無慮數百﹔便宜出海﹐不爲文法牽拘﹐竟能呼叱馮夷﹐赭倭黑水。不獨號令指揮三軍加勇﹐而無戰不爲士卒先﹔長刀厭血﹑短劍朱腥﹐使屬甲者皆若將軍﹐無虞寇矣。今天下洶洶﹐有不可知之事﹐遼陽爲甚﹔將軍其何策以弭乎﹖萬古英雄﹐只拚一死﹐便足壓倒古今忠臣﹑孝子﹑俠士﹑節夫與﹗夫蓋世之勛名﹐𨿽作用不同﹐根基皆從此立。文士有口而已﹐何用哉﹗願將軍自愛﹐捐軀報國﹐會有其時﹗

答呂益軒﹝癸丑﹞

正要與兄言海上事﹐閩之戎政﹐水爲第一﹑陸次之﹔倭未有不禦於海而禦於陸者。水陸伎倆不同﹕刀箭筅楯﹐陸之伎也﹔水戰只在慣風濤﹑識風勢﹑善拋石﹑會犁船﹑精火器而已。今以不習水之陸兵撥之於船﹑以不習水之將撥之管船﹐是以兵予敵也。此獘不更﹐𨿽歲做船﹐無益﹗且民船修艌常至十餘年不壞者﹐以人常在船﹑船常燒虱也。今兵船燒虱艸料盡入書房之手﹐苟且故事﹐船則易壞﹔往往不敢出入風濤。卒有賊至﹐何以用乎﹗船中銃﹑火箭等器架藏不得法﹐往往置之水堵﹐涇气侵之﹔加以制銃不牢﹐發而傷人。其餘器械﹐十件九廢。無賊則已﹔有賊﹐兵船恐不足恃。以弟愚見﹐寨﹑游船若欲得用﹐須募海人﹗錢糧不足﹐寧可減船﹐決不可以陸爲水。至於水將﹐亦須就水遞升。如捕盜有功﹑不害民者升哨﹐哨升總﹔擇其灼然有功能者﹐升一以勸百。是謂以水擇水﹐長技益精﹔將不習水﹐有勇安施﹗

今兄一肩擔著福建水兵﹐水將更須畱意。

弟不出山﹐猶肯時時入告﹔弟出﹐恐無多口士夫如弟者。今世通天下皆作楊子學問﹐不肯作墨。孟子甚墨﹐弟則甚楊。楊雄﹑韓愈皆曰孔﹑墨﹐不曰孔﹑楊﹔其故可思也。

答呂益軒﹝癸丑﹞

承示玄嶽﹑赤石﹑見素三兄到敝省信﹐大快事﹔但恐赤石未必遽出。其推海道﹐亦前部議所及。

凡官非久任﹐決不能成功。久任﹐賢者之利﹐不肖者之所惡。久任以責成﹑破格以旌異﹐遲於前者超於後﹐無功不集﹑無賢不勸矣。賢者愛行其志﹐甚於愛升官。弟在銓司﹐每恨遷轉之速。況海上事體﹐關系得失匪輕﹔欲振於久弛之後﹐圖爲萬全之謀﹐而以日月從事﹐決知其不能也。處置衛所議﹐鑿鑿可行﹔非身經巡歷﹑究心利病者﹐安能規畫確正如是。斷宜詳院﹔他人代庖﹐代庖而已。賢者無一處一日不是心血流注﹐印接在手﹐便欲終始成緒。代庖而不巡歷﹐何名爲代﹖巡歷而不條議﹐何貴於巡﹗況款款皆中窽會﹐卽以此告新令尹﹐猶不失爲謀國之忠﹔豈可預逆其異意﹐而遂輟不行哉﹗幸卽詳院﹐爲保衛沿海第一策。

撫臺初推時﹐或有異同。其爲軍門以後﹐計安地方﹐不遺餘力﹔與前數公大異。何以不覆畱而致其移鎭﹖鎭一移﹐則海上情形旣隔﹐不免卒應之滯。弟曾勸其稍遲數月﹐實爲全閩﹐不暇計時局也。

景云有薦﹑徐當有推﹐赤雉之於長沙﹐終不免休致一疏﹔數年起復﹐猶爲穩便。弟於陳﹑莊二兄累薦﹐部中舊同事有知之者﹔不知舊興化是有心人否﹖

近撫院欲弟一晤﹔弟旣難於上省﹐又恐芋原各官謁易之冗﹐不得須臾﹔無已則郊外乎﹖且弟亦欲從臾撫君﹐勿以時局弛其寧固閩海之心﹔勢旣不得﹐卒代權﹐又不能獨卸﹐自處於「難進難退」之地。萬一周防稍疏﹐致有紛紜﹐益遺言者以過端﹐不如坐鎭會省疏﹐疏乞歸﹔旣不廢事﹐亦足明志。蓋志之決與不決﹐不在鎭之移與不移也。弟嘗言被論大僚﹐初亦無甚可摘﹔及至杜門﹐公事益弛﹐於是言者益得持其短而攻之益驗。若被言而素服視事﹐日日疏歸﹐志在必去﹐不以一日忘國之憂﹐豈非大臣風節哉﹗或以此言爲無恥﹐今之數數杜門者﹐豈盡有廉恥耶﹖大臣無恥﹐則小臣何視﹗大臣以人言爲廉恥﹐則小臣益玩﹐國事益弛。觀此時局﹐眞不知所以救之之法也﹗

答徐按院﹝乙卯﹞

去秋備荷隆款﹐所不一字鳴謝者﹐自以旋歸指日﹐可再叩首階墀耳。

承讀條畫﹐言言中會﹔備荒防海﹐尢荷至心。益軒二議旣除殘兵作賊之害﹐又重衛所防守之權﹔水兵以不汰而益精﹐衛將以考核而益勵﹕此最得之。獨水將一節﹐某向有膚見﹕欲令把總﹑哨官皆從水擇﹐不必以「名色」充授。捕盜有功者﹐升哨﹔哨有功者﹐升總﹔總有功者﹐升欽。蓋從水擇將﹐則水技益精而緩急有用也。海國所急者﹐水將耳。前言堪任之人亦於海素習﹐曾以便宜捉倭於海外者﹐非題請不可。

得備荒之金至於二萬﹐此從來未有﹔而竇淮南乃出四之三﹐某如何不感﹗且前年攺折及預放六月軍糧﹐潛弭荒變﹔某所親知。三至福建﹐潔白不攺﹔二杠往返﹐到處皆然﹕某如何不服﹗柰何以纓冠之偶後﹐遽爲賢者尢乎﹖人才難得﹐有一再潔白﹑未得所圖而中變者矣﹐有一再潔白﹑得所圖而中變者矣﹔久而不變﹐則其品已成。𨿽偏﹑𨿽瑕﹐猶當寬恕。若件件責備﹐卽孔門多棄人矣﹔何以行行貨殖賦粟倍﹑他日身經鳴鼓者﹐猶稱賢哉﹗故某覆淮南致仕﹐略其遲而揚其功。某與淮南書﹐就其語而規其不大﹔欲使賢者交相濟也。兵垣不察﹐反以爲罪。某直受之所以不辯者﹐恐辯則淮南益受傷也﹔且辯以求白也﹐某不做官﹐何須求白﹗

髙寀遷延﹑道路說謊抗旨﹐敝鄕兩衙門一時俱盡。某又被言﹐不知此事將何稅駕﹗老公祖其亦終念之乎﹖

籌倭管見﹝丙辰﹞

倭垂涎雞籠久矣。數年前﹐曾掠漁船往攻﹐一月不能下﹐則髡漁人﹐爲質於雞籠﹐請盟﹔雞籠人出﹐卽挾以歸。今又再舉者﹐不特倭利雞籠﹐亦通倭人之志也。

雞籠去閩僅三日﹐倭得雞籠﹐則閩患不可測﹔不爲明州﹐必爲平壤﹗故今日倭犯我﹐則變急而禍小﹔倭取雞籠﹐則變遲而禍大﹕此灼然也。且昔日倭殺我人﹐今日倭煦我人。倭殺我人﹐人怨之﹔倭煦我人﹐人暱之。故殺我者怒我﹐煦我者豢我也。怒我﹐可敵也﹔豢我﹐不可敵也。今通倭人皆言「倭國好」。——夫寢鋒刃﹑樂殺戮之人而謂其好﹐剖孕婦賭男女﹑注孩兒於槊觀其宛轉以爲笑樂之人而謂其好﹔明州﹑平壤呼吸崩殘﹐東南積骨成山﹑朝鮮僅棲黑子﹐此誰之爲﹖而翕曰「倭好」﹑「倭好」﹗嗚呼﹗非天將降劫於生人﹐何以心迷如是耶﹗卽近日麂山二倭船﹐漁船遇之而走﹐魚不及收﹑网不及取﹔倭遣漳人以甘言招之﹐爲之收魚斂网﹐舉以還之。送之以魚﹐卽合掌以謝﹔豈昔日凶殘﹐今變爲禮義哉﹗然至東湧﹐二船成五矣﹐吉了﹑白芒居其三——此中國船也﹐爲彼所並。獨劉一船走﹐則刜其手﹐溺其一於﹑披其一子腰。故不走﹐則慰之﹔走則殺。懷以徳﹑示以威﹐於是遇倭者毋敢走矣。由此言之﹐倭誠好人哉﹖昔契丹犯宋﹐小掠而還﹔寇萊公策之曰﹕『此狃我也』﹗乃豫召石保吉﹑李繼遷等於要地。及羽書一日五至﹐萊公言笑自如﹐直促眞宗過河而已。蓋其謀豫﹐故神閒而气壯也。今倭僅五船耳﹐以利愚我﹑以甘言誘我﹑以殺走者恐我﹐又潛入內地探我﹔五寨﹑三遊﹐熟視而不敢動。警報急﹐則張皇肉縮﹔寬﹐則遂謂無倭﹐飾言以誤上司。萬一如契丹狃宋﹐去而隨之以盜﹐漁船不敢走﹑兵船不敢禦﹔閩之爲閩﹐其可知哉﹗不知今之爲萊公者﹐果出何策也﹖

以愚意度﹐倭之計有五﹕以小賊嘗我而佯去之﹐乘我懈而大恣焉﹕一也。以甘言誘漁舟藏倭其中﹐以釣﹑以偵﹔掠舟旣多﹐突然乘我虛﹐奪舟入港﹐我不及防﹕二也。徘徊海上﹐招他盜爲羣﹐以中國攻中國﹔散出撓我﹐如羣蜂螫手﹐人不及搏﹕三也。以取雞籠爲名﹐視風所便﹐轉帆入寇﹔捨船登陸﹐不過數百倭﹐橫行郡邑﹐疾雷不及掩耳﹕四也。旣得雞籠﹐要我互市﹔乘便席捲﹐忽起燎原﹕五也。賊有五計而我五瑕﹕通番姦民爲倭作間﹐飛語惑人﹐搖動人心﹕一瑕也。將領包兵以媚上﹐兵無實數﹕二瑕也。通倭人以船予倭﹐我船又率小而不牢﹐不可以■﹝犂﹐牛代禾﹞賊﹕三瑕也。無賴少年喜亂﹐海上盜乘亂而與倭合﹕四瑕也。城郭不完﹐土堡少而多壞﹐賊至則掠所有以爲資﹔用吾民爲向導﹐民化爲盜﹕五瑕也。其間利害﹐尙未敢言。但以彼五計攻我五瑕﹐栗栗岌岌﹐危乎難哉﹗今欲轉我五瑕﹑奪彼五計﹐在明法令﹑固提防﹐用術以反之而已﹔賊之滋蔓﹐不可撲滅也。以掠民因糧於我﹐若令所在造堡而少資之﹑力不足者造敵臺﹐寇至盡收以入﹐堅壁淸野﹔則賊無所掠﹐其勢難久。彼誘漁船欲乘我虛﹐我卽以漁船藏兵殺之﹐出其不意﹐則彼窮。彼欲招他盜撓我﹐我募海人爲兵厚餼之﹐無不應募而殺賊﹐彼又窮矣。彼以取雞籠爲名襲我﹐不能飛越吾地﹔吾嚴備逆擊﹐則襲不得施﹐又窮矣。其大要尢在擇將﹑在募海人﹑在通琉球市。夫兵﹐難口戰也﹔戰在膽﹐膽在練。未經戰者見敵而栗﹐安能戰﹗戰海者﹐必習海。海不習﹐立且不定﹔而欲用之於戰﹐促之敗耳。今必擇經戰慣海﹑有勇略人爲將﹐精募海人爲兵﹐而後可以戰。蓋海人不畏風濤﹐膽壯﹑識風勢﹔資以刀銃﹐足以擊賊。寨遊亦有土人不得用者﹐所募多遊惰﹐又兵數少﹐不敢戰也。故賊嘗語人﹕『兵船至﹐我臥而殺之﹔「兄弟兵」至﹐我立而與敵』。——兄弟兵者﹐謂漁船自相爲也。但漁船不敢帶銃﹔有銃﹐則敵之耳。往時收功﹐多以漁船﹔故可用也。至若琉球﹐往時歲市易於我以轉市他島﹔自「十年一貢」之旨下﹐漢物之外﹐市者少。於是通倭者大得利﹐相踵以去。初猶候風﹐今卽秋冬亦往﹔名𨿽禁之﹐實不能禁。得利﹐卽淫賭遊蕩﹐且生外心﹐勾引爲非﹔從來之勢也。今開琉球之市於外寨交易﹐則外貸流通﹔姦人牟利者﹐近亦得售。不待生心於鯨鯢之窟﹐而勾引可潛消。或曰﹕『倭以琉球市﹐將如之何』﹖曰﹕『琉球人貢則受之﹔琉球以倭人貢﹐則我嚴備而卻之。不去﹐則殺之﹔總得漢物耳﹐何苦來而得卻也』﹗且與其以雞籠市也﹐孰若以琉球市﹔與其闌出而釀勾引也﹐孰若開一路於琉球﹗

審畫制變﹐未雨綢繆﹐使民不至糜爛﹐則在當事者之有遠猷﹔如某偏見獨識﹐固不足采也。

答葉閣下

警報未至﹐飛語四煽﹔謂思蘭女爲王妃﹑蔡欽所子爲將﹐能飛躍數十船﹐今來屠某者。宗戚皆恐﹐妻妾皆泣﹔小兒請某避三山﹐而某堅不肯。謂兒曰﹕『汝欲我避三山﹐姑勿論三山更不可守﹐且我與汝兩地﹐賊在彼則此慮彼﹑賊在此則彼慮此﹐兩慮相系﹐何以守城﹗若賊至﹐棄堡以走﹐追殺立盡。先事盡室而去﹐人多物貴﹐何以支吾﹗不如結鄕社﹐賊至則守﹑賊退則耕﹔萬一不幸﹐走亦死﹑不走亦死﹐等死耳。寧其以逸死也﹐或者求死而得生﹐亦未可知』。又謂妻妾﹕『婦人從夫﹐夫生亦生﹑夫死亦死。汝欲棄我他避﹐是何心腸』﹗乃不敢言。某前上「禁通倭疏」時﹐曾曰﹕『臣言則家族禍﹐不言則天下禍』。若欲走﹐則當時不該上此疏﹔旣上此疏﹑又造此堡﹐則今日不宜走矣。且某足一移﹐人心益恐﹐海邊釀成大亂﹐亦未可知﹔故不得不矯情以鎭物也。

答曾明克

四﹑五十年無倭警﹐今乃有之﹐通倭之效也﹔反謂疏禁通倭者致其窮極﹗夫通倭人﹐何曾禁哉﹗卽倭自言﹐亦曰「中國歲有四﹑五十船往」﹔此官遣之耶﹖抑自通耶﹖而曰「禁之窮極」﹐何說也﹗禁之窮極﹐尙有四﹑五十船﹔若不之禁﹐當千餘艘耶﹖夫我之勝倭者船﹐設通倭船爲彼所畱﹐則我之長技奪矣﹔故某慮此而謂其當禁也。然亦何嘗禁﹔獨敝里人﹐則數數勸之﹐無敢行者。私以此爲報朝廷一事耳﹐而吠聲者乃挾倭而恐我﹐亦愚矣﹗

前倭止二船﹐而七遊﹑五寨無敢發一矢﹔至伯起去﹐而偵始眞。後倭數船﹐而七遊﹑五寨無敢出一睨﹔至右伯出﹐而倭始遁。蓋彼亦有耳﹑有目﹐彼亦愛性﹑愛命﹔我恐則淩﹑我狃則襲﹑我無備則劫﹐其勢然也。故知今日戰具不可不修﹑軍令不可不一﹐士夫議論不可葸而佐倭。今年風逆﹐秋盡乃虞耳。某與右伯渡海﹐益知形勢﹑益知兵船不敢向敵之故﹑益知禦倭之方﹐獨獘孔難塞﹑誤轍難更耳。坐守龍城無他繆巧﹐只是蠻法鎭壓﹔海上人心止視吾足﹐吾足動而人心益搖也。昨在海上﹐檣僕於水﹑戰枰崩落﹐而神气不動﹔亦只是膽粗﹐無他學識。今方與眾議增城堡﹐以壯人膽。只恨我無銀﹔若有銀﹐募勇壯不惟可守堡﹐且能殺船﹔地險而多可伏也。

明克教我﹗以避亂自蒙一夜數徙之說﹐我則不能。然伯起被倭畱﹐已足泄側耳我者一﹑二矣。入省﹐更側其目﹔不如止也。

答黃撫臺

海警乍聞﹐姦言煽熾﹔謂倭將甘心「疏禁通倭」之人。某不得不身當海喙﹐以鎭人心。後董伯起奉軍令偵探東湧﹐苦於無船﹔某恐誤軍機﹐不得不就管頭處置以速飛渡。不意竿塘﹑橫山﹑東湧信地﹐兵船絕無一隻﹔倭船巧藏以伺﹐伯起遂爲所挾。𨿽忠憤激烈﹐於中國事體不無少傷矣。

近見方輿求往倭國接伯起歸手本﹐心甚不喜。大抵此事不可以伯起故﹐開姦徒市倭之門﹔不可以警息少靖﹐緩選將練兵之舉。海用海將﹑海用海兵﹐不度其宜而責其效﹐決無是理﹗今日所恐在倭知我虛實﹐今日所苦在姦徒挾倭爲市﹔事慮其終﹐當愼其始﹐伯起不足顧也。

謹將「偵倭實話」﹑「辛亥禁通倭疏」及方輿奉稟稿呈上。福州備兵可借呂益軒﹐起沈有容參海上﹐亦三年之艾也。

與畢見素

海上初十晚始雨﹐略可救槁苗之命﹔尙須馬鬃一點也。

戎政近𨿽攺觀﹐然選操水兵最要﹔選﹑選之於海﹐操﹑操之於海也。兵未有不能水而能戰者。猶之土人也﹐或望水而嘔﹔猶之海人也﹐或望海而眩﹕習與不習也。宜令所募兵﹐俱駕船至定海﹑竿塘﹐能行走自如者﹐眞水兵也﹔卽聽用。把總﹐亦以此選之。選得千兵﹐雜以銃手﹐統以慣海﹑慣戰之將﹐時時操於海上﹐則人人膽固﹐而倭不足慮矣。其次﹐擇要地而城之。賊至則淸野﹐令無所得食﹔賊入則尾其後﹑賊出則扼其吭﹐省城可髙枕而臥也。五虎門最要﹐慶石可城﹔有此二著﹐卽不必偵探﹐坐得勝籌矣。今百事未歸矩﹐但欲偵探﹐譬如病人不調理气血﹐但使巫視鬼﹔巫說多端﹐病亦不起矣。撫公前日見教﹐以無事常如對敵﹔誠是也。弟所言二著﹐亦宜早辦﹗何如﹑何如﹖

答韓璧老海道

環天外夷狄﹐凶莫如倭﹐狡莫如倭﹔前事可見。王直﹑徐海等之殘東南﹐皆在弛禁之後。戚將軍收閩血肉以來﹐海禁不弛﹐故亦無患。頃自禁弛﹐而姦人挾倭嚇我矣。

今始萌芽﹐垂涎雞籠﹐志不在小。或收雞籠以迫我﹐或借雞籠以襲我﹔無但曰「彼志通商﹐逆風假息」而已﹗如但假息﹐何以巧擄漁船﹖何以甘言誘之﹐藏倭其中﹐以釣以偵﹖船以及船二隻倭耳﹝﹖﹞﹐麂山﹑礵山﹑東湧能有幾日﹐遂擄南吉了船﹐白艕船無慮數十。多少寨﹑遊﹐不敢一出﹔探報偵視﹐無一眞息。設前日不遣伯起﹑伯起不奮危辭﹐再息數日﹐後■﹝舟宗﹞繼至﹔擄船旣多﹐見我兵船伎倆旣熟﹐乘我空虛﹐安知所支﹗夫彼惟不擄耳﹐擄小亦且擄大﹑擄水亦可擄陸﹔初但劫以自資﹐後且勢不自已﹐以數船之眾橫行各郡﹐佐以姦民及海上羣盜。明臺以今之兵船﹑水將及諸營佽飛之技﹐能與敵否也﹖且彼志雞籠﹐以便於通商爲聲﹔然孰與得福建之尢便乎﹗前殘朝鮮﹑又收琉球﹑又志雞籠﹐然則閩﹑浙沿海諸郡不在第四之科矣。興言及此﹐可無寒心﹗

今之通倭人必言「倭好」﹐皆曰「彼但利漢物耳」。夫言「倭好」者﹐我人至必奉以女使﹐必優其貨直﹔姦徒貪財﹑蕩子好色﹐安得不奔命恐後﹗此賈誼五餌欲施諸胡者﹐彼乃以施我。我人畜妻﹑生子其中如陳思蘭輩﹐不少矣。明州互市之初﹐倭亦何嘗不「好」﹔後竟何如﹖平壤殘滅﹐初亦惟「好」之故也。往時之倭人以爲仇﹐今日之倭人以爲好﹔往時之倭殺劫我人﹐今日之倭誘使我人。劫數將至﹐人心先迷。嗚乎﹗危哉。今日之倭謀﹐恐又在嘉靖末年之上也。今日兵船﹐武將如兪﹑戚諸將﹐不能屈一指矣。其嘗搏賊﹑能用姦人少有功效者﹐似無如沈有容。有容嘗以便宜渡海破倭於東番﹐又能卻紅毛於立談之頃。此人若起爲閩海將﹐則漳州賊可收爲用﹔且敢戰﹐決不至如此倉皇也。今之兵船﹐無一敢出洋﹔今之偵探﹐無一敢至信地﹕徒拾道路人語回報﹐百無一實。老公祖𨿽極聰明敏練﹐有心地方﹔安能飛耳於千里之外哉﹗

姦欺旣露﹐百計彌縫﹔造言生端﹐羣黨相煽。倭至而聲息亂傳﹐倭未去而遂報無事﹔如此不已﹐恐大可憂﹗爲今之計﹐惟有信賞必罰﹕逗撓者法﹐偵探不實者法﹐負任使者法﹔毋系金柅一飭功令震其耳目﹐而後人可任使也。海將素不習海船﹐兵包多亦無實數﹔賊至而逃﹐勢所必至。今欲擇將﹐必先嘗與倭戰之人﹐其次慣海敢戰者﹔諸凡有手藝﹑善條陳者﹐皆無所用。蓋海戰只在識風勢﹑會■﹝犂﹐牜代禾﹞船﹑善用火器﹑善拋石而已。以不識海之人戰﹐猶鼠涉水﹑魚上山﹐𨿽督以功令﹐萬不能濟。今之材官什五擁旗鼓﹑駕船艎者﹐大半若此矣。欲除包兵﹐必淸其源﹔欲士敢死﹐必嚴其令。欲責兵船向賊﹐必參募精彊海人﹐使豪傑自將而重其賞。欲固門戶﹐必揚兵威。欲破倭﹐必破之於海﹔不禦之海﹑禦之陸﹐吾民糜爛矣﹗蓋倭船制低﹐結艸爲篷﹔正風而駕﹐不能作使﹕故■﹝犂﹐牜代禾﹞之易也。某前「疏禁通倭」者﹐亦恐通倭人以船予倭也。兪虛江有言﹕『勝倭無別法﹐只以大船■﹝犂﹐牜代禾﹞小船﹑以多船勝寡船』。若彼得吾船﹐則奪吾長技矣。彼之刀法極精﹐使至登岸﹐誰能禦之﹗戚少保寧徳﹑福淸﹑興化諸捷﹐𨿽曰陸兵﹔亦因倭驕而怠之餘﹐有陳白頭爲之前鋒﹐而麾下士皆百戰敢死﹐故能勝也。且戚初至浙﹐亦數敗﹔至海門得陳白頭﹐始勝耳。虛江之掃粵東山賊﹑海賊﹑倭賊六七種﹐亦造船於福﹐而克有成功。故禦者海易而山難﹐故兵船要﹑海將要也。至於地方長策﹐臺堡爲尢。先倭之蔓延﹐擄我所有以爲質﹑擄人以爲向導也﹔設處處有堡﹑處處有臺﹐賊至則守堅壁淸野﹐彼何所擄而能久哉﹗布以遊兵﹑將以能將﹐尾賊所向﹐急則依壁以戰﹐多鼓鈞聲﹐士气倍之﹔是又不獨爲守資也。今堡臺甚多﹐而存者亦多壞﹔不助之修﹐決不能守。不守﹐則賊據以爲巢﹐驅除更難。慮患若周﹐當以他日享士之費十一爲修堡用﹐庶幾患至無虞﹐不至追悔於異日也。今出省城外﹐沿海只合北裏三堡而壞其二﹐連江幾堡不知壞否﹐長樂北鄕獨無堡﹐宜爲之處。合北﹐省城門戶也﹔壞者爲長灣﹑東崎。長灣堡可三百丈有奇﹐尙能自修﹔東崎堡可五百丈﹐而人多貧﹐非官助不能完。若曰民堡民修﹐終難竣事。若爲門戶計﹑爲他日賊據爲巢慮﹐則此費似不當惜也。

伯起生未識海﹐奉軍令偵探爲倭挾歸﹐尙能奮辭恐倭﹐誓死慷慨﹔觀其來書無一毫兒女態﹐某亦心壯之。男兒以王事死異域﹐何所不可﹔但卹其家﹑憐其母節﹐彼死瞑目矣。決不可遣人迎﹐亦不必陰購熟走倭人作計。伯起旣甘心死矣﹐何煩臺慮乎﹗

松下皆鹽賊﹐收以爲用﹐可消盜﹑且可敵倭﹔最是妙策。今方資民船﹑民兵﹐功賞宜厚﹐不可淹沒其功﹔一船有賞﹐豪傑爭奮矣。館頭﹑壺江諸澳人﹐未奉功令﹐無人敢應﹔若以守門戶﹐勝於兵船十七﹑八。其人入水不沒﹐但未與賊鬥﹔急亦可用也。

今省城不知爲何人所嗾﹐某之坐鎭海喙﹐安人心也﹔忽傳倭來屠某﹑忽傳某走入省﹑忽傳倭入堡殺某一家四十人﹑忽傳軍門不與某入省﹑忽傳伯起逃歸某家藏匿﹐至使警報初聞﹐堡中人恐某累及﹐皆欲走。老公祖親見伯起家書﹐人言猶如此﹔況其它乎﹗若云不肖信義﹑一呼百集﹐彼且傳某反矣﹗承腆惠感刻﹐質言以資噱。

與韓璧哉

聞道友誓心保塞﹐願以幼子爲質。彼𨿽異類﹐亦感至誠。至於不難片札助我成功﹐棄其同類﹐願築京觀﹐可謂明於順逆﹔天實以伯起爲餌而得此酋也。前之犒撫﹐猶爲未費矣。

東沙之役﹐某生六十一矣﹐未見有此不傷一卒﹑不折半矢﹑不糜斗糧﹑不曠時日﹐去如振葉﹑歸若系豚﹐捷速而完﹐功難而易﹔就使兪﹑戚再生﹐亦當首肯矣。而露布不揚﹑鐃吹不震﹐飲至不譽﹐賞賚不破格。竊以爲執事者之有闕﹗或者臨遣之後﹐圖此殊烈乎﹖非王居華不能身嘗寇而下之﹐非寧海不能驅使居華作誘道友﹐相機合變﹐制勝於心﹔其餘將吏所爲﹐因人成事﹐抑當念乎捨命不渝﹑遺功今日者哉﹗寧海結此兩局﹐或可免妄薦者之罪。明公嫌於同功﹐衝謙𨿽勝﹐未合大公。禹臯陳謨不嫌自伐﹐豈可嫌己而掩人哉﹗明公毋易視此功﹐恐他日不再得也﹗

嗟夫﹗自去夏以來﹐飛語萬端﹕或言海本無倭﹐或言倭來有仇﹔或言伯起未去﹐躲在某家﹔或言伯起誘倭爲害﹐或言伯起頭髡﹔或言伯起以船載物﹐藏於某家。今果何如乎﹖卽寧海之來﹐亦有反唇﹔今尙不知都下如何傳布﹖𨿽然﹐所恃有天﹑有明公在。久雨傷禾﹐且虞秋旱﹔恆雨之占謂何﹖或曰姦在下﹐其謀狂﹔願察之﹗

與黃玉田方伯

沈寧海之才﹐若以閩事付之﹐造船﹑制器﹑募兵﹑用人俱出其手﹐賞罰聽其自決﹐勿爲飛語所搖﹐兩年後決可使海上無寇﹔此弟所敢保也。今能如是否﹖

東沙之役﹐𨿽湊巧天然﹐非寧海決不能無意外之虞。若當時上山與戰﹐倭藏礁石間以實擊虛﹐三千兵不彀其殺﹐反與之搶船之便矣。若如人言圍守﹐令其餓死﹔十七﹑八颶期﹐不知兵船壞幾何﹑兵溺死幾何﹗今坐而誘之﹐取道友一札﹐个个就縛﹔分功諸將﹐可謂奇策﹕而猶以爲議﹐何也﹖至發遣道友只在夏至十日內﹐未遲也﹐忮懻者反謂寧海見圍■﹝言共﹞然﹔尢其失策﹗夫兵勢所趨﹐非親履者不能知﹔事機百變﹐非有識者不能慮。今以悠悠之口﹐坐制效死之人誘倭就縛﹐何所見而議其非﹗萬一少遲﹐颶作船裂﹑兵溺倭逃﹐又議其罪矣。侯便發遣﹐卽謗其「被圍」﹔萬一風未盛而遽遣﹐東漂浙﹑南漂廣﹐致有他虞﹐又罪其「早」矣。動皆罪府﹐將如之何﹖且今等安子船尙有二隻﹐惕於彼國重法﹐勢不得歸﹐勢必作賊﹔一有警報﹐寧海必且鼓行而前。勿論兵船調度﹐不得悉如其意﹔縱如其意﹐乘便趨勢﹐不能保無他言﹗污言易受﹐誤事難當﹔及旣敗事﹐何以自明﹗爾時寧海𨿽欲不束手入獄﹐不可得矣。以聘始﹐以罪終﹔𨿽童子﹐亦知趨避。況特題一將﹐僅管二十四船﹑兵不滿千﹐而責之以三路之遠﹔一路失事﹐卽受一路之罪。分不足以相統﹑令不能以相及﹐而與受其罪。兵船又少﹐不能奔命﹔兄以爲處寧海之道乎﹖新命𨿽榮﹐後罪且至﹔此寧海所以決去也。

弟前薦寧海﹐嘖有煩言﹔今幸成功﹐亦欲結局。弟薦寧海﹐實聞其退卻紅毛番事於國子博士之日。以爲此公之舌可以敵手﹐其調度必中機宜﹔藏之胸中已八﹑九年。至癸丑﹐乃言於益軒﹔乙卯春﹐言於李旭山先生。丙辰﹐因警報﹐乃言於諸公﹕弟初未識其面也。壬﹑癸間﹐彼有兩書﹐無半字及於功名﹔弟益尙之。此以神賞﹐非由皮相度﹔當今海將﹐決無出此公右者。今日本形勢﹐已在其胸中。軍門不移鎭﹐彼不思歸﹔事事湊手﹐彼不思歸﹔飛語不狠﹐彼不思歸。彼之做官﹐利害與弟不同。弟出不審﹐不過失官﹔彼畱不審﹐將邀重罪。弟欲善其出﹐亦欲謀其終﹔丈夫肝膽﹐自是當然。彼畱而做得事﹐可爲梓裏畱﹔彼畱而事不能做﹐無利於桑梓﹑有害於相知﹐畱之爲不情。且彼亦英傑﹐豈能以虛詞借也﹗兄言「成敗蕭何」﹔何非漢皇﹐豈能畱信﹐信亦豈能爲何畱﹗夫畱信﹐易易耳﹔處置得宜﹐令得展布﹐信亦貪功名者﹐不待何而自畱。權不由信﹐而欲信畱﹔信﹐庸奴也則可。兄又以「道尙可行﹐孔子安然以觀其自化」﹔又非也。孔子攝政才七日﹐便殺少正卯。正卯不殺﹐魯君不聽孔子﹔殺正卯﹐則孔子之行﹐不待膰肉不至時﹐謂能安焉觀其自化乎﹗夫功之所以成也﹐以其有權也。童子牽牛﹐可耕百畝﹔一傳眾咻﹐難爲齊音。今日事體﹐譬如托家老婦﹐而羣婢朋擠﹔爲主翁者﹐豈能涵容﹗或時而節約其物﹐令當眾膳﹔老婦能之乎﹖兄言「當去者不能使之去﹐而欲去其不當去者」﹔惟當去者不去﹐故不當去者宜去耳。且弟豈能去寧海也﹔弟正爲地方計﹐思所以處寧海耳。兄欲處寧海二十四船﹐決不能任三路。只以小埕﹑海壇令其專轄﹐護省城門戶﹐彈壓東湧一帶海洋﹔勿使羣兒與其間﹐緩急操縱一從其請﹔敢爲飛語者﹐不驗必法﹔而後彼乃展布﹐恐更有奇功未可知也。嗟夫﹗人各有能﹐能者不用。用者不能﹐又使無用輩得關其口斗構是非﹐疑誤事會倉囊擾亂﹐授人以讒。卽微寧海﹐孰不危疑乎﹗不知「道尙可行」否也﹖

答韓晉之

足下以某年來旋往旋返﹐爲不能自信。又云自信誠眞﹐𨿽日彈亦無避﹐惟盡我事而已﹔此未做官之言也。卽使尹伊在今﹐上無聖主深知﹑下無當事同徳﹐安能抗時以自信乎﹗卽足下所稱李綱﹑陽明﹑羅峯諸公﹐以爲出處合於聖賢﹔足下曾觀史乎﹖李綱條水災於金兵未至六年之前﹐爲蔡京所逐﹔後乃以理卿當國難。如足下之見﹐胡不守定春明門豫弭金禍﹐至危急乃爾哉﹖陽明由兵部謫驛丞﹐詭死以免﹔後起知廬陵﹑入吏部﹐以南僕少展轉建節﹐非王國華爲之內主﹑許以便宜﹐功安能就﹗且旣入吏部爲考功﹐何不守定掌選﹐而唯唯僕少以出也﹖羅峯以南刑部議禮﹐爲時所不容﹔非承世廟獨斷行取入京﹑不次超用﹐恐難措足於鵷行﹐況入相乎﹗之數子﹐自信非不眞﹑自任非不力﹔其進退委蛇﹐猶如此。況時非昔﹐乃欲以不可久﹑不能久之時與位而責人以畱﹐是猶責賓客於羣酗罵坐之時而尢其不盡歡也。卽孔子所稱「可速則速」﹐何稱焉﹗僕才非數子﹐欲不旋出旋返﹐何可得也。

所評寧海﹐蓋得之。至以卻金評伯起﹐又以賣倭刀病伯起﹐皆未得其情。伯起一貧如洗﹐安能卻金﹔其不受倭饋﹐乃得生還﹕此是伯起有算。前韓道賞倭日﹐倭叩頭言﹕『伯起不受我物』﹗人遂曰「伯起能卻金」。不察其所以卻之之故﹐亦告者之過也。賣倭刀一節﹐乃明石道友托賣﹔伯起生還﹐亦友力。卽爲賣數刀收利器於中國﹐亦奚不可﹗今伯起滿身皆債﹐日食難度﹔某猶恐後之苟且若以「一介不取」望起﹐敢信之乎﹖

造渡事﹐乃敝裏里長私呈於縣者。蓋館渡多雙潮﹐里長苦於稽遲﹔渡船又壞﹐每風起﹐人人有性命之憂﹕故名曰里長渡。非不佞之所能止也。

與黃玉田

昨見小埕秀才說兵船事﹐甚可嘆。有用接木﹑竹釘參於要害之所者﹐有以篾肉爲篷﹑厚不可捲﹑落而卽折者﹐有以沙土參火藥試之﹑火藥盡而沙土見者﹐有椗索竹少﹑苟且易斷者﹐有刀不用鋼﹑不用磨﹑制成而插於沙而見白者﹔頃小埕徵操軍手長刀而舞﹐琉球人觀之﹐取其刀而視﹐鼓掌而笑﹑畫面而恥之。刀價三錢五分也﹐實不直八分﹔百械皆然。由造船﹑制器﹐無處不用常例﹐經歷衙門多﹐故蝕價益多﹔蝕價多﹐故物料益敝也。設以其價直發寨﹑遊﹐彼船﹑彼器生死所關﹐其敢不精乎﹖

今欲出戰﹐決須先料理船隻﹑器械﹔必堅必精﹐不可艸艸。況倭船數五實在東湧牽泊甚牢﹐硬攻不得﹔又有白艕五隻時時入定海偵探﹐我之動靜﹑虛實一一皆知。年兄決不可輕動﹐有將﹑有兵﹑有具﹑有時﹐出乃利也。何也﹖我之勝倭﹐在■﹝犂﹐牜代禾﹞其船﹔今我船不堅﹐安能■﹝犂﹐牜代禾﹞人﹗我之■﹝犂﹐牜代禾﹞倭﹐當誘於海﹔今彼負山﹐何策以施﹖時又南風也﹐我船入灣﹐卽彼爲主﹔我船不入﹐浪又飄下﹐時亦未可也。萬惟持重選將﹑料兵﹐計定而後出﹐未晚耳。

定海要地﹐城守之計何如﹖城中無米﹐卒然有變﹐且柰何﹖衛官摘支之獘﹐噬軍甚﹔可恨﹗

更有老漁父言攻倭之法﹐附覽﹔似亦有理也。

與韓海道議選水將海操

海警𨿽息﹐冬初風便﹐尙須提防。

禦倭必海﹐水兵爲便。水兵伎倆眞僞﹐只看使船。自五虎門抵定海掠海而過﹐能行走自如﹐其技十五﹔掠竿塘﹑橫山而目不瞬者﹐技十八。乘風而直抵東湧之外洋望雞籠﹑淡水島嶼如指諸掌者﹐惟老漁能之。此選兵法也。麾下材官能此者﹐百不得一﹐故偵探率虛張﹔亦宜以此選之﹐後乃不面謾誤軍事也。陸兵月數操﹐水兵不一操﹔是要者反輕﹐宜其不任也。操必於海﹔縱不下竿塘﹐但出五虎﹑抵定海猶可。某生未習海者﹐前與右伯渡此﹐忽如矣﹔海操亦不難也。海數操﹐而水兵皆犀手矣﹔諸寨遊毋敢偸泊內地送日矣。今不習兵於水而欲禦賊﹐猶以嬰兒搏也﹔不選材官於水而使之將﹐猶使魚緣木也。選將於騎射﹐不如選將於海。選將於海﹐不如就捕盜哨官之水戰有功三次以上能獲賊首者遞升之﹔益鼓其气﹑精其技﹐無患海矣。

伏惟裁擇﹐幸甚﹗

與黃玉田

前承手示﹐以小冗未及答。然已身至慶石﹐相度地勢﹐實省門要害也。其地臨海﹐六山倚聚﹐可二千家﹔業漁習水﹐多殷實有力。若因山而城之﹐其險天設﹐卽海上諸城不如也。梅花𨿽有城﹐然在外﹔此地與梅花犄角﹐內與瑯崎門相綰﹕險可城﹐人可用。若創一城﹐宿以兵﹔賊至則扼其吭﹑賊入則尾其後﹑賊出則要其歸﹐皆便也。兄前議設凰峬敵臺﹐甚善。有凰峬臺以束港門之東﹑有慶石城以扼港門之南﹐省城可髙枕臥矣。且慶石城﹐長樂北鄕諸村皆可依以入保﹔卽長樂亦增一鐵障也。慶石對面爲張岐﹐亦有山險﹗但人居不多﹐難以立堡﹐設一敵臺可耳。

守內固不如守外﹐然須扼險﹔戰陸不如戰海﹐則水兵之選操爲尢先。選﹐選之海﹔操﹐操之海也。選不於海﹑操不於海﹐謾言海邊人習水﹐此與耳食何異﹗兄知嘉﹑隆之際乎﹖邑造一巨艦﹐募海人爲兵﹐皆遊食者﹔應出海﹐率眩暈不立﹐潛鑿船底沈之﹐乘小舟棲島上呼救﹐以風破爲解。彼其初亦謂是海上人﹐安知其至此哉﹗故弟謂兄所募必試之海﹔試之海而能舟﹐乃可練也。選精﹐卽不必汰﹔初不選而後輒汰者﹐其害有二。弟癸丑讀書南門陳氏園﹐微行教場﹐見一老兵太息曰﹕『我當兵亦費本錢﹐每汰選一番﹐輒費八﹑九兩』﹗問費之何處﹖屈指應曰﹕『某處三兩﹑某處二兩﹑某處一兩﹐使用二兩。有此八兩﹐老亦可壯﹔無此八兩﹐壯亦可老。春壯秋老﹐我兵會老如此快耶﹖我兵借銀﹐息皆加五﹔借銀得選﹐年年月糧皆是人有——無可柰何』﹗此語﹐弟所親聞也。且又兵旣汰﹐無生理﹐皆去做賊﹐海上數被其害﹔弟所親見也。汰兵選兵之說好聽﹐而有隱害﹔不汰兵之說不好聽﹐實可消賊。弟意不如初精選之﹐而後可不汰。大約選兵三十歲上下﹐可得二﹑三十年之用﹔水兵益老﹐益精也。秦經國爲將﹐聽水聲知是何海﹔老而習也。今老漁亦然﹐望云而知風﹐望水而知海﹔故水兵未可數易也。兵數選﹐則牙官喜﹔兄知之乎﹖用「名色」聽用把總﹐不如用捕盜哨官之有功﹑能者遞升之﹐彼亦得以益習於海。一切聽用﹐用之陸營或可。凡兵選欲精﹐勿取肥大﹐只看精神。選精則一船可當十船之用﹐不精則百船不如一船﹔精則不必汰。兄受撫公特達之知﹐決須以身任事﹐選兵亦須親選﹔海上風波止是如此﹐勿足憚也﹗

與黃玉田議城慶石

承問省門要害﹐近至慶石相度地勢﹐六山倚聚﹐東臨大海﹐可二千家。其地﹐出鎭門南行四十里﹐與瑯崎相對﹐在梅花之上。其人業漁習水﹐多殷實有力。若因山而城之﹐其險天設﹔卽海上諸堡﹐不如也。外與梅花犄角﹐內與瑯崎門相綰﹐險可城﹐人可用﹔若創一城﹐宿以重兵﹐賊至則扼其吭﹑賊入則尾其後﹑賊出則要其歸﹐無所不便。蓋鎭下兩港﹐東下則五虎門﹐南下則瑯崎門。五虎上有急水門﹐甚狹﹔前議於凰峬﹑桃源對造敵臺﹐以束港門之東﹔今又城慶石以扼港門之南﹐省城可髙枕臥也。且慶石城﹐長樂北鄕諸村皆可依以入保﹐卽長樂亦增一鐵障矣。省城門戶﹐無如此要﹔蓋於海在外之內﹑於鎭在內之外﹐眞要害處也。

答蔡虛臺

做提學不止是收得士望﹐還有正風俗之責。某平生有兩念未遂﹐一是房考﹑一是提學。今六十有一矣﹐目力漸昏矣。人說兄於文字閱兩﹑三徧﹐苦心至此﹐方盡衡文之責。太宰知兄甚﹐前猶誦山中宰相之疏﹔內召﹐在旦夕間耳。南中京堂﹐遷轉稍冷。然弟終覺南妙諸公𨿽年非盡少壯﹐然天苟有意﹐公孫六十應選﹐竟取平津﹔程行湛六十爲陳晉尉﹐竟官禦史大夫﹔張柬之六十三爲靑城丞﹐八十乃成大功﹕彼皆過時從小官拔起也。丈夫患無樹耳﹐遲速隱顯﹐何計焉﹗兄之言﹐愛惜人才之心也。然持弟之說﹐則銓曹無權﹐不尢快哉﹗

吾閩降倭一節﹐人慮報復﹔則浙之沈■﹝犂﹐牜代禾﹞一船並殺十倭﹐不慮報復乎﹖且所降之倭﹐擄有浙兵﹑浙捕﹐今固未嘗殺也。降之猶慮﹐殺者當如何﹗且生倭﹑殺倭﹐權在海道軍門﹐安可責沈寧海﹗寧海知擇便成功﹐可殺則殺﹐可圍則圍﹔不可殺﹐不可圍﹐其計不得不出於誘。誘之以報命﹐權聽當事﹔於寧海何與焉﹗凡飛語欲害寧海者有數端﹐其一則不幸爲弟所薦而已。

與海道議看航建牙

看航事﹐某向議屬之戈船者。非獨爲漁人﹐實以寨遊出汛﹐從來未有出洋者﹐率泊港口避風濤﹔某欲引之出洋與以航利﹐兵貪利出洋﹐益習水﹕一利也。外有異船﹐彼在海中先報﹐不至如前年夷船入港不知﹕二利也。海漁以兵船犄角﹐若船給以百子銃﹐賊至蟻攻之﹔此不資糧﹑不造船而得勝兵之利﹐最爲長策﹕三利也。但所遣戈船﹐必如黃右伯所招壺江兵取回用之﹐乃可﹔不可參以南兵——正防南人爲盜也。大抵沿海老漁﹐皆可爲兵。有此一法﹐就引兵船出洋﹐又引漁船習戰。國初﹐以屯田助兵威﹔今以漁船助水陣﹐內政﹑軍令﹐計無踰此者。

東崎建牙﹐似爲得算。以地利﹐則在省城外關。南出瑯崎門﹑東出五虎門﹐水道旣均﹐控扼兩近﹕便一。內則從溪頭山七﹑八十里至省﹐水從閩安鎭入﹔警息易聞﹐烽火可不設。且號船往來馬江﹑龍江之間﹐盜賊可少﹕便二。外則宿兵﹐近海漁船往來﹐𨿽纖芥之患亦知﹔不至妄傳﹕便三。將在兵集﹐出汛﹑收汛俱在海澳﹔聞警卽發﹐不似南臺發遣之遲﹕便四。撥一戈船看航﹐卽爲遠探。自東湧﹑銳山﹐蚊子飛過皆見﹔急則隨勢襲擊﹐一面報聞﹑一面濟師﹕便五。平時海賊常乘收汛出沒﹔今𨿽收汛﹐賊不敢發﹕便六。一向選將﹐數套刀﹑數把箭﹑數行條陳搖炫上人﹐無絲毫中用﹔所報水兵﹐皆非慣水。今令參府督之﹐浮海伎倆﹐能否立睹﹔可得眞材﹕便七。沿海城堡﹐無統難堅﹔得一參府就近彈壓﹐人益有恃。守固野淸﹐賊無所掠﹐其勢難久﹕便八。外有重鎭﹐省城髙枕﹕便九。此東崎建牙之利也。若論堪輿﹐則祖龍兩兜牟蜿蜒發下﹐南面甲馬﹐亦用武之地。但恐處置失宜﹐居民畏駭﹔使某先受眾尢耳。當示以利﹐官爲造二敵臺於浦所出處以便拒守﹐又增修其堡乃可。

與沈寧海書

世間禮法﹐只是做戲﹐當以戲法處之。良馬伏櫪﹐志在千里﹐寧當以觀魚﹑看鳥自快耶﹗丈夫欲有所念﹐奚爲於規規小節間哉﹔則我之眼孔與彼等耳。姑安之﹐或有別轉﹐未可知也。陳蠡老操江到﹐能明吾兄之功﹐前謗漸解。弟以「待命」兩字﹐不得遄歸。九月﹐先發家眷﹔自以身寄蕭寺﹐聽當事之所爲。尋得舊例﹕宋陽山以北寺丞出爲知州﹐許敬庵以南府丞出爲僉事﹔以此祈於貴人﹐或者許我乎﹗某想﹕天下做官人至於變亂是非﹐去禽獸不遠者﹐只欲爲京堂﹔此卽是禽獸胎也。如弟不肖﹐置之蠻夷僻仄之鄕﹐定有所立﹔何有一理丞哉﹗人說不要做官﹔弟說要做﹐非是做官﹐做事也。人說不要做官者﹐卻要官好﹔我卻要官不好﹐更好做事也。然又不如削官﹔削官更有千年事做。見小兒道虎洞﹐十倍於前蝙蝠洞。近有雪衣來﹐無數黃者繞之﹐見人不飛﹕此是神仙召我矣。

明公建牙東崎﹐爲省城門戶。但恐拆屋太多﹐給價太少﹐人情不安﹐歸罪始議﹔則弟爲怨府﹐則是保安地方之心反爲胎禍地方之罪﹔弟亦何顏以見東崎人乎﹗以此亦欲飛至﹐從明公審察地勢﹑慰撫人情﹑優處地價﹐與其便利﹔不想爲待命所滯也。弟之始議﹐不甚妨民而有益於省城之門戶﹐故敢出口。今爲聽用委官﹑地師作弄﹐其地之怨我日深﹐悔之無及﹔不得明公親爲撫摩﹐少取地而多與價﹐爲之興利禁暴﹐則弟何以自解哉﹗自想年來過慮地方﹐取尢不少矣。壬子﹐揭債造堡﹐得地托處者不以爲恩。癸丑﹐請攺折備荒﹐而倉前包攬戶以爲怨。甲寅﹑乙卯﹐爲竇公伸枉﹐而言者螫之無妨耳﹐乃至爲勢家所螫﹑爲南賊哨所螫﹔無非爲顚連無告申白之故。丙辰﹐海警至﹐以身死守二百七十丈之堡﹔又身說長樂東崎﹐令其修堡﹑爲之請金﹐而貧民畚鍤亦不樂。其冬﹐爲連江百姓請命於舊令﹐爲八將所譖﹔至今﹐受令毒不可解。又爲海上散故所無有之幫﹐進課三倍﹐救出死命數萬家﹔而福淸豪惡人仇我不置。丁巳﹐白蓮教不軌之咒﹐摘其亂萌﹐亦爲才舌所聞。前薦明公收拾兩倭﹐壓盡風濤﹐功亦不細矣﹔受去多少謗議。今又爲會城扼門戶之險﹐通海上之眞息﹔處置不得宜爲地方害﹐則某之肉其足食乎﹗某在家無一字瀆官府﹐家田不給食﹐債負歲益﹐省下無一楹。同年知厚官於吾土者不乏﹐皆不自爲一毫計﹔獨苦心竭力爲百姓﹐猶被疑阻如此﹔今可益之乎﹖今幸得明公親到﹐必能曲處。舊料可用者爲之用﹐地價應加者爲之加﹔兵之所處﹐民自受累﹔爲之平其曲直﹐明立條約﹐水兵無故不許上岸擾民﹐別爲數款勒石於門。如此﹐則明公功徳與山水俱長﹐而弟亦可以消萬分之怨矣。

答沈寧海

人生建功立業﹐皆有分定。凡建功立業之人﹐皆遭磨挫﹔或始挫而竟成﹐或垂成而忽禍﹐皆看國運。國運當隆﹐則豪傑得伸其志﹐宵小不能排﹔國運當替﹐則豪傑爲宵小所弄﹐功竟不就。總之皆天﹐非人所能與也。但眞正豪傑﹐必不以軀體性命爲自家物﹔但要頂天立地﹐𨿽老不怯﹐𨿽死不悔﹗馬援老而矍鑠據鞍﹐充國老而請伐先零。然而薏苡興讒﹐銅標猶在﹔禍及子邛﹐而屯冊至今不泯﹕遭時之隆者如此。至於宗汝霖﹑嶽鵬舉阨於汪﹑黃﹐死於秦檜﹐垂成而忽禍﹔豈以是悔而攺其志哉﹗觀千古之豪傑﹐則老不足卹﹔參國家之運會﹐則死不足畏。弟𨿽不才﹐竊有斯志。今生民膏血已盡﹐天下之禍亂未已﹔若不屯田﹐何以救之﹗成不成﹐不在弟也。

兄在登萊﹐初苦陶不得措手﹐繼苦病不得展手﹔然竟須作一事而去﹐方稱男子。島中可屯﹐則屯以省餉﹔奴機可撓﹐則撓以分敵。想兄必有以自處也。

與南二太公祖書

去冬幸謁武淸行臺﹐隨奉手教﹐甚慰。後聞老公祖撫閩﹐某宜修治民禮啟賀。緣迫屯事﹐外阻內搖﹐幾不得措手﹔身至田所督開河溝﹐日夜不得暇﹐故奉賀獨闕﹔而臺駕南矣。

某𨿽奉特遣﹐無一輿﹑一皁﹑一兵﹑一馬﹐有司視之漠如﹔卽郵符亦多浮沈﹐良鄕之教﹐未之領也。大帥屯田﹐以兵勢便而餉足﹔其它募屯﹐亦得自主。未有如某之買地開屯﹐而飛語猶四布者。幸徼天時﹐頗有收入。以工本計﹐子粒大率倍以上。畿東屯田﹐盡可救國﹔若縱某手﹐不患無效。劉晏救唐﹐只是商法﹔以彼其權﹐猶畏牽制﹔況不肖某哉﹗

閩中地狹﹐左山右海﹐徒偸其隙爲田﹐皆仰上四府之粟﹔而邵武可通新城﹑廣昌﹐時得其粟以益賤。漳﹑泉田少而仰粟於東粵﹐海上多盜兼窘紅夷﹐粟道益艱﹔不驅紅夷﹐其憂不少。福州田少﹐而鹽筴所出﹐豪商爲害﹐海民甚苦﹔盜與商哨爲毒迫之﹐且胥爲盜﹕此大較也。張益州初到蜀﹐兵食告匱﹔令民以米粟易鹽﹐逾月餉大足。其在杭﹐值歲饑﹐捕得私販釋之﹔或以爲言﹐公曰﹕『歲饑且亂﹐亂末易定﹔不少縱之使爲生﹐後將如何』﹗此明於大計者也。畢見素加西路鹽課以抵加賦﹑散海幫以得倍課﹐不爲無見。某以天啟元年出西路商鹽﹐得利十倍﹐有願加引者。閩之兵食無措﹐只此一項可處。近議省官﹐則福建鹽運司可省。蓋福建鹽課不及三萬﹐不及淮陽一商﹔全設運司﹐官吏之費無算。東粵鹽課十餘萬﹐僅一提舉﹔福建課少而全設﹐誠爲舛也。以某意﹐但於福淸海口鹽所自出之地設一提舉﹐以出鹽計石而稅﹐不問所往﹔水口以府佐掣之﹐又加稅焉。鹽所自出之地旣稅﹐則各處之利收其全﹔水口又稅﹐則西路之鹽利綰其口﹕則𨿽不設運司﹑不立南臺幫﹑不立東路幫﹐而鹽利固已數倍矣。又於海上漁船﹐稍加鹽課。愚恐閩課且十倍而百姓無哨害﹑無兵船害﹐得自爲生﹐不至棄爲盜﹐而海上事益少矣﹔此未易言也。某向以條陳鹽莢爲勢家﹑爲商者所毒﹐飛語四布﹔謂某有不利鹽官之心﹐交起爲難。此某所以誓不馳書當事﹐以遠此嫌也。

聞諸人言﹕老公祖毅然以閩事爲意﹐不憚炎蒸﹐身抵海上﹐日夜經畫所以驅逐紅夷之法至嚴﹑至密。昔沈有容以一把總能卻退紅夷﹐弭無窮之禍﹔今乃迎之入城﹐生其戎心﹐得賄勾引之人梟之﹐非過何也﹗紅夷旣據彭湖﹐倭必來據東湧﹔卽不據東湧﹐且與紅夷合而互市。昔勾倭於日本﹐今勾倭於彭湖﹐故紅夷不驅﹐閩不知其誰有﹗紅夷無能﹐止恃一銃﹔能制其銃﹐技無所施。用兵以謀爲主﹐以簡爲策﹔以盜賊攻盜賊﹐以亂止亂﹐想幕府自有石畫也﹗

與南二太公祖書

紅夷恃銃﹐近則難施﹔紅夷恃舟大﹐淺則難施。彭湖港形如葫蘆﹐上有天妃宮﹐此沈將軍有容折韋麻郎處也。是時韋麻郎與髙寀爲市﹐軍門遣官拒者三﹐無如之何。眾推有容﹔有容方爲把總﹐得其通事撫之﹐作兵裝直抵天妃宮﹐折紅夷曰﹕『吾這里有撫按﹐無內監﹔汝恃內監不得﹗汝銃誠大﹑舟誠髙﹐吾誠不能敵﹔然吾船多﹐委數千艘聯鎖港口﹐汝船能飛出耶﹖卽用銃打一船破﹐一船補﹔火藥有限﹐吾船無窮﹔恐汝枯死也』﹗韋麻郎點首。沈有容易衣冠﹐直上其船﹐飲其酒﹔韋麻郎卽圖其像而去﹕此二十年前事也。今事已至此﹐問一舊爲海賊者云﹕『此不可以力破﹐可以計誘。彼方欲市﹐陽爲私市﹐送火藥上其船﹔火藥桶中用小竹筒藏火﹐幸一發而糜爛矣』。又問一漳人云﹕『此事只可用間。陽得罪而投彼者﹐乘機圖之。今紅夷截海﹐人不得爲生﹔但委土人之有心計者能了此事』。由沈言﹐則當不惜舟﹑不惜兵力﹐乘其敝而圖之﹔此正兵也。由後言﹐則當不惜餌﹑不吝官賞﹐乘其間而施之﹔此奇著也。兩著並用﹐不必明登之疏。法曰﹕始如處子﹐敵人開戶。其機在乘地方之怒而用之﹔然不可遲﹐遲則各番蟻附﹐吾力難支——此番決不能以空口退賊。凡所施設﹐亦不必聞之朝﹔事成﹐陳之可也。始誘紅夷者﹐法其一﹑二以警耳目﹐而後間可施。

心懷桑梓憂﹐不覺其言之妄也。

答朱軍門書

罪戾殘生﹐仰承照拂﹔錫扁寵門﹐損惠示徳﹐感激何已﹗

海賊猖獗﹐別無他術﹔只是巧用吾民﹐在福海者劫而用之﹐在南海者恩而收之。劫者易除﹐收者難測﹔而皆有奪之之法﹐總不出於用海上豪傑鼓用漁船一著。當芝龍初至時﹐能捐數千金以收彼中漁船﹐令其魁自統率﹐與兵船相爲經緯﹐則我得其用﹐賊不能收矣﹔何待遠調兵船以嘗寇哉﹗蓋以土人而敵土賊﹐知其气力所極﹐伎倆所短長﹐足以相當。又彼中饑貧﹑廣粟不來﹐總以賊故﹔乘其憤而鼓用之﹐是亦一助也。若福海之賊﹐初至亦只數隻﹔掠船旣多﹑分■﹝舟宗﹞益眾﹐遂至數十餘只﹐飛哨出沒﹐捉人取贖﹐海人不能營生。其實﹐每船不過眞賊數人﹔只是漁船無銃﹐故爲所並耳。今若用海上豪傑乘漁船不能營生之憤﹐鼓之殺賊﹐乘夜飛渡﹐出賊不意﹐必可成功。正恐此法一行﹐賊且先遁。何也﹖賊之虛喝﹐不能當我實憤也。往賊嘗有言﹕『我不畏兵船﹐只畏汝「兄弟兵」。——「兄弟兵」者﹐漁船﹑商船自相爲也。況今公帑匱竭﹐補造兵船亦難。卽有補造﹐夙獘難袪﹐不能如海船之堅﹔召補水兵﹐不能如漁民之慣水﹐仍舊不得實用﹕孰如參用漁船之爲愈哉﹗參用漁船﹐必須用海上豪傑自相統率﹐人乃樂從﹔若分配官兵﹐不惟離心﹐必至誤事。何也﹖彼不成爲「兄弟兵」也。故以豪傑而借用兵船﹑資其火器則可﹐以兵官而分配漁船則不可。收我漁船不棄以資敵﹐結我漁民可惜以代兵﹐用我豪傑可鼓而爲將﹕此所謂奪之之法也。

福建安危﹐只視漳﹑泉﹔漳﹑泉饑則盜賊廣﹐漳﹑泉亂則各府危。今聞漳﹑泉一女易米數斗矣﹐恐益棄爲盜賊也﹔若稍通米禁一路﹐卽爲收民之法。亂而後圖﹐費且益廣。

狂瞽之言﹐自知無當﹔臨楮不任主臣﹗

福海事

海政壞極矣﹗姑勿論漳﹑泉﹐卽福海往時五虎﹑小埕寨遊出汛﹐率至東湧﹑東沙﹑竿塘﹐南則東西洛﹐皆有兵船來往守之﹐故賊不得長住﹔今止泊海邊﹐明以汛地予賊矣。往時賊劫船止在海洋﹐少有登岸者。去年且上黃崎﹑北茭﹑奇達﹑五虎門沿海諸澳﹐攻堡殺人﹑搶畜燒房﹐偏於寨遊近處肆毒﹐明示無畏﹔又睥睨內港壺江﹑館頭﹑瑯琦諸澳﹐張榜索銀﹔又遣賊徒坐澳頭柴販船以出﹐此直在省城重門之內﹕而猖獗如此矣。往時賊索「報水」﹑劫人取贖﹐歲不過一﹑兩次。今四季索報﹐如徵稅糧﹔前賊旣免﹐後賊又索﹐不啻魚肉。且擇其彊壯者爲用﹐擇其船之完而能飛者加櫓爲哨﹔劫船旣多﹐分■﹝舟宗﹞益眾。每以四﹑五賊分統數十被擄﹐不與手持寸木﹐不許交語﹔顏色稍異﹐立刻見殺。逐船不獲﹐大棒破頂﹔被擄贖回﹐大率皆死。其畱人索贖者﹐必條物件﹐遣賊徒監買以出﹐無敢言者。寨遊失事不敢報﹔甚且兵船爲賊得﹐以銀與火藥遺賊贖歸﹕故賊益得勢也。

夫禍莫大於習爲固然﹐變莫變於久釀而恣其毒。今民以納賊爲固然﹔賊以索贖「報水」﹐因船於我﹑取人於我爲固然﹔兵船以泊海邊﹑讓汛地與賊﹐劫人不救爲固然﹕任其肆毒。歲釀一歲﹐則沿海數十萬生靈﹐其不盡折而入於賊乎﹗何也﹖海民恃海爲生﹐今海爲賊據而兵船不問﹐則民之死命制於賊矣﹔民之死命制於賊﹐何所不從。此非賊彊而我民弗敵也﹐無銃也﹔又非賊眾而兵船寡也﹐船非船﹑兵非兵﹑將非將也。何以謂之船非船﹖夫船者﹐將與兵之所托命也﹔船堅則足當風濤﹐乃敢出洋捕賊。今所委造船者非托命於船之人﹐所領船價經歷多門﹐其實爲船用者不過半價﹔至使捕盜借貸貼造﹐而歸派於兵。夫以非托命於船利害不相關之人使之造船﹐又歷扣而半其價﹔船能堅乎﹖以故民船二寸一釘﹐兵船間尺一釘﹐或用南釘﹑或用半釘﹐或絮隙而不以网絲﹐甚且釘參竹﹑油參沙﹔釘力旣稀﹐膠灰又濫。龍骨所以爲幹也﹐短則易飄﹔板底所以爲載也﹐薄則易脆﹔篷所以受風也﹐參以篾囊則易折﹔鎭索所以定舟也﹐不以竹皮爲筋﹑純以篾囊則易斷。其它杠具﹐率多苟且﹕其敢出當風濤乎﹖此所謂船非船也。何以謂兵非兵﹖水兵月糧﹐出汛九錢耳﹔把總扣一錢二分。哨官捕盜請糧﹐隊長皆有扣﹐又有出汛風篷﹑照夜長燭﹑打醮做福諸費之扣。有委官放糧﹐長夫程儀折席之扣﹔有放糧過期﹐兵士缺糧﹑借銀納息加五之扣。又有上司差官差役查船﹑查兵﹑查器﹐送禮使用之扣﹔多一查﹐則多一扣。如新船貼造﹐少者各扣八﹑九錢﹐多者扣兩四﹑五﹔如舊船不及十二汛而壞者﹐算汛扣陪﹕則是新舊船費皆出於兵也。且將領到任有扣﹐祭江﹑霜降有扣﹐督府水標春汛﹑冬汛常例有扣。僅僅九錢月糧﹐扣去許多﹔得到兵手﹐能幾何哉﹗故非窮丐極無聊賴之人﹐孰肯當水兵者﹗彼名爲水兵﹐實不諳水。且有各衙門寄名食糧者﹑有捕盜包兵自潤者﹐十名之兵﹐率虛三﹑四。每船除貼駕外﹐不過水兵十五名耳。以至無聊賴﹑不諳水之人﹐數又無實﹔敢出而當賊乎﹖此所謂兵非兵也。夫兵非兵﹐與無兵同﹔船非船﹐與無船同。且將又不識水﹐自兵部除來者﹐旣不辧其宜水﹑宜陸﹔自軍門標下補出者﹐又不辧其宜水﹑宜陸﹕往往以紈褲充總﹐以生不見海之人充哨﹑充捕。一出外洋﹐七魄無主﹔足且不能立﹐安能殺賊﹗是有將而無將也。無兵﹑無船而又無將﹐直以海予賊﹑以民委賊耳。賊安得不生心大肆﹐日益日進﹐出入內地如入無人之境乎﹖如此不已﹐閩其危哉﹗何也﹖火之初發﹐盆水可滅﹔及其燎原﹐焦爛難救。夫芝龍初起﹐亦不過數十船耳﹔當事不以爲意﹐釀至百餘。未及一年﹐且至七百﹔今且千矣。此莫非吾民﹔何以從賊如是之多﹖我棄之﹐彼收之﹔我驅之﹐彼用之。我兵非兵﹑船非船﹑將非將﹐彼善用我人﹑取我船﹑擄我將。乘我遏糴饑荒﹐而以濟貧爲名﹔故歸之如流水也。今日福海賊亦無幾﹐而海政不修﹐委民於賊﹐坐視其死﹐勢且燎原矣。嗚乎﹗戒之哉﹐毋使芝龍之禍復移之福海﹐拱手以聽其糜爛而莫之救也﹗

米禁

福建治亂﹐視乎漳﹑泉。漳﹑泉饑﹐則盜賊眾﹔盜賊眾﹐則福建亂﹕此必然之勢也。福建上府多山﹐而沿海郡邑田多■﹝鹵戌﹞而少收﹔故上仰粟於上俯﹐南仰粵﹐北仰溫﹑臺﹐從來如是。漳﹑泉近粵﹐故粵粟﹑上府粟聚於洪塘﹐溫﹑臺粟聚於沙埕﹔福海民資以販糴無阻者﹐此固然之事也。論勢﹐則漳﹑泉不可使饑﹔論事﹐則海民不可遏糴。自南賊熾﹐粵粟阻﹐漳﹑泉饑﹔慶石﹑猴嶼海商之販粟而南者如織。不重禁﹐則虞內竭﹐故慮根本者請禁﹐又請以接濟禁。於是乎羅之於洪塘﹐又扼之於閩安鎭﹔以鎭外﹐卽海也。而鎭外閩縣﹑連江﹑長樂﹑福淸沿海數十萬生靈﹐緣此遂病。何也﹖槪以「接濟」目之也。

愚以米可禁﹐而以「接濟」爲名則不可。何則﹖接濟之罪﹐與盜賊等﹐獲則宜殺。今不殺而沒其粟﹐使誠接濟耶﹐不殺猶爲失刑﹔使非接濟而懸以坐之耶﹐沒粟猶爲非辜﹕其不可者一。夫以接濟禁而以沒粟罰﹐不過欲絕其販耳。不知商逐厚利﹐不吝重費﹐百計營出﹔或賄委官﹑或求分上批準。批放者不絕﹐放者是則禁者非﹐準者是則禁者疑。且上人何以知準者﹑放者之不爲接濟乎﹖其不可者二。夫所謂接濟者﹐於賊所獲之﹐必有左驗﹐乃可行法﹔今或於洪塘﹑或於內港﹑或於鄕村﹐不問眞否﹐無不爲哨捕﹑差役﹑委弁﹑委官關津所持﹐至使窮秀才亦歆其利而請爲哨。古人禁釀具﹐君子笑之﹔今亦類此。商販行賄而得出﹐海民囂囂而待斃﹔同一赤子﹐而棄外如此﹐恐非仁人之所忍也﹕其不可者三。此風一倡﹐窮山姦棍無不藉此騙人。負販小民以魚易粟數斗﹐遇卽奪之﹐徒手涕泣而歸。羅源﹑古田﹑福安﹑福寧大戶有積粟二﹑三年者﹐亦爲姦民所制﹐不得糶。不能禁姦而以生姦﹐不惟貧民苦而富者亦病﹕其不可者四。或曰﹕軍門有「二﹑三十擔準放」之令﹐足以通海民矣。不知海民至省﹐近者二﹑三百里﹐遠者一﹑二千里﹐往來煩費﹔僅僅三十石﹐處處查驗﹐費多而粟加貴矣。且以數十萬生命而限擔以出﹐卽使數米而食猶爲不給﹔而曰以此通海民乎﹖其不可者五。夫禁於洪塘﹐猶曰慮根本也﹔而沙埕北粟與閩何與﹐而亦禁之﹗至使寨遊兵船動以「接濟」爲題目﹐其害不可勝言。禁於洪塘﹑又禁於沙埕﹐禁閩粟﹑又禁北粟﹐令民何所措手足乎﹖其不可者六。鄭芝龍之初起也﹐不過數十船耳﹔至丙寅而一百二十隻﹑丁卯遂至七百。今並諸種賊計之﹐船且千矣。若曰禁接濟以絕賊餉道﹔餉道絕矣﹐何以一年而賊加十倍乎﹖豈非驅吾民以與之耶﹗彼以卹貧誘人﹐我以禁粟驅民﹐此芝龍諸賊所鼓掌而笑也。率此不已﹐閩且爲墟﹔而何有於閩安鎭內之人哉﹗其不可七也。

或曰﹕『子欲弛禁歟﹖如根本何』﹗曰﹕『吾正慮根本也。吾郡米粟多出上府﹐而邵武粟乃自新城﹑廣昌至﹐得利則流通﹔禁嚴則止。而上府之粟且不下﹐是自絕其源也﹔是非根本慮乎﹖福郡沿海數十萬人﹐亦根本赤子也﹔今上糴扼於閩安鎭﹑北糴又扼於兵船﹐食者民之所天﹐持之急則亂﹐恐難收拾﹕吾之所慮乃在此。昔張詠在杭﹐值歲饑﹐獲鹽販數千人﹐悉縱之﹔或以法諫。詠曰「使此輩作賊﹐不知何如能收」﹗蔡齊在河北﹐值饑﹐許民販鹽自活﹔河北以寧。古人弭亂﹐豈在羽檄飛馳﹑生民塗炭之日而後戒哉﹗度其必至之勢﹐審乎利害之分而豫爲之處﹐法有所不問﹑釁有所必窒﹐惟恐民散而爲盜﹐況爲厲禁以驅之耶﹗今子之所圖﹐近在城郭﹔而外棄海民﹐委之於賊﹕掩耳冷心﹐禁絕生命﹔海已焚焦﹐惡人言賊。賊尙在遠﹐■﹝忄間﹞然登陴省城﹐軍民幾亂﹔憂根本者﹐固如是乎﹖吾以米當引其所自來﹐姦當察其所自往﹔厲禁則上米不來﹐而下且多漏。不如明令海商告販﹐給文以往﹐取彼回文爲驗﹔無回文者必法﹐則其往有數﹑其來可稽﹐可以示徳於南人﹐而他姦亦絕。何至遏糴倉囊﹐殃及吾民也哉﹗語曰「皮之不存﹐毛將安附」﹔此言良可思也』。或曰﹕『軍門近招南商﹐給票糴於上府﹐何如』﹖曰﹕『無益也。南商糴於上府﹐溪道遠﹐煩費﹔給票往返﹐不下月餘。南民從釜底望粟而令餓以待之﹐莩矣﹗且上府粟是吾郡海民利﹐而以予南人﹐不便。不若開沙埕禁﹐以北粟予南人泛海﹐便﹔又不如聽海商販往﹐尢便。其事簡徑而法制不煩﹐閩可蘇矣。不然﹐旣不能驅除盜賊以還粵粟於漳﹑泉﹐又不開一路以通海販﹔徒以萬姓性命﹐刻擔刻期處處把截﹐以爲差委﹑官役﹑衙門﹑地棍姦利﹐無益於防姦而亂且日益矣。此亦究心地方者﹐所宜知者也』。

夫黃巾﹑赤眉﹐乘饑而起﹔我朝劉六﹑劉七﹐因饑收眾﹕前事較然矣。黃蕭養亂粵﹐廣城晝閉﹐幾危﹔約制嚴密﹐軍民洶洶。及楊公信民至而開門諭賊﹕凡爲蕭養掛誤﹐投兵歸農者﹐聽出入自便。蓋示一出﹐降者日數千人﹔蕭養擒矣。今欲除賊﹐先散其黨﹔欲散其黨﹐先卹其餓。更於漳﹑泉百姓所最疾苦處﹐先爲挈出以感動之﹔庶乎黨易散而賊可孤﹐掃除之有日矣。吾以望夫今之爲楊公者焉﹗

福寧海事

聞之同年鄭玉沙曰﹕自萬曆癸酉福寧烽火寨失事﹐始募建寧人千名爲左﹑右營。至壬辰﹐奏復參將﹐又立浙兵一營﹔海則添設崳山﹑臺山﹑礵山三遊。兵加矣﹑船眾矣﹐宜乎山海無事﹔而海無安枕者﹐以債將﹑剝兵驅之爲盜也。

蓋北路水兵多系臨汛招募﹐每兵揭債四兩﹐充爲拜見圓﹑月糧耳﹔而月糧九錢﹐除扣雜費外﹐多不過五﹑六錢﹐以還債息且不足﹐安能果其腹哉﹗然使長得爲兵﹐猶可隱忍﹔未及數汛﹐復汰矣。負債下班﹐計無復之﹔不得已﹐去而爲盜。彼旣稔知港嶼險隘與海村民家貧富﹐隨意剽掠﹐招集無賴爲之內應﹐號爲「海上齊王」。凡漁釣者遇之﹐輕則給票令贖﹐重則身首異處﹔沿海俱不聊生﹐職此之由也。況近年遊營多系武科﹐欽依名銜與防館本州島分庭抗禮﹕冒糧旣多﹐役占又廣﹐出入儀從﹐體過都閫﹔誰肯披堅執銳﹐履汛地爲民禦侮乎﹖稍拂其意﹐挑眾爲難以求必勝﹔無論齊民受害﹐卽靑衿亦受其辱。今又借憲禁接濟﹐騙銀煽害﹔有賂則姦販揚帆﹐無賂則閭閻枵腹。其間拘畱報州申道者﹐皆不遂其嚇索也。禁糴原以爲民﹐反以害民﹔設官原以禁盜﹐反以爲盜。凡事如是﹐欲求江河晏淸﹐其可得乎﹗

黃中丞勘功揭

爲直敍前撫倭功﹐以昭遺烈﹑以明公道事。

照得沿海苦倭﹐其來已久﹔彼勢張則地方糜爛﹑我策得則俄頃收功﹐其固然耳。憶自萬曆丙辰姦徒構倭﹐棲泊東湧﹐張聲作勢﹐上下震驚﹔城門爲之晝閉﹐偵使又被挾歸。中丞黃公赫然震厲﹐特起寧國廢將沈有容於家﹐屬以水標治兵練器﹐振法周防﹔於是我武維揚﹐先聲遠震。次年﹐偵使送歸﹔道﹑參出撫﹐倭皆崩角弭心﹐不敢有他。惟撫禦之有方﹐𨿽凶殘而惕息。何物桃煙門者﹐將倭二百﹐殺擄浙兵﹔突入閩疆﹐奪我漁船﹐擄我漁戶﹗幸觸舟於東沙﹐猶修■﹝舟華﹞以肆毒。公念海多颶風﹐又多礁石﹐圍久則恐損我舟﹐戰速又虞彼困斗﹔遂假沈將以便宜﹐聽其從長而縶敵。故得乘機用間﹐碎其續到之船﹐盡沈於海﹔孤其望救之路﹐誘令就擒﹕生縶六十七倭﹑水撈二級以報命於幕府。孤豚入笠﹐永無奔突之虞﹔半鎭不遺﹐坐得萬全之勝。自是倭酋喪膽﹐入犯無聞﹔非公神武﹐孰克除凶﹗獨惜功疏才騰﹐制歸悲愴﹗𨿽蒙勘功優敍之旨﹑兵部覆勘之行﹐而公以勞悴隕身﹐前事永閣矣。故使遺孤叩闕﹐再核厥功。

查得兵部行勘原文﹕斬獲首級桃煙門等﹐果否眞倭﹖犯浙侵閩﹐果否殺擄﹖所獲刀銃兵器﹐果否夷式﹖此則件件無疑﹕眞倭反獄﹐見於王巡撫之疏﹔犯浙﹑侵閩殺擄慘劇﹐出於浙捕餘千﹑閩漁鄭居之口﹔所獲倭刀﹑倭銃﹐貯庫見存。覆勘敍功﹐確然有據。若以倭船觸礁﹑未經鏖戰爲疑﹐則法憚窮寇﹐迫則兩傷﹔當日非便宜假之沈將﹐則料羅以一倭緣船尾而奪船﹑大金以數倭追所獲而毀堡﹐皆緣失算﹐以致差池。故知東沙生縛之功﹐審謀識勢﹐不損舟﹐不折兵﹑不費糧﹐當加於鏖戰百倍也。且是後屈指一十四年﹐海寇𨿽生﹐倭犯不入﹐猶足徵其懾我天威。今日海寇縱橫﹐元戎詔獄﹔則公當日謀將苦心所以備於未來﹑懼於臨時者﹐其功烈尢爛然可想矣。至於捐貲造船﹑選銳巡海﹑迫倭於險者﹐則署福寧道右布政黃公琮之力爲多﹔並宜敍錄。

某聞駿骨收而燕霸﹐怒蛙式而齊張。況今當寧之拊髀﹐猶思異代﹗加以後車之振策﹐可掩前徽。謹據當日實景﹑士民公論﹐一爲揭明﹐以佐勘局之采擇。若云情面枉舌﹐非夫。伏祈裁察﹗幸甚。

中丞黃公倭功始末

在萬曆乙卯﹑丙辰間﹐長崎島倭酋等安與雞籠番構難﹐其子秋安未歸﹐遣船尋覓﹔而通番喜亂者遂譸張倭遣蔡欽所﹑陳思蘭子督船三百隻來報仇。以某疏禁通倭﹐海道石公置二人於法也。此語一煽﹐人人震駭。

至丙辰五月﹐明石道友船停泊東湧僅二隻耳。內地不知多寡﹐大家爭奔入省城﹔城門晝閉﹐無一敢出偵者。軍門黃公以厚賞募人遠偵﹐而董伯起應命。時某方在海上﹐率人守龍塘堡。伯起持紅票來﹐時賊報急﹐無船﹔爲討館頭施七船﹐同李五等往。十六夜﹐駕出﹔十八早﹐始至東湧。上山四望﹐因二倭船泊在南風澳﹑布袋澳﹐篷檣俱卸﹔一白艕﹐藏在南碴伺船。伯起不見也﹐以爲無倭矣。已而南碴船張帆逐來﹐問『汝何船』﹖眾誑以「討海」船﹐遂令上山運水。道友見伯起面白﹐疑之﹔持刀詰問﹐眾皆詭對。伯起知不免﹐大呼『我說亦死﹐不說亦死﹗我軍門聞汝來侵﹐已造五百隻船以待﹔令我出偵。今日殺我由汝﹑不殺由汝﹔我兵船卽至矣』﹗倭皆拍手喃喃。通事曰﹕『他是長崎島等安差來十一船﹐今二隻在此。彼國法重﹐去早﹑去遲皆殺﹔欲借汝「首軍」一人去報國王免罪。八月卽送汝歸﹐無恐也』﹝首軍者﹐彼處頭目之稱﹞﹗遂挾伯起過船﹐施七船歸﹔伯起據船傍寫書歸報﹐有「誓死」之言——此十八晚事。十九亭午﹐倭猶不去﹔伯起問通事﹕『倭何不去』﹖通事曰『彼待十一隻齊歸』。伯起念二隻倭船﹐省城驚惶如此﹔若十一隻俱到﹐豈不倒了城墻﹖遂語通事﹐教他題「番字」石上﹐後船至﹐自然歸矣。通事以語倭﹔遂於十九午時開洋去。二十二﹐伯起報書始到﹐省城乃解嚴。於是通番棍徒又哄海道﹐欲往長崎尋伯起。予以伯起肯「誓死」﹐何必尋﹔毋落棍徒訃﹗是後料羅﹑大金各失事﹔予乃以書與見素畢公云﹕『閩海事﹐非參將沈有容不能了』﹗沈﹐予未識面者也﹔但聞其爲浯銅把總時﹐舌退紅夷﹐又以便宜擊倭於東番﹐遂力薦之。畢公轉告黃公﹐黃公立差人往寧國起沈於家。其冬﹐沈公到﹐黃公特題沈爲水標參將﹐信任極篤。沈公訪予於百洞﹐見伯起歸報書﹐曰﹕『此子倉皇寫書﹑暇豫如此﹐必歸也』。次年四月﹐明石道友果送伯起歸﹔泊王崎澳﹐上下又驚惶﹐莫測倭意。黃公命沈出撫﹐伯起同明石道友三人來叩頭﹐不佩刀﹔沈公問﹕『汝何不佩刀』﹖道友曰﹕『不敢』﹗沈公取一長倭刀與佩﹐道友感激欲死——蓋彼國以佩刀爲飾也。又以「唬頭」坐三頭目駕至定海﹐實分其勢﹐看其意何如﹔道友等又大感。沈公遂帶伯起見軍門。予恐倭或挾伯起爲互市計﹐請綁解﹐輕其所挾。黃公然之﹐乃命海道﹑水標出定海撫賞﹔七十餘倭皆跪道左迎。及頒行賞賜﹐皆叩首言『伯起不受我物﹐我亦不敢受』﹗二公曰﹕『天朝賜汝﹐如何不受』﹗乃各叩頭受訖。

未幾﹐倭首桃煙門者犯浙﹐破浙一兵船﹐殺兵十八名。擄捕盜餘千及兵目十名。至閩﹐又擄漁船鄭居等二十餘人﹔而舟觸礁於東沙﹐碎焉。搬上搭寮修﹐以引漁船。署福寧道黃公琮先令把總何廷亮巡海﹐知其事﹐報﹔撫公卽檄沈水標便宜從事﹐各寨﹑遊俱聽節制。何廷亮欲戰﹐沈曰﹕『困獸難迫﹔且多礁石﹐易損舟。彼藏礁石間伺我﹐必大損兵。不如誘而擒之便』。乃遣王居華上沙與語——居華慣通番語﹐與伯起同送歸者也﹔言明石道友已受撫。桃煙門心動﹐曰﹕『有道友書來﹐卽從』。沈卽遣居華取道友書﹔書到﹐乃降。沈公令倭先束刀銃﹐乃許上舟﹔沈公分倭與各船爲功﹐自解桃煙門等二十八名並二級歸報軍門。此事若非黃公以節制便宜假沈﹐則如廷亮輩輕率上山﹐我兵必爲所屠。如料羅數十兵船圍迫一倭船幾破矣﹐一倭潛入水﹐從兵船尾緣舵而上﹐殺兵奪船而去﹔北路兵船鉤一落水倭﹐擡入大金堡﹐數倭趕上搶奪﹐毀其堡而去﹕此皆前事之鑑也。沈公奉軍門命而出﹐可殺則殺﹐可圍則圍﹔不可殺﹑不可圍﹐不得不出於誘。然無道友一札﹐誘亦未易終始。是黃公信任沈公撫道友﹐得其歡心﹐故以一札助我﹔復令節制諸軍﹐故得操縱自如。不折一兵﹑不損一船﹐不旬日而縛虎狼如系孤豚﹔成功如此之易﹐非沈公之力﹐黃公善將將之力也。

當偵使之送歸也﹐人疑倭必要市﹐竟不要市矣﹔人疑誘倭﹑倭將報復﹐竟不報復矣。迄今十三﹑四年﹐海寇𨿽生﹐倭犯無有﹔則黃公之謀將善後﹐灼灼可知。非黃公不能用沈﹐非沈公不能爲黃公用﹔故予謂黃公倭功加於鏖戰百倍者以此。

諭嘉登裏文

董見龍謹諭﹕隔江嘉登裏地多海咸﹐時遭歲歉。然昔年未通番之時﹐生計亦自不乏殷實時有者﹔人無外心﹐各勤本業也。自近年惡少生心通番﹐地方益窮﹔去者死海﹑死盜﹑死倭及病歸死者﹐不下五﹑六十人。骨肉生離﹐長作蠻夷之鬼﹔妻兒慟哭﹐莫招魚腹之魂﹗丁壯或至絕嗣﹐髑髏雜於泥塵。嗚呼﹗哀哉﹗通番求富﹐反以致窮﹔通番求活﹐反以速死。若以不顧死亡之心力﹐用之農畝﹑用之生理﹐亦可救口安生﹐妻子且得長聚﹔不幸而死﹐亦在故鄕﹕何至析骨滅煙﹐如此之甚﹗今日兄弟﹑妻子思想悲泣﹐當日何不力行勸阻﹐使至此極乎﹗

嗟夫﹗前車旣覆﹐後轍又尋。前通倭﹐今又通紅夷矣。恃水洋七更船之便﹑貪小物三倍利之多﹐莫不碗氈絨襪﹑靑襖皮兜﹐叉手坐食﹐恥問耕釣。其黠者﹐裝作船主﹔客銀落手﹐浪用花撐。不徳大姓﹐又陰主之﹔斷送人性命以益自己﹐罪莫大焉﹗

更可怪者﹐漳﹑泉通番﹐其故習也﹔今乃反來嘉登覓船﹗捨彼素通之地﹐借途於此﹔不知何意﹗數年滿海受南賊之害﹔今以嘉登爲窟﹐將無引鬼而入市﹐深恐種禍於無窮﹗

此地獨董漢橋﹑江益侯﹑陳鄂渚數君超然不染﹐言之蹙額﹔污泥之中﹐亦有蓮花。汝等何爲甘淪惡趣﹐害己而禍地方﹗非顚﹑非愚﹑非惡﹐非劫數將至﹐不作此事矣。念在隔江﹐不得不出一諭相勸﹔聽與不聽﹐卽是人鬼生死之關﹐毋忽﹗

漫言

崇禎己巳七月末﹐吉蓼警至﹐人心奔潰﹔當事汲汲圖近守之策。有以專守閩安鎭爲言者﹔以此鎭最狹﹐可設銃墻﹑設木牌也。不知此鎭受上三府之水﹐岸狹流迅﹔嘉靖季﹐曾以鐵鎖截流﹐立斷矣。今卽用木﹐猶恐其斷﹔縱不斷﹐賊至鉤絕之﹐鼓掌而入﹐我能如之何哉﹗何也﹖凡鎖江蹶船之事﹐陰爲之而賊不覺﹐乃爲我陷﹔若明設﹐賊卽明斷﹐易耳。且賊未至而木牌一設﹐必蹶行舟﹐溺人必多﹔是不能禦賊而徒爲人害也。今財匱﹐兵船正缺﹔孰若以此費造船﹐列於可守之處之爲愈乎﹗舉生長海濱﹐於海頗習﹔其可守之處與其所以控制之方﹐亦嘗一再籌度。不敢謂是﹐姑漫言之﹔以請於同郡士大夫之爲地方計者。

省城門戶﹐以閩安鎭南出之瑯琦門﹑東出之五虎雙龜門爲兩喙﹐以梅花﹑定海爲兩臂﹐以松下之東西洛﹑礵山之西洋爲兩關﹐以海壇﹑臺山爲兩遊﹔近之東沙﹑竿塘﹐遠之東甲﹑東湧﹐皆我汛地﹕此其大勢也。舊時兵船盛設﹐汛地有船﹐故賊不敢泊﹐而福海無事。今各寨無船﹐汛地皆棄以予賊矣。賊自南來﹐必徑海壇﹐上東西洛﹐出則浮東湧﹔而北入﹐卽上磁澳﹑東沙﹑竿塘﹐乘便掠北茭﹑黃崎﹑小埕而窺內地。賊北歸﹐必自臺山抵西洋﹐擾我福海。今欲禦賊﹐必禦之遊﹔否則﹐禦之關﹔又否則﹐固吾兩臂﹔又否則﹐營吾兩喙。兩喙致力﹐則省城髙枕﹔兩關致力﹐則內海安堵﹕此又事勢之必然也。

今無暇遠談﹐請言近守。夫扼險者﹐扼於內﹐不如扼於外。扼內者﹐如鼠斗穴中﹐弱者先走﹔扼外者﹐如虎踞當道﹐展步有餘。故守閩安鎭﹐不如守兩喙也。東喙五虎門﹐上有雙龜﹑壺江﹑熨斗塞其隙。而桃源一支瞰江﹐鳳峬有石砠入江中﹐名曰疊石﹔與桃源宮後相望﹐可三百丈﹐其流甚急。於此對立敵臺﹐列銃以守﹔又以兵船十五隻泊壺江爲有腳銃城﹐與之進退﹕賊𨿽百艘﹐亦不敢上。何也﹖水急而銃近也﹔又壺江人保護妻子﹐力爲吾助也。兩臺銃手不過百人﹑船兵不過四百餘人﹐足以固鎭門之東喙決也。南喙琦瑯門﹐與慶石相對﹔其江頗闊。然江中有積沙﹐非潮滿﹐大船不得行﹔時從兩港出入。賊若窺鎭﹐必從此入。然慶石六山倚聚﹐居人二千餘家﹔如斷然城之﹐其險天設。更於近港處作銃臺﹐宿兵船於城下爲有腳銃城﹐賊必不敢越此而南上。何也﹖賊來則扼其吭﹐賊上則懼我尾其後也。所用兵船大小二十四隻﹐兵不過七百人﹐而鎭門之南喙無虞矣﹕此爲守省城門戶之要著﹑實著﹑萬萬可據﹔何必縮入鎭內﹑局迹累息﹐一敗則不可復支也哉﹗故曰「兩喙致力﹐則省城安枕」者此也。乃若梅花﹑定海軍民伉健﹐力足自守。嘉靖季﹐倭曾屢攻不破矣。今以遊手充入﹐反爲擾累。但所乏者﹐糧耳﹔食足﹐則守固矣。至於兩關﹐則東西洛尢急。何也﹖賊﹐南賊也﹗來必經此。舊屬五虎遊汛地﹐小埕十船貼守﹐往往相挨。今若專設松下二十二船﹐省小祉巡司攺爲標翼衙門﹐鼓舞土人與之協力以遏賊衝﹐彼必外浮東湧而北﹐吾海可以不犯﹔卽不然﹐隨賊而入﹐與梅花﹑慶石犄角﹐賊必橫趨東沙﹑竿塘﹐垂涎小埕﹑定海﹐亦必不敢遽入兩喙。何也﹖小埕水標兵船﹐或南徵被燒﹑或破壞不補﹐幾盡矣﹔賊欲據此斷吾左臂﹐彼見兩喙地險有備﹐敢遽入哉﹖至於西洋﹐爲小埕﹑礵山交汛之地﹔舊制﹕小埕兵船四十﹐正以其汛地遠及東湧。近乃西洋﹑竿塘﹑東沙備多﹐故船多也﹔今縱欲省﹐亦須二十八隻﹐與松下合﹐俱爲標翼防守兩關。其兩喙兵船﹐原屬軍門標下﹔時時出海遊偵﹐遇賊掩擊。事急﹐則專守兩喙﹐護根本。如此﹐則內外完密﹐而福海可無事矣﹕故曰「兩關致力﹐則內海安堵」者此也。或問海壇﹔曰﹕『海壇遊﹐原駐海壇觀音門﹐有船二十餘只﹔沈有容嘗擊倭於東碇矣。今船少將懦﹐入居鎭東﹐則海壇爲空設﹔非復其舊不可』﹗或曰﹕『如子所言﹐兩喙﹑兩關旣須補船﹐又補海壇﹐不已費乎』﹖曰『非費也。省城﹐根本地﹔福海﹐賊所眈眈而船不及百﹐非自完之計也。況各處見在船已有四十餘只﹐補造僅及半乎﹗且從來以省餉禍軍事者多矣﹔船缺不補﹑糧缺不問﹐海賊至則以陸兵嘗之﹔水﹑陸不相及﹐而調少船嘗之。一嘗﹑再嘗﹐船兵俱盡﹐而糜餉且不貲﹔費益甚矣﹐其禍不可言也。今不核省之實而徒畏費之名﹐閩亂其何旣乎﹗不特此也﹔今之縱橫海上﹐不奉正朔﹑焚劫地方﹑燒船﹑殺兵﹑殺弁﹑憚嚇官府者﹐皆通番之魁宿也﹔今之接濟貨物﹐輸火藥助賊勢者﹐皆通番窩藏人也﹔今之爲賊姦細﹐出入內地﹑傳報消息者﹐皆通番徒隸也。彼旣作賊﹐得利破盡地方﹐無如之何﹔則陽而要我撫﹐而擁眾自衛﹑擁財自殖如故。又索我餉﹑挾我官﹐一不如意﹐振翮欲飛﹔一賊未除﹐一賊又起。千禍﹑萬禍﹐皆由通番。漳﹑泉向藉洋稅明行﹐禍已如此矣﹔吾郡效尢﹐猶幸當事持禁稍嚴﹐莫敢肆往。但恐姦徒鉆刺百出﹐或援例請洋稅助官造船﹔一爲所惑﹐福郡卽爲漳﹑泉之續耳』。嗚呼﹗戒之哉。

查得嘉靖二十六年﹐福淸馮淑等三百四十人泛海通番﹐朝旨查劾海道官﹐詔用朱紈爲福浙巡撫﹐裴直指紳乞敕紈嚴海禁勾連主藏之人﹔紈持法必行﹐通番巨姓不便﹐遂爲言者所劾﹐攺巡撫爲巡視﹐尋罷。二十八年﹐巡按浙江禦史董威希貴官指﹐請寬海禁。二十九年﹐紈被論逮問﹐自殺。於是海禁大弛﹐通倭如織﹐徽人王直﹑徐學﹑毛勛﹑徐海﹑彭老﹑陳東﹑麻葉等遂引倭寇浙東諸郡﹐因寇浙西﹑寇蘇松﹑寇淮﹐闖入南京﹔寇閩﹑寇粵﹐凡十五年。沿海郡邑﹐被倭殘殺無慮數百餘萬﹕皆董威寬禁一疏之流毒也。當董威請寬海禁﹐豈不大快姦徒﹑貴官之心﹗當時大家無識﹐亦豈不以取財於夷以富中國﹐猶爲得算﹔不知未旋踵而禍徧東南矣。今漳﹑泉已殘破﹐吾郡猶貪厚利而忘酷烈﹔則曷不以前事﹑近事合觀而一怵惕也﹗此尢爲福海生死安危之本。若論福海全局﹐則漳﹑泉當散賊黨﹐福興當扼賊鋒。漳﹑泉有漳﹑泉之海民可用﹐福興亦有福興之海民可用﹔大約復外汛﹑扼內險﹑補額船﹑急糧餉﹑謀海將﹑練海民而用之﹐算定而終始必行﹐勿圖苟且。如此三年而賊不消磨﹑閩海不淸﹐未之有也。

浮海紀實

省城門戶﹐從閩安鎭南出瑯琦門﹑東出雙龜門﹐以定海爲左臂﹑以梅花爲右臂﹕皆牙突海中﹐國初江夏侯之所城也﹔而又置寨小埕﹐與定海犄角。其汛地﹐乃遠至東湧﹐拒賊於外海。自分寨爲遊﹐兵船少而遠汛廢﹐賊遂據內海而有之﹔賊至則寨官逃﹐定海亦岌岌矣。去歲兵道陸公至其地﹐嘆曰﹕『小埕﹐定海之脰也﹔脰斷﹐則定海危。定海危﹐則左臂折﹔安可不城』﹗父老進曰﹕『小埕後﹐故有城址﹔當時亦慮此而未竟其功﹐以待今日』。陸公歸以語予﹐予力贊之﹔且請環兩山城之﹐𨿽費而險固可恃也。陸公盡捐贖金爲倡﹐兩臺﹑監司諸公聞之﹐各有助。始基於前一年﹐而前城猶未就。陸公以賫捧行面托予曰﹕『公能爲我了此局乎』﹖予諾﹐而召丘生庭訓計議。丘生毅然任之﹐且請銀。爲請於閩縣吳公﹐前後領四百八十金﹔遂完前城﹐且及兩山。

予猶欲親往督之﹐遂以十月望日從雙龜門浮海﹐宿荻蘆門。二鼓開駕﹔月明風厲﹐波濤大作。黎明﹐始至小埕﹔見前城旣竣。遂上東煙臺山。其山倚壁而立﹐外臨深坑﹐髙可百丈﹔不可輿﹐蟻附而上﹐幾墜。丘生奔至﹐曰﹕『此山削﹐其外稍施崥■﹝山兒﹞﹐賊無住足地矣』。又從煙臺繞定海後山﹔益東﹐其險如前。蟻附而下﹐見攻石者十數人。予訝其少﹔丘生曰﹕『余匠分造西山麓﹔——且往興化雇匠者三矣』。遂從後城迎恩門入﹐有嘉靖官造之遺址焉。西望半巖﹐視東山稍平﹔丘生曰﹕『山險易城﹐此卻費力﹔何者﹖用石多﹐培壘厚也』。問輪廣﹔曰﹕『前後四百丈耳﹔兩山加二﹑三焉』。問費﹔曰﹕『以丈計﹐城面一雨四錢﹐裏則九錢而已』。予曰﹕『價廉至此乎』﹖曰﹕『取石於山海易也險﹐之費省﹔尙不至此﹐吾酌而厚用之於平。且官銀百﹐申水可十有奇﹔報官必逾於所領﹐無糜也』。『然則前城何以糜』﹖曰﹕『首事難。又起基於深沙﹐匠志在領銀而廉其價﹔首事者貪其價廉﹐多與之金。不幸匠死而子擄於賊﹐遂負金耳。其實前城費廣﹐非盡糜也』。曰﹕『前城僅二百丈﹐一年未就﹔待子始竣。今子所任不下六﹑七百丈﹐當就於何時乎』﹖曰﹕『銀便匠多﹐明年四月可報功也。給銀不時﹐匠輟手矣﹔吾能爲無米之炊乎﹖請先生任銀﹑我任工﹐遲則甘罪』。遂指海而誓曰﹕『所不了此以見先生者﹐有如海』﹗予面嘆曰﹕『勇哉﹗吾藉子以復當事矣』。遂別。卽開纜﹐乘風逆潮而上﹔昏抵壺江宿焉。李生伯夔﹑王希舜﹝寵命﹞諸人來請曰﹕『吾地在東喙外﹐賊眈眈我下城﹐不可居﹔願公爲我諗眾而次第其力役』﹗予諾以旦旦﹔則集眾於神祠卜焉﹐得吉。首事者持戶籍進問於眾﹐差爲三等﹕上者三圈﹐中二﹑下一﹐最下者勿事。凡得三圈者三十戶﹐二圈八十﹑一圈二百﹐亦就此地而上下之耳。卽三圈者﹐亦非有阡陌闤闠之積也﹔而王希舜顧獨自請三圈加一焉。且曰﹕『此冬海利熟﹐吾盡以城﹐以奠吾家而寧吾鄕﹐愈其棄爲賊有也』﹔可謂知義﹑識利害之實矣﹐歸以厲吾鄕焉。

是夜﹐又念鎭門南喙無他堡﹐獨一梅花爲省門右臂﹐或傳其城壓於沙﹐不可不視。遂夜度瑯琦門﹐旦而至。見城二方臨巖石上﹐海水薄之甚險﹔獨東南有山﹐出城十餘丈。曰﹕『江夏侯何故不收之城內』﹖梅花之人曰﹕『此非山﹔海沙飛積﹐歲久艸木附之﹐乃益髙耳。且自此至南門﹐皆爲沙壓。吾軍人歲歲挑之﹐甚苦。往時有月餉與本色米﹐今皆無之﹔不知此項蝕於何處﹗而飛沙爲虐﹐歲益甚。賊來臨髙而射﹐恐不能守﹔公獨不一憫我乎』﹖予曰﹕『若附城建銃臺於巽——髙五﹑六丈﹐以敵沙飛﹐城可守矣﹔且利文物』。曰﹕『如此甚善』。然而沙飛有門﹐指紫崎尾空處曰﹕『沙自此飛來。前議醵軍銀三百餘金築壩欄之﹐縱不盡塞﹐沙猶可少﹔不知其後何以不果﹖公能復吾月餉﹑本色以除此患可也﹔不尢愈於歲歲枵腹奔命﹐不得生理﹑窮餓其妻兒﹐賊至而惴惴栗栗不能朝夕者哉』﹗予聞其言而悲之。念此城不料理﹐右臂必折﹔安得有心地方者一目擊之乎﹗遂南登煙臺山﹐望滋澳禦國山﹐歷歷可見﹔猶欲至松下﹐而道遠﹐僕夫不任。問於人﹕松下故有砦﹐隤矣﹔故此番賊得入。不然﹐此地素爲賊憚﹐號爲深門入。設有堡可憑﹐何至被其焚掠至不聊生﹐跳而爲盜者哉﹗若完其堡﹐挑其悍者爲兵﹔不惟消盜﹐且可殺賊矣。驅而之盜﹐他日將不知所終﹗徘徊注立久之﹐榜人報潮迫﹐遂歸。見海中暗沙橫亙﹐舟師避之﹔指曰﹕『若非此沙﹐賊入省河久矣。此沙能蹶舟﹐賊不識港﹐故不敢入﹔若引賊入港﹐殆矣』﹗或談『猴嶼銃城﹐以公之議得銀千六百金﹔官不費銀﹐何以尙未起手﹖此港門南喙要地也﹐公獨不視如小埕﹑壺江乎』﹖曰﹕『此地無丘庭訓﹑王希舜其人﹐吾何能爲﹔當力請諸官耳』﹗然吾猶以銃城之守﹐不專恃兵。兵急則棄而走耳﹔須擇土人移家而守焉﹐乃固。且如雙龜銃城﹐堅矣﹔而鄰於山﹐合而圍之﹐乃爲完璧。猴嶼銀有餘﹐赤崎﹑雞籠嶼銃臺可對立。此皆一得之愚慮﹐未知有當否也﹗國初﹐設寨防於海外﹔今乃謀於臂與喙之間。子囊城郢﹐識者笑之﹔然而舊制失﹑新備疏﹐江海之上盜賊爲政﹐非扼險使民知可恃﹐且鳥獸散矣。

予爲此行﹐非得已也﹔出海五日﹐三以夜渡。不歷風濤﹐安知海之利害與後事﹑前事之得失。聊以所見所聞記之﹐庶有采而固吾圉者焉。

福海圖說﹝福海者﹐福州曁福寧海也﹔南北凡千七百里有奇﹞

福海內﹐水自上府至芋原﹑洪塘﹐分爲南臺﹑西峽兩港﹐會於馬江﹑束於閩安鎭。自南臺至閩安鎭﹐蓋八十里而贏也﹔出鎭﹐又分兩喙。

東下三十里﹐經館頭﹑薄雙龜爲急水門﹐是爲東喙﹔已築有銃城矣。下此則五虎門﹐巡司居焉﹔而今不往者﹐堡壞也。五虎門﹐南則壺江﹑北則荻蘆門。並海而東﹐遙遙百八十里﹐有山髙突而城者﹐定海所也﹐爲省門左臂﹔而小埕寨爲其脰﹐脰斷則定海危﹐左臂折矣。故前兵道陸倡城之﹐兩院報可﹔今署道申﹑連江知縣沈畢其役。過此百里則黃崎澳﹐有堡而低﹔又百二十里蜿蜒突出而飲海者北茭﹐有巡司堡﹐亦低壞。前年兩堡被賊﹐甚苦風雨﹔後之綢繆﹐則連江縣事也。自北茭折而北﹐爲奇達﹑爲馬鼻﹑爲羅源之廉澳門。奇達堡固足守﹐馬鼻下嶼人悍矣﹔廉澳門鹽哨往往行劫﹐最爲害。北茭東百五十里爲西洋﹐有山則小埕寨與福寧烽火寨會哨處﹐距急水門五百七十里矣﹔此福州東北界也。自西洋哨界以北﹐轄之福寧州﹔至大金所百里﹐至州治又百里。州至三沙八十里﹐三沙至蓁嶼百二十里﹐蓁嶼至沙埕百七十里﹔過此則浙界矣。大金﹑蓁嶼﹑三沙﹐皆有城﹐烽火寨直於蓁嶼﹐臺山遊直於沙埕。沙埕有小堡據山﹐而商舶﹑漁艘南北百貨所積皆在沙際﹐歲被賊焚毀破數萬﹔若倡而城之﹐必有雷動而響應者。且賊自北入閩﹐此爲首犯﹔自南入浙﹐亦於此取資﹕故不可不城也。且臺山絕遠﹐把總罕至其地。倘城此﹐令臺山遊居之而時出以備賊猶可﹔又令烽火寨居於三沙或蓁嶼﹐便於出海﹐尢勝入居福寧州﹑賊至不知萬倍也。蓋有城﹐卽懦將可守﹔無城﹐卽要地亦逃﹕此今海弁之大致耳。至於民間土堡﹐亦宜及時修治﹐使百姓有恃﹔不然﹐去年福寧王崎鎭﹑往年大金所之事可鑑也。

閩安鎭南出琦瑯江抵大海﹐城堡甚少﹔獨鎭喙猴嶼可築銃城﹐以扼入鎭之路。前議以寺田爲資﹐有成案矣﹔尙未卜工。下此四十里爲慶石﹑百里爲梅花所。梅花突入海中﹐與定海對﹔此省門右臂也。其城甚固﹔但東南隅﹐歲爲飛沙所壓﹐髙於城。貧軍歲挑汰﹐不能絕。賊若騎髙以攻﹐恐不守矣。或言貧軍歷過未領之銀且四年﹐稍與數月以築壩障沙﹐不亦可乎﹖在當事決之而已。梅花有南茭﹐舟行戒之。過此百里爲磁澳﹐磁澳百餘里爲松下﹐松下百三十里爲海壇。海壇亙絕海中﹐福淸外障也﹔有蘇澳﹑觀音澳可泊船。嘉靖年﹐倭陷福淸﹐故議設遊總於此。後以絕地﹐不敢居也﹔往往退居鎭東﹐遊爲虛設矣。近議欲移海壇遊於松下﹐以松下爲鎭東門戶﹐南賊入犯必經之路﹔東行則東沙﹑白犬﹑竿塘﹑定海﹐北則直入梅花內地﹐最爲要害。若依寶鵲山城之﹐攝以遊總﹐西可以障鎭東﹑東可以闌內地之入。且其人勁悍善戰﹐素爲南賊所憚﹔據其險﹑因其人﹐化虛設之遊爲要地之障﹐策無善此者。或曰﹕『海壇可廢歟』﹖曰﹕『非廢海壇也﹔以海壇遊而居鎭東﹐賊過不知﹐是眞廢海壇耳﹗今移於松下﹐爲鎭東扼門戶﹑爲東北內海扼路頭﹐不失前所以設遊之意﹔且亦不時分哨海壇﹐與萬安﹑南日遙相接﹐猶得實用。孰與退入鎭東﹑任賊縱橫﹐漠然不知乎』﹗或曰﹕『松下去萬安﹑南日二百餘里﹐遠矣﹔哨能相接乎』﹖曰﹕『海壇哨﹐故與南日會﹔今𨿽移松下﹐哨法如故﹐何不接之有﹗若入居鎭東﹐更能接耶﹑否耶﹖今爲此議﹐正以處置海壇﹐使不虛設耳。況今海賊皆自南發﹐長﹑福海上亦浸有非爲﹔扼險收民﹐正爲此著』。若萬安而南﹐屬之莆海﹔不具論。

福海寨遊說

計福海南至萬安﹑南日之交﹐北至沙埕﹕千七百里有奇——如此其遠也。國初﹐只設烽火﹑小埕二寨而海得無事者﹐寨之兵船多﹐得以驅使遠汛於外海也。外海有汛﹐則賊不敢近﹔而內海得以漁。沿海居民無盜賊之警﹐亦不待城堡以自固。

自倭變作﹐而沿海焚如矣。事平之後﹐往往設堡自固﹐以苟一日之命。當事者不深維始終﹐姑折寨爲遊以彌縫其闕﹔始猶一﹑二﹐繼且五﹑六。蓋自隆﹑萬之際以及今日﹐閩海分爲二十一寨﹑遊矣﹔兵愈分愈弱﹑船愈分愈寡﹐於是遠汛廢而內海之汛亦廢﹐遠近汛廢而海始爲盜賊有矣。海爲賊有﹐肆然得以擄人掠船﹐分■﹝舟宗﹞以自益﹔由一﹑二而八﹑九﹐由八﹑九而數十﹐且至百餘﹑二三百﹐縱橫於吾汛地之海﹐無敢問之者。或兵船爲其所獲﹐則送火藥﹑牲酒﹑銀幣以贖。賊見其如此﹐則肆然登岸﹐掠城堡焚劫以去﹔而兵且叩頭而從之——以爲從賊得飽而無患﹐爲兵且餓死而不救也。夫海﹐昔之海也﹔寨﹑遊日增而盜賊日益。豈有他哉——兵分船分﹐力不足以及於遠汛﹔且兵孱船獘不敢出當風濤﹐棄海與賊﹐使得成其勢而熾其毒﹐非一日之積也。然則寨﹑遊多分﹐何益哉﹖夫寨﹑遊使用﹐未有不取於兵糧者。兵多則派少﹐兵少則派多﹔此其勢也。又有請糧散糧造船之費﹑各衙門差人稽查之費﹑新船貼造之費﹑舊船未及汛而汛壞計汛扣還之費﹑月糧過期借銀納息之費﹐皆於兵糧乎取﹔所餘幾何哉﹗故非極懶﹑極無用之人﹐不當水兵﹕此兵之所孱也。至於船﹐兵弁之所生死托命者﹔今以利害不關之人督造﹐能有堅船哉﹖以獘船孱兵當賊﹐宜其望風乞命﹐不能與抗也。不此之察而徒多設寨﹑遊﹐官多費多﹐祗益爲獘﹔此海盜所以益熾﹐不可收拾也。今不得已﹐稍就中而損益之。如烽火析爲臺山﹑礵山﹑崳山矣﹐而礵山﹑崳山可裁﹔小埕析爲海壇﹑五虎矣﹐而五虎可裁。卽水標之設始自黃中丞——以沈有容有功設之﹐舊制無有也﹔且能繼者寥寥。宜並之軍門標下﹐而兩翼可裁。裁三遊﹑兩翼﹐可省七﹑八十船矣。或曰﹕『今中丞熊公﹐福海殺賊﹐多仗新標﹔新標﹐故五虎遊也﹐亦可裁歟』﹖曰﹕『謂之遊﹐則有汛地不得遠出﹔近日遊弁亦執此爲詞矣。卽撫公初募海兵練成此軍﹐年年飛出擒賊﹐賊畏之﹐呼爲「新標兵」﹐有先聲﹔宜從賊之所畏爲號﹐不必仍「五虎」也。然新標兵少﹑船少﹐宜以所裁七﹑八十船半與之﹐長居館頭﹔有警則出﹐令寨﹑遊各出遠汛與新標爲聲援﹐則勢益壯﹐而寨﹑遊亦收實用矣﹕此所謂用兵少而成功多者也』。『然則水標並之軍門標下﹐何用』﹖曰﹕『傳宣上徳﹐督寨﹑遊遠汛﹐鼓舞新標殺賊﹔卽其功也』。或曰﹕『福寧三遊而裁其二﹐不已削乎』﹖曰﹕『福寧海程不過六百里﹐一寨﹑一遊﹑五十餘船﹐出居海堡﹐備賊足矣﹔焉用駢枝』﹗

或曰﹕『子言海而勤﹔勤於設險者何』﹖曰﹕『吾戒往事﹕往者海警一至﹐沿海無險可守﹐競奔潰﹔外邑大家競挈家入省﹐省城晝閉﹐且塞河閘﹐議守於閩安鎭南臺﹑洪塘之間﹐其倉皇如是。海上諸寨﹑遊﹐無一敢抗賊者﹔小埕總以逃﹐論死。黃崎﹑北茭連破﹐賊哨直至連江內港﹔邑居者洶洶欲逃之山。惟險不設﹑堡不修﹐故至此。今幸無事﹐風雨後之綢繆﹐似宜更急耳。今小埕旣城﹐雙龜亦有銃城矣﹔獨梅花﹑松下﹑猴嶼未決﹐沙埕尙未議﹕此皆至要。至於五虎﹑黃崎﹑北茭諸堡﹐修之易矣。今海弁率出三科武舉﹐素不識海﹐往往入居內城﹔如海壇﹑臺山﹐幾爲虛設。吾故欲城海堡而居海弁於要地﹐有事則合兵民以守﹐以定民心而阻賊气﹔不至震及省城』。此子囊城郢下策耳﹐何足采哉﹗

與熊撫臺書

閩海數十年積獘﹐盡被老公祖一札道破。今日狼狽已極﹐若不從頭整頓﹐閩不可爲矣。而整頓之法﹐當分水﹑陸二路﹔而海賊縱橫﹐亦當分南北數種。陸兵伎倆﹐與海不同﹕陸用步騎﹐海用艅艎。閩海風濤﹐百倍揚子江。惟以海爲命者﹐能安若枕席﹔否則﹐必嘔吐僵僕﹕故陸兵不可用之於海也。海之伎倆﹐善拋石﹑善用火器﹑善■﹝犂﹐牜代禾﹞船﹑善上風。乘夜飛出大海﹐出賊不意而擊之﹔而大船隨其後﹐則賊不能支。卽海將韓白﹐不過如此。禦賊於海易﹑於陸難﹐有眞正水兵﹐船堅器利﹐時出汛地﹐外洋無賊不滅。賊至登岸﹐則地方糜爛﹔嘉靖東南之慘﹐不能禦倭於水也。當時戚南塘以陸將成功﹐兪大猷以舟師收閩﹑廣之敝﹐用各有宜耳。近來海賊猖獗﹐皆因海政不修﹐將非水將﹑兵非水兵﹑船非能堪風濤之船﹐明以海上汛地與賊﹑以海上百姓委賊﹐𨿽至殺人登岸﹐亦不肯報。賊之初來不過數船﹐見兵船不敢出﹐便捉人索贖﹐擄船爲用﹑擄彊壯爲役﹔分■﹝舟宗﹞出哨﹐遂至滿海是賊。其實一船不過數賊﹐餘皆被擄﹐不得手持寸木之人耳。賊所索贖﹐火藥﹑紬氈﹑五色布﹑鞋襪﹑絲綫﹑豬羊﹑酒而已。火藥﹑硝磺﹐則有通番人買與﹔及兵船被搶﹐不敢報官﹐亦以火藥數千斤贖回。亦有殘兵被剝﹐窮極無聊而爲賊者。總是海政不修﹐釀成此禍﹔及至無可柰何﹐則歸咎於無餉而已。

善乎﹗去秋洪亨九之言曰﹕『只是無人﹐不是無銀。有人﹐則用皆著落﹐不至妄動取敗。今宜愼重﹔再敗﹐則無救耳』。某每念其言。老公祖天挺人豪﹐聲威遠鬯﹔號令明肅﹐事事求實。海賊聞風﹐決無捨舟入犯之想。所慮近海州邑寨所便於出入者﹐倏然大搶而去耳﹔不徒海澳受害也。今賊船旣多﹐兵船又脆﹐其勢不得不用慣海民船﹔欲用慣海民船而無慣海民兵﹐猶爲無益。欲用民船﹑民兵爲我殺賊而先加騷擾﹐苛責窮治﹐有駥而散耳﹔勢必上下相遁﹐致生他變。愚意此事須大立賞格﹐鼓舞民心﹕凡有豪傑向前立功﹑破賊有效者﹐授以官。衝鋒船破者﹐官給其價﹔人傷者﹐優給﹕則人知殺賊之利﹐不至自遁。又擇一廢將之能者統之﹐令之招集豪傑﹐各相鼓舞﹔稍假事權﹑給糧械﹐隨機應敵。如此﹐則船與兵一時皆具﹐無待分分數數﹐祗取擾而事不集也。福之海民﹐松下藍盤爲最﹔招之易集﹐只須一領袖耳。方今材官如雲﹔某言廢將者﹐近來將領多不諳海﹐舊時廢將廢弁向曾呼斥風濤﹑飽經海戰﹐猶尙可用耳。昔譚二華守臺州﹐先卹巨盜黃﹑楊二人﹐竟得其力以殺倭﹔戚南塘亦用朱璣陷陣。今之水將﹐求如秦經國﹑沈有容者恐不易得。但能得士卒心﹑慣海勇決者﹐差可召而試之﹔不效﹐則以嚴法隨其後﹐誰敢欺哉﹗今賊隨風出沒﹐恐燒我兵船﹑搶我寨所﹔故以目前應急之說進。鄭芝龍受撫未決﹐聞城內有姦人密貽書挑其反側。福海之賊未除﹐事可寒心﹗所恃老公祖英略潛機﹐消此巨憝耳。

柳生左肘﹐答教遲滯﹐罪不勝言。外交趾銃二﹐乃友人臨安守林裕陽所貽者﹔今附上幕府﹐不知堪用與否也。

與熊撫臺書

海上事體﹐已在老公祖目中﹔所苦無銀﹐不得副所欲爲耳。今試舉目前急務而後及處餉之法以取裁﹐可乎﹖

諸賊近𨿽南下﹐勢必復來﹔彼以此爲生理也。賊自南來﹐必道東西洛。其它近於松下﹐向爲五虎遊汛地﹔而不能守者﹐遠而險耳。今陳學炳募有松兵﹐其首列陳叔銘等。

寄張蓬玄

漳﹑泉二郡﹐以通番作賊爲生理。習通番者﹐得其大銃﹑利刃﹑堅甲以作賊﹐去截各處通番之貨而入番﹐歸劫各處通番之銀以聚眾。因而流劫海船﹐捉人取贖﹔捉船爲哨﹐分■﹝舟宗﹞滿海。乘間上海澳﹐燒兵船﹔入內港﹐焚室廬﹕而寨﹑遊無一敢問者——海政大壞﹐以海洋信地與賊﹑以沿海生民委賊也。其以信地與賊﹑以民委賊者﹐將非水將﹑兵非水兵﹑船非可當風濤之船也。積獘已久﹐邇來尢甚。漳﹑泉爲鄭芝龍殘破矣﹐福海又爲周三﹑鍾六諸賊騷掠﹐民不聊生﹑地方幾爲賊有者﹐舊撫非其人﹐總兵恃其鄕之奧援﹐沈醉■﹝王亢﹞寇也。而漳﹑泉多賊之故﹐亦有數端﹕一是田少米貴﹔一是鄕宦子弟多白奪人財產﹐人怨之徹骨﹔一是賊有墻壁﹐獲亦釋放﹔一是外海寨﹑遊以貨物放兵而吞其月糧﹐故恨而從賊。米貴﹐則饑困無聊﹐易與爲非﹔白奪怨深﹐則起而思報﹔賊有墻壁﹐益無忌憚﹔兵恨從賊﹐則賊益得勢﹕此漳﹑泉諸賊所以蕃也。前撫不能了賊﹐只禁米粟販船出海﹐以爲絕賊餉道﹔不知賊之米粟皆打劫而得﹐豈待接濟﹗若待販船接濟﹐則是買米作賊矣﹔天下有是理乎﹖上下不察﹐以爲消賊之法﹐莫良於此。不知米粟未禁之先﹐芝龍船僅百隻﹔旣禁之後﹐遂至千艘。未禁之先﹐僅有芝龍數賊﹔旣禁之後﹐遂加林姐哥﹑梅宇六七種。絕賊餉道而賊益多者﹐何也﹖我厲禁而漳﹑泉益饑﹐益饑則益生賊﹔我厲禁而芝龍濟貧之說益足以收人心﹐故從賊益眾也。當事不察接濟何物﹑不查接濟何人﹐而猥以加之米粟之商販﹐不亦左乎﹖夫接濟何物也﹖銃藥﹐賊所急﹔五色紬布﹑氈條﹑絲綫諸物﹐用以通番﹔豬羊﹑酒果﹐海所少也。凡賊捉人索贖﹐必列此數﹔並無及米粟者。接濟之人﹐卽是通番窩主役使海邊小船爲之傳送﹐於米粟販船何與哉﹗賊誠急米粟﹐有搶與劫而已。舊撫借此以文其不能了賊之責﹐而一切海政不修﹐動而愈誤禁行而盜賊益眾。兵船被燒者三之二矣﹐兵被殺及叛而從賊者亦且無算﹔非新撫熊公接手﹐閩將不可爲矣。

某聚族海上﹐連年播遷甚苦﹐頗知賊之情形﹐念無可告語者。不竟熊公虛心下問﹑極意商榷﹐故極陳其獘﹐而以精募海兵﹑參用漁船之說進。熊公大以爲是﹔遂托小兒募漁民﹐用其頭目爲兄弟兵。兵旣精矣﹐又苦無船﹐而周賊已縱橫海上﹔又托小兒聯絡漁船。幸海道徐公適至﹐與署督府趙公庭親臨海上﹐鼓舞海兵﹑漁船﹔九月十三日出海﹐十四日卽獲賊之先鋒。十六夜﹐又出海﹔十八日﹐與賊大戰海之外洋。漁船低小﹐仰攻其母船﹔卽獲勍賊許六等﹐賊爲之喪气。而撫公且出海料兵﹐賊遂遠遁而南矣。是後中路﹑南路報捷不絕﹐卽鄭芝龍亦報獲周黨﹐皆以漁船取勝矣。撫公之料兵於海上也﹐某親見其日一食﹐終夜不寢﹔呼吒之聲不絕﹐纖■﹝徹﹐光代育﹞之欺必察。從來料兵﹑料器﹐未有如此之精詳﹐亦未有如此之精力﹑如此之用心者。使有錢糧彀其調度﹐海賊豈足平哉﹗今於無兵中﹐募海兵﹔無船中﹐用漁船﹔無餉中﹐百方撙節設處以爲餉﹕可謂難之﹝尢﹞難者。但其性善罵﹐一事不肯假手於人。又漳﹑泉士夫力爲芝龍請餉﹐而持之頗堅﹔恐其間有不悅者。要之﹐海事大壞之後﹐非此公奮厲躬親堅持﹐決難振起﹔在廟堂諸公﹐當亮此公之苦﹐毋搖浮議而已﹗閩之所恃﹐在此公也。徐海道才識﹑心膽﹐亦他日中丞之料。趙庭義勇慷慨﹐畱心海事﹐調度兵食﹑鼓舞士卒﹐有大將風﹔而操守廉潔﹐故能使其下爲之用命。三公合﹐而閩事可爲矣。獨芝龍桀黠﹐燒船殺將爲多﹔非爲我盡滅諸賊﹐不足贖其罪。今一挫於紅夷﹑再挫於其黨李芝奇﹐或能弭心悔罪效死乎﹗不然﹐天或者授我以漁人鷸蚌之一機﹐亦未可知。大抵元气盛﹐則邪气消﹔海政修﹐則盜賊退。如使一賊起﹑一賊撫﹐作賊者盡得美官﹐則元季張仕誠之禍可鑑也﹗

某家居海上﹐與盜賊爲難﹐非保全身家之計﹔且使寨遊側目﹑海防修船諸衙門側目﹐其陰螫必多。然而不避者﹐誠激於桑梓之大禍﹐不得不爾也。近旨閩帥不用閩人﹐極爲有見。兪帥敗壞閩極矣﹔今如置帥非其人﹐且益壞。見今署督趙庭﹐揚州人也﹔已著有功效。如卽用爲大帥﹐必能與撫公﹑海道成功也。小兒﹐南中自有合做之官﹔苦爲撫公所畱﹐日夜馳騖﹐不能脫離。今撫公布置已有頭緒﹐而固結人心﹑通達下情﹐與趙將綢繆門戶﹐非三﹑四月不能了。撫公疏畱﹐亦出於爲地方之公心。如蒙廟堂見亮﹐寬其任期﹐使得終其事﹐甚幸﹗不然﹐某以身家嘗寇﹑小兒以官償寇﹐亦惟命耳。

與海道徐公書

漳﹑泉事體﹐與福海不同。賊出自漳﹑泉者﹐以百姓爲勢家魚肉﹑又困米貴﹐故多從賊。故處漳﹑泉之法﹐在收拾人心以散賊黨。福﹑興苦南賊爲害﹐在扼險要以折賊鋒。賊南上﹐首犯南日﹑次則海壇﹐又次則東西洛三處﹔皆賊所必經之地。三處著力﹐則賊亦破膽。今松下扼東西洛﹐最爲得策﹔而海壇遊捨觀音澳而徙入鎭東不當賊衝﹐則此遊爲空設矣。南日所恃者﹐吉了漁船﹑漁兵。前陳喬等以家財出船殺賊﹐正可鼓舞在彼處用﹔乃誘之造福船﹐郁抑而死於水。近又爲虐弁﹑殘賊激變﹐則吉了人心稍變矣。今欲控扼險要﹑折賊首鋒﹐仍須固結吉了人心﹔除其虐害﹐民乃可使也。海壇下接南日﹐上接東西洛﹐其地亦有漁船﹑鄕兵可用。該遊若出鎭觀音澳﹐則上下聲息相接﹔澳中可泊船數百艘﹐用力把截﹐賊亦不能徑上。若但靠松兵扼東西洛而海壇遊總任其內居﹐吉了人心不行固結﹐亦非萬全之道。

至於北路以防北賊﹐亦有三要﹕臺山遊宜出臺山﹐不可長住沙埕﹔小埕兵宜扼西洋﹐不可退居定海﹕各於汛地扼險﹐賊自無安然著足之路矣。伏惟臺裁﹗

冬米踴貴﹐不惟憂海﹐且憂荒也﹔柰何﹑柰何﹗

與朱未孩書

向慮福海﹐今北茭﹑沙埕見端矣。初﹐賊以十餘只嘗北茭不利﹐卽去招船﹔不半日﹐從東沙﹑白犬﹑東西洛飛到者二百餘只﹐而北茭熸。獨怪賊所散處﹐皆小埕﹑五虎汛地——水標所往來海也﹔何以不報﹐使得呼吸聚集如此﹖且有大可駥者﹐春汛水標左翼船被賊搶﹐遣兵金勇送火藥二千斤並銀贖歸﹐竟不報官﹐令賊暫北﹗秋後風轉復來﹐來則福寧殘兵作賊者且與之合﹐恐定海﹑梅花且爲中左續﹗何也﹖水標小埕﹑五虎諸船不堪當賊也。其不堪當賊者何﹖彼原不諳水﹐故以汛地與賊﹔賊至不報﹑民船被掠則閉目不救﹑兵船被搶則以火藥贖﹐其獘非一日之積也﹐以故小賊釀爲大賊。

今以海事責成寨﹑遊﹐必無幸矣。計莫如選用廢將﹑厚募海人﹐參用慣海之漁船﹑商船﹔大揭告示﹐募海上豪傑能殺賊者不次擢用﹐決不使寨﹑遊冒匿其功。又松下藍盤﹑瑟江人間亦作賊﹐收之足以殺賊﹐且銷賊﹔而賊勢漸孤矣。所以必起廢將﹐彼曾經海戰﹐熟風濤且知賊情﹔非若今水標寨﹑遊﹐一無所用也。水陸異宜﹐海將非可以騎射選。嘉靖歲﹐倭登陸攻陷郡邑﹐故戚南塘得以見功。若樓船洗海﹐則惟兪大猷﹑秦經國兩人﹐近則沈有容而已。今賊勢如此﹐寨﹑遊如此﹔不爲攺弦﹐福海之禍卽在眼前﹐不可不深慮也。撫公雄武不羣﹐明公識略邁等﹐必能滅賊﹔望於海政大加振刷﹕如海防館書辦百三十餘人加前四倍﹐何用﹖寨﹑遊把總向有自水哨拔用﹐今悉從軍門聽用補出﹑兵部除授﹐往往以極不諳水之人用爲水將﹐此其所以多敗事也。

某聚族海上﹐禍患切近﹔近作罪言﹐觸尢必多。知明公深心大度﹐必不以爲非也﹗

與方伯朱公祖書

當事禁米以爲省城﹐某敢言弛禁哉﹗顧有禁不必弛﹐而可以通法之窮﹐以救閩﹑連﹑長﹑福沿海十餘萬生靈死命者﹔老公祖亦欲聞之乎﹖蓋今禁米﹐禁其出閩安鎭門耳。而鎭門外十餘萬生靈鱗集海上﹐海田少﹐而往往上仰粟於洪塘﹐南仰粵﹐北仰溫﹑臺﹑福寧。今粵米爲賊扼矣﹐洪塘米又爲官禁﹐止有北米一綫﹔使得糴以自給﹐則其上而糴於洪塘也或少矣。此爲道之而使不犯禁﹐非絕其吭而驅之從賊也。如此則上禁不弛﹐而下可以畱一綫之生﹔不然﹐上下兩極覓生無路﹐何所不爲﹗恐亦非諸公祖﹑諸父母之所忍也。

憶在癸丑冬﹐海田不淑﹐曾勸當事攺閩﹑侯二縣折色﹐畱一萬六千石米於市﹔一冬米價遂平。又勸當事買粟於粵﹐以佐閩粟之窮。故𨿽有璫變﹐而地方無事。是時畢公﹑竇公﹑呂公﹑按院徐公頗相聽信﹐合力查措備荒銀二萬兩。畢公又有心計﹐次年以銀抵軍糧﹐畱米於倉﹔又以米易腐﹐令上府諸邑應上本色者以粟代米上倉。蓋至升任之日﹐積粟且十萬石﹐畱爲數年之用﹔此眞善於籌國者。今攺折已遲矣﹐能買米於浙乎﹖不然﹐稍開福寧之禁以救諸邑海民﹐免其犯禁於洪塘﹐抑亦可也。

夫禁米者﹐能禁米之出﹐不能引其來。且厲禁一行﹐各處效尢﹔溪米不下﹐卽省城亦坐困﹐不獨海民之無天也﹗惟老公祖裁察﹗幸甚。

與馬還初書

去冬﹑今春﹐曾有二書談海事﹐想並徹覽。頃見熊撫臺書﹐云部咨催覆大疏﹐欲明不佞父子微勞﹐甚愧﹔且非愚意所欲。何也﹖梓裏積禍﹐自當鄕官出力﹔況明知海上利害﹐豈可惜言。除當時不相聽則已矣﹔如虛心下問﹐不悉心以告﹑悉心以從事﹐是秦﹑越其膚體而同於寒蟬也。若以此爲功﹐卽如家人被盜﹑大聲疾呼﹐亦可誇以爲功矣﹗且同是鄕官﹐愚言見聽﹐亦蒙諸公贊成之力﹔今獨功歸一人﹐斷乎不可﹗且某所策海事﹐前何以言言枘鑿﹐今何以言言有效﹔豈非聽而善用者之功乎﹖於言何與﹗昔介子推恥貪天功﹐甘心滅迹﹔魯仲連聊城一矢﹐辭封自逃﹔田疇忿烏丸賊殺其郡冠蓋﹐引曹軍間道襲虜﹐終不受封﹕古非人耶﹗況黠賊伏鷙窟穴﹑紅夷諸賊猶在廣海﹐軍需無出﹑捍禦之備未完﹐愚父子方日夜焦慮﹔與其功﹐必當與其罪﹐智者不爲也。

某年已七十三﹐手足拘攣。福兒十七﹐醇篤而質魯﹔理兒十四﹐軼宕而懶學﹕今身爲之伴讀﹐寸步不離。新作大虛庵前一亭﹐誓言沒齒﹔何暇問世之浮榮耶﹗旣無所需於世﹐焉用薦揚﹗業已力辭撫臺﹐亦願還初再勿提起﹔此乃是骨肉眞相知也。

答金遊擊書

明公慮我舟不及賊船三分之一﹐十圍五攻﹐兩無可恃。某更慮彼主我客﹐予賊以便﹔又慮將吏不相得﹐授賊以瑕﹔又慮間諜潛在﹐軍中口同心異而我不覺也。

今日所恃﹐惟撫公天威。撫公之勤心海事﹐可泣鬼神耳﹔不然﹐未見南徵之利也。抑某又有疑焉。福建精兵皆出漳﹑泉﹐如浙直之稱義烏也﹔今何以無一人抗賊﹖今此海兵乃南賊歷年斬艾之所餘﹐蒙撫公收拾訓練﹔毛羽苟完﹐僅足自守。今乃驅而南徵﹐豈漳﹑泉漢子皆已從賊耶﹖以我新集海兵而當二郡積慣之賊﹐加以三大瑕釁﹐一折則全海震矣﹗何也﹖今日所恃﹐惟此兵也。明公爲撫公督將﹐其得失所關甚重。但求保全此兵﹐無使福海喪气﹑一跌不復振也﹔則鄙人父子之百叩以請也﹐亦闔郡士大夫之所僉禱以請於下執事者也。

仁者送人以言﹐不佞非能仁﹐其言固不足采。

報軍門熊公書

某二十六日歸﹐艤舟看夾板船甚壯﹐眞足爲有腳銃城矣。頗有愚見﹐不敢不以請裁。夫夾板三篷﹐番制也﹔昨見三篷檣相去不遠﹐恐轉帆不便。若中帆做小﹐則大帆蔽其風﹐𨿽便而無益﹔疑番制三篷者﹐船必長而帆必布也。今用篛篷而相去不甚遠﹐不如兩帆爲便。又見船傍出欄桿以便搖櫓﹐是矣。但欄桿不髙﹐藉賊以拋火跳船之便﹔似亦當慮之。且海中大船隻資風力﹐用櫓時少乎﹗然船傍橫木足以撞船﹐𨿽不鋪板﹐可矣。某又聞海船尾做風袋﹐以助帆力﹔若去一篷﹑加兩風袋﹐更便於三篷也。又讀史﹐見楊麼船用兩輪激水﹐其行如飛﹔嶽武穆從上流以亂艸蔽江而下﹐礙其輪不得轉——此在楚江然耳。若大海無艸礙輪﹐倘以兵船效其制爲銃船先鋒﹑或以小船載火具﹐募敢死者駕﹐使挾浮木而往﹐乘賊船叢集﹐順風放之﹐輪飛火發﹐挾木而歸﹐兵船繼之﹐可以得志﹐此亦海戰之一奇也。書生揣摩無當﹐聊以資噱耳。

某又想閩安鎭東下有東岐﹑長灣﹑塘頭三堡﹐雙龜又作銃城﹐壺江近亦議此﹐五虎舊有巡司﹐南喙已密﹔出五虎﹐則東岱﹑小埕﹑定海﹑黃崎澳與北茭﹑奇達各有城堡﹐今但督促增修﹕而海東一帶可固矣。若閩安鎭南至松下二﹑三百里水洋﹐止有梅花所﹑松下一堡﹐此正賊所必入之路﹔城堡何疏﹗某前所以欲城慶石﹑作猴嶼銃臺者也。猴嶼人多殷實﹐兼有寺田可議﹐銃臺易成﹔但得吳閩縣一力主之﹐必成耳。慶石城有姦人搖之﹐秋後方定。老公祖焦勞﹐福海必計無窮之安﹔卽不能一時並作﹐卽以此入告爲後人規﹐亦可也。事𨿽一時難遽規定﹐則後有持循﹐尢不世之功徳耳。

狂瞽妄發﹐恃在海涵。海賊勢必相吞﹐嚴備以守﹑隨機而應﹐必不出老公祖範圍中也。

謝按院張公書

恭惟老公祖徳宇淵弘﹐道韻髙妙。閱獄如鏡﹐而出之以矜疑﹔持法若衡﹐而施之以寬恕。審以處地方之大患﹐而慮常深﹔權以酌郡邑之所宜﹐而情皆得。某𨿽病廢﹐不能面贊髙深﹔竊爲斯民幸也﹗

伏念閩方事勢﹐南賊縱橫。玩之﹐將釀無窮之禍﹔治之﹐又無可用之人。惟當隨郡設法﹐先固本根﹔隨事周防﹐先圖要害。漳﹑泉賊所自出﹐以解散賊黨爲先﹔福﹑興賊必所入﹐以扼險消萌爲要。南賊皆通番之魁﹐必不能禁﹔且舊有洋稅﹐不能不開。福郡爲根本之地﹐舊無洋稅﹔開之則引民爲賊﹐其禍無窮。支郡作亂﹐猶尙難除﹔根本一搖﹐八郡皆動﹕此王審知之所以下福而收全閩也。故今福海之防﹐當倍他郡。若使兵船復故﹐海民盡有可用。吉蓼之敗﹐固由愎將﹔亦因私智者設网以蔽矢石﹐致火磚礙网墜下自焚﹐非海兵之不可用也。今撫公旣造夾板大船置之港口爲有腳銃城﹐復造雙龜門銃臺﹐省門之東喙固矣﹔而南喙之慶石城﹑猴嶼之銃臺尢要。何也﹖東喙自閩安鎭至定海﹑北茭三四百里水洋﹐有東岐堡﹑滄灣堡﹑塘頭堡﹑雙龜銃臺﹑五虎巡司﹑東岱堡﹑小埕新造堡﹑黃崎澳堡及北茭﹑定海各有城堡﹐若增修完固﹐東喙無虞矣。南喙自閩安鎭至松下不下三百餘里﹐止有梅花所一城﹑松下一堡而已﹔南喙賊衝而城堡反少﹐非所扼險而周防也。故愚意以城慶石爲要﹐次則立猴嶼銃臺。慶石若城﹐則夾板船兵船悉泊於此﹐小賊至﹐則兵船飛出海外擊之﹔大賊至﹐則夾板船移出擊之﹕省城決可髙枕而臥﹐無事倉皇於鎭內也。今南賊气勢已成一賊撫﹑一賊起﹐相續不絕﹔度其勢﹐必相屠至盡乃已﹐已且復生。故扼險之策﹐不得不急也。某福郡人﹐故止言福海。且居海上﹐亦嘗浮海相度險害﹔念年老無補縣官﹐稍以所目睹心籌者備蒭蕘之一采。苟得與螺蜯鷗鳧之民同保首領以沒﹐亦日月淸照之所臨也。某於二十四﹑五年前曾慮奴酋﹐不幸言而中矣﹔今復憂閩﹐不敢避海賊﹑通番人之怨毒﹐輒輒妄發杞人憂天﹐亦可笑也。然非眞知老公祖之念念地方計安無窮﹐亦何敢唐突乎﹗國家賴主上神武﹐奴賊自退。然經此一番殘破﹐元气其少傷矣﹐則未大創﹔勢必伺便復來。畿東州縣﹐當使民有可恃﹐不至土崩﹔則分練土兵﹑分地屯田﹑棋置空心敵臺爲急。臺必出四角﹐上下三層聯絡﹐十餘錯峙﹐得互相救﹔而屯田環之﹐芻稿有所出﹐盡畿東田以食土兵。長吏之能者﹐卽加兵部銜﹐入爲兵部﹑出爲道臣﹔有成效者﹐備巡撫選。如此而後民心可固﹐遠調不相及也。至如通州﹐亦須如是。灤州以南至滄﹑徳無他險﹐有海塗﹔宜設備虜。若破關西﹑南趨京師﹐以奇兵從海塗直下扼我咽喉﹐則京師立槁﹔此亦不必然﹑不必不然之慮也。北水惟三河不冰﹐宜爲敵臺以備。此爲入通州﹑入京師要路﹐其縣城險可守也。此亦某所曾經之處﹐故妄談之。方今聖人在上﹐臯﹑夔在列﹐何俟齒缺唇腐﹑手足拘攣旦夕入地之人妄以瀆臺聽乎﹗念平生見虛懷實慮如老公祖者無幾﹐故因鳴謝﹐冒及之。伏祈涵宥﹗

侄孫婦孝烈倪氏蒙允題旌﹐豈惟寒門有耀﹐所關風教且無窮矣﹗

與郭噩吾書

馬還初書來﹐知明公念某也。某足已不能行﹐家居海上﹐盜賊滿海﹐賃寓省城﹐甚苦﹗然而海事之得失﹐則已籌之二十年矣﹔且於拙集所載「福海禁米」及「漫言」可覆視也。

大抵賊皆起於漳﹑泉﹐其召之有故﹐其禦之有法﹔其爲所敗也有由﹐其救敗也有術。其欲一舉而剪滅之也﹐有時﹑有權。何則﹖漳﹑泉出賊﹐非獨其民不善也﹔田少而鄕官多﹐漁之者眾也。故其民皆以通番爲生﹐慣習風濤﹔得外國利器﹐收召徒眾搶船以自益﹑掠人以助勢。搶掠旣多﹐出哨燒我兵船﹔寨﹑遊將卒旣不慣水﹐遂爲所乘﹐而汛地且讓之矣。此其召寇之故﹑敗我之由也。今欲禦之﹐必用海民爲兵﹑以海上有調度人爲將﹐驅使海船﹑厚給糧餉﹐艤船港口﹔賊至﹐乘夜飛出擊之﹐無不得志。擊小賊而大賊驚﹐擊初至之賊而賊不得掠船自益﹕此爲禦之之法也。賊之敗我也﹐以燒我兵船﹐以合夥聯艘突來搶劫﹐使我備禦無資﹐內懾而不得不招撫﹔然而擁眾﹑擁船如故﹐要挾如故。此如達子要賞﹐名爲撫而實養虎遺患也。其勢不已﹐日趨於敗﹔今欲救之﹐兵不離船﹑將不離船﹐船被燒者如降賊之罪﹐有司亦不得輕召兵將使之離船﹐又設蕩船爲偵﹐使姦細不得入。如是﹐則兵船無患矣。賊以同惡而合﹐必以爭利而離﹔離則可間﹐間則必相屠。李芝奇之擒於鍾六也﹐間在爭長也﹔其叛鄭芝龍也﹐間在爭利也。李芝奇不叛﹐芝龍之驕悍不下鍾六﹐不爲吾用。李芝奇之暴鷙難收﹐熊中丞妙於用鍾﹐可敵數萬師。今撫鍾六﹐亦欲以是術行之﹔惜爲彭讓老說破耳。若不說破﹐假以數時﹐彼且入吾籠絡﹔向來四賊﹐去其三矣。此爲救敗之術﹐可意會﹑不可以迹求也。今鍾已中變﹐猶以求撫愚我。熊公苦於財力之匱﹐從前兵船之燒者不能補﹑寨遊之喪气者不能復﹐不得不撫﹔然撫終非策﹗憶撫公初到時﹐權於福海借漁船﹐用漁兵親出海而鼓之﹐三鼓三捷﹔福海稍淸矣。後以南徵而敗者﹐賊船數百﹐我止四﹑五十也﹔賊在上風壓下﹐我局於內港不得出也。又統帥非慣海之人﹐不識地利﹐故賊得而乘之也。故用其所習﹐老漁可使爲將﹔用違其宜﹐卽韓白難以收功。從來當事皆昧水陸之宜﹐所以致敗。又海賊積彊﹐不一大創﹐決不能淸。而大創必得大財力﹐而福建老庫﹐旣竭於沈何山之助工﹔往歲又奉例減兵助遼﹐拮據勤王﹐財力愈匱。一議修募﹐布政且以無銀阻﹐不得不紐捏從事﹔所以賊至而無備也。今熊公已悔造船﹑募兵之不早矣﹐日夜催促﹔姑以計緩鍾六﹑陰召芝虎爲夾攻之策﹐幸而成﹐地方之福也。不然﹐終須與貴省大造戰艦﹐閩﹑廣會剿﹐期於必滅。而海將必須擇慣海﹑善調度之人﹐宜聽地方當事自擇題用﹔其錢糧必輦上君子合力爲請﹐使得措手﹐乃可責其成功。數番紐捏﹐不如並力大舉﹕此爲一起而剪滅之法也。故曰有時﹑有權。

熊公在閩﹐比前二朱極肯任事。但過於彊明﹑苦於財匱﹔而善於用計﹐所造銃械極精﹐所造城堡﹑銃城皆有頭緒。但看此番收拾鍾六何如耳﹗凡事望噩吾主持之﹐以終閩局﹔何如﹖

寄馬還初書

海賊長技﹐在掠吾船﹑燒吾兵船﹔我之失策﹐在一賊起﹑一賊撫。率此不已﹐將爲遼東﹗若使呂益軒制閩﹐福海一道﹐某能任之。何也﹖海民足以敵賊﹐海之豪傑可以驅策﹔海之險阨不過數處﹐肯破萬金﹐無險不阨﹐賊能如我何哉﹗熊公此番失措者﹐過信鍾六﹐而新標海兵漸撤也。鍾﹑鄭﹐勢必相屠。熊公徒以計擒芝奇之功﹐欲合而彊撫之﹔其實今之撫﹐豈成撫哉﹗授之以官﹐撫眾如故﹐劫掠如故﹑要挾如故。來則席捲而空﹑去則謾辭謝過﹐弄我股掌之中﹐使我自撤藩籬而授之柄﹔忽然而來﹐卒不及備﹐其爲張仕誠﹐豈難哉﹗故曰「率此不已﹐將爲遼東」也。

某於他郡𨿽不及詳﹐至於福海要害﹐所云兩喙﹑兩臂﹑兩關﹐具於「漫言」計之已熟﹔使有盡用其策﹐何憂賊哉﹗然「漫言」猶用百船﹔後見熊公吝惜﹐說之以精募五百海兵以張新標。撫公欣然﹐托小兒募而又退卻之。鍾賊知無備﹐故敢縱橫﹔撫公今亦悔之矣﹐漸做蕩掌罾船﹐不言所用﹐或者用火攻之策乎﹗但海兵決須精募。目今海將無如劉應寵﹐若責以管新標﹐下至海壇﹑南日﹐上至小埕﹑定海﹑西洋﹐責成彈壓﹔必能把扼要害﹐阻賊入犯之路。徒以言語過直﹐爲撫公所不喜耳。至於兵道陸公﹐四至海上﹐深識險要。創城小埕與定海犄角﹐爲省門左臂﹔倡立雙龜銃城﹐把扼省門東喙。又議立猴嶼﹑慶石銃城﹐扼南喙﹔增梅花銃城﹐扼左臂﹕此皆實實要著。若皆造完﹐而以新標往來於臂﹑喙之間﹐卽姦細亦不敢入﹐安慮其燒我兵船哉﹗有銃城以扼險﹐有新標蕩船以遊偵﹐又得劉副將將之﹐福海一路可淸也。

兵道極肯任事﹐不意其以入賀行﹔但望還初求銓部水程促其復任。蓋當閩海有事之時﹐與他省官不同﹔獨嚴其程﹐亦爲地方計也。

與馬還初書

三鯨授首﹐閩海稍淸。借撫爲剿﹐悉合廟算﹔撫公今日之功﹐已昭昭於天下矣。顧其作用始末﹐有心獨苦而人不及知者。蓋其初至﹐盜賊滿海﹐船﹑兵兩虛﹐芝龍𨿽撫﹐桀驁難馴﹔議者惴惴以驕子奉之。泉﹑漳二郡﹐無處下手﹔不從根本做起﹐勢益靡矣。故於福海精募漁兵﹐親出鼓練﹐一切姑息之說﹐堅拒不納。一意擒賊﹐以振積頹之兵气﹔一意治銃﹑治火藥﹐以待有事。蓋根本固而後支郡可圖﹑桀驁折而後撫局可成﹕此其苦心人不及知﹐一也。及李魁奇畔﹐芝龍之气始折。魁奇合周三﹑鍾六以來﹐芝龍始大敗﹐哀辭請救﹔始爲出力奮然南徵﹐苦爲違節制者所敗。吉了之役﹐莆中震驚。然周三卽以是時燒死﹐魁奇以是冬擒死﹔一敗而兩殲賊首﹐其用計鬼神且不知﹐況於人乎﹗此其苦心人不及知﹐二也。魁奇之擒﹐多鍾六力﹔撫之酬功﹐權固應爾。及鍾﹑鄭交惡﹐突然而來﹔不得不激鄭以去其所仇﹐而資以火藥﹑大銃﹑堅船﹐畀之以破敵。蓋撫公火藥妙絕﹐前後而以八槳蕩船載大銃以出﹔船旣迅而易於搶風﹐銃又大﹑火藥又好﹐易於及遠。所以鍾船數百﹐一破立散﹔芝龍所以成功﹐坐有此具也。不然﹐芝龍向爲魁奇所敗﹐脇息不支﹔又畏鍾六﹐不敢與較﹕何以今能破之哉﹗此其苦心人不及知﹐三也。

今幸鍾六水死﹐而餘黨猶未盡消﹔鄭旣去其仇﹐而所以處之之法猶須得宜。其眾非能頓減也﹐其餉非能漸殺也﹔紅夷之利﹐非能取而還之公也。彼心之所服者﹐僅僅撫公耳。撫公若升﹐恐無能爲之絳鏃也。報功之疏﹐以芝龍兄弟可任邊方﹐良有深意。愚意撫公事體旣明﹐且請加銜以收後著﹐使海波不復揚﹐方爲閩福。且大帽山賊出沒﹐三省合剿﹐計非撫公不能任。福海暫平﹐不能保盜賊之不復生。沿海扼要﹐人乃有恃以守﹐不至奔潰﹐震驚省城﹔撫公近來深有意於此事。正月末﹐親冒風濤﹑沐嵐雨﹐省騎從﹐周視小埕﹑梅花﹑猴嶼﹐遙望松下﹑北茭﹑王崎﹑連江之鎭下宮﹐度急水門﹐看銃城﹐處處皆欲築。吾福千百年可守之計﹐端須此公一手做完。蓋此公凡事不親見﹐則不動﹔見及者﹐必要做到十二分方肯釋手。如鑄大銃﹑造銃船﹑制火藥﹐皆極精妙。性耐勞苦﹔故今扼險善後之事﹐須畱此公做完。今日士大夫﹑百姓﹑軍伍﹐無一不願撫公之長鎭閩者﹔比前議論﹐大不相同。故合書求按院保畱加銜久任﹐望還初主持﹐昌言成之﹗撫公亦自言我於閩海今始透徹﹐樂終其事也。

非桑梓大事﹐不敢唐突。答問一冊﹐附上。

與熊撫臺書

恭聞節鉞將往上杭﹔奉旨會剿﹐誠亦宜往。且上杭﹑武定﹐向爲賊蹊扼險要地﹐非經老公祖雄眼﹐不能定﹔是亦不可不往。但賊巢深阻﹐我往彼歸﹔窮追恐中其計﹐列守恐費吾力。且沿山茅屋﹐皆賊耳目﹔溪店致毒﹐我不能防。或誘而陷我﹐或詭而誤我﹕皆當慮及。蓋山谷愚民非必樂爲賊用﹐且緩一家性命﹔不特不然耳。今欲滅賊﹐當赦脇從之誅﹑重間賊之賞﹔得力必在土人﹐爲我擒賊必在賊黨﹕破格密圖之可也。

王四廂以王師攻水寇﹐卒爲所敗﹔嶽武穆以水寇攻水寇﹐楊麼授首﹔白狗洞張璉之擒﹐亦兪虛江謀之於賊徒也﹕此一事也。張淨峯之破魚窩也﹐其巢壁立﹐我師仰攻﹐皆爲石壓﹔總兵謬說淨峯曰﹕『軍門在﹐賊不出﹔歸則賊出﹐可誘而擒也』。淨峯陽歸﹐數日復往﹔下令選敢死士﹐應者三千人。淨峯親選﹐得七十以付總兵﹐危言恐之曰﹕『不往﹐且有白簡』﹗是夜﹐果有善爲猴緣者至半壁﹐得樹根垂索下引﹐而又躡壁而上﹐殺守者而代之提鈴﹐遂滅魚窩﹕此又一事也。韓襄毅之徵大藤峽也﹐賊佯爲秀才迎師﹐襄毅叱縛之﹐果得短刀於衣中﹐悉斬之﹔而一意圖賊﹐拔林錦於教官﹑用陶魯於縣丞﹐皆得其力。王文成之滅池仲容也﹐因其詐降而厚賜之﹐燕之﹑衣之﹔授計龍縣丞﹐卽席而鼓吹引之﹐盡殺八十餘酋﹐遂引師破其巢﹕此又一事也。今賊破粵兩縣﹐勢亦不戢﹐必以撫而緩我﹔便可就此作計。老公祖用鄭芝龍﹐明示做賊而能殺賊者﹐破格受賞矣。此中無窮妙用﹐不出以賊擒賊﹑以土人間賊兩圈子內也﹔然須持重。

某以殘骸﹐不能躬送﹔但願計定﹐節鉞早回省中﹐收功於帷幄之下可也。

答張邑侯書

不佞舉歸海上﹐一病幾弗能寤﹔沈篤中﹐承索崇禎二年聯絡船票﹐亦弗能答也。今病稍愈﹐念此事不可不詳復。

蓋崇禎二年﹐前撫公用此法南徵﹐大敗於吉了之歲也。前撫公徒見元年秋陳有用﹑董學祥用漁船殺賊﹐累有擒獲﹐賊至相戒不敢犯福海﹔遂以漁兵眞可用矣。不知當時所用數船﹐生課船也﹔有用﹑學祥皆是漁魁﹐而小兒又有以鼓舞之。賊警一聞﹐連夜飛出﹐出賊不意﹐故𨿽以林七嫂漁婦能挺槍以擠上猛老於水﹐𨿽以許六老之獰悍凶彊﹐有用奮臂大呼﹐眾漁蟻攻﹐髙斌中槍及喉﹐能自脫躍過賊船﹐燒其篷而六老擒焉。不但漁盡其力﹐漁與弁相得也。漁與弁相得﹐𨿽少可以成功﹔彊而率之﹐𨿽多致敗。崇禎二年﹐蓋犯乎此矣。當時吳父母親見各漁號哭﹐前撫公諫之不入﹐不得已而爲調停半餉之說。然以金富濂爲將﹐不諳海也﹔膠舟下風﹐爲賊所壓﹐首尾不能相救﹐兵船燒盡矣。而聯絡諸船﹐皆先期走出﹐無一得力。今可踵其覆轍乎﹖自是以後﹐前撫公絕口不言聯絡﹐而有用﹑學祥亦不插船﹔屢屢擒賊於北者﹐雇吉了船而用之也。由是觀之﹐聯絡決不可用﹐插船亦自有法﹔不可不察也。然則今欲用漁船﹐當柰何﹖夫用漁船者﹐必以其類爲招﹔以其類爲招﹐乃得其情﹐而可以少得其助﹔如有用﹑學祥是也。今之漁魁無過歐文全﹐累累殺賊於海上矣。若今招其類﹐可得百餘人﹔分爲數船﹐令之統攝﹐給以糧餉﹐相機剿賊﹐必有一二思效文全所爲者。𨿽未能必當大寇﹐而可以漸省南兵﹐默消門戶不可知之隱憂矣。然則餉何出﹖曰﹕『沿海漁船﹑商船無慮七八百隻﹐爲兵船所苦﹔若令免插﹐大船出餉二﹑三兩﹐其次兩余或一兩﹐便足供給漁兵﹕此亦隆慶間船稅之舊例也。凡事有實著﹑有虛著﹐有可言而不可行者﹑有可言可行久之而始得效者。今之南賊﹐勢不能絕﹔惟有扼險收民以固門戶爲實著矣。如雙龜銃城發自吳昆池父母﹐知扼險矣﹔而近山未圍﹑營房未立﹐汪父母續建營房與銃城相隔﹐猶爲無益。必如老父母建土堡以收民﹑立關門以阻賊上山﹐乃爲得策。蓋有險不扼﹐與無險同﹔知扼險而無守險之人﹐與失險同。必立堡﹑立關﹐使人可恃﹐險乃可固﹐雙龜始得其爲雙龜矣。舉以老父母此意與諸澳言﹐誘之義助﹐亦有潛爲應者﹔但願老父母堅持此議﹐擇日建造﹐便可成功。

聞撫院欲修五虎堡﹔此堡甚小﹐在雙龜外十餘里﹐南有壺江門﹑北有荻蘆門﹐不能阻賊之入﹔五虎堡𨿽修﹐賊從兩門入﹐柰之何哉﹖不如移其費以創堡於銃城總會咽喉之地﹐尢爲易守而難犯也。至於東岐建立戎府在鎭門東口﹑南口之中﹐有堡踞山﹐有浦可泊兵船﹐眞爲門戶要地﹐當事皆知之﹔但患道旁之築捨耳。老父母登山周視﹐以爲南口瑯琦門一帶宜設銃城以應雙龜東口﹐最爲有見。前歲劉香入犯﹐皆從此口而入。舉向亦有猴嶼銃城之議矣﹐齟齬未建﹔通澳付之虐焰﹐可嘆也﹗舉向亦有「有腳銃城」之議﹐恐亦難行。但戎府一建﹐樞要旣得﹐亦可支持門戶。當事但當見一險扼一險﹐實實下手﹐自然可恃﹔其餘花議﹑浮議﹐譬之塔下說鈴﹐終非實際也。

舉見老父母有識﹑有略﹐有心﹑有慮﹐故不避狂愚﹐力疾而咕綴如此。伏祈裁鑑﹐曷勝戰栗﹗

答問防海事宜﹑光澤善後實行保甲﹑開洋利害諸款

昔日海賊皆起漳﹑泉﹐今日海賊卽在閩中。閩中之賊﹐福唐居其彊半。賊首蕭朝淸﹑林振﹑林啟﹑鄭漢章等﹐皆海口南城頭﹑赤嶼以東諸澳人也﹔一帶三十餘里﹐處處有賊﹐處處以接濟爲利。𨿽蒙當事屢次芟除﹐旋滅﹑旋生終莫能絕者﹐以咽喉之地無所彈壓也。今中丞沈公下令城松下﹑東澳﹐欲移海壇遊之退居鎭東者出而彈壓﹔於此據其咽喉﹑且扼南北賊往來必經之地﹐最爲得策。如城成移鎭﹐募其人爲兵﹑收其豪傑爲用﹐有糧以養其妻子﹑有賞級以酬其雄心﹐不惟可以消本地之賊﹐且得其力以當賊衝﹔西可障鎭東﹐折而東北亦可障省門閩安鎭之南口﹕此今日之要圖也。然其本﹐尢在擇令。福淸劇縣﹐十七﹑八邊海﹔其人悍而勁﹐衽席風濤。嘉靖間﹐倭變未作﹐此地已有橫行海上者矣。今日海賊﹐此地復甚﹔愚誠不能無雨雪先霰之慮。況自費令有事以來﹐三易署﹑兩易令﹐皆不數月﹔官數易而吏乘爲姦﹐百姓苦之。盤錯別利������������������������必得其淸嚴有術略者﹐乃能善其後也。

至於光澤之事﹐亦須問令君何如。令君得人﹐餘孽可漸解散。嘗見汀州同知黃色中署福州海防﹐矯厲自砥﹐亦能肅淸衙門﹔散糧海上﹐兵士歡呼等溢其數﹐諸寨﹑遊亦惕惕畏之﹕此似可當繁劇濟險之用。顧不知今何如耳﹖消盜弭邪之術﹐總歸於實行保甲﹔實行保甲﹐以不擾﹑不欺爲上。蓋「周禮」賓興及移郊﹑移遂﹑屏流之制﹐始於閭師﹐月書其行而遞上之﹔善善惡惡﹐如黑白之不能混﹐攺則易之﹕此卽保甲之祖也。管夷吾稍變其法﹐以整齊其民而日鉤考之。一夫有善﹐可得而賞﹔一夫有惡﹐可得而罰﹕而齊國以霸。今行保甲﹐何獨無其效哉﹖獘在於閭師之不得其人﹐報不以實﹔而甲中生理出入之莫稽﹐行不以時而聚集聽候之妨業﹐故人厭之而視爲虛文。上下相蒙﹐善惡相混﹔甚且借保約而武斷﹑用武斷爲騙局﹐其獘不可勝言。今欲著實舉行﹐須擇立心公正﹑知事理﹑識人情者爲閭師﹐月一行約。行約日﹐保長各舉其甲內之行徑﹐閭師對眾愼書之﹕如從邪教﹐則書「可異」﹔如久出不歸或歸而莫知其出﹐則書「可疑」。月一報縣﹐縣數月一至而加察焉﹔悛則已﹐不悛則罰。他日事發而冊無名或書而不以實者﹐並罪保長。如此則從邪者惕﹑非爲者戒﹐或亦挽回惡俗之一大機乎﹗縣令事繁﹐數出則擾民﹔縣令勢隔﹐耳目遠則易欺。故須謹擇閭師﹔閭師公直足以服眾者﹐有司加禮焉。否則﹐易之。能實行而不擾﹐姦惡自無所容。故曰「消盜弭邪之術﹐總歸於實行保甲」也。

至於開洋利害﹐亦未易言。以爲利耶﹐則數十年流毒海上者﹐皆是通番魁宿﹔其聚於福海﹐皆以打劫通番船而來﹐其害昭昭。以爲害耶﹐則漳﹑泉百姓苦於無田﹐非此無以爲生﹔亦勢之必不能禁者。愚以閩中根本之地與支郡異﹔支郡或可開﹐而根本之地開則亂迫而無所措手﹕故當分別以處之也。

舉愚老無識﹐徒有杞憂﹐莫適時用。不敢上虛下問﹐據其所見以復﹐知不足采也。

閩海事宜

海賊亂閩十有三年矣﹐初皆漳﹑泉百姓慣通日本者聚眾劫船﹐擄人取贖。得利旣多﹐效尢者眾﹔連村滿海﹐盡爲盜區而莫可禦止。賴前撫臺熊﹑今撫臺沈運籌發蹤﹐且撫且剿﹔南賊收拾略盡矣。

今則福州府屬縣沿海姦民及省城內外姦徒出海行劫﹐輦金歸而人不敢問﹐浸成大患。此非閭井編氓耶﹐有市籍﹑有戶籍﹑有鄕裏親屬而亂逆至此者﹐保甲之法不肯著實舉行也。如欲著實舉行﹐須令縣發冊式﹐某里某鄕第幾甲甲長某人﹑甲內某人男子幾﹑某日出何方生理﹑某日歸或未歸﹐有無可疑﹖近者半月一報﹑遠者月一報﹐不許隱漏一人﹔隱漏事發者﹐甲長連坐。如有彊梁不與甲長報者﹐以罪論。隨地大小﹐立一保長﹔合數村﹐立一約長﹑約副。每月行約﹐各舉地方可疑人戶﹐對眾書以報縣﹔縣籍藏之。事發﹐據籍報﹔不以實者﹐如藏賊之法勿貸。夫人不敢開報姦賊者﹐畏其反噬也。如報而得實﹐給一執照﹐爲之杜害﹔有法以驅之﹐又爲杜害。或且肯實報﹐姦賊無所容乎﹗此力行保甲之法也。蓋察姦禁亂﹐無如保甲。報惡惹禍﹑舉善多賄﹐人情所趨﹔當事宜察﹐顧力行何如耳。

一﹑消賊之法﹐先除接濟﹔賊無接濟﹐勢不能久。而接濟之利最厚﹐故有造一船送賊﹐得銀三﹑四百兩者﹔制一篷與賊﹐得銀三十兩者。一刀價至五兩﹐火藥諸物價亦稱是。利厚﹐故人冒死以往﹐不能禁也。然莫如海口至松下之爲甚。蓋賊多彼處人﹐村村以接濟爲利。出而遇賊﹐皆其熟識﹔佯爲被擄﹐時時運物取贖﹐而人竟不歸。賊得接濟以久其毒﹐彼亦得利以肥其家﹕其害至甚。其次﹐則長樂之慶石﹑閩縣之瑯琦﹑省城之河口南臺﹐綫索相通﹔銃械﹑火藥﹑米谷﹑紬緞﹐或托兵船﹑或托糞船﹑或托蕩船﹐使人不疑﹐𨿽關津不得而稽。賊之所以不滅者﹐接濟者之罪也。然其人行徑姓名﹐終不能瞞其同鄕﹔接濟蹤迹﹐終不能逃於被擄。間或被擄首告﹐當事又疑其無贓﹐往往得脫﹔夫接濟於海上而欲尋贓於其家﹐豈可得哉﹗今欲淸其源﹐宜於保甲嚴查出入。如報得實迹者﹐賞以獲賊之賞﹔容隱者﹐事發坐以匿賊之罪。如有被擄首告﹐面鞫無辭者﹐從重究治。凡寨﹑遊獲有接濟贓物﹑器械眞確﹐不爲勢家搖奪護會者﹐準一功。接濟法嚴﹐賊勢自孤﹐將漸解散矣﹕此亦消賊之一法也。

一﹑禦賊之法﹐無如扼險收民。往歲周三﹑李魁奇﹑鍾六﹑劉香入犯﹐動百餘艘﹔而其地之有船者往往買其旗號附之而來﹐助其聲勢﹐號稱三﹑五百艘。所至登岸搶掠﹐名曰「買澳」。當時諸險未扼﹑無城可憑﹐莫不鳥逝獸奔﹔或逃山谷﹑或奔省城﹐內外震動﹐相顧莫必其命。寨﹑遊南兵負銃投賊﹐把總以逃論死者數矣。於是﹐議者蹙然而思扼險。當熊撫臺時﹐兵道陸庶愚議設雙龜銃城以扼門戶之東口﹐又議城小埕與定海犄角。基未就而以入賀行﹐屬其事於某與丘庭訓。合兩山而圍之﹐幾可千丈﹔首尾三年而工乃竣。方竣﹐而劉香至矣﹔三攻而不得入﹐人乃知城之利。賊入連江內港﹐陷幕浦﹔出攻東岱堡﹐堅守不拔。幸今撫臺許造東岱銃城﹐以扼港口﹔又許城小埕後黃崎堡七百丈﹐而連江之險俱扼。又建東岐行臺以扼門戶之南口﹑東口﹐又設雙龜關堡﹐勢益壯矣。又念海口以外三十里諸澳以松下爲咽喉﹐賊所往來必經之地﹔海壇遊退居鎭東﹐不便控扼﹕遂城松下東澳﹐西以障福淸﹑東以遙護門戶南口。今將竣矣﹐周丈五百﹐可以彈壓咽喉﹔但擇名將鎭之﹐因其人﹑乘其險﹐姦民﹑姦賊或可戒心乎﹗此外﹐惟梅花城爲沙所壓﹐宜爲區處。沙埕當閩﹑浙交界之衝﹐百貨所聚﹐店家無慮數千﹐皆在水際﹐獨一小堡在山。賊至直掠諸店﹐飽其所欲﹔否則﹐一炬而破數萬矣。臺山遊遠在外洋﹐終歲不一至﹐幾爲虛設﹔如大城此地﹐移臺山遊鎭其地以控扼南北﹐不惟閩大利﹐浙亦利也。其城費所資﹐卽其地牙稅設處﹐歲可六﹑七千﹔不患不給。議久不決者﹐無任事之人﹔且牙儈支吾其間耳。似當決策上聞﹐城之可也。至於寨﹑遊之設﹐本爲除賊。前時通省只有三路六寨﹐後以海警浸加﹐今且五﹑六倍矣﹔沿海星布﹐信是周防。然府寨分而兵愈弱﹑餉愈不足﹐當豫有以處之也。卽如閩中萬曆三十年間﹐初添五虎遊矣﹐續又添設水標﹔崇禎間﹐又添東岐遊擊﹐各加兩翼﹕而海賊未見其盡絕也﹐弁亦何貴於多設哉﹗愚意定海水標﹑東岐遊擊宜存其一﹐而兩寨﹑兩翼爲之用﹔則標成其標﹑寨成其寨﹑遊成其遊﹐所統多則力彊﹐足以彈壓﹐且無兵士重剝之患也。若曰海賊未滅﹐兵防難減﹔則請參用漁兵﹑漁弁。漁之力足以敵賊﹐而往往爲其所擒者﹐無漁弁以衛之也。如二十漁船推一漁長﹐官給銃械﹑船隻﹐責令護漁﹔漁兵﹑漁長之餉﹐出於漁。其能衛漁擒賊者﹐升爲漁總。夫賊之縱橫海上者以掠漁船﹔寨﹑遊之所以馳驅不息者﹐只爲漁船耳。漁船有護﹐則賊無所掠﹐其气自消﹔寨﹑遊之勞可減十五﹑六﹕是亦寨﹑遊之一助也﹐是上臺以數船護漁而得全餉之用也。然以屬之寨﹑遊﹐亦大不便。蓋漁人畏兵﹐見弁如見帝﹔哨捕畏賊而魚肉漁人﹐曾有插船而被殺者矣。故以弁統漁﹐不如以漁統漁之相安﹔以兵插漁﹐不如以漁護漁之協力也。此法若行﹐上人稍稍加意﹐便可漸成土兵﹔而寨﹑遊之冗兵冗餉亦可少減矣。昔熊撫臺初至﹐徧海是賊﹔只募漁兵﹐用陳有用﹑董學祥統之﹐不數月而福海淸寧﹐且能擒賊於浙﹐則以漁統漁之效也。

至於漳﹑泉洋禁﹐原有開例﹔不開﹐則民無得食。向年閩中通番者﹐皆從漳州月港幫船。二十年來﹐瑯琦作俑﹐外省��姦徒反從瑯琦開洋﹔近在門戶之口﹐遽成異國﹐此不可不慮也。今盜賊皆萃福海﹐亦只爲打劫通番船而來﹐而漁船受其災。根本之地﹕寧可釀亂﹐基不測之變乎﹖不如開漳﹑泉之禁﹐使四方異客皆�月港而嚴禁閩中以淸盜源爲便。

某更有言者﹕福淸地廣人獷﹐亂之所從生﹔宜分爲兩邑﹐使遠海之民有所統屬而易以察姦。海壇山腴﹐田無慮數萬﹐皆爲豪彊所有﹔若丈以定賦﹐不下萬金。閩淸僻陋﹐邑居僅僅三百餘家﹐田賦﹑生員皆屬省下﹔而官吏皁役廩食之費﹑學宮俸糧﹑上司禮節﹐莫之能省。云﹑貴人官於其土者﹐至無以爲歸資﹐殊亦苦之﹔勢似可裁。其田之近水口者﹐割以益古田﹔近永福者﹐割以益永福。省閩淸以益����﹐�爲可觀﹔分福淸以抵閩淸之數﹐且可弭亂﹕於計未爲失也。此亦計安地方者所宜旁及也。

附錄一

﹝茅瑞徵「皇明象胥錄」選錄﹞

日本

琉球

和蘭

日本

日本國﹐原名倭﹔在大海中﹐憑島以居。三面環水﹐惟東北限大山﹔山外卽毛人國﹐凡島夷百餘﹐不與中國通。

漢武帝滅朝鮮﹐使驛通漢者三十許國﹐皆稱王。其大倭王居邪馬臺——一謂之邪摩堆﹐地勢東髙西下。建武中﹐倭奴國奉貢朝賀﹐使人自稱「大夫」﹔倭之極南界也。桓﹑靈間﹐倭國亂﹐有女子名卑彌呼﹐年長不嫁﹐以妖惑眾﹐共立爲王﹔法甚峻。侍婢千人﹐兵衛嚴設﹐有男弟佐治國。魏景初二年﹐倭女王遣使朝獻﹐制詔以爲「親魏倭王」﹐假金印紫綬。後倭女王卑彌呼與狗奴國男王卑彌弓呼素不和﹐相攻﹔轉聞帶方郡爲檄諭之。卑彌呼死﹐立男王﹔國中不服﹐爭誅殺。乃立卑彌呼宗女壹與——年十三﹐其國遂定。是後復立男王﹐並受中國爵命。

晉安帝時﹐有倭王贊四傳至武﹐自稱使持節都督倭﹑百濟﹑新羅﹑任那﹑加羅﹑秦韓﹑慕韓七國諸軍事安東大將軍倭國王。宋升明二年﹐表稱祖彌東徵毛人五十五國﹐爰服眾夷六十六國﹐渡平海北九十五國﹔句驪無道﹐圖見吞﹐竊自假授。詔除武使持節都督等號倭王如故。

隋開皇二十年﹐倭王——姓阿每﹑字多利思比孤遣使詣闕。訪以風俗﹐使者言﹕倭王以天爲兄﹑日爲弟﹐天未明聽政﹐跏趺坐﹔日出便停理務﹐云以委弟。其誕妄﹐類此。大業三年﹐復朝貢﹔使者致詞﹕『聞海西菩薩天子興佛法﹐故遣朝拜﹐兼沙門數十人來學』。國書云﹕『日出處天子致書日沒處天子﹐無恙』﹗帝不悅﹐諭鴻臚﹕『蠻夷書無禮﹐勿以聞』﹗明年﹐遣文林郎裴淸使倭。度百濟﹐行至竹島﹐南望耽羅國迥在大海﹔又東經十餘國﹐遠海岸﹐皆倭附庸。倭王設儀仗﹑鳴鼓角迎勞﹐復遣使隨淸貢方物。

唐貞觀五年﹐使來朝。永徽初﹐其王孝徳獻虎魄大如斗﹑瑪璃若五升器。時髙麗﹑百濟暴新羅﹐賜璽書﹐令出兵援之。咸亨初﹐王總持遣使賀平髙麗。後稍習華音﹐惡倭名﹐更號日本——自以其國近日所出。或云﹕日本﹐倭旁小國﹔爲所並﹐冒其號。長安元年﹐其王文武遣朝臣眞人粟田來貢——朝臣眞人﹐猶唐尙書也。粟田工文好學﹐開元初復朝﹐請從諸儒授經﹔悉賞貿書歸。其副朝臣仲滿願畱﹐歷左補闕﹐多所該識﹔久乃還。天寶十二載﹐復朝﹔會新羅梗海道﹐朝貢更由明﹑越州。是時﹐倭女王曰孝明。孝明再傳﹐爲女王髙野姬。貞元末﹐其王桓武遣使來朝﹔學子畱肄業﹐歷二十餘年。

宋雍熙初﹐日本國僧奝然與其徒五﹑六輩浮海至﹐獻銅器。奝然衣綠﹐自雲姓藤原氏﹐善隸書﹐不通華言。問土風﹐以書對﹕其國有「五經」書﹑佛經﹑「白居易集」。國王以王爲姓﹐傳襲六十四世﹔文武皆世官。並獻「本國職員」﹑「今王年代紀」各一卷。初主號天禦中主﹐次曰天村云尊。其後並以尊爲號﹐凡二十三世﹐都築紫城﹔神武天皇徙大和州﹐當周僖王時。其後﹐更以天皇爲號。及傳應神﹐始於百濟得中國文字﹔傳欽明﹐並得佛法。傳用明﹐有子七歲開悟﹐講「聖鬘經」﹑「天雨曼陀羅華」。當隋開皇中﹐遣使泛海至中國求「法華經」。又傳孝徳﹐白雉四年律師道照求法至中國﹐從三藏僧玄奘受「經律論」。又傳文武﹐遣粟田眞人入唐求書籍。又傳白璧﹐遣僧禮五臺山。其間亦多女王﹕凡統五畿﹑七道﹑三島。太宗召見奝然﹐賜紫衣。聞其國一姓傳繼﹐顧語宰相﹐歉息久之。天聖四年﹐明州言日本貢方物﹐不持本國表﹔詔郤其貢。熙寧後﹐時有僧赴闕。

元世祖至元初﹐遣使道髙麗招諭﹐不得要領。六年﹐命祕書監趙良弼往﹐始同彌四郎者入朝。十一年﹐命鳳州經略使忻都等以九百艘掠其境﹐稍拔對馬﹑一歧﹑宜蠻各島。十四年﹐日本遣商持金易銅錢。十八年﹐命右丞範文虎等率十萬人往徵﹔抵五龍山﹐遭風舟破﹐士卒得生還者三人。尋以有事交沚﹐不復議﹔日本亦竟不至。

明興﹐頻寇山東濱海州郡及淮安。洪武二年﹐以卽位頒諭﹐仍掠崇明。四年﹐上遣萊州府同知趙秩泛海賜璽書﹐讓其王源良懷。良懷言﹕『蒙古嘗訹我好語﹐隨襲以兵﹔其使趙姓。今使者亦趙姓﹐豈其裔耶』﹖擬兵之。秩不爲動﹐徐宣諭朝廷威徳。良懷气沮﹐遣僧隨秩表貢方物﹐送回所擄明﹑越人口﹔上亦遣僧祖闡﹑無逸報使。然其寇掠自如﹐始令閩﹑浙造海舟備倭。徳慶侯廖水忠請令沿海軍衛添輕舸巡徼﹔從之。七年﹐來貢﹐無表文﹔其臣亦私貢馬及茶﹑布﹑刀﹑扇﹐所奉丞相書甚誖。上怒﹐郤其貢﹔已因安置所遣僧於川﹑陜。十三年﹐丞相胡惟庸謀逆﹐潛納倭精銳貢艘爲應﹔事泄﹐著祖訓﹐勿復與通。明年﹐郤其僧如瑤貢﹐命禮部以書諭責之。十六年﹐以信國公湯和巡視海上﹐築登萊至浙並海五十九城。二十年﹐遣江夏侯周徳興築福建並海十六城。自南直﹑山東及閩﹑浙﹑粵咸置行都司﹐增屯戍﹐嚴下海禁。二十七年﹐敕魏國公徐輝祖練浙兵海上。

永樂初﹐其王源道義修貢。會對馬﹑臺歧諸島夷數寇掠﹐諭徵捕﹐獲渠魁以獻﹔厚賚白金﹑文綺﹐予勘合百道﹐今十年一貢﹐使額無逾二百﹑船止二艘﹐勿挾兵器。尋賜金印﹑詔冊﹐封爲日本國王﹔名其國鎭山﹐碑而銘之。八年﹐源道義死﹐命鴻臚少卿潘賜往弔祭。明年﹐倭寇盤石。十五年﹐寇浙東﹔海上多獻日本俘﹐遣禮部員外郎呂淵等諭還所掠。明年﹐其王源道特遣使奉表謝罪。十九年﹐以三千人突寇遼東﹐總兵劉江殲其眾。初﹐江閱地形﹐得金綫島西北望海窩﹐勢髙峻﹐扼海咽喉﹔特爲增築。及偵倭至﹐伏兵山下﹔別遣奇兵焚舟﹐斷其歸路。倭中伏﹐擒斬且盡。江以功﹐封廣寧伯。自是﹐倭不敢復窺遼。

宣徳初﹐以倭貢逾約﹐申定格例。然倭自得我勘合﹐多指稱貢舶﹐藏兵刃﹔備謹卽貢﹐備弛卽掠。貢卽愆期﹐所司不敢深摘﹐聽抵京師﹔宴賚市易﹐飽飲而去。稍睨疏防﹐蹈瑕殺擄捆載﹐固未已也。

正統後﹐海上防漸疏。四年﹐倭船四十餘夜入大嵩港﹐轉破昌國衛城﹐恣焚掠。於是申嚴斥堠﹐合兵分番﹐沿海寇盜稍戢。

成化二年﹐連寇大嵩。四年﹐鄞人林從傑等三輩轉掠爲通事﹐隨倭使入貢﹐奏乞歸省﹐許之﹔仍禁勾引通番。十三年﹐倭忽至寧波﹐覘有備﹐詭云修貢。庶吉士楊守陳貽書主客﹐極言倭借貢蓄姦﹐請得謝絕﹔不從。

正徳四年﹐其王源義澄遣宋素卿來貢。素卿者﹐故鄞人朱縞也﹔弘治中﹐逋歸倭﹐有寵於其王。僞充正使﹐其叔朱澄識之﹔守臣覺發﹐以厚賂巨璫劉瑾﹐置不問﹐令還諭王﹕『無盜邊』﹗因求祀孔子儀注﹐不許。

嘉靖二年﹐素卿再至。時其王源義植孱暗﹐諸島彊﹔請勘合﹐爭入貢邀利﹐左京兆大夫藝興遣僧宗設﹑右京兆大夫髙國遣僧瑞佐及素卿﹐踵及寧波。故事﹕凡番貢至﹐閱貨﹑宴席﹐並以報至先後爲序。素卿狡﹐賄市舶中官賴恩攙閱瑞佐貨﹔及宴﹐又引坐宗設上。席間爭長﹐相仇殺﹔而宗設黨盛﹐尾追素卿及紹興。臨城索不得﹐遂躪旁邑﹐殺備倭都指揮劉錦去。已因漂入朝鮮﹐其王李懌得二倭獻﹔上以臺省糾參﹐下素卿獄並二倭系論﹐並瘐死。特遣執事中劉穆往浙體訪﹐兼飭武備。四年﹐縱日本僧玅賀等歸國﹐諭其王捕宗設。九年﹐琉球請封﹐道日本﹐附表乞貰素卿﹐並懇新勘合修貢﹔禮部驗表文無印﹐請敕琉球傳諭。自是﹐絕貢者十七年。尋再至﹐以違格罷。初﹐方國珍﹑張士誠分據溫﹑臺﹑寧﹑紹諸郡並瀕海﹔及已降滅﹐而餘黨逋海上﹐輒糾島倭入寇。以故洪武中﹐瀕海州郡數中倭﹔髙皇帝業增置戍守﹐又命南雄侯趙庸招集蛋戶漁丁之族自淮﹑浙曁閩﹑廣幾萬人悉藉爲兵。於是海上羣惡少偕仰給縣官﹐而方﹑張餘黨亦以次老死﹐瀕海因得息肩。永樂西洋之役﹐華人習知海外饒有琛怪﹐旣生艷慕﹔而貢夷往來﹐益習我海道曲折﹕糾引蔓附﹐剽寇復起。至是﹐以科臣言﹐並罷市舶﹔而利孔反爲姦商所竊。每番舶至﹐以虛詞餂取﹔轉展賒負﹐絕不償直。久乃投豪貴家﹔豪貴家侵牟﹐視姦商逾甚。番人坐索﹐動以危言撼當路驅逐﹔又先期漏語使逸以示徳﹐陰握全利。其後番人聞而飲恨﹐盤據海洋﹐必劫有其貲蓄乃已﹔而亡命不逞彊有力者復入海聚眾爲舶主﹐行賈閩﹑浙﹐以財役屬勇悍﹔倭闌入互市﹐乘機剽掠——如許棟﹑王直﹑徐海﹐實繁有徒。海上因之多事﹐焚劫寧﹑臺﹐幾無寧歲矣。二十六年﹐始設浙江巡撫都禦史兼領興﹑福﹑漳﹑泉﹐治兵捕賊﹔以朱紈爲之。紈淸勁﹐果於任事﹐日夜詰兵嚴糾察﹐根株通海窟穴﹐遂搗雙嶼﹐擒巨酋許棟。因上章鐫暴二﹑三渠魁﹐侵豪貴。諸豪屏息切齒﹔亡何﹐諷臺省奏攺紈爲巡視﹐竟以專殺奪官﹐並下紈同事海道副使柯喬﹑都指揮盧鏜於理﹐訹紈飲藥自殺﹐兼弛海禁。而東南瀕海寇益恣﹐無敢呵者。三十年﹐王直突入定海關。

明年壬子﹐倭犯臺州﹑破黃巖縣﹐自象山流劫郡邑。復簡都禦史王忬巡視浙江及興﹑福﹑漳﹑泉﹐海道添設參將二員﹐以都指揮兪大猷﹑湯克寬分浙﹑閩聲剿﹔而幕府久廢﹐兵政積弛﹐士柔脆不習戰鬥。忬至﹐請假事權﹐募梟勇﹐徵狼﹑土諸兵﹐規劃稍定。明年癸丑﹐倭犯溫州。大猷冒險出洋搗穴﹐羣賊駭散狂突﹔克寬統部卒東西馳擊﹐頗獲首功。而賊勢張甚﹐王直各部擁漳﹑廣羣盜合島倭連艦百餘破南匯所﹐薄太倉﹑入上海﹐遂圍海鹽﹑掠平湖﹐陷昌國衛﹑臨山所﹐再攻海寧衛﹑破乍浦﹐延及寧海﹑奉化諸邑。凡畱內地三月﹐所在焚蕩。西犯松陽﹑北侵海州﹐而福寧■﹝山上秦下﹞嶼所亦遭寇。頃之﹐以兵科奏﹐攺忬巡撫﹐提督軍務﹔湯克寬以副總兵﹐屯金山。忬薦盧鏜﹐代以兪大猷總浙直兵。時任環以雄略﹐自府同知擢備兵蘇松﹔松陽令羅拱宸﹐亦以知兵超升浙憲也。其秋﹐倭流劫興化﹐擊郤之﹔他部據南沙﹐逾五月。明年甲寅春﹐潰圍出﹐嚙蘇松旁邑﹐北掠通州﹑如臯﹑海門﹔攺以兵部侍郎屠大山爲應天都禦史﹐亦以巡撫兼提督。倭續自南沙登岸﹐湯克寬敗之采淘港。而兪大猷剿普陀倭﹐爲所乘﹔參將盧鏜禦之嘉興﹐再戰孟家堰﹐亦敗﹐遂陷嘉善﹐焚運艘﹐轉攻嘉興府。因我師迎擊﹐遁乍浦﹔合長沙灣寇﹐且東掠崇明。而慈溪忽報地湧血尺餘﹐本兵條上方略﹐始議重賞招巨酋王直矣﹔兵科疏駁﹐上是之﹐一意主剿。是時﹐天子蒿目東南﹐特采廷臣言﹐命南京兵部尙書張經開府總督直﹑浙﹑福﹑廣﹑山東軍務。經故嘗督兩廣著績﹐會議徵狼﹑土兵扼倭﹐乃用經節制﹐當天下半得辟召參佐﹐便宜從事。經亦慷慨以蕩寇自負﹐中外企踵﹐謂倭旦晚可盡也。亡何﹐都禦史王忬攺撫山西﹐代以徐州兵備李天寵﹔忬規度浙﹑閩頗有緒﹐以弛擔中輟。而經以畱京遙制﹐鞭長不及﹐羽檄徵調不能猝佐緩亟﹔再奉嚴旨專閫﹐所起宿將何卿﹑沈希儀等又嚄唶不爲用﹕以是訖無成功。始﹐倭還屯柘林﹐進薄嘉定。參將李逢時募山東槍手六千人適至﹐敗之新涇橋﹔追奔中伏﹐復潰。詔逮屠大山﹐褫爲民﹔攺張經右都禦史﹐專總督。而倭連犯海門﹑金山靑村所﹐續至萬餘流突樂淸﹑黃巖諸縣﹔柘林倭且分掠嘉﹑湖﹐我師禦之窯墩﹐失利。是歲﹐量蠲被倭郡邑田租﹐罷浙歲貢魚鮮﹔而倭據川沙窪﹑柘林爲穴。明年乙卯﹐柘林倭奪舟犯乍浦﹑陷崇徳﹐轉掠湖州﹐新倭日增﹔惟兵備任環督舟師敗之南沙﹐斬級百餘。會所調田州﹑瓦氏等狼土兵至蘇﹐人心稍定﹔而工部侍郎趙文華且報祀海神﹐督察江南也。文華故事輔臣嚴嵩﹐兼挾上寵﹐欲頤指督臣經﹐出其上﹔經自以宿望﹐不爲意﹐心銜之。時狼﹑土兵新集銳﹐請擊倭趨利。文華促經﹔經欲候所徵永保兵並力﹐以文華佻妄﹐不敢漏師期。而江北三丈浦﹑川沙窪倭報日至﹐文華以經固老師觀望也。亡何﹐柘林倭三千餘瞷金山﹐兪大猷迎擊大潰﹐遂犯嘉興。時永保兵則已集軍門矣﹐經遂遣參將盧鏜等督狼﹑土等兵水陸遮擊石塘灣﹐倭敗奔平望﹐回走王江涇﹔副總兵兪大猷以永保兵夾擊﹐遂大敗之﹐共斬級千九百八十有奇﹐溺死無算﹐倭大气奪。而上入文華言﹐業遣緹騎逮經﹔捷聞﹐兵科畱經乘勢進搗。上惑相嵩﹐歸功文華及禦史胡宗憲﹐賜金幣﹔經功自如﹐不爲貰。經去﹐而軍中解體。尋以應天都禦史周■﹝瓊﹐兒代小﹞代﹔■﹝瓊﹐兒代小﹞罷﹐攺戶部侍郎楊宜﹕並齷齪無將略﹐倭勢復張。頃之﹐任環及兪大猷等攻倭陸涇埧﹐斬級二百七十有奇﹐焚舟三千。時柘林﹑白茆﹑三丈浦倭並奪舟遁﹐我師遮擊﹐多擒斬。他倭百餘從會稽髙埠流劫杭﹑歙﹐直趨南京﹐已又徐從宜興轉入滸墅﹔應天都禦史曹邦輔督師殲焉。趙文華計攘首功﹐時柘林余倭穴陶宅﹐大集浙直兵會剿﹐失利。已而倭遁周浦﹐突圍與川沙窪倭合﹐我師邀擊﹐破之﹔文華遽報蕩平﹐歸朝。而浙福都禦史李天寵逮訊﹐與張經並死西市﹐以宗憲代﹔皆文華之爲也。是歲﹐日照﹑莆田﹑福淸並有倭警。明年丙辰﹐以文華言﹐遂擢宗憲代宜總督。倭聚新場﹐任環督永保兵進剿﹐再潰﹔因逮曹邦輔﹐謫戍邊。尋以參政阮鶚代宗憲督軍務﹔而倭慘掠慈溪﹐巨酋徐海眾復大至﹕一由海門﹑一由松江﹑一由定海關﹐而海自擁部萬餘導所窟柘林酋陳東並兵逼乍浦。已聞督﹑撫移師﹐遂從硤石趨皂林。鶚以輕舸馳入桐鄕﹐令河朔將宗禮引所部兵九百遮倭﹐擊殺數百人﹐海爲辟易﹕以援絕﹑火藥盡﹐前迫橋陷﹐與驍將霍貫道俱死之。倭遂乘勝圍桐鄕﹐急引撞竿撞城﹐城幾壞﹔城上人以緡索挽上斷竿﹐又煮鐵汁灌城下﹐所以堅守百方﹐倭稍郤。亦會總督間使人持重賂說海罷圍﹐且疑陳東以攜其交﹔海驟道崇徳西遁。東畱攻一日﹐勢孤﹐亦引去﹔桐鄕圍始解。而趙文華復以尙書督師——始﹐文華言江南殘倭易殄﹐頃更蔓延﹐上覺其欺﹔相蒿爲營﹐特遣。已至浙﹐則與宗憲圖襲海。宗憲日夜啖海金帛﹐徉約擊吳淞江倭﹐縱奪舟去﹐以遲援兵之集。諜聞海麾下書記酋葉麻最黠﹐與海爭一女子相失﹔因諷海縛麻。而陳東以桐鄕之役睚眥﹐與葉麻聲相倚﹔更遣諜持璣翠遺海侍女﹐說海並縛東。且詐爲葉書遺東﹐陰泄之海﹔海得書泣下﹐心徳宗憲﹐竟縛東以報。麻與東相繼縛﹐則海部曲內亂﹐因說海至平湖庭謁﹐堅約令海與陳東黨分屯沈莊﹔輒詭爲諜﹐令兩相誤﹐至■﹝予肖﹞而斗。乃督永保兵如墻進﹐乘風縱火﹔海窘﹐沈河死﹔殲其黨﹐俘葉麻﹑陳東。遂進文華少保﹑宗憲右都禦史。余倭窟舟山﹐兪大猷攻之未下﹔會夜大雪﹐督兵擲火焚其柵盡�﹐復斬級百四十餘。是歲﹐倭突古田﹑潮州。明年丁巳﹐並獲巨酋王直。王直﹐故歙人﹐走海上﹐爲舶主﹔頗任俠﹐島主並嚴事之。他舶往往借名行﹔入掠﹐托之直﹐迹故祕。先是﹐宗憲以頻歲苦倭﹐特海上亡命勾引島夷內訌﹐其國王故未之知也﹔疏得遣使諭日本王禁戢﹐報可。以鄞諸生蔣洲﹑陳可願往﹐而宗憲以鄕曲習知直﹐迎直母﹑妻至﹐慰藉甚厚——因遣洲等間過直所。洲等遇直五島﹐直爲言日本方亂﹐諸島不相攝﹔誠貰直等通貢互市﹐願擊賊自效。遂畱洲往諭各島﹐別遣養子王滶﹑毛臣先後投款﹔宗憲結以重賂﹐且令間說徐海。已而遣諭﹐直降﹔爲置司海上﹐通互市。直亦自分能力主島夷﹐欲詣宗憲面相結﹐謬以丰洲王入貢爲名﹐泊岑港。宗憲又厚饋遺﹐遣指揮夏正等爲死間﹔直遂挺身入杭州。宗憲曲諭﹐直佯羈獄。具疏聞上﹐不敢深悉其故。廷議以直元凶﹐坐棄市﹔宗憲得加太子太保﹐余遷賞有差。而直黨三千人竄據岑港及舟山﹐遂流劫浙東﹑江北﹐蔓延閩﹑粵。時阮鶚以都禦史移撫閩﹐而倭掠泰州﹑淮安﹐入寶應﹔參將劉顯率苗兵敗之東鄕﹐多焚溺。明年戊午﹐倭犯興﹑泉境﹐遂陷福淸﹑南安。以岑港倭阻守﹐奪總兵兪大猷秩﹐命兵部郎中唐順之視師浙直。明年己未﹐倭流劫揭陽﹑福安及浙西﹝東﹖﹞象山﹐攻桃渚所﹔而岑港倭自柯梅趨泉州浯嶼﹐閩人大嘩宗憲縱寇。詔逮大猷卽訊﹐尋釋立功。江北倭數道入﹐都禦史李遂馳如臯部諸將﹐無令越天長﹑瓜﹑儀。尾及廟灣絕地﹐督兵圍剿﹐遂大破之﹐斬級八百有餘﹔已又遣劉顯殲倭劉家莊。自壬子倭入黃巖﹐至是首尾八年﹐江南北略平﹐浯嶼倭亦旋遁﹔總督胡宗憲用間力爲多。四十一年﹐以言官論劾﹐逮宗憲至京﹔尋釋之﹐罷浙福總督﹐而閩倭復告急。初﹐倭阻寧徳之橫嶼﹐連營負險。參將戚繼光至﹐令人持束艸塡河進﹐力戰﹔斬級二千六百餘﹐生擒逾九千。乘勝剿福淸倭﹐復破之。因引兵還浙﹐遇倭自東營澳登岸﹔迎斬百八十級﹐遂去﹔而倭勢轉熾。明年﹐進薄興化城﹔攻圍匝月﹐參將劉顯頓兵不敢進。及城陷﹐復命繼光及兪大猷馳援。時倭巢平海衛﹐欲逸﹔爲兪大猷所扼﹐與繼光夾擊﹐縱火糜巢中。仙遊﹑連江諸寇悉平﹐倭盡走廣東界。方繼光抵福淸﹐父老請師期﹐繼光曰﹕『吾遠來疲甚﹐且休矣』。偵者歸語﹐弛不爲備。其夕﹐銜枚疾馳三十里﹔黎明逼其巢﹐大呼縱擊﹐倭披靡莫敢枝梧。已破倭歸﹐邑人未知兵出也。廣東倭屯潮之烏石﹐爲兪大猷所破﹐逃至甲子門﹐將入海﹐風暴盡溺﹔餘眾二千畱屯海丰﹐大猷圍之﹐食盡思遁﹔副總兵湯克寬伏兵擒剿且盡﹐倭患遂息。維時四十三年﹐計海氛逾一紀始靖﹐而受害浙最劇﹑次南直﹑次閩﹐又次粵﹔城邑燼於兵火﹑子女窘於攘敓﹐行賫居送累巨萬萬﹐東南脂髓幾於盡吸﹐而倭亦連舶不獲返。然率海上姦氓爭以入寇之利餌倭中﹐無賴少年藉爲前行﹐推波鼓焰﹐其間眞倭僅十之一﹑二﹐絕與其國王不相聞。前遣蔣洲至丰後島﹐轉諭山口所據。山口都督源義長及丰後太守源義鎭並具咨表﹐貢方物謝罪﹔量犒其使﹐令浙藩司移咨義鎭等轉諭王鈐束﹐亦杳無報命者。自是海上封守益密﹐日本遂絕朝貢。

隆慶時﹐海寇曾一本等勾引犯閩﹑粵﹐我亦嚴備﹔旋及撲滅﹐非復颷發如嘉靖之季矣。

萬曆二十年﹐倭酋關白平秀吉篡立﹐遣酋淸正﹑行長侵朝鮮﹐猝陷慶尙道﹐掠開城﹐繞出平壤西。其王昖令次子暉攝國事﹐走義州求內屬﹔命兵部侍郎宋應昌督總兵李如松等勒兵七萬往援。明年春﹐戰平壤﹐攻牡丹臺﹐大破之﹐得級千二百八十五﹔倭奔王京。我師略地碧蹄﹐中伏敗衂。已申款﹐倭棄王京﹐棲釜山﹔朝鮮王遂復國﹐因撤師渡江歸。又明年﹐議封秀吉爲日本王﹐倭中變。又明年﹐復命總督侍郎邢玠經略﹐以總兵麻貴濟師﹔都禦史楊鎬特開府天津﹐經理朝鮮。倭酋淸正屯蔚山﹐與釜山倭犄角﹔我師至則圍蔚山﹐絕餉道。倭饑﹐徉紂降﹔而行長從釜山聲援﹐張虛幟蔽江。我師遽撤﹐爲倭襲擊﹐大潰——時戊戌正月也。會別將陳璘﹑劉綎先後至﹐分水陸四路進剿﹐稍有斬獲。明年九月﹐秀吉死﹐遮擊歸倭﹐以捷聞﹔凡拮據八年而後定。其後﹐對馬島倭與朝鮮復私款。三十七年﹐倭酋玄蘇等稱奉國王源秀忠命﹐假道朝鮮修貢。是時﹐薩摩州倭並琉球﹐聲取雞籠淡水﹐噬閩﹑廣。四十年﹐冒琉球入貢﹔郤之。明年﹐倭酋平義智請貢路﹔詔飭防海上。四十四年三月﹐肥前州歸我把總董伯起。初﹐議封平秀吉﹔或云日本王見住山城﹐關白名號如漢大將軍。秀吉死﹐遺孤秀賴甫七齡﹐爲娶巨酋家康女孫﹐令家康協輔﹔與薩摩州太守平義弘抗不相下。頃家康故﹐自長歧島外﹐勢頗攜。始﹐家康■﹝扌間﹞焉窺南鄙﹐而長歧之酋曰等安——卽桃員者得罪家康﹐懼爲所滅﹐請取東番自贖﹔遂令次子秋安連犯閩之東湧﹑大金。尋家康死而局中變——或雲家康傳位其子秀忠﹐稱新關白﹔其詳不可深考。然聞薩摩州於倭諸島兵最勁——俗喜斗﹐以良死爲無勇﹔諸島皆憚其銳。前次入寇﹐亦多薩摩﹑肥後﹑長門三州人﹔巨酋陳東﹐卽薩摩州王弟之書記也。次則大隅﹑築前﹑築後﹑博徳﹑日向及丰前﹑丰後﹑和泉諸島。日本主以山城爲都﹔山城君號令久不行﹐金印﹑勘合向入山口。自山口亡﹐並不知所歸﹔諸島酋長競相攻﹐彊則役屬。嘉靖時﹐丰後爲大﹐兼有肥後等六島。及平秀吉﹐雄據六十六州。今亦寖微﹐國中殆無常尊云。

大抵倭舶之來﹐利東北風﹔惟淸明後爲多﹐而重陽後間有之。故防海以三﹑四﹑五月爲大汛﹐九﹑十月爲小汛。其帆檣所指﹐一視風候﹔有備者勝。按胡松「海圖說」曰﹕始﹐倭通中國自遼東。今乃從南道浮海﹐率自溫州﹑寧波入。其北至髙麗﹐必由對馬島開洋﹐順風僅一﹑二日﹔南至琉球﹐必由薩摩州開洋﹐順風七日。其貢使之來﹐必由博徳開洋﹐歷五島入中國——以造船﹑水手俱在焉。若入寇﹐則隨風所之﹕東北風猛﹐則由薩摩或五島至大﹑小琉球﹐而仍視風之變﹐北多則犯廣東﹑東多則犯福建。若正東風猛﹐則必由五島歷天堂﹑官渡水而視變遷﹐東北多則至烏沙門分■﹝舟宗﹞﹐或過韭山海閘門而犯溫州﹐或由舟山之南而犯定海﹐犯象山﹑奉化﹐犯昌國﹑臺州﹔正東風多則至李西嶴﹑壁下﹑陳錢分■﹝舟宗﹞﹐或由洋山之南而犯臨觀﹑錢塘﹐或由洋山之北而犯靑村﹑南匯﹐犯太倉﹐或過南沙而入大江。若在大洋而風颷東南﹐則犯淮揚﹑登萊。若在五島開洋而南風方猛﹐則趨遼陽﹑趨天津﹕其大較若此矣。性輕生﹐好鈔掠﹐尢耽曲蘗﹔解奕棋及雙陸﹐略通艸書。男子魁頭斷髮﹐黥面文身﹔婦人被髮屈紒﹐衣如單被﹐穿其中以貫頭﹕皆跣足﹐間用屨。板屋﹐布地以砂。所佩刀﹐極犀利。每戰﹐赤體單列﹐提刀突前爲蝴蝶陣﹐以揮扇﹑吹海螺爲號﹔工設伏。船制大者容三百人﹐然卑隘﹔遇巨艦﹐難於仰攻﹐且苦犁沈﹐廣﹑福船皆所畏。海水咸不可飲﹐其來﹐開洋必取水五島﹔抵中國境﹐復停舶換水。土溫燠﹐宜禾稻。產金﹑銀﹑琥珀﹑水晶﹑硫黃﹑水銀﹑銅﹑鐵﹑白珠﹑靑玉﹑蘇木﹑胡椒﹑細絹﹑花布﹑螺鈿﹑灑金﹑漆器﹑扇﹑犀﹑象﹑刀劍﹐互市華人﹔喜得錦綺﹑絲﹑綿﹑磁鍼。貢道故由寧波﹔今久絕而通番人日眾。

論曰﹕史稱倭在會稽之東﹐昔夏少康有子封會稽﹐斷髮文身以避蛟龍之害。今倭好沈沒取魚﹐亦文身﹑厭水禽﹔俗殆近之。「魏志」次倭旁國夥矣﹔其云﹕『始﹐渡海千餘里至對馬島』。今倭島名對馬﹐近朝鮮﹔豈卽其遺域與﹖往海上﹐國凡百餘﹐統以大倭王。頃諸島各爲雄長﹐山城君寄空名其上﹐意略似而彊弱不類。然倭自通中國歷二千有餘載﹐或貢﹑或否﹐不聞躪及內地﹔而獨發難本朝﹐至嘉靖季沿海郡邑焚劫略盡﹐則皆華人向導而通番之爲祟烈也。鄭端簡謂市舶不可罷﹐江南海夷有市舶﹐所以禁海賈而抑姦商﹔而兪大猷言倭市僅刀﹑扇﹐我獲利薄﹐又易蔓禍。髙皇帝禁通貢﹐意甚遠。惟察風候﹐而以舟師扼之鯨波﹐乃爲長畫。大猷以信國裔﹐習海上事﹐當有徵矣﹗卽胡宗憲執訊獲醜﹐洵有大造東南﹔比於朱紈﹐猶爲焦爛。余智策倭﹐今日其亦審所畫哉﹗

——錄自茅瑞徵「皇明象胥錄」卷二。

琉球

琉球國居海島中﹐直福建泉州之東。自長樂梅花所開洋﹐風利可七晝夜至。距福寧﹑溫﹑臺亦頗近﹐然貢道必由閩縣以達京師。

漢﹑唐﹑宋﹐不通中國。隋大業三年﹐煬帝令羽騎尉朱寬入海訪異俗﹐遂抵流求﹔語不通﹐掠一人歸。明年﹐慰撫不從﹔遣武賁郎將陳稜等率兵自義安浮海擊之。至髙華嶼﹐又東行二日至嶼﹐又一日至其都﹐虜男女數千人而還﹔其後遂絕。元世祖遣使招諭﹐不至。元貞三年﹐福建省平章髙興檄別將禽百三十餘人。史稱璢球與彭湖諸島相對﹐天气淸明望之﹐隱約若煙霧﹐其遠不知幾千里。或云於古爲流虯地界——萬濤蜿蜒﹐若虯浮水中﹐因名﹔後轉謂之琉球。所轄有古米﹑太平﹑馬齒﹑七島諸山﹐並隔海外不相屬。

國朝洪武五年﹐遣行人楊載賫詔往諭。其國分爲三﹐並稱王﹔中山王察度﹑山南王承察度﹑山北王帕尼芝﹐皆遣使奉表箋貢馬及方物。十五年﹐賜中山王﹑山南王鍍金銀印﹑文綺。使還﹐言三王爭雄長﹔詔令罷兵息民。十六年﹐賜山北王如前例。二十一年﹐以所獲元主次子地保奴發居琉球。二十五年﹐中山王遣子侄及其陪臣子弟入國學﹐上禮遇特厚。以其國往來朝貢﹐賜閩人善操舟者三十六姓。

永樂二年﹐中山王察度卒﹐詔封世子武寧嗣王。是後嗣封皆請於朝﹐冊立﹑弔祭禮如朝鮮。其年山南王承察度亦卒﹐無子﹔從弟汪應祖攝國﹐來請命。如山北王故事﹐賜冠帶。嗣王武寧卒﹐子思紹嗣。九年﹐遣使朝貢﹐偕長史程復至﹔表言『長史王茂輔導久﹐乞升國相兼長史。復本中國饒州人﹐輔臣祖察度四十餘年不懈﹔今年八十有一﹐請致仕還其鄕』。從之。思紹卒﹐子尙巴志嗣。巴志卒﹐尙忠嗣。

正統十年﹐琉球商舶漂至廣東香山港﹐巡戍欲盡戮冒功﹔海道副使章格不可﹐爲辧奏﹐還其貲。十三年﹐尙思達嗣父忠立﹐遣使朝貢。亡何﹐思達卒﹐叔尙金福嗣。金福卒﹐弟布裏與子志魯爭立﹐失其印。次弟尙泰久馳奏﹐命給泰久印嗣王——時景泰五年也。

先是﹐山南王汪應祖爲其兄達勃期所弒﹔尋與山北並於中山﹐其王世稱尙氏。天順七年﹐尙徳嗣父泰久立。卒﹐——成化七年﹐子尙圓嗣。十一年﹐貢使還至閩﹐恣殺掠﹔詔著令﹕間歲一貢﹐貢無過百五十人。十五年﹐尙眞嗣父圓立。二十二年﹐中山王尙眞以官生蔡賓等五人肄業南雍。經五年﹐咨禮部乞放回省覲﹔以聞﹐上報可。

嘉靖二年﹐福州府盤獲琉球夷人三十二名﹐譯稱往暹羅置貢儀﹐抵漳州外洋遭風。會倭使宋素卿等於寧﹑紹仇殺﹐上恐墮姦計﹐命並發浙江查勘。三年﹐琉球貢使金良等言本國先遣正議大夫鄭繩等貢方物渡海﹐風漂未至﹐請先進表歸國﹔上報聞﹐許之。以倭宗設等逋誅﹐鄭繩還﹐令賫敕轉諭日本捕治。五年﹐尙眞卒﹐王世子尙淸上表請封﹔九年﹐再申前請。十一年﹐敕給事中陳侃﹑行人髙澄祀眞太牢﹐封淸嗣王。侃等言弘治﹑正徳時修撰羅倫等使安南﹐安南乞畱詔敕鎭國﹔卽琉球請畱如安南﹐海外遠﹐恐煩往復﹐乞下禮官。議如安南前格。侃等至國授封﹐王拜曰﹕『天朝詔敕﹐藏金匱八葉於玆矣』。遂諭旨。比還﹐特遣王親寧吉﹑長史蔡瀚奉表謝。侃等上「使琉球錄」﹐言「大明一統志」載「琉球有落漈﹐王居壁下聚髑髏」事非實及杜氏「通典」﹑「集事淵源」﹑「蠃虫錄」﹑「星槎勝覽」諸書亦多傳訛﹐乞下所錄史館﹔從之。先是﹐其國贈侃等黃金四十兩﹐卻不受﹔因附謝使奏﹐上以命侃等。十九年﹐長史梁梓來朝貢方物﹐請補造海船四號續貢﹔聽如式自備﹐無違例。二十一年﹐漳州人陳貴等通番下海﹐至琉球與潮陽海船爭利相攻﹐長史蔡廷美沒其貲﹔以夜奔多掩殺﹐其王尙淸械系貴等七人至福建﹐誣爲寇。禦史譯審列奏﹐上允部覆治以通番律﹐仍聽咨諭國王無輕與中國商民互市。明年﹐尙淸移禮部﹐以官生梁炫等四人學南雍。逾七年﹐乞遣歸婚娶﹔詔給資糧護歸。二十四年﹐遣使來貢﹐兼送朝鮮漂流人口。初﹐閩人蔡璟撥賜琉球而原籍在閩﹔二十六年﹐其孫蔡廷會充貢使至﹐與給事中黃宗槪親舊通饋謁。事覺﹐下詔獄﹔上念貢使﹐姑革賞行勘。三十四年﹐尙淸卒。明年﹐倭寇浙直敗還﹐入琉球境﹔世子尙元發兵邀擊﹐殲焉。得所掠金坤等六人﹐遣廷會修貢賫送。因言貢使須乘夏令南風迅﹐始得歸﹔請如三十四年例﹐聽於福建海口自行修買歸舟。上嘉其忠﹐許之﹔賜敕獎諭﹐厚賚金幣。三十七年﹐遣給事中郭汝霖﹑行人李際春持節冊封尙元爲王﹔越再歲﹐畱福州。其國遣廷會謝﹔以倭警﹐請如正徳中封占城例﹐領詔冊回國。禮部以非故事﹐且無世子印文﹔不許。四十一年﹐始竣封。明年﹐遣陪臣鄭憲等入貢﹐因送歸中國漂流人口﹐且請歸本國流移﹔上令頒檄瀕海諸路。

萬曆元年﹐尙元卒﹔四年﹐世子尙永嗣。及永卒﹐——三十一年﹐封尙寧嗣王如令甲。三十七年﹐薩摩州倭琉球﹐虜其王。四十年﹐遣使復修貢﹐報中山王業反國﹔海道參政石昆玉等驗貢物雜倭產﹐請阻回﹐俟勢定。上從部議﹐令貢使無入朝﹐量收方物﹐給賞。四十四年五月﹐中山王尙寧遣通事蔡廛報倭造戰艦五百餘﹐脇取雞籠山島野夷。——雞籠淡洋水﹐一名東番云。

考風土﹐以海气蒸溽﹐候暖﹔鮮霜雪﹐多颶風﹑暴雨。國人深目﹐長鼻。纖嗇好潔﹐並用色布纏首﹕紫最貴﹑黃次之﹐又次紅﹑綠﹐王兼五色﹔簪以金﹑銀差等。廣袖寬博。閭左並縞素﹐無木綿。貧者隆冬衣薴﹐較閩加密。屋多茅蓋﹐頃漸習陶﹐鋪板袪塵。無貴賤﹐著艸履﹔入室則脫。惟肅謁使客﹐具冠履。婦人以墨黥手外指爲花卉鳥獸狀﹐髻肖童子總角﹐不施簪珥﹑粉黛。女工麻縷。地不產鐵﹐爨用螺殼﹐亦無農器。削木爲匙﹑箸。得異味﹐先薦尊者。居親喪﹐數月不肉食。以中元前後﹐日浴屍溪水﹐去腐取骨﹔纏以帛﹐裹艸埋土中﹐不起墳。王及諸臣家﹐匣骨山穴﹐鑿木爲牖﹐歲時展視。惟謹賦法﹕略仿井田﹐分土爲祿食﹔有事始均稅﹐事已卽罷。刑甚峻﹕犯盜竊﹐刳腹﹑劓剕。職官﹐尊者三法司——卽國相﹐率王母舅﹑妻父任之。其次﹐有察度官﹐司刑名﹔有耳目官﹐資顧問﹔有哪■﹝口霸﹞官﹐理錢谷﹕皆武職。大夫﹑長史主封貢﹐不與政事﹕爲文職。洪﹑永所賜三十六姓﹐多閩之河口人﹔子孫秀者讀書南雍﹐歸卽爲通事﹐累升長史﹐大夫。今僅存七姓﹔凡七姓﹐男不爲國婿﹑女不爲王妃。言語﹑衣服無別﹐別以樵髻﹕居中者七姓﹑居右者本夷也。王日三朝﹐羣臣以搓手膜拜爲敬。俗稱王曰「敖那」﹐妃曰「札喇」。王宮建山巓﹐國門榜以「歡會」﹐府云「漏刻」﹑殿云「奉神」。永樂間﹐嘗命使爲蓋宮殿﹐頗閎敞﹔然以板代瓦。冊封﹐錫以皮弁﹑玉圭﹑麟袍﹑犀帶視二品秩﹐及妃皆有冠服﹑彩幣。初用中使﹔宣徳間﹐攺用給事中﹑行人。給事賜衣麒麟﹑行人賜衣白澤﹐並假玉帶。從福建往﹐治五桅巨艦﹐長可十七丈﹔桅用杉﹐舵用鐵梨木。其國屆期遣看鍼通事一人並水手來﹐與偕密室看鍼。卽白晝燃燈﹐亦名十更船。往以西南風期孟夏﹐歸以東北風期季秋。望見古米山﹐卽其境。東去三百里﹐爲葉壁山。又東卽日本﹐恆與貿易﹑假貸。近國哪霸首裏﹐並有馬市。販鬻率女儈﹔市用日本錢十當一﹐如宋季鵝眼﹑綎環。國初﹐使來言﹕其俗不貴紈綺﹐貴磁器﹑鐵釜﹔賜予及市馬﹐多用之。鹽舶漁艇﹐制稍異。酷信鬼﹐不知醫﹑樂﹔以婦人不二夫者爲屍﹐其魁號「女君」。近王宮有寺﹐藏經千卷。它籍無「五經」﹑有「四書」﹐以杜律﹑虞注爲經。土田砂礫﹐樹藝鹵莽。野多鹿及馬﹑牛﹑羊﹑豕﹔山多蛇﹐無虎。樹之佳者﹐鳳尾蕉。貢有蘇木﹑胡椒﹑黃熟﹑降檀諸香﹐並非所產﹔產饒硫黃﹑海貝。燕會﹐令童歌夷曲﹐舞以侑觴。酒以水漬米﹔越宿﹐婦人嚼以取汁﹐曰「米奇」——間來自暹羅﹐淸洌﹑易令人醉。武宗賞賜玉杯﹐每出爲壽。學書及武﹐以倭爲師。甲用皮革﹐矢可至二百步﹐節以金鼓。眾驍健﹐耐饑寒勞苦。好爭狠鬥﹔度不免﹐卽引刃自斃於海上﹕故稱勍國

然不當倭十一。國別號大琉球﹐西南則暹羅﹑東北則日本。

從長樂廣石出海﹐隱隱一小山浮空﹐卽所謂小琉球者也。去閩省東鄙臺﹑礵﹑東湧﹐水程特數更﹔南爲東番諸山﹐在彭湖東北。其人盛聚落而無君長﹐習鏢弩﹐少舟楫﹔自昔不通朝貢。又東隅有夷﹐鳥語鬼形﹐殆非人類——或云卽昆捨那國。

論曰﹕琉球創見「隋書」爲流求﹐序其國﹐俗稍異。王姓斯歡氏﹐國人呼之爲「可老羊」﹐妻曰「多拔荼」﹔所居曰波羅檀洞。羽冠毛衣﹐編薴爲甲﹔王乘木獸。候艸榮枯﹐以爲年歲。壁下﹐多聚髑髏。質以今日風教﹐固殊焉。「元史」作璢求﹐雲水至彭湖漸低﹐近璢求則謂之落漈——漈者﹐水趨下不回。漁舟遇颶風漂落漈﹐回者百一。自陳侃﹐特標其妄。或曰﹕國西古米山有礁甚險﹐舟至輒敗﹔卽落漈也。琉球及明始通上國﹐請封﹑入貢與朝鮮埒﹐漸以華風﹐宜其丕變﹔輒按前後「使錄」爲更定之。頗聞其國廑海外一岡脊﹐無大聚落。往使至﹐斂儲■﹝亻侍﹞﹐民間甚苦﹔以響慕文教﹐矢殫其力﹐然猶貸鄰倭而後給。嘉靖中﹐卽有領封會城之議﹐情已微露矣。守夷在四﹐當事得無深慮乎﹗

——錄自茅瑞徵「皇明象胥錄」卷一。

和蘭

紅夷﹐自古不通中國﹐與佛郎機接壤。時駕大舶﹐橫行爪哇﹑大泥間。及聞佛郎機據呂宋﹐得互市香山澳﹐心慕之。萬曆二十九年﹐忽揚帆濠鏡﹐自稱「和蘭國」﹐欲通貢。澳夷共拒之﹐乃走閩。閩人李錦久客大泥﹐與和蘭習﹔說其酋麻韋郎曰﹕『若請市﹐無以易漳。漳海外故有彭湖嶼﹐可壘而守也。寀璫在閩﹐若第謹事之﹐計無不取如攜者』。三十二年七月﹐遂詐爲大泥國王書移閩當事及中貴人髙采﹐而以巨艦尾至彭湖。時海上汛兵俱撤﹐夷伐木駕廠﹐如履無人之境。而李錦徐拿魚艇附入漳﹐詭爲所擄脫歸。當事系錦及前所遣猾商潘秀﹐令諭夷還自贖。已並遣材官捧檄往﹐乃多賫酒幣﹐覬後償﹔海上姦氓又潛移華貨﹐私與市﹕夷益生心觀望。而寀璫已膻夷賄﹐許以三萬金爲壽﹔與尋盟。會當事所遣往諭材官沈有容雅饒才略﹐從容諭夷﹐多中窾﹔其酋麻韋郎頗心動。眾露刃相挾﹐沈厲聲折之﹐爲語塞﹔因僅以夷刀及玻璃等器遺璫求市。已是當事嚴禁兵民接濟﹐疏請聲剿。夷度坐困﹐竟以十月宵遁﹔勾引錦﹑秀等論如法。旋奉旨傳諭大泥國移檄和蘭﹕無爲細人所誤。維時閩海幸復寧謐﹐而本夷從此習華境曲折﹐心不能無他覬﹔兼之海上利夷金錢﹐勾引實繁有徒。四十五年﹐更從呂宋港口迎擊華商﹔爾後遂大入彭湖﹐據爲三窟矣。

其人深目碧瞳﹑長鼻赤髮﹐閩人因呼爲紅毛番﹐又稱紅夷云。舟長可三十丈﹐橫廣五﹑六丈﹔樹五桅﹐凡三層。旁鑿小窗﹐置銅銃以俟。桅下大銃長二丈餘﹐中虛如四尺車輪﹔云發此可洞石城﹐震數十里——非敵迫﹐亦不輕施也。舵後銅盤大徑數尺﹐往來海道不迷﹔稱「照海鏡」。奉事天主﹐甚謹。每役使烏鬼行巨濤中如平地。或云紅衣富金錢﹐遇華人貨當意﹐輒厚償﹐不甚較直。海上貸爲紅夷售﹐則價驟湧。其來領國母錢巨萬﹐求開市。不習戰﹐已因中國驅逐﹐始募倭衝鋒。所恃獨銅銃﹔其舟旣大﹐亦不便回旋﹐可以計破。今紅夷銃法盛傳中國﹐「佛郎機」又爲常技矣。

——錄自茅瑞徵「皇明象胥錄」卷五。

附錄二

﹝朱國禎「湧幢小品」選錄﹞

東湧偵倭

東湧偵倭

萬曆四十四年﹐閩撫臺黃與參遣義民董伯起出海探倭。五月十九日﹐柁手館頭施七回﹐言伯起同李進﹑葉貴﹑傅盛三人﹐十六夜自館頭開洋﹔十七天明﹐至竿塘﹔一更﹐至橫山﹔十八早﹐至東湧。一路兵船躲各澳﹐皆不見。遂上東湧山四望﹐止倭船一隻泊山後南風澳﹑一泊布袋澳﹐二澳相連﹐篷檣俱卸﹔但掠定海白艕船藏南碴隱處。伯起卽將海道紅票埋藏山上﹐並扚天妃判官手爲證。忽見南碴船張帆來﹐施七曰﹕『此非好船﹔好船不起帆趕我也』。李進曰﹕『今勿走﹗走則銃打立盡』。少頃﹐倭船至﹐通事同倭過船搜﹐問﹕『汝何船也』﹖齊應曰﹕『討海船』。通事問﹕『見有兵船否』﹖應﹕『無有』。通事目伯起等曰﹕『汝但說有兵船——他以五十金雇我來﹐我欲去﹐他不肯去﹔說有兵船﹐他方去也』。眾曰﹕『我說﹐恐殺我』﹗通事曰﹕『不怕﹑不怕﹗汝但開口作說話狀﹐我爲汝說』。又曰﹕『汝旣討海人﹐爲我取水』﹗眾見倭坐我船中﹐不得已﹐爲取水。訖﹐彼首軍忽過船﹐細視伯起﹐相其手﹔又視葉貴三人﹐徧相之。卽搖首﹕『汝不是討海人﹐老實說﹗不說﹐殺汝』﹗眾未應﹐倭以刀恐之者數。眾栗栗﹐相視。伯起知不免﹐大聲曰﹕『我說亦死﹐不說亦死﹗我等是軍門海道差來﹔聞汝造船三百隻﹐我軍門海道已備有戰船五百隻﹐汝來則戰﹗汝若是好船﹐何故久泊此地﹖今日殺我也由汝﹐不殺亦由汝﹔汝殺我﹐兵船卽至矣』﹗於是羣倭齊拍手喃喃﹐且吐舌。通事曰﹕『他﹐瑯砂磯國王差往雞寵﹔風旣不便﹐歸去恐得罪。欲將你首軍一人去﹐回報國王免罪﹔決不害汝』。卽問﹕『誰是首軍』﹖眾指伯起。——首軍者﹐彼處「老爹」之稱也。遂呼伯起過船。伯起奮而過﹐曰﹕『我今拚命報國矣』﹗卽索网布於倭﹐得之﹔又索衣﹐首軍以番衣予之﹐不受。從葉貴等借衫﹐遞與之。倭首軍陪伯起食飯﹕此十八晚事也。

十九亭午﹐帶所掠船並我船送至臺山外。伯起爲請放﹐卽放各船歸。倭船大可丈八﹐內有馬四疋﹐銅鐵滿艙﹐皮箱甚多﹔叫我人去看。說﹕『汝國人往我處﹐每年有三﹑四十船﹔我俱禮待。你中國人見我來﹐便要殺』。說彼國簡易﹐說中國卽皺眉。倭亦能寫字﹐以筆與伯起寫。伯起不寫﹐倭卽寫「日本人無情」﹔伯起取其筆﹐寫「日本人有情」。倭又抹卻「有」字﹐仍寫「無」字。七又言﹕倭人與吾人亦無甚異﹐但喜弄刀﹔或以刀作銃﹐眇視而聲之﹕無刻不然。此差原系方輿﹔輿薦伯起自代﹐傅盛等三人皆方輿所遣。三人歸而伯起不返﹐可憐﹗

明年三月﹐以計紿之﹐送歸﹔得爲海上裨將。

——錄自朱國禎「湧幢小品」卷三十。

附錄三

﹝「明神宗實錄」選錄﹞

巡按福建監察禦史李淩雲奏

巡按福建監察禦史李淩雲奏

萬曆四十五年八月癸巳朔﹐巡按福建監察禦史李淩雲奏稱﹕『本年四月十九日﹐有臺山遊兵船一隻送回董伯起﹐隨爲官兵阻於黃岐。海道副使韓仲雍馳至小埕﹐召倭目明石道友﹑通事髙子美等譯審之。其長岐一島﹐彼名爲肥前州﹐島酋村山等安——我呼爲桃員者﹐近受武藏總攝之命﹐監主市易﹑交關唐人者也。明石道友﹐乃其領倭出販﹐渠率而正木矢次衛門——實等安親隨典計之僕﹐其一人柴田勝左衛左門則船中頭目也。因問其何故侵擾雞籠﹑淡水﹖何故謀據北港﹖何故擅掠內地與挾去伯起﹑復送還伯起及侵奪琉球等事﹖俱以甘言對。道臣因諭以「所經浙境﹐乃天朝之首藩也。迆南而爲臺山﹑爲礵山﹑爲東湧﹑爲烏坵﹑爲彭湖﹐皆我閩門庭之內﹐豈容汝涉一迹﹗此外﹐溟渤華夷所共﹐窮兵芟薙﹐漢過不先。但汝爲飄風所引﹐暫時依泊﹐不許無故登岸﹔或爲曠日所誤﹐唐山取汲﹐不許作意淹畱。我兵各有信地﹐防禦驅逐﹐自難弛縱﹐汝所過之處明聲稟而速揚去可矣」。明石等復自請歸島之日﹐啟知國主查實﹐先犯料羅﹑續犯大金之人如系何島商﹐倭則戮之國中﹔如系唐人撥置﹐則差倭縛送於境上﹕以表效順。道臣諭以「使命往來﹐旣非疆吏所得擅議﹔且本省奏聞發落﹐尙延日時。汝船經由港澳﹐或招猜釁。今汝國中一動一靜﹐我院﹑道﹑鎭﹑參悉見悉聞﹔果能不食斯言﹐自是汝國長利也」。旋又諭以「上年琉球之報﹐謂汝欲窺占東番北港﹐傳豈盡妄﹖但天朝因汝先年有交通胡惟庸﹑擅殺宋素卿輩與誤信汪五峯輩頻年入寇﹐近復有平秀吉侵擾髙麗諸事﹐懸示通倭禁例益嚴。其實每歲引販呂宋者一十六船﹐此等唐貨豈盡呂宋小夷自買而自用之乎﹗又各遠嶼窮棍挾微貲﹑涉大洋﹐走死鶩利於汝地者﹐弘綱闊目﹐尙未盡絕。汝若戀住東番﹐則我寸板不許下海﹑寸絲難以過番﹐兵交之利鈍未分﹐市販之得喪可睹矣」。明石道友等各指天拱手﹐連稱「不敢」﹗道臣隨差官押送定海所而去。該撫臣黃承玄看得閩海多事﹐正在戒嚴﹐乃有倭目送歸挾虜之報﹔其言頗甘﹐其來亦似乎有名。惟是狡夷變詐﹐原自難測。無論表文書詞﹐種種斜謬﹔且大金﹑料羅之氛未遠﹐而款關效順之使突來﹐果可遽信其輸誠乎﹗計惟量爲撫卹﹐以昭綏懷之仁﹔仍卽謝遣﹐以杜窺伺之隙。在彼爲誠爲僞﹐不足深較﹔在我保疆固圉﹐自難暫弛也』。章下所司。

——錄自「明神宗顯皇帝實錄」卷五百六十。

附錄四

﹝張燮「東西洋考」選錄﹞

逸事考﹝一則﹞

逸事考﹝一則﹞

肥前州島酋村山等安者﹐受彼武藏總攝之命﹐監主市易﹑交關唐人者也。明石道友﹐乃領倭出販﹐渠率駕舟送偵探官董伯起來﹔還﹐旗書「單冀凱旋」四字。

海道副使韓仲雍馳至海上﹐召倭目﹐譯審情實。問渠何故侵擾雞籠淡水﹖稱自平酋物故﹐國甚厭兵。惟常年發遣十數船﹐挾帶資本通販諸國﹔經過雞籠﹐頻有遭風破船之患。不相救援﹐反掠我財。乘便欲報舊怨﹐非有隔遠吞占之志也。問渠何故謀據北港﹖稱通販船經由駐泊﹐收買鹿皮則有之﹐並無登山久住意。或漁捕唐人﹐見影妄猜﹔或仇忌別島﹐生端唆害。問渠外海商販﹐何故內地劫掠﹖稱國王嚴禁﹐不許犯天朝一艸一粒。緣各商趁風飄入浙﹑閩﹐不得已沿途汲取山泉﹔官兵旣「劫賊」相待﹐因而格鬥﹐未免殺傷。且各商去國遠﹐不必謹守國法﹔有信附舟唐人恐嚇起釁者﹑有被劫海唐人教誘取利者﹐國王實不知聞﹔聞則必根查之而種誅之。董伯起親見舊年同道友來擄去漁人張士春﹑歐達老船眾五十餘輩﹐今盡監系﹔待回報﹐行戮是也。問渠何故挾去伯起﹖稱上年彼國發商船十一隻阻風失蹤﹐其二船系島酋親子﹐至今未還﹔其七船﹐與浙兵纏住廝殺。惟道友二船先到東湧﹐遇小漁船﹐浼代樵汲並作眼目﹔詢知軍門黃都爺多撥船兵﹑火器﹐系韓海道新行訓練﹐十分精利。於漁船叢中﹐覺察伯起有異﹔質問﹐系是海道中軍官人。禮請過船﹐同到日本﹕一則欲待官兵追及﹐央其分剖﹔一則藉此歸報國王﹐明非逗畱——實不敢輕慢。問渠今又何故送還伯起﹖稱總攝嗣位未久﹐每念四夷皆得自通天朝而彼獨隔絕﹑先世亦常列名職貢而後乃棄捐﹐心中時常以爲恥憤。今因送到伯起﹐辭气耿介﹐愈仰中華人物。始悟每年輕舟越販﹑峨冠進謁﹐或爲衙門差官以求供饋﹑或領互市價值竟至脫騙﹐皆骫法姦民﹔使小國慕化之心有負﹐而天朝字小之恩不沾。今幸撥云見日﹐自願輸忱。春信風柔﹐始差道友等整船送回。至恭進表文﹐經沈參將諭以「不合體式」﹐願帶繳回矣。問渠何故侵奪琉球﹐使吏治其土宇﹖稱系薩摩酋陸奧守恃彊擅兵﹐稍役屬之﹔今歲輸我王﹐不過銀米三千。收利幾何而不忍割出﹐但須轉責該島耳。本道隨諭﹕『汝並琉球﹐皆吾赦前事﹔當自向彼國議之』﹗又問渠來意何求﹖稱送還華官﹐得一公文回報——圖好體面﹑傳好名聲﹐別無他求。但願自後鑑我倭人船眾﹐止是通販﹐不是行劫﹔官兵相遇﹐莫輒鬥殺﹗本道諭﹕『汝來西販先經浙境﹐乃天朝首藩也。迆南爲臺山﹑爲礵山﹑爲東湧﹑爲烏坵﹑爲彭湖﹑爲彭山﹐皆我閩門庭之內﹔豈容汝涉一迹﹗此外溟渤﹐華夷所共﹔窮兵芟薙﹐漢過不先。汝或飄風﹐暫時依泊﹐不許無故登岸﹔或爲曠日所誤﹐望山取汲﹐不許作意淹畱﹗我兵各有汛地﹐防圉驅逐﹐自難弛縱。但汝自取方便﹐明聲稟而速揚去可矣』﹗渠又請歸島啟知國主﹐先犯料羅﹑大金之人系何島商﹐倭則請官蒞殺之國中﹔如唐人撥直﹐則差倭縛送於境上﹕以表效順。本道諭﹕『使命往來﹐非疆吏所得擅議﹔本省奏聞發落﹐尙延時日。汝船經由港澳﹐或招猜釁。汝國中一動一靜﹐我院﹑道悉見悉聞﹔果不食言﹐自汝國長利也』。旋又諭﹕『上年琉球來報汝欲窺占東番北港﹐傳豈盡妄﹖天朝因汝先年有交通胡惟庸之事﹑有擅遣宋素卿在驛哄殺之事﹑有誤信汪五峯頻年入寇之事﹐近年有平秀吉侵擾髙麗之事﹐疑汝嫌汝﹐懸示通倭禁例益嚴。其實遠嶼窮棍挾微資﹑涉大洋﹐走死騖利於汝地者﹐弘綱闊目﹐尙未盡絕。汝若戀住東番﹐則我寸板不許下海﹑寸絲難望過番﹐兵交之利鈍未分﹐市販之得喪可睹矣。歸示汝主﹐自擇處之』﹗明石道友等各指天拱手﹐連稱「不敢﹗不敢」﹗因量賞花紅布絲﹐後椎牛釃酒大饗之。仍頒布旗﹐大書「福建發回日本效順夷目」﹐俾懸桅上﹔給糧遣回﹝見「款倭詳文」﹞。

——錄自張燮「東西洋考」卷十二。

附錄五

﹝吳偉業「綏寇紀略補遺」選錄﹞

漳泉海寇

漳泉海寇

漳﹑泉海寇﹐起自袁進﹔進受撫於閩將沈有容。進之後有李忠﹐亦以就撫﹐與進並於遼東效用。忠之後有楊祿﹑楊策﹐祿﹑策之後有鄭芝龍。

芝龍﹐泉人也﹔侵漳而不侵泉。故漳人議剿而泉人議撫﹐兩郡相持久不決﹐寇愈橫﹔上爲之逮治巡撫朱一馮﹑舊撫朱欽相﹑總鎭兪咨臯等。已而芝龍悔禍﹐降於兩廣總督熊文燦﹔有旨戴罪立功自贖。餘黨蔡三七﹑鍾六等自閩海飄至廣澳﹑萊蕪﹑馬耳澳﹑牛田洋﹐分往埭頭洋嶼﹑靑澳等處﹔我師禦之﹐頗有斬獲。其中李芝奇者稱最彊﹐初由元鐘東上陸鰲﹑中左﹐爲鄭芝龍所敗﹔繼又突大﹑小金門﹐直犯潮海﹐入揭陽鋪﹐與把總鄭廷佐力戰逼城。知揭陽縣馮元颷率鄕兵出城外曾厝埠大戰﹐互有殺傷。其時楊策已被獲於馬耳澳﹐惟芝奇於惠州﹑潮海間恣甚。鍾六老者名斌﹐竄而之浙﹐嘗以陽敗誘官軍入洋﹔賊■﹝舟宗﹞四合﹐總哨皆沒﹐寧﹑紹﹑溫﹑臺﹑蘇﹑松在在告警。浙撫張延登增船召兵﹐浙寇漸平。廣賊劉香則又芝奇之黨﹐後出而更銳﹔犯小埕﹑犯長樂﹐再犯廣之海丰。詭乞降﹐熊文燦信之。七年四月﹐道臣洪云蒸﹑康承祖﹑參將夏之本﹑張一傑往招之謝道山﹐被畱。踰年﹐芝龍合兵夾擊﹐香脇道﹑將出船止兵﹔云蒸大呼曰﹕『我矢志報國﹐急擊勿失』﹗遂遇害。香勢蹙﹐自焚﹐溺死﹔承祖與二將脫歸。於是﹐海禍遂息。

——錄自吳偉業「綏寇紀略補遺」﹝下﹞「附紀」。

附錄六

﹝顧祖禹「讀史方輿紀要」選錄﹞

彭湖嶼

琉球

彭湖嶼

彭湖嶼在府﹝按指泉州府﹞東南海中﹐山形平衍﹔東西約十五里﹑南北約二十里﹐周圍小嶼頗多。自府城東出海﹐舟行三日可至。又有東﹑西二碇﹐亦在海中﹔自東碇開洋﹐一日夜可至。其海水號彭湖溝水﹐分東西流﹕西達漳﹑泉﹐東達呂宋。

「海防考」﹕『隋開皇中﹐嘗遣虎賁陳稜略彭湖地。其嶼屹立巨浸中﹐環島三十有六﹐如排衙。居民以苦茅爲廬舍﹐推年大者爲長﹐以畋漁爲業。地宜牧﹐牛羊散食山谷間﹐各■﹝牙攵﹞上歷下﹞耳爲記。「元志」云「三十六島巨細相間﹐坡隴相望﹐有七澳居其間。大約有土無木﹔土瘠不宜禾稼﹐產胡麻﹑綠豆﹐山羊尢多。居人煮海爲鹽﹑釀秫爲酒﹐采魚蝦﹑螺蛤以佐食。土商興販以廣其利﹐貿易至者歲常數十艘﹐爲泉外府。至元末﹐置巡司於此」。明初洪武五年﹐湯信國經略海上﹐以島民叛服難信﹐議徙之於近郭。二十年﹐盡徙嶼民﹐廢巡司而墟其地。繼而不逞者潛聚其中﹔倭奴往來停泊﹐取水亦必經此。嘉﹑隆以後﹐海寇曾一本等屢嘯聚爲寇﹐官軍大舉﹐始討平之。萬曆二十年﹐倭犯朝鮮﹐哨者云將侵雞籠﹑淡水﹔雞籠密邇彭湖﹐於是議設兵戍險。二十五年﹐增設遊兵﹐春﹑冬汛守。四十五年﹐倭入犯龍門港﹔遂有長戍之令﹐兼增衝鋒遊兵以厚其勢』。

其地環衍可二百餘里﹑三十六嶼之勝﹐蓋淸漳﹑溫陵二郡之門戶。但地斥鹵﹑水咸澀﹑常燠多風﹐稼穡差艱耳。嶼之正中日娘宮嶼﹔從西嶼入﹐二十里日茶盤﹑又十里爲進嶼﹐卽娘宮嶼矣。——波平浪息﹐無淜奔激射之勢﹔其狀如湖﹐因曰彭湖。湖面寬轉可里許﹐深穩可泊﹔遇南北風﹐我舟汛守皆頓其中。夷人往往窺伺﹐以爲窟穴。面爲案山﹐右爲西安﹔今各置小城﹐列銃其中以爲戍守﹐名曰銃城。又左爲風櫃﹐夷人嘗築銃城於此﹔山略髙至七﹑八尺﹐夷拗其中﹐上壘土若雉堞。今毀其城﹐仍分軍戍守﹐與案山﹑西安相犄角。東爲蒔上澳﹑豬母落水﹐最當東南之衝﹔夷寇從東南來者﹐遇風輒寄泊焉。由陸趨娘宮三十餘里﹐舊有舟師戍守﹔今更築銃城﹐以防橫突。又東南﹐爲鎖管港﹑林投仔﹑龍門﹑靑螺諸澳。龍門有原泉﹐舊爲居民聚落﹔萬曆四十五年倭流劫大金﹐所餘船突犯泊此嶼。西爲西嶼頭﹐正夷寇出入之道。有果葉澳﹐泉甚冽可飲。稍北爲竹篙澳﹐又西爲■﹝虫咠﹞仔員﹐又西北爲丁字門﹑水吼門﹐非乘潮﹐舟不得出入﹔今皆有水陸兵戍守。嶼北爲北山墩﹐有北太武﹐稍卑爲赤嵌。循港而進﹐越一澳區爲鎭海港﹐壘城於此。又西北﹐爲吉貝嶼。沿海諸山﹐亂石森列﹑港道迂曲﹐非練熟舵梢不能駕舟也。又北太武與中墩稱兩太武﹐俱湖中最髙處﹐便於瞭望。娘宮稍後二里有穩澳山﹐頗紆坦。

自萬曆三十七年﹐紅夷一舟闌入彭湖﹔久之﹐乃去。天啟二年六月﹐有髙文律者乘戍兵單弱﹐以十餘船突據彭島﹐遂因山爲城﹑環海爲池﹔破浪長驅﹐肆毒於漳﹑泉沿海一帶﹐要求互市欲如粵東香山澳夷例。總兵兪咨臯者﹐用間移紅夷於北港﹐乃得復彭湖﹔議於穩澳山開築城基﹐通用大石壘砌﹐髙丈有七﹑厚丈有八﹐東﹑西﹑南共畱三門﹐直北設銃臺一座﹐內蓋衙宇﹑營房﹐鑿井一口﹐戍守於此以控制娘宮。然議者謂彭湖爲漳﹑泉之門戶﹐而北港卽彭湖之唇齒﹐失北港則唇亡而齒寒﹔不特彭湖可慮﹐漳﹑泉亦可憂也。北港蓋在彭湖之東南﹐亦謂之臺灣。天啟以後﹐皆爲紅夷所據。

——錄自顧祖禹「讀史方輿紀要」卷九十九「福建」﹝五﹞。

琉球

琉球之地﹐在泉州府東海島中﹐亦在福州府之東北。漢﹑魏以來﹐不通中華。隋大業三年﹐令羽騎尉朱寬入海訪求異俗﹐始至其國﹔言語不通﹐掠一人以歸。明年﹐復令寬慰撫琉球﹐不從﹔寬取其布甲而還。富倭使來朝﹐見之﹔曰﹕『此夷邪久國人所用也』。六年﹐遣虎賁郎將陳稜等自義安泛海擊之﹔東行至髙華嶼﹐又東行二日至■﹝句上黽﹞鼊嶼﹐又一日至其都。琉球王歡斯渴利兜戰敗﹐稜等乘勝拔其柵﹑殺其王﹐男女數千人而還。自是歷唐至宋末﹐嘗朝貢。元至正二十七年﹐遣使招諭琉球﹐不至。其國所轄﹐有古米﹑馬齒﹑太平等山﹔東北有硫黃﹑葉壁﹑七島諸山﹐並隔海外不相屬。明朝洪武五年﹐遣行人楊載賫詔往諭﹐其國率先歸附﹔太祖獎其忠順﹐賜符印﹑章服及閩人之善操舟者三十六人﹐又許其遣子及陪臣之子來學於國學。其國分爲三﹕曰中山王察度﹑南山王承宗﹑北山王帕尼芝﹔皆遣使朝貢。自永樂以來﹐其國王嗣立﹐皆受冊封﹔後惟中山朝貢不絕﹐其南山﹑北山二王俱爲所並。嘉靖三十五年﹐倭寇琉球﹔世子尙元邀擊﹐殲之。萬曆三十七年﹐薩摩州倭侵琉球﹐其王尙寧﹔四十年﹐復國。至今其王相仍﹐皆稱尙氏。貢道﹐自閩縣以達於京師。朝廷遣使﹐去以孟夏﹑來以季秋﹐乘風便也。自福州梅花所開洋﹐七晝夜可至﹔自泉州彭湖島開洋﹐五晝夜可至。望見古米山﹐卽其境﹔東去三百里爲葉壁山。又東卽日本﹐恆與貿易假貸。近國那霸首裏﹐並有馬市。

又有雞籠山島野夷﹐隔難籠淡水洋﹐亦謂之東番。萬曆四十四年﹐倭夷脇取其地﹔久之﹐始復國。「四夷考」﹕『琉球之地﹐僅海外一岡磧﹐無大聚落。所居曰婆羅檀闊﹐無城郭﹐塹柵三重﹐環以流水﹐樹棘爲藩而已』。「元史」「志」載﹕『自彭湖而東﹐水漸低﹔近琉球者﹐謂之落漈——漈者﹐水趨下不回也』。嘉靖五年﹐給事中陳侃使琉球﹐首辧其妄﹐因別號「大琉球」﹔西南則暹羅﹐東北則日本。從長樂廣石出海﹐隱隱一小山浮雲﹐卽小琉球也。更南﹐則東番諸山﹔其人盛聚落而無君長﹐習鏢弩﹑少舟楫﹐自昔不通中國。又東隅有夷﹐鳥語鬼形﹐殆非人類﹔或云卽毗捨那國云。

——錄自顧祖禹「讀史方輿紀要」卷九十九「附考」。

