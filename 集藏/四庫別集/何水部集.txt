何水部集梁何遜

提要何水部集跋

提要

《何水部集》一卷。梁何遜撰。遜﹐字仲言﹐東海郯人﹐官至水部員外郎﹐故自唐以來﹐稱何水部﹐事迹具《梁書本傳》。王僧孺嘗輯遜詩﹐編爲八卷。宋黃伯思《東觀餘論》有遜集跋﹐稱爲春明宋氏本﹐蓋宋敏求家所傳﹐其卷數尙與梁書相符﹐而伯思云「杜甫所引『昏鴉接翅歸﹑金粟裹搔頭』等句﹐不見集中。」則當時已有所佚脫。今舊本久亡﹐所謂八卷者﹐不可復睹。卽《永樂大典》所引遜詩﹐亦皆今世所習見﹐則元明間﹐已不存矣。

此本爲正徳丁丑松江張紘所刋者﹐列遜小傳﹐凡詩九十五首﹐附載範云﹑劉孝綽同作擬古二首﹑聨句十三首﹐末載黃伯思跋﹐後附七召一篇﹐末復有紘跋﹐稱「舊與《陰鏗集》偕刻﹐紘以二家體裁各別﹐不當比而同之﹐公暇獨取是集﹐刪其繁蕪﹐同寅毘陵陸懋之﹑永嘉李升之捐俸共刻。」然則﹐是集又經紘刋削﹐有所去取歟﹖

《玉臺新詠》載遜學《靑靑河邊艸》一首﹐此本標題作《擬『靑靑河畔艸』轉韻體爲人作﹐其人識『節工歌』》﹐與《玉臺新詠》不同。考六朝以前之詩題﹐無此體格﹐顯爲後人所妄加。又《靑靑河堤艸》爲蔡邕之作﹐《靑靑河畔艸》爲枚乘之作﹐六朝人所擬截然有別。此效邕體而題作「畔」字﹐又題爲後人據十九首而妄攺﹐復以古詩不換韻﹐此詩換韻﹐妄增轉韻體云云也﹐蓋字句亦多所竄亂﹐非其舊矣。

何水部集

【行經孫氏陵】

昔在零陵厭﹐神器若無依。逐兔爭先捷﹐掎鹿競因機。呼噏開伯道﹐叱吒掩江畿。豹變分奇略﹐虎視肅戎威。長虵衂巴漢﹐驥馬絕淮淝。交戰無內禦﹐重門豈外扉。成功舉已棄﹐凶徳愎而違。水龍忽東騖﹐靑蓋乃西歸。朅來已永久﹐年代曖微微。苔石疑文字﹐荊墳失是非。山鶯空曙響﹐隴月自秋暉。銀海終無浪﹐金鳧會不飛。閴寂今如此﹐望望沾人衣。

【登石頭城】

關城乃形勢﹐地險差非一。馬嶺逐紆回﹐犬牙傍隆窣。百雉極襟帶﹐億庾兼量出。至理歸無爲﹐善守竟何卹。眺聽窮耳目﹐逺近備幽悉。擾擾見行人﹐暉暉視落日。連檣入回浦﹐飛蓋交長術。天暮逺山靑﹐潮去遙沙出。薄宦恧師表﹐屬辭慚愈疾。願乘觳觫牛﹐還隱蒙蘢室。

【九日侍宴】

皇徳無餘譲﹐重規入帝勛。垂衣封比屋﹐睠顧愼爲君。翾飛悅有道﹐卉木荷平分。宸襟動時豫﹐歲序屬涼氛。城霞旦晃朗﹐槐靄晚絪縕。鸞輿和六龍﹐鳳駕啟千羣。羽觴歡湛露﹐佾舞奏承云。禁林終宴晚﹐華池物色曛。疎樹翻髙葉﹐寒流聚細紋。晴軒連瑞气﹐同惹禦香芬。日斜迢逓宇﹐風起嵯峨云。運偶參侯服﹐恩洽廁朝文。於焉藉多幸﹐歲莫仰遊汾。

【哭吳興柳惲】

南荊擅荊梓﹐上國稱羽儀。伊人以戴徳﹐李公傷在期。逺識內無慍﹐深衷外有窺。淸文窮麗則﹐弘論盡髙奇。多能誠所貴﹐小善聊復爲。百步均射葉﹐八體妙臨池。曲悟仝神解﹐龜謀信有知。入朝耿長劍﹐出牧盛層麾。納言信加首﹐丰貂亦在移。霞區兩借冦﹐貪泉一舉巵。翰飛矯未極﹐朝露溘先危。以玆舊館想﹐況乃西日垂。蔓艸生車轍﹐枯木臥崩坻。樽酒誰爲滿﹐靈衣空自披。眷言尋惠好﹐慟哭悲路岐。含毫徒有屬﹐搦管竟無摛。

【贈族人秣陵兄弟】

吾宗昔多士﹐文雅髙縉紳。小子無學術﹐丁寧困負薪。傍枝實紛亂﹐領袖寄親姻。名價齊兩許﹐閨門比三陳。風力咸通邁﹐藝業並紛綸。元方振髙羽﹐落令初解巾。自爾典名郡﹐所在號淸淳。齊兒敢爲俗﹐蜀物豈隨身。祿俸不妻子﹐謳吟乃吏民。孰云穢明徳﹐惟在中聖人。若能遺酌我﹐稱首當屬仁。仲將本特達﹐坎■﹝土稟﹞猶賤貧。方成天下士﹐豈伊席上珍。外情或簡易﹐內鑑甚人倫。時然臨下邑﹐摘伏信如神。顧余晚脫略﹐懷抱日湮淪。遊宦疲年事﹐來往厭江濵。十載猶先職﹐一官乃任眞。土牛竟不進﹐芻狗空重陳。覊旅無儔匹﹐形影自相親。蕭索髙秋暮﹐砧杵鳴四鄰。霏霏入窗雨﹐漠漠暗牀塵。所思不可見﹐邈若胡與秦。願子加餐飯﹐良會在何辰。

【贈江長史別】

二紀歷玆辰﹐投分惇遊處。況事兼年徳﹐宴交無爾汝。中歲多乖違﹐由來難具敍。及吾相藩牧﹐伊子客梁楚。出國乃參差﹐會歸同處所。以玆篤惠好﹐可用忘覊旅。重得申平生﹐何年更暌阻。籠禽恨局促﹐逸翮超容與。餞道出郊坰﹐把袂臨洲渚。長飆落江樹﹐秋月照沙漵。逺送子應歸﹐棹開帆欲舉。離舟歡未極﹐別至悲無語。安得生羽毛﹐從君入宛許。

【落日前墟望贈範廣州云】

緣溝緑艸蔓﹐扶援樵華舒。輕煙澹柳色﹐重霞映日余。遙遙長路逺﹐寂寂行人疏。我心懷碩徳﹐思欲命輕車。髙門盛遊侶﹐誰肯進畋魚。

【胡興安夜別】

居人行轉軾﹐客子暫維舟。念此一筵笑﹐分爲兩地愁。露濕寒塘艸﹐月映淸淮流。方抱新離恨﹐獨守故園秋。

【行經範僕射故宅】

旅葵應蔓井﹐荒藤已上扉。寂寂空郊莫﹐無復車馬歸。瀲灩故池水﹐蒼茫落日暉。遺愛終何極﹐行路獨沾衣。

【入東經諸曁縣下淛江作】

疲身不自量﹐溫腹無恆擬。未能守封植﹐何能固廉恥。一經可人言﹐三冬徒戲爾。虛信蒼蒼色﹐未究冥冥理。得彼旣宜然﹐失之良有以。常言厭四壁﹐自覺輕千里。日夕聊望逺﹐山川空信美。歸飛天際沒﹐雲霧江旁起。安邑乏主人﹐臨卭多客子。鄕鄕自風俗﹐處處皆城市。所見無故人﹐含意終何已。

【日夕出富陽浦口和朗公】

客心愁日莫﹐徙倚空望歸。山煙涵樹色﹐江水映霞暉。獨鶴淩空逝﹐雙鳬出浪飛。故鄕千餘里﹐玆夕寒無衣。

【塘邊見古塜】

行墳塘一孤﹐路成墳欲毀。空疑年代積﹐不知陵谷徙。幾逢秋葉黃﹐驟見春流彌。金蠶不可織﹐玉樹何時蕊。陌上驅馳人﹐笑歌自侈靡。今日非明日﹐所念誰憐此。

【下方山】

寒鳥樹間響﹐落星川際浮。繁霜白曉岸﹐苦霧黒晨流。鱗鱗逆去水﹐彌彌急還舟。望鄕行復立﹐瞻途更近修。誰能百里地﹐縈繞千端愁。

【秋夕仰贈從兄寘南】

階蕙漸翻葉﹐池蓮稍罷花。髙樹北風響﹐空庭秋月華。寸心懷是夜﹐寂寂漏方賖。撫弦乏歡娛﹐臨觴獨嘆嗟。淒愴戶涼入﹐徘徊櫩影斜。無爲淹戚裏﹐見就還田家。

【酬範記室云】

林密戶稍陰﹐艸滋階欲暗。風光蕊上輕﹐日色花中亂。相思不獨歡﹐佇立空爲嘆。淸談莫共理﹐繁文徒可玩。髙唱子自輕﹐繼音予可憚。

【仰贈從兄興寧寘南】

家世傳儒雅﹐眞白仰余徽。宗派已孤狹﹐財產又貧微。棲息同蝸捨﹐出入共荊扉。松筆時臨沼﹐蒲簡得垂帷。幸逢四海泰﹐日月耀增輝。相顧無羽翮﹐何由總奮飛。一朝異言宴﹐萬里就暌違。逺江飄素沫﹐髙山郁翠微。相思對渺渺﹐相望隔巍巍。死灰終不然﹐長岑且未歸。當憐此分袂﹐脈脈淚沾衣。

【見徵人分別】

淒淒日暮時﹐親賓俱竚立。徵人拔劍起﹐兒女牽衣泣。候騎出蕭闗﹐追兵赴馬邑。且當橫行去﹐誰論裹屍入。

【劉愽士江丞朱從事同顧不值作詩云爾】

故人篤久要﹐新知從暮室。﨑嶇枉道過﹐邂逅幽人出。心期不會面﹐懷之成首疾。向夕敞山扉﹐臨窓玩余帙。蜘蛛正网戶﹐落花紛入膝。浸滛水上風﹐蔽虧霞中日。良辰一攜手﹐住坐無儔匹。劉侯務屬書﹐江生勤下筆。朱君博辭理﹐去去追名實。是顧一參差﹐何能更蓬蓽。吾人少拘礙﹐得性便遊逸。方欲俟褰裳﹐相從歡道術。

【贈王左丞僧儒】

櫩外鶯啼罷﹐園裏日光斜。遊魚亂水葉﹐輕燕逐風花。長墟上寒靄﹐曉樹沒歸霞。九華暮已隱﹐抱郁徒交加。

【七夕】

仙車駐七襄﹐鳳駕出天潢。月映九微火﹐風吹百和香。來歡暫巧笑﹐還淚已沾妝。依稀如洛汭﹐倐忽似髙唐。別離未得語﹐河漢漸湯湯。

【與蘇九徳別】

宿昔夢顏色﹐咫尺思言偃。何況杳來期﹐各在天一面。踟躇暫舉酒﹐倐忽不相見。春艸似靑袍﹐秋月如團扇。三五出重云﹐當知我憶君。萋萋若被徑﹐懷抱不相聞。

【答髙博士】

北窓涼夏首﹐幽居多卉木。飛蜨弄晚花﹐淸池映疎竹。爲宴得快性﹐安閒聊鼓腹。將子厭囂塵﹐就予開耳目。

【學古贈丘永嘉徵還】

龍馬魚膓劍﹐躞蹀起風塵。結客蔥河返﹐喧喧動四鄰。入墟猶憶舊﹐徳捲復疑新。窺見應門出﹐遙識下機人。相悲淚欲下﹐離別方自陳。

【送韋司馬別】

送別臨曲渚﹐徵人慕前侶。離言𨿽欲繁﹐離思終無緒。憫憫分手畢﹐蕭蕭行帆舉。舉舉越中流﹐望別上髙樓。予起南枝怨﹐子結北風愁。邐邐山蔽日﹐洶洶浪隱舟。隱舟邈已逺﹐徘徊落日晚。歸衢並駕奔﹐別館空筵捲。相子斂眉去﹐知予銜淚返。銜淚心依依﹐薄暮徵人稀。曖曖入塘港﹐蓬門已掩扉。簾中看月影﹐竹裏見螢飛。螢飛飛不息﹐獨愁空轉側。北窓倒長簟﹐南鄰夜聞織。棄置勿復陳﹐重陳長嘆息。

【學古三首】

長安美少年﹐羽騎暮連翩。玉覊碼碯勒﹐金絡珊瑚鞭。陣雲橫塞起﹐赤日下城圓。追兵待都護﹐烽火望祁連。虎落夜方寢﹐魚麗晚復前。平生不可念﹐空信蒼浪天。

【又】

鞏落上東門﹐薄暮川流側。渾渾車馬道﹐行人不相識。日夕棲鳥逺﹐浮雲起新色。寸心空延竚﹐對面何由卽。飛輪倘易去﹐易去因風力。

【又】

昔隨張博望﹐辭帝長楊宮。獨好西山勇﹐思爲北地雄。十年事河外﹐雪鬢別闗中。季月邊秋重﹐嚴野散寒蓬。日隱龍城霧﹐塵起玉闗風。全狐君已復﹐半菽我猶空。欲因上林鴈﹐一見平陵桐。

【王尙書瞻祖日】

昱昱丹旐振﹐亭亭素蓋立。金鐸歡已鳴﹐龍輀將復入。華臺日未徙﹐荒墳路行濕。已矣將何如﹐賓馭皆灑泣。

【詠舞】

管淸羅薦合﹐弦歌雪袖遲。逐唱回纎手﹐聽曲動蛾眉。凝情盼墮珥﹐微睇托含辭。日暮畱嘉客﹐相看愛此時。

【從主移西州寓直齋內霖雨不晴懷郡中遊聚】

寓直慚虎賁﹐沈迷豈職事。祈祈寒枝動﹐蒙蒙秋雨駛。不見眼中人﹐空想山南寺。雙桐傍櫩上﹐長楊夾門植。夙昔構良遊﹐接膝同歡志。東西忽爲阻﹐向隅懷獨思。颯颯履聲喧﹐擾擾郡分異。臥聞復雷響﹐坐視重扃祕。欲寄一行書﹐何解三秋意。

【苦熱】

昔聞艸木焦﹐今窺沙石爛。曀曀風逾靜﹐曈曈日漸旰。習靜閟衣巾﹐讀書煩几案。臥思淸露浥﹐坐待髙星燦。蝙蝠戶中飛﹐蠛蠓窓間亂。實無河朔飲﹐空有臨淄汗。遺金不自拾﹐惡木寧無干。願以三伏晨﹐催促九秋換。

【西州直示同員】

日長禁戶倦﹐卽事思短晨。漏盡唱聲急﹐此理復傷人。矛盾交爲論﹐光璧帶成珍。誓將收飲啄﹐得得任心神。

【擬輕薄篇】

城東美少年﹐重身輕萬億。柘彈隋珠丸﹐白馬黃金飾。長安九逵上﹐靑槐蔭道植。轂擊晨已喧﹐肩排暝不息。走狗通西望﹐牽牛亙南直。相期百戲傍﹐去來三市側。象牀沓繡被﹐玉盤傳綺食。倡女掩歌扇﹐小婦開簾織。相看獨隱笑﹐見人還斂色。黃鵠悲故羣﹐山川詠新識。鳥飛過客盡﹐雀聚行龍匿。酌羽方厭厭﹐此時歡未極。

【聊作百一體】

靈轍困桑下﹐於陵拾李螬。歷齒方嗟賤﹐炙背豈知豪。傭耕乏膂力﹐倚市憚劬勞。曠日無豆飯﹐方冬缺縕袍。淸旦開蓬蓽﹐舉目想煎熬。樞機愼僕隸﹐媒蘗畏朋曹。萬途皆自僻﹐一事豈他褒。匆匆昨不定﹐負杖出蓬蒿。逢施同溝壑﹐值設乃糠糟。生途稍冉冉﹐逝水日淊淊。咸言等木石﹐誰當出羽毛。

【看伏郎新婚】

霧夕蓮出水﹐霞朝日照梁。何如花燭夜﹐輕扇掩紅妝。良人復灼灼﹐席上自生光。所悲髙駕動﹐環佩出長廊。

【野夕答孫擢郎】

山中气色滿﹐墟上孤煙露。杳杳星出云﹐啾啾雀隱樹。虛館無賓客﹐幽居乏歡趣。思君意不窮﹐長如流水注。

【下直出溪邊望答虞丹徒敬】

夫君美章句﹐席丈珍梁楚。伊余忝攝官﹐含毫亦禁阻。直廬去咫尺﹐心期得宴語。休沐乃幽棲﹐別離未幾許。佇立日將暮﹐相思忽無緒。溪比映初星﹐橋南望行炬。九重不可越﹐三爵何由舉。

【和司馬博士詠雪】

凝階夜似月﹐拂樹晚疑春。蕭散忽如晝﹐徘徊已復新。暫蔽捲紈質﹐復慚施粉人。若逐微風起﹐誰言非玉塵。

【石頭答庾郎丹】

髙樹蔭樓密﹐細艸緑成被。黃鸝隱葉飛﹐蛺蝶縈空戲。陰岑日爾悅﹐寂寥予罕寄。相如阻禁闈﹐何由從簡易。

【詠娼婦】

曖曖髙樓暮﹐華燭帳前明。羅帷雀釵影﹐寶瑟鳳雛聲。庭花枝上發﹐新月霧中生。誰念當窓牖﹐相望獨盈盈。

【登禪岡寺望和虞記室】

南望南郭門﹐拱樹梢云密。北窓北湊道﹐重樓霧中出。接樹隱髙蟬﹐交枝承落日。光陰不可捨﹐懷抱何由悉。

【車中見新林分別甚盛】

金穀寶遊盛﹐靑門冠蓋多。隔林望行幰﹐下阪聽鳴珂。於時春未歇﹐麥气始淸和。還入平原徑﹐窮巷可張羅。

【同虞記室諸人詠扇】

如珪信非點﹐學月但爲輪。機杼蘼蕪妾﹐裁縫篋笥人。揺風入素手﹐占曲掩朱唇。羅袖幸拂拭﹐微芳聊可因。

【同虞記室登樓逺歸】

登樓欲望逺﹐遙遙見白衣。白衣猶逺逺﹐言是稍知非。對窓看寶瑟﹐入戶弄鳴機。無令日光晚﹐門閣掩重扉。

【臨行與故遊夜別】

歷稔共追隨﹐一旦辭羣匹。復如東注水﹐未有西歸日。夜雨滴空階﹐曉燈暗離室。相悲各罷酒﹐何時同促膝。

【照鏡】

朱簾旦初捲﹐綺機晨未織。玉匣開鑑影﹐寶臺靜臨飾。對影獨含笑﹐看花時轉側。聊爲半蠒眉﹐試染夭桃色。寶釵若何間﹐金鈿長相逼。蕩子行未歸﹐啼妝坐沾臆。

【初發新林】

伊昔負薪暇﹐慕義遊梁楚。短翮忘連翩﹐追飛羨容與。優遊沐道教﹐漸漬淹寒暑。大徳本無酬﹐輕生竊自許。舟歸屬海運﹐風積如鵬舉。浮水暗舟艫﹐合岸喧徒侶。凜凜窮秋暮﹐初寒入洲渚。鐃吹響淸江﹐懸旗出長嶼。危檣迥不進﹐沓浪髙難拒。回首泣親賓﹐中天望宛許。帝城猶隠約﹐家園無處所。去矣方悠悠﹐含意將何語。

【夜夢故人】

客心驚夜魂﹐言與故人同。開簾覺水動﹐映竹見牀空。浦口望斜月﹐洲外聞長風。九秋時未晚﹐千里路難窮。已如擁腫木﹐復似飄颻蓬。相思不可寄﹐直在寸心中。

【別沈助教】

可憐玉匣劍﹐復此飛鳬舄。未覺愛生憎﹐忽見雙成只。一朝別笑語﹐萬事成疇昔。道遒若波瀾﹐人生異金石。願君深自愛﹐共念悲無益。

【渡連圻】

北山多靈異﹐峻岨實非恆。洑流自回糾﹐激瀨視奔騰。懸崖抱奇崛﹐絕壁駕崚嶒。硣磟上爭險﹐岞崿下相崩。百年積死樹﹐千尺掛寒藤。詭怪終不測﹐回沈意難登。願欲書聞見﹐聊以寄親朋。

【宿南洲浦】

幽棲多暇豫﹐從役知辛苦。解纜及朝風﹐落帆依暝浦。違鄕已信次﹐江月初三五。沈沈夜看流﹐淵淵朝聽鼓。霜洲度旅鴈﹐朔飆吹宿莽。夜淚坐滛滛﹐是夕偏懷土。

【望星月示同覊】

初宿長淮上﹐破鏡出云明。今夕千餘里﹐雙蛾映水生。的的與沙靜﹐灩灩逐波輕。望鄕皆下淚﹐非我獨傷情。

【望廨前水竹答崔錄事】

蕭蕭藂竹映﹐澹澹平湖淨。葉倒漣漪文﹐水漾檀欒影。相思不會面﹐相望空延頸。逺天去浮雲﹐長墟斜落景。幽痾與歲積﹐賞心隨事屏。鄕念一邅回﹐白髮生俄頃。

【與沈助教同宿湓口夜別】

我爲潯陽客﹐戒旦乃西遊。君隨春水駛﹐雞鳴亦動舟。共泛湓之浦﹐旅泊次城樓。華燭已消半﹐更人吹唱籌。行人從此別﹐去去不淹畱。

【入西塞示南府同僚】

霜淸曉風冷﹐天曙江晃爽。薄雲巖際出﹐初月波中上。黯黯連嶂陰﹐騷騷急沫響。回楂急礙浪﹐羣飛爭戲廣。伊余本覊客﹐重暌復心賞。望鄕惟一路﹐懷歸成二想。在昔愛名山﹐自知歡獨往。情遊乃落魄﹐得性隨怡飬。年事已蹉跎﹐生平任浩蕩。方還譲夷路﹐誰知羨魚网。

【答丘長史】

宿昔惇逺遊﹐名分乃異路。千里溯波潮﹐一朝披雲霧。從容捨密勿﹐繾綣論禁趣。披文極詆訶﹐析理窮章句。明鍾信有待﹐巨海誰能諭。奔景驟西傾﹐還途忽東騖。黃花發岸艸﹐赤葉翻髙樹。漁舟乍回歸﹐沙禽時獨赴。宴年時未幾﹐離歌倐成賦。伊我念幽闗﹐夫君思贊務。短翮方息飛﹐長轡日先驅。曝鰓﹝原闕﹞走﹐逸翮康時務。握手異沈浮﹐佳期安可屢。

【還杜五洲】

我行朔已晦﹐溯水復沿流。戎傷初不辦﹐動黙自相求。睠言還九派﹐回艫出五洲。蕭散煙霧晚﹐淒淸江漢秋。沙汀暮寂寂﹐蘆岸晚修修。以玆南浦夜﹐重此北門愁。方圓旣齟齬﹐貧賤豈怨尢。

【日夕望江山贈魚司馬】

湓城帶湓水﹐湓水縈如帶。日夕望髙城﹐耿耿靑雲外。城中多宴賞﹐絲竹常繁會。筦聲已流悅﹐弦聲復淒切。矜黛慘如愁﹐舞腰凝欲絕。仲秋黃葉下﹐長風正騷屑。早鴈出雲歸﹐故燕辭檐別。晝悲在異縣﹐夜夢還洛汭。洛汭何悠悠﹐起望西南樓。的的帆向浦﹐團團月映洲。誰能一羽化﹐輕舉逐飛浮。

【與崔錄事別兼敍攜手】

去夏予回首﹐言乃重行行。今春遊泒澨﹐訪子猶武城。暫別年逾半﹐同歸月未盈。復道中寒食﹐彌畱曠不平。道術旣爲務﹐歡悰苦未並。及爾沈痾愈﹐值玆秋序明。石磧沿江靜﹐沙流繞岸淸。川平看鳥逺﹐水淺見魚驚。逝將窮履歷﹐方欲恣逢迎。何言聚易散﹐鄕棹爾孤徵。我本倦遊客﹐心念似懸旌。聞離常屑涕﹐是別盡淒情。況此忘懷地﹐相愛猶弟兄。脈脈畱南浦﹐悠悠返上京。欲鑷星星鬢﹐因君示友生。

【銅雀妓】

秋風木葉落﹐蕭瑟管弦淸。望陵歌對酒﹐向帳舞空城。寂寂簾宇曠﹐飄飄帳幔輕。曲中相顧起﹐日暮松栢聲。

【詠白漚兼嘲別者】

可憐雙白漚﹐朝夕水上游。何言異棲息﹐雌住雄不畱。孤飛出岫浦﹐獨宿下滄洲。東西從此別﹐影響絕無由。

【擬『靑靑河畔艸』轉韻體爲人作﹐其人識『節工歌』】

春蘭日應好﹐折花望逺道。秋夜苦復長﹐抱枕向空牀。吹臺下促節﹐不言於此別。歌筵掩團扇﹐何時一相見。弦絕猶依軫﹐葉落才下枝。卽此𨿽云別﹐方我未成離。

【南還道中送贈劉咨議別】

一官從府役﹐五稔去京華。據逐春流返﹐歸帆得望家。天末靜波浪﹐日際斂煙霞。岸薺生寒葉﹐村梅落早花。遊魚上急水﹐獨鳥赴行楂。目想平陵柏﹐心意靑門瓜。曲陌背通垣﹐長墟底狹斜。善鄰談谷稼﹐故老述桑麻。寢興從閒逸﹐視聽絕喧嘩。夫君日髙興﹐爲樂坐驕奢。室墮傾城佩﹐門交接限車。入塞長雲雨﹐出國暫泥沙。握手分岐路﹐臨川何怨嗟。

【和劉咨議守風】

彌旬苦淩亂﹐揆景候阡陌。晝想汝陽津﹐夜夢邯鄲驛。憤風急驚岸﹐屯云仍觸石。蕭條疾帆流﹐碨礧衝波白。息榜易云久﹐維梢晨已積。蒼蒼極浦潮﹐杳杳長洲夕。本慚佽飛劍﹐寧慕澹臺璧。纎羅若不禦﹐跂予中上澤。

【春夕早泊和咨議落日望水】

旅人嗟倦遊﹐結纜坐春洲。日暮江風靜﹐中川聞棹謳。艸光天際合﹐霞影水中浮。單艫時向浦﹐獨檝乍乘流。孌童泣垂釣﹐妖姬哭蕩舟。客心自有緒﹐對此空復愁。

【早朝車中聽望】

詰旦鐘聲罷﹐隠隠禁門通。蘧車響北闕﹐鄭履入南宮。宿霧開馳道﹐初日照暄風。胥徒紛絡繹﹐騶禦各西東。暫喧耳目外﹐還保性靈中。方驗遊朝市﹐此說不爲空。

【秋夕嘆白髮】

絲白不難染﹐蓬生直易扶。惟見星星鬢﹐猶與眾中殊。昔年十四五﹐率性頗廉隅。直是安被褐﹐非敢慕懷珠。何言志事晚﹐疲拙嬰殊軀。逢時乃倐忽﹐失路亦斯須。郊郭勤二項﹐形體憩一廡。涸蚌困魚目﹐籠禽觸四隅。宵長壁立靜﹐廓處謝歡愉。月色臨窓樹﹐虫聲當戶樞。飛蛾拂夜火﹐墜葉舞秋株。逐物均乘鶴﹐違俗等雙鳬。故人倘未棄﹐求我谷之嵎。

【寄江州禇咨議】

自與君別離﹐四序紛回薄。分手淸江上﹐念別猶如昨。追憶邊城遊﹐奚尋平生樂。俱登巃嵸嶺﹐共坐逶迆閣。淸吹或忘歸﹐繁文時間作。連鑣戲淺艸﹐遊幰遵長薄。五載同衣裘﹐一朝異暌索。夫君頗畱滯﹐驂騑未沃若。伊家從入闕﹐終是塡溝壑。早秋正淒愴﹐餘暉晚銷鑠。林葉下仍飛﹐水花披未落。如何隔千里﹐無由舉三爵。因君奏采蓮﹐爲余吟別鶴。

【嘲劉郎】

房櫳滅夜火﹐窓外映朝光。奼女褰帷去﹐躞蹀初下牀。雀釵橫曉鬢﹐蛾眉艷宿妝。稍聞玉釧逺﹐猶憐翠被香。寧知早朝客﹐差池已鴈行。

【臨行公交車】

擾擾排曙扉﹐鱗鱗驅早駕。禁門儼猶閉﹐嚴城方警夜。道勝卽增榮﹐拙薄終難化。以玆畎澮質﹐重與滄溟捨。纚舟去濁河﹐揆景辭淸灞。平生多意緒﹐懷抱皆䢐謝。對此將如何﹐撫心獨悲吒。

【贈韋記室黯別】

故人儻送別﹐停車一水東。去帆若不見﹐試望白雲中。促膝今何在﹐銜杯誰復同。水夜看初月﹐江晚溯歸風。無因生羽翰﹐千里暫排空。

【敬酬王明府】

星稀初可見﹐月出未成光。澄江照逺火﹐夕霞隠連檣。賤軀臨不測﹐玉體畏垂堂。念別已零淚﹐況乃思故鄕。

【詠春雪寄族人治書思澄】

可憐江上雪﹐回風起復滅。本欲映梅花﹐翻悲似玉屑。朝鶯日弄響﹐暮條行可結。咸言不適時﹐安知非矯節。

【渡連圻】

連圻連不極﹐極望在雲霞。絕壁無走獸﹐窮岸有盤楂。糾紛上巃嵸﹐穿壑下嵓牙。魚遊若擁劍﹐猿掛似懸瓜。陰岸生駁蘚﹐伏水拂澄沙。客子行行倦﹐年光處處華。石蒲生促節﹐嵓樹落髙花。暮潮還入浦﹐夕鳥飛向家。寓目皆鄕思﹐何時見狹斜。

【曉發】

早霞麗初日﹐淸風消薄霧。水底見行雲﹐天邊看逺樹。且望沿溯劇﹐暫有江山趣。疾兔聊復起﹐爽池豈能賦。

【贈諸逰舊】

弱操不能植﹐薄技竟無依。淺智終已矣﹐令名安可希。擾擾從役倦﹐屑屑身事微。少壯輕年月﹐遲暮惜光輝。一塗今未是﹐萬緒昨如非。新枝𨿽已樂﹐舊愛盡暌違。望鄕空引領﹐極目淚沾衣。旅客長憔悴﹐春物自芳菲。岸花臨水發﹐江燕繞檣飛。無由下徵帆﹐獨與暮潮歸。

【道中贈桓司馬季珪】

晨纜𨿽同解﹐晚洲阻共入。猶如徵鳥飛﹐差池不可及。本願申覊旅﹐何言異翔集。君渡北江時﹐詎今南浦泣。

【春暮喜晴酬袁戶曹苦雨】

振衣喜初霽﹐褰裳對晚晴。落花猶未倦﹐時鳥故餘聲。春芳空悅目﹐遊客反傷情。鄕園不可見﹐江水徒自淸。願得同攜手﹐歸望對都城。

【和蕭咨議岑離閨怨】

曉河沒髙棟﹐斜月半空庭。窗中度落葉﹐簾外隔飛螢。含悲下翠帳﹐掩泣閉金屏。昔期今未返﹐春艸寒復靑。思君無轉易﹐何異北辰星。

【暮秋答朱記室】

遊揚日色淺﹐騷屑風音勁。寒潭見底淸﹐風色極天淨。寸陰坐銷鑠﹐千里長遼迥。桃李爾繁華﹐松栢余本性。故心不存此﹐髙文徒可詠。

【夕望江橋示蕭咨議楊建康江主簿】

夕鳥已西渡﹐殘霞亦半銷。風聲動密竹﹐水影漾長橋。旅人多憂思﹐寒江復寂寥。爾情深鞏洛﹐予念返漁樵。何因適歸願﹐分路一揚鑣。

【詠早梅】

兔園標物序﹐驚時最是梅。銜霜當路發﹐映雪擬寒開。枝橫卻月觀﹐花繞淩風臺。朝灑長門泣﹐夕駐臨卭杯。應知早飄落﹐故逐上春來。

【門有車馬客】

門有車馬客﹐言是故鄕來。故鄕有書信﹐縱橫印檢開。開書看未極﹐行客屢相識。借問故鄕來﹐潺湲淚不息。上言離別久﹐下言望應歸。寸心將夜鵠﹐相逐向南飛。

【離夜聽琴】

別離旣有緒﹐琴瑟返成悲。美人多怨態﹐亦復慘長眉。

【詠春風】

可聞不可見﹐能重復能輕。鏡前飄落粉﹐琴上響餘聲。

【邊城思】

柳黃未吐葉﹐水緑半含苔。春色邊城動﹐客思故鄕來。

【昭君怨】

昔聞白鶴弄﹐已自軫離情。今來昭君曲﹐還悲秋艸生。

【爲人妾怨絕句】

燕戲還檐際﹐花飛落枕前。寸心悲不見﹐拭淚坐調弦。

【爲人妾思二絕句】

魂銷形已去﹐釵落猶依枕。欲去淚無眥﹐不看悲復甚。

【又】

機中刺繡所﹐窗下朝妝處。未憶神已傷﹐欲忘悲不去。

【相送絕句】

客心已百念﹐孤遊重千里。江暗雨欲來﹐浪白風初起。

【閨怨絕句二首】

竹葉響南窓﹐月光照東壁。誰知夜獨覺﹐枕前雙淚滴。

【又】

閨閣行人斷﹐房櫳月影斜。誰知北窓下﹐猶對後庭花。

【苑中絕句】

苑門閉千扇﹐苑戶開萬扉。樓殿聞珠履﹐竹樹隔羅衣。

【擬古三首】

家本靑山下﹐好上靑山上。靑山不可上﹐一上一惆悵。﹝右遜﹞

匣中一明鏡﹐好鑑明鏡光。明鏡不可鑑﹐一鑑一情傷。﹝右云﹞

少知雅琴曲﹐好聽雅琴聲。雅琴不可聽﹐一聽一沾纓。﹝右孝綽﹞

【往晉陵聯句】

臨別我傷悲﹐送歸子自適。劉金不可散﹐卜蓋何由惜﹝遜﹞。從來重分陰﹐未曽輕尺璧。故任情一異﹐於是望三益﹝髙爽﹞。爾自髙樓寢﹐予返東臯陌。寄語落毛人﹐非復平原客﹝遜﹞。問捨且求田﹐音亂無可擇。勝門成好事﹐盤紆欲何索﹝爽﹞。

【範廣州宅聯句】

洛陽城東西﹐郤作經年別。昔去雪如花﹐今來花似雪﹝云﹞。蒙蒙夕煙起﹐奄奄殘暉滅。非君愛滿堂﹐寧我安車轍﹝遜﹞。

【相送聯句】

寸陰常可惜﹐別至倍傷神。予瞻天際水﹐子望路中塵﹝韋黯﹞。憫憫岐路側﹐去去平生親。一朝事千里﹐流涕向三春﹝遜﹞。

【又】

昔共入門笑﹐今成送別悲。君還舊聚處﹐爲我一嚬眉﹝王江乘﹞。於今還促膝﹐自此客江湄。願子俱停駕﹐看我獨解維﹝遜﹞。

【慈母磯】

暮煙起遙岸﹐斜日照安流。一同心賞夕﹐暫解去鄕憂。野岸平沙合﹐連山逺霧浮。客悲不自已﹐江上望歸舟。

【至大雷聯句】

髙談良會夕﹐滿酒對覊情。閔閔風煙動﹐蕭蕭江雨聲﹝遜﹞。密雲窮浦暗﹐飛電逺洲明。若非今宴適﹐詎使客愁輕﹝劉孺﹞。遙舟似連鴈﹐逺火若回星。江潭望如此﹐銜巵共君傾﹝桓季珪﹞。

【賦詠聯句】

獘履常決踵﹐眉髙起半額。曼倩爾何爲﹐獨嘆長安索﹝遜﹞。工商旣慚巧﹐農仕聊相易。蝘腹有餘資﹐鴻肩方可拍﹝江乘﹞。攝職愧握蘭﹐濫官悲執戟。連章旣不敏﹐髙談豈能劇﹝孺﹞。逸翮任奮飛﹐窘步事覊勒。還鳥余能系﹐流言爾無惑﹝乘﹞。憂懷乃千載﹐永歡常數刻。直是悲別離﹐非闗念通塞。遜日照汀沙﹐山影波浪黒。爾限大江南﹐余歸茂陵北﹝孺﹞。

【臨別聨句】

臨別情多緒﹐送歸涕如霰。君望長安城﹐予悲獨不見﹝遜﹞。爾來同去國﹐予歸方異縣。懷別心獨憂﹐手淚方濺濺﹝孺﹞。

【贈新曲相對聯句】

酒闌日隠樹﹐上客請調弦。嬌人挾瑟至﹐逶迆未肯前﹝劉孝勝﹞。舊愛今何在﹐新聲徒自憐。有曲無人聽﹐徙倚髙樓前﹝何澄﹞。徘徊映日照﹐轉側被風吹。徒爲相思響﹐傷春君不知﹝劉綺﹞。月昏樓上坐﹐含悲望別離。已切空牀怨﹐復看花柳枝﹝遜﹞。

【照水聯句】

揷花行理鬢﹐遷延去復歸。𨿽憐水上影﹐復恐濕羅衣﹝遜﹞。臨橋看黛色﹐映渚媚鉛暉。不顧春荷動﹐彌畏小禽飛﹝綺﹞。

【折花聯句】

笑出春園裏﹐望花聯褰纈。欲以間珠鈿﹐非爲相思折﹝遜﹞。日照爛成綺﹐風來聚疑雪。試采一枝歸﹐願持因逺別﹝綺﹞。

【揺扇聯句】

紈扇已新制﹐蕩婦復新妝。欲掩羞中笑﹐還飄袖裏香﹝遜﹞。在握時揺動﹐當歌掩抑揚。誰云減羅袂﹐影日聊自障﹝綺﹞。

【正釵聯句】

竹臺歸欲礙﹐花林出未通。度簮先分影﹐轉珥忽瞻風﹝遜﹞。雙橋耀寶鈿﹐闐闐密復叢。羞令桂纓闕﹐整揷補余空﹝綺﹞。

右﹐春明宋氏遜集舊本﹐八卷。特完。因借錄之。遜秀句殊多﹐如《九日侍宴》云【疎樹翻髙葉﹐寒流聚細紋。晴軒連瑞气﹐同惹禦香芬。日斜迢逓宇﹐風起嵯峨云。】《答髙博士》云【北窓涼夏首﹐幽居多卉木。飛蜨弄晚花﹐淸池映疎竹。】《還渡五洲》云【蕭散煙霞晚﹐淒淸江漢秋。】《答庾郎》云【蛺蝶縈空戲】﹔《日暮望江》雲【水影漾長橋】﹔《贈崔錄事》云【河流繞岸淸﹐川平看鳥逺。】《送行》云【江暗雨欲來﹐浪白風初起。】庾子山輩有所不逮﹐如《早梅》云【枝橫卻月觀﹐花遶淩風臺。】《銅雀妓》云【曲中相顧起﹐日暮松栢聲。】句殊雄古而顏黃門謂其【毎病辛苦﹐饒貧寒气】﹐無乃太貶乎。少陵嘗引【昏鴉接翅歸﹑金粟裹搔頭】等語而此集無有﹐猶當有軼者。集中若【團團月隠洲。輕燕逐風花。野岸平沙合。連山逺霧浮。岸花臨水發。江燕遶檣飛。遊魚上急瀨。薄雲巖際宿。】等語子美皆采爲己句﹐但小異耳﹐故曰【能詩何水曹】﹐信非虛賞。

武陽黃伯思長睿跋

【七召八首】

假氏先生﹐負玆勁挺。狀羣飛之喪侶﹐似獨行之快捷方式。神忽忽而若忘﹐意衝衝而不定。監丹綠其無主﹐聞鐘鼓以失聽。至乃﹐冬霰積庭室靡人聲﹐春花滿野地無行者。圜堵常閉﹐曲突無煙。同生芻之有束﹐共死灰之曀然。篤論公子﹐聞而崛起。𨿽道術之可忘﹐亦切磋之可恥。命徒禦以絡繹﹐將有事乎巖中。車焴爚而流水﹐馬泮渙以追風。乃踰汗漫入朦朧。至深潭之澳溟﹐有洞室之穹崇。居隠燐而出沒﹐望嵚岑而下上。竹巨石以袤通﹐水韻松而合響。地不寒而蕭瑟﹐月無雲而曭朗。於是﹐整容投刺﹐屣履排門﹐揚眉就席﹐舉袂而言﹐曰﹕若﹐五秀稟其生靈﹐六情通其愛惡。憎共集於鄙老﹐嗜同歸於美樂。今足下﹐羣鳥獸以爲娯﹐處貧賤而不怍。欲賓實於孤介﹐乃貽譏於隕獲。至乃﹐■﹝口容﹞■﹝口容﹞死於道邊﹐貿貿塡於溝壑。削松筆以畫虎﹐鼓鉛刀而刻鵠。身旣勞而不勌﹐事可感而莫懲。欲模名而帶索﹐豈知命於泥繩。何異﹐走長衢而避影﹐煎流水以求冰。今欲﹐導足下以——衛生之祕術﹐怡神之妙道。譬愈我於沈痾﹐若起屍於仙艸。寧願聞乎﹖

先生曰﹕

有爲之生已逼﹐無益之慮常勞。若見明於凝滯﹐幸求教於肓膏。

【宮室】

公子曰﹕

千門始構﹐百洞常啟。激渚開渠﹐疏山抗址。延袤水陸﹐廣望東西。下臨江海﹐上屬云霓。百丈杳冥以飛跨﹐九層郁律以階梯。步三休而未半﹐塗中宿而方迷。雕墻屈曲以交牙﹐网戶周流以重積。旣陰岑而影響﹐亦叫嘯而回易。沙版金鋪﹐紫柱玉舄。煒煌熻赩﹐硱磳摶敝。圗雲霧之蔽虧﹐壯神仙之來往。璧璫自耀﹐珠綴嘗響。蜉蝣動而晝喧﹐熠耀飛而夜朗。旣臨下以漻泬﹐亦憑髙而泱漭。聞疾雷於階枒﹐弄奔星於帷幌。亙以曲堂﹐周以洞房。北負連闥﹐南注長廊。綺疏交映﹐漏檻相望。燕飛蓮井﹐日照杏梁。陽烏騫其將動﹐云鳳矯而欲翔。若乃﹑淩沼開源﹐延石崇壌。疑昆閬之郁岪﹐侔滄溟之瀇瀁。其中別有﹑桂宮栢寢﹐吳臺柘館。復道耿介而連云﹐阿閣穹窿而仰漢。望虯欄之映水﹐見丹鶴之出岸。艷艸奇色﹐嘉樹珍名。長生靈壽﹐男華女貞。河柳垂葉﹐山橊發英。翫奇花之春滿﹐摘甘實於夏成。此實宮苑之壯麗﹐豈能從我而爲榮。

先生曰﹕

多言返道﹐辧口傷實。懼貽敝於蔀家﹐且自求乎容膝。

【肴饌】

公子曰﹕

銅鉼玉井﹐金釜桂薪。六彜九鼎﹐百果千珍。熊蹯虎掌﹐雞跖猩唇。潛魚兩味﹐立犀五肉。拾卵鳳巢﹐剖胎豹腹。三臠甘口﹐七葅愜目。蒸餅十字﹐湯官五熟。海椒魯豉﹐河鹽蜀姜。劑水火而和調﹐糅蘇蔱以芬芳。脯追復而不盡﹐犢稍割而無傷。黿羮流歠﹐蜒醬先嘗。鱠溫湖之美鮒﹐切丙穴之嘉魴。落爼霞散﹐逐刃雪揚。輕同曵蠒﹐白似飛霜。蔗有盈丈之名﹐桃表兼斤之實。杏積魏國之貢﹐菱爲巨野所出。衡曲黃梨﹐汶垂蒼栗。隴西白柰﹐湘南朱橘。荔枝沙棠﹐蒲萄石蜜。瓜稱素腕之美﹐棗有細腰之質。並抗吻以除煩﹐永咀牙而消疾。於是﹐三雅陳席﹐百味開印。玉璣星稀﹐蘭英縹潤。旣夷志於坎■﹝土稟﹞﹐亦忘懷於鄙吝。此蓋滋旨之極珍﹐豈從余而並進。

先生曰﹕

不貴偸食﹐豈甘醇酒。旣深悟於腐腸﹐豈自迷於爽口。

【聲色】

公子曰﹕

秦氏獨立﹐燕姬絕世。如短如長﹐不穠不細。信耳目之珍冶﹐乃古今之佳麗。妍姿艷逸﹐淑性閒華。效施朱於宋裏﹐結墮馬於梁家。相纎腰以微步﹐呈皓腕於輕紗。臨池正領﹐拂鏡看花。觀堵墻以■﹝風立﹞沓﹐傾城國以喧嘩。墨欲歸而抽軫﹐惠將返而回車。至乃﹐鄭衛繁聲﹐抑揚絕調。定使﹐風雲變動﹐性靈感召。擊哀響則﹐春臺之人愴然而雪泣。起歡情則﹐崩城之婦粲然而微笑。嶰谷調鳳之管﹐龍門獨鵠之柯。綠珠絳樹﹐宋臈韓娥。靑春婉娩﹐上客經過。開洞房以命賞﹐召人才而合宴。舉輕幔以徐來﹐隔珠簾而可見。牀披象簟﹐戶垂羅薦。聽促柱之方遒﹐聞度聲之始囀。郤想象以頓足﹐腕蹁蹮而拂面。托斜視於遺簮﹐寄含情而舉扇。俄而﹐夕鶩來返﹐落日西懸。綺霞映水﹐蛾月生天。解鴛鴦之繡被﹐拂蛩蚷之長氈。燭中帷而動爛﹐香出帳而微煙。願橫施以自暱﹐脫斜領於君前。此乃聲色之妖蕩﹐將不從我而流連。

先生曰﹕

淫聲非篤論之旨﹐麗色乃餘情所棄。伐國不問仁人﹐此言何從而至。

【佃遊】

公子曰﹔

歲晚農收﹐時閒務隙。山火已燎﹐野霜初白。聊效殺於秋冬﹐將從禽於艸澤。蜀地五丁﹐齊都二子。气動山漂﹐汗揮雨起。渥窪流頳﹐護蘭泄血。躡飛影於未形﹐奔流星於欲滅。革車隱隱﹐轂騎闐闐。鼓噪喧而振地﹐烝徒駭而■﹝目舌﹞天。割玉之刀﹐飲石之箭。罝羅布其一目﹐罟网周其三面。犬號驤螭﹐鷹名奔電。暫離已合﹐忽隱仍見。赴迥趨危﹐衝林跋險。艸隨足起﹐山從眼轉。跨躡溪澗﹐電舉陵阪。鳥不及飛﹐獸不遑伏。旣前躙而後掎﹐亦左排而右蹴。跖實駭而自救﹐騰靈亂而相撲。視灑血之丹地﹐見飛毛之暗目。傍窮刧欹﹐勢極捜求。文皮坐裂﹐膬尾生抽。手覊鐡頂﹐足批銅頭。象折齒而陵據﹐貊拉幽而夷猶。擒髙樓之度索﹐走大樹之神牛。鴈聞弦而跕墮﹐猿抱木而啾啁。笑楚王之云夢﹐恥漢帝之中流。此武才之趫猛﹐豈能從我而佃遊。

先生曰﹕

馳騁傷仁﹐好殺非勇。幸內教之丰樂﹐何禽荒之足重

【神仙】

公子曰﹕

跋烏始照﹐宮槐遽而欲舒﹔顧兔裁滿﹐庭英紛而就落。譬光景於飛浮﹐比生靈於棲托。擾擾摩肩﹐轔轔方駕。空怵迫於毀譽﹐獨殷勤於用捨。嗟向有而今無﹐嘆後榮而前謝。淸歌雅舞﹐暫同於夢寐﹔廣廈髙堂﹐俄成於幻化。若夫﹐洗精服食﹐慕道遊仙。尋玉塵於萬里﹐守金竈於千年。三尸可度﹐九轉難傳。飛騰水陸﹐咀嚼靈玄。若乃﹐壁上眞詞﹐枕中祕要。彈射鬼神﹐吐納靈妙。旣變醜以成妍﹐亦反老而爲少。虯駕夭矯而出沒﹐霓裳颯沓而容與。接鶴馭於後乘﹐追鳳簫於前侶。雨散漂以沾服﹐云霏微而襲予。瞰芝闕以窈窕﹐見玉臺之相拒。蓋排煙而漸滅﹐旌拖風而未舉。值解佩於江濵﹐逢弄珠於湘渚。薄遊玄圃﹐弭節泰華。列神童於羽帳﹐倚玉女於仙車。澗采兮危實﹐苑拔兮回花。聽弱水之晨浪﹐望昆山之夕霞。窮北辰而比壽﹐指中嶽以爲家。此神仙之恍惚﹐豈從我而蠲邪。

先生曰﹕

捕影之言莫測﹐系風之論難盡。未嘗畱意於死生﹐豈復稍論於椿菌。

【儒學】

公子曰﹕

洙泗遺文﹐鄒魯餘烈。其道未迷﹐其風不絕。方領圜冠﹐金口木舌。談章句之逺旨﹐構紛綸之雅說。陳五禮﹐明六詩。貫穿微妙﹐辧析毫釐。旣待問於重席﹐亦覃思而下帷。醞藉豈弟﹐和樂緝熙。生徒肅肅﹐賓友師師。並接迹以聞道﹐俱援手而授辭。心絕內戰﹐事無外欲。橫經者比肩﹐擁篲者繼足。丑申韓之法令﹐陋桓文之風俗。六郡湊其衣冠﹐五陵窮其軌躅。信斯文其若水﹐實斯人之如玉。若夫﹐珠璣產於蚌蛤﹐珪璧出於山淵。未有﹑玉不瑩而爲寶﹐人不學而稱賢。蓋持身之筦鑰﹐進徳之舟船。響如鐘而待叩﹐明似鏡以長懸。此見重於經術﹐寧降志於吾賢。

先生曰﹕

誠此言之甚美﹐此道之爲曠。恥見嘲於腐儒﹐豈求珍於席上。

【治化】

公子曰﹕

我大梁之啟基﹐方邃古而無匹。則﹑先天定始比殷商而餘裕﹐揖譲受終考唐虞而不失。道徳有序﹐憲章咸秩。六府孔修﹐百司盡畢。搜求儒雅﹐招拾遺逸。昃食思治﹐𨿽聞之於昔談﹔昧旦臨朝﹐乃見之乎玆日。蕩蕩燻風﹐泱泱大典。道含洪而廣被﹐澤汪濊而傍闡。采輿人之片言﹐納匹夫之小善。事在微而必照﹐物無幽而不顯。若夫﹐下車布徳﹐伐罪弔民。風無偃稼﹐雨不破塵。覩勝殘於期月﹐見成俗於浹辰。含羣生兮若海﹐養萬類兮猶春。鄕無豕食之隸﹐野靡狼顧之民。樵者目金以知恥﹐耕者譲畔以成仁。何大庭之足競﹐豈栗陸之能鄰。璧水道庠序之風﹔石渠啟珪璋之盛。奇士輻輳而騁足﹐異人間出而效命。小大之獄無寃民﹐翻飛之物無夭。性故能睦之以九世﹐齊之以七政。坦坦恢恢﹐巍巍赫赫。政徳被於霜風﹐教義窮於足迹。望雲气而款闗﹐候海水而重譯。所謂﹐府不輟貢﹐吏無虛帛。天瑞磊砢而相尋﹐地符氛氳而不少。收六穂於徵賦﹐玩九莖於池沼。三足應感而來儀﹐一角知時而自擾。映景星於初蓂﹐聆鳳音於將曉。若乃﹐亭毒坱圠﹐合天地而並施﹔陶鈞日月﹐與造化而齊功。故非言辭之可盡﹐筆札之能窮。懷眞獨往之夫﹐奔走而從事﹔滅迹藏名之士﹐顚倒而向風。二漢有同於兒戲﹐魏晉無礙於胸中。

言未畢﹐先生攝衣而起﹐曰﹕

子前所說﹐似玉巵之無當﹐徒費辭而難領。譬猶﹑背日而視秋毫﹐卻行而求鄢郢。一聞皇王之盛﹐豁然神悟而理攄。志無時而可捲﹐邦有道而宜舒。敢以淺智﹐請從後車。

跋

此梁水部何仲言集也。自仲言以詩名而張﹐文昌輩繼起﹐於是例作水曹﹐遂爲詩家故實。然夷考古詩﹐自謝朓一變﹐已有唐風。延至於今﹐近體歌行盈天下﹐而五言幾廢矣。間有作者﹐類詆齊梁﹐不知其又出齊梁下也。齊梁捨文選外﹐【陰﹑何﹑徐﹑庾】最著。余友臨江龔師顏嘗評四家﹐以何爲上﹐庾次之﹐徐﹑陰又次之。蓋出雄渾於婉麗﹐仲言猶爲近古也。何詩舊與陰偕刻﹐余謂二家體裁各出﹐不當比而同之。公暇獨取是集﹐芟其繁蕪﹐錄藏焉。同寅毘陵陸懋之﹐永嘉李升之﹐咸以爲然﹐因共捐俸﹐刻寘郎署中﹐有闕誤則因之而不敢益。或者見雲林子﹐亟稱仲言﹐遂拈陰句﹐若以抗之。要之﹐自有定價﹐非狥獨見者所能了也。

正徳丁丑孟冬雲間張紘跋

