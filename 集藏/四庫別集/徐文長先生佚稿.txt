

徐文長佚稿

﹝明﹞徐渭撰

●目錄

序

記

徐文長自著畸譜

卷之一

五言古詩

卷之二

七言古詩

卷之三

五言律詩

卷之四

七言律詩

卷之五

五言排律

卷之六

七言排律

卷之七

五言絕句六言絕句六言古詩

卷之八

七言絕句

卷之九

賦

卷之十

樂府

卷之十一

表啟

疏

卷之十二

詩餘

卷之十三

論策

卷之十四

序

卷之十五

壽文

卷之十六

跋辧

說

卷之十七

贊

卷之十八

銘

卷之十九

記

卷之二十

碑

卷之二十一

書問

卷之二十二

行狀墓表墓志銘傳

卷之二十三

祭文

卷之二十四

雜著榜聯燈謎

●序

徐文長先生佚稿序

王思任

刻徐文長佚書序

張汝霖

○徐文長先生佚稿序

文章之托生與人無異有從天而下在有從星辰嶽瀆而降在有仙佛度世在有神道轉輪在有龍鬼精怪投胎吐气在天之文大而近星辰嶽瀆之文奧而尊仙佛之文旨而導神道之文肅而凖龍鬼精怪之文奇而幻吾以五經窺之易如天書如星辰嶽瀆詩禮如仙佛春秋如神道而龍鬼精怪之文跳梁侁侁每見於諸子百家蓋此數族實出一冶𨿽帶乾坤之駁气而原奪乾坤之間气正未易材也三代以前不可考吾於短長時尋屈原尋列禦寇於漢唐下尋王褒尋揚子云維摩詰尋李賀尋韓柳尋王荊公於明尋孫太初桑民懌盧次楩王稚欽天池山人徐渭渭之才更刁悍尖湍欲據諸公之項而錐其頰口無舊唾不少譏呵目不再覽每多盱放又性癖潔陰瘠不愛錢貧卽鬻自所書畫淂飲食便止終不蓄餘錢不懼死甚至然憤狂易槊耳錘囊終不死不喜富貴人縱饗以上賓出至死獄終以對貴人爲苦輒逃去與不如公榮者飲卽快卒然遭�科頭戟手鷗眠其幾豕接其盆老賊呼至名氏飲更大快一有當�卽衰童遢妓屠販田儓操腥熟一盛螺蟹一提敲門乞火叫拍要挾徵詩淂詩徵文淂文徵字淂字見激韻險目走筆千�气如風雨之集𨿽有時榮不擇茅金常夾礫而百琲之珠連貫沓來無畏之石鍼堅立破英雄气大未有敢當文長之橫在也文長意空一世寧使作我�可人知絕不欲有枕中之授亦不樂有名山之封故所著作隨付隨佚袁中郎從陶周望架上淂其闕篇等集一夜狂走驚呼�跪業巳梓播人間而張文恭父子雅與文長遊好聞見旣多筆札饒辦其孫宗子箕裘愽雅又廣搜之淂逸稿分類如幹捲讀其文似厭薄王侯之鯖獨存蔬筍之味又如著短後衣縋險一路殺訖而罷讀其詩點法倒法托法藏法漉趣織神每在人�中攘脆爭可巧迸口頭必不能出在而文長一語喝下題事了然讀其四六在黛眉淡骨之間讀其隱字對偶諸技以天成在佳以人勝在遜通方言在佳以越語在遜總之靈異立成爪牙皆矗予斷以龍鬼精怪之文起文長而署之應以牘受爲我楚舞飲�斗而醉二參也是集也經予讎閱者什三予有搏虎之裏止錄其神光威瀋欲嚴文長以愛文長而宗子有存羊之�不遺其皮毛齒角欲仍文長以還文長謀不同而道自合海內願沽在睘其必有以處玆玊也矣

謔庵居士王思任題

○刻徐文長佚書序

今海內無不知有徐文長矣而倉猝邂逅之間斷編殘簡之際巧而合者無如袁中郎方其挑燈夜讀亟呼周望驚叫稱奇如將欲起文長地下與之把臂恨相見晚也顧中郎知文長似人盡於文而余素知文長者謂其人政不盡於其文文長懷禰正平之奇負孔北海之髙人盡知之而其俠烈如豫讓慷慨如漸離人知之不盡也正平材不容世阿瞞巧借江夏遂成鸚鵡洲千古遺恨而文長見重於制府少保胡公乃子美所不能得於嚴武者當世廟時人主好文少保以白鹿進其故文長筆也上覽之大悅以是愈益寵少保少保亦以是愈益重文長矣時上方崇禱事急靑詞柄政者來聘而文長知少保與有郤不應其後少保以緹騎收文長恐連遂佯狂尋乃卽眞居常痛少保功而讒死冤憤不巳而力不能報往往形之詩篇狂中畵雪壓梅竹而題云雲間老檜與天齊滕六寒威一手提折竹折梅因底事不畱一葉與山溪其感槪激烈之意悲於擊築痛於吞炭而人徒云慮旤故狂知之政未盡也旣以狂遭酈炎之獄先文恭力捄得出出而益自放間嘗入長安苦不耐禮法遂去走塞上與射鵰者競逐於虜騎煙塵所出沒處縱觀以歸歸則■﹝木疌﹞戶不肯見一人絕粒者十年許挾一犬與居人謂偃蹇玩世狂奴故態如此而不知其自別有得難以世諦測也其注參同契逗露意指而終不談若此中有深入焉不然槌囊錐耳寧不死而十年絕粒且偉碩如常哉聞死之日四大作黃金色故足怪也嘗私語余吾圜中大好今出而散宕之乃公悞我此可窺其微矣先文恭歿後余兄弟相葬地歸閽者言有白衣人徑入撫棺大慟道惟公知我不告姓名而去余兄弟追而及之則文長也涕泗尙橫披襟袖間余兄弟哭而拜諸塗第小垂手撫之竟不出一語遂行■﹝木疌﹞戶十年裁此一出嗚呼此豈世俗交所有哉余髫時頗爲所喜嘗入視圜中見囊盛所著械懸壁戲曰豈先生無弦琴耶文長笑此子齒牙何利其闕篇成自序用怯裏赤馬余偶語人徐先生那得誤怯裏馬赤作怯裏赤馬耶其人往告文長曰幾爲後生窺破余山園盛有斑竹偶月夕來飲林下欲截一巨者爲筒貯筆以糹﹖系圍之摸索未定戲語座中人猱王以小猱供啖羣百什跪而聽所擇王手揣肥者以石置頂爲識巳徧揣之欲得最者而小猱潛移石﹖﹖虎置臒者之頂猱王終日揣不得食含若曹母爲小猱余戲應誰敢逆顏行猱王者文長撫掌是寧馨者黠如黃鷂子嘗欲以千秋之業進余而余逡巡謝不敏今東塗西抹三十年竟成何事胡不以此易彼哉余負文長矣文長性不喜對禮法士所與狎者多詩侶酒人亦復磊落可喜者人與譚輒稱佳有木﹖﹖生九喜評駁古人嘗恨孔明不善兵歷數可破魏擒操處皆失著至欲眥裂及去而送之扉半闔睨而曰不道短木﹖﹖九辦殺曹瞞聞者絕倒其詼諧謔浪大類坡公如此余孫維城搜其佚書十數種刻之而欲餘一言弁其端爲文長搜佚書故亦搜佚事與之使知其人果不盡於其文耳若以文則當吾世一中郎知者足矣何必從千載後問楊子云也

癸亥秋砎園居士張汝霖書於湖西公署之大樹軒

●記

夢遇

會稽章重記

余年十七夢至一所牓曰靑藤處是時尙未噪文長先生亦不識別有號曰靑藤道人也旁睨天池二字始適適然先生出揖肥且揚練巾墊折墨衣蒙戎以瓜畫門版魁然一大首形曰余遊會稽三矣今得子若夙因然子曷貌而祠我我爲子規其方儵忽成一區回冗上下周折隱沒或籬或竹徑達小室三楹岑繚幽僻不甚軒翔儼然當室坐則先生像也曰余良然爾世人像予者不予肖更攜至一覺庭廠廈奐奐然方挺土爲美婦人狀者指之曰是旣頃所見孰是餘者爾時聞傳唱聲漸近見三四異人有秉奇樹葉爲障日者冠白羽云綃之衣迫視之若楮縠前曰靑藤君復作塵粃遊耶太上方課督籙文趣駕矣先生笑曰吾適觀一畸人聊有云寄也俄鹵簿至輪蹄雜沓如世迎尊官儀仗超距而別旋踵逢前所望美婦人飲泣願隨予叱之而蘇異之而記於楮以久而漸忘也十年許弟勛翻書得所記示余余恍然如昨夢也予生也晚不及見先生少孤陋旣非思慕所經而是時袁中郎正發皇其詩文陶石簣先生以桓譚目之一時莫不斂袵者胡爲乎尙入予夢耶理亦可解不可解其曰三遊會稽生而名不出於鄕死容有神遊八極者而須眉色笑流連捲■﹝目匿﹞豎子其何以致之顧畏壘之祝未之前聞抑夢境挺土之爲亦其現花之一耶方江陵當國時欲以翰林待詔官先生先生佯狂﹖﹖山王﹖﹖﹖山王﹖臥臭暫中作四聲猿有所剌先生厭毒烜赫如此乃幾幾俎豆之間哉籙文之說大類昌谷當時尙有疑義山者予何人斯漫言魂交以故每欲語人輒慚阻意必有竊笑者近有袁某臨命云文長召我曰天帝役予文予不給爾佐之聞者嗢噱予故益諱之菀中數歲逢吳翁某年八十餘遊先生門久爲予言先生文行世多訛舛如七言古中沈將軍詩起句打皷者誰沈小郎結句吹簫者誰勃丞相沈以皷吹起行間世呼爲小郎褻語也故以吹簫丞相比之首尾呼應而刻本攺爲將軍者誰沈家郎則以小郎方炎而諱之也前後嚼然無味五言古法相看活石頸聯拂蒲看石長問竹到溪潺拂開蒲葉看石之長長潺對甚工而刻本攺拂爲取看爲量潺爲灣詞中八月十六攜妓泛月西湖月倍此宵多楊木﹖﹖芙蓉暎色蹉烏鵲不驚眠鷺穩舟過向前驚換幾汀莎刻本攺暎爲夜攺鷗鷺不眠如畫裏若不眠如晝則舟過不必驚換矣如此類者未易一一舉也引見其子名枳者亦七十餘出先生小像與夢中無發漂異出先生手稿相質果與刻本多粃謬綠艸書旣難識別校訂者自謂能古文辭妄自附會塗飾成文又書賈多貸中郎評點刪選幾半魚魯益更耳食之人尊中郎名色失先生面目此誠古今大冤抑事女惡丹靑之亂窈窕也書惡淫辭之淈法度也先生志不媚世存吾眞而巳矣然不敢遽信謂止此也意其駕風霆淩倒景之槪固在筆墨點綴之外與友人張宗子嗜古無宿物則固心冤先生久矣因廣披其逸稿而釐正舊刻踵卒志焉予惟申夙諾於夢寐中者若而年愳棄言焉故不敢避人謂予誑而終夭先生旣死之志因志之捲尾以俟後之桓君山者

●徐文長自著畸譜

渭生觀橋大乘庵東時正徳十六年年爲辛巳二月月爲辛卯四日日爲丁亥時爲甲辰是年五月望渭生百日矣先考卒

二歲

三歲

四歲十三嫂楊死能迎送弔客

五歲

六歲入小學書一授數百字不再目立誦師所

七歲八歲稍解經義師陸先生名如岡字文望教爲時文塾中羣弟子試朔望渭文滿二三艸而後入早飯師奇之批文云昔人稱十歲善屬文子方八歲校之不尢難乎噫是先人之慶也是徐門之光也所謂謝家之寶樹者非子也耶府諸學官三先生陶曾蔚聞之令兄潞引見【潞渭兄也時爲府學生】各有贈

九歲

十歲考未亡時分予僮奴婦及其兒子共四人夜並逃知山陰者爲鳳陽劉公昺十四兄潞引我往告奴劉一見詞賞其姿曰童年幾何今學做些什麼滒曰亦能舉業文字兩年矣劉更奇之命題曰居其所而眾星共之公理告書不二十紙文不艸而竟公讀至天不言而星之共之非天諄諄然以命之共也云云對股星亦不言而眾星共之非眾星諄諄然以約之共也云云大賞之取佳札兔管令送童子歸且問渭童子何師曰姓王名政教女作文教讀何書曰讀程文公取捲余紙批曰小子能識文義且能措詞可喜可喜爲其師者當善教之務在多讀古書期於大成勿徒爛記程文而巳苗宜人渭嫡也教愛渭世所未有也渭百其身莫報也然是年似奪生我者乃記憶耳不知是是年否

十一歲

十二歲似十三兄淮歸自四川繼娶奚氏

十三歲似十四兄潞往貴州

十四歲苗宜人卒病漸劇時渭私磕頭不知卹請以身代請醫路卜人語以讖語惡不食三日嫂憐渭好語之稍粥宜人竟不起是年兄淮歸自燕宜人訃遲妨兄潞丁酉貴州之科

十五歲

十六歲

十七歲

十八歲

十九歲

二十歲庚子渭進山陰學諸生得應鄕科歸聘潘女秋八月潞卒於貴州冬婦翁得主陽江縣簿攜予偕

二十一歲寓陽江夏六月奼得潞兄訃秋兄淮至陽江余隨之歸寓廣省久冬始抵玉山歲除矣攺春大雪往嶽廟看綠萼梅詩二首刻文略

二十二歲夏復往陽江冬復歸

二十三歲科癸卯北始一遷居兪家捨冬婦翁以代覲歸自陽江不過家予仍贅其家塔子橋

二十四歲婦翁自覲得罷歸買東雙橋姚百戶屋

二十五歲三月八日之巳枚兒生是年兄淮卒冬有毛氏遷屋之變貲悉空

二十六歲科丙午北婦潘死十月八日寅也喪畢赴太倉州失遇而返

二十七歲丁未

二十八歲自潘遷寓一枝堂師季長沙公【諱本】

二十九歲己酉科北始幸迎母以養買杭女胡奉之劣

三十歲賣胡胡氏訟幾困而抑之

三十一歲寓杭瑪瑙寺湖州人潘某之借讀所伴其讀飯我兩月後余稍負之悔

三十二歲應壬子科時督浙學者薛公諱應旗閱余捲偶第一得廩科後北初夏赴歸安潘友招圖繼我耦後先以三女餘三忤之上文云悔悔是也是時移居目連巷與丁子範模同門

三十三歲

三十四歲

三十五歲乙卯阮公諱鶚視學以第二應科復北

三十六歲

三十七歲季冬赴胡幕作四六啟京貴人作罷便辭歸

三十八歲孟春之三日幕再招時獲白鹿二先冬得牝是夏得牡令艸兩表以獻科戊午復北冬遷住塔子橋

三十九歲徙師子街夏入贅杭之王劣甚始被詒而誤秋絕之至今恨不巳

四十歲聘張

四十一歲取張應辛酉科復北自此祟漸赫赫予奔應不暇與科長別矣

四十二歲隨幕之崇安再入武夷至衢入爛柯山冬枳生爲壬戌十一月四日酉未幾幕被逮

四十三歲移居酬字堂冬赴李氏招入京

四十四歲仲春辭李氏歸秋李聲怖我復入盡歸其聘不內以苦之蓋聘之銀爲兩滿六十出李之門人杭查氏予始聞怖持以內查查不內故持以此歸李李復不內故曰苦之是歲甲子當科而以是

故奪後竟廢考上文曰長別者是也

四十五歲病易丁剚其耳冬稍瘳

四十六歲易復殺張下獄隆慶元年丁卯

四十七歲獄

四十八歲獄生母卒出襄事

四十九歲獄

五十歲獄

五十一歲獄

五十二歲獄萬曆元年癸酉

五十三歲除釋某歸飲於吳明日元旦拜張座

五十四歲張父死仲冬念二日入五泄

五十五歲得兆信云準釋秋往遊天目寓杭爲何老作春祠碑遂走南京縱觀諸名勝

五十六歲孟夏赴宣撫吳幕招是年爲丙子

五十七歲春歸自宣府寓北京病仲秋始歸越枚劫客囊至召外寇

五十八歲春某者起孟夏擬至徽弔幕至嚴崇見歸復病易

五十九歲稍瘳李子遂【諱有秋】至自建陽悅而起秋勞韓吳二賢攺葬先考妣兩室人而未及兩兄嫂至今以爲缺事

六十歲赴棊招至京是年爲庚辰

六十一歲是年爲辛巳予周一甲子矣諸祟兆復紛復病易不谷食

六十二歲枚至自家歸仍居目連巷金氏典捨冬枚決析居予與枳徙範氏捨枚附其妻葉家

六十三歲

六十四歲

六十五歲

六十六歲季春枳贅王冬枳徙我自範弁寓王

六十七歲

六十八歲枳邊往邊投李帥仲春枚徙我居後衙池王家孟夏我仍歸王

六十九歲冬十一月枳復之李帥

七十歲

七十一歲合家並居王

七十二歲亦居王

七十三歲居王

紀師

師類

紀恩

紀知

○紀師

余所師者凡十五位

六歲時管士顏先生

陳孔和先生

上虞朱先生【短處亡其名字】

趙邦肅先生

陸文望先生【經師】

兵貴張先生【短處】

馬艸崖先生【短處】

馬白峯先生【三四月】

晚庵謝先生【短處】

鄭時美先生

張松溪先生【短處】

汪靑湖先生【乃蕭靜庵先生特介之令某從習舉業不專】

季彭山先生終其身而不習舉業

朱張二馬金皆短侍而尢短者朱也居上虞後不及一面矣張不過數日罷去住遠村後亦不及一面汪先生命題作文持往數次閱而巳廿七八歲始師事季先生稍覺有進前此過空二十年悔無及矣

○師類

王先生畿正徳巳卯十四年舉人不赴會試至嘉靖丙戌五年會試中進士不廷試至嘉靖十一年壬辰始廷試

蕭先生鳴鳳弘治十七年甲子解元正徳九年甲戌進士嘉靖八年己丑鄭守漳故鄕自東府余始見之

季先生諱本弘治十七年甲子春秋魁正徳十二年丁丑進士嘉靖廿六年丁未渭始師事先生

錢翁楩解嘉靖四年乙酉五年丙戌成進士與之處似嘉靖癸卯余年二十三四間

武進唐公順之鄕戊子會己丑號荊川

○紀恩

嫡母苗

張氏父子【太僕殿撰】

績溪胡司馬【少保】

○紀知

蕭公鳴鳳

季先生本

錢翁楩

何公鰲

異縣唐先生順之

鳳陽劉公知山陰者

建陽李子遂有秋

朱子號卦州孔陽

王先生愼中弟某中

陳山人海樵寉

蕭友女臣栩

周丈允大沛

柳丈彬仲文

吳丈文明鳳暘

沈丈純甫煉

汪先生應軫

何公鰲先舅某與季師過杭何謫參議歸住西興驛夜飲師出代白浚書讀之曰西漢文字也好如蕭子雝

唐先生順之之稱不容口無問時古無不嘖嘖甚至有不可舉以自鳴者

沈光祿煉謂毛海潮曰自某某以後若干年矣不見有此人關起城門只有這一个

汪先生軫簡婿不果至從臾馮天成

初學於管先生字士顏卽讀唐詩雞鳴紫陌曙光寒

王廬山先生名政字本仁十四歲從之兩三年先生善琴便學琴止教一曲顏回便自會打譜一月得廿二曲卽自譜前赤壁賦一曲然十二三時學琴於陳良器鄕老

十五六時學劍於彭如醉名應時者俱不成

八歲學時文於陸文望先生

徐文長自著畸譜終

●徐文長逸稿卷之一

山陰張汝霖肅之父王思任季重父評選張維城宗子父較輯

五言古詩

寄吳宣鎭

送諸公子北試

槎海篇

孤山玩月次黎戶部韻

挽某君

雪二首

古意

寄京中友人

伯子云亭有千葉石橊忽作一房如拳

送別

記夢

○寄吳宣鎭

髯公本儒者而有燕頷姿一朝秉元戎虜馬不敢嘶赫赫百年內舉籌不數枚大易稱神武豈在多傷夷明主見萬里何況數驛馳白壁本不瑕靑蠅亦何爲昨聞勑尙方作貂綴冠禔插羽髙尺五庸以華勛題願君秉忠諒以答鼓鼙思

○送諸公子北試【父殿元官侍郎】

不戀下邑芹聳身務皇學鎗然赴北徵翩翩出西郭棘叢條漸辭梅邊手堪握無書報南宮深恐涴經幄

○槎海篇【門人吳系別字鹿庭善述河東業贈以是號】

當時有男子乘刳海上秋舟辭篙者楫水非人間流一瞬陟九萬顧見耕者牛彼美機上婦踄梁乃其逑不量何者緣乃爲天上游只今千世下一男子其儔斷槎以刳剡一壼千金收海路儼猶昨髙蒼垂玄溝但恐子不往一往到上頭

○孤山玩月次黎戶部韻

湖水澹秋空練色澄初淨倚棹激中流幽然適吾性舉酒忽見月光與波相映西子拂澹妝遙嵐掛孤鏡座客本玉姿照曜幾筵瑩憂時吐髙懷四座盡傾聽便欲髙躡孤山卻言處士疏徒抱梅花詠如以徑寸魚蹄涔卽成泳論久興彌泠返棹堤逾迥自顧縱淸談何嫌麾麈柄

○挽某君

掌故今何往非星卽霽漢薤上露不長竹間名豈短我欲號■﹝巾惠﹞幃其如犴扉【獄門】管靈車卽修途送者持涕返陽春荏以傾花久梅實彈巳邁河豚候歸歆蒓菜飯

○雪二首【在系】

夜雪一何花曉樹千條綴定有瀟然人獨臥紛如內圜瓦白壓予鼠穴綿與毳

其二

屋腐隙西椽密雪夜如織朝窺牀簟頭白糝髙一尺側身不敢搖寒籠戢僵翼伴侶同苦辛何從乞漿食

○古意【定邁徐庾】

淚竹小簾扉孀嬌卓氏閨犢鼻總相許鸞云無定飛好收縫客綫去衲出家衣不見鴛鴦底荷花拔錦泥

其二

誰捉曹綱手攀葵指日中自言𨿽酒婦願共死臨卬充閭墻臥蝟溝水葉徒紅畵出相如老香墳偃一松

○寄京中友人

寒風夜中起遊子朝作客河流一尺冰屋瓦三寸雪人言今歲冷連歲屢覺熱何事古江南翻爲今塞北君把如與秋觸手冷於鐵此時山中人覆絮敗毛褐欲寄寄莫由此意共誰說

○伯子云亭有千葉石橊忽作一房如拳【眞能走驗】

造化百幻詭何物保相避霎然創以呈儼爾夙所肄取玉自昆侖削金役翡翠博物如司空儻亦難詰致扣伯費言辭伯答未全聵有蕡橊核仁無忝竹叢義【竹筍不外生者名曰義竹】旣勞花給妝復取實供饋符呈百子占��二屍醉【酸石橊能醉二屍】嵌礫孫自繁胎珠母深閟辟彼幽閨姬十年乃始字灌澆以助長空勞竭溝澻修巳法前規拱桑詎能祟豈眞不能祟夕拱而朝瘁矧膺安石祥可廢臨谷惴頗噱甘露人是覺還是寐盡殺匪天心伏甲露帷次餌虎不以道竟爲虎所食

○送別

柳絲未可折芳艸茁未芽徘徊西郊道惆悵落日霞

其二

念子探上國論禮適儉奢他日踵前蹋長佩紛瓊華

○記夢

萬曆十七年五月十一日爲夏至後一夕萬與數客酌埜外而左首有一寺大甚擬酌罷憩焉命題各賦詩一客先成某次之客多寧波人而沈明臣桂茂枝預焉先成者桂也某詩曰

長歌自入漢小聚不湏招野色浩千里春聲聞伯勞眷言入左梵何如登妙髙【灑灑似陳伯玉懷古諸篇】

徐文長逸稿卷之一終

●徐文長逸稿卷之二

山陰張汝霖肅之父王思任季重父評選張維城宗子父較輯

七言古詩

鴻臚篇

葵陽篇

送章君之海寧教授

瀛洲圖

若耶篇

古意

送鄭主人

二峯篇贈錢塘陸宗禮

短褐篇送沈子叔成出塞

三公柱石篇

橫山黃伯子持圖索題

過項羽故宮

太眞早起圖

鰻井

某子舊以大蠏十个來索畵久之答墨蠏一臍松根醉眠道士一幅

賦得片月秋帆送馮叔系北行

送王君卹刑江北

送內兄潘五北上

沈小霞梅爲侄良甫題

題內兄家所藏畵鹿一篇

四花圖

醉歌贈姚崇明公

題王蓑江繪事壽劉夫人六十

除夕通宵飲吳景長宅時久系初出

八月十五日映江樓潮次黃戶部

陸禦史母生辰

○鴻臚篇【爲陶翰君壽其尊嚴】

鴻臚翁本瀛洲客朝朝謁帝飛雙舄方朔由來侍漢廷子眞還自棲仙宅翁家甲第郡郊東髙門容車人紫空炊煙不散千門遶貴秩何多萬石同更有三雛搏六翼大宋小宋尢難得小未巳作玉堂人大者行登金馬藉玉堂淸切儼神仙章服從來蔚且妍承封自感君恩重乞典懸知子道全聞翁始生在京邸司馬方居靑瑣地【翁父先給諫官至侍郎】只今回首六十年承封復在燕京裏此生此宦此承封初夏初過初度逢都門送別羨疏廣名山訪道隨葛洪鳳子麟孫天所授恩波蕩蕩偏垂後他年玉帶束緋袍還掛翁身爲翁壽

○葵陽篇【中捨呂君】

相公植忠孝傳家惟兩字辟彼橋樹枝垂蔭南山梓南山文梓千云材鳴珂出入向金臺殿中仙翰乘春灑池上新詞對月裁自抱孤貞誰共說種葵廣署紛成列葵花向日有時紅臣心戀主何年歇舒傍堯階蓂共芳移來漢圃芝同茁會稽野人方食芹欲獻徒令笑迂拙

○送章君之海寧教授

大暑之頭小暑尾蛟龍忽帶風潮起沃焦斜立水倒流海外魚蝦跳城市乾坤非人誰料理無一不是秀才事君今挾帳海寧去壞屋荒田應墮淚

○瀛洲圖

瀛洲自是神仙住誰將筆力移來此碧瓦長欄十二層紅雲斷岫三千里碧瓦紅雲縹渺間令人一望損朱顏當時文采琳瑯重今日靑紅圖畵殘畵史一人閻立本筆底不訛笑與哂窄袖長袍十八人面面相看燈捉影後來界畫始何人豆粒作人馬成寸卻疑此是李將軍燭暗酒深何處問

○若耶篇【越人住杭】

十年老交若耶子好摘荷花蕩秋水相逢綠浦采蓮娘相揖金鞭馬上郎回舟搖漿出浦漫驚起鴛鴦紫蒲亂茶煙半裊鯉魚風筆采欲攪雁邊虹此時邀我題詩去寄與前舟小袖紅每夏每秋每及春貪賞風光亦可人誰知一向錢唐去溪畔風光移別處題詩作賦人俱散醉酒賞花客不聚近聞縛絳待長官海上風煙日日飡旌旗百隊魚鱗甲劍戟千層燕尾於去年海上寂無耗長官亦向薊州道烏靴卻踏栢臺霜素牒亦髙栢廨墻若耶西湖兩無主荷花蓮女遙相望只應千載垂烏帽歸來白髮學年少不放荷花一日閒重理當年愁莫笑

○古意【眼中悲潤九陌十二樓俱覺百寺低暫】

長安古道覆垂楊塵起金堤白日黃小隊晴原臂海鶻錦雌春艸啄山梁相要拜母爭相拜若个當權助若當舊虎死來新虎搏古來何海不栽桑

○送鄭主人

西湖二月雨初霽桃樹著花木﹖﹖含絮主人束帶復纓冠走向轅門領書記番夷鐵銃蔥葉旋火機才發龍吹電傳向中華能幾時塞北遼東那得知天王取以威北虜自非巧者其誰爲主人舊領軍中作一擲黃金重然諾能令節使生顧盻每在公庭言錫爵郤以主人應所求萬里香風撲金絡

○二峯篇贈錢塘陸宗禮

南髙峯北髙峯遮空矯翼非一鳳夾江赴飲馳兩龍此山何年別天目郤走錢塘宛相逐瑞靄朝朝欝以茐秀色家家紛可掬陸生年少气逸羣結屋兩峯髙入云讀書不能【音耐】石牀冷攘臂欲取朱袍殷峯下曾經駐鸞輅靑松十里栽南渡靈气不磨鬼所護文章要使江山助

○短褐篇送沈子叔成出塞

短褐不掩軒伏劍赴遠道一夕度重關春郊哭芳艸芳艸碧色黃河波王孫不歸愁柰何當時灑血向何地歲月今巳三年多萬帳叢中拾遺骼胡人悲號漢人擗羈魂何用束楡皮男子從來收馬革憶昔何人正當路若翁上書凡兩度請纓直欲系單於借劍親將斬師傅聖主如天萬類容奪官謫向邊城去曹操沽名不殺賢終付禰衡與黃祖黃祖曾操江夏符薊門今亦近穹廬逐臣猶自心孤憤結客邊庭欲破胡胡騎南來塵拍天漢兵漢馬踏成煙漢吏愁將伏漢法漢首函將虜級傳將函漢虜渾閒事傷心忽墮孤臣淚飛書直是駕轅門散金況復埋殤士埋殤士罵轅門君豁寫胸臆不殺人人殺君靑天颯然白日昏浮雲作雨有時晴只今萬方仰聖明子出北塞予南徵爲傾鬥酒都門外篋裏龍泉幾度鳴

○三公柱石篇

雲中秋色明如畵胡兒貢馬臨城下郤言太師今者誰令公姓賈家遵化辮椎萬帳聞姓名免冑蹲靴不敢聲從今欵段誰將市縱有驊畱匿不成令公威名有如此茂齡甫躋四十四中朝柱石自擎天北門鎖鑰宜彊仕古有夢松者十八而爲公榮華何太早桃李爭春風令公黃髮會有時此際淩煙畵未遲進賢髙冠如覆箕

○橫山黃伯子持圖索題刱體

一生紗帔罩烏巾二女明妝坐繡茵樹底幾廚猶未發神邊排榼巳���此佳圖今書此疑是東山謝氏之猶子揀持二女並叔安將渡淮淝來賭墅主人向我捧一尊謂此比較言不倫此圖乃卽是其身身住曁陽之邑橫山之村少泉先生是其父星文侄駱先生妻以女身爲乃祖千頃陂黃叔度之孫少而狗齊長而辭乃嶽其耽隱而自逸气飄飄然淩雲

○過項羽故宮中有髙論

黃樓西畔徐州治西楚當時作都處尙餘一半長荊蓁今作州倉積官米伯圖巳自足奢豪正好將金貯阿嬌如何拓土爲宮室不及咸陽一夕燒豈是鑑秦等殷夏或因爭戰無閒暇一朝淚盡帳中人千古波沈臺上瓦獨破秦師無一人親將隆凖放鴻門英雄絕世無等倫牧羊之子一豎耳誰遣黃袍擁在身一爲放弒蒙惡名總有奇勛不可贖黃須判吏持大獄噫嗟嗟每當讀史爲三覆

○太眞早起圖【省郎寄題】作長吉是當家

春寒乍入春衫薄酴醿蔕損胭旨斮綠云香車不勝梳昨夜金鈿爲誰落郎家托鯉付教題粉肥玉膩知爲誰正逢畵史來相促說是楊妃睡起時

○鰻井腹雄尾逸

飛來山上西厓水竅眼彎環才一咫蹄小應知非虎跑手掬聊堪洗牛耳丘尼作隊罷燃香剩指猶能接綫量俯仰不愁官導落依希似放轆轤長疇知此井深難測疇知个是靈鰻宅金光抽綫等蟾酥銀竹翻盆救龜折有時緣壁上浮屠白肚藍鱗攪柱麄昨來豈是褒神降今去寧非孔甲逋金山詒黿黿宜不來靈鰻一去竟何嫌猜伊誰下石於井之中尾傷不掉令子不終三年幹潦食人肉今年小漿湖波濲菜花黃麥苗綠

○某子舊以大蠏十个來索畵久之答墨蠏一臍松根醉眠道士一幅【首篇末三句是隱語】

十臍縳蘆大如箕送與酒人可百卮答一墨臍苦無詩欲拈俗話恐傷時西施秋水盻南威樊噲十萬匈奴師陸羽茶鍬三五枝看女橫行到幾時

○賦得片月秋帆送馮叔系北行

秋帆一幅隨髙雁長安片月相思見茭菇十里送君行捩柁未開淚欲傾燕都我曾遊幾度悲歌飲酒時無數易水荊軻不用求擊築一聲寒云流寒云流秋色裏望諸一去三千年髙臺黃金今亦地羨君持管復能書諒君彈鋏食有魚大道朱門天外起長堤駿馬柳中趨柳中天外鳴孤寉長笛短簫斷復作此時爲憶越山頭小肆髙囪同夜酌天目髙峯六千丈陪餘一拄靑藜杖飛瀑能爲疋練長古藤復向回溪漲回溪疋練有時休二十功名正黑頭你今有術可幹祿我巳無相堪封侯秦山人號冰玉飛雪哦詩淸簌簌昨宵一爲泛湖船今日何當別遠天種得梅花三百樹望爾早歸抱甕寉底眠

○送王君卹刑江北【宇和】

鳳城春上垂楊色使君將春往江北是誰匝网密如雲帝遣爽鳩放孱翼陛辭才罷卽登車有如西水救東魚都門送客追難及徑指飛塵與雁俱

○送內兄潘五北上

去年八月吾入科二妹開帷送五哥今日五哥復北上房空鏡暗余輕羅二月梨花幾樹云九曲黃河千尺波忽然念此杳如夢落日掌舡煙霧多

○沈小霞梅爲侄良甫題亦自落落

刑部天津住沈郎歸來上冢持羔羊梅花雪後春無數栢樹風前淚幾行我家阿咸之大父往年作官亦刑部常捐俸錢買丹靑阿咸風味似乃祖沈郎放筆梅幹古擲筆了不索阿堵

○題內兄家所藏畵鹿一篇【時予遊武夷寓其驛署】

靑春手綰驛堂綬購得名畵滿堂後取將麋鹿障前庭寒流迸落孤松吼憶昨我從武夷來此中泉石彼中有入門向壁寒色髙郤步猶疑九曲走此景固是九曲奇此鹿還得千齡壽兩角珊瑚映紫茸一身雪片凝黃耈猶記曾牽太乙車何須驚顧咸陽狗看罷巳舒羈客愁況復山花發囪牖撫幾轉呼庭上人爲取銀匙傾百卣知君本是曠蕩流懶束帶鉤事官守正如麋鹿困樊籠終想長林悅丰艸

○四花圖【余君索題賀孫翰君初嗣】

蘭條芝蓋垂芳遠桂子橊房結實長遶砌皆爲謝氏樹依庭共擬竇家郎玉堂今夕生麟子畵史將圖聊志喜廣眉秀骨畵俱能欲畵啼聲那得似

○醉歌贈姚崇明公

春野山人性頗怪海縣爲官懶束帶郤籠只寉便歸來客來放寉靑天外家近城南一水橫正如玉帶遶腰身不須黃橘取封君他日榮華總如此莫忘頭上烏角巾

○題王蓑江繪事壽劉夫人六十別能自恣

君不見蓑江子釣魚穿柳遡溪水美花春蝶嫩須黃古木寒鴉夕陽紫事事無不收畵裏王家大甥歸自燕記得大姑花甲旋百歲今始六十年郤邀蓑江子令畵黃萱夾紅蕋大椿從傍拔雲起直接蓬萊三萬里阿姑身姓陳阿翁水澄之劉階縉紳劉綱元是天上之仙人阿母乃其配寧得不雙舉而齊升二字寧馨兒蘭垂至兮芝朵雲爲捧小圖醉靑春母不怒兮翁欣欣

○除夕通宵飲吳景長宅時久系初出

吳家兄弟解畱客鎭江窩筍櫻桃千飲我金杯三百斛五更漏轉猶未殘我系六年今始出寶劍一躍丰城寒登樓忽見梅花發時有春意來珊珊醉餘皓首衝泥滑欲跨白馬呼銀鞍

○八月十五日映江樓潮次黃戶部

魚鱗金甲屯牙帳翻身卻指潮頭上秋風吹雪下江門萬里瓊花卷層浪傳道吳王度越時三千彊弩射潮今朝筵上看傳令暫放胥濤掣水犀

○陸禦史母生辰【華亭人】

白玉樓臺十二重金光靈艸駐顏紅西池阿母誰能似有子華亭陸士龍長安盡避靑驄馬惠文髙冠立柱下黃金爲壽非所歡錦屏一帨吳生畫

徐文長逸稿卷之二終

●徐文長逸稿卷之三

山陰張汝霖肅之父王思任季重父評選張維城宗子父較輯

五言律詩

答沈嘉則次韻

喜雨次陳伯子

再次陳大喜雨

梅雨幾三旬陳君以詩來慰答之次韻二首

謝鍾君惠石埭茶

海云次子後其弟海洲死分韻索挽

巾側玉蟬

中六字爲潘伯子賦

詠巽峯

磁盂浸櫻桃花不五日落盡弔之

賦得梅柳渡江春

賦得梨花一枝春帶雨

送箕仲北上追敍三江觀水之事

余君往靈壁許我以石仿菱囑之

送某先生之南樂

風雨同沈嘉則輩集金氏牡丹園

訪王山人於吳門

除夜之作兼答盛交甫璩仲玉贈篇

上谷仲秋十三夕袁戶部雷麻兩總戎許口北諸公邀集朝天觀

竹樓篇爲陳戚畹

兪將軍所晤楊鹽城

送郁車駕

元旦買得玉魚自佩

送歐評事使君之南工主事

送許職方出知建昌

送呂中甫之潞

新歲壬辰連雨雪十八日老晴袒而摸虱

約遊道士莊

讀淮陰傳

孝子詩

雨後觀南鎭兩瀑

野豕

哀周鄭州沛二首

夕霞二首

晴二首

楊梅

某嫗索詠鄰婦度尼

止楓橋駱汝誠樓值生辰卻贈

題王氏壁

送鄭肖龍北試

張伯子入學時其翁在都下

某觴予輩於新復之蘭亭某至自鉛山某至自建陽並有作鉛建鄰分水一關

集駱某於少微山

贈陳明經

更少顚師號

送某入覲

十四年端午遼東李長公寄酒銀五兩

萬曆丁丑春正月燈夕後八日祓趙川堡湯泉

次許口北招集之作

呼盧得彩詩

盧生者地家也復附禪太僕之徒

集胡賈館請作樂山詩

畱余堂詩

秋日王衢州公要往秦望同言馬兩鄕薦宿廣孝寺明日雨輒歸連旬作炎世界如焚卽不雨恐亦不能抵顚也因呈

送丹士

別羅仲文

送小翁

壽潘承天七十兼賀得孫四首

慕坦軒

定所篇

陳通府歸自諸曁二首

瓊花館

畵梅

送余君﹝有序﹞

一枝堂對雪

李氏挽詩

贈妓

送汪君修良北上

寄京中諸友

朱四

張母

早春過顧君飲於鄰捨

壽王曲阜

一內史邀集王氏園亭和梅客生席上之作

哭王丈道中

聞朱次公訃

柳兄九迫以師禮

雪候代王子與海上一才生張書並詩一首﹝有序﹞

上虞復西溪湖

黃君書捨在委羽山洞索賦

劉老之楚

王某部母夫人詩

鄭某部母夫人詩

王某部母夫人詩

贈錢竹坡

贈松庵公

鍾公子以詩贈次答之

南海歐工部養子某能詩近有人持泉州尢山人侍者詩來相示不減歐能也兼善簫姓範氏名鹿

送史靖江

閔封君壽詩

楊會稽公去思

給事中某吳人歸壽其父

蠏

王大夫挽詩

送柳九濲與董伯大北行

靑田湖客遺巨鯉獨酌

鈕大夫園林

蠟屐

聞人賞給捨園白牡丹擬作

客燕者累月一遇張孺榖於市遽別

圜中春雪

雪墜片如絲者或如錢者皆景絕奇因專詠

幾上篇

李子遂攜巳所繪圖歸陶翰撰索詠

丁卯七夕謝興化公孫海門偕浩上人胡子文餉予以系得牛字

答贈王山人濟川

郁潁上

答贈徐君

葉泉州公挽章

送諸翰君北上

對陽篇

與友人載裝餉往遊西山忽與僕夫相失遇雨士人止宿功徳寺

弔陸靜山

望湖亭

碧雲寺流觴

至夜宿香山寺

流憩亭

蜃樓圖

金山寺

與楊子完夜話京邸

送沈君之淸江縣史

季有倫入燕

送郁宜興君北上

胡子徳偕有倫往

孫君訪余於系

茗山篇

鷗沙篇

送曹國博

送錢丞之沛邑

賦得竹深畱客處

送別

送某君會試

壽蒲谷方伯

元旦集丁戶部館得存字

與諸君集明月庵在妓坊之南隔一垣得春字

過沁州感嘆

丁戶部母夫人目疾得良箴復視

靑白眼

○答沈嘉則次韻

桃花大水濱茅屋老畸人況值花三月眞堪酒百巡何錢將掛杖瞥眼忍辜春早識佺期過攀囊借貼津

○喜雨次陳伯子

園壺澆不活客至罷鵝蒸翻盆只一滴起死折三肱稍喜蔬堪摘惜無禾可登猶勝往年糴半斗百錢馮

○再次陳大喜雨

苦旱竟三旬甘霖解百蒸叫狂饒杜甫被冷快姜肱河流仍活活場杵預雅葉登登喜雨亭如在詩人想一馮

○梅雨幾三旬陳君以詩來慰答之次韻二首【每歲梅天股瘇幾廢步貧惜費且好飲便以燒酒當藥希燥之也曲芎治水病出左傳】

一雨從端午羲衙故不開閭閻訛黑■﹝生上月下﹞衫襪爛紅苔曲芎失早辦火醞且宵杯兩股粗如斗扶笻接往來

其二

梅雨天何劇炎花百不開蜻蜓紅作陣瓜瓞綠崩苔蕩甚愁鵝掌酥將及瓦杯少陵亦多事新雨望人來

○謝鍾君惠石埭茶

杭客矜龍井蘇人代虎丘小筐來石埭太守賞池州午夢醒猶蝶春泉乳落牛對之堪七碗紗帽正籠頭

○海云次子後其弟海洲死分韻索挽

五燈畱玅偈百傳讀髙僧並掃存亡幻無非傀儡棚天靈仍蜾蝏百悶付觚楞肯共歐兜語年年訪越崢

○巾側玉蟬

玉蟬誰作俑取飾鬢眉稍有夢酬黃雀無心伴紫貂峩巾𨿽可歇采綫縳難遙何日當飛去長鳴舊柳條

○中六字爲潘伯子賦【時新起北樓】

別字美河陽韋編選卦良卦𨿽分六斷美只在中央戴海勍鰲黑浮天大卵黃北牕新築就髙枕晤羲皇

○詠巽峯

詠號當宵燭悠然上海蟾【作詩時實景】歷歷千尋削蒼蒼一點尖霧中藏虎豹雲裏柱東南吾將來卜築鄰捨走無嫌

○磁盂浸櫻桃花不五日落盡弔之【其感頗深】

櫻桃花一盂蜂子遶吾廬嬌來才欲語落快止畱須愛妾霎換馬尋梅枉貰驢向來千樹雪得見天枝無

○賦得梅柳渡江春

梅柳亦何知東皇日夜催難辭萬里遠都向一江開粉黛弄未歇凋傷倏巳回猶能勝橘樹自嘲褊性不逾淮

○賦得梨花一枝春帶雨【長幹伎爲客畱信宿欲歸而啼令嘲之】

阿嬌不含笑西子卻宜顰臉濕雙啼玉花滋二月春拭鮹堆翠袖澑粉亂朱唇欲得千金倩還渠桃葉津

○送箕仲北上追敍三江觀水之事【詳見七律奧客觀水篇】

毫穎每秋鳴今年始占名方回臨海鼓轉拔渡江旌關馬拋繻入宮鶯踏杏聽殿前如作賦猶是瀉濤聲

○余君往靈壁許我以石仿菱囑之

聞君靈壁去取石泗濱泓鮮云割浸裏玅響提抇中言歸不出月一路自槌風好琢湖菱樣提來掛碧空

○送某先生之南樂【山陰學師○鴻溝其境也】

南樂成遠別西郊聊暫畱回裾愁馬帳抽筆指鴻溝我亦飧芹輩今爲落葉秋臨岐不相送江上水悠悠

○風雨同沈嘉則輩集金氏牡丹園

海上來相知名花集此寺欄幹鳴屐齒風雨亂胭脂濕蝶來何重殘燈去未遲海棠零落盡猶可照垂絲

○訪王山人於吳門【飯我直用兩小魚】

十年多患難此日一牽裾幸見淸霜委難辭白髮俱半生三四見妙近自然晚飯一雙魚復作匆匆別臨期各黯如

○除夜之作兼答盛交甫璩仲玉贈篇【亥年也時客南京】

野田黃雀羈脫网任翻飛安得當今夕言棲必故枝夜深豭自換廚靜鼠隨嗤特取佳篇誦靑絲了一提

○上谷仲秋十三夕袁戶部雷麻兩總戎許口北諸公邀集朝天觀

桂影漸能盈松壇賞不勝朔塵終夕斂邊月倍秋明投轄馮車倚歸鞭信馬行忽思王子晉客帳夢吹笙

○竹樓篇爲陳戚畹

江南多此物今亦盛燕幽不問隨人看收靑別起樓削皮作冠子攬籜裹書籌固是塗椒裔終知修禊儔

○兪將軍所晤楊鹽城

使君南海雋鐵面紫髯修獨領煙波邑長縣魚鱉愁雙鳧將紫气一葉渡淮流邂逅將軍宅離觴盡日浮

○送郁車駕【兵部有鄭君司職方能忠告掌舟騎一不假人有持守可師法者也故及之】

駕部之官去涼風五月初行街𨿽匹馬呵客最南都經略髙皇帝箴規鄭大夫樓船不借客靑雀滿江湖抑何容與

○元旦買得玉魚自佩

玉魚小指長買佩及靑陽寄書衣帶裏流水袖中央皓鬣迷濤雪銀鱗砌夜光騰空會有日煙霧起羅裳

○送歐評事使君之南工主事【每洗矜色鬭聲之病】

憶昨多難日多君爲解圍誰能印卽棄所貴矢顏飛水部梅花館江亭燕子磯秋來濤白處到卽幾行題

○送許職方出知建昌【時有一布衣在其齋職方亦好玄故結句云】

廿年才出守曾不見幾微入署籌戎馬歸齋禮布衣夏官徵火月橊影臥銀�定得麻姑信潯陽赤鯉飛

○送呂中甫之潞【半生遊王門家有小閣曰金鵝亦山名也】

蒯緱三尺彊十載九離鄕長裾老辭客雄風美大王騎驢上黨道挾瑟趙家倓枉卻秋橙色金鵝閣上黃

○新歲壬辰連雨雪十八日老晴袒而摸虱

齷齪幾王猛憨癡更孟嘉賀年辭雨雪向日捉琵琶【北夷見南人衣虱目之曰琵琶虫】許物亦堪妝裹翠羽梅花鳥紅糟藿葉鯊對之堪一斗坐落晚天霞

○約遊道士莊【卽席訂賦】

日斜魚聚沼夜永燭重燒今夕旣相約明晨不待招湖闊馮雙槳春闌謝半桃指點季眞竈茶煙久罷飄

○讀淮陰傳

展也大英雄從龍起漢中從容出胯下談笑取山東所短圖鍾離何須悔蒯通白圭蒙此玷磨不問南容

○孝子詩

臥病什經春毛錐久不親偶然逢孝子忽復作詩人椿樹迎從楚菱花聖過秦舊廬仍墓側雪兔幾蹄馴

○雨後觀南鎭雨瀑【西南者瀨瀑更雄】

鎭口東西瀑微流不快人如何一夜雨便作兩虹嗔驀地許到海從天且瀉銀龍湫吾老矣說著尙津津

○野豕【宣鎭將觴一禦史令營參故虜馬孔英獵得之故戲以日磾比三四轅固彭生事五六以獸脂多膩而彌脆其致鍼中此七八謂余今谷菜且斷矣況豕葷乎鵰胡見李廣傳謂用鵰翎矢而射者也】

誰獵野豨歸鵰胡此日磾轅生老難刺公子立能啼所貴膏彌脆何由噬免臍野人渾絕粒一丈長靑藜

○哀周鄭州沛二首

美玉瑕何害揮金橐爲愁世虛繩禮法誰洵賞風流�朱佳公子靑門老故侯子長若个是一節幸相收

其二

期從皆王謝而翁更藻觚五言曹父子千里阮駒雛轉蕙魂應住長楸哭尙逋少陵不相送非與鄭虔疏

○夕霞二首

楡際截靑冥長天半所經爭收虹後雨倍近竺西明紅袖朝金母彤旗衛玉京峨眉一國婦濯錦曬靑城

其二

誰遣片霞紅千奇幻一風寸膠詔妾剪犀彩粵燈烘河鼓流天錦濤箋寫斷鴻馮教裁一叚衣帔老龍鐘

○晴二首

會稽滄海國苦雨快玆晴魚鱉晞暄瀨鶖鶬滿大淸虹垂幹一壑風掃出孤城數到龍山節長房謝笠登

其二【以眞素佳】

一潦羣黎怨才晴百物歡人心苦無足天道亦誠難嫩曝移半榻壞衣堆一竿荒園新落葉掃付茗鑪幹

○楊梅【余姚燭溪湖者佳至越必由東關占西域謂漢使葡萄等也木難夷珠也】

湖水燭溪環楊梅爛木難白眉占西域紫气滿東關掌露千丸飽江萍一斗翻荔枝吾記得只在鴈行間

○某嫗索詠鄰婦度尼

聞爾鄰佳媳經堂集梵僧春𨿽添藥架秋必卸瓜棚何計還跨竈隨時且摸楞愁雲能引淚莫上最髙崢

○止楓橋駱汝誠樓值生辰卻贈

來此遊五泄逢君三十辰靑袍雲气動綠袖雨花津地迥靈無盡溪長物有神君看薴蘿女豈是裏中顰

○題王氏壁【介亭兄弟並耽二氏之學時遶捨大水渺無畔岸】

菊蕊巳落粉枇杷未著花囪疏秋色滿湖闊暮煙賒魚鳥聚一水瞿聃豈兩家更須醅五斗天外去浮槎

○送鄭肖龍北試【姓同昌圖】

海國釣鰲客春城飛燕時雙花搖馬上一日徧京師明月連城壁重瞳聖上知昌圖頗淸瘦不怕賜驢騎

○張伯子入學時其翁在都下

何事傳圜內南冠喜欲顚通家今有子王國亦添賢梅雨紅旗濕芹風紺領圓定過三兩日封信到翁邊

○某觴予輩於新復之蘭亭某至自鉛山某至自建陽並有作鉛建鄰分水一關

命駕皆千里流觴復九回馬嘶不出谷鳥影屢橫杯分水鄰封客雙珠明月來今朝修禊處並是永和才

○集駱某於少微山

小槳泊靑蘿閒攜遠客過樹深擠路窄石闊坐人多髙士宛長在明星柰墮何百年能幾許莫惜醉金波

○贈陳明經

靑袍當夏剪丹粟在秋芳攀折一枝好風雷八月涼馬疾道不短鯉化角偏長尙隔兩三月君先眉上黃

○更少顚師號

古月大顚師君顚顚亦稀當年曾付缽此日也畱衣白拂懸墻敝烏巾罩發微相過今幾日日日醉如泥

○送某入覲

河橋發行李一劍照靑天蓋影長川動鈴聲大道懸水邦黃霸鳳別對有奇火色馬周鳶親見屏風上題名遶禦煙

○十四年端午遼東李長公寄酒銀五兩【古人多白帽杜詩皁帽悞也因皁頭有白字耳○管寧嘗寓遼東商冠皆縞】

臥病不勝衣遼書兩度飛紛袍憐奴是皁帽愧吾非黍縳苦無釀金來良可揮盡鑱蒲九節北向醉令威

○萬曆丁丑春正月燈夕後八日祓趙川堡湯泉【滇中諺雲山蠻不落葉地蠻湯自熱此地有湯而無艸木故云四句謂虱也阮籍云處褲之虱五句別有女堂六句古以刖者守閽今亦多用爛脛之卒臥爛閽者此水療疾而堡並戍卒也】

山葉今何在地湯能自溫掛衣無一樹處褲有多捫暖霧溶羅抹寒風臥爛閽近來無戰伐應不洗刀痕

○次許口北招集之作

常飧羞饍薄爲客鱠炰增菊醑醺千日楊舟誤百朋鴻畱泥上雪遠神虫語夏時冰瀟散眞工部何愁簿牘仍

○呼盧得彩詩

門生梅得四予亦擲渾紅客挈一壺酒秋生半夜風月明團玉兔燈暗聽飛鴻明日還髙興龍山上幾重

其二

何因投象骨忽得四梅花夜景當囪入寒風簸竹斜蛩低四壁響客大滿筵嘩歸去天街靜籠燈映碧紗

○盧生者地家也復附禪太僕之徒

括蒼髙士至霞气橐中存靑鳥兼術者夜雪立師門萬壑揮如意三車問老髠欲窮支隴脈一劍向昆侖

○集胡賈館請作樂山詩

大賈多買笑惟君獨不然朝朝上山去夜夜抱雲眠阿堵𨿽遶榻鴟夷終泛船一與吾儕飲懸知非守錢

○畱余堂詩【韓子索贈歸安之潘印川公】

築堂臨霅水書榜曰畱余自老豈特還三物元希畵二疏世多兼隴蜀人苦笑迂疏不信閒軀殼還將返太虛

○秋日王衢州公要往秦望同言馬兩鄕薦宿廣孝寺明日雨輒歸連旬作炎世界如焚卽不雨恐亦不能抵顚也因呈

使君多道气約客上髙山一入松杉去俄逢風雨還舟從樵水折燈遶郡河灣尙厭迎騶至催呼啟夜關

○送丹士

栢如愁病渴韓眾與神丹一粒投人易千金報爾難飛鴻連遠漢徵馬出長安他日乘雲去無忘寄犬還

○別羅仲文

北去無人伴難爲孤旅情贈我一童子遂成千里行牡丹須綠葉諺卽成詩白壁任蒼蠅俗諺猶如此令人感慨生

○送小翁

斯人不可畱江上去悠悠雙鬟飛綠霧五月插朱橊灘急家應近愁長淚未收越山知巳夢一夜滿嚴州

○壽潘承天七十兼賀得孫四首四詩矯絕神檢具髙

國膠三老重鄕齒七齡尊寫照須眉漆酣賓笑語溫犢畱辭沔邸螭額滿荊門更喜諸知巳浮觴賀得孫

其二

宦轍經三徙俱歌蔽芾章歸來頭未白眉上气先黃伯子原千里新孫必二郎霅西霞一叚佳景在斜陽

其三

若个不遊宦惟君盛宦遊飛龍鄕露冕有蠏處監州含飴弄孫子祭酒客諸侯唾手天邊月看圓百二秋

其四

爲郡美風猷郊行減導騶治民問牧馬望气候騎牛孔釋送今夕蒓鱸歸幾秋如聞靈壽杖新刻一鳴鳩

○慕坦軒【乃翁號坦齋】

一掃荊榛徑居然安樂窩齋軒兩髙士天地一漁蓑況我傷危路因君發浩歌橫江問津吏何處少風波

○定所篇【戒定慧】劍珠不墮彼趣

黃鳥猶知止吾人可不然身心一个字戒慧兩頭縣匣劍抽能割盤珠走只圓若教牢住著未免墮枯禪

○陳通府歸自諸曁二首【時值冬至】

士元堪別駕難淹百里才寉長豈自續鳧短竟誰裁倚蓋看花去飛灰出管來陽春不甚露臘月有桃開

其二

野老出深谷使君歸越裝壺漿必自捧亭柳不愁霜山入耶溪綠湖流泌水長迢迢知幾曲不及別離腸

○瓊花館

聞道瓊花去空餘道觀閒祇因天上艷不肯戀人間每月照虛色江流下碧灣故園梅樹發花耐雪中寒

○畵梅

麗夕上元偏春風蕩遠天誰將五尺雪寫入一筒箋暈信空中奪香疑筆底傳夜深縣榻冷夢見羅浮仙

○送余君【有序】

予素慕武夷之勝因內兄潘君丞順昌之屬驛藉其僕馬往遊焉遂得友余君子順昌一傾蓋而語移日嗣是數與宴談及別復觴於東嶽之飛閣而始去蓋余覽名山而又得良友其爲喜可知矣居數年餘君以寡知發憤隨買爵例當爲丞入京待選以念我故鼓棹錢唐至山陰語數日不得罷乃徧遊會稽禹穴諸山始去此則因舊友而得覽名山其�喜也或不減於予之在順昌乎余君且曰吾例得爲丞而今者龍山鴈宕之間丞且缺幸而得補此當與君復會於名山也予曰諾是可以別矣遂賦詩以贈而序之如此

巳作仕途客相看仍道顏更期垂色綬應復會名山�目潭中合人從日下還知君過劍水不道別離難

○一枝堂對雪【是月凡三見雪而此日獨甚興致遄飛筆不能禁】

大地呈三白小堂開一枝樓臺住天上鸞寉下神祈混混無窮處茫茫不可知翻思潛嶽頂仙去欲何之

○李氏挽詩【山陰周公側室】

自與使君親長期托此身江津千里渡官舍雨年春病靨花銷艷空幃网綴塵少君今不作焉望李夫人

○贈妓

邂逅黃州客言從赤壁來佩疑交浦贈鬢是湘云裁麗日香塵起遙空小杏開此時分袂去何日寄書回

○送汪君修良北上

別語日將移朱橊入酒卮知君必有合而我獨悲離彤管爲囊穎靑絲作劍維迢迢梅雨足津路正通時

○寄京中諸友

鄕裏客燕京無人不玅英此方投過轄彼或送行程遠道春初入垂楊折不勝空將數字寄脈脈此時情

○朱四【昨夕酌水樂洞】

昨宵聞水樂今日聽鶯喉何事朱唇裏能爲白雪流迢迢涼夜永脈脈故鄕愁都付梅花落梁塵遶未休

○張母【蘇人】

孤節聞張母冰霜晚不渝他年三尺牘玆事數行書掌故非功令操毫過闔閭恨無劉向手列傳記全疏

○早春過顧君飲於鄰捨【君時方讀禮】

相見去年頻相過及早春孝廉連理樹文學石渠人甕栢哀中覆江梅雪後新淸尊借鄰捨醉我未全貧

○壽王曲阜【張殿撰婦翁也莊名六湖門有蟠槐】

骨相應頤方芙蓉耐晚霜橘租千戶俸鷗伴六湖莊荊茂歡諸姒槐繁卜二郎乘龍方下榻因得附瑤章

○一內史邀集王氏園亭和梅客生席上之作

園亭醉客處歌落海橊花櫻字穿雲亮山眉入盞斜北牕涼白墮尙饌到朱耶楚曲誰能和陽春本大家

○哭王丈道中【壯歲喜談兵故五六云不脫巾衫而扛石疊山以花又再謝鄕飲故末句云】

難免是棲棲惟君不乞酰饑腸寧自斷彊項可教低小警聞古北髙談到日西無知信天道伯道竟無兄

其二

�肉每經月儲糧不數旬喜花巾拽石熟果袖分人祝哽虛髙席飛書謝小民頹波誰便砥拳石自嶙峋

○聞朱次公訃【朱善書攻一氏讀書龜山頂死時近巧夕】

郢人豈易得鹵莽宋元君肘木今抽墓鼻【平聲】蠅誰受斤與儂元契闊於器亦蕕燻何事聞朝訃踟躕到夕曛

○柳兄九迫以師禮【元濲】

贄捧一函重塵沾兩膝輕向驚呼小侄今可受門生霜兔當誰敢置韻奇雲龍拜我寧放他頭地出自古有權衡

○雪候代王子與海上一才生張書並詩一首【此戲效近習之語亦麻姑朱砂也有序】序更古趣

日者滕封敗睦聚族角雄盡出戈矛白滿天地觚稜所到陣則六花鵝牧﹖鳥之池軍聲渾矣素纛縞裳雌雄未決山林短褐何用纓冠而先世泛剡沙棠橈槳不存遺風固在甬東濱海正劇相思梁園之賦非子誰屬仲秋雙鯉出諸袖中以讀以觴唾壺爲缺知黃竹之必歌希瓊樹之遐寄永以爲好投之木桃

從來無此雪盡海寉來長入夜應三尺隨飆剪六�騎羊新白袷放剡舊沙棠瓊樹迷天是相思好寄將

○上虞復西溪湖【縣官姓朱】

歲旱災無慮湖還績永存他年書北史此日儼西門赤蹏諸公剡黃雲幾處村橋門圜聽者別紀笑言溫

○黃君書捨在委羽山洞索賦【黃巖縣故人之子】

委羽本名山尢奇是洞天靑霄去鸞寉白日下神仙二酉藏書室孤桐對月弦古陂千頃在叔度我逢旃

○劉老之楚

劉老云之楚孺子贈以詩紅藥翻新主黃鸝語昨枝絲絲收細雨脈脈了殘棋臨岐不忍別斜陽且莫西

○王某部母夫人詩

太君爲壽日令子在周南長憶茹荼苦寧知奉鼎甘孤鸞靑鏡淚五鳳白頭簪同是爲王母瑤池曲正堪

○鄭某部母夫人詩

郎君是鄭虔況值奉劉年堂北丹萱麗巴西寶婺鮮舉頭參戴勝握手問彭籛阿母應仙侶何年淩紫煙

○王某部母夫人詩

太母舊稱賢淸霜一節堅孤雌寒夜老雛鳳紫霄騫風紀千金重天書兩字懸今朝爲壽處不負影梅邊

○贈錢竹坡

早歲采芹客中年種杏人肱今三折後井是百家春長者髙門席瀟然太古鄰何須卜長久不朽在天眞

○贈松庵公

聞道松庵叟栽花迷四鄰花今饒鳥語英崛松亦老龍鱗白首緘泥坼靑春酌酒頻仙郎叨附驥因得頌莊椿

○鍾公子以詩贈次答之【家百官語言軟款而詩特老煉不似其人時酒價謾傳驕甚而鍾以一壺相餉】

裘馬行中簡如儂得豈多迷天髙酒直特地挈壺過處女柔聲气將軍警鸛鵝那能三日響來敵百官歌

○南海歐工部養子某能詩近有人持泉州尢山人侍者詩來相示不減歐能也兼善簫姓範氏名鹿

南海大夫歐泉州處士尢泥中雙綠鬢詩伴兩蒼頭況復簫能引如聞鳳下樓主人調笑刻那得客邊愁

○送史靖江【自光祿從事拜】

都城楊柳綠二月宛霏霏卻綰長條別難維遠棹飛天廚辭禁臠海色佐琴徽曾見東方朔金門割肉歸

○閔封君壽詩【及其妻湖人】

振木蘭溪澤泥金霅水書況逢百歲祝幸喜二人俱柳色濃春後濃淡字詩眼得佳荷香淡夏初此時偕令子遙拜白雲廬

○楊會稽公去思

一錢亦擲水三尺只鞭蒲古有劉邦伯今稱楊大夫碑螭生細蘚祠樹長髙梧別有麒麟閣千秋仰畵圖

○給事中某吳人歸壽其父

碧梧靑瑣地長系大椿思問寢恐遲暮報君還有時洞庭當月出寒橘映霜垂定侍髙堂去扁舟纜釣磯

○蠏【蠏借穴於蛇壇見荀子婦娠忌食】

北產更恢肥如盤尺五圍鴻門撞有盾蛇穴閉無扉饌來蹲紫玉徹去耳靑衣个物休輕食桃花結子時

其二【蜀多山遠江者絕無水產】

髙陽詩酒輩購爾賞懸城月黑奔江海霜肥避鼎鐺滌寒犢鼻短壚熱鳳琴鳴想見臨﹖﹖﹖婦蹲鴟醉長卿

○王大夫挽詩【積齋公父】

教子一經成封君五品榮牀捐大夫簀星墮少微精移花鍬尙暖剩酒客誰傾參伯奔從楚千山猿夜鳴

○送柳九濲與董伯大北行

公子九先生靑春事遠徵難忘東道主再上北京城紅袖當壚酒黃鸝喚友聲唱酬誰作伴最妙董明經

○靑田湖客遺巨鯉獨酌

相遺三尺鯉正逢沽酒歸靑田湖畔网紅蓼岸頭磯畱爾待斜月飄然竟拂衣晚霞陪醉爛故作舞裙緋

○鈕大夫園林【按察公號石溪】

前屏度白烏隔水敝朱扉柳葉爲絲拂梨花作雪飛羅衣煙色映寶瑟月光晞萬樹繁桃李耽遊正未歸

其二

細雨作梅黃微燻帶遠芳方舟閒菡蓞圓沼拍鴛鴦帳淺鶯歌短屏深燕語長臥淹西日永起換博鑪香

○蠟屐【柳宗元作鞭賈說鞭本朽木糞壤爲質蠟梔染以售其僞】

冬靑虫作蠟春屐象摩牙過檻翻愁滑扶笻未免斜寄情於木橜何似隱桃花笑向獧鞭賈黃梔借一搽

○聞人賞給捨園白牡丹擬作【髽婦喪髻也見禮○張佑獎一妓云楊州近日渾成差一朵能行白牡丹】

牡丹紅固好白者更丰神風露三更月闌干幾玉人啼喑髽髻碧樣大酒盤銀放取端端去揚州道上行

○客燕者累月一遇張孺榖於市遽別

俠客悲歌地千年喜共君相逢渾不飲惜別竟何云貂帽雙胡挾銀鞍萬柳紛知君飽文字豈只醉紅裙

○圜中春雪

春雪浩茫茫羈人坐欲僵分明落桃李只是少芬芳一片淒圜柵中宵醉洞房何心分苦樂人自異肝腸

○雪墜片如絲者或如錢者皆景絕奇因專詠

靈雪羞常態翻奇得品題千絲罥數蝶萬絮逗粗黎錯落眞成剪勻飛反厭齊一生祇一見天巧絕風姨

○幾上篇【呂師翁餉以彘肩爲人所攫時翁攝縣余在系賦呈】

鼎肉聞臺使生魚屬校人味珍宜染指意到卽沾唇黃霸知烏攫張湯掘鼠詢自憐如幾上念此益酸辛

○李子遂攜巳所繪圖歸陶翰撰索詠

截取何山勝來歸尺素中拂簾防燕子遶座疊芙容出自遊人匣將遺太史公瀛洲何限景較此得無同

○丁卯七夕謝興化公孫海門偕浩上人胡子文餉予以系得牛字

天上分銀漢人間隔畵樓並時雙眼淚啼斷一年秋贈鵲金釵解辭歡寶帶畱莫因河間住也學禍牽牛

○答贈王山人濟川

憂世惟王子無魚歌蒯緱殺雞飫賢者捫虱傲諸侯春雨園蔬涉秋天劍气浮賜池元浴馬認得幾驊驑

○郁潁上

五柳綠沄沄歸來種在門五年官不調一黜道初存遽別今何往相知在論文欲從遺匣內一讀哭麒麟

○答贈徐君

書室宛淸眞吳山正暮春相過攜令弟俱不是今人論道沿流水彈琴坐古椿相思不可見歲晚隔江津

○葉泉州公挽章【公號南泉公孫息余長婦】

生晚懷先達如雲逐晚風亭花讎舊制祠樹拜新容胤有雙眉白庭垂五桂紅猶遺一片玉眞愧倚葭叢

○送諸翰君北上【南明】

太史有光輝移家向帝畿那能將彩筆不去侍彤闈�啟含香入宵分賜食歸他年看控馬轡影灑沙堤

○對陽篇【余畵史索賦】

郎騎有光華鳴珂出視衙暮歸猶捧日朝起必飡霞玄圃五色鳳丹心一丈花定須持兩物云可並居家

○與友人載裝餉往遊西山忽與僕夫相失遇雨士人止宿功徳寺【寺爲今上游幸所】

客子聯牀處君王驆駐時艸畱承輦色樹拱向陽枝入夜迷山徑逢人問路岐阿誰能下榻燈火傍禪棲

○弔陸靜山

獨抱古人心芳名動武林髙談傾四座一語重千金孝友傳鄕井衣冠葬碧岑空餘華表寉哀怨白雲深

○望湖亭

亭上望湖水晶光澹不流鏡寬萬影落玉湛一磯浮寒入沙蘆斷煙生野牧﹖鳥投若從湖上望翻羨此亭幽

○碧雲寺流觴【寺蓋張內監埋骨之所】

蕭寺不勝秋攜尊盡日遊數行依殿樹百丈遶階流蕩葉紋偏蹙催觴響未收中官泉下聽一段禦溝愁獨領別致

○至夜宿香山寺

紺殿依巖匝金題拂露明因從月下坐翻擬雪中行夜覺諸緣息秋聞萬竅鳴逢僧都不語竟巳話無生

○流憩亭【並來靑亭俱香山寺之別景流憩有巨石一片似蝦麻因名】

山寺枕孤亭回裾此一登夕陽歸數鳥秋色遶諸陵气肅巖逾峭飆流葉屢騰從來能涼冷片石不妨馮

○蜃樓圖

圖中看海市絕勝海中窺似結元非結如移定不移覺疑宵夢接醉誤夏云爲蛟蜃如令見翻意佳翻嫌畵手奇

○金山寺髙渾

山寺全浮水秋來落葉紛經樓一海盡僧捨半江分北渡維揚岸南天建業云何年走胡騎惆悵倚斜曛

○與楊子完夜話京邸

相別亦巳久相見情轉親夜來燈下語客裏夢中身掛席門停蓋徵詞馬蹴塵由來漢揚子元是艸玄人

○送沈君之淸江縣史

仙尉懷黃綬言承寵澤深欄邊行射鴨堂上助彈琴臘雪融徵騎春堤弄早禽都門將別處柳色正垂金

○季有倫入燕

送君燕北去別宴黯魂銷馬頭飛燕子階樹滴櫻桃紅燭更還短金釵舞想嬌他年杏花發折取最髙條

○送郁宜興君北上

柳色弄新晴春禽柳外鳴幾宵連座語一日拂衣行仗劍難爲別鳴琴舊有聲從來流水調不爲世人更

○胡子徳偕有倫往

王孫遊遠道芳艸日將斜舊醉吳山月今酣燕市花北程渾入柳西馬正求茶莫遣雙魚斷相思歲晚加

○孫君訪余於系

一別武林道幾年才見君帆開百花雨衣拂五湖云握管梁書懶橫琴楚淚分魯連去巳久誰爲解玆紛

○茗山篇【爲泰父】

知君元嗜茗欲傍茗山家人澗遙嘗水先春試摘芽方屏午夢轉小閣夜香賒獨啜無人伴寒梅一樹花悠然

○鷗沙篇【茂明】

蹔向市中隱終爲塵外行閒尋蓑笠侶遠結鷺鷗盟海樹春云隔江舠暮雪橫相隨不飛去數點羽毛輕

○送曹國博【時自紹學博而擢】

國博元仙秩明時況寵遭能師六館士不讓四門豪掃戶迎淸蹕陪旒祀太牢今朝車馬發郊路隘靑袍

○送錢丞之沛邑

君銜佐�命拂曙出都門餞席臨花設徵帆度柳分歌風臺卜�芒碭婦邊云千古搜遺事應從野老聞

○賦得竹深畱客處

客來何處酌林竹靄紛紛盡日無人見有時啼鳥聞廚遙穿綠雪葉亂掃紅裙醉後詩竿字蕭蕭插暮云

○送別

抽毫陪妙制披襟穆和風執手一爲別灑淚流水東梅花辭雪影竹葉沃春融延佇赤霄際黃鵠騰長虹

○送某君會試

驛路照金鞍微霜潤菊寒秋風隔一歲春色滿長安宮酒聽鶯醉林花入帽看此時催上馬莫惜夕陽闌

○壽蒲谷方伯

紫薇行省使綠蒲谷口人夙有神仙气聊隨車馬塵����遠意適艸俱春駕寉羅浮頂行看狎子眞

○元旦集丁戶部館得存字

敬候當玆夕萍逢共此尊江梅將臈去酒雪借春存���孤韻呼盧彩六痕客中難得醉莫怪作鯨吞

○與諸君集明月庵在妓坊之南隔一垣得春字

����苦攜尊隨主人淸池移席暮紅袖隔墻春疊酒�曾卻千愁不一頻但因歸去急不忍別流萍

○過沁州感嘆

一官邊塞上終日馬蹄塵路冷長逢雪村荒不見春薄田無水稻破屋有貧民安得關中尉圖將達紫宸

○丁戶部母夫人目疾得良箴復視【戶部孝感所�】

旣盲而復視玆事豈非神萬鎰空靑賤雙瞳水碧新固知中國手還是本天倫母節兼兒孝能無格昊旻

○靑白眼【古有塑佛者燒瓷嵌睛裴楷稱王戎之眼曰爛爛如巖下電】

阮生醉不醒瓷瓦卻惺惺【音薤】解將巖下電換看世間人笑長門詔醉墮能言猩不著紅油屐知予盲不盲

徐文長逸稿卷之三終

●徐文長逸稿卷之四

山陰張汝霖肅之父王思任季重父評選張維城宗子父較輯

七言律詩

千葉碧桃花

上虞母夫人詩

白雲遙祝爲韜仲賦

景文索送其縣史入覲

張太君六十詩

雪中粉團

牛首齋罷便往祖堂獻花巖迫晡矣

祖堂夜歸

與諸生三到徐氏園得兵曹郎簡而始入

嚴先生祠

虎丘

約觀水閱往遲遂虛馮太常飯及歸又失鄭職方魏園之觴

送趙大夫掌南臺

登報恩寺塔最上一層

唐會稽以母憂歸上海

宋氏吟書畵冊中

送馮太常

登北山小憩龍王堂遂上鎭虜臺風至颯然因感麻總兵校獵之約

寓宣府九日同楊惠兩鄕人集北山寺而昨夕風烈甚雨卽成雪壤不膏故山悉赭結句別有所爲

燈夕答訪諸君因尋百廿四歲老人未靑霞誤而爲仕閽所罵

馮刑部索書冊

送鄒刑部出知泉州府

節婦篇

至日錢郎中世材先輩栢堂成同陳鳴埜朱允中二丈燕集

贈徐君

送劉子臣入鄖陽

潘承天介飲

芙蓉

菊花

芭蕉

玉簪

萱

藜

雞冠

山查

萄桃

土菩提

詠櫻桃花

壽沈參議南湖

謁孟廟

馬氏白鵲

應李以賞歌姬

送妓人入道

和玉芝上人蘭亭詩

送張子藎春北上

賦得紫驑馬送子藎春北上次前韻

聞張子藎廷捷之作奉內山尊公

子藎太史之歸也侍慶有餘間值雪初下乃邀我六逸觴於壽芝樓中餘醉而抽賦

董堯章謝國塾歸葬其親送之

盛泰父苑西艸堂得聲字

送馮永丰之官兼便歸省

飲季子守海棠樹下作追壽其六十

宿坌道登城北髙臺值雪

鳳皇臺

李長公邀集蓮花峯

客有爲畱春詠者亦命賦之

盡社詠畱春者並函寄復賦二首

金剛子珠串

四山樓詩

友人索贈劉府公以剿寇受賞

會稽訓吳先生母九十出冊索題

推府韓公生日友人索贈

過胡汝宅畱賞牡丹

送同府潘公入覲

瑞荊篇爲新昌尙賓呂君乃弟賦

十五夜抵建寧通都橋玩月

送吳學師奉其母太君還南昌

和樂堂詩

題翠華軒捲

寄答汪古矜

柳橋不知誰氏園舊有梨樹六株花甚盛余每當月夜坐觀移時擬買之屋而扁曰香雪園今歸誰氏梨且斫盡矣

賦得城山篇爲林諸曁公別號

次韻仲房瑞雪之什與方衡州大夫並呈幕府

禱雨詩友人索頌邵府公

詠冰燈

落花﹝四首﹞

送葉公子歸同安

題某名捲後

芷齋

項羽戲馬臺河滸畱候祠雲龍山張山人天驥放寉處

呂布宅﹝有序﹞

九日登戲馬臺

嚴灘懊﹝並序﹞

馬策之死失挽一日自作小楷千餘腕幾脫遂感昔日之勞挽之

送白君可赴葬劉刑部

送楊子甘復之京

張子錫嘗自題鏡容今死矣次其韻五首應乃郎之索﹝前刻其一﹞

唐伯虎畵崔氏像因題余次韻三首﹝舊刻一首﹞

送張子成之江幕

送朱大行

贈中軍舊識

贈兪參將公﹝並序﹞

挽徐髙州大夫

少濱篇爲金子

送郁丞入覲

唐簿得獎

陳都僉五十

送南戶部某考滿詩

郭某部翁嫗兩壽

呂禮部再燈上元

方長公重五餉以江魚枇杷豆酒

章孟公招陪葛韓二丈特徵酒姬妙解雄舞辱貺嘉篇率爾次韻

再次章君

沈先輩別歸松江十年再至醉而授筆倚馬懸河僕目以吳蒙辱贈七律次韻答之

陸先輩乃翁曩謬我以函丈後聞多內鬩先輩來知其詳可哭也先輩拈詩弄繪亦自彬彬可人於其去用沈韻追賦沈陸之交也袖鐵錘防害云是渠實事

陳伯子守經致巨蠏三十繼以漿鱸

十月望後反舌競飛鳴四五日

送錢君緒山

壽杜通議之父母

壽戴柳州父母

壽張翁

送徐山陰公

送葉君子肅訪楊龍泉公

幹溪許某是蠢子山行遇二仙女折松花令其送往香鑪峯上見二人棊他日又見二女令其送往秦望山上與二桃一符一詩曰子父母肯令子來則啖以桃而來否者且燒符後許亦不與父母桃陰置香廚上父母亦不與來而許輒燒符後視桃不見余登秦望山山人對余說乃是前年事

洛神圖

燈夕送張君之滇迓其尊人

送應公子之金陵

應索柳溪雙壽詩爲張封君

答次吳靈壁

寄散亭

送鳴教

某某兩君舊主人招之相繼北去

朱伯子以恩貢首選北上送之

玉簪盛花嘲之

送趙某丞瓊山偕乃弟贑州興國典史並往之任海公名瑞者正其治也

倪君某以小象托賦而先以詩次韻四首

壽吳溧水

送張會稽公入覲

春日蕩漿鏡水

緋桃篇

奉送林山陰公赴戶部

幕府遊武夷九曲令擬詩

王將軍再邀觀獵予方歸越不赴

鞋杯嘉則令作

送績溪胡氏兩公子

送同知王白竹公

王母壽詩

寒食後駱君攜酌次其所示別作韻答之

駱復用韻和答再次之

賦得云渠篇贈親交馮君

劉伶鍤

仲春有客登西興鎭海樓觀潮寄詩答此

吳子明際訪蛟門訪沈嘉則諸名公

十四日飲張子藎太史宅畱別

五十生辰吳景長攜諸子弟餉予圜中

雪中市樓災

送周縣公量判南康府

雞聲

蛙聲

蠅聲

蚊聲

送某公遷南戶部

雪中紅梅次史叔考韻

史叔考荷汀號篇

潘子以落花紅滿地爲題令賦

張封君挽詩

某平湖詩應索

予奇梅領之松客有誇予以滇者

紅葉

酌張氏山亭時病瘧歸後復自酌至醉柬此

風木篇應索

送某君之京

季子賓五十

長至呼大兒飲

送某君曁其伯氏還松江

送子肅赴三團營

壽王龍石二府

代某往壽

送府學某師推處州

樂閒園詩

馮伯子新居是三月望

魏文靖公卮貯以梓匣輒賦

兪母節詩

俠者

與季長沙老師及諸同輩侍宴太平葉刑部先生於禹廟

吳學師爲白賁將軍索賦敕書樓

順昌諸友約陪遊武夷後俱不赴道中追憶

過許君精舍

季子守宅觀音蓮

送允大周君北上

壽胡令公

奉送布政使胡公督撫江西

行經玉山弔孫烈媍

齊雲巖

嚴江茅大夫見贈賦答爲別

答嘉則

崇厓

北上別丁肖甫於虎丘

徐州道中寄諸陶兩翰君

贈錢君

香山寺僧方荷能詩出其師護松號冊索次

送葉子肅再赴閩幕

送季子微北上

乙丑看迎春

病起過仲虛山人遷宅

送彬仲應貢北上

壽王光祿

圜中懷宗師馮公寄呈

鳴教五十

節慈篇爲吳通府公祖母夫人賦

景文三十生辰次韻

王先生示其夫人哀詞賦此奉慰

讀張君叔學所作姊氏狀卽王先生配也用前韻寄之

送金先生宰武康

送禦史大夫趙君節鎭川貴

夜宿龍南山居聞梵

送王君入監讀書

殷孝子詩

送李縣赴調

送新昌某學師諭告致還南康

次日復酌於鄰捨登飛來山訪浮峯上人

贈李遼東

登滕王閣

人日立春

每過兗輒擬謁闕裏轍阻追賦三首﹝前刻其一﹞

聞有賦壞翅寉者予嘗傷事廢飡羸眩致跌有臂骨脫突肩臼昨冬涉夏復病腳軟必杖而後行玆也感仙臒之易賊羨令威而不皆橫榻哀吟輒得十一首﹝前刻其五﹞

陸子寄餅

史甥以十柑餉

○千葉碧桃花【陳文學樹會稽太守停蓋折一枝】

曲巷髙墻立水限碧桃如盞盡重臺倍將夜月憑誰襞吹殺春風未易開淸麝乍飛明府蓋寒酥濃笑美人腮年年遶樹雙蝴蝶說是何郎爲粉來

○上虞母夫人詩凡貞婦詩不較工否小家苦節借文人永之亦道理事

遙思貞女存孤日何異忠臣寄命時身作秋霜今皓首光爭明月豈蛾眉坐臨鳧彩仙郎袖起接鸞裾小婦卮此地從來仙子宅金壘咫尺似相期

○白雲遙祝爲韜仲賦【時仲以貢入京五月某日值其母生辰祝於舟中】

江上遙遙望白雲江中出沒數魚羣難將赤鯉供慈母悔著靑衫謁聖君燕子拂舟撩客語橊花度酒入蘭燻天涯兩地遙相祝水遠山長那��

○景文索送其縣史入覲

如君黃綬有芳芬總隔娥江亦得聞昔取鴨欄頻射水今從鳧舄遠乘雲深宵巡徼提兵馬谷來仙斷酒葷益信今來無此輩轉於梅福思紛紛

○張太君六十詩【太君之生爲六月三日頃誦經郤葷】

上壽欣逢六十年誰人不道太君賢斷蔥自昔俱成寸翻貝從今總解禪楡影北躔知漸永蛾眉西月寫初圓采衣�遂雙娛意猶喜年年侍母筵

○雪中粉團【張肅之剪送瓶中彌月尙鮮虢國淡掃及球馬俱稱景】

合蔕芳英弄大寒風吹一月不能幹粉肥巳覺垂稍軟雪厚仍煩掛斗團屬國節旄迷大漠虢姨裘馬縞長安春姿一種嬌銀海絕勝滇茶兢臘殷

○牛首齋罷便往祖堂獻花巖迫晡矣【從感悟處佞佛】

牛首梯縣古佛場樓臺絕頂百僧藏香煙一一雲中出陽道甍甍鳥外長三五沈魚陪冶俠淸明石馬臥侯王卻憐爲景淪貪海帶黑鞭驢到祖堂

○祖堂夜歸灑逸

兩地禪林一日窮角巾面面折衝風花枝作雪浮天上酒禁從誰到寺中坐指帆檣江色暗買看池館枝頭空歸來正上南城月醉臥松根聽暮鐘

○與諸生三到徐氏園得兵曹郎簡而始入

王家支庶執金吾詔賜園池絕上都一水盡含飛閣動百花半映古槎枯紛華子夏猶難免賓客平原近亦無不有銅魚能折簡白衣夥限立春鋤用事雅妙

○嚴先生祠气軒眉闊

大澤髙蹤不可尋古碑祠木自陰陰長江萬里元無盡白日千年此一臨兩語表章我巳醉中巾屢岸誰能夢裏足�禁一加帝腹渾閒事何用傍人說到今

○虎丘【杜甫蕃劍詩虎气必腅上人言闔閭之葬致白虎乃是劍精埋或然也又吳人至中秋之夕兢曲於此虎丘之茗佳者斤率金二兩許四句謂西子也】

轆轤髙倚壁嶙峋劍水淚沈艸樹蓁虎气必騰千尺上蛾眉曾照兩灣顰不勝淸拍中秋夜盡委黃金數葉春誰記君王舊歌舞衰館娃宮殿巳成塵

○約觀水閱往遲遂虛馮太常飯及歸又失鄭職方魏園之觴

燕子磯頭風日黃遊戎校士水中央春深痛飲辜司馬日仄淸齋虛太常恰恰大樹低花遮勒短紅旗白羽塞盧長何從一飽饑方朔自買魚蝦入醉鄕

○送趙大夫掌南臺【舊嘗爲南禦史論分宜五六云】

鼎地千年計不輕特從闕下借中丞長江旌節陪畱守大俠屠埋偃孝陵气魄一道舊寒桓典馬羣公今職鄭州鷹丰城雙劍頻勞拭解贈相看是蒯繩

○登報恩寺塔最上一層【寺巳火】

報恩禪塔入雲霄萬歲千秋翊聖朝詎謂天龍銷燼後尙餘鈴鐸度江飄髙臨巨浸浮天闊下見深宮盡日遙回首鄕園看不見亂山殘靄去迢迢

○唐會稽以母憂歸上海

明府歸帆帶雪飛錢塘彤色黯淒淒愁看冰鯉橫江臥詎許檣烏影浪啼邑裏亦悲慈母去滄洲宜著孝廉棲野人尙有南冠滯不抱瑤琴出越溪

○宋氏吟書畵冊中

持將傲雪淩霜物寫出辭脂謝粉心妝鏡幾臺收曉匣孤雌萬壑守寒林春秋等是吾儕筆風雅那髙个裏吟自古食魚須食鯉娶妻須委宋家禽

○送馮太常

太常官秩儼淸眞特遣南宮甲榜人郊祀雅篇親得奏伶官麗曲不同陳朱壇碧柳時題壁露筍冰鰣每薦新想見他年赴徵處獨辭髙廟步恂恂

○登北山小憩龍王堂遂上鎭虜臺風至颯然因感麻總兵校獵之約【北山寺在一座石中耳】塞圖宛爾

北山髙寺等浮屠龍王髙臺望入胡正苦衣鶉淒大漠翻思毛雪灑平蕪長河急水琉璃濁片石安禪菡蓞孤欲問射鵰何處是沙場不見有樵夫

○寓宣府九日同楊惠兩鄕人集北山寺而昨夕風烈甚雨卽成雪壤不膏故山悉赭結句別有所爲

北寺髙臺大漠東他鄕尊酒兩萍逢飛花巳作先秋雪落帽何勞隔夜風百折不離山色赭數楡忽露寺門紅世間何事非堪避安得萸囊日日縫

○燈夕答訪諸君因尋百廿四歲老人未靑霞誤而爲仕閽所罵

帝城春色倍光輝東市春燈錦作圍白眼雙瞋遭客罵靑天一剌向誰飛球邊小俠穿塵入花畔遊龍促馬歸日仄不飡渾瘦盡敢嘲白鷺立漁磯

○馮刑部索書冊【共三首西署明刑帝籍春耕前刻奏最承恩春耕所重在宴奏最者先收二並吾鄕人也】

仙吏縣魚挾佩賒棘槐日仄出西衙起籠彩轡垂歸馬獨抱丹書坐落花笑向燭邊求緩議泣從車下發深嗟致君有術寧遺此莫認蕭曹但法家

其二

專城奏課有光輝兩世承恩曳錦緋鐘鼓雞人雙闕曉殿廷鸞字五函飛髙門正好過賓從載道今聞有是非老矣何心評月旦不勝鄕曲念依依

○送鄒刑部出知泉州府【鄒舊令無錫取汲惠山之泉而今之寓館適鄰西淸】

齋館淸寒舊所持水符嘗調惠山漪入從殿陛爭三尺出付蛟鯨詎一麾細遶池風聞菡蓞平分苑月醉鸕鶿南天莫道無饒賞大海如雲鳥翼垂

○節婦篇【願爲良臣獨入一步老杜弓矢往往勾滿一送】

縞衣綦履譽鄕鄰六十年來老此身庭畔霜枝徒有夜鏡中雲鬢久無春每因顧影啼成雨翻爲旌門切作顰百歲雙飛元所志不求國難表忠臣

○至日錢郎中世材先輩栢堂成同陳鳴埜朱允中二丈燕集

主人種栢遂成堂栢大何須栢作梁同在煙霞過歲暮獨飡華實看天長落成會見陽初至燕集那論夜未央和酒旣非將側葉若爲杯酌有芳香

○贈徐君【號龍陽嘉靖間著參同契獻闕下不用去其隱處畱明山中舊傳仙人所居至今火尙存】

幾年應制畱西苑晚注道書幹至尊正有神君居帳裏自應紫气出關門新棲洞壑雞隨去舊日仙人火尙存儻學捕魚來谷口莫教失路似桃源

○送劉子臣入鄖陽

才共燈前倒玉卮忽聞劍佩系靑絲別予去泛瀟湘水爲客正當桃杏時應泊魚鄕頻買酒暫投江寺一題詩郤憐不得長年少何事年年長別離

○潘承天介飲

明霞淡靄釀重春盛典髙張禮樂陳聖世山中歸一老圜橋席上第三人定知國學他年酳且試庖烹此日珍燕罷蹄肩滿歸路自嘲茆屋有垂津

○芙蓉

一花流采著書邊五寸芙蓉二月遷姿韻依然側水羞生初試鏡啼紅嬌殺未笄年叢藜惡棘穿根切大柳深江浸癭眠戲取世間閨合事權題霜色屋梁懸

○菊花

曾是將軍蒔菊余尙遺秋雪一藤臒籬香伴酒經三主錢樹塗銀散五鐵往往抱霜冰夜蝶亭亭插帽朗晴萸落英又道堪餐甚坐看柴桑一事驅

○芭蕉

蕭然長衲綠衫翁聽雨勾風事事中大葉盡勝摩詰雪髙花■﹝冉阝﹞定美人紅卽陪霜露秋墻委亦伴椒脂粉壁空一樣連宵明月影今朝先缺兩三叢

○玉簪

玉簪抽影暗差差半占荒階無盡期小婦將花曾抱粉饑人望葉擬挑鴟紅芙暈臉雙俱映綠髻搔頭一不施定作蠐螬根葉想化爲蝴蝶等兒嬉

○萱

吳刀斷水水難分藉景忘憂憂轉頻丹棘空長辭艸鹿白頭猶見倚門人漸鄰惡雪屠冬候別字黃花擾饌辛葉上有虫秋喞喞汝南傷別北堂辰

○藜

笑將一干嘗妻兒病骨饑膓兩責之多事去燃天祿字安鳩來過老人眉山林猛獸今誰是早晚繁霜正爾持他日短長憑杖者人間數尺紫玻璃

○雞冠

百葉秋臯盡一飛霜天孤爾伴鶉衣錦纓未鬭知誰絕絳幘初籠聽漏歸同腐憐儂終艸木髙顚學鳳自儀威少翁枉有彈塵物半向南山額上巍

○山查

如聞海鳥不宜牲亦似山查便埜生紅後滿村量雀卵秋來偏此只風聲對蘋犬馬傷孤抱種豆遷談少一甥奇來往細腰爭窖蜜莫須移浸與東陵

○萄桃

舊欄東畔野葡桃亦是張騫大宛苗旣取夏陰飛作霰詎嫌秋蒂累如椒月蠕墻影霜蛇去風引藤香瓦獸飄付與荒階隨意系猶勝惡棘壞蘭梢

○土菩提

菩提五樹百顆懸但策西功最爾先點檢小魔空黑豆胡塗大事有靑天雀餳晴向珠邊結舍利難飛死後燃相伴荒塗行不久維摩示病巳連年

○詠櫻桃花

滿城花發不知冬閉戶經年筆眊聾剪送海棠勞及我折寄櫻桃笑殺儂雪打霜披應不免粉腮胭頰爲誰濃昨宵況復狂風枕畔驚聞折籜龍

○壽沈參議南湖【沈翁宅近驛祖道之所而饒孫子】

範蠡城邊暫駐師喜逢上壽薦芳卮分符今忝元戎托出宰曾蒙國士知門外碧湖開祖帳階斗玉樹遶孫枝海天應有靑鸞便願得年年寄頌詩

○謁孟廟

西域流沙墨翟徒東周虛器寄蘧廬齊梁本不求王佐鄒魯聊歸辟野狐百楚榱題驚鳥革累朝霜露老龜趺景春自是眞兒女錯認人間大丈夫

○馬氏白鵲

何來白鵲乳雙雙馬氏才賢應季常練气橫空從樹抄鮹門織羽對書堂倍宜刺史停春餞懶學燈花映夜娼宮錦只鷴君自有薛濤取繡校書妝

○應李以賞歌姬

遏云淸曲累明珠可是佳人獨立余延年妹比昭陽燕西子人看鏡浦蕖內院新妝應墮馬湖州水戲定沈魚近聞劍气新雄舞■﹝冉阝﹞得還來助艸書

○送妓人入道

盡出花鈿與四鄰雲鬟剪去厭殘春暫驚風燭難畱世便是蓮花不染身貝葉欲翻迷錦字梵音初學悞梁塵從今艷色歸空後湘浦今無解佩人

○和玉芝上人蘭亭詩

茂林修竹舊相傳千古殘碑野艸湮碧水曾聞王謝語靑山不異永和年葉飛錫杖峯前路樵指流觴澗底泉回首雲門孤月上淸光遙送鑑湖船

○送張子藎春北上

離筵驛路正芳梅騎馬聽鶯是此回舊日繻生關吏識新年羅袖內家裁澤蘭把贈攜春色苑杏畱花待異才郤說涸鱗縣尾在欲從天上借風雷

○賦得紫驑馬送子藎春北上次前韻

紫驑嘶斷驛亭梅紫色翩翩燕其回不用連錢千个剪秪借葡萄幾點裁桃杏滿堤衝雪片煙雲一道本風才要知他日飛騰處試聽蛟潭夜半雷

○聞張子藎廷捷之作奉內山尊公【自王公佐狀元及第至於君只三人】

山陰豈少攀花客最上髙枝更絕倫南宋到今知幾度東風分付只三人傳書鄕國驚先輩有子明廷慰老臣想見當年淸夢裏是誰親送石麒麟

其二【向來廷魁多讓江右至君始與之相當君第時其先壠鳴吼數夜】

曲江能得幾髙枝得意新郎又會稽三駿連年空冀北只蹄衝曉破江西淺沙鱗介號懸水大壑風雷吼瑞泥何處彈冠應有客心知不爲舞虹霓

○子藎太史之歸也侍慶有餘間值雪初下乃邀我六逸觴於壽芝樓中餘醉而抽賦

江城小館共飛梅笑值髙樓向夕開百鳥投林天未暗萬山戴雪月將來妙語盤堆藕蔗供我飲字綰龍蛇待律猜明日兩舟乘興至宜興令尹煮茶陪

○董堯章謝國塾歸葬其親送之【葡萄綠言酒也見主人設醴以待也】

異姓侯王有定襄爲君東道卽兒郎不因卜鬣愁崩雨何用穿貂必冒霜車騎殷勤虛左席榻塵容易厚髙梁明年二月葡萄綠莫負花前設醴香

○盛泰父苑西艸堂得聲字【北走胡而南走越盛本吳產以北上愛酌客而橐損】

太僕街前萬馬鳴野人門巷寂無聲徑邀鄴下才賢入共醉吳兒拍板橫一匣黃金傾北走半墻紅樹出西淸年來四海浮萍席幾逐棲烏散鳳城

○送馮永丰之官兼便歸省

但謂家園倒玉卮寧期燕市掃玻瓈正當菊醑堪持蟹無柰魚腸去割雞父老爭看懷綬錦羹湯尙及煮菱虀晨昏豈少髙堂念迫岸江舠候吏催

○飲季子守海棠樹下作追壽其六十【時尙未子長沙師嗣君】

信哉廉吏子孫賢僦住將軍種藥廛試問海棠經幾閱不知今夕是何年一枝粉靨人俱麗百蒂紅絲雨並懸醉與花神爲約去孫枝還看大如椽

○宿坌道登城北髙臺值雪

迢迢坌道枕重邊髙閣登臨倍黯然百竈營煙明可數雙譙蝶粉遶能圓偶逢飛雪關山杳漸近浮雲帝裏連莫訝金湯堅若甕昆陽城小古來堅

○鳳皇臺【臺今爲魏國所圃】

池館中山稱最繁題詩紀鳳自開元翻因一片荒臺土言臺以詩人起直賤千金沁水園柳色條條通禦气梅花垛垛隔髙垣三山二水無由見風景都非舊日言

○李長公邀集蓮花峯【五六實事】

萬山西去翠濤長特插層峯菡蓞黃止與將軍橫一槊翻疑迦葉坐中央頻傳鸚鵡篝長袖新買韓盧獵大荒昨夜邊西聞插羽幾回乘醉拂幹將

○客有爲畱春詠者亦命賦之

春去春來何所之春花隨爾亦全稀黃金大藥終難駐紅袖嬌遮晚更飛忍唱驪駒催客去欲馮啼鳥喚儂歸年年此際腸堪斷何事東君如別離

○盡社詠畱春者並函寄復賦二首

社壇髙詠集精藍大塊靑陽儼去驂聞道沈酣劇河朔只愁風雨送江南筵前旨放勾芒轄嫁後寧燒玳瑁簪轉眼城南桑樹下更題少婦遶饑蠶

其二【悲感恍惚】

西施石上老紅茵賀監湖頭欵綠蘋去卜猶能啼故主風光應亦戀吾人天涯一燕銜花轉酒畔雙蛾對雨顰並是斷繩千尺井大家無計挽銀瓶

○金剛子珠串

金剛百子寸絨排攜向叢林懺始開梵底波濤生海壁須根琥珀映鰲腮珠遺象罔收非一棘取猴麼鐀【鐀乃竭乏之意似言削盡也】盡來最好可師無臂掛飄然推下講經臺

○四山樓詩

深巷雙門夾道隈煙雲斜日倚樓臺檐扉四面空中啟山翠千重囪裏來小座客臨看易滿匝簾鳥下遶能回郤言月夜宜淸嘯秋半應知上幾

○友人索贈劉府公以剿寇受賞

曹吏分符夜正中傳餐破敵曙初紅經營聊試材官技賞賜先歸指示功鄕裏徵兵連歲盡郡邊臨海一潮通眼前世事誰長策此日東南獨倚公

○會稽訓吳先生母九十出冊索題

瑤池寶籙授長生九十聊占上壽成就祿官衙隨地往承歡彩服幾回更筵中巳覺畱春住燭下猶能記夜行自喜當年曾教子白頭親得見傳經

○推府韓公生日友人索贈【韓關中人】

羽觴薦壽儼瑤臺況復人從函谷來兩度關門占紫气幾年仙吏住蓬萊官庭艸樹宜春日法座星辰接上臺更羨於公陰徳在髙門畱取傍雲開

○過胡汝宅畱賞牡丹

芳樹丰茸何歲栽對人不語向陽開頻年此景無多日好客相過問幾回塞蕋正宜催羯鼓髙枝偏自映金杯醉餘誰復論朝暮待爾陽臺行雨來

○送同府潘公入覲【潘公陪赴科諸生宴時謬期渭罷歸至是送公入覲】

早秋猶記赴明經宴罷相期在此行又見摳衣隨隊入眞慚束帶下階迎驚塒巳是趨朝候戀別難忘秣馬情共在陽春無可報況逢知巳許平生

○瑞荊篇爲新昌尙賓呂君乃弟賦

荊樹雙標瑞應期與君兄弟頗相宜竇家有子皆丹桂馬氏何人非白眉拂蔕遊絲縈一本催花和气遶連枝他年會見髙千尺問道兒孫幾葉垂

○十五夜抵建寧通都橋玩月

城西日暮泊行船起向長橋見月圓漸上遠煙浮艸際渾然唐韻忽依髙閣墮檐前坐當林樹看烏遶望入銀河與木連久欲乘槎問天上幾回津路渺無

○送吳學師奉其母太君還南昌

鄕思偶憶越人吟就養還嫌非母心萬里江船歸白首孤亭祖帳集靑衿家連南浦飛雲入門對西山積雪深想見寒宵燈影下笑牽兒女進溫衾

○和樂堂詩【諸曁楓橋】

�敞羣山紫翠中一門和气暖融融每看霄斗縣從北別有春風來自東萬里雲煙團檻桂百年枝葉老橋楓簾櫳笑詣時時發莫問瑤臺第幾重

○題翠華軒捲

楓橋先輩有風流玉軸文池鎭綺樓山水大觀凡八詠人家喬木幾千秋黃絲暗縫偏遊蠹白雪吳綾半織虯況雄而卒澤於雅俗眼燈前從古忌賢孫隨處好藏收

○寄答汪古矜【汪徽賢也有忘鷗園】

少陵鸕鶿喚不來起得俊逸汪家鷗鳥了無猜非關野老能爭席自是菩提無鏡臺範式雞償明歲約羊曇淚是幾年哀會須一哭胡司馬共踏黃山頂上苔

○柳橋不知誰氏園舊有梨樹六株花甚盛余每當月夜坐觀移時擬買之屋而扁曰香雪園今歸誰氏梨且斫盡矣

六樹梨花打百球昔年曾記柳橋頭嬌來靨靨西施粉冷伴年年燕子樓不受三郎催羯鼓好當一夢入羅浮今來斫盡誰家圃辜負山人扁額休

○賦得城山篇爲林諸曁公別號

郎官身本是長城況住城山得勝名遙憶諸峯當戶列應如百雉帶云平松蘿自記經行處水石終懸宴眺情寄語移文艸堂使他年身退待功成

○次韻仲房瑞雪之什與方衡州大夫並呈幕府

占年未慰三農望禱雪眞懸萬姓憂稍喜瓊枝撩碧漢轉看銀海映神州隨車細片疑飛蓋撲馬輕團類打球壇畔班行應共訝天心原自答君侯

○禱雨詩友人索頌邵府公

使君憂旱禱星臺走拜衝炎去復來撲馬忽飛晴晝雨迎龍先帶碧潭雷憑將素履通三極不是臨祈灑一回總謂承膏無寸土分涼猶到讀書齋

○詠冰燈【荊川公韻二首】盡於題外取神詠物推能手第一

夜堂流影倍生妍刻掛誰乘凍未闌燭暈只疑杯水抱火齊應落數珠寒薄輪逼熖淸難覓滿魄生花洞可看必置目方知此語之工復道餘光能照膽郤令遊女怯追歡

其二

五枝叢裏總稱妍徑尺能消幾夜闌對日水晶誰取火生花銀燭自禁寒共燃始覺琉璃避但掛還將雨雹看無柰陽和作淚向人筵上解悲歡

○落花四首

二月初歸三月來千紅萬紫不成開繡偏芳艸時縈帶灑向妝樓欲貼梅殘暈秪疑銜鳥雀輕陰半是隱條枚因風吹上髙唐觀爲雨爲雲在楚臺

其二

少時片片睇初明多或紛紛數不成北地佳人元獨立大堤遊女本空城繡口自合乍依天上緣絲駐定下風中到水凝開謝莫言機太速乾坤何物不枯榮

其三

西園蝴蝶戀芳辰南陌驊驑蹀綺塵態比驚鴻還讓色妝如墜馬不同新非關塞外吹羌笛巳覺寰中逝早春寄語堤邊遊冶客明朝還得藉裀

其四

楊雄宅裏積初饒衛尉園中去漸遙總謂異開還異賞其如同謝復同飄雨從講席天將散綴向房幃靨共消便取明皇催羯鼓流聲何事激空條

○送葉公子歸同安

阿翁門下傳經客公子堂中講課人半席不分閩越語幾年同是弟兄親遙憐攬轡還家日翻憶趨庭問禮辰何事匆匆易爲別心知龍劍合延津

○題某名捲後

髙賢名筆幾傳畱偶向君家匣裏收此日人猶甘北面當時地亦重南州經鋤臥柳終身計軒冕浮萍一葉流無限衷情呼不應瓣香終日對悠悠

○芷齋

讀書往往荷三餘種芷爲齋扁芷居供眼色拚輸藥圃療班香定入方書鑪飄海國旃檀避座滿嘉賓蘭蕙俱從此下帷重翫易不須更爇小蟾蜍

○項羽戲馬臺河滸畱候祠雲龍山張山人天驥放寉處僅爾撮合

千古徐州雄楚西多援舊事嘆當時大王千里馬誰得山人一去寉何之產蛙沈竈年年水辟穀飡霞歲歲祠曾見蛻蟬還食不畱候未必降庖犧

○呂布宅﹝有序﹞

布妻諸史及與布相關者諸人之傳並無姓又安得有貂蟬之名始村瞎子習極俚小說本三國誌與今水滸傳一轍爲彈唱詞話耳又山根一小砥牧兒指爲布妻搗衣石以妄遊客○布馬名赤兔爲人盜獻於曹然布之敗非關赤兔有無也○布以斥陳宮策聽妻言敗操憐宮縊之養宮母嫁宮女亦幾活布乃奪於劉不忍殊刑假同宮縊觀此則知布妻終免囚跣裴松之奉宋武命注陳壽三國誌乃沒布妻事兼沒其姓名

將軍納策正移師少婦牽衣惜別離若使爲孥倍【音陪言縳之更急】縳虎爭如仗劍送烏騅貂蟬小字從何典砧杵寒衣寄阿誰弔古老狂無美剌卿家何壁可題詩

其二

人皆爲布罪蛾眉大抵蛾眉見若斯赤兔不嘶連夜艸白門猶望百年期贖歸沙漠中郎女嫁與邯鄲廝養兒兩者秪須半行字不知何冗奪松之

○九日登戲馬臺

臺始於羽宋武當九日嘗登臨六朝以後多取爲詩料余故特再詠焉宋武劉■﹝礻谷﹞也孫恩寇會稽將及山陰武以長刀奮殺數十人恩走海山陰幸全傷蛇見本紀

宋武登髙酣戲馬侍臣陪宴話傷蛇金釵各帕風吹落繡帽親宣菊插斜感慨長刀遮敝邑淒涼短褐弔官家欲沽一滴澆行在掛杖無錢何處賒

○嚴灘懊﹝並序﹞

幕至嚴灘客有及子陵先生者輒嘲之曰老漢捏怪終年著羊裘老脾寒病耶呼筆札來番舊案不兩句而石尢起舟幾碎擬牲往禱恐遺羣吏笑偸取兩句灰之誓於江曰亟歸當望禱

旣向東洋罵蛟母又從嚴瀨謔羊裘天教風伯爾休往膽落溫郎他自收細艸免冠羞下馬大江投札許沈牛客星久矣眠天上誰管驚沙打石尢

○馬策之死失挽一日自作小楷千餘腕幾脫遂感昔日之勞挽之

幾年燈火共熒熒此夕孤燈照獨靑馬氏白眉顰夜壑荊軻一臂失秦庭翡翠有魚提換米麒麟無夢送添丁馮誰去買太湖石爲勒元常墓志銘【贈小王魚二一翡翠玉】

○送白君可赴葬劉刑部【白好客人呼爲白孟嘗餉我鴨酒索祭文】

君到劉墳艸未長解將佩劍掛劉郎空橐屢歸蘇季子不諧遮道爭呼白孟嘗水掌乍肥鳧正貢泥頭未破酒先香餉余索我薤上露和淚隨風灑白楊

○送楊子甘復之京【楊久客歸必展墓】

我賓爾主各匆匆北去南來等斷蓬何事得無長太息此生寧有再相逢黃塵敢避騾蹄蹴紅淚初幹馬鬣封不但別離才苦惱時時悲喜戲場中

○張子錫嘗自題鏡容今死矣次其韻五首應乃郎之索﹝前刻其一﹞

十九寒交一搢紳【十分中九分寒交一分搢紳而巳】武略將軍好舍人【乃祖正千戶階武略將軍】慣喜迎賓虛左席【實錄也】生憎學女作西顰玉皇旣受三彭謗【見酉陽雜俎】金冶難畱七尺身【越絕書越王以黃金鑄範蠡】卽使郎君呼百日畵中未必下眞眞【畵中美人名眞眞某謂畵主人曰祀之呼其名百日則下主人交之生一子其後攜子躍入畵中畵中亦添一子】

其二

云作衣裳霞作紳詩壇畵譜一才人苦吟驢背忘髙喝爛醉蛾眉答淺顰宅畔大槐依舊國【海山宅有古槐借用南柯事】輪邊小劫可由身鏡容我亦年年畵比較今來漸失眞

其三

乘輿問疾禮拖紳爾卻拖紳禮若人君房本謝薇垣直【宋張君房爲紫薇省諸郎代筆海山亦嘗略代西淸諸直之詞】京兆翻工柳葉顰【海山得二齊姜甚狎畵眉之事不減張敞】祖述不孤雙大老【謂不孤其先世二張也】奪投【投胎奪舍】難認三【去聲】生身西牕昨夜梅花夢仙尉並【平聲】教贊子眞【梅福字也此作夢中戲言耳】

其四

玉花巾子綠池紳月旦訛評孝友人【巾子旁碾玉作插花瓶綴其廂紳必以練卻以異色練緣其它故俗人爭目以詭異而盡略其孝友】泣鴿晚猶垂母淚生鵝初不爲兄顰詼諧百出嬉三昧雲水千重了一身見說閻羅仍待制許君鸞寉去朝眞

○唐伯虎畵崔氏像因題余次韻三首﹝舊刻一首﹞

子建詞描洛浦神唐君色染博陵身巫云巳散當年夢吳粉空傳半面春韞玉求沽遭棄置采蘼多事問新陳﹝失二句﹞

其二

盤陀江上水仙神秦繆樓中弄玉身邂逅一番明月夜蕭條幾度杏花春嫁後形容難不老畵中顪色易成陳憐儂正是文君輩不嫁成都渴死人

○送張子成之江幕

公子材名本卓然宦遊翻得豫章椽靑天酒散滕王閣碧水風吹幕客船佩取司空孤劍在江連秋壁萬楓懸知君藻思多新賦彭蠡雙魚正好傳

○送朱大行

九霄萬里浩無邊黃鵠才飛隔紫煙子羽豈無修鄭手賈生原有去梁緣過逢寒士綈袍解告別先公墓艸芊若到禪齋問燈火夜深如待舊人然【余與朱讀書禪寺】

○贈中軍舊識

偶叨書記混名流況遇將軍是舊遊旅次關心供楚桂軍中畱客唱涼州夜寒牙帳城烏集春盡營門海气收萬里虎頭方食肉書生抱筆不須投

○贈兪參將公﹝並序﹞

比年海陸姦冗通市島夷其後漸剽掠居民壞城郭賊傷大吏以數十於是公本抱負文武流聲有年承開府之命提孤軍橫艘海中經涉春夏賊所當無不應手碎者東南萬姓賴以全活渭以孤遠每思一致緇衣之情而不有路會公入府城詣提督府中學士大夫若諸父老子弟知與不知望見將軍麾蓋感激有涕下者渭於是倉卒集裏閈同聲稍知歌詠者六人各著篇以頌其它散處不在不量寡昧倘亦有壺漿之意乎

孤城一帶海東懸寇盜經過幾處全幕府新營開越騎漢家名將號樓船經春若戰風雲暗深夜窮追島嶼連見說論功應有待寇恂眞欲借明年

○挽徐髙州大夫【山陰公之尊公也】

句容出宰四方師水部分曹八座知來視長公方幾日忽摧大老是何時懷橋因梓生悲易出塞還家得信遲絮酒一卮猶未得來年慚愧寄哀詞

○少濱篇爲金子【乃翁知惠州府號鑑濱金子時盛刻巳集】

兩代髙名百不磨山川其柰兩人何大夫付與扁舟興公子忘歸半頃波無數翠煙生碧荇有時白鳥浴紅荷眼前詩景刋無盡莫怪梨材索價多

○送郁丞入覲【予家軍藉龍裏與丞鄕都勻接又丞左顧失迎之】

聲華貴竹數淸平更有都勻亦擅名少府衣冠眞漢吏上都日月正虞庭從戎尺藉叨鄕裏下馬荒廬失送迎此際又從天上去令人倍憶館松淸

○唐簿得獎【醉翁謂其友朱生也】

鳳鸞何代獨無之枳棘卑棲盛羽儀挽粟一朝樓櫓去旌書連夜度支移邑多竹色袍俱映路近松江鱠每思黃浦醉翁聞此信定抽采筆寄新詞

○陳都僉五十【陳嘗藉生員後官雲南海樵山人子也】

靑衿常向泮宮遊共識將軍是虎頭萬里巳曾飛食肉五旬何事不封侯郤因阿大俄驚座轉憶而翁醉莫愁百歲光陰今巳半畱貂不解更何求

○送南戶部某考滿詩【送者亦同戶也】

楊柳春來未作黃憐君抱計向明光省中並馬𨿽無幾湖內遊魚漸覺長天下徵輸空杼軸年來供給盡邊疆定知後夜虛前席好奏南燻第二章

○郭某部翁嫗兩壽

峨眉西去倚天長引瑞流虹聚一堂龐氏鹿門同日隱竇家桂樹接枝芳酒卮共把雙鸚鵡簫侶同騎兩鳳凰自古陳家擅西蜀何如今日郭汾陽

○呂禮部再燈上元【時呂從杭歸值二月望而再舉燈燕】

祠郎宴客敞朱扉帆槳新從客裏歸百盞華燈縣未下兩番元夕賞應稀雨餘韮葉開籬剪雪後梅花遶座飛共道勝筵須有紀不妨投礫引珠璣

○方長公重五餉以江魚枇杷豆酒

江魚銀板枇杷金綠菽家醅一甕深方叔特分長命酒老夫正按小招吟且寬牛虎甘人責莫解蛟龍奪黍心萬絮千花馮巽二沾泥銜鳥美人簪

○章孟公招陪葛韓二丈特徵酒姬妙解雄舞辱貺嘉篇率爾次韻【盆豕事阮咸也章長公名啟謨字孟嘉號太元】

翩翩公子信陵君幾上靑山悵海氛朱亥侯嬴俱上客葛洪韓眾總仙羣杯邀去月當天轉魚幸嬌歌隔水聞最是攜燈橋上酌龍塘風皺一宵濆

其二

投轄風流近屬君坐淹鸛寉摩宵氛天河總沒雞三唱盆酒還澆豕一羣舞是公孫新弟子劇多優孟舊傳聞安知紅袖非優孟好學三閭哭楚濆

○再次章君【鄙杜門者八年矣章君餞葛君遠遊至與諸座客並艇枉邀勉爲一出而章君酒佳甚云七臘矣是尊公使君所珍物汝墳爾雅及郭璞都作汝濆】

妙醞端來老使君鉤鋒正破楚軍氛彊陪東道遠行客故笑西河久離羣四座髙談仍舊雨兩年重聽省新聞魴魚本自無辛苦多事樵姬唱汝濆

○沈先輩別歸松江十年再至醉而授筆倚馬懸河僕目以吳蒙辱贈七律次韻答之拗體

阿蒙一去東吳賒三日天風吹海槎敢言搖■﹝木虜﹞遮關羽郤喜舌辧如田巴若个聽詩頤不解苦予趁韻鬢先華幾淹白坐不投轄實少靑錢付酒家

○陸先輩乃翁曩謬我以函丈後聞多內鬩先輩來知其詳可哭也先輩拈詩弄繪亦自彬彬可人於其去用沈韻追賦沈陸之交也袖鐵錘防害云是渠實事【時大奴鬩墻故有末句】

沽酒無錢賒莫賒況堪提柳問鯿槎家本吳山詩似畵客經浙水字如巴喑嗚袖鐵爲朱亥涕淚當笙廢白華我亦朝昏聒荊梓幾回舌爛在田家

○陳伯子守經致巨蠏三十繼以漿鱸【二兒北遊久滯每占燈花又連旬淫雨】

喜有賢人敬長心老饕長得飫烹飪陳遵甕減封泥液董卓臍髙塞塢金燈火每占花黯黯人琴俱澀雨沈沈細鱗紫甲宜觴物酒乏詩窮更漏深

○十月望後反舌競飛鳴四五日

仲夏聲宜收反舌仲冬何事競聲聲春秋月令卽無準郊藉時鳴底不平大梵咒長翻黑齒小蠻曲短換朱櫻誰能一一奧分別嬴得芳齋自在聽

○送錢君緒山

南昌自古盛才賢亦仗臯比啟妙傳肯使異同虛白鹿但教升散遶靑氈文成舊發千年祕道脈今如一綫縣況有陽城方予告好從暇日問眞詮

○壽杜通議之父母

侍臣舊立雲霄上封誥今承日月旁雙管鳳簫娛老伴一函鸞字捧仙郎頻年祿養緐珍鼎此日霞觴注瀣漿更喜賓遊來結駟髙門誰不羨榮光

○壽戴柳州父母

松溪舊說神仙令椿壽今符傲吏言過客倉皇辭上座長公金紫擁華軒笑看浮世憂千歲自養靈臺湛一元將挹淸光陪杖屨恨無羽翼卽飛翻

其二

壁水靑衫舊有名恩波白首喜親承雙飛老鳳人間瑞千里神駒天上行共擬腰圍行束玉此時心事愜傳經髙門咫尺連滄海遙對仙人白玉京

○壽張翁

翁年八十儼寒筠聳骨方願鬢艾紛舊種槐枝髙入漢今傾桂醑瀉從云兒郎遶膝微搖錦賓從過門半是文眼見吾儕是童丱轉驚五十四年人

○送徐山陰公

捧檄將行夏正中壺漿西出路重重三千里外知明主二百年來有此公鳧去何亭不畱舄雀飛苦个爲開籠眞於滿邑南燻裏別感翻翎一段風

○送葉君子肅訪楊龍泉公

山連閩越最奇觀君去龍泉幾日看夜月暫稀禪寺會秋嵐應滴客衣寒過辭徐穉言相贈久別楊雄見定歡卻說書齋歲雲暮幸相除拂待歸鞍

○幹溪許某是蠢子山行遇二仙女折松花令其送往香鑪峯上見二人棊他日又見二女令其送往秦望山上與二桃一符一詩曰子父母肯令子來則啖以桃而來否者且燒符後許亦不與父母桃陰置香廚上父母亦不與來而許輒燒符後視桃不見余登秦望山山人對余說乃是前年事

求仙尙自隔蓬萊仙子一雙何事來解佩人間托流水吹簫去路向瑤臺望中海島茫茫斷別後松花歲歲開世事如斯渾不解靑山落日坐莓苔

○洛神圖

旌幢片片引長虹蓋下眞珠絡幾重洛浦神仙何所似陳王詞賦宛然同輕嬌欲墮波先捧刺繡才飛水自籠雲鬢雙回環佩解可憐交甫暫相逢

○燈夕送張君之滇迓其尊人

今歲風光倍覺饒無人不去踏虹橋獨辭午夜千門月去迓髙堂倍裏遙飛蓋梅花梁苑雪歸帆楊柳楚妃腰此行不爲營名利要度衡陽雁影髙

○送應公子之金陵

公子行遊寶劍輝寧親彩袖靄庭闈西園別飲芙蓉夜東道誰開燕子磯萬里江光飛海岱六朝艸色上人衣髙皇舊事馮誰問賦得西京雁帶歸

○應索柳溪雙壽詩爲張封君

鵷雛彩翼翽靑雲簫裏偏娛老鳳羣柳碧一溪開別業橘黃千樹稱封君遶庭羔雁光流霰映酒翁姑色並曛看取仙郎無限事鸞封還換幾回文

○答次吳靈壁【時虜報頗急而吳約以騎相迓飲邸中】

爲郎靈壁苦紛紜預擬精裁一片雲遣騎總無虛左轂甚恭郤似信陵君遼陽虜檄頻飛羽細柳鑾輿自勞軍縱使馮唐項白盡大都不分日摛文

○寄散亭

幽亭初落禁城新禦墨旋飛寵近臣金馬從來宜大隱銀璫何遽乏髙人卽馮闌檻晞春發未許溪山乞此身不信試看鷗鷺侶翻飛長在鳳池濱

○送鳴教【總戎柱史皆其東道主】

髙鳥時時集上柯髙人日日結鳴珂總戎事業簪貂近柱下風稜避馬多憶昨爲予悲四大抵今誰不讓雙蛾因君一寄倉庚炙欲啖丁儀柰晚何

○某某兩君舊主人招之相繼北去

無柰長安道路爲兩年兩度去相知畱連舊醴東家在悵望佳期北斗移邵伯倉蚊連夜鴨河間紅樹早秋梨奇欝當年我亦經行此渴後如拳馬上提【古仙詩北斗團團曉柄移有似佳期常不定】

○朱伯子以恩貢首選北上送之【乃翁嘗知彭澤仲蚤入史館】

寶阼風雲應六龍莊雅丹霄煙霧矯雙鴻君王虎觀才陪兟﹖車女弟蛾眉早入宮妙致梨栗可嘲彭澤子賢良交辟大馮公黃門愼莫催廷對遠想正在從容論及儂

○玉簪盛花嘲之【燕中玉簪若干盆若干錢而越頗賤之】

去年百葉僅遮根今歲千花爛壓門帶佩銀鈴搖綠帔琵琶玉肘滿烏孤時從鬢底嬌臨鏡曾記燕中買論盆秋後芙蓉憔悴盡膏煙泣露領江村

○送趙某丞瓊山偕乃弟贑州興國典史並往之任海公名瑞者正其治也【趙上虞人孟嘗還珠亦上虞人】

三千里外梅花嶺十八灘邊雁序心一葉煙中親渡海雙鳧堂上伴彈琴官廉合浦珠仍返鵬在南溟縣正臨匹馬盡堪長問政雙松應蹔輟髙吟

○倪君某以小象托賦而先以詩次韻四首【第二首倪詩以略誤推我設色畵多用氐﹖隹黃作底倪頗淸瘦又嘗客吳攜一吳童歸阿童王浚小名歌見古樂府九方臯爲伯樂給薪第三首倪詩以黃祖諷我倪有孝友名我故獎以黃童黃香小名也又以幕客諷我故有末句前首終童亦終軍小名也亦喜禪象頂裹幅巾似冬僧第四首倪多文亦稍傲睨象邊一童子煮茗倪別有七言絕諷我云猶喜曾無江夏權謂我幸無權耳不然卽一黃祖也悞矣悞矣】

卽看負劍遊吳客終是拋繻入漢童阿堵虎頭𨿽易擅浮丘寉相本難工敢於玄白嘲楊子尙恨丹靑敗乃公算更難描誰面目矮人咄詫戲場中

其二

評慚王浚推王猛影伴吳童唱阿童飯顆山頭吟總瘦雌黃舌底吮難工誰能相馬如薪者若个描龍不葉公忽憶人心如面語須君著屐九回中

其三

只知江夏多黃祖那知江夏有黃童宿蚊未易輕紈散老蠹猶鉆故紙工遊戲巾裾畱髮佛扣參聾啞大家公慚非十九人中客付與毛錐玷畵中

其四

注經筆遶三墳簡炊茗煙籠五尺童秋水瞳人雙眼白春風剪子百花工無權江夏今誰个有用雲林舊是公欲扣比方應不對子綦正在■﹝口答﹞然中

○壽吳溧水【湖州人】

西來天目碧嶙峋中有苕溪產異人昔日臨文俱入妙今來作吏更稱循栽花潘嶽垂靑簡飛舄王喬覲紫宸自是生來多道气非關嬰奼出黃庭

○送張會稽公入覲【石洲公】

霜白天寒出欲枯旌旗髙捲出名都不將竹箭爲方物但學循良似漢儒宮闕近聞修五畤君王自合訪雙鳧卽如明府生民命莫對神仙有與無

○春日蕩漿鏡水【效體】

短槳長橈出鏡湄弱羅和日本相宜廣原積綠催芳急幽谷新鶯吐韻遲雜蕋攪絲飄易斷柔波排荇蕩難移麗候佳辰應靡待飛觴緩遞棹停追

○緋桃篇

桃花映戶復臨池聞道穠芳滿上枝誤落自依裙帶繡語偏娟倩乍開猶學口痕脂添妝影入玄雲鬢折寄香隨錦字詩借問世間誰得似鄭家紅袖倚門時

○奉送林山陰公赴戶部

聖主憑軒策士林使君綰綬拜山陰事當流水才援筆縣傍髙山好弄琴天闕徵書隨鳥急地曹分署映花深東南財力公俱悉會計應勞夜夜心

○幕府遊武夷九曲令擬詩【時兩道者縣居削壁下迎幕府】

翠蓋髙牙停曲徑仙宮廣樂導淸遊風傳短吹音還遶山夾回溪影自流關尹預占函穀气桃花故引武陵舟歸來別有笙歌擁看月重登庾亮樓

○王將軍再邀觀獵予方歸越不赴

車騎環林欵客扉束裝初罷曙鐘微西陵自喜揚帆渡東郭遙憐控馬歸荒艸回堤天共遠鳴鑣撲地鳥俱飛懸知行樂無過此何事朝朝與願違

○鞋杯嘉則令作

南海玻璃直幾錢羅鞋將捧不勝憐淩波痕淺塵猶在踏艸香殘酒並傳神女罷行巫峽雨西施自脫若耶蓮應知雙鳳畱裙底恨不雙雙入錦筵

○送績溪胡氏兩公子

翩翩公子鳳毛長幕裏辭親彩服揚共羨連枝承雨露那堪分手在河梁天邊並馬看飛雁篋底分衣認佩香自古世臣元濟美看君此去有輝光

○送同知王白竹公

幾年佐郡巳資深金馬懸知有陸沈捧檄重來渾了事拂衣歸去本初心綺琴暗憶瀟湘雨粉署眞辭暮夜金桃李戀春畱不得秪培棠樹長淸陰

○王母壽詩【王之臣乃母臣自編世集索詩】

鄕裏爭傳太母賢世家親是長公編半生辛苦流可筆百歲榮華表暮年白髮當尊搖鳳翟彩衣遶座雲煙此時定有添籌祝不放金陵酒似泉

○寒食後駱君攜酌次其所示別作韻答之

破鐺長拾鵲巢柴忽枉行廚向此開笑引醇醪對公瑾悲生寒食哭之推竹書劫傍渾應燼花雨天愁亦懶裁海水海風鶻翼盡坳堂偸此一浮杯

○駱復用韻和答再次之

獦獠一束嶺南柴五葉傳花自此開顧我久無傾蓋語多君剩有法輪推鄰園筍色班如淚客甕梨春醉未裁盡道髙陽擔曲蘗誰憐有托付深杯

○賦得云渠篇贈親交馮君

年來懶向紅塵地喜與馮君結社遊數片寒云迷野屐幾條秋水掛髙樓分爲池沼搖明月獲郤魚苗打白鷗聞道十洲元不遠要通一派接扁舟

○劉伶鍤

片鍤縣車鍜者誰定知叔夜爲儂錘柳邊幾受寒泉淬【音翠】花底長陪醉客嬉四大還家何用爾一時奪彼亦嗔伊古來兢詫萇弘血化碧當年若个知

○仲春有客登西興鎭海樓觀潮寄詩答此

爾眺西陵展妙裁我依南郭■﹝口答﹞如灰徐娘洵老多情去枚叔觀濤七發來片鍤任埋償酒業雙魚長跽正花開比萊莊上【是其莊名】門如水碧艸茸抱鹿孩

○吳子明際訪蛟門訪沈嘉則諸名公

吳郎少小解聲詩月露風雲薄不爲孔雀東南【古樂府詩題】將許偶關睢窈窕是其師忽思海畔推諸沈欲拗橊花寄一枝【時五月三日】不若買舟親訪郤深談正是日長時

○十四日飲張子藎太史宅畱別【久系初出明日遊天目諸山】

鬥酒那能話不延此行無事不堪憐弓藏夜夜思彎日劍出時時憶掘年老淚髙梧雙欲墮孤心缺月兩難圓明朝總使淸光滿其柰扁舟隔海天

○五十生辰吳景長攜諸子弟餉予圜中

回頭四十九年差兀兀將身伴肺嘉【石名太古以石爲獄】齒數眞慚虛犬馬枝榦猶記渾龍蛇縱令百歲能餘幾況復孤舟未有涯多謝諸君畱醉久棘墻新月上梅花

○雪中市樓災【時有新聞】

千門六出枉滕翁一燼飛翚了祝融正訝瓊臺穿電急【瓊赤玉相沿誤用耳】忽驚海竈煮鹽空餘花落座涼焦額泮澑隨人泣斷風插漢冰心知幾座昨宵新爍兩髙峯

○送周縣公量判南康府【職捕盜】

鳴琴臥治正相安忽作監侯水國彈司馬江州行擊楫少年湖上正探丸靑牛谷祕遺經在白鹿山空講席寒餘力不難興絕學預爲吾道一彈冠

○雞聲【聞雞起舞左傳賓孟見雄自拔其尾問之侍者雞自憐爲犧也李白詩有何日金雞放赦回蓋以雞竿銜赦書唐制也】

夜郎詞客絕羈棲江左微輸餌牧羝無事著鞭誰起舞不煩銜詔正堪啼雄吭莫殉靑天曉利嘴畱防繡瓦齊自古擅名危不細每因吚喔首爲低

其二

自許圓吭全令悳未輸丹頂擅鳴臯香消幾喚山牕午漏斷頻呼海日髙杜曲盡教催鬢老秦關曾放竊狐逃翰音也是登天物肯向梧桐羨鳳毛

○蛙聲【塪井之蛙盛談其井中之樂以矜東海之鱉出莊子公冶長被縲再得鳥言而始雪晉書佛圖澄聞塔鈴自言國有大喪亡而石勒果死此詩謂烏能言則蛙鳴必是言矣且鈴無情與虫鳥異尙能言今蛙有言可忽之而若聾若瞶耶但無佛圖澄之聰聽耳戲詠也】

綠蒲池畔渾蠻語明月樓中攪客眠東海劇譚當此夜華林一問幾經年鳥言雪後人應老音味淸迥鈴杵風吹話自懸況是含靈苦饒舌不應聾聵付茫然

其二

微虫亦藉語言通細雨黃梅處處同近水人家喧鼓吹隔牕燈火課兒童爲儂作計無如啞縱我能聽亦似聾寸艸尺蛇須仔細莫教花落怨東風

○蠅聲【後秦符堅將赦自艸詔甚祕忽大蠅集筆端巳而化爲人呼長安街市泄其事又蠅能亂黑白敗壁然畏蜴又能亂雞聲見齊風又小雅曰營營靑蠅止於棘讒人罔極交亂四國蓋以比人之讒也夜朝之朝音潮正指齊侯事四靈謂麟鳳龜龍蘄州產綠龜俗云能辟蠅】

報赦先來呼外市含煤欲去敗連城竟窺趙壁穿廷入公向秦王遶筆鳴午曲故繁欺蜴睡夜朝直誤與雞興何人巳墮營營穴﹖開枉擬蘄州買四靈

其二

時呼綠祫過關內更挾朱唇乞醉鄕遶座吚嚶羣止棘乘風宛轉共吹簧翻嘶晏麈香徒辟一亂辰雞夜正長愁殺滿城簪艾客兢將雙耳抹雄黃

○蚊聲

南燻吹漲綠胎虫插喙如芒響不窮飽嘬巳馮喧夏月哀吟翻苦怨秋風深致沁人一城市客朝攤外百甕酰雞晚瀝中施與皮囊枯亦得只愁無計作家公

其二

秋唇應候自應花夏帳誰能障爾嘩萬馬迎風飛箭鏃片潮隨雨上江沙籠巾較可蒙頭睡傍耳難教借鬢遮聞道靈符能絕響欲從勾漏覓丹砂

○送某公遷南戶部

馬上尙書白面郎居十新喜舊周邦齊梁花月談雙燕淮海風煙隔一江積水遊魚中庫板白糧紅粟里人艭西臺禦史生祠在專待君侯與作雙

○雪中紅梅次史叔考韻

雪中最妙是紅梅糝糝團團並作堆幾點粉胭嬌入座數枝濃淡巧塗腮繁華種裏仍冰雪蜂蝶業中任去來醉後移燈玉闌畔嫦娥扶影上瑤臺

○史叔考荷汀號篇

若耶溪水積長汀中有荷花出藻萍葉底嬌歌蓮女亂晚淶眉黛遠山橫紅衣倒護雙棲鳥綠濲時波一片冰結社此中應絕勝欲從何處覓蘭亭

○潘子以落花紅滿地爲題令賦

自古有新終有故從來無故亦無新風雨不禁三夜擺乾坤別換一番春醒憐滅燭逃紅粉醉臥沿堤爛錦裀若使黃金能鑄蔕至今桃李屬安仁

○張封君挽詩【杭人也種茶竹五畝於一片雲所一片雲南山奇石也】

五畝茶園萬竹紛艸堂何歲去徵君紫苔漫蝕千金劍蒼蘚愁枯一片雲級予郎官從日下人稱長者隔江聞細詢湖上藏舟處倘並孤山處士墳

○某平湖詩應索【泗州人號築野姓傅時知平湖縣】

有客攜我靑絲壺半側儒冠說宦途泗上風雲猶聖祖江南桑柘數平湖歌謳一國誰能借美剌鄰疆亦豈徒兩點傳星明出宰君王連夜夢雙鳧

○予奇梅領之松客有誇予以滇者

客行猶記五更鐘萬樹梅關東復東忽作波濤初雨後蔚如煙霧遠看中近聞萬里歸人說更訝千盤薄漢雄物產絕奇安有極髙昌虎珀照天紅

○紅葉

朱顏晚作鏡中姿紅葉秋嬌野外枝愁緒幾宵催鬢髮林霜一夜老胭脂寒村半映烏棲處破屋偏堆杮爛時蓬底一稍尢妙絕漁舟絕勝蓼花維

○酌張氏山亭時病瘧歸後復自酌至醉柬此

隔林攜榼近庭闈舊業新祥兆不違竹下彤雲芝一本松間彩綫雉雙飛媚筵小洞迎苔出掛嶂涼絺帶翠歸醉後可容逃瘧鬼夜深重調酒兵圍

○風木篇應索【鳳陽人舊爲南戶部郎曾定控糧叛卒玆參閩】

建業風煙宦邸身曾收叛卒蕩京塵鎬丰宅水龍飛地劍佩趨庭鳳起人早歲弄雛歡不少夜風搖木涕何頻近聞佐伯畱閩海蜊蛤菇蒲並是春

○送某君之京

春宵燈後雪初晴抱劍封書事遠行廿載酒尊皆北海一朝才子獨西京棘墻付與啼邊淚柳岸應愁別�鶯若顧蹇驢尋好景有人說我舊遊程

○季子賓五十【謂賀生子第二事○有一副室】

才見靑衿紺領圓五旬頭白一何便通家忽巳經三世問齒眞慚大九年誰見買蘭秋不子從來稱驥老能先兩般賭勝看髙手急敞茅齋備客筵

○長至呼大兒飲

馮將坐息凖歸陽道吸禪呼鼻鑰長雙壁再回圓篋赤片葮初破卵泥黃糟醨難自曛長日豚犢能忘舐大楊百命今朝生意始一門灰槁斷人腸

○送某君曁其伯氏還松江

燕市相逢巳莫春弟兄傾蓋往來頻海天一日歸雙雁柳色長亭悵幾人等是苦辛尢日莫漸逢蓮藕始鄕津不知黃浦秋來月醉後同誰网細鱗

○送子肅赴三團營【時子肅病喘人謂其行也不宜熿坑故賦此慰之戚總其舊主也】

萬里從戎赴朔屯新秋騎服雜涼溫南人煤火滿京國東道髙牙壁蘇門貂賤不妨吹季子劍長久巳識王孫客中如此良堪住枉說風沙晝夜昏

○壽王龍石二府

使君稱壽紫虹纏輿頌臺歌美盛賢銅章曾佩二千石玄發新晞六八年【此公正四十八歲】髙譽白雲畱省署歲星金馬舊盤旋玆辰正值稱觴侯剩得蟠桃出帝筵

其二

海國紛紛艷菊枝和風偏薦小陽時慚爲桃李蒙春色喜借松筠什慶詞兟﹖車下文章黃甲第江南財賦白雲司莫言佐郡淹明府玉佩行看集鳳池

○代某往壽

椿葉萱條本並芳授經和膽亦同行如何此夜瞻南極獨伴長春映北堂舞彩翻嫌非具慶霞章行看出明光抽亮作頌期他日百歲流霞滿玉觴

○送府學某師推處州【時方攝余姚而衙多妙侍處州盛以露釀四方多來販名金盤露郡衙對萬山】

扶風帳底舊吳娃把燭今番照削瓜秋露滿城醅酒郡春云數片對山衙禹嶠舜川題正急嶺猿灘雪去何賒莫言桃李俱回首爛艸孤心一夜芽

○樂閒園詩【神虎卽神武也六朝以來以虎當武或因國諱耶其人司幕布政】

卜築名園別有村秪憑魚鳥送芳尊一冠神虎懸薇幕五樹鳴蟬種柳門世上督郵應不少裏中親戚豈無存歸來一話何妨卻拋擲晨光直到昏

○馮伯子新居是三月望【居在飛來山下鄰學官浮屠始居紫金街】

新居明月滿天街夜踏春陰若个陪一自紫金辭舊伴嬴將蒼翠遶飛來紅芹笑指宮墻傍白塔閒看鸛寉回未必三遷專爲此卻因得此恣新裁

○魏文靖公卮貯以梓匣輒賦【魏公名驥蕭山人吏部尙書謚文靖餘觴特海螺而巳故有紅螺白豨之句杯得之水澄劉氏之先世以石米買而制如一小荷梓木有紋曰鴛鴦錦】

璆臺鎏盞妙京畿若个豪家不打歸舊買紅螺俱粵翠新收白顙總遼豨不辭梓檢鴛鴦錦那取蘭陵琥珀飛莫問鯫生辦不得卽令辦得惹翁口﹖﹖

○兪母節詩【無錫兪翁與母訣書冰心雪操四字母遵之教其子成進士時同知紹興兪大夫汝成工詩故永其母者饒有雅構】

槁砧一別淚闌漧冰雪遺書墨未漧每執寒燈看不盡獨居羅帳歲將殘紅妝久歇孤鸞鏡白髮仍簪五鳳冠地下相逢應有問丈夫猶自立孤難

○俠者

縣門一見不通名入肆開尊俠气生卻說吳中姓梅者曾過燕市弔荊卿路逢知巳身先許事遇難平劍欲鳴自古英雄成濟處也應君等爲橫行

○與季長沙老師及諸同輩侍宴太平葉刑部先生於禹廟【時老師值生日葉自太平遠來亦避賀生也葉與老師昔同官南部】

長沙太守西曹吏從在南都數往還舊日爲郎俱白首今朝稱壽對靑山萬松夾道將成石一水當階恰抱環陵寢年年謁春旦偶因嘉客得重攀

○吳學師爲白賁將軍索賦敕書樓【樓在南昌以孝行得褒書】

髙樓內苑隔塵凡細雨斜通南浦帆秪爲承恩自霄漢不關招隱向叢巖瑞云偏捧啼烏樹繡拱端居賜璽函聖孝由來感麟趾風人因得撰周南

○順昌諸友約陪遊武夷後俱不赴道中追憶

勝遊曾許得相親獨往仍憐舊約頻飲馬溪邊花照水更衣樹下雨隨人靑山盡繞官程曲紫气長畱蛻骨神自識仙蹤杳難覓歸來笑說武陵春

○過許君精舍【岱輿】

髙門偏自傍城隅車騎迎賓席每虛西去垂楊臨大道東來流水遶淸渠牕疏積曙晨搖筆花樹棲螢夜映書更喜數爲文字飲新秋還得慰僑居

○季子守宅觀音蓮

昔聞火裏蓮能長今見蓮從陸地栽廣葉祗馮圓性轉麄花全借法身開叢搖寶鬘風中去气遶梅檀雨後來試問集觀誰具眼解將眞見聽飛埃

○送允大周君北上【時燕別於西湖】

新關彩鷁正相催別燕偏臨湖水開燕市酒徒還未散漢京才子訝重來繁花拂棹含輕霧小估鳴箏掩薄雷卻說追遊能幾日連鑣重遶大堤回

○壽胡令公【時督撫浙直江福】

幸從羣彥集芳辰申甫生周別有神以徳旣堪三壽頌將身卻奉萬年人劍光激座催歌急海色流杯送酒頻更取一卮飛作雨江南無地不陽春

○奉送布政使胡公督撫江西【號栢泉視陜學疏北虜策行世】

南國甘棠付召公新行﹖﹖兼掌一方戎手握兵符分閫外身披儒服坐軍中樓船自映行邊水甲馬偏嘶戰後風寄語探丸誰氏子請纓曾上漢廷封

○行經玉山弔孫烈媍【孫士人家也無子蓄一妾身遇賊袁三媍欲全妾身佯代之隨賊度妾去巳遠始罵賊賊刳其五內死錢緒山公命作】

桃花含子怯風殘少媍捐生爲所歡趙氏存孤較猶易木蘭替父不爲難鏡中玉靨迎刀碎頭上金鈿照膽寒此際白虹應貫日非關易水別燕舟

○齊雲巖【嘉靖間勑新之】

漢京何用祀神君福地仙居處處聞懸水千絲非雨散層山百葉是蓮勻鋪明上與毫光合瓦碧平將樹色分莫道無如明主切萬年應馭鼎湖云

○嚴江茅大夫見贈賦答爲別【鹿門】

漢將移軍細柳營每從髙會聽鳴箏惟應落帽當筵醉那取從軍載筆行彩鷁停風維曉岸斷鴻隨雨入秋冥江堤芳艸霜中盡明日將誰寄情

○答嘉則

才子能文幕府收將攜篋劍副行舟碧幢近映江光暮彤管遙分樹色秋萬里煙波雙伴影幾羣鳧雁一�洲回看天際冥冥處搔首西風動客愁

○崇厓

崇厓薄瘴接遙天兵馬宵徵踏月圓漸度重關增曙影半畱行竈減炊煙萬山束路通千里二水分流各一邊蜀道傳來還覺險髙歌一曲使人憐

○北上別丁肖甫於虎丘

少年同學共靑氈一劍孤飛何處天別後相思應與共向來心事尙難傳樹連古道冬催雪水泛寒燈夜泊船自是陽關歌不得秪馮尊酒醉君前

○徐州道中寄諸陶兩翰君【南明念齊】

敝裘短策去翩翩昨奉離觴似來年目送浮雲悲遠道心隨飛鳥向遙天河流遶岸紛成渡馬驟將塵踏作煙客裏自甘如此景不堪持贈玉堂仙

○贈錢君【錢龍泓時客京師以翰藝自給有封侯出鎭者百金要之不赴】

將攜彤管遠行遊燕市羈棲歲月流白壁不逢知巳獻黃金曾卻貴人投歸看破匣幾緡在出鎖閒房一榻畱好與南州徐孺子時時同醉酒家樓

○香山寺僧方荷能詩出其師護松號冊索次

壇畔蒼松綴紫苔遠公曾記昔年栽不教秀色流華屋只放疏陰覆講臺愁爲石化將鱗去喜作濤鳴雜梵來卻憶吳山五千樹寸秧盡是老龍材【中峯和尙種松五千本於吳山今皆連抱矣】

○送葉子肅再赴閩幕

我昔曾操記室文君今又作幕中賓共憐蹤迹隨萍梗誰道詞章動縉紳楊柳自抽離客思櫻桃初學美人唇此時欲別難爲別況復啼鶯弄曲新

○送季子微北上【乃翁彭山老師服方闋求志閣臣】

吾師有子舊承顏千里徵銘館閣間去綰數金酬彩筆歸鐫片石藏靑山野棠立馬人辭墓津柳迎舟客渡關滿眼臨岐雙涕淚不因爲別故潸潸

○乙丑看迎春【時病初起】

靑帝鑾旗繞大堤東郊仗引恊羣黎枝輕巳作開花意履重偏多奪彩泥一道風光隨曉騎兩行簫鼓雜春啼微屙豈只都除祓兼得陽和滿袖攜

○病起過仲虛山人遷宅

山人第宅幾經遷景物無如此地妍西去河流通郭外南來山色落檐前賓遊並作桃源覓魚鳥眞成鏡裏懸病懶數過翻覺易小舟隨釣系籬邊

○送彬仲應貢北上

經閣詞林早擅名莫將難遇嘆平生巳通薦藉非無路不負相知在此行萬里桃花添馬色一行徵雁渺離情定知後夜相思處獨坐山居對月明

○壽王光祿

芳園本自樂嘉賓況值生朝集慶辰皓齒定知翻壽吹【家僮善音】長髯應許並仙人【君美髯】飛觴候月心耽夕抱甕澆花手占春最喜陽和如有意流葭初動管中塵

○圜中懷宗師馮公寄呈【少洲公時陜右使】

長從日下望長安花鳥驚春幾歲闌分陜秦藩雙嶽重傳經吳館萬松寒叨陪國士蒙知易誤飯王孫覺報難卻說更張慚妙手翻令一曲縶南冠

○鳴教五十

海東幕客總翩翩旦日筵開海嶠連百歲易過今巳半一生儺遇各成憐飛花自滿談經宅帶艸時縈辟��更欲與君論个事不應身世老虫箋

○節慈篇爲吳通府公祖母夫人賦【夫人新寡時通府之父方提抱後亦爲州判官葉子肅至自休寧爲索之而作】

靑年妝粉久辭勻婦節親慈世所聞身作孤鸞惟照影眼看雙鳳遞淩雲嬰情繡褓山俱重結念並刀水不分病起巳拋人世事轉因題詠淚紛紛

○景文三十生辰次韻

於家後代應髙門靑鬢流光遶幘痕剡曲相思老朋友習池遊戲好兒孫芳年易去將誰怨末路難酬是子恩稍喜籠中鳴雁侶聯翩作字叫天閽

○王先生示其夫人哀詞賦此奉慰

白頭靑鬢久相知不覺音空手下絲機斷舊成羊子學飯餘今憶孟光眉西天花雨重生路南國樛陰逮下枝卻說碧霞池上鳳幾回著意伴英雌

○讀張君叔學所作姊氏狀卽王先生配也用前韻寄之【屈原姊嬃每自潭水歸慰原叔學宅白魚潭每舉輒落迹稍似之】

女嬃遺事弟親知書罷雙懸淚若絲潭水每歸憐放逐粥鑪無復燎須眉班門有女成三士竇樹如君占一枝好志不應無外史豈將文字鬭雄雌

○送金先生宰武康

昨歲承顏畫地中看君道气暖融融蹔辭飾鷺升堂鼓去泛仙鳧送舄風芳佩陸離紛水艸短蓬朱碧寫楓極知望气須雷煥不到丰城意轉慵

○送禦史大夫趙君節鎭川貴說得冕玉

霓旌萬里擁樓船共說牂牁漢郡年秋浦送人歌白薴夜郎吹笛待靑蓮兩藩重鎭盤江合五姓番君後殿延北極從來俯南陸好將柔遠答皇天

○夜宿龍南山居聞梵

寒林禪室數燈懸淸梵才聞客未眠去遠依然歸夜靜來遲猶自戀香煙性靈微觸經衣上僧散餘鳴遶壁間聽滿未方何所礙修行誰證耳根圓

○送王君入監讀書【新建應襲】

繡裳赤舄事徵東麟閣曾經論武功聖主何心收印綬遺孤今日大山中過辭家廟貂蟬在獨上關河雨雪融寄語伯禽多自愛成王原不忘周公

○殷孝子詩【盜將刃其父奔代之數言而解】

心上經綸元皎皎眼前圖牒總班班若令死父於人手何用生身在世間一念未萌看惻隱片言排難見機關因之忽憶移忠事不信諸君不汗顏

○送李縣赴調【養虛公】

好將寵辱付浮漚公道於今何處求誰謂一春淹別駕又飛雙舄向神州秋歸遠水行應杳夜發輕舟挽不畱楚璞由來天下寶不妨明主再三投

○送新昌某學師諭告致還南康

絳帳中橫半席靑鄰庠猶自識先生傳經鄕國聞朱陸並馬吾師是弟兄漢室尙須垂白召明時何事拂衣行試教別後從西望還有春風到小亭

○次日復酌於鄰捨登飛來山訪浮峯上人

瑤榭瓊臺望轉深紅雲穿日散輕陰天畱霽雪教人賞地放寒梅要客尋閱歲巳知頻攺易逢時何處不登臨悟來自笑渾多事何用題詩在碧岑

○贈李遼東

十載棠陰滿郡中更慚桃李倍春工江南髙枕新司馬遼左長城舊總戎笳吹閒飛蘆渚月樓船時泛錦帆風太平坐致今如此猶費深籌盡燭紅

○登滕王閣

南浦雄州開水上髙臺積翠遶天涯匡廬地遠連秋樹荊楚山長入晚霞新閣不巢唐幕燕莫林多下漢江鴉歸船便取章門路西去郊原日易斜

○人日立春

年來日日風淸日今日風淸更可人遙獻美湯憐送節更聞金勝簇新春煙添柳色看猶淺鳥踏梅花落自頻有致東閣早時聞一曲卻令和客不勝新

○每過兗輒擬謁闕裏轍阻追賦三首﹝前刻其一﹞

明珠不解捨衣邊日禱驪龍枉自虔借問儒家懷闕裏何如佛子慕西天片香幾買經過日萬木終懸會葬年只尺翻來一不至是誰騎馬倩誰鞭

其二

約如一豎牧千羊博取三墳覽百王誰越殷周徵夏禮獨余江漢寫秋陽孫枝歲久龍鱗暗翁仲霜濃馬鬣長不用今朝愁不至年年此路自堂堂

其二

令威絮氅不勝痂遼海羈雌別怨賒半取冰紈欹篋扇雙遮鐵柱插江沙悠悠一念終銘石掃掃孤檐且落花安得徵君三百字暮潮秋雨洗龍蛇

○聞有賦壞翅寉者予嘗傷事廢飡羸眩致跌有臂骨脫突肩臼昨冬涉夏復病腳軟必杖而後行玆也感仙臒之易賊羨令威而不皆橫榻哀吟輒得十一首﹝前刻其五﹞

兼兼借比未能雙盡日鴛鴦戢在梁丘伯易占何相薄盧生難膠卷鮹僵年來羅网渾巫蠱爾輩瘡痍尙稻梁騷簡半爲魚所盡淚痕多是弔鸞凰

其二

令威絮氅不勝痂遼海羈雌別怨賒半取冰紈欹篋扇雙遮鐵柱插江沙悠悠一念終銘石掃掃孤檐且落花安得徵君三百字暮潮秋雨洗龍蛇

○陸子寄餅

餅餌枚枚旨且柔老齦呼鈍也餿餿菜園此日來羊腳蔗尾何年到虎頭醉倚西鄰招禴祭戲將南面問骷髏因之忽憶而翁睡一覺今年三十秋

○史甥以十柑餉

黃柑久矣斷衢州甥也何來十顆投照酒影中陪皺正無鹽腮畔落粗癅小兒塞上甞寧得病老牀頭渴正求我欲爲儂添一傳大蘇先許拜穰侯【穰侯見大蘇黃相傳】

徐文長逸稿卷之四終

●徐文長逸稿卷之五

山陰張汝霖肅之父王思任季重父評選張維城宗子父較輯

五言排律

送張子藎會試

贈錢生

方氏子園並蒂王瓜四予頃亦稍圃

予寓圃亦產雙瓜方稺如琴軫爲人落之

芷齋號篇

挽某君之配蔣

送通府熊公

元夕先一日諸君俯屐小飲聯句盤中棗旣各散去余隱括其剩雋而東陽袖珍不勝仿悍此後當咋指多多益善又能市人使戰眞詩中淮陰也

中秋發舟越溪將遊天目同韓達夫門人吳系馬策聯句

○送張子藎會試【正月十七日】

春雪作花日題紈送子都懸燈當歇夕卜采詫摴蒱杯濤宕椒碧酒膽與人麄身伴棘墻鼠心搖芳艸途不得雙握手惟聽只呼盧看君將筆賭一擲萬靑蚨

○贈錢生【善琴療書及蒔花藥】

越有錢生思親得令名片蘭如惜寶一慟欲崩城綠綺橫長石靑囊挾內經栽花文士集悟艸擔夫爭儒雅衣堪把眞誠意可傾莫教忘兩字忠孝舊家聲

○方氏子園並蒂王瓜四予頃亦稍圃【年七十】

老去圃能便艱難七十年壞轤牽遠井破屋接鄰煙脫帽當茶竈持鍬掘筍鞭忽來新莫逆喜拜舊忘年盛指蔬籬外遙垂筱架邊瓜𨿽非五色蒂卻是雙圓杵極體物之工向秋砧掛旒當曉纊縣嬌黃濃鬢鈿嫩黑橛鍼綿莫問三眠柳那論並萼蓮孿胎咽對紐蜼尾鼻俱穿災正牲圭盡【時旱甚】權難雨露專客歡浮白賞婦�紅纏花落知誰後藤升是孰先墻蝸分隊篆野鼠別曹緣女取持雙髟﹖冗孫猶軫二弦霜時宜畵捲月令好書傳楊尹歌成帙【昨楊縣長衙亦如此刋詩旅帙】柳州箋數聯【亦瓜也見柳集】他年收外史並此入頭編駢拇從來賤重曈自昔憐馮渠閒估較何處定媸妍

○予寓圃亦產雙瓜方稺如琴軫爲人落之

未可充三棒【詳考禰生參撾今三棒鼓也】惟堪軫七弦【承上首句】盡持撾孟徳莫去惱師延【承上二句】合並支苛霧商量擺酷煙長腰雙鵠卵大繭八蠶纏【自此以後俱預擬其壯時當亦如方圃而今惜其夭也】翠葉遮難滿黃臕映自妍遠藤香結字近水脆生涎內履愁無地懸匏苦在天【天有瓠瓜星】同心思蘇小【雙也】匹騎走楊堅國豈無雙士軍元有兩甄邵平聞恨晚武瞾摘還憐鰕蠏睛丫海麖麋角聚顚行排鴻入漢齒露象埋田夜夏啼周日【叔夜叔夏】麒麟哭魯年【不過言傷瑞也】投梭賢母誤【此下並言誤也】避杖走兒獧鉤吻黃精賊蟛蜞紫甲權出藍書未熟【出藍卽荀子勸學篇首句】本艸注徒箋慶弔俱迂爾蓍龜亦莽然下簾翁巳矣誰爲跌三錢

○芷齋號篇

白芷何年種騷經舊許才梢花𨿽未覩本艸說嘗開難見菖蒲蕊深含荳蔻胎下帷香罩座側甕水抽荄腦麝鑪宵歇芝蘭客日來徑荒他芍藥杯近此莓苔豚柵休教放鴉鋤促更栽瑞呈書帶艸嗅入隴頭梅卽未堆千古還宜砌一臺夜深箋易者字字撥燈裁

○挽某君之配蔣

章臺走馬歸欲畵巳無眉卿卿果誰復棣棣選儂儀解衣恨不蚤織素敢嫌遲舊徳非蘇姒新奩是孟姬黑貂歸屢迓紅羅換不施憶昨甘羞譜【食譜也】悲今苦誄詞霜砧休夜響雨合罷春歸訣壻畱條脫憎人唱扊扅鹿門未采藥鸞刀且斷機應有殘絲在淚盡樂羊衣

○送通府熊公

萬里滇南去姚州路最西停輿逢象渡側蓋聽猩啼渺渺玆行遠登登與鬥齊瘴身試鐵漢柱字洗銅題幾載明湖鏡繁馴長鹿麑常平紅米厚兼攝赤紋提爰有同魚者良懷肩彘攜翳桑分趙飯結艸夢秦鞮稍幸辭牛釁那堪臥馬蹄赭衣不敢送隔樹語黃鸝

○元夕先一日諸君俯屐小飲聯句盤中棗旣各散去余隱括其剩雋而東陽袖珍不勝仿悍此後當咋指多多益善又能驅市人使戰眞詩中淮陰也

元夕款靈均淸尊道气殷盤髙惟韭薤筯下謝膮臐棗自靑州至梅從綠萼芬抽編鬮競病振詠響鏞鼖旣落枝難綴相黏意轉勤同筐憐昔並異俎悵今分瘦爲幹苛日肥堪冠密雲雞心望貢篚羊矢分樵斤老媼腮摶襞憨娥乳突纁如瓜麄覺誕似杵細能勻海荔何勞殿交梨尙許羣甜先閩橄欖黃染晉牙齦癅癭縣襟小蠐螬嚙篆紛麻皴山頂畫紗縐織邊紋似繭初成馬如茸略綻麇樹還珍霹靂藥亦策功勛纂纂榮華巧合句來來離合文比心投赤果塞鼻笑紅裙插核花生燭槌膏气奪蕓葡萄烏累漆瑪瑙紫雕蕡遙憶遊燕日逢渠始沛濆沿堤傾大斛攤瓦徧斜曛物價離鄕換人情貴耳聞壁多俱抵鵲怪罕共驚羵是險休輕冒何難且莫云酒闌張鎬興韻捍亞夫軍徹管籠開羽穿燈架拗筠艱難貂尾續愁殺老彌明

○中秋發舟越溪將遊天目同韓達夫門人吳系馬策聯句

出郭月正上迷波云稍黃【渭】井梧初剪葉天桂忽飄香【系】遠落諸英渺遙峯寸碧長【渭】寒枝驚鳥雀徵棹載琴箱【系】樹底秋光滿船頭夜气涼【策】曲塘翻刺芰夾岸浸疏楊【達夫】瀫亂白魚躍山移彩鷁翔【系】半宵聯鏡曲一水接錢塘【策】漸漸天如洗年年雨阻觴【繼道】那能如此夕徹曙醉淸光【渭】

徐文長逸稿卷之五終

●徐文長逸稿卷之六

山陰張汝霖肅之父王思任季重父評選張維城宗子父較輯

七言排律

萬曆八年正月三日四日連大雪

蛙聲

○萬曆八年正月三日四日連大雪責以板實恐不能解然危韻僻徵楚楚不俗

三日四日吹陰葮爲豕爲羊驟日車夜裏蠅蛾鳴隙紙朝來燈月亮檐牙急開門板迷梁鳥盡訝街心遶沛蛇唱玉量銀過斗柄埋花沒樹到天涯但飄瓊葉無枝蔕細碾鮹塵度縠紗塞北云黃非馬集江南天黑是蝗遮紛紛輕薄方穿市虎﹖﹖虎﹖﹖粗人巳笑茶驢影灞橋能幾个鳳吹華館有千家敗鷥不熱衣如鐵窮巷無煙﹖﹖犬似揩歷歷空倉蹲餓雀昏昏積气破寒鴉八條冰柱擎天上九月春梨壓地花搏象搏獅供一戲易污易皎竟雙瑕懶飛金穀將歸蝶略墜陽城取壞麻遼海不消貂鼠穴於闐進斷玉場沙只輸野老煨鑪處火到梅尖露一乂

○蛙聲【本艸蛇所居有煉﹖气莊子蚿憐蛇】鬭事則可描神有撼

紅芳綠漲綠連天夾岸蘼蕪匝澗灣別有皷吹喧渡口不教蚯蚓疊陽關殷郎咄咄書空易漢吏期期奉詔難華苑公私猜典午蓽門佶屈課殷盤連營甲卒枚前閧塞寺沙門咒沒飡蟾蜍借月瘖何謂科蚪縈波字與翻蒲潦溽蒸號太酷梅風飄蕩控宜寒使車南推雕題譯貝葉西來鴃舌彈金響俠徒丸盡落佩乖戰士怒彌殷諧語就笞方乞半孤雛隔乳未啼殘韓馮枕荷愁喧寐戴勝降桑許聒眠利口嗇夫儳喋喋薄言鉦罷鼓闐闐咽兢笳烏不得曉雜沸蓮露幾時圓迢迢來度天姬帳合合回驚鉤者舩搖繁藻鏡驅成瀫韻碎菱絲詎可穿寄語艸深瓜爛處急呼蝍蛆備蚿憐

徐文長逸稿卷之六終

●徐文長逸稿卷之七

山陰張汝霖肅之父王思任季重父評選張維城宗子父較輯

五言絕句

六言絕句

六言古詩

◆五言絕句◆

越望亭

禹穴

鏡湖

耶溪

蘭亭

雲門

越崢

陽明洞

別宋紀室斗山

畵

海棠

葵

驢客

牸領犢羣

東方曼倩偸桃圖

畵竹二首

牡丹

牡丹畵

荷花二首

浸水梅花

玉簪

艸間深江而有行舟之老

題畵

子臣絮其室之故鏡再鑄索詞

送黃公子迎其母夫人歸黃巖

賦得珠川篇贈人號

題三仙煉丹圖

爲沈嘉則題枯木畵四首

送章君遊江西

近江爲趙君賦

題畵

題蘭竹

題水仙蘭花

題牡丹竹

牽牛花

水仙

題畵

送別劉凝和會試二首

復上虞復西溪湖

○越望亭【諸友畵八景送馬先生之安福索賦】

萬里一亭孤髙城帶海隅不堪亭上望帆落晚汀蒲

○禹穴

師是馬遷才探奇禹穴來重臨江水闊好灌豫章材

○鏡湖

鏡湖八百里水闊渺荷香師去鄱陽望煙波較此長

○耶溪

鼓棹若耶溪一日還百里今去看蓮花應在濂溪水

○蘭亭

師每遊蘭渚春風服尙涼江流亦九曲恐未可傳觴

○雲門

雲門殘六寺吾師傳一經持向緇衣講何妨綘帳橫

○越崢

師本吳中士不嫌越嶠登門生客吳夜也宿虎丘燈

○陽明洞

陽明洞天小名爲道流芳馬融今別去傳經冷石房

○別宋紀室斗山【名朝陽】

一自燕京別重逢是五霜今朝又分手千里塞煙長

○畵

閣上談玄客天邊削翠峯大癡皴染細不用墨池濃

○海棠

葉葉覆胭脂枝枝掛彩絲問渠嬌有許未到馬嵬時

○葵【戲少日】

栢頰糝紅鹽將心向日縣莫教辜負爾急畵海烏添

○驢客

畜驢無貴賤驢多不值錢江南坐詩客北地背薪還

○牸領犢羣

可憐楊太尉逢著曹驍騎生兒二十年不及老牛舐

○東方曼倩偸桃圖

摘桃不自食持以獻壽筵去海三千里猶帶雲霞鮮

○畵竹二首

靑鸞五尺尾一半入靑霄恍然老眼摩挲�方知是竹梢

其二

大醉一斗餘條條似鯨吸小窻風雨中寫竹難免濕

○牡丹

不藉東風力傳神是墨王雪威悲劍戟鏖戰幾千場

○牡丹畵

牡丹開欲歇燕子在髙樓墨作花王影胭脂付莫愁

○荷花二首

芳艸齊如剪荷葉大如盤西施顰越媚翠袖倚闌干

其二

綠葉何裊裊寒梢直不灣若个蘆花渚漁翁少釣竿

○浸水梅花

梅花浸水處無影但涵痕𨿽能避雪偃恐未免魚昋

○玉簪

洛浦驚鴻別髙唐暮雨歸玉簪如有意燭滅掛羅衣

其二

黃鳥小囪幽狂揮墨欲流麗人鴉髻上五寸玉搔頭

○艸間深江而有行舟之老

杜老喚鸕鶿江深艸閣低沿江尋酒伴船過石頭西

○題畵

夜寒霜露濡飛鳥去何處秋日白蒼蒼空亭數株樹

○子臣絮其室之故鏡再鑄索詞

復收舊鸞魄來作新蟬耀臨妝人巳亡倚面向誰照

○送黃公子迎其母夫人歸黃巖

半臂黑貂裘迎親下娣樓新城賊難破母去不須憂

○賦得珠川篇贈人號

結屋臨飛瀑淸流遶積書要觀飄灑意不是羨明珠

○題三仙煉丹圖

自服大還丹千秋去紫煙徒聞不曾見畵裏覓神仙

○爲沈嘉則題枯木畵四首

長幅小藤又題詩掛帳紗萬枝無一葉畱得雪爲花

其二

墨穎作叢乂流陰映牖紗更直添一種數朵古藤花

其三

小幹學魚乂空心蟻竇紗參天今百尺不解作飛花

其四

詩成手八乂僧意欲籠紗不敢輕枯樹春來不放花

○送章君遊江西【五嶽】

把酒上江閣問君何所之鄱陽湖口闊煙水渺相思

○近江爲趙君賦【督府掌書者】

洗墨臨池客移家住近江越山靑隔岸偏入學書牕

○題畵

佛桑新到處菡蓞正撩人共貯冰紋館他鄕姊妹親

○題蘭竹

蘭與竹相並非關調本同氤氳香不遠聊爲引淸風

○題水仙蘭花

水仙開最晚何事伴蘭苕亦如摩詰叟雪裏畵芭蕉

○題牡丹竹

牡丹須綠葉春早葉難多莫道扶持少新篁捧絳羅

○牽牛花

葉似靑雲剪花如碧玉淩鳥來棲不響朵朵巧垂鈴

○水仙著想處自致

江水拂鏡明江波蹙鮮滑湘君少侍兒煩儂步羅襪

○題畵自然

何年顧虎頭有此傳家手老夫細摩挲儼似黃子久

○送別劉凝和會試二首

禦榜揭紅墻春風馬上郎特引雙蝴蝶來榮插帽芳

其二

知君貌堂堂稱此羅衣裳若个官娃剪須教特地長

○復上虞復西溪湖【縣宰朱姓】

復此西湖水侯卽西門豹湖水何足論漑我三鄕稻

○其二

湖上香稻熟湖中鯉魚長网魚煮香稻千載薦桐香

◆六言絕句◆

伐木圖

漁

樵

芍藥瓊花

忠

孝

廉

節

○伐木圖【時宮殿災方采大木】

一斧劈殘深霧萬牛挽動橫沙知費幾番造化正宜今日皇家

○漁

樹杪幾家村屋波心無數漁船試令一隻獨往或到武陵洞天

○樵

斧倦坡前束擔薪枝兼有靑紅王質是儂鄕老爛柯只在山中【是衢州人索題故用玉質事爛柯山正在衢】

○芍藥瓊花

芍藥揚州第一瓊花又道無雙若使共圖此幅鏡中西子毛嬙

○忠

君臣相得魚水荊益稍展風雲前後出師二表始終鼎足三分

○孝

尺牘不過百字美名郤映千秋臯魚泣血灑灑啼鳥風木颼

○廉

內省旣不惶巳焚香何用告天系馬之椿謹細紀過之豆同筌

○節

十九年來持節一隻鴈去酸心飯碗雪氈北塞火坑煆煉南金

◆六言古詩◆

愁歌

○愁歌

蘭膏午夜華燈黃河千尺層冰不知何時消盡應須有日凋零獨予愁心苦淚還如轉環建瓴

徐文長逸稿卷之七終

●徐文長逸稿卷之八

山陰張汝霖肅之父王思任季重父評選張維城宗子父較輯

七言絕句

雪竹

風竹

風竹

雨竹

畵蘭

畵杏花

水仙

畵竹

畵荷

尋王子三首

詠畵中紅梅

畵插瓶梅送人

紅菊

獨朵芙蓉

密蜂牡丹

淺色牡丹

荷花芙蓉

芭蕉石橊

粉團

葵橊

荷

玉簪

牡丹竹

仿梅花道人竹畵

水仙蘭竹

畵水仙付鷲峯寺僧

作牡丹送從子武會試

菊

題畵萱吳子痛父冤因壽其母並及之

杏花牡丹

古木懸蘿圖盡繞紅葉鴉數十或棲或初歸文待詔畵也得郎字

寫倒竹答某餉

畵海棠

梨花

水墨牡丹

題畵竹贈子完得嗣

題畵蠏一首

題鐵幹海棠

紫薇花

水仙花

黃蜀葵

至東天目之第四亭觀瀑布

倪某別有三絕見遺

右軍修禊圖二鵝浴於溪

範蠡載西施之五湖圖

東山賭墅圖有雙鬟侍側

剪子嶺

孟冬下旬櫻桃作花折寄守經並小作二首希和而海棠一枝白醑一壺及妙詠一絕巳先在門矣余旣和其絕復擬此律方入哦見囪梅復花王山人至問其園云無不花也果爾豈能逐品爲賦詠耶因統以一律而昨夕風惡甚鄰竹紛折劃如歲爆庾江潭雲樹猶如此人何以堪噫傷哉附次來倡海棠白醑詩

釣圖

過沈明石宅

送某上虞

贈孫山人

題雪壓梅竹圖

題陟圯遐思冊

老子騎牛度關圖

掏耳圖

馬舜舉放鷴畱鹿郭淸狂飼雉引猿二圖聯捲

天河

觀碑

奕樵立觀

馬坐營索詠

詠降龍畵一首

石壁觀音

鈕給事中花園藏陳山人所畫水仙花次王子韻一首而陳文學示我五首故我亦如數

大兄八十初度爲重丸後二日直是年以醫勞得冠帶而樓居南對火珠山

題梨花白燕贈醫者

題畵壁觀音像

張東谷索題王仲山所畵小蛙魚荷蘆葉圖

寉軒劉法師號也索詩

陳玉屏餉瓦窯村銀魚

竹泉篇二首爲鐵筆王子

壽星畵

題余醫師南橋捲

凱歌一首贈參將戚公

雪中豋齋雲巖遙憶王仲房

雨雪十首

索馬鄕丈紫竹羅漢卽席書扇遺之﹝有序﹞

送馬先生赴安福諭

爲鄭先生題畵四首值大醉

送丁肖甫二首

上谷邊詞

白馬水還道中竹枝詞

中秋後四日遊覽摩訶法藏諸剎遇雨書某上人房

玉簪芙蓉

石橊梅花

題富春趙鹿樵所藏香山九老圖

題鯉

陶學士烹茶圖

風鳶圖四首

三濤美人壽爲寫墨荷應荷汀之索

題自畵菜四種

題錢舜舉畵碧桃

九日題自畵竹

題宋人畵睡犬

爲陳司理題畵

中秋風雨小酌寫玉簪復繼芭蕉

王海牧盆栽海棠余亦偕陳守經輩過賞潘承天宅所植者髙踰二尋莖可盈掬生平目不再覩雪中盛開幾千餘朵花時往觀常不忍捨歸而抹一箋貽承天公伯子擬作賦以紀其盛

王右參取今日漢宮人二句爲韻作昭君怨十首次之

竹

送內弟候選作芙蓉玉簪於捲因詠一絕稍括序之

入關見楊柳

梧陰洗研圖

女仙一軀乘雲而蹈水月

靑田釣舫詩

僧名仁庵軀甚充而庭多熟果索詩應此

校沈靑霞先生集醉中作此

代胡通政送亻﹖夏人

山陰景孟劉侯乘輿過訪閉門不見乃題詩素紈致謝

○雪竹【竹枝詞】

雪壓煙迷月又蹉前村昏黑水增波梅花也自難張主數尺寒稍柰爾何

其二

萬丈雲間老檜萋下藏鷹犬在塘西快心獵盡默林雀野竹空空雪一枝

其三

畵成雪竹太蕭騷掩節埋淸折好梢獨有一般差似我積髙千丈恨難消

○風竹【竹枝詞】

畵裏濡毫不敢濃囪間欲肖碧玲瓏兩竿稍上無多葉何事風波滿太空

其二

枯枝固是轉相尋數葉何勞便米侵惡梗彊鞭穿地徧秋風偏要颯幽林

其三

苦筍穿苔破出封搖風弄月碧玲瓏昨宵偶掘行鞭看多少泥中掘殺儂

○風竹【竹枝詞】

五竿細筱似荷茼數點靑苔艸面封莫怪枝枝半無葉昨宵風雨折長松

其二

只堪擬作釣竿橫豈有幹雲拂霧情寄語風霜休更忘只今巳自瘦伶仃

其三

竹勁由來缺樣同畵家𨿽巧也難工細看昨夜西風裏若个瑯玕不向東

其四

鴞鳥嘗依惡木棲鶴鷯多宿竹間枝馮君莫畵生風葉卵破巢傾始得知

○雨竹【竹枝詞】

小露垂梢雨壓竿眞成滴淚不曾幹問渠何事能哀甚屈殺蛙泥筍一攢

其二

枝枝葉葉自成排嫩嫩枯枯向上裁信手掃來非著意是晴是雨恁人猜

○畵蘭

醉抹醒塗總是春百花枝上掇精神自從畵得湘蘭後更不閒題與俗人

○畵杏花

一策萬言如有神本朝租士數羅倫今朝騎馬看花者肯與羅倫作後塵

○水仙

閴闞前頭第一班絕無煙火上朱顏問渠何事長如此不語行拖雙玉環

○畵竹

帶醉寫竹天正陰扇頭雷雨黑沈沈曉來蒼龍失伴侶直入君家袖裏尋

○畵荷

肥廿座上不須查濃醴筵中可少茶鵝鴨街頭差免俗鏡湖大葉數莖花

○尋王子三首【竹枝詞】

秋風吹葉下紛紛幾度尋君不見君雲裏愁看雁行去天邊惱殺鳳笙鳴

其二

秋風吹葉下階庭幾度尋君市上行正似溪分兩行水又如天斷一層雲

其三

秋風吹葉打寒囪對影和人只一雙小小深杯斟玉液遙遙長夜撥銀缸

○詠畵中紅梅

一條斜掃掛長空不與尋常桃李同翠幹朱花𨿽覺媚竹梢松杪尙相容

○畵插瓶梅送人【瓶作冰裂紋】

苦無竹葉傾三斝聊取梅花插一稍冰碎古瓶何太酷頓教人棄汝州窯

○紅菊

菊花自古只黃花攺樣連年漸漸差不是儂家嫌冷淡敢將紅粉向儂搽

○獨朵芙蓉

荒沼芙蓉寫於支卽令憔悴不勝姿文君賣酒成都日獨立壚頭無侍兒

○密蜂牡丹【其二】

偶然墨掃牡丹枝誰怪濃妝倚市窺春色元非老人事郭華盡爾買胭脂

○淺色牡丹

墨染嬌姿淺綘勺畵中亦足賞靑春長安醉客靴爲祟去踏沈香亭上塵

○荷花芙蓉

荷花粉面芙蓉緋貌兩美人誰比伊酒肆相如倍卓氏扁舟西子伴鴟夷

○芭蕉石橊【芭蕉比衣袖石比椎】

蕉葉屠埋短後衣墨橊鐵銹虎斑皮老夫貌此堪誰比朱亥椎臨袖口時

○粉團

號姨騎馬去朝天淡掃蛾眉眞可憐不識馬頭球兩串也如枝上粉團團

○葵橊

明月珠含錦鷓鴣丹砂肝膽向金烏世間艸木有如此堪付徐熙入畵圖

○荷

荷花越女兩相鄰小墨描顰別有神再遇猿公溪水上不愁輸與鬭靑萍

○玉簪

南州頗兢玉簪粉北裏爭插紅姑娘若教北裏傳觀此笑殺金釵十二行

其二

若共水仙湘水濱蛟宮添坐一夫人無端生長頹墻下將就徐熙爲寫神

○牡丹竹

我學彭城寫歲寒何緣春色忽黃檀正如三醉嶽陽客時訪靑樓白牡丹

○仿梅花道人竹畵

喚他是竹不應承若喚爲蘆我不應俗眼相逢莫評品去問梅花吳道人

○水仙蘭竹

水仙叢竹挾蘭英總是湘中三美人莫遣嫦娥知此輩定拋明月下江津

○畵水仙付鷲峯寺僧

水仙畵裏妙氤氳詹卜從玆等爛蕓安得香巖眞鼻孔一時成霧盡從聞

○作牡丹送從子武會試

近來懶病日關門世事如毛等一髠此際不知何以故也將富貴望兒孫

○菊

內園木槿今無色彭澤花枝別有春艸木從來無定凖一時擡價要髙人

○題畵萱吳子痛父冤因壽其母並及之

忘憂盡好陪萱艸抱恨無過廢蓼莪寄語賢豪莫迂闊教人易水送荊軻

○杏花牡丹

牡丹巳謝三旬餘爲君寫取最嬌枝惟應醉裏縣紅壁當取金釵勸酒卮

○古木懸蘿圖盡繞紅葉鴉數十或棲或初歸文待詔畵也得郎字

長天古木染秋霜紅葉棲烏滿夕陽豈少踏枝翻一葉只無詩句惱於郎

其二

紅藤古樹數雅行大陣先棲小陣翔莫作曹瞞三匝繞漢陽江上有周郎

○寫倒竹答某餉

胡麻綠菽兩尖堆答使無他寫竹回捲去忽開應怪叫皁龍抽尾掃風雷

○畵海棠

海棠弄春垂紫絲一枝立鳥壓花低去年二月如曾見卻是誰家湖石西

○梨花

鳥啄梨花花欲稀去從何處趁風微傍人不解春光挽只道淸�有�飛

○水墨牡丹

膩粉輕黃不用勻淡煙籠墨弄靑春從來國色無妝點空染胭脂媚俗人

○題畵竹贈子完得嗣

仙母將雛遶繡裙畵成盡是鳳毛羣不知若个思凡世夢入君家載紫雲

○題畵蠏一首

稻熟江村蠏正肥雙螫如戟挺靑泥若教紙上翻身看應見團團董卓臍

○題鐵幹海棠

垂絲美女弄春絨鐵幹貞姜賦國風兩樣心腸一般色畵工描取莫相同

○紫薇花諷

紫薇易開亦易殘紫薇熱客有時寒何如墨史將吟伯歲歲年年畵裏看

○水仙花

海國名花說水仙畵中顏貌更嬋娟若非灑竹來湘浦定是淩波出洛川

○黃蜀葵

自嘆南冠奏曲時不如畵裏向陽枝赭衣一著從搖落總有丹心托向誰

○至東天目之第四亭觀瀑布

渴後遙觀瀑布飛遊人【一云越招】煙火繞靑藜赤龍一攬華池水不覺蓮抽十丈泥

○倪某別有三絕見遺【一以渭漁陽三弄雜劇內有黃祖乃諷我卽是黃祖特無權耳一因我紅蓮劇內油胡蘆有花胡蘆天个圈之句而寓圈韻以諷一因四劇名四聲猿謂爲妄喧妄叫我亦次韻答三絕句附書於此】

世事茫茫射覆然都從黑地料靑天汝南月旦君如凖好握山中宰相權

其二

宿世拖逋且一圈今生殺虎爲牛緣傍人不信無邊被不在吾家被裏眠

其三

桃李成溪不待言鳥言人昧枉啾喧要知猿叫腸堪斷除是儂身自做猿

○右軍修禊圖二鵝浴於溪雅諢

蘭亭修禊只須臾也抱雙鵝洛淺渠校計吾儕淹酒肉教鵝不啄一蝦魚

○範蠡載西施之五湖圖

五湖一舸載誰搖盡道西施伴蠡逃老案一翻千古後成都太史是臯陶【楊愼傳蠡載西施事謬記】

○東山賭墅圖有雙鬟侍側

聞道東山賭墅年胭紅粉白兩嬋娟主人出畵催題急愁擦金釵打翠鈿

○剪子嶺

剪子髙崕五樹松橫拖鐵板夾西東中間一綫通人馬遠處看來密似縫

○孟冬下旬櫻桃作花折寄守經並小作二首希和而海棠一枝白醑一壺及妙詠一絕巳先在門矣余旣和其絕復擬此律方入哦見囪梅復花王山人至問其園云無不花也果爾豈能逐品爲賦詠耶因統以一律而昨夕風惡甚鄰竹紛折劃如歲爆庾江潭雲樹猶如此人何以堪噫傷哉附次來倡海棠白醑詩【三律詩收七律類】

半年不復作鯨吞白飲無紅攪不紅今日不愁人不醉太眞新出浴湯溫

○釣圖

罨畵松髙惹白雲一絲藿葉亂紛紛不知更有任公子半餌椎牛五十觔

○過沈明石宅

城南湖水接三山片棹相過雪未殘看了圖書三百卷暮鴉數點落溪灣

○送某上虞【自典史升廣右某州吏目】

別處一江梅蕋纖行從萬里粵山尖巳知作尉盤無肉何必參軍頰有髯

○贈孫山人

龍津先生髙角巾多能不特是詩人昨宵與坐溪橋上話到風平水不鱗

○題雪壓梅竹圖

雲間老檜與天齊騰六寒威一手提折竹折梅因底事不畱一葉與山溪

○題陟圯遐思冊【姚人某以輸糧父歿】

孝子行遊江水潯千年陟圯與同情一航正泛輸公棹百里難酬負米心

○老子騎牛度關圖

化人西來化穆滿渠又西行化恁人枉殺周廷閒柱史奇案肯如漢女嫁烏孫

○掏耳圖

做啞妝聾苦未能關心都犯癢和疼仙人何用閒掏耳事事人間不耐聽

○馬舜舉放鷴畱鹿郭淸狂飼雉引猿二圖聯捲

餵雉看猿掛白雲放鷴畱鹿立斜矄同羣鳥獸何不可七十二番於國君

○天河廣莊一助

天河下看匡瀑垂桑蛾蠶口一絲飛昨宵殺虱三十个亦報將軍破月支【上二句以大視小下二句以小視大】

○觀碑

曹瞞元不到東關立馬捫碑本稗官只好漫供圖畵手若修正史卽須刪

○奕樵立觀反不便益弇州先破

朅來詩思何低迷欲向鄰家稍乞酰世間甲子須臾事逢著仙人莫看棋

○馬坐營索詠【胡人也】用日蟬事

五對牙旗十馬排軍中爭羨坐營回儂今富貴何由得解背胡庭入漢來

○詠降龍畵一首

首下凥髙來自東不偕箕箒獨飛雄物情自古渾宜假莫向人間惱葉公

○石壁觀音天池本色

結跌一似篏金山霎向金沙賣鯉還總付裱工牢著糨有時跳下在人間

○鈕給事中花園藏陳山人所畫水仙花次王子韻一首而陳文學示我五首故我亦如數

西子當年浣薴羅【羅古通蘿】山樊阿姊【音子】亦淩波一叢掛向黃門壁二美容顏若个過

其二

秦樓有女身姓羅使君立馬待回波正侶水仙初放雪二十未足十五過

其三

年年花藥縳紅羅給諫池塘影赤波爭似黃冠簪玊導色𨿽不及丰神過

其四

弓鞋窄窄寸來羅踏水乘魚淺淺波誰把江蛾勾入畵夫人自嫁不吾過

其五

海樵筆能移汨羅分明紙上皺鱗波況添一種梅花妹比較離騷香更過

○大兄八十初度爲重丸後二日直是年以醫勞得冠帶而樓居南對火珠山

壺公壺對火珠山壽酒年年菊正團近得鮑姑南海艾火珠山作水晶丸

○題梨花白燕贈醫者

斑虎杏林神護春白燕梨花畵亦神莫嫌畵燕只供�有日雙雙語向人

○題畵壁觀音像

金身十丈不可問碧山一帶相與還夜來獅子吼一吼試問百獸寒不寒

○張東谷索題王仲山所畵小蛙魚荷蘆葉圖

荷錢小小蘆垂垂鳴蛙獨坐歇鼓吹問渠何事喑如此畱待黃寉孔稚圭

○寉軒劉法師號也索詩

露浥風翻水殿淇金鐘玉磬夜深時誰能來往雲霄上只許劉郎只寉騎

○陳玉屏餉瓦窯村銀魚【初餉時兼以蛤】

銀魚百尾瓦窯肥蛤蜊緘唇徑寸圍若更墻頭過一斗楊州寉亦不須騎

○竹泉篇二首爲鐵筆王子

竹下流泉枕上聽瑯玕細遶玉琤琤都猜爾祖仍騎寉夜夜來吹月下笙

其二

籕也長愁宿墨棲相將洗硯鑿鵝池今添竹塢新生水盡蕩松煙舊死螭

○壽星畵

烏巾髙插拂雲輕僅壓長頭碧眼睛昨夜老人尾不見偶然落在世間行【一作烏紗淡淡角巾稜尺首長髯半截身】

○題余醫師南橋捲題得雅醫髙隱約

董奉門前朝暮霞無時不是杏開花橋南人渡迷橋北問道花開第幾家

○凱歌一首贈參將戚公【南塘】

破賊書來鳥共飛江東謝傅喜生眉卽招記室橫彤管共泛樓船倒玉卮

○雪中豋齋雲巖遙憶王仲房

雪下齊云風轉斜山形俱作白蓮花安道新來自剡水千峯那認子猷家

○雨雪十首【和韻奉酬季長史公】致多感慨

夜來飛雪正茫茫早起窺簾一徑藏窮巷從來人迹少卻疑髙士臥成僵

其二

髙城流水去茫茫邏卒登陴帶雪藏夜半忽聞同伴語何如春繭野蠶僵【時倭夷內寇城堞戒嚴】

其三

憑髙四顧入茫茫目慘云昏百物藏何處取將春意看小園數寸筍芽僵

其四

雷吞虫蟄兩微茫殺气司冬合閉藏六花莫道寒難犯百足由來死不僵【是年權貴被論不報】

其五

回風攪霰墜茫茫花片偏宜樹底藏剡水空長人不在瑤琴未弄指先僵

其六

東郭先生事渺茫人傳敝履雪中藏自嫌絮襪深何限未踏瓊鋪盡日僵

其七

趁雪探梅入杳茫深山端合有龍藏莫教一夜深千尺卻與蛇虫共宂僵【是年楊繼盛死】

其八

南北相望兩混茫北胡猶耐雪中藏定知昨夜窺宣府鹿革靴連馬鐙僵

○索馬鄕丈紫竹羅漢卽席書扇遺之﹝有序﹞

乙丑春正月廿有四日與某等攜觴俎探禹穴就十峯山人馬丈飲於小園林卉云繁索得海棠秧二本穿籬過別畦又掘竹毋數根而去時薄靄滃生山翠欲滴眾客怖雨輒爾拂衣

春來攜酒醉春蘿乞得春花一兩窠不若取將松竹去成陰畱待主人過

○送馬先生赴安福諭

曾從講席抱琴彈自縶南冠隔往還見說近承安福檄將乘風雪過常山

○爲鄭先生題畵四首值大醉

撒网打魚驚雁飛釣竿閒掛冷魚磯醉餘正好割鮮膾怪殺松鱸畵裏肥【右网魚圖羣雁迅飛初首漁圖五言】

其二

畵裏樵夫若个圖腰橫片斧月痕初不堪斫取眞梁棟只好供薪熱茗鑪【右樵】

其三出景髙恍逼唐人眉髮無憾

春雨瀟瀟醉酒尊何人命詠牧圖渾溪寒月落牛自渡老牧醉眠何處村【右羣牛渡水無牧人】

其四

扁舟自分老江湖秋水長天沒野鳧長笛一聲裂江壁欲墮不墮覺畵圖【右吹笛者放舟江壁】

【予爲鄭尊師題畵景四值醉中殊艸艸醒而復賦此亦醉中語也天池渭書於洞庭君山之壁】

○送丁肖甫二首【張都幕君請教其子】

鄱陽湖水接天長君去當秋菡蓞芳若使夜來占劍气不知何處有幹將

其二

非關策士藏靑幕自是經生在綘帷彭蠡湖中好傳雁滕王閣上合題詩

○上谷邊詞

牧場去此苦無多隻隔龍門五尺河野有一川來貢馬鐵無半寸反操戈

○白馬水還道中竹枝詞

墻頭赤棗杵兒斑打棗竿長二十拳塞北紅裙爭打棗江南白薴怯穿蓮

○中秋後四日遊覽摩訶法藏諸剎遇雨書某上人房

晴天不及往禪齋細雨輕塵拂馬來笑袒袈沙徐下座莫須踏濕寶公鞋

○玉簪芙蓉

玉簪白白芙蓉緋若个梳妝不學伊靑藤道人不解事一齊塗抹付煙煤

其二

白玉垂簪壓地抽芙蓉占水映塘流若爲摘向街頭賣也免梅花換米羞

○石橊梅花

姊妹低頭內欵時石家妃子罵封姨卽今未了炎涼債許傍梅花寫一枝

其二

雊雉靑銅慣搗梅明珠枉自綻紅﹖﹖累東情醋醋酸如此只有秦家候吏知

其三

一塗一抹醉中嬉一炎一冷偶花枝翟公門巷張羅日可似今朝畵裏時

○題富春趙鹿樵所藏香山九老圖

飛瀑長松畵有神香山髙會儼傳眞於今江上稱樵者他日圖中添一人

○題鯉

鯉魚墨中神采多赤尾銀鱗古婦梭二月桃花春水漲一須萬斛上天河

○陶學士烹茶圖

醒吟醉艸不曾閒人人喚我作張顚安能買景如圖畵碧樹紅花煮月團

○風鳶圖四首

天臺饒舌罵丰幹何事吟鳶巧弄搏昨夜風余收墮篾喚回拾得換寒山

其二

鳶長綫短欲何之萬丈無由辦得斯瞥見遊絲天正午寸搓紙撚釘書時

其三

此物等爲芻狗艸此飛等是土龍泥東風自古西吹去不是吹儂合向西

其四

馮添鴿鑰與膏焚整隊紅雲過玉眞何處鄰姬不停織細聽燈火理箏銀

○三濤美人壽爲寫墨荷應荷汀之索

美人爲壽小樓中鏡裏荷花朵朵紅蒼鬢不能同白面玉杯推出紫芙蓉

○題自畵菜四種凡形似語無不趣絕

葡菜茐茄滿紙生墨花奪巧自天成若教移向廚房裏大婦爲虀小婦羹

○題錢舜舉畵碧桃

片素生煙古色濃碧桃花樹劈春風吹簫仙子今何在正好騎鸞向此中

○九日題自畵竹

適逢重九又逢公卻苦提壺掛碧空欲寫黃花無意興亂題湖石數竿風

○題宋人畵睡犬

神妙難尋落筆蹤渾然生質與天同不知酣睡何時覺料爾都無警盜功

○爲陳司理題畵

葫蘆聯當海槎欹海潮如雪擁槎飛蕭郎去訪支磯事弄玉樓中怨未歸

○中秋風雨小酌寫玉簪復繼芭蕉

玉簪醉寫酒餘春移與芭蕉絕不眞愁絕今宵風雨惡趁渠畱葉與傳神

○王海牧盆栽海棠余亦偕陳守經輩過賞潘承天宅所植者髙踰二尋莖可盈掬生平目不再覩雪中盛開幾千餘朵花時往觀常不忍捨歸而抹一箋貽承天公伯子擬作賦以紀其盛

王家水閣海棠開四蘂三花漾酒杯正苦瓦盆沽欲竭不期公子著貂來

○王右參取今日漢宮人二句爲韻作昭君怨十首次之遒神酣趣每數奏絕勝琵琶

漢髙圍苦白登深誰獻和親快帝心不是埜雞終夜哭魯元先爾嫁如今

其二

犀刀割水那能一伯勞燕子難辭匹東來一雁破胡云舉頭微見長安日

其三

或授別傳畱公案嬙自請行或爲漢總歸壞秤無凖程須馬急時將妾換

其四

巳分無緣記守宮寧期有詔赴和戎單嬴夜夜無關鎖相伴單於獵火東【胡以東方爲尊日出故】

其五

千花百蕋一園春花落金閨亦落塵嫁爾呼韓漢天小贖歸蔡琰漢何人

其六

鵰邊箭孔入風鳴馬上琵琶隴水聲幾夢爺娘歸不見來時道路不分明

其七

馬促車催去一朝無恩有怨且須消丁香不是中行舌肯把中原事事教

其八

李陵僑贅是胡夫蘇武妻兒亦是胡四輩離���了又添漢妾哭穹廬

其九

燕支山屬南朝地胡婦雙腮斷紅媚博得明妃一笑來家家白粉搽髙鼻

其十

胡天白艸明如雪爲儂特攺靑靑葉艸意何殊虞美人儂愁郤甚重瞳妾

○竹

一斗醉來將落日胸中奇突有千尺急索吳箋何太忙兔起鶻落遲不得

○送內弟候選作芙蓉玉簪於捲因詠一絕稍括序之

婦弟潘君子起少習經且生矣不偶遂以讀法役夠資將北上候次以除過予告去而以贈言及贉首大書屬乃圖則屬諸工予曰茨捨階沒棘而今年芙蓉忽自放玉簪者舊捨主所遺者也亦爛然華此二者艸木之不兢�������無心�樹者也然則物固有無心而得不兢於春而卒不能奪於秋者耶子之於玆行也亦猶是也遂摘兩枝簪舅帽而因入於圖浮十卮泣以爲別醉而笑醒而復泣也以爲不北可也歌曰

紅粉閨中爾最親黃金臺上去何輕籬畔摘將秋色贈一雙啼露泣煙人

○入關見楊柳

關門楊柳綠秧秧關外楊枝白似霜若道春光無別意緣何一樹兩般妝

○梧陰洗研圖【某翰撰索題時值】

夏景冬題欲雪辰翻思炎暑渴生塵梧桐世上知多少解得乘涼只此人

○女仙一軀乘雲而蹈水月

霧鬢雲鬟天上人水光云影月中新一時來往三千里多滯江妃海廟神

○靑田釣舫詩【沈謝俱能繪事而沈以侯門行﹖﹖便死樵仙靑田兩人號也】

一官便了沈樵仙獨畱釣者謝靑田與誰閒話世�事沾酒自歌魚當錢

○僧名仁庵軀甚充而庭多熟果索詩應此

菩薩曾聞肉一團仁安春亦一腔完庭前百果黃無數分與飛來鳥雀飡

○校沈靑霞先生集醉中作此

曩昔曾蒙國士待今朝羍校先生文縱令潦到扶紅袖不覺悲歌崩白雲

○代胡通政送亻﹖夏人

李廣歸自南山塢身著短衣射猛虎從來壯士欝無聊一寄雄心於歌舞

○山陰景孟劉侯乘輿過訪閉門不見乃題詩素紈致謝

傳呼擁道使君來寂寂柴門久不開不是疏狂甘慢��因車馬亂蒼苔【侯觀詩悅甚卽便服途步往】

徐文長逸稿卷之八終

●徐文長逸稿卷之九

山陰張汝霖肅之父王思任季重父評選張維城宗子父較輯

賦

瑞麥賦﹝並序﹞

醉月尋花賦﹝並序﹞

女芙館賦

壽吳家程媼

龍溪賦

○瑞麥賦﹝並序﹞形似語頗爲曲至而後嫌說理

嵊縣吳公治有恩惠時麥秀有多至三岐者學之師弟子圖傳其事尹君周君不遠數百里令渭賦之於是渭賦渭本直戇少文不知忌諱體二君之以徳諒吳公之我知受我則陳不受則巳其辭曰

爰有吳公知嵊未期治政無雙髙出等夷召至和气郊麥離離兩岐昔秀今獨三岐以比張堪不猶過之一本而生二參以披辟如人目而雙瞳子辟如海洲而三島峙雙旣兼精三復加侈苟非厚鐘焉得呈異厚豈無因中和所致致之者誰敢歸執事爾其上下之原東西之野莫云其平朝霧斯灑金旣䢐而火治翼將臨而胃下駢銳末以若剌柝圓莩其欲捨則有類本異殊事非借假三隅厹矛無以諭其鍼���步搖不足數其靚雅當迎風而靡散若濡露而品呈飄然紛比翼之鳥曜兮映大火之星實兼垂而彌俯稭臺捧其愈兢累如貫珠挾組而佩錯焉割據鼎足其勍或三而二聚女羈男角之狀或二而三成男朋女粲之形分二三而兩在合二三而五成總千莖其可合亦萬穗其可分合之則人身之藏並居於一膜分之則人性之徳獨應於一倫且其濟濟蹌蹌栗栗穰穰味以薦寢穎能脫囊屏百谷以先登受四气而愈揚匪后稷之專能受上帝之於皇民之大寶天之降康徳之者昌失之者亡周官雁其宜食天子彘以先嘗是以大水書無宣尼示戒關中早種仲舒告王縱使結實如故刈獲卽常斯亦室家之胥慶何況於沓葆而連萌翠華綢繆綠蔭翺翔標鬭犛牛之尾粒排鮉脊之章把不盈而蝟縮握愈斂而偲張偕綠龜而共產比甘露而爭瀼飯入口而兼味曲始塵而烈芳木稱連理胡適於用苞有三蘗徒結其英誠未若此物固翁嫗之所創見而耳目之所未嘗昔子輿氏�言曰至於日至之時皆熟矣或有不同者則人事之不齊而雨露之長養豈覩夫今日之異種也出乎其類拔乎其萃若麒麟之於走獸而飛鳥之於鳳凰則又安異乎學官弟子驚告乎縣長而奔走於詞場者哉然渭又聞學士弟子之呈玆瑞於公也刈以腰鎌盛以盂盤謂公徳政之所致焉公直答曰是偶然爾寥兮廓兮直長者言長者之言夫豈無故胡有玆祥而不以疏慨玆歲之元辰揜陽魄其如暮【是年正旦日】謂云密而不彰亦旣昏而攺度適遐方之封事云朗焉其躬睹斯陰陽之兢淩實中和之螟蠹聖主憂之而屢見於言公卿思之而不得其故夫長河行潦一泓告淸元气客邪支體稱勝失源委之權衡迷標本之龜鏡且宋之友諒嘗進是瑞於太祖矣太祖怒之曰宋州大水何用此爲豈以當今聖明而顧俛一是聽哉憶髙皇之三載麥稱瑞於寶雞進嘉莖之五穗命學士而制詞時則南取襄荊東下江浙閩海全齊啄息來庭秦晉周梁角崩扣闕戎狄疲於轉徙蠻夷消其猾傑豈若今日戎馬蹂躪而甫旋艨衝瞬息而靡定東南當春夏之殺傷西北苦秋冬之奔命萬室不保一麥何支四方如此一縣何爲固知吳公之退讓或有在於斯歟

○醉月尋花賦﹝並序﹞

同學陸君自仲敬滕叟家見某所作四花賦私悅之遂以其所號樣峯屬焉某曰賦號非古也陸君曰某居常好於月夜泛舟以爲樂子其爲我賦月舟無何陸君夢人與語曰徐子世之佚才宜必得其篇章君可授以醉月尋花題令賦之而陸君雅致固不負夢中之言者某聞而不辭也賦曰

蕪穢之作何關神明好尙之精遂通夢寐旣援毫而不下恐有孤於靈惠花惟春麗月以秋澄嗟一時之各擅信二美之難並當夫月皎秋宵花則從風飆於旣久迨於花乘春令月或蒙霧雨於初零遂使尋花者指月以詠嘆醉月者無花之可尋斯人生之行樂求絕盛其何心惟達士之寥廓與造化而沈浮寓何入而不得景何逢而不投尋花則春醉月於秋苟春月之可誤諒與花其均賞使秋花之堪掇遂並月而兼酬爾其結好聯知牽裾握手鼓琴擊築飛觴藉艸薄霧收欝於庭除弱煙罷羃於空表拂衣而前上壽爲樂鑑盈虧之倏忽與生滅之札夭憫烈士之雲暮沈壯心而弗早匪幹時以小售欲致主於大道橫佩劍於一盻缺唾壺於數搗或望月以抒懷恍視花而寄嘯顧淸影之在地爲起舞於一掉人謂其醉月而尋花抑孰知有托而無告斯則主人之激昂而亦吾儕所悲悼當其感息懷平情陶性逸審幻眞於眇微覺天地之瞬息一盈虧則月於焉而低回黜生滅使花亦爲之解釋當斯之時可飲一石欣皓魄之流彩暢嬌妍之弄澤依枝繞樹何心孟徳之詩聚霰紛霞如步洛陽之陌置主人於不問邀羿妻而隨得一詠一觴以語以默一杖一履以山以澤與造物而同春會千古於今夕若乃因景抽志觸物增悲懷月夕以永念對花辰而致思假辭爲樂彊尋以疲撫淸光而俯仰盻飛英以踟躕奉杯三五之夜走馬紅紫之堤斯乃兒女子之嬰情豈大丈夫之所期諒斯言之匪衷於夢寐而質之

○女芙館賦

顏屢空憲穿襟甕雞小橑抱膝虫吟鄰沼芙容於莫之春斬其■﹝木戈﹞橛五寸不盈我居下濕宜此托根二月理槎八弦而萼晨縞夕朱朝純午駁是名弄色亦呼木荷宜照南浦對采西霞亮未笄而飾靨宛十五之吳娃垂嬌短艸坐顰低倩侏儒綠舞巾紅卓寸詎婆娑而不淩忽抽筍之賦奔梗商颸於霄表俯秋水面影浣胡榮捷之若斯顧不貴而共賤惜妙色之陪涼吾居以名吾館

○壽吳家程媼

繄坤輿之靈淑兮必躬栽而始培撥要玅於至無兮乃漸有於胚胎覽母氏之貞精兮固吳旻之所眷爰篤生而懋稟兮羌季女之婉孌承端明之名碩兮母實菀其苗裔從浴水以浚流兮持渭洽之陽涘荃垂笄以紛佩兮妥施衿之淳淳胡瑟琴之旣盒兮倏箕帚之弗陳藐遺孤之呱呱兮愴九苞之初鷇孑寡鵠之將雛兮羽參差其獨覆紛帨礪以陟降兮夙望帷而興雞退解箴以��兮夕伊軋乎房之杼機饘屹董萱奉膏滑乎杖者之朝饔而夕餔果余羹餕忍以充乎塾者之晝誦而暮歸茐匪度而莫斷機有斷而訓垂蓋下以成藐孤之令聞而上以豫二老之耆頤含荼有日嚙蘗有年桑土綢戶淩陰壑堅貫靑匣鏹紅爛瘦粟梓漆連云茜姜彌谷始稱替而中興蚤幾剝而晚復劬一媛之良實營之而有餘趼百賈之脛彌持之而不足此內則之篇共稱其賢而忙淸之臺所由以築也歲丁亥之嘉﹖﹖冀感母辰之衣裼矧月吉以時良日方升而川至母乃盛雜佩內綦履夙興於房再拜尊章霞效明於夕楡旭登紫於朝桑蘭茁條而蒸鬱蓀遶膝以流芳羔雁充盈光瑩西池之雪壺尊交錯人酣北斗之漿於是洽婚姻酬娣姒篤栢蘿垂璫珥歌采蘋賡沼沚燭屢更客亦起旣醉而稱曰孝兮節兮婦與母之宜兮永貞以答其夫兮嗇且勤以大其閭兮後螽斯兮齡耄期兮匪愆其期兮

○龍溪賦

天有龍云地有龍支山有龍岡水有龍溪爾其發源髙��流回堤或九曲而百折或一瀉而千里涵萬族之瑰琦匯五湖而未巳蕩縈鏡而莫凝迅彊弩之激矢煙其籠渚風以驅波漪魚鱗之渙瀫射蛟鬣之參差渦螺旋之盤結紛珠濺以璀瑳唼鷗鷺於綠藻障鳧雁以靑荷斯則幽人之所容與而亦達者之所婆娑乃有聖作物覩雲龍相從君喜臣起魚水相得𨿽在中而常侍實處淄而不黑棲志詩書研精典藉知樂水之稱智乃臨流而托迹悟江海之處下合彌謙而受益斯則琳璫不足以易其守而恬澹乃足以適其情故爲士林之所貴而君子之所稱玆托號者之眞而庶幾於賦號者之亦非無所因也

徐文長逸稿卷之九終

●徐文長逸稿卷之十

山陰張汝霖肅之父王思任季重父評選張維城宗子父較輯

樂府

氛何來

句踐膽

市中虎

○氛何來

氛何來蔽日明堯舜禹湯周二王我髙皇得知不列聖最英者世宗氛何來由水木連公工堯老倦勤厭甲兵竊權而敗時當嚴氛伺得之攬天綱大者鵬鯤小寸魴一飯未報睚眥則爽行私借公孰云不臧閔予不幸賓於幕幢誰其翼者放勛所居金之方律兮索兮誰不知名又誰翼之河九折而翁子善談而居洛陽輪不規兮能激漿翼又孰數更僕一斛粟嗟矣哉大河渾魚村唱伯喈

○句踐膽【古樂府王孫死燕啄矢莊子養馬者以筐盛矢】

頸則長喙則烏膽罷縣吳爲沼吳膽先王膽後人知之謂王踵其報【葉】嗟嗟王將柰何膽與矢嘗孰難王�嘗吳以殲王若辛孰肥甘肥哉甘哉突無煙嗟嗟�將柰何王遺黎悲且歌

○市中虎

隆慶皇賀太平年辛未二月望猛虎入城從何方麤蹄大爪泥上沒行人誰信虎腳迹藏何所日何食禍不測幸得郭爺燕客王家山銅皷震地火照天老畜避火下山去明眞觀齩道士千秋巷拗狄吉橫布裙嚇出矢挑過髙墻攪街市朴行人墮混廁千秋巷裏少年三十輩白捧鐵乂攢虎背攢得虎皮碎復碎與誰睡少年扛虎送官府四下官府賞米七八斗就教少年剝松下虎死魂魄上山去頭和皮送官府宰肉歸家飼妻與母古人言市有虎信之者足愚魯今若此云如何金波羅城中做窠凡百事盡有似他難信一邊說話

徐文長逸稿卷之十終

●徐文長逸稿卷之十一

山陰張汝霖肅之父王思任季重父評選張維城宗子父較輯

表

啟

疏

◆表◆

代進白龜靈芝表

代謝欽賞表

代閩功欽賞謝表

代謝欽賞表

淮陽功賜銀幣謝表

○代進白龜靈芝表

某年月日具官某爲恭進上瑞慶一萬壽事臣頃者徧求靈芝獻充禦用乃有浙民邵祥入山覓得靈芝凡一十本髙大殊常方掘地起芝見一白龜蹲蟄根下並巳取送到臣該臣博考圖籍竊見龜策篇所載名龜有八玉龜其一也備述昌符頗極根據臣誠歡誠忭稽首頓首敬用奏進者竊惟玉龜應圖寶冊書瑞必也時逢聖世然後特產嘉休用召至和平應時昭顯導引呼吸與天久長至於穴處山中乃復潛蟄芝下則史冊所未載古今所未聞奇而又奇瑞而又瑞者也恭惟皇上道光帝堯功邁神禹皇天示象永符萬世之斯文洛水同符載錫九疇之祕典是以介虫將見芝艸開先蟠以托身待惟延頸工語每不在多跚然素雪應堪蓮葉之巢覆以靑雲正含蓍莖之守臣灼知此物必非虛生屬天意之攸存斯地寶之不愛是用恭函藻室副以仙葩登薦素資仰贊玄徳四靈畢致敢嫌進獻之再三萬壽無疆預卜遐齡於億兆臣無任云云

○代謝欽賞表

仰惟皇上精意端凝玄徳昭格兩儀旣位四海永淸乃有禎祥適應圖籙素質踵瑞鹿而繼至靈气合仙芝以默通斯皆天眷之有加以致地寶之疊見獲當臣部事值偶然妙本神輸人則何與乃勞珍賜遠及微臣盈篋精鏐禹貢寶荊揚之品交飛仙寉天孫燦云錦之章捧以生榮受而知懼蓋仰荷天恩之優渥旣莫量夫津涯益俯思職業之艱難其將何以報稱臣敢不散之饗士額頒軍稅於雲中服以行邊追擬賜裘於雪後聳觀四裔獎帥三軍益竭犬馬之勞少效涓埃之報伏願召和履泰永膺隆帝之休綏夏攘夷坐獲消兵之福臣不勝云云

○代閩功欽賞謝表

諸道奏功悉承玄略偏師恊濟槪沐榮旌恭惟金幣之輝煌實聳華夷之觀望一年幾及萬感難酬臣敢不卽物取箴顧名思義更於校閱擬同鍜煉之精每遇機宜益效經綸之密

○代謝欽賞表

諸方奏捷恭仗天威小醜盡殲悉遵廟算臣無功受賞揣分奚堪感荷洪恩忠悃與縷絲而俱積勉圖後報素心誓精白以無虧

○淮陽功賜銀幣謝表

頃者淮陽之捷本皆出於聖謨金幣之旌遂槪加於臣等俯思共濟錄及同舟仰答洪恩誓將死鼓伏願神休滋至聖祚彌隆陵寢晏安默佑神孫之有道江淮底定永循滄海以朝宗啟

◆啟◆

代賀嚴閣老生日啟

代賀李閣老生日啟

代賀徐閣老考滿啟

代賀冢宰吳公加太子太保啟

代賀大司馬李公啟

代賀大司寇江公啟

代加蔭謝閣老啟

代謝部院啟

上郁心齋譜深哀爲莊語豈不得巳而鳴耶

禮書

送潘禮部歸新昌詩啟

劉答呂書

張閣下啟

慈溪沈聘余姚孫書

季聘瓊州唐書

○代賀嚴閣老生日啟自雅

伏審嘉誕正值元辰旣躋八袠之遐齡新添一歲預卜他年之綿算實始今春施澤久而國脈延積徳深而天心悅三朝耆舊一代偉人屹矣山凝臒然寉立且昔搜玄典神形﹖﹖歹上古之元眞近侍軒皇眉宇溢淸修之道气一時介壽四座騰歡衣履仙翔幾筵星列而況杯浮椒柏餘芳藹黃閣之中海出雲霞淑气轉靑蘋之末以玆景物倍切瞻依職守所拘驅趨遂阻徒勤北望莫馳東海之觴擬預西池載詠南山之雅

○代賀李閣老生日啟

黑頭入相施澤自多黃髮作朋受福無量恭惟某官二儀淑气一代偉人自然耆舊之英何俟年資之積進居保傅簡在聖明數載於玆四海稱快時惟季夏恭值生辰羣公欵門上客盈座而況某於門下舊有並州之雅不宜自後於眾人辱居開府之專安得進前而上壽頃者橫戈虎穴飲馬蛟川挹瀛海以稱觴喜蓬壺之在望更欣令節適當朱火之方炎仰矚上臺應傍紫宸而長燦其爲祝願實倍等倫

○代賀徐閣老考滿啟

一品崇階副四海具瞻之望九年懋績膺三考陟明之期遇知於主獨深施澤於民自久薦承帝賫可卜天心褒美而賜璽書燕饗以示慈惠傳聞海徼遂聳聽於華夷走集軒車定隘觀於衢路某身拘職守心切摳趨遙望臺辰遄興斗仰兼此五福而備斂賀以百拜而再興伏冀業大位髙年隨任永居帷幄而決勝賜幾杖以乞言寧獨令公曆中書二十四考允然元老翊社稷百千萬年

○代賀冢宰吳公加太子太保啟

職總六官位尊八座當庭考課先教化而後簿書抗疏持衡進賢才而退不肖士風聿振化理攸資頃者寵數榮膺崇階新陟眷此靑宮之地系重本根諒哉黃髮之臣徳堪師保紆朱拖玉行看報主之身結綬彈冠彌切相知之慶

○代賀大司馬李公啟

一歲三遷千古幾見緬惟本兵重寄允宜元老壯猷況當共楫之秋彌切彈冠之勞

○代賀大司寇江公啟

徳惟邁種職稱明刑受知九重交慶萬口丹書獨�共成寡過之風靑史垂芳應著不冤之頌

○代加蔭謝閣老啟

錫典駢蕃實深慚悚封章辭孫仰望贊成豈期推轂之益加以致循墻而弗獲蔭升兼得父子叨榮回思顰笑之佳猶難愈感吹噓之不淺

○代謝部院啟

眾口交攻一身餘幾孤蹤遠寄萬里何遙使非雅論之素持爰啟聖衷之曲諒則市虎之傳將信淵龍之探爲難幸爲先容迹殊按劍且觀後效慶切彈冠銘心感激之餘俯首古今之際必將相和而事功因之可立如中外合而威望藉以益隆自惟仰望淸塵敢附交歡之後幸而俯加英盻益彥假重之榮用以獎師諸軍圖惟再舉誓收全績仰答盛心懷戀深情臨楮悵惘

○上郁心齋譜深哀爲莊語豈不得巳而鳴耶

伏惟明公忠節之後勁气全鍾宦仕以來直道愈朗某窮居索莫不敢竊附於後塵同巷交歡庶幾妄希於末契頃罹內變紛受浮言出於忍則人於狂出於疑則入於矯但如以爲狂何不槪施於行道之人如以爲忍何不漫加於先棄之婦如以爲多疑而妄動則殺人伏法豈是輕犯之科如以爲過矯而好奇則蹀血同衾又豈流芳之事凡此大凡𨿽至愚亦知所避求諸眾惡惟明公或在所原頃者如聞

月旦亦步雷同夫明哲之言旣共視以爲低昂裏閈之論又人取以爲依據今明公於某實握此二端以相臨如自然見棄於公𨿽家置一喙而何益私求其故蓋亦有由或因緣鄰並芣苢之好素惇故分別姥公關睢之詠趣倏屬因而見惑殆以是乎抑不知河間奇節卒成掩鼻之羞賈宅重嚴乃有竊香之狡使當年卽死又何異夫莽謙惟九載勿成乃始明夫鯀罪事難槪料大約如斯伏望明公曲諒隱衷力扶公道勿泥前說賜挽後評倘能出萬死於一生卽是垂三綱於力鼎不勝懇竦實倍叫號【謝太傅夫人劉頗禁其嬖太傅戚稱后妃關惟螽斯不妬之徳於其前夫人曰二詩是何人所作戚等對曰周公夫人曰可知若是周姥必不如此作婦護婦世之常情也偶用古人比倫多失不暇詳擇乞原恕尙有辧欵頗繁容續呈】

○禮書

恭惟親家先生髙擅文章不獨負靑雲之器夙惇道義尢雅許素心之人某違越故園棲遲茂苑受一廛而環堵合四海以爲家冢嗣旣暌女郎亦嫁獨將妾絡秀爰及阿奴眞對影而成三冀及髫而求匹用存一綫永此百年方慚薄祚之難攀何意俯從之遽及謹陳不腆肅締初盟豈敢云羔雁之儀眞巳成妻孥之托自今巳往尙子望五嶽而可以長遊个附髙名朱陳合一圖而庶幾再繪

○送潘禮部歸新昌詩啟

伏以向在南都羍廁執鞭之列近來北地彌興扣閣之懷𨿽吐握之方殷顧趦趄而未敢玆者辭榮之會仰徳尢深悵攀鳳之終乖肅歌驪以爲獻眷言瞻戀無任踟躕

○劉答呂書【呂閣老之次子石阡知府繼娶於劉】

恭惟某官世承靑胙耦稱齊大以傳芳徳重黃扉嶽爲呂侯而鍾秀次公五馬共羨麟駒之子維鳩斯宜鳳匹顧寒生之弱息充君子之好逑卽使朱陳難陪王謝松蘿誤及箕帚爲慚所羍小役大賢私喜嬪吳而非絕物自諒萬無一及豈知嫁女而勝吾家賜簡光閭承筐充戶借瓊瑤而仰捧金玉以��

○張閣下啟

伏以廊廟元公式勤寅亮江湖小吏竊被春工卽如艸木之無知亦囿欣榮之大化叩閽似瀆斷掃無私恭惟相公閣下南嶽儲精北辰近拱進賢才而退不肖天下咸服其公先教化而後簿書士類勉如所向盟心奉教每苦愚蒙握發籌愆尙蒙涵育三吳甲郡仍叨別駕之榮千里寸心實切臺垣之戀兼玆捷聞雙鳳美濟八元謂當馳賀於公庭微效得人之深慶則又以斯須芹曝恐莫贖唐突之嫌然旣而再四躊躇乃自棄門墻之外謹用三加燻沐百拜緘函恭詢萬福之綏遙馳定省翹仰九天之上倍渴瞻依

○慈溪沈聘余姚孫書

伏承某官以第幾位令愛許聘某第幾男某謹用遺聘者言念忠孝傳家遡靈椿而再世詩書衍澤紛寶樹之三株紆玉拖金聯班伯仲宣文耀武�獎家邦因推舜水之諸孫不讓虞廷之八凱一爲李禦巳曰殊榮況涉葮依寧非踰分而某於尊親家左右慚非金斷乃志切於登龍及此玉昆又駢叨於�驥矧寒門之距髙閥旣帶海而且襟江雞鳴犬吠相聞蛤羙魚味共有猥籍此以爲芹曝乃惡焉而敢攀援獲奉尊兪豈勝感荷敬陳不腆伏冀包容

○季聘瓊州唐書

言念四瀆所歸莫勝南海五嶺以外尢數瓊邦惟其爲汪洋浩蕩之區是以多豪傑偉奇之產於貴門之所值尢覺獨鍾故闔郡之見推共許絕盛先太翁淸朝柱石媲美文莊尊親家巨浸鵾鵬追芳跨竈才觀上國便作客卿覽宮闕而賦燕京悅山水而寓吳會攜家子美舟中詠敲鍼畫紙之詩有女雲英橋畔合乞茗呼漿之事某侄某得攀仙侶幸此天緣誰云萬里之遙遽�百年之契矧以兩弟之鑑宅俱爲壬戌榜中之人於今令愛之稱名僣有姑侄年家之雅預卜當歸時而相與益知藹和气於一團四海弟兄萍水何限一脈道義滋味自長敬簡良辰爰�嘉締肅遣儀而告廟諒先靈之解頤敬再拜以臨緘冀臺尊之俯領

○○○○○○

◆疏◆

云深庵募

○云深庵募

越王崢云深庵者勾踐飲馬旣著雄圖毆兜蛻蟬復畱道迹��巒於云表襟江海以如裾猿寉爲家龍天在座覩玆絕勝爰助沙門邇者僧�雲從檀越星集捧華嚴而作禮數一字則拜一字多如恆�之沙羣寶筏以隨流望萬里典於萬里諒登覺海之岸顧衣缽之涼薄齋飯何供希輻輳之因緣捨施有主隨心拋擲集眾果以成林有福承擔劈細流而皆潤豈�妄�實爲至理髮心諸徳請次尊名

徐文長逸稿卷之十一終

●徐文長逸稿卷之十二

山陰張汝霖肅之父王思任季重父評選張維城宗子父較輯

詩餘

調鷓鴣天聞張子藎捷報呈學使公﹝有序﹞

繼聞廷對之捷復制賀新郎一闋

○調鷓鴣天聞張子藎捷報呈學使公﹝有序﹞

側聞勝事便擬隨俗稱慶念無可致羔雁者得報之夕喜而浮太白者五制詞者二敬書以充試選蛾眉幾許長纖纖侵入鬢云黃天邊奪得初三月鏡裏描來第一雙妙寫蛾眉眞國色好天香安排枕席待君王越溪多少蓮舟女老卻失顏不嫁郎�大■﹝冉阝﹞楚醉一場猛■﹝扌棄﹞典卻破衣裳非關雙眼看人做【古語云兩隻眼看人做官】自勝千金許贈將��好事累麤觴斷鴻數�在斜陽欲呼細問長安事爭帶泥金幾處忙

○繼聞廷對之捷復制賀新郎一闋

眞聖主龍目握新符策士臨軒兩科���卜今年誰最好剛得齊賢名族親認取靑宮叮囑今日馬蹄催宴去記官袍有領偏��特�賜與澆■﹝酉靈﹞醁男兒到此平生足卻�起愁人一醉消������冠彈欲碎不爲要君推轂正沈吟斷虹生北卻似有情相照映柰無言難與傳心腹幾時更談夜燭

徐文長逸稿卷之十二終

●徐文長逸稿卷之十三

山陰張汝霖肅之父王思任季重父評選張維城宗子父較輯

論

策

◆論◆

治气治心

論五行生成之數

軍中但聞將軍令論

○治气治心二論一論養一論機頗明兵要

論將者多以勇目將故論將之气也主於鼓而論將之心也主於敢與決未嘗以治言也愚以爲此特將之粗者耳非精也將亦人耳豈其气與心獨異於人哉气時時而鼓之使其踴躍震蕩而不寧心時時而敢且決之使習於猛戾奮迅而無所止息彼方以爲以玫則取以戰則勝以先登則有所恃而不恐也而不知以踴躍震蕩之逆而乘之以猛戾奮迅之粗心與气不相得而機與事相迷吾且憂其明者昏澄者搖見利而不知害甚至於當避而反趨之卽使僥幸於一時一事取捷一兩陣之間於至昏極懦之手而不思驚一而蹶九廢千萬而存十一皆此踴躍震蕩之气與猛戾奮迅之心以階之也然則將之偩其可以鼓而狃將之心其可以敢且決而終逞之以得志也哉嗟夫心水也气波也皷且決者其風也皷且決而至震蕩且奪迅者風之極也而敗焉者其溺也故欲止其波澄其水莫若去其風欲斥其气之鼓與其心之敢決莫若易之以治秦舞陽十三而殺人人側目不敢忤此其气何气而心何心耶及至秦庭而震且掉焉子房跪履於老人至於盡折其气與心而後許之曰孺子可教也然舞陽卒裂於秦庭而長乃卒收其功於天下此不可以觀治與不治之效耶故利有所不動害有所不避欲有所不可投猝然有所不可驚勃然有所不可怒力拔山勇蓋世而有所不可用此幾於治气治心之說歟而猶未也何也此猶以效言也凡人之情養之於閒則始可期於猝煉之於緩則始可責其效於臨時夫以七尺軀殼之中充塞之物與吾一寸之靈素不相知而不相得也平居荒其養而鹵莽其煉一旦有事而使之而期之辟之豪奴之於乍主孰聽之而孰從之哉古之將多矣無不治其气與心而其治气與心無不養之於閒而始責期於猝煉之於緩而始求其效於臨時太公不將乎效在紂也而辧幾微於敬怠是其治气與治心者然也素也未聞其以鼓而治气以敢決而治心以襲而得之也伊尹不將乎效在桀也而審取予之義否是其治气與治心者然也素也未聞其以鼓而治气以敢決而治心以襲而得之也孔子聖於將而姑試以將者也效在於隳三都誅萊人也其治气與治心者曰臨事懼好謀成也素也未聞以其皷且決以襲而得也孟子儒於將能將一未嘗將者也其欲躋齊宣而王之也猶反手此非將之效而何效乎至於盡授其訣於公孫丑則特有善養气與不動心二三言耳孰謂養气者非將之治气而所以致其心之不動焉者非將之治心耶而又可以旦夕爲耶而黝奧施捨此二人者又鼓气之尢而敢決其心者之首鼓於一時而敢於一旦者之魁也而孟子痛非欸則治气之果不在於鼓而治心之果不在於敢且決又不在於襲而取之也益明矣彼孟子者方且孺其服士其冠緩其帶安其履委委蛇蛇進而與齊梁之君談道而論徳退而與其徒學孔而希周明而以對於人幽而以謹於獨辦事之非義而決不敢妄於一行辧人之非辜而決不敢妄於一殺其致密於一塵一芥之微者旣如此而其晝夜之所從事乃在於助與忘帥與充至與次蹶與趨得於言與不得於言揠苗與不耘苗者也而非有他也研其幾於有無之間而致其謹於鬼神所不得窺之際視其气息之柔若屬纊而欲絕而心之澄且燭也若淵之未瀾而旭之始登以至於枉直辧義利明則大者塞於天地然後機之敏而斷也若捨括而膽之所向而所決也𨿽百賁育於吾前而無所用其勇也然後敢開口而決之曰齊可王而王可反手也蓋爲將者之气與心必至此而後可以言治而治气與心必如此而後可以盡將之道而無遺噫此誠未易以言也古之言將者儒與將一也儒與將一故治气與治心一也今之言將者儒與將二也儒與將二故治气與治心鼓且決者以屬之將而不鼓且決者以屬之儒也惜也以孫子之才其於心與气也能知治之矣而不知一之也何也心主气气從心一也言治气則不必贅以心言治心則不必贅以气而孫子並言之並治之非吾儒之道也且夫避其銳气擊其惰歸者此審彼之气也而孫子以爲治气以治待亂以靜待嘩者此審心之候也而孫子以爲治心此又不知其何說也惜也

用兵之妙機而巳矣其機之未可也不先設以待其機之旣可也不後時而失夫兵貴廟算豈有不可先設者哉抑不知兵有可以先設者亦有不可以先設者審時勢之順逆察地形之險易量進取之先後擇將帥之賢否料儲蓄之多寡知士卒之彊弱閱器械之利鈍以爲攻守之具此可以先設者也何者天下之大勢自有一定而不可違而吾之謀議劑量旣明亦自一定而不可易𨿽利害互形成敗疊見而必不可以更途而易轍者也故曰可以先設也至於與敵相守相攻之間虛實饑飽勞逸彊弱之異其情而天時地利人情之異其變或以虛而爲實或以實而爲虛或以饑而爲飽或以飽而爲饑或以逸而爲勞或以勞而爲逸或以彊而爲弱或以弱而爲彊而乘之以天時乘之以地利而以出其人情之不可測則是敵之變化而不常者也而胡取於先設爲哉是故�因之敵而巳矣故敵方虛也而胡爲乎實也是敵之變化也吾前避彼之實而擊彼之虛也因其變化而吾亦變化之以取勝也敵方實也而胡爲乎虛也是敵之變化也吾且擊彼之虛而避彼之實也因其變化而吾亦變化之以取勝也甚至於敵本實也而果示之以實以爲吾方且疑其虛也而誘吾之擊也敵本虛也而果示之以虛以爲吾方且疑其實也而本吾之不擊也虛而實也實而虛之虛而虛之實而實之以至凡所謂饑飽勞逸彊弱之類莫不皆然是敵之爲變化也無窮而吾之所以因而應之也亦無窮噫豈特吾之應之而巳哉將敵之所以應吾之變化者又益無窮也而吾之所以因之者又何如而可使之窮耶呼吸往來如風雨雷電交發而不可測而生生不巳如環之無端將旣見其形而爲之勢也猶恐其或失也而況豫信其成心而執爲之勢以待其不可度之形哉噫未有物之輕重而徒推移於空衡之上其氐昂必不足信矣莊周之言物化曰久竹生靑寧靑寧生程程生馬馬生人人反入於幾萬物皆出於幾皆入於幾夫方其久竹也安知其爲靑寧方其靑寧也安知其爲程又安知其程而馬馬而人也此物之變化也出於幾入於幾者然也兵亦如是也故彼方虛也而吾將制之以吾之實也又安知彼不化虛而能爲實也及吾之避其實也又安知彼不化實而偶墮於虛也或如此或如彼此兵之變化也亦皆出於幾入於幾者也故曰不可以先設也惟不可以先設也故因於敵因故勝矣夫物有化也兵亦有化也取勝不難知化難也故曰因敵變化而取勝者謂之神也

○論五行生成之數有畸識可參

奇數陽耦數陰天一三五七九地二四六八十故天一生水地六成之猶言天以陽生水地以陰成水也一二非有多寡生成非有先後也餘四又並如此只是明一陰一陽之謂道耳天奇數凡五地耦數亦五如雨家各掌五籌然天旣從第一數起則地自當以第六當第一數起矣六卽一也天之五奇皆一陽也地之五耦皆一陰也天與地所生所成之陰陽停勻平等無毫髮之差者也今以數成文故有自一至十之殊耳

愚嘗謂地不可與天對又不可分做兩个天地安能生五行水亦地也地又安能以六與天之一生水蓋天與地如一盂泥沙相和之水然澄之而渣在下便是天之地淸者在上便是地之天又如人相似郛廓爲衛气所充周者卽天五藏爲營脈之所藏而遶者卽地本一身也故玄門用彼者愚嘗用此駁之云爾家務長生不過效法天地耳卽用彼安見有此雄天外尋一雌天以助其長久者也

水只是地之類凡有質者皆屬地也海際天故始成地之大不然只一塊硬地直天中一粒豆耳天地五行都靠那一件無形之物生成而今曰天一生水地六成之語似有漏天地二字與一六二字只作陰陽二字者猶之可也然才說陰陽便以屬气矣非無形之物矣

天一與地六合爲七苟陰卻五則天與地正各得一矣適停勻矣凡四行之生成之數並如此一行之數除五而數之則所剩之數亦各各如此停勻而五數屬土四行莫不稟之而成蓋天與地適得其半借輕重之銖兩以明之則如各具二分五釐然也苟知此則𨿽謂地二成火天一生火可也此下四行俱以一與二爲生之成之可也作者欲盡自一至十之數故如此錯文以就河圖洛書耳

河圖北數一與六水生成也南數二與七火生成也東數三與八木生成也西數四與九金生成也中數五與十土生成也使如愚前所云除五而算之則各停勻也洛書一六共一方隅水也二七共一方隅火也三八共一方隅木也四九共一方隅金也而五居中位除卻中位之五則四方之陽數與四隅之陰數七與三並一與九並各得十五其它各得十五放此自見亦各停勻也

天地二字只作陰陽解此要旨土字亦只作中和解沖气解

五行並因一太極而有其所謂生成一時皆了而亦莫測其何始何終如分摘一行而言𨿽單謂之曰生可也單謂之成亦可也如後來所云木生火等不過據有形質之後而爲又耳非先天混一之玄化也且如天與地分而有形之後其以一生水也作何形狀功用漸次以生之以六成水又作何形狀功用漸次以成之而天地兩家其一家分半以生一家分半以成又作何形狀功用漸次及取料辧材於何所耶皆不通之甚者也

○軍中但聞將軍令論

古之善爲將者使士卒畏巳而不畏敵而古之善將將者使士卒畏將而不畏巳夫人之情莫不樂生而惡死而其駈而之敵也則固十死而一生欲其不畏敵也旣巳甚難矣而兵又不可以嘗試而爲之者則其士卒之畏敵與否固無由而前知之也善爲將者於此不得不有所假以試之矣軍中但聞將軍令而置天子之詔於不聞亞夫之卒其眞不畏敵者哉何則古之爲將者以爲吾將駈人於死地必使之易敵而後可以決勝畏敵之罰吾固有令以申之於前有法以齊之於後矣然士之於敵不可以嘗試而爲其畏之與否不可以先事而知又如此也然而人之情易趨於其所尊貴而法之行亦易撓於其所尊貴於是借尊貴之望以試吾法而尊貴者莫若天子吾法之所在使吾一介之士不得以聽諸天子而天子以萬乘之尊不得以搖吾之一言奪其情於人之所異趨者必行其法於人之所易搖者蓋於此而士之畏敵與否可以試而知之矣嗟夫士之所以畏敵而走者以其能殺我也而天子則固能生殺人者也宣將軍之令以與天子抗於平居無事之時謂不能奉將軍之令以與敵人死於白刃交飛之際哉蓋嘗聞冒頓之治兵以方其父單於謀殺頓而立其愛子也頓乃令騎射者隨鳴鏑所向其後以鳴鏑試射其善馬愛妾而不射者輒斬之卒以此術殺單於及其母弟與大臣取單於之國如反掌夫冒頓之士不畏其所愛之妾也而何有於父不有其父也而何有於諸人然而父不可得而試也而以試諸其愛妾知士卒之不畏吾愛妾矣而後用之於父可決也殺其父以奪弟之國冒頓於人子則非孝矣試諸其妾而使人必殺其父而無阻冒頓之於治兵固善將者之所不遺乎𨿽然冒頓固嘗殺其不射馬者矣又嘗殺其不射妾矣亞夫起倉卒承片牘擬之旅之軍以屯於細柳之上未聞其置人於法以明巳之罰而其士卒一旦與天子抗而不顧此其故何哉兵法曰視卒如嬰兒故可與之赴深溪視卒如愛子故可與之俱死豈其受命之時忠誠慷慨義形於詞如古所謂天言之發而三軍有挾纊之溫遂足以輕其死命耶又不然其將革其心志愚其耳目如徙木立信者之所爲亦未可知也其平時無以激人之心堅人之信而欲奪人之素所趨向而卒犯其難世寧有是理哉𨿽然爲將者使士卒畏巳而不畏敵也易爲君者使士卒畏將而不畏巳也難蓋使士卒畏巳有才者類能辦之而聽士卒畏將非闊達而大節者不能也是故有文帝之寬斯足以成亞夫之嚴不然則軍中固不知有天子之詔矣走一使而奪之符亞掄其可諉以不知耶志有之將能而君不禦者勝信矣

◆策◆

問孔子有言我戰則克又曰好謀而成兵固非儒者之所宜獨廢也迨於後世其說始煩然而最要而簡者莫如孫子十三篇而十三篇中最要而簡者形勢兩篇舉之矣今其論形則曰決積水於千仞之溪論勢則曰轉圓石子千仞之山夫千仞之溪山其髙遠等旨同也則亦衍文贅語焉耳而胡取於孫子不然則必有微機獨旨深有得於形自形勢自勢其功𨿽互相爲用而自有截然不相干者存乎其間此正所謂要而簡者也而其可以不講乎始計篇論爲將曰將者智信仁勇嚴也而軍形篇則曰善戰者無智名無勇功軍形篇論戰曰勝可知而不可爲而虛實篇則又曰勝可爲也言實相背矣孫子書數千言耳言兵者舉莫出其上至其以身用之於吳其成功十不迨書之一於行又相違矣凡此皆不可以不講爾諸士子必有悉其所以然者願毋隱古人之言固有似同而實異者亦有似異而實同者學者讀其書會其意斯可以用其言苟徒尼其言窒其用則不如無書之爲愈也若夫論其言於今日明是考其行於他日則非君子愼察其所言果非空虛而無實則必其所處之地與所遇之時不足以副其言而亦非言之爲過也世之論兵者多矣察其言非空虛而無實者莫如孫子然而異同之間固不能無疑於君子矣而其最可疑者則明問所舉形勢之類是也夫兵形與勢義至異也千仞之溪與千仞之山說至同也而一爲決水則以諭形一爲轉石則以諭勢是以至異之義而淆之以至同之說卽使藝文之士無益於實用猶知避之而謂孫子爲之哉噫盍亦就孫子之書而求之乎其言曰兵形象水水因地而制流兵因敵而制勝又曰善戰者其勢險其節短勢如彍弩節如發機故直紏險易通塞廣狹千仞之溪所以形水者也而溪直則水直紆則水紆險則水湍湯則水注通塞廣狹無不皆然誠如是則是水之形非自爲形也因溪之形而形之者也故形者誤敵之其也形必示敵以所可見所可見者形也故決積水於千仞之溪不曰勢而曰形至於勢則吾之所以使眾之權也李牧飽士士猛思決韓信背水人自死戰鄧艾過險卒無還心田單誤燕劓掘含憤事𨿽不同同歸於奪非所謂彍弩發機�止之而不可得乎止之而不可得者勢也故勢者使眾之權也勢必制眾以所必趨故轉圓石於千仞之山不曰形而曰勢由此言之其言非似同而實異乎然必設形以誤敵於形者有可乘之機而後置眾於必趨之勢者始不至於空發而無益則形與勢其爲用𨿽異而實則同矣他如曰智曰信曰仁曰勇曰嚴以論爲將之常道耳而善戰者立於不敗之地而必乘敵之所易敗惟其易之甚也故辟如舉秋毫不爲力見日月不爲明也蓋其所勝者勝其易勝者也故無智名無勇功武王以三百當紂十萬之師而前途爲之倒戈者此也使有智名有勇功則必勝敵於難矣深入敢戰衛霍之聲稱滿天下而漢之士馬物故大略與匈奴相當不遂幾於不振乎於論將則求於難故貴智貴勇於取勝則求於易故不貴智不貴勇也又其它若所謂勝不可爲者言不能爲之於敵也勝可爲者言能爲之於巳也爲之檿巳以待敵之可勝𨿽不能爲勝於敵而自不害其爲勝矣凡此非所謂其言似異而實同者乎夫以孫子之言若此其要眇而無言大而各適於用也至其親以自試之於吳曾不知巫臣公子光之一奮迨於入郢之役則又多山於子胥夫槪之謀也故馬遷敍記入郢止曰孫子預有勞焉而不著其事由此觀之豈孫子之言眞不適於用乎夫世固有空言而無實者而以加弙孫子則不可也蓋嘗觀其始見闔閭卽斬其宮嬪以示兵法之可用闔閭止之而不得欲下觀之而不敢意者當斯塒也闔閭必巳短其爲人矣故其用之爲將必且制之而使不得專小之而使不得遂也是以卒無成功是故𨿽有賁育授之以快斨不能施其勇也𨿽有師曠撫之以土﹖不能布其音也愚故曰苟言是而行非君子愼察其所言非空虛而無實則必其所遇之非時而非言之爲過也謹對

徐文長逸稿卷之十三終

●徐文長逸稿卷之十四

山陰張汝霖肅之父王思任季重父評選張維城宗子父較輯

序

呂山人詩序

呂氏詩集序

酈績溪和詩序

贈徐某保州幕序

葉母錢膺表序﹝代﹞

再刻某君時義序

艸玄堂稿序

胡大參集序﹝代﹞

贈成翁序

贈戚畹錦衣陳君序

闕篇序

彤管遺編序

送金君之無錫序

送張南陽序﹝代﹞

送陸刑部序﹝代﹞

送董汝成尉永春序

送石府公之兩淮鹽使序﹝代﹞

贈謝孝子序

贈寧遠公序

送潘光祿序

余孝子詩冊序

按遼議建序﹝代﹞

送吳先生序

送柳彬仲序

送葉君序

送沈生序

瑞桃詩序

賀靑州馮按察序﹝代﹞

送祝子孝序

賓峯石先生應召序﹝代﹞

贈陳翁授官序

賀朱少監序

送王大同之平陽兵憲序﹝代﹞

送袁戶部守鞏昌序

贈雷總兵序

邵兵憲公東海重春詩序

贈送馬先生序

送沈君序﹝代﹞

賀靳蒙城序

贈金衛鎭序﹝代﹞

送少參余公考滿序﹝代﹞

試錄前序﹝代﹞

齒錄序﹝代﹞

志序二首﹝代﹞

一登龍門引

○呂山人詩序

呂山人刻續稿成使其弟尙賓持送予使論序山人詩固多而不多刻予卽此得比附分類之若艾如張君馬黃安頓題目布一章法艷歌何嘗行𨿽用古題而意藏不曉者不論標格往時數論矣且觀者各有品亦不論大堤曲子夜歌白薴詞陽春曲采蓮及歌寄衣美人行春女詞皆寫婦人女兒惜別懷春𨿽古忠臣愛君賢哲遭棄置閒於此發婉孌不捨看他錯織然曲終奏雅風賦且不免所可取者道人意中語非子其誰善哉行隴頭水弔梅花行路難嗟哉日行惜年華多感慨於及時追樂吾讀之淚下也至任野性勧睨一世則有長歌行感寓夏夜溪堂和謫仙等篇在然門有萬里客白馬篇將軍行關山月諸章又气跌宕思功名何哉其擬古樂府十六章又慨古事或政不平失機會或人臧否而巳短長之若恨不身爲者又何哉詠美人走馬予亦有數作寄山人忽插一嘴落得夢中訴夢其詞曰西北誰家婦雄才似木蘭一朝馳大道幾日隘長安紅失裙藏鐙塵生襪打鞍當壚無不可轉戰諒非難三詩俱從老杜詠馬來又曰金鞍七寶敧玉手控靑絲人馬才相得風雲气木奇勢輕香易墮樣巧影難爲馳罷雄心在何曾斂翠眉又曰尺錦卽成妝當眉綰結方須臾撒身手馳驟蹴風霜檐影千門亂街心一帶長忽逢遊冶子系馬問家鄕今讀山人說人馬更剽健予不及也山人詩古者仿漢魏最近亦唐人知之其沈者若隱逸浮者气槪人亦知之至山人抱奇才有深計雄視思任不得效尺寸而抑在山間此虎豹而麋鹿之人或未知也故其詩聲有前數者觀嗟哉口行其大要也往閱其尊君中山翁續稿中題虎圖有曰咆唬山谷金波羅壯士腰間金僕姑攘臂開顏一笑發驚看猛手如烹雛狂湍正闖中原籓天子取用當天關胡兒不知射虎手一箭人馬俱傾翻丈夫有才不得試葛巾空老靑林間亦此意如此結構奇而合

○呂氏詩集序

昔人論詩者謂詩本於地豈不諒哉其言乎略而校之如陜蜀之雄剛中原之博大江以南之芳華眞有不可彊而齊者而一道之與一郡一郡之與一邑與一邑之與一鄕則又辟諸一鼎之牲其味同矣而凥脽脾噱之間腴瘠雋否固又自雜徵於齒頰而不可亂使易牙遇之亦猶辧黑白而數一二者矣浙之山川莫勝於會稽而會稽猶莫勝於剡人生其間往往美秀不羣而尢雋者道徳事功之外遂以文與詩鳴於鄕播於方域蓋所稱一鼎之脾噱矣而某翁爲之雄嘗讀翁詩其爲味也芳而烈潤而不濃間出異奇又辛脆而未嘗襲合吻而咀之使人舌津而爽喉膩而有餘淸不終篇而腹巳果然矣由斯以談地非剡則不能釀以生公剡非公又何以益彰剡也巳而翁之伯子兵書公鐫翁詩夫兵書公某先子辛卯輩也叨世教久矣鐫成而授簡於不敏某至謬命以序某喟然曰兵書公位臣爲國家作股肱維柱者二十年奠夷荒萬里外其授之政也奚止於達使於四方也奚止以專對是其效也固由公之善誦詩也儻亦由其翁獨立於庭公趨而過之之訓乎故於序詩也而並及之亦使讀翁詩者毋專以詩視翁也

○酈績溪和詩序

今之和人之詩者非欲以淩而壓之則且求跂而及之未必淩且壓跂且及也而勝心一起所得者少而所失者多矣古之和詩其多莫如蘇文忠公在惠州時和淵明之作今味其詞皆泛泛兮議論若鷗悠悠兮若萍之適相遭蓋不求以勝人而求以自適其趣而不知者誤較其工拙是猶兩人木揖讓未有爭也而眩者曰彼拳勝此肘負不亦可笑矣乎酈君之簿績也取蘇文定公之詩而和之多至百四十餘首其數幾及文忠公之於淵明其嬉遊傲睨而不屑屑於工拙亦猶文忠公之於淵明也蓋君之所負者大不得其大而試於小此所以不免於嗚嗚而負屑屑於工拙則適以成其小矣而豈君之意哉校君詩者不識解此意否有不解君當自解之也

○贈徐某保州幕序

古凡幕職至重而尢重者戎之幕何者幕掌文書主畫諾以代勞宣力於堂之長而戊之堂則韜鈐機務與賓客酬酢飆至而雨集其務緐而握愈重非幕以代之事鮮辦代之而不得其人則𨿽辦矣而未必理而今保州後衛則邊紫塞星列以備胡護畿甸尢戎署之至要者也若是而爲之幕者又何以常幕視哉𨿽然乃今之幕則異於古之幕矣古之幕者幕任其勞而長處其逸故選必以才而才亦得以自見今之幕者長兼其細而幕處其閒故選未必才卽槐者亦不得以自見惟不得以自見而髙者居之則若棄卑者居之則若營矣予以爲卑者無容以言而髙者亦未爲得也夫髙至於聖止矣聖至於孔子亦無以加矣孔子爲司寇攝相事則卻菜人誅少正卯而當其爲委吏乘田未聞其卑會計牛羊而不講也故道龍蛇而巳伸之則千仞屈之則尋丈何施而不可哉予嘗以是論序官者之常而玆者予戚徐君之以名法序官而得衛幕也諸戚黨析予言以贈君行君亦諗其爲才者也而幕亦便於以才自見之官特以今之幕異於古恐負其髙視之若棄耳予故以孔子之道告之夫道亦何常其示人存舉全體者亦有舉一節者吾告徐君以孔子亦舉其一節而巳矣若勉之哉他日剡書報紫塞金臺間賢幕者必君而非他也

○葉母錢膺表序﹝代﹞

鄕解葉公歿之某年其配錢夫人齒方二十有五其子長公今爲工部者生方七年耳夫人抱工部而泣曰成父志者其在是乎越二紀又三而工部果以文髙成進士得主事營繕未幾奉命役東海過其廬而夫人自哭鄕解至於今蓋年五十有五於法得旌有司以聞詔下坊於裏題曰節孝賀者踵至予於鄕解兄常徳公同第於丙辰而常徳始者又聘予女婦其子故賀者來以言屬蓋夫人之事舅若姑也舅疾亟嘗以股愈之姑盲又舐而復視孀三十年以禮自閒無一發瑕可指又枚其子成進士爲郎而賢人皆曰郎眞不負乃母此其於婦道亦旣甚全而取效亦甚盛矣上而蒙被國旌下而爲眾所光羨當世世在人口殆非過也是宜賀𨿽然世有窮笄孑珥能自完其節於身矣而不能必其貴於子則議得之矣而旌未必不失或能必其貴於子矣而貴者未必賢則旌可得矣而議未必不失斯二者得則殊矣而失則同也今夫人之於節也不特完於其身又能必其貴於子矣又能必其賢於身夫一能者節也夫人之所能而二必者子之貴與賢也夫人能盡必之耶蓋天有獨厚者存焉耳夫獨厚於其始則必不薄於其終知所厚在天則必不自居於工部之賢將有與貴而俱隆者在他日矣噫彼始所稱父之志而抱以泣者意者其在於斯乎於賀益宜

○再刻某君時義序學柳

天下有常物有不常之物而賈之於物也有所貴在售者有所貴不在售而在知者魚鹽醴粟羽毛齒革登俎豆資民生者此物之常也售之則巳不求其知也而亦無俟於知賈胡入山而得靺鞨至股以藏之泛海而遇龍皮客彼有是者不知也旣重直以貿之將別必告其爲龍也且及所用之故而後去此其不貴彼之售而自貴其知苟不知而徒售卽賈胡值重貿剖股而出其靺鞨以與人未免惘惘然有投非其主之恨由是以觀可以明非常之物所貴不在售而在知苟弗知寧弗售也吾兄子吏部某之於經義賈胡所股而藏之之物也早歲一市於通衢通衢售矣再示於大都大都售矣予嘗與吏部之弟某稍取其售余而韞櫝者若干篇付梓以傳其人顧往往值龍皮客得之而不知其爲何物且弗寶也以爲恨及是吏部偶取昨秋比題提髯以哦咄唶而了夫吏部售矣顧復爲此者豈所爲不貴售而貴知者耶予復命諸梓以再試於今果皆昔之龍皮客也則眞靺鞨也神遠苟羣趨而售之非靺鞨也

○艸玄堂稿序

或問於予曰詩可以盡儒乎予曰古則然今則否曰然則儒可以盡詩乎予曰今則否古則然請益予曰古者儒與詩一是故談理則爲儒諧聲則爲詩今者儒與詩二是故談理者未必諧聲諧聲者未必得於理蓋自漢魏以來至於唐之初晚而其軌自別於古儒者之所謂詩矣曰然則孰優乎曰理優謂理可以兼詩徒軌於詩者未可以言理也予爲是說久矣曁之玉仲酈君始見予於薊門邸中則以理衛道諸篇是也旣而見也則以詩此稿是也予兩取而揆之君非不足於詩者而顧獨有餘於理苟世之評君之詩者徒律之以漢魏則似不能無遺論於君有深於儒與詩者別作一觀獨遡君於無聲之前若所謂天籟自鳴之際則漢魏唐季諸公方將自失其軌而視君之馳驟奔騰蓋瞠乎其若後矣君誠儒者也而非區區詩人之流也予先爲彼說以答或人旣爲此說以質於君君呀然曰吾師某某也而私淑於新建之教者公其知我哉予亦呀然相視而笑會有梓君之稿令予序諸首遂書之

○胡大參集序﹝代﹞

曩在嘉靖丙辰余奉命校諸道鄕貢士晚得今參政公胡君而喜曰是非近世舉子輩中人也蓋熟讀西漢人文字而有得者及拆名君爲楚人以問於楚之先達果然予益喜其後君以令召入歷禮曹郎大夫又出而按察閩晉間並提督學校事所至靡不以文顯而其故所列髙等建陽李生曰有秋者一旦抱君所爲古文若詩篇凡十卷來以序請曰將以付諸梓予讀之則見其文猶故所品漢西京物也而詩又不落近代往往爲晉魏問語予又益喜曰苟梓之眞足以名於一時而傳後世矣然予竊怪之今世爲文章動言宗漢西京負董賈劉楊者滿天下至於詞非屈宋唐景則掩卷而不顧及叩其所極致其於文也求如賈生之通達國體一疏萬言無一字不寫其胸膈者果滿天下矣乎或未必然也於詞也求如宋玉之辧其風於蘭臺以感悟其主使異代之人聽之猶足以興亦果滿天下矣乎亦或未必然也夫言非身有則未免獵其近似以要君孟子謂言生於心而發於政苟無害於政則亦任其獵且要而巳矣惟其害也故不可以不辧予向也窺君之言以至於今久矣君蓋身有之者也其兩有事於學也又率人者也率人而卒收其效若李生固其一矣自李生之外又復得數輩若李生者否耶誠有之他日可以言政矣

○贈成翁序眞在牝牡之外

予家吳甥某嘗以療幸侍今長垣成公徳之比成公從稽勛大夫參議山東而封公去年爲七十甥壽之文尙虛也至是來以屬予謝曰舅山人耳慵且陋甥彊之堅予曰舅賤無巳其代諸甥曰甥侍成公有日矣竊聞公之言似不然也予曰柰封公何甥曰父子者居相習也子不投父以所不悅舅何疑焉予惟天下之事其在今日鮮不僞者也而文爲甚舉人之一身其以僞而供五官百骸之奉者鮮不重者也而文爲輕何者視必組繡五色僞矣聽必淫哇五聲僞矣食必脆膿五味僞矣推而至於凡身之所支以奉者靡不然否則且怫然逆故曰重至於文則一以爲筌蹄一以爲羔雉故曰輕然而文也者將之以授於人也從左佚而得之亦必取趙孟而名之故曰今天下事鮮不僞者而文爲甚夫眞者僞之反也故五味必淡食斯眞矣五聲必希聽斯眞矣五色不華視斯眞矣凡人能眞此三者推而至於他將未有不眞者故眞也則不搖不搖則神凝神凝則壽舅山人也賤也未嘗知公之爲銓與封君之爲封然而知封公之契於眞也遂亦因是而知封公之壽也曰舅末有素於封公也何以知封公之契於眞曰以甥適所云子習父不欲僞於文者而知之也今夫知長人之長侏儒之短奚必盡寸寸而校之尺尺而量之哉亦觀其一節而巳矣

○贈戚畹錦衣陳君序

今錦衣陳君嘗授詩於予友楊君而陳君性旣警敏又嗜學詩旣通名能舉子業矣輒以其餘治古人文及詩文君若詩又治及予再至京師而君皆騎馬隨蒼頭扶橐以餉釀醴市果澄湛甘好每致必先池園夏淸棹舟竟日出冊勸賦品鑑賡和靡不越人意表而酬酢曲雅綽中禮儀不見有厭倦之色夫以閭裏飲羊綰輅之夫一旦得志卽跨駿食肥目不知有長老而君以上戚子挾累世之髙華顧若此其雍雍鬱鬱然也斯殆可以尋常畹中人目耶乃昨與楊君並策一驢往西剎君憂也蒙面以素綃騎而過可以不見辭乃免綃而下拱以俟予與楊君艱再躍鞭而過之其後余以牘謝君君笑曰是何叟之棲棲也此則與無忌下侯生者何異而彼忌者時則有求於生也今君何爲者耶吾故與楊君言今而後吾乃知子之陳君貴則今世廟戚乃其致則古之信陵者儔也信陵柄魏其效於用而著也如鼓巨飆吹一毛而今之制則不爾然著不著無足爲君累抑予又聞之東漢有樊鯈者亦以戚而著其所著乃以經學得交海內大儒並取以爲師友而丁恭則其所專師其後鯈竟以經顯所守公羊嚴氏春秋致門人三千人往往有以其學至三公者吾意君不得爲信陵且必爲樊鯈第不識君所師楊君得如丁恭吾輩得如所稱大儒與否故於君新得請襲爲錦衣而眾以贈言屬余也不爲君不得爲信陵惜而直以君得爲樊鯈賀也

○闕篇序通摹內篇彷佛夢幻因觸自是靑藤本色

古詩豈直三百哉吾夫子於詩不要者闕於史而疑於多聞而疑者闕夷者質孔子於華者華者曰吾夫子天之怯裏馬赤也夫怯裏馬赤譯史也今吾蘧蘧然而管株株然而古之人茫茫然驅株株以譯茫茫而祈其盡免於茫茫則必不能盡免於茫茫故善譯者莫吾夫子若而吾夫子貴闕譯夫闕詩者則固闕彼人之闕者也而闕史闕多聞者非彼人之闕也我莫柰其茫茫者何而姑置之也乃若我之闕非置之謂也仲山甫之謂也而亦可以驅株株譯茫茫者委乎故闕者月也彼之闕月之虛也我之闕月之食也虛不得而代之盈食不掩則人得而指之指則鼓鼓則馳馳則走走者救也救者更也故食而匿則更之道不存食而不匿則更之道存故月一也闕有兩篇一也闕亦有兩故余之命篇一也亦以兩

○彤管遺編序

詳記載評士林其欣然以喜惟恐身不爲之者必忠臣烈士奇節髙蹈之流而其怫然以怒惟恐身或蹈之者必皆回邪憸媚忍垢恥而事二姓者之爲也欣然喜則於慕善也篤怫然怒則於絕惡也堅夫能使人絕惡而堅則夫回邪憸媚與夫忍垢恥而事二姓之徒固亦爲善者之資也其於載記可少哉吾友酈子集彤管遺編教爲女者而作也其所集古諸女婦𨿽淫慝不廢其文然所次當淫慝𨿽貴妃亦不得與編戶貞靜者等是將使爲女者觀之佛然以怒惟恐其身或蹈之而益堅其絕惡也歟不然胡爲而亦存之也莊周曰厲之人生子夜半取火而視之惟恐其似巳也然則是集也卽使淫慝者觀之不亦反自愧哉一語是勝著而何況於不爲淫慝者之觀之也酈子文茂而行芳吾信之久矣原其意蓋如此故爲之序其末

○送金君之無錫序

舊制凡邑中盜賊其巡徼史實掌之以故史之署反劇於丞簿丞簿或職淸戎或課督賦稅一事耳稍散則以其餘佐長吏聽斷以補其牧養之所不及然史𨿽劇其能而廉者或以劇而知名得遷轉反是則或以劇而敗而京師之邏盜寇也則多以屬錦褢異時邏者與掌書者相倚以爲罟則所謂盜寇者未必盡除而無辜者不勝其毒矣吾鄕

金君之以名法掌記於錦衣也幾年矣人稱其平而廉及其以滿而課刑書於吏考也議又平次之得第二會無錫缺史遂以君名上詔可之君行有日鄕戚中宦且旅於京師者故事皆乞言以贈行而君之甥廣信公爲之首圖於予予曰予不敏將何以贈金君之行哉亦告以錦衣之事與縣史之事而巳矣夫縣之丞簿與史並人也主盜賊與主賦主戎主佐牧並事也今不問其人之可否而徒易其事以冀其或稱此何以異於狙公之賦�於狙也所云三四者並不能有多少於七也而徒攺其時於朝莫之問其術亦窮而疏矣而金君之爲錦衣掌記及議刑於考也並以廉平稱而不知其它則今而之史也使其果職盜賊歟則必能如在錦衣時爲掌記者之不苛使其不果職盜賊而佐牧於其長歟則必能如在考時對刑書者之不猛彼三四𨿽更矣朝莫𨿽眩矣而吾不迷於七者之常固在也君何施而不可哉何施而不可則亦何階而不可至十臺噫吾知以是贈君而巳矣

○送張南陽序﹝代﹞

今遷知南陽府張君者始爲進士時來觀政於營繕而予適爲郎中掌營繕當其時卽巳知張君賢及君三仕爲縣歷某部郎大夫者凡若干年而掌營繕余則叨尙書實長其堂君之願謹猶昔也至練且幹則倍進於昔矣予方賴君以相成而�之僚亦喜召之相爲羽翼也於是相與賢君亦莫不倍加於昔者至是君竟以賢補知南陽府將行諸僚�戀君來告贈言於予而予亦自惜不能私君以竟其相成且不能無望於異日也則告之曰昨君之職也𨿽多大抵材其專職也君亦知夫材乎枳棘灌楚其最細者也可以藏鳩鷃供求■﹝木戈﹞而止耳樗櫟則其大者也然易敗無所用枌楡赤檉柘椐櫧椅有所用矣然猶小器也不中梁柱至於豫章也楩也柟也則梁柱器矣然其始生至拱把與應圍也榱桷櫨欂與車輪擬耳至蔽牛馬則明堂之梁柱巳故所貴於材者貴養也君之始而第於甲也令也曹郎也曹郎而從大夫從大夫而大夫異時而卿且公亦猶是也噫此材也其要亦在乎養之而巳矣至於牧亦然故始而縣也是牧於縣也玆而府也是牧於府也異日而臺且省也是牧於鎭之郊也畿之甸也此牧也其要亦在乎養之而巳矣故渭川之叟之言漁也有曰小可以侯大則可以伯而再大則可以王漁猶牧也儻子未信予之言材與牧也亦未信叟之言漁乎且君之牧之鄕也南陽也南陽者邵與杜嘗牧之也昔之人稱之曰邵吾父也杜吾母也今之人稱之亦曰召南陽父也杜南陽母也此養之之致也子儻未必有意於予之所期公與卿也亦未必有意於召之父杜之母乎子果有意於斯也是足以慰予與諸僚贈言之意矣

○送陸刑部序﹝代﹞

今世之拂衣於朝者非有疾痾冗傝不可以支則必偃蹇不得志而怒悻以逞否則或負抱骯髒气不能抑斂不易與人羣非此三者則必有所不合陰料其不可通而姑借引髙以自善者也不然則必不言去卽言去亦未必堅且決苟有人焉不出於此四者而徒遽焉以言去言去而堅且決斯亦難矣矧自入仕以來有瑜徳而無疵颣未去無阻其進且推之去無聽其退者顧遽言去言去而堅且決斯不亦甚難矣哉此其人必養者素純矣而不出於激見者素定矣而不可奪如古所稱內重而輕外者不然曷克以臻此哉吾寅丈陸先生當嘉靖間以賢科教潼川其後繼知峽江靑陽兩邑並稱職薦者滿牘匣旣入刑部祠而祝之者滿故嘗所仕二鄕迨今秩再考矣勞益深名日益起中朝議及進川者必共指目君而君一日抱書伏闕下求去主上下其議吏部吏部無不訝且止之者顧君求去益力議始上聽其請乃卽署中拜君永州知府得橫金蓋黃以歸且曰用以嘉殊勞獎恬節夫以君之素行歷照中外仕版間非吾前所云不出於四者未去而有所謂進且推去而無所謂聽且畱之者耶而君顧決於去如此𨿽以君疏中語戀墳墓在萬里外而其中之所素養而預定之者固非疏中所能了又非常情之所能測而窺眞可謂毅然大丈夫矣矧自君之在署也其廉靖以端明於法而恕以行之也眞足以爲吾黨師耶故吾黨屬言以贈君卽如某不敏不容以無言也抑君之膺永州命也乃孝廟時所擬得其人而加之者而未得者且二百年是主上之懿典而君之榮也甚大尢不可無言以紀

○送董汝成尉永春序

董君汝成於予爲鄕戚幼嘗學儒中歲棄去勉從事於他以名法髙等敍官得永春史明制縣大者具長與丞簿史凡四人而小者則省其二特長與史耳夫以一巨縣而牧之者四其人與一小縣而牧之者二其人彼𨿽繁而理之者眾此𨿽簡而理之者寡則小縣亦大縣也而今之制則又有一說焉曩時長總牧丞簿主戎與餉史主邏盜賊而今者以邏姦藪也主者易操縱乃用丞簿職邏至小縣牧止二人則邏仍歸於史矣夫不間其人之賢不肖而徒易職以希濟此何以異於取敗腐之琴以求音不更材而徒攺其弦未有能濟者也予觀汝成之爲人也其志堅其性篤而其才也辧明於法而不苛協於儕輩而不圯是其於琴庶幾嶧山之桐也卽令處大縣捨其邏而佐長以牧也固宜有餘玆而處小縣兼其邏而佐長以牧也亦未見其不足也董君勉之哉然予又嘗弭董君之先大父某公以儒應歲薦掌汀教有遺澤於汀而今世之評仕者多右儒而左法汀永春鄰也君過之幸思乃祖之遺善自愛夫評者安得而不右君哉

○送石府公之兩淮鹽使序﹝代﹞

鹽使之署無論幾所而兩淮爲特盛當洪永以至於今攺法者屢屢大約給邊費也召商以中商廬於邊募遊手者耕邊田聚邊斂以輸於邊幕虜小人商之黨各拒虜毋煩官軍此上策也自洪永以至於今攺舊法出新規毋慮十百矣俱不得其要領餘鹽正鹽存積常股以至抑銀與商今商買引之獘極矣皇明經濟錄諸疏若霍公韜某公某諸疏可考也此鹽之獘耳鹽司諸所積歲無論億萬掌之者多以湼敗噫湼敗者固矣今則知吾紹之府爲楚之石公初知蘇以廉以彊項幾罷去有知之者特疏起以知吾紹其廉不攺於蘇其食菽腐市物一不擾彊者斂迹弱者鼓腹府庫舊例多羨公直令寮視之足不踰庫檻古人云廉者多刻公廉而且恕也玆諫官薦之得兩淮鹽使公意不往予不敢探其衷公之廉匪特鹽使不能令染指譬佛入寶山不取一粒石子人素諒之也特取舊法乞商占塞田自耕而納粟如洪永或亦當今救獘者所當急耶乃公之去畱予不得而知之也噫

○贈謝孝子序

會稽鰻池之有謝巨宗也謝之宗有男子名鑾者始爲其親宗人訟他人事於府公不直謝之他宗人若裏之長老凡若干輩並爲鑾詣府共言鑾生而忠信業儒其父死免喪涕淚痕時時積枕席母疾療且禱請代勿效乃刲股冀以進時則恍聞母呼鑾鑾急趨赴則母巳進食飲漸如故矣其後母死鑾過哀遂病羸輒夜夜夢見其父母顏面鑾疾互增減此孝當永之恆視其父母色憂喜以爲準如是者七年忽一少更夢一人若神人者執牘呼鑾曰憐若孝爲增若齡鑾驚寤卽以告其姊自此鑾疾亦漸差鑾孝行委如前所言生平無一短今某訟之誠不直蓋諸人爲謝孝子言之如此於是府公爲覆其言於他所果無謬卒直鑾命鑾起立異日賜之茶旌之扁曰割股之孝於是宗若長老若干輩復來告予將書予言以爲孝子慶且用以風閭裏予惟孝至周文武二王止矣二王之於親疾也聞有憂色饍不加履不正衣不解帶復則如初耳未聞有刲股也𨿽然不愈於自肥其肉而秦越瘠視其親者耶後世之事親求如謝子亦難其人哉乃若夢人﹖之齡則絕類武王事謝子布衣也天之施報知有孝子耳寧論王不王耶府公直之事優之禮旌之門亦知有孝子耳寧論布衣不布衣耶噫爲子者可以鑑矣

○贈寧遠公序大約與贈長公文同意

予過馬水口李長公所將歸爲文以贈長公長公逡巡未卽許以受而意若有所懷者予始悟而訝曰寧遠公天下人稱名將軍今且以元勛食伯土於寜遠予慕想其爲人而以道遠不得一望見麾蓋承下風幸而得交其子知寧遠公比他人爲稍詳顧以賤疏且嫌援上也而忍不敢爲一言以通區區亦過矣且人有大功於天下巳則稍附於言者之末矣顧以小嫌忍不通一言交其子而自外於其父非禮也長公聞之色爲攺乃始許受予所賀巳者某則再握筆以塵寧遠公曰寧遠公以文學起諸生結髮與匈奴大小百餘戰身幾死者亦不下十餘兒郎族屬若丁壯以兒子長養扼虎穿楊慕中稱百金士若是者數百人死匈奴手者又復居半視卒如嬰兒視貨財如土公私所宜入未嘗取一錢歸匣中而吮疽婚死待公粟米而後食者徧廝養槽櫪間用是卒破彊虜數遠出數百里外虜其名酋夷其部落系累並收其生口積畜駝馬牛羊山積而丘委而匈奴卒亦相與鳥驚獸散數百里間不敢南向發一矢不幸猝遇公則有相戒生色鞭馬而馳惟恐後耳此則人人之所歆艷於公而能爭詡以言者也而不知公之出而擐甲以從事則爲虎羆入而解甲於燕居獨有孝弟以踐諸其躬儀刑其子弟而一日未嘗缺則爲聖賢事故其所相與持戟而共事者皆親上死長之人所謂可使制挺以撻秦楚而又何有於匈奴也哉夫道一也某之賀長公者旣嘗舉是以告之矣今而塵於公捨是復何以贅哉夫制禮樂以佐王於內者相也援桴握綏以爲王營於外者將也獨周公能兼之故得食於魯至問其所以爲周公者無他焉孝弟而巳矣故觀於其撻伯禽而令視木葉者可知也今公卽未爲國家爲周公於內乃爲於外矣其食寧遠也亦猶食魯也然而舉公之食以語人曰公食寧遠以功也則人人信之矣曰以孝弟也人其信之哉噫此某之所汲汲於言將使人知公之得食寧遠者乃在此而不在彼也

○送潘光祿序

上海某先生以明經雄邑中屢試弗偶北學於國子又弗偶乃謁選得光祿監栽滿秩一日忽奮曰吾二三伯氏在海濱且老矣與其翺翔於饔孰若與二三伯氏膾鱸虀菽飲酌而賦詩以從乎遂拂衣去去而與其兄尙書公若溫州府判公刑部大夫三先生以遊日嬉嬉然只有友道耳不復知世間有軒冕事當是時送者滿朝觀而羨者滿路贈什而郊餞者若宵星其最著則刑部徐公之所爲文也人傳而誦之至今赫赫有餘感其子某君繼之亦以明經雄邑中屢試於鄕北學於國子亦弗偶乃亦謁選亦復得光祿監旣滿秩一日亦忽奮曰吾父與二三從大人在海刪一葉衍文濱且老矣與其翺翔於甕孰若與吾父曁二三從大人膾鱸虀菽飲酌而賦詩以奉乎亦遂拂衣去去則亦當與其翁光祿公曁二三大人以遊日嬉嬉然知有孝道耳覆前語成局筆致淸堅不復知世間有軒冕事然而擬送者亦滿朝觀而羨者當亦滿路贈什而郊餞者當亦若宵星獨諸寮之什言而餞則以屬予他日人誦而傳之赫赫有餘感當亦不減某先生然豈爲予之言亦可誦也而亦可以感之也哉𨿽然父篤於友而子殷於孝用以決去就計重輕其事古今不易得事也其人古今不易得人也予言𨿽不足以誦而傳不因事與人亦幸誦而傳之哉

○余孝子詩冊序

古今稱孝子事多屬母至獨漉篇走馬引涉父矣然皆酬父冤於死非客迷而求以得之於生也又不詳所以故人亦不得詠而歌之予讀容齋謾錄得番陽張介讀雙槐歲抄得內黃史五常讀閩人余全椒某孝子傳得休寧余君國諫此三孝子並父事殆相似而史母授子以錢錢得父余母授子以鏡鏡亦得父然史以錢得父於死而余以鏡得父於生余固幸勝史矣張用巳所作詩以悲父人讀而悲之導之而竟得父於蜀余用夢中神所告詩射中其隱以傳於人人讀而異之導之而竟得父於楚余又幸勝張矣何者兩翁去家均也而張翁以蜀語嫗余翁漫往耳巳亦初不楚擬也國諫所至獎詠盈帙至吾越亦如之而張史兩孝子詩詠者亦不少噫直道而行三代至於今猶一日耶吾師所不免於譽者殆此類也𨿽然抑亦有交者焉衛靑不父鄭季而去病父霍仲孺爲靑則無父爲去病則配母此於春秋烏能兩不背哉

○按遼議建序﹝代﹞

府公盛翁一日爲會稽楊侯道按遼事稍及諸所議建會稽請其艸旣竟業唶訝計以傳遂剖奉入將下雕坊而屬校且書於某某因得竟業復唶訝而言曰蓋余讀少陵前後出塞曲而鏡古人禦虜之道焉其曰苟能制侯陵豈在多殺傷又曰巳去漢月遠何時築城還蓋道古明王賢帥於夷狄且不忍殺傷之故惟取築城以制侯矧吾民乎哉獨痦何忍不城以障之耶小雅朔方斯其徵矣後世曉事者在漢則蒲類將軍充國唐則侍禦史仁願充國言燉煌至遼萬一千百有餘裏棄塞列隊吏卒數千人塹疊木樵校聯不絕便於屯田仁願則固請築三城相距朔方靈武楡林之間各四百里烽候千三百所自是不敢踰山而牧馬二臣之言並足鑑也遼歲苦虜小入殺傷玩細者忘滴水之穿石阻創者忌曲突之逆耳而翁獨慷慨請築塞垣以衛戴發聖主下其議於廷報可作遂舉垣以丈計爲萬者二十有奇費金以兩計爲萬者十三有奇臺以所計百四十有奇自將吏卒徒以至畚插鬲釜綯材米鹽蔬菽之細視工爲差霧屯星集不越期而成蓋奪漢人骸血積聚於馬蹄橐駝之背者自此將不可以巧歷算所謂月不足而歲有餘者矣噫漢唐以來未有之功也以方二臣孰與是大餘旣叨�校故特首玆艸至他艸復四十有七篇爲卷二十率攄經略窮利害其稽別鼓鼙之臣與行寺藩臬之吏悉美刺示激揚察不涉苛舉不棄細霜稜而日煦宛然驄避道而鳳鳴暘矣故鴈次垣艸並得聯翼接騫也珥筆取師庶幾在此翁姓盛名時選別號泰宇宗吳會燕產自臺守越盛美政以序艸故不論著會稽姓楊名節別號一中世汴人其政治蓋視翁云

○送吳先生﹝序﹞

南昌吳先生始來訓會稽時奉其母太君與俱至是母年九十有四一日先生持狀走白府若督學道捨所職奉母以歸府若道下狀令僚友諸生畱之不得先生曩未仕則嘗短褐走四方名山川交文章材識賢豪之士銜杯酒抵掌談笑而馳騖其間及仕會稽猶稍循其往昔故渭亦得與二三子謬廁末席至是則往告之曰國家於學官弟子甚厚士貢而拜訓者多老成人吾鄕先輩有年七十而始以貢入者今先生年尙彊有爲也而奚以歸爲先生曰母老矣不願仕也渭則又問之曰母與俱來乎抑畱乎先生曰與俱渭曰與俱何以歸也先生曰子亦嘗聞沛公所言於其父兄者乎其言𨿽都關中萬歲後吾魂魄猶樂思沛則其生而樂沛可知矣以沛公輩男子猶若此況婦人乎吾終不願以一官易母之所樂渭曰若是則先生之志決矣然渭聞今道中例得遣學官營公事假滿而復先生其以人請之無不得則歸母而先生可復來先生避席謝曰子意則厚矣然使母樂其鄕而思其子曲折於官與樂其子於官而思其鄕者奚辧且公以奉其母而私以請而復官者不可以事君於是人皆知先生忠於其君孝於其親明化倫而決去就也

○送柳彬仲序

國朝令縣學兩歲貢廩生一人或以選或以資而近世惟以資應大抵以選應者多英少或隨例爲學官或讀書國子往往中兩京若諸省試或再試於會成進士又由進士得大官至以資應則漸老而屢蹶於省試者也𨿽授學官或不授學官而讀書國子能中京若省試又中於會成進士者千百中一人耳然不爾卒亦不得大官以故士往往輕視貢而尢輕於以資應者斯則今之制貢之令與今之所貢之士則然耳以予觀於邑志所貢士科其初豈若是哉韓伯時朱用之祁天福以貢入卽以貢拜官司馬恂如陳復初以貢入兼中省會科以拜官假令世之人握筆以書五公者將不得並紙而托處而今班班然相與垂名字於尺寸之牘在韓爲直節在朱爲循吏在祁爲名師在陳爲忠臣而在司馬則爲儒宗爲不辱君命之使辟若列星麗於霄漢位座則異光芒則同卽使今之成進士得大官者然則人之以輕視貢者烏在其爲資哉吾友柳君才雋而行芳於學無所不窺藝無所不給少自丱壯至成人賤自豎庸貴至宰輔近自郡邑遠至數千里之外無不知其名得其言以爲重者其蹶於省蓋賢知者之過而年尙近彊今以資應貢其拜官也卽以貢或以兼科此則余所未知而其遇事爲節作吏爲循師爲賢難爲忠儒爲宗使爲不辱君命必如伯時五六公輩則余所深知者也今天子聖明諸宰執竭忠佐治稍變舊法近日士貢者卽不兼科亦往往得顯要以故人亦謂柳君卽不兼科行且顯此則余所未知卽使其果不顯其所自樹立亦必爲伯時五六輩又予所深知者也夫五公者吾鄕人也舊傳於人口近始得自邑志矧志又柳君所修者故余於君之行而迷以告之時同好凡若干人俱來集餞君於光祿王君之園各賦詩以贈旣令余序復題其捲端曰春園宴別云

○送葉君序

丈夫棄遠家室走京師數千里道握寸管抱名法以給事部臺省寺之間近者三五遠者至八九年以冀一命之榮而不可必得者何可勝道哉列籍而屬之僦廛而居之蓋有突未黔而敗者矣非賕則惰且縱也其有愼不蹈此三者彀資而羣校之則又以闇於記而殿然則業是者幸免於賕矣惰且縱矣彀資而羣校之矣一舉而首拔於數百人之中大宰登之天子命之服以錦令歸鄕閭省其二人拜於壠墓旣則出而長民若是者不亦難哉宜人之榮之也吾鄕葉君子道實膺是典其賢可想也難之而榮之者某某輩來以贈言屬余余蓋深知葉君者始予一投鞭於京邸卽綰袂而餉我逆旅興灑然可挹也致有風味與之邀髙賓策甘蹄而遊西山銜杯酒望靑天俯皓月耳熟而談蓋煦煦然和風之激我襟也是其它日出而長民眞無愧於父母者乎予蓋慕之敬之其於是典又不特榮之而巳也

○送沈生序

董邵南舉進士不得去遊燕趙昌黎爲文送之至以燕趙之順逆托其身今沈君之往遊蒼梧也一以爲幕計一以爲籍計然府江方逆人徒以君爲幕爲籍計巳也故送者惟以起於幕起於籍者期君而不以府江之順逆托君噫幕與籍豈誠不足以托府江耶君在幕爲賓客則借箸而籌於閫帥在籍爲弟子則鼓其舌以風曉於來附之椎結使浸且摩其未來吾未見府江之果不賴於幕與籍也邇者君在鄕裏把筆爲制文文輒逸隨其所遣舉杯而談談輒逸座無不傾斯皆君之所長也用片檄諭蜀人爲相如用一言降南粵爲賈行且於君俟之曰起於幕起於籍非不愛君也然非吾之所以愛君者也

○瑞桃詩序

吾友鳴教張君爲予道上海秦禦史公家竈下有爨材數尺計其所由捨土就斧斤與廝養凥相摩者蓋若干年矣某春修而花色姿照釜鬵間廝養者驚走告其主叢視之桃也事遂播遠近而好奇嗜文者又相與繪圖而歌詠之題其簡端曰瑞桃而鳴教因屬序於某某嘗讀柳子郭駝種樹傳以爲駝所云種樹直攺徙易其故處耳非凋枝割葉伐其幹而斷其膚也顧培之一不若其法卽無以栓其生今玆桃上之斲其顚下之刖其踵癃癃然特數尺之朽耳又且捨水土之潤而就炎火之燥乃歷數十年而復華若此者其可以常理窺哉擬之於人在醫佗能刳割斷腸傅膏縫腹而復活豈造化者有至靈至異之气亦若佗之靈異能續斷而呴枯獨顯效於玆桃哉不然將古之所謂枯禪野衲之定甕其軀者數年亦寂然稿矣而發毛爪甲遶而蔓之數周者歟是未可知也夫至靈至異之气與所謂禪之定而生𨿽若超然遠邁於人間之所謂祥瑞云者然亦不可不謂之祥瑞也桃以斷而萌何以異於是命之曰瑞吾其惟眾之從哉抑予又聞之禦史公者學廣而聞多其所畜養者深而發舒者遠此人中瑞也豈天將獨厚以鍾之者其所得之深因以徵於家之艸木歟詩人有言振振公子吁嗟麟兮其諸君所命瑞桃之謂也若是則旣通於吾之所以評玆桃者矣

○賀靑州馮按察序【琢庵公父】﹝代﹞

漢之經生自田伏申轅髙堂胡母諸家各專其門其弟子轉相授受多至數十輩歷數十百年而未巳其道亦云盛矣然皆異姓殊宗之所衍如合數壁於萬山集把桂於叢林聽其自得而不敢取必於一株一壑之間惟東京桓氏自桓榮以經學起世祖朝其後承之自榮至典綿歷三世父子兄弟代作帝師而其道益光效益著故後來稱家學者不特終漢之世莫盛於桓氏卽自漢以至於今亦未見有其比也靑參政馮公當隆慶戊辰間以詩薦對於廷稱旨累拜山西之參政方奉璽書監大同有文武才稱天下名經士其長公得之復以詩薦於今丙子之鄕書長公之經與其才猶公也明年將復對於廷其爲稱旨而累拜復如公也又烏可以公限耶於是兩鎭之僚將屬言以賀公爲戶曹若袁按察若王與許三公者並各以其履與公舊遂相率以言屬予惟天下之以一第舉者亦多矣舉一第而不可以不賀在今世循俗以爲禮者則然耳然而勃勃然求以搖於人之衷曰是眞足賀者則未必盡然也有一門之內四世能並以經顯又舉一輩兄弟中同母而乳者四人能並以經顯以道則曰此儒也以詞則曰此才士也赫赫然若公之家者乃用以徧號於天下曰孰能準古今家學之衡古漢之桓氏者右其袒右明之馮氏者故作轉掉左其袒則人必皆左袒矣又號於眾曰孰爲馮氏此舉也眞足賀者右其袒謂賀而僅同於常者左其袒則人必皆右袒矣何者舉歷世而比其世彼以其三而此以其四又就一世而比其人彼以其一而此以其四也𨿽然桓氏自榮至於彬蓋亦四傳矣史列其人則及彬而序其學則止於典而不及彬此殆不可曉然以予觀於蔡邕之所以碑乎彬者謂彬有過人者四而傳亦序彬與曹節之壻同爲郎然不與共酒食卒以此廢眞亦過人矣哉

○送祝子孝序

曩吾與子孝君𨿽異學爲生而籍也然居同裏且戚也又志之所趨於業吾曰然君無不然於好惡吾曰然君亦無不然其後後先食於學數與諸生幹薦於鄕乃君馳驟則居然先我矣顧我數蹶君亦無不蹶者人皆曰是不宜同也而亦同何耶最後予以偃蹇遭家難廢生不籍君乃逡巡於學者十有二年遂以歲薦當入會父喪而止越三年始入而其門人陳生大節輩方以言相屬而贈之夫歲薦初最重舉也乃今則眇小之爲蹶之餘人相謾則必曰歲薦者嗟嗟此直謂他人然則可耳詎可當祝君哉君之於藝也猶射之有羿其終日而不一獲也以無王良者爲之禦也猶珠之有明月壁之有夜光其終歲而不一售也以其垛棄在三家肆中無賈胡者以明其爲寶也今之京師京師者王良之所日驅以馳而賈胡者日操萬金以長立於市拭目竦睫以俟其奇寶之至者也此而猶不獲其售始可以眇小祝君而謾歲薦然而吾知其必不然也夫歲薦者以今人言直眇小事耳且顧視我曩所履無不與祝君同也及果薦卽甚眇小者乃亦不得稍稍同祝君人之視我何能無介然於懷哉然吾則嬖奚耳燕石耳卽薦而入決知其必不能若祝君之以收桑楡雪前恥特有終眇小耳吾何爲介然哉

○賓峯石先生應召序﹝代﹞

當丙子冬鄕同年永嘉蔣君某者道病至淸河旣委頓往投知淸河者石公餘與六人計偕者過淸河適蔣君僕見之報其主及公時河涷不可舟易贏以騖公遽命出邀予六人者辭以服公曰安辭遂騎裝以見客主禮靡不殷托以蔣君靡不受翌朝出直煩攺騎公亦不辭直而靡不辦遂別蔣君以行予六人者道中無他語每旦暮必聚而言曰蔣君一羈病夫耳小作緣起甚澹宕而數轉巳攝文情托而受之人所能也受而藥且食之如家人然人能之乎予六人者一過客耳因問其友邀而驟禮之人所能也禮之而款且洽焉如平生交不以過客易人能之乎直以攺騎使輕於賦民者不受直而代之�人所能也與其寧浚民寧毋市恩人又能之乎未幾而蔣君亦至方湘與道公徳亹亹不能巳又未幾而某亦氶乏山陽山陽𨿽劇要吏者苦之而某獨喜得與君相左右領教導幸得無大過失而公固業以名起邑中至是被召而州縣諸君例有贈也亦例以屬山陽古人有言觀侏儒者觀一節何者一節短則全體舉不能長而予則曰觀嶺表之篁者亦觀一節何者一節長則全體舉不能短公急於異地羈病之夫而顧謂其緩於其所隸赤子之痛羍殷於過客之義而顧謂其疏於其僚友上下之問不忍以一騎直浚民以市恩而顧謂其忍於百出之徵發或以自奉而或以奉人此萬萬所必無之理玆而召也豈幸至者乎抑由是道推之於天下無不可也故觀君之全體觀一節而巳矣而矧附公末寮也久非知其一節而巳也贈言忌諛聊以此塵公耳

○贈陳翁授官序【不過言其札付眞而可重又云正嘲此輩不淺】

古者民年六十至百其良者國家並有養以差周王制篇若文王世子可考也下迨漢髙猶然然未聞以官官始孝文代祚時賜民爵一級史失其齒疏也至唐因之每大赦賜爵有至刺史者卽非眞亦濫甚矣然直曰壽不曰授授以板不以札自授訛爲壽民間遂轉相傳以爲壽至且例得官可冠服不問良與否以故人稍易之又降不由內卽秩下郎苟握印而司民者得楮札以予值吉凶禮往往帽紗規領帶牛銙而造者滿街巷於是人益易之嘗遡所作俑必文武大帥得專徵或備塞徼擬激發其下俟請恐敗事乃預請請假空札以行得便宜若徳宗假渾瑊故事下迨有司握印者亦漸相沿襲假以榮人不大關礙然易之者益熾至相指謾必曰彼札耳嗚乎此惡足以亂札者之良乎器一也冒以燻則芳以蕕則穢鞹一也以虎則炳炳焉耳矣以狐則綏綏焉耳矣惡東顰及西捧可乎鄕之陳君某鄕之良也頃年八十矣宜札會刮至親若裏輩某等榮之來以書榮告予多其良也榮之書以復非榮其年也

○賀朱少監序

少監朱公吾越產也幼業儒其後客燕遇術者揆其辰當貴然貴不在外朝公用其言當嘉靖中果入爲宮寺歷肅穆兩朝並以文稱進少監至今上聖衝益右文以武英殿翰墨藪也令公掌其事凡有問難靡不稱旨用是得膺蟒服於是吾鄕之仕於朝若某某輩無不爲公榮者顧以予客遊適至都若有待然相率來以言屬然予之有言則不徒爲公榮將爲公勞矣何者俯逸於僂僂逸於循墻循墻者人所勞也彼一命而再再命而三則榮矣以一而俯以三而循墻不其命彌榮其勞彌甚耶公之膺蟒於內也卽仕於外者之再命也予故曰不徒爲公榮而旦爲公勞者此也𨿽然抑有賀焉何者世謂贊君徳之大於萬而匡君闕之細於一若詩所稱補衮云者其在隱曲倏忽之間有外廷所不及而在內之臣顧得以乘間而濟之者然在疏遠則不能預亦不敢以望今公之膺服以蟒是將親之也非疏也邇之也非遠也其所裨益外朝之所及則及之卽有所不可及者公將及之矣如此則是服之膺也非裨益我聖明之漸乎是則公之所謂榮也而非世之所以榮公者矣夫安得而不賀

○送王大同之平陽兵憲序﹝代﹞

大同號難治而近時言最難者有二曰宗室之緐人各殊習而祿則同於不給曰馬市之貨其遠在千里外而欲集於一時而此二者費各以百萬計守此者使非用剛柔以劑之兼廉且敏以爲之則往往致敗而靑州王公之以戶大夫守此也凡若干年其於宗人之環車而告之或呼閽而有所控也隨時以應之求其棼而解之辟善刀者然砟之不鈍擊之不折至虜之曳駒騋而集於關也諸司下片紙以需物則輦赴馱輸皆預集於數百千里之外者而貨不啙窳賈無告傷而公則日飲冰而治事抱赤子於一郡若干邑之中久之中朝咸知公廉平矣會平陽垂﹖夬兵備使者遂以公補行有日矣其僚某公輩則相與以贈言屬予欲書者再而不敢曰玆贈也豈與常贈同哉蓋平陽堯舊都也當唐柳宗元之撰晉問猶曰平陽之人至今溫恭克讓好謀而深和而不怒有堯之遺風其後以地北連大鹵兵革相尋至於今玆日尋幹櫓而湮禮教久矣其非堯之風矣數年以來聖天子方欲興堯舜之治比隆唐虞納虜臣通款市卽令梢梗將有修文徳以來舞干羽以格之之意則以爲平陽𨿽股肱尙塞徼也非得剛柔兼濟廣敏並持可以興禮教而大佐文徳者以寄於兵不可故今玆之擢公也是以堯之臣望公也以堯臣望公而公於佐堯之治或萬有一不至使溫恭克讓之俗少不及於唐虞是豈聖天子意不特聖天子巳也或亦非公之意也然則公之所負荷不亦重乎是行也中朝以堯之治望公公以佐堯之治自待予故曰是贈也不與﹔常贈同者此也

○送袁戶部守鞏昌序

上谷一邊軍不下十萬馬半之糧芻之用歲卒數百萬四方飛挽不可至則用鹽以奔走賈人賫金錢以買其地之所產若芻糧之須以輸於此而取鹽於彼如此則不勞走挽而兵馬自足需給事亦甚便然而四方固亦有輕賫之輸官與軍復有月支之例出入緐多爲利之藪主者稍持兩端則請托盛行於賈而下之持手而食者得以漁獵於斗斛衡石之間往往至於敗常焉望其遽而他之又況以重地寄哉惟我袁公之職此於宣也飲水而治用以自潔廉而其才計所到執槪而操籍者舉不得一染指其間又其宅心平而遇劇敏而且善於斷於是賈無不悅公之公而軍與需者無不信公之廉者久之聞於中朝會鞏昌缺守遂以公補行有日矣宣之參戎某君都閫某君來以贈言屬予惟鞏昌重地也東接隴蜀西鄰戎羌習戰爭尙气力馬援之所不能遽定而虞詡之所殫精以從事而後僅能勝之者也至於廉範守此無如此煉石馬援之武鮮虞詡之略獨有一廉平耳然卒用之而以大治豈干戈之效不銛於禮義韜鈐之用難與忠信校功耶夫公之試於宣而卒售者忠信也禮義之習效有廉平也廉平者卽禮義也忠信也廉範之所用以治者也以廉範之徳守廉範之地意者馬援虞詡輩他日且將讓名於竹帛而不敢校短長於人口耶然則鞏昌也非公之寄而孰寄哉

○贈雷總兵序

近日邊埵之事大約識時務者和撫和而恃能戰者好言殺是以事𨿽定而論尙未歸於一不知近日撫虜以來其奉約束幾於編瑉騋犢滿野匹婦躍一臝從一鬟而取谷菽於莊居朝發暮還若履中上之郡邑而罷調主客之兵輸餉輸茭歲以億計駝馬介冑之鄕眞亦幾於晏如矣彼彎雙弧佩一鞬挾數尺刀蹡蹡然以與虜從事於呼吸之間或夜襲其帳多不過數級甚至數十百而止耳回視我疆壘巳屍徧野而血成池彼號稱善戰者將以彼而易此近則身橫金玉遠以爲子孫千萬戶之計乃不知冥冥之中古所謂陰徳也者其於此爲何如耶意者蒼蒼者未必盡許之也鎭宣者爲總兵雷公當爲參將時嘗以數十人當虜騎千餘兩將旣歿大軍盡崩而公獨劈馬號發五矢立斃虜五人其一又虜中酋也遂北城賴以全若此者公可不爲善戰者哉顧當今玆之搖議也必尙撫而斥戰曰使一將功成而萬骨爲枯也何如今枕戈而負鋤使百萬生靈晏如哉以人命易子孫榮吾不爲也公之威名廉靖數戰數立奇功鎭之人愛之如父倚之如城事多不可述獨身以善戰名顧不欲以戰爲巳身家而獨取撫爲國家全活生靈培元气計此則士大夫中之所少也朝廷方以貢成蔭公之子世爲某官乃其屬都使某君輩來請言噫以公之樹徳於陰旣如彼其效將如斯巳哉

○邵兵憲公東海重春詩序

黃霸守潁川治爲天下第一漢宣帝嘗下詔稱揚賜黃金爵關內侯秩中二千石古今稱循吏矣至其發騎詣北軍馬不滿士人得執軍興之法以議之則其所少者豈待爲相之日而知之哉長於撫字而短於徵發兵難事也人固有能有不能耳今按察副使邵公之守吾紹也政察明而徳和惠旣超然與霸等而越之地並海歲備東夷一兵副使開府其中而郡衛長吏建牙從事於其下莫不倚毗仰藉於知府者府多難之而公處其間三年百爲悉舉遂以兵聞於朝會副使者擢去朝議亦遂以公代之紹之鄕大夫士方重公之優於其任且喜其擢而復畱於玆土也旣羣然頌且慶矣旣而山人何仲虛者執冊來詣某始謀序諸作者之言以獻於公而題其端曰東海重春乃遂命某序其末簡某旣有感於霸之所長爲公之所長而霸之所短乃爲公之所兼長也深以爲吾浙幸然霸長於牧短於兵他日又短於相公今長於牧且長於兵當他日爲相其不爲霸之短而必今之長也又審矣豈不足爲天下幸哉若是則重春之說不止於東海矣

○贈送馬先生序

鄭虔善著書攻圖畵及書法詩嘗自寫以獻玄宗玄宗署其尾曰鄭虔三絕當其時宰相珍之爲特置廣文館又自廣文選著作郎及爲安史所污與王維等就系宣陽然卒用畵得免至其所尢見重於人者貧約而無營澹如也令我先生馬翁之教吾山陰也蕭然坐數楹間植竹百个花數品彈琴著書以爲常傳經之暇日與文史墨卿晏笑以觴若不知有家累然者其無營大與虔等而其圖畫詩篇書法間出超奇人或往往以虔目之始先生至某抱策而侍者數朝每苦爲塵事所羈滯及公去而又爲今詣闕下其後拂衣南走一再及先生於門而病就榻者且踰兩春忽忽有鄒陽之變一纓南冠援琴而鼓之嘆曰嗟乎哉使曩者三數年之日月不滯廢於他端以得一意握筆從事於先生卽使不進於道苟得聞其繪采其在今日儻得從宣陽之免乎然而事不可以預期也今先生遷諭安福將赴之予縶不得別感而愴焉方欲展一言以獻會齋友某等繪越八景將以送先生而令某題且序之某遂得書以獻

○送沈君序﹝代﹞

世廟之戊午邑士薦於鄕者爲太僕卿朱君祠祭郎中祝君翰林修撰張君今某縣令沈君曁予凡五人而沈君年尙壯其爲文獨精志銳而行篤顧予𨿽不敏無以望沈君之後塵卽敏若二三君子亦靡不推重沈君者然予與二三君子後先從廷對仕中外而獨沈君數蹶於春官予與二三君嘗取讀其袖中艸未嘗不嘆惜於卞壁之難售馬之驥而九方臯之不易遇也君寧無芥蔕於其中耶然而不得違天而獨伸也明矣𨿽然抑有說焉天下事有伸於眾趨之暫者亦有伸於獨修之常者伸於眾趨者在天伸於獨修者在巳始吾儕與沈君讀書也則曰吾安得取吾之所口誦者施之民乎今天子付君以民矣與君爲諸生出而見有困窮者塗炭者或抑而不得白者則又曰吾安得授是任而爲之圖乎今天子則又授君以任矣夫眾趨之暫雜於人自不得以盡如吾言故伸也者難必者也獨修之常專於巳夫孰得禦之故伸也者易必者也然則今玆之授之任與民也非君必伸之會乎且君獨不見張李黃次公其人或起家吏胥卒爲漢循良稱首或位至三公而戴聖則明經博士師其表望且何如崇峻耶而卒以墨污九江則君何芥蔕於玆就耶予猶記異時與君同計偕客邸中數相慰勞殆要以平生今予幸而先事主上曩提十萬師備亭鄣而今復叨副本兵右蘭臺左樞機之任然猶追想曩昔不得百里之地而民社之一試芻牧實效今發且種種而何以贈君之行哉則告之曰昔嘗所與君讀書而恨不施之民出見困於抑者而恨任之不在巳是猶以及人者言也乃索其最切於巳者則何言哉古訓有云當官之三事而巳矣噫此固予與二三君子贈行意也亦君之素所自勗而喜於聞者耶

○賀靳蒙城序封父母妻如此立論

記曰天降時雨山川出云而子思子於山與水也及其至曰寶藏興曰貨財殖雨者澤萬物者也非雲則雨安從生寶藏貨財利養萬姓者也非山與水則所藏與所殖也將於何而不匱今之仕者承父母之命委贄而爲臣爲雨以澤萬物爲殖與藏以利養萬姓臣道也子道也而問其所由則雨孰釀耶云是巳殖與藏者孰蘊耶水若山是巳胎而育以長育而教以成是父母之道也故祀典雩雨則不廢巫師人之取貨財與寶藏者必有山川陵澤之祀噫此仕者得推其榮於尊者之始也自有天地以來而巳然非武王末命而周公成之者也𨿽然商不調則宮亦廢故周南有蘋�之婦而夫位安列國之間敗邦君者多以小君之蕩故昧旦之詩𨿽射者亦錄其偶晏子之傳卽禦者亦美其妃仕者之榮旁及閨閫其原於此乎予同年靳君以某年廷對稱旨出知歷城以才攺知蒙城其善政不可以枚舉大都其澤萬物也似雨其利養萬物似山之藏水之所殖而不可窮其得助於內君也又似商之協宮也民歌舞之諸大吏監司者廉而喜之旣滿閱主上聞之若曰此吾家丰鎬地也郎顧若此稱乎俾得榮其家如故事璽書下而予家侄某婦之翁金君某者丞蒙城雅徳其長爲其長喜也書來以賀詞屬噫良哉蒙城旣以雨澤物而效矣又出其山與水之殖且藏者以養萬姓而又效矣商以雌鳴宮以雄應而又效矣予何所措一詞以效於君哉願君毋忘聖天子之榮君也而竭股肱以效之而巳矣

○贈金衛鎭序﹝代﹞

自西漢至趙宋凡文武大臣簡鎭中邊職將帥或暫領虎符得專徵者皆得自辟士以補所不及毋論巳仕與不仕𨿽賤至甿隸廝養亦得辟往往有入相天子侍帷幄榮寵灼於當塒令名傳於後世毋怪也明興始猶循之尢稱得人然不專以幕僚目自科舉之制定而舉者頗多得人毋事辟詩至於今卽有辟者亦非古所辟者之主與賓矣會稽某君少而博敏於儒科及兵籍若醫經若名法家靡不究乃用儒以干不利遂走燕久之一裨帥識之於始四大帥識之於終輒以武終拜紹興衛鎭撫噫於君𨿽屈於事則奇矣何者近制無以武始而終躋相與侍者故曰於君屈然君家故大族以甲科披金紫者數輩君之祖若父祖司教父秩郎其文盛矣缺者獨武耳而君適完之故口於事奇縱相與侍未可必能止其不拜且封耶越之金有二一塘下一湖南湖南之金客燕者尢多金籍浙會稽予籍浙東陽於金鄕也予僑於燕與金之僑於燕者時相問則故也兩金將賀君而來以文告余不能辭故舉其大者如此若某之徳行道義在家庭者種種人人能道之異時家乘郡邑具采之矣故不贅大帥四爲誰大中丞萊陽張公某聞喜翟公某大司馬邯鄲張公某大總帥蓬萊戚公某發軔裨帥者偶忘其氏名

○送少參余公考滿序﹝代﹞

浙之省爲郡者十一舊嘗分藩臬之副以並臨之合紹興臺寧三郡爲一道藩臬使者歲三四至以爲常或巡撫諸大吏行部則至無時事巳仍歸駐於省其後海上寇數起中朝始命臬副開府於紹握兵以臨及寇巳則徙臬副專駐於臺而寧與紹兩郡則用藩之參伯以守其開府以駐並如故可十年所然總其前數公矣夫今之爲吏者非不各有所長也各有所長者多責人之短以就巳之長愈責而不應若是者巳之長非不灼然著見也而人之短爲其所迫束而彊以當之者亦往往或至於不堪而詭應然亦卒無益於理惟夫全徳通才之士若無一長之可名也而其兼覆曲全之妙若人人不見其爲短者而於政亦未嘗有所廢於法亦不見其有所撓夫由前言之則前此數十公守於吾紹者之謂也由後言之則今之餘公守於吾紹者之謂也噫彼數公者寧非吾兩郡之天哉然而四時也今之餘公其爲天於吾兩郡豈有異於彼十數公哉乃餘公則元气矣予爲是言也久而適公以滿考將行郡長君輩來謀所以贈公者而愀然意不樂蓋恐公行且借而他之而未必還也予則曰紹未嘗開府其開府也以海上多事前此數十公者當之或長於治而短於兵亦有長於兵而未及於試者頃者海烽偃息鯨鯢莫敢跳梁然揚片颿而淩一葉於白波者未可謂盡無其人也矧玄象示警人心邊訩訩所恃者龔遂虞詡握尺符而系黔黎耳蓋正公等其人也卽有計例常事耳當事者之所必請而借畱而長君輩何足以愀然哉

○試錄前序﹝代﹞從辛卯髮根

萬曆辛卯天下復當大比不佞某以翰臣及科臣某並膺上簡充浙江考試同考試官職監臨者爲巡按禦史某職鹽者爲鹽法禦史某旣預聘諸省學官至秋仲末又驟檄諸屬有司堪領內外事者旣定乃卜鎖院日偕職提調者爲某官某監試者爲某官某進提學副使某所簡士三千有奇三試之某與同考分閱得九十人擇文之尢良者二十篇以式例當序也某謹序曰自我祖宗聖神始創大業未遑禮樂有如佐命元臣在爾浙若宋濂劉基輩乃辟世勝國久無從用科目以進迨應我皇祖初年之首聘亦當是三四十歲人別腸其後制科旣定而王文成守仁之生實成化壬辰譜稱其娠彌十四月則娠時正辛卯矣揣宋劉之謁皇祖旣四十左右人而皇祖升遐之後兼總建文四年始歷年二十有二計在勝國甲子諸賢疊鍾不有生於辛卯如劉宋必有娠於辛卯如守仁者矣卽未盡然然不敢謂盡否也自守仁以成化辛卯娠而爾之鄕沈光祿煉又以嘉靖辛卯煉舉𨿽不敢望守仁亦孔門之狂狷也統計之百四十年來四甲子四辛卯賢才之鍾特四盛於我皇朝也乃如此則造物者可責之以不勞又可誣之以不厚乎故不佞序錄文之首當以文不以文而以三四公者非他也蓋特以三四公望諸子也亦兼望諸子於他日以少酬造物者之勞與厚也何者前代制科條目不常元社將屋智者先知苟冒昧進趨則淪胥以溺一難也聘徵絕響白黑不明自衒自媒徒成自失二難也故劉宋豪英必待明皇而後售非以其難乎今也聖祖神孫相承相襲賢典之盛前代所無一易也制科弘啟羣俊匯徵從者如雲品者如鏡二易也以此之易校彼之難將孰趨而孰卻故使劉宋在今亦必不畏難而捨易使王沈處彼亦必不幸易而趨難夫旣云易矣非難矣可匯徵矣不爽鑑矣則三千人中豈匿劉宋之蹤錄者九十可量其竟無王沈之雋乎儻有之而秉閱者偶不錄或錄之而不在髙等而辭於眾曰我固非不明且愼也難矣儻亦有如前造物云云者默屍其間矣乎時至之蚤暮或欲遺之大或欲老其才不可一一以預也𨿽然予致望之意則不敢自謂不隆矣今辛卯矣娠者蚤而爲守仁舉者晚而爲煉幸終以塞不佞之望也不佞其亦何敢預亦稍望諸子酬四甲子造物者之厚與勞歟尼父有言人失弓人得之得失蚤晚不必校如劉宋終辟世王沈不祠從亦不失爲劉宋王沈撫臣某榷臣某某中臣某布僚某按僚某都僚某某或贊教於他日或簡而役於今並勞苦多實效及以禮際凡數位使賓者愈興並盛事

○齒錄序﹝代﹞

萬曆歲辛卯之秋首尾接己亥兩月滇諸所選士於所宜舉禮悉視其舊至是將歸而醵錢合宴以齒序而錄之錄成將刻來告序於禦史亦舊也禦史曰諸君子序其齒可矣而必及其上下中三黨之親者豈亦以彼我皆有意於他日所可用情地耶夫中黨者兄弟輩也然而士有過謹者於中黨者𨿽親亦預防其冒緣有過厚者於中黨者𨿽疏亦濫收其緦絕及他日果蒙彼此用情之候則過謹者之於疏或反內之曰親也而成彼之用情過厚者之於親或反外之曰疏也而敗彼之用情者往往是矣此又何說耶非吾之所敢憶逆也至於齒有始爲生於學而減者是徒知末世之重少而不知先王之重老始於欺師終遂至於欺君卽是錄必欲符始籍且並欺其友夫欲知先王之重老觀曲禮所稱十年至百年文王世子所稱設三老至五更祭義所稱同爵則尙齒至後則及爵者則可以無事於三欺矣善哉顏駟之對漢武也漢武問駟曰叟爲郎在何時何其老也駟曰臣文帝時爲郎文帝好文而臣好武至景帝好美而臣貌醜陛下好少而臣巳老是以三世不遇噫駟蓋不攺故以欺君而騖進者歟場中文字糊以閱加子於父加弟於兄加弟子於其師加鄕之後進於長者而爲之子弟師生若先後輩必悚然不安於其心必如二宋互相先後定於君後間斯無憾此齒錄繼發榜而興以先乎齒者不可少也禦史言於右因滇士之請而槪言之也非謂滇士蹈是轍而專言之也

○志序二首﹝代﹞

會稽以山稱始夏至於今四千有餘年以邑稱始隋至於今千有餘年地非不名世非久長玆土者非不多也而志則尙垂﹖夬萬曆甲戌新自松陽移令是邑念之檢禮牘得前令楊公某所圖巳有緒可舉遂以請於太史張公某閱六月而書成又四月而竣刻是爲萬曆乙亥之三月餘始覽而欣之旣復嘆曰會稽以千餘年之久未有志然而治未嘗不治也志果關於邑而不可一日垂﹖夬乎未盡然也然而今之譜奕者非謂無譜則奕者盡不能奕顧必譜者以爲寧譜而備善奕者之或遺毋寧恃其善奕遂決於廢譜而卒果不免於遺也志果無關於邑而可以千餘年垂﹖夬乎亦未盡然也噫此予之所以必有事於志歟然而先此圖之者亦屢矣而竟不克就又何也旁觀者嚴於責備曰志必超於人如是如是不則不稱任事者苦於得謗曰志必殉於人如是如是不則不免於人言而不知任事者不問其盡稱與不果肯握管以書卽不能悉副旁觀者之所云然豈無一二之補不猶愈於歷千有餘年無一字徵於文獻者乎今太史者古所稱備史之三長者也矧邑之志卽間有遺殆余咨討者之未預歟呂覽出懸千金易一字都人不攺易是文信之威箝之也而史通一書徒能詆前作者又無所追益於其間是子玄之妄也今邑何所箝哉且又未敢謂是書必不可追益諸君子在今日誠可易則易而畜之以俟愼毋爲都人其在他日必有繼此而修之者正可出所畜者以酬其追益愼無爲子玄斯不負於會稽矣

又﹝代﹞

會稽自建邑以來千有餘年至楊令君某圖於太史張公而始有志又四月而刻成且布也請序於余余讀之見其刻書四首地書次治書再次曰戶曰禮爲養與教之書而括其意謂養關於地之物產教關於地之風俗說得空突夫地當其始也芒芒一物耳𨿽未嘗截然自爲九州島又犁然自爲郡與邑而風气物產之呈固隱然有州郡邑之界存乎其間而養與教之具亦無煩於捨此而別有所取然而地之技止於是矣於是州與郡邑之域興長吏之治作而養與教之道舉蓋天地之權有所不行於風气物產之後而始假吏以濟之是道也髙冠而談者類知之及書於冊則往往若有若無雜見而錯於紀豈謂書志者與論治者固不相謀耶其殆未知天地之與長吏交相濟以爲治之理矣而今四書中所列正其義也是義也非太史不能闡非令君不能信之深而行之敏也若是噫予於是卽有以卜會稽之治矣

○一登龍門引

陳生輝甫覲其乃公歸自靈寶遇於道周襟帶修飾眉宇粹和𨿽退然斂抑而有衝然之意同類見之曰是子虛而往飽一歸矣而莫知其所以然也及是持捲過我令書問何以則進曰鴈鶩之微也飲於卑陂啄於污畦以數粒之糧莠腸膈未脂而羽毛旦日瘁矣及其乘朝而飛遇夕而止偶集於彭蠡之陽葭蘆際天稻粱若云藻荇蔽流魚鰕觸喙而遶趾當斯之時卽鶻鯨之取猶足給也而況於區區之鴈鶩有不各隨其飲啄之量之大小而充之者乎余曰余知之矣子蓋得師而爾矣然則師爲誰曰臨汾之傑也楊其姓也仰煦先生其方學者之所稱也對於廷而稱上旨丁丑甲榜中之雋也奉命以知靈寶爲鄙人之父之長公而欽其徳父以事之者也小子因之則師以事之也余曰予知之矣爲書四字於端而述其言以引之如此云

徐文長逸稿卷之十四終

●徐文長逸稿卷之十五

山陰張汝霖肅之父王思任季重父評選張維城宗子父較輯

壽文

奉壽少保公母夫人序

贈吳通府公母夫人序

胡志甫生日贈篇

贈王翁七十序

賀季母吳孺人序

壽王翁五十序

壽胡母序﹝代﹞

壽張灤州朱宜人序﹝代﹞

壽某州守某君序﹝代﹞

壽諸左泉序﹝代﹞

贈葛太君序

贈族兄序

贈陳翁序

奉壽馬先生六十序

少保公五十壽篇

壽徐安寧公序

賀郁太君序

贈馮君序

贈子錫序

贈黃母序

壽朱母夫人序

王撫州六十序﹝代﹞

劉沅州壽序﹝代﹞

壽篇

贈某叟序

壽某刑部公七袠序

賀潘又山七十序﹝代﹞

贈朱禮部五十雙壽序﹝代﹞

壽衛輝太府暴公序

二兄配馮太孺人生日序

壽太僕商公八十序﹝代﹞

壽周武淸序

壽學使張公六十生朝序

壽二王翁序

壽王鴻臚序﹝代﹞

壽陳封君松坡序

贈陳君七十序﹝代﹞

○奉壽少保公母夫人序【繼母】只兩意開局

丈夫鶉居而豹隱其英毅闊遠之气發於顧盻欬詫之間見於幹濟積散之實足以攝一家重一鄕而蓋一邑名聞於四達之衢是人者凡人欲仰而親之不易得也然而必有爲其妻者焉得耦之以爲夫丈夫虎視而龍躍其功烈垂千萬年其望震天下其威之所及遠在扶桑日出之外位之所致兼上卿保傳之崇其爲天子之所知遇則出尙方之所有倚毗慰勞之言日馳而月至是人者凡人欲仰而望之不易得也然而必有爲其母者焉得俯之以爲子夫所爲不易仰者非我師翁少保公其人而所謂不易親者非我師翁之尊公其人乎夫不易親者得耦之以爲夫不易仰者得俯之以爲子人皆謂方太夫人之福亦旣超然盛矣而張太夫人一旦從而繼之固有方太夫人所不能兼之於前者而太夫人能兼之於後而我公日視夕問出於祿養之外又且以事方太夫人於昔者而事太夫人於今蓋太夫人之福至是而極盛其徳亦至是而大有所徵矣今年爲太夫人七十壽五月廿有五日實其生辰時幕下之士某輩與賓遊所入幕而侍者相與言曰我公視吾輩猶子其於太夫人則諸孫行也顧屇玆嘉辰其可以無頌乃顧謂某曰子賓典文章其操筆以思渭旣不敢辭乃稽首作而言曰昔魯侯服淮夷國人頌之而推及於所生曰天錫公純嘏合妻壽母合今我公鞭笞東夷寧一海甸捊

○贈吳通府公母夫人序其持論不踰尺寸

楚將子發攻秦其母教之曰越王勾踐之伐吳也客獻醇酒王使人注江之上流使士飲其下流味不及加美而軍士戰自五也異�有獻糗糒者王又以賜軍士甘不踰嗌而戰自十也於是子發承母教遂爲楚名將其後魏有房氏者撫子緝有母儀法度善誘嚴訓緝後守濟陰去之日吏民立碑頌徳金紫光祿大夫髙閭者爲文稱其賢今我吳公之判紹也始自會稽史提兵禦東夷能與戰士同甘苦外攘內守吾紹賴以保全於是士民相與立碑頌公徳往往徧郊墟城市間𨿽多以紀其戰功然撫民聽斷之間廉靖惠慈燻積於人心而並著於金石固若兼發與緝之勛名而不少讓焉者豈母夫人之訓所以益成公之徳者固不異於發與緝之母歟夫北堂之教行諸閨幃士民者不得以與聞而公之爲將與守與發若緝者相似且尊人州判公捨母夫人而往也久矣非母夫人之益成公徳而誰成之哉今年躋八十九月某日實其生某輩感公之徳而遡其所由相與告語曰公爲吾越人之壽者多矣而母夫人實成之今母夫人之壽越之人固咸相頌也而某輩間得侍公受教深而爲日久其於母夫人則曾玄分也不可以無頌顧謂某曰子號能文而齒差弱於諸君宜效其勞某旣不敢辭則操筆以綴曰甚哉發與緝之似公也然二君者遠矣獨可想見之耳而又況其母哉若公則固數望見者也美角﹖頁而雄視精悍气見於眉間偉然福壽人也意必有特稟以成之而尊公之年旣如彼謂非母夫人之獨厚而何哉夫不知其礦視其金金粹而礦必良也不知其璞視其玉玉美而璞必完也則夫占母夫人之厚者亦占諸公而巳矣公尙彊力茂齡有爲功徳不可以量而母夫人就祿加飡且日益康勝今玆之壽也蓋爲之恆升云爾某輩莞然而前曰是或可以爲母夫人壽矣某拜手敬書以獻

○胡志甫生日贈篇

子志甫生三十其族昆弟侄某等若干輩嘉其人也必欲有所舉而難於祝謀於徐子徐子曰凡壽並非古況三十哉無巳則有說焉其勉以言也眾應曰諾徐子乃進志甫而謂曰山蕳古名人也父濤爲吏部號稱水鑑而不知蕳當其時蕳生三十年矣方以此自嘆及蕳守襄陽風流儒雅爲晉名臣父知不知無損也由此言之人在自力耳志甫尊公以進士起家位九列忤權貴縶詔獄者十有二年志甫方弱冠巳抱經爲諸生乃徒步走京師爲尊公訟冤上書闕下天子憐之又載其副本嗚叫館閣省寺諸公間尊公賴以釋尊公其知志甫也久矣始無吏部之蔽而後垂襄陽之名吾願志甫之力之也敢以是爲勉然志甫文采溢出好排難解紛拯人急重信義散金麾帛而不顧有類於史所稱翩翩公子若平原君之爲者卽不守襄陽於蕳奚讓焉又卽使拓志甫之所騖不巳𨿽下視蕳可也玆因其三十而眾昆請祝也故聊舉蕳事以志之客有善繪者在坐予有風致令作山蕳守襄陽醉習家池圖

○贈王翁七十序【樂山】暎染自佳

蘇長公言曹魏時毛玠崔季珪用事士皆變易車服以求名而徐奕不攺其常故天下以爲泰其後世俗日以侈靡而奕固自若也故天下以爲嗇君子之度一也時自二耳始吾之爲生於縣之學也大夫巳先我名學中當其時大夫爲生作爲舉子業有聲名又謂靑紫指日可拾取又禦史大夫公後也气亦淩振於時輩卽生其衣履無不裘葛鮮好卽出當暑雨無不挾蓋隨童子及髙會召客亦無不腆其圓方遇鄕裏事直曲之無縮恧及大夫長公旣振漸解於鄕而大夫春秋亦稍髙矣乃棄學中生奉制得被學官品服其後長公成進士歷刑部郎大夫大夫卽得被其品服然其爲衣冠也猶裘葛而巳其召客也猶曩時三五方圓而巳至暑雨值傭作或不挾蓋隨童子遇事或不敢曲直特手自挈一鴟夷登髙泛深哦詠終日興盡則拂衣而起耳夫人固有冬則寒夏則驟燠者此固齪齪不足道亦有故溫其冬涼其夏則尢不免於有意以攺其常皆所謂內不足而與時二三也惟大夫於此旣能一之矣而又不出於意不知於蘇長公所稱徐奕之事何如耶噫殆不足遠矣今夫物善變者則不長故得水爲﹖﹖匹者倏忽而爲蠐螬爲蝴蝶爲程爲馬爲人一時未周而巳失其故金投於水如是也投於火亦如是也故歷劫而不能毀其大夫之謂矣乎大夫今年爲七十長公之友某以頌屬予故予及其宜壽之道蓋如此然大夫當四十而鰥至今三十年帷中無一侍者力可以爲而不爲也此於壽不彌宜耶

○賀季母吳孺人序

季母吳孺人者山陰州山文學士吳翁諱圭者之女會稽諸生子見甫諱卓者之妻布衣稱長者諱東者之子婦禦史公諱駿者之孫婦而吾師長沙公諱本者之侄之婦其姑則兼宮閣禮書謚恭僖張翁諱景陽者之女其子則以少年明經起爲諸生以文髙廩再薦於鄕而偶再落之名岱英字有毓者也始母自吳歸季當盛時宅火珠裏處諸大人及娣姒少長間隨所直無一不慊當事後往往得羨且嘆晚而家稍落及徙目連裏與余家並僦而棲門相對幾十年所旣五十歲而孀乃賓友時時集有毓書捨未常得聞母一髙語一笑謔聲諸黨中尊者愛慕之如女卑者嚴事之如母直內外近服輩過造宜送迎亦不使裙裾曳堂閾其貌象端飭卽坐深帷中霜气遙逼人泠然若在只尺今其年七十知有毓者多其斂買羔雉及請名人文以祝母而余不及廁也至是有毓乃用酒漬一鯉鹽漬兩鳧勺酒於甕此等可想見文長須眉可半斗許一童子擔之氐卬而來索餘言余告之曰夫以母之徳之長殆若天授之然者天旣長其徳寧忍短其年若是而人猶曰吾將取祝以長之也是謂誣天誣天愚不敢乃母徳種種如右者愚所親知於他日者也敢聊書以代祝

○壽王翁五十序

老子曰至治之極鄰國相望雞犬之聲相聞然民則各甘其食美其服安其俗樂其業自少至老終不相往來而吾越之所產之需於衣也者曰薴曰葛曰麻曰木之綿曰絲之布曰絹曰綿之紬巳矣而諸羅若諸紗與綾若諸織絲若諸他出蠶之口入織工染工之手者多在他方未可以指數也重利而輕生計歲而忘月以客爲家不遠數千萬里甚或僥其幸於百蠻之鄕重譯於諸大海之舶者不少也況在區區九域中何所不蹄且帆乎吾鄕王翁字少南者吾所好許君字懷秋者姻家也業以蠶口物入織染手用回易以起家金巨千其將回易也每持數日糧渡江而西不越百里而止更西而南抵吳會不越二百里而止一夕或三數夕而歸舍且寢於其家矣畜其回易於彼鄕蠶若織染者以應貴富者之求耳而巳則多布素裏朿其衫袴卽吾越之諸所產稍精如上文所列者亦未必盡裼且襲之蓋庶幾於老子所云安其俗美其服者歟今年齒始五十許君丏予言以壽之夫古今稱壽者莫老子若而道徳經要旨貴廉與朴趨利不過三百里廉也自所裼襲不取奇異朴也居其夷不涉其驗翁之天資殆一二默契於老氏者歟吾以此卜其壽矣

○壽胡母序﹝代﹞

古今稱子之才賢者多詳於父而略於母其擇徑路取功名者多右經術而左刑名然西漢時有趙禹杜延年禹𨿽急於始而不能緩於終至以平稱有杜延年發霍氏之隱東漢時有丙吉有仇覽皆世稱長者也無不佩刀筆起曹史卒致九卿三公此四五公者何負經術之士哉而母之於子也如烈女傳所稱下迨歐蘇母氏無勞其�而�其子且無論若娠也�必肅而食必忌日不視���不聽惡聲名曰胎�擇良婦以提抱之愼乳婦以煦哺之名之曰保母此又何說耶今夫天地之於萬物也生之者天而成之者地天一施而其功畢矣地受其施其以朝夕若周歲而成者無論也乃若豫艸必七年而始芽母之於胎子而成之之難也亦焉得不如是由此觀之子未必皆成於父而不聞成於母經術固不可不右而刑名亦不可以盡左亦彰彰矣胡母子凡六其四一以鄕薦起一以國子生待薦於京人知皆右而不知四子刑名者之不可以左也知父教而成其子者矣不知母教而成者之隱而不彰也吾故於胡諸宗丏吾文以壽母之五十特舉世之左者與略者以壽母而所謂母之子一以鄕薦名某乃與予爲同年其可謝不敏蘄不壽以文耶

○壽張灤州朱宜人序﹝代﹞

同知漢陽府十峯張先生者越之雋偉人也其次公今守灤州曰太初者少而以慧稱先生奇之將卜婚焉而感諸夢乃得望族朱氏巳而物色之笄朱氏女稱淑也太初遂婚焉時先生巳謝漢陽歸矣廉而乏朱宜人則傾其所歸奩以給斧爨上奉翁嫗中備戚友下飽暖其臧獲被祈祈僮僮然於羹戞蚤暮間漢陽公若灤州了不知其乏也於是漢陽公得一意以教灤州而灤州亦一意於父師之教學旣充遂中髙選司銓者復奇之始仕輒守灤州灤州廉如漢陽公而乏亦不減漢陽宜人損減於巳所當禦不瑣細於灤州而灤州不知有乏亦如漢陽公之不知有乏也乃少割其嬴以教其二男子二男子甚英偉邇乃擅文譽於太學中猶漢陽灤州之在疇昔擅名於郡邑也噫婦道至此亦可謂婉而盡其大目矣苟枚舉之數紙不勝也今某年月日爲宜人若干歲矣其某親某客燕京以某漢陽人漢陽公某祖也漢陽公之弟內山公曩爲楚文宗某師也而內山公子陽和又與某同官翰林則兩世兄弟行也而太初閱考時封誥又某撰也有如是之分故於是請也不敢以不敏辭乃若宜人之壽覩徳而可卜其長矣又何庸取辭於不敏

○壽某州守某君序﹝代﹞

夫學生之以雋稱者以歲薦而屈矣謁選得令長伸矣令長而陟郡判屈伸之間矣然今之例非鄕科及甲以歲薦而得是者亦不可不謂之申也以郡判得守於州則大夫矣得大夫卽甲亦以爲尊而榮非有廉幹惠澤及於縣之令於府之判則不能越次以超而州守者陟階非部郎則憲僉最次者則部貳並大夫而尊且榮者也外舉者不能抑內者不得以非鄕非甲而抑之而滇之某君自歲薦而長聯自縣而判府又自府而長州其階上則將部中則將僉最下亦不失府貳矣乃懇退者屢屢百姓聞之如失考妣州士聞之如失師模士大夫聞之如失良伯仲不約而聞並懇畱於郡大夫郡大夫宣言曰三公九卿易百姓一口難勉慰而畱之頃某年月日初度迨五旬矣而州目某者予之

也使來索予文以賀夫以予觀於某君以歲薦三仕爲縣長無間其於仕進者也非退者也於當進而數求退是恬者也非躁者也恬而非躁可以卜其於民也善受而養其於士也善教而循於鄕大夫也善久交而敬郡長畱之亦可以卜其善別貝與否目之索予文以賀其壽也亦可以卜其善事長官而非諂蓋一舉而五善兼之矣五善者五福之徵也五福者以壽爲首也某君之壽奚待於某祝

○壽諸左泉序﹝代﹞

少宗伯諸公別字南明者有兄弟四人長曰滄浪次曰左泉又次曰北溟而少宗伯各因其人而處之弗漫也當其在翰苑及宗伯時或招之使來而來之或不招之使來而自往就其教則喜其受教也或招之使來而竟不來者宗伯亦不督之者左泉一人是也左泉之爲人不薄於親不淩辱於鄕黨不疏於友不泛於檢括算籌宗伯知其然獨喜割牲縮醪召詞人與談聲偶窮晝夜無倦色一及不平事則慷慨悲歌爲覆杓者移時旣而復飲不醉不巳栽花養魚以觀其生意宗伯事再至亦再不往蓋略世情而尊古道其嗜飲可附柴桑其自奉而取給於尉陀之橐以分請子亦略似陸賈宗伯知其不有宗伯勢於鄕戚也故安其不就招此可以觀其平生矣其人長軀而面亦不短聲瑯瑯如鸛寉法面長尺壽合百此其徵歟歲某支於其五十生辰也諸鄕戚丏予祝予觀宗伯季孟間凡四往者三屈指而以壽存者獨左泉耳而噉梁肉以升計酒以斗計朝飲以夜計或夜飲以朝計而容不悴顏不衰壽帶亦隱隱起嘻術家所謂面長尺壽滿百者非耶予於左泉審其爲人於宗伯有分誼於請祝者亦多蓋不得以不敏辭也故述其所付於天者以答之云爾

○贈葛太君序得步得景少言自遠

期人之年者必曰百歲甚則百二十止矣至於九十則近百與百二十矣夫未至九十則所謂百也者期之者也期之則百爲遠遠則其享也長長故可慶也旣至九十則所謂百也者特踵之云爾踵之則百爲近近則其享也短短則懼懼則不足以慶而今葛母太君者亦旣巳九十矣而慶者彌集某常復於所乞言劉君某趙君某曰世有無述而徒恃於年者當九十則近百近百則可懼可懼則不足以慶而太君之於九十也則不然也則不然則慶也辟之陟髙者千仞而將巓走則少矣回視其所歷景則多矣夫步之少不足以奪景之多則與其得於步也寧得於景也夫太君之夫子山西布政使也使賢也其子若孫並郎與士也郎與士又賢也而太君一相乏以爲妻一撫之以爲母故異日者使之賢與郎與士之賢太君之賢之也賢之而九十矣非登髙者之於步與景也其步則少其景則多者乎噫此其所以宜慶也非慶其步也慶其景也某也幸盡得附交於太君之子孫間而判於鄂曰焜爲山人於家曰曉者尢善曩約過兩君幸一拜太君於堂竟悠悠未可得今直太君生九十矣意謂且決往而又流轉客金陵然不敢負劉趙諸君委也一日從牛首望長江呼管而書曩所復於劉趙兩君者以寄壽太君者如此蓋意亦有感於川之方至耳然而川之言也猶涉以步慶

○贈族兄序

徐自偃王入越迄今數千年吾宗居會稽自吾祖而上代多豪雋富貴老壽之人至吾考若新河五叔父西河二叔父諸君子或爲州郡或自部郎俱階大夫橫黃金而子孫亦繁多大其門戶美其衣食髙者以明經爲生員次亦以气槪雄視一鄕少者壯壯者老則又相與內履曳杖皓首而往來於湖山社裏之中盤桓於籩豆果核之側其所謂豪雋富貴老壽之人蓋無忝於上代所稱者也二十年中諸君子之迹熄而澤微抱徑者或不得仕富者或轉無常業至於求諸老壽人亦往往不及於前時而吾宗日浸以衰矣然則一門之中而欲全盛全盛矣而又欲其久也不亦難矣哉獨吾西河之二兄以相傳之業抱雄偉之資效禮讓之行以挾數千金之產安享而無所升沈者兼豪雋富貴老壽二者而有之舍兄其誰哉眞可謂無忝於吾祖矣𨿽然之三者之全是吾諸父兄弟之所以爲兄善也而或非兄之所以自爲善者也乃兄之自善則必有出於三者之外於是兄方躋七十當生辰諸父命渭以文將率宗人賀兄於庭且曰當祝願其壽夫兄壽又何祝焉大叔大父非兄之祖大叔父非兄之父而今某太孺人者又非兄之母乎二翁者年俱踰耄而太孺人且期矣兄固其子孫而賢者也兄壽又何祝焉兄少有大志常以明經補郡學生旣而以例授典膳舉非其所樂有子某甚聰明曉禮義賢士人多與之友是舉也某以不文辭以大人命辭不得於是乎序

○贈陳翁序

郡城南去三十里曰平水多巖巒溪壑之勝鄕大夫士志遊覽者往往上下其間有隱君陳翁以儉節累重貲惇行好禮世家於是大夫士聞之以道經其門悉願交焉或信宿而後去如是者蓋數十年以爲常無厭也至是年八十某月日其生也而予甥某者翁子婦人也將徵文於其宗尊禦史君以爲壽禦史君曰爾表從父通政胡君在及詣胡又曰爾舅氏徐君在則詣予告其事乃予更思代予者旣不可得矣遂將何以壽翁哉予惟世之人多積厚居非緘囊閉橐屏去交際之文以爲得則必結納奔走附麗貴遊以爲榮假借聲勢以爲援如莊周所�張毅養其外而攻其內以罔其天年者皆是也翁以儉徳力本積多且厚矣賢士大夫過之未嘗聞其厭倦如所謂緘囊閉橐而深居遠蹈亦未嘗見其輕入城市數過賢士大夫之門以成巳之授爲巳之榮此其於所養爲何如而不足以自壽耶予夙好登覽常兩走武夷千里道樂就髙人羽士說長生談玄理而不能一見翁於會稽諸山近在眉睫間者以自附於賢士大夫予過矣翁俟焉麗辰嘉節望見野服角巾二三輩坐扁舟冉冉而至者非胡趙二君或吾與吾甥偕也當其時儻別有言以爲公壽耶

○奉壽馬先生六十序

嘉靖乙丑夏四月廿有四日爲吾師白峯先生年六十之生辰而葵齋馬先生覺山張君元亮龍陽趙君練龍峯陶君秀醒心徐君來卿東亭徐子棟月川丁君時泰莘野劉君尙志豫吾季君濟輩凡十有七人皆先生景昔會友也至是先生自以候接生辰年始滿六十旣三仕爲大夫以歸而諸君者且無恙遂借生辰以樂諸君乃於季春望前二日觴諸君於宅之寧壽堂中酒數行客有願卜長久者持籌以起合諸君齒乘之得千歲有奇東亭子旣爲文以記其事矣而諸君者以先生縱令不預期觴之猶將及則以頌乃醵金具尊俎繪圖而私謂渭固先生所常親授經握筆而教以文者其令作頌以書於圖之上方渭旣不敢辭乃進而言曰諸君今日欲致頌於吾師與前日紀千歲於師之座豈非欲吾師自今日至百千極久長而不巳哉渭常聞申公矣其與楚元王俱受魯詩以浮丘伯也由秦入漢歷髙惠文景之世始復以明經迎至漢廷議大禮時年八十餘矣及退而家居者復數年申公蓋庶幾百歲人也而其所治魯詩則自漢入西晉延綿於世至六百餘歲而後巳世言經生壽者必歸申公每一意而曲盡其致然申公壽又不若其經之傳爲尢壽吾師固治毛詩旣以明經三仕爲大夫稽始生及入仕且歷三朝今其致歸亦復數年矣而經業猶在也正使老且復召其齒當不出申公下然此特以形壽耳形壽未有踰百者而君等至欲以千計豈以洽魯詩者壽止百年耳而其經之傳則五倍於其年毛詩非魯詩比也是以至於今有傳焉而吾師治之又精從而轉相受者方景相合而環相循也豈千歲而遽泯哉是宜以千歲卜也不然將諸君之言幾於誕矣夫吾師曩與諸君以文字會於一堂退而教其弟子於塾者此經也今而觴諸君於宅諸君欲以言而致頌者亦此經會中之友也則渭之受命以作頌安得不以經哉而世猶曰申公之師浮丘伯仙人也申公師其經兼得其術遂能百歲云於是諸公可渭言遂書以爲先生壽是舉也預觴寧壽堂者半去別舉禮姓氏隨之遂不重列而葵齋先生又爲渭之師醒心君爲兄而東亭子則侄其它皆前輩若同輩友也葵齋先生名禹錫

○少保公五十壽篇

渭常觀郭汾陽��唐天寶中值天下多事遂以朔方鎭一軍收東西�還兩乘輿於蜀陜其所平定經略俘禽破走羈縻服從之事自常山河東西若關陜河曲邠寧鄜坊地不下數千瑞安史李田夷夏名酋不下數十人吐蕃回紇黨項羌渾奴刺諸夷不下數種其功烈之崇何可得而悉數之也然汾陽身爲將相侯王其麾下宿將爲侯王幕府吏士後亦有爲將相者兩途並百餘人他若奉入賞賜之多子壻諸孫之盛視履歲月之久蓋以千萬億計世之言榮且壽哉眞古今一人哉次則有如裴晉公其威譽徳業不減汾陽而身所享食者亦大略相等然晉公起文科故所致多名士史稱其居集賢裏與白居易劉禹錫爲文章把酒達晝夜相歡而畱守東都時亦辟皇甫湜爲判官以渭所見我少保令公提一旅起倉猝取名酋數十輩於虎穴中還三吳若浙閩數千里地於將去之際使自東以南諸番夷脇息不敢西望其勛業頗有類於汾陽而公始自禦史按浙至於今受命加秩以成茂功又與晉公以禦史中丞視師淮蔡其後加侍郎平章招討遂用以平定蔡人者宛相似而橫戈破陣爲下論道握寸毫以斫文士之鋒於杯酒晏笑之間磊磊然燕居集賢畱守東都之風烈抑不知汾陽於此爲何如也然則古今所稱文武才著非公其誰哉公今年始爲五十歲九月廿有六日實其生辰於是文武吏士曁卿大夫士三老子弟之在四省朝野夷夏之慕想而屈伏者咸走集遣使且謂公所活無慮數億萬人其所營則關國家千萬年之運命今主上聖明其所以遇公旣巳至隆渥矣顧其榮與壽必侔於汾陽晉公所享者而後愜於人心然亦理所必至也敢以是爲公慶乃若渭小子叨載筆之列在拜伏末行使君易禹錫湜等處其間上晉公壽必有弘詞以章厥美而渭淺劣不能也謹摭汾陽晉公事之稍類於公者以獻而並俟其食報之驗於他日以仰致祝頌之意云

○壽徐安寧公序

上虞徐安寧公今年壽始躋八十某月日爲其生辰而公之配某夫人亞公一齡耳予表兄趙某甥某得附交於公令子刑部君將以旦日奉所繪椿萱並茂圖以爲賀而屬言於予懇不置予自帷下士耳𨿽有言無足爲公賀者又遠在百里外徒閉戶伏處未常竊睹公令儀也而何以言爲然予曩歲客省市見館中童子挾連牘過廡下取讀之累數千言巳乃閱其行﹖﹖則刑部君名學詩者論宰相札也當其時宰相勢傾中外熱炙手士開口者輒陷胸於是服薦簪筆之流徒抱憤相視莫敢發以須釁而刑部君獨抗越極詆之言切直英特慷慨歔欷讀之者夏栗而冬汗當是時天子爲動色而海內直節憂時之士因其言莫不想慕願見其人者而獨予哉然予當壬子夏偶得見刑部君於荊川先生舟中自是遂數問其迹於往來上虞者稍及其家世乃始知安寧公人言安寧公起賢科判鎭江寶慶兩郡其後擢知陸涼汲再補安寧則以刑部君言事遂止不去而家固山中也益閉門謝事足罕至城郭長吏每以上賓禮迎之亦不爲一往而其自鎭江移寶慶也多善政稱循吏巳超然祠名宦中及問其得移則又以直道忤巡使也夫天下人欲見刑部君而不得者多矣況得聞安寧公之履卽使得見君又得聞安寧公之履矣又安得值其壽與值其所親者屬一言以內之哉而予今舉幸得之矣然所謂屬一言者政未聞其有所得也陳咸之在漢以直聞而其父之教之也以讇至於今千載人言其子不能無少於其父是家難全徳而譽罔流也刑部君仕居中以直忤宰相於朝安寧公仕居外以直忤巡仗者於郡𨿽非其相約以必爲也而其守道抱貞而輕富貴若出一轍將使千載之下聞之曰某邑裏徐氏父子世直臣也其於家之徳不爲全而譽不爲久乎是其去漢陳氏遠矣又況刑部君之直非咸之所爲直者乎夫予之所見於刑部君者以直所聞於安寧公者亦以直則所爲內一言以爲之壽者捨直復何言哉孔子曰人之生也直然則直固徳壽也而予猶沾沾然以久譽垂千載以爲公稱信斯言也又烏足以壽公哉

○賀郁太君序

自弘治之丙辰歷正嘉隆萬於朝爲五自丙辰至今乙亥於申子爲一周又一紀而逾八於履爲八十亦難矣然而在女媍爲尢難女媍中在勞且勤者爲尢難或者曰凡人所閱所周與所履同矣則校其得之之難不難不宜有異也而何以獨難於女媍曰聞之於經癸之竭也女七而男八則男數恆多而女恆少女婦而八十不爲尢難乎曰女婦同也年八十同也則難之亦宜無不同而何以獨難於勞且勤者曰兩器均量也所注水亦均入也其先竭者必數汲後竭者必疏汲也數汲而復後竭必器倍其量而注倍其入者也女婦同也年八十同也而得之勞且勤者不爲尢難乎郁太君之履也吾不知其它有子四人其長者始領鄕書於癸酉次者成進士於巳未出牧江南河北間並賢於邦家而再次者方掛經而耕並賢於鄕裏凡此者皆太君與其封公共褓抱飴提於五十年之前而封公旣往則太君者獨撫教婚娶於五十年之後者也其爲勞且勤何如也耶余所難八十於女婦中者爲太君而難之也信哉非稟倍其量者不能而賢亦賢於是始某鄰太君宅某母常隔垣而語巳則顧謂某曰郁夫人冬擁貂而夏披縠其享也如彼然目能洞細手尙不去鍼其勤也如此今宅與母俱遠矣然聞之於人太君鍼尙爾嘻八十人尙引鍼而糿其壽於他日者寧不徵於斯其爲勞且勤於前日者又寧不徵於斯耶某得交於太君諸子間值太君生宜頌矧余君輩爲太君家兒女姻者復屬某以頌哉

○贈馮君序【鳴陽公父】

傳曰智勇辧力四者皆天民之秀傑類不能惡衣食以養人皆役人以自養在三代則出於學在戰國曁秦漢之際則出於客故先王分其富貴與此四者共之此四者不失職然後民靖而國安噫斯言也豈俗學拘儒所能道者哉其在吾鄕則待封馮君其一人也君產南郭之墟有田遶廬舍當其勑傭而耕槽豕犢柵鵝鴨則居然一農牧人矣及整其冠裾出爲正長與百里之邦君相可不閭裏間事折衷其不平拔其所抑眾論持兩端君直取一言片約徐起而收之以定疑難於日中則又挺然齊趙魏楚間四公子之所尊禮而賓之之人秦漢之際壺關三老定國是千萬乘之前之輩也若是者非傳所稱天民之秀傑耶苟不以富貴終其身其殆非天之意矣君於是教其子長公舉於鄕長公於文特玅取進士如反掌又其人敏而巽計其效當必致大官君之享且日盛又君長七尺腰可十圍吐音似擊考鐘鐼談鋒雨集笑格格若鸛寉鼓牙噉梁肉倍數少年非百歲以下人也今始爲六十而陳君守經甫者於君曁其長公有世義以予間常觴詠於長公間也故來以序屬而敬爲敍之

○贈子錫序

子錫六十渭輩將命繪聚言以壽之子錫曰母襲繪其令作髙陽之徒雜以淳於髠之語糟天地餔丘陵垂笄墮珥而無以容吾放也而後可圖成觀者駭焉不敢進於是舉乃渭則挾大白引滿歷階而稱曰今夫聖人之學爲聖人也天爲上人次之故曰誠者天之道而誠之者人之道古之人其幾於天之聖若此其難也有人於此羅曲蘗聚卮罍一啜而頹焉則生平不能容一介於胸中者至此而冰融於大海水之外無一物梗隔於六合之中若此者一時之天全於酒也故聖人積銖累寸有終其身而不得者而子錫乃欲於一醉而得之君等又奚爲而駭也駭者曰是則然矣彼瓌而黛者何爲者耶曰子產病其兄朝與其弟穆之荒於酒與色也而難之而不得以���析乃以眞人許朝與穆也而不以治鄭許子產夫以子產之智鄧析之賢而交相許讓酒與色者以爲眞人此寧不有說存於其間耶今夫舉狙狝而來以周公之冠冕有時端凝而坐矣是了徹人可以爲靜乎�大弟子有具手眼各以千萬計者當其眼之照萬物也紛然無所不營而手之攫且拏也至弓矢鈴杵香華戈戟之類無物而不攬可以爲動乎於是諸駭者始悟而曰子錫之醉果若子言其殆托於酒而幾於眞乎是壽與道之經也遂相與飲頹然而別

○贈黃母序

余友酈君之女兄爲貢科黃某配而某之父黃翁曁其配曰翁太君者酈君女兄之舅與姑也翁太君某年月日爲八十生辰酈君能文聲著甚矣不自爲文以祝太君而以屬予予難之不得則謹書以頌曰夫酈君與予好也君之所願祝者豈非亦余之所願祝者耶君之祝太君而願之也必將曰我願翁太君自玆以往無恙如其曩昔至百有二十齡而未巳予祝之而願之也亦將曰我願翁太君自玆以往無恙如其曩昔至百有二十齡而未巳𨿽然此特以言乎姻戚之情耳無論其可不可靡不然至於余也果握管以書其人豈敢盡然也耶可則然不可則謹謝而去之矣豈盡然耶予初聞諸酈君太君翁姓也爲尙書公女兄在尙書公家時稱最淑及配黃翁翁邑雋也使非太君配之則未必宜有五子五子亦皆雋也使非太君母之則未必人人皆有立斯言也匪酈君則然鄕人莫不然也匪鄕人然以問於郡之人郡之人亦莫不然也是故予得而然之也屇誕而令予祝予以在昔然之故也而祝之祝之而願之亦不得不然之也否則予言𨿽不能以重輕人然亦烏能以不然爲然以然爲不然哉只以然不然掉合成文

○壽朱母夫人序

吾友鳴教張子去年歸自上海上海邦憲朱君以其尊君福州公集寄而鳴教復持邦憲之詩篇來予竊疑福州公風詠灑然無累於物而其章疏又傲然不顧其家邦憲旣大家孑孑立觀其詩則又富於學而深入於理鳴教始爲予道蔡孺人福州公讀書取甲科爲才進士知余姚奉化爲良父母入院爲名禦史知福州爲賢大夫居則入鄕賢官則再入名宦則孺人助之於內也邦憲始孤旣長博羣書爲才子內外交際官府錢谷事一不涉其耳目爲詩人入則盡孝養出則多交遊則孺人理之於上也夫不知其妻視其夫不知其母視其子余觀福州公之集邦憲之詩篇𨿽無鳴教言固知有蔡孺人者之爲其妻與母也世固有不盡然者必其爲妻而不類爲母而不賢者之婦也非所以道其常也及鳴教又爲予道孺人早持節處家務理錢財諸所難事使予而得早聞知則又不必熟其夫之宦迹與其子之名聞而決知其夫與子又宜有福州公邦憲之賢者也世固有不盡然者必其爲夫而不中爲子而不肖者之男也非所以道其常也孺人以某年月日生今年爲七十壽鳴教旣與邦憲善而予得以書問通好則謂予爲文以壽餘旣不能若少時爲詞家文以悅人直敍玆事則嘆曰福州公旣早謝事而孺人又賢且才如此厚歸於一人豈有不永年之理哉

○王撫州六十序﹝代﹞

撫州公餘兄宿州公之壻之父翁也宿州以玆孟冬之望後七日歸其女於公之子而仲冬之朔適值公六十之辰宿州謂余曰頃者女舅之辰也女以箴組履舄進則婦事其舅之禮也而近世姻連中尢尙者壽舉壽舉而尢尙者頌言乃羔雁若筐篚則下矣夫婦能舉於舅而婦之父不能爲女頌其舅孰頌之也其於頌言也弟能之而不代其兄孰代之也余曰能則不敢代則何敢辭𨿽然有說焉夫頌者容也謂形容而盛美之也盛美之者是侈之也乃餘之頌言也異於是公以明經成進士拜行人爲天子使四方歷刑兵郎大夫慮囚江以北有能聲出守撫州則二期年耳而遽歸也故知者爲公惜曰以資則鎰也以秩則銖也是追論其往而以屈侈公者然也又公歸自撫州年始艾家食者百弦朔而始爲今六十又必十年而始爲七十乃得引非七十則不聽引然耽仕者卽七十或損其齡籍日鉗湼顚頰間故不知者爲公覦曰神趣從十指中出以心則素也以顏則丹也是逆論其來而以伸侈公者然也且不見夫燃膏者乎明則人享之竭則巳膺之矣又不見夫擊劍者乎疾則缺之徐則完之故仕與不仕損益相半而適值其捨則甕膏而匣劍其爲公之壽也不亦多乎予非厭仕者亦非若以年而易仕者也故於親知若公者敢一披其肝膈焉寧以此頌公而不以彼頌公也居家常父事其兄至貴且老矣不變居身愼甚故輒得典加貴其父母者三亦以不及養至老矣恆無歡其孝且友旣如是而其慮囚江北也稱乎友最夥大爲造化生意助囚書至邸稱天下第一與釋之定國爭上駟且昌後矣持籌其身乎哉

○劉沅州壽序﹝代﹞

劉沅州年丈屇六十之生其諸宗將舉賀而徵文於不敏沅州於不敏同舉於北闈乃沅州始仕得知連江居若干年以課最知沅州也不敏亦逡巡部郡者久之叨參政於湖北當沅州爲諸生時諸生讓之不啻師傅其知連江也福之邑吏讓之不啻伯兄其知沅也州之長亦無不讓之猶沅州之在連江也細而簿大而夷蠻徼塞之警急黑白於龍蛇赤子之間靡不巧發而微中幕府諸大吏倚以爲臂指一日諸蠻徼賞於一幕公口鴃鴃無巳不得去幕色動睨沅州沅州奪皂隸竹臂笞諸蠻諸蠻爭墀道走此不敏親得之於湖人之口者他可知矣而輕裘緩帶把酒賦詩坐嘯胡牀亦爭馳羊庾詼諧時發排難解紛收聲默然令人捧腹可少其坐方朔之堂排淳於之闥耶連城紀列仙騎白鵝上升者劉氏女也旣與沅州同姓又鄰治於沅州沅產丹砂葛峋嶁求之而僅得於峋嶁者也沅州乃不尢沅而沅自來何兩任而兩得在神仙鄕耶揣其朕兆卽沅州未必仙也其年寧可算乎

○壽篇

志所稱蒙茶乃西蜀雅州之蒙山而世相傳云在東魯訛也久矣蜀蒙山有五頂頂有茶園其中頂曰上淸峯常有僧居之頗病冷一老父似仙者也謂僧曰蒙中頂茶善療冷非特療也服之至四兩地仙矣乃中峯最髙而艸木與雲霧相蒙翳鷙鳥多出沒其間時亦攫人茶師罕至者久用是蜀之嫡孫其爵於魯之庶矣凡人貴身而賤橐情也涉險同也一則可以壽身一則可以充橐其緩橐而趨壽之衡又不待人告而知也有一翁焉以賈茶至橐鼎歲千金其後不憚江湖波濤之險道數十里之遙往往歲取燕齊金於茶復數千也翁固篌抯完固無冷恙然久於茶必有以蜀蒙告者翁固百十之燕齊而不一之蜀非不地仙羨者不能也他買亦或有告之者而亦不聞有一人焉之蜀以祈仙然諂鬼要金者比屋大抵然也翁卽然似亦應率而尾之而巳未聞其首之也固知其於仙果不羨嘻無羨則無艷無艷則不滑於中不滑於中則能固於外外者形也中者神也神以攝形翁自默契千蜀之僧矣仙矣翁爲誰

○贈某叟序

曩聞一男子迫官逋將賣其婦相持沆於道某見之問述幾何視其數予之婦得免於賣他日有村翁市紬得銀僞也泣於道欲經某見之問僞銀幾何視其數予之翁得免檿經又一日一童子持主人所償人負失去不敢歸哭於道某見之問所失幾何視其數予之童子得免於不歸夫迫逋而不問其賣妻也用僞銀而不問其織者之苦且經也與拾其道上之遺而不問其童子之不得歸也此一等人也無責矣至有知之見之者乃若不知不見也而去之不顧者此又一等人也又有見之而興嗟若不忍其然而特阻於不忍巳之物者則勝不顧者一等矣有忍巳之物者矣而意或阻於妻孥之不我許而止之者又勝不忍巳物人一等矣夫事一耳而人之等有四也若此然而某盡能及之也豈非盡出四等人之上者哉某爲誰曰裏中叟姓某諱某字某者也其嗣配爲某孺人斷腥葷奉釋氏而樂施捨其子某爲諸生明經而才孫四人未壯皆嶄嶄露頭角而叟所業則居貸於市夫市道多四等人也而叟悉反之豈其性然耶抑亦無妻孥輩阻其不忍者而然耶叟今年七十嗣配五十而七十者如艾五十者如壯子與孫嶄然如有立蓋相與以爲善者報宜爾也壻某徵余頌以壽叟與姥噫以叟與姥與子若孫之素凖之也壽云乎哉

○壽某刑部公七袠序

世語材之良必曰楩柟豫章杞梓爲其宜大用也然用大矣而未必靈或靈矣而未必久至靈且久則莫過於松矣圖經曰松液千歲而珀明數百年而苓遊珀可以養五臟苓服之可以仙徑盈斗斛爲人獸形者人篝火而劚之其气能射火使蝕噫其靈且久何如耶大之中梁柱小之中榱桷工師過而嘆焉顧其弟子而不去焉曰謹識之他日求淸廟明堂之具是其具也故古人至比稱於三公爵秩曰五大夫噫其爲用之大又何如耶苟爲不用則臨千尺之溪拔萬仞之壑其髙參云而其大蔽牛風霆雪霰之所飽飫而不能凋也鸞鳳鵠寉之所朝夕而旅禽凡鳥之所不敢望而騰也況巢乎養玄久矣綠發玉肌時恍出而爲木客道士月明露瀼步深溪往還絕嶠與世人語千古事而莫知其爲神也記曰松栢之有心箋者以心歸松也而松之爲靈且久也益著求可以當之者誰乎吾太翁刑部公是矣翁門閥家學稱吾越最翁起進士理大府轉遷刑部聲赫赫嶺海江南間非工師所謹識而大用於明堂淸廟稱公爵大夫者耶小不合則髙引遠蹈猶及侍考太翁媚之如嬰兒同貲於昆弟囊無一私錢成其子鄕解親翁爲西京董賈噫此又非所雲松苟不用則臨溪拔壑飽霆霰棲鵠鸞而旅禽小鳥之所不敢望者耶翁又日彊詣日深而倫義日篤則記壽若松者又不足爲翁道矣以翁七十當頌也故聊用松以頌之又孫某者翁孫之壻也翁松栢也某女蘿也

○賀潘又山七十序【代範黃州】

漢東海公曰南陽帝鄕多近親吏不可問今潘公之判承天實帝鄕也其諸設施無一齟吾之者名大起行且攺玉矣顧提活一囚於要吏所如李日知諍奪胡元禮故事不奪則不巳遂爲要吏所中而謝以歸公少以易名郡學中奉尊考命入太學三仕判大府歸而築室教其子景美亦以易名邑學予兒紹箕輩若諸猶子並以文親景美而紹堯者則專館於公家李孟景美間予以覲過家紹堯曰潘公者叔所知也玆值七十辰願乞叔言以壽予謂公之履如扁師之斲檀車致堅好也官承天是行九折阪也顧坦然出之且鄰鄰有聲活一囚是馳康莊也乃不幸遇西﹖之駕蹄幾不免卻輪而步𨿽然以一大府牧博一小囚蟻蠛之生必得於彼寧失於巳如此掉下絕不費手此於於公所稱陰徳者何如哉公百歲無容頌抑亦髙其門以待駟馬車耳

○贈朱禮部五十雙壽序【代】所代者曾爲光祿故以光祿與秩宗生論

周禮大小宗伯互掌五禮之禁令其任特重而其官今之尙書於禮部若左右侍郎是也歷代皆然入

明其重是也尢甚每員缺非翰苑儒碩常侍從帷幄供講讀其靜養動和足以贊玄默格上下和神人者勿與何者他日曲蘗以齊酒醴和羹而鹽梅之者其責也其難也如此而我朱公昨膺上特簡遂以左庶子晉禮右供講如故夫曲蘗之材鹽梅之具公自■﹝礻谷﹞之酒醴之任與和羹之托又他日聖明事俱非某所敢聞也乃若公以隆慶戊辰入翰選至於今十有七年其中侍講幄者三年而公於是十七年中每入朝出館歸至其邸必危坐一齋中於經史觚鉛外自動之靜內鍵而外無所膠舉其細房無私侍而目不一他營也此其於素所謂可贊玄默格上下而和神人不知於古所稱虞廷之宗伯何如耶公始躋艾某月日實當覽揆而夫人與公偕吉羔羊之助雞鳴爲多某叨末姻欲頌而未知所以頌也𨿽然某曩昔常從光祿後矣朝廷百禮禮部掌其大光祿辦其細禮部專其儀光祿備其物某不敢言其大與儀請言其細與物大約致物貴潔調物貴和非直庖也於心亦然故晏子曰水火酰鹽以烹魚肉宰夫和審其過不及君子食之以平其心而終之曰君臣亦然由此言之則知潔而和者固庖之事君子平心之道也而君之臣又有所謂亦然者存於其間而公之爲君之臣而潔且和也固於十七年中危坐一室者得之矣手曰食之以平其心是善養生者也長年之助也曰君之臣亦然者倘卽某始所陳和羹酒醴之義耶某庖氏也故舉庖以爲公頌且以爲夫人頌他何知公之翁泰州公某師也某知公固巳素而公之子婦又某之孫也公端居一室中某得之於孫也非諛也

○壽衛輝太府暴公序

知衛輝府事暴公若干年之生辰其屬吏知新鄕縣某爲予戊午同年者書來索鄙言將獻以爲公壽且曰公嘗爲臺禦史以直道聞中朝中朝重之遂用大府以展其蘊今其爲府也率以仁遇下待屬輩也有禮而多恩中朝知之將速其遷而更大其展也某今也特有仰承其教而巳無以仰副之也幸屇玆期子其爲我圖之予曰噫諒哉新鄕之述上而非諛也然新鄕也者知其一而未知其二何者今之爲禦史者誠誾誾欵欵務寬大忠厚以爲名卽於鯁鯁諤諤少有聞也亦必坐致省寺取卿貳如指諸掌胡更煩以府哉今公而爲府也則公之爲禦史而直也新鄕所知也曰以直而展以府則新鄕所未知也至於爲府則異於臺矣何者臺猶弦也恆利其寬而府猶韋也恆利於急府遇下而率以仁遇屬也而有禮而多恩是韋之體也而於巳之所利則未必然也故謂公速於遷而卽大其展亦非新鄕之所知也然則如之何曰君子亦務得其體而巳矣在臺則直在府則寬公之所持者體也利不利非公之所知也若是則公之舉職知爲君子而巳矣寧知其它耶𨿽然古有爲三公者尙以才而出守矧曰臺至於何武之爲守也不務赫赫名而竟亦召爲三公則安知新鄕之所見者不有出於予之所見者耶客有聞是者曰子且用何述以爲壽予曰巧於宦者擇其利不利而營則心岐而神滑滑者非壽之徵也不巧於宦不擇於利不利而不營則心一而神凝凝者壽之徵也吾於公之不擇利與不利而有以卜公之壽也

○二兄配馮太孺人生日序落落直書

始贈翁二兄以馮太孺人初誕丹徒而喜也特以得之晚而喜之曰春秋礿祀有人幸矣未卜其它也稍長而慧乃試之誦誦敏也試之文文敏也累月日以課其積課又敏也間試以事則中無不敏而外顧闇然若不敏人翁益喜曰是子也且大吾宗礿祀云乎哉未幾學成而生於府矣又未幾而翁往矣太孺乃始專之專之而果弗負翁托也丙子舉於鄕庚辰舉於會第於甲士者羨其文曰某眞經生也出長丹徒歷再考聲益起仕者羨其政曰某眞良吏也有司以間翁得贈郎知丹徒太孺得封孺人加太及是丹徒復內召太孺人歸自丹徒適六十辰也宗人某等將卮於太孺而漫以言屬予當其時予偶葺宗譜稍竟感而嘆曰士執一經以圖奮莫不欲累其積榮其親而往往竟不可得者自郭內以外奚啻千萬戶其人且毋論論吾譜中者蓋遡自髙曾上下殆二三百年童而誦文以百計成儒成生矣而卒蹶於鄕書者以十計蓋第於鄕僅四老耳乃復蹶於甲四老中有秩至大夫者矣又沮於例或不及郎孺其翁嫗及之才二老耳凡玆數者若此其難也而丹徒承諸老後一旦舉得之若拍手以往掇取其所寄然而其翁曩所謂且大吾宗者又正與劉毅樗蒲叫盧輒得盧等噫亦盛且快矣哉𨿽然辟之於農翁耕之而捨以往不及享太孺耘之當旱暵竭汗而黧顏也而僅始獲之用以始享於今耘之勞其少於畊耶旣曰獲之曷不百之太孺之年不百吾不信也

○壽太僕商公八十序﹝代﹞

母從舅太僕商公當萬曆丁丑二月之八日周八十辰母夫人特亞公一齡耳其長公禦史方奉命按閩得便道歸省公若母於庭是日也又得親捧觴以壽而某與長公�也舅若母宜賀姻於長公賀益宜而賀必以言言則如之何哉夫公始以經義起家中及對於廷歷郎署郡泉卿寺之間赫赫明明所至無不以功名顯者及究其所由無他也深於經義而巳矣蓋公少時旣敏睿逸倫而獨取小毛之編與其伯氏漳洲公交相夙夜旣而博綜百家蓋自千百世上下之典九州島海內外之物及當代朝野仕政之所須孰得孰失孰乖孰宜靡不握源而肆其流是以試之於刑則刑允授之以兵則兵成投之以冏則牧事靡不舉惟其力之於戶牖者如彼是以施之於邦國者如此於是功名滿天下而家學亦遂稱於邑中眞有類於漢之桓榮所謂以父兄子弟自相師表終東京之世無以爲雄者矣然史稱榮當顯宗朝坐天子之東面授幾杖及永平初又拜爲五更史𨿽不著其年然幾杖五更於天子類非百歲人不可夫以榮殫數十年之精於竹簡之中晚猶彊力不衰臻百年而爲五更三老公亦數十年殫精於竹簡猶綰綬握符掌丹書職戎馬其勞又或過之今八十矣且炯視而蹻履如少壯人使再閱數紀其於更老爲不爲未可知若曰百年眞若取左契而合之右契者矣不深爲可賀耶史又稱榮之後有典爲禦史乘驄馬憚於京師者其曾玄輩也而公於長公顧親見其然又親觴於八十其觴於百年可知也不尢爲深可賀耶

○壽周武淸序

世固有積齡踰耄黃髮兒齒乘肥衣輕以竟其身而無所章明者是之謂盛享而鮮勞亦有被褐而飯糲藋居而坯處積仁累義而行篤於巳澤施於人者是之謂多施而嗇報二人者均是人也至於鄕人之所慕誦子弟之所觀法而異時譜牒之列三五更老公卿大夫之所尊國志之所紀將屬之多施者乎抑屬之盛享者乎噫將不問而可知也推是以稽於牧也固有牧是邦而擁篆乘勢假其翼齒以厚自封殖而薄於民者矣亦有戴星跋燭以疲於牧�而瘠於巳者矣之二人也其爲牧亦均迨於大吏之所推轂公卿大夫之所傾戴當寧之所蕳拔而他日士與庶之所屍祝國史之所錄以首於循良將屬之薄於民者乎抑屬之瘠於巳者乎噫亦不問而可知也故薄民而丰巳猶之煎脂脂易盡而手隨滓也其流短也瘠巳而肥民者猶之握蘭蘭巳謝而室猶芳也其流長也今計齒者惡短而羨長而爲政者顧捨蘭而就脂非所以爲自壽計也吾聞羅山周侯之知武邑也自客夏以至於今僅期耳進赤子而哺之尢問其煢獨者而先之聚士而教之又新其宮而爲之肆其潔也冬冰其恕也春煦名四馳於衢而旌之書交至於臺而玆春之季與月之望也是其生之朝而予之交某也屬吾言以頌之也吾深有感於侯之能握其蘭而久其芳能自壽者也故樂而爲之言也

○壽學使張公六十生朝序

學使公少負奇有名諸生間蚤甚時余亦抱經晚起得望公於藻芹稍與之角藝場中而公所收門弟子多至十百皆足以弟子我者也乃公則不以弟子而視我其後公以廷對稱上旨賜乙科名益聞朝中自禮部出爲湖湘督學使者其所錄學官弟子多至千萬渭嘗及見湘中之文亦皆足以弟子我者也而公之歸顧停蓋而語我以文若有所屬者亦未嘗以弟子而視我余蓋疑之曰豈以余之劣顧謬收於公耶旣而曰公長者也蓋自嫌於髙而顧俯之耳不數年公提數萬師於滇與元戎會間道驅巨象四十有二故足譜其餘烈雜氈衫鐵鎧出入洞箐猩狖間俘名酋以十數斥地二千餘里遂以功而得讒而渭則傫然守舊鄕抱寸管徒飛觴落帽於劍槊之傍爲人倚馬艸檄顧亦以疑而得疾當時公爲馬援而渭爲酈炎夫馬援者望盛而功髙中朝諒而能訟其冤酈炎眇小儒耳其所以幸免於庾者誰之力也乃知公之生我爲父母其事𨿽在於今日而公之誤知我而爲鮑子也乃在於曩時不視我於弟子之時不然管氏僅得其一於鮑子者而渭顧能得其二於公耶夫古人�一飯至擬以身酬矧渭於公蒙兩殊遇如彼特欲以身酬而未有路也會公履之生宜慶且獻而公百所有一渭一所無者也何以慶且獻爲哉私念之曰操筆以頌被諸樂以歌猥附於小雅所陳南山魚麗之云者差可勉而效也而今世無瞽史空言耳不得巳退而爲近世樂府小令之什付之裏優當其辰客起舞而爲壽者令歌以侑尊其庶乎

點絳唇

煙水茫茫五湖深處陶朱老萬里功名一劍曾知道閣俯流霞階畔生芝艸華筵好兒在瀛洲新寄安期棗

○壽二王翁序

余見枳之丈人王道翁及翁之弟曰某者於萬曆十有七年之十一月其齒一爲六十一爲五十枳不能將羔雁以賀也而王翁並謂枳曰得而翁言幸矣奚必羔雁以邇者數與王諸翁飲陰察其貌道翁色微緇是得水气特多也兩輔並堅廣而頷骨如斗杓外向吐音如竹以姑布爲腐史而其與人也孫是眞得水者也而溪翁色微晳亦微赤兩顴舉而膚密吐音如鐘須如��其與人也諒是金兼火也俗謂金畏火乃不知金不得火則器不成以是知二翁之得气伯爲純水仲爲金得火而相成以故一孫而一諒金水不易壞不易壞者非壽耶母太君賢而慈而二翁奉之如春秋晝夜之循環分至啟閉罔一刻墮誤其季徳翁至糜肱以療母於屬纊都衛聞之扁旌其門兄弟相憐同釜而飯白首矣利則爭讓偶不利則爭安嘗一蒙急難則爭相先此不亦致長久之道耶徳翁年未躋艾固不預頌艾而頌未晚也

○壽王鴻臚序【代是鴻臚號桐溪】稍爲點次

夫鄕飲而擇賓介與僎周家至重典也我明承之亦至愼自洪正嘉初以前無濫廁與是者榮焉其後稍稍富人以錢買而諸生鳴贊者利之匪人輩叨徹矣蕭劉兩府公接代於是舉也特謹其人有一人焉特與焉非其好也及三舉乃固遜不赴浙若南都多富子弟卽非明經於庠者亦多用輸班國子有一人焉以明經用乃考命亦輸國子亟就謁再得南鴻臚正以考未貴也畱焉及封典得及其考如巳職乃疏請再三以歸侍其考至易簀其謹如一日凡富人自少而壯壯而老靡不犯宣尼之三戚者有一人焉少戒於色壯戒於鬭老戒於得教其子稱明經生才甚且優於聲詩一人者知其可付以家政也付之特召匠作一禪座召方外講黃帝老子之術將老此座中夫某右舉云三事而曰一人焉兼之者此爲誰予兒某之丈人行桐溪王翁是也某月日值翁初度七旬某不敏明督學江右不及躬祝而兒某以子壻分來以祝詞請故祝之如右嘻翁之壽奚待予祝耶特祝其能志於不朽計耳

○壽陳封君松坡序

山陰之裏有長者曰松坡陳翁當玆歲十月之朏爲七十生朝其長公耐庵名某以進士始知安平頃復以才調寶應者曩與某屬筆硯交旣而以女字其子某不敏蓋諗松翁之履之得有年矣旣諗而忝世義且姻也而七十曰耄者禮所尊也而又時禮所最尙也�不敏敢不拾所諗於翁者以爲翁壽而談壽者往往多以其旨屬養生蓋自薛考功尊柱下養生篇以爲人道謂止養生者不知柱下者也而鄭圃漆園輩又從而廣之以黜聰明去健羨之說聞者滋茫然及瑯琊氏以曇氏旨折衷諸家云健者卽剛彊羨者卽欣慕世紛所在偶得矣而錮之不令去偶未得而涎之必使來一錮一涎外膠攘攘中其餘幾而翁嘗業經生矣巳卽罷去罷而躬稼丰穡不占命長公亦以經經或捷或否否捷亦不驚翁所堪否若兒啐弄物拈於手旣不恧而隨放隨拈手且不知中復何動羨旣不�健將何施長公拜封適當翁誕如雲兆雨觸石而興雨止雲駛翁亦未嘗習養生而無羨無健似默契瑯邪之旨翁之百歲如羿之落羽翁日乃小嗜音樂非世淫窪默通鼓吹似亦蘇門之嘯旨小子不敏壽翁謹此

○贈陳君七十序﹝代﹞

吾鄕素以文髙起吾輩中者有一人焉而其冢嗣君尢雋其在京師亦有尢雋者一人大抵頡頏所謂冡嗣者然而又有一人焉於其文髙吾輩者契而�友之於�謂二尢雋者俯而師弟子之卒之文��果以文起�官至提學副使兼以治兵顯此爲誰曰內山張翁是也二雋者一魁辛未一魁癸未並對大廷稱旨此爲誰一諱元忭內山冢君一姓朱名國祚今翰林修撰公者是也而師之友之者又誰也則吾友陳君桂坡者是也加學銳而才髙且練於時務初以文髙簡爲生久之不得志乃從國子發身勉拜簿簿河內河內故事初謁長官毋論簿史卽丞亦屈膝君至顧長揖再拜詣座以升長心異之河內倉儲動以十萬計徵屬簿簿多以�徵敍不稱君不嚴而立辦長乃稱君於上下曰簿不惟能執禮且才君遂擢丞靈寶靈寶歲徵亦兼屬君也而文襄公世家焉文襄家訓襲謙謹及君至以先聲河內故謹益加舍人持帖上君必曰家某老爺拜上爺所分輸悉輸無一粒粟逋矣後先沓報者爭如此無敢惰倨噫卽此三者可以知君之大槪矣久之君竟以親老乞歸不觀望人服其誠當國子客貸不責劵人服其量吾與�����������上�君輦輸至���笑�旬日夜如昨日事而君不覺周七十甲子�等以慶告吾笑曰吾少陳君若干歲每朝起巾櫛向鏡整冠吾�臚雪矣而吾昨者見陳君毛髮尙淋漆安得三十年後爲君作百歲文舉觴而醉再與話今日臨鏡之笑耶告者亦掩口而笑曰此必然也

徐文長逸稿卷之十五終

●徐文長逸稿卷之十六

山陰張汝霖肅之父王思任季重父評選張維城宗子父較輯

跋

辧

說

◆跋◆

書田生詩文後

跋停雲館帖

書丁肖甫■﹝生上月下﹞退捲

跋陳白陽捲

○書田生詩文後

田生之文稍融會六經及先秦諸子諸史尢契者蒙叟賈長沙也姑爲近格乃兼並昌黎大蘓亦用其髓棄其皮耳師心橫從不傍門戶故了無痕鑿可指詩亦無不可模者而亦無一模�此語良不誑以世無知者故其語亢而自髙犯賢人之病噫無怪也

○跋停雲館帖

待詔文先生諱徵明摹刻停雲館帖裝之多至十二本𨿽時代人品各就其資之所近自成一家不同矣然其入門必自分間布白未有不同者也捨此則書者爲痺品者爲肓𨿽然祝京兆書乃今時第一王雅宜次之京兆十七首書固亦縱然非甚合作而雅宜不收一字文老小楷從黃庭樂毅來無間然矣乃獨收其行書早朝詩十首豈後人愛翻其刻者詩而不及計較其字荊公書不必收文山公書尢不必收重其人耶噫文山公豈待書而重耶

○書丁肖甫■﹝生上月下﹞退捲

日月之蝕所系者大故食而救更而仰合天下之人宜也一人之目■﹝生上月下﹞而愈關一身及一家故■﹝生上月下﹞而療愈而誦合諸相知者數人亦宜也𨿽然若吾友丁君者敏而好學人也入其目畜於心他日出乎身加乎天下安知其目之所系不大哉其友徐子旣誦之復爲之引

○跋陳白陽捲

陳道復花卉豪一世艸書飛動似之獨此帖旣純�又多而不敗蓋余嘗見閩楚壯士裘馬劍戟則凜然若羆及解而當繡剌之嫦亦頹然若女婦可近也非道復之書與染耶

◆辧◆

林唐二義士辧

○林唐二義士辧

某常覽元僧楊璉眞伽發宋諸陵至有爲收葬者或云唐玨或雲林徳陽諸家羣鳴先後抵牾掩卷巳信移矚復疑夫冒險收骨精誠動天事僅隔代而俾節義之士掩抑失眞此居鄕達人所以附髀興悼者也吾師季先生論學明經多所著述至古典殘闕靡不據理折衷於是博觀義士載籍至晞發集謝翺冬靑樹引別唐玉潛乃撫然髙詠曰知君種年星在尾玆固唐公舉事之符契與並采諸記編爲一書每於篇中疑不經者專裁數語而後宋陵終始如執燭而宵觀登山岡而共舉鍤者灑然是矣何者先生讀書不拘舊文故其考事𨿽句鈞章摘要歸於理所主謝詩豈在渺茫也謂種出唐手自掩葬可知星在尾次又戊寅不爽此則朋友之間拱手交贈髙其義而寓言之非若後人想事風詠又何所可疑哉故於元史書年之異所以直斷其爲气有不平也至艸牕記髙孝骨蛻正合林詩雙匣之語乃訂二陵先掘而收又居然信矣其它瑜瑕並指絲縷互證篇章而然難細論也以某所觀唐公奇節每爲之扼腕悲酸至如景熙者其所結知皆謝翺鄭朴翁慷慨賢豪憐長楸悲故生之人荷白骨而封諸杯土固其夙懷而立可辧者所以不爲者此當其時必有事機不暇及今亦不能彊爲之說不然則詩歌形諸寤寐其激烈淒楚之聲可以貫虹動日豈一文墨士詠事者比耶先生於此非故優唐而劣景熙也懼名實不相循而考據者將無賴也且唐以義士使其俛首就木讓美不言似無不可而景熙何人又肯冒虛名襲人之功行如有知也此固其赧赧然將欲起黃泉而立與人語者嗟夫故舊巳矣典籍尙存求之者或未博博者或未精耳不然晞發集亦宜學士耳目之所及者而顧獨俟先生發之退之有云越俗不好古流傳失其眞詎不信歟𨿽然以孟兼子常諸君豈不好古者猶且兩是依違不敢拂毫一斷則不以當時杜口諱言未有明證可據故耶又豈皆越不好古之罪耶

◆說◆

一愚說

○一愚說

童允和者予父夔州公外家之後也少嘗讀書家近市遂隱於賈乃自號一愚數請予著其說予遲之久而益堅也一日問之曰若所謂一愚者何居允和前而對曰侄家也市熟於市之故矣蓋地之囂如市而人之黠者亦莫如市人旣以黠而禦囂則又有黠者焉以黠而禦黠其黠愈髙其利愈厚𨿽然久之而未嘗不敗也若夫愚者則不足以禦囂矣則又有愚者焉以愚而禦愚其愚愈篤其利愈薄𨿽然久之而未見其敗也是以侄也退而守一愚予應之曰子之言市也其人則賈也其見則進於道矣老子不云乎良賈深藏若虛君子盛徳容貌若愚子其果愚矣乎其眞良賈矣

徐文長逸稿卷之十六終

●徐文長逸稿卷之十七

山陰張汝霖肅之父王思任季重父評選張維城宗子父較輯

贊

外兄若野翁眞贊

祝相士小象贊

五鷹圖贊

大慈贊五首

陳氏三世圖贊

錢伯升贊

綸師象

楊本兵像

張翰撰彈琴象贊

五老觀太極圓贊

劉將軍贊

嚴君像贊

張鄕人像贊

張長治像贊

周鴻臚像贊

猿獻果羅漢畵

書劉子臣小像

張鳴教小象贊

白鹿朱蝙蝠靈芝瑞艸爲仕人壽圖贊﹝代﹞

雲長公象贊

程君像贊

朱鄕人像贊

宗孫像贊

袁生像贊

婦翁嫗像贊

王刺史宇和像贊

友人某充秦幕書記出小像索贊

某仕人壽圖贊﹝代﹞

臥龍畵贊

陳介石小像

丹山公配駱氏碩人贊

柳愚谷先生像贊﹝代﹞

題雲長像身後有平贊

史氏夫婦象贊

○外兄若野翁眞贊

其人則今也而學則古其廛則市也而質則魯其貌則頹然而迂也而其禦之於禮也則翩其楚楚似余也舅抑似余也母

○祝相士小象贊

凖丰以凝目炯而精碩口而臒身可以知人此祝子之貌而吳子摹其神𨿽然神以目遇不爽其信神以筆遇少虧其眞此所以賤有迹而貴無形人知此可以相君於紙子知此可以相人於庭

○五鷹圖贊

桓典張綱李鷹範滂騰者最猛西京張湯

○大慈贊五首

有一善男偕一信士春此大慈令我述諦我索皮囊空空如也了無諦義適一長老餉白芍藥插我瓶翠借供大慈再拜以書四十二字今而數之五十二耳而了無際諢打渴睡善男信士亦爲誰耶一笑而巳好春天气士擲剡藤副松煤二令寫雪筱我亦忘記是耶非耶亦記得否我則醉矣都不能記懵董懵董令利令利訊諸神本尢智尢慧【效龍樹偈】

其二

遵正經易隙打哄難非熟非妙非神著熟著妙著神而攛掇跰﹖﹖鮮一交跌下鵲竿你問我是誰是打羅的王三【變相觀音】

其三

至相無相旣有相矣美醜馮延壽狀眞體何得而狀金多者幸於上悔亦晚矣上上上【醜觀音】

其四

身太長衣太剩額太廣而在面之諸根太倩倘起而立纏倒腳跟蹭蹬蹭蹬如不信吾問諸吳道子始信雅俗且無論呵呵與居士來我還有一啞謎與善男子口﹖吞眞和假笑倒了周軍悶你若不知叫一个善打虎的在元宵問【長衣觀音】

其五

大慈上方偶爲人所污雕去不補空卽是色無集道滅苦穿靴喫肉赤腳趕鹿柴也愚參也魯【不全觀音】

○陳氏三世圖贊【松齋栢軒丹山】

於惟南雄實亢陳宗壘壘羣山公嵬作峯迨及兩蓬入粟典饔贊公之緒如芑茂丰今其邈矣瞻之無從令孫繪公聚於一堂無橋不梓無鳳不凰金紫六區映此溪楓後昆寶之過客斂容

○錢伯升贊【業醫善琴】

肥不隱骨脊不隱肉奇聳在顴秀含在日彈琴鑄鼎服沙飡玉炮炙雷公口﹖父咀抱朴

○綸師象【雲門寺僧】

笑語讖拜綸師在寺不動不言綸師在紙筆精之神幾奪太始寺耶紙耶等無有二學徒宗之此是影子他年泥塑仗芘芻指

○楊本兵像【嘗守紹興】

向沾於牧桑梓徳星今重於朝殿廷履聲而焉能盡於丹靑向也羔羊大夫委蛇今也麒麟上公威儀又焉能固守其肖於去思之祠彤管庶幾敢告史氏

○張翰撰彈琴象贊

昔年操軫在彼燕京今夕之撫乃在雲門操燕京者遙憶其爲瀛洲學士之弄撫雲門者親得之爲髙山流水之聽以貌於圖■﹝口答﹞焉無聲儼昭文之不鼓忘虧與成

○五老觀太極圓贊

至道難形亦復難說圍之則元公之一圈撒之則伏羲之一畫兩儀四象此其胎之五行萬物此其孩之默而識之則渾然無不備也細而察之則各非其非而是其是未見詣其際也諸叟聚觀果孰徹其諦也

○劉將軍贊

彼武者武將軍則文覩其貌以知其人蓋詩書禮樂比於郤谷之倫未昌其祖喜衍於孫

○嚴君像贊

頷之髯盛於營頰之頳酒所攻滿如月而穆如風可以知其中此巨川嚴子彷佛之形容也耶

○張鄕人像贊

鄕人張子工繪而巧取影鏡中自肖厥貌予初出關遇之於道屬我贊之值杏花笑

○張長治像贊

早年束帶佐宰長治【平聲】歸有餘抱遂發於詩其詩何似旣淸以越綠水紅蓮遊鯉潑潑人亦有言郊寒島瘦胡君丰頤而廣其咮惟其如此出故不窮日哦以詠如待扣之鐘

○周鴻臚像贊

匪白其衣而皎其姿翩彼振鷺遊於鳳池載筆以趨鏘然其佩手代天書云胡不貴敬恭翼翼不忘其主命此貌圖亦侍不去

○猿獻果羅漢畵

爲狐爲猿予則莫察各具佛性而聽說法桃實以獻乞師轉語不昧因果免墮野狐

○書劉子臣小像

昔子夏以出入所見交戰而臒今吾友劉君未嘗有慕於紛華盛麗若子夏所見於出入之時者而貌亦甚臒何耶蓋其爲人大肆力於文非上古語不道昔太白嘲子美苦吟而瘦餘數見君談詩似短子美思欲出其上其臒宜矣且古謂列仙山澤之臒今君之臒豈其流耶則又去詩人遠甚矣尙俟具眼者知之

○張鳴教小象贊

臒而肥於思於思戰勝以肥仙人姿孫吳老佛靡不究早脫晚逃終入彀允哉其爲橫渠之後

○白鹿朱蝙蝠靈芝瑞艸爲仕人壽圖贊代

祿貴其百福貴其洪靈芝玉茁以肇箕嗣之良弓瑞艸翠交以徵庭气之欝茐有薹有菜如岡如陵黃髮鮐背保其家邦矧在禦之琴瑟儼關睢之雌雄召齊齡而一徳亮共享以千鐘蓋其始也旣造端之有自及其至也察上下而無窮顧厥詞之不斐愧周南之國風

○雲長公象贊

於維壯繆一寸之赤懸於膽肝溢於面顏我聞曇師公顏白晳微酡不丹維此繪事一汰重棗薄絳兩顴其貌旣肖其神靡靈有禱必應主人之意欽公大義詎於福田人亦有言聰明正直魂陟而神哀公之陟適以直故宜神其魂狡吳賊魏今鬼矣腐鼠孤豚物貴不朽人其可以成敗論人

○程君像贊【號海霞】

吾始見君於柳州之筵也髙冠修裾儼然學子今君令貌於開府之幕也華巾道披蕭然羽士蓋早幾鵠起終若蟬蛻斯稱其爲海霞子歟殆無忝於人之稱謂

○朱鄕人像贊

彼冠之玉外澤而中空龍門枯桐此貌之古外臒而中充太山喬松是爲鄕閭表也火珠裏之朱翁

○宗孫像贊

西河種鬣遮頰相子之淸髯而不鬣是宜早飛顧猶晚鎩古人柔云士貴晚成不見良工不以朴示人

○袁生像贊【號鳳竹】

取翁遺金買書以讀讀罷而簫下鳳於竹餉我以橘肉贊是屬鄕裏少年子不俗

○婦翁嫗像贊【時伯方訟其季】

爲甥於館翁嫗實天今拜於貌能不愴然兩女而夫中道棄捐飯翁飯嫗實維兩男鬥粟可春巳哉越關

○王刺史宇和像贊

雙瞳之秀似許靈寶靈寶相公公守以老公須以短風不可搖罄欬笑言亦助蕭蕭貌公斗冊抑而不揚令我作頌竊太史公【葉光】公傳畱侯以爲魁偉而狀貌乃如好女於乎此其所以爲子房

○友人某充秦幕書記出小像索贊

君將遠行托書此圖君發尙玄我雪其顱憶在錢塘泛舟西湖豈眞發玄且雪其膚君今秋實而斂其華君且彊仕我集於枯欲畱君象朝夕見君象不可畱瞻彼隴云

其二

月面膽鼻目河海口此外之形也徳藏於心書工於肘此內之神也歲月正與今將仕也此合內外而知其有成也

○某仕人壽圖贊﹝代﹞

掌故於越臯比登筵別駕於吳用蒲以鞭廉訪豫章分道而僉師道則南人北斗是瞻桃李𨿽無言意存於默然樂只君子邦家之翰百祿綏之胡不百年

○臥龍畵贊

龍見則田龍躍則淵不淵不田倚此海山神物於人理固有然泥蹯蠖屈仕隱之間求諸古昔其隆中耕稼之年乎

○陳介石小像

紫金裏有髙士工五言敲一字短須撚斷數莖紫

○丹山公配駱氏碩人贊

夫子有禮而相楚儀淑人無儀惟酒食是議儉其妝丰其姿是爲世之女師

○柳愚谷先生像贊﹝代﹞

以詩勝者多臒以道勝者多不臒也而先生處於臒不臒之間以徳勝者多壽以才勝者多不壽也而先生值壽不壽之際此乘除之偶然未可以彊其同而歸於異而予所可知者當師雙溪之門爲吾先子之所畏

○題雲長像身後有平贊

孔釋以道屍而祝之徧滿胡越公屍而祝顧與之同乃獨以節道譬大塊無物不有用以養人節則孤撐萬仞之峯凜人心塊孰寫此圖丹顴紫須鬯弓韣刀嬉於山隅嬉於山隅語顧其雛猶不忘魏與吳

○史氏夫婦象贊

史氏諱楹字曰仰之椽於幕府湼而不淄一賂百金擲之如土幕府曰楹女潔似我試以文書質而且藻幕府曰楹女似我艸厥配曰潘贅壻餉姑食果而甘亟橐以組次及姑飯必有酒肉每直空囊脫簪以贖孀十五年哭夫教子子旣明經女亦良婦生則同室死則同穴象則同縑贊則同徳贊者爲誰譚公維私名田水月姓無鬼兮

徐文長逸稿卷之十七終

●徐文長逸稿卷之十八

山陰張汝霖肅之父王思任季重父評選張維城宗子父較輯

銘

端溪硯銘

羅經銘

石磬銘

竹祕閣銘

中硯銘

鼉磯硯銘

碗銘

海螺銘

衣袖銘

錢伯升秋葉池硯

竹祕閣銘

鏡

又小研

○端溪硯銘【先生攜入獄中者】

演易治書汝則從予白水蒼山我寧不汝俱譬諸小白毋忘帶鉤仲母忘檻車

○羅經銘

斗霄懸北姬旦指南道者妙用在股掌間

○石磬銘

客話余煮茗罷兩三聲秋月下

○竹祕閣銘

閣臂以書停毫摹想是故刻王氏父子於上

其二

王右軍書絕倫錢王孫勒臂閣象以浴鵝更灑落

○中硯銘

大則若舉小便於攜而易涸於處惟爾縱咫而橫半其數【上聲】是謂得中之制用以爲身之矩

○鼉磯硯銘【面有四星似箕其二沒於池而底則七儼然北斗列次以其常不見也故戲之用僧張一行事】

箕翕舌領河水斗何之化七豕隕而爲石兮歸野史

○碗銘

飯於人何徳飯於巳何力

○海螺銘

唇之便笑而不言或以其哨不言而笑其聽人之謔巳而巳則不謔者與

○衣袖銘

語則舉默則止小人軒軒君子幾歲

其二

有口而不語爾取有口而不啜爾節

○錢伯升秋葉池硯【錢業醫工書】

葉塘制古石有芒主人工者書與方箋百艸模二王

○竹祕閣銘

中書大書用肘與腕蠅頭蚊腳握中其管閣以擎之墨不涴肘刻竹爲閣創驚妙手妙手爲誰應堯張叟

○鏡

谷之神內眾聲其靡盈視之闇然虛而不明鏡之茹賦眾形其靡渝捫之硜如明而不虛旣虛且孰兼其精古人有言目憐心

○又小研

我從拘累爾伴肺嘉一字而關吉凶獨責中書君也耶

徐文長逸稿卷之十八終

●徐文長逸稿卷之十九

山陰張汝霖肅之父王思任季重父評選張維城宗子父較輯

記

借竹樓記

百昌齋記

虛室生白齋扁記﹝代﹞

天馬山房記

豁然堂記

萬佛寺記

諸曁學記

刑部題名記﹝代﹞

三賢祠記

修郡學記

蜀漢關侯祠記

稽古閣記﹝代﹞

養賢堂記

史氏橋記

正義堂記

三省殿記

○借竹樓記【龍山子名雍字子肅】辧而趣深於莊蘓

龍山子旣結樓於宅東北稍並其鄰之竹以著書樂道集交遊燕笑於其中而自題曰借竹樓方蟬子往問之龍山子曰始吾先大夫之卜居於此也則買鄰之地而宅之今吾不能也則借鄰之竹而樓之如是而巳方蟬子起而四顧指以問曰如吾子之所爲借者特是鄰之竹乎非歟曰然然則是鄰之竹之外何物乎曰他鄰之竹也他鄰之竹之外又何物乎曰會稽之山遠出於南而迆於東也山之外又何物乎曰雲天之所覆也方蟬子默然良久龍山子固啟之方蟬子曰子見是鄰之竹而樂欲有之而不得也故以借乎非與曰然然則見他鄰之竹而樂亦借也見莫非鄰之竹而樂亦借也又遠而見會稽之山與雲天之所覆而樂亦莫非智也而胡獨於是鄰之竹使吾子見雲天而樂弗借也山而樂弗借也則近而見莫非鄰之竹而樂宜亦弗借也而又胡獨於是鄰之竹且誠如吾子之所云假而進吾子之居於是鄰之東以次而極於雲天焉則吾子之所樂而借者能不以次而東之而其所不借者不反在於是鄰乎又假而退吾子之居於雲天之西以次而極於是鄰則吾子之所樂而借者能不以次而西之而其所不借者不反在於雲天乎而吾子之所爲借者將何居乎龍山子矍然曰吾知之矣吾知之矣吾能忘情於遠而不能忘情於近非眞忘情也物遠近也凡逐逐然於其可致而飄飄然於其不可致以自謂能忘者舉天下之物皆若是矣非子則吾幾不免於敝請子易吾之題以廣吾之志何如方蟬子曰胡以易爲乃所謂借者固亦有之也其心虛以直其行淸以逸其文章鏗然而有節則子之所借於竹也而子固不知也其本錯以固其勢昂以聳其流風瀟然而不冗則竹之所借於子也而竹固不知也而何不可之有龍山子仰而思俯而釋使方蟬子書其題而記是語焉

○百昌齋記

艸以菖名者二一曰昌陽廣長而劍脊根之節亦齦齦齶齶若廏櫪之鞭然好生泥澤中采葉幹之以煙帳簀力可奔蚊虱仲夏午節家粟其根屑雄黃以和酒而飲殊苦且辛又家插葉檐戶神廚間云以辟惡一曰菖蒲今世所珍虎須者是也圖經尢重之不啻甲乙昌陽爾而文學中六子耽之有甚於圖經若世所珍者購之滿百缽因名其齋曰百昌令予記予顧常往觀欲奪其一而不可嗟夫虎須之重於圖經也則曰宜諸藥又曰服之可以壽甚則以仙中六子之耽與世之珍與予之欲奪也非以藥以壽以仙也悅目耳苟欲用於午虎須者可取昌陽者而兼之耶廣成子之告黃帝也有曰百昌皆生於土而歸於土歲時記又引呂氏春秋云冬至後五旬菖葉生呂氏月令無此語要未得廣成意吳人於正朔懸栢杮與橘於堂曰百事吉予記百菖齋亦效之云百事昌特少一杮耳幸種之不妙一噱

○虛室生白齋扁記﹝代﹞

南華有言虛室生白矣而必先之以瞻彼闋者何謂耶蓋白不能以自生而生於虛虛不能以自虛而生於闋一室之間積焉藏焉物無所不飽焉猶大庭氏之庫也猶歡裏之梏而夜不見月與星也是不虛也不虛也者不白也當其不白苟闋焉能自虛自虛焉自白也愚故曰白生於不藏尢生於不閉不閉者闋也猶重門洞開之謂也他日南華又云室無空虛婦姑■﹝石勃﹞磎政與此相印發故學道者苟能捨其藏不鍵其戶道在是矣𨿽然黑與白冰炭也老子莊生一家也偶�拈破莊貴生白老貴守黑家人矛盾也是不然月一月也晦朔則黑死弦望則白生矧吾儒亦曰闇然而日章闇非黑而章非白耶世人以文害辭者往往牽泥若此南雄翁小叔名某字某者有扁曰虛室生白叔室吾女少而敏可以語道者托吾記遂記記爲誰女之父趙其氏堂名也

○天馬山房記

天馬山在松江郡城西北二十五里許相傳爲幹將鑄劍所舊名於山至唐天寶間始攺今名實華亭九峯之第八峯也九峯者曰鍾寶山曰余山曰細林山曰玉屏山曰羅山曰鳳凰山而鍾寶最勝其勝以嘉樹林曰機山曰雲山則最名其名以二陸嘗讀書其處是八山總天馬爲九峯去天馬皆不過里許旣轉相映發復有不列於九峯者曰小赤峯與天馬峙殆若賓主然夫緇黃流之遇一丘半壑往往剪結其間然按志紀八山者並否獨天馬琳梵多至數十區以故羽人劍客羈遊嘯侶踵接肩摩竟亦不知其何故也此外則有大卯黃浦遶其東西皆不過幾里許而大海相望亦僅在百里間噫可想見其趣矣華亭璩仲玉氏始居城郭中隆慶壬申喪其考考以玆山屬藏遂結廬奉母氏居之亦遂讀書其中至是來遊南都一目予於市門而交之久之甚相得將別爲予陳天馬迹如右所書者使爲記以予觀於仲玉神昂而睨多白多秇而不爲秇所攣其傲而將有所逃也自謂比髙於墓於玆山者之三先生其把筆與錐而忽一振也自謂伯仲於二陸然此豈足爲仲玉多哉夫仲玉之來也得於天馬者不爲不多矣予顧曰此不足以多仲玉耶仲玉其必不以予言爲然矣予聞仲玉善白蓮本師苟過之試以予言質之然不然見矣

○豁然堂記前半幅點染故佳

越中山之大者若禹穴香鑪蛾眉秦望之屬以十數而小者至不可計至於湖則總之稱鑑湖而支﹖﹖不之別出者益不可勝計矣郡城隍祠在臥龍山之臂其西有堂當湖山環會處語其似大約繚靑縈白髻峙帶澄而近俯雉堞遠問村落其間林莽田隰之布錯人禽宮室之虧蔽稻黍菱蒲蓮芡之產畊漁犁楫之具紛披於坻窪煙雲雪月之變倏忽於昏旦數十百里間巨麗纖華無不畢集人衿帶上或至遊舫冶尊歌笑互答若當時龜齡所稱蓮女漁郎者時亦點綴其中於是登斯堂不問其人卽有外感中攻抑欝無聊之事每一﹖﹖不矚煩慮頓消而官斯土者每當宴集過客亦往往寓庖於此獨規制無法四蒙以辟西面鑿牖僅容兩軀客主座必東而旣背湖山起座一觀還則隨失是爲坐斥曠明而自取晦塞予病其然悉取西南牖之直辟其東一面令客座東而西向倚凡以臨卽湖山終席不去而後向之所云諸景若捨塞而就曠卻晦而卽明工旣訖擬其名以爲莫豁然宜旣名矣復思其義曰嗟乎人之心一耳當其爲私所障時僅僅知有我七尺軀卽同室之親痛癢當前而盲然若一無所見者不猶向之湖山𨿽近在目前而蒙以辟者耶及其所障旣徹卽四海之疏痛癢未必當吾前也而燦然若無一而不嬰於吾之見者不猶今之湖山𨿽遠在百里而通以牖者耶由此觀之其豁與不豁一間耳而私一巳公萬物之幾系焉此名斯堂者與登斯堂者不可不交相勉者也而直爲一湖山也哉旣以名於是義將以共於人也次而爲之記

○萬佛寺記

去京師六十里所邑曰房山山曰大南峪有地一頃初結庵一區以居僧能貴其後中人某某輩以南地頗廣且勝又邑界也暑雨冰霜往來者眾背僂肩頳而無憩止思有以擴之乃稍出醵金其黨旁及募者以屬貴起嘉靖辛亥迄萬曆己卯而寺成寺有殿三楹東西翼倍之廚沐之楹視其殿計將以聲眾也置巨鐘一以飲眾也爲井一以表眾也爲浮屠一而佛之數則盈萬遂名寺曰萬佛至是工竣矣乃來請記今大主人之召客也無弗敬者也然客三數則暇十則警百則皇皇然惟恐其或失矣夫敬一也而有暇與惕之分則以客多少之故也此何以異於合芻泥金碧以成佛而以納之其廬其人之驟而望之也一則寥寥然十百則總總然至千且萬則奕奕然接之且不暇況得而易之乎然此猶以敬言也至其畏也亦靡不然設幽都獄具而以怖夫不類其始觀年一署也矍然至三五則愀然至十則毛豎而卻走矣夫上智者不待敬且畏而自善下愚者畏之而後善若夫敬而成善者多中以上之人也人之稟上與下者少而中者多則設起敬之具以成其善者多者勝而少者不勝佛而至萬敬之具多矣吾故以是某某輩喜而輒爲之記然吾聞貴有戒行是庶幾於敬者以故今得從萬佛遷主禦建慈壽寺中

○諸曁學記

曁之學自國初於今二百餘年新者三而復圯師靈罔妥業是者亦以居肆不專告擬新焉顧艱於徵發會有廢館錢與學畝歲入爲銀凡若干兩計稍足辦於是悉取堂閣曰明倫曰尊經若殿廡諸宇一新之禮樂之器壞勿備者補且易之而射之圃舊不垣浸湮爲閭捨者復且垣之始萬曆癸未之十月閱三月乃落今夫有司之作公宇百姓之作其私家工竟則有司告落於大吏匠告於主人而巳矣縣長吏之作於其學事工也而道則師也亦可徒落之而巳耶則必有以詔之苟詔之而泛且襲其故之說猶勿詔也今爲故之說者二曰學以明倫吾安得不曰明倫曰學以務尊經而窮之備實用毋剿舊括吾安得不曰尊經省舊括然明倫而必彊追以古膠庠之迂習尊經省舊括而令盡捨其制科一意於絕韋則法堂艸且深數尺矣又何庸於取屋肆而新之耶今夫忿戾與婉愉均動於形色也舌本甚壯忿戾爲勞婉愉爲逸泛記與專精均役於心思也泛記爲勞專精爲逸人情莫不惡勞而喜逸且逸之效博而勞之效微也而今之爲子弟於家爲士於類者顧捨惋愉便忿戾黜專精崇泛記如此乎其惡逸而好勞捨效之博而羣趨於效之微也此何說耶意者詔之者之迂而人苦於從如吾前所云也故不得不悉畔而去之耶然而易忿戾爲婉愉務專精舍泛記其勞逸之相去旣如彼而倫由之而日明經由之而日窮以尊效之相百也又如此亦可委曰迂也而苦於從耶醫之於病者也布方同也而引劑異也則病有愈有不愈他人之詔明倫與尊經也布方醫也予之詔明倫與尊經也引劑醫也𨿽然之詔也非通詔也不病者不俟於布方矧曰引劑吾敢謂曁之士盡病耶僚丞某君某均與於作且詔董役者某則勞爲多

○刑部題名記﹝代﹞

刑部之有題名始尙書白公昂歷若千年而萬公鏜復修之白公有記萬公木及記而遷吏部以歸其後何公鰲始復爲記大約白公之舉是役也其序長貳直以蒞官爲先後不問其位次而萬公則更之先長次左右侍又余其下方以便再書瑣至邑裏遷代亦復不遺然而遡建置別沿革以及諸司分合之詳蒞政官守之法而又繼之以勸戒以示後人則白公創始之勤不可少也至是若干年矣其爲長貳又若干人矣玆而不繼後將益荒匪直無以示後且重違前人故予謹書長貳諸公於石如舊法而贅之以言曰古之論圖經者其藥石之名備矣及唐而修本艸拾其遺而不載者無論數百種皆補羸而決滯者之資也至於名醫劑療之案若其人之姓氏邑裏則自和緩扁倉以至於近代之朱李蓋有後先相望而歲不勝書者使後之爲醫而漫者則亦漫而巳矣其謹者則必求得其人曰某也用某方療某疾吾謹視之而其法始不乖否則亦漫而巳矣今形之補羸而決滯猶之醫其牘也猶之醫之案其用某法以治某事也猶之本艸與圖經之藥物也而不著其人之名與氏則於和緩李朱亦漫焉不知其爲誰而莫適所宗矣由此觀之名氏之著與湮也豈細故耶創者倡矣而繼者不和則亦久而相與入於湮矣

○三賢祠記

溧水有倉曰便民者在日球湖之去縣可五十里所湖闊而險輸者多覆又以其遠須守南畿將卒苟不以時至則不得支支則邑長吏又不得數往視於是守則得侵耗支則多爲將卒所掊克民苦之及賀侯某者來知溧問民所疾苦有言其不便者侯於是徙球湖倉倉於紅蘭埠埠去縣可二十里許邑長吏可旦夕一往返則畿甸來就支者長吏便輒往臨民有所恃徒卒禁不敢多索斗升又近也易守無侵耗無風波也無覆民坐失三患得三利而侯爲政又且先大體廉仁以才今其去召之日月爲禦史若干年矣而民思之爲祠於某所祠成乃因某人來請記於予且曰繼侯令有傅侯某繼傅侯令者有吳侯某其賢猶賀侯也民並徳之將亦並祠之抑亦可並記之耶予以賀侯方在要津吳侯方在邑今玆之舉似不能無疑於好事之口若傅侯則譴者也民何附而何援哉用是益知二侯之果有惠於溧也賀侯於倉之役旣明白如是而吳侯則列賦書十數條其欲蘇其民皆數諍於大吏而後得傅侯嘗爲鄕約書數百言誾誾如與父子家人語要皆非容易事事𨿽不同同歸於仁辟如上黨之參滇之苓粵之桂皆足以治蠱而起僵皆陳藏器之所稱而同其譜者也

○修郡學記語能纂要

郡學自府梅公某修治以來至於今若干年復就圯隆慶戊辰值廣徳岑公某自南垣出知再新之計所新先師殿一廡以列賢者東西二門中外欞星三卿賢之祠一凡四事而七所爲屋之間者六十有一其昔所未有南西館以居諸生者二廠於鄕賢祠以備儀者一亭於射圃以待觀者一凡三事而四所爲屋之間者又四十有一總之屋之爲間者百有二其諸工費銀以兩計者四百八十有奇方事事責其成於丞某某始己巳某月日至庚午秋八月而落成學官子弟某等若干人相與言曰玆役也舉則盛矣工則巨矣徳則不可以忘矣而迹則易以湮盍書諸於是礱石紀其略如右相率而告書於某某曰古之作巨者有書然書止以記時而巳無他辭辭者非古也𨿽然乃學校之興士則辭焉可也而近世碑而辭於學者莫如新建公其言乄灼謂新學在有司新巳之學者在士噫至矣某則竊從而繼之曰學新而舊舊而復新若循環然今日有司相繼而興者是巳士於巳之學新而舊舊而復新必使若湯之盤銘然將屬之誰耶某不敏敢以是爲諸君書乃若岑公治多不可述意者如詩之有泮水閟宮以別紀魯僖公之作斯則稱其體耶

○蜀漢關侯祠記

蜀漢前將軍關侯之神與吾孔子之道並行於天下然祠孔子者止郡縣而巳而侯則居九州島之廣上自都城下至墟落𨿽煙火數家亦靡不醵金構祠肖像以臨球馬弓刀窮其力之所辦而其醵也𨿽婦女兒童猶歡忻踴躍惟恐或後以比於事孔子者殆若過之噫亦盛矣愚以爲侯之所以致此於人者有二其君子見其大則以爲仲謀以大國之君請婚於侯而罵其使羈旅於彊曹沙其禮遇一夕去弗辭最後見逼至欲徙避此宜若舉將帥中無與伍者眾庶見其小則多取禆官小說中語羣居而竊吳或播諸弦歌往往自相咄唶如所謂操閉侯與嫂於一室及手刃布妻皆正史所無事而人共信且詫之然而愚以爲此皆不足以盡侯也論人者貴舉其全而見許於人者亦問其許者之人爲何等孔明大賢也翼徳至親且貴且猶見短自翼徳以下皆無當其意者而獨許侯爲逸倫絕羣先主英君也爲侯報吳寧失其國而不悔彼二人者立論佳皆親見侯於平日而深得其全寧若後人所云君子與眾庶從區區一二事間各據所見數其美而稱者比哉若孟子之稱孔子不同也要其極則直舉髙金弟若宰予子貢有若之所稱者以答公孫而後孔子之聖始不可以名言故予之論侯亦惟據孔明先主之所以致意於侯者而後侯之美殆不可以數而盡不如是而後之祠侯者顧獨盛於孔子不亦有遺議耶馬水口在萬山中爲備胡要地比設參將領眾三千人遼東李君某爲今寧遠伯冢嗣世稱名將軍以才勇忠廉奉朝命領其事至則節縮巳奉營侯祠爲殿者三爲門者一並三楹而兩廡之壯潔勿侈役始歡趨君戒勿亟越若干月而成適適公書抵某某至自燕令記之遂記

○稽古閣記﹝代﹞

凡學之設以明倫使明倫而止於子輿氏之所謂孩提愛親敬長巳也則人人取諸其身與心而足矣何煩於問諸人問諸人且無所事又何煩於稽諸古惟其自愛親敬長之端推而至於國家天下之大其禮極於五其數大者三百而細者多至於三千於是學者欲自創而爲之則不給欲自思而得之則時有限而用不可待而古先聖賢固巳各竭其心思而試諸行事歷數千百年之久會諸人之長而筆之於經以待後來之取非一人一時之所集蓋爲髙之丘陵爲下之川澤吾夫子所稱文武之方策所致力於杞宋之文獻者皆此道也諸經之不可以忽而後之學者必有事於稽之者蓋如此其後辟外馳者過於懲咽遂欲盡束文字直取明心其意本以救支離之獘而不善學者頓入於滅裂而不可繩稽古之義且視爲贅疣矧其地與其廬舍曾有及之者乎我明凡府州縣所在必置學以明倫又往往置閣曰稽古以佐之惟山陰有學乃未嘗置閣近坐前說蓋不及之矣今貴溪徐君某賢而多文猶畱心於教事始營之會有當贖金者以告予予請於省大吏閣遂成捨三髙三丈有三尺深加三之一廣倍之始甲戌仲冬五日至乙亥望而落之噫古人過闕則趨過廟則肅是有斯觸則必有斯應也今閣之成也非諸子稽古之觸乎𨿽然當其未閣苟有應於稽古者不聚於閣猶稽也誰得而禁之今其旣閣使無志於稽古者卽聚於閣猶不稽也又誰得而禁之是在諸子

○養賢堂記【代不用】

國初縣學籍諸生廩膳二十人增廣倍之於是有號房以輩居此兩等者有膳堂以食二十人於其中則業專而勤惰亦易以考迨弘正以來至於今附學者多至四五百人不特號房無以容並前兩等生皆散處於外而廩生亦罷食於其堂堂或廢或存在山陰者廢且二十餘禩莫之言復會今某侯來知邑事比及三年幾於無訟爰及士類文教大興旣而念曰魯朔不告羊不可不存也乃構堂三楹於宮之右扁曰養賢以待二十人之聚食冀以專其業而考其勤惰如前日焉諸生相與奮起復圖識於石以竊比於書紳合詞請記於予予惟天下之事惟實之崇而名亦不可廢今天子有廩以食諸生有司作堂以便諸生之食與諸生食之而不敢無所用心以嬉此實也作堂而必扁之以養賢而復碑之以闡其養之之義此名也彼不策而勤者力於實而無待於警於名矣萬一有惰者雜於其間俯而食仰而見扁與碑焉曰此爲養賢設也吾飽賢之粟得無孤賢之稱矣乎如此而猶爲名之無補於實殆未然也故予爲作養賢堂記謹書侯之世與構堂之時曰侯人名某以辛未進士知縣事堂始於某年月日成於某年月日

○史氏橋記

則水牌東南有洲若干某去昌安門可五里環洲而居者不下千餘家而史氏居十之二乃多在洲中其後有史某者從洲中徙北岸自是族人往往有北徙者歲時禮會輒以舟苦之則易以木橋木橋善圯則又未免以舟其後某之從子曰某者罷判府歸計所便乃捐錢買北岸可橋地長廣並丈有二尺遂治洲北路稍率眾貲枕洲而北爲石橋長可五丈闊減其四始某年月日越幾月而成洲尙北當舟而始會者旣便之而玆橋所關涉北則有三江抵海東則曹娥江凡行旅賈販之往來百餘里中宜無不便者非直史氏然也橋旣成眾圖碑之碑成來告書遂書之

○正義堂記

事有一倡而和者三百人不數月率銀爲兩者千一百四十有奇買地百畝爲畦者三千有六百屋之間大小合四十諸果材蔭木不與焉若此暫可以爲利乎曰利矣曰利將以何爲曰以冢其鄕之殤也曰冢何規而用利也多若是曰殤不冢則巳冢則未可以百十限歲月計也故用畦千以待瘞屋七以待襯餘二千以召種屋十以召屋儲其息以備新與祭地宜種又宜守屋一以居守又一息之以給守屋五畦六百免息以來種鬼疑厲神以臨之觀音大士關壯謬張英濟三尊者時所崇民所視聽也祠之屋同堂以三土之神祠之屋以一此皆先後構然也而中自爲堂者三耳堂而南屋者四肱堂而東西屋者各三耳者小不適用肱者差可小用凡大集議若大役必於堂夫若此者由前而言利矣由後而言利乎抑義乎曰噫義矣匪直義也仁禮知信該之矣夫仁者何惻隱是也惻隱故冢舉而義成冢舉故規酌而智效規酌故祭創而禮興祭創故眾不爽役俗不偸窳而信立吾故曰該也客曰詩云他人有心予忖度之是舉也倡之者公鄕人白子某也白子曩見一寄襯於禪而三其變始而路再而潰終而亡矣故今之始冢之義終向者惻隱之仁也𨿽然我以義始能保人之不以利終耶曰無之苟有之則是人能惻隱而彼不知有羞惡此子輿氏指以爲非人者而彼甘心焉豈眞非人人而奪鬼必且非於鬼客有後至者聞之再拜而起曰諾姑置堂伺記敢以記煩曰吾不敏始聞鬻是者侈將以爲凡有事於玆堂者未必盡義也故詰然不詰則亦不知凡有事於玆堂者盡義也董子曰正其義不謀其利乃不知事固有謀利始足以正義者不然易何以曰利物足以和義哉故知是舉者謀利而正義者也堂何名曰正義曰宜客何名曰受采曰彌宜

○三省殿記

神祀於下上尊且靈者楚有玄帝蜀有梓潼帝君而江右則有天師張氏三神者𨿽分位不同主教亦異然至於翊衛國運爲上下尸徳福則譬之殊谷內呼響應自一而帝與師也歷代崇之至我明猶大有隲賚自文皇帝役武當列聖承之其報典罔不克虔今上嗣位實惟狥齊凡有設施朝舉夕應時和谷熟物無夭殤者八年於斯旣乃作而思若曰凡玆大順將人力不至於此予將益爲民請命於百神於是減省尙方益發大長秋歲羨求淨土閻浮生而以慈悲住世歿而有利於羣生者而宮之又治作杠梁道路之妨於輿步者凡所疾苦於民如巳貽之其求以脫民之疾苦也如脫於巳於是侍衛之臣若某官某加某某輩謀所以祗承徳意效涓滴助滄溟者乃得都城之西南曰菜市口地可若干畝有餘構殿一區肖前所稱三神者以居之而名其殿曰三省謂楚與蜀與江右也工竣因某請記於某予惟天下之事惟不私於巳一利於人則不問其人爲何人其事爲何事皆可以贊化理而不害其爲經苟私焉則名𨿽正也而實則非卒亦不免於禍以予觀於曩時假斥邪恣佃請舉琳宮梵土而一歸之其家籍中類皆士大夫爲之然爲之而未見其卒能全之者至於捨宅爲宮寺捨其財與業以爲資𨿽匹夫匹婦也猶千百世稱其人肖其像遺福於其子孫未有窮也而況於侍衛之臣又況於仰體君上爲民祈福之意者乎由此觀之爲正與邪未可以虛名狥也遂感而爲之記曰殿之構始某年月日越幾月日而成費金若干兩殿若屋爲間者凡若干至扃鎖焚修則謹擇道士曰某與其徒若干人以號充非其人則易

徐文長逸稿卷之十九終

●徐文長逸稿卷之二十

山陰張汝霖肅之父王思任季重父評選張維城宗子父較輯

碑

山陰劉侯去思碑

王先生去思碑﹝代﹞

沈氏祭田碑銘﹝代﹞

沈氏冢其外親及祭田碑銘﹝代﹞

○山陰劉侯去思碑

今夫以百里之長而聽斷百里之民長之心一耳非有二也耳與口目一耳亦非有二也而百里之民蓋千萬其心亦千萬其耳目與口夫非千萬其心與耳目與口如此其眾矣且鬼以匿而狐以姦者百出而乘其所不及至欲以一心一耳目一口以臨之一不當則彊弱倒置淳黠無所別書史起而陰把其衡平者十一而不平者夲九謗讟興而怨聲作矣噫然則孰爲聽斷非難哉劉侯名某者之長我山陰也其才能眞足以起敝而補完破裂特以承某侯後侯恬然安之此句作骨不欲獵取赫赫事更張獨其聽斷則眞若止水須眉靡所不燭若禹之鑄鼎卽有魑魅魍魎亦夔夔睢睢畢露而不可逃其折而氐昂之又若權石然無不愜其輕重而後巳自一事至百千事自一日至三年民蹙而入者無不踴而出於是一邑百里之中帖帖若無事吏胥輿臺之輩亦縮手重足而退聽無有攫民一粟一錢者在漢史劉陶以孝廉宰順陽無他事特以縣多姦猾陶能摘而發之旣去吏民思之爲作歌曰悒然不平思我劉君何時復來安我下民今侯之以召入也民思而歌之亦如之未巳也謀共文而碑之而屬書於某噫固其宜也異時邑校圯侯新之不令勞且費於民江汰天樂侯堤之可十萬丈廣狹長短視田業而責之主者民亦不知有勞凡此皆教與養之大者也然學不圯堤不壞則侯亦不作吾所謂不獵取赫赫而必欲功自巳出云者大抵然也噫有才而不急於名此更難

○王先生去思碑﹝代﹞

先生名一化字汝誠揚之秦興人自幼以經行聞隆慶丁卯應歲貢科授嘉禾訓導四年擢新昌教諭會宮齋壞不治無以居諸生遂出俸新之業旣有專所乃與諸生約曰某日當詣會課某日當會課於邑中第上下有疑必親解有不足必周於是諸生益思奮起徳藝倍往昔邑偶缺長吏監司以篆屬先生辭不可則取綬佩之至邑堂召父老爲宣解聖諭使訟者內革不先以楚迨還篆民不忍其去滿幾年監司若院使者致獎者再三會應天缺教授銓以先生名請於上可之先生遂捨新昌赴應天士與民多先生教且嘗攝邑有令政懷之相與礱石於宮將紀其盛率父老一二輩走畱都屬余以書予惟先生揚人也宦其鄕者有董公仲舒以經義名漢書其鄕之先輩則有胡公瑗此則兼經與治而有之先生生長其鄕意不使二公者獨美於前故試而輒效也如此其令人碑之也眞矣然予少時抱經在庠中嘗聞新昌二許先生之賢旣去而人亦碑之今距此更四十年來教新邑者不知其幾乃始一再見其然噫亦難矣然余抑聞之鄕校之易毀也自春秋至於漢之東京往往特書其事其毀也至不避公卿大官矧爲之師者朝夕其間者也耶假令有一疵卽人自爲厚也免於訾亦幸矣安能令其碑於去後也如是然則先生之得此也豈不誠難矣哉爲作詩曰

昔予抱經遊於鄕校二許先生實膴厥教迨其性矣士有遺思礱石以書螭首巍巍今四十年師則繼踵生長泰鄕佩胡服董京兆之泮比隆辟雍舉以授師其寄彌崇余書則瑣碣師徒勤儒林列傳付之史臣

○沈氏祭田碑銘﹝代﹞

某五世祖祥二府君曾祖■﹝礻谷﹞齋府君葬會稽東二十里阮家灣故有田以供祭漸幹沒初攺逐支遞辦後乃漸久漸疏追遠念忘又或力短心長過時滯舉某實痛之某玆特割私田若干畝特取歲入用給兩府君歲祭其於例應逓辦者自不相妨而於所謂力短滯舉者亦可少寬其責備噫某此舉亦聊爲餼羊耳昌大其事不無望於後人詩曰海之於河首尾則親河之首源乃自昆侖計裏三萬計時百旬於海之委寧不遠耶然而祭海必先曰河人孰無祖祖孰無祭或數或疏以物丰匱因匱而疏責備則難莫敖之餒吾忍坐觀甾畬若干畝以備歲奠粢盛牲醪毋缺盥薦如瓞有瓜後嗣其昌我倡微捐聊爲餼羊

○沈氏冢其外親及祭田碑銘﹝代﹞

某外祖姓陶名某字某會稽陶家埭人娶外祖母董氏生女三長適先君東平公某外祖死時外祖母年才二十五孀四十五年死時年七十矣而妾王氏者孀時年十八孀至今五十二年陶竟不後以故當二孀之生也某母夫人迎之並養於家及董媼之死也爲買山曰戴於殮含卜吉以葬而王媼生壙附焉歲時墓祭無怠無廢某意孟莊之孝不攺父政然禮以物與物匱禮廢鮮不由之某玆用錢若干買田若干畝給戴於冢世世牲醪上以迎體母心下以成就不攺物具禮廢咎將誰歸詩曰

我母之母於維董嫗𨿽曰外家實祖母屬【音注】偕我陶翁翁卒無嗣我母迎嫗以養以事卒則葬之以冢以祀嫗媵曰王陪嫗來我預壙附嫗以待穸妥生養死歸乃同一所買田若干畝給牢禮費子孫守之世世勿替匪直大家【音姑】弗餒於兆實繼大母迎歸之好

徐文長逸稿卷之二十終

●徐文長逸稿卷之二十一

山陰張汝霖肅之父王思任季重父評選張維城宗子父較輯

書問

答吳宣鎭

答許口北兵憲

答王新建

與陳戚畹

與王口北兵憲

答許口北

與宣府

答何先生

與某公

答茅君

答李獨石

簡許口北

答王口北

答許口北

答張太史

答李長公

與章君

與呂君

簡友人

柬王將軍

答叔學張君

答錢刑部公書

奉尙書李公書

與朱翰林

與李子遂

與朱太僕

答兪都戎

答李長公

答朱少監

報朱太僕

與薛鴻臚

與陸韜仲

答潘中六

與陳

○答吳宣鎭

兒以所惠權什一於京師自不得便去而居食二事迫之使來復就蔭於楩柟之一葉便當進謝舊恩僕以形迹止之讓不以爲簡也壽作未免過諸公之眼謂須爲吾儒立赤幟入道語以張之故聊復效顰然不敢自以爲是故欲進而復止惟髙明裁酌

○答許口北兵憲

淸宴超談數日來齒大間尙有餘味玆更以妙句恭一讀之耳畔復聆鈞天矣翁其少俟髙齋烏幾當有撲撲然小缶之響也

○答王新建【瑞樓】

旅次朔漠遂復迫冬無一毫之益於主人徒費其館谷而巳承獎不特生非其人抑且未有此舉也刻尊翁老先生集語未了而輒許當是此公夙心生亦何所預也玆者處於外禪稍得燕遊每陟髙眺遠淒不勝情南望關楡益倍知巳之想行者倚轡艸艸布字應先生曁兩公嗣不及專書芙蓉芳蘭歌舞益妙矣安得如曩者再領於筵末耶

○與陳戚畹

曩所沐非言可盡書至推獎又非鄙劣所可當明春當入關與左右翺翔圃榭之間更挹懿美也小艸奉記室求教不具

○與王口北兵憲

東施之眉愈顰愈媸過不鄙遺輒復遵命履寒涉遠兼布奉候之忱

○答許口北

一言之加溫於挾纊纊復美矣溫當何如第念諸所遺乃左右交於王公者以寵山人如逾分何捧檢拜嘉暖气滿屋以遵曩約卻不遂候也

又

千羊之皮不如一狐之腋珍此貂毛﹖矞豈比常毳矧奉雅意價連城矣

○與宣府

序艸書上求教然後發希勿吝指瑕也三公來索意欲書三紙分投之手皸而筆凍敢以勤記室何如明日專望敝裘破絮只箱不能悉貯再乞其一

○答何先生【名九州島號春亭宿遷人】

先生以子文而謬獎鄙劣鄙劣亦因子文而得知先生是日飯我於齋悉出篇札讀之旣復描寫風致坐中俗客亦翩翩欲飛老朽庶幾後塵能不馳越卽山川縳我吾豈橘柚也哉知握手有日也小詩畵竹略見區區病起懶書未悉傾慕

○與某公

念別者久追惟雅情益增忡忡季子微兄每一寄書必及麾下髙誼僕始知公今爲遊戎千里之才殆應少展矣而子微者抱才久困又復拙於時樣計今所處當亦蹇落不偶而其郎君名大觀者誠袖奪魁之手並亦悠悠僕獨奇之聞公亦稍剪拂儻帷幕館谷間有可接引願始終之也僕舊日聞公說遼陽事從酒觴禪寺邊拔刀弄馬呼嘯劃然六月盛炎令人肌粟只今臨書乃復想見其然不由人不起舞墮幘也外小抹一幅寄將遮壁坐寒耳無他物可致情也

○答茅君【湖人】

辱書初論三物知足下固髙視一世所謂具隻眼者良造執策以臨捨黃澤之蹄宜俱卻步重孤髙舉聊擬爲公作一馬首輒赧然有所進天寒不堪旋書敬以舊途鄙作十二首計四紙塞命鏡一頰得兩醜自爾不能免也語在筆尖顧復閣縮亦坐寒耳非敢簡也

○答李獨石

公威名赫然僕亦思一仰挹顧玆行以山水撩人而然冠蓋尊嚴似非芒竹可接俟他日轉鎭敝省或當納履曳裾於油幢間也道裏修阻致饌腆多不勝感荷

又

僕每從書冊中慨慕古之名將而不可見往往兀坐嘆息者移時況近在六十里間兼以惇說詩書禮樂爲儒黨中白眉者哉再招而不敢造者是必有說存於其間也可以默會仰乞亮原僕之掃門豈無日耶

○簡許口北

慚享我公分庖之惠令人每飯不下咽顧無可仰答者聊作墨君一枝以見眇微欲陳情素益露酸寒辟如錦綺滿席羔馱盈俎貴介王孫奕奕彬彬方以裘馬相雄墻角忽出疏梅不笑必厭矣非公妙雅寧易賞識耶絕倒絕倒

○答王口北

以韋賤仰交王公恐涉非分是以寧甘疏外野客淸寒僧廚齋寂承此食肉之盛惠得免瘦臒因思無竹雅言形諸圖畵惟公超雅諒不揶揄停筆以思捫心知感

○答許口北

緬惟超曠兼之藻黻謂宜日不去左右方是鄙心第以宵鶴塗鶖勢不可以追逐故復悠悠耳昨愈出愈奇便當勉步以請也

又

鄙章才投和篇輒至霎爾取營妙若宿構辟如老將快馬研陣突圍使人旗鼓猝不得息安得不豎旗以降耶

○答張太史【當大雪晨惠羔羊半臂及菽酒】

僕領賜至矣晨雪酒與裘對證藥也酒無破肚贓罄當歸甕羔半臂非褐夫所當服寒退擬曬以歸西興腳子云亦趣風在戴老爺家過夏我家過冬一笑

○答李長公

劉君來得長公書並銀五兩前此亦叨惠矣何勤篤乃爾耶令人不可當顧念老病漸逼灰稿須臾耳無可爲報如輪回之說不誣定庶幾了李源圓澤一段公案聞勛業日隆大用在卽卽披甲躍馬三髮小侯破的而飲羽買韓盧五明馬適至便牽往蓮花峯頂浮大白不計斗石侍兒抱琵琶棖棖響萬谷中儼然突騎出塞之爲者此等豪筋俠气定勃勃長在掌股間正今日囊錐時事也如相憶伯喈便可呼虎賁坐飲耳臨書三嘆

○與章君

昨偶有占奉復失詳辱餉屢矣卻領則違尊雅領之又似範曄載市尙食果皮飲酒畢命猶饕也兩箋並涴之菊𨿽不成染但就鄙蒙作此以來此爲第一古人作有葉之物簡則不足遮瞞人耳故曰人皆以淸疏爲巧我則以繁密爲然就中量有餘不能堆積並用焦墨也此不可與俗眼評譬語生物茂密者必有餘者也一理耳畵美人便往一覽欲公賡此鄙詞盡其中丰神無佯避且曰少俟也成則幸兼軸以來之常箋輒讀薄篇一淨之

○與呂君

夏間幸得一挹丰神自此屢興企慕山川間之莫遂瞻仰如何如何繼惠鱗臘百頭玆復以燻橘百餅兼之佳詩到時值雪下輒呼童煮茗急發封緘並天咀嚼鬭芳角潤令人悵然復興安道之懷儻便鼓楫想當握手數朝豈至望門而返耶吾丈以爲何如

○簡友人

半身不遂屢見於書中而無一人覽及遂使不遂二字獨傳豈文字顯晦亦有命耶呵呵

○柬王將軍

聞公提兵西渡便可圖會甚慰甚慰捨親值蓬萊驛支應願公且安行至十一日辰末到彼此私情也𨿽然百里趨利兵家所忌師行日三十里古法也如何

○答叔學張君

久疏教言殊切耿耿昨辱枉過又無緣得相把袂君以爲憾僕同之也先後嗣惠甘鮮感謝感謝稍晴當圖會於子先店中卻須先期一訂行將掛百錢於杖頭與君冒髙桶襲短後渾髙陽之徒取醉於市樓談旅客之舊迹振衣上之京塵月黑漏沈長歌而後別也如何如何新春伏惟尊履佳勝不宣

○答錢刑部公書

昨尊使回後再閱詞翰及今日復示二作頗悉意旨敢遂奉答往寓杭時則聞門下作法事於西陵僕忘其鄙陋欲形諸篇什以不知其何法事故多相問訊始得之非有疑於門下也門下是出世人作出世事僕𨿽不得其門曩時亦嘗畱意於此宗作一看經僧過來𨿽不認得眞月莫亦認得人手指月處僕自疑則有之豈敢疑門下耶僕之自疑亦非疑佛法也一悟直超於門下則瞠乎其若後至謂信心豈便讓門下耶下根之人縳以習气不能勇猛精進自所慚也謂疑佛謗經十年前事耳今自信其決無也恃愛一明此心逃禪集如刻成𨿽不敢附不朽然僕非畏犯世諱人也望且賜教

○奉尙書李公書【石麓】此書具見文長與文定離合之故

某不佞自惟以一介之賤士無片長之挾走數千里之道以仰托明公之門墻而無所疑懼者非特以其道徳之髙深問學之純粹行誼之正大操履之介廉謂足以師表而涵育之始焉因之而終期於宗之而巳也亦以明公雅量所及每矜人之所不能而其使人也動合器之之道名實流播非特出於楊友一人某在遠方蓋習聞而素慕之是以一蒙尊命而敢以身往也奉侍以來自揣所具之器旣不足以光明公之使而其所不能者明公亦旣矜而恕之矣旣又慮其進退之無所據而見疑於時也乃令習而延之是明公之所以待不肖某者誠無所不用其厚矣某敢不勉而承之姑以自試其果能與否而敢遽自外於明公之徳意哉但其中有不可者五不敢不預白於明公而其最可疑者則入粟之說也入粟之事在賢者亦多就之以卒售其兩可之志但在某之身非時力有所決不能抑亦心有所甚不欲其自知之眞而自守之篤有不可遽爲明公言者當時徒以查氏見促用此言以緩其期而他人往往來訊北上之由某漫假此以支吾之耳不知何以得聞於明公之前也且某當臨行告有程假暮春不復例得扣停設某雜有他念其於處此豈得如此專決明公試於此處察之亦可以信其決無矣則一至暮春便須辭去而某近在道途屢遭詰問猶假入粟之說以答鄕人明公不知將謂其蓄志如此反復某將何以自明此其不可者一也至於習效斯事恐難猝成卽使得成恐不堪用今某旣巳願學自不敢不竭其心力而才有所困事涉避難如聞當時亦有緣此以得罪他所者明公縱不見疑某將何以自解此其不可者二也諸撰繁多不能槪及稍有餘力尙欲尋繹舊聞正使竭其力之所及不過表文一兩篇大對一兩對而巳明公縱不求備某將何以自安此其不可者三也收散文目類有掌管呼約輪轉入侍則又寢處內城臨日揮毫甚至聚食一所某欲求免三者而眾人皆爾明公縱欲優容某將何以免自異之嫌此其不可者四也旬日以來袖手坐食退頒芻米實增汗顏假令自今以往許其嘗試漫爲其實未見成效若於芻米之外復同眾人月給積至一季爲費愈多明公總不校量某將何以贖虛糜之罪此其不可者五也夫聞命而卽受隨所欲而灴敢辭者賤之所以事貴卑之所以承尊也因其人而廣其資之所近諒其短而不苦其性之所難者知之所以容愚賢之所以成不肖也畜於志必宣於言慮於終必白於始者上下之所以共成夫信義也某旣不敢不以賤之事貴卑之承尊者自勉而亦不比不以智之容愚賢之成不肖者仰望於明公故敢並以其畜於志慮於終者而宣於言白於其始焉惟明公其宥而裁之

○與朱翰林

日者於某人書見公及某之言似以某有意自外於門墻而髙自矜匿不令人望其顏色某不惟不能辧且不敢然有一言焉以獻又似以戇公而實非也某往歲客南都初亦不一先謁一巨翁巨翁𨿽不言似不能忘者其後巨翁者惟病某往謁之勤而避之不暇矣是以願公且姑待行見翁之避某而厭見某之顏色也入上谷得樵歌十首敬以塵聲音久陋如此顏色從可知矣

○與李子遂

兄丈此來其於某如持準繩向曲木𨿽未加彈界然於矯枉之功固爲不少閩越相去千餘里求如兄輩復有幾人恨卽乖隔不終夾持耳某比亦不健又稍治先人之塋迨於罷鍤計亦涼冷臺宕之遊恐亦不成何時復勤帆策相與捫眺於綠蘿白月間耶子牙兄便布此一候動靜欲書新什求正會荷杵者所諠頹然閣筆宿抹一幅污淸齋又煩一事近有友人假與一園稍近水竹某將就棲其間舊有白鷴籠久虛幸兄買一隻托子牙兄中得一黑者更妙

○與朱太僕

臘尾春頭俱坐薄恚頹然牀褥間遂失而承請教甚歉也委艸亦坐是而稽比始辧敬呈請削知不足采也別有顧使君轉托生不敢逆料公果拒與否輒以其紙二幅並與生之簡呈請儻奉進止便當領傳嗜好者不量往往徒見敝寓壁間粘掛之妙以爲公眞不棄鄙人於翰墨間故惹卻此累惟察而恕之

○答兪都戎

曩客貴節惠誼深篤有踰骨肉感而無報寤寐耿耿與日俱長此肺肝中語非虛諛也邇又遠寄僧書扇帨僧書乃難得之物重疊而至令人何以堪之峨眉之雪至六月尙積住而八月又繼之不知何時消化得盡此大似吾之衷也宦聞日騰深爲故人喜儻遂北更一握手何幸如之

○答李長公

僕比於曩昔倍衰老陳人耳而公又自處髙華有鵰鶚趁風蛟龍得雨之勢顧所以處僕者昨俯僂而今循墻𨿽魏文式廬信陵�左始不過是至於略似鋩鍔不待甲展則又居然李廣止谷之超淩魏尙雲中之節制僕𨿽少知寧不爲故人一喜躍耶馮較三首裏間無一刻忘左右也

○答朱少監

紙裹朱提重不勝舉不特自顧菲劣不宜堪比而公卽貂貴乃是淸流得此於公更百珍重辭曰制荷是使野人快受也

○報朱太僕

昨公起束帶迎客座中遂有擁眾篡取之變江湖萬里何怪赤眉之紛紛也公儻幸再圖庶免彼此稱戈斯爲上策不然卽區區弱水不競咒咀精虔彼且涉水停津不免爲蛟龍所得矣

○與薛鴻臚

以蒙書卷易昨篡繪韓愈之賢觀記畵而尢信秦政𨿽虐亦畱壁而復還

又

相如詞堅秦壁始出葡萄一幅奉上竊比玉斗謝罪之遺幸勿碎之

○與陸韜仲

一面顏範舊感滿膈愧無下榻以傾積懷舊有答餉詩久失寄緣衰耄過事可辧者往往失忘玆書上以發一笑大蘇以拾石供參寥並是撮土爲香意也舊刻三本送將遮眼糊牕亦得總是香土公案

○答潘中六

古人食黿不得染指而出知珍味之難逢也佳品屢承何幸如之

○與陳

朱某至知足下佳好爲慰僕行時辱多物又煩呵獲芝罄之類倍常戴徳懷報報深耳僕歸計未定旋食爲艱想曲池寸魚長一二尺必能扶杖閱綱於其間勍鑊烹鮮醉到談辛苦也

徐文長逸稿卷之二十一終

●徐文長逸稿卷之二十二

山陰張汝霖肅之父王思任季重父評選張維城宗子父較輯

行狀

墓表

墓志銘

傳

◆行狀◆

慈溪縣學訓導祝公行狀﹝代﹞

○慈溪縣學訓導祝公行狀﹝代﹞

先生姓祝諱某其先家徽之歙也宋寶歷中曰某者以翰林學士來知紹興因家焉遂爲山陰人某子曰某孫曰某相繼以賢科顯入明徙光相裏自初家所其後有曰某者爲先生三世祖贅蕙蘭裏倪氏女因復徙家蕙蘭裏焉某生某某生某娶於王生先生先生生而貌昂偉性朴篤言動激射而內實含慧能讀書攻文鄕小試輒最嘉靖己酉遂用儒士科第一領省試牒壬子復用諸生第二上省試再不錄歸而食廩於學至萬曆丙子遂以久次貢入例授訓矣又以失候銓晨衙放歸又五年而再入得訓慈溪在慈五年數卻生貧者贄舉某先生祀賢祠獨力其子某報金頗腆子三進之先生三卻之曩先生以毛詩起鄕中鄕弟子從之者如市而某亦抱笈承下風列鄕弟子後先生每旦起整冠齊履徐舉案坐巳所築室於玉虛道觀左之圃花盆魚澗講說毛詩朱傳諷詠中和觀午鐘而始罷散去並衝然自得都忘其困折拂欝不知無聊之爲何物也及是訓慈慈經生幾千輩固多業毛詩也其在師弟子間所自得當不異觀中時以故督學劉公某按校諸師稍用近體以試至先生大賞之爲殊禮是詩之用果不效耶噫龍虵而竟尺蠖之一時之快適何以贖終身之無聊耶竟以是病不起矣爲己酉五月一日距生可六十四娶母夫人陶子女某某繼劉子女某某先生之病慈某忝牧丹徒不知也晨衙有白帽蒼頭入驚相問起函乃得訃遽位而哭旣徐省副牘叔子某托狀語也大約得先生槪而顧不及祝日春事豈諱耶噫毋庸諱也日春爲先生從父行初亦生也嘉靖中北走上書觸忌諱特甚而春巳遽亡走詔下捕春不得攺詔有司悉收責其家責益急此事余素曉之頗奇以結狀亦奇家稚老鳥獸散都不知所爲而先生獨挺奮自承願遠走數百千里外以陰索然遽則無能爲也願少假日月果得春然春亦以饑寒流轉久而戒錮益急踵爛以死乃卽其所列有司再三驗核信得據以報事遂寢噫此先生一仁且義事也且占其幹胡諱也

◆墓表◆

方山陰公墓表

○方山陰公墓表此文十九遷固

渭嘗聞越長老學士言自知山陰以來吏治有文學者兩人其一歙方公也公治山陰時數值潦郡長吏湯公始議爲水門者廿有八北接以堤長百丈廣十丈欲以犍大海隸朝所往來口制水出入石空山鐵枯字法冶土平丘陵茭茅篁竹童林藪十塞九決而猶不巳役率倚縣議紛起公營益方及成至今三十年無潦災增田以萬計天樂屬界遠阻山習傲每訶挺所遺呼吏士如峒徼然公一夕遣卒悉縳數十人以來杖而諭遣之後無不一呼輒集者出見縊屍無列者疑之停輿捕傍捨惟一人匿不出一訊具服監司使者牒雨集無不從容對者有不可持不爲動民不能自白必再三諍得之乃巳嘻治固劇且難至此哉顧往往得閒暇日與山人墨卿曁諸學士有才行者益談道論文或稍及民疾苦而公所著爲詩文他不論卽入署以來者亦且盈數卷悉出心入理誠切篤致如其爲人如作逐蝗文而蝗枕股以斃滿壩岸者可知巳先是夾入有法嘉靖己丑間知山陰者爲鳳陽劉公才妙敏有建安風渭年十一以事謁之輒謂問渭知巳能爲舉業文字三年矣遂命題令立制一篇稍賞之謂靑紫可拾取顧勉令博古書渭自是好彈琴擊劍習騎射逡巡里巷者十年而始遇公公又謬器別之從臾令籍泮爲諸生也至今又二十五年墓木拱矣而渭傫然猶諸生也气消沮蓋並少時所謂馳射彈擊者亡之顧獨得遇公嗣子阜民於逆旅以表墓屬焉感舊傷知悲憫時命不覺其涕之橫流也巳乃灑然操筆爲之表表成以告於故長老學士嘗懷思公者舉無不涕泫然下公諱廷璽字信之號南岑起賢科仕止於縣而鳳陽劉公者名昺字晉初號望岑山陰士人與起應成局謂自知山陰官長有文學者兩人劉其一也

◆墓志銘◆

吳俠士墓志銘

葛安人墓志銘

言檢校墓志銘

張太僕墓志銘﹝代﹞

賞無極墓志銘

沈布衣墓志銘

陽江簿潘公墓志銘

都昌柳公墓志銘

○吳俠士墓志銘

縣諸生吳君文明甫卒二十有五年而其子某始屬銘其始𨿽以幼穉遲之然論亦未定也而今則定矣君事其父母孝嘗內小媍李李詆其母促出之及母死不葷者三年人服其孝其宗疫也十斃七門闔無只履迹君日往視斂且療人服其仁其社師胡先生純死君約二三子衣食其婺與孤終其身人服其義君妻陋且病易久罷妝沐副方新也而愛不遷人服其厚生如是矣乃死二紀曰論未定者何也噫惟孝友廉信人多雜以俠故曰論未定然俠豈足以掩四者哉故曰論定也君喜士士豪駁者無不集其門一日有沈璘者被危構君直於郡庭構者詈辱君君格殺構者會有司以他事仇君移坐君君在獄五年晝則讀書夜則筆記卒徒陰事卒徒知之怖會大吏不卹囚君遂死卒徒手君父鄕傑也嘗會其宗殺不肖子孫者以君冤持數百金擇委不靳施者圖活君然卒幹沒君遂不得活君諱某文明其字也生正徳某年月日卒嘉靖丙辰年月日皆十一也閱五年葬峽山丘家塢其世居山陰利樂村始祖唐文簡先生翥入明而有瞻瞻生臯臯生俊俊生浚浚生某娶陸實生君君娶宋生女潔適會稽諸生某副以鄭生系綬紳系子明際系能詩從予遊屬銘銘曰

郭解以客坐範蠡速子死蠡非不明客罪解抵古語云殺人者死乃有幸貰而千金之子顧終死於市語胡足信哉人亦有言儒以文亂禁俠以武犯法班固酈炎非儒者耶俱死梏菶陳亮以儒三置於俎希不爲魚肉由斯以談儒者之與俠幸不幸明矣而以成敗詆言﹖比幾何而不爲愚人

○葛安人墓志銘敍安人有生色處

上虞之崧城有潘隱君某者其女配參政葛公某封安人裏中稱其賢有年矣而不知隱君曁其縣布政陳公某我會稽侍郎章公某並賢也而女之母則章之甥陳之孫也世固以家法聞矣始參政父大理公某爲南禦史抗疏忤閹瑾被詔逮時參政公傫然以天鄕解生倉猝掖大理公走闕下大理公淑人兪方驚頓就奄使無安人則兪淑人且不起及事平大理公幸知邵武兪淑人則畱以奉大理公之兩尊人安人旣以一身奉淑人則又兼奉兩尊人其後參政公成進士得主事刑部而諸內尊人念參政公不巳不令安人獨畱則安人又以天身走數千里奉參政公於郎邸旣而轉知淮安徙按察副兵備天津再徙得參政山西安人獨山西不偕耳其在邸則眞爲主事把燭照囚書數從臾使得多平反其在淮在天津則後先爲府公鎭公時時視候涼暖把鍼尺測寬窄短長徐取縑帛絺毳而袍﹖﹖粵單復之或客至則自篝巹立鬲釜間手醬酢陳圓方亭齊以授一童子步不踰闌檻而設以告具終公兩役竟不令衣工庖子一識衙署扉此豈獨其才能通也謂隙當必窒耳至其客所師友於公父子間者安人則又善爲陶氏媼故事伺而得其良益相臾戒父子間謹權輿無替醴設若淮之倪工部澗天津之劉都臺燾丁吏侍士美汪按副其陳戶部斗南諸公者後並以文業顯或來宦浙中無不造請拜安人於堂退而語諸人則又無不多安人識以爲眞能成其夫與子者先是參政公捐山西館其後長子婦又相繼亡莫侍獨今鄂州君兄弟兩孤悒悒遶膝下而大理公翁媼益老不事事其後芽茁孫髫冠髻盈室安人獨以一婺上之虔祖曾生歿之事中操兩孤之﹖日耳力﹖鞠下叢諸孫之哺人纖巨畢膺孝慈益舉及鄂州當榮戀侍則勉使就道至其九十永愴未亡壽者云興成賀而亭樂則可稱陳情之奪雜入六朝未見曲全於劉嫗追遠之厚庶幾默契於子輿者矣鄂州予友也曩昔宣慕安人數徵篇什懿徳之敷未嘗不入予筆札間且距僅百里而先公昨存其於葛門非旦夕交好故鄂州以狀涕而來而予慨焉銘之以太息而往特有拙蹇不彰耳無謏也始鄂州巳後其伯父翁某未幾翁嫗並捐鄂州自謂益可無出安人彊之乃出而適遘諱不易歸安人歿諱亦解鄂州始得乞歸鄂州於所後及安人可爲兩無憾矣安人之歿也春秋逾九十一固無他疾其歿爲萬曆某年月日其葬爲某年月日合參政公於茆山遡其生則爲弘治某年月之某日子三人光國子生娶山陰劉氏狀所稱偕早亡者也焜以久次薦補鄂州府判以文飾吏治十也娶陳氏亡勿繼爖諸生母則庶狀所稱安人視如巳者也娶余姚汪氏孫十一人曉始諸生又他爲某某曾孫九曰百順者爲諸生他爲某某玄孫一曰千生女二一適會稽章某蘄州衛經歷一適潘某福安縣丞孫女一適謝某曾玄女凡四而曾居三銘曰

母徳皜皜而享齡以耄母不幸而早婺顧代治家以孜孜然則耄之享不勝代之勞矣噫人亦有言難成者媍之道難必者子孫之肖母兼而有之是享溢於勞【去聲】參公名賢俟母茆山不負公托寧不解顏

○言檢校墓志銘少語涉趣

山陰之有言孔門大賢先生偃裔也世吳人居常熟至宋兵部侍郎云徙祥符五傳至通以敷文閣學士從而南遂居山陰某村卽今所云言家堰者人竹明七世祖提舉廷臣生志江志江生慶慶生肅始入居紫金生文恩文恩生松江府檢校論字某松江幼敏秀有志節學明經不成去學書善分篆卽章篆禁署諸體靡不兼又爲人特謙謹故鄕人禮部尙書諸公翰林時攜以北入粟爲禮部儒士館閣中稍知愛之自承天志肅穆兩朝吉凶禮及今上吉禮文武會試凡涉書者靡不出其手嘗一賜銀絹一以禮部役得預宴慶成諸大臣兩薦之幾中書內閣矣而一以父喪一以同列相援冒阻竟就常秩得檢校松江在官幾年惠愛謹廉死無以殮居常舐筆伸紙吟嘯松篁間博長官淸譽而巳其爲布衣嘗爲友朋散其貲以百計母病藥有宜咀者頗梗咀自夕至旦頰盡腐不知痛在禮部一日思省而歸及聞詔輩選中書往而後矣禮部公訝之曰母病始瘳不忍遽去也歿之夕屏閨人戒諸子與諸僚決並無失語是爲某年月日云云銘曰

於乎言松江耶始冀以文顯不得而冀以書書幾顯矣不得而竟垂翅於幕中之除噓之者盈朝而終不免於枯文學之傳家於乎將執管以從地下之子遊耶

○張太僕墓志銘﹝代﹞

公姓張氏名天復字復亨其先蜀綿竹人宋咸淳中名遠猷者來爲紹興守卒葬山陰遂世爲山陰人四傳而有福福生仕廉仕廉生原旭原旭生恭恭生宗盛自福以鄕進士爲州學正仕廉以隱謝髙廟徵其後三世俱襲爲長者行宗盛最少子曰詔以公貴贈吏部驗封司主事與其配趙氏贈安人者公之考若妣也其賢具少師華亭徐公志中贈公三子公最少而孌生贈公以兩伯子旣儒欲令公治產公欝而啼乃始令就儒及冠補縣諸生文輒出諸生上旣又工古文詞華亭公行學得公制太奇之置第一名峻起弟子從遊者滿門縣長吏委以志事山陰之有志自公始當是時贈公早世公悉自營凡祀先奉母治圃飾巳露一班廬宴具玩供靡不雅瞻宛然富人之居紛應有餘文復銛銳嘉靖癸卯舉於鄕予從公後及宴鹿鳴念贈公悲不能筯丁未成進士明年出使江西歸侍趙安人數月乃北巳而哭其訃於途幾僵而植庚戌服除謁選授禮部祠祭司主事時制誥兩房乏文學士內閣以請吏部首上公名攺吏部驗封司主事入典是役一時命詞多出公手館閣稱其能旣滿秩吏諸司謂公多籌遷兵部職方司員外郎再遷禮部主客司郎中尋攺儀制時肅皇帝英察而儀制又多事若嘉善公主下嫁莊皇帝大昏景恭王就封國並大典公踵當之無人事又儀制多吏姦公悉考所掌爲成書吏不敢動會光祿少卿缺計資當公公固謝乃外補湖廣提學副使湖地數千里士居遠府有十年不被校者公居三年兩徧之於士有恩校涉復洞敏士視公猶父監臨者剡公亦擬公爲神遷江西右參政明年壬戌以考左調雲南副使時沐氏縱於雲南撫按諸公爲國杜未然稍束以法公佩按察印沐氏不法狀多經公公操頗急沐氏銜之巳而武定亂詔進討公監左軍武定平上功公當最同事者欲攘之會公遷甘肅去雲南撫按者皆新代銜者攘者謗遂行武定功且寢顧摭索公他瘢令萬里走對雲南時予方撫貴公以伯子元忭隨過之傫然相顧予與公語徒鼓壯令行中不能不爲公危及至則雲南父老獠夷輩投省臺爲公陳枉狀旦夕問饋如視所親尊官迫疏中被斂者使言狀人人指天日言無有欵具以上於嘗疏公者亦爲一笑謔曰若是則首發者且謾而負矣柰何是語也上下共聞公遂得免歸歸而拓鏡湖中舊業以娛嬉托於曲蘗揮翰賦詩種魚灌花舟輿陟泛消壯心遣光景嘗遺予以書曰吾爲公置數椽於鏡曲令可接炊煙終當相與老於此也未幾公伯子魁大廷官修撰公年踰六十益自喜召客嘯啄觴豆日淋漓顧得痺公初免歸尙奪職及是伯子請以巳官贖公職詔許還公欲歸壽公又爲陳君臣義輒裝輒以書比明年聞公痺歸益決得請居一年予適奉南命過家候公而公不可爲矣數就牀語嗚嗚者凡三日竟瞑嗟乎嗟乎公生平多義气急人患難人往往負之亦不懲遭大事益從容气不加揚而籌立辦幹短秀少頎乃旋折中禮語話恬雅眞有儒者風卽岸偉遇之亦失所據與人無少長賢愚率欲歸之於好其在族屬𨿽疏必厚友朋之急尢出等夷嘗見其解帶以贖一老交於官鼓頰呼輿孜孜不避形迹至爲酬謗者所訾不惜也𨿽然人徒能以影響訾公耳而秇文綜■﹝礻谷﹞出而潤國斂而藻身如所著鳴玉集湖志縣誌卽文士𨿽在仇不能不使之屈首讀南詔之役以罪酬功𨿽首發者不能不使之以枉自引則於公果何如哉以故人相語曰彼昃此盈天之凖也伯子之裒然當公之歸隱非凖乎噫公可以慰矣公生正徳癸酉九月十二日卒萬曆甲戌八月三十日享年六十有二配封安人劉氏生伯子卽修撰君娶王曲阜大紀女仲元憬聘髙給事中寉女季元恂聘沈舉人大綬女女一許聘予子淳卿皆側室陳氏出孫男二汝霖娶朱翰撰賡女汝懋聘王生應禎女孫女天許聘範比部可奇子紹裘公博諸卜尢精於靑烏子天柱峯官山墺之穴公所自營也伯子將以是年十二月之二日奉公蛻而藏焉索銘於予予涕不能字且謝不副伯子亦涕曰若是則孰銘吾大夫銘曰

急人之難而忘其蒺藜僇力於師而謗興於薏苡始焉嘵嘵終則熙熙斯言也豈婚姻之私

○賞無極墓志銘

無極君諱某字某其先金陵人始祖卿相元元亂客會稽死遂葬烏石山子某生福建副使某某生某某生某某生某某娶陳生君君始儒及長棄去爲吏於縣淸謹磨滌務去其吏中故套以故縣長吏多稱之每語及必曰淸吏其後敍官典無極史不攺乃謝室家跨一驢隨一奴以往至則教民益種楡栗梨棗右禮讓左武力有古循吏風俗奉佛悞坐白蓮教收數十百人主者以屬君君悉明其非是並得減會國喪長吏掩捕色服者數人將贖其錢以充一公饋以屬君君曰貧傖耳貧何以備縞然長吏命不可怫也徐起取俸錢代色衣贖裏有盜卒謝盜不爲裏中民一夕復被盜輒循故迹並指捕謝盜不爲盜者充君詗知其然釋之裏中民與被盜者相與出望語巳而眞盜者敗裏中民被盜者始相與共神君君在縣五年以老乞歸耕於野築室課諸子讀書無他營然起貲驟至萬乃得於儉勤非官中物也自無極歸七年而卒爲萬曆某年月日距生正徳某年月日娶戴子男四人曰心曰志曰殷曰懃心與殷襲公業其二人則一爲府諸生一國子生也女二人長適某次適某志與從予遊者吳生某善擇地從其卜某年月日葬公會稽日鑄嶺二十里爲兆嶺之神道路山遂因某來托銘銘曰

人亦有言筐筆必貪幕秩鮮廉質諸賞君其殆不然人亦有言官廉實拙歸費實詘孰知賞君貲卭於邑由斯以觀廉何負於吏哉

○沈布衣墓志銘

君諱輅字乘殷世山陰人曾祖某以徳隱致有司旌其廬生材材生某娶於某當嘉靖癸未而君生年十二母死事繼母孝終其身不聞有貳嘗客燕許貸他郡人錢千緡矣有以道卜易負間者君曰得錢與失信孰重卒與錢居臨河值宗人兒戲溺水君裘而出之俱不死其後與婦翁赴其內弟之賈所至淸河舟壞水冒婦翁君幸在舟外得自救以免乃決奮走舟中救婦翁俱死矣爲隆慶己巳秋歸葬會稽中竈陸家墺君娶吳生男一人曰某女二人長適某次適某某娶王生男三人曰某某某孫女一人君𨿽布衣然以謹亮重於鄕精書學善奕算其所婜吳卽從予遊吳生某者從姊也某因之亦遊予故來請銘銘曰

救兒而活事如脫虎人舉以談色鮮不沮及救婦翁況蹈大川君奮以趨顧猛於前先親後生眇彼箜篌我爲銘之以戒夫偸者

○陽江簿潘公墓志銘

公諱某字克敬其先金陵人赤烏中仕吳爲郎曰樂安公者始徙會稽迨元明間而有志道三傳而爲公考某有子三人某弟澄無子公後之欲使公殖貨公曰先世並巖居無是也乃別用讀法起得主簿廣之陽江而廣固渴才吏諸大吏爭得公巡院者爲休寧洪公垣知之奪使攝恩平及行恩告書得數百紙訝曰攝固才寧不辦此悉焚之公又白放冤死及流遣十餘人聲大起後巡者顧惡其然檄使諸大吏苛按公無他狀幾敗而免簿職邏故事歲一行鄕落必塞橐而後返公到痛一屏格至是當代覲諸鄕老連牯三歲橐持酒醪以贐公公固卻諸鄕老涕曰阿翁耶都不記曩苦廉而得按耶柰何持空橐走萬里道卽饑何以飽旅店耶公始勉爲什一內之歸以其半貸族故之窶每報逋笑不問其始甥渭也誤以文不賫聘女死待之終其身不薄也公始云云銘曰

小吏而苦廉食幾於無鹽孰使之鹽大吏則然內橐也以祖卒散之也如土仕之儔指可數渭也斥晏翩其不遠則負公館

○都昌柳公墓志銘字字精嚴而銘語特趣

萬曆二年閏十二月之九日都昌柳公卒於官明年正月八日其仲子濲至自都昌余哭之問卒狀得詩七首讀之餘喜其達爲罷哭而一笑越五日仲子抱公之履來索志與銘余告以不可故仲子哭失聲余曰諾余聞都昌公始生時其尊人友芝翁夢祠出白寉神君者與之子神君張姓翁因呼公曰張壽郎六歲而就傅書一覽卽記至十一益知經義善文越四年發始總入校爲弟子丱衫騎導獨映街市聲名一時起郡中每出人盻睞羨獎若覩瑞異使者行學有司歲課非甲其名則甲其等人皆謂公風雲在履舄間惟恐其不加趾而載也如是者自嘉靖戊子至乙丑而竟以貢入訓髙郵三年遷諭婺源又三年而知都昌三日止矣嗟乎公生平貌若不勝衣然所至以文學屈服人如長平細柳大將旗皷卽相君鎭帥下至專城靡不降气願得公一字者世以此遂謂公取才弘故招忌盛卒齟齬於一第佀矣抑獨不念公篤致倫誼如糜股以療父婉容色以悅母同爨以食兄弟者此猶曰人或能也至公數遭困窶乃昏聘不使子先其侄乙卯癸亥間後先學使者兩貢士兩越次將推挽公公再三孫同捨生曰某某老矣生何忍奪此豈人所易能者哉是徳也非直才也猶不能贖忌而凖弘又何耶於是始有緣此爲公屈者而公臨訣顧自引無術以報主上至形之詩公眞盛徳矣公著書數十卷其所造有劉向王通風故尢宜於教有名郵婺間以此得殊薦知都昌然精亦瘁於郵婺矣先卒之五日夢與故人約往匡廬訪靑蓮居士曰當於是臘之九日寤以語家人遂卻藥及期索管書詩呼衣笏笏誤以象顧命易之始執且被噫亦奇而正矣公名文字彬仲其先河東人兩徙而家山陰登洪武四年進士科曰汝舟者爲公遠祖數傳而有江西按察經歷靑靑生顯顯生廷蘭卽友芝翁娶王氏生四子公爲仲公之生當正徳甲戌至是爲年六十有一娶齊夫人生子五曰潔光淓濲湞並儒女三渼潔瀓孫應模以下五人孫女二人曾孫一人渭於公爲中年交然誼頗不淺故相期者亦深處時日夜握手語及出時時寄書來書中語未可一一爲人衜也今不羍止此矣其子知之故繆以塋後托塋在某所﹖某年月日封銘曰

來白寉耶返靑蓮耶之人耶凡耶

◆傳◆

曇大師傳略

錢先生傳

王撫州傳

貢氏傳

吳鴻臚君傳

那鑑

嚴烈女傳

孫山人考

○曇大師傳略

師姓王諱貞燾號曇陽子太倉人父禮部侍郎錫爵母朱淑人夢月墜牀孕及產師女也母偶立而產不覺亦不血時爲嘉靖三十七年戊午十一月二十一日至萬曆八年庚辰之重九而師道成立以化紅光亙天趨而仰者約滿十萬眾按傳師之成道也悉由諸眞諸眞者多不可紀其最專教者則爲偶霰彌﹖女朱眞君師之得會諸眞也始夢中三四至後則晝至亦多不可紀大抵至則光滿室云來霞往千侍萬從佩服之麗容色之都以至鈞樂妙香瓊漿異果若橐攜身首之飾瑰寶金玉織繡不縫洞蕭箏螺瑛瑤紋刻去都贈畱並非人間所有師最後又神往西天謁觀音大士見七寶蓮臺謁金母見宮觀殊絕意卽瑤池則疑妄矣曰非也凡人道所由成修行表也享景影也師修行孜孜自人倫始表正矣表適正影適欹世寧有是理耶又師諸從父子家庭間所訓道及答簡藥諸士人病並非亞聖小賢所辦孰代之哉諸所享景莫謂止此卽百倍此又奚怪世以師中魔魔不當終不敗師以師自爲魔師不當終不中人以虵爲妖者苟辟之亦用是廓如矣古之有道者伏龍子缽醒訛法者於狐亦妖耶謂龍與狐妖不可謂伏龍與醒狐者妖可耶此皆不足辧獨師初擬化朱眞君來慰旣云別遠不過三月師何用再拜輒嗚咽及果化計別日正滿三月會不在須臾耶又何用西向四拜曰吾以酬朱君似朱則住世師則辭世永不相覯然者此則非淺昧若渭者所能曉渭曩妄解伯陽書與師八戒中旨偶相合頗以一班爲幸後數閱師傳中事奇甚其不當疑亦明白甚獨昧而當質者有如此補一語於末簡破愚蒙與眾共之倘亦闡教者所不吝耶

○錢先生傳

錢君諱士禮字汝行宋武肅王鏐十九世孫也母姙時父夢仙人乘雲入其室持朱匣中錢一緡與之是夕生君生而貌修偉習禮翼翼未冠母死以禮治喪不用俗尙嘉靖中方用兵苦繇先生以孤子辦吏徵以其暇治經課卒補學諸生里人莫不多其約而能禮與學先生性復孝從大人有鬻醫者貧以其遠祖像飄須者縣諸藥館充思﹖﹖貇君見而愕然肩數斗粟易之以歸祖母老病盲常不樂君特用語笑以中其好得喜乃退以爲常久之父病疽君則晝夜忘食寢百療百不能驗乃躬自吮其疽果愈然瘁亦蘗此矣百逾年竟不起噫此其大者也其爲人好施睦鄕裏喜親賢士大夫而善遠俚俗教其子有塾法無吝貲其後君卒幾年而子果賢書薦

論曰世之傳士者多用皎皎赫赫不爾謂不足以振世不傳焉於是中庸之士多冺冺噫抑何謬耶夫道莫大於孝弟孝弟者中庸之謂也錢君以疽勞疽者不死而勞者死可謂孝矣故予爲之傳𨿽然仙人乘雲與匣中物而君生推是祥也世不以爲大貴卽大富而君獨以孝顯不可以卜天之所右在此而不在彼耶

○王撫州傳森次有法

後世簡補庶工之科而兼言與判與書三者固矣然身亦不廢夫身者貌也貌者外也用外貌以取人其殆守古者角犀丰盈之說矣乎至於今因之不攺故長吏者簡補垣臺兩曹而簡者或稍以身兼受簡者則專以才自許是以兩不相直今撫州王公名夑字

者嘉靖壬戌間以進士拜行人其之四方也辭命雅循禮儀率度而貌亦端秀中畵圖今其家有之可請而面也獨臒且少頎耳須朗疏如竹然風則不大能飄兩曹於此物亦貴飄也公以資當受簡宜補兩曹坐是失兩曹得兵郎久之丁外艱服除入補而兵郎與刑亦稍嫌甲乙適兵郎皆具無闕員當候公請於選長曰某母老矣某願竊郎資以養母不願必兵郎也長賢之會刑闕郎遂以刑補久之出錄江北囚而鄕之姦某甲者善媚公素直腸不好猜會江北富人某陷大辟誤而冤甲偸往致之直間以微語從容伺公所向公覺亦借他語以飛擊之旨甚峻甲懼趨出公計甲曰吾不知彼饕者也不飫不止卽厭逐之如拂蠅然還而點物於闇且柰何則佯召之爲好詰曰我有關於楚吏汝信人也持吾符以往事不竟不得歸而別以書致楚吏曰某至爲我遲之饕亦佯裝辭去實陰畱其家公赴江北道出杭而饕故嘗所致富人資與持資來者知計不得售乃日擁歌姬飲於杭邏吏卒捕得之銀滿一鞹篚以告吏吏曰此大盜也獄竟且笞殺之公聞趣乘告吏以故且曰索其家或其寓與身囊中有符可驗也索符驗日月果亦滯饕於遠者而饕亦得以非大盜不竟一幸酬其本辜公赴江�錄至富人公罵之曰騃囚據爰書女當活今不汝活女知之乎揖庭侍長吏及諸有司告以故諸公無不罄折嘆服公公還出知撫州府而大吏分曹守府者一小吏其戚也橫公撻之守恚曰撫州不有我撻我戚陰令戚來饋茶盛囊物雜茶篚中公又發之守者益恚直三歲當考守以考書中公而公得罷歸矣公歸方艾某見某之女公長子某婦也當公艾之辰余兄以余文往賀賀之軸有程不能博文不能煩若家志煩可也公之弟某嘗志公於家能煩而盡矣而余復次公之事以傳者發三事之意也然公與某嘗會飲或時及江北事每以不活彼富人爲恨曰聖人事至公何避嫌爲則知聖人事事不避嫌鄙遇一事可嫌者輒避之矣又曰禮儀不愆何卹於人言又曰畏首畏尾身其餘幾鄙其畏之哉卹之哉噫公爲斯言長者之言哉

史氏曰余嘗讀春秋孔子自責有云以貌取人失之子羽子產謂鬷明曰子少不揚子若不言吾幾失子矣夫孔子與子產何如人也猶不能以貌知人況其下者耶若夫聞其言則取不取特在凖其言不必用貌矣公司行人久無一言耶判卽言也無一判耶噫悲夫公孫揮字子羽澹臺滅明亦字子羽公貌不爲人知別想似澹臺滅明公始官行人官則似公孫揮

○貢氏傳

貢氏某處人嫁郡諸生某某某地中名士貢助之方成學金嬰疾且死執貢手曰吾不能偕子以室矣欲待子以穴得乎貢泣曰幸而更舉案以從妾之願也卽不諱妾有把巾握帚爲君除棺中埃土耳不待我以穴將何爲某遂瞑貢則撫其所遺孤女以居未幾女亦死母憐之則來相覘慰曰一嬰鬟不能有而欲孑以終身可乎貢則復泣曰良人谷而不後天也若守節則人耳乃剪髮以誓母數迎之偶爲一歸值女弟在亦用是以覘時方食取食器碎之忍饑以還罵不絕口自是人亦不敢更諷以一語閱四十乃死蓋年六十矣生殷某者貢夫從子也數爲予道其事且曰貢之舅萬忠烈公死國時貢方齔人哭公則哀公而巳至貢則獨收涕曰舅眞得死所舅眞得死所而貢之死前一夕有大火自空中流墜其室南眾詫馳視之則不見有物咸以爲殞星雲

論曰自古懷貞之女與抱節之臣其成其志也不在於牧﹖力面刎頸之時而定於感夢徵姙之始辟之於玉可碎而不可使隨蓋自山川融結之初而巳然非試於投擲而後知其然也故觀於貢之哭其舅於齔也而不負其夫於穴者可知矣然某以其短貢以其修而後貢斯顯使修短均也求顯貢得乎凡若此者豈天將成其雌必故虧其雄耶抑適相值而然也噫亦邈矣

○吳鴻臚君傳

吳鴻臚君某字某徽之休寧人生有異稟貌端偉穎悟過人長而習制科業方有名於時期鵠舉其翁顧噍曰吾老矣汝兄旣入仕而諸弟方幼卽令汝早自翻飛獨柰何令我日暮而不墜耶加大駭遂束閣其簡牘持籌而算貲益竣無何諸弟稍立而海上寇初起漸熾君負素所抱鷹鷙姿復揭揭不自控思一決其絳籠而試以風飆乃補國子肄南監久之不得志始就拜鴻臚丞孳孳其職將以資勞希天子恩澤幸易章服以爲父母榮不數年而父母相繼以病死於是鴻臚君乃決意不仕結廬錢唐之西湖往來緇黃間習河上公術賞弄風月杖履舟楫無日不在佳山水間用是以終其身至是其弟某走吾鄕抱鴻臚狀索志於某君予得見之拜我於廬道其事令傳予爲取志中之大者作吳鴻臚譜

論曰人有借耰鋤於其親而徳色者此固不可以言子至奪巳之素抱令捨靑雲而之他途則亦難矣吳君之奉父以逸而寧自小其成至其末也又以不能奉父以榮而徑自止卽小者亦不自竟傳所謂終身慕者蓋庶幾其人耶人或以其晚年習曇聃詭正道然當其抱策學南監時祭酒呂公某奇其資授以河洛君習之深有得噫玆豈詭正道者哉

○那鑑【辛亥十月十二日雲南遣吏迎余姚趙都禦史錦者爲予道此其人名楊時學】

雲南沅江土知府那欽嘉靖壬寅間死欽子憲年十二二叔那鑑者撫之將不利於憲憲父之土目走告沐總府若撫按二院以狀乃檄憲來省下使讀書習禮始至發垂耳後十五六發可總總府及兩院者相與議遣旗牌官一人指揮知州各一人護憲歸取鑑舊所攝印以屬憲鑑持印久若忘其爲攝者以爲奪巳也又以叔故於是盡割掠憲莊資別宅而居而陰賂憲奴使謀憲約事成得印則奴亦得爲招霸且重賞招霸者頭目也於是奴果夜鎗殺憲卻上狀臨安兵備謂憲通他奴婦而他奴殺之乃反別執未嘗殺憲者斬其首刳腸巴屍以來獻憲之舅曰丰鸞及憲之日曩爲憲心腹者某以其事告總府及兩院事下臨安兵備兵備難之遂兩可謂仇殺土夷常事耳況叔殺侄遣官用好言諭鑑出印與流官通判者且掌之官數輩往返鑑直人與金二千兩官或受或郤受者則罷郤者卽毒以死或受者持金首臨安不首者發則輒得軍罪然兵備臨安者亦往往幸期滿而去庚戌王巡撫某林禦史某奏請徵之旨旣下而臺州石以才往代王巡撫爲巡撫而沅江天熱瘴甚四月至八月不宜師而石顧用四月調兵馬以入兵果困入沅江者當兩山險而夾一道鑑掘一邊道沿爲濠引山水注濠令軍伏山莽中我兵從道入則伏者往往鎗令墮水則益困分守分巡兵備謀於石公石公乃謂左布政使徐某曰如是柰何布政曰某願往乃與三哨者俱而巳獨先意馳數騎幸見鑑可撫則撫否且令壯士急縳而馳徼幸於卒然若隼之攫也以故畱重軍四五里外自則戴喜鵲窩【氈帽也】服紵絲短袍氈衫布襪帶劍與上捨雜鑑知之遣流官經歷某迎公袖出賂銀二萬兩帖徐將刃之經歷怖而走頃則生員數輩至謂公曰鑑且出降語頗爲鑑公叱之又走頃則驟聞鼓一聲鑑象馬俱出皂隸持牌者徐𨿽莽亦挺挺不凡顧謂公曰爺莫前徐又叱之挺刃使前而兵交土捨髙國者百人敵也衛公騎見事且急乃徒手鬭殺四囚徐尙曰好土捨好土捨賞千兩時則兩鎗中徐胯亦再呼曰國救我國救我而公與國俱死矣然楊時學曰有法公不微服則不死

○嚴烈女傳

嘉靖辛亥渭旣交於湖歸安潘君釴時誼次年夏五月書來且曰爲君求得繼室於釴縣雙林鄕實嚴翁某長女某翁父故某府知府某同產兄弟也渭見嚴翁與語大悅許女焉及察其動止顧私獨以其騃也固謝之其後四年倭夷寇浙西入雙林遇翁斷其一臂翁死乃牽其二女俱去行若干里許過某橋長女初許渭者奮投橋下溺死焉浙及他道自有寇以來婦女虜其還者以千計而女獨死難矣事聞渭痛之如室焉且悔以爲當其時苟成之或得免然天欲成斯人名渭獨且柰何疑其父而及其女而不知其生而悔於其死其可及乎作嚴烈女傳

○孫山人考此能道太白縷縷是一大證據

孫一元字太初別字太白山人其家世士流也父早亡而貧山人以抄書役某府中爲母養夜歸則燈以點閱他書母怪之山人詒母曰此兒受府公命抄書也何敢誤不燈久之府公知而嘉之會吏缺爲出貲特補吏且試以密事不泄多任之會覲府橐白金兩四百使山人致布政使某途被盜山人無以報命遂亡抵浙寓西湖稍出其蘊詩名一時徧海內久之贅湖州施舉人某女弟僅育一女久之山人竟卒施家諸名流爲山人傳敍終莫知其爲何人也或以其迹祕妄用意揣醜垢詆之昨歲休寧範君名燦者匣其祖所蓄交遊書札及他諸文字來謁予題而山人兩札在焉問之燦能道山人所由來迹予詰之燦曰孫山人與燦大父世交也予曰向孫山人苦祕其所由來卽世交山人乃肯泄於乃大父耶燦曰非也景嘉靖某年中丞諸曁之縣者曰孫鏞罷官貧不能歸客寓楊州之江都而燦大父世商於鹽遇鏞頗傾蓋一日偶及山人事鏞大慶駭一一道山人所由出亡事大父鉤致鏞山人形貌云何鏞曰如此如此鏞又曰鏞父伯叔名某也字某也便走取所隨譜合之果合鏞以告其子某並攜其子某來子貌亦稍似山人鏞遂問燦大父云我叔今何在燦大父云云鏞彊我大父偕至湖拜其世母施並其巳嫁妹三人相對而哭失聲左右亦無不涕者萬曆某年諸曁志來予閱官師表嘉靖十二年所列官師表縣之丞果孫鏞也乃曰蜀人而山人舊自稱秦人非志者誤秦爲蜀則山人本蜀人而謬爲秦人也蜀西北通秦界或山人亡時始由蜀踰秦客寓太白山巳乃抵浙耶當問諸修志者外史曰太白山人初以抄事府再以吏此蓋不足垢累其終身也終山人之身豈徒以詩重究其履庶幾沈云卿之流歟戰國有侯生秦漢之際有張耳陳余並監門小吏余且受鞭笞矣鞭笞亦何足爲辱然耳余慕富貴者也況得語於太白山人冥冥鴻飛者耶失金而逃遂失吏天之助山人厚矣

難者曰銀之兩而千爲觔六十四舁須兩壯夫兩滿四百幾半千矣府遺此必不靳兩夫然則當盜際三人同亡耶卽亡府一不逮系其家耶曰子以公事揣也此特府私耳弘正間於私爲諱甚府托孫必不令六耳預聞孫不歸報府府必諒孫非負巳者其不歸必變生不測耳又安知孫亡走之後不有展轉飛密以盜故報府耶諺曰狗嚙盜痛不號府逮其家則號矣難者曰子何信之深也曰燦何預辧以待我

徐文長逸稿卷之二十二終

●徐文長逸稿卷之二十三

山陰張汝霖肅之父王思任季重父評選張維城宗子父較輯

祭文

祭九江封君

祭李太夫人﹝代﹞

祭何老先生

祭羅封君﹝代﹞

潘承天祭陳封君

與諸士友祭沈君文

祭馮母文﹝代﹞

祭陸錦衣﹝代﹞

祭張禦史母﹝代﹞

祭趙母文

祭朱刑部﹝代﹞

○祭九江封君

嗟嗟先生鄕之耆碩隱於釣耕遠迹城郭旣謹取予而愼然諾鄕人評之謂古太朴天降時雨山川出云神啟翁衷於焉北轅邦畿千里羣彥聯捲叔孟翩翩一飛衝天髙第大廷復膺翰選柱史特推郡堂玅簡萊子迎翁曾孫養志丘壑之懷無日不系丹旐來歸觀者愾涕猿辛寉楚以日爲歲某彼小子潦藻薦翁翁素恕容庶幾弗侗

○祭李太夫人﹝代﹞

天啟名世必稟巨資匪直父道亦藉母儀名世伊誰我公佐辟維太夫人以誨以育當其誨公法度矩矱非禮之事勿接耳目公則呂公夫人申國公仕翰苑大肆文章旣爲國師造事有方公則文忠母維歐陽公攝冢宰進賢退濁由母之言以知處嘿母維韓母公則康伯迨公平章母益嘉慶多母福壽手詔存問縉紳榮之車馳馬兢母維晉國公則文定自家而朝維母實勞自始至終維母極榮母生之榮天下所欽知母之徳維某最深令子明公不我遐棄庇覆提攜於玆二紀曁諸孫子桂茁蘭揚顧予塵襟每挹其芳義切通家分猶子母聞母之訃寧不悲楚靈旐南旋路出武林哭母於旅敢布下忱

○祭何老先生

翁十八而名聞於吾儕又五而爲人師八十而猶客燕邸又二而始橐以歸其溫也玉其錯也石故巳攻矣而亦可以攻人其下也籜其上也檀故塞耳於原壤之歌而亦能事其大夫之賢蓋廉而不見其劌也和而不見其不恭也百�之下聞風興起意者庶幾於夷惠之間抑翁之始終大槪云爾巳矣而其彬彬班班綠綠棼棼若唾者之霧下卽更僕以數不給也而況得枚舉於數尺之誄之云云於乎下有蓍龜則上有靑雲以覆之天有醴泉地有瑯玕鳥則有鳳凰以飲之味之主有鄭公客則有康節以左之右之矧遠遊之一日宛坐蛻於奕棋等堯夫之觀化集諸宿以長辭殆同源而異迹又何可以雄雌於乎恬耶安耶惟觴與詠大耋以終其年耳蟻則慕之而巳何嘗膻耶旣多男子荷且騫耶獨屢空耳堯夫在昔有餘緡耶翁固無憾翁無可唁乃吾儕之聚哭也不幾於累翁之天耶

○祭羅封君﹝代﹞

惟翁太古朴致盛世逸賢蘊徳髙蹈好爵靡幹長公嗣之﹖瓞以綿教以義方授以家傳大庭首舉允矣裒然翰苑蜚聲成均陶甄南北重寄宗伯衡銓辟彼霖雨翁先爲云辟彼溟海翁河以源辟彼嘉玉翁璞以函辟彼良金翁鐮以緘公旣大用翁亦蒙榮家庭趨鯉溪山臥龍翁胡厭世披髮大荒而俾長公弗究其功四海觖望朝失股肱閔予小子叨公門屏竊宰畿疆割雞制錦感公之知不遑食寢佩公之教惕焉惟謹公丁外艱以職曠臨豈月屢遷何以爲心敬遣一伻陳詞薦藻臨發南翹不勝悲悼

○潘承天祭陳封君

於維太翁間气以鍾孝友睦婣姙卹兼縱【平聲】周賓六徳翁無一歉緩急扣門拯人於險學優厭仕弟子如雲執經問難若後而瞠裹糧就道負笈擔簦不遠千里扣陳先生如饑得黍如渴得漿各充其量滿腹而行問詩問禮長公庭趨羽儀天庭出其緒餘長公旣貴公被榮封髙卑俯仰乃如未榮郡邑大夫再屈更老眾人嘖嘖翁自眇眇長公理泉不茹不猛翁亦勉之肺嘉宜謹長公掌故於彼晉陵勉以安定兩齊是程自壯而老自老而耋著書簡帙山竹可竭及其革也危坐終日垂訓萬言桮棬手澤於乎若太翁者寧非席上之珍人中之傑也耶某忝松蘿翁教實多棄某而去傷如之何

○與諸士友祭沈君文

嗟乎哉公之奇塊超卓芳鮮而磊落也將古之人疇可以擬之耶英年茂學髙蹈賈生請纓系虜齊軌終軍借劍斬佞抗蹤朱云惟斯數子吾方以擬公於生而公之死也詆權姦而不巳致假手於他人豈非激裸罵於三弄大冇類於撾鼓之禰衡耶彼數子之駁矣敢望公之醇精矧遭時之方泰依日月之盛明乃遽罹於慘辟胡天道之足馮豈蒼蒼者將以短公之世而欲以永公之名嗟哉姦魄永淪忠魂不死絕塞艸靑掩公何壘令子壯士伏闕陳情返公之骼以妥先塋以忠見僇何代不有所賴蓋棺事定於久忌讒奢質員走尙囚今也聖明釋孥於收檜構飛罪待珂始原今也聖明亟洗其冤主仁臣直父忠子孝所系剛常豈直光曜聚哭傾裏朗誦哀章將以激懦匪以悼亡

○祭馮母文﹝代﹞

於惟太君憶其始生得坤之柔來歸於馮君子好逑翁家郊野枕石漱流荷苙躬耕良田數丘太君餉之相敬如賓孟光舉案嘆息路人迨臻中壽長子矯翼一飛衝天太君微懌𨿽曰懌矣匪動色矣校諸未矯宛如一矣宗親或窘待粟而炊他或厭倦太君嘻嘻細至臧獲貴則苛細太君臨之兒女泄泄自郭至郊靡不合掌大慈後身具水月相集等何幸友太君子太君撫之視子無異子也按滇遠在萬里太君疾革待訣忍死某等聞之幾欲掩耳郭南藻﹖﹖瀕太君所臨有齊季女嘗禴以蒸某等豆俎亦藻以瀹太君歆之恕其菲薄

○祭陸錦衣﹝代﹞

余讀昌黎所爲馬氏志述其曩時見司徒公之狀貌猶髙山深林巨谷龍虎變化不測傑魁人也退見其子少傅翠竹蒼梧鸞鵠停峙能守其業者也迨十五六年而哭其子少傅於尙書之分司予每嘆此以爲天之生人苟無意於大用之也則不宜鍾是萃美於其身以爲有意於太用而鍾之也則不宜奪其年使不得以自見故凡如此類者嘗置之以爲不可曉今錦衣君若其尊君太保公非吾曩昔之所締交而親見之者耶龍虎變化太保公其司徒之傑魁與鸞鵠停峙錦衣君其少傳之能守其業歟粹美旣鍾而大用莫展天道其可曉耶予不敢自托於昌黎而於君之尊公素辱通家之好則哭之於慕中而馳是語於君之柩前以慰之而巳耳

○祭張禦史母﹝代﹞

惟母蕙質秀壞珠徳潤淵笄王﹖開共師裏閈推賢相夫君於雁弋成令子於態丸爰對大廷寵命首仙鳧之選入班蘭省行人避驄馬之鞭遡荻書之夙教將邁歐而比孟計鸞章之監典諒自委而窮源胡入月之有侶遂乘雲而上仙俾鵷鶵九仞之翼方決云而阻奮駿駒千里之足乃歷塊而停騫某等誼重年家於冢君旣忝手足之愛情同哀戚於吾母寧忘怙恃之天苦宦遊之旅食僅致采蘋之奠念靈輀之就道愧無臨壙之緣於乎痛哉

○祭趙母文

於乎太君之佐少參公婦道盛矣其撫左臺公母道盛矣而左臺公以徳業致髙位厚祿太君之享也盛矣年幾於耄壽也盛矣而其子孫輩幸姻於太君之子孫顧猶若不免於憾焉者乃特子孫輩之在他日當婚之時不及太君之撫摩教誨之也其憾也小也而某則以爲左臺公以太君之故不盡其仰報主上之隆遇以爲憾其憾也大也於乎尙享

○祭朱刑部【南陽】﹝代﹞

古今以家學相傳父子兄弟間自相師友者在漢則有桓榮與諸桓在宋則有太中公與二程最茂且顯矣其在我則固亦代有其人然幸相與者則刑部君其一也君仲氏翰撰公予相知最早甲戌役於禮闈自是始得與君知遡其家學之源君之翁泰州公猶桓榮之在漢太中君之在宋伯仲者其經猶之諸桓其道亦守二程之道也而君起稍晚方以廷對稱旨試以理其爲人又恭遜以恕宜其免早發先萎之災獲福謙持盈之報也而今顧止於此噫天之道其可馮耶古今謂善閱文者卽文可以知壽夭不特富貴貧賤予嘗閱君文理而粹無所謂不壽者在也而今顧止於此噫文之占其可馮耶君往矣固有不往者在至於予之悼君與同門之悼君固自有不可

徐文長逸稿卷之二十三終

●徐文長逸稿卷之二十四

山陰張汝霖肅之父王思任季重父評選張維城宗子父較輯

雜著

榜聯

燈謎

◆雜著◆

徐侯去思碑陰

刻五泄寺石皷

評字

裏優者持象索書

四時讀書樂題壁

水神殿回文燈詩

紀夢

優人謔

書馬湘蘭畵扇

戲題玉雲山家慶圖

吳伯子望云圖歌

春日同馬策之王道堅玉芝禪師至寒泉庵偶得偈一首

喫酸梨偈

題放鷂圖二偈

菩薩蠻

○徐侯去思碑陰

循良之政淸廉之守二百年來如公幾有黎民五袴父老一錢立石懷恩垂千萬年

○刻五泄寺石皷

銀河墮流觀者忘休深林無人沓不可畱

○評字亦當存其字藪

黃山谷書如劍戟構密是其所長瀟散是其所短蘓長公書專以老朴勝不似其人之瀟灑何耶米南宮書一種出塵人所難及但有生熟差不及黃之勻耳蔡書近二王其短者略俗耳勁淨而勻乃其所長孟俯𨿽媚猶可言也其似算子率俗書不可言也嘗有評吾書者以吾薄之豈其然乎倪瓚書從隸入輒在鍾元常薦季直表中奪舍投胎古而媚密而散未可以近而忽之也吾學索靖書𨿽梗槪亦不得然人並以章艸視之不知章稍逸而近分索則超而仿篆分間布白指實掌虛以爲入門迨布勻而不必勻筆態入淨媚天下無書矣握入節乃大忌雷大簡云聞江聲而筆法進噫此豈可與俗人道哉江聲之中筆法何從來哉隆慶庚午元月醉後呼管至無他書漫評古人何足依據【先生評各家書卽效各家體字畫奇肖傳有石文】

○裏優者持象索書

客有持此象者謂予題之曰此新建伯家館客李君爲我傳者也予卽象以觀其人似矣因語之曰今欲未似伯者如楚之似孫叔敖者將屬之誰耶

○四時讀書樂題壁

雄讀書春花滿散朱碧點班管胤讀書夏風涼苦無膏螢聚囊符讀書秋月隨新涼入親燈火康讀書冬雪厚就以映字如晝

○水神殿回文燈詩

新架燈垂髙廠﹖敝殿舊場球蹴鬭芳年春花有幾能希賞夜月無多惜早眠輪迫馬蹄盤作陣燭仙蓮葉嫩如錢人遊厭聽催壺漏客醉扶看墮鬢鈿

○紀夢

歷深山皆坦易白日道廣縱可數十頃非甃者值連山北址衙署四五所並南面而闔戎卒數十人守之異鳥獸各三四羈其左不知其名予步至其中署地忽震幾隕望山北靑林茂密如翠羽亟走直一道觀入守門者爲通於觀主人黃冠布袍其意畱彼主人曰此非汝住處謝出主人取一簿揭示某曰女名非渭此哂字是汝名也觀亦荒涼甚守門及主亦並藍縷

其二

時入匿羣山人家冷室而羣山乃壁河之東非西也韓生陪焉諸監移節羣城五百及客無數韓爲之耳目邀招以往童子隨者似東似天二客踵至輩僞揚曲至卒曳以行到一曲巷某曰幸決某百等諾之不百武羣山西上一白羊大可如一大驢而腳髙逐一白大羊眼並黃金色相見之怖而反走誤叫曰虎來虎來某爲大白羊所鉗鉗項右不傷亦不痛十八年五朔夢

○優人謔

紅場銀燭劇崔張劇竟場中燭不長崔姥杜師生也張鶯耶紅耶兩女郎無人不解罵鄭恆恆言五人盡惱我我𨿽一人亦惱五世間曲直不在多一人眞能惱五个劇技固小理則大侏儒長飽方朔餓閒嘲閒笑帝座臥規十五城大鐵錯丞相者誰公孫賀

○書馬湘蘭畵扇【前有九妓題詠】與題優等妙在目前點綴而巳

南國才人不下千百能詩文者九人而巳才難不其然乎

○戲題玉雲山家慶圖【王父子俱能寫眞】

父畵子不像子畵父不眞自家骨肉尙如此何況區區陌路人

○吳伯子望云圖歌

聳片玉兮昆崗遶萬里兮何長翩縞衣兮素帶皓鵠舉兮鸞翔奉北堂兮萱艸懷大椿之迅徵【葉】悲遐志之湏嗣披選書於三冬望流水與白雲如孝思之無窮

○春日同馬策之王道堅玉芝禪師至寒泉庵偶得偈一首【時嘉靖甲子歲】

禪阿子坐方丈比丘尼往普陀連日碧桃畱蕋一帆滄海澄波西日斫柴歇斧東村搬戲打鑼種種寒泉幻景念念此心波羅

○喫酸梨偈

你也癡來我也癡那有心肝掛樹皮東海也無頻婆果且畱性命喫酸梨

○題放鷂圖二偈

風鳶牛鼻孰堅牢總是繩穿這一條借與老夫穿水牯潙山和尙不曾燒

其二

紙鳶是眞還是假鳶繩是綫還是絳今日饒君禽與鷂他年難避鼠和貓

○菩薩蠻【觀音大士蓮座旣爲風所壞觀音卽然站立風無柰觀音何也此戲謔三�語爾】

蓮花骨子黃泥作【葉故】金邊粉瓣觀音座蓮性拔�生觀音不惹塵大風吹落果蓮花沒處躲語風莫賣乖觀音站起來

◆榜聯◆

龍山隍祠

隍祠下殿

雲門正殿

雲門書樓

白家莊

贈王海牧

一枝堂

沈靑霞先生祠

開元寺大殿

五友齋

尊生齋

小室

正義堂

鐘樓下關神殿

戲文臺

贈某禪林

張水神

望海亭

教場關神祠

○龍山隍祠

王公險設帶礪盟存八百里湖山知是何年圖畵

牛斗星分蓬萊景勝十萬家煙火盡歸此處樓臺

○隍祠下殿

表裏金湯卽擬黃河如帶泰山如礪而國以永存歲歲禴臥龍瑞艸

贊襄天地要使雨不破塊風不鳴條而人皆安堵家家馴埜鹿標枝

○雲門正殿

舉世間以日月燈方能顯相乃知六根六塵六識幻妄之由消礙入室何異散一漚於海

在谷中見牛羊鹿時出成羣可證小乘大乘上乘接引之品超凡躋聖莫令虧九仞爲山

○雲門書樓

月色印牀乃心境凡塵一掃

溪聲到枕正浮生大夢初醒

○白家莊【燕京義冢扁曰東越義莊】

義利關頭三岔路乾坤窩裏一家人

荷鍤任穿埋何必南枝方宿鳥

脫驂先故舊且於東越試眠牛

○贈王海牧【王善剞劂先生之門人】

有迹傳靑簡無名入黨碑

○一枝堂【先生自居迫近郡學】

宮墻在望居三卜天地爲林鳥一枝

○沈靑霞先生祠

公道自然明日月忠臣何意祀春秋

○開元寺大殿

擅爲祝釐之重暫集衣冠劍佩盡宜齋沭焚修況前臨芹沼後倚花封並稱髙山仰止念錫檀家搬柴運米觸目皆證果圓機切莫向糟丘畔時酣花鳥醍醐看天堂立登笑地獄枉設

寺當輻輳之廛則凡濕化胎卵未免屠沾駔馬﹖會若故殺養生因貪恣狡便墮湼海無邊今禪林輩暮皷晨鐘何下非醒人木鐸但能於枕一上常見釁牛觳�許今朝入市與昨日不同

○五友齋【松竹梅蘭並主人】

松竹梅蘭四君子落落孤標誰可入儂朋友社笑譚詩酒一老夫寥寥寡合自應爲爾主人翁

○尊生齋

細讀襄王始信等浮雲富貴

忽疑莊子何緣又捨魄鳶烏

○小室

閉門畱野鹿分食與山雞

○正義堂【書白家莊後】

魄葬此魂無不之吳札樣傳今越冢

民同胞物吾與也北邙意合古西銘

○鐘樓下關神殿

鐘閣爲鄰追蠡承銜靈響護

郡山作主臥龍重待美髯來

○戲文臺

四美具二難並人政好逢場作戲

千金多一刻少天何不轉夜爲年

○贈某禪林

春風大眾迷花雨夜壑孤藤看佛燈

○張水神

舟楫顚危魚龍出沒賈客但放膽以須素患難行乎患難

平生忠義今日風波神明直舉頭如在叫一聲立應一聲

○望海亭【龍山頂前郡守洪公先書首句沈吟無偶先生適至因令成對大快稱賞】

放眼千山外無言一笑中

○教場關神祠

遺恨在偏安未了蛟龍池上雨

棲神鄰教閱如聞泥馬夜來嘶

◆燈謎◆

他字

佯字

洲字州字

蜜蜂窠

竹簾

走馬燈

秦字

卜字

半邊銅錢

一﹖

井字

■﹝冫昜﹞字

用字

孕字

田字

做影戲

黃蜂

燈球

花燈

帳偶

放鷂

銃楔

呆字

觚不觚觚哉觚哉

傘

皇歷

筆

酒牌引

○他字

問管仲

○佯字

何可廢也以羊易之

○洲字州字

三點水六點水稱呼同左右異

○蜜蜂窠

放之則彌六合收之則退藏於蜜

○竹簾

不用刀只用篾勒碎風劈破月

○走馬燈

但見爭城以戰不見殺人盈城是气也而反動其心

○秦字

二畫大二晝小

○卜字

上又無畫下又無畫

○半邊銅錢

四書一句不能成方圓又骨牌名天地分

○一﹖

曲牌名一个【�畵眉】骨牌名一个【八不就】俗語一句【撇脫】又一句【忘八】

○井字

四十八个頭

○■﹝冫昜﹞字【古人名二个】

曾點成湯

○用字

上有可耕之田下有長流之川一月復一月兩月共半邊一共六口兩口不團圓

○孕字

先寫了一撇後寫了一畫

○田字

四山縱橫兩日綢繆富是他起腳累是他起頭

○做影戲

做得好又要遮得好一般也號做子弟兵有何面目見江東父老

○黃蜂【如夢令】

舞處腰肢纖瘦繡處金鍼斜透歸到洞房中羞見蝶雙鶯偶知否知否命裏生獨守

○燈球

六个姊妹閒要搭起秋千一架髙燭照紅妝多在星前月下春夜春夜處處柔腸牽掛

○花燈

四面笙歌鼎沸兩腳何曾著地只爲有情人遠在碧雲天際迢逓迢逓流盡兩行珠淚

○帳偶

有大人之事有小人之事一人之身而百工之所爲備吾聞其語矣未見其人也

○放鷂

孩兒意只爲功名半張紙臨行時慈母手中鷥費幾許只要去扯不住不愁你下第只愁你際風雲腸斷天涯何處

○銃楔

有放心而不知求方寸之木可使髙於岑樓

○呆字

出自幽谷遷於喬木

○觚不觚觚哉觚哉

四个角四个﹖頸上一个安得巧兩个尾巴象者少似老非老似考非考似弋非弋似找非找

○傘

開如輪斂如槊剪紙調膠護新竹月中荷蓋影亭亭雨裏芭蕉聲肅肅晴天則陰陰則晴二天之說誠分明安得大柄居吾手去覆東西南北之人行

○皇歷

模著無節看著有節兩頭冰冷中間火執

○筆

少年發白老年發靑有事科頭無事戴巾

○酒牌引

錢之名號若形若文字若隱語若象物若攺年蓋自葛天軒轅【非有熊氏也】尊盧氏曰幣始以至於今所呼曰板兒棍兒而猶未知所終也殆百紙不可了尢瑣者漢武新莽隋唐間志也諺云財壓當行勢壓奴僮語若墮駔儈然與貨殖篇什則下之百則役之及子輿氏所稱小役大弱役彊皆天也之旨何殊哉終身爲魚而求避濕無之也臯陶謨曰載采采微哉之哉庶哉博徒譜錢四十某增十有八與酒徒共之其事則焦革畢卓其文則謔抹子曰其義則某糟粕之矣

自半錢至萬萬錢止

半錢半輪殘月掩塵埃依希猶有開元字想見淸光未破時買盡人間不平事【毘陵女子李氏詩】

一錢淸風明月不用一錢買【李白】

二錢一夜水髙二尺彊數日不可更禁當南市津頭有舩賣無錢卽買系籬傍【杜子美詩】

三錢唐項仲山淸甚每飲馬渭水輒投三文

四錢賣油翁弄巧取錢置胡盧乃反臂於肩上取杓油注錢口如綫注畢而錢四邊不濕

五錢豹皮下取五文錢買爪

六錢臣愚以爲朝廷旣取六色錢雇役此最良法

【蘇東坡奏】

七錢【攺王衍等】

八錢趙■﹝亠兄﹞國疏云湟中谷斛八錢糴若干斛則羌人不敢少動

九錢每恨陶彭澤無錢對菊花如今九日至自覺酒須賒

十錢兩束焦薪僅十錢雪深泥凍自堪憐市城不念淸狂瘦盡日廚頭不斷煙【淸狂郭詡詩】

二十錢計然曰夫糴錢二十則病農病農則艸不辟【越絕書】

三十錢才名三十年坐客寒無氈頓有蘇司業時時與酒錢【杜子美詩】

四十錢烏紗巾上是靑天檢東酬知四十年自笑平生臂鷹手挑燈自送佛前錢【司空圖】

五十錢郝子廉一介不取過姊家飯密畱五十錢席下而去【風俗通】

六十錢諭希學淮關志凡船梁頭滿八尺稅錢六十文

七十錢蒼茫城七十流落劍三千月分梁苑未來給水衡錢【杜子美詩】

八十錢孟康注國語母子錢云錢重爲母輕爲子若市八十錢物以一母當五十以子三十足之

九十錢計然曰夫糴錢九十則病末病末則財不出【越絕書】

百錢手拄一條靑竹杖眞成自掛百錢遊夕暘西下山更好深林無人不可畱【黃華老人王廷筠書傳不知誰作】

二百錢唐永徽以後海內富庶絹疋二百錢【一書生另詳】

三百錢速宜相就飲一斗恰有三百靑銅錢【杜詩】

四百錢天有所短錢有所長四時行焉百物生焉【魯褒錢神論】

五百錢五百靑蛈兩家缺赤洪厓打白洪厓【丁渭詩】

六百錢劉寵召入有五六父老人賫百錢送之

七百錢唐制職三班月俸七百錢羊肉半斤

八百錢齊俗尙烏紗巾家家踴貴其一家特榜其門曰本家每頂只賣八百文【小說艾子】

九百錢和凝問馬道靴價道徐舉左足曰九百凝怪巳靴直倍之方罵其委買者道徐舉右足曰此亦九百

千錢一日一錢千日一千繩鋸木斷水滴石穿【張詠�盜錢者詞】

二千錢漢法卒更無常人疊爲之貧者欲得顧更�而當更者因出錢顧之月二千

三千錢孟嘗客三千邑人不足使人出錢��【本傳】

四千錢東坡與少遊書每月朔取錢四千五百畫爲三�塊掛屋梁上每旦用畵義挑一塊用之餘者以備他用○注似月所用錢不過四千也

五千錢惡少王力奴以錢五千召黥工於胸腹刺湼山亭池榭艸木花鳥無所不備【酉陽雜俎】

六千錢官作旣有程煮鹽煙在川自公斗三百轉致斛六千

七千錢唐開元後米鬥錢七千【食貨志】

八千錢計然曰夫糴錢上不過八千則農末側利【越絕書】

九千錢杜祈公曰我致政後必買小駟直八九千錢者著麄麻衫跨而入市看盤鈴傀儡

萬錢何曾日食萬錢猶云無下筯處

二萬錢劉延之送淵明二萬錢悉付酒家稍就取飲【本傳】

三萬錢孫之翰人饋石硯云直三十千呵之得水孫曰日�水��止直三錢還之�������造貢茶每片直四萬錢

����褚遂良問虞監曰吾書何如永師虞曰聞永一字直五萬錢公豈得此【攺陶谷夢少時換服】

六萬錢汝陽三斗始朝天張旭三杯艸聖傳左相�興費萬錢

七萬錢北魏宗室元誕鎭齊所遣采藥僧還問外間有何語曰但言王貪誕曰齊州七萬戶我到來一家未得三鬥錢何貪也

八萬錢唐髙祖入長安民間行綫環錢積八九萬

猶不滿斗斛【食貨志】

九萬錢蔣潛路遇爛屍每鳥集啄則屍頭見一小兒驅之蔣迫視之則所簪者通天犀也後入王武岡家得錢九萬

十萬錢張延賞爲度支欲辧出一冤獄誣者恐再三帖潛上錢十萬文張曰錢過十萬可以通神竟停�○�昌黎捨錢十萬登黃陵廟且作碑文

����顏公二十萬盡付酒家錢興發每取之��������知雒陽至格殺主家僮光��������從令人按項亦不倒賜錢三十萬呼爲���

四十萬錢郭元振爲太學生家送錢四十萬有言�世未葬者貸之不問名姓○崔郊右婢賣與某淂錢四十萬云云

五十萬錢曹彬下江南還上吝使相之賞乃賜錢五十萬彬曰好官不過多得錢耳

六十萬錢大蘓與楊元素書聞仕郎中子欲賣刑

湖莊子直六十萬�只要若干【蘓全集】

七十萬錢唐宰相王涯女乞錢七十萬買一玉釵涯拒之曰一釵七十萬此妖﹖﹖物也

八十萬錢臣聞熙寧中蘇杭等州莩死者凡八十�邇者年饑更倍熙寧乞賜上供錢應副【大蘓奏議】

九十萬錢王仲舒觀察江西西道奏罷搉酤錢九十萬【昌黎選墓志注一�云九十萬��】

百萬錢�毅家無���儲樗蒱一擲百萬�����������得備���拜�﹝下佚﹞

徐文長逸稿卷之二十四終

