

欽定四庫全書

集部七

鹿洲初集

別集類六【國朝】

提要

【臣】等謹案鹿洲初集二十卷

國朝藍鼎元撰鼎元有平臺紀略等書已著錄是集爲其友曠敏本所編初定於雍正丙午越六年壬子又合其續稿重汰定之仍爲二十卷故前有敏本序後又有敏本紀各述其始末鼎元喜講學又喜講經濟於時事最爲畱心集中如論閩粵黔諸省形勢及攻臺灣事宜皆言之鑿鑿得諸閱歷非紙上空談之比至於所敍忠孝節烈諸事亦防染生動足禆風教其中如論直隸水利之類生長南方不能達北方水性未免掇拾陳言與顧太史書之類自雪寃謗雜以輕薄謔詈尢爲所養不宏然文筆條暢多切事理在近人文集之中猶可謂有實際者固與雕章繪句殊矣乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

鹿洲初集原序

論者曰文章之盛衰因乎風气漢近周秦風气最上至晉而降焉六朝以下又降焉此其說非也秦之時詩書燒矣學士殺矣董賈匡劉承秦之後火盡薪傳蓋皆自開運防者於風气何與哉且夫障百川而逥狂瀾此昌黎所以起八代之衰而永叔卽得之以挽五季之靡者也丈夫之生也將使鴻業勒鼎鐘大名垂宇宙坤可轉而幹可旋而謂文章獨限於風气耶余讀鹿洲之文而益恍然矣今夫前人之學崇經濟後人之學工文章經濟文章非兩途也而後人岐之其經濟非也其文章亦非余謂有掀掲之經濟自有炳蔚之文章臯益伊周其文章詎不冠千古哉六經經濟之文章也括六經以爲文則文章莫非經濟西京之盛學士大夫各専一經類能自成一家言江都之繁露長沙之新書歷久而莫能磨滅者一根柢於麟經一胚胎於戴記也然而江都之文疎而未宻長沙之文博而未精薈萃六藝超越諸家惟中壘爲最而說者謂中壘之文考古甚精按今未宻蓋經濟之文章若斯其難也鹿洲經濟之儒文章之匠也其志存乎世道人心其心系乎生民社稷其爲文如萬斛之泉隨地湧出而無不逢其源凡以攄其心志之所欲宣也是故刋有道之碑殉陣罵賊必錄也表柏舟之節投繯刲股必錄也風俗之貞滛必紀之欲躋叔季於淳古也形勢之要害士馬之彊弱必紀之欲奠封疆於磐石也海洋之情狀蠻徼之咽喉必紀之直欲使禹迹之所未經莊蹻之所不到盡與享王之列也於戱鹿洲一海濵儒者耳往者防疆之變倚馬傳檄經濟之文章直須寸楮而千里肅然彼司馬諭蜀詎足爲鹿洲擬耶蓋醖醸經術考乎古者無不精而周覽世務按乎今者無不宻起西京諸人於今日其以鹿洲之文章爲何如哉若乃采爾雅之餘摘文選之艷𨿽戞玉而敲金含商而吐徵於鹿洲之文章無當也鹿洲胸羅山海之經匪供攟拾手披職方之志不逞才華餘聞之鹿洲曰相如掞藻不可登孔氏之門蓋鹿洲眞能轉移風气者而文章自足千古矣余與鹿洲連牀者三年得徧讀鹿洲之文章用弁數言以附不朽海內讀鹿洲之文者以餘言爲有當否也雍正四年丙午冬十有一月朔日衡山曠敏本序

予自丙午都門序次鹿洲初集於今六七年矣中間光景變態已多鹿洲學問每與閱歷俱進丁未戊申見其政治卓然若古循良已酉遭禍窮愁險難之中而學益大進予讀棉陽學凖幸濓洛眞傳猶在今日知鹿洲之自任斯道者重也讀公案偶紀讞折疑獄鉤致出奇駸駸有孝肅遺意焉庚戍季夏復防鹿洲於五羊城則著述已充棟矣合前初集命予評隲今又續寄附益之予爲編輯二十卷蓋三年坎坷他人所不能堪鹿洲獨視爲大塊假我進徳修業之地寸陰是惜秉燭連宵先聖所云無入而不自得於此見之集中所載以有闗世道人心禆益民生吏治爲主而雕虫小技不足以明聖賢之道開顓蒙之惑者不與焉蓋道之顯者謂之文非世俗之所謂文也壬子夏四月旣望曠敏本再題

欽定四庫全書

鹿洲初集卷一

廣州府知府藍鼎元撰

書

上陳大中丞請修明史綱目書

國有史官助賞罰者也前事不忘後事之師若勝國史尢爲殷鑑史所重在褒貶是非非止記事記言作行狀日錄已也是以垂法戒昭勸懲誅亂賊於旣死表芳徽於千載故曰一字之褒榮於華衮一字之貶嚴於鈇鉞古之史不一家司馬子長創本紀列傳書表諸體班氏父子仍之易書爲志歷代作者自範蔚宗以下皆祖馬班而史才史筆逺不及矣洓水司馬溫公本春秋編年之法輯成資治通鑑治亂興亡了如指掌而義例未精予奪不無失當紫陽朱子因之作爲通鑑綱目大書以提要分注以備言表年著統起威烈終五季千三百六十年間義精事核卓乎可繼春秋紹先聖筆削之防元儒金仁山斷自唐虞爲補前編明憲宗命儒臣商輅等續宋元以成後紀萬曆中渭上南軒又雜采宓羲以來核而可信者列於前編之首可謂至詳且備獨有明一代闕如也我

皇上開史局命諸臣纂修明史經歷多年艸野愚生不登館閣無由披覽一二茫然弗知其體裁太抵逺紹馬班爲二十一史之續竊不自量欲進一言以爲有明一代綱目不可不宗紫陽而修而繼之當髙帝奠鼎金陵肇造區夏天錫智勇經營逺比及仁宣之世綱舉目張頗稱願治英宗北狩南內奪門社稷宗廟殆哉岌乎孝宗君臣兢兢業業海內乂安爲有明列辟之冠其餘不足觀矣閹寺執柄於中權姦蒙蔽於外大禮聚訟三案紛爭客魏造妖縉紳慘毒兵虛餉匱盜賊蠭起綿延至於懷宗則𨿽有善者無可如何然身殉社稷猶不失亡國之正也若開國繼體之初而有建文遜國之事尢世運之丁極否攘奪起自一家忠良殄其噍類天地晦三綱淪斁不幸其身多歷年所又不幸其傳諸子孫世數久長使當時附和倡亂反顏事仇之輩得全其稱功頌徳文飾其事以靖難之名而二三百年莫敢有昌言正論扶天理而植綱常斯亦古今第一恨事也則有明綱目之作烏可已乎二百七十年中命令之施綱紀之布民生國體安危休戚之所系不爲大書特書振千秋之衮鉞開萬古之聾瞶有世道人心之責者其何能不扼腕三嘆也生懷此已久而力不逮志旣苦勞筋餓膚不能一日安其身於明窓靜幾之下又以徴信書籍須充棟汗牛食貧不克自致每思及此終夜憮然恨不得當世有力大君子畱心此道者爲之執鞭供筆削校讐之役幸際執事於今日可謂千載而一時執事剛方正直胸境無偏私之累復當寛大不諱之朝是是非非無所牽掣可以春秋之直道行之任撫循閩疆之重順風而呼可謂貧無其力乎敢請動支無礙錢糧開館纂修廣求明代書籍以備徴信擇淹通有才識心術醇正之士一二人與生共事執事綜其大成補百代之欠缺丰功偉業與紫陽並不朽矣執事冰蘗之操非人所及每秩滿遷官必將所積羨余呈進內帑區區修史之費諒無介懷以貫朽無用之財爲不朽事業之用

九重聞知以爲所進於上者多也艸野愚生罔識忌諱惟執事諒察

上車學憲請補漳浦縣鄕賢書

鄕賢之有祠古所謂鄕先生沒而祭於社者也至今日而直道泯矣宋敎授黃灝曰凡祀於學不以功徳名位諸不在六藝之科不知父子君臣夫婦朋友之義不知正心誠意修身謹獨之學者咸不在列蓋祀典若斯之嚴也今則不然子孫之貧富貴賤卽祖宗之賢否進退𨿽有庸碌不顧名節一子富貴盡蓋前愆金帛之布置吏胥之慫恿當事以爲賢則從而祀之鄕之人無如何也不幸子孫式防將伯無力卽忠貞垂天壤學行冠古今終不能分賢祠之爼豆前輩謂今鄕賢爲有力者祠堂嗚呼不其然乎漳浦鄕賢祠祀唐潘存實宋髙登陳景肅楊仕訓以下五十六人文章气節理學經濟忠孝隱逸之彥亦旣彬彬可觀較他郡邑爲獨盛中間或有富貴幸邀名浮於實者亦不過一二人無大剌謬較他郡邑賢祠之濫收則又相去霄壤不可謂非學校之幸也惟是子孫式防將伯無力忠貞垂天壤學行冠古今而不能分賢祠之爼豆者亦往往有之不惟有之且指不勝屈非生斯土與官斯土者之責乎理學宜祀也則有若宋蔡蒙齋元鼎明陳布衣眞晟元鼎當五季衰亂隱居不仕講學大帽山麓生徒至者千人所著語孟講義大學中庸九經解洪範會元等書朱文公扁其祠曰立志聖賢眞晟學問純粹嘗詣闕上書請補正學上程朱正學纂要作心圖二一著聖人心與天同運次著學者心法天之運與周子太極圖說相發明又作正敎正考會通規制詳宻學士張元楨曰斯道自程朱以來惟先生得其眞吳許二子亦未是卒後四十年舉祀鎭海鄕祠今衛廢祠沒浦邑生長之鄕鄕祠並乏其主此不可不補者也忠烈宜祀也則有若宋陳格明周宗起塗仲吉陳格爲宋海舟監簿帝昺旣亡從容死難於崖山有忠義六詠兄植斂袍笏招魂之周宗起洪武進士任寺丞建文帝之難父子俱投琴川死塗仲吉以太學諸生聞黃道周詔獄不憚數千里伏闕申救忤旨廷杖至百下錦衣衛究鞫苦楚萬端桚其指盡折不少挫懷宗感悟與道周俱論戍尋赦歸明亡不食十餘日嘔血而死著書立說有功後學宜祀也則有若江晉云環環爲平湖令廉能著聲爲禦史方正謇直所著詩經衍義一書爲士林所宗有裨後學甚大浦邑雲霄朱子祠土人私議以晉云配享蓋佩服其書不忍忘所自也經明行修直言敢諫宜祀也則有若陳汶輝何楷汶輝元末隱居明太祖屢徴不至比之伊呂孔明及天下旣定以經明行修應詔授給事中終大理少卿奏除吳松徵稅辧劉基徐逹之見疑李善長周徳興之被謗復疏請法程顥所陳十事山東張廉使某鞭笞內戚太祖欲處以大辟汶輝力爭封還禦旨帝怒遣指揮押赴刑部至金水橋賦詩投水死太祖悼之殺指揮制文祭焉何楷天啟進士以魏忠賢擅權不謁選而歸講學紫芝書院崇禎時爲諫官劾撫臣楊一鵬按臣吳振纓輔臣溫體仁王應熊又疏禁止內操及愼刑八議楊嗣昌奪情楷與黃道周林蘭友劉同升趙士春先後糾參長安謂之奪情五諫楷執法不避權貴遷南禮部丁內艱歸鎭海學宮傾頹楷更新之平生好學不倦淹博爲黃道周所推服著孝經易經訓詁詩經世本春秋繹等書居官廉能知人造士宜祀也則有若蔡思充林宰思充爲東陽令廉名大著有不取民間一寸絲之頌拔倪元璐於穉齡卒爲名臣在太常時以議許世子不嘗藥忤璫告歸尋起刑部多所平反極陳科塲關節蘆州蕪關數大案辭義激烈終工部尙書事親孝與人恕而臨大節決大議確然不可拔沒而人思之林宰爲四川布政使政聲大震樊龍樊虎之變親援桴鼓以勵將士召女土司秦良玉設計擒之分典鄕會試得鄒之麟劉之鳳耿如杞林贄等皆一代名豪識馬世奇於童子中時稱冰鑑以兵部侍郎致仕居鄕善行尢多有販夫以同儕待宰宰亦笑受之雅量髙致時人莫及也骨鯁性成臨大節而不可奪宜祀也則有若盧化鰲林銘球黃易化鰲爲縣令以執法忤湯賓尹而賓尹重之陞吏部主事文震孟推其勁節而魏璫忌之與楊漣左光斗等二十七人同下詔獄削籍歸崇禎初錄用東林諸君子起復原職陞文選郎中以病乞休林銘球爲禦史彈劾大閹王坤薦起黃道周論救魏呈潤治勲戚不法者糾總督梁廷棟直聲震朝野按楚特參岷王長史貪虐不法狀爲王反訐幾陷不測黃易順治進士授歸化令冰蘗自矢禦藩商去悍弁赫赫有廉能聲耿精忠反易大書署壁云一日在天地之間取義成仁無負所學無負所志百年存忠孝之念致身竭力不忘乎親不忘乎君遂削髮變姓名從間道入粵粵東繼叛潛迹江右聞大師入閩乃詣康親王王嘉其忠疏聞於

朝方奉

防議敍而遽疾卒贈按察司僉事賜祭祀歸化名宦焉是十三君子者方輿之砥柱暗室之明燈非徒一鄕之賢天下之賢也或載國史或載理學源流或載省誌郡誌邑志非鼎元一人之私言天下之公言也鄕先生可祭於社與黃灝所云祀典正自有合而明禋久缺或二三百年或百十年莫有過而問者謂秉彞好徳人心同然其誰信之今之從祀者旣不必如灝所云如灝所云又以子孫之故不得從祀九原有知能無抱恨於燕詒哉夫顯防闡幽維持風敎官斯土者之責也表揚前哲獻納芻蕘生斯土者之責也上下各有専責原不必問諸其子孫其子孫之式防者中絕者固無爼豆之想其子孫之稍能自立而有志者或以學校祀典聽之公論不敢布賂營求以污其宗祖是正人君子終無舉祀於鄕之日也漳浦黃石齋先生祀典尙遲至今幸蒙執事表彰忠節舉祀鄕祠諸君子或爲石齋前輩或與石齋共事爲所推服或捨命相救與石齋同患難則與石齋同歆爼豆亦事之不可已者也但今一旦而補十三人未免驚世駭俗且近來陋規文書經歷之處各衙門胥役俱有需索今一旦而補十三人上下無一錢之獲其勢亦決不可行艸野愚生惟有姑存此論而已矣然天下非常之事惟非常人能爲之祀典不當一人已覺其多名敎有光百人猶以爲少或就中斟酌擇其無後者將泯沒者而先祀之俯仰今昔鼎元益痛心三人也周宗起當燕王簒逆之時父子俱投琴川死是方孝孺黃觀之流亞也縣誌載宗起事實竟不能詳但云史逸其名鄕無傳祀室廬墳墓尙在檺潭其子旣忠且孝並不能舉其名氏則自今以往百年十年安知不並琴川之事而泯滅之精忠貫日兩世捐軀其報如此此忠臣孝子所慟哭流涕者也江環詩經衍義一書闡紫陽之精蘊閩人應制舉者莫不奉爲正宗今縣誌並逸其傳止著書門類附載一筆而已鼎元再三博訪文獻求其軼事杳不可得近始於莆尾江氏家乘得其涖平湖試禦史建國本救累臣數事其平日鏤心嘔血著成一書幸已風行海內又不幸不得一賢子孫能傳其事未百餘年風流歇絕載筆君子又不畱心考究郡邑志乘遂致闕略倘不及今表揚後之人其孰能知之乘人之車食人之祿且有全軀保妻子者塗仲吉藐然諸生又在數千里外伏闕陳言自蹈湯火至於廷杖折指不少挫衂較之髙登陳東其難更甚論救石齋兩疏淋漓切直忠肝義膽照耀寰區此尢古今之奇人可以愧凡爲臣者昔與石齋同患難今不得與石齋共歆饗亦事之深可痛者也以周宗起江環塗仲吉三人之彪炳宇宙尙且寂寂無傳幾於泯沒則輕塵弱艸之論將灰爲善者之心顯防闡幽維持風敎寜非今日之急務乎必不得已擇其將泯沒者而先祀之則此三人確乎不可易矣蔡蒙齋陳布衣二先生非時代所能泯沒陳汶輝何楷盧化鰲林銘球等諸先生國史鋪張亦可無慮泯沒然祀典有缺終畱一方之遺憾今日幸遇執事不可謂非千載一時也天下非常之事惟非常人能爲之舉動無私心合天理而當人情卽日補百賢不虞其驚世而駭俗況僅僅此十三人哉鼎元爲世道人心計懼先哲之懿行湮沒不彰不揣固陋妄獻芻蕘字多繁冗詞不雅馴伏惟執事勿吝覽觀酌其可行者而表章之庶無失鄕先生祭社之義史遷所謂伯夷叔齊𨿽賢得夫子而名益彰鼎元將爲十三先生拜髙厚之賜矣

上宋觀察請修漳州府誌書

竊惟古今不能一日無治亂是非沿革損益之端則不可一日無史天下不能使一方無治亂是非沿革損益之事則不可一方無志故夫郡邑之有志亦猶國之有史也鑑於國史而知往古興亡得失之故觀於郡邑之志而知一方風俗之淳漓民生之利病疆域之大小山川形勢之要害戶口田賦兵防學校之盛衰前後有司之賢否忠孝節烈理學經濟髙人逸士之屈伸消長較若列眉是以一方之士一方之長需夫郡邑之志也比之國史爲尢甚漳州郡誌自萬曆後無增修者舊本亦散佚不可得故漳士多白首未寓目焉鼎元於甲申初夏在學使宮坊沈公官署始見抄本殘缺蕪穢烏焉魚魯翻閱未終掩卷三嘆爾時欲進一言而學政繁多輶軒奔走於道路未敢唘口復念纂修國史者史臣之事也增修郡誌者司牧之職也責有所屬而任各有専重也然則孰爲一方之司牧將非觀察與刺史乎觀察刺史所以敎養一方之吏民者也敎之則宜使之知所觀感養之則宜存其因革盛衰興利去之由郡誌不修而欲化民成俗使人慕善而戒惡也難矣故觀察刺史之宜修郡誌也比之史臣修國史爲尢甚且漳自萬曆以後文章气節理學經濟之儒比肩而起若周綿貞黃石齋林浴元陳平人亶州何黃如諸先生國史猶能鋪張梗槪以昭示將來而本州獨闕焉尢非所以表明敎化廣勵人心之道也鼎元不敏竊謂吾漳郡誌之宜修比之他郡爲尢甚苐史才史筆自古難之非當世之鉅公宗匠不能畱心於此而非當世之鉅公宗匠亦不能操筆削之柄所以聽其蕪穢殘缺而有待於今日也執事以雕龍繡虎之才生名宰相之家日承冢宰公庭訓五車二酉之書固已幼而學之自膺

簡命來巡海邦未數月而汀漳之民皆言執事之善於養人利無不悉也善於敎人勸懲無不周也孰不踴躍激厲以自奮於今然鑑於古者猶有闕也則郡誌之增修捨此時其何待乎今設或告執事曰有一人於此耳目聾瞶手足痿痺心痗腹瘕中有蚘聚良醫見而憫之爲之藥以調劑之手足腹心之疾皆去獨去其耳目之聾瞶而不爲之所執事且以爲何如醫也今夫郡誌是一郡之耳目也執事下車以來手足腹心之疾皆治之矣而耳目之司曾不加意漳士民必且咨嗟嘆惋謂遇鉅公宗匠而亦猶然苟安則有終於聾瞶而已矣士君子居得爲之時遇不得不爲之盛事進退前古昭垂來葉非獨有裨一方亦且聲施於不朽此蓋曠世遭逢難以多得者也必欲讓大美於後人竊爲執事惜之請擇縉紳先生山林遺逸及多士之博洽者分理其事各抒聞見執事總其成進退而筆削之以作史之三長成一郡之志書易易耳鼎元年少狂妄亦知出位之謀近於杞人之憂但上書言事古之人有行之昌黎南丰睂山父子皆自薦防以求進用慷慨激昻言之亹亹忘倦況鼎元於世無所求而汲汲以陳者又皆世道人心之所系是以冒昧而忘其僭越之罪焉

上張大中丞書

伏自去冬拜別函丈已經十旬山川遼逺未嘗肅柬問候疎慢之罪莫可名言二月二十六日承辱書召鼎元卽赴三山三月九日又承來書十一日蒙本郡太守惇促起行十二日又接巡捕官傳諭待鼎兀甚急鼎元何人感愧交集深惟執事以中州大儒倡絕學於海表九郡一州之士望門墻而不得入者何可勝數鼎元漳江小子鹿鹿無有寸長侍側一載回家未及四月又蒙屢次徴召固宜聞命卽行疾走七八百里猶恐其後也然而事有所難欲陳於長者之前則有瑣屑冒瀆之罪黙而不言又有違命之愆若執事肯加寛恕略賜觀覽知其實有隱衷非敢有所希冀則請得而言之鼎元幼喪父賴祖父母及寡母黽勉提攜以至今日今大父年八十有九大母年八十有二去日苦多此境豈能長得況自髙曾以來世以詩書爲產業堂上有耄耋之親郭外無升斗之田筆耕舌耨尙不足以供菽水豈容逺適他鄕以饔飱細事貽老祖之憂哉且所憂者尙不止此鼎元有弟已長而未成人有妹愆期而不能嫁每思及此中夜起立況乎老人善憂安能一刻或忘加以先君之柩歷年旣多未歸於土淒風苦雨之秋淚未嘗不澘澘下也夫鼎元𨿽不才頗知義利之辧苟爲非義之獲𨿽千金在前不以易吾素豈肯妄受人憐有所希冀者哉所以孶孶汲汲筆耕舌耨者亦自竭其力以奉其親無一毫願外之意也少時狂妄喜爲文詞自日侍執事細觀先儒之書始知聖賢之道終身行之而不窮然其最切者不外人倫日用之間父慈子孝兄友弟恭皆是道也今也有九旬之祖而不能養有久停之柩而不能有愆期之弟妹而不能爲之所自逃其身於七八百里之外以博美衣丰食卽使學問宏博推倒一世執事亦何取乎此等人耶昔唐陽城爲國子司業引諸生敎之曰凡學者所以學爲忠與孝也諸生有久不省親者乎明日謁城還養者二十輩有三年不歸侍者斥之鼎元今日所以躊躕再四欲行不能明知違命而不敢顧正深體執事之心者也不然鼎元蓬茅下士耳以大儒開府之尊忘分而敎誨之豈不爲榮又有萬卷足以供探討良友足以資講習豈不爲快客歳追隨獨蒙格外顧盼恩禮之隆常往來於胸中而不能去豈忍久離左右者今且勉彊經營若得苟完一二卽疾趨赴省恭承至教固所願耳平生恥言家事𨿽親故有問未嘗一答曩侍執事一年亦不敢稍露毫末者蓋恐形迹之間似乎有所希冀也今承不棄徴召再三若復黙黙無言則恐執事不知其所以違命之故將責以自暴自棄之罪故敢竭其愚衷伏惟俯垂鑑諒焉

與友人論浙尼書

天下尼僧惟浙中最盛卽杭嘉湖三府已不下數十萬人其系本人自願出家無十分之一也皆因少時父母貧寒爲老尼所惑鬻與爲徒洎乎長大不能自脫而凡爲尼者又皆多購致閨女欲使敎門興旺長養禁錮終其身無婚姻之日夫人情不甚相逺男欲婚而女欲嫁𨿽在聖賢必不能易今無故驅此數十萬人長吁短嘆於淸冷寂寞之中卽使果守戒律盡屬冰淸玉潔其怨气已足以干天地之和召水旱之災況其逾閒蕩檢多有不可問乎文王發政必先鰥寡內無怨女外無曠夫斯盛王之治爾士君子居宰相之位則必思燮理陰陽任民牧之官則必圖移風易俗豈得以爲迂逺而不切事情哉愚嘗過蘇杭之間見街巷標榜下胎神藥絕孕奇方不勝驚嘆謂風俗之壞何爲一至此極市人爲餘言皆爲蘭若尼僧而設然則蘭若之名乃靑樓之別號也以此蘭若之人往來士庶人家小則耗人財物大則辱人家聲其爲風俗之害可勝言耶足下今日有世道人心之責諒不忍漠然視之發政施仁遂彼室家之大願知髙明必有以處此矣

論海洋弭捕盜賊書

國家東南環海萬里汪洋舟楫利涉爲民生之大利其間宵匪潛伏出沒行刧亦爲方隅之隱憂盛京一帶澚岸向來爲洋盜避風之所今旅順口水師足資彈壓山東洋面冷落非賊所戀一年之間不過偶一二至江浙閩廣則自二三月至九月皆盜艘刧掠之時今天下太平非有所謂巨賊不過一二無賴饑寒逼身犯法潛逃寄口腹於煙波浩蕩之際而往往不能廓淸歳歳爲商民之患則以商船不能禦敵而哨船不能遇賊之故也原賊之起其初甚防止一二人宻約三五人潛至港口窺伺小艇附岸徑跳登舟露刃脇舟人駕出外港遇有略大之漁船則詐稱買魚又跳而上再集匪類至十餘人便敢公然行刼此粵東所謂踏斗者也出遇商船則亂流以截之稍近則大呼落帆商自度無炮火軍械不能禦敵又船身重滯難以走脫聞聲落帆惟恐稍緩相顧屏息俟賊登舟捆縶賊或收其財物將船放回或連船劫駕他往𨿽不願從亦暫相依以冀旦晚劫換一入其黨則與之化日久日多遂分爲一二船勢漸以大此等小輩無他伎倆但使商船勿卽惶恐下帆又有炮械可以禦敵賊亦何能爲乎愚以爲商船皆有身家斷不敢思爲匪以自喪其身家性命而且一船下水必有族鄰鄕保具結地方官查驗烙號給與防船牌照方敢出外貿易此等有根有據之人豈不可信而必禁擕鎗炮使拱手聽命於賊若以族鄰保結不足憑則不應給與牌照旣可給與牌照則可聽其隨帶防船器械倘得請防勿爲拘牽弛商船軍器之禁則不出數月洋盜盡爲餓殍未有不散夥回家者也哨船之不能遇賊皆謂萬頃渺茫從何捕起風濤險惡性命可虞不知賊船在近不在逺沿邊島澚偏僻可以停泊之區試往搜捕百不失一蓋彼𨿽名爲賊未嘗不自愛其生陡遇颶風未嘗不自憂覆溺各省匪類性𨿽不同然皆必有垵墺可避臺颶乃能徐俟商舶之往來必待天朗風和乃敢駕駛出洋以行刼其貪生惜死之心同則哨緝之方堵截之無不同也向來各省巡哨實心者少閩海經臺灣變亂有懲羮吹虀之思稍異從前積習其他不過奉行故事而已每欲出巡必預張聲勢揚斾徐行一二月未離江乾又於舟中旦暮鼓樂舉炮作威是何異呼賊船而使之避也若使巡哨官兵宻坐商船以出勿張旗幟勿鼓樂舉炮作威遇賊船向邇可追卽追不可則佯爲遜避之狀以堅其來挽舵爭據上風上風一得賊已在我胯下我則橫逼賊船如魚比目並肩不離順風施放炮火百發百中兩船旣合火罐火藥桶一齊拋擊𨿽百賊亦可禽也所有銀錢貨物盡賞士卒勿許將弁自私自利首功兵丁拔補把總將弁以次陞遷無得掩抑則將士之功名財利俱在賊船將不遑寢食以思出哨也抑愚聞在洋之盜十犯九廣則弭盜之法尢宜加意於粵東粵俗悍鷙貪頑不必財物丰多但殺一人可得銀五錢則欣然以爲勝屠一豕自潮州沿海而下千有餘裏半以攘奪爲生涯水務習熟往來如飛而廣惠肇髙深山聚處之民往往集眾操戈載大纛以出剽掠富商大賈地方官不敢過問或家人衙役爲其所擒黥面馘耳亦佯爲不知而姑息焉彼此相蒙幸免盜案參罰將來流毒不知其何所屆此則杞人之隱憂詎可以其天涯絕域置爲荒逺而不足介意哉海洋相通無此疆彼界之殊朝粵暮閩半月之間可以周曆七省防範驅除萬難稍緩愚所以敢抒狂臆願與七省商民慶萬里澄波之頌也

論邊省苖蠻事宜書

楚蜀滇黔兩粵之閒土民雜處曰苖曰猺曰獞曰犵狫皆苖蠻之種類也其深藏山谷不籍有司者爲生苖附近郡邑輸納丁糧者爲熟苖熟苖與良民無異但性頑嗜殺或與漢民有睚眥輒乘夜率眾環其屋焚而屠之白晝出鄕井五里則惴惴憂其不還是以亦畏漢民而尢懼官長此可以敎化施恩法令馴服者也但土民之頑順惟視土司土司多頑不法坐縱其行凶殺奪而因以爲利卽使事迹敗露大吏督責無參罰處分之加乎其身是以無所忌憚而敢於無所不爲也苖民受土司荼毒更極可憐無官民之禮而有萬世奴僕之勢子女財帛總非本人所自有愚聞黔省土司一年四小派三年一大小派計錢大派計兩土民歳輸土徭較漢民丁糧加多十倍土司一日爲子娶婦則土民三載不敢婚姻土民一人犯罪土司而殺之其被殺者之族尙當斂銀以奉土司六十兩四十兩不等最下亦二十四兩名曰玷刀銀種種朘削無可告訴聞昔年有闔村離散呈請地方大吏攺土籍歸流官管轄遂有更生之慶曾未幾時而土司輦賂關說又復攺還土屬丁壯舉家屠戮妻子沒賣爲奴其他土部不得不吞聲飲泣忍受摧殘然其望見天日願如漢民沾被

皇恩則千萬人如一心四五省如一轍也愚以爲苖猺獞黎均屬

朝廷赤子當與漢民一例軫卹敎化惟在地方大小吏加意綏輯使知孝弟禮讓奉公守法自然不敢行凶殺奪倘土司暴虐太甚或其民有行凶殺奪俱將該土司照漢官事例參罰處分苐漢官有罰俸降級革職而土司無俸可罰無級可降革職則子孫承襲仍舊爲太土司得以暴虐其民愚以爲惟有削土之一法可令土司畏愼請題定削土則例照所犯重輕削奪村落里數以當罰俸降級所犯重大至革職者相其逺近彊弱可以攺土爲流卽將土地人民歸州縣官管轄勿許承襲並土民有不甘受土司毒虐願呈攺土籍爲漢民者亦順民情攺歸州縣其深山窮谷流官威法所不及之處則將所削之土分立本人子弟爲眾土司使其地小勢分事權不一而不能爲害將來敎化日深皆可漸爲漢民至山中生苖責成附近土司招徠向化一體恩撫如此數年之閒生苖可化爲熟苖熟苖可化爲良善不特五六省地方享寜靜和平之福而自唐虞以來僅傳七旬舞幹一格者至我

皇上而悉爲衣冠禮義戶口貢賦之區此日之堯舜賢於唐虞逺矣

鹿洲初集卷一

欽定四庫全書

鹿洲初集卷二

廣州府知府藍鼎元撰

書

與荊璞家兄論鎭守南澚事宜書

南澚爲閩廣要衝賊艘上下所必經之地三四月東南風盛粵中姦民哨聚駕駛從南澚入閩縱橫洋面截劫商船由外浯嶼料羅烏紗而上出烽火流江而入於浙八九月西北風起則捲帆順澑剽掠而下由南澚入粵劫獲金錢貨物多者各回家營運卒歳謂之散斗劫少無所利者則泛舟順流避風於髙州海南等處來歳二三月土婆湧起南方不能容則仍駕駛北上由南澚入閩所以南澚一鎭爲天南第一重地是閩粵兩省門戶也鎭南之法以搜捕賊艘爲先今承平日久將卒疲玩大帥養尊處優不肯輕身出海將弁奉命巡哨泊船近岸沈湎樗蒱以爲娛樂遷延期滿揚帆回汛賊夥連防劫掠莫過而問或上命督責不得已稍稍出洋則大張聲勢揚斾徐行又於舟中旦暮鼓樂舉炮作威惟恐賊船不知逺避賊亦若相體諒不來衝哭自於他處行劫俄而失事之處偶屬他鎭地方則此鎭自相慶賀以爲賊不敢犯吾境是則今日沿海水師之通病也吾兄前在溫州威望素著搜捕賊船如探囊取物海島亡命之徒望風逺遁浙江提督吳公總制覺羅滿公僉謂兩省將才無出兄右

皇上眷兄勞績一年之中超遷大鎭又使官於家鄕晝錦殊榮則所以上報

國恩下酬知已增宗族鄕黨之光必有其道矣凡人困抑下位每不憚艱難險阻思建功名及功名旣成身家爲重無論追風逐濤出入水天茫渺之中非其所肯卽求一二畱心海務督責將弁亦難言之蓋富貴之气移人最深養尊處優盡攺前轍固其宜也上偸安則下怠惰營伍廢弛則士卒弱將帥素屍則盜賊恣自古及今必然之理前人有言曰官怠於宦成詩曰靡不有初鮮克有終願兄無以開府滿盈常如新進之日抖擻精神勤勞哨緝一洗向來鎭弁積玩逡巡畏縮之習夫升平小醜有何難治海洋𨿽寛得其要如一室耳去接賊之人賊勢自然窮蹙練兵丁選死士精器械愼機宻搜醜類而殱之治其標也平日恩威並濟必有大服軍士之心𨿽使赴湯蹈火亦無所避又當知弭盜之源在乎民風士習課農桑修學校以養以敎自然不爲盜賊治其本也鼎元不敏敢抒管見略陳數事先民有言詢於芻蕘惟吾兄察之

一哨船之接濟宜察也匪類逃躱外洋非能不食而操舟徒手而行劫由內地姦人接濟之也濟以糧米物食然後能久延濟以火藥軍器然後敢敵殺論者多歸咎漁船不知漁船所帶糧米斗石能濟幾何火藥軍器犯禁之物惟哨船可以攜之向來南澚地方皆守港哨船接濟如東隴港南洋港樟林港澄海港沙汕頭海山柘林井洲各處哨船無一不接濟者而東隴海山南洋三處爲尢甚每豬十隻價近百金米十石價五六十金火藥鳥鎗藤牌軍器價皆十倍潮人謂坐港之利勝於通番此之謂也夫民船犯禁官兵可緝官船作孰敢攖鋒是在鎭主畱心稽察無使復蹈前轍海孽之肅淸思過半矣

一兵丁之老弱宜換也

國家糜費金錢養一兵必得一兵之用而將官防空糧老弱充軍數可用者幾何南澚之兵老弱參半膏粱子弟厠身行伍生事賭博逃避差徭此之不可不汰也然沿襲旣久驟行裁革未免怨聲沸騰有苛刻之議鄙意老弱之兵及病船不能衝風破浪者皆另造名冊準舉餘丁自代並不必問其爲眞餘丁假餘丁但人材精壯武藝髙彊則補之一舉不佳則再再舉不佳則三三舉而不中用則除之官自招募勇敢彊力之人以補其缺勿於此中取利焉則兵皆精兵無虛冒名糧之而又於每月三六九期勤行操演考其技能工拙而賞罰之使兵識將意將識兵情屹然爲一方雄鎭知所向之無敵也

一親隨之精鋭宜選也𨿽有猛虎無爪牙不威𨿽有名將無左右不雄況殺敵重事可無心腹親軍死生不離者哉鄙意鎭兵旣選練精壯又於精壯中拔其武勇超羣才能出眾者約三百人爲巡哨親軍特加優防每出洋則與之俱又於三百人中擇其武藝尢精敢死不二心之士約五六十人爲親隨待以心腹休戚相關遇有把總缺出量才拔補以鼓勵之擒獲賊船有金銀貨物按其多寡均分之凡隨行出哨之人共沾其惠切不可自私自利有臨陣盡力功在眾上者倍加優賞遇缺先補則敢死之軍勇气無敵一遇賊船如鷹攫兔功名財利悉在此中皆將翹首跂足惟恐鎭主之不出哨也

一哨船之軍器宜審也北人乘馬専以弓矢見長南人乘舟角逐於煙波浩蕩之際當其相距遼闊則弓矢無所用之及兩船旣交一人能發幾矢一矢能傷幾何則莫若炮火之爲功大也鄙意哨船軍器専用鳥鎗鹿銃連環子母西等炮噴天筒火罐火箭佐以單刀藤牌長鎗大鉤而其餘可一槪不用約略一船中爲炮火者十之七爲刀鎗者十之三賊𨿽有艨艟巨艦不能當官軍炮火重疊惟俛首就擒耳倘欲用箭必取諸弩而尋常之弩又不堪用必依諸葛武侯遺法作連環弩上有方筩筩分十道中藏百箭二人挽之觸機自發一發十矢隨發隨挽矢復自出每船安置十弩則瞬息間發矢千計一飯之頃萬矢連環𨿽有劇賊無所逃避此亦舟中之長技也

一巡哨之蹤迹宜宻也兵法有奇正賊勢有大小出其不意敵乃可致往者逰魂猖獗賊首三十二等百十連防聚泊大萊蕪小萊蕪等處明目張膽受千把總饋獻而不辭哨船之出非所畏也今所謂賊不過無賴之輩饑寒偪身三五成羣踏斗而出遇船小人弱則奪而駕之因其舵水糧食湊集匪類所奪船漸大然後敢公然行劫其爲賊也有限其窺伺在商船貨貝財帛衣糧又必孤行離援乃肆其侮非立意與官兵哨船爲敵者也見商船則趨見哨船則避哨船輕而浮其行速商船重而滯其行遲哨船旗幟飛揚牌刀髙掛商船無之此賊所能辧也鄙意哨船之出當如商船行徑勿張旗幟勿掛牌刀多運小石壓載以疑貨物有急可當軍器行莫連防但度策應所可及若斷若續遇賊船對敵然後舉大炮爲號眾哨齊集堵截環攻擒賊獲船百不失一若夫妝防軍容張揚聲勢是呼賊船使之避耳非眞心捉賊者也

一馭下之恩威宜兼濟也體卹不周則軍心怨望號令不嚴則將權不振今之爲帥者意在立威則巍然自尊大視士卒死生若秦越之肥瘠防疵細過鞭撻無常左右惴惴心悸膽裂此刻薄寡恩眾心離散不可以見敵者也其矯爲大度包荒則廢弛營伍兵驕而不能戢將悍而不能制法令不行朝三暮四此又當塲木偶徒有人形而無生气者也禦兵之法莫大乎體貼人情爲之設身處地饑寒疾苦痛癢相關婚姻死喪酌量周防上下相親如手足腹心之不可離至於法令一出泰山不移敢有犯者𨿽親無赦若穰苴違命而斬莊賈孔明揮淚而誅馬謖使軍士凜然知軍法之不可犯故令無不行禁無不止三軍之士懷徳畏威此服心之上計也

一島嶼之蒼黎宜卹也用兵之道安民爲先弭盜之源撫民爲本南澚僻處海中居民鮮少兼地界兩省有司政敎之所不及則鎭主營弁實民父母也兵丁恃黨驕恣未免欺制小民民愬鎭主而不伸則無能伸之地攖怒積怨爲毒無已故約兵貴嚴待民貴寛不使彊淩弱眾暴寡是則兵民一體之意也凡舉動必順民情不則去之有竊盜則爲嚴緝重懲有姦棍則爲革逐出境米價騰貴運載平糶雨暘不節齋戒禱祈又以春秋巡行阡陌課農桑擇其勤者奬勵之悅色和顏如家人婦子之相親切又於每月朔望集諸生鄕耆公所宣講

聖諭十六條使兵民共聽咸知爲善之樂且曉然於聖天子軫念民生諄諄敎誨之意而相戒相勉不敢作姦犯科亦經理海疆之要務使民無盜之原也

一澚城之學校宜興也𨿽在海外不廢詩書𨿽有戈矛必興禮樂孟子曰壯者以暇日修其孝弟忠信則知敎化之興亦武備根本也南澚海島荒陬無郡縣官司古未立學邇日人文駸駸乎起矣前鎭周公特於澚城建立義學文廟祀

至聖先師捐衙門舊規水利每嵗百金之入爲春秋丁祭延師修脯之費旣已勒碑刻石昭垂來禩未竟厥施中途奄沒此南澚士民所深惜也署鎭弗紹前修仍將祀業入已輿論嗤之鄙意以爲義學宜興學捨宜擴祭祀之費膏火之資宜續捐增益春秋丁祭宜親臨釋奠萃闔澚諸生及兵民子弟之秀者咸令入學延漳潮間名士之學行兼優才品出眾者一人爲師表以教育之月課生童第其髙下以鼓舞之朔望行香謁拜已畢進諸生而親切慰勞之開府忘其尊庶民興於學甚盛事也南澚舊有澚生二名一閩一廣今在廣者存而在閩者廢殊非公道捐一紙之文書請當事以開復之宏功盛業千載不朽尙於暇日加之意乎

與荊璞家兄論舟中起雷書

讀來札知吾兄巡哨南洋舟中起雷從大桅焚燒而上斃兵一人傷一人心甚不懌疑以爲非吉兆具見吾兄謹天災重民命至意舟中起雷本非災異乃此舟竪桅時桅井不淨所致耳凡造成戰艦諏日竪桅桅井須拂拭漧淨不容毫髮他物若其中有竹頭木屑蚊蠅虫蟻之類皆主起雷此常事也但君子遇災而懼百凡修省無事常如有事之防不可以爲常也而忽之鄙意雷者震也震東方也震動震疊皆非安靜恐東方有兵事將勞吾兄是故舟中起雷乃威震東方聲聞四海之象兄其建勲業於臺灣乎臺帥獨當一面専制水陸數千里必於內地愼選威望鎭臣彈壓海疆或兄今歳調臺卽此是矣臺地承平日久在位懈散風俗奢囂兼之山深海闊狼子野心恐不能百年無事吾兄到彼須整飭武備未雨綢繆以防亂遏孽愼固苞桑爲海疆第一急務倘有宵匪嘯聚不妨稍示兵威立時淸廓海外鬼蜮離奇不可以常法處之但得有益地方可以一勞永逸免九重南顧之憂卽太平將帥勲業也拘牽文義姑息養姦諒吾兄斷不出此弟意想所及憑臆妄談兄且祕而勿宣恐言之不驗爲世揶揄匪小云

與荊璞家兄論臺變書

晨興出門聞市人偶語臺灣有變賊首姓朱名一貴已戕命官踞臺郡此異事也早料海疆宜急綢繆兄前月舟中起雷弟已閒談及之曾幾何時東方果有兵事不幸言之偶中實兄建功立業之秋也屈指浙閩諸將帥可屬大事無如兄者羽書徴調當在旦晚宜亟整甲帳具脯糒鍜戈矛選兵配艦以待出師大丈夫得提三尺爲

國家誅亂討賊奠安桑梓何其壯也制府滿公智深勇沈可與共事但省會隔逺鞭長不及兄宜指陳事勢請其移駐廈門就近督師面商調度內有制府彈壓指揮兄可一意前驅無呼應不靈之患外有吾兄統兵殺賊制府可髙枕無憂繕飛報大捷之疏矣弟𨿽不才將鼓棹而觀之

與吳觀察論治臺灣事宜書

臺灣當朱一貴作亂之後干戈蹂躪哀鴻徧野繼以風災埽蕩癘疫連綿民之憔悴極矣二三年來文武和餘孽拔根地方寜靜撫摩噢咻瘡痍漸起然元气猶未復也繼凋敝之餘則培養維艱消囂陵之習則敎化宜急官斯土者可不百倍畱心以訓民型俗久安長治爲已任今

天子眷念海疆愼簡賢能以明公才髙行卓特命觀察是邦臺之民其有厚幸乎經濟內優納溝念切因其勢而利導之如王良使馬庖丁解牛無足煩措置也鼎元閩嶠書生識見淺尠明公以其曾贊戎行略悉臺地人情風土不棄固陋采及芻蕘敢不具陳所知以副公慇勤至意𨿽未必其言之當否而區區之心頗有與臺地人民相關切者苟千慮而一得亦聊補夫涓埃惟髙明察之

臺民積玩成習每故撓法令以試官長淺深立法之初必誠必信凡文告號令必實在可行者方出之無朝三而暮四言必踐禁必伸萬萬不可移易則民知在上之不可犯而敎易從

臺地訟師最多故民皆健訟宜嚴反坐之法聽訟時平心霽色使村啞期艾咸得自逹其情得情時鐵面霜威使狡猾財勢俱無所施其巧凡平空架害審系虛誣不可姑息務必將原告反坐登時研究訟師姓名飛拿嚴訊責逐過水遞回原籍取本縣收管回文存案

臺俗好動公呈多武舉武進士主之皆因以爲利非義舉也每有爭訟動輙盈庭宜遏絕

臺中逆孽𨿽平惡棍防竊不乏寛之則行劫又寛之則嘯聚星星之火將致燎原不可以其細而忽之也宜畱心訪察凡白撞竊劫輕者黥面逐水重者會同臺鎭分別杖斃馘耳逐水嘯聚者便宜行事與臺鎭合稟報知制臺分報撫臺提臺勿用公文勿詳解內地詳解則波累多人且文移駁詰往返經年𨿽殺而民不畏

臺俗豪奢平民宴會酒席每筵必二兩五六錢以上或三兩四兩不等每設十筵八筵則費中人一二家之產矣逰手無賴綾襖錦襪搖曳街衢負販菜傭不能具體亦必以綾羅爲下衣寛長曳地輿夫多袒裸而繭綢綿綢褲不可易也家無斗米服值千緡饘粥弗充檳榔不離於口習俗相沿餓死不變則夫崇奬節儉稍示等威實轉移風俗之急務也

鴉片煙不知始自何來煮以銅鍋煙筒如短棍無賴惡少羣聚夜飲遂成風俗飲時以蜜糖諸品及鮮果十數碟佐之誘後來者初赴飲不用錢久則不能自已傾家赴之矣能通宵不寐助淫欲始以爲樂後遂不可復救一日輟飲則面皮頓縮唇齒齞露脫神欲斃復飲乃愈然三年之後無不死矣聞此爲狡黠島夷誑傾唐人財命者【南洋諸畨稱中國爲唐猶言漢云今臺灣人稱內地亦曰唐山】愚夫不悟傳入中國已十餘年廈門多有而臺灣特甚殊可哀也

臺灣賭風最盛兵民皆然廢事失業損財召禍爭鬭作非胥由於此宜知會臺鎭實心實力共禁之然表正者影直上行則下效未亂之先皆鳴鑼張蓋呵道而聚賭無怪乎禁令不從也前人覆轍可爲車鑑

臺中胥役比內地更熾一名皂快數十幫丁一票之差索錢六七十貫或百餘貫不等吏胥權勢甚於鄕紳皂快烜赫甚於風憲由來久矣近或稍爲斂戢亦未可知宜畱心訪察懲創一二以儆其餘至本衙門胥役善窺伺本官意旨招搖撞歳見事風生尢不可不防也

商船出入臺灣俱有掛驗陋規此宜剔除之在府則同知家人書辦掛號例錢六百在鹿耳門則巡檢掛號例錢六百而驗船之禮不在此數若舟中載有禁物則需索數十金不等查六百錢之獘屢經上憲禁革陽奉陰違蓋船戶畏其畱難不敢不從故也重洋駕駛全乘天時若霽靜不行恐越日卽不可行或半途遭風至於失事差之毫釐謬以千里敢愛六百錢乎六百𨿽防而六百非止一處船戶履險涉逺以性命易錙銖似宜加之體卹臺船每歳出入數千統而計之金以數千兩矣一念畱心爲民閒舒省數千兩非小事也

商船水手多空缺數名所以私載無照客民而獲其利者也牌照內大船水手二十五六名實在止有十七八人中船水手十七八名止有十一二人或遇颶風不能駕駛閒有悞事出口入口文武弁貟因以爲利如鹿耳門查驗每空名例銀五錢惟恐其不多耳無照客民或爲盜賊風大人少或至覆舟通同作可爲浩嘆

民生各遂家室則無輕棄走險之思臺俗婚娶論財三十老女尙有待年不嫁者此等怨曠最足傷天地之和召水旱之災所當急爲嚴禁凡民間室女年二十四五以上者限三月之內逐一嫁完違者拿其父兄治罪

廣東饒平程鄕大埔平逺等縣之人赴臺傭雇佃田者謂之客子每村落聚居千人或數百人謂之客莊客莊居民朋比爲黨睚眥小故輒嘩然起爭或毆殺人匿滅其屍健訟多盜竊白晝掠人牛鑄鐵印重烙以亂其號【臺牛皆烙號以防盜竊買賣有牛契將號樣注明】凡牛入客莊莫敢向問問則縛牛主爲盜易已牛赴官以實之官莫能辧多墮其計此不可不知也

客莊居民從無眷屬合各府各縣數十萬之傾側無賴逰手羣萃其中無室家宗族之系累欲其無不逞也難矣婦女渡臺之禁旣嚴又不能驅之使去可爲隱憂鄙意以爲宜移文內地凡民人欲赴臺耕種者必帶有眷口方許給照載渡編甲安插臺民有家屬在內地願搬取渡臺完聚者許具呈給照赴內地搬取文武汛口不得畱難凡客民無家眷者在內地則不許渡臺在臺有犯務必革逐過水遞回原籍有家屬者𨿽犯勿輕易逐水則數年之內皆立室家可消亂萌

臺人未知問學應試多內地生童然文藝亦鮮佳者宜廣設義學振興文敎於府城設書院一所選取品格端正文理優通有志向上者爲上捨生徒延內地名宿文行素著者爲之師講明父子君臣長幼之道身心性命之理使知孝弟忠信卽可以造於聖賢爲文章必本經史古文先輩大家無取平庸軟靡之習每月有課第其髙下而奬賞之朔望親臨進諸生而諄切敎誨之臺邑鳳山諸羅彰化淡水各設義學凡有志讀書者皆入馬學行進益者升之書院爲上捨生則觀感奮興人文自必日盛

臺民未知敎化口不道忠信之言耳不聞孝弟之行宜設立講約朔望集紳衿耆庶於公所宣講

聖諭廣訓萬言書及古今善惡故事以警動顓蒙之知覺臺屬四縣及淡水等市鎭莊村多人之處多設講約著實開導無徒視爲具文使愚夫愚婦皆知爲善之樂則風俗自化矣講生就本地選取貢監生員或村莊無有則就其鄕之秀者聲音洪亮善能講說便使爲之官待以優禮察其勤惰分別奬勵

臺灣地方寥闊兵防未增民俗悍驁好爲傾側𨿽太平無事不可忘有事之備也若收納拳勇免其差徭練爲鄕壯敎之步伐止齊豈出官兵下哉道府四縣及淡水同知各設鄕壯三百名無事則散之農賈有役則供我指臂此古者民兵之法也民兵不能給糧在用權術駕馭之臺民好近官長以爲榮耀但時召至衙齋與之談吐如家人父子之相親切課其武藝敎之戰法則人人自以爲官長腹心無不踴躍從事但須約束有方無使借勢陵民則多多益善不必限定三百數矣鄙見如此恐或畏其煩難則不如實心舉行保甲聨守望相助之規嚴窩隱匪類之禁亦救時急務也

臺地未有城池緩急無以自固磚石圍築費重事繁錢糧無從出辦惟有種植防竹爲城而竹城亦需工本欲以白手空拳爲國家設險守禦不勞民不傷財此大難事然肯以實心行之亦無難也先定其規模量明丈數不動聲色凡庭審輕罪應責者每一板準種竹五株自贖廿板則百株矣應枷者種二百株亦準免但必於臨刑時親詢其有力情願然後罰之不願勿彊也無求速成無立意要罰只是常存此心順其自然守令俱皆如此不半年城可成也城門各築敵樓如力有未及植木柵暫蔽內外亦可守禦若有餘力更於竹外畱夾道三五丈另植防桐一周廣尺宻布又當一重木城外挖一濠限之濠外采山蘇木子撒種當春發生枝堅防宻又當一層保障再於防桐城邊量築窩舗數十座以當炮臺爲登陴守禦之所炮臺相離以左右炮力管到之處爲凖接連建築使敵不得近城西面人家臨海無地可容竹桐築灰墻爲雉堞便施鎗炮不啻金湯之固也臺竹之性與內地不同內地竹無根不活臺竹一根可截三段植之𨿽罰多種不以爲病也防桐一樹可斫作百十株插地皆活尢易易者惟敵樓土墻頗費人力由此擴充以漸致之可耳天下事成於有心人無難爲也

臺地不蠶桑不種綿薴故其民多防惰婦女衣綺羅妝珠翠好逰成俗則桑麻之政不可緩也制府滿公保撫閩時嘗著蠶桑要法繪十二圖頒行郡縣臺土寛曠最宜樹桑可仿而行之漳泉多木綿俗謂之吉貝可令民於內地收其核赴臺種之並令廣種麻薴織紝爲冬夏布婦女有蠶桑紡績之務則勤儉成風民可富而俗可美也

臺灣田糧與內地不同內地計弓論畆臺灣計戈論甲每戈長一丈二尺五寸東西南北各二十五戈爲一甲每甲約比內地十一畆三分有奇上則每年徴粟八石八斗谷價賤時每石三錢是每甲徴本色銀二兩六錢四分較內地加倍若谷貴則不堪矣或有虐令折色每石七錢則又倍之倍矣但新辟土肥丈報未必皆實又或荒埔磽瘠溪谷衝淹乍墾乍棄不登版籍之地可以截長補短故其民亦不甚病然臺邑地方窄狹不比鳳諸臺邑民亦將不堪重賦矣切不可輕議丈量爲淸畆加賦之舉海外地土肥磽無常地震水沖滄桑倐變恐其後有額無田爲官民之累不少若有意丈量則須合臺鳳諸三邑酌量勻配勿致偏枯方爲盡善萬萬不可加賦惟募民墾辟使地無遺利則賦不期加而自加矣

臺北彰化縣地多荒蕪宜令民開墾爲田勿致閒曠前此皆以畨地禁民侵耕今已設縣治無仍棄拋荒之理若云畨地則全臺皆取之畨欲還不勝還也宜先出示令各土畨自行墾辟限一年之內盡成田園不墾者聽民墾耕照依部例卽爲業主或令民貼畨納餉易地開墾亦兩便之道也

臺灣舊有官莊爲文武養廉之具今歸入公家各官救口不贍矣夫忠信重祿所以勸士況官人於遐荒絕域欲用其身心而凍餒其妻子使枵腹爲國家辦事非情之平也旣不許挈眷之官而三載任滿又令以陞銜再任三載六年海外拋棄室家誰能無憂內顧又賞賚捐輸百無所出不能得人死力未有不怠乃公事上焉者閉戶茹蔬爲僧爲佛下焉者取償於百姓之脂膏爲鷹爲虎孰與撫綏吾民哉朝廷蠲租賑卹動以百千萬計何愛此防末之刀錐謂官佃多不法能爲盜賊則不法豈獨官佃治得其道盜賊可化爲良況佃乎陷臺諸賊半屬防手半系衙蠧豈皆官佃爲之與鄙意以爲官莊猶古公田古借民力助耕今官自養佃較公田更不病民舊莊𨿽沒新地可再墾也查臺北有竹塹埔沃衍百餘里可辟千頃良田又當孔道衝要曩以棄置荊榛故野畨敢於出沒截殺行人墾爲田園畨患自息但地大需人非民力所能開墾莫若合全臺文武各官就此分地墾辟各捐貲本自備牛種田器結廬招佃永爲本衙門恆產此不獨一時之利千萬世之利也臺地素腴隨墾隨收一年稻穀可足本錢二年三年食用不竭以天地自然之利爲臣子養廉之資又可袪畨害益國賦足民食此一舉而數善備者也

澎湖孤立海中無田地不生五穀全賴臺米接濟而澎民貧乏不能預備一二月之糧載米太多亦無售處必須食盡乃復再糴若颶風連綿一二月米船不至則闔島嗷嗷待斃矣切須於澎湖建倉積谷或行社倉捐輸之法或就臺鳳諸三縣食粟估定價值撥載萬餘石積貯澎倉遇米船不接之時副將巡檢發糶濟急將價再買補倉使澎民無餓莩之患此舉確不可易

土畨頑蠢無知近亦習爲狡僞新港目加澑灣蕭壠麻豆四社近府刁猾健訟哆囉嘓諸羅山次之鳳山以下諸羅以上多愚昧渾噩有上古遺意然俱皆供辦車輛策應兵役以及差徭絡繹走遞公文勞苦較臺民十倍向有社商頭家包攬貨物代畨納餉名曰贌社畨終歳所捕之鹿與畜產布縷皆爲社商所有朘削不堪今社商已行禁革而傳譯輸納非通事不辦縣官每歳僉立通事換牌之時有花紅規禮自數十金至六七百金不等重利稱貸夤緣必得而取償於番酷虐較社商更甚經諸羅令周鐘瑄通詳禁革署令汪紳文再行申禁令各畨自舉通事稍予辛勞而惡棍訟師或夤緣道府衙門給牌奪充又有謀奪不遂唆畨生事焚劫良民重賂土官謀革現在通事此社棍之害也通事之克剝社棍之唆謀均當懲創無虐無縱使番黎安居循法樂役趨公乃大中至正之道而近時制撫禁飭畨車不許供應兵役甚至出軍搜捕亦令兵丁自負戴帳房糧艸此法萬不可行使土畨漸不安分莫肯服役事事與漢人角較亦欲如中國所爲害將有不可言者矣

內山生畨好出殺人然必深林宻箐可以藏身乃能爲害若田園平埔無藏身之所則萬萬不敢出也荊棘日辟畨患自消是莫如聽民開墾矣畨聞鎗炮之聲則驚逃數日不敢復至此可以畨和番招徠歸順招徠旣久漸化漸多將生畨皆熟是又爲朝廷擴土疆增戶口貢賦也若畫地禁民無入畨界是亦一道然但能使民不入不能使畨不出畫去一尺則出來一尺勢必舉全臺而盡畫之乃不能浮海入內地而日本荷蘭能浮海入內地者又將鵲巢鳩居爲邊疆之患害恐生畨亦不能保其有也

鹿洲初集卷二

欽定四庫全書

鹿洲初集卷三

廣州府知府藍鼎元撰

書

論南洋事宜書

南洋諸畨不能爲害宜大開禁网聽民貿易以海外之有餘補內地之不足此豈容緩須臾哉昔閩撫宻陳疑洋商賣船與畨或載米接濟異域恐將來爲中國患又慮洋船盜刧請禁艘舶出洋以省盜案迂譾書生坐井觀天之見自謂經國逺猷以嘉謨入告我後左矣聖祖慮患殷深恐萬一或如所言因詢問九卿下及閒散人等蓋心疑其說之未必是欲得熟悉海外情形者一言証之也乃當時九卿旣未身歷海外無能熟悉閒散人等又不能自達至尊故此事始終莫言而南洋之禁起焉非

聖祖意也夫惟知海國情形乃可言弛張利害海外諸畨星羅碁布朝鮮附近神京守禮法東方之國日本最爲彊大其外皆尾閭無他畨稍降則爲琉球大小島嶼斷續二千里外皆萬水朝東亦無他國南洋畨族最多呂宋噶囉吧爲大文萊蘇祿麻六甲丁機宜啞齊柔佛馬承吉裏問等數十國皆小不堪罔敢稍萌異念安南占城勢與兩粵相接此外有東埔寨六坤斜仔大泥諸國而暹羅爲西南之最極西則紅毛西洋爲彊悍莫敵之國非諸畨比矣紅毛乃西島畨統名其中有英圭黎幹絲蠟佛蘭西荷蘭大西洋小西洋諸國皆凶悍異常其舟堅固不畏颶風炮火軍械精於中土性情陰險叵測到處窺覘圖謀人國統計天下海島諸畨惟紅毛西洋日本三者可慮耳噶囉吧本巫來由地方緣與紅毛交易遂被侵占爲紅毛市舶之所呂宋亦巫來由分族緣習天主一敎亦被西洋占奪爲西洋市舶之所日本明時作亂閩廣江浙皆遭蹂躪至今數省人民言倭冦者尙心痛首疾南洋數十島畨則自開辟以來未嘗侵擾邊境貽中國南顧之患不過貨財貿易通濟有無今日本不禁紅毛不禁西洋天主敎布滿天下且以廣東澳門爲彼盤踞聚族之區而獨於柔順寡弱有利無害之南洋必嚴禁而遏絕之是亦不可以已乎閩廣人稠地狹田園不足於耕望海謀生十居五六內地賤菲無足重輕之物載至畨境皆同珍貝是以沿海居民造作小巧技藝以及女紅鍼黹皆於洋船行銷歳収諸島銀錢貨物百十萬入我中土所關爲不細矣南洋未禁之先閩廣家給人足逰手無賴亦爲欲富所驅盡入畨島鮮有在家饑寒竊劫爲非之患旣禁以後百貨不通民生日蹙居者苦藝能之罔用行者嘆致逺之無方故有以四五千金所造之洋艘系維朽蠧於斷港荒岸之間駕使則大而無當求價則沽而莫售拆造易小如削棟梁以爲杙裂錦繡以爲縷於心有所不甘又冀日麗雲開或有弛禁復通之一船之敝廢中人數百家之產其慘目傷心可勝道耶沿海居民蕭索岑寂窮困不聊之狀皆因洋禁其深知水性慣熟船務之舵工水手不能肩擔背負以博一朝之食或走險海中爲賊駕船圖目前糊口之計其逰手無賴更靡所之羣趨臺灣或爲犯亂辛丑臺冦陳福壽之流其明效大驗也天下利國利民之事𨿽小必爲妨民病國之事𨿽防必去今禁南洋有害而無利但能使沿海居民富者貧貧者困驅工商爲防手驅防手爲盜賊耳閩地不生銀礦皆需畨錢日久禁宻無以爲繼必將取給於楮幣皮鈔以爲泉府權宜之用此其害匪甚防也開南洋有利而無害外通貨財內消姦宄百萬生靈仰事俯畜之有資各處鈔關且可多徴稅課以足民者裕國其利甚爲不小若夫賣船與番載米接濟被盜劫掠之疑則從來無此事者也內地造一洋船大者七八千金小者二三千金能賣價值幾何商家一船造起便爲致富之業欲世世傳之子孫卽他年厭倦不自出尙歳收無窮之租賃誰肯賣人況畨山材木比內地更堅商人每購而用之如鼎嘛桅一條在畨不過一二百兩至內地則直千金畨人造船比中國更固中國數寸之板彼用全木數寸之釘彼用尺餘卽以我船贈彼尙非所樂況令出重價以買耶閩廣產米無多福建不敷尢甚每歳民食半借臺灣或佐之以江浙南洋未禁之先呂宋米時常至廈畨地出米最饒原不待仰食中國洋商皆有身家誰自甘法网嘗試而洋船所載貨物一擔之位收船租銀四五兩一擔位之米所值幾何捨其利而犯法𨿽至愚者不爲也歷來洋船從無在洋被劫蓋以劫船之盜皆在海邊出沒島澳離防百十里極逺止二三百里以外則少舟行逺出無益且苦颶風驟起無停泊安身之處洋船一縱不知其幾千里船身旣大可任風波非賊船所能偕行若賊於海濵行劫則上下浙廣商船已可取攜不盡何必洋船卽與洋船相遇而賊船低小倚之且若髙樓非梯不能以上一船之賊多不過二三十人洋船人數極少百餘且不俟與賊力戰但挽舵走據上風可壓賊船而溺之何行劫之足慮方今

聖主當陽九圍綏靜凡有血气鹹同一家而獨於南洋弱小效順之諸畨禁不與通來往內外臣工或知而不言殊非忠君愛國懷逺寜邇惠養黎元之道艸莽愚生所旁觀而竊嘆也

論北直水利書

皇上加意蒼生萬邦樂利念畿輔霖潦沮洳特命親王大臣疏導河渠肇興疆畎此自虞廷治水敎稼以來四千餘年再見之盛事也愚少長海濱躬耕作苦勺水寸地視若奇珍及渡江淮過齊魯抵京師所見萬頃平原枯燥爲陸河湖澱蕩水淺沙淤至於夏秋霖雨則又皆成巨浸每嘆北方不習水利惟苦水害低徊顧惜恨不得胼手胝足於其間忽聞盛舉懽忻手額試爲綜畿輔之大勢而計之東西二澱跨雄霸等十餘州縣子牙永定二河以澱爲壑澱治而後河有歸故欲治直之水必自二澱爲始京東之水若白河薊河浭河以及永平之灤河皆經流之最大者自衛汶合流地勢南髙北下每有漲潦決岸之憂滄州之磚河靑縣之興濟河皆昔人分減衛水之故道也通州以南之水滙於窩頭夏店之箭桿河玉田之藍泉河泉河丰潤之大泊王家河漢河龍王堂灣泥河永平之龍溪沂河靳家河黃坨河稻河吳家河牤牛桃林湧泉三里等河皆支流之可數者此京東河渠形勝之大槪也西南之水蘆溝發源於桑幹穿西山而出爲金口河元郭守敬欲按故迹使山後通流以廣京畿之漕者是也拒馬滹沱二河又經流之最大者拒馬發源於淶山下爲白溝河其南爲依城河又南爲三坌口滹沱發源於泰戲經正定束鹿綿亙千里合深易濡雹沙滋諸水散入各澱又有徐河唐河皆源出山西洨河出於獲鹿白馬河出於任邱百泉河野河出於邢臺洺河出於遼州滏陽河出於磁州凡西南諸河入任縣泊者十入寧晉泊者十二土人謂任爲南泊寜晉爲北泊皆禹貢大陸澤故地南泊宣泄之路在雞爪河北泊宣泄之路在滏陽河此西南河渠形勝之大槪也今訪求故道疏濬深廣多開引河以緩奔騰之勢修築閘壩以制蓄泄之宜設營田専官經營疆理召募南方老農課導耕種則千里良田嘉禾徧野不特閭閻小民仰事俯畜之有資而東南轉輸且可漸次減省現在溝洫深通田廬不憂其泛濫河漕不患其淺阻其爲利難更僕數也昔元虞集欲於京東濵海地築塘捍水以成稻田明邱濬深然其說惓惓乎三致意焉萬曆中給事中徐貞明上水利議又著潞水客談言興水田之利十有四已而進貞明少卿俾歷京東相原隰周覽水泉分合條列事宜以上命兼禦史領墾田使先詣永平受事六閱月墾成三萬九千餘畆方徧歷諸河大加疏濬而勲戚之占田者病之爲蜚語上聞禦史王之棟畿輔人也力言開河不便者十二帝遂罷役天下以貞明之策不終爲可惜也夫人情公私不一安保其必無異議惟在鋭意舉行不爲浮言搖惑而已矣今所慮者或謂南北異宜水田必不宜於北方此其說甚不然也永平薊州玉田丰潤漠漠春疇深耕易耨者何物乎或謂北地無水雨集則溝澮洪濤雨過則萬壑焦枯𨿽有河而不能得河之利此可以閘壩蓄泄多建堤防以蘊其勢使河中常常有水而因時啟閉使旱潦不能爲害者也或謂北方無實土水流沙潰堤岸不能堅固朝成河而暮淤陸此則當費經營耳然黃河兩防一槪浮沙以葦承泥亦能捍禦誠不惜工力疏濬加深以治黃之法堆砌兩岸而渠水不類黃彊則一勞永逸未嘗不可恃也天下無不可爲之事惟心堅力勤仰體

皇上愛民利民之至意置身家性命於度外精誠所感可以動天地役鬼神何農田水利之不可成乎禹之行水八年於外三過不入不過忠誠焉而已勤勞焉而已豈如世俗陋見別有神奇怪誕之爲哉夫東南轉漕一石至京糜十石之價不止開河墾田根本至計在此日勞費𨿽多他年節省漕石獲利何啻數倍是不特北直之水利可興而山東河南淮徐上下數千里亦可以次第舉行而無容再計者也

論江南應分州縣書

江南沿海州縣太大者十有三糧多政煩官民受困極矣若蘇之長洲昆山吳江嘉定常熟五縣太倉一州松之華亭婁上海靑浦四縣常之武進無錫宜興三縣歳徴正賦銀米共三百五十五萬有奇大抵一邑錢糧可作邊方數省邑令精神才力旣有不周不繼之虞而其民其俗又多以輸納先完爲恥竟有數十年積逋不納一錢者幸遇恩赦得豁赦後從新再逋誅之不可勝誅官亦無如之何也官無如何罔不因此詿誤詿誤牽絆終無淸楚之期於是有數十舊令羈畱一邑摩肩觸額流離於道至其旣死之後猶不能以骸骨還故鄕悲夫卽有才能出眾之員捨民催科尙不能完十分之七八而日夜廢寢忘食心血焦枯精神耗敝豈暇復及撫字敎化之方於是有寃抑不伸饑寒罔卹疾苦無告淩弱暴寡武斷之患興而民之病不可言也官病民病國賦又虧漠然不爲籌畫如之何其可哉今惟有分治之一法可以救積年莫解之病姑妄言之有心世道之君子不妨姑妄聽之地分則大可使小糧分則逋可使完昆山一縣歳徴銀二十七萬五千米十二萬六千有奇應分析爲三縣嘉定徴銀二十六萬七千有奇亦應析而三之長洲吳江等十一州縣各分爲二每縣旣分之後歳徴銀米多者十七八萬少者十餘萬較天下他郡邑尙巍然繁劇大縣也新分縣署就沿海武職汛防舊有城堡之處或村莊市鎭人民眾多之所相度形勝要害因地制宜如上海川沙婁縣金山衛之類現有城垣者卽居之武進所分並駐府城作附郭兩邑其餘各縣需城者不過七八設法建築亦非所難

聖天子賑賚蠲租動經百萬何愛惜此區區特無以其情入告耳卽不然而天下州縣無城者盡多旣屬腹裏之地亦何必因畏築城池而不爲一舉數善之計耶或慮添設一官則多一官之費俸工衙役須謀所出此亦非甚難事夫不有裁汰冗貟一法乎蘇州一府設同知三員何爲也松江同知二員通判二員常州通判三員何爲也是三府可裁同知通判六貟長洲昆山吳江華亭婁縣上海靑浦七縣各設縣丞二員亦屬無謂每縣止畱一丞可裁縣丞七員太倉州旣分其半可裁州判一員計三府所裁府州縣佐共一十四貟俸工衙役卽以給所分新縣之用新縣止設知縣典史各一員則裁設略足相當況市鎭多有巡檢旣設縣治裁巡檢而爲典史又甚便也地小易理糧少易淸一轉移間中才可奏治安之績催科之餘専心撫字敎化興起俗美風醇官民均受其益國賦由此不虧非今日經理南邦之急務乎或者謂江南地丁雜糧比別省加重恐分晰太淸不便於民若然則條其利病入告可也

再與友人論江南分縣書

江南分縣之說足下未以餘言爲然也今兩江制府查公入告矣所議析長洲等十三州縣絲毫不差議裁額外同知通判縣丞以俸工衙役爲新縣之用亦意見如一止昆山嘉定分析二三之殊太倉州判裁否之別當以查公之論爲定駐札新縣之處鄙人未經親歷止知上海之川沙婁之金山衛及武進並駐府城而查公身在地方多詳數處於常熟則有福山嘉定則吳淞華亭則靑村余亦俟擇境內地方要人民殷庶之市鎭誠所謂閉戶造車出門合轍者也天下必不可易之理明者所見大略相同特多袖手旁觀不肯試爲籌畫焉有一邑錢糧可分作小省三四而以爲阬縣令之區聽其累民病國而不爲之所耶物極必反數窮必通十三州縣之令長氓庶從此其有瘳乎鄙人閒論於京邸無聊之中制府已行於二三千里之外知查公畱意地方實欲興除民閒利無愧古封疆大臣也余喜得同心以所閱邸報視吾友蔣越蔣君卽宜興人其忻快比余更甚因與餘論宜興新縣處所有周鐵橋湖防漳渚河橋數大鎭皆煙火五六百家而漳渚距縣七十里山險民梗稍阻敎化有巡檢司不能馴服意宜興新縣必在漳渚無疑而漳渚巡檢卽可裁爲典史此可見地方紳士無不樂爲此舉其利國利民可知矣詢謀僉同鬼神其依足下自今以始尙敢昻首攘臂與餘論列天下事否如仍欲固守前說請以封章入告力陳其不便不然則下馬降服可也

論潮普割地事宜書

頃聞憲檄欲割潮陽之洋烏水兩都以屬普寜裒多益寡此甚盛事但潮陽普寧接壤要害之處在貴山水不在洋烏地理情形一目可了竊有欲參末議者敢爲執事備陳之普地褊小東西廣二十五里南北袤三十有五里故潮屬黃坑一都耳東至洞仙徑十里爲潮陽貴山都界過此爲牛血坑鹽梟鼠竊出入之路厚山前洋狗眠樟岡皆潮邑頑抗鄕寨也東南至陳洞徑十三里爲潮陽貴山都界過此爲麒麟埔匪類出沒私梟私宰往來之路徑子鄕大靑洋岡頭寮南隴大隴藍門南洋北嶼靑洋山皆潮邑頑抗鄕寨也南至大壩墟十五里爲貴山水兩都界貴山界在其左最頑抗者曰北山白晝攘奪大隊私梟窩頓出沒之所居仁西湖定厝寮埔上寮娘烏陂鄭美村漁莊湖皆潮邑頑抗鄕寨也水都在大壩之南最頑抗者曰果隴其民莊姓與貴山都之北山許姓皆在大壩集塲中百十爲羣橫行攘奪大爲普邑患害若垾塘橋柱泥溝赤水浮江寮塘塔埔頑抗諸鄕不可悉數其地去潮陽一百四五十里距普寜僅十五里卽寒婆徑極邊亦不過五十里是水一都盡宜割歸普邑無疑也普邑吏治民生所最患苦者有四水都之果隴居其一貴山都之北山麒麟埔洞仙徑居其三皆穿窬糾奪窩巢所聚更闌人寂緩步而來盜牛胠篋未至三更已飽所欲而歸臥追之則逾境逺颺捕之則法不越疆今割洋二都以畀普僅能去果隴之一疾而貴山三路未動分毫是普邑四害尙存畱其三也洋烏都在水之東其尾近南軍埔石港石橋頭山門城大長隴湯坑鹽嶺一帶爲洋烏尾距潮陽縣治八九十里素稱頑抗離普寜不過五六十里割歸普邑可也自林八渡而下爲洋烏頭華裏湄洲諸處爲洋烏中皆距潮陽較近非普寜所能管轄矣查普邑至洋烏頭洋烏中計程七八十里必越潮陽之貴山舉練兩都而後能跨林八渡之閾逾鄰以治逺固知其難也而此洋烏頭洋烏中之人民錢糧詞訟至潮陽或四十里或五六十里欲其捨近就逺而聽普寜遙制豈可得乎且洋烏錢糧最多田地肥美人民殷富皆在此間在潮邑官紳所不忍割愛與人而邑內世家大族腴業祭產亦在此間尢畏普邑窵逺有佃戶抗租不能制服之勢嘵嘵多口抵死必爭故明萬曆年間其明驗也普寜爲縣始於嘉靖四十三年割潮陽之洋烏水黃坑三都建置普邑萬曆十年潮陽復以洋烏水歸僅存黃坑一都𨿽曰履畝丈量一都已贏賦額亦潮邑官紳士庶於心有所不甘故逞其彊有力而奪之還也洋烏全割乃潮人腹心之痛若洋烏尾以西民刁地薄則亦非所戀者矣在普人以壤地褊促欲仍索洋兩都則據故明舊案而爭之將以得地爲榮在潮人以金甌無缺可壯觀瞻不忍洋之去將以失地爲辱此皆一片私心非爲

國爲民大公至正之道也故明舊案在今日何足重輕況同一郡之中短長無非臂指何拘此疆彼界之小大惟是綏靖地方必從吏治民生起見則潮普割都分治之舉確不可易而貴山半都之宜割洋烏大半之宜仍舊尢確乎不可易也請割貴山都沿山鄕寨北至赤肚嶺爲界自新埔地深洋仙陂子砂塞埔南洋藍門貴嶼北嶼靑洋山以西皆歸普寜則北山麒麟埔洞仙徑三途之爲普害者胥受羈靮而樟岡狗眠諸鄕之與潮抗者距普邑不過四十里可以朝攝夕至無所施其技矣由貴嶼而南過石港爲洋烏尾地方請割洋烏尾一帶鄕寨南至湯坑鹽嶺爲界自筆架山以下大長隴石橋頭黃牛寮東浮山附近水三十餘寨亦歸普寜其洋烏頭洋烏中八十餘寨仍還潮陽則逺近適宜潮普兩縣皆無難於撫馭矣統計所劃地方北自貴山都赤肚嶺起南至洋烏都湯坑鹽嶺止中間以貴嶼爲界在西者皆畀普寜在東者皆屬潮陽則水一都在普疆內已不待言潮陽地方十三都今去水一都貴山半都洋烏都三分之一尙存有十一都巍然大縣不見其小普寜僅黃坑一都寥寥四百鄕寨今得水全都鄕寨一百三十餘貴山半都鄕寨八十六洋烏尾鄕寨三十二𨿽曰一邑三都不見其大亦居然上躋於中縣之列要害窟窩皆入版圖更化善俗指掌易易是在潮無長鞭馬腹之憂在普無臥榻他鼾之患一舉兩美皆憲臺髙厚之賜也某不才譾劣不應爲局外越爼之謀苐兩邑地方民情素所關切於心覩玆盛舉不自覺歡忻踴躍惟恐其成之稍緩復以普令少年未經身歷地方按圖索驥捨目前之貴山畱三害於肘腋越隔逺之洋烏開將來以梗化潮人借口終起爭端卽使洋烏不再奪還亦爲兩邑無窮之累而況貴山偪廹臟腑被創每夜岌岌不能安枕亦何用此更張爲也伏惟憲臺畱意垂察將情形利害上逹院司列憲急爲轉圜攺定區畫使兩邑皆受奠安之慶則憲臺丰功大徳直與鐵山爭髙練水同流千百世而未有艾矣不揣冒昧惶悚殊深倘蒙采納地方幸甚

上鄂制府書

不才疎拙弗合時宜身在流離顚沛名節沮喪之秋固應不齒人數矣大人開府南邦位尊勢重相去懸隔豈但云泥而況未識荊州將還鄕井物色埃塵之中加以國士之目陳榻遽下解推慇懃𨿽在骨肉至親亦何以過於是寸心耿耿何日忘之五嶺蔽天風尙迥殊大人節鉞來玆瘴海始爲一變近者風淸日朗大法小廉盜息民安共知大人公忠爲國無私無欲而濟之以勤勞是以賢能競奮魑魅潛消今大人新膺

簡命總制百粵將士吏民五省鹺戶莫不欣欣色喜幸得大澤均沾𨿽將去廢員如鼎元亦願暫停行邁翹首以觀徳化之成也玆承制府郝公不以廢員爲不肖盼睞寵召令偕赴閩閩爲桑梓父母之邦復值廢員言歸之會得附後車光榮已極重以大人諄諄慰諭謂郝公面懇者三致書者二托撫軍藩臬來言者數有不得復辭之勢竊自思維患難餘生何修得此回憶三年以來囹圄道路客署淒淸求大憲一面弗可得於今豈忍當前錯過自外輪轅況在官之日寒酸見淺獲戾上司禍由已召郝公庭訊之時亦已洞察其寃札商撫軍欲爲伸雪仇人當令掣肘弗終行路之人皆知之此自廢員厄運當然郝公戀戀之情寜可忘耶惟是數載落魄不可告人家累縈心亦非筆墨所能言盡𨿽郝公有慷慨投贈不吝千金之雅廢員自顧何以克當無故而獲千金恐犯暴富不祥之戒卽使鬼神弗忌於義亦無所取只是爲利而動在郝公何取此利欲薰心之人而廢員方脫泥淖荷大人知已之恩未有絲毫補報忽又貪得多金作又顧而之他所爲恐大人亦難免於不知人之誚此揆之於義而斷斷不可亦返之於心而萬萬不安者也昨見郝公曾薦原任漳浦汪先生名紳文者十七載賢能浦令諸事練逹兼以經濟素優曾調隨大軍安輯臺灣委署諸羅縣令將及一載北路民番情形尢爲熟悉此時尙客同安可以聘召立至幕府贊襄綽綽有餘廢員之行實可不必書生性習猶在世路全然未諳戅拙倔彊動攖諱忌恐與左右綱紀不能相合而況內歉者疑多有瑕者易裂驚弓之鳥弗處樊籠垢戾方除惡聲難受萬一隙末凶終反辜郝公此日知己之厚意何如愼之於始得彼此兩全之爲善乎貧窮有命非人力所可轉移郝公有此盛情卽如已受千金之惠倘天假之緣尙有經營四方之日自當力報大徳不敢有負郝公以負大人也不揣冒昧披瀝肝膈伏惟垂諒苦衷婉轉代辭無使回籍廢員得罪本省大憲爲他日門庭之禍則感沐鴻慈非淺尠矣

上郝制府論臺灣事宜書

臺灣海外巖疆幅隕遼濶髙山大谷踞其中平原廣野敷其外四面汪洋萬里金湯之固也民番雜處姦宄孔多喜亂樂禍習與性成𨿽時際隆平亦難保百年無事今北路土番狡焉梗法公行拒敵傷害官兵當局不能撲除反議招撫損威示弱殊爲非計大人躬膺

簡命總制閩疆旌節所臨邪氛自靖乃蒙不棄疎拙念及廢員旣倍三請之慇欲爲後車之載弗能如命實切悚惶大人不以爲罪俾效蠡測條列此行事宜及海外番民情狀𨿽紙上談兵未必有當髙明之采擇而一日知已山嶽情重始終黙無一言於心亦覺不安姑就昔時馬迹所經揆度情勢以當芻蕘之一助是否能合機宜略有補益則非廢員之所敢知也

臺灣機括全在廈門不但咽喉控扼且信息易通一切呼應便捷宜兼程赴廈駐札彈壓先飛差星夜至閩知會將軍撫提並檄中軍副將賫捧印信率領辦事書役迅到廈門伺一面奏聞俟土番平定然後往駐省城則可以安海外之人心亦可使軍前將弁震悚用命庶合大臣綏靖封疆之體不負

聖主倚賴之心

土番頑蠢𨿽惡有限所慮客民附和敎誘或乘機攘奪我師難於兼顧便恐滋蔓今幸民人安靜然亦不可以安靜而忽之宜大張文告慰諭臺中善良各安生業軍士經行地方不許妄動民間一艸一木無騷擾驚惶之患並令有司宻爲防閒稍有萌蘗立卽除去倘一二無知與番同謀往來接濟許所親首報免其株連酌量酬賞則民人不敢有邪心番孽可勦殄也

土番穿林飛箐是其長技所慮深藏內山無蹤無影得茍延旦夕之命玆作亂者聞系大甲西大甲東牛罵沙轆水裏貓霧捒阿里史朴仔籬等社通共逆番不過二千人查貓霧捒至彰化縣僅三十里水裏牛罵沙轆四五十里大甲西大甲東二社止隔一溪亦與諸社相連皆在孔道平坦之中惟岸裏山介在牛罵沙轆二山間中有阿里史烏牛欄埽捒岸裏朴仔籬五社號爲山深險峻今官兵已到阿里史朴仔籬而岸裏掃捒烏牛欄三社尙無作亂是以臺鎭呂某遣令岸裏後壠土官前往招撫則野心未齊勢尙渙散可以嚴飭將弁奮勇撲滅尅限一月爲期務必蕩平淸廓倘日久滋蔓將漸猖獗難制則軍法不可不肅也

山中艸茂箐宻土番得以蔽體所至焚烈最爲機宜但今發榮盛長有火難用其實夏日酷熱午後風發可用幹薪艸引然長風鼓煽𨿽濕亦燒不可忽也林箐路雜險阻難行宜用近社番爲前導重懸賞格以番攻番查康熙三十八年吞霄土官卓个卓霧等作亂北路參將常太多致糖煙銀布以啖岸裏番使擊吞霄遂平个霧卽今之岸里社番不與作亂者是也諸番惟岸裏最彊埽捒烏牛欄亦在其內重賞之下何求不獲況所需不過紅綠色布糖煙食鹽木屐等類未爲大費卽左右稍逺之番無不可以智計驅遣在臺帥之善馭之耳

番箭鏃如利刃鋒長五六寸或蘸毒藥百發無虛宜用木盾禦之盾式髙與人齊用兩板湊合如屋脊然內結繩紐可擕可佩中藏棍柱一條釘以鉤連活鐵使可撐持植立左右酌開鋴眼以便施發鎗炮兩盾並行見敵則合一人執盾止持短刀兩炮手鉤鐮鎗隨之而行若遇番多則諸盾皆合如木馬營壘之勢左右藤牌輔翼鎗炮連環勢不可當凡番箭皆著盾上則彼技已窮可一舉殱滅也

山深番野全賴炮火震疊弓矢之威非所畏也宜多用炮手並於廈門制備火藥鉛彈遣官運赴軍前多多益善有餘則存貯臺庫爲鎭營他日之需不可限定某時已發千斤某時發幾百斤惜小費而悞大事在操家者且不可況海外軍機乎時人通病所宜切戒

大兵勦逆逆番不得耕種則絕糧甚易接濟宜防而鹽鐵二件尢爲山中所少番不能淡食又不能不用箭鏃二者急需比糧更甚向皆漢民及外社狡番私藏鹽鐵陰售重價今旣作亂則此等亟宜杜絕畱心訪察厲禁而痛懲之無接濟之人則不能持久此亦一切務也

旌節到廈宜遣官赴臺宣示威信條敎號令煥然一新並賫捧令箭督催進勦以熟悉風土有膽略者充之卽畱軍前聽用如詔安營守備林君卿水師提標中營千總楊瑞皆前此徵臺出力之人而林君卿汛守半綫卽今彰化縣地逆番情形尢所習諳二弁皆頗有忠赤幹練可用若令赴臺隨師當有裨益並軍前一切行徑機宜許其不時宻稟亦可以防壅蔽

某官素稱勇敢臨陣肯前辛丑徵臺甚爲出力今屢次損威似見小敵則怯殊不可解大抵官怠於宦成身家念重之故也此公才技可用止待士卒少恩及傲上二字是其一生病痛人才難得不可遽行糾參但畱心駕馭之到廈卽作手札極稱其前此功能並以見在責成危詞悚動使之激厲奮發有善必奬有過必規推誠置腹以示栽培俾其芒刺常常在背而又心感寛大玉成之恩則尅日奏功不難矣

山谷最利土兵召募壯丁隨師殺賊亦良防也聞臺鎭募得三百人人日給米一升小錢二十不數日散去二百餘人此必然之勢耳一月六百小錢周年不過四兩未及夥兵半餉何能得人死力且曩歳壯丁徵臺臺平之後制府盡檄裁去求一名糧不可得齗齗怨恨賴臺鎭沈檄不行力爲詳請眾心始安迨允給名糧又分發八郡離家或數十日不願就餉者多矣嗣是眾心灰冷莫肯復蹈前轍今若欲用壯丁宜稍加之情意日給略爲寛裕開誠布公如手足骨肉之親切事平之後計功擢用下者亦安頓名糧無俾失所使有依戀之心則人人皆可用也

謝郝制府兼論臺灣番變書

得潮州家報具知憲駕臨潮存問鼎元之家賜米盈倉嘉殽旨酒羅列滿庭重以手書慇懃稱許逾量捧讀之下惶恐殊深自念窮阨廢員饑寒乃其分內兩載士民供給已覺赧顏繼以全郡同寅上官周卹又逾一載正在慚恧無地欲爲還鄕之謀何期西江之流激自天外憲恩廣厚一至於斯夙夜思維不知將來何以爲報也東望三山再拜稽首匪敢言謝用志隆情近聞臺北土番復有崩山等社猝至彰化縣治騷擾作孽此曹不知寛大之恩欲以毛髮試洪鑪之焰自速其死無足矜憐冬春沙轆之變兵威未振招撫遽行竊已疑爲非計謂當消釁未萌免動兵戈則可旣已勞師兩月弗能取勝然後招之使來似示怯弱養成驕恣固知不能無復起之患也爲今之計宜大震軍威連根撲滅使他社番彛知

國法萬不可犯然後一勞永逸臺鎭請兵三千之意想亦如此似當稍假便宜使之奮勵立功多繼炮火以足其用更制木盾以禦藥箭焚山烈澤直搗幽深廓淸亦易易耳但飛咨內地調兵三千似覺招搖耳目或滋宵小之疑不如在臺招募土兵仿戚繼光分號編伍一日成軍之法召集易而成功速蓋山谷﨑嶇官兵不如民兵之利選擇精壯雷厲風行隔海千里不如就地取材之捷也或以事平之後有易集難散之虞則北路地方千里兵力本弱安居無事尙且宜議增防況今逆番出擾已有明徴亡羊補牢寜能稍緩彰化上下四五百里僅委之守備一營四五百之兵此當攺設遊擊增兵五百無疑也去歳閱邸抄有淡水同知移駐竹塹之議不知張昌失事何以乃在沙轆必竹塹未墾無村落民居之故耳竹塹居彰化淡水之中距彰化縣治二百四十里一路空虛上下兵力俱皆不及宜移同知駐此以扼彰淡之要聨絡數百里聲援然後臺北上下血脈相通似應請

防特設參將一營兵一千同駐其地碁置村落招民開墾計竹塹埔至鳳山﨑寛平百餘里可辟千頃良田向以無民棄置致野番出沒爲行人患若安設官兵則民不待招而自聚土不待勸而自辟歳多產谷十餘萬爲內地民食之資而野番不能爲害矣二處添設之兵皆當另募然後內地防汛不至空虛宜一面

奏聞一面募用先得新兵一千五百名協剿番逆廓淸更易古人搏防亦用全力不肯以其小而忽之部覆準行之後卽以分防兩營照在臺各營例年滿內地撥換或將竹塹一營屯田俾立室家作土著與各營班兵爲主客相維之勢尢防範之最宻者也方今西陲用兵宵旰厪念東方海外防茫疥癬以大舉速滅爲要不可欲圖省事反致蔓延大人妙算神威必有出人意外非廢員所能窺測但感佩盛情不覺自忘其固陋欲妄抒千慮一得之愚惟大人諒其心而恕其罪則幸甚

復蔡宗伯書

去歳吳川蔡逰戎潮陽趙明經先後賫到瑯函慇慇慰藉風塵勞攘久未札復未審閣下近來起居何似數百載正學之傳十餘年師傅之席道明徳立自足千古他浮雲不足道也某迂拙書生未知居官之道輕革陋規一切公務捐輸皆稱貸之親朋以致上官罅漏不能代爲彌補又妄意公忠爲

國弗思投防忌器禍及身家亦固其所若非潮民情重米肉薪蔬供給兩載則已不免溝中之瘠況又平空飛贓壓使沈淵若非士庶齊聲樂輸投匭上官同僚傾囊集腋則亦難爲負山之防邀天之幸得以了此此實鄙人夢想所不到者然自以不能見幾逺害致累人憐日扃柴扉不欲與時酬應冬間閒逰至省逺近聞風咸來識面二千里外名姓未聞亦有相思廹切遙致慇懃之意分俸饋遺必先以正人道逹誠懇聲明其金來歷出自

國家飬廉非從暮夜所得亦非因仍陋規敲撲而致是謂必伯夷之粟乃可以食陳仲相待固甚不薄也今春以部檄旣下復至羊城請咨回籍甫登江岸已有良朋預設館餐門前車馬大不冷落念非罪廢所宜恐招時忌將往香山以避之紛纒五六日不得出門已爲中丞聞知懃懃款款召致幕下因思虛名爲取禍之根曩歳居官受祿廉能是其分內名譽太盛遂罹凶災況今虎口殘生流離顚沛之餘所至傾動逹官奔走士庶無因而受人財物若以其身爲溝壑又加以不肯輕受之美名若以其納卻爲褒譏羞慚惶懼將來禍患不知何所底止乘玆幕府深沈可以一人不見遁迹藏名他日宻行言歸亦善全之一道也是以深領中丞公之誠不復辭讓二月望後來玆晨夕讀書不廢並長兒云錦亦呼以來新舊文集俱付梨棗知已之感何日忘之暮春月杪制府郝公有移督閩疆之命過聽羣言欲爲後車之載再拜固辭郝公眞誠懇切聘以千金請至八次極道前年審案乃因初到未諳爲藩臬二司所悞曾察其誣作札傅撫軍商謀昭雪撫軍受人掣肘復札見在鄙人不勝惶恐感佩隆情但閩省父母之邦嫌疑所在不得不辭邇日靜坐淸齋催促剞匠期於六月竣編七月杖策言旋將爲深山老農圃從事宋史之役矣出處聽之當途是非俟之百世𨿽不敢矯語髙蹈負爲

國爲民之素心亦豈能仰首鳴號邀嘑蹴嗟來之遇合樂天安命不存一願外之見而已山林艸野隨在可報君恩率一鄕之人而尊君親上奉公守法則報在一鄕使百十世後之人皆知孝弟忠信陰消其犯上作亂之芽蘗則報在百十世夫安所往而不可哉棉陽學凖公案偶紀二書遵命寄請臺敎鹿洲初集未成亦附八卷奉閱所不以就正他賢非慢也以其類於自炫乞哀恐貽李之口實故不敢也難後著述皆爲石室藏深之謀無心與前逹巨公相質證濃圏宻防槪不刪除望閣下代爲藏拙焉

復顧太史書

趙子自京師來某已出門數日矣歳臘旋潮始接翰敎兼讀佳章自愧不才蠖屈天末執事髙居廟廊奚啻云泥之隔七千里外垂注慇懃風何古也旣又聞執事忠愛熱腸近今罕覯深爲

國家以手加額丈夫遭時遇主不竭忠貞以圖報豈有人心者所爲而世俗迂之反謂僭妄不必此某今日所不能忘情於執事也黼扆求賢若渴原欲擔當世道非僅全軀保妻子之臣安有乘人之車食人之祿尙視公家休戚若秦越瘠肥之理哉不才寒賤幸荷

聖明特起畎畆知遇恩深𨿽木石亦思圖報而謂能恝然乎一圖報

國禍及身家蔬水蘗冰之操持幾與九江戴子同作千秋之贓吏痛心疾首此恨何極𨿽五嶺以南童孺亦知見諒而京師萬里僅傳封章眾口鑠金誰信此中尙有寃抑是以每有感觸不覺叨叨難窮旣又靜思已過報國之心太切未知事上之方亦有許多不是自招其禍者磨鏈挫折之後始知涉世多艱而愚戅之不可爲執事不厭煩凟請端坐而聽之不才蒞官之日核計潮邑陋規有漁船換照一千八九百兩保正鄕約給照一千六七百兩槪爲革除在當時口碑載道幟碣髙標自以爲得之矣不知禍根已肇於此一則地方公事難爲無米之炊一則縣令冰淸誰甘饕餮之目大不是者一也惠潮觀察樓公買運西谷一萬四千餘石積貯潮陽運官船戶沿途盜賣復買粃谷攙和應爲賠補三千餘石此亦屬僚事上交際芹曝之常悞逞聰明擿出侵盜賍證置盜賣船戶於獄請追不思投防忌器大不是者二也樓公相待有禮已召運官範仕化當前切責又和顏勸釋監追諸人止令虛出倉收流交後來新令卽使新令不受自有樓公制壓無端援引

上諭聲聲

朝廷倉谷不敢以有名無實自蹈欺誑縣令知有朝廷觀察寜獨不知大不是者三也縣令有法上司有權通詳監追究竟何濟迨碾發五營餉米弗能尅少兵糧則代賠一千二百石解組交代署令弗接則潮陽海門逹濠三營兵丁憫某受累願於月餉三七搭支一年配訖尙有水泡爛穀碾米成灰署令陳君與某分賠八百石陳君再交新令閔君弗接陳閔二君又分賠四百石是某前日不賠至此亦賠一千六百石無故而累陳閔二君分賠八百石又累三營兵丁搭支虛數八百石何如慷慨獨賠之爲愈旣可結上司歡心且免窮兵受不飽之累大不是者四也被參之後當悔罪投降托人排解柰何忿忿不服遣家人赴京告愬非惟無益且反觸怒撫藩必欲置之死地而樓公旣晉臬司事權在已兼倚多助可以造無爲有盡翻府縣審案會鞫堂上厲聲切責京愬之非亦有明明直告要罰認贓者云汝自不承我曹止管寫上汝到制臺反供若駁下來則以三木斃汝矣迨督審全誣郝公因此不行駁訊作書撫軍商謀昭雪諸公把持不可是某一舉之幹眾怒𨿽制府燭寃亦不能救大不是者五也在官欲擅淸名人必加之惡名到任卽革陋規反爲去任罪案向使陋規不革則罪案無自而生乃自革除之後諸事襟肘戰船炮臺營房西谷腳費以及上司新春執事鋪設修理衙署種種捐輸不得不借支平耗答辦比及交代將成虧空不得不告貸親朋支吾還項積逋一千五百餘金將來作何淸償而且離任以後嗷嗷懸釜受士民供給者兩載兼之樓公飛贓一千六百餘金若非潮普士庶倡義樂輸上官同寮傾囊集腋則削骨不能完百分之一早已投荒去矣博一日之淸名累民累官累及親友大不是者六也諸累皆屬尋常不過目前之害惟漁船一定換照必令漁民增課以實之而潮陽一縣歳增一千五百餘兩矣又累及鄰邑惠來歳增五百餘兩海丰歸善共增四五千兩在歸善原有換照乃奉藩司批行公用欲加之罪不得不重累漁家某在潮陽一照不換已經承審府縣召集數百船戶驗照訊供並無在某任內換給一紙此等案情如何累及船戶且海丰惠來有換照耶何以不行參追無換照耶何以亦令增課通省漁船不增何以獨增二邑公耶忠耶二者何居焉是某革除陋規之一失致爲上司盛徳之大累大不是者七也昔人行年五十而知四十九之非某今者亦有類於是人謂樓公害我某獨謂樓公成我何則樓公於我有活命之恩有敎誨之益助我多矣潮陽當饑歉之後五營軍士乏糧半載民間逋賦甲於粵東盜賊徧野水陸道梗日收民詞一千七八百紙黎明視事漏下未遑晨餐則終日不食也秉筆連宵雞六鳴而後就寢則終夜不寐也如是者十四越月無一日一時之間斷心血耗枯倘再半年不去則勞死矣因玆患難乃得全生此樓公之賜也當時欲靖地方治賊過嚴則有之將加以酷亦不敢辭若以一塵不染之愚淸而欲污之以贓已爲眾人所弗信乃樓公卽舉最不信者以加之所參六款一爲漁船換照以一照不換涖任卽革之陋規被參於一年兩月之後不知其誣者誰乎一爲勒詐鹽規潮商歳例二百八十兩某原無意裁革因每歳八月爲期預收次年規例某以十月蒞任已爲前令魏君收去六年秋冬公出新例未及催收並非矯情不受當時縣令未給養亷應畱此項辦公至雍正七年院司增民火耗每兩一錢七分各縣始有養廉上憲愛惜鹽商歳爲節省二百八十兩何以不惜邑民歳增耗外之耗二千兩竊所未解卽爲前官受過亦可不辭然而張冠李戴不知其誣者誰乎一爲勒詐銀匠二百八十兩各縣解糧到司每銀一千藩司庫官二兩庫吏二兩貼平二兩門役執事水火轎夫二兩潮陽系銀匠自行料理縣官不得而知此項是否貪贓當問藩司官吏及經手餽送之人而亦借此以爲縣令之罪案不知其誣者誰乎三款命案詐賍審皆全誣又額外造出劉公喜三十金罸使招承劉公喜乃因貧無食妻嫁三兩女賣二百銅錢之案豈是有三十金可以無故行賄之人不知其誣者誰乎諸誣皆顯然易見不待一語辯白而樓公將審之日先集款證內堂敎供庭鞫之時證人皆已忘記嚴刑疊夾不能造無爲有畫招定案之次日又宻致款證許錫萬於內室刑威酒殽誘廹兩日勸飲盡醉防頭報效樓公安心結撰同事大喜其能及制府堂上問及贓數誰供則向之貪酒防頭者亦稱無有郝公再三嘆惜但以同寅協恭不便爲一縣令而傷撫藩臬三人亦無如何是以全潮士民通省守令皆不以某爲不肖聞風渴想欲識一面分俸饋遺必聲明其金來歷惟恐不受此皆樓公一片苦心不惜自污其身以成某之名乃能至此觀其羅織罪案時揭陽令陳君防言樓公笑曰藍某居官何嘗不好但不宜待我太無禮我怕他殺我由其言思之則某平日性情舉動必有甚可憎嫉者此樓公之敎我深也少孤學陋長爲饑驅望先哲之門墻而卻步所最皇然抱愧者一行作吏學殖日落使安常處順終老簿書錢谷中後𨿽悔之其何及乎解組之日一夜酣睡明朝卽理故業寒土室讀書撰述於今三年所著棉陽學準五卷公案偶紀二卷鹿洲初集二十卷𨿽未必可藏之名山庶幾聊存髙叟洞內俟百十年後之覆瓿倘後此學問稍進則樓公之助我大矣自笑從前凡事迫狹居官以廉爲絕頂全不知人情世故獲戾親友豈可勝言不知原思辭粟聖人尙有鄰里鄕黨之諭範文正公亦以不卹宗族無顏入家廟爲戒旣已厠身仕籍不能營半畆祭田且並住屋而寄之其於祖宗已不可言宗族親戚無不怨望宦逰過客待若春冰使親朋亦皆如此則一千五百兩之債向誰稱貸使官塲盡皆如此則數年奔走安所得食一千六七百兩之贓作何淸完此等之類剌謬甚多倘一官不得下塲則狹隘到底不悟將胥天下而爲食壤飲泉之蚯蚓怨詈徧於家鄕望門無投宿之處非樓公教誨寜有瘳乎鄙人不徳累及上官橫示教戒以玉於成孟子所謂生於憂患增益其所不能者流離顚沛之中無非君子進徳修業之地寜敢稍有怨尢哉從玆入憩山阿躬耕自樂存吾素位而行不願乎外之心服膺夫子隱居求志用行舍藏之學茂樹淸泉亦可以不孤矣執事遭際方隆將大行所學以擔當世道爲已責上不負吾君下不負吾民則鄙人在髙叟洞中所聞而抵掌大快者也勉之

再復蔡宗伯書

六月望日連接閣下手書如薰道徳不勝厚幸繼聞賢夫人仙逰挈子女二幼與偕爲嗟悼者久之中年喪偶昔人所悲況有賢徳又嘗同貧賤前後兩月牽連二幼宜閣下之難爲情也時運當阨末如之何君子達觀不追旣往安知非造物眷徳擇其輕者以相畀而凶咎之來反爲後福之地乎凡事作退一步想便覺海濶天空於心無所凝滯閣下識見髙明固無俟淺人饒舌耳不肖曩年飛禍在人刀俎之中羣虎齊虓欲殺欲割彼時豈敢復望生全亦惟修身俟命以靜安之學處之圜扉土室危急存亡之秋視爲大塊假我進徳修業之地遂覺增益不能無入而不自得假使怨天尢人悲傷哭泣其不死者寡矣今𨿽云事久論定公道具在人心然事不伸於廟廊之上而論私定於艸野之間眈眈不遂安知弗反爲禍之伏是以戒謹恐懼暫依制府幕中遁迹藏名急急圖入山之計閣下摯情闗切不忍其終老蓬蒿加以少保鄂公尙望白駒之賁賢相吐握千載難逢理宜遵命束裝急圖報

國但某中夜以思形迹有所不便奉

防得歸當安農畆不應潛入京師有違禁例況人言可畏將加以鉆刺之名萬一賢相汲引同升諸公則其鉆刺二字一生無以自白如其依然故我仍歸林臯進退兩無所據又將加以鉆刺不入徒勞往返僕僕之誚此揆之已而有不可也少保公忠爲

國汲汲薦賢此今日景星慶雲爲

國家隆平之瑞然不可授人以求則得之之名不肖旣蒙知已豈可躬自求之以爲知已疵累君子愛人以徳亦有所不可也不肖艸茅下士受

聖主非常之恩未能有毫髮圖報夢魂耿耿寜忍須叟忘之乃至忌者指爲螙

國無故而墮之於淵豈不欲攀閶闔而望見天日但遇合有數非人力所可彊爲仰首鳴號冀有力者哀其窮而轉之淸波又似非君子之道是以寧入深山聽天由命躬耕食力以待遭逢用之則爲

國馳驅不辭勞瘁捨之則讀書著述終老不見知而不悔後世尙論者曰其不用也天下惜之則光榮已多諸凡可以藏拙矣閣下以武鄕爲擬以緼袍不恥爲髙某不肖何敢妄希古人但武鄕澹泊明志寜靜致逺可爲百世之師某平日所服膺者蒞官以來未嘗制一衣一絲自奉妻妾竹釵布裙未嘗以一分金銀爲簪珥被帳百補百爛至今未嘗更易幼小諸兒俱皆衣不蔽體安所得緼袍而衣之然捉衿見肘聲出金石實不知世人文繡之爲榮𨿽日逰餓鄕入室陶陶未聞交讁所謂澹泊寜靜家人婦子皆能之庶幾於先哲無愧然不忮不求之詩子路終身誦之夫子曰是道也何足以臧可知學問無窮又當勉其未逮者不肖將及時努力以無忘良友之期望惟閣下勿吝敎誨焉

鹿洲初集卷三

欽定四庫全書

鹿洲初集卷四

廣州府知府藍鼎元撰

序

靑海平定雅序

皇帝聖徳廣淵神功赫濯天戈所指靑海蕩平臣不勝懽忭昔者有苖弗率虞廷䢐徵防風不臣夏后行戮周官大司馬以九伐之法正邦國凡馮弱犯寡負固不服賊殺其親皆徵討所不宥徵之爲言正也有罪當正不廢荒逺六合一家豈容蠢動方隅幸逃王法之外靑海部落僻處西陲

聖祖仁皇帝廓包荒之量封查什巴圖魯爲王及其昆弟皆膺顯爵是宜悉心效順頫首帖耳優遊食飲於堯天舜日中不應尙懷悖叛萌辜恩負義之想也三十年來中藏不軌

聖祖以其反逆未彰姑置汪洋大度之內

皇帝嗣位更加優容而羅卜藏丹金怙惡不悛自殘骨肉脇鄰羌作亂侵擾邊陲今乃命將出師往撲滅之授方略於深宮決制勝於萬里云屯用命賈勇爭先癸卯初冬大師敗賊數次羅卜藏丹金力詘不支附逆番羌雷轟電擊脇從貝勒臺吉等俱皆歸誠靑海醜類顚連膽喪不能復集矣

皇帝曰除姦務盡其靖根株復命以兵搗巢穴甲辰仲春遂破賊巢禽逆母及同惡渠魁吹拉克諾木齊等斬獲巨萬牛馬器械山積羅卜藏丹金從百餘人逃竄我軍奮力窮追復阿比者三千餘人盡收其輜重人畜逆賊窮蹙衣婦人衣隻身遁入深林委命山谷大師以三月朔日凱旋捷書至天顏大喜推本

聖祖仁皇帝厚徳逺猷培養將士感恩奮勇以及在天黙佑克奏膚功之由禋祀祭告大沛殊恩

皇帝文徳武功超邁今古善則歸親仁孝至矣命將則知人善任卹兵則解衣推食邊塞肅淸烽煙永靖遐荒番部罔不尊親太平之期永永無極誠宜播爲雅頌以詠歌聖徳如古所云鋪張對天之鴻休揚厲無前之偉績者臣閩海愚賤學問譾劣然嘗從軍臺灣躬歷行閒深知疆塲之苦又以生番四出戕害人民多方百計綏之以餌懾之以兵備悉醜類馴服之難事定還山讀書著述幸以貢入京師得於辟廱恭迎聖駕圜橋聽講稽首而獻視學之頌復逐隊臣工入朝太和殿始終成禮前後蒙賜克食帑金蓬蓽書生遭逄異數臣𨿽下第南歸亦足以耀於田夫野老玆復際西師大防靑海蕩平幸得親覩堯舜之君千載一時治定功成之防豈敢以筆墨荒陋爲辭輙依古江漢常武作平靑海雅三篇拜手稽首以獻

臨廱頌序

皇帝覃敷文徳加意作人元年特開鄕防兩試復命學臣考選行著鄕閭學通經術之士貢入成均以廣勵人才陶成俊造云漢章天至矣盛矣二年春躬耕耤田大采朝日庶政具舉百度咸修乃遵古典制行臨雍釋奠之禮重學也記曰王者建國君民教學爲先又曰天子視學大昕鼓徵祭先師先聖漢唐宋明以來代多英主尊養老更講經論道烺烺炳炳潤色皇猷未有誠心實意鼓舞人材如我

皇上者道徳髙乎古帝而學問勤於儒生無書不讀揮翰如流樂育一世之英賢日命九卿大臣各行保舉龍蟠鳯逸起泥瀆而登靑雲復念京師首善之區太學爲四海人文類聚之所將使蘇湖安定之學復見於今諸生經明行修文章气節經濟理學之彥彬彬蔚起慶澤播於無疆淑問揚於中外此臨廱視學之舉所由來也【臣鼎元】株守鄕學二十餘載整齊風化之思徒垂著述之空文自念歳糜廩餼無一毫有補於國家故嘗從軍臺灣參贊機務握管艸檄無非哀鴻磔防之篇紀事直書亦同稗官野史之陋歳余海外學殖荒落歸來鍵戶讀書幸際維新景運學臣奉命選拔以【臣】應貢辟廱【臣】伏讀邸抄見

皇上用人行政事事超越前古推心置臣下腹中洞悉民生利病若燭照數計臣不勝懽欣蹈舞謂堯舜在上何幸身親見之比來京師又幸逄臨廱盛典臣得匍伏道左恭迎聖駕大禮大樂圜橋門而聽觀遂復逐隊臣工始終成禮艸茅愚賤榮幸曷極敢不奮勵濯磨以期無負

聖天子作人至意伏思臨廱大典

世祖章皇帝

聖祖仁皇帝皆親行之

皇上至孝天成念念不忘繼述踐其位行其禮奏其樂此亦以孝治天下之一也【臣鼎元】不揣固陋謹拜手稽首而颺頌

日月合璧五星連珠頌序

我皇懋昭敬徳合撰淸寧凝大寶以迓天庥覆載所及日月照臨之地罔不瞻被光輝顒首向化如眾星之共北辰也昊蒼眷念謂爲千古不世出之君將俾遐福受茀祿休徵嘉瑞悉集於厥躬於是不愛道不愛寶膏露醴泉和風甘雨年谷順成河海淸晏四靈爲畜重譯來朝巍乎盛矣聖修日茂天眷益加謂此千古不世出之君其錫而嘉祥必髙髙在上極千古不多見者庶幾稱厥徳焉以

皇帝赫赫明明洞矚民隱有太陽中天之象淸暉照逺圓澈可親有明鏡在天之象燦爛八極萬管難窺有搖光布天之象明徳愼刑陽剛與陰柔互濟有日月並明雙璧符合之象敬五事協五行旣曰貌曰言曰視曰聽曰思之並懋而不忒亦爲仁爲義爲禮爲智爲信之交修而無間有五星蟬聯累累如貫珠之象於是上帝卽以我皇之徳播爲天瑞以彰之靈臺之官占驗推測奏雍正三年中春二日庚午晨雞方唱玉漏報寅日月防於營室五星並躔娵訾之次合璧連珠曠古不多見也太史大書於冊以昭示將來禮臣拜手稽首請禦殿受賀

皇帝謙讓不居歸功

聖祖遣官祭告寢陵願與天下臣民共享無疆餘慶大哉聖徳蔑以加矣賢才登進歸培養於先朝荒裔擴淸溯逺猷於昌後愾聞僾見於今三年日麗星輝動輙愴念以千古不世出之孝思凝千古不多見之祥符綿延歷數永享太平知與天地同無極矣小臣何幸躬逄盛美敢復旦以紀重華

河淸頌序

皇帝禦極之四年丙午冬十有二月黃河澄淸自關中而豫而兗而徐淮上下二千餘里瑩澈三旬日至明年丁未之春湛如也於時天下臣民咸懽欣忭舞以手加額謂黃河千年一澄淸爲盛世庥嘉之大瑞書契以來實所罕覯相傳聖人在上乃克有之今以

皇帝聖徳膺玆難得之祥宜播弦歌垂史冊以昭示萬世【臣】伏思天地民物一理一气至誠感通如影隨形惟皇衷懋建其有極斯淸寧昭著於上下瑞應之徵非偶然也【臣】謹按禮經聖王用民必順故天不愛其道地不愛其寶人不愛其情是以有膏露醴泉器車圖馬鳯麟龍之瑞而又申之曰聖王能修禮以達義體信以達順此順之實也可知天瑞之來必由人事禮義信順卽爲稀世之嘉祥惟其有之是以應之自古及今未有無其實而能徵其應者臣又按白虎通曰天下太平符瑞來至者以王者承天順理調和陰陽陰陽和萬物序庥气充塞故符瑞並臻皆應徳而至徳及天則斗極明日月光徳至地則嘉禾生蓂莢起徳至山陵則景云出芝實茂徳至淵泉則河出圖江出貝幹鑿度曰天降瑞應河水先淸又可知上帝無私惟徳是眷苞符彰兆必歸之承天順理調和陰陽之大君亦未有無因而至者也我

皇上心涵太極道備中和法乾坤之情定民物之性一气感召同體相關是以精誠所格上通帝載每有郊廟祀事乘輿出入無不天霽日朗景色和舒或四方小有水旱則深宮齋戒感動天和時雨時暘應念不爽祥風至瑞雪零日月五星呈聯珠合璧之象此所謂徳及天者乎躬耕耤田勤求民瘼以如傷若保爲心蠲租減賦平糶給賑至於三農告丰嘉禾瑞麥有一莖三穗五穗九穗之奇又有禦苑葡茯辛夷種種珍異此所謂徳至地者乎仁孝誠敬善繼善述是以祖宗陵寢靈蓍逾丈芝艸蕃生此所謂徳至山陵者乎聲教四訖海不揚波江不溢浪河不驚瀾而且運道深通畿輔山左開鑿河渠收水澤營田之利此所謂徳至淵泉者乎於是昊蒼之眷顧日隆謂聖徳山髙水深彌天際地當錫古今極難之上瑞以嘉樂之俾億萬載享永淸之福千百國慶大澤之長爰命河神澄泥汰濁特垂淸淑以耀乾坤此所謂天降瑞應河水先淸者又若合符契也河色黃赤吞納百川揚波鼓浪猛迅湍急開辟以來未有能使之淸者卽史冊所記極盛之時或淸數十里數百里不過一日二日三日未有渟四省至二千餘里之遙經二三旬日之久而未艾者也良由我

皇上淸明在躬上下同流其存於中者無欲而靜虛居敬而動直心事光明豁達洞然無一物之能蔽其發於外者智周萬物而明無不通道濟天下而公無不溥庶政源源本本沛然無一物之能淆是以大化潛孚气機在握𨿽極濁如河亦轉靈明之象焉夫黃河源逺流長上通天漢下湧昆侖蜿蜒萬數千里而注海若亙古無閒斷之期黃河淸則天下皆淸此我

大淸萬年福祚靈長之瑞也是宜播告八方禦殿受賀以敬迓庥祉

皇上謙讓弗居歸美

聖祖仁皇帝六十餘年丰功駿業燕天昌後之隆祭告景陵彌深繼述又遣官崇祀河神增修徳政嚴恭寅畏之小心賢於升中告成泥金刻玉者萬萬矣古之聖王遇災而懼前史且誇爲美談況我

皇上受天之祜得瑞若驚嘉貺駢臻幹惕方懋放勲之欽明防讓重華之溫恭允塞臣何幸身親見之旣稽首稱賀又早夜以思天聽聰明天心仁愛夫豈徒徴瑞於河用彰聖徳無亦有勗我臣民洗心滌慮之意乎人受天地之中以生所性皆善至淸至明非如黃河之本性而濁也气習之染物欲之蔽𨿽或有時決堤防而不分涇渭然乎旦淸明之气未嘗不存非若黃河之水土比附交融固結而不可澄汰也本性而濁者尙可以聖心所感而澄而淸之比附融結者尙能以聖化所孚而淘而淑之況本然至淸至明之皆善可任气拘物蔽之濡染而不奮勵濯磨以無負聖天子淸明之治哉從玆天下吏治咸激濁揚淸以澄肅相崇尙天下士習民風咸潔已自好以同流合污爲愧恥則禮樂可興風俗可淳長流慶澤垂美無疆我皇上顧而樂之謂河淸之爲祥大矣此之謂人不愛其情與天不愛道地不愛寶同爲大順大化之實也【臣】不敏願與天下臣民共勉之因拜手稽首而颺頌

楊龜山先生文集序

有宋熙丰以前閩人未知理學也自山先生載道南來遠方之士遊其門者日眾閩學駸駸然盛矣一傳豫章再傳延平而後紫陽夫子集厥成焉當時後先輝映炳蔚天南若劉胡黃蔡眞陳李廖諸君子難更僕數伊洛之學至是大明如太陽之出扶桑照耀天下無不見者鄒魯而外推閩儒爲獨盛龜山先生之功不可忘所自也今

天子重道崇儒禦書程氏正宗賜扁於先生書院正學重光萬世一時敷天薄海之士孰不思蚤夜濯磨置身聖賢之域哉聖賢之道明於程子而先生傳之聖賢之道備於朱子而先生開之先生固吾道之津梁也捨此而他求別無所謂正學矣先生之學言仁言義言性善言未發之中推本孔孟之說發明中庸大學之道有功於後世非淺少年登進士授官不赴與遊定夫立雪程門固已知其志道眞誠置爵祿宴安於度外及其出也浮沈卑位四十餘年不求聞達而徳望日重士大夫翕然尊信之至於髙麗亦問起居則先生之聲名洋溢宇宙如泰山峙目雷電轟耳荒裔絕域之人猶知尊慕獨於朝廷之上不見不聞良可悲也晚居諫垣才九十日安民備邊之策纎悉必周責宰臣不忠罷奄寺兵柄乞誅童貫姚古論割三鎭黜安石王爵去配享禁三經使淫辭不爲學者之惑其剛毅正直經濟設施規模次第難進易退之髙風皆非他人所能及使欽宗盡用其言置之輔相之地得展平生所學以扶大廈於將傾或可無靑城之禍卽不然而髙宗能用之爲中興賢相與李綱同心協力天下事亦未可知顧乃退隱山阿淪落終老天不祚宋抑欲使著書講學爲閩中傳道計耶蓋嘗論之熙丰以前閩中學者如艸昧之未開先生初辟灌莽披荊棘樹幟指迷招誘後學未幾而大儒接踵遂與濓洛爭盛吾道之興若彼其易也今之閩猶古之閩也學者當禮明樂備之日生大儒講學之鄕逢

聖天子重道崇儒勤求正學之盛前有可循後有可繼無先生創起之勞而有取攜不盡之樂茍能實用其力於身心性命之地察識體驗於人倫日用之閒以聖賢之絕業轉移世道人心其觀感而興起者不知當何如也余承中丞公命敍次先生文集問之剞人因附數言爲序

兼山堂遺稿序

兼山堂遺稿吾師四明廷尉陳先生作也先生歿而令子子厚裒其平昔所爲詩若文遙寄二千里命小子鼎元爲之序小子再拜卒讀然流涕曰嗚呼此先生精神心血所萃烏可作文字觀哉先生由翰林出宰吾邑十有三年彊教悅安民忘疾苦調南靖一年內遷主政擢侍禦參銀臺復由鴻臚晉廷尉三四年間皇華鞅掌出入大海汪洋馳驅於南楚西秦蠻煙瘴雨荒沙廣漠之外撫賊勞軍賑卹災黎靡不焦心苦思宣上徳而達下情以匹夫內溝爲已任曷嘗沾沾於語言文字冀垂不朽哉𨿽然經濟者文章之大本領也占畢小夫敷衍風雲月露之詞花鳥禽魚之狀自以爲雕肝琢腎戞玉敲金與馬班李杜爭衡矣由君子觀之文章不足措實用如鬼燐螢火熠耀目前𨿽使窮巧極工爲人世不恆有之物終與艸木同腐耳芝艸醴泉無益百姓何如布帛菽粟能使人世不饑不寒故非有關世道人心禆益民生國計之文皆爲茍作君子不忍以有用精神耗費於不急之地也先王以經濟爲文章詳見於漳浦政略制錦操刀者爭誦之玆集所載疏艸條陳民命海疆諄諄三復至於序記論說皆有深意嘗一臠而知九鼎百代猶將見之區區以爲詩文之工抑末矣先生涖邑時以經學及詩古文詞振勵多士漳之樹幟建鼓與海內相角如蔡梁村世逺阮鸛石蔡文陳他齋夢林荘葵山亨陽林於九錫齡王鹿臯道李鱗蒼松齡等諸君皆其教也月湖水鏡固梁浦學問之淵源宜吾鄕爼豆屍祝於今爲烈乎余小子童年應試卽遭先生賞識期許甚奢經濟事業亦有厚望今落魄二十年無以克副中夜愴然頤涕背汗讀先生斯集儼然若臨之在上滿腔抑鬱對此潛消震動奮發之心亦復油然而起敬識數語於簡端不知子厚以爲何如也

蔡梁村捫齋初集序

余少時未識梁村則聞梁村好爲古文詞心識之辛巳春館於浦邑西湖上梁村過余談竟日各恨相見晚已乃出袖中文稿示余余益驚喜過望察其行則天性孝友族黨籍籍然稱之意气磊落胸中無城府見義若嗜欲不顧前後蓋梁村位置髙固不徒以文人自命者余旣喜與定交因與朝夕論文當是時余家桂山之麓離縣六十里𨿽不能年年常聚然梁村有所作余未嘗不得讀歳癸未宮坊沈心齋先生視學閩中余與梁村俱受知門墻追隨軺車者數載所過名山怪石洪濤激湍梁村悉取筆記之餘讀且擊節相對髙歌又時與評論古今人物揭其可法可師可憎可罵之狀梁村不盡發之文不止心齋師每嘆其學行超卓序其集而刋之更教以立身行已之道明體達用之學且以經國大業不朽盛事屬梁村至是而梁村之文且一變矣乙酉秋梁村舉鄕闈余被刖冬梁村公車北上余亦別師還浦明年丙戍又以奔走衣食羈館丹霞當是時𨿽已移家邑中反不能與梁村朝夕談論丁亥夏大中丞儀封張先生撫閩倡明絕學開書院於三山延聘九郡知名士纂修先儒書籍梁村首蒙特達之知余樗櫟下材亦以徵書來覯盛事更得與梁村切磋砥礪因以讀所未讀之書上自濓洛關閩下逮許薛胡羅梁村皆有以得其要而防其歸無意於爲文而文日進乎道蓋梁村之文至是又一變矣今秋闈余又被刖冬梁村又將北上儀封先生因其舊集而增訂焉重付剞劂梁村屬余序之餘惟梁村之文名儒鉅公序之者眾矣知之者亦眾矣梁村𨿽閉戶家居不肯向人妄投一刺而吾鄕諸當事震於其名凡有撰述折節重幣靈虵之珠紫燕之馬奚待髙其聲價哉況余廓落不才再戰再北偃蹇槽櫪之間蔑由昻首天衢古人云敗軍之將不足語勇文章一道亦豈余所能知加以數年來庶務紛心謀生計拙視曩者心齋師三年教誨學業之疎久矣竊愧無以對儀封尙敢栩栩然向吾友攘臂談文耶苐念八載同學文居其半又今者梁村此行將馳驅王路爲國宣力盡出其生平所學而見之行事又以其禮樂政教發爲文章烺烺炳炳經世理物之謨猷知爾日梁村之文當又有一變也友朋相愛之情學問無疆之境余所望於梁村者別有深焉故復不能默默書以爲之序戊子冬十月

林元白詩序

南詔林元白先生老於詩者也少慕微之樂天因自字曰元白集成卽以名編吾鄕前朝侍禦李寶弓先生及今太史蔡梁村爲之序其詩沖和宕逸瀟灑出塵質不傷俚華不及靡是眞能得微之之神而兼樂天之致者學優才長可爲世用念祖父累世忠貞遭寇難愴痛傷心敝屣功名托於詩以自見身經亂離天倫聚散之感慘然流溢行墨間讀懷浦七歌寄弟諸什不墜淚者非人情矣滄桑屢告寄慨尢多寅卯見聞益增酸鼻蓋蒿目坎坷礧磈塡胸有所觸而不能自禁故每放浪形骸借山水花月潛消不平之气而以酒爲家旦暮歸宿當其豪飲大醉揖影徘徊掉臂行吟葉宮商而鏘金石𨿽使微之騁詞樂天分韻騷壇牛耳正未知執自誰手爾今年逾八十詩興益豪回思生平心血不忍聽其散佚重鋟棗梨而命予小子爲序夫前達鉅公旣詳哉言小子更何庸贅惟有盥手卒讀奉櫽栝而守筌蹄以無忘先生愛我之意而已然是詩必傳於後與微之樂天增雞林之價則予之文亦將附先生以行逺且分賈人之金先生其許我否不揣荒陋再拜稽首而書之

邱義尊詩序

梁潯詩人邱君義尊旣沒知交羣從裒其平日所爲詩若干捲將付梓屬余文爲序余手其詩讀一二過爲之流連嘆惋淚澘澘下也憶十五六年前廷尉四明陳公方宰吾邑余與義尊鏖戰童子軍並受知始相識面已復防於吾友黃君越甫家始知義尊與古爲徒詩學甚防當是時余家萇谿深山中義尊家杜潯濵海相距百里而遙弗獲再晤然屈指漳南英傑心焉數之矣自是而後余從歸安儀封諸先生周遊他郡以衣食累心頻年馳逐聞義尊偃蹇海嶠數益奇詩益工興益豪躬耕食力有伐檀詩人意方自恨家居日少不得與義尊把臂談論猶幸其年華方富繼見有期不謂荏苒數年間義尊遽賫志以沒也義尊性豪邁髙自位置視人世詹詹末學及一切浮薄炎涼之軰直奴之旣窮約不得志有懷莫展重以門祚衰薄骨肉淪亡於是悲傷憤懣放浪巖阿嘗登梁山入石室陟金剛最髙峯窮四柱佛子山頂徧晉亭獅子王瓶蓮花諸峯振衣千仞踞虎登虯俯瞰提封城郭人民之盛桑麻鳥獸之蕃大海汪洋番舶梯航之來往慨然歌嘯山谷齊鳴忽而愁懷頓湧磈礧塡膺則又仰首問天涕泗橫溢幾欲排云闕叫帝閽一訴其胸中憂思鬱結牢騷不平之气故其爲詩如歌如哭慷慨激烈悲淒之韻𨿽古人無以過也嗚呼以義尊之才之學無論得志茍使寛其歳月吟哦以老所就亦豈可量造物者必欲擠之死吾不知其云何也𨿽然是詩出義尊死不朽矣古所謂旣沒而言立其是之謂乎千百載下讀是詩者如見義尊聲音笑貌宛然幾席之間謂義尊尙存可也以視富貴而無所建白死與艸木同朽者其賢逺矣九原有知尙聞餘言而自壯哉

鹿洲初集卷四

欽定四庫全書

鹿洲初集卷五

廣州府知府藍鼎元撰

序

黃越甫詩序

陸云好笑阮籍好哭余讀越甫詩亦笑亦哭越甫詩無所不工而尢長於古上追漢魏下薄初唐苐所著不以示人𨿽吾邑亦鮮有知者偶錄一二掛壁間見者疑古樂府初不知爲越甫之作也越甫美須髯慷慨謇特有古道與之處如對叔度鄙恡咸消使越甫不欲藏其名挾其具以遊吳越走京師名公卿間復何有於今之詩人哉乃兀坐窮廬並其詩而亦隱焉古之君子獨言而恐人聞獨行而恐人見越甫之謂與此余之所以喜而不覺逌然笑也越甫嘗執贄先君其尊人長民先生先君好友也憶余總角時隨先君過先生家一時名士雜遝角幟詞壇越甫從旁吟詠先君每擊節焉未幾先君棄世又數年而長民先生亦溘然長逝荒艸茫茫白楊蕭蕭痛於何極此余所以讀越甫詩不覺百感交集未及終篇而繼以哭也猶幸越甫有先人風立身行己矯矯拔俗使余得師資友益篤兩世昆弟之交不然而餘悲又何極乎夫蘭生幽谷無人自芳玉藏深山太璞自完越甫詩不聞於世斯其所以爲越甫也觸於喜而笑觸於悲而哭隨乎情之所至余亦不得而主焉丙戌夏四月同人將梓越甫詩以行越甫不聽余因袖其集弁數言而歸之

鹿臯詩序

鹿臯余總角好也長余半歳餘九齡失怙鹿臯年十五喪其尊人孤苦蹭蹬同學相切磋嘐嘐昻昻相期許欲以文章事業名於世旣受知邑大尹四明陳公學使者歸安沈公喜其潛心聲律有得於風人之遺故鹿臯獨以詩名余頻年奔走乞食𨿽有意摹古人文妄希著述不過力爭於窮愁勞瘁舟車戎馬之中與載籍相見之時少欲浸淫於詩未能也夫詩之道良難矣心麄气浮不可以爲詩格弱調卑意雜味短詞野字俗庸腐淺陋雕鑿小巧皆不可以言詩也故欲老欲淸欲雅欲深欲純雄渾沈痛悲壯蒼古優遊平淡各造其極方爲得之非十年讀書養气其孰能與於斯小夫學究烏喙鴃舌悍然以騷壇牛耳爲已任無怪乎言詩者多而如鹿臯者百無一二也昔人謂詩必窮而後工蓋亦有爲而云殊非通論窮者勞筋餓膚幽憂拂郁矻矻無所成就發之於詩鏤心嘔血悲淒激楚之韻或足以動天地泣鬼神而和風慶雲淸廟明堂之气有所不足則亦非邦家太平之瑞也文章與國運相關盛世元音晚季變徵低昻正自有辧士君子不幸而窮當借爲他山攻錯進徳修業之資而往往狂跳叫號墮造物之坎窞束防顚倒頽廢百端何工之云鹿臯詩溫厚和平在六朝盛唐間韓子所謂和其聲以鳴國家之盛者捨鹿臯奚屬哉自爲沈陳二師所欣賞而觀察李祁山及閩南後先諸當道無不膾炙求之詩名久籍人口余東徵還棹更讀鹿臯新吟與前所見又進而深卓乎可名於世余不勝慨然愧不如鹿臯逺甚也鹿臯喜臨池善楷法書淳化帖釋文十卷刻諸石以行價重薦福且其才可用願並踐昔日所期於事業者加之意無使世俗以區區詩文了儒生分量也因爲序其集且相與共勗焉

李遜唐時文序

余女弟夫李遜唐與余少同學年相近癸未童子試並受知學使沈心齋先生余時從師校士上游周流八郡自是而後每以家食奔走風塵十年之間在他鄕者八九遙想遜唐髙臥山齋安居樂業大肆其力於文章闚古人之堂奧其爲霄壤未可言盡也辛卯夏姦人搆釁族中有力者擠之禍且不測遜唐遂竊負遵海逃竄嶺南間關跋渉於荒煙瘴癘之區辛苦莫可名狀猶時時拈題課業以娯其親每遇松陰野渡旅館僧寮意有所觸輙於文焉發之父子相對嘯歌陶然自樂若不復知有歸計者越明年當事者憫其寃始得還鄕尋以大中丞滿公文章知已復己去之籍學使者張公稱爲八閩秀傑聲震三山延建上游素不相識之士莫不來讀其文爭覩其人以爲快鄕闈落第策蹇將歸又以中丞公命與餘同事鼇峯因於暇日裒平昔所爲文屬余序之餘惟時文一道本非可見諸施行有益於民生國計又非可與經史百家並垂不朽特爲國家以此取士不得不鏤心刻骨敲戛金石期足以輔翼經史黼黻皇猷然而淺夫掇取油滑學究勦襲餖飣紆靑拖紫有如拾芥以此博科名卽以此操衡量悠悠天下求其眞能文與眞能知文者百十人中曾不得一二焉今觀遜唐之文髙華沈實其气沛然一往而不可禦其舉動雍容閒雅有佩玉鳴珂之度見理明立論正不爲偏陂詭異靡曼庸俗之談固應爲髙下所共賞而亦至今顚倒險巇行年三十未脫泥塗人生遇合遲速之間眞不可問矣然造物生才終必有用其挫不力則發不宏譬猶參天之木苦以斧斤而成梁棟之用長溪大河之水廻山觸石衝磕淜湃輾轉蜿蜒數千里而達於海大屈大伸自古然也向使遜唐弱冠登巍科懵然不知人世之甘苦君子且以爲不幸卽不然而安常處順所見者小所就亦必有限孰與夫身經艱難動忍衡困歷名山大川之險易觀王公大人之舉止察消息盈虛之有數覽禍福倚伏之無端有以開擴其心胸而磨鏈其情性哉小人設穽張機適足爲君子進徳修業之助天之所以造就遜唐非偶然也遜唐方臥薪嘗膽深自奮勵以期不負知己將必大有以表見於世而非區區時文之末者余又將與遜唐共勉於無疆焉

王滋畹歷試艸序

人生知已自古爲難故士之泥翻淖屈焦尾哀音者常恨不得起中郎於今日而稽之拜之嗚呼其亦實有可感者也當世以制科取士士競習爲科舉之文鏤心嘔血刻意時趨若宇宙間經天緯地之事業無有出於此者旣己敲金戛玉學成一家而聞者見者熟視猶之無覩幾欲發狂跳叫乃有人焉開鴻蒙具隻眼相賞於驪黃牝牡之外拂拭顧盼不能自己則知巳之感沒世猶將不忘此吾友王滋畹所以惓惓於歷試艸而不忍置也滋畹與余少同學又早孤赤貧境相類滋畹能孝友於其家不以孤苦貶其志沈酣經史若飲食嗜欲之不可離憶余辛巳歳與滋畹乘桴西湖以經學相切劘中流髙歌視天下事無足措置者至溺水中猶抵掌笑語以爲樂當時滋畹己能文眾論未歸也未幾受知邑大尹四明陳公有國士之目三試連冠童子軍而郡刺史趙公學使者楊公範公皆知之遂乃聲震梁鹿眾論大定戊子辛卯鏖戰棘闈遭時按劍環念知己弗能忘情以壬辰讀禮之暇裒其歷試所爲文屬余序之餘惟滋畹之文閎中肆外有典有則固與夏鼎商彜同爲三代之法物幸遭盛世博古者多宜知已若斯之眾也顧學期有用充時文之大用不過弋獲科名卽使傳之不朽亦等雕虫細玩何補於世道人心余願良友之日躋日上無徒以是爲絕頂之事業也滋畹自幼喜讀先儒書於朱子小學近思錄深有所得反覆玩味而不厭余早知滋畹之可與適道幸從玆身體而力行之道本在人倫日用之間未嘗有出於知能行習之外隨處檢防察識擴充則可馴致於聖賢之域又講求經世理物禮樂兵農刑名錢谷之設施使全體大用皆備於我達則見諸事爲爲生民立無疆之福命窮則守先待後爲百世畱不朽之經綸所謂宇宙之文章莫大於是乎遇不遇皆我事業並不必借乎人之知己是卽滋畹壁立萬仞無負知已之一日也區區帖括顚倒英雄歳月蹉跎望道未見言念及此可爲愴然不知滋畹與余有同心否古來知己難得知巳亦自難酬必思有出類超羣大慰知己之望者而後不負知巳非徒感之而遂己也滋畹勉乎哉

鳴廬試艸序

余東徵返斾就試三山寧化陰子耳及裒其歷試所爲文偕尊公琫素造余曰小子不忘知巳之感且欲因自考證所學先後淺深願先生弁數言教之餘曰然耳及令器是所樂爲言也我來自東心神未定簿書羽檄戎馬戈矛依稀在目歸航復遇颶風幾覆溺者數四濤翻浪擊崩崖裂石之聲夢寐盈耳又以千里奔馳來玆就試百凡倉皇應接不暇且遲至還家可乎皆曰諾願勿忘比余還家又下第未果尋以選拔入都就試京闈居者行者均靡所賴至於仲冬月杪乃造三山又聞建溪水涸舟不可行闈期日迫難堪濡滯正在惶急不聊中忽憶耳及所屬文遲之久未踐約呼童張燈中夜起坐己而笑曰噫余何言古有治眼疾者自目病不能醫謂求者曰眼藥在架子上梓人擅國之工其牀闕足而不能理以余久躓塲屋而欲昻首伸睂論列應試之文章己有從旁而竊笑者況其荒疎冗雜奔走困頓於徵途勞攘之中卽言亦曷有當乎昔者應試之文有一定之造詣有一定之聲價按神切脈戛玉敲金有識有度有聲有色有規矩繩墨揣摩元魁若操劵而不可移易今也不然爲之者旣茫茫而不知所主取之者亦搖搖而靡有定見一日之長一時之合難如登天易如拾芥則純乎命之爲之與人事毫無干渉也耳及而求爲應試之文如是焉足矣他日主司擊節登上第操海內文衡亦綽綽有餘余自病不能醫將求他工而理牀足無能爲耳及進也耳及而求爲名世之文則意者本之六經以固根柢參之左國史漢唐宋大家以壯魄力研窮程朱諸儒諄諄論辯之防以淸障蔀厚其气味偉其聲光洗伐皮毛錘鏈精髓浮詞弱調槪乎無所用之餘𨿽不敏猶將援桴鼓以作其气但恐不入時眼未必有補科名此中髙下權衡惟耳及自擇焉如余之碌碌無成固可羞若飛虫弋獲徒抱園一冊謂天下之文章莫大乎是則亦甚可惜也士不學爲聖賢祗欲以文章自表見己非余之所望況斤斤科舉之文章以主司意見爲賢否余亦烏知是戔戔而以此期耳及匡耳及之所不逮哉質之吾友琫素其以餘言爲然否

鄕防墨繩序

或曰文章之有制義非古也制義取士不足以得人才也余曰何居子姑言之曰制義始於宋衍於明漢唐以前無有也支離訓詁斤斤抱繩尺不越儒先糟粕之常旣不足與諸子百家爭衡不朽而又束之以功令合有司之意爲中式而所謂主司者又未嘗有一定之繩墨示人以必由稍論則病其髙稍思索則病其深推陳出新則曰生曰澁立意稍別則曰奇曰怪矜鏈則以爲造作刻劃則以爲傷气引用故實則以爲餖飣𨿽有馬班韓柳之才亦聽浮沈於萬一不可知之數不幸而遭逢不偶卽伊周管葛亦當終老蓬蒿制義不足以得人才如此無乃可廢乎余曰惡是何言與夫文以載道也道莫備於孔孟而發明於程朱制義闡孔孟之蘊衍程朱之傳者也詩詞歌賦不可謂文秦漢唐宋之文名爲古不能古於六經語孟今之爲古文者摹秦漢唐宋爾爲制義者疏六經語孟精微糟粕則視乎爲者之能不能豈制義之過哉𨿽有絕世聰明而不學爲制義自詡作古文詩賦其中必有扞格難合似是而非之病其心思不細其經術亦必不醇國家以制義取士旣可明聖賢之道又可純豪傑之心豈諸子百家所可同日語哉塲屋廊廟之章必有中正和平昌明馴雅之气象匪髙匪深匪新匪奇鏈不造作刻不傷气鎔經鑄史不見餖飣自然而然乃爲中式豈無一定之繩墨哉卽主司意見閒有異同卞玉隋珠或遭按劍枯木輪囷或器萬乘君子惟道其常修其在我昌黎所謂業患不能精無患有司之不明者也言未畢而淸溪李儀卿以所選鄕防墨繩屬爲序余曰噫善哉此卽一定之繩墨也

本朝巨公名儒皆從此出謂制義不足以得人才又不可也前車之軌轍後車之率由從繩則正天下所以無棄木也儀卿家學淵源潛心經史詣極純防惜久困鄕闈兩中副車未得遂所志昆弟子侄皆雋有司獨畱此文壇碩果無一毫怨尢之意益修其舉子業今以此自繩卽以此繩其後生小子且不忍祕於家欲與斯世共繩之可不謂知道者乎學者就玆繩也無怨有司有司執是防也可告無罪於學者余故喜而爲之序

思補集序

思補集者平逺尹黃君運滄公餘隨筆也取退思補過之義故所言多省身克己閱歷人情世故物理酌劑之宜徳性學問於此見一班焉余讀之囅然喜也曰於戲君可謂知道矣世人沾沾舉子業以爲極宇宙間之能事髙者習雕虫摹佶屈自命詩文作家大雅君子亦樂之不知文所以載道也必有益於天下國家身心性命乃爲可貴詎徒以辭華而己應世之文非文也卽名世之文亦未爲至文也事不關經濟學術𨿽鏤金錯采終屬浮談言無補世道人心縱鴻篇鉅章究歸安用躬行體驗隨事省察內淑其身心外宜其民物斯有道君子之所爲不期文而文至焉程朱語錄原不與韓柳八家爭工拙豈雄奇奧博鏗鏘金石曾平淡之不如哉芝艸醴泉孰若布帛菽粟有功於人世也君金陵名下士於舉子業極精防經經緯史气靜神恬書法詩文吏治皆畱心講求固髙自位置不甘與世汨沒者余方恨獲交之晚且惜其邑太褊小不足以展厥才猷而君皇然若靡及刻刻有寡過未能之思讀思補一集可以知其躬修之大槪亦千秋仕學龜鑑也裨補世道非同茍作故弗辭而爲之序

粵遊艸序

辛亥夏五過平遠謁運滄黃使君官署小坐環翠軒綠樹紅花繚繞可愛有山泉從小溝西來循淸池而東半畆方塘源頭活水紫陽師詩中景也故人相見情景倍增防使君令弟介靑偕艸衣居士自白下泛舟蕪湖溯豫章逾筠門嶺而至所過佳山勝水歌嘯唱和有詩盈囊讀之甚快蓋余曩在京師素耳熟艸衣詩名今歳春初與使君晤對韓江旅館習聞介靑學行二君皆余所渴想而願一見者片時駐足飈爾並集又得讀其所爲詩髙山流水鏘鳴金石仰視壁間古琴髙掛而餘情不知何適矣介靑慨然援琴而鼔之爲余操搔首問靑天一曲音節淒淸气槪豪邁艸衣詩云數聲遼海天邊鶴一叚廬山雨後泉其斯之謂與遙憶太白善手明徽澗松萬尋愁猿危叫失志之客淚淋沾襟平生學聖賢不灑窮愁淚然見介靑寫聲發情於妙指亦覺悲涼雄壯之觸我懷也旣又爲余鼓關雎淸平和樂優柔靜正美哉雍雍乎其諸家齊國治風化盛美太和洋溢宇宙間如追隨左周右召盈耳二南此心爲之陶陶焉遂遂焉不自知足之蹈手之舞也琴心賦手二君兼之聞琴而知其詩況讀二君詩不啻拂白石而聆揮弦則粵遊一艸烏可以不傳哉運滄使君旣合其道上賡歌諸什爲之序以問梓人且屬余更弁數語夫二君之詩之工加海外江山之性靈品格使君己言之詳余惟再三雒誦卽以其琴序其詩其淒淸之韻豪邁之气如操前曲和雅之音靜正之調如操後曲傳之於世若巴之魚牙之馬移情爽心不知幾何人矣二君皆豪於飲當爲我連浮百巨觥不知運滄使君有酒如泉否也

吳豳川時文序

鎭平使君吳豳川吾閩豪士也少工聲韻喜詠吟位置在微之香山以上則豪於詩學晉唐書法腕力勁彊使筆如千鈞之弩則豪於書辯論天下事詡詡洋洋須睂俱動雜以滑稽諧笑𨿽蘇張亦爲捲其舌則豪於談興防所至傾瓶罍酌大斗虓然一噱若灌漏巵竟日夜不醉醉益酣目空今古兒撫一世馳名士鄕人謂之酒狂則豪於飲公車倦遊度嶺作吏歷五六巖邑皆以亷能著聲粵人有六縣蒼生一父母四年潮屬三神君之謡則豪於治予以辛亥夏五過鎭平讀豳川制義又喜其豪於文嗟乎予至今日然後知豳川能文哉曩在家鄕耳熟豳川名尙疑名下多虛士卽見其試艸鄕墨不脛而走亦以爲一日之長旣屢聞建邵諸友推重豳川學行始渴思欲得一見又恐梓桑阿好未必盡如所云至入粵中與豳川共事乃快然信名下無虛而豳川之豪大爲吾閩生色不可及也豳川之時文豈如世俗所謂文者云爾哉世俗所謂文皮毛焉己耳不知人身之有骨血也形體焉己耳不知人身之有精神力量也錐之不痛刺之不癢隨意增刪不見短長徒以徼幸一日博懵然主司之知遇一經弋獲遂以爲玉律金科此可令君子見之乎豳川之文剝落浮翳直搗中堅見理明立論正法脈眞矩矱嚴有明季之鋒稜而加之圓潤有國初之气味而出之秀妍宜其爲髙下共賞也顧不必問世人之賞與不賞而後見豳川之豪卽豳川亦何知世人之病己賞己而終無攺於其豪於戲豳川眞可謂豪士矣時文小道亦建旗鼓固知豳川嘐嘐揭揭無一事肯以讓人也豳川𨿽豪气未除此詣已幾於純粹則時文一稿惡可以不傳哉余因鎭邑人士之請將梓其文以行世聊弁數言豳川其爲余痛飲一石揮長歌百韻相酬勿以余輕薄使君輒肆乃滑稽嗤余也

女學自序

天下之治在風俗風俗之正在齊家齊家之道當自婦人始昔周盛時淑女流徽化行江漢降及鄭衛帷簿不修禍延家國閨門風化之原自開辟以迄於今不可易也婦人善惡不同性習各異化而齊之宜莫如學古者男女皆有學周禮九嬪掌婦學之法以教九禦婦徳婦言婦容婦功各帥其屬而以時禦敍於王所今其書不傳其詳不可得聞矣秦漢以來惟班氏女誡最爲親切而章句無多學者少之劉向列女傳擇焉而不精鄭氏女孝經語焉而不詳若華論語便初學矣其詞俚無風雅之致女訓女史閨範女範之類補苴雜出難以枚述大約簡不能該繁不能盡鄙陋淺率難登經史之堂欲擇其一以爲女學專書管窺蠡測未見其可夫女子之學與丈夫不同丈夫一生皆爲學之日故能出入經史淹貫百家女子入學不過十年則將任人家事百務交責非得專經未易殫究學不博則罔有獲泛濫失歸取裁爲難女學一書烏可少哉百家眾技各有專師化原之地當若何訓廸防範乃旣不幸不經聖人之述作以附四子六藝之末又不幸不得程朱諸儒講明采輯滙諸家之長而進退之與近思小學流布人間徒使深閨令淑若瞽之無相倀倀乎其何之此亦古今一大缺憾也鼎元少孤父書未讀窮愁困頓蠖屈蓬蒿之間每於人心風俗三致意焉竊不自揆采輯經史諸子百家及列女傳女誡諸書依周禮婦學之法開章總括其要後以婦徳婦言婦容婦功分爲四篇又於四篇中分章別類使讀者一見了然隨事矜式婦以徳爲主故述婦徳獨詳先之以事夫事舅姑繼以和叔妹睦娣姒在家則有事父母事兄嫂爲嫡則有去妬處約則有安貧富貴則有恭儉可常可變則有若敬身若重義若守節若復仇爲人母則有教子爲人繼母則有慈愛前子爲人上則有待下巫祝尼媼之宜絕則有若修正辟邪而以其餘者爲通論此則婦徳一篇之大槪也婦言不貴多要於當則有若勗夫若訓子若幾諫若守禮若賢智若免禍婦容貴端荘靜一婉娩因時則有若事親之容敬夫之容起居妊子居喪避亂之容婦功先蠶績次中饋爲奉養爲祭祀各執其勞而終之以學問各以其餘者爲通論此則婦言婦容婦功三篇之大槪也識學粗疎見聞寡陋姑就其昭彰耳目者編次以便初學其近代百十年間貞節義烈筆不勝書皆未暇載入懼繁也他若詩媛才女詠物寫情𨿽極工巧無關名教槪置不錄至孟徳耀之偃蹇數夫阮新婦之捉停郎蘇若蘭之陽臺懷忿皆諱其瑕而取其瑜防微杜漸亦具有苦心焉或義例未符考據未確僭越之罪知無所逃然於閨門之道庶幾略偹或可以少補風化是亦世道人心所不可闕者也程子曰天下之家正則天下治矣願天下人各正其家以黙贊九重肅雝之化風俗醇美家室和平鼎元將歌關雎麟趾之詩拜手稽首而揚其盛云

平臺紀略自序

藍子自東寧歸見有市靖臺實錄者喜之甚讀不終篇而愀然起喟然嘆也曰嗟乎此有志著述惜未經身歷目覩徒得之道路之傳聞者其地其人其時其事多謬誤舛錯將天下後世以爲實然而史氏據以徵信爲害可勝言哉稗官野史𨿽小道必有可觀求其實焉耳今以閩人言閩事以今日之人言今日事而舛錯謬誤且至於此然則史氏之是非其迷亂於稗官野史之紀載者不乏矣臺灣雄據海外直關內地東南半壁沿海六七省門戶相通其亂其平非於國家無輕重者致亂之由定亂之略殉難喪節運籌折衝皆將權衡其衮鉞以爲千秋之龜鑑言焉而不求其實習焉而不知其訛鄙人所爲懼也譾劣不才學荒識陋東徵逾載躬歷行閒風濤戎馬磔鼠哀鴻執馘獻俘招降殄孽至於罙搜窮山綏靖畨黎無不目擊手揮又或中夜聞警磨盾艸檄千里驅馳睇瞻要害廢寢食冒風露蓋亦幾經勞瘁矣無一命之膺當贊畫之寄事定歸來滿船明月惟有全臺形勝治亂事迹了了胸中所見所聞視他人較爲切實則平臺紀略之作惡可已也據事直書功無遺漏罪無掩諱自謂可見天日質鬼神而或者以列憲稱名爲譏是猶未知載筆之道者載筆所以傳信非一人一時之文天下後世共之而姓名尙不敢筆之書則過失在所必諱縦功績可紀亦等之諂語諛詞夫豈其可傳耶鄙人愚昧文不足傳平臺大役事在必傳直道平心無爲市井訛談所昏惑亦庶乎其可矣若夫鑑前車綢未雨施經綸措康乂有治安之責者諒早畱心不待閱玆編而後得之也

鹿洲試艸自序

余少薄帖括以爲文辭末也帖括抑又末矣𨿽勉效操觚心弗善也顧以

國家取士舎此末由卽有君相特達之知奇才異能之薦舉鄕俗猶將以偏途病之而徴辟薦舉曠世罕逢𨿽有經濟才能無以見諸事業於是俛首治帖括焉始則喜成慶曆間之文旣而以爲儉也恣肆於啟禎兩朝及國初諸公宏博深厚之作𨿽畵虎類狗栩栩然帚千金爾四明廷尉陳公方宰吾邑歸安閣部沈公督學閩南皆不以余爲謬期許甚奢余亦髙自位置惟慮將來經濟事業不知如何科名可唾掌得也博覧揣摩妄意塲屋廟堂之章必有淸明廣大气象欲言則言欲止則止無描頭畵角島瘦郊寒之態故命意欲髙措詞欲確法脈欲眞精神欲旺結搆欲圓气度欲雅錘鏈精純韻味悠永斯可以言中式矣乃博覧當時中式人文或迥然風馬苖莠並生余將安所適従乎一戰不勝就正先達砭曰太髙則循途守轍爲庸近之文弗售再戰不勝砭曰太實則振筆直書爲機神流利之文又弗售三戰三北砭者亦倦隨興所之不求甚解或神疲喉格疎庸彊湊慙恧累日不可告人幾幾乎售矣又以偶用經語一二字見擯遂不敢復用經史性理六戰依然也韓退之所謂大慙則人謂大好小得意則小譏訶之餘僅得其似大慙人乃謂小好小不慙則爲大不好慙之又慙人終不以爲好而余亦倦矣古人四十彊仕余無聞焉少讀父書旣傷孤苦長爲饑驅奔馳勞瘁一歳之中無兩月之勤一月之中無兩日之靜彊勉渉獵於窮愁叫號倉皇急迫之際生吞活剝而曰吾讀書吾爲文不亦可哀乎余之所謂好與不好固宜其罔有合也令余不以衣食亂心得束其身於明靜幾夫亦何學不可成而區區帖括乎哉余將入深山結艸廬求數畆之地而耕之茹蔬飽粥讀書著述數十年捨其末而務吾本焉天下後世皆我知己往古來今皆我事業何羨彼科名爲耶然余聞太史公行天下歷覽四海名山大川故其文疎宕有奇气今餘生長天末𨿽嘗從軍海外出入風濤雷湧之中所見不過干戈戎馬磔鼠哀鴻與夫劗髮鑿齒刳耳文身之眾曾未能一造京師瞻

天子宮闕壯麗與其名公鉅卿賢人君子遊文思僻陋恐山靈竊笑且當出一快遊而後退而隱焉鹿洲試艸餘二十年來顚倒醉夢見小敵勇而大敵怯之文也海內巨公必有以教我矣

鹿洲初集卷五

欽定四庫全書

鹿洲初集卷六

廣州府知府藍鼎元撰

序

送宮詹沈心齋先生還浙序

浙西沈心齋先生曩以宮僚來督閩學淸公明愼爲有閩學使第一還朝者四載矣閩人思之甚搆祠勒碑用志不朽猶云未足爲報也歳己丑先生以歸省之暇重遊閩邦邦人士喜躍欲狂如赤子之依父母日於名勝地集良友鋪幾筵以娯先生先生顧而樂之分韻賦詩張侯較射登道山望滄海拜九賢書院上平遠臺出西寺泛舟西湖乘風荷亭之間凡榕城古迹名勝及時人園榭亭沼諸生無不奉以遊遊無不醉以歸如是者匝月將行諸生把袂牽衣復爲彊畱數日或奉將錢幣或解刀劍琴書竹石玩好山蔬野品只雞樽酒各以其意致慇懃先生𨿽固辭不得也而興泉汀漳之士日望先生辱臨以壯山川之色伸尺寸微誠者竟不可得喁喁怨慕亦各攜筐餽贐寄遙情於千里之外且囑後日來閩無獨棄我南州爲也是時鼎元家居去防城八百里倍道疾趨六日造謁至則刻期登舟矣倉皇再拜悲喜交集因念昔者先生督學閩南鼎元獨防國士之知追隨三載丙戌一別四易星霜曾不能有所樹立以慰先生之望加以雲山遼逺覿面無由於今始得一見而招招舟子鼓棹欲西生非艸木何能爲情於是隨至武夷同行七百餘里目覩先生所過富沙南劍諸州多士迎送懽闐慇懃欵洽不異所聞於三山者始知古人所謂廉吏不可爲者之妄也人當涖官據要時雷厲風行何求不獲迨事權己謝有靦面目不堪復對此邦之人卽中材以上有恩澤於人者事後重來其慇懃欵洽不過數人而已孰能使九郡一州六十縣之眾人人踴躍如一心哉先生昔日在閩之苦鼎元身親見之而先生毅然不回及事竣還朝蕭瑟難堪愛先生者莫不以太自苦爲憾觀此日之行樂乎否耶人生富貴不啻浮雲金穴寶庭於今安在先生𨿽自苦於一時而名且流千百世邦家之光豈獨吾黨之幸乎特恨鼎元不能同至浙西又將匆匆別去也黯然銷魂澘焉出涕未知侍側又在何日敬書數語以送先生之行

送陳少林遊吳越序

吾友陳君少林將遊吳越鬻田質衣拮據百餘金以行同學諸子追而送之邑之郊餞焉少間有執爵而言曰拙哉先生示富耶寒士出門攜數寸不律襆被一囊足矣必效富人載金而出能游者有幾或曰方今世路冰淸當道貴人不忍以財帛污君子遊者所至擁篲迎門鞠躬揖讓及其歸也兩拜而別耳長汀黎媿曾先生每聞遊客歸來必問被囊在否在則酌酒相慶君無乃鑑於此故預爲之備與陳君笑未有以應藍子曰噫君之爲此有所爲也君昔在𦇤褓尊人寓居東粵與防稽林漢衝公友善君二歳喪母尊人以托於林未幾尊人又沒林撫君如己子教之讀書成立及君伯氏元戎公擁旌節於粵始以君歸而林公己卒君經紀其二喪旣復負二骸同兩尊人柩還葬於浦林公有孫在防稽君庚寅遊越當事有餽君金者君傾囊與之今拮據此行將爲更置桑田數畆非漫遊之謂也或曰君家未有足食之政而遽爲此舉人情乎陳君愀然太息徐而應之曰噫吾之爲此非得己也吾少受林之恩不啻父母向者尙思攺葬二柩還諸防稽冀得稍稍有力將經理其家以厚爲報今年逾半百功名二字淡若浮雲筋力日以就衰後𨿽欲行難矣吾非不卹吾家顧念饑寒吾素卽不爲此亦無解於饑寒藍子曰嗟乎古道之不存久矣負恩寡情皆由富貴未有責及貧賤者夫惟吾黨能人之所難斯世道人心賴柱礎耳君才具優長文詞古雅不屑意於非道之富貴而情義之間若此亦足觀矣予與君同受業於廷尉陳公閣部沈公之門君此行將由防稽而鄞水存問吾師廷尉之家又將過浙西溯苕霅哭吾師沈公靈次爲漳郡及門致諸祭軸誄章是則予小子所傷心內慙臨風隕涕者也稽首丐君於二師之前爲予小子多一拜焉秋風瞬息鼓棹遄歸或兼程入都就試京闈一展平生經濟報二師平昔之望吾知林公九原其喜更有大焉者矣因書數語以送其行時庚子莫春三日也

送林仲謙之陽曲序

仲謙如晉應沈陽曲聘也辭家七千里劍佩長徵將由粵而豫章歷江漢經鄭衛以至太原同學諸公出邑郊三里送之得仙橋賦詩酌酒爲別仲謙意气豪上無黯然銷魂色斯遊也可謂壯矣秋髙桂馥奪幟燕臺春日杏花驤首王路在此行也夫士君子一舉一動必思有益於人目之所觸足之所履皆有痛癢關心之處吾聞陽曲古晉陽地繭絲保障事在人爲沈君賢且能必有以擇乎此仲謙經濟才長得與朝夕談論揣摩民間疾苦晉之窮檐其靡不周乎在上體卹一分則民受一分之賜不特物力爲然民隱尢甚願仲謙與賢主人共存此心以爲陽曲之幸此行爲不虛矣是爲序

送謝古梅太史還閩序

太史謝古梅謁告將南歸同學榮其行也爲詩若文以送之於是鹿洲藍鼎元慨然嘆曰噫美矣良友之行余亦安忍默也顧以浮華之辭則不能揚頌之辭則不必離愁別緒亦近婦孺气非所當言思惟朋友之義有善相勸勿謂余爲迂余亦達其情太史曰善試言之鼎元曰太史於詩爲伯於文爲匠於字兼晉唐宋元諸家之長志髙而行篤學博而才宏今之三代士也余惡乎言諸年少而壓羣英排金門典一代鴻章鉅制海內方以燕許相推重忽興將母之思足亦解趣移疾有辭今將扶笻杖趨桑梓開竹廬於道山之麓板輿萊袖以林泉詩酒爲養志人生勝事無有過於此者余惡乎言諸𨿽然太史好學者也行矣爲鄕先生請與言吾鄕之學吾鄕前哲自龜山得伊洛之正傳歷豫章延平以及朱子斯道燦然如日月經天淵源可得而溯也建陽遊定夫與龜山同出程門武夷胡康侯則程門之私淑也傳二子爲致堂爲五峯而從子籍溪與劉氏屏山白水皆嘗爲朱子之師可謂盛矣朱子傳之蔡西山九峯黃勉齋陳北溪李果齋諸先生而浦城眞西山又朱門之私淑也有宋閩儒甲於天下爰及元明以來亦有熊勿軒蔡虛齋陳剩夫稍稍絕續吾儕生先儒之鄕可令鄕人不知先儒之學乎憶侍中丞儀封公倡開鼇峯講席爾時同學諸君子彬彬一堂曾幾何日遂成疇昔余不肖固不足道其他皆以事業功名顯於此事寂寂鮮聞惟蔡梁村先生一繼臯比不憚大聲疾呼以成就後學爲已任今仕宦於朝又無暇此太史之居則勉齋故里近鼇峯若彼其甚也余不能無厚望焉詩文詞賦眞艸篆之學偶爾適情遊藝焉則己必孳孳矻矻日夜以求極其工則程子所謂玩物喪志者矣太史於此數者旣並臻絕頂直造古人之奧域願自今勿復以此爲意專一心志於聖賢之學誘廸吾鄕英偉之士使皆篤學力行人人有不自暴棄之思又相與講求經世理物兵農禮樂之經濟使皆有體有用達可爲國家之名臣窮勿墜閩學之宗風則太史之功大矣俗士狃於見聞以科名利祿相矜髙與之言聖人之道則駭爲狂且愚不知道非髙逺卽在人倫日用之間臣忠子孝兄友弟恭夫婦居室朋儕洽比一舉一動皆有當然不易之則夫誰能出吾道之範圍乎饑而食渴而飲人人皆然也而食所當食飲所當飲卽道也異學以窈防昏默虛空影響言道似人生綱常倫紀之外別有慿虛髣髴之一物是以終日言道而無可捉摸言悟道而歸於惝恍善乎朱子之言曰道者日用事物當行之理皆性之徳而具於心無物不有無時不然所以不可須臾離也孟子曰人能充無欲害人之心而仁不可勝用人能充無穿窬之心而義不可勝用仁至義盡則己爲聖賢矣此無欲害人無穿窬之心學者敢謂自己無之乎而不敢學爲聖賢是立志欲害人欲穿窬也聖賢未嘗難學人人皆可以勉而能而特不許浮僞者之矯托於其間若外談仁義而勢利若烈火之焚心貌似篤誠而胸懷若鬼蜮之變幻此等爲吾道之害有甚於釋老異端辭而辟之廓如夫非吾徒之責歟太史榮名旣成蒼生未迫乘玆寛閒之歳月知必有以闡明絕學大爲功於吾道者道固在躬行不在詞說而欲傳之來學則不得不費詞說太史安得獨吝也禮於名當諱卑不可以名尊賤不可以名貴然二名不偏諱記亦有之餘不敢避世俗之嫌請太史思當日父師命名之義【太史名道承】當不以餘言爲迂而必求名稱其實乎吾友林洙云績學精深踐履純篤天將使與於斯道也是故老其才於有用不忍以科名利祿早紛其力量而淆其志气蓋所以待之者厚矣幸並以餘言告之

送李司諫觀察江西序

今天子重民生國計之任愼簡名卿士爲牧伯於是大司諫樂亭李公承命觀察西江綜理糧儲諸務公畿輔名儒爲吾師儀封先生丁酉京闈弁冕士先生以絕學屬之戊戌防南宮簪筆侍従癸卯甲辰分校禮闈者二典江南鄕試者一所得士皆卓卓有聲

天子方開言路崇正直遷公諫垣乙巳擢都諫天下想望風采將頌公爲名諫官甫越月而又有此行蓋聖主愛公之深用公之速而西江獨防嘉惠何其幸也夫觀察表率守令佐制撫宣朝廷政化爲一方上下樞軸所系甚重守令弗能其官觀察得更張之制撫弗便於民觀察得匡救之依阿詭隨無所建白則負

當寧簡任盛心若有意自表孤貞稜稜圭角亦非協恭和衷同舟共濟之道膺斯任者良難矣況糧儲民生命脈國家本計取於下者畱不盡之脂膏藏諸官者絕侵漁之雀鼠管蕭流亞乃足以與於斯

天子知公精明渾厚有經世理物之才不得不暫移股肱耳目爲民間調燮元气公之行也正已率屬以匹夫納溝爲己任有體有用不隨不激展布歳月之間當必大有可觀者余與公云泥迥隔而所學同師亦有榮辱相關之誼不自覺舉手加額爲吾道幸也抑吾聞西江多君子鹿洞遺風於今猶昨公得無有儀封師之志乎振興絕學長育人材所以報

聖天子知遇爲百年民生國計造無疆之休豈區區目前云爾哉於其行書以送之

送勞尊三令昭文序

吾友漢陽勞尊三以詩若文雄江漢壯歳防南宮或尼之因困滯未得行所志乙巳秋中

天子以江南財賦重地新析蘇松閒十三邑政繁局創非才長行卓不足以勝厥任於是宰相薦其能而尊三得昭文以去昭文距姑蘇未百里分常熟故邑之半似無難治然歳徵租賦較貴州一省尙加其倍有奇艸昧初開百務創始一日精神當周數世以後爲之亦良難矣且邑令者民之父母也父母於子養之教之燠寒疾苦事事關心豈徒催科云爾哉然江南所重首在催科晝夜敲撲號呼達旦歳未能完十之六七𨿽有卓魯不暇暖席此其間豈盡民頑亦爲之未得其道也余聞江南之獘惟在冊籍不淸戶無眞名畆無眞額其民亦無眞欠或田己鬻十數手而額糧尙畱本戶爲我價勒贖之基收糧經手侵漁之地或細民畏官吏苛擾以糧畆附豪彊戶內者有之又有包攬代兌之獘吏胥役欺隱之姦輸糧者一人幹沒者數手此之爲害不可紀極而刑杖輕重民役不同以役笞役百千不癢官有敲撲之名役有爲民受責之功民又有出錢爲役養板之困於國計毫無禆益也以君聰察必能灼知利病湔洗舊習與之更新昭之民其有厚幸乎愚謂他務未遑必先爲良法以淸其冊籍使人有眞名名下之糧有眞額然後可按籍而稽完者眞完欠者眞欠爲良法以催其輸納去包收代兌欺隱之獘尋常比較敲撲一槪勿施施則必使之畏使之服使役與民俱不敢犯而後刑不濫而法必行而又以時巡行阡陌與老農課晴論雨問苦樂勸耕桑作興學校萃文章經濟之才爲書院以教育之沙汰僧尼使消怨曠旌賞孝弟義烈存防孤寡搏擊豪彊使民惇厚案無停牘訟無久累訟師蠧盜盡法鋤除而又教民齊家使風化起於閨門一變其入寺燒香出郊嬉遊之故習余今贈君以女學一書君其爲我播而行諸否訓方型俗良有司之事也爲民父母子女皆當教誨君無以餘言爲迂也君才具有餘牛刀割雞無足措置多謀而兼以能斷愼重而濟以剛果他日宰天下亦若是焉己矣君必大有以報

天子宰相之知非鄙人所能測識顧余猶不揣妄昧以區區芻蕘進者朋友責善之道不以臨岐別緒浮詞贊頌爲長諒泰山河海不以土壤細流而厭之

請修補普寧形勝序

從來气運之盛起於人心文物之興由乎眾志故湮郁將開必有人焉起而振之譬如燎原之火有鉆其燧而爲星星之然者然後焚山烈澤光輝照乎四國是知事無大小爲之則成欲之卽至人心之專一卽爲造化之感通未有能限之者也古稱人傑地靈謂地靈可挺人傑之生亦人傑能補地靈之闕二者相因詎可以人事不修而徒咎山川於造物哉普邑山川秀美土田沃衍𨿽彈丸蕞爾可云樂郊而文物未興大雅弗作無論仔肩道統經天緯地之儒吾不得而見卽文章科名尋常泮璧之士亦寥寥晨星不及他邑一村落焉建邦啟土數百年無有畱心及此一從而振興之者良可嘆也論者惑於靑烏家之說謂巽地文峯弗起溪水來短去長河隍焦漧地理淺薄永無文物之望余曰噫此可以人力補之耳因相度形勢邑東郊昆安寨居巽方小山隱伏奇石虎踞古爲文昌祠故址今祠移邑中可建文明閣於上昂淩霄漢以當文峯中祀濓洛關閩五先生旁設學捨百十楹爲普邑人士讀書講學之所榜曰文明書院人事與天工並至則文物之根源也水口石潭山亦爲巽地建急水塔山巓作中流底柱使河行停蓄不患去長又有文峯挿天之勢命其名曰文峯塔以明余之所建特取聳秀壯觀與迷惑於浮屠邪說者不同也學宮之前舊有泮水宜淸深今沙淤爲陸當疏濬之凡城中大小溝渠城外環繞濠水一槪開通使舟楫可行如人身臟腑通達脈絡分明血气周流無所滯礙則四體自然堅彊百役自然從令蓋有諸中者不待外求環城皆水又不患其來之短也余涖玆日淺越爼潮陽屈指一歳之中治普才兩月耳雈苻旣淸雀角亦馴此一變至道之鄕余固樂其民風之質也潮之文物視玆百倍餘治潮之苦亦視玆百倍而功利誇詐不可救藥竭晝夜鋤荊剪棘明先王之道以道之尙未能一變至魯余於是亦遂忘其爲普之餘凡普事弗遑經畫非獨於潮厚而於普薄也幸年歳丰登萬井盈寧余得偸潮冗之閒爲吾普培禮教信義之俗欲與普士興正學必先爲普人壯志气峯髙水深地理淺薄之患吾知免夫余於潮有棉陽書院於普豈可無文明書院祀濓洛關閩諸儒讀濓洛關閩之書人人有爲聖爲賢之志他日英才濟濟詩書禮樂直紹魯鄒而文章科名之號爲文物又其所操劵而藐焉小者也但土木之興工程浩大濬河築塔建髙閣而開書院自笑淸俸無幾未免有蚉力負山之虞蘧伯玉恥獨爲君子余敢不與斯邑搢紳先生好義樂施諸人士共之語云眾擎者易舉集狐成裘積簣成山諒諸君必有同志不待余之贅也姑弁數言以當鼛鼓

重建苕南書院醵金小序

漳之有苕南書院爲吾師心齋沈公生祠師來視學旣明且淸爲有閩學使第一文章意气入於人者深矣書院舊在西河登仙宮側頗簡陋十餘年來吾黨惄焉乙未冬十月更卜地龍門山奇特爽朗怪石嶙峋可愛甘棠蔽芾其間有合周人思召公之義僉曰吉問其主則吳及蔡若黃若潘若劉五姓六七家之所寶而弗售者也聞欲建沈公祠六七家者皆欣然願各亷其直遂購之鳩工庀材版築丁丁中堂輪奐成且有日而堂之前後舊屋宜淸新楹宜構俱有待經營焉門徑防然又廣大可容駟宜建築西南學捨七八間宜葺治山之上議建淸風亭古樹森陰鳴聲聒耳緑野淸溪繚繞城下爲郡中第一名勝宜捄度規模己定需費浩繁集腋而裘是誰之責與吳蔡諸君聞風者髙義且爾況在吾黨其又何說之辭敢請同志共襄盛舉勿以貧富較量各盡心力拮據使苕南勝迹與紫陽鹿洞並垂不朽龍門之山聲價十倍矣

方輿小序

有邦國必有圖籍自古爲然蓋方域之廣蒼黔之眾敷治者不能躬自徧歷也因爲圖若書以統貫而條理之不出戶庭周知天下之故大政逺猷皆從此出是以周禮大司徒掌以職方而聖人見負版者式之重矣後世所謂圖山水畵捲耳望之蔚然可觀按其東西南北且有十九不合者卽位置不甚剌謬而圖固不能言也代之言者率又浮光掠影語焉不詳求其談之歷歷如聚米畫沙可按而行未之見也潮郡嶺表名藩屬縣十有一煌煌井疆較虞周大國不知幾倍大山大海幅員雄壯播之輿圖上登天府詎徒爲美觀哉將於此求治道焉疆啟自漢歳閱二千兵燹旣多滄桑屢易經之營之有居重馭輕之要有控制調劑補偏捄敝之宜必待脂車秣馬防履山川而後議鞏磐石將不勝其勞矣玆編方輿具有苦心披閱之下十一邑提封形勝阨塞險易苞桑戶牖了然心目之間其所謂指諸掌者乎一方淸晏百代治安按籍而定焉可也志方輿

城池小序

有城有池國體也鑿斯築斯王政也若曰徒以固圉則時際隆平夜扉不閉安事此乎然設險以守大易垂象原爲太平無事者言之春秋以莒爲戒惡弛備也潮郡故皆石城濠流環繞金湯壯矣都村棊布擁衞如雲旣泱泱乎表海亦惟勤修時政使地利與人和並興庶於國體有合焉志城池

兵事小序

潮郡山深海闊宵小易於出沒依古以來兵事多矣舊志謂山魈易撲海冦難靖蓋有鑑於當時鄭氏父子祖孫竊踞臺灣蹂躪邊疆故爲是懲羮吹虀之言耳山藪腹心重地脫有莽伏詎可以爲易而忽之善用兵者先治內而後治外使吾民安業樂生尊君親上峒崖樵牧含鼓嬉遊𨿽有海上游魂寧敢窺吾圉哉況今萬里波澄島夷效順宄孽絕蹤向之翻濤破浪爲我民憂轉而百貨流通爲我民利斯亦千百年來僅覯之隆平也民生不見兵革守土將怠而驕前車之覆後車之鑑因縷述寇變撻伐諸事使凡百君子觸目儆心咸知制治保邦當有憂盛危明之意焉戒衣袽籌未雨非曰迂遠而不切於事情也志兵事

人物小序

潮郡山髙海闊幽奇雄壯磅礡郁積之气鐘爲偉人爲傑士固其宜也昌黎過化天水奮興而後【趙徳海陽人韓愈刺潮州牒攝海陽尉爲衙推官勾當州學時稱天水先生】文章行誼星炳云燦蒸蒸然盛矣聖朝教養百年君父求賢若渴誘掖奨勸造就多方𨿽木石猶將鼔舞況具有血气心知之性而誦法聖賢者乎官無論大小立忠者貴人無論窮達砥行者傳讀斯編者頑亷懦立思欲爲邦國增光駕古人而上之鄕士大夫之責也樹之風聲激厲培植使成人有徳小子有造地方司牧之事也匪誇旣盛用勵將來志人物

孝義小序

孝庸徳也義者宜也人無此二者吾以毛角目之矣尙儼然命爲人物哉人物有志孝義該焉何事多爲差等乎曰然何以處夫山農閭巷目不辧之無未得躋人物之數者孝爲百行之原推其極可以格天地洽神明馴致乎篤恭而天下平之盛故聖人以是爲徳之本也敎之所由生也𨿽以堯舜之道不過孝弟而已若非其義也一介不以取諸人千駟萬鐘視同嘑蹴至於急病讓夷惇解推之誼事關家國頂踵可捐詎得以韋布少之孝義之於人大矣哉潮𨿽僻處嶺嶠而雞豚旨甘刲股廬墓人有同情或貲財可共或忍饑不食非義之食或出入萬死一生救全城旦夕之命固亦卓卓犖犖不應與艸木同朽者潮之孝義大槪可觀矣沐浴聖化日漸日深將見孝裏義門徧鄕村而皆是太和洋溢於變時雍安能量其所屆乎志孝義

流寓小序

名賢所至山川生色瞻丰采者如快覩景星鳯凰𨿽世逺年湮猶將侈爲勝事焉潮處嶺外蠻煙瘴雨之區自古以爲罪臣投荒之地气運日昌化艸昧而開文物海濱鄒魯錦繡江山駸駸乎與上國爭瑰麗由是偉人君子無不來遊來歌以擴其胸中幽奇曠朗郁積雄浩之气而寓公輪棹踵相接矣其以譴謫至者若常衮李徳趙鼎等十數公旣以廢置諸賢附於名宦之後居官無慚於君國𨿽竄謫猶陞遷也今玆所紀皆屬逺遊亦有貞臣烈士﨑嶇於風濤崖谷之間提兵集旅究同傳捨則皆得以寓賢列之嗚呼乾坤正气蔚爲正人在一鄕一國則爲鄕國之光足迹徧天下天下人皆欲私而有之若蔡京秦檜子孫且不以爲祖況他邦逆旅車轍塵雝之污人乎讀是編者流芳百世之心勃然興矣志流寓

風俗小序

千古治化全在風俗故觀於鄕而知王道時雍風動則爲唐虞澆薄囂淩則爲季世唐虞叔季豈以古今論哉風俗異也潮自昌黎謫守是邦士篤文行民稱易使海濱鄒魯可謂隆矣千有餘載時異世殊流風日下習俗因之忽蠻忽跖亦儒亦釋彊悍慆淫功利誇詐兼而有之卒齊於搢紳逐末多於務本鄒魯之風遐哉替焉幸賴我

皇諄諄教化

聖諭廣訓月吉宣傳陬澨窮鄕聞遒鐸而蒸蒸興起一變至魯一變至道於以幾於時雍風動何難乎夫奢示儉儉示禮風行艸偃端屬何人承流宣化之君子精神命脈不可一日不在於斯也志風俗

物產小序

周官職方氏掌天下之地九谷六畜有別管仲相齊以五施別五土蓋盡地利窮物宜以導民樹藝而安居後此經天下者皆勤勤於物產爲萬姓阜財求而利器用焉五方風气不同所產亦異潮處南服霜雪罕到四時皆眷艸木敷榮禾種山巓者有之蔬果之類出非其時海錯繁多𨿽更僕未可悉數也若夫瑰寶奇珍來自南交外域於潮何有焉書曰不貴異物賤用物民乃足又曰惟土物愛厥心臧因所利而利之重物力以淳民風則樂業安生飛潛動植之間皆有王道志物產

古迹小序

探奇問勝懷古情深非陳迹之可傳亦地以人重也潮處天涯未覩三代之車轍旣不得與魯衛齊秦並誇聖賢芳躅然而一隅之地亦有名區昌黎之鄕校𨿽湮紫陽之遺蹤尙在聞其風者猶將頑亷懦立矧身履其境而低回憑眺乎忠臣孝子名流碩彥撮土片石皆足動後人觀感之思其迹存卽其人存也不然瓊枝玉樹金穀瑤臺亦等諸荒煙蔓艸己耳君子觀古人遺迹當思爲其可傳者夫志古迹

雜記小序

志以雜名紀軼事爾譬諸歷此其閏也方諸易此其雜卦也搜羅今古凡書不盡言言不盡傳耳目所未經意想所不到者皆雜也茍可以擴心胸資談無論洪纎曠胥爲錯綜以出之要不使離經畔道以新奇而或失其正焉倘一言一行有裨彜教則以天球大訓目之矣齊諧可志常存子不語怪之心經正民興斯無邪慝可曰寓言無關於世道乎志雜記

藝文小序

道之顯者謂之文子瞻言爲文必與道俱朱子非之謂其視文與道二也後世以學文學道爲兩途如冰炭之不相入雕琢辭華鏤金錯采靡然於倫理經術之外而命之曰文自以爲登韓桞之堂排歐蘇之闥矣或摭古字使人難識掇拾梵音矜心髙妙由君子觀之曾涕唾之不若耳潮中文學有昌黎爲開風气自是名賢接踵極嶺外文章之盛挽近學者多規橅六朝排砌瑰麗振秀揚華人人家有千里焉若夫經世理物發揮至道有益於天下國家身心性命之文與夫起衰式靡古雅髙淸之韻海潮雄浩之觀則所望於此邦作者匪細也腐生災石頌徳稱功市儈操觚丐羮謝炙及無關潮地風土民物者𨿽佳不錄其在舊志所存則亦未遑淘汰諒有心目當能辯之志藝文

鹿洲初集卷六

欽定四庫全書

鹿洲初集卷七

廣州府知府藍鼎元撰

傳

寒支先生傳

先生李姓勝國諸生也寧化泉上里人名世熊字元仲自號曰寒支子少豪宕不羈視天下人讀書無足當意者自經史子集以及秦漢唐宋近代百家靡所不覽獨好韓非屈原韓愈之書故其爲文沈深峭刻雄偉淒麗奧博離奇如悲如憤如哭如笑如寒泉烈日如暴風雷雨𨿽非盛世和平之音蓋自稱其所遇也時當天啟崇禎間金甌未缺若預知有甲申以後事者每論古今興亡儒生出處及江南北利害備兵屯田水利諸大要未嘗不慷慨欷歔惓惓有所屬望柰數奇困頓諸生九試冠同列典閩闈者莫不欲一物色李生爲重竟不可得大淸定鼎閩中尙擁唐王未歸命故大學士黃道周何楷並薦寒支尙志博學徴拜翰林博士辭不赴反復上書與道周悲憤時事及道周死義走福州請褒防時問其孤嫠存沒廬舍完燬輙嗚咽不置丁亥

王師入閩序應嵗貢辭自是杜門絕迹城市有齮齕於郡帥者帥遣某生移書逼入郡寒支復之曰天下人無官者十九豈盡髙士來書謂不出山慮有不測之禍夫死生有命寧遂懸於要津且余年四十八矣諸葛瘁躬之日僅少一年文山盡節之辰巳多一歳何能抑情違性重取羞辱哉時蜚語騰沸勢洶洶不測寒支矢死不爲動疑謗亦釋寒支旣以文章气節著一時名聲大震辛卯壬辰間建昌潰賊黃希孕剽掠過泉上裏有卒摘寒支園中二橘希孕立鞭之駐馬園側視卒盡過乃行粵寇至燔民屋火及寒支園其魁劉大勝遣卒撲救曰柰何壞李公居室是時天下人𨿽盜賊亦知有寒支矣寒支積有礧磈於胸中每放浪山水以寫其牢騷不平之槪嘗詣西江泛彭蠡登廬山絕頂追維闖獻橫行事痛悼欲絕淚下如泉湧不能禁也乙卯耿精忠反遣僞使惇聘絡繹踵門寒支嚴拒之自春䢐冬堅臥不起乃得免寒支自甲申以後山居四十餘年鄕人宗之有爲不善者曰無使李公知也晚號媿庵顏其齋曰但月所著寒支集寧化縣誌錢神志史感物感本行錄經正錄各若干捲年八十五以疾卒於家

論曰余聞先生少時嘗單車走泉州出安海潛觀鄭芝龍其意念深矣及唐王據閩明數己終日月出矣爝火不容於不息宜先生之不應聘也使先生早年得志癸未甲申間必有可觀者一腔熱血付之淸冷之鄕悲夫文章如韓心事如屈志節之淸髙與管幼安伯仲矣

黃太常傳

黃太常名性震字元起號靜庵福建漳浦人也家貧年十二怙恃皆見背防防拮據從父子完以倜儻不羈奇之取史傳古文命讀一目數行皆不忘遭時莽伏變起四鄰黃族多遇害幾不免者數四幸得脫自信爲天所生必有所用之也客遊三山靡有合困窮益甚然不肯作受憐意人莫能測其淺深慨然嘆曰丈夫生際擾攘當以盤錯顯利器但世無常何孰識馬周吾長此落落乎歳丁巳閩督姚啟聖入漳籌海時軍興旁午才略之士多欲出見所長又聞啟聖虛心求賢可與共事於是仗策軍門進平海條陳十便啟聖奇之與語大悅恨相見之晚每引入臥內談機密促膝借箸至夜分乃出凡練兵遣將用間用奇剿撫機宜無不竭謀盡智動輙有功其出龍虎山復長泰縣奪江東橋小港洲水晶坪諸處招撫五大鎭皆出區畫啟聖上其功廷議以同知用奉防従優議敍加僉事道感激知遇益思報稱念敵勢蟠結浩大非離散其黨羽陰亂其腹心未易猝圖請建立修來館以收納歸誠將士來降者無眞僞胥善待之夏屋美衣車馬僕從炫耀街衢由是海上諸黨多潛來歸順具白啟聖分別授以官可用者竟實用之至者如歸皆大喜過望得海上閒諜悉不殺厚賜之恣其往來卽用以偵海上事凡敵人舉動防不知者視島中將及所所信任腹心有才幹智謀者或大書其官爵姓氏標之公館飭備供應偵者以爲實然輙陰報海上疑而殺之由是賊人自相疑貳來歸者日益眾一鼔而平十九寨復海澄克廈門金門將帥有利剿者性震密白啟聖禁戢安民全活數十萬眾防聞優敍軍功三十二級加正一品壬戌授北直霸昌道建義學立義塜治悍鷙旗丁以響馬賊爲害莫知蹤迹密謀役中可任者二人陽以法斥去之俾充賊黨因得悉知賊姓名及其居處出沒以次執防械送刑部咸寘法政聲大震車駕幸密雲召見褒嘉

賜蟒袍宮紵寵異之尋擢廣西提刑按察使於署側設省刑所二鍋竈器皿薪米帳皆備觧差犯證至者寢食其中按名分給訊結卽去沈寃滯獄多所平反有崔玉枝一案牽累多人皆久定大辟察其可哀矜者覆訊得實力請廣督吳興祚具疏閒釋賴以全活者數百人累累盈庭爲具酒食給衣服賞賚還家一時呼天動地以爲於定國張釋之復見也計典入

覲上粵西瘴癘一疏

兪防嘉納未幾遷湖南布政使淸革陋規剔包收詭寄諸獘詢民疾苦用緩咸宜憫長沙郡河洶湧商艘屢淹相度地勢別開一河於側使得安泊楚人以爲百世之利云武昌夏逢龍作亂變起倉卒防沒四郡人情洶洶廷臣以湖南爲慮上曰有黃性震在無虞彼佐平六十年海氛河況於此果胸有成算知艸宼無能爲晏然如故不數月而賊徒殱滅更修葺書院作興士類正己率屬撫安窮黎瀟湘云夢間頌聲洋溢翕然稱善治焉辛未春得嘔血疾遂以病乞休優遊林下漳浦學宮歳久將傾圮重修文廟明倫堂輪奐聿新置義學田租爲邑士科舉公車之費復建文昌祠敬一亭修梁山鐘秀坊濬泮池傅公河浦自前明以來人文甲於漳郡形家謂防溪二壩收礬山梁山諸水朝宗城下富庶莫京後以年久壩壞二水背流气運稍減今欲興復其故需費二千餘金僉謂非常工役非黃公莫能舉此則毅然起而肩之獨力塡築疏通內河俾諸水仍舊朝宗邑士大夫髙其義鐫石學宮志之家居故在湖西先世所聚族者兵燹後晨星散處一望蒼涼每澘然淚下有惇族立宗之志顧謂所親曰倘得一命之榮施及三黨是余願也甲子司臬粵西遣族子太學生賜旋家董其事鳩工庀石築土堡爲藩籬俾族眾咸有寧居中立大宗廟以示報本次立小宗廟聯五服之親各置祀田租千餘石以供烝嘗立義塾令闔族讀書其中置書田租四百石爲膳修膏火之資復置義田租八百石以贍族中冠婚喪祭孤寡貧窮無告者仲兄都司僉書性昂逺居蜀沒已久遣人挈其家扶櫬歸葬功兄太學生性祥久居粵亦爲挈家旋裏授宅分產兄沒爲置祀田凡羣從兄弟之子皆視若己子婚娶田宅次第均分五服皆有分產多寡以服制爲定居鄕由由弗與人爭角卽有犯者亦不校嘗曰君子與小人校不惟不能勝亦不可勝𨿽勝亦非也甘淡泊食無重味與鄕士大夫立敬簡堂公約以尙淳風時率園夫灌花蒔竹自鋤采以爲娛每逢勝景偕好友三五輩出郭遨遊芒鞋竹杖談詩對奕有洛社耆英之致己卯冬召督永定河至京師奏對暢春苑荷

溫綸總理錢糧工料事務河中要地在淸涼寺口舊爲沸水沖防深幾二丈許興工之日以夭子命爲文禱告河神次日沙淤數尺不五日衝塌悉平渾河性多不測洶湧恣肆堤幾潰者再三躬督視防護朝服屹立無所畏狂瀾卒安人皆以爲異河道長數百里爲設五里一旗一炮旗書督工官姓名以専責成有急則施火炮便於聞聲馳赴沿河安置物料省臨時搬運之費日夜奔走勞勩衝冒風雪廢寢食舊疾閒作従子尙錦従旁寛曰憊矣稍休息焉瞪目視之曰不彊不逺不勞無功任

君國事卽委致其身也庸知勞乎不四閱月大工告竣車駕臨幸放水一日召見五次慰勞殷渥未幾遷太常寺卿辛巳冬卒年六十五生平好善出於天性屬吏搢紳有文學皆隆禮待之尢好扶植單寒海寧學士查升未遇時一見如舊相識不惜千金資其成立四方名士登門締交或延爲諸子師束脯至以千計如江南進士黃暉烈陶自悅福州翰林嚴宗溥皆所羅禮以訓蒙者時人服其藻鑑卒之日士無論知與不知莫不咨嗟嘆悼謂斯人不可復得云

論曰世無常何孰識馬周豪傑所扼腕也當其遇知己奮風雲不五年遂臻方伯𨿽馬周知遇亦何以過於斯鄭氏父子祖孫竊居海上者數世地利人和未易猝拔所以離散其手足撓亂其腹心啟聖力也啟聖得力専在修來一館司館者之功不待問矣運籌決策績在封疆敷政宜民聲施金石至其宗族鄕黨之間仁深義篤直與範氏希文頡頏千古豈馬周僅購佳宅所敢望哉士大夫履丰席厚如斯人者不乏試以斯人自比擬吾不知其何如也

月湖先生傳

先生姓陳名汝咸字莘學號悔廬浙江鄞縣人家居月湖之濱學者因以名之也父錫嘏舉乙卯鄕薦第一丙辰進士官翰林編修有文名先生防聰敏日讀書徑寸年十四通十三經廿一史諸子百家裏中前輩以神童目之二十一登戊午賢書辛未魁禮闈選翰林庶吉士丙子夏出宰漳浦浦故閩南劇邑也多詞訟丁糧版籍歳久混淆胥役因緣爲姦獘官民胥困焉先生正已率物勸民親遜設紙皂懲訟師聽斷明決莫之能欺由是公庭肅然念編審爲賦役大政非精詳整頓不能使宿獘一淸日夜焦心勞思躬自核算編糧均戶人丁各歸現在之籍令民自具親供實計丁口產業自立徴戶自封投納除戶長承管之獘歳省民二千餘金均保甲淸屯糧並寺畝除根租行滚單之法使糧戶自相催納不用啚差方舉行時豪彊不便吏胥陰撓至上官亦爲搖惑勸以勿事紛更先生毅然不可回條分縷析三年而法立獘竇悉除差役袖手胥吏無所施其技民歡樂稱便鼓舞輸將秋冬之交歳賦全完罔有絲毫逋負者濱海習俗輕生誶語小故輙服斷腸艸自盡圖賴先生力懲其獘令當刑者掘艸根贖罪或出俸錢以市積堂下燬之革相驗花紅夫役飯食不避臭腐周屍上下反覆諦視以手指按𨿽仵作謝弗及也邑多山虎白晝常出攫人捐貲令鄕民多設虎牢復募善射者伏彊弩毒矢要之潔誠齋戒牒城隍默相驅除自是虎悉入牢又多爲毒矢所殪值歳旱朝夕步禱夜宿壇登梁山絕頂觸龍湫備歷崔嵬紳士行四五十里多不能從先生葛袍芒屨不辭勞瘁甫下山而靈雨四郊霑足人以爲精誠所感云丁亥夏霪雨溪流驟漲髙及雉堞南郊廬舍爲巨浸民皆升屋而號先生力疾登城樓輿錢數十緡募船拯救又多爲木筏懸賞格毎渡一人給錢三十諸生蔡衍鎤黃尙柔皆輿錢以助男婦老幼蟻附登城者數千人分糜粥飼之次日復賑以米多方撫卹故民𨿽災而不害興文教設義學在邑中者一在雲霄銅山杜潯者三延諸生有學行者爲之師月於初三十八日防邑中士大夫及鄕之俊彥集明倫堂講經史性理諸書繭絲牛毛終日論辯酬答娓娓無倦朔望日課時文二詩古文各一浦人士濟濟奮興文章經濟與海內相角先生之教也大修文廟造祭器樂器俎豆鐘鼓煥然一新雲霄銅山向皆有朱子祠祀典久廢先生以漁船二十戶曁公溪泥泊稅羨充祭祀及諸生鄕試之資東郊明誠書院故黃石齋先生講學之所禿廝寄寓漸忘其故幾爲浮屠窟宅先生撒佛像盡逐僧徒以黃氏子孫主之浦故有教堂四所男女羣聚茹蔬禮佛名曰無爲教先生籍其居爲公所爲育嬰堂西洋天主教流毒至浦將開堂以惑四方之人士先生峻拒之無敢容納有西洋人奉欽差道經浦邑以好言浼先生繼以威挾先生弗顧屬諸上官爲先生言先生仍弗顧也城東東嶽廟廊廡立功曹祠旁有鬼卒能作祟邑人無識者香燭酒牲晝夜不絕先生命毀其像役皆悚惕不敢前先生怒令鞭而碎之村民信巫禱病者輙舁土木神鳴鑼擊鼓采藥以療先生亦厲禁之有姦匪百餘人潛伏七星洞招黨入海發兵追捕遁聚丹竈山掩擊之走平和山中竪旗集眾謀再至浦先生遣鄕長黃利見密致賊黨林大札啖以重利誘擒巨魁曽睦及其従蔣卿江貴等姦徒悉散復獲海賊徐容等十餘人搜所剽掠白金二千八百八十兩珍珠四十六顆瑪瑙二顆綺紵羅紗千餘疋洋鐲洋簪杯斚之類不可勝數始知海上巨賊有仁義禮智信興六號徐容卽信字號賊首也細詢行蹤直陳不諱並賊中情形作何剿撫機宜言之甚悉先生以所獲金帛悉歸藩庫因條陳撫捕以靖海氛利商舶請赦徐容以致其餘黨未幾

當寧遣大臣巡海招撫諸賊皆歸誠惟禮字號賊目尙作海上防魂耳南靖宵小恣肆督撫大吏僉謂非先生莫能了此交章調宰南靖浦人相率赴防城吁畱不可歸取田器塞縣門晝夜環守久之行有日矣民扶老擕防數萬塞街巷環跪泣曰公毋去活我百姓擁肩輿不得行先生下輿步入李太學家夜半假城守二騎作巡邏者閒道従北門逸去士民追思不已卽於北門搆月湖書院塑先生像其中嵗時瞻拜靖邑積年逋寇多伏深山旋剿旋聚或始撫而復跳梁聞先生至相謂曰此漳浦陳公十三年矣善治盜我等出沒彼皆知之將安所逃顧其人長者能自詣歸誠必無患也於是前後數月悉受撫先生開示威信皆革面終不爲盜頌聲大作己丑內召庚寅補刑曹主事辛卯擢廣西道監察禦史巡視西城疏陳臺灣事宜及更定命案條例防嘉納之除西門外白蓮教訪私雕假印僞造貢監照札者徐徳孚傅云生等二十四人皆執赴刑部置之法壬辰秋七月聞海賊焚燒營汛舟楫因之熱河行宮上防海事宜一疏蓋先生在閩日久熟悉海上情形又以商船被刼多由沿邊掛號水路屈曲礁嶼錯雜賊船遂得截刼於必經之地而當事皆以掛號稽查爲良策商民苦不能自達先生至是始痛切言之沿海數省利賴焉是日在熱河復陳弭盜事宜一疏

防皆嘉納

賜克食鹿條魚脯小菜慰勞之是冬海賊陳尙義遣周錦赴兵部求撫先生謂尙義必系禮字號賊目陳老大當年海賊徐容稱此賊久在海上肆刼今就其求撫請率舉人選知縣阮蔡文千總王三駱南左其彪等往鐵山鳯城島入海撫之

諭防慰勞以風濤不測但駐鳯城著蔡文等坐船前往不必親自下海復以兵部郎中雅奇爲副未幾颶風大作駱南等船飄失無蹤蔡文一船飄折大桅先生馳至天橋廠遣舟往防文南等俱至盡山花鳥遇陳尙義並其黨百餘人皆招致詣京師明年春正月擢通政司右參議尋遷左參議夏奉使入楚祭炎帝神農帝舜有虞氏陵及頒賞楚省綠旗兵丁先生自裹行糧不擾地方官一絲一粟入境卽頒賞賚不忍多擾驛逓隨至隨行湖南山川險峻或請僻逺營汛可調官代領結髮先生艴然曰王命屬我何敢憚勞披星防霧卽峭壁危崖馬

不容騎輿不容肩者亦必捫蘿附葛徒步而行且徧訪紅苗窟穴情景利獘以籌撫乂久安之計祭二陵皆竭誠盡敬見虞帝寢廟傾圮捐貲屬令修葺陵逼諸猺峝峝長率男婦百餘人拜謁男帕其首擊長腰皷吹笙嗚嗚舞跳而導婦女辮髮纒三小竹於發爲椽繡紅絨布覆其上連袂而歌爲靡曼聲譯其語乃蜜蜂飛來千丈髙槃王子孫在山好等句先生因攺著竹枝詞四章備揚天子萬年太平有道使之習而歌焉楚使告竣遷鴻臚寺卿又遷大理寺少卿甲午春三月奉命赴甘肅勘視荒災見饑民𦇤負蜂擁皆鳩形鵠面鶉衣百結餓殍縱橫先生目擊傷心不復茹葷飲酒防同陜甘督撫發倉賑卹尙慮窮鄕殘黎或未徧沾實惠徒步郊野汗淚交並時值癘疫炎蒸遂一病不復起以四月二十五日卒於固原之海都喇彌畱之際語不及私惟恨饑民情形不得上達地方有司檢視其囊衣一襲錢一緡而巳年五十七所著兼山堂遺稿漳浦政略行於世論曰先生出宰十四年入於人者最深一生事業此爲顯著宜漳人之屍而祝社而稷之也固原訃至自士大夫以及農工販防莫不咨嗟太息刑牲設醴奔哭於月湖書院數十日不絕復劇金置田春秋饗祀事之若私親焉詩曰豈弟君子民之父母先生可無愧也已立朝日淺措施未暢使天假歳月其經國逺猷必更大有可傳者惜夫

儀封先生傳

先生河南儀封人姓張名伯行字孝先號敬庵諡淸恪學者稱儀封先生從所居邑名之也先生七歳入小學恂恂有儒者气年十四丁母喪二十五補博士弟子員康辛酉舉於鄕乙丑成進士讀有宋五子之書以聖賢爲必可學辧義利辟異端墜緒茫茫有毅然搜紹之志一時學者歸重焉壬申官內閣撰文中書甲戌攺中書科中書舍人是冬丁父喪越三年建請見書院於邑之西郊與鄕人士講明正學奮興者甚眾己卯夏大雨北闗堤決水泛濫入邑中居民憂之先生募人夫嚢沙土塡築得無患總河張公鵬翮異之題赴河工效力以勞績懋著遷山東濟寧道值歳荒傾家財運谷以賑並載錢及綿衣數船分給凍餒者俄有防賑濟先生奉檄賑汶上陽谷等縣以擅動倉谷數萬石將掛彈章因申辯其略曰賑濟乃奉恩防非本道敢於擅動也動倉谷以推廣皇仁非希圖名譽救濟饑民非私侵肥已也使奉防賑濟不動倉谷坐視各州縣之流離死亡而不救倉有餘粟野有餓殍本道之罪其可逭乎昔漢汲黯過河內以便宜持節發粟賑貧民武帝賢而釋之今本道以擅動倉谷題參理應順受苐恐將來山東各官皆以本道爲戒視倉谷重民命輕害有不可言者矣事得寢在濟四年多惠政於河務尢所盡心灉河毎當秋溢淹民田數十萬頃先生疏濬深又築五岔口使鄆城等十五州縣皆安流士民至今屍祝之啟利運閘注水南旺糧艘得遄行遷江寧司臬

聖祖南巡以先生爲江南第一淸官徧問大學士督撫以下皆推奬無異詞天顏大悅曰汝等何莫保舉朕保之將來居官好天下以朕爲明君若貪贓壞法天下笑朕不識人至松江授福建巡撫入閩值旱荒疏請動支庫帑貿米賑濟民得不饑而永安漳平無賴陳首魁吳海等煽誘愚甿竄山谷爲孽先生密諭漳守趙完璧撫平之褒亷糾墨訪猾吏姦胥之爲民害者悉中以法由是訟庭一變教化大行崇奬孝弟嘉惠農商置社倉興積貯建鼇峯書院延九郡一州才品卓越行誼端方之士讀書談道其中爲明體達用之學設藏書樓置古今經籍四百六十餘種膏火之資捐創獨厚視山左時所建淸源夏鎭濟陽數書院乂迥然不同矣福州有所謂五帝者瘟神也廟祀徧城鄕土人惴惴崇奉先生悉毀之或攺爲義塾祀朱子核省城尼僧令所親贖回匹配其崇正辟邪多此類云在閩三載風聲日上當寧以江南重地移先生巡撫江蘇庚寅春抵任適維揚一帶荒歉疏請海髙等十三州縣曁徐州乏食軍民設法賑救又以江蘇等屬帶徴災漕一年完年半之租民力有所不贍請暫緩以紓其困皆報可上動帑平糶疏與閩事後先一轍但拜疏卽日舉行謂臣因災黎窮迫恐俟命下部文往返遲延時日專擅之罪伏望鑑原防嘉納之是夏赴常州防審欽件多所平反與總督不合總督者噶禮也性奇貪以先生扼吭未敢動先生直已行道興除舉劾如恐不及噶禮惡之每掣肘不得行所志先生以疾辭請解任奉防張伯行操守淸潔立志不移朕所深悉江蘇重地不得以衰病辭因勉彊復視事辛卯秋江南大比物議沸騰姑蘇士子迎財神入文廟事聞詔尙書張鵬翮出偕江南督撫案驗先生奉命如揚州防鞫獘端畢露總督故驕橫張威勢欲遏之眾熟視莫敢攖先生奮然上疏劾督臣抗防欺君營私壞法請正國典以彰公論其略曰

皇上臨禦以來內外臣工罔不奉法兩江督臣禮受豢養不爲不久蒙委任不爲不專稍有人心自當仰圖報效不謂督臣自履任後文武屬員逢迎趨附者𨿽穢迹昭彰亦可包荒藏垢守正不阿者𨿽亷聲素著難免吹毛索瘢此在聖明睿照之中無容臣再爲贅凟可異者江南今科鄕試盛傳總督通同監臨提調攬賣舉人臣以督撫藩司皆朝廷大吏豈有喪心病狂至於如此之極迨後榜揭不公主考臣左必蕃疏內有或發督臣嚴審之語乂聞總督要銀五十萬兩保全無事臣𨿽未敢遽信固已心竊疑之及奉防防同察審則舉人程光奎吳泌供稱闗節是實藩司書辦李啟供與家人軒三買賣舉人是實督臣大怒不容直言臣再三勸解歷詢諸犯皆有確據及提訊軒三語多曖昧事渉督臣夫國家設科取士以供將來任使必科目之中有正士斯朝廷之上有正人我

皇上諄切訓戒以期風淸獘絕不謂賄賂公行自有制科以來未有江南辛卯之甚者奉命徹底詳察而督臣必不肯詳察奉命嚴加審明而督臣必不欲審明推其抗違聖防始終庇防之故則以前通同監臨提調攬賣舉人以後要銀五十萬兩保全無事之說情眞事實不爲無稽之浮論矣其欺君壞法之罪督臣𨿽百喙奚辭若不請防解任一並發審則通同作獘之人爲奉防察審之人眞情何由得出國法何由得伸哉故自督臣震怒之後至今要犯一名不能提眞供一句不可得皆由督臣驕橫之气足以震懾人心臣實有欲提不能欲訊不得者不得不大聲疾呼煩凟聖聽我

皇上明見萬里無微不照而督臣敢於欺

皇上

皇上待督臣髙爵厚祿何等隆重而督臣竟忍負皇上擅作威福賣朝廷之官賣朝廷之法復賣朝廷之舉人惡貫滿盈兩江之人知之在朝之人知之天下之人無不知之祗緣權勢赫奕莫敢攖其鋒以賈禍臣非不知此言一出天下之人無不爲臣寒心但臣自念一介防儒補中書數年之閒超遷巡撫受恩之深無過於臣圖報之難亦無過於臣故在督臣敢於欺

皇上負

皇上臣則斷不敢顧慮身家畏避權勢同爲欺君負恩之人貽譏天下後世是𨿽言出禍隨亦所不惜況臣之功名予奪出自朝廷性命死生亦有定數督臣𨿽甚殘險亦豈遂能加害無辜臣又何憚而不言哉仰祈皇上大奮幹斷將兩江督臣禮解任發審俾狐鼠之輩失所憑藉而承審之官亦無瞻顧庶眞情得出國法得伸振千古之綱常培一時之士气除兩江之民害快四海之人心將見天下後世咸仰

聖主除姦燭獘之神明億萬斯年永享國家賢良喜起之福澤矣疏入噶禮亦誣先生他事以互訐俱解任詔遣張鵬翮赫壽並案之士民聞先生解任罷市輟業扶攜集公館號泣失聲環當道吁保畱倉皇奔走數十日山蔬野品各持獻不受則膝行前曰公在官止飲江南水今將去無卻子民一點心固跪弗起先生亦弗能遏也五月審案上以先生所劾全虛例革職治罪噶禮免議部覆如之詔尙書穆和倫張廷樞再出確審審如前覆奏部議又如之

聖祖以先生爲天下淸官第一此議是非顚倒命九卿臺諫矢公據實再議九卿持平上

聖祖復諭曰治天下要於至公朕禦極五十年諸事以公心處之張伯行居官淸亷天下所共知噶禮操守朕不能信防伯行在彼江南朘削半矣朕自防讀書研窮性理如此淸官不爲保全則讀書數十年何益而凡爲淸官者何所賴以自安乎初次遣官往審被噶禮制定再遣往審與前無異汝等旣系大臣知張伯行淸官當防議時何無一言及朕有諭防始同聲贊其淸亦已晚矣汝等體朕保全淸官至公之意使正人無所畏忌則海宇享升平之福翼日命先生仍畱原任噶禮革去科塲作獘諸人尋亦正法有差方是時噶禮聲勢蟠結浩大舉朝莫不悚息而先生孤忠獨立自分無救不意當寧撥曀霾而揚日月得至於斯也江左士民歡聲徧郊野牓於門曰

天子聖明還我天下第一淸官焚香結防拜龍亭呼萬嵗者至數十萬人復有數萬人赴京師暢春苑跪疏謝恩願各減一齡益

聖壽萬萬嵗以申眞實感激之誠而閩省士民亦不謀而合若赤子之慶父母也先生念有宋五子發孔孟之蘊於千載不傳之後使聖道如日中天其所論說足配六經語孟因輯粹精可誦者爲訓詁詳釋以示後學號五子書集觧又作續近思錄廣近思錄皆獻之於朝所建紫陽書院集諸生講論正學規模次第如在閩時極江左人文之盛鎭江故濱海承平水師戰艦多入主者嚢或察驗以民船支吾聽防無所別先生條陳海洋舟楫分營哨商漁編列號數又奏免揚州落地稅民皆稱便先是奉防出海搜捕逸賊鄭盡心等與蘇松提鎭查緝防範先生慮海疆任重勤愼有加動輙奏聞同事慍之甲午乙未閒以奏報張元隆張令濤等海案詔尙書張鵬翮之江南按驗劾狂妄自矜解組嚴訊擬置極刑羈鎭江城隍廟中俟朝命先生讀書著述晝夜無閒纂修四書周易正宗爲子侄講解經書積有講義數十篇置死生度外俄奉命進京陛見當事者以同知胡某監之行仲冬二日渡江自州至維揚父老數百人焚香拜岸上士民夾兩岸隨舟行四十里不絕乞暫停一見爲胡同知所格弗得近越日過邵伯髙郵亦如之至淮安總河來防見先生所乘舟朽蠧將潰敗大驚曰曷坐此若渡河沈爾以已舟易之行暮將泊淸口胡同知不許督舟子乘夜渡黃河急雨怒風周天如墨濤浪湍急人對面不相見皆曰命畢矣然不得不行俄而雨霽浪靜星斗燦爛如晝遂渡黃河舟人皆大喜相慶賀先生亦不以爲意也至京召對乾淸宮明日召講民可使由之一章復召講太極圖說擢倉塲總督發倉平糶貧民得沾實惠奏請設立社倉依朱子社倉法增益條例十六欵奉防赴永平經畫社倉事宜丁酉典順天鄕試晉少司農辛丑主禮闈所得士來謁必告以聖賢之學不可汨沒勢利實心報國無負科名河南馬營口決條奏黃河水勢情形防嘉之冬十月以母病乞假命於臘月旋京便道閱河南武陟決口壬寅春召赴千叟宴畢賜坐諭羣臣曰汝等皆大臣大臣職分當仰體君心惠愛百姓如張伯行爲巡撫是眞能以百姓爲心者也後召對澹寧居論事久暈色變命大臣扶掖以出

皇帝嗣位體卹舊臣眷注逾格外防議大政保舉大員皆命同親王大臣在乾淸門預議晉秩一品封三代廕一子員外郎未幾遷禮部尙書先生以濓洛闗閩五子書集解進呈

上親書禮樂名臣四大字賜焉復進續近思錄廣近思錄及宋儒文集數種皆蒙嘉納凡朝端衡文如搜羅鄕防遺捲考試官生翰林咸命校閱祭祀大禮如郊壇視牲辟廱祭告向皆王公大學士之事悉命先生行之而闕裏一役追封

先聖五代命以便道旋省家鄕尢異數云錫賚便蕃有加無已緯冠蠎袍錦綺珍玩龍飛鳯舞之書玉振金聲之文松花之硯泥金之扇西洋之鏡內造器皿嚢香之餙絡繹頻頒炫煌於道以及南方鮮茘西域異大內新棗參苓茶膏時果節物鹿羊雞魚天防之饌防不充牣幾席滿車滿家每召進乾淸宮以年老諭旨免跪嗣後請安諸事多以不能久跪免勞頓或奏事跪久輙命內侍扶之起雍正三年春二月十有六日以疾卒年七十有五歳遺疏請崇正學勵直臣爲千古第一首出之君綿萬世無疆之福無一語及私家事

天子悼之遣王公大臣臨奠加太子太保全禮祭謚淸恪於防典常例外加祭一壇詔舉朝公卿臺諌咸臨其喪及殯亦如之所著有困學錄續困學錄五子書集觧近思錄集解續近思錄廣近思錄居濟一得學規類編家規類編道南原委伊洛淵源續錄性理正宗正誼堂文集凡若干捲藏於家

論曰先生之於學可謂醇矣流俗滔滔沈淵滅頂科舉訓詁詞章皆謂之學彼其志不過取富貴利達而止去聖人之道遠也或稍自振拔無賢師友之撤其障蔀又不免陽儒陽墨近似亂眞爲學術人心之害悲夫先生自防毅然以聖賢爲必可學志趣固已不侔崇尙程朱薪傳獨正排異學之爲程朱難者大聲疾呼欲與天下共正之卽治水賑饑刑兵錢谷紛呶糾錯之防以及坎陷交訌死生危急之秋罔不敬業樂羣守道自娛所謂造次顚沛於是者乎自古大儒罕竟其用先生際兩朝明聖極千載一時之盛與伯夷後防爭埒矣

曾叔祖孝亷玉書公家傳

公諱銘璽字玉書福建漳浦人家貧落魄以族兄侍禦紫濤公占籍粵東之普寧往依之遂家於普性好讀書立志節爲人衝雅無疾言遽色弱冠補弟子員登順治辛卯賢書潮帥郝尙久叛聞公名使人召致之公蹙然曰作亂也此豈可哉其人曰非也復明耳公曰我天朝舉人不知其他固彊之弗赴人還報郝逆怒遣其黨以兵蹙之公守義不屈集鄕壯據守東山寨賊晝夜環攻寨破死焉闔門皆遇害鄕壯同死者八十餘人子士旌在外得免邑人哀之

論曰公守義嚴正而詞气不迫眞可謂衝雅矣出之以和平行之以果決至於闔家殉難鄕閭手足亦皆視死如歸抑又何其烈烈也名教幹城庶幾無愧

叔祖宜侯公家傳

公諱忠字宜侯福建漳浦人也生有膂力讀書知大義能孝於親配孺人卓氏尢盡婦道宗族稱之所居村曰墩內在萬山之中故有虎患歳甲子有巨虎奇橫往來百里內傷人不可勝計臘月十二日抵某社爲伏弩所傷甚憤四顧無人跳踉大叫聲裂山谷所觸艸木皆糜爛直奔墩內村過土地神廟張牙舞爪齩泥像碎之居民閉戶懾息莫敢有出聲者公父元章公叔父裕公比屋而居時漏下可二鼓皆已熟睡虎旣碎土地神猶咆哮不肯已衝撲附近人家倒其門攫二豕啖之裕公夢中大喊虎怒撲其門以世居山中防虎患門內植兩柱衞橫木擎之虎竭力衝撲不可入裕公恐益大喊虎聞喊聲益大怒狂跳登屋破瓦桷直下斃裕公糜爛其體公父元章公聞弟有虎患發聲助喊虎復狂跳破公屋撲元章公僕地公持長刀直前鬭虎卓孺人攜杵從之虎舎父撲公公舉刀刺虎中其咽喉刃入腹中三尺許防刃不得出手余脫柄虎負痛復撲公孺人從後抱虎雙手搤虎頸虎內旣重創不能自脫公持手中柄連擊數十惶急中卒無以斃虎孺人呼曰斧公急從門後取斧竭力連劈之比雞唱夫婦气力皆疲瞪目熟視則虎已死矣急視父尙臥地呻吟乃共扶入寢所以藥敷治之天明村人屠虎得肉二百有餘斤越翼日元章公竟死公及孺人哀痛激切喪葬悉如禮觀者莫不下淚裏中父老士大夫謀欲白其事於令長請以上聞公泣且謝曰忠不孝獲罪於天致使父叔喪於非命忠𨿽苟畱殘生此心已死久矣若又因以爲名是幸災而樂禍忠尙得爲人類乎敬謝尊長切勿復言殺虎事諸父老持之再三公辭愈益力僉曰姑置之無傷孝子心也天道有知大節豈終泯沒尙畱以有待焉公長於韜略後爲武諸生以卒

論曰哀哉宜侯公之爲孝子也非獨公之賢卓孺人尢不可及矣舎生救父避旌表以爲名幸災樂禍數語聞之而不墜淚者非人也當殺虎時鼎元防未能知後十七年後族兄唐民先生受業始得其詳距今壬辰秋又已十有三年矣家乘未登懼將湮沒不揣固陋粗爲敍次以俟載筆者采擇焉幽光潛徳歷久彌新公𨿽不欲以孝名而名卒不可掩人亦何靳而不爲孝哉

叔祖福建提督義山公家傳

公諱理字義甫號義山福建漳浦人少桀驁自大不屑與羣兒偶長益卓犖偉軀幹虎頭燕頷巨目丰頤口可容拳力舉八百鈞足追奔馬曵其尾倒行刀盾鎗炮靡不精絕時拊腹跳叫曰丈夫不封侯拜將非人也年十六無以資生或勸之業染笑曰君子固窮吾姑試爲之設缸置靛收裏布躬染濯一日遇族叔贊皇於道見手靑問何爲以實告贊皇怒舉扇撲其額罵曰天生一具銅筋鐵肋不立功萬里外作此不肖可鄙公矍然歸持斧擊靛缸破之集族中雄健者十五人謀曰我欲爲國家出力顧世莫我知無尺寸憑藉今海寇盧質擁眾岱嵩井尾間荼毒生靈我與若往殺之官以我爲能必聞於朝用我矣皆曰善遂行出洋尾橋招邀得五十人至岱嵩屯駐盧質居井尾隔一江遣二小賊遊巡公傳言吾欲與質鬭令質來質開率眾三百至公虓然大笑曰人言盧質英雄僞耳質曰若何名公曰豈不聞藍理質曰乳臭耳吾安得聞之公曰吾素聞若勇今始知若非勇若所恃二三百人耳假令二三百人弗動手獨若隻身與吾鬭吾擒若矣質喜曰有是哉令軍皆壁立母擅動質與公各攜藤牌短刀躍出沙塲鬭百合不分勝負盧質有名劇賊身長七尺餘白面長須揮刀盾如閃電百夫莫能當其勇見公少年心易之至是始知爲勁敵悉殫其技不能勝公度質气餒忽虎吼大呼曰著矣質愕然趾出盾外公截其趾顚遂斬之謂其眾曰降者免賊眾皆降其副王都聞之亦降公議馳詣郡獻功都請緩數日言有仇欲報實潛出剽掠後以傷卒公始自詣郡郡中當事方疑公作賊又慮海寇侵擾戒嚴公指天誓日言屠賊狀弗信逮公於獄雜羣賊中鞫治之爰書置極刑屆期將斬計五十有三人議畱一人緩死待後來者令掣簽公曰死則死耳何掣爲羣賊向前競掣之遺一簽於地公曰地上者予我官揭視之乃生字由是五十二人皆斬而公獨畱久之同系有謀越獄者事泄當斬將及公迅雷忽作晝昏似夜當事度其寃乃止然終不能出獄公亦晏然無出意日束芻捆屨以爲食康熙甲寅靖藩耿精忠叛悉縦系者令更衣赴藩下授職公公曰我豈従賊作亂之人哉間道走上游出仙霞闗聞親王統大師討逆星馳迎之具陳平閩防王嘉其忠令隨徵爲前導屢立戰功奏授松溪營遊擊未幾遷灌口營參將灌口地當孔道軍興旁午供億甚繁閩督姚公啟聖駐漳籌海每使過有誅求公不應且執而鞭之由是諸使皆譖公姚紏公虛兵冒餉革職永不敍用公有卒鬭殺人當死公憐其母寡無昆弟白之官曰殺人者我也卒無罪得免死置公於理公在獄又經年始獲釋嵗癸亥

朝廷以鄭氏父子竊踞澎臺數侵擾泉漳爲邊患議大興師命靖海將軍施公瑯往剿滅之施名宿老將善用兵聞公英勇奏請隨師平賊檄署提標右營遊擊領前隊先鋒公喜得遂報

國志日在廈門練習水戰教演行陣有二卒出市薪蔬遇將軍標噶叭什觀劇使酒擒二卒撻之並詆公革職之員不可爲將卒歸愬公笑曰汝曹鬭毆常事且問汝勝耶負耶卒曰受撻耳何敢爭勝負公怒命斬之曰汝二噶叭什不能勝何能殺賊卒呼寃曰我等以主帥內標姑譲之請復與鬭如不勝願斬公縱之再鬭曰勝矣大勝矣喜命二卒僕門板上刺一雞淋之舁以隨往見將軍請發噶叭什二人者付懲治施公不可公固請曰今行軍用人之始士卒不敢愛軀命爲將軍出死力將軍宜一體撫卹之惟公惟溥可服人心噶叭什小輩恃將軍親暱無故鞭撻士卒且當眾大言謂某革職之員不堪爲將損先鋒威重搖惑眾心將軍不發此二人付某懲治恐軍士人人解體也施公不得已付之公馳至營遣卒賫公文飛報將軍曰今日上吉先鋒啟行殺賊卽詣海岸祭江綁噶叭什二人斬之轟然大炮九聲順風揚帆而去施公聞之不悅旣而曰虎將也必成功命治裝統諸軍繼之公帥師直抵澎湖鄭氏將曾逐等以數萬眾迎敵戰艦蔽江公奮勇與戰自辰至午益力忽有賊炮斜飛過公腹公偃曾遂呼曰藍理死矣公次弟瑤從背後扶公起立公空拳虎吼大呼曰藍理在曾遂死矣喚艸茵持刀來連呼殺賊者三聲如巨雷舟中軍士皆气壯無不一當百艸茵族子法別號也持刀授公見公腹已破腸流出外爲掬而納諸腹中公四弟瑗傅以衣五弟珠持匹練連公腹背交裹之公大呼殺賊不暇顧伊時賊舟競進以鐵鉤鉤住公舟我師亦飛鉤鉤賊舟火箭火龍火罐彼此對擲煙焰漫天賊中有飛天鼠者沿大桅而上伏篷陰銜刀捫防負篷而立羣賊轉篷向外則持刀飛跳下我舟公弟瑤揮刀斬之賊人气喪我軍賈勇先登公命以火藥桶盡傾賊舟燔斃賊無數沈其二艘賊大敗逐北數十里棄械浮屍盈海面遣弁赴將軍報捷施公大喜拜疏上公首功親至公舟慰勞有紅彛醫藥極神效命醫公醫言須七日勿動气乃可平復施公曰大功已成安臥十日可也其後施公將戰戒左右勿使公知將帥齊出千艫競奮賊悉鋭拒我師日中小卻施公以大眾犂之過猛艦擱淺沙不能動羣賊環焉施公故善戰神閒气定不以遇淺故挫衂賊見篷上書中軍二字弗知其爲施公遙望總兵吳公英一船髙牙黃毒縣甲帳甚盛以爲此眞將軍多趨赴敵然潮漸退淺益甚施亦未得突圍出諜者飛報公左右偶語曰將柰何公聞問故紿曰無之公防劍起大驚乃言將軍遇淺被圍狀公傳令往救左右弗能止遂行時諸將所乘舟皆書官爵姓名篷上字大二尺許逺難辧獨公舟止書藍理二字字方廣各二丈賊遙望見相謂曰藍理來矣稍卻公追擊大敗之奪賊舟請施公更舟施執手慰勞曰愛我也但醫言七日勿動气是以戒左右無令公知今方三日柰何遽動公笑曰主帥被圍吾安忍偸生卽瘡裂以死亦有天定無悔也於是與施公乘勝殺賊賊大敗死傷不計窮追至西嶼頭賊退守城壘不敢出施復拜疏上公功數日公瘡平復與施謀出輕師以擾之賊數敗首尾不能相顧大困弗支鄭克塽聞之懼遣使納降我師入臺灣百姓安堵海疆厎定

朝防以公血戰破敵功在首先遇缺先用而公以二親且老乞歸省弗赴未幾丁父艱服闋又越二載戊辰始入都過趙北口遇

聖駕出水圍將回避騎凝立道中弗肯行鞭之數十不動乃舎騎步入梁園中

駕至遣侍衛問誰騎公乃出曰臣藍理従福建來者上問是徵澎湖拖腸血戰之藍理否公奏曰是

上曰來何遲也召至前問血戰狀觧衣視之以

禦手撫摩傷處嗟嘆良久復召至

行宮極慰勞

廷議授官部臣以公革職閒員擬守備弗可擬遊擊參將俱弗可乃擬授陜西神木副將

賜帑金三百兩未行

特授宣化府總兵官掛鎭朔將軍印越三載以海洋多盜調補浙江定海鎭在浙十餘年四署理提督事兵民相愛山海肅淸修定海文廟祀忠烈墾荒蕪築道頭通洋舶海外蒼黎欣欣大有起色焉尢重斯文禮賢士諸生單寒者必周卹培植之鄕防大比皆資行李之費浙人士籍籍弗衰每遇

上南巡接

駕或入京

陛見恩眷之隆羣臣無比

上常向諸王大臣言公拖腸血戰狀又引見

太后曰此破肚總兵也蓋愛公如家人婦子

賜賚優渥不可悉數公每敷奏侃侃指畫或手舞足蹈

上嘉其眞率

手書所向無前及勇壯簡易匾額

賜之尋以天津爲京東重地調公鎭守公以畿輔產米無多而天津一望平原皆沃衍閒曠可濬河引水開灌稻田率兵疏鑿躬胼胝負土築堤市牛種農具募民耕種得水田數百頃嵗收稻穀

上俱以賜公丙戌遷福建陸路提督調公五弟獨石路參將珠赴天津接管營田事公至閩見桑梓父老欷歔太息道及微時顚沛事慨然有廣廈千萬間盡庇寒士之意地方鼠竊盜賊搜除廓淸盡撤街巷柵欄曰此非弭盜乃弭捕盜者漏下三鼓城門洞開民間夜戶不閉行旅戴星往來遺貨物於道無敢拾取數郡人民安樂之時詢疾苦聞文武胥役弄舞獘以及勢豪大惡訟師土棍朘削人民悉闗白當事按法區處親近者競自治之堪輿家言漳郡人文郁塞乃後山仙殿壓學宮地脈東南田裏港未築水門直瀉所致公毀仙殿大興工役塡築田裏港又以江東橋被賊斷後險渡狂瀾民苦病渉倡修江東大石橋二役費須鉅萬公偕諸文武官紳捐貲不足則以郡人之不孝不弟爲富不仁者罸出鍰附益之又狹小市廛制度築漳州浦頭石瑪泉州新橋安海沙溪塗嶺行鋪千百間大開街衢便民貿易常曰以地方不義之財爲地方萬民之利可以勸孝弟抑豪彊轉移風化莫善於此或曰此有司事非所宜公怒曰天下官管天下百姓腐儒何足以知之由是告訐不法事者日按踵差弁勾攝絡繹於道而假威借叢之軰紛紛四出富人重足而立矣公左右親暱多陰交泉郡土宄偵訪素封詭稱公令恐嚇之獲利無算或遇豪黠不聽従則以抗拒爲大辱又不敢明目向公言伺公遊行處隔牕偶語故作嗟嘆不平聲公聞問故則故匿不言再問尙吞吐其說似絕不經意者公性急不能休乃言某某爲富不仁極害人不堪之處或暴橫孤寡諸非人類所爲事公曰豈有此理世間無官法耶復極言勢力浩大官吏莫敢攖公曰治之則後此諸事皆公所爲其人不能支必請托左右納賂求觧凡出入公門者皆致富而惡名盡公受之泉郡勢豪妬公者刻匿名帖繪一虎以比公多列條欵傳播京師聲名大壊辛卯秋以漳平陳五顯盜案解任壬辰入都值覺羅滿公保出撫閩據虎帖參劾

上命侍郎覺公和托廖公騰煃偕總督範公時崇巡撫滿公保並按之左右不肯承公曰吾大臣何必辯舉筆署曰皆實擬極刑追贓八萬家產皆籍入官上念公功免死挈家歸旗俄以西藏用兵

命之軍前效力有進戰退守移營就糧數事合機宜上深嘉之赦免所追贓而閩中家產俱經有司變鬻一空無復有立錐地矣越數載以老得

賜還京康熙五十九年卒年七十二公生平躁急性發如震霆過卽忘之無藏怒宿怨劇談大笑聲聞里許惟好自尊大不服人尢善罵凡權勢赫赫位在其上者多倨侮挫之以示天下莫已若遇才人傑士𨿽寒賤徹骨亦必折節禮下以此人服其藻鑑教家勤儉衣食粗糲無所擇家奴悉珍饈自奉艸蔬敗肉皆畱以待公公亦甘之好書大字濡毫伸紙有求無不應者諸弟皆以平臺功加左都督最著者次諱瑤公功烈居多未仕卒四諱瑗公仕至福建金門總兵官亦喜書大字拳能入口揚盾一躍三四丈五諱珠公累官參將英勇不讓諸兄而好學聰敏能背誦朱子綱目始終不遺一字文人畏之公有子五人長國英嵗貢生次文魁太學生早卒三國庭辛卯科副榜貢生以軍功選郡司馬四國定嵗貢生五國柱與國定皆效力禁門並授京營千夫長康熙六十一年壬寅秋

賜公家屬出旗仍還閩省爲民籍防其喪歸葬論曰公一代虎將也起艸茅建奇勲生平舉動種種異人可不謂非常之傑乎使公稍謙愼自持或官非梓裏急流勇退千載猶將慨慕之以好大喜功卒爲左右所防垢晚節弗完深可惜也然公之奇气終不可沒拖腸血戰功在社稷未可以儒者潔淸之操墮國家幹城之彥庶幾乎論得其平哉

阮驃騎傳

阮蔡文字子章號鸛石閩之漳浦人父曰魁居下魏鄕以海氛遷徙苦徭重轉之江西生文於南昌寄籍新諭文防警敏年十一卽能屬文然性剛以膂力自負喜弄刀盾鄰兒皆畏下之十三補新諭諸生以貧甚隨父耕作父贖得蠧壊綱目授文讀冬無絮文擕斧斸樹根累百斤者負歸坎地而圍之父沒教授村童以養其母二十四登江西庚午賢書數上春官不第畱心經世所至南北山川阨塞險易沿海島澚遊魂窟穴以及東南諸蠻夷情狀利害無不了了胸中齊語楚咻吳越閩廣方言苖猺鴞鴂侏之音入其鄕卽與之化肖其聲調口角莫能辧爲何方之人也卽落擴無所用周逰糊口與武人吳郡交相善文族父欽爲爲臺州副將拜興汀總兵官偕郡往依之文任書記郡爲小校兩家母通往來飽飯坐之堂上擊鼔長歌以爲笑樂郡事文母如母郡母亦視文如子𨿽親昆弟無以逾也未幾文以母沒扶櫬挈家還浦時浦令陳汝咸率邑人爲講經之防月兩期文攘臂前席髙論古今治亂得失救時急務同學韙之丙戍後讀書都門己丑被放南還抵三山閩撫張伯行邀入鼇峯講洛閩之學分纂先儒諸書或勸文離家五載宜遄歸文曰正學失傳久矣斯防可多得耶顧吾方謀葬母亦當歸耳還至海澄距家不百里芒鞋布襪徧歷山原爲母求葬地風餐露宿四閱月得地於陳坑將發引之前二日乃返舎其明年漳泉諸郡饑文將有姑蘇之行傾囊以資族人之在下魏者酌親疎計口多寡分給之謂其子曰吾非不念汝曹顧此皆吾祖宗之子孫吾與汝同源共本者也脫二日不舉火非塡溝壑寧免散之四方哉時吳郡已爲定海大帥

詔截江浙漕米三十萬石由海道入閩分賑文自姑蘇趨如浙偕吳郡分運五萬石揚帆先至漳泉之人賴焉以功晉秩一級壬辰冬十月海賊陳尙義遣其黨赴兵部乞降時陳汝咸爲禦史奏請自往招撫薦文與俱

詔禦史駐錦州

賜文帑金衣裘加二級偕千縂駱南左其彪等入海遇颶風大作駱南一船飄失不知所往文船折檣幾覆溺數四舟人大恐文怡然曰我等爲

朝廷招逋防靖海疆𨿽葬魚腹不猶愈死兒女子手耶至登萊易舟蹤迹所在則遊奕盡山花鳥間文直上賊艘見尙義開示威信聲情慷慨賊黨有疑貳欲刼文颺去者憚文丰裁未能決文陳說利害遂悉眾降由寧波登岸則吳郡已爲浙江提督遣官弁護至京師召見便殿

上問文書生此行良苦頗驚怖否文奏言臣仰仗威靈頑梗革心無所怖更問沿海事宜條對甚悉議功晉州牧選雲南之陸涼未行攺授福建廈門水師中營參將則以文材武可大用而大學士李光地亦奏稱其猷略故也廈門距家百餘里利纎悉無不知通闗梁除盜賊動合兵民意紅夷市舶故驕橫主者貪其利多爲所玩一日有互市者奠賈輕重不相中一船防刃以嘩軍吏惶急不知所爲文單騎往防譯榜之爲評其直皆羅拜次日其酋率眾謝承筐多儀免冠以獻文大陳武威坐堂皇召之入語以

朝廷威化呵責甚厲皆不敢仰視復椎牛置酒饗之庭廡所獻儀物悉遣還由是諸夷畏服明年調臺灣北路營參將諸羅令周鐘瑄才名吏治爲海疆冠文一見如舊交和衷共濟戢吏卒撫番黎捐金助建學宮城隍悉除所轄陋規部伍器甲簡閱整齊躬巡歷沿海增置要害營汛北路地方千里半綫以上民少番多大肚牛罵吞霄竹塹諸處山川奧郁水土苦惡南崁淡水窮年陰霧罕晴霽硫黃所產毒气薫蒸鄭氏以投罪人庚寅始設淡水防兵及生還嵗不能三之一巡哨未有至者文決計往部曲皆涕泣彊諌文曰不然臺𨿽彈丸實閩之安危淡水又臺之鍵鑰也由淡水至福州利風一日可達民番錯雜亡命者日多不熟知其裏道情形何以控制調度自賫帳落具脯糒日或於馬上成詩夜燃燭紀所歷地裏山溪風候土俗爲文以祭戍亡諸將士淒愴激烈聞者感泣山谷諸番具牛羊酒食迎餉道旁文悉慰遣無所受召社學番童坐幕下與之語曰我汝師也勿懼能背誦四書者旌以銀布爲講解君臣父子之大義反覆不倦諸番皆感悅竟以中瘴气歸而病痞遷福州城守副將赴京道劇卒於宿遷年五十文偉軀幹黝面闊口好劇談大笑須眉俱動讀書忘寢食有時賔朋滿座朗誦髙吟或展捲喜動眉梢失聲揮淚防手怒罵嘗曰吾見古人之忠孝節烈恨不起其人於紙上而拜之跪之也見古人之悖逆姦回恨不起其人於紙上而烹之磔之也爲文章不假思索對客揮毫數千言立就詩以韓爲宗然其志在經濟事業欲以設施見長故著述無多所遺淡水諸作南北海道盡山花鳥等記耳平生無畱錢或贈之千金以葬母輙盡在官二十有四月未嘗取兵民一粒一絲運米及招撫時所過當道以文需次閒員爲國宣力慮資斧弗繼輙贈金帛文悉卻之曰吾不以

天子之使受人憐也沒後妻孥饘粥不充無一廛之宅然素淡泊亦不見爲苦云

論曰阮鸛石全才也粗豪曠爽有湖海之气望之知爲英雄耳其沈幾權變肆應詳密非與共事不可得窺測也使竟其用經濟事業豈必多讓古人天奪之速則不解其何故矣世所傳造物忌才吾始不信悠悠天下人才難得又困苦沮抑之不使展盡底蘊是天旣不肯多生才生之復不愛惜之則謂之忌也亦宜

遊遊戎傳【蔡章琦附】

遊崇功字仲嘉福建漳浦人也防喪母事父以孝聞兄尙功任湖廣辰州守備終廣東肇慶都司崇功材力雄健有逺志操行不苟年二十九從蔡老虎鎭襄陽老虎器之拔右營把總老虎亦漳浦人名元屢任總兵官以善戰爲敵所懼故海內稱蔡老虎云崇功旣得官益勵志節歷千總秩滿遷福建長福營右軍守備分防長樂縣縣濱海有磁澚爲賊艘出沒之區崇功亷得其狀以兵二百伏仙峽塘要口復率兵捕之賊棄舟登岸伏發擒十七人獲其舟自是島澚肅然癸巳夏長樂水災民艱食崇功憫焉躬之防城見巡撫覺羅滿保請發粟平糶許之卽遣往羅源轉粟回縣濟民食邑人始安滿保以爲能比遷閩浙總督卽以調補臺灣北路營守備訓練兵眾輯和其民人諸俗健鬭動輙梃刃相加歳旱爭水如臨大敵崇功親爲和解均水道競者以平協修學宮建無祀壇凡勤民事多此類諸羅之人深徳之三載瓜期遷海壇鎭右營遊擊海壇故多盜崇功巡緝外洋遇賊舟窮追力戰擒賊陳阿尾等六十餘人滿保益器之復題調臺灣水師左營遊擊康熙六十年辛丑夏四月臺灣土賊朱一貴作亂逼郡治崇功方巡哨北洋月之廿八日在笨港聞報以兵還赴安平次日至則羣盜已大猖獗而文武守臣眷屬悉在舟中矣崇功曰官者兵民之望官眷登舟則兵民心散大事去矣急登岸赴敵其壻蔡章琦叩馬請一過家門區處眷屬崇功厲聲曰吾此身已許朝廷今日遑知有家哉躍馬麾眾竟去前後連戰殺賊甚多五月朔日黎明賊眾數萬戰於春牛埔總兵官歐陽凱失利及副將許云皆戰死崇功從容無懼色突圍衝擊手刃百十人乘馬被創遂死焉時年六十及臺平朝廷贈秩廕子以旌其忠

蔡章琦字又韓遊崇功子壻也其先浙江余姚人隨父官湖廣之谷城因家焉援例充太學生家中落以康熙五十九年攜孥渡海就食崇功官舎章琦爲人慷慨有志節能爲詩崇功甚愛且敬之朔日旣暮聞崇功陣亡喟然嘆曰吾甞讀聖賢書今日可不死哉遂赴海而死論曰遊崇功歷官三十餘載未甞營一畝之田數椽之屋以武職而勤民事所至有能名是不必待沙塲馬革之日早知巍然志節丈夫矣蔡章琦太學諸生蹈海成仁洵無忝遊家壻也同時北路參將羅萬倉戰死有妾蔣氏投繯完貞徳盛化神之世士女皆知忠義立志節豈不偉歟余欲爲羅蔣立傳不能悉其家世裏居及生平事迹尙闕有待

李弁傳

李茂吉本姓江福建漳浦人也磊落不羈家素貧弗屑治生業與弟江尙皆從戎邊省將帥相沿懶更兵籍毎召募入伍則指一空名畀之以故茂吉姓李而江尙兵名侯鵬皆不得姓本姓雲茂吉由海壇鎭隊目以班渡臺屬水師副將許云麾下云一見大奇之康熙五十八年秋九月薦於鎭帥歐陽凱凱考驗材技出眾轉薦提督施世驃總督滿保授安平鎭中營把總茂吉不以官小自卑奉職甚力岸然有大志稍委靡事皆不爲朱一貴之亂茂吉自請於副將許云乞一旅率弟侯鵬爲前驅殺賊時羣賊蜂擁逼郡郊云聞警欲躬赴援遂以茂吉從四月晦日戰於

萬壽亭茂吉虎吼雷奔直入賊陣左衝右突所向莫能當賊退屯竿津林五月朔日復隨云在春牛埔迎敵杜君英朱一貴合兵圍殺鎭帥歐陽凱死焉守備胡忠義千總蔣子龍把總林彥石琳皆戰死獨水師弁兵不少挫許雲遊崇功自分必死率千總林文煌趙奇奉力戰茂吉奮刃大呼賊披靡僵屍匝地自黎明戰至日中矢窮炮盡云崇功文煌奇奉皆戰死茂吉亦力竭被擒矣賊擁之演武亭見渠魁戴穆茂吉挺立昻然穆怪其不跪叱之曰若兵耶茂吉曰官穆曰把總微官耳若壯士降當以汝爲將軍茂吉瞠目厲聲罵曰死賊我

朝廷命官豈肯從汝作賊遺臭萬世耶舉足踢其案案翻奮力斷縛直前欲奪刀殺賊賊眾舉刀共斮之頭腦破裂尙痛罵不絕口賊怒碎其屍時年三十九侯鵬被傷不死潛匿民間覓兄屍數日不可得大師入鹿耳鵬隨軍殺賊徧訪諸埋屍所發視皆非遇與茂吉同擒之舊兵蔡爵乃得其詳以茂吉妻許氏及三嵗兒江忠還漳浦總督滿保出帑金賞卹之拔侯鵬把總復姓名武明年奉

防旌忠廕一子

論曰官以盡職爲榮李茂吉𨿽末弁萬戶侯安足道哉罵賊不屈百世下凜凜如生常山睢陽當囅然孺子可教矣臺變殉難諸臣惟茂吉最烈若許云歐陽凱參將羅萬倉遊擊孫文元守備胡忠義馬定國千總林文煌趙奇奉蔣子龍陳元把總林彥林富石琳皆捐軀報國不爲苟且偸生欲一一爲之立傳惜乎末由知其生平事迹也

鹿洲初集卷七

欽定四庫全書

鹿洲初集卷八

廣州府知府藍鼎元撰

傳

林元戎傳

林亮字漢侯福建漳浦人也生四歲喪母八歲失所怙依從父撫養甫二年從父又沒事從母如所生未幾從母亦棄世伶丁孤苦難名狀然性不羈好結納當世賢豪嘗曰男子桑弧四方安能屈守鄕閭長爲農夫沒世哉屬濱海多事決意從戎習騎射擊刺畱心海務島澳險夷舟航利鈍營陣戰伐靡不講求熟悉識者覘其有將才矣康熙丙戌擢臺灣水師右營把總壬辰遷福寧鎭左營千總丙申授桐山營守偹其明年以熟諳水務調澎湖協右營守偹辛丑夏臺灣土賊朱一貴作亂竊踞全臺文武守臣或殉難戰死或逃歸澎湖澎臺相距一水居民洶洶澎協將弁以孤島難守僉議撤歸廈門各出家屬登舟亮力排眾議按劍厲聲曰

朝廷封疆尺寸不可棄我等享升平食祿廩捐軀報國正在今日焉有鋒刃未血而相率委去之理丈夫死忠義耳寧能駢首市曹爲法吏所辱耶請整兵配船守禦要害賊至決一死戰戰不防而亮死公等歸亦未遲皆曰諾願死守亮馳出江幹申主將號令驅官民家屬各登岸敢言退廈者斬眾心始固又以臺米弗至慮行間乏食捐家財買穀碾米給軍制造戰攻器械及諸軍需以俟大兵進剿共圗克復水師提督施世驃南澳總兵官藍廷珍統師至澎以亮膽識超羣忠勇出眾委爲前隊先鋒領舟師五百七十人自澎進發六月十有六日黎明大師咸抵鹿耳門外賊目蘇天威據鹿耳炮臺發大炮以拒我師百千奔雷飛轟海面亮奮勇爭先以六艦冒死直進盡鋭攻擊遙望炮臺火藥桶堆積如山命施巨炮專攻其火藥桶中之火起烈熖衝天燔斃賊不可計數賊眾大敗奪取鹿耳門炮臺焚賊營壘乘勝進攻安平鎭賊目鄭定瑞悉眾抵敵亮復先士卒登安平城竪大軍旗幟遂克之鹿耳安平皆天險臺之要害一日而兩大捷百姓歡呼舁酒饋食知賊不難平也十七十九兩日我師鏖戰鯤身亮駕舟夾擊橫衝賊陣賊大敗入水淹斃斬獲殺傷無算自是賊人退保府治不敢復出晝夜固守以老我師施世驃命亮及董方魏大猷洪平率兵千二百人分兵閒道從西港仔暗渡出府治之背藍廷珍復統大軍繼之二十二日黎明大戰於蘇厝甲賊死傷徧野夜戰犂頭標又大敗之次日窮追敗之於木柵仔復敗之於蔦松溪遂克府治七日之內恢復全臺紀功第一總督滿保手書褒揚勞以白金四百兩方之古賢將馮異曹彬云雍正元年春授南澳鎭左營遊擊秋八月擢臺灣南路營參將俱未之官以議敍平臺功加都督同知世襲拜塔拉布哷哈番再加一等九月引見溫綸褒嘉

特擢臺灣水師副將

賜孔雀翎寶刀貂皮縀疋火防包帑金二百兩蓋異數也途中聞邸報奉

防特授臺灣鎭總兵官臺灣海外重地甫離兵火亮撫卹窮黎正已率屬整飭水陸兵防和衷文武創建郡治木城民歡樂之南北路內山生番未習教化性嗜殺時出沒爲民害亮設法招撫傾心歸順者一百八社男婦一萬八百八十七人於是附山居民咸得安堵事聞上大恱賜金一萬兩從優議敍特加四級亮仰體皇仁因番姓所嗜購色布漳煙鹽糖等物遣官徧歷各社宣

朝廷徳意賞賚諸番歡呼之聲震山谷計動用賜金一千八百九十餘兩尙八千一百四十兩有奇封貯臺庫流交公用絲毫不私爲已有也雍正五年春奉

防移鎭浙江定海定海四面汪洋爲浙東吭扼亮殫心綢繆訓練卒伍日率戰艦弁兵巡防周曆南抵溫臺北窮盡山花鳥不敢一日自暇逸積勞成疾卒於官年六十有四賜祭葬

論曰林元戎名將也人知其平臺先登功第一不知保守澎湖尢爲節之大者門庭防逼僉謀委去獨以一末弁排眾議仗劍奮呼遂固疆圉不特忠勇冠三軍於大義皎然星日矣以此制敵何敵不摧宜其虎吼雷奔鹿耳鯤身莫之能禦也分兵西港永奠東寧千秋百世之後扶桑日出之區言臺澎遺事者不能不爲此君屈一指嗚呼可不謂奇男子哉

先兄福建水師提督襄毅公家傳

公諱廷珍字荊璞福建漳浦人世居萇谿鄕爲閩南著姓曾從祖紫濤公諱銘球明侍禦歷宣大三邊湖廣巡按有聲族祖義山公理以平澎臺功累官福建陸路提督諸弟皆將帥公少朴拙耕於野作苦忽有所懷喟然曰吾其爲持防之士乎義山公移鎭舟山不逺二千里渡海自請入伍日習騎射舞戈揚盾趫捷如風又善爲火攻鎗炮無虛發義山公壯之康熙三十四年擢把總越四載遷磐石守備又六年授溫州鎭右營遊擊追賊於南麂外洋乘風縱擊獲其人船贓械復在鳯凰外洋巡捕賊艘晝夜窮追至靑水大洋沈其一舟又獲其一斬首十五級生擒二十七人當事以爲能調溫鎭中營遊擊甲午夏在官山外洋捕賊復追至靑水大洋斬首二十一級奪二巨艦擒六十四人凡汪洋絕島險逺僻深從來官兵不到之地窮搜靡遺洋賊聞風破膽皆曰謹避老藍他鎭協如嬰兒女耳自是威名日盛諸將多忌嫉者上官亦惡其形已防於總督滿公保將劾之提督吳公陞固爭謂此兩浙第一良將滿公未信也防闗東大盜孫森等竊遼陽巨炮戰艦逸入海

聖祖震怒責成沿海封疆諸臣滿公入覲面奉

諭防由海濱巡行南下提督偕至溫州時方憂逸盜未獲溫帥來迎問將弁賢否及藍某安在帥曰彼在家觀劇未暇也滿公怒據帥揭密繕疏明晨將拜舟次瑞安公跪迎於江滸滿公曰觀劇忙耶何爲來此聲色俱厲公從容言某於某日乃自海面緝賊來在黑水外洋與賊大戰斬級落水甚多擒逸盜孫森等九十餘人盡獲其戰艦贓物炮械滿公愕然曰有是哉幾失吾良將也召入舟厚撫之提公吳公繼至笑曰何如餘言不謬乎於是攺彈章爲薦牘時丁酉夏四月也己亥春超遷澎湖副將夏秋間授南澳總兵官尋攝理碣石潮州二鎭務辛丑夏土賊朱一貴防臺灣五月七日警報至卽簡師徒治軍需慨然以徵討爲己任條陳進兵事宜首請總督駐廈就近督師時滿公聞變屈指浙閩諸大帥惟藍總兵可任已飛檄調公而自兼程趨廈途接公條議意見脗合大喜委令總統水陸大軍領戰船四百餘號官兵一萬二千員名前赴徵剿六月十一日到澎湖用閒諜得賊中情狀謀於提督施公世驃曰羣盜皆烏合不足憂一攻卽靡但其眾至十數萬誅之不可勝誅且多殺生靈無益今但張檄止殱巨魁余勿問皆令自新則人人有生之樂無死之心可不血刃平也施公從之十有六日黎明師逼鹿耳門賊眾扼險迎敵前鋒林亮董方冒死直前攻擊公率大軍繼之遂敗賊眾奪取鹿耳門乘勝進攻安平鎭拔之戒將弁入郡之日無妄殺掠徧檄市裏門書大淸良民者卽爲良民自是賊脇從者多解散各爲自全計十有七日鏖戰於四鯤身大敗之追至七鯤身瀬口詰朝遣將以小艇載火具敗賊於塗墼埕水仔尾燬其戰艦十九日賊以數萬眾蜂擁牛車架炮列盾爲陣來戰公親督大炮連環迸發指揮將士賈勇爭先遂破其陣復遣舟師以小艇附岸夾擊賊眾大敗淹斃千餘人於是賊退保府治不敢復出施公用降者計夜遣林亮董方魏大猷洪平率兵一千二百名從西港仔暗渡出府治之背公曰此誠奇計顧賊眾兵單脫有失賊難制矣卽馳入施公營謂曰公宜遣將弁於瀬口塗墼埕等處分道夾擊某當親率大軍疾繼林亮等之後方可萬全賊聞我師北來必棄營遁府治恢復在此兩日間耳遂乘夜進發扺西港仔二十二日黎明在竿寮鄕登岸令空舟悉回安平左右曰登岸棄舟何也曰示軍士必死無有還心今日戰勝明當直抵府治耳言未巳諜者報賊在蘇厝甲與林亮魏大猷決戰勢甚張公分兵八隊爲四正四奇而自將中軍馳赴之賊望見驚曰此老藍旗幟也公縱兵大戰賊稍卻急乘勝崩之賊大敗薄暮至犂頭標屯札料賊必夤夜刼營漏初下傳令撤去帳房捲旗幟露刃伏芒蔗間夜未半賊至弗見大營方驚顧忽金鼔大震我軍突出四面擊之賊大亂自相攻殺比曉追敗之於木柵仔復敗之於蔦松溪朱一貴率餘賊逸去遂入府治秋毫無所犯民大恱計自進兵以來先後才七日耳於是分遣諸將復南北二路二十八日敗賊於大穆降朱一貴走灣裏溪大軍追至茅港尾鐵綫橋及賊於鹽水港朱一貴走下加冬公密購楊旭王仁和楊石楊雄等給與守備千總銜札令糾合莊民誘致朱一貴於溝尾莊閏月八日朱一貴及王玉全翁飛虎張阿山等皆就擒復擒獲吳外陳印李勇陳正達盧朱於是林曹林騫林璉鄭惟晃張看等皆向大軍乞防南北二路弁兵擒斬賊目顏子京鄭定瑞楊來萬和尙安撫各處莊社民番臺地悉平公奉檄署理臺鎭總兵官事仍統徵兵秋七月南路阿猴林餘孽繼起復討平之防江國論鄭元長等遣千總陳章渡海入郎嬌招防劉國基薛菊散其餘黨已而陳福壽等後先俱至皆渠魁也爲之美衣服恣其出入炫耀以動逸賊使悉來歸九月望日提督施世驃卒公奉檄署理提督印務招撫杜君英杜會三父子獲黃殿黃日升郭國正張嶽鹽水港六加甸紅毛寮諸孽先後思逞悉皆擒滅梟楊君林君李明黃輝卓敬等於市石壁寮餘孽復叛發兵擒獲蘇淸林阿尾王教等十五人皆斬之又擒獲賊黨陳成鄭文苑等十三人康熙六十一年廷議攺設臺澎總兵官於澎湖臺灣府治設陸路副將調公赴澎鎭守將行南路下淡水北路八掌溪姦民相繼作亂復發兵剿擒並遣諸將分道搜山先後獲林亨顏煙李慶黃潛等二十一人六月以提督姚堂奏奉防總兵官仍駐臺灣公遂爲臺鎭從徵將士以次班師雍正元年春逸盜楊合復謀作亂遣外委陳栩等捕之又遣千總何勉擒獲王忠劉富生等臺灣匪類根株盡絕冬十月奉

防特授福建水師提督加左都督世龍衣三等阿達哈哈畨旣抵任將弁行陣整頓一新立巡防之法數千里波恬浪靜商賈晏然凡闗系地方有禆軍國事務竭智殫誠不遺餘力信賞必罰𨿽親故無所私一艸一木不以擾兵民而於賢才則深加愛惜必力爲揚薦引與同升嘗云人才難得不爲國家愛惜培植而媢嫉壅閼非忠臣事君之道也以故汲引多至節鉞者偏禆以下難更僕數然靡有徳色也提師六載始終一節兵民愛之以雍正七年仲冬二十有七日卒於官年六十六自幼失學壯力農將略似有天授指畫謀謨皆合古法居官以政學徵臺後益諳練胸中朗朗防竄幕稿皆中窽會教兒曹讀書明理盡脫弁韐气習焉雍正三年入

覲恩禮有加久而益隆先後賜予蟒袍翎防人參貂裘綺紵綢紗弓刀硯墨白玉素珠珍玩器皿菓品食物之類凡二十四次病聞遣太醫院劉君裕鐸馳驛診視至省遇遺疏乃還

賜帑金二千兩治防

贈太子少保全禮葬祭

賜謚襄毅蓋異數云

論曰公一生忠勤好捕賊勇敢善戰常爲士卒先他事恂恂如不及虛心自下功成名立令終有俶非偶然也夫防嫉之於人甚矣哨海稱戈可云在家觀劇含沙之口何所不至所恃當權勿輕以耳爲目而已使其時無提督吳公之保全大盜孫森之急救則良將已失誰復爲

國家建勲業垂不朽乎徵臺大役所闗甚偉滿氏實式憑之𨿽骨肉手足未足諭其相需之殷得無自嘆前此幾爲小人所悞否妬賢害能小人常態非聰明仁智公忠爲國者其孰能知之

黃廣文小傳【子陽復附】

黃業字新江廣東平逺人所居鄕曰寨背明末設鎭平劃以屬今則爲鎭平人矣業嘉靖間歲貢有隱徳世守文公家訓居喪不作佛事授湖廣鄖西教諭力持正學辟浮屠常言釋氏之教虛空謬妄無益於世有害人心學者當如虎狼蛇蠍以避之不可爲所搖惑若誦法程朱踐履實地彼詖邪者將不攻而自破也在任數載淸白著聲去後人思其徳立祠祀之子陽復邑庠生惇行嗜學親喪廬墓三年悲號不輟撫異母弟及兄弟之子皆自教之濟濟克有成婚娶畢悉分以腴田而自取磽瘠者事載平逺縣誌潮守吳頴修郡誌有傳康熙丁夘守林杭學再修則削之孫恆亦庠生萬曆丁未歲歉捐家資賑濟全活甚眾

論曰鎭之有業景星慶雲也必力持正學始可爲澤宮師儒前志逸其傳則以辟浮屠之故耳於何知之於他傳知之澄海林孝廉佳相者吳志傳曰喜浮屠學林志攺曰精浮屠學比事觀之義自見矣孔子曰攻乎異端斯害也已朱子云專治而欲精之爲害甚矣名教中自有樂地何事浮屠喜之且害況精乎佳相蓋有托而隱者未必眞溺浮屠林志一字之褒銛於斧鉞豈春秋之微詞歟因業而惡及其子則又何其已甚也業持正學辟浮屠居喪不作佛事在任淸白著聲此鎭邑第一流人物余故特爲闡幽以爲崇正之的

楊湘陰小傳【子州俊附】

楊開字恱之廣東大埔人崇禎間以舉人授湘陰令流賊張獻忠擾湖廣防嶽陽癸未八月至湘陰火攻其城開集民兵突煙出拒賊於白鶴洞長沙防不支爲賊楊天桂所執至湘潭誘之降不應授以長沙知府開罵曰我豈受汝賊官者恨不能爲國殺賊得從屈原遊幸矣挈妻子六人同沈湘江將投時賊奪其冠開曰吾豈可囚首見先帝仍冠而死次子州俊順治辛夘舉人郝尙久之亂謂同年生黃標曰吾等受國恩何論祿仕與否義不爲逆黨所污遂棄家之廣城至鐵江値他賊不屈死之標亦遇害蓋父子前後殉節云

論曰湘陰罵賊沈湘江從屈原遊得死所矣乃子州俊復能不爲逆污鐵江遇害何楊氏之世忠節也受國恩何論祿仕與否二語可爲千秋之寶訓其說行天下無復有不義者

姚烈士小傳

姚霽云潮陽人明季諸生也性嗜學好古立品端介工鐘王書法崇禎十七年闖賊亂懷宗殉國云聞報大慟數日不食逢人輙跳叫眾以爲癲又數日赴和平橋投江而死

論曰李自成起潢池覆明社當時臣工迎拜道旁上表勸進者有之卽號稱名士儼然爲倫物所宗尙不免有四海歸心較湯武而無慚徳之頌非我

朝特申天討洗穢濁而淸明則衣冠皆爲盜賊矣霽云邊海書生如此其忠且烈也卽以和平江爲汨羅誰曰不可

黃攝尉傳

黃新徳海陽縣吏也讀書僅識字涉獵故事出語好遣文人皆笑之家故貧義不苟取或勸以稍趨勢得周急新徳曰原憲之緼袍賢於季孫之狐貉宣孟之魚食甘於智伯之芻豢時人異焉康熙辛亥授廣西梧州府竇家寨巡檢弭盜有方郡守稱其才乙夘夏攝藤縣尉値滇黔叛逆山防蜂聚圍藤邑時兵少議降者半遁者半新徳曰棄城非守土之義降賊受戮社之誅不如死守修雉堞整樓櫓身先登陴鼓舞眾志相持者旬餘薪糧內絕外援不至呼其子日禱曰忠孝不能兩全汝扶我老母旋歸後此奉養諸事皆汝爲之汝孝於祖母卽汝之孝於我也城防被執賊欲授以僞官新徳曰何面目見天下人王彥章且不肯降唐況天朝臣子從賊乎賊欲屠民新徳曰倡守城者尉也誓不與賊俱生期滅汝曹朝食者尉也死賊殺尉足矣於百姓何尢賊怒斮之新徳罵不絕口刃斧交下碎其屍家人四婢一皆死焉日禱負祖母得脫隱迹丐食越兩載始還至家事聞賜祭褒卹贈南寧衞經歷

論曰新徳微官耳以死勤事可謂大臣矣彼擁節封疆平居赫赫莫已若未見敵而棄城去者厥官居何等哉況於屈膝從賊曾狗彘之不如新徳將叱而奴之敢曰孰尊孰賤耶

李張白何列傳

李成功奉天鐵嶺人登順治己丑武闈歷官潮陽遊擊調潮州鎭中軍以參將管左營事訓練有法能得士心康熙十三年總兵劉進忠叛成功仰天呼曰天步方艱臣心不攺倘可誅賊九死何辭潛與城守遊擊張善繼續順公標防禦於國璉謀戮進忠進忠覺執之誘以同叛不可刼以兵刃弗懼進忠偪之成功曰頭可斷志不可奪進忠曰汝爲中軍我以猶子待之何無義至此成功曰祿山叛國死於豬兒朱泚叛國死於韓旻汝叛國賊臣不知死之將至我何爲從汝反哉進忠令斬之罵不絕口而死時甲寅夏孟二十有一日也事聞

贈驃騎將軍

賜祭葬廕一子奕桂守傋

張善繼直彭城衞人防習儒博覽羣書長爲孫吳學登康熙丁未武科鼎甲第二人己酉授潮州城守營遊擊甲寅吳耿盜兵善繼赴省請餉爲出師傋潮帥劉進忠陰遣腹弁楊希震赴閩獻欵耿逆授僞寧粵將軍印剪辮歸與進忠謀曰張善繼剛方固執深得眾心宜亟散其卒進忠然之遂以所部眾分王承業李云陳璉約束焉迨善繼歸而麾下已虛無人矣謁進忠曰公不聞晉王惇乎武昌犯順直抵江寧威勢未嘗不赫也兵敗身死發瘞斬屍自古未有叛國而克令終者若至崩騰蒼莽震懾旄麾之下系頸求活晚矣進忠怒羈之馬王廟有明經林應璧者亦被羈善繼與談古忠孝事相得甚歡並披覽史書不輟若不知刀爼之及也進忠屢遣人諭降終不屈令斬之善繼臨刑嘆曰生未統師誅叛逆死爲厲鬼復深讐遂遇害事聞

贈參將

賜祭葬廕子張大陞守傋

白虎陜西秦州人久典戎行著勞績康熙十一年授澄海協右營都司簡閱戰艦制火攻諸具纎悉畢傋文武同事者嘆爲奇才遐邇咸稱虎將云劉進忠將叛調虎與其子崇質入郡虎臨行謂妻張氏曰滇黔閩楚相繼盜兵吾父子當立功以報國汝善撫防孫無以我爲念蓋未知進忠有反謀也及至而進忠待虎加篤左右防範甚嚴越日乃知其事嘆曰我以出師徵討星月馳來豈虞變生意外悠悠蒼天彼何人哉因澘焉淚下進忠傳虎見令易防虎曰頭可斷防不可易令剪辮虎曰頸可截辮不可剪隨責進忠曰付托全潮任重榮極不圖報國甘爲叛首恐皇天弗宥也一旦師敗勢窮竄身茅檐亦不可得悔何及矣左右以虎搖惑軍心請斬之進忠愛其勇不忍刑曰此愚人不識時務耳復拘虎妻張氏孫士俊爲質虎與同志者密遣人赴省請兵恢復約爲內應謀泄將就刃謂崇質曰食君之祿死吾分也委身存祀惟在汝崇質曰父爲忠臣子從叛賊烏乎可苟就義以全貞豈不因忠而成孝孟秋朔日縛至西市虎望北叩首曰君臣大義盡於此刻父子至情亦盡於此刻生不能提三尺手刃逆賊上報

國恩臣虎有餘辜矣百姓觀者爲飲泣張氏士俊窮無歸貧無爨襤褸衣衫行乞於市事聞

贈秩卹典如禮廕其孫白士俊守傋

何亮潮州程鄕人澄海協右營千總也少充健兒每薄伐虓闞身先諸校戰功甚偉得授千夫長善馭兵量機決防頗洞中都閫白虎以腹心待之籌畫焉劉進忠將叛檄全潮將士赴郡城亮隨虎至進忠以僞寧粵將軍印行事亮曰以逆犯順者亡進忠忘

國厚恩敢爲叛逆亡在旦夕耳誓誅此賊方快我心或告之曰任天下事易死天下事難如其敗天下之事死不足以塞責如其成天下之事生亦可以有爲亮曰否君猶父也子爲父死無所怨人固有志不可彊耳虎遣亮訂李成功於國璉張善繼密請援師恢復謀泄進忠縛亮叱之曰汝何敢作亂害我耶亮曰背義賊臣人人欲誅豈獨亮哉我一片精誠上訴天帝當於防曹待汝對質遂遇害亮之兄弟妻子被殺者九人觀者多嘆息泣下事聞奉

防賜防蔭其子何閣龍千總

論曰劉進忠之逆也同城將士爲賊犬馬者多矣慷慨激烈取義成仁獨李成功張善繼白虎何亮與防禦於國璉耳【於國璉奉天人爲續順公沈瑞旗員進忠作亂瑞命璉偕都統宋文科鄧光明攻進忠戰於太平街鏖鬭三日璉身先士卒射傷進忠左臂賊披靡眾寡不敵終爲所敗瑞縛光明璉以降璉不屈縶之幽室諭降終不聴乃斬於市屍僵立不僕數日面不攺容】舊志爲國璉立傳而李張白何皆闕焉余竊嘆進忠叛逆呼吸死生威勢赫赫而成功面斥爲祿山朱泚善繼此之王惇所以挫亂賊之鋒褫姦人之魄非淺尠也白虎曰頭可斷防不可易頸可截辮不可剪虎子崇質曰苟就義以全貞豈不因忠而成孝之數語者可以垂千秋登金石矣何亮末弁一則曰國恩再則曰君父罵賊至死舉家殉之使天下守土之官人人效此四君子𨿽有亂賊其誰與爲亂哉檠天柱礎端賴斯人余故表而出之

李都閫小傳

李其昌字遜伯廣東程鄕人父成材爲善於鄕賑貧濟乏里人徳之以爲其後必有昌者因以其昌名昌偉軀幹喜韜略補武庠弟子員慷慨自矢有棄繻請纓志値鼎革

王師入粵仗防隨徵以功署平鎭營守傋時潮疆初定土弁恣睢握兵雄鄕裏昌弗之善也請於幕府願戮力疆塲得題授武昌守傋再補直楊村營遷隰州專防都司康熙十二年告病回籍其明年潮帥劉進忠叛賊黨聞風響應脇其昌從逆昌正色曰

天朝用兵如神汝輩不知

君恩亦當畏懼

國威柰何背亂頑抗自取滅族吾受

朝廷爵祿豈從而賊反耶賊怒掘坎活埋之終不屈焚殺其全家時仲冬二十有一日也子以猷方十五歲得脫告之官官無如何越四年以大赦弗究猷呼吁不已當道憐之許自行緝捕卒得賊首以雪仇恨

論曰其昌明於大義捨生取之忠矣假當年畏死從逆賊平之後終亦不免一死泰山鴻毛相懸奚翅萬萬哉父爲忠臣子爲孝子百世而下凜冽存焉嗚呼其可敬也

黃龍泉小傳

黃仙春原名中通字理卿潮陽人淡泊守禮慨然有志於濓洛薪傳潮揭人多師事之順治辛夘舉於鄕授龍泉令涖任九閱月引年歸優遊林下以詩酒自娛卒年八十四

論曰言濓洛於潮幾乎資章甫而適越溺於禪者不足道中離講倡岐入姚江墜緒茫茫尋者鮮矣仙春獨慨然有濂洛之志可不謂豪傑之士乎惜所學弗傳而邑乘又言其詩酒自娛則亦未知其果濓洛否也彼駿而骨猶享千金況夫眞濓洛者

林藍田小傳

林世榕字可亭海陽人明司徒熙春元孫也父應璧昌化教諭榕九歲喪母事繼母以孝聞登康熙己酉賢書授陜西藍田令値歲荒一意噢咻以寧靜寛仁爲主日巡行原隰間勸耕耨捐牛種助民墾辟建義學延名士爲之師躬進諸生與論文有課士論文一書行世復葺文廟新呂祠求四呂先生後以主祀事攺建昌黎祠合祀栁州以栁州故藍田尉也在官十二載謝病歸閉戶著述隻字不入公門建宗祠增祭業周親故之貧乏者病世俗停喪不葬嘗著歸厚錄二卷以垂勸戒蓋推論風水之無憑親骸之不可棄以悚動人子於至性至情而激發之廣推逺引靡所不周至於治喪不用浮屠尢三致意焉又著有瓦注艸世範纂家禮等書卒年七十四祀鄕賢子八人長元振化州訓導以善教稱長於詩早世次元擴北城兵馬司副指揮元貴訓導元掞縣丞余諸生

論曰世俗信靑烏家言停喪者眾矣余讀林氏歸厚錄悄然悲之歸土爲安古今正理若富貴福澤則闗乎作善降祥惟子孫之自取之不信理而信術以親爲市殊可痛也如世榕者眞仁人孝子之用心哉

陳鄭二生列傳

陳修字擴潛廣東惠來人邑諸生家貧嗜學棲山巖刻苦自勵其學以程朱爲本又喜讀遷史莊子書舉子業規橅王唐不肯逐喧鬧以從時好屢不得志於有司修亦不以此爭得失抱負益豪一時文人執贄者爭先後有土弁者聞其名以百金聘卻弗受曰阿齡𨿽饑弗食陶粟吾豈與雁鶩爭哉晚歲文益古而道益窮嵚奇歷落竟不遇以卒年七十七

鄭國光字闇生惠來歲貢生也性勤敏諸子百家寓目成誦日求詩屬文者踵相接順治乙酉邑舉人林學賢嘯聚作賊圍攻惠來縣孤城無援絕糧四閱月邑中皇皇國光畫守城十防邑令沈惟煌悉舉行之凡請援請剿請增旅請飭師前後血書二十四次授盧和從閒道達者皆國光一人所爲公牘祕函口授手書搦不停管人稱其倚馬才危城賴以保焉丁夘預修惠來縣誌事竣始絕筆年八十

論曰陳修鄭國光皆負才不遇坎防以老豈所謂命薄者歟修兀傲不合時宜窮且益堅固其志也國光搖筆千言危城贊畫功在桑梓亦不克用於世悲夫士之處巖穴不能自表見如二生者恐亦不少

陳明經小傳

陳復平字虞章澄海歲薦士也少孤哀毀骨立事寡母以孝聞順治乙酉海防踞澄欲羅致之利餂威脇皆不屈賊怒囚之八日伺懈得脫載木主負母逃於金砂寨乙未賊破金砂得之脇以從不可殺其妻蔡氏以脇終不可賊義而釋之甲辰以海氛不靖遷沿海居民於內地平僑居郡東與生徒講明正學先品行而後文藝親戚乏者分束脯贍之播遷之餘耕具多缺平鬻產分給𨿽困不悔展復後捐廩以修學宮置祀田築潰堤鄕人賴焉生平不事干謁年八十猶鍵戶窮經學博養粹卒祀鄕賢

論曰陳復平可謂有道矣身可囚妻可殺而賊必不可從此之謂志士與生徒講誦程朱先徳行而後文藝此之謂正學孝親惇族至老猶鍵戶窮經不事干謁一舉一動皆足訓方型俗明經二字平無愧焉

蔡廣文小傳

蔡叔度字介士廣東海陽人康熙壬子歲貢也以孝友著於鄕兄弟親愛白首無私財家訓嚴肅病不問巫喪不延僧婦女不逾閫閾司訓石城振文教勸輸將在官十八載多士彬彬禮法焉手植木泮宮比引年皆合抱人方之南國甘棠

論曰潮有叔度空谷足音也俗尙鬼病者弗巫則心危僧有地獄喪弗佛人稱不孝叔度能以正勝邪不畏人非鬼責獨信其親爲篤行守道之親不敢文致其罪假禿廝以超度之權可謂仁人孝子矣伊川先生家治喪不用浮屠洛有化者江東婦女略無交遊姻家或數十年未相識惟以信命贈遺通慇懃風何古也我思古人忽於叔度得之善夫

陳廣文小傳

陳王猷字良可號硯村海陽人也祖衍虞平樂令父周禮太學生世有詩名猷年十九舉於鄕至性孝友異母弟四人祖父遺產悉與之昆季節嫠皆立孤爲撫養諸喪皆爲殯葬族祖百年絕祀者亦繼之歷曲江連州司鐸遷肇慶教授所至講經史明禮義多士負笈從學者廡捨爲滿弦誦之聲達街衢文風翕然丕變焉曲江射圃爲部馬廐污及殿廡莫敢問猷力請上官得淸還舊例廣文見部皆羅拜庭下猷以爲失賓師體挺然長揖時人韙之連學傾圮猷捐貲倡建醵金千餘成其事端州丁祭典禮闕略爲置爵斚爼豆祭器及樂器舞器集生徒學禮習樂入廟雝雝郡人以爲創見云卒於官年六十八生平篤學力行惇友誼周窶助喪更僕難悉數文章推淹雅尢工詩詩得力子美昌黎參以歐蘇黃陸卓然成一家吟詠至老而不輟所著有蓬亭詩文行世

論曰風雅一道難言之矣補鍋之匠妄鑄湛盧不有君子其流將於胡底乎海陽陳氏以詩學世其家推敲者甚夥頗自負潮人多宗之猷其表表者也猷詩成一家言能淑其鄕之後學爲人有至性惇行誼在學盡職無忝人師庭抗禮凜凜乎臺諌風裁非復苜蓿先生舉動也詩曰彼其之子邦之彥兮吾於斯人亦云

蔡文學小傳【子長焞孫同髙附】

蔡相體字任士海陽諸生也事親以孝聞有兄三人白首奉之惟謹家訓嚴肅僧尼巫嫗無敢至其門者婦女終歲不出閾𨿽親鄰喜慶遊燈觀劇如雲喧鬧扄扉寂寂與潮俗回不相同也長於詩工書詩宗岑嘉州書得顏魯國片楮寸箋人珍重之子長焞長熹熹以庚子副車貢太學焞字明如舉康熙癸酉武闈授千夫長防守普寧汛淸介盡職四壁蕭然若寒士有以錢十緡進者焞駭問何來其人曰無傷也但屠牛勿禁賭博勿禁則月以此爲恆規可養亷不竭耳焞曰不可以養口腹不義之食也以遺子孫是誨之賭也其人笑曰汛弁微官奚事矯亷爲焞曰非矯也官𨿽小受祿於朝豈敢以貧故自污如犬彘不擇食哉母病目焞舌防復明孝友有父風能守家訓工書法時遊神於顏栁間焞子祖坤同髙髙字世廣偕坤並學祖父書能率教臨摹唐帖各極神似而髙尢篤好惇孝弟好學忘貧能赴人之急雍正癸夘兄弟同膺選拔而髙以丙午省試卒於羊城督學惠士奇賻其喪以歸裏有癲者王明聞其櫬歸也哭之慟人怪之明曰誰謂予癲夫豈不識君子耶

論曰蔡氏父子祖孫皆孝友淸介正士也而皆以工書名美矣書於六藝一也不可不學顧海濵時尙以趙董爲宗見軟媚則恱之未有講晉唐風格者蔡氏傳家其殆得中原風气者歟

徐孝亷韓小傳

徐韓字景之潮陽人少失怙母黃氏明敏嗜學通子史百家言堅貞守義授韓以詩書紡績篝燈課誦弗輟韓亦克孝力學副所望康熙丁夘舉於鄕教授生徒以倡明正學爲己任出其門者多一時英俊數上春官不第以孝亷終未竟其用生平負气節不謁權貴長吏之庭未嘗投一刺也𨿽環堵蕭然漠不爲意士大夫重之論曰韓教授生徒以倡明正學爲己任余聞之喜不寐焉惜著述弗傳其造詣不得而知果所學出於正又能以正淑後學則大偉矣內承灰荻之教心志筋骨從嚴霜密雪中錘鏈而成操履淸髙矯然流俗之表覘其行可知其學以正許之可也

徐孝亷夢麒小傳

徐夢麒字忠移潮陽人少孤從叔父明經轍受業博極羣書以五經中辛夘副車甲午登賢書性剛方不屑治產業家貧甚處之泰然所得修脯悉與轍子均分事叔母如母邑人推孝友焉先是麒爲諸生教授達濠有寒士陳姓者邑之華裏東人亦訓蒙於其地兩人交相善也已而陳病且死與麒訣曰死不足惜但無後負不孝罪耳昔有某蜑婦一男頗佳願爲某嗣有成議今已矣言訖嗚咽而卒家不能具殯斂麒拮據爲之經營窆焉訪所謂蜑婦男者則陳外遇產也笑且詈曰防子作此不切事今死矣弗足責無後爲大猶愈於他人子也詢其狀非六金不可麒徧貸親朋得金六取其子躬抱送至陳家里人聞輿中有呱呱而泣者以爲女客來矣比至門停輿皆駭愕不知爲誰氏親眷羣趨視輿夫揭簾見抱兒者出則龎然長髯昂藏一丈夫也里人皆大笑麒從容呼其父母告以故舉兒畀之里人皆感激或泣下相謂曰此義人也麒仍時省視周其困乏今兒已成立且生孫矣麒生平慷慨好義大都類此

論曰麒爲人孝友方正惇品行重廉節鄕人以未竟其用惜之獨詳細事何予存孤也事莫大於義惇師厚友風化所闗況繼人絕世乎使一鄕一國聞風效尢則鄕國之民歸厚矣麒生平大節無逾於此烏可以細行目之

賴逸民小傳

賴應字紹庭廣東鎭平人篤學髙尙不求知於世超然有古逸民風宅邊有大榕樹手書一卷坐臥窮年爲人度量洪雅無爭競裏黨間怡怡如也鄕有賃其牛而耕者牛疲行遲鞭牛背詈曰賴應何不速行應適經其處若爲弗聞也而過之鄕人覺而謝罪應曰戲言耳無足怪邑有邱甲者好訟應嘗買其田十畝俄而甲訟焉將赴郡待質甲貧甚囊無一錢求附應舟往應許之復飲食之甲對簿理屈不伏辜復他訟連年不解往返皆隨應應待之無攺於初人莫知其爲仇訟者或以爲從行之僕耳後甲悔踵門謝罪應欵之還其劵甲得田大喜稽首稱謝及應卒甲哭之慟如喪所生

論曰賴應古之君子也以此風世則民無所爭或曰旣如此曷不還田於未訟之先省僕僕公庭乎曰刁風不可長恐人人效尢罄田宅無以爲繼耳積誠以感之俟其倦而歸之亦善處小人者夫固不以一訟累其逸

宣化農小傳

宣化農者陳其姓孟壯其名潮州饒平人也世居宣化裏事農業目未識詩書然性狷介家貧絲毫不苟取里人異之一日往黃岡買米負以歸量之多一斗愕然曰咄嗟彼悞也我不可受家人曰天賜也悞自彼於君何與且當其時則還之今已負至家相距二十餘里何辭爲壯曰不可非其有而取之盜也彼𨿽自失悞我柰何欺天日乎卽負斗米疾走至黃岡送還之與人渡澳山樵采爲颶風所阻不得歸眾競竊園間番薯以食壯獨否或勸之曰非義也寧餓死旦日風不息或又勸之仍不可餓三日而歸其生平行事多此類

論曰孟子言人皆可爲堯舜若壯者眞堯舜之民也身爲山農目不知書立心制行不欺天日如此𨿽伊尹伯夷猶將揖而進之敢以凡民目之耶士大夫居其位朘其民欺其君蠧其國者視陳氏子何如哉

盧壯士小傳

盧和潮州靖海所人居惠來縣東郊塗城身長七尺黧面長須爲邑壯丁順治乙酉邑紳林學賢爲防攻縣城圍困數月援兵莫至內外信息不相通縣令沈惟煌與紳士謀求救夜召和入計事命突圍赴郡乞師和曰諾胸藏血書懷二鴿從城南縋出夜暗如墨人對面不相見和匍匐膝行十五里至神泉遵海而東從守禦所過潮陽入郡至則放鴿爲號夜或遇賊則蹲伏似狗又或似棄尸賊竟以此紿去書得達如是者二十四次援兵至圍解

論曰盧和壯士也義士也煢孑匹夫能爲國家出力救全城旦夕之命厥功偉矣包胥秦廷霽云斷指亦不過此忠此誠耳人有貴賤忠誠則一誰敢以壯丁目之

黎京兆傳

黎致逺字寧先福建長汀人名所居曰抑堂門人因以爲號父士字媿曾歷官參政以文章吏治名於時致逺年卄一登康熙丙子賢書時參政已大耋矣長兄文逺辛酉舉人仕山東新泰令參政卒致逺遵遺教喪葬悉依古禮不用浮屠時人異之戊子春應閩撫張公伯行聘居會城修書講學者一載己丑成進士選庻常壬辰授翰林檢討時士風猶尙干謁通聲气以詞臣當持衡門多如市致逺獨峻弗納終日扄扉絕奔競時人以爲髙不可攀莫敢以私語者公卿間雅慕才名冀投一刺不可得大學士李公光地己丑會闈座師也方宣白麻倡正學教誘後進門墻甚盛以致逺同鄕植气節獨加敬禮致逺淡然每進謁起居數語輒負墻而退或以爲太泠不近情李公獨喜曰賢者也張公伯行任倉塲總督屬吏有知致逺與張厚者願納交餽問慇懃致逺峻卻之戒閽者曰彼爲倉塲張公來非爲我來也張公以正人待我我豈借張公以爲利且我生平自命居何等可於此兩失之乎丁酉典試粵西願納交者踵其門詭云與太史公面言畱白金四十兩家用家人辭不獲置笥中致逺粵還甫逾閾行裝未卸詢家事家以爲言則大驚命送還家人請俟卸裝不可且詈曰吾旣知之矣此豈可片刻存哉聞者嘆服庚子冬奉命督楚學政痛抑奔競先品行而後文藝一時拔擢稱得人成進士讀中祕書者甚眾雍正二年甲辰還朝復命

上疏通言路加意詞臣欲使敡歷中外明體用以傋任使授致逺吏科給事中致逺忠誠愼密每奏輙焚艸𨿽至親不得聞丙午春以保舉山東巡察引見

上大喜謂廷臣曰此人可大用山東巡察未足展其長湖廣系兩撫地大事煩命巡湖廣攺奚徳愼山東上又言此人大有見識前嵗年羮堯方盛他人未敢言獨密陳請加裁抑深爲可取蓋致逺此奏畱中舉朝無有知者至是皆竦然起敬且服致逺之果不猶人也致逺奏請馳驛徧歷荒州僻縣

防兪之

賜紫貂錠子藥以行單車赴所部獘絕風淸驛站塘汛皆肅然盜賊屏息靖州有謬衝花衣苗怙險爲防截商旅抄村落守令苦之然畏及兵戈多遷延觀望致逺慨然謂宜亟治無使羽翼日多根柢深固爲害滋大移檄督撫提鎭言謬衝花衣苗焚刼抄掠毒害州邑小民痛恨深入骨髓環輿泣訴咸謂該州詳請會拿民皆鼓舞以爲更生不虞黔省稽延推諉徒費文移肆惡倡狂日甚一日方今

天子聲靈四訖澤被遐荒當事文武兼資壯猷偉略蠢爾不悛難於寛宥所當殲而殪之以示創懲之威不徒驅而去之僅紓旦夕之憤不知黔省官弁何以稽延推諉一至於斯以封疆之嫌耶則

天語煌煌罔分彼此以山峒之險火鎗之毒耶則楚人粵人亦重身命況苗性至惡莫甚於謬衝母論在黔在楚總宜發兵剿捕懲一儆百化梗還淳倘再濡遲觀望致使生靈遭殃貽悞封疆咎將誰諉於是諸當事感動奮發齊聲剿擒粵黔兩撫提督以兵四面阻絕湖廣官弁罙入進勦渠魁就擒句月平定楚人嘖嘖歸功致逺不任受也明年報政命往江南稽察河工錢糧未幾遷光祿少卿復遷奉天府丞俱未行此役竣則丁母艱奔赴京邸哀毀不自勝復拜大理寺卿給假扶柩南還己酉命典江南鄕試庚戍夏六月授奉天府尹兼盛京刑部侍郎奉天爲

國家龍興地勲貴莊屯禁网疎濶屬吏多因循積習不能自奮致逺極力振飭以興起士風民俗爲己任案無停牘官無玩愒逺近肅然又修舉文廟禮制鄕飲酒禮刋圖式頒行各州縣講習在刑部則常以欽卹爲心多所平反飭各司無濫刑出俸錢資囚米罪人多賴以全活年五十六以疾卒於官囊槖蕭然無百金之蓄屬吏士民助其喪以歸舊屋數椽不蔽風雨蓋致逺嘗言吾仕宦二十餘年不敢他有所積以玷先人淸白惟大參公文集失序編次訂訛刋刻成書吾願已畢子孫貧寒非吾所及也是以畢生未置田園半畝先世所遺亦於巡察湖廣及查河時鬻爲資斧不少畱今妻孥饘粥不充而家聲弗替

論曰京兆性端介立气節一生無所依附座客或涉勢利言某人遷某官則笑曰何足道或舉杯飲之曰後但言立身行已人以爲孤髙絕物不可攀躋矯矯乎雲中之鶴也然和平謙雅與人無競舉動豁達開誠直爽以此人多愛慕之歷顕仕官九列無半畝田宅以累子孫可不謂大丈夫乎

鹿洲初集卷八

欽定四庫全書

鹿洲初集卷九

廣州府知府藍鼎元撰

傳

郭賢婦傳【媳莊氏附】

郭氏字眞順潮陽周伯玉妻也伯玉名瑤以字行少負志節好讀書元至正中舉荗才異等不就隱居自樂與郭氏相敬如賓時稱海濱冀子郭防聰慧父教諭授以書輒不忘通經學旁及子史百家能爲詩尢長於古爲人有智識善談論當世是非得失事了了胸中片言斷決𨿽老於謀者無以過也元末大亂盜賊蠭起從伯玉避居村寨寨眾方潛思嘯聚以聨絡守望保鄕村爲名聞伯玉故長者羣推領袖將奉以主寨事伯玉許之歸以告郭氏郭曰不可寨中諸少年方驍桀自用其气不可下勢皆不能爲人下而公爲禍首不亦愚乎夫矜能衒智者敗輕敵寡謀者亡不度徳量力而先於眾者禍外負智勇之名內收敗亡之實公何爲一至於此伯玉曰吾已許之矣柰何郭曰第稱疾勿往請得爲公謝之居數日眾果詣伯玉所伯玉佯臥不起以病報眾頗失所望猶以爲稍瘥卽視事也郭氏因斂袵再拜辭曰公等不知伯玉無能謬推重寄光榮已極𨿽駑劣不堪猶思矯首自奮勉慰眾望不幸福薄災生當幾疾作此天所以限伯玉也願公等熟計更立賢者無爲伯玉猶豫致失事機眾然其言遂引去別求主立之未幾以意見不協殺所立者自相雄長寨中大亂爲鄰賊所防伯玉幸不罹於難人咸服郭氏先見云初寨中多農賈儔相尙積粟郭獨勸伯玉分散之無餘藏日暮索綯人莫諭其意至是賊入盡燔所積聚伯玉引繩系妻子並自縛如被掠者賊不以爲意也乘閒得脫至溪頭寨居焉明太祖定天下命指揮兪良輔帥眾南徵時寨人尙未歸附兪以兵至將勦之郭氏乃作頌兪將軍引一篇遮道上之其辭曰將軍開國之武臣早攀鳯翼附龍鱗煙雲慘淡蔽九野半夜捧出扶桑輪前年領兵下南粵眼底羣雄盡流血馬蹄帯得淮河冰灑向江南作晴雪潮陽僻在南海瀕十載不斷干戈塵客星移處萬里外天子亦念遐方民將軍髙名邁前古五千健兒猛如虎輕裘緩帯踏地來不減襄陽晉羊祜此時特奉聖主恩金印斗大龜龍紋大開藩衞制方面期以忠義酬明君宣威布徳民大恱把菜一粒誰敢奪黃犢春耕萬隴云犛尨夜臥千秋月去歲壺陽戍卒時下車愛民如愛兒壺山蒼蒼壺水碧父老至今歌詠之欲爲將軍紀勲績天家自有麒麟筆願續壺民歌太平磨崖勒盡韓山石良輔得其詩大喜郭因力言寨人無反狀良輔曰此賢女所居其民必馴麾兵去溪頭寨得免誅夷郭氏修辭之力也洪武中舉伯玉賢良方正徴書至郭氏又止之於是伯玉辭不就以山林終有子三碏礪礦皆以儒術顯祿於朝少子彥器卽礦也以字行舉名儒第一歷官河南布政司參議終朝列大夫郭氏百二十餘歲時伯玉與礦俱先卒里人髙其行崇祀鄕賢而郭以年老一省母家作歸寧自敍其辭曰天甲年來度二周暮桑楡景雪盈頭五經立業儒家雅三子成名壯志售橋梓有光聨爼豆栢舟無憾泛橫流階前蘭玉森森秀斑防扶來到首坵又數載卒年一百二十五歲長子碏字彥敬爲棲霞縣令其妻莊氏亦讀書知大義居常以禮自閒元末盜起鄕民多依山谷間賊至挈妻孥入巖穴避之一穴多至百十人男女無別莊氏獨不入彥敬促之莊氏曰男女授受不親行則異途居不雜坐禮也今以亂離之故混處巖穴之中雜然無辧廢禮甚矣妾不敢也彥敬曰然其如賊至且擄何莊正色曰無禮而生不如死卽不幸見掠君謂妾不能死耶請先試之引刀自刎而死後三日賊大舉破其鄕無保全者君子謂莊氏賢而且智云彥敬感其義終身不娶

論曰郭眞順閨中豪傑也其賢智則合陳嬰母辛憲英爲一人文學禮法曹大家之流亞也其志行淸髙則老萊陳定王霸之妻差堪上下其享大年一百二十五歲則古今未聞有此不得不推貞壽獨絕矣二子皆賢流芳奕世得天之厚至於此乎婦莊氏有賢徳以禮自閒殺身明信在當日良人與偕卽入穴不畏無別遽爾捐軀以爲賢智之過由三日後觀之則後先均屬一死莊氏之智爲不可及矣是姑是婦可爲禮宗誰謂巾幗塲中遂無蓋世豪傑哉

洪烈婦傳

烈婦洪氏漳浦杜潯農民薛燕妻也父洪仁母吳氏禱北帝廟神而生氏氏生顏色有光因名艶娘性警敏寡言笑數歲習女紅工絕年十八歸燕燕故族微又以大父父避亂江西往來遷播家產零落饘粥或時不充洪氏處之宴如也姑早故事翁以孝聞及居翁喪哀毀如禮營墳奠祭必與燕偕遇家中妯娌大小和睦無間言二十八歲不宜子抱養又不育朝夕慘然勸燕置側室曰但得有宜子者吾以身下之燕以貧辭而薛門祚衰替燕兄弟相繼淪亡燕亦染血癥臥牀褥洪日夜扶持湯藥不離側燕不食則與俱不食及病篤絕粒亦如之舉家惶懼勸之餐進粥數口而止蓋度燕疾必不起有殉亡之志矣先是洪事母孝母吳最鐘愛之家旣相近時來往饋遺每見母及門欣然竟日至是聞壻病劇來視女與處六十日洪獨不喜辭令去母微叩之答曰生爲薛人死薛鬼耳吾上無舅姑下無嗣續從夫而死義也母爲好言勸慰之則曰我死正也母母戀我母一日攜菜幹來遺洪棄諸地曰我與壻食不盡矣姒吳氏在旁私謂曰嬸素孝何遽如此垂淚答曰母極鐘愛我曩者嘗云女若死則我與俱我果死母必哀痛成疾是重我不孝也今故拂逆令異時不我戀也母終不忍去因勸立嗣姒吳氏有男三願以手抱者爲繼洪懇之曰幸次者與我稍長易成立也燕疾篤湯藥多不能盡輒自飲之母遽阻曰藥豈可苟飲曰生死與共藥何有焉且夫所食也不可棄地一日呼小姑綾曰汝喚嫂來爲我計世間曾有大棺可兩人同殮者否嫂曰我與汝繼汝當撫兒子成立安得死則陽笑曰謝姒繼我我戲耳焉有許大棺可舁出門者乎時掌生蛇頭瘡腫及於臂日夜抱持其夫略不覺痛楚逮燕疾已革難久畱反陽言夫癥漸回且瘳因彊食言笑以慰家人日紿母令去母憂亦稍釋乘間謂母曰母離家久宜往視明晨北帝誕祭訖再視余是晚母去洪氏盥櫛沐浴家人未諭也夜二鼓燕气絕洪獨抱坐牀哭聲起家人奔救移時復蘇比雞唱眾皆倦因放令穩臥辭家人回息獨小姑綾侍畱不去紿之曰汝兄睡矣我亦將息片時無畱此綾出少頃燕沒洪氏爲燕揭寢帳端蓋衾自著新履束內衣服嫁時裳服取繒帛交頸懸牀楣端坐而死天欲明綾叩問無聲擠戶入見嫂頭頸低向殘燈未滅呼之不語方知與兄俱逝時康熙壬辰莫春三日也夫婦年俱三十歲鄕人哀之浦紳士言於汪令君以其事上聞請旌焉

論曰杜潯薛氏世未有通顯者至明孝子薛大義垂邑志族始有聞燕故農家祖父四世同爨代有令徳又得洪氏爲之婦亦足榮矣洪少不習詩書乃能勇於取義如此孟夫子所謂性善不其然乎人苟能自樹立巾幗猶堪不朽爲丈夫者鑑諸

賴烈婦傳

賴烈婦名媧娘平和士人張習妻鄕飲賓賴天向女幼端莊不苟言笑年二八歸習夫婦歡相得也事舅姑極誠敬居處肅嚴動有禮法己亥秋習病服事惟勤多竟夜不就寢庚子夏四月習卒賴氏哭且號曰我事君曾未幾日胡遽捨我去耶屏水漿絕粒朝夕哀奠家人慮其有引決意頗防之時以習父母在堂靈座置內室賴嫌几案狹小涕泣請舅姑大之從焉檢習所讀書整齊卷帙供座右一日抱二歲女至姑前情詞淒惋若寄托狀亟請爲夫立嗣五月之四日嗣定設祭畢拜謝舅姑遂怡然加餐飯姑與之桃劈其半嘗之以美者奉姑家人謂其哀稍節也不知賴已先期令婢子向鄰人假薙發寸刃爲自裁計矣和顏入內引凳坐靈座旁從容自刎將刀置幾上姑聞房闥內有哽咽聲亟趨視死矣血淋漓注衣端坐不僕時年方十有九也姑爲理髮盥洗則見刃防已聨合無間止一綫微紅翼日殯殮顏色如生邑人士奇之以告於大尹談君請旌奬以勵風俗論曰賴氏不待終喪急於死者也然不死絕粒屏水漿之日而死怡然加餐飯之時殆明於死易立孤難者耶宗祀有傳從容就義不造次矣若夫端坐不僕刀防自合則正气精誠團結鬼神陰呵防之非人力矯彊所能然也乾坤柱礎得之蛾睂嗚呼偉哉

林烈女傳

林烈女名菶娘漳浦烏石人也幼頴異從女師李氏授曹大家女誡通達大義稍長好筆墨晨夜不輟其父呵之曰汝欲作女博士耶婦人勤織紝宜酒食足矣於是學女紅亦軼儕輩性孝順無疾言戾色足不逾閾羣從兄弟有終歲未嘗覿面者蓋其貞靜然也年及笄許配雲霄人吳鶴鶴爲邑學生珩三子二昆相繼殀沒未幾鶴又病女聞以爲憂多托故不食夜則焚香禱於天乞減已齡益之庚寅某月日鶴竟死女聞訃哀慟請命父母乞奔喪父以女未見舅姑行婦禮且烏石去雲霄百里餘弗許因悲甚中夜自經母呼家人破戶救之良久乃蘇自是寛慰百端許以不再適人而女亦若有所待者布衣蔬食屏黜鉛華凡親族婦女喜慶宴遊諸務槪不與聞矣在父母前或勉彊笑語每當風朝雨夜嘗以吳事爲憂流涕哽咽枕畔淚防至透牀褥不敢令父母知也其意在吳家立嗣歸而撫之而吳之二昆旣沒繼母所出者尙幼久之寂然女度吳家終無立嗣意乃決計完貞與女伴訣曰吾命薄不如人而諸姊遇我厚不忍遽別吾今無他望矣吳嗣不立吾其死也眾駭愕未信女曰若苐視之室中有井吾畢命之區焉女伴多方勸解不可回因相對欷歔澘然淚下一日母語其父以女終身事爲謀父應之曰吾已召媒妁有成議女黙然歸房中衣吳家納幣裳服投井以死時辛夘仲冬十有八日也年二十歲出其屍笑容可掬衣帯中有屍歸吳三字乃聞於吳合葬焉邑大尹汪公白其事於上憲褒之

論曰余觀林女奔喪不得立嗣不能其志誠可悲也彼與吳鶴初未謀面乃能引決自完可不謂知大義者乎心同皦日骨泠寒泉𨿽其徳性固良亦得力於班氏女誡者世俗動言教女不令識字何其謬哉

貞節汪太君傳

汪太君八旗名媛也年及笄歸覺羅爲宮詹某公繼室撫丈夫子三慈愛篤至持家有禮法戚族欽閫範焉覺羅天潢懿親宮詹弱冠授職累遷詹事府少詹事以剛獲戾遭籍產蕩析流離至無立錐地汪左右支撐佐宮詹惇睦宗黨晏然若素歲丁夘宮詹卒汪矢志殉亡哀毀絕飲食已復念死易立孤難恐藐諸無所倚賴有負亡人臨終丁寧之托因彊起襄葬事含痛撫孤時年二十有二也家旣中落茹荼集蓼甚艱辛惟望三子學業有成勉彊延名師截所居斗室之半爲家塾鬻衣飾市經書楮墨饔飱修脯傋極誠敬已而貧益甚漸不能支命負笈就外傅又不能乃躬自課督風雨篝燈聲淚俱下其後並無賃屋資棲身靡所因賃地結篷編籬爲屋以居或晨炊不繼朝夕教諸孤感動奮發讀書立志無替祖父家聲諸子偶息學嬉遊則號泣搶地痛刻責如不欲生皆哀懼長跪請攺然後已由是大加愧勵癸酉秋闈伯子逢泰季滿保同舉於鄕甲戍庚辰先後成進士官翰林丙子仲子元旦亦舉於鄕三孤皆成名辛夘冬滿保授福建巡撫乙未總制浙閩汪就養官舍凡地方大事民生休戚惓惓詢問或拯溺救焚減餐分食冬則命僕婦制綿衣數百給系獄者戊戌逢泰督學西秦汪逺賜手書訓以公明二字克遵母教赫然聲名庚子秋朝命博訪八旗貞節以汪氏靑年守志懿行可嘉更從艱苦勞悴中閱歷年歲者甚久不可泯沒特加旌表海內榮之辛丑夏疾作聞報臺灣土賊朱一貴倡亂急命滿保星馳廈門調水陸諸師徵剿復時時寄語勉以竭力王事且常作手札示老人康彊無爲湯藥分心六月防書至喜動顏色焚香告家廟謝神庥謂人曰臺灣平地方寧社稷無疆之慶兒能了此吾無憾矣閏六月十三日卒享年五十有六

論曰乾坤不敝賴有爲之柱礎者匪獨丈夫然節婦亦其一也顧立節各別烈易而貞難守貞者富易而貧難若汪太君生長富貴猝處窮約則其難爲更甚矣鐵骨淩霜丹心貫石𨿽有偉然大丈夫未足方玆梗槪也重陰雨雪而後復見麗日和風景星卿云之美又三子皆成名能建非常之事業造物者亦以其難報之矣當寧褒旌流芳百世人顧可不立節哉

薛節婦傳

節婦薛氏河南懷慶府修武縣民薛道生女也年七歲許配邑人傅文鳯文鳯能讀書遊泮水康熙辛夘薛年十九歲議以臘月二十六日於歸將及期文鳯病篤父母舅姑咸議且遲之薛勵志已定詢其母曰病何如母曰危甚恐不起故欲攺吉期也曰期攺而病可痊攺可也攺而不痊置我何地父母哀其志如期遣之入門趨視疾文鳯家素貧臥病土榻已大劇手足不能動移湯藥須灌乃入口薛晝衣侍側終不寐舅姑諭令少息垂淚對曰夫一息尙存婦尙爲有夫病勢如此欲長在榻前能乎如是者十有四日而文鳯卒矢志殉之舅姑哭曰兒死次子幼風燭何所依幸畱養我二人婦曰諾頃之所親或勸他適得聘金以爲養正色曰是玷傅門辱舅姑也躬紡績織紝粗糲自安市甘防以奉又三年舅沒拮據衾斂哀毀盡禮夫弟年稍長爲納婦毎以儉勤孝養訓誨之居數月見叔與娣可以事姑也慨然曰吾無身後憂可從夫地下矣遂絕食八日而死臨死謂姑曰婦不能終養與不孝同姑年老無悼傷且家貧糊口維艱幸勿以新衣斂遺婦以不安也姑從之時丙巾夏四月二十有二日婦年二十有四歲

論曰薛氏之志可哀也十四日湯藥夫妻五年中荼蓼子婦義盡仁至吾無閒然矣世道昌隆風化盛美貞孝節烈所在多著未有如薛氏者見之定守之固出之以從容成之以果決𨿽聖賢處此不過如是誰敢以巾幗目之

朱貞女傳

朱貞女江西人髙安朱氏女建昌李家駒未婚妻也幼絕異不喜華防服或衣之輒啼脫去乃已束其發以綘絲亦捫起擲地比長好讀書通四書小學周易毛詩小戴禮歷舉傳疏悉能窮奧義旁及史漢唐宋八家姊妹篝燈唔咿弗輟諸妹喜爲時文貞女獨不曰非間內事也性至孝事王父母父母鹹得歡心每膳必躬進食必立侍暮必手整衾席出立戶外俟臥乃去晨則立戶外問安否起乃入庶母諸母胥敬愛之凡家庭事惟貞女是聽女亦善事庶母諸母調和雍睦內外無間言貞女父奉命督秦學遣家屬自京師還母陳夫人卒於道貞女扶櫬抵里治喪極哀毀嗣後每日必哭哭余操家撫弟妹親授課業少閒復哭如初喪者三年奄奄骨立見者莫不哀之所許字李氏子家駒以康熙辛夘舉鄕闈無何遽疾卒訃至家人祕弗告也貞女覺泣三日不食謀奔喪王母諭之曰若知禮者俟若父來也及父歸自秦恐傷父心承歡如平日居久之乃因王母語父請之李終喪父以常理勸慰貞女流涕哽咽志堅決不可回絕食三日乃許之將行問何服父曰於禮無之汝裁之以義勿問我遂行登舟乃喪服比至李氏舉家白衣冠號慟出迎鄰里皆雪涕貞女從容謁祖姑舅姑如禮然後適喪次慟幾絕廟見後克盡婦道奉養畢周暇則手一卷自娛脫粟飲水宴如也家遣人視之則謂曰歸語大人兒無苦也百年瞬息未亡人待盡耳母以爲念久之薦紳士大夫髙其行喧傳當道議表閭貞女力請舅姑峻拒之且書告父曰兒事非中道自行所志而已庸求名乎脫以名加之死矣事得寢已而素食不茹葷父曰何苦對曰偶不喜耳行且復矣其實權詞也父丁王父艱詔奪情再疏辭不獲日夜臥地哭嘔血復艸疏賔朋皆諌阻貞女泣曰大人不得歸𨿽官柱國年上壽猶無與耳彼諌阻者非所以活我父也誠無不格當邀

聖鑑旣累疏請卒得歸甲辰元日京邸鄰捨火延燒數十家勢甚烈闔室倉皇遷避貞女獨不出曰死吾分也宋共姬何人哉反閉戶坐室中姑熊夫人破戶入持出之火遽熄得免是夏仲父西鄕令君卒父聞訃悼傷過甚復嘔血貞女歸寧驚痛不能寢食每夕伺安否或流涕坐達旦以是嬰寒疾不令父及翁姑知及知爲醫藥弗肯曰吾女子何可令醫人診視父彊之固以無疾辭弟員外郎必堦孝亷璂泣請貞女笑曰吾豈畏死者寧死必不於醫人腕下生也臨終謂兩弟曰死無恨矣但吾父吾舅姑勿以我死爲痛則瞑目耳又曰我一生未嘗以寸金尺帛加於身死母負我遂卒時雍正甲辰冬十月六日也年三十有四歲

論曰朱貞女壼內完人也少惡紛華知奉養徳性固已殊矣凜凜節義從容乎以禮出之則亦由於學哉貞女爲今相國髙安朱公長女少司空建昌李公子婦余恐以貴盛掩其賢故於傳中不敍父翁之名位非闕也

盧烈姬傳

盧氏潮州鎭總兵薛受益妾也先是受益仕閩爲建寧副將淸明日出遊於郊遇婦女結羣祭掃先墓有女郎衣黑衣跨驢巾帨裙履皆如墨飄飄不類人間媛也受益以爲異縱馬觀之風來帨起奇麗非常詢從者知爲府小吏之女年及笄未許人受益屬郡守求爲二室彊委禽焉入門受益遷潮帥盧隨任之潮旦夕事主君甚謹動止皆有禮法受益及嫡妻屠氏皆愛之受益多內寵好交遊客多拜受益爲義父者於是諸姬皆有義男年節帨辰稱觴上壽甚噪盧獨拒不納曰焉有二十歲之母得三四十歲兒乎時仲坑山開銀礦鎭轅月有陋規每至盈千百諸姬攘臂競攫之受益以爲笑盧凝立不動卽與之亦不受曰無所用此居久之受益以疾卒諸姬慟甚盧從容如禮舉哀數聲而已見嫡氏哀毀反勸慰謂死者不可復生夫人幸爲兒曹彊自愛勿過悲傷恐生疾妾當從地下侍巾櫛耳諸姬掩口揶揄之越翼日盧櫛縰笄總衣紳綦屨內衣縫紉相連極密上堂向嫡再拜曰妾不才事夫人不克終今將隨先君入泉臺矣屠夫人泣曰若年少母自苦若未有子女虛負一生吾當爲若善處之盧謝曰妾志決矣諸姬猶竊笑且恚曰撒嬌耳哭且不盡哀何有於死盧悉出平生所蓄積簪珥衣服朱提玩好鍼薾雜物徧遺室人然後及其母其父其兄皆拜辭道別眾以好言慰諭亦未敢遽信也還入室取繒帛爲繯掛椸架上投而逝家人大驚喧傳潮郡守梁文煊閒之遽往視曰烈哉風化所闗不當置屍側室命舁出中堂視含斂拜而奠之司馬別駕海陽令丞尉各營將弁及鄕士大夫皆往拜厝其棺於受益之旁時康熙四十一年秋八月二十七日也受益山東人事母孝時稱薛孝子盧氏閩之建寧人殉節時年二十有八歲

論曰婦人以立節爲尊分位非所計也使盧不死不過尋常一麗姬天下豈少美人哉從容就義骨有餘香𨿽泰山之重褕翟之榮無以加於此矣世有身爲大臣髙談殉國而或呼家人飼豬或徧辭墳墓親戚終不克死者對此方知盧氏之貴也盧非土著海陽邑志逸其傳余聞之山人陳瓊特表而出之

許門節婦列傳

吳氏南靖﨑溪儒家女許逢桂妻也逢桂明進士冏卿公祚昌從孫世居漳浦之西郊景文裏兄弟四人長逢春桂其次也三逢龍四濤餼於庠皆醇謹力學能承祖父教在舊閥中最號有家法桂年十八娶吳年十四春結褵冬舉子時泰未幾桂沒吳年十七自矢守孤親戚哀之而懼其難也吳從容鎭定喪次外罕聞哭泣聲惟孤兒饑飽寒暖飲飼衣服是節家中貲產出入大小諸務悉聴翁姑及伯叔處分不參一毫已意時泰旣就外傅猶躬爲執巾沐垢撫若嬰孩泰性孝能自立悲母之苦節也念非讀書莫可以成名報母者稍長善屬文娶婦蔡氏西林士人女與泰生同年亦純孝相得甚歡周年而有子一堂之上三代怡怡眾謂節婦功成矣亡何而泰卒年二十有一蔡晝夜號哭不欲生人勸之不止每哭輙嘔血謂姑曰母年甫三十四可撫孤孫成人兒夫婦不孝負罪相從地下耳血淚俱盡後泰一年而卒遺孤能振方三歲吳撫之衣食浣濯教誨視撫兒時加謹能振舞勺象每言及父淚涔涔事祖母奉命惟謹所親皆爲歡慰吳亦竊復自慰謂此子之庻幾有成立也年十九將授室矣忽病沒吳拊膺呼天大慟曰吾年十七哭夫守子三十四哭子守孫謂孫在子與夫俱在耳今孫又亡三世拮據惟我一身我更何守哉絕而復蘇自是哭不輟時輒昏暈與語多不省夫弟濤擕其子時彰告以爲嫂立繼頷之而已遂不復起以雍正癸夘夏卒年五十四行道聞者莫不隕涕欽其節而哀其遇云時彰入繼時方十齡今成立矣

吳氏性娘逢桂妻族妹也年十六歸逢龍性和而能敬動止言笑事事有禮法似承理學家閨訓者逢龍沒氏年二十四遺孤時夏方五齡次時旭未及二歲自以孤幼舅姑在堂不可頃刻離凡十餘年不歸父母家𨿽父母彊之不往也姑有疾氏吁天願以身代視湯藥臥起扶持屙癢抑搔徹晝宵衣不解帯者五閱月或夫弟從子侍間歸已室然漏下三四鼔輙起有呻吟聲卽立至姑喪數日不食乃啜糜粥過時而哀漸成疾久益病見者皆知其不永也時夏長授室旣彌月吳扶病喟然發嘆吾今日可歸寧父母矣亟命駕之母家比還病益甚召二子曰昔不從汝父死者爲汝兄弟幼代汝父奉二老餘年耳今吾事已畢有婦可理中饋沒吾寧也汝兄弟事叔父母宜如父母愛諸兄弟宜如同胞敬守先訓勿替家聲吾與汝父含笑九原矣時惟季娣林氏齊眉多子而長姒林氏仲姒吳氏皆靑年撫孤氏將與之永訣也命兒婦皆肅以來談竟日悉處家格言可爲兒孫世世法又言我等妯娌同事數十載未嘗聞一間言不知後來人肯如此否灑淚握別家人旁觀無不泣下者以康熙丙申冬卒年四十二【長姒林卽逢春妻也逢春沒撫其四子少子時盛又殀林並撫孤孫今年近七十矣孫支蕃衍傳姑闕之以待來者】

鐘氏邑文學鐘重華女年二十歸時盛有賢徳內外井井時盛力學有聲年二十八而殀鐘矢志栢舟撫二孤八載以哀毀成疾而沒

論曰兩吳立節皆足撐持宇宙大吳之事自古鮮聞哭夫哭子哭孫五十一年之間三歷奇慘孫亡何守聞其語而不墜淚者非人也小吳純粹可爲禮宗功成瞑目鹿水梁山此二氏大足增色矣蔡與鐘皆之死靡他以哀毀孀年不永合未亡人觀之何許門之多苦節也余聞大雪之後必有陽春苦節之家當有達者能無望於其後之子孫乎

海陽陳烈女傳

陳烈女名寶娘廣東海陽人府小吏陳子頴女也幼聰敏有弟讀書旁觀輒成誦通孝經內則以古賢女自期代母操井臼食貧作苦循循乎大家風範焉年十二許字邑人黃士振士振父開春太學生也辛巳捐館捨女聞撤簪珥疏衣粥食越期未嘗一華飾里人方嘖嘖孝行以爲賢且知禮未幾而士振訃至矣時在機失梭昏僕坐地拊膺慟哭少間請奔喪父母不許女嘆曰夫者天也旣失所天有死無二然必親治三年之喪始盡未亡人之禮今二親旣不我行死且畱余憾矣母劉氏勸慰之泣曰兒非不念父母自甘不孝顧婦人以貞信爲節虧節辱親不孝尢大伯母侯氏孀守者教以在家守義可慰父母心完貞志節孝兩得女曰伯母苦節乃爲孤弟在懷宗祀爲重兒所處不同各行其是而已遂絕飲食三日水漿不入口出笥中手迹少時珍玩雜物悉焚之書籍筆墨付諸弟勉以讀書泣數行下父母防之密不得死佯攺容機聲軋軋若無事者舅氏劉亮夫至多方寛諭慨然許諾父母以爲信防稍疎治觴欵舅忽而雷雨大作家人曬衣服者急走收之則見女已自經瓜架間疾呼不應急解下死矣𨿽甚雨而衣裾無沾翼日形神不攺於篋內得遺詩一首有奔喪違妾願迅步逐郎蹤之句時康熙壬午六月廿有二日也年十八署海陽令安定枚潮守梁文煊白其事上憲以格於例未題旌檄遣致祭給匾褒之夫家迎其喪合葬於百丈埔之原

論曰陳女幼知書通孝經內則以古賢女自期立志固已不薄矣泮冰未迨鵠偶分飛使其長侍膝下未嘗不可扶植綱常增鳯城山川之重然曠日遲久事更艱難不如一時烈烈捨生取義之爲快也人生百年總有一死患不得其所耳陳女𨿽死猶賢於生嗚呼可謂明哲也已

潮陽陳烈女傳

陳烈女名菊娘廣東潮陽人農民陳錫謙女也幼端重不妄笑語孜孜以紡績爲事鄕間俗朴無紛華惟春社蠟臘梨園歌舞婦女羣趨視爲遊樂女終日靜坐不出房闥固彊之亦弗赴眾謂陳氏女不好遊雲年及笄許配鄰鄕萬阿一一故農家者流惇本尙實孝弟力穡兩家門戶旣相當情性亦頗相宜𨿽男女未迨冰父母往來固歡然周洽也俄而阿一病女聞之憂形於色少飲食及病篤益憂甚竟日無一語寢食俱廢一日晨起忽訃至其母以壻家相距不逺且平昔過從習熟倉皇走視之女沐浴更衣正襟坐牀上取素帯爲繯掛牀楣間以頸投之凝然不動聲色比母歸則見其端坐弗起呼之不應頗詑異就視之死矣時康熙辛丑秋七月五日也女年十有七歲夫家求其屍合葬焉鄕人義之醵金爲立嗣且共磨石表其墓

藍子曰往余攝篆潮陽陳女事已越七載矣寂寂未有聞於余耳者蓋當時頻年荒歉後軍士方脫巾而呼雈苻徧野獄訟充斥未暇一爲求訪而邑士大夫亦弗遑以此見示事機錯過旌典未膺深可惜也庚戌秋有預修郡誌之役邑孝亷陳君能夏共相晨夕始爲餘言之因屬君確訪事實列入郡乘並潮陽邑志亦令載筆者修補陳烈女所以得傳於世孝亷君力也余旣重自愧且更爲烈女幸焉

鄭烈婦傳

烈婦鄭氏廣東澄海縣儒家女海陽縣民梁至良妻也至良繼母所出有前母兄曰梁某爲諸生繼母亦鄭姓孀守撫孤視前子如已子生與至良兄弟怡怡如也婦年十八歸良良性孝友任勞勩藝圃力田以衣食其兄使專儒業婦事姑尢謹睦娣姒井臼操作澣濯掃除之役皆獨力爲之姑喜良夫婦之能承歡又生得采芹列於士類儼然詩禮人家可以娛老矣雍正三年乙巳至良卒遺孤女三歲姑痛子傷心慮婦年少家貧必不畱哭之慟婦矢志養姑且云有五月娠倘得男可延夫祀姑曰如窮餓何對曰婦自爲之所卽餓死亦甘心耳居無何而梁生有不可問之意婦堅貞自持俯首飲泣生不能容迫攺醮婦不可生故促之雪涕哀求請俟腹中兒誕育生不得已暫聴旣產男不數月復迫益力以爲必將累已婦曰我自求食一絲一粒不以相累也家有田八畆生悉據之婦分得圃畝許𦇤子牽女荷鋤種漑於羣從娣姒間爲鍼黹爲磨舂易龠米以奉姑養子而自食糠粃時潮中歲歉米斗至數百錢丙午丁未洊饑流亡載道婦拮據幸延殘喘姑及子女皆無恙人咸重焉生憾其無去志百計窘之値族女與生之女鬭族女走依婦生女逐而行凶婦阻之遂愬於父母皆哄擒婦出撻婦曰我知罪矣無以寡弟婦軀體辱尊拳也生猶不肯已擢婦鬢毛用猛力連拔之婦旣歸房中念所親毒虐無已勢不可以復畱澘然黙坐夜出平日所績麻及敝衣裳投之火恐火光爲所覺手持小釜火起卽覆之又以衣裳各一付女曰此猶可蔽體若畱之明晨母將去若善視幼弟早起跪姑前泣曰婦不能復事姑矣姑哽咽不能語又徧辭羣從娣姒皆欷歔嘆息而別家命一原媒偕之去媒卽姑鄭族子也婦行至廣濟橋仰天一慟呼其夫者三遂躍入韓江死時雍正六年戊申六月朔日也婦家無父母昆弟生囑原媒以失水欺鄭族而冺其迹焉雍正九年辛亥海陽尹張君修邑志憐婦節烈爲次其事於遭賊完貞與諸難婦合傳曰𨿽非遇盜也情與相類傷哉

論曰余讀海陽縣誌至鄭烈婦事不禁三太息也其防逺其詞嚴蓋尙有春秋書法焉婦女守貞綱常底柱柰何彊使易志全無惻隱之心天地間有此毛角人乎餘悲鄭氏之志哀其遇欲詳其事迹博問諸正人君子久且確而後論定秉彛好徳人心同然貞魂能終寂寂哉將直書生名則生不可以立於人世余職在彰善不在癉惡姑爲諱之卽鄭也亦志爲夫立節耳之貞之烈皆足爲綱常防柱且烈較烜赫則逼之乃所以成之何必復畱遺恨於毛角之親含笑九泉可也

陳烈婦傳

烈婦陳氏名貞娘海丰縣民陳英芝女同邑黃允卿妻也年十九於歸甫一載而允卿卒氏號天慟哭絕而復蘇者數次決意殉之有遺腹娠數月矣舅姑勸之延夫祀婦矍然輟泣曰諾及月辰產得男家以爲慰婦抱男拜舅姑哭而納諸姑懷中曰婦不孝不能事母反以藐孤累老人婦死有餘辜也卽絕粒不食所親皆泣涕多方勸解婦且哭且拜曰夫已死義不能獨生所不早從地下者以身有數月之娠耳玆幸得男吾願畢矣絕食七日而死時年二十歲與夫合葬於大安之原

論曰陳氏之死何其急也捨生取義若恐人之奪已而過此卽已無及也近世丈夫作事多遲疑能如斯之堅定果決者有幾哉海丰詩禮之邦士惇品行女尙貞烈沐浴

國家化行俗美非偶然也邑有節婦許氏爲黃元輔之妻年二十一而寡遺孤周歲矢志栢舟事姑盡孝教子成立今年八十有一六十載淩霜苦節亦壼內之完人乎諸節烈皆以家貧弗聞於逺今辛亥冬舊令尹天長王公臚厥事迹以言於郡守吳公吳公欣然爲請旌表余是以知之王公在丰日淺適丁饑饉盜賊之秋邑人士未遑語及今去邑四年猶畱心風化惓惓不忘若是則君子之所爲可知矣許氏尙稱未亡人應俟後之載筆者

貞烈張女傳

貞烈張女名愼娘廣東海丰人諸生張有惠女也許字謝復開之三子曰錫川復開與有惠同庠兩家皆詩禮門戶相當意气相投合錫川年少能讀書眾謂東牀不偶矣年十八未於歸而錫川病沒女聞訃悲慟慨然有殉亡志哀告父母請奔喪許之蓬頭易服涕泣詣夫家執喪禮舅姑妯娌皆憐之念夫嗣未立未可死且父嬰痼疾恐以女故傷父心彊啜粥朝夕哭奠久之無所言人莫能知其意也迨百日泣拜舅姑請爲夫立後復開以次子之子繼之仍歸母家侍父湯藥孝養周至及期年有惠疾已愈女復泣告父母請舅姑爲夫求塟地地旣得女聞之欣然曰夫有後而塟有地吾事畢矣是夜投繯死時康熙五十有六年仲冬朔日也女年十有九歲兩家父母義之與鍚川合葬焉

論曰巾幗爲名教之幹城吾於張女見之爲夫立節貞也不忍傷父心孝也汲汲求爲夫立後爲夫擇塟地仁也夫有後而塟有地慷慨赴死烈也女沒後之十五年海丰舊令尹王公亷其事惠陽太守爲請旌表余始得聞其詳嗚呼如此人者豈可以不膺旌典哉

程節婦傳

程節婦福建漳浦人儒童許琫妻諸生程憲淳次女也年十九歸琫克盡婦道事舅姑祖姑甚敬謹逾年琫卒婦哀毀欲以身殉姑及祖姑弗忍也苦勸之婢淸勤有遺腹娠請俟其產得男可延夫祀若女也別立嗣婦曰諾已而果得男婦喜曰夫有祀矣潛制新履及衣飾送終之具人問何爲答曰自備耳不孝不能終子職不以身後事累親也夫旣小祥婦經營家事從容整楚人莫知其意尋自經死時康熙六十有一年秋七月也邑人士以告於蕭令君給匾旌之

論曰程氏之死不激烈不濡遲抑何其和平中節也良人有祀自足含笑九原喪至小祥𨿽於禮未終於殉夫則已可矣從容慷慨兼而有之巾幗偉人名教柱礎特兩家門戶之光云乎哉

鹿州初集卷九

欽定四庫全書

鹿洲初集卷十

廣州府知府藍鼎元撰

記

棉陽書院碑記

程子曰治天下以正風俗得賢才爲本余謂非必天下也卽一官一邑亦然欲正風俗必先正人心息邪說距詖行賢才不可多得當培養而玉成之然則化民成俗之方興賢育才之道莫先於明正學潮邑爲嶺南文獻之邦昌黎過化趙子助教而後英賢代興文章星炳號稱極盛獨正心誠意之學濓洛關閩一綫相承之道統則杳乎未有聞也余以菲才代庖玆邑適當頻年荒歉之後脫巾而呼者五營持梃而奪者徧野伏庭攀輿繁言相告訐者日千七百有餘人盡瘁經營鋤荊斬棘兩月而始稍就緒不謂亷恥道喪有林妙貴胡阿秋之孽以後天教流毒逺近歷多年所招誘四方無賴爲徒數百人駕言能書符治病爲人求嗣又能使寡婦夜見其夫以故城村風動澄揭惠丰之人無不篤信其術重趼而至余聞而髮指躬詣禽之庭鞫其所爲多不可問乃斃二渠魁從犯以次杖儆餘黨數百輩皆人其人邑紳士方以殄孽消妖洗穢濁而淸明爲快余則皇然內慙謂教化不興使吾民泯泯棼棼以至於此實官斯土者之咎今羣邪滅息醉夢初醒此風俗還淳人心返正君子道長之一大機不可不明先王之道以道之也籍其廬於官毀其姦竇更其門墻以爲闔邑人士讀書講學之所榜曰棉陽書院棉之風俗將於是乎正棉之賢才將於是乎得之矣顧惟書院之建必崇祀先賢以正學統正統不明陽儒陰釋之徒皆得竊其似以亂吾眞宋有白鹿書院亦有鵞湖書院明有河津余幹之講學亦有新防姚江之講學同學孔孟同談仁義而操戈入室甚至詆紫陽爲洪水猛獸毫釐之差千里之謬夫非天下後世之大憂歟周程張朱五先生上接洙泗之正傳下開萬古之聾瞶宜妥侑斯堂春秋祀典勿替俾學者識所依歸而異端邪說不能淆亂孟子曰經正則庶民興庶民興斯無邪慝自書院旣建以後邪說息詖行消人心正風移俗易禮樂可興余亦幸玆雨暘時若百室盈寧得於簿書鞅掌之暇與諸君子橫經講學溯白鹿之淵源塞鵞湖之坑阱𨿽不敢謂廓淸摧陷可能於斯道有功亦庶幾玆邑之風俗人才由斯而一大振起哉希聖希賢自是儒者分內事世多聞之震驚則不學之故也吾所謂學者非窮髙極逺幽渺難行之謂卽在爾室屋漏人倫日用之閒爾心無邪則爲正爾意無妄則爲誠爾爲善人無爲惡人則可以爲聖人尊君親上祗父恭兄爾之能事畢矣文行忠信是爲四教禮義亷恥是謂四維吾所以移風易俗者在此所以興賢育才者亦在此願諸生發憤自雄以聖賢爲必可學登五子之堂讀五子之書行五子之事濓洛闗閩將復見於今日夫寧獨一鄕一邑風俗人才之闗系也書院爲屋三中祀周程張朱五先生前爲諸生出入行禮之所後爲閒存堂凡學捨十有八院左有隙地可擴充尙遲有待余忝一日長敢不揣固陋而爲之記若春秋典禮祭享田租同學諸子姓名另書他石

重修潮邑義學碑記

自古美玊必借良工美才成於師友師道立則善人多濓溪豈欺我哉化民成俗之原惟在師嚴道尊人知敬學是以昔賢殷殷立教澤宮之外復有義學之設責之専任之重也潮邑義學在縣治譙樓之東始於康熈二十四年前令臧君憲祖創成之爲齋捨凡二十間迄今將五十年墻傾椽朽瓦桷頽敝春雨漏淋無地容足諸生猶勤勤於學聲瑯瑯出金石閒餘愛之因捐淸俸設法興修先小學次大學幽齋曲徑靜幾軒窓𨿽在闤闠之中而有山閒靜穆之致不可謂非讀書之善地也士爲四民之首一舉一動闗系民風士習端則民生觀感興起日趨於厚不端則鄕裏效尢放縱日競於邪故士不宜妄自菲薄當以言坊行表爲已任潮邑文物之邦民風未盡淳美今盜賊廓淸豪彊斂迹訟師棍蠧漸次驅除加以嵗登大有萬井盈寧正我民安居樂業興起教化之秋也余不佞不能家諭戶曉惟有隨事誘掖樹之風聲使知孝弟仁讓爲官斯土者之所樂聞而所借以身體力行爲鄕閭孝弟仁讓之矜式則所望於諸生助我者非細也余以闔邑人心風俗分寄其責於諸生而又以諸生立心制行學問文章分寄其責於司義學擁臯比之一二人可不謂専且重哉明經姚子先登篤學能文之士也根柢深厚不同流俗可爲諸生師表茂才鄭生大釗醇謹好學足迹不輕造公庭以之師小學課童子克稱其任義學之修二生籌土木董工匠悉心經理備極賢勞余又念學租微薄淸出前人幹沒官租文防張陂沙港濟糧嵗共谷二百餘石以爲棉陽書院及大小義學師生膏火之資循例詳請不知上官其許余否倘邀嘉惠亦斯文之慶也自笑寒酸力微規模窄狹未能恢而大之睇玆義學之側有前令彭君未成之廢祠墻垣露立基址頗寛以之擴充義學建講堂齋捨當必大有可觀者此與棉陽書院之左柯家廢地如出一轍余曽向柯生購求爲書院增亭臺講室而生以外出未歸阻余之興二者皆余心中所欲爲之事未知余之駐此有幾月日木彊戅拙爲人所忌而上官憐我狂愚欲攺調他邑以去恐土木工程非旦夕所能猝辧後之君子有與餘同志者不獨諸生之感亦余所厚望也義學諸生濟濟技彥皆一時之選而趙生世成林生愛霖與書院之劉生峯鋭林生之檻鄭生炳文尢其矯矯出羣非復尋常士也附書於石以志一時人才之盛

文光雙忠祠祀田記

棉陽之祀雙忠自宋熈寧閒始也邑志載軍校鐘英入貢京師道出睢陽拜張許二公之廟已夢神告以將偕南行指寢殿笥中遺像示之鐘事竣還仍過廟如言詣寢殿探篋笥果得像及銅輥以歸一夕而至棉人素欽仰二公忠義謂靈爽所依必致佳祥千百載城池可保無患乃建廟祀於東山之麓於是香火徧棉陽窮鄕僻壤皆有廟而文光寺後一祠則因明末寇亂薄城城中諸紳士於嶺東古廟請二公神像入城捍禦者也賊望見忠魂金戈鐵馬率神兵殺賊遂遁去城賴以安於是立祠祀焉顧祠惟田乃可久獨此祠向未有議及者左近文照堂有僧靜防晨夕奉香火恐後來未必能繼僧乃請於邑之紳士捐貲置產爲嵗時薦享香燈之費得貴山都八啚中田一十三畝二分有奇請余書於石餘惟潮俗多淫祠自昌黎公建邦啟土而外獨雙忠大忠爲正大忠祀宋丞相文文山先生雙忠祀唐睢陽張許二公皆可使百世下聞風起懦維千秋綱常於不墜者也使當日睢陽無二公據守則賊勢披猖河朔潰盡誰保江淮以障東南半壁中興二字夫豈易言前輩謂唐之不亡二公之功不在李郭下蓋非阿所好者矣二公平生气吞逆賊忠憤常周宇宙亙萬古而不爲少衰使見戎馬近郊梯衝乘墉必怒髮裂皆殄殱醜類不畱遺子此理之必然而不可移易亦爲民禦災捍患之常非棉人之好爲語怪也棉人敬祀二公當學二公之忠義食祿不分憂乘馬不濟難吾知免夫思忠義之爲美凡一毫非忠非義之事皆不敢爲則孝弟由此而生而風淳俗美爲太平教化之助則崇祀二公捐貲置田者之功亦不細也靜防爲棉陽好義僧賑饑埋胔不憚煩勞庶乎韓公所謂頗聰明識道理者而余絕不敢與之遊恐蹈昌黎大顚故事貽後世不白之譏而其有功於斯祠則與諸紳士一片苦心均不可泯沒也是爲記

遊夢筆山記

夢筆山在浦城西北郊距邑可半里相傳江文通讀書處也余童時卽聞玆山爲浦城名勝思欲一遊不可得乙酉春從學使沈心齋先生至其地出郭眺之心甚喜行愈近而興殆索然逺望有二三古柏亭亭可愛旣至則奇止此矣柏之下爲寺寺之旁爲文通祠俗僧數輩荒艸一坵非有他景也其爲山也卑而小旣無巍峩壯偉俯視八州之槪又無奇峯怪石幽泉曲徑爽人心目之間徒以頑然一拳土久享芳名余甚惑焉豈所謂地以人傳者非耶不然何其負重望而中無實也將江郎才盡而玆山之勝亦隨之餘終莫得其解請以問後之來遊者

遊茗川記

丙戍仲春旣生魄何子馥庭從余遊茗川茗川者馥庭家別業也在郡之東南蔬圃數百弓環可二里爲巨園園有巨池池有亭亭後有竹循竹而下池之東也有梅花閣閣外梅樹繚繞實累累如貫珠蔥蘢防密宜避暑池之西老栁偃蹇倔立小艸芊芊散花雜木繽紛蓊薆皆可愛行三四十步有小池荷錢方出水從池上過石橋卽南溪艸堂也極西又有池無奇景取其水便於種菜云折而北更十數椽風送花香煙飛嵐色鳥雀語桂蘭間如笙簧聴之忘倦轉而南則髙堂大廈難以言景稍轉爲篆松軒臨巨池投於水魚應手至豪歌放飲攘臂談天下事不知身之在何境也嗟乎如斯名園其可易得乎哉單寒卓犖之士類能爲山水增光而天若獨嗇其遇甚至欲求容膝之安以與古人相晤對如在三島十洲可望而不可卽而膏粱貴介名園深美不爲鷹隼犬馬之塲卽爲呼盧陸博之地而天每樂畀之而不吝吾不知其何意也吾子年少未知得斯景之難則未知不負斯景之難夫惟知其難而後能長保其有有之而負之未見爲能保也余忝一日長烏能已於言哉遊興酣作記示之

遊武夷山記

閩中山水幽奇以武夷爲第一餘之結想遊玆也十年矣武夷居閩北之崇安去江西爲近余家漳浦在閩之極南地鄰東粵相去千五百里吾漳能遊武夷之士百未有一不獨余爲難也蓋非有力者不能遊卽有力者非有便道經歷富沙潭陽之間欲其窮數月之力出千五百里之外以遊名山亦未易覩斯豪舉哉已丑夏吾師沈心齋先生重來閩嶠送之至崇安因得以從遊武夷殊快甚登問津亭入古觀參天卉木夾道繁陰遂遨堂上繞後庭摩娑防碣以爲娛逺望髙岡彌天石壁有幔亭二字大可二尺許黃冠云方廣各二丈乃紫陽夫子手書采茗童叟復嗚嗚歌唱相上下洵可樂也出回廓臨淸溪土人編木爲桴畀余乘之由一曲溯流九曲兩防奇觀目接不暇大王峯巍然髙拱玉女亭亭若迎若送其餘羣峯羅列拜舞俯仰進退皆似有眷戀情緒大抵海內名山多奇在石未如此山渾然石骨儼似人工削成巉巗昂霄巓大於麓水泉從石末迸出瀏瀏竹樹間如天半飛花滴歷澗底峯峯皆然峯下溪流瀠洄坐水遊山飄飄有仙意所以老氏之徒號爲洞天而吾鄕山水無復有能出其右也余乃捨桴而步徧陟髙巗訪名賢遺迹拜紫陽夫子於精舍謁定夫諸先生祠至接筍峯而餘懷不知何適矣峯髙插天周環陡絕昔人以十圍之木長十餘仞者爲梯梯窮復接如登天之勢至上梯復窮則過雞胸石石僅容足右壁立左臨淵谷不計丈必手捫鐵索斜行不敢反顧行可三十步稍坦古有亭今廢從石畔排闥入過劍脊小失足則墮崕從人多猶豫有半途而返者或竟坐峯下以須黃冠爲餘言昔人多避兵於此若城髙巗晚對峯金井兜鍪大小藏三姑石小桃源皆避亂勝槪而天遊閣一覽臺九曲諸峯歷歷足下尢遊人所托迹云余是以知升平之樂而登臨之自適也假使餘生當海宇未靖之日卽有力好遊且無由一至於斯就令生長斯土而緣崖遁谷惟恐見獲何暇尋奇問勝聖人在上宇宙肅淸山川木石倍加妍秀此日吾師弟子從容暇豫攀躋徜徉於此間可不知所由來與抑余又有私焉余與玆山相去千五百里借非吾師之來得以追隨便道經歷於此則余之來遊亦且未卜何年耳因執筆而紀其事以志君師之恩於不忘若夫奇峯怪石之位置幽巗洞壑之隱淪仙舟虹橋禦園之故迹前人之說詳矣餘皆不贅

除庭艸記

已丑夏餘歸自武夷過三山畱中丞儀封張先生官舍西園桐陰之下有軒髙爽窓幾明淨余樂焉庭前荒艸蒙茸多灌莽名花怪石沒其中余惡之顧謂童子斬之茀之集其桀驁多刺者烈火焚之蕪穢旣淸佳景畢露余方以爲快友人陳尙友李鱗蒼囅焉而來尙友曰濓溪窓艸不除子奚爲者鱗蒼曰丈夫當掃除天下安事一室余曰噫嘻善哉然吾亦聞之矣稂莠不除反害嘉禾槎蘗不翦終成斧柯振古如玆今亦然耳夫濓溪窓前細艸芊芊紛披可愛未如灌莽之害也故畱之可觀造物生意焉今斯軒之庭荊棘蔓延而其中古榦異卉奇石假山參差布列皆數十年之內所羅致於數百里外者吾不爲表而出之蓬蒿之下也可乎哉譬諸治心去私克已而後天眞復焉譬諸治國屏邪逺佞而後正士昌焉若陳蕃者明於大而略於小𨿽有掃除天下之志而疎於爲謀語以泄敗是亦大言欺世者耳古之人夙興夜寐灑掃廷內小心愼密無地不然未有忽近圖逺不能治其一室而可以平天下者也虎狼在野凡人操戈而逐之蜂蠆入袖壯夫爲之動色天下之禍常發於細微而困於所忽可不愼與嗚呼一室𨿽小可以觀大今人含垢何所不容而余獨斤斤於此亦迂且褊哉然使聴其滋蔓而莫爲擴淸則心目之間常存茅塞𨿽使濓溪居此亦不能以終日二友喟然嘆曰有是哉盍書以記之

餓鄕記

醉鄕睡鄕之境稍進焉則有餓鄕王蘇二子之所未曾遊也其土其俗其人與二鄕大同而小異但其節尙介行尙髙气尙淸磨礪聖賢排斥庸俗則又醉鄕睡鄕之所未能逮也昔者伯夷叔齊嘗造是鄕愛其境婆娑不忍去鄕之人畱之羣奉爲主凡有過客悉稟命辧別去畱孔子去衛適陳道經是鄕伯夷率鄕人郊迎伏謁禮甚恭欲以主位讓孔子不顧然亦重違其意乃偕諸弟子爲停驂者七日其後孔子之徒如曾子子思原思輩嘗竊往遊焉或三旬九回或並日一歸大抵與夷齊兄弟甚相得於陵陳仲子矯亷於齊齊人疑之仲子投是鄕三日欲親伯夷夷笑而麾之曰若避兄離母非吾徒也仲子慚而去漢周亞夫慕是鄕髙義棄通侯之尊徒步欵裏門伯夷蹙額曰亞夫粗人豈足以居此但彼旣來亦不可拒者顧左右卽於裏門別搆數楹與之亞夫樂焉未幾而幸臣鄧通亦貿貿然往伯夷叔齊勃然大怒曰吾鄕固淸白世界也豎子敢來相辱命左右擠出數十里外撲殺之而延晉處士陶潛以髙風蕩滌羞穢潛亦捨彭澤令與夷齊交稱莫逆焉然潛性放誕不能安每越境與王無功遊夷亦不禁梁武帝爲侯景所迫逃入是鄕伯夷不納因叩頭力請不肯去卒免侯景之刃夷懼爲天下逋逃藪爰集鄕人更訓典嚴條約日出數十人要於路以覘客凡有聖賢豪傑孝子忠臣髙人義士辱親敝鄕迎之致敬無敢失禮其爲賤鄙夫亟撲殺之裏門之外至於富貴庸人亡命至止亟遣之去無辱唇齒自是之後遊者日以眾不得入者亦日以多爲所敬禮周旋去來任意者若唐韓愈宋呂蒙正範仲淹而外代不過數人焉近世士大夫罕有得其門而入者也吾友黃越甫嘗遊是鄕歸爲餘言此中佳勝非俗人所知余初未以爲然年來偕越甫聨袂而徵未半途覺道路險苦不可耐復勉彊前行忽爾气象頓寛別有天地其山茫茫其水渺渺其民渾渾噩噩忘貧富貴賤三光如飛彈大塊如轉圜俯視王侯卿相不啻螻蟻之尊持梁齒肥醉飽欲死殊覺可憐莫甚焉伯夷叔齊皆爲餘言是鄕來歷及君子之至於斯者且言彼未入時虞帝大舜及商臣傅說膠鬲皆嘗流連是鄕後又有管夷吾孫叔敖百里奚諸公謁吾徒而來請蓋天將有意於是人必先使閱歷是鄕以增益之二君其亦然乎余笑而不信但樂其鄕人之不余拒也輒數日一往往則與夷齊上下議論盤桓盡興而歸深以爲二人獨得之祕恨玉無功蘇子瞻之不獲從吾遊也士之不自菲薄有志是鄕者自行束脩吾將誨之

盤陀宜城記

出浦南二十里許無象盤陀之間有地寛曠彌漫數里置之荒煙荊棘者千餘年矣昔人就其西爲市市亦寥落今未廢附近居民若晨星十數里外亦無薦紳賢達巨公名儒地瘠薄而人鮮少覘風景者之所不道壬辰夏五餘與李君遜唐遊屐南下至斯境心甚異之气象開豁山川聳秀逺近地無可與比者其髙而潤者如圭璧錯而列者如旌旗昂然插雲霄者如鎗如筆坦然圓且厚者如鼓近者不逼逺者咸朝土田旣多溪水瀠帶吾兩人顧而樂之謂其宮府之才廢置閒散因相與度地指畫窮原竟委允宜築城而居爲東南第一勝槪城西因舊市恢廓規模以來四方之商賈西偏瀦水爲湖大開書院集四方學者相師友其間城北行二里許有雙澗從大山負石飛下境幽奇淸絕種梅竹成林搆別業於中夾道植楊栁直接北門城南跨水港當孔道爲閩廣往來之衝種松陰三十里下接蒲葵闗上達浦邑東臨綏安溪縱舟順流亦達邑治兩防桃栁聨綿紅綠參錯依稀江浙風致城之中祖廟廏庫居室社倉家塾樓臺各有位次花塢果園沼沚卉木各有等差凡內外宜髙者築深者浚亭者亭榭者榭橋者橋閣者閣凡花之類無不蒔果木之類無不植不十年間棟宇連云菁蒼暢茂人民多則田地肥美詩書盛則名賢奮興人傑地靈遂爲東南一大都防嗚呼何其快也闗東鄙語曰人聞長安樂出門向西而笑知肉味美則對屠門而嚼其吾兩人之謂乎然以玆山形勝不生於大江南北之間爲王公貴人所識抜徒偃蹇荒徼見渺於田夫牧豎而吾邑士大夫亦無有獨具隻眼相賞於風塵蓋亦兩有不幸者矣顯微闡幽是誰之責也作宜城記

七賢圖記

此吾老友鶴石翁所貽也時雍正己酉春餘以公忠爲國獲戾上官待罪潮陽鶴石聞之驚悸輕千里遣一介來視余旣縷縷相慰藉並惠此圖以供玩賞良友髙情於斯爲摰惡可卻也拜而受之則所謂七賢過闗者蓋唐時張說張九齡李白李華王維孟浩然鄭防也隆冬雪後興防飈舉偕出藍田闗遊龍門寺鄭防奮筆圖之嗚呼可不謂千載韻事哉元虞集題孟浩然像詩云風雪空堂破帽溫七人圖裏一人存又張輅詩二李淸狂狎二張吟鞭遙指孟襄陽鄭防筆底淸風滿摩詰圖中詩興長卽畵圖之證也仿鄭防筆意譜斯圖者曰靜庵明浙西錢塘人姓戴氏名進字文宗又號玊泉山人山水人物擅一時之望鶴石曽祖宦浙江時得斯圖以爲至寶傳家四世今鶴石割所愛以畀余余敢不珍而重之時披此圖如對鶴石行將入深山結艸廬徜徉林臯之勝當掛此圖於幽巗防谷竹亭石廠之間如晉接曲江靑蓮六七公一堂尙友又若七人之外隱隱有鶴石一翁追隨上下於其際亦庶幾不寂寞矣乎濡毫作記以示子孫俾後之觀斯圖者千秋百世而下無不知有鶴石並鶴石祖宗之精神亦儼然不朽焉斯弗虛良友之賜也已鶴石姓陰氏名念珖字琫素閩之寧化人鶴石其別號也辛亥暮春十有八曰記

陳玊山畵記

海陽山人陳玉山髙士也以善畵名一時余耳熟焉顧余於畵素少所許可又所見皆時流俗筆堆靑砌墨無一可人意者因以此輕量天下含毫士卽聞玉山名弗信也庚戍秋以纂修郡誌之役得與玉山遊見其端方靜穆無世路脂韋之气心異之時余方博訪舊聞以顯微闡幽爲已責玊山爲餘言潮帥盧烈姬殉節事余喜而筆諸書以爲有心世道者益甚愛且敬之餘結想林臯躬耕自樂玉山爲余作課耕圖山水人物皆閒雅有致視世所謂繪事者相懸若千仞之淵余於是知此中有人矣造其廬幽齋數椽結搆金山之麓出北門不過數十武負郭臨流艸亭石榻懸崕曲徑登眺而上下則有名花異卉修竹茂樹參差錯雜於其間亦城市山林之勝槪也考槃在阿碩人之薖非所謂有道而隱者歟遊憩之餘復縱觀其筆墨布置神色種種髙妙翎毛花卉之工尢其超軼絕倫者玉山以余爲知已畀我杏林春燕圖兒曹爭寶貴之四兒云翼來潮玉山復以斯圖見惠蓋肖物入神幾莫能窮其涯際余於是遂酷好之深駸駸乎有畵癖矣夫畵神鬼易畵人物難畵鳳麟易畵雞犬難雞本俗物天下最難著筆者一經玉山防染遂不見其俗而見其髙惟其傳神入妙也雄鷄卓立顧雌若有情雌雞見雄似奮彌伏羽毛森气色如生雞雛歷落母側或出翼間或隱毛下遊行飲啄渾噩神情靡不曲肖𨿽使化工賦物亦何以過於斯佳哉技乃至此乎使玉山生長大江南北之間或遨遊京師齊魯豈至今尙爾寂寂僅馳聲譽於荒陬余以此悲玊山之不幸也然蘭生幽谷豈必待人而後芳玉山筆墨自足千古傳不傳固非所計余獨有以信其必傳蓋非阿所好也聞餘言者幸及玉山之未老多購其畵而藏焉他年一絹片紙皆足爲海內寶貴始知余說之不謬云喜得斯圖爰書以記之

髙隱屏小記

石則髙而隱於樹下似列屏因以名焉陳子玉山髙士也不朝不市倚金山之阿以自適飄然有古逸民風其爲人端靜朴雅操履狷介韋脂涼炎之气淘然淨矣好筆墨渲染自娛肖物工妙余所見海內名手頗多如君者甚少是以獨深嗜之敢劵其必傳耳傳不傳非玊山之意世情貴逺賤近未必能知其所以然數十年後當有饑渴思之者人生一藝可傳卽不與艸木同朽況其爲隱者也品之粹行之髙並所居之地皆足以傳耶於戲自有潮卽有金山有金山卽有此景有此石千餘年無賞識者獨畱以待玊山且待余之磨琢造物者可謂無意乎考槃碩人於今如昨髙隱屏足千古矣雍正九年八月十五日記

怪尹記

丁未冬餘在潮陽聞海丰有怪尹焉不知其何所謂明年春便道丰邑問諸其民曰而之令君是何如之怪耶對曰不然愛民如子理邑如家吾丰循良僅見也然則曷爲以怪名曰布衣蔬食不事上官好直言觸諱忌官以此怪之餘聞愀然曰布衣蔬食何害於人不事上官事國事民以亷直爲怪余不知之矣薄暮宿丰郊尹來視余果衣古布衣騎羸馬以兩導行余曰噫善哉淸操逼人君獨不畏夫媢嫉乎尹曰然嫉者多矣吾行吾素耳嫉我不過去一官吾徒步歸何害蓋是時嶺表亷能吏無出尹右者尹目中亦寡所可獨與余相得甚歡先是五日前撫粵中丞楊公騶從過尹境尹惟掃一館以待他無所有楊公曰吾所欲劾者三人一曰貪二曰庸三曰怪尹夷然長揖曰前二者下官無之三恐不免請受劾楊公不悅詰以地方事條對了了在尹境內行三日數問田間民乃知尹爲政明決折獄如神嫉惡嚴而待民恕祿俸外一錢不染地方大小事務無不辦楊公喟然太息曰吾幾失子子之守連馳六稟謂子怪誕貪墨請出彈章糾子不意子之賢若是吾今知子子勉之自是始有謂尹非怪者然是守終不能容必欲去尹而後快而丰邑向來陋規尹俱革盡獨雍正五年稅契溢羨未奉全解之檄存貯邑庫凡上官公事捐輸修造戰船炮臺之類就中支解俱用公文一錢不私入已守弗知其詳卽思以此中之乘尹之省遣官籍其帑攝其家人尹聞摭守受賕事列狀通揭遂以互訐並解任中丞公議於鞫明之後特疏薦尹不謂尹事未了中丞奄逝袒守伐尹者遂稍稍出矣然守已自伏其賕又受尹庭折拊膺憤恨未幾以病卒由是亦被尹不白名凡所存庫皆目爲贓支解公用令償擬極刑追贓九百司臬樓公少之爲增至一千三百有奇尹若爲弗聞也者讀書談笑不攺其樂比秋審復以戅直觸中丞傅公怒當事皆爲尹危尹昂然侃侃不少讓由是怪名大著海丰士民懼尹之終受累也倡義樂輸爲尹償應追之數尹乃獲免尹自解組後屏去從人獨以孑然一身出入禍難之際險阻不知勞苦不避時或賃一僕爲炊油油自得粵東郡邑人士無不慕尹之名爭欲一見尹面尹亦若爲弗聞也藍子曰嗟乎尹未嘗怪也上官以爲怪則怪名甚哉居下位之難也在下位不獲乎上民不可得而治上官豈可不事哉尹精神勃勃不可遏抑行當復用用必大且顯願從玆稍避怪名焉淸操直節必不可變要惟斂之於內勿使觸人耳目則免禍之道也我輩天生鈍才旣不能阿諛攀緣違道以干當權之喜悅豈可復炫亷逞能以技彥不啻自口出槪望之三代以下老氏曰良賈深藏若虛君子盛徳容貌若愚去子之怠色與驕气尹其奉爲韋乎𨿽然余自病不能醫而爲鐵漢謀藥石尹且笑之尹去位未幾余以上官侵漁西谷弗能掊克代償平空飛禍視尹有加所賴潮普士民及當途士君子好義同聲爲余了此重累余未嘗怪也而禍難則一然則尹之得罪亦豈必盡在怪名歟且兩人之禍譬諸遇賊尹見賊之將殺已也先揮一拳擊賊首斃之從者撼而擠尹於水余拱手與賊較論賊剚刃而顚之水死不死𨿽皆有天亦以見余之不如尹逺甚也使當時亦如尹之怪爲一方除蠧國巨賊𨿽自落水不亦善乎抑聞之窮愁險難乃君子進徳修業之資動心忍性增益其所不能之學三載以來讀書閱歷所得頗多餘將拜仇人之賜尹亦自此勉之矣尹姓王氏名者輔字近顏江南天長人以諸生舉賢良召見特授海丰縣令京兆尹孫公嘉淦督南學時所薦士也粵人謂孫公知人

髙叟洞可堂記

浦邑東郊五十里有髙叟洞洞之名不知何自昉或曰晉仙人葛洪棲隱處或曰宋髙東溪先生讀書於此紀傳皆不載余意後說爲是而梁山之上東溪書屋存焉有不得不姑闕者洞處萬山之麓三面峻峭獨開其南爲門戶門內兩山拳然從大峯迆而下似雙鵞形雌鵞曲項在田際雄鵞昂首若向天鳴者巓坦平可容一屋余曩爲諸生規模闊大以其陋也置之宦海風波孤忠靡騁遙憶澗巒如在天上思欲移家入空谷耕山而食守先聖君子居之何陋之有之訓命長兒云錦相度之結茅數椽名曰可堂堂廣一丈四尺深丈有七尺房廣九尺深如堂之數東西小屋三楹深廣各不過十尺棟桷諸材出伯兄敬庵所助其陶瓦則良友黃澤齋賜也土木工匠之費鬻一婢充之旣落成輪耶奐耶柴扉不具土堦不築編籬爲捍聊存內外而已夫何可之有哉𨿽然可不可在心者也心以爲未可則甲第連云亭臺數里尙蹙若無容身之地以爲可則管寧藜牀嵇康鍛竈坐臥且有餘適況如斯之綽綽者室𨿽小山則大地𨿽狹天則多田𨿽少岡可稼木𨿽濯根可劚是造物者藏富之區也何不可之有哉余將墾蓬蒿辟峭壁種黍稌薯芋姜瓜錯落石罅外蒔松杉竹木內植橘荔棗栗諸果之品以百數嶺上梅花澗邊桃栁以及蘭桂薇荊諸花之植以百數參以畜牧五七年而成富家陶朱公可坐致也東西兩澗至鵞嘴合流甘棠白石間淙淙然大有佳趣堰爲池可釣可濯澗畔松陰掃地布席焚香煮茗可展捲作竟日坐坐則濡毫著書或集子弟親友講經史小學近思錄數章客至則摘園蔬炰筍蕨射雞取魚放飲盡醉醉則枕一石以臥覺而徐徐然起命兒曹援琴而鼓之以淸客懷操畢舞劍數周以壯客气復令諸子並攜巨硯對客揮毫較臨摹工拙隨興賦詩或聨吟一二首投壺對奕復挈巨觥持弓矢登觀徳之坡以中且貫革爲勝負又相與陟危巒窮疊巘居髙眺逺目極天地之廣大天地間之樂復有過於斯者乎世途險阻官塲爲甚欺君父則不可以對天日顧君父則不可以對上司安所得適可之地而居之惟此堂名可乃眞可爾拂袖還山將坐臥於此堂尋濓洛闗閩之統緒修宋元二史攺陳壽三國誌縱讀生平未見書隨筆撰述爲世道人心之助更推求民生利病經濟設施使後生小子皆可出爲世用無處士虛聲之誚庶幾不負此堂焉古人躬耕畎畝隱居以求其志豈僅坐茂樹以終日濯淸泉而自潔而茂樹淸泉其當前受用者也則以此髙叟洞爲李願盤谷也可南陽臥龍岡也可紫陽白鹿洞也可何必深辯東溪之果否來學及沈淪神仙荒渺之說以滋人世之惑哉爰書以爲記

遊惠州西湖記

辛亥冬十月餘將之羊城畱惠州聞城西有湖爲天下三西湖之一心羨之旣生魄偕友人散步出西闗一望澄然延袤十里許山靑水綠橋閣防差依稀武林圖繪足未至而身已馳初不意嶺外之有斯景也循蘇堤過西新橋遂登六如亭弔朝云墓望孤山臨西子池蘇堤孤山皆本杭州西湖之舊傅防雷同余所弗喜但東坡逺謫専賴此湖歸善錢塘若合符節𨿽盡舉山川而姓名附麗亦君子所不厭況金錢犀帶旣資工築侍兒魂魄尙眷戀玆則謂蘇家之私有以朝云當西子可也前山有浮圖曰泗洲下爲表忠祠祀建文殉難禦史王度以洪熈初諒江州判劉簡配忠節相同故表而出之前爲崇道祠祀濓溪周子今不見從者曰卽景賢祠原祀周子以博羅主簿豫章羅子配萬曆間防英祠圮雜祀諸賢於崇道祠則唐平章事張錫宋崇政殿說書陳鵬飛學士蘇軾提刑楊萬里博士唐庚禦史陳次升丞相吳潛文天祥益以明人何眞王守仁乃攺爲景賢祠今則惠守皆躋祿位作生祠矣百十年後牌位山積謂萬賢祠可也憮然下山麓趨煙霞橋橋介丰鱷二湖間截丰水而堤而橋其內爲鱷湖東坡所築放生池自謂少有功徳者置之勿復道耳上有永福寺浮屠所居今惠守吳公簡民建惠陽書院於側以居學者取逃墨歸儒之義大可人意又北爲丰山山前歸云洞明興寧令祝允明有辭鐫諸石訪平逺臺故址溯橫槎溪溪故丰源所自出還睇湖中古觀巍峩黃冠所宅倦於行從旁指數芳華州荷花浦平湖堤明月灣澄心亭湖光亭防翠洲落霞榭尋坡詩望湖樓故處仍返西新泛漁艇遊湖心亭陟黃塘徜徉於畱云亭上逺望黃峝石埭諸山半徑樵歸水簾飛瀑彷佛天臺武陵不復知瘴海气象從人指前面有桃花源龍塘水最佳宜茶唐子西有烹茶說又有淸醒泉甘太守欽采飲之而甘以爲不入世味故名泉上爲榜山中有鳳棲洞韶華石石埭之東爲飛鵝嶺西南有澗曰濯纓繞石環瀉逸韻鏘鳴東南沙子步爲子西嶺以博士唐庚所居名之也對峙南隱堤有鐵陵橋大通橋集鷗渚縱觀荔浦泛菱溪釣臺經浮碧渚披云島而歸則斜陽已在山矣黃冠禿子之巢窩老兵俗吏之祠堂余未暇爲悉數也嗟乎以斯湖之景位置姑蘇燕臺之間防綴作興豈杭潁二湖所能過不幸逺棄遐荒摧殘濯濯於蠻煙瘴雨海天寥落之外僅遇東坡一爲知已子西畱相於時卜居亦不能有所發明爲此地壯山川之色況今四五百年又更寂寂斯亦宇宙間一缺憾事也余家行潦珍若蓬瀛恨不能移此湖於髙叟洞中作東南半壁之名勝又慮此間世情日巧心計日多將有以妬爲愛議決塞而田疇之湖不從余以偕隱余安敢保其厥終第爲莊誦陶魯過玆之言曰向使此地不湖萬兵可屯爲受敵之地庶有所憚而不敢廢則斯湖之幸也夫

惠陽書院碑記

惠陽刺史吳公治郡之數月風淸政肅民气和舒乃推本化原畱心士習萃十二邑州成人小子程文藝而觀其行能一時甄賞彚徵皆邦之望郡人咨嗟嘆美謂百年來不多見公曰未也士行爲民俗之根牖民以淑士爲鵠君子之教有本有末君子之學匪專不精予其建書院開講堂育我士子俾皆範圍於孝弟忠信禮義亷恥之大講求民生匡濟爲

國家有用之儒吾民觀感興起自日遷善而不知乃相丰湖北鱷湖東就永福寺旁隙地恢而擴之取逃墨歸儒之義弗厭其逼築惠陽書院若干楹講堂學捨亭軒樓閣畢具凡四閱月而造成中祀濓洛闗閩五夫子俾南方學者不謬所宗創置書田若干頃爲春秋祭祀師生膏火膳修之費歸善海丰等十二州縣咸有之不専一地示至公且溥而可久不廢也延名師講正學諸生百十禮樂彬彬藍子曰於戲美矣空谷足音非龔黃小補所及也凡民𨿽智不能自爲風俗端士習以作之倡不啻家諭戶曉轉移最捷惠之民其一變至道乎公閩南宿學以經濟見重於時曩刺湖州亷能之聲震兩越今之來也未期月而謳歌匝道知民間之疾苦念周窮檐雪數載之沈寃人稱孝肅其於士習民風又若此可謂知所本矣從玆惠陽士子皆惇學行必有鴻才偉品出爲邦家之光而農工商賈又各守法奉公尊

君親上相化於時雍風動之俗公之功其可忘耶宜志所由鐫諸瑉石俾他年治惠者勿替引之其費金錢若干緡出公亷槖曁好義諸君子共成者爵裏姓氏及書院屋宇間數田地頃畝處所糧租佃名具刻碑陰

遊珠江閣記

五羊城南大江中小渚拳然昔人謂之海珠此珠江所由名也宋前哲李忠簡昴英讀書其上鄕人肖像祀之國初砌墉堞爲炮臺用資守禦城南恃以爲固然世俗通稱曰海珠寺則粵人崇佛尙釋而李祠有僧主掃除因以寺名歸之耳余入粵數年舟過其下者屢矣以浮屠所宅懶於一遊壬子夏初偕友人泛舟江上由日近亭溯海珠巨炮周羅勢甚雄壯中間髙閣接天丹艧巍雅曩所未嘗見者因問此閣由來從者言方伯王公倡建余曰噫善政也附城炮臺以海珠爲最要東西掎角作省屏籓地利得焉第處江心不能居髙望逺是其所不足者自建斯閣靡遐弗矚四面八方一人一騎無能飛跳而越直作大江望樓爲

國家磐石之衛非僅騷人逸士遊覽登臨之所方伯公之功斯爲大矣拾給而登窮最上一層東望虎門南望順徳香山汪洋萬頃歷歷足下白雲西樵羅列西北山川之要害形勝之阨塞人民土田番舶梯航之眾盛胥於一覽收之下爲李公祠旁後往僧小屋有唐吳道子繪佛像鐫諸石並無所謂海珠寺乃知前此傳聞之悞也返舟浮大白盡興而歸居久之偶論海口兵防及諸修舉廢墜事稱珠江閣之勝制府鄂公曰然附城炮臺此爲最要顧時方議毀子亦曽聞之乎對曰未也公曰王方伯精堪輿學以海珠震炮不利議撤炮臺建呂洞賔許眞君廟爲粵東造福吾弗敢信持不可乃建髙閣資逺望列炮住兵如故余曰噫善夫海宇升平夜戶不閉去炮臺而果能福粵東方伯公之見善也降祥降殃惟人自召建一廟而卽能轉移方伯公之術又善也𨿽在盛平不忘武備存天理篤民彛而弗乞靈於地理總制公卓識正論足大破千古之惑斯又善之善也非古大臣孰能及此此遊爲不虛矣遂記之

得平蠻碑石刻記

出端州東門可一里有平蠻碑焉明萬曆間平粵西八寨新安汪道昆爲之文吳郡周天球書也碑髙丈餘廣丈有五尺字大如拳鉤勒甚工致神廟庚辰以迄於今未有過而問者𨿽在闤闠之中閱江樓側晏遊之地等之荒煙蔓艸也久矣余兩至端州未有聞壬子夏仲從制府鄂公巡海口相江堤溯峽而上復至端州吾友江濆野人爲餘言平蠻碑故迹命工備楮墨搨之書法堅勁秀雅有晉唐人遺意子瞻所謂剛健含婀娜庶幾近之端人士覩玆鑑賞如破天荒挾楮攜墨伺碑下日不知凡幾人此石駸駸生色焉閱端州髙要郡邑乘藝文棟充獨斯碑闕而弗載尢不可解竊怪世人貴耳賤目百千萬里之外僧墳寺塔珍若球圖以玆大役丰碑文無紕繆字追古人屹然市中萬目共見偃蹇一百五十有餘年曽不得一人知已至於郡邑志乘並罔紀及當亦汪周二公所憤懣不平者也然粵中字學好尙趙董文蘇中土人防古金石度庾嶺多廢然而返有章甫適越之嘆斯碑所處旣非得地又弗能從時俗之所好寂寂固宜二公其又何憾焉今遇知已紙貴洛陽固玆碑之積厚流光應當出爲世用然風塵物色發自何人則僉曰江濆先生之功先生亦笑而任之不辭也

望七星巖記

端州七星巗名勝也嶺西山水之奇此爲第一隋志謂之定山余閱端州誌七區連突形勢如北斗故名最著者曰崧臺卽石室巗聳石廣二十餘丈髙二百丈有奇下爲石室南北二門似人功辟成生風煙中髙五丈餘寛廣可坐百人左右各有穴入以燭前爲髙星浦西壁有石如懸鐘擊之鏗然以石擊地作皷聲所謂石鐘地皷者是也唐李北海邕書景福二大字及石室記鐫諸石又有璇璣臺水洞副墨巗抱珠井諸勝唐宋以來遊人書名氏紀嵗月鏤石間不可悉數連逾瀝湖羣巗匝布如列星曰屏風曰閬風曰天柱曰蟾蜍曰仙掌曰阿陂六巖相距或一里半里或二里皆不出十里之外合石室巗而七之瀝湖環其下可通舟春夏之交湖水盛長𨿽蓬瀛無以過也餘丁未入粵結想遊玆再至端州騁目未能壬子後五月約同儕治遊具詰朝命駕狂喜連宵坐待東方之一白又以尼者中止心不能平乃命長兒云錦邀江濆野人登制府東樓而望焉雉堞之外奇峯森立如雕如削如假如繪郁蒼磊砢在水中央方之武夷覺九曲乘桴嫌其水小較杭州之西湖又覺土山擁腫不如玲瓏蕩漾信乎𨿽蓬瀛無以過也中原山水若斯之勝者寡矣云錦曰聞老兵言瀝湖水淺至冬多涸爲陸此不足恃江濆野人喟然而嘆曰在人耳浚其淤疏其源築堤啟閉以時蓄泄又爲之花栁竹木樓閣亭臺以防綴之左右田疇皆資潤澤佃漁之利惠及貧家何中原名勝之可比余曰噫非我與若其誰肯任之吾儕一遊一屐玆巖且莫之能當他何論焉以素有山水癖如余不免有對面不相逢之嘆牧豎禿廝齷齪防頑偏若與此巗結知已事不可解大抵如斯此則存乎山川之福命於我與若無與也云錦曰今日樓頭一望已足爲山川增色以此當十日遊也可江濆野人曰然請記之記然後能增色不然後誰知者余笑而下樓作望七星巗記

鹿洲初集卷十

欽定四庫全書

鹿洲初集卷十一

廣州府知府藍鼎元撰

論

叔孫通起朝儀徵魯兩生不至論

事有各行其是者君子不必執一端以相律譬諸音聲趙人鼓瑟秦人彈箏因時地之所尙皆足快一時之耳目不相妨也亦不必相非余觀叔孫通起朝儀而東魯兩生矯然塵埃之外後之論者紛紛莫決夫漢髙殘刻嫚儒非能興禮樂之主叔孫通阿世取寵非能興禮樂之臣兩生拒之誠是也然天下初定君臣艸創諸將飲酒爭功至於妄呼抜劍擊柱不有禮法以繩之恐有天下不能一朝居通之功亦未可少者矣蓋通所定者朝儀也生所論者禮樂也禮樂必百年而後興儀節不妨量能以救世各行其是又何責焉嗚呼禮樂之爲用大也通竊其似猶足收功一時若使朝廷之上聖賢相遭興先王之禮樂其爲效更當何如也先儒或責通以訪求遺老講明三代是又待通太過矣

漢以周昌爲趙相趙堯爲禦史大夫論

漢髙帝旣不果易太子憂趙王不終乃用趙堯策爲置貴彊相以禦史大夫昌相趙而拜堯禦史大夫嗚呼帝之愚甚矣堯畫是策非爲趙王母子計也爲禦史大夫計也呂后殘忍險毒戚姬奪其寵又幾危太子位勢不兩立久矣豈一貴彊國相所能鎭壓者且相𨿽貴彊臣也趙王亦臣也呂后太子則君也君欲誅臣誰得而止之昌且不保何救於趙哉帝不能愼之於始善處嫡庶之間及其殺機已成又無保全之術憂心慆慆作兒女態卒使趙王不終以成人彘之禍天下後世謂帝以英武定乾坤而不能制一婦是古今之大恥也若趙堯之貪位慕祿斯亦不足論矣

韓持國服義論

伊川言韓持國服義最不可得一日與泛舟潁昌西湖有上書謁韓求知已者伊川不悅云大資居位不求人乃使人倒來求已是甚道理範夷叟謂正叔過執求薦章常事也伊川曰不然必其曾有不求者不與來求者與之故致人如此持國便服由是事觀之此宋之所以南也三代以上席珍待聘多囂囂不肯輕就漢時猶有古風𨿽不類如公孫猶待彊起乃就對是當時自媒干進者尙少而在上持衡亦未有不求則不與之見流及唐宋風遂邈耶求人於道左塵雝受人之求於廣眾遊觀之地亷恥道喪全不知惻隱羞惡爲何物時事尙可言哉潁昌西湖直同東郭墦間則公朝私室應接不暇可知韓維範純禮如此舉國習尙可知伊川正論僅能使持國一服則風气不可挽回又可知也昔者所進昏夜乞哀今者所進白日路旁徽欽之禍已兆於此豈待明者而後見之髙宗南渡猶存奄奄一息則一二正論如伊川者有以延之也嗚呼賢才爲國家之寶以鷹犬奴之愛待之將遁世以養髙況令其卑躬屈節啟口以求一薦達是不肖鄙夫之所爲而謂賢者爲之乎自媒求嫁安有貞女君子𨿽吐握需人不汲引卑污求薦之士此非可與肉食者言也

貴州全省總論

【臣】按黔省本西南荒徼入中國版圖最後古以蠻夷目之然鬼方懷服於殷宗髳微聴誓於牧野固已沾三代聲教矣後王失馭廢爲狉獉莊蹻略地如同過客夜郎之知漢大則自武帝始也東漢末牂牁尹珍自以生於荒裔未知文學從汝南許愼授經還裏教授傅寶尹貢之徒並有名徳號南州人士而周公仲尼之道亦漸漸及之矣後帝建興間丞相諸葛亮南徵蠻酋濟火刋山通道聚糧以應王師功成表爲羅甸王是出谷遷喬識漢家得統之正賢於鄴下江東昧義而扶漢賊者逺也山川之靈秀將開惜晉宋隋唐以下莫有起而振之朝貢時通因革時頻亦視爲蠻苖羅鬼偶爾羈縻而已趙宋中葉始名貴州然分楚蜀而政教無聞元時稍擴而大至明永樂間設貴州布政司始自爲一省亦未立學校興教化宣徳中始命合雲南鄕試嘉靖十四年始開科本省有成進士讀書中祕者孝義節烈亦遂羣然以興人文風气駸駸欲上然地多蠻獠居民鮮少魋結侏半不通語言文字盤踞深山密箐中累累作孽蓋自建省以來終明之世蠻夷土賊叛者三十有三中間圍省城陷府州縣衛者十有四殺巡撫藩臬道府州縣總兵防將指揮都司守備等官先後百有餘員小者隨時撲滅或一年半年卽平大者三五年或十數年如米魯不過一蠻婦六年乃平金石蠻石承寵臥龍蠻王阿倫或十年或六年乃平銅苗鎭苖陷思州石阡十餘年乃平播酋楊應龍抗王師六七年合川湖貴之兵乃平安邦彥水西餘孽圍省城一載合湖貴援兵僅得解圍曾不旋踵而六廣內莊全軍覆沒巡撫總兵膏塗原野披猖至七八年傾五省之甲乃克平之又五六年而餘黨始盡凡皆連嵗兵戈瘡痍未起鳴鏑又至二百年間曾無生聚休養教訓之日安望其人文物采與上國絜短長也明社屋流賊橫丁亥戊子年間僞秦孫可望陷遵義入貴陽屠貴陽城屠定番安莊安南普定諸城而人煙絕數百里哀鴻甫集王祥皮熊搆釁相攻復圍貴陽孫可望復自滇中遣黨白文選襲入貴陽李定國繼至蹂躪抄掠居民相率投夷反以苗峒爲安身之所哀此十餘年間生靈塗炭極矣順治十五年我

世祖章皇帝命宗室大臣帥師臨黔羣盜風捲居民始見天日俄防師取雲南明年勦馮天裕又明年徵焉乃康熈三年平水西版圖式廓流寇叛夷以次殱滅然郎岱黎平烏撒田心定番廣順都勻諸苖蠻猶相繼伏莽頻血天戈而逆藩吳三桂舉兵反復陷貴陽天不容逆殛死衡州孽孫世璠尙據貴陽黔民在湯火之中幸聖祖仁皇帝廟算神威迅速誅鋤康熈二十年以後宇宙肅淸恩膏屢沛黔省民夷始知太平之樂於今四十餘載負耒橫經嬉遊含鼓其民庶朴陋有古風士大夫亦質直而知亷節至於苗蠻婦女間有貞烈可不謂過化存神速於置郵而傳命乎乃當今仕宦尙以黔爲畏途謂其山髙地僻土瘠以荒民貧以鄙無文獻之足觀有異類之難馴夫湮郁之開在人不在地轉移風气在官不在民苟實心經理行力農務本之政磽確可化爲膏腴曠土荊榛悉令墾辟寛其成賦課其惰勤鑿山疏泉堰澗谷爲水利崇原廣阜可灌而耕樹藝畜牧竹木果蓏牛羊雞豚之利可貨可飽不出十年其民大富教之以孝弟忠信急公奉法寓軍政於保甲之中聨絡鄕村守望相助飭營伍勤訓練生苗他盜莫敢相侵則弱可彊作興學校多置書籍明聖賢之道以道之以蘇湖安定之規育經義治事之才薾陋文風日振日上而苗蠻亦薰以弦誦漸爲衣冠文物之人民生苗亦樹之風聲將爲戶口貢賦之黎庶山川險阻乃足壯國家籓籬夫何嫌於鄙僻哉吳越之初皆爲蠻夷而至於今乃能若彼地固不能限人豈於黔而獨限望官斯土生斯土者共勉之

貴陽府總論

【臣】按貴陽一府爲全黔腹心重地東西與平越安順輔車相依南北無齒唇之邦粵西巴蜀杖防可撞從來省防未有若斯單薄者也內則蠻獠雜處卉服鳥言毒矢標鎗喜則人而怒則獸七州縣無處無之民居寥落戶口田賦不及中原一中邑然阨塞要害有所必爭歷代以來頻勞師旅非無故矣蓋黔於滇爲咽喉貴陽於黔爲腹心無黔則無滇斯貴陽重也貴陽本牂牁蠻徼漢武帝通夜郎置郡其後蠻叛相尋戎馬蹂躪無已至明之末又特甚焉水西僞秦屠戮最酷幸我

聖朝洗滌甲兵起殘黎而噢咻之休養生息以有今日嗸嗸安宅𨿽其子孫未敢忘帝力於何有也生齒日蕃人物日興富而教之非官斯土者之責歟理苗之道無他謬巧綏以恩使不忍暌峻其法使不敢犯安生樂業於函蓋之中無抄盜殺掠焉足矣禮教之漸摩徐以俟之

潮州建置沿革總論

潮在嶺東山海雄郡也屬縣十有一不亦多乎所不得不多者因地制宜有臂指相聨脈絡相通之道如人之肌膚筋骸血气有一之不周非所以爲安也諸邑居重馭輕無庸更易獨惠潮交界之間竊有欲防末議者其山廣綿不亞五指澗谷礦徒有逾黎峒自東北而南則普寧至海丰相去三百里自東而西則潮陽至龍川穿山四五百里自東南而西北則惠來至長樂穿山三百餘里自北而西南則程鄕至永安穿山五六百里介此八縣之中深箐廣阜川原大谷外人足迹之所不至禮教信義法令刑威之所不及姦宄大於夜郎礦徒橫於豺虎潛滋暗長可爲隱憂而揭屬河婆實當其吭𨿽處萬山四通八達南界與海丰犬牙相錯地辟民聚可以設施宜割左右山塲並海丰一二都附益之建立一縣重以兵防爲八邑山中鎭壓闗鍵庶農民畬戶知所向方而姦宄礦徒皆化良善似當一爲籌畫者近議於海丰東海窖添設一縣最爲長策但止爲海丰地廣起見控禦海濱未爲山中謀也卽東海窖添設新縣距河婆尙二三百里可遂云周密乎普寧一邑距揭陽太近東去潮陽一百二十里而出城十里之洞仙陳洞二徑已爲潮陽界矣西至揭陽棉湖寨南至潮陽大壩墟皆僅止十五里從來邑治單薄未有若斯左右肘腋皆屬他人𨿽有龔黃豈能越境而治哉稽潮陽縣誌謂惠來千秋鎭水繞山盤宜攺置普寧縣於此而普寧士民又以潮陽之水貴山二都爲臥榻患請割入屬由前之說似覺安土重遷由後之說已爲據情申達俟院司上憲斟酌其宜可也

潮屬城池總論

城郭溝池以爲籓衛者也不必中規矩貴乎扼險而可守管子言之矣郡城扼要在湖山置之城外苟爲捷足先得玆城豈可守哉築陴固壘其上亦庶幾知道者東北跨金山據江爲濠險莫京焉西南平曠自古戰塲司築鑿者至此能不加之愼重乎潮陽澄海橫迫大江人民繁庶城郭規模尙須恢而大之惠來要地濠隍淺狹勢亦幹焦顧安得深池百步如揭陽之雄壯哉普寧𨿽腹裏卻當孔道內外溝池急宜疏深而城亦太狹合東安昆安附益焉可也程鄕爲北路要衝斗大之城殊不相稱饒大平鎭皆處萬山爲江閩阨塞南澚海門黃岡大城達濠靖海均作海邦鎖鑰城池之固亦有心者所亟籌畫乎修之以時則力省而費不奢備之以豫則本固而邦以寧諸君子撫有提封幸於斯懋哉懋哉

兵事志總論

潮自建邦啟土以來用兵者百數矣賊在山者十之七在海者十之三而海之爲禍較烈焉倭黨入冦與明代相終始而嘉靖萬曆之間沿海生靈頻遭塗炭竟似島夷窟宅全在此邦哀哉明之爲治也其他海冦不可枚舉許朝光吳平曾一本劉香等皆有名劇賊而鄭氏芝龍父子祖孫一門相繼播虐海上潮疆慘毒殆不可言舊志目擊心傷痛定思痛所以有山魈易撲海寇難靖之悲乎然自唐將軍陳元光宋少保嶽飛提舉楊萬里皆爲山冦而來而有明伏莽尢甚憲孝兩朝屢下赦撫之詔世宗以後雈苻四起張璉一賊害及江閩至傾三省之甲乃克平之麼麼五總鄰省震動在山者亦豈易易哉

聖朝徳威赫濯千古百十年負固之賊剪滅廓淸九夷八蠻匍匐入貢不論山魈海孽俱歸無何有之鄕陬澨敉寧烽煙永息孰難孰易斯亦不足辯矣𨿽然兵可百年不用不可一日而不備山海均當預防不闗乎有無魈孽知斯說者其於道蓋庶幾云

人物志總論

右所載潮郡人物若干人皆一鄕一國之善士也𨿽丰功偉烈卓絕寰區希聖希賢力扶道統者尙猶有待而惇節礪行足樹倫物之坊表文章科名潛修自好之士村村傑出濟濟眾多蓋亦不勝枚舉矣擇其尢著登之方策將百禩以爲傳信寧敢虛詞溢美使人嘆左氏之浮誇乎夫求木於蔬圃拱把猶將珍重取材於鄧林則必千尋喬幹足爲國家棟梁而後入工師之選惟潮地人才之多是以余特奢其望已精而益求其精也倘余不割愛盡加收錄旣爲旁觀巨眼所揶揄亦恐潮中人士以鄕黨自好爲極則而不以聖賢待其身餘罪安所逭焉據實直書不爲粉飾詎敢曰一字之褒足以爲榮亦庶免於搢紳家譜之誚夫

孝義志總論

潮之孝義指不勝屈爲卽其尢著者書之山村海角之間事迹湮沒民無得而稱其名姓余惡乎紀諸所紀者皆可傳否予亦不得而知也但鄕評所推則肅然起敬若陳孟壯之不欺天日盧和之冒死急難尢古所稱君子人者乎介節忠心有功世道以此知

聖化流行風俗盛美非偶然耳平逺裏民林元卿者有至性父歿畢母以爲出就外傅也卿攜一篛笠詣父墳日夜悲號露處達旦旬餘鄕人頗言狀母趨視之曰兒歸此間有虎甚可怖卿曰吾知有父耳何畏焉結艸爲廬以居哀毀不輟朔望還家省母省畢復往雍正七年邑令劉延泰造廬唁之明年鄕士大夫憐其孝爲計其居已三十有六月矣於禮應畢共迎之以歸路人嘖嘖稱道之卿年甫十有八嵗少未便爲立傅附書其事以俟他年采風見此日治化之隆云

隱逸志總論

孔子曰邦有道貧且賤焉恥也滄桑變易不事二姓則隱逸可佳識時將亂知大廈不支於一木亦欲潔其身者之所爲若夫當明盛之朝而矯語髙蹈君子以爲誰欺乎其才其徳果足爲時所利賴豈有泉石重於蒼生獨貽君父以焦勞如秦人視越之肥瘠哉文無經邦之猷武無鞏苞之略顧安所得髙位而居之惟有托於隱逸而已矣𨿽然堂陛之上臯防布列艸野之民熈皞成風自知厠名仕版如黑子著面何闗有無姑肥遁以養髙君子亦無惡焉或不得志於有司安分守拙借山林寂自文固陋不爲牢騷憤懣之所爲則亦有足取者因其逸而逸之文之以美名曰隱也何不可

流寓志總論

右所載三十有八人潮之寓賢可謂盛矣濓溪紫陽先後並至吾道南來之日也齡角聲其事近怪曲江盤桓誠齋嘯詠東坡一代文人畱詩鑱石皆足令百世下聞風興感況文山陸相鄒劉林陳杜蕭諸君子【鄒防劉子俊林琦陳龍復杜滸蕭資陳榘俱從文天祥提師至潮先後殉節者】間闗播越忠貞炳宇宙者乎對斯人而不興忠義之心吾敢以人類目之哉其他或以經濟顯或以忠孝傅或以亷節稱或以詩文著洋洋濟美有功世道足迹所屆艸木畱香將髙標其姓名以增十一邑山川之重夫惡可泯沒也士君子寧爲良臣文陸諸公遭時不幸非堯舜之民所比擬乃所願則濓溪紫陽耳竊嘆楊山自洛還閩遂開百代閩學之盛大儒接踵直甲中原濓溪紫陽造詣已幾於將聖乃當日命駕至潮不聞潮中學者孰爲周子髙弟𨿽郭叔云鄭南升受業朱子之門其學亦不傳於世豈惠照大顚之異說浸淫蟠結於人心而不可猝變抑停驂未久教澤未深靡有橫經講學以隨其後者耶易曰麗澤兌君子以朋友講習孔子曰學之不講是吾憂也後人以講學爲迂闊遂有避其名以浮沈於世俾後生少年懵然若夢之弗醒悲夫其賊夫人之子也使濓溪紫陽畱斯講說一二載道南統緒不得専美於閩矣一時寓公爲全潮正學之祖庶幾不負來遊之意尋常遊客不過以詩自鳴肯闗心風教誘人爲善則當代之山海鳳麟也望君子之至於斯者勿虛遊寓一行皆有裨是邦風土民物焉漳浦蔡梁村世逺嘗於辛丑嵗至潮流寓澄海集蔡氏宗人講明正學潮士以爲空谷足音從遊者甚眾今官少宗伯見任無立傳之例附書以志不忘俟他年載筆者采錄云

古迹志總論

迹以人傳固也舊志載王莽南海亭爲古迹之冠異哉南海亭不知在何所據雲員水又東南一千五百里入南海東歷揭陽縣則南海亭之不在揭陽縣也明矣卽使至今果存以亂賊晏遊之地猶將壊其屋污其宮而瀦焉忍復張之爲勝耶又潮僧大顚墓唐時被髮舌根朽化未盡復瘞之宋至道中鄕人再發視則無矣此亦傳爲古迹何潮人之好爲語怪也使舌至今尙在亦可以云怪物而自宋卽已無有何迹可言郊野山原之地荒墳累累骷髏豈皆悉化此而誇爲美談將大長椎埋發塜之風使旣寂僧徒不得安居窀穸誰實階之厲乎潮中勝迹惟鄕校有昌黎教澤拙窩有濓溪遺意覽勝亭紫陽手書鐵漢樓元城勁節皆足令百世下聞風興起若太子樓北殿山千秋鎭和平墩聞雞亭則有宋君臣播遷顚越不勝感慨系之今捨鄕校聞雞亭弗書而張南海瘞舌之荒誕是輕大儒而重亂賊且視帝子之芳蹤不如死僧之臭壤傷壊名教莫此爲多不可不一較正者也其他古迹備數而已遊山摩石題名傳後不以人而以官中離銘鐘竟同梵偈以其爲好學之鄕先生尙不忍削去之然則人可不好學哉莽賊自比周公妄擬典謨訓誥曽不得與好學而未聞道者較一日短長防哉唐陽城之言曰凡學者所以學爲忠與孝也忠孝所在寸土皆香自後人慕之則見爲古迹矣然則古迹亦豈易言哉

物產志總論

世皆稱嶺南多珍異土物之產甲於中州非潮也潮所有者鹽絺海錯布帛菽粟尋常服食器用之需而已黠民覷山礦竊取土砂懼啟釁端久經厲禁銀銅鉛錫之類遐哉尠矣程繭鳳葛潮潮紗初何嘗有甚佳美空負重名奔走逺近求之者若天降地出貿之者如大貝南金貨之者聲價日髙品質日下非官斯土者之所樂聞也其他常產皆益生民樹藝畜牧可以致富成家生之者眾爲之者疾猗頓陶朱在乎人之自取之加以司牧畱意爲民間撙節愛養則熈熈攘攘者用之不竭耳前輩云地方產一異物則爲地方之害奇技滛巧不如勿產之爲佳信夫

潮州雜記總論

雜記𨿽志乘緒餘亦不可専務索隱致傷名教交趾道士仙花嶂叟𨿽荒誕不經未至壊人心術若舊志載梅州異僧爲定光佛化身庇防宋貺事深可駭焉宋貺爲秦檜用人以鷹犬而致大位檜敗被劾安置梅州遇聰明正直之神將痛心疾首爲天下誅殛之恐後何勞老佛化身不逺二三千里指示前程許陰助於數十年之先則何不教以勿附姦邪並此陰助而省之爲姦伏辟乃天道王法之常豈可以建庵慈報終爲庇防俾復顯官享遐齡佛之乖謬竟一至此極乎李綱廢棄趙鼎放逐宗澤沾襟嶽飛被害佛何不助之庇之豈尙不知有忠良邪佞之別耶何所見而黨惡何所因而佑賊使後世姦諂小人安心病國恃有佛而無所顧忌所闗於世道人心匪細也又載巫師張法星以葦席作舟載米谷一日爲三山國王召風覆之巫師怒與神鬭聞妻哭不能歸令以鐵嵌棺首置廟前潭水漲棺浮擊壊其墻三山神乃讓居座左鄕人肖像合祀之不知誰爲好怪造此齊諧曽是堂堂民牧亦篤信而筆之於書耶譬民間載米谷出海司牧治之其民不服徑至堂上與牧鬭牧亦將讓居座左與之偕尊一堂乎好勇鬭狠可以並神何怪平民之操戈動眾相爭相奪所闗乎世道人心又匪細也其無傷名教之事𨿽隠怪纎微足資談笑卽膽怯無能如吳大理之類亦皆臚存弗削焉若劉元城之節槪鐘元濬之自表莊淑禮胡世和之勤事陳添桂之舍生全主皆忠誠轟發宇宙間足爲名教幹城者鄕厲誓文可化風俗周妻雷震可懲不孝大書特書何所庸疑議哉讀是編者勿徒以遊戱視之

畱智廟紀聞論

【潮州舊志云梁猶龍庚戍計偕行徳州道上宿畱智廟旅店自言夜夢傳呼玊防召星君四人導行至廟見宮闕巍然四人者入止猶龍待命食頃乃出云玉防敬勞星君眞靈不昧一生正大光明多行好事端的不負科名猶龍遜謝稽首四人相顧指防有若語此間是星君坐次者有若語星君姑了科名事業者旣魁南宮第十人悟前身事歸爲兄弟述之未幾卒後其甥入都門兄應龍囑其詳訪癸丑秋還報廟始自前朝展敬岱宗中使以神光示現請建中尊冠帔如帝後卽東嶽碧霞元君旁列散聖第一位丰采須眉憂似猶龍雲海陽縣誌不載其甥入都往訪事云弟夢劍公車往廟瞻拜訪廟始自前朝展敬岱宗中使以神光示現請建東嶽散聖等語俱與府誌所載其甥之言一字不差但夢劍有題壁詩云崔巍廟宇夕陽中路絕天人忽此通十八星霜姜被冷七千闗塞鶴魂空羨兄朝闕雲霄樂媿我遭家鼠雀攻君父深恩俱未報可能安坐玊淸宮題畢覺其神顏赭若汗云】

偶然夢寐何足憑信況其荒誕不經如女巫見鬼釋子之說投胎轉世俚鄙可嗤至此極矣神道𨿽泥塑木雕不能離人之形以爲形耳目口鼻須眉顏面偶與相肖何處無之因其肖已而遂以神自居疑爲轉世疑斯夢夢愈疑此常人之情也勿論轉世之事幻妄無稽借曰有之生爲正人沒爲明神神復爲人亦理之常有何可異人顧樹立何如耳豈必以神之轉世爲榮而玊防星君數語又甚醜而寡趣言之者不以爲羞聴之者直神其事吁可以知風俗已昔人大書志乘今宜削去恐夢夢者仍然莫覺其非反以爲掩前人之美而乃弟夢劍詩詞有君父深恩俱未報可能安坐玊淸宮二語稍爲近正是以姑存弗削耳考梁猶龍一生未嘗有所表見甫成進士卽賦玊樓果系神靈降生不應歸去之速弗令樹立於世則又何因而來豈神之志願僅一進士足乎進士

朝廷之名器旣叨名器當報

君恩柰何冒竊而逃焉鞠育顧復棄若敝屣不忠不孝之譏吾何以爲玆神解耶潮俗尙鬼竟嘖嘖爲美談亦司風化者之憂夫

平臺紀略總論

臺灣治亂之局迥出人情意計之外其地方數千里其民幾數百萬其守土之官則文有道有府有縣令大小佐貳雜職若干員武有總兵副將防將遊擊守備大小弁目若干員其額兵七千有奇糧儲器甲舟車足備又當國家全盛金甌靡缺而朱一貴以餵鴨小夫歘焉倡亂不旬日間全郡陷沒此豈智能所及料歟太平日久文恬武嬉兵有名而無人民逸居而無教官吏孳孳以爲利藪沈湎樗蒱連宵達曙本實先撥賊未至而眾心已離𨿽欲不敗弗可得已然鹿耳鯤身夙稱天險鄭氏一踞其間遂歷三世國家圖之數十年費錢糧幾百千萬而後能收之今不動聲色七日恢復巨魁就擒孽從授首卽使孫吳復生亦未敢望功成若斯之速也良由聖祖仁皇帝徳福齊天神威逺震將卒用命海若效靈是以摧陷廓淸不勞而邊疆底定

諭防遙頒白叟黃童無不感激流涕蓋至仁厚澤淪浹人心者深也諸臣或運籌帷幄出力疆塲克敵致果功在社稷欲以鼓勵將來收千秋百歳用人之效則不得以其爲日無幾少之矣亂不久禍不深削平者之績不大此衰世之言也賞罰明則民易使今日之酬勲他年之鑑知此說者其知未雨綢繆之道乎臺灣海外天險較內地更不可緩而此日之臺灣較十年二十年以前又更不可緩前此臺灣止府治百餘里鳳山諸羅皆毒惡瘴地令其邑者尙不敢至今則南盡郎嬌北窮淡水雞籠以上千五百里人民趨若騖矣前此大山之麓人莫敢近以爲野番嗜殺今則羣入深山雜耕番地𨿽殺不畏甚至傀儡內山臺灣山後蛤仔難崇爻卑南覓等社亦有漢人敢至其地與之貿易生聚日繁漸廓漸逺𨿽厲禁不能使止也地大民稠則綢繆不可不密今郡治有水陸兵五千餘人足供調遣鳳山南路一營以四五百里山海奧區民番錯雜之所下淡水郎嬌盜賊出沒之地而委之一營八百九十名之兵固已難矣諸羅地方千餘里淡水營守備僻處天末自八里岔以下尙八九百里下加冬笨港斗六門半綫皆姦宄縱橫之區沿海口防皆當防汛戍守近山一帶又有野番出沒以八九百里險阻叢雜之邊地而委之北路一營八百九十名之兵聚不足以及逺散不足以樹威此杞人所終夜思而不能寐者也臺民好爲盜賊不因饑寒方慶削平又圖復起去嵗平臺大定之後尙有布散流言嘯聚巖谷復謀作亂者數次屢經撲滅嵗余始殄而王忠一賊伏匿深山至我

皇上卽位乃克就縛可見地方廣大搜捕弗周𨿽平臺僅在七日而拔盡根株東擒西勦亦有兩載艱難欲爲謀善後之策非添兵設官經營措置不可也以愚管見劃諸羅縣地而兩之於半綫以上另設一縣管轄六百里𨿽錢糧無多而合之番餉嵗徵銀九千餘兩艸萊一辟貢賦日增數年間巍然大邑也半綫縣治設守備一營兵五百淡水八里岔設巡檢一員佐半綫縣令之所不及羅漢門素爲賊藪於內門設千總一員兵三百下淡水新園設守備一營兵五百郎嬌極南僻逺爲逸盜竄伏之區亦設千總一員兵三百駐札其地使千餘里幅員聲息相通又擇實心任事之員爲臺民培元气冦亂風災大兵大疫而後民之憔悴極矣然土沃而出產多但勿加之刻剝二三年可復其故惟化導整齊之均賦役平訟獄設義學興教化奬孝弟力田之彥行保甲民兵之法聴開墾以盡地力建城池以資守禦此亦尋常設施耳而以實心行實政自覺月異而嵗不同一年而民气可靜二年而疆圉可固三年而禮讓可興而生番化爲熟番熟番化爲人民而全臺不久安長治吾不信也顧或謂臺灣海外不宜辟地聚民是亦有說但今民人已數百萬不能盡驅回籍必當因其勢而利導約束之使歸善良則多多益善從來疆境旣開有日辟無日蹙气運使然卽欲委而棄之必有從而取之如澎湖南澳皆爲海外荒陬明初江夏侯周徳興皆嘗遷其民而墟其地其後皆爲賊窠閩廣罷敝乃設兵戍守迄今皆爲重鎭臺灣古無人知明中葉乃知之而島夷盜賊後先竊踞至爲邊患比設郡縣遂成樂郊由此觀之可見有地不可無人經營疆理則爲戶口貢賦之區廢置空虛則爲盜賊禍亂之所臺灣山髙土肥最利墾辟利之所在人所必趨不歸之民則歸之蕃歸之賊卽使內賊不生野番不作又恐寇自外來將有日本荷蘭之患不可不早爲綢繆者也閒居無事燕雀處堂一旦事來噬臍何及前轍未逺可不爲寒心哉殉難諸臣𨿽功過不一然大節炳然足以增光宇宙褒其後而略其先崇奬義烈用慰忠魂亦因以爲鑑可也

粵中風聞臺灣事論

連日風聞臺灣復有小警北路土番作孽南路客子竪旗同謀拒敵官兵此異事也南北路相去遙逺民番情性不相聨屬何以北路土番不軌而南路客子卽肯竪旗遙應或者起釁之處不在土番而在北路客子所以南路竪旗似因北路官兵討逆未先慰安無罪訛傳惶惑之所致也臺灣土番有生熟二種其深居內山未服教化者爲生番皆以鹿皮蔽體耕山食芋弓矢鏢鎗是其所長但止能穿林飛箐暗射殺人不敢公然出至平地與官兵對敵且性畏炮火轟然一聲抱頭逺遁此生番之不足爲慮也其雜居平地遵法服役者爲熟番相安耕鑿與民無異惟長髮剪髮穿耳刺嘴服飾之類有不同耳𨿽矢鏢便利而各社言語不通裏門之外視若秦越非有漢民指揮迫嚇其勢亦離而不合但除去莠民一振軍威則番害自息此熟番之不足爲慮也廣東潮惠人民在臺種地傭工謂之客子所居莊曰客莊人眾不下數十萬皆無妻孥時聞彊悍然其志在力田謀生不敢稍萌異念往年渡禁稍寛皆於嵗終賣谷還粵置產贍家春初又復之臺嵗以爲常辛丑朱一貴作亂南路客子團結鄕壯奉

大淸皇帝萬嵗牌與賊拒戰防賜義民銀兩功加職銜墨沈未漧豈肯自爲叛亂愚意北路起釁必系一二無知客子作姦拒捕自料法网難逃誑誘土蕃混擾分罪造出盡勦客子之謡言傳播煽惑使在臺客子畏死惶亂羣相響應是以南路無知有竪旗同謀之舉但當開誠布公慰諭無辜客民各安生業止戮罪首附和之人以儆將來其餘並免株連不必自懷疑畏竊計臺平以來方經十載瘡痍甫起旣非作亂之日況當

國威方盛武備正彊

皇上深仁厚澤淪浹人心極島遐荒感激愛戴𨿽在至愚不肖亦無忍爲從叛之理不過二三莠民食飽福薄自尋死路此輩惟俟竿首槁街其他何能爲哉今在臺文武各官出兵勦捕茍稍假以便宜勿拘牽丈義過爲掣肘旬日之內自可立見撲平按法行誅一勞永逸不足煩

當寧逺念也惟是海外巗疆五方雜處狼子野心賢愚參半似不可無善後之策曲突徙薪綢繆未雨亦盛平所不廢乎有畱心經理前席願聞者請正冠肅容爲之談笑而道之

粵夷論

粵東居夷非計也自明嘉靖間割澳門畀紅夷種類不一源源而至築城樓設炮臺蜂房蝟聚以長其子孫奄有斯土廣州香山郊闗之外遂爲鬼國異域之區矣紅毛乃西島番總名其中有荷蘭佛蘭西大西洋小西洋英圭黎幹絲蠟諸國皆凶狡異常到處窺覘圖謀人國如噶囉吧本巫來由地方緣與紅夷交易遂被占踞爲紅夷市舶之所呂宋亦巫來由分族緣國人習天主教遂被西洋占奪爲市舶之所今天主教盛行於中國湖廣河南江西福建廣西無處無之雍正元年浙閩總督滿保以西洋人行教惑眾大爲地方之害請將各省天主堂攺作書院義學各省西洋人俱送澳門俟有便船歸國廣東督撫市恩奏請夷人老病不願回者聴其在省天主堂居住不許招致本地男婦行教誦經違者治罪逐回功令煌煌曾幾何日今省城天主堂八處招集一萬餘人矣又有女天主堂亦八處招集二千餘人矣羞辱中國傷風敗化凡有人心罔不切齒此豈待教而後誅之乎萬里經商本爲求財無故而輕數百千萬之銀錢買人歸附此其意欲何爲哉今日萬人明日萬人不胥全省而買徧不止豈尙可掩耳閉目陽爲不知而不問先民有言防微杜漸涓涓不息將爲江河而況狂瀾四溢人心蕩漾在省郡者旣實繁有徒在澳門者又居然天險內外交通銃炮非常脫有前此呂宋噶囉吧之謀不知何以待之今

聖徳方盛威靈曁訖於遐荒自萬萬無所容其癡想然曲突徙薪亦有心者所宜熟籌也

鹿洲初集卷十一

欽定四庫全書

鹿洲初集卷十二

廣州府知府藍鼎元撰

說

福建全省總圖說

宇內東南諸省皆濵海形勢之雄以閩爲最上撐江浙下控百粵西踞萬山東拊諸夷固中原一大屏翰也自浙入閩以仙霞闗爲孔道由浦城泛舟下建寧過延平抵福州水口皆崇山狹流亂石布水面急灘險絕篙師失手鐵船亦碎自浙東海岸溫州入閩由福寧州寧徳羅源連江至省城皆羊腸鳥道盤紆陡峻日行髙嶺雲霧中登天入淵上下循環古稱蜀道無以過也自江西入閩一由河口逾崇安過武夷山下泛建陽會於建寧一由五虎杉闗逾光澤下邵武過順昌防於延平一由瑞金逾汀州泛淸流下九龍灘如髙屋建瓴從山巓跌船下幽谷奇險甲於天下其欲避九龍灘則走將樂與建邵二溪相類皆防延平由汀州陸路至漳州必經上杭永定嶺髙徑危與福寧道上相彷佛可由漳州同安泉州興化抵省城自廣東入閩由分水闗過詔安漳浦從漳州興化一路直達省城𨿽不通河棹又有坡嶺弗利輪轅然閩地坦夷僅此途千里而己其廣東又有小路由三河大埔逾石上入上杭水淺舟小滿載不過三四人鞠躬桎足行者苦之然經連城逾小淘順流下延平徑達省城仕宦商旅多由焉自海入閩則上起烽火門下訖南澳中間閩安海壇金門廈門銅山無處不可入也全閩九郡一州以福州爲省城興泉漳在其南爲下四府福寜州在其東北皆濵於海汀州在其西延建邵在其北爲上四府皆處深山臺灣一府又在大海千里中全省東南之保障也山則髙峯萬疊俯泰岱若培塿溪則自辟源泉不肯受鄰省防滴而汀州餘流尙以分潤潮粵是以其人亦剛方倔彊好大喜功蓋山川之气然耳大海汪洋萬里無際江浙登萊闗東天津視若戶庭琉球呂宋蘇祿噶囉吧暹羅安南諸畨若兒孫環繞膝下气象雄壯非他省所可比倫山多田少農圃不足於供則造物難平之缺憾也所賴舟航及逺逐末者眾邇日南洋禁開海外諸島稍資內地倘臺灣嵗歲丰熟則泉漳民食亦可無虞是臺灣一郡不但爲海邦之藩籬且爲邊民之厫倉經理奠安使民番長有樂利九州郡咸防其福矣沿海要地防維周宻提鎭協營重兵匝布但人人皆實心爲國亦不必更爲區畫也

貴州全省總圖說

黔爲邦居天下之西南據荊楚上游爲全滇門戶羊腸一綫東西千里有奇朔南不過三之一輿圖似蜂而小腰當中原一大郡爾貴陽爲省防之區平越一帶則黔中腹裏往來咽喉之地安順半壁鎖鑰滇南都勻一隅襟帶西粵思南石阡威寜與巴蜀犬牙相錯黎平鎭逺思州銅仁接連荊楚沅靖閒蓋四省之屏藩百蠻之控阨箐崖僻壤屹然與十五國分封並峙何其壯也若稽形勢銅巖防溪阻其東赤虺蟒山踞其西盤江闗嶺控其南西望烏江限其北懸車束馬碎踝穿蹄蜀道之難無以加焉顧山皆崇岡疊嶂如萬夫林立無挺抜羣倫類五嶽四鎭之槪者水皆懸崖穴地橫恣詰曲如龍蛇狹處僅容獨木舟而深或至十數丈其山川奇險則有餘而正大寛舒之气則不足造物所限固亦無如何矣聞昔人建議欲以湖南川東益此版圖在楚蜀不見少在黔省式廓而大若然則東割靖沅北割遵義南割泗城此爲裒多益寡有心經世者最善之規畫苐靖沅去長沙𨿽逺距貴陽亦不甚近尙在乎可有可無之閒若遵義泗城宜通宜變則有確乎其不可易者遵義去成都二千餘里距貴陽止百餘里泗城去桂林千餘里距貴陽止二百里長鞭無及腹之技臥榻有他人之雜彼此事權均非利便則何如截長補短使各易撫禦之爲得也然此第就黔言黔若統中原而論之短長無非臂指大小總一封域今宇宙恬熙民苗安堵無伏莽乘墉之慮披輿圖而思保乂畱心於地瘠民貧焉可也

貴陽府圖說

府建貴山之南故名貴陽山在城以北二里蜀道所經俗謂之貴人峯環府皆山參差嵂崒靡有正大雄厚作鎭於近其東二里爲銅鼓山常有聲相傳諸葛武侯平蠻時藏銅鼓於巖未敢信西里許爲獅子山明傅友徳屯兵將臺故址在焉南二里爲髙連與城東六十里之石門皆竦拔自古著名者唐地裏志牂牁有髙連石門二山卽此其他崇岡防巘難悉數密箐懸崖處處險隘所謂一夫荷防萬人趦趄亶不誣也其大川最著者曰烏江次爲淸水江烏江源出水西流經大定黔西入修文縣繞府北二百里湍流洶悍厥岸有烏江闗西境恃以爲固淸水江在郡東北百二十里水淸深兩崖壁立嶇﨑難行乖西巴鄕諸部負險爲梗明景泰中南和侯方瑛剗爲坦途苗獠由是奪气牂牁江自漢著名源出府南四十里流經定番州入廣西泗城界府北有水自夷箐逺來入城中曰貫城河下流入於南明河南明源出定番流經郡城下富河濟番諸小水皆入焉北流合烏江入蜀府西北百二十里有陸廣河當水西驛道明末安邦彥竊踞總督朱燮元駐師破賊處也府屬州縣以貴築縣爲附郭龍裏貴定在其東修文在其北定番州雄踞於南元人所謂八番歷歷可指西南爲廣順州東北爲開州獨府西止三十里卽屬他境未免稍蹙然絕長補短方三百里縣四州三星羅棊布巍然爲十一府領袖亦足稱雄藩矣覽此山川念我民夷深有望於經理者

漳州府圗說

漳於閩地爲極南負山臨海介閩廣之衝控引番禺襟喉嶺表唐總章間玉鈴衞將軍陳元光平崖山寇及諸蠻開屯漳水之北疏請建州漳州之名自此始開元四年光子珦以地多瘴癘徙州治於李澳川卽今漳浦縣治徳宗中徙龍溪乃爲今漳州府南界潮州北接延平延袤八百里西距汀州地東連泉州入海亦五百餘里在海者倍焉屬邑有十附郭曰龍溪直南百里屏梁山九十九峯環鹿溪九十九曲者爲漳浦東南五十里扼溪海之吭者爲海澄西四十里當郡右翼者爲南靖東北三十七里當郡城左輔者爲長泰又西三百一十里爲龍巖西北三百二十里爲漳平西南二百有五里爲平和極北四百里介巖平之間者爲寧洋四邑皆在萬山中極南二百五十里爲詔安則境連百粵矣其山則有九龍天寶梁山竈山太武大帽歐寮良岡天宮天柱九仙碧靈大峯九牙九侯金鳳之屬不可悉數其川之入海者十有一附郡曰西溪北溪西溪自平和南靖合流蜿蜒繞郡治出鎭門爲福河與北溪防北溪源出延汀界合寧洋龍巖漳平之水下華峯注漫潭並長泰南出桞營江與西溪合爲三義河遂東爲錦江中浮二洲間之支爲三港其洲曰許茂曰烏礁其夾以許茂烏礁者爲中港烏礁之南夾以石碼海澄者爲南港許茂之北夾以玉洲者爲北港經白石靑礁石美東與中南二港合納南溪浮宮之水入於海南溪在郡南四十里合漳浦巖前溪南靖馬坪之水出橫口過龍井至浮宮入於海是三溪合流其出皆廈門也漳浦鹿溪合平和五寨南靖龍嶺﨑溪之水繞邑城而東過舊鎭入於海其出則陸鼇也自西林出者爲西林溪合平和河上之流南過雲霄鎭納梁山以南諸水入於海卽古所謂漳江其出則銅山也浦邑之東有江曰鴻儒納臺山佛潭橋之水出井尾白石入於海其出則鎭海也平和之水其自西出者曰河頭溪南流合蘆溪由赤石巖出三河從潮州入海其自南出者曰徐坑溪雙溪防於大溪過詔安爲東溪入海詔安走馬溪出五都由銅山大京門入海大陂溪繞梅洲經漸山由懸鐘北港門入海港頭溪經平寨至象頭入海其海中島嶼可名者四十有奇在海澄者曰浯嶼曰丹霞曰荊曰梁曰嵩曰長曰圭在漳浦者曰竹防曰魚腸曰石城曰將軍曰大桑小桑曰大潵小潵曰鴻儒曰連集曰東鎭南鎭曰橫曰菜曰雙洲門曰烏石平山大甘山小甘山曰東門防曰鐵釘防曰雞心曰五防在詔安者曰虎仔曰南村曰犬眠曰﨑曰內外防曰七洲防七洲者蛤洲獵洲敏洲紅洲臥崗洲陳洲蛇洲也又有黃芒山靑嶼蠟防洋防則在詔屬南澳者也其屹然於大海之間爲東南巨鎭者自廈門而下則有鎭海陸鼇古雷銅山懸鐘下迄南澚周環羅列而藩籬固焉大抵漳州之地大山大海幅員雄壯士惇气節女尙貞烈被服於禮教信義爲天南第一名州茍或馭失其道則鹿挺登山蠭騰入海彊悍好勝未易安集富而教之斯其時矣統計十邑陸地爲山者十之七爲田園城郭廬舎者十之三人多地狹丰年猶苦不贍故每仰給吳越惠潮臺灣之米資海運以無憂撫摩噢咻蓋其難也漳平龍巖之間深山宻箐數百里人迹罕到姦民往往嘯聚邇者陳首魁陳五顯前後招納亡命皆在此間非得重兵鎭之未易永絕根苗爾平和南靖亦多深山民剽悍樂鬭睚眥相加卽操戈動眾以敢殺爲榮又每穿窬攘奪姦宄成風離縣旣逺吏亦難治前議者欲於山中設捕盜同知兼戢數縣良亦甚當苐其議未行俗難猝革漳浦盜賊多出南靖之車田平和之三角徑車田去靖邑最逺往返四日不服靖治距浦邑不過十五里又以非在疆域之內不得而治是以一方之民家屠牛畜戶抗官租專爲盜賊毒流逺近前靖令劉君宗業議割車田十五保歸浦以淸盜源浦令惡其爲藏垢納污之所未免畏盜案參罰有狃於便安之見堅意不納坐失事機今不幸劉君捐館車田終無寧靜之日也三角徑距平和往返亦須四日離浦邑僅三十里近者旣非其屬無所顧忌逺者鞭長不及殺越人於貨暋不畏死非其天性習俗之固然亦未聞法令之過也誠得畱心民瘼之君子割逺就近不過數年盜源永淸三邑皆受其利詔安烏山九侯之東有檺林山焉廣逺深險巃嵸盤礡多石屋可爲巢穴俗稱十八洞者明末爲患數矣今姦慝遁居作逋逃藪實爲南詔要害設守備彈壓之亦不可少此全漳形勝之大槪也一州之地以龍溪爲元首長泰南靖漳平其肩背也漳浦海澄其腹心肺腑也平和詔安龍巖寜洋其四肢手足也方今海晏河淸無伏莽乘墉之患如人安坐於家中大疾不作肢體便利惟有時其飲食無致饑渴時其衣服無傷寒暑時其沐浴無俾垢穢將不久而自肥何必借重於蓡苓藥石哉渾身皆是肉無處可容錐刀是所望於調養者

瓊州府圖說

瓊郡周環皆海也屹立萬里汪洋中爲全粵西南之保障內則萬峯峻防黎母五指山儼若天柱外則十三州縣星羅匝布廣袤千有餘裏上拱神京下俯諸夷占城眞臘交趾直可以足蹴之形勢之雄中原未有也郡北十里爲海口渡海六十里爲徐聞距廣東省城一千七百里附郭曰瓊山居海外全島之極北崖州居島之極南東陲萬州西陲儋州實分四隅而峙焉由瓊山東行八十里爲定安百六十里爲文昌二百九十里爲會同三百五十里爲樂會四百七十里爲萬州五百八十里爲陵水一千一百一十里爲崖州此瓊島東方諸州縣惟定安爲腹裏其餘皆濱海也由瓊山西行六十里爲澄邁二百三十里爲臨髙三百七十里爲儋州六百五十里爲昌化九百里爲感恩一千一百里爲崖州此瓊島西方諸州縣皆遵海而西而南者也其海道周環俱通東行由淸瀾頭調懶博敖蓮塘李村諸港五日可至崖州臨川港西行由東水博鋪洋浦烏泥抱羅諸港六日可至崖州保平港俱有港可以灣泊大抵十三州縣民黎雜居峝窠舫屋無處無之居近地者爲熟黎供賦役極忠順居深山者爲生黎又深者爲生岐皆不服王化舊常出爲民患五指山謂之黎母竟若蠻獠私家漢人不得過問一隅之地如分秦越非

國家之體也瓊莞古志云瓊郡由定安過南閭入光螺峝四日達崖由白石村過風門嶺三日達萬又自郡城由澄邁黎中二日至儋州自儋州東逾黎峝二日半至萬州由是觀之瓊崖相距不逺特黎岐中阻繞途一周是以千里而遙其當開通黎道無疑也曩日五指大山人迹罕到不知中間黎峝情形今則采辦木植官吏窮極幽深來往無礙聖化翔洽湮郁將開寧復鬼窟視之乎吳會期云自府至沙灣三百里自崖至羅活三百里俱爲坦途其中未開通處不過二百里耳普天之下莫非王土豈有十三州縣衣冠文物之王民反爲蠻鬼藩衛僅居邊陲之一綫獨虛其中以讓黎岐爲聲教不及之地腹心弗治四體𨿽安欲保百年無病斷不可得稽古志乘黎獠叛服不常是以昔人建議紛紛欲開通中間十字大路非無見也此路一開四通八達黎岐無險可據脫有蠕蠕思動臥榻左右皆爲捉賊立功之人自不得不陰消其桀驁鋌走之气彈丸黑子所闗正甚大耳明韓俊請立州縣屯所撥在外軍民雜處於中引開五指山十字路均通四處往來立甲約束楊理請俟五十月禾熟之際以兵據其收成妨其耕種脇使開路吳會期亦請以兵威削平開通十字大路建置城屯海瑞請設治黎專官招民置軍立裏學創縣所諸議非不甚善特用兵未爲得宜建縣設學分防戍守須待經理之後亦非可驟而致撫之以恩綏之以道以黎招黎俾生化熟潛移黙化而不知一二年內此功可成惟有經濟之君子不動聲色而辦之開萬古未開之版圖與舞幹格苗同其休烈非見小欲速者所知也

潮州府總圖說

潮爲郡當閩廣之衝上控漳汀下臨百粵右連循贛左瞰汪洋廣袤四五百里固嶺東第一雄藩也附郭曰海陽爲十一邑領袖潮陽在其南澄海在東南惠來在西南皆海國揭陽普寧爲西南內地大埔在郡北程鄕鎭平平遠在西北饒平在東北五邑皆介萬山中而饒疆亦大半海國焉近海諸邑多平原沃衍宜稼圃佐之以魚鹽謀生較易入山諸邑人稠地狹崇岡大阜種稻黍薯芋如懸崖瀑布尙苦不給多傭力四方則亦末如之何矣由閩入粵以分水闗爲要害由贛入潮以平遠八尺爲要害皆坦夷周道戎馬所經由汀入潮以大埔石上爲要害溪險灘髙舟行石阻販夫之所往來也若鄧艾入蜀則此途已爲康莊而上杭亦有山徑可達程鄕武平分水凹可達平遠未可以羊腸而忽之自惠州長樂而來則畬坑爲門戶自海丰而來則葵潭爲門戶自海丰甲子所而來則龍江覽表居然天塹自海而來則南澳澄海達濠海門神泉鎖鑰固之內溪水道以三河爲要害三河堵截則程大平鎭與郡城聲息不能相通獨由隍出畬坑爲山行捷徑耳其半途有通判府在羣山中最爲要害縱橫離縣治皆數百里守備空虛倘有宵人伏莽則心腹之疾也揭邑極西有河婆大山深僻爲從來盜賊窟穴礦徒出沒之區莫有知其要害者經之則惠潮之樂土置之實兩郡之隠憂曲突徙薪於斯二者加之意乎海宇升平四郊若繡襏襫如雨弦誦之聲相聞富而教之固官斯土者之責夫

海陽縣圖說

郡城北二十里有海陽山縣治所由名也海陽爲附郭首邑跨金山入我城內韓山峙其東塹以大江鎖廣濟湖山屹其西若虎伏築陴髙壘爲西南環衛勢稱雄矣由韓山東行五十里過白石嶺爲饒平分疆則入閩孔道也出西南三十里爲萬里橋接揭陽界從此陸行七百里至惠州順流而下三百六十里達省城所謂南路者是也其北一百二十里爲大埔界三河之水出焉西北二百二十里與程鄕犬牙相錯郡北水程起城下惡溪韓文公驅鱷之處溯三河而上由程鄕逾岐嶺歷惠州抵省一千五百餘里則所謂北路者乎城南六十里爲庵埠邇海澨煙火萬家商賈百貨之所集也過此爲澄海界東南三十里則澄饒之壤胥接矣大抵一縣形勢後依山陵前臨水澤南方多平疇沃壤一望無際村落整齊桑麻茂密北方多崇岡疊嶂澗谷菑畬佐以蕘芻瘠土之民所嘉者向義耳顧山深地僻莫如丰政一都潘田仲坑伯公隘皆要害明季嘯聚者多移通判鎭撫之爲通判府闗山之壯田土之饒地辟民稠居然一都會也南望縣治北望程鄕東望大饒西望長樂皆二百里有奇𨿽鞭之長不及馬腹今以潘田一巡檢寥寥塘汛十數兵處之泰然太平道洽自古未有也閒暇綢繆盛王不廢通判府雄據上游實拊邑治之背仍應顧名思義移郡倅彈壓其間以守備一營爲專汛仲坑伯公隘添設防兵而仲坑巖谷深防尢爲藏姦之窟礦徒窺伺宵匪易集更當力爲防閒苞桑之固不外乎此庵埠已移縣丞分治內外周密山海敉寧惟東南廂登云登隆隆津江東諸都承韓江三河之流汀贛循梅來源千里髙屋建瓴奔趨而至𨿽支分數條涸溪蓬洞大牙並經澄饒入於海然兩岸田疇俱屬低窪年年有堤決之患倘修補不時雨水驟漲蟻穴一開數十里井疆皆爲魚鼈則官斯邑者所宜加之意耳農田水利亦經國之遠猷夫

潮陽縣圖說

古潮陽縣在臨昆之麓唐元和間潮州刺史韓愈移建棉陽卽今縣治也左右皆山前後皆水形勝視他邑特奇其前之水曰前溪卽練江由滄州出海門其後之水曰後溪由潯洄出牛田皆海若也其左爲東山怪石嶙峋邑東之屏衛乎山外海橫截磊口河渡分南北二門淵乎若天塹然過此爲達濠招收砂浦兩都邑東之外衛也邑之右爲龍首山蓋自鐵山迆百里入縣治者鐵山在貴山都爲邑治諸山之祖騰躍奔放疊聳層巒直抵曾山下龍首飛舞蜿蜒有矯若遊龍之勢稱地靈者指屈焉山南山北皆百里平疇故產谷之區也凡邑田賦皆在坤乾二方其餘非山卽海魚鹽芻茭爲業耳其地廣一百七十里袤一百二十五里獨城之前後爲最儉自潯洄溯流穿城渡江抵艸蕪統計不過四十里澄海惠來犬牙逼於胸背臥榻之側鼾他人矣裒多益寡當以惠邑之徑口闗爲界闗北四十里咸歸潮陽艸蕪田心永得寧靜則亦還所固有耳其隨山左右之水分南北二條南條合貴山洋之流經林八渡過臨昆出和平橋由練江入海北條合海陽普揭之流滙南炮臺出門辟石井二炮臺過桑田入海南炮臺在縣北稍西九十里當海揭之衝西南一百四十里有寒婆徑當葵潭之衝自寒婆徑迆南有鹽嶺雷公嶺徑口闗當惠來之衝邑西與普寧連界貴山水兩都壤相錯焉麒麟埔樟岡狗眠厚山北山果隴垾塘皆彊悍所宅穿窬奪攘之患普罹其殃逋賦抗租魚肉田主毆差拒捕邑亦大受其困官斯土者不可不振起精神於此間一整頓之也沿海要害有海門達濠二營水師雄踞城垣堅整足遏外來艘舶之衝錢澳河渡廣澳蓮澳放雞山諸炮臺皆分兵戍守戰艦星羅安所庸更議哉潮邑時務惟在版籍混淆地畝不淸有糧無田之獘累靡終極盍於此加之意乎城左濠溝隨潮出入爲邑東小河前溪後溪脈絡相通之處轉運諸舟皆賴之所慮沙淤水淺推挽維艱則疏濬深通因民所利亦輔相天地之宜爲王政之一事夫

揭陽縣圗說

揭陽縣治在河之洲四郊皆洪流斷岸環城內外胥澤國也平疇無際緑稼如雲舟楫從橫依稀三吳風景潮屬十一邑推最勝焉北條之水源發程鄕長樂分水界流經貴人飛泉諸山東合石硿循梁大羅諸水過楓口分東西二流夾縣治會南溪出炮臺入於海南條之水源發海丰長樂分水界沿河婆百折而東過湖口合古溪經南城下會北溪出炮臺入於海二溪餘流貫穿城內瀠洄繚繞昔人詩云城中竹樹多依水市上人家半系船可以想其槪云其地廣二百八十里袤八十有五里北控海陽南連潮普東鄰澄海西接丰樂黃岐紫峯桑浦瘦牛四山環列其邑四維之望鎭乎揭陽山在城西一百五十里爲邑治諸山之祖飛泉嶺壁立萬仭卽秦時戍五嶺之一先賢晦庵朱夫子嘗遊其上有落漢鳴泉故迹焉東南北疆域或七十里二十里五六十里純乎水鄕西二百里西南百二十里西北九十里與長樂海丰相錯則自二三十里外純乎爲山陬矣西北猴子洞險隘峻絕直出長樂興寧爲惠潮要害西南河婆諸山綿亙深遠髙原大谷田園孔多接連海丰永安諸礦山爲姦徒窟穴盜賊窩巢歷來抗法之區近𨿽極爲斂戢不可無善後之經畫其地藏匿萬山四通八達西南一帶距海永河龍各縣治遠至六七百里在左右者亦二三百里防守寥寥伏莽潛滋深爲可慮似宜添設縣治彈壓其間割海丰一二都附益之設參將一營防兵一千分守要隘庶蠶叢鳥道可得寧謐而惠潮兩郡無礦徒山寇之憂亦未雨綢繆之急務也揭邑至海尙百有餘裏南北炮臺扄其內靑防石井二炮臺鎖其外潮陽澄海爲之障蔽此不足煩區處惟邑治落地稅十縣所無而揭獨有之始於明季閩省海船進港市糴而設迨後閩商不至稅無所出權就通邑貿易抽分補之歳額一千八百六十二兩有奇院司道府緡頭規例各如其三之二雍正四年裁革陋規不爲限額隨所收多寡爲賦民稱便焉但揭邑非商賈輻輳之區北溪舟楫上止萬里橋南溪舟楫上止普寧棉湖貨物所出甚爲微渺其自外洋至者必經炮臺海關稅在焉此二十里內之落地稅似屬重出之徵可否略爲變通使揭邑郊坰得與十縣商民均沾樂利是所望於大力之君子

程鄕縣圖說

程鄕者南齊處士程旼所居鄕也旼以匹夫爲善化鄕人其後人思其徳因以其姓名其鄕隋大業間卽其地設縣治因以名縣南漢劉鋹割置敬州宋太祖攺爲梅州以漢將梅鋗封邑也梅程變更歷代非一至明省州入縣而程鄕定矣嘉靖崇禎間屢分其地設平遠鎭平二縣而程鄕小矣𨿽然不小也廣二百二十里袤一百九十里踞郡上游當江贛入潮之衝遏閩汀搗粵之路爲三省之扼吭兼六縣之輔車可不謂巖邑重地乎東則上井銀子隘皆接上杭爲雈苻逋萃之藪南則馬頭山八郎廟路通海揭越人於貨者所憑依也自西自北則平遠鎭平之石窟樟坑腰古鐵山嶂皆向來匪類窟穴爲我鄰封鼾我臥榻時際盛平亦不足深論也環邑皆山在城之內者曰金山外曰東巖曰西巖皆培塿止供憑眺遠且大者曰明山陰那山王壽山皆髙挿天峭壁幽奇索隠行怪者宅也銅皷嶂髙亦如之則蹠徒舊窠與海陽大埔共之黃沙嶂天馬山聳秀峯九狼雙筆諸峯𨿽髙僅三四百丈亦表表可名者相公坪曲江風度則不以髙卑較矣其大川曰梅溪曰程源亦名程江溪從鋗江從旼也梅溪源出龍川長樂合七都興寧之水曲折而東繞城南邑治之襟帶也程源出義化鄕卽旼故里今在平遠境內由石坑韓莆逶迆二百里歷西郊而南滙梅溪邑東四里有周溪源出平遠而流小因濂溪書院得名也又十里有自東而西流者曰西洋溪又有小河引之東滙則鎭平水口也凡邑之水皆會松口下蓬辣灘出三河趨郡城入海崇山防谷孔道所經舟輿絡繹商旅紛如姦宄潛滋之患或亦逸豫所不免專城重寄僅僅千把末弁數十分防之兵可恃爲幹城乎粵中武備密於海疆而疎於山莽似宜加之籌畫夫

饒平縣圗說

縣治在萬山中所屬南澳又在大海中黃岡柘林海山鴻門皆汪洋浩漫驚心駭目大山大海控扼全閩屹然嶺東鎖鑰焉饒之爲邑也雄哉廣一百九十里袤一百八十里南澳渡海水陸又七十里泱泱大國未可以貢賦無幾小之城北之山以尊君爲名教忠也望海嶺在其東天保山在其西天馬繡衣在其南皆作鎭於近西南待詔山產土茶潮郡以待詔茶著矣鳳凰山髙壓羣峯邑西巨鎭亦郡城之望乎尖山在東洋屯連閩漳多險阻爲伏戎之區白鷴山險亦如之土賊陳弔眼擁眾處也縣北六十里爲九峻山通大埔鳥道崎嶇張璉所巢縣東五十里爲老虎闗通詔安東北六十里爲柏嵩闗通平和均在分疆之閾漳潮巖險要隘也西北五十里爲張公嶺與大埔單竹坪連界有山路可達髙陂西七十里爲南嶺棟與海陽石坑接壤有小路可達隍西南九十里爲秀才徑饒海分疆當郡城孔道自邑抵郡一百六十里抵省一千八百里饒邑要害之在山者止此矣濱海重地以黃岡爲最要黃岡在東南九十里當閩廣之衝副將巡檢防之而不足復移潮郡同知彈壓之由黃岡東行三十里至分水闗爲入閩孔道自關抵福州省城九百五十里耳東南三十里爲大城所又十里爲柘林水寨故明置重兵於此黃岡之南渡海爲南澳南澳四面大洋山崖險峻周回三百里爲閩粵兩省咽喉重地自古海賊盤踞之區朝光跳梁倭黨肆虐大爲邊患今設總兵官鎭守之分隆深云靑四澳云靑屬閩隆深屬粵宋少帝泊舟其南丞相陸秀夫有墓在焉鴻門海山在澳西北東石浮與井洲蠟防皆內海星羅也沿海港以艸尾港爲大南洋竹木穀米諸貨之所通也五塘六澳灣港樟山橫山下岱諸港弗可悉數海波不揚魚鹽蜃蛤之利無處無之千秋百世太平常如此日循良可坐而理也

惠來縣圖說

惠來西北萬山東南大海形勝與饒平相類饒控漳潮之衝惠當惠潮之界吭扼險阻亦相類饒有黃岡南澚重兵環其外故邑治建萬山中惠來向若百千里上下茫茫杳無障蔽故邑治必濱海隅因地制宜昔之人固有道也時丁明季寇攘姦宄析潮陽之隆井半都大泥酉頭惠來三都海丰之龍溪一都作邑建城嘉靖四年間事也廣一百七十里袤五十有五里後枕五朝前臨海若百花虎頭二山峙其左葵嶺石牛兩峯列其右諸溪繚繞田疇平曠附郭形勝之大觀也東則金剛雙髻聳秀一方黃岡華古髙隠之所宅也西則達三埠冰山頭虎頭寨盤紆險峻山寇之所巢也千秋鎭在邑西七十里水繞山盤宋處置使鄒防駐兵銘石處也又有千秋鎭石在葵潭之西十里宋少帝屯兵其上有永鎭千秋四字題石與邑西南三十里許之聞雞亭山皆當年元兵偪迫間闗播越故迹也望天石山在西北九十里嵯峨挿天上多水湖北麓三坑肚潮陽交界盜賊向來窟穴人迹罕至之區也鹽嶺雷公嶺徑口闗三途當東北三面拊背穿心潮陽入我之要害也黃山徑在縣西八十里通海丰狹不容車宵小所出沒也葵潭在龍溪都萬山之中當閩粵孔道姦匪潛滋長鞭之馬腹也近裁北山驛攺設巡檢於葵潭行旅往來之所便攘竊私梟之所畏也自海丰甲子所而來以覽表渡爲扼吭風濤偶作洶湧莫當龍江西南之天塹也自海而來則東有靖海所築城駐防水師戰艦之所守也縣南十五里有神泉城神泉港口有炮臺足壯金湯水師兵防把總巡檢所駐札也東南石碑澳赤山澳澳角溪東諸炮臺武震雷轟沿海折衝之屏翰也內地諸溪皆細流惟龍江可容舟楫上通葵潭合梅林南陽之水會溪口而下出神泉入於海祿昌溪源出鹽嶺流經白沙繞赤洲亦達神泉光華溪在邑東四里源出大輋山經虎頭合龍潭洋之流亦出神泉神泉一港眾流之所歸也山海交錯厥田中下岡阜髙而溪流淺一日大雨山水驟至平地皆化汪洋兩涯之間不辧牛馬十日不雨膏腴裂禾稼焦枯以足蹴泥如攖利刃農夫之所躊躕也疏山浚泉修陂池水澤之利時其蓄泄田間鑿井教民桔槹人力補天工之缺太平司牧之事也山川間气蔚爲人才作邑多年精英未泄鼓之舞之誘之掖之使士皆聞道不爲邪說所動搖人盡奮興不爲勢利所汨沒作忠孝以興仁讓經濟文章皆爲有用實學移風易俗之先務也海防周密山莽肅淸不於富教二字殫厥心力𨿽卓魯龔黃無所施其巧也

澄海縣圖說

縣爲海氛設也故名澄海取澄波之義云明嘉靖四十二年析海陽之上中下外三都揭陽之蓬州鱷浦鮀江饒平之蘇灣建澄海縣在郡治東南六十里卽古辟望司故地也大海之濱沮洳之宅平沙四望洲渚無數溪港從橫參差繚繞洋洋乎水鄕也哉緑樹晴波依稀一小蘇湖咸潮斥鹵海風猛勁景物微有不同耳幅員所屆東西三十里南北六十有五里絕長補短成周一子男國也環城之水四圍如帶爲玉帶溪源出北港流出南港南港在城南五里北港在城北五里其源皆出於韓江自韓江下橫隴溪分水東流經東林程洋岡出南洋東湖南灣入於海者北港也自橫隴溪南流至大牙東分一泒經上窖沈洲外沙入於海者南港也二港爲附郭屏翰前後金湯包羅固焉南港之南自大牙西分一泒經蛋家園漁洲富沙橫窖諸村入於海爲新港自蛋家園分水西南流經漁洲隴尾分一支東流入於海爲東港又分一支西南流入於海爲西港自漁洲隴尾西分一泒經湖頭市舉登諸村入於海爲溪東港凡水在邑南入海者有五五港皆本於大牙則韓江橫隴溪之右泒也其橫隴溪左泒至程洋岡亦分兩支一從北畔山尾溪經東隴烏塗尾入於海爲東隴港一從南畔下北港者至南洋又分四支皆在北港之北一爲蓬子港一爲大洲港一爲飛錢港一爲旗嶺港皆入於海旗嶺港距城十五里洋艘所泊凡水在縣北入海者有六六港皆本於橫隴溪則左泒也其山皆培塿不足數獨蓮花昂然三百丈爲邑治後扆在城北四十里半屬饒平神山低小巖景布置頗可觀與龍船巖之石室均遊人所托足也大萊蕪小萊蕪二山皆在海中邑東之保障也潯洄山在西南內洋中與潮陽接壤自邑視之如拳然一縣形勢以大海爲要害海寇蕩舟乘潮可入故於沿海港設炮臺以控扼之在海中則有大萊蕪放雞山二炮臺在各港則有溪東沙汕頭三灣東湖平洲山頭子東隴鹽竈諸炮臺星羅棊布可云周宻南洋樟林蓬州所鷗汀背皆有城堡扼塞藩衛有形之險阻不過如斯矣盛平化洽島嶼風淸武備兵防徒爲壯觀之具道之以徳齊之以禮使人人尊君親上祗父恭兄是無形之幹城也

普寧縣圖說

普爲邑故潮陽分地也明嘉靖間以潮陽地廣梗治析洋烏水黃坑三都置普寧縣以貴防爲治所萬曆三年移厚嶼卽今縣治越十年潮陽復以洋烏水歸僅存黃坑一都以履畝丈糧一都遂贏賦額故也絕長補短方四十里山川之秀土田之沃民俗之馴猶可以爲善國焉輿圖似圭而單薄左十里與潮陽貴山都連界洞仙陳洞二徑爲門戶右十五里與揭陽棉湖連界邑南十五里爲大壩墟與潮陽貴山水二都連界當海丰惠來孔道從玆至省九百四十里耳北十里有洪山爲邑治後扆東北二十里入揭陽境由揭抵郡一百二十里耳西南七十五里爲龍根磜與揭陽惠來海丰三縣連界大溪自河婆下鯉湖出湖口合雙溪朝宗於揭此揭普分疆之流獨棉湖市鎭二三里地越入溪東似贅疣在普界內殊不可觧城南之水源出鐡山而細微流至東門百里橋始通舟楫經石潭過林兜出古溪口合棉湖大溪亦入於揭地無他產百貨不生穀米薯芋嬉嘻樂業有勤儉而無驕奢官斯土者樂培之所慮褊小太甚鄰封偪迫果隴北山麒麟埔樟岡狗眠彊悍所聚皆在臥榻穿窬攘奪探囊拾芥追之則越境乃免捕之則法不逾域去疾防閒莫先於此宜劃水一都貴山半都洋烏都三分之一以赤肚嶺貴防湯坑鹽嶺爲界歸之普邑則在潮無長鞭馬腹之虞在普無隔屬掣肘之患兩邑吏治民生均有裨益而云落吉安兩巡檢亦可裁去其一斯一舉而三善備矣顧或者以舊案洋烏爲請則不達兩邑形勢又或以得地爲榮失地爲辱皆一片私心非爲民爲

國之道也

大埔縣圗說

縣小賦薄而以大爲名埔邑是也其地廣二百二十里袤一百七十里洵不小矣山多田寡磽確崎嶇名爲大而實未大耳介閩粵兩省之交東鄰永定西瞰海陽南接平和北控程鄕西南與饒平錯壤東北爲上杭連界六縣唇齒輔車相依𨿽曰僻處山陬實汀潮間一樞軸可不謂雄且壯乎天下治所多面南獨埔邑朝宗北向茶山形勢如眾星之拱辰極蓋有教忠之意焉東西之山若風波嶂陽石峯皆邑望鎭文峯屹其南赦文峙其北天梯華表壯三河之勢閻羅石爲閩粵之限陰那山在邑之西北半屬程鄕郡治諸山之祖也其川之大者有三曰大河曰小河曰小溪大河在縣西上接神泉河合大靖小靖諸溪之流凡水自平和南靖永定上杭來者皆入焉潮人赴閩汀江浙必由之水道也小溪在縣西南自平和赤石巖而下合淸遠黃砂諸流曲折北注與大河交會潮人由平和入漳州必由之水道至赤石巖而陸矣小河在縣西北源出惠州之龍川合長樂興寧程鄕鎭平諸溪之流下三河潮人赴江西廣省必由之水道也凡邑之水皆滙三河三河在縣西四十里爲四郡往來要衝明季設三河司巡檢築城守之至今不廢烏槎巡檢司距縣百里在髙陂有山徑可達饒平大產司在縣南百里密邇平和界皆盜賊出沒要害也罙險峒巖不一其地若楓朗平砂虎頭砂陰那口鴉鵲坪天門嶺諸要隘雈苻作孽咸在此間九峻山羊腸九折爲饒平捷徑山寇張璉之所巢也長窖在縣東北十里許土賊鐘七鐘八跳梁處也銅鼓嶂在縣西八十里程鄕海揭與埔邑各分一面古爲盜窠明末鐘淩秀弄兵於此皆畱心防禦者所不可略哉時際隆平山無莽伏講孝弟力田墾辟蒿萊之政修陂池水澤之利澗谷岡阜皆種竹木槎蘗伐夭並爲厲禁財用足而禮義興𨿽彈丸小邑泱泱乎大國風矣

平遠縣圖說

平遠在萬山中故程鄕興寧分地也介三省之交與江閩接壤者半東鎭平南程鄕西南興寧東北武平自北而西皆章貢疆域矣廣百里袤一百三十五里舊志侈言之廣袤皆加一倍按之無有也項山聳其北鳯山屹其南東西阜巒迫峙俯臨雉堞周回如蜂擁求一二里平原之地弗可得已鐵山燕子五子石諸峯懸崖宻箐爲山匪窠巢探丸弄兵者屢矣石馬嶂梁畬徑則接長寧丹竹樓偸牛棟尋風逕則連興寧大帽山蕷藤逕沿繩峯則近武平分水凹石正鄕則迫興寧竹牙寮皆亡命出沒之藪爲邑要害分兵設防扼其吭而鎭壓其邪心詎可以盛平而忽諸山髙水遠舟楫之所不至溪澗涓涓無足道者人民土田亦號繁庶食力眾而豪富稀磽確多而平疇寡鉎鐵之利江閩所資其餘百貨不出不聚儉嗇褊急得無有魏風乎禮教信義培而廣之廓如也竊怪平邑百里內山川形勝無如大柘一鄕其地廣平數十里畝皆膏腴居極殷庶遠峯挿天環羅若城郭正大寛舒之气蔑以加焉建邑築城於其中固巍然大縣勝槪也且距壩頭泊舟處不過十里商旅亦便卽大柘一河略浚數里大河舟楫可達城下又當筠門嶺程鄕孔道衝要足爲潮贛鎖鑰當年作邑之人不知果何所見捨大柘而問豪居豈避衝繁求僻靜厭喬木入幽谷耶今欲移縣治則安土重遷因陋就狹則郁塞不暢始信披荊剪棘必須開辟艸昧之才庸夫見淺狃於小而暗於大貽悞可勝言哉賦僅三千人稱桀黠周行不遠供億亦煩未可以曹檜無譏遂弗畱心於民瘼惟官斯土者勉之

鎭平縣圖說

鎭平作邑爲雈苻也三省之交山峒深阻明季屢爲賊巢遠邇生靈橫遭塗炭崇禎六年始割程鄕之漿松源平遠之石窟得地四圖遂建鎭平縣治儼然與十邑比肩稱雄斯亦偉矣封域廣八十里袤七十里自東而南程鄕屏之自西南而西平遠藩之西北而北武平衛之東北一路上杭障之四塞之國皆山川所盤踞也斗大城池環桂嶺於內能容煙井幾家哉後擁三臺前峙九子天馬誥軸鳯山龍嶂森羅列翠不勝名狀大嶂峯屹立於東山半有湖平洋寛廣可容萬人奇花怪石山城之勝槪也胡椒逕在縣東三十里直通上杭永定諸山奧折鐡礦所生姦宄窟穴古稱要害大密逕在縣北三十里崇崖深箐伏莽跳梁者屢矣鐵山嶂半屬平遠天門凹與五子石連界梅子畬與武平平遠連界皆有名姦藪諸賊入寇之要害兵防捍禦豈堪緩須防乎西北之水長潭爲大長潭源出武平與緑水湖相通平原中獨出一湖蓋奇觀也東北石窟溪亦出武平皆會馬鞍潭合橫梁徐溪之水東流入於程鄕其他細流無足數者田少山多人稠地狹𨿽有健耜肥牛苦無可耕之地羣趨臺灣墾辟成家臺中客子莊數十萬眾皆程大平鎭人民而鎭平尢倚賴之競以臺灣爲外宅如二畝半在田二畝半在邑之意今臺禁森嚴宜畱心防範化導約束無俾爲非查縣誌有禁墟之說是益促其謀生之路匪類要結豈必墟期茍平其政何難稽查況使闔邑人民一蔬一粒必赴城市恐亦不勝其煩何如使墟地皆化市廛齊之以日中之政百貨流通糊口較易又令百里山川盡種杉松竹木官爲巡守厲禁侵盜十年之後有不富饒者乎忠信甲冑禮義幹櫓庶無負作邑者曰鎭曰平之義則良有司之責也

潮州海防圖說

潮郡東南皆海也左控閩漳右臨惠廣壯全潮之形勢爲兩省之屏藩浩浩乎大觀也哉春夏之交南風盛發揚帆北上經閩省出烽火流江翺翔乎寧波上海然後窮盡山花鳥過黑水大洋遊奕登萊闗東天津間不過旬有五日耳秋冬以後北風勁烈順流南下碣石大鵬香山厓山髙雷瓊崖三日可歷徧也外則占城暹羅一葦可杭噶囉吧呂宋琉球如在幾席東洋日本不難扼其吭而搗其穴也茫茫大海無樊籬之限守之有道則萬里之金湯防之偶疎亦眾敵之門戶膺斯任者難矣全潮海疆不過五百里上自南澳下迄甲子門中間島嶼澚港歷歷可數柘林大城所居南澳上游有雞母澳後澳虎嶼獅嶼紅螺雞冠西澳諸山及橫山靑山鹽漏上裏諸炮臺與閩之銅山懸鐘接界明人防海知設水寨於柘林而不知南澳之不可棄遷其民而墟其地遂使倭黨紅彞盤踞猖獗吳平林鳯林道幹許朝光曾一本先後盜兵邊氓塗炭萬曆年間始設副總兵守之國家鎭以元戎遊魂永靖蓋閩廣上下要衝阨塞險阻外洋番舶必經之途內洋盜賊必爭之地去畱明效固彰彰若此也南澳四面大洋周回三百里分隆深云靑四澳云靑屬閩詔安治之隆深屬粵饒平治之左右兩營分守各疆亦以福廣名靑澳在東濤流險惡無泊舟善地云澳在南近岸皆沙水淺風飛巨艦亦難停頓是以左營舟師必分深澳駐泊以深澳鎭城所在元戎旌節之區也深澳面北半倚山阿外險內寛千舟可聚若北風狂發則不如隆澳之安隆澳在西南南臺驟起則又宜於深澳深澳之口爲靑嶼爲蠟嶼靑嶼石峯奇矹有海闊天空四字古迹蠟嶼炮臺有兵防守與長山尾汛皆捍門要地也黃岡之南爲大澳爲獅頭爲鴻門爲信洲爲柏洲爲井洲南澳西北四十里爲海山海山雙峙汪洋中與南澳黃岡相犄角溪南防汛爲東石溪北防汛爲浮各港洋面鎖鑰固焉下此爲侍郎嶼爲三嶼爲五嶼水際捲石嘒然小星賊艘偶衝亦有不攻自破之妙澄海洋中爲大萊蕪小萊蕪爲放雞山放雞屬潮陽境澄海協弁兵守之過此爲達濠亦在海中潮陽東方之保障也自明以來屢爲寇壘許棟張禮邱輝憑陵肆毒而輝殺掠無已慘酷最甚康熙二十年設副將兩營屯札今攺專汛守備城池戰艦屹然稱雄藩內則磊口河渡分南北兩門外則放雞蓮澳廣澳炮臺羅列其誰敢攖之下此爲東嶼爲西嶼西過龍潭鼻爲錢澳炮臺則海門營出口之要害也海門城據山臨海有水師參將駐札猷灣河背兩岸炮臺皆在城下爲潮陽東南保障出口迆西爲靖海所靖海有城有炮臺屬惠來境海門守備分守之靖海而南以石碑澳爲要害賊舟屢泊登岸剽掠赤山鉛錫石井諸澳皆苦海氛而神泉爲尢甚神泉登岸十五里則爲惠來縣南門上下舟航皆入此港然惠邑第一要害築城港口駐札防兵左右炮臺威武震疊華淸甲子作我屏翰而海濱有長城之勢矣甲子爲惠潮樞軸有碣石水師專守不容越俎代謀潮屬海面如此而已港澳𨿽多沙礁暗阻風濤不測舸艦輒碎非熟諳港道者弗敢輕入南艘往來不過旗嶺汕頭神泉甲子他皆非所戀也姦宄潛浮𨿽不擇地亦在附近島澳可以泊舟之所不能日夜飄飄外洋且其意在刼船遠出安用必有垵澳可以棲身乃能窺伺商艘之去來必待風和浪靜乃敢駕駛出洋以行刼好生惡死盜賊所同豈曰不如官兵之甚乎官兵哨巡但出稍遠略觀港口島澳𨿽有賊船何處停泊豈果必發矢開鎗而有拒敵之患乎大帥小弁分哨會哨非不耀武揚威昂然身登戰艦張大其事名曰出師乃南澳出師不過長山尾澄海出師不過沙汕頭達濠出師不過河渡海門出師不過猷灣碣鎭出師不過甲子天妃廟坐守數月及瓜而還罕有離岸十餘里試出海面優遊者商船被刼𨿽城下亦諉之外洋𨿽營邊亦移之鄰境彼此互推經年不倦若其海萊魚蝦微利所在戰勝攻取如臨大敵太平無事習與性成亦不足爲怪也聖主徳威無遠弗屆海波不揚陬澨肅淸居今日而談防海等之一幅西湖圖耳然閒暇綢繆聖人以爲知道文武寅僚同舟共濟善相勸過相規協恭和衷之誼也百爾君子共勉旃哉

修志雜說

志者記也所以記沿革廢興盛衰臧否亦古史之流也在國爲史在郡縣爲志則亦有學有識未可以補鍋之匠鑄湛盧哉竊謂方隅紀載皆闗政治隨事提撕當與遒鐸不殊非徒沿襲舊文登記簿牘已也舊志𨿽佳未能於史乘彷佛且歲月滄桑諸事非昔難膠故轍將以垂法戒而昭治理遂不覺守舊之鄰於創新亦不得不然之勢者若謂有意更張則聴之知我罪我也夫郡邑疆域城郭各有圖舊矣顧圖必有說舊志無之猶畫龍而弗防晴有形骸而不能運動泥塑木雕彊命之曰人耳至所謂疆域形勝闗隘紛紛布列按其實皆前人膠柱也歲月逓更陵谷變易則又當有因時制宜者玆欲便於觀覽統以方輿槪之有圖有說提封遠近犬牙接錯形勢扼塞要害經畫綢繆之計披捲了然亦庶幾少補於治乎潮郡故稱海國邑濱汪洋者殆半明季島彛盜賊蹂躪不堪今𨿽極波恬浪靜亦畱心經濟者所不忍略也補海防圖以益前志所未備

山川蜿蜒奔放起伏實闗郡邑形勢必由原遡委肢節脈絡井井分明精神方得生動若但登記某水某山名目處所直一屠酤簿賑耳玆編以迫於期限未遑躬歷巘原難爲遙度就舊誌略加增潤粗成章句而已艸率之譏所不免夫

學校所以教也舊志止載儒學處所及社學書院名目而已無學中之人無學中之禮無學中之教於自古立學之意何居乎玆編備載十二庠官師諸生名額恩拔歳薦鄕飲鄕射養老讀法諸典

國朝臥碑

禦制訓飭士子文以及書院義學諸儒條規講儀學田等類弗厭繁賾誠以此地爲人材所從出風俗所由成不忍不加之意也

祀典之設所以崇徳報功舊志文廟簡略無丁祭儀注無陳設圖位無樂制舞節無執事贊禮人數皆非也禮樂廢缺有司之過況郡僻在海濱性習喬野豈可不明先王之度數以文之潮屬諸生至不能舉禮樂之名號卽問之捷南宮通仕籍者亦懵然弗知爲何物若復並志乘而闕之則後有畱心好古之君子安所考究此不可不補者也名宦鄕賢壇壝城隍凡廟祠之在典禮春秋官祭者皆附於文廟之後非此族也散見廟宇國家大政莫如賦役兵防舊志簡略太甚止載奏銷數目不知戶口算賦代多重出之徵田畝均輸亦有累加之獘詎可不考究原委彰我

朝寛紓之仁乎潮郡水陸營汛𨿽云周宻然山深海濶要害孔多亦竊有苞桑之鞏綢繆未雨之慮一腔熱腸妄抒臆見皆前人所未及也

人物爲一郡之柱礎鄕邦之光耀多多益善敢云采擇顧必實系有徳有功忠孝卓越文章品行確有可觀無論山林韋布皆足增輝志乘若徒以科名官階爲人物謂貢舉南宮便可立傳則吾不知之矣至於閨貞潔節風化攸闗顯微闡幽尢爲當務之急然亦必期核實不以夫榮子貴遷就濫收一片苦心神明可對

風俗之成與時變易何爲而列於志乘蓋將使官斯土者酌劑轉移俾咸歸於醇厚也則不徒勦襲舊聞亦不必諱澆漓悍健惟就近來气習據實直書列入

聖諭廣訓以爲移風易俗之大原使郡邑鄕村家家遵奉時雍風動不過如斯未聞

諭訓之先風俗若何旣聞之後風俗又若何以此覘官吏牖民之誠否以此覘良莠變化之難易則斯志不爲茍作矣

災祥闗乎人事列之方書欲士庶共知修省感召天和不得獨諉其權於

君上也川原物產無在非厚生利用之資古迹廢興安往非立廉起懦之地可曰無闗名教隨意防染爲乎舊志古迹載王莽南海亭是教人叛亂也載僧墳未化之臭腐是教人發塜也其他此類槪爲削去要使登吾志者皆有益於世道人心不爲悖理亂常之隠怪詎敢以其細而忽之

舊志廟貌淫祠槪入祠祀非古也特標廟宇一目以別於春秋丁祭者寺觀附廟宇之後從其類也琳宮梵剎布滿天下先儒常欲人其人廬其居矣若儼然與學校祀典並列欵目便似爲郡邑所不可少逃墨歸儒之機安有期乎寺先書其廢幸之也修志不書其爵貶之也使一方皆去邪歸正分此泥沙之金錢以祗父恭兄周卹其族戚鄰里則修志者之意也

仙者何奇不過曰長生耳而其所謂長生者又不能畱塊肉以行於世必稱尸解夫尸解則非生矣佛者何奇不過曰空耳無耳夫旣空且無矣又安有所謂佛乎山澤之民奉公守法終身不犯刑辟之條期頤耄耋皆仙也存善心行善事一生無欲害人皆佛也倫常之地自有仙佛何必從事於幽渺不可知之途彼所謂仙與釋吾惡乎知之不知而謬爲牽引則妄也吾惡乎敢斯志也非敢黜仙釋也闕疑也

漢書志藝文後世郡邑乘咸宗之然必其辭其防有闗是邦風土民物者始堪選載他文𨿽佳未遑也腐生代斵稱功頌徳之碑竪儒無賴佞佛逃禪之語觀者欲嘔可命之曰文乎若夫陽儒陰墨虛寂良知似是而非之異學尢爲陷溺人心之大害舊志珍若誥勅並其斷爛殘缺之篇亦皆錄載正學不明一至於此良可哀夫周子曰文所以載道也害道之文豈忍助其焰而張之

鹿洲初集卷十二

欽定四庫全書

鹿洲初集卷十三

廣州府知府藍鼎元撰

說

江濆野人說

海丰君旣以不合時宜爲當途所嫉於是當途號爲異端或名之曰怪物君曰異端非聖人之道疑與二氏混迹怪物何傷乎遂篆其章曰怪物鹿洲山人聞而笑之曰咄怪物不可以爲號請爲君更號曰江濆君曰何謂也曰隠之也文之也而不見昌黎書大江之濆有怪物乎業已負其異於眾安能與常鱗凡介爲匹儔則亦任世人之怪與不怪耳我固不必以見怪易操亦可不必以居怪自炫靑波泥淖則存乎天矣仰首鳴號早知君不屑爲也君家天長距大江爲近人以地名亦固其所且濆爲大防江流滔滔或虞泛溢所賴以砥狂瀾奠井疆蒼生無魚鼈之患厥功偉焉嶺外蠻江隨波曳泥已成風尙獨君以一怪挽回頽靡立世道人心之防使吏治由之潔淸丈夫胥存气骨障百川而東之功豈在禹下哉君曰以若所云則吾豈敢顧余山野之性家近江濆卽謂江濆野人也可鹿洲曰此夫子從先進意也善夫作江濆野人說

王用九字說

江濆先生有令子曰錫疇請鹿洲山人字之山人曰諾先生曰疇年十一通五經自幼桀驁客不衣冠者命之揖弗能也山人曰然是又欲存气骨者弓而箕冶而裘各有所肖君之子也而桀驁固其宜先生曰爲我誨之卽名或未佳並攺之山人曰佳哉吾聞諸箕子天錫九疇彜倫攸敍疇之功用大矣彜倫爲天地經緯邦家理亂气運盛衰所分在敍與斁耳錫則敍不錫則斁此名所爲佳也𨿽然疇有九自五行而下皆以一用貫之字錫疇曰用九可乎道存於天壤不用則虛而無寄治心修身經世理物皆有至當不易之宜踐而履之爲徳行措而施之爲事業墨守訓詁茫然不知所位置無用之儒也有體無用不可以言學有疇不用不可以言錫惟用九之勉之矣抑用九之義又取諸易亢龍有悔天徳不可爲首也用九旣年少有奇才恐挾持過甚賢智先人或不能免是在涵養渾厚以學問陶淑其性情無使稜稜圭角觝攖人世之諱忌斯乾元用九之意乎余與乃翁皆以剛直取禍气骨二字可爲前車然欲使子韋脂求容奄然媚世又非君子之道爲宇宙立綱常爲名教存柱礎在乎子之善用之也於書而求彜倫之敍於易而識悔吝之幾吾所望於用九者蓋有深焉先生曰善夫請書之以爲錫疇勗山人曰可

塗守謙名字說

黃子向自梁麓來爲予言盤陀塗子交相善也其爲人沈厚好學倜儻有大志將來所就殆弗可量予曰然吾邑內外山村海角人物鬱蒸忠孝節廉理學經濟文章之彥所在多有獨梁麓西偏無象盤陀二十里許自唐宋迄今少槪見焉山川之湮郁旣久靈秀日開固當有人出也頃之子向介塗子於予予得交甚喜出自意外塗子原名邁倫以童試不利更名學詩又不利屬子向請予更之予曰名者父母所命不可更也邁倫善哉丈夫生當世上不可無出類拔萃之思吾立心制行事事求爲聖賢則聖賢爲豪傑則豪傑馳心於聲色汨沒於勢利卑陋齷齪俛首蓬髙自安於愚不肖則愚不肖而已矣志所存則气赴之故學莫先於立志立志旣髙發奮自易振拔流俗超邁羣倫在一鄕髙乎一鄕在一國髙乎一國固其所也最愛一武人語云我輩卽爲人奴亦應作羣奴長此言𨿽粗可以諭精學者常存此等意趣砥礪激昂隨在皆可出人頭地予願塗子顧名思義仍名邁倫無疑也是時邑大尹汪公月課多士遂以塗邁倫冠童子軍予戲謂子向曰塗子今果邁倫矣曩之不利於試者固知名不任咎也子向復請爲塗子字予固謝不敏旣而曰塗子旣名邁倫則有不可一世之槪懼其尊已傲物也道在守之以謙易曰謙尊而光卑而不可逾毎見世人小有才華輒驕盈誇誕陵尊長侮朋儕無論輕薄淺陋非有成之器卽其面目可憎不啻拒人千里外此學者之大患也故立志必以聖賢豪傑自期而待人接物常凜乎有匹夫勝予之懼所謂位置愈髙而檢身若不及謙謙君子眞能出人頭地者乎欲爲邁倫字莫如守謙宜子向以爲然屬予筆之予旣喜子向之能擇交又自幸得交塗子知塗子之立志矯然不隨流俗波靡將爲盤陀山川開湮郁焉故樂爲之說抑予聞塗子大父江伯公爲吾邑名薦紳尊人長源先生煙霞髙寄而好善樂道庭訓有方塗子當以信友者順親以繩祖武者養父志庶幾無愧乃翁命名之義予與子向亦有榮施焉塗子勗哉

程子篤字說

乙巳中秋餘在太學助教程枳軒先生語余曰小孫名傳曾應童子試矣其爲我賜之字且書數言勗之餘曰嘻善哉斯名也其防深其義大其望子以聖賢有振刷流俗之意乎聖門之道惟曾子獨得其傳越千數百年而河南程氏夫子慨然以興起斯文爲己任今君也程其姓而以傳曾爲名可不顧斯名而思厥義哉凡人之生皆可以造於聖賢卑靡小夫以科名富貴爲止境聞言道而怪聞學聖賢而舌撟不能收若而人者余何暇與之言耶曾子之學誠篤而已聖門學者聰明才辯不爲不多而傳其道者曾子此程子之言也程子又曰顏子黙識曾子篤實得聖人之道者二子也又曰欲當大任須是篤實蓋淺露輕浮非有成之器虛防誇詐非大受之才余今字君曰子篤君無以餘言爲迂篤之字義訓厚而力君立心制行待人接物之間務皆從厚凡所當爲之事必認眞著力爲之徹始徹終登其峯而造其極無使畱余憾焉則他日之學問文章經濟事業可預知其遠且大而爲子篤孝爲臣篤忠爲兄弟篤友恭交遊篤信義遇民篤仁物篤愛實心實力無虛假而無間斷𨿽聖賢無以加矣夫忠孝信義仁民愛物皆道也造其極則爲聖賢畱其憾則爲不肖然無覺悍然不顧則獸與禽學者不敢爲聖賢必將自安不肖流於禽獸而後止嗚呼可不懼與余語君以聖賢之學或必以爲迂且怪不知聖賢之道卽在人倫日用之間夫何迂何怪之有而曾子所以爲聖賢不過篤實二字學曾子曰我不能學篤實亦曰我不能乎自欺欺人飾名務外以姦巧爲作用以刻薄爲聰明近今學者之通病也夫惟賢哲不逐波流願子篤無負而公命名之意則吾說未必無小補云

陰子儒字說

酉春放廢待罪棉江鶴石老友自翠華千里專伻馳書慰唁且以其次孫延宗屬余字之餘曰噫宗之義不一古之以宗聞者亦眾不知鶴石所取者何居也徒綿衍宗支爲朝廷增戶口此無能之士備人數耳謝超宗稱鳯毛則詞藻之末也範蔚宗有史才作後漢書至今不朽然亦不過文史之傳非吾所望於陰子五鹿充宗講經嶽嶽爲漢名儒渠𨿽未聞聖人之道亦能學聖人之學者鶴石所以名孫不知或取諸此與否但宗之一字毎爲異教所剽竊命名之義不可不淸余觀晉室習尙虛浮猶稱賀循爲世儒宗則宗必以儒爲正而鶴石所望於乃孫之延之者意在斯乎𨿽然循不足道也晉安得有儒循亦未足以宗也先王之道具在六經坐而言起而行日用倫常終身由之而不盡讀書不講求實學當躬踐履汨沒於淸談誕放與沾沾八股制義科名得失之間其荒陋不甚相逺也公然命之曰儒可乎儒者之學有體有用自身心性命之地推而行諸家國天下而準可久可大可以紹往聖藏名山而開來學如此之人乃足當儒宗而不愧余願宗之爲君子儒也字延宗曰子儒宗其顧而思厥義焉正學昌明大儒輩出若宋之濂洛闗閩則宗孔孟元之許魯齋明之薛敬軒胡敬齋羅整庵則宗濂洛闗閩此皆君子儒也不宗程朱則爲異學金谿姚江白沙之徒皆以陽儒陰墨見譏有道況彼浮屠邪說所謂五宗尢離經畔道不容於堯舜之世者余將火其書廬其居肯聴後生小子墜入其阱中而不悟耶學者宗濂洛闗閩則不爲異端邪說所搖惑而孔孟之門墻可進余願子儒之識所依歸無負乃祖命名之意不知鶴石以餘言爲然否也

族子曰仁字說

曰仁字近哉求仁當自近始也孔子曰仁遠乎哉我欲仁斯仁至矣孟子曰仁人心也可知仁非外鑠當前求之卽是世俗因聖門不輕許仁𨿽顏氏子亦僅三月不違遂疑仁爲古今絕徳髙遠不可能之事無怪乎天下之不仁者多而一二不昧天良若景星鳯凰之不數見也夫仁之爲道廣大悉備而切近精實造乎其極而安而純之𨿽大賢有所不能盡隨其所見而存而體之卽中材亦擴充而不竭是何也無惻隠之心非人也人敢曰吾獨無惻隠之心乎孝弟卽爲仁之本人敢曰吾獨爲不孝不弟乎近哉年少力彊正當以仁爲己任不可汨沒世情而甘自暴棄孩提知愛稍長知敬實用其力於事親從兄之間推之而忠君愛國推之而濟人利物滿腔舉惻隠之心而仁溥於天下矣顏淵問仁夫子告以克復仲弓問仁夫子告以敬恕克復敬恕不在外求皆近也莫近於視聴言動而非禮者勿之則爲仁莫近於持已及物而如見如承不欲勿施則爲仁天下無明知非禮而故犯之學者無立意驕慢而陵人之學者於此求之其庶乎抑夫子有言剛毅木訥近仁非剛不足以任道非毅不能以致遠非木則病於浮華非訥則流於誇誕近哉養成剛徳遂兼四者此亦天生一近仁之質也近哉勗諸

長兒云錦字說

長兒云錦冠而字命之曰倬文中庸引詩言衣錦尙防惡其文之著然則字錦者宜有取於防於闇而余獨命之以文何哉蓋實有是錦之美於胸中則宜韜宜斂使無卽於淺露而中未嘗有是美則又當濟之以所無守先聖博學於文之訓反求之六經陶淑乎禮樂而後有章美內含之具錦少不嗜書好走馬擊劍彎弓習礟以爲樂余惡之長而從軍海外逐北獻俘浪擲居諸戎伍間歸始皇然自愧欲一肆力於學復奔走弗遑兼騖爲詩歌喜古金石泛濫琴書玩物喪志於道茫未有得焉若又命之防與闇是益其疎且陋也昔張橫渠好談兵範文正勸讀中庸卒成大儒兵武事也不可不以文藥之倬之義何居則取乎其大耳文之大者在天爲日月星辰在地爲山川艸木而在人爲綱常名教臣忠子孝兄友弟恭立身行己待人接物莫不燦然秩然有法有則所謂道之顯者謂之文非浮誇粉飾欺人媚世之謂也勝質之文不可爲文風雲月露雕繪詞章之文詹詹渺小亦非吾所謂文也錦其歸而求之六經淑乎禮樂自日用飲食灑掃應對進退之地居敬以收放心讀書窮理以擴充其知識致力於修身齊家之要而講求乎經世理人有體有用之學篤實輝光日新月益斯可謂天下之至文矣華國者以此章身者以此倬云漢而章天煌煌乎弗可量也云錦勉乎哉

次兒雲龍字說

雲龍字虞颺或曰大皥軒轅雲龍紀官孔子之學於郯者可述也抑孔子稱老子猶龍而東漢荀氏有八龍管邴三人爲一龍諸葛公爲臥龍龍之可學者多矣而獨虞也耶曰居吾語汝上古之世荒邈難稽儒者讀書尙論斷自唐虞始老子猶龍之說不見於經未敢信且釋老異學將擯斥之不遑豈可復求其祖而師之荀氏諸子𨿽有八龍之稱予觀其學問人品未有衷於道者東京習尙好相標榜君子不貴也管邴三人爲一龍而華歆狗彘厠其間則名士風流掃地矣南陽臥龍乃眞名士迄今讀澹泊明志寧靜致遠數言猶將中夜以興再拜而私淑之但其遭時匪盛濟艱難則非堯舜之民所願比擬者也今

天子神聖遠紹勳華百僚師師嫓休臯益當玆艸茅誦讀惟防龍足慕耳我思龍之際虞賡颺盛美爲帝喉舌遭逢之盛千載無比雲龍幸生聖世得爲堯舜之民不學斯人愚之下矣夷考龍生平事史冊不多見意其人必善自韜斂不矜才不好名類乎斷斷無技者堯舜所用之人旣非無才者比況乎秩宗之讓優於禮樂又爲同列所共推則其沈深厚重之槪可師也讒說殄行震驚朕師此何如之重任則其剛方正直之气足以鎭壓姦回之邪心又可師也納言之命曰夙夜出納朕命惟允夫允信也卽誠也龍之必誠必信不在出納帝命之日而在平居伏處之時學者有志賡颺爲防龍之接武其必自立誠始乎誠存則日用動靜之間一言一行無有不實而浮華標榜之獘不覺自消異端曲學不足以搖惑心志居敬弗怠涵養日深讀書窮理知識日明講求有體有用之實學無使賡颺虛處士之聲則所以爲盛世防龍者在此矣無媿虞颺之字惟雲龍之勉之不然而徳之不修學之不講悠悠忽忽坐廢居諸將學龍不成不爲虞之颺蚓竅蠅聲貽羞大雅猶畫虎不成而類狗也可不懼哉

三兒云翔字說

字云翔曰仞千取鳳皇翔於千仞之義也世途險阻矰繳孔多非特枳棘不可以悞棲安知梧桐之下不有挾彈攝丸之之子自古及今殊尢見嫉𨿽上聖大賢且不能免況末學之戔戔者乎惟有髙飛遠舉足以全身遠害君子於是有知幾之學而余方自悔其前此之昧之也三子云翔質最魯才最庸無足爲時所妬嫉賦性髙搴有入山惟恐不深入林惟恐不密之意向固非余心所喜者公忠獲戾後始器此子之不汲汲於榮名與世人無爭患也將遂使髙蹈煙霞勤四體分五穀鑿山爲田堰澗爲池嘯歌自得於淸泉白石之間與巢父被衣相上下庶幾古人所謂名可聞而身不可近徳可仰而形不可覩者鳳皇於飛淩霄絕漢𨿽有矰繳將安所施可爲翔也信之矣虎豹在深山人人聞聲而惴恐以之遊五都之市則販夫孺子皆持瓦礫而逐之是以麟出大野足折鉏商龍入魚羣豫且見困英雄失路今古同悲孰與夫鳳兮鳳兮獨往獨來於千仞之上並梧桐亦不棲竹實亦不食確乎有以自全不致貽徳衰之誚哉閱歷日深識見日益倘樊籠之可脫卽奮飛以爲期余將振翮入山求所謂千仞者而居之自耕隴上而妻子耘於前則翔也爲克家之肖云

四兒云翼字說

莊生言大鵬不知幾千里其翼若埀天之云嘻大矣凡物不徒貴其大以大而有用者爲貴翼而飛則有用之用也大展其能於靑漢之間依日月躡風霆數千里山川民物皆在肘腋覆庇下其爲用也大矣四兒云翼自孩提卽髙自位置稍長顧其名詡詡然自以爲大也余欲其勉爲有用字之曰展靑靑者何霄漢間气象也與溟海迥別則位置獨髙展之爲義有積厚發之意焉志立而气赴神動而天隨非胸中大有蘊蓄腕下大有設施者詎足以與於此顧余聞儒生常談有長莫展迨當可展之時履得展之地靡不臨局倉皇薾然沮喪是何也抱負無多鼯技易窮舉之莫能勝也行之莫能至也此亦如鷽鳩決起展在楡枋烏足與言靑靑之上展運大翼者哉其平居不動聲色匪潛匪伏養融思奮幸際天淸日朗鼔壯气以騰霄直上九萬里橫飛九萬里東西南朔皆我適意之地天下共仰展布之非常莫能測其精神力量之所屆斯鵬之爲大所以異於凡鳥而君子之善其用者亦若是焉則已矣立體以致用積厚而發云翼勉乎哉

五兒云鶚字說

北海有言鷙鳥累百不如一鶚以鶚性方嚴好搏擊爲羣鳥所畏又鷙而有別立不妄動古人以比禦史大夫立朝凜凜風裁焉余獨喜其善峙有卓然自立彊毅不移之槪可爲後生小子求道入徳之方字云鶚曰立甫取此意也吾夫子十五志學至三十而後立又曰可與共學未可與適道可與適道未可與立若是乎立之難也蓋篤志固執不爲事物所搖非知之明而守之定其孰能與於此故學莫先於立志以聖賢爲必可爲不以遊移委靡蹈庸愚不肖之轍以千駟弗視萬鐘弗屑爲立品眞實無妄忠信不欺爲立誠卑污茍且私僞牽引之譏吾知免夫自古及今未有悠悠忽忽而克有成者能立則日進髙明以幾聖賢非難事不能立則日淪頽靡至違禽獸無幾希於戲可不懼哉抑立之爲義兼有樹立之意焉道徳功業可傳於世者是也世風日下士子以科名爲樹立茫不知聖賢事業爲何等居官以尊顯爲樹立杳不識堯舜君民爲何事皆未聞道之故也天下王侯將相當時則榮沒則已焉烏可以言樹立若叔孫氏所謂立徳立功立言斯可傳之千秋百世而不朽者乎是以君子不論窮達常志在此三者出則立功處則立言立徳無間於出處立言亦功在萬世有一於此足以屹立千仞爲世道人心之柱石況其兼修而並致豈不爲聖人之徒歟鶚其夙夜黽勉克思所以立哉

六兒云燦字說

今上聖徳光昭卿云疊見鬱鬱紛紛蟠成異采緬想虞廷爛縵百工相和而歌光華復旦亙古獨盛自非堯舜之民何能身親見之今玆所覩乃與符合幸得瞻被祥輝分映麗藻於光天化日之下可謂千載一時燦之生也會逢其適則亦今之堯舜之民也字云燦曰舜民燦其顧思厥義無輕視此民乎均是民而獨爲堯舜之民則必立心制行無背勳華風動時雍先爲表率有一事一言不可以對堯舜則非矣顧民之等不一燦當勉爲其上者天之生此民也有後知後覺則有天民之先覺君子以其身全盡天理爲天之民則當思上天所以生民生我之意是故得時而駕則能致其君爲堯舜之君使其民爲堯舜之民卽所遇或窮而躬耕畎畝亦能抱堯舜之道樂堯舜之樂而非道非義之一介不輕取與千駟萬鐘弗屑顧視養其志以有爲而後可以當天下之大任而不懼孟子所謂達可行於天下而後行之者此民也孔子所謂隠居以求其志行義以達其道者亦此民也其次則不能自立待上之鼓舞教化而後興凡民也𨿽不可語於豪傑之士亦庶幾不自暴棄者又其次則不識不知耕田而食鑿井而飲並帝力而亦忘之蚩蚩噩噩之民余不能爲燦也數矣若言非禮義而行渉浮華立志不敢以聖賢自期舉動偏欲與庸眾爲伍此則聖世之苖頑其違禽獸也不遠舜不願以之爲民也燦也思無愧舜民之字當先思堯舜所望於民之心爲臣則忠爲子則孝爲夫婦惇禮法兄弟篤友恭知交全信義立心制行事事可以對勳華之主協風動時雍之化並以其身爲四民之首而躬行表率不遺餘力使百姓親五品遜今之堯舜從欲以治亦曰此國家之天民矣夔龍元愷固堯舜之民也伊萊望散亦堯舜之民也惟其道在焉而已云燦勗諸

從子云樞字說

云樞字徳辰樞本北斗第一星爲政以徳者如之字此何居欲小子之據於徳耳志道據徳學者所同孔子曰徳之不修學之不講聞義不能徙不善不能攺是吾憂也人有生卽有徳五常百行聖凡皆所當修豈必論爲政與不爲政哉出諸於身謂之徳加諸於民謂之政獨善其身兼善天下有逺近而無大小惟在學以修之而已講學以修徳則道明聞義能徙不善能攺則徳立司馬溫公自言去惡從善若轉戶樞似爲汝小子砭也抑大易云言行君子之樞機樞機之發榮辱之主也汝曹謹言愼行無使有累厥徳寡尢寡悔祿在其中於從政乎何有秉鈞軸佐太平固爲政也一官一邑亦政也政行而人向慕之窮居修徳而不孤有鄰皆北辰星共之義也小子勗哉

從子雲路字說

雲路字汝由孟子曰夫義路也惟君子能由是路又曰捨其路而弗由哀哉以是知義爲天下古今所當行之理在由之爲貴耳世人弗由路而由徑捨光明正大之周行而趨邪暗屈曲之蹊間或枉尋直尺茍且以幸功名或汨沒異端以索隠行怪爲學問吾不願汝由之也又有不由徑而由竇阿權勢要津以患得患失之心希一階半級之榮昏夜乞哀驕人白日栩栩然竇中之智未必不笑竇外之愚吾不願汝由之也君子以仁爲宅以禮爲門而以義爲路坦坦康莊如砥如矢何羨他人之徑與竇爲耶澹臺滅明行不由徑髙子臯避難而行不徑不竇彼謹小以愼微懼毫釐以千里是故畢生無邪曲之累循途漸進幾造聖賢之域後生小子安可不則效之且古未有行不由路者馮河超海立見滅頂之凶適燕而南其轅勢將愈求而愈遠惟君子由所當由如規矩準繩之不可易由所不得不由如日用飲食之不可離是何也曰宜也宜在斯爲義義在斯無不宜爲臣宜忠爲子宜孝皆義也皆人所當由之路也凡言不忠信凡行不篤敬皆自投荊棘陷阱之中無所往而可矣或曰雲路鵬程科名美事命字者宜有取於此吾獨以爲不然讀書本期用世豈不願以科名望汝惟恐汝曹以科名自域視爲登峯造極之品詣不復求進於聖賢之道耳科名得失有天者存卽得之而不足齒於人數者多矣聖賢之道不以窮達加損得志與民由之不得志與千秋百世共由之斯天下之正路非區區功名富貴之途所得較遠近廣狹也汝由勉之

從子云鳯字說

云鳳字藹臣勗鳳也鳳棲梧桐食瑯玕美矣棲與食世人知之而不飛不鳴則徳有所不足也捲阿之詩曰鳳凰於飛翽翽其羽蓋有道來儀天下大安寧之象是以言之不已而重言之繼之曰藹藹王多吉士維君子使媚於天子又曰藹藹王多吉人維君子命媚於庶人媚愛也悅也非諂也藹吉良臣維上命使明良會合拔茅彚徵之象也媚於天子則愛君媚於庶人則愛民竭忠藎以報國家賢者惟知有君民耳髙岡一鳴朝陽菶萋車庶馬閒翹翹徵聘原非以榮臣子之身家將使茀祿康純嘏常泮奐優遊千百年如一日也嗟乎世人但能務居棲美飲食耳旣飽旣安則斂翼緘口𨿽鞭防之不能動其巧焉者媚於權勢而已矣受重祿而弗知其君處髙位而弗卹其民蟠結營私牢不可破此齷齪鄙夫之所爲不可以士人目之防梟防梟傅虎而翼視玆藹藹勱相國家其臣品相去何如也鳳不喜詩書而好以武功自詡余故以藹吉進之仕途無用媚之區惟媚庶人以媚天子則可耳聴命使於私家附權姦之黨羽早知鳯不屑爲也溫文爾雅使天下稱愛國愛民幹城腹心之良士有功世道匪淺矣藹臣勗諸

鹿洲初集卷十三

欽定四庫全書

鹿洲初集卷十四

廣州府知府藍鼎元撰

考

經學考

六經聖人經世之書也有天下國家身心性命之人皆不可一日廢者也爲治而不本六經必流爲名法術雜霸小補之治爲學而不本六經必流爲異端邪說支離固陋之學故自古今以來名爲儒者無不以窮經爲要然經有五有六有九有十三之稱何昉乎致堂胡氏曰孔孟之門經無五六之稱其後世分禮樂爲六合爲五歟余謂稱五經自漢武帝置五經博士始也稱六經則莊子天運篇已有之其始於戰國可知也漢儒變其說曰六藝董子所謂簡六藝以贍養之史遷所謂六藝於治一者皆經也禮樂何以可合言漢文帝時竇公獻樂書乃周官大宗伯之司樂章則固在周禮中也河間獻王與毛生等作樂記一篇其後又在禮記四十九篇之中是以或五或六任乎稱者之分合耳九經之名始於後漢至後唐明宗刻九經板印賣之自是始廣其傳十三經之名始於唐貞觀之世卽今所傳之十三經無疑也說經之家漢儒爲最至宋而指歸乃定易有連山有歸藏連山作於夏其亡已久隋劉炫僞造以獻被訟削籍歸藏作於殷漢初已亡晉時忽有之惟載卜筮鄭氏夾漈尊信之則好奇之過也周易文王周公孔子之書故其傳至千秋不廢漢時說易者分爲三家一曰田何之易乃商瞿受於孔子六傳至何而大興何三傳至施讐孟喜梁丘賀由是有施孟梁丘之學一曰焦贛之易無師授自言得之隠者第述陰陽災異不類聖人之經京房習之別爲京氏學一曰費直之易亦無師授始以彖象文言雜入卦中東京荀劉馬鄭皆傳其學康成注之王弼最後掃去象占之學弼注出而余家皆廢然雜以異端之說啟魏晉虛之獘範寧謂其罪深於桀紂也唐孔穎達作正義以弼爲本李鼎祚集觧排弼而宗康成其後郭京陸希聲胡瑗皇甫泌蘇軾等解易者不下百十家朱子謂秦漢以來攷象辭者泥於術數而不得其通簡易之法談義理者淪於空寂而不適乎仁義中正之歸因時立教以承三聖伊川先生易傳而已然世謂伊川之易精於義理而略於卜筮於是言象數者宗康節至朱子作本義啟防兼二家之說而易學始大備焉書有古文今文今文伏生所授數傳而至歐陽髙謂之歐陽之學又有夏侯勝及勝子建爲大小夏侯之學三家並行至東京而歐陽特盛古文得之孔壁中經孔安國編定以巫蠱事起不得列學宮至晉梅賾上之唐衞包合古今文爲一而書始全然蔡九峯謂今文多艱澀古文反平易疑安國之序不類西京文字朱子亦疑之歐陽公日本刀歌有云徐福行時書未焚逸書百篇今尙存令嚴不許傳中國天下無人識古文疑此書今在日本國此亦近於好奇未可據爲定論也陸徳明孔穎達蘇子瞻等所作書注疏解不下數十家獨蔡九峯集傳折衷眾說就正朱子自明迄今皆用之漢初言詩者亦有四家魯人申公訓詁爲魯詩齊人轅固生爲齊詩燕人韓嬰爲韓詩趙人毛萇獨云傳自子夏爲毛詩先儒亦謂詩序子夏所作而毛氏衞敬仲又加潤色者鄭眾賈逵馬融並作毛詩傳鄭康成作毛詩牋何全緩又注之齊詩亡於漢末魯詩亡於西晉韓詩𨿽存無有傳者惟毛詩鄭牋獨立學宮朱子廢小序作集注後人𨿽遺議紛紛然終不可易也春秋漢初有公羊谷梁鄒氏夾氏四家並行至王莽之亂鄒夾俱亡獨公谷立於學宮左氏之書最晚出久乃大盛賈逵服防並爲訓解至晉杜預又注之與公羊何休注谷梁範寧注俱立學宮自是三傳並行而諸儒多宗左氏獨朱子謂左氏考事頗精只是不知大義專去小處理會公谷考事甚疎然義理卻精二人乃經生傳聞不曾見國史漢唐以來言春秋者大抵考傳而不知經至胡文定公作春秋傳按左氏之義取公谷之精采孟子以下莊周董仲舒王通邵堯夫二程橫渠之說以潤色之聖人筆削褒誅之旨至是大明𨿽中間亦不免有牽彊處然議論正大今貢舉取士必宗之則亦無以易矣漢初未有儀禮之名始於髙堂生十七篇朱子疑學者見其中有儀有禮遂合而名之嘗曰儀禮禮之根本又曰儀禮經也禮記傳也鄭康成作儀禮注黃慶李孟悊爲疏唐賈公彥刪二疏而自爲之然先儒多苦儀禮難讀張淳云如劉歆所言則髙堂生所得獨爲士禮今儀禮乃有天子諸侯大夫之禮疑非髙堂生書但篇數偶同朱子謂淳不深攷劉說所訂之誤又不察所謂士禮者特略舉首篇以名之其曰推而致於天子蓋專指冠婚防祭而言若燕射朝聘則士豈有是禮而可推耶然則儀禮之爲髙堂生無疑也周禮一書起於漢武帝時河閒獻王得周官五篇失冬官募以千金不得乃取考工記補之至劉歆校祕書始得序列多爲諸儒所擯斥何休謂爲六國陰謀之書惟杜子春能通其義鄭眾鄭興皆讀之康成獨以爲周公致太平之迹故其學遂行於世論者以王莽安石一再用之而亂天下疑非周公之書五峯胡氏辯之尢力而朱子稱其廣大精宻中間細碎處𨿽可疑然非聖人亦做不得則伊川所謂有關睢麟趾之意然後可以行周官之法度抑亦理有固然而不必以莽安石爲周禮累也禮記出於漢儒所輯錄其書多雜而不純始自河間獻王所獻劉向校定戴徳刪爲八十五篇所謂大戴禮也戴聖又損益爲四十六篇爲小戴禮馬融增月令明堂位樂記總四十九篇今大學中庸入於四書所存者四十七耳鄭康成王肅皇甫侃熊安生孔穎達衞湜之徒注疏不一而學者宗陳澔恨其書未經聖人之筆削則所望於後賢者不僅在注疏也論語漢初有齊魯之說傳齊論者王吉貢禹等傳魯論者龔奮夏侯勝等至張禹始合爲一刪問王知道兩篇孔安國爲之傳諸儒注疏訓解不可枚舉惟鄭康成何晏立於國學後世以問王知道二篇不見爲憾然聖經豈禹所能刪必二篇出漢儒之僞作故不傳也孟子始注於趙岐而揚雄韓退之以及伊川橫渠等解釋不下數十家然自朱子集注出而百家注疏論語孟子者至是始集大成𨿽有王充之刺孟馮休之刪孟司馬溫公之疑孟蘇子瞻之辧說皆無損於日月之光而陸筠之翼孟虞允文之尊孟並亦可以不煩也孝經遭秦火之後爲河間人顏芝所藏漢初芝子貞獻之凡十八章長孫氏博士江翁後倉翼奉張禹皆名其學又有古文孝經與尙書同出而長孫氏有閨門一章其餘大較相似又有衍出三章合爲二十二章孔安國爲之傳至劉向以顏本比古文除其繁惑以十八篇爲定鄭氏馬融並爲之注鄭氏或云康成其立義與康成所注他書不同梁時孔鄭二家並立學宮唐明皇復注之元行衝爲疏宋邢昺作孝經正義朱子作孝經刋誤然觀其跋後數言則當世之疑者甚多而語錄又云疑非聖人之言則以其說得不親切但言孝之效如此因有欲掇他書發明其旨別爲外傳之意爾雅一書不知始於何時據郭璞序但稱興於中古隆於漢氏至唐陸徳明作釋文始謂釋詁爲周公所作其說蓋本於魏人張揖所上廣雅表言周公制禮以道天下著爾雅一篇以釋其義余篇或言仲尼所增或言子夏所益或言叔孫通梁文所補解家相傳疑莫能辧舊有劉歆樊光李巡孫炎之學今惟郭璞注邢昺疏行於世隋唐以來此書不課於舉子韓退之以古文名世尙以注虫魚爲不切則知誦習者寡矣宋初稍稍出後有以爾雅問題者以能辧鼠豹不識蟛蜞爲對驚嘆博聞陸佃爲爾雅新義自謂可使郭璞擁篲淸道跋望塵躅然大率不出王氏之學與劉貢父不撤姜食三牛二鹿之語無以相過其爲玩物防志也甚矣要而言之易書詩春秋俱經聖人手定論語孟子孔孟之徒所記述後聖有作亦等遊夏之一辭莫贊詩集注有廢序之疑胡氏傳有牽彊之處儒者吹毛求疵或好論說以自鳴一家固亦聖人所弗禁然度徳量力保無遺議而欲以一偏之識試蠡測之技徒見其勞而罔功爲紫陽文定之罪人則亦可以不必也三禮之書多出漢儒所附益其義理未盡粹精言詞篇章一望蕪雜不能不有待於好學深思之士定其指歸刪其繁惑無使綜彚不倫庶幾有合乎周公孔子之精意夫亦吾黨之責也孝經𨿽未必曾子所爲然其書闗系甚大必不可廢采輯古今大義嘉言推而廣之發明至徳要道之旨爲曾子之功臣可耳公羊谷梁皆傳也而列於經此推尊之無謂者則亦仍傳之而已爾雅決非周公孔子之書所謂叔孫通梁文者近是此乃字釋小學列之於經無益於身心性命天下國家之故余以爲可廢已甚歸之字說音韻篆說文之流爲學者遊藝覽觀之一助足矣好古無識而爲古人所愚亦非古人所甚願也

史學考

古之爲史者有專官班馬皆世其業故其書出一人之手成一家之言自唐太宗命廷臣共爲之後世因爲成例意見錯出言人人殊而其書踳駮不可問矣古之作史者以春秋編年爲正體自司馬遷創紀傳後世宗之蕭梁間又特起一例曰實錄雜取編年紀傳之法而爲之則以備史官之采擇無制作之意不足道也編年最古所載一國治亂事最詳而人以紀傳便於披閱號爲正史則有不可解者矣今所傳爲正史者二十一家則皆紀傳之體祖司馬氏史記者也史才以遷爲第一後世著述之士皆莫能及朱子曰遷才髙識亦髙但麄率則衷於道言之東萊稱太史公指意深遠寄興悠長微而顯絕而續正而變若魚龍變化不可蹤迹是其行文之妙固亦有然者也班固譏遷先黃老而後六經退處士而進姦雄崇勢利而羞貧賤此誠遷之所短然當其時武帝窮奢極侈海內凋敝反不如文景尙黃老人主恭儉天下饒富也武帝用法刻深而當刑者以貨免遷遭禍家貧無財自贖交遊莫救卒陷腐刑蓋其意有所感憤故其言不無過當而能推尊孔子序列世家譏聚斂而終平準則亦未可輕議者乎遷沒時史記尙少十篇褚先生少孫補之然景紀疏略武紀全錄封禪書三王世家但述封拜策辭禮樂書謄荀子禮論河閒王樂記傅靳列傳與漢書同餘皆猥不足道則不及遷書遠甚孟堅陽薄子長而陰實宗之所著漢書自髙祖至武帝盡用史記自昭至平則資於賈逵劉歆其八表天文志則妹昭踵成之昔人謂固書皆因遷及王商揚雄歆向舊文潤色之中間有冗處由商之才不及數子耳鄭夾漈極詆孟堅謂全無學術專事剽竊又云遷之於固如龍之於豬則抑班太甚史所重在剪裁褒貶不以無所依據爲髙而或又謂漢書制作之工如英莖咸韶音節超詣後之爲史者莫能及其髣髴是以諸史棄遷而宗固劉知幾之徒尊班而抑馬則又推崇過甚不知孟堅之史僅可爲子長之續而紛紛議論皆未得其平也範蔚宗後漢書自謂體大思精方孟堅而無媿蓋類次齊整用律精深馬班以後誠宜位置一席但見識有限體致局弱其序論欲於班固之上增華積靡鏤貼錦綺論後作贊附贅懸疣自以爲筆勢放縱實天下之奇作則宋齊間文字風气日降無如何也世譏其創立後紀及采風俗通中王喬抱朴子中左慈等詭譎事列之於傳抑節義之董宣於酷吏升忍恥之蔡琰於列女則踳駮亦所不免哉陳壽三國誌敍事髙簡有法張華王通皆善之但帝魏寇漢大綱顚倒因父髠故妄短武侯又以求丁氏米弗獲不爲儀廙立傳則亦等之魏收穢史不足爲君子觀也昔人謂三國誌當更修定最爲確論鄭知幾陳亮皆有志未成廬陵貢士蕭常爲續後漢書起昭烈終少帝炎興而止旣正其名又擇注文之善者並書之惜乎壽疏略於前使常無所借手發揮於後今其書不傳則亦壽掩抑漢事之過也晉書隋書房喬魏徵等總其事合褚遂良長孫無忌於志寜李淳風顏師古孔穎達李延壽等共爲之隨其學術所長分授區處各當其用類例出於敬播天文律曆淳風專之宣武紀陸機王羲之傳論太宗所自爲隋書序論皆徵之作所以晉隋二志髙於古今然晉書猶取沈約誕誣之言雜采語林世說幽明錄搜神記詭異謬妄之語而隋書則鄭夾漈稱其極有倫理本末兼明可以無憾遷固以來莫能及也沈約撰宋書以何承天書爲本旁采徐爰之說頗爲精詳但本志兼載魏晉其體煩雜非復前人比又喜造奇說以誣前代創立符瑞一志荒誕不經無益甚矣蕭子顯撰南齊書天文戶口莫能詳也其爲文喜自馳騁更攺破析刻雕藻繢之變尢多風斯下矣姚思廉撰梁陳二書以繼乃父未成之志𨿽同事者有魏徵然徵惟著總論筆削序次皆出思廉思廉父名察仕陳時卽爲此書經三世傳父子更數十歲而後成成又久不顯至宋始列於學者蓋其難也後魏書成於魏收直借史以爲酬恩報怨之具自謂舉之則使上天按之則使入地其良心不存久矣爾朱之惡可減何傳不可以爲佳穢史之稱千載不易其後齊亡竟遭發塜棄骸之慘劉知幾謂其陰慝所致信夫隋文帝命魏澹等更撰魏書九十二卷皆不傳而收書獨行於世則澹等文章之陋也李百藥撰北齊書乃因父徳林所撰述續成以獻但其避唐諱不書世祖世宗之類議者少之令狐徳棻撰周書因蘇綽牛之舊務淸言多非實錄李延壽撰南史北史刪煩補闕敍事簡勁司馬溫公所稱佳史者也然好述妖異兆祥謡防特爲繁猥則其所不足耳舊唐書出於石晉宰相劉昫因韋述舊史增益之繁略不均是非失實甚以韓愈文章爲大紕繆至宋仁宗乃命廷臣刪定之歐陽修撰紀志宋祁撰列傳自言事增於前文省於舊而議者謂永叔學春秋每務褒貶子京惟刻意文章用字多奇澀復采雜說往往抵牾則新唐書不出一手亦未爲盡善也歐陽修五代史深得春秋之法褒貶謹嚴依稀子長一體但天文不載變異韓通不爲立傳亦微疵也宋史立傳惟計官階敍述止詳遷擢序道學則詮次失倫述盜賊則繁猥無紀濫漫紛沓莫此爲甚遼史失之蕪雜承訛襲舛不可勝窮揭傒斯有心術宜正之規故所爲金史簡質殊甚非宋濂之元史忌諱不明所可比儗者也要而言之史家之學前莫善於子長後則推夫永叔蔚宗抱負遠遜孟堅其他數子得失參半姑以備一朝之事迹𨿽極穢如魏收未若陳壽三國誌之三綱淪斁冠履倒置讀其書而不痛憤必其人已無惻隠羞惡是非之心甘爲亂臣賊子而無疑者也宋史靡蔓已甚卷帙繁多如邸抄雜錄有待采擇修定未可公然命之曰史也邵氏簡錄剪截枯槁如拙匠初學塑雕略似人形而聲音笑貌精神意气槪乎未之有焉世人畏宋史繁浩不得不趨邵氏之簡便亦出於無可柰何也余謂三國誌宋史二書當更新修定若畏難茍且以俟後人後人又俟之後人不亦吾徒之恥乎抑又論之編年之史本於春秋左氏洓水司馬溫公祖述其法輯成資治通鑑一書治亂興亡了如指掌而義例未精予奪失當紫陽朱子憂之因作爲通鑑綱目大書以提要分注以備言表年著統起威烈終五季千三百六十年間義精事核卓乎可繼春秋紹先聖筆削之旨元儒金履祥斷自唐虞爲補前編明憲宗命儒臣商輅等續宋元以成後紀萬曆中渭上南軒又雜采宓羲以來核而可信者列於前編之首可謂至詳且備獨有明一代闕如焉修補釐定繼往開來是亦吾徒之責也夫

歷代歷法考

古者聖王仰觀俯察敬天勤民於是有治歷之法分周天躔度置閏月定四時成歲使民有所準節以各遂其生出入作息農桑畜牧諸務無差忒焉故自開辟以來歷法至今不廢軒轅黃帝始命大撓作甲子命羲和占日常儀占月車區占星气首理算數命容成造蓋天儀著周天歷度作調歷以建寅春正月爲歲首復迎日推防作十六神歷積余分以置閏此古今治歷之祖也少昊之衰九黎亂徳顓頊乃命南正重司天北正黎司地以治神人萬物有序民安其生爰及帝嚳式序三辰堯命羲和治歷象授人時東作南訛西成朔易分而理之以閏月定四時成歲舜在璿璣玉衡以齊七政洪範五紀一曰歲二曰月三曰日四曰星辰五曰歷數成周大司徒以土圭之法測土深正日景以求地中馮相氏掌歲月辰日星之位辧其敍事以會天位保章氏志日月星辰之變動以觀天下之遷辧其吉凶秦火以後三代儀器蕩然無存欲求古者治歷之法其詳不可得聞也漢歷凡五變而司馬遷之太初歷本於黃鐘晦朔望序皆不忒唐歷凡八變而僧一行之大衍歷本於蓍策章蔀紀元皆與易合元郭守敬許衡共成授時歷測景驗气定爲歲差其法頗精古今稱善歷者此三家爲傑出而三家之中前輩以授時爲善謂其測日月星辰消息運行之變專主晷景爲最密也古今攺歷不下數十家自黃帝迄秦凡六攺漢凡五攺下迄隋末十三攺由唐迄周十六攺宋十八攺金熙宗迄元末凡三攺蓋日月有盈縮朓朒星辰有遲畱伏逆出入於二道之間約七十年而差一度每歲差一分四五十秒年久數盈漸差漸遠有不容不攺者爾嘗考堯時冬至昏昂中日在虛七度躔元枵之子至明嘉靖間冬至昏營室中日在箕三度躔析木之寅計去堯三千九百餘年而差者五十度矣若執滯不攺將晦朔望失其節分至啟閉乖其期何以行令訓民哉漢鄧平攺歷洛下閎謂百年後當差一度晉虞喜立歲差之法定以五十年久而驗之弗合也何承天以百年劉焯以七十五年僧一行以八十三年久而驗之又弗合也宋統天歷則六十七年前輩謂邵堯夫差法冠絕古今卻於日月交感之際以陰陽盈虧求之元郭守敬許衡定以六十六年有奇而退一度上考往古則每百年長一下驗將來則每百年消一前輩又謂授時之制度越前代至明大統歷猶仍其舊洪武中博士元統請以洪武十七年甲子歲冬至爲歷元𨿽不用授時消長之法大約名異而實同未有以易之也然行之旣久仍又弗合如正統十四年己巳朔二至之晷有晝夜六十一刻之文正徳九年八月朔日食歷官報食八分六十七秒數俱不合而閩廣之地遂至食旣起復時刻又安得同夫天道之可驗者莫顯於日月之交食而舛錯訛謬一至於此此鄭善夫華湘朱載堉邢雲路之徒所以嘵嘵不已也萬曆末年太僕少卿李之藻上西洋歷法述龎迪我龍化民等條陳歷算十四事皆中國天文歷志諸書所未嘗及崇禎間開設歷局尙書徐光啟薦李之藻共事徵西洋陪臣湯若望羅雅谷等供事歷局闡幽極微一破從前訛謬明社旋屋未及頒行我

朝握符凝命八荒爲宇西洋臣子得與朝防聚精會神晝夜推測一時象緯歷算之學迥出尋常今所頒行時憲歷誠千古以來盡善無獘者也前輩謂漢自太初出而一十七家之歷皆正唐自大衍出而二十三家之歷盡廢玆

本朝時憲歷出而上下百家俱不足言矣夫西洋習天主一教惑世誣民不可以令而用其長以治歷則班孟堅所謂專門之裔精算之士者仰見我

國家隨材器使知人善任度越前王煌煌乎文治之盛也抑聞之歷有理有數古今明歷數不少而明歷理者極難朱子亦曰歷不能無差今之學歷者但知歷法不知歷理蓋捨理以求數𨿽窮極微秒必有不能盡合者君子用歷亦究其理而已數學靈臺掌之非有大人之事者所暇及也

錢幣考

人民之生資百物以爲用而農工藝業各專所有不能相通聖王於是以適用之物制爲貨幣以權之有無相濟貴賤相資天下無一物之不足所謂財者生民之大命自太昊氏以來卽有此矣太昊髙陽謂之金有熊髙辛謂之貨陶唐氏謂之泉商人齊人謂之布齊人莒人謂之刀虞夏商之幣金爲三品或黃或白或赤或錢或布或刀或貝又以珠玉爲上幣黃金爲中幣刀布爲下幣然珠玉黃金得之爲難權輕重通貧富而可以常行者惟錢而已故九府圜法自太公以來未之有攺也九府卽周禮所載太府玉府內府外府泉府天府職內職幣職金九官是也圜謂均而通也金計斤布帛計疋錢輕重以銖凡貨物出入以圜法均而通之故貨寶於金利於刀流於泉布於布束於帛金者言其質刀者言其器布帛言其用泉言其形古錢形如篆泉字後世易以錢字故泉之文借爲泉水之泉取流行之意焉周景王時患錢輕更鑄大錢重十二銖文曰寶貨錢之有文自此始秦作八銖錢文曰半兩而珠玉貝銀錫之屬爲器飾寶藏不爲幣漢興令民鑄莢錢薄如楡莢米至石萬錢文帝時更鑄四銖錢除盜鑄令武帝建元元年行三銖錢五年罷三銖鑄五銖錢元鼎二年鑄赤仄錢以赤銅爲其郭也未幾廢仍行五銖王莽之亂鑄大錢十二銖文曰大錢五十又造契刀錯刀旣而以劉字有金刀皆罷之【契刀有環如大錢身形如刀長二寸文曰契刀五百錯刀以黃金錯其文曰一刀直五十錯刻字也】而更作金銀貝錢布之品令敢挾五銖錢者投四裔於是農商失業食貨俱廢建武間允馬援之請仍鑄五銖錢以第五倫爲督鑄掾昭烈入成都鑄直百錢重四銖文曰直百孫權鑄大錢一當五百又鑄當千錢民間患之晉初仍用五銖錢元帝渡江用孫氏舊錢輕重雜行大者曰比輪中者曰四文吳興沈充又鑄小錢謂之沈郎錢宋文帝仍鑄四銖議者以國用不足欲禁私銅範泰諫止之其後有二銖錢無輪郭不磨剪鑿者謂之來子尢輕薄者謂之荇葉沈慶之啟通私鑄錢貨亂攺一千錢長不盈三寸大小稱是謂之鵞眼錢劣於此者謂之綖環錢入水不沈隨手破碎斗米一萬至萬錢不盈掬明帝泰始初乃禁之梁武帝鑄女錢徑寸五銖無輪郭郡縣皆通用又有太平定平稚錢三吳行之又有對文錢丰貨錢謂之男錢言婦人佩之則生男也普通中盡罷銅錢鑄鐵錢人以鐵易得私鑄更多所在山積交易載以車不復計數陳初始廢之攺鑄五銖宣帝大建中鑄大貨六銖以一當五銖之十民以爲不便嶺南諸州多以米布交易俱不用錢隋文帝更鑄新錢背面肉好皆有周郭文曰五銖又於揚州並州鄂州益州各立五罏鑄錢姦猾愈多錢益輕薄濫惡大業以後或剪鐵葉裁皮糊紙以爲錢相雜用之唐武徳四年鑄開通元寶錢每一千重六斤四兩得輕重大小之中其文歐陽詢書時稱其工先上後下次左後右讀之自上及左回環可通流俗謂之開元通寶錢肅宗時以第五琦請鑄乾元重寶錢憲宗以錢少禁用銅器武宗廢浮屠法李郁彥請以銅像鐘磬鑪鐸皆歸巡院鑄錢周世宗令民間銅器佛像悉輸官給其直謂侍臣曰卿等勿以毀佛爲疑佛志在利人𨿽頭目猶捨以布施若朕身可以濟民亦不惜也宋初錢文曰宋元通寶太宗時親書淳化元寶作眞行艸三體自後每攺元必更鑄以年號元寶爲文仁宗中攺號寶元文當曰寶元元寶詔學士議俄特命以皇宋通寶爲文慶曆後復冠以年號神宗中皮公弼請鑄折二錢未幾又請鑄鐵折二錢皆從之徽宗令陜西鑄折十銅錢大觀中攺爲當三孝宗鑄當二小平錢寧宗卽荊州鑄當五大錢皆不如五銖之便故自元明以來不可易也楮幣起於唐憲宗時飛錢合券特以通商賈之厚賫貿易者蓋執券以取錢而非以券引爲錢也宋眞宗時張詠鎭蜀設質劑之法一交一緡以三年爲一界而換之六十五年爲二十二界謂之交子髙宗時侍郎錢端禮造會子內外流轉其合發官錢並許兌會子輸左藏庫邱氏曰宋朝交子至是更名會子又謂之錢引謂之關子謂之關會其實則一蓋直以紙爲錢矣金循宋四川交子法置交鈔自一貫至十貫五等謂之大鈔自一百至七百五等謂之小鈔以七年爲限納舊易新其後不拘年數字有昏者方換之元世祖始造交鈔以絲爲本每銀五十兩易絲鈔一千兩後又造中統元寶鈔行之旣久物價騰踴民用匱乏至以鈔十錠易斗粟不可得明時猶以銅錢及鈔相兼行使而錢之獘在於僞鈔之獘在於多則以其用紙爲之所費之直不過三五錢而以售人千錢之物宜其用之不能久也錢法貴得其中秦時八銖失之太重漢初楡莢失之太輕惟五銖爲最善五銖之後或爲赤仄爲當千爲鵞眼綖環爲荇葉不知幾變惟唐之開元爲最善夫重錢之患在於難用而難用爲累淺輕錢之患在於盜鑄而盜鑄爲禍深自古以來論錢法者多矣惟南齊孔顗所謂不愛銅不惜工二語誠萬世鑄錢不易之要道也銅無所惜工無所愛則其錢之爲錢體質厚而肉好適均制作工而輪郭周正本多而費重𨿽驅之使盜鑄亦不爲矣瓊山邱氏欲拘盜鑄之徒以爲工收新造之錢以爲銅本孔覬之說別爲一種新錢以新天下之耳目革天下之宿獘非無見也漢法非上林三官錢不行崔沔謂貴以通貨利不在多餘謂官錢多則私鑄自息惟其流布不廣故姦民得因以爲利我

國家錢法盡善體質厚重磨礪精工宜其行之無滯而近局之地或壅塞而不流遙逺之處或流通而不足如閩廣江浙等省皆苦錢貴雲南又苦錢賤欲將滇銅購運則慮道遠費繁似當於湖南特設錢官開罏鼓鑄以銷滇南之銅裕江浙等省之用廣東銅礦亦可開采卽於閩廣之交命官開罏並買洋銅鼓鑄以裕沿海各省之用部頒錢文體式無使參差選方正淸望之臣領之如第五倫爲督錢掾長安無姦巧劉晏第五琦領鑄錢使而江淮政平任得其人何姦獘之足患民殷國富海宇防樂利之休其爲利也溥矣

潮州風俗考

潮郡依山附海民有雜霸之風性情勁悍習尙紛囂其大較也蘇子瞻作昌黎廟碑謂潮之士皆篤於文行延及齊民號稱易治當時朴陋初開旋登彬雅海濱鄒魯之稱所由來乎歷年旣多流風日下文士漸趨浮華習奔競先名後實而鄒魯爲之一變矣武士恣睢幸擁節旄刻剝富民摧殘桑梓眾皆欣而耀之充健兒結黨類橫行市裏行伍貴於詩書而鄒魯爲之一變矣不農不秀竄身公門鄕民獄訟恣其魚肉遂至煬竈借叢威福橫於士夫而鄒魯爲之一變矣行伍之餘流爲闖棍似俠非俠瞠目街衢杯酒可代殺人一呼而聞百諾胥役之餘流爲衙儈爲訟師間有衿監靡然慕效而刁訟之風熾不可遏矣鬻產告爭賣妻告奪丐屍權爲父命蹻跖舉作賓賢樓閣空中千奇百怪至於水落石出鷸蚌俱傷尙懵然不知訟師之害己其亦可憐甚矣旣不懷刑遂輕憲网而有包侵國賦抗拒徵輸積逋連年妄希肆赦負气喜爭好勇尙鬭睚眥小嫌卽率所親而�至以刀兵相格如臨大敵彊者淩弱眾者暴寡而歃血拜盟之風村村仿效多以豪爽悞致殺人因或借命抄掠自殺圖賴視爲奇貨投繯飲鴆刎頸沈河曾不少顧惜焉世家大族輕蔑孤姓呵叱若僮僕之不如及其積糞成家交遊恐後婚媾論財弗遴坦腹𨿽有賈董韓歐未可與素封者子較一日短長也好酣歌新聲度曲燈宵月夜傅粉嬉遊咿咿嗚嗚雜以絲竹管弦之和南音土風聲調迥別千金買笑視同泥沙遂有遊妓蕩婦駕一葉以當靑樓又或締戲蜑婦風流自詡廉恥道喪未有甚於斯也羣聚酣飲晝宵沈湎無貴無賤見賭則殉千金之宅萬金之產刻燭方寸揭以授之他家而有所不吝輿夫菜傭襦袴蕩滌至於赤身沍寒衣蒲向火紙牌在手不忍棄置大抵士庶之家十人九賭兵役之家九人十賭通都僻壤無處無之蓋習俗之浸淫久矣賭博之餘流爲盜賊攘雞盜牛穿窬胠篋謂卑卑未足比數也截途剽剝取其貨而劃其膚足底紋曰防追捕或則操舟溪河禦人於郊關之內結隊出海攘客於重洋之外又或入山招匪盜�礦砂金銀銅鐵鉛錫擅爲私家之故物逞彊相奪霸踞壠口流毒地方爲害靡有涯焉酷信靑烏家之說謂富貴出自墳墓沈迷風水爭訟盈庭椎埋盜骨凶惡無所不至而程大平鎭相尙屢遷葬後數年必發塜洗骸睇瞻凶吉至數百年遠祖猶然洗視不休𨿽讀書明理者亦恬不自覺其非則貪癡之陷溺然也信巫覡不重醫藥風寒暑濕動云命運衰低衝犯鬼物三牲酒果鼓角喧天富者連日貧者半晡士大夫家亦然耳罔極之喪置酒召客延僧禮防開路打地獄云爲死者減罪資福𨿽有賢良方正之親亦必文致以剉磨舂燒之罪告哀於佛自以爲孝不知其爲大逆不孝之甚者髙堂無菽水之歡而齋僧布施盈千累百生死之交一錢推刃同胞骨肉半畝訟庭獨捨田入寺千頃不以爲多建剎泥金萬鎰猶以爲歉世風至此可痛極矣自昌黎公貶謫無聊偶與大顚一接僧徒借爲口實謬擬三書甚至肖形廟壁誣以折腰拜服之狀士大夫不知忿恚隨聲附和以爲實然共尊大顚爲祖師甚者凡遇禿廝皆呼師父不思此何人也而師之父之所謂人心不死者安在乎佞佛之餘流爲好怪石或能言樹或能靈厠間古柩亦神亦仙酒肉香紙男婦趨若狂焉於是有白蓮教天主教無爲教又有後天一教獨辟新奇男稱仙公女稱仙姑書符咒水治病求嗣寡婦見夫悶香迷藥毒流遠近其敗壞風俗不可言也鬼怪盛而淫邪興廟祀多而迎神賽會一年且居其半梨園婆娑無日無之放燈結防火樹銀花舉國喧闐晝夜無間擁木偶以遨於道飾裝人物肖古圖畫窮工極巧卽以誇於中原可也婦女入廟燒香朔望充斥然皆中年以上者及歲時應節踏靑步月觀劇賞燈少艾結羣直排守令之闥擁擠公堂沸若鼎溢遨遊寺觀跳叫無忌不復知人間有男女之別矣海濱之婦或捕魚蝦拾蛤蠣以資生計山城閨閤日陟岡巒樵蘇爲業蓬頭赤腳多力善耕𨿽昧逾閫之戒然瘠土民勞亦其勢然也秀妍頑蠢諸邑不同霜貞勁節比比皆是歌黃鵠殉所天陷賊濺血視死如飴誰謂巾幗塲中遂無干坤柱礎哉下戶惡習慕富憎貧貌寢非甘糟糠弗願良人朝出蹇修夕來則不當以人類目之者也總之風俗因時變遷亦隨長上爲轉移彰善癉惡樹之風聲實有不疾而速不行而至者唐虞之世司徒教以人倫夏后孟春遒人以木鐸徇於路豈好勞哉我

國家重熙累洽

聖祖仁皇帝六十載徳盛化神生民未有

皇上宵衣旰食惓惓以民生風俗爲首務

聖諭廣訓一書爲天地立心生民立命爲往聖繼絕學萬世開太平𨿽使堯舜復起亦無以易守令小臣何幸身親見之自奉

諭訓以來海澨山陬共仰蕩平正直之王路每當城鄕市鎭朔望宣講父老扶杖而觀童兒翹首以聽歡欣蹈舞共興於孝弟仁讓之風潛消其獷悍囂淩之習日新月異漸幾淳美向之耰鋤徳色箕帚詬誶好貨財私妻子不顧父母之養者今則肥甘娛老處處皆然刲股和藥廬墓爲哀海潮揭饒之間不可勝數也知兄友弟恭之爲美𨿽未必皆眞情篤摯而一錢尺土胞乳操戈亦駸駸乎鮮矣則惇孝弟以重人倫之

諭防爲之發防振落也營宮室必先祠堂明宗法繼絕嗣重祀田鄰省鄕親望門投宿罔有所靳歲時戚屬樽酒言歡率以爲常其於宗族鄕黨𨿽未必盡皆雍睦盡息爭訟亦庶幾有遵道之意焉農力於耕女勤於織髙山亦種禾苗薯芋生於崖澗程繭潮紗潮毯麻葛諸布流行海內服食器用亦稍以驕奢爲戒若夫一攉千金傾家結客則十一邑中未見有其人也工不甚巧而業則專商競刀錐航海者眾福建臺灣寧波上海交廣海南日本諸番視若戶庭行險逐末𨿽非中道而志定於謀生靡有非分之叵測重農桑尙節儉務本業涵濡於聖訓者深矣曉事耆耉含哺嬉遊墻陰樹下說古談今講法律以儆愚頑者有之父戒其子兄勉其弟勿幹法网各保身家訓子弟以禁非爲者有之宵匪竄投鄕閭側目畸人入境里社驚惶誡匿逃以免株連者有之一朝之忿忘身以及其親兩口檳榔登時解釋其有深讐宿憾亦可杯酒言消邇者命案已少其十之六七解讐忿以重身命者有之明季士大夫驕橫太甚雷轟虎虓莫之敢攖及乎亂離之後摧殘剝落小卒賤皆得易而侮之儒冠辱於泥塗迂腐供其談笑俗不重士士亦遂不自重同流合污不可問矣

聖諭慇慇士習徧方州而隆學校優其禮貌養其廉恥有司以澹臺爲貴士子羞奔競勵名節非公不至長吏之庭卽有一二儈習未除嗜訟結蠧皆爲鄕曲所不容避匿他郡赧還故土矣曩時潮士好以禪學爲詩文貝葉梵音傾心髙妙昌黎原道而後莫有以道爲言者郭鄭二子【郭叔云字子從鄭南升字文振】從學紫陽𨿽著述不傳於世已爲嶺南絕響他若中離黃岡或從姚江講學或遊白沙之門其學以良知致虛爲要不外陽儒陰墨之宗旨道其所道非吾所謂道也自是而後髙者習爲雕虫卑者沈於制義茫然不知正心誠意爲何物子臣弟友爲何事濂洛關閩爲何人弋獲科第而已矣今則棉陽士子濟濟以聖賢自期待朔望衣冠而拜先儒飭躬勵行而講正學妖書邪教殄滅廓淸不特儒佛之介辧之甚明且於朱陸異同言之歷歷海陽學者亦多志道幸黃冠之消亡冀緇流之歇絕謂安得邑之寺盡如一邑之觀澄海遊僧鴟張說法一朝就縛士林稱快揭陽普寧程鄕惠來諸邑皆知程朱之正傳不爲異端所搖惑斯則經正民興吾道昌明之一大元會也文風之盛冠於嶺南三陽一鄕澄海饒平竟有經經緯史矩矱先正公然與江浙爭雄者卽以科名而論亦當百粵之半言忠言孝言禮言讓儒門恥於爭奪風尙爲之日躋則

聖諭所謂黜異端崇正學者蓋已服膺親切而明禮讓以厚風俗亦毅然油然庶幾欲求無悖於煌煌

大訓哉曩時健訟成習刁誣甲於寰區潮陽詞狀日投一千八百楮海陽揭陽五七百楮其他或三四百或一二百多寡不同未有在百以內者今已各減其十之八訟師藏頭靡耳有散而之四方者

聖諭再迪數時誣告可以盡息而善良咸歌樂利也曩時竊刼盜賊從橫徧野水陸皆戒心之地今則狐鼠革面郡邑俱已肅淸行旅恬於戴星夜戶可以不閉保甲之效亦旣彰彰若此矣曩時逋賦成風紳衿大豪較小民爲更甚是以捐籍雍膠亦甲天南諸邑監生多者至二千人次者千餘人最下亦數百人恃護符撻催差捨命催科不能完十分之五六今則紳士皆踴躍輸將急公以爲民望本年糧米如普澄惠埔平鎭諸邑或入秋卽已通完或冬臘並可廓淸海揭程饒皆在九分以上𨿽以潮陽之積逋難追亦於十月之內淸至八分有奇比及奏銷報最綽綽此從來未有之事皆由

聖諭深切著明有以大發其羞惡之心天良一動向化如流以至此也向來惡俗洗滌淨盡者有三曰賭博曰私宰曰盟歃賭博之獘防根塞源造售賭具者無有矣私宰之輩投刀攺業卽以一金市一臠牛肉無有矣盟歃之儔雪消見晛並彊宗闖俠好勇鬭狠之風亦大爲斂戢矣遊娼戲婦咸逐出境私蜑外淫並爲厲禁蕩舟沈湎歌舞嬉遊皆自知羞愧焉惟喪事供佛飯僧信巫尙鬼遷塜洗骸賽會燒香遊燈好戲重富輕貧趨炎附熱此則習俗所未盡蠲者力行

聖諭仁漸義摩沐浴於道徳齊禮之中有不回心向道以幾時雍風動之化無是理也敬錄

聖諭廣訓書永埀方策以爲移風易俗之心傳俾千秋百世爲司牧者知所準則焉

鹿洲初集卷十四

欽定四庫全書

鹿洲初集卷十五

廣州府知府藍鼎元撰

賦檄

銘箴

贊節略事錄

臨漳臺賦

試登漳城萬象縱橫停驂四望百慮環生地轄揚州之域野分牛女之星羣峯繞翠一水澄淸雉堞崒矗煙井喧轟門因貢珠著堂以尊道名樓有喜雨之頌閣有齊云之稱郡判曾爲畱佩君子於焉建亭凡皆錯落蔀屋之間共藏風而聴月未如雄踞髙山之頂獨結瑤而搆瓊繄惟臨漳之臺實擅丹霞之勝基跨龍首形開鶴顁規天矩地竦峙方正嵬峩岌嶫莫之與競遂偃蹇而上躋過雲霞於膝脛可以望氛祲察災祥順時敷政時觀遊節勞逸省風布令覩玆下土之有幹有年何妨耽樂而以觴以詠爾乃東望岐山竹節淸泉萬松鳴鶴嶄巖蜿蜒鐵甲之崖方陗壁鴛鴦之樹欲參天赤嶼流丹來海嶠白雲舞練於日邊至如南望郊闗淸溪橫帶雙橋臥波似龍兩大霞山環水雲之館洲荷張刺史之蓋綠楊埀栁恍忽章臺虎洞獅巖備極一方勝槪又如眺望西北岡巒騰復湖光瀲灩山際流瀑天寶珠飛龍江漁匵圓山康叟之祠北溪安卿之屋瞻天柱如培塿俯歐寮若寸木皆回環於臺下使我臨風而躑躅於是思今弔古設想噫嘻紫陽涖漳之日吾道南來之期則斯臺也爲講學明禮之區固與靈臺重壁互相等夷而非一柱九層敢共驅馳若夫登斯臺而卹民隱則有柯判感鵲之精誠登斯臺而談兵事則有姚侯平海之戰徵劉表呼鷹未足方其意趣項王戲馬詎足比其英聲亦有倒懸之士羨黃金於易水愛花之客慕避風以徙倚歲時士女遙逍容與管弦嘯歌雜沓羅綺汝酒旣淸汝殽旣美我呼得盧子呼得雉絕類桂宮走狗之風依稀廣陽鬭雞之鄙余獨立臺上兮忽超然而徜徉視千峯之俯伏兮神欣欣而樂康疑日月之可接兮羗舉首以昂藏望鵬鯤於北海兮振鳯凰於髙岡覩萬家之煙火兮喜桑麻之靑蒼但覺耕食鑿飲羣黎之皥皥兮孰辧夫堯臺與臨漳

擬諸葛武侯伐魏檄【建興五年】

蓋聞君臣大義萬古爲昭不臣當誅千秋常典是以蚩尢作亂軒轅有涿鹿之兵防風弗懷文命有防稽之戮少康一成一旅亦滅過戈召虎來旬來宣遂平江漢趙盾縱賊董狐筆曰弒君陳恆作姦孔子聞而請討誠以天冠地履分位截然見無禮於其君如鷹鸇之逐鳥雀不容亂臣賊子橫行於光天化日之下也曹操以譙東梟雄逞穿窬之智假倡義兵暴寡脇弱逼遷乘輿覬覦神器防扈專權陰鷙浮於董卓憑陵造孽跳梁等之黃巾乃自爲將軍攺丞相封魏公進魏王目中全無君父矣復自加九錫僭車服建宗廟立社稷天下有此人臣哉桀驁之形日甚一日簒奪之勢夕不俟朝滿布爪牙摧排善類中外惶惶若挾蛇虺𨿽齊田魯季晉室六卿未有若斯之橫也於是孝湣先皇帝切齒痛心密傳衣帶之詔百官裂眥怒發共議市朝之誅方謂刺趙髙於秦廷殱少卯於魯觀殄除逆黨肅整朝綱詎意偶泄機謀頻遭反噬董承死節耿韋竭忠甚至操戈犯闕弒后妃於天子之前仗劍入宮戕皇嗣於朝廷之上罪逆滔天古今無比猶且妄擬文王污蔑先聖哀哉無忌憚也防舌有餘辜焉𨿽賣履分香如鬼如蜮豈天下後世可堪欺罔賊子丕世濟凶虐繼操之志行莽之事攘奪玉璽傾覆金甌華歆王朗之徒防糠齅餌賈詡陳羣等輩澤吻磨牙遂使巍巍禦座上據野狐濟濟王官下拜閹孽二十四帝沐雨櫛風之社稷一朝頓移四百餘年尊賢養士之國家萬死莫贖嗚呼痛哉猶幸天眷未絕民思舊徳我昭烈皇帝繼統西川存復祖業卽欲捲斾北徵誅夷叛亂而國家多故匪遑離局大志未遂中道崩殂是以吞舟漏网未正司敗之刑負嵎稽誅致效夜郎之大亮受先帝托孤之重夙夜冰兢誓討國賊而老姦天殛小猾數終無由馘操禽丕傳首以謝天下惟當滅曹興漢鞠躬以報聖朝曹叡黃口乳臭頑無知襲父祖之餘凶孽非已作忘宇宙之名器情亦可原但文繡𨿽華非彘盧所應婁曳八珍𨿽美非蛙蚓所得防酣自有開辟以迄今玆未聞跖蹻終姦天位誅寒浞於窮門非得已也臠新莽於長安此其時矣亮奉列聖威靈嗣王顯命大舉貔貅以除螻螘鼓鼙動地雷厲而風飛刀防連天日臨而月照將以忠義勝吞彊寇如屠匹雛兵以節制彊靖邪氛若掃秋萚逆不敵順暴豈當仁震疊無前蕩平有日爲此特申大義布告中原凡汝從賊官民孰非本朝臣子或膺累朝之寵命或受先帝之厚恩因迫脇而事仇知非本願相事機而報主寧罔懷忠倘能殺賊來歸卽膺上賞若將全城獻納且錄崇勲前徒倒戈血流何須於漂杵首稽崩角迎師無借乎簞壺苟曹叡能蓋前愆自知罪戾乘天兵之未至去僭號而乞降則解縛焚櫬貸厥餘生畀之侯封以存先祀亦非大漢之所吝嗇也司馬懿父子及諸夏侯等吠堯非主皆忠所事本朝寛大咸與維新並虛上卿之位待以家人之禮幸卽幡然悔悟叩我軍門無以曹氏親暱自生疑畏烈昆岡之炎火予亦何敢爲此心逞螳臂以當車汝甘自罹於死地哉其師旅所過地方秋毫無犯農安隴畝賈安市廛如舊營生不必驚悸凱旋之後復爾徵徭第殱渠魁以泄九廟祖宗之憤式除逆丑用慰萬方億兆之情俾遠邇州郡悉知此意早圖革面免致噬臍此檄

巨硯銘

鐵面石骨磨礲一世吐納煙雲揮灑天地旣以重而威者固吾學復縝密以栗而潤澤之光被禮樂刑政蘊諸中而裕如仁義道徳取之懷而咸備遇堯舜則安安以陳謨逢湯武則戛戛而作誓在杏壇刪述六籍磨而不燐實居弟子之班及考亭注疏經書沈浸醲郁若好友之不可須臾離胡爲乎入塵坱之羣任童兒以磨涅猝焉擲地作雷聲保無瓦全之是悸吾將借羲之之池濯爾顏之俗气爾其息交絕遊與吾偕隠於深山茂林之際理杏壇之故業追考亭之髙志唾珠噴玉垂華衮鈇鉞於千秋將使龍尾馬肝若夏瑚商璉彜鼎球圖之重器

墨海銘

壬子夏仲余之端州長兒云錦從將遊七星巖而不果購得一墨海以歸甚樂之乃爲銘銘曰

端溪石出巖嶰雕爲圓硯名墨海潤澤起煙雲觀者疑鼎鼐形似太極分陰陽又若中原環四澥雅量要寛深可爲世模楷容墨數斗筆如椽大書特書生光彩何羨乎崧臺室七星巖對玆片石足千載

古琴銘

童年有志琴學苦無師長欲聞聖人之道覺日夜孳孳不遑復他及矣己酉夏日獨坐土室鄕人寄古琴贈余梅花斷紋徧滿腹背中間有文曰碧泉不知爲何代法物俾余學之以解慍余曰噫何慍吾自樂其樂非人所能使之憂造次顚沛心常自得不啻太和洋溢宇宙也𨿽然古琴難得不可以虛人之賜命兒曹學之旣成而鼔我心益陶陶然乃銘曰

我自賞音不問鐘期髙叟洞中白石澗湄焚香靜坐結想黃羲一彈再鼓我心則怡

劍銘

少時好劍弗可得命工鑄靑萍尺許佩之友人焉旋亦棄去己酉遭難誦古人欲請尙方斬馬劍之語甚壯之適有以紅夷劍見惠者名曰秋霜光閃閃如掣電喜不自勝遂防起舞覺胸中浩然爲之一快乃銘曰心有懷請尙方誅姦黨掃欃槍美人贈我紅夷劍極目閃電名秋霜但把太阿持在手僉壬膽落民庶康千秋太平如此日掛之壁間好善藏

持敬圖自箴

夫夫也少不自量防卨爲徒先人教之誦法程朱循分盡性匪躐匪拘從容深造爲君子儒長遭坎防牛馬馳驅學殖荒陋浪擲居諸系心民物罔顧揶揄流離顚沛謬學著書兢兢寡過惴惴昏愚立誠持敬寢食與俱試思天地之廣大載籍之紛如至道之遠聖學之菑畬𨿽假汝彭耼之歲尙孶矻不見其有餘何半生之碌碌至此始愧汗於勤劬𨿽然猶未也古人寸陰是惜旣耄而好學不渝尙及今夙夜黽勉庶幾乎不自暴棄以明善而復初

訪道圖箴

陳雙山海陽詩人也年七十六矣篤於學爲潮中老名士鄕人多宗之然好浮屠自以爲得其祕私謂餘同年友蔡世厚曰藍公惜不信佛我當攜佛書示之世厚曰先生欲焚佛書則可不然不可令藍公見也雙山乃止然猶有援入意一日出訪道圖小像命書數語余曰善遂爲之箴云

此老不聊圖新面目遊心浩渺崆峒之麓文繡弗華曳彼道服杖頭錢盡葫蘆繩束駕言訪道徘徊躑躅道不遠人當身自足日用倫常放則彌六至誠盡性其次致曲用捨行藏與時伸縮胡爲遑遑誰訪誰逐此老聰明有書滿腹長吟短章稿幾盈屋豈厭盛名將趨靜穆抑昔詩人逃禪成俗彼學虛空如入幽谷人人火書惟恐不速此老大賢詎爲所梏寫意適情不拘方幅左無黃冠右無緇禿固知二氏非其所欲春風沂水亦翻新局觀者無誤謂求天竺

畫鷹欺熊箴

余所見古今名手畫鷹者眾矣大抵類正鵠繡羽毛鮮可觀也玉山布置超脫有勢有神鐵榦梅花踞棲得意又作一熊趨樹下彼此相照似極惶急余頓怪此鷹彊梁不覺動抑彊扶弱之興援筆袒熊主反爲客此則玉山之能移我情也筆墨之妙一至於此可愛也夫爲箴曰

鷹犬之才眈眈熊羆之彥得無有妬心乎汝旣居髙臨下可肆搏擊彼亦自忘雄健靡然而趨豈其智不足力不敵哉髙卑之勢懸也試思如熊如羆則折衝禦侮非熊非羆則帝王之輔豈汝輕薄羽毛所能攫挐而吞噬況彼多力趫捷肯困艸莽泥塗間誠恥夫饑附飽颺如汝輩饞口惟利是視耳梅花初放春色方來且各息爭機從容相睇各自樹立何如

曾叔祖侍禦紫濤公像贊

於戲此吾族祖紫濤公遺像也公弱冠遊學粵東入海丰庠登賢書粵人訐而削籍崇禎元年詔攺還閩籍成進士以家於粵不忍去卜居潮州之普寧子孫遂爲普人矣雍正五年鼎元奉

簡命出宰普邑普中父兄子弟皆體諒遠嫌鼎元亦未遑惇一本之誼幸各守禮法興仁讓無獲戾於普邑士庶然此心缺然亦足見俗吏之不可爲也罷官之後乃步入祠堂啟公像瞻拜焉歲久蠧蝕命工人整而新之爲贊曰

赫赫直指蹇蹇王臣公忠爲國康濟生民觸邪排佞不憚批鱗明末宦寺勢傾紫宸公防搏擊大璫王坤羣閹屏息朝廷始尊薦黃救魏【薦起黃道周論救魏呈潤】威鳳祥麟海內拭目治平可臻法行自近戚裏元勲蹻蹻權貴望風而奔三邊驄馬九野懽防大同宣化遺澤今存梁督廷棟失馭辱軍公糾其罪將士气伸出按三楚時事棼棼雈苻徧野藩封腥聞民生其間如溺如焚公心憂傷不寐忘飱日撫流寇夜籌脫巾王不可治治其私人他藩猶可貪虐惟岷岷藩長史聴者驚魂吳氏從哲其惡無垠擢發難數天日爲昏請誅諸市以快羣倫遭王反噬禍幾及身民懸可解身家遑論逆賊獻忠妄肆邪氛禽斬未能權施撫循旣撫復叛叛後更馴極知養虎非可相親冀獲掩捕如縛雞豚殫心竭血兔爰頻頻天不祚明人謀空慇鞠躬盡瘁可告蒼旻公之忠誠衝霄貫云敬瞻遺像嚴厲直溫子孫珍重千秋不泯

叔祖司馬時山公像贊

時山公富於學博通今古典故尢以詩名仕明爲職方主政見時事日非急歸田絕仕進念順治八年

詔起復原官以母老辭不赴逍遙山水年八十餘猶飲酒賦詩自樂鄕人以爲有陶靖節先生遺意云贊曰聖人之學時中而已可仕則仕可止則止公在勝朝宦情如水甫入中樞投簪還裏急流勇退見幾知委

盛世蒲輪翹翹趣起有母年髙難堪陟屺陳情終養人稱孝子從玆息遊談經論史寄傲東郊閒觀耘耔昆山片石坐臥徙倚有酒則醉登舟則艤隨興賦詩以蕉代紙遇景盤桓不知遠邇八十餘年靖節相似與時偕行江流嶽峙

懷遠將軍劉輯侯圖贊

將軍楚人也分節潮陽潮之人安樂之餘以丁未冬兼攝潮令篆與將軍同城值頻年荒歉之後軍士乏糧者半載懸釡嗷嗷民間岌焉賴將軍威徳深入人心約束至善是以軍士𨿽枵腹而罔敢越思得以待余之來也雈苻徧野水陸道梗將軍與餘同心協力晝宵擒鋤二三十年漏网之盜靡不搜治廓淸共事歲餘未嘗以私干瀆惟地方利害侃侃商謀佐余不逮者甚多今潮人夜扉弗闔商旅晏然兵民相親如同昆弟皆將軍力也余以狂愚致觸權鋒遭吏議軍士憫西來粃谷累余身家願於月餉搭支免余賠墊【道憲樓公運來西谷一萬四千石積貯潮陽運官船戶沿途盜賣買粃谷攙和應爲賠補三千餘石佘查出姦獘拿獲賍谷並盜買犯證繩船戶等以法致防憲怒捏欵揭防時方賠過一千二百石尙有粃谷二千餘石弗能代賠潮陽海門達濠三營目兵憫余受累願於月餉搭支於是署事接任陳閔二同寅亦與余分賠一千二百石其餘分配營兵支完方得免累】古道之風猶存行伍知將軍之徳教深矣今

當寧畱意人材將軍一舉一動皆超羣類之表旦夕遷大鎭節鉞封疆自其分內事耳余旣愛將軍材武重將軍之行誼喜將軍惓惓民生爲余綏靖地方之知己也於其圖而爲之贊曰

偉哉將軍孔武且仁威鳯丰姿龍馬精神彊弓大防絕類離羣出入行陣虎吼雷奔五羊勞勩黃岡忠勤自來潮邑山嶽生春伏莽革面夜吠無聞兵曰師保靡梗弗馴民曰父兄藹然以親惠澤公溥投醪飲醇帶牛佩犢沐徳維殷朴誠直爽不事虛文言言要道步步率眞胸有血性手無污塵瘴江蜃蜮變幻煙雲風淸日朗僅見斯人他年績茂追古大臣將移此圖繪之麒麟

壬午忠節略

建文壬午燕王棣陷京師羣臣不從逆而死者百餘人文學博士方孝孺斬衰哭罵不肯艸詔抉口錮獄燔削先墓戮其九族皆不從乃並坐其朋友門生廖鏞林嘉猷等爲十族然後磔於市坐死者八百七十三人謫戍死者不可勝數二少女被逮過淮連袂投水弟孝友亦慷慨就戮有取義成仁在此間之句兵部尙書鐵鉉背立庭中割耳鼻爇肉令啖不肯一顧寸磔至死罵不絕口以油熬其屍令內侍以鐵棒夾使北面油沸丈餘內侍手糜爛走屍仍反背老父母安置海南二子編伍充匠尋皆見殺妻楊氏並二女發教坊楊死二女終不辱後赦出適士人左都禦史景淸植立嫚罵抉具齒血噀王袍剝其皮實以艸系長安門碎磔其骨肉燕王過長安門索忽斷所械皮趨前搏王王驚命燒之已而夢淸仗劍追繞王座赤其族籍其鄕村裏爲墟禮部侍郎黃觀聞變投水死亦束芻冠帽剉於市籍其家連姻黨百餘人皆謫戍妻翁氏並二女配象奴翁及二女家屬十餘人俱投淮淸橋下死監察禦史髙翔喪服不屈沒產夷族諸給髙氏產者悉加稅令世世罵翔親戚悉戍邊又發其先墓雜犬馬骨焚灰揚之以其地爲漏澤園右副都禦史練子寧斷舌不屈血書成王安在宗族棄市者百五十一人九族抄戍者三百七十一人大理寺丞鄒瑾京師陷自殺亦夷其族四百四十八人僉都禦史司中召見不屈以鐵帚刷其膚肉至盡姻婭同死者八十餘人大理少卿胡閏衰絰不更夷族不屈命力士以爪落其齒齒盡而罵聲不絕剝皮實艸殺其家二百十七人監察禦史董鏞姻族死戍者二百三十人禮部尙書陳迪抗聲指斥與六子同磔於市宗戚被戍者百八十餘人千秋公論明於日照徹區區不二心其衣帶中之句也袁州太守楊任籍產族誅親戚百餘家皆遠戍戶部侍郎卓敬以不爲管仲魏徵夷三族太常卿黃子澄少卿盧原質監察禦史魏冕王度巨敬盧振宗人府經歷宋徵皆以不屈夷其族禦史鄭公智以不屈故戍其族左拾遺戴徳彜不屈將赤族嫂項氏聞變令盡室逃獨身畱被械焚炙徧體無一言戴族乃全其不及宗族親戚而被殺戮磔械棄市者刑部尙書暴昭去齒斷手足斷頸而不悔郎中王髙大理丞劉端俱滅鼻捶殺而猶謂有面目可見皇祖侍郎盧迥長謳受刑禦史甘霖從容就戮連楹引頸受刃白气沖天而僵立不僕張彥方暴屍譙樓暑月經旬而顏色如生戶部侍郎郭任父子俱死兵部尙書齊泰駙馬都尉耿璿兄弟俱死副都禦史茅大方父子祖孫俱死靑州教諭劉固父子兄弟老母俱死漳州教授陳思賢率六生哭於明倫堂亦俱坐死六生者伍性原陳應宗林玨鄒君黙曾廷瑞呂賢也又有尙書侯泰侍郎黃魁胡子昭給事中葉福陳繼之韓永禦史丁志駙馬梅殷長史程通龍鐔博士黃彥淸按察僉事湯宗知府姚善葉仲惠陳彥回黃希範同知周繼瑜知州蔡運神策經歷周璿皆被殺戮磔械棄市以死其不屈而自殺者吏部尙書張紞侍郎毛太太常卿廖升僉都禦史程本立衡府紀善周是修谷府長史劉璟禦史林英夫婦孝子髙巍自經死給事中黃鉞赴水死龔泰投城死翰林王艮伏鴆死郎中譚翼赴火妻子自縊死浙江按使王良自焚死其妻先投水死中書舍人何申慟哭吐血死都司斷事方法投安慶江死樵隱指揮張安棄柴投水死工部侍郎張安國及其妻鑿舟自沈死寺丞周宗起及其子俱投琴川死永丰鄒朴教授劉政吏目鄭華不食死浮梁教諭王省觸柱死含笑於地下不愧文天祥而禦史曾鳯韶夫婦死矣翹首謝京國飛魂還故鄕而刑部主事徐子權死矣周粟豈不佳所見良獨偏而修撰王叔英及其妻二女死矣至於燕山衞卒東湖樵夫或日夜涕泣不食而斃或仰天大哭投湖中皆死者也其最可恨者身死而妻女分教坊配象奴若鐵鉉黃觀齊泰茅大方胡閏陳繼之姚善侯泰董鏞郭任謝升胡子昭陳彥回牛景先等十數人皆遭此虐焉

論曰嗟乎此豈有仁心者哉毀體磔身熬屍剝皮慘於炮烙教坊配象奴辱於刳剔殺戮之慘何若是之甚也嬴秦𨿽暴族不過三不聞其以十也發人之墓辱人之妻女酷烈之行也甲申之變完節者六十餘人不聞李自成以此施之也忠臣義士何代無之未有若斯之慘且眾者也開天辟地以來殉主報國之臣夷滅菹醢至永樂時極矣因志其大略以爲萬古之戒

臺將劉得紫陷賊不屈事錄

劉得紫字樹公其先直文安人有明中葉七世祖指揮均寓居遼陽遂籍焉我

朝龍興遼陽首附收入正紅旗得紫伯父淸泰總制八閩父朝英以甲午副榜授湖北江夏令卒於官得紫時方十二齡家徒壁立孤苦好讀書尢工騎射康熙四十七年八旗以騎射選引見得錄用由步軍校牛錄章京累遷至侍衛上神武善射百步穿鼓子百發百中顧羣臣罕有能及者命得紫得紫惟

上意所適視鼓子中邊上下左右命中不差毫釐上大悅自是每射必從明年補石匣守備未幾遷山海關都司復遷汀州鎭右軍遊擊五十九年調臺灣鎭中軍遊擊秋七月抵任訓練有方子兵字民臺人敬且愛之在臺九閱月南路崗山土賊朱一貴倡亂夏四月二十有一日聞報請出師親往賊鎭帥弗許遣右軍遊擊周應龍以行越七日兵敗賊陷南路營乘勝直趨攻府得紫偕鎭帥率諸將弁分剳春牛埔禦之晦日大戰得勝賊退竿津林五月朔日黎明賊眾漫山塞野分路俱集得紫獨當一面鏖戰中路口須臾兵丁王福舟奔報鎭帥兵敗得紫急殺回春牛埔救應則總兵官歐陽凱水師副將許雲遊擊遊崇功戰敗死矣賊四面攻圍得紫猶賈餘勇左衝右突柰眾寡不敵所乘馬爲賊所殺遂被擒引頸受刃賊素重其名不忍殺得紫從容謂之曰吾爲

天子命官今日萬不宜有生理但求埋吾帥屍首死亦瞑目賊首黃日升嘉其義聴之已復羈學宮朱子祠求死不可得賊與之言弗應遣其徒進食弗食餓數日不得死同難漳浦人陳上珍見其不食不語日永難卒度貽綱目三卷自夘至酉不釋手賊勸之降厲聲曰汝輩要我順從快把刀割了頭去賊相謂曰劉公忠義人從其便但戒守者不令出凡良民入省視弗禁得紫猶不食七日仍不死把總張文學贊禮生陳時遇揣其不食賊之食親爲煮粥勸進得紫泣曰食祿不分憂乘馬不濟難縱賊憐而生我何面目見東寧父老是時羣賊不和將吞並諸生林臯劉化鯉等言諸賊皆攘雞盜牛椎埋烏合之眾亡可翹足待乃稍稍進粥食延性命以待王師貢生黃國英民人鄧世祿楊鼎龍等餽金錢衣服物食日相繼有不識名舊兵見得紫臥地移一牀與之又有泥水匠贈氊褥亦不知其名六月十有六日大師攻克鹿耳門復安平鎭得紫聞知大喜然守者益戒嚴十七十九兩日戰鯤身賊復大敗得紫陰散賊黨去者半焉越三日守者盡逃得紫因得出遂叩統師軍前請帶罪立功募丁壯百五十人隨師徵北路二十八日遇賊於大穆降得紫奮勇先驅衝殺大敗之所向無不一當百斬賊徒無算奪其旗械窮追至鹽水港閏月七日領兵接應溝尾莊鄕民圍捕賊首朱一貴等巨魁脇從皆就縛南北二路悉平臺郡士民以得紫爲奇也白其事於總統大帥請旌之以勵臣節

論曰劉得紫可謂從容就義臨大節而不可奪者也崗山之役早以斯人行當必不至於此悲夫東寧禍殃蓋亦有天定焉士君子遭際不同或捨生取義而死或取義求死不可得而生其忠貞一耳得紫徳容晬盎望而知爲端人正士余東徵得覩丰裁愉快不能自己於其去也思之深因珥筆而書其事𨿽然君子愛人以徳得紫今後或出或處俱不可知當念名節旣成以第一等人物自命無使後之遜今則余文借不朽矣吾友何峯山將還中土此行必見得紫以斯言告之

鹿洲初集卷十五

欽定四庫全書

鹿洲初集卷十六

廣州府知府藍鼎元撰

讀傳書後跋

讀西門豹傳

西門豹以河伯娶婦故沈巫嫗三老於河千古大快也邵國賢乃以爲任術而未仁何哉夫仁莫大於愛民愛民莫若順其欲而除其害除數民害以生千萬民何所爲而不可且巫嫗三老歲歳爲河伯娶婦斂民間數百萬錢而瓜分之所沈女子不可勝計天道好還絲杪不差殺人者死古今常法也今如國賢言將教而誅乎抑教而遂赦之乎教而誅之其身總無攺過之日教而赦之是殺人之過可攺則人皆曰吾今日殺人明日攺過不知爲令者將何以待之孟子曰是不待教而誅者其斯之謂無疑也𨿽然使豹明牽巫嫗三老而戮於市亦未大快人心而蚩蚩者民或以得罪河伯是懼惟漸次投之河若曰彼固歲歲爲河伯娶婦者亦可因此以爲河伯酬恩之地河伯有知當必善待之終送之出無令其死也至於良久不出而巫嫗三老竟死矣則河伯之無能爲可知矣而後民心大快羣疑盡釋故豹是舉𨿽近於戲而以其人之術還斃其人之身至當不易非婦人之仁所可同日論也

讀田子方傳

田子方髙士也然未聞大道遺子思狐白裘而曰吾與人也如棄之子思曰某𨿽貧不忍以身爲溝壑魏武侯爲太子時出遭子方於道下車伏謁子方不爲禮由斯二者觀之殆亦不學之士乎君子將以物與人必使之可受柰何欲使人受棄物無禮甚矣且禮尙往來謙尊而光匹夫而非我奴苟以禮來將善視之焉有君之適嗣下車伏謁而不爲禮之理哉貧賤驕人之說是未免戰國遊士習气也聖賢舉動決不如此𨿽曰子方嘗師卜子夏吾將以爲未學云

讀郭崇韜傳

拙哉郭崇韜之與故人子弟謀去也莊宗取天下崇韜以謀議佐命功第一位兼將相而宦官伶人用事將迷其君敗其國此大臣去邪遠佞盡忠報主之秋也崇韜自度其力能則誅之不能則以死諫又不能則掛冠出國門惟恐不速胡爲乎委曲觀望於其間而乃與故人子弟謀去耶欲去則去何待謀謀而後去豈眞欲去者哉市裏野人挺身將鬭復從容而解衣則旁觀一勸輒止矣明胡靖欲盡節呼家人飼豬君子知赴義之不果也崇韜之不可不去豈待智者謀之莊宗耳淫於聲目於色宦官伶人不可斯須去也我不能使之去而又不肯自去鰓鰓若陰柔婦寺妬嫉之復口中喃喃危言以惕之彼自度邪正不兩立且畏禍及身欲其不先謀我也難矣故爲崇韜者去則生不去則死去而速則生不速則死不謀可決也故人子弟何爲向使崇韜早乞骸骨歸田裏優遊巖壑絕口不言功𨿽少伯子房亦何以過而戀戀雞肋百訃彌縫尙欲立功以自固不思此日之功豈復有加於開國佐命之上老饕顚倒一至於斯罟防籠頭猶不知覺直至姦人矯詔五子同殃然後悔之無及其寃可憐其愚更可恨也𨿽然功名之際見幾明決者有幾惟有道之君子斯用捨而皆宜余於崇韜曷怪焉

讀桑維翰傳

桑維翰在晉爲功之首實則罪之魁也少時臨鑑自奇賦日出扶桑鑄鐵硯以明不攺業其志可謂遠矣惜未聞事君之大道耳蓋本正而後末順源淸而後流長自古以來莫之能易維翰結契丹以興晉棄鴈門十六州譬養虎而依之以食其遺犬彘犬彘盡則已亦隨之興邦之初大本已失又貪戀富貴善政無聞百計彌縫招權納賂其源不淸故張彥澤利其貲產而束帛加頸景延廣一肆狂謀而負義侯封而晉亡矣則末不順流不長之明效也悖而入者悖而出非此謂乎茅鹿門曰使出帝能傾心維翰未必不可轉危爲安余謂此說大謬維翰興晉之日已爲亡晉之日豈至此而後知之卽使傾心維翰毋絕契丹亦不過苟延旦夕曾奚益之有哉無維翰則晉不興晉不興石氏亦不亡先哲謂縱不得帝猶於帝室爲甥舅無論其僅不得帝卽使見殺於唐尙始終不失臣節何至辱身賤行稱兒稱孫爲契丹陪臣奴又爲契丹所滅亡貽天下萬世之唾罵以養虎之犬彘自居哉功不足錄罪不容誅余不能爲桑維翰恕也

書淮陰侯傳後

淮陰侯之寃前輩論之詳矣余謂當日情事髙帝未嘗不知之特畏惡其能不勝褊刻之見姑爲是昧心舉動耳不然以謀反大逆之人恨不得立膏斧鑕豈容赦罪封侯又與從容談論遲至五六年始殺於婦人之手哉教之反者尙可免烹帝固知信之實心事主不聽人言也然則信非呂后亦未必遂夷三族蓋帝𨿽惡其能猶知其心後惡其能則直恐爲他日外戚之患將使劉氏不可危呂氏不得措手足所以切齒忍心必急急焉除之也觀於彭越之死亦由呂后髙帝甫崩卽與審食其謀族諸將意可知矣女子小人之禍人國必先毒螫其羽翼墮壞其柱礎然後可以爲所欲爲而無復顧忌惜髙帝在其術中而不覺也以一念之褊刻釀惡婦之亂階社稷宗廟幾至覆滅嗚呼可不懼哉

書諸葛武侯傳後

武侯去顏孟五百餘年蓋當道統復續之秋應聞知景運而起者𨿽遭時不幸濟艱難不得專一其功闡明身心性命之學然行道之君子又不必與明道者較論議短長也況戒子書精微廣大正議二表百世可師直補經傳所不及哉出處似伊尹忠誠似周公學問似顏子三代以下第一人之目明道君子咸推之卽以躋之臯萊望散之班吾未見其不可也是宜從祀至聖廟庭俎豆萬世乃千五百年之間未聞有議及此其亦不可解已然斯道斯人不容泯沒後當有舉而行之者

書王弇州完璧論後

藺相如趙之能臣也歸璧一事余亦無取弇州之論可謂先獲我心矣一璧何足爲重輕而行險以徼幸耶孟子曰諸侯之寶三璧不與焉又曰寶珠玉者殃必及身趙豈未之聞與趙有璧而秦生窺伺之端璧之能爲國禍也璧予秦猶之嫁禍於秦趙未爲喪寶也使趙自度能支秦則璧可無予自度不能支秦璧何必不予而相如純以詭詐用事也何居𨿽秦虎狼之國不足言理義然君子不可使曲在我相如旣使之齋戒設九賓又懷而逃之當是時秦未嘗明言不予城也業召有司按圖指十五都予趙𨿽詐也而詞實順是曲仍在趙也秦不得璧又不殺相如則秦寛甚矣萬一秦王大怒立誅相如殺身無益於人國且有反覆之名亦足羞哉趙之有璧與有相如孰緩孰急何不思之甚也君子不貴幸成之功余終不謂之智而謂之不知本

書伐魏檄後

平生最惡曹孟徳毎聞三家村豎儒稱爲魏武帝必徵色發聲唾其面而奴之操𨿽覬覦漢鼎終其身未嘗爲帝無端千百年後奉以武帝之稱何其善媚亂賊耶帝者天下之主豈可以此名爲盜賊之所好而遂如其願而稱之在丕家臣僕以媚丕者媚操則然後世讀書君子何因而媚則王莽李自成之父皆將以帝稱之乎丕𨿽自帝亦莽自成之儕偶學者不帝莽自成而獨帝丕蓋狃於前人之誤未及攺正不知紫陽綱目大書特書千載名分已定豈應復因循謬戾自居名教之罪人故以直則曰曹丕愛其詩文則稱曹子桓論其國事則稱魏主丕無仍稱文帝之理況操本未嘗自稱又何煩小輩之魏武之耶竊嘆漢家不造昭烈之賢弗亞髙光孔明天生王佐伊周呂召之徒又有關張熊虎諸將爲之輔翼終不能興復一統僅存正朔於巴蜀南蠻之間則以中原地利皆爲賊人所據無一得展手足耳忠臣義士百世下猶爲傷心曹氏父子之罪不可恕也明矣陳琳一檄余所最喜恨其時操惡未著僅詈及三分之一尙爲千古憾事因思武侯出師仗義正名似當移檄州郡一數賊惡動海內臣民之心豈當時鞠躬盡瘁未遑及此耶讀史無聊戲擬伐魏一檄自知學殖淺陋不足爲武侯續貂亦聊以補陳琳所未及使小儒知帝魏之不可云

再書伐魏檄後

余讀三國史戲擬武侯伐魏檄旣成六日矣夜夢一丈夫自稱曹孟徳叩扉請見命之入見其濶面多須不冠不帶素衣而散發嫌其無禮不命坐戲之曰孟徳公亦不冠耶又欲來作徵西將軍曹侯耶今

聖明在上恐無地可以容君其人黙然無以應若有羞赧狀向余連作五六揖余笑曰不冠而揖仍是賊輩禮文耳指幾上檄使觀之閱數行面漸赤至操戈犯闕弒后妃於天子之前卽肉顫手亂不敢卒讀欲懷之而逃余擕其防止之曰無若玆吾稿必欲存也其人慌甚將已閱者扯碎僅存三分之二餘仰天大笑曰桓溫有言丈夫不能流芳百世亦當遺臭萬年君之謂與君作惡一生不畏天下人議論復何有於余文哉且語云欲人勿知莫若勿爲君何不戒愼於生前而思掩飾於死後無乃惑乎吾文自能記憶吾稿必欲存也其人大慙而去余亦蘧然驚覺取筆索燭而記之時康熙丁亥五月二十七日也嗚呼亂臣賊子所以敢悍然不顧者謂天下皆可欺耳使知千秋百世尙有人焉欲正其是非卽形銷骨化而後且無所逃於鈇鉞誰敢復爲犯上作亂哉操而有知定當赧然沮喪勿以無稽之夢囈嗤余也聞斯言者忠孝節義之心油然生矣

書潮志方輿捲後

按是編輿圖諸說提封阨塞疆界遠近旣已靡所不周詳哉言矣尙何疆域形勝闗隘之紛紛乎舊志所存刪之可也然歷來誌書未嘗廢此三者今欲便於觀覽盡入圖說之內聚米畫沙原原委委𨿽可一望了然其體亦嫌於創未敢自以爲然耳海宇升平非復向時之舊昔人所謂疆域形勝關隘者十已不符二三戰塲化爲中閨兔窟棲於雞豚滄桑攺易徑途亦異欲仍循故籍經畫防守以爲遠猷難乎免於刻舟求劍之誚也書而弗削懼掩前徽列於小注示不可用以俟後之君子焉

書風俗志捲後

【臣】按放勲曰勞之來之匡之直之輔之翼之使自得之又從而振徳之卽

聖諭廣訓書之意也夫風艸之機捷於影響人非木石豈有不可訓化者哉宋儒謂無好人三字非有徳者之言必謂俗刁民惡如蠻髦盜賊無可如何亦非有道者之言也古云上以孝取人則勇者割股怯者廬墓又曰城中好髙髻四方髙一尺城中好濃眉四方且半額上有好者下必有甚變化之易自昔如斯今豈伊異人乎細民之則效士大夫之倡也化導之不勤弗能宣上徳意使人人遵路近光有司之責也潮俗已去太甚爭趨淳美𨿽一時之勉彊將習慣而自然風會人心日躋日上鄒魯復見於海濱庻幾仰副

皇上平章協和之治臣不敏願與地方官吏士民共勉之

司馬溫公文集跋

古所謂大臣者必有正學以爲之本領而又有經濟宏才足匡社稷利蒼生毅然以身任天下之安危由是事業顯爍於古今聲名洋溢乎中外吾於宋司馬溫公見之朱子曰溫公可謂智仁勇其治國救世何等次第公亦自言去惡從善若轉戶樞余讀宋史見公正色立朝直言敢諫扶綱常植國本除新法卹民命進君子抑小人有旋乾轉坤之力忘身殉國之節至大至剛浩然不可撓之气竊謂三代而下本正學以發爲經濟而擔當世道無如公者𨿽通鑑一書是非議論間有謬於聖人不過史識有所不足無害其爲大君子也己丑夏中丞儀封張先生以公文集授余又見公以經濟爲文章忠愛懇忱流露翰墨有古大臣以道事君之意益嘆公學術之正道徳之隆規模宏遠條理詳宻非大儒而能若是乎今人讀書蓬茅中胸有所得恨不得位以行及位果可行則又顧慮身家委蛇遷就不曰君王明聖愚昧何知則曰福先禍始古人所戒舉平居慷慨磊落陵轢宇宙之精神一立朝班反奄奄欲絕徒以守雌守黙博休休有容之狀如此之人是國家大蜮也𨿽千百輩何益於天下哉溫公一生過人止是肯任天下事見義勇爲禍患不計忠誠上貫天日利澤溥於方州是以人民思慕田夫婦女皆恐其去朝廷及其沒也市人巷哭鬻衣致奠四方畫像以祀飲食必祝則公之爲公可知矣學者讀公之文當蹶然而起思公之學術經濟乃公擔當世道之所由鄙夫脂韋皆坐在不學耳庸庸多厚福非儒者之所願聞也

鄭母挽詩跋

余讀鄭母林氏狀然悲之旣而猶幸其遇也婦人立節貞與烈不同烈者慷慨一時大事定矣其節易見故得名較赫守貞之苦則終身焉風淒月冷唳鶴啼烏悲悼何極采風者又未敢卽爲標榜必遲至發白齒落老且死而後論定嗚呼蓋其難也然或不幸不遇肖子復不獲當代鉅公爲之傳信荒山僻澥之間湮沒者何可勝道鄭母守貞三十年有子成立厥功懋哉蓋棺以後其子陽丰述其狀而號泣吾鄕諸君子哀其志爲詩歌以揚厲之淩霜勁節沒有餘芬鄭母之遇其亦可幸者乎名教二字閨閣同之餘病女教無專經乃輯經書古訓爲女學六卷竊不自揆欲爲風化津筏今觀鄭母得力於孝經內則列女傳諸書益信學問之功大也化民成俗其必由學豈獨男子爲然哉余旣幸鄭母之爲名教光因書數語附焉時丙申又三月也

臺灣後遊艸跋

臺灣後遊艸吾友陳君少林徵帆三渡之作也其初渡臺以聘修諸羅縣誌君旣有遊艸矣辛丑再渡臺以制府滿公屬防軍事隨師平賊歸舟遇風賦天風數章未幾而復有癸夘之遊殊非其意憶昔徵帆諸詩所爲作也深情雅調雄壯蒼涼如英莖咸韶音節超詣中丞沈闇齋比之少陵宗伯蔡梁村以爲卽子美北徵諸將之什而廷尉黎抑堂復以一言韙之不許他賢置喙君之詩定矣余何言顧念君之才之遇則亦有不可解者少壯迍邅名塲馳驅楚越滇黔間戎馬江湖俯視一世歸而講經學誦洛閩分修先儒諸書則恂恂儒者也徵臺一役慷慨從軍運籌決防屢縛魁渠海疆甫定長揖言歸制府薦授郡守之約【初陳君臨行時制府滿公約曰賊平當薦子於朝授以郡守】直與童兒瓜果付之逌然一笑中初不知於已何涉者蓋位置其身於三代以上過人遠矣竊嘆造物生才甚難君相求才若渴深山窮谷老死隠淪者不具論旣出其經濟之能以表見於世尙終棄置乎巖穴鮮不謂當途之過也雍正六年

上命內外臣工各舉有猷有爲有守之士中丞闇齋先生以爲無逾君者亟艸防欲薦於

朝稿已具而中丞疾作乃寢余不自量人微言輕復欲以君應

詔梁村宗伯來書亦以君讓予蓋度余必不肯捨君而他求方嘆友朋知已萬里同心毅然以推轂爲己任不謂速君未來而余已陷於非辜事又不果明年春抑堂廷尉復欲薦君以手札趣君赴汀並轡入都而君又不行抑堂別君二十餘年或言君且老難見

至尊及期君弗至復中止梁村宗伯旣以君讓余別有汲引至是亦悔之無及可見君行藏遇合自有天定非人力所能爲也君子所性不爲窮達加損廊廟巖阿均有不朽之事業第以昻然七尺應爲

國家驅馳不敢耽泉石之安駕言髙蹈耳守先待後事功且及於百世豈與一時利澤較菀枯髙下云乎哉君歷久不遇正造物所以厚君不欲使安於小成君必大有以副造物厚待之意不以有用光陰消磨於牢騷憤懣此余所信之於素者也君學殖深沈非世人所能窺測後遊一艸不過偶爾緒餘使讀者知當時情事想見雄浩奇偉之气欲以一臠蔽九鼎君且笑爲不然矣君年六十有八精神益壯將之楚遊以辛亥九秋晤余於循陽客署促膝連牀者三日數年來一大快也索君詩文開余茅塞爲書數語於卷末明年此日又將讀君楚遊艸君其教我勿吝

鹿洲初集卷十六

欽定四庫全書

鹿洲初集卷十七

廣州府知府藍鼎元撰

壽文

陰琫素壽序

汀州數百年人物惟李元仲先生最奇其爲文殆有天授淵然而深郁然而峭浩然陵轢宇宙驅役風雷鬼泣神驚莫可名狀恨予生晚不得及見其人追隨泉上檀河之間開擴心胸礪世磨鈍不謂吾友陰君琫素何其幸也始予未與陰君交辛夘之秋君持其尊人醒庵先生行狀輕千里造予求爲文以表其墓予始知君非常人徐而扣其蘊則得力於李先生者已深𨿽無老成人尙有典型君之謂與君於李先生遺事記憶極詳與予談竟日忘倦凡先生著述君皆寶之一言片辭殘編逸稿罔敢失墜卽先生平日所交遊若寧都易堂諸前輩往來著作君皆手錄而珍藏之於戲君可謂有心人矣當今學者自勢利而外不見有人自舉子業而外不見有書以故魁奇卓犖之士遁迹蓬蒿卽有經天緯地傳世不朽之文亦僅僅可藏名山俟千百年後之知己使天下人人如君斯文何患於喪乎君好古多聞於書無所不覽爲文章簡貴渾厚閒居教子弟讀經史先後本末井井有條若先正格言修身讀書之要每樂付棗梨嘉惠後學其大者在尊祖敬宗廣祭田修族譜譜例數則精詳馴雅可傳歐蘇之流亞也君年長於予宜爲父執而不恥下交願結蘭契予亦愛君才識髙曠學問淵源畱心文獻物色天下奇士兩人知己不介以孚且將從君窺元仲先生全豹未可爲近世有胸無心者道也乙未冬十月爲君五袠懸孤辰君之親友各抒詩文侑觴予何能已於言夫諛詞頌禱予弗能爲文章意气千古不敝𨿽有喬松豈能加焉李先生年八十餘尙著書不輟君年甫逾艾知於此道有以自樂便爲頤養沖和延年益壽之方經國大業不朽盛事固無有窮期也予聞元仲先生令子允懷與君聨兒女婚姻君每爲予言允懷髙尙有父風閉戶耽書屏迹城市當道者仰其名求一見不可得於戲賢者有後天道之常君師其父而友其子亦獨何修此日稱觥介眉允懷不爲當道屈恐不能不爲君屈也西河防集將成千古佳話書此以質允懷先生不知以爲何如

漳人之浙西祝前學使沈公壽序

古未有越疆數千里而祝人壽者貴顯當前望風而趨及其去也則忘之矣其旣去之久而猶有人焉跋渉數千里稱觴上壽則必其入爲卿相秉鈞軸於廟堂或出爲制撫威權震耀以故人情多所希冀若夫勤勤欵欵非有所爲而爲思慕之深歷逺如近此必有浸漬乎人心淪洽於肌膚骨髓莫知其然而然者如我漳人之於宮詹沈先生誠大異焉先生以癸未嵗督學閩中丙戌事竣還朝又三年請假歸省墳墓今庚寅仲秋爲先生六袠覽揆辰閩人持幣張軸羣造浙西慶祝之吾漳紳士郵書來京師命某爲文以侑一觴之酒某侍先生久親見行事最詳竊以先生之淸風介節彪炳宇宙勤愼公明寛仁誠恕藹然被於閩海之閒兒童野叟能道之又且搆祠勒碑徧九郡一州而皆是奚容某更贅一詞哉近聞漳江之景重念梓裏之艱而益信先生之系人思者摯也商羊不舞自夏䢐秋禾枯於原人菜其色當此倉皇急迫之中尙惓惓於先生而不忍置逾山泛水逺赴三千里外躋堂獻曝苟非有大不能已於懷者胡爲而至此因思曩者先生在閩苦境非人所堪比回京師行李蕭然今長君植廷公車徒步而先生恬然安之蓋當拜命之初久置身家度外而精神心血全注於閩兢兢業業惟恐一士失所上負

聖天子之知故其視閩士如至親父子一舉一動疾痛相關思其利復思其獘憂其拙更憂其巧誨爾諄諄舌敝髮禿至今七八年來士無論遇與不遇語及先生無不感激流涕者乘玆暫憩邱園之暇不攜盂蔬鬥酒稱觴函丈之前卽日徴書賁隴入贊綸扉先生又將寢食不遑以慰蒼生屬望吾黨小子卽欲優遊淸防追隨上下於白蘋紅蓼之區其可得耶越疆數千里不爲無因稱觴上壽不爲獻媚情有必至理不可易且使天下知爲善之優而吾鄕風俗之古先生當亦欣然舉爵矣某久離庭闈方將請假南歸若獲從所願便道霅水與吾鄕諸同學趨蹌拜舞共進岡陵之杯斯亦生平一大快至於浮辭諛頌諒非先生所樂聞亦非某所敢出也

壽字畫圖記

工人爲巨字一著丹靑繪畫其中雜列仙歷代老者爲一圖逺望一壽字耳睇而觀之其景有山有水有石有日月雲霞殿閣其艸木有芝有桃有松柏雜樹其人有老有少有男有女當中坐者一人手攜鐵如意據白鹿南面左右各兩童執杖焚香盤桃引鶴采芝餌鹿各從其事前八人侍立傾葫蘆者拂塵尾者花者帚者進爵者吹笛者按拍板者弄蟾者環向一人而舞蹈焉又中披軸咨諏者三人聚觀太極圖者五人或扶杖或抱膝或奕或談或展書卷者九人有偸蟠桃捧之以手者有獨坐深山酣睡不知年代者有持仙籍從二童子立云端者有婦人薦桃馭鳳從女捧籍隨二婢自西方來者有觀小鹿奔馳偕童舉手若招若送者有挈伴天臺兩婦人攜兒子喜笑相迎者雙童捧梨棗前進者有老人共披一幅握筆作欲寫狀或舉杯自飲有奉書幣欲聘四人出山者有乘檥槎泛萬里溯河源者一字之間具有無數煙景人物可謂奇矣其位置牽合有當於道與否余不得而知也甬上管君明川客吾鄕者嵗余矣今五月二十四日爲君懸孤辰吾鄕人之相交好者命繪師作斯圖爲君壽屬余文以記之餘旣喜君之才品卓越操行不苟與余交最厚又幸其謙恭和藹有以深入乎人心致吾鄕人愛且敬之如此故欣然而爲之記若夫尋常祝壽頌禱諛詞則知君厭聞之亦余筆端素所無有也其圖中人物出處姓氏觀者自得之餘亦不贅

柯扶三壽言

正陽之月十有九日柯子扶三初度也親朋畢賀逺邇咸集余忝爲賓無以贈聞之老子曰仁者贈人以言余於仁有志未逮者也然亦請以言贈夫年少生日亦事之至常無足賀者柯子當亦思其故乎閭裏阨窮之士耄耋而初度寂然豈其生之日獨異哉其地異也且壽各有差等尢不容混何則丈夫生當斯世紹往聖之絕學以斯道覺斯民或佐天子政令於廟堂或提兵萬里立功閫外躋一世於三代之隆此上壽也否則砥行於家修節於身以孝弟忠信爲己任亦足維持風俗又或載籍閎博覽古今之奇窮百代之奧著書立說自成一家亦可以歷千百世而不朽若夫庸碌無聞徒美衣丰食以終其身𨿽有彭喬之壽君子弗齒焉柯子生富貴之家非閭裏阨窮者比異日或佐令廟堂或立功閫外俱未可知而修節砥行博覽載籍則及今不可不勉也柯子其歸而求之若以餘言爲然而克自拔於流俗在家則爲孝子悌弟在國則爲藎臣名播於時學成於己卽受天下之賀可也而何論親朋若其不然方且對懸弧之日而滋愧卽耄耋未可晏然受賀也而況於年少故壽有上有下惟柯子擇之是餘贈言之意夫

陳母許太孺人七十壽序

天下文章皆可傳惟壽文獨否則以其詞諛其事俗非識者所樂觀有道君子不爲也𨿽然在人耳爲公卿要人壽則諛且俗若蓬茅閨閣顯防闡幽之爲則不妨大書特書樹風聲以端風化蓋生人無立傳之體托諸侑觴稍述畸行有道君子亦樂之此余於陳母許太孺人不禁有言也孺人爲予翁陳公淑配鄕裏稱舉案如賔篝燈佐讀皆尋常無足異獨刲股和藥以療翁疾一端此則人情所甚難者夫割股事親在男子不可訓在婦人則可取彼孝思誠切無矯情幹譽之念知翁姑而不知有已苟親疾可瘳卽剝膚至痛亦弗敢靳則平日之養志承歡極誠盡敬胥視此矣予翁負才困於遇攜數寸不律遨遊燕趙宛洛間三十餘年弗內顧孺人獨支門戶綜家計謀饔飱延師課子長大婚嫁若撫孤集蓼之憔悴而能以餘力推解所親爲猶子撫育呱呱二弱息及笄遣嫁裝送如所生此又人情所甚難者予翁老而病乃歸裏七載湯藥晝夜靡間喪葬盡道孺人之於事夫亦可謂無憾矣爲婦則孝爲妻則順爲母則兼父師之良是何必黃鵠早寡截耳明貞乃爲壼徳之可傳有光於名教哉夫箕帚詬誶之風久爲世俗所不免身外之物切膚視之況實在操刀而割之交謫之聲北門興嘆況有父之孤有夫之寡內外兼寄手口卒瘏乃能循禮守義相敬終身以此坊民吾知世道人心當必爲之一正乎今年屆七十所親咸踵門稱賀乞一言以侑酒餘將爲人倫風化樹風聲姑於孺人之壽發之若文章之傳不傳則亦非所計也

遙祝張逸夫八十壽序

壬子仲春餘在東粵念老友張逸夫年且八十矣戊申別後莫悉起居不知尙存與否長兒云錦曰健甚客嵗嘉平聞諸餘楚白言先生獨坐小溪甚自得余曰噫善矣顧安得一見乎因憶是月三日爲君懸弧辰二千里外情同幾席乃命奚童酌巨觥東向舉手爲君遙介壽焉代君飲與君獻酬稍間爲文以侑之餘性不喜爲壽文王公貴人求一言侑觴不可得以其徒富貴而無可傳也今君不富貴又可傳借君之壽侑余之觴奚爲而不可君家小溪距余之舍二百里各在萬山中素不相聞余弱冠受知學使沈心齋先生時君年已五十矣並受知始相識面余見君剛毅有奇气心異之以從師校士周曆八閩者三載歸始訪君於黃立仲之他山艸堂曠談天下今古是非滔滔若江河之東注刑名治法韜鈐行陣鑄山煮海之規靡不講求洞達始知君盛年有志當世而困抑之久爲可惜也君不第又三十年老矣須髯如銀朱顏酡若膂力健彊猶昔意气甚壯每豪飲放歌彎弓擊劍傾墨數斗揮椽毫以爲樂不知天地間有衰老二字蓋渾身雄浩之气充塞洋溢勃勃而不可遏豈偶然哉君書法髙妙以巨字徑數十圍者爲勝愈濶大愈見神力嘗言此道世人無有知者以小楷妍秀之格局當山凝嶽峙之規模婢作將軍差之千里矣余初聞其語未能知其所以然見其字筆力沈雄如石琢鐵鑄步步有法變化精妙有不可以言傳者乃知君書法本之紫陽目中人未之及也閩人得君匾額珍若拱璧浙東西亦多求者然君自信其必傳每愼擇人而後書以此世益重之君爲余書無所吝余出以教諸子惟云錦探索有味頗能識其防趣倘得君朝夕提命必有可觀不知此事在何日耳人生無一可傳𨿽彭喬之壽終與艸木同朽君書法不可泯沒卽爲壽世不朽之一端其他無所不傳矣百世下見君之意憶君之品覺君之生平奇气磅礡郁積於龍跳虎臥之間恨不得生同時而親炙之此則君之眉壽無窮期而不在世俗添籌之說也君得斯文當浮大白自今以始每十年爲君一介壽永勿替君其許我否

鹿洲初集卷十七

欽定四庫全書

鹿洲初集卷十八

廣州府知府藍鼎元撰

告文祭文

請黃石齋先生崇祀鄕賢文

蓋聞人生大節不外忠孝兩端儒者傳心惟有文章千古旣已著書立說奧學貫乎天人亦且竭力致身精誠篤於君父屹然乾坤之柱礎偉哉名教之幹城百世下將聞其風況夫同裏鄕先生可祭於社端在斯人伏見故明漳浦黃石齋先生諱道周兩間正气一代名賢十嵗能文推倒嶺南豪傑丁年喪父遙續屈子離騷邑大尹曽拔冠軍在制中求見若渇邦人士咸稱至孝謂守禮覿面爲難迨筮仕於朝端復剛方而謇直經筵側權閹之目典試摧宵小之心抗疏陳言救故相而坐貶濱行極諌論時宰以掛冠廬墓事親仍然孺慕聚徒講學若將終身不意召復故官又使分校多士久旱修省有建言淸獄之譏晉秩司經上四恥三罪之疏批逆鱗者非一怒權要者百端至發秉鈞擯宮僚於推讓三俊下吏因支飾以株連劾嗣昌奪情天下遂無無父之子論新甲邪徑中樞應少不祥之人召對平臺特伸理欲之辧至幹聖怒猶聞忠佞之爭旣以直而謫官復因薦而削籍廷杖詔獄云雷屯塞見精忠艸圖傭書地火明夷徴用晦葉呈秀初未相識囚服而通姓名塗仲吉藐焉諸生折指而無挫衂幸劉尙書有毋殺直臣之議得戌廣西周相國有宜用博學之言遂還故職家鄕念切築書院於鄴山守墓情慇開講堂於浦邑衣冠鐘鼓先王之禮樂將興贈答歌詩前哲之典型可繼月令廣義儒行集傳補經曲之精防三易洞璣革象新書探文周之閫奧鉤深致逺天文曆數諸編繼往開來洪範孝經之作著述宏富充棟足徴經史異名更僕難數蓋淹博似有天授將敲金戞玉於百年乃貞烈本自性成遂取義成仁於一日丹心貫河嶽庶幾無忝所生浩气塞蒼旻方爲不負所學傳之奕禩足令懦者立而頑者亷矧在梓桑寧無家爲屍而戶爲祝執事曠世偉人全閩師表膺世道人心之寄秉綱常名教之權顯防闡幽將小善之必錄報功崇徳忍大典之久遺行如黃公世所罕見天下之善士何況一鄕國人皆曰賢允宜從祀故敢瀝實敷陳懇行兼祀郡邑庶春蘭秋菊丹霞之黍稷維馨鹿水梁山大賢之俎豆不泯則後生小子聞忠孝而奮興大夫國人式文章於不朽矣

祈年告城隍文

國以民爲本民以食爲天社稷亦爲民而立所以祈年之典自古有之神所憑依旣在我民禦災捍患民亦於神是望焉潮自雍正三年以來禾稻不登殆將三載餓殍盈郊流亡載道不知吾民何辜以至於此神實降災必有其故豈官之不職民之不良乖戾之气形爲旱澇在某未任以前不敢知也某今旣來將與神約官有不職禍當在予無再凶荒爲我民累民卽不良不過百中一二無盡皆不良之理盜賊姦宄幹人神之怒縣令有法足懲之頺風薄俗傷天地之和縣令有教足化之法之不行教之不振降災於令足矣必以凶荒徧及無辜之士庶非上天好生之心非神所應出此也神欲諉之昊天降災非可自主則神於天有君臣之義可以爲民請命挽回天心不應袖手緘黙止顧享祀之犧牲弗卹民間之饑餒吾不知其於神職謂何矣神司玆土猶某之令斯邑也禮教政刑某之責任廢而不修則令爲失職水旱疾疫神當驅除嵗比不登則神爲失職敢潔誠齋戒拜稽上聞請以今年今日爲始風雨調順螟蝗不生冬稔大有百室盈寧俾我民得借神庥神亦永享明禋於勿替不然久荒之後難再洊饑今冬弗稔將靡孑遺旱漧水溢變置壇壝之憂吾不能爲尊神保也神其鑑玆慰我民望謹告

講學告五先生文

天生蒸民有物有則率性修道至人立極自精一執中開萬年之統緒遂見知聞知綿三代而不忒尼山木鐸事功逺邁乎唐虞戰國轍環發蒙更慇於饑溺遙遙千五百嵗之閒惟我周程張朱五先生奮賢關而入聖域旁搜逺紹薪傳獨得六經四子發明如日月中天邪說異端斬絕若門庭荊棘允孔孟之功臣爲後學之矜式鼎元待罪此邦朝兢夕愓非第鞠謀康乂之司兼有世道人心之責思民風之還淳惟士習之宜亟爰開書院敬奉典型立醇儒以作之師俾舊染於是乎洗滌因相與講明正學論道窮經凡綱常倫紀日用行習之地無不知之眞而行之力掃釋老之謬談並嚴辯乎陽儒陰墨似道似學之奪朱尢是擯而是斥從此經正民興鄕無邪慝士希賢而賢希聖孝弟仁讓所漸摩靡不風移而俗易爲天地立心爲生民立命言有大而非誇爲往聖繼絕學爲萬世開太平傳之久而不惑吾道南矣將棉邑化洛閩之區斯文在玆庶海濱復鄒魯之迹邦家有慶吏民增色拜手致辭精誠上格謹告

苕南書院公祭內閣學士前學憲歸安沈公文【公諱涵號心齋浙江歸安人丙辰進士】

嗚呼惟公稟二儀之正气成一代之偉人生爲天下所瞻仰沒爲士民所酸辛其宏功盛徳閩山不能諭其髙遺澤入人之深逺滄海不能際其垠方弱冠之餘五魁觀國之浙賔隨戰勝乎南宮偕伯兄而拜

紫宸金馬門前羨弟昆之聨轡禮闈分校誇桃李之彬彬洊歷宮坊侍從講幄

天子嘉其學行顧問維殷命持玉尺視學南閩三載茹虀啜粥曽不染乎一塵其徹底淸操爲閩中生民以來所未覩其衡文詳愼𨿽在擯斥亦必沈吟三復或恐離奇闇汶之自掩其殊珍其气象巖巖嶽嶽如烈日嚴霜儼然其不可犯其性情溫溫藹藹與諸生痛癢相關切善𨿽防而必悅過𨿽小而必嗔滿腔眞摯固結而不可解如父子骨肉之至親其所賞識多鄕國天下士卓卓乎羽中之鳳毛中之麟其所遺棄亦奮勵感泣自附門墻而稱道之津津是以公之去也徧九郡一州絲繡像設歌頌永勒乎貞瑉而我漳又於十年之後狹小前規更遷祠宇於龍門傍名山依怪石丹雘輪奐花木繽紛諸生以文會友於其中春秋牢醴上壽事公如神聞公晉宮詹轉閣部典鄕會兩試則莫不顒首加額謂白麻可致將堯君而舜民及其辭廊廟歸林臯則又夷然相慰悅以爲功成業就急流勇退得以杖屨優遊而髙臥乎苕霅之濱

當寧以公才能望重爰俾督視版築爲

國家壯鎖鑰於宻云閩中父老子弟自閭巷以曁縉紳謂公勤勞王事無忝藎臣吾儕亦欲服勤師事捐土石之費樹幟投匭不日而斂數千緡環呼制撫特疏入陳輦邊疆以代役使天下知亷吏可爲而吾鄕古道之未泯嗚呼孰謂泰山梁木忽然其頽壊徳容道貌杳而晝昏豈天道之無知抑所傳之匪眞戊戌九月聞公事竣旋裏巳亥夏五或有言其凶信乃出行路之風聞廣詢博訪皆曰無根秋初會集苕南書院又以湖州人來言公尙存是以遲遲至今直待三山報訃乃始相向而哭烹羊擊豕澆杯酒以薦明禋山川艸木俱爲公而慘淡兒童過客亦拭淚之沾巾嗚呼人生如大夢宇宙如轉論自古聖賢豪傑莫不有寄有歸惟不朽者爲尊如公事業在天壤愛慕在人心歷千秋百載而不敝豈功名富貴之士之可與同羣況乎昊天眷徳福亦相因令子聨翩而登第文孫接踵不異南溟之鵬鯤公之食報未有艾亦可含笑於九原之下不畱余憾乎蒼旻嗚呼哀哉尙饗

月湖書院公祭大理少卿前邑侯四明陳公文【公諱汝咸字莘學浙江鄞縣人辛未進士】

天下最傷心之處莫大乎事業垂就一身先死嗚呼我公而竟若此公自丙子嵗由翰林出知漳浦十有三年調南靖浦人攀畱不得乃建月湖書院塑公像於中距今六七年士女嵗時登堂瞻拜擊鼓張燈屆公懸弧辰必召梨園慶祝方期千秋百嵗此樂未央不謂甫至於今而固原都喇遂爲月湖傷心之地也嗚呼痛哉公在浦時良法善政不可勝述大約推心置浦人之腹以饑寒疾苦爲巳任吾民匹夫匹婦無不被公之澤吾黨後生小子無不受公振興培植者公在京邸精神猶注吾浦遇漳人倍加親愛凡紳士民生休戚一一問訊憂喜相關吾民𨿽去公六千里家家戶戶注意於公如慈父宦遊京師子孫無刻或忘者聞公補比部則喜聞擢禦史臺則又喜聞海洋招撫功成益喜聞參銀臺使三楚遷鴻臚晉廷尉尢喜之喜方顒首望公節鉞吾閩福星重照俾父老子弟得遂饑渇瞻依不謂陜右之訃突如其來也嗚呼痛哉聞訃之日童輟其歌婦嘆於室道路咨嗟涕洟窮鄕僻壤野叟田夫只雞樽酒來哭公祠甚者齋佛爲哀數十日不絕某等謬叨門墻素防教誨曽不能一走浙東哭奠靈輀之側登斯堂而瞻公像思公十三載精神心血畢萃吾鄕則知千秋百嵗公魂魄猶應戀此𨿽捐置祭田以時享祀是區區者亦何足報公之萬一不過欲使吾民子若孫得世世事公勿替而向之冀見公於京省望公之重來者今則徒仰瞻道貌於幾筵榱桷之間笑語提命皆不可復得也嗚呼痛哉公事業著吾浦爲開邑第一賢令數年之間洊歷卿貳上布

皇仁下達民隠

當寧眷注方深將大用以竟其生平所學公亦自任以天下之重而年不能待爲可悲也家有令子庭有賢孫繼公之志曷其有極公亦可無憾矣尙饗

祭漳倅葉公文

嗚呼沙塲馬革壯士所期況乎勞勩服官以死勤事正合古人臣鞠躬盡瘁死而後巳之素持豈曰天道之幽渺可知而不可知惟公稟中州淸淑之气具羽儀王國之資出判漳郡十載於斯其亷靜也若公綽之寡欲其好賢也若桓武之緇衣其馭下也精明胥役役無舞文玩法之獘其催科也不擾二月五月無賣絲糶谷之悲其弭盜也以嚴雈苻盡殺除稂莠以植嘉禾政不爲水而爲火其撫民也以寛刑措不用惇禮讓以培元气教不爲母而爲師蓋深入於人心者有素故民情亦共相關切而不忍其一日之離玆曩嵗河帑虧空解組當行闔郡紳衿耆庶若嬰赤之失嚴慈傾囊倒槖環向噫嘻捐輸代賠補之數不崇朝而裘成集腋泣請移咨遂得長借防君免逍遙於河上因而兼篆巖邑防甘棠之修枝方冀大年永享躋耄耋而陟期頤胡爲昊天不弔歘令騎箕瑞鵲堂中淚灑杜鵑之血丹霞境內風淒薤露之詞自上官以及僚吏莫不咨嗟惋惜況余泉漳浦靖處處有同舟共濟之思忽覩此痛心焉如割其惡能巳於泣涕而漣洏嗚呼自古皆有死而得其所者幾誰竭力致身成臣子之大義盡瘁以歿愧竊祿之行屍重以身後有人食報未艾魂亦可以含笑九京乘飄風而歸中土不畱遺恨於歐山之巓與漳水之湄潔我牲牷酌我金巵頽然一哭與君長辭靈欣欣其來格鑑吾誠兮勿疑尙饗

祭大宗伯儀封張公文

嗚呼惟公淸風亮節百世下猶將立懦而起亷矧學術之醇正踐履之沈潛不爲異端邪說俗學功利汨沒濡沾方少小而入學志巳希夫聖賢及其行成名立益以濓洛關閩五子自私淑居安樂玩而不捐旁搜墜緒逺紹薪傳闡宋元明以來諸儒之閫奧著述不遑或輯綴而重編自居鄕至宦遊在在建立書院授餐講業樂以英才爲陶甄於儀封則有請見於濟寧則有濟陽夏鎭與淸源撫閩撫吳則鼇峯紫陽爲最著皆學行極寰區之選亦曲江鼇禁之聨翩所至下車未遑他務輙以民饑民食爲惓惓發倉動帑平糶散賑此燕閩四省莫不皆然而頌聲籍籍實始於濟寧傾家財以賑饑粟麥襦袴分罄數船政迹之懋閩吳赫焉所屬文武大小吏罔不滌慮洗心澄貪濁而汲淸泉士歌於庠農忭於野海波不揚山莽無伏凡所興革悉協乎人情之所欲宣爲人所不能爲言人所不敢言履尾不咥褰裳涉川卒能培一時之風气除民生之患害致萬姓之懽闐蓋其勁節孤忠淩霜貫嶽暗室屋漏之謹凜無一不上達乎帝天夫是以入水不濡入火不熱極磨湼而燐緇無患任眾石之齊下而陷阱得以自全立朝丰采卓卓可觀總一念之勿欺遂覺位彌髙業彌廣而操彌堅飲冰茹蘗自初仕以迄上卿日用蔬菜米麥寸絲尺布皆自其家運載之官未嘗染指地方之一錢受

聖祖之知遇若披云而撥煙遭

皇上之眷注錫名臣之扁額稱本朝之醇儒豈徒晉秩宗而任子與光前是宜年越期頤使海內後學永親炙而願爲執鞭乃壽考而令終亦僅七十有五年

天子覽遺疏而震悼奠防贈謚備優崇之渥典且命公卿大臣咸臨祭殯親紼引而贊豆籩可謂生榮死哀極全受全歸之至不畱余憾乎坤乾嗚呼隙駒易逝聖哲不免惟道徳與功名亙萬古而弗湮偉哉公也可以見周程張朱五先生於地下亦韓範富歐諸君子並談笑乎九原某等念公不見出涕澘澘溯鼇峯之講業偕諸子以周旋不特飲食教誨視他人而有加獨期許深造乎逺大尢屬望之拳拳愧學植之就荒徒失聲相向而行哭更何處得仰模範之廣淵陳牲設醴齋戒告防儀有盡而心無巳用親肸蠁於幾筵尙饗

祭潮帥尙公文

嗚呼惟公稟西州淸淑之气具王國幹城之資沙塲馬革固畢生壯志之所期而況晏享升平鞠躬盡瘁尢大合公忠勤事之素持其事親也則宗族稱孝友於兄弟也則鄕黨見推幼習彎弓穿楊旣精於百步長魁武舉及第殊越乎等夷遂膺侍衛入直黃扉一出而専城南詔再遷三遷而寧海象山所至威望之巍巍值制府之巡邊見行陣之精防調中權以佐理更薦牘之紛披當寧以嶺東重地非智信仁勇嚴如公不足以建此節鉞而鎭壓蛟螭命作元戎於潮之湄廓淸伏莽訓束健兒有制之師凡刀鎗矛盾坐作進退靡不畫一整齊無一人一械之參差見公軍容之肅知公兵法之奇𨿽方之名將若武苴頗牧亦不過用法之精妙更何能以加玆乃公愛民如子不岐視文武之所司當已午頻年荒歉獨加意乎窮黎伊時斗米錢至五六百富者閉糴貧者僵屍逃亡不可以數計胥蕩析而流離公惻然心傷會同文武官紳義士捐貲貿谷作粥賑饑南郊列廠百十處日就食者四五萬人狼狽相扶攜男女以班東西上下無擁擠踐踏顚僕泥淖之悲出則車前馬后令兵役負錢數十貫以隨又於饑民病臥之寺觀就近煮粥飲食之疫气間作爲謀良藥以醫治是以饑癘並臻而弗至大害災祲屢告而民猶可支自是年年大有斗粟止二分之價皆公協恭和衷文武精誠所感召而天貺之畱貽慈父之歌溢於四境望公之撫循斯土俾林林總總樂業而安居夫何大星遽隕歘爾騎箕鳯凰山巓淚灑杜鵑之血鱷溪渚畔風淒羊叔之碑凡在僚友庶民莫不咨嗟隕涕將弁軍士相與泣下之漣洏況某久親輪轅獨防顧盼處處春風頰下而嘉許之孜孜目注心維覺知巳音容如昨而號呼不應當前之笑語巳非念公事業在潮疆無尸位素餐之貽愧遺愛在嶺表較昔人以死勤事其庶幾公亦可以含笑九原不畱遺憾於金山之麓韓江之坻將我牲醴再拜陳辭靈其有知來格勿疑尙饗

鹿洲初集卷十八

欽定四庫全書

鹿洲初集卷十九

廣州府知府藍鼎元撰

哀辭

閣部沈公哀辭【有序】

康熙五十八年二月朔日

皇淸通議大夫內閣學士兼禮部右侍郎前提督福建學政心齋沈公以疾卒於歸安之竹墩裏第嗚呼哀哉閩中紳士先後聞訃各就其郡所建立爲公生祠者發喪鼎元因得從諸君子後哭公於漳之苕南書院臨三日成禮而退退而余哀弗忘不自知涕泗之涔涔然霣也憶公癸未嵗由掌坊侍講來閩視學甄拔俊乂以千數獨於小子鼎元謬加國士之知且命隨軺車校八郡三載從遊情同父子巳丑以宮詹乞假重來三山鼎元星夜馳謁鼔棹送之武夷拜別於崇安郭外自是以後燕閩迥隔赫蹏之上時惠徳音而顏色不可復見矣人生知巳難之又難鼎元正在穉騃性狂學陋公遽以逺大相期許慇懃教誨皆不止爲一身一世之業每中夜激昂思欲有所樹立以慰公望迍邅艸萊有懷莫展何望經世逺猷以能如公之志不自度量思垂空文就正白蘋紅蓼問釐訛定舛亦足表見一二揚公教澤於將來不謂公之見背如此其速也嗚呼哀哉道路阻修奔喪無力生不能副其望沒不能送其終視予猶子不得猶父悠悠蒼天抱恨曷有極乎素旗述徳泣下泉流土壤無益於泰山知不足闡揚萬一亦聊陳其大槪寫余小子哀思云爾乃再拜稽首而爲辭曰

嗚呼夫子一代偉人生榮死哀名播乾坤家聲源逺吳越所尊侈談世系恐掩其眞

先皇辛夘降嶽生申弱冠偕兄同捷丙辰聨鑣金馬分搜鳳麟巳未人才萃於弟昆春坊歷掌啟沃儀宸天子曰咨惟乃馨聞汝學旣茂汝行更醇汝持玉尺視學八閩惟淸惟愼如朕詩云【上禦制考試嘆詩分賜各省學臣】公拜稽首星馳日奔甫入閩關盟天告神一錢不取愛才如珍鴻篇傑搆翻閱夜分有劣在擯把卷酸辛冀野羣空幽谷生春公之待士若子若孫欲加諸膝教誨諄諄士之視公若萱若椿旣喜舞蹈亦淚沾巾有閩以來無此學臣淸操第一巨眼殊倫還

朝報政僉曰忠純宮詹內閣晉秩承綸恩科禮闈掌試衡文甲午三秋楚才復掄英雄入彀朝野懽欣泰山北斗譽望日新佇宣白麻用秉國鈞忽焉勇退於苕之濵林泉詩酒娛老忘貧坐席未暖

召起宻云築城浚湟保我黎民三載役休歸家十旬天不憖遺大命遄臻嗚呼哀哉公昔離閩九郡謳思各建書院設位立碑漳曰苕南舊在西池近嫌簡陋龍門是移小山嵂崒危石爭奇名花古樹蔽芾紛披輪焉奐焉佳景四時諸生每嵗上壽於斯何期今日聚哭生祠爲公喪次易主當輀嗚呼哀哉憶公巳丑乞假歸裏睠念閩人笷遊建水山川增色童叟有喜僚史闐迎車騎成市諸生雀躍親愛鮮比日尋名勝擁公授幾浩歌浮白談文捨矢欲去牽衣彌月不止解佩獻芹亦薪亦米千人一心古未有此而今而後不可得矣號慟天涯奉公拍紙嗚呼哀哉庚寅之嵗花甲初周公時在籍覽揆於秋閩中多士逾山涉流持幣張軸爲公添籌庶常蔡子自燕馳郵如期恰至公樂油油天南地北一室朋儔賦詩百首搖嶽淩洲期公七十勝防重遊彼蒼吝嗇六九彌畱失聲相向慘淡林坵嗚呼哀哉公之宻云人思助役謂玆重任匪亷能克九郡齊聲樹幟共白設匭醵金日投千百紳士傾囊工商集腋樵子菜傭錙銖表赤羣萃會城環呼棨防乞疏代陳輸公土石中丞不可眾淚泉滴雲集轅門跪朝而夕因玆入

告克底乃績方欣公還俄聞易簀典型遽謝摧肝裂膈嗚呼哀哉公有二子聨翩登第文孫奮翼靑雲自勵猶子彚徵茅茹並轡徳聚一門業隆一世壽考令終諸福畢備遺愛在人千秋弗替含笑九京何歉何恚惟予小子有懷未遂平日思公恨無兩翅滿腔抑鬱彌天塞地今日思公幽明路異望北拊膺心焉如刺追惟教澤宵不能寐終當努力以成公志握管述芳垂之來裔嗚呼哀哉

黃越甫哀辭【有序】

康熙五十九年春王正月元日戊辰漳浦處士越甫黃先生卒嗚呼哀哉先生諱元美字越甫居浦邑之髙岑先世以詩禮傳家有令望厥考長民先生學行冠一時爲薦紳名士所宗仰與先君交特厚先生生而卓犖長有文名受業先君爲師徒中知巳立身行事不謀而合先君最愛重之其性情品格在太丘叔度之間其文章韶令俊逸可行於世而名心早淡在蠱之上九其爲詩工絕古體尢長有六朝風味韜光隠曜不輕以示人其持家有禮法門內雍雍穆穆罔越矩矱教子博通經籍先行誼而後科名其家𨿽甚貧胸懷浩蕩無寒猥局促之態見利不苟得而爲人謀必極周視親朋憂患坎坷怡愉歡樂不啻以身共之其識趣髙朗臨事燭照舉天下紛攘糾錯鬼蜮離奇可驚可愕之變態無不了了胸中辧義利觀人品邪正決事機成敗指揮論列百不失一使先生幡然用世必有可觀乃蹈河檀之遺迹追衡泌之髙風皮裏春秋汝南管籥羣賢影附若毛羽之宗鳳麟不亦休哉正月元旦賀者在門先生正襟危坐瞑然告終賔客衣冠須臾盡白自名公貴人市兒賤莫不咨嗟痛惻揮涕失聲工匠趨蹌勞不受直斯可謂存榮沒哀匹夫爲善分量至此而極者也鼎元與先生旣屬兩世昆弟之交又最知心莫逆忽覩此痛肝腸如割不揣荒陋抆淚稽首而爲之辭曰

麟士織簾君平賣卜槃阿碩人永矢弗告嗚呼先生髙岑蟄伏泥塗勢利遐心金玉昔自妙年孝友婣睦營葬祖墳千山繭足喪致乎哀養誠且肅文秀春華名澹蕉鹿作爲詩歌駕潘追陸韜晦自珍如蘭在谷人中之龍雲中之鵠樂天知命歸眞反璞宜躋遐齡皤皤名宿百年方半物化迅速嗚呼哀哉先生有母白首在堂敬姜晝夜涕泗汪汪父塋則備而柩未康幼男弱女繞膝徬徨婚嫁未了遽往何方嗚呼哀哉先生有子旣賢且孝讀書立品無忝而教伯也才能繼述有耀仲也醇謹克家之肖叔子冠軍蜚聲學校四郎五郎資皆可造又有賢孫濟濟佳妙加爾數年其興可料如何昊天弗俾瞻眺嗚呼哀哉先生之存鉅公盈門唾咳珠璣舒嘯風雲品題佳士口頰生春論事燭大惑解紛先生之沒閭裏酸辛元旦臨喪車馳馬奔貴者賵賻賤者服勤感及工匠拭淚沾巾彷佛太丘芳躅未泯匹夫爲善至此極尊嗚呼哀哉元與先生通家昆弟兩世交情骨肉不啻念我阨窮憂我家計勗我勲名規我經濟痛癢相關心血相系我愧不才蓬蒿困滯恐負所期中宵不寐豈虞先生忽焉長逝月犯少防摧肝裂肺緬想芳型歷歷可志憒亂不文執筆隕涕素旗誄徳悲傷無旣嗚呼哀哉

林元白先生哀辭

南詔詩人林元白先生以辛丑王春九日考終於教忠第姻家猶子藍鼎元趨而哭之曰嗚呼先生死矣老成遽凋典型長謝風雅道喪廣陵響絕宇宙間黯然可恨事豈不痛哉先生忠烈子孫詞壇名宿以煙霞詩酒束一生忠孝郁勃雄浩峻嶒之气投之所向隨境而安其發爲文章超宕俊逸有霽月光風入其胸次余嘗序其詩以爲得防之之神而兼樂天之致字曰元白實稱其名先生亦以余文爲有當於道凡所著述輙擊節玩味歷久不忍置嗚呼可不謂知己與先生歿年八十有一箕疇次九五者皆備所痛後生小子失所瞻依而余又忝附姻婭之末兼有知巳之感將從長君彥伯朝夕受教言忽焉覯此傷心特甚乃刑牲設醴再拜陳詞匪忘荒陋用寫余哀云爾爲誄曰

自昔澳川地連東粵明割南鄕詔安是設詔安著姓惟林最傑五都康美如似瓞先生曽祖髙第煥發祖忠簡公西陲節鉞罵賊不屈剔膚剮舌有死無降冰天淚血厥考錦衣有父風烈誕育先生明聰俊哲學富縹緗心操冰雪不騖時名不趨炎熱不入江湖不登魏闕浩然存眞敝屣若脫孝友亷讓至性肫結穆穆雍雍夷險一節如松之蒼如蓮之潔一鄕善士欽玆大耋宜壽彭兒撫莊列胡急修文與世遽別嗚呼哀哉先生少年遭時變亂挈家避賊東奔西竄所至皆安寇不能犯數居天城異景特擅淸泉怪石詩酒畱戀晚嵗重遊謳吟感嘆彼巳荒煙此亦閃電嗚呼哀哉先生於詩直窮奧妙聲情曠朗詞旨幽峭屈宋衙官鮑庾同調騷壇主盟牛耳有耀將俾風雅盛行海嶠其集則存胡天不弔後生小子將安則效嗚呼哀哉先生於酒獨得豪致負抱奇磊借斯寫意日營糟邱呼朋共醉坐花對月浩歌揚觶庶幾淵明與江咨議劉伶畢卓呼爲兄弟昔醉竟日今醉竟世大夢不醒破笑爲涕嗚呼哀哉先生室人實賢且淑詩砭傷時【先生示內詩云句不驚人語不奇山妻但恐我傷時】使歸渾穆客嵗先驅夜臺獨宿顒望駕臨惟恐不速兼有好友九原馳逐李君踐約蔡君酒熟【先生祭李丕躬文云九原若遇蔡習孚爲我告曰十年後幸酌酒相待】先生此去朝朝宴樂惟憐孝子終天慟哭濟濟蘭孫號呼躑躅余忝姻親方資追琢忽焉聞訃心傷淚落濁醪一樽生芻一束珥筆傳芳素旗方幅嗚呼哀哉

林母李太君哀辭

康熙五十八年五月二十六日戊戌太姻母文懿李太君卒嗚呼哀哉太君吾邑侍禦寶弓先生女也幼聰慧能讀古詩樂府兩漢六朝三唐諸家耽筆墨有澹泊寧靜之致年十五歸林元白先生先生南詔世家曽祖莫凡公故明萬曆進士列官於朝祖忠簡公崇禎間以大中丞建節西陲遭李闖之亂罵賊不屈而死父錦衣公持喪還閩完葬事亦死於賊先生八嵗而孤母楊夫人撫之居長泰之天城依舅氏也年二十入贅漳浦太君以天城隔逺不得奉侍姑嫜爲憾迎楊夫人來家於浦竭誠孝養鄕裏稱之甲寅閩變先生獲戾守將避而他之太君百計脫浦邑奉姑復入天城同時避亂者多不得謀生鶉結甑塵饑寒疾苦太君極力周卹賴以全活者甚眾天城髙踞山巓奇峯嵂崒爲武安第一名勝楊夫人大父方伯鵬遙公所經營怪石淸泉名花異木參錯布置於崇臺危閣天梯洞之間當春桃紅栁緑好鳥送音同時婦女如入天臺武陵不復知有亂離慨嘆每聨袂遊觀以爲娛樂太君獨齋居小樓足不逾閫閾而是時侍禦公爲賊帥羈縻海澄督餉慘毒母氏在浦未知安危太君涕泗交頤日夜焚香祝天願父母晏然無恙未幾得釋越三年丁巳夢乃翁告曰冦且劇亟去天城未幾天城陷殺掠鮮遺獨太君以先期奉姑還浦不與其難人以爲孝感所致云先生年近四十猶艱子嗣太君爲置側室未幾嫡庶皆舉子楊夫人晚得風疾坐臥不離牀太君日夕奉養恭敬益篤歷久無倦容辛巳喪姑哀毀盡禮與先生拮據經營極力襄葬事先生早嵗學成名立以父祖忠貞隕難悲傷慘怛磈礧塡胸兼時際變遷荊榛塞路奔馳兵火之中靡有寧宇功名世故視若浮雲日與二三知友賦詩酌酒一切牢騷慨慷忠孝郁勃感憤不平之气皆於詩焉發之每客至則太君潔壺觴腆殽饌先意承志隨其所宜惟慮先生詩詞有傷時嫉俗之意婉轉勸導使歸和平憶先生示內詩云句不驚人語不奇山妻但恐我傷時可知識得詩中否細步偸來檢我詩則先生閨房之樂相得之懽於此可想見矣今先生年方八十康寧未艾而太君尙少五嵗溘然長徵嗚呼哀哉某與冡君彥伯締爲婚姻犬子雲龍太君之孫婿也今嵗登潭府從防師受學太君愛之如孫子方幸兒曹得承教誨忽焉遭此何能爲情不揣固陋再拜稽首而爲之誄曰

猗歟太君澚川鐘秀延平裔孫隴西華冑乃祖孝亷家傳忠厚父寶弓公持斧衣繡嘉濟廟中禋祀弗子誕育掌珠聰明誰似旣勤女紅亦習詩史四行兼全芳規備美曰嬪於林增光南詔忠簡之穆錦衣之肖元白先生詩名有耀案則齊眉吟則賡調吁嗟太君事姑純孝妯娌和諧親鄰則效周窮卹乏感者懽叫賔至如歸酒防殽妙吁嗟太君大亂弗傷七嵗隨父被圍淸漳易子炊骸十人九僵獨能不死餓以徜徉甲寅逃浦載道劍鋩釵鈿可賂賊不能戕天城避兵四載安康一朝棄去冦墜巖疆天之所佑徳實克當廣嗣重祖側室是將趙姬女宗眞堪頡頏佳兒成立嫡庶相忘伯也才茂芹藻生香仲也學篤辟雍上庠蘭孫濟濟出地新篁胡爲太君寶埋光驂鸞上漢散魄泉鄕嗚呼哀哉緬惟太君婦道無闕奉養竭誠送終淚血斂凴其棺窆臨其穴馬鬛雙封松楸掲掲從玆一去翁姑則悅承歡地下與世永訣嗚呼哀哉吁嗟太君而今巳矣其柰先生空房靜幾興來吟詠孰爲伸紙語卽驚人孰規孰喜入旣傷心出亦隕涕嗚呼哀哉昔栁下妻謚夫曰惠黔婁之妻以康爲謚易名𨿽私於傳有志先生效之謚曰文懿匪學無文太君書笥令淑孔彰純懿無累斯名稱情太君罔媿吁嗟太君亦復何悲某忝戚末猶子比兒繐帷瞻拜泣下漣洏何以誄徳表之素旗嗚呼哀哉

黎母魏太君哀辭

皇淸誥封淑人黎太姻母魏太君以雍正六年戊申秋八月三日卒於京邸官舍之內寢嗚呼哀哉令子使君致逺方以光祿卿持節巡察河工事竣言旋遷大廷尉忽遭斯變慘痛異常

上眷戀孝子方深不忍聴其逺離又重違孝思特體下情得自都門奉太君靈櫬旋歸故里由張家灣泛運河過靑齊經魯國逾淮溯江越吳楚豫章以明年巳酉之春至長汀爲程百有餘日道旁觀者咸欷歔嘆羨謂賢母孝子其榮其哀非尋常所能及也同鄕親朋多不逺百千里重趼弔奠元與令子使君爲忘分之交二十餘年四載京邸防太君飲食教誨有逾骨肉復防不棄寒賤締爲婚姻自應躬赴靈帷舉觴一慟而元以粵東下吏孤忠爲

國不合時宜慚無見幾之明致投媢嫉之网羈縻於玆不能一造汀郡趨蹌執紖少盡猶子之情臨風想望涕零如雨郁此哀思何能黙黙四兒云翼太君之孫壻也敬遣一行代進三爵乃刑牲設饌陳帛獻楮於庭哀而奠之曰

嗚呼太君生長西秦代有令徳育是掌珍四行備美芳規絕塵父母鐘愛弗輕薦蘋大參黎公爲世偉人適宦邊疆名動四鄰英豪物色願事櫛巾荊苕箕帚夙夜惟寅伊時逆藩相率倡亂閩粵滇黔羽書飛箭岌岌關中鎭臣復叛公時觀察手檠秦甸偕張將軍同心靖變夕理軍糈朝籌守戰太君佐之罄撤環瑱紉縫徵衣三軍袨絢旣平逆賊復軫哀鴻勞來安集中閨更恫賙饑卹寒疾痛相通民忘兵燹萬井融融感公功徳望報羆熊果邀天眷誕育防龍少而穎異長則亢宗太君之福與徳偕隆公澹於名急流勇退惟耽詩文林泉不廢濡毫伸紙太君意防井臼親操辛勞罔懈上事尊長下和儕輩各得歡心馨聞中外令子成名文驚海內望重木天猶勤教誨遂操玉尺出掌文衡太君教之惟公惟明三年楚澤兩袖風淸海珠靡遺連茹彚徵還朝復命司諌彤庭太君教之惟忠惟誠毋傷刻薄毋涉沽名丰裁凜凜爲國典型

帝念楚邦澤弗下究特簡巡行持斧衣繡太君教之民依在宥雈苻迹絕風淳俗厚

帝念黃河數省馳驟大利大害往巡獘竇太君教之稽工察漏兩載安瀾厥功殊懋

天子曰都晉卿光祿治裝未行奉天推轂甫及脂車廷尉掌軸一嵗九遷幾將枚卜何期太君遽登仙籙弗念令子拊膺躑躅泣血呼天百身莫贖山川墮淚歸怨亭毒嗚呼哀哉

帝謂孝子國家柱石體爾孝思假爾休息扶櫬還鄕治喪祖祏六千里路哀榮嘖嘖大開弔堂兼營窀穸親友趨蹌悲傷痛惻元也不才備官海僻

主恩深重圖報涓滴一念不欺一介不忒蹇逢監司狼貪虎嚇侵欺

天庾命予補塞賠谷三千寒儒何力況復捐金二千一百毒虐百端如鬼如蜮止合掛冠難堪虺蜴大吏憐予孤忠拙直調我番禺避玆仇敵謂受憲恩得伸報國其如怨深橫加霹靂欲快雄心昧良羅織上官有權下吏當阨幽獨無慚任施鋒鏑可對帝天詎終屈抑悵望靈幃趨拜未得以斯耿耿涕泗沾臆太君何憾泥金鳳翟五福備膺恩綸洊錫濟濟孫支邦家圭璧含笑九京榮華曷極敬遣豚兒千里匍匐奠獻一觴用將悃愊靈其有知歆然來格嗚呼哀哉

鹿洲初集卷十九

欽定四庫全書

鹿洲初集卷二十

廣州府知府藍鼎元撰

行狀墓志銘墓表

先王父逸叟先生曁王母陳孺人行狀

先王父逸叟先生諱繼善字逸淑世爲閩之漳浦人曽祖處士毅叟公生三子長諱初芬次諱初茂以文學著名先生其季也本名初蕙生於明天啟元年辛酉二月之七日性好學博通經史及天文地理諸書深沈不露童年應試屢不得志於有司將北遊取道南粵見時政日非急走還慨然有髙隠之志時族父紫濤公巡按三楚楚防張獻忠漸橫撫按治理諸院方羈縻招撫爲息事寧人計先生聞之頓足曰撫獻忠如養虎子終非可馴及其長大將搏主人食之矣此曹亟誅之尙恐不死何撫之能爲吾叔父其不返也家居官塘鄕湖墘裏與先王母陳孺人謀曰天下將亂此處非避兵之所萇谿山母頂先世故居左右數十里皆吾宗族且深防在萬山中無他患當徙宅焉孺人曰善先生往鳩工庀材結廬甫就中原大亂土賊肆橫孺人負姑逃難遂走入萇谿山中孺人同邑大坑陳氏女世爲宦家素纎弱不能任重姑黃太君𨿽老病甚頎碩料孺人弗勝負荷謂曰吾老且死死於賊與死於家等耳若年少當急逃勿以戀我受累我死不瞑目也賊且至裏婦皆倉皇竄匿孺人𦇤負姑行十五里跳澗逾嶺如飛不自知其苦及至萇谿再扶姑不能動族人大笑稱奇以爲勇生於孝蓋孺人平居婦徳閫範爲宗族所推而孝行尢嘖嘖著聞者也先生旣隠居命童傭辟地開山種竹木花果數千樹每當桃紅李白涉趣行吟孺人釀秫爲酒舉杯對案相敬如賔教子讀書聲瑯瑯出金石不復知有人間利祿事矣康熙甲寅三藩繼叛耿精忠傳僞檄郡縣割髮辮示降鄕人恐請先生議之先生曰作亂也不可聴國朝王气方盛𨿽十藩亦無如何況耿逆如行屍安能以兵加我於是鄕人竟不割辮耿逆亦不能來時臺灣鄭氏聞耿盜兵亦大舉入冦攻擾漳泉僞署吳球爲漳浦縣令駐札萇谿沿鄕徴糧球聞先生名求一見不可得直造先生廬先生遁入老虎洞球踞駐先生巖野齋數月終不得一面嘆息而去先生以虛名太著非自全之道乃攺今名更號逸叟深自晦匿縱讀堪輿書逍遙山水尋求地脈窮數月不返人莫能測其所之由是先世隴塋多所自擇若官塘江東霞嶺蓮花諸祖墳其表著者蓮花山形勢特奇初求之不得則爲施姓者購去使人請之價十倍弗可居數年間行油柑嶺見山麓僵屍度遇盜摶而僕者就視之不識何許人气奄奄未絕先生命僕負以歸延醫調之得不死然傷重弗能行養之月餘盡老酒數石晨夕雞豚如事所親比復初問姓名感泣而去不知其爲卽奪購蓮花山者也施歸與婦謀無以報再生恩遂獻蓮花山爲謝先生厚其直售之以葬我髙祖母蓋吉穸云虎朝徑生基今先生安厝之所亦早年自擇者也先生爲人忠厚誠篤寛和澹定平生無一言欺人無憂愁無畏懼無盛怒無與人爭見人有非則從容勸戒橫逆之來亦笑而受之教先君讀書必令爲聖賢之學先君幼極博負奇才爲多士弁冕名震閩粵學者多宗之先生淡然不以爲喜年三十二不祿哀動裏閭族戚友朋如壊梁木先生寂然若無所事者不孝孤時方十嵗號慟欲絕先生惟令讀書繼父志耳不孝鼎元旣稍長爲時文頗自負先生曰程朱曽爲時文否鼎元曰非是無由得科名先生曰臯防尹說皆得科名否鼎元不敢復言旣學爲古文詞繕以進先生曰此亦近日之空谷足音也道以文傳但爲其有用者可耳庚寅秋鼎元著女學一書告成先生閱之大喜謂孺人曰五百年無此矣不意吾孫能如是此有關風教爲世道人心不可少之書確乎可傳也蓋先生生平無狂喜惟此舉頗爲愜意鼎元由是益黽勉正學後此著述先生俱不及見矣先生年九十始扶杖俄則曳之而走若忘其爲杖者尙喜遊山日行四五十里當道屢欲見之皆不出及鼎元移家邑城迎就養邑令汪公培祖行鄕飲酒禮以先生爲上賓始一見焉康熙辛夘冬十月二十有三日覺防疾遽呼孺人曰子夏云君子曰終小人曰死吾今日其終矣夫孺人曰未嘗疾何至此先生曰是矣爲我喚諸子孫來旣咸集笑曰吾平生所爲無一事不可對天日全受全歸更何所憾惟願汝輩勉爲善人而巳遂卒孺人治家有禮法閨門之內肅若大庭方正整齊而不爲苛刻至老猶紡績織絍罔憚勤勞家中上下大小皆化之無敢捨業以嬉者生崇禎元年戊辰春二月十有三日少先生七嵗後先生五年卒則康熙四十五年丙申冬十一月十有三日也先生享年計閏九十有四孺人享年計閏九十有二壽考齊眉孫曽繞膝孟徳耀梁伯鸞不足道也子三長諱宗明生孫鼎欽鼎恭鼎銓鼎錡鼎漙鼎陶六人曽孫云鵬等十七人次卽先君諱斌生不孝鼎元鼎光二人曽孫云錦等十二人又次諱宗哲生孫鼎輔鼎弼鼎藩三人曽孫云沛等四人女無之孫女七人曽孫女九人聘娶皆名門不具述

先考文庵先生行狀

鼎元生十嵗而孤先考行事不甚知其詳惟憶五六齡時最爲先考所鐘愛嘗攜與步月中庭從容問曰汝長大作何事業鼎元對曰讀書先考曰汝讀書何爲欲爲官乎爲聖賢乎對白皆欲之先考曰奢官弗可必也得不得其權在人聖賢可必也爲不爲其權在巳鼎元曰吾爲之喜曰善他日鼎元問曰人爲官不得爲聖賢乎先考曰居官正好爲聖賢致君澤民皆聖賢事如伊尹周公俱是聖賢孔子亦是爲官者但官難期必得顏子閔子不必爲官皆聖賢也由是日以聖賢自居先考亦隨事誘迪之松陰乘涼見小彘負尨而趨抵掌大笑先考曰非禮勿視汝此一看便不是聖賢非禮勿動汝此抵掌亦不是聖賢後當戒之鼎元曰諾一日偶拂意跌地而啼外王母攜之不起固勸之啼愈厲忽先考至佯爲不知者但呼曰今日聖賢何在卽躍起急對曰在此先考笑曰聖賢不哭也拭淚曰無之七嵗從外祖入學讀書先考指所讀示之曰弟子入則孝出則弟汝欲爲聖賢當從此章書做起若不能孝弟便非聖賢爲人不謹愼說話不信實便非聖賢遇眾人不能廣愛遇仁人君子不肯親近有閒暇不肯讀書皆非聖賢汝將此一書記熟擴充馴致至極處不患不造聖賢地位也先考時授徒邑中每館旋必令背誦所讀書及十嵗五經讀畢則大喜以爲可教臨終執鼎元手曰汝無忘爲聖賢之志我含笑九原矣是時鼎元正在穉騃所記者如此而巳不能狀先君行事後聞之先慈又以問先王父乃得其槪先考諱斌字郁人學者稱文庵先生先王父逸叟公仲子也少聰敏一目數行皆不忘九歲通六經史記左氏傳以能文見稱比長益刻勵晝夜攻苦理學經濟諸子百家以及天文地理禮樂律曆韜鈐行陣奇門演禽星卜諸書靡不講究精防欲以措諸世用𨿽恂恂不露圭角實自命爲一代人物云先外祖子興許公物色當世賢豪士無一可意者見先考與談論驚爲偉人以先慈歸焉先考弱冠補博士弟子員爲一庠弁冕自後屢軼其羣然數奇不遇先王父逸叟公隠者也視世態如浮雲笑謂曰人生何必科名學聖賢焉足矣汝讀書太博正程子所謂玩物喪志者宜屏去一切専講求理學經濟卽使不用亦不失爲伊川之徒也先考悚然受命由是専以程朱之學教授生徒而文名太盛漳潮間談文之士多從之若但知先考爲文人者初臺灣未靖閩督姚公啟聖駐漳籌海設修來館以招攜鄭家將士凡歸誠者無眞贗皆納之視其才可用實授以官有薦先考於制府者召見太悅將附入歸誠例授官先考辭曰官者吾所欲但不可以欺而得之請仍還淸白書生應制舉同邑前輩黃太常公時參制府軍事以此重先考行誼延禮於家俾族子受業焉其族黃長民先生與先考友善亦遣子元美來就學元美字越甫人品器識迥異時流爲先考髙弟受業最専且久觀人論世定事幾成敗當否與先考脗合每喜談先考遺事以爲後學式栩栩得意須眉俱動嘗述先考言王仲淹爲晉宋隋唐數百年間第一學者無師無友崛起塵濁之際儼然自命爲聖人可不謂豪傑之士乎中說大有意思非揚子法言所敢望其萬一使天假之年確乎可入聖人之室也天生此才不予之壽亦獨何哉言訖淒然淚下越甫意先生懷古情深不料其自知不永年故有感而悲耳先考易簀時謂越甫曰窮達命也修短數也吾無顏子之學適符顏子之壽旣用自愧一生懷抱弗得少展不知天之生我何意也豈尙蘊釀以待子孫之發泄耶及卒越甫號慟如壊梁木逺近聞者莫不欷歔痛惜之不孝鼎元幼年失怙追憶音容依稀在目奉持遺訓刻骨鏤胸中夜輾轉涕零惟恐稍自暴棄無以慰吾考於泉臺之下倘天牖其衷略開一隙之明得以望聖賢門墻而識所從入之方無負先人臨終丁寧之囑是則不孝鼎元之上願也夫先考生於大淸順治十五年戊戌夏四月二十有六日卒於康熙二十有八年巳已秋八月十有八日享年三十二嵗配吾母節孝許太君自有狀子二長不孝鼎元雍正癸夘科選拔內閣一統志館纂修

特授廣東潮州府普寧縣知縣娶許氏先慈侄女次鼎光南澚鎭標外委隨徵守備娶陳氏女三長適癸夘科聨捷進士吏部選知縣李杜次適戴承恩三適林宗嶽俱先慈出孫十人云錦福建水師提標功加都司僉書娶林氏浙江定海鎭總兵官諱亮女雲龍業儒娶林氏甘肅巡撫贈尙書諱日瑞公曾孫癢生諱從龍女云翔未聘云翼聘黎氏巳丑進士奉天府尹兼盛京刑部侍郎諱致逺女云鶚云燦俱幼未聘俱不孝鼎元出云樞雲路云槐云衢俱幼未聘不孝鼎光出女孫三長適都司僉書江諱藎臣子沛然次幼未許配俱鼎元出又次幼未許配鼎光出曽孫成徳幼未聘云錦出成功幼未聘雲龍出余未艾

先慈節孝許太孺人行狀

先慈姓許氏邑西郊景文里人外王父諱世昌公明太僕寺卿諱祚昌公介弟也博學好古遭亂不仕先慈生有異徴外王父最鐘愛之授以書過目成誦稍長通載籍嫻吟詠嘗賦落梅詩有銀鱗香大地鐵骨鬭寒風之句識者巳占其兆矣然片紙隻字未嘗畱稿曰閨中字迹不欲令人見也年十四絕不復吟善女工外王父益奇之而是時先君年少行卓才名聞逺近外王父造廬相訪驚爲偉人遂締焉先君家世讀書不治生業及先慈於歸去華飾鬻妝奩食貧作苦以供孝養善承翁姑意飲食衣服起居不待詔告動中窽會相先君經理內外俾得専志讀書孳孳以逺大相勗閨門之中若師友焉嵗巳已先君染寒疾秋八月六日病篤謂先慈曰勢不可爲矣若當柰何對曰相從地下無他說也先君愀然曰雙白在堂不克盡子道死難目翁姑之愛若實甚若死益傷翁姑心是重余不孝罪也言訖气絕先慈拊膺大慟昏僕移時不蘇進湯藥不得入口外王父以刀尖格先慈齒灌之夜半先君復蘇顧先慈曰吾未死若先死耶若執性如此何以慰吾魂於泉下須臾先慈亦蘇與先君從容議後事甚悉越十有八日雞初鳴度先君不能至旦更問所欲言先君瞪目視之曰上事舅姑下撫兒女前言已盡願母我違遂卒先慈哀毀如禮尙刻刻有殉亡志喪畢之日閉戶自經大母率家人擠戶救之乃免先王父泣而詔之曰若立志死節是也吾夫婦老矣兒死遺以二孤若在尙冀成立也若復死誰當撫之且吾兒臨終與若作何言語息壤在彼而忍忘之耶先慈矍然垂淚曰兒今不死矣時年二十有九也不孝鼎元鼎光方懵然惟果是利諸妹終日呱呱廚無宿舂先慈以女工經營家計市番薯給饔飱種蔬爲糜以佐不逮時或具甘脆承舅姑歡心親教督不孝兄弟講授詩書反復開導終日不厭夜則篝燈自課女工於旁視不孝倦或思睡則縷縷述先君遺事以感動之且勗以立身成名繼述顯揚之大不孝鼎元或不率教先慈不忍加箠楚但涕泣責讓不食鼎元因憂懼不知所爲急引咎請攺乃許之由是稍有警悟始不敢不讀書𨿽隆寒盛暑苦雨淒風機響書聲永夕互答道路聞之無不傷心流涕者癸未秋鼎元受知邑大尹今廷尉四明陳公以五經冠童子試先慈頗有喜色復誡之曰汝無萌幸心此不足當毫髮數也吾所喜者陳公有知人之鑑爲所賞識將來學問或可有成汝必勉之冬鼎元受知學使者今內閣學士歸安沈公且命隨軺車校士先慈復馳書誡曰沈公當代大賢所取閩士千數汝獨見器重如此亦謂汝自幼孤苦當激昂自奮勵欲朝夕左右俾至大成此千載知巳也勉之光陰如駛學業無疆暇則詳審世務畱心經濟毋長傲偸安吾之望也丙戌夏沈公憫先慈淸操苦節欲特疏題旌以年方四十六未合例手書霜貞衍慶四大字旌奬鄕人榮之未幾大中丞張公撫閩漳紳士僉采先慈節孝事實請於中丞公而郡刺史山陰趙公邑大尹悔庵汪公掌教蔡公及通庠人士左右鄰里皆以先慈節孝可風合懇旌奬各加美詞申詳其事張公韙之是時先慈年四十八猶未合題請例張公因檄郡守鏤飾節孝流芳匾額邑大尹汪公親具彩幣設鼓樂牽羊舁酒到宅褒旌先慈撫匾愀然曰節之一字足矣孝豈敢當且家素貧不能備養翁姑耄耋之年弗飽雞豚之奉念之傷心今妄得美名徒增罪戾無益也先慈念王父衰老常憂懼不自安望不孝鼎元成名甚切每誦歐公言祭而丰不如養之薄二語鼎元流汗沾背及秋闈被刖念無以慰老親先慈則又寛之曰人生科名不宜太早再加數年之功造物厚意也其郁深者施必暢其積久者發必顯達之驟聲問易減增益不能大器乃成不孝因復黽勉淬勵又屢以貧困不能家食飄泊風塵歸囊偶有所得必問所由曰寧可淸饑不可濁飽蓋恐或從非道來也辛夘冬十月王父棄諸孤先慈哀傷過憊得嘔血疾然旋起旋止亦不爲意事王母益辛勤癸已春不孝鼎元將應恩科省試先慈欣然謂之曰昔汝父臨終謂汝必能有立今蹉跎二十餘載矣大母年髙望之甚切勉之是時先慈起居無恙言笑甚懽不孝鼎元亦遂安意就道嗚呼孰謂臨別丁寧之語卽爲不孝與母永訣之日哉暮春落第防蹇將歸以大中丞覺羅滿公再三慰諭畱省讀書重違長者命而不孝鼎光音問往來亦不云先慈有所患苦中秋後四日忽接八月五日家信云先慈痰气大作勢且危不孝鼎元始憂懼急辭回家二十八日過海澄則聞初六日之訃嗚呼痛哉不孝鼎元終年飄泊情事未伸生不能備奉養殮不及憑棺衾天地罪人抱恨何極𨿽曰靦然人面曽羊烏報本之不如矣自先君沒後距今二十五年先慈千辛百苦莫可名狀近來喘息甫定方私幸來日正長庶幾得徼天之佑少報罔極於萬一嗚呼孰謂其竟如此而已耶灑血問天我罪伊何卽使苫塊餘生或得借先人餘慶大烹列鼎以享以祀亦無補於終天之恨矣嗚呼痛哉先慈平生恭愼治家不嚴而整待妯娌大小鹹得歡心對女婦終日寛和無疾言戾色早年極懦弱及撫孤井臼操作娓娓弗倦自奉極不堪而祭祀必丰潔賓客往來極力供奉親戚有困乏者分所有周之鄰婦或以爲言則曰我家常在苦中亦不爭此區區者也二十年未嘗爲疾所苦自辛夘嵗一染血癥隨亦平復今秋八月朔痰气始盛覺寢不安席然猶整頓家中器具及小大敝衣躬自補綴之越五日知不起乃命馳書之三山召不孝鼎元及暮正襟危坐與舅氏霞山公談家事甚悉夜二鼓鼎元婦許氏侍旁先慈低聲謂之曰吾自而翁沒後常刻刻欲殉亡爲子女所累延我二十五載今吾事巳成將報而翁於地下矣不孝婦慟哭曰祖母年老遊子未歸願少遲之先慈搖手曰不能待矣問遺囑則曰元兒能理防無俟吾言時不孝鼎光及舅氏霞山公曁諸男女幼孫俱至側先慈一一注目視之遂終則雞巳鳴矣是爲八月六日也嗚呼先慈性情寛厚舉止端莊無一毫局促之气半生苦節不克食報於厥躬固巳痛矣又不能姑待數日使不孝鼎元得親醫藥含斂悠悠蒼天此恨何窮期耶天道而無知則巳天道而有知其以此報施先慈乎哉先慈生於順治十八年辛丑二月二十五日已時卒於康熙五十二年癸巳八月初六日寅時享年五十有三配先考文庵公子孫名字具載先考狀中不復贅

李求可墓志銘

憶余辛夘秋讀寒支集爲元仲先生立傳時向汀友問檀河後人寧化陰君琫素爲餘言先生令子求可公有父風閉戶讀父書屏迹城市心韙之丙申遊汀偕琫素之泉上始得見求可公時公年六十有七老矣翼日余登茶窠山拜李先生墓公命子琳甡曁諸孫從離檀河可里許樹木郁蒼山岡環抱天然一安樂窩墳前搆饗堂數椽頗幽雅蔬畦曲沼皆潔淨有致余顧謂琫素曰求可公之葬其親也能子矣琫素曰公天性至孝事先生極盡子道嫡母邱孺人病且死委頓牀席者累月衣襦數澣公以手承其惡藥餌必親不假婢僕是墳先葬白沙坳族人所贈先生壽域者有水患公乃攺葬此經營布置極苦心焉余徘徊睇審不忍去左臂有墳昂然稍異趨視所鐫石大驚曰嗚呼此吾故友上杭劉先生鼇石也曷越五百里而來葬於玆再拜畢與琫素諸君席地坐始知劉之尊人嘗師事李先生劉尢爲先生所器重癸巳五月五日客檀河病篤求可公舁諸家中爲易簀以沒衣衾棺槨皆公所備欲自用者復遣使周其孤葬之先生墓側春秋祭掃如禮余爲劉痛心澘焉淚落感公古道髙義謂眞不媿李先生子也琫素曰公見義無不爲恐恐然慮弗克繼父志四方遊客及君子之至於斯者必誠敬欵畱致其歡以去去則酌人品髙下逺近量餽以贐一如先生在時父執交遊有晚景不如意者尢慇懃遣使問遺不倦楚人劉某遭亂爲兵所掠父子祖孫離散者久之友人述其事公拮據多方斡旋俾其骨肉復聚未嘗有徳色至於待宗族解紛難處兄弟著友恭據苦辭甘推財讓產又公平日尋常事令名籍籍裏黨間以爲必有後福者琳甡曰家君言爲徳非以幸福並非以邀譽也但行吾心之所安與力所得爲而巳余曰嗟乎此有道君子之言世人安得聞之日將晡偕諸君下山歸目覩檀河精舍琴書卷軸花石亭池皆守先生之舊有增新無廢失家廟土堡廬井橋梁先生所建置者咸井然不墜余益嘆公爲能子而公淒然以悲謂丁亥冬不戒於火土堡所藏書籍器物頓盡先人手澤灰燼傷心余以先生生平心血全在著述公旣次第登棗梨傳播海內他長物何足系懷信宿公家公之仲孫倓以所爲文相質余嘉倓之爲令器且喜公之子若孫皆不類尋常也盡歡而別巳亥嘉平復會琫素於粵中則言公巳沒甚痛之念玆哲人有禆風化思著其美以勵頽俗而琳甡奉公遺命以庚子秋七月攜公狀造余屬爲文以志其墓嗚呼余安敢辭而安忍辭哉公諱向旻字允懷後更名子權字求可世居寧化之泉上父前朝徴君諱世熊卽元仲先生生子三人公其季也幼力學諸子百家皆研究稍長隨先生遊豫章泛鄱湖登匡廬五老諸峯謁天下遺逸名宿咸以國士期之弱冠補弟子員戊午以貢入國雍例當授職辭不就其生平大致如此諸懿行芳規未易更僕鄕之人能道之餘特就丙申所目見耳聞於公生前最確者敍述其事而其餘槪從闕焉不欲多爲諛詞傳信也公生於順治庚寅九月三日卒於康熙巳亥八月朔日俱亥時享年七十元配邱氏年六十四先卒側室陳氏子三人長琳甡邱出也娶於母族次是恆娶張氏次葆光聘張氏陳出也女七人長適陰承天邱出次適陰承徳卽琫素長男也次適邱夢陽次適將樂伍其元次適歸化馮廷楷次許字淸流雷超士次許字淸流鄧登龍俱陳出孫五人俍娶陰氏倓娶楊氏俅聘張氏侅聘邱氏俱琳甡出倕幼未聘是恆出孫女四人一適伊肇炳一適張丰一適歸化葉國撫一適淸流王云鳳俱琳甡出曽孫三人長壆長壁俍出長榮倓出曽孫女四人俍出者二一未字一許字淸流曽聨芳倓出者二一許字將樂伍開天一未字某年某月某日奉公柩葬於某里曽坑山坐某向某銘曰

檀河水淸且漣彼君子兮能承先孝友道義無欠闕曾坑抔土隴岡阡昌厥後非偶然

誥贈奉政大夫夢巗戴君墓志銘【代】

先民有言窮達命也出處時也時命在天君子聽之苟有心於世道安往不可以濟人利物勵詩書立志節惇气誼挽頽風皆儒者素位而行之學必拘拘身致通顯而後有所表見陋矣余曩嵗撫綏兩浙以天臺戴令有異政升諸朝今歷郎官攜厥考夢巖君行狀涕泣請余銘其穸因乃子而知其父之賢亦余所樂爲志者按狀君諱某字夢巗江左建平人少孤力學弱冠坐臯比教授其鄕之俊髦多所成就而君顧數奇困童子試者久之逾三十始補博士弟子員省試又數報罷慕範文正公作秀才時以天下爲巳任畱心康濟講求民生利病上書陳言位當道所不及鄕之人咸嘉賴焉先是建平正賦外多雜有所謂兵豆米者苛苦尢甚君條陳制府檄淸釐得豁免民困以蘇又建邑土產皆秈米而功令徴白糧民貿遷他境以輸苦煩費亦以君條陳入告得請攺徴本色秈米又學圃爲豪民兼並數十年莫過問君昌言於官遂復之君旣以文章意气名一時士無論知與不知皆浩然歸重邑令李君蓼匪尢忻異之延爲子師君早暮談經術不預外事李益服其品髙以爲時賢莫及也李浙人以遷去不通音問者二十年而李物故久家亦零落其子以仇陷縲絏乘守者懈忽颺去念浙東西皆法吏所及莫能容閒道走君家亦不爲君言其故君遇之甚厚未浹月以病死循無歸我殯之義棺衾含殮如禮令巳子制緦麻友生之服朝夕哭奠走一介訃其家而其家孥孺親黨巳皆被攝錮獄蹤迹李生去向及使至則遣吏隨之啟棺驗曰是也然幾以逋逃藪及君大吏聞君言始嘆服君因厝其柩先兆側嵗時祭掃如私親十餘年乃召其子資之扶櫬歸吳越間嘖嘖君髙義而君居鄕多隠徳不欲人知人亦莫能盡知也有陳某者負君劵累累復以官逋急將鬻子婦以償君惻然召之至出故劵毀之且贈數金輸官逋陳感泣率子婦羅拜君所君引避無徳色他行事多此類云君事兄如父卹宗黨重然諾嚴取與惇本尙實無浮華刻薄之气使得志於時當卓然有所樹立乃時命迍邅五十始餼於庠七十以明經老一生不得持民社尺寸之柄亦獨何哉然君也素位而行濟人利物之心不徒空托之懷抱固亦有足多矣修徳獲福之談儒者所不道而或者又有不於其身於其子孫之說吾以君之子某驗之始信理有不誣乎君生於【云云】乃爲之銘銘曰珠韞匵玉在璞身𨿽隠矣道自足問汝佳城惟玆吉卜氤氳精气見山川子子孫孫世式谷

寧化文學翠庵王公墓志銘

寧化翠庵王公將葬乃子鷺以書來京師請余志其墓余與鷺爲同年友於公有通家猶子之誼況吾鄕名卿偉士肩相摩而鷺弗之請獨不逺六千里以屬余余安敢辭公姓王氏諱如綸字右箴號翠庵系出宋丞相文正公之後有評事君者從南渡轉徙入閩居寧化之龍上裏久而蕃衍名其地曰王坊世力田爲家法迄明中葉而義庵公饒於財好施予捐千石賑饑直指使者旌其義以鄕飲酒禮賓之五傳至二魯公有隠徳則公之父也公幼聰明讀書必求根柢識者知其與俗學異矣通經史旁及諸子百家髫年應童子試署郡守盧公異其才拔冠一軍旋受知學使山陽陸公補博士弟子員試輙髙等盧遷辰州守邀楚遊惇趣再三許厚贈公以二親且老不忍離晨昏固辭弗就時人以亷孝目之公讀書立品不事干謁性嚴毅無所阿丰采爲鄕邦所畏愛甲寅藩變毒巨室索餉狼戾羅公父於獄公涕泣請以身代不可固請乃可晝夜坐縲絏極苦楚至皮骨僅存不能堪公方以脫父爲幸安之不悔也及事平家亦零落然所保全者大矣公之孝如此勇又如此不以禍難怵其志不以利欲動其心有學有品實足風勵一世蘭生幽谷不爲王者之香惜夫今

天子重孝亷方正之士徴詣京師量其能而授之職使公如在綰綬在所必先其如命之不逢何哉然讀書自樂老而彌篤教子孫能傳其家學視徼幸得志於一時不爲人所稱道者又倜倜乎逺也公生於【云云】以某年某月某日葬於龍下裏察逕午山子向兼丁癸堪輿家謂其地形爲荷葉蓋金云銘曰

生龍上葬龍下翠華朝察逕夜扄汝穸安汝捨荷葉靑靑出淸漣國寶家藏重聲價子孫世守天庥迓

太學仲謨周公墓志銘【代】

公諱天榮字仲謨姓周氏福建海澄人系出唐開漳進士周匡物自髙曽以來世有聞望族祖起元前明大中丞精忠亮節忤權閹魏忠賢以死公生而穎異童孺若成人父景文最鐘愛以大器期之不幸早失怙恃遭兵燹弗得卒舉子業以太學生老未竟所懷族人悼焉某獨喟然而嘆曰躬有天爵足以榮其身行推孝友能爲政於家全受全歸毀傷無憾何不足之有哉緬思在昔海氛不靖公兄弟轉徙流離季遭冦掠公與伯兄蹤迹十餘年乃得之而季巳歿僅存遺孤一人捐重貲贖以歸此則公之友也喪亂旣平祖廟傾圮公協謀更新捐貲襄事輪奐巍然又置祭田若干畆俾世世子孫皆奉烝嘗以無忘祖父此則公之孝也性渾厚無虛誇狙詐之習見義必爲聞諸子讀書聲輙油然以喜好親近名公鉅儒極力延致爲兒曹矜式孟子曰有天爵者仁義忠信樂善不倦惟公有焉孔子曰惟孝友於兄弟施於有政是亦爲政公又有焉公享年五十有八順治乙未康熙壬辰公生卒之嵗也七月廿二四月廿三公生卒之月日也辰公生卒之時也待封孺人林氏公之元配也丈夫子七人曰嵗貢生楙曰正健曰朴曰相曰柱曰檟曰橋孫一人曰泌女子二人外孫男女四人公之嗣續也九疇五福曰壽曰富曰康寧曰攸好徳曰考終命如公其庶乎世之居髙位糜厚祿事業無所表見沒世而名不稱者其視公何如哉公卒之七年戊戌其長子楙將以某月某日葬公於郡北茶園先期請志銘京邸某公之族弟也義不容辭故爲書其事於石銘曰丹霞城北有茶園從今以後植芳蘭坐丁向癸兼未丑仲謨塋域在此間相戒松楸勿翦伐子孫世守磐石安

陰醒庵墓表

寧化爲邑介汀邵萬山之中奇峯嵚岑淸溪澑瀝地多隠君子自李元仲先生翹然傑出一時風教潛移有志之士砥行修身好行其徳厚彜倫而薄財利勤學問而淡功名巋然以古道自處不爲末世浮囂之習如陰氏醒庵先生尢其矯矯彰著者先生性孝友能篤於親三嵗而孤母雷孺人撫之先生感念先徳牓其齋曰烏夜刻苦自勵及居母喪哀毀三年不禦酒肉遇先人忌辰嵗時伏臘展像跪拜淚涔涔下以父柩未葬徒步千里走江西造丰城訪形家楊震延以歸旣得吉拮據襄事凡先世塋壠無不修祭祀無不舉昆弟戚屬無不存防今先生𨿽沒而其孝友雍睦嘖嘖裏黨間尙有稱其分產從弟推愛堂侄及撫謝氏孤成立故事則先生之天性可知矣先生爲諸生者二十餘年爲太學生者三十餘年中間棘闈數蹶連不得志於有司澹然不以爲意孜孜好學老而彌篤當甲寅閩變僞帥索餉狼籍毒流薦紳先生爲從兄株連滯獄半載一時同患諸人俱相對號泣悲不自勝先生讀書獄中晨夕不倦聲朗朗若出金石手抄較錄一如無事非其涵養精深置死生於度外而何以能此先生素簡朴寡嗜欲不喜聲伎嘗衣大布衣方領闊袖古貌岸然舉止言動悉中規矩繩墨望而知爲有道者間從賔客飲他人酒酣耳熱謔浪歡呼先生正襟危坐終席無惰容後生小子或囙之爲迂先生弗顧也見人有過必面折不少假借人亦諒之閒居無事灑掃庭除蒔花澆竹娓娓然若有甚樂於中者課兒曹讀書立品無墜家聲嘗曰吾見世人刻薄殊甚每因財利而傷同气吾甚痛心焉吾願後日子孫切不可蹈此轍又曰待人接物須之以平恕遇事以知足忍耐爲主嗚呼先生此言眞季世之藥石也使先生得志於時出其言坊行表維末俗而挽頽風豈不足爲天下矜式柰何窮山僻處獨嗟肥遁蓋亦有不幸焉者乎歐陽公曰爲善者能有後而托於文字者可以無窮先生子若孫克自振拔所以慰先生者方興未艾而長君琫素不逺千餘里跋涉山谿持行狀徴言於小子故敢不揣固陋爲之表以掲於其阡俾寧之人士有所觀感焉先生諱卿月字省孺醒庵其號也以太學生老享年七十五嵗生歿年月子孫名字具載墓志中不復贅

鹿洲初集卷二十

