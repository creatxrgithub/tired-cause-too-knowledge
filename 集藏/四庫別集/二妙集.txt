二妙集

﹝金﹞段成己﹑段克己撰石蓮盦匯刻九金人集

﹝淸﹞吳重憙編●目錄序一﹝吳澄﹞序二﹝虞集﹞世表卷一卷二卷三卷四卷五卷六卷七卷八逸文檃括蘭亭序摭遺●序一﹝吳澄﹞二妙集序中州遺老值元興金亡之會或身沒而名存或身隱而名顯其詩文傳於今者竊聞一二矣有如河東二段先生者則未之見也心廣而識超气盛而才雄其蘊諸中者參眾徳之妙其發諸外者綜羣言之美夫豈徒從事於枝葉以爲詩爲文者之所能及哉於時干戈未息殺气彌漫賢者辟世苟得一罅隙地聊可娛生則怡然自適以畢餘齡幾若淡然與世相忘者然形之於言閒亦不能自禁若曰冤血流未盡白骨如山丘若曰四海疲攻戰何當洗甲兵則陶之達杜之憂蓋兼有之其達也天固無如人何其憂也人亦無如天何是以達之辭著而憂之意微後之善觀者猶可於此而察其衷焉伯氏諱克已字復之人稱遁庵先生在金以進士貢金亡余廿年而卒終身不仕仲氏諱成己字誠之人稱菊軒先生在金登進士第主宜陽簿年過八秩至元閒乃卒𨿽被提舉學校官之命亦不復仕遁翁之孫輔由應奉翰林揚歷臺閣今以天官侍郎知選舉邂後於京師出其家藏二妙集以示一覽如覩靖節三復不置已而嘆曰斯人也而丁斯時也斯時也而毓斯人也昔之耆彥嘗評二翁謂復之磊落不凡誠之謹厚化服摹寫蓋得其眞予亦云然翰林學士資徳大夫知制誥同修國史臨川吳澄序●序二﹝虞集﹞河東段氏世徳碑銘【有序】翰林直學士奉議大夫知制誥同修國史蜀郡虞集撰並書

泰定四年秋天官侍郎段輔出其先世遺文以示集讀而嘆曰嗟夫昔宋失中原文獻墜地蓋爲金者百數十年材名文藝之士相望乎其閒至乎明道正誼之學則或鮮傳者矣及其亡也禍亂尢甚斯民之生存無幾況學者乎而河東段氏之學獨行乎捄死扶傷之際卓然一出於正不惑於神怪不畫於浮近有振俗立教之遺風焉嗚呼可謂善自托於不泯者矣於是輔告集曰維段氏世居絳之稷山繇輔而上遡其可知者爲前宋司理參軍諱應規十一世矣司理之五世孫爲金武威郡侯諱矩生三子長曰鈞次曰鏞又次曰鐸鐸以正隆二年進士官至華州防禦使武威所因以得封者也鏞先卒而二人以文行稱謂之河東二段在防禦時隴西李愈作武威墓表五世之內名徳並著自武威而至於今又六世矣家學幸可徵焉子爲敍而篆之將刻諸墓道集辱在同朝不敢辭乃按而書之凡李愈氏已表者不具所具者自鈞始鈞生汝舟汝舟生恆恆生克己成己修己克己成己之幼也禮部尙書趙公秉文識之目之曰二妙成己登正大進士第主宜陽簿及內附朝廷特舉平陽提舉學校官不起而克己終隱於家一時諸侯大夫士皆尊師之各有文集數十卷集所爲讀而興嘆者也克己之子三人思永思誠河中府儒學教授思溫皇子安西王召爲記室參軍不赴以子輔貴贈中順大夫禮部侍郎上騎都尉追封河東郡伯成己之子曰思義平陽路儒學教授四子之孫凡十人以英甫彥孚輔之兄彜經循順其弟也其九人皆仕有祿位獨輔最顯以文行選應奉翰林三爲禦史徧歷陜西江南及中臺以司業教國子生判太常禮儀院尋式天官譽名日盛君子有望焉嗚呼自司理參軍至於今段氏十一傳凡二百有餘年而代亦三易矣文學之懿前後相屬豈不偉哉彼以功名富貴赫奕一時者何可勝數然而不過一傳再傳而聲迹俱泯自其子孫有不能知其世視此孰爲得失哉故爲之銘

銘曰

气蓋世兮慮徧物邈無托兮久焉識眇若翰兮著微迹何千年兮如白日翩翩兮弟昆顧予庭兮鞠存嘉遁兮無悶善自托斯文皇肇造兮有區羣材來兮並驅匪伏兮有待視其家兮多書岌維嶽兮潤流斯河世寖顯兮子孫則多邦人有言兮先生之家●世表稷山段氏世表應規宋司理參軍【稷山段氏阡表】季先應規四世孫季亨季良字公善【季愈撰墓表】季昌季連矩字子法贈中奉大夫護軍武威郡侯【李愈撰碑】徹整季亨子知太平縣衡術衎鈞矩子字平仲鏞矩子字和仲盩厔縣商酒都監鐸矩子字文仲正隆進士華州防禦使武威開國侯【張萬公撰墓表】汝礪鈞子汝舟鈞子汝翼鏞子汝梅汝楫鐸子汝霖鐸子汝明鐸子惟忠鐸子守華州鄭縣赤水鎭酒務同監惟孝鐸子守華州蒲城縣荊姚鎭酒務同監廈恆汝舟子克己恆子成己恆子至大進士主宜陽簿修己恆子思永克己子思誠克己子河中府儒學教授思溫克己子思義成己子平陽路儒學教授似英甫彥孚輔思溫子吏部侍郎彜經循順●二妙集卷第一五言古詩遁庵先生菊軒先生◆遁庵先生贈醫師範子和﹝並引﹞歲己酉春正月十有一日吾友張君漢臣下世家貧不能葬鄕鄰辦喪事諸君皆有弔章且邀餘同賦每一忖思輒神情錯亂秉筆復罷今忽四旬矣欲絕不言無以表其哀因作古意四篇𨿽比興之不足觀者足知予志之所在則進知吾漢臣也無疑同封仲堅采鷺鷥藤因而成詠錄寄家弟誠之兼簡李衛二生贈答封仲堅壽寇興祖寄張弟器之興上人駐錫姑射之麓他日邀余所居之淨樂齋勉爲賦此陳君百祿隱居河汾世以醫名家臨財廉取予又性喜諧𨿽外若寬縱內實重愼而有常心眞善學醫者也辛丑之秋餘痁作君調護周至旣獲勿藥欲酬而不可姑以詩答其勤○贈醫師範子和【並引】範君子和居姑射山麓世隱於醫敏給多藝能略涉獵文史一日會薦紳輩於其家酒半舉大白而言曰不肖竊有志於斯文敢求數十字以爲珍藏意甚勤因爲賦古風一篇告之以君子之道使知所操持焉非宜使誇衒於世實篋笥而已

我廬姑射東君居西山隅相去不十里曳杖以問途知我遠方來盡室相煦濡衰年況多病藥物必爾須診視得家法就爲醫多盧貧賤人所惡世利人所趨君子異於眾而獨與我娛延我升中堂坐列皆明儒酒肴旣登俎左右羅童奴令行爵無算促使開大壺酒酣意气逸髙論到唐虞日晏未得歸欲起時見拘自言小邑中何嘗試士夫久客惜人情褊量動輒踰仍呼兒出拜頭角異凡雛從小好文字未覩明月珠長者幸有賜終身不敢渝旣蒙主人知所願獻良圖世人豈無才惟徳不能俱不見盆成括以是喪厥軀又徵荀氏語至察則無徒大辯外若訥聰明守以愚顏子稱大賢尙云有若無吾言儻無忽榮名不須沽○歲己酉春正月十有一日吾友張君漢臣下世家貧不能葬鄕鄰辦喪事諸君皆有弔章且邀餘同賦每一忖思輒神情錯亂秉筆復罷今忽四旬矣欲絕不言無以表其哀因作古意四篇𨿽比興之不足觀者足知予志之所在則進知吾漢臣也無疑髙樓薄浮雲知是何人宅賣諸輕薄兒身爲五侯客日暮鬭雞回車騎何翕爀鼻息吹虹蜺行路皆踧踖豈知黔婁生儲粟無儋石衣衾不掩屍送我城東陌寥寥百世下誰分夷與跖

北方有黃鵠飽義气勇烈天寒辭故巢思欲近丹穴吁嗟翅翎短雲海路隔絕鳳皇不相待孤憤無由泄恥與鴟鳶羣朝夕肆饕餮一步兩叫號心摧口流血側頭向蒼昊永與羈雌決人皆尙鴟鳶反謂黃鵠劣世無棄瓢翁軒輊定誰說猿鶴與沙虫泯泯同一轍悲來結中腸欲辧再三咽

藝蘭當淸秋生育胡不早西風發微香能得幾時好飛霜半夜來滅沒先百艸眞宰獨何心吞聲不復道驅車上太行中道車軸折停車臥轅下骨斷筋力折撫膺呼蒼天淫淫涕如雪古往與今來此憾何時絕○同封仲堅采鷺鷥藤因而成詠錄寄家弟誠之兼簡李衛二生有藤名鷺鷥天生匪人育金花閒銀蘂翠蔓自成簇褰裳涉春溪采采漸盈掬藥物時所須非爲事口腹牛溲與馬勃良醫猶並蓄況此香色奇兩通鼻與目尢善療瘡瘍先賢講之熟世俗不知愛棄置在空谷作詩與題評使異凡艸木○贈答封仲堅念昔始讀書志本期王佐時哉不我與觸事多坎坷歸來濯塵纓贏裝聊解馱午芹多奇峯流水出其左誓求十畝田於此養慵惰種椒盈百區栽竹僅萬个自謂得所依心口默相賀經營久未成韞櫝乏奇貨低徊不能去借宅便髙臥始構茆三閒榱桷久摧挫暑雨畏霖潦霜風苦掀簸豈無富貴人粟布救寒餓恥隨肥馬塵擁鼻不敢唾淹延歲月深十手指庸愞塵埋劍鋒■﹝垂夬﹞彈鋏悲無那時當春之仲桂魄月半破丁丁聞啄門有客來相過探懷出新作髙唱成寡和淸辭麗卿云齊梁那復課蹇余鞭不前躑躅蟻旋磨枯腸藜莧苦奇字厭搜羅君乎眞可人沽酒酌通播酒酣膽气粗狂言驚四座舊遊渺何許行路方轗軻作詩寄同聲別離傷老大○壽寇興祖飄飄關輔客逸气薄雲霄承學有源委持論生風飆束髮侍玉階香名滿天朝射策不一中雄文深自韜嘉遁思居洛歌詩祇和陶生涯足文史蹤迹混漁樵蹭蹬三十年壯志殊未凋人稱寇公後遇鼎復能調才大時不容坐使雙鬢焦朅來汾上水吾見秋虫號西風下木葉天气正泬寥勸君一杯酒能令百憂消開懷且痛飲勿令鄕關遙○寄張弟器之愛酒陶彭澤映世淸節耀乞食賦新詩不復事邊徼士生多坎坷異代或同調東山不可作敢望磻溪釣壺觴聊自傾登髙一舒嘯但恐污世塵永爲達人笑山堂久岑寂宴坐度昏曉倚壁一蒲團幽人活計了日髙鼎茶鳴風細鑪煙裊曳杖步庭除看雲頭屢矯安得謫仙人神遊八極表○興上人駐錫姑射之麓他日邀余所居之淨樂齋勉爲賦此我愛興上人閒處先著腳𨿽有買山錢難尋一邱壑向來棲息地龍象久寂寞重尋林下徑竹石苦紛薄溪水恣交流巖花自開落卻埽丈室中一瓶還一缽淨樂題其顏塵緣聊解縛寥寥千載下此理誰發藥我今爲拈出未免一重錯有淨必有垢無苦亦無樂渾沌元不死七竅剛自鑿鄭重庵中人萬法本無著獨有大古心油然滿寥廓○陳君百祿隱居河汾世以醫名家臨財廉取予又性喜諧𨿽外若寬縱內實重愼而有常心眞善學醫者也辛丑之秋餘痁作君調護周至旣獲勿藥欲酬而不可姑以詩答其勤我來汾沮洳汾濱君所居豈期牢落際有子可與娛遺我以方藥投我以素書往來八九年問難更起余妙處自心得論說乃其餘眾議遞持執辭語費百車君以一言蔽如亂髮得梳丹砂與赤箭應用並貯儲困窮尢所重視之骨肉如孰謂斯世中乃見古人且我不爲世用以道而捲舒子胡自隱晦而不干名譽聞君有令子萬里今權輿於公多陰徳預使髙門閭請君事斯語勿謂吾計疏◆菊軒先生吾兄同仲堅采鷺鷥藤於午芹之東溪因詠詩見示前代詩人未嘗聞賦此者此花長於田野籬落閒人視之與艸芥無異是詩一出好事者將知所貴矣感嘆之餘敬次其韻有與我同志繼而述之不亦懿乎呂氏用靜齋壽夢庵張信夫蒲城董公餘素不識其何如人也一日袖橫軸所謂龍窩圖者同仲堅來過而以詩見謁余雅不能文詩尢非所長者加之老病日久縱不避拙惡亦安能爲他人摧肝腎耶渠請益堅余重違封意且念其勤姑因所見以敍之云耳余懶日甚不作詩者二年矣閒者二三子以歌詠相樂請題於吾兄遁庵遂以歲月坐成晚命之因事感懷成五章以自遣志之所之不知其言之陋也覽者將有取焉誄雙峯興上人贈呼延長原贈研師寄寄翁刁少府優善堂梁國祥靜樂堂陳子正容安堂送張世傑赴京兆幕官馮生成之自燕歸平陽賴寂照先生獲脫奴役復齒士列將復歸燕主吾友濟夫來謁詩姑序其槪以答云崧陽歸隱圖○吾兄同仲堅采鷺鷥藤於午芹之東溪因詠詩見示前代詩人未嘗聞賦此者此花長於田野籬落閒人視之與艸芥無異是詩一出好事者將知所貴矣感嘆之餘敬次其韻有與我同志繼而述之不亦懿乎微雨灑郊坰百卉欣並育幽花發溪側閒錯金珠簇徐看是鷺藤香味濃可掬忍饑出新句大笑負此腹遺落榛莽閒采擷誰見蓄情知無俗姿安能悅眾目先生日來往東溪路應熟一經題品余名字耀巖谷遇合良有時不才異山木○呂氏用靜齋兩崖夾嵯峨一水中委蛇是閒有髙人靜與山林期結茅並溪石故迹司空遺因人愛其山佳處應自知心閒境隨勝眼靜山增奇寥寥丈室中日用夫何爲不書咄咄字髙詠休休詩無人書一編有興酒數卮便足一生了安問蓍與龜依依中條云夢想紫芝眉昨朝寄書至謂我來何時急營買山錢巳覺從君遲他年兩繩牀分忍西山饑○壽夢庵張信夫一杯甕頭春持壽丹山客洗琖置客前共坐林下石酒酣語益眞道合意自適東風吹醉眼髙興寄空碧人生天地閒迅若駒過隙胡爲就羈縛惴惴從物役何如夢室中一笑百憂釋棄置勿復道旅懷陶玆夕○蒲城董公餘素不識其何如人也一日袖橫軸所謂龍窩圖者同仲堅來過而以詩見謁余雅不能文詩尢非所長者加之老病日久縱不避拙惡亦安能爲他人摧肝腎耶渠請益堅余重違封意且念其勤姑因所見以敍之云耳封生攜客來謁我蓬蒿裏軒軒抗塵俗不知誰氏子所主吾旣賢伊人亦云喜探懷出新圖一語煩舉似蹇予不能文三請意未已溪山有素期入眼盡其美層雲蔽重淵萬木夾兩涘飛流瀉絕壑千丈垂幅紙餘霏散如霧點滴亂紛委何物竅其傍相傳龍所止廟貌寄空山何代爲經始年深祭血幹亂久誰復祀威靈昔所聞對面隔千里誠通感必應𨿽遠猶在邇巍巍窟宅尊安臥久不起何當洗甲兵倒挽豳溪水○余懶日甚不作詩者二年矣閒者二三子以歌詠相樂請題於吾兄遁庵遂以歲月坐成晚命之因事感懷成五章以自遣志之所之不知其言之陋也覽者將有取焉負暄頹檐下病骨喜新霽微風動天宇木葉隕虛砌緬懷平生事奔走愧非計投身田野閒心迹得少憩時榮豈不慕省躬自當逝薇蕨滿春山猶可以終歲罷書掩關臥窗牖亂淸樾風枝驚宿鳥紮紮畏顚越葉聲走前庭誤聽雨未歇不知霜巳重但覺寒切骨耿耿不能寐起坐候明發試問夜如何虛檐轉殘月晨起坐髙齋鳥啼幽寂破小兒具文墨信手供日課旣無寵辱驚又不至寒餓自量亦云幸到此能幾个更欲希世榮所望毋乃過蒲團正溫厚得穩且安坐連蹇拙進宦艱難眛理生一事且不免況欲二者並忍窮分所安不爲世所縈牀頭一卷書淨洗胸次平偶逢會心人款款話中情瓶儲喜不空今年賴西成靑山如有情向人呈偃蹇我本山中人一出偶忘反崎嶇半天下始覺居山穩力極勢有回苦不費推挽稅駕良自玆千里豈雲遠舉手謝山靈應笑歸來晚○誄雙峯興上人堂堂雙峯師不受世塵污禪坐三十年俯仰無媿處平生大事畢欲畱不可住適來水中漚水行漚復聚適去火上煙煙散火如故徜徉天地閒去來隨所遇我懷未能忘正隨分別趣涕余會貞心三嘆出門去○贈呼延長原我來負犢顚投迹汾水濱亂余寡儔侶所遇皆所親行未易完忍更求其純矯矯呼延生棟宇接近鄰𨿽云符詛師頗異尋常人疾苦在力救貴賤情一均功成不責報第恐傷吾仁曠懷寓杯酒不計醨與醇一酌萬事畢肝膽平輪囷酒酣奮長袖滿坐生陽春人皆笑汝狂我獨愛汝眞參苓吾所須收爲藥籠珍吾聞先天術原委有本因後人罕知學莫復窺其津華陀起東漢扁鵲名西秦二君本儒者卒以醫自神願生繼髙躅勉勉勿因循○贈研師寄寄翁有客抗塵容不知何人斯自云來西秦著腳汾之麋放浪三十年野鹿不受羈是身寄虛空歘若駒隙馳竄名書研閒聊寄吾寄爲遊戲出三昧我豈甄陶師心成應之手觚楕各異宜萬家且胚渾一一非人私妙凝天地中不甈亦不坯探懷出蒼璧炯炯光陸離摩挲湛秋水隨手生寒漪𨿽鑿混沌竅太朴猶未漓回首銅臺瓦千載垢有遺坐令呂與張羞受牛後嗤便當什襲藏奚必古見奇待價不求售特易詩人詩卷余兩牛腰得之猶恐遲歸來飯甑空一字不救饑咀嚼誑枯腸似髙還似癡商財與蠟屐優劣孰等夷不如且置之安事屢解頤翁聞爲一笑此事非所知苟可適吾欲君詩不當辭○刁少府優善堂取人戒不周取善貴不遺理能兼眾美何必勞營爲柰何當塗人好以智自私身勤事仍左終日徒紛披君侯本將種磊落眞男兒延英辟賓館下問質所疑優善題其顏美意良可知永懷正子賢千古猶一岐休休好善心一出忠厚資片善或可取不厭蓬茅卑人輕千里遙願吐胸中奇投誠盡實理入耳無諛辭從容談笑閒萬事無不宜三年報政成齪齪何其遲潛令十萬家共煦晴春曦退食自髙堂何慮復何思○梁國祥靜樂堂攘攘區中人役心名與利於身竟何有幹沒無少置叔敬有耳孫犖犖與時異一官不肯覓閒居養髙志築室塵境中中有塵外意方其厭囂湫歸來得小憩牀頭一卷書淨洗紛華累苟能樂其樂寧復事吾事見客不吝情有酒卽成醉爲問東華塵何如北窗睡淸風吹我懷萬事覺無味誰知方寸閒自有淸涼地○陳子正容安堂陳子少英邁逸气不可挫典型肖乃翁出語輒驚座行止非所能造物聽掀簸功名鷹在韝歲月蟻旋磨區區一室中千載供史課結廬慕淵明志向有許大澹墨寫形似終日相對坐一室足我容百念付慵惰靑山隱檐楹流水出其左植花數十叢種竹千百个事來若機張事去如甑墮浩然方寸閒不受一塵污豈無二仲賢閒暇日相過有酒相獻酬有詩互賡和溪山入笑談珠玉霏咳唾徜徉天地閒一物莫非我醉來語益眞卿去我將臥主人正髙枕山鳥莫啼破○送張世傑赴京兆幕官雨雪方載塗霜風裂膚肌丈夫四方誌遊子千里期簡書豈不畏孀親發如絲恩義兩相奪欲行還遲遲世榮豈不慕此心難遽夷大分旣有定僶俛安得辭伊人遇知己第恐負所知去去勿重陳摶扶良自玆苟能以義養猶足慰親思○馮生成之自燕歸平陽賴寂照先生獲脫奴役復齒士列將復歸燕主吾友濟夫來謁詩姑序其槪以答雲英英大馮君雅志在千里坎■﹝宀臽﹞不得前而姑止於此出處𨿽兩途動靜無二理燕坐三十年初不離朝市了了方寸閒湛然若秋水馮生適何來眉目差可喜自云衣冠後家破偶不死失身坑阱中搖尾凡幾禩遇者日千百藐焉不一止忽逢盤谷翁引手惟力致力極勢未回旣出幾復委不知何因緣又入先生耳一見不忍遺卽命加冠履奴虜豈所安推己乃知彼惻然動於中棄金猶棄粃少屬豺虎場永謝泥與滓乞詩答盛徳此意良亦美顧我欲何言一笑不如己先生世外人於汝初何竢苟能肩一心綺語奚足恃屈信固有時此政在知己勿如越石父以是驕晏子○崧陽歸隱圖落落出世人視世猶穅秕獨惟愛山緣一念未渠已嘗行崧陽道經覯略可紀有山皆孱顏有水盡淸泚寒藤絡古木奇花閒芳枳風從四山下紅綠亂紛萎云日互蔽虧百態呈怪詭微泉不知處叢薈鳴宮徵山鳥忽驚飛落花空巖裏靜聞雞犬聲人家應在邇百年能幾日山閒有餘晷孰知桃花源不出武陵水回首視人閒囂囂足塵滓便擬結椽茆悤悤迫行李一來汾沮洳畱滯綿幾祀幽懷渺難忘澹墨寄形似舊遊一經眼來往差可喜此心本無著夫豈爲物使昔從何而來今從何而止翛然來往閒於是得之子幻影竟安用我亦聊爾耳一笑兩忘言庭花萎階戺二妙集卷第一●二妙集卷第二七言古詩遁庵先生菊軒先生◆遁庵先生丁酉春雪送李山人之燕﹝並序﹞贈劉潤之遊靑陽峽戊申四月遊禹門有感正月十六日夜雪○丁酉春雪幾日東風吹凍雪麥苗幹死埋沙塵客牀敧枕睡不穩寒气偏尋老病身沈沈夜色涵窗白卻訝微云弄山月開門澹蕩雪滿空拂面猶疑柳花濕二气交感天地通千林玉立天無風蓬萊宮闕墮人世三日不見車馬蹤■﹝雨上鮮下﹞■﹝雨上鮮下﹞燮燮殊未已此瑞應知同萬里遠客休歌蜀道難農夫剩有丰年喜買牛便好事春耕況復新來官長淸田家衣食無美惡不困追胥死亦樂○送李山人之燕【並序】李生湛然年四十未嘗從事於人偃蹇不與時人偶每遇杯酒閒輒擊節悲歌感慨泣下不知者以爲狂生愈益放曠不羈又好爲奇詭大言以驚動流俗人亦不知許也戊申歲春踵門告予曰男兒生不成名死無以掩諸幽愚不佞誠不能與艸木同腐竊有志於四方先生許我乎余乃爲書告常所往來者會歌於芹溪之上壺酒旣傾客有執卮而前者曰方今戎馬盈郊熊羆虓虎之士撫鳴劍而抵掌投壺雅歌未聞其人子以儒自鳴執古之道求合於今之世戛戛乎難哉顧子之囊無十金之貲出無代步之乘無名公巨卿爲主乎其內無相生相死之友奔走於其外上不能激濁揚淸以釣聲名下不乘機抵巇以�一時之利奚恃而往其果有合哉余應之曰不然夫適用之謂才堪事之謂力君子之論人當觀其才力何如耳不當以世利言也儒者事業非常人所能知要不過適用堪事而己議者至謂不能取捨於當世豈不厚誣哉抑不知褒衣博帶者爲儒乎規行矩步者爲儒乎以是而名其儒豈眞儒者耶昔者百里奚自鬻於秦管仲束縛於魯寧戚叩角而悲歌馮驩彈鋏而長嘆叔孫通捨柷鼓具綿蕝之儀陸賈脫兜鍪進詩書之說使數子者髙臥於林丘累徵而不起尙何名譽之可期屈辱之可免哉今之諸侯賓位尙有缺然不滿之處肯使至寶橫棄路側狼籍而不收苟有好義彊仁皆將善其價而沽之況幽燕之地士尙意气重然諾習與性成者耶生之此行余知其必有合也於是乎咸賦詩以爲贈余於交遊中最長特爲序以冠其首

與君把臂臨黃河缺壺聲裏度悲歌玉缸酒半離筵起千里東風射馬耳孰能忍饑學夷齊看人鼻孔吹虹蜺莫道書生成事少男兒蓋棺事乃了雄心𨿽壯未能伸客捨蕭條逢暮春盧溝河上千株柳滿地楊花愁殺人○贈劉潤之平生不願萬戶侯但願一識劉荊州荊州己遠不可見裔孫今幸從吾遊慨然議論吐肝膽腰閒古劍鳴蛟虯酒酣醉墨出險怪筆勢戃恍令人愁世人爭欲得一諾黃金不用如山邱結交以義不以利樂人之樂憂其憂自從管鮑死此道今悠悠豈憶流落中忽見古人儔古來賢哲士不達饑寒不解爲身謀紛紛眼底知音少幾向西風嘆白頭○遊靑陽峽東山气象太猛悍萬馬駸駸來楚甸中分不肯割鴻溝鍛礪戈矛期一戰西山折北如西漢獨余絳灌奔而殿誰爲劉項決雌雄賴有韓彭力相援盧溝直下兩山合泯泯暗流通一綫突爲瀑布出山口流沫成輪浪成漩前逾百步落石甕黛蓄膏渟那敢眄沈沈南去若白虹爲嶼爲泜互隱現鑿開混沌幾千秋世俗𨿽見如不見今人誰有筆如椽爲寫佳名傳■﹝宀禹﹞縣人閒佳節重淸明呼兒折簡招諸彥一生能著幾兩屐佳處每欲經行徧山靈著意勸人遊吞吐煙霞生萬變山阿玉女跪焚香巗畔仙人一笑倩居者儼若帝王尊劍佩雍容侍開宴植者磊落如巨人聚立廣庭議封禪拱者矯矯如勇夫執戈夾戺著綦弁平灘淺瀨乍可揭溪路曲折隨峯轉葛屨偏宜苔蘚滑行襟時被薔薇罥當面煙嵐舞翠蛟出岫閒雲飄素練羣行不復事拘檢眼正明時腳還倦班荊共坐溪上石粔籹濁醪具時饌良辰無柰夕陽催羽觴正要淸歌薦醒心況復有寒泉玉池遄返成三咽三分春色二分休風外飛花時一片古人行樂欲及時半百之年猶掣電一窮到骨不自治虛負胸中書萬卷漫向山林老卻人生來不識荊州面肝膽槎枒須酒澆顧我非狂亦非狷紛紛世無眞是非棄置從渠若秋扇歸來新月偃林梢寂寞衡門掩深院○戊申四月遊禹門有感黃河一綫天上來兩山突兀屏風開天生聖人爲萬世驚濤拍岸鳴春雷冷云直上三千丈石顚古廟髙崔巍斷碑歲月不可考丹書剝落空莓苔嗟乎去古蓋己遠荒辭漫汗相驚猜安居平土果誰力愚民耳目誠可哀一聲漁笛起何處滄洲雅興還悠哉○正月十六日夜雪正月朢夜夜气交長空月輝生白毫東風澹蕩振林木春云滃郁翻驚濤望中已覺沒河漢坐中不見羣山髙打窗雪片大如手蒼髯噤癢磔蝟毛我意天心厭誅戮淨洗戰血除腥臊方今廊廟已備具左有夔龍右有皐愛民親賢急先務朱輪皁蓋馳英豪遺黎幸脫瘡痍阨謳吟聖世心堅牢驅牛負耒過門戶至死不復遠遁逃白頭老儒最無用天才魯鈍非時髦日月消磨兩蓬鬢天地飄零一縕袍詩書自足教稚子藜藿猶能飫老饕淸晨喜有蔬圃潤而可暫息抱甕勞蘭芽含甲未出土蕭艾覆隴已可薅閒中事業澹無味佳趣才如食蟹螯興來歌詠適情性背癢似得麻姑搔芹山岡崒寒玉瘦芹水澄澈春蒲桃直緣山水久畱戀日向溪頭醉濁醪靑雲富貴豈不願蟠木輪囷寧自韜結構大廈要梁棟操割淸廟須鸞刀功名儻可跂契稷跳梁里巷誇兒曹君不見昔在周王師呂望快若逄尹彎烏號大人虎變固莫測運命由來有所遭蓬萊方丈在何處我將入海恣遊遨天風飄飄鯨背穩下視塵世空嘈嘈◆菊軒先生送尋正道歸蒲中楊生深甫以醫鳴河汾遁庵先生以下皆贈以詩生吾黨士也觀其意似不以淺近自期者故予之所述不特稱道而已也松溪幽隱圖壽賈總管送賈徳遠北上﹝並序﹞○送尋正道歸蒲中江頭楊柳才堪折陌上行人還又別春光不解苦畱人兩岸楊花飛白雪江風搖搖吹綠波欲別未別傷如何勸君且住聽我歌後日重來白髮多○楊生深甫以醫鳴河汾遁庵先生以下皆贈以詩生吾黨士也觀其意似不以淺近自期者故予之所述不特稱道而已也楊生頭角非凡子少以醫名動州裏胸懷了了中可人容貌恂恂外如鄙前徽未艾足憑借論議滔滔有源委人身造化一天地敢謂精微盡於此中情■﹝喬亢﹞■﹝虛亢﹞不自安願就先知問其旨遁庵先生天下士挈攜陬維爲指似古人桃源不難到但恐中心復中止千金再拜一言重采掇方書究終始姓名會看滿人閒滚滚西馳若汾水○松溪幽隱圖何官遺構山之隅長松蔽映千萬株中有一徑穿縈紆冷風蕭瑟無時無人閒赤日如洪鑪恍疑仙景來蓬壺蹤迹一墮聲利區回首自覺泥塗污歲月因循歸計迂松溪想象勞形模可憐塵夢今始蘇空對溪山慚畫圖一日來歸聊自娛○壽賈總管紫髯茁頤膽滿軀胸懷落落眞丈夫古稱山西出將種我公家世皆吾儒朝家未錄勛臣後時時射虎西山隅一官平水今幾年鄕閭坐覺疲氓蘇驥塗千里會須展小邦未足勞馳驅繡衣錦帽不復見人言愬也終平吳此時此日生鵷雛鬱蔥佳气充公閭當筵擊築聲嗚嗚滿堂賓客聯簪裾天公催花爲噓枯要及花下傾金壺春風花開人不孤年年人與春風俱○送賈徳遠北上【並序】生親老家貧輟晨昏定省之養以入京師其心將有得而歸爲親榮也𨿽其親之心亦然而一身之勞故不暇計忘勞以悅乎親生之志也若生者其以義養者與於其行乞言以爲別吾老矣言不見用於世𨿽無吾言顧於生何缺生意堅而無倦色姑序其事以慰其行雲

賈生歷落非庸子坐守窮廬足文史山田磽確無百畝日課諸郎力耘耔瓶儲顚倒得幾何晨夕安能具甘旨抱關擊柝有不擇知效一官聊爾耳霜風栗冽歲雲暮水宿山行二千里及親而仕古所樂敢以崎嶇憚行李明年花發聽君還彩戲階庭爲親喜二妙集卷第二●二妙集卷第三五言律詩遁庵先生菊軒先生◆遁庵先生方平道中微雨後偶成余僑居龍門山十有餘年封張二子日從余遊而貧又甚焉因寫所懷兼簡二子共成一笑仲堅見和復用韻以答枕上再賡前韻野步仍用韻示封張二子李山人湛然始生之朝座客各賦詩爲壽亦作四韻以期所未至不特稱道而己庶幾盡朋友相成之義云封仲堅挽詞張器之雄飛亭○方平道中沙軟新經雨風輕不起塵溪山隨處好花柳著行新放浪聊終日蹉跎又一春行年已如此猶復向來人病怯春衫薄衰憐葛屨輕平蕪迷舊迹幽鳥變新聲興與云俱遠心同水共淸膠膠還擾擾回首笑浮生○微雨後偶成孤憤憑誰訴長歌聊自怡整衣憐瘦減扶杖覺衰遲小飲非愁敵輕寒與睡宜今朝春雨好稚子莫啼饑寂寂春歸後悠悠夢覺時病添花懊惱愁耐酒禁持瓶貯無多粟囊封有許詩倚牀獨成笑此意幾人知○余僑居龍門山十有餘年封張二子日從余遊而貧又甚焉因寫所懷兼簡二子共成一笑病久慵增劇途窮事轉迂木兼形共槁錐與地俱無醉語勞揮塵悲歌漫叩壺鮮鮮籬下菊笑汝益羈孤○仲堅見和復用韻以答道在山林勝心閒歲月迂家風貧更好習气老難無日力分詩卷生資負酒壺儒冠三十載轉覺此身孤賦就慚辭拙書成共笑迂學傳三世舊用處一分無衰鬢頻看鏡流年付挈壺悠悠身外事目斷塞云孤避事嘗辭劇爲儒不厭迂能貧從古少好學似君無行李書塡案生涯藥滿壺緹縈眞孝子猶足慰煢孤一飽不易得身謀方信迂家徒四壁立囊至一錢無但喜心如水那憂腹似壺我窮君更甚此徳未全孤○枕上再賡前韻幾年成懶散一榻了慵迂詩酒心猶在功名夢亦無雨來催覓句鳥去勸提壺靜裏那須此應憐客意孤○野步仍用韻示封張二子散策溪頭路溪回路更迂山隨行處好人似往年無波靜魚千里天晴春一壺龍門何限景歲晚不相孤信步不知晚歸途那計迂一歡閒裏足萬籟靜中無藉艸便成席酌泉聊代壺娟娟林外樹江月伴人孤○李山人湛然始生之朝座客各賦詩爲壽亦作四韻以期所未至不特稱道而己庶幾盡朋友相成之義云脫迹豺狼外容身鶩雁閒虛舟元不系倦翼自知還飲水猶能樂編茆足可跧莫教方寸地空負一生閒○封仲堅挽詞但怪經過少那知生死分繐帷徒見像尊酒罷論文楄柎人爲具邱墳志共聞世無韓吏部爲爾借盧殷窀穸無時旦行年甫過先歸心終莫遂遺恨竟空塡伯道名𨿽著中郎業不傳素書功未卒誰爲理殘編【君嘗注素問等書未竟而逝好事者分而寶藏之】賣藥安垂老看書祗自資依依姑射恨渺渺奉先思誰卹蕭存後徒昌東野詩孤魂招不得獨坐涕垂頤蕭散靑牛客【君嘗乘靑牛以竹筒貯藥腰閒療疾無不愈者故云】伊余有素期詩成先取示酒熟預令知夜被嘗同覆朝筇復共搘豈期行樂地回首總成悲

誰謂如膠漆中年永別離崩摧五內熱契闊一生悲對月聽歌處圍鑪把酒時淒然獨不見何以慰相思○張器之雄飛亭落魄張公子身貧志不凋鸞棲辭枳棘鵬翼上扶搖季子終懷印相如竟過橋香名膾人口詩句大牛腰◆菊軒先生壽家弟誠之乙未人日飲範君子和酒酣賦詩呈座上諸君五月二十三日夜分雨作涼風颯然木葉蕭瑟絕似往年七八月感時物之變不能爲懷漫浪成詩聊以自釋寄仲堅漢臣二子誄雙峯興上人和家弟誠之詩社燕之作紅梅用誠之弟韻癸卯春二月有五日衛生襲之誕日也座中生捧卮酒乞言因用景純壽日詩韻以答盛意兼謝不敏自訟彥衡喪子鄕社諸君皆有詩以慰其哀余忝交遊之長烏能無言因賦此以贈之丁未新正與詩社諸公園亭宴集彥衡有詩眾皆屬和一時罇酒賓席之勝殆可樂也余𨿽老顧不可虛盛意勉爲賦此馮弟自北山來出其舊所爲詩百餘篇𨿽未暇盡讀嘗鼎一臠足知餘味吾弟離羣索居無師友之益能自道其所志蓋絕無而僅有者也𨿽然掘井九仞而不及泉猶爲棄井耳適漢臣張君見過論文話舊以及吾弟之賢因作詩許其所已能而勉其所未至以寄之幸時復觀覽以自警省勿徒實篋笥而已讀張志和傳排遣雄飛亭主人張君器之有龍庭之行賦詩爲餞蘭丈晚節軒壽縣大夫薛寶臣○壽家弟誠之道行不得且棲遲一惟誰傳魯仲尼瑞世不求麟鳳質急難空賦鶺鴒詩玉堂金馬知何處白石淸泉有素期但使平生忠義在樂天知命復奚疑○乙未人日飲範君子和酒酣賦詩呈座上諸君正月七日春欲動拂面東風力尙微且貪席上賓朋樂未覺平生事業非靑山綠水俱可隱白髮蒼顏胡不歸會須髙揖浮邱袂千仞岡頭一振衣○五月二十三日夜分雨作涼風颯然木葉蕭瑟絕似往年七八月感時物之變不能爲懷漫浪成詩聊以自釋云壓虛檐黯不收雨聲飛妥碧山頭簾幃淸徹三更夢枕簟涼生五月秋入夜悲風何淅瀝先時病葉己颼飅心非木石能無感喚起悠悠故國愁○寄仲堅漢臣二子經春日日臥空廬門巷蕭條長者車一卷時看王湛易數行慵寄子公書風光少得如人意顏面從教與世疏閒健不來花下醉明年花發定何如○誄雙峯興上人試圓石上再生身嘯月吟風性益眞解脫蓮花祛夢幻忽驚野馬逐埃塵雙峯莫遂幽棲志一缽誰爲嫡嗣人便恐叢林無正脈爲君一哭涕橫陳○和家弟誠之詩社燕之作膠膠世事久經諳肯著紅塵換翠嵐騏驥捕鼷非所任幹將補履豈其堪老無成事惟多懶少不如人何更貪花下一杯誰伴我淸風明月便爲三

欲歸誰不遣君歸卻恨歸來事事違烽火未休家信少山州良是故人稀黃金入手還能散白雪盈頭不肯飛試問春愁都幾許長江滚滚日暉暉

人皆笑我我忘機我愛靑山直得歸肯學班超謀肉食更憐京兆泣牛衣心非理義烏能悅道勝紛華是故肥獨坐鉤簾心語口回頭四十五年非○紅梅用誠之弟韻梅花香裏倚蒲團萬事人間總不幹醉夢每憐春意淺詩魂長繞夜枝寒記曾上苑溪邊見又向前村雪裏看回首靑蕤已如豆齒牙衰朽怯微酸

小梅初破月團團戲蝶遊蜂未敢幹醉臉不禁經宿雨芳心似欲訴朝寒乍驚別後容華換更與罇前仔細看便好栽培近東閣免教風味一生酸○癸卯春二月有五日衛生襲之誕日也座中生捧卮酒乞言因用景純壽日詩韻以答盛意兼謝不敏壓倒詩人白與元淋漓醉墨出佳篇心澄寒玉泉中水衣惹霜巖頂上煙歲晚相依淸士瘦窮途漸覺曲生賢黃冠野服從人笑自斷此生休問天○自訟無將大車塵冥冥無邇宵人惡易形吏部有書慚薦李萊公當軸謬推丁愼交已昧書中戒悔過聊書座右銘自是昌陽堪引壽不須辛苦進豬苓○彥衡喪子鄕社諸君皆有詩以慰其哀余忝交遊之長烏能無言因賦此以贈之昔年曾讀樂天詩晚歲情鍾玉雪兒今日爲君重感嘆片時何意便乖離迎門猶記牽衣笑撫榻空懷漲乳悲夢裏不知生死隔舊嬉遊處細尋推○丁未新正與詩社諸公園亭宴集彥衡有詩眾皆屬和一時罇酒賓席之勝殆可樂也余𨿽老顧不可虛盛意勉爲賦此秋去冬來春又催昆明信有劫余灰心遊碧落絲千尺夢繞瓊林日幾回處世祇宜同鹿豕和羹誰復憶鹽梅老來筆力猶彊健一首新詩酒一杯○馮弟自北山來出其舊所爲詩百餘篇𨿽未暇盡讀嘗鼎一臠足知餘味吾弟離羣索居無師友之益能自道其所志蓋絕無而僅有者也𨿽然掘井九仞而不及泉猶爲棄井耳適漢臣張君見過論文話舊以及吾弟之賢因作詩許其所已能而勉其所未至以寄之幸時復觀覽以自警省勿徒實篋笥而已少年事業莫蹉跎聽我尊前一曲歌鑄劍必期經百煉爲文固自要三多凡胎須得丹砂換壯志休辭鐵硯磨平地爲山由一簣詞源他日看銀河○讀張志和傳一葉輕舟一釣綸朝廷無處覓玄眞太虛明月爲知己細雨斜風不著人西塞貪看飛白鷺東華忘卻軟紅塵還思擾擾求名者肯信人閒有逸民○排遣四海干戈戰血腥頭皮畱在更須名病尋藥物爲閒計悶引文書作睡程萬事轉頭慵掛眼一杯到手最關情此身定向山閒老我與山英有舊盟○雄飛亭主人張君器之有龍庭之行賦詩爲餞千丈虹蜺捲壯圖幾回彈鋏嘆無魚南溟久滯垂天冀北闕誰飛薦鶚書投筆尙希班定遠題橋終遂馬相如浩歌若過燕山市爲我登臺弔望諸○蘭丈晚節軒晚節誰能識此君一官不復任浮沈蟄龍未起三冬臥老驥猶存萬里心陶令不來尊有酒嵇康已逝室無琴橫溪文字光千古舊有新詩播士林○壽縣大夫薛寶臣薛姓嬋嫣自古分君侯苗裔粹其門已聞佳績多前古更溢餘波及後昆久屈祥鸞棲惡枳稔推利器遇蟠根徵書未至身閒暇且看尊前舞袖翻二妙集卷第三●二妙集卷第四菊軒先生五言律詩七言律詩◆五言律詩贈答詩社諸君漫成二首和答木庵英粹中送王子壽之平遙壽李濟夫○贈答詩社諸君賣藥韓康伯能詩張志和眞鋼須百煉明鏡要重磨眼底如君少閒中得子多兵連猶未解莫厭數相過○漫成二首一榻了窮冬吾生喜易供盡教人笑拙最苦客妨慵無寐閒敧枕忘言醉倚筇可憐猿與鶴歲晚肯相從

時序驚何速形骸彊自持整冠毛屢脫束帶孔頻移蹭蹬成空老吟哦不救饑百年行已久一笑欲何之○和答木庵英粹中四海疲攻戰餘生寄寂寥花殘從雨打蓬轉任風飄有興歌長野無言立短橋敝廬猶在眼殊覺路途遙○送王子壽之平遙卜築謀南邁回轅遽北之有情慚見厚無語只空悲易忍行時淚難堪別後思明年雁來日屈指數歸期宿靄添行色晨鐘我俶裝去期何太迫引語不成章戲彩憐文度扶衰賴孟光臨汾一卮酒月斷隴雲長識面時何晚論心分已深相期同卜築豈料遽分襟別日宜加飯因風莫吝音家山有成約聞健早來尋○壽李濟夫夫子何爲者昂藏不入時眼前諸事罷膝下兩兒嬉落落眞難合悠悠聽所之黃花一杯酒歲喜與君持◆七言律詩蕭少府挽詞﹝並引﹞總管李侯移鎭京兆病久不能卽門屏奉卮酒以賀爲慊謹作拙惡以餞行軒和師巖卿遷居之韻伯和告別北邁欲得一言以資行橐惓惓之意蓋不能違也病臥中殊無好懷漫以此贈李公子誕日賦詩爲壽張提舉子華報政中臺賦詩爲餞第荒淺良愧也送婁郎中秀實北上壽李濟夫送總管李侯北上辛丑淸明後三日詩社諸君燕集於封仲堅別墅談笑竟日賓主樂甚然以未得吾兄弟數語爲不足旣而遁庵兄有詩餘獨未也主人責負不已因賦以應命云題張氏雄飛亭紅梅送仲堅漢臣二子過南澗歸賦是詩寒食後有感而作送史生仲恭北上仲堅將去平水成行之夕飲於史氏之山齋齋居偶成冬夜無寐書以自適用韻答封張二子再用前韻再用渠字韻和答丹山夢庵張丈中秋之夕封生仲堅衛生行之攜酒與詩見過各依韻以答翌日二子見和復韻以答丁未立春日與彥衡景純史生飲坐中彥衡有詩且需余和爲賦此翌日再用前韻簡二三子獨坐有懷往昔復次前韻衛生行之少負俠气與余兄弟相遇於艱難之際自抑惴惴常若不及迨今十五年矣家貧而益安豈果有所學乎不然何其捨彼而取此也生正月十六日誕彌日也因賦詩以贈爲一笑樂且以堅其志云再用杯字韻送山人李生湛然之燕戊申四月書於史氏仲恭別墅午芹道中漫書五月朏日書以自適次韻周景純先生見寄之什元日夜與二三子小酌幽懷用夢庵張丈韻封仲堅挽詞薛寶臣生朝送張器之北上蘭氏晚節軒贈醫者壽尊兄遁庵先生送王載之自壽雨後漫成張七賢圖贈琴士任先生樂郎中萱艸堂容安軒總管隴西公歸自趙城以雪途行役見命賦此以獻萬夫長李侯西覲回作詩爲賀○蕭少府挽詞【並引】隰倅蕭君余不識其何如人也余初入城府謁余於客邸敝衣敗絮眇然一寒生爾爾後時時於朋遊中見之貌益恭气益和與之言確然有守而不踰乎中其加於人豈一等也一日卒於平陽之學捨府僚張侯而下皆有挽章吾友公度邀餘同賦義不可辭且蕭君母氏在堂臨年而失賢子行道之人聞之爲之出涕以相其哀焉況平昔常所往來者爲出一章以弔但辭鄙義拙不足以發明蕭君之徳業例奉繐帷以黷爲媿

蘭杜摧芳不待秋令人灑淚怨靈修門前弔客多靑眼堂上孀親半白頭共說才華爲眾許豈期仁義是身讎一杯冥寞重泉土野老相傳說故侯○總管李侯移鎭京兆病久不能卽門屏奉卮酒以賀爲慊謹作拙惡以餞行軒一札飛書下日邊龍移方伯鎭長安晉城父老心皆泣秦地姦豪膽已寒千里馳驅容驥展九霄空闊看鵬摶十年潦倒登門客臥病無由挽去鞍○和師巖卿遷居之韻君看行路古來難木鳥其閒得少安三窟未成那用狡一枝粗穩不須寬破除夢境元無國收拾詩盟舊有壇秋菊春蘭俱可喜等閒乘興一憑闌○伯和告別北邁欲得一言以資行橐惓惓之意蓋不能違也病臥中殊無好懷漫以此贈聽唱離歌一再行翩翩裘馬戒晨徵據鞍耿耿壯夫志去國遲遲遊子情野店人稀休奠枕山蹊路險莫貪程一鞭行色西風順萬里秋空片鶚橫○李公子誕日賦詩爲壽歲晚喬松益崛彊幾經風雪幾經霜鬢毛不與秋同老名字長隨菊共香階下芝蘭相照映人閒岐路極微茫願君參取東坡法有病安心是藥方○張提舉子華報政中臺賦詩爲餞第荒淺良愧也廟堂遣使出分巡撫養遺黎尙舊人今日不虛前日舉去時仍是到時貧一心耿耿公家務兩鬢蕭蕭客路塵鞭莫自君家世事蹄涔未足到天鱗○送婁郎中秀實北上气壓元龍百尺樓摶空鵰鶚政髙秋珥貂自屬封侯相借箸咸推決勝籌會計不勞談笑了功名未肯等閒休並州豪俠流風在慚愧儒冠漫白頭○壽李濟夫往來詩酒晉城閒白首相看尙昔年鳩卜一枝如我拙驥思千里屈君賢牀頭文史猶堪樂眼底芝蘭正可憐但願太平身健在西風長醉菊花前○送總管李侯北上姓名合上郭公臺落落襟懷閒世才飛騎屢朝天上去好音時向日邊來中心都爲明時盡東閣常因好客開萬里鵬程從此始垂天云翼看徘徊○辛丑淸明後三日詩社諸君燕集於封仲堅別墅談笑竟日賓主樂甚然以未得吾兄弟數語爲不足旣而遁庵兄有詩餘獨未也主人責負不已因賦以應命云燕子歸來人未歸平生事業與心違天翻地覆春仍好雨打風吹花又稀澹抹平林煙冉冉亂飄香雪絮霏霏可憐光景誠虛擲坐對虛尊到夕暉

善惡人情已飽諳岸紗宴坐看晴嵐折腰不是淵明懶作吏元非叔夜堪老去一觴猶有味病來萬事更何貪從頭悉讀行年記慚愧春風四十三○題張氏雄飛亭大署佳名揭棟甍相君英气見平生心隨燕雁共千里志效齊禽眇一鳴昭代誰人飛鶚表滄溟何日徙鵬程會乘風便扶搖上但恐垂天翼未成○紅梅誰點冰梢絳雪團黃昏和月倚闌干羞隨桃李爭春意要伴松筠傲歲寒冷艷只宜閒處著淺妝難入俗人看天心固惜和羹便空抱枝頭一點酸

澹掃胭脂碎玉團天生異物著江千月邊標格嬌增韻雪底精神巧耐寒春意祇應容易見人情還作等閒看可憐棄置蓬蒿外倚杖東風鼻一酸○送仲堅漢臣二子過南澗歸賦是詩螻蟻浮生脫怒濤一茆容膝盡逍遙宦情更比詩情薄日力聊憑酒力消心類候虫寒更切鬢隨霜葉病先凋兒童失笑翁慵甚送客今朝卻過橋○寒食後有感而作二月山城尙薄寒冬衣未解嘆衰殘賞心更比年時減酒量全非舊日寬點點花隨春共老悠悠詩與夢俱闌此身只合山閒了勛業何勞鏡裏看

薄命書生不足論春來憔悴寄荒村花閒也作南華夢眼底還無北海尊風掠平波寒翦翦云拖殘雨晝昏昏興來偶逐歸禽返鐙火人家半掩門○送史生仲恭北上裘馬翩翩事遠遊少年豪舉气橫秋愛君早有四方誌爲我能無一日畱擊築悲歌增感慨倒瓶濁酒浣離愁他時相憶勞回首何處風沙認晉州○仲堅將去平水成行之夕飲於史氏之山齋得子膠膠擾擾閒往來未熟各衰顏百年更有幾回醉一月都無數日閒不放肝腸中白墮將何面目對靑山相逢且盡今朝樂明日紅塵復市寰○齋居偶成赤子誰能捋虎須溪山好處揚輕裾頭顱久覺非侯相顏面從教與世疏一榻淸風塵士外半軒黃菊雪霜餘明經自爲兒孫計敢與鴻儒論石渠

湛如古井冷無波鈍若吳鉤澀未磨半紙功名蝸左角百年身世蟻南柯天翻地覆親曾見莫四朝三多幾何萬事轉頭供一笑向來事業盡蹉跎○冬夜無寐書以自適四壁摧頹手重泥一枝隨意卽成棲歸來已化千年鶴老去慵聽半夜雞世事榮枯都是幻物情長短不須齊寸心耿耿何人會隱幾西窗月色低○用韻答封張二子有斤誰斲鼻端泥借榻聊從地主棲萬事成虧均野馬半生癡黠等酰雞文章自笑非時樣道徳空期與古齊老懶正疑閒處著髙名無用不如低

心如墮絮已沾泥身似驚禽未得棲壺■﹝垂夬﹞何須歌老驥冠成不復帶雄鷄黃公遁迹終辭漢範蠡逃名徑入齊回首平生事堪笑少年豪气北山低

艸鞋不踏禁街泥一把黃茅足穩棲賦性可憐如野鹿驚心未免聽朝雞是非畢竟何時定出處從來自不齊坐斷寒更吟未了鑪灰雪積火潛低○再用前韻勞生擾擾燕分泥常逐東風到處棲止渴望漿那及酒供炊無米敢言雞仙人墮淚空辭漢處士爲書已贊齊陋巷自無車馬到衡門從此不嫌低○再用渠字韻兒女憐翁竟挽須侯門何事曳長裾功名於我非所願風月與人良不疏絳灌自能扶漢業綺黃只合老商余耳根一洗塵囂淨■﹝氵虢﹞■﹝氵虢﹞寒泉玉漱渠

倚門吟嘯撚冰須笑罷山堂月滿裾活計蕭條秋水冷鬢毛衰颯暮林疏難將朽質供時用幸有藜羹給歲餘自笑妄生分別相淸溝未必勝污渠○和答丹山夢庵張丈抖擻徵衣衣上塵歸來白髮一番新剩將酒向愁邊酌卻恐人嫌醉裏眞世事飽諳惟欲睡詩情漫苦只能貧歲寒松柏東風外付與幹林自在春

幸自無人識姓名忍將兩腳鬧中行元從有我安排了彊欲趨時作麼生案上一編聊慰眼世閒萬事不關情此心惟有沙鷗信來往江頭自不驚○中秋之夕封生仲堅衛生行之攜酒與詩見過各依韻以答萬籟聲沈暮靄收長河瀉浪洗淸秋遙天千里澹如水明月一輪光滿樓隨意傾銀成勝賞誰家橫玉調新愁可憐白首蟾宮客差對嫦娥說舊遊

夜涼河漢靜無聲澄澈天開萬里晴蟾吐寒光呈皎潔桂排疏影甚分明良宵方喜故人共醉語那知鄰捨驚一片詩魂招不得九霄眞與月俱淸○翌日二子見和復韻以答短髮蕭蕭散不收老來何意更悲秋常年有酒或無月今夕乘晴好上樓休對嬋娟談往事祗將笑語替淸愁冷光願照金尊裏記得開元太白遊

忽聽城樓暮角聲飛空片月快新晴雲煙斂迹無纖滓星斗收光不敢明千里共看人已老一枝難穩鵲頻驚醉吟坐到三更盡病骨不禁秋气淸

香霧霏霏晚漸收冰輪碾破一天秋便邀東海騎鯨客同上西家拍酒樓不向此時拌一醉更於何處散千愁年年八月如今夕永結無情汗漫遊

好將弦管試新聲月正圓時天正晴光射酒杯浮瀲灩香飄桂實甚虛明拂衣醉舞人爭看抵掌狂歌鳥暗驚邂逅尊前成一笑勿論誰濁與誰淸○丁未立春日與彥衡景純史生飲坐中彥衡有詩且需余和爲賦此花枝摘索費詩催自笑吟懷老未灰白髮漸如殘雪滿朱顏不逐早春回可人襟韻來三客入眼風流欠二梅有酒�身彊健在莫教閒卻手中杯○翌日再用前韻簡二三子長吟未了雨來催雪積寒鑪火漸灰一點枝頭紅尙淺半痕溪面綠初回行擔酒債還思杜坐得詩窮大笑梅報答風光無好語對時虛覺費淸杯○獨坐有懷往昔復次前韻短髮刁騷不受催坐看浮世幾飛灰流年冉冉人空老世事悠悠首重回天遠望窮歸去雁池寒瘦損折殘梅等閒無計驅愁得除向壚頭酒一杯

快飲休嗔急管催昔人不飲已成灰轉頭晚景無多子屈指春風又幾回撥悶直須煩曲蘗和羹宜且買鹽梅莫言兩手渾無用花下猶堪把酒杯○衛生行之少負俠气與余兄弟相遇於艱難之際自抑惴惴常若不及迨今十五年矣家貧而益安豈果有所學乎不然何其捨彼而取此也生正月十六日誕彌日也因賦詩以贈爲一笑樂且以堅其志云低心不肯逐時趨坐覺瓶儲歲屢無試手耕紝新事業傳家弓冶舊規模膝前癡騃憐文度酒後粗狂憶阿奴【生弟襲之嗜酒而狂生每容之】但願年年身健在一尊長得與君俱○再用杯字韻綠發潛爲白髮催賞心未遂壯心灰已拌事業因循卻又放風光寂寞回春意等閒遺病木曉寒特地妬芳梅病來止酒人應笑忍對良辰負此杯

人閒聲利任渠催烈燭何嘗發死灰世態翻云悲易變年華如水挽難回驚心舊曲空聞笛點額新妝不見梅百轉枯腸思一漑虛名方信不如杯○送山人李生湛然之燕驚塵浩浩塞云寒珍重儒冠莫浪彈相府豈能容阮籍館人那解識馮驩無書可上裘空敝有夢難通刺欲漫且好駐君千里駕小齋如斗足容安○戊申四月書於史氏仲恭別墅飄飄天地一臒儒問柳尋花未要扶老去生涯三徑在向來意气一分無尊前乍喜紅潮頰鏡裏那知雪滿須睡起北窗成獨笑人閒歧路足崎嶇○午芹道中渺渺江風吹葛衣愛閒長與世相違靑絲步障柳千樹碧玉屏風山四圍入眼江花如慰意近人沙鳥信忘機虛名到此成何事一笑平生始覺非○漫書山翁只合坐山房四壁蕭然一木牀心爲感時空渺渺鬢因懷舊變蒼蒼人閒日月驚何速物外光陰本不忙一枕北窗眠正穩卻疑身世在羲皇

擾擾膠膠人自忙心閒無地不淸涼兩邊戰陣蚍蜉鬧花底生涯胡蝶狂幸有文書遮老眼豈無藜藿療饑腸從教門外蓬蒿滿不見白丁計亦長○五月朏日書以自適隴月娟娟白板扉溪風颯颯冷麻衣藜牀坐月人空老鐵研磨穿計己非叔夜自難堪作吏季鷹那解早知機但教方寸長無事一酌淸泉亦自肥

身貨休論兩孰多畱連光景且婆娑谷臧得失不相遠蠻觸功名能幾何悶後徑尋醅甕飲醉來慵擊唾壺歌扁舟舊有江湖趣須著藍衫換一蓑○次韻周景純先生見寄之什閒尋閒計適閒情日月催人慨易傾築室未能依表聖卜鄰先喜得君平慚非世用甘藏拙謬得時稱豈是誠我與西山相信久不須更與白鷗盟○元日夜與二三子小酌一尊相對意如何卻恨歸來白髮多萬事到今從鹵莽一年好處莫蹉跎閒收暮景供淸酌醉挽春風入浩歌多謝東君不嫌客也教衰朽得陽和○幽懷用夢庵張丈韻此懷耿耿付東流蒲柳形骸不耐秋老去始知身世幻病來漸覺鬢絲稠靑蠅點物驅還至白鳥猜人挽不畱收得閒愁供晚睡西風吹夢冷悠悠

自嘆行藏久謬悠多君雅志在林邱一生斷向閒中了百計何勞分外求總把行年償酒債更將餘日費詩籌膠膠擾擾人閒世一笑尊前萬事休

百年過眼半羇旅一日逢人九嘆嗟叔夜不堪長抱病馮驩何苦久無家飄零身世風頭絮淡泊人情春後花擬把餘生釣江海爲煩嚴子借魚槎

起來乘霽看年華便著芒鞋代鹿車白水明邊鎔落日碧天盡處散餘霞決明點檢無多實甘菊商量有數花滿酌一杯都不計人閒萬事足安蛇○封仲堅挽詞幾年爲我駐行輈一閟幽宮挽不畱望望故邱君飲恨煢煢遺息眾爲憂皇天無路申三問隙地何人借一抔重對平時舊遊處野煙荒艸祇增愁

藏身無地古難堪賻葬何人爲脫驂樊子未來誰主後緹縈猶在勝生男十年往事如春夢千古遺經憶夜談一片羇魂招不得暮天黯黯冷云曇

昔嘗屈指計前期今守窮廬竟死爲多病每慚調護力餘生誰救急難時匠斤欲運莊周泣鄰笛遙聞向秀悲一片嵌巖磨不燐更堪重讀孟郊詩○薛寶臣生朝曉砌初開十二蓂一尊介壽爲君傾昔聞存義能從政今見元欽又繼兄謝傅階前瓊樹秀老萊堂下彩衣輕莫言小邑徒勞耳萬里靑雲第一程○送張器之北上匹馬翩翩出漢關春風塞艸幾芊綿人憐季子貂裘敝自誓桑生鐵研穿羊角會摶溟海上鴻毛行遇順風前吾軍政賴君增气萬里靑雲穩著鞭

瞇眼風沙去路迷又攜書劍過山西片心耿耿摧尢壯六翮翩翩養復齊千里會看黃鵠舉一枝休嘆彩鸞棲丈夫自有乘車日司馬橋名不浪題○蘭氏晚節軒幾年會計屈微宮五斗才堪給酒錢野鶴風標寒愈峭巖松節操老方堅石腸未省隨時轉鐵面何嘗與世妍回首風煙三徑晚典型當作畫圖傳

都把升沈不置懷一尊時對好山開張公雅有江湖志崔子本非丞貳才爲政從渠嗤拙宦買田自已賦歸來髙情想象常如在不逐春風沒艸萊○贈醫者術以醫名行以儒爲人不肯著方書共髙世外封君達自許山中陶隱居掉首恥爲他日計論心羞未古人如有兒還解傳家否試問門前長者車○壽尊兄遁庵先生筆頭風雨斡千鈞早歲嘗充觀國賓避事就閒眞得計有才無用且藏身虛名到底將安濟涉世而今不厭貧白髮相看老兄弟暮年同作太平人○送王載之鞍馬丁年事遠遊北州未穩復南州胸懷落落馮驩鋏塵土翩翩季子裘擊築悲歌增感慨倒瓶濁酒浣離憂一編笑我衡茅底坐送光陰到白頭○自壽霏霏晴雪點吟須颯颯秋風戀客裾計拙每爲妻子笑病多還覺友朋疏行年如此事無幾破屋翛然家有餘濁酒一杯吾自樂人閒富貴不關渠○雨後漫成羇思紛紛不易裁晚涼扶病獨登臺翩翩幽鳥避人去殷殷雷聲送雨來已分此身閒裏老且將笑口酒邊開安車待聘非吾事休作姑山隱逸猜

詩情牢落不堪裁人物風流愧玉臺門外寂無肥馬到枕邊剩有好山來年華滚滚身如幻世事膠膠眼倦開擬把餘生寄江海沙頭鷗鷺莫驚猜再和涼月娟娟玉半裁曉風吹夢下瑤臺笛兼鄰杵相和切秋共羇愁一並來到處溪山容我懶違時顏面向誰開少陵可笑行藏拙獨倚危樓剛自猜

癭杓天然不用裁日傾新醞剝蓮臺幾回醒酒風才過一霎催詩雨又來兩腳只堪閒處著寸心贏得片時開此身有類傷弓鳥曲木無情亦暗猜三和壯志如今日撙裁功名不復夢雲臺半生回首事安在一葉驚心秋又來不引壺觴聊自勸未知懷抱若爲開浮名畢竟成相誤盍作閒居鴆毒猜

世事紛紛巧剸裁何如無事醉春臺脇肩一笑亦良苦有田幾時歸去來百念都隨灰燼冷一尊聊爲聖賢開從今便入農桑社園友溪翁莫見猜四和嘗把閒身靜品裁殘生何幸脫輿臺田園依舊喜重到松菊就荒傷獨來懶散徒教塵事廢襟懷難對俗人開自量不肖非逋客爲報山靈且莫猜

林外炊煙細若裁詩情引上賦詩臺螢從楊柳梢頭墮雨向梧桐葉上來華發蕭蕭秋更老衡門寂寂晝慵開終南佳處吾將老仕宦休爲快捷方式猜五和世事浮雲不受裁羊裘重覓子陵臺隨人明月娟娟靜吹面涼風特特來多技漫勞寧似拙兩眉深鏁不如開牀頭忘卻糟糠酒誤作蕭蕭夜雨猜

一位無心入聖裁姓名不到郭公臺閒移藜杖看云度靜埽松軒待月來未把酒杯傾懶舉試拈書冊手慵開荒才自信非鄒樂安處靑山有底猜○張七賢圖七賢不與竹林期人物風流各一時妙語霏霏皆作者髙情落落更何之山川如畫靈猶在溟渤飛塵世屢移欲薦匪辭無處問黃流千里夕陽遲○贈琴士任先生翛然天地一臒仙誤落紅塵二十年萬事戲成云過眼一身蹭蹬雪盈顚扶頭欲寫卷中趣洗耳試聽徽外弦他日遂君林下約月明風露淨娟娟○樂郎中萱艸堂共道傳家以義方長畱春色在萱堂靜宜有壽何須祝樂自無憂不待忘華萼先輝連二妙璉琳照映列諸郎要看鞾笏牀俱滿歲月靈椿未易量○容安軒走徧人閒行路難歸來始覺此心安半椽自覆人應笑兩膝足容吾已寬階下蘭生猶可佩籬邊菊老盡供湌微軀此外無多事一炷淸香篆曲盤○總管隴西公歸自趙城以雪途行役見命賦此以獻曉鞍催發五更鐘王事悤悤不易從雪气空蒙迷馬首霜威跋扈襲裘茸誰家村落雞頻唱到處園林鳥絕蹤卻憶雲山舊棲地擁衾髙臥養吾慵○萬夫長李侯西覲回作詩爲賀帷幄雍容擁萬夫雄襟英槪漢臧吳獠兒坐失重巖阻戰士爭先九折驅去日旌旗塡蜀道歸時笳鼓竟堯都謬爲門下登龍客擬頌勤勞愧腐儒

坐擁貔貅十萬夫雍容帷幄看投壺威風栗烈前無敵膽气輪囷大滿軀銅柱直期標百粵連城潛覺失全吳江南公事行將畢願獻扁舟範蠡圖二妙集卷第四●二妙集卷第五絕句遁庵先生菊軒先生◆遁庵先生九日山園小宴取五柳公采菊東籬下爲韻賦詩侑觴仲冬之初家弟誠之自芹溪得紅梅數枝作三詩以見意夜歸枕上次韻簡山中二三子盧希顏艸虫橫披暮春有感翠微上人病閒梅花十吟花木八詠退之畱別大顚圖漢陰抱甕圖丁未三月二十八日縣大夫薛君寶臣過余芹溪精舍酒閒雨作時方苦旱喜而賦之明日李生湛然見和仍韻答之壽衛生襲之爲龍門史師壽不遇楊生彥衡袖初夏三數詩過余徵和𨿽勉彊應命格韻枯槁深慚見知送雙白渠史梁君二子北上送故人子赴燕○九日山園小宴取五柳公采菊東籬下爲韻賦詩侑觴世無李元禮誰容孔北海長歌歸去來籬菊無人采

古來賢哲人餓死塡空谷淸杯幸不空且醉籬邊菊

風雨山城暮黃花自滿叢幽懷若爲寫正要玉西東

愛酒陶元亮持杯對菊枝醉時催客去猶復有藩籬

饑餐秋菊英采采不盈把日落四山昏獨坐衡門下○仲冬之初家弟誠之自芹溪得紅梅數枝作三詩以見意夜歸枕上次韻簡山中二三子十月梅花春未知竹閒璀璨出斜枝耐寒巧作新妝面絕勝含章檐下時

顏色馨香幾个知叢篁深處見橫枝孤標祇得詩人愛花樣而今不入時

梅格孤髙只自知恥隨桃李鬭新枝天寒翠袖依修竹卻在橙黃橘綠時○盧希顏艸虫橫披半李黃蘆相並枝秋虫蕭灑弄幽姿畫師老筆生新意寫出無聲七月詩○暮春有感忙攜歌酒趁淸歡桃李多能幾日看欲識詩人愁絕處落花時節一憑欄

春到蕪菁事已非杜鵑看又喚春歸幽香一點無尋處燕蹵飛紅染客衣

及時行樂不應遲管領風光更有誰花落花開春又去都能消得幾篇詩○翠微上人病閒嘆息維摩老病身散花丈室久無人呼兒卻問文殊疾公案而今脫地新○梅花十吟憶

夢尋

探乞

折嗅

浸浴

惜憶

姑射仙人冰雪膚昔年伴我向西湖別來幾度春風換標格而今似舊無夢

天仙邀我醉瑤臺春向飛瓊笑裏回爲報梨花緣已斷休將雲雨下山來尋

風流誰似李三郎不記仙姿委路傍天上人閒無覓處風來羅幕只聞香探

虢國夫人約素身不教脂粉涴天眞一斑曾向春前見顏色如今更可人乞

寄語詩人林隱君水西千樹要平分玉顏絳領堪娛老禦史何勞覓紫雲折

白玉堂深夜色寒玉兒和月倚蓬山髙情不似章臺柳也許餘人取次攀嗅

手撚冰蕤步月華暗香先已透垂瓜壽陽畢竟無才思但臥含章拂落花浸

玉骨渾將山麝燻冰肌得水更精神淩波微步東風軟羞殺當年洛浦人浴

脈脈晴天翠幕張玉環月底按霓裳卻嫌塵污香羅襪故著溫泉爲洗妝惜

窈窕銀屏掩畫堂爲嫌玉瘦怽昏黃落英猶可爲香爇不學翔風老退房○花木八詠海棠風楊柳煙荷葉露葵花日菊花霜芭蕉雨梅花月山茶雪海棠風玉妃酒暈透香肌滿頰嬌紅睡起時小立沈香亭子外釵橫鬢亂任風吹楊柳煙舞罷霓裳醉似泥六宮誰敢鬭腰肢侍兒扶起嬌無力雲母屏深午醒遲荷葉露仗下華淸賜浴時溫泉香膩洗凝脂團花翠壁琉璃滑狼藉珠璣醉不知葵花日曉日穿花透翠帷環兒軟語訴分離發膚之外皆君賜妾自傾心君不知菊花霜風簾斜揭玉鉤欄端正樓髙燭影殘宿酒困人梳洗懶從教殘粉涴金鈿芭蕉雨梨園子弟去無蹤門掩蓬萊繡帳空寂寞綠窗深夜雨傷心不獨有梧桐梅花月蓬島春寒減玉肌卻憑羽客寄相思憑肩私語長生殿準������﹝四庫本作蓬島春寒減玉肌卻憑羽客寄相思憑肩私語長生殿惟有當時好月知﹞山茶雪娘子宮中儀體新八姨羞把舊妝勻畫羅瑞錦難相稱故著龍香簇絳巾○退之畱別大顚圖吏部文章日月光平生忠義著南荒肯因一轉山僧語換卻從來鐵石腸○漢陰抱甕圖鑿井爲畦並漢臯區區抱甕不辭勞古人伎倆今人笑舉世師師尙桔橰○丁未三月二十八日縣大夫薛君寶臣過余芹溪精舍酒閒雨作時方苦旱喜而賦之麥田日日起黃埃官長憂民意不開底是山靈多嫵媚故驅風雨過江來○明日李生湛然見和仍韻答之東風吹雨細纖埃尊酒相逢盡日開不是官閒公事少此中能得幾回來

日烘窗戶裊輕埃醉眼朦朧尙倦開不是故人畱顧盼衡門未省有人來○壽衛生襲之去年卽席賦新詩今歲迎門把酒卮似此相逢能幾度莫教虛負百年期○爲龍門史師壽不遇香霧霏霏曉未開一尊特地爲君來仙翁落魄知何處貪醉蟠桃不肯回○楊生彥衡袖初夏三數詩過余徵和𨿽勉彊應命格韻枯槁深慚見知枝頭梅子半傅黃門巷陰陰午景長爲語兒童休報事乃翁方且作詩忙

刁騷短髮半垂黃深覺閒中气味長買得溪山猶是錯往來杖屨卻成忙

薔薇經雨隕輕黃芍藥翻階竹筍長年少往來長不住恰如蜂蝶爲花忙

案上新經未入黃風簾不動篆煙長須知靜裏乾坤大不覺飛空日月忙

奏賦當年對赭黃漁樵今日話偏長靑山綠水無窮意信使人生空自忙

酒熟江村擘蠏黃論詩看劍引杯長閒身散懶無拘束笑殺君房醉裏忙

老來閉口罷雌黃書卷慵拈白日長門掩東風無客過不知人世有閒忙

不求紆紫與懷黃竹杖芒鞋野興長信步芹溪溪上路楊花又是一番忙

晨興賞翫抵昏黃晝短其如夜苦長秉燭醉歸君莫怪一生能得幾回忙

蟾蜍詎可逐飛黃雲海茫茫去路長世外仙方無分得漫勞心力一生忙○送雙白渠史梁君二子北上連壁雙飛二鳳毛眼明又復識英豪鸞聲噦噦朝天日想有新詩奪錦袍○送故人子赴燕莫謂城南尺五天此行幾日到幽燕昂霄聳壑從玆始萬里靑雲穩著鞭◆菊軒先生乘興杖屨山麓值梅始花裴回久之因折數枝置之幾側燈下漫浪成語簡諸友一笑雲光得道中和答陳子京梅花十詠花木八詠龍門八題蒲州八詠幽居奉借遁庵尊兄嚴韻呈隱之潤之二英弟一粲和李生湛然聞杜鵑有感之作張信夫夢庵﹝並引﹞和楊彥衡見寄之作古瓶梅花爲總管李侯賦送馮資深歸西山徽宗墨竹贈師嚴卿蘭氏自然齋明皇小決圖周生景純贈菊數本因拾舊事依韻答之張世傑經歷牧牛圖楊茂之志適軒秋日牡丹爲友人賦病久無佳思姑作俳語三章以應命對觴一呼盧可也○乘興杖屨山麓值梅始花裴回久之因折數枝置之幾側燈下漫浪成語簡諸友一笑云戲蝶遊蜂總未知小窗低亞兩三枝夜闌燈下橫疏影渾似西湖月上時

漏泄春光人未知輕紅已透最髙枝洗妝自有天然態盡道冰容不入時

幽香不許俗人知才是東風第一枝誤認文君新睡足讀書窗下立移時○光得道中行行不覺到斜陽顧影頻驚爾許長返照此身還此是莫因外景便承當○和答陳子京擾擾浮生等聚嬉風波千丈渺無涯掩關一卷牀頭易冷眼徒渠笑絕癡

雲山咫尺阻同嬉望斷音容天一涯聞道城居最堪隱想君爲計未全癡○梅花十詠憶

夢尋

探乞

折嗅

浸浴

惜憶

初謁瓊漿記昔年迎門一笑想嫣然夜來雪暗前村路恨滿東風意不傳夢

神久塵緣久未忘飄然隨月到髙唐歡情未接還驚覺雲雨陽臺空斷腸尋

玉想形容霞想裾雲英自與世姬殊幾年來往藍橋路搗盡玄霜得見無探

未嘗親到謝家堂風韻何由識謝娘說與選花場上客須知林下勝閨房乞

漏泄春光洛水傍紫雲名字襲人香可能惠我黃昏伴休笑分司禦史狂折

����������������������������嗅

玉骨那堪瘴霧傷好將經卷伴南荒坡仙鼻孔淸如水老覺朝云道气長浸

洛浦飄飄信有神淩波忽覩一枝春摩挲老眼看微步旎旎香生羅襪塵浴

洗盡鉛華見玉環肌膚冰雪照人寒臨風脈脈嬌無力輕裛香羅半未幹惜

襟袂翛然風味酸北人誰識蔡姬賢可憐拋卻淸伊月埋沒邊沙二十年○花木八詠海棠風楊柳煙荷葉露葵花日菊花霜芭蕉雨梅花月山茶雪海棠風宿酒微醒不自持君王催喚太眞妃醉紅睡起依然在忙倩羅紈爲解圍楊柳煙九原喚起李夫人誰炷仙香爲返魂一撚宮腰渾瘦損舞衣微帶瑞云痕荷葉露泉客將歸返故淵西風渺渺碧波寒主人情厚無他贈一把眞珠泣翠盤葵花日戀戀天光下玉階明妃初出漢宮來情知至死歸無路一點芳心誓不回菊花霜六宮試手學梅妝曾見飛英點額傍香粉嚼余濃不散唾花誤染縷金裳芭蕉雨憶別春容巳十年回文錦就倩誰傳都將一掬傷心淚灑向蠻溪數幅箋梅花月別後盟言不忍寒舊官到底勝新官情緣未斷還相見人復團圓鏡復完山茶雪飄飄天上謫仙人嘗作金鑾侍從臣老大風流殊未減錦袍如舊白頭新○龍門八題禹門雪浪雲中暮雨疏屬晴嵐雙峯並秀神谷藏春仙掌擎月姑山夕照汾水秋風禹門雪浪峽束洪流起怒濤亂翻晴雪與云髙徐看行處元無事小處區區枉用勞雲中暮雨古壘雲藏一徑微河山依舊昔人非貪徵往古興亡事不覺城頭雨濕衣疏屬晴嵐云拖殘雨斂前峯翠色寒光溢幾重應有詩人偏著眼時施膏沐爲渠容雙峯並秀云外亭亭聳翠環天荒地老兩峯閒若教工部嘗經眼未肯將詩譽玉山神谷藏春山閒艸木四時新一脈淸溪不染塵忽見漁郎驚借問卻疑儂是武陵人仙掌擎月月出山頭未數竿仙人掌上玉團團瑞光冷射三千丈絕勝碧蓮峯下看姑山夕照日鎖羣峯欲下遲蘢蔥一片冷胭脂醉吟著我扁舟尾畫出坡遊赤壁時汾水秋風一曲劉郎發棹歌歡情未已柰悲何只今回首空陳迹依舊秋風捲素波○蒲州八詠蒲津晚渡虞阪曉行舜殿燻風首陽晴雪東林夜雨棲巖疊巘嬀汭夕陽玉官飛湍蒲津晚渡城下行舟一箭輕城頭落日半竿明河流洶洶風仍急時聽浮空欸乃聲虞阪曉行林下晨雞第一聲隴頭殘月伴人行未知局促鹽車下老驥蕭蕭又幾鳴舜殿燻風煩暑人閒不可支暫來陊殿獨委蛇南風一拂淸如水猶似當年解慍時首陽晴雪薇歌一曲對西山萬古淸愁老翠巒望斷空巖人不見光搖銀海玉峯閒東林夜雨煙雨蒙蒙古梵宮院庭深悄若無僧林梢一點熒熒碧知是層樓供佛燈棲巖疊巘山色熒靑不染塵何年精舍構嶙峋也知徧入閒人眼爲現雲閒淸淨身嬀汭夕陽嬀水橋邊日下遲籠蔥一片冷胭脂山川良是風猶古想象英皇下嫁時玉官飛湍冷云深處漾寒淸千仞懸流玉練明車馬往來山下路何人到此濯塵纓○幽居奉借遁庵尊兄嚴韻呈隱之潤之二英弟一粲解鞍借榻避風埃淨拂風軒待我開詩句墮前還忘卻聊書歲月記曾來

浮榮過眼等浮埃尊酒相逢一笑開門外紅塵髙萬丈莫教一點鬢邊來

小軒如斗靜無埃面向靑山好處開漫道幽人招不得一尊今日爲君來○和李生湛然聞杜鵑有感之作五更枕上夢魂淸初聽催歸第一聲我本無家更安往任渠啼血不關情○張信夫夢庵【並引】子張子寓迹於裏西之精舍以夢名其室且命余訂之夫人之方夢也念念相因萬境現前一得其意則揚眉軒目傲然以爲樂一失其意則喪神沮气愁悴以爲憂昏昏沒沒冥行於夢境之中初不知夢之爲夢也惟其不知也故爲憂樂之所汨及渙然而覺始知向之汨吾心者皆虛妄也世之人貪得而患失廢精神耗思慮終日獘獘焉顚倒錯亂於憂樂之域而不自覺悟者庸非夢邪蓋寐者斂睫之夢也寤者瞠目之夢也是以達人大觀寤寐兩忘𨿽視其人猶似夢幻況區區之物烏足累其心哉姑作是詩而爲之獻亦以自釋爾

憶昔邯鄲道上行半生回首夢初驚而今始覺非眞實過眼浮雲萬事輕

覺時常笑夢時訛夢覺其閒爭幾何聊爾藏身大槐國閒看明月上南柯

一身栩栩復蘧蘧爲蝶爲周我自如寤寐人閒第遊戲此身無地不華胥

世味迷人又不知紛紛蕉鹿竟奚爲山翁正坐山堂上笑問黃粱第幾炊○和楊彥衡見寄之作幾年奔走趁槐黃兩腳紅塵驛路長夢破邯鄲成獨笑半生回首只空忙

西風浩浩塞塵黃白髮緣愁若个長客夢五更驚忽斷打門縣吏索租忙

一裘誰爲制玄黃無可柰何秋夜長我自忍窮方未暇不知蠻觸戰爭忙

一葦初航十里黃故園歸計渺何長可憐兀兀靑燈下還似當年舉子忙

小園蘇茹待秋黃不事姜鹽味自長口腹累人良可笑可能終歲爲渠忙

幽迹無心學綺黃荒才涉世本非長年年來往燕然道卻爲山林有限忙○古瓶梅花爲總管李侯賦錦帳銀屏浸玉肌風流應自有人知夜深窗下橫疏影絕勝西湖月上時○送馮資深歸西山人閒蠻觸日干戈暮四朝三都幾何此去莫憂瓶粟罄西山雨足蕨薇多

蕭蕭華發老書生久欲歸田計未成喜聽日邊消息好故山容得子眞耕

幾年思慮漫營營重見西山眼倍靑胸次無塵元自好牀頭況有洗心經

候門稚子喜歸來暖熱那無酒一杯抖擻滿身塵土盡襟懷還對好山開

別離最苦暮年時百感中來不易支此去故園行樂處詩成毋吝寄相思○徽宗墨竹野禽背立歲寒枝想見當年落筆時吮墨綴辭俱喪國九泉笑殺李家兒○贈師嚴卿老大溪山入夢頻彊憑圖畫寫情眞歸與不及身彊健山有英靈恐笑人○蘭氏自然齋萬事榮枯一笑閒情知使尼定誰關編茅依石寬如斗臥看溪云出岫還○明皇小決圖志在馳驅禍已胎笑顏況更爲誰開貪爭飛鞠鞭■﹝馬蒙﹞去不覺踰垣有鹿來○周生景純贈菊數本因拾舊事依韻答之陳國君臣醉宴時可憐璧月照瓊枝薔薇露濕仙裳重笑殢君王索好詩

萬里文姬去國時秋霜也到歲寒枝歸來滿面黃塵暗恐入西風馬上詩○張世傑經歷牧牛圖綠陰深處戲童兒牛自東西兒不知休說兒狂無伎倆人閒何事不兒嬉

斷煙荒艸淡無姿寫入人牛自在時毀瓦一歡聊爾耳不知何者是盈虧

兒自嬉遊牛自眠葛洪磯畔舊因緣三生石上精魂在一夢回頭又幾年○楊茂之志適軒坐笑行吟困卽眠心遊隨處莫非天是中眞意何人會隱幾蓬窗正嗒然

人心自有一羲皇說著元來更話長詩句墮前還忘卻坐看杯影轉虛廊○秋日牡丹爲友人賦病久無佳思姑作俳語三章以應命對觴一呼盧可也訴盡中情爲兩詩可憐誰識漢文姬歸來已覺秋風晚標格猶應似舊時

秋雨瀟瀟無限思妄憑羽客覓環兒蓬萊日月非人世不記梧桐落葉時

公子初離季隗時丁寧私語兩心知從渠歲律春秋變一點眞心死不移二妙集卷第五●二妙集卷第六雜言遁庵先生菊軒先生◆遁庵先生壽家弟誠之景純浩然見過徑飲成醉夜中雨作比近五鼓月色滿空曉起書長語贈二子贈醫者呼延生﹝並序﹞癸丑仲秋之夕與諸君會飲山中感時懷舊情見乎辭史伯友好禮齋飽食箴示同志二三子贈薛寶臣疏梅凍雀圖並以頌之陳丈良臣誕彌令日謹拜手而獻頌曰○壽家弟誠之贈君以湘山桃竹之杖酌君以昆邱玉液之泉泉以益肺腑之淸气杖以扶貞節於暮年乃命童子敬設幾筵抽中山秋兔之豪舒浣花五色之箋滌端溪彘肝之研磨伊川老松之煙遂含情而抒思寫棣萼之新篇請君聽我歌歌聲咽塞而不傳玉堂金馬在何處姑山汾水空連綿世人所後我所先此生安得不屯邅但能道義追淵騫何妨坐客寒無氈鳥棲深林魚泳淵膏以其明還自煎文字點勘費丹鉛朝夕胡爲粥與饘百年飄忽如流川今日已覺昨日賢靑州從事殊可憐徑須呼至黃花前一酌入口百憂捐與君曝背同醉眠

朝采西山芹暮臥西山云十年混迹鹿豕羣閉戶不出避世紛胸中涇渭外不分鶴以聲自聞燻以香自焚續經不用如河汾教子讀書事耕耘佇期道化行汝墳敲門載酒來數君徑呼大白與策勛令徵前事兼論文奇語閒出張吾軍不覺庭柯眄夕曛爛醉西風樂我眞雄國有狗方聽聽○景純浩然見過徑飲成醉夜中雨作比近五鼓月色滿空曉起書長語贈二子退之方北歸見蠍卽成喜東坡還泗上鐸聲欣入耳而況羈旅中解後遇知己東風澹蕩百艸芳遊絲飛絮白日長一杯相祝對流水白酒微帶溪芹香漁歌樵唱竟相屬不覺半山無夕陽醉臥山堂聽山雨冰雪對牀揮夜語一鐙照壁映悠悠恰似孤舟泛靑楚夢回酒醒明月髙風雨向來無處所人生哀樂本皆空莫令身世如飛蓬○贈醫者呼延生【並序】外醫之名非古也今人徒見瘡瘍發見於皮膚之外鍼砭可得而攻之因謂之外醫然則解肌剖腹湔洗腸胃漱滌五臟者其亦外醫耶殊不知聽聲視色察气觀脈以知病之所在湯熨以治其腠理鍼石以達其血脈酒膠以蕩其腸胃扶虛疏實抑過補憊疾無不起者今呼延生之療疾也湯劑砭焫各隨所施無不立愈嗚呼非得之於內應之於外烏能取效如此之速乎生喜飲酒人之所酬無厚薄不以介意一寓之酒其眞得於酒耶余賢其爲人故賦詩以贈之

君不見南齊潘聚師禁耳出箭鏑又不見唐人孫甑生祝石使相擊祝溪溪不流徐登先破的以樹徙癰疽伯宗多偉績後來便說呼延生神異一時無匹敵誓言拯眾疾猶己有饑溺吐气作云霓掉舌飛霹靂炎涼隨手變眾苦已蕩滌百謝不一顧黃金同瓦礫飲酒過百觚醉不遺涓滴歸來掩關臥瑤琴閒掛壁所至漢義合無莫亦無適衡門時見過笑語慰岑寂卻愁仙籍告功成便恐人閒無處覓○癸丑仲秋之夕與諸君會飲山中感時懷舊情見乎辭少年著意作中秋手卷珠簾上玉鉤明月欲上海波闊瑞光萬丈東南浮樓髙一望八千里翠色一點認瀛洲桂華徘徊初泛灩冷溢杯盤河漢流一時賓客盡豪逸擁鼻不作商聲謳無何陵谷忽遷變殺气黯慘纏九州島生民冤血流未盡白骨堆積如山邱比來幾見中秋月悲風鬼哭聲啾啾遺黎縱復脫刀機憂思離散誰與鳩回思少年事刺促生百憂良辰不可再金尊空相對明月恨更多故使浮雲礙照見古人多少愁懶與今人照興廢今人古人俱可憐百年忽忽如流川三軍鞍馬閒未得鏡中不覺摧朱顏我欲排云叫閶闔再拜玉皇香案前不求羽化爲飛仙不願雙持將相權願天早錫太平福年年人月長團圓○史伯友好禮齋禹門山壁石巃嵸驚濤拍岸石疑動奔騰西去疾於飛千里一折不旋踵山水不得獨當奇異气鍾人生將種乃翁陰徳及後昆墓木而今猶未拱大兒膂力號絕人挾槊彎弧賈餘勇小兒精神大於身野鶴乘風欲髙聳人物風流此一時坐使山河價增重讀書已能了大義稼穡還知依畝隴孰謂人閒杞梓林肯與樗櫟同擁腫良心一發不可遏油然而上若泉湧悅親誠身固有道不得乎友深自悚一豪驕气不可作好禮名齋心益悚敷陳幾席待佳士卻掃門庭謝凡宂善言急聞聞必拜未之能行後惟恐結襪何嘗愧古人親詣仍能越常奉愼恭勇智咸有節人僞不私無所壅汝之所得亦已多更須道義相切磋佳時勸客金叵羅主人起舞客齊歌遁庵野叟鬢已皤坐中不覺衰顏酡六龍冉冉犇羲和年年事業毋蹉跎君其爲我疾揮魯陽戈我亦浼君顚倒挽黃河他時策杖重來過更名此裏爲鳴珂名與西山俱不磨○飽食箴示同志二三子飽食終日無所用心方寸之微萬慮來侵外物爲誘內卽慆淫醉生夢死桎梏亦深夜气不足弗違獸禽博弈猶賢虛廢光陰凡百君子尙服攸箴○贈薛寶臣疏梅凍雀圖並以頌之玄冥司候百卉俱衰此花獨秀於江之眉傲雪淩霜冰淸玉潔孤根盤石凍柯浸月意彼寒雀婉孌相依飲香啄蘂生死不離歲暮貞心粲粲淸節孰與薦延移歸金闕鳳鳥不至惡木日滋窮通有命捨是奚爲○陳丈良臣誕彌令日謹拜手而獻頌曰矯矯夫君由義居仁風姿飄然野鶴孤云古有逸士今具其眞四海鼎沸克全厥身我知天意未喪斯文不辱其身不降其志道維守一過能不貳明是辧非存眞去僞淵明不仕豈其本意於嗟麟鳳不爲世瑞蕭然環堵詩書自怡耕田而食紡績而衣素琴掛壁白酒盈卮動容言行一國之師苟微斯人吾誰與歸◆菊軒先生暇日意行姑射山下奉借遁庵先生山堂聽雨韻簡詩社諸君○暇日意行姑射山下奉借遁庵先生山堂聽雨韻簡詩社諸君散策步幽巖所遇良可喜戀戀蝶繞衣涓涓泉入耳俯仰天地閒一物莫非已暄妍坐閱春事芳飄飄思與春風長呼童置酒飲花下風來滿袖攜花香白白紅紅紛澗谷恍然身世如河陽東風吹落山頭雨山鳥催歸共人語拂苔便欲枕流臥卻恐傍人笑孫楚眼看六合塵土滿歸袂翩翩去何所乘風更擬淩淸空人閒無處尋方蓬二妙集卷第六●二妙集卷第七樂府遁庵先生◆樂府一﹝遁庵先生﹞水調歌頭滿江紅大江東去水龍吟漢宮春滿庭芳望月婆羅門引蝶戀花江城子漁家傲月上海棠鷓鴣天臨江仙浣溪沙訴衷情生查子南鄕子最髙樓點絳唇西江月○水調歌頭癸卯八月十七日逆旅平陽夜聞笛聲有感而作迎送神二詞爲劉潤之賦癸卯八月十七日逆旅平陽夜聞笛聲有感而作亂雲低薄暮微雨洗淸秋涼蟾乍飛破鏡倒影入南樓水面金波灩灩簾外玉繩低轉河漢截天流桂子墮無迹爽气襲徵裘廣寒宮在何處可神遊一聲羌管誰弄吹徹古梁州月自於人無意人被月明催老今古共悠悠壯志久寥落不寐數更籌迎送神二詞爲劉潤之賦淸秋好天气禾黍巳登場羣心思答神貺吉日復辰良神旣來兮庭宇颯颯西風吹雨仙仗儼長廊巫覡傳神語出戶舞倀倀刲肥羜瀝桂酒奠椒漿一年好處須記此樂最難忘風外淵淵簫鼓醉飽滿城黎庶健倒臥康莊夜久羣動息風散一簾香

雙龍隱扶輦千騎縱翺翔云旌翠蕤摩蕩遙指白雲鄕風馭飄飄髙舉云駕攀畱無處煙霧杳茫茫小立西風外似聽佩鏘鏘暮天長秋水闊遠山蒼歸途正逢明月醉語說丰穰但願明年田野更比今年多稼神貺詎能忘君可多釃酒吾復有新章○滿江紅過汴梁故宮城壽陳丈良臣夢庵張君信夫生朝登河中鸛雀樓衛生衡之壽淸明與諸生登西磑柏岡遁庵主人植菊階下秋雨旣盛艸萊蕪沒殆不可見江空歲晚霜餘艸腐而吾菊始發數花生意淒然似訴余以不遇感而賦之因李生湛然歸寄菊軒弟重九日山居感興過汴梁故宮城塞馬南來五陵艸樹無顏色雲气黯鼓鼙聲震天穿地裂百二山河俱失險將軍束手無籌策漸煙塵飛度九重城蒙金闕長戈裊飛鳥絕原厭肉川流血嘆人生此際動成長別回首玉津春色早雕欄猶掛當時月更西來流水遶城根空嗚咽

塵滿貂裘依舊是新丰羈客還感慨中年多病惟堪眠食方寸玉階無地借詩書勛業休重憶況而今雙鬢已成絲非疇昔興廢事吾能說今古恨空塡臆向南風望斷五弦消息瞇眼黃塵無處避洗天風雨來何日待酒酣慷慨語平生無人識壽陳丈良臣有嬀之後國於陳慶流苗裔還世有異人閒出簪纓不替別派中分汾水右英靈吸盡姑山气看鳳麟來應太平期爲佳瑞都未展經邦志醫與卜渾餘事把活人手段此中聊試徳義不孤朋友樂田園粗了兒孫計有鬢絲禪榻老生涯棲心地夢庵張君信夫生朝臘盡春來還又是新年入手人共喜丹山仙桂一枝初秀轉首黃金都散盡酒酣彈鋏蛟龍吼想平生豪气尙依然衝星斗紅未透花枝瘦人不老花依舊老生涯正要東山歌酒翠壁撐空山玉立長河瀉浪風雷走挽山河勝槪入金尊爲君壽登河中鸛雀樓古堞憑空煙霏外危樓髙矗人道是宇文遺趾至今相續夢斷繁華無覓處朱甍碧甃空陳迹問長河都不管興亡東流急儂本是乘槎客因一念仙凡隔向人閒俯仰已成今昔條華橫陳供望眼水天上下涵空碧對西風舞袖障飛鴻滄溟窄衛生衡之壽春色三分猶未一元宵才過行樂處軟紅香霧未收鐙火楊柳梢頭靑尙淺梅花萼底紅初破待東風吹綠滿瀛洲愁無那無一物爲君賀歌我志君須和問人生底事必須奇貨好對靑山傾白墮休嗟事業違人些怕他時富貴逼人來妨髙臥淸明與諸生登西磑柏岡欲把長繩維白日暫畱春住親友面一回相見一回非舊擾擾膠膠塵世事不如人意十常九向斜陽無語倚危樓空搔首活國手談天口都付與尊中酒這情懷又是去年時候風外紛紛飛絮亂柳邊湛湛長江去問老來還有幾多愁愁如許遁庵主人植菊階下秋雨旣盛艸萊蕪沒殆不可見江空歲晚霜餘艸腐而吾菊始發數花生意淒然似訴余以不遇感而賦之因李生湛然歸寄菊軒弟雨後荒園羣卉盡律殘無射疏籬下此花能保英英鮮質盈把足娛陶令意夕餐誰似三閭潔到而今狼藉委蒼苔無人惜堂上客頭空白都無語懷疇昔恨因循過了重陽佳節颯颯涼風吹汝急汝身孤特應難立漫臨風三嗅繞芳叢歌還泣重九日山居感興五柳成陰三徑晚宦遊無味還自嘆迎門笑語久須童稚歸去來兮尊有酒素琴解寫無弦趣醉時眠推手遣君歸吾休矣富與貴非吾事貧與賤寧吾累步東籬遐想昔人髙致霜菊盈叢還可采南山依舊橫空翠但悠悠一點會心時君須記○大江東去和答衛生襲之送楊國瑞西行兼簡仲宣生次韻答彥衡和答衛生襲之道人活計本淸虛掛壁素琴而已底事中心嘗悁悁不足一人之毀人果何尢天無可怨政欲求諸己愧生於內赧然其顙流泚聖道不遠於人步趨進退誰復能違此好把藩籬多剖卻看取成蹊桃李篤敬忠誠尙行蠻貊豈不行州裏三燻三沐爲君準擬沈水送楊國瑞西行兼簡仲宣生悲哉秋气覺天髙气爽淡然寥泬行李悤悤人欲去一夜徵鞍催發落葉長安雁飛汾水怕見河梁別中年多感離歌休唱新闋暮雨也解畱人檐聲未斷窗外還騷屑滿眼淸愁吹不散莫倚心腸如鐵面目滄浪齒牙搖落鬢髮三分白故人相問請君還爲渠說次韻答彥衡無堪老懶喜春來蔬筍勸加餐食底事東君畱不住忙似人閒行客憂喜相尋利名羈絆心自無休息不如閒早付他妻子耕織門外柳弄金絲落花飛不起東風無力濁酒一杯誰送我歡意都非疇昔致主無心蒼顏白髮敢更希前席功名蠻觸何須千里追北○水龍吟壽捨弟菊軒壽捨弟菊軒天髙秋气初淸姑山汾水增明秀黃花紅葉輸香泛灩恰過重九細撚金蕤旋題新句滿斟芳酒況人生自有安排去處須富貴何時有休說山中宰相不效斜川五柳鉏犂自把山田耕罷雙牛隨後經史傳家兒孫滿眼漸能承受待與若坐閱莊椿歲月作皤然叟○漢宮春純甫生朝且有弄璋之喜賦此以賀純甫生朝且有弄璋之喜賦此以賀公子歸來笑平生湖海豪气依然黃金散盡落魄誰識當年世閒底物解挽回鏡裏朱顏人共道愁須殢酒幾回推向尊前聞說夢熊初兆喜一枝慰眼歲晚流連蟠桃會須結子運偶三千詩書舊業要他時分付靑氈庭階照映臥看玉樹芝蘭○滿庭芳山居偶成每與文翰二三子論文把酒歌以侑觴亦足以自樂也雪夜用前韻山居偶成每與文翰二三子論文把酒歌以侑觴亦足以自樂也歸去來兮吾家何在結茆水際林邊自無人到門設不須關蠻觸政爭蝸角榮枯事不到尊前應堪嘆淸溪流水東去幾時還此身何處著從教容與木雁之閒算躬耕隴畝在我無難便把鉏頭爲枕眠芳艸醉夢長安煙波客新來有約要買釣魚竿

歸去來兮漁歌樵唱覓愁愁在那邊承流委順萬事沒機關眼底江山如畫松環抱修竹當前君便有侯封相印到此也須還人生消底物百年都付茆屋三閒但捲舒以道到了何難日月消磨雙鬢中原信未報平安蒙頭睡日髙慵起簾影上三竿雪夜用前韻萬籟收聲六花呈瑞小橋路斷江邊笑潮州刺史匹馬藍關漫有淸名千載一杯酒孤負生前爭如我圍鑪小酌和气笑中還梅梢新月上芒鞋竹杖爛賞林閒便銷金低倡欲換應難勛業何須看鏡蓬窗底空臥袁安君須記遊魚失水那可上長竿○望月婆羅門引癸卯元宵與諸君各賦詞以爲樂寂寞山村無可道者因述其昔年京華所見以望月婆羅門引歌之酒酣擊節將有墮開元之淚者癸卯元宵與諸君各賦詞以爲樂寂寞山村無可道者因述其昔年京華所見以望月婆羅門引歌之酒酣擊節將有墮開元之淚者暮云收盡柳梢華月轉銀盤東風輕扇春寒玉輦通宵遊幸彩仗駕雙鸞聞鳴弦脆管鼎沸鰲山漏聲未殘人半醉尙追歡是處鐙圍繡轂花簇離鞍繁華夢斷醉幾度春風雙鬢斑回首處不見長安

鳳城春好玉簫金管恣遊盤梅妝猶怯輕寒一曲淸平妙舞掌上看回鸞漸霓裳欲徧翠斂春山良宵易殘歌別鶴惜餘歡眼底浮華自滿塵浣吟鞍瘴半私酒若眞是京東夫子斑身幸健敢復求安○蝶戀花壽衛生襲之聞鶯有感壽山人湛然李生壽衛生襲之二月山城春尙未柳弄東風恰吐黃金蘂占斷溪頭佳麗地多君先得閒中趣我爲虛名相絆系君自深藏不識愁滋味世事無勞深著意年丰酒賤須勤置聞鶯有感鶗鴂一聲春已曉胡蜨雙飛暖日明花艸花底笙歌猶未了流鶯又復催春老早是殘紅枝上少飛絮無情更把人相惱老檜獨含冰雪操春來悄莫人知道壽山人湛然李生巖菊開時霜信杳風雨無情又是重陽了茆捨疏籬人不到牀頭醅甕生微笑莫怪住山眞小艸顰損蛾眉愁獨無人埽花底一杯須健倒醉中聽喚卿卿小○江城子甲辰晦日立春九月有感牡丹塵事鞅掌每與願違緬懷山林蕭散之趣甲辰晦日立春雞棲行李短轅車馬如蛙畏途賒四十九年彊半在天涯任使東風吹不去頭上雪眼中花甘泉宜稌復宜麻近山谷更宜窊明日新年聞健早還家報答春光猶有酒傾白蟻岸烏紗九月有感數椽茆捨大如蝸老生涯寄山家遮眼文書隨分有些些自愧行年如伯玉思往事盡堪嗟從他鼓吹沸鳴蛙鬢霜華晚來加南北東西泛若水中槎此去存身知有道深自隱效龍蛇牡丹百花飛盡彩雲空牡丹叢始潛紅培養經年造化奪天功脈脈向人嬌不語晨露重洗芳容卻疑身在列仙宮翠帷重瑞光融爍爍紅鐙閒錯綠蟠龍醉裏天香吹欲盡應有悟夜來風塵事鞅掌每與願違緬懷山林蕭散之趣九衢塵土涴儒冠鏡中看失朱顏傾倒囊資我欲買靑山剩種閒花多釀洎塵土外覓淸歡功名餘事且加餐老來閒豈天慳鐵笛橫吹牛背穩如船細馬更須馱二八平地上作臒仙○漁家傲送春六曲正月十四日夜有感而作送春六曲龍尾溝邊飛柳絮虎頭山下花無數花底醉眠畱杖屨花上露隨風散漫飄香霧老去逢春能幾度不妨且作風光主明日不知風共雨回首處夕陽又下西山去

不是花開常殢酒只愁花盡春將暮把酒酬春無好句春且住尊前聽我歌金縷醉眼看花如隔霧明朝酒醒那堪覷早是閒愁無著處云不去黃昏更下廉纖雨

春去春來誰作主怨他昨夜江頭雨把酒問春春不語頭懶舉亂紅飛過秋千去芳艸淡煙江上路鷓鴣聲裏斜陽暮風外楡錢無意緒空自舞如何買得靑春住

一片花飛春已暮那堪萬點飄紅雨白髮送春情更苦愁幾許滿川煙艸和風絮常記解鞍沽酒處而今綠暗旗亭路怪底春歸畱不住鶯作馭朝來引過西園去

詩句一春渾漫與紛紛紅紫俱塵土樓外垂楊千萬縷風蕩絮欄幹倚徧空無語畢竟春歸何處所樹頭樹底無尋處惟有閒愁將不去依舊住伴人直到黃昏暮

斷送春光惟是酒玉杯重捲纖纖手檀板輕敲歌欲就眉黛皺翠環暗點金釵澑自笑而今成老醜鶯花依舊情非舊楊柳自從春去後誰擡舉腰支新也如人瘦正月十四日夜有感而作燈火蕭條春日暮荒山月上聞村鼓羈客閒愁知幾許千萬縷人閒沒个安排處醉酒翩翩隨所寓泠然便以風爲馭指點虛無雲外路畱不住東將入海隨煙霧○月上海棠壬寅冬躬謁玉淸壇下客有歌月上海棠者乃玉淸作也詞致髙遠眞遊乎方之外者也明年吾友陳子揚過余山中始爲屬和因亦次韻以簡知音和答楊生彥衡同詩社諸君飲芹溪上壬寅冬躬謁玉淸壇下客有歌月上海棠者乃玉淸作也詞致髙遠眞遊乎方之外者也明年吾友陳子揚過余山中始爲屬和因亦次韻以簡知音住山活計宜閒早身世滄溟一漚小日月兩跳丸疊送人閒昏曉朱顏換風雪俄驚歲杪敝衣旋補荷盈沼算騎鶴揚州古今少休苦似吳蠶剛把此身纏繞君知否我自無心可了和答楊生彥衡小樓舞徹雙垂手便倩雁將書寄元九舉首望南山獨蛾眉數峯明秀人未老且任髙歌醉酒莫將此樂輕孤負喚明月淸風作三友纖手折黃華步東籬爲伊三嗅英雄淚醉搵應須翠袖

時平無用經綸手且閒把文章和歐九天气湛淸秋便無限山明水秀畱客飲但願尊中有酒鴟夷到處須親負尋山鳥山花好朋友塵世自燻蕕抱瑤英與君同嗅西風外歸去長拖布袖同詩社諸君飲芹溪上閒人不受春拘管被東風暗入羅帷暖艸色近還無傍溪陡覺金沙軟梅花蕾風味朝來不淺十分瀲灩金蕉滿兩頰潮紅百憂散不醉且無歸任門外玉繩低轉歡娛地莫道書生冷眼○鷓鴣天九日寄彥衡濟之兼簡仲堅景純二弟彥衡諸君皆有和章因復仍韻以寫老懷靑陽峽對酒上巳日再遊靑陽峽用家弟誠之韻暮春之初會飲衛生襲之家酒酣諸君請作樂府因爲之賦使覽者知吾輩之所樂也和答尋正道九日寄彥衡濟之兼簡仲堅景純二弟點檢笙歌上小樓西風簾幙捲淸秋綠醅輕泛紅萸好黃菊羞簪白髮稠今古恨去悠悠無情汾水自西流淡煙衰艸斜陽外並作登臨一段愁

酒滿金尊客滿樓美人淸唱眼波秋花隨酒令筵前散香逐芳須坐上稠山歷歷水悠悠百年光景去如流直須爛醉酬佳節莫惹人閒半點愁彥衡諸君皆有和章因復仍韻以寫老懷不是秋來懶上樓龍鐘詩骨不禁秋舊歡去我如天遠新恨撩人似發稠空咄咄漫悠悠老來終是少風流千金買笑佳公子醉臥瓊樓不識愁靑陽峽對酒千尺長虹下飲溪兩山環合翠屏圍非魚定不知魚樂得鹿還生失鹿悲花藹藹絮霏霏東風不染鬢邊絲百川尙有西流日一老曾無卻少時【此溪西流故云】古木寒藤蔭小溪溪邊更著好山圍波閒容與雙鷗淨空外飄颻一鶚飛湍浪瀉萬珠霏風前天棘舞靑絲蘭亭豪逸今陳迹不醉東風待幾時

颭颭輕舟送上溪何時柳樹已成圍貪看歸鳥投林急不覺殘花入座飛蘭棹舉曲塵霏新荷挽斷有餘絲酒酣卻對靑山笑面目蒼然不入時上巳日再遊靑陽峽用家弟誠之韻瓦釜逢時亦轉雷春江得雨浪崔嵬不才分作溝中斷偶對溪山一笑開題姓字拂靑苔此翁來後更誰來不須更待移時遣俗駕聞風已自回

樓外殘雲走怒雷西山晴色晚崔嵬柳燻遲日千絲暗花噴溫黁一夕開須席地更茵苔素琴橫膝賦歸來一觴一詠風流在牛背如船倒載回

古獄幹將未遇雷一生肝膽漫崔嵬不將身向愁中老剩把懷於笑裏開賢聖骨長寒苔君如不飲復何來便從今日爲頭數比到春歸醉幾回暮春之初會飲衛生襲之家酒酣諸君請作樂府因爲之賦使覽者知吾輩之所樂也幼歲文章已自豪皤然猶記兩垂髦從教酒債生前有莫待詩瓢死後漂三萬日六千朝百年彊半是羈騷須君自制黃金鱠醉我新篘玉色醪

釃酒椎牛詫裏豪臨流觴詠富時髦紛紛世態浮雲變艸艸生涯斷梗漂愁不寐夜難朝廣陵散曲屈平騷從今有耳都休聽且復髙歌飲楚醪

當日元龍气最豪而今塵土墊冠髦紛紛路絮隨風舞泛泛輕鷗逐水漂■﹝扌棄﹞一醉便千朝文章休說僕奴騷春來春去容顏攺輸我花前把碧醪

七字驪珠句法豪老夫倒甲墮纓髦輿薪不見明何謂雷雨無聲麥已漂窮研墨幾昏朝星星鬢髮半刁騷從人笑我冬烘甚猶可尊前舉罰醪

把酒簪花彊自豪花應羞上阿翁髦不教春色因循過忍爲虛名盂浪漂醒復醉莫還朝紛紛四海正兵騷從渠眼底桑田變且樂牀頭撥甕醪和答尋正道襯步金紗村路遙歸來羞費楚詞招蜂黏落絮行池面蝶避遊絲過柳橋方外友仗誰邀定於驢上作推敲窮愁正要詩料理莫問春來酒價髙○臨江仙壽周景純三月十日與諸君約會西園久而不至花又狼藉因賦此以排悶幽懷用前韻壽周景純仲蔚門墻蓬藋滿幽居不用聲華醜妻惡妾勝無家學須勤苦就富貴豈天耶鼻堊未除斤未運相望咫尺天涯芹溪猶有折殘麻此�終莫展遲汝對巖花三月十日與諸君約會西園久而不至花又狼藉因賦此以排悶人道花開春爛熳花殘春便無情小園獨自繞花行是非何日定洗耳聽江聲勺藥牡丹俱不見風枝猶有殘英階前綠葉已成陰所期猶未至何日倒吾瓶幽懷用前韻白首老儒身連蹇不隨時世紛華盡他人笑魯東家皇天如欲治捨我復誰耶此道未行應有待何須思慮無涯男供耕獲女桑麻薄軀何所事問柳與尋花○浣溪沙壽衛生行之

元夜後一日史生仲恭久客初還酒閒喜爲賦此

壽菊軒弟壽衛生行之莫說長安行路難休歌骯髒倚門邊且將見在鬭尊前人意十分如月滿月明一夕向人圓年年人月似今年元夜後一日史生仲恭久客初還酒閒喜爲賦此馬上風吹醉帽偏一川晴雪裊吟鞭冷云堆裏指家山慈母已占烏鵲喜佳人望月拜嬋娟今宵人月十分圓壽菊軒弟白髮相看老弟兄閒身無辱亦無榮兒孫已可代躬耕了卻文章千載事不須談笑話功名靑山髙臥待升平○訴衷情初夏偶成初夏偶成東風簾幙雨絲絲梅子半黃時玉簪微醒醉夢開卻兩三枝初睡起曉鶯啼倦彈棊芭蕉初綻徙倚湖山彩筆題詩○生查子正月上旬夜夢寐閒聞雪作詰旦起視但雲煙出沒曉山濃淡如畫西望長河僅一發耳作長短句以寫一時勝槪正月上旬夜夢寐閒聞雪作詰旦起視但雲煙出沒曉山濃淡如畫西望長河僅一發耳作長短句以寫一時勝槪澹月晃書窗夜靜云撩亂敧枕蕭蕭聽雪聲落葉閒階滿淸曉獨開門澹蕩東風軟詩句成時墮渺茫眼厎江天遠○南鄕子壽縣大夫薛君寶臣壽縣大夫薛君寶臣五福幾人全我見君侯得處偏素著靄然鄕曲譽喧傳盡道新官似舊官五袴復歌廉竹馬兒童更可憐萬室春風和气裏鳴弦好似今年勝去年○最髙樓壽衛生行之﹝並序﹞壽衛生行之【並序】衛生行之少流寓兵革中旣長始知讀書其立志剛信道篤而家苦貧年饑諸幼滿前𨿽並日而食不卹也暇日賓友飲酒賦詩爲樂余旣嘉其有守喜爲稱道於其始生之日作樂府以歌詠之俾觀者知吾行之之爲人矣

貧而樂天命復奚疑兒女聚嬉嬉東村邀飲香醪嫩西家羞饌蕨芽肥把年華都付錦囊詩白髮靑衣是人所惡金印碧幢是人所慕顧吾道是耶非山妻解煮胡麻飯山童自制薜蘿衣問人生須富貴是何時○點絳唇暮夜晨起書所見暮夜晨起書所見愛酒淵明無錢休對黃花語一杯誰舉寂寞空山去屋上靑山山上行雲度悠然處是中眞趣欲寫還無句○西江月久雨新霽秋气益淸與二三子登髙賦之久雨新霽秋气益淸與二三子登髙賦之人與寒林共瘦山和老眼俱靑琤然一葉不須驚葉本無心入聽气爽雲天攺色潦收煙外無聲夕陽洲外井禽鳴涵泳一江秋影二妙集卷第七●二妙集卷第八樂府菊軒先生◆樂府二﹝菊軒先生﹞滿江紅大江東去木蘭花慢滿庭芳望月婆羅門引江城子行香子月上海棠鷓鴣天臨江仙驀山溪蝶戀花浪淘沙朝中措南鄕子木蘭花淸平樂訴衷情水調歌頭○滿江紅張丈信夫林亭小酌感事懷人敬用遁庵先生韻新春敬用遁庵韻偶覩春事闌珊謹用兄韻以寫所懷遁庵兄以閔菊樂府見示三復之餘倚歌和之張丈信夫林亭小酌感事懷人敬用遁庵先生韻光景催人還又是西風吹袂靑鏡裏滿簪華發不堪憔悴一月幾逢開口笑十年滴盡傷時淚倩一尊相對說淸愁花前醉初未識名爲累今始覺身如寄把閒情換了平生豪气致主安民非我事求田問舍眞良計看野雲出岫卻飛回元無意新春敬用遁庵韻料峭東風吹醉面向人如舊凝竚立野禽聲裏無言搔首庭下梅花開盡也春痕巳到江邊柳待人閒事了覓淸歡身先朽菟裘計何時有林下約牀頭酒怕流年不覺鬢邊還透往事不堪重記省舊愁未斷新愁又把春光分付少年場從今後偶覩春事闌珊謹用兄韻以寫所懷點檢花枝風雨外雪堆瓊矗春去也朱絲弦斷鸞膠難續眼底光陰容可惜舊遊回首尋無迹對靑山一餉倚枯藤灘聲急人巳老身猶客家在邇歸猶隔縱語音如舊形容非昔芳艸綿綿隨意綠平波渺渺傷心碧到愁來惟覺酒杯寬人閒窄遁庵兄以閔菊樂府見示三復之餘倚歌和之誰把秋香偏著意植根姑射塵土外鮮鮮元有可人容質日久漸隨蕪共沒歲寒還與松同潔傲新霜還有兩三枝天應惜巾自漉醅微白人已老歡猶昔愛此花不負淵明淸節醉裏不知人世換悠然獨倚西風立問一中時復慰窮途何如泣○大江東去寄衛生襲之送楊國瑞西歸贈答楊生彥衡寄衛生襲之干戈蠻觸問渠事直有幾何而已畢竟顚狂成底事謾把良心戕毀坐穴藜牀磨穿鐵硯自有人知已摩挲面目不應長爲人泚過眼一綫浮華辱隨榮後身外那須此便恁歸來嗟已晚荒盡故園桃李秋菊堪餐春蘭可采免更煩鄰里孫郎如在與君共枕流水送楊國瑞西歸西風汾浦雁初飛秋水渺茫無際有底忙時來復去泛若虛舟不系籬菊將開村醪初熟且住爲佳耳笑言相答个中吏隱無愧歲月不貸閒人君顏非少我發白如此好把金杯休去手萬事惟消沈醉日轉山腰馬嘶柳外歌闋行人起憑髙西望相思目斷煙水贈答楊生彥衡暮年懷抱對水光林影欣然忘食推手功名非我事閒處聊爲閒客世故多虞人生如寄一榻容安息鬢絲千丈誰家機杼堪織三徑松菊猶存誅茅薙薉時借鄰翁力酒滿芳尊山滿眼此意無今無昔平地風波東華塵土不到幽人席興來獨往溪南還有溪北○木蘭花慢元宵感舊元宵感舊金吾不禁夜放簫鼓恣遊遨被萬里長風一天星斗吹墮層霄禦樓外香暖處看人閒平地起仙鰲華燭紅搖醉勒瑞煙翠惹吟袍老來懷抱轉無聊虛負可憐宵遇美景良辰詩情漸減酒興全消思往事今不見對淸尊瘦損沈郎腰惟有當時好月照人依舊梅梢○滿庭芳齋居有感敬繼遁庵兄韻齋居有感敬繼遁庵兄韻鏖戰文場橫揮筆陣萬言一策平邊靑雲穩步逸气益賢關致主堯虞堂上眞儒事直欲追前回頭錯閒中風味一笑覺都還百年都幾日何須�死著意其閒尋一邱一壑此固無難遁迹月蘿深處風吹夢不到長安渾無事牀頭睡起檐日已三竿○望月婆羅門引淸明後醉書於史氏之別墅翼日封生仲堅見和因復用前韻以答晨起與仲堅偶坐少焉雨作其聲灑灑然絕似文場下筆時因借前韻戲成一篇仲堅復見和文勢亹亹殊覺逼人可謂不負忍窮矣而其言若有所感因取舊韻述己意以答之𨿽知荒於辭章猶賢於無所用心也淸明後醉書於史氏之別墅東風裊裊飛花一片點徵衣等閒耗損香霏春去春來無迹靜裏幾人知問沈郎何事帶減腰圍功名願違算此計未應非剩把閒愁殢酒幽興裁詩溪山好在悵眼中渺渺故人稀回首處淸淚如絲

繁華夢斷吹花風起卻添衣滿庭紅雨霏霏獨倚繩牀微嘆此意竟誰知悵西園轉眼翠幙成圍事無我違覺四十九年非便好忙開蔣徑細和陶詩風流巳置撫遺編三嘆賞音稀人不見弦斷朱絲翼日封生仲堅見和因復用前韻以答小窗睡起曉寒特地怯春衣篝燈坐擁殘霏衮衮愁來何處獨有兩眉知倩一尊聊爾爲解重圍賞心莫違桃李事轉頭非幾曲升平舊譜數首新詩花開正好算一番風雨未應稀舒醉袖惹住遊絲晨起與仲堅偶坐少焉雨作其聲灑灑然絕似文場下筆時因借前韻戲成一篇蹉跎歲晚牀頭鐵研已生衣破窗雨送輕霏暗裏隨風入夜花上早先知聽一時下筆鏖戰文圍天心不違更問甚是和非便著春衫換酒醉墨題詩逢場作戲覺賞心樂事未全稀還自嘆虫吐餘絲仲堅復見和文勢亹亹殊覺逼人可謂不負忍窮矣而其言若有所感因取舊韻述己意以答之𨿽知荒於辭章猶賢於無所用心也長安倦客不堪重整舊朝衣天香尙帶餘霏蓋世虛名何用政爾畏人知愛靑山屋上面面屏圍十朋弗違好事外卜皆非辦取殘年香火暇日歌詩東塗西抹笑顚狂如我向來稀休看鏡鬢髮如絲○江城子季春五日有感而作歌以自適也幽懷追和遁庵先生韻東園牡丹盛開二三子邀余飲花下酒酣卽席賦之季春五日有感而作歌以自適也百年光景霎時閒鏡中看鬢成斑歷徧人閒萬事不如閒斷送餘生消底物蘭可佩菊堪餐功名場上稅徵鞍退時難處時安生怕紅塵一點污儒冠便恁歸來嗟已晚那更待買靑山

階前流水玉鳴渠愛吾廬愜幽居屋上靑山山鳥喜相呼少日功名空自許今老矣欲何如閒來活計未全疏月邊漁雨邊鋤花底風來吹亂讀殘書誰喚九原摩詰起添畫我輞川圖【一作憑畫作倦遊圖】幽懷追和遁庵先生韻昔年兄弟共彈冠轉頭看各蒼顏千古功名都待似東山慷慨一杯風露下追往事敍幽歡晨霞翠柏尙堪餐養餘閒未全慳十丈冰花況有藕如船醉裏忽乘鸞鶴去塵土外兩臒仙東園牡丹盛開二三子邀余飲花下酒酣卽席賦之水南名品幾時栽映池臺待誰開應爲詩人著意巧安排調護正須宮樣錦遮麗日障飛埃曉風吹綻瑞云堆怨春回要詩催醉墨淋漓隨手灑瓊瑰歸去不妨簪一朵人也道看花來○行香子書捨偶成書捨偶成自嘆勞生枉了經營到而今一事無成不如閒早覓个歸程向渭川漁東市卜富春耕眼底浮榮身外虛名盡輸他時輩崢嶸得偸閒處且適閒情有坐忘篇傳燈錄洗心經○月上海棠謹次遁庵兄繼玉淸韻重九之會彥衡賦詞侑觴尊兄遁庵公與坐客往復賡歌至於再四語意益妙殆不容後來者措手彥衡堅請余繼其後勉爲賦之冬至後一日獨居無悰用前韻詩社諸君復相屬和又不免步韻獻笑謹次遁庵兄繼玉淸韻酒杯何似浮名好一入枯腸泰山小喚醒夢中身鶗鴂數聲春曉昂頭處幾點靑山屋杪人生得計魚遊沼視過眼光陰向來少須卜一枝安笑月底驚烏三繞無窮事畢竟何時是了重九之會彥衡賦詞侑觴尊兄遁庵公與坐客往復賡歌至於再四語意益妙殆不容後來者措手彥衡堅請余繼其後勉爲賦之黃花未入淵明手日攪空腸幾回九山色繞吾廬猶是當年�秀忘言處此意何嘗在酒等閒莫把良辰負恨不見平生舊親友三徑甫荒涼東籬下落英誰嗅傷時淚不覺沾襟漬袖

老來還我扶犂手想豪气十分已無九都把濟時心分付與一時英秀還自笑潦倒猶堪殢酒從前枉被虛名負何似尊前賢聖友纖手斫金齏一嚼不妨時嗅頹然醉臥印蒼苔半袖冬至後一日獨居無悰用前韻光陰輸與閒人手屈指窮冬又初九風雪擁柴關竹外一枝梅秀醅甕熟似笑淵明止酒溪山舊約吾無負便結無情歲寒友世味盡醇醲掩鼻向伊慵嗅蓬茅底有手何妨且袖詩社諸君復相屬和又不免步韻獻笑秋風鶴髮雙龜手不如意事十常九蓬藋映閒階嗟叢菊汝奚爲秀衡門掩問字無人載酒永惟道徳心初負向上將求古人友三嘆抱遺編藹餘馥殘膏誰嗅趣時樣竟衒羔裘豹袖○鷓鴣天重九日敬用遁庵兄韻上巳日陪遁庵先生遊靑陽峽再遊靑陽峽奉和遁庵兄韻立春後數日盛寒不出因賦鄙語敬呈遁庵尊兄一笑上巳日會飲衛生襲之家園和答尋正道重九日敬用遁庵兄韻那得工夫上酒樓誰家皮裏更陽秋但放閒事心頭少免致淸霜鏡裏稠休咄咄盡悠悠佳時來往亦風流百年光景無多子請向尊前聽解愁

手段慚非五鳳樓題詩把菊負淸秋黃柑旋拆金苞嫩白酒新篘玉液稠身外事付悠悠牛山何必涕空流不如且進杯中物一酌能消萬古愁

豪气消磨百尺樓憂來一日抵三秋故人落落晨星少新冢累累塞艸稠思往事去悠悠夕陽回首忽西流葉聲偏入愁人耳聲本無心人自愁上巳日陪遁庵先生遊靑陽峽■﹝氵虢﹞■﹝氵虢﹞春江走怒雷翠巖千丈立崔嵬山英似與遊人約盡放浮雲一夕開傾綠酒坐蒼苔大書歲月記曾來直將酩酊酬佳節挽住春光不放回

不卹枯腸殷夜雷一杯胸次失崔嵬暫將平昔看書眼移向溪山好處開從健倒臥莓苔明朝有酒更重來百年光景無多子爛醉溪頭得幾回

冷臥空齋鼻吼雷野禽呼我上崔嵬幽懷畢竟憑誰寫笑口何妨對酒開巖鏁蔦徑封苔愛閒能有幾人來虛名蓋世將何用引斷長繩喚不回

三月寒潭未起雷臨流照影笑崔嵬詩無好句頤難解尊有芳醪手自開山下石水邊苔春風來似不曾來酒闌偶趁飛花去路斷前溪笑卻回再遊靑陽峽奉和遁庵兄韻行撤南溪到北溪山回萬馬合長圍花如有舊迎人笑云自無心出岫飛揮醉墨帶煙霏婆娑醉舞拂靑絲昔時心賞今猶在但恐風流異昔時

瀑布巖前水滿溪靑陽廟下四山圍歌殘白雪云猶佇舞落烏紗鳥忽飛迷晚色鏁晴霏野花如綺柳如絲一尊不惜頹然醉明日重來已後時立春後數日盛寒不出因賦鄙語敬呈遁庵尊兄一笑擺脫浮名盡日閒人閒萬事一蒲團歸田老去方知樂行路今來始覺難山雪盛艸堂寬客牀輾轉若爲安甫能望得春消息一夜東風特地寒

誰伴閒人閒處閒梅花枝上月團團陶潛自愛吾廬好李白休歌蜀道難林壑靜水雲寬十年無夢到長安五更門外霜風惡千尺靑松傲歲寒

那得茅齋一餉閒地鑪敲火試龍團頭從白後彈冠懶腳自頑來應俗難塵世窄酒杯寬百年轉首一槐安是非臧谷何時了隱幾西窗月色寒

堂上幽人睡正閒門前聲利聚爲團花香惱夢尋無處詩句撩人寫復難空自嘆倩余寬驚烏三繞幾時安靑山隔岸迎人笑舊有盟言且莫寒上巳日會飲衛生襲之家園千古蘭亭气象豪當時座上盡英髦林藏修竹依山靜花逐流觴信水漂悲往事樂今朝𨿽無絲竹有風騷回頭一笑還塵迹莫厭尊前醉濁醪

殢酒償春笑二豪題詩品物愧時髦心如幽鳥忘機靜身似虛舟到處漂須富貴是何朝一杯聊慰楚人騷逢花堪賞應須賞座有嘉賓尊有醪和答尋正道鵬翼翩翩去路遙歸來羞費楚詞招讀書未免終投閣沽酒何妨暫過橋風與月不須邀時來閒處伴推敲兒童也笑翁慵甚睡起牀頭日巳髙○臨江仙奉繼遁庵先生韻田閒閒步偶成李山人壽暮秋有感奉繼遁庵先生韻十載龍門山下路夢魂不到京華此身著處便爲家窮通吾有命不樂復何耶萬事尊前供一笑浩然逸興無涯詩人休更詠丘麻東風笑酒醒冷眼看飛花四十六年彈指過蒼顏換卻春華在家居士巳忘家誰人知此意袖手向毗耶世故驅人何日了漂流不見津涯軟暘一缽有胡麻紛紛身外事渺渺眼中花田閒閒步偶成管領韶華成老醜有情爭似無情芒鞋竹杖葛衣輕悠悠身外事寂寂水邊行眼底光陰猶是夢何須身後虛名仰天一笑絕冠纓東風歸路穩十里暮山靑李山人壽濁酒一卮歌一曲大家畱住秋光片雲輕護曉來霜殷勤籬下菊滿意爲君香四海干戈猶未定此身底處安藏醉中聞說有眞鄕便從今日數三萬六千場暮秋有感濁酒一杯歌一曲世閒萬事悠悠閒來乘興一登樓西風吹葉脫盡見四山秋自古興亡天不管屈原枉葬江流寸心禁得許多愁莞然成獨笑白鷺起滄洲轉眼榮枯驚一夢百年光景悠悠浮生擾擾笑何樓試看雙鬢上衰颯不禁秋古往今來多少事一時分付東流五更枕上調淸愁笛聲何處起明月蓼花洲走徧人閒無一事十年歸夢悠悠行藏休更倚危樓亂山明月曉滄海冷云秋詩酒功名殊不惡个中未減風流西風吹散兩眉愁一聲長嘯罷煙雨暗汀洲自笑荒才非世用功名都付悠悠斷腸怕上夕陽樓瀟瀟楓葉下漠漠葦花秋日月不知忙底事東生又復西流古人不見使人愁秋蘭無處采流水滿芳洲○驀山溪衛生襲之壽衛生襲之壽杏花半吐花底香風度楊柳裊金絲拂晴波垂垂萬縷東君著意付與有情人山下路水邊村總是堪行處春光幾許不用忙歸去呼取曲生來把閒愁一時分付大都是醉三萬六千場遇有酒且髙歌畱取靑春住○蝶戀花衛生襲之生朝吾兄作歌詞以壽之餘獨無言生執卮酒堅請不已勉用兄韻以答其意明日衛生見和復次韻衛生襲之生朝吾兄作歌詞以壽之餘獨無言生執卮酒堅請不已勉用兄韻以答其意點檢東園花發未蝶繞芳叢馥馥香浮蘂買酒酬春君有地不妨日涉聊成趣身世虛舟元不系浮利浮名是甚閒情味花下一杯方得意人閒萬事宜姑置明日衛生見和復次韻燕子歸來寒食未脈脈桃花微露胭脂蘂回想舊遊歌壽地狂詩顚酒當時趣白日長繩誰可系老去情懷事事都無味倦鳥知還非有意忙時宜用閒時置○浪淘沙惜花惜花好个杏花時只怕寒欺東君無意惜芳蕤雨橫風狂都不管盡得禁持瘦損一分肌著甚醫治一天春恨沒尋思怎得丁寧雙燕子說與春知○朝中措偶出見墻頭杏花喜而賦之偶出見墻頭杏花喜而賦之無言脈脈怨春遲一種可憐枝最是難忘情處墻頭微露些兒十分細看風流卻在一半開時政要東風擡舉莫教吹破胭脂○南鄕子衛弟行之壽薛寶臣生朝衛弟行之壽蘭玉衛諸郎我見白頭子最良說似向人人不會何妨靜裏訛知竹有香歲月沒商量暗地催人兩鬢霜三萬六千須實數休忙才是東風第一場薛寶臣生朝【俱用薛氏實事】郡姓記君先烏鵲翔飛瑞自閒聞在兒時人已憚他年又作河東一鳳傳佳政訟分縑看賦春遊第幾篇躡蹻誰爲門下客休嘆換卻先生苜蓿盤○木蘭花前重陽幾日籬下始見菊放數花嗅香挼慨然有感而作以貽山中二三子前重陽幾日籬下始見菊放數花嗅香挼慨然有感而作以貽山中二三子人生行樂須閒早休惜一尊花下倒無情歲月不相饒轉首吳霜紛莫埽佳時苦恨歡悰少鏡裏衰顏難更好試將離恨說渠儂天若有情天亦老

不才自合收身早一座靑山成潦倒蒙頭贏得日髙眠落葉滿庭慵不埽殺人四海知多少畱住頭皮貧亦好年年種菊待花開不道看花人漸老

蒓鱸江上秋風早四海狂瀾驚旣倒明知不是入時人閉戶十年成卻埽故人落落晨星少紅葉黃花依舊好登臨信美自然情坐覺光風容易老

醉中昨夜歸來早應怕蒼苔嗔健倒一尊鬭健莫蹉跎過眼光陰如電埽破除萬事心頭少酒自於人情味好醒時還醉醉還醒賴得此鄕容此老○淸平樂薛子余弄璋送張君美經歷之任安西幕薛子余弄璋東君調護錯愛春遲暮一葉蘭芽今始露香滿君家庭戶抱看玉骨亭亭精神秋水分明自是人閒英物不須更試啼聲送張君美經歷之任安西幕雞聲戒曉催上長安道賓幕雍容年正妙人物風流溫嶠政成海泳江涵門闌剩有餘閒公事不妨行樂春風韋杜城南○訴衷情史仲恭壽史仲恭壽芹溪淸淺舞漣漪墮釣錦鱗肥黃花一尊芳酒萬事覺俱非畱晚景惜香霏醉時歸最關情處迎門稚子一笑牽衣○水調歌頭山中偶成用遁庵兄韻山中偶成用遁庵兄韻人生等行旅能費幾春秋元龍漫矜豪气百尺臥髙樓昨日靑靑雙鬢今日星星滿鏡轉首歲華流歸去便歸去何處覓菟裘一枝笻一壺酒寄眞遊姑山玉立千仞直下看神州欲語幽情誰可賴有白鷗知我塵世盡悠悠一笑對妻子出處不須籌顯祖遁庵君與從祖菊軒君才名道業推重一世值金季亂亡辟地龍門山中遁庵君旣歿菊軒君徙晉寧北郭閉門讀書餘四十年優遊以終凜然淸風視古無愧其遺文惜多散逸所幸存者古律詩樂府三數百篇皆先侍郎手自紀錄屢欲付梓不克小子不肖痛先志之未遂懼微言之或泯謹用錄梓藏之家塾俾後之子孫毋忘先業云

泰定四年丁卯春別嗣輔拜手謹志定來守絳閒以公至稷山得是集讀而愛之顧其舊刻遺失過半亟訪諸邑人寧藩參並先生之孫之在鄕校者得所鈔錄二本卽與質訂其訛補其闕完璧以傳工訖用紀歲月若夫先生世徳之美文章之盛篇首有艸廬邵庵之筆也我不敢贅時

成化辛丑仲秋上旬中州賈定志於郡之樂只堂二妙集卷第八●逸文遁庵遺詩菊軒遺詩菊軒遺文跋﹝繆荃孫﹞◆遁庵遺詩【從河汾諸老集錄出】雲中暮雨楸花○雲中暮雨【龍門八題中】古壘雲藏一徑微河山依舊昔人非貪徵往古興亡事不覺城頭雨濕衣○楸花楸樹馨香見未曾墻西碧蓋聳孤稜會須雨洗塵埃盡看吐髙花一萬層◆菊軒遺詩【從河汾諸老集錄出】蘇氏承顏堂題秋暮山行圖送孫仲文行臺之召醒心亭送尋正道跋三堂王自寫眞跋秦得眞墨題張郎中明皇小決圖書師巖卿蒲中八詠圖後○蘇氏承顏堂登仙不羨飛雙鳧宰官不樂紆金珠行年四十著彩服悲啼效作兒聲呱丈夫豈無四方誌倚閭望望心何如家國無事壽觴舉慈顏得酒增和舒客來艸具對客食殺雞奉母其賢乎榮華富貴固所願有子能盡如君謨至誠不動古未有悅親自得神明扶茁哉冬生孟林筍圉焉日出姜泉魚古來孝感有如此今人蓋以古爲模嘗聞古有色難戒愛深容色何愉愉詩成不覺涕淚俱爾有母遺傷獨無他年誰作孝友傳請錄吾語爲君書○題秋暮山行圖亂山嵂崒爭淸妍寒林寂歷相綿聯人閒黃塵千萬丈一點不到山林邊秋光淡薄秋气爽浮雲積翠何蔥芊髙風淒其脫木葉向來面目仍增娟江流一曲抱山麓孤舟斜日棲江湍行人何適來負擔腰膂■﹝拳﹞犖確石頭路蹇驢鞭不前人家前塗渺何許望之不及憂悁悁問公何從得此本筆勢髣髴營丘傳我本山中人見之心惘然崁■﹝山上坷下﹞歷落眞可笑對畫題詩思昔年○送孫仲文行臺之召仲也何人斯不滿六尺長言議閒英發入耳音瑯瑯胸懷湛秋水面目嚴淸霜讀書及城旦寓迹鳧騖行自公少餘暇婉愉奉髙堂甘旨未及親有飯不敢嘗顏色或未怡彩衣戲親傍執喪三年中哀慕如新喪回思顧復勞此意何時忘日聞辟書下且喜還且傷捧檄念吾親不覺涕泗滂拔英外臺選列布皆珪璋掾吏須幾人亦必求循良世人豈無才要以徳自將糾擿誰弗能吾心恐無常詩人有明誡茹柔吐其剛孝爲百行先子孝吾旣詳苟能推此心前路未易量殷懃養云翼行矣勿悤忙○醒心亭窗前流水玉泠泠窗下髙人酒半醒喚省邯鄲枕中夢如看王湛案頭經翛然自得天遊趣恍若那知地境靈說似功名場上客倦遊時節一來聽○送尋正道江邊楊柳才堪折陌上行人還又別春光不解苦畱人兩岸楊花飛白雪江風搖搖吹綠波欲別未別傷如何願君少住聽我歌後日重來白髮多○跋三堂王自寫眞解衣盤礡眞畫史不待濡毛知可矣葛巾艸服常畫我意欲置我山巖裏虎頭於今幾百年與渠誰後復誰先翛然蛻迹乘風去一笑相逢喜拍肩○跋秦得眞墨晴窗不用辧犀紋墨妙秦郎已飫聞翠餅瑩如雅背淨玉圖香鄙麝臍燻永寧賜弟今猶少易水無良古亦云老我媿非揮翰手兩丸投贈負伊勤○題張郎中明皇小決圖天寶承平事久無弄丸驢背恣馳驅不期一笑宮中戲傳作人閒小決圖○書師巖卿蒲中八詠圖後老大溪山入夢頻聊憑圖畫寫情眞歸歟不及身彊健山有英靈恐笑人◆菊軒遺文葛仙翁肘後備急方序河中府新修廟學碑猗氏縣創建儒學碑霍州遷新學記絳陽軍節度使靳公神道碑故河津鎭西帥史公墓碣銘故中議大夫中京副畱守陳公墓表○葛仙翁肘後備急方序【從皕宋樓書目錄出】醫有方古也古以來著方書者無慮數十百家其方殆未可以數計篇帙浩瀚苟無良醫師安所適從況窮鄕遠地有病無醫有方無藥其不罹夭折者幾希丹陽葛稚川夷考古今醫家之說驗其方簡要易得鍼灸分寸易曉必可以救人於死者爲肘後補急方使有病者得之𨿽無韓伯休家自有藥𨿽無封君達人可爲醫其以備急固宜華陽陶弘景曰葛之此制利世實多但行之旣久不無謬誤乃著百一方疏於備急之後訛者正之缺者補之附以炮制服食諸法纖悉備具仍區別內外他犯爲三條可不費討尋開卷見病其以備急益宜葛陶二君世共知爲有道之士於學無所不貫於術無所不通然猶積年僅成此編蓋一方一論已試而後錄之非徒采其簡易而已人能家置一帙遇病得方方必已病如歷卞和之肆舉皆美玉入伯樂之廏無非駿足可以易而忽之邪葛自序云人能起信可免夭橫意可見矣自天地大變此方湮沒幾絕閒一存者閟以自寶是豈制方本意連帥烏侯夙多疹疾宦學之餘畱心於醫藥前按察河南北道得此方於平鄕郭氏郭之婦翁得諸汴之掖庭變亂之際與身存亡未嘗輕以示人迨今而出焉天也侯命工刻之以趣其成惟恐病者見方之晚也𨿽然方之顯晦而人之生死休戚系焉出自有時而隱痛惻怛如是其急者不忍人之心也有不忍人之心斯有不忍人之政矣則侯之仁斯民也豈直一方書而已乎方之出乃吾仁心之發見者也因以序見命特書其始末以告夫未知者至元丙子季秋稷亭段成已題○河中府新修廟學碑【從石刻錄出】眉山蘇氏嘗舉書益稷庶頑讒說一章以明舜之學政乃推其義曰頑讒之人𨿽在所堲聖人不忍遽棄擇其可進者立射侯之法以明之撻之以記其過書之以識其善欲使並生於天地之閒攺過而遷善也又命掌樂之官采歌謠之言而揚之以啟迪其良心其攺者進且用之不然而後屏黜之威行焉聖人不忍於頑讒之人委曲作成如此其樂育天下之材可知已矣夏商周因之有校序庠之目而制尢詳於周鄕舉裏選以徳行道藝賓興之下而侯國如魯之泮宮鄭之鄕校獻囚獻功論政取士亦皆由是而出三代而後學存而教日益衰漢取以四科魏立九品之法隋變以科目唐宋循襲而莫之易皆因獘攺革𨿽道與古異而取材於學則一也故蘇氏曰有學而不論政不取士猶無學也隋唐以來學徧天下𨿽荒服郡縣皆有學學必立廟以禮先聖先師古也先聖各以一代名世者爲之如虞之夔周之周公是也孔子沒易以孔子百世不能攺也至於近代廟學制益備自京師外河東爲稱首河東所隸郡河中爲盛而得人亦稱是喪亂學廢不聞弦誦之音者四五十年國初遷學於內城立廟屋數閒以備奠菜卑陋下窄神不以宇有司僦功醵財屢作屢輟竟無所增益至元丙子眞定史侯來殿此邦下車問民疾苦僉言河中晉一都會行李之往來如織供億之獘人每以爲病侯度府之贏財刱帷幄茵薦屏障幾榻下至馬櫪筐筥一切供張之物無不完具賓至如歸而侵漁之患息流亡復還田萊斯辟令行於庭戶而人自得於田裏之閒嘆息愁恨之心不起庶富而教至於無事乃會諸耆老而告之曰此邦號稱多士今頹靡不振豈其學未興教尼不行然歟吾與汝輩共成之何如同府判李讓以降割俸以佐其費上下感悅不祈而薦貨不命而展力躬親率之日夕汲汲蘄於必成構禮殿五架中以木爲障以羃風土徑尋有二尺縱橫相稱飾以丹漆嚴嚴翼翼可以薦敬可以妥靈取顏孟而下髙第弟子十人配食於堂上從舊制也東西兩廡各十七楹繪餘子從祀其下磩階以甓樹庭以柏應門臯門各如其法講肄有堂庖廩有次東偏餘地猶足爲學者藏修遊息之所後之人完葺如前人用心斯無難矣環而蕝之其袤七十九步有奇廣六十六不及計其地得�十一畝三分之二經始於至元攝提之仲秋畢功於冬之陽月學成侯於是譔書詞授府從事李安府學生麻克勤賫教授範庭實同蒲之士子書介侄子思溫走平陽來謁文願紀其實安嘗與晨夕董正之勞因其命之且道侯之言曰府判外從於役其濟成之心終始不渝不待由中見其功也旣承命書其語俾諗於眾曰廟學之復蒲之士得日修孝悌忠信培植國家安富尊榮之本其以幸於蒲之士厚矣爲士者可不勉哉學爲教基而風俗系焉異日曆蒲之境見其士風一變污俗日新入登聖門與蒲之士子揖讓於射堂之上聽鄕樂之歌飲射壺之酒環視學宮詠嘆二侯相與之意而頌其遺愛不亦偉乎歸刻其辭於石立之門右以俟史侯名椿大丞相開府公之猶子故其爲政知所先務其詞曰廟學之廢蓋亦有年誰刱攸居不盈數椽剝以風雨上漏旁穿乃制新宮神棲始安惟北有堂可誦可弦庖廩門廡旣葺旣完仰聖之尊儼然在邇學者望之莫不興起廟有廢興道無增毀人樂休嘉頌其成美刻辭於碑以示無止○猗氏縣創建儒學碑【從金文最錄出】孔子適衛見衛人物之繁盛曰庶矣哉冉有問何加焉曰富之復問又何加焉曰教之此夫子一時問對之言實萬代爲邦之良法也觀夏商周三代之仁政所以淑諸身者始於井田而成於學校求其意初不外夫子之一言三代之學考於經可見教之有本末行之有次第培植養育積久而後教化成風俗美太平之基立培之深故其成之也大養之漸故其傳之也遠計其效往往見於數百年之後有天下者莫長焉此王者之道也王者之道夫子之道也有國者賴之猶人之於谷帛不可無也故世尊以爲先聖祔之於學而以王者禮享之以門人配之百世不易非僭也宜也一治一亂學有獘而夫子之道無獘自天地大變天下之學所存者不十一國朝革命事倥傯不暇給己嘗致意於學矣有以儒自名者命復其家恩之渥古無有也中統攺元天子深惟致治之本在於富而教之分田畯之職以賞罰勸農桑設置學官以教養學者與夫子之言聖王三代才育之仁政其揆一也郡縣承風學次第以立猗氏居秦晉之衢冠蓋結轍於道有司疲於奔命學校事未暇計也至元癸酉李侯仁來主縣簿會釋奠先聖執事者埽地序位侯旣祭以出周覽廟學遺址噫嘆良久曰國家開設廟校廢如是可乎他邦皆有學而吾邑獨不能祇順徳意恥也相基之舊以步武計其縱九十五衡二十五規模下窄不足以營度邑人荊鑑施東偏地以廣基長闊分數與舊基址均共計地得畝三十卜日之吉揭竿樹表構正室二筵廣輪十一華而不浮儉而不陋輪焉奐焉神足以安宇廟曲回計二十架門弟子配享內外上下之序一循舊制春秋二仲三獻入奠各有其位麗牲登歌各有其所兩廡繪像餘地爲學者藏修之室應門居中臯門居外大小異制壯偉閎耀過者起敬始落於至元丁丑七月成於戊寅九月學之始基也越明年二侯靳麟哈剌帖木兒相繼而至議以克協惟匡輔翼不以餘事妨其役使李侯得盡心焉工告訖功李侯曰非二長之賢吾無以展其勤學之成二長之功也二長官曰學卒圖簿之勤至矣吾二人何與三侯相濟此廟學所以成也伻來主王生思永丐文以記之生邑人也常學於予得�介以來謁乃語之曰學以養材求爲國家異日之用非徒徼富貴利達而已大學之道誠意正心修身以治國家天下其原在於致知格物格物之理以致吾之知達則行道於天下而收兼善之功否則修身以自見猶能誦所聞以歌詠太平之盛美此朝家立學本指亦三侯所祈於一邑爲士子者如此爲士者勉之無媿三侯之用心可也前侯黑臺奴有始基之勞今遷河東縣教諭曹蕭典史劉瑞董正先後勞亦與焉堂有基完葺之尙有望於後之君子乃作詩曰惟此廟學三侯所共李始基之二長繼踵維匡調護初終克鞏土木金石取共其用乃新斯宮神罔時恫春秋釋奠典禮攸重翼翼元聖衣垂手拱學者見之惕焉增悚歲未再周功成何敏培植教基其永無隕○霍州遷新學記【從石刻錄出】自京師至郡邑皆有學學皆有廟以夫子爲先聖郡守邑長徧天下得以通祀古也兵興以來廟學盡廢人襲於亂目不睹瑚簋之儀耳不聞弦誦之音蓋有年矣國朝開刱復儒生之家以厲天下恩至渥也而四方之遠民未盡勸訟未盡息余風遺俗狃於舊而未盡移易者何哉人不知有學故也皇帝臨禦天下庶事皆有條貫越明年分置學官有司以治道先後之不同故郡縣之學或有興與未而霍之爲州又當河東南北兩道之衝在職者簿書期會之隙奔走將迎日不暇給其於學尢不易議至元二年夏四月韓侯奭來典此郡下車按國之故謁先聖於廟廟學遺址莽爲瓦礫惕焉懼蹙然不寧退卽公堂會同僚澈裏伯髙亡大忙古角﹝四庫本作徹爾布哈侯敏珠爾岱﹞曁諸郡吏共商略建立事眾謀僉同如出一口會大府以府掾分屬諸郡以戒不治知事喬君居敬爲霍吏目始至申前議不符而合初進士張國維營葺累年勤亦至矣未及次第而卒訪其遺材僅得三四而棟梁柱石之用尙有缺焉相學之舊庳陋狹隘不足以揭虔妥靈乃卜宅於舊學西北丰衍端夷其宇神甚宜命工蕝焉得地廣三十舉武其袤倍差樹表定基各有攸當以諮於故老故老罔不悅以復於方伯方伯稱其是乃共分廩食以濟其闕徵庸僦工人競用勸功未訖賈侯琪來代澈裏伯喜事之集以不與始謀爲慊贊其成愈力歲丁卯冬十一月正室成棲神像於中配以顏孟十哲廟貌隆峻觀者起敬而師儒之室講肄之位其餘材猶足以卒事迫於瓜期以遺來者喬君以三侯之命來謁文予以久病爲解而請益堅乃諗之曰子產不毀鄕校於鄭訖春秋世鄭不乏人爲禮義之邦文翁興學於蜀以蜀之鄙夷卒之其材與鄒魯並而號稱易治子產文翁之政美矣使後來者繼之亦如賈侯之代於前增而築之恢而大之他日俊民之出禮俗之成其亦知所自矣此不可以不書至於施地施財施力者其厚薄之差具列之碑陰以見霍人向道之漸○絳陽軍節度使靳公神道碑【從石刻錄出】至元二年歲在乙丑秋八月丙寅朔絳陽軍節度使靳公以疾終於家之正寢越三日庚午安葬於曲沃縣曲村東原先塋之兆次禮也歲戊寅仲春旣望之日冢子麟以狀來乞銘言先公捐館十四年於今其始祔也棺槨衣衾完���必敬必戒無有悔恨其奠薦也粢盛牲餼旣丰旣疈奉以周旋罔敢失墜�區區之心恐未足以當大事而事之大者莫如圖不朽惟是墓碑���道以昭於後而開示子孫者宜有辭而未備此麟與弟用夙夜栗栗有待而不遑�也敢固以請惟先生圖之餘旣不得命爲刪定其辭摭實以紀之公諱和絳州曲沃縣曲村人靳氏之先有階奉議大夫者公五世祖也奉議文資非佗流所可得喪亂譜牒散亡𨿽有大定閒石刻止敍昭穆位次餘皆略而不書故勛爵名位入仕之門不得而知也曰蒙亨於公爲曾大父曰宗明於公爲大父曰�公之考也娶鄕閭樊氏女生公及弟利妹適王氏公不好弄跅弛有大志以孝悌聞於鄕家饒於財喜施與而無傷惠之失故人樂歸之貞佑之亂以富室�從軍於絳嘗用戰多得以正班敍用明年絳城失守公遁歸於家歲己卯王師復南下公率�������逆於境國王太師嘉其意授以徵南帥慮人新拊定營騎兌支攘侵擾仍命公董正一邑事時四境遺民守巢穴未下者�葛伯鰲背彈平靑龍諸寨互出沒劫掠人不得寧處公選子弟壯健者數千人教以武事敵至則荷戈以禦去則負耒以力穡卵翼存拊如保童稚人始知有生意而卒免屠戮餓莩之患而敵終亦自斃上旌其閥命尹正絳陽事而有金節之錫所責旣重苟可以便國利民者勇爲之而身之利害不卹也一境之人皆倚賴之歲辛亥謂其二子曰吾�身矢石以起家餘四十年險阻囏難躬經歷殆徧所餘筋力無幾今天下平定而年如此吾其退矣今而後事無大小視我如向子平可也告於朝俾麟嗣宗職用尹曲沃乃沈浮田裏日與衲僧野老遊加十五年而沒春秋六十有七夫人元配鄭氏生子麟因亂母子相失再娶夫人張氏生子用女�人張后公四年卒李氏邱氏各有女子一人麟以病致仕用遷惇武校尉滎河尹次授汲縣尹孫男七人國忠徳政徳淵徳信徳昌徳仁徳謙弟利治家有�而人於兄弟無閒言故公得一心於王事一侄曰鳳長女嫁翼城令楊思孝次歸武略將軍邳州尹蕭範次歸喬椿徵行千夫長次適史用禮次許�子貴公二子七孫一弟一侄皆表表有立靳氏之後未可量也銘曰靳氏大家奉議始彰五世至公奮身戎行天兵南下所向莫當公率��迓以玄黃太師嘉之俾殿南方四境未寧日被擾攘窺閒伺隙互出猖狂公鳩義旅式遏懷襄敵至則禦去務耕桑易野之守固若城隍敵卒自斃莫踰我疆上旌茂閥命尹絳陽振耀一時金爵煌煌大變之後因以薦荒人貧於食不厭糟糠卵翼鷇哺以扶以匡曾未幾年克益倉箱公壽而康萬夫之望體魄遽降云胡不傷人之聞之哀如己喪曲村東原喬山崇岡卜吉之從其歸其藏伐石佗山刻此銘章休聲洋洋愈遠彌長○故河津鎭西帥史公墓碣銘【從石刻錄出】天地之道有五行天地備五行上下輯若瑞祥丰樂書曰初一曰五行賦之於人曰五典人備五典曰中庸孔子曰中庸之爲徳也其至矣乎公性所賦者有五首拜太師國王備行伍忠也犯鋒鏑出己粟活饑民仁也殺敵果毅勇也類事而推之可謂半古之人也公諱千世居河津占上籍襟懷灑落顏貌堂堂粗知書遇族姓多恩當金季天造艸昧戈甲互興百役交徵黎庶若朝砧夕鼎龍門吉鄕西河東西巖岫壁壘林藪淵窟元惡渠魁晝煙夜火烽鏑往來屠戮遺民日騁無厭公甫冠恥其縱橫藂桑梓賢俊楨幹敵壘峙儲�倉敹甲冑敿幹楯備弓矢鍛戈矛金厲鋒刃歲薦饑饉撫罷瘵字旄倪輒分己食以遺之凡遇寇敵先鬷邁罔計利害由是一方虐解而稍蘇�保其業太師國王南下公歸拜授鎭西帥佩以金符時庚寅太宗英文皇帝車駕渡西取鳳翔略漢川破河南公多勤略癸丑府檄欽奉綸言領平陽太原士卒藩戍關中俾副京兆尹田雄載祀倦於勞告老達鄕裏田園自足每以故人閒適爲樂享春秋七十有二終於家娶陳氏歲餘而終再娶張氏王氏完顏氏呼延氏生四子長承慶浮山令王氏出次嗣立張氏出承忠職居河津令次曰用禮完顏氏出管河津諸軍奧魯次至徳呼延氏出監河津課女子一歸平陽蕭侯子紀嘗曰吾家東人之子因仕處龍門日月悠遠世系遺毀曾髙名諱不可考焉祖諱簡配寺莊吳氏亡金官階忠翊校尉慮遠識明導北山水圃畦毓椒至今民賴其利父諱眞配故鎭陳氏史氏之後繩繩蟄蟄必昌必達可謂忠翊公之初基鎭西帥之成構子孫眾多書煩略闕圖碑陰來謁辭者孝男史承慶敢告勿替引之以銘焉

史氏華宗出自河東因官居龍門之邑忠翊尉積畱善慶鎭西帥振起前功姑射蒼山之下序昭穆而崇封疇昔之時龜筮協同今勒銘告於厥後兢兢踐履勿壞芳蹤○故中議大夫中京副畱守陳公墓表【從石刻錄出】古司諫潁川陳公以直道不容於時由諫垣出爲中京副畱守兼倅河南府事未到官以疾卒於開封木巳縣圉城鎭之寓捨春秋五十有九歲己丑五月初三日也權厝於圉城之浮屠寺問至京師賢士大夫哭泣相弔於朝曰哲人亡矣公卒之五年河南平又二十有二年孤女志寧閒關千里躬負遺櫬始歸葬於稷山之陰琬康鄕小寧村先塋之次又二年公之邑人段成己掇公之族出文行歷官壽年以楬於墓成己亦陳氏壻也且辱公知爲厚不腆之文有不得辭焉公諱規字正叔漢太邱長寔之後傳世悠遠譜系不明迨公之五世祖由太平避亂稷山遂爲絳州稷山人鄕閭指爲徳門曾大父某大父某父密皆畜徳不耀晦迹農畝公貴贈大父某官父中議大夫中議公娶梁氏生三子長曰夫靑其季卽公也幼童遲不與余兒羣始知讀書月開日益不煩戒飭鄕先生崔邦憲教以課試法無幾何時進業出諸生右始任戴冠補州學生提舉學校田彥實以藝學聞天下識公爲遠器徵登於門俾誨其子年廿有四擢明昌五年進士第歷華州下邽平陽臨汾二縣簿皆有治績試書判入等知臨洮渭源保渭源地邇羌戎俗頑擴難治公簡其政令使信而易從人便安之爲刱孔子廟制禮器春秋率寮屬釋奠民吏觀嘆甫識王化朝求直言公以十四事指擿時病幾數千言書上不報攺潞州觀察判官遷和川令丁母潁州郡太君喪前在潞日母夫人病革百藥不治夜中穆禱曰母有過許自新願以一紀之祿易數年之命天地鬼神實聞此言於今蓋三年矣卒喪知恩州歷亭縣縣餘四萬戶方時多故薦饑之民勞獘於徵發公下車剗削荒颣卵翼鷇哺而民力以蘇事亦辦治以材轉京兆府路案察從事使李炳挾材不禮其屬下承望奔走抑首無與爲抗公獨屢爭以事不屈退食以七十題命公詰旦袖詩以進炳讀未終捲回頸發赤易矜爲媿以父憂去職三年召入爲開封府判官拜監察禦史舉劾無所避出同知壽泗二州實經歷徐州行院移授宿州節度副使經歷元帥府事入知登聞鼓院公謂鼓以申冤抑扃戶鎖院非法意乃榜條畫於門置鼓通衢下情以通攺刑部郎中守法不阿拜右補闕升右司諫自居諫職以諍引爲己任天下事有可言勇不爲身計排斥權幸章奏無虛日𨿽得君如髙丞相某侯平章某師右丞某事不厭眾望皆極言其失事𨿽不行而怨疾亦多矣近侍二張一李皆以幸進撓亂朝綱人莫敢指擿公疏其姦狀以聞旣而皆降外除未幾命復其位公力言於朝曰國勢如此而姦人猶在君側柰社稷何聞者爲縮頸三人者卒不用公之力也而公亦由此而出禮部閒閒趙公嘗謂人曰正叔與人語恂恂如不能出諸口乃論事人主前辧別條理纖悉無不盡可謂仁者之勇君子之剛南渡後儒風日入頹靡狂生怪士競以口舌取重一時以閒閒公之宿徳猶被侵侮至言及公不敢有異議而以巨人魁士目之凡再典貢舉其得人居多自始學至疾病書未嘗一日去手有律身日錄𨿽筐篋細碎必謹記無遺漏則公之自修可知已平昔著述諫槁亂後所存無幾獨其始終大節表表在人耳目者如此配潁川郡君蘇氏先公卒趙氏沒於亂蘇氏三子男一人汴至燕而亡女二人長嫁寧氏子南容次嫁燕人趙遵周遵周卒爲女冠師今葬公者是也二侄知柔知剛早以公蔭仕相次以沒公官於朝內外三十有五年曆十六官階累至中議大夫勛上輕車都尉爵潁川郡開國伯邑食七百戶死之日廩無見糧褚無長物無田以爲歸無宅以爲居吾聞位不稱徳者必有後公之子不幸短命而死而燕之二孫元允皆卓卓有文名我公其終有後乎歲戊午中秋前二日段成己述◆跋﹝繆荃孫﹞段氏二妙集以明成化辛丑賈定所刊本傳鈔前有吳澄序虞集段氏世徳碑後有孫段輔跋長曰遁庵先生在金以進士貢次曰菊軒先生金正大第進士宜陽主簿金亡二先生隱於家終不起二先生幼時見賞於趙閒閒公目之曰二妙遂以名其集海丰吳仲飴侍郎搜金人遺集以二先生始終不仕於元與元遺山李莊靖同因以是帙荃孫刻之遂取河汾諸老集相校閒有可參考處而冬夜無寤中秋之夕雲中暮雨【龍門八題中】三首詩均屬之遁庵本集屬之菊軒互相歧異遊靑陽峽七古半百之年猶掣電下落惟有愛山緣未斷夢寐孱顏添健羨二語此本脫去遂覺分段不甚明析又鈔出遁庵逸詩二首菊軒逸詩九首再錄金文最山右石刻文編皕宋藏書志得菊軒遺文七篇附刻之並次段氏世表於後爲考古者之一助雲光緒丙午立夏後一日江陰繆荃孫跋●檃括蘭亭序錢塘洪升昉思

﹝雙調﹞﹝新水令﹞永和癸丑暮春期向蘭亭水邊修禊羣賢欣畢至少長喜咸集勝事追陪這一答會稽地﹝駐馬聽﹞淺瀨淸溪曲水流觴相映碧崇山峻壁茂林修竹翠成堆𨿽無絲竹管弦催一觴一詠多佳致聚良朋列坐席幽情暢敍歡今日﹝鴈兒飛﹞碧沈沈天開气朗淸暖溶溶日淡風和惠騁胸懷仰觀宇宙空極視聽俯察羣生細﹝得勝令﹞呀這其閒樂事少人知又只恐良會易收拾想人生有時節披懷抱淸言一室中有時節放形骸獨把千秋寄難也麼齊論取捨途多異還悲紛紛靜躁歧﹝沽美酒﹞當其遂所遇欣然心自怡忘老至暫時快於己投至得興倦情隨事勢移猛回頭念起不覺的感慨系之矣﹝太平令﹞俛仰閒皆爲陳迹不由人興懷不已況修短百年無幾隨物化總歸遷逝古今來生兮死兮這根由大矣呀怎不教痛生悲欷﹝收江南﹞呀須知道死生殊路不同歸彭殤異數豈能一細尋思等觀齊量總虛脾試由今視昔怕後來人亦將有感在斯集稗畦丈近代詞家第一流他日邂逅白門相得歡甚時方刻長生殿傳奇爲余校勘天籟集又命門人金子書扇貽余則其所爲蘭亭詞殊多佳趣也期余重遊湖上事羈弗果數載以來音問不一蒹葭白露大都不在煙火中矣刻天籟工畢因檢出雕版以公同好兼志聚散之感云雪蘿隱人楊友敬題黃絹幼婦詞得吾又日髙兄書遂成合璧流傳宇宙幸皆寶嗇之研弟沈孔祚稗畦塡詞四十餘種自謂一生精力在長生殿竹垞檢討序而傳之謂元人雜劇如白仁甫幸月宮梧桐雨等作後人自當引避譬登黃鶴樓豈可復和崔顥詩然善書者必艸蘭亭善畫者多仿淸明上河圖就其同而不同乃見矣雪蘿與稗畦雅相善嘗共商訂天籟集其服膺仁甫甚至亟慫惥版行迨今工竣而稗畦竟沒於水不及見雪蘿深慨於中並乞環溪錄其所爲蘭亭詞刊附卷終其諸掛劍之意歟余又考元人周挺齋類編曲名雙調內徳勝令鴈兒落天臺陶氏所記正同今徳作得落作飛爲向來傳寫之誤無疑矣庚寅夏五月徐材仲堪題於東山墅之竹深處●摭遺雙調大石調雙調越調小石調仙呂雙調仙呂中呂○雙調喬木查喬木查對景對景海棠初雨歇楊柳輕煙惹碧艸茸茸鋪四野俄然回首處亂紅堆雪麼恰春光也梅子黃時節映日橊花紅似血胡葵開滿院碎翦宮纈【嘯余譜作蜀葵開滿院翦碎宮纈】﹝序﹞倏忽早庭梧墜荷蓋缺院宇砧韻切蟬聲咽露白霜結水冷風髙長天鴈字斜秋香次第開徹麼不覺的冰廝結彤雲布朔風凜冽亂撲吟窗謝女堪題柳絮飛玉砌長郊萬里粉污遙山千疊去路賒漁叟散披蓑�江上淸絕幽悄閒庭舞榭歌樓酒力怯人在水晶宮闕﹝麼﹞歲華如流水消磨盡自古豪傑蓋世功名總是空方信花開易謝始知人生多別憶故園漫嘆嗟舊遊池館翻做了狐蹤兔穴休癡休呆蝸角蠅頭名親共利切富貴似花上蝶春宵夢說尾少年枕上歡杯中酒好天良夜休孤負了錦堂風月○大石調靑杏子靑杏子詠雪詠雪空外六花翻被大風灑落千出窮冬節物偏宜晚凍凝沼沚寒侵帳幕冷濕闌千歸塞北貂裘客嘉慶捲簾看好景畫圖收不盡好題詩句詠尢難疑在玉壺閒好觀音富貴人家應須慣紅鑪暖不畏初寒【嘯余譜作嚴寒】開宴邀賓列翠鬟拌酡顏暢飲休辭憚勸酒佳人擎金盞當歌者款撒香檀歌罷喧喧笑語繁【嘯余譜作羅綺交雜笑語繁】夜將闌畫燭銀光燦結音似覺筵閒香風散香風散非麝非蘭醉眼蒙騰問小蠻多管是南軒臘梅綻○雙調慶東原

駐馬聽

得勝樂慶東原題闕題闕忘憂艸含笑花勸君聞早冠宜掛那里也能言陸賈那里也良謀子牙那里也豪气張華千古是非心一夕漁樵話

黃金縷碧玉簫溫柔鄕裏尋常到靑春過了朱顏漸老白髮雕騷則彊待簪花又恐傍人笑

暖日宜乘轎春風宜訊馬恰寒食有二百處秋千架對人嬌杏花撲人飛柳花迎人笑桃花來往畫船邊招颭靑旗掛駐馬聽吹

彈歌

舞吹

裂石穿雲玉管宜橫淸更潔霜天沙漠鷓鴣風裏�偏斜鳳凰臺上暮雲遮梅花驚作黃昏雪人靜也一聲吹落江樓月彈

雪調冰弦十指纖纖溫更柔林鶯山澑夜深風雨落弦頭蘆花岸上對蘭舟哀弦恰似愁人消瘦淚盈眸江州司馬別離後歌

白雪陽春一曲西風幾斷腸花朝月夜个中惟有杜韋娘前聲起徹遶危梁后聲並至銀河上韻悠揚小樓一夜云來往舞

鳳髻蟠空裊娜腰肢溫更柔輕移蓮步漢宮飛燕舊風流漫催鼉鼓品梁州鷓鴣飛起春羅褏錦纏頭劉郎錯認風前柳得勝樂麗日遲和風習共王孫公子遊戲醉酒淹衫褏濕筵花壓帽檐低﹝春﹞酷暑天葵橊發噴鼻香十里荷花蘭舟斜纜垂楊下只宜鋪枕簟向涼亭披襟散發﹝夏﹞玉露冷蛩吟砌聽落葉西風渭水【嘯余譜作玉露冷冷蛩吟砌落葉西風渭水】寒鴈兒長空嘹唳陶元亮醉在東籬﹝秋﹞密布云初交臘偏宜去埽雪烹茶羊羔酒添價膽瓶內溫水浸梅花﹝冬﹞

獨自寢難成夢睡覺來懷兒裏抱空六幅羅裙寬褪玉腕上釧兒松獨自走蹋成道空走了千遭萬遭肯不肯疾些兒通報休直到教擔閣得天明了

紅日晚遙天暮老樹寒鴉幾簇咱爲甚��頻覷怕有那新鴈�飛來書

紅日晚殘霞在秋水共長天一色塞鴈兒呀呀的天外怎生不稍帶个字兒來○越調天淨紗天淨紗春山暖日和風闌干樓閣簾櫳楊柳秋千院中啼鶯舞燕小橋流水飛紅﹝春﹞雲收雨過波添樓髙水冷瓜甜綠樹陰垂畫檐紗廚藤簟玉人羅扇輕縑﹝夏﹞孤村落日殘霞輕煙老樹寒鴉一點飛鴻影下靑山綠水白艸紅葉黃花﹝秋﹞一聲畫角樵門半亭新月黃昏雪裏山前水濱竹籬茅舍淡煙衰艸孤村﹝冬﹞

暖風遲日春天朱顏綠鬢芳年挈榼攜壺跨蹇溪山佳處好將春事畱連﹝春﹞參差竹筍抽簪累垂楊柳攢金旋趁庭槐綠陰南風解慍快哉消我煩襟﹝夏﹞庭前落盡梧桐水邊開徹芙蓉解與詩人意同辭柯霜葉飛來就我題紅﹝秋﹞門前六出花飛尊前萬事休題爲問東君消息急教人探小梅江上先知﹝冬﹞○小石調惱煞人惱煞人題闕題闕又是紅輪西墜殘霞照萬頃銀波江上晚景寒煙霧蒙蒙風細細阻隔離人蕭索麼宋玉悲秋愁悶江淹夢筆寂寞人閒豈有【嘯余譜作無】成與破想別離情緒世界裏只有俺一个﹝伊州徧﹞爲憶小卿牽腸割肚恓惶悄然無底末受盡平生苦天涯海角身心無个歸著恨馮魁趨恩奪愛狗幸狼心全然不怕天折挫到如今剗地喫耽閣禁不過更那堪晚來暮云深鎖麼故人杳杳長江風送聽胡笳瀝瀝聲韻聒一輪皓月朗幾處鳴榔時復唱和漁歌轉無那沙汀蓼岸一點漁燈相照寂寞古渡停畫舸雙生無語淚珠落呼僕隸指撥水手意在扶柁尾蘭舟定把蘆花過櫓聲省可裏髙聲和恐驚散宿鴛鴦兩分飛也似我○仙呂寄生艸寄生艸勸飲勸飲長醉後方何礙不醉時【嘯余譜作不醒時】有甚思糟腌兩个功名字醅渰千古興亡事曲埋萬丈虹蜺志不達時皆笑屈原非但知音盡說陶潛是○雙調沈醉東風沈醉東風漁父漁父黃蘆岸白蘋渡口綠陽堤紅蓼灘頭𨿽無刎頸交卻有忘機友點秋江白鷺沙鷗傲殺人閒萬戶侯不識字煙波釣叟○仙呂醉中天醉中天佳人臉上黑痣佳人臉上黑痣疑是楊妃在逃脫馬嵬災【嘯余譜作怎脫】曾與明皇捧硯來美臉風流殺叵柰揮毫李白覷著嬌態灑松煙點破桃腮【朝野新聲第五卷

謂杜遵禮作亦小不同云好似楊妃在逃脫馬嵬災曾向空中捧硯臺堪伴讀書客叵耐無情的李白醉拈斑管灑松煙點破桃腮】○中呂陽春曲陽春曲詠情詠情笑將紅褏遮銀燭不放才郎夜看書相偎相抱取歡娛止不過趕應舉及第待何如又百忙裏鉸甚鞋兒樣寂寞羅幃冷串香向前樓定可憎娘止不過趕嫁妝誤了又何妨蘭谷先生天籟集至元丁亥王西溪爲作序已云二百篇集內有戊子至辛卯作者可知尙有增益今傳一百八篇散軼多矣無已姑掇拾他書所載套數小令編附卷末昔陶南村先生云金季國初樂府猶宋詞之流也海內不乏具眼人其亦有取於斯乎戊子冬仲雪蘿眞隱楊友敬識先生自定詞編久逸其半希洛十載購求終不可得因采錄集外諸篇意猶未愜頃共余商搉讀書故應論世爲之博稽史乘傍參百家編列年譜兼撰音訓他日補刊足稱善本庚寅三月共學弟王日髙記蘭谷先生絕妙詞幾同蔓艸共離披君今考訂光梨棗風雅傳鐙賴主持揚州學弟姜穎新

