《髙皇帝禦制文集》

﹝明﹞朱元璋撰

●目錄

卷第一

詔一

卷第二

詔二

卷第三

制誥一

卷第四

誥二

卷第五

書

卷第六

敕一

卷第七

敕二

卷第八

敕三

卷第九

敕命

卷第十

策問論

卷第十一

樂章

卷第十二

樂歌

卷第十三

文

卷第十四

碑記

卷第十五

序說

卷第十六

雜著

卷第十七

祭文一

卷第十八

祭文二

卷第十九

古詩歌行

卷第二十

五言律詩五言排律七言律詩七言絕句五言絕句

後序

●髙皇帝禦制文集卷第一

巡按直隸監察禦史臣謝正蒙

整飭揚州兵備副使臣熊尙文仝訂

詔一

◆詔一

卽位詔

農桑學校詔

赦汪束朵兒只詔

求言詔

諭暹國王詔

免北平燕南河東山西北京河南潼關唐鄧秦隴等處稅糧詔

免寧國府稅糧詔

再免應天太平鎭江等處稅糧詔

免應天等府山東河南北平稅糧詔

免江西稅糧詔

免兩浙秋糧詔

免應天太平鎭江寧國廣徳五府秋糧詔

免河南等省揚州池州安慶徽州稅糧詔

免山西陜右二省夏秋租稅詔

免姑熟金陵京口等處六州四縣秋糧詔

護持朵甘思烏思藏詔

諭西番罕東畢裏等詔

○卽位詔【洪武元年正月】

朕惟中國之君自宋運旣終天命眞人於漠入中國爲天下主傳及子孫百有餘年今運亦終海內土疆豪傑分爭朕本淮右庶民荷上天眷顧祖宗之靈遂乘逐鹿之秋致英賢於左右凡兩淮兩浙江東江西湖湘漢沔閩廣山東及西南諸部蠻夷各處寇攘屢命大將軍與諸將校奮揚威武已皆戡定民安田裏今文武大臣百司眾庶合辭勸進尊朕爲皇帝以主黔黎勉循輿情於吳二年正月初四月告祭天地於鐘山之陽卽皇帝位於南郊定有天下之號曰大明以吳二年爲洪武元年是日恭詣太廟尊四代考妣爲皇帝皇后立太社太稷於京師布告天下咸使聞知

○農桑學校詔

農桑衣食之本學校道理之原朕常設置有司頒降條章使惇篤教化務欲使民丰衣足食理道暢焉何有司不遵朕命往往給由赴京者皆無桑株數目學校緣由甚與朕意相違特敕中書令有司今後敢有無農桑學校者論擬違制杖降罰歷三年後注以吏事出身民有不奉天時而負地利者如律究焉於戲彛倫不整實君師之過坐享民供亦豈職分之當爲斯言旣出臣民聽行永懷多福故玆詔諭想宜知悉

○赦汪束朵兒只詔

朕自起兵以來伐彊暴官賢能人皆樂從不十年之間中國安寧惟爾汪束朵兒只棄慈母之恩抗兄不弟其趟朵只巴助惡不仁苟安內地輒敢跳踉朕將發副將軍率兵以加之爾乃遣子入侍今憫其革心向化特命人賫詔釋爾前罪詔至來朝

○求言詔

朕本寒微因元多事試與羣雄並驅十有七年艱難萬狀方得偃兵息民稱尊海內紀年洪武已九春秋矣邇來欽天監報五星紊度日月相刑於是靜居日省皆古今乾道變化殃咎在乎人君尋思至此惶惶無措手足惟詔告臣民許言朕過於戲於斯之道惟忠者仁人之心能鑑朕之不徳假公營私者又非賢人君子

○諭暹國王詔

君國子民非上天之明命后土之洪恩曷能若是華夷離閒樂天之樂率土皆然若爲人上能體上帝好生之徳協和人神則祿給世世無間矣爾哆囉祿自嗣王位以來內修齊家之道外造睦鄰之方況數遣使中國稱臣入貢以方今時王言之其哆囉祿可謂賢徳矣豈不名播諸番今年秋貢象至朝朕遣使往諭特賜暹國之印及衣一襲爾當善撫邦民永爲多福故玆詔諭想宜知悉

○免北平燕南河東山西北京河南潼關唐鄧秦隴等處稅糧詔【洪武二年正月】

朕本淮右布衣因天下亂率眾渡江保民圖治今十有四年矣荷天眷佑西取陳友諒以安荊楚東縳張士誠以平三吳遂至八番直抵交廣以極於海悉皆戡定重念中國本我華夏之君所主豈期胡人入據已及百年天厭昏滛羣雄並起以致兵戈紛爭生民塗炭是用命將北徵兵渡大河齊魯之民歡然來迎饋糧給軍不辭千里朕思其民當元之末疲於供給今旣效順何忍復勞朕爲天下之主深用憫焉已將山東行省洪武元年稅糧免徵不期天旱民尙未蘇其洪武二年夏秋二稅再行蠲免近者平燕都下晉冀土地疆宇盡爲國家所有其民久被兵殘困於徵斂尢甚齊魯之民其北平燕南河東山西新附地面可將洪武二年稅糧亦與蠲免一年有司更加存撫以副朕懷【免北京河南潼關唐鄧則云河南諸郡歸附以來久欲惠之柰西北未平則出師所經擬資糧餉是以未遑今晉冀平大軍已入矣其北京河南所轄滁徐�等州已免稅糧外西祗潼關北界大河南至唐鄧光息洪武二年夏秋稅糧盡行蠲免以遂朕之初意免秦隴等處則去平定中原朕思其民當�之末疲於供給今旣效順何忍復勞朕爲天下主甚用憫焉已將山東北平燕南河東山西北京河南西抵潼關北界大河南至唐鄧光息洪武二年夏秋稅糧盡行蠲免今大兵所克秦隴等處新附地面𨿽嘗設官署理重念其民久被兵殘困於徵斂洪武二年夏秋稅糧一體蠲免以遂朕卹民之意】故玆詔示想宜知悉

○免寧國府稅糧詔【洪武二年正月】

朕自淮右渡江駐兵太平開基建業繼克鎭江下宣城賴天之靈將士之力西徵北伐罔不平定朕念創業之初軍國所給皆取辦四郡供億繁重未嘗一日忘之今天下之勢十定其九南北混一有期朕欲四郡之民次第蘇息故先太平次及應天鎭江俱已蠲免稅糧一年其寧國府洪武二年夏秋二稅亦與蠲免有司其體朕意益加存卹故玆詔示咸使聞知

○再免應天太平鎭江等處稅糧詔【洪武二年正月】

朕本布衣率眾渡江首定太平次居建業肇興丕基其鎭江太平宣城廣徳爲京師之翼郡至如興師旅定羣雄六合一家軍需錢糧供億浩繁止此數郡以足我用子孫百世何忘江左之民朕心拳拳舊歲曽免稅糧忽遇天旱免無可收縱使不免亦無可徵𨿽惠不及於心有慊其洪武二年夏秋二稅宣州已行詔免應天太平鎭江再免一年及廣徳滁和無爲今歲稅糧亦與蠲免益定外色亦朕意焉故玆昭示想宜知悉

○免應天等府山東河南北平稅糧詔【洪武三年三月】

蓋聞自古帝王之興必有賴於武功成武功者必有資於民力矜卹之道理所當先朕自卽位以來於今三年深欲與吾民同樂於天地間柰緣守帥新戍於邊陲大將率師於吐蕃轉運之勞猶未能已然各處郡邑供給有先後丰歉有不同𨿽嘗免其稅糧猶慮凋獘之餘未能蘇息其應天太平鎭江寧國廣徳滁州和州當創業之初錢糧供給實爲浩繁止此數郡以充國用遂至平定四方念其勤勞何時忘之深宜優卹應天太平鎭江已嘗免其稅糧二年寧國廣徳滁和已免一年今此七處洪武三年夏稅秋糧再行蠲免其嶶州嚴州金華衢州處州廣信池州饒州廬州皆以次歸附供給亦爲煩勞今此九處洪武三年夏秋稅糧亦與蠲免其河南北平近入版圖重念其民久罹兵革疲困爲甚山東與河南地方相接其民宜加培養庶使河南之民得以相資爲生山東已嘗與免稅糧二年河南北平已免一年今此三處洪武三年夏秋稅糧再行蠲免朕以布衣起知黎庶之艱難糧稅從寛必先郡邑之凋獘所在有司其尙謹於奉承以體朕卹民之意故玆詔示想宜知悉

○免江西稅糧詔【洪武四年五月】

朕本農夫深知民間疾苦及至親率六師南徵北伐備知將士之勞方今天下一統東成遼海南鎭諸番西控數種戎夷北屯沙塞朕以中國精鋭駐守遐荒豈但風俗之殊亦有寒暑之異艱難萬狀朕不忍言然欲鎭安吾民必資守邊之力其於科徵轉運未免勞民理勢相湏蓋不得已也念爾江西之民未歸附時土豪割據地方狼驅蠶食貲財一空歸附之後供給繁重已經九年其爲困苦朕甚憫焉今年秋糧盡行優免於戲四海蒼生皆吾赤子愛念之意旦暮不忘緣事有緩急故恩有後先咨爾人民體朕至懷故玆詔示想宜知悉

○免兩浙秋糧詔【洪武四年五月】

朕本農夫深知稼穡艱難及至躬率六師徵討四方尢知將士勞苦重荷上天眷佑平羣雄一天下東際遼海南定諸番西控戎夷北靖沙漠皆以精銳屯此邊要用安黎庶未免科徵轉運供給繁重事豈得已惟爾兩淛之民歸附之後民力未蘇兼以貪官污吏害民肥已四載於玆朕甚憫焉今旣掃除姦蠧更用良善革舊獘而新治道以厚吾民其洪武鈿年合納秋糧及沒官田租盡行蠲免於戲食惟民之天民乃邦之本一視同仁皆吾赤子然恩之所及時有後先咨爾民人各安生業共享升平故玆詔諭想宜知悉

○免應天太平鎭江寧國廣徳五府秋糧詔【洪武五年十月】

嘗聞國以民爲本民以食爲天此有國家者所以厚民生而重民命也朕乘羣雄鼎沸之時率眾渡江兵屯建業十有八年其間髙城壘深濠塹軍需造作凡百供給皆爾近京五府之民率先效力濟我時艱民力繁甚朕心不忘天下一統今五年矣𨿽嘗蠲免四歲稅糧然猶未足以報前勞是用申敕有司其應天太平鎭江寧國廣徳五府洪武五年合納秋糧除頑慢刁狡不行蓋倉完備及多科害民糧長本戶秋糧不免外其所管人民秋糧盡行蠲免有司不許徵收於戲朕欲使爾民優遊快樂於田裏此朕之心也然以國家之太供給之繁有必需而必興者其勢似不容已爾其服勤畎畆以稱朕意故玆詔示想宜知悉

○免河南等省揚州池州安慶徽州稅糧詔

前者兵徵四方軍需甲休吾民備之卽今天下平定正當使民樂其樂而生其生實朕之本意也柰何工匠之徒厭鎭宮殿致是土木之工復興愈勞繁重內郡多被艱辛其餘外郡轉運尢難朕於今年三月二十五日敕中書下戶部使之度出幾何量入幾何對云官軍足食可三二年於是詔令河南北平等省直隸揚州等府悉將今年民間夏秋稅糧盡行蠲免所有事宜開列於後【云云】於戲從吾化者撫之外吾化者繩之惟爾臣民日省月新共享無窮之福故玆詔示想宜知悉

○免山西陜右二省夏秋租稅詔【洪武九年三月】

山西陜右地居西北山河壯麗昔我中國歷代聖君皆都此而號召萬邦暴因元主華夏民無的主已經百年矣朕自丁未年復我中土繼我聖人之位建都炎方於今九年矣其間西徵燉煌北討沙漠軍需甲仗民人備之外有轉運艱辛內有秦晉二府宮殿之役愈繁益甚自平定以來民勞未息今始方寧正當與民同享太平之福朕於今年三月二十五日敕中書度倉庫軍有餘糧特將山西陜西二省民間夏秋租稅盡行蠲免以醒吾民於戲民省君艱則天下大治五常如令則風雨乃時惟爾臣民想宜知悉

○免姑熟金陵京口等處六州四縣秋糧詔【洪武十一年八月】

賞功罰罪在昔帝王必斯二事之先暴因率兵東渡江來姑熟金陵京口宣城廣徳徽州長興安吉宜興江陰相次不逾三年盡入版圖當時天下豪傑互相雄長殊聲異教若欲平之非甲仗之餘供給之盛豈能平禍亂一寰宇而爲人主者耶今禍亂已平朕居大位十有一年嘗息六州四縣之民久勞於前𨿽我子孫累世不忘特以今年秋糧盡行蠲免於戲興王定亂肇福天下惟思民之勞先故玆詔諭想宜知悉

○護持朵甘思烏思藏詔

大矣哉大覺金仙行矣哉出無量歷阿僧下兜率生梵宮異哉雪嶺之修世人過者乎天上人間經刼旣廣忍辱愈多方成佛道善被人世法張寰宇人有從斯道者天鑑神扶身後同遊於佛境若違斯道而慢佛者則天鑑神知羈困地獄與鬼同處直候拂石刼盡而方生其斯憂乎若乎一念同佛則百禍煙消化爲諸福今朵甘思烏思藏兩衛地方諸院上師踵如來之大教備五印之多經代謂闡揚化凶頑以從善啟人心以滌愆朕謂佛爲眾生若是今多院諸師亦爲佛若是而爲暗理王綱與民多福敢有不尊佛教而慢諸上師者就本處都指揮司如律施行毋怠

○諭西番罕東畢裏等詔【洪武十年六月二十四日】

奉天承運的皇帝教說與西番地面裏應有的上官每知道者俺將一切彊歹的人都拿了俺大位子裏坐地有爲這般上頭諸處里人都來我行拜見了俺與了賞賜各分教他依舊本地面裏快活去了似這般呵已自十年了也止有西番罕東畢裏巴一撒他每這火人爲甚麼不將差發來又不與俺馬匹牛羊今便差人將俺的言語去開與西番每知道若將合納的差發認了送將來時便不徵他若不差人將差發來呵俺著人馬往那里行也者教西番每知道俺聽得說你每釋迦佛根前和尙每根前好生多與布施麼道那的是十分好勾當你每做了者那的便是修那再生的福有俺如今掌管著眼前的禍福俚你西番每怕也那不怕你若怕時節呵將俺每禮拜著將差發敬將來者俺便教你每快活者不著軍馬往你地面裏來你眾西番每知道者髙皇帝禦制文集卷第一

●髙皇帝禦制文集卷第二

詔二

◆詔二

諭靖江王府文武官詔

諭福建承宣布政使司參政魏鑑睢莊詔

諭山東承宣布政使吳印詔

諭山西布政使華克勤詔

諭元臣納哈樞詔

諭元丞相哈剌章蠻子驢兒納哈樞等詔

諭安南國王詔

諭安南國王陳煒伯陳叔明詔

諭元丞相驢兒詔

諭髙麗國王詔

諭雲南詔

諭大理詔

賜西番國師詔

赦宥詔

存卹詔

命承相大夫詔

免北平夏稅秋糧詔

廢丞相大夫罷中書詔

免天下秋糧詔

諭日本國王詔

免秋糧詔

平雲南詔

諭雲南詔

免秋夏稅糧詔

諭雲南詔

赦工役囚人

○諭靖江王府文武官詔

洪武九年十二月二十日典寶副林淸賫到從孫守謙表知已達長沙矣朕歷覽表之副本文辭妥帖誦之忽思從孫之遠行不覺淚下而又沾襟今進表使歸朕特諭爾王府文武眾官卽今守謙未壯志若孩童旣出鎭於西南必文武之臣爲守謙之已能若倚之而不謀縱之而不導又非賢人君子然幼孫而戇凡導以仁王之理少有不從從容必以歲月而成其徳守謙本幼朕輒敢令行者�何蓋謂所保者文武是也諭至爾諸人恪教朕意日父母怠

○諭福建承宣布政使司參政魏鑑睢莊詔

今年仲夏敕卿南行又抵仲秋而彼中政令得失杳無知者卿郡之籍民也如民焉殊於民者何至於學焉而�男�儒如儒焉已而超於儒者云何乃至於尙志焉故官於朝然不及考而遷調之於功未見惟志於業未見惟動卽今職於炎方其所轄者甚眾且八閩之地利盡南海勢控諸番古今居是者君子焉小人焉獘瞞焉人情焉珠玉焉翡翠焉金銀焉束帛焉子女焉賢人焉非人焉忠君焉愛民焉修身焉篤孝焉髙名不朽焉沒身絕嗣焉其言殊焉而又同焉卿其審擇焉力行焉功名遂而身家全矣

又

朕觀上古天下之治亂在於君臣能馭不能馭耳若君能則馭臣下以禮法臣能馭吏卒以體上故治由此矣若君罔知所以馭臣下臣亦無知以繩吏卒故亂由此而始矣或云吏卒小人其於治亂何干然𨿽小人凡施小詐動傷國政所以爲亂始若吏卒守分民無枉擾則民安矣所以朕嘗下令入於條章者正欲使上官馭吏卒動�禮次嚴之以法若吏卒之徒背理而違法者繩以死地無論此令已入條章久矣人皆貪官動爲下人所持縱有吏卒縱橫安敢誰何所以國政無施天下之民受枉治愈弛而亂愈生由此也朕嘗切恨若爲官布政權無馭吏卒之威則諸事不成蓋吏卒能爲股肱瓜牙若馭以得法諸事辦集方今有職者孰能爲此忽九年秋丞相奏福建兩參政致極刑於一老吏朕聞當哉若不如律者數如捶死有何他論故往諭之今後凡有不如律者如是近行者尢加急治勿令欺侮方稱是官

○諭山東承宣布政使吳印詔

嘗聞殷髙宗思治夜有賢人入夢日以求之得傳說於版築委任用之海內咸安周文王起磻溪之釣遂興周八百朕思古有是君亦有是臣自是之後列聖相傳名臣相繼如斯君臣者鮮矣昔者天厭元之不徳朕乘羣雄並起之秋摧彊撫順偃兵息民綱維�內以主黔黎律施令布惟務安人已九年矣其間阻律犯令者不知其數欲的以五刑決之又恐沒身者眾特姑存憲章權以役代又三四年矣俄而天變於上致心惶惶於是詔告臣民許言朕過閏九月初九日詔令旣行布滿天下中外寂然無有言者獨卿敷露肝膽備陳國事𨿽的否中半豈不盡已之謂忠哉所言中者實時施行其餘未至者權且勿論朕以至意諭卿卿若日夜如斯爲國爲民則神天鑑焉

○諭山西布政使華克勤詔

朕每觀前代名臣傳記人各設施皆以律身保命爲務然後孝於親而忠於君者矣吁志哉所以名於世者爲斯今朕起艸來定羣雄平禍亂君主華夷凡我中國之人但知有才藝者未嘗不使至於朝𨿽曰至於朝若欲別賢否而授之以官則又不然云何蓋謂人之才藝可知其餘賢不�𨿽在帝�尢���所以不能盡測人心也朕本無知不敢的以人爲賢否定用故特以事試之凡受試者當此之際事役其形財惑其志欲動其心其於孝親忠君律身保命𨿽千百人中欲求一士如斯者鮮矣所以昏愚之徒難保身命孝親忠君者無他但爲役形者勞其苦不禁財盛者富飲用而且丰欲動其心色窈窕而妖故非誠志君子不能立命於天地間所以事不能忠君身不能孝親往往復命者若是然有等悠悠之徒𨿽曰心淳臨事而不果倒持仁義乃有後難於斯之道朕嘗命官往事數以是事諭之而職事者視以常談爲官者𨿽簿書之徒皂隸之軰亦莫敢誰何朕嘗切齒忿恨丈夫之爲無英決�惡之心乃爲小人牽制於戲惜哉而不悟何也俄洪武十年夏五月山西布政司奏云簿書之徒無端之狀朕敕中書以考其人人皆累犯不悛前過之徒已入屯所朕憐�才一藝特�彼艱難��心臨事而又爲非勝常當月特以敕往令刑之其符到山西布政司卽如朕命而刑之此可謂除姦去僞者歟公私咸遂淸寧者歟其布政司官當方面承朕命宜教化布威徳若肯除姦去僞豈慮孝親忠君之道不至哉豈不如前代名世者乎

○諭元臣納哈樞詔

人生天地間機變造化得宜時勢不失者乃爲傑丈夫古八有云活千人者其後必封爾爲元臣忠則忠矣何苦違人事而失徳有若是耶昔者爾被獲於江東朕特生全爾歸此朕順人心之所好所以好者人人凡有患難誰不欲脫患難而身安者乎當時在俘囚之中果願死乎生乎若以爾已心度之凡兩軍之間有力不及爾者被爾拘囚而乃盡殺之甚不少當是時若以已受患難之心推及俘囚者爾必大昌福及後嗣必有日矣如去年冬爾將兵寇我遼界彼回軍之日凡棄下者皆生全於我處朕未嘗輕殺一人暴者黃紬萬戶奉朕命令而往爾處非已願行實差不由已也本人於爾頗有恩惠何期爾不思好生惡死之情一旦殺之其爾之患難爲黃紬所生其黃紬之命爾獨故意殺之天心神鑑禍將歸焉今爾與朕守邊將士旌旗相望略較勝負則彼勝我負已兩經矣爲爾所害者將及八千人皆無生全誠可惜哉然已往之事不咎未來者可不思乎自今已後若能典我通一介之使則前日之讎必成水解火焚矣諭至之後不然朕言彼必就縳生見朕面恐無言可對爾思之

○諭元丞相哈剌章蠻子驢兒納哈樞等詔

自有元多事羣臣有棄君親而自生者有抗朝命而自爲者目擊耳聞實非一人獨卿等奮忠仗義衛君深塞歲月如流鯈經十有一年邇聞所衛之君因疾已崩在卿等可謂有始有終良臣之名播矣然昔爲人臣今則盡矣或聞欲立新君其親王者有三卿等正在猶豫之間朕觀三者誠可再思凡此三人皆元親孫嫡派不過遙分伯叔而已卿等若欲堅忠貞之意毋顚尊而扶卑理應自長而至幼無乃人倫正而天道順也歟若有賢愚之別理難備拘從賢則吉彼至尊已崩卿等能推派以立之不絕有元之祀當此流離之際爲臣者尙能竭力爲之羙聲盈入耳目豈不艱哉若或不然或尊或卑但以立君爲名內有自專生殺之威則非人臣之道恐累嘉名況日生頡頑彼此疑猜當此之際富貴若風中之燭命如艸杪之霜甚不難矣故玆詔諭想宜知悉

○諭安南國王詔

前者朕令安南來見期以三年遣使一朝所貢之物惟是表意而已若事大之心永堅何在物之盛今年使者黎公等至仍前遠貢丰物何不遵朕至意豈彼中紊亂紀綱更王易位有所疑猜而如是乎然君臣之分本定柰何昔王荒昏於上致令如斯豈非天假手歃朕又聞方今之王亦族中人爲之或者可吁中國聖人有云將欲取天下而爲之吾見其不得已天下神器也不可爲也爲者敗之執者失之今陳煓奪位而爲之必畏天地而謹事神卹及黔黎庶膺王爵倘或慢天地而虐庶民又非久長之道且安南限山隔海遠居蕞爾天造地設帝命王於彼者以主生民中國有道之君必不伐尙彊無知者必徵今朕統天下惟願民安而已無彊淩弱眾暴寡之爲安南新王自當髙枕無慮加兵也

○諭安南國王陳煒伯陳叔明詔

朕聞春秋諸侯之國皆自來其福然後相繼而滅亡者云何蓋謂逆君命而禍黔黎故天鑑若是有不可逃其禍也假使當時之諸侯惟天王之命是從豈不同周之固何期捨甚富貴而貪髙位致富貴若艸杪之朝露賢不云乎毋爲禍首毋爲福先爾叔明自臨事以諫豈不知來者之可追易不云乎積善之家必有餘慶積不善之家必有餘殃斯言若行則天意可回且天地之廣掌民者眾若邦有道固封疆勿外求則世爲氶福若越境而殃他民則福命未可保也爾安南與占城忿爭將十年矣是非彼此朕所不知其冤未伸而讎未觧將如之何爾叔明如聽朕命息兵養民以遂天鑑後必無窮之福矣若否朕命而必爲又恐如春秋之國自取之也聖人有云以道佐人主者不以兵彊天下何也其殺伐之事好還故知者不爲爾其圖之鑑春秋之失豈不羙乎

○諭元丞相驢兒詔

天地惡盈而好謙其徳好生而惡死此非時人新造之言乃亙古至今明驗也朕云如是蓋謂卿等當元天更運命之時卿帥騎步堅忠貞之節捍禦邊陲已十一年矣每嘗遣人通問未得回報今再差人詣所在以禦寒之衣作微禮卿能受賜不傷人命以修後嗣之徳豈不智人也哉朕言至此惟卿以智量之勿爲愚者所迷書云作善降之百祥作不善降之百殃惟順理則吉故玆詔示想宜知悉

○諭髙麗國王詔

使者至貢陳其禮敷王極情朕旣聽之事大之心甚矣表云守候服於東隅祖朝鮮之苗裔自五季已事中�言無不當然朕觀上古之君自甸侯綏服之外不治其令土人主之大槪聖人之心體天道以行仁惟欲民安耳未嘗誇侈所以不寶遠物不勞夷民聖人之心弘哉今朕𨿽不才攼不寶王之臣忠卻來誠之羙貢若漢唐之夷彼隋君之伐東在朕之今日非詐侮於我安攼違上帝而勞擾生民者乎若或不守己分妄起事困其天災人禍必有至者王其審之自今以後薄來而情厚則可若其厚來而情薄是爲不可王其思之

○諭雲南詔

朕聞順天者昌逆天者亡古今定論禍福常理也朕起自艸萊削平羣雄戡定禍亂今已七年中夏旣安四夷多附絕無彊淩弱眾暴寡所以臣順於我者得遂其生共享和平之福惟爾雲南王某乃元君遺派受封西南孤處遐荒猶未臣服以�所爲非貽禍於大理之民必自致喪身��於大理之手二禍之機必有其一不可�者何也蓋雲南土地人民本大理所有自漢通中國稱臣朝貢至唐宋皆受王封其來久矣昔因爾元滅其王而統其地及今百年無有復其故物者邇來元祚傾覆已盡爾尙力處其地不還大理自王果欺人乎欺天乎人𨿽可欺天不可欺禍患之報將不旋踵至矣今特遣爾親族威順王親往開諭如果上順天理下契人心卽奉貢來庭不然朕當別遣使者直抵大理仍賜唐宋所封舊號令彼爲王合兵加討悔將何及於戲胡虜無百年運今已足信人心轉移之機在人自審而已時不可失爾其思之故玆詔示想宜知悉

○諭大理詔

始因有元失馭海內云擾華夷無主朕近自洪武元年戊申秋八月羣雄盡平復我漢人故國統一中夏今經七年四夷諸國皆已通報無不稱臣入貢惟爾大理不見國王名號未嘗遣使今年秋翰林承旨詹同奏盡閱羣書方見西南大理昔在唐宋受封王爵爲元削去國名止稱土官其國乃元君遺派梁王者主之至今永得爲王朕會臣僚議依唐宋所封以爾段氏爲大理國王未知信否故特遣官先行往諭如果遵依朕命使回卽再遣使者專賫寶印誥命令爾君臣開設國事同享承平之福如果不然他日兵會雲南未知勝負何如爾其審之

○賜西番國師詔

佛教興於西土善因慱被華夷𨿽無律以繩頑惟仁心而是則大矣哉妙覺無窮昔從斯道者頓悟三空脫塵輪而出苦趣永離幽冥使生者懷而死者慕豈不聖人者歟邇來西番入貢有僧公哥監藏已藏出乃昔元八思巴帝師之後人云踵師之道深通奧典獨志尢堅化愚頑以從善起仁心以滌愆𨿽是遙聞特加爾圓智妙覺弘教大國師統治僧民名當時之善人永爲教中之稱首於戲寂寞山房儔靑燈而讀誦觀皓月以吟風疊膝盤陀之上艸衣木食方契善符

○赦宥詔

詔曰釋罪宥愆昔者未嘗輕發發則精詳至甚豈有罪重而脫僥幸以自歡致冤深而含忍無訴者故有眚災肆赦怙終賊刑載之於書至今明焉漢唐及元懦君承祖業權由姦侒所持因有人赦之說𨿽脫君子之微差善良之誤失則姦頑得爲漏网之魚欝含冤於滿地朕徳薄才疏失仿聖人之道相繼行之是致五星紊度黎庶匪寧若悖理乖仁非朕者誰今不敢不察若槪脫凶頑於僥幸致良善以無伸豈聖人卹刑者歟特命中書條陳若果眞犯𨿽笞罪以上俱各不源其餘注誤因人致罪過失者盡在赦下所有條畫開列於後【云云】於戲肆赦於眚災爲爲良善者圖賊刑於怙終實王綱而治惡凡吾臣庶律已修仁勿幹刑憲故玆詔示想宜知悉

○存卹詔

詔曰暴因天下大亂死者不可勝數生者備歷艱辛已有年矣朕起布衣削羣雄定禍亂攺元洪武今紀七年但才疏徳薄日多慮幹上帝有責思之再三惟兵後苦殃者朕失撫眷存卹蓋軍士爲朕開拓疆宇奮不顧身歿於戰場屍不至家魂無所依父母年髙妻寡子幼一旦拋棄至今不能存活此朕之過也民間經兵避難父南子北至今不能會聚奉眷者有之或子歿親者而無眷親歿子幼而無依者有之亦朕之過也興言至此實可憫傷今詔天下有司各各具名以言朕當會居存眷使不失所所有存卹事宜條列於後【云云】於戲君天下者所以爲民也但君思治而民乖民欲樂而君昏臣稀賢而不法君或懦而臣剛此古今所難也所司奉行者勿以仁爲獘以干刑憲故玆詔示想宜知悉

○命承相大夫詔

朕聞古帝王之治天下君爲元首臣爲股肱上下相資同心一徳於斯之時民安物阜萬邦來庭皆由徳政所致非昏君邪臣所能及也朕平天下之初數更輔弼蓋識見淺薄仕非其人前丞相汪廣洋畏懦迂猾其於伸冤理枉略不畱意以致公務失勤乃黜爲嶺南廣省參政觀其所施察其自省今中書久闕丞相禦史臺亦闕大夫稽古揆今誠爲矌典特命左丞胡惟庸爲中書右丞相中丞陳寧爲右禦史大夫且惟庸與寧自廣洋去後獨署省臺恊誠匡濟舉直錯枉精勤不怠故任以斯職播告臣民於戲皇天無私福善禍滛惟爾二臣當寅畏天地恪恭朕命勿以怠爲先以勤爲後各盡乃心以臻於治欽哉欽哉故玆詔示想宜知悉

○免北平夏稅秋糧詔

古今民之休息長養惟君主之其於水旱災傷在有司飛報以聞君親調之邇者廣平馳驛來奏所屬郡邑天久不雨朕思爲民立燕藩屏民國保障吾民命工肇造宮殿軍民共成何期有司差役不均有傷和气致令民艱種樹除將布政使薛祥等見行取問其北平所屬地方洪武十二年夏稅秋糧盡行蠲免

○廢丞相大夫罷中書詔

朕膺天命君主華夷當卽位之初會集羣臣立綱陳紀法體漢唐略加增減亦參以宋朝之典所以內置中書都府禦史臺六部外列都指揮使司承宣布政使司都轉運鹽使司提刑按察司及府州縣綱維庶務以安兆民朕嘗發號施令責任中書使刑賞務當不期任非其人致有丞相汪廣洋禦史大夫陳寧晝夜滛昏酣歌肆樂各不率職坐視廢典以致丞相胡惟庸構羣小夤緣爲姦或枉法以惠罪或執政以誣賢因是發露人各伏誅特詔天下罷中書廣都府升六部使知更官定制行移各有所歸庶不紊煩於戲周職六卿康兆民於宇內漢命蕭曹肇四百年之洪業令命五府六部詳審其事務稱厥職故玆詔諭

○免天下秋糧詔

朕荷上天眷佑山川效靈祖宗積徳君主華夷十有三年倉庫盈府庫充皆民之所供今民力未蘇詔告有司洪武十三年天下秋糧盡行蠲免其放回事故官員自思情無實犯則親自來朝仍授以職於戲欲消愆而弭禍非致吾民於仁壽之鄕將何以答天心之永顧故玆詔諭想宜知悉

○諭日本國王詔

暴宋失馭中土受殃金元入主二百餘年移風易俗華夏鮏羴凡忠君子孰不興忿及元將終英雄鼎峙聲教紛然時朕控弦三十萬礪刄以觀未幾命大將軍律九伐之徵不逾五載戡定中原蠢爾東夷君臣非道四擾鄰邦前年浮辭生釁今年人來否眞實非疑其然而往問果較勝負於必然實構隙於妄�於戲渺居滄溟罔知帝賜奇甸傲慢不恭縱民爲非將必殃乎故玆詔諭想宜知悉

○免秋糧詔

朕荷天地祖宗護佑山川百神效靈在位十有四年思昔創業之初軍需甲仗惟江左五郡之民其勞甚矣特以洪武十四年秋糧太平應天鎭江廣徳寧國五郡除官田減半徵收其民田盡行蠲免於戲立法以繩頑施恩以撫善斯仿前王之道非朕已能故玆詔諭

○平雲南詔

朕荷上天眷佑海嶽效靈祖宗積徳自卽位以來十有五載寰宇全歸於版籍惟西南諸夷爲雲南梁王所惑恃其險遠弗遵聲教特命徵南將軍頴川侯傳友徳副將軍永昌侯藍王西平侯沐英率甲士三十萬馬步並進罪彼不庭大軍旣臨渠�盡獲雲南已平詔告天下臣民共知於戲福民永已聖賢之爲逆天違命根禍殃民身家被罪惟西南諸夷應之故玆詔諭

○諭雲南詔

曩因元政不綱豪傑縱橫朕提師旅與之並驅十有二年然後命徵虜大將軍平華夏諸將四徵五年中原是平萬姓寧家紀年已十五年矣惟爾烏撒烏蒙東川芒部建昌等處抗命弗庭況雲南梁王誘我邊士因是發徵南將軍頴川侯傳友徳副將軍永昌侯藍王西平侯沐英率三十萬眾問爾西南諸夷之罪十五年正月初一日將軍頴川侯等報至言雲南等處盡行克復今特遣使賫詔諭爾雲南烏撒烏蒙東川芒部大理建昌水西普定等處人民今後敢有不遵教化者加兵討平之所有事宜開列於後【云云】於戲春秋之義罪重者釋有罪而納逋逃爾雲南王及諸夷酋長宜其然乎故玆詔諭

○免秋夏稅糧詔

嗚呼惟皇上帝眷我生民自統一以來𨿽暫有兩暘之愆終未凶荒然朕豈不知江左之民減衣薄食助我興王供給浩繁安無貧窘特以洪武十五年秋夏稅糧除官田減半入官不爲常例民田稅糧盡行蠲免其江西浙西𨿽次第歸附爲首定中原民人爲我供給越大江入河淮抵北平而漕河南其勞甚矣邇年以來江東浙西江西及直隸府州官吏糧長不行優卹小民已行問罪亦以今年秋夏稅糧除官田減半入官不爲常例民田稅糧盡行蠲免所有河南山東民人淳實無巧以取愚無彊以淩弱篤力於田畆且山東之民東供遼左北給北平惟山東民資皆至焉北供山西西入關中河南民資歲常助關內之民以供官斯二布政司民糧今年秋夏亦盡行免之嗚呼爲民上而不爲民便豈有不罰者乎自今以後任事官民毋蹈前非虐我良民故玆詔諭○諭雲南詔

自有元失馭羣雄並起聲教異爲烝黎各擅是致廢興疊疊民不聊生朕秣馬厲兵於江左控弦三十萬以觀諸雄久之羣雄弗成乃命徵虜大將軍平元都蕭靖華夏奠安黎庶邇年以來士不鸞弧馬牧平野濃耕有餘人皆樂福惟爾西南諸夷密邇聲教恃險弗庭納逋逃匿有罪坐受四川之任肆侮中華凡我朝臣孰不奮恨是以特興問罪之師今雲南旣平諸夷服從故詔諭以更生之恩所有事宜條列於後【云云】於戲知天命者福臻昧天理者禍至信如四時速如影響播告諸夷想宜知悉

○赦工役囚人

奉天承運皇帝制諭爾故違憲章官吏人民暴者命禮曹布令於天下朕仿古制以禮導人後以律至諸司是繩不循軌度者斯乃行刑也且刑聖人不得已而用者爲良善弗寧故也令朕一寰宇而兆民眾如爾等官貪吏獘民縱姦頑詐良侮愚若不律以條章將必仿效者多則世將何治爾諸人所犯若論以如律人各盡本犯而後已柰何工已久矣構成樓閣以居大覺金仙塔就而志公之神妥其下因是將爾等罪無輕重一槪宥之於戲君子非善何以永世志人非功何以名書釋迦志公已逝數千百年猶能生爾等眾其善正之道志者可無覺乎故玆制諭

髙皇帝禦制文集卷第二

●髙皇帝禦制文集卷第三

制

誥一

◆制

答太師李善長等表請禦正殿制

答太師李善長等表請上壽制

○答太師李善長等表請禦正殿制

朕聞堯舜之君徳備天地禹湯之治大洽民心朕本才疏徳薄惟知圖治弗克行仁乖上帝后土之好生負海嶽之護累祖宗於地下致五雷奉命著迹於殿廷𨿽不遑寧處於斯時甚畏無知於悠久昨卿等請禦大朝故不違羣情朝臣民於正殿萊爾臣僚毋隱匡輔

○答太師李善長等表請上壽制

父母劬勞之恩昊天罔極當生之日思無上報痛心無已所以奉祀淸晨靜居終日毋敢歌歡邇來卿等數云太平以朕年髙固請稱賀今不違羣情許卿等依期來朝毋致過奢惟儀肅禮當故玆詔諭

◆誥一

西安衛都指揮使葉升林濟峯誥

飛熊衛指揮使司僉事郭洪誥

李世昌誥

信國公湯和誥

西平侯沐英誥

駙馬都尉李祺誥

大都督僉事陳方亮誥

駙馬都尉黃琛誥

翰林承旨宋濂誥

光祿卿徐興祖誥

吏部尙書王敏誥

追封隴西王李貞誥

追封寧河王鄧愈誥

追贈義惠侯劉繼祖誥

追贈義惠侯夫人婁氏誥

贈翰林承旨宋濂祖父誥

封康鑑母朱氏誥

安慶侯仇成誥文

永昌等侯誥文

申國公鄧鎭誥文

致仕官誥敕文

眞人張宇初誥文

曲阜知縣孔克■﹝熒﹐田代火﹞敕文

建昌衛指揮使月魯帖木兒誥文

貴州宣慰使宋誠誥文

普定府軍民知府者額誥文

參軍府參軍誥文

諫官誥文

文淵閣大學士宋訥誥文

華蓋殿大學士劉仲質誥

襲封衍聖公孔訥誥文

建昌衛指揮使安配誥文

刑部尙書開濟誥文

○西安衛都指揮使葉升林濟峯誥

握乾符君天下惟陳紀而立綱施以當時取法後世所以爲王者也朕受上天明命履前王之規發號施令但有賞善罰惡耳所以內有中書都府臺察外有行省都衛及指揮使司皆重任所在以居功徳者然而都府系總天下之雄師都衛亦總方面之勍兵若居是職者選非輕易任非薄功邇來西安衛都指揮濮英等惰事弗勤不謀怯敵是致歸者失於撫勞逃者終不復還爲斯官不稱任難居重位詔令還朝送付法司責問難易其西安所在機務甚重不可一時缺官今特內調都府僉事葉升林濟峯前往署事以長兵戎爾升濟峯當夙夜勤勞雄鎭番胡使遠人入貢庶稱朕懷於戲深髙城隍實邊戍之首務列旌旄而張赤幟必壯軍威爾惟懋哉

○飛熊衛指揮使司僉事郭洪誥

昔之君天下者非忠義之士弗成故所以漢髙帝羙雍齒而斬丁公者是也暴者郭云出自農家因元國亂帥義旅保鄕裏受元平章事彼時中原皆爲吾所有其云獨保裕州疊諭不服累戰不屈必欲有爲柰何勢孤援絕陣敗被獲終無善言自將必盡爲所守者愼羈不能自爲解至朕前當是時朕嘉其忠義撫以存生授以有司之職以觀施設是後不終任而民稱頌方知才兼文武特授南陽衛指揮職事命還鄕裏戢兵備禦南陽到任之後軍民樂業深體朕懷柰何一疾長往惟有長男郭洪年方十有三歲性頗聰明其郭云𨿽無開國之功難以世襲次有撫安之道加以忠義凜然今旣去世可以子洪入開國功臣之列授以宣武將軍僉飛熊衛親軍指揮使司事世襲其職宜令中書奉敕毋稽早爲到任爾洪毋狎小人勤習武事以備長城庶稱朕委任之意爾惟懋哉

○李世昌誥

昔君天下者賞有功而官有徳聖人之心明焉歷代相承永爲模範爾李世昌年𨿽未冠而授兵衛之職者何蓋爲爾父遭時大亂能率眾以保關內是以民安而地辟及至胡人退諸雄有無知者以漢人棄父母之邦遺丘隴從胡人復爲我中國仇讎皆無所成惟爾父效竇融之事帥二萬騎及步兵之眾助朕成功至今關內之民時思之爾當習將之籌謀以待成人而備侮特授爾某官永爲世襲爾惟懋哉

○信國公湯和誥

古者哲王立綱陳紀賞有功罰有罪執此道而天下安朕起艸野賴諸將扶持得平羣雄定禍亂君主華夷當定功行賞之時爾湯和𨿽居舊將之行惟守毘陵於忠少欠𨿽未彰顯其情在心然終未實爲朕念相從之久泯前過而封見功爵以中山侯今者朕復念前功爾功東平越地南下八閩西擒察罕腦兒酋長下巴蜀頗有其功今朕特釋爾過報昔勤勞授以信國公之爵永爲子孫世祿於戲人臣無將可謂忠矣威福不專可謂智矣爾其愼守斯道以訓後世宜哉

○西平侯沐英誥

徳懋懋官功懋懋賞昔帝王之定制也思親戀舊實人事之常朕觀人之處世易難之兩端往往目擊耳聞且爲人者易於衣食起居不亦樂乎有艱於度歲月者不亦差乎暴者朕於擾攘之時年已二十有五尙未生兒女爾沐英因兵受厄父母不可復會爾當是時八歲而逢難罔知存活朕憐其孤而且幼特撫育如兒夜臥同榻數番鼾睡於朕懷後因吾有諸子爾亦長成以人情天理度之不晦爾名使從爾姓祀爾祖宗嗚呼推仁窮理特釋患以提攜今也不忘爾孩童之狀以吾無異於爾父蒙蒙儇頑於左右俄而思起若是猶動首育之心念昔以爾爲子今有微勞特貴爾爲西平侯爾當思幸逢之初會休忘釋難之恩夢寐神交則鬼神知報矣嗚呼扶顚持危惟仁者之爲知報不忘獨君子之道修其若究心利濟永爲多福吉哉

○駙馬都尉李祺誥

夫婦之道人之大倫婚姻以時禮之所重帝女下嫁必擇勲舊爲期此古今通義也朕今命爾李祺爲駙馬都尉爾當堅夫道毋寵毋慢永肅其家以稱親親之意恪遵朕言勿怠

○大都督僉事陳方亮誥

暴者天下兵久邇來旣偃以息民朕嘗設都督府以總內外諸軍事其任官也非勲舊有功徳者安能職焉爾陳方亮乃兄隨朕渡江有勞於前遺功在冊爾亦服勤足稱委令及從徵有功職昭勇將軍羽林衛指揮使今特授奉國將軍僉大都督府事旣承朕命夙夜毋怠以稱斯職爾惟懋哉

○駙馬都尉黃琛誥

朕稽古典昔帝王之女別之以三一曰女之姊或帝之妹皆稱大長公主若帝之親女曰公主其餘兄弟之女則曰郡主此所以別尊卑明嫡庶斯彛倫之大端也爾黃琛本朕房兄蒙城王之婿於理以職事稱之其侄女則當名之以郡主向因艸創之時未暇考究槪稱駙馬禮部乃執禮以奏特去前名駙馬之稱朕思止有侄女不忍去其前名故仍稱公主無公主之食祿爾琛亦仍稱駙馬不與駙馬之門庭其祿止食前官指揮使俸然公主見食五百石已過漢唐郡主之祿多矣爾其知分限勿驕傲永保富貴吉哉

○翰林承旨宋濂誥

昔君天下者官有徳而賞有功世之文武莫不雲從爾濂𨿽慱通今古惜乎臨事無爲每事牽制弗決若使爾檢閱則有餘用之於施行則甚有不足然方今儒者以文如卿者甚少朕念卿相從久矣特授卿翰林學士承旨爾宜懋哉

○光祿卿徐興祖誥

昔漢治天下官不技藝商不乘馬錦繡不得衣於戲禁哉朕統禦以來隨所善而應是職使有知而不妄其前代必欲以無知而役有知朕不知何且帝王之飲食非精於烹調者孰敢易爲之故選官必擇忠勤愼徳之士而爲之職焉爾興祖世業烹炰其於五味之施皆無過不及可謂能矣善矣朕此就爾善此而用之自下而升已幾轉矣然當在微職時其所爲爾司之者人莫敢過而輕之何也以其心誠而志篤他僞不作邇者彼司有犯憲章者法司究其源朕將謂爾或若是乎其犯者詞盡而爾無所幹朕謂法司曰官首無知乎有知乎曰犯者爲密而機深首者不得而察無知吁難哉於斯之際可僞而不爲安得不誠志乎今命爾爲光祿司卿爾尙益盡乃心潔涓食飲五味均調愼始愼終毋怠

○吏部尙書王敏誥

昔君之用人也善用而無疑非也非獨君能無疑於臣實由臣不致疑而能成賢者矣朕統寰宇設官分職惟吏曹爲六卿之長可不精其選而索其人焉爾王敏𨿽周旋左右未久見其施設誠爲允當今特授吏部尙書

○追封隴西王李貞誥

昔君之典禮謂人臣有功勲者制有生封死贈其骨肉之親有功勲者甚有褒焉特進榮祿大夫駙馬都尉右柱國曹國公李貞前因朕之姊貴遂爲駙馬今因兒貴至列公班邇來長往當贈以王爵受之於冥冥封隴西王謚恭獻爾中書如敕施行

○追封寧河王鄧愈誥

人臣於世死而不忘者有二何謂死而不忘者二其一者謂生秉忠義盤石國家𨿽死之�君不忘其忠國人不忘其正功播史冊名垂千萬年之不朽𨿽死是謂不忘也其二者謂生不忠於君而蠧政害民將危其國禍及其家𨿽殺身之死君尙不忘其姦國人怒其惡致姦頑名於書史與忠良之名同流傳於後世永不能冺滅者亦謂不亡也所以忠良者千萬年稱忠良福及其家其姦頑者千萬年刄及其項禍及其家亦如之者今爾衛國公鄧愈生秉忠良將歿而復建戰功朕昔行賞與爾有誓生封公死封王朕思前勞特追封爾爲寧河王謚武順於戲名傳天下福及其家可謂死而不忘者乎千萬年不朽者乎爾當正直於冥冥宜哉

○追贈義惠侯劉繼祖誥

朕昔寒微生者爲衣食之苦其死者�無陰宅之難吁艱哉爾劉繼祖發仁惠之心以已之沃壤慨然惠朕朕得斯地樂葬皇考妣於是至今難忘朝夕懷之切切今懷之極切特贈爾繼祖爲義惠侯乃爵於冥冥爾其有知服玆寵命

○追贈義惠侯夫人婁氏誥

人之處世家道興隆必夫婦之良徳而然後昌其內助之功尢大義惠侯劉繼祖妻婁氏非獨夫之仁惠外施實由內助之功矌闊暴者朕寓居是方家遭流疫父母俱亡無地可葬因爾夫婦憐憫困苦樂惠斯地以致朕皇考妣陰宅於是至今難忘特贈爾婁氏於冥冥爲義惠侯夫人爾其有知服玆寵命

○贈翰林承旨宋濂祖父誥

昔者聖人君夫下凡名臣之善非崇一忠之善必惠及至於祖焉爾濂學通今古性淳而撲實有古人之風撓之而不怒靜之而不肆豈不如淵之澄淸者乎夫淵之澄淸攪之而不濁靜之而不淸朕觀濂之性有若是焉今者公卿等皆有祖宗封號爾爲文章之首臣祖亦有贈焉朕敕中書下吏部特贈爾濂【祖徳又爲太常少卿父文昭爲禮部尙書】故諭卿知之奉迎前去以爵冥冥者也

○封康鑑母朱氏誥

昔君天下必崇徳以報功使勇者安而徳者懷社稷悠久黎庶咸寧前都督靳國公康茂才助朕興邦事將成而中道忽疾而逝朕念前勞特以嫡出次子鐸授封侯爵正妻田氏已祿夫人惟長子康鑑𨿽系庶出已長成人因前人有勲夢寐難忘授明威將軍廣西護衛指揮僉事其母因子貴今以朱氏爲徳人

○安慶侯仇成誥文

昔者聖君定賞報功惟賢能受之朕觀古制漢封最多然侯之名則同其食祿世守者各有等差爲功有先後業有巨微所以食祿有等階級有序以辧輕重也爾大部督府僉事仇成從朕渡江所向皆戰每必當先爲敵眾功今已年邁朕思前日之勞特封爾爲開國輔運推誠宣力武臣榮祿大夫柱國安慶侯食祿二千石以貴其身子孫仍襲指揮原職爾宜懋哉

○永昌等侯誥文

昔者聖君定賞報功惟賢能受之朕觀古制漢封最多然侯之名則同其食祿世守者各有等差爲功有先後業有巨微所以食祿有等階級有序以辧輕重也去歲命將西徵以平羗戎今歲獲功已歸𨿽首惡未擒其部落已經剪除所有孶畜盡行拘入勢孤力寡將自消矣今特封某官爲開國輔運推誠宣力武臣榮祿大夫柱國某侯食祿二千石以貴其身子孫仍襲指揮原職爾中書如敕奉行

○申國公鄧鎭誥文

朕聞昔列聖之馭宇必賢能以輔之所以賢能輔之者在禦大災而捍大患斯守升平之良臣也至於創業垂統摧堅撫順忠君澤民者生則振威華夏歿則名彰後嗣雄哉嗚呼斯善成於前者也朕初帥師東來爾鎭之父年𨿽居幼體態英邁肩羣將之列耀武揚威轉戰豪雄神風凜然立俘囚於麾下每戰有之所以行賞驗功亦同乎最故生受公爵死後王封此實朕法先聖之典今洪武十三年服制已終朕思愈勞命爾襲封爾恪守前業毋晦勲勞是成於後者也庶不負朕體哲王之道欽哉欽哉

○致仕官誥敕文

朕觀古今賢能者遇君有遲速名彰有先後柰何時運之不齊壯衰之相臨何謂壯志貞而名未出君將知而暮年垂𨿽有賢能爲斯所艱爾某【久歷諸司久司某事】每稽無疵特命中書下吏部召見轉官而乃蒼顏皓首縱有自彊之志終是年髙故加升品以養老於家今授爾爲某官致仕爾往欽哉

○眞人張宇初誥文

朕聞上古之君天下者民從者四百士農工商而已始漢至今率民以六加釋道焉所以道萌者由爾宇初之祖通神善幻化能忽恍升太虛冒廓落之剛風吞宇宙之浩气是以利濟羣生功著歷代所以法傳之久香燈之永蓋謂行深願重徳敷上下精神愈靈今前眞人旣往爾當世嗣特遣使詣府命爾爲正一嗣教道合無爲闡祖光範眞人領道教事爾其愼哉欽哉

○曲阜知縣孔克■﹝熒﹐田代火﹞敕文

朕聞古人有必報而不忘者先師也蓋謂傳徳明道終身不受禍患固報之朕與臣民同世於斯時方知大成至聖文宣王當世之先師時人去古旣遠有失報禮稽諸古典報則有光其光之顯揚師徒共之若果誠能報之則益而無損洪武十四年吏部奏爲襲封衍聖公長逝生前因曲阜知縣孔克伸卒其官系孔氏子孫世職昔衍聖公已薦族人孔克■﹝熒﹐田代火﹞爲知縣朕思衍聖公逝後方奏慮恐不實以族中長者悉至京師論賢排嫡族人旣至宗派分明以爾克■﹝熒﹐田代火﹞爲賢特命爲曲阜知縣以報先師爾當敬事以在公而信以來庶民儉使人效勤問民艱用力以時以揚先師聖徳於戲陰隲流芳萬世不冺英靈常存子孫承之爾宜懋哉

○建昌衛指揮使月魯帖木兒誥文

建昌之境密邇四川番漢同居諸夷樂土官守是方者必仁智之兼義勇之備方安諸種而世祿者也前平章月魯帖木兒祖世守斯上傳至月魯帖木兒軍民懷澤已有年矣暴者朕命將西南經理其地而月魯帖木兒順天地之革命弗驅兵民以禦敵乃率僚屬以歸格上下之鑑見昭境內之民安斯爲至福矣爾兵曹具由中書中書筆誥授以昭勇將軍建昌衛指揮使封印仍統舊部以報來誠如敕無怠往欽哉

○貴州宣慰使宋誠誥文

黔中之地諸夷雜處漢姓同居禦其方者悲徳足以化頑勇足以捍侮則官守不宜況歷代命世守者必初從之義篤竭忠之勤不辭方膺是任如或不然曷能居其地馭其民爾宋某之父當朕命將西南經理斯土首以義從固膺斯任永保世祿今命爾襲父前勲當撫卹諸夷選能禦侮以安是方則於爾嘉

○普定府軍民知府者額誥文

西南諸夷雜處羣居古至於今𨿽稱每以事大之禮以尊中國其間能幾人誠敬而始終者耶朕統寰宇經理西南惟邏邏氏者額者平日習讀漢書善雲華夏之言以理道深長論之篤於正一之道斯奉神之心弗怠若與講明安民之理亦有大善今授以普定府軍民知府仍統舊部撫民練兵以聽朕命爾吏曹速爲施行毋怠往欽哉

○參軍府參軍誥文

馭兵之道微司所以者機無暇時謀出萬全智人不測觀靜識動察姦料僞在知人於顯微之初制之於首萌之際斯可謂馭六軍動靜而有方所以歷代設兵政而或參軍實助君之愼密也若得其人則京衛寧謐致九重無宵衣之憂宗社盤石之安非其人不獨失機悞事而軍士彊弱之不分混淆難用賞罰不精月支無別獘出多端斯罪之大者也智人職此時謀日慮知機於機人之先料出姦頑之上則稱職矣今特命爾某爲五軍十衛參軍府參軍爾往欽哉

○諫官誥文

語善興邦仁君澤民大賢以爲易中志以爲艱所以今古名世者罕爲此也然朕嘗命儒者誦諸通鑑欲本於心善於言者鮮矣若商之伊尹傳說身心寅畏故以格神之詞而敷奏仲虺佐新運而明革命之道未嘗不以幽明之理表正人君今則不然者何心非精一之誠智非通古之才事務一臨泛應恍惚頃刻乖違所以不易而艱上志之士精誠無二動合人神辧是識非去惡優善君心格而神明知四時序而陰陽和斯非艱而易實誠志之所恊也今朕司言者命爾某職之特授某官兼某官當體先賢而愼神人則永昌於後名於世吉哉

○文淵閣大學士宋訥誥文【翰林典籍吳沈敕文同】

朕觀古今賢能者遇君有遅速名彰有先後柰何時運之不齊壯衰之相臨何謂蓋壯志貞而名未出君將知而暮年垂𨿽有賢能爲斯所艱然昔望於磻溪亦老而已猶有非熊之兆而乃興周入百爾某年𨿽髙邁特授某官宜往欽哉

○華蓋殿大學士劉仲質誥【武英殿大學士吳伯宗誥文同又與東閣大學士吳沈誥文同】

朕閱宋書見尙文之羙崇儒之道廓焉且當時諸儒皆本賢之徳所以輔景運三百有奇未嘗文辱君命事體滯行可見文華君子之賢君子行文之盛今特仿宋制以諸殿閣之名禮今之儒必欲近侍之有補民同宋樂文並歐蘇然久未得人朕甚欺焉邇來朕觀前某官某才頗稱任授以【某殿某閣】大學士奉議大夫爾吏曹速爲施行毋怠往欽哉

○襲封衍聖公孔訥誥文

三皇五帝之道明陳攸敍大展彛倫恊天地陰隲定民居者爲此也至周文繁於三墳道迷於五典兼八索九丘之泛而諸家之說並生是致道縱途橫𨿽欲馳之莫知所向獨先師孔子明哲心樞睿智定眞析僞以成詩書其修道之謂教可謂至矣率性之謂道可謂堅矣由是天鑑善徳血食之祀萬世子孫弘衍於今耿光而弗磨者因幽明之誠無間感通上下故若是也前衍聖公某嬰疾長往嫡長子訥服闋來朝令襲其爵以奉先師爾吏曹如敕毋怠往欽哉

○建昌衛指揮使安配誥文

歷代先聖賞有功官有徳相傳至今凡有天下國家者未嘗異此道而能服海內之民朕統寰宇務體前王之道官徳賞功前宣慰安配建功有年今勤勞於建昌地方宣朕所以可爲至功矣特授建昌衛指揮使右封印署事爾兵曹速爲施行毋稽往欽哉

○刑部尙書開濟誥文

制刑之道始至聖發大仁及其行也才非王佐衷非惻懚何克先聖賢之制斯非貪愚要名者善知若官得其人海嶽無震湧之災天無紊度之曜百川循流四潰弗溢商樂經營農樂種樹百工技藝無不羙其仁所以盡寰宇人皆居於專域之中是蓋謂官掌刑者當致有彛倫不整而自倫攸敍不理而自敍是皆刑當其罪也仁惻於仁人至聖之道行焉朕嘗命官職古司寇之任必欲仁有施而法中罪何小人無知倒持仁義法加善良病國殃民愈治愈亂已多年矣朕觀爾開濟至智之士特授以司寇之職資善大夫刑部尙書但願明理條章仁法並施而允書不云乎欽哉欽哉惟刑之卹哉朕不簡辭特意不二以誥諭之汝往欽哉

髙皇帝禦制文集卷第三

●髙皇帝禦制文集卷第四

誥二

◆誥二

中書左右丞相誥

左右都督誥

禦史左右大夫誥

太常卿誥

戶部尙書誥

禮部尙書誥

兵部尙書誥

刑部尙書誥

工部尙書誥

欽天監令誥

翰林承旨誥

國子祭酒誥

太僕寺卿誥

漕運使誥

尙寶卿誥

內外衛指揮司誥

功臣庶子誥

都指揮使誥

承宣布政使誥

王府武相武傳誥

提刑按察使誥

各處知府誥

○中書左右丞相誥【左丞右丞相同】

朕聞賢者輔君則君徳備倍焉何哉蓋冡宰之職出納王命若使出納非宜則君徳虧矣出納合宜則君徳張矣然阿止出納王命而已矣其進退庶職亦爲重要所以庶職爲重要者爲分理天下之多務若多務理則民之樂苦曉然矣旣知民瘼之艱辛必使之無艱辛矣於斯之道豈不君徳備倍焉若爲人臣異此道而他彊爲則眾職減否不分事多繁而不律則君徳虧矣然用人爲易惟得人爲難若欲必得其人使見之於行事今爾某國之舊臣施設諸事已有年矣今特命爾爲中書某官當夙夜奉公上羙皇天之昭鑑下契黔黎之仰瞻使陰陽和而四時序均調玉燭海內晏然蠻貊來賓朕與卿等同閱熙熙皥皥之年豈不偉歟今承朕命當崇乃功廣乃業爲邦之柱石亦爾嗣之陰騭安得不賢智者歟爾宜懋哉

○左右都督誥【同知與僉事同】

朕惟馭兵者必機樞而智圓謀出不測气果而剛心勇而斷忠義凜然務他不及之算懷仁人以觀勞苦令三明而復五申信眾而無惑臨事之際功必賞罪必誅若將者能備此五事所向孰敢當先然將之道不但行營於敵如是其守承平之將尢爲難之夫行營於敵乃兩軍相加謂形影俱見不難也若禦侮防姦於承平其事密其機隱非愼忠時刻機心無罅觀形察色以辯朝野何込以掌內外之兵若居是職者知貴而忘忠知忠而忘備知備而忘機知機而忘斷知斷而忘謀𨿽知謀而忘算縱事有成猶謂僥幸若加以酣歌夜飲以士則失教練之方以隊則無知虛實之數設若有警則五事靡矣若堅五事夙夜匪懈則朝野之姦縱有之亦當斂迹朕於斯之大用掌天下之兵必欲兵期於無兵豈輕授職事於無智者爾某【祖有開拓之功兼爾韜謀頗達】特命爲大都督府某官爾惟懋哉

○禦史左右大夫誥【中丞同】

君居九重上古之君無中古之君置之然土古之君無九重之隔故有易於耳聰目明而乃天下治其中古之君禮有出警入蹕之威儀及其居則九關之要禁似乎幽遠久莫可易見卻乃天下之事達於國事則明修而刑政自後之君法九重之制而居之兼九關之要禁備果幽遠而罕見也天下之事雲屯霧集於外內不可得而達所以天下未眞於斯三等之君皆有說焉且上古之君出入無警蹕之威儀九關之要禁何哉於戲當斯世之時元首之明股肱之良亦由民淳風厚而若然其中古之君起居否上古之君制威儀險要亦事理而天下康寧因何務而然也蓋爵人以官寄之以耳目如天之執法也所以施行者何在繩愆紏繆申綱理自使彛倫攸敍井井繩繩所以天下康寧爲斯道之立今朕有天下其制禮如前朕之徳薄才疏與古哲王甚相遠矣然惟在設官若官爵得人則九關爲通衢之事進天下之事達矣若爵以非人則假九關爲虎豹之縱橫爲由則上下閉塞矣於是廣訪多搜他無賢良獨爾某非愚下之才特命爾爲禦史臺某官爾爾惟懋哉

○太常卿誥【少卿同丞敕亦同】

祀神之道大所以古人於此處恭寅畏特專職以典掌之使壇場淨性牢潔不敢有怠備奉上下也今之設官與漢唐同官職太常所供之事其理亦然凡達人智士居是職者自以爲萬千之幸而至斯地焉故夙夜在公必欲周旋於上下神紙之左右又必欲使神悅福及將來何故以其大祀無如國之祀至尊者惟天地是也人於世若敬之豈不萬幸者也若愚而不知者將以爲泛常無夙夜在公之心以神明目無視而爲無怠多而敬少非獨一身而不福又必將來不隹於斯之道可不愼選其人而責任之今爾某明習禮儀恪勤匪懈故命爾爲太常某官爾其懋哉

○戶部尙書誥【侍郎同】

昔君天下者首建倉廩府庫於斯建者備精糧藏金帛以待祿給庶職者也然而必設官以司之且古稱天子富有四海斯言旣出永世人云可謂患驕愚之君臣何哉蓋斯言似理而實阿以其徳隱而道微故也言富有四海而爲四海用所以民爲命而供君君爲民而集給此所以道徳也其似理者何以其盡海內以供之豈不臣有者乎此言富之理也實阿者何所以姦人若至君之左右使掌之動以富爲首言則君悅富而妄費不問民瘼之艱辛若賢臣必欲致君知民瘼之艱辛當敷奏府庫之儲集乃曰民脂民膏若妄費則道徳虧矣若奏以艱難謹以出納則府庫倉廩有餘庶職祿備而軍足食民無橫科則國之常經定大道張君徳羙矣於斯之職古今愼選賢能以職掌之天下戶口之增減尢當備知而冊朕於此職可不重乎今特命爾某爲戶部某官於戲量入度出毋復擾民至公無私永懷朕命爾宜懋哉

○禮部尙書誥【侍郎同】

昔聖人之馭天下也必先彛倫而攸敍立條置目綱以張維之冊書曰令頒布臣民使遵守之則富貴貧賤有別長幼咸安若去此道而欲天下安未之有也故重其禮者蓋爲國之治道非禮則無法若專法而無禮則又非法也所以禮之爲用表也法之爲用裏也昔漢初會中有以劍刄柱者因是而叔孫通以綿蕝而制周旋使百辟皆循軌度以成列方乃儀表上下朕法前代特設官備禮恊和人神務得通今古慱羣書明於禮而善周旋者乃爲是任今朕命爾某爲禮部某官爾勤點諸儀使不失其節則汝隹焉

○兵部尙書誥【侍郎同】

兵始黃帝列聖繼之而君軍六諸侯軍三軍大將率之左右副將副之禆偏二將參贊之其諸戰將則爲隊長之於是乎張九伐之威天下定民樂康然將之職有警則命行者也其軍之資給功過之等第必有屬焉故立兵曹以總繁務所以務者甲仗精旗幟明刄必利兵行糧艸爲之先橋梁舟車爲之堅前期使道淸傍無斃人則軍士神淸气爽勇倍且雄於斯之設非忠良之士奚稱此曹之任若忠良之士必以軍爲國之大事凡皆有備而無用然略無因公托私肥己害民之僞如他非忠良者必假軍務爲重事假公營私一日干犯憲章伏罪而瞑目身家及焉致於軍國之事非失機則誤矣故於兵曹之任人不可不重擇也若得其人兵備修明使天子威加海內奠安黔黎必得人而後已朕今法古以爾某爲兵部某官於戲識山川之險易辯地理之邇遐嚴烽燧之分明豈不慮危於居安之道哉爾精勿怠

○刑部尙書誥【侍郎同】

於戲昔聖人以徳化天下則民樂從者眾否從者寡天下治矣然聖人之心心欲使天下人皆爲善而無患共樂天之樂其思治之心切故又張刑制具以齊否從者旣而法刑則賞當其功罰當其罪則民從善愈臻否善者無於是乎上曰君聖中曰臣賢下曰民良寰宇气和天地淸寧可謂咸亨於戲相繼之君臣罔知大道務小惠而傷大徳將簡刑以治之法不如前故姦者得以恣肆良者含冤而受暴是後歲月彌深不法者眾如法者鮮矣欲必治之不可得而速成也若以斯君臣言之心非不道蓋慮淺而見薄亦欲天下治耳不期倒治也然於此可爲世之大病於國可以沽名於當時之一气耳斯在聖賢不若是於已必濟之以世𨿽萬古可爲也非聖非賢小人姦人則不然矣何也若非聖賢必見淺而識薄所謂謬矣小人姦人則是非非是其害於家國身及焉所以及家國身焉者何謂以是非則君與民良者受謗而禍所以受謗禍者何謗者謗君禍者禍民身家者謂執法者不法幹憲而伏非身覆而家喪此所以身家者也又國有大病而可畏者一所謂病者謂愚仁人者也愚名名者皆是也云何蓋愚人仁不仁愚名沽名名斯所以爲國大病莫甚於此者矣故治國者必擇人以治刑朕於此欲必以人而執法若非仁人執法則國務繁由此而生必仁人則可爾某僉曰可今特授爾爲刑部某官爾敬愼體道哉毋僞焉

○工部尙書誥【侍郎同】

昔聖人也朴民俗亦厚制不肴華六曹之設內工官居數中之一耳其所司之工者皆無異伎國無奇役然而工務𨿽簡其成也必精其廢也必當故一舉而無再爲一廢而無復造所以民逸者多勞者少因是而官賢稱君聖徳今之人受職任事則又不然矣凡臨事之際必因公而役私因私以獘上於國則不利與民爲害是有人神共怒禍及身家往往有之未嘗有福臻而愆消者也然罪者已往存者復爲是不隔禽獸也所以古人重其事而選人在福民之福固國以奉天地是以前賢能體君心而以務事工得家保而國昌今朕設工部實法古制特以爾某爲工部某官當敬事信工無獘上下咸合汝貞良哉

○欽天監令誥【少監同又與監丞敕亦同】

兩儀奠安中含萬物惟人最靈天有日月星地有山河海君於其間則父天母地然人之父母言能教之獨天地不言以垂象告之則人君欽畏之所以黃帝立人以司之宵晝仰觀俯察不匿而報若忠君愛民之臣斯稱厥職若非其人則君失欽若昊天之道警誡無所知此其所以重在任人然非歷數之精專識气候之否泰尢爲難之於斯之道必熟於算者可異於常術者佳特授某爲某官於戲罷寢而露月星非蓋而暴赤日機察九泉而俯厚坤力雙晴以目霄漢愼哉毋怠

○翰林承旨誥【學士侍讀侍講直學士侍制同修撰應奉編修敕俱同】

自漢以來惟賢志者得與君同遊稽其所任之事則宰國朝之典章凡侍左右必愼容儀致禮節於上若言則闡先聖之威徳堯舜之道統無稽之言不語故職名曰五經慱士以今言之則翰林院官之職是也於斯之職非慱通今古已身已修已家已齊善惡之人羙惡口無擇言行無頺迹古人以此數事而能之乃得升是任而輔君弼仁以踵先聖先賢之事若不安得居此任而同君遊乎朕今特以爾某爲翰林某官爾當一前人之道助朕未知則揚名者矣

○國子祭酒誥

太學之設無知古稱但始自漢唐所以設此而教君之嗣責臣之子故立名曰太學旣立之矣則爵官以司之以專文學乃曰師師乃泛稱又官稱官稱曰何曰祭酒司業慱士助教皆有肄焉斯官之首者不獨教生徒而已其職亦首在祭祀也吾說似非而有理焉且仲尼昔人於世務徳仁人無疆暴而不谷凡出弟入孝謹以事君流今皆經而書歷代崇其徳而先師焉然王者親祭必寡故設官以代祭之其名曰祭酒所以祭酒之職潔牲牢淨廚竃精籩豆祭不失時則禮焉或云爲飲之長而先奠之曰祭酒吾甚愧而不通斯說未然今必以奠先師而名吾方諾不然則非也況子曰祭神如神在所以祭必謹之若以孔子生之禮祭則相去旣遠而莫可考以今時之禮孔子之如生又非仲尼之生禮不過時宜而已矣然不可不謹以時宜依期而奠焉今特授爾某爲國子祭酒爾尙竭乃恭而臨祭靜乃神以對神則冥冥鑑知庶不負委令之意爾惟懋哉

○太僕寺卿誥【少卿同與丞敕亦同】

昔人問國之富卽數馬以對者何蓋事在戎其戎始軒轅其馬載甲士代勞涉勞備禦侮足折衝斯力之大斯功之羙可不愛育乎所以古人先馬而後錢糧故數馬而對馬之功不但備戎事耳若使君有道則馬之力牽犁耜駕糞車辟土沃田其利甚焉所以古重之者爲此也歷代相沿皆設置長飬者使擇地利之可牧節水艸之多寡必寒暑縱放以時其羣媾之際必健健而配弱弱而應色辯毛而歲明齒使彊弱異處羣飾以名則君用無選擇之難官於斯務此道者豈不智者乎若縱放不以寒暑牧飬不節水艸失調而致嬌乘不遠而乏齒毛不辯彊弱混淆及其用也悞事失機其官可謂得罪莫大矣今朕羣焉旣多公廳曰寺爵官首者爲寺卿少卿寺丞等欲備前理道之事而牧飬之以爾某職某官爾夙夜毋怠以稱朕委令之意爾惟懋哉

○漕運使誥【同知與副使同判官敕亦同】

漕運之設啟國名家之良法也何以知其然民有已供入府庫者官欲他給而移之則漕運者行焉若江海者必帆臣舟假天風可刻期而抵所在若道由河淮則操輕舟用便楫假天風加人力半之亦期而可至其所於斯之設豈不便於國事而興起焉若居是職身律法張於上無瞞於下無虐身立而名家出矣朕所謂良法也謂用力少而致重多故如是而言何也假以陸路轉運較之於舟楫之舉則百夫可代陸路十千人之艱辛其所擾者少其所安者眾生民得遂其生豈不良法也凡任此者非忠君愛民之士不可使之行今朕將欲用人而求之惟爾某僉曰可今特授某官爾往毋怠以政來聞則功錄焉

○尙寶卿誥【少卿同與丞敕亦同】

寶乃乾符也昔列聖握而統寰宇故爲神器特謹以示信然非忠勤無僞之士安可職於尙寶者耶今命爾某爲朕尙寶某官爾當宵晝愼恭使事密而隱機潛而深方可周旋於左右爾其敬哉

○內外衛指揮司誥【使同知僉事千戶百戶同衛鎭撫所鎭撫敕亦同】

軒轅平蚩尢以制兵列聖相傳而有軍職焉所以軍職者禦侮防姦朕𨿽薄徳敢不效先聖而安眾庶爾某職某官今特授某官旣承朕命夙夜毋怠以稱斯職爾惟懋哉

○功臣庶子誥

古者賞有功官有徳則爵分五等其於世食祿者必宗子承之庶子則庶人也朕於洪武三年定功行賞法前王之制已後於洪武七年朕於暇中秉鑑窺形貌已蒼顏皓首矣靜思曩者發烏气壯當羣雄擾攘之秋披堅宵晝提三尺之鋩鋒帥六軍而四出其野宿風飡與諸功臣立命於白刃之杪鏖戰於猛士叢中其患難之苦朕備知之且朕有天下諸庶子皆封王爵立國方隅惟功臣庶子未有所得古者宗子承之而食祿其後庶子無所存活者有之所以朕爲諸功臣庶子恐後無依故敕中書都府皆爵以流官儻後有能捍大患而禦姦侮則功入世襲不在流官數內或不恭而怠事者則律如憲章果能愼守律於承平若或遇國之患難而忠義凜然威風大張則功並已之尊長者其享福之期必與國同堅今以某官某庶子某爲某官使知前人受賞功之由而夙夜在心方稱任焉欽哉欽哉

○都指揮使誥【指揮使與同知僉事同】

昔聖人制兵禦侮職其人者非忠果之士不用焉所以用斯者近鎭腹裏遠守四夷其當時之將與士卒同苦樂冬不圍鑪夏不紈扇料敵制勝機無暇時故有中國奠安四夷賓服所以爲士卒者樂於戎行以其教飬如法也所以教飬如法者倚夫教明旗皷知角金使進退熟而剌札便虧之弛張箭之端曲甲堅兵利騎勤習而知戰此其所以教之能者也飬者何飬謂不奪其給不已勞而勞不閒而閒使有而有不致違禁此飬之道也或云當時之將居邊陲而臨重地先知地理之易難布斥侯於要害專烽燧而告部下備內姦外出外姦內入毋中敵間斯數事周密𨿽與敵旌旗相望彼安可輕得利而歸曩者之將備若此之爲方盤石國家今朕一寰宇仿古人法守在四夷設都指揮使司總方面之兵非如前人豈稱委令爾某設前功在冊今特授爾某處都指揮使司某官爾往欽哉

○承宣布政使誥【參政同】

昔者二帝三皇之設官也爵分五等列國天下使守其土子其民世世祿給焉惟周諸侯不法爲秦所有秦監周事遂罷列國爲邵縣而治之斯法也制也自漢承而行唐宋皆然元蹈中國體之然也邵縣之多寰宇之廣其中書不能一一總其事又設方面大臣流其職理方隅之務所職之名漢曰州牧剌史唐因之宋攺而曰安撫元亦攺名曰行省此皆歷代總邵邑而專方隅者也邇來朕有天下更行省爲承宣布政使司所以承者朕命也宣者代言之也布者張陳之也所以政者軍民休戚國之利病所以使者必去民之惡而導民之善使知有畏從於斯之職可不重乎若非其人則方隅之軍民失所仰膽若得其人則方隅之事軍足食民樂耕其鰥寡孤獨不失其所焉不但如是而已則朕𨿽菲才徳必張矣國家盤石矣朕於斯廣訪多搜人皆愚下之愚稱朕之意者杳然今某處承宣布政使司缺某官爾某歷事有年僉曰可朕特授以某處承宣布政使司某官往欽哉

○王府武相武傳誥

古者諸侯王居方隅列土𨿽有多少之不同其設官匡政則有大夫相傳之職職必文武備之所以用文武者文以臻善啟徳武以耀武揚威然居安之時武相或傳則不專操其兵事在衛官若入宿值日其士卒之數有無或如否常法則相傅點閘分明毋使晝勤而夜隋其相傳如忽有警則出爲主將傳與指揮副之入不預兵止懷韜謀以控姦頑是謂設武相傅之道在斯若非忠良而毅果豈稱是任爾某【從徵多戰開拓有功】特以爾爲某國相傅當精衛護之道永王國昌爾家愼哉

○提刑按察使誥【副使與僉事同】

古者致太和於寰宇遂生民之休息政在列國天下爵分五等授法諸侯使世守而繩不律則天王以時而狩兼考政也當時事簡民安故獄無囚滯之徒野無怨聲自秦並之後設邵縣以治民官無世守之心乃有削剝之貪因若是自漢唐宋以來皆設糾察之職分道以鎭核之若比古則不如然得人以任猶爲羙治今按察司之設豈輕授非人以靜方隅而振綱紀也斯必得人使權豪斂迹姦究潛蹤是其人也朕今以爾某爲某處提刑按察司某官爾其敬愼無私公被一道吉哉

○各處知府誥【同知與知州同】

昔君之育民也體天地之造化欲萬物得其所咸亨故列土以官之使有徳者永世祿及子孫於戲當時之君天地之徳日月之明得聖人稱謂徳相稱也然當時之臣自列土之後人不人賢非賢昭然矣何以見之且列土者使子其民祿及世世而稱小國之君無乃不才者非其所有而有斂取無厭有十年而削土者有之有三十年而冺號者有之有二十年而復命者有之有五十年而祿及者有之當斯之際賢不肖曉然矣自周以下秦並六國之後罷列土爲邵縣歷代因之其司牧之官無永守之條故有銓選連年又未得人然非君不得人由人負天君民也所以君知報而君天下臣知報而名賢天下民知報而樂於天下若君知報報天命也所報者立法治民若不知報非君天下如臣知報報君命而又特報民也臣所以特報民爲何謂祿出於民若爲臣而不知報君則非臣天下若不知廩祿出焉而報民則非爲民土於天下若不知報君而未審何功而官若不知報民亦未審何勞而食祿若功勞俱無卻乃官祿身古今未之有也今命爾某爲某官當立身務政必欲知報以格皇天之昭鑑往署毋怠

髙皇帝禦制文集卷第四

●髙皇帝禦制文集卷第五

書

◆書

與元幼主書

與元臣禿魯書

與元臣乃兒不花書

與元幼主書

與元臣禿魯書

與驢兒書

○與元幼主書

皇帝特問元幼主曰自伊父子北往至今每有人來皆稱流離無寧衣食艱辛未知是否誠如是當較之於知命者方乃可全不然東趨戰而西殃民喪已成之士馬圖不可得之資非善保者果若不信昔者彼居和寧朕發六軍捲甲趨三千里之戰果曾獲利乎以此觀之當爲已戒而自存可也朕與彼本爲勍敵何以書教之莫不似乎有詐不然古人得天下豈盡滅人祀決不如是所以繼絕世舉廢國是也曩因彼先皇知天命而北往遂得善終且中國實漢朝之故地胡本不可久居今我朝炎運方興之時若違天命而來犯恐自就囚也卽目買的裏八剌非昔日買的裏八剌近二年以來語言自能發潛民間見爲牧童彼若來取卽當發還誠不有謬今遣使特問至當審之

○與元臣禿魯書

大明皇帝記問元臣禿魯曰上古君天下及名世者至今歷數興亡又非止一人前者元失其馭羣盜暴作爾元君昏臣權終不能定朕乃平之以致更元社稷鼎治黔黎今已七年中國頗安且曩者兵戍北塞遣將安邊不期耿指揮好殺貪污是致同人而異志乃有小雪千等畏死北往實朕用人不當非來歸者不誠今耿指揮累受刑責法尙未已爾諸人還曾知否只此可見朕之本情何如昔者朕被妖人逼起山野不過匹馬單戈那有百萬之眾今也諸番入貢朕擅中國之富戍兵百萬軍民樂用以此觀之朕非誠可動神人乎爾聰明宜詳審達者識之天命有歸人不彊違此順天者也令遣使記問余不多及

○與元臣乃兒不花書

大明皇帝記問元臣乃兒不花爾遣人大同來言欲於平地駐札意在臣順於我卻慮前日犯擾邊民又恐不容朕思果有此論是何言哉孰不知古人之治天下惟是安民而已豈有懷私讎以傷物命且爾等本元之臣彼幼君流離沙漠餘气尙存爾不得不聽命爾前日犯邊各爲其主爾何哉去就之機在乎識時今者入國觀光誠與不誠亦在於彼記至彼中若有知運者使上觀乾象下察人事自取避凶趨吉之道不亦羙乎爾其圖之

○與元幼主書

大明皇帝記諭大元幼君曰順天者昌逆天者亡古今通論如是非新造之語自古無千載國家亦理之常也且君之父子當主中國之時兵多將廣尙不能自持其權以致上等兵多者意在莽操懿溫中等者頡頑日廢生民下等者東送款西歸降剝民以供上下君之父子曾一敕令而誰何者歟以今日之事君尙迷如酒酣昏若重寢所以不省者何蓋在至正之間兵多將廣尙不能駕馭又被逼挾今之眾壯弱不過二萬流離邊境意圖中興君之神謀予不知何如耳君能自度今時之權比至正時低昂若何以此觀之豈不愚哉君以萬騎或八千騎欲與全中原相抗予又不知輕重若何予謂君明天理若能悟我所言必得一族於沙漠中權特自爲或得善終何以見之君之祖宗有天下者一百餘年飬育之久生齒之繁以此恩此徳觀之未必至於便終此亦天理之常也君若不悟不效古人之事他日加兵於彼禍福有不可測者矣昔君在應昌棄下皇子南來已經五年潛飬鄕野今聞奧魯去全寧不遠念君流離沙漠無寧儲嗣未有故特遣咸禮等護送前去庶不絕元之祀君其審之如不答而不省禍將不遠矣

○與元臣禿魯書

大明皇帝記問元臣禿魯近者聖保自爾營中歸所云爾心意在不屈而不順將以爲守中道而爲良臣吾不知果然乎若如其云爾不成者有四又將不得其死甚不遠矣何以見之且爾素爲元臣累效力於王家釁隙一生君臣彼各又將三年矣以人臣論之凡爲人臣君有難爲臣者不守君而自處遠方此臣耶逆耶此不成之一也方今彼元運終天命不畱幼君昏而邪正莫可知爾若固相而不離左右久之非爲讒所殺其流竄遠方有不可逃不成之二也卽目孤處沙塞安騎不滿萬數部下者口無充腹之食體無禦寒之衣人將散而爾獨不能居不成之三也若嚴號令律士卒使饑寒逼身不敢旋足吾又恐爾爲部下所戮不成者四也果如吾言不得其死明矣當此之時不知勒石於何庭垂名於何冊以此觀之則忠順兩亡其爲丈夫之志歟小人之迷歟有此者悔之晚矣若以吾所言以爾所自度力不及他無往則開心助我豈不待爾如勛問不多及

○與驢兒書

記諭元臣驢兒三月間罕帖木兒火者歸言爾見於長峪駐紮又起營東北然此將軍果能終身事爾幼主乃世間之羙事忠臣之道人神共願者朕恐爾事有不得已若入人彀中柰何當此之時忠不能顯乃枉姦惡之名惜哉今爾所守疆封與吾邊將旌旗相望甚不多遠若不通一介之使則恐將軍他日有進退兩難是爲丈夫於世似乎無機若通信使進退自由則有無窮之樂若不從吾言他日幼主一失爾羣臣中彊者自立弱者從之卽爲臣下之臣以英名論之羙耶辱耶不然彊者自立有不服者必驅兵以並若乃力不及兵爲人所有命爲人所害妻子星散身膏艸野比通一使進退自由吾不知此孰丈夫之智耶愚耶將軍若聽吾所言則結我爲後著他日遇難則來依是其時也

髙皇帝禦制文集卷第五

●髙皇帝禦制文集卷第六

敕一

◆敕一

諭太師韓國公李善長江夏侯周徳興江陰侯吳良等

諭岐寧衛經歷熊鼎知事杜寅西涼衛經歷蔡秉彛甘肅衛經歷張訥等

諭徵虜將軍曹國公李文忠副將軍濟寧侯顧時及諸侯等

勞遼東都衛指揮

勞太同都衛指揮

勞西河衛都指揮

勞海南衛指揮

賜誠意伯劉基還卿

賜署令汪文劉英敕

命功臣祀嶽鎭海瀆敕

諭晉王敕

諭中書天象敕

命中書議律敕

命中書免淛西秋糧敕

命中書誅戶部主事趙幹過期賑濟敕

命中書賞賜北平等處軍士敕

命中書整理甲冑敕

命中書誅知縣髙翼敕

命中書諭止安南行人敕

命中書勞苗人敕

○諭太師韓國公李善長江夏侯周徳興江陰侯吳良等

古有移民之道爲產少而食多所以狹鄕之民產少業薄者被遷至所在使得其安生理且厚可見昔君飬民富國如是誠爲良法也前者胡運衰豪傑起蕩廢中土民不聊生朕與卿等帥六軍東保江左二十有一年立綱陳紀平荊楚定吳越中原席捲將如律民無犯華夷一統惟淮甸沃壤盡爲蕭疏前者移江南民十有四萬詣鳳陽使各農田而實地以壯京畿恐斯民之眾下人不能馭特畱卿等督貴其事而提調之近聞南安侯兪通源惰事弗勤辟田之役擬作三月通算日工一夫止辟四分皆不及半畆於斯情狀未審何如方今霜天在邇正當二麥種下之時若一夫不及十畆則通源有異方之行必遼海之外未知悅乎卿等開國老臣特示以利害惟卿督責之是便

○諭岐寧衛經歷熊鼎知事杜寅西涼衛經歷蔡秉彛甘肅衛經歷張訥等

敕爾西行務持漢案以便來聞其餘蒙古行移從其自擇近知彼中事簡文案不繁爾甚淸閒卽目秋髙露墜結而爲霜衰艸連天又將飛雪蔽野若不諳練暴入其方則肌膚爲之折裂若欲樂是方度酷寒惟狐裘可禦然此物塞地胡人之常服也卿奉敕塞外未及備行今遣使馳驛賫衣往賜作禦寒之用設若備寒不固又不可輕取上下紊亂憲章貽笑後世卿當篤聽朕言善保歲寒九年春交者至爾歸面聞

○諭徵虜將軍曹國公李文忠副將軍濟寧侯顧時及諸侯等

前者孟秋敕爾舟行代將軍穎川侯等歸以觧風霜之勞八月穎川侯已還自爾去後至今又三月矣卽目季秋將盡彼中動靜尙未知亦不見曾無的知胡人消息否若未知胡人情狀當差的當人有機變者跨輕騎數十潛形深入獲彼之人務知端的不致疑惑古人之用兵也惟務知彼知己以爲上策以朕細料幼胡今年得種羊馬頗牧彼中有達者安得不以爲苟延殘喘之上計且得飬力休息設若彼中無識者捨休息之上計馳疲乏之軍廢漸少之騎來寇邊境爾等愼督三一皷可俘獲其盡若彼不來爾當堅諸隘謹斥堠潛形獲訊以靜朔方

○勞遼東都衛指揮

滄海之東遼爲首疆中夏旣寧斯必戍守朕功未暇乃有蓋州諸將共意來庭固守其地以待朕命於是整舟楫特命指揮馬云葉旺等帥精兵東渡深髙金湯蓋遼陽以安黎庶北夷罔知天命屢害生民舊歲冬十二月寇我金州指揮某某苦同士卒戰在當先以寡敵眾遼蓋諸將深謀扼險惟爾遼東諸將忠義乾天得獲渠魁不負委托宜鎭方面於戲練兵保民在歷代之必先祀天地以會百神欲人之多福北虜無知尙彊虐善豈宜道哉

○勞太同都衛指揮

古之守天下者君憑臣能故忠義之士不待君督其事而自勤是故功著史冊垂名不朽今朕有天下封疆四際遐荒各以臣守卿當北鎭身被酷寒晝驅馳於戎馬夜慮擒謀心神俱勞而無息朕甚憫焉今者首春气和堅冰漸薄塞艸將萌胡馬瘦而虧弛卿當解甲以候燻風整雕鞍以待秋至控弦執大觀釁而動卿其愼之以制人

○勞西河衛都指揮

卿守西疆今已九年矣恩威懷播於戎羗號令嚴明於壯士忠心昭著於朝野朕甚嘉焉時當初夏特遣人往勞卿宜愼卹邊戎晨昏毋怠

○勞海南衛指揮

南溟之浩瀚中有奇甸方數千里歷代安天下之君必遣仁勇者戍守地居炎方多熱少寒時忽瘴云埋樹若非仁人君子豈得而壽耶今卿等率壯士連歲戍此朕甚念之今差某往勞

○賜誠意伯劉基還卿

朕聞古人有云君子絕交惡言不出忠臣去國不潔其名爾劉基括蒼之士少有英名海內聞之及元末羣雄鼎峙孰辧眞僞者誰歲在戊戍天下正當擾亂之秋朕親帥六軍下雙溪而有浙左獨爾括蒼未附惟知爾名耳吾將謂白面書生不識時務不久而括蒼附朕已還京何期仰觀俯察獨斷無疑千里之餘兼程而至謁朕陳情百無不當至如用徵四方摧堅撫順爾亦助焉不數年間天下一統當定功行賞之時朕不忘爾從未定之秋是用加以顯爵特使垂名於千萬年之不朽敕歸老於桑梓以盡天年何期禍生於有隙至是不安若明以憲章則輕重有不可恕若論相從之始則國有八議故不奪其名而奪其祿此國之大體也若愚蠢之徒必不克己將謂己是而國非卿善爲忠者所以不辧而趨朝一則釋他人之餘論況親君之心甚切此可謂不潔其名者歟惡言不出者歟卿今年邁居京數載近聞老病日侵不以筋力自彊朕甚憫之於戲禽鳥生於叢本翎翅幹而揚去戀巢之情時時而復顧禽鳥如是況人者乎若啇不亡於道官終老於家世人之萬幸也今也老病未篤可速往括蒼共語兒孫以盡考終之道豈不君臣兩全者歟

○賜署令汪文劉英敕

古今名爵奔走天下豪傑者愚夫未達以其不知其志罔識其意焉朕本農夫家貧喪父母靈及壯可以作爲元天下亂乘時得人歲久眾集所以定羣雄平禍亂臣民推戴爲天下君上尊四代爲帝墳稱皇陵以報劬勞此歷代必然之理其設官尢重所以重者保山陵奉香火也於此之職朕猶未官今汪劉姓者見勤農於鄕裏其人尙未立名特賜之以名曰文英敕授從仕卽署令衛護皇陵於戲古者帝王以六行教人爾善其一尙逢如是況備行者乎爾文英可謹遵朕命以傳永久以勵後人宜令準此

○命功臣祀嶽鎭海瀆敕

朕聞天生民而立君君爲民而立命所以謹百神之祀乃國之先務也朕與卿等當羣雄角逐之時戰勝攻取非上天后土之眷命嶽鎭海瀆之效靈安能如是今者新秋在邇嶽鎭海瀆之祀理當報謝古者君狩方隅詣祠而祭朕爲新造邦基民生方始未獲親往特命卿等代朕以行奉犠牲祝帛於神所故玆敕諭汝往欽哉

○諭晉王敕

世之有血气者未嘗不以飲食爲命在常人則常之在人上者於飲食必重其事而精調之庶無患矣然飲食固爲人立命其飲食非操饍者亦不能成其饍矣若欲羙而不傷非精調者不可前者命爾之國聞道中忽責操饍者吾甚驚之且吾气雄而志壯率羣英平禍亂未曾姑息凡人有犯輕重必使各得其所以然惟操饍者小過釋之大過詳審而議之若非犯分則又赥之果犯分則罪而棄之弗用若罪而復用之則禍矣蓋爲保命之要也故不輕易爾知吾操饍者否止一徐興祖者操吾饍二十有三年輕易不辱之吾平昔甚不忍於事於操饍切記忍之保命也爾當蹈吾所爲勿輕易吉哉

○諭中書天象敕

洪武十年十月初十日熒惑犯輿鬼主家宰凶貴人當獄死不爾則火災朕嘗切思上帝好生故愛徳人而象之使省不覺之過攺故爲之愆特敕中書使諸大臣皆知務以徳禳災就中亦爲兵事正在西番教河州嚴備禦恐無知肆侮

○命中書議律敕

刑部尙書奏卿等眾議有司三考若過不及則律皆一百徒三年眾議曰未當聞攺同貢舉非人律罪止八十朕知卿等於律詳明矣尙書復云市村小民行使僞鈔元律杖一百倍追今卿等欲以太重將輕之朕恐因小惠有大患他日鈔無用矣以朕深思熟慮律合如前不許別議其倒印鈔而無律欲收入漏印律當哉

○命中書免淛西秋糧敕

洪武九年淛西水災民人缺食朕遣官驗戶賑濟至洪武十年𨿽是時和歲丰卻言小民九年缺食借利太重旣還之後仍復生受荷天憐憫今年好收若不將九年被災之民全免今年秋糧不足以救艱難爾中書下戶部如敕奉行

○命中書誅戶部主事趙幹過期賑濟敕

國以民爲本民以食爲天去秋荊蘄等處水災特差戶部主事趙幹前去早爲賑濟何期抵所在不念民瘼之艱難卻乃爲一己部事之繁假公在外坐食廩糧自洪武九年十二月至今五月將終方才賑濟了畢以致過期饑民餓死者眾詳情度理法所難容𨿽經斷決亦合處斬

○命中書賞賜北平等處軍士敕

朔漠多寒未秋勁風先至朕戍邊將士必挾纊以重裘方度歲寒其北平永平大同山西陜西各處官軍禦寒之衣早爲之計今六月將至比使抵所在給與之則艸木黃落雁南賓矣上中下賞賜火速發行母稽

○命中書整理甲冑敕

甲冑之成非易爲而速得也比成鐵而成器者艱哉且鐵之成刳山取礦煉石成汁凝精爲鐵然後入良工之手千槌萬剪方乃甲冑成焉若不時時整理恐廢前功今陜西之甲其數甚廣差人前去將見在水磨者務要常川鮮明有綫穿者當以皮穿或臨期而用以便壯士俘囚肆侮者

○命中書誅知縣髙翼敕

朕聞天爲民而生君君爲民而職臣臣體君心而問民瘼宜乎職焉邇聞穎上縣知縣髙翼視民不如犬馬旣無察民之疾苦而層檐峻宇於郵亭若不就縣誅之恐神有怒餘者枤斷役之法司如敕而往決之

○命中書諭止安南行人敕

使者自安南歸卽日奏陳安南人情禮意其彼中動以侮詐爲先非以小事大之誠乃生事之國不可數令人往來近有歲貢將期邇中書速遣人至臨境止行人歸毋尙虛禮令安南國王省己修仁

○命中書勞苗人敕

治國之道在禮君子安野人正所謂無野人不飬君子無君子不顯野人方今平定之初往年來庭之人當此之際或畏威而至或懷惠而來日漸有之朕恐三衙大臣失勞問罔知緣由使觀光者素手而歸則恐禮君子之道未當且三苗之爲民也昔在堯舜之時尙未欽服𨿽有來格之云不過暫朝而已昨日穎川侯將至苗人首目及觧侯王來者幾乎輕易發行理合重勞加賞然後遣歸彼方必將來得人

髙皇帝禦制文集卷第六

●髙皇帝禦制文集卷第七

敕二

◆敕二

命中書西河等處中糧

命中書勞襲封衍聖公孔希學

諭中書卻髙麗請謚

命中書諭髙麗

太祀禮成諭中書

諭秦王府文武官

諭丞相枉序班敕

諭山東布政使吳印敕

諭太師韓國公李善長等

命知衢州府事文輻

論山西布政使華克勤

賜文學趙晉致仕

命桂彥良職王傅

勞翰林承旨宋濂

諭遼東備禦

諭羣卿督工

諭寧夏衛指揮耿忠

勞臨洮衛指揮趙琦

諭辰州衛指揮楊仲名

諭安南使臣阮士諤

諭元丞相驢兒

勞襲封衍聖公孔希學

諭年幼承敕郎曹儀及給事中等省親

賜魏鑑等守服家用

諭髙麗使回

諭曾秉正等

諭罪人曾秉正

諭中書賑濟京城孤老

勞河南府守戍陸齡

諭太師李善長敕

勞江陰侯吳良

勞致仕承旨宋濂

諭翰林修撰劉泰

命太醫院官代職

命道士祭嶽鎭海瀆

命使賫帛祭歷代先聖

命中書召李思迪

命中書禮部訪求卜士

問中書禮部慢占城入貢敕

廢丞相汪廣洋

召前按察副使劉崧職禮部侍郎

召山西左參政偰斯職吏部尙書

命戶部定俸祿

賜翰林編修張羙和致仕

賜吏部尙書劉崧等致仕

命王珪職翰林典籍

命禦史審決罪囚

勞致仕營田使馬世熊敕

命羣儒議建言事敕

諭王本等職四輔官

諭四輔官王本毌陪祭敕

問斷事官敕

命方常職禦史敕

諭祭酒樂韶鳳敕

諭國學師徒

諭幼儒敕

諭羣臣務公去私

諭舉到人材

諭戀闕臣僚敕

諭儀禮司序班等尙志敕

諭各處巡檢

諭天下有司

諭出使人員敕

命禮部諭有司謹祭祀

諭禦史

命應天府諭鐘山僧敕

諭善世禪師板的達敕

諭故眞人張正常嗣子宇初敕

○命中書西河等處中糧

嘗聞凡有中國者利盡南海以今觀之若放通海道納諸番之微貢從其來商市舶之所官得其人取合古徵則可比十州之曠稅朕新定華夏邊戍勞民西番之地中鹽所得之供甚薄邇來三佛齊胡椒已至四十餘萬卽今在倉椒又有百餘萬數可輕定價錢出榜令好利者往西河及梅川兩處中糧可免腹裏之民轉運艱辛若果可行作急爲之

○命中書勞襲封衍聖公孔希學

先師孔子孫襲封衍聖公孔希學至京朝覲爾中書下禮部用心禮待所有隨行者皆要歡心勿使有缺故敕速行毋怠

○諭中書卻髙麗請謚

朕起寒微實膺天命代元治世君主中國當卽位之初法古哲王之道飛報四夷酋長使知中國之有君當是時不過通好而已不期髙麗國王王顓卽稱臣入貢斯非力也心悅也其王精誠數年乃爲臣所弒今又幾年矣彼中人來請爲王顓謚號朕思限山隔海似難聲教當聽彼自然不干名爵前者弒其君而詭殺行人今豈遵法律篤守憲章者乎好禮來者歸爾大臣勿與彼中事如敕施行

○命中書諭髙麗

自髙麗國王王顓奉表入貢稱臣其表云子孫世世願爲臣妾何期數年之後王被姦臣所弒弒後疊差人來來文皆言嗣王之使爲未知王之端的拘使詢由又三年矣朕不忍至卻之不納使彼自爲人回不逾數月止稱賀正貢馬爲由而又使至稱臣措表皆嗣王之稱如此者五次矣若卻之不納其表皆云嗣王之所爲也然朕觀髙麗之於中國自漢至今其國君臣多不懷恩但廣詐交而構禍在昔漢時髙氏失爵光武復其王號旋卽寇邊大爲漢兵所敗唐有天下亦嘗錫封隨復背叛以致父子受俘族姓遂絕迨宋之興王氏當國逼於契丹女眞甘爲奴虜元世祖入中原嘗救本國於垂亡而乃妄懷疑貳盜殺信使屢降屢叛是以數遭兵禍今王顓被弒姦臣竊命將欲爲之首構讎怨於我納之何益以春秋論之亂臣賊子人人得而誅之又何言哉柰何前後五次皆云嗣王之爲陪臣奉之爾中書差人詣彼問嗣王之何如政令之安在若政令如前嗣王不被羈囚則當仍依前王所言今歲貢馬一千差執政陪臣以半來朝明年貢金一百觔銀一萬兩良馬百匹細布一萬歲以爲常仍將所拘遼東之民無問數萬悉送回還方乃王位眞而政令行朕無惑也設若否此必弒君之賊爲之將後多詐並生必肆侮於我邊陲構大禍於髙麗之生民也朕觀此姦之量必恃滄海以環疆負重山固險意在逞凶頑以跳梁視我朝調兵如漢唐且漢唐之將長騎射短舟楫故涉海艱辛兵行委曲朕自平華夏攘胡虜水陸通徵騎射舟師諸將豈比漢唐之爲然且遣使往觀問嗣王安否如敕施行

○太祀禮成諭中書

立綱陳紀治世馭民斯由上古之君立至今不過相承而法則焉凡有國者必以祀事爲先然祀事之禮嘗聞起於聖王所以有周旋上下稽首鞠躬或進或退獻牲致帛酹酒奉羞甚爲殷懃之至矣若以朕親行聖王之禮法依奠位之儀其於敬神之道無乃褻瀆而華餙之過乎是及不誠也且人不誠者廣暫誠者有永誠者少若措禮設儀餙過事生禮繁人倦而饗祀之神弗安非禮也昔孔子有云禘自旣灌而往者吾不欲觀之矣斯昔禮過而且繁所以仲尼特發是言朕因周旋神所十有一年見其未當於是更儀殊式合祀社稷旣祀神乃歡今洪武十二年合天地而大祀上下刨若不敕中書下翰林令儒臣紀其事而文之何足以知上帝皇祗來歆來饗福及黔黎者也

○諭秦王府文武官

王府設官本古之道惟文章之士以匡王之性體務欲端方朕封諸子頗殊古道內設武臣蓋欲藩屏國家備侮禦邊間中助王使知時務所以出則爲將入則爲相因靖江王府官與指揮耿良不和甚有欺淩指揮之意於是令武相若有警出則爲將護衛指揮副之歸則不管軍馬錢糧刑名其軍情事務文武議之但則間中導王以善其中書省艸茅行移是致錯朕旨意難爲聽命者今後如敕施行

○諭丞相枉序班敕

傳曰刑罰不中則民無所措手足今日序班奏昨晚一使自山西至一使自太倉來省引進將至與名姓且曰卽中教只於此處候丞相提奏引見已而終不見卽中復喚於是不敢引見是有丞相怪責不由分訴刑及二十而膚開甚枉之因序班奏枉試詳之若爲上者教人正其事而後罪人不行其事此果刑罰之中乎

○諭山東布政使吳印敕

洪武十年六月二十日禦史臺奏山東按察司副使張孟兼言布政司倒換錢鈔事來云以民倒不許軍倒軍倒不許民倒若以如此爲之是布政司官有所作爲特與軍民便利誠可嘉尙比之其餘布政司官坐視不問民瘼之艱難意思如何今張孟兼輕薄小人必是妄自尊大以致布政司官觀透所以爲人少有笑慢以致此等小人不顧生死阻壞公政之事特來誑聞今敕禦史虞泰前去將張孟兼杖記六十就鎖項前來再行問罪敕到奉行

又

易曰開國成家小人勿用用則必亂邦也朕不聰明以小人居大位使當要害致是小人恃要害侮君子害忠良今觀此徒誠然有犯古聖人忌避不才之者洪範亦云臣下無有作威作福者其無知之徒擅敢大作威福以致滅亡然自今已後卿等獨守前誠爲國爲民神天必昭鑑焉朕更謂卿等言勿畏彊而自弱勿恃大而眇小於斯愼守吉哉

○諭太師韓國公李善長等

世人之於世𨿽聰明智慧得之於天性然成人之際若不教習而經歷其事恐於事未穩縱使發行之後自覺其非急爲之攺又恐不便前者朕特令東官躬親朝政以練其心志近者朕恐事不穩當又行親理已數日矣朕與卿等議今後諸衙門一應事務必合經由東官與爾羣卿等決可否然後聞奏庶得嗣君將來作有道之主卿其依朕命而行之

○命知衢州府事文輻

爾文輻承朕命知衢州府事奉公子民毋造後愆則汝嘉焉

○論山西布政使華克勤

嘗聞歷代爲官署政者多被姦吏所侮亦能作獘互相陷害忠良有乖國事朕每聽之切齒忿恨近於六月十四日山西布政司實封到來內云姦吏無狀今就令布政司官明白省會緣由於市曹中典刑毋得猶豫不決敕到施行合殺者徐瑗其唐禮吳鼎任瑀袁文禮四名若可殺時就便典刑

○賜文學趙晉致仕

孔孟之道卿幼學壯履𨿽在有元君不卿用惜哉空懷抱而未舒也及朕繼大統物求方正惟卿名播中土特遣使召至以輔儲嗣朕觀周旋未嘗失儀啟沃之道諄諄皆二帝三王之制若此以輔君君非仁人未之有也朕自得卿宵晝有不勝之喜柰何年已七旨邇來聞苦老疾誠爲可憐嘗聞人鳥將終言善鳴哀況去家數千里俄而有疾豈不眷屬之思乎因如是令卿歸於戲孔孟之道卿能體而導人名彰今後亦此道之力焉旣行當詳審調理釋結自由惟智人爲之吉哉

○命桂彥良職王傅

孔孟之爲人也乃一聖一賢所以稱聖賢者自漢唐以來則稱之所以然者何蓋謂務懷才而抱仁專慱濟以善天下其爲聖賢之稱非人彊稱由陰騭厚而天地鬼神使然也何當時無聖賢之稱而乃後世稱之此所以陰騭也且孔孟之賢聖也當時奔走天下志在助徳者以安生靈使子帝三王之道興何期事在七國縱橫之秋不能行矣朕觀當此之際𨿽聖與賢猶不得其位如爾桂彥良心淳而不詐本固執而不變其爲人也善其爲學也篤使其通達變化則無所取焉若校之愚人及作聰明者爾尙猶爲能士也今晉無王傳特命爾往職之豈不思一聖一賢在當時切於入仕卻乃不得其王佐之位乎爾旣往而至其王府之事所以專者祖訓錄爲規母作聰明務欲靜安毋幹有司事其助王之道務揚善而使之以由善常論不徳之人當使不履其蹤避其險惡也於此切記在心則王佐之才足矣汝往欽哉

○勞翰林承旨宋濂

卿去此數月朕常思之今卿來此已一復時矣朕恐失顧問少勞勞特遣禮部致食糧及酒肴抵所在卿當引觴而自酌羙食肉以飬神方稱朕報勞之意未審悅乎

又

以臣事君之道固宜處恭不怠然得休官於家者今古幾人況致仕者非壽髙尋常徳邁羣職安有是耶卿福膺永壽精力愈加自致仕之後每歲來朝甚感朕心不忍使驅馳數千里而來覲已敕禮部賜食米肴醴卿當自育髙年故玆敕諭

○諭遼東備禦

兵戍遼海已有年矣𨿽曰農戰交修其航海之運猶且連年未已近者靖海侯率舟師廣重載揚帆東往所運甚大昨晚忽聞納哈樞正欲整兵來哨已被葉旺中途阻歸因此而料彼前數年但凡時值暑天胡人必不策馬南向今將盛暑彼有此舉大運旣至當火速差人星夜前去云以備禦然後上糧則無憂矣

○諭羣卿督工

爾羣卿等督工已有日矣工將成就之期更當善撫梓人早爲完備明旦實朕父母劬勞之時前人皆稱萬壽節日往年爲有司因此而擾民已下令止之爾諸人來日勿以此而怠務是謂不可明日皆不許離工作所猶當謹之毋怠

○諭寧夏衛指揮耿忠

人居天地間凡智者必愼修天爵而勤於人爵則禍無門而入福可得悠久也洪武十一年四月二十九日西安都司報寧夏地震且久時刻數之將過半日其所災者頹城壞屋於災異可謂甚矣爾耿忠乃功臣之子弟前者爲不循軌度而有罰焉今降職敕守極邊所統者皆非慣戰之人亦非忠良之士爲首帥者若恩威有歸著則必事乃成功業就若恩威謬有歸著則恐有變切防此等陰構外寇宜密察之方今天下大定爾所統軍內多有小巧智術者當秉心以正母爲所惑則無患矣故敕諭之

○勞臨洮衛指揮趙琦

西戎北虜頑不遵化每調兵討皆俘獲來獻𨿽節次總兵官運謀籌算及諸舊將用命以致如是其指揮趙琦世爲藩將累朝皆有勛而致名今琦自歸附以來奮身將隊北徵剎罕腦兒西徵甘肅又西南追伐朵兒只巴於安定王地方今徧南徵川藏皆從徵勤勞特差內官前去有官羊所在令畱二百羫賜與之所司奉行毋稽

○諭辰州衛指揮楊仲名

兵以卹民爲重伐暴當先三苗不遵教化朕命爾楊仲名帥兵討之但知兵行日期其所到去處至今未審何處特差內臣吳誠詣軍前觀兵說話爾其遵守施行的當消息令人來報

又

三苗種類不仁自古帝王多撫而不能遵化以致累世爲良民害今年朕特遣爾揚仲名率兵進討果有韜略十一月初一日飛捷至京不覺朕心歡悅是命內臣尙履奉禦召王親詣軍前觀兵閱勝爾其用心以制人勿怠吉哉

又

三苗無道負險重山旣不同於人事甚不奉於天時屢起盜心久爲民患今命爾楊仲名爲總兵官率辰沅等處官軍及土著隘丁兵夫人等相機進取以消民艱爾其深制人之韜以稱朕意其辰沅等聽調官軍悉遵節制違者以軍律施行

○諭安南使臣阮士諤

爾阮士諤入貢來朝久馳山川其勞甚矣今命爾歸復達爾邦當與叔明言昔者安南國君陳日熞荒昏以致滅亡然旣亡之後國中多事連年今王若不徳勝前王又恐宗社不安若欲久安之道務以仁治國毋以虐爲政儻有小愆當自省修徳以釋則可回天意

○諭元丞相驢兒

洪武十一年六月七月九月三次遣人北行兩爲弔祭一爲與卿等行禮自去至今杳無歸者正念不知存亡忽十月二十四日邊將送至平章完者不花朕於邊將甚是可怒見遣使道經本處而乃擅將平章取來豈不失信鄰邦爲此令平章完者不花回恐路途有阻特差內臣一名同行直抵丞相下處見了才方是好且內臣存亡或送北行或就彼誅戮或使南來卿以智量之

○勞襲封衍聖公孔希學

卿家昭明歷代不朽富貴永彰天地間乃由陰騭之重云何以其明彛倫攸敍之精微表萬世綱常之不泯也故若是卿常思祖道可動人天朕聞卿來朝已敕中書下禮部使所用如意未知給否𨿽從行者務要歡心故玆敕諭

○諭年幼承敕郎曹儀及給事中等省親

朕聞上古至智之士所患者五焉患同庶人而不超於庶人患無學及學患不齒於志學者𨿽齒於志學患無官及官患不忠於君旣忠於君患不能盡孝於二親昔智人患此而豁然無患矣此其所以智也爾承敕卽曹儀等初有司以生員選入國學已異常民之子矣未及數年授之以官不止齒於志學又出於同學者矣今各言歸由有云省親者有雲家無尊長往挈妻帑而來居者斯二者人之大倫也前五患已畏而行其三矣惟志與忠未審若何果必欲患其志則當思孟軻三五鼎之厚薄也民之享也無鼎乃微官之享也有鼎乃貴智士旣知有鼎食而貴則必遠寒微而忠君矣爾往省悟之吉哉

○賜魏鑑等守服家用

朕嘗思之昔古創業之君必由羣英而興又必以賢能而治【爾魏鑑曩職災方𨿽歲月未久亦不見贓私以干憲章縱使古之賢潔者不過如是而已。爾減哲曩職桂林𨿽歲月未久亦不見贓私以干憲章然嘗聞飲酒太過每有失焉且古人欲全其身名者若一徳不備則日省月修必備而後已所以賢能也卿年幼以其無酒施設一應事務已能者矣。爾徐中曩守案牘𨿽職事之微而乃身居勢要未嘗以勢要臨人亦不見贓私以干憲章縱使左之賢潔者不過如是而已】自卿守服至今朕未忘也備經許時恐所用艱辛特差人賜卿【魏鑑減哲米六十石鈔二十五錠。徐中米五十石鈔二十錠】爲守服用卿當恪恭以孝服滿來朝分理庶務爲生民福故玆敕諭想宜知悉

○諭髙麗使回

爾來者承姦之詐不得已而來誑今命爾歸爾當謂髙麗禍首言朕所云其殺無罪使者之讎非執政大臣來朝及歲貢如約則不能免他日取使者之兵豈不知滄海與吾共之若不信吾命則以舳艫數千精兵數十萬揚帆東泊特問使者安在𨿽不盡滅其黨豈不俘囚太半果敢輕視乎

○諭曾秉正等

孔子有云致知格物物格而後知至所以累朝名臣及士夫君子能成其名者皆因履此道而不妄故羙矣今爾曾秉正等職專詳審內外文書當否奏聞行止是其務也別無相干行移其正官首領官吏皂隸皆應設之人已有員數其奏差之設非所宜也且奏差之職奔走四方傳逓公文方是用而展其功今不當有而有影射頑民不當差役況使居幸位食廩祿非助君之道故敕臺以問之非君命而爲理乎職專可否而已非道乎

○諭罪人曾秉正

朕觀昔帝王之用臣也無疑而臣有姦者奉君多智是有作聰明之舉探人主之意因是罔知所以是非喋出離閒親親斯古人所以陷身歿姓由是爾曾秉正性資聰敏幹辦且能方今出庶民習儒業果若是者罕矣所以爾在職時凡有言計朕嘗聽從何其計出多端自欲深根後程乃有效古殺身之姦豈不愚哉且鰥寡孤獨古聖王卹此以爲先爾誦聖人之徳學賢人之心其是非曉如黑白卻乃不守所學而構殃於身朕向憐才能免死免竄使還鄕里爾鬻四歲小女聲曰爲資以歸是其心之正也乎於此之際不才之機可見矣所以昔人有云君子絕交不出惡聲忠臣去國不潔其名爾何如也今爾旣不能爲人之父實難種於世故閹之不致生人陷人是其罰也

○諭中書賑濟京城孤老

今春雨雪霏霏經旬不止嚴凝之气切骨朕思昔居寒微時當此之際衣單食薄甚是艱辛此時居九重衣貂裘覺寒若是其京城孤老又不知以何度日爾中書下府尹令各三等給鹽以十觔爲上如敕施行毋稽

○勞河南府守戍陸齡

西崤函東虎牢龍門襟其前黃河帶其後四險固其守疆不言可知矣然卿戍此地勿以四險爲必然晝當勤率軍於屯所夜則愼守城隍身心𨿽勞必終世而無患可爲全人矣敕至嚴號令遠小人親君子勿蔽下人功

○諭太師李善長敕

爾太師韓國公李善長昔當擾攘挈家艸莾倉皇奔走顧命之不暇時朕帥師東入滁陽爾迎道以從事待以心腹用如手足朕無上智於爾爾或小疵置之不問遂成名世之英才無乃朕忘相從之久乎非也朕報功之誠惟人神共知今卿年邁故精力之爲可期不審爲何同小吏而枉功臣而乃夤昏定擬詭語符同朝奏此非臣下之當爲傳不云乎人臣無將況國有定律奏對不實者杖以心欺誑者斬卿謀欺誑法當斬首然行賞有誓爾當三免極刑今無患矣止削祿一千四百石爾其聽之克謹後誠庶有嘉貞故玆敕諭

又

昔者人臣修身潔已靜性存公確言行之相孚端表裏之如一然後匡君未善以治生民未聞符同小吏構詞肴非惟以欺誑及至事覺意在捨身受責特頑彊巧而面對無知此豈智人之所爲朕若懷猜篤疑思古姦頑之不善務要防微杜漸爾何生焉前本降敕釋爾所犯爲爾冥頑復加若是今聞認己之非爲朕憫相從之久思姻親之重枉法以恕爾其懷之故玆敕諭

○勞江陰侯吳良

昔者朕與羣雄爭命卿藩東鄙旣而往戍髙深城隍沃野開辟當是時朕用事於荊楚樂無東顧之憂遂滅荊楚之妖𨿽諸將效力於西卿保東藩爲重終首尾內姦無出外姦無入可謂智矣天下平卿爵侯封乃朕報功也前者第七子槫封爲齊王特與卿結姻就命卿如齊肇造宮殿今將新年遣入賜酒禮以勞齊王幼而無知亦也專人行禮若體之歡心則英豪之气暢矣故玆敕

○勞致仕承旨宋濂

卿多積徳以致髙壽康寧𨿽居致仕戀闕之心甚切不畏嚴寒年必斯時而至特賜日用故玆敕諭

○諭翰林修撰劉泰

朕聞孔子之論孝也親在遊必有方斯可謂孝矣其人子之道仲尼明之朕昨與卿暇遊東苑與之語詢及尊長眷屬之幾卿對昔之族屬甚廣因兵太減親戚杳然猶存卿與老母老母方今八十有奇除卿外別無侍飬見居淄川卿云至此朕心有警吁哀哀父母生我劬勞今𨿽君天下育萬民二親已逝恨不生全得奉溫凊夢寐於心戚戚卿母年邁云無他飬豈不動孝者之情因是敕卿自意若欲奉來就飬或棄職往侍皆從所由勿拘故玆敕諭

○命太醫院官代職

醫善七表八里及觀聽而診視者尢不如時運之亨泰病者之命堅若禦輕疾而捍浮疫則醫之善也民知醫之妙也或醫之運蹇縱是輕疾亦不能愈也必待他醫而方瘥審斯醫者病者安得不有數焉然或有回生者亦不可知蓋出乎尋常之外則人莫知其所以然也前院判郝忠才醫行濠梁時朕病篤其郝志才鍼以調其气藥以理其中以當時之言不過回一微命耳今則君命也此果醫者能耶朕命堅耶不然彼醫與朕必合乎天理而有是焉故職醫官數年今壽髙筋力不能自彊特敕子代令其致仕未幾院使葛景山院判鄭徳亦以年邁皆以子代然官於位者以三年爲滿今葛景山職上官十餘年矣今以子居左判而代其職其郝志才之子升院使鄭以子襲其位其劉李𨿽勞已深正居壯年弗代余有老醫林陳者未有深功年𨿽有壽弗代中書吏部如敕奉行

○命道士祭嶽鎭海瀆

嶽鎭海瀆之祀今年秋報之禮特命爾效仙人等詣神所在奠以牲醴祝帛爾其一乃心志必欲神交汝往欽哉

○命使賫帛祭歷代先聖

朕惟歷代先聖立綱陳紀相繼爲君朕制祀禮已有常規今秋在邇特遣爾奏差某等體朕至意賫帛各詣陵所命有司涓潔致祭汝往欽哉

○命中書召李思迪

前丹徒知縣李思迪爲牧守縣治而乃不仁死於非命者而縱凶惡法司究其由而無贓私一謂迂所悞一謂貪吏之所侮無干償命之條而當失入之法杖貶炎方已數年矣中書差人特敕召還職國學以訓生徒使終天年如敕毋怠

○命中書禮部訪求卜士

昔在列聖之特羣賢濟濟皆耳聰目明日究方寸惟治世安民閱冊之所載覩歲月之所行甚哉以勤之所以以公之所以終日幹幹履道不息無不及也凡興民之利除民之害𨿽耳聰目明下愚有所不及猶謂恐之而且見疑斯所以聖賢亦不自恃其能特設無上之誠幽通鬼神決興息以福民書不去乎七稽疑擇建立斯用卜筮者也斯所以欽天畏地意在幽通而默相之此其所以用天理者也朕當大位缺斯卜筮以決惑疑爾中書禮部行諸布政使司廣訪多求至朝驗用故玆敕諭

○問中書禮部慢占城入貢敕

九月二十五日午時直門內使報占城國王所進象馬至於承夫門合無發付何該朕聞知甚難容輔弼者且朕居中國撫四夷若夷有誠從者必以禮待之若肆侮者必異處之前者爪哇非禮所以貢物不以禮受但拘收而已使者囚之其占城來貢甚誠王非侮我行人方物旣至則當陳設晨朝以禮而進今不令使者進獻爲何宰相之職出納朕命禮接百僚今以重事視爲泛常豈不法所難容待敕爾等自思果何理道哉

又

敕問中書禮部必欲罪有所歸古有犯法者犯者當之此私罪也令中書禮部皆理道出納要所九月二十五日有慢占城入貢事問及省部互相推調朕不聰明罪無歸著所以囚省部槪窮緣由若罪果有所歸則罪其罪者仍前推調未得釋免

○廢丞相汪廣洋

敕諭怠政坐視廢興丞相汪朝宗𨿽相從之久初務事軍中凡有問則頗言是非不問則是非默然不舉旣入臺省疊至兩番公政不謀民瘼不問坐居省臺終歲未聞出視興造役民處所工之巨微茫然無知有問無答奉祀諸神所在略不究心自居大宰之位並無點督之勤公事浩繁惟從他官剖決不問是非隨而舉行數十年來進退人才並無一名可紀終歲安享大祿昔命助文正於江西𨿽不能匡正其惡自當明其不善何其幽深隱匿以致禍生前與楊憲同署於中書憲姦惡萬狀爾匿而不言觀爾之爲也君之利乃視之君之禍亦視之其興利除害莫知所爲以此觀之無忠於朕無利於民如此肆侮法所難容差人追斬其首以示柔姦爾本實非愚士特賜敕以刑之爾自舒心而量己以歸冥冥故玆敕諭

○召前按察副使劉崧職禮部侍郎

姦臣弄法肆志跳梁擬卿違制之責邇者權姦發露人各伏誅卿來朕命官禮部侍郎故玆敕諭

○召山西左參政偰斯職吏部尙書

保身固位無補於君者甚非良臣卿前朝之名家今事於朕已有年矣於事未見剛明邇來露其過若欲究之慮恐可惜特赦爾過取任吏部尙書馳驛前來毋稽故玆敕諭

○命戶部定俸祿

稽古建官略知等第其於品級次序自漢以上未聞有是所以漢官之制以食祿列等差其品之禮始於魏唐因之以辧服色祿之重輕亦法品賜食之朕觀古之無品也則以祿爲式是尙質也惟魏之定品是尙文也其於文質之道𨿽華朴之有殊亦模範之可經守之不紊履之不煩今也任官惟賢食祿法品勒石昭示命戶曹司之母紊輕重之條依期而給與之斯至公之良哉故玆敕諭

○賜翰林編修張羙和致仕

朕觀古之至賢之士修已行仁以爲時君之用否則獨善其身而終天年或爾著書立言傳之永久以訓愚頑斯若是者𨿽不顯於當時而光於後載以其徳重而意純故不磨也爾羙和歷多難而無易從篤先聖先賢之至善斯非泛泛之可比愚下之可知云何蓋昔元綱之方弛英雄角力於江右他非至智者朝東趨而暮西就殺身者眾苟全者寡方今在學職師者羣然邇來命有故者京師弗居許以自實不旬日間各言因由者甚廣朕命弗畱十去八九獨卿侍朕左右日與同遊正欲詢問古今典禮以沃朕心然觀其所以終是年髙不能自彊何以見之因首步同童不忍任之以周旋以卿歸老然卿去此朕將誰從於戲千載一遇古今之通言全於善解者罕之今卿始也良終也善不亦羙乎

○賜吏部尙書劉崧等致仕

君子之生也莫不由父善良而母淑徳專慈愛以訓成已而杜矣則志於四方若或時運之應期致君垂栱利濟羣生斯一仲尼之道其先賢者豈獨名於千古卿等學問過人善備剸繁治劇之能今各年髙或當智盛者正宜助朕措安柰何昔新造之初綱維紊亂誤罹憲責邇者人神有變朕於寢食不安命卿致仕於戲克已消愆君子道長匿禍含冤小人罪甚卿等去朝心坦懷而端志故玆敕諭

○命王珪職翰林典籍

昔者哲王善由賢出智由能生所以禮賢待儒正欲論道經邦前者禦史吳興宗以爾王珪學問優長徳行兼備內外如一朕久所奏差人詣捨以禮來朝珪今至斯年已六十有八比呂望之興周未老較之公孫弘助漢正壯然朕觀珪之精力若與之同遊論道登眺佳景遊目騁懷則決不能同往若職以翰林典籍坐院中有宣則至或問則答是其宜也珪職𨿽小朕命東宮賜坐閒中講道悉爾丹衷沃我儲嗣於斯可乎果如朕命汝往欽哉

○命禦史審決罪囚

西風墜露肅气當權凋宜其所凋榮宜其所榮斯二儀之常經亙古今而不異未嘗倒置者耶今以爾監察禦史某出巡審視以決棄市者爾愼法凋榮毋獲罪於人神故玆敕諭

又

風搖木落露結桴霜斯化機之權由此而當時故所以顯榮枯應節候孰物能背是理而久長者乎必當理而承候棄市者決焉今命爾某於某處審實幹憲章者爾愼法天時則陰騭焉汝往欽哉

○勞致仕營田使馬世熊敕

卿州里長者本鎭鄕人昔於擾攘之秋孰知天命何如所以無知者異志或從張或他往斯人軰𨿽皆鄕裏意不我從皆已滅矣當是時惟卿與單夏胡四翁獨不棄鄕裏之寒微挺身合意率眾來從朕甚嘉焉嘗聞福壽康寧邇者忽聞微疾未知痊兪否特遣內使勞爾羊酒爲成穆貴妃以報生前之恩卿其樂之永爲多福故玆敕諭

○命羣儒議建言事敕

昨忽聞沙門上言自云爲教門事朕弗許而囚禁之少時開書視之實爲本等宗門所以言僧多不奉教污處其俗況僧寺田糧役重特上干朝堂意在免僧寺道觀稅糧差役有此無知令左右究其所以是僧昔職運司典吏而上言朕欲進人言擢爲縣牧而乃不循軌度居徒役遇宥而歸其人志不力田業不商賈窘於鄕裏於是乎去須髮作沙門所以特與僧便因是朕責之且本僧昔役運司而不能淸煮海之課過擢爲縣牧旣不詢民瘼而幹憲章僥幸遇宥觀斯情況補朕之功甚少蠧政害民之心如淵泉焉今收入禁何如處之請決

○諭王本等職四輔官

朕觀上古君臣必正直無私心同气合方乃上悅天心下忻地祗致海嶽效靈於是乎經邦論道永安社稷利濟生民臣亦昌焉朕本寒微遇天更元運偶與諸雄並驅逢多難遇深艱率英俊自中土渡江東來造基於是君天下子厼民十有三年朝無輔佐良臣以致道乖政靡弗獲太安於是訪近臣而求士得爾諸儒來朝朕欲洗心滌慮與賢者志同永安寰宇今將旬有餘日彼情難知丹衷無究若或用之儻心懷異志無利濟之誠則昊天昭鑑加以禍淫又何救焉故敕爾羣儒等若果心無異志誠可會神與朕同遊以安天下故玆敕諭

又

昔有莘耕者爲政社稷永安傳巖之野者在朝君仁民康斯二賢疊出於殷商致君六百年之大業是賢者𨿽處同出異其忠君濟民之道一然朕政未施訪近臣而求士召爾王本等來朝命爲四輔之官兼太子賓客位列公侯都府之次必欲均調四時徳合人天卿等愼之同安盛世故玆制諭

又

卿等受斯重任朕與卿等民生系焉可不重乎且卿等昨爲庶民今輔朕以掌民命出類拔萃以顯父母豈不天人交慶於戲愼哉二儀之敬事理無乖心常格神言常履道故玆再諭想宜知悉

○諭四輔官王本毌陪祭敕

祀神之道非會人也古法刑喪不預禡旗之祭在邇卿極刑母列班

○問斷事官敕

五常之道重莫重於君臣父子然而夫婦之道猶爲甚焉邇來關中漢中民人告失妻於妻家數告有司不理其夫親捕奸夫今有司止將奸夫作私茶爲由觧赴京師不以略人妻女爲重朕特命爾理今不見來聞果何詢焉敕至晚朝來奏

○命方常職禦史敕

朕聞昔人懷才滿腹抱道衷盈一時志不能伸致是窘於衣食困於羈旅一遇君者用之竭忠報效務公無私終世不忘其恩特致君稱仁於海內固爲賢者矣爾方常自云窘於生理來朝今命爾爲守院禦史出納一道之務深察幽微敷奏毋隱

○諭祭酒樂韶鳳敕

文廟之設是尊先師也因之而國學焉所以歷代以之而訓君嗣教公子也觀斯所以不爲不重故哲王必選名儒以導學者今朕法前代命爾樂韶鳳承是師範闡揚慱通使幼者記壯者觧毋怠寸陰之工不但稱此職任甚有補於朕政若此必後賢之濟濟焉汝往欽哉

○諭國學師徒

古今賢能首以學爲本次特以操持輔弼其所學斯二事旣行則善名於兩間矣然以今言之則學有先後人有靈愚所以曩之學者爲今之所習者師惟師者模範其志竭胸中之所有發世之良能不隱毫釐以訓所習者未聞物不一於規矩而如式人不律師教而良能以斯論之人之循理物之如式必規矩而教之者矣若師隱知晦善罔盡師理則罪怒人神若學者非究心宵晝必欲至知而後已又將艱爲人於世者也朕所謂師必盡師者之禮學必盡學者之誠敕後否此貴有歸焉所以學者學其所至善操者操其所不齊持者持其所眞誠三者備矣奚愚頑者耶昔仲尼入周廟閱西階有金人焉三緘其口斯所以戒愼妄言者如或理道之詞未嘗拘禁今去古旣遠失其所傳及以此而助姦愚愚愈覺修道之教不明也且以李思迪馬懿言之職當諄諄切切而訓者也而乖理縱非果誠相信乎斯不但非理而又甚不知忠義而報人者也日召同遊朕所慕者慕其所學望其時忽有言使朕得聞嘉言善行不亦樂乎而乃非有所問終日緘默有時遣侍東宮暫遊時夜朕欲彼時發先聖之幽徳以資後嗣及其至所在亦緘默不語但瞠目視之而已或傍有言書者則因而問及不過就他人之所言以答畢後未嘗效誠補其未知者也此深其所學祕其所操耶抑持其所能務獨善其身耶其懷姦伏詐朕所不知因是故敕師徒必達操持之所以然良能矣

○諭幼儒敕

洪武十二年春正月朕於暇中觀幼儒權官人皆空度光陰略不見志出於羣者且諸人年俱未滿三十所讀之書不觧旨義其於字也少知運用束手閒目一日一日而已嗚呼惜哉孰不知光陰不待人之逸也所以自幼漸壯自壯漸老自老漸衰自衰至於歿終無立行名身之道而乃同於常民耳可不嗟乎於是命內官給紙筆令其各日進先儒古文一章特以習熟期將來之善作或四書一章使詣前而講以觀利鈍導迪理道也明日人皆以文書來進其文多韓柳書皆孔孟朕聽觀之間展轉艱問其幼儒多尋行數墨者有之粗知大意者有之細察尋行數墨者豈不同於愚夫者也其粗知大意不究其精者是同於無志也何以見蓋於馬退山茅亭記見柳子之文無益也而幼學卻乃將至且智人於世動以規模則爲世之用非規模於人而遺之於世亦何益哉其柳子厚之兄司牧邕州構亭於馬退山之巓朝夕妨務而逸樂斯逸樂也見之於柳子贊羙也其文旣贊羙於亭此其所以無益也夫土木之工興也非勞人而弗成旣成而無益於民是害民也柳子之文略不規諫其兄使問民瘼之何如卻乃詠亭之羙乃曰因山之髙爲基無雕椽斲棟五彩圖梁以靑山爲屏障斯𨿽夥益文尙有實其於白雲爲藩籬此果虛耶實耶縱使山之勢突然而倚天酋然而插淵橫亙其南北落魄其東西巖深谷迥翠蕤之色演紛朝鶯啼而暮猿嘯水潺潺而洞白雲嵐光雜蘂旭日飛霞果眞仙之幻化衣紫雲之衣著赤霞之裳超出塵外不過一身而已又於民何有之哉何利之哉其於柳子之文見馬退山之茅亭是爲無益也其幼儒無知空踰日月甚誠不可戒之哉戒之哉

○諭羣臣務公去私

朕觀孟子對尙志所以志也謂人處世同民隨羣逐隊斯常民也故超出之所以超出者去諸不善而行眾所善然而尙爲尋常之善若於志所由來必爲無上之善斯乃志之盡矣所以古重務本而去逐末漢令商賈技藝不衣錦繡乘馬特存斯貴以重有志君子也朕自卽位以來十有二年設官分職各務所司終未見人但見身受重名懷私在職或忘理眾務心在貪商或賄賂公行不知身名之重俸祿之優以致殺身書不云乎人心惟危道心惟微斯聖人授心法之要賢人憫愚頑特紀冊以教後人至今頑者不行愚者不悟𨿽有聰明者怠無尙志泯於崇功廣業愚頑每被殺身古人之尙志在劮功名匡君之政濟人利物今之人不然惟在怠尙志務易利專速達此所以人心也啟之未嘗善行之必歿身以其利之易厚不知害也道之說日行月紀終身不忘兼善之徳務欲超出建崇功累廣業行斯數事身名世家厚祿其徳似薄其達似遲斯小人之見若是也昔聖人以爲無上之道故行之是以孟子專尙志小人難之今之官吏有不才者巧以舞文姦以弄法紊亂條章是致身不名世家不丰榮歿身而後已其立心尙志有何艱哉故玆敕諭

○諭舉到人材

天之所以命人主者爲蒸民之重所以命者命其必治者也若以天人量之則天道遠人事邇以此言之天何命人主者不貳其命而能成之何也此所以天道幽微下察無遺其神妙鑑觀必非一朝夕而辧是非也今朕菲材承上天之命法古之道統育黔黎宵晝自思人心之險姦頑者眾數制弗攺將焉柰何故敕有司訪貞士授之以官使職守所在爲民加福何期授官任事者忘修福民之徳務在循私殘害其民當犯之日殊古制法縱之以寬若非生成志人君子其學道慕賢者莫不從而肆欲以由之所以謹法如古犯者律如條章然𨿽如是其作聰明之徒及愚蠢之輩終莫可禁此令諭之不明耶抑實有司所舉之不當耶邇者中原江西各布政司皆以貞士至期已有日矣朕不暇親問特敕問之彼貞士人皆庶民歲受官役朝廷得失有司利病莫不周知若旣知朝廷得失有司利病朕授爾以官當匡朕之失去有司之病則彼爲官非賢者誰諸貞士聽之永其志而職焉爲朕福民乃受命之利也

○諭戀闕臣僚敕

朕聞古之爲士者志在匡君濟民立身揚名崇父母彰祖宗必欲爲世之傑者也然亙古至於宋元若此者書載不多但見不才者眾其於忠孝者甚寡可見今古得人爲難若或得人爲易其識人尢難朕自開國以來九有之邑篤遵列聖之所稽罔敢更置其設官分職損益不同代代有之朕前數年間敕諸有司訪求民間俊秀入學教飬以備將來其有司如敕連年貢到民人子弟出入不等約計千人自洪武八年間朕觀年長者許出學權行歷事幼者考課作飬至洪武十三年春丞相胡惟庸謀逆事覺朕親閱諸生命賫丹符出驗四方取勘事迹至三月將終驗先歸者何如驗問內有多詐不誠者甚廣因是點選欲將俊秀聰敏者職於近侍年長者職於部臺及其點選之際人各以故來陳內有眞故十去其六七有等無志之士非故而托故又一二而往朕靜坐忽思若是驀然興嘆不覺出於丹衷自以謂空眼略無至志之士少頃眾中有數人身心戀闕意不忍行故歸告朕仍復原職侍朕左右嘗聞古有賢士忠不捨君意不欲離𨿽死不忘所以謂之忠也有等誤遭責災君不能釋其忠臣之志也猶不嗟怨正所謂君子交絕不出惡聲忠臣去國不潔其名者也古之佳貞之士有若是耶今朕千數人中得此數人非上天之將欲備輔嗣君者何因是有感夜臥不寐由去畱而發焉特加賞勞以表戀闕忠誠也

○諭儀禮司序班等尙志敕

昔老聃職周朝專紀事歷年甚久所以量寬智大由乎目事之多驗是非之廣未幾周政不綱度關西遊尹喜異之畱著書五十言所言皆鑑人君諸侯之失自著書之後𨿽云西往實莫知所之言傳至今語奇句奧智哉設使老聃生於周盛之時君若信而用之其皐虁稷契無乃與之並乎朕所以引老聃而言者云何爲方今爲士者無觀況之志無出羣之心故爲之言也且目前微職者居儀禮任行人或優遊度日或洶湧從時暮歸而寢朝朝如之若有志者觀朝廷大宴羣然列坐上公者誰其洶湧奔趨而奉事者誰所以愚者頑然不知朕觀若是不能無憾也若此之輩賢能由何而出假使有志者奮志觀列坐者若是豈不自云登樓之道吾已得矣在誠心一往耳其道者官階十八吾居八級焉樓之道有級履最下焉不患不登樓患中級而旋今登級者不少中級而旋者甚廣朕忽述此爲無志者云耳若或發此志者於事弗能於心不公徒然有志化爲虛名今愚頑者多捨身而僞爲無捨身而爲國家何以見且捨身僞爲者心貪行狡命且不顧何有國家肌膚者耶歷代爲國家而爲民者皆捨身以從事無僞爲無家憂爲其衣食足揚父母身榮家貴耳以其捨身捨身之道非死之謂也惟在公而已晝夜恐事弗周慮身弗立憂君未仁此其所以忘其身而慮君民者也僉曰卽今微職者有人焉朕不覺咲而謂曰行人奉命而往所在惟賄是從序班之任朝錯暮差互相頡頑一班行尙常多謬他事安能善耶故未輕選待彼出羣用之豈不善乎

○諭各處巡檢

朕設巡檢抳要道驗關津心士民之樂業致商旅之無艱然𨿽法古之良能未經點督今特差人詣所在諭以巡防有道譏察多方有能堅守是職鎭靖所司役滿來朝朕必嘉焉故玆敕諭

○諭天下有司

前者姦臣亂法事覺伏誅初將以爲中書禦史臺朕用非人是致上干五星紊度下戻地气而節候乖常旣以明彰法律掃除姦臣想天下諸師有職掌者必人各精審其事與朕共治升平安黔黎樂雍熙於市鄕故於一月初一日發丹符出驗四方令有司將連年秋夏稅糧課程從實具陳無隱以奏目來聞不以文繁敕諭分明必各各職掌者以忠誠來聞去逾月而使者歸有司官間有發忠義之心者卽以排年總目來奏以致歡動朕之衷情其餘各各有司皆以舞文弄法窺探朝政不將自洪武初逓年諸色錢糧歲歲開收之數報來故犯憲章今再差人各抵所在務要縣不通州州不通府府不通布政司卽將自洪武某年本郡入籍當年直至洪武十二年諸各項錢糧金銀疋帛盡數報來當該佐貳官首領官各一員吏一名與賫符者一同赴京面奏仍著落本邑鄕村耆宿舉力士年當二十四五者二名前來充校尉若新官到任毋習前非如敕奉行

○諭出使人員敕

敕爾出使旣如所在毋枉賢良毋羙惡人新官方任導以從實勿習前非若舊官在職務要督責分明若有虛詐買免從實回奏爾若淩辱新官者斬能察舊官非者驗有實迹而乃賞焉汝往欽哉

○命禮部諭有司謹祭祀

上古君天下者設官分職各守方隅爵級五等公侯伯子男居之是五等𨿽有臣微皆稱曰國所以動止首以祀戎爲先自秦漢以下官𨿽異古其祭禮則不殊邇來天下有司旣無誠以奉該祀之神其餘人事又何懼焉蓋儒者在任不明於理或粗俗者居官亦不訪於賢是故事多非爲不能長保富貴也若有志者居官必訪於賢者乃知祀禮之大必敬勝怠則事業昌矣若或不能窮其所以則怠勝敬其不滅者鮮矣近者溧水縣官爲祀事缺鹿醢以牛醢代之被人所言禮部奏云凡祭品缺者曾許以他物代之今溧水有鹿可求而在官者不能用心禦史按實各當其罪朕思人之在世也若不畏神人是不可教者也世之所以成世者惟人與神耳豈可慢耶今令天下有司凡四時祭祀之物若在典故境內所產及啇人貨而有之者務備不許有缺若境內不產及商人無販賣者從缺無代爾禮部徧告諸司如敕

○諭禦史

朕設察院職英俊祿忠良以爲耳目之寄今禦史設員旣多必定一員守院內則承號令發布於四方納四方之來文以達朕聽特分道十二專十二人掌之以知事之首尾凡欽奉鞠審事理與同本道諸禦史詳問明白奏朕結絕若本道禦史有差當自爲果斷毋得因循不決以招後愆

○命應天府諭鐘山僧敕

且佛之爲教也善其大也漙被生死仲尼有云西方有大聖人不言而化不治而不亂可謂能人矣云何大覺金仙又贊之以能仁以其不繩頑而頑化羙善而善光其行古而不苦其心素而弗素𨿽儔雪嶺之孤燈侶白晝之單影目星見性超出塵淪復有人天之說四十九秋其演也妙備載大藏未嘗有訴逋逃於廷致愆於水火者耶況昔禪祗樹千二百五十人從逋逃者未聞仲尼有云道千乘之國敬事而信節用而愛人今僧佃逃未審節用而致然耶抑愛人而有此耶若非此而有此則府謂僧云當自善來若論以如律恐傷佛性如敕奉行

○諭善世禪師板的達敕

昔之能名名於海內始漢至今所以不泯者蓋爲禦災捍患之妙功達於君利及於民故有不泯者爲此也邇聞服制且終當正教中之首率徒以修符至一來朕當諭爾爾其不貳其心則上下格矣

○諭故眞人張正常嗣子宇初敕

禪師自西而來朝夕慕道務在濟人利物朕觀禪師之立志也努力甚堅其歲月之行也甚深故得諸方施供善者頂禮惡者歡心前者東達滄海而禮補陀旋錫錢塘而蹔禪天目西遊廬嶽中國之名山遂禪師之意已達復來京師駐錫鐘山之陽日禪巖穴禪師之所以玄中仰觀俯察志在神遊八極惟神天昭鑑邇者朕建陵山前聞禪師欲徙禪他往被無知者所惑乃曰非旨不前是致躊躇朕今敕禪師凡欲所向毋自猜疑當飛錫而進錫止而禪樂自然之天地快淸淨之神魂豈不道成也哉

髙皇帝禦制文集卷第七

●髙皇帝禦制文集卷第八

敕三

◆敕三

命中書勞西番指揮何鎖南

命中書回安南公文

諭元相驢兒敕

諭安南國王陳叔明敕

諭安南來使敕

諭占城國王阿答阿者

問髙麗貢不如約

諭神樂觀敕

翰林侍講學士李翀敕文

翰林編修馬沙亦黑馬哈麻敕文

諭徵南將軍

諭左參政張紞左參議韓鑰

建昌僧官敕文

諭僧純一敕

命道士祭嶽鎭海瀆敕

神樂觀提點敕

諭神樂觀知觀敕

諭延安侯唐勝宗

諭江夏侯周徳興

諭右軍都督僉事張徳

諭太學生

諭安南陪臣謝師言等歸

諭徵南將軍穎川侯永昌侯西平侯

釋湖廣黃州府同知安貞

諭靖州衛指揮僉事龐虎等三員

諭刑官

諭河南布政司及諸府州縣官吏

諭琉球國王察度

諭翰林檢討李陛

諭琉球山北國王怕尼芝

諭刑部尙書開濟父

諭翰林待詔沈士榮

諭僧

諭天界寺僧

諭天界寺不律僧戒泐復

諭海西右丞阿魯輝

諭正一嗣教眞人張宇初

諭安南國王阮廷檜歸省親敕

諭曹國公李文忠西平侯沐英等敕

諭曹國公李文忠敕

命曹國公李文忠提調都督府事敕

諭禦史大夫丁玉敕

諭信國公湯和敕

諭遼東都司發回髙麗百姓敕

諭遼東都司敕

諭遼東都司指揮潘敬葉旺敕

勞西河衛指揮敕

勞西涼衛指揮敕

勞寧夏衛指揮敕

勞北口衛指揮敕

勞四川衛指揮敕

勞福建衛指揮敕

勞海南衛指揮敕

勞廣西衛指揮敕

勞昌國守禦千戶敕

賜平涼縣尹王軫父諭

○命中書勞西番指揮何鎖南

君子守信以義從仁所以仁者盛義者興此理道之行者也今西番指揮何鎖南自附以來信義甚堅前歲命往烏思宣布朕命遠涉萬里不憚勞苦至烏思所言朕命如敕今年以家小來京合加禮待使足飬其親下程米三十石麥如之其鎭撫劉溫人職𨿽微心亦懷誠眷屬亦也至京下程米一十石麥如之

○命中書回安南公文

安南僻在西南本非華夏風殊俗異未免有之若全以爲夷則夷難同比終是文章之國可以禮導若不明定儀式使知遵守難便責人中國外夷若互有道彼此歡心民之幸也何在繁文今後若與安南往來爾中書行移詔書無故不輕往使彼得以自由豈不有便於外夷者歟爾中書昭示安南知會若欲三年來貢其陪臣行人許五人而止進見之物湏教至微至輕必來使自捧而至免勞彼此之民物不在多惟誠而已

○諭元相驢兒敕

邇者人自土河來言及令歲丞相少染微疾於私頗滯旣聞之後深爲丞相之憂何也蓋聞人之有疾者莫苦甚於此其有說焉者三儒曰冤愆釋曰定業道曰宿債是三說也虛實不可知又曰若此非福人不可解否眾徳難以釋卿本忠貞之將聞名久矣今知若是爲羨所爲特差人賫藥餌往治丞相無疑而服之故玆敕諭想宜知悉

○諭安南國王陳叔明敕

敕諭安南國王陳叔明前者爲入貢之禮繁所貢之物廣然廣則廣矣以物度之上不足以備內廷之供下無利於軍民往復勞苦致生嗟嘆爲斯止貢三年一至至必貢微情厚乃國王之大體也何王不知我之至意數來無誠物廣寡用安得萬里神交者耶且王居遐荒山川阻險封疆之際密邇中國之邊陲若欲互生情愛福及黎民則送往迎來毋必自侮若泛常施以小詐將非重輕則大體一失禍不招而自至又非無事而生事今王不如我約貢物之廣勞民從事行移字異莫辯眞僞阮士諤非人國王之爲也今陪臣行人歸特諭王知邇來朕中書禦史臺朋黨相尙事覺已行誅畢因是王知故玆敕諭

○諭安南來使敕

夫人必自侮然後人侮之洪武十一年爾王差陪臣阮士諤來貢朕知彼中多難特以心腹之言敕諭阮士諤歸朕恐待王之禮薄專命內臣與阮士諤親往安南何至其境士諤星奔日馳兼程先至及我內臣旣達爾邦其士諤罔知所在故以出門入戶之禮排筵席宴之間異端非一此果禮之誠歟抑侮之設歟然看如細務實相愛之大端此禮旣非其於他者何且安南中國𨿽稱僻居遐荒實是密邇𨿽曰密邇地不足以廣疆人非我用在昔中國之君𨿽統朕思限山阻川實爲疆制若我中國有道內安四夷守分何欲事大之來者今安南與朕本無嫌疑若較斯非必後有餘愆洪武十一年阮士諤來朝及其至國觀況似非有官今爾等來若欲令見又非有官故不令見爾等歸告陳叔明安分髙枕𨿽不來朝亦也無虞邇來朕失務徳人神有變惶懼無已爾勿我幹故玆敕諭

○諭占城國王阿答阿者

洪武十三年九月十八日占城使至爲朕上壽賀禮甚厚若觀物之厚更期日而至非占城國王誠意極專其來使奉命之篤萬里之外豈能期時而若此耶然覽表閱辭乃知復與安南交兵水戰弗利且云失去對像及有白曹之僞朕所以戒爾兩國毋得深構仇讎以安生民今一勝一負終無休息果何如之今再敕前去王其審之古人有云殺莫大於好殺生莫大於好生所以莫大於好殺者好用兵也天之所惡用兵也生莫大於好生天之所好者仁也人能行仁之道有血气者無有不生焉且爾兩國之爭是非吾所不知但知曩者安南兵出敗在占城之下占城乘勝入安南之國其安南辱之甚矣若此之後已而已王能保守封疆奉天勤民則福祿綿長矣如其不然必欲驅兵連年苦戰彼此勝負固不可知如鷸蚌相持漁人獲利是故或彼此悔之晚矣朕觀宋書占城在宋朝時曾被直臘入境難之甚者也朕書至王當修睦四鄰之道以是服非則可毋恃彼是此非是謂不可因王至意故戒之再三使歸王其修仁惟吉故玆敕諭

○問髙麗貢不如約

曩元之馭宇運未百年而天更朕代元爲君臨禦十有三載四夷入貢惟三方如舊獨爾東夷固恃滄海內弒其王貢不如約外構民禍必三韓之地有爲故若是歟命使往問叛服不常其故爲何故玆敕諭想宜知悉

○諭神樂觀敕

開基守業必勤政爲先趨事赴功非信誠必責傳不云乎國之大業在祀與戎曩古哲王謹斯二事而上帝皇祗悅賜天下安和生民康泰朕起寒微而君宇內法古之道依時以奉上下神祗其於祀神之道若或不潔則非爲生民以祈福而保己命也昔劉康公成肅公會晉侯伐秦祭於社稷之神然後興師當祭之時畢則有受服之禮其受之時必思神洋洋乎在其上而穆穆然或左而或右委心敬愼而受之則祥故敬勝怠者吉怠勝敬者滅所以成肅公受服之時起慢神不恭之貌因代秦而卒是以知敬者必有動作禮義威儀之則以定命也於斯祀神之道能者飬之以福不能者敗以取禍是故君子勤禮小人盡力勤禮莫如致敬盡力莫如惇篤敬在飬神篤在守業朕觀古人之敬神也若是其驗禍福亦若是斯可謂無神而不信乎可謂侫神而祈福乎二者皆不可惟敬之以禮而已朕設神樂觀備樂以享上下神祗所以撥錢糧若干以供樂生非仿前代帝王求長生之法而施之然長生之道世有之不過修心淸淨脫離幻化速疾去來使無艱阻是其機也於戲昔殷周之父老何存漢唐之耆宿安在果長生之道乎朕設神樂觀以備樂碑之於觀以示後世其觀主不潔樂生不精贍生不足以此觀之不但君不勤於祀事其朝臣觀主必也亦然若君勤於祀事朝臣觀主無一體之敬則國有常憲故玆勒石想宜知悉

○翰林侍講學士李翀敕文

治天下之羙非賢何以治民非文何以昌化所以文助志士志士行文之理文所以備載萬物闡演幽微無所不至昔有唐之有天下時和歲丰無乃弘文館之設有方任館內之事者必內相之慮勤以致遐邇來庭外戶不閉斗米三錢家給人足朕聞之心踴躍而欲肩之何用賢之道弗齊致遺賢於遠邇故若是今特命爾某爲翰林侍講學士自任之後文同韓柳勛比房杜以昌治化汝往欽哉

○翰林編修馬沙亦黑馬哈麻敕文

朕聞君子之道行是爲萬幸君子之道不行是爲不幸非道不行也乃是君子之不才致道有滯於一時吾中國之文始八卦以代結繩而編簡至於方冊流傳古聖人之言莫不備載萬物性情造化無所不該焉洪武初大將入胡都得圖籍文皆可考惟祕藏之書數十百冊乃乾方先聖之書我中國無解其文者聞爾道學本宗深通其理命譯之今數月所譯之理知上下察幽微其測天之道甚是精詳於戲乹方之書祕書非爾安能名於中國爾非書安能名不朽之智人特命爾某爲翰林編修汝其敬哉

○諭徵南將軍

諭總兵官徵南將軍穎川侯傅友徳副將軍永昌侯藍王西平侯沐英雲南之地稽之古典气厚風和人民尙兵上古以爲遐荒中古禹迹所至以別水土故地屬梁州之域自漢隋唐三代皆中國所統曩元旣有其省數出名臣望重者鎭之今將軍等率精兵前進不逾百日而取之若非名臣重望者守之愚下之輩未可托也今特命汝南侯梅思祖平章潘允明二大臣暫署雲南承宣布政使司布政使事定之後除﹣替回故玆敕諭

○諭左參政張紞左參議韓鑰

古之尙志之士必立身行道而道行名成而後已所以然者何貴身榮家以顯父母卿效賢人之道方始當日省月覺以觀下愚造歿身之計今命卿西南方面重任君子道興之所然且雲南諸夷雜處之地若欲治安非出羣之才不可卿必志可格天誠可會人生靈是幸故玆敕諭

○建昌僧官敕文

天下大道惟善無上其善無上者釋迦是也固大慈忍志立大悲願心行無所不至化無所不被論性原情談心妙理潔六塵之無垢淨六根之無翳去諸魔而淸己法界制外道以樂人天斯行斯修而歷刼無量乃降兜率至於梵宮旣捨金輪而猶若行於雪嶺時道成午夜明星相符朕觀如來以已之大覺而欲盡覺諸法界眾生其爲慈也大其爲悲也深可爲無上者歟世人宿有善根者皆慕佛力寰中之修者甚廣今建昌僧某慱修佛道善馭僧民其方土民仰僧善道感化人淳旣內附之誠理宜授以建昌府僧綱司某官爾吏曹如敕毋怠

○諭僧純一敕

昔釋迦之爲道孤處雪嶺於世俗無干及其道成也善被兩間靈通上下使鬼神護衛而聽從故世人良者愈多頑惡者漸少所以治世人主每減刑法而天下治斯非君減刑法而由佛化慱被之然也所以柳子厚有云陰翊王度是也爾沙門純一旣棄父母以爲僧當深入危山結廬以靜性使神遊三界下察幽冥令生者慕而死者懷景張佛教豈不修者之宜世人因是而互相仿效𨿽不獨處窮居人皆在家爲善安得不世之淸泰因爾僧之所及也爾不能如是上下朝堂欲气力以扶持意在鼎新佛寺集多財以肥己孰不知財寶旣集滛欲並生況釋迦非大廈而居六載大悟心通方今梵像巍巍樓閣崢嶸金碧熒煌華夷處處有之此釋迦之所感若是歟集財而建造歟爾僧無知不能修內而修外故不答特役之今脫爾行令有司資路費往尋名山悟善己道以善人他日道光必燭寰宇可不比佛之爲道哉

○命道士祭嶽鎭海瀆敕

爾諸效仙人等律己修身道法淸虛之玄去貪嗔絕妄想一精英以步昂霄爲斯淸淨特命奉神於嶽鎭海瀆爾其涓潔乃心供犠牲祝帛於神座汝往欽哉

○神樂觀提點敕

朕設神樂觀備五音奉上下神祗其敕居觀者皆慕仙之士其仙之教也或云始廣成子流傳至漢曰道士凡此者多孤處云居棲巖屋樹是則宜其修也晨昏目心以去玄覽宵晝仰觀俯察以滌宿世之冤忥措今生之善行俄爾有知則倏然忽然躡雲衢而神遊八極往無不達交無不接如此者安得不與神通故有飛仙謁帝直謂人詞者斯可謂修之至也今見修道士某𨿽未若此其志己處淸虛特命職格神卽五音都提點正一仙官領神樂觀事爾中書吏部如敕施行諭往欽哉

○諭神樂觀知觀敕

朕聞軒轅時崆峒有修者其教獨善其身而己效之者往往逮至漢天師張陵致神倏忽飛符役劍轉斗移星其斡旋造化人莫知其然今之道士祖而效之𨿽未若是人皆淸淨斯可職而奉神彼得樂於修煉者也神樂觀已命正官掌領觀事尙缺分理者部諸樂生以聽陳舉今見修道士某可授淸淨五音領神樂觀事爾中書吏部如敕施行使往欽哉

○諭延安侯唐勝宗

古人之將居成平而有無功而受賜罰者相傳至今代代有之所以受賜者以其禦患於成平捍侮於不測所以受罰者不能禦患於成平失捍侮於卒然故事淪前功勛消怠惰是皆明著史冊賢人君子孰不見之洪武十四年越中山賊嘯聚林藪深爲民患特命爾延安侯唐勝宗帥兵進討逾五月乃平今年春歸賜田一莊爲子孫世祿嗚呼攻城不易守城尢難卿能禦成平之患宜加勞之故玆敕諭

○諭江夏侯周徳興

昔君之武臣有忠於君者盡其筋力之勞所以爲君禦災捍患至身終而後已朕於史書見之每嘗嘆羨不已俄洪武十四年夏蠻溪爲盜病民朕命年壯能涉崇山峻嶺之將帥兵討之時爾開國元勛江夏侯周徳興侍其傍卽請願行朕不覺興嘆將謂古有是而今無此今乃若是豈古人獨名者耶朕本憫其年逾六十不忍使行今必固請遂命行抵秋成功凱旋賜卿田一莊爲子孫世祿嗚呼勤忠不怠禦侮安民非卿者誰故玆敕諭

○諭右軍都督僉事張徳

古人爲將志在智無遺策信在無敢後期勇無當前仁撫下使懷恩伸令嚴而必不犯前者東淛山民嘯聚命卿爲偏將軍與延安侯同往逾五月功成今旣凱旋賜卿田一莊子孫世祿故玆敕諭

○諭太學生

仲尼之道上師天子下教臣民始漢至今曾有踰斯道而久於世者乎朕統一寰宇育夷夏之烝黎偃兵未久創業未周惟學校之設國之首務十五年春命工曹會百工以構廟學逾五月工曹奏工已成矣是以置師於是來生徒以受業期在育君子必履仲尼之道以助後嗣共安天下之蒼生今師生皆至若不敕以學道之志明以亂常之憲則恐飬非君子用非賢人徒勞民供所以志於學者志在謙柔恭謹毋縱血气之剛人我之驟固守仲尼所云四非之篤愼日經旬以逾歲月不變其所學則賢人矣𨿽齒落而頭童何憂乎身不易耶邇聞生徒多刁黨尙此志者紛然特紊命教之道大傷學規於斯不才非獨時累於身體將必常憲而不原若體朕意而學者飯至而食湯至而飲晝惜寸陰而進業暮燃燈而求精有時問道於師必跪而請授若非此禮而問道則繩愆廳紀之特敕禮部條陳警戒諸生勉之故玆敕諭

○諭安南陪臣謝師言等歸

盛暑時來涉山用之遙晨進昏止吞煙服霧勞已至矣然是修職貢而以小事大之行爾承安南國王之令今事畢而歸盛暑未終潦水瀚漫非舟不濟舟則舟矣爾當中庸其心凝然其神則天假颷風渡衡陽之浦不期而濟之必矣不然巨魚尾浪鰲背風生蛟蜃噓气而雲橫八極非一誠心而無二者豈不危然而懼乎是時檣傾而舵摧欲良工以完之奚速成也哉朕以天道人事表裏而諭一如朕命吉哉故玆敕諭

○諭徵南將軍穎川侯永昌侯西平侯

舊歲命爾等率甲士三十萬南徵諸夷兵臨普定如風行艸上所以去後還昂致有小疵及至入雲南之域擒首帥於曲靖之西敗烏蠻於可度之北席捲豪英長驅於碧雞金馬來云已駐牂牁未幾捷報摧堅敵於點蒼山下而撫金沙邏邏心悅者其金齒不戰而率土以歸於是雕題之蠻聞知卽遣使入貢以再而獻生口檄從百夷之種威來八佾之邦將軍其勞至矣然功並亙古勛著彤庭英風徧播於華夷丈夫至是豈不以顯父母揚名者矣今也勤勞旣多欲勞以飲用柰何山川險遠速不及赴特以朕心勞之其敕然耶故玆敕諭

○釋湖廣黃州府同知安貞

諭湖廣按察司九月二十五日未時奏目至京爲安貞被猾吏所陷按問如律在法司守法之道故宜朕原貞由皆非私也物皆公用況房屋一定不移之物牀榻椅橙之類𨿽可動移旣成又居公廨系官之器其貞他日別遷豈將在官之物隨行若以如律治罪則今後官居無如民居官舍陋於民捨何足以統民其陷害官長猾吏此風一長則諸司無官矣敕至安貞復任猾吏刑來故玆敕諭

○諭靖州衛指揮僉事龐虎等三員

朕聞人臣之忠義者未嘗蒙蔽人君而爲忠臣者也前爲地方撥屬不明敕鎭撫畢安詣衛教爾爲忠良智謀之士豈料信從蠻夷暗受賄賂賣棄地方及至指教之際妄行捏詞面欺回報以致都司問擬如律的決降充總旗朕思前勞旣多今所作之罪不淺若的以前罪決之朕心不忍然而罪皆釋免理當調守雲南沾益臨安二衛守禦符到卽行毋稽故玆敕諭

○諭刑官

肇法司於玄武之左鐘山之陰其所名者貫城貫者法天之貫索也是星七宿如貫珠圈而成像乃天牢也若中虛而無凡星於內則刑官無私邪政平訟理故獄無囚人貫內空若凡星處其中而有數枚者則刑官非人若中有星明亮者則貴人無罪而獄今法司已法天道爾諸職事各司其事還有以身心法天道而行之耶若如天之所以獄淸而無事心靜而神安以玄武之澄波映鐘山之蒼翠𨿽飛巢巓而走窩下亦莫潛毫釐洞見其眞智人居是能不開懷抱而長嘯終日引觴侶酌以快今生庶不負朕肇法司之所志也汝其敬哉

○諭河南布政司及諸府州縣官吏

大河之水天泉也非尋常之水若所在牧守心仁吏如律事則河蜿蜒東注無摧山裂石之勢若牧守包藏禍心吏不法以行事則河流洶湧駕洪濤於平野魚鱉遊園林如此則牧守郡吏將必禍焉舊歲河南來奏河水彌漫數州皆徙民居田園爲之一空朕於日夜究心河水爲患田園一空桑麻盡爲所蕩衣食旣缺將何立命況且東作將興老幼艱辛今特命駙馬李祺賫朕敕命往所災處所優給其民𨿽不足厚給之恩終解吾民之苦爾諸職事一如朕命奉行毋怠

○諭琉球國王察度

王居滄溟之中崇山爲國環海爲固若事大之禮不行亦何患哉王能體天道育琉球之民尙好生之徳所以事大之禮興自朕卽位十有六年王歲遣人至貢本國之土宜朕甚嘉焉特命尙佩監奉禦路謙報王誠禮何期王復以使來致謝朕今更專內使監丞梁民同前奉禦路謙賫符賜王度金銀印一顆送使者歸就於王處鬻馬不限多少從王發遣故玆敕諭

○諭翰林檢討李陛

嗚呼君子備道而有不幸焉曰老不遇也壯天也疾甚也古今於此三不遂志人以爲恨朕未然其說俄監察都禦史以知人情舉卿詣朝朕令試之試者奏卿人才矣朕亦親出題鐘山之景使發方寸之靈弗逾時來呈覽之言雄句壯气宇豪英朕思任之必國民之利當任之時卿訴疾甚步趨艱辛猶未深信但今職翰林檢討以省步趨之艱幾月目形體聲貌果疾之甚也況聞卿老母年邁特敕卿歸故玆敕諭

○諭琉球山北國王怕尼芝

上帝好生寰宇生民者眾天恐生民自相殘害特生聰者主之以育黔黎邇來使者自海中歸云及琉球三王互爭於農業少廢人命頗傷朕聞知不勝憐憫今囚使者往復琉球特諭王體上帝好生息徵戰而育下民可乎不然恐上帝有變事可究追故玆敕諭

○諭刑部尙書開濟父

諭尙書開濟父開蒙翁志堅人也所以子尙書今尙書之志正在首觀時誠固志人也久若是而不異則出仕賢稱矣翁願若是國民幸若是朕思必若是欣哉欣哉不亦羙乎然翁慈父之道不已又槜孫等赴京可見翁以子爲國爲民之切許國之心盡矣足翁平昔之志況今日之耀朕幸翁來多方更訓揚爾祖宗保我社稷故玆敕諭

○諭翰林待詔沈士榮

古智人有爲身而修身吾不知修者誰也或曰身爲神而修或云神爲身而修因是之辯惑之而更惑果身修神歟抑神修身歟吾不知二修之道但見古人遺迹欲求身易而不艱於生身後不亡其名亦未知果爲身耶神耶或曰終神也夫神天命也命也者气也气之所以含情抱性樞於意焉所以修者爲神而修身若全首領於終世則神靈矣未有殘肌膚而異身首而爲神之善者邇來閩中有士習安神之道云東馳西奔詢及儒釋道三宗必欲達之以妙已之虛靈審當求之時若病篤而尋名方可見求之切歟朕與之論惟儒術之學或可或不可因朕不識儒之奧故云如是引談空之語皆諸方舊云懷抱甚慱然迷於是而已不變矣再引道之淸虛與校之未免膚不及肌耳嗚呼善哉君子𨿽未至三宗之奇有心若是豈不謂學之足矣聃云居善地心善淵今之人頑肯近斯三宗者豈不全首領而玅虛靈者乎此卽智人也

○諭僧

佛始漢至教言玄寂機祕理幽以其有傳也抵斯而無教以其無教而有印心之旨愚不知旨故乃求旨切無乃顚慌恍惚茫昧於未判之先役累刼之丹衷阿見一微塵之旨云何以旨問旨故指空談空謂空夥際而無依忽焉無倚愚不知踟躕不已特以色求色以音求音孰不以謂利便而可也歟斯愚問而求旨之切故聰者孰謂可歟旣聰者不以爲可將焉求諸所以然乎而或云佛本昭示善道大張法門豈有昧而又昧玄之而又玄蓋昧在昧出玄在玄生故遠求之𨿽在天外徧歷八荒亦何有知之見耶朕嘗聞知有好寢者通宵烈風迅雷而寢者恬然無覺此果心已矣乎神已矣乎果心已乎則以心問心果神已乎則以神問神亦不亦易乎然此若是之易難使佛見前安不爲諸徒之所辯而知所措其法焉法本夥門而有由道由何而止焉焉知知止而無識焉所以我空非空我相非相要見覿體無知之態似奔星廓落電影馳云或爲虛妄而妄則妄起無端所以今之修者棄本宗而逐末猶不知陷身於水火將焚而灰溺而腐尙以樂而不逼以爲快哉斯愚不知旨故特以爲然或聰者自以爲利根𨿽搜空萬刼之虛靈亦何見旨之有耶且以大藏教中諸佛泛言今之修者以爲經之泛耶旨之異耶若以經泛旨異則古智人夜孤燈於嶺外晝侶影於林泉趣不我知我不趣知愚豈不謂嗤嗤然而以爲譏乎審者以謂不然動靜動靜以爲天下樂是則以爲智人便信則以爲天下安化則以爲天下幸行則以爲天下福朕罔知所以舉大一藏教云諸佛之故■﹝金嶲﹞磨鈍根而爲說法朕不知法故特以儒書之所云子釣而不綱設使綱而絕流眾目旣張了必歸於何處假使誠有歸處則一大藏經添一陪不爲多減一陪不爲少孰盡去之而願受謗周無文而備有法還契不立文字者互相妄誕如斯之說特敕智禪而云乎

○諭天界寺僧

諭天界寺善世諸行人吾聞釋迦之教務靖不喧時洗心而刻滌慮去五欲之魔淸六根之本𨿽不至六通圓覺之果其報也必將來所以修行者磨厲也行者行也功者造積也凡云修行者先置驗不速又將不期然而然歟今之修者期驗欲疾茫然久之心不耐已慮不隔塵世之有者念無不在由是而失道迷宗愆重嵬山信之乎邇來左善世右善世左覺義欲不絕而事生曠致伽藍之有鑑使犯憲章斯非他人訐告亦豈朕之不然自作而爲定業將欲以去難實艱於解分是何行哉皆不務靖而好喧生事自取者也行人奏焉且二善世一覺義奏溧水一莊收糧五百有零除納官糧外餘四百二十二石九斗六升盡爲役夫之用不足又四百貫鈔益之猶以謂不足今來需者甚溧陽莊如之朕準其奏而欲收司者稽之及至寺取人而乃將司者半隱而半出亦雲莊所並無司者至於再三物色難以抵諱尙且東支西吾行止不顧豈有奏僧糧有礙朕將理之反匿其司者此果實歟不顧行止而誑歟於戲欲世之不可絕而絕之嗣祀之道不可無而忘矣何爲苦心志而勞用婪機設妄語於無端斯智禪乎

○諭天界寺不律僧戒泐復

志所以崇聲名立節義去浮況凡丈夫舉此心欲出類拔萃而異仄陋也又智用之而知無不知以之而覺覺無不先也豈有過去茫然而不追者乎斯二志智在天地間生而知之者善用教而知之者善守若生而不知教而不成類乎禽獸者也又何屑屑詢其所以然乎爾戒泐復者所至之地漸佛之場所修者出世之道及今之所以甚於處俗妬忌之惡忿於蚖虵褻於覲佛不另禽獸所以舁而上殿周旋佛前斯果頂禮乎當此之際志智全忘生死無知死生亦無知前敕住持誠若是乎曾問生死也死生也云何蓋生非死死非生豁然還有覺乎今茫然無知其所以然且今之罪報也人神共怒惟集金帛構是非要虛名不立實效甚蛺蝶之尋芳遊蜂之捕蕋若蚍蜉之慕鮏羴於車渠馬足之間不顧网羅輪蹄之厄爾本淸蟬翅霄漢麗天風飲髙露而乃故低飛而掠殘花啖羴味甚於蜂蟻蝶乎今之罪也在奏愆匿愆觀喜怒乘顏色及盜眾僧用特愚朕以餙己非斯身亡有日矣然死𨿽有日終未施行於法司且役於廚下以足眾僧饍設粥飯有虧不備味於湯調致使眾僧饑虛口澹則法司施行矣故玆敕諭

○諭海西右丞阿魯輝

諭右丞阿魯輝洪武十六年四月遼東守將遣使入奏爲海西事云卿阿魯輝差使寧撥皮等伸情意言及烏者野人歸誠朕甚嘉焉且卿所守地方東隘野人南險髙麗北接曠漠惟西抵元營無甚艱厄遂數千里以神馳寐交𨿽漢河西竇融之誠何出卿右今特遣使賫朕至意往勞故玆敕諭

○諭正一嗣教眞人張宇初

書祕訣奧在繼傳不息也其運玄元之眞而樞萬靈如影響則用已之際神以契符訣之妙則繼傳不息之道豈不倏哉而感應也歟否若是𨿽善祕書精指訣𨿽萬千之熟亦何應哉且爾祖至今繼世名世者以其禦災捍患也爾正幼年當節修節潔精魂思與神通有時則當用之際神必爾赴故玆敕諭

○諭安南國王阮廷檜歸省親敕

諭安南國王前者占城之役祗候內人阮廷檜行中之一爾因爾前王終於占海之濱廷檜畱於占國思歸浮海至於嶺南有司送至朕見淨人授以內臣之職今六年矣特命省親並飬疾若痊王必命再至今因廷檜朕復諭尙兵相加之役自今已後王夥再舉勤修睦鄰之道以樂安南之民其福無窮故玆敕諭

○諭曹國公李文忠西平侯沐英等敕

三月初二日捷音至京云二月十八日番寇潰散餘者見行追襲然此其守禦洮州城池當仔細定奪今擬西番已得地方寧靜其河州兩衛軍馬止畱一衛在河州撥一整衛守洮州岷州原守軍馬且不敢撥動但畱鎭靜卽目鐵城等處人民多不曾納糧當差地方多有積蓄令軍人哨取以爲自供其洮鐵二城長陽地方人民切不可畱一戶在彼爾當依朕前囑一應首目歷歷解來乘此軍勢不可再三一了便了所有隨徵軍馬山西已行發回甚是的當余有西涼寧夏未見發回敕文到日遣回本衛京師陜西河南軍馬令步軍挾人出來軍馬可盡數在彼收拾零碎西番然後回還可矣敕諭曹國公西平侯及藍王總兵等官知會

又

西番人性多不懷徳畏威有之今徧大軍至彼各各星散失其前日所有少有降者不過面從而已非心服也敕符到日云及諸將知會毋得私己容畱一人在於洮州地方後爲民患彼中人戶多飬馬疋務要收拾漧淨不可令人作獘其十八族地方亦飬馬多除端王舊管當差不科外其餘包鎖南等一了不曾當差人民見一戶出馬一疋少有不從致之嚴令或遷離本土若令及一二人必有從令者首目絕不可容下應有發來庶無後患本處事務都了可令岷洮陜西等處官軍乘此就札疊州免致再三動眾此事在於彼中定擬朝中所料未可必然斟酌奉行

又

三月二十日鄭佛兒至京將到曹國公書所言事多系大槪內言轉運艱辛民力生受更言洮州不守恐久遠難爲轉運然此處地方皆系漢唐備邊禦侮要地旣逐去本處賊徒若不守禦將久又爲後患必湏守禦其地方人民一戶也不要畱在那里如今守洮州就將所得牛羊多撥些與軍折作二年官糧也可地方人十分要打蕩得漧淨阿卜商走在何處若無處尋他時他只在黑章咱地面那里有他親多去那里問要穎嗉子不問到那里也要拿他來如敕奉行

○諭曹國公李文忠敕

卽今四川土人以妖惑眾而起延及舊日明氏僞宮人等皆乘時爲亂京師大軍居下流急不能撲捕到四川非兩月內不得至爾若回在陜西可摘撥官軍遣官率領由棧道星夜前去撲滅爾若未至陜西亦可早回定奪庶免賊熾以安蜀中

○命曹國公李文忠提調都督府事敕

大都督府掌天下兵馬其遷選調遣辯彊弱知險易發放有節進退信期度行卒之勞逸察司隊者邀功若防姦禦侮非止一端於斯職也甚貴朕以貴賞功其於機也甚密特以機密托之腹心所以都督天下兵馬謂裁其事耳今府僉事已任左右都督同知都督未職特以爾曹國公李文忠專行提調府事都府一應遷選調遣務從爾議然後一同來奏若府官及大小軍職少有不如律者卽便究治者有功及如律者奏毋他隱奉敕往治欽哉

○諭禦史大夫丁玉敕

前者大軍入西羗萬山將松州已行攻取修城守禦了當甚是威鎭西夷今議得松州地方山多田少所種不足所用若今四川民人供給守禦廢有用之民守無用之地符到之日可設法抽出軍來四川撫飬一會或於保寧立一衛或揀何處緊要所在立一衛鎭靜四川

又

舊歲命爾西徵以今觀之非人事必然甚有天意以相四川且妖人彭姓者潛妖遁迹暗構愚民已有年矣若非命爾率丁氏舊日土兵出境其四川之禍又非淺淺若丁氏土兵未出境土聞妖作亂乘時蜂起以四川各衛並都司官機謀調遣甚有不足安能止妖遏邪今禍亂已平國之福也卿跋踄崇山究心日夜甚爲艱勤然卿未至四川指揮音亮等帥軍不律近聞李指揮律如軍法其茆音尙未典刑特差人詣四川斯二指揮必不可恕亦當律以軍法夫國之用將也以備捍大患而禦姦侮如斯不律者安能食祿受官刑不輕恕於法無疑如敕施行

○諭信國公湯和敕

今年春命爾率騎步駐臨淸以備北塞所將列侯有七今令人持符詣軍中提三侯還京所提者吉安侯陸仲亨江夏侯周徳興宜春侯黃彬其有管領馬疋軍士均調與南安鞏昌河南永嘉管領操練務要的當北土消息常川要知十分南北都要仔細當差人北平山東往來探聽毋得怠慢謹愼謹愼

○諭遼東都司發回髙麗百姓敕

六月初十日報到髙麗龍州民鄭白等率戶以五男婦一十五口來降朕未審爾二將軍識否且髙麗今古稱東夷越崇山之險僻居海隅其風甚詐人性多頑況彼奴主分定民人樂土豈有捨桑梓而歸異鄕者耶斯必示弱於我若此一二年間如此者又將疊至深有智焉若我無知其害又非小小敕符到日省諭來民加以公文送回以破彼姦邇者中國方寧正在休兵息民之時其東夷接境在我切無生小隙使彼得爲口舌若我正而彼邪彼果不臧則師出有名矣其來降切不可畱況春秋有云無納逋逃如使互相匿納何時了歇湏當發回

○諭遼東都司敕

古之能將出禦封疆入衛謹密𨿽內有姦臣外有詐敵間無入焉奏差來言髙麗行禮事斯非殷懃致敬之意實萌間諜之由斯髙麗也今古稱爲東夷聖人有云夷狄禽獸也輕交必離重交必絕未有始終者也所以者何其性謀人者多安人者少豈不識彼書之語備在前書並都評議使司公文斯不明之言自漸而進其知備乎然與外交者可謂三國羊佑是其人也餘多爲所害故臣子無外交之理

又

昔漢唐之四守也滄海之東三韓之地人多狡詐不懷恩意而乃叛服不常非智徳之將戍守斯地其鴨綠之西北斥堠於金山彎弧調騎控朔漠以撫女眞𨿽備也恐虞邇者爲女眞髙麗入歸者眾朕將授首帥者職未知重輕特令營陽侯至定遼相度與爾等議可否量重輕使之受官食祿今年四月營陽侯歸奏彼中事勢及賫到奏目𨿽列有等第朕猶恐弗精再差人與爾等議果來文的否若的無他諭則下注授之以職若有不當則火速明白寫來奏聞朕當決

○諭遼東都司指揮潘敬葉旺敕

朕觀髙麗之爲東夷余書未詳其性俗備載漢隋唐宋諸史誠可驗也其巧詐多端叛服不常以其輕薄也當漢隋唐宋大治之時其髙麗未嘗不爲邊患以招兵伐今髙麗逆賊弒其君又詭殺朝使及內官內等不久遣使餙非可謂信乎前者不令來朝彼堅執不聽及其與之期約而乃不遵所約其狀顯然止可各固封疆使其自然今爾等手握雄師戍守遼左不思制人之術而萌爲人所制之機果何智哉髙麗旣不如我約令卻使者歸髙麗則當復以禮成差有名望者來朝則事大之誠必可孚於我衷今貢不如約又詐以虛文行移入我邊守𨿽曰其性輕薄於斯之爲深有機焉爾等不止於邊擅令入城又擅令同周誼來者先歸此必諸將甚中姦誘賄賂動搖朕細思之則他日爲彼所害於爾者又非淺淺今後毋令擅自入境如有來者止於邊待後使歸首將不許見今後若有貢賦前來仍於邊上止歸不許入獻且令自爲之爾等如敕毋得違爲以干憲度

又

禦邊之道務在深思所以深思者必欲審勢量度奚張威武孰使懷恩斯二事必見機而作庶幾制人前者髙麗不如約是後假以計稟事件差人詣遼覘視今畱周誼在朝遣通事歸爾等善待縱之此人親賫周誼書往更約以完禮來貢若此去再不如約而乃妄差人來就邊止回不許入境且髙麗昔在漢隋唐間時降時叛時出輕騎擾邊若善與相交旣久彼又密令廣賫物貨招誘戍兵故事在漢髙帝時𨿽不的爲實衛滿同於髙麗若此今縱與之來不可不備也故玆敕諭

○勞西河衛指揮敕

西河之地勢控戎羗番漢同居儀風不一土民性勁動以兵加昔君命守斯地非恩威兼著者何能畏服者耶爾某官自朕命往戍幾年於玆威聲遠振番漢寧居近悅遠來皆爾之功特敕勞之故玆敕諭

又

河州之域也羗戎雜處番漢同居鳥鼠一穴之地亦邇焉其土人性務爲盜殺伐無時非智謀不禦卿當守此必外張威武內懷多仁則羗戎服矣爾其愼哉

○勞西涼衛指揮敕

朕惟涼州之域北控胡人於朔漠西南制羗戎於鳥鼠同居之所卿守是方卽今暑退金生嚴凝之气將至憫爾禦邊之勞差人往諭愼守勿怠

○勞寧夏衛指揮敕

寧夏之邑背山面河昔人界之以爲險拒趙宋者趙元吳是也今我大將軍掃淸沙漠朕命卿守之此地關內之北門胡人之前戶愼備秋髙縳胡必有日矣爾其深謀哉

○勞北口衛指揮敕

朕惟幽燕之北羣山輻輳以斯口稱爲古北天造之險所以限夷夏也可謂信之矣卿分戍此毋以險自恃必斥堠分明務在制人不制於人智哉

○勞四川衛指揮敕

川民之所以頑其恃在四山環之昔所以蠶叢魚鳬專之以爲國�此也自秦得之後每入中國斯化之及也今命爾守是方務懷仁以撫之民樂矣爾其敬哉

○勞福建衛指揮敕

八閩之地曠民好嘯聚凡守此者非智勇者不易今卿當此方面之重必晝夜籌策撫善繩頑則爲將之能者也戒愼之

○勞海南衛指揮敕

曩自戡定以來人皆臣服然當此之際必居安慮危方稱保民之道前者命爾戢兵炎地固守疆圉朕恐爾恃滄海之險曠城隍之髙深忘備肆逸特差人往諭且滄海之曠也人將以爲險朕謂非險也其海濱迆西及南諸番蠻貊國無大小環而王者不知其數矣海之曠吾與共之設有揚帆浮游奚知善惡者耶必加嚴備乃無警於民策之善者汝其愼之

○勞廣西衛指揮敕

朕惟桂林之域左蒼梧而右蠻溪地多煙瘴命卿戍守已有年矣今當盛暑遣人往諭爾其撫士卒調飲膳勿使瘴癘有乖卿其愼戒之

○勞昌國守禦千戶敕

東溟中有奇甸環數百里民有生於是者樂於是是以古人置邑曰昌國設守令以牧之戍兵以護之斯土海環四維非舟不達所以防者防水賊也前數年命卿守此久失存問特遣使往勞卿其相機防禦以妥吾民故玆敕諭

○賜平涼縣尹王軫父諭

朕起莫萊削羣雄攘夷狄安中國之務欲天下承平邇者諸郡官吏不畏法律之嚴姦獘疊�禦史臺管局宇文桂因事被問囊中所藏書信百封盡取目之悉系浙右儒吏獎譽之言或是或非皆欲禍人中間亦有私牝求進者嗚呼昔元之初得天下人材皆務實學故賢能由公道而進後元之失天下世俗皆尙虛名故贓私幹權門而用朕多涉艱難備知此矣其立法未嘗不嚴而用法未嘗不審然贓吏貪婪如蠅蚋之趨朽腐螻蟻之慕鮏羴噫若是者豈非慈父失教於平日耶抑其子之不孝不聽父之訓耶今於百封書中得一善教其子者系浙右登科舉人王軫之父家書意望管局宇文桂轉達平涼子之任所書未發朕偶獲見之書中語言諄切教以忠孝子之賢否𨿽未可知然薄俗中有善於爲人父者如此誰能出其右哉勸善懲惡移風易俗實有國之善治其令中書遣人賫朕詔諭往詣其家賜以白金百兩附子五枚川椒五斤絹十匹以旌其賢令有司除本戶雜役依舊應當里長其亐兵不湏再役洪武四年閏三月日

髙皇帝禦制文集卷第八

●髙皇帝禦制文集卷第九

敕命

◆敕命

考功監令敕

中書舍人敕

東宮官敕

兵馬指揮敕

翰林院典簿敕

翰林院典籍敕

國子監助教敕

王相府長史敕

王相府審理正敕

王府典寶正敕

王府典儀正敕

王府良醫正敕

王府工正敕

王府典膳敕

王府司醞敕

生藥庫大使敕

抄紙局大使敕

織染局官敕

○考功監令敕【丞同】

朕自卽位以來法古命官列布華夷各人如所在宣朕命署政事已往者十年其間最否未知必稽其所以方明故設考功之名爲監其職者非心腹不佞事可委令者安得而專其事焉於斯之職甚微於斯之要甚切所以切要者言其大小之職必由此而黜陟焉若非人而職此必佞大而賂小以全其考愚君枉法非止一端故在選人而得人方稱斯職朕於斯監非不再搜才能柰何空眼無知是謂得人之難爾某非愚下之才但委是職以驗平生於戲公私黑白惟丈夫者別之愚下混淆安能昭著今特命爾爲考功監令戒哉戒哉

○中書舍人敕

書之原由來八卦始代結繩經蒼頡而備用慱便天下其書也萌大聖而茂賢能世非此者艱爲事理若此者盡天地之有無亙古今之興廢云後先之否泰陳三綱而立五常代君命如親行使臣民見之無不稽首鞠躬於斯之見書之功豈小小哉假如先書之天地無知後書之天地天地也先書之聖人無有後書之聖人聖人也非有志之士不能成其書所以唐宋特設中書之職爵俊秀而集羣英以書備敕命而昭示天下於斯之職不爲不重而故重之朕法前代官如焉今特命爾某爲中書舍人勤政毋怠

○東宮官敕【洗馬中捨】

前代擇人以從嗣君事各有任所以任事者何謂發先聖之聰明闡哲王之心志以基將來人主之厚徳若斯輔之人必通聖智廣學問則可今【洗馬乃先驅之職中捨乃周旋之士】於職𨿽微若非端正豈可近乎今以爾某爲【洗馬中捨】爾其動靜合宜問對誠實則身家昌矣

○兵馬指揮敕【副指揮同】

今之兵馬司卽宋軍巡使其爲職也禦風火察姦盜禁城人眾謹關鍵驗出入使眞僞俱分余無狂暴以康善良之居若膺是任非機智速疾人莫可測者豈輕授焉然世夥全才爾某頗達變通特授爾某官毋得假公營私以積後愆務公勿怠

○翰林院典簿敕

翰林院之設歷代本官賢志文學之士然而代制君命出入書籍官吏俸給日用紙札上下行移若非案牘之明則無稽於歲終有愆於諸職事者故有典簿之設今朕命爾某爲翰林院典簿爾當奉行毋怠

○翰林院典籍敕

官儒於翰林院則有典籍設焉所以典籍者專掌已入院閣之書歷代重其事者何蓋謂紀載先聖先賢之道古今帝王名臣必待學而知之若非永固則後人失學矣所以官人以司之正欲精匱合之方明數目之多寡易於檢討今朕命爾某爲典籍務勤勿怠

○國子監助教敕

古之設學京師曰太學其所以教者百官之子及民間之俊秀君所以敕教之者欲國之人才備故有人繁業眾以其師者數人不能徧教特有助教設焉若職於此者必得頗通性理勤覽羣書方稱斯職非若是而不可某今授某官旣承命勿怠

○王相府長史敕

古君分封諸子藩屏國家先擇人以輔之故有長史之設其爲職也府中一切事務無不周知導王以仁永王之國若如斯者良哉某今授某相府長史爾因【儒吏】授此職任𨿽未見忠良若何止以目前之學用爾爾當竭乃志盡乃心勿污先聖先賢之道往輔之勿怠

○王相府審理正敕【副同】

古者列國天下一王綱而繩愆謬故法不外施此諸侯王之道今王國應設刑官特以爾某爲某相府審理【正副】旣承朕命當權衡其心使神明昭鑑焉務公勿私毋怠

○王府典寶正敕【副同】

昔者君天下符契爲先所以取信於臣民也今親王朕授之以寶合設官以掌之今特命爾某爲某府典寶【正副】爾尙恪勤乃心日奉毋怠敬哉

○王府典儀正敕【副同】

古者諸侯王各居其地天子命禮諸侯遵守而行之於國故有典儀之設朕法古封建於王國亦當設官今特以爾某爲某府典儀【正副】爾當精周旋之道進退之方使上下禮節焉務勤勿怠

○王府良醫正敕【副同】

古者諸侯王皆有醫藥之官以其辧食用而謹調和不致食非食而飲非飲此古之道今朕以爾某爲某府良醫【正副】爾當一古人之法以永爾職爾惟懋哉

○王府工正敕【副同】

工正之設古人以之而掌營繕心得憐民之疾苦者庶不致曠費料材而濫役也今王國各設工正所官以爾某爲某府工【正副】爾當惜材撫匠以稱斯任往愼哉

○王府典膳敕

世人之命飲食也備品以用之別貴賤也所以君用必職以司之使烹調合宜不致食非食而飲非飲其諸侯王亦有宰膳之官以其重頤飬也必得精潔勤愼之士可今命爾某爲某府典膳爾宜敬哉

○王府司醞敕

酒以奉神明於上下悅人情於古今所以重酒以設官爲斯若膺是任者必淸潔其醞所滌利其用具當成之際使馨香室野足以格上下方稱是職今以爾某爲某府司醞愼哉

○生藥庫大使敕【副使同】

古爲國者其於藥餌必集以待公私濟急今朕亦有生藥庫之設若欲用人必得識品類者方爲是任今以爾某爲生藥庫【大使副使】爾其收貯如法出納精專爾惟懋哉

○抄紙局大使敕【副使同】

鈔無古制始宋用元兼行子母大利天下然制造之法不難欲人無犯豈不艱哉所以不難者一蔡倫之工於今之時孰不爲之國之用行天下攺色餙文禁民勿僞故設抄紙局官人於斯使督工有成抄造尢精必得人而後已令命爾其爲抄紙局【大使副使】敬愼毋怠

○織染局官敕

織染之工浩大所用者皆民之歲供若官良臣以司之則民無橫科色疋如式若非良臣而貪污職者則民之受擾物不如式古者因是設局命官使工無曠日物不妄費今朕亦體爲之命爾某爲某官爾當公務業誠保身愼哉

髙皇帝禦制文集第九

●髙皇帝禦制文集卷第十

策問

論

◆策問

問聖學

問天時

問刑賞

問堯舜禹啟

問天地鬼神

問人臣言行

敕問文學之士

問佛仙

○問聖學

朕詢古人之學及教之師兼當時之書不見冊錄但見今人之學皆祖堯舜本仲尼師今之名儒其古人之學果何習焉想必有學學必有書未審非今日之書卽今之書理若理同而書異則不過更名而已何乃古之賢者或載之尙書或傳云及名畱於世者皆君聖而臣賢其有未爵之士人懷才而抱道一遇君之見用施之行之略無有礙匡君濟民無偏無黨而亦不有賄賂焉何今之人所學之書則孔丘之言皆率三皇而範五帝乃爲君之師舉臯陶周呂召爲教臣之式明三綱列五常使眾庶咸安於孔丘之言教且嚴而理且明何今之人一臨事務十行九謬爲君者享國且短爲臣者不匡君之道而賄賂通行至於復命者何爾諸儒慱習古書知今之時勢當備陳而朕親覽之

○問天時

朕聞聖人在位則天下安和四時序五穀登風不鳴條雨不破塊甚亨者五日一風十日一雨此果若是乎果若是則何君在位天地之鑑致然也夫何堯湯在位之時二君皆聖人也卻乃堯有九年水湯有七年旱當此之際民之休息莫不苦殃至甚然否於斯二事但嘗聞云耳略不知水旱始堯湯某年其災消禍弭亦終於某年諸儒慱習聖經典籍必能周其故以陳之且當時君聖臣賢何故國民之災有若是之危此果民不善而致然歟君不徳而致是歟抑天道運會而使然歟如此者去古旣遠亦必陳之但以方今天道之變又不知何如耳曩元不經天下橫兵十有六年災傷民命者非止一端凡死者兵饑水火大疫流行中原之地十喪六七至今方定九年矣水旱時時必朕非仁而使如是乎當詳其故朕親覽焉

○問刑賞

朕聞三皇五帝之治天下其用刑也甚簡及其行也甚嚴民擊壤而歌不知有兵何如是之樂哉今莫知其法何自周明五刑享年八百君三十世將比三皇五帝何孰降而何孰夷至秦用法倍加五刑舉巨罟張密綱絕於二世漢髙帝除秦苛法約以三章稽歲棄市者五千人文帝去肉刑使民無憂稽歲棄市者五百人至景帝而亦去重刑而以笞杖代之稽歲之棄市者千人享年四百君有二十四帝唐宋之法比漢輕之而當洪休是也亨國弗永三皇五帝周而唐宋各止三百年帝共三十七人而已又古封建有功徳列國天下民無爭臣不篡君或讓焉於斯刑賞使民憂而憂樂而樂致國短長者朕不知何特諭諸儒比論可得而聞乎

○問堯舜禹啟

唐堯虞舜之書凡儒者皆誦之明之二帝乃大聖人也其爲壽也髙其在位也久以其大至智則化被天下以其徳則澤及萬物其爲至智者不言可知矣其爲聖徳也不待辭而昭明矣夫何不丹均之化慈不及之𨿽書載丹均之不才猶且不能使人無惑也且禹亦聖人也功被天下法唐虞之制規矩焉國祚延長當衰老之際天下何不益之讓乃啟有之者何敕爾論之

○問天地鬼神

天地變異鬼神顯寂若此之機可得而聞乎果能陳其本末則當言天地變異其態何如鬼神顯寂其狀何若於斯變異顯寂由何而生因何而靜故敕問之

○問人臣言行

人臣匿有知而爲無知揚無知而爲有知公私乎未親率而言易已親率而云艱果知易難乎仲尼之學必精之如貌恭而衷不果言行而心不良識見乎測難乎子等幼習至壯閱文旣多當備陳而辯驗之

○敕問文學之士

昔秦皇去封建置三公以天下諸國各爲郡縣朝廷設上次二相出納君命總理百僚當是時設法制度皆非先聖先賢之道爲此設相之後臣張君之威福亂自秦起宰相權重指鹿爲馬自秦以下人人君天下者皆不鑑秦設相之患相繼而命之往往病及於君國者其故在擅專威福而致是歟抑君怠政而有此歟校之旣久恍惚其端特敕問之

又

朕嘗觀物昧於造化惑於的理特以云生之妙敕問之理何如也嘗雲山川出云其云也一動一靜何如斯指山川而言云也又碧天四際窮壤無翳俄霄漢間倏然而墨云蔽於太虛此非山川之發理果云何若是而妙乎

又

朕聞昔之叩角而歌者謂嘆時而作又一士捫虱以論形勢而觀利鈍是二士也智者請爲之論

又

朕觀上古聖賢之言冊而成書智者習而行之則身修而家齊爲萬世之用不竭斯良之至也今之儒不然窮經皓首理性茫然至於行文流水架空妄論自以善者矣及其臨事也文信不敷才愆果斷致事因循將何論乎請論之

又

權衡之制升合斗斛之法止頑民之狡使良善者無憂𨿽然頑者愈加姦猾善者尢被其欺瞞官以爲必善民以爲必然若以權衡之制不善升合斗斛之法不良觀斯制度其所由來遠矣今商賈計多市民詐廣未審何法而可制之哉請爲之說

又

朕聞昔仲尼孟軻之在世也其利濟之心慮恐利濟有所不及是故拳拳導人爲善所以爲善者或公於朝或私於家不離爲善之道是保祿保家而全身命也當是時仲尼孟軻不獨導人而已其又周遊諸侯之所敷陳是非與語尊君澤民之道意在天下安和未嘗逢君不言深藏所蘊使人不知其所以然乎今文學之士來庭特以前聖賢之所以言今之儒士所以不言欲知其所以人情而用孰難易乎請爲之論

又

朕嘗仰觀俯察知七曜律度於窮壤浮天而東行天以健而不息紀分野而遊乎地上而西馳山崇海凝雲飛星列川流不止淵淸弗渾四气消長欲原其造化何自終未得人以明今文士至朝請陳理說

又

天道窮窿而回遙莫知其所以然而奚止焉地道鴻龐而悠曠亦莫知其所以然而奚深焉斯二儀也前列聖之所以載在祀典而以南北郊爲首祀次以宗廟社稷下再酹於山川朕觀若此古人將以爲神之靈必然而祀焉果恍惚疑信而祀焉且神之爲神也或寂或見果隸災福焉今敕爾諸文學之士請言有無敬愼何如哉

又

昔堯舜之絕傳其舜禹之眾合周政之不綱殷湯之兩廢其故由何而致然

又

嘗聞上古列國於天下爵分五等其於朝聘之儀貢輸之額辧是核非孰職以專之果有無之可析乎請明其說焉

又

朕聞昔之至智者務志以崇身專利濟以名世未有獨善其身而爲智賢者或曰時有盛衰致令賢士大夫觀事勢而向背不過向吉背凶而已朕嘗笑之孰不知大至智之人若欲出類拔萃必犯患涉難善能平斯二事則名彰不朽安有懷大本抱厚徳視君缺佐目民受殃恬然自處者若心以出非其時而不仕則仲尼孟軻居諸侯擾攘之秋大背於彛倫之序而仲尼孟軻周遊謁之朕不知其何心請爲之論

又

昔漢制啇賈技藝毋得衣錦繡乘馬朕審之久矣未識漢君之本意如何中庸曰來百工也又古者日中而市是皆不可無也況商賈之士皆人民也而乃賤之漢君之制意朕所不知也諸生詳而細對

又

吁時士之志奚不我知其由我不徳而致然耶抑士晦志而有此耶嗚呼艱哉君子得不易我知人惟彼蒼之照鑑必或福志之將期然邇來云才者羣然而至及其用也才誌異途空矣哉

○問佛仙

佛仙有無誠如黑白惟釋迦與叱羊者能之噫道矣哉靈如是然昔人見今之聞之相傳數千年一體如斯者未覩散聖有之尙未得其傳方今凶頑是化良善契從仙乃務思淩煙霞而躡昂霄會王母於天京釋乃斂神一志靜觀玄關意在出無量刼而升兜率志斯一事者道盈庵而僧滿寺以百人爲數九十九人失道迷宗或白陸沈其一傍曰鬼神不泄機仙有尸解佛有千百億態孰知升沈迷失者耶爲此有慕而不絕者有毀而不滅者此豈佛仙有無之驗哉洪武八年見二教中英俊羣然慱才者眾特以二敕諭之敕以捨彼而從事傑乎捨事而從彼志乎聰愚者必皆兩圖諭由已而敕不專信乎諭爾僧道備以陳之

又

朕觀如來修行𨿽苦之至但六載而道成其妙覺之靈則有千百億化效之者莫知至微或得之者亦不知自何而至道祖老子神仙繼之或幻而或眞神通盛效之者亦莫知源何夫子之立教彛倫攸敍效之者可以探其趣誠如夫子者鮮矣於斯三者可以興滅乎

◆論

嚴光論

誦經論

釋道論

蜂蟻論

三教論

甘露論

時雪論

七曜大體循環論

鼠囓書論

鬼神有無論

明施論

拔儒僧入仕論

官釋論

修教論

天生斯民論

云生論

原刑論

○嚴光論

夫人生天地之間處心有邪正不同者有沽名釣譽者有濟人利物者此數等之人但聞其情狀不分髙下所爲余何所知且邪正沽名利物此四士者莫不止有二說邪與沽名者類正與利物者同此所以止二說也夫邪非獨姦惡萬狀而爲邪諸事不誠而爲邪可爲而不爲爲邪邪之一說何可數量如昔漢之嚴光當國家中興之初民生凋敝人才寡少爲君者慮恐徳薄才疏致生民之受患禮賢之心甚切是致嚴光周黨於朝何期至而大禮茫夥所知故縱之飄然而往卻乃棲巖濱水以爲自樂吁當時舉者果何人歟以斯人聞上及至不仕而往古今以爲奇哉在朕則不然且名爵者民之寶器國之賞罰亙古今而奔走天下豪傑者是也禮記曰君命賜則拜而受之其云古矣聘士於朝加以顯爵拒而弗受何其侮哉朕觀此等之徒受君恩罔知所報稟天地而生頗鍾靈秀故不濟人利物愚者𨿽不知斯人之姦詭其如鬼神何且彼樂釣於水際將以爲自能乎不然非君恩之曠漠何如是耶假使赤眉王卽劉盆子等輩混淆未定之時則光釣於何處當時挈家艸莾求食顧命之不暇安得優遊樂釣歟今之所以獲釣者君恩也假使當時聘於朝拒命而弗仕去此而終無人用天子才疏而徳薄民受其害天下荒荒若果如是樂釣歟優遊歟朕觀當時之罪人罪人大者莫過嚴光周黨之徒不正忘恩終無補報可不恨歟且耿弇鄧禹之賢生稟天地之正气孝於家而尊於師忠於君而理於務當漢中興之初朝無禮法民尙彷徨其禹弇者助光武立綱陳紀盤石國家天地位而鬼神祀民物阜焉此正大之賢豈不濟人利物也哉所以名世於古今者爲此也嗚呼千載之邪正莫不尢朕泛說乎達者識之

○誦經論

暇遊天界入寺聞鐘且經聲嘹亮正行間遙見長老特鑪而來少時詣前禮畢朕問和尙彼中撞鐘擊皷香煙繚繞經聲瑯然必好善者送供以飯諸僧手長老對曰近日並無飯僧者朕又問長老旣無飯僧者諸人止可寂寥面壁以觀想爲然何故周旋精舍眾口喃喃長老曰僧之所以諷經者恐有過失誦之不過釋愆耳朕旣聽斯言忽然嗟嘆噫愚哉豈不聽解之差矣所以僧多愚而不善民廣頑而不良以其悟機錯矣且佛之有經者猶國著令佛有戒如國有律此皆導人以未犯之先化人不萌其惡所以古雲天下無二道聖人無兩心名𨿽異理則一然以朕觀之佛所以教人諷經者有二若談經說法化愚者必瑯然其聲使觀聽者解其意而善其心所以不慮其意止諷誦之若自欲識西來之意必幽居淨室使目誦心解歲久而機通諸惡不作百善從心所至於斯之道佛經豈不大矣哉利益甚矣豈有誦經不解其意止顧口熟心懷惡毒歲月以來集業深重自知非禮卻乃誦經以欲釋之可乎譬猶國之律令所以禁暴止邪皆出之於未犯之先乃救狂惡而生善良者上自三皇以至於唐宋元列聖相傳觀斯之道豈不天地者歟或曰民有善誦律令者如流朕將爲識其意不墮刑憲又知卻乃眞愚夫愚婦徒然誦熟罔識其意忽一日有奏朕曰民有犯法者捶父淩母考之於律諸犯者重莫過於此臣將施行其犯人親屬印律成千誦聲瑯然有此知律善諷者以此爲贖罪臣不敢施行特來上聞幸望宥之朕謂奏臣曰古者帝王立法令所以申明之律所以戒責之一定不易之法民有知而不善者法當尢重安有贖焉經曰五刑之屬三千而罪莫大於不孝𨿽古聖人亦惡其惡朕薄徳之見安敢易古人之法歟佛猶人人亦佛性也旣有違背經戒之徒在佛必律之以深重禍愆安肯釋宥者於戲愚至於酩酊之酣撼之而不醒濁至於大河之流澄之而不淸愚哉愚哉可不修悟之

○釋道論

夫釋道者玄也自太古至於三皇不聞其說後梁武帝時有胡僧其狀頗異自西來中國棲江左於是乎面壁九年號曰達摩乃西天佛子相紹二十八祖傳來東土作初祖彼說有佛武帝欽之且道者何也因同柱下史李氏紀國家之興廢有衝太虛察九泉之機遂隱入山名老聃凡事有先知之覺務生而不殺故稱曰道此有而眞傳其說可爲信也時人妄立名色以空界號上王二淸與聃共三曰三淸說大羅兜率天界使人慕而隱其機與僧悟禪如是僧言地獄鑊湯道言洞裏乾坤壺中日月皆非實像此二說俱空豈足信乎然此佛𨿽空道𨿽玄於內奇天機而人未識何也假如三教惟儒者凡有國家不可無夫子生於周立綱常而治禮樂助國宏休文廟祀焉祀而有期除儒官叩仰愚民未扣所從夫子之奇至於如此釋迦與老子𨿽玄奇過萬世時人未知其的每所化處宮室殿閣與國相齊人民焚香叩禱無時不至二教初顯化時所求必應飛悟有之於是乎感動化外蠻夷及中國假處山藪之愚民未知國法先知慮生死之罪以致於善者多而惡者少暗理王綱於國有補無虧誰能知識凡國家常則吉泥則誤國甚焉本非實相妄求其眞禍生有日矣惟常至吉近代以來凡釋道者不聞談精進般若虛無實相之論每有歡妻撫子暗地思欲散居塵世污甚於民反累宗門不如俗者時刻報至也

○蜂蟻論

夫蜂蟻者世間最微之命分巢居穴處之兩般有衙陣之律本類有不可犯者且蜂有巢有戶有守土者有宮有殿有尊王室之綱甚嚴者出入有驗飛野無隊自意髙下尋花覓蕋眾興巢室就集爲飡如人之集稻糧也飛野無隊者何也蓋身有銳鋩騰翔上下凡遇諸虫蟻有相犯者獨可以剌破之如大將軍被堅甲而執利器有智謀而橫行天下也此蜂之能者故出無羣隊也又蟻者穴居有治宮室門戶與蜂相類宮將建近於九泉其形命𨿽微能知寒而閉穴識陽回而辟戶巡防守界采食盤旋列陣於長堤之下出奇於艸木之上眾蟻有繩如兵之聽將命也嗚呼蜂小有膽有毒蟻微羣結繼行气類相感治律過人蜂蟻如是人頻犯法何爲靈乎

○三教論

夫三教之說自漢歷宋至今人皆稱之故儒以仲尼佛祖釋迦道宗老聃於斯三事悞陷老子已有年矣孰不知老子之道非金丹黃冠之術乃有國有家者日用常行有不可闕者是也古今以老子爲虛無實爲謬哉其老子之道密三皇五帝之仁法天正已動以時而舉合宜又非升霞禪定之機實與仲尼之志齊言簡而意深時人不識故弗用爲前好仙佛者假又若果必欲稱三教者儒以仲尼佛以釋迦仙以赤松子輩則烈以爲教之名稱無瑕疵況於三者之道幽而靈張而固世人無不益其事而行於世者此天道也古今人志有不同貪生怕死而非聰明求長生不死者故有爲帝興之爲民富者尙之慕之有等愚昧罔知所以將謂佛仙有所悞國扇民特敕令以滅之是以興滅無常此蓋二教遇小聰明而大愚者故如是昔梁武好佛遇神僧寶公者其武帝終不遇佛證果漢武帝魏武帝唐明皇皆好神仙足世而不霞舉以斯之所求以斯之所不驗釗仙佛無矣致愚者不信若左慈之幻操欒巴之噀酒起貪生者慕若韓退之匡君表以躁不以緩絕鬼神無毫釐惟王綱屬焉則鬼神知韓愈如是則又家出遷人此天地之大機以爲訓世若崇尙者從而有之則世人皆虛無非時王之治若絕棄之而杳然則世無鬼神人無畏天王綱安用焉於斯三教除仲尼之道祖堯舜率三王刪詩制典萬世永賴其佛仙之幽靈暗助王綱益世無窮惟常是吉嘗聞天下無二道聖人無兩心三教之立𨿽持身榮儉之不同其所濟給之理一然於斯世之愚人於斯三教有不可缺者

○甘露論

古今通言世有禎祥妖孽其禎祥以應兆人妖孽不善當之𨿽聖人愚夫愚婦莫不同心一志好禎而惡妖然嘉禎之心固篤爲善之心不厚是以妖禎反常者有之如其道者有之昔春秋孔子覩麟而絕筆舜得鳳凰來儀天下安近代有元將末而河水淸至正年間甘露降靜思禎祥妖孽可不令人日夜憂惶所以憂惶者正爲鬼神之機人莫可測若以必妖而必禎其禍福兩忘者有之若以禎而非我之兆或福漸臻若以妖之爲害必逼其身肯日新其己其禍消矣故前代忠臣碩士若有妖魅之作必致君宵夜旴食以回天意若見禎祥之見急奏恐兆他人非天恩於己也特以警省務在四海咸安誠爲良法也卽今洪武八年冬十一月十有八日詣齋宮祀上帝於圜丘當日省視壇場道經松下忽見森松極杪露水凝枝垂懸上下有若明珠初將以爲晨露未消倏蜜蜂交雜致吾忽然而省此必天垂甘露矣試采而啖之入口甘如餳糖誠然天恩下墜未審禎兆何因而何人矣特詔諸臣從行者共采而食之更敕儒臣以歌詠其事去後不兩時人各以詩文來獻符禎稱祥者比比皆然事屬夥憂豈不賴禎以忘危乎朕所以聞祥而憂覩禎而患以其近日以爲雞鳴半夜乖逆之气不數日見於晨申況土木之工並作不得已而爲之此皆上帝之所惡惟恐不答心驚晝夜如履薄冰豈敢以甘露之降禎祥以爲必然者也

○時雪論

淋淋漓漓之謂雨大地瓊瑤之謂雪此果雨乎雪乎曰二說皆雨雪之文官也洪武九年十一月冬深旣久淸露不結河水不冰是時不正也昔人有云均調四時其機在乎生靈之主朕思之惶惶俄而風生入極云幕長空良久雨降自朝抵暮萬物被澤至夕翩翻飛舞雪墜九霄曉來辟戶以觀近山王砌遠景�妝此天地嚴凝之气至矣今也時令旣正仁者尢可思乎曰可所以思者富貴貧賤當有守思之道曰守者何曰當此苦寒之際衣單食寡者但能守饑寒而不妄爲異月安矣良人之名出矣必由貧賤至富貴也曰富貴亦可得而聞乎曰可且富貴者當此之際綺紈纊服紅鑪暖閣重裀列鼎若不思貧賤者無衣食之處他日必由富貴入貧賤也此理之必然有不可逃者朕聽斯言特以時記之

○七曜大體循環論

洪武十年春旣暇與翰林諸儒遊於殿庭驀論幹旋之理日月五星運行之道內翰林應奉傅藻典籍黃鄰考功監丞郭傳人皆以蔡氏言爲必然乃曰天體左旋日月亦左旋復雲天健疾日日不及天一度月遅於日不及天十三度謂不及天爲天所棄也有若是之云朕失讀詩書不如蔡氏若此諸儒忽然論斯吾將謂至罕矣及至諸儒將尙書之注一一細爲分觧吾方知蔡氏之謬也朕特謂諸儒曰非也斯說甚謬吾觀蔡氏之爲人也不過惟能文而已夫文章之說凡通儒賢智者必格物而致知然後以物事而成章其非通儒賢智者或以奇以巧𨿽物事可書其的而爲文不順則棄物事以奇巧而成者有之哉者心不奇巧其性僻而迂意在著所聽聞以爲然者成文者有之吾聽諸儒言蔡氏之論甚以爲不然𨿽百餘年已往之儒朕猶因事而罵之時令取蔡氏所注尙書試用之見其序文理條暢於內之說皆諸書古先哲人之見話於蔡氏自新之言頗少然非聰明不能若此而類成獨蔡氏能之可謂當時過庸愚者故作聰明以注書及觀書注語纏矣所言幹旋之道但知膚不究其肌不格其物以論天象是以以己意之順亂乾道之順以己意之逆亂乾道之逆夫何云蓋謂朕自起兵以來與知天文精歷數者晝夜仰觀俯察二十有三年矣知天體左旋日月五星右旋非此一日之辯辯非尋常之機所以非尋常之機者何因與羣雄並驅欲明休咎特用心焉故知日月五星右旋之必然也今蔡氏以進曰退以退曰進朕謂諸儒曰何故典籍黃鄰代蔡氏曰以理若是曰理者何曰首以天疾行晝夜三百六十五度行健也次以理日當繼之不及天一度末以太陰之行不敢過太陽特不及天十三度此因意僻著而爲理所以順亂逆逆亂順是也所謂蔡氏之僻者但見日月在天周流不息安得不與天順其道而並馳旣馳安得不分次序而進此蔡氏之機理不見也吾以蔡氏此說審慮之知其不當其蔡氏平昔所著之書莫不多差矣夫日月五星之麗天也除太陽陽剛而人目不能見其行於列宿之間所行舍次盡在數中分曉其太陰與夫五星昭昭然右旋緯列宿於窮壤其太陰之行疾而可稽驗者若指一宿爲主使太陰居列宿之西一丈許若天晴气爽正當望日則盡一夜知太陰右旋矣何以見蓋列宿附天捨次定而不動者其太陰居列宿之西一丈比月未入地時而行過列宿之東一丈曉然今蔡氏所言不過一晝夜一循環爲之理說差多矣且天覆地以地上仰觀平視則天行地上所以行地上者以十二方位驗之定列宿之循環是也其日月附於天以天上觀之以列捨不動之分則日行上天右旋驗矣故天大運而左旋一晝夜一周三百六十五度小運之旋一晝夜西行一度一年一周天太陽同其數太陰一晝夜行十三度一月一周天此日月細行之定數也其日月一晝夜一周天日月未嘗西行也乃天體帶而循環見其疾速也此卽古今歷家所言蟻行磨上的論吾爲斯而著意因蔡氏不窮稽於理以郭傅黃鄰等務本蔡氏之謬言意在刑其人以誡後人特敕三番入禁而又權釋之使習知天象而畢來告故遣行焉因爲之論

○鼠囓書論

鼠之爲物性盜竊俄有被鼠盜去倉糧者初未知鼠若是其糧主歲終但見倉虛疑有人盜視之不見人盜之蹤迹也時四顧其倉見壁穿地竅謂傍曰斯何若是傍曰鼠之窠巢也曰鼠之爲物何施曰鼠乃萬物中一物耳其性務盜糧主曰倉虛糧耗莫不此物竊之乎曰然糧主旣聽斯言其怒恨恨不已正怒間忽翰林典籍至見糧主怒非尋常試問爲何傍謂典籍曰邇來被盜典籍曰賊擒否傍曰非人盜乃鼠耳典籍曰吾將謂人盜而乃壁鼠耳吾觀鼠之爲物與人相類何以見人盜𨿽曰無禮尙有智盜有非智盜鼠亦是焉且吾官守典籍務欲完書淸類是其職也近者鼠入書廚將已完未完之聖書十囓八九甚爲我罪吾乘一時之忿欲驅羣貓而盡捕之且未舉靜慮此皆物類所有者其性若是柰何性𨿽盜竊若附倉而巢依糧而窠則爲飬身之計又何怒哉其聖書非糊口飬身之物乃敢無禮而囓之其罪安可恕乎必驅貓以捕之一日縱貓入室其鼠皆竄所在有入壁者有潛地者有緣於梁者吾視其貓貓乃瞠目視之皆無所得吾將謂貓無用矣驀然有慮噫斯書昔聖人以此而利濟萬物若有知覺者必不廢若愚而欲廢必神靈護焉今鼠無知囓書將盡乃無一神呵護此果柰何吾又思若愚甚者𨿽神亦不鑑怒若必鑑怒亦何益哉吾試忖之此非嬴政入鼠之類中焚書之心未已耶果鼠無知而若是耶不然鼠𨿽性盜竊所盜者必於鼠有益則盜今書於鼠無益乃廢之非嬴政之爲鼠者何故疑而論之可不刑乎

○鬼神有無論

有來奏者野有暮持火者數百候之倏然而滅聞井有汲者驗之無迹俄而呻吟於風雨間日悲號於星月有時似��晝誠有應人而投石忽現忽隱現之則一體如人隱之則寂然杳然或崇人以禍或佑人以福斯數狀昭昭然皆云鬼神而已臣不敢匿謹拜手以奏時傍人乃曰是妄誕耳朕謂傍曰爾何知其然哉對曰人稟天地之气而生故人形於世少而壯壯而老老而衰衰而死當死之際魂升於天魄降於地夫魂也者气也旣達髙窮逐淸風而四散且魄骨肉毛髮者也旣僕於地化土而成泥觀斯魂魄何鬼之有哉所以仲尼不言者爲此也曰爾所言者將及性理而未爲是乃知膚耳其鬼神之事未嘗無甚顯而甚寂所以古之哲王立祀典者以其有之而如是其於顯寂之道必有爲而爲夫何故蓋爲有不得其死者有得其死者有得其時者有不得其時者不得其死者何爲壯而夭屈而滅斯二者乃不得其死也蓋因人事而未盡故顯且得其死者以其人事而盡矣故寂此云略耳且前所奏者其狀若干皆有爲而作何以知之但知之者不難矣且上古堯舜之時讓位而君天下法不更令民不移居生有家而死有墓野無鏖戰世無遊魂祀則當其祭官則當其人是以風雨時五穀登災害不萌乖沴不現此之謂也自秦漢以來兵戈相侵君臣矛盾日爭月奪殺人蔽野鰥寡孤獨於世致有生者死者各無所依生無所依者惟仰君而已死無所依者惟冤是恨以至於今死者旣多故有隱而有現若有時而隱以其無爲也若有時而現以其有爲也然而君子小人各有所當以其鬼神不謬卿云無鬼神將無畏於天地不血食於祖宗是何人哉今鬼忽顯忽寂所在其人見之非福卽禍將不遠矣其於千態萬狀呻吟悲號可不信有之哉

○明施論

朕嘗觀世俗善良者慕佛敬僧於心甚切往往大捨布施傾心向道意在積功累行欲目前之福臻身死不墮地獄亦欲延及子孫者也觀斯之善豈不良哉柰何認僧差矣爲何蓋謂聞僧善者及住持名寺加衣缽整齊者往往廣與布施若善者果有微覺則將所得之物轉與貧難者於前好善者頗相增福若不知覺集之無窮則禍增而福減若住持名寺者廣得布施貧難不濟與同黨類私相盜用非理百端寺頹而無補於前好善者亦加禍焉於斯之道好善之心固篤布施之心甚差若善人欲功徳延及子孫者當捨物於力條之僧然後方有功徳足慕道之心所以力修久僧者誰隆冬之時衣服頹靡疊膝禪房慕如來六年之苦行意欲了心性以化世人皆同善道𨿽嚴寒肌膚爲之凍裂𨿽酷暑蚊虫爲之吮血亦不相告若出禪房遊市井使俗人見之則衣頹而形槁故所以世俗耳目無所驚眩不得布施耳嗟夫以此僧之狀以好善者求佛𨿽眞佛臨世化爲力修僧人亦不爲凡夫所識朕所以言者令好善者濟貧而不濟富無名者愛之有名者敬之其福將源源焉

○拔儒僧入仕論

丈夫之於世有志者事竟成昔釋迦爲道不言而化不治而不亂仲尼亦云西方有大聖人然釋迦本同於人而乃善道若是斯非人世之人此天地變化訓世之道故能善世如此且諸羅漢住世應眞幻化不一亦此道也或居天上人間以朕觀之若此者不可多釋迦安可再生方今𨿽有僧閒能昂然而坐去者不過幻化而已卽目修行之人皆積後世之事或登天上及人間好處以此觀之遐邇之道時人不分假如方今天堂地獄昭昭於目前時人自不知耳且今之天堂若民有賢良方正之士不幹憲章富有家貲兒女妻妾奴僕滿前若仕以道佐人主身名於世祿及其家貴爲一人之下居眾庶之上髙堂大廈妻妾朝送暮迎此非天堂者何若民有頑惡不悛及官貪而吏獘上欺君而下霍善一旦人神見怒法所難容當此之際抱三木而坐幽室欲親友之見杳然或時法具臨身苦楚不禁其號呼動天地亦不能免必將殞身命而後已斯非地獄者何其天堂地獄有不難見也爾晐嚴輩等堂堂儀表已入淸虛之境若志堅而心永則樂淸風於翠微深處吟皓月於長更歲覩山嶽之靑黃目百川之消長𨿽咫尺紅塵而乃一塵不染障礙全亡非獨將來有率陀之登一方今寂寞之趣比俗者之無知止可行之道而竟趨火赴淵其天堂地獄豈不兩皆邇耳若僧之不谷兼通漏未具宿本無緣加之累惡積愆豈異俗者趨火赴淵之愚者矣爾必欲異此道而傑爲湏知利害之兩端然後從之所利者居官食祿名播寰中若欲髙名食祿同君不朽必持心以義練志以忠佐君以仁夙夜在公無霍下而罔上乃得利貞斯利也若視祿之少見贓之重如淵底之魚聞餌而浮吞鉤於腹此其所以害也朕今以天堂地獄之由示之於爾爾當深思熟慮剖決是非然後來朝則當授之以官未審悅乎若果悅而仕則虛名泯而實名彰其丈夫之志豈不竟成哉

○官釋論

古今通天下居民上者聖賢也其所得聖賢之名稱者云何蓋謂善守一定不易之道而又能身行而化天下愚頑者也故得稱名之其所以不易之道云何三綱五常是也是道也中國馭世之聖賢能相繼而行之終世而不異此道者方爲聖賢未嘗有捨此道而安天下聖賢之稱未之有也所以世人於世善獲生全者托以彛倫攸序乃爲古今之常經於戲於斯之道聖賢備而守行之不亦善乎斯道自中古以下愚頑者出不循教者廣故天地異生聖人於西方備神通而慱變化談虛夥之道動以果報因緣是道流行西土其愚頑聞之如流之趨下漸入中國陰翊王度已有年矣斯道非異聖人之道而同焉其非聖賢之人見淺而識薄必然以爲之異所以可以云異者在別陰陽虛實之道耳所以佛之道云陰者何舉以鬼神云以宿世以及將來其應莫知所以幽遠不測所以陰之謂也虛之謂也其聖賢之道爲陽教以目前之事亦及將來其應甚速稽之有不旋踵而驗所以陽之謂也實之謂也斯二說名之則也異行之則也異若守之於始行之於終則利濟萬物理亦然也所以天下無二道聖人無兩心其佛道之初立也窮居獨處特忘其樂之樂去其憂之憂無求豪貴無藐寒微及其成也至神至靈遊乎天外察乎黃泉利生脫苦善便無窮所以當時之愚頑耳聞目擊而效之今世之愚頑慕而自化之嗚呼不亦善乎吁艱哉今時修行者反是道而行之何以見反是道而行之方今爲僧者不務佛之本行污市俗居市廛以堂堂之貌七尺之軀或逢人於道或居庵受人之謁其所謁者賢愚貴賤皆有之必先屈節以禮之然後可然修者以此爲忍辱之一端耳若以堂堂之貌七尺之軀忍辱於人將後果了此道何枉辱也哉若將後不能了此道其受辱屈節果何益乎況生不能飬父母於家死無後嗣立姓同人於天地間當此之時如艸之值秋遇嚴霜而盡稿比木之有叢淩風寒而永歲月使飛者巢顚走者窩下惜哉惜哉不亦悲乎今之時若有大至智者入慱修之道律身保命受君恩而食祿居民上而官稱若輔君政使冤者離獄罪者入囚農樂於隴畝商交於市廛致天下之雍熙豈不善哉慱修之道乎陰騭之後益乎今之官吏者不然往往倒持仁義酷害良民使民視之如蛇蠍之附體蚊蚋之吮身無啟敬之前有畏避之卻安得不惡聲四出難於後乎若欲聖賢之名稱僧之行立不亦難乎

○修教論

佛之教上古未聞惟始自周之時方聞異人生於西土其人也淨飯國王之子旣生旣長觀世人之禍福覩日月之升沈見人之造非也如酩酊之醉未醒如中睡酣而未覺以致罪重危山愆深矌海愈墮彌漫無由自釋佛因是而起大悲願心立忍辱苦行之法門意在消愆而息禍利濟羣生時乃登雪嶺而靜居觀心省性六載道成及其歸演大乘𨿽有二千五百人俱人皆未觧幽微佛見愚多而賢少攺演小乘之法使昏愚者聽之如醉而復醒睡而還覺人各識禍而知愆惟修善而可弭嗚呼佛之心爲世人乃有若是之舉吾中國聖人有雲天命之謂性率性之謂道修道之謂教今聞佛有二乘之說豈不修道之謂教乎今之人罔知所以修道教人之何如乃有廢道積愆之舉更不知存心何如邇聞天界住持者每晨昏則儀有向諸佛之禮所以禮向者則當徒步周旋頂禮方爲啟敬之道而爲修道之行也今是僧懶於周旋不敢越向佛之儀故廢修以行之特以轎令人升之周旋於諸佛之前於禮未宜於勤若不當若以今後人法之斯乃率性者歟修道者歟若以此觀之必失修道之謂教矣可謂廢道積愆矣俄而有來告者昨晨天界住持向佛瞻禮墜轎以折足數日不聞鐘皷之聲虛堂廢法因是而致吾有嘆嗚呼昔禪之謬儀積之今日方應可謂定業難逃矣果報昭然矣今後若欲同佛之修則當苦行勿華勿勞人以自逸乃稱斯道不然愆重危山禍深彌海於斯效驗可不警戒之哉

○天生斯民論

二儀奠位於子丑則萬物資生於二气闔辟之期惟人生气之精英者也故比出萬物是變通而不已況眾乎旣眾且靈互計而不已而有吞殘焉若非天生人君以育之又何言斯民之有哉然非斯民之眾而有愚頑者非人君之育亦可也所以非愚頑不足顯人君之治非人君之治斯民亦何措安其育之之道大在人君持守斷行焉若非持綱守紀而安善良則良善慌惚而弗寧若罰惡之道不果而不罪不悛者則將何以育斯民者乎故天生人君必賞善以罰惡則惡消而善長亙古至今刑加暴亂姦頑者則斯民泰安矣若獲姦頑暴亂而姑息之使良善含冤而抑欝則惡者日生善者日減何育斯民者哉故制以斧服以衣天子取斷以示政安斯民於仁壽之鄕余何言哉

○云生論

嘗云性理不明在乎講而已然非智者不詢非賢者不明若愚頑者罔從講明之道則終世而愚昧若世之萬物必究其端而窮其倪斯乃善之善矣邇者符出四方令有司至賢良方正於廷朕親選擢之意在布列諸州職爲牧守以利黔黎夫何至廷者眾若與之語眾口喃喃艱分利鈍因是敕問云生性理以觀學之盈虛性之後陋良久敕備諸儒承敕而往作焉𨿽然朕以己見而發問亦以己見而自明夫云也者天地之盛气也若或陰陽之媾而乃云形爲形則千態萬狀油然而生也在乎山蒸海湧奔騰上下靉叇四維斯山川之出云成而變也出本川澤歸則絕迹此云之化也气之妙也又非山非川也碧天無翳倏云蔽於兩間而不歸於川澤瞬息不知其所以亦气之所以然者也所以天地盛气之爲云爲時蒸而節至山川有若是而興起也且天地之晴明八荒澄肅斯二气之平和浩蕩之勢息逸俄膚寸以浮空必大化之有爲特以雲生霧長消息於兩間𨿽結於太虛必微起於山澤故山川出云云本乎山川是也

○原刑論

刑罰惡之道古制生人非至理不仁至仁理五刑備用於先必庳匱於後所以至仁焉所以生人焉非至仁理備五刑而無遺善惡惡善始微終亂愚私焉愚不知而反聽私故違而禍仁有以謂刑中我以謂刑中有以謂刑乎我以謂刑當蓋聽用中平刑用中當所以非仁不仁仁不非仁姦哀政簡愼稽之死生生死甚哉艱哉幽察而後已詳明死死本生復生甚哉輕重重輕至仁理刑一二三惡滅愚私理憫違一生惡肆

髙皇帝禦制文集卷第十

●髙皇帝禦制文集卷第十一

樂章

◆樂章

圜丘樂章

方丘樂章

合祭天地樂章

合祭社稷樂章

先聖三皇歷代帝王樂章

○圜丘樂章

迎神

奠帛

進俎

初獻

亞獻

終獻

徹豆

送神

望燎

﹖迎神

仰惟兮昊穹臣率百職兮迓迎【葉】幸來臨兮壇中上下護衛兮從旌幢繚繞兮四維重悅聖心兮民獲年丰

﹖奠帛

民依時兮用工感帝徳兮大化成功臣將兮以奠望納兮微衷

﹖進俎

庖人兮列鼎殽羞兮以成方俎兮載獻願享兮以歆

﹖初獻

聖靈兮皇皇穆嚴兮金牀臣令樂舞兮景張酒行初獻兮捧觴

﹖亞獻

載斟兮載將百辟陪祀兮具張感聖情兮無已拜手稽首兮願享

﹖終獻

三獻兮樂舞揚殽羞俱納兮气靄而芳祥光朗朗兮上方況日吉兮時良

﹖徹豆

粗陳菲薦兮神喜將感聖心兮何以忘民福畱兮佳气昂臣拜手兮謝恩光

﹖送神

旌幢燁燁兮云衢長龍車鳳輦兮駕飛揚遙瞻冉冉兮去上方可見烝民兮永康

﹖望燎

進羅列兮詣瘞方炬焰發兮煌煌神變化兮物全於上感至恩兮無量

○方丘樂章

迎神

奠帛

進俎

初獻

亞獻

終獻

徹豆

送神

望瘞

﹖迎神

仰皇祗兮駕來川嶽從迎兮威靈備開香煙繚繞兮神臨禦街漸升壇兮穆穆靄端气兮應結樓臺以微衷兮率職幸望聖悅兮心諧但允臣兮固請願嘉烝民兮永懷

﹖奠帛

臣捧兮以筐玉帛是進兮歲奠以常百辟陪祀兮佩聲瑯瑯惟南燻兮觧慍映燎炎兮煌煌

﹖進俎

庖人兮進湯大烹牲兮气靄而芳以微衷兮獻上曰享矣曰康

﹖初獻

初獻行兮捧觴聖靈穆穆兮洋洋爲蒸民兮永昌鑑丰年兮耿光

﹖亞獻

𨿽殽羞兮已張法前王兮典章臣固展兮情悃用斟醴酒兮載觴

﹖終獻

爵三獻兮禮將終臣心眷戀兮無窮恐殽羞兮未具將何報兮神功

﹖徹豆

俎豆徹兮神熙鸞輿駕兮旋歸百神奕奕兮云衣敬奉行兮弗敢遅

﹖送神

祥風興兮攸攸云衢開兮民福畱歲樂烝民兮大有想洋洋兮舉觴載酒

﹖望瘞

殽羞玉帛兮瘞坎中遙瞻隱隱兮龍旗從祀事成兮盡微衷感厚徳兮民福雍雍

○合祭天地樂章【洪武十年八月二十日攺定】

迎神

奠帛

進俎

初獻

亞獻

終獻

徹饌

送神

望燎瘞

﹖迎神

荷蒙天地兮君主華夷欽承踴躍兮備筵而祭誠惶無已兮寸衷微仰瞻俯首兮惟願來期想龍翔鳳舞兮慶雲飛必昭昭穆穆兮降壇壝

﹖奠帛

天垂風露兮雨澤沾黃壤氤氳兮气化全民勤畎畝兮束帛鮮臣當設燕兮奉來前

﹖進俎

庖人兮列鼎殽羞兮以成方俎兮載獻願享兮以歆

﹖初獻

聖靈兮皇皇穆嚴兮金牀臣令樂舞兮景張酒行初獻兮捧觴

﹖亞獻

載斟兮載將百辟陪祀兮具張感聖情兮無已拜手稽首兮兮願享

﹖終獻

三獻兮樂舞揚殽羞俱納兮气靄而芳祥光朗朗兮上方況日吉時良

﹖徹饌

粗陳菲薦兮神喜將感聖心兮何以忘民福畱兮佳气昂臣拜手兮謝恩光

﹖送神

旌幢燁燁兮云衢長龍車鳳輦兮駕飛揚遙瞻冉冉兮上下方必烝民兮永康

﹖望燎瘞

進羅列兮燎瘞方炬焰發兮煌煌神變化兮束帛將感至恩兮無量

○合祭社稷樂章【洪武十年八月二十日攺定】

迎神

奠帛初獻

亞獻

終獻

徹饌

送神

望瘞

﹖迎神

予惟土谷兮造化功爲民立命兮當報崇民歌且舞兮朝雍雍備筵率職兮候迓迎想聖來兮祥風生欽當稽首兮【春告秋拜】年丰

﹖奠帛初獻

氤氳气合兮物遂蒙民之立命兮荷陰功臣將疋帛兮獻微衷初斟體薦兮民福洪

﹖亞獻

予令樂舞兮再捧觴願神昭格兮軍民康思必穆穆兮靈洋洋感厚恩兮拜祥光

﹖終獻

干羽飛旋兮酒三行香煙繚繞兮云旌幢予今稽首兮欣且惶神顏悅兮霞彩彰

﹖徹饌

粗陳微禮兮神喜將瑯然絲竹兮樂舞揚願祥普降兮遐邇方烝民率土兮盡安康

﹖送神

氤氤氳氳兮祥光張龍車鳳輦兮駕飛揚遙瞻稽首兮去何方民福畱兮時雨暘

﹖望瘞

捧殽羞兮詣瘞方鳴鑾率舞兮聲鏗鏘思神納兮民福昂予今稽首兮謝恩光

○先聖三皇歷代帝王樂章

迎神

奠帛

初獻

亞獻

終獻

徹豆

送神

望瘞

﹖迎神

仰瞻兮聖容見鸞輿兮景從降云衢兮後先來俯鑑兮微衷荷聖靈兮蒼生有崇腃諸帝兮是臨予頓首兮幸蒙

﹖奠帛

秉微誠兮動聖躬來列坐兮殿庭予今願兮效勤捧帛饌兮列酒樽鑑予情兮歆享方旋駕兮雲程

﹖初獻

�行兮爵盈喜气兮雍雍重荷蒙兮再瞻再崇羣臣欣兮躍從願覩穆穆兮聖容

﹖亞獻

再斟兮禮明諸帝熙和兮悅情百職奔走兮滿庭陳籩豆兮數重亞獻兮願成

﹖終獻

獻酒兮至終早整云鸞兮將旋宮予心眷戀兮神聖欲攀畱兮無從躡雲衢兮緩行得遙瞻兮達九重

﹖徹豆

納殽羞兮領陳烝民樂兮幸生予將何以兮崇報惟歲時兮再瞻再迎

﹖送神

旙幢繚繞兮導來蹤鑾輿冉冉兮歸天宮五云擁兮祥風從民歌聖佑兮樂天丰

﹖望瘞

神機不測兮造化工珍羞禮帛兮薦火中望瘞庭兮稽首願神鑑兮寸衷

髙皇帝禦制文集卷第十一

●髙皇帝禦制文集卷第十二

樂歌

◆樂歌

大祀文並歌九章

迎神歌

送神歌

思親歌

○大祀文並歌九章

朕聞太極之化也則天生於子地辟於丑立極旣定虛其中而爲寰宇是時人生於寅樂居兩間故曰世人生旣多非主莫馭天生君而爲民立命然鴻荒之時君天下者𨿽多莫知誰始今以載之於書者始伏羲自伏羲相繼而至唐虞以及夏商周斯數君者以開天立極首興彛倫者乃前伏羲神農黃帝是也法三皇而守行者少昊顓頊髙辛唐虞其增減禮樂文肴其事者獨夏商周是也亦相繼而增減其事者秦漢以至於宋元嗚呼天性自然而常者三綱五常也昔聖人度人情而借彛倫特不逆其性務從其善固爲萬世綱常未嘗有異此道而爲人君者每聞昔君欽若昊天寅賓出日未見有怠於敬者及朕卽位以來命儒臣徧歷羣書自周以至於宋元�考祀事之典旣考之後守而行之然當行祀之時惟宗廟頗合人情及南北二郊以及社稷甚有不如人情者也且不如人情者以社稷言之古人以社爲五土之神稷爲五穀之神土主發生五穀因之以生而乃一圍中各處壇而祭是土谷不合於生生之意也當行禮之時先社固宜而又先奠社之配位然後方行稷神之禮此果當乎以朕度之此所以不合人情者也況朕自卽位以來祀天享地奉宗廟社稷每當齋期必有風雨臨祭方斂每常憂之京房有云交祀鬼神必天道之雍和神乃答矣若有飄風驟雨是爲未善於是自洪武十年更社稷於闕右比前人之所以禮殊式異去繁就簡一壇合祀以奉二神神乃我答人事歡悅後洪武十一年命三公率工部役梓人於京城之南創大祀殿合祀皇天后土當年冬十月三公入奏告工已成朕命禮部去前代之祭期歲止一祀且古人之祀南北郊朕度之彼以義起故曰南郊祭天以其陽生之月北郊祭地以其陰生之月孰不知至陽祭之於至陰之月至陰祭之於至陽之月於理可疑且掃地而祭其來甚遠言及祀天地尙實不尙華固執古而不變至今所以天地之享與人大異以理言之天地反不如人享以朕言之若以斯祀之禮執古不變則人之享亦執古而不變若人執古則有污尊杯飲茹毛飲血巢居穴處以今言之世可行乎斯必不然也因是命太常卿每歲祭天地於首春正三陽交泰之時是其宜也遂於洪武十二年正月十有一日合祀天地前期致齋五日內二日以告仁祖廟三日正齋風和日暖及夜升壇山川艸木不搖江海息波濤而浪靜輕雲縹緲於昊穹獨露大降於天中纖塵不動銀燭光舒而焰挺香煙裊繞而淩雲殽饌芬芳柴燎煙升上達於九天斯必神之降臨合祀之宜也朕𨿽失學無文特實其事而歌詠之歌曰

第一歌陳樂而奏

第二歌駕出天門

第三歌駕升地戶

第四歌七曜從駕

第五歌嶽鎭從駕

第六歌瞻天望聖

第七歌兆民之福

第八歌鸞駕回旋

第九歌升降殽羞

﹖第一歌

陳樂而奏

金石絲竹之會陳兮必五音以諧同命舉枹拊鼓而撫琴兮加寶瑟以及竽鍾磬聲嘹喨而韻窮兮吹塤箎以管從度干羽而周旋兮文武之樂隆百辟奔走而供獻兮期上下以來通

﹖第二歌

駕出天門

遙瞻閶闔之開辟兮飛龍前導而翺翔蹁躚鶴舞鳳揚兮鑾輿冉冉而上方侍從景從周匝兮天香馥鬱而旌幢張帝衣玄云之衣兮彩霞赤霓而爲裳稽首仰瞻遙迓兮耳聽金玉之鏗鏘帝臨世而閱民兮蒙臻百福而海內康

﹖第三歌

駕升地戶

洪龐之戶辟兮擁地祗之旌幢麒麟丹鳳之挾車兮角端前驅以騰驤護衛森然而凜凜兮於昭穆穆而聖皇稽首鞠躬而駕來兮惟格勤以趨蹌爲母之慈而爲民兮合造化於幹陽予率百職以候臨兮惟菲禮而願享

﹖第四歌

七曜從駕

天星不息而周章兮擁旌旄而運銀潢旙幢繚繞於太虛兮護從鑾輿而至下方惟五星日月照耀兮邇帝左右而龍旗傍引領以欣覩兮威威而衛帝行

﹖第五歌

嶽鎭從駕

覩旗幡之四維兮列神威而倍張嶽鎭海瀆之會兮欽地祗之來降陪神迓聖而相從兮擁山鬼於幽篁飛蒼龍而備然兮淸塵導道而妖魅藏翹首以候來兮聖皇爲民而錫康

﹖第六歌

瞻天望聖

民知天地之臨祭兮老幼相將而仰昊蒼日吉而時貞兮慶雲縹緲於天堂柴燎煙焰而福給兮盡寰宇以芬芳民歌且舞而跳躍兮俯仰乾坤以荷聖皇

﹖第七歌

兆民之福

皇天后土之旣臨兮享殽羞而羙椒漿思陰陽之會合兮如臨已而穆穆洋洋躬竭衷以趨蹌兮周旋三獻而奉觴皇皇三聖之優遊兮眷予牧民而爲王惟天地之恩無極兮獨父母之育相當𨿽欲報之何已兮但法常經而頗臧

﹖第八歌

鸞駕回旋

气氤氳而馥鬱兮樂聖駕之旋幢喜云衢之晱冉兮天廓落而地洪龐日遙送而俯仰兮鸞輿升降而達玄黃慕神降臨之盤桓兮於心燁燁而耿光願民之多福兮每以歲首而奠筐

﹖第九歌

升降殽羞

升沈燎瘞而幻化兮殽羞備納而供勤昌以之而祈谷兮民謳歌而福愈良想天門地戶之茫茫兮欲假之來享而難望樂大禮之旣成兮必時若雨暘

○迎神歌

燻風蕩蕩兮觧炎備朝紳兮懼恐弗專夜沈沈兮星辰團圞皓月輝輝兮馳天稽首頓首兮遙瞻孰知后土兮何然昊天昊天鑑蒼生兮來筵

○送神歌

諸侯趨蹌兮肅齊列郊壇兮次第金石絲竹兮方攜早彷佛兮鳳凰來儀俄冉冉兮慶雲飛恭遙瞻兮俯首低靖沈沈兮后土降臨時地祗兮欣喜吾民今歲兮樂雍熙臣率百職兮羅拜壇壝感恩兮無已惟父天兮母地

○思親歌

苑中髙樹枝葉云上有慈烏乳雛勤雛翎少幹呼教飛騰翔啞啞朝與昏有時力及隨飛去有時不及枝內存呼來呼去羽翎硬萬里長風兩翼振父母雙飛緊相隨雛知返哺天性眞歔欷慈烏慟惻仁人而不如鳥乎將何伸將何伸吾思昔日微庶民苦哉憔悴堂上親有似不如鳥之至孝精歔欷歔欷夢寐心不泯

髙皇帝禦制文集卷第十二

●髙皇帝禦制文集卷第十三

文

◆文

萌賢篇上

萌賢篇下

啟忠篇

岱山髙文

夢遊西嶽文

辯韓愈訟風伯文

駁韓愈頌伯夷文

諭風伯文

拔儒僧文

辟阿奉文

設諭文

省頑文

縱豢鶴文

○萌賢篇上

昔軒轅旣平亂後治國事繁職臧蒼專出納理百辟帝知務甚於蒼形勞以豪稀往禆之出入公私稀如所在蒼迎而與語謂稀曰稀之來帝命也所以命也紀繁無遺無知有知非理以理非道以道非成以成非施以施非工以工非仰以仰非俯以俯盡之矣吾不知嘉誰必稀知所以然歟稀曰帝命禆之何敢不益而又公私焉安不如命善善惡惡靡行靡止善幸臧行致恭恭竭及明元首良股肱稀自當許之是時蒼令庖者豈殽漿者羙酒且陳水陸特以觴稀稀旣盈腹遂拜而退明日從蒼出見蒼戶頹其左扉右罇不樞是致宵晝關閉不如稀記之矣從蒼終日公無可爲至暮而入稀教閽者至梓人完其戶及蒼復出見戶闔辟如式呼閽者審之曰斯何爲曰稀之所以效公私也蒼聞之惶惶四顧若無所措詣帝而訴帝召稀責之曰完戶之勤公私乎稀曰至公帝聞而釋之稀旣出帝闕目蒼容發髼衣垢時乃懷歸入見夫人侍兒謂曰公事不軌稀之過上相衣垢愆在夫人發髼容陋失教侍兒時夫人恥侍兒聽來日稀遙見蒼出神淸气潔肥馬朱纓人裘相應民具樂瞻相謂曰斯上相也皆曰然曰昔若是今若是始何焉中有人曰必門人也晡時歸蒼共稀食稀視蒼食器不潔居處多惡稀教主宅者淸之其主宅者如之蒼自外入見宅院昔積塵夥有階下靑蕪已除異而問於主宅者曰斯若此而由何對曰稀之所以教我也蒼怒復奏稀於私有謟帝乃召稀曰若此何爲也稀曰至正帝釋之一日蒼家人趨市與鬻者互異薄其時而有之鬻者但圓其目而視終不與較稀知令付所該少頃稀聞蒼妻之父兄子弟內外親戚恃蒼秉政無不爲民病者從而皆捕之帝覺召稀謂曰上相之親過有巨微卿略不有別俱法之人情乎對曰私公也帝釋之昔稀未有之時蒼之門人親戚病民者眾帝枉法安蒼蒼無所知自稀與蒼齊後蒼之內外眷屬凜然規矩王綱大振間日稀入見蒼僕肆已由志出入歷門中道稀縳而付有司俄蒼之妾有犯夫人稀特數其罪而出之主院者報稀之所爲蒼終不語亦色無難及待稀尢善忽姦臣莾蕩者誣蒼帝信之將命獄蒼蒼聞之免冠跣足待罪雉闕之下帝召稀問之曰蒼若是奚爲之曰臣聞神農氏有姦臣乖於羣職是致政衰曰奚不治稀對曰臣亦聞之海濱之醢鮮者鼻不知臭其故在何其在日處之而已夫人君之不知其姦者如醢鮮是也固枉直直枉非忠忠非也帝曰若稀之所言其莾蕩者與蒼孰是非耶稀曰帝其信疑乎服斧乎曰言���斧之稀曰罪莾蕩釋臧蒼明之矣帝曰斯是非乎曰至公私於是戮莾蕩於社右晨朝帝曰嗚呼七曜昭昭經緯之度不失寡人之幸也稀知帝憂乾象有變時水星出東並司者聞之矣時蒼槪聞命歸無所爲稀謂蒼曰斯人世初世也鳥獸多而逼人洪水汗漫而艱民生理堤防之蒼如之工乃就帝心悅明年值歲歉無民食帝未旨稀先之謂蒼曰民病矣上相樂無憂乎曰非無也憂何爲曰生民之道何難以民持杖而從事於山則火獵之牽罟而從事於水則涸漁之其鳥獸魚鱉奚不爲生民之立命者也蒼從其所以利若丰年俱朝蒼之行也巨步舞袖由內戶中道而進稀見牽蒼袂斂蒼背蹴蒼步謂之曰君門也蒼曰下戶卑道臣民必由之所稀曰然則然矣柰何君之內行門無大小皆由之此皆君門也𨿽在下卑臣者罔敢肆步故有入恭出愼所以施於規矩則契陶於模範則合然後禮天下則民從期在何期在先式也未聞已非禮而令禮天下未之有也蒼聞稀之言色惶心隹自謂甚得其助者朝之日帝嘉蒼善用稀國事貞重賞之蒼聞命拜而謝賜未及蒼弗辭稀曰上相帝嘉善矣蒼曰然稀謂曰母色嘉母色善稀聞之徳在葆光不知光由何而耀時蒼噱噱而然之謂稀曰帝若是稀繁至此孰可孰不可曰上相之祿萬鍾理分也當爲而爲職當也君以敕勞之知也上相感而謝之能驪龍之抱珠兮奚不二而一者歟今之賜也過喜受也過分非明非賢彰之蒼曰如之何稀曰且匿他若此而匡之朝之日帝賜善成者百金蒼前而奏曰善成椂千鍾工𨿽善職當也宜勞以敕不勞以祿帝曰是還有說乎蒼曰臣欽復命臣聞君之道善不加賞怒不行刑二儀之道也所以喜賞則過之怒刑則甚之惟君謹之惟臣戒之帝曰善哉蒼之至言也蒼歸稀從之蒼謂稀曰昔帝命稀來吾與首期之事若干今也曾無盡施乎稀曰已而矣曰民治乎曰常行化守永治此道不二二儀也帝聽生民日安世道日治斯由蒼之賢稀之智於是命稀弼五教帝暇日召稀謂曰前以卿從事於蒼凡四復命寡人以卿爲至道略不有校今請陳之一何至公一何至正一何至私公一何至公私曰一至公之說爲帝齊大臣之不齊二至正爲帝齊大臣之家三私公本臣下之私家也必以王綱而整鎭之是私公也四公私者稀蒼門人也蒼得罪帝命稀實之稀之所實從實不從僞是公於朝明於蒼是公於私也是私公也公私也百無不道哉帝善之一日帝憂蒼無禆者以碣後從之後往蒼逆而論之曰後來如帝命乎一蒼志乎益蒼志乎此傾之矣吾不知祥貞之所歸耶曰帝命如之上相之遺則拾之闕則補之蒼曰確之確之蒼出後從遊於野時蒼有牧豕者在邇其牧者晝寢豕四散後見之及蒼歸後後畱爲牧者代其司良久牧者醒後方歸蒼審之曰後何后我而至後曰上相牧者晝寢豚彘無屬蹔代時刻故後之也蒼於是仰天而噓甚哉勞乎精誠之篤有若是耶命家人陳水陸盛殽羞以慰後待後旣畢後再拜而去是後蒼家事之巨微莫不求而理之說閽者以合之其閽者無納無不納一日蒼家人盜內財非用閽者隘門而捕之欲獻之於蒼後見之乃曰彼爾同道也以同道而不睦者兔也小過不張其得在後閽者諾曰物隨往而可乎曰不可縱人止物其爲善也亦諾之明日朝帝曰靡徳靡貞寡人之不幸也帝之斯言爲緱山氏有將因若是罷朝歸蒼槪聞帝命後尢槪之及蒼越門而入閽者謂他從朝者曰聞帝命乎曰有之曰事之巨微曰甚閽者觀蒼引觴以酌後閽者入謂蒼曰閽請代禆請禆易閽不亦兩能乎時蒼大笑而奏罷後禆之職明日閽者指視碣後喞喞撼首謂曰餘士求不朽之名非白首不能期之今爾不數旬而永其不朽者志哉乎

○萌賢篇下

顓頊治臣喬松慱納士而家役之及久也不才者去之才能者畱之其才能之眾中中有人彎環者半智半不智松惜半智特不去畱教半不智一日松誤失政事一間日省將奏明其所失環者謂曰事旣失矣法旣往矣君旣無知𨿽不奏何患之松曰不然臣之道其在竭忠若是非而隱是欺也若明而不盡者是瞞也使君之非而臣又飾其辭而辯是謂頑惡也如臣非非君誤聽非而將非之其默然不辯束手陷非是罪君者也所以過失則明之非過失則辯之是仁君者也環與童人者出遊抵供禦用者家目其人所翫者皆禦用非彼所有人曰斯非所有而有何之其人卒難隱晦以實告之曰盜得時環人爲松爲家理而歸環先至不言盜故人余半日方復捨松請環人共話松曰嗚呼貞士吉我而吉君致吾兩憂兩不憂孰知其端環曰家宰之爲何患身君之不利如環等私徙冡宰何憂家理不備其人者謂冡宰曰人聞先公而後私善之善者也邇有供禦者盜禦用而翫之當罪之不臣松驚調曰獨見也他同之曰環者共驗之矣松審環曰驗之曰然曰何先歸而弗先是非至誠及我環曰斯非環預也松默然復與人語曰環曰非預也彼所從事如環非預也如之何的明之是有說乎人曰冡宰及人皆帝臣民也更且帝專歿活兼執與奪然數事亦冡宰贊益之矣人與之理私而更理公是成宰之賢就帝之仁也安有冡宰理天下門人無知是豢犬羊也松聽之吁環生之所以不過世俗之一理財耳終無補於我去之

○啟忠篇

或野人問觀人於孔子曰敢問夫子之觀人乎曰云其所以則與之語曰鄭索逋逃於宋宋不與欲良騎樂工然後與之鄭如其所欲以瞽目良騎如宋宋大夫皆悅納所與獻所逃是後日歌舞聽音樂樂鄭之與一日樂工令相者導過宋朝樂工當朝卽私焉相者曰朝堂樂工曰朝無人焉於是乎溺朝堂矣宋智人公孫傑謀與衛閭曰大夫不忠矣吾輩言之衛閭不答公孫傑獨謂宋君曰大夫非臣也爲鄭所嗤宋君悞自此之後凡言意盡者皆用之獨衛閭終不言而乃目他人升遷反含怨於君傍曰足下宋君之臣何憾君若是曰君不我用耳曰吾嘗聞之宋君多失庶官皆匡盡用之宋君明矣獨足下朝野不聞輔佐之政宋君弗用足下豈不智君者也足下何怒之有耶各有所司事非我幹野人謂曰夫子何決之是非子曰公孫傑智忠之士衛閭罪君者也

○岱山髙文

岱山髙兮不知其幾千萬仭根盤齊魯兮亦不知其幾千萬里影照東海兮巍然而柱天益於民庶兮興雲吐霧神龍出乎其間降祥則甘露垂於松柏佳歲則滂沱徧於厚坤冬則寒風時出巖壑雜然而有聲百川林藪森然而如雷坤之所載世之山首岱山也至如暘谷之東昧谷之西日升月騰之處人莫知其端吾某年狩於東方或登峯頂時聞天聲萬籟岱山之髙也哉柱天之勢其可云乎俄而風生萬壑雲起諸巒隱隱雷動百川倏忽電掣萬里長虹此岱山之神至也至則威靈百備神之造化如此少時風靜云收電斂雷息又百川之淸泰其岱山尢其髙哉其蒼松也始天地而生倚丹崖而長松之所以長千尋不比丹崖所以髙萬仭何量蓋由太古之歲月以至如今蒼松掃丹崖而莓苔不秀丹崖映蒼松而五色交輝猿啼雲樹之杪鶴舞日觀之東鵰鶻盤旋乎深谷𨿽扶搖不可得而升峯於戲登太山而小天下越大海而眇江湖信哉

○夢遊西嶽文

猗西嶽之髙也哉吾夢而往去山近將百里忽覩穿雲抵漢巖崖燦爛而五光正遙望間不知其所以俄而已升峯頂略少俯視見羣巒疊障拱護周回蒼松森林然遮巖映谷朱崖突兀而淩空其豺狐野鳥黃猿狡兔略不見其蹤哨然潔淨蕩蕩乎巒峯吾將周遊嶽頂忽白鶴之來雙驀異香之繚繞管絲弦竹之聲雜然而來天意試仰觀見河漢之輝輝星辰已布吾之左右少時一神跪言曰愼哉上帝咫尺旣聽斯言方知西華之髙柱天之勢如此於是乎誠惶誠恐稽首頓首再拜瞻天愈覺神殊气爽體健身輕俄聞風生萬壑雷吼諸峯吾感天之造化必民獲年丰遂舉手加額豁然而夢覺於戲朝乃作思夜必多夢吾夢華山樂遊神境豈不異哉

○辯韓愈訟風伯文

吾觀韓愈訟風伯之文知其爲人也似乎欠慱觀明道理格物致知猶未審其精且天地不威怒怒則風雲雷霆是也夫風聽天地之命萬物生殺出焉春則播萌夏則長飬秋乃結實冬則斂藏非風不可至如時君不道天欲垂象以責之則風受役矣乃張天地之威飛滄溟勃上下揚毫釐於天外振嶽瀆以生音從神龍駕雷電倏然忽然風之變化也赫赫然雲生霧長風之威也此天地之正气國家載在祀典凡文者可不謹乎愈以風托比姦邪故作文以譏之由此而慢神矣豈獨慢神而已哉於風之文失敬上天之禮然皆由欠慱觀明道理因格物之不精所致耳今也韓愈旣逝文已千古吾辯爲何欲使今之儒者凡著筆之際勿使髙而下低而昂當尊者尊當卑者卑欽天畏地謹人神必思至精之言以爲文永無疵矣

○駁韓愈頌伯夷文

古今作文者文雄句壯字奧且有音節者甚不寡文全不誣妄理道者鮮矣吁難哉朕聞儒者多祖韓文試取觀之及至檢間忽見頌伯夷之文乃悉觀之中有疵焉疵者何曰過天地小日月是也且伯夷之忠義止可明並乎日月久同乎天地旌褒之尙無過於此何乃云日月不足爲明天地不足爲容也是何言哉嘗聞上下四方曰宇往古來今曰宙二儀立極虛其中人物居焉曰宇如殿庭是也以天地初分爲垠來今無已曰宙如江流是也大矣哉天地明矣哉日月韓曰過於天地日月於文則句壯字奧誦之則有音節若能文者莫出於韓若言道理伯夷過天地小日月吾不知其何物此果誣耶妄耶韓文名世不朽已千載矣今爲我論識者莫不以我爲彊歟設若不以我爲彊則韓文乃至精之撰猶有其疵豈不鮮矣哉

○諭風伯文

風兮風兮天地化機白日何有夜間何覓古至於今實無而有難羈難縻爾風之妙微不能使人無疑至如揣之無骨捫之無衣噫嘻忽又周旋人物裊娜樹枝或曰非風也乃樹窈窕之威儀非風之所致爾飛槁葉走黃沙動而靜靜而動髙而夷險而易窪而隆見如是之奇將爲人信乎人又以爲不然爾何怒之速也捲海气云六合嶽鎭爲之音浩浩然蕩蕩然八荒震悚民人信有風矣爾方釋忿然之威見雍和之意其播萌五穀如雲如浪作燻觧民之慍何樂可奇至如卻氛埃淸宇宙明日月朗星辰天地位其位可不功乎今也民之感恩且信天地淸寧可不善乎吾以斯言故敕爾想宜知悉

○拔儒僧文

朕聞三皇五帝夏啇文武之治天下分民以四業曰士曰農曰工曰商凡四者備天下國家用無闕焉列聖相傳至漢之明帝又加民業以二曰釋曰道六藝𨿽各途惟釋道同玄儒𨿽專文學而理道統其農工商三者皆出於斯教至如立綱陳紀輔君以仁功莫大焉論辭章記誦儒者得其至精苟非其類而同其門未必得獲至微且農勤於畝者歲成工乃時習而巧精商乃不盜詐而利本俱長今之釋道者求本來之面目務玄晤之獨關至妙者隻履西歸飛錫長空笑談定往化凶頑爲善默佑世邦其功浩瀚非苦空寂寞忘嗜欲絕塵事者莫探其至玄未聞農工商釋道者精於儒正默論間俄而侍講學士宋濂言及有僧名傳者儒釋俱長邇來以文求臣攺益臣試開展過目篇篇有意文奇句壯奚啻於專門之學臣故不益而不攺以全僧之善學者也臣昧死敢煩聖聽誦之再三可知其人矣朕是許之不時之間學士以誦再三聽文思意果如濂言然僧所以求攺益者非也其文深意曠非久覽豈得其本源朕知僧之意有所精學卒無揚名之處故特求名儒以攺益之由此而揚名欲出爲我用濂曰恐無此乎朕謂濂曰云何如是觀人古賢人君子托身隱居非止一端如寧戚扣角百里奚飯牛望釣於磻溪徵隱於黃冠此數賢能者未必執於本業而不爲君用朕觀此僧之文文華燦爛若有光之照耀無玄虛弄假之訛語句眞誠貼體孔門之學安得不爲用

○辟阿奉文

每聽儒言及觀書史切見歷代之興人才濟濟匡君益民歷歷昭然朕𨿽夢慕安得而至耶特以未造閱江樓名令諸職事試作文以記之諸人聽而往卽日文成羣獻於前旣而張目一覽文章𨿽有髙下其大意則亦然所以大意亦然者何不過皆誇樓之羙言工已成覽文之後不得而無憂吁難哉乏人矣昔唐太宗繁工役而好戰鬭忽宮中婦人徐充容者上疏曰地廣非久安之道人勞乃易亂之源東戌遼海西役昆丘誠不可也但觀唐婦人猶過今之儒者人才可見矣或一二從者所問所答不過順其欲而常其羙惡不諫焉以斯人之心猶思膺上爵而名揚於世傍有信乎曰然曰何以信之曰但見衣冠濟濟身書雄偉豈不人才者歟今制云乏人矣此羣然而同遊者何物也曰今之同遊非昔君之同遊者昔君之同遊皆和而不同者今同我遊者咸同而不和者曰旣知如是曷不黜之曰未可也曰何不果而從其迂曰不然待彼自省耳若或一省朕得人矣何下歷代人才之盛歟

○設諭文

朕嘗以事勢觀人以時宜較之何有職之士愚之至甚誠爲惜哉且姦貪者勇不畏死於時宜事勢略不以爲然其正直仁心者徒知此而不知彼於事勢時宜但知其膚爾是以惻隱仁心顚倒而用矣豈不知上古聖人驅犀象而逐虎豹未嘗有逐麒麟獐鹿者也或問禁師曰爾擅降蛇而得善至旣得蛇而殺之否師曰殺之可殺放之當放朕謂師曰蛇乃人人所惡者爾言有可殺而可放者可得而聞乎曰可所以殺之者某蛇所以放之者某蛇朕以師者誣說試復問其詳謂師曰得蛇之後盡殺之可乎盡放而不殺可乎師曰皆不可臣擅得而憑神殺放亦憑神苟不依神其有咎焉嗟夫陰翳幽宂中一微命之蛇爾人將以爲無屬也以降蛇者言乃有屬焉故生殺不敢妄爲以其有神也再詢儒者朕每聞湯聖人也去三面而祝之令有生路果然乎曰然曰豺狼欲左右而容乎曰不然以其傷物命也嗚呼善者好之惡者惡之仁人君子不觧而倒之邪耶正耶省哉戒哉利益矣

○省頑文

嘗觀古之賢愚者淸濁之分善惡之別曉然矣但近視目前職事者運哉若以此渾字言之莫不方今有職者不知賢愚善惡者歟非也其淸濁之分善惡之別人皆知之爾然今人之心法古賢善者少效古愚惡者多則賢善者無同愚惡者有何哉蓋爲不知艱險之覆身日習澆姦之篤故賢善之性日消而不立執迷之情日生而愈堅吁難哉所以古人以卑而致髙以愚而致賢捨此而取彼守虧而樂安時人以爲易歟難歟嗚呼不思慮患以防危務姦頑而復命修徳善終生膺上爵揚名於世君子履之小人棄之惜哉惜哉孰不悟歟

○縱豢鶴文

東海有來貢者姓瀛名洲所貢者仙鶴試取觀之及其至態貌與常鶴同何足爲奇貢者曰不然若知其內方識鶴之異其人但言此而往未暇詳問以鶴敕內臣雜豢羣鶴中豢者去其翮日夕與人相狎凡鶴皆去其翮同時而又生豢者不拘聽其自然餘月翮翼乃全時居五六月羣鶴抖擻揚去翅不遠而墜與民狎民不知將謂野者故鶴多中矢彈者惜哉豢殷懃數月一旦如是而廢豢者曰俗鳥何戀曰爾何知俗鳥對曰智鳥必息六月若扶搖值春秋所以假天風而各乘其气今俗鳥去不依時故如是也尙有未去者數枚將必神鳥也朕又觀之乃瀛洲者進其鶴丹頂玄裳縞衣墨足日三朝而四舞皷翼無時如此者又兩月而臨中秋數雨過而天靑黃花香蘆蕋白風髙而翅輕朕坐苑中忽聞九霄之上有鶴雙聲張目仰觀見鶴一對摶風而振翼旋若羊角扶搖而上翕忽其翎漸覺微細其身將摩靑之際形若蠅蠓之狀斂翼而東下不知幾千萬里是鶴息翼之處因觀智鳥致吾有嘆所以君子之於當世能善事而動善時惟瀛洲之鶴可體也且鶴非時不動止是整翼而已及其時至乃舉事成豈不智鳥乎

髙皇帝禦制文集卷第十三

●髙皇帝禦制文集卷第十四

碑

記

◆碑

皇陵碑

○皇陵碑

洪武十一年夏四月命江陰侯吳良督工親造皇堂予時秉鑑窺形但見蒼顏皓首忽思往日之艱辛況皇陵碑記皆儒臣粉飾之文恐不足爲後世子孫戒特述艱難明昌運俾世代見之其辭曰昔我父皇寓居是方農業艱辛朝夕彷徨俄爾天災流行眷屬罹殃皇考終於六十有四皇妣五十有九而亡孟兄先死合家守喪田主徳不我顧呼叱昂昂旣不與地鄰里惆悵忽伊兄之慷慨惠此黃壤殯無棺槨被體惡裳浮掩三尺奠何殽漿旣葬之後家道惶惶仲兄少弱生計不張孟嫂攜幼東歸故鄕值天無雨遺蝗騰翔里人缺食艸木爲糧予亦何有心驚若狂乃與兄計如何是常兄云去此各度凶荒兄爲我哭我爲兄傷皇天白日泣斷心腸兄弟異路哀動遙蒼汪氏老母爲我籌量遣子相送備醴馨香空門禮佛出入僧房居未兩月寺主封倉眾各爲計雲水飄揚我何作爲百無所長依親自辱仰天茫茫旣非可倚侶影相將突朝煙而急進暮投古寺以趍蹌仰穹崖崔嵬而倚碧聽猿啼夜月而淒涼魂悠悠而覓父母無有志落魄而俠佯西風鶴唳俄浙瀝以飛霜身如蓬逐風而不止心滚滚乎沸湯一浮雲乎三載年方二十而彊時乃長淮盜起民生攘攘於是思親之心昭著日遙盻乎家邦已而旣降旣憂且懼夥可籌詳傍有覺者將欲聲揚當此之際逼迫而無已試與知者相商乃告之曰果束手以待罪亦奮臂而相戕知者爲我畫計且禱陰以默相如其言往卜去守之何祥神乃陰陰乎有警其气鬱鬱乎洋洋卜逃卜守則不吉將就凶而不妨卽起趨降而附城幾被無知而創少頃獲釋身體安康從愚朝暮日日戎行元兵討罪將士湯湯一攫不得再攫再驤移營易壘旌旗相望已而觧去棄戈與鎗予脫旅隊馭馬控韁出遊南土气舒而光倡農夫以入伍事業是匡不逾月而眾集赤幟散野而盈岡率渡淸流戍守滁陽思親詢舊終日慨慷知仲姊已逝獨存駙馬與甥雙駙馬引兒來我棲外甥見舅如見娘此時孟嫂亦有知攜兒挈女皆從傍次兄已歿又數載獨遺寡婦野持筐因兵南北生計忙忙一時會聚如再生牽衣訴昔以難當於是家有眷屬外練兵鋼羣雄並驅飲食不遑暫戍和州東渡大江首撫姑熟禮義是尙遂定建業四守關防礪兵秣馬靜看頡頑羣雄自爲乎聲教戈矛天下鏗鏘元綱不振乎彼世祖之法豪傑何有乎仁良予乃張皇六師飛旗角亢勇者效力智者贊襄親徵荊楚將平湖湘三苗盡服廣海入疆命大將軍東平乎吳越齊魯耀乎旌幢西有乎伊洛淆函地險河湟入胡都而市不易肆虎臣露鋒刃而燦若星鋩已而長驅乎井沍河山之內外民庶咸仰關中卽定市巷笙簧玄菟樂浪以歸版籍南藩十有三國而來王倚金陵而定鼎托虎踞而儀鳳凰天塹星髙而月輝滄海鐘山鎭凶而巒接乎銀潢欲厚陵之微葬卜者乃曰不可而地且臧於是祀事之禮已定每精潔乎烝嘗惟劬勞罔極之恩難報勒石銘於皇堂世世承運而務徳必彷佛於殷商淚筆以述難諭嗣以撫昌稽首再拜願時時而來饗

◆記

閱江樓記

又閱江樓記

覩春光記

感舊記

紀夢

遊新庵記

西徵記

蘭亭流觴曲水圖記

盛叔彰全畫記

僧智輝牛首山庵記

遊寺記

靈谷寺記

○閱江樓記

朕聞三皇五帝下及唐宋皆華夏之君建都中土詩云邦畿千里然甸服五百里外要荒不治何小小哉古詩云聖人居中國而治四夷又何大哉詢於儒者考乎其書非要荒之不治實分茅胙土諸侯以主之天王以綱維之然秦漢以下不同於古者何蓋諸侯之國以拒周始有卻列土分茅之祚擅稱三十六郡可見後人變古人之制如是也若以此觀之豈獨如是而已乎且如帝堯之居平陽人傑地靈堯大哉聖人考終之後舜都蒲阪禹遷安邑自禹之後凡新興之君各因事而制宜察形勢以居之故有伊洛陜右之京𨿽所在之不同亦不出乎中原乃時君生長之鄕事成於彼就而都焉故所以羙稱中原者爲此也孰不知四方之形勢有齊中原者有過中原者何乃不京而不都蓋天地生人而未至亦气運循環而未周故耳近自有元失馭華夷弗寧英雄者興亡疊疊終未一定民命傷而日少田園荒而日多觀其時勢孰不寒心朕居擾攘之間遂入行伍爲人調用者三年俄而匹馬單戈日行百里有兵三千效順於我於是乎帥而南徵來棲江左撫民安業秣馬厲兵以觀時變又有年矣凡首亂及正統者咸無所成朕方乃經營於金陵登髙臨下俯仰盤桓議擇爲都民心旣定發兵四徵不五年間偃兵息民中原一統夷狄半寧是命外守四夷內固城隍新壘具興低昂依山而傍水環繞半百餘里軍民居焉非古之金陵亦非六朝之建業然居是方而名安得而異乎不過洪造之鼎新耳實不異也然宮城去大城西北將二十里抵江幹曰龍灣有山蜿蜒如龍連絡如接翅飛鴻號曰盧龍趨江而飲水末伏於平沙一峯突兀淩煙霞而侵漢表遠觀近視實體狻猊之狀故賜名曰獅子山旣名之後城因山之北半壯矣哉若天霽登峯使神馳四極無所不覽金陵故迹一目盈懷無有掩者俄而復顧其東玄湖鍾阜倒影澄蒼巖谷云生而靄水市煙薄霧而蓊欝人聲上徹乎九天登斯之山東南有此之景俯視其下則華夷舸艦泊者檣林上下者如織梭之迷江遠浦沙汀樂蓑翁之獨釣平望極目之際𨿽一葉帆舟不能有蔽江郊艸木四時之景無不繽紛以其地勢中和之故也備觀其景豈不有禦也歟朕思京師軍民輻輳城無暇地朕之所行精兵鐵騎動止萬千巡城視險隘道妨民必得有所屯聚方爲公私利便今以斯山言之空其首而荒其地誠可惜哉況斯山也有警則登之察姦料敵無所不至昔僞漢友諒者來寇朕以黃旌居山之左赤幟居山之右調吾伏兵曰赤幟搖而敵攻黃旌動而伏起當是時吾伏精兵三萬人於石灰山之陽至斯而舉旌幟軍如我約一鼓而前驅斬溺二萬俘獲七千觀此之山豈泛然哉乃於洪武七年甲寅春命工因山爲臺構樓以覆山首名曰閱江樓此樓之興豈欲翫燕趙之窈窕吳越之羙人飛舞盤旋酣歌夜飲實在便籌謀以安民壯京師以鎭遐邇故造斯樓今樓成矣碧瓦朱楹檐牙摩空而入霧朱簾風飛而霞捲彤扉開而彩盈正值天宇澄霽忽聞雷聲隱隱亟倚雕欄而俯視則有飛鳥雨雲翅幕於下斯樓之髙豈不壯哉噫朕生淮右立業江左何固執於父母之邦以古人都中原會萬國嘗云道裏適均以今觀之非地大槪偏北而不居中每勞民而不息亦由人生於彼气之使然也朕本寒微當天地循環之初气創基於此且西南有疆七千餘里東北亦然西北五千之上東南亦如之北際沙漠與南相符豈不道裏之均萬邦之貢皆下水而趨朝公私不乏利益大矣故述文以記

○又閱江樓記【有序】

朕聞昔聖君之作必詢於賢而後興噫聖人之心幽哉朕嘗存之於心𨿽萬千之學猶不能仿今年欲役囚者建閱江樓於獅子山自謀將興朝無入諫者抵期而上天垂象責朕以不急卽日惶懼乃罷其工誠令諸職事妄爲閱江樓記以試其人及至以記來獻節奏𨿽有不同大意比比皆然終無超者朕特假爲臣言而自尊不覺述而滿章故序云

洪武七年二月二十一日皇帝坐東黃閣詢臣某曰京城西北龍灣獅子山扼險而拒勢朕欲作樓以壯之雄伏遐邇名曰閱江樓𨿽樓未造爾先爲之記臣某謹拜手稽首而言曰臣聞古人之君天下作宮室以居之深髙城隍以防之此王公設險之當爲非有益而不興土階三尺茅茨不剪誠可信乎今皇上神謀妙算人固弗及乃有獅子山扼險拒勢之詔將欲命工臣請較之而後舉且金陵之形勢豈不爲華夷之魁何以見之昔孫吳居此而有南土𨿽姦操忠亮卒不能擅取者一由長江之天塹次由權徳以沾民當是時宇內三分勁敵豈小小哉猶不能侵江左豈假閱江樓之拒勢乎今也皇上聲教遠被遐荒守在四夷道布天下民情效順險已固矣又何假閱江樓之髙扼險而拒勢者歟夫官室之廣臺榭之興不急之務土木之工聖君之所不爲皇上撥亂返正新造之國爲民父母恊和萬邦使愚夫愚婦無有謗者實臣之願也臣𨿽違命文不記樓安得不拜手稽道以歌陛下納忠款而斂興造息元元於市鄕乃爲歌曰天運循環百物禎頒眞人立命四海咸安臣歌聖徳齒豁鬢斑億萬斯年君壽南山

○覩春光記

洪武六年歲在癸丑正月十有二日甲寅時當已漏坐大本堂閱幼儒習詩書是日也春云靉叇羣鳥喧呼堤邊之柳微黃裊娜垂條萬綫影拂淸波致叢魚之來戲而蝦蠏而屈橫遙觀四山之翡翠深巖幽谷必羣芳而萬類其坐殿庭知百花之初綻何也蓋京城四護皆山惟鍾阜主山也居寅艮適當春初風多東發由山而過殿諸芳之馨隨風而至故知山之有蘂其春到必然又見新水潺潺水族躍於淵飛走者巢顚而窩叢𨿽微命之蜂蟻知陽和而辟戶識交泰而措房觀諸物之得所必蟄龍之將興正農勤畎畝之時國圖大治之初士人習業之方然此春之所以堪憐堪愛者爲何由日光之漸長也君子之學道竭力於斯時盡有可爲所以古人惜寸陰者以其春光之難得也不然今春旣往學業未周𨿽有來春非今之新春也但秉鑑窺顏壯者蒼而少者壯觀於此者寸陰可不惜乎若惜於分陰者尢爲上士其蠢蠢之徒止知有春秋而已加歲蒼顏又不知其時已過矣嗚呼稟天地之精英達者可不愼歟

○感舊記【有序】

予因督功中都道經滁陽乘春之景踏靑西郊細目河山城雉如故懷壯戍此今河山𨿽是依然故人首面移顏花木謝而再春人已蒼而不少感彼此之時勢執筆畱心特敍困興之事以爲記

息驛時閒登蘴峯而臨下觀四山以環滁識歐陽之不謬昔𨿽駐斯當揮戈角逐之時何暇徧遊今戡定禍亂定於宇內時逢民福之時故得暇遊於舊戍景多故迹川曠而水紆醉翁亭下釀泉備酒掬飲者酣黃精蕨嶶扶老以澤顏民淳風厚閭巷情歡因覩民之樂天於今始見嘆往日之危難何下萬千之數當有當弛綱之時氛埃渤於宇宙鴻蒙於中原羣盜縱英而馳騁蕩民命如驅羊予潛艸野奚往而何藏守食餘粟度殘生以候時康何天狼之晃朗弧矢乃倒芒吾將居無何於是乎匹馬單戈奮興淮右聚良民於鄕裏收殘胡遺士於諸營祝天以保眾利劍以除殘射攙搶而淸太虛摧堅壘而安厚土謀當有志之初於是乎張皇六師九伐威於海內不幾年間偃兵息民時亨亨兮日月運行民欣欣兮樂歲康寧符應兮有凖修徳兮在古與今豈崇朝兮飄風何日終兮驟雨景物異前河山如故旣定亂以安民猶得思往以閱今足當年之初志述而爲記

○紀夢

昔當辛卯有元至正君弱政不務臣弄權擅威福海內失馭邪術者倡亂遂致王綱解紐天下紛紜其年汝穎蘄黃民皆爲逆次年徐熾熾然盜起蔓柔鍾離定遠民棄農業執刃器趨凶者數萬當時貪官污吏莫敢誰何未幾壬辰二月二十七日陷濠城而拒守之哨掠四鄕焚燒閭捨蕩盡民財屋無根椽片瓦墻無立堵可觀不兩月越境犯他邑所過亦然時官軍久不見至失民依望棄順效逆之心萌矣俄而胡帥至乃徹裏不花率騎三千會陷城州主謀營城南三十里聲攻城而逡巡不進惟是四掠良民得之則以絳系首稱爲亂民獻俘於上請給其功於是良民受害激動前日萌逆之心是有呼親喚舊相繼入城合勢共守以相拒以守則穩如太山若以胡帥攻之則如蚍蜉之撼石柱識者以爲胡亡自是始也予當是時尙潛艸野托身緇流兩畏而難前欲出爲元慮系絳以廢生不出亦慮紅軍入鄕以傷命於是禱於伽藍祝曰歲在壬辰紀年至正十二民人盡亂巾衣皆絳赤幟蔽野殺人如麻良善者生不保朝暮予尢恐之特祝神避凶趨吉惟神決之若許出境以全生以珓投於地神當以陽報若許以守舊則以一陰一陽報我祝畢以珓投之於地其珓雙陰之前所禱者兩不許予乃深思而再祝曰神乃聰明不佞余篤然而祈之神不爲我決旣不出而不守舊果何報耶請報我陽珓予備糗以往以珓擲於地其珓仍陰之就而祝曰莫不容予昌義否若是則復陰之以珓擲地果陰之方知神報如是再祝曰倡義必凶予心甚恐願求陽珓以逃之珓落仍陰之更祝神必逃神當決我以陽以珓投於地神旣不許以珓不陰不陽一珓卓然而立予乃信之白神曰果倡義而後吉乎神不誤我肯復以珓陰之以珓投於地果陰之予遂決入濠城以壬辰閏三月初一日至城門守者不由分訴執而欲斬之良久得釋被收爲步卒入伍幾兩月餘爲親兵終歲如之當時予𨿽在微卒嘗觀帥首之作度之旣久甚非良謀明年春元將賈魯死城圍觧予歸鄕裏收殘民數百獻之於上官授我爲鎭撫當年冬彭趙僭稱部下者多淩辱人予識彼非道棄數百人內率二十四名銳者南遊定遠忽有義旅來歸者三千率練之六月取橫澗山破義兵營得軍二萬餘入滁陽葺城以守之又明年春兵入和陽與元兵戰三月而元兵解去乙未夏六月親渡采石江下姑孰丙申入建業集兵十萬堅守江左秼馬厲兵後三年發兵四徵又三年西定湖湘東平吳越所得壯士精弱半之七十餘萬江南已定臣民推戴以明年戊申正月卽皇帝位朕許之至秋不記月日忽夢居寒微遨遊捨南仰天而下湏臾少近皆鳩鵲之狀又少近比鳥之狀忽然自鳥中突一仙鶴者徐翅東南予回首以顧之有鶴數對略少將近忽不知鶴之所在惟有靑旙數行但見旙去旙首浮空而行不見持旙者亦不見其竿旙過少頃西北天上有一木爲朱臺四有稜角周有欄檻色皆以朱黃繩四扯之前丄立二人如寺閽內金剛一體無二極目視之見二人口若宣揚之狀忽臺轉西以左向南不見一立士卻見列坐襆頭抺額者數人又臺旋北向以後向南見臺上中立三尊若道家三淸之狀其中尊者羙貌修髯人世罕見略少回顧於我仍在西北余尙夢寒微中天神旣去急歸告於老嫂曰適來天神過此我心得罪故歸告於家且回聽命出門旣行乃換其景不在寒微之時便問昨來天神何往傍曰朝天宮去矣急趨之行未久途逢數紫衣道士者以絳衣來授予揭裏視之但見五彩問此何物也內一道士隨聲此何物也又一道士叱彼道士曰此有文理眞人服予服之忽然冠履俱備傍有一道士授我一劍靶上皆如牙齒之狀特教我行不數十步閭東南途逢一皁衣禿袖者來露首及兩肱二股首頂一竈兩耳怒目而西北往予再東南行數十步過一小川川南山北有房東西約十餘間見東宮衣靑衣而立彼忽然而夢覺明年卽位於南郊未卽位之先雪沒市鄕當祭及卽位之時香霧上凝天而下靄地獨露中星遂紀年洪武

○遊新庵記

鐘山之陽有谷谷有靈泉曰八功徳水不稽何代僧因水以建庵不過數間而已其向且未的然而遊人信士無問春秋四季時時來往酌水焚香滌愆懴罪已有年矣朕自至此二十年餘每觀此地景𨿽佳麗庵將頹焉朕嘗嘆息蔣山住持寺者自建庵以至於斯時前亡後化者疊不知幾人曾有定向而革庵者乎故空景羙而庵頹一日暇遊於此有僧求布施於朕以崇建之朕謂僧曰愚哉爾知梁武帝崇信慧超雲光等捨身同泰寺陳武帝敬眞諦等捨身大莊嚴寺又如信道家之說者秦皇遣方士而求神仙漢武帝因李少君等而冀長生魏道武因寇謙之行天宮靜輪之法唐玄宗與葉法善同遊月宮宋徽宗任林靈素度道士數萬此數帝之心未必不善然善則善矣何愚之至甚其僧道能則能矣何招禍之如是答曰未知曰前數僧道當是時日習世法頗異常人故作聰明於王侯僧特雲天堂地獄道務云壺中日月洞裏乾坤八寒八熱致使數帝畏地獄懼八寒八熱願登天堂入壺中洞裏所以昧之國務日衰海內不安社稷移而君亡謗及法門是後三武因此而滅僧不旋踵而覆豈佛老之過歟蓋當時僧道不才有累於一時社稷移而異姓興非天不佑乃君愚昧非仁連謗於佛老其三武罔知佛老之機輒毀效者因二教之機微而理祕時難辧通致今千古觀於諸帝臣之紀錄達斯文者無有不切齒奮恨以其所以非獨當時爲人唾罵𨿽萬古亦污名罪囚天地間爾尙弗識何愚之篤近者有元京師有異僧名指空獨不類凡愚之徒元君順帝有時問道於斯人斯人答云如來之教𨿽云色空之比假務化愚頑陰理王度又非帝者證果之場若不觧而至此糜費黔黎政務日杜市衢嗸嗸則天髙聽卑禍將不遠豪傑生焉苟能識我之言悟我誠導則君之修甚有大焉所以修者宵衣旴食修明政刑四海咸安彛倫攸敍無有紊者調和四時使昆虫艸木各遂其生此之謂修豈不彌綸天地生生世世三千大千界中安得不永爲今星者歟指空曰以此觀之貧僧以百刼未達於斯若帝或不依此而效前其墮彌深𨿽千刼不出貧僧之右又丞相搠思監至賫盛素羞以供亦問於指空意在增福指空曰凶頑至此而王綱利愚民來供則國風淳王臣遊此民無益公相之來是謂不可修行多道途異而理同公相知否曰不知曰在知人在安民忠於君孝於親無私於己公於天下調和鼎鼐燮理陰陽助君以仁誠能足備則生生世世立人間天上王臣矣吾將數刼不達斯地苟不依此刻剝於民欺君罔下用施於我𨿽萬刼奚齊吾肩朕觀指空之云如是爾僧欲以庵爲朕增福可乎彼𨿽有營造之機朕安有己則於此僧曰富有天下肯若是耶曰不然國之富乃民之財君天下者主之度出量入以安民非朕之己物乃農民膏血耳若以此而施爾必不蒙福而招愆僧云佛法付之國王大臣曰當哉所以付之者國令無有敢謗聽化流行非王臣則不可僧乃省而叩頭時朕不施後更一住持法印者朕務繁不暇來此將歲過七年冬十一月二十有五日因暇入山遂達斯地想昔日之徑崎嶇髙下今者崎而平嶇而直坦途如是豈不異乎何止此徑而已其庵架空幕谷淩巖而出松智流泉以成瀑布飛吼長空致猿啼夜月於峯巓白鶴巢桐而每顧深隱翠微縱有飄風而不至遊人遂樂禽獸情歡煥然一新觀斯創造庸愚者弗能噫有非常之人建非常之功法印如是安得不神識者哉傍曰僧於此不貪而不盜無私於己有功於眾叢林仰之於戲庵爲僧所新僧爲庵所名人能知一軀爲囊神之室以神修軀若不知修軀以軀使神豈不愚人者歟

○西徵記

癸卯秋以巨舟千艘載甲七十萬是日天風東發揚帆沂流西徵荊楚禡旗之後纜解舟行時兩岸諸山墨云靉叇左雷右電江潮洶湧羣鳥萬數挾舟翅焉少頃有蛇自西北浮江趨柁朕親視之斯非神龍之化若是歟果天不我捨加龍神運機則西鄙之寇如豺狼之被獵不旬日必至於麾下次日舟師抵采石泊牛渚磯未幾一龜一蛇浮凝柁後略不畏人如此終半晝不異斯急流之所疑其然怪之見船末巨皷一枚恐妨戰鬭卽令左右將施神廟語旣皷行復視之莫知龜蛇之所在己而師行由梁山磯其江陜隘巨舟輻輳見對立嵬山怪石穿空奔濤峻急樹生崖畔礙鳥道以披云罷觀之後駕櫓飛帆暮泊蕪湖之西江天風漸作水陸音生驚濤泊岸气起溟蒙是夕止趨就纜至旦風猶未止仍泊是江遙見江心一山挺然淩空■﹝山上酋下﹞然插水首有廟焉惟諸將輕舸如織梭而上下朕謂江右曰若是者何如對曰是山之神擅禍福以致是所以諸將往禱焉湏臾逆風止順風生於是浮游而前數日越樅陽渡漢武射蛟之所半晝抵皖城寇舟不戰水陸固守朕命諸將以舟系水以步疑陸皷噪而進不踰時空其江盡爲我有於是宵晝弗停次日午後兵抵潯陽之下與彼交戰再衝再折凡若此者三彼負而我勝友諒遁逃遺將伏降朕命能者葺城守之班師建業吁兵凶事耳聖人不得已而用之朕命甲士露鋒刃比縳首惡以來前其良民安無誤遭者耶荷上帝默相兵無血刃潯陽以平民獲康哉

○蘭亭流觴曲水圖記

古蘭亭流觴曲水圖一卷俯淸流而弗湍仰茂林而幽靜亭坐一人下視遊鵝一裀一皮二人露列流側一授一接松下二人一撚髯而問一凝捲而聽巖傍一人神倦而伸身澗右一人一手舉卷一手握筆按膝竹間二人一滚動條已成一回身以軸而授之竹下二人一年邁屈脊抱膝棄捲而息一臨流而探杯澗北二人一據膝而問一以手印地而聽又竹邊二人一收卷而卷一紐頸而觀詩底一人安筆硯整衣冠而坐其穎川庾蘊過酒覆杯交睫不開僕者澸之參軍楊模隔流而躍如伶人狀王獻之攝衣而憩王肅之將俯流而取觴司馬虞說凝軸以言呂系側身以手踞地而聽後綿酩酊握捲坐寢孔熾酒後持捲仰觀劉密袒衣攘臂以取覆杯平玄之王彬之相揖而構詞謝繹搔疥王徽之舉幅執筆而書勞夷擊杯鵲下徐丰之玩鵲逓觴華耆停杯他視曹華開卷王蘊之攘臂肆坐下迪迎流欲觴謝萬回顧長松曹諲舒足回顧華茂袒衣執筆呂本握筆搔耳虞谷捧觴而勸他者孫嗣抓髯而態度袁嶠之贊他文王丰之開卷誦之首有童子十人侍立者二主器者一擎瓶者二掬酒者一發杯者三受酒者一中者遣滯杯者一末有童子五人捧殽者二呼杯者一縱杯者二一卷凡六十人內鳥一隻其或吟或詠或醉或眠或俯或仰或起或坐或舞或取或趨或止曲盡其態尢有異焉皆始於一良工之�方有名於筆鋒之下是可奇也由斯知晉代之衣冠人情之風羙有若是耶故於洪武九年秋七月記

○盛叔彰全畫記

朕觀世有萬物若易者至易而不難難者至難而不易吾嘗謂定矣一月入裝背所背者以數器足五色於前疑其事而懷之少間遙見背生盛叔彰者揮毫於古圖之上於心惡之將以爲今古人異藝況此圖歷代祕藏之物物皆上品安得而輕著筆耶於是特趨而俯視見古畫一卷名曰上品於中山頹水廢間有存者極其神妙令人羙翫甚恨不全何期盛叔彰運筆同前色如初著故曰全畫是難得也試問斯人彼以全畫爲妙除此外更何曰他無能而亦頗畫山水曰彼圖旣成鬻之於市人有買者乎曰近年以來缺曰非也乃世亂方定人各措衣食而不暇爾當篤其志而務斯他日買者如流之趨下可衣食終身母中道而廢囑焉

○僧智輝牛首山庵記

洪武十年夏四月有僧自遼之金山越海而來其僧關內人姓王氏某歲出家於某寺受業於某師師與其名曰智輝字曰朗然其智輝殷懃於座下周旋若干年後長成志在東遊元都果而行之得達至某寺某年拜指空於某寺未幾大將軍兵下中原入胡都智輝東往欲渡鴨綠閱金剛山未遂初志而畱禪金山其地址接曠漠彼處人少寡禮義尙殺伐況人徙氈廬而北行深入酷寒智輝自思此處地方每歲未秋勁風先至三冬江海爲之合冰山川雪凝平地丈餘智輝乃曰非茹鮏羴而不能居此方今中國有君萬姓寧家當此之際吾不歸而奚往於是乎持錫星奔攝雲山而西向四月渡滄海於登萊當月至京師朕召見之與語其僧問答聰敏豁然有丈夫之气豈比泛泛之徒於是敕住天界使寧神以禪居未三月乃曰吾日中一食樹下一宿今居大廈坐食煩人豈不福將薄而禍臻乞居山僻處願得力耕火種自爲生計以度天年實吾初志也於是許之不旬日其僧來謁而辭賜齋於西華門上朕謂僧曰爾今旣往同行者幾曰同行者有天界蔣山二住持曰送行乎曰然於戲羙哉世之學業者如二山之住持𨿽非通漏之輩其尋常之僧偶之安有相待若是耶今爾僧向後果堅貞於釋氏其名必不朽矣特爲之記

○遊寺記

朕因憂慮旣多特入寺中與禪者盤桓暫釋幾冗之一時入寺旣行凡所到處無不有佛及至方丈平視兩壁皆懸水墨髙僧凡四軸六人一軸三禪海水一軸了經松下一軸撫鹿溪邊一軸樂水於巖前嗚呼住持者志哉所以設此意在感動心懷堅立寂寞之機甚得其宜也何以見之如三禪海水者其海潑天飛浪煙海四際其髙僧凝然舉塵而揮鼎足而立可謂奇矣動修者一也又了經於松下對月於昊穹可謂淸之極矣復有一僧前撫鹿於溪後山神以密護可謂行至矣又坦然而無慮樂然而無憂樂水於山根可謂寂寞而已斯四轉六人是可堅修者之心朕爲斯而樂至暮而歸餘月復至寺由東廡而入見畫像圖形皆男女夾雜濃梳艷褁者紛然將謂動小乘而堅大乘也徐至苑中見有數架修上薔薇朕亦謂非宜也少時憇方丈顧左右壁亡其前日所有髙人四軸不覺興嘆矣何哉所以嘆者不惟畫像薔薇不合有而有四軸髙僧當懸除去皆非所宜故興嘆息焉

○靈谷寺記

朕起寒微奉天繼元統一華夷鼎定金陵宮室於鐘山之陽密邇保志之剎其營修者升髙俯下日月殿閣有所未宜特敕移寺凡兩遷方已當欲遷寺之時命大師某諸山擇地及其歸告乃雲山川形勢非尋常之地其勢川曠水縈且左包以重山右掩以峻嶺背靠穹岑排森松以摩霄漢虎嘯幽谷應孤燈而侶影鶯轉巖前啟修人之淸興飲潔流於山根洗缽於湍外魚躍於前淵鳥棲於喬水鹿鳴呦呦爲食野之萍云之若是旣聽斯言朕歡忻不已此眞釋迦道場之所也卽日召工曹會百工趨所在而建址百工聞用伎以妥保志曜靈佛法人皆如流之趨下嗚呼地勢之勝豈獨禽獸水族之樂伎藝之人惟利是務云何聞建道場不憚勞苦一心歸向自洪武某年某月某日時某甲子工興至某月日時工曹奏朕爲釋迦道場役百工各施其伎今百工告成朕善其伎特命禮曹賜給之工曹復奏伎藝若是有犯役者五千餘人爲之柰何朕忽然有覺噫佛善無上道場旣完安可再罪當體釋迦大慈大憫𨿽然眞犯特以眚災一赦旣臨輕者本勞而逸死者本死而生歡聲動地感佛慈悲吁佛之願力輝增日月法輪建樞燈繼香連於戲盛矣哉願力之深乎然是時國務浩繁不暇禮視身𨿽未至夢遊幾番此觀之歟夢之歟嗚呼未嘗不欲體佛之心而謂眾生悞柰何愈治而逾亂不治而逾壞斯言乃格前王之所以今欲寛不可猛不可柰何然一日潔己而往禮視去將近剎余裏俄谷深處嵐霞之杪出一浮圖又一里旣將近三門立騎四顧見山環水污禽獸之所以果然左羣山右峻嶺北倚天之疊嶂復窮岑以排空諸巒布勢若堆螺髻於天邊朝鶴摩天而翅去暮猿挽樹而跳歸喬松偃蹇於崖畔洞云射五色以霞天此果白毫之像耶谷靈之見耶朕欲有謂而恐惑人故默是耳今天人師有殿諸經有閣禪室有龕雲水有寮齋有大廈香積之所周全莊嚴備具以足朕心矣故敕記之

髙皇帝禦制文集卷第十四

●髙皇帝禦制文集卷第十五

序

說

◆序

道徳經序

資世通訓序

習唐太宗聖教序

孝慈錄序

夏日雨晴詩序

建言格式序

翰林承旨宋濂歸休詩序

心經序

昭鑑錄序

相鑑序

相鑑賢臣傳序

相鑑姦臣傳序

○道徳經序

朕本寒微遭胡運之天更值羣雄之並起不得自安於鄕裏遂從軍而保命幾喪其身而免於是乎受制不數年脫他人之所制獲帥諸雄固守江左十有三年而卽帝位奉天以伐元統育黔黎自卽位以來罔知前代哲王之道宵晝遑遑慮穹蒼之切鑑於是問道諸人人皆我見未達先賢一日試覽羣書檢間有道徳經一冊因便但觀見數章中盡皆明理其文淺而意奧莫知可通罷觀之後旬日又獲他捲注論不同再尋較之所注者人各異見因有如是朕悉視之用神盤柦其書久之以一己之見似乎頗識意欲試注以遺方來恐今後人笑於是弗果又久之見本經云民不畏死柰何以死而懼之當是時天下初定民頑吏獘𨿽朝有才人而棄市暮有百人而仍爲之如此者豈不應統之所云朕乃罷極刑而囚役之不逾年而朕心減恐復以斯經細覩其文之行用若濃云靄羣山之疊嶂外虛而內實貌態彷佛其境又不然架空谷以秀奇峯使昔有嵬巒倏態成於幽壑若不知其意如入混沌鴻蒙之中方乃少知微旨則又若皓月之沈澄淵鏡中之覩實像𨿽形體之如然探親不可得而捫撫況本經云吾言甚易知甚易行天下莫能知莫能行以此思之豈不明鏡水月者乎朕在中宵而深慮明鏡水月形體𨿽如一卻乃虛而不實非著象於他處安有影耶故仰天則水月象明棄鏡捫身則知己象之不虛是謂物外求眞故能探其一二之旨微遂於洪武七年冬十二月甲午著筆彊爲之辯論未知後世果契髙人之志歟朕𨿽菲材惟知斯經乃萬物之至根王者之上師臣民之極寶非金丹之術也故悉朕之丹衷盡其智慮意利後人是特注耳是月甲辰書成因爲之序

○資世通訓序

朕於幼時家貧親老無資求師以學業故兄弟力於畎畝之間之更入緇流遂致聖人賢人之道一槪無知幾喪其身焉然𨿽不知聖人之道何如其當時善人之言彼𨿽不教我我安得不聽信之忽遇羣雄並起於吾之命如履薄冰不數年間獲眾保身又數年眾廣而大興以統天下時乃尋儒問道微知其理故日攻詢訪慱乎志人中積羣言加以比較是非其中所言當者非斯人之自能乃上古哲人之善行因斯人有志聽懷今爲我學而爲我用於斯人豈徒然哉其有所言不當者皆斯人惰其學況平日解悟差矣是致作事倒爲或又爲非以覆身滅姓者有之吾嘗靜以思之凡君天下者代天理物統寰宇之大負教臣民之重上古哲王道與天同今朕匪才薄徳卻乃握幹�而統寰宇徳將安在於是宵晝弗敢自寧但見世人性愚而見淺古有聖經賢傳立意深長爲先儒注以繁辭評論不一愈愚後學者朕特以一己之見總先賢之確論托謁者評之直述其意以利今後人故爲之序云

○習唐太宗聖教序

乾旋坤寧覆載物以無窮其常經以四時鑑見榮枯𨿽目前之易省化機之運上古之哲能奚備知其的然榮枯隱顯陰陽見之易解及其大造者幹爲陽而坤爲陰所以難窮其至微以其不知其本源也設若有實之可�縱是癡愚者亦所不疑所以至微形隱人莫測窺其哲能不得無惑況如來之教指實言虛因空談有化及萬類善被諸方現千百億態罔有上下鴻蒙其靈寰宇是塞斂之則毫釐潛蹤示生死之俱無幾風霜而不腐其斂其張臻洪休於斯時覺道而幽靈效之者奚知其垠玄傳寂寞稽莫知其本根致使徳小而量薄者窺探旨趣能無他論者哉然洪法之肇根於西域顯金身而會漢帝於夢中獲演流於東土曩因化形迹之時不言而化示不生不滅民不教而治及雙林之有故金色是藏斂光不鏡時又畫像而舒形金容示現妙音慱被拔苦趣於幽冥遺教遐荒濟萬類於三塗故眞妙之難瞻不易能於一旨傍謀他術雜正法以紛紜致使色空之比假不無有謗三車之覆馳沙門玄奘者釋氏之領袖也生而慈敏棄親以明心壯而舉動皆契善符堅持忍辱碧潭印月暑夜松風難同其淸潔玉露野田未比其膚潤方寸將及無礙諸漏彷佛其盡久必躡昂霄而淩煙霞單萬歲而無雙斂成靜觀傷大教之傾頹嘆文繁之差謬欲定眞析僞以滋學者之誠故延頸西土孤筇廣漠履險雙徵朝飛凝雪以迷空生徑難分夕風浩瀚走黃沙以幕川孤進前蹤冒冰霜而侶影幾楊柳之靑黃皆途中之數覩求深願重至勞猶精徧五印之寶剎越恆河之渡立雙林之陰洗缽八水登雞足之巒禪鷲峯之大會受直指於心歸演洪意如瀚海之波瀾經分六百譯布中華闡揚奧典宥罪釋愆臻善良於百福其玄如日中之捕影水底之捫月潔若靑蓮出污泥之不染猶桂芳秋蘂香浮室野之馨慈航業海倏渡滄溟體天之造日月之明大哉之無爲奚可論乎

○孝慈錄序

喪禮之說聞周朝已備至秦火乃亡漢儒采諸說以成書號曰周禮儀禮或云新書而未行歷代儒臣往往以爲定式以佐人主若識時務者則采可行而行之其有俗士執古以匡君君不明斷是以妨務而害理中道廢焉朕觀其所以於事甚繁洪武七年秋九月貴妃薨敕禮官以定儀詔翰林稽諸古典三日而後來奏人各以周禮儀禮以爲定式所云父在爲母服期年若庶母則無服又引子遊問孔子魯昭公之服有二以孔子不許爲必然朕思之再三迂儒俗士果不識時務孰不知孔子之說有大義存焉宰予問期年之喪可服孔子以爲不仁與昭公之事何異乎不然當是時諸侯不有天王而自專孔子務以三綱五常教不善昭公諸侯也其喪禮久出天王問孔子欲更其禮可乎在孔子必不教人不忠所以不言期之非及宰予閒居之論孔子卻言其非可見母之期服不近人情焉今之迂儒止知其一不知其二是古非今昭然矣且禮出於天子上行不效焉今天子皇子母服期庶母則無服五服之外則不服若以其說爲必然則堯之徳靡矣堯乃親九族而平章百姓豈獨五服之外者歟於是命諸儒徧考諸書以報又數日來奏古今論喪服者凡四十有二人願服期年者十四人願服三年者二十八人比服期年增倍由是觀之者三年之喪豈不合人情者乎夫父母之恩一也父服三年父在爲母則期年豈非低昂太甚乎其於人情何如也且古不近人情而太過者有之若父母新喪則或五日三日或六七日飲食不入口者方乃是孝朝抵暮而悲號焉又三年不語焉禁令服內勿生子焉朕覽書度意實非萬古不易之法若果依前式其孝子之家爲已死者傷見生者十亡八九則孝禮頹焉民人則生理罷焉王家則國事紊焉又聞周公無逸篇述殷王中宗享國七十五年髙宗享國五十九年祖甲享國三十三年自時厥後惟耽樂之從或十年或七八年或五六年或四三年壽可稽而短可考豈不明矣然周公止知如是不知定期服已失人倫終致後王壽短而社稷移者亦由庶母無服焉或父歸而子乘之人倫安在所以壽促而王綱觧迂儒茫然哉朕觀宮生之君好內山林之士任爲股肱爪牙暴貴其身致君牽制文義優遊不斷國之危亡非迂儒者誰其喪禮之論時文之變態儒乃不能審勢而制宜是古非今灼見其情甚不難矣每聞漢唐有忌議喪事者在朕則不然禮樂制度出自天子於是立爲定制子爲父母庶子爲其母皆斬衰三年嫡子眾子爲庶母皆齊衰杖期使內外有所遵守

○夏日雨晴詩序

兩儀昭著律以常經貞則序而萬物茂焉若時君怠政則經失律節序易常萬物殃矣洪武八年八月無雨至九年夏四月初尙未沾濡民𨿽未恐朕心遑遑慮失民人種植至當月二十有七日申漏山气上升江蒸海湧陰雲四布天雨下降宵晝淋淋盡大地足滂沱抵五月二十二日三旬不止次日將戒百羣祀后土於北郊明旦天開雨餘山气薄霧油然而往來湏吳道子施描方今之時畫豈足盡其巧態蓋天開圖畫倏然忽然變象異常故難眞耳因樂天垂顧特敕儒臣賦詠之故亦爲序

皇皇后土兮徳薄何量山潭通气兮天雨落而至滂三旬陰靄兮過羙又將有傷兮或殃俄云斂而天霽兮民歌樂康老農謳歌兮陸種而水秧朕握乾符兮何祥但時和歲丰兮世道爲良今喜雨霽兮大祀列張臣僚賦贊兮鏗鏘朕將稽首兮拜遙蒼家給人足兮秋收冬藏皇祗兮洋洋惟爾昭格兮我將

○建言格式序

嗚呼爲君難而爲臣不易此古人當弁之言且如爲臣之難惟茹太素是也洪武九年朕見災異萬端余無措手於是特布告臣民許言朕過告旣出矣逾月藩臣上書者山東布政使吳印參政宋善閻鈍山東按察副使余奎海州學正曾秉正平涼府崇信知縣潘卣監察禦史孫化海寧縣丞方仲容登州府福山縣丞徐謙山東布政使司檢校傅奎臺州黃巖縣徐季淸安吉衛軍丘紱守禦莊浪指揮僉事李景山西分教國學生余懋臺州府民鄭士利共一十五人佳其言者吳印宋善閻鈍余奎曾秉正孫化傅奎李景八人計一十七事全不可行者潘卣方仲容徐謙徐季淸丘紱余懋六人假公營私而罪者鄭士利是後近臣刑部主事茹太素以五事上言其書一萬七千字朕命中書卽中王敏立而誦之至字六千三百七十乃云才能之士數年以來幸存者百無一二不過應答辦集又云�任者多半迂儒俗吏言及至斯未覩五事實迹意其妄言故召問之爾爲刑部之官彼刑部官吏二百有餘爾可細分迂儒俗吏乎彼乃不答使分之而又無知其人者於是撲之次日深夜中朕臥榻上令人誦其言直至一萬六千五百字後方有五事實迹其五事之字止是五百有零朕聽至斯知五事之中四事可行當日早朝敕中書都府禦史臺著迹以行吁難哉古今上書陳言者未嘗不爲國爲民而爲君而言者𨿽有責人以難故要其名者亦甚不多今朕厭聽繁文而駁問忠臣是朕之過有臣如此可謂之忠矣嗚呼爲臣之不易至斯而見惜哉因如是故立上書陳言之法以示天下若官民有言者許陳實事不許繁文若過式者問之故爲之序

○翰林承旨宋濂歸休詩序

洪武十年春二月二十有六日前翰林承旨宋濂得致仕歸已達家矣卽遣長孫愼進表以伸報謝朕覽來詞言無虛謬已往分明見陳可紀其爲人也可謂誠矣智矣故有終於致仕爲此於是召其孫愼謂曰爾翁去此而誰從對曰惟親及故有會之他無濫交曰日撫兒孫乎閱生財乎涉田園乎愼稽首拜乎曰臣愼祖蒙陛下之深恩厚澤得休官悠悠於家以待考終其於撫兒孫閱生財涉田園之事皆有之爲此不勝感激特遣微臣愼�闕俯伏以謝陛下曰除此之外他有何樂曰足不他往但新建一容膝之室題名曰靜軒日居是而澄方寸更訪國政儻知一二𨿽在休官尙欲實封爲陛下補闕耳朕旣聽斯言攸然感動於戲忠哉良臣有若是耶因爲之詩焉

聞卿歸去樂天然靜軒應當仿老禪不語久之知貫道以心詳著覺還便從前事業功尢著向後文章迹必傳千古仲尼名不息休官終老爾惟全

○心經序

二儀久判萬物備周子民者君君育民者法其法也三綱五常以示天下亦以五刑輔弼之有等凶頑不循教者往往有趨火赴淵之爲終不自省是凶頑者非特中國有之盡天下莫不亦然俄西域生佛號曰釋迦其爲佛也行深願重始終不二於是出世間脫苦趣其爲教也仁慈忍辱務明心以立命執此道而爲之意在人皆若此利濟羣生今時之人罔知佛之所以每云法空虛而不實何以道君子訓小人以朕言之則不然佛之教實而不虛正欲去愚迷之虛立本性之實特挺身苦行外其教而異其名脫苦有情昔佛在時侍從聽從者皆聰明之士演說有乃三綱五常之性理也旣聞之後人各獲福自佛入滅之後其法流入中國間有聰明者動演人天小果猶能化凶頑爲善何況聰明者知大乘而識宗旨者乎如心經每言空不言實所言之空乃相空耳除空之外所存者本性也所以相空有六謂口空說相眼空色相耳空聽相鼻空嗅相舌空味相身空樂相其六空之相又非眞相之空乃妄想之相爲之空相是空相愚及世人禍及古今往往愈墮彌深不知其幾斯空相前代帝王被所惑而幾喪天下者周之穆王漢之武帝唐之玄宗蕭梁武帝元魏主燾李后主宋徽宗此數帝廢國怠政惟蕭梁武帝宋之徽宗以及殺身皆由妄想飛升及入佛天之地其佛天之地未嘗渺茫此等快樂世嘗有之爲人性貪而不覺而又取其樂人世有之者何且佛天之地如爲國君及王侯者若不作非爲善能保守此境非佛天者何如不能保守而僞爲用妄想之心卽入空虛之境故有如是斯空相富者被纏則淫欲並生喪富矣貧者被纏則諸詐並作殞身矣其將賢未賢之人被纏則非仁人君子也其僧道被纏則不能立本性而見宗旨者也所以本經題云心經者正欲去心之邪念以歸正道豈佛教之妄耶朕特述此使聰明者觀二儀之覆載日月之循環虛實之孰取保命者何如若取有道保有方豈不佛法之良哉色空之妙乎

○昭鑑錄序

朕嘗深思熟慮曩者創一天下之君其決事也繁其操心也曠𨿽至明之人其過誤不免有之況見淺識薄者過亦多矣因是有愆於後若能覺前過誤日加警省修徳以消前愆乃子孫之福也若己不能省更加以子孫囂嚚不律其好還之事必有日矣朕因靖江王守謙不法蹈其父惡𨿽未全見其萌之意彷佛如之思無可制特命儒臣於諸史內撮類歷代藩王事迹編而成書示使朝夕目之戒必爲善書方編未成是子孫不攺過妄行引古牽今內多含冤抱恨後爲庶人乃云不戀車馬之嬉遊住茅檐之矮屋忘金餙之髙樓惟努力於田丘甘心老死於桑麻有若是言朕復思乃是子無福之所使耶其父昔之凶惡之所致耶然此子𨿽不服教矣書旣成編當布示吾諸子使觀賢不肖何如且朕昔居淮右世之寒微有能過我者乎斯寒微之至極也一旦元運天更羣雄鼎沸吾乘逐鹿之秋收集豪英開誠諭率四徵不正之徒因是與羣雄並驅一紀於玆方欽羣雄於鋒刃之杪導善良以歸仁義之鄕吾嘗憂懼萬千其當斂雄撫善之時豈無過誤者乎今知前�欲追不及警戒目前深慮積愆己重今徳薄才疏恐不足以補過消愆有累吾諸子孫卽目日已年邁精力有所怠爲天下生民及子孫計日以彊力爲然然自平禍亂以來心役神疲此際施爲終非精細必子孫見此增修厚徳消不禍亂之愆人各膺夫福祿此朕之幸也且歷代諸帝之子多囂嚚不律以致爲他人離間親親身受大禍者一爲前人之所作二因後人不修愈加增惡見怒於天人者也惟我子孫熟省察而愼之戒同良於世不亦羙乎

○相鑑序

朕嘗詢儒問道儒皆演孔子之說而陳三皇五帝之制以導我及觀春秋之書其書也惟紀賢不肖政得失昭如日星驗如影響詳其所以自修春秋至今凡儒者未嘗不讀覽是書知其所以然云何臨事多謬不從善而從惡之紀雜處羣書所以不能精知利害也因命儒臣纂漢至宋以歷代史書賢不肖者類爲賢姦兩書使智者易爲日誦賢者易爲取捨𨿽是非已往於千古才開卷猶見之於目前若君子者孰從惡而不從善耶故於洪武十三年冬命翰林營繕成書令工刋就以利後人特以爲序

○相鑑賢臣傳序

嗚呼善哉智人所以立身揚名惟老聃有云死而不亡曰壽賢人𨿽歿於乎古人若目誦其事由生之所以是不亡也且賢之所學初篤明孝親篤明孝親者何也蓋父母之親天性也加以篤明是增孝也孝之旣明矣然後乃能事君所以忠於君而不變爲姦惡者以其孝爲本也所以非孝不忠非忠不孝所以事君者若父母生必榮貴之厚飬之以顯之此其所以孝也如事君不忠致父母生有累焉如不累焉身當其罪者則父母憂戚焉此賢者之孝憂父母生若是也或父母已逝而孝猶篤然而愼焉不敢不忠君者孝在安神魂於九泉若或不忠惟恐陰陽之道殊愆連父母有所不知宵晝思音容而不使見常以爲傷心安敢不忠君棄富貴而累祖宗也哉朕觀諸賢在冊也由生之對其忠孝之道嗚呼不亦難哉惟智人能之

○相鑑姦臣傳序

洪武十三年春因丞相胡惟庸不法後朕嘗嘆息其事特命諸儒檢歷代史書纂殺身權姦爲類一日試目之乃知今古不才者終不悟殺身累祖宗之惡如是往往蹈習其非以致身亡姓滅云何蓋聰之至極返復愚者也且是姦臣初出庶民本布衣之士一旦人君擢用之身貴家榮名彰先祖位居一人之下更何以加而乃不守人臣之分恃要持權窺覘人主之意包藏禍心舞文弄法肆志跳梁不以人主信任之恩爲恩返行乘機愚弄孰不知人以誠推己己以僞從禍將有日矣是姦臣也初欲榮父母而返累父母本欲榮身而又殺身必欲顯父母而至於滅姓也朕觀斯傳古今得罪於人神者無出於斯姦臣之愚昧也斯若是昔之姦也眩鬼神鑑卽顯當時紀無私觀由生之有餘辜千萬世更何磨滅者耶以至古今永爲罪人也特述之

◆說

秋宇澄淸說

晴鳶摶風說

堯湯水旱說

黃河說

保身說

勤惰說

良馬說

生擒虎說

牛摶虎說

賜宗泐免官說

僧道衡說

僧道竺隱說

僧玘太朴說

天界寺花架說

僧犯憲說

命道士楊宗玄住持萬壽宮說

鴈歸說

紫鴈南賓北歸說

普達說

漢說

仲右說

道患說

佛教利濟說

鐘山僧妙雲說

還經示僧

戒慵儒說

飛鳶互摶說

解夷狄有君章說

解攻乎異端章說

○秋宇澄淸說

天地四時之气或姤或否是陰陽也故有溫涼寒暑之分在春則老陰漸去驕陽徐至所以气之溫也當是時陰气上升而漸斂於天陽气下湧而漸出於地氤氳兩間已而又天气下降二气姤和萬物萌動由此而氤氳氤氳浮游於二儀之中自淸和入夏鴻鴻蒙蒙山蒸海湧江河上騰炎帝當天長飬萬物斯爲暑矣所以晝則天多雲霧夜則銀漢星稀以其至陽之气之盛也至初秋老陽之气漸入厚坤嚴凝之气微降空攘所以山海罷蒸而斂湧江河息气而不騰於斯之時厚坤土潤𨿽有凋木之西風無塵可揚晝則雲气靜於上下夜則星辰密布於天墟月馳穹壤素輝皎皎可不燭而夜瑩以斯觀之蓋謂陰陽交姤之气息其嚴凝之气未凝斯秋正當二气涵飬之時獨秋靜故曰天宇澄淸其冬嚴凝之气正當之時卻乃不言天宇澄淸者何因冬地多漧燥朔風撼柯飛沙走石揚塵簸土於中界露墜而凝霜霜消而爲水爲气周旋於上下故不言冬宇澄淸者也

又

濁而不已故澄之旣澄且已而後淸之斯水乎土乎曰泥水也然當未泥之先泥何名之當未澄之先澄何名之曰水土也今濁而澄澄而淸斯謂澄淸者乎曰然世云秋宇澄淸斯比何云何曰未知也吾聞天地溫厚之气始於春而盛於夏鴻蒙兩間此气之濁也淸涼之气始於秋盛於冬淸於上下此气之澄也於斯澄濁當未濁之先濁何名之曰气也當未澄之先澄何名之曰理也亦可謂澄淸者乎曰亦然嗟夫人於世而理不明何如禽獸者耶其秋宇澄淸之說特以天比濁水而澄淸者也故無他

○晴鳶摶風說

世鳥之繁狎人者有數獨飛鳶狎人觀之似乎與人近是欲取之而不得何故蓋鳶性生而若是機樞而智圓𨿽與人少近人罕得之因覺性之多其鳥日得食甚少意好扶搖但得微食則整翼摶風摩靑弄翮每日暮而投林晨蒼而出樹凡風和日霽薄近人煙是其智也至如張翼而騰斂翼而下擒鼷鼠以充腹斯鳥之志將以爲雄之盡矣志之快矣𨿽鵰鶻無過於此一日得少食振羽而翔乘風而流翅唳聲悠悠樂羙飡於鼷鼠自以爲他鳥何與並之忽霄壤間舒翅凝晴斂翮而下女星奔銀漢風聲如雷故集所見鳶乃�之急趨林以棲枝偸晴於樹隙以窺斯鳥之何往正恐間俄黃鶯自柳陰飛來謂鳶曰平日吾身最懦不過穿花鳴柳爾鳶每近人而取食張翼而騰斂翼而下擒鼷鼠吾將謂爾之能世必無雙何一隼而過爾鳶早斂蹤而潛林偸睛於樹隙以觀一隼何其弱之甚耶不知爾之摶風之志果何往哉

○堯湯水旱說

朕聞堯水九年湯旱七載當是時載之於簡楮繼書之以至如今忽時聽讀觀之陡然毛髮爲之惕豎何哉蓋謂風雨以時民獲歲丰猶稱王業艱難若使之四時失序天道愆期九年潦而民無所得七年旱而種植無苗以今時民生較之不審當時民將何以爲命故孟子有云盡信書則不如無書誠爲的論且方今之時天下歲獲年丰則家給人足者有之不足者亦有之若加九載之水或七年之旱果何生焉此非相傳之訛史筆之差難爲正論以朕詳觀必終堯在位之時內有水九年其七年之旱災亦同堯若此之論必契智人之聽若以前所云爲必然則天下蒼生無種矣朕卽位九載每度四時慮恐失序而不調獨勞思於甚者春夏秋三季當爲切慮冬頗少思蓋春夏秋三時皆生長結實之際不可不均調其時設若反常道而生變則殃及庶民君受禍矣禍自何來來必有源所以源者何天下無收則民少食民少食則將變焉變則天下盜起𨿽王綱不約致使彊淩弱眾暴寡豪傑生焉自此或君移位而民更生有之朕所以切慮三時慮恐有九年之水七年之旱民無立命所以讀聽之間不覺毛髮竦然而立驚畏如是爲此也俄九年夏四月初月將終而望雨未至日夕惶懼必工役之繁勞人太重致若是耶然役將終半難息無可柰何於是再省於己旁及他務敕百官以檢察之使之伸冤理枉施行間次日天鑑我愚昭憐眾庶倏墨云以蔽太虛川谷風生江淮气湧海波上升神龍驅云以蜿蜒阿香奔車而掣電微雨降而塊無破燻風和而條無鳴不傷不溢沾濡艸木漸入黃壤𨿽未見終歲之嘉禎足見目前之感應可不歌詠而紀之歌曰

燻風解煩天雨淸殿廷流水潺朱楹麩麰小滿根已朽康衢皷舞撫琴箏四時常道天地經物物舒英大化行五嶽蒼蒼雲气靄四溟浩蕩波不驚吾因帝鑑蒙雨澤敕至羣僚璦斝傾踏歌旋轉天下平誠可悅人皆寧尊賢敬老歡相迎小車轔轔閒倚軿來賓宜入我帝京宵晝山海進坦途暗無冥惟願乾坤永貞泰良臣世世常佳名

○黃河說

吳元年丁未

月遣大將軍率馬步被堅者二十有五萬渡江越淮北入中原首服齊魯明年洪武初夏四月定河洛秋八月胡君棄城遠遁沙漠又冬轉戰晉冀撫有其地關右望風送欵中原是平嘗云君天下非都中原不可今中原旣平必躬親至彼仰觀俯察擇地以居之遂於當年夏四月率禁兵數萬往視之遡流河上足月抵汴梁當是時機務運繁𨿽有山川秀麗古今人之事迹一時不暇歌詠至九年秋八月祀社齋於奉天門夕坐道上有儒臣待制李思迪者侍其傍皆當時同舟往者因言北狩河水變遷欲爲之說未文明日午漏思迪以說來進觀斯文意壯水勢說河源文頗順序朕因以爲之說元年夏四月敕有司淸江淮水濱及河際故道某日乘臣艘抵爪州是時春水方旣潦水初興江無洪濤日無酷暑時在淸和利徵旦吉舟入浩河捨半抵廣陵三日至淮陰舟師入淮是日巽上風多揚帆飛幟不二時而達河淮二水相合之處見水分兩道淸濁如界並流二十餘里方乃混沌東注旣而越淮入河方覺水上同流極濁而無淸至黃而無黑更無他色所以古今稱黃河宜其然也舟行三旬晝夜居斯水上時刻聽觀其勢若萬馬奔馳其狀若大地轟馬其湍物之速一息莫視其山回石轉之處則水繞勢盤旋於羊角水底玲瓏因風激怒濤飛潑天則珠飛雨降有時巨浪如堤倏然而湧橫亙其河使湍者緩流者止細浪者無文良久之間眾流輻輳其橫亙之水將消忽然一水周旋則水底有聲喑喑鳴鳴又少時間水中一穴若數大圍有如井狀上通天气下至河底俗呼旋渦是也其水爲旋轉急甚中有飛者上起去渦丈餘霏霏臨岸沸沸觴人其流於兩山峽之處或直而湍或曲而折或繞石而旋或復流以觴岸或怒急而雪浪成堆或使山傾地陷或舟覆而楫摧或巨魚一尾之間𨿽呼吸之際早十里之程若胎龍羙之而出戲或蜿之以一蜿則淵深無底四野成湖若蜒之以一蜒則瞬目千里莫可止焉斯水之急乘利之物則有若是耶斯水人雲神水每患於中國爲民害者多矣朕親遊斯上觀斯水之勢遇兩山之間河狹流急宜其然歟至於平原曠野則東蕩西坍使桑田變遷水勢少漫亦宜其然歟此堅柔之所爭孰謂有神者歟若非河之無神卻乃有之所以有之者極濁而難澄滔滔東注亙古今而不息此久常者也忽然而極淸人影皆毫釐洞見如此者或千百里或數十里斯可謂神者焉故上古人君載在祀典畏之祀之爲民祈福焉今朕得觀斯水狹直處如經如弦凡山回石起之處則盤若羊腸若河陰以達於徐宿地曠而原平則不然斯水汗汗漫漫浩浩蕩蕩有不可測焉禹貢注云三門未開呂梁未鑿則河出孟門之上則未爲當也必後人訛其文相傳差矣朕曩者旣遊今思復述以爲說耳

○保身說

大化言天地之气運用也世之賢者特以君政配之亦謂之大化所以天地之大化四時是也所以四時之化者何所以化者春變夏夏變秋秋變冬此四時之化如春之化以其太和之气流行凡世有血气及生生者艸木之類無不以時而各見其形如夏之化當長飬之際逢此大化之气無有不長飬此夏之化也秋之化當結實收斂之時於此之際無有不結實者冬之化當酷寒嚴凝之气於此之時無有不肅殺者此四時四季順而天地和萬物育才有失宜則上下有傷此言理性者也所以人稟天地之气全順其宜而爲之則身安乎蕩蕩阻其宜而爲之輕則致殃重則喪命所以冬不宜穿井開渠何故以其閉塞之時開則泄厚坤之气此比人之周身若完其肌膚而全其體則運用陰陽此常道不過則無虧矣若肌膚有損傷而驚於骨者略少痊乃有陰陽交媾則命若風中之燭矣何故蓋陰陽一媾則周身太和之气運用毫髮無有不經緯者譬猶槖鑰而運行也若槖鑰一運傍有他穴則槖鑰敗矣匣無用焉人之身如匣口舌耳鼻爲槖鑰也若身有損傷則如匣有他穴槖鑰一動風他往其身靡矣有可驗者吾幼居鳳陽聞犯憲者受刑旣責之後而歸行陰陽之事運動太和之气精自瘡口泄气由患口升無可止不逾旬日乃斃丈夫可不戒乎言大化者物物無有不動者是也

○勤惰說

昔有勤惰居同鄕其志則同其操則異且勤者當爲民時夜則燃燈閱古晝則腰書力田家奉頗厚其惰者同時而民其爲人也精文學他務不作日未暮而寢日已髙而起食畢誦書數行而卽悠悠然自以爲志士淸髙一日詣勤者田謂勤者曰君子之學精一無二足下與吾同道何不如我之優遊慱覽羣書以待明君之用勤者曰公君子也導我以學良哉終不忘然先生教我罷農及他務而專書然農書俱不棄也亦可爲之惰者曰如此必苦其心志勞其筋角況讀書之心且不專耳是爲不可勤者曰先生之讀書以日爲計而專某以農𨿽略少妨則以夜代日則又如先生之學矣其惰者飄然而咲往一日君知二人皆儒者之學道統之傳命使召至京師各職以官皆侍駕而朝焉其君臣之務朝廷之大事其爲臣也必淩晨而趨待漏而見日暮而歸猶不恬寢所以者何且淩晨而趨不敢不若然也昔君有善政者必庭燎煌煌故天子有五皷而興百僚皆四皷而起此其所以必政務也日暮而歸不恬寢者何恐君余�而復召故不敢肆朝廷之務君臣之勤有若是也其勤惰應斯職斯二人當爲士之時獨勤者色頗憔悴其惰者羙色佳容一旦臨事則憔者容容者憔矣或曰斯二人昔若是今反若是傍曰何曰君不見蓬頭垢面者誰曰昔惰者耳曰顏貌巍巍精神光燦者誰曰昔勤者耳曰吾所以言昔若是今反若是正謂此也曰爾所不知其詳耳且昔勤者衰惰者盛以其勤者勞於筋骨操其心志惰者盛以其逸而無操致筋骨之放縱耳曰公所言未當吾觀勤者昔爲民時因勤家奉頗厚其容顏當盛而衰何也其惰者因惰家奉頗薄顏色反盛此其所以足下之說不同也曰公知其一不知其二夫勤者當色而不色爲慮有三一爲慮恐衣食不足而不善終慮之一也次爲丈夫於天地間身後無名惜哉慮之二也三爲學恐不慱不能爲君之用慮之三也所以顏色不盛爲此也其惰者奉且薄卻乃顏色羙爲忘志而不慮苟得澹飯黃虀足以羙其腹矣腹旣飽矣心無志矣亦忘慮矣與禽獸何異哉顏色豈不盛歟君不見鹿鳴呦呦食野之蘋斯艸乎料乎曰艸鹿之肥者何以其無知也一日捕至令食料而牽車料豈不羙乎而乃減精神去肌膚是由不苦而苦也艱哉牛之爲物也亦艸之爲食當是時肌膚頗定無盛衰之增減一旦駕犁耜於畎畝主以料飼之其牛也精神倍出力致千鈞吾所以言者斯皆獸也其所用有異事在涉與不涉耳今勤惰二人皆人也難比獸以事之說與獸合若是一日君命勤者職水部勤乃往達所在水害利堤防堅斯稱職也君賞加焉其惰者職教布種惰者往達所在罔知布種之時宜其以民之利反爲民之害妨農害稼無功而歸君略少責焉惰者志哉卽詣勤者居謁其人謂曰足下平日之學比吾頗簡今之用也何過吾之若是致君褒羙焉敢問得何聖人至精至微之道曰無他經不云乎順天之道因地之利先生熟之矣然熟則熟矣吾但知理若是今之行也則又不然曰且吾防水之道順天之時則一書而不異所以順天時吾乃職水之務斯水也春陽方興炎暑潦水大作使之堤防卽天時也冬三月天地閉塞農且有隙四澤枯涸堅冰實地漸可以堤防也順天時也其水之性使往而往使不可往而止順其性而導其行勿使汨亂五行差謬此其所以因地利合時宜也其惰者旣聽斯言稽首鞠躬乃曰於戲慱學匪行不若無簡藝精專以爲用不亦妙乎

○良馬說

世有良馬生得其時得其密而功於世者三焉又產得其時而不得其主者八焉所以功於世者昔河出馬而異常以其背列文彩聖人像則之而數焉使世人避凶趨吉功之一也唐太宗之靑騅蜀主之的顱郭子儀之獅子花是馬也立雪眠霜當是時載主以建功則有衝煙突霧驅雨馳風摧堅撫順𨿽人之有爲非斯馬之良健何如是功之速疾也當時天下擾亂忽爾太乎人不知良馬之功臣今也以今言之斯戰馬之功二也古良馬生於帝堯之時則得其時得其主何哉有時牽金玉之輅以奉南北之郊有時負主以狩四方問民疾苦慰勞諸侯其良馬之功三也周有追風等騎今古乃曰奇物也以朕詳之當穆王之時四海咸寧不思巡狩以安生靈輒便日馳月驟四入遐荒致使八駿筋疲力盡而乃方歸徐偃又稱尊幾年矣斯不得其主而鞭策死者斯八騎也近世以來凡馬旣多良馬甚少前歲西蕃戍將來言邇來西戎忽生良騎一色如墨云凝於太虛風動鬃翻獵獵雲開霧合尾搖數尺蕩塵以除埃首舉神樞則視若奔星掣電雞鳴項立雄然四足風生以臣度之可使至朝而不許在野朕於是命使西馳以諭酋長使達彼酋長惜良騎而晦之使者因子馬之狀況酋長密邇邊陲聽命之所不能隱蔽言來日進及其進也盤桓不捨於是以馬疾其蹄而來獻至馬廏朕視之貌態如其言者今足不能爲我之用當時敕所司牧於鐘山之陽今三年矣所司來奏馬之足疾日已痊矣陛下可試乘之以洪武九年冬十一月十日馬至因命儒臣以爲說朕亦以馬有功者三枉勞者八述其云耳

○生擒虎說

虎性殘生以肉爲命擊摶之性生而稟之者非異也人云猛虎觀其所以未爲猛也乃理性之使然食肉而生故摶而無己所以見獸則見食矣急趨而摶略不少遅心無畏懼所以人云猛獸今是獸非猛也乃無知耳且當未怒未悅之時徐步平原其落魄之勢以巨比之則豢貓不似以形校之如貓無異若食飽而悅跳躍之狀何如貓之一也或雌或雄若呼羣喚對則吻張而牙露腰伸而尾舒聲震山澤時乃風生艸偃獸爲之駭若有時而倦當谷而眠非獸不近人亦莫前以其無知也何以知其然蓋以其產於野非人可近彼亦不可近人當出入於崇山峻嶺食麞鹿啖狐兔是其宜也何期近城廓邇村店逢人而摶食之人有知者避之然妨民生理甚爲民害時壯士聞之彎彊弓挾勁弩持戈仗矛調鋼鏃而扣弦將行而捕虎時智將笑而謂曰一虎在山用心若是忽獅行村野將如之何虎𨿽猛而無知以兵得之則斑斕之皮無用矣若以智得之可以除害全物也實時張网重岡噪皷而進振金而前虎𨿽無知亦徐行而他往不時而虎投网矣遂得生擒於戲若以有知而力鬭無知是亦無知若以彊而鬭彊其損非彼卽斯可不戒哉

○牛摶虎說

世有走獸其類多端有生而在野者有生而受人豢者斯二者之爲物如在野者兕虎麞鹿狐狼獅象且如獅虎之猛狐狼之狡𨿽生而有之者終爲人患乃無益於世其麞鹿犀象生食平原之艸昔聖人取之以時如象備法駕以供四時之祭麞鹿爲殽羞亦祀之用如家豢而有功於人者牛馬駝騾驢犬是也且如負重載遠則有駝騾驢若墾田辟地爲農之上功者無出於牛之力也若開邊拓土巡守封疆而備侮其馬之功又爲不小犬之力微守舍之功猶義然邇來天長縣羣牧監奏本縣民人戴姓者朝出其妻牧牛於野平昔豢犬隨之其犬或前或後時左時右縱橫行之俄而入艸莽間久之不出戴氏之妻牽牛往尋之去未百步乃見虎據叢而食犬虎見人至棄犬趨人其戴氏之妻被虎所摶摶而未傷所牽之牛見主有難忿然而前詣虎所布虎乃釋人而應牛來云二物相加哮吼而弄爪牙者虎側二角而奔擊者牛不逾時而虎負牛勝人難消矣夫獸之爲物𨿽品有髙下力有巨微人之取捨用其所長牛本拖犁耜墾田種谷而已未聞他能如野之猛者無如虎豹猛甚爲伏虎豹者獅也今戴氏之牛威猛如獅志意同忠豈不仁獸者耶於戲獸之報主也捨身捍患人之於世如者不如者何哉於是別賜戴氏之牛以代仁獸而自終豈不人報獸之宜乎

○賜宗泐免官說

世人災害有三往往皆不自知故其災害周流方寸間日夜無息今古未嘗有能盡去者所以釋迦成道教化眾生指迷破昏乃云災害之三者曰貪嗔癡斯三者孰能不備孰備而不殃所以古今不備者聖人是也𨿽備而不殃者賢人是也洪武九年春暇遊天界見住持僧宗泐慱通今古儒術深明詢問僧之苦行本面家風果何幽靜傍曰是僧動止異常因識儒書大知禮義又非林泉之士於是朕命育須髮以官之當時本僧姑且奉命而不辭待至發長數寸將召而官之其僧再辭而求免願終世於釋門吁難哉世人之於世誰不欲富貴妻子名彰於世者歟今是僧卻富貴弗羙妻妾可謂三害之中善卻一者歟人將謂是僧生性淡薄有是歟抑玄悟之有知而若是歟不然其僧生性淡薄玄悟不可以言貌而見蓋丈夫之气初志不奪斯僧是其人也特聽而免官放老山林其世之三害僧不爲一害所迷妙哉

○僧道衡說

公私利涉古今不異之謂道辯輕重分毫釐國行民用市無爭者今謂衡行道衡二字凡達人智者不可不深究其理焉且道卽路也昔聖人允執之性無所名特以曠大永長之事配而言之故以道稱夫衡以權合之法布天下𨿽至巧者無所施其姦至愚者憑此而不惑所以衡稱昨逢越中沙門自號道衡於斯二字甚相符契於戲心常履道而不迂性常如衡而不曲道哉衡哉不亦羙乎

○僧道竺隱說

僧之殊俗者去姓是也務立字爲名爾以道竺隱稱自以爲奇孰不知色界之道無盡法界之道無窮斯道幽乎顯乎有相無相曲如羊腸一縱一橫誠如十字又若弦在雕弓其世之君子小人故有馳之異同今爾擅道名可謂志矣且竺者西域之國名也我中土智僧此立爲佛剎爾云於此而隱其道承如來之教乎說者如來成道時放眉間白毫相光照大千界指迷破暗利濟羣生豈不彰之顯之爾乃以隱自任何也且隱者匿也吾所不取至智人明其道幽其徳名彰不朽果隱其道則不許然嘗聞聖人有云徳不在彰道不在顯終日幹幹汝若是乎若此後必了然哉

○僧玘太朴說

僧多捨俗惟立字爲名何也以其法殊人主之教故也邇來有僧用三字爲名曰玘曰太曰朴且玘王之至精者也大無上之巨也朴實而不虛混而未鑿斯三字之用果如是乎若是則仁者體之又何爲而不可哉今僧用斯三字理道深長機根淺露者莫可探其趣若遇良工必由雕琢而方見其形也昔如來朴太虛混厚坤故發問於未判之先孰雕琢而使澄淸列無量之象於穹壤七曜運行其間布海嶽於鴻龐百川東注此由太朴而至窮窿果理之使然气質之變焉吾聞智者云混沌靜久而乃此今僧捨俗認朴必釋教之然哉

○天界寺花架說

暇遊入寺長老同行見綺砌爲檻中植薔薇而又竹木架之工以編之屈蟠龍蛇之狀令不得曠蔓枝莖因之有感鳴呼甚哉違大化恩不及艸木必有積焉朕嘗目種花之徒務以奇爲妙故屈蟠其枝莖以招買花者也然其人智巧多端身不滿三尺朕謂花者曰爾生計若此家傳否曰然爾身若此亦家傳否曰三世矣吁愚哉人云世有陰騭然後獲昌所以陰騭者利濟羣生是也不但不殺而爲陰騭但能惠及艸木亦陰騭焉若使艸木不得自然而乘大化之興尢爲損徳必成將來之患矣其佛會之中𨿽有持花獻果者正所以不花而花方爲聖人之妙若植其根節其莖蔓使疏條巨蕋朝夕樂觀不惟損徳必有愆於身後因詢種花之徒有感特述寺修花之說

○僧犯憲說

佛之立教也惟慈以及眾身先忍辱所修者諸惡不作百善奉行斯佛出世始此因由於西域五天竺國賢愚敬之無有慢心五百年然後流傳中國賢信愚化又二千年其間智人亦因是而通神者有之有流此而無終者有之然凡居是者必忘憎愛去貪嗔卻妄想𨿽不前知亦也效佛之宜洪武十一年秋八月天界有僧訴於中書其辭曰爲主僧者非理辱甚中書下刑部究其源其間觀形狀識緣由自妒忌而起信讒而亂以致福消禍增累及平人若干比間分明人各受刑矣於戲禍福無門惟人召而速至僧不務修造愆而犯憲法司論如律宜哉

○命道士楊宗玄住持萬壽宮說

世有己往之事而不泯者曰宗他無知之機曰玄此果宗乎玄乎昔聖人之馭世也以三字設教以宗爲統紀之名以玄爲心法之授於斯三字凡世人者奚啻其根洪武十年有司奏朕北平萬壽宮急缺住持朕命朝天宮提點於羣道中擇超者使往焚修焉明日提點將至住持者朕謂曰爾姓名何對曰臣螻蟻之稱楊宗玄是也朕觀斯人玉樓銀海相應頷下遒髯如綫其於壽也不爲不髙矣然朕目斯道顏如三春之夭桃色若紅杏初芳必交梨火棗之嘗吞霞瀣之久服非若此安能如是今敕往而興教必稱職焉因爲之說汝往欽哉

○鴈歸說

鳥之理者惟鴈善秋南向春北歸是知四時之代謝且歸向之際數組長空雌雄互喚次第有序斯禮成義就翅天而徵視者莫不以爲羙乎或曰畏寒或曰畏熱傍曰不然是鳥靈明得之於天固善知酷寒盛暑所以歸向有期未寒而南向未暑而北徵所以避其甚也又南向不失期者爲稻糧也北徵依其候者爲育雛之故也夫鴈之靈南北之趨皆處不寒不熱之時致如生子沙漠處於無殃也今之人善觀鴈善不能去己之惡從己本來之善人者乎

○紫鴈南賓北歸說

二儀旣判萬物生焉然覆以下載以上風物之殊人言之異又豈一爾且中國去朔漠之地遠不五千里致紫鴈節之以時往來乎春秋斯正風物之殊也夫鴈之南賓一爲朔風之所使二爲食啄之必然每春歸之依期蓋當育雛之時將至亦炎气之相催故春秋往來𨿽不期然而然者乃自然也鴈何專生北地南方弗產謂何因朔漠之地曠數千里絕人盛暑淸涼水艸甜嫩得以自由生子無擾是生此地也雛翎方硬秋風初發所以南向者地將凝雪水將堅冰所以避寒也不南生者云何夏多炎气水陸人稠子生人擾酷暑燻蒸陽气初舉赤日東升北向者爲此也於戲鴈鳥也知避凶趨吉節飲啄隨寒暑智同人焉君子不理道而稱君子信有之乎

○普達說

朕有臣曰普達其爲字也甚深妙焉無所不徧曰普無所不知曰達斯普達二字昔人有之則聖賢焉又非慵慵愚下之有者也是普達也若以此爲名名之無知其所以然而乃慵之而又慵也若或知其所以然不特獨善其身又將利益焉然斯臣見休官於家猶且思朕之切扶筇而趨凡三晨一朝傍曰黑髮白齒搖脫骨已倦筋已疲何數如是乎曰不然至忠之所感無知其勞者也嗟夫世人皆若是奚由朕化之乎

○漢說

漢之說天河也且漢汪洋也瀚漫也銀河也朕臣以之而爲名豈不大也哉嘗聞吉人天相其必兆先斯臣昔逢元季豪雄角立漢獨能倡義旅以保生靈當保之時則與雄者戰當戰之時迎鋒橫矛魁魁然而﨣﨣旗張皷噪孰敢當前斯雄也斯勇也豈不與漢之汪洋瀚漫之相應乎以是而觀之自以漢稱豈徒然哉

○仲右說

物之有三中曰仲學出於人曰右斯果誠說之謂歟誣說之謂歟邇來忽巾者來朝名仲右其人善變應及其窮也無稽以之而無稽或然理焉以之而理焉理不物濟棄之眇之而或不可斯人可以居山慵己演淸談�愚者又足可訓不可教者又足可以與可教者語然物各有偏願其情而有何不可可也尙未可未可猶不可彊之而叱之孰可孰不可今使之自然端倪乎

○道患說

道本無心非心不道事道道事心事事心本末開張由來一乎殊形異態匿入幽微當此之際是何端的問甚事勢之浮沈漚花泛水月印湍流邇來透网掠花之蜂車渠馬足之蟻僥幸脫身於萬死迷不知其己也蜂暢嗚嗚然而翅空蟻快躡躡然而趨塵是皆墮之又墮迷之逾迷孰曾量之而論擬之而疑度後先之覺乎今泛泛之徒興憎愛之勃勃起是非之翩翻反爲識者之憂心是何持教者耶

○佛教利濟說

釋迦之爲道也惟心善世其三皇五帝教治於民不亦善乎何又釋迦而爲之蓋世乖俗薄人從實者少尙華者眾故睢曇氏之子異其修異其教故天假其靈神之是說空比假示有無之訓以導頑惡斯成道也今二千餘年𨿽有慕道者眾踵斯道者鮮矣然而間有空五蘊寂憎愛度世之苦厄者有之此所以佛之妙或張或斂斯神也巨則靈通上下微則潛匿毫端是故聰者欲得杳然愚者無心或有善之其故何也所以天機之妙人莫能與知設使與知則人與肩也奚上之而奚下之耶且佛之教務因緣專果報度人之速甚於飄風驟雨急極之而無已人莫佛知今之人愚乃曰佛善超生度死朕嘗笑之所以超生度死朕嘗分析愚誰我知妙哉佛之靈人能生肯爲善則死亦升矣設使生弗爲善死之道頑者而爲者曠獲宗旨者少縱得之者甚微若時人知修持之道以道佐人主利濟羣生其得也廣若量後世子孫其福甚慱所以者何蓋濟眾則眾報之其修身者否濟眾一身而已云何巨福之有哉

○鐘山僧妙雲說

善出無心之謂云善歸無迹之謂妙此果云乎妙乎吾聞鐘山有僧以妙雲爲字良哉斯僧非知理之必然安善稱耶僧本侶影空山儔燈松底吟淸風翫皓月捫崖探淵有時觀浩气於層霄之外是果拘四大而修耶忘形而煉耶是論是議爲眾僧之所以又非著象於妙雲者也且云之妙倏然而靄恍然而靜湏臾神乘龍駕雷電山蒸海湧見如是之態云之體也鴻蒙寰宇霶■﹝雨上沱下﹞下注山川槁醒無形而形有形而化功成而寂杳然莫知其所以人以爲奇吾嘗以爲妙者乃爲云所生耶云爲妙所出耶是謂空者言虛實者云妙其妙雲之說無乃僧若是乎

○還經示僧

昔誠之說如金經千萬刼而不泯若或見之則沃聰者之槁心開愚昧之方寸嗚呼道哉覺哉孰能體之而無上守之而無爲斯二字之所以然而然者其於漏盡者乎斯誠之說如浮雲之馳空若漚花之泛水電影之逐風睡酣之幽夢斯果虛之謂歟實之謂歟然必先覺覺之後覺然之又將愚昧而疑之嗚呼淸風搖水蟾影沈淵孰能識其所以然耶且曩之妙也赤日升昆侖神龍浴滄海是又體之而非體相之而非相是皆著相而能耶無相而智耶又必我相人相而較之豈不廓落奔星靜淵臨月是說是問必九年之傳善我明不然風翻月影倒掛湏彌問石爲舟千艘浮水巨木連枋作大海底是皆性理者耶

○戒慵儒說

儒有從慵其體而爲垢螟之虫捨其身虫得無阻而有爲焉於是窩其首日獲恣意時虫子孫繁衍乃列衣體而窩之巨者以發爲巢蟣焉以衣爲窩者亦蟣焉而更召他毫螟者各捨於毫根不逾數月被垢螟之黨誘毫螟者眾以數言之則有八萬四千戶之多徧捨慵儒周身其慵者宵晝不得自由彼時指無完甲肌無完膚傍有詢者曰先生起居無寧搔衣搜首略不少暇無乃修煉而有妙乎而奇句未成而方寸擾乎曰不然吾數月以來身瘡首虱肌肉臑動髮根永生無可柰何豈他術句而奇妙哉詢者曰先生晡時而寢日髙而興歲忘其櫛一紀而浴然乎曰然曰若此則吾知先生之疾矣昔者南華老人有云蝸牛之首尙有虫爲其國況先生塊然一物弗與虫較斯必垢螟毫螟之虫爲之此疾之源也慵儒聽之遑遑無所措詢者更謂曰未已不獨擾動八萬四千毫竅將必憂於三百六十要關於斯之難可不早爲之醫乎於是慵儒求親告舊令其子東馳西奔以買名方正倉惶間俄一貨疥藥者過其門貼下一紙名其方曰日一沐浴而三利櫛其毫螟之虫畏湯而必捨毫根而解去首發不蓬梳篦勤臨則垢螟之虫畏梳篦而亦解無患矣時慵儒依方不逾月而可詢者見之曰先生若何曰痊矣詢者曰非吾先生何以痊不上不痊以先生之慵將欲致妻子於饑寒故諭先生醫之也

○飛鳶互摶說

朕聞世間萬物飛者萬物中一物也然飛本多類獨鳶載中庸其中庸之說鳶也云上下之察吾茫然哉吁見鳶互摶啟人不仁之心還肯效乎嗟夫彊淩弱眾暴寡先王治之人而效鳥者人乎

○解夷狄有君章說

夷狄禽獸也故孔子賤之以爲彼國𨿽有君長然不知君臣之禮上下之分爭鬭紛然中國縱亡君長必不如此是其有君曾不如諸夏之亡也宋儒乃謂中國之人不如夷狄豈不謬哉

○解攻乎異端章說

攻如攻城之攻已止也孔子之意蓋謂攻去異端則邪說之害自止而王道可行宋儒乃以攻爲治而欲精之爲害也甚豈不謬哉

髙皇帝禦制文集卷第十五

●髙皇帝禦制文集卷第十六

雜著

◆雜著

設大官卑職館閣山林辯

板的達頂相贊

辯答祿異名洛上翁及謬贊

嘉瓜贊

神龍效靈贊

壁間畫龍贊

赤龍贊

烏龍贊

所翁九龍圖贊

海龍圖贊

唐太宗出獵圖贊

毗沙門天王贊

蓮花菩薩贊

佛母贊

維摩居士贊

華藏世界贊

瑞光塔贊

老子贊

禪海羅漢贊

十六羅漢贊

龍虎山二十代天師贊

王亨十六羅漢圖贊

吳道子降聖圖贊

天王圖贊

吳道子釋迦出山像贊

鍾離衣艸萊玩丹芝贊

唐太宗拳毛騧圖贊

贊五十三參

空實諭

戒僧陶冶

永嘉侯朱亮祖壙志

秋鷹傳

擬問心

述非先生事

述周誼驅無寧日

述胡人樂天之樂艱時之艱

設禮部問日本國王

設禮部問日本國將軍

設宋濂諭錢塘龍說

設宋濂戒山鬼說

跋夏珪長江萬里圖

題徐熙暮雪雙禽圖

題範寬雪山行旅圖

題李嵩西湖圖

題趙千里江山圖

題趙希遠秋塘野禽圖

題梁師閔蘆汀密雪圖

題春江山景圖

鶯囀皇州賦

畫眉賦

四瀆潦水賦

秋水辭詠無智

江流賦

○設大官卑職館閣山林辯

唐參政蒙恩字名耐久道人其耐久昔本山野之士太宗聞名召至授以武昌參知政事爲年逾六十令致仕其人居京師官民知其人平昔以儒業立身遂得髙位今又善始而善終是謂難得所以求文者盈門本官應不擇貧貴槪從所求日不停筆凡文必以耐久道人爲羙俗者不知亦以爲奇識者將以爲非所以求文者求人之名以爲貴今乃忘髙爵而書山野不如求俗者之志歟因有上說人皆罷求本官之文已得者甚有毀之同年內黃縣令沈仁亦年邁而致仕家京師平日所授之職不過七品而已學通孔孟人從求文亦如耐久不擇貴賤凡與人之文務以內黃縣令書作首故欲文者如流之趨下其戶門之限每三日而一換更之猶爲踏碎傍曰何欲文者如是曰羙也曰前耐久道人文安不羙耶何今日之門徑人絕行蹤曰未知又傍一人頗能視聽特以耐久沈仁二文爲一日齅乃辯其人矣何以知之曰耐久之文𨿽好乃有黃精蕨薇之气盈章其沈仁之文齅之則禦鑪煙靄尙有禦饌之气芬芳山林館閣曉然矣正評論間俄而耐久偶過其門見欲文者如是乃曰奪從吾者在斯特臨門而問仁曰君子不奪人之所好此欲文者卽吾之生爾獨有之可乎仁曰此何人行非禮之言傍曰此卽耐久也仁曰我𨿽卑職終曾受官彼山人敢臨門而侮仁遂呼僕以叱之其耐久昂昂然愈剛遂被仁厚傍謂仁所辱者致仕之參政必上聞仁曰若如此則加辱之曰何故曰彼輕君爵而羙山野文書耐久誠可辱良久遇解紛耐久果欲聞上家人曰不可公平目不辯若欲聞上未必然恐招重辱以及身曰何故有此曰公忘君爵而書耐久所以不敢聞也時耐久駭而自覺非家人曰公今旣省豈仁辱教歟何止辱而覺之今後凡文列爵於前人旣得之而久藏將垂貴名於不朽若以耐久奇之則耐久道人四字是謂自矜之辭古君子徳不自彰今公自言耐而又久且擅稱道人是謂自上也其道之說居老子中四大者內道大居第三古聖賢尙未盡其道今擅稱之可謂不度公將信乎曰然朕觀耐久之錯將永矣不期家人有善者能相之其人信服之則可謂善矣

○板的達頂相贊【二首】

噫設意精專駕般若船碧浪千堆海气如煙檣傾舵轉問爾宿緣噫危乎艱哉驀然際岸紅日當天【右一】

噫張目神樞電繞太虛瞑目神潛匿毫無餘噫快哉疊膝任爾爲愚【右二】

○辯答祿異名洛上翁及謬贊

昔者聖人居中國而治四夷來賓者甚多效文者甚寡自中國宋君靡政天下不馭北夷元世祖入主其文武才能不求備於一士可謂之天人矣若名能於一藝當用之時𨿽一藝不能備者則不用焉當是時元得一士而立綱紀明彛倫半去胡俗半用華儀中國得生全者我漢儒許衡是也如此者不三十年之間華夷儒風競起人𨿽不爲名儒昔之不效者今識字矣所以雲從龍風從虎聖人作而萬物覩信有之是故一代之興一代之人皆蕩蕩君子未嘗異其名者也如周臣呂望自罷釣歸朝至今曰望漢張良蕭何曹參今亦良何參三名不易唐魏徵見之於書皆名微而無攺秦王猛宋趙普及元許衡者𨿽大小有不同皆立綱陳紀之賢未嘗奇其名而流芳今朕剏業之初首得儒者於才能未見善於事但以奇其名而以爲羙者有二一日武昌參知政事陶凱致仕歸來自去祿爵之名怪稱曰耐久道人是其自賤也此無福之所催如是不期年罪犯不公一曰胡儒答祿與權者胡本無姓氏因本俗之語兩肩爲答祿故曰姓答祿名與權是其宜也斯人性頗聰明慱通今古超出羣胡故立姓安名如是忽又著書數篇乃曰洛上翁之作觀其如是奇怪之甚也然朕靜思之昔首注道徳經者名河上翁至今不知姓何人也徒使人知河上耳不知其姓氏此好奇譎詐之徒何足道今答祿與權者忽稱洛上翁豈不效之者乎於斯之觀知其人也是其不格而不度擅爲也不度不知前人之非還格是不知天地聖人之造化於斯不格者見之於贊元世祖之文知其意也其詞曰於穆世祖天性有常斯天性有常四字故特侮元君也且世有飛走走飛諸禽獸者偏於一永不變者以其稟天性一气之常者也此所以禽獸也古云世間萬物惟人最靈此槪稱人之能者凡君之所異首出庶物以其睿智之通無所不變無所不常是其君也故書云上帝不常伊伊言天命靡常鬼神無常享老聃曰聖人無常心所以皇天無親惟徳是輔斯言皆前代聖賢欽天畏地警戒之詞特以此而導人君以行仁今胡儒與權者倒其詞而贊元君之徳朕不知其何如耳莫不是胡人之性理推之至極有如是乎不然則事屬謬矣朕每觀天地之應人也無常無不常斯可畏也聖賢體之而馭區宇故位極

○嘉瓜贊【有序】

洪武五年六月朕居武樓漏刻時當正午內使來報諸衙門官奏事忽中書都府臺官俱至想早朝之事已辦此來必匡吾以治道良久禮部尙書陶凱捧二瓜詣前初止知有瓜不分何如尙書奏言瓜生同蔕旣聞甚奇之試問前代所以羣臣歷言前代數帝皆有之稱曰禎祥今陛下臨禦之時瓜生同蔕產於句容況句容帝之祖鄕其禎祥不言可知矣此羣臣羙言如是嘗聞天气下降地气上升歲得好收民獲丰年及嘉禾並蓮合歡連理麥調二岐數物曾聞有之同蔕之產未聞罕見故甚奇之且出身農家親耕畎畝歲覩五穀生成不聞同蔕居羣雄中一十年爲王爲帝紀已十載尙未知此瑞因不識詩書久慱觀乎古今以致如是當獻瓜之時羣臣以徳歸於朕旣聽斯言惶愧暗漸不敢以徳應瑞但祈年丰民樂耳朕本薄徳縱使有徳上帝必不報一禎祥以驕我若有微過必垂惡象以昭示之使我克謹其身使民不至於禍殃古今五穀之嘉艸木之祥根培沃壤不過數尺丈餘之地產生所有祥慶必歸主臨之者於朕無干然此生成結實之物世人所見者豈比交梨火棗蟠桃之類有所聞而不可見耶凡數尺數丈數畝地內五穀艸木禎祥惟慶於主臨之者若盡天地間時和歲丰或乃王者之禎有之王禎不在乎微末之中稽首瞻天誠欽后土故詠詩以贊曰

上蒼鑑臨地祗符同知我良民朝夕勸農天气下降地气上升黃泉沃壤相合成形同蔕雙產出自句容民不自食灸背來庭靑雲顏釆有若翠瓊剖而飲漿過楚食萍民心孝順朕何有能拙述數句表民來誠願爾世世家和戶寧有志子孫封侯列公𨿽千萬世休忘勸農

○神龍效靈贊【並序】

世之有龍曰神凡所以別之以二曰道庸其丰山龍族太古渤海君之苗裔千萬年相繼混淆中穩淵泉出沒不妄聽役而驅雨晹以時滁人懷澤依泉而祠焉歲甲午予兵駐本州島秋首旱民謂予曰州之西南有潭神龍出沒曩職於此者遇旱患必祈祈必有應時信而往禱之期日以三後果答我所求正朗間俄膚寸出潭倏被太虛其云也上摩蒼而下靄地鴻鴻蒙蒙以身蜿則電掣天外以軀蜒則雷吼三千噓气風生八極吸气四海波騰飛滄溟於濃云之上作甘霖入黃壤而透九泉不蕩而不溢功天地澤下民效靈於我遂率官民詣祠詞曰謝龍不自功以其詞告

上帝致帝察彼之徳詢其由龍乃渤海君之族神龍種其來遠矣遂令統天下之神凡以調四時今也龍聽天命神鬼旣知安得不頌而贊之贊曰

天性自成龍種果靈穩淵不妄有命必騰均調四時常奏帝庭宛然云生赫赫雷霆昆虫被澤禾黍樂萌功著天地上下相應驅巗洞蛟云車於冥致揚而息使濁而淸威則塞宇潛則無形神龍治水寰宇淸寧

○壁間畫龍贊

潛則至神莫測升則雲從霧黑威則充滿區宇快哉一躍兩澤

○赤龍贊

陽精之華發被朱砂至神至靈火雲是駕蜿蜒太虛雨澤天下

○烏龍贊

極陽之精陰由爾生電掣天外寰宇雷鳴撇鬛旗戟倏忽晦冥大雨時行民庶咸寧

○所翁九龍圖贊

起蟄龍

怒飛龍

雄龍

雌龍

簸珠龍

次簸珠龍

嬌龍

蒼龍

戲龍衮電

﹖起蟄龍

蟄於淵底陽回卽起倏忽太虛黑雲見體

右起蟄龍

﹖怒飛龍

蜿蜒其身翔海而吟似怒而飛鬐起遙岑

右怒飛龍

﹖雄龍

至陽出蟄鬐舒赫烈顧陰而行遊天遂悅

右雄龍

﹖雌龍

配陽至剛電掣上方飛雲逐隊時雨致霶

右雌龍

﹖簸珠龍

旣悅且翔玩珠海洋飛濤潑天變化愈昌

右簸珠龍

﹖次簸珠龍

舒海气玩明珠墨云無罅神化莫測收功天下

右次簸珠龍

﹖嬌龍

脫胎以蜿步云以蜒必敖而興利濟無邊

右嬌龍

﹖蒼龍

呼子而駕一吟一吒飛雲九霄雨澤天下

右蒼龍

﹖戲龍衮電

匿身不見瑞光赤練蜒軀一躍九天掣電

右戲龍衮電

○海龍圖贊

鍾陽之精居至陰之英海气一噓步天而行

○唐太宗出獵圖贊

景物秋作艸木黃落蒼鷹翮輕大健時攫天子出獵狐狼失魄內亂以平諸夷就縳文武雄才民歌且樂天日之表誠如山嶽

○毗沙門天王贊

北天有門衛護何雄被堅若是托塔幾重兜鍪降發示見帝戎外張威武內實禪翁

○蓮花菩薩贊

菩薩大慈悲辛澄展法威足躡無垢輪熾熖長輝輝四相具不具鯈忽如雲飛

○佛母贊

非宿有緣非千萬刼前徳無瑕垢尊妃飯天王子至空白象周旋惟佛母聖化及大千

○維摩居士贊

獅子座中花蕋徧廚間香積味新鮮誰人問病躊躇去鐡馬嘶風牛策鞭

○華藏世界贊

室芥子眠匿粟是恬惚恍其上周遊諸天宜乎其降化被三千

又

華藏世界全市中買物食且甜有誰期我相周旋朝抵暮歸非牛非馬非船

○瑞光塔贊

大智力人性定心方穩首陵穹脊骨純鋼瞑目而逝余灰塔藏信有之乎靈明常存午夜放光

○老子贊

心淵泉而莫測志無極而何量惚恍其精而密恍惚其智而良宜乎千古聖人務晦短而雲長

○禪海羅漢贊

爾怪且玄海气如煙拂塵蕩垢鼎足而禪薄天飛浪何處宿緣宜哉尊者處危自然

○十六羅漢贊

第一

第二

第三

第四

第五

第六

第七

第八

第九

第十

第十一

第十二

第十三

第十四

第十五

第十六

﹖第一

爾惟務道道亦何知仰天俯地榻下一枚

﹖第二

寂寞空山扶策藤牀蒃煙終日神機密藏

﹖第三

極目太虛气吐而噓了知天外錫杖龍舒

﹖第四

大哉癡呆日近蚖蛇蜿蜒鯈忽濃云被遮

﹖第五

脫舄跣足不愛茅屋露坐觀天法外撐船

﹖第六

道髙气豪西旅獻獒對月了經如海泛濤

﹖第七

情愛淸風心翫明月終夜露立何時了歇

﹖第八

謂爾心專天人詣前羣魔逐退道孰可傳

﹖第九

海气盈虛爾步且徐隔岸招來猶愛吾珠

﹖第十

倚松目猿問宿有緣閒中日月缽內水天

﹖第十一

童子戲禽道者休禪忘觀想地鶴舞靑天

﹖第十二

已授已接對偶而悅是法平等亦復何說

﹖第十三

松下閒禪已幾年頓忘幽寂意喧喧出塵不用論今古樹底淸風爽不眠

﹖第十四

異哉樂天龐首皓然倚樹而定觀空幾年

﹖第十五

心善而權旌旗烈天護神從後撫虎而前

﹖第十六

宿修萬行寒巗默用知幾千刼人何曾動淸磬一聲幻出如夢

○龍虎山二十代天師贊

第一代

第二代

第三代

第四代

第五代

第六代

第七代

第八代

第九代

第十代

第十一代

第十二代

第十三代

第十四代

第十五代

第十六代

第十七代

第十八代

第十九代

第二十代

﹖第一代

驅風疾霆機幹萬靈亶惟神智使濁而淸道常無隱滿腹仙經鹿奔虎乘鯈然上升

﹖第二代

步舞飛虛至妙而樞握符而決神駕羊車周旋玉京萬里湏臾坎離是會深淵躍魚

﹖第三代

載承載闡松底鑪煙夭桃洞蕋實實三千白鶴翅空巖下鹿眠九霄環佩火棗年年

﹖第四代

繼符繼經上徹天庭永張斯教轉斗移星朝遊北海蒼梧暮迎一祖師志鹿車是乘

﹖第五代

袖劍而趨光射斗墟萬靈咸聽神步天衢斬妖縳邪與師無殊禦災捍患气吐而舒

﹖第六代

鉛汞成砂煙結紫霞洞裏乾坤春意桃花不善人師不己而誇壺中日月更何以加

﹖第七代

撫鹿蒼松羽扇登峯道合無爲繼師而封不善而善密有神功知常守黑樂道從容

﹖第八代

如不尙俗愛居茅屋白鶴一雙猶騎麋鹿月下星奔使黃而綠道气常存歲歲辟穀

﹖第九代

醉眠松底白雲籠衣似酩酊醒役使幽微至神有設鶴翅劍飛羣妖斂迹巨怪悉夷

﹖第十代

洞花才綻春松翠微髙臥白雲仙茅爲衣呼泉叱吒役劍神飛無上至眞可以爲奇

﹖第十一代

演黃梁幻運鍾離機驅云以從致雷電飛萬壑松聲丹光夜宜鶴氅飄然煙霞是儀

﹖第十二代

道徳齊名鞭雷策霆按劍瞑目妖气不生神遊八極上至天京宜哉宿緣物外常明

﹖第十三代

九轉靈鉛砂汞當先茅飛去處妖魅倒懸神樞怒目下察黃泉仰觀三界浩气如煙

﹖第十四代

朝降崇顚酤入市廛過飲弗醉暮歸紫煙山雲松掃洞鎖千年和光同塵玄之又玄

﹖第十五代

漆園善紀槐國昭然同此幻化千古尙傳師能善已乃達於僊虛靈不昧道气常全

﹖第十六代

繼傳十六人皆辟穀日食黃精貌態異俗歲月以來亦復如復牛背西風蒼山一曲

﹖第十七代

至危而全難去而天乃知爾僊乃知爾賢流派十七道气淩煙孰謂其顚孰謂有緣

﹖第十八代

飛符有驗始祖有傳至於斯世名播八埏丹光上升鬥气愈鮮精神徘徊常在三天

﹖第十九代

嵐光蔽山丹气雜然飛符撽鬼無敢不前孰謂爾靈孰謂爾玄掛冠解衣樂道便便

﹖第二十代

冠山衣云道气常淳芬子有機鐺內猶渾盤中數著黑白星奔無上至妙丹田厚坤

○王亨十六羅漢圖贊

一

二

三

四

五

六

七

八

九

十

十一

十二

十三

十四

十五

十六

﹖一

噫意若相應心淵已澄南閻浮提以書以徵

﹖二

侶杖空山閱浩穹頑篆煙終日方寸幽閒

﹖三

跏趺疊膝侍以戎客仰目遙蒼倚錫而息

﹖四

計珠誦經靈蛇詣聽恍然有覺化龍而騰

﹖五

目瓶內花大般若佳去來無迹孰爲幻化

﹖六

靜修已佳不已而誇動人獸智獅子獻花

﹖七

常云無心何不彌深耳聞目擊行藏若尋

﹖八

理道深心座下羣陰意操嶽浪聲太古琴

﹖九

怪哉尊者瓶水海瀉神龍翫珠取捨般若

﹖十

倚松目猿足下獐眠人物忘機互悅而前

﹖十一

調鶴空山倚錫而閒形勞神靜就裏無煩

﹖十二

顧偶而言浟除以鮮本無塵垢志脫煙霞

﹖十三

童子烹茶火內蓮花云何是說數曠河沙

﹖十四

麋鹿有知尊者如癡志在叢木必待以時

﹖十五

風生艸偃虎非豢犬意何大哉術出甚典

﹖十六

身定神行境入太淸鐘磬一聲忽然而醒

○吳道子降聖圖贊

歷無量涉阿僧神色界凡世界聽不巧拙最不癡相以致漏盡無礙大覺宏施皆雪嶺之苦行幻出幻生幻滅幻起百億之態不爲之廣寂一毫而不爲之簡善矣哉化矣哉大覺金僊爲吳生之圖相不出三界問誰識此聖凡者歟又慱變者歟孰是孰非雲何水月風搖隔窓審的奚由然耶有相無相而爲定者乎

○天王圖贊

披堅戴冑神驅電眸風生足下衛護天遊

○吳道子釋迦出山像贊

一流水行慨然如鍾坦然無威蕩然無爲神通三界脫苦忘危

○鍾離衣艸萊玩丹芝贊

爲無爲入精凝不二之卿逍遙乎玄都放形骸於閬苑示陋於艸萊玩丹芝於掌上鐺內山川幾躊躇於生熟問伊識此而破非著非而固此倏跨鰲而乘蛟恍背鶴而騎鸞衝寥寥以上九天躡鯨鯢而遊巨海果此而善乎否乎斯說斯問乃疑而舉之或聞朝遊八極暮息中央的烏兔之升沈實二儀之曠隘壺中消息洞裏神樞比猶戲劇則不朽眞同幻化而無痕故慕而遇罕之靈其於無靈而靈妙之歟不測者也

○唐太宗拳毛騧圖贊

鬃翻墨云合裂神樞霆飛電掣突霧衝煙眠霜臥雪析旋擒侮力健無竭追風何及騄駬豈與並列快哉神蛟唐君心悅

○贊五十三參

幻色幻空空幻色幻情幻欲幻無端始幻幻從何幻起幻生幻滅亦何知爾幻幻時皆是幻幻終幻始總何爲幻住幻流眞幻輩幻前幻後更依誰此幻非眞他幻寂才云寂幻幻方生人生始世皆從幻幻了無爲在幻中幻去復來幻是夢無言幻夢幻悠悠智人識幻方知幻知幻由來心不儇

○空實諭

目世浮沈皆是幻幻生幻滅患相從幻出無端患長著患逼無知無有錯理幻幻身身患患若將無有更何之師空法外無方住再覓端倪孰擬知好向道中閒自在肯將鐵索易羈縻只因魔甚云心地未必師知必我知不識有人還自覺驀然一笑脫泥犁

○戒僧陶冶

道起無心誰寂滅行生積行豈無端邇聞陶冶空山內致使空山空不空著相有誰知是佛以僧實相相山間飛雲出岫來今古巖壑幽然烏夜啼試問獻花眞趣處曾將心地量泥犁縳庵以定山藤葛穩坐薄團樂幾枚要識西來眞實處張眸極覷巨星馳

○永嘉侯朱亮祖壙志

亮祖廬之六安人元季率鄕裏義士禦亂與諸雄戰所在出眾元授以義兵元帥未幾爲諸雄所逼與諸義兵東越如湏經梁山渡蕪湖江放肆掠江東民與太平州官構讎江東會眾攻之亮祖諸義師頗艱時朕夏六月渡江采石太平州父老迎之城降民安亮祖聞之亦深懼焉遣使入降朕賜賞以銀帛之類令不失元授惟攺年籨朕是後數月仍叛入元與大軍戰大軍不利被其俘囚而亡者四千餘眾未幾復戰寧國之北亦爲所敗俘二千餘諸將弗克亮祖時朕急欲拔建業未暇姑置之明年下建業又明年東與張士誠戰毘陵下之師旋命大將軍徐達開平王等爲前隊愼行伍進晝夜圍亮祖於寧國縣開平王被傷而歸國公某亦被傷還朕來日至比至之先援兵已被大將軍敗已城下獲亮祖朕謂曰還何如乎對曰事非已生則力焉死則死矣朕憐其志壯搥三鐵簡而生之後用隨軍四徵所向勇略如此者十有一年遇天下定授侯爵自是之後羣官中頗肆智十二年胡惟庸不法使鎭嶺南作爲擅專貪取尢重歸責不服已非一時朕怒而鞭之不期父子俱亡就葬己責之地侯禮葬焉

○秋鷹傳

管城子曰無爲而逸特遇秋髙羣鴻南向菊蘂初金天淸水澄忽然有所感發爲秋鷹作一傳耳傳曰鵰鷹秉性金精以肉爲命以擊摶爲常由是超出羣鳥恣意舒翼扶搖於兩間所以出羣鳥者志雄膽壯是無朋也其產必深塞海濱巢出煙霞之峻嶺媾在孟春卯在中旬鷇出初夏當方卯方育方巢方哺之時其翅到處飛者莫敢流翼走者安敢哮吼所以畏其爪鋒嘴利是雛漸長也父母日以鳥獸之肉哺之及其翎幹翮硬吻壯拳彊則父母哺也又與漸長哺不同矣乃以全鳥獸死者餧之令其習攫也演其膽智也拆跟也由度旬過則哺又不然也所以日以未絕命鳥獸試之當試之時父母攜鳥獸去巢百步之外呼之其雛揚翅而就其父母棄未絕命鳥獸而他飛觀雛何若且未絕命之鳥獸旣脫拳吻飛者飛走者走其雛性擊摶見是食也凝晴側首紬頸詳形於是舒翼而騰斂翼而捕擒鳥獸也若此者又旬過其父母呼其雛遠舉略不與食其雛莫知父母之所以騁六翮之勁弄吻拳之剛飄揚廓落之虛翩翩天漢之表出萬里剛風之外抖擻新翎俯仰二儀其時快羽翼之精英意在巡山攫虎渡海擒鯨正若是間或忙食於嗉時乃下目平原見孤狼潛焉於是攫而啖之當攫啖之初父母從而視之初雛惟知食肉不知茹毛也待食旣父母哺以毛茹之其茹毛也實利嗉也由是而成鵰也方乃父母他往各乘天風而流翅所在息翼雄立山椒飛走爲之避於是管城子嘆而謂曰智哉因述爲傳

○擬問心

野人鄭公平問心於孔子曰聖賢君子之心何如彊竊盜賊姦人小人之心何如子曰嗚呼大哉之問心之所以世人同焉夫心也者中虛而不實以居神靈其神靈之運情性思欲無所不至聖賢君子亦無間彊竊盜賊姦人小人之心是說也神靈之所以運心也且聖賢君子日夕以運之首以彊竊盜賊姦人小人之所爲無不周運之所以知其干犯憲章必歿身而後已故不可爲而不爲也次運廣愛仁人利濟萬物使無罪而苦者釋有罪而脫者縳於斯之運未嘗不周流不息運之至精知其可爲而守之永久若輔人主道興則賢稱若造家則家齊若居鄕黨則君子稱若君天下則聖人矣夫彊竊盜賊姦人小人之運首以聖賢君子之爲運之見其事幽而理祕意無常仁將謂艱爲而不爲不運也故以彊竊盜賊姦人小人之爲日久運之見其速答易爲而且厚特爲之若輔人主則爲姦貪不忠之稱歿身矣居朋友則有小人之稱在鄕黨則有盜賊之稱齊家則無彛倫之敍彼問二心吾答以神運者何也蓋人之於世多神役心非心役神也吾言若是有能履吾言者子孫世世必爲王侯不然必巨富而且安𨿽居貪窮亦無罪矣若否此道者世世誅戮矣若用斯言者昌不用斯言者亡

○述非先生事

非先生東浙人也廬金華芙蓉峯下文淵子異其人數謁其廬與語知其所學已罄世事矣其文淵子喜不自勝嘆曰於戲世有鍾英之人有若是也文淵子曰吾六歲而學十五而知三十而不惑四十而知天命五十而耳順六十而從心所欲至今未見世有其能人者也惟非先生過世人矣吾昔居朝與君同遊幾二紀吾老矣君憐其老得致仕歸然思君之衷未嘗一日忘也柰何文章之士除吾之外余無稱帝心者也思之想之爲人臣必忠爲人子必孝今吾旣歸矣君缺人矣今知其人而不薦是謂不忠薦之不當亦不知人者也今非先生有絕世之學安得不薦之於我皇特以疏聞臣聞天生之君必有其臣天生其臣必有其君君臣風雲際會本難事耳今陛下芟羣雄一海宇已有年矣生民咸遂天無烈風海不揚波可謂慶矣可謂賀矣然自臣歸後才能之士有無爲臣歸久而不知日夜思君之心夢寐交雜目𨿽無淚心亦洋矣汪矣何哉恐陛下寡同遊而無釋結者於是宵晝物索才能近得一生文學敏捷世無過者陛下聘焉以爲黼黻皇猷爲千萬年不拔之羙亦是微臣效忠之一也臣敢不稽首頓首以聞伏惟陛下納臣之言用斯人之才幸甚幸甚瞻天激切屏營之至帝乃嘉其言以使往達金華至芙蓉峯入茅廬果見其人態貌雄偉言辭彰彰果能之士果毅之士使亦羙之使者曰吁忠哉文淵子舉無謬言今非先生如其言使謂先生曰非先生否曰然廬峯下年何曰三十年矣曰膻腥乎淡薄乎曰隨分曰志乎曰子墊問孟子是也曰仕乎曰可曰先生知我來乎曰不知使乃出詔以示非先生非先生一見詔出倉惶俯伏於地自駭謂使者曰儒生居芙蓉峯下已有年矣欲兼善天下三十年不達不過獨善其身而已今皇上何知有煩使者至此敢問使者莫不有舉者乎乃君自知乎使者曰知者以先生之能具文以上聞上特遣某詣廬而詔先生起乎隱乎曰君命弗敢違也生殺與奪惟君專之而又能之安敢隱乎於是同使往朝至朝謁帝於奉天殿禮異帝曰爾非先生乎非先生聞君命卽拜手稽首自稱臣非生藻不敏蒙陛下不棄微才遣使詔臣臣何幸至此藻之厚薄簡在帝心帝嘉其言職以翰林應泰專天下之文章是非決焉藻旣承君命不勝感激不逾三日而居任焉俄而吏部公文至欲諸官之誥辭關文之藻於是乎操筆猶壯士之揮戈蛇之入艸龍之蜿水不時而文成成則成矣傍一編修至觀藻之文謂藻曰先生之文羙則羙矣何負知人哉藻曰知者誰編修曰文淵子乃知先生者先生所以至朝而官皆文淵子之所舉先生所作之文文淵子已有定式今先生重爲之君將以爲先生負之矣藻曰不知而誤今編修所言甚當然吾亦非故意耳自後勿爲於是藻辟翰林院中諸廚以目文淵子之所作果有一定之式其中有一二不當者於是攺抹之編修亦目之乃曰藻果君子也知人有缺先生補之可謂全人矣何也文淵子失之於前先生補之於後文淵子之失乃不失矣明月藻又攺抹之亦詔誥之辭其辭的當藻乃污抹之編修忽至而見謂藻曰先生負知人矣藻曰何故曰先生若飾文淵子之失則是羙文淵子之文也今文淵子之文有的當者他不可過藻乃污抹之是眇文淵子也藻曰文本淡薄但與重厚耳其無他意編修曰公若是則吾不言矣他日眾議必有斟酌焉是非焉君其思之可也

○述周誼驅無寧日

洪武初朕命大將軍率雄師三十萬抵胡都而破之大將軍封宮室閉府庫以聽朕命逾月朕命內官往視元宮宦臣抵其官而視之其諸宮羙麗者十去八九內存一二守宮尙五百餘人人各自生然諸宮人者朝望禦榻而悲暮倚寢冰而泣皆昔日之怨女也朕命各適其人使有善終之道聘配間獨一女言殊語異貌資嫩幼弗應是行因是宦臣將入吾宮詢其由乃朝鮮之女也皇后憐其遠離父母且幼無知特教育以培之明年髙麗入貢是女父至焉朕命待以厚禮廣贈以歸是後使者相望不絕而至又七年餘彼中逆賊弒其王兼詭殺朝使及內官者斯殺也初本欲設巧以掩非何其構成大禍又三年事不獲已乃令女子兄周誼者作行人往來餙非將必脫此姦頑豈不愚之甚者也因是周誼兄弟父子往來爲驅直至歿身者有之生而復至者有之惟周誼歲居山海少會眷屬備歷艱辛日無休息更兼久無善終之道必爲致疑而歿身夫何以見所以見諸誼之生長本於朝鮮心何離之柰羣逆彊差安敢弗行旣行且囑托以虛誑果使誼訴於朕前誼必不得已爲彼飾非若不止之使盡飾其非將後我不誼悅假使誼不餙彼之非則誼必不利於身家斯兩難之道孰能決之人皆弗決吾將以爲誼捨彼而就此脫髙麗驅役之患而從斯之樂不亦可乎

○述胡人樂天之樂艱時之艱

朕聞朔漠之地洪龐無際物多飛走野多衰艸民無姓氏其號槪二之曰胡然內亦以其種類別之甚廣所以種類者有因山水而名種者有以身名而名於部落者有以異出而名之者故云廣耳是境之人專牧爲生趁水艸之利盛乳駱爲丰年以革爲衣以氈爲廬他無筋骨之勞但乘駿騎挾彊弓撫刃矢縱雄騁志馳衰艸之連天飛蒼鷹之勁翮閱疾犬之奔星張鶻神而仰天蹙虯髯而俯下控騎臨風顯貂裘之不獘掣羈縱鷹覩摩靑而展翅其巧也舒翼而升斂翼而降翩翻太虛摶鴻鴈於九霄墮靈禽於足下於斯頃刻之間致胡人跳躍頓足翩然而稅騎抓髯而笑撚須而呼快矣哉胡人樂天之樂斯樂也以時論之惟仲夏至於季秋斯樂無窮矣假使涉孟冬之後大雪盈郊山銀水骨風刀露鏃肌膚爲之裂馬瘦羊羸犬畏寒而不捕紫駝因雪而不騰弦脆弓弛氈廬星散夜因風而沙埋大半將明之際更新辟戶出則狐帽覆首朔風襲體如湯澆火燎俯仰之間寥寥然碧穹浩浩然銀海黃壤巨野震動遙岑音鳴集雪復飛彌漫遠邇少時風靜皆丘丘然東倏然而再發至暮而觀培培而西時羸牛瘦馬互倚背風而臥立老羝童羖星散自禁人之晨爨以三石而鼎置竈穩其上燃牛馬之槁穢大地堅冰水非激而非引惟化雪溶冰以爲飲用嗚呼艱時之艱莫甚於斯也故爲之說

○設禮部問日本國王

禮部尙書至意專答日本國王嗚呼王罔知上帝賜奇甸於滄溟之中命世傳而福黔黎今王不奉上帝之命不守己分但知環海爲險巗頭石角爲奇妄自尊大肆侮鄰邦縱民爲盜帝將假手於人禍有日矣吾奉至尊之命移文與王王若不審巨微效井底鳴蛙仰觀鏡天以爲巨之無量無乃構隙之源乎恐王大略涉歷古書不能詳細特將日本與中國通往禮物及前貪商之假辭如王之國至日可細目日本之盛大也且日本之稱有自來矣始號曰倭後惡名曰倭遂攺日本其通使中國者上古勿論自漢歷魏晉宋梁隋唐宋之朝皆遣使奉表貢方物生口當時帝王或授以職或爵以王或睦以親由彼歸慕意誠故報禮厚也若夫叛服不常構隙中國則必受兵如吳大帝晉慕容廆元世祖皆遣兵往伐俘獲男女以歸千數百年間往事可鑑王其審之

○設禮部問日本國將軍

大明禮部尙書至意日本徵夷大將軍二儀判久昭萬象於穹壤奠海嶽於洪龐生民盈於寰宇然而天造地設隔崇山限大海人言異風俗殊盡兩間又非一主性命而有也其所主者又何量哉𨿽主非一人又非仁人者天奚輔之若非禍首天奚禍之前將軍奉書我朝丞相其辭可謂坐井觀天者也且往者我朝初復中土彼日本僧俗多至間云使則加禮禮之或云商則聽其去來斯我至尊將以爲羙矣必欲深交日本是有克勤仲猷二僧之行及其抵也非仁徳於使今又幾年矣洪武十二年將軍奉書肆侮奏毋禮容謂彼來者將軍自云貪商今來者是不信也今年秋如瑤藏主來陳情餙非我朝將軍奏必貪商者將欲盡誅之時我至尊弗允旨云彼若是此卽施刑豈不小人無辜況隔滄海之遠福善禍淫鑑在髙穹吾中國𨿽不彊盛人非侮甚安敢違帝命而擾生民者乎本部旣聽徳音專差人涉海往問如瑤藏主之來果貪商假名者歟實使爲國事而勞者歟將行羣臣奏止曰限山隔海凡王者奉若天道各主生民今日本君臣縱民爲盜四寇鄰邦爲良民害無乃天將更君臣而伐其患乎我至尊弗允而諭之曰人事𨿽見天道幽遠奚敢擅專若以舳艫數千泊彼環海使彼東西趨戰四向弗繼固可然於生民何罪且以禮曹之舉待彼何如卿等議之本部復觀彼之浮辭行雲流水皆遊方無徳之徒忘中國之寬構是非於兩端識者彊之治民之國信浮圖而構大禍古至於今未之有也且尋方問道不得自由蓋爲彼國之人人皆爲盜是僧不得自由斯故也如彼日本邊民曾被中國人民爲盜而擾之乎及使至彼中拘不自由果何罪耶謂元之艨艟漂於蛇海將爲天下無敵矣吾不知彼國以天之所以然歟人事之所以然歟若以人事較之元生紫寒不假丹梁蹄輪長驅經年不阻而爲有疆但長於騎射短於舟楫況當是時日本非元仇讎非鄰邦之患害元違帝命好彊尙兵加以天厭徵伐海風怒號沈巨艦千艘淪精兵於海底將軍以爲彼國之人能者也彼何曾見元之陸勢鵰旗斂精兵駿騎雲屯霧集鵰旗舒數組重山埃塵亙天蹄鳴雷轟戈矛掣電胡人振威露刃哮吼鬼魅潛走所以八蠻九夷盡在馭內惟爾日本渺居滄溟得地不足以廣疆得人非爲元用所以微失利而不爭以其蕞爾之地也如知天命不可以兵禍而禍日本之良民也今彼國以敗元爲長勝以疆爲大而不可量吾將爾疆用涉人而指視令丹靑繪之截長補短周匝不過萬里餘陸比元蹄輪長驅經年不阻而較之吾不知孰巨細者耶今彼國邇年以來自誇彊盛縱民爲盜賊害鄰邦必欲較勝負見是非者歟辧彊弱者歟至意至日將軍審之

○設宋濂諭錢塘龍說

太史宋濂渡江忽有謁者左旌右幢峩冠盛衛淩波而至濂聞之升舟中坐檣下使僕者諭之曰方今百神奠位天淸地寧正民庶雍熙陰陽交泰鐘山醴泉松凝甘露鳳凰致儀禎祥疊見未有如是淩波而異常者也有何爲而見答云吾錢塘之守龍也聞太史公朝丹闕而歸特相見無他不過欲文而已爲我居守之務於是濂諾以龍少待酌龍以淸茶嗅以名香少時文成其詞曰

夫錢塘之爲水也居兩間萬百川之一何殊太倉之一稊米耳然則隸屬東海其守不爲不重且江之爲要界兩浙而云東西山川爲京師之雄藩獨錢塘爲尢甚所以甚者侯伯趍朝商賈往來君使出入其八閩之眾兩浙之多於斯之觀除陸梯山外其舟航水上者獨錢塘之最繁方今宰天下而爲人主者人君也夫君不獨宰民而又專典百神之祀致陰陽自然而然斯君天子也其嶽鎭海瀆百川皆在域中者故君勤典祀而奉天命以安生民者也其嶽鎭海瀆亦奉天地之命統諸山川率百神效靈於人君務在禦災捍患今龍隸東海居守是江當細察淵泉勿藏邪精勿湧波濤奉上安生是其宜也如或否此則東海神必執天憲而有責焉龍其知乎

○設宋濂戒山鬼說

太史宋濂之京師歲首還潛溪道經杭之西山是時晨蒼遙見叢木中若有騎者非馬若驢非驢似虎非虎而乃豹也濂豁然有知吾嘗覽羣書知山鬼之態若是此必山鬼也濂方有悟其騎者倏然甚邇濂前濂問之曰汝非山鬼乎曰然濂曰吾平昔所學仲尼之徳專利濟不殘生二十而行道今七十有奇其修道利濟已五十年矣人神與吾本無憎愛爾西山之精英爲嶽鎭之所統無爲而來我見云何其山鬼拜而訴曰卑鬼鍾西山之精英太史然之愚民無知我之禦山所以禦者其豺狼虎豹屬焉聞太史過此特奉太史於道乞一札以名鬼之願也濂於是呼僕者以筆墨詣遂爲山鬼說

其西山也始天地而同生孰曰異名不過山而已矣未見司山者也故山容物而生物略不有厭俄有竊於气偏者入山曰鬼之自云屬豺虎而役羣狼與人辧憎愛而明是非此豈汝之宜也汝當斂迹蓊郁衣白雲語猩猩帶江鏡湖飾霞翠松冠巗舄澗弄蚖蛇戲蛟虯而閱刁調樂優遊於窈窕之壑宜其然也今則不然出與人交希譽以爲羙乎吾戒汝今後勿與人見斂迹幽篁母爲人測妙哉

○跋夏珪長江萬里圖

洪武十三年春正月姦臣胡惟庸權姦發露令法司捕左右小人詢情究源良久人報左相贓貪淫亂甚非寡欲朕謂來者曰果何爲實以驗贓貪對曰前犯罪人某被遷將起其左相猶取本人山水圖一軸名曰夏珪長江萬里圖朕猶未信試遣人取以驗去不逾時而至吁微物尙然受贓必矣傍曰乃夏珪之親筆也時左右內臣盡舒其軸朕的視之見皴山染水落筆有方陸有層巒疊嶂巗谷幽冥樹生偃蹇藤掛龍蛇水有江灣屈曲其勢動蕩彷佛萬里洪波又山意足而�川蕩蕩遠浦彌漫俄生培塿突曠野以累累觀相生血气者則有寒鴈穿雲喬松立鶴水陸崎嶇僧俗半出云巗而似行似涉若此者非工夫一日以成其圖也斯萬里也造次不節逡巡不成若仁者體嵬山而聳拔知者效流水以守常不亦俊乎

○題徐熙暮雪雙禽圖

朕聞上古揖讓天下臣民無爭自周秦至今稱爲創業以其人情薄而世俗澆君者不聖故然或一君之厚徳臣民必有稱頌者吾觀徐熙暮雪雙禽其運筆精巧頓放得宜不知何歲進悅胡君君乃命入奎章閣閱藏王宮以爲釋結甚得其宜何期慱士等無知但識圖名列姓其於黼黻匡諫並無著亦豈不尸位素餐苟安碌碌古之賢臣匡君以仁表君以正玩物喪志未嘗輕許焉如此輩者寧不有愧

○題範寬雪山行旅圖【並詩】

夫二儀立極則萬象生焉然而又有殊方異類者何以見且如中國與四夷優劣者在於四序以時而寒暑均若南方地暖日炎如北方酷寒無五穀西戎尙殺伐而少君臣滄海之東人言異迆東人非人形故云覆載之間物有異類者爲此也中國得其寒暑均是天心也洪武八年秋暇遊葺書所見範寬圖四時景冬有雪山觀其所以其運筆也精其於胸意幽微著雪山之時令有若有志君子亦不下越也夫何故蓋爲君子之心當仁則仁當惡則惡之其間仁義禮智昭然世稱爲君子賢人其範寬能寫四時之景如是脫中華於胸中古至如今列聖居之寬若是豈不快哉詩曰

遙岑凝雪酷寒時喬木陰森盡赤枝知是範寬能運意乾坤秀气更無私

○題李嵩西湖圖

朕聞杭城之西湖今古以爲羙賞人皆稱之我亦聽聞未見一日閱李嵩之畫見西湖圖一幅其上皴山染水界畫樓臺寫人形而駕舟舫舉棹擎橈飛帆布网拋綸擲釣歌者音舞者旋管弦者則有笙■﹝秦﹞觱篥其爲湖也汪洋瀚漫致翫景者若是可不樂乎然斯湖之佳則佳矣於中昂君子卑小人不難見也夫君子之遊湖當世泰之時乘舟於湖畫則推蓬翫景極目遐觀覽佳气於胸中著以詩文黼黻皇猷夜則仰臥葉舟覩皓月而品瓊簫樂其樂而歌世之淸泰比狎小人者何若小人之遊會無知務聲色耗貲財而酣飲無厭縱其欲而不絕是有破家蕩產身乏衣食者多矣比君子遊何如於昂君子卑小人可不信乎

○題趙千里江山圖

洪武八年孟秋將旣入裝背所背者以圖來進見題名曰趙千里江山圖於是舒捲著意於方幅之間用神微遊於筆鋒巖戀穹窿滿壑之際見趙千里之意趣深有秀焉若觀斯之圖比誠遊山者不過減筋骨之勞耳若言景趣豈不上於眞山者耶其中動蕩情狀非止一端如山髙則有重巒疊嶂以水則有湍流蟠溪樹生偃蹇若出水之蒼龍遙岑隱見如擁螺髻於天邊近峯峻拔露掩僧寺之樓臺碧巖萬仭臨急水以飛雲架木昂霄爲棧道以通人致有車載驢馱人肩舟棹又有樵者負薪牧者逐牛士行策杖老幼相將觀斯畫景則有前合後仰動靜盤桓蓋爲旣秋之景兼肅气帶紅葉黃花壯千里之羙景其爲畫師者若趙千瑞安得而易邪

○題趙希遠秋塘野禽圖

震澤迆南水浦彌漫中有吳興一邑若帆舟而翫則四時皆天開圖畫使人心地無不快哉世善丹靑者孰能脫像八年秋詣裝背所見希遠吳興秋塘圖一卷寫翠棲枝枯荷昂俯蘆黃蕊白鴛鴦足食於斯景趣幽微木禽順序於戲宜其然故上品之妙哉

○題梁師閔蘆汀密雪圖

楚之曠浦遇冬搖落之時平沙尺雪汀蘆彌漫若跨騎登峯使神馳瀟湘之極莫不浩浩然蕩蕩然心地無凝故云八景者宜其然孰能圖此獨梁師閔胸鍾楚景之秀特寫圖以像生豈不快哉

○題春江山景圖

山蒼茫而嵐光雜蕊水渺漭而煙鎖汀蘆畫舟遊而人立似皷棹以輕揚奪眞造化有若是而不殊以其玅也

○鶯囀皇州賦

惟淑鳥之神气正三月以應期乘造化以嬌吟暢流金於柳堤飲花露以香吻食飛絮以精奇棲碧梧兮侶鳳凰翅翺翔兮與鵰齊浮林稍而色炫日弄翩翻而罕稀樂鐘山之柱霄漢羙巖谷以神怡爾乃笙簧嫩舌同律呂以諧宜百花叢裏任意芳菲有時假天風而流翅俄又斂翼以林枝效織梭而自在亦彷佛以星移若抖擻以摶風疑大火之西馳今也節近淸和燻風將施飬羞於森林深處翫綠陰而髙低感大化之循環快靈禽之足意【葉平聲】

○畫眉賦【並序】

歲在庚申春二月二十有八日督政務於奉天門下是日也春陰方霽日色暄和淑气燻蒸萬匯咸亨朕務少暇分刻略盤桓於左右見內臣將所豢畫眉置於欄下斯鳥感淑气之浮游呼羣之意囀聲泠然而羙聽故爲之詞

閱俊禽之在野蒼身而彩眉感初气鴻蒙之時咔晴囀語爲音和而無倚【葉平聲】久求侶而不獲樂人聽而爲奇入珠籠之翠瑣羙易食以朝期羽日鮮鮮而耀采爽雕楹之懸宜金足舒而稱首蠟吻爛然而無移舌微調而聲韻翅輕舉以宜枝昔在野之佳音入牢籠而愈彌夫何時也華爛熳似錦帷正鷹燕之髙低比雄長之翺翔兮運拔搖之天倪假鵰之曠翅四際荒涯𨿽息於六月志同鵰而相知觀彼蒼之遙兮適莽蒼之陲且間而無遐的論而無私也邇遐之可鑑通升降者有之今也聲和羽彩爲人愛猗若聲調如舊整翼鮮齊求近雕欄而富後千載而名啼

○四瀆潦水賦【有序】

朕嘗俯仰二儀深思其所以必陰陽之所以著今也槪觀二儀陰陽也陰陽二儀也此其所以未知也失二儀本二气之所著若否於二气則上下隔矣若或上下姤則萬物咸亨所以亙古至今必盛暑之時則密雲浮游於兩間霖雨大降斯太和之至矣潦水之興矣若果如斯則生民福臻君民者仁治今當其時墨云靉叇風不鳴條雨不破塊宜乎其時故爲之辭曰

惟二气之姤和無不及而否過運氤氳於兩間濁三江而九河淸淮濟而盈海無洪濤而巨波倏瀚漫而連野驀江洋而浸多俄微風之拂面樹倒影而沈柯昔襄陵而懷山神禹鑿而民歌已而滔滔東注非朝海而他何三門峻急呂梁旋渦巫山莫止來源沙陀漑荊楚被菉荷瘳久疾起沈痾均辱萬物特盛時禾爾乃蕩蕩漾漾婆婆娑娑浮輕舟之蘭棹利漁夫之棕蓑湍於崖壁綠掛女蘿泛於農圃茂於蓼莪五嶽示態精英嵳峩澤施慱愛奚分巨苛便商舟之絡繹善官站之走舸會百川之皛渺衝撞林麓之巖阿或巨魚之跳躍翩翻嫩綠之浮荷布浮萍之滿面浴潔白之遊鵝澤北寒之翠艸犢胡民之紫駝功旣滂沛溢堤盈波海上瀛洲稽顙稱臣拜首夷倭夫何徳備天地雨晹時若而不磨

○秋水辭詠無智

秋水淸兮實玉蓮水痕收兮足有年浩蕩秋風兮翠荷翩翠荷枯槁兮水澄天水雲影兮魚遊旋水兮水兮智人然於澄徹兮更何便歌淸秋兮孰我玄爲平世道兮日心愆水兮水兮無不前世人孰與兮水般全

○江流賦

長江蕩蕩綠水悠悠舉目遙觀共長天而鬭色低頭近覷同融日以爭光岸邊綠葦滴澑澑風擺旌旗堤下靑薄孤聳聳露依劍刃白蘋渡上有一攢一簇白沙鷗紅蓼灘前有一往一來紅甲鴈其中富貴飄颻颻荷葉弄靑錢內裏繁華招展展蓮花傾玉■﹝角戔﹞霽雪叢中響沸沸金睛金色化龍鯉晴波影裏骨剌剌綠甲綠毛通聖龜此江滛納千流總兼三臺之職遠尊大海位有宰相之權東南形勝實爲吳越之藩籬西北胸襟雄據楚淮之保障晉殘東渡能隨五馬一爲龍漢末南爭善使三雄決二虎此江到春來暖融融鷗浴魚翻到夏來碧森森芰生荷放到秋來紛紛紅葉逐波流到冬來片片寒冰隨浪走江中之景淸兮是水綠兮是波白兮是浪碧兮是蒲紅兮是蓮靑兮是荷飛兮是鷗落兮是鴈躍兮是魚行兮是艦東去西來萬里長滔滔不盡古今忙流水水流流入海浪翻翻浪浪翻江碧荷荷碧碧煙罩紫花花紫紫雲盤白鷗鷗白白鷗波紅蓼蓼紅紅蓼灘采蓮蓮采采蓮去行棹棹行行棹還煙樹生煙煙繞樹渡船來渡渡人船汨汨無邊浴寒日明明四際映靑山幾番鐵騎騰長浪數次金戈昭急瀾嗟哉跨江欲會獵危乎浮水要投鞭炎炎縱火稱公瑾浩浩驅兵贊謝玄英雄揮淚傷時往豪俠持戈惜目前王浚乘威焚鎖鐵祖生慷慨扣船舷

髙皇帝禦制文集卷第十六

●髙皇帝禦制文集卷第十七

祭文一

◆祭文一

中都告祭天地祝文

卽位告祭文

朝日祝文

夕月祝文

周天星辰祝文

先聖三皇歷代帝王祝文

祭西嶽華山西鎭吳山文

祭大河文

遣功臣等祭五嶽四鎭四海四瀆文

遣功臣等祭北鎭醫無閭山文

奉迎社稷祝文

奉安社稷祝文

合祭天地文

告廟配享祝文

祭岷山天女洮水諸神文

祭城隍蔣廟文

祭嶽鎭海瀆鐘山大江旗纛文

皇伯考啟攢祝文

祭元幼主文

祭隴西王李貞文

祭衛國公鄧愈文

祭王恭文

祭義惠侯劉繼祖及妻夫人婁氏文

祭僉都督丘廣文

祭安南國陳煓文

祭安東縣沐陽縣鬼火暮繁文

○中都告祭天地祝文

曰昔者元政不綱英雄並起民不堪命苦殃不可禁荷蒙昊天上帝后土皇帝祗憫世民之艱苦授命於臣賜以文武人多良能八年以來除民禍殃臣蒙上帝后土之恩文武之能非臣善爲當大軍初渡大江之時臣每聽儒言皆曰有天下者非都中原不能控制姦頑旣聽斯言懷之不忘忽爾上帝后土授命於臣自洪武初平定中原臣急至汴梁意在建都以安天下及其至彼民生凋敝水陸轉運艱辛恐勞民之至甚遂議羣臣人皆曰古鍾離可因此兩更郡名今爲鳳陽於此建都土木之工旣興役重傷人當該有司疊生姦獘愈覺尢甚此臣之罪有不可免者然今功將完成戴罪謹告惟上帝后土鑑之

○卽位告祭文

維我中國人民之君自宋運告終帝命眞人於沙漠入中國爲天下主其君父子及孫百有餘年今運亦終其天下土地人民豪傑分爭惟臣帝賜英賢李善長徐達等爲臣之輔遂有戡定采石水寨蠻子海牙方山陸寨陳也先袁州歐祥江州陳友諒潭州王忠信新淦鄧明龍泉彭時中荊州姜玨濠州孫徳崖廬州左君弼安丰劉福通贛州熊天瑞辰州周文貴永新周安萍鄕易華平江王世明沅州李勝蘇州張士誠慶元方國珍沂州王宣益都老保等處休兵息民於田裏今地周回二萬里廣諸臣下皆曰恐民無主必欲推尊帝號臣不敢辭亦不敢不告上帝皇祗是用吳二年正月四日於鐘山之陽設壇備儀昭告上帝皇祗簡在帝心尙饗

○朝日祝文

混混之初兩儀無象神光未著及穹壤旣立神光運行昭臨下土萬象昭明形影俱分四時序而天地位民物蒙恩凡有國者咸修祀禮今當仲春式遵古典致禮以祀謹以玉帛牲齊用伸祭告尙饗

○夕月祝文

鍾陰之精配陽之徳歷代相承祭以秋夕今也時已秋分特備牲醴祭奠伏惟神鑑尙饗

○周天星辰祝文

布列周天各司捨度光燭於下人所瞻仰今季秋之時穹碧澄淸萬象輝輝朕遵古典躬伸禮祭神其鑑之尙饗

○先聖三皇歷代帝王祝文

昔者奉天明命相繼爲君代天理物撫育黔黎彜倫攸序井井繩繩至今承之生民多福思不忘而報特祀以春秋惟帝兮英靈來歆來格尙饗

○祭西嶽華山西鎭吳山文

維神磅礡西土爲是方之嶽鎭古昔帝王必知神有所司故載在祀典爲民祈福今予統中國兼撫四夷前者爲剎罕腦兒伯顏密邇中國屢撫不服告神用討巳行絕滅自陜西迆北民無兵禍之憂但方今河州東南西南吐蕃川藏等洮州三副使穎素子𨿽以子入侍於心將欲抗拒朕心有所不安特告神知命將率兵前行進討惟神鑑之

○祭大河文

維神蜿蜒東注故稱大河古昔帝王【余文並與西嶽同】

○遣功臣等祭五嶽四鎭四海四瀆文

荷上天后土之眷命蒙神之效靈以致平羣雄息禍亂君主黔黎於華夏統控蠻夷於今十年中國康寧然於神之祀若以上古之君言之則君爲民而禱載有春祈秋報之禮於斯之祀有望於神而祭者有狩於所在而燎痊者今予自建國以來十年於玆國爲新造民爲初安是不得親臨所在而祀神也特遣開國功臣某道士某以如予行奉犧牲祝帛於祠下以報效靈自今以後歲以仲秋詣祠致祭惟神鑑之尙饗

○遣功臣等祭北鎭醫無閭山文

荷上天后土之眷命【此下文與五嶽四鎭同】今予自建國以來十年於玆每望祭神於京師未遂詣祠而祝予當親至近郊而望祀柰國爲新造民爲初安是不得親臨所在而祀神也特遣開國功臣某道士某以如予行奉犧牲祝帛於近郊設壇以報效靈自今以後歲以仲秋遣官代祭惟神鑑之尙饗

○奉迎社稷祝文

曩者建國之初立神壇於此其宮殿城垣一切完備後因工匠厭鎭百端於心弗寧復命工興造宮室亦已完備於社稷之思想必有厭故將神壇建於午門之右工旣完成理合奉迎安祭謹告神其鑑之尙饗

○奉安社稷祝文

古人之祀神也載之於書其議禮紛然莫可知其的前代神壇兩居共一壝而處於理非宜以古人言之大社五土之神大稷五穀之神五土發生也五穀因之而茂焉當一壇而祭理應特選今月初一日奉二神於此合壇共祀以仁祖淳皇帝配神作主永爲後世法神其鑑之尙饗

○合祭天地文

曩者建國之初遵依古制祀以南北之郊【禦諱】周旋九年以來見古人之意固誠於禮未爲然也且人君者父天母地其仰瞻覆載無不恩也及其祀也則有南北之壇終不會祀以人事度之爲子之道致父母異處安爲孝乎今也大壇鼎建未完朝堂新造已備時當冬至謹合祀於殿庭自今已後每歲合祀於春時永爲定禮以皇考仁祖淳皇帝配神惟上帝皇祗鑑之尙饗

○告廟配享祝文

曩者建國之初遵依古制祀昊天上帝后土皇地祗於南北之郊【此下與合祭天地文同】當時冬至謹合祀上帝皇祗於殿庭自今已後每歲合祀於春時永爲定禮謹請皇考配神伏惟鑑之謹告

○祭岷山天女洮水諸神文

神鍾靈秀機莫人知然而福善禍淫以教人聰明正直之爲也朕命將指揮聶緯等率兵守禦是方是方乃神所居之處兵旣臨此就命聶緯等代朕會神以祀神其無私尙饗

○祭城隍蔣廟文

朕起寒微荷上天后土眷顧百神效靈君主中國曩者平彊暴息禍亂每賴戰騎以長驅邇來禍亂已平必備多騎以禦侮所以設太僕寺統羣牧監繁馬於郊今年選馬四千有三百上槽俄生疾流傳甚爲朕患且朕立京於是方專陽道而治生民也神靈是方專陰道而察不徳也朕有所爲不得不告今馬有疾故告神知神其有知佑我羣牧尙饗

○祭嶽鎭海瀆鐘山大江旗纛文

曩者兵爭已久老幼艱辛少壯奔逼苦哉甚矣當是時賢愚思治感動昊穹於是上帝好生授民以福命予平禍亂育蒸黎予無已能多賴百神效靈今者禍亂已平十有一年矣惟西戎有密邇邊陲者洮州戎寇肆侮年年未曾出師問罪今特命西平侯沐英僉都督藍玉王弼等率兵進討兵行會神以告神其鑑知尙饗

○皇伯考啟攢祝文

惟伯考同我父皇之父母一气由來推源及派敢不尊崇曩者天下大亂人無紀律兵禍流行非獨人世不安在黃壤之下者亦不能靜居所以伯考之神魂子孫之靈魄皆陰宅於此因兵爲人所發朕本無知惟傍親言其的方知伯考於是焉伯考已絕嗣矣朕本猶子故展微衷特擇地以攺葬之選於今日起離舊塋謹遣某賫牲醴以告惟伯考鑑之尙饗

○祭元幼主文

嗚呼生死廢興非一時之偶然乃天地之定數也所以大聖賢者於斯四事若或有一臨之皆不以爲色難蓋謂知天命之必然是所以生順天地之命𨿽死亦無後恨此所以知天命而不惑也且君之祖宗昔起寒微於沙漠當是時天下巨富而爲民主者兵彊地廣又非一人而已皆不能平君寒微之祖以致葺戈整戎彎弧執矢橫行天下八蠻九夷盡皆歸之此所以天命也延及君之父子正當垂衣以享承平之福何期盜生汝穎華夏羣雄以致君之父子號令杳然終不能平之此人事歟天道歟朕起寒微托身緇流朝暮起居不過侶影而已安有三軍六師以威天下豈料應圖讖有天命眾會雲從代君家而主民曩者君主沙漠朕主中國因君與羣臣固執天命不移特以彼是我非是有鄰邦之好不修我不敢以使多進邇來聞君長往念昔有元之孫安忍不弔行人至奠以牲醴惟英靈不昧尙饗

○祭隴西王李貞文

嗚呼哀哉骨肉之親昔者朕居元時生理艱辛皇考妣甚爲憂戚惟姊孝專心爾能同之故有資助𨿽歉不荒然而數年之後皇考妣長往姊亦棄世但只爾我共生人間忽天更元運寰宇兵爭當是時爾我天各一方消息莫聞彼此不知保命何期天地祖宗眷佑朕應圖讖撫羣英爾能有知攜兒來棲此爲骨肉之親也朕嘗思之平日寒微親戚寡少獨存爾我但願長生不期一疾旣臨倏然去世嗚呼哀哉痛切於心然生死之道世人之常今也子封公爵孫有官稱甚哉昌乎爾其有知尙饗

○祭衛國公鄧愈文

昔者爾父兄起兵於承平因兵及疾相繼而亡獨爾幼存方長才結髮之時而又從兵十八歲而至於滁陽十有九敗朕率渡江來因爾剛柔相濟朕撫練爲將以數調守諸郡爾善能馭士撫民不作非爲已歷八州矣當羣雄角逐之時雌雄未定之秋朝夕患難相保爾亦多煩爲斯徳合前勞朕法哲王之制爾遂爲名世之臣乃有衛國之爵其於人臣可謂功成名遂矣前者爲西戎肆侮命爾率眾往徵已行殄滅其黨景張國威特命爾班師復命何期中不測之疾中道而逝不復復命矣使朕不覺哀哉痛哉又何望也然生死之道世人之常壽之短長亦未生之先有定大夫至此生無非爲之作乃有福祿之榮𨿽逝也亦何恨哉今也子已長成名將愈昌爾其有知尙饗

○祭王恭文

始自乙未年間吾渡江太平以爾入吾門而爲婿後爾長成吾有不勝之喜爲疆宇日廣軍民繁眾於是內托姻親外假股肱使率兵以鎭名郡而當方面何期爾父子皆不保榮貴而務贓私容逋逃而隱有罪致是失托姻親之望絕無股肱之能故發所司以取所作之由於是免官發同庶人居未幾何有人來報爾因疾而長往然爾𨿽身死於國無功於親失托可謂自恨矣今也三年服終特令人以牲醴致祭爾其有知尙饗

○祭義惠侯劉繼祖及妻夫人婁氏文

昔朕皇考妣薨逝萊爾惠朕葬地遂得安於陰宅念爾之徳難忘特封爾爲義惠侯及妻婁氏爲夫人遣官賫誥命贈爾夫婦仍以牲醴致祭靈其有知尙饗

○祭僉都督丘廣文

朕起兵淮右相從者眾老成者多獨爾方結髮之時荷戈戎行膽壯而气剛凡摧堅撫順爾皆有功今天下大定正當貴身榮家樂太平之福何期年未髙而忽疾杳然長逝嗚呼生死之道世人之常爾𨿽早亡功名昭著大夫至此必無憾矣爾其有知尙饗

○祭安南國陳煓文

上古受胙方隅者一王綱而無二所以固封疆遣逋逃卻有罪睦鄰邦而卹鰥寡故得二者之歡心以事先人爾煓爲民上於安南失固封疆未審曾侮於鰥寡而乃至占城有是此果逼迫人而若此歟彼占城無禮致䢐徵而若是歟使者來告爾歿海濱朕不覺痛心嗚呼一言可以興邦一言可以喪邦其陪臣之佐奚用其道有此耶嗚呼顚而不扶危而不持焉用彼相然𨿽云爾亡邦家無虞特遣使奠祭爾其有知尙饗○祭安東縣沐陽縣鬼火暮繁文

幽有鬼神朕嘗信之不惑然陰陽之道昧在陽非君爲民而祀之於當祀者余不鬼神之祝爲人臣而官守方隅如之所以爲民也若庶民捨祖宗而他祀則非宜也君臣不爲民而祀亦非也且在陰者非嶽鎭海瀆山川載在祀典之神承上帝后土之命福善而禍淫則神不人見所以神之爲人也若在神之爲禍善而福惡者則非聰明正直也朕思惟神鑑人𨿽毫釐莫可潛僞以其神去來無迹出入無時故鑑知必精獨人不測於神今洪武十一年四月十四日永嘉侯差百戶來奏安東縣沐陽縣地方民人暮驚謂野有夜持炬者數百或成列或星散巡檢逐之無有擊之有應朕不敢聽而匿特差人致牲醴會爾鬼神於現形所在論問之夫中原之地因有元失政生民塗炭者多死者非一而已故絕宗覆嗣者有之生離父母妻子而懸於陰陽者有之爾持炬者莫不五姓無主孤魂而欲祭若此歟正爲懸隔父母妻子而有此歟乃無罪而遭殺冤未伸而致是歟莫不有司怠恭而怒之忿歟朕切問爾持炬者四事果屬何耶若是有爲而至朕自卽位以來凡前王載在祀典者各有時而奠他不敢妄於正直鬼神之禮未嘗缺焉爾持炬者禍應禍而福應福勿妄爲民害自招天故玆敕問想宜知悉

髙皇禦制文集卷第十七

●髙皇禦制文集卷第十八

祭文二

◆祭文二

奠忠襄王李察罕文

祭柏子潭龍文

祭平章李思齊文

祭淮安侯華雲龍文

祭滁陽王文

中都祭開平王文

祭先陶神文

祭溫州千百戶文

祭保志法師文

龍江祭太歲諸神文

禱雨咨都城隍文

禱雨有應謝鐘山神祭文

祭漢蔣秣陵尉文

祭外祖揚王文

祭外髙曾祖考妣文

祭仲姊曹國長公主文

祭宋威武軍承宣使張淵文

祭濟寧侯顧時文

祭兩浙運使李世傑文

祭千戶夏以松文

祭都督何徳文

祭四輔官安然文

祭營田使馬世熊文

祭小張國公文

祭江陰侯吳良文

祭孔希學文

祭眞人張正常文

祭署令劉英文

○奠忠襄王李察罕文

艸之勁者非疾風不顯人之忠者非亂世難名爾李將軍當中原擾攘元政不綱大臣竊命守將擅兵於外是致干戈鼎沸國勢日危人將以爲元無人矣何將軍之忠義倡農夫爲三軍拔智勇以上聞頒爵以官之明其分數義旗舉而兵興齊魯彊兵僅能固守爾能陳兵於野請命於朝進退有方君命是聽當是時忠心昭如五曜號令嚴若冰霜所以動天地而感鬼神以其忠之所致夫何兵旣勝志少盈納逋逃釋有罪忠義漸虧鬼神鑑見俄而禍膺不測殞於敵手然忠未終而姦未顯壽不期年果屬何耶莫不竭忠以身先而致是歟抑人臣之有將而若此歟噫予數其事而酹之猶生之對也靈酣而往予紀而歸誅心之言爾其聽乎

○祭柏子潭龍文

昔兵駐滁陽適當秋首上禾苗暢茂時乃無兩軍民惶惶予亦甚沮詢及土人言丰豈之東潭有神龍每遇旱患禱之輒應予親詣懇切於祠神不我棄後三日乃答俄風生萬壑倐墨云徧於太虛湏臾霖雨濟我軍民然𨿽去此而常想二十年間凡旱患猶極目於神方今年羣牧在斯掬淵泉飲有告我者蛇入神祠予想非蛇必神有所爲而至豈牧豎褻瀆而有所惡歟抑神心悅而至歟嗚呼倏然忽然予所不知特遣官致祭並禁掬水神其鑑焉

○祭平章李思齊文

卿昔爲民中原時逢世亂獨能仗義施仁挺身奮臂率義旅以保關中臣元有年矣何元綱不振社稷陵替卿尙能固守臣節斬我行人忠臣之義可謂盡矣然大廈將傾非一木可支未幾胡君遁去中原土地復我漢人朕遂爲生民主當是時漢人棄丘隴從胡爲我中國仇讎至今身膏艸野骨委沙漠惟卿退守臨洮心思父母之邦義忠族類是以全境保民助我成功今七年矣夫何久疾不痊以致長往噫握兵一世又得善終亦人之所難卿能如是豈不羙哉朕聞卿歿不勝痛悼今遣某官用牲醴致祭卿其享之

○祭淮安侯華雲龍文

昔皆民人爾因世亂歸朕今有年矣𨿽無獨建奇功隨眾勤勞多著念爾勛舊特加侯爵朕以燕地之重托爾任守務在軍安民樂委以燕相更望輔弼何期數年間軍勞民怨詢其所以乃爾巨府院擅工役害眾成家書曰作善降之百祥作不善降之百殃推爾之故莫不去賢而近愚忘所以報神人共怒致令如是歟抑爾前生壽數有定而若此歟然當在生之時可爲善而不爲今事已往其幽冥處判無私已在目前是非還自知否朕有誓曰生封侯而死謚以公著爲常典爾生前守爵而害官民法不當公止葬以侯禮且薄情不厚所以責之也爾其聽之尙饗

○祭滁陽王文

曰曩者羣雄鼎沸之時民不堪命王乃奮臂定遠拔濠城而守之朕方從軍幾被他人所害惟王能活我致有今日盡平天下家國已成再生之恩終世難忘今者督工鳳陽道經環滁塋祠在斯遣官致祭尙饗

○中都祭開平王文

曰思爾相從於今二十有二年矣然爾去世倏經五載若觀聽容聲止有一十七年耳當前十七年間東徵西伐櫛風沐雨奮不顧身開拓疆宇朕知爾心至如嚴號令帥三軍摧堅撫順英風冠世海內知名其爲丈夫也莫不慨然心至生也如是死也封王寰宇旣稱祖宗光耀子受公爵女嗣後基今古如是者甚不多見今年夏四月朕親至中都驗功勞公侯相從護駕者羣然行失爾隊列亡爾班使朕心惻然因祠在斯特以牲醴享爾如生爾之昔友皆隨來奠神其不昧尙饗

○祭先陶神文

神以初世治陶尢精埏埴爲器窯治成功今古不易用且無窮神之公志有若是耶今也命匠施陶爲朕所用特遣官致祭更祈聽役之人身無他患始終完成是其禱也神其鑑之尙饗

○祭溫州千百戶文

曰歷代設兵衛在乎禦侮職於斯者則有櫛風沐雨野宿風飡披堅執銳之勞以其臨陣也則有捨父母忘妻子奮不顧身乃能克敵功著史冊名冠天下如此者實古名將已然之事是致家榮貴國盤石至今昭昭朕統天下以來中國方寧法前人之所爲守在四夷自洪武初至今倭夷數爲寇於海濱生離人父母妻子損傷物命特敕爾等聽將軍靖海侯吳禎令舟營海上以靜方隅夫何朕政有缺天風大作怒號於滄溟之上爾乃恪恭將命信地弗違是有檣傾楫摧舟碎爾亡然生死之道世人之常得其死者旣廣不得其死者甚多令爾諸人爲國爲民而殃及於身事𨿽如是不爲泛然訃音一至朕將何措𨿽感傷於衷爾生安得而歸故特遣某官臨海設壇致祭仍命僧眾修設道場追薦爾魂使有所歸凡有官者則祿爾子孫軍士父母妻子則給糧飬贍靈其有知承此祭享

○祭保志法師文

昔者師能出世異人性備六通景張佛教使凶頑從化善者愈良及其終也擇地於鐘山之陽陰其宅而居之經今八百六十七年今朕建京在邇其爲師焚修者俯而視之因敕中書下工部造浮圖於山之左今將完成徙師於是於戲漏盡毋生人我刼終勿墮塵埃惟師神通尙饗

○龍江祭太歲諸神文【爲出師徵西南夷】

上帝好生凡有國者必欽承而效之則民安物阜邇年以來西南諸夷歲爲邊民患斯患也稱自堯舜以至於今化弗循教徵弗畏威蓋恃崇山而固險倚林木之深叢跳梁出沒虐良民而傷生今遣江夏侯周徳興充徵南將軍進取散茅等洞安慶侯仇成充徵南副將軍徵取容羙等洞以及散茅其遣將發兵必欲摧堅撫順以靜西南兵行特專昭告神其鑑之尙饗

○禱雨咨都城隍文

天久不雨時將過矣實子之罪首夏亢陽本欲禱於上帝后土慮恐煩聽以致因循至今良民失望皆有憂心子不敢徑達上帝后土於今月十一日親告於鐘山之神望神轉達於上帝后土惟京都城隍之神先期與報至日祝焉

○禱雨有應謝鐘山神祭文

天久不雨烝民懷憂予將告神而未施乃先城隍必城隍善予所云故告旱之辭未訴神其我知卽日大雨時行今來詣山而謝神神正無私佑我烝民謹謝

○祭漢蔣秣陵尉文

今年仲季夏間上帝震怒皆朕失奉天心作爲太過以致朝廷多事軍民弗安旣受帝命遑遑無措知無不攺然未知天意曾無回乎俄爾有來告者當帝怒時神祠亦有幹焉朕思神非朕諂朕非諂神朕凡無知陰道以情理推之必因新建而人愆累神然皆朕不能斷而致是今旣工成而有帝責之迹本不敢完旣成而廢恐人失瞻望特依迹完之朕非佞神嘗聞向者福善禍淫每皆當焉朕所以羙神已往陰功無諂毋敢弗扶陰而化民故時祀之今完之欲民爲善耳他無所幹牲醴之奠神其饗之

○祭外祖揚王文

孫起布衣於淮甸漸羣雄之來從凡二紀於玆其間摧堅撫順斂迹豪雄平禍亂於寰宇播聲教於八埏安黔黎於村市是以尊稱華夏耀揚六軍握九伐之威以鎭頑積四海之利以賞善斯非上天后土之昭鑑海嶽之效靈家祖外祖累世皆積陰功奚若是耶每念外祖之靈必欲親詣年思月想終不遂行爲其國事浩繁弗克詣前今特命外從孫曹國公李文忠以牲醴之奠獻於陵所以建靈堂及云追封外髙曾祖考妣之由惟我外祖英靈不昧尙饗

○祭外髙曾祖考妣文

非累世陰功奚生我母必積徳廣深感格天地福加於我然幾暇常思無由展報爲其育母之深恩曠如昊天后土𨿽欲報勞焉能及之今節屆孟秋特遣內臣奉禦杜亮賫衣儀詣陵告發尙饗

○祭仲姊曹國長公主文

感傷父母鞠育之恩思惟姊孝父母之專時刻有省油然動心更思父母初逝兄弟相離姊我是別當是時也各天一方悲傷痛切惟鬼神知我此時𨿽居至尊未嘗有忘今也節屆孟秋特遣內臣奉禦徐慶賫衣儀詣姊墳所姊其享牲醴受衣儀悅父母之英靈尙饗

○祭宋威武軍承宣使張淵文

世物皆消長朕疑格以觀之然其所以然矣再閱古而目今聽智賢之所云乃有不磨者惟功徳著於人神而能永焉昨宰營繕者入奏謂爾威武軍承宣使張淵陰宅其下旣開而見辭知捨身以捍患每禦侮以防姦當善終於淳熙甲午之孟秋爾君念忠勤而不忘遂勒石於壙今朕敕宰營繕者鼎新陰宅於是於戲捨身而身存堅忠而名著其不磨也可謂忠焉者矣故玆奠祭爾其饗之

○祭濟寧侯顧時文

嗚呼訃音來報云及爾亡遂感傷終始發�心之無窮致涕淚欷歔而不已又忽歡動衷�謂識千古之將有所不及夫何如哉蓋將能成功而不爲敵所辱朝野無議但嬰微疾遽然長往此所以名世良臣爵及子孫祿榮於家斯善終之萬幸也然生死之道今古不異世人之常於戲摧堅撫順披甲冑於年年其報效忠勤日星昭著靈其有知以享斯祭

○祭兩浙運使李世傑文

爾昔壯時以武從事東徵西伐摧堅撫順爾皆有功剛正不屈公以在職賄賂無知所以命職煮海他官弗肩錢糧辦集已及數年正當髙壽之時恐精力不繼遂令致仕飬老於家曩者王漙不遵朕諭累犯憲章朕命釋之今年汪信來首云漙非爲爾爲前導朕聽斯言必姦臣共謀者因是罪及傍人者眾無乃過乎事未久而爾亦逝矣疑其爲此而有愆歟然或眞僞彼此朕所不知今爾臨葬之時特差內臣奠而囑之爾其尙饗

○祭千戶夏以松文

曩元之季海內分爭英雄者非一擅聲教罔知天命者多惟爾以松思鄕裏之切遂倡義旅自維揚渡江東來助朕徵討以致有功前數年福期髙壽命從子襲爵使爾優遊以終天年邇聞訃音一至思與相從甚至感傷今特致祭靈其不昧

○祭都督何徳文

爾自聽命以來勤勞累著功業愈多朕將報功賜以巨賞何期但嬰微疾遽然長往然壽𨿽未足歸去人歡何也以其爲將而功著朝野不爲敵所辱而得善終豈不善之善者也

○祭四輔官安然文

爾中土之士昔當元末從事義旅效力於元職掌兵夫及元運終大將軍長驅齊魯當是時爾守齊東爾爲中土之士祖宗丘隴在焉所以棄胡歸我其來甚誠朕於爾嘉是以數授之以重任每臨方面累有極刑之犯者三朕嘗釋之前年爲坐視胡惟庸陳寧爲惡意已同姦朕思來歸之羙仍前釋之昨爲朝無人用復召爾來想必加誠事朕何期鬼神鑑焉爾懷自愧之疾遽然幽往朕觀所以必有究乎然朕尙思初歸之意猶加牲醴之奠

○祭營田使馬世熊文

嗚呼長者之歸也盡天之道乎所以天之道禍亂不作於善災害不萌於良使得善始善終天之道也爾世熊者役公門未嘗輕惑於人乃帥義旅度量宏深士卒感恩時當髙年前月爾孫來奏云老疾少侵是月歸奏乃知訃音嗚呼傷哉嗚呼快哉且傷傷善人去世君子誰同快快於善始善終而盡天理也朕務煩失遣使問疾時已過矣特遣人祭於靈所世熊有知尙饗

○祭小張國公文

爾本有元之臣率眾閫外禦侮防閒偶爾部下生變挾爾來歸實非本情居朕京師已有年矣今旣年邁老疾日侵終於長逝特遣某官以牲醴祭奠爾其有知尙饗

○祭江陰侯吳良文

昔忠誠之士從君堅身許之志故犯患涉難以尊一人而安天下蒼生立髙名不朽於史冊今古智人覽之無不歡心爾吳良從朕於援攘之秋年馳月驅櫛風沐雨野宿風食披堅執銳十有四載方封侯爵今又十四年矣正欲安享富貴何期爲營造而出嬰微疾而長往訃音至京朕何言哉然爲將之士忠於君而能平禍亂爲民作福而乃身得善於爾無憾矣遣人以牲醴致奠靈其不昧尙饗

○祭孔希學文

曰三綱五常之道始上古列聖相承率修明以育生民至於中古將欲墜焉非先師孔子孰能修明之今生民多福惟三綱五常之道備耳蓋世之大徳者天地不淪沒人民無惡聲所以爲帝者師血食千萬世不冺子孫存焉朕以爾孔希學繼世焚修永張斯教以顯爾祖何期訃音一至云及長往嗚呼襲封榮貴克保令終可無憾矣特遣使以牲醴致祭爾其饗之

○祭眞人張正常文

繼出世法統仙度人禦災捍患機幹萬靈飛符仗劍轉十移星雷神聽令妖魅潛形道光斯時貌正精英何乘鸞之去急控法印於上淸今遣人奠以牲醴爾其有知尙饗

○祭署令劉英文

昔者朕寓居是方存亡者感英父子之恩至今猶存情懷未嘗有所忘也前者英赴京來朕爲機務浩繁兼壽有年失顧問於英三日復覺令人覓英所在莫知所之稽於金川之門守者報無知英之出入復於京內物色數日乃知英還矣命召復勞再見久未至再命召之告者乃雲英亡嗚呼感恩之道常懷感恩之禮未終英遽然長逝朕思昔恩不勝嗟悼特以牲醴之奠祭之英其不昧饗之

髙皇帝禦制文集卷第十八

●髙皇帝禦制文集卷第十九

古詩

歌行

◆古詩

春日鐘山

鐘山

詠李白短歌行

題西施

賜應奉陳漙歸關中

鐘山賡吳沈韻

又賡戴安韻

又賡答祿與權韻

天竺僧

賡僧韻

善世禪師遊方歸朝

寶光廢塔

○春日鐘山

春吟鳥樹聽流泉澗下鳴泉鳴山谷迥迥處野人情吾吟吟未已熟與春相迎相迎桃李花鶯燕鳴丁丁麳麰盛蟠科寰宇樂民生

○鐘山【二首】

遊山自盤旋俯谷仰奇巓松聲細入耳雲生水石邊敲竹猿長嘯臨崖視鹿眠白鶴來天翅玄裳羽翼鮮采芝攜桂子任意恣蹁蹮野人溪外語黃鶯囀更便山靜鳥歸疾林深紫暮煙樵還漁罷釣暢飲樂吾年

又

暑往鐘山阿巖幽淸興多燻風自南發森松鳴弦歌玄猿嘯白日丹鳳巢桐柯靈芝秀深谷祥雲盛嵳峩樹隙觀天碧天靑似綠荷迥間樵采木曲澗沿珠螺鳥樂山深邃予歡顏亦和野人逢問處樂道正婆娑

○詠李白短歌行

漁樵較長短是非盈耳滿話盡誠渺茫山水各悠長買臣文章中蟠溪望鬢霜兩人隔千古羙惡皆一場爭能在當時雄气超楡桑罷釣平紂暴休樵飲瓊觴賢愚自不泯黑白成殊觀

○題西施

天生兩奇絕越地多羣山萬古垂靑史西施世羙顏窈窕精神緩悠然體態閒笑擁丹唇臉皓齒出其間一召起閭裏句踐扼雄關伐謀應得志西浙徑親攀鐵甲乘潮渡黃池兵未還

○賜應奉陳漙歸關中

卿家居三川大河環蜿蜒吳山在西土華嶽翠東天涇渭水浩瀚終南固南邊藍田關倚碧秦嶺橫紫煙太白峯髙處炎天雪似綿今卿年本邁歸志不畱連火帝當時節沿途善保全陸行還謹宿乘舟渡深淵智人能識已獨不仗生前愼突晨煙進搖鞭紫陌遷虎牢逢故壘漢楚孰英賢銅駞聞挾彈翁仲立巍然伊洛天淸水梁唐今幾年崤函西入國潼道扼黃埏百二山河壯英雄在守焉至老經遙涉胸開意自便人情偶相合相離更何言我不能人教卿當自勉旃

○鐘山賡吳沈韻

嵳峩倚空碧環山皆拱伏遙岑如劍戟邇洞非茅屋靑松秀紫崖白石生玄谷巗畔毓靈芝峯頂森神木時時風雨生日日山林沐和鳴盡啼鶯善舉皆飛鵠山中道者禪隴頭童子牧試問幾經年答云常辟穀白鶴日間朋黃猿夜中僕萬歲神僊榮千秋凡人祿無知甲子壽但覺年數福彩雲出洞中鴻蒙山之麓

○又賡戴安韻

旭日射山巖嵐光如翠色鳴鳳在髙柯育雛傍崖側風來楸葉紅寒鴈起塞北江流護周回天澄云影碧碲礡气氤氳鴻蒙太古積靈秀峙嵳峩仰瞻常晨夕倚天來何時孰謂題名籍朱湖洞中僊蟠桃徑一尺

○又賡答祿與權韻

時雨濟八荒萬物皆精爽遙岑斂白雲巖壑盡軒敞啼鶯舞林麓民樂更何想樹底淸風生花馨送至往野人入市沽沽畢還山上庶士問民瘼王綱仁義掌智人若峯巒天下有所仰埋云疊嶂松微音琴撫響

○天竺僧

比丘幹竺來情思脫禍胎去鄕十萬里飛錫不塵埋宵晝觀孰大無時不常懷志立無上等必欲精神諧忽然觀身影影乃與身偕若欲離塵垢將影與身排再觀世萬物有形必影該尋思欲解分似乎與理乖空寂如是說咸將貝葉開論影始太古至今尙猶猜日午難回避臨水見眉腮月下偏分曉愚云似怪哉智人果解分禍胎兩忘災或說身裁影亦曰影身裁顚倒論常世倒顚日日俳觀倦息意馬勞心猿似豺到了難分去從伊子細差閉門終不見出戶倚身牌有時定玄機俯仰何根荄祖佛如何定影子在塵埃爾升從爾上爾降從爾階躊躇從躑躅穿履亦穿鞋反復誠難避簪花猶插釵虛實誰參透天廚一供齋八萬四千戶閭閻邇榭臺雞犬聲無異莊周化骨骸漆園曾作吏槐國已知槐幻中生幻夢幻影與身哀影幻身亦幻何時有壯衰若欲常寂靜百骸與之齊智慮渾忘卻天然似嬰孩

○賡僧韻

天臺五百尊方寸皆明月月影彌千江何曾有暫歇爲斯妙用邇今古長不滅昔當懸掛時誠非凡可越住世及應世幾度阿僧刼假錫作梯航泛海濤如雪一旦杳無蹤暫與沙門別鯈忽羣禪中孰能爲機泄禪心曠無迹如海亦何竭僧本具佛心宗門常合轍

○善世禪師遊方歸朝

前年拜辭去今春二月歸未聞湖海闊但見禪眸輝踏雪來朝覲家風祖佛規默坐各無語方寸究徘徊櫻花才臉笑柳眼正舒眉獨翁任淸淨愚俗多險危姦猾不善死到處冡累累爾心鑑此患棄家永不回年年常作客如蓬被風吹哀憫自天佑仁深久必爲切記無住相與佛莫相違

○寶光廢塔

寶塔摩靑蒼招提歲久荒秋髙棲俊隼夜深月影長寂寂星搖蕩飛霞入棟梁守僧都去盡螢火作燈光鬼哭思禪度遺經風日張獨有來巢燕呢喃似宣揚停驂傷古意云合艸頭黃聞說當年盛鐘魚徹上方

◆歌行

賡僧錫杖歌

寺中貓食肉

春日鐘山行

倭扇行

○賡僧錫杖歌

由來震旦始乾竺扶老應湏棲此杖鈴鈴瑯瑯妙且奇撼振一聲空谷響或時化作飛龍威長空如水何相持有時比翼論端的方覺玄關顯現時志悟未通心委曲鴻蒙渾沌同塵俗驀然一悟淩煙霞覺此覺他方意足神眸昭昭眾生顧隱隱微微如法故每擔日月猢猻藤簟食由來飽祗樹

○寺中貓食肉

緊行慢行皆虎形室中捕鼠百般能精舍一隙透靈鼠朽殘經卷將何補爲斯育爾佛釋迦日逐隨僧常茹素常茹素一旦筵前舒爪距爾勤爾役誠可錄賞彼丹衷命食肉

○春日鐘山行

我愛山松好雲埋常不老幾度春風吹更綠勝似逢瀛羙三島石徑聞蘂馨流泉嫩靑艸艸靑啼鳥澗邊幽玄鶴摩空來晨蚤錦衣隊列出山阿飲客婆娑歸更飽山淸水淸我亦淸有秋足我斯民寶

○倭扇行

滄溟之中有奇甸人風俗禮奇尙扇捲舒非矩亦非規列陣健兒首投獻國王無道民爲賊擾害生靈神鬼怨觀天坐井亦何知斷髮斑衣以爲便浮辭常云冉服多捕賊觀來王無辧王無辧褶袴籠松誠難驗君臣跣足語蛙鳴肆志跳梁乾天憲今知一揮掌握中異日倭奴必此變

髙皇帝禦制文集卷第十九

◆五言律詩

望鐘山

題老君廢廟

題扇示胡日星

○望鐘山

疊嶂盈門實虛看滿座云憑闌松气濕俯扆篆煙伸鶯囀聲來耳風催馨襲人近山佳景盛彤殿盡良臣

○題老君廢廟

廟古鴉昏集遙瞻起敬心路幽人迹杳碑偃艸叢深度關先紫气去後永淪沈惟有庭前樹多年茂作林

○題扇示胡日星

有一古老叟胸中羅星斗許朕作君王果應僊人口賜官官不願子金金不受持此一握扇四海遂行走

◆五言排律

長江潦水詩賡吳伯宗韻

○長江潦水詩賡吳伯宗韻

炎蒸和气淳化水亦無渾出峽飛輕雪湍山潤厚坤蟄蛟從此出浮鷺亦斯奔旋轉如深井轟流瀉巨盆連雲龍气躍振木虎情蹲浩蕩彌千樹鴻蒙印萬村影搖咸浪合光射集云屯尾尾穿波鯉揚揚透霧鯤透迆洪海口委曲大龍門瀚漫無知已汪洋實的存沛然淸宇宙廓爾豈晨昏汨汨涼隆暑人間潦水尊

◆七言律詩

鶯囀皇州

詠京師

詠唐陶將軍率舟師

詠柳州城戍守

詠南越

諭臨蒸縣官

聞人嶺南郊行

思開平下毘陵

詢洛

盧汀洲隱浦

山滄溟隱谷

川原和居野

竹幹靑樂釣

牧羊見土皷

巨罟叟漁魚

橫秋風吹笛

滄浪翁泛海

莽蒼叟歌山

擒禽獸伏

鐘山云

鐘山雲雨

新春賡王釐韻

又賡劉仲質韻

春日新水

春水滿泗澤

雨洗山松

雨洗山

暑霽遙岑

嘆秋

設潘宗道送友人歸山東

遣使爲大祀犠牲北至齊魯

題隱者

雪山寺

又賡周衡韻

僧目空山

命板的達穩禪

題神樂觀道士

云衲野人

鍾子煉丹

早行

新月

賜都督僉事楊文廣徵南

接樹

采石磯新秋月色

贈劉伯溫

○鶯囀皇州【二首】

絮飛鶯囀柳垂靑春雨過時天正晴新澗水流聞皷韻舊崖松掃聽琴聲神州气象寰中盛天闕風光世上明猶有上林花似錦殿階僊樂鳳笙鳴

又

禁城新柳葉成帷隱映黃鸝深處啼晴蝶逐風翻上下晨雞閱日唱東西華衢紫陌人煙盛繡戶朱門燭焰低景物羙看茶酒肆粉鈿遙擁坐輕蹄

○詠京師

臣民推戴號神京嘆息驅馳行伍行轉戰羣雄機尙記帥徵英俊气方平如今已足勛功賞向後無知孰永名暇日試將銅鏡昭烏髭堪比玉垂纓

○詠唐陶將軍率舟師

昔人奉命駕兵船爲國精忠突曉煙令出三軍憑戰皷呼來萬馬仗龍泉相加若肯存生意比並何湏用著鞭必定淸塵要服外收功應達九重天

○詠柳州城戍守

城居邊徼壘遐荒煙瘴盈眸癘气茫日暮海風搖屋樹春秋溪水泛籬墻思軍久戍炎蒸地念將巡防熱中腸但願昊穹舒造化洗淸鬱結利南鄕

○詠南越

邊邑深隍嵌疊峯土民食粟扣時春雲山溪水常相合煙樹藤蘿每自封嶺外瘴溫鳴蟋蜶海濱郁熱顯鰅鱅常思不律皆由此數月朱顏別舊容

○諭臨蒸縣官

臨蒸邑治絕遐方嶻嶪重山碧翠行溪曲羊腸嵐雜霧樹蟠龍體雨飛湯墨云隙處天澄水蒼海空中日曜陽好把寸心問民瘼當遷離瘴任瀟湘

○聞人嶺南郊行

極目山云雜曉煙女蘿遙護嶺松邊陸行盡服嵐霞气水宿頻吞虯蜃涎晨仰際峯觀擁日暮看臨海泊來船信知百越風塵異黑髮人居不待年

○思開平下毘陵

憶昔雄師罷戰灰開平猶有教軍臺自從南向北徵去直到如今永不來思起相從不憚役想來奮戰愈增哀有時夢裏還相見抱皷聲中旗甲開

○詢洛

洛水宮妃衣綘袍伊河淸碧淨飛濤千年翁仲長應立萬古銅駞永不勞往昔崤函車路闊當今憩鶴洞云髙世充罔識天垂象以致唐皇展豹韜

○盧汀洲隱浦

泛入遙江漸渺茫蘆花飛落雪飛揚天邊云影浮舟靜村外秋光列鴈行覓隱誰知棲所在用心無處不籌量盧生避世深幽迹故入滄浪野水鄕

○山滄溟隱谷

野人孤寂萬重山夜聽猿啼峯頂間洞口白雲時自長溪中淸水日流湍柴扉半掩松森處鑪火頻添月色閒已絕世塵忘俗事吞霞服气玩靈丹

○川原和居野

滿目平原桑棗余那將田地長靑蕪黃童逐豕隨牛後白叟乘驢繼馬䢐煙樹半遮村酒斾雲山常見市廛圖野人自是無拘束一日三番醉盡壺

○竹幹靑樂釣

曠浦澄天濕曉煙智人樂釣穩沙前蓑輕雨霽雲收谷釣擲綸拋水映船舉棹欲歸汨月上掛帆已近暮云邊汀蘆處處飛螢火照徹漁村飲不眠

○牧羊見土皷

羣羊朝牧徧山坡松下常吟樂道歌土皷枹時山鬼聽石泉渥處澗鷗和金華誰識仙機密蘭渚何知道術多歲久市中終得信叱羊洞口白雲過

○巨罟叟漁魚

悠悠江靜日和暄迥水歌聲度曉煙漁网布時天上曬布帆張處斗移邊風恬喜目遙山嫩岸濕頻看邇艸鮮薄暮欲歸星月上流螢點點近船舷

○橫秋風吹笛

西風落木綻黃花牛背村童笛正佳曾識倚樓人聽處每聞吹月鶴升遐蒼江一色渾秋意紅葉初飛襯曉華冷露下天星斗潤煙波聲到是誰家

○滄浪翁泛海

海天漠漠際無窮巨艦檣髙挾兩龍帆飽已知風力勁舵寬方覺水聲雄鰲魚背上翻飛浪蛟蜃鬐頭觸見虹何日定將歸泊處也應系纜水晶宮

○莽蒼叟歌山

仰目巍峯柱上穹千巗萬壑盡玲瓏玄猿嘯月丹崖側紫燕摩天碧漢中樵牧往來雲樹裏牛羊歸去霧煙東山中人物常歌道歲歲年年莽蒼翁

○擒禽獸伏

機人設穽欲擒謀利鏃調弦勁弩頭禽獸無知騰躍進云霾深處觸嬰收湯仁祝网施洪惠禹智刳山展大猷今古人情常不一孰將天道與心籌

○鐘山云

踞蟠千古肇豪英王气蔥蔥五色精巖虎鎭山風偃艸潭龍噓气水明星天開萬載興王處地辟千秋永朕京咸以六朝興替閱前禎禎後後嘉禎

○鐘山雲雨

崔嵬萬怪玉籠蔥靉叇雲濃雨碧松千古鍾靈佳气盛幾年淮秀瑞光明倚天絕壁參銀漢拔地穹崖構梵宮時向望中閒極目神機造化正鴻蒙

○新春賡王釐韻

春到陽和萬象舒至陰深斂九泉居山川气靄堅冰泮嶽瀆云生冷露除但向靜中觀造化特專閒裏運圖書仁聞堯徳兼天地大洽蒼生惟舜虞

○又賡劉仲質韻

陽升陰降轉洪鈞柳眼初舒造物新泮卻堅冰澄碧海浮游暖气拂玄旻從玆宇宙皆淸泰始覺輿圖治化淳淑鳥囀音鳴處處弄晴花蝶舞先春

○春日新水

山云靉叇節初暄景色淸明春水漣谷鳥喜鳴花沐雨巗猿悅躍樹籠煙僊家麥飯云蒸熟旅館薇羙气育鮮最好滿川渾似錦漲溪新水印晴天

○春水滿泗澤

陽舒陰暢澤盈流不卜應當大有秋春雨花紅林木盛曉晴巖紫气嵐浮江臯釣艇蓑翁樂雲谷山人鶴仗悠麥已蟠科煙禁日呢喃燕語祝皇猷

○雨洗山松

四山松栢夕塵連宵雨朝來洗滌鮮聲聽微風翻碧浪光舒初气捲靑煙啼猿日晚跳還躍舞鶴雲歸旋更翩林麓笙簧鶯囀巧洞僊騎鹿上遙天

○雨洗山

初光入暑木陰森遠邇層巒塵滿林浩蕩燻風至時雨洗淸巗壑爽煩襟天邊浪滚因松綠山外雲飛仗气深正是農家耕耨節野田處處盡歌吟

○暑霽遙岑

蒸云斂盡遠山靑萬壑涼生宇宙明林影淡搖溪內水崖光偏映洞邊藤倚欄極目天開畫憑檻吟詩紙耀星但把此時觀畎畝筋疲力倦始秋成

○嘆秋

碧梧露結曉凝霜蘆蘂彌漫積雪揚鴻鴈翩翻來薄霧巨魚跳躍下淸江風聲落木深秋意云影垂天印日陽閒看滿山黃菊蘂因蜂搖動暗浮香

○設潘宗道送友人歸山東

共到神州獨爾歸相攜握手更牽衣秦淮鳥囀乾坤泰鍾阜巗生日月輝去此魯田多種粟寧鄕齊地廣栽薇逢交必諭王綱振率土編氓莫法違

○遣使爲大祀犠牲北至齊魯

欽天惟恐不精誠命爾賫符馳驛行淮海濟州連地闊江河徐邑曠川平智人一目胸懷爽霸業千年帝道興俗異語殊南北辧由來混一大嘉禎

○題隱者

固潔精魂欲上天幽居深處水雲邊煙封遠浦沙鷗盡樹鎖前山艸鹿眠書假管城應復路楮生墨客未回川逢人更祝堅淸志必日云衢足躡前

○雪山寺

極目遙岑起曉煙深埋凝雪梵王禪冰枝老樹彌千壑衲被蒼僧布法筵爲羙浮生貪著處好將空寂化迷遷六年嶺際今猶見行致天花覆八埏

○又賡周衡韻

彤雲昨夜布長空曉日遙岑白愈丰蓋世銀妝黎庶戶盈巗玉砌梵王宮漁樵各伎誰容易釋道眾生孰建功造化亦由人事見十朝一雨五當風

○僧目空山

孤寂淒淒一徑微處心應與世塵違朝觀松鶴摩天去暮見巖猿挽樹歸瓶水一鑪香滿座錫鐶丈室气盈衣空山僧對知何日化作蒼龍挾雨飛

○命板的達穩禪

居山本是出塵埃何爲遊人役已骸晨坐巖前觀日上暮禪松底聽風來從教市巷笙歌羙莫羨閭閻酒肆諧十二時中香裊篆迎來送往更毋開

○題神樂觀道士

仙翁調鶴欲扶穹萬里風頭浩气雄翎背穩乘空廓外丹光橫駕宇寰中飛符到處電神集役劍長驅癘鬼窮見說黃芽心地轉更於何趣覓仙宗

○云衲野人

山人修道幾經年聞說飡松足意便時以斷雲完故衲日將流水灌新田常勤侶鶴巖崖下寂靜儔猿煙霧邊欲訪未知何處住料應霞舉已成仙

○鍾子煉丹

翠微髙處渺淸煙知子機藏辟穀堅丹鼎鉛砂勤火候溪雲巖谷傲松年漂龍掣電深淵底崖虎生風迥洞邊徑已苔蒙人未履昂霄足躡鬥牛天

○早行

忙著徵衣快著鞭轉頭月掛柳稍邊兩三點露不爲雨七八个星尙在天茅店雞鳴人過語竹籬犬吠客驚眠等閒擁出扶桑日社稷山河在眼前

○新月

誰將玉爪指長空萬里山河一樣同映水有鉤魚卻釣銜山無箭鶴疑弓淸光未放雲霄外素影遙分宇宙中輪滿待逢三五�九州島四海照無窮

○賜都督僉事楊文廣徵南

大將南徵膽气豪腰懸秋水呂虔刀雷鳴甲冑乾坤靜風動旌旗日月髙世上麒麟眞有種穴中螻蟻竟何逃大標銅柱歸來日庭院春深聽伯勞

○接樹

老幹將來發去燒從新接起舊枝條𨿽然未歷風霜苦自是先沾雨露饒三四鍬泥牢護足二三皮蔑緊纏腰東君看顧歸家後分付兒童莫去搖

○采石磯新秋月色

素月澄澄斗轉移銀河一派徹東西風隨皷角爭先應鳥避旌旗不敢啼志若明蟾淸絕翳心同碧漢靜無私雄師夜宿同英武气槪森森采石磯

○贈劉伯溫

妙策良才建朕都亡吳滅漢顯英謨不居鳳閣調金鼎卻入雲山煉玉鑪事業堪同商四老功勞卑賤管夷吾先生叱去歸何處朝入靑山暮泛湖

◆七言絕句

鐘山

望鐘山白雲

鶯囀皇州

東風

新�水

萍生

思遊寺

雨墜應落花賡徐瑛韻

又賡吳喆韻

又賡馬從韻

又賡宋璲韻

又賡朱孟辧韻

又賡桂愼韻

又賡劉仲質韻

雨後晴雲賡馬懿韻

暑蒸物盛

望雨

濟時雨

目遠山

靑山白雲

又賡易毅韻

又賡盧均泰韻

山頂白雲

春望牛首

秋日鐘山賡裴植韻

詠李白遊洞庭湖

詠李白早發白帝城

詠李白秋下荊門

老禪紙帳

雪詩賡韓文輝韻

又賡李睿韻

又賡曹文壽韻

又賡張翼韻

寺掩山深

又賡馬懿韻

雲山僧寺

又賡吳沈韻

鐘山僧寺賡單仲右韻

飛舄化鳥

仙人

天界寺春雀

賡玘太朴韻

神樂觀道士

詠菊花

示僧謙牧

徵陳至瀟湘

不惹庵示僧

永虹霓

○鐘山

翠微突兀倚晴穹日色暄和紫气濃谷內野猿跳上下鶯啼悠韻樂三冬

○望鐘山白雲【二首】

鐘山萬疊白雲浮密鎖松稍爽气流石徑雨痕苔蘚綠蒼崖根底蟄龍湫

又

萬壑松陰起曉風朱崖云幙亙長穹應知造化誠難測頃刻霶■﹝雨上沱下﹞顯至工

○鶯囀皇州【二首】

嫩柳鶯啼三月天園林簪綿綠陰鮮乾坤气集皇州處景盛人繁勢自然

又

皇州春曉日增輝旅館廷餐賜遠夷淑气鳥催鳴上苑篆煙細裊出彤闈

○東風

我愛東風從東來花心與我一般開花成子結應花盛春滿乾坤始鳳臺

○新�水

片雲風駕雨飛來頃刻憑看潤九垓檻外近聆新水響遙穹一碧見天開

○萍生

性覺先春膚色金垂靑之後漫精英飛來陸野還成柳飄入淵池化作萍

○思遊寺

雨落黃梅麥已秋日思精舍夢還遊晨昏幾度經鐘聽巖壑云生出野樓

○雨墜應落花賡徐瑛韻

人道春歸實不歸但知結實蕋枝稀昨朝一夜如膏雨正是花飛子就時

○又賡吳喆韻

時近淸和气愈濃雨催花實喜晴風籬邊點點如錢大盡是靑靑間綠紅

○又賡馬從韻

霏霏颯颯又紛紛致使平原艸色新一夜好花都結子乾坤大地沒埃塵

○又賡宋璲韻

淸和未至尙春風花幕園林似錦紅細雨只教成子速蕋飛彩蝶最多功

○又賡朱孟辧韻

瀟瀟雨灑墜花頻襯地由來似褥茵獨有乾坤能造化生成萬物最多仁

○又賡桂愼韻

好風吹謝實成花紏結飛飛似錦霞志者春光陰寸惜人生一世幾榮華

○又賡劉仲質韻

天地多仁惟好生致令艸木結華英因風細雨枝頭看花已飛時子已成

○雨後晴雲賡馬懿韻

萬疊晴雲起遠峯舉頭極目見天中江山如�民安樂溽暑蒸曲秋不空

○暑蒸物盛

殿礎氤氳紫气生石泉漉漉似流行山蒸海湧燻風節萬物依時得遂亨

○望雨

日望天邊起密雲月常皎潔日常晴憂思禾槁民何福腹內心煎意自怦

○濟時雨

暑雨天晴江漢淸寰中擊壤賀升平羣卿盡職人風古省己修身合上明

○目遠山

云藹遠山風送雨一薕髙揭暑咸收太平無事民康日正在調和理順秋

○靑山白雲【四首】

淩穹嶻嶪翠江邊佳气氤氳素練纏勢若遊龍眞造化油然縹緲似飛綿

又

雲凝雨後翠張綿隱露遙岑將近天潭水龍吟吹白浪丹崖穹處暮收煙

又

靑山云靄雪凝枝畫你長生太古詩猿鶴自如巖谷迥出塵野老本心知

又

鐘山萬木暑陰森巖壑松風奏玉琴溪澗碧流聲韻羙望中佳興致題吟

○又賡易毅韻

鍾山洞口彩霞長萬壑云生濟至陽猿鶴每棲渾意樂黃旗紫蓋兆興王

○又賡盧均泰韻

鐘山曙色夏初長巖壑嵐生輔太陽幾度雨餘天一碧遙岑羅列更非常

○山頂白雲

山椒極目白雲崇蕤色繽紛百丈松新水潺巖聞皷韻女蘿遙似洞門對

○春望牛首

遙岑峙立勢蒼然春聽鶯啼景物鮮疊嶂倚天江月外三山映帶石城邊

○秋日鐘山賡裴植韻

倚蒼羅列數奇峯巖谷云生萬態容或爾有時樓閣見分明一體廣寒宮

○詠李白遊洞庭湖

蒼梧山色水何分碧鏡澄湖杳渺云惟有古人堪羨處湘妃猶自望虞君

○詠李白早發白帝城

白帝城髙萬疊間江云朝出暮猶還信知千古英雄地𨿽險應湏徳作山

又

謫僊東下入睢間一葉扁舟日日還聞說衝濤千尺浪兩江極目盡皆山

○詠李白秋下荊門

布帆髙掛映長空且喜新秋冷露風數日輕舟歸似箭湏臾系柳泊吳中

○老禪紙帳

樓閣崢嶸半倚天老禪紙帳晝酣眠精魂惟識黃龍劍定省還知叩玉泉

○雪詩賡韓文輝韻

陰極陽生脽玉花飄飄颯颯徧天涯歌樓酒肆呼茶急繡戶重裀樂貴家

○又賡李睿韻

陰極陽生建至和飛花滕六玉山阿從斯瘴癘同云捲喜見民人相與歌

○又賡曹文壽韻

翩翻飛舞布田垓似絮還疑玉蕋梅一夜撲窓春蝶戲好風吹去又推來

○又賡張翼韻

臘前三白曠無涯應是天公降六華九曲河深凝底凍張騫無處再乘槎

○寺掩山深【二首】

絕迹髙人隱翠岑山連疊嶂白雲深欲經無覓通人處時忽林風送磬音

又

見說山中了道僧不聞鐘皷不聞經朝觀樹頂香煙裊暮識禪機一鏡明

○又賡馬懿韻

山深樹密嵌幽巖僧捨淸虛門鎖嵐有客問禪無覓路已知出世不同凡

○雲山僧寺

云籠紫翠槪鴻蒙洞口風生度梵鐘我欲叩禪閒問道老僧心地與天同

○又賡吳沈韻

天生倚碧壯云奇巖壑隆峯萬古宜谷內野人幾面壁從前甲子了無知

○鐘山僧寺賡單仲右韻【三首】

遊山必是叩僧禪聞說神僧透宿緣山果玄猿搖綠樹方知入定是金仙

又

精藍幽谷寺嵳峩風過松聲韻碧波寂寞出塵天外景驊驑雜沓意奚何

又

山勢崚嶒谷隱僧六通具足勢層層鵲巢冠頂忘機處午夜明星識已能

○飛舄化鳥

幻化由來顯妙工幕天席地自從容還知飛舄成雙鳥猶且同塵入宦中

○仙人

仙人鶴背幾經秋神出塵寰宇宙遊鐵笛橫吹天地外肯將精气渾洶儔

○天界寺春雀

春風夜雨沐花妍曉霽檐前雀噪喧孰謂可知機裏事飄然翕翮舞長天

○賡玘太朴韻

花逢雨夜曉看妍實蕋凋時階不喧試問老禪幽得處謂言物外有靑天

○神樂觀道士

聞說仙人豈等閒年年辟穀煉金丹虛心盡卻玄中覽特假弦歌謁帝壇

○詠菊花

百花發時我不發我若發時都嚇殺要與西風戰一場徧身穿就黃金甲

○示僧謙牧

寄與山中一老牛何湏苦苦戀東洲南蠻有片荒艸地棒打繩牽不轉頭

○徵陳至瀟湘

馬渡沙頭苜蓿香片雲片雨過瀟湘東風吹醒英雄夢不是咸陽是洛陽

○不惹庵示僧

殺盡江南百萬兵腰間寶劍血猶腥山僧不識英雄漢只恁嘵嘵問姓名

○永虹霓

誰把靑紅綫兩條和雲和雨系天腰【攸人彭友信應韻云】玉皇昨夜鑾輿出萬里長空駕玉橋

◆五言絕句

詠雪竹

○詠雪竹

雪壓竹枝低𨿽低不著泥明朝紅日出依舊與云齊

髙皇帝禦制文集卷第二十

●禦制文集後序

禦制文集五卷論記詔序詩文凡若干篇翰林學士臣樂韶鳳宋濂等之所編錄臣劉基謹拜稽首讀畢而爲序曰臣聞自古帝王之徳之羙見乎外者文與武也惟上聖爲能兼焉故天下無事則以制禮作樂布政施令民之望之但見其光輝昭著如日月之照臨於是乎名之曰文天下有事則以誅暴伐亂植善覆惡民之望之但見其威勇奮發如雷霆之震迅於是乎名之曰武文也武也同出於一人也是故益贊帝堯則曰乃武乃文周公賦詩以歌詠文王則盛稱其遏昆夷伐崇之事此聖人所以超乎萬物之上可望而不可及者歟欽惟皇帝提一旅之眾龍飛淮甸芟翦羣雄命將四徵神謀玅算悉出宸衷動無遺策是以不十年間奄有區宇玄黃之所覆載罔不臣妾自古以來武功之盛未之有也及夫萬幾之暇作爲文章舉筆立就莫不雄深宏偉言雅而旨遠至幹詔諭遐方明燭萬里若洞見其肺肝眞所謂天生聰明可望而不可及者矣臣基蒙恩獲陪侍從親覩其盛因思書詩所稱古昔帝王兼全文武者誠非溢羙故孟子曰前聖後聖其揆一也由今觀之豈虛語哉

洪武七年歲在甲寅冬十二月甲寅資善大夫誠意作臣劉基拜手稽首謹序

歷代聖王同道而治天下者惟文武二事也粵自庖犠氏觀河圖畫八卦人文宣朗之後於斯二事能臻其極則二帝三王而已耳故書爲王者之言典謨訓誥之文赫如日月照耀今古其紀堯之徳曰欽明文思又曰乃武乃文紀舜之徳曰浚哲文明紀禹之徳曰文命敷於四海其所由來尙矣湯武𨿽以徵伐得天下然偃武修文述作彌盛蓋天生聰明睿智爲君爲師必上達造化之理下窮事物之源吐辭爲經舉足爲法行之爲道徳措之爲事業發之爲文章此全體該貫𨿽萬殊而一致也自漢而下興王代作然文經武緯一弛一張率不能兼濟其羙惟唐太宗以兵力定禍亂及踐阼之後詞章奮發動成巨帙論者以其雕奇鏤怪徒與騷人韻士爭錙銖之巧而不能有帝王气象我太祖乘炎精之運龍興中土以一旅取天下於羣雄之手不數年間混一南北溪蠻海夷文身卉服罔不來庭當命將出師一以禮樂從事惟武功之盛由三代迄今未能或之比也然自臨馭以來𨿽萬機之際未嘗不遊心乎道學存志乎詩書是以匡飭臣庶或詔諭邊方輒寓辭竹帛親搦奎翰意無停機一揮而數千百言羣臣環視靡不詟服若設諭省頑紀夢等篇與典謨訓誥寔相表還及宏詞雅什助宣聲教者粹然一出於情性之正侍臣錄之凡五卷其爲文也去浮靡之華惇惇古之本爛乎與日星同其耀也風雲同其變也河嶽同其髙深也大章�濩同其奏也浩乎與江海同其波瀚漫汪溢莫能窺其涯涘也衝乎與陽春同其和煦而艸木得以遂其生也蓋天地精英之气必鍾於聖人而下餙萬物者其不在玆乎其不在玆乎傳曰其有成功也煥乎其有文章前聖後聖同歸一揆然則仲尼之言豈專羙於有唐而已哉臣傳叨任載言幸朝久侍左右每以是集拜捧而讀之尋繹吟玩其弘謨睿訓淹貫於耳目久矣欽惟天才英邁聖體純穆不暱於聲色之好絕遊畋之娛涵飬衝素蓄之厚者施必漙源之澄者流必淸故其發於外者其盛大光明有如此而丄猶以爲未至也欲去其槁而翰林學士承旨臣詹同等固請宜鋟諸梓以貽聖子神孫俾有矜式於戲夫聖賢文武鴻業作於數千載之前尙跂而慕之思見其人斯文也傳於數千載之下將使來者又思慕之不已況今出入禁庭親燻而灸之安得有不爲榮幸而感發於中耶苟因是言得附名卷末亦間世之希遇云

洪武七年歲在甲寅冬十二月乙卯承事卽起居注臣郭傳拜手稽首謹序

恭題禦制文集後

臣聞有徳者必有言蓋有徳者和順積中英華發外無非天然之文不待勉彊而後成譬猶大化流行融液通暢而萬物發舒各得生生之妙精神充衍無往不在故大舜作五弦之歌湯爲盤銘式王造起居之誡皆燦然成文此楊子云所謂聖人之言炳若丹靑也恭惟皇帝陛下統禦以來用人文化成天下睿訓諄復惟恐一夫不獲其所天縱聖能形諸篇翰奎壁照耀層霄絢采光被上下萬象動色然而建中於民寤寐弗忘則有虞阜財解慍之歌也夙夜修省常如神明森列左右則湯武盤桿凡杖之銘也仁民愛物之心隨感而見布於方策溫潤淵深統貫乎斯道光芒气焰蓋履乎六合前聖後聖實異代而同符也臣供奉詞林幸日侍幾硯仰瞻揮灑之際思若淵泉頃刻之間煙雲盈紙有長江大河一瀉萬里之勢跪捧而觀殷彛周鼎未足諭其古也太山喬嶽未足諭其髙也風霆流行未足諭其變化也蓋由天徳粹純無聲色之好無遊畋耽樂之從聚精會神凝思至道形於心聲同功造化非語言形容之可盡也且當萬機之暇時禦翰墨多不畱槁見於侍臣之所錄者得若干篇臣竊以爲日星昭回於天下飾萬物蒼生無不仰照聖皇之文猶日星也是宜刻於文梓流布四海使見之者咸獲詠嘆文明之化熙熙皞皞相與率徳勵行以爲忠孝之歸豈不盛哉於是敬錄如上文與詩凡五卷續有制作復編類爲後集云翰林侍講學士中順大夫知制誥同修國史兼太子贊善大夫臣宋濂拜手稽首謹書

