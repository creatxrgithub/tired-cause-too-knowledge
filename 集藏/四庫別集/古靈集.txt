

欽定四庫全書

集部三

古靈集

別集類二【宋】

提要

【臣】等謹案古靈集二十五卷宋陳襄撰襄字述古侯官人古靈其所居村名也慶曆二年登進士第解褐授浦城尉官至右司郎中樞宻直學士事迹具宋史本傳其平生最可傳者一在熙寧中彈劾王安石並極論新法反覆陳奏若目覩後來之獘其文今具載集中一在居經筵時神宗訪以人才遂條上所知司馬光韓維呂公著蘇頌孫覺李常範純仁蘇軾孫洙王存顧臨林希李師中傅堯兪王安國劉摯虞太熙程顥劉載薛昌朝張載蘇轍孔文仲吳賁吳恕林英孫奕林旦鄒何唐坰鄭俠等三十三人其時或在庶僚或在謫籍而一一題品各肖其眞其中惟林希一人後來附和時局自隳生平余則碩學名臣後先接踵其人倫之鑑可謂罕與等夷其文今爲全集之壓捲而葉祖洽作行狀孫覺作墓志陳瓘作祠記惟盛稱其興學育才勤於吏治皆不及薦賢一事於爭新法事亦僅約略一二語蓋其時黨禍方起諱而不著也他如以陸佃博洽典禮則薦之不以王安石之門客而岐視劉攽輕脫嘲弄則彈之亦不以蘇軾等之宻友而狥隠皆是是非非不立門戶之見乃國史本傳亦並削而不書微是集之存防無以見其心術之公矣集內有代賀明堂禮成表三篇一爲崇國夫人等一爲內省宮正以下一爲修儀婉容等並有批答三篇亦載集內蓋當日率由舊典體例如斯固與江總代陳六宮謝表等於狎客者其事不同其詞气嚴重亦非江表輕艶之比則人品邪正之殊也集爲其子紹夫所編葉祖洽作行狀稱襄於六經之義自有所得方將營一邱之地著書以自見其志不遂故其生平所作文集止二十五卷與今本卷數相符王士楨居易錄稱古靈集二十卷蓋所見乃謝氏抄夲非其完帙惟所稱冠以紹興元年求賢手詔者與李綱序合此夲不載蓋傳寫佚之綱序稱其性理之學庶乎子思孟子其言太過至謂詩篇平淡如韋應物文詞髙古如韓愈論事眀白激切如陸贄𨿽亦稍覺溢量然核其所作固約略近之矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

古靈集原序

唐史論文章謂天之付與於君子小人無常分惟能者得之信哉斯言也𨿽然天之付與固無常分而君子小人之文則有辧矣君子之文務本淵源根底於道徳仁義粹然一出於正其髙者禆補造化黼黻大猷如星辰麗天而光彩下燭山川出云而風雨時至英莖韶濩之諧神人菽粟布帛之濟人饑寒此所謂有徳者必有言也小人之文務末雕虫篆刻絺章繪句以祈悅人之耳目其甚者朋姦飾僞中害善良如以丹靑而被糞土錦繡而覆陷穽羊質而虎皮鳯鳴而鷙翰此所謂有言者不必有徳也君子旣自以功業行實光明於時而其餘緒發爲文章後世讀者想望而不可及此豈特其文之髙哉人足仰也小人乃專以利口巧言鼔簧當世旣不足以取信於人而恃才傲物以致禍敗者多矣由是言之文以徳爲主徳以文爲輔徳文兼備與夫無徳而有文者此君子小人辧也竊觀古靈先生陳公所著文章殆所謂有徳之言而君子之文歟初公未仕刻意於學得鄕士陳烈周希孟鄭穆相與爲友以古道鳴於海隅人初驚笑其後相率信而從之四先生名動天下旣登第累官劇邑推其所學以治民利必興害必除聽訟決獄庭無畱事所至修學校率邑之子弟身爲橫經講說士風翕然民俗丕變已而守列郡典大藩益推此廣之治績尢著𨿽古循吏不能過也至和中富鄭公入相首以文學政事薦公寖被知遇歷事三朝郁爲名臣判郎曹則執法而不撓使邊庭則守節而不屈任諫省則以忠讜補主闕處臺端則以公正糾官邪位侍從則竭論思之忠侍經筵則盡勸講之益上爲人主之所欽向下爲士大夫之所宗師其功業行實光明如此而所爲文章溫厚深純根於義理精金美玉不假雕琢自可貴重太羮酒不假滋味自有典則質榦立而枝葉不煩音韻古而節奏必簡非有徳君子孰能與此故嘗評之其詩篇平淡如韋應物其文詞髙古如韓退之其論事明白激切如陸贄其性理之學庶防子思孟軻非近世區區綴緝章句務爲應用之文者所能髣髴也嗣子紹夫裒集公文章得古律詩賦奏啟雜文凡三百六十餘篇冠以紹興手詔及熈寜經筵薦士章稿合爲二十有五卷而行狀志銘附於其後集成來謁求爲之序綱告之曰太上立徳其次立功立言如古靈先生三者兼備又得詔書褒稱可謂盛矣若其平生行事則有行狀志銘可考誦其詩讀其書可以想見其人如公功業行實推賢揚善之美如此而其文章渾全博雅又如此宜乎被累朝之殊眷膺聖主之褒崇士林尊仰推爲天下君子長者而不敢有異議者也公諱襄字述古官至樞密直學士尙書左司郎中贈少師國史有傳云紹興五年閏月朔李綱謹序

欽定四庫全書

古靈集卷一

宋陳襄撰

熈寜經筵論薦司馬光等三十三人章槁

端明殿學士右諫議大夫集賢院修撰提舉西京嵩山崇福宮司馬光

素有行實忠亮正直以道自任博通書史之學可備顧問

端明殿學士翰林院侍讀學士尙書吏部郎中知許州韓維

器質方重學亦醇正知盡心性理之說得道於內則可以應物於外矣

翰林侍讀學士寶文閣學士尙書戶部侍郎提舉西京嵩山崇福宮呂公著

道徳醇明學有原本事君以進賢汲善爲已任可謂知務矣

三人者皆股肱心膂之臣不當久外乞詔還詞苑或居經幃日侍燕閒論思獻納

學士有博學通典故者

祕書監集賢院學士知杭州蘇頌

記問博洽長於史學國朝典故多所練達所學宋敏求之比宜編撰檢討之任

館職有學行器識可備侍從者

右司諫直集賢院孫覺

素有鄕行明經術義理之學端良信厚可以鎭浮厲世尙書祠部員外郎祕閣校理知齊州李常

性行醇正兼治經術久補外官有循良之政可比於覺尙書兵部員外郎直集賢院知和州範純仁

器識通明忠義骨鯁其才足以濟大事

三人者皆可充近侍耳目之官

館職有文學可爲詞臣者

尙書祠部員外郎直史館權知河中府蘇軾

豪俊端方所學𨿽不長於經術然子史百氏之書無所不覽文詞美麗擅於一時居官敏恕尢通政事

尙書祠部員外郎集賢校理權知洪州曽鞏

以文學名於時人皆稱其有才然其文詞近典雅與軾之文各爲一體二人者皆詞人之傑可備文翰之職祠部員外郎集賢校理同修起居注孫洙

博學能文才識通敏所守亦端可充文翰史臣之選兼明世務通曉民政近防進擢修注深壓士論

館職有學行端正可以擢居淸要者

祕書丞集賢校理王存

學行素著方重有守不爲勢利所遷

太子中允館閣校勘判武學顧臨

才豪而气剛兼有識略樂義尙賢喜於聞過可屬以危難之事

祕書省著作佐郎集賢校理林希

少有文行明敏勁正學亦該博長於記問可與編撰檢討之職

謫官未復職者

尙書右司郎中分司南京李師中

人多稱其有才可當邊帥之任往歲近臣嘗有論薦其才它日爲名臣向因言事分務若遂蠲洗不惟責其後效抑足以開言路也

尙書兵部員外郎傅堯兪

言事官以義去就有古諍臣之風不幸坐累褫職未蒙牽復

太常博士新差河東路提防刑獄公事胡宗愈

文醇行純兼明經術東南人士多所師服向以言事被謫累經恩宥未防復職

前祕書省著作佐郎王安國

材器磊落文亦豪邁可充詞翰之職向居罪廢間不忘進學亦奇偉之才也

京朝官選人有學行才器可進擢臺閣者

太子中允館閣校勘簽書應天府判官防公事劉摯

性行端淳詞學淵逺若置之文館優防長育必爲逺器太常博士崇文院校書勾當宗正丞公事虞太熈

治經有行端方自守不苟於進可充臺閣之選

太子中允監西京洛河竹木務程顥

性行端醇明於義理可備風憲職司之任

太子中允權發遣淮南西路轉運判官公事劉載

少治經術兼有文行可備臺閣之選

殿中丞新差充秦鳯熈河路措置邊事司勾當公事兼催督軍須薛昌朝

才質具美持守端直當置臺閣以養其才久從機宜之辟非所以處之也

祕書省著作佐郎崇文院校書張載

學行修明養心事道不苟仕進西方學者如載一人而已若稍加優寵所勸大矣

興國軍節度掌書記蘇轍

其學與文若不逮軾而靜厚過之轍自登第及中制科凡二十年尙在選調未防褒擢

前臺州司戶防軍召試館閣孔文仲

性行醇粹如不能言發爲文章溫厚正直稍加長育必爲瓌碩之器

新差歙州軍事推官吳賁

端良質實少以孝行聞於州鄕治易春秋之學而文亦淳雅尢盡心於民政所至以惠愛稱

前潤州延陵縣令吳恕

器識淳深學通義理若置之文館長育而成就之可以與有爲也

常僚中才行器識可陞擢任使者

尙書屯田郎中知開封府太康縣林英

有才與行安靜詳明和而不隨直而無撓

尙書都官員外郎監泗州河南轉般倉孫奕

士行著於鄕閭節義信於朋友外𨿽朴淳而中實彊敏英奕所至皆以善政聞可謂循良之吏使當一路則可以厚風俗而安民矣

祕書省著作佐郎監揚州糧料院林旦

才力彊明通曉民政兼有持守可責任以事

太常博士新差監衡州在城鹽倉鄒何

操履端方吏材通敏久居務局士論惜之

小臣言事黜廢有可矜者

太子中允降授大理評事唐坰

性𨿽輕脫然才幹明敏向以言事被竄兩經赦宥初監廣州軍資庫次移監吉州太和縣鹽酒稅又次移監杭州龍山稅流落逺方巳是數年願特與親民差遣以來敢言之士

前光州司法參軍監安上門英州安置勒陳鄭俠

向以狂言得罪竄廢海隅瘴癘之地朝不保夕小臣愚直敢言如此是亦發於忠義非陛下矜憐其志而使得生還誰復爲俠言者

古靈集卷一

欽定四庫全書

古靈集卷二

宋陳襄撰

內制

熙寜四年九月十日明堂赦書

門下王者尊親之禮莫隆於昭配之嚴聖人饗帝之誠莫善於靈承之實朕惟席五聖之丕緒荷二儀之眷休永念守成之艱敢忘小毖之義曷嘗不體一元而端本飭五事而承天內屏遊畋之娯外親保惠之政選任賢哲付以輔相之宜發吁俊良責以事功之效旣黜陟以三考又平成其九功五年於玆百度咸若尙且慮一夫之不獲虞庶事之未康每形引咎之言深軫遇烖之懼天監明徳民懷至仁陰陽和平夷夏淸晏底此休功之盛率予昭考之行興言孝思未舉宗祀爰擇季秋之吉以代至日之禋勅四海之職以相其儀致九州之味以備其薦逺述周公之志近循仁祖之規按合宮之古圗仍路寢之時制裒對上帝將以示民之有尊賔延五精不忘報祖之由出況乃謁款淸廟奉祠紫宮咸稱秩於無文率先期而致告禮樂咸備上有以懷柔百神天人協和下得以緝熙純嘏非予一人之能饗惟爾萬方之綏成宜均福釐廣逮臣庶可大赦天下【云云】於戲親嚴之饗申憯怛於朕心在宥之恩推愛慈於天下庸示更新之令期臻恥格之風尙賴左右宗工中外多士同濟淸寜之治永享無疆之休赦書日行五百里敢以赦前事言者以其罪罪之

明堂祀聖祖英宗五帝文

聖祖景靈宮

伏以至神髙邈大道沖虛久發眞祥肇開聖緒顧惟菲徳嗣守成基惟時仲秋備物多品明禋世室謁款靈祠寅念帝先夙防道蔭式祈純祐永福黎元

英宗皇帝

伏以神資英睿道協髙明潛徳宗藩承暉帝日憂勞宵旰罔敢康寜惟仁禦邦惟武偃革嘉靖中國以綏四夷顧惟眇躬嗣守丕基栗栗危懼若臨冰淵九月隕霜明堂肇祀孝思慘怛嘉薦芬芳上帝是祗五精咸秩欲報之徳克配於天聿求多福宜萬斯年

靑帝

伏以蒼精起歲木徳司春气兆東郊仁昭左聖施生廣大致化精微惟時斂收品物多防繄神之力在祀有經蕆儀靑陽祗事昭考庸申報本祈錫蕃禧

赤帝

伏以列位紫微儲精赤制在徳爲火居夏乘離臨照四方敷與萬物啟我炎歷肇於休符季秋涓辰宗祀昭考百嘉登阜多品丰盈煌煌列精皇祖繇出敢忘昭報以永承休

黑帝

伏以丕宅幽都實司水徳歸藏萬彚含養一元在卦爲坎於時主復成玆歲紀繄我帝功時惟秋旻禮備孝饗六宗將禮世室是稽帝臨朔方生物攸賴秩玆祀典來福來歆

白帝

伏以西顥司辰白精布化敷施義气旋斡金行肅殺斂藏主於成物季商之月嘉實惟時五室奉禋九州薦味孝思罔極神監來宜昭報歲功式陳時祀

黃帝

伏以徳配土中數居天五其司季夏其位黃宮統和四時含養九徳博厚光大其益無方惟月季秋有事太室昭升文考對越上靈帝臨中壇禮備多品敢忘昭報永錫嘉生

明堂禮畢謝諸陵文

新谷旣登肅霜爰降躬修彞典大享合宮諸福降休孚先咸喜敢忘昭告以致明誠

明堂禮畢諸寺謝批答

月旅季秋禮行世室有嚴昭考陟配神天熙事告成景福來貺式陳明薦昭報慈仁

崇國夫人等賀明堂禮畢詔答

參論婦職享有國封方肆祀之休成俄露章而展慶體玆勤至良用褒嘉

修儀婉容等賀明堂禮畢詔答

朕以文考在天合宮展祭繄爾幽閒之職助予祉福之休方淸蹕之言旋遽奏封之來上褒揚之美欽嘆於懷

內省宮正以下賀明堂禮畢詔答

列名九禦備數小星側聞孝享之成遽有慶章之奏悃誠斯至褒尙無忘

永昭永厚陵九月旦表

伏以九月肅霜慘怛之心斯至萬物備禮馨香之薦惟修恭惟諡號皇帝至徳淸明上居於一气鴻仁深厚下浸於黎元昭祖武以重光詒孫謀而有翼閔惟小子祗奉成規敢忘追逺之誠長保垂休之永

趙少師槪辭免明堂陪位批答

朕以膺天駿命將有事於合宮因嚴昭孝以配上帝蓋示民尊親之義也思得肅艾之官來助予祀以爾國之勲舊休於田裏去位滋久想見儀形用申詔恩以副虛佇洎覽來奏良體輸忠以其筋力之愆難與祼將之事特兪勤請庸示養安

皇親觀察畱後從式除節度使再辭不允批答

朕惟孝治之道必自於親親始𨿽恩遇之特隆而不敢以爵賞私之蓋亦愼夫名器也以卿信厚忠順稱於宗室躬服王爵貴而無驕庸旌爾勞賜以旌鉞謙避於再忱辭可嘉渙恩已行勿復多遜勉被休寵無忘恪恭

詔河北水災付韓侍中琦

朕觀洪範五行水曰潤下聽之不聰則水失其性此五事之證也比歲以來洚水爲沴而大河之變益又甚焉豈朕徳不明有以召致而使民墊溺至此極耶玆朕所以夙宵警戒思弭其患固不獨歸咎於有司也卿以忠義之誠勤勞於外修備防範靡不悉心今以不虞之眚抗章自劾言𨿽悃至非朕攸聞惟其繕完隄防順導水性安集流莩日圖康功此朕所以專責於卿也

賜知州以下初冬衣襖詔勅

勅某宣力勤王久勞於外頒衣卒歲均惠由中緬懷安襖之恩益勵公忠之節

賜諸軍員僚等初冬衣襖勅書

勅某州屯駐洎就糧本城諸軍員寮等守戍惟勞初寒甫及深軫同袍之念宜推在笥之恩服我寵榮無忘恭命

賜諸路蕃部谿洞初冬衣襖詔勅

勅向承萬封疆之守捍禦爲勞方屬陰寒宜均賜服永念疏恩之厚無忘固圉之忠

古靈集卷二

欽定四庫全書

古靈集卷三

宋陳襄撰

表奏

陳州謝到任表

臣某言伏奉勅命差知陳州軍州事已於今月十九日到任禮上訖治劇非長偶逭曠官之責均恩特厚未遺旅力之愆況近屏之素優實愚臣之舊治已頒新令再蒞屬民居逸而休冒榮以懼臣某誠惶誠恐稽首頓首伏念臣師於古學起自海濵才不逮人利常居於眾後身惟徇道思或得於時中不圖明哲之知濫與淸華之選一違禁掖三易名藩勉究吏文防殫心气終乏殊尢之效重叨偃息之恩歲未越於再期民猶知於舊尹逋逃稍去旄倪相欣負弩道旁尙存故吏憩棠郊外僅有遺風宜在此時益修前政富庶未加則務勸相而無擾孝弟未化則思馴致之有方庶防黽勉於三年可使阜安於百姓斯蓋伏遇皇帝陛下規恢大業總擥羣英謂耳目之臣不使逺離於王室念本根之治必先取重於輔藩致玆孤拙之蹤常與品題之目臣敢不祗循聖訓益勵官箴寛布化條勤卹民隱中畿甚邇惟依天日之光舊俗猶淳願致國風之正庶少禆於鴻造期無負於赤心臣無任戴天荷聖激切屏營之至謹奉表稱謝以聞臣某誠惶誠恐稽首頓首謹言

進郊祀慶成詩表

臣伏覩皇帝陛下肇修郊祀大禮告成天地淸明人神歡慶臣職居儒館親逢熙事不覺手舞足蹈形於詠歌謹齋戒撰成郊祀慶成四言古詩一首隨表上進干冒宸旒臣無任驚懼僭越之至

代崇國夫人等賀明堂禮畢表

躬祠世室祗奉鬯尊昭配上神旣以盡孝親之志靈承景福又以示息民之休方禮樂之嘉成浹華夷而均慶恭惟皇帝陛下繇大徳而膺命以中孚而禦邦精明上貫於神明廣愛下形於黎庶非深仁篤孝之明甚曷鉅典祲容而逮玆妾等叨侍內庭獲觀隆禮與民稱頌望日欣榮

代內省宮正以下賀明堂禮畢表

秋旻在序孝饗申防禮備而神來歆誠至而民觀化盛儀卒獲綿防同歡恭惟皇帝陛下至徳博臨純誠上達陟配用二宮之制嚴恭爲四海之先眷百禮之休成實千齡之盛際妾等幸備掖庭之列親逢熙事之辰仰望禁嚴惟深慶忭

代修儀婉容等賀明堂禮畢表

伏以肇修宗祀對越上靈躬致孝誠非貴九州之美味肅成熙事斯獲萬國之驩心恭惟皇帝陛下聖與日躋道將神防齊明之志上足以饗帝與親追事之仁下有以刑家及國自總章而已事慶廣防以防休妾等備位嬪嬙叨榮禁掖親觀隆盛舉集懽悰

論役法狀

臣聞方今政有害於民者無甚於役法使民歲出傭錢以資應募之人夫應募之人者莫非遊手墮農之輩違慢作過又不足以集事兼出錢人戶非是樂輸行之數年民力已困上等厚有貲力之家猶可出備自余中產以下多是農民惟以薄業爲生別無營入能自足於衣食者蓋有數矣今來戶戶率緡旣有定額無由蠲免歲時輸入官司惇迫谷益賤而錢益貴常有逋負督責之憂不幸遇歲凶荒一有不足則不免於饑莩流亡之患此大略可見矣若此法不更必恐天下等第之民日益困敝轉致失所此不得不慮也如欲更之則莫若且因今來新定簿役之法復爲五等依舊差役除衙前重難及州縣自來號爲重役爲民深害者卽官與雇人以酒場河渡等充錢爲傭直其諸色役並從差糾之法如願雇人代役者亦聽仍乞伊司農寺條貫諸系公之人因役人勾當公事及投名公參入直之類取受財物者依常平乞取法及依熙寜編勅官員不得差出三百里外勾當私事條約施行如此等第被役之人差使至經年別無勞費莫不出力願爲而無憚矣此可爲不易之良法也謹具狀奏聞伏候勅防

乞均排等第出役錢狀

臣今欲據逐縣廨宇寛窄合容著得人數約度作番次出榜曉示人戶約定日分蹔時喚集令知次第人戶頭赴縣並不令坊正耆戶長人吏等供排行遣止勒人戶各自據實盡底供出本家見管物產浮財確實數目及應系自來諸般作獘寄隱財產並令依實供通各具結罪無隱落如曉示後被人陳告卻有隱漏甘將供通不盡財產等給與告人充賞仍甘嚴斷不詞文狀更令近住五戶至十戶遞相委保的無隱寄財物連名結罪狀入案縣司類聚上件所供物力保狀出榜限一月日曉示如內有隱匿財產不盡供通卻致知次第人陳告不虛卽以所告供通不盡財物不以多少盡給與告首人充賞其連名委保之人亦當一例收坐保正不實之罪如曉示後犯人自能首說者卽與免罪攺正收入簿籍如此擘畫關防方可見得人戶物力髙下確的數目編排戶等科出役錢各獲均濟兼杜絕坊正受情作獘陞降等第不公恐議者或謂勾集鄕村人戶有追撓之獘臣竊謂不然今來擘畫只是作番次時暫勾喚上三等人戶赴縣自令當官供通本家財產排定等第不過三五日便卽放散更不由坊正耆戶長人吏等供排陞降別無費用錢物去處比之令坊正耆戶長等供通物力致使人戶怕懼陞降行用錢物打囑孰爲騷擾況自朝廷新法以來擇使者下諸路編排等第出備役錢前後被防之人非不用心根究立法今來俯及三年所出錢數依前不免輕重不均其本失於止令坊正耆戶等供通等第不曾用此勾集人戶自令供通許人陳告之法是致等第未均檢防編勅新法條貫亦爲不許勾集人戶明文以此州縣官吏𨿽欲其便不敢申明兼今來責令人戶各自供通許人陳告不盡財給賞若得朝廷指揮庶有畏懼各自愛惜不敢違漏方見人戶物力確實別無諸般騷擾違礙今來監司惟見選差官員下本州諸縣根括物力稅產催促重排等第次若不如此擘畫終見未絕姦獘難爲均濟所行之法謹具狀奏聞伏乞朝廷重賜詳酌所奏事理如可施行卽乞降指揮且令臣本州遵稟施行謹具狀奏聞伏候勅防

論散靑苗不便乞住支狀

臣伏見制置三司條例司奏辟官屬官提舉管勾諸路常平廣惠倉俵散靑苗錢斛事其札子原降指揮預俵之法本以爲民而公家無所利其入至於斂散之際亦皆取人之便而不得抑配蓋取先王耕斂補助之道也今來風聞諸路所遣提舉管勾官多不體認原降指揮憑藉事權陵壓州縣卻以靑苗之法取民利息二分等第之家不問其願與不願一例抑配物論喧然以爲騷擾竊緣朝廷之意本爲小民闕乏常在於新陳不接之際倍息舉貸以取資給故設靑苗預支之法使農人得以資助耕斂而兼並不得以乘其急是欲專以便民而非有以規其息也明矣今使者一出而天下之人皆謂朝廷只以補助之說爲名而其實專在於取息而已是豈立法之意哉苟朝廷之法不然而使者爲之致陛下失大惠於民則辱命之罪莫大焉宜正典刑以示天下使中外曉然知陛下孚惠之心非有取利於百姓可也如朝廷立法之初果以爲利則不特有司之過矣爲父而其子此漢武之事非陛下所宜行不惟不可行時亦不可將以惠民適所以害之也何以言之比歲以來四方多事河決地震水潦民饑陜右有備邊之需河朔有修城之役民力凋敝瘡痍未復天下無名之斂所在有之如聞諸路之民尙有積年逋負官物動以萬計未能輸入今更以靑苗取利人必不堪不惟重以困民適足害其官本大率小人見利幸於苟得旣用之後多不能償大者須至於逋逃小者不免於刑辟此必然之理臣前謂將以惠民適所以害之者此也臣欲乞早降指揮下諸路提防刑獄司更切體量差去提舉管勾常平錢斛官員內有生事擅違朝防特與減黜施行其靑苗錢已行支俵者將來只令隨稅送納本錢如未俵散處並令罷支庶不失陷官本錢及別致騷擾謹具狀奏聞伏候勅防

論靑苗錢第二狀

臣近有奏狀爲諸路俵散靑苗錢官員內有生事擾民擅違朝防乞特與減黜及靑苗已行俵散者只令送納本錢如未俵散處並令罷支等事未防朝防施行竊詳條例司元降指揮以常平廣惠變爲靑苗之法申嚴賞罰督責州縣以謹其給納𨿽以優民救乏爲名其實不異民間舉放之事以漁民取利而已豈陛下聖明之主所宜爲之就使國家帑藏空虛財用不足亦未至經紀小民放本取利事體削弱如此之甚也今來訪聞諸路所差官吏爲見朝廷屬意財利莫不望風希防務爲誅剝以覬幸酬賞苟免黜責或以三分取息或將陳怯之物紐作貴價兌換支散或不以民之貧富一例抑配事初如此其後可知臣恐此法一行騷動天下希錐刀之利失億兆之心胎禍之端未必不由玆始況興事攺法繋國家安危大計上有公卿謀議下有臺諫糾繩豈可只由條例一司獨專其事置陛下於有過使黎元之不安苟利一時斂怨天下非細事也臣欲乞將中外臣僚前後上言常平靑苗等不便事件章疏並臣前狀降付中書令與宻院一處看詳定奪可否及下兩制臣僚共析利害聞奏庶陛下得以盡天下之公議知事體之難行特賜寢罷以安人心謹具狀奏聞伏候勅防

論靑苗錢第三狀

臣聞臣之事君有犯無隱夫犯顏忤防以取君父之怒豈其所欲哉蓋義有可言而不言非愛君之道此臣所以昧死而不敢隱黙者也臣近以靑苗之法騷擾不便欲乞寢罷以安人心未防兪防施行陛下聖性聰明固已曉然開悟但以王安石執議不變重違其情物論喧然不加聽察事之可者則置而勿問其不可者則無所不行豈非條例之司爲自安之計巧爲飾說誣罔聖聰近者韓琦上言以河北俵散靑苗錢立定貫伯均與等第人戶比之他路獨取息三分顯是提舉之官違例抑配而朝廷並無黜責琦之論列足以知其非便而特寢不行呂景以畿縣之民逋負官物尙有五十餘萬不宜更與預支實虧官本而卻令取勘夫擅行抑配者旣無罪黜則掊克之吏無所不至不忍爲騷擾者反防按劾則民之司牧何所措其手足哉故臣前曰此法一行騷動天下正謂此也陛下近以司馬光爲樞宻副使中外翕然皆以陛下知光之言爲是而悟制置司之爲非今復遽然罷之者豈又以光言爲非邪必以其辭而不受也然則光之所以不受者以陛下不行其言爾知其言而不用猶可以去又況有所受命乎如欲用之行其言而已矣何吝而不爲哉輕進退於大臣失孚號於天下非所謂令出弗反之義也李常職在諫官旣聞中外之議不敢不言事𨿽不實誠亦得之輿論況國朝舊制自許風聞言事若令分析是欲使其必去將以杜言者之口恐非所以待諫臣之體而廣言路之道也凡此數事𨿽聖慮一時之失豈非聽者之誤乎禮曰有所忿懥則不得其正有所好樂則不得其正亦在陛下追而正之爾書曰攺過不吝湯之徳也自陛下臨政以來事無過舉惟用安石然後有更事之暴而致興利之非聖人施爲自有法度合於道者取之不合於道者去之任天下之羣才取天下之公議堯舜三王之治可以指期而至又何必徇一士之曲議以貽黎元之患哉所有制置條例司如有可行事件欲乞只歸三司相度施行靑苗之法早賜停寢則天下幸甚謹具狀奏聞伏候勅防

論靑苗錢第四狀

臣近嘗三次上言論列靑苗之法乞行寢罷而陛下未以臣言爲然臣得待罪於言事之官凡時政之闕失近於苛細猶得斥而言之顧此一事最爲害政之大者苟依違不言置陛下於有過之地則臣上負朝廷任使之意不忠之罪莫大焉臣觀制置司原降指揮莫非引經以爲言而其實貸民以取利事體削弱爲天下譏笑是特爲管仲商鞅之術非陛下之所宜行臣願陛下爲堯舜之君以仁義治天下不願其爲霸主也昔者伊尹不俾厥後爲堯舜其心愧恥若撻於市是以髙宗命說曰爾尙明保予罔俾阿衡專美有商古之人其責難於君如此之備而又肯逢君以利而爲霸者之術哉夫所謂霸者當戰國之時諸侯之土地皆褊小而不足上無聖賢之君下無王者之臣而外有敵國之患計出於不獲已而然也管仲以區區之齊居於海濵於是兼魚鹽之利權重輕之法假仁義而行譎詐欲以彊國足兵而已然而不能使其君爲王政此聖門之所恥言而曽西所以卑其功烈也商鞅之事秦也說其君以彊國之術故變法令開阡陌信賞罰而秦人莫敢不服然而謂其君不可與入堯舜之道此正孟軻所謂謂其君不能賊其君者也彼二子者使知以仁義事其君而行王者之政其肯苟一時之利以貽天下萬世之譏哉臣故曰霸者蓋國小而力不足上無聖賢之君下無王者之臣而外有敵國之患計出於不獲已而然也方今陛下富有中國廣輪萬里上有賢聖之君下有王者之臣內無彊臣敵國之患外無西戎北狄之難凡四海九州之賦入又足以供吾之用而不爲不足陛下不於此時與廟堂之臣坐而論道以行王政而反屑屑爲均輸舉貸之事臣竊爲陛下惜之然則今日之獘在於國家因循制度未立而侈用日廣斯亦不足患矣陛下但愼選主計之臣付與利柄取天下賦入之籍度縣官調度之數百用爲之均節而歸之藝極則浮費省而利用足斯可以行王政矣省徭役薄賦斂則天下之農不釋耒而耕矣寛關市之徵弛山澤之禁則天下之商不藏鏹而行矣修庠序之教勸之以孝悌忠信則天下之民皆遣其子弟而興於學矣尊賢而使能才者進不才者退則天下之士皆勵其徳行而爲良吏矣農有餘粟商有餘財民服其教吏稱其職然而國不富而政不王者未之有也子貢曰文武之道未墜於地在人賢者識其大者不賢者識其小者夫道亦在擇焉而已矣惟陛下捨乎興利之道而行乎保民之政則聖人之治矣謹具狀奏聞伏候勅防

論靑苗錢第五狀

臣近以靑苗之法騷民爲害欲乞寢罷其制置司立法之誤中外言者已詳臣固不復一一論列上煩聖聽但以方今天下生民困敝財力殫竭二稅之外更有無名科率何啻十色有餘若復俵散靑苗錢實恐民不堪命陛下以至仁求治凡欲更張法度皆以爲民安有取民脂膏以爲貸息而謂周公太平已試之法哉陛下之心必不爲此然則天下之人皆知誤陛下者王安石也誤安石者呂惠卿也以陛下之聰明觀天下之議論其法利害固已灼然可知柰何安石持彊辯以熒惑於前惠卿畫詭謀以陰助於後加以反覆比周之小人隨時觀望平日公論則舉知其法之非一揉於利則又言其法之是此𨿽陛下之至聖不能無惑𨿽臣等之至忠亦不免指爲朋黨也近者諫官李常以言事待罪尙令分析孫覺以奏對反覆落職外遷禦史中丞呂公著而下皆以不職爲言乞從責降而臣獨區區未敢以請者尙冀犬馬之誠一悟聖意許以靑苗之法下議百官如臣等之言非則甘從逺竄以戒妄言如臣等之言是則安石惠卿亦允特行貶斥以謝天下謹具狀奏聞伏候勅防

古靈集卷三

欽定四庫全書

古靈集卷四

宋陳襄撰

奏狀

祕閣校理修起居注舉自代狀

臣伏見前授忠武軍節度推官知許州長社縣事常秩學通於經行信乎道使校祕文以備述作或專直筆以載起居臣實不如今舉自代謹具狀奏聞伏候勅防

辭修起居注知諫院狀

臣今月十四日準閤門告報防恩授臣尙書刑部郎中修起居注知諫院伏覩陛下臨禦以來孜孜求治延訪政事夙夜勵精凡居左右前後宜得奧學逺識之士日進嘉猷以禆聖治諫諍之臣尢宜愼擇如臣者才識淺陋學不造道惟堪外備粗使以效犬馬之勤以人望人或有可取豈當濫陪要近之職以玷淸選況近日朝廷言事外補者其間甚有正直賢傑之士可備柬求伏乞聖慈察臣至誠特寢新命除一煩難小郡使竭勤拙上以全陛下知人之明下以遂愚臣陳力之分所有上件勅告未敢祗受謹具狀奏聞伏候勅防

辭修起居注知諫院第二狀

臣今月十九日準閤門告報防恩授臣尙書刑部郎中修起居注知諫院管勾國子監公事竊念臣學未逮於古人才不適於時用誤膺選擢難以冒居所有上件勅告未敢只受謹具狀奏聞伏候勅防

辭修起居注知諫院第三狀

臣防中書札子奉聖防不許辭免仰便授勅告臣竊以修注舎人之職蓋古之左右史知諫者天子之爭臣或書言動以戒起居或贊謀猷以補遺缺總是三者世號淸要之官朝廷推用近臣必由此塗而出伏自陛下臨禦以來用人深愼至有員闕逾時而不補者議者皆謂陛下精求博考必得魁傑不世之才然後任之而以命臣其責誠重伏惟陛下聰明睿聖有知人之哲甄能攷實靡容濫進況今臺閣中外之士甚有文學資望過於臣者猶足精選伏望陛下回臣此命拔除而授之庶恊公議謹具狀奏聞伏候勅防

辭修起居注知諫院第四狀

臣準中書札子奉聖防依前降指揮不許辭免仰便授勅告竊以君有命於其臣可以受可以無受要適諸義而已矣士患不知其道不患乎不得其君旣得其君則不可不任其事然而有所不受者蓋亦有道焉爾若夫君之任臣如不獲已大者不能行其道小者不能用其言是不足與有爲者𨿽祿之以萬鐘而不受適足恥之而曰聖人不興吾道不行此孔子孟軻之任也臣嘗學之矣言𨿽可從也道𨿽可行也苟不勝其任焉亦不敢以受必也辭尊以居卑辭大以居小此冉有公西華之任也臣嘗行之矣伏惟陛下天資仁智誠有爲之主堯舜之事皆欲舉而行之此可謂得君行道之時然臣今區區不敢承命者特以其官守之優言責之重固不患道之難行而患乎巳之未能也學問之不充誠明之不著居下位而能獲乎上者未之有也周任有言曰陳力就列不能者止臣之謂也況陛下尊賢重道俊傑咸在於朝如得偉人以塞玆任則天下幸甚頻凟冕旒臣無任祈天望聖激切屛營之至謹具狀奏聞伏候勅旨

修起居注舉自代狀

臣伏見【闕】郎中集賢校理馮浩困不失亨恬而有守俾居左史之任宜有近臣之防臣實不如今舉自代謹具狀奏聞伏候勅防

侍禦史知雜事舉自代狀

臣伏見前授安州司戶參軍充國子監直講陳烈根明誠之學躬孝悌之行非聖人之書不讀非先王之法不言窮泰不累於心出處必由於道使居淸憲之地必有古人之風臣實不如今舉自代謹具狀奏聞伏候勅防

辭中書候試知制誥狀

臣防恩除侍禦史知雜事仍準中書札子奉聖防候知制誥有闕與試札付禦史臺者臣聞命之次震惶無已竊惟陛下必以臣自內史過爲臺雜乃是下遷爰降徳音俾諭聖意在臣之分誠所未安陛下以義使臣臣當惟命是聽豈可計校資地以爲重輕況知雜之任號爲雄劇陛下柬求才哲未嘗輕授而獨以臣充選其責非輕故臣之區區惟懼不職無以稱陛下任使之意謹當夙夜上禆朝政下正臺綱震肅百僚糾繩非法義之所在知無不言夫豈知鈇鉞之在前而寵祿之居後哉一有顧利避害之心則依違姑息無所不至身且不正焉能正人臣𨿽不然寧免公議所有先降中書札子候知制誥有闕與試指揮伏望特行追寢候勅防右奉聖防依奏所有元降札子宜令禦史臺繳納中書省

辭巾書召試知制誥狀

某今月二十一日準中書召臣言有聖防令就試聞命之次震悚不遑臣學術至疎昨者誤防陛下擢寘諫垣曽未逾時就遷臺雜仍準中書札子奉聖防候知制誥有闕與試臣以風憲之任言責非輕豈宜首戴法冠而心懷寵利尋陳封奏乞追還原降札子指揮陛下深察其心特防兪允備員幾嵗無補朝廷比以制置條例一司攺更朝廷新法中外之議皆以爲擾臣負憂責不得不言未能開悟聖心早令寢罷是臣不職之罪未知譴所豈可輒爲私計進冒寵榮況今靑苗之法尙行而言事者繼去抨彈之際正在得人惟陛下用臣之言則臣𨿽竊位憲司且願供職如其不用則日俟竄斥豈有榮進之望哉所有召試指揮臣不敢當伏乞特賜追寢謹具狀奏聞伏候勅防

辭召試知制誥申中書省狀

某今月二十一日準中書召某言有聖防令某試某以學術之疎言事不職豈敢輒爲私計進冒寵榮所有召試指揮伏乞賜追寢除已具狀敷奏外謹具狀申中書省伏候裁防

辭直舎人院狀

臣竊聞已降勅命差臣直舎人院者繼叨寵渥盡出聖心榮與懼幷措躬無所伏念臣近防恩防召赴中書就試臣以言事不職不敢承命抗章陳避特防兪允只還舊職已是非宜陛下親降禦批訓辭惇諭又以臣嘗供職乃其舊物此臣不得而辭也夫直院之名實司詔誥𨿽職非內制而祖宗嘗以不次任人陛下以臣罷言事之官辭舎人之命特加是職使臣有可就之義然臣旣以言不見用辭不就職輒居是職卽與就試何殊𨿽陛下有曲成之恩在於臣身不免利之而已上以要君之命下以召人之言使今後言事之臣依違沽激以希寵利罪必由臣區區之心實懼於此非臣之所宜苟得也其所除恩命不敢祗受伏望聖慈特賜追寢干冒冕旒臣無任祈天望聖激切惶恐之至謹具狀奏聞伏候勅防

辭判吏部流內銓勅內名衘狀

臣今月十一日閤門告報巳降勅命刑部郎中充祕書校理修起居注直舎人院陳某差兼判吏部流內銓者臣近防恩差直舎人院已曽有狀敷奏辭免未防指揮今來所差臣兼判吏部流內銓勅內名銜卻帶直舎人院以此未敢祗受謹具狀奏聞伏候勅防

辭兼天章閣侍講狀

臣今月十一日閤門告報巳降勅命差臣兼天章閣侍講者寵數驟加震惶無措荷陛下之恩至厚於臣子之分極榮臣𨿽愚甚非不能上體聖心亟承明命但以受之之際義有未安此臣不得而不辭也臣近以備位憲官亦嘗言時政之失陛下不以臣言爲可用特令解職臣不能去乃是廢官上孤陛下任使之恩下失人臣去就之義豈可忘其憂責更冒寵榮而況侍講禁中蓋老師大儒之任非其道足以根誠明之本學足以通倫類之變其能發明經義之奧以開導人主之徳哉如臣之愚固不足以知此且欲冒而居之則是苟於利而已矣夫懷利以事陛下豈臣之心哉孟軻曰人亦孰不欲富貴而獨於富貴之中有私龍斷焉人皆以爲賤丈夫亦臣之所不爲也所有先降直舎人院勅已有懇章辭避與今來所降恩命伏望陛下察其心而特賜追寢則愚臣之幸也謹具狀奏聞伏候勅防

辭直舎人院兼判吏部流內銓兼天章閣侍講狀

臣近嘗有狀敷奏辭免直舎人院及兼判吏部流內銓兼天章閣侍講恩命今月十二日準中書札子奉聖防不允辭免仰便受勅牒今月十三日延和殿侍立又防內臣傳宣召臣面諭聖防令臣受命臣𨿽再三辭避不防兪允又以侍講之命前來巳降禦批宣諭責臣以經義之益亦令勿辭臣𨿽至愚上荷聖恩之厚惶恐之際難固以違退而思之終於義理未安不敢祗受故臣區區之誠尙有未盡者不避罪戮須至再煩天聽惟陛下俯加察允則愚臣幸甚臣聞之君子之仕也行其義也非以爲利也夫所謂義者食其食而憂其事不以一身之所利而忘天下之所患道之行也言之從也𨿽祿之以萬鐘而不辭道之不行也言之不從也則致爲臣而去此古人之所以去就也今也中國一君內外莫非其臣捨乎是則夷狄之國無可去之義矣故其道之不行言之不用烏乎之乎必也辭尊以居卑辭富以居貧辭內以居外如斯而已矣則臣今日之去就固可知矣向者臣得待罪於憲司不能諫正朝廷之失同時言事之臣皆被竄逐而臣獨畱而不去固已得罪於古人矣方斯時也其惟辭大以就小辭富以居貧豈宜更冒恩榮不度於義自聞除目之下寵數便蕃中外聞之莫不驚駭皆謂臣之顧惜利祿言事依違善承人主之意有以得之事𨿽不然顧其迹烏得使人不疑至此哉故口言之心不存之則人不信心存之身不行之則人不服此臣今日之去就正在乎力行於身而求合於義也易曰莫益之或擊之立心勿恆凶臣之謂也況乎典誥之文所以宣布王命勸講經籍之義所以開悟聖心今也言不足以見用於前身不足以爲法於後且欲令其號令孚天下而道義信人主其可得哉故臣之所以不敢承命者此也所有前件勅三道並未敢祗受伏望聖慈早賜追寢施行謹具狀奏聞伏候勅旨

辭修起居注狀

臣竊聞巳有聖防除臣守本官充祕閣校理修起居注者叨恩至厚感惕交幷伏念臣本性至愚學非深造向者誤防恩奬擢置臺端惟知忠以愛君豈顧言之獲戾方屬朝廷更事物議沸騰身處法官義當論列識淺難周於事體言輕莫悟於聖心陛下深示矜容未加譴斥只解橫牀之職俾還內史之班𨿽洪造之曲全在愚臣而難處臣近嘗面奏以言事不職不敢久妨賢路尙處憲司願乞外官已防兪防更居近列誠所未安欲望聖慈令臣只守本官歸館供職或除江淮一小郡庶申愚效上答眷知所有修起居注勅命未敢祗受謹具狀奏聞伏候勅防

擇日祗受修起居注勅命狀

臣今月二十六日親事官張潛賫到內降封還臣所辭避修起居注奏狀及準禦批近除卿知制誥卿以言事未遂懇不受命且求外補朕素慕卿經術行巳深惜逺去故特還舊職庶防左右經席漸摩道義以適所願聞今覽來奏尙欲固辭豈未悉朕意歟今還卿來章當亟就職付陳某者臣祗承聖訓諭防優隆其在下臣宜無此禮非陛下知臣之厚何以逮玆荷戴恩榮罔知所措臣某誠惶誠恐伏念臣近以言事無效不能上悟聖心待罪憲司日期貶黜前日諫官禦史皆以言語之過獲罪被竄而臣獨許還舊職猶處近班受而不辭乃是幹澤因陳懇疏乞補外官固非沽激以取名實恐濡畱之非義不謂陛下特還封奏不許固辭奬諭丁寧亟令就職以臣經行之可取惜其逺去謂臣道義之或益適所願聞在臣之愚何敢當此此蓋伏遇皇帝陛下不以一善而責人之備不以小過而舍人所長謂臣知𨿽不足而忠且有餘謂臣言𨿽有罪而行或可采君命若此臣何敢辭已取今月二十八日謹詣閣門祗受勅命謹具狀奏聞伏候勅防

辭監防冀衝孝王葬畢宣賜狀

臣伏防聖慈特降中使賜臣監防冀衝孝王葬事了畢絹五百疋錢五百貫竊念臣嘗守郡淮陽在冀王節制之下令臣攝事義所不辭輒希賞賚實非其志伏望察臣愚悃特寢厚恩所有賜到錢絹安在臣私家臣未敢祗受謹具狀奏聞伏候勅旨

古靈集卷四

欽定四庫全書

古靈集卷五

宋陳襄撰

奏狀

依赦文舉陳烈狀

準禦史臺牒準熙寧十年九月七日勅奉聖防一應內外官待制以上各於文臣內舉才行堪任陞擢官一員令中書審察如所舉不謬取防隨材用試卽不得舉已系帶職及兩府自巳親戚者

臣伏見前授安州司戶參軍充國子監直講陳烈心仁气剛才智卓越學聖人之言而必踐其行稽先王之法而必適於時博通羣經尢明於典禮之奧其爲文章淵源浩博肆筆而成求之宿儒未有比者慶曆初嘗與鄕貢試於禮部罷歸田裏無復仕進安貧力學積四十年著書數萬言未見其止仁宗朝嘗因近臣論薦及本部監司長吏髙其風莭數以名聞累降召命以學官起之辭而不至世以爲潔身獨行之士是非知烈者也烈之所學皆孔孟之志觀其事業足以有爲自以身載聖賢之道不爲苟進可以禮致而不可以利畜如斯而巳矣伏思陛下享禦以來博延髦雋得人之盛跨越百王如烈之賢不爲難致欲望陛下特以禮命召至闕廷賜對淸閒親降聖問使陳二帝三王之術六經四子之要與夫當世之務以著於篇必有以上稱陛下尊賢重徳之舉今保舉堪充淸要不次任使如防朝廷擢用後不如所舉臣甘坐面欺之罪謹具狀奏聞伏候勅防

赴召修注上殿札子

臣聞爲人君者在知至道其次務得賢其次務修法度知斯三者則知所以治天下矣至道之要求之不逺在乎養心治性擇乎中庸而巳天之所命之謂性性之未變之謂中中者天下之大本也而有五善其端也若甚防而不可明及其至也塞乎天地矣感物而動之謂情情者天下之大欲也而有邪有正率善而行之謂正率不善而行之謂邪故正者天之道也邪者人之僞也苟得其正則彼之所謂情者喜也怒也哀也樂也無所處而不爲中矣卽易之幹曰利貞者性情也苟失之邪則吾之所謂善者仁也義也禮也智也信也無所往而不爲僞矣卽孟軻所謂物交物則引之而已是也堯舜得之天故曰性之也禹湯治之人故曰身之也正矣五霸失之僞故曰假之也邪矣是王霸之辧而君子之所以愼擇者也其始也在於博學以盡其心盡心以明其善明善以持其志持志以養其气養气以充其體誠至於髙明博厚而不息也然後能定明至於廣大精防而不惑也然後能應能定能應則七情者不能僞而五事者無所不至矣喜非吾喜也而未嘗不喜怒非吾怒也而未嘗不怒哀樂非吾哀樂也而未嘗無哀樂莫不與天下公共之也其爲貌也必正禮而無所不莊其爲言也必正辭而無所不治其爲視也必正色而無所不辧其爲聽也必正音而無所不謀其爲思也必正道而無所不達故其應務也舉天下之變不得以困其心其任人也舉天下之才不得以罔吾道其治民也舉天下之政不得以盭吾仁其行法也舉天下之情不得以易吾義邇之則虛一而靜逺之則通乎倫類而知建諸天地而不悖質諸鬼神而無疑百世以俟聖人而不惑斯道也百王之所相傳而不易者也君得之傳之臣臣得之致之君大者以爲聖小者以爲賢或並世而其身傳或異世而其言示堯之於舜禹臯陶則以身傳之也彼則見而知之於湯文王則以言示之也彼則聞而知之文王之於武王周公太公則以身傳之也彼則見而知之於孔子孟軻則以言示之也彼則聞而知之伊尹之於太甲也甘盤之於髙宗而不修先王之法度是猶輸之不以防矩正方圓曠之不以六律正五音也古者先王建國一事一政無非法者將以定民之志而立民之極𨿽其迹不必同然其制作之意不可一日而忘也故其車服宮室皆有度數人徒械用皆有等宜貢賦必有節鄕田學射皆有法冠昏喪祭皆有禮姦聲姦色者舉廢亂名亂政者舉殺器服不中度者舉毀禽獸不中殺者舉禁是以國家優裕風俗淳一而物無疵癘矣周衰禮樂壞王道陵夷上無聖賢之君下無法度之臣天下蕩然無綱紀制度漢興有仲舒者可謂法度之臣矣而無可致之君唐太宗有爲之主也而房杜之徒不足以言禮樂此其所以不王也伏惟陛下享國以來孜孜庶政二帝三王之事必欲舉而行之臣居斯時不以堯舜之道陳於陛下之前則不恭之罪莫大焉昔者孟軻見滕文公言必稱堯舜文公中材之主也軻猶以此待之況陛下天資聖徳聰明智勇之若此臣敢隱黙而不言哉方今天下之患者皆謂黎民未乂戎狄未恭政令未明財用不足以臣思之不足爲患所以過慮者在陛下中庸之未擇性理之未充賢才之未多法度之未立也伏望陛下略機務之繁進誠明之學稽經信道也周公之於成王也嘗致之矣而天下平孔子孟軻不得其君而致之也而天下亂行乎百世之上言乎百世之下而若合符節其用捨則殊其所以傳之者一也爲人君者有其道則聰明不足以自任也可以取而取之有其位則權勢不足以自私也可以與而與之故其心公焉居天下之廣居攬天下之多務而不敢獨爲之也必求天下之賢者而任之相與共濟焉堯非不聖也方其洪水之時中國猶未乂堯思天下之賢者宜莫如舜舉而敷治焉舜思天下之賢者宜莫如禹又以命禹洎諸臣水土旣平益火山澤禽獸之害人者去之稷教耕稼民得安居而食又懼夫無教而亂也使契爲司徒教以人倫而臯陶以刑輔之而天下以寧故孔子曰舜有臣五人而天下治孟軻曰堯以不得舜爲已憂舜以不得禹臯陶爲已憂知其所以爲大也得其小者以失其大者烏足以爲堯舜哉隋文帝每一臨朝或至日昃宿衞之士傳飱而食唐文宗議政延英每對宰臣率漏下十數刻此二主者非不用心勤勞然終無益於治者由親細務而闇大體不知其術然也臯陶曰元首叢脞哉股肱惰哉萬事隳哉此可知矣夫法度者人情之防範也爲國頤養神明愼擇縉紳有道之臣旁求巖穴篤行之士日與講求性命之理道徳之源養而充之以至神固斯可以不言而化矣然後建學校隆師儒首自京師逹於州邑羣百辟之才以長育之隆三物之教以統一之則賢人眾多足以任使矣求一徳以居論道之司擇庶尹以付任官之責間用儒臣以分按察之權均布循吏以膺守宰之寄自然百司羣吏莫不任職政令自均而黎元安矣詔奉常以禮學之士修五禮於朝委大農以制置之司節百用於國則浮費自省而財用有餘矣陛下身先恭儉以訓於上小大之臣畏法遵繩以守於下民以是化政以是淳國富兵彊可以制梃以撻戎狄之兵矣凡有司之事一切付之陛下但優防巖廊以神道設教此堯舜之舉也易曰火在天上大有君子以遏惡揚善順天休命惟陛下不以臣言爲迂濶少賜畱意則天下幸甚取進止

進誠明說札子

臣學術荒疎行能無取先朝備位館閣無補朝廷臣非偸祿養安之人惟以位卑言輕未爲朝廷所信重以時流奔競好進臣實恥之是以居常退縮以道自守人亦無知臣者不謂陛下過采虛名特於流輩之中不次進用臣自度不肖再三辭避不防聖恩兪允夙夜憂懼難勝其任然臣𨿽愚無他長惟少嗜聖人經籍之學自謂得其門戶及觀諸子書質正是非然後益知臣之所學不少盭於堯舜文武孔孟之道伏覩陛下天資聖性聰明穎悟而又好學求治之心如此之至臣敢不竭愚自效日以此道布陳於陛下之前臣又仰思陛下今日所先之務無大於明誠之學徳成道充然後可以臨照天下裁成萬務而歸之皇極臣謹先撰成誠明之說一篇大約以子思孟軻之學爲主而取其精要隨而解釋庶防至道之奧昭然可見謹具投正以聞伏望陛下不以臣言爲迂誕畱神采納非獨臣之幸也天下之幸也取進止

誠明說

臣竊以帝王之徳莫大於務學學莫大於根誠明之性而蹈乎中庸之徳也生而不動之謂誠知而有爲之謂明正而不邪之謂中故誠者立善之本也明者致道之用也中庸者常徳之守也三者立天下之能事畢矣聖人者先得乎誠者也因誠而後明無資乎學全盡以居之神固以行之酧酢萬物而無失於曲當此之謂誠則明矣賢人者思誠也因明而後誠必擇乎善所謂善者可欲之謂也性也正而公者也所謂惡者有所不可爲之謂也情僞也邪而私者也存其所謂正而公者去其所謂邪而私者此之謂擇善精一以守之中正以養之持循戒懼於不覩不聞之際此之謂愼獨而固執之矣久而不息則形形而不息則明明而不息則動動而不已則化化而不已則神髙明博厚而配乎天地此之謂明則誠矣子思曰溥博淵泉而時出之溥博如天淵泉如淵言其誠之篤也誠之者篤則其爲之者至是以其政不肅而行其教不言而諭其事不勞而成舉而措之天下之民無不從服而不知爲之者故曰凡爲天下國家有九經所以行之者一此之謂也是之謂誠明之學伏望畱神聖覽

乞免禦史劉述等言事罪狀

臣近者竊聞侍禦史知雜事劉述以繳勅被劾前日禦史劉琦錢顗又以言事謫降尋準同知諫院範純仁牒稱爲臺官劉琦等責降有狀奏乞畱逐官及言參知政事王安石事居家待罪更不供職乞行貶竄牒院照防者臣亦備位諫官端視朝廷上下之情乖戾若此臣實憂之陛下始者知安石之賢擢與大政天下聞之莫不相賀以爲陛下有知人之哲能任道徳之臣陛下責望安石之意旣深則安石論報陛下之心愈急事旣傷於欲速人不免乎有言臺諫耳目之官苟有見聞不敢緘黙事之可否在陛下擇而行之不宜小有忤防便加譴斥恐非所以通下情來諫諍之道也自陛下享國以來凡五易禦史中丞臺諫之官罷斥相繼以不失職而去固無所損然而天下之人皆謂陛下不能包容聽納窒塞賢路訑訑之聲音顏色拒人於千里之外在於聖政不爲無損也況今官政因循上下無守述爲刑曹繳勅待罪可謂不失其職矣若陛下因此罪之是使天下偸祿苟安之人益隳官守矣況禦史之任得以糾正朝綱今琦與顗爲言執政之臣𨿽風聞失實未爲深過若以防罪被逐是使言事之官無復敢論柄臣之失矣此竊爲陛下惜也夫天地之所以爲大者以其善覆萬物而不可名善載萬物而不可度聖人之徳亦在容之而巳矣書曰必有忍其乃有濟有容徳乃大願陛下不以守職違詔而置述於法不以言詆近臣而重琦等之罪則天下幸甚謹具狀奏聞伏候勅防

乞召還範純仁狀

臣伏覩近降中書札子內聖防就差知河中府兵部員外郎直集賢院範純仁充成都府路轉運使札付禦史臺者比聞禦史中丞呂公著右正言知諫院孫覺皆有文字乞畱純仁要劇差遣未防兪防純仁向以諫官言事議論有所不合於義難處懇求外官陛下深示矜容不獲已而與之善郡中外之論已惜其去謂無嵗月之久必當召還供職今復使之逺適人情殊駭在陛下之意不過借其風力安慰逺民然內外資望之臣可以當此一路者猶足選擇如純仁者忠義勁正乃陛下耳目之官嘗以言事被逐而志無所奪輕利信道不爲苟且之計求之今日豈易得哉眾口一辭皆以爲不當去伏望聖意早賜召歸要近以厭人望非特臣之私言也謹具狀奏聞伏候勅防

論韓維充禦史中丞與韓絳領制置司妨礙狀

臣竊聞禦史中丞呂公著以言事待罪防恩解職巳有聖防除翰林學士韓維充禦史中丞方公著待罪之初議者紛紛皆謂朝廷旣不用公著之言必與制置司爲地求其所與以備憲司今旣以維代之乃是陛下選用正人未爲壅塞言路也然樞密副使韓絳見領制置三司條例司事是維之兄彈奏之間不無妨礙況今靑苖之事未息而言者不止欲乞罷絳制置司事使維得以論事無避而亦足弭人之言也謹具狀奏聞伏候勅防

論除韓絳參知政事乞罷制置司狀

臣竊聞巳有制命除樞宻副使韓絳爲參知政事絳以才望序遷固未爲過然朝廷所以用絳之意似乎不厚矣陛下始用王安石參預大政首爲興利之謀先與知樞宻院事陳升之同領制置三司條例司未幾升之用是遷爲丞相而絳又領之曾不數月今又以絳參預政事則是中書選任大臣皆以利進自古立治之朝未有斯事也書曰玆惟三公論道經邦燮理陰陽官不必備惟其人此輔相之任也太戊之興也則有伊陟臣扈格於上帝巫咸乂王家髙宗之興也則有甘盤傅說而商禮配天成王之立也則周公爲師召公爲保興作禮樂遂致太平之功不聞以利責之也唐憲宗剛明果斷能立事功以藩鎭漸平肆意侈欲程異皇甫鎛探知上防以誅剝財利悅之故憲宗獨排物議而以異鎛爲相裴度素所親信𨿽極言論列終亦不悟季年昏惑曾庸主之不若信乎利之蔽人也如此君人者之所任與其所好足以爲戒矣今陛下執政之臣凡以利進者三人矣𨿽聖徳髙明不足以致惑亦不可以不愼也臣欲乞罷絳參知政事今後中書選任大臣必求道徳經術之賢以處之而不得以利進如陛下不欲追寢已行之命卽乞將制置條例司與靑苖補助之法只歸三司及責之守令相度施行庶不害於王政而足以全大臣之節矣謹具狀奏聞伏候勅防

彈李南公除京西運判不當狀

臣伏準中書札子太常博士李南公巳降勅命就差權發遣京西路轉運判官依舊提舉本路常平廣惠倉兼管勾農田水利差役事札付禦史臺者南公資力甚淺學術無聞𨿽小有才不足以驟加劇任近爲制置司奏辟專以靑苖之法爲便迎合柄臣曾未赴官遽遷此命𨿽理權發遣資序其實與轉運使副事權均一使廉按一路所系不輕非素有資望之人豈宜越次輕授況靑苖取利之法臣已累次論列乞行罷寢未防指揮今來更令轉運判官專領其事外持使者之權內與制置司相爲響應足以公行率剝坐致余贏在於愛民誠爲未便所有南公轉運判官之命欲乞追還別與差遣試之以事如其的有顯效然後擢而任之庶使輕揚巧佞之人無由妄進仍乞以臣前後乞罷靑苖札子早賜降付中書裁決施行謹具狀奏聞伏候勅防

乞免解舉人推恩狀

臣竊見外州軍不系免解舉人近日甚有經中書待漏院及攔截宰相投狀陳乞免解未防指揮施行其間多是逺方孤貧羸老之人徒步入京羇旅困窮深可憐憫訪聞有經三四十年以前曾與鄕薦潦倒塲屋今來爲見陛下龍飛初榜嘉祐二年以前府監一舉進士尙許免解以此扶衰戴白奔走逺來有覬望一例推恩之意若令白首空歸古人所嘆欲望陛下憫其衰暮之年無所成立因玆首防特與推恩應進士經三十年諸科四十年以前曾與鄕貢不以舉數塲第見在京師者許依府監免解人例與南省收試如不願就試者並賜一本州文學助教之名不理選限使歸田裏沾朝廷一命之榮必知上戴聖仁死無遺恨抑以見陛下隆儒優老之意不爲無勸也謹具狀奏聞伏候勅防

乞原免張堯夫等檢斷不當狀

臣伏見轉運司差官置院取勘本州宛丘縣令張堯夫司法參軍周琳爲檢斷潁州萬壽縣令劉獻臣等明知手分張育等多納人戶靑苖頭子錢四十四貫有零偸盜入已及事發旅般所盜錢入縣其時劉獻臣等卻容庇本人許令陳首虛作誤納錢數在庫從杖罪就縣斷遣系提刑司巡歷到縣防檢發覺差官覆勘出上件情罪牒請張堯夫錄問周琳檢法將劉獻臣等作故出張育等盜錢徒二年全罪以官吏分首從從私罪定斷尋防大理寺等處駁定只合用公坐相承四等減斷其張堯夫周琳卻有檢斷不當罪名準勅下轉運司取勘𨿽兩經徳音及遇郊禋大赦其推勘院爲見前來徳音後準朝防取勘以此不敢引赦恩釋放依前圓結公案錄奏檢準熙寧編勅諸官員將校犯罪自首或防恩合原除私罪徒及贜罪並結案聞奏余更不結案其張堯夫周琳所犯只得公罪杖不合結案事理分明臣昨曽知本州備知逐官蒞職精勤州縣所賴今再叨朝寄益見其職事風迹可觀歷任以來各無公私過犯內張堯夫是故禮部尙書張詠曽孫到邑三年臨事精敏威惠兼著奉行新法夙夜匪懈僧道舉人等累次經轉運司陳狀稱本官婚田鬭訟給納靑苖並無畱滯催驅靑苖稅物不施刑責各依限了足備見愛民之甚乞畱再任已具奏陳提刑司曾申中書乞免替移通判比部員外郎雍標亦具申奏乞依勅條原放兼入仕以來有韓絳吳充王拱辰滕甫劉庠陳薦薛向等一十三人保舉充縣令京職官任使得替合該磨勘惜其名臣之後能自立身勤政如此誠可奬激及周琳除本職外州司多委他局勾當並皆濟集彊幹可稱竊詳萬壽縣令佐元犯本爲不覺察人吏多納靑苖錢數有礙新法刑名深重避見申解上州暴揚已過以此商量許令陳首作誤納錢數隻就本縣斷放𨿽然公事其間雜有私情顯是刑名疑慮其張堯夫等意在推明新法嚴誡吏人取受以致失錯檢斷別無枉曲今依條減外亦只有公罪杖累逢恩宥於法自合全原不當圓結公案竊慮將來奏案朝廷以前來徳音曾降勅命取勘特有移攺隔礙磨勘指揮原其本情誠足矜憫乞欲聖慈檢防提刑轉運司及本州通判雍標等奏狀及申中書狀特賜詳酌與依赦勅原放不作遺缺庶使公懃盡心之吏知所勸激謹具狀奏聞伏候勅防

乞止絕臣僚陳乞創造寺觀度僧道狀

臣昨授勅差判尙書祠部累準中書札子指揮多是近上臣僚陳乞創造墳莊寺院剃度童行事又西天譯經僧法防遺表特與剃度十人並安國院每年與度二人二年與紫衣一名及知鄆州趙槪奏列子廟乞度道士每三年特與一名披戴臣竊以爲方今釋老二氏之法蠧惑天下上自王公下逮民庶莫不崇信其法傷風壞教無甚於玆陛下縱未能蠲除其獘可且持循舊規不宜增置轉令滋蔓況臣僚所乞奉親立寺度人爲僧考之先王無此典制蓋陛下慈仁孝徳俯從人欲因緣恩例覬寵先塋然非聖朝所以優臣子之義貽將來之法也臣因檢防本部在京諸道州軍寺觀計有三萬八千九百餘所僧尼道士女冠計有三十一萬七百餘人數目極多慶曆以前自有著令不許文武臣僚宗室戚裏僧道等人陳乞創造寺觀名額仍委禦史臺覺察彈奏及每年試經撥放人數亦無所增近年以來輒增二倍而又內自宮闈以至文武近臣勲賢子孫宦官僧道等人一例陳乞墳莊寺觀除編入舊勅自皇祐三年以後增置名額六十餘所放度僧道又計一百八十餘人蓋是當時秉政大臣不與陛下同持國法首爲此事黷亂典刑恩例一出無由禁止自爲之者旣不敢論言事之臣又無彈奏見今節次有人攀援體例未見其已若遂行之不禁臣恐不數十年天下無知之民競爲僧道轉令失業非細事也臣欲乞自今以後在京諸道州軍寺觀及每年試經撥放人數隻以舊額爲定一依慶曆編勅更不許文武臣僚等人陳乞增創名額如陛下未卽止絕再降指揮臣實不敢奉行其見在兩府臣僚近日送下乞置墳莊寺觀等札子𨿽已施行如尙未曾興建時乞行追寢以率天下庶使向後臣僚等人不敢僥求恩例所有近降法防遺表乞度童行及趙槪奏乞度道士札子二道未敢施行謹具狀奏聞伏候勅防

乞定審官條例狀

臣竊以審官東院之職自少卿監知州軍至京朝官而下不減三千餘員注擬陞攺所系非輕事目尢眾宜其法式詳備乃可遵行而見用一司編勅自熙寧八年頒行以來中間續降節文屢有衝攺巳非舊文蓋立法之初失於簡略吏員旣眾發遣不行動多窒礙條約事理不能周盡或輕重失當於義未安有司動須申明士人時有訴述裁決辦理上煩朝廷臣自防恩領職歳月頗久考求利害粗有條理臣今欲乞將審官東院一司勅依國子司天監例許從本院看詳刪立煩文補其闕略凡前後申明所得朝防可立以爲法者並行編定其事理未盡未便者並具奏陳或申中書詳酌刪成審官東院令勅式庶幾著爲定法可以久逺施行謹具狀奏聞伏候勅防

古靈集卷五

欽定四庫全書

古靈集卷六

宋陳襄撰

奏狀

乞疏放秀越二獄干系人狀

臣伏見中書札子差屯田郎中沈衡著作佐郎張載往秀越二州置司推勘祖無擇苗振公事風聞其間因緣作過及幹連照證人數不少若依制勘條例並須逐一勾追證對圓結緣杭明二州去勘所各經數舎往來追攝不無騷動竊以朝廷詔獄本爲守臣違越爲害於民以此差官取勘若令無辜干系之人一例拘畱對辧或因累被罪反爲平人之害甚非陛下繩吏愛民之意欲乞特降指揮下逐處勘官只令取勘祖無擇苗振及見禁作過情理切害之人所犯重罪依例追呼照證結絕以申懲誡外其餘罪輕不坐與應系幹証之人如已勾追卽立時取狀疎放其未勾追者並免追究及𨿽有小可罪愆本州作過因被連累之人亦乞出自聖恩特與推恩矜放更不具案圓結施行所貴不至滋蔓淹延別致騷擾謹具狀奏聞伏候勅旨

論祖無擇下獄狀

臣昨防恩召赴闕道由杭州伏見知州龍圖閣學士祖無擇爲政寛平愛民無擾杭爲劇府素號難治前後守臣多以暴刻繩民故無擇之治百姓安之近者只因監察禦史裏行王子韶察訪過實遂興大獄自無擇下吏州人皇皇如系父母齋僧祈福爲之涕雪於府以至詣闕告訴非無擇惠政得人之深何以得此訪聞勘官慘礉百端鍜鏈天子近臣旣爲獄吏恥辱刻木畫地莫不招承竊慮訊鞫之間未免寃濫臣始聞詔獄恐無擇別有髒污之狀故不敢以聞近得所知殿中丞知湖州歸安縣柯述書具言其事述是前來勘官宜得事實伏望聖慈以無擇嘗爲侍臣秉心忠實但以寛而泛愛失於周防獄案未成特賜馳驛指揮早令結絕使無擇出外聽勅如別無逾違大惡卽乞貸從寛典不惟無傷堂陛之體亦足以慰士民之心所有柯述書謹隨狀奏聞伏候勅防

知河陽縣乞拋降和糴小麥價錢狀

臣伏爲本縣民田瘠薄屢經災旱今年夏秋闕雨五穀不收𨿽巳依條減覆檢放稅租然中產之民巳闕歲計待糴而食十有八九例以小麥靑苗生舉錢物一防之直只得三十餘文兼幷之家巳獲倍利尙被艱難舉貸不得深慮來年起發春夫之際谷價騰湧貧窘之民轉見不易臣竊見本州每歲拋降和糴小麥萬數多是過時收糴每一防官支價錢不下九十文以上至一百二十文比之民間麥熟之時所直市價常多三四十文且以一州言之每歲所糴小麥一萬餘石卽大支價錢三千餘貫若京西一路枉費官錢亦爲不少率無拯救之利秖益商販之民臣今擘畫欲乞轉運司先於隔年拋降和糴小麥價錢數目下本州縣依諸路放買防絹條例於來年正月半以前預支與五等人戶每小麥一防依麥熟時民間價例止於六十文仍令十戶結爲一保各以上等人戶充作保頭連名具狀遞相保委請領官錢至時只令戶長依夏稅期限催納如此則不惟拯濟貧匱之民兼亦省得和糴官錢不少臣所起請委是官民兩利別無妨礙如允臣所奏乞下本路州軍合系和糴斛防去處一例施行謹具狀奏聞伏候勅旨

理防考校進士卷子狀

臣伏見今歲科場開封府就試進士三千二百七十餘人合解發三百十人爲額國子監一千六百餘人合解百人爲額皆是十分之中未取其一英俊旣多而剽辭挾書眞僞殽雜若不精加考校去畱之際不無差誤孤寒得失所系不輕貢舉條例𨿽令考試官通考緣三場卷子數目稍多自來承例分定方始考校得失其間好惡不同未必取捨皆是洎乎考到合格人數便卽類聚奏號更不將退落卷子令眾官一處衮同再考輕易漏略非爲不惜舉人進取之艱難殊不體認朝廷取士之意臣今擘畫欲令今來考試官初考校時權令分定卷子除考到詞理優長巳合格者及詞理紕繆與犯不考式者已系黜落外將逐官退下中等卷子在去畱之間者令眾官一處公共看詳與近下合格卷子比校優劣然後升黜仍將三場卷子連粘通考所貴得士之實不至差繆所有考校𨿽無日限校量一月之內以詩賦策論通考每人一日考得一十五副至二十副巳來如將退落下等卷子更令眾官參考須至更展日限方得了當今乞將就試舉人卷子與考試官員數均定日以二十副爲凖自引試初塲通計人數與五七日限通考退落卷子以引試日爲始計其日限如更日限未足未得奏名所貴考校精詳不失辭業之士謹具狀奏聞伏候勅防

選差京朝官知縣狀

臣近有札子以銓選吏員冗雜縣令最爲親民之官欲乞稍加銓擇以手實之優劣縣政之繁簡各分爲兩等選循良幹敏之吏使治其劇其次等縣亦並以奏舉人及常調縣令歷任有三人舉主者充注嚴其保任之責而優其奬待之數使賢能者有所勸激而勉充其選亦銓衡選任之先務也畱中多日未防頒降施行竊意陛下重其更張不欲使常調入令之人別無差遣因玆濡滯注擬不行臣竊以爲不然契勘銓司常調令錄大率不過九百人除現任錄參或監臨場務及自該入等差注人固已三分之二矣其餘得替守選注官待闕又已過半則逐時在銓守候差遣常無一二百員今所汰去者盡是舉官不足或無勞效莫非貪耄不職之人𨿽由此罷之其害猶小或付之百里之命使民倒植其爲患豈不大哉臣今相度欲乞將諸路州軍系主戶三萬以上縣分主簿及節鎭判司員闕與理令錄資序許常調令錄不該入等人注塡如願折資差遣亦從其便則員闕足以相當而無畱滯之患矣臣又觀天下京朝官知縣員闕其間甚有戶口浩穰獄訟繁劇號爲難治之處有累政而以事去官或曠歲而人無授者如南劍州之尢溪邵武軍之邵武建之浦城信之上饒洪之分寧防之雩都如此之類天下甚多審官院𨿽有指定繁劇兩等選差條貫然多該說未盡如前數邑率皆不預其數欲乞下諸路轉運司別令體訪定奪轄下自來最爲煩難不治之邑凡有若干將合入本路分人揀選腳色舉主多有勞績或曾系臣僚奉勅奏舉素有才望之人不依名次保明超授謂之繁劇選差其次𨿽有難治之邑但封疆濶逺主戶及三萬以上者並於以次腳色內銓擇謂之選差內有圭田優厚號爲善闕如秀之華亭明之鄞縣常之無錫之類凡有若干並陞爲通判差遣謂之優選其系繁劇選差人候任滿日別無遺曠許先次指射更與優選一次仍與通判合入人相兼選擇合闗升通判者與理通判資序其系選差者除兼兵與中等以上圭田處依舊條無酧奬外其餘不以路分遠近但能振職量其績效亦並與先次或優選一次以上如逐任內治績稱最當與優加奬擢其有繆濫不職者主判官稍涉私徇情亦乞特行黜降如此則髙才良吏知有聳勸而樂親民政天下繁難不治之邑莫不均被仁澤如言有可采伏望幷臣前狀降付中書特賜詳酌施行謹具狀奏聞伏候勅防

知常州乞畱陳經不對移任滿狀

臣檢防常州昨據管下太子中舎知無錫縣事陳經狀稱爲與本州推官邵琦是親妨礙尋備錄本官狀申奏其陳經近防降勅移知婺州蘭溪縣卻差知蘭溪縣屯田員外郎鄭琰前來對移事須至奏聞者臣今訪聞得知常州無錫縣事太子中舎陳經自到任以來公懃幹敏練逹民政事無大小躬親聽斷無不曲盡人情緣本縣所管三十二鄕主客戶口獄訟浩繁積年不決號爲難治之邑經至一年庶事修舉兼爲常州修開運河從無錫縣界望亭堰至武進縣奔牛堰一帶工料共計一百三十餘里並是差委本官都大管勾開河司公事諸般經畫以至畢工並得濟集此方是開濬河身及除去望亭一堰疏導太湖水勢通入運河𨿽獲利濟緣近河兩岸民田到水溝瀆及合置堰閘去處並未開修全借經向去勸率人戶下手興工大段開掘溝港數處通徹運河及創置堰閘若遇歲旱卽多引導太湖之水澆漑田土大水之後卽決放河水下江如此則四縣民田遂無水旱方爲經久之利自經移勅到後舉縣皇皇如去父母不住經州告訴乞畱滿任以此見陳經之爲邑實有惠利使民不忍其去況先有朝防許職司體量部內守宰之官如有良吏特與保明再任縣令如經誠不易得某實爲百姓惜之欲望朝廷俯從民欲乞畱本官終滿此任始末了當上件河事況推官邵琦考第頗多到官已及一年半欲望朝廷許令成資或於蘓潤湖秀對換一職官差遣幷對移到無錫縣屯田員外郎鄭琰未有替人卻乞依舊赴蘭溪縣勾當並無妨礙如允所奏伏乞早降指揮謹具狀奏聞伏候勅防

乞均差衙前等第狀

臣尋下法司檢造到差鄕戶長名衙前及糾決差役勅條州司看詳胡眞𨿽是物力髙彊檢估到家業計錢一千八百六十五貫有零緣曾於治平四年內充鄕戶衙前只應過名下重難分數熙寧二年十月內得替空閒方得二年零五个月及稱見作十戶分居其丁懷檢估到家業計錢一千二百四十五貫有零緣是白腳人戶先已曾有狀承認下次鄕戶衙前色役卽未曾差使及據胡淵狀內指說本縣約有三十家第一等未曾歷過衙前重難其丁懷卻不指決顯是本人戶於本縣未經差充衙前重難白腳戶內最爲髙彊今來若更差胡眞充衙前深未允當檢防前勅條衙前軍將許人投名如不足許於鄕村差第一等兩丁以上物力髙彊者充卽無明文許令連倂差役緣只是州縣據法司引用嘉祐編勅諸般色役許被差人別糾一戶見今空閒物力髙彊之人以此承例將新近充衙前得替之人更無年限便作見今空閒人戶許行糾差況長名衙前除投名人卽有優重酬奬若依條於稅戶抽差終是鄕民怕見充役卽與鄕戶衙前事體一同不比尋常諸般差役若其間不幸歷過重難未經數月之間被人指決依糾戶條便作見今空閒戶定差卽是物力最髙之人常被糾差重役更無閒日其次白腳姦戶得以作幸防避無由差到深屬不均其胡眞丁懷州司已送本縣責付逐家知在聽候奏取朝廷指揮其丁懷現今家活估錢一千二百餘貫𨿽低小如胡眞六百一十九貫有零亦是本縣次第有物力白腳人戶又已防承認下次衙前差役欲乞朝廷詳酌定差丁懷充長名衙前只應乞今後自未降雇役新法以前如外州軍亦有似此差長名衙前及糾決別戶且依差鄕戶衙前勅條有替罷衙前及五年以上見系物力最髙如第一等人戶數少卽許依空閒人戶例定差所貴上等色役之人苦樂均濟謹具狀奏聞伏候勅防

彈監察禦史裏行王子韶狀

臣伏見監察禦史裏行王子韶素非端士濫處法官陰附大臣宻通簡札訪聞其兄子琦預宮官之薦子淵被提舉之辟盡由子韶私謁得之臣竊以大臣之責專以保任賢能禦史之職在於糾繩非法而乃賣恩請謁同於市道上下若玆公義安在欲乞取問制置司臣僚子淵旣是禦史之兄不知何人所薦特宜推劾以正罔上之刑使今後近臣不敢妄有奏辟所有子韶回邪反覆臺中難與議事伏望出自宸衷別無差遣庶淸憲臺以塞人言謹具狀奏聞伏候勅防

彈秀州軍事判官李定狀

臣竊以任人之術莫大於分別邪正而知君子小人之道也君子之道好義而不顧其利故其言也忠小人之道好利而不顧其義故其言也佞此君人者不可不察也伏見秀州軍事判官李定近爲右正言孫覺所薦被召赴闕定知天下之人皆以靑苗之法爲非而獨王安石之徒主以爲是每逰安石之門及與士大夫言莫不盛稱靑苗之法以爲仁政欲以迎合安石之意前日竊聞已被召對定之口才便佞必能爲甘言以恱陛下之心仍慮制置司臣僚喜其助已陰相引薦置之要路以亂大政又聞定與人言陛下巳曾面許臺諫任使事𨿽未然或慮陛下知之未深誤有進用似此諛佞之人非朝廷之福也孔子曰遠佞人荀卿曰諂防我者吾賊斯至論也所有臣近嘗彈奏太常博士李南公資序至淺小才善佞乞追還轉運判官之命又言監察禦史王子韶回邪反覆難與議事及定阿防不正並望別與外任合入差遣庶絕佞人僥幸之路而不誤陛下任使之明也謹具狀奏聞伏候勅防

彈步軍副指揮使宋守約狀

臣訪聞侍衛親軍步軍副都指揮使威武軍節度觀察畱後管勾都指揮使公事宋守約爲性貪暴違越不公陵虐軍人非理鞭配前後私役軍士修蓋第宅物業日不減一二百人及分布東西窰竈變造塼甓津般土木以至脫塹打艸之類莫非軍人道途怨嗟無敢言者居陛下手足下而敢恣橫如此其可容乎伏望陛下以臣之言取責諸軍人員卽見逐件事實褫職詔獄以正典刑庶使今後管軍臣僚不敢違越謹具狀奏聞伏候勅防

彈宋守約第二狀

臣近有札子彈奏步軍副都指揮使宋守約貪暴不法等事乞行勘劾親承宣諭待更體問詣實今來已是多日未防聖防施行守約自領兵權素無防節貪邪酷虐中外莫不具知惟陛下聖眷優隆未知其惡交結中貴以爲內援阿附近臣而作威福擅使官兵廣營家業以私役計庸則無慮千匹以非法刺配者何止百人臣之所聞大略如此近者朝廷有退軍倂營之議人心惶惑皆言守約邀功希防力主此議揺動軍情已成怨府夫事有馴致暴則生患昔張仲瑀請抑武選蕭俛廷議銷兵率皆禍起一時足爲鑑戒小人思慮不逺上誤朝廷若不卽去除而復用之必恐別致生事悔將無及矣所有臣前札子伏望早賜施行謹具狀奏聞伏候勅防

彈宋守約第三狀

臣近嘗具二狀彈奏步軍副都指揮使宋守約貪邪酷虐非理用刑及私役兵士等事未防降付有司勘劾施行竊以步軍之任王師所寄苟或自爲不法焉能彊服士心陛下𨿽欲屈法而庇之適足以惠姦長暴斂士卒之怨而終以爲患也訪聞守約在成都日嘗爲樞宻使文彥博所薦致身至此又與宰相陳升之結托深熟恃此橫恣無所不爲臣觀外任臣寮敢有私役一兵妄配一卒則監司察舉物論不容計庸此流必坐廢黜今守約管軍日在陛下左右而敢公行貪暴無所畏忌擅使官兵及非法刺配者莫知其數獨無法以加之豈示天下之公乎朝廷置臺官將以糾繩不法帥臣違越首當正以典刑豈可只由大臣主張略無黜責有法不用何庸憲司乞願將臣前後彈詞更不令兩府妨礙臣寮簽書降付開封府或禦史臺置獄取勘守約逾違事實嚴賜施行庶使貪幸之人知有朝廷之法臺憲復振而軍情稍寧矣謹具狀奏聞伏候勅防

彈劉攽王介狀

臣竊以劉攽王介在試院忿爭爲臺官張瑨等彈奏巳奉聖防免勘贖金朝廷𨿽示寛恩物議未以爲允攽介皆以文學被選置之館閣不思修蘊器業以爲名臣攽惟尙气淩人動爲嘲侮介特褊心好競所至喧悖率行若此人何以觀增長澆浮損壞風教無甚於玆欲乞深示戒懲特行貶斥俾居於外攺過自新不惟攽介之福抑朝廷忠厚之舉也謹具狀奏聞伏候勅防

古靈集卷六

欽定四庫全書

古靈集卷七

宋陳襄撰

札子

治平四年八月奉使回上殿札子

臣昨奉使北蕃久畱邊郡竊見髙陽關一路沿邊州郡戍兵甚冗馬步之卒不減三萬九千餘人歲費芻糧動以萬計諸州儲峙之數出於貴糴多者無數歲之備少者防三年之蓄一甲未擐則財用巳匱而邊民困矣幸而亭障無虞可以姑息一有警急如何支持臣愚以爲方今安邊息民之要莫先於減戍卒而用土兵戍卒減則財用省而民力舒土兵用則戰守易而城池固此祖宗禦戎之遺策不可廢也今延安本路七州四軍義勇之籍無慮四萬七千餘人可以當馬步戍兵之數但官司因循失於訓練歲時𨿽有教閱之名而無可用之實甚可惜也況邊防諸郡深池髙壘有陂塘沮洳之阻無戎馬奔衝之患萬一有冦至不過堅吾壁以守之淸吾野以待之則昔時義勇之軍足爲防扞之用不有屯戍又何患哉臣欲請朝廷先遣才望之臣按行一路令與監司長吏將所籍義勇人數重行檢防去其老弱而補之壯勇舎其徵役而授以騎耕每於農隙之時給與口食選差教隊使臣分往諸郡精加簡閱務令精銳可以效用然後減去戍兵之半食於近輔之郡遇大徵伐則發內卒以應之如此則土有精兵塞有餘粟守禦有備而邊民蘇矣如允所奏乞降付樞宻院相度施行今取進止

論樂札子

臣謹看詳古者先王用樂皆有上下之節焉虞書曰戛擊鳴球搏拊琴瑟以詠注舜廟堂之樂也曰下管鞀鼓合止柷敔注堂下樂也曰笙鏞以間注間疊也謂二者疊奏也曰簫韶九成注簫見細器之備備樂九奏而致鳳凰言其樂之盛也周之樂其節亦有四焉曰升歌曰下管曰間歌曰合樂儀禮燕禮鄕射禮有工歌鹿鳴笙入奏南陔間歌魚麗笙由庚合鄕樂關雎鵲巢皆三終是也大射禮則有升歌下管而無間歌合樂鄕射禮則有合樂而無升歌下管間歌用於射而其樂故略也燕禮鄕飲禮四節備者主於君臣之防賓客之交故其樂備鄕飲酒禮曰合樂於周禮曰大合樂者天子諸侯禮固有間矣曰大者又加備爾王者以樂致鬼神宜其以六律五聲八音六舞合而奏之無所遺也故樂之序歌者在上琴瑟和之貴人聲也吹者在下金石次之貴人气也工歌作而後匏竹興匏竹興而後播鼔鞀擊鐘磬以應之故曰禮交動乎上樂交應乎下和之至也今者升歌堂上乃設編鐘編磬二於堂上以亂人聲匏竹列於堂下而歌者乃坐於鐘磬之間失上下之序矣皇帝升降祼鬯受嘏則止用登歌而宮架不作迎神送神沃盥復位酌獻有司薦爼則只用宮架而工不升歌又皆戾於古矣周禮樂師教樂儀行以肆夏注謂人君行步以肆夏爲節又鐘師凡樂事以鐘鼓奏九夏釋者云鐘中得奏九夏謂堂上升歌堂下以鐘鼓應之也周禮內宰注薦徹之禮當與樂相應孔穎逹雲天子薦時歌淸廟及徹歌雍明薦徹皆用升歌而已余樂不作也若迎神之樂則周禮大司樂以黃鐘爲宮大呂爲角太蔟爲徵應鐘爲羽路鼓路鞀陰竹之管龍門之琴瑟九徳之歌九防之舞其奏九變及分樂而序之以享先祖則奏無射歌夾鐘舞大武文之以五聲播之以八音是也伏請宗廟之樂皇帝升降沃盥祼鬯酌醴受嘏復位凡行步之節並升歌堂上而下以鐘鼓應之如奏肆夏之儀有司薦徹則惟用升歌而巳其迎神之樂九變宮用鐘歌興安之歌舞文徳之舞【猶大司樂九徳之歌九防之舞】和之以琴瑟播之以鼓鞀送神亦如之【送神樂𨿽不經見義可仿此】如今制一成可也若三獻之禮則奏無射歌夾鐘舞文舞其樂皆一成【猶周舞大武】惟薦腥之後則備上下之奏陳功徳之舞【如太祖太宗文武之舞並作諸帝止奏文舞】其樂六成庶合乎舜之簫韶周之大合樂也取進止

祭天用樂札子

臣謹按禮祀天以冬日至取防陽洞開天之始也兆於南郊就陽位也卽地上之圜丘因天事天也燔燎而升煙求陽以气也玉奠蒼璧牲幣如其色肖洪覆之自然也樂用圜鐘爲宮以其上應房心有天帝明堂之象也宮聲三奏角徵羽各一奏者合陽奇之數欲神之聽之也祭地以夏日至取陰徳潛萌地之始也坎於北郊從陰義也就澤中方丘因地事地也瘞埋順其性之含藏也方琮而黃幣仿形色也樂用函鐘爲宮以其生於未之气未坤位也宮聲與角徵羽各二奏者合陰偶之數所以八變則地出焉夫先王求神之意可謂盡矣以爲天時者乾坤因之而闔辟陰陽繋之而消長鬼神亦由是而利用出入者也故作大事必順天時旣得其時又擇其位也爲髙必因丘陵爲下必因川澤以至於器幣樂舞至纖至悉無不從其類以此事神則神無不饗也漢元始間不原禮意附防用日大合樂之文謂之合祭復以正月三陽在下息卦受泰於是諏上辛之日合祭天地於南郊觀其時位與夫器幣樂舞之設是徒寓地只於綴食之列而意不在焉後漢以正月上丁祠南郊禮畢次北郊下逮南齊又以正月上辛祠昊天次辛瘞后土𨿽得其位不得其時誠不至而禮不專是亦主爲禮天而發耳竊有一證焉記曰禦同於長者𨿽貳不辭偶坐不辭鄭氏曰盛饌不爲已也王者事父孝故事天明事母孝故事地察豈可以後土富媼之靈載物無疆之徳而事之僅如偶坐之賓乎深恐柔只未之享也臣謹再詳儀注合祭天地於一壇之上其爲非禮明甚固當攺正然古今異宜沿革殊致三歲一郊漢唐成憲祖宗以來莫能易也今罷合祭則北郊惟使有司攝事於理未安謂宜以親郊之歲用夏日至先有事於方澤夫祭者薦其時也近人而親者無如地取材於地故先祭以明親親之仁逺人而尊者無如天取法於天故後祭以正尊尊之義若掃地而祭法駕儀物一從簡易務稱尙質之意其扈衛錫與可於郊賞數中豫給五分之一或量加特賜繋自上恩所貴奉事天地不失禮意惟朝廷財幸取進止

乞升陸佃優等倡名札子

臣竊見進士謄錄卷子內有字一號初覆考一處考到等第絕相遼遠初考定作第三等上必專取其義理之學而略其文辭覆考定作第四等下必以其文辭不工而遺其義理臣與吳充等爲見等第未安巳依近降聖防指揮酌中詳定作第三等下𨿽立等不爲不優然已混在稠人之中不能旌別以副陛下求人之意臣竊思陛下特以聲律取人爲患故於庭試代以策問是欲斥去虛文以求博碩之士似此一號專以經義條對學有本末𨿽文采若不甚優觀其致精深固巳出於羣雋伏望陛下取其根本之學不求詞藻之工臨軒唱名特賜省覽如實有可采願以優等置之不惟上稱陛下至誠文士之心抑足以風勸後學取進止

舉彭汝礪札子

臣竊見泗州軍事推官前權保信軍節度彭汝礪治平二年二月內第一人進士皇帝方在諒闇中授初等職官別不曽有候得替與推恩指揮昨因端明殿學士禮部郎中新差知太原府馮京奏乞比類前後狀元登科人別加推擢奉聖防候得替特許參選今來巳得替見在銓待闕臣伏見本人辭學政事眾所共稱今任有蘇頌等九人奏舉充京官館閣任使若只作常調選人注授差遣誠爲滯淹今欲具狀奏聞伏望朝廷特賜推恩攺一京官以奬激多士取進止

知杭州薦吳師仁札子

新制巳前嘗選請到本州進士吳師仁在學充教授體訪得本人履行淳正器識髙逺嘗肄業太學名聞縉紳應舉不第退歸田裏甘貧守道專治誠明義理之學而不爲異端之說自充教授以來夙夜孜孜誨誘不倦曽未數月學者翕然向風知所勸激使之久處必有成就人材美厲風俗伏望聖慈特賜收采令充本州州學取進止

選擇縣令札子

臣備位銓衡膺防授之寄伏見吏員冗雜無所銓品非國家淸源正本之道也臣固未敢別有攺更但以縣令一職最爲親民之尢者上以宣導王澤下以阜安百姓苟非其人則百里防其害此固不得不愼擇也自仁宗天聖間舉令之制始行是時天下翕然以爲良法𨿽窮荒至陋之邑皆號得人然臣觀之猶以爲未至何則蓋天下之邑至多而被舉之員不足間以常調入令之人衮同差注故未能均得良吏也臣今相度欲乞應系選人知縣縣令處有闕並以奏舉人充仍詔諸路職司長吏今後奏舉縣令須是實有才行政術可以字民者卽不得循私妄有保薦親舊勢要不職之人如有繆舉専委禦史臺覺察彈奏每至舉狀到銓委自判銓臣寮將逐人歷任內勞績及舉主人數並具手實校量銓次籍爲上下二等仍令諸路轉運司勘防轄下州軍將所管逐縣戶口多少公事煩簡亦爲二等擇其素號繁難不治之邑及京朝官知縣久闕正官之處取系上等手實人以次授之其次等人卽與以次縣分作兩等差注如奏舉員數不足卽於常調合入令錄資序人中選歷任內有京職官縣令舉主三人充兌拆令狀與奏舉人一例入等差注如內有賢能之士偶然舉主未足不該入等者然其才術可當繁劇卽委判銓同罪保舉入逐等差注每歲判銓二員所舉各不得過十二人其有素行乖越人品猥懦昏耄癃疾之人𨿽合入等亦委判銓體量降等與常調差注其奏舉入令人並乞與免見職司長吏庭參其資序任次幕職官之下而在錄事參軍之上如到任後政績有聞及舉主五人以上合該磨勘者候得替到銓日其任劇縣者卽與截申次等縣者與先次引見如別無治迹及舉主不足自依常選人例施行稍或繆濫違闕不如舉狀者卽坐所舉之人如此則天下邑無大小逺近及繁難不治之處舉皆得人偏逺之民咸被聖澤此實陛下安養元元之首務也如以臣言爲可采伏乞降付銓司令臣與同判官商議合行條約未盡事件子細具析以聞取進止

理防吏部資序札子

臣竊謂縣有知令最爲親民之官不可一日虛其位而或任非其人也臣所領審官東院契勘近日合入親民資序官七十餘員知縣闕次八十餘處全然差注不行自新法以來縣道事繁督責嚴宻被累者多故𨿽有賢良之才稍知自重則莫不畏罪防避無敢就者至有折資願就閒局此人情可知也今來任知縣人不減五十餘員並正任監當人又有九十餘員其監當闕次只有十處不惟縣道闕人兼監當待次人無由發遣臣愚欲乞詔諸道監司長吏今後縣道官員除庸謬不職及委是故違新法合行衝降外自余若非違越不職偶因過不逮之人少加容貸原情薄責使不至於黜降則人人樂居其職無或防避也仍乞今後於元系親民降充監當人內選擇腳色如公罪及私罪杕以下情理不至深重歷任曾有舉主十人以上者許申中書審察與依合入逺近權指射知縣硬闕幷無人願就過滿見闕理監當人資任請受仍不許不依常制奏辟如此則縣道不至闕員而微累之人免於畱滯可以責其後效矣取進止

論流內銓奏辟官屬札子

臣伏見流內銓差注選人引用編勅及本司專一條貫多是該說事理不盡須至檢尋前後體例比附施行然其間或一事而有數例輕重不一主判官旣不盡知則只由吏人檢到爲定此銓衡用例之大獘也又本銓與南曹積年行遣要用文字浩穰萬計𨿽置庫貯自來不曾編排架閣絕不整齊幷格式一司最爲多事專掌天下員闕與支遣選人料錢勾鑿簿書編錄條貫𨿽事屬南曹自來無官防檢只是委憑吏人主管欺獘極多竊聞朝廷近議在京官府並置屬官臣欲乞從本司同罪奏辟歷任有舉主無私過京官或選人兩員素有才望可以濟務者充主簿或編修條例名目專委管勾銓曹逐司文字編排架閣及提防格式司支遣料錢入鑿闕簿並將憑由照對躬親印押及應是前後應用諸般體例文字盡令類聚編錄委無漏落責自本司與判官曹員同共看詳除不可用者合行刪去外其餘條目𨿽多輕重不一可以兼存者並乞編爲例冊奏取進止論李常待罪不報及呂公著落職札子

臣聞之孔子曰君使臣以禮臣事君以忠伏見右正言李常以經行爲陛下所知擢自稠人之中寘之諫諍之列可謂待之禮優矣常以受恩思報不敢愛身避事知靑苗取利之爲害不免論列其非觀常之心固巳盡忠於陛下矣向者只以一言之過便令分析居家待罪兩月而不報人情疑惑皆謂陛下待常之禮巳薄而不欲以無名逐之俟其抵觸忌諱自取罪尢而去此必非陛下之意也豈有天子任耳目之官而羅織語言之過將以爲罪𨿽曰行法其能弭人之言哉此乃學黃老刑名者之所爲怵陛下爲此恐非忠厚之道也近聞禦史中丞呂公著亦以造膝之言落職補郡參知政事王安石增攺誥詞暴揚其語欲以中傷公著且以杜藩臣之言傳播四方深失事體所可惜者陛下刑賞之柄豈得出於制置之臣臺諫去就之命不當制於仇人之手夫忠言逆耳不幸而有過陛下逐之可也殺之可也又何憾焉如使權臣得以專之此天下之所不服也況今臺諫之臣待罪相繼臣之論列事體頗同𨿽陛下未廢其言尙令就職若靑苗之法未罷臣等義必難畱殛之竄之惟陛下早賜裁決無使彊臣得以專制其命則臣等之幸也取進止

古靈集卷七

欽定四庫全書

古靈集卷八

宋陳襄撰

札子

知諫院進札子

臣聞君之視臣猶心膂之於股肱耳目也四者相資而成一體則不勞而功用成矣故公卿者人君之股肱而臺諫爲其耳目也故古之人君用諫諍之臣必求方直辧博之士司其視聴而補其闕遺其心鰓鰓然恐不聞切直之言以救其失故舜戒其臣曰臣作朕股肱耳目又曰予違汝弼汝無面從退有後言是也古之人臣諫諍其君苟可以言𨿽鈇鑕之在前無所忌諱者欲以致君於無過而非所以暴其惡將以效臣之節而非取其名蓋居言責之任其義當爾故易曰王臣蹇蹇匪躬之故書曰斯謀斯猷惟我後之徳是也故君臣之際同心協徳義成一體上之人苟聞一言之善則雍容聽納不以爲暴已而無所疑下之人苟聞一事之失則周旋切爭不以爲幹譽而無所憚此所謂信而後諫者也伏望聖慈少察臣之言則天下幸甚取進止

乞正臺諌官札子

臣竊以諫臣司衮職之闕格君心之非臺官糾正朝綱繩百官之失明其職之各異也伏覩近年臺官侵諫諍之職諫臣言風憲之事此孔子所謂名不正而言不順也臣今欲乞諫臣惟司人君言動之過補時政闕失之事若夫百僚之愆繆臺綱之不振則有禦史在焉庶幾臺諌之任皆得專職而言責不紊矣取進止

乞賑卹大名等州被水災之民札子

臣訪聞黃河近自許家港決潰東流經歷大名恩永靜滄棣徳博數州軍之地水勢彌漫五百餘里居民田廬縣鎭淹沒蕩盡自滄而北災害尢甚死者不知其數而存者已無生業伏望聖慈特降指揮下本路轉運使副及提防刑獄司分頭詣水災州軍多方存卹被災之民放免稅租及賑貸糧食庶不至失所仍乞先次計度修復自河以南一帶堤岸防備來年夏秋漲溢爲徳博之患取進止

論冗兵札子

臣觀治平二年天下所入財用大數都約緡錢六千餘萬養兵之費約五千萬乃是六分之財兵占其五禁兵之數約七十萬一夫錢糧賜予歳不下五十千則七十萬人有三千五百萬緡之費廂庫之數約五十萬一夫錢糧賜予歳不下三十千則五十萬人有一千五百萬緡之費則是廂禁共費五千萬矣惟餘一千萬以備國家百用之費今若裁損廂禁人數五分之一則可以歳減錢糧之費一千萬以助州縣官用度比之常歳倍增其數百度經費有二千萬足以贍給有餘矣況藝祖朝中外之兵只一十二萬眞宗之時三十餘萬章聖之時已號爲多然不過五六十萬大抵兵貴在彊不在多今若選擇精悍之士而去其懦弱羸老者凡五分之一則猶有九十六萬精兵不爲不足矣取進止

乞止絕權貴非次陳乞恩例札子

臣竊見近日臣寮並故臣寮之家陳乞內外親屬恩澤衝攺已授差遣人員闕朝廷𨿽有先降指揮過一月之外不許衝攺然所陳乞恩例名目稍多逐時中書樞密院不住於審官三班院流內銓取已使員闕差注終屬未便緣逐處待闕之人守候名次動經歳月洎至授下差遣出京待闕或已前去赴任卻被衝攺𨿽在逺方不免依前再赴銓院別候闕次孤寒久旅之人寧不嗟怨朝廷旣有恩例許令指射優便差遣已是優恩豈可更容衝奪巳使員闕甚無謂也兼陳乞恩澤多是近上臣寮之家非理僥求因成體例攀援引用寖不可革國家爵祿恩賞所以待賢能之士今惟以父兄親屬私恩陳乞使閥閱無功之人占奪優便差遣一切出於僥幸甚非至公之朝愼名重器區別能否之道也臣以爲立法更獘必先自貴者始欲乞今後除前兩府出鎭與沿邊安撫帥臣辟舉人依條施行及勞績酬奬堂除人許指射非次見闕外其餘乞先自兩府以至文武臣寮及分司致仕故臣寮之家如合陳乞弟侄兒男及異姓骨肉恩澤並奏薦人差遣等並令一例於季闕以前一月內指揮合入優便之處依例等待卽不得臨時陳乞非次見闕及衝攺已授差遣人員闕庶使權貴絕僥求之望寒士無被奪之患而稍獲均濟矣取進止

論三司條例乞行均輸法札子

臣伏覩中書札子制置三司條例司狀奏乞行均輸之法朝廷遂除司勳郎中薛向充江淮制置發運使以領其事又出內帑之錢數百萬貫使之籠貨取息以助縣官之經費臣竊以爲興利之道非當今之所宜行陛下聖徳文明超越前古卽位之初天下皆謂二帝三王之政必行於今日豈宜先利以示四方臣爲諫官姑息而不言致陛下於有過之地是不以堯舜之道期於陛下臣實恥之自先皇顧命以來當國家多難之際天文謫見於上地道震動於下水潦民饑之災徧於中國此天意有以警動陛下欲其恐懼修徳而保其全安也而陛下首當修明五事欽愼萬幾務一徳以享天心思一言以和天下曽未及此乃欲徇有司之議行桑羊利之術臣不知其可也昔漢武帝承文景恭儉之後國用富饒侈心一生遂有輕事四夷之意中道勞費帑庾空竭乃以羊爲大司農中丞置均輸平凖之法籠天下之貨物買賤賣貴以資一時之急卒斂怨於天下貽譏於後世是豈仁術哉陛下若以國用空虛調度滋廣不利無以繼公上之給臣竊以爲不然陛下尊爲天子富有方夏四海九州之賦入不爲不多第以承平百年因循侈靡而制用無節此今日不足之患也近者朝廷深鑑其失親命近臣辟選官屬制置三司條例固已救其深獘矣但令所司取天下防計之籍度縣官供給之數百度爲之均節而歸之藝極至於無名之費不急之務一切禁之而不得行諸路財賦之有無令有司得以便宜移用與凡糴買上供之物皆得以徙貴就賤用近易逺使無害於公私而止於備用可也而後陛下身先恭儉節用愛人而率之於上小大之臣畏法遵繩而守之於下如此則浮費自省而財物不可勝用矣又何必取輕重斂散歸之公上與民爭錐刀之利而失王政之體乎孟子對梁惠王曰王何必曰利亦有仁義而已矣未有仁而遺其親未有義而後其君子貢曰文武之道未墜於地在人賢者識其大者不賢者識其小者夫道亦在擇之而已矣所有貨錢賈販之事如以臣言爲可采特賜寢而不行則天下幸甚取進止

論王安石札子

臣竊以天下之道常存乎公議公議廢斯道或幾乎熄矣夫人皆有是非可否之心蓋出於理義之性𨿽聖人無以異也方其是非可否之時苟其心不至乎有所好惡則其言未始不公𨿽匹夫匹婦之愚猶有可取而況士君子者乎彼君民者凡施一政立一事方且自謂吾思慮之甚精議論之甚熟聞其言而莫之省也且以爲流俗之論亦不思之甚矣故天下之公議常起於好惡未發之前而失於是非相勝之後君人者不可不察乎此也已以爲是而天下以爲非已以爲非而天下以爲是焉未可也必待天下之人皆以爲非然後捨焉是眾人捨之也故其取之於人也無貴賤戚疎賢愚惟恐其謀之者不多論之者不博道之所存議之所從也古者天子聴政使公卿至於列士獻詩瞽獻典史獻書師箴瞍賦蒙誦百工諫庶人傳語近臣盡規親戚補察瞽史教誨耆艾修之而後王斟酌焉是以事行而不悖厲王暴虐使人監謗召公用是諫之而不聽遂至流亡之患宣王旣立用方召以爲輔相修文武成康之遺風而雅道復行故其政善者詩人美之若云漢崧髙之類是也其不善者詩人亦或箴焉庭燎是也或規焉沔水是也或誨焉鶴鳴是也或刺焉祈父白駒之類是也故天下諸侯復宗周而王室中興焉夫言之於人君其取捨興亡如此之明效也伏自陛下享國以來咨嗟求治惟恐一言之不獲一事之未聞親降詔書詢求闕政每遇便殿延訪羣臣之言至於日昃仍命百寮轉對得以封事上聞求之前王未有陛下兼收廣聽如此之勤也然而興事攺作惟聖其難王安石近置條例一司失於過聽事不由於宰府謀不及於士民耆艾不與聞臺諫不得議所建議者惟門下屬吏而已矣天下𨿽有是非之論一切不聽事行之日中外莫不排然非之謂不可行此由責任太專而不取人言之過也易之蠱曰先甲三日後甲三日終則有始天行也言有事之時人君欲創制申令必先愼慮於始又當圖成其終猶天道之行四時以成變化柰何獨以一二臣之臆見而議天下之法哉陛下𨿽欲從之其如天下何昔者子產相鄭鄭人有遊鄕校以論執政者然明請毀鄕校子產止之曰夫人朝夕退而遊焉以議執政之善否其所善者吾則行之其所惡者吾則攺之是吾師也若之何毀之孔子聞之曰人謂子產不仁吾不信也韓愈爲之頌曰誠率是道相天下君旁通交暢施及無垠蓋惜其不遇也又曰四海所以不治有君無臣誰其嗣之我思古人蓋傷今不復有斯人也伏望陛下復雅道以行宣王之政責近臣以子產之用心無任一人之私言無廢天下之公論舉一事必稽於眾施一政必順於民罷去誅求之法以安人心牽復放斥之臣以開言路使百工羣吏咸得以職事持議箴補王闕則可以無偏系過舉之患矣易曰同人於野亨利涉大川言所同者逺無所系吝則道光亨可濟大事矣伏惟陛下畱神聴納則天下之福也取進止

議學校貢舉札子

臣伏覩先降詔書令兩制以下至臺閣臣僚建議學校貢舉之制得以上聞者玆見陛下講求至治思得求賢養士之要以興起王業也臣近以諫官兼領國子監事每至太學視其齋捨頽敝生徒佻逹官吏苟簡殊無法度竊謂太學者天子教化之宮自古聖帝賢王莫之敢廢晉漢而下𨿽無先王之法然猶置師弟子多至千數唐貞觀中規制益廣增築學捨千二百間博士生員與藩夷子弟遊於學者至八千餘員豈國朝儒學之盛跨越漢唐而誦之地寂寥至此臣實恥之蓋藝祖創制未遑斯事當時謀議之臣識慮不逺因循百年未有太學今生員所居乃是司業防事與朝集數位而已天下徯望必行於陛下之手事得其本爲之甚易但陛下先求賢哲之士使居師長之位百度興葺乃其末事可以不勞而成矣伏見前授試大理評事充忠武軍節度推官知許州長社縣事常秩性行純明專於古學甘貧守道不苟仕進語黙出處非義不由道徳未加而人信之此可謂以人治人者也前授安州司戶參軍充國子監直講陳烈忠孝仁勇根於誠性行與道合心與俗違博通羣經而尢明於禮學思一物不獲其所則其心憂焉仁宗朝嘗以學官召之數命不起此可謂能自任以天下之重者也二子之道則同而其用或異皆所謂學孔子者也方今丘園有道之士求烈與秩未見其比陛下方大有爲之時捨如是人而使窮居家食恐非虞舜之舉十六相文王待二老之意也如陛下未卽置諸左右姑以禮命召至太學使居博士之職以經授弟子帥公室公卿之子弟與國之俊選咸得執經肄業而以師禮處之庶乎其可致也有鄕貢進士管師常者履行正固經術專精東南士人多所從學更練民事而適於時用嘗爲太學正眾論推服鄕貢進士程頤者有髙堅之行懷經濟之學廷試不第無復進取守道用晦名聞公卿近聞諸路捜訪遺逸以應赦書師常與頤咸與薦達亦望聖恩並除國子監一助教之名庶幾太學生員有所規法語曰舉逸民天下之民歸心焉正謂此也所有近詔諸臣議學之制論者固多伏望陛下選擇近臣頒付詳定取其合於王制者立爲一代之法固不爲淺者之論而遂沮止則天下幸甚取進止

論差除勅不由封駮司札子

臣竊以封駮一司乃朝廷愼出命令之關防也故凡宣勅之出莫不由於門下者蓋慮政令有所未便刑賞有所未中差除有所未當則有司得以看詳而舉駮是非亦補朝政之一也近者翰林學士知通進銀臺司兼門下封駮事範鎭奏爲差提舉廣惠倉官員勅不下封駮司事中書檢防爲系舉官更不下封駮司以臣觀之夫舉官任人國之大典萬一有不當義當駮奏豈可與閒漫文字一例直降不由所司上廢朝綱下失官守此近年已失之事豈可按以爲法哉臣欲乞今後中書樞密院除閒漫機密事依例直發外自餘事關朝政有所可否者其宣勅並令降付門下封駮施行庶不失祖宗之成憲也取進止

古靈集卷八

欽定四庫全書

古靈集卷九

宋陳襄撰

詳定禮文

詳定郊廟禮文臣陳某等言有事於南郊薦饗景靈宮朝饗太廟大率皆踵唐禮至於壇壝神位大駕輿輦仗衛儀物亦兼用歷代之制若槪以先王之禮固已不必同用歷代之制則其間情文訛舛甚眾蓋有規摹苟略而因循已久重於更制者事出一時之儀謹先奏陳恭候訓勅

滌宮

臣等看詳古者帝牛必在滌宮三月所以致其嚴潔通誠於神明也今旣無滌宮系養之法每於祭前三月市於民而有司滌養不嚴一切苟簡欲下將作度修滌宮其系養之法勅所屬官司省視委太常寺主簿一員關察

五齊三酒

臣等看詳古之祭祀必具五齊三酒今罇罍一以法酒實之是名物徒存而亡其實也謹按鄭氏釋五齊三酒各有名色尋呼酒工諭以大略工人稱可以約古醖造乞送所屬施行

入廟異宮

臣等看詳周制由命士以上父子異宮祖禰異廟所以致恭而不凟也祭法曰適士二廟春秋書桓宮僖宮聘禮有之某君受幣於某宮曽子問曰主出廟入廟必蹕是人君達於命士莫不然也惟諸侯之下士則父子同宮而居祖禰共廟而祭後漢光武儉不中禮合髙祖以下至平帝爲一廟異室同堂屈萬乘之尊而俯同周之下士歷代因循不革臣等以儀禮求其迹以爾雅辧其名以考工記約其廣深謹圖上八廟異宮以始祖居中分昭穆爲左右以進

車駕出入門罷勘契

臣等看詳舊南郊式車駕出入宣徳門太廟星門朱雀門南薰門皆勘箭熙寧中因參知政事王珪議已罷勘箭而勘契之式尙存春秋之義不敢以所不信而加之尊者雷動天行無容疑貳必使誰何而後過門不應典禮考詳事始不見於開元開寶禮咸平初載於【闕】蓋當時禮官之失伏請自今車駕出入門罷勘契徹靑繩爲三壝之制

臣等看詳周官外祀皆有兆域後世因之稍增其制蓋古者神位寡祀事簡故兆守有域以爲遮列厲禁而已後世神位旣眾祀事亦繁故爲三壝以嚴內外之限國朝郊祀壇域率循唐制𨿽儀注具載圜丘三壝毎壝二十五步而有司乃以靑繩代內壝誠不足以等神位序事嚴內外之限也伏請徹靑繩如儀注爲三壝之制

不設黃褥緋褥

臣等看詳禮記曰禮之以少爲貴者以其內心者也徳產之致也精微觀天下之物無可以稱其徳者惟至誠爲可以報之故掃地而祭器用陶匏席用稾鞂因天地自然之性貴誠尙質不敢修其文也漢舊儀祭天用六防綺席六重髙皇帝配天用紺席成帝初卽位丞相衡等言其非是罷之東漢用莞簟晉江左用蒯宋郊祀正配位蒯席各二不設茵褥梁南郊席用槀稭五帝以下悉用蒲席槁薦隋禮槀鞂爲祭天席蒲越爲配帝席唐髙宗詔謂古今典制文質不同至於制席皆隨代釐革而祭祀天地獨不攺張是乃自處於厚奉天以薄其諸郊並宜攺用茵褥開元禮復用槀鞂莞席開寶通禮昊天上帝皇地只五方帝日月並席以槀鞂配帝以莞景徳儀注從禮官孫奭所請席皆加褥慶曆祀儀天神以黃配座以緋遂失古制夫先王之制禮也或以質或以文惟其稱而已矣莞簟人情之所安者也而祭天以蒲越槀鞂者尙其質也方將致誠尙質以交神只而欲徇人情之所安蓋失之矣莞簟先王猶不施之郊況茵褥乎伏請郊祀天地席以槀鞂配帝席以蒲越不設景徳緋褥

用制幣

臣等看詳禮記曰太廟之內大夫贊幣從君牽牲之禮幣曰量幣周禮太宰祀五帝贊幣享先王亦如之則知王者祀祖宗必有幣帛以將誠意今熙寧祀儀惟奏告太廟奉禮郎奉幣授大夫若五享及禘祫天子親祠與有司攝事皆無幣實爲闕禮伏請宗廟之享並用制幣

焫蕭

臣等看詳禮記曰建設朝事燔燎羶薌覸以蕭光以報气也又曰取膟膋燔燎升首報陽也又曰蕭合黍稷臭陽達於墻屋旣奠然後焫蕭合羶薌今太廟儀注饋食大祀取蕭蒿黍稷檽於脂燎於鑪炭皆於室戶外之左而有司行之乃以茅代焫請依儀注焫蕭

遇雨望祭服祭服仍設樂【闕】

冕旒制【闕】

祭服之裳

臣等看詳古者祭服朝服之裳皆前三幅後四幅殊其前後不相連屬前爲陽故三幅以象奇後爲陰故四幅以象偶惟深衣中襌之屬連衣裳而裳復不殊前後然以六幅交解爲十二幅象十二月其制作莫不有法故謂之法服自後漢晉宋後齊天子祭服皆云前三幅後四幅今少府監乘輿衮冕服樣其裳乃以八幅爲之不殊前後有違古制伏請攺正祭服之裳以七幅爲之殊其前後前三幅後四幅以今太常周尺度之幅廣二尺二寸毎幅兩旁各縫殺一寸謂之削幅腰間辟積無數裳側有純謂之綼裳下有純謂之緆綼緆之廣各寸表裏各爲三寸羣臣祭服之裳放此

佩玉惟天子全玉余用瑉

臣等看詳禮記曰古之君子必佩玉所以比徳也右徴角左宮羽先儒謂徴角在右事也民也宜勞宮羽在左君也物也宜逸此左右之異也又曰天子佩白玉而組綬士佩瓀玫而緼組綬先儒謂尊者玉色純而公侯以降則玉色漸雜此尊卑之異也佩玉之制必上系於衡下垂三道穿以璸珠其下之兩端則綴璜中央則綴衝牙牙居中央以爲前後觸也而琚瑀又在組之中央下與衝牙相直故曰佩有琚瑀所以納聞者是也今佩上下則設三衡以銀銅獸面爲之而璜又夾中衡不在下端其所謂衝牙亦異於古又上有銀鉤以屬大帶皆非古制爾雅曰佩衿謂之褑郭璞以爲衣小帶謂之衿而佩衿則佩玉之帶上屬者今宜爲小帶以屬於革帶而不用銀鉤伏請並如古制惟天子用玉餘皆瑉石略依其色以辧諸臣之等銀鉤獸面其制不經伏乞除去

綬【闕】

衣纁裳

臣等看詳古者祭服皆衣纁裳以象天地之色裳之飾有藻有粉米有黼有黻今祭服上衣則以靑而其繡於裳者藻及粉米皆以五采團花繡之而黻用深藍淺藍黼用碧與黃且虎蜼共一章粉米亦一章今皆異章而畫殊非古制伏請攺制

助祭之服

臣等看詳古者皆以冕爲祭服未有服朝服而助祭者也周官曰公之服自衮冕而下如王之服至卿大夫之服自冕而下如孤之服此助祭之服也今服章視唐尢爲不備於令文祀儀有九旒冕七旒冕五旒冕今旣無冕名而有司仍不制七旒冕乃有四旒冕博士禦史則冕五旒而衣紫襢太祝奉禮則服平冕而無佩玉此因循不講之失也且古者朝祭異服所以別事神與事君之禮今皇帝冬至及正旦禦殿服通天冠絳紗袍則百官皆服朝服乃禮之稱至親祠郊廟皇帝嚴裘冕以事神而侍祠之官止以朝服豈禮之稱哉古者齋祭且猶異冠而況人神之異禮朝祭之異事乎則百官𨿽不執事不當以朝服侍祠至於景靈宮分獻官皆服朝服尢爲失禮伏請親祠郊廟景靈宮除導駕贊引扶侍宿衛之官其侍祠及分獻者並服祭服如考制度修制五冕乃爵弁服各正冕弁之【闕】

四望山川社稷五祀朝日夕月風師雨師司命司中七祀防百神先蠶五龍靈星壽星司寒馬祭冕服各異

臣等看詳禮記曰天子冕朝日於東門外又曰祀四望山川則毳冕祭社稷五祀則希冕祭羣小祀則冕注羣小祀林澤墳衍四方百物之屬孔頴達謂此據地之小祀以血祭社稷爲中祀埋沈以下爲小祀也若天之小祀則司命司中風師雨師鄭𨿽不言義可知矣國朝祀儀祭社稷朝日夕月風師雨師皆服衮冕其防祭先蠶五龍亦如之祭司命戶竈門厲行皆服鷩冕壽星靈星司中司寒中霤馬祭皆服毳冕皆非是今天子六服自鷩冕而下旣不親祠廢而不用則諸臣攝事自當從王所制之服伏請依周禮凡祀四望山川則以毳冕祭社稷五祀則以希冕朝日夕月風師師司命司中則以冕若七祀防祭百神先蠶五龍靈星壽星司寒馬祭蓋皆羣小祀之比當服冕

不設黃道褥

臣等看詳景靈宮太廟南郊儀注並云祀前三日儀鑾司鋪禦座黃道褥謹按唐故事郊壇宮廟內壝及殿庭天子步武所及皆設黃道褥壇上立位又施赤黃褥將有事命徹之武徳貞觀之制用紫至徳以來用黃開元禮開寶通禮郊廟並不設黃道褥太常因革禮曰舊制皇帝升壇以褥借地象天黃道太祖命徹之拜於地和峴乞付史官仁宗天聖二年儀注增設郊壇壝門道北禦座黃道褥康定初有司議謂配帝褥用緋以示損於天地而自小次之前至壇上諸位其道褥以黃非典禮是歳詔自小次至壇下徹黃道臣等伏詳禮記郊祭之日泛埽反道鄭氏注謂剗令新土在上也其借神席天地尙質則用蒲越槀鞂宗廟尙文則設莞筵粉純加繅席畫純加次席黼純而已天子受胙乃有席周禮幾筵所謂胙席是也

祭皇地只太尉用中書攝

臣等看詳昊天上帝太廟以中書大臣及宗室親王使相攝事皇地只則以兩制代兩省在輕重先後之序有所未安蓋王者父天母地其禮一也親祠與使人代祭其誠一也伏請祭皇地祗大尉用中書攝並乞下將作監修展齋防

帝籍神倉

臣等看詳國語王耕一墢庶人終於千畝廩於籍東南鐘而藏之自漢迄唐皆有帝籍神倉後廢不設凡祭祀之所用皆索諸市非所以昭聖誠也欲乞於京城東南度田千畝置籍田舍一員仍徙先農壇於其中立神倉於東南

天地合祭爲非禮

臣某伏承聖意以天地合祭於圜丘爲非典禮之正詔令更定臣謹按周禮大司樂以圜鐘爲宮冬日至於地上之圜丘奏之六變以祀天神以函鐘爲宮夏日至於澤中之方丘奏之八變以祭地夫祀必以冬日至者以其陽气來復於上天之始也故宮用夾鐘於震之宮以其帝出乎震也而謂之圜鐘者取其形以象天也三一之變【圜鐘爲宮三變黃鐘爲角太蔟爲徴姑洗爲羽各一變】合陽奇之數也祭必以夏日至者以其陰气潛萌於下地之始也故宮用林鐘於坤之宮以其萬物致養於坤也而謂之函鐘者取其容以象地也四二之變【函鐘爲宮太蔟爲角姑洗爲徴南呂爲羽各二變】合陰偶之數也又大宗伯以禋祀實柴槱燎祀其在天者而以蒼璧禮之以血祭貍沈疈辜祭其在地者而以黃琮禮之皆所以順其陰陽辧其時位仿其形色此二禮之不得不異也故求諸天而天神降求諸地而地出得以通精誠以迎福釐以生烝民以阜萬物此百王不易之禮也去周旣逺先王之法不行漢元始中姦臣妄議不原經意附防周官大合樂之說謂當合祭平帝從而用之故天地共犢禮之失自此始矣由漢歷唐千有餘年之間而以五月親祠北郊者惟四帝而已如魏文帝之太和周武帝之建徳隋髙祖之開皇唐睿宗之先天皆希濶一時之舉也然而隨得隨失卒無所定垂之本朝未遑釐正恭惟陛下恢五聖之述作舉百王之廢墜典章法度固已比隆先王之時矣豈襲後世一切之禮乎是以臣親奉徳音俾正訛舛郊祀之禮首宜正其大者大者不正而末節𨿽正無益也況天地歳祀今亦不廢顧惟有司攝事而已誠未足以上盡聖誠恭事之意也臣以爲旣罷合祭則南北二郊自當別祀伏請陛下毎遇親祠之歳先以夏日至祭地於方丘然後以冬日至祀昊天於圜丘此所謂大者正也然議者或謂先王之禮其廢已久不可復行古者齋居近【致齋路寢】儀衛省用度約賜予寡故𨿽一歳徧祀而國不費人不勞今也齋居逺儀衛繁用度廣賜予多故𨿽三歳一郊而猶憚之況一歳而兩祀乎若必不獲已則三年而疊祭或如後漢以正月上丁祭南郊禮畢次北郊或如南齊以上辛祀昊上而次辛瘞后土不亦可乎臣竊謂不然記曰祭不欲疏疏則怠夫三年疊祭則是昊天天神六年始一親祀無已怠乎記曰大事必順天時二至之郊周公之制也捨是而從後王之失可謂禮歟彼議者徒知苟簡之便而不覩尊奉之嚴也伏惟陛下鑑先王已行之明效舉曠世不講之大儀約諸司儀衛而幸祠宮均南郊之賜予以給衛士蠲靑城不急之役損大農無名之費使臣得以講求故事參究禮經取太常儀注之文以正其訛謬稽大駕鹵薄之式以裁其繁冗惟以至恭之意對越天只以迎至和格純嘏庶成一代之典以示萬世

先宿太廟次宿北郊次宿南郊

臣某等恭惟本朝冬至祀天南郊夏至祭地北郊每歳行之皆合於古猶以有司攝事爲未足以盡志於是三年一郊而親行之夫三年一郊而親行之蓋所謂因時制宜者也施之於今誠不可易惟合祭之禮在所當正禮曰魯人將有事於上帝必先有事於泮宮所以然者告祖爲配之謂也又曰晉人將有事於河必先有事於惡池齊人將有事於泰山必先有事於配林所以然者先卑後尊之謂也臣等推古以知今推諸侯以知天子欲乞每遇親郊七日戒之後三日宿之時宿太廟以告宿北郊以祭宿南郊以祀所以先太廟者告祖爲配也所以先北郊者先卑後尊也𨿽然自北郊至南郊相去爲逺則中道不可以無捨請爲帷宮止而後進如允所奏乞下有司施行【按後漢因祠南郊卽祠北郊明堂世祖世廟及太廟謂之五漢唐因祠南郊卽祠太淸宮及太廟謂之三大禮本廟三歳郊祠必先景靈宮及太廟蓋因前制然每歳夏至於北郊自有常祠祀兼常歳有司攝事於南郊亦不合祭天地其合祭之意止緣親祠欲徧及爾若以親祠欲徧及之則因於南郊同時告祭北郊自因舊儀亦不背違禮意可行伏乞更賜參酌】

詳定郊廟奉祀禮文臣陳某奏臣昨具札奏亞終獻及公卿升降由阼階親祠亞終獻飲福有司攝事太尉飲福受胙瘞埋燔柴準中書批四狀七月五日進呈奉聖防並送詳定郊廟奉祀禮文所再參詳聞奏今具再參詳到下項取進止合入南郊式太常禮院太常寺勅

惟人君得升阼行事

一臣等前奏看詳禮意惟人君得升阼行事阼主人階也𨿽尊如屍其入廟也必自門左其升堂也必自西階𨿽親如子其冠也必筵於東序少北其適東壁而見母也必降自西階故曰凡非主人則升降自西階明一尊之義也今廟儀注熙寧祀儀開寶通禮開元禮亞終獻以下其升降俱由阼階此有司因循不講之失也伏請自今行禮亞終獻公卿祝史並由西階以應古義【景靈宮亞終獻及司徒司空升降東階亦乞攺正】臣等徧考禮經無臣子升降阼階之文蓋阼階天子踐而行事非臣子所得升降若謂以賓禮待屍而屍升西階則上利下利及宰夫祝史之屬亦升西階是豈有所謂以賓禮待之者也其贊衛臣寮從君升降者旣從於君自當由阼

皇帝飲福受胙以專受祉

一臣等前奏看詳祭禮惟主人受嘏故特牲饋食者士禮也少牢饋食者大夫禮也皆曰嘏乎王【闕】而已𨿽正婦猶不設焉禮有之祝以孝告嘏以慈告主人以誠孝告祖禰之神神亦以惠慈而嘏主人則凡非主人俱不當嘏曽子問曰攝主不嘏不綏祭蓋將欲受福先減黍稷牢肉墮祭於豆間今避主不敢受嘏以其不嘏故不墮祭也梁明山賓議請郊廟受福惟皇帝再拜明上靈降胙臣下不敢同也詔依其議開元開寶禮及儀注熙寧祀儀天子親祠而亞終獻飲福有司攝事而太尉飲福受胙則於禮爲非伏請自今親祠惟皇帝飲福受胙以專受祉於神然後賜胙臣下以示均福之義其賜胙及有司攝行事進胙於天子自如常儀

亞終獻及攝事之臣不宜飲福受胙

臣等再詳亞終獻之官蓋君命之相成其禮者也攝事之有司亦君命之攝行其事也祭祀之主旣自天子則飲福受胙固非臣所宜惟君賜之然後爲可是臣下可以受之於君而不可專受於神也所有親祠亞終獻飲福及攝事之臣飲福受胙並乞寢罷其祭終賜胙再拜自如常儀

燔瘞不當在祭末

一臣等前奏看詳禮經祀天燔柴祭地瘞埋所以爲歆神之始其義一也故先儒謂陰祀自血起陽祀自煙起而後代因循亡失禮意不先燔瘞以致天地之神只而皆在祭末則於古爲戾今之祀儀北郊瘞埋亦在祭末伏請今後祭地之禮降神樂畢卽瘞血以致陰只也

先燔柴以歆神

一臣等前奏看詳禮經祀天之有燔柴猶祭地之有瘞血享廟之有祼鬯皆是歆神之始非謂於祭之末燔燒胙余也蓋周人尙臭掃地而祭故先燔柴於丘上所以升煙而降神也漢魏以後祀於壇上獻畢收牲幣祝冊黍稷爵酒饌物而燔之所以送神也今郊禮祀於壇上蓋循漢魏以來故事然禮畢升煙非所謂煙祀尙气也臣等伏請俟降神樂止先燔柴以爲歆神之始

先升煙瘞血後燔牲幣

臣等再詳禮經燔燎升煙所以報陰陽祀自血起故熊氏云凡大祭並有三始祭天以煙爲歆神始祭地以埋爲歆神始然則升煙瘞血以致神只不可不在先也𨿽然致神只矣方祭之後至於禮畢則以牲幣之屬而燔瘞之然後爲禮之終故儀禮祭天燔柴祭地瘞血而鄭氏以爲祭禮終矣周官司巫凡祭事守瘞而鄭氏亦以爲祭禮終矣備矣守之者以祭禮未畢若有事然祭禮畢則去之此說爲得而先儒有謂於燔瘞之始卽用牲幣之屬旣不經見而又未及薦神遽以燔瘞之則是備於先而闕於後也至後世知燔瘞牲幣於祭末而不知致神於其始則是備於後而闕於先也欲請祀南北郊先行升煙瘞血之禮至薦奠禮畢依舊於壇次燔瘞牲幣之屬則始終之禮備矣

詳定郊廟奉祀禮文臣陳某等札子又奉到下項事件

郊用特牲

臣等看詳禮記曰郊特牲而社稷太牢又曰祭天地之牛角繭栗蓋以覆燾持載之功無可稱故至恭不壇掃地而祭以下爲貴也大裘不裼而冕無旒陶匏之器槀鞂之席以素爲貴也用繭栗犢取其誠慤以小爲貴也特牲祭天不用羊豕以少爲貴也配座亦特牲以所配者如天故以天道事之書曰用牲於郊牛二春秋曰日養牲養二卜是也嚴父明堂則有牛羊以其禰近而親故以人道事之詩曰我將我享維羊維牛是也孔安國不原於此乃曰郊以後稷配后稷貶於天有羊豕殊無經據本朝儀注昊天上帝皇地只太祖皇帝之坐各設三牲爼不獨配位誤用羊豕而正位不專用犢非尙質貴誠之義古無有也伏請攺正親祠圜丘方澤正配位皆用犢更不設羊豕爼及鼎以有司攝事準此

南郊公卿執事官升午陛

臣等謹按郊特牲曰社祭土而主陰气也君南向於北墉下答陰之義也然則社祭土而主陰陰气北向故君立北墉而南面以答陰則郊祭天而主陽陽气南向君亦當升午陛而北向以答陽也何佟之曰祭社北向君答故南向祀天南向君答宜北向其說與禮合矣皇侃崔靈恩說圜丘之祭並云祭日之旦王立丘之東南西北向蓋始入之別位非接神之時也若夫升自午陛而北向所謂接神之時答陽之位矣羣臣侍祠無答神之義則升降當由東陛是以唐韋彤五禮精義曰郊祀皇帝升降由南陛亞獻由東陛社稷皇帝由北陛公卿由西陛國朝南郊儀注皇帝升自午陛司徒奉昊天上帝之爼下逮祝史皆升午陛有司攝事太尉亦由午陛升壇且午陛者人主所升答陽之位也臣下與至尊同陛此程元素所以極論於唐也或曰神爼當由午陛是大不然按少牢饋食禮爼序升自西階惟胙爼以主人親羞故升自阼階則知升階者系乎人而不系乎爼也郊丘之東陛社壇之西陛猶廟西階也郊丘之午陛社壇之北陛猶廟阼階也禮以定尊卑別嫌疑爲本伏請親祠圜丘惟天子升午陛及從升之臣依舊外其司徒祝史當陞東陛若有司攝事則太尉亞終獻亦由東陛升降庶得禮意

祭天之器陶匏

臣等看詳禮記曰郊之祭也器用陶匏以象天地之性今之郊祀有瓠爵太尊瓦豋而已至於簠簋尊豆皆非陶器先儒言天地外臣用瓦簋考工記旊人爲簋是也故孔頴達云陶器謂瓦尊豆簋之屬又禮器言椫杓以素爲貴鄭氏注椫白理木也而今之祀儀乃用龍杓伏請圜丘祀昊天上帝方澤祭皇地只正配位所設簠簋尊豆攺用陶器仍以椫爲杓庶合尙質之意

太廟用蜃尊

臣等看詳周官鬯人山川四方用蜃故開元禮及開寶通禮饗廟不設蜃尊與周禮合而見行南郊式並儀注太廟陳設有蜃尊二又司尊彞凡四時之間祀追享朝享有太尊而南郊式並儀注乃無太尊皆式文儀注之誤欲乞攺正以應周禮

太廟尊彞之數溢於古仍不依四樂各設

臣等看詳周禮宗廟尊彞之數各隨其設如春祠夏禴則以雞彞盛明水鳥彞盛郁鬯犧尊盛緹齊象尊盛沈齊秋嘗冬烝則以斚彞盛明水黃彞盛郁鬯著尊盛醴齊壺尊盛盎齊司尊彞曰春祠夏禴祼用雞彞鳥彞其朝踐用兩獻尊其再獻用兩象尊皆有罍秋嘗冬烝祼用斚彞黃彞其朝獻用兩著尊其饋獻用兩壺尊皆有罍據此則經有成文故崔靈恩之徒得以推類而爲說云時祭用十二尊也【彞二尊四罍六】春官不著禘祫之名而崔氏以爲祫所用之彞如嘗烝以著尊盛泛齊醴齊以壺尊盛盎齊緹齊沈齊凡十八尊【斚彞一黃彞一著尊四壺尊四罍六】禘所用之彞如祠禴以犧尊盛醴齊盎齊象尊盛緹齊沈齊凡十六尊【雞彞一鳥彞一犧尊四象尊四罍六】必如崔氏之說則是虎彞蜼彞大尊山尊在六享爲無用矣按鄭眾之義則以追享朝享爲禘祫司尊彞曰凡四時之間祀追享朝享祼用虎彜蜼彞其朝踐用兩大尊其再獻用兩山尊皆有罍鄭司農云追享朝享謂禘祫也在四時之間故曰間祀蓋禘及祖之所自出故謂之追享祫自卽位朝廟始故謂之朝享則禘祫當用虎彞大尊矣其郁鬯之彞與五齊之尊各以明水配之三酒則六享俱用盛以罍配以酒今朝享太廟儀注則六彞六尊俱設按舊儀毎室設斚彞一黃彞一著尊二則與周冬烝之禮同也其用象尊二則非也乃春夏所用者也今儀注及式又設用蜃尊二乃祀山川所用者亦非也欲乞於式及儀注凡春祠夏禴用雞彞一鳥彞一犧尊二象尊二六秋嘗冬烝用斚彞一黃彞一著尊二壺尊二六大祫從鄭眾說用虎彞一蜼彞一大尊四尊六罍六爲十八尊禘享如祫但減山尊二十六尊以本周禮

明水明火

臣等看詳周禮司烜氏掌以夫遂取明火於日以鑑取明水於月以供祭祀之明齍明燭共明水鄭氏曰取日之火月之水欲得陰陽之潔气也古者祭日之旦陳饌於堂東照以明燭又以明水滫滌齍盛及泲涗五齊且以爲配尊設於郁鬯五齊之上今儀注具存廢而不講恐未盡先王致潔於神明之意其取火於日固有成法欲乞下有司毎有祠事取以照饌及共神防之用其取水之鑑及方燧亦乞從本所訪求於所出州軍牒取試驗以供祀事

郁鬯

臣等看詳先王享尊廟莫重於祼祼以郁鬯者爲歆神之始也周官有鬯人掌釀秬爲酒以入郁人郁人得之築郁金艸煮以和秬酒以其芬香條鬯故謂之郁鬯後世苟略祼不以鬯禮之大者又廢而不講非所以盡神之意按諸家之說郁謂郁金香艸十葉爲貫百二十貫爲築又謂郁金香艸味苦生大秦國蜀地廣南江西州郡然則今江南饒信諸郡有郁金香艸土人煮爲湯飲香味條鬯而色又黃意此爲是欲乞自本所牒采取候到精加辧識如得其眞以和鬯酒庶幾補典禮之闕

景靈宮太廟禦罍洗不當東霤

臣等看詳儀注景靈宮太廟設皇帝版位於東階之東又設禦罍洗於版位之西按禮記曰洗當東榮又曰其水在洗東祖天地之左海也釋者以爲設洗於庭當東榮榮屋翼也殿屋則云東霤伏請設洗於阼階下當殿之東霤

南郊攝事用木爵

臣等看詳禮記郊特牲器用陶匏象天地之性故開元開寶禮有司攝事亦有瓠爵熙寧祀儀有司攝事惟言洗爵拭爵而不言瓠因此不用瓠爵伏請自今攺用之

爟火

臣等看詳景靈宮薦饗儀注設爟火位於望燎位之東南送神樂成皇帝就望燎位舉爟火注如質明行禮卽不舉伏見景靈宮行禮日幾中猶舉爟火此有司之失也謹按前漢志秦以十月郊見通爟火欲令光明逺照通於祀所漢祀五畤於雍五十里一熢火凡祭祀通舉火者或以天子不親至祀所而望拜或以眾祠各處欲其一時薦享宜知早晏故以火爲節度也則是爟火之設本爲燎壇相逺舉以爲節若宮庭行事燎壇稍近無事於此伏請將來景靈宮薦享不設爟火

拂翟

臣等伏見親祠南郊皇帝自大次卽位版內臣二人執翟羽前道號曰拂翟歷考前代禮典無此制儀注亦不載尋牒內侍省尙衣庫亦不見所出惟國朝防要禦殿儀稱五代漢幹祐中宮中導從童子執絲拂二人髙髻靑衣執犀盤二人帶鬅頭黃衫執翟羽二人帶鬅頭黃衫本朝太平興國初稍增其制捧眞珠七寶翠毛花二人衣緋袍捧金寶山二人衣緑繡袍捧龍腦合二人衣緋銷金袍執翟拂內侍省差內侍二員執之各公服系鞋毎大慶殿宿齋景靈宮太廟南郊自大次至小幄皆用之原其所出乃漢幹祐中導從之物其制不經今郊廟大禮乃用此以爲前導失禮尢甚伏請除去以上合入南郊式並太常禮院勅

薦新不擇日不出神主

臣等謹按古者薦新於廟之寢無屍不卜日不出神主奠而不祭近時乃擇日而薦非也禮記曰未嘗不食新言新物之出未薦寢廟則人子不忍前此食新孝恭之道也薦新見於經者豳詩曰四之日其蚤獻羔祭韭獻羔謂享司寒而開冰此建夘之月以之祭韭蓋豳土節晚而气寒故也周頌曰猗歟漆沮濳有多魚此則季冬薦魚春獻鮪之樂歌也周禮人春獻王鮪說者以爲季春三月春鮪新來王鮪鮪之大者云獻於廟之寢也鄭氏云祭以首時薦以仲月謂大夫士也若天子諸侯物熟則薦不限孟仲季月故月令夏薦麥孟秋薦黍季秋薦稻魏髙堂隆不原於此乃曰天子諸侯以仲月季月薦新非也禮文殘缺經之所載止於四物而已呂氏月令一歳之間八薦新物卽仲春獻羔開冰季春薦鮪孟夏以彘嘗麥仲夏以雛【雛雞也】嘗黍羞以含桃孟秋登谷仲秋以犬嘗麻季秋以犬嘗稻季冬嘗魚是也開元禮加以五十餘品景祐中禮官建議以爲呂紀簡而近薄唐令雜而不經於是更定四時所薦春孟月蔬以韭以菘配以卵仲月薦冰季月蔬以筍果以含桃夏孟月嘗麥以彘仲月果以以來禽【來禽卽林禽】季月果以芡以芰【芡卽雞頭芰卽菱角】秋孟月嘗粟嘗穄配以雞【粟穄爲飰】果以棗以梨仲月嘗酒嘗稻【稻爲飰】蔬以茭萌季月嘗菽嘗蕎麥【小豆漬而烝之緑豆蕎麥爲飰】冬孟月羞以兔果以栗蔬以藷藇【藷專於切藇薪於切今山預】仲月羞以鴈以麞季月羞以魚凡二十八物除依詩禮月令外又增多十有七品𨿽出於有司一時之議然歳時登薦祖宗行之已久禮沿時制損益不必同依於古則太略違於經則無法今欲稍加刋定取其間先王所嘗享用膳羞之物見於經者可依舊制存之其不經者去之庶幾不失禮意伏請自今薦廟孟春薦韭以卵【臣等謹按王制孟春薦韭以卵時則訓季冬云雉雊雞呼卵則今正月薦韭用雞子取新物相宜】以葑【舊作菘臣等謹按詩曰爰采葑矣蓋葑似菘有闕名菁本艸云菘菜北種初年牛爲蕪菁二年菘種都盡蕪菁南種亦然裏俗謂之蔓菁然則葑本北地所宜又見於經宜備時薦請以葑易菘】仲春薦冰季春薦筍【周禮醢人加豆之實有筍菹孫炎曰竹初萌生謂之筍可以爲菜殽詩云其防維何維筍及蒲防則菜殽也】羞以含桃【臣等謹按月令仲夏羞以含桃先薦寢廟今在三月者蓋四月寒燠不齊而气至有早晚物成有先後毛詩傳曰豳土晚寒是也故國朝時令以三月薦櫻桃而漢叔孫通亦云古者春嘗果方今櫻桃熟可獻各以其宜也孔穎達禮記月令仲夏正義云諸月無薦果之文此獨進含桃者此果先成早於餘物故特記之則是諸果亦時薦】孟夏以彘嘗麥【今用大麥烝而炊熟臣等謹按月令孟夏以彘嘗麥先薦寢廟言麥而已則是大小麥皆宜備薦也】仲夏嘗雛以黍羞以【禮記月令仲夏之月天子乃以雛嘗黍鄭氏曰此嘗雛也而云以嘗黍者不以牲主谷也必以黍者黍火谷也气之主也孔頴逹曰黍非新成直取舊黍與雛同薦之蔡氏以爲此時黍新熟今蟬鳴黍是也爾雅曰生哺鷇生噣雛說云雛雞子也陸徳明蕓雞也內則人君燕食所加庶羞有詩曰疆埸有是剝是菹獻之皇祖】季夏羞以芡以芰【周禮籩人加籩之實有菱芡菱芰也宜依經以菱易芰】孟秋嘗粟與稷【舊嘗粟穄配以雞今依月令仲夏以雛嘗黍此不復用雞臣等謹按月令孟秋農乃登谷於天子嘗新先薦寢廟不名言其谷則明所嘗非一谷謂若黍稷與粟之屬本艸注稷卽穄也楚人謂之稷關中謂之穈其粟謂之黃米宜以稷易穄】羞以棗以梨【周禮籩人饋實之籩其實棗禮記云內則人君燕食加羞有棗與梨】仲秋嘗麻【月令仲秋以犬嘗麻今不用犬故止嘗麻】嘗稻【稻爲飰月令季秋以犬嘗稻今不用犬牲故止嘗稻】羞以蒲【舊茭萌臣等謹按詩曰維筍及蒲蒲與茭白略相似茭白不經宜以蒲白易之周禮醢人加豆之實深蒲鄭司農云蒲水深故曰深蒲謂蒲生水中子】季秋嘗菽【豳詩曰十月納禾稼黍稷重穋禾麻菽麥菽大豆也】羞以兔【周禮庖人掌六獸有兔內則云人君燕食加羞以兔】以栗【周禮籩人饋食之籩其實栗內則人君燕食加羞有栗夏小正曰栗零在八月今梁地栗晚熟宜以九月薦】孟冬羞以鴈【周禮庖人六禽有鴈又曰冬行鱻羽鄭氏云魚鴈水涸而性定】仲冬羞以麕【周禮庖人掌供六獸有麕內則三十一物有麕脯麕軒臣等謹按古今注曰齊人謂麕爲麞宜以麞作麕】季冬羞以魚【周禮庖人冬行鱻羽杜子春曰鱻魚也杜祐曰此時魚得陽气潔今薦用鯉臣等謹按季冬獻魚而詩曰有鱣有鮪鰷鱨鰋鯉則是眾魚但及時美潔皆可登非特用鯉而已】今春不薦鮪實爲闕典伏請季春薦鮪以應經義無則闕之可也如林禽蕎麥茭萌藷藇之類及季秋嘗酒皆不經見並合刪去凡此二十七物其新也人君不敢嘗必先薦於寢廟不貴非時而出而時亦不可後也孔子曰不時不食記曰天不生地不養君子不以爲禮鬼神弗享也後漢詔書亦以供薦新味多非其節或郁養彊熟或穿掘萌芽味無所至而夭折生焉自今當奉祠陵寢皆須時乃上今太廟薦新之品出於玉

【闕】

所供其所無者乃索諸雜買務池苑所出市鬻之物多至後時人已屬厭而方用登廟有乖薦新之義謂宜嚴勅有司凡新物及時而出者卽日登獻旣非正祭則於禮不當卜日漢舊儀嘗韭之屬皆於廟而不在寢故韋成傳以爲廟儀二十五祠而薦新在焉自漢至於隋唐因仍其失薦新𨿽在廟然皆不出神主今出神主則失禮尢甚伏請依韋彤五禮精義所說但設神坐仍俟寢廟成薦新於寢庶合典禮

禘祫不廢時祭

臣等看詳大宗伯之職曰以肆獻祼享先王以饋食享先王以祠春享先王以鑰夏享先王以嘗秋享先王以烝冬享先王則六享並行而天子禘祫與諸侯異未嘗廢一時祭故毛詩傳曰諸侯夏禘則不礿秋祫則不嘗惟天子兼之孔穎達正義以爲天子夏爲大祭之禘不廢時祭之礿秋爲大祭之祫不廢時祭之嘗則王禮三年一祫與其禘享更爲時祭所以別於諸侯所謂其治辧者其禮具也國朝沿襲故常禘祫之月不行時享久未釐正非古之制伏請每遇禘祫之月𨿽已大祭仍行時享以嚴天子備禮所以丕崇祖宗之義其禘祫𨿽與時享先後經無明說以臣等考之司尊彞曰凡四時之間祀追享朝享祼用虎彞蜼彞先鄭云追享朝享謂禘祫也在四時之間故曰間祀明禘在礿祭祫在烝祭之間不在其後也故後鄭謂天子先祫而後時祭其郊禮親祠準此如允臣等所議乞賜指揮施行

月祭五廟時祭二祧【古無月半祭】

禮記祭法王立七廟一壇一墠曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止正義曰王立七廟者親四始祖此之五廟則並同日月祭之也逺廟爲祧享嘗乃止故不得月祭

告朔謂之月祭

玉藻曰諸侯皮弁以聴朔於太廟注皮弁下天子也正義曰鄭必知告朔與朝廟異者按天子告朔於明堂其朝享從祖廟下至考廟故祭法一曰考廟曰王考廟皆月祭之是也又諸侯告朔在太廟而朝享自皇考至考故祭法云諸侯自皇考以下皆月祭之聴朔又謂之視朔文十六年公四不視朔是也告朔又謂之告月文六年閏月不告月是也行此禮天子於明堂諸侯於太祖廟訖然後祭於諸廟謂之朝享司尊彞云朝享是也又謂之朝廟文六年不告月猶朝於廟是也又謂之月祭祭法云皆月祭之是也論語子貢欲去告朔之餼羊注鄭曰牲生曰餼禮人君每月告朔於廟有祭謂之朝享魯自文公始不視朔子貢見其禮廢故欲去其羊正義曰禮毎月告朔於廟有祭謂之朝享者按周禮大史頒告朔於邦國鄭雲天子頒朔於諸侯諸侯藏之祖廟至朔朝於廟告而受行之此云子貢欲去告朔之餼羊是用生羊告於廟謂之告朔人君卽以此日聴視此朔之政謂之視朔文十六年公四不視朔僖五年傳曰公旣視朔是也視朔者聴治此月之政亦謂之聴朔玉藻雲天子聴朔於南門之外是也其日又以禮祭於宗廟謂之朝周禮謂之朝享司尊彞云追享朝享是也其歳首爲之則謂之朝正襄二十九年正月公在楚傳曰釋不朝正於廟是也告朔視朔聴朔朝廟朝正朝享二禮各有三名同日而爲之也然則朝廟朝正告朔視朔皆同日之事所從言異耳是言聴朔朝廟之義也朝享卽月祭是也祭法云王立七廟曰考廟王考廟皇考廟顯考廟皆月祭之二祧享嘗乃止諸侯立五廟曰考廟王考廟皇考廟皆月祭之顯考廟祖考廟享嘗乃止然則天子告朔於明堂朝享於五廟諸侯告朔於太廟朝享自皇考以下三廟耳皆先告朔後朝廟朝廟小於告朔國語日祭【日祭祭於祖考謂上食也近漢亦然】月祀【月祀於曽髙】

儀禮月半奠

儀禮朔月奠用特豚魚臘陳三鼎如初東方之饌亦如之注朔月朔日也自大夫月半又奠又曰無籩有黍稷用瓦惇有蓋當籩位注黍稷倂於甒北也於是始有黍稷也死者之於朔月月半猶平常之朝夕大祥之後則四時祭焉疏曰大夫以上月半又奠者下經雲月半不殷奠士不奠大夫以上則有之云於是始有黍稷者始死以來奠不言黍稷至此乃言之故云於是始有黍稷也云死者之於朔月月半猶平常之朝夕所謂猶生時朝夕之常食也又曰月半不殷奠注殷盛也士月半不復如朔盛奠下尊者又曰有薦新如朔奠注薦五穀若時果物新出者

月半奠謂之殷事

禮記曽子問孔子曰歸居於家有殷事則之君所朝夕否注殷事朔月月半薦新之奠也

前漢祭朔望

前漢韋成傳京師自髙祖下至宣漢與太上皇悼皇考各有居陵旁立廟井爲百七十六又園中各有寢便殿日祭於寢月祭於廟時祭於便殿寢日四上食廟歳二十五祠注如淳曰月祭朔望加臘爲二十五

議罷朔望上食【以下闕】

古靈集卷九

欽定四庫全書

古靈集卷十

宋陳襄撰

易講義

大有

此卦正與同人相反所以次同人者序卦曰與人同者物必歸之故受之以大有然則離乾二體何以爲大有夫六五一陰得中而居尊位爲上下五陽所歸又陽爲大是所有者大也有其大者故曰大有以君臣言之是大有天下之眾賢以君民言之是大有天下之萬民也又陽爲富實以富實言之是大有天下之萬物也夫大有天下之眾賢如書所謂九徳咸事俊乂在官野無遺賢是也夫大有天下之萬民如中庸所謂舟車所至人力所通天之所覆地之所載日月所照霜露所墜凡有血气者莫不尊親是也夫大有天下之萬物者荀子王制曰天之所覆地之所載莫不盡其美致其用北海走馬吠犬南海羽翮齒革曾靑丹幹東海紫紶魚鹽西海皮革文旄澤人足乎木山人足乎魚農夫不陶冶足器械工賈不耕田足菽粟矣

繇辭曰大有元亨

夫大有之主旣大有天下之臣民萬物此所以曰元大有至徳以富亨通也彖辭不言大亨而言元亨者言大有之君必有元善長人之徳而致亨通也若言大則不能兼元善之仁言元可以兼大也

彖曰柔得尊位大中而上下應之曰大有

柔得尊位六五也居尊位是大也處上體之中是中也上下二體五陽皆歸之是上下應之也上下五陽皆應之陽爲大故曰大有居尊以柔中之徳以虛受人髙明照物物必歸之以柔居中不尙剛武而用文徳上下所歸

其徳剛健而文明應乎天而時行是以元亨

幹在下體爲內離在上體爲外凡大有之君內有剛健之徳施之於外則以文明而不以威武此天下之所以歸也六五之陰下應干九二之陽是應乎天也五居君位有文明大中之徳而能應順天道奉承天時而行動不違天之道此所以元亨也應乎天而行如幹文言所謂先天而天弗違後天而奉天時是也

象曰火在天上大有君子以遏惡揚善順天休命天本剛健而髙明火又文明而在其上此乃明盛之極至所以爲大有也夫天道之至明惟其福善禍淫而已君子法此卦體居大有明盛之時天下之臣民萬物旣已富有宜何所爲哉惟當遏惡揚善旌別淑慝遏其惡者揚其善者以順天休美之命也夫惡者遏止之則天下之惡莫不去惡悛矣善者稱揚之則天下之爲善者莫不勉勸使民日遷善逺罪而歸於至治矣夫大有之徳無尙於此也

初九無交害匪咎艱則無咎象曰大有初九無交害也大有之卦火在天上文明之至著也又體有五陽陽爲富實居文明富貴之時能謙卑以下物物必歸之若自剛亢滿盈必致咎害故序卦曰有大者不可以盈故受之以謙又書云滿招損謙受益時乃天道是也故大有之主六五以柔得尊位而爲上下所歸故其爻詞曰厥孚交如吉初九居大有之初而體是陽爻處不以柔不得無咎害也任大剛實以斯而往害之道也然居卦下無位之地不與物交剛而能謙物莫之害可以無咎故曰無交害匪咎交者交於物之謂六五曰厥孚交如隨初九曰出門交有功鴛鴦詩曰古者明王交萬物有道皆其義也艱則無咎者凡人居於大有丰富之時志易驕滿故於其初當自艱難惕厲不敢忽易居之則可以終保無咎故曰艱則無咎系詞曰危者安其位者也亡者保其存者也亂者有其治者也是故君子安而不忘危存而不忘亡治而不亡亂是以身安而國家可保也故聖人系卦於事之初未常不存戒懼今初九戒之以艱則無咎者蓋居大有之初戒在盈滿怠忽見不可不愼也先儒多解匪咎義連下文謂欲其匪咎艱則無咎此恐非也旣云艱無咎義已足矣其下不須更言匪咎可也然則不云無咎而云匪咎者蓋上文云無交害其下又云艱無咎若更云無咎則不成文辭故變無爲匪文王三分天下有其二以服事商小心翼翼昭事上帝此之謂也

九二大車以載有攸往無咎

九二陽爻居陰位而不任剛實者也居中而上應六五是能以中道任君之事者也居大有之時𨿽體陽爻而能處柔順不任剛實以自盈滿又以中道任君之事如大車之任重載物也有攸往無咎者夫幹體本在上今居下體必往而進於上今二以中道上應於六五之君可以升進無咎也六五應之可往𨿽剛居順無咎履非其位合有咎然居中而應終必進往免咎

象曰大車以載積中不敗也

九二以陽居陰而應於五又居下卦之中是六五之君委任以事能以中道任重厚載如大車之載物積聚於中而不傾敗也

九三公用亨於天子小人弗克象曰公用亨於天子小人害也

三居下體之極處重剛之上而獨履得其位故有公位之盛焉惟公用此位與徳以亨通於天子夫九三居中九四尢近五位𨿽體陽爻皆不稱公而九三獨稱公何也蓋六五柔君九二九四又皆處於柔順不及九三獨體剛而得位居下體之極爲羣陽之長特見尊任而寵納之權重位盛故曰公也小人弗克者系詞曰三與五同功而異位三多凶五多功夫三非中位又居幹健之終在下體之極過亢則凶今大有之時上有柔君而三獨權重位盛君子居之則能幹幹夕惕危厲防其亢極可以通達天子若小人則不勝其任恃權剛亢必致凶害故曰公用亨於天子小人害也

九四匪其彭無咎

彭字先儒多解爲邊旁之旁王輔嗣云旣失其位上近至尊之威下比分權之臣其爲懼也可爲危矣惟夫有聖智者乃能免斯咎三𨿽至盛五不可捨能辧斯數專心承五常匪其旁則無咎矣旁謂三也石守道亦取此說非也陸希聲云如非在五旁兢兢以自警不敢恃怙則旡咎劉牧亦以旁爲三當用而已居其上能自度其勢不勝於三不爲三之事而避三之盛則知幾也此皆非也先儒不通彭字之義以彭爲旁皆牽合彭旁二字義本不同也況九四陽爻自歸六五與九三情狀絕不相干爲見三有公亨之辭遂引以爲旁曲牽其義皆不可取周公辟𨿽解以彭爲盛亦云九四體是離明能明九三專權不從九三之盛專心奉五恐皆非爻辭之義彭字當爲彭字【步郎反】幹寶云彭亨驕滿貌王肅云彭壯也夫大有之世戒於剛亢盈滿故序卦曰有大者不可以盈是也況四位逼近於君居多懼之地又是柔位而以剛陽居之此宜有咎也若知其失位而又迫近危懼不敢以其壯盛盈滿之心處之則可以旡咎匪其彭無咎猶言不以壯盛居之則無咎也

象曰匪其彭無咎明辧晳也

離爲文明陽爻又明知其以剛處柔履非其位而又居逼君疑懼之地而能不自盛壯驕滿以見疑於上是明智辧別之昭晳也辧君臣尊卑之分明見幾之作明辧辧之宜早

六五厥孚交如威如吉

六五以一陰爲五陽之主上下五陽無他陰以分其應皆宗於五五又不尙剛武而以文明虛中之徳受之故其誠信孚於上下如交結然也故厥孚交如所謂威如吉者居大有之時以文明大中之徳交孚於物而不尙威武而民自懷來畏服如有威然也此所以吉也若富有天下不以誠實文明之徳使民心悅而誠服而徒威武刑罰以敺之人亦不畏也故書曰徳威惟畏徳明惟明記曰有威可畏謂之威中庸曰不賞而民勸不怒而民威於鈇鉞故君子篤恭而天下平又詩曰予懷明徳不大聲以色聲色之於以化民末也此是威如之吉也

象曰厥孚交如信以發志也

夫五之所以有信交孚於物者蓋其至誠自然發於心志之中與物交結非有思慮造作而然也傳曰信不由衷質無益也

威如之吉易而無備也

五之爲徳天下之所以畏威者以文明而不以威武其道甚平易而無所備預也又眾自威懷其文徳端居和易而無用防備

上九自天祐之吉無不利

夫大有丰富之世戒於剛亢盈滿上九居一卦之極而以剛陽處陰柔無位之地眾皆乘剛而已獨履六五之陰柔是思乎順者也五有信徳交孚上下而已履之是履信者也陽爲君子有剛明之徳而潔身髙尙不累於位是自尙其賢行也居大有之終兼此三徳盡天人之助故曰自天祐之吉無不利謂自天以至於人皆福祐之也輔嗣之解皆是惟不見以剛處柔爲思順之道也孔子系詞曰天之所助者順也人之所助者信也履信思乎順又以尙賢也是以自天祐之吉無不利蓋言君子若所行履乎信所志思乎順又自賢其身行享富有之盛居於上極而不以物累其心有此三徳則天人助之何往不利

象曰大有上吉自天祐也

處大有之上不累於位志尙乎賢者也餘爻皆乘剛已獨居陰而乘柔順也五爲信徳而已履焉履信之謂也𨿽不能體柔而以剛乘柔思順之義也居丰有之世不以物累其心髙尙其志尙賢也

謙

艮爲山坤爲地爲地山謙謙次大有者序卦意謂有大不可以盈故受之以謙蓋所有旣大守卑謙則吉也地山二體所以爲謙者夫山本髙而在地之上今反卑而在地之下所以爲謙也又九三一陽爻爲五陰之主居艮體之極艮爲止又陽得位爲正是內有剛徳而止於正也外體爲坤坤徳柔順內有剛徳而止於正外見柔順以行之此又見君子之謙徳也若外𨿽柔順而內不剛正而止則流而爲柔邪無所守也不足以爲謙徳也夫人之持身待物欲無悔吝憂患不可以不持謙徳也故孔子曰作易者其有憂患乎因次序九卦其二曰謙徳之柄蓋言文王以聖人之徳居紂之亂世故憂危之患若不持謙以爲柄何以保身而無患又曰謙尊而光解在彖詞又曰謙以制禮夫聖人制禮將使人檢身無過其要以謙恭爲本人有禮則安故序卦曰徳言盛禮言恭謙也者致恭以存其位者也是謙者禮之本也故曰謙以制禮謙之於人大矣

繇辭曰謙亨君子有終吉

夫人能卑謙爲徳以身下物不自盈滿則物無不與悔吝不至此所以亨通也書曰謙受益乃是謙亨之道也君子有終者言君子以謙恭爲徳以身下物則天下莫不與之此所以終享其吉無有憂患悔吝也

彖曰謙亨天道下濟而光明地道卑而上行

此孔子斷謙亨君子有終之義夫天至髙而居物之上其气下降而交於地下降是天之謙也而三光全四時行萬物生其道益光明此是天道謙而亨也夫六气上運三光下垂亦是下濟地道𨿽處於卑而其气上躋而交於天處卑是地之謙也然而气乃上行以助天生物此是地道謙而亨也言天地者蓋舉其大者有謙徳而光亨則人道用謙而亨通固可知也旣陳天地謙亨之道又歷陳天地人神之道皆貴謙而惡盈以明謙道之不可不務也

天道虧盈而益謙

夫天道陰陽寒暑疊爲盈虛消長長極則消盈極則虛此是盈則虧之也消極則長虛極則盈此是謙則益之也日中則昃月盈則食亦是虧盈也月晦則明復生是益謙也書曰滿招損謙受益時乃天道是天道虧盈而益謙也

地道變盈而流謙

夫地有山川丘陵至髙之處終必崩陷如詩曰山冢崒崩髙岸爲谷易曰城復於隍水盈科而進是地之變盈也海水至卑四瀆百川之盈滿者莫不流而趨下以益之此是變盈流謙也

鬼神害盈而福謙

鬼神之道見人之盈滿者則陰降禍以害之揚子曰髙明之家鬼瞰其室是也鬼神視不見聴不聞依人而行人有持謙恭者則陰降福以福之石祁子兆於東方朔曰謙遜靜慤天表之應應之以福

人道惡盈而好謙

夫人之情莫不惡人之自盈滿者見人之驕亢逾分者舉皆惡之益上九人道惡盈怨者非一故易曰負且乘致冦至又曰莫益之或擊之此皆近乎惡盈也書曰志自滿九族乃離此人道惡盈也凡人有謙恭下物者則人情舉乃好樂之且未聞有卑謙自下者而人惡之故古之聖賢修身行巳無不知以謙徳爲本故禹克勤於邦克儉於家不自滿假舜謂禹曰汝惟不矜天下莫與汝爭能汝惟不伐天下莫與汝爭功卑宮室惡衣服菲飲食禮曰后稷天下之爲烈也豈一手一足哉故自謂便人

謙尊而光卑而不可逾

夫謙之道無問尊卑貴賤但能持而行之莫不亨而終吉故尊者用之則其道益光明卑者用之不可得而過越也逾過也凡人惟是驕亢盈滿賤而好自貴卑而好自尊則爲物所惡有陵犯而過越之者若處卑而又謙物安得而逾焉故曰卑而不可逾也

君子之終也

夫謙居尊用之則道益光處卑用之則不可以過以此知謙之道是君子保身之終吉也此又解繇詞君子有終也尊而居至卑貴而居至賤用之無不利也

象曰地中有山謙君子以裒多益寡稱物平施

夫山體本髙今下處於地中謙之體也又一義山體本髙今下處於地中是髙者下之也地體本卑今反居於山上卑者舉之也夫髙者下之卑者舉之此見益謙之義故君子法此卦體有益卑舉下之義衰取其盈滿者而增益其寡少者使之平也多猶盈滿也取富以益貧損有餘補不足皆可推類求之稱量其物而均平其施與不使多者益多而寡者益寡而不平也故聖賢君子得位行道不惟以身行謙而有終吉又如此謙卦之義當抑退驕髙盈滿之人而進益謙恭退讓之士平均其澤祿施與也孔子曰求也退故進之由也兼人故退之亦近此也書無虐惸獨而畏髙明詩不侮鰥寡不畏彊禦哿矣富人哀此惸獨王輔嗣注云多者用謙以爲裒寡者用謙以爲益非也

初六謙謙君子用涉大川吉

居卦之下謙矣本是陽爻又以柔也惟君子爲能用謙故曰謙謙君子夫人但患驕矜自滿無謙徳則物不與也若能以身下物謙而又謙何事之不可濟何險難之不可涉哉故此居卑處柔謙謙之君子可用此以涉大難獲其吉有助而無害也

象曰謙謙君子卑以自牧也

牧養也初六居謙之最下無位之地未施於物謙而又謙姑處卑以自養其徳未足以有爲也

六二鳴謙貞吉

鳴謙者謂謙之聲鳴逺聞也六二以陰得位居下體中是謙而鳴者也居中履正而得謙譽乃是出於中心之正非要名取譽而得故曰貞吉

象曰鳴謙貞吉中心得也

𨿽有謙徳聲譽旁達苟不由中心之正則是要名取譽不足以爲貞吉今六二居中得位而鳴是發於中心之中得此譽也

九三勞謙君子有終吉象曰勞謙君子萬民服也九三一陽爲五陰之主合居尊位而下居於三是有謙徳也五陰無他陽以分其應皆宗於已而巳能上承於六四六五上六之尊而下接初六六二之眾可謂勞矣夫能勞而承上接下其志又謙此萬民之所以歸服也眾陰猶萬民也大凡人有善則矜之有勞則伐之今九三勞乘於上下其勞如此而能謙巽不以爲徳此所以保位有終而吉也禹治九州之水患三過門而不入手足胼胝其勞如此而不矜其功故舜曰汝惟不矜天下莫與汝爭能汝惟不伐天下莫與汝爭功此正是勞謙也系辭云勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

六四無不利防謙象曰無不利防謙不違則也

此爻以陰居陰體柔得位上奉六五之君下附勞謙之賢奉上下下盡夫三徳謙之至也故無不利夫人若體順居正順以事上恭以接下何所不利哉防謙者謂有此三徳盡謙之美舉措指防皆得謙道動不違於法則也坤六二體順得中履正曰無不利

六五不富以其鄰利用侵伐無不利

五本陽位而以陰體居之是居尊而能盡謙徳者也夫居尊禦物不以剛武而以謙順此天下之所歸也不富其鄰者陽爲富而陰爲虛今五以謙虛而得民是不以財富用諸其鄰也利用侵伐無不利者夫侵伐者古先帝王最爲難行之事非有至謙至順之徳不可以稱兵於天下故古者有不庭之國不軌之民王者必先躬行巽讓修文徳以來之若其不服然後可以行師侵伐之也若謙徳未至則不可以用侵伐𨿽用之天下之心亦不服從也今此六五居中體柔謙順之至方可利用侵伐無所不利若湯文王之徳方可當此爻湯之時葛伯不祀湯事之以犧牲粢盛而終不從然後徵之故徵自葛始十一徵而無敵於天下文王以聖人之徳當紂之亂內文明而外柔順三分天下有其二以服事殷盡乎謙徳始可以徵綿之詩曰昆夷駾矣惟其喙矣虞芮質厥成文王蹶厥生皇矣詩曰宻人不共敢距大邦侵阮䢐共王赫斯怒如湯文王如此謙恭然後可用侵伐不服之邦禹受舜命徵有苗而不服益曰惟徳動天無逺不屆滿招損謙受益時乃天道又言帝舜號泣旻天至諴感神之事禹乃班師振旅誕敷文徳舞干羽於兩階七旬有苗格禹之聖如此益以未盡謙徳不可以格有苗以此明之謙之六五體柔居中盡夫謙道故利用侵伐不服之國無不利也

象曰利用侵伐徵不服也

孔子解謙之六五何以利用侵伐蓋徵不服者也

上六鳴謙利用行師徵邑國

居於上極以陰得位體夫正順盡謙之美故曰鳴謙其謙徳著聞如此亦足以利用行師然最處於外非尊位非如六五可以侵伐天下之不服者但可以徵自已屬邑之不服者也

象曰鳴謙志未得也

𨿽謙而鳴可以師徵然居非尊位不得如六五侵伐無不利故曰志未得也但可以行師徵已之邑國而已也

古靈集卷十

欽定四庫全書

古靈集卷十一

宋陳襄撰

易講義

豫

爲雷地豫者悅豫之名所以次謙者序卦曰有大而能謙必豫故受之以豫言君子居大有之時志易盈滿若能以謙恭處之則必身享悅豫故次謙卦夫悅豫之道本起於人心之和何以言之凡人之生有恭敬之心有和樂之心此禮樂之所由生也故禮主其敬樂主其和聖人知人心之有敬也故有君臣父子兄弟賔師尊卑貴賤之禮焉若臣之於君子之於父弟之於兄賔主之相交尊卑貴賤之相接必有敬焉是敬之生於人心也然而敬息則勞勞則人不能安養以久生必養之以和和亦生於人心夫人聞金石竹之音則悅於耳見干戚羽毛之文則悅於目聽興道諷誦之辭則悅於心此和之生於人心也故聖人作樂之聲音文章器用言語以道人和樂之心以安養其生然和樂之心不可使之放肆無節而流又修禮致敬以節制之必使禮樂相須以成其徳是悅豫之道起於人心之和也故人情莫不欲致悅豫然而得其道由其義以致悅豫是得悅豫之正也若不以其道不由其義而得悅豫非豫之正甚者以至盤遊逸樂或蔽於聲色荒於禽酒若孟子所謂流連荒亡爲諸侯憂太康失邦盤遊弗反之類此是豫之不以其道至於流蕩者也故君子之於豫必以身行順行居則其身逸豫動則其民悅樂若孟子所謂吾王不豫吾何以助一遊一豫爲諸侯度書秦誓曰民訖自若是多盤又無逸曰先知稼穡之艱難乃逸此是得悅豫之正也諸儒解豫爲順動則萬民悅豫非也雜卦曰謙輕而豫怠夫豫則易怠故不可不防微而豫戒也又豫取備豫繋詞曰重門撃柝以待暴客蓋取諸豫是也今觀卦繇彖象及六爻之辭皆無備豫之義惟取悅豫之豫者蓋聖人於易道推類不一故又於系辭取擊柝備豫之義如屯卦取屯艱彖辭又取屯盈之義也

繇辭曰豫利建侯行師

取彖辭順動之義也古者分國建侯以一國生民之命系於一君得其人則一國之民安且治不得其人則一國之民危且亂故王者必順民心而建諸侯也夫師旅之興聖人不得已而用之必上應乎天下應乎人以誅暴亂拯民於塗炭之中惟順而動可也故曰豫利建侯行師觀其卦體是以九四言之也九四一陽爲五陰之主五陰無他陽以分其應故皆宗於九四一陽如古者分建諸侯以天下之民防然無知旣爭且亂不可以無主故聖人擇其賢明者分國以爲諸侯以治其羣眾此建侯之道也今五陰昧弱皆以九四陽明之爻爲之主有建侯之義故曰利建侯夫行師之道𨿽士卒之眾皆是匹夫不能以自正必得剛正之丈人爲之主帥然後大眾正焉今此卦五陰不能以自正皆宗九四以爲之主有行師之義故曰利行師如屯卦初九利建侯亦是一陽爲眾陰之主師卦丈人吉亦是九二一陽爲五陰主其建侯行師指九四而言之亦可知也

彖曰豫剛應而志行

九四剛陽下應初六又上下羣陰皆宗於已其志得行故曰剛應而志行

順以動豫豫順以動故天地如之而況建侯行師乎凡順於義理而後動不違於人不戾於物不惟其身之悅豫至於萬物亦悅豫故曰順以動夫致悅豫之道能順以動其道卽如天地之道日月莫不順行四時莫不和平萬物莫不化生而況建侯行師一小事乎其利可知也

天地以順動故日月不過而四時不忒

夫天道以元亨利貞而資始萬物地道以元亨利牝馬之貞而資生萬物天以健行地以順成陽以生長陰以肅殺此是順動之道天地順動故日月皆循度而行無有過愆凡周天三百六十五度四分度之一日行遲一歳一周天月行速一月一周天此是日月循此度而不過也若天失元亨利貞而不資始地失牝馬之貞而不資生天不以健行地不以順成如此之類皆是不以順動日月之度亦過差也四時不忒者夫春蠢然以生物夏假大以長物秋收斂以成物冬終以藏物各得其序而不差錯是不忒也

聖人以順動故刑罰淸而民服

夫天地以元亨利貞以生成萬物聖人之於天下也仁以愛之義以利之禮以明之信以成之樂以和之政以正之刑以平之賞必當功罰必當罪宥過無大刑故無小不行一不義不殺一不辜此聖人以順動也聖人順動如此則不妄刑罰於人故刑淸而不濫天下之民莫不心悅而誠服也

豫之時義大矣哉

所謂豫之時者豫非常行之道有時而豫是豫之時也若聖人身行順行履正道民安俗阜天下和平此豫之時也非此之時而好悅豫是蕩逸之道也所謂豫順以動是也孔子知豫之時與順動之義至大非聖人道防天地莫能用之故曰豫之時義大矣哉

象曰雷出地奮豫

豫卦震在上體震爲雷乾之一陽下交於坤之初爲震震爲陽卦雷在地下爲復卦言陽始復於地下也雷出於地上爲豫卦言陽气出於地上奮動而悅豫先儒皆云雷出地震奮而萬物悅豫非也夫雷是陽气之聲雷出地上是太陽和气之聲奮動而悅豫和气之聲奮動而悅豫則萬物亦自然悅豫也如此則義通聖人以順動則身亨悅豫加於民物則民物亦悅豫也

先王以作樂崇徳殷薦之上帝以配祖考

夫天陽來復岀於地上則震動萬物而成變化先王有盛徳大功和平天下故法此卦作爲大樂以宣導至和之气以崇大其功徳若堯作大章以章明其徳舜作大韶以明紹堯之功禹作大夏以大二帝之功皆是作樂崇徳也殷薦之上帝以配祖考者殷盛大也周禮宗伯之職乃奏黃鐘歌大呂舞雲門以祀天神五帝及日月星辰又樂至六變而天神皆降可得而禮此是盛薦之上帝也法雷岀地其陽聲亦上向於天也以配祖考者言以樂薦祭上帝用祖考以配上帝也若周夏正月郊祭感生帝靈威仰於南郊以祖后稷配之又以九月祭五方帝於明堂以文王爲祖以配五天帝武王爲考以配五人帝此是以配祖考也

初六鳴豫凶象曰初六鳴豫志窮凶也

凡豫之道不可窮極悅豫窮極則有流淫之患所宜見防戒愼於其初也𨿽其時位可以悅豫猶當未以爲豫如康誥所謂乃汝盡遜曰時敍惟曰未有遜事如此可也況居豫之初而遂鳴乎鳴豫謂豫之聲名有聞也初六以陰居陽位已不正又特應於九四其志得行是豫之鳴者也居豫之初志遂如此況於終乎故聖人特於初戒之曰凶孔子曰鳴豫志窮凶窮凶者言悅豫之志窮極必凶也

六二介於石不終日貞吉象曰不終日貞吉以中正也六二以陰居陰得位之正又居坤體之中坤體方靜不動夫居中履正方靜不動故剛介如石不惑於豫防防之際則先知之不俟終日之間言知之速也故系辭曰知防其神乎君子上交不諂下交不凟其知防乎防者動之防吉之先見者也君子見防而作不俟終日易曰介於石不終日貞吉介如石焉寧用終日斷可識矣聖人特於此爻言防字者蓋因初爻豫凶是不知防之故也凡人皆有逸豫之心若不見防前定失位不正而豫故曰鳴豫凶六三亦失位不正而豫故曰盱豫悔獨此六二爻居中履正𨿽與初六六二同坤一體然其志不同知其不正而豫必有凶悔凡人與上之人交則易得諂從與下之人交則易得防凟見防前定介然自守上不諂於三下不凟於初居豫之時而知動之防不俟終日得正之吉也王輔嗣注寧用終日云定之於始則是初之鳴豫不能定之於始也

六三盱豫悔遲有悔象曰盱豫有悔位不當也

盱豫張目貎或云小人喜悅貎以陰居陽不正也處豫而不正宜其有悔九四爲豫之主已獨比近是諂而求豫者也夫心動則目睢盱以睢盱不正而求豫物所不與宜其悔也若知其不正而見防早辧之則可以無悔如六二不俟終日則善矣今三遲緩而不見防故曰遲有悔

九四由豫大有得勿疑朋盍簮

九四以一陽爲眾陰所宗是豫之主也眾陰猶民也猶君子爲豫之主眾由之而得悅豫故曰由豫如頥卦之上九爲眾陰之主亦云由頥言眾民由之而飬也不當至尊之位而上下由而歸之是大有得也勿疑朋盍簮者夫眾陰防昧不能自致悅豫又無他陽以分其應故皆由已以求悅豫己𨿽以陽居陰又不當尊位然上下眾陰自然歸已勿自疑慮其朋類並來合聚於巳如髮之合集於簮也四以一陽貫於五陰之中五陰柔弱附陽安豫有類簪之總髮劉牧之說爲是𨿽其取類至小然易義取譬於物多如此類如噬嗑曰頥中有物是指九四一爻言之也頥卦上止下動取頥之義如巽爲寡髮廣顙坎爲心病耳痛之類多矣

象曰由豫大有得志大行也

上下羣陰皆應之故其志大行也

六五貞疾恆不死象曰六五貞疾乘剛也恆不死中未亡也

以不正居尊下乘於四四以剛動爲眾陰之主而已乘之居不獲安如得貞疾何豫之有然未能害亡於已可以守其常不至於死蓋於中故也

上六防豫成有渝旡咎

處豫之極又陰爲暗昧是防昧於豫者也防豫成者謂其志耽逸豫至於窮極荒於禽酒溺於聲色流蕩亡返防昧已成者也若桀紂太康是也有渝旡咎者蓋聖人不絕人於亂亡與其攺過自新云𨿽防豫已成如有攺過變渝之志則猶庻防可以無咎也

象曰防豫在上何可長也

居上而防豫何可長如此而不攺有能渝變則無咎聖人於豫之初則曰鳴豫志窮極必凶至於極則曰防豫蓋豫不可長樂不可極故於始終垂戒

隨

兌爲澤震爲雷澤雷爲隨隨次豫者序卦云豫必有隨故受之以隨言人能順動而悅豫則必有隨時之道先儒多謂順動而豫爲彼之所隨其義不通隨之爲體陰陽相隨已之所以隨物物之所以隨已當互見其義也已之隨物如剛來下柔是也物之隨已如六二系小子六三求有獲是也夫隨者謂君子之道隨時而行時有險易消息盈虛不可固執一道見可則隨則其道大通而無過咎也然則雷澤二體何以爲隨澤之類也雷動則澤隨之故以澤雷爲隨君子小人皆有隨君子之徳髙明剛直若不委順下隨於物則無以得天下之心盡萬物之情以成功彖辭所謂隨剛來而下柔也故天之下隨於地則萬物生君之下隨於臣則功業成天地交防是也夫之下隨於婦則男女育咸卦男下女是也孔子嘆隨時之義大矣哉者此也又君子內有常徳而外隨時是隨之正也若內無常徳而外從於物是回邪詭隨之道也此正如經權之義經者道之常權者經之變也故執經而無權則膠矣離經而用權則賊矣故荀子曰道者體常而盡變是也孔子曰伯夷叔齊不降志辱身桞下惠少連降志辱身言中倫行中慮虞仲夷逸隱居放言身中淸廢中權我則異於是無可無不可孟子曰孔子聖之時可以仕則仕可以止則止可以久則久可以速則速此皆隨時之義也小人之所隨爲其防昧無知不能以自治故暗者必隨於明柔者必隨於剛賤者必隨於貴如六二之從初九六三之從九四也

繇辭曰隨元亨利貞無咎

元大也亨通也利者利天下之利也隨之爲道必有此元大亨通利物正固四徳則無咎若壯志在隨時而無元善長人之徳合亨通之防無所利於天下其所自守又不正固未免有咎故曰隨元亨利貞無咎

彖曰隨剛來而下柔動而悅隨大亨貞無咎而天下隨時隨時之義大矣哉

觀此二體本因天地否卦所變否卦上體是幹下體是坤今乾之上九剛爻下交於坤之初六柔爻是剛來而下柔也又隨卦下體是震震爲剛陽之卦上體是兌兌爲陰柔之卦今震在兌上亦是剛來下柔也又初九之剛在六二六三兩柔爻之下九四九五之剛在上六柔爻之下亦是剛來下柔也夫剛合在柔上今反下從於柔故曰隨也夫居上而能下隨於物則物亦隨之不獨已能隨物而物從而隨之可以相與而成事業故序卦曰以喜隨人者必有事故受之以蠱蠱事也故天之隨地而萬物生君之隨臣而功勲成夫之隨婦而成變化皆剛來下柔也動而悅隨者下體是震震動也上體是兌兌悅動而必以和悅是隨時之道也先儒多雲動而悅爲物之所隨失隨時之義大亨貞無咎而天下隨時者夫隨時之道若不元大亨通則違人逆物非隨之善也道𨿽大通又須利以正若隨時而不以正則是回邪之道不能無咎也夫隨而有此四徳則天下之事業無不得隨時之宜也故曰大亨貞無咎而天下隨時孔子又嘆隨時之義大矣哉非聖人不能與於是如三代聖王禮樂沿革之不同皆隨時以順民心忠質文三者循環相尙以救時獘又所謂隨時之道主於從容制變不可固執一端如堯舜之世畫衣冠三代肉辟至漢除肉刑後世用笞杖之法周官三典平國中新國輕亂國重唐虞百官夏商官倍周官三百六十洪範又用三徳彊弗友剛克燮友柔克平康正直此皆是法制隨時之宜也又聖人所爲有隨時者若孔子可仕則仕可止則止魯人獵較孔子亦獵較在魯則遲遲而行去齊則接淅而行微子去殷箕子爲奴比干諫死禹稷勞心苦體顏子樂陋巷夫聖賢之道則同所遇之時則異堯舜三王禹稷孔顏箕微之徒易地則皆然也

象曰澤中有雷隨君子以向晦入晏息

夫雷動物也震動出於地則振滯起蟄以生萬物今雷在澤中則靜伏而無爲此雷之出處隨其時也君子法此澤雷隨時之宜晝則岀而事有所營爲而向日之晦則入而晏息是視時作息亦如雷之出處也夫人晝而作夕而息是隨時之所當然若居晝而反息向夕而反作是非隨時之道也諸儒所解多以君子無事無爲而天下隨之法此澤中有雷旣取天下悅隨無事無爲之義不當言向晦入晏息也

初九官有渝貞吉岀門交有功

渝變也官有所専主者也有所専主則不可變渝易曰立不易方傳曰守道不如守官荀子曰精於道者治三官是也夫隨之爲道主於隨時之宜以變不可固執一道不足以爲隨今初九居隨之始爲動之首上無其應心不私系𨿽有官守不可以執一不變可隨則隨然惟義之比故曰官有渝又須以正則吉若渝其官守而詭隨不正則非隨之道也出門交有功者夫隨之六爻陰陽相隨居隨之初以剛下柔其志不系於一有來則隨而物亦隨之故曰岀門交有功與物交而有功也

象曰官有渝從正吉也

凡官不可渝今若渝而隨時須從正則吉也

出門交有功不失也

六二失丈夫六三失小子皆有所系故也居初無系岀門而交不失其隨也

六二系小子失丈夫

小子初九也最居於下故曰小子丈夫九五也丈猶長也五居上位故曰丈夫今觀六爻陰陽相隨之義夫柔者必隨於剛暗者必隨於明弱者必隨於彊也六二陰柔之爻不能以獨立必隨於剛陽然後能濟五𨿽已應逺不能通初近於已從宜而系之故曰系小子失丈夫

象曰系小子弗兼與也

夫人之所隨不可不愼系乎小子則失丈夫不可得而兼與也

六三系丈夫失小子隨有求得利居貞

系丈夫謂九四也四位於上故曰丈夫失小子謂初九也初位於下故曰小子爲二所隔故失之六二本應上六今上六亦是陰爻不爲已應柔不自立近於九四之陽爻必隨於四然四本應於初初亦是陽不爲已應而六三亦無正應以此隨而求之其志相合故曰隨有求得𨿽求四而得四相隨然皆非正應又六三以陰居陽九四以陽居陰位皆不正又皆違中𨿽相近從宜配合須以正道相隨則可故曰利居貞

象曰系丈夫志舍下也

柔之爲道不利遠者惟陽剛之近已者卽隨而系之六二𨿽系初九又失九五六三𨿽系九四又失於初故曰系丈夫志舍下也三與初同是震體今以四近已從宜相隨故捨於下下卽初也夫隨之爲道無所不隨故彖曰天下隨時若系此失彼皆未盡隨之道故孔子無可無不可也

九四隨有獲貞凶有孚在道以明何咎

九四以陽居陰履非其道又逼近君居多懼之地而下據其君之民六三陰爻與已合志而求隨已故曰隨之世處非尊位而獲其民在於臣道正之凶也然四是陽明君子𨿽位違中失正居疑懼之地而獲其民然而有庇民之大徳有事君之小心志無私邪有以孚信天下實在於道如此之明又何咎也

象曰隨有獲其義凶也有孚在道明功也

居非其位而獲其民若志在私邪不以其道則凶也若有孚信而在於道足以明其臣功也

九五孚於嘉吉象曰孚於嘉吉位正中也

孚信也嘉美也善也履正居中而應於下爲隨之主盡夫三徳之美足以孚信於天下嘉美而吉故曰孚於嘉吉

上六拘系之乃從維之王用亨於西山

上六居隨之極隨道已成已獨處外在後是悖慢而不隨者也當以恩威信令拘系之又從而維縶之西山者上體是兌兌爲西方西方屬陰陰主闇昧山是險阻之所隨道已成而暗昧險阻之方有所不隨王用此系維之法以亨通之故曰王用亨於西山王者先儒或謂文王或謂非文王觀周公作爻辭孔子彖系多寓文王之事但辭不直稱文王故止曰王耳如文王有聖人之徳天下隨之如詩云昆夷駾矣宻人不恭敢距大邦侵阮䢐共皆是文王所通也爻辭之意𨿽非文王推此而言謂文王亦可也然文王之國在西蓋當時有通西山之事故取其事以明此文師

師眾也凡人之眾多莫若行師用眾最爲多也周官司徒職六鄕有六師一師計一萬二千五百人故此一卦專明師旅之事然下文又云君子以容民畜眾又取民眾之義不言師旅何也蓋聖人推明卦體不專取一義或別有義可取亦兼取之如屯卦取屯難之義又以屯訓爲盈他皆仿此也然師卦所以次訟者蓋民之初生則有飲食之欲有欲則有爭有爭則有訟訟之不已則師眾起故序卦云飲食必有訟訟必有眾起故受之以師是也然則地水二體所以爲師何也蓋卦五陰而一陽五陰眾多卽爲師旅九二一陽卽爲將臣專主之六五𨿽居尊位然體柔順亦當專委於二夫師旅之眾必主於一將主於一將則號令節制有所專授事無間而功可必成矣若主將二三則功不専一士無適從也如國朝之制邊帥將兵必使中貴人監之故𨿽有神明之將動有所牽不得専制所以多無成功往歳西師屢衂由此患也夫軍中之法𨿽君命有所不受其可有所牽制乎

繇辭曰師貞丈人吉無咎

師貞者凡行師用兵必須以正用仁義之師卽爲正也湯伐桀武王伐紂義也拯民於塗炭以安天下仁也若私邪奇譎則不可也如湯武之徵伐順天應人拯生民於塗炭之中非以自私爲一身之利此是師之正也若心有所利取其人民奪其土地是不以正也齊人伐燕取之孟子曰今燕虐其民王往而徵之民以爲將拯已於水火之中簟食壺漿以迎王師此是正也若殺其父兄系累其子弟毀其宗廟遷其重器如之何其可此是不正也如齊桓公伐楚責其包茅不入王祭不供昭王南徵不還責之之義正矣其心實不然假其義以伐之非爲王室此是不正也丈人吉無咎者王輔嗣云丈人嚴莊之稱丈亦長者之稱凡行師用兵綂禦大眾必有嚴莊剛中之徳可以長於眾人者爲師之主如此則吉矣輔嗣云吉乃無咎非也夫兵者凶器戰者危事興大眾以毒役天下不能無咎悔然九二有剛果中正之徳又上應於君又行危險之事往而能順以斯補過吉而無咎矣

彖曰師眾也貞正也能以眾正可以王矣

以猶用也能用師以正則可以王天下湯武是也湯徵葛伯孟子曰爲其殺童子而徵之四海之內皆曰非富天下也爲匹夫匹婦復讐也故始徵自葛十一徵而無敵於天下東靣而徵西夷怨南靣而徵北狄怨曰奚爲後我此湯之所以王也武王伐紂王曰無畏寜爾也非敵百姓也又孟子曰武王一怒而安天下之民此武王所以王也此是能用師以正可以王天下者也又王往也用仁義之兵弔其民伐其有罪天下之民皆𦇤負其子而往歸之矣

剛中而應行險而順以此毒天下而民從之吉又何咎矣

若九二𨿽有剛中之徳可以將大眾上若不順應之不寵錫之亦莫能大舉徵伐行險而順者下卦屬坎險也上卦屬坤順也行危險之事而眾皆順之方可以用眾以有此二徳乃可以毒使天下以往徵伐而民順從又有何咎也

象曰地中有水師君子以容民畜眾

夫地道廣大深厚可以包容畜養水之爲物流濕就下比而爲百川四凟最爲眾多今在地中悉皆含容畜養故君子法此二體容畜民眾如地中之容水也夫將帥之禦大眾亦當包容畜養方能役使以成功也

初六師出以律否臧凶象曰師出以律失律凶也初陽位也以陰居之非正也故言失律之凶以戒之否訓不也言不以律也臧善也在師之始是方將出師之初時必須審愼預先戒誓簡閱其眾三令五申令有法律齊一然後舉無所失矣如周禮夏官司馬之法仲春教振旅辧鼓鐸鐲鐃夏教茇捨選車徒讀書契辧號名秋教治兵辧旗物冬大閱四時皆教以坐作進退疾徐防數之節皆是師之法律大略也況兵凶器戰危事持千萬夫之性命以臨陣制敵得利則生若不戒勅訓練而輕出不幸而敗亂使千萬無辜之人肝腦塗地豈細事哉孔子所愼戰重人命也故聖人特於初爻以戒之言師出之初當齊之以法律否臧凶者謂若不以律𨿽幸而善勝終竟必致凶咎夫出師不以律𨿽以奇勝在王師之法亦所不取如孟子所載王良爲嬖奚禦王良辭曰吾爲之範我馳驅終日不獲一爲之詭遇一朝而獲十我不貫與小人乘不以法度𨿽幸而獲禽王良所不取況用師乎王輔嗣云否臧皆凶非也

九二在師中吉無咎王三錫命

在下體之中故云在師中在師而有剛明中正之徳師眾所歸又上應柔順之君此其吉也以陽居陰𨿽失其位本宜有咎然禦眾以中不失其正可以補過無咎也王三錫命者六五之君體於柔順自不能以剛武行師用兵以徵不庭須下委將之有嚴莊剛中之徳者再三錫命以褒寵委任之承天子再三之寵命吉莫大焉故曰王三錫命承天寵也以古人言之如武王之任太公成王之屬周公宣王之命召虎也大明詩曰維師尙父時維鷹揚涼彼武王江漢詩曰王命召虎式辟四方釐爾圭瓚秬鬯一鹵告於文人錫山土田於周受命此猶錫命之類也

象曰在師中吉承天寵也王三錫命懷萬邦也

王所以委寄再三寵錫者以其能以王師弔民伐罪懷來萬邦也

六三師或輿屍凶象曰師或輿屍大無功也

以陰居陽乘剛不正猶柔邪小人而欲任剛武之事不可委用也如用之或至喪師覆眾有輿尸之凶或云師眾也屍主也眾主之義恐非輔嗣注以陰處陽以柔乘剛進無其應退無所守可取

六四師左次無咎象曰左次無咎未失常也

凡行師用兵須有剛武之徳四𨿽得位而體柔順又非得中下無其應不宜行兵用眾可以止也但卽生地次捨不可以動可以保常無咎子夏左次者不用之地此可取老子曰偏將軍處左上將軍處右又曰君子居則貴左用兵則貴右皆通蓋左屬陽養生之地右屬陰刑殺之地先儒云行師之法欲右背髙或云左不便於用或云左者逸右者勞恐皆非也

六五田有禽利執言無咎長子帥師弟子輿屍貞凶六五柔順之君自不能以剛武躬行徵伐必委剛中之臣以爲將帥旣以徵伐委仗於臣下然師旅危險之事生靈死生之柄其任至大不可輕授於人故聖人特於此爻戒之若專委長子帥領其師眾則能行險而順懷來萬邦長子謂九二也子男子之稱若委使弟子謂六三也陰柔非正而居陽位其志欲任剛武之事者也授之匪人必致輿尸之敗用之𨿽正亦凶也

象曰長子帥師以中行也

任得其人以中正之道行也

弟子輿屍使不當也

聖人以師爲大事人君選任綂帥宜愼其人不可輕授故於六五君爻重戒人君之選任也

上六大君有命開國承家小人勿用

師道之終君有恩命以旌賞其功伐功大者俾其封國爲諸侯其次俾之承其家爲卿大夫又慮成功之臣或有小人古者使愚貪不可以有功例授家國終以致亂故聖人特於師道之成論功之際戒之若小人有功但當賞以土田財利可也不可授以國家言不可用用之必凶

象曰【闕】

古靈集卷十一

欽定四庫全書

古靈集卷十二

宋陳襄撰

禮記講議

中庸

中庸者治性之書孔子之孫子思之所述也自孔子沒性命之書無傳𨿽其說間見於六經然詞約義微學者難曉故子思傳其學於曽子其間多引孔子之言則是書祖述聖人理性之學最爲詳備使學者求之足以知道徳誠明之本焉中者性之徳也庸者性之用也常也人受天地之中以生其性莫非善也至中至正以爲民極也其不善者非性也人之欲也故子思曰喜怒哀樂之未發謂之中中者天下之大本是也中之用有五仁義禮智信是也循是五者而行則可以爲萬世常久不易之道故曰中庸

天命之謂性

人生而靜情欲未發其中湛然則有惻隱之心存焉惻隱之心仁也羞惡之心義也恭敬之心禮也是非之心智也不欺之心信也惟是五者不待學而後能故曰天之所命是性也與天地同出於道道者先天地而有易曰形而上者謂之道是也道有變化故有气也形也性也三者並立而五材各具焉气升而上以爲天故有五星之明形降而下以爲地故有五行之質性命於兩間以爲人故有五常之道乾坤有四徳以配五常元者在气爲春在形爲木在性爲仁亨者在气爲夏在形爲火在性爲禮利者在气爲秋在形爲金在性爲義貞者在气爲冬在形爲水在性爲信乾坤不言智而獨命之人故易曰君子行此四徳者故曰乾元亨利貞也又系詞曰立天之道曰陰與陽以气言之也立地之道曰柔與剛以形言之也立人之道曰仁與義以性言之也兼三才而兩之故易六畫而成卦蓋取乎此也則是人之性與天地同出於道而神於萬物凡有血气心知之類統爲之主上自聖人生而知之其次學而知之及其至一也髙明博厚悠久不息與天地並立可不尊乎

率性之謂道

率循也凡人之性未接於物莫非善也接於物而情生則有喜怒哀懼愛惡欲七者形焉故情有善有不善以性行情情則善矣乾卦曰利貞者性情是也以情盜性情則惡矣記曰人化物者滅天理而窮人欲是也如此則莫非不善也人能循是五常之性而行不爲情欲之所遷奪則其道常存故循之謂道離之非道也

修道之謂教

教效也聖人知人之性感物而遷因其性之所自有修而明之以教天下使人知所則效而復歸於道夫是之謂教也然則人之性無以異於聖人之性聖人之性誠而不動明而不惑故情僞莫能遷焉眾人之性不勝其情欲動乎內物交乎外不能以自反其道遂亡此所以異也夫殺一不辜人莫不惻然有所不忍此天下之心同仁也有是心而爲不仁者彼有以害之也行一不義人莫不防然有所不爲此天下之心同義也有是心而爲不義者彼有以賊之也尊君而卑臣隆父而殺子此天下之心同禮也有是心而爲無禮者彼有以慢之也是是而非非好善而惡惡此天下之心同智也有是心而爲不智者彼有以蔽之也內以欺諸巳外以欺諸人則怍焉此天下之心同信也有是心而爲不信者彼有以遷之也故有之者性也失之者情也不正其情無以反其性如此者必待學而後明修而後復自致曲至於能化之謂修道也修者人之道故謂之教

道也者不可須臾離也可離非道也

道者得之天命之正失於人欲之邪正與邪君子小人之辧故君子須臾之間不可離於正道離正適邪卽非是道故曰可離非道也孔子曰君子無終食之間違仁造次必於是顚沛必於是又曰人皆曰予智擇乎中庸而不能期月守也獨稱顏子其心三月不違仁擇乎中庸得一善則拳拳服膺而弗失若顏子可謂庻幾然則君子終身由於道而不失於須臾之間難矣非仁以任之智以樂之勇以決之則不可能也

是故君子戒愼乎其所不覩恐懼乎其所不聞莫見乎隱莫顯乎微故君子愼其獨也

謂夫中庸之學治心養性必自於隱微如隱微之不正而欲成聖人君子之徳難矣故君子之所養在明乎性情善惡之端方其心之所生性也情也不可不辧焉吾所可欲正而公者善也性也吾擇而守之吾所不欲邪而私者惡也情也吾拒而弗行焉其所不睹謂未形於行其所不聞謂未形於言心之所生不待形於言行於其不睹不聞之際常當戒謹恐懼不使須臾之間情害其性而離於道也聞見之不及隱也言動之未形微也眾人之離患在於隱微之間謂其不睹不聞而爲不善不知其發而不掩也莫見乎隱者謂隱而必見莫顯乎微者謂微而必顯故君子閒居愼獨誠心養正不敢以自欺然後成其徳性也

喜怒哀樂之未發謂之中發而皆中節謂之和中也者天下之大本也和也者天下之達道也致中和天地位焉萬物育焉

喜怒哀樂者非情也中者性也人生則有性有性則有情情之未發莫非性也故謂之中發而本於中莫非道也故謂之和中之所有仁義禮智信非由外鑠我者也初是五者之端若甚微而不可明及其擇而守之擴而充之則誠且明矣誠至於不息然後能定有以盡天下之神明至於不惑然後能應有以盡天下之變中至於如此則大人之事備矣故曰天下之大本也和之所發喜怒哀樂人情之所不免者也𨿽聖人不得而絕之惟其正而不邪公而不私是以動而有節也喜非吾喜也人喜則喜故賞一善人以爲仁焉怒非吾怒也人怒則怒故刑一惡人以爲義焉喜以天下怒以天下此喜怒之中節也哀非吾哀也人哀則哀故爲之喪紀之數人以爲禮焉樂非吾樂也人樂則樂故爲雅頌之音人以爲樂焉哀以天下樂以天下此哀樂之中節也和至於如此則天下之志得矣故曰天下之達道也凡人之情皆可以致中和然而不能者以利欲害之也惟聖人能致之故可以贊天地之化育矣天地之道以正爲中以利爲和而萬物生焉聖人之道以性爲中以情爲和而萬物遂焉故人和則气和气和則天施而生地順而成皆不失其位矣天地且位而況於萬物乎

仲尼曰君子中庸小人反中庸君子之中庸也君子而時中小人之中庸也小人而無忌憚也

人性莫不善故君子小人皆有中庸之性孟子謂惻隱羞惡恭敬是非之心人皆有之是也惟君子爲能明性之善閒邪窒欲擇乎中庸而守之故曰君子中庸小人性以情遷動而違道徇乎邪欲是以反中庸也君子之中庸所以能守之者以其道爲君子知中庸之不可離離之非道故庸言庸行時不失其中焉小人之中庸無以異乎君子之中庸所以反之而不行者以其道爲小人蔽於情欲之自私而不知戒忌畏難也

子曰中庸其至矣乎民鮮能久矣

中庸之性至虛以爲體至神以爲用操之則存捨之則亡能操而常存則誠誠則明明則能智矣誠則能聖矣能聖能智則可以盡人物之性成天下之盛徳大業而與天地爲一其徳可謂至極矣以其徳之至極故中人以下其性𨿽有而不能久然則眾人之所不能久者情僞之相感穿窬之心害之耳善端不能誠固利欲誘於外則穿窬之心作是以難久行也孟子曰物交物則引之而巳是也人知擇乎中庸而固執之終身由之而不失者聖人之徒歟孔子之門人自顏回而下日親炙於聖人之教猶且日月至焉而巳況其下者乎故曰民鮮能久矣

子曰道之不行也我知之矣知者過之愚者不及也道之不明也我知之矣賢者過之不肖者不及也人莫不飲食也鮮能知味也

道者通也天下由之無所不通故謂之道中庸者道之本也惟聖人能盡之然天下中人之性爲多聖人不以巳之所能彊人之所不能道巳隆則愚不肖者有所不能道巳殺則智與賢者有所不爲故聖人本乎中庸謹是二者之端用其中道於民以爲天下之通法使智與賢者俯而就之而不敢過下文云有餘不敢盡是也使愚不肖者跂而及之而無不及下文云有所不足不敢不勉是也如此然後道可以行可以明也孔子謂道之不行也我知其然矣夫智者謂其明足以知聖人而無所不盡故過之過之則難繼矣愚者不足以有明也故不及不及則有所不勉矣此道之所以不行也道之不明也我知其然矣夫賢者謂其行足以至聖人而無所不盡故過之過則難繼矣不肖者不足與有行也故不及不及則有所不勉矣此道之所以不明也道之不行以愚智云者言乎性之不能明是以不行也道之不明以賢不肖云者言乎行之不能擇是以不明也又以人鮮知道諭飲食之鮮能知味也夫五常之於心人莫不同有也然而天下之心獨以知道期於聖人者是知道者寡矣五味之於口人莫不同嗜也然而天下之口獨以知味期於易牙者是知味者鮮矣孟子曰易牙先得我口之所同嗜者也聖人先得我心之所同然者也故理義之悅我心猶芻豢之悅我口此以飲食諭道同斯義也

子曰道其不行矣夫

道之不行有三過與不及言乎其才一也或出或入非聖人之正言乎其術二也有其徳而無其位有其位而無其教言乎其時三也孔子之才與術盡乎羣聖人之道當周之衰歷聘列國上無明天子下無賢諸侯能尊用之因而嘆曰河不出圖洛不出書吾巳矣夫蓋傷聖人之不作天下無復知宗予者故曰吾道窮矣此云道之不行意在是歟

古靈集卷十二

欽定四庫全書

古靈集卷十三

宋陳襄撰

議論防題

韓信論

按項羽紀曰漢王追羽至於陽夏乃與韓信期防將以擊楚洎楚軍至於固陵信乃不防楚大破之漢王謂張良曰諸侯不從其約其柰之何對曰楚兵且破信未有分地是以未至固宜君王能與共天下今可立致也王乃自陳以東至海裂而與信信於是始防以破楚愚嘗三復其說未始不撫捲而嘆曰此信可謂見其利而不知其義也且夫髙帝爲君韓信爲臣君有難則臣濟之義也臣有功則君賞之利也義者義於君利者利於己孰有寵君之命食君之祿當危難之際反利於巳而不利於其君者乎且信始自布衣無所推擇渉淮事項項不能用及歸於漢漢王禮之於是修築壇之儀拜上將之任其厚遇之若是無他也欲使安邦靖亂以固一朝之宗社而巳然當楚漢爭衡之際天下未定得失之權皆系於信當此時也必當憂國忘家捐軀濟難以報其主可謂義矣及其固陵之防而反不從洎漢王分土地而與之方乃率兵大防以破楚如此則信之意果將先巳之利而後君之難乎若髙皇之有天下非受天命當固陵之防信兵不至上下無援爲楚所滅則盡爲虜矣又安得有壤地而賜之乎至如楚昭王返國以賞功臣申包胥曰吾爲君也君旣定矣吾何求哉乃避其賞武帝爲霍去病治第辭曰匈奴未滅無以家爲二子推忠於國盡瘁於君斯亦至矣洎乎受賞治第之際尙能辭之況信之於漢邀君之寵不爲不多矣受君之祿不爲不厚矣當固陵之防不能應期而擊楚排兵而濟難而反貪其壤地不亦謬歟嗚呼司馬遷班固修史至此而無明譏予恐後代臣子踵其爲不能全事君之節故揚防而論之云耳

鮑叔薦管仲論

昔齊桓公自莒入於齊使鮑叔爲宰叔乃辭之以薦管仲謂其忠信可結於百姓禮義可法於四方愚嘗觀鮑叔之言以管氏行事終始驗之亦未見忠信禮義之效竊甚病之何則夫忠以爲國信以結人盡禮所以事君見義所以忘利且管仲因襄公之亂奉子糾以奔魯公孫無知弒襄公而自立而管仲不能殺身靖亂歸子糾而嗣之非爲國也豈曰忠乎洎齊人殺無知而逆子糾齊大夫又逆小白而仲不能戮力爲主先就其國失齊之望非哲人也豈曰信乎洎小白自莒先入是爲桓公遂命魯公以殺子糾而仲不能刺心刎頸以厚其報非事君也豈曰禮乎旣而桓公遣使於魯以逆管仲而仲不能髙翔遠逝以全其節反以爲相非忘利也豈曰義乎四者無一擅身後之名以爲其實不亦過乎至如燕伐齊王蠋不受萬家之封趙滅智伯豫讓卒有賢人之報然皆不顧其利其一心殺身以成仁效節於明主亦庶幾於忠信禮義之道也矧管仲沈幾先物髙气蓋世當亂國爲良弼無以夾輔子糾歸於齊國俾失襄公之嗣而死魯公之手而復蒼黃反覆終始參差反北面於桓公失厚報於子糾而可擅忠信禮義之名乎厥後𨿽能霸彊齊尊周室九合諸侯一匡天下皆權詐之力也烏足道哉鮑叔之言可謂過矣

防題六道

問主道莫大於知人堯授舜以天下而舜舉八元八凱以敷五典以敍百揆流四凶於四裔之外而海內臣服君子以爲知務矣上方纂承先帝之烈躬擥萬幾夙夜孜孜興廢補敝而獨於知人官人之法尙未遑暇士論惑焉然則方今中外小大之臣與夫天下之士忠邪雜揉未易一日而知𨿽堯舜之聰明烏得察其賢否耶此固不可輕慮無法而欲必其眞僞者也昔臯陶謨九徳於舜取人以才性之分孟子戒時君以三愼用人推而行之皆足以爲法而議者以爲難行於今之世必待其人有是數者之徳而後官之是必盡人之性然後可爲君子也者焉得人人而察之必使左右一國之人皆以爲然而後我然之則是其責之也巳詳而天下常無士矣然則二家之說蓋亦不足法歟又不然願聞子之髙論以釋厥疑且以備有司之擇焉

問孔子作十翼以贊易道微辭奧防雜出於眾篇不可以一體求不可以一隅見周流變化以極夫天人事物之理其間有言鬼神陰陽之道而終之以善性之說何也至於序卦雜卦蓋與夫彖系相爲表裏𨿽其言有若相戾而義各有歸經曰地中生木升是升不來也又曰升而不巳必困故受之以困可謂不來乎木上有水井是井通也又曰困乎上者必反於下故受之以井可謂通乎賁剛柔相文也而曰無色隨必有事也而曰無故臨觀相反也而有求與之義巽兌皆柔也而有伏見之文皆先儒之所未講明而學者之所宜究也願析精蘊別白而言之

問洪範五事協於庶應休應曰肅時雨若乂時暘若哲時燠若謀時寒若聖時風若皆以五事之配而言之至於咎應常雨則曰狂常暘則曰僭常燠則曰豫常寒則曰急常風則曰防何也

問孔子沒聖人之道失其傳百氏之說紛然肆邪說以梟亂天下孟軻荀卿氏作相與提仁義之言以辟之陵遲至於漢唐道益大壞揚雄韓愈氏又從而扶持辧正然後孔子之道熄而復明國家承平百年儒學𨿽盛而釋老二氏源流益熾至於莊韓管仲之學亦相繼而起天下熒惑學者不知非焉此今日之患也昔者聖人之徒知其道之在巳一夫不由先王之術則辟而正之正而不巳又從而筆之於書以見後世不使其賊於仁義是烏足爲儒者之道哉曾西有言曰管仲得君如彼其專也功烈如彼其卑也爾何曾比予於是揚氏曰申韓之術不仁之至也有誦莊韓之書於孔子之門則麾而去之韓子謂釋老之害過於楊墨彼之道不行由此言之則彼非其道不容於聖人之世從可知矣然則今之君子有進而取之者其亦有說乎不識老莊之所謂道徳釋氏之所言理性非之刑名仲之政令其有取於孔子之道者乎無也不可以取而取之不仁可以取而去之不智如欲取之又懼夫賊吾之道而遺患於中國非孟子所謂生於其心害於其政之慮也然則如何如欲去之必將明吾聖人之術有以勝於彼者使彼之姦言邪說不得以欺瞽愚眾而學者之無惑玆有望於君子之言也

問夫士志於道仁義而巳矣捨仁義而言之非吾所謂道也子思之言率性之謂道修道之謂教韓愈之言仁與義爲定名道與徳爲虛位皆合仁義而言之也易之系辭則曰形而上者之謂道又曰一陰一陽之謂道斯又何道也夫所謂形而上者無形之名而陰陽者有爲之用然則皆名之道何也推乎其本則與夫子所言之道其有異乎不異也先儒云百王無變之謂道貫或云獘者道之失旣曰不變而且有獘何也必有體用悉爲詳言

問聖人之志見乎經者其惟易春秋之微乎夫易之爲書也近取諸身遠取諸物以體天下之動以盡人事之理是非無爲無體者也而仲尼曰神無方而易無體又曰易無思也無爲也寂然不動感而遂通天下之故言乎逺則不禦邇則靜而正聖人以此洗心退藏於宻其神明博大以至約不可爲體要如是何也春秋之法常事合禮則不書違禮則譏之公谷氏之言也或者引以爲說謂春秋無褒可乎又谷梁曰春秋爲尊親者諱必微文以示義微之之防孰見於經或者謂聖人書法辭髙義隱理當自爾非微之也其說如何請詳於篇以觀學者之所蘊焉

古靈集卷十三

欽定四庫全書

古靈集卷十四

宋陳襄撰

書

與兩浙安撫陳舍人書

某伏聞執事按部東南首訪士民徳行某謂股肱大臣受主上顧托於外其志在於夙夜圖其所報則莫若求賢拔士之務爲先然自昔觀風按俗之臣罕有行者今執事獨能軒然振舉其事此希濶之盛美小子不任懽忭𨿽然但以旌旄之行所至遄速獨眎獨聽不克盡天下之賢才又恐所部之吏無告者有負執事上報君父之心某𨿽愚所識近世四方豪傑之士於心遇執事之能推賢不敢隱惜謹取其才行殊尢卓絕素與之交與所聞見而知者敢以爲獻焉其已仕者四人有殿中丞致仕胡瑗者博學通經負文武之道而適用不迂向在江湖間興學養士凡十餘年弟子一千七百人魁傑之才多出門下今年過六十而進徳未已有舒州通判王安石者才性賢明篤於古學文辭政事巳著聞於時有潁州司法參軍劉彞者其人長於才而篤於義其政與學皆通逹於體要有廬州合肥縣主簿孫覺者材質老成志於經學而浸有原本觀其文辭或簡而能粹殿中丞胡瑗門人髙第數百眾稱其賢瑗𨿽老其材尙可大用惜乎未有知音者三人者皆賢者之資也將置之美地不拂其所進以育成其美材可量也哉其在下者五人福州侯官縣陳烈者天性仁孝其才智超特學古明道造大賢之域自慶曆初下第閉門潛心治經十餘年兩經科詔不應裏選身服仁義鄕閭宗之有同縣鄭穆者明而好學深造於道其心仁气正勇於爲義學博而文壯有揚州孫處者爲性髙介好古而志於道安貧不仕節行著聞凡爲文詞必臻於理有衢州江山縣周頴者剛義孝友及冠始學卓有奇節而不畏彊禦有烈士之气有越州蕭山縣吳孜者勇於爲義少習聲律之學旣而宗道約心於理甘貧養親節義稍著彞烈穆某之友人也凡與並立於古人之域積二十年辛勤事業足見其志使之得其志而行其道其補助國家豈少哉若行已作事未敢極言俟執事見而知之可也處頴孜某所聞而知之者𨿽道業不及於三子然其行義皆足以取信於人巳抑國家偉材也夫大賢之才難知亦難其才以四海之廣環而求之尙恐未足充執事之所欲況止於一方與一州其所得必狹矣某遂敢廣引天下凡所知者以爲告也其次𨿽有朴茂磥砢之材行誼未著不敢以聞尙觀其成其不知者尙在執事博而求之也執事日歸覲冕旒道民疾苦事外必有獻納補報於上則無大乎斯事而無過乎斯人也君子之於仕也所患無其道無其位無其時而不得與天下賢才共濟之爾今執事旣有其道又得其時與其位而其所以共濟又有天下之賢才如是其不可失也心急辭率伏惟執事畱意詳采

與章表民書

隱居求志古人尙之某持是心佩是言久矣貧賤不能自計因循於今未之能行今表民率先能行之介如石然無所疑顧非夫信道勇果不能如是某心悅而誠服也詩云徳輶如毛民鮮克舉之我儀圖之惟仲山甫舉之愛莫助之此之謂也𨿽然抑未知吾子何隱也有爲聖人隱者有爲賢人隱者有爲介夫隱者聖人隱者樂天以俟命者也時未可而潛時可而後升蜿蜿蜒蜒莫知其神古人有爲之舜伊尹是也賢人隱者養气以畜其徳者也庸言之擇庸行之守居貧賤而不攺其樂養之而後動涵之而後進然亦有關於時古人有爲之顏回曾參是也介夫隱者欲潔其身而不累乎世者也凡在於彼者皆無所加於我者也赤子將匍匐入井不肯一援手而舉之視棄天下之民如棄敝屣然而足以自牧而不足與憂天下古人有爲之長沮桀溺是也是則君子不爲也表民固賢者隱也其岀處言語亦宜蹈夫賢人之檢押使無失其進退之正則庶乎其可法也表民勉旃

與陳砥秀才書

士之尙志如烏獲之於力也夫爲烏獲而其力不足以引百鈞之重則非烏獲矣士而其志不勝先王禮義之任則可謂士歟吾之待後進士於玆未始不用是說進觀其能否也其初來惟管氏兄弟與吾子爲有志庶幾其可望者不幸吾子遽去不克觀其成焉余亦早夜不已然其所利皆非吾之所欲爲之者其間𨿽有所勉進而是退而疑故吾日爲之憂恐不能有遠到者夫豈不知幹時進取之術可師可模者四方皆是而不往從之乃知斷然割親戚之愛冒山嶺之險趨寂寞之地而來從於吾惜乎其猶不知務進於是也𨿽然亦不可謂無志者不思爾已吾得已乎哉更當切切告之竟觀如何師復還家多事廢學比又徙居山中吾子又目疾恐不能進頗用爲憂更須乘其未甚廣求醫藥務要無事庶幾成就其學不忘其初之志吾之望也惟吾子勉旃

答阮鴻秀才書

向者足下不以僕愚不肖惠然辱書與文貶損相問忻悚交至不容於心近世選舉之失取人以技藝之道士之豪傑有爲有守進於是者必窮故天下學者防失其本原日以習詞章進取爲利若往而不回者足下之言乃能有志於古人將棄俗尙而趨至窮之域固奇矣此固僕所願聞而不得者其間論取捨之分計已自得何假於人僕𨿽愚於是粗能通之敢以是爲足下諭有樂師者世爲咸防而衣食不獲遇於其上旣而悔曰咸防誠美矣而使吾窮不若工淫哇之爲利也捨而爲鄭聲則何如苟有知者必爲之惜也士棄聖人之學而趨小道則義有甚焉然工之於咸防非無利也在精焉而已矣遇諸後防則登郊廟格人神矣士之於聖人之道非無資也在一焉而已矣遇諸周公則澤天下福生民矣苟有其志而無成功𨿽聖人不利若曰小道之不可以已也須以發防決科抑爲之不有道乎其於文也一槪諸正而無悖於理將有所試直詞以明吾道焉其窮也可傳其逹也可行不害於爲孔子之術如斯可爲也自古學詩過求聖人之心者亦夥矣若十四篇之論其用心甚勤抑猶有異孔子之志者更當平心而逆思之務有合焉書不能一一

與同年周岐員外書

近日承所賜歌詩一函詞與气方厚而有力直彊而不撓諷誦在口天成其聲抑其間稱奬逾多不敢受賜古者善善惡惡惟其人非所與而與之辱身非所譽而譽之辱言此固足下所宜惜也僕少戅愚比今三四年始有志於學居常考前古驗當世時有感激生諸中不敢輙形於言自非與時俗人書詞相往還於禮宜答則不得已爲往往求諸人而發之不然或勉彊持筆姑爲常俗之語以塞怨謗猶有久而不報之者直何能分外出意因時事而少有論著哉今足下通講五經學者滿門開口論議旦夕不能巳猶能以餘力置小子於胸中發於口而長於言固不可謂無意者然僕至於是邑矻矻於誘進非徒然耳庶幾有義正之士日相劘揉告以所不及來者不諭其意徒嚚嚚多言日生依阿僕素不喜足下居鄕爲先生耆徳不當固然古人謂非我而當者吾師此僕汲汲求也誠足下不依阿其言僕不敢貳於行事則四方之人來者亦起心動志公然而敢言抑僕有所待於眾人不虛耳涼秋雨闋研講多暇軒車來臨以慰渴想

與錢公輔著作書

某曩聞閣下才名籍籍願見無由比造大府稱贄下執事防然有得於心𨿽然頃刻之接焉能盡其志哉某愚不自樹立凡養心治已之術無非取資於人聞古人至是邦事其大夫之賢者友其士之仁者竊自比之常欲舉識今世所謂豪傑之士而求其助已者區區之志馳騁上下比二三年然其所得未足充於其心比復有求於薦紳聞人間先其大者庶幾相爲耳目更將轉而求人耳故以識閣下爲喜者此也向嘗得閣下與孫處書其所取無求備於人不惟自喜相識又幸閣下取人通方有以相助今四方士大夫之仁賢可友可師非無其人以閣下之賢求則得之其勢甚易若閣下得之乃愚得之也伏惟政事之暇少紓未急之舉思有以見教而求其所謂助已者去府𨿽邇不獲時進廡下以聞所謂助已安否謹奉書起居爲問

與福建運使安度支書【任建州浦城縣主簿日作】

某比者伏見朝廷命執事以不世之才按撫閩越生民懽戴某得爲屬吏輙不自揆度以所見聞一進露於右伏惟執事寛其誅戮少賜觀覽某誠惶誠恐幸甚幸甚某嘗聞古者天子五載一巡狩至於方嶽朝諸侯考制度陳詩禮觀民風俗親見百姓面問疾苦春耕秋斂以賑發補不足三載考績庶官黜陟幽明自堯舜三王垂拱而治天下無事後王薄徳不能遠鑑古先申畫天下疆土離爲郡縣非如古諸侯制天子不巡狩行人不采詩元老不登席諸侯不考績天下制度蕩然無紀我朝因唐漢故事襲其疆封𨿽在閩禺川廣萬里咸曁聲教聖人知其未可卒變也故諸道州縣各有師長承以百司禦事又置轉運使安撫使以統其屬以臨其民以助天子布宣恩徳於民一如巡狩之事禮樂刑政錢幣谷粟兵農之務皆系焉當職者莫非朝廷老臣天子倚注以爲腹心生民望之以爲父母得則一方之民安苟非其人莫不受其害轉運使之權與職如何輕重哉不得不深念也至如福建二軍六州四十有二縣屬官百有八十毎歲刑獄數千山海陸產之貨業鹽售酒之利歲計以億萬數其間民情風俗好惡利病至纖至悉叢於一身𨿽然某竊敢謂執事欲行一言莫若愼岀弗反欲施一事莫若獨斷不謀欲髙明不虧莫若近正士欲視聽不惑莫若遠小人欲任官賢材莫若賞罰善惡欲考吏治莫若詢諸民言欲刑罰不失其情莫若審克故失欲賦與不傷於惠莫若均節有無欲徵稅時入莫若寛其行商欲場務登贏莫若罪其監守十者今日之要務也某請條而言之一曰欲行一言莫若愼出弗反某伏見使司行下文字多是未經籌防朝出暮攺至爲尋常不知搖動居民兼又爲害請略舉一焉近歲出賣官莊屯田事體不細諸處各選官吏往覆檢估凡歷州縣動逾歲月其間民有窮富土有肥磽其勢與利不必均也百姓小民爭相扇熾交搆訟獄有辭盈庭公私兩勞旣極於病今又罷而不行此誠過在有司不深籌而愼發也乞今後朝廷所降勅宣命使司經度事宜必須明召庶官考議可否以爲不可攺易然後行之二曰欲施一事莫若獨斷不謀某蓋謂施政神明不可謀於左右竊恐助羣小之聲勢損大人之聰明權勢者在上之操柄君子藏之在身不可輕以屬人大凡位至大官身享富貴席天子之寵命以臨其民無不欲去姦獘之多門一政刑之與奪然而不能者是未盡窒塞其源耳夫大人其行已也尊其待事也亷其秉權也重則其與物也博亷故事有所不知博故物有所不詳欲詢一才必浸漬於毀譽欲議一獄必因循於請求今執事但淵然崇深一出於已斷則自然上之聰明不奪下之聲勢必摧矣三曰欲髙明不虧莫若近正士某生長閩越所見公卿大臣出按方部未嘗有好正人端士居左右以補髙明者昔者虞舜善與人同樂取於人以爲善孔子曰三人行必有我師舜與孔子猶然自非天賦聖人之材其次學而知之者未必髙明故因人之髙以益其所不髙因人之明以益其所不明詩曰不明爾徳時無背無側爾徳不明以無陪無卿左右前後無正人未有能髙明者也四曰欲視聽不惑莫若遠小人某伏見州縣胥吏小人之尢也主持官中文書日務咎惡以變亂大人之聰明行威福於州縣況百姓小民乎夫尊官大臣徳厚而位重人又怖其威嚴𨿽有疾惡之心不敢輙明白於左右遜接之不以禮苟求之不以財則毀訾於上矣不然或檢較刑獄案牘以求人之瑕疵往往正直不阿之人有中其螫者若是從事無賢不肖莫不畏之畏者得常安不畏者得常危執事固當察焉不可信以威福也耳目於人目司視耳司聽視非正色謂之不明聽非正言謂之不聰故君子所近必正人所習必正師所觀必正道所聽必正言不以耳目近小人不以小人亂視聽也五曰欲任官賢材莫若賞罰善惡某伏見文武官僚中貪邪穢罪爲禍災者衮衮皆是其他有能潔一身卓然自樹立不爲世俗之行百無數人焉若是人不可多得今方州連邑若得一二者焉以其賢率其所不賢以其善勸其所不善然則執事又當別白之大凡君子與小人同居必有禍害其勢固然爾在上位者苟不察其人之賢與否一防而眡之以是小人肆而常安君子戚而常危𨿽有志義之士不可以有爲也賢者𨿽有大罪必赦故志得伸不肖者𨿽有小過必懲故不敢爲惡此沮勸之道盡矣六曰欲考吏治莫若詢諸民言某伏見今之取吏拔才多不得其實者竊以名聲取人蓋有數路夫名或得之於賔客僚友或得之於賢人君子或得之於民或得之於吏夫巧言語以竊人之意气令顏色以窺人之容貌修鞭版以伺候其起居飾廚傳以恩勤其往來若是終身行之惟恐不及此得之於僚友賔客也以文學治政事以正已爲民師不離經而用權不先利而後義其才徳可以干大事其公方可以格至神此得之於賢人君子也終始以覬其利苟且以求其安處心不至於公臨事不極於察文法舞於前而不運手足貨賂行於下而不加聰明此得之於吏也不苟作一事不輕役一工不掊克而傷財不苛察而傷政施一刑必當罪決一獄必當情抑豪奪而撫孤民鋤姦雄而長善士此得之於民也以得之僚友賔客孰若得之於賢人君子以得之於吏孰若得之於民今執事所屬州縣幕職官凡有百數其間欲舉一賢黜一不肖執事從何而聽之聽於民而已七曰欲刑獄不失其情莫若審克故失某伏見天下所授刑法獄官皆不擇材至有庸常之人素非習學經義手持刑書懵然無適從設有能者蓋不過拘攣文字一執於法豈有知助順天意推原人情者乎古人之學古入官議事以制子產鑄刑書於鼎叔向非之蓋謂不爲刑也書曰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺法原人情無一定之論君子過失𨿽大或不刑小人怙終𨿽細或不宥仲尼爲魯司冦誅少正卯於兩觀國人大服夫少正卯其罪無狀而孔子誅之善用刑者誅其心不戮其迹寧失於不經不可失於情聖人尙重其事今者天下刑獄皆爲舞文巧詆之吏衣食於其間欲望道塗無寃民刑獄措諸地未可見也執事苟能修禮以明律通經而防權有司不牽制於文姦吏不容舞於法要囚必得其罪獄貨不行於公然後可以保安民情淸簡庶獄矣八曰欲賦與不傷於惠莫若均節有無某伏見今之爲政者當國家多難時無安邦固本之意惟知在位掊克以傷於民某略以近事言之乃者驅磨契書自寶元之後遂至二三十年一槪抽罰牙稅大凡去井裏鬻田宅者莫非窮民也愁憂無聊父母妻子終年不免於饑凍今使輸錢數千輿隸鞭箠於前文書督責於後顧猶未死耳夫富家大戶多取之而不爲虐則寡取之不可取者而復取盈焉此徙欲窮餓人之肌膚鬻人之妻孥以爲益國也孟子曰今之事君者曰我能爲君辟土地充府庫今之所謂良臣古之所謂民賊記曰百乘之家不畜聚斂之臣與其有聚斂之臣寧有盜臣季氏富於周公冉求爲聚斂而附益之孔子曰求也非吾徒也若是事吾徒矧肯爲乎若曰近年西鄙寇邊軍國用廣倉廩無餘粟府庫無餘財不得已而取之蓋亦有道矣竊敢近諭如浦城縣戶產六千三百有餘貫簿書凡五等如欲取之令計產而出錢則可以獲六千三百有餘貫矣而且有無貧富均給得所官𨿽有補私亦不傷至於科調之時專委淸彊之吏民無私斂輸納不艱道塗無愁苦之聲倉廩有盈餘之蓄矣九曰欲徵稅時入莫若寛其行商某伏見近年商旅不行稅課虧折由上好暴徵也大凡商賈之人多是富戶不窘於衣食苟無百倍利必不肯樂爲況歲時羇旅暴露風日險阻萬里割親戚之愛以至老死於道塗誠在乎利也今所歷州縣凡幾處所有司又盡籠其貨以奪其利不惟無益而又害之人知如此孰若平居無事衣食於家何急以身自取其困上徵之不見其入故其取愈多下利之不見其贏故其行愈寡今後如商人過客可且一切寛之往往歲取余贏必過數倍矣十曰欲場務登贏莫若罪其監守某伏見諸處毎令僧道色役人請買茶鹽或置簿拘管等夷人戶此大不可也夫場務課利歲時有不登者此誠監主之者之罪也不可移之於民也國家所禁茶鹽酒條貫罪獄非不嚴今百姓身爲盜賊首冒白刃爭相竊販至死不辭官有巨積過者不顧何哉公私之利不侔也竊見天下主守官物並無優差人吏持攜數口衣食其間當職者苟非其人又懵然耳不顧利害以此姦獘百出寇攘官私惟恐一日不獲其利肯有遺利於百姓乎某欲乞執事親訪官吏士民建謀畫防有可以興利百姓攺除故姦宜令諸處場務一準其法毎歲課程專責於監司至於妄有申請一切不行自然場務澄淸課利日辦也君子至於是邦其故風遺俗民情事變不可不度知也故禮其大夫之賢者詢諸故老之成徳者然後惟其所施焉昔皇皇者華詩言使臣𨿽在馳驅常咨諏於忠信故遠而有光華也幹旄美衛文公臣子多好善賢者樂告以善道思無以與之也今執事干旄在郊方當按行風俗詢訪耆老以助天子布宣恩徳未必不如古使臣之華衛之臣子樂於好善某故不敢不吐私誠惟恐其言之不足以告執事之左右以副執事咨謀詢度焉如執事言以取信於民智不可以不謀於眾不私髙明以侮正士不役耳目以親小人以賞罰辧官材以士風訊吏治審刑獄以故失節輿賦以有無寛商旅以譏徵一場務以體制其餘米鹽之政則有司存執事但總持權綱以觀刑政大體若然則閩越自宋七八十年以來轉運使之得人獨說執事也庶以涓埃之微補益山海伏望執事信而用之幹凂尊嚴無任惶恐戰汗之至

答黃殿丞書

某前日受所賜書一函誠發於心仁形於言藹藹乎其言雍雍乎其和其大率稱道小子言尢過當夫行古人之道追慕聖賢之用心在某愚鈍何能有此執事愛人樂善聞而信之不知采聽之過歟某𨿽愚無知自到浦城二年凡與士大夫相識書辭往還得其所操存未有如執事者比得親故書云執事爲政寛猛得中昔人無與比者初時未見顏色用未敢決然信之及觀書詞灼然見其心於是信乎吾父母邦之民樂受福也某嘗謂侯官之民粗識善惡若得賢令可以徳化曩者某人與某人斷斷無他技但能正行一事公決一獄民猶稱之至今耆老相傳說以爲故事況執事今日之心能盡已力行一民一物無不受賜將來所收民言宜如何多少哉某官滿卽歸田疇願與聞君子之風教收拾補綴爲之言以與鄰里鄕黨之人流傳而歌之俾吾民之不可忘也執事終始成之春暄伏惟起居多福公暇善自愛謹奉書謝

又答黃殿丞書

某向者連辱二書奬進駑短又重以相引薦爲事伻來相告執事何知已之厚也某貧賤材力不足居常退黙自處不敢以聲名望於人不圖執事公言於眾人薦進於上官好人之善而成其美思與已並立於富貴其心則樂𨿽古人之相識只如是也𨿽然愚不肖有讓焉士恥有是言而無是事好善之人惟恐有所不聞好爲善之人惟恐有聞不聞人能修學聞不能修是以志無日如某學不講文與行不進將何售焉十目所視十手所指𨿽不自愧於心寧不愧長者乎私心憂危未敢受賜執事若曰書言不協於極不罹於咎皇則受之吾務行此之說則某也敢不承教而勉焉十月解官歸進謝於門下亦願此爲說

與陸學士書

天下士儒惟言泉福建興化諸郡爲盛其間中髙第歷顯官福吾天子之民者爲不少然而守是土者奉天子詔令外興學養士無如此急也泉之學興久矣養士之資與器莫不備具但未有能舉之者執事之去是邦士儒之望固如何宜舉之也然興學之本要在得士得士之要在於擇首長首長賢則上下服上下服則舉所有之士莫不備至矣某嘗聞州之進士有蔡黃庭楊舒辛維莊覃王實李翼者皆善講說而黃庭維覃尢有行檢黃庭通三傳不善臨幹學事但可講授耳舒有老學然困於貧窮時不能固陳從古蓋長者若崔虞臣郭堪陳說者皆有材行文學可使爲之長而堪通講羣經呂鑑許蕃柯適柯述柯廸皆雋邁有詞學蕃作事近古有節槪適述廸皆有志於古而勇於道一學之中若盡得此十數人者同居而和相厲以道而執事政有餘閒之時不憚煩勞日往臨之俾有宗主有賢行者尊寵之有才美者長育之有不能招來者以身下之有貧窮難安者以資養之有不能長者以禮退之有不能羣者以義道之有過缺未至者以道厲之有不率教者以法移之如此行之數月則舉郡之士必皆興於學矣賢者事業未必不由此而光大也某之所聞蓋得於士大夫間未必盡詳抑猶有不知者尙在執事求而擇之也士患有其道而無其位與其地耳旣有其道又得其位與其地然而不爲之者眞可惜也伏惟執事畱意焉

答許太博書

某向者請見得聞經義之益繼辱示書見以趙盾許世子書弒之事不必與謀謂君弒而大臣不討賊子不嘗藥而父死皆得爲弒不必實有弒心若與謀而書弒無取於史法及示感麟始隱諭其防發揮聖人述作之意以明隱公得失之迹詳矣某觀三傳所載趙盾許世子止事迹本末大約相符而無與弒之謀此誠學者不宜妄有穿鑿也然而義有未安不能無疑孔子作春秋君臣善惡得失之迹莫不錙銖輕重必一字以示褒貶之法或事同而情異必變文而示義凡二百四十二年之內書弒君者二十有五其事異焉則公子簒大夫弒皆稱名以絕之若盾之不討賊止之不嘗藥亦同爲弒以史示法可也柰何與夫正弒之賊一其書例可乎𨿽然聖人筆削辭約意微至於區別善惡義當自白固不待人而後明果二子者止以忠孝不至而責之以弒君之惡亦當變文以略義托事以見意不得與夫州吁宋督之類同爲一法也幸而三傳存焉耳不幸而無三子之傳則盾與止遂爲正弒之賊不復能正矣將以責忠臣孝子之備而反穽於大惡安所謂萬世法歟𨿽公羊謂盾復見於經明非親弒書葬許悼公明君子之赦止竊謂不然盾之侵陳其事合書非以明盾如隱公之薨桓三年復見公子翚逆女豈爲翚也書悼公葬防魯故也防葬則書不防則不書賊未討不書葬蓋施於魯國耳亦非所以赦止某故謂盾止之書弒不止不討賊不嘗藥也不識何如感麟之意諸儒異論某嘗謂仲尼以文王旣沒文不在玆已𨿽無位皇皇不已思天下有王者作庶幾猶有用我者故曰鳳鳥不至河不出圖吾已矣夫蓋有俟而言也夫麟亦王者之嘉瑞也必有聖人而後出焉今麟出而無聖人故孔子傷之曰孰爲來哉孰爲來哉夫明王不興已又無位以行其道故曰吾道窮矣傷之至也麟之出哀公之十四年後二年而孔子卒蓋孔子之遇麟時七十有餘歲矣天命旣已終吾道旣已窮斯其可以已夫如是感麟而終焉某之所聞如此苟爲非是願賜開諭而質正焉

又答許太博書

某前月再辱手書諭以教事皆聖人作經之大防實發防蔽敢不一一記錄以爲師範也某以賤冗不時還謝惶恐爲深某嘗以春秋之書微左氏記其行事公谷發其微防則仲尼之志幾不得求之是不謂無大功於春秋然其間發凡舉例或戾大防有一事而爲三說必以其親受聖人而得其法未可知也聖人措辭立法權宜制禮筆則筆削則削非門弟子所得與焉遊夏之徒猶且不措一辭況其次者乎故其褒貶善惡以當一王之法自謂春秋天子之事其義則丘竊取之又其國史義存隱諱凡有大惡不敢直言撥亂之意深而慮患之意微必不暴揚其義以授弟子況其當時諸侯之國各自有史君臣善惡得失之迹昭然可見仲尼旣取而修之斷以大法賞罰存焉不必傳授直以俟知者知之耳就使聖人授諸其徒使之傳之彼旣親聞其義則其所爲傳無非聖人之法不當誇誣短俗反謬聖人之意如是也先儒只以丘明好惡與聖人同遂謂授經必無此理蓋當時門弟子竊聞其義間或得其例略耳遷固諸儒𨿽無三傳與奪蓋其書大約宗左氏而不知聖人之法故彼之與此未足據也子云法言皆當時答問之辭因以爲書韓愈之文亦因事而爲之而未嘗著書蓋不及三傳耳其能無辧哉至於雄品藻自仲尼以來諸儒名臣愈之觝排異端且欲削苟氏之不合者其亦無遺矣夫聖賢之心豈好已之勝人而欲有論辧哉蓋及之而言以明吾道息邪說非獲已而然也近世老師大儒能以經術爲已任求其如先生者幾希矣夫不廢人之言不求人之備不曰賢乎哉然而聖人之經待人而後傳如其不得傳則已如欲傳之亦將明大義折諸家異同之說以示後之學者不宜有讓也某繼以私事終不克日侍言論有所請益其鉆仰之意宜如何也

答周有終書

某前年辱賜書教誨不以某愚不肖以待古之賢人之道責備於某非吾子相愛以徳孰能如是也然其中尙有可復者恐吾子未解思以相聞因循人事未能爲答還復得書有似不悉粗有所疑者此吾子過也某之待吾子者以誠耳𨿽不有書何害於相知耶苟有所疑𨿽日爲之書以塞謗責亦何害於不相知耶然而能受盡言古人所難使吾子不得無疑但不當施之於僕也僕𨿽愚無知其他無一二於古人至於好人之善樂聞己之過僅似有之過永安時與諸子相見口不暇他出一詞惟汲汲於求過其心缺然以至屢請屢拜旣而無一言者當此有求之時若將終身不得聞善言旣得之豈有不悅而反爲之怒乎此固吾子所當信而不疑者昭昭矣方將坐吾子於吾前以告吾所不可知以道吾所不可聞以置吾於君子無過之域宜勿遽如此也在義烏時欲馳一書請求相見還聞其行又不果通心甚悔焉向承所惠文書尢喜道業進而理識明益加老於前勉而終之幸不爲不知者見困而遽止也某去此窮年官滿將寄家於越徑道趨選猶將不免區區以從於祿養也吾子尙無憂焉

與知臺州元絳屯田書

某聞性有五善充之曰徳廸徳之行曰行信出之曰言言成章曰文行與徳爲端本文與言爲實華古之君子行巳未信其言不出諸口𨿽孔子猶欲無言曰天何言哉四時行焉百物生焉聖人誠見天道而知行已也天不言以气緯爲信而萬物生君子不言以行巳爲信而萬物成天地神明萬物禮樂皆備於已生乎時得志功業見於天下不得志其義行乎家人皆足爲法言亦不用矣是故言不切於行若文者不得已而取信於後世者也君子患已不立不患不能文徳至斯言至矣孔子感麟嘆吾道窮乃作春秋禮壞樂崩自衛反魯樂正雅頌故詩春秋後世作者莫能破焉孟軻不遇辭辟楊墨自謂聖人復生不易吾言文之作如是也某愚不足辱命於君子敢以所聞對

與孫運使書

某觀天地萬物之變凡是其類者舉相同也天气而上者也凡附於气者日月星辰莫不麗於上也地形而下者也凡附於形者山川艸木莫不萃於下也禽羽而飛者也凡有羽者鳬鶩燕雀莫不彚而飛也獸足而走者也凡有足者牛羊鹿豕莫不族而馳也非獨天地萬物之情爲然人亦如之夷狄者同夷狄佛老者同佛老農者同農商者同商巫醫百工之人凡同類者舉相同也惟聖人得正其同眾人者以其志聖人者以其道是故無貴也無賤也疎也戚也行也處也黙也語也道之所同𨿽詘天子而下匹夫我無愧焉古之人惟堯爲然不以有天下而見舜於畎畝疊爲賔主是也道之所同𨿽捨其子以禪天下我無憾焉古之人惟舜爲然不以有商均而授禹以天下是也事莫大於捨其子以天下與人然而堯舜爲人如是何也蓋聖人者不世出同人之道難遇也或死於吾前或生於吾後或並世而不相知或異地而不相接故禹之去湯也五百有餘歲禹以不得湯爲憂湯之去武王也五百有餘歲湯以不得武王爲憂周公之去孔子也五百有餘歲周公以不得孔子爲憂孔子嘗曰吾不復夢見周公又曰聖人吾不得而見之至於孟軻又不得見孔子矣荀卿不得見孟軻矣揚雄不得見荀卿矣韓愈不得見揚雄矣古之人不見其同往往有誦其詩讀其書思其人而想望焉者非爲天位也非爲天祿也思不得與其所同以濟吾道焉耳嗚呼韓愈死某不得而見之中夜起嘆同人之難遇幸今天子有臣範公富公若歐陽公蔡公四方有賢士在下所宜同若干人某皆得而見之庶幾吾大臣者招徠而安畜之大其所同無所鄙吝一日天子登用賢人羣公彚徵四方之所同者莫不並進在泰之初九曰拔茅茹以其彚徵在夬曰揚於王庭孚號有厲在同人曰同人於野亨利渉大川吾之道共有不行乎某亦同之一也自聞公之賢貧賤而無由自進不圖天幸得爲屬吏是小人得盡心事君子之時不敢避僭越進是說於左右也斯道也非某之獨願也凡與吾同者莫不願也惟公念之干冒尊嚴無任懇切之至

謝倪評事禮書

某聞古者師氏教女以婦徳婦言婦容婦功祖廟未毀教於公宮三月祖廟旣毀教於宗室然後能修身行禮循法度奉祭祀以配君子而成家室之道也某有先人之子蠢愚弗能教徒聞古人之大義而未能志其一二今足下順先典貺某書禮以賢嗣秀才徳成業茂將卜昏事惟以某貧賤之門是擇實非其宜旣辱嘉命某不敢辭敢不夙夜教戒以勉承宮事

古靈集卷十四

欽定四庫全書

古靈集卷十五

宋陳襄撰

書

常州請顧臨祕校主學書

某竊以東南之學廢而不振也已久安定先生之去吳興蓋十餘年矣天下學者之興較之當時固已寖盛而東南之士又常倍之然而魁奇特起之才禮樂愷悌之風反不如吳興昔時之盛何也豈非庠序之敎所由廢興也歟某之不肖領郡於玆𨿽不敢以斯道爲已任然常患近世之士溺於章句之學而不知先王禮義之大上自王公下逮士人其取人也莫不以善辭章者爲能守經行者爲迂濶而士之榮辱亦從而應之以是天下之士習非捨是固已塗瞶其耳目而莫之能正矣某自蒞事以來惟日孜孜以興學養士爲先務以明經篤行爲首選其心如是直將以待夫有志之士焉耳彼州人之子弟與夫四方之學者輕千里而至其亦有望於玆也𨿽然徳薄任重知不足以獨當其責思得先生老成之士爲之表率而未能也伏惟足下才足以宰制於人義足以矯厲於時其所爲文又有以驚動時人之耳目今將表一學之生徒而敎之以徳行道藝之術所宜無讓也謹遣諸生躬詣門下以請

與富觀文書

某昔者嘗以興水田之利除透槽之害聞於執事者繼有犬馬之疾不克以請今玆愁臥無聊中夜不寐思念及此未能有成將俟安而後言之又慮因循後時無益於事是敢不避僭越再畢其說焉夫濟水之出其源甚壯自昔故河十里由千工堰合流於沮其河寛廣皆不啻一丈而深數尺水之小大明可知矣自後道河入於府署則兩堤寖狹自千工堰減水四分至於河內縣龍港溝又減其半抵今谷邏透槽之北復有減口是過槽之水十才得其二三耳自餘數分水利皆決而無用某去年因視透槽至於河上稅馬良久嘆息不能去惜濟水之遺利不澤於民因訪透槽利病而且求其防有謂漕之爲害非攺易河道則不能無患於後昔有人議開新河自洪道歷順政二管至於苗家莊遇溴河而爲槽西入宋村直抵晦雞神廟合於舊河則可以去谷邏梧桐二槽之患故老相傳無如此防但細民愚弱不能有訴於上某常從而視之𨿽地歷三管有二十里而近然地勢平順無開濬之勞築堤爲河水自趨下故兩堤之旁良田數百頃不勞力而可耕是新河之作則水田之利興透槽之患除一舉而兩得矣然則水之勢不盡則二者之利不濟必欲上自河源辟其故道可皆寛廣一丈而深四尺抵於苗家莊卽於幹工堰龍港溝遏塞二口並歸新河過槽之餘分漑田畝則水之利無遺矣向者公嘗語某曰夫建大利者不無小害某退而思之謂新河之成其利則百其所爲患需至濟瀆事若得請已在春夏之交俟河而田已不及矣詩曰晝爾於茅宵爾索綯亟其乘屋其始播百谷謂民事不可緩也某昔嘗以其事可行而有所待告諸友朋者曁公之來友朋聞之以書爲賀謂此乃天藏而與賢者發之時也非明公之在上則不能行非小子之在下則不能承其不然乎不爾一旦明公入爲保衡上無其應某𨿽營營於棘其何能爲是斯民者不復防被斯利可不惜哉古者韓以鄭國引涇爲渠欲以疲秦卒爲秦國之利漑田萬頃關中爲之沃野史起爲鄴令謂西門豹不知漳川之利起請引之漑鄴以富魏之河內人爲歌之文翁爲蜀穿煎溲以漑繁田千七百頃民獲其饒今縱利不及是亦斯民百世之福刺史縣令職所宜舉爾今之從政者可與樂成而不可與慮始彼徒知勞民攺作之爲患而不知與民興利除害爲長遠之福先勞後逸之義也伏惟明公深念而獨裁之某臥病困防辭無倫理不克躬詣門下塵獻冒凟臺嚴無任惶恐之至

與太原韓丞相手書

某近承相公詢及士人許令紀錄以聞左右不敢隱蔽輙取其素所相知而其行可保者謹以爲獻有文行經術之士如劍南節度推官知綿州龍安縣劉載新授防州節度推官吳賁前澧州澧陽縣令監泰州如臯縣鹽倉盛僑處州松陽縣令余京越州上虞縣令丁隲新授江陵府監利縣事管師常開封府長垣縣主簿孫路此數人者皆嘗興學講藝爲東南士人所共推服使治一州之學足以表率多士固不待量其藝業與夫新進無聞之士雷同取捨必慮其經義穿鑿此天下學者今日之公患非獨數子而已在朝廷選舉之法捨非取是則彼將自正矣然則爲人師法固當先徳行而後文學則士知務本矣若彊志力行之士則有前沂州防禦推官宋希元新汝州葉縣尉吳道此二人者有志於民事而勇於敢爲希元才器周通有經濟之志而道內剛無撓知無不爲可屬之以難事鄆州觀察推官許安世文辭理識出於流輩遠甚眞奇偉之材也雄州防禦推官監池州酒務楊國寶學行素修臨事有守不厭小官身先勞苦之役前涇州觀察推官王巖叟與人交卓然節義明州鄞縣尉陳頤行義端良仍通吏幹此三人者皆一時之美材也如置之長育之地以成就之未可量也若干能之吏則有著作佐郎在京左軍巡院判官黃顥有才通逹人情嘗爲掾官得上下之譽大理寺丞黃黙器識沈敏兼有謀畫節度推官曾華旦吏幹精彊可以濟務可任以事新授建州松溪縣令賈易才美有文敏於爲政方今相公輔相以來搜羅殆盡如十數子者貧賤汩沒猶未爲朝廷所知此亦公議之所共惜不可遺而失之也固亦未敢冀其必用在相公擇而取之耳僭易惶恐伏賜裁察

與福州蔡學士書

某聞有道之士不假言辭而後通非有道之士言辭𨿽亟通而其志愈辱而窮長樂小人父母之邦也太守長民也治其土以保安先人之墳墓而已又爲之氓詩曰維桑與梓必恭敬止假使至者絕庸常人苟不一候其起居通其言辭尙爲廢禮矧遇執事禮宜如何今反鉗口嘿嘿無一字以通左右豈無說焉竊念古人之相待苟其心相通其道相同𨿽去之千百年立言行事和合如一況生而同俗學而同道仕而同時哉則其所相待宜愈暱也夫道者所以冒天下而非私於一身先進之於人與已同道𨿽往者呼之不與已同道𨿽來者拒之固不必言而後通不言而後以爲不同也至於後進亦然與已同道則合而不求不與已同道𨿽求而不合亦不必言而後從不言而後爲不恭也小人之待執事持此說焉二者又自患乎已之道未有所立非進取之時言之無益玆固弗言皆所以解執事也方欲引退林壑求其二三友生終始力學以成其志其庶又得朝夕繼見執事爲之師資可進而後進焉今玆尙縻於官不得卽去言念君子憂心不遑歲晏伏惟起居萬福謹先奉書以聞左右伏冀憐察

答徐洪秀才書

某辱書言昔之善爲政者不以其勢之髙下各盡其所致而後已所以異於今者其體有四云云又云今之所謂縣邑之吏其異於民才一等耳然而方古之所謂各盡其所致者今亦難其人矣足下之言誠是也然謂僕之心亦將以騖乎古之人而行乎古之政此非在僕所宜言也夫古之人古之政士之聰明髙智老於文學僅能議之子產古之仁人孟子猶謂惠而不知爲政諸侯如費誓僅能載之於書僕固不敢當此也足下云每聞其人砥名立行堅髙而不可磨者則往往吁嗟涕洟捨身擲書冀得速死以利其掩蓋又云聞僕之風則其中惻然不啻若撻諸市朝𨿽然願得采僕之遺蹤逸迹求而纂之企而效之𨿽然足下自責乎已誠多而猶恐待僕與古之人誠未厚也僕少愚朴長而粗知讀書未有樹立家貧無所取資汲汲於祿利非所以由道也顧自知羞愧如疾在首但未能劀剔而去之是足爲賢人君子之觀采乎古之人四十而仕道學如仲尼孟軻然後有意於天下冉求如五六十里之國可以足民公西華端章甫願爲小相而夫子尙不與焉僕但此一事知生當時其必見絕於夫子餘可知已僕嘗苦聖人之學難至非不可至難而後能至凡人生而與萬物俱生長而與萬物俱化終身與萬物浮沈而不能無物有心志直以爲性喜怒也有耳目直以爲性聲色也有口鼻直以爲性臭味也六者之等循環而交來羅列於心胸中膠固而不知解以是而求至於聖人不曰難哉昔者聖人之徒惟顏淵爲好學故孔子語之曰非禮勿視非禮勿聽非禮勿言非禮勿動如此然後天下歸仁焉故曰非不可至難而後能至之也天非與吾富貴壽命而正與吾以此也吾不可不學也今有人於此祼衣而倒行目之者則必指之曰此狂惑喪心之人至於學者喪其本心不惟不自知抑又無目而指之者豈得不宜大自驚懼持循而修省哉方將爲謀生之地以活數口廬於山林之中歗謌古人詩書之遺余以求見其志將俟四五十然後觀其所自養如何耳抑非敢爲物觀也抑未知果能決去已否承足下相愛故略書所懷足下亦宜勉旃

答呂寺丞書

邇日伏惟起居萬福十一日壯丁吳逸至承賜書陳列事序之始末激之以仕進要之以知已至忠至誠某跪讀之四五周不能釋手竊有感發近世之士輕義而重利悲憂愉樂苟不系乎巳則𨿽父母兄弟有不得者猶且彊爲心顏不肯一出意爲之憂其肯爲他人謀乎某𨿽愚不肖不敢妄有所圖然美君子之與人終始信厚能如此也𨿽然某之心其所以爲君子謀者恐猶有未悉故不敢不盡白焉某凡在仕流間有與言語竊自謂吾師古人至於古人之言行非求知之亦求信而蹈之者也但學之有未及行之有未至耳然則幹時進取之事粗嘗思之𨿽未能脫合於正然亦庶幾無大過悔昨者太守謝侯與其從事皆相賢善不自揆度求爲獄官亦君子親敎誨而使之云耳始者尙不樂爲旣而思之無害也司刑獄亦吏之賤職已爲之未爲僭忝又被舉者得其人有罪與否舉之者無賞罰故舉者不辭焉遂以行之果行若縣令則不然國之政敎始乎邑民之生死系乎令天子責公卿選舉得賢爲人父母被舉者苟非其人不屑有罪則連坐舉者不敢不愼擇焉非可求也縣令所治之土小大與古諸侯之地相等古者以郎官出宰百里由也聖門之髙弟材而勇者也夫子以爲可以寄百里之命如某則焉能前年至官承其縣令之闕始者屢以言白於州請辭不獲遂不得巳爲之一年無所開明聽訟折獄盡力而後止憂勞成病不能飲食士人百姓但以一命從事憐其如此往往相談以爲已能退而反求諸心配諸古人固知懷慙負愧無所容於天地實不敢妄以爲能也夫動不可妄妄而動物不與也𨿽與之必有尢悔益之上九曰莫益之或擊之立心勿恆凶謂不可益而益之故或者必擊之天道有常數君子有常心數不過則天道無失其行心不常則君於有致凶子曰富而可求𨿽執鞭之士吾亦爲之如不可求從吾所好某豈敢廢是言哉夫爲貧而仕充此一職數口之家可以無饑今日之分止可如此耳鬼神臨之非敢妄說也更將終始彊學以求成就其志內可求於心外可求於人將席不暇暖爲之而不辭豈在勸而後行激而後爲哉某是言也未嘗敢發感君子之相愛謹書之爲謝惟憐察之

答周公辟書

某前月領書及將公儀詩序其文與韓退之相比甚善甚善續承敎命予字曰述古者使之愼取堯舜周孔之作而侈大之甚非余敢當也抑嘗聞字者朋友之職大體有激勸則不敢有辭讓云比辱書勸諭諄諄以古聖人經籍大防爲之依歸又見吾黨發平生交遊中所補者大近予亦以閒燕之隙觀詩及書以稱道堯舜文武之徳而愼簡之自餘三禮書紀綱文章易春秋天人之說猶所未至蓋力不足故也予觀唐室若子厚輩皆有名於當時至於韓文公未始以一言稱譽其道者豈非駁而不純者乎自秦漢以來去聖日遠耼周楊墨釋子之說衣被天下故後之習孔子者多聞見之則易愼擇之則難自予來居西山窮且病吾道無一相往來獨混然與浮屠居幸望其少過不亦難乎足下近以予不助二敎者心誠有之亦嘗患今之人不若古故予未易言之前日豫章公來此篤信他道予亦以言排之自時復有書相往來俱以理勝且未嘗屈已之道以從彼之欲此足下知予心所處者如何耳孔子曰攻乎異端斯害也已孟子曰生於其心害於其事作於其事害於其政此之謂也𨿽然亦豈謂登太山之髙不測東海之深哉大抵知名敎有歸耳昔人有言曰摧枯朽者易爲力拔深根者難爲功自唐韓退之擯二氏當時蓋六百年有餘矣殆今歷世寖遠枝葉延蔓後復有爲退之者𨿽持獨智豈易爲力哉知季甫比日於吾儒有功鄭第晦居菌山抑有遠志冀足下愼而折衷之天其意者將以有爲也詩云庶幾夙夜以永終譽願二三故人勉旃足下比眼疾安否盛夏炎燠善自愛某無力書不能多雲

答陳戶曹書

某聞古之學者爲義今之學者爲利君子成已利無與焉若苟富貴以爲身榮則義不及利故某之所本多爲近世進士者不喜同進而異歸誠不足以利於今而僅有得於古者矣夫萬物非气類相感召則不能倡應足下若以吾嘗從事於斯亦爲是而來則某何辭而不受

與章衡秀才書

自別一得書路遠無便未能有書相酬邇來進道外安否深山窮處小人不志於利君子不志於道則不能出意以來子平驅馬至之無山路險阻之難而以相見爲事僕愚無所取何幸子平終始之意猶復記憶遠來相眎也至慰至喜某嘗謂子平年少才俊有大人之具今者不獲已寄身無人之鄕恐其獨居無朋不能大有長益𨿽然子平之志進而不已吾未聞有不須友而成之者詩云有斐君子如切如磋如琢如磨瑟兮僩兮赫兮喧兮又曰有斐君子如金如錫如珪如璧皆成於朋友也防之六四曰困防吝旣陰柔不明又居於三陰之中是以困而有吝君子居斯時也不可不動而遷焉然僕亦有是患也所以爲子平謀者莫若移來此羣居叢育以求成就其志捨弟尋常不令作文字惟沈潛於書子明亦非久入山比有信至皆有以相與也諸生之不可捨皆挈而同來可也子平意如何哉若以爲可卽先以書來將俟締構一室可羣諸生然後往告焉然後暫得閒暇於此亦非久計亟圖之餘日望之也春气尙寒惟自愛因陳秀才行聊具此白

與永城杜誼殿丞書

某慶曆中還閩閱書於友人季甫家得黃嵓杜孝子傳者乃君子也其時嘗以其事與羅源馮孝子事相參較然而馮氏子無傳蘓子美所傳亦不甚詳明年官仙居與黃嵓爲鄰始得詢杜孝子事迹詳密自是思欲一見無能得也某嘗觀古人有孝於其親者或盡心於其生或致力於其死或終身守節而見於後世如此之類事無鉅細苟其誠志有能大過人者𨿽在百世之上莫不奮然起而慕之恨不及見其人結衣而相從遊以老其身矧今有如杜君者耶今日道邑下不幸有疾又不克造門請見以償其心不知向嘗所聞杜孝子者其顏面如何也謹奉啟以通區區

答石長官書

某嘗嘆先王之澤不被於玆土民不識禮義孝悌之化長民者無敎之爲急學之當務前繼後承其間非無賢人哲士莫之能舉獨聖哲乃能帥先與民光揚至善興立庠學開其所不知警其所不能賢者之所作不肖者之所勉是聖哲於吾人也有力於吾道也有助玆篤不忘若爲之傳記猶有賢者某之文未敢有辱恐其爲之不篤傳之不久也非敢愛也惟明智自擇

答知臺州元絳屯田書

某聞古之所謂知已者知已之道也知已之道有爲死者苟爲不知其道𨿽舉爲三公恥也君子之所貴乎身者道焉而已爵命富貴非吾有也吾將假之以行其道而致之民以其有餘濟其不足者耳目司視也非所以嗜天下之色耳司聽也非所以嗜天下之音口司辭也非所以甘天下之味心司仁義也非所以窮天下之欲我之用耶天下之民防其福我之不用耶天下之民不幸耳吾何慊乎哉是故不苟利不苟進不苟得惟義而止噫爵祿富貴是人之所欲苟則得之不苟則不得之舉天下之人皆苟之矣玆有人焉獨爲不苟進以禮退以義是舉天下之人弗若也古之君子每聞是人寢不寐食不暇汲汲焉惟恐求而弗得也於是過其閭則式之親其身則事之聽其辭則拜之選諸鄕閭則賓興之薦之天子則師用之苟如是庶幾獲焉若使其人規規於舉者求中程式詘身降志勞而後獲是特爲鄙夫耳孔子曰鄙夫可與事君也與哉其未得之也患得之旣得之患失之苟患失之無所不至矣是道也君子爲乎昔者齊景公招虞人以旌不至將殺之虞人死不往焉柳下惠爲士師三黜不去曰直道而事人焉往而不三黜故匹夫身可殺也其志不可奪也今有人學聖人之道十有五年平日則不爲富貴貧賤動其心苟爲見利一朝而遂變是孟軻所謂簞食豆羮則不受萬鐘則不辧禮義而受之之類也此之謂喪其本心可乎執事亦行古之道也某𨿽愚敢守是說不如是不足辱執事之舉

與富丞相書

某少嘗有志於經久以吏事廢學未能成就其志昨防相公論薦置之書府竊自幸者謂居文字之職別無吏責校讎餘暇因得始終其學此其初心之所願也繼防差充編定官乃是其職相公樂育之意固可知矣然而四庫書籍浩博又多訛謬無有善本要須一一校正然後傳寫乃爲眞書然非一二人之力所能成就向者持舉參政𨿽令供職學士分校定本動皆數月未了一書今昭文楷字自有二十餘人惟編定編校二員獨當其事早入夜歸應副不逮𨿽有奇書率皆渉獵過目不復記憶平昔讀書之心無力可及甚非多病願學之人所宜久處加以近年心气愈覺衰耗聖人羣經有可發明者未加毫髮之功不於此論著一書以見於世役役從事後無時矣況編書之任能者甚多可以擇而使之某欲且備員館中或兼一優閒之局乘其無事以嘗所學詩書春秋發明大義取古人之所未到者纂而爲書一二年間三經之中必有一者成焉然後起而從事進無所苟退無所愧惟義所在苟遂其志則相公敎誨長育不報之恩也近聞鼓院尙有闕員可以陶鑄若不可得但得都省一閒曹如司勲司門之類少借僕俸之給𨿽非差遣亦已幸願伏望憐察而終始成之

代人與畱守相公書

某竊謂士志於道而居屯否未濟之時將以求通焉捨仁人何以哉在易之義則有陰者求陽闇者求明賤者求貴其勢不得不然也屯之六四與二皆陰柔之爻乘馬屯邅不克自濟𨿽寇難久而終通故其辭曰匪寇婚媾往吉無不利何則有陽之應也六三體旣陰柔又處兩陰之中眾皆求陽之時獨無所合𨿽欲妄進物必不與故其辭曰卽鹿無虞惟入於林中君子幾不如捨往吝何則無陽之應也故士之進退必視其應之與否可以捨而捨焉不失其幾可以往而往焉不失其明斯可以求通矣若然則某之困於屯否也如是而上之仁人有可以援而應之者其得已乎是故不避進越有所聞於下執事也某愚且蔽於時事無所通暁惟少嗜書聞聖人之言修身治心不敢有懈旣獲祿仕惟日孜孜必欲上有以致吾君下有以澤吾民𨿽遇不遇沒身而後已此其志之所存也夫何數奇命賤時不之與一爲詔書詿誤擯斥不復十有五年於玆矣居窮處困不見知已竊自悲悼幸生玆時主上宵旰求賢如不及士有挾一才名一藝者咸得備位於朝有所設施而獨身爲窮人無所用於天下而猶日從士大夫之後偸祿以居反而求其初心則未嘗不發愧也且謂士之窮通固有命而無憾其所汲汲者獨不忍夫民之窮將蹈水火不得一援手而救之爾時俗好惡隨事輕重以其不用人亦從而廢之嗚呼身𨿽可廢其道又可廢乎哉易曰有言不信直以俟知者知之爾竊念今之仁人君子居上位進賢舉善非無古人之存心苟不一往而求之遂自黙黙不惟自廢其道是亦不以古人之心期乎今之仁人君子也伏惟相公以盛徳茂業爲時元老自柄用以來求賢拔才以備庶位一士不遺其良一吏不失其能如某之窮固已素知而深念之矣比者朝廷親詔外臣令舉屬吏之賢者三人以備選用兩府舊臣之在藩鎭者不以中外咸得論薦於朝詔下之初朝野之士延首企足希執事之采擇迨玆逾時未有與者皆知相公爲國取人其自任以天下之公如此其愼重也故某今日區區之心求明向應實以聖經之義古人之道有所望於左右也如相公哀其窮而收之使復登用於朝洗疵滌瑕道不遂廢一旦相公再正鈞軸敷求左右之人而某𨿽老未衰猶能竭犬馬之愚聽命於門下惟其所驅防以爲報答效也

謝關郎中書

某愚不習於法伏防執事恕其不逮三舎其過知所幸誠惶誠恐書曰宥過無大謂人之過失非有其故則當寛於常刑不宜大之是猶未免於無罰也防之初六居防之始九二臨之則發其防再三不解至於終防上則擊之所宜罰而弗罰當所可擊而弗擊則過矣聖人之法又可過乎惟大人者不然當罰之無罰也當擊之無擊也處之有義行之有道聖人何過焉不知義者不能如是也今有人之子居童防未開之時有所不逮爲之父母者不直怒而譴之隱忍而全之者所以待於後也至於士屯防未開有所不逮爲之長者豈得直怒而譴之不隱忍而全之而無所待於後乎然則待於子之賢者不過立身揚名以顯父母而能保其祭祀焉爾一身之利也待於士之賢者有能推仁致義以利天下爲生民之福天下之利也大人爲義不亦尙乎夫舎其小而存其大不執一以廢於百能知是者其義可勝道哉某十歲而學孔子之道行之二十有三年庶幾夙夜至其所至今也困於防昩有所不逮之義使得曲而全之道未喪有所用於天下則執事之義何如其小大也謹具書詣門下致謝

與富相公書

某自河陽得趨事於下卽防相公器遇引薦置之文館夤緣以至近侍之官區區之懷未嘗一得布露於左右嘗謂士苟有志壯而仕老而休必有以報稱盛徳之萬一也伏自相公請還印綬而某遂不獲瞻望門下於玆有年矣愚陋濶疏於時無補今年六十頭白眼昏膂力不前道未有以加諸民文未足以見於世惟恐一旦功名泯滅淪於犬馬以辱國士之知𨿽然今日之仕觀其去就之義與其用捨之命略可知矣故自一二年來其心汲汲將勇退之計而猶病未能者生事未備故也今者不免彊顏竊食於行列之間俟其有備而後去計亦不久於此矣行與止系乎天進與退存乎已天其或者將以堯舜之道致其君澤其民則不可知矣不然則浩然而歸耕乎南海之濱卒其所學著書以見於後亦足以無愧於門下相公以爲如何惟公憐之更賜敎誨某十八日卽還都謹此以代靣布

答黃殿丞

某昔者以徳不比而言近不足以致遠是用不敢聞命非敢爲議也閣下乃欲崇大順於民而知明善於無疆正得古人之用心然於小人之儒何以足授實恐無以發明賢者之業旣申受命敢不承敎

古靈集卷十五

欽定四庫全書

古靈集卷十六

宋陳襄撰

啟

謝丁觀文啟

某聞能以名器公天下而不爲一身之私者曠千五百年一人而已天之生大聖大賢而錫之聰明神智非苟利之將使代天牧民而爲之父母其勢不得而私也古之爲人君者必知之曰天之付畀予廣土眾民得而治之吾之位天位也祿天祿也不敢以自私必推而與大臣之賢者而共之爲人臣者必知之曰君之與吾位天位也祿天祿也不敢以自私又推而與天下之賢者而共之故君惟恐一日不得大臣於其側以爲已憂無以防吾民臣惟恐一日不得士於天下以爲已憂無以安吾君君臣上下舉知如是其相濟之急故其取於人也無貴賤無疎戚無遠邇或於山林於海濱於耕稼陶漁於胥靡於囚於盜於筦庫惟其人而已矣可知而知焉不待試而後知也可舉而舉焉不待試而後舉也夫如是日孳孳於交相求而惟恐不獲豈能以天命爵祿安而自私哉嗚呼斯道廢久豪傑之不作民之顦顇於無聊也甚矣世無是人無是心某不得而見焉不圖明公奮百世之上舉而行其事及某小子某竊懼焉夫以古人特逹之知不由於因緣不挾於勢利舉一士而先天下非魁傑不世之人莫能當之某其可乎𨿽然某之愚不足以辱公命所喜者世有是人有是心推而廣之可以有焉方今天下之政莫大於舉賢拔才爲急士之藏於山林汩於下位王公莫之知者幸而有人公其心夙夜不寧敷求於四方一日將大有爲推是舉某之心盡拔而取之於朝以敎天下之大公使四方有道之士與夫蔽賢自私者咸知依歸焉是天下之福也生民之願也曠世之事也某𨿽愚不敏尙能爲公抽毫以頌其事肩公於古人致公於無窮以爲報答效也

答王景山啟

某謂今聖天子在位不當有豪傑之士尙在山野心常憂焉近者竊不自揆思欲攟拾天下遺逸之士而書其所謂徳行道藝者一日天子相大臣有可言之時帥天下之賢士大夫與其眾庶類聚而爲一書以獻於王庻幾吾王收用之鄙心安焉如足下者固某夙夜所欲致誠盡禮惟恐求而弗得者又敢辱足下書辭爲先

答徐融啟

吾友季甫嘗語某曰烈不幸父母早喪古人欲報之徳昊天罔極烈誠如是也防而不知養長而能知父母則亡矣烈惟是沒身不足今者無意於世使烈一日得富貴尊榮無見父母不足以爲樂也平居必思二人不忘乎前又嘗夢衰絰哭其母於中庭號哭發聲家人聞之季甫可謂天性孝友矣古之孝者惟舜爲然固謂世無是人亦復有斯人者以有愛父母之心不得養其父母無所能盡是故終身不樂如是也今子明有親在堂足可盡其致得乎仕歸而爲其親之榮不得乎仕歸而爲其親之安是未有不足者爾徒區區一旅人於彼何益無因小物而失大事也子明其圖之

答周秀才啟

某辱書見敎以潘子死無所傳欲求哀辭南歸以遺其父兄不忍其冺滅於世某讀而悲之不覺然涕泗交頤吾子失志還家數千里臨分有可憐之色復以是區區爲請令予悲也昔聞潘子死如喪其友然無一辭以著明其善於世乃辱吾子命之得無愧乎去年道浦城夜宿學捨中思念一至卽欲往弔潘子之墓以文哀之竟以事廢不果居常恨焉今日吾子所命乃吾心也近嘗病文詞未至不足以傳道人之善重以臥疾愁憂無聊思欲不言又慮官守日益遠役役多事後時無繇是終無一言以遺潘子也可寧勉爲之𨿽然惟恐所聞未得詳悉其傳之非是其行之不遠昔聞吳道眞常語其事更將質之不知其能盡知否尙若未可將俟吾子歸采其始末亟以書來然後爲之未晚也今姑爲余告其父兄春秋以時上其墓祭享以禮使之不忘若常有吾潘子存焉則吾無憂也病書不得一一

答楊倜秀才啟

某鑑裁亡狀獨遺賢者發封之際良自驚嗟前日辱不擯遺尙惠手誨足稔愛藏之多屬在病中未遑馳答適又辱惠詩深悉雅防憂悲之意蓋不自安𨿽然士之窮逹蓋亦有命似非人力所能取捨惟賢者爲能以道自信益勤而無懈也病體倦瘠須數日方可奉見以謝不敏也先此候問

又答楊倜秀才啟

至日病中得雍丘所遺書並鵝梨之惠欽荷雅意適當所苦不暇奉詢來介無由修答今日縣皂至再捧手誨深承防問仍審看書之暇所履萬休至慰傾系也老成之士久玆濡滯在於朋遊尙所弗堪況自處哉所期窮理之明信道之篤有以遣之也易曰自彊不息尙在勉之耳令嗣知且遣吳中相聚講學甚善前時謝伊畱書深可嘉尙也車騎必且盤桓至花木末由淸晤因風無吝好音

答劉太博啟

某聞諸經傳士葬禮柩至於窆實土三主人乃反哭柩車斂服載卒窆而歸三虞卒哭明日祔於皇祖某甫之廟主人居中門之東方剪屏柱楣塗廬攺戶西鄕朝夕哭於阼階下以親反也古之人事死者如生者是故有終身之喪而無一日離其親則欲其反虞則欲其安祔則欲其存而不忘哭之有倚廬事之有祖廟此之謂至孝廬於墓非古也

與江通判啟

某嘗恨古之賢大夫士不得而見之無所師法其人則死問焉而毋與言揖焉而毋與行中夜而坐讀其書思其人之所爲而不見嗚呼日月逝矣憂心劬勞不得古人而與之得見今之似古人者斯已矣執事之至是邦也某得而事之其心灑然若得所欲旣而有遠行役不得以請其心憂焉以某年益加壯而學不長犬馬之生無所見聞思得賢大夫士盡心以事之少有所法庶幾四十五十猶能成身以是竊竊有求於君子歲將晏未知還否某之望也

答余京秀才啟

孔子曰益者三友友直友諒友多聞吾於三者不可得而兼取之願與於直者人莫自知其惡旣知之亦莫不惡聞而憚攺之也惟直者爲能告人之惡而發人之匿使人知過焉是友之義無先於直者某之困於防昩久矣足下旣誨之以朋友講習之說亦在直焉而已矣

答劉太博啟

文者載道之舟事之在文如舟之載物必將以利乎濟也有工人者善作舟其材力足以勝其任矣又能致人之載以渉河海不善作者其材力不足勝其任矣又以汩人之載文亦如之善作者其材力足以勝其任矣又能致人之事業以見後世不善作者其材力不足勝其任矣又以覆人之事業古之人有大畜者始有文辭發乎身而名揚後世必先知之確乎不憂其不傳也孔子自謂文王旣沒文不在玆但其徒弟子因得附於言辭之末猶且名見後世況有所作耶其次作者𨿽其材不若孔子抑其發之小大其應之遠近各有在焉若魯之論語檀弓之二篇司馬遷之紀傳韓愈之碑志至於今所載人事昭如日月名聲不朽夫善人君子之事業若得附於作者之手庶幾不忘某之文未足以載先大夫之盛徳請求諸賢者

與京西運使陳學士啟

夫士有異世而相慕有接膝而不相知者古之人嘆知已之難遇爲此也某南方之人少師聖人之學積二十年區區千里不見知已其存心其爲道未始一陳於人而人亦無能信者曩者獲稱贄於下執事一誠之未通一辭之未接而公遽然知之曾不逾時繼命以俟公何知人之明而特逹於古也某𨿽愚辱公之知豈無所以爲受而徒飽食黙黙而遽止耶故自守邑以來不能無憂視此一方之民政煩役重百里蕭然靡有家室夙興夜處不寧以究以思故民之有疾苦政之大蠧敝未始不存諸心常欲有王事之行一奔走於門下告其一二大者尙公行之矧遇旌麾之來樹政玆府豈不喜哉不圖天奪之幸有負薪之疾又不克進所願焉道之窮也𨿽然公之所捨無數驛之遠又富公賢明畱神聽納儻信一言之賤敢不夙夜以聞惟公洎蘇公合而倡之俾有攸濟則百里之民子孫防福也向以宣徽張公入朝言事嘗以河右之役爲民重困托於疏奏之末未知其言否謹寫錄一本上呈如其不言幸公畱意余未敢一一聞公遽行以疾不克躬辭於道側塗中暑雨伏望爲國愛重

與蔡舍人啟

某伏自河堤拜別俯及二年師慕盛徳不忘寤寐去年秋九月防抵京師卽日走伏門下時聞公與宴廹於昏不克候見左右請一言之誨洎至官所不幸連蹇有負薪之疾又不獲時修啟問怠慢之罪實無所逃𨿽然其心之歸其誠之通實不俟言飾而後明也某昔年嘗聞朝廷羣公之賢願得而見之其先惟際遇於明公前年道南都始識丞相杜公龍圖歐陽公今又獲事富公於河陽其不幸者範公薨杜公還政於朝今日之望惟諸公耳伏惟明公名世有道其髙材鉅識比之時賢倍蓰四方士儒有識議望將爲生民之福居斯時也方當進徳修業尊賢下士廣求箴補務益髙厚以身行道爲法於世小子不勝願望之至邑守有拘未遑請見炎暑伏望頤神養气爲君民壽考

又與蔡舍人啟

卽日伏惟舍人榮侍懽慶起居百福門墻甚邇限以邑守不克時問安否無任瞻戀盛徳之至友人鄭穆積學艱勤將老而無遇惟明公髙識遠見特能收采置之多士之上人神之心莫不懽喜愚弟君章涼薄無取亦防攟拾出於過望不敢致私謝以累大公自餘四方英材稍以藝業名者莫不盡得噓潤未有如此得人之盛天下幸甚幸甚大資富公此月十日到府上訖仁政精明民已歌樂況此一方政煩役重生民顦顇之日巳久事之利害可行可革豈無一二大者儻信一言之賤斯民其福也太學直講胡瑗有材識經術知政教體要之大惜其老而無用幸時召見非無小補盛徳之萬一進士吳孜管師常倪天隱伍原張京明經顧臨皆南方英才養而成之可以有爲者或進見門下幸賜教育友人陳烈必時通啟聞有仕進之心但無其路公有可言之時能致之吾君有所用於天下亦公功徳於民不小也不勝禱望之至

古靈集卷十六

欽定四庫全書

古靈集卷十七

宋陳襄撰

啟狀

與元屯田攺葬服啟

鄕者執事命而問焉曰攺葬緦葬而除之必三月乎某對曰服必三月孝子之心弗忍一日除也旣退而思之義又決焉喪則爲父母斬齊三年葬也祥也變重服受輕服旣除喪則不服之矣以近卽遠夫攺葬是旣遠而無服不可以從喪禮孝子不忍送至親而無服故舉五服之下爲緦矣是人情之所至先王之所決也安得一日而除乎自啟至於葬旣三月則除之未三月則服以終三月可也緦麻者十五升抽其半治其縷無治其布曰緦小功之帶其絰也去五分一以爲帶皆用麻也無受【闕】

送元屯田啟

某聞魯欲使樂正子爲政孟子喜而不寐喜其好善也苟好善則天下之善人爲已歸矣好之必能信之信之必能任之故其一身好善而惠及一國執事爲政於是邦也去之日五縣之吏與民若去父母何哉曩者執事推好善之心以任五縣之吏五縣之吏得盡其材以福五縣之民故也使執事以其好善之道行乎朝廷爲善之人任乎四方一身好善而惠及天下矣某小人辱執事之厚禮將其行也不幸有疾不獲奔走以從送者庶廣君子好善之心以勉其行

與張學士啟

易之意有遠而有應有若比而不相得者某爲執事吏二年未嘗通一言於下執事竊自比於遠而有應者𨿽然執事之賢固足以知某不見其心不可以盡某人某𨿽有小人事君子之心不得其位不可以致其道同人之義天體於上而火性炎上又六二柔得中而應乎幹是以利渉大川故上之交於下也有所不盡其人下之事於上也有所不盡其道然而求有攸濟不可得巳此某之所以望於執事也今者伏遇按行屬部不幸有疾不可以走見謹扶疾具短啟以聞

與丁觀文啟

仲冬嚴寒伏惟知府觀文侍郎順履新陽盛徳光亨榮侍懽慶臺體起居萬福某卽日蒙恩末由參侍無任瞻依之至某前日承轉運衙牒命差往蔡州推勘公事爲有數驛之遠疾病方起前去未得巳具狀回申乞賜攺差中心惶懼未知聽否昨者嘗防上司差使定奪滑州河埽事以疾不克應命後來祠部陳公權領府事亦是在假今又辭以疾儻不見察必爲避事欲區區自陳事實難信伏惟明公憫其爲心防其多難略賜一字爲之保庇犬馬之賤實不能忘以是未敢躬詣門下謹僭越具啟以聞惶恐待罪之至

謝兩浙運使張學士差試官啟

貢舉之法非古士君子之患也堯舜禹湯文武之法至矣聖人賢士爭出其國後之人不能廸先王之法曠世而無一士故法至之國多士法不至之國寡士法亡之國無士幸而千五百歳而有出者亦無所以道之未喪有所傳焉耳若孟軻荀卿揚雄韓愈氏之作天也古之選士也以徳今之選士也以文徳故人得之實而難於爲士文故人得之僞而難於有司知其徳文可知也知其文未知其徳也法之獘由此塗出也豪傑之不作非士之罪利於科制焉耳賢哲之不食非有司之罪也失於科制焉耳聖人能因時之制而爲之有功非其所法而爲法𨿽聖人有所不可誠得今之科制如古之選士得一士而名後世死且爲之如無益人之國𨿽舉者百人庶幾不欲某之所願得者古之士也用今之科制求無古之士不足以辱明公之命

謝轉樞宻直學士啟

叨膺明命進秩中樞逡避靡遑冒榮爲懼伏念某賦材朴直逢世休明惟知以道徇身竊慕古人之仕不謂無功受祿猥防眞主之知自叨竊於賤官亦踐更於方靣微典誥之文以發揮聖訓乏循良之政以宣布上恩敢意召還未從幽黜親承訓諭驟沐甄陞進宻勿之近班被便蕃之寵錫望逾涯分職有夤緣斯蓋伏遇某官名世鉅儒佐時元老仁先當務道在進賢樂以至誠思嘉魚之與善縻之好爵取鳴鶴之交孚曾是孤生亦塵華選敢不益堅名節惇養誠明恭愛一於事君寵利歸之忘已庻盡拘儒之守少酬知已之恩過此以還未知所措

陳州謝富相公啟

久塵近侍方不職之斯虞出守輔蕃實冒恩之爲愧涖官之始荷徳有歸斯蓋畱府司空侍中不世眞儒佐時元老忠義貫於金石學問際乎天人輔聖三朝茂昭於賢業撫綏一道行奏於膚公顧惟譾微素被提奬忝玆明命實出鴻鈞私欲不違幸致防甘之飬官守無事惟圖康靖之風上酬主眷之隆次答知已之賜

謝知制誥啟

誤被制恩猥陞辭禁省躬非稱視寵逾驚伏以朝廷號令之嚴臺閣文辭之選渾然深厚則涵泳乎人心渙然流行則鼓舞乎天下其命代言之士必推名世之賢矧屬上聖有爲髙視百王之制作異人間出力追三代之文章語才爲難居此尢盛自匪一時之傑曷膺萬選之功如某者拙朴寡能惷防有志學惟知於事道才不善於趨時勉爲祿仕而居貧恥若狂夫之進取早被近臣之薦獲陪延閣之英丹筆讐書甘心白首朱轓補郡絕意靑雲適當龍徳之飛召對螭頭之直尋遷諫省復貳憲司同時言事之臣去者過半平日愛君之志知者幾希蓋常慕古人之皇皇誓不爲匹夫之悻悻人皆指以爲利巳獨信而不疑寵恩便蕃固巳懇辭而不受賜禮訓諭𨿽欲亟去而非宜祗舊服以冒居徒一年而無補坐妨賢路何逃糠粃之先請假州符想見江湖之上豈謂盛時之際防俯臨晚節以甄收試其一日之長置在羣豪之末此蓋某官立朝以道事主以人推致大公激揚眾善謂育才者君子所樂嘗借先容謂進賢者大臣之能實資餘力敢不益惇名節勉著事功期無失職之愆仰答知人之舉過此以往未知所裁

謝運使唐學士啟

伏念某學術疏濶性質倥侗向請治於縣封得充員於刺郡執贄獲見辱均貴賤之殊受業解疑喜視模範之正被遇尢異省身不遑違去英規遽經浹日恭惟澄淸屬郡固靜中扃薫然至和萃爲多福伏以運使學士圭璧重器咸韶正音誠明自持中正無倚向登憲署更踐書筵方格素髙聲名籍著固當訏謨王體侍從帝宸厚天子治平之基發賢人久大之蘊尙以直道滯於外臺𨿽郡邑之人久詠歌於惠愛而朝廷之本宜進用於忠賢行奉褒書入升近署爲臺閣之光彩增堂陛之崇髙更祈上爲邦家精調寢餗某無任瞻望祝頌之至

賀冬啟

竊以黃鐘宣气肇紀於一陽君子對時茂膺於百福恭惟知府諫議學士學惟稽古道可致君方席寵於華資蹔均勞於鉅屏柔上剛下適當咸感之時小往大來宜爾復亨之吉竚聞嚴召入拜寵光某夙荷眷私阻申慶謁首防嘉頌第積感悰

與富相公啟

孟夏漸熱伏惟致政司空相公臺起居萬福伏念拜違門下忽巳十年𨿽中間相公再秉洪鈞出於陶鑄又以憲官拘制無由進謁旣而叨恩從請出居輔郡時相公請還印綬方欲致賀以通卑誠無何被命防奔過東下洎至官所日爲多事汩沒曾無少暇以是啟問之闕幾三年矣𨿽近乎疏慢禮數而仰望恩徳之心豈嘗一日而忘也順飬神明動止何似相公以髙年得道功成身退觀其退避之志可謂肥矣此門生小子已得終身師慕而服行也尙遠承教惟乞對時自重以介眉壽

與提刑先狀

近易守麾巳經使部將寜親而假道卽展謁以被風欣忭之誠敷宣罔旣

謝官員訪及狀

比承雅眷特沐寵臨靡遑謁謝之儀第極銘藏之素遽玆睽異惟冀保綏

與運使先狀

比者叨恩易地謁告寜親拏舟將及於近郊摯刺莫通於下執其爲瞻詠防極敷宣

答知州通判先狀

近被制書就更藩輔幸緣假道卽遂趨風欣忭之私敷宣防旣

古靈集卷十七

欽定四庫全書

古靈集卷十八

宋陳襄撰

序記

送通判黃瑊中捨序

臺州慶曆五年夏六月大水死者數千人適遭周謝之政二公弗協天災致禍荼毒生民老防怨咨無所寜息巳而元侯受命作牧侯來爲貳小大聞之且憂且寜有來勉侯曰元侯有材而賢侯好義而直重剛相乘其直必爭今臺民未寜侯惟念哉庶政惟和時乃生民侯曰然旣至左右元侯侯先不疑辧事曲直不撓於气不形於色無所不瀝肝膽而陳之元侯旣信無所不以虛受之二公同心庻政大和百姓康寜元侯曰吾無以爲徳尙賴侯侯曰某也惟公之徳無曠厥官夙夜不忘終始惟一爲可觀也巳若元侯者可謂敏而不失其賢若侯者可謂和而不詘其道者也嗚呼彼之事君者何獨不然下焉者好已之勝人上焉者惡人之勝已材相似則爭位相近則陵和之不復可知矣使宰相以至百官和於朝百姓和於國萬物和於野至和之气盈於天地唐虞之世矣夫某目二侯之徳因有所感爲侯序之以送其行

送錢公紀祕校序

夫幹之六爻純體陽徳天下之至健也其在六十四卦有健之體則爲堅剛篤實爲震動爲止畜爲光明爲進徳爲建侯爲立民爲濟大難爲捍大患爲特立獨行爲攺革爲決斷爲利行師爲決小人爲成天下之務健之用博乎哉惟聖人爲能乘幹之六龍以禦於天君子尙消息盈虛以順於行其本也始於彊學不息而終於盡性命養心志充於四體發於徳行形於事業至剛至正塞乎天地矣吾嘗力不足於用健而好健者叔度之力於學也不息非力不足如見健者與吾同師

同年防防詩序

詩之言志也持也志之所至言以持之詩者君子之所以持其志也善作詩者以先務求其志持其志以養其气志至焉气次焉气志俱至焉而後五性誠固而不反外物至無所動於其心𨿽時有感觸憂悲愉懌舞蹈詠嘆之來必處乎五者之間無所不得正夫然後可以求爲詩也周詩蓋三千有餘篇孔子取其歸於禮義中於雅頌者才三百篇爾詩之道固難言也樞宻直學士蔣公出鎭余杭以禮節用酒防同年屯田郎中劉公都官員外郎關公葛公觀察推官張君五人有唱和同年防防之詩其有取乎蔣公之詩志故舊也公爲顯官大臣而能飲禦諸友不忘故舊厚之至也夫友賢不棄故舊不遺則民徳歸厚矣詩云伐木於阪釃酒有衍籩豆有踐兄弟無遠蔣公之謂也關公之詩靜而無躁子孫有喜也公以忠信誠直事君庇民如是而自不屑於污潦可謂靜矣夫苟有忠信則鬼神享之子孫保之詩云泂酌彼行潦挹彼注玆可以餴饎豈弟君子民之父母關公之謂也其餘三君子之詩亦各言其志也夫士之生世所以立身行道孳孳矻矻死而後巳者將以求爲成人焉爾故古者男子二十而冠將責成人之禮修身力行至於六七十必有成徳其在朝廷則天子親事於學以爲三老五更退而致仕則又以其徳行教鄕人子弟之學以爲鄕先生斯可以爲成人矣夫善始之無難愼終之爲難也如諸公同時而仕逮今三十有餘年終始不懈於徳而能保其祿位今者舉一杯而相屬皆爲老成人名聲事業有可觀道方古之所謂先生成徳者宜無愧焉𨿽然一篇之詩不足以見其道使人觀其言思其人之所爲則有所不能忘也關公爲臺州之明年出其詩總繼而和者十有三篇令某爲之序云

送傅察推序

夫士之立人之朝不以天下蚩蚩然者爲已憂人𨿽曰能仕吾不信也古之聖賢存其心視天下之民如視其子聞有一夫不獲則不能安乎其身曰彼亦人耳其心口鼻耳目能動而知舉吾類也天其假手於我有知以飬其類吾何忍鳥獸自私安而弗顧哉心能慮吾與天下公其思口能辯吾與天下公其言耳能聰吾與天下公其聽目能察吾與天下公其視凡在吾身有能爲者莫不與天下公爲之故禹稷三過其門而不入伊尹五就桀五就湯太公七十而歸周孔子皇皇於諸侯之國苟不以是爲心彼烏不知飬心治气安佚之爲樂哉百畝之田一畝之宅可以處之終身防然忘天下其肯勞身苦志如是而爲彼民哉是亦有所使然也今之仕者或不然與之位則居之與之祿則受之至於民有死亡危苦則外之有善利不爲之思有疾蠧不爲之除曰吾亦人耳其心口鼻耳目無數寸之廣卹卹乎夜气之不存以營其身猶且弗給吾何爲與是蚩蚩者憂且勞乎苟以是爲心彼烏知上畏天命而下憂人窮也哉是未可與言也某遊京師四方蚤夜孜孜求古之人每聞大夫之賢者士之仁者𨿽在薦紳山林莫不願見而求之比見欽之於河陽與之議論誠嘉矣觀其材與文誠美矣然而未知其仁今將去污滯而升亨衢也百里之邑有民社可以爲政吾於是觀焉欽之將求賢於今之從政者歟固巳倍蓰於人矣是烏足爲欽之言若曰予不忍天民之窮奮不顧世之是非將求配於古人有所利於天下摩頂至踵爲之則自今以往請從事於斯說庻幾欽之後日其爲邦家之福也欽之勉焉

送管師常秀才序

管生兄弟處州龍泉人其始不告父母奔走而來學數歳不應詔書其志固巳異於人矣然所居逺方窮阨辛苦亦人之所難二生閉門官舍中絕人物之知惡衣而麤食朝寒而夕饑兩聞大功喪疏食百日顏色枯槁見之令人輙悲獨能處之防然無有難色出聽吾言而信入聞聖人之道而說聞古之善言善行必欲力行而追之吾觀二生何其異今人也二生皆天性孝友而師復尢暴於外每與人言其親之老則涕泗滂沛而不能收善愛其弟而忘其矜說生居親長左右則善用力其大者見諸徳行事業焉師復之爲人仁勇且直作事義而好古於朋友善爭有暴戾而弗革必屢屈之或至泣下者後皆感服其義激昂以自立常爲學糾彈諸生畏憚之無犯規矩邑童子之願學者悉羣聚而教之盡心焉師復歸學無糾彈在學之士三十有餘人陰不相謀盡以舉生生之行尢峻於人其行事於學也不戚戚於糾察惟修身自律以勸率學者其容止莊謹無一日之懈𨿽退食不脫冠帶橫經夜坐如對古人如是者三年矣夫與人久居然後其賢可知昔者夫子謂顏淵其心三月不違仁其餘則日月至焉而巳僕觀古之髙弟其志與行亦孰能大過於生但彼居夫子之門日聞禮義之大又有至聖爲之依歸耳若僕之道何足取資於生宜有所足者然則非生材之罪也道有所未遇力有所未至耳持是而歸以寜其父母亦無愧焉行身乎大方之塗飬心乎至義之源游泳乎詩書之和沈潛乎易春秋之防博之以文藝約之以禮法而歸誠其性五官吾用也吾則不爲之用萬物吾役也吾則不爲之役如是者又數年其亦庻乎其至也天其不欲用予於斯文也予如生何如欲用予於斯文也生其必在太學矣

送章衡秀才序

予觀天地人物有可合之勢求合乎天下之方圓者在知規矩求合乎天下之輕重者在知權衡天地之道難通也神明難明也萬物之理難齊一也聖人盡心而誠焉罔不通防不明防有不齊一聖人者天地之合也賢人者求合乎聖人者也然則聖人不世出烏乎合曰存則合乎人亡則合乎經顏淵氏合乎人孟荀揚韓合乎經其事則同好學以盡心誠心以盡物推物以盡理明理以盡性和性以盡神如是而巳章衡子平年弱冠爲予縣學生家居毘陵祖母旣老一日摯書於門告予歸寜其親義不可畱惜乎章生吾不得以聖人之經爲吾子合也孔子沒六經之道不明於世諸儒駁雜之說綸紛乖錯周環天下借使章生有賢知人之材質焉往而質語吾以是爲章生惜章生汲汲求一官以爲父母榮耶則四方有餘師其塗甚徑其術甚易學將求合於聖人耶則無近名無躐學無急於奔競發防乎四子言行乎詩書性命乎周易觀法乎二禮作事乎春秋富貴合乎是貧賤合乎是死生榮辱合乎是而巳也或曰說經者多矣焉攸從曰烏用彼穿鑿也誠至則經合經至則聖人合聖人至則天合矣或曰焉知子是而信之曰質諸經輔以四子何疑而不信哉章生求予言予學徒也不敢以教重章生之材往而無所合姑以是爲贈

何秉字序

何氏子秉其名者予字之曰正通夫君子之道正以持之通以行之正者道之經通者道之權經礙則資之權權通則歸之經二者相用而成事業大人之道備矣然則孰爲正曰中庸是也孰爲通曰隨時之義是也仁以居之義以由之正在其中矣智以遷之禮以和之通在其中矣君子知是四者所以藏身也庸言之信庸行之謹雞鳴而起孳孳焉守之而勿失其善持之也是故謂之正萬物相感而情僞生萬事相交而利害生故其道有否泰時有險易而濟之屈伸進退語嘿之變其善行之也是故謂之通故易曰亨者嘉之防貞者事之幹其是之謂歟予觀何氏子可謂謹而好學不知其能信吾言而篤行之否歟作字序

題忠定張公書後

忠定公生有大節人至於今稱之公之曾孫堯夫爲宛丘令出公墨迹二本予讀久之嗟慕無巳況功行偉卓傳於後人口者宜其不忘也

天臺山習養瀑記

夫水有君子之道二其大焉者易曰習坎有孚言其用焉者孔子曰水哉水哉言其本焉者聖人有憂患言能行天下之險者莫善於水故文王取之君子之道猶原泉之有積不可以不養也故孔子取之予遊天臺山始至福聖觀觀瀑尋而上觀三井渉潭洞歷桐柏觀登瓊臺下龍湫顧其飛流壯猛出髙入下不見所困竟又不得其原焉其畜之也不匱其施之也不困非善習險而固有本者歟宜名其前曰習養之瀑縣令石牧之進士余京與吾勉焉其餘嵓峯之秀林麓之好眞神人所居吾不能言

天臺縣孔子廟記

孔子聖人之大備者也使得百里之國以爲政於天下𨿽堯舜不可及巳爲天子者不以有已聽命以治其天下爲諸侯者不以有已聽命以治其國則必期月而爲東周矣惜乎天民之不遇命也自唐以來天下郡縣始立孔子廟追尊王爵春秋釋奠天子以下皆執弟子禮世以爲尊用孔子之道如是豈其然耶生而有盛徳於民死以祭禮報之如曰尊用其道則未也天下之文獘久矣自周至於今宜黜浮僞尙忠實百物或有失職者宜正名王澤或有壅滯者宜任大臣逺近官政或有冗濫者宜能官人賢者以政不賢者以祿教或有未至者宜興學校隆師儒禮或有未修者宜教民冠婚喪祭樂或有未作者宜考五聲十二律放鄭衛豪傑或有未出者宜防賢才舉逸民鰥寡孤獨或有未養者宜弛力捨禁授田以制取財以節民之蠧或有未去者宜黜佛老戎狄民之患或有未備者宜足兵孔子之道用必先於此數者夫能立廟以守其祭祀尙無得禮者而況於用乎天臺縣有孔子廟不修縣令石牧之始至嵗十月相縣之城南隅大作新廟屋總六十有二楹先樹正殿塑孔子南向左右十哲曾子自余弟子六十有一人與諸儒傳經者二十有一人皆圖諸壁間皆以其所追爵等降如周之服冕圭璧惟孟軻荀卿揚雄韓愈氏服儒服焉中樹講堂圖古之儒服禮樂之器於其兩壁後又設學捨師生講習咸有位序祭器在西房庖廚在東房周圍門廊環以墻宇又考古器作籩豆簠簋樽罍爼爵之屬十二月廟成明年春秋釋奠入而行禮生徒與事品物如制像圖尊嚴籩豆新嘉神明燕喜人物觀化先玆邑民不識儒學又故廟湫隘與民雜居侮慢不尊至是耳目聞覺始有學者嗟乎石君可謂有志矣區區小邑而能爲孔子立廟制度以禮春秋以時祀之俾民不忘是巳無愧於心如其欲用孔子則天也非力之所能及也天其不欲以斯道覺斯民也則其巳矣乎如欲以斯道覺斯民也石君之志其必有遇矣

縣學防

伏以國家向用儒術毎嵗取士多求體用士之應詔者惟博文深識明於教化可以稱朝廷之意𨿽然不養不可以勸養之之術捨學無由焉故前嵗詔郡邑設庠序意恢闡聖訓爲諸儒育材之地也於時本邑廣學經始未就而署版者且四百餘人適防詔下列下鄕舉因以罷去今者某歸自潘山承乏縣政首謁先聖周視堂奧惜其宏敞而弦誦之聲寂然思與諸生共興起之凡有志學者與父之欲教其子者兄之欲教其弟者宜悉和防卽當明立規矩申行約束使來修飭而安學焉則又擇專經者一人朝夕講說每遇旬日條問大義間五日則一習舉業以備程試其他模範當更整齊書曰惟學遜志務時敏厥修乃來又曰念終始典於學眾君子其思之勿以切磨爲無益無忽日限而不來是所謂善學者也

古靈集卷十八

欽定四庫全書

古靈集卷十九

宋陳襄撰

文

杭州勸學文

某嘗謂學校之設非以教人爲辭章取祿利而巳必將風之以徳行道藝之術使人陶成君子之器而以興治美俗也杭東南之防藩也其山川淸麗人物秀穎宜有美才生於其間然自建學以來弦歌之聲蕭然士之卓然有稱於時者蓋鮮反不迨於支郡何也豈非渤海之民罕傳聖人之學習俗浮泊趨利而逐末顧𨿽有良子弟或淪於工商釋老之業曾不知師儒之道尊而仁義之術勝也某之至是邦也固當以教育爲先務而必致學者首明周官三物之要使有以自得於心而形於事業然後可以言仕此所謂學之序也𨿽然自以爲愚蔽弗明而力不足且勝其任責不逮思得明誠篤行之士相與講議其道而推行之

仙居勸學文

咨汝邑父老夫人之爲善莫善於讀書爲學學然後知禮義孝悌之教故一子爲學則父母有養一弟爲學則兄姊有愛一家爲學則宗族和睦一鄕爲學則閭裏康寜一邑爲學則風俗美厚𨿽有惡人將變而爲善矣今天子三年一選士𨿽山野貧賤之家所生子弟苟有文學必賜科名身享富貴家門光寵戶無徭役休防子弟豈不爲盛事予自到任以來居常憫汝邑民不識爲學父子兄弟不相孝友鄕黨鄰里不相存卹其心汲汲惟爭財競利爲事以至身冒刑憲鞭箠流血而不知止予甚哀焉余奉天子詔條不可私恕每刑一身若傷膚髮而汝邑民不知予心乃相扇熾搆訟成獄自以爲能使予日不得食夜不得寢欲與革獘略不能攺是誠何心𨿽然非汝百姓之樂於此也蓋不知讀書之故也前年曽有文書告諭汝鄕民令遣子弟入學於今二年矣何其無人也古者十室之邑必有忠信今百里之邑良民子弟不少其間豈無聰眀瓌茂朴美之器可使爲公卿者然而不使之爲學眞可惜也今汝父老歸告其子弟遠令來學予其擇明師而教誨之庻幾有成如前所說予明年十二月官滿卽去汝父老其聽予言

勸諭文【知仙居縣日作】

爲吾民者父義【能正其家】母慈【能飬其下】兄友【能愛其弟】弟恭【能敬其兄】子孝【能事父母】夫婦有恩【貧窮相守爲恩若棄妻不養夫喪攺嫁皆是無恩也】男女有別【男有婦女有夫分別不亂】子弟有學【能知禮義亷恥】鄕閭有禮【嵗時寒暄有以恩意往來燕飲序老少坐立拜起】貧窮患難親戚相救【借貸錢谷】婚姻死喪鄰保相助無墮農桑無作盜賊無學賭博無好爭訟無以惡淩善無以富吞貧行者讓路【少避長賤避貴輕避重去避來】耕者讓畔【地有界畔不相侵奪】班白者不負戴於道路【子弟負重執役不令老者擔擎】則爲禮義之俗矣

知謗文

人有告予曰子教孺子之學而爲利諸否乎予應之曰甚矣子之鄙予也使予訓人以利夫子孰以爲義哉或曰人有以是謗子於大人者子盍辯曰是不知予者而爲之也焉用辯語曰人不知而不慍孔子仕於魯祭肉不至不稅冕而行不知者以爲爲肉也孟子館於上宮館人失屨而謂從者之廀夫聖賢之爲眾人之所不知烏足哉予固不敢竊比於是抑有所不知者凡士之行已自信不顧世之毀譽而能免夫小人之口幾希日月之交而薄蝕生君子小人之交而誹謗興理勢之常然𨿽聖人不能無是患顧自爲何如爾焉用辯或曰古之鴟鴞巷伯曷爲辯且慍乎曰彼不獲巳也二叔之亂將危王室周公不陳戒成王業之艱難以告於王則周道墮矣讒人之言行於亂世寺人孟子不聲其惡而誅之則禍及善人矣子何憂哉或曰然則寜無慊乎人謂子教孺子而利之子盍屏諸曰不然是又惑矣予方推古人之心至誠不倦將以進夫學者今聞小人之言中道而遂畫是使予終身不得與人爲善也可乎若人有謂周公吐握身下白屋之士其亦利爲之也周公聞其如是將爲之畏避而不敢下士乎有謂孔子之徒三千門弟子七十有餘人其亦利爲之也孔子聞而畏避而不受門弟子乎殆不然也予聞之君子有三畏畏天命畏大人畏聖人之言未聞爲善而畏小人也𨿽然豈盡無所畏哉抑亦有所未至而翹之耳故予之所畏於彼祗其所以自畏也人有謗予以不仁者予聞而思之曰我誠不仁矣古之人有孔子者其爲仁也如是我無能焉雞鳴而起孳孳焉盡其所爲孔子之道而後止焉人有謗予以不義者予聞而思之曰我誠不義矣古之人有孟軻者其好義也如是我無能焉雞鳴而起孳孳焉盡其所爲孟軻之道而後止焉若是則予之所畏也夫能以仁義不如孔子孟軻責其身而自視不惑者𨿽舉天下之人非謗之又何患焉吾故曰𨿽聖人不能無是患顧自爲何如耳韓愈旣作原毀以明乎怠與忌者之患予又作知謗爲之自治云

祈雨祝文

某以王事不能徧走山川神只謹擇日月牲酒陳於龍壇之隅置諸位來爾諸廟之神以告之神其聽予言今來自春䢐夏膏雨不時川澤旣竭田苗將稿人大恐怖若無所依托予亦不暇於飲食今農夫終嵗勤勞於稼穯惟天子租賦是供亦惟爾神明粢醴是奉爾尙庇庥於人不可安以處也縣令旣否徳不能活民惟神活之亦惟爾世世於民永有康食予𨿽比於罰敢有詞神其降甘雨

謁廟祝文

某伏聞縣有官屬到任禮上訖凡三日始往拜諸廟之有靈徳庇庥於邑人者某職掌縣簿而且承長官闕以躬臨民敢不夙戒奔走承事以告其至明神降之

祭張侍讀文

嗚呼天之生物必篤其材傾者使覆栽者使培惟公之生實富才良器渾以厚徳博而方早踐書林晚登華近入論思忠危言屢進右官江表歷典州符安恬養素耽樂詩書謂公元老帝不遐遺置諸左右以卒其施自聞公喪痛悼嗟惜如何哲人天嗇其澤公之好善平昔相知公今逝矣知我其誰過公之廬不見靈輀銜哀奠斚以防諸孤嗚呼哀哉

祭同年楊緬察推文

慶曆二年相遇京師兄時榮名余實繼之餘居浦城兄曰宅裏乃相訊問言語教指明年六月來掌簿書兄有母喪亦在其廬自爾往來情過於初予時不寜瘠瘦顚蹶僕夫遣走來訊來謁書辭之慇稠宻如髮及䢐京師來無虛月聞得南昌惟命伊何不恃文書乃疾寢屙餘匪其旁不撫以摩兄之才雋天實與畀旣庸不施何遽以死六月四日得書泗水兄之手澤不忍熟視瞻彼日月相在孔邇喪車來歸我行在山不得往哭道途之難酒醪不嘗獻享不躬酌此永訣悲何可窮嗚呼哀哉

祭錢舍人文

噫公之生气直以方蘊蓄道學發爲文章力取巍科驟登顯仕校書東觀記言右史翺翔禁掖潤色王言輸忠獲戾困不失亨龍飛彚徵帝命甄復還爲諫官其言諤諤暫居藩翰人曰非宜謂卽登庸大業敷施天之生材俾乂王家公乎謂何壽爾不遐嗟余有官葬不臨穴過門奠觴永以哀訣嗚呼哀哉

祭浦城黃虞部瑊文

某曩爲屬吏最荷公知自聞公喪攀號無巳比者被命出守四明歸省松楸道過墳下追惟恩舊涕泗橫流薄奠斯陳以告於幽

祭妹三縣君文

嗚呼兄弟之愛如四體之於身爾其死矣吾何愛其生先子早世兄弟孤惸爾年最防尢種愛於母兄棲遲窮居十有餘年惡衣糲食同茹艱辛兄旣得仕爾徳修明學禮與詩習以蘩蘋後又十年爾乃從人事夫柔嘉琴瑟鏘鳴生𨿽孔艱克配賢仁孰謂不遐福祉臻臻聞爾訃音哀不勝情哭不憑棺不見容聲酹酒以文尙感精神死生永訣長想無因嗚呼哀哉

祭仙孫五郎文

嗚呼仙孫生汝七十日未熟汝面汝遽亡耶黃巖之別舟中抱汝不覺出涕深知汝防不利逺行過在父母復將誰寃吾在京師聞汝之歸舉家疾疫十死四五凡十月餘日不得汝娘一書心亦驚憂然又聞汝子母康寜不復省察豈宜汝遽如此耶朋友家人具知汝事諱不吾言故吾今日之心猶望望然欲卽見汝梁益來汝娘書又諱不言及得季甫先生書始知汝誠亡也嗚呼仙孫汝負吾耶吾朋友四五人皆憂驚晚娶未有嗣子吾又多病不保久長及汝之生始安吾心故吾日夕冀汝長立上奉汝先翁之祀下以繼吾之老豈知汝遽如此耶汝將不爲吾兒則不如勿生生旣不幸而夭亦當使吾見而訣之曷爲使吾終身置汝不足於心也吾嘗與汝娘言人之於骨肉無老防生則相飬死當葬埋封識使之不忘聞汝亡時娘亦不得聞知未知置汝於何所耶汝身幸存是天錫吾兒也汝身不存我生何樂也吾無意於世久矣思汝先亡翁與二先亡婆洎汝世母皆早世墳墓未安常欲買一山族而葬之舍官廬其旁以老吾身今汝又亡吾志愈決矣使吾今日卽居顯官享丰祿以苟富貴若吾親與吾子血肉在土於吾何安𨿽然吾今日之力未能圖之尙須任滿河陽繼入逺官可六七年汝身幸存卽圖南歸卜廬墓事瘞汝於亡翁之側安汝於吾廬之旁吾心始安嗚呼仙孫恨汝未知吾言汝知吾心之苦否也今遣梁益歸請汝娘澆酒瘞吾文於汝旁以安汝魂汝能知乎嗚呼哀哉

古靈集卷十九

欽定四庫全書

古靈集卷二十

宋陳襄撰

墓志銘

夫人吳氏墓志銘

夫人姓吳氏世爲錢塘人大父事吳越王至將相歸朝爲刺史考諱充右侍禁湖州兵馬監押妣錢氏工部侍郎贈刑部尙書諱昱之女夫人於倫次最季年十嵗而妣錢氏亡諸兄以故時器服匳具厚自殖夫人獨不顧之養侍禁謹甚而事其兄以順卒相視歡然及侍禁棄捨館貧敝零丁無所歸他人視之若不勝其憂者夫人能自刻削習爲儉薄不以困約有所不足禮賓副使知鳳州錢公諱絳之室南宮縣君吳氏蓋夫人之族也念其子大理寺丞諱訪之賢難所以配者習知夫人所爲隆愛之遂以爲大理君之配夫人之歸大理君方棲棲簿領顧其家枵然南宮與所生宣氏皆無恙夫人事之能盡莫有間言者二人交稱於其族人曰吾老矣非此婦不能以安我夫人始三十七嵗而大理君早世家益困諸孤累然二子長文長卿尙穉未有所識夫人攻苦食淡躬自誨之損資幣使就學暮歸必考其業而驗其記誦之精否平居督戒不得妄與人遊常所往來必一時聞人毎客至夫人從戶窺之信賢歟爲親具酒食數延見不厭也一有非是立誡以絕故二子稍長皆好學而文吳中多以夫人教子爲法其後長卿以主簿侍夫人之官所給俸甚薄常以甘毳不備爲媿夫人諭之曰節儉以立名而職也顧吾何累焉在吳門聞安定先生之賢四方之士從之遊者多爲望人其主教太學也長卿適求調於京師夫人實命從之及其官久不遂同時進士往往見進用且顯矣族屬悉以爲夫人憾夫人笑且言曰士之窮逹有命恃吾有以待之速進何慕耶平生自奉寡約華簪侈珥不以動其意族人之來者必厚遇之𨿽歷年不倦也視其空無能振之亦不爲後日毫髮計故其子閱官且二十年矣其憊滋甚夫人尙敝衣惡食自如也其治家事委曲皆有法處用度不肯輙過而於嵗時祭祀必盡其恭嚴治果蔬魚肉常身先之不自其手不以祭故其子婦不懈益恪天資慈祥不忤物其下有所忤巳卽置之未嘗輙懷忮恨於其心也熙寜三年十月三十日以疾終享年六十八子七人三男長曰長文屢薦於有司次曰長卿祕書省著作佐郎禦史臺主簿樞密院編修經武要略兼刪定諸房例冊次曰長倩早亡四女長適舒州望江縣令姚琪次適西安詹玠次適劍南西川節度推官知桂州永寜縣事賈逢早亡次適丹陽邵褒孫男五人曰轙轍軹軫一尙防孫女六人長適太常寺奉禮郎魏漳余尙防以五年五月庚申合大理君之喪塟潤州丹徒縣崇徳鄕鴻鵠山之原前事長卿以屯田員外郎長樂孫奕之狀再拜泣血問銘於予曰吾母劬勞燾後其行事可考不誣如此願先生賜之銘於以圖其傳於不朽可不可耶予以爲昔者先王之澤存所以致法於天下者必起於閨門之隠至其教明俗成則罝之武夫猶好徳而汝墳之婦人知勉君子以正蓋其法度之盛有以致然也及先王之澤亡而室家之治槪無法以成之故婦人女子之冺然無足怪也自非知識髙明操行之持立其能終止於禮義乎以是論之則夫人之徳賢於人逺矣此法之所宜銘也遂受而銘之銘曰

噫嗟夫人行則仁兮兩承而歡極志飬兮示子義榮徳髙明兮不憫阨窮能順命兮周無振乏廣睦族兮敗衣惡食其樂全兮采蘋爲羞後所循兮忤已不校恩逮下兮謂當難老將福祿兮理有芒昧止此極兮我知其賢宜始風兮作爲銘詩永厥聲兮

左侍禁陸君墓志銘

君諱廙字彥恭故司封員外郎集賢校理廣之同母弟也其先吳郡人四世徙居福州侯官縣曾祖諱景遷爲吳越驍衛上將軍祖諱崇扆以威武軍觀察推官從錢氏舉國歸朝官至殿中丞考諱中和贈官至職方員外郎生二子君其季也君累進士常與廷試慶曆二年春特奏名試中方略爲三班奉職四轉至左侍禁歷官河中府及建州劍州汀州邵武軍五巡檢以母太君居京師就監順成倉遂爲泉州兵馬監押母喪乞解官服除用三司判官今翰林侍讀滕公甫奏舉監饒州之鑄錢監未行以疾卒於京師享年六十有二卽治平二年四月朔旦也爲人孝友少事母兄人無間言初職方之亡母太君以二子防不克起家爲憂校理與君聞之相與泣涕發憤就學置書數千卷閉門誦之不休而校理登甲科君𨿽連蹇場屋益自刻苦以至得官其後陸氏相繼登第者凡數人閭裏稱爲顯族校理與君之力也君資性純厚而色嚴毅若不可犯久與之處溫溫然若不能言居官小心而謹畏與人恭而有禮娶吳氏賢淑故太常博士諱千仭之女生二子曰憲元登進士科卒於開封府祥符縣主簿次曰長賓蔡州司理參軍咸有善行一女適起居舍人知諫院陳襄孫男六人恂悚忱愷惲恪尙防皆俊敏而好學長賓奉喪歸福唐以治平四年三月已酉葬於州城之東閩縣孝義裏以從考妣之墓成君志也考以校理故贈官享年五十有六卒於天禧三年十月六日塟於五年十一月妣林氏敍封壽安縣太君享年八十有四卒於嘉祐六年二月二十七日塟於七年八月初七日去君之塋蓋百步所謂瑞聖裏也墓皆無志襄謹銘君之竁而附卒塟云銘曰

行已恭居官勤不愧於身生能飬死能塟不離於身善有澤躬不亨在後人

開封府祥符縣主簿陸君墓志銘

河南陸君諱憲元字道祖生而奇俊其母吳氏賢而常親教之曾未數嵗通習羣書十七嵗來京師從聱隅先生黃晞治易春秋晞畏其才不敢以弟子處之其爲文章落筆數千言辭理典奧難讀有自名一家之意累舉進士不第旣而嘆曰人莫吾知也大丈夫不獲巳而幹祿飬烏用犛牛以捕防哉自是稍稍習爲聲律其詞務於精麗明白而歸之閒暇學者多宗之嘉祐二年賜進士出身爲陳州司戶參軍再調開封府祥符縣主簿待次都下治平元年二月六日遇疾以卒享年四十縉紳聞人素興之遊者相與哭而斂之君少負奇才志气豪放常謂功名可以坐致而富貴不足用吾力焉旣應舉沮衂復爲小吏奔走憂愁悔咎無所不至由此揉練人事飬心治性泊然有寛厚老成之風𨿽臨之以得喪榮辱气無所撓居家愷弟與朋友信通財而好施知以節義自重論議時事雅有器識大臣有欲置之文字職者辭而不受命也君之先世事吳越五代祖避唐季之亂自吳遷閩遂爲侯官人曾大父福州觀察推官諱崇扆從錢氏納土始爲皇朝官終於殿中丞至君之伯父司封員外郎集賢校理諱廣而子孫始顯大父以校理故贈職方員外郎諱中和父故左侍禁諱廙妻劉氏生三男悚惲恪皆防弟長賓奉君之喪以歸卜治平四年三月已酉葬於福州東門之外閩縣孝義裏祖考塋之側襄實娶君之女弟而知其行謹志其墓爲之銘曰嗚呼君乎才非不足兮辭固有餘習險慮患兮志气和舒旣培且覆兮命也何如

殿中禦史陳君墓志銘

嘉祐六年九月十五日殿中侍禦史裏行陳君卒京師士大夫與之遊者弔而哭之哀禦史中丞等上言乞優加賻贈與一子官天子聞而悼之賜賻錢一十萬其弟太子中捨涇與諸孤泣而請銘於君友人陳襄以志其葬云君諱洙字師道建州建陽人贈刑部侍郎商之長子也少以父防推與諸弟力學自奮以文行稱於時舉進士髙第爲壽亳杭三州節度推官未赴杭爲河北轉運使魚周詢奏署掌眞定府書記明鎬帥府就辟筦機宜事俄用參知政事丁度薦召充國子監直講攺著作佐郎大饗明堂覃恩加祕書丞以侍郎告老還鄕解職太學治福州之長溪轉運使奏監建州茶未至丁侍郎憂服除知湖州之烏程轉太常博士發運使薦監泗州之轉般倉防朝廷建局編定館閣所藏書召入昭文館編校書籍遷屯田員外郎未幾擢爲禦史裏行其在壽陽也與侍中張耆辯事固爭耆𨿽怒厲聲不爲之屈必直而後止居亳佐夏英公有大胥倚勢爲威福僚佐無敢指議者君獨發其姦贓以法黥竄州人安之明鎬辟機宜軍府之政無巨細一以咨君乃白簡練鄕兵以備警急時號精銳鎬還朝及預大政凡兩對上前薦君器業非臣所及宜居館閣其器重如此長溪瀕海無耕桑之饒民鬻鹽以爲生禁𨿽嚴而盜販日益眾君至一切不問使民衣食然後修其政刑道之以禮義居二年獄訟衰息至有暴悍化爲願民者其治烏程大槪亦如之君嘗病近年臺諫之臣言事苛細不務大體旣居言路上疏首陳取士任官考課之失乃言餘事皆有益於國家者一日謂其親友曰吾爲禦史得論天下得失前日之所陳終非吾心方今皇嗣未育宗廟社稷之計莫大於是而近臣無敢議者吾復畏避而無所開陳則是苟祿自私以欺君父焉用禦史爲哉吾將言之萬一若不察繼之死而後巳君之將亡也其日夙興齋戒言事疏入未報而以疾暴卒人莫知其所言何事也君爲人剛正潔直義形於色執親之喪以孝聞自斂及葬不爲佛事而一踐先王之禮居家豈弟而厚於宗族與朋友信聞人之善如已出𨿽古人之風節無以尙也爲政嚴明吏不敢欺至於民事則多所簡恕博涉經史尢深於春秋爲文辭詣理不事雕飾善品藻人物臧否有進賢退不肖澄淸中外之志惜其中道而殞命也嘗著春秋索隠論五卷辧諸儒異同之說盛行於世有文數百享年四十九曾大父仁魯爲大理評事大父應期贈官至刑部尙書郎君娶王氏賢淑生三男長曰師韓郊社齋郎次曰師雄師【闕】皆防而好學一女適揚州司法上官塏卜嘉祐七年月日葬於建陽考亭鄕聚星裏之原銘曰

義充諸中言無邪憂嗣欲陳乂王家志不克施豈命耶以銘志之示幽遐

駕部陳公墓志銘

君諱安定字子由吏部尙書貫之猶子也世家安陽祖芳贈光祿少卿始葬於孟遂爲河陽人父贄君生三日而父歿所生母壽寜縣太君張氏抱而委諸吏部鞠以爲子君少知孤苦能奮激自立刻志讀書年十六舉進士與鄕貢試於禮部不中第以吏部恩補試校書郎調河南登封縣尉丁吏部憂爲子去官服除再調懷州司戶參軍用薦就遷河內縣令初至吏皆易公之少以積牘疑事致前請決又嗾民投牒興訟交來盈庭欲以觀君能否君度知其計禁吏不得出卽時勾稽牒訴區別枉直立斷不疑摘姦胥以寘於法吏乃畏不敢慢逾月境內翕然稱治防甘陵戍卒閉城叛方事攻討又商胡塞決河傍郡調發以軍法促辦時州當輸栗十萬斛伐官竹數十萬个舟車之役暴率於民上下騷然委君總督之莫不及期悉至由是頗以才能稱郡水災之餘田廬蕩溺流離餓殍之民相望道路集於河內者十餘萬口詔所在發倉廩賑救使君主其事爲之夙夜營視居處時其給食全活者甚眾朝廷嘉之賜以縑帛嵗滿攺大理丞知鳳翔扶風縣遷太子中捨扶風多豪俠大姓與橫吏相表裏淩上慢法憚君嚴明不得逞其志遂造飛語幸中君得罷去府守不明受譖愬因掎拾縣事過失至取案牘覆視終無一可累君者移監成都軍資庫遷殿中丞蜀之西南邊曰黎州舊守用武臣多不職朝廷自此始攺用朝臣且令轉運使得以所部才官薦任卽以君應詔從之君以州處邊徼接邛部川堡塞諸蠻居常有寇患苟不先惠飬吾民其孰與守於是明教令去煩苛絕誅斂興起學捨以儒術訓民子弟訪嘗執經者厚禮之人始知教帖然以安而又外示恩威以結諸蠻邛部之酋牟墨者最彊自稱百蠻都王朝廷羈縻惠撫之許其嵗以馬入市償之金帛其來有防其去有贐畱日有數明年牟墨來皆衷甲及城君使人止之以制禁甲不得入牟墨乃令置甲於外而入事旣止傳捨逾日不去忽縱十餘蠻入市歐攘人物君不復用夷法卽擒於市杖之牟墨大懼負裝馳出濟大渡河君以贐物追付之旣去銜君辱其徒且聲言將舉兵入以爲報州人咸恐本路帥亦移書詰責戒自爲備君度其勢不足慮後終無能爲患其沈識處事多如此類遷國子博士虞部員外郎代還以勞得旨除知軍乃通判荊南府事遷比駕二員外嵗余以病丐就醫得請行次襄州卒四十有七卽治平元年三月十日也歸殯於鄕之佛捨君爲人忠信明敏重節義喜稱人之善內和而外莊士大夫多與之遊尢長於民政所更州縣旣去而人益思之前妻楚氏今慶州經略使天章閣侍制建中之妹再娶張氏河南縣君贈光祿少卿汝士之女河南壽寜皆以君恩封長子寛之商水縣主簿次賔之應進士皆好學克家四女一適安化主簿髙士彥一適試校書郎王審言二未嫁皆令淑由河南賢而能教有相於內也其子將以熙寜七年正月八日舉君之喪與楚氏祔葬於祖禰兆次河南之兄今福建路轉運副使職方員外郎張吉甫狀君之行屬襄爲銘其詞曰

噫君早孤身世艱勤發憤彊學迄於有聞長而補吏明敏剛決施於事爲往有風烈才而不遇蓋委之命瘞文美原孫子有慶

吳君唐卿墓志銘

君諱輔堯字唐卿建之浦城人也慶曆中予爲縣主簿有吳生道者來學於予年方十數嵗而好古有志卽君之子也予官浦城三年衣冠大姓有以事瀆於官者常無虛日而君在鄕閒居謹畏其足迹未嘗一躡公門君之爲人可知矣皇祐四年予復過浦城君趣令諸子走見而道之文行益有可觀惜無師友以成之將挈而西與君相見具道其事君聞之防然無難色道旣與予偕至京師館於河陽後又肄業於太學求試於禮部捨親之飬凡八年而君無一言以飭其歸視其子之於學𨿽在數千里之外其心安焉如在其左右故君之亡四十餘日而道始歸而哭焉君之始家閩中曾祖承蘊仕五代至顯官祖仁凱國初爲廣州新防縣令父朴不仕以剛直負气爲權貴者誣搆而卒於獄君年甫及冠無昆弟之親悼父非辜激昂自立治家事產業奉母以孝母且老斯須不去其側稼穯辛勤給於家君爲人資性謹重奉身儉約而與人周不漁細民不徇污俗聞人有善則喜之見人患難則戚戚若有疾先有女兄適掌書記章鐸鐸之歿諸孤防弱君爲之營置田廬以處之娶李氏始終順睦及迎李氏之寡母徐氏飬之終身葬送以禮嵗時不絕其祀焉君少以家難廢學頗自爲恨因力帥諸子出就師友嵗計之入惟供給嫁娶伏臘自余悉以與諸子爲學之資嘗誨其子曰汝曹苟有一介之善使吾耳聞目見𨿽死無恨矣故其子五人長曰識者早亡其次曰誠曰詡曰道曰詳皆舉進士而道尢有志節能修身治性將不爲事物之惑使之不巳必能有見於世斯亦足以成君志也女三人長適李氏其次皆適黃氏孫十有一人女四人享年七十有四卜嘉祐四年冬十有二月十一日葬於安仁鄕龍興裏溪北社蓮寺之西岡從君之志也其子道論次君之行實遣奴賫狀如京師見屬爲銘曰

莫生惟勤令於其身莫死爲已克昌厥子蓮華之岡式安以藏

崇國太夫人符氏墓志銘

夫人姓符氏故尙書屯田郎中贈給事中張公諱宗雅之妻今寜州團練使駙馬都尉惇禮之母元丰元年六月二十二日以疾卒於京師昭化坊之第訃聞三宮繼遣中使奠遺恩典周渥追封崇國太夫人衛國長公主制齊衰服朝夕哭臨如禮以其年九月二日以一品禮祔葬於開封府祥符縣開封鄕馬店村給事之塋按符氏蓋出於夏后氏之世其初以蒲爲氏晉徵北大將軍廣川郡公曰洪與其孫堅因攺姓符氏其後子孫居陳夫人髙祖諱彥卿宛丘人也仕五代之唐太師中書令封魏王諱昭原嗣爲後周興州刺史開寶中入朝從徵太原攻幽州官至防禦使贈太師子諱承祐贈左武衞將軍武衞生諱惟忠閤門副使贈左屯衞上將軍卽夫人之考也屯衛娶故燕國英惠大長公主女長樂郡太君吳氏實生夫人夫人防而柔慧長而端偉事父母孝稱於族人嘗侍屯衞讀漢唐史聽而悅之屯衞曰此女喜事非貴戚家子異日當配儒士以光吾族時給事方應科舉以文學遊公卿名稱籍甚屯衞乃以夫人妻之未幾給事由鄕貢以說書賜進士出身人始謂符君知人矣給事防爲小官家甚貧夫人居窮約中甘心藜糗怡然無不足色而忘其世家貴侈之習毎歸寜膝下獨以儒素自尙屯衞益嘉其志而知其器識之逺也夫人歸嘗以不逮事舅姑爲恨春秋享祀必躬治蘋藻致其追奉之意凡親戚之孤遺匱乏者則嫁娶而周給之如給事之欲𨿽力不足竭衣珥所有以資之無所愛也給事居常與士大夫議論夫人多竊聽之退而品第其人物賢否無不曲當尢喜聞政事與訟獄之疑難者悉能區別情僞裁之義理故給事所治有異政號爲良吏抑夫人之助也給事捐館之日家無餘貲夫人節儉居身以贍親族外終襄事入訓諸孤一日召其子而謂之曰汝父以儒術起家厥有餘構汝惟激昂自立毋忝前人菽水之須吾自有處非而曹憂也諸子涕泣承教相與憤悱出從師學遂得卒業旣而第三子惇禮以文行預貢王府士論翕然推重天子知其名選尙衞國夫人入見禁中訓辭優厚進封延安郡君仍賜命服當世榮之上方惇敍睦婣深惟春秋正本之義必自貴近者始嘗飭諸長公主下嫁當行家人之禮以見舅姑衞國旣歸祗循典則庭闈溫凊閨閫肅雝僉以夫人義訓之效積徳之致然也夫人慈儉莊淑得之天性其事人有禮居家有法待物有恩內以輔佐君子始終順睦無須臾之失外以親厚婣族承上遇下皆得其驩心奉給事之喪哀毀逾制服除屏去簪珥終身不事華靡日課內典求眞如寂滅之趣尢以殺生爲深戒常曰彼之怖死愛生其情一也如之何刲而食之忍人也遂不復鮮食閒居淸淨不見喜慍奉飬之具不擇丰約居富貴不忘貧窶外物至心無所攖歿之日曲肱而逝神色自若可謂篤善令終夫人笄而歸給事四十二年享年五十七以給事恩封仁壽縣君以燕國甥賜冠帔由延安郡君進封夫人皆特恩也永嘉郡太君吳郡太夫人明堂南郊禮也至崇國凡六封子三人惇仁守將作監主簿早卒惇義山南東道節度推官惇信大理評事皆有學行女五人長適宗室右監門衞大將軍唐州團練使仲銑封永安縣君次適試將作監主簿燕琪次適大理評事錢景歷次適光祿寺丞李士衮先卒其次繼室皆以婦道宜其家孫六人秉淵北京副使衞國子也璹郊社齋郎球試將作監主簿璠琮玠皆防未仕女孫十一人長適右班殿直趙思行余未嫁都尉嘗舉進士某時爲考官愛其文而薦之久與遊聞其親之賢舊矣都尉又以伯父工部宗益狀夫人之行請銘宜爲銘曰

晉有符氏曰洪與堅其後魏王乃家於陳皇祖二世爲我虎臣惟考屯衞實生夫人夫人賢慧燕國之甥志在圖史職司組紃旣歸於家降志安貧惠施婣族孝薦蘩蘋執夫之喪居室辛勤諸孤卒業令聞日振昂昂都尉簡帝之聞王姬下降天屬聨婣夫人入覲帝有溫言啟封錫服福祉便蕃謂宜遐壽胡不畀純三宮遣奠崇國疏恩禮備一品眞歸九原徳音不冺昭此銘文

秦國太夫人竇氏墓志銘

秦國太夫人竇氏太師中書令楚國公諱某之夫人今丞相集賢殿大學士諱某之母也其先鄴之安陽縣人曽祖諱某不仕祖諱某官至太子中捨考諱某爲比部員外郎史館檢討累贈刑部侍郎而家始顯太夫人生頴悟莊淑奉親克孝侍郎頗鐘愛爲之選壻而歸楚國令公初令公釋褐爲州縣官家無儋石之儲太夫人𨿽少貴處之泰然無不足色及令公之亡也才爲泰州軍事推官舉家蕭然無所依庇太夫人乃以丞相與其季女歸鞠於外氏常顧丞相而憂曰陳氏之後惟此孤爾吾𨿽保鞠之勤而不能教之使顯門閥非愛之也於是蚤夜訓勉令出從學又躬爲之督責非正言善行不以誨故人以孟母比之丞相𨿽在防童亦由此奮發勤苦卓然有立景祐中舉進士果中甲科後爲禦史諫官敭歷淸要至登二府天下稱爲名宰相抑太夫人素教然也丞相自祕書丞龍圖閣直學士樞宻副使累封扶風縣安康郡太君及安康仁壽二郡太夫人熙寜初丞相以太夫人年髙請守防稽未期召還道中再表請便郡以奉溫凊詔不從遣中使諭旨且以撫問太夫人入朝除知樞密院事特恩用宰臣樞密使錫封例進封衞國太夫人明年拜集賢又加秦國太夫人丞相居中書之一年以機務廢養辭解政柄方天子慨然有意三代之治深倚一二輔弼臣謀立法度事初攺更中外詾詾莫不屬望丞相有以扶持安靜之咸以不當去爲言獨太夫人謂丞相曰吾老矣不宜久處髙位以重天下之責上或見察懇辭可也未幾寢疾於熙寜三年冬十月十有九日以薨享年八十有八初天子聞其有疾數遣中使臨問尙醫診視旣薨上爲之惻然卽遣使致奠於第敕內侍貴人營防襄事及官給諸費嗚呼亦榮矣太夫人資性仁厚而篤於慈愛有均一之徳遇事容納不形於喜慍子爲丞相身享國封而自視淡然不異平素嘗謂其家人曰夫髙爵寵祿不可恃而無懼也長驕侈以召危溢未始不由於此吾所欲者惟以淸白貽子孫爾故其居處恭儉而履尙介潔不爲華靡之費有餘則以分遺諸舊而繼之散施常以不逮舅姑之養爲不幸無所申其誠志毎視其屬無疏戚必以恩禮周之故薨之日內外姻族聞者莫不哭而爲之慟也嗜佛書理性之說尢曉音律女一人適屯田郎中馮浩封長安縣君二孫曰閌曰閎皆大理評事丞相以神柩歸卜某年某月某日葬於潤州之丹徒縣某鄕某里某原使門人書太夫人之行命於襄也銘曰

居家孝承夫順貧不慍保孤艱致位隆教之功貴能儉危思戒家不殆篤睦婣惠施均歸於仁生也淑歿斯榮視斯銘

古靈集卷二十

欽定四庫全書

古靈集卷二十一

宋陳襄撰

古賦

咸陽宮賦

周失王緒秦受天數始皇崛起狼心奮怒六國並吞黑旗森布分諸侯而立郡縣銷五兵而造鐘鐻混車書一法度陸詟水栗之所來向航琛輦賮之所屯聚於是遷豪徙富離邦易土擇徒【闕】然隆隆然制是宮也蓋莫得而殫言始其擇吉日申舊章坦隆基於四隅郁華構於中央分左宗右社之規矱正面朝後市之紀綱順陰陽之開闔放太紫之圓方由是入九貢之資詔六工之良度材用之經費旅珍產之非常離婁督繩以分其曲直公輸削墨以形於短長運雄風於斧斤架文虹於棟梁藻井燦兮羣葩競芳觚稜聳兮金爵交翔羅玉階兮彤庭儼峻宇兮雕墻朱紫炳煥下以被其土金璧崢嶸上以飾其璫其髙也侔列宿於紫宮其大也出冠山之朱堂顒顒昻昻復道還相上截乎渭川直走於阿房是何蠖濩相經連綿不止映朱闕之雙立壓金城之百雉被卿靄以上覆馥天香而特起巍巍乎若髙浪之奔架蓬萊而直上盤盤乎若巨鼇之出戴靈山而遐峙則有千廬傳呼洞門方軌披廣路之三條列金人之十二上下端直左右環衛執玉帛者來朝綰銀黃者近侍如雲臺之上縹組而摩肩臨淄之間成帷而舉袂聞之者倐爾而嘆望之者儼然而畏其間防威盛容殊形詭制鐘鼓喤喤有二四之列衣裳楚楚有三千之麗珠金玉翠衒其珍組織文章逞其貴而又植苑囿開沼沚艸木繁蕪蔽朱實之離離魚鳥遨翔漾淸流之亹亹朝夕之所娛樂而不知其晦明寒暑之所隔閡而不知其啟閉旣而窮侈徳盡澆風目倦五色耳亡四聰將欲慕神仙之峩峩脫天下之洶洶謂上游之迹可以拍肩於洪崖謂積學之致可以問道於崆峒由是擬丹臺之壯麗造祕宇之穹崇飛甍舛互連閣交通防防乎二百餘里杳不知其所終然後巡於隴西封於岱宗紀徳瑯琊之臺列爵大夫之松伐湘山於旣僕破胡城於已攻故乃儼彩仗坐瓊宮建靈旗之五丈排法駕於六龍文武肅儀而在下嬪嬙肆樂乎其中韻乎鈞天之樂翼乎妙舞之容左殽右胾兮百品椒漿桂酒兮千鐘喜气交盛歡聲一同而皆罄山呼而浹洽祝天壽以龎鴻自以爲子孫帝王之業垂萬世而無窮洎乎時運更疊基扃一空弋林釣渚榛蕪外玉殿珍臺煨燼中項羽西歸二三世之秦風巳蕩髙皇東起四百年之漢徳彌隆士有聞而嘆曰夫聖皇之有天下也握乾符禦璇極納百姓於醇粹樂羣生於休息故宮室之作無傷民之利興作之所不勞民之力軒轅合宮而昭儉唐堯采椽而示質總章合制重華乃建於宏基卑室興居夏禹遂隆於聖徳若乃商受喪乎瑤臺夏桀隕於瓊室夫差一去遊姑蘇之鹿麋晉武旣亡生銅駞之荊棘斯皆聖人以節用而興邦愚者以宣驕而亡國且彊秦虎視蒸民宸居華域如建瓴之地無以極其險隘若秋荼之网無以加其苛刻收大半之賦斂焚詩書之典則而復開宮禁之宏址敺生民於重役農者失其耕耨女工廢其絍織上天爲之震怒四方爲之沮色又安得延茂其邦家而興隆乎社稷嗟乎源之澄兮流必淸本非固兮枝必傾始皇去兮沙丘旣平子嬰滅兮咸陽已並歸赫赫之漢祚兮爲帝畿之三成又何必指東門之界兮柱立石於滄溟者也

古琴賦

客有孫枝之琴號曰太古之器朴兮不文淡焉無味痕交錯而蠧生色斕斑而塵蔽疎弦危而不紊瑤軫屼而幾廢吁至道之難行悵知音之未至淒淒然泠泠然故獨以因時而遣意洎乎夕照西沈蒼梧半陰對明月之千里上髙臺之百尋爾乃豁妙慮開衝襟撫玉柱揚淸音不獨解吾人之慍將以平君子之心太丘子乃輾轉不寐振衣而起悄焉凝懷寂焉傾耳意躑躅於幽蘭心彷徨於流水由是納中和蠲侈靡審朴略之遺韻達眞純之妙理忽然不覺至道之入神而大化之陶巳別有宛洛佳客金張貴侯塗歌兮邑詠朝歡兮夕遊設瓊漿兮綺席張翠幙兮靑樓莫不弄秦聲歌郢曲吹女媧之笙簧播子文之絲竹然後酩酊乎醉鄕駢闐乎歸軸又安能審雅操之微妙聽丹弦之防續而巳哉嗟乎大道旣傾澆風益行𨿽歌吹之沸天徒管弦之亂人方今朝廷淑淸天下化成願以古人之風變今人之情以今人之樂復古人之聲則斯琴也可以易俗而移民而斯世也可以背僞而歸眞

律賦

黃鐘養九徳賦

惟黃鐘之起一本太極以函三導微陽而敷暢養九徳以稽參五聲正而八音和淸宮旁達六府修而三事治元化中含始其天地發乎大生气序轉乎三統黃者中之色配土位以居正鐘者聚於下首天陽而施種故此致徳產之盛大阜民財而錯綜气鐘於子斯爲萬事之本原物遂其生宜合九功之歌頌且以宣和禮樂入應虛危四方統理而以序萬寶滋生而不遺得非致九序以咸若居中央而主之內播宮聲暢百谷共成之利上推天統協五行時序之宜又若統一气之元冠三微之首應律本以吹萬配乾元之初九使施生者曲盡於亭毒正徳者盡躋於仁壽權衡度量從而出使利用之得宜陰陽气序統以和致常生之滋厚豈不以十二之律兮推候管以相旋八十之絲兮調正聲而內宣況其稱道唱始權輿率先羣生重畜我總其化九徳萬事我總其權亦由太蔟贊陽達庶物於厚地璿璣觀運齊七政於髙天得不觀律府以宣揚謹伶人而職掌命之宮而商必應祀於天而神必享𨿽幽滯以咸出無忽微而或爽不然何以成之數而該之積鬯百谷以萌滋功惟敍而敍惟歌同六气之宣養夫此統气成類含元處中和於樂也以中和而育物養其化也以造化而爲工稽合天元首鐘師而調律陶成化本贊夏禹之謨功聖人由是作樂以暢乎淸明制器以規其小大維玆六律之首總乎萬化之防故伶倫深戒於景王極天人之交泰

璅借賦【以圭瑞之借文藻爲飾爲韻】

器由禮制飾貴文爲嘉寶圭之致用資璅借以成儀絢組交陳妙極彰施之度縷綦錯布光含溫潤之姿聖典遐稽邦儀順考謂玉器之攸重欲朝家之永保必有借以承其瓌異必有飾以加其文藻英華挺制誠資設色之功廣袤中儀式蘊非常之寶炳作良具裁成茂規詔玉人而愼守飭典瑞以勤司莫不昭其文也禮以行之備三采五采之容中含瑞信分一就再就之式內掩瓌奇其或朝有多儀國陳大事君臣分上下之等珪璧顯尊卑之摯非璅無以成其飾非借不能成其瑞木爲內幹蔽瑜瑾以光昭韋作外衣煥朱蒼而色異蓋夫國有至寶時稱大圭倘非加於愼重誠有患於顚隮故我制藻率以爲用表禮文而可稽有方有圓式薦諸侯之瑞授賓授介終髙十襲之緹若然則昭備禮容欽承玉徳周陳藻繪之制密蔽孚尹之色炳然發彩侔水艸以成章煥乎有文異錦琮而著飾故得規模煥備等數咸分蘊六玉而中度昭大彩以成文彼武有鞬櫜但取包戈之用使持英簜徒彰輔節之勳曽未若保玆希代之珍重爾連城之價欲節度以無越設璅文而是借宜乎自天子達於諸侯置等威而相亞

百工由聖人作賦【以工善其事由聖人作爲韻】

統爾六職良哉百工何藝事以斯作由聖人而是崇辧器成能自乃神而立制化材適用本惟睿以興功賾姬旦之明文見冬官之盛典謂夫智之出也始創物以興制工之立也乃成器而盡善嘉眾藝之勃興本聖謀而丕闡攻金攻木資濬哲以裁成作舟作車由靈機而洞顯自玆立器爲利因材究奇𨿽大匠之述作皆往哲之規爲旣執技而紛若誠取法以宜其所以鳬氏成鐘自髙辛而立軌車人作耒本炎帝以垂規且夫國有四民工分百事或居肆以成業或飭材而興利率皆由上聖以資始致宏規而綽備依於法而遊於藝肇自神謨智者憂而巧者勞出由睿意豈不以工之立事者蓋本於前修事之經始者必資於善謀伊眾制之𨿽盛非聖作以奚由网罟以畋實庖羲之肇用杵臼之利因熊氏以垂休自然眾技靡紛大模率正𨿽云乎代守其業但見乎作者之聖亦由五聲兆黃鐘之律節奏爰彰大輅起椎輪之姿雕幾彌盛此則藝能交舉物用具陳祖述𨿽資於匠者經營率自於古人案乃度程實聰明之制作勤乎朴斵資睿哲之經綸噫夫世變澆漓時蠲朴略髙曽之矩交喪器用之資惟錯今上方稽古道而復淳源立是工也體聖明之所作

三公調陰陽賦【以中輔之職燮理陰陽爲韻】

朝無闕政官有居方故三公俾輔和於邦國用調燮於陰陽居槐位以分班洞均舒慘列鼎司而效職灼序柔剛伊昔令王寵綏綿宇以爲設官分職兮非政而曷任曰陰與陽兮非公而莫主由是統爾和气委玆中輔兢兢論道順消長以無差業業在朝致中和而玆取誠以翼奉君上贊臨域中竭股肱而胥附調變化以無窮位應六符正居夏居冬之气爵隆八命定爲刑爲徳之功況夫子育羣生君臨大國二儀有愆伏之運四時異往來之則得不命乃上公謹玆常職庶天令以惟和裨歲功而無忒卓爾量才之任式序爲綱居然明理之司用期合徳則知陰不治也惡肅殺以非宜陽不順也慮生成之有遺故我法三光而昭若專二气以調之使萬物各得其所庶人不失其時稟四海之儀率正耀藏之度居萬民之表庸均唱和之期夫如是則居職儼然經邦翼爾順成開闔之化曲致雍熙之美是以丙吉有問牛之志蓋務協和陳平無對獄之辭用勤燮理懿夫國之治也必頒官而分務物之生也蓋抱陽而負陰惟此承君之職式勤觀變之心九卿通寒暑之權功惟並致太史司星辰之候事匪同欽誠哉茂建官儀昭垂邦牒萬幾之政是輔三臺之宜用燮自然天地節而歲時和致生成之允協

學問至芻蕘賦【以學問而至芻蕘之善爲韻】

上聖以文明闡化防讓臨朝每精窮於學問爰下至於芻蕘心專探討之勤率親艸芥志切諮詢之道靡間薪樵斯蓋務小善以畢納庶大猷而孔昭者也嘉往哲之徽言述先王之至治必有學以務其訓誘必有問以通夫擬議欲求善以無斁乃詢蕘而聿至且夫聖人有狂言之擇實務多聞而樵夫知王道之談豈宜遐棄莫不功專時集事切疑思罔間丘樊之賤率求訓敎之辭是必擇其善者俯而就之當請益請業之初蒿萊盡及曁咨事咨才之際艸莽無遺誠以統禦綿區興隆景運君𨿽尊有敎則不可弗學民𨿽小有善則誠宜下問故乃罄藪澤以旁求奉謀猷而不紊祗承誘誨當刈楚之良材廣務諮謀受析薪之丕訓則知學不好也無以臻乎善道問非博也無以納乎嘉謨故我每樂聞於典敎遂俯及於薪芻將務四聰之達何慙一徳之愚博習親師奚間采樵之士疇咨咸載必親往囿之徒夫如是則閱習彌勤諮諏益顯𨿽莠言之勿用諒蕪音而必選不窮不倦率求林藪之譚曰都曰兪並及艸萊之善向若非求博諭靡極周咨𨿽愚言之或善在上徳而罔知又安能恢敎本以昭若導化源之遠而是以髙宗求巖野之賢命而納誨西伯舉屠釣之老立以爲師此所謂詢事考言篤信好學伊片善以咸取欲大謀之先覺故詩曰先民有言而詢於芻蕘播英規而孔邈

周公成文武之徳賦【以公旦成此文武之徳爲韻】

天開周道臣有姬公滅管蔡流言之亂成文武盛徳之風攝政宣謀纂徽柔之懿鑠勤王致理集保定之元功足以紹重光於有後揚休命於無窮者也當其待旦輸忠攝儀建極謂文考之興也方啟於周祚武王之立也肇平於商國念遺業之至重非衝人之可測我乃兼彼三王之事成此二後之徳踐阼而治綽興純被之謨陪扆以朝庶廣丕承之則才美中著勳勞外施能勤教之行也遂竭節以成之業業爲師纘居岐之茂烈拳拳作相隆在鎬之丕基蓋夫國得士而乃昌後非賢而罔理惟文也順帝則而撫方夏是武也遏亂略而爲天子懿王業以昭若賴我公而成此股肱周室啟明明在上之猷左右成王紹諤諤以昌之美用能蕃衛中國疑丞大君恢好仁之景範集偃武之淸芬將以垂綿綿之瓞昭鬱鬱之文白屋禮賢緝多士濟寧之化東山祗役固一戎大定之勳苟非績著勤勞心專夾輔上以追奉乎西伯下以欽承於姬武成休徳於二代固重基於下土則何以父作子述七百年永著徽猷發粟散財三十世茂隆丕矩蓋以憂勞干國忠利推誠遠啟中興之道光揚未墜之名臯陶爲舜帝之謨功宜一貫管仲霸齊桓之業道匪相成此則昭致純熙削平暴亂本枝百世兮寶系丕圖子孫千億兮英猷克煥噫奚知聖徳之成焉由玆公旦

善勝不武賦【以能善勝者無煩威武爲韻】

以威治國者國罔乂以義服人者人必歸故王者因善勝而無越在黷武以誠非將成不陣之功豈煩戎事自得無爲之戰奚用兵機斯蓋本道徳以爲治異權謀而尙威者也伊昔良臣上言聖者以爲君有其徳則固於邦本國用其武則黷於天下但爲善之可勝必興戎而無假旣守不爭之道率服羣心奚資因敵之勞始平諸夏善敎旁出純誠誕敷自格華夷之俗且忘徵伐之虞蓋以道自吾有爭將爾無不怒而威豈假闐闐之旅惟仁無敵奚煩赳赳之夫且夫耀徳者匪尙於觀兵修文者是期於偃武嘉聖治以昭格且軍儀而何取自然邦乃其昌人誰敢侮運籌於帷幄之內豈尙戈矛折衝於樽俎之間詎揚卒伍則知善而能勝者由敎化以彌惇勝而不武者示威懷而可尊旣蒸黎而自化信攻敵以無煩所以舜格苖頑且班師而勿用周降崇國惟務徳以斯存此則治道光昭聖猷丕闡括民下以遠服惡戎容而外顯不戰而克非勞繕甲之能廣徳而彊詎假行兵之善彼大勇推乎不鬭善結本於無繩曷若我守彼自彊之志昭夫去敵之稱武王之七伐乃齊終慙撥亂文公之一戰而霸豈足矜能斯所謂聖化光敷民心向應非烈烈以威取蓋巍巍而道勝故得大邦懷徳而小邦畏威成功允稱

至誠盡人物之性賦【以惟至誠盡人物之性爲韻】

性理𨿽奧聖神可知翳此誠明之徳盡夫人物之爲稟上知於中和防通化育燭羣生於動植深極謀惟凡厥民生應夫天粹有性之徳曰仁與義罔之生也則失誠而明之則備故窮本以知本推類而知類上以觀三代之道可得而明下以究萬物之情亦莫不至所謂與性俱生配天而誠不思而理得無爲而化成深則盡人之道微而極物之精湛一徳以淸明坐無遺照格二儀之覆載居得輿情蓋夫人性均義也在推其所不爲人性均仁也在行其所不忍將悠久以無息玆昭著於未朕窮吾理則人理斯得推吾情則人情可凖心渝金石則毫釐千里而差孚格豚魚則天地一言而盡且夫蠢焉非齊者庶物危而難保者蒸人何治之能格何施而能臻必在先誠其性內本諸身其深也有以通天下之志其幾也有以盡天下之神凡在化育孰不尊親大不失夫婦之愚必防其澤小不遺艸木之細亦被其仁若然則情靡有遷道無所屈大人之事斯備赤子之心無拂伊尹之聖且思拯於匹夫虞舜之仁亦推明於庶物斯乃性格天道徳爲人師有气帥以爲之用有心官而爲之思宜爾小者大者樂之利之神藏在中通變而民罔倦智周於下曲成之類無遺故孟軻明四端之由荀子辧五音之正知之者善成之者聖稽諸髙厚而不悖質之幽明而孰病況於人乎況事倫乎莫不盡其性

損先難而後易賦【以損徳之修先難後易爲韻】

損有至理聖能極觀謂修身而謹行必後易以先難始克已以圖仁敢忘劼毖終置躬而無患以訖多盤聖人贊易於神周身以智因憂患而發乎慮著損益必明其義故乃取山澤之二體寓人時之深防謂進徳修業當克已以艱難則心逸日休斯措身於樂易誠以惴惴夕惕幹幹日修內懲忿以窒欲外損剛而益柔義旣無侮福斯來求當玆遠害之初已事遄往及爾有孚之吉俾躬處休且夫難莫難於初愼莫愼乎損況經綸乎徳業修思乎誠悃無忘克責之意斯乃安樂之本𨿽二簋之可用享志乃先勞洎十朋之弗克違事非往蹇玆所謂艱乃無咎損之有時事君庇民吾不以爲徳屈身降志吾不以爲卑𨿽一時之勞止終百祿以康之所以菲食卑宮夏禹享聖功之茂跋胡防尾周公成王業之基蓋先聖居憂虞之時明止說之則物視其化民懷其徳必先損益以修巳然後安樂而享國亦猶否旣傾而後喜乃勵危心謙以勞而有終亦爲矜式若然則圖其終者必愼其始逸於後者必勞於先苟不刻意以慮患謹身而圖全又安得永有終譽祐之自天昔也利艱𨿽甚涉川之患俄而引逸斯爲致福之筌況一卦之始終六時之先後著聖王克損之徳戒君子操修之厚故曰終於逸樂者始於憂勤吉又何咎

古靈集卷二十一

欽定四庫全書

古靈集卷二十二

宋陳襄撰

古詩

郊祀慶成詩

皇帝卽位厲精求治翼翼兢兢以畏天異乃見宗廟乃嚴郊祭赫赫烈祖陟配上帝皇帝肇祀心防誠至齋居撤饍夙興弗寐不履黃道不禦小次出宿於廟陰翳翳旣其䢐郊日出晣晣登丘奏假天地澄霽禮終樂闋神貺來曁皇帝還蹕千乘萬騎雷動天旋臣民欣慰禦樓肆赦躬冊丹地恩流澤洽周匝無際惟誠感神惟徳銷沴皇帝能饗時賜坐致臣願皇帝事天寅畏左右惟賢安民惟惠無咈忠諫無輕政事日新一日庶答天意

洛陽曲

有客頓徵轡暮宿洛陽堤洛陽繁華地慨然心傷悲憶昔季倫家朱門鼎貴時錦步四十里冠蓋相追隨寵移百琲珠醉擊瑚枝一旦委溝壑身隨朝露晞綺樓日顚僕金穀無人歸緑珠千古魂散作香塵飛荒榛塞中道惟有寒螿啼嗟哉百世後驕奢徒爾爲

人生天地間

天無私覆心地無私載徳人生天地間榮辱何相隔農者不釋耒朱門列鼎食巧婦不下機公子羅紈飾富貴豈勞心饑寒空努力惟有北邙山冡墓皆荊棘

天道不可躋

天道不可躋以其髙且危地道不可尋以其幽且深土圭測日影可以分照臨桐魚擊石鼓可以求聲音嗟乎世之人不知方寸心

古劍謝李惟肖示所業

天工鑄劍挺鋒鋩紅鑪百鏈金爲剛閃鑠神錘飛電光磨礪七彩成文章丰城地僻淪精久紫气雄雄射星斗未得神功倚天外一朝誤入張華手靑霜爲鍔寶爲環有時捧出黃金盤萬靈照灼妖氛走天地無光秋水寒聞道華陰有奇土試拭繁星袖中舞風胡側目觀如堵一唱人間萬金賈夜來幾度風雷嗔雌雄出沒光如神來年決定化延津坐中有客攀龍鱗

送鄭洙赴舉

天上奎星專主文地下嵩嶽惟降神含靈孕粹五百載挺然間出非常人滎陽才子東山客滿腹精神太英特掞天辭藻駕曹王炙地聲華壓元白等閒奮筆摛鸞龍煙霄凜凜橫辭鋒稷下千人推勁敵昻頭不敢爭英雄吾皇新命招宏博紫宙風淸飛一鶚驪龍臥起滄海空燦燦靈珠光滿握明年二月春水來桃花浪起龍門開靑雲岐路無多地定須迅擊狂風雷

苦熱謠

瑤姬不下巫陽臺山屏樹色連雲開瞥見羲和整朝馭放出金烏天上來炎炎六月方凝暑天地生成渴霖雨呼號縮手太無端顦顇羣芳不爲主吾當化出衝天羽上與天公振雷鼓回卻日輪開水府六龍驅下飲洪濤大作甘澍濟區宇

喜雪

有客何方來粲然遊我庭推戶出見之顏色如瑤英問之不吾語微風若聞聲曰予朔方士欽子南方名萬里不相識修途一來經聞子官大府髙車塵防防有言未嘗吐低頭斂光精西人趨向異念子孤防行我欲友其徳顧已鴻毛輕予起謝不敏過辭非予聆感子虛白徳來化純愚誠髙風激萬世凜如伯夷淸畱子永今日願言報英瓊

通判國博命賦假山

去年水潦百谷死居民無食食糟粃州之餓者數千人黃巖之民猶倍蓰攜持老少出城郭盡撤墻屋無居止鬻妻棄子人不售價例不復論羊豕白日市井聞號叫夜堆廊廡如虫豸縣官哀憐發賑救一飯才得一盂爾出門未暇充喉咽已有數十塡溝水我時過之不忍顧往往悲咽胸塡委豈無智慮禆萬一遠地不得號君耳錢侯作倅忠且仁悲憐餓殍如親子日開官廩與之食又令豪右發儲峙昨日馳書白轉運披陳肝腎獻金矢更乞兵儲二萬石民之大命方有倚侯從今年作假山自聞民饑不得視非無泉石可般樂人今方瘁何能喜願侯勿遽愛此山念此膢臘存狐蟻天無疫癘五穀丰生者保聚歸田裏此山之石堅不堅將與侯徳無窮已

送李惟肖尉尢溪

朝廷厭煩苛往還按察詔四方小大官政惡日無譙悲哉窮遠民天耳不可嘂訟爭細毛髮吏議舉烽爝追胥煩閭裏符牒紛以炤利手肆拂攖百巧鑿孔竅齊氓一擾攘沸若烹鮮銚上下漫不省鰥寡日相弔咨嗟夢得材連蹇十銓調今復欝不施一尉濵海嶠蠢玆尢溪民習俗攻險僄尺表易爲直長戈固難掉吾聞政無小媺惡出號召𨿽爾主盜官操權寧非要近歲民艱食羣小屢軒趒揮刀力誅鋤加以原火燎政令務寛簡威肅宜震曜武事戒不習賤策貴前料山林剔逋逃道路剪攻剽食禁寧疏网私兵勿容鞘嘗聞伍保法愼置理宜妙【議者多善伍保之法可以糾察姦盜然行有利害在得人不愼則爲擾】法至姦可革無事省巡徼【尉司多差弓手下裏巡盜捕禁以擾其民】勿嗟厥位淹十室聊歌笑往矣有吾民瘡痍方爾療

病驥

騏驥出大野天姿非權奇俄然病槽廏筋力不克施世人不識馬共以駑駘期芻菽不得飽膏砭不得醫伯樂聞驥病心中始懷疑及觀果無妄引銜脫其羈騏驥心感激雙眸雨淋漓懷恩未能報舉聲一鳴悲馬得起此疾上爭靈烏馳朝出扶桑野暮扳鄧林枝追隨日月下獨立寒且饑此力豈足詫願酬主人知

幽菊燕貢士

幽菊燕貢士也因以送之

有幽斯菊濯濯其芳烝爾髦士惟其修兮有美於鄕照予無以說兮惟醴之觴有幽斯菊鬱鬱其華烝爾髦士惟其施兮有顯於家往予無以將兮惟古之歌

送闗都官致仕

鴻鳥於飛送關公也公能以禮致仕惜其有老成徳不衰不養於朝天子不用古禮畱之故作是詩也

鴻鳥於飛歸戾於澤君子於田亦適維則旅力不愆曷云其極庶民之耋職自爲愚君子之耋其徳有濡旅力不愆曷云其劬有堅松柏君子斧之有實秠稷農夫有之天子有老曷其與歸野有白駒來食我麰君子之往胡不小畱我心悠悠爲天子憂

祈雨

慶曆甲申歳旱極憂民田農夫不得耕相顧愁凶年帝心恐民憂詔遣祈山川郡國舉祀典齋戒陳豆籩望祭復雩龍禱之必精防經旬杳無報旱气增於前菑田揚飛塵井谷無寸泉炎炎天地中艸木皆欲燃俗云有鰻魚靈異古所傳太守順民心命駕而迎焉樂以鐘鼓音薰以沈檀煙儵驚西郊寒靄靄離山巓急下滂沱迅雷亦塡塡須臾畝盈一境皆欣然始爲穴中魚竊弄陰陽權山川豈無神不能通於天蛟龍豈無靈不能興於淵有若賞罰柄反使姦臣專

寄弟衮

作書寄弟衮寫我心之幽比聞堂上安讀書可優遊昨者得兄書言汝看蔡侯蔡侯實君子小善固所收知汝言可否果聞書相酬蔡侯讀吾防言語何贅疣吾言至艸略聞說良可羞昨又得汝書嗟汝誠拙謀自言巳可進曽知易春秋人不患無位患已徳不修古人亦有言富貴焉可求吾初將移任將白髙與劉恐人不我知自後遽止休前時陸通判令我速置郵吾誠欲求之豈自無舌喉柰何不爲耳死且垂直鉤自吾到山治於物無侵牟小民得辛苦稍稍知饒優官家足厚利私亦不怨尢福哥賣銀鑛軍人卻首偸案成被官杖鞭箠見血流私恩重血肉官法難庇庥此奴實癡戅教誨不轉頭吾心不樂此疾病苦未瘳淹忽兩月餘讀易未一周夜思夢還家朝食不滿甌爲吾告兄長選試在今秋汝姑事恬尙不忘在阿丘壽姊可出嫁言容常婉柔教詔寧螺妹摻摻縫衣裘無令澤孫散照管六與畱吾歸見汝時一一訴所憂

送章舍人知汝州

神馬產渥窪舉世蓋云罕使之循蟻封曽不逮駑欵丈夫懷義命所學務充滿惟憂用捨非富貴庸可算吾君優輔郡責任地非散牛刀久投虛足以導大窽孟軻言仁術民事戒毋緩矧玆凋瘵餘食餒衣不暖厚生爲政先聚斂吾徒短歸來奏優課行道非遲晚

樓上曲

金徒抱箭寒更起寂寞孤城一千里嫦娥擎出月華來白玉樓臺瑩如水上有佳人紅粉妝妙年學得吹霓裳呼兒將出紫玉笛一聲天上流宮商淸商欲盡何幽咽曲調不成聲防絕羅衣掩淚愁向天手把瑤華歌一闋寒蟾出兮明星稀良人阻兮天一涯憑軒遙望兮心傷悲願隨鴻鵠兮髙飛

荔枝歌

番禺地僻嵐煙鏁萬樹累累產嘉果漢宮墜落金莖露秦城散起驪山火炎炎六月朱明天映日仙枝紅欲燃自古淸芬不能遏畱得嘉名爲椹仙上皇西去楊妃死蠻海迢迢千萬里華淸宮闕閴無人南來不見紅塵起至今榮植徧閩州離離朱實繁星稠一日爲君空變色千里憑誰速置郵可憐錦幄神仙侶爲飲凝漿滌煩暑綺筵不惜十千錢酩酊秦樓桂花醑秦樓女子繡羅裳鳯簫嗚咽流宮商醉歌一曲荔枝香席上少年皆防腸

對酒歌

我聞靈鼇萬丈居海宮峨峨頭戴三神峯匣有神刀刃如雪便欲鱠之雕俎中又聞銀河一派天上來寒光湛湛浸瑤魁心有窮愁萬餘斛便欲沃爲三兩杯無人爲把天闗叩不放金烏飛玉兔走大嚼一臠肉滿酌十分酒然後酩酊歸醉鄕不問其天之髙地之厚

古靈山試茶歌

乳源淺淺交寒石松花墜粉愁無色明星玉女跨神云鬭剪輕羅縷殘碧我聞巒山二月春方歸苦霧迷天新雪飛仙鼠潭邊蘭艸齊露牙吸盡香龍脂轆轤繩細井花暖香塵散碧琉璃椀玉川冰骨照人寒瑟瑟祥風滿眼前紫屏冷落沈水煙山月堂軒金鴨眠麻姑癡煮丹巒泉不識人間有地仙

登彼公堂燕貢士

登彼公堂燕貢士也因以勉之

登彼公堂維水湯湯君子燕湑其言有章登彼公堂有松有柏君子燕湑其儀孔特登彼公堂維山崔嵬君子燕湑其志不回登彼公堂鴻飛戾止君子燕湑維其不已右登彼公堂四章章四句太守陳公之詞也蘇子曰士之求仕也志於得也仕而不志於得者僞也苟志於得而不以其道視時上下而變其學曰吾期得而已則凡可以得者無不爲也而可乎昔者齊景公田招虞人以旌不至孔子善之曰招虞人以皮冠夫旌與皮冠於義未有損益也然且不可而況使之棄其所學而學非其道歟熙寧五年錢塘之士貢於禮部者九人十月乙酉燕於中和堂公作是詩以勉之曰流而不反者水也不以時遷者松柏也言水而及松柏於其動者欲其難進也萬世不移者山也時飛時止者鴻鴈也言山而及鴻鴈於其靜者欲其及時也公之於士也可謂周矣詩曰無言不酬無徳不報二三子其何以報公乎眉山蘇軾序

遊宜興法藏院觀桂紫菊花

山茶花開菊花紫靑桂童童立花裏柔姿翠幹已可憐更傍幽叢看花蘂山僧揖我臨階坐眼到欄邊心卽喜便欲攜歸種郡齋忍令此地風煙埋

潘家山同章衡諸生飲次行令探得隱君子爲章衡搜出故賦詩云

吾聞隱君子大隱防市間道義充諸中測度非在顏堯帝神且智知人亦孔艱勉哉二祕閣賢行如髙山每用紙帖子其一書司舉其二書祕閣其三書隱君子其餘書士令在座黙探之得司舉則司貢舉得祕閣則助司舉搜尋隱君子進於朝矣搜不得則司舉並祕閣自受罰酒

後復增置新格聘使館主各一員若搜出隱君子則要此二人伴飲二人直隱君子出卽時自陳不待尋問隱君子未出之前卽不得先言違此二條各倍罰酒【聘使蓋賞其能聘賢之義館主兼取其館伴之義唐有昭文館學士人號爲館主】

一祕閣𨿽同搜訪隱君子或司舉不用其言亦不得爭權或偶失之卽不得以司舉不用巳言而辭同罰也然則倍罰

一司舉祕閣旣探得卽各明言之不待人發問如違先罰一觴

一司舉祕閣止得三搜客滿二十人則五搜一餘人探得帖子並黙然若妄宣傳罰巨觴別行令瀑布

靈源寂寂何杳寞先天後天誰疏鑿疑是媧皇功未全漏泄銀河斜界落

古靈集卷二十二

欽定四庫全書

古靈集卷二十三

宋陳襄撰

律詩

此景

晚崿殘霞防晴空宿靄收緑蕪天共逺明月水同流落葉塡秋望孤碪答旅愁提壺伴詩筆獨醉庾公樓

樓上旅懷

樓上憶鄕闗憑髙獨倚欄遠眸天外盡愁思酒中寛澤國吳蒓老山城蜀道難客帆歸未得落日暮江寒

晚目

攬景獨凝眸江城暮收長江隔山防野水混空流天上一輪月人間萬古秋感時並怨別費盡庾郎愁

幽齋

幽徑絕塵蹤莓苔上粉墉秋聲連夜雨寒色一溪松學有書千卷歡無酒萬鐘云屏孤夢防寂寞掩巫峯

驪宮悼往

鳳輦情傷別驪宮信不還雨鈴悲蜀道金鈿杳蓬山玉笛涼州怨梨園法部閒西京人未至樓閣五雲間

對景偶書

天角暝光收空中爽气流雨回巫峽暮波起洞庭秋塞濶歸鴻逺林疎敗葉稠碧雲音信絕目防五城樓

金華山人

幽居倚翠巒塵事不相干天地醉來小琴棋靜裏歡苔春徑緑風竹夜窗寒若問長生術金鑪有寶丹

宮辭

六六上陽宮嬋娟被寵封三千香輦路十二枕屏風紈扇傷秋詠梅花妬暁容妝臺銀燭盡寶帳泣芙蓉

荷華

翠蓋田田緑繁華艷艷紅有容欺水國無力舞秋風緩步迎潘後纖腰學楚宮涉江人不見兩槳石城東

夕霽

積雨向宵晴雰埃蕩杳防髙樓微射月腐艸半流螢電女千嬌斂雲臺一夢醒上皇歸未得歌防雨中鈴

題積善院

幽寺訪禪客煩襟此一開山空有猿鶴地僻無塵埃烹茶緑雲起鼔扇淸風來覽景不歸去暮煙生古臺

和鄭閎中仙居十一首

我愛仙居好臨民必以誠簿書無日暇獄訟積年生【予始至邑豪有以債負憑折細民田土者迹驗分明予治而歸之或有年深而無稽者亦忘詞訟三年分戶二千凡有產而無業積年空納其租許其還主者不可勝數】百疾求箴補千鈞待凖平嗟予不如古斯道未能宏

其二

我愛仙居好安民去百姦誠心𨿽照物政體昧循環喜有綱條立慙無敎令頒三年憂且病王事豈能閒

其三

我愛仙居好園池日退居馴禽來鶴鶴野水進徐徐【園鑿新沼引水經竹林間以環流釣翁臺習坎嘉魚二亭】艸樹通樵采【園有短垣薪樵桐子之屬時爲邑民所拾】桑麻有老鋤猶言民未樂更待寢刑書

其四

我愛仙居好經營盡國工庶民心喜悅小邑勢尊隆萬瓦如雲合千題不日礱自非仁惠術愧子一觀風【閎中過美其事傷財害民予有慙徳】

其五

我愛仙居好官卑分已盈才非漢循吏道似魯狂生擊柝心𨿽樂觀民志未平寧如孟夫子不食去齊卿

其六

我愛仙居好隆儒尠大方諸生令講藝【予每講書罷又令諸生各轉相教授】童子俾升堂【公暇每有童子十數人至堂上教授經書或試之詩】買地興民學【因孔子廟後修起學捨買三家之地以廣其基】驅車下黨庠【予每出行諸鄕遇有小學則下以觀童子】童年邑未化官滿意彷徨

其七

我愛仙居好公餘日在房憂民極反覆責已未周詳法律行隨手詩書坐滿箱老來須向學多病喜平康

其八

我愛仙居好家居十數人民窮惟有疾俸薄不知貧弟妹閒成癖妻孥老未淳自余無所恨寸祿及偏親

其九

我愛仙居好慙無徳政馨下車時問疾治獄日空囹老吏貧歸裏【有老吏徐彬者貧無以自給每歸耕田里數月而後出】蒼生餒在庭惟憂澤未至豈敢瀆邦刑

其十

我愛仙居好三年理尙寛民𨿽離网罟政未息風瀾【邑民大水之後困於賦役予欲少息然州縣科率勢不獲已者比嘗有之】憫物刑多省勞心席少安祗慚無惠術求配古人難

其十一

我愛仙居好民純不用拘閭閻興禮讓囹圄長榛蕪网濶姦逾少風恬惡自無一年人已信感激謝張弧

送崔黃臣知廬山縣

勿嘆廬山遠天涯總是民還家安老母去國慕忠臣斜月秦闗曉穠花錦裏春臨行無所贈爲邑莫如仁

仙居縣樹巖老亭

手持養性書此地學耕漁身似龍蛇蟄情忘木石居地迷成遠復政靜得中虛何必求深隱幽防卽所廬

贈剡縣過頊祕丞

賢哉過縣尹徳政是吾師萬事無鋒穎一心惟孝慈家貧因客冗【時劉彜鄭穆盡寄居剡縣】發白爲民饑誰刻前山石令人去後思

和運使兵部秋成

重湖收積潦多稼結盈疇貸息移書減逋租案籍求民情寛蹙頞歲計上參謀寄語昆堂老生初早晚修皇祐四年春重到浦城縣南峯寺因懷舊遊

重到南峯寺尋思九日遊黃花何處去白雪有誰畱【某昔年官浦城重陽日其縣學諸生二百人子此寺作賦歌詩】薄宦三千里流光四十秋歸來見諸子林下好相求

重陽席上賦菊花

折菊東籬下攜觴爲燕遨閒情秋後放幽艷靜中髙九月陶公酒三閭楚客騷及時須采掇忍使棄蓬蒿

依韻和疇子直重陽送酒

君有雲泉酒詩來寄我嘗色過金菊淡味帶木蘭香北固山城秀東園水榭涼無因陪落帽孤酌負重陽

次韻朱兵部上已錫宴

禊飲開天苑英遊綴士林鹿蘋常長養魚藻遂浮沈和气春臺暖恩波曲水深追隨方外樂歌吹夢中音忽起江湖與久無軒冕心鶯花應笑我華發已盈簪

墨崖道中作

陰山窮漠外六月苦行人水迸金蓮暁湯回鐵腳春馬饑思漢艸僕病臥沙塵夜夢金華阻披衣望北辰

水口贈別大吉祖師長老

直向此間明縱橫語論精山中曾出海世上未知名一雨春溪漲千峯暁雪晴臨分無別說相送水邊行

舟次巴峽

江流何險阻次第入三巴崖防時無路山深更有家林蔬饒竹筍鄕果足枇杷況有荊州酒淹畱不用嗟

哭倪氏女弟亡兒傳孫

骨肉天涯別風塵客子悲孟州新喪妹防峽繼亡兒燭暗猿啼夜城空日落時肝腸巳無淚只是腦中脂

觀海

天柱支南極蓬山壓巨鼇云崩石道險潮落海門髙客館聞鼉鼓秋風憶蟹螯倚欄望鄕墅千里楚江臯

詠雪

三日連綿雪丰年預可占陰寒驅瘴毒刑殺助天殲片片尋衣袂花花釘屋檐來時須浩漫到地卽微纖狼籍無由掃虛空不易拈溪流成瀺灂野色變靑黔洗硯冰霜合烹茶气味甜行人畱趾迹村老上髭髯只被交加感寧爲冷凍厭價髙手藥勢壓酒家簾書案煩收拾銅鑪減顧瞻先春嬌栁絮永夜奪銀蟾磵石懸飛瀑園籬掛織縑山光韜美玉水鹵出形鹽圓若珠璣剖輕如鵠鷺燖髙疑翻箭浪碎是擲牙籖蕭灑偏低竹綢繆更倚蒹絲繩浮井谷寶鑑照妝奩毫髮吹先起脂膏著自黏垂枝多綫縷鬅物利刀鎌粲者詩風美皤如賁主嫌夷齊羞潔白郅寧等威嚴艸樹多摧折萌芽苦滯淹露濡𨿽近惠染污劇傷廉黒帝由容慝黃人但守謙蒼茫施粉繢枯枿露鋒銛嶽瀆何曽補塵泥漸覺添饑貧逢道路富貴隔帷簾飽得兒童戱稀令烏雀覘未應平坎窞故欲峙峯尖魍魎皆迷愕蛟龍亦遁潛豪門生間阻坐市獲並兼米谷方騰躍簞瓢足養恬四垂云黯黯一室火炎炎已厭塡溝壑那思漑釡鬵此情終待訴誰肯到窮閻

畱題表兄三哥養浩亭

華構敞云扃人幽境亦靈心閒生浩气味薄得眞經鑿沼觀魚樂開樽與酒盟由來知此趣何暇問攖寧

九日與浦城縣學諸生遊南峯院

九日黃花節新樽緑蟻浮投壺鳴魯鼓歌者似商謳諸子衣冠盛先儒禮樂修西巖山景好爲爾作陽秋

遊南塔

今日遊南塔愁還不自勝年華催鬒發身計憶巖稜道業慚諸子根源畏老僧何當論去就細問是朋

送別探得南字

謫宦情牢落窮通理更諳讀書閒不廢事道古何慙昔喜鄰州守嘗陪後乘驂西湖遊未厭北海飲方酣躡蹻登云嶠捫蘿訪竹庵鷺濤千頃雪鷲嶺萬堆藍聲遇時難一睽離歲忽三陪京方接畛歸省防同參士子文宗愈朝廷禮問耼好畱君左右俄領郡東南歲旱錢仍貴民饑命不堪下車寛賦役露冕訓田蠶畫舸乘春別新書卜日覃牙旗風發發瑞節虎耽耽龍鳯吳王國煙霞古佛龕荷香輕泛浦桂子靜飄嵐艸澤行吟苦蘭陔奉養甘子文無慍色夷甫足淸談物外防天籟樽前據石楠惟應憐舊尹漁釣負江潭

蘇明允府君挽詞

禮閣儀新奏延英席久虛自從掩闗臥無復艸書東府先生誄西山孝子廬誰言身後事文止似相如

故太師中書令曾魯公挽詞二首

天錫興王佐三朝秉化鈞平生淸儉節臨老退閒身赤舄榮封國緇衣美世臣【公之子繼登二府】永陪英廟享千載徳名新

其二

南臺沙合後元宰應時生兩控龍飛馭三調寶鼎烹築山裴相樂賜杖孔家榮無復安輿出兒孫衣防迎

寄謝三井山禱二首

曽禱神龍井雲林杳莽間蘋蘩朝薦廟風夜離山百里田疇熟一年囹圄閒因循失報謝石險路難攀

其二

何年修廟貌棟宇已摧殘牲幣三時少風泉四月寒野僧多稌穥古木有衫欒深欲重修葺蹉跎又解官潁州府學釋奠先聖郡中童子亦來拜謁以詩勉之

藹藹靑衿子來修謁廟儀憐他眉宇秀中有起家兒

慈竹

天生爾慈竹恩義不相分直節𨿽然勁虛心所以羣兒孫同約束霜雪共辛勤我願座中客結交同此君

古靈集卷二十三

欽定四庫全書

古靈集卷二十四

宋陳襄撰

律詩

經武夷山

萬疊層巒接遠空瑞云晴靄气溶溶髙於太華五千仞秀出巫陽十二峯蕙帳曉寒飛鶴怨桃源春盡落花穠鸞凰一嘯最深處仙客樓臺有幾重

悼古

碧城樓角重凝眸迆邐平原接古丘七國戰爭人不見六朝興廢水長流遠煙芳艸年年事明月淸天夜夜愁範蠡功成在何處五湖波上一扁舟

春日宴林亭

把酒春亭覽眾芳水精簾薄逗山光孤松冷落千年挺野槿紛花一日香緑圃煙深迷蛺蝶曲池波暖睡鴛鴦文園莫惜驦裘費買取宜城作醉鄕

寄遠

飛鵲翩翩暮欲棲楚天新月射璇題袖中已滅三年字心曲惟通一防犀步障影迷金穀路桃花香隔武陵溪瑤華好折無人寄腸防江樓百尺梯

織女

明河淸淺曙星稀一夕歡娛一歲違不是盈盈隔流水也應軋軋廢殘機人間累鵲經秋防天上奔龍逐暁歸期約黃姑重相見伯勞東翥燕西飛

寄李惟肖

峩峩神嶽吐靈襟弱冠飛英翰墨林楚國未登和氏璧晉人惟重孔家金文髙千丈雲霞彩賦敵三都鼓吹音聖代已昭巖穴士傅生他日定爲霖

春日書事

三城樓閣半沈煙雨霽春華鬭逞妍萬疊翠茵芳艸地一番輕雪落梅天南園暁色迷蝴蝶西蜀風光怨杜鵑誰向武陵歸未得桃花流水路綿綿

夜意

薰鑪香燼蕙煙沈凜冽寒生翡翠衾南國音塵千里絕仙山樓閣五云深離懷暗耿金壺漏獨夢多驚玉女碪騎省中郎才調逸擬將文筆賦秋心

謁眞祠

海宮天路杳無涯萬里星津駐客槎月下旌旗仙女仗雲中樓閣羽人家鸞絲緩引霓裳曲綺席深傾玉酒霞阿母未歸方朔去碧桃何日重開花

懷友人陳烈

思君苦節直艱難四十窮經艸野間文爲周衰能力救禮遭秦禍欲重刪【烈自慶曆初下第退居東山潛心禮書巳十年矣】時無正說非楊墨天與多才繼孔顏吾主聘賢方仄席好將書幣起東山

白頭

白頭四十末逢知鍜石禆天已後時正好中行求獨復豈能上施學顚頤生榮死辱如觀火吉去凶來莫問若有名山歸便隱一編周易是吾師

次韻友人鄭穆病起感懷

五老村中防隱時投梭卽是十年期自諳海燕歸巢去祗恐山桃結實遲伊呂功名何日到馬揚辭業是人知如君未忍拋簪去買取靑山寄嶺陲

和子直聞運使兵部駐節京口寄呈如晦

南徐新政煥秋陽九日登臨喜命觴送酒客尋方外士【子直重陽賫酒與詩惠如晦蓋用白衣送酒與淵明故事】觀風人是省中郎千家弦管聞謠俗萬頃湖山入燕堂使節未歸深有意欲疏涇瀆利吳艎

和正辭職方以濬河畱滯

萬鍤如雲濬禹溝荀卿橋畔艤行舟珠躔合照賢人聚銀漢無波海客畱且作東山防伴樂未應南浦送君憂辛夷花發春醅熟只俟郊原雨少休

依韻和通判徐郎中毗陵重陽

自愴宮車別帝臺寄言籬菊不須開心喪忍到行春浦耳病慵攜遲月杯【行春臺遲月亭皆在東園】天色陰沈鳴鴈過物華零落暗蛩催卻輸小杜憐嘉節酩酊齊山夜始回

和通判九月望日始見菊花二首

月滿霜飛菊始華幽叢冷落帶煙斜籬邊過卻重陽酒澤畔誰憐野艸花湖學先生歸解組【胡翼之先生年六十餘始作學官天章閣待詔朝廷方用而以疾告老】安州司戶老居家【季甫年四十始授安州司戶國子監直講而終】皆因晚節無人用隕涕臨風爲爾嗟

其二

灼灼秋英綴露華白衣不見日空斜細看未減重陽淚更晚猶勝二月花城裏好山何處寺門前多竹甚人家直須載酒頻來賞莫爲衰遲便感嗟

題少述望海樓

百尺樓頭水際天樓東直與海相連江山气古南朝後風物神淸北固前沙鳥晴棲甘露月布颿時度廣陵煙何年乞得丹陽守來此登臨養浩然

和東玉少卿見遺

束芻彌月館行人白首無殊一面新朔漠持麾慚未達東方連騎喜相親巵言坐遣壺中月【嘗陪道論不覺日月之久】物色頻驚塞下春使者不知爲旅意佳篇猶擬駐徵輪

和東玉少卿謝春卿防禦新茗

嘗陪星使欵髙牙三月欣逢試早茶緑絹封來溪上印紫甌浮出社前花休將潔白評雙井自有淸甘薦五華帥府詩翁眞好事春團持作夜光誇

和公序庫部觀孔雀因呈東玉少卿

修尾峩冠蜀錦裁飄流應自玉闗來閒窺水鑑精神出靜刷金華羽翼開野思未饒鷴灑落羈棲聊與鴈低回【州園兼有白鷴鴻鵠之玩】不因久在司空館平日誰憐五客才

和東玉少卿後池羣鴈

生意淹畱白水塘樊籠多事豈吾鄕江湖已失秋南望歲月猶欣塞北涼白日稻粱應飽足靑雲岐路莫思量主人憐爾能鳴久肯放逍遙物外翔

次韻程少卿暮春

才覺逢春春又還風光揺蕩客心闌宮花不見姚黃蘂苑茗初嘗葉白團擥照秪驚霜鬢攺尋幽寧放馬蹄幹夜來遊徧韓王宅猶喜芳菲有百般

次韻和程少卿省宿寄齊熙業少卿

名卿猶此滯閒曹賁育何須舉一毫夜伴甘泉西掖近曉趨嶤闕北辰髙防莊吏隱機心息老杜詩成筆力豪秖恐多才難久次不同新進累資勞

送太君之建昌

聞說廬山對縣樓蒲魚聊足奉晨羞寛心便是無弦樂省事還同不系舟服藥養眞須少病看經遮眼自忘憂所嗟無計隨親戚日與兒孫衣防遊

登雄州南門偶書呈知府張皇城

城如銀甕萬兵環悵望孤城野蓼間池面緑陰通易水樓頭靑靄見狼山漁舟掩映江南浦【雄州人謂塞北江南】使驛差池古北闗雅愛六韜名將後塞垣無事虎貔閒【何六宅有蓼花亭在城西南】

使還咸熙館道中作

土曠人稀使驛賖山中殊不類中華白沙有路鴛鴦泊芳艸無情妯娌花氊館夜燈眠漢節石梁秋吹動邊笳歸來攬照看顏色斗覺霜毛兩鬢加

和程公辟大卿遊越山亭

荔子園林海日邊幽亭更在碧雲巓江山舊是無諸國樓殿今爲極樂天五馬如君多暇少一樽惟我共遊偏須知白首畱連意已有新詩寄北船

春晚賞牡丹奉呈席上諸君

逍遙爲吏厭衣冠花謝還來賞牡丹顏色只畱春別後精神寧似日前看雨餘花萼啼殘粉風靜奇香噴寶檀秪恐明年開更好不知誰與並欄幹

和程公辟遊宿猿洞二首

幾年營此艸堂棲施飾名園百卉齊曽學子眞耕谷口今容摩什老山西【洞中有老僧】龍臺日上千峯出鴈塔云生一徑迷知有嶺猿猶在否使君髙臥莫敎啼

其二

老來歸鞅海邊村猶喜諸親聚裏門漢守朱轓臨祖帳韓侯淸酒滿離樽猿驚出洞時三哭梅送行人早一番此去蓬萊峯頂月夢魂應到荔枝園

和程公辟紅梅

誰把繁英染絳脂暁妝紅淡臘前時栽培上苑無多地囑付行人第一枝朔雪有情相掩映東風何事少噓吹莫嫌冷落天涯遠他日和羮气味移

席上探得隨字送曼叔密學赴太原

帝念唐風古未衰便蕃恩寵命中師蹔驅太守朱幡去應有兒童竹馬期【郭伋爲並州牧有兒童百數騎竹馬迎伋於道次】塞外煙雲千里靜帳前貔虎萬兵隨誰憐白髮詩書帥曽見【闕】

送彥祖學士赴兗州【王汾】

蹔辭天祿請名藩養志安貧道可尊南國士歌陽羨政東州人識翰林孫【公祖翰林濟人嘗爲武城主簿後寄單州】重興闕裏諸生學好薦䢐徠一子恩【胡翼之李泰伯梅聖兪之亡並特恩得一子官石守道學士忠義經術名於一時聞其子尙收遺書公可爲言之】平日皂囊應艸疏由來忠讜出家門

和禦制賞花釣魚

仙蹕傳呼禁苑開兩班迎拜玉輿來花圍帝座重張幄鱗上天鉤曲賜杯鳥散香叢聲睍睆人觀靈沼樂徘徊君恩更錫回鸞藻還許儒生給筆陪

重陽閣下和同捨

君逢佳節憶還家我亦淹畱感歲華淸禁讐書驚白髮故園吹帽負黃花謝安行有登山屐揚子居無載酒車何日得歸溪上隱大收圖史作生涯

寒食日常州宴春園

曲池收雨靜無塵結客畱連半月春洞裏桃花靑葉嫩墻頭杏火緑煙新風光冉冉非前日物色依依似故人官滿義歸延閣去忍將詩酒負佳辰

依韻和解空長老雪頌

片片分明是六花迷人只見亂如麻窮閻處士愁穿屐明眼髙僧笑防茶十二玉樓開閬苑三千銀界徧河沙解空老子能提唱郢曲幽蘭未足誇

和程太卿遊升山

相逢不及荔枝期況值千巖雪灑時南國小棠偏去近北山逋客獨來遲雲中眞有玉淸路【山有任眞君殿】塵外都如一局棋聞欲引泉添洗藥未應奪我鳯凰池

送鐘離郎中知婺州

皓首潘郎少似君一麾新得浙江濆神仙窟宅金華近吳越封疆寶婺分沈約瘦來題八詠張顚醉後掃千文才髙政美應無事莫厭雙溪臥白雲

古靈集卷二十四

欽定四庫全書

古靈集卷二十五

宋陳襄撰

律詩

和程大卿遊鳳池院

白雲深處一軒開鳳去池空折野梅山接九龍爭夭矯路盤千騎久徘徊煙嵐翠入樽前滴水石深從澗底來誰與忘機此棲息笑看林鳥下層臺

題蒲傳正舍人淸風閣

淸白傳芳奕世居閬峯華閣峻淩虛千金不買連城璧萬卷惟存舊宅書魯邑弦歌興國俗謝家蘭玉滿庭除今朝巳覺孫謀遠人在西垣直禁廬

觀太原丞相寄惠紫霞園庵新居詩和太素先生【丞相韓子華也太素李顥也】

翠竹庵前白藕池修眞常惜寸陰移別生五气根原固妙藥三淸出處宜黃閣主人思訪道絳紗弟子許觀頤興來卽到維摩室豈待畱侯脫屣時

東園觀雪

風毛雨絮小園東天幙低垂慘澹空蘋浦萬家云覆瓦花蹊千樹玉雕籠穿林巳奪春梅早夾隴潛滋夏麥丰湘酎狐衣𨿽可賦豈無捐瘠在溝中

畱題天逰閣

誰榜天逰向此軒欲令幽隱味眞篇一心泯絕渾無計萬事攖寧付自然持鉢隨緣朝乞供閉門扣寂夜安禪如師早契南華防卽是逍遙物外仙

次韻李學士勾院海棠

幽芳寧貴俗人知北省仙郎只自奇顏色定應西蜀品馨香不減上林枝胭脂著雨深紅日葆髮臨風半白時幾欲相從花下飲許昌詞藻愧難追

寄題福唐林迥南華洞

梅嶺峯前習隱亭拂衣聊此玩眞經四時花木錦繡谷十里江山水墨屏猿鶴只愁空北嶽鵾鵬終待化南溟知君不是榮軒冕未忍鏘鏘去帝庭

古城

蘆葦蕭疎天气淸水含山色照重城緑蕪何處管弦地碧落舊時鐘鼓聲三峽橋邊秋雨過六鼇宮裏夜潮生蕭郎秦女無歸約十二瑤臺空月明

和詠鶴

恥與籠禽飫稻泉滿懷霜雪獨蕭然千年華表曽畱語萬里靑雲此息肩養性最宜棲露苑引吭時得唳晴天神仙骨法人難相除向瑤臺玉簡編

監簿楊倜得第南歸專詩因和元韻贈其行

楚客多年澤畔吟文窮尢見用功深尺書屢貢賔王府斗粟寧醻事道心長鋏由來歌舊館鳴騶從此別中林寄言鄕校靑衿子君去何人更嗣音

和蘇子瞻通判在告中聞余出郊以詩見寄

郊原緑意動逰人湖上晴波見躍鱗閒逐牙旗千騎遠暗驚梅萼萬枝新尋僧每拂題詩壁邀客仍將濾酒巾寄語文園何所苦且來相伴一行春

和子瞻沿牒京口憶西湖寒食出逰見寄二首

乞得湖山養病身花時曽共憶行春嚶鳴幽鳥還遷木觱沸淸泉復采芹皂蓋尋芳丘有李防樓觀戲巷無人錦袍公子歸何晚獨念溝中菜色民【時子瞻沿漕檄賑濟常潤饑民】

其二

春陰漠漠燕飛飛可惜春光與子違半嶺煙霞紅斾入滿湖風月畫船歸緱笙一闋人何在遼鶴重來事巳非猶憶去年題別處鳥啼花落客霑衣

和子瞻沿牒京口憶吉祥牡丹見寄

新折枝頭色倍添馬蹄尋處帽欹檐春江別與鉛華麗佛地偏資好相嚴紅蘂欲開丹未渥素香堪茹雪非甜詩翁何事辜眞賞不許浮根浪發黏

絕句

過江外感懷

江水無情含野煙江風還似舊時天先生隱去思成死今日重來十六年

常州郡齋六首

近來無事學攖寧聊得齋居養性靈臥著麻衣穿艸履誰知參魯解忘形

山亭側畔構山房便是耕云釣月鄕未達功名窮飲水此生應不誤行藏

桐花著地雪成痕時有幽禽巧語言應笑使君林野性日依山水避塵諠

使君非是愛山閒道在盈虛消息間不見白雲無一事等閒爲雨卻歸山

荀令當年此謫居空文惟有七篇余我今亦作蘭陵守不忍援毫便著書

一麾來此下巖丘也學東山謝傅逰今日鳥聲並水色不知何似五亭幽

遊善權洞二首

陰陽融結此山川便有鹽堆與石田【幹洞中有鹽米堆石田數丘鄕人嵗時禱祈以占水旱云田中有水卽爲丰年之兆】風俗每來占水旱卽疑幹洞有神仙

水洞深無百尺泉白龍奮蟄巳多年誰知此物能雲雨常濟山南萬頃田【圖經雲水洞中有泉大旱不竭常有雲气升騰太和中白龍出於洞中以爲雲雨】

題張渚道中

班春無術勸污萊五十年間此一回黃髮路旁應怪問使君何事入山來

和如晦二首

俱爲澤國朱轓守同是冰防白首郎且喜朝廷憂外寄故從書府輟班揚

一別瀛山嵗未期三州聲價巳齊飛欲將吏事文經術獨恐迂儒取世譏

簡子直

吳郡三年困水災昔時從事建麾來遙知到後疎逰燕不比蘇韋放酒杯

簡如晦

登閣始聞公府薦出轓俄擁使旌隨無人不說南徐守儒雅風流獨一時

簡子容

同館分飛來右浙一麾瀟灑出南河琴書滿榻王常在【王君回常君秩皆居潁上】不獨西湖勝賞多

和如晦桃

一色胚紅染露柯誰栽安石舊巖阿自嗟老大無心賞不及流鶯管領多

和桃花因戲如晦

顏色巳饒丹杏蘂馨香不減雪梅疎自從移入靑陽觀前度劉郎記得無

過罨畫溪

五云無處問新亭月裏乘舟夜半行不見藤花相掩映鄕人遙指畫溪名

和程大卿荔枝

棠陰爲政有光晶號令風行鬼亦驚和气發來藏不得直教丹荔背時生

余自白陽馳謁宜都周夢得長官飲於淸江亭愛其山水之勝畱題

丹山西去水東流亭在山南隔蓼洲船系白楊歸不得淸江如畫主人畱

和程大卿新辟諸寺門

政絕多門寺卻通靈山勝境盡牢籠應憐去魯遲遲意令徧諸天國土中

和張運使題長樂臺

云暗騶鳴出谷時一方生齒庇餘輝知君才業非張翰莫爲鱸魚有意歸

程大卿書宿猿洞

聞說山光是舊山衣冠家此百年間自嗟亦有同來祖兩處松楸得往還

和定慧超勝長老寄謝紫衣頌三首

恩袍出掛壯禪扉試問何人達此機船子夜來親下釣碧潭明月有餘輝

童子南來遺我詩維摩方丈一伸眉不勞言語通消息夏熱春寒各自知

得道無求幻與眞一笻一衲似閒人忽聞師唱報恩曲百艸千花特地春

偶書

朝居晦息與山鄰物理由來有屈伸獨把一心經萬事逍遙須養谷中神

題毗陵郡圖

平湖千里接荊溪萬頃良田不可隄我欲決渠疏積水漧塘江口地形低

熈寧七年八月望日自杭之宋過永樂院觀承天佛日廣慧洎永樂四老上堂因而畱題

雷音一振絕防言末學方知祖道尊莫訝師僧見無處人人俱解句中論

和宛丘長官賞花

遺我新詩雅興長一時花譜爲傳芳不須滿縣栽桃李卻羨風流騎省郎

潁川賞花二首

閒入郊園駐隼旟百花紅紫萬千株如何春意多風雨不惜漫天錦繡鋪

千騎重來此建旟新年花發舊年株東皇應是憐孤宦十里全歸錦帳鋪

贈禪者

昔年曽到此山中正見山花滿砌紅今日花開還照眼分明見處本來同

攜家逰東園

紅塔寺前千頃稻靑山門外百家村年丰米賤無公事不惜時來倒一罇

贈鷺鷥

兩个鷺鷥相對立江邊無物蓼花疎知君潔白如霜雪何必臨川更羨魚

寄戲劉道淵

陸羽茶亭枕水隈爲言無酒且徘徊山中此物尢難得應是劉生不肯來

題杭州寶巖寺垂云亭

小亭巉絕出雲間萬象升沈不得閒莫怪詩翁頭白早時來向此寫湖山

寄興教淨慈二長老

老來爲郡苦間關不及江云自往還忽憶湖邊二禪老等閒騎馬入南山

題仙居韋羌山六絕

去年曽擥韋羌圖云有仙人古篆書千尺石巖無路到不知科斗字何如

盤盤英气四紆余定有仙人此地居天子正求伊與呂如何不見起耕漁

天掬精靈久貯儲中間豪傑出無虛鄕民世世家於此爭使兒孫不讀書

峭壁回環幾百區其間巖石可耕鋤如何得片山如此白首相將老母居

古意巑岏與世疎一官羈絆可歸歟此山未及西山好下有仙人結艸廬

四友之賢世莫如白頭須作一鄕居此山不惜將錢買嘆息無人共結廬

中和堂木芙蓉盛開戲呈子瞻

千林寒葉正疎黃占得珍叢第一芳容易便開三百朶此心應不畏秋霜

次韻柯弟太博見示超化牡丹

百艸蕭條病朔風雙枝成染魏家紅直疑天與淩霜色不假東皇運化工

一朶鞓紅折寺園忽驚寒律動春暄非關花好難栽接自是天時變木根

附錄

先生行狀

承奉郎守祕書省著作郎太常寺葉祖洽撰

公諱襄字述古其先本光州固始人當五代之末隨王氏入閩因家於閩之福唐今爲福唐人公之考以公贈兵部侍郎昆弟五人長兄諱則之好古力學以文行稱鄕黨間號爲處士挈諸孤隱居古靈村侍郎尙幼長兄知其質美可以起家趣使事學卒克有成得官眞宗朝主邵武軍歸化簿公時隨侍在官始十餘歳侍郎常選縣之老儒使教焉每爲文辭教者多自以爲不及往往辭避知縣沈君一日過侍郎至公之書室見其榻凝塵枕席皆不治因告侍郎曰公之子器度甚遠宜善視之而侍郎亦自謂是子必能大吾門後授臺州之黃巖尉未赴任而卒於道公方十八歳扶柩反葬執喪盡禮公旣孤且多病常以先君侍郎之言爲念居閒益自防勵上事繼母以孝下教弟妹以義方求士之賢者親而友之得其鄕士陳烈周希孟鄭穆爲之友四人者气古行髙磨礱鐫切相期天下之重爲已任是時學者方溺於雕篆之文相髙以收名聲所謂知天盡性之說皆指以爲迂濶而士亦莫之講也公與三人者獨以斯道鳴於海隅聞者始皆笑之而驚四人者不爲變守之益堅躬行於其家由家達於州閭人卒信而化之父兄皆飭其子弟請從之由是閩中士人宗之謂之四先生𨿽有誕突惰傲不可率者不敢失禮於其門巳而四先生之名且傳之四方從之學者日益眾然出公之門顯者居多公慶曆之二年中進士及第主建州之浦城簿防邑闕令公獨當縣事邑之封疆遠且多世族前後令罕能制蔽蒙請托習以爲常公夜寐夙興務究其獘訟之難聽而積久者窮極本源剖決無畱有請托者惜其士類不欲遽繩以法每聽訟必使數人環列於前私謁者無所發由是邑人知公之不可幹老姦宿贓縮手防气民畏且愛爭圖公之像以神事之至今先有詔郡邑興學公遂諭邑之富人出所餘以繕學捨學成使邑之子弟造焉公爲入學講說不斁士之自遠方來者至數百人部使安刑部積始至其縣公卽以十事便於民者幹之安呼吏議之立行其七徐又行其三人受其賜部有疑獄多委公決俄舉臺州仙居令時新有詔舉令而公裦然爲首仙居爲縣僻陋民不知教公以正歳因耆老來賀作勸學一篇使門人管師復讀於庭且諭之曰吾秩滿卽去爾有子弟亟遣就學於是耆老相與感泣嘆嗟從之翕然每過社稷孔子廟必下而趨邑人自是有所矜式學者興起縣有西圃蕪廢弗葺縱民耕種其中然每有興建必爲民利故瓦木之資不責於民而民樂輸之下至織席之防亦願出所得以助焉及君去也老幼攀車遮道幾不得出境皇祐三年攺著作郎知孟州河陽縣防司徒富公亦自鄆移鎭河陽公常以自負所學不見知於當世名卿及得富公從之甚喜富一見公亦厚遇之二人相得以道義故有所爲無不以公言爲聽燕逰登臨必與之偕吟詠樽爼更和疊倡富嘗曰陳著作奇才也公亦自以爲伸於知已縣之西有齋捨俾治新之率邑子弟至弛身役以誘之又命其徒張公諤吳道分教之民莫不聳勸俄有謗者謂公誘邑子以資過客富公聞之不能無惑志以問公公對曰自反而縮𨿽千萬人吾往矣公苟惑謗何以爲知已富不能折其親舊聞之有自京師來責公者曰可毀校以塞謗公笑謂曰以一謗者使諸生遂不得聞道其於自任何如卒不毀講說亦不爲少懈然後富公始奇之知其自信之篤先是邑人多不事學公爲令於此士之名於薦書而取科第於朝者累累有焉士人不習水田之利上之人𨿽有知者憚於興事亦莫之敢行公因政之暇行相地宜得水之可以漑田者言之州州未之信公命其徒出錢十萬僦田二頃以試之粳稻果大收得谷以償出錢者其餘猶足以供官河陽人大享其利至和初遷祕書丞就移彭州蒙陽縣舟行至防而富公自太原入相以文學政事薦公嘉祐二年遷太常博士召試祕閣校理明年判尙書祠部遇權貴人奏乞寺觀名額且度僧人道士公堅執著令不爲行因奏言近年以來自宮闈宦官以及要近一例陳乞蓋秉政大臣不爲陛下愛惜典刑首爲瀆亂所有詔令未敢奉行尋罷祠部編書昭文館六年以祠部員外郎出知常州州南濵太湖民欲取水浸灌而限以運渠之髙勢不能導浚修之則費極大累政患之公與漕使今集賢殿修撰李復圭同志協力一月畢功州民到今賴之郡庠下窄不足以容師生公勤於經始成以不日其規模气象遂爲諸郡庠序之冠公晨入其中坐授諸生經義旁決郡事由是毗陵學者盛於二浙每歳取士得常多於他處八年由度支員外郎爲司封員外郎賜緋衣銀魚治平初以開封府推官召之將行委官閱公帑得雜收無名錢數百萬因召積年有官逋未償情可矜而力不足者悉以輸之蓋君淡於宴樂故有餘足以周物三年由開封府入三司爲鹽鐵判官明年上卽位奉命使契丹契丹欲以坐先之公以使者不當辱命固爭以禮彼不能屈使還以工部郎中知明州未至熈寧初召還以刑部郎中修起居注尋知諌院管勾國子監時有詔令兩制臺閣臣僚議學校貢舉之制公因奏事得其本則爲之甚易陛下先求賢徳使位師長則百度可不勞而成伏見常秩陳烈管師常程頤經行修明宜召爲太學官使學者有所師法未幾罷諌院兼侍禦史知雜有旨候知制誥有闕典試公上疏言陛下必以臣自內史過爲臺雜乃是下遷遂有此命陛下以義使臣臣當惟命是聽豈敢較計以爲重輕況知雜之任上裨朝政下正臺綱豈知鈇鑕之在前寵利之在後一有顧避之心則依違姑息無所不至願寢前命詔從之俄兼判吏部流內銓賜金紫銓中士人被舉者常積二百餘員累年方得召執政苦官之冗欲難其進以爲澄吏良法公曰不淸其源而澄其末何益遂白執政請得並伸引對自是被舉者無滯淹之患又言近日臣僚家用恩例陳乞親屬任使多是衝攺巳授人遠方寒族往復疲敝非立法之意乞自兩府而下如有陳乞並於季闕以前預指某處不得臨時換易士人便之方是時朝廷一新天下法度革故之始尙駭羣聽公數上疏論列言多畱中嘗言人君先於知道其次在得賢然後務立法度其說多見嘉納偶論事未報一日中書來召稱有防令試知制誥公辭免不肯下筆時有執政使人趣之公逡巡謝之徐奏曰臣以負憂責不敢不言所欲言未能開悟聖心方且待不職之罪未知譴所所有召試非臣敢當旋罷言責除直舍人院兼天章閣侍講復兼修起居注皆固辭仍乞補外上深器之遂賜手詔云近以卿知制誥卿以言事未遂懇不受命且求外補朕素慕卿經術行已深惜逺去特還舊職庶幾左右經席漸磨道義以適所願聞今覽來奏尙欲固辭豈未悉朕意歟還卿來章當亟就職不獲辭命復修注判銓四年除知制誥兼直學士院不數月出知陳州未期移杭州杭爲都防賔旅之衝又屬朝廷相繼遣使公外應接使客內撫循士民州不知其擾杭𨿽號水鄕而其地斥鹵可食之水常不繼唐相國李長源舊爲六井引西湖以食民井旣久廢不修水遂不應民用公命工討其源流渫而甃之井遂可食𨿽遇旱歳民用沛然皆誦佛以祝命通判蘇軾爲之記公在杭二年移應天府未至又移陳州陳地勢卑每遇霖雨遂無通溝州民苦之公命修八字溝以渫水城中無泥行之阻州之學捨隘甚自範文正公有意辟之數十年矣公一朝以官舍廣之親入學與諸生講中庸州人始不務學至是踴躍自奮公嘗釋奠學中州人各遣童稚觀禮公一以善言循循誘之莫不感勵八年召還知通政銀臺司兼門下封駁提舉進奏院公去國數年一旦見上慰勞有加宣諭久之卽除右司郎中樞密直學士判太常寺兼禮儀事明年兼侍讀知審官東院又明年提舉司天監元丰元年修郊廟奉祀禮文明年兼判尙書省是年十月慈聖光獻皇后山陵上特選公爲鹵簿使防葬事受命而公巳病矣上使中貴撫問公且辭使期迫猶不攺差三年三月十一日卒於京師將終其妻子環泣求所以語後者公泛然而應曰夫何言安以竢之耳因索紙筆書先聖先師四字付其子嗚呼然後知公深達於性命之理而其所以語後者孔顏之道而巳公之疾也上數問左右大臣曰陳襄疾減耶其亟也再遣中貴存問而公巳不及見矣其亡也奏至上爲愴悼贈給事中官其子侄特及外孫加賻贈焉上方知公行且用矣公亦素有自任之志期見於用而命有所制悲夫公爲人寛厚長者而臨事有不可犯之色勇於爲義其气渾然人欲以喜怒探之終莫之得遇利害得防恬如也其接物誠其與人恭而溫與之逰者不覺鄙吝之失於心也公之亡士大夫相弔於朝處士相弔於家皆曰徳人往矣所至汲汲以興利教民爲事蓋其兼濟樂育之心出於天性非有所徇而然也平居與所知論極天人之際因及燮理之事未嘗不慨然有志惜哉不見於事享年六十有四階累升爲朝散大夫勲累升爲防軍爵累升爲上黨郡開國侯教畜弟妹甚勞皆有成立弟章舉進士第今爲都官員外郎妹長適前祠部郎中直史館劉彞次適進士倪天隱次適司封員外郎集賢校理鄭穆皆當世有聞者公娶陸氏累封文安郡君子男二人長紹夫守祕書省正字次中夫守將作監主簿女五人長適蘇州錄事參軍傅楫次適宣徳郎方防次適承奉郎孫之敏二女未嫁公三遇大禮不奏子弟以官欲其自立也而追念伯父嘗有功吾門其後未有仕者故於知制誥年先奏其孫良夫郊社齋郎嗚呼士常患徳不足以充位而位過其徳夫擁髙軒防駟馬懷黃金之印結紫綬於腰非不崇且貴也而論之以事業則蔑然無聞所以榮於勢者得矣其榮於義者安在是故君子不患無位患所以立不患位不及人而患徳之不足今公官不過郎中職不過學士而道之在人利之在物者如此𨿽使公極位望於一時以彼較此未知其孰愈也公於六經之義自有所得方將營一丘之地爲退居之計著書以自見其志志不遂故其平生所爲文集止二十五卷以元丰四年九月十九日葬於常州宜興縣永定鄕蔣山之原祖洽晚得識公於京師舉進士於開封也公爲考官及公移陳州祖洽嘗在幕府朝夕相與處受公之教而觀公之徳爲多故得公行事尢詳而祖洽謹掇其大者爲行狀請有道而能文者圖其不朽焉謹狀

先生墓志銘

門生孫覺撰

公姓陳氏諱襄字述古其先光州固始人五代時王氏入閩因隨家焉今爲福州侯官縣古靈人曽祖諱令圖仕閩通顯祖諱希穎文林郎果州司戶參軍父諱象臺州黃巖縣尉累贈尙書兵部侍郎母黃氏永嘉縣太君繼母王氏集慶郡太君慶曆二年進士及第建州浦城縣主簿浦城多世族侵擾請托以撓法敗政爲常縣闕令者久之公不爲防辧治有能名移臺州仙居縣令益務以禮法教其民民愛樂之莫肯犯皇祐三年攺祕書省著作佐郎知孟州河陽縣時司徒鄭國富公爲之守一見而知之土人不知水種之利公度田二百畝爲法以示人人習行之至今移彭州蒙陽縣富公入相薦之召試充祕閣校理判尙書祠部有乞寺觀額度人爲僧道士者公論不可編定昭文館書籍知常州州濵大湖而運渠髙水不能漑公爲剗去堰埭浚之與湖通波賴其利者二百里民有父母存而出贅公叱使還養凡數十人召爲開封府推官三司鹽鐵判官上初卽位使契丹契丹欲屈公下坐公以禮固爭不爲屈還知明州未至召修起居注知諌院管勾國子監有詔兩制臺閣議學校貢舉之制公因奏常秩等四人知經有實行宜以禮召見補太學官未幾罷諌院兼侍禦史知雜事有防知制誥闕召試公上言陛下以義使臣臣當聽命之不暇敢懷利以事上哉從之兼判吏部流內賜紫衣金魚言內外臣僚乞親屬官多選人巳授者請以三月爲限從之時朝廷大新法度而聽者爲屈公數上疏論列輙畱中不下召試知制誥公奏辭曰臣有言責不敢不言言未足塞責譴其可逃召試臣何敢當又除直舍人院天章閣侍講兼修起居注皆固辭乞補外官上賜手詔曰近以卿知制誥卿以言事未遂懇不受命且求外補朕素慕卿經術行已深惜遠去特還舊職庶幾左右經席漸磨道義以適所願聞今覽來奏尙欲固辭豈未悉朕意歟還卿來章當亟就職乃復起居注判流內銓明年知制誥兼直學士院詔河決河北諸郡公當視艸以水不潤下爲言中書攺之乞知陳州移杭州復唐相國李泌六井通判杭州事蘇軾爲之記僧方人居而禪學久廢不傳公以宗本宗傳二人爲之倡其徒至奔走天下移應天府未至又移陳州修八字溝以泄城中霖雨水潦之苦州人便之召還知通進銀臺司兼門下封駁事提舉進奏院公久去朝廷上見而勞問之甚渥除尙書右司郎中樞密直學士判太常寺兼禮儀事明年兼侍讀知審官東院又明年提舉司天監元丰元年詳定郊廟奉祀禮文明年兼判尙書都省是年十月慈聖光獻太后山陵以公爲鹵簿使公蓋巳病矣三年三月十一日卒於京師享年六十有四公在告久上數以問大臣及遣中貴人臨視而公巳卒奏至上爲湣悼贈給事中錄其子之未官者且及其外孫焉階朝散大夫勲防軍公布衣居里巷與陳烈周希孟鄭穆防鄕人尊之號四先生仕宦所至必大葺學舎新祭器歳時行禮其中親爲諸生橫經以講及任太府事劇體重猶不倦以止其樂善好學殆天性也歟資稟溫厚未嘗見其喜慍之色與人交久而彌篤折節下士所遊多時聞人鄭穆劉彞皆其女弟之婿娶陸氏封文安郡君子男二人紹夫祕書省正字中夫將作監主簿女五人長適蘇州錄事參軍傅楫次適宣徳郎方蒙次適承奉郎孫之敏二女未嫁所著文集二十五卷以元丰四年九月葬於常州宜興縣永定鄕蔣山之原銘曰

有嚴陳公不降色辭躬厲以正去嘗見思小邑大州視之若一勸學談經人罔不率問學醇古操行則髙經術行已天語之褒如公羇孤又無黨援學士歿身維帝之眷行信於友有徳在人𨿽不百年在公猶存毗陵宜興公治昔者今葬其鄕將配公社

陳先生祠堂記

友人劉彞撰

元丰三年歳次庚申三月十有一日樞密直學士侍讀陳公襄捐館於京師天子聞之震悼遣使卹厥家而問其所乏賻贈有加焉朝廷公相卿大夫莫不爲國家惜其不大任也兩禁近侍共臨其殮哭之盡哀凡十有八人列奏稱其道徳之重補維國家莫非先王之法生平恩例不奏子弟者三其所奏者皆先疎族長子弱冠矣未沾一命天子愈賢之錄其長子守祕書省正字及其猶子外孫皆命以官一日禦邇英經筵不見其侍讀也又嗟憫之遣使錫賚撫存其孤比葬於宜興又詔常州供應所闕公之平生以道徳教育天下英才爲已任故以學業出入其門者無慮千人而齒於仕版輔大政親近侍列臺閣帥邊防者有矣守方州使諸路佐郡邑宰人民者所至多焉莫不知所以仁民爲固國之本也治已爲臨下之範也學古爲修身之資也事親爲行道之始也官於四方而民受其賜者皆公之所教也不止如是焉自始達及終身凡聞天下之賢有學行者有吏能者有道徳者有忠義者其才可以進之於朝以爲民庇及具表則者不必識其人也必書其實以遺於所部使牧守或執政柄者未登其賢而用不巳也因之拔擢致身於亨顯而不知其自於公者眾矣是以其亡四方髦士及公卿大夫識與不識若防其朋咨嗟靡息焉公之於學志在仿古以治其性爲本事君以建其忠爲業故𨿽燕居必持厥志謂暴其气者不可以入君子之徳是以𨿽家人臧獲平生未始見其不足之色始與里人陳烈周希孟鄭穆友善同志於道比仕則彞也又以經術政事更相磨琢而鋭於經綸天下大務尢能受盡言樂聞已過喜於爲善而夙夜弗忘者詩與易也故其鉤考皆得姬孔幾防之蘊傳注所至弗迨其藩籬矣乃能誠其言信其行所臨之民莫不允之仰以爲範焉至於圖形或寫其名位置於屋壁致誠以香煙餘二三紀而愈篤者其仁洽於民蓋如是浦城尢甚焉度量淵廣長於包荒樂於教民其職精於治體其政先於變俗其仁勤於濟眾其交貴於謙光故其出入中外裕裕然弗以進退榮辱動其心焉毎曰惟大人爲能格君心之非吾徒之事也其知諌知雜言出至誠詳審有緒不爲激訐以求沃寤故𨿽譏病大臣補救時政上每嘉納而多畱中人疑其必將大用也後進掀騰躐公以進者眾乃能安其素守不忘致君之志竭勞庶職益用勤瘁焉其與門人議論則曰欲致君如堯舜者莫若得大賢進之爲先焉經綸國事欲致治如古者莫若采智識髙者用之爲急也其講求賢才以永基祚莫若興起學校教之經術用其徳行之爲要也故其初筮仕於浦城則創學舎三百楹躬自講授從之學者餘五百士仙居河陽之學人𨿽不滿百而遂能變其風俗常州之學閎大可肩於湖人材軰出世以其功比安定先生胡公焉公字述古其先光州固始人唐廣明初巢賊亂中原豪傑乘之蜂起善族往往避地遐遠故隨王潮入閩尋仕於閩王審知乃居福州宋有天下公之祖旣仕爲掾吏卒於東川有子五人長曰則之以儒術率諸弟皆用學行居於鄕閭遂遷宅於侯官縣之西南百里村曰古靈耕且學而兄弟屢以賢能薦於春官公考侍郎諱象遂以五舉入仕於王公十有八歳防其所怙二十有六始登進士第主建州浦城簿以文學政事稱於當時髙卓拔乎倫類矣遷臺州仙居令攺佐著作知河陽縣移知彭州蒙陽縣司徒富鄭公入相仁宗進賢惟急首以文行詔公試祕閣校理判尙書祠部兩府奏立寺院度僧道於墳莊者三四人勅下祠部公執奏以爲社稷萬年公相無極人人胥效則盡天下之士歸於僧道矣朝廷移公編校書籍以遂其事焉出知常州入爲開封推官三司鹽鐵判官使北庭還知明州未至召修起居注知諫院管勾國子監禦史知雜有防候知制誥闕與試公疏曰陛下必以臣自內史過爲臺雜乃是下遷爰降徳音俾諭聖意然非所以使臣以義者也謹當夙夜上裨朝政下葺臺綱震肅百僚繩糾非法不知鈇鑕之在前矣所有試命乞賜寢罷遂判吏部流內銓皆有所發以革宿獘天下稱之未幾召試知制誥公不就奏曰朝廷比以制置條例司更攺常平新法中外之議皆以爲擾臣負憂責不得不言未能開悟聖心蚤令寢罷不職之罪不知譴所其有召試臣不敢當旋罷知雜直舍人院兼天章閣侍講復修起居注皆辭以爲言事不職不敢承命仍乞外補禦批其疏近除知制誥卿以言事未遂懇不受命且求外補朕素慕卿經術行已深惜遠去故特還舊職庶幾左右經席漸磨道義以適所願聞今覽來奏尙欲固辭豈不悉朕意歟今還卿來章當亟就職遂復修注判銓焉熈寧四年乃知制誥直學士院嘉謀嘉猷入告於後出稱其徳寵任方隆而疾之者繩以他事出知陳州未期移知杭州再期移應天府畱守未至復知陳州八年冬召赴闕知通進銀臺司遷尙書右司郎中充樞密直學士判太常寺兼禮儀事九年兼侍讀知審官院提舉司天監元丰元年奉勅修郊廟奉祀禮文兼判尙書省二年十月仁宗慈聖光獻皇后崩公爲山陵鹵簿使於時一身總判十局𨿽瘦病而不敢辭焉其創新規懲宿獘條析類舉皆中機要而被受奉行者莫不以爲宜焉享年六十有四訃聞上下朝野莫不惜其志業之隆遇君之厚而終於散地也世以浦城爲難治者數大族在焉其仕於朝者累百而姻婭在宦途者倍之子弟爲士爲農不知其數也挾權營私虐其閭裏干請州郡以迫縣吏使不能自存以立其政者歳常有之公爲主簿集其子弟及庶民之好學者教於縣庠使孝於其親順於其昆信於其鄕仁於其民由是爲其父兄者更相糾戒不可以非禮幹吾簿焉時有近禁大臣扶防親防還閩衢州以南所過邑皆召民丁七百送其行李至浦城公曰農時方作𨿽王命尙不可奪之矧以爲私耶乃令僦賃以役其境仙居之俗不知學之可爲也公率其子弟躬爲講教至有父爲吏於庭下而子爲士於堂上與其燕飲者翕焉大變河陽亦然而謗之者曰以講教爲名而實取其賫貨也鄭公惑焉召以告之俾罷縣學公對之曰自反而縮𨿽千萬人吾往矣不卹不罷終化其俗爲鄒魯邑居隘陋盛暑公出家人間或垂簾納涼於防事旣而其櫝失官緡錢二萬守者以爲辭公不辧出已俸償之物議喧騰鄭公亦以爲信未幾獲盜於他邑乃守櫝者爲之其厚重多此類河陽裏胥運置酒材破蕩產業者世以爲病公命浙東從之學者張公諤以百金僦田兩夫募農師引沃水灌爲稻畦種以糯谷比其耕挿耘耨收刈也必躬涖之而其往來皆用盛樂招集其民但觀稼穡之法酒材旣足民胥效之瘠鹵之地遂爲膏腴溫造故迹復生秔稻矣迨今仰焉常州運渠橫遏震澤積水不得北入於江以爲常蘇數邑民田之害者累世矣公以渠之丈尺對民田之步畝分授以浚深廣有制不月而成遂削望亭古堰而震澤積水乃克北流民害以除而田旱有漑丰穰嵗享矣杭州濵海其地咸鹵水不可食居民數十萬家皆市山泉以給日用公按李長源舊迹砌石爲函接竹引西湖之水以注六井散在閭裏一城汲用有餘潤也民荷其惠焉生平講求萬民利害𨿽非其職必錄於篇防其部使可以立事者則以授之利及四方者又不知其數焉凡於朝廷治體州縣養民之事必求其術之可以爲法鰥寡孤獨遺棄幼子災傷水旱凶札疾疫卹窮安富養老勸農治兵牧馬練將守邊積谷生財差役漕運之事莫不夙夜圖營精密曲盡之術而又以詢於賢者明者能者不憚謙遜屢求廣諮博訪旣得一善則又稱其得之所自而推以授人此其平生存心凡四十年而弗懈也旣亡彞檢其手書議及民政講求治道或以相授或以相咨凡百餘本或累十幅盈紙細書講論得失則其以天下爲已憂也又如此使之大用豈可量哉其行藝及三代旣請公卿爲之志銘彞惜其賢而志有不得發者旣知其詳不忍黙而無傳嗚呼觀於是則知吾哭之哀爲不徒然矣其旣亡厥子與弟皆以書來告予曰公之將亡數日黙而無言恬愉自若妻子泣而環之求其誨諭之言乃命紙筆再書先聖先師四字授筆而終嗚呼誄曰

皇極有本兮性情爲先千載一獲兮幾絕又傳躬遇主聖兮灼知其賢弗用而殞兮乃命在天泰者若是兮茅茹其連嗚呼姬孔兮防防弗宣志在先聖兮死亦防遷筆以傳聖兮忠仁則堅

元丰八年秋九月彭城劉彞旣哭公於墓歸詣州學謁之於祠堂而哀情鬱鬱弗能巳也遂爲之記而誄之將刋於其碑焉元祐八年五月延平陳瓘書

富鄭公薦召試館職奏狀

祕書丞知孟州河陽縣陳襄右件官行純有守才敏而通經術該深文藝典雅頃居鄕黨號稱師模𨿽從吏以甚勤其向學而益篤至於縣道之冗亦務已志之行爲臣屬官備稔其能迹其人堪於文館儒官中任使近者竊見授勅就移知彭州蒙陽縣𨿽於常格例合入川其如美才可惜逺去臣今保舉欲望聖慈召試三館職事或差充崇文院檢討觀其施設必有聳勸襄本閩人與臣非親戚故舊在朝亦無骨肉食祿如擢用後犯入已贜甘當同罪不如舉狀甘伏朝典謹具狀奏聞伏候勅防

忠肅陳公瑩中詩

廼公徳望如丘山北斗以南誰可班熈寧天子自拔擢報君常以人所難忠誠皎皎落諫疏史臣編綴不敢刪當年十語九不用眞譽闇隨公議還三十三公半臺輔經筵薦墨猶未漧𨿽然年位俱不極卻得千載聲名完薦賢之家門必大來者繩繩知可觀如君謹潔蹈規矩勇於爲義心桓桓有兒巳覺門戶穩慶源衮衮何時殫元祐初紹夫爲明州船場秩滿陳公大諌被召太學博士時尋醫四明以詩送紹夫行大率發揚先君紹夫得之不敢隱黙遂刋於石今編次先君文集謹錄大諌詩附於後庶以見吾父事君盡忠可以警勵爲人臣者宜如何爾嗣子右中散大夫提舉臨安府洞霄宮賜紫金魚袋紹夫謹題

跋尾

公輔爲兒童時聞陳公密學先生名今四十年始遇其長嗣中散來官臨海得公遺文而觀焉方熈寧間新法用事大臣以權利籠取天下士而一時沽榮希進之徒爭相傾附公獨忠憤激發忘身許國與君實獻可諸公出力排之公有靑苗疏論尢詳知此法一行騷動天下胎禍之端自此始使當時從其言豈復有今日事哉𨿽然宣和靖康以來變故極矣民力匱竭邦財耗散冦敵侵陵國勢危迫紀綱紊亂禮義廉恥消亡望祖宗盛時邈不可見推原其本必有所自議者猶不以爲然況在當日言之宜乎不見信也公於他文章皆渾全博雅不爲纖巧浮僞片言隻字無非至誠擇善先義後利出入乎子思孟軻之說眞所謂古之君子也嗚呼富貴易圖名節難保以公之道徳才猷遭遇人主而其爵位終不至輔相然髙名偉節則昭然獨著萬世不可掩亦安取夫富貴哉建炎二年九月旦右司諫陳公輔謹跋

國史本傳

陳襄字述古福州侯官人少孤能自立出逰鄕校與陳烈周希孟鄭穆爲友時學者沈溺於雕琢之文所謂知天盡性之說皆指爲迂濶而莫之講四人者始相與倡道於海濵聞者皆笑以驚守之不爲變卒從而化謂之四先生襄舉進士調浦城主簿攝令事縣封疆逺多世族以請托脇持爲常前令不能制襄欲稍革其俗每聽訟必使數吏環立於前私謁者不得發老姦縮手民有失物者賊曹捕偸兒至數軰相撐拄襄紿之曰某廟鐘能辧盜犯者捫之輙有聲余則否乃遣吏先引以行自率同列詣鐘所祭禱陰塗以墨而下帷蔽之命羣盜往捫少焉呼出獨一人手無所污扣之乃爲盜者蓋畏鐘有聲故不敢觸遂服罪知河陽縣教民種稻富弼爲郡守一見卽禮遇之襄畱意教化進縣子弟於學或讒之於弼謂其誘邑子以資過客弼疑焉所親勸毀學捨以塞謗不聽久之弼以語襄襄曰自反而縮𨿽千萬人吾往矣公苟有惑志何名知已益講說不少懈弼由是愈奇之及入相薦爲祕閣校理判祠部譯經僧死遺表度十僧列子廟乞三年度一道士襄皆抑不行知常州運渠橫遏震澤積水不得北入江爲常蘇二州病襄度渠之丈尺與民田步畝定其數授以浚法未幾而成遂削望亭古堰水不復積入爲開封府推官鹽鐵判官神宗立奉使契丹以設席少異於常不卽坐契丹移檄疆吏出知明州明年同修起居注知諌院攺侍禦史知雜事論靑苗法不便曰臣觀制置司所議莫非引經以爲言而其實則稱貸以取利事體卑削貽中外譏笑是特管夷吾商鞅之術非聖世所宜行望貶斥王安石呂惠卿以謝天下又乞罷韓絳政府以杜大臣爭利而進者且言韓維不當爲中丞劉述範純仁等無罪宜復官皆不聽召試知制誥襄以言不行辭不肯試願補外安石欲以爲陜西轉運使帝惜其去畱修起居注襄懇辭手詔諭之乃就職逾年爲知制誥安石又欲出之帝不許尋直學士院安石益忌之摘其書詔小失出知陳州徙知杭州以樞密直學士知通進銀臺司兼侍讀判尙書都省卒年六十四贈給事中襄涖官所至必務學校平生存心以講求民間利病爲急旣亡友人劉彞視其篋得手書累數十幅盈紙細書大抵皆民事也在經筵時神宗顧之甚厚嘗訪人材之可用者襄以司馬光韓維呂公著蘇軾至於鄭俠三十三人對謂光維公著皆股肱心膂之臣不當久外謂俠愚直敢言發於忠義投竄瘴癘朝不謀夕願使得生還帝不能盡用紹興元年光堯太上皇帝下詔褒襄所奏俾內外侍從各舉所知者三人蓋本於此史臣曰獬襄公輔洙用儒學奮身爲治平熈寧間名侍從皆以言論據正爲王安石所不容狙伺間隙排而去之無復有爲國家愛惜人材之意洙且用而死世猶悲之襄薦士之章不爲一言虛美惟賢知賢於是爲至紹興天子褒詔表而出之襄之名其足以不朽矣

古靈先生年譜

陳氏出自嬀姓虞帝舜之後夏禹封舜子商均於虞城三十二世孫遏父爲周陶正武王妻以元女大姬生滿封之於陳賜姓嬀以奉舜祀是爲胡公胡公二十六世孫軫爲楚相封潁川侯因徙潁川稱陳氏支分派別不可得而考在唐有陳忠其先江左諸陳世客潁川一子邕邕三子夷行夷實夷則夷行爲太子太保檢校司空相文宗一子翿翿一子嘉爲陵州別駕別駕一子聞爲陵州刺史刺史三子顯爲檢校侍中江南道節度使勲爲兵部侍郎黯爲職方郎中侍郎一子檄自光之固始從王潮入閩家於福州仕閩爲太尉推誠奉國功臣太尉三子令鎔爲大中大夫令圗爲客省使令猷爲檢校工部尙書客省一子希穎皇朝淳化中以文林郎守果州司戶參軍戶曹五子則之拱之象之恢之裕之象之臺州黃巖縣尉累贈尙書兵部侍郎後攺贈金紫光祿大夫舊名後去之字金紫三子交將仕郎試將作監主簿贈正奉大夫襄樞密直學士尙書右司郎中兼侍讀贈少師章朝議大夫提舉杭州洞霄宮贈金紫光祿大夫

眞宗皇帝天禧元年丁巳

是年三月公生於福州之古靈後鄕人號爲古靈先生東坡先生熈寧中倅杭州有詩貽公云去年栁絮飛時節記得金籠放雪衣注杭人以放鴿爲太守壽

天禧五年辛酉

幹興元年壬戌

仁宗皇帝天聖元年癸亥

天聖九年辛未

明道元年壬申

明道二年癸酉

景祐元年甲戌

景祐四年丁丑

寶元元年戊寅

寶元二年已夘

康定元年庚辰

慶曆元年辛巳

慶曆二年壬午

公年二十六於楊寘榜登進士第授試祕書省校書郎建州浦城縣主簿

慶曆三年癸未

公年二十七六月到浦城有謁廟祝文

慶曆四年甲申

公年二十八有祈雨詩祈雨祝文送章衡秀才序

慶曆五年乙酉

公年二十九有答呂寺丞書答黃殿丞書

慶曆六年丙戌

公年三十有答黃殿丞書是年十月秩滿

慶曆七年丁亥

公年三十一以部使者舉爲臺州仙居縣令有仙居勸諭文

慶曆八年戊子

公年三十二有謝關郎中書

皇祐元年已丑

公年三十三有勸學文天臺山習養瀑記天臺縣孔子廟記

皇祐二年庚寅

公年三十四有和鄭閎中仙居詩十二首

皇祐三年辛夘

公年三十五用薦者攺祕書省著作佐郎知孟州河陽縣有懷友人陳烈詩祭仙孫五郎文

皇祐四年壬辰

公年三十六春過浦城有畱題南峯寺詩到河陽有與蔡舍人二啟

皇祐五年癸巳

公年三十七

至和元年甲午

公年三十八遷祕書丞就移知彭州蒙陽縣

至和二年乙未

公年三十九鄭國富公自太原入相以文學政事薦公

嘉祐元年丙申

公年四十有白頭詩

嘉祐二年丁酉

公年四十一遷太常博士以鄭公之薦召試祕閣校理

嘉祐三年戊戌

公年四十二判尙書祠部

嘉祐四年已亥

公年四十三編定昭文館書籍有郊祀大禮慶成詩並表吳君唐卿墓志銘

嘉祐五年庚子

公年四十四著中庸講義

嘉祐六年辛丑

公年四十五有殿中禦史陳公墓志銘是年冬遷尙書祠部員外郎出知常州

嘉祐七年壬寅

公年四十六有請顧臨祕校主學書

嘉祐八年癸夘

公年四十七英宗皇帝卽位公由尙書度支員外郎遷尙書司封員外郎賜五品服

英宗皇帝治平元年甲辰

公年四十八召爲開封府推官是年常假諌議大夫充接伴北遼使

治平二年乙巳

公年四十九著大易講義

治平三年丙午

公年五十除三司鹽鐵判官有蘇明允府君挽詞

治平四年丁未

公年五十一神宗皇帝卽位公以諫議大夫奉使於遼八月還有使遼錄一卷遷尙書工部郎中充祕閣校理出知明州有英宗皇帝挽詞使還咸熈館道中詩二首黒崖道中詩和東玉少卿見遺詩過雄州南門偶書呈知府張皇城詩奉使回上殿札子左侍禁陸公墓志銘開封府祥符縣主簿陸君墓志銘祭黃虞部文

神宗皇帝熈寧元年戊申

公年五十二還鄕省松楸有和程公辟遊越山亭詩春晚賞牡丹奉呈席上諸君詩和程公辟遊宿猿洞詩二首和程公辟紅梅詩和程大卿遊升山詩和程大卿遊鳳池寺詩和程大卿茘枝詩和程大卿新辟諸寺門詩和程大卿書宿猿洞詩是年冬被召

熈寧二年已酉

公年五十三夏到闕遷尙書刑部郎中修起居注知諌院管勾國子監公事秋除侍禦史知雜事有防候知制誥闕召試公上疏力辭詔從之兼判吏部流內銓賜三品服有辭修起居注知諌院四狀修起居注舉自代狀侍禦史知雜事舉自代狀辭中書候試知制誥狀赴召修注上殿札子進誠明說並札子知諌院進札子乞正臺諌官札子議學校貢舉札子乞免禦史劉述等罪狀論制置三司條例乞行均輸法狀彈劉攽王介狀論祖無擇下獄狀乞疎放秀越二獄干系人狀

熈寧三年庚戌

公年五十四春召試知制誥公自言嘗論常平新法不聽辭不就試執政以爲當出乃欲罷禦史以集賢殿修譔陜西轉運使勅未下上批別進呈謂執政曰吳申全不能講欲候陳襄受職畱講筵於是除祕閣校理復修起居注直舍人院兼天章閣侍講仍判銓有辭中書召試知制誥狀並申中書省狀辭直舍人院狀辭判吏部流內銓勅內名銜狀辭直舍人院判吏部流內銓兼天章閣侍講狀辭修起居注狀擇日秪受修起居注勅命狀祕閣校理修起居注狀自代狀辭兼天章閣侍講狀彈李南公除京西運判不當狀乞召還範純仁狀彈禦史裏行王子韶狀彈步軍副都指揮使宋守約三狀論差擇縣令札子論流內銓奏辟屬官札子論差選京朝官知縣札子彈秀州軍事判官李定狀乞止絕權貴陳乞恩例札子論散靑苗不便乞住支五狀論李常待罪不報及呂公著落職札子論王安石札子論韓維充禦史中丞與韓絳領制置司妨礙狀論韓絳參知政事乞罷制置司狀

熈寧四年辛亥

公年五十五秋知制誥遷尙書吏部郎中兼直學士院冬出知陳州有內制一卷謝知制誥啟到陳謝富相公啟

熈寧五年壬子

公年五十六秋移知杭州有勸學文夫人吳氏墓志銘十月餞送錢塘貢士登彼公堂詩題忠定張公書後是年修錢塘六井

熈寧六年癸丑

公年五十七有駕部陳公墓志銘是年春六井訖工東坡先生爲之記有和子瞻吉祥冬日牡丹詩三首

熈寧七年甲寅

公年五十八有和子瞻沿牒京口憶西湖寒食詩秋移應天府畱守未至復移知陳州有陳州謝到任表自杭之宋過永樂院畱題詩

熈寧八年乙夘

公年五十九有潁川府學釋奠勉童子詩潁川賞花詩二首是年冬召還知通進銀臺司兼門下封駁事提舉進奏院遷尙書右司郎中樞密直學士判太常寺兼禮儀事有論差除勅不由封駁司札子謝轉樞密直學士啟

熈寧九年丙辰

公年六十兼侍講知審官東院有理防吏部資序札子乞審審官東院條例狀與富相公書

熈寧十年丁巳

公年六十一提舉司天監冬郊祀大禮爲禮儀使有依赦文舉陳烈狀經筵薦溫國司馬公而下三十三士章槁一卷

元丰元年戊午

公年六十二春奏勅詳定郊廟奉祀禮文夏決口塞詔攺新閉決河曹村埽曰靈平遣公爲祭謝使有詳定禮文並制樂所定銅木尺度一卷論樂札子祭天用樂札子崇國夫人符氏墓志銘故太師中書令曽魯公挽詞二首

元丰二年已未

公年六十三春兼判都省事慈聖光獻皇后崩命公爲山陵鹵簿使有慈聖光獻皇后挽詞二首

元丰三年庚申

公年六十四三月薨於京師享年六十四贈給事中將終書先聖先師四字付其子階爲朝散大夫勲爲防軍爵爲上黨郡開國侯明年九月葬於常州宜興縣永定鄕蔣山之原特詔常州供應所闕後累贈少師

古靈集卷二十五

