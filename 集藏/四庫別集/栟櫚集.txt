

欽定四庫全書

集部四

栟櫚集

別集類三【宋】

提要

臣等謹案栟櫚集十六卷宋鄧肅撰按王明淸揮麈後錄稱宣和壬寅艮嶽成徽宗禦制記李質曹組各獻賦獨太學生鄧肅上十詩備述花石之事其末句云但願君王安萬姓圃中何日不春風詔屏逐之靖康初李伯紀啟其事薦其才召對賜進士出身後爲右正言著亮直之名於當日肅字志宏南劍人有文集號栟欄遺文三十卷詩附集中云云卽其人也今本僅詩一卷詞一卷文十四卷與三十卷之數不符殆散佚不完又經金人重編歟當張邦昌之僭立也肅間行奔赴南京其擢右正言卽在是時大節與杜甫略相似其靖康迎駕行後迎駕行等篇亦頗近甫奉先諸作南北宋間可謂篤勵名節之士又唐宋以來學者皆尊揚雄熈寕中遂至配享而肅書揚雄事獨指爲叛臣無可容於天地之間與沈與求疏論王安石過尊揚雄未知孰爲先後然均在朱子綱目書莾大夫之前考陸深溪山餘話載肅與朱子父松相善有醉畱冠帶以質紙筆之戲肅有寄朱韋齋詩卽道其事然則綱目之斥揚雄得無傳肅之說乎其識如是宜其立身有本末矣乾隆四十四年三月防校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部四

栟櫚集目錄

別集類三【宋】

卷一

詩一

卷二

詩二

卷三

詩三

卷四

詩四

卷五

詩五

卷六

詩六

卷七

詩七

卷八

詩八

卷九

詩九

卷十

詩十

卷十一

樂府

卷十二

奏札

卷十三

文

卷十四

書

卷十五

序

卷十六

記一

卷十七

記二

卷十八

記三

卷十九

題跋上

卷二十

題跋下

卷二十一

啟

簡

卷二十二

祭文

卷二十三

疏語

卷二十四

志銘

卷二十五

評論

欽定四庫全書

栟櫚集卷一

宋鄧肅撰絕句

進花石詩狀

太學生臣鄧肅右臣竊見東南所進花木怪石無甚異者又不能無費臣今有策欲取天下奇絕之觀畢置皇帝陛下圃中比之今日所貢者固萬萬勝之較之今日之費則無萬分之一臣已撰成文字一軸伏望宣索

花石詩十一章【並序】

臣聞功足以利一國者當享一國之樂徳足以備四海者當受四海之奉恭惟皇帝陛下至仁之所尠神道之所化畢乎無外不可量數如一元黙運萬物自春豈特宜民宜人使由其道𨿽鳥獸魚鱉莫不咸若是其所享宜何如哉𨿽移嵩嶽以爲山決江海以爲沼竭東風之所披拂者以爲臺榭之觀且不足以奉聖徳之萬一區區官吏輒以根莖之細塊石之防挽舟而來動數千里竊竊然自謂其神刓鬼劃冠絕古今若眞足以報國者以此觀之是特以一方之物奉天子曽不以天下之物奉天子也臣今有策欲取率土之濵山石之秀者花木之奇者不問大小尢可以駭心動目畢置陛下圃中若天造地設曽不煩唾手之勞蓋其策爲甚易而天下初勿知也臣獨知之喜而不寐謹吟成古詩十有一章章四句以敍其所欲言者𨿽越祝代庖固不勝誅然春風鼓舞之下則虫時鳥亦不約而自鳴耳惟陛下畱神幸甚幸甚

蔽江載石巧玲瓏雨過嶙峋萬玉峯艫尾相銜貢天子坐移蓬島到深宮

右一

浮花浪蕋自朱白月窟鬼方更奇絕繽紛萬里來如雲上林玉砌酣春色

右二

守令講求爭效忠誓將花石埽地空那知臣子力可盡報上之徳要難窮

右三

天爲黎民生父母勝景端須盡寰宇豈同臣庶作園池但隔墻籬分爾汝

右四

皇帝之圃浩無涯日月所照同一家北連幽薊南交趾東極蟠木西流沙

右五

是中嵩嶽磨星斗下視羣山眞培塿千年老木矯龍蛇天風夜作雷霆吼

右六

三月和風塞太空天涯海角競靑紅不知花卉何逺近六合內外俱春容

右七

聖主襟胸包率土天錫園池乃如許坐觀塊石與根莖無乃卑凡不足數

右八

飽食官吏不深思務求新巧日孳孳不知均是圃中物遷逺而近蓋其私

右九

恭惟聖徳髙舜禹一圃豈嘗分彼此世人用管妄窺天水陸驅馳煩赤子

右十

安得守令體宸衷不復區區踵前蹤但爲君王安百姓圃中無日不春風

右十一

巖桂

雨過西風作晚涼連云老翠出新黃淸芬一日來天闕世上龍涎不敢香

梅

不顧冬殘自在妍笑將疎影弄嬋娟小軒不用垂簾幙我醉花香自得仙

泛江

風回浪急月初圓攜得魚竿下釣船自是髙歌星斗上不須騎气夜行天

姜池源廟二首

樽酒源頭一拜神麕羊甕繭便靑春當年旱魃矜余虐禱去陽侯失舊津

其二

博帶峩冠新廟像長衫紫領樂耕民雨暘從此如常徳願作常山薦號人

靈應寺

松篁擁翠入雲間雅稱髙人捲道閒自是紅塵飛不到一溪流水繞靑山

又

老木森森小徑斜淡煙橫鎖兩三家晚來欲冩瀟疎景舉目遙岑更望賖

偶題

一葉漁舠破曉煙山環碧玉水連天滿傾竹葉倚紅玉天遣行雲慰謫仙

靖節先生祠下

五柳歸來昔陶公七閩召還今鄧子不將出處作殊觀便了陶鄧無生死

鄆州道上早行

疎簾不下縱荷香夢破紗廚月滿廊笑盡一杯鞭馬去恍疑山色是家鄕

寄張應和運副

當年曽忝從官班再拜天顏咫尺間今歷千山嫌未穩芒鞋明日又登山

又

土屋茅茨山萬重陰雲不解雨蒙蒙桃源目斷知何處身在杜陵詩句中

詠史

雨過東山春意濃但攜桃李步春風眼髙四海無勍敵百萬貔貅一體空

又

五湖範蠡攜西子三國周郎嫁小喬蓋世功名聊唾手何妨樽酒醉妖嬈

戱題

我欲開樽百物無鄰家酒熟各觴吾扶杖出門又應供三生恐是賔頭盧

訪故人

天寒嵗暮兩無聊訪戴那辭千里遙直上洞天三十六馬蹄迆邐醉瓊瑤

題枕碧閣

淸流繩斷炎洲境松響挾將寒意來坐上逸情畱不住欲隨風月過蓬萊

次韻李狀元送酒

年年樽酒是生涯赤腳曽無解語花明日可來文字飲新詩共吐半天霞

次韻順之奏雅

誰回厄防作民祿慿君上天厭人欲要將勲業稱貂裘世間豈曰無衣六

右一

謫仙酒渇要吞江劉毅一呼從此欲當知明瓊亦有神引上洞天三十六

右二

夢蝶莊周心槁木入柳穿花本無欲杯酒行春當此時忽遇淸風一百六

右三

神仙醉歌天上曲暖春肯念人間欲謾將郊島繼韓豪五出那配天葩六

右四

鳳池小飲

北山知有出郊心爲霽春寒十日陰水石本爲遷客共一枝瑞玉寄深林

落梅

一夕狂風雨萬英醉扶筇竹踏疎星歸來衫袖天香冷一洗人間龍麝腥

右一

飄零不用嘆春工風味端期鼎鼐中欲攬陽和歸宇宙何妨飛舞作先鋒

右二

和鄧成材五絕

扶筇欲過北山來政賴詩囊一笑開故走溪山尋勝景爲君攜向筆端來

右一【僕在衫口未謁成材先逰靈巖】

酒兵招我破愁城頓覺春風拂面生卻道豺狼飛小艇當知捩手又翻羮

右二【成材詩中相招而某又避地西去不能往赴】

朱紫紛趨舊日班羨君不動屹如山捲將禹稷平生志掉首歸爲陋巷顏

右三【建昌已拜畨檄成材棄官歸裏】

句法徒能泣鬼神文窮欲餞嘆無因臨存多謝知音鮑爲洗胸中萬斛塵

右四【嘗辱成材過避地之所】

臥龍何日起南陽萬騎追風競挽彊射落長庚作頑石坐令四海復農桑

右五

南歸醉題家圃【六言】

塡海我如精衛當車人笑螳螂六合羣黎有補一身萬段何妨

又

近輔暴追狼虎聖君徳大乾坤萬里去黃金闕一杯得杏花村

栟櫚集卷一

欽定四庫全書

栟櫚集卷二

宋鄧肅撰律詩

凝翠閣陪李梁谿次韻

欄前碧玉四圍寛滿座淸風文字歡霜气襲人秋更爽磎光映月夜生寒登臨顧我那能賦姓字從公遂不漫此景此時難再得相思但把錦囊看

謝見招者【近體詩兼用鄰韻出入】

機鋒不契更何圖便合浮杯出上都此去定須安短褐平生那肯曳長裾回天儻是奇男子綰印原非大丈夫揮手出門殊不惡一帆秋水及鱸魚

謝朱喬年【喬年觴客以冠帶寓之醉起曰畱以質紙筆明日如約朱授筆還冠而以紙爲太鮮也卻之曰儻無千幅紙竟不往矣鄧子以詩謝之】

歸帽納毫眞得策要牋畱帶計何疎公如買菜苦求益我已忘要何用渠開戶羽衣聊自適堆柿葉對人書帝都聲價君知否寄付新傳折檻朱

哭陳興宗先生

森森松竹瑣春風半掩柴門一徑通獨步水雲情似鶴對人談論气如虹詩書當日三冬富光焰他時萬丈雄忽馭冷風徑歸去長庚依舊耿秋空

右一

虀鹽昔者謾儒宮葦白茅黃處處同十載從公煩防鐵寸毫今我稍披聾一漸笑牛蹄水萬里初觀羊角風欲反三隅嗟已矣兩行衰淚付春風

右二

滿目悲辛誰與言叩門不應更依然一斑昔我常窺豹五色還公自補天新壠只今堪掛劍枯桐從此不調典刑今有阿戎在定與相從對白蓮

右三

無題

風行水上偶成文暖入園林自在春換骨𨿽工非我有嘔心得句爲誰三生戒老詩堪畵千古長庚筆有神不用臨風嘆奔逸簞瓢一笑舜何人

西庵餞春

傍水禪房半掩門乍晴簾幕捲黃昏風驅紅雨春何在酒入香肌玉自溫勿笑饑腸充筍蕨須將醉眼蓋乾坤杖頭更有百錢在明日還尋未到村

喜雨

萬里炎州政鬱蒸阿香捶鼓忽砰轟云驅鐵騎千山合雨挽銀河一夜傾龜坼有田皆灌灌蝟毛無稲不生生髙樓破曉朱簾卷六合無塵萬象淸

其二

暘虫赫赫欲流金夾岸垂楊失翠陰已恐人間被湯旱誰從天上作商霖崇墉定有千箱積果腹同傾四海心我亦不須憂脫粟聊賡旣醉入瑤琴

再和宰公

誰向人間脫甑蒸煩公大計激雷轟髙才自是百夫特出語當令四座傾霖雨𨿽從天上降煙雲要自筆端生吹噓六合無凡骨例欲乘風欵太淸

右一

斗樞不見走蛇金萬里晴空無寸陰郗扇𨿽交更揮汗嵩車才出輒成霖詩如翻水驚黃絹力可回天在赤心百里敢煩天下手丰年無事但鳴琴

右二

次韻龍學丈

水色山光入畵屏浩然相對自由身芳菲莫恨無情去天地常藏不盡春倘得江湖化酒醴何須瓦礫防金銀【是日諸公各論燒丹】花開花謝兩休問且向樽前一笑頻

和姜季資

入手新詩奪化機一天星斗夜無輝想君佳思眞泉湧索我彊辭侶箭飛平昔端爲覆醬用臨時那得錦囊歸不如且遣長須去兀坐冥捜更下帷

雪際嶺

狂直初無渉世才雷公斥下九天來面衝風雪吹三月鳥避干戈易四回帶雪燒柴平體粟瀝槽沽酒慰饑雷如聞明日登閩嶺茅舍春風夜滿懷

和邵宣教

未須絕迹便飡霞且飲當朝諫議茶法水有緣隨逺浪污泥無計染蓮花千篇信筆花無語萬里浮螺觸處家已悟色空元不兩防蚿何用更憐蛇

仲子叔明二邦君兼濟子安徳和文明四使者同過逐客於文殊偶食無肉客旣滿意而主人略無愧色作詩一首

謫宦亡聊又出奔敢欺冠蓋也臨存豪華自厭蒸人乳冷落能來叩席門莫嘆愁腸充苜蓿從來醉眼蓋乾坤相知政在世情外賜逹回窮不足論

送丹霞

白蓮結社記前緣偶到人間共一年對坐三生形已攺相逢一笑性猶全法緣振地公今佛逸思磨天我亦仙明日淸風飛短棹羨師先去得林泉

遣妓

吾徒得酒便超然何用紅妝惱醉眠宻約自憐非宋玉官差聊復凂梅仙樽前起舞無鸜鵒坐上求歸似杜鵑去去眼中無俗物卻將詩律絆春妍

逰山

花柳年來不忍春出郊聊復寫憂燻天因禦史欲飛雨山爲文公卻霽云寸舌不須論理亂一犁安得遂耕耘慿君且盡杯中物酒惡花香自在聞

謝呂友善見和

扶筇西去謾尋春獨學無人沐且燻便欲問津從桀溺當時折檻愧朱云陰霾滿目慿誰掃芳艸連空未易耘家學定須興尙父威聲一振九州聞

謝吳少綝和

茅齋對語夜生春簾幙低圍沈水燻冷坐顧余心似鐵題詩羨子气如雲山巓有蕨應同采郭外無田可獨耘市酒盈樽且狂飲兒曹暱暱不須聞

次韻茂實之才

謫官誰道不知春出郭猶能一醉燻銀筆爭題追鮑謝席門琢句擬機云東垣敢念百朋錫南畞當從千耦耘剩乞新詩殊不惡恐因叩角徹天聞

秋日白蓮

竹外玻瓈十頃寛水芝髙下刻瑯玕冷香剪剪秋風動孤艶泠冷曉月寒康樂气豪猶出社易之韻俗更誰看笑談今日親姑射太華髙吟不數韓

訪故人

扁舟載月隨夜風曉到溪源訪老農水骨借風鳴活活澗毛被雨緑葺葺竹萌已削瓊瑤白村酒仍沽琥珀濃醉倒田間無一事九衢車馬自衝衝

瑞鷓鴣

北書一紙慘天容花柳春風不敢穠未學宣尼歌鳳徳姑從阮籍哭途窮此身已落千山外舊事回思一夢中何日中興煩吉甫洗開陰翳放晴空

羅知縣挽詩

閉門經史自優防气宇淩淩上鬥牛從政逝將除鳥防傳家那肯墜箕裘人間端欲揮銀筆天上俄聞記玉樓山北山南何處問翩翩丹旐舞殘秋

次宋左司韻

往事無如今日新鑾輿一再慟防塵陽微陰極故多雨柳怨花愁不忍春已遣侈心傾虎帳行收淚眼拜楓宸眼前惡景君休問勝負相資臂屈伸

戱彥成端友

一天梅雨亂繽紛二陸超然樂事並師命炙牛攜越妾相如滌器對文君閉門嗟我如孫敬載酒誰人過子云窺竇有心公肯否要將文字雜紅裙

寄張子猷

九州徵馬暗塵埃政恐狂瀾不可回敢念陶潛舊彭澤當尋阮肇過天臺三朝我乏回天力一壑君還釣月來便好相從長夜飲簞瓢新有晡靑苔

自嘲

蹤迹平生半九區醉倒時得蛾眉扶連年兵火四方沸一飽雞豚半月無往是今非孔北海分司自到賔頭盧捲簾月色招人醉三百靑銅徑自沽

偶成

蒼苔白石兩淸幽縹緲紅橋跨碧流日過間騰野馬雨餘墻角篆蝸牛饑寒不作妻孥念笑語那知天地秋一注水沈參鼻觀掃空六鑿自天逰

又

夢破南窓裊水沈臥看素壁掛瑤琴絲絲細雨晚煙合閣閣鳴蛙蔓艸深但得甕邊眠吏部不妨跨下辱淮陰何時樓上登晴景一醉聊舒萬里心

又

萬里歸來臥白雲蚍蜉撼樹政紛紛大兒文舉知何在巨擘於陵亦漫云空洞能容數百輩防朧如見月三分小槽誰有眞珠滴徑覓吾徒作半醺

次韻王信州

逐客難參國士憂扶筇萬里過閩甌藜羮充腹初無憾楛矢淩江生計愁長夜漫漫不肯旦梅霖灌灌未應休醉中我欲呼風伯一掃陰霾霽九州

右一

風波未暇怨浮萍多謝朋來慰此情君似張慿眞理窟我慙侯喜得詩聲酒杯莫向吾徒淺句法當令叔世驚又恐諸生連茹去堂堂王室要扶傾

右二

平生恥爲一身謀枘鑿方圓兩不投蟣虱但知貪肉食醯雞何足語天逰雪余自閉袁安戶月皎時登王粲樓更得吾人詩句好當知此樂與天侔

右三

栟櫚集卷二

欽定四庫全書

栟櫚集卷三

宋鄧肅撰律詩

和李梁溪春雪韻

白白朱朱春已深那知雪意更陰陰落花幾陣遮山宻穿褐餘寒賴酒禁騎馬不前眞有恨畱衣過臘豈無心等爲遷客俱逢雪誰侶梁溪獨醉吟

又

防忽欲作春容不許東君利自封已使素英拖暖絮更摧妖艶別寒松那知往事思飛燕預慶丰年免象龍向有謫仙詩句好何妨閉戶醉金鐘

送春

宿雨初開萬翠屏相攜雲水自由身寸心未逐鶯花老一笑能畱天地春倘得新詩同刻燭不妨濁酒共傾銀往來一气何須問蝙蝠飛時日正辰

分嵗

余臘覊人少共歡那堪瑞雪降云端四時欲盡三更鼓六出翻成兩嵗寒欺嶺梅殘艶白宻敲亭竹碎聲幹公卿休埽黌堂下畱與來朝賀客看

鄰家翁挽辭

凜然風韻老尢臒方寸經營包九區窖粟巧爲任氏策縛舩冷笑退之迂深藏未肯驕僮僕儉徳端能率裏閭故使考終逾七十不因財害似齊奴

其二

髙堂晏坐亦何忙金水聊觀毀與穰逺配刀間籠桀黠未饒倚頓埒侯王桑麻有畝今千計牛馬難言用谷量可惜一朝螺變黍千金無藥治膏盲

從昭祖乞糖霜

甜滿中邊一夜冰璀璀璨璨自天成冷香入骨追瓊液秀色當筵瑩水晶絳闕不須餐沆玉池何事養胎津從公乞取洗蒸鬱一馭寒風上太淸

避地過雷霹灘

門前又見馬如流兵革繽紛幾日休嶺似車盤方稅駕灘如雷霹更行舟鯨鯢敢侮乾坤大江海徒深蟣虱憂安得將臺登李郭挽回羲禦照神州

偶題

才薄難趨供奉班歸來作意水雲閒謫官謾說九年計客枕曽無一夕安渭水不應藏釣艇淮陰便合起登壇喚回勝境慿夫子使我甘歸苜蓿盤

次韻謝明逺和

乞身大小爲溪山徵鼓不容簔笠閒酷暑扁舟同海角暖風杯酒念長安髙情我自歸蓮社妙譽君應冠杏壇更約三山少從欵赭虯吐卯粲金盤

題步瀛閣

玲瓏畵閣入鴻防隱約鴻防入太淸紫气氤氳隨去步靑霞杳靄入行旌桃花浪透三山近龜角屏髙七朶橫解逐梅仙在塵世誰知塵世有蓬瀛

子安提舉

南奔千里已途窮更向長江避敵鋒十口未容謀去住片帆那暇擇西東乞殘不忍從司業食粥新來佀魯公賴有詩情摧不老時將新句吐長虹【某初欲過興化今乃止耳故詩中具之以爲他日誌也】

又

徵鼓驅人夜發船別來無處冩憂煎髙吟自答防嚶嘯旅食時開郁屈筵君去靑天才尺五我今白髮已三千何當卻飲南湖月顚倒衣裳舞謫仙【山中岑寂時有嘯於梁者日中所享不過以鰻魚爲絕品耳】

次韻

玉殿曽叨侍冕旒才疎意廣誤旁求彚徵那敢私連茹勇退何妨在急流蓬蓽已無原憲室江山且飽子長逰西庵軒檻多風月幸子來時共茗甌

又

怪底祥光夜滿門朝來入社得詩人空疎嗟我句無眼俊逸知君筆有神共隱兵戈不到處相攜雲水自由身便當痛飲追河朔紅雪繽紛膾錦鱗

次韻郭宰兼簡丞尉

獨領詩壇臥北窗故應落筆士夫降笑談自埽剡藤萬聲價曽髙魏闕雙六合便當歸化筆一同聊復賞澄江初無綮煩防刃夜飲何妨取萬缸

右一

只將詩律對晴窗我本無爲人自降曹子棒頭施五色崔侯防下植松雙千篇堪友騎鯨李八詠當奴夢筆江文字興余行樂耳肯容碧玉自盈缸

右二

一防螢燈續曉窗已千人十未甘降見聞僅得豹斑一勝負猶爭蝸角雙山聳劍鋒登九阪浪翻銀屋度三江歸來自在春風裏時得萱堂獻酒缸

右三

洪丞和來再次韻

堂堂國士洪夫子刻燭從渠心自降妙手故應釣鰲六得君那用射鳶雙定隨國老興東海效騷人慟楚江酒醴只今須麯蘗要令六合共盈缸

右一

世事無由到竹窗只餘心賞獨難降雨餘翡翠山連七春漲玻瓈磎自雙萬壑不須看越嶠千尋端可配吳江摳衣便欲同淸景安得黃封列萬缸

右二

又述

萬里歸來一小窗利名心滅不須降𨿽無何子食錢萬未到潘郎雪鬢雙樓上詩狂欲騎月晚來酒渇思吞江從今痛飲須論日瑣瑣那能問幾缸

成彥女奴琵琶

婷婷裊裊出紗窗坐使紅籹萬目降翠袖薄籠春筍十玉釵初合緑云雙四對客追三疊萬喚令人憶九江曼倩酒狂本無量爲渠防灔倒銀缸

寄璨老西軒

水沈一炷裊晴窗黙坐無心可得降浥露菖蒲能寸寸語晴新燕自雙雙只今淂兔不鑽紙那用浮杯更渡江前世逺公只師是好從元亮供千缸

林提學挽詞

文陣曽驚賢士闗靑衿袖手仰登壇當年聲價輝寒谷晚節淸貧耐嵗寒地下修文屈顏子人間談易笑丁寛傳家賴有千人傑三接天衢不作難【提學嘗橫經上庠朝鮮受其傳以歸】

和陳少卿

懶從蒿目世間憂緩步招提味九丘正論羨君無鄭衛窮途慰我在商周飄然忽作遷喬興卓爾難追跨海逰別去詞源應萬斛幸分涓滴洗離愁

謹次第三章

海角誰能寫客憂童顏鶴髮顧崇丘風流君似東山謝勲業餘慚赤壁周落筆敢陪風雨疾扶筇時共水雲逰明朝卻羨先生去萬頃煙波醉莫愁

別陳少卿

平生杯酒百無憂四海風流陳太丘據景筆端淩鮑謝當年門下得伊周那知避世嵚迹也許從公汗漫逰聞說片帆今又舉三山無處著人愁

偶成

我生詩酒弄林泉紫詔三呼出洞天髙視塵寰但蚊睫冷看時輩聳鳶肩山間已袖嬰鱗手物外今還釣月船若使兒曹知此樂人人同得地行仙

其二

數椽茅屋傍山隈野艸如雲徑不開小院縱橫行蟻陣孤燈明滅縱蚊雷並包益見乾坤大掃滅何時風雪來磊塊胸中何處洗酒行到手莫停杯

鳳池小飲

愁見孤城萬馬屯山行飄若出塵樊臨池想鳳心皆妄據檻觀魚道更尊笑吸百川淋酒渇旁看三峽倒詞源人生適意須觴詠世事升沈不足論

次韻鄧成彥

搶楡不羨貼天飛冷落柴門半掩扉花榭水軒催客老飯羮酒甕與心違風流沈約自應痩美好陳平今已非誰似宗盟重山嶽九環金帶稱腰圍

戱洪丞

萬里歸來雲水鄕逢春得酒且彷徨好賢誰似雙松吏使我時終一石狂忽與髙堂來防目卻令朱戶鎖梅妝先生取瑟吾知已安得從今不舉觴

次韻凝翠閣看水

欄桿十二俯煙濤冒雨從君一醉陶頗覺寒窓侵島痩故將勝景助韓豪波聲裂防漁歌逺水勢橫天釣艇髙前日主人今國老乘桴何處泛滔滔

再次前韻

蕭條門巷半萊蒿杯酒田間亦自陶采栗久要工部拙騎鯨偶厠謫仙豪狂歌故作風雷噫逸興何妨日月髙勝景賴君佳句胸中江漢更滔滔

又

琢磨佳句敵離騷賴得朋來漉酒陶時遣紆餘資卓犖更將華妙濟雄豪閣臨巨浸南溟近簾捲晴空北極髙更約髙談句法外可憐天下正滔滔

陳大夫華嚴閣

星郎徳望欲摩天坎止流行任自然直道不回眞鐵石髙懷未老已林泉宗門夙了風幡動傑閣聊修香火緣顧我驅馳成底事羨公眞是地行仙

栟櫚集卷三

欽定四庫全書

栟櫚集卷四

宋鄧肅撰

古風

靖康迎駕行

健児作意厭人肝揮鞭直視無長安南渡黃河如履地東有太行不能山帝城周遭八十里二十萬兵气裂眥旌旗城上亂雲煙腰間寶劍凝秋水雪花一日故蒙蒙皂幟登城吹黒風我師舉頭不敢視脫兔放豚一埽空夜起火光迷鳳闕鉦鼓砰轟地欲裂斯民嗸嗸將焉之相顧無言惟泣血僕射何公叩龍墀圍閉相臣臣噬臍奇兵化作乞和使誓捐一死生羣黎逰談似霽大帥怒九鼎如山疑復顧郊南期稅上皇輿截破黃流徑歸去陛下仁孝有虞均忍令徵騎聳吾親不龜太史自鞭馬一出喚回社稷春敵人慕得猶貪利千乘載金未滿意釵鈿那爲六宮畱大索民居幾卷地六龍再爲蒼生出身磨虎牙恬不卹重城突兀萬騎屯杳隔鑾輿今十日南門赤子日駢闐爭掬香膏自頂然忿气爲云淚爲雨漫漫白晝無靑天太王事狄空金帛坐使卜年逾八百天聽端在民心耳蒼蒼誰云九萬隔防看春風擁赭黃萬民歌呼喜欲狂天雨無塵瞻北極旄頭落地化頑石

寄司錄朝奉兼簡伯壽

老松古栢爭淸勁社稷元勲李文正風流千古照人寒家有白眉聲益振十年逰宦落窮山妾無衣帛日號寒只餘淨業磨不去駸駸筆勢江湖寛阿戎作詩更難偶銀鉤仍復規顏柳蒼藤千尺練敲冰萬軸晶瑩照窓牖明月夜光兩相酧束笥堆牀曽不休公家自有嘔心戒豈容雕琢損天逰嗟我無文出月脇惟有蓬窗堆柿葉如何分我三百萬試掃危言助調燮

道原惠茗以長句報謝

太丘官淸百物無靑衫半作蕉葉枯尙念故人家四壁郝原春雪隨雙魚橊火雨餘烘滿院宿酒攻人劇刀箭李白起觀仙人掌盧仝欣覩諫議靣瓶笙已作魚眼從楊花傍念輕隨風擊拂共看三昧手白雲洞中騰玉龍堆胸磊塊一澆散乘風便欲欵天漢卻憐世士不偕來爲借幹將誅趙贊

大雨

夜夜陰雲如潑墨雨勢欲挽銀河竭春工十八落泥塗驟雨誰雲不終日魏紫姚黃業已空嬉逰何足介心胸只恐年年禾黍地浸滛盡入陽侯宮慿誰爲我呼少女掃空陰翳開天宇光風霽日暖層霄坐令六合同歌舞

芙蓉軒

我開幽軒榜芙蓉琉璃十頃浸新紅此來踏雪空無有黃蘆敗葦爭號風卻坐明窓弄書史新詞仍試佳毫楮香風忽到簾幙開一朶芙蓉卻能語我生眼中萬妖嬈爲渠還作夢渠勞炙牛未數劉師命驂鸞便學王子喬

賀朱喬年生日

三春一半入羣芳朱朱白白競天香人間無處著此景付與長庚作肺腸長庚乘風下天宇明窓萬卷飽今古筆端著處皆春容文墨林中三角虎祗今聲價髙雲煙要轍故應嵗九遷便當折檻追家世與國同休億萬年

謝虞守送酒

瑟瑟嚴風鼔蓬戶對話春圍兩亡趣使君送酒喚春來坐使漫空翻柳絮雪榭懸知雪未消一目千里皆瓊瑤詩仙冷坐淸入骨便合九萬摶扶揺回首故園歸未得天意畱人亦奇絕我今幸得賢主人公亦未易有此客

別虞守

閩山去天惟尺五傍立怪石如蹲虎防額龍墀萬里歸未能赤腳走風雨慙愧使君肯相延十日傾酒如流泉文字興余亦不惡紅妝執約艶神仙明日馮驩出有車逺借仁風歸故廬不用回頭重引領行矣商霖到海隅

昭祖送韓文

兩鳥相酬不肯休欲令日月無旋輈斯文未喪得韓子掃滅陰霾霽九州古來散文與詩律二手方圎不兼筆獨渠星斗列心胸散落毫端俱第一陋巷嗟餘四壁空惡本雕殘付蠧虫𨿽得一斑時可意魚魯紛紛意莫窮好古誰似城南杜平生不矜潤屋富力刊善本妙毫釐日費千金曽不顧老藤截玉奴側理千古松煤騰碧煙入手五行俱可下兀兀短檠忘夜眠我生嗜好隨時攺獨有此書心不解欲酧厚意錐也無更爲先生作阿買

偶成

乘風上天欵天語天公不怒雷公怒煙霄一斥下人間敵兵旁午歸無路欲度三吳血盈川欲泛九江兵闇天扶筇卻出徽城去去天一握五危巓水陸辛勤已足矣雪花更開九萬里英雄困餓古猶今莫學兒曹生慍喜

題顯親庵謹次嚴韻

寒蘆敗葦秋風嚴魏紫姚黃春色妍誰能不隨天地轉開闔自我古無前秋花忽從三月盛引得好詩來相慶爲見漫空兒女姿義气稍回君子正我頃失魚緣釣直抱璞未酧不須泣天生我輩豈偶然但驅百怪歸篇什慙愧梅仙情最親期我看花三省身已越春風聊一笑更仿秋霜不攺春

送思道福唐

狂風一過天如洗四卷陰雲空萬里髙樓月色三更寒漁歌相應起寒葦一樽初對謫仙人只用瀾翻細論文半夜拂衣翩欲往飄飄逸興淩秋云破浪扁舟一葉細問君去去端君意笑言演峽隘心胸要觀閩海浩無際顧我虀鹽尙泮宮安得化云便從龍好景欲觀今未遂慿君驅入錦囊中

與郭舜欽朝請

成均冷坐窮吞紙額叩龍墀濵九死背負琴書偶生還賴有春風滿故里故里居天一隅因仍蔓艸不堪除多謝先生肯逰刃號令雷霆一掃驅舊獘忽消新慶長老稚相攜紛【闕】坐使牛蹄一畝中九萬共摶羊角上只恐朝廷急英雄割雞不用煩屠龍政須太山來卵金闕喚回小令公陋巷嗟余空四壁餓死平生無枉尺知音今有昌黎公玊川得臥三竿日

遣興

醉中飛夢到神淸夜半髙樓借水明下瞰寒溪凝水晶孺子相呼同濯纓樓上天人百寶瓔瑞色天香充棟楹步云一曲語春鶯千山洗空煙霧橫酒醒簾外竹陰行夜風更爲芭蕉生愁腸起向謫仙呈夢境慿君指顧成一開後堂花柳盈香肌可邁六出霙佩玉步蓮不自輕寒眼那能更指令春蔥斜捧玉壺傾眞珠紅滴濃無聲一醉花間豈易營歸來十日寸心縈蘭亭家風類帝京爲余亦復出花城柳腰隨風萬里徵鞍馬不復數歸程坐令鐵心宋廣平夜揩醉眼賞梅英歌燕舞趙藝更精遏云回雪未可評人間不復數娥防神仙逰戱肉眼驚我生不顧萬鐘榮對花有酒卽蓬瀛髙防何須四者並赤腳亦能寫髙情最恨蘇公世公卿家聲往往九州傾風流陣中卻寢兵酒甌但借鄰姬擎何日髙樓鐘鼓鳴如我心醉如春醒

題天慶觀

眞人躡身淩紫霞下憫濁世長咨嗟崇樓傑閣耀金碧開闡至道非雄誇仙茅連山可度世守此規規如井蛙靈云一笑萬事畢到今福地空桃花

寒梅上李舍人

窮山觸目紛茅葦此意昏昏誰可洗竹間忽破一枝梅對月嫣然耿寒水吟詩索酒滿髙堂穿簾的皪射晶光世上羶葷來不到翦翦天風吹冷香人言百花睡未起獨冠羣花差可喜那知和羮自有期未用爭雄桃李但憐雨雪正蒙蒙寒意未舒萬象窮故作選鋒驅殘臘挽回天地變春風

送李狀元還朝

元戎簾幙海濵開謫仙騎鯨天上來尊前談笑贊籌畫一洗八郡無氛埃功成揮鞭朝玉闕九重閶闔開春色要傳天意下人間翰苑政須萬人傑我今去國已五年天子令伴黃冠仙邂逅相逢君復去林泉還我擅雲煙君去上天欵天語莫畏雷霆作彊禦人間疾苦欲叩天天門嵯峨隔雲雨紅巾十萬今已無致此紅巾本何如撥亂倘知原始末制梃自可鞭羣狙

霹靂松

老榦千年如削鐵蟄龍釀春未肯泄阿香推車動地來振起虯髭上天闕砰轟一聲驚倒人雨勢更挽銀河月溟洲六月海生塵一朝化作無邊春

題梅齋

江邊蘆葦風颼颼東君一防破寒愁窗間疎影橫春瘦枕上冷香尋夢幽夜半竹折驚殘雪醉起捲簾千山月肺腑洗空龍麝腥落筆天香鬭淸絕

栟櫚集卷四

欽定四庫全書

栟櫚集卷五

宋鄧肅撰古風

賀梁溪李先生除右府

伏承大觀文丞相先生親承聖恩擢置右府縉紳交慶正豪傑林立謀猷川行之時也肅不敢效世俗諂語致賀直述京城圍閉君父防塵之狀以見不共戴天之仇在所必報也伏乞鈞慈特賜采攬門人左正言鄧肅謹百拜上

北兵振地喧鼙鼓黒幟挿城徧樓櫓蔽空戈甲來如雲羣盜相隨劇豺虎徵塵漠漠四壁昏諸將變名竄軍伍十萬兵噪龍徳宮上皇避難幾無所嗣君匹馬詣行營朕躬有罪非君父姦臣艸表遽書降身率百官先拜舞那知馮道冷笑渠立晉猶存中國主翠華竟作沙漠行望云頓有闗河阻九天空殿郁岧嶤目斷離離變禾黍生靈日夕望中興猶幸君王自神武相公特起爲蒼生下視蕭曹無足數詞議云湧紛盈廷羣策但以二三取老謀大節數子並行見翠華歸九五立馬常依仗下鳴日詠杜鵑懷杜甫飛鳥猶尊古帝魂激烈浩歌來義旅規模共佐李西平廟貌不移舊鐘簴

上先生

疲馬踏殘月荷策來泮宮入門見先生先生何雍容循循言語能下誘靑蒿因得附長松短檠挑燈一千二百夜髙談雄辯磊落沃胸中吾皇求士苦怱怱不許先生久臥龍玉鞭斜指長安道只緣此去何由從嗚唏吁小軒從此冷如水虀鹽朝暮欣欣爾空畱絳帳照孤燈窓外西風起寒葦

龍興避難

傍山怪石如蹲虎絕頂去天無尺五卻披叢棘下山腰丹碧照空飛棟宇道人養道厭塵勞避世只嫌山不髙那知行空老曼倩竊食不遺王母桃松檜參天門晝閉碧玉擷蔬飯炊雪百年冷坐無車音一旦偕來眞惡客當知喧寂無殊觀出世何妨在世間能致吾人師作古龍興今日始開山

和明逺喜雨作

絳狗鳴空朱虎攫神焦鬼爛不堪虐自嗟筆力無韓豪不敢讒風漧鼎鑊聞說祥符物外臣能將念力蘇罷民挽出洞天肩未息飛雲驅雨已生春曹侯徳我詩如洗無乃采葑遺下體當知此雨非人功政賴曹溪浩無底君防連天六日陰檐聲夜和蓬窓吟羲和知師今日去自行天上約秋霖

寄亨甫

晴空當晝棲暘虫目林欲焚深甑中多謝吾君肯相訪袖中詩句來淸風愛主我堪犬馬比采蕨山巓行饑死豈能五絕比天人疾讀君詩汗如洗君今師友人中豪琢磨事業當日髙若扣天門自求試速爲奉天畱陸贄

東林一枝庵

世間傑棟俯飛翰簾旌不動天風寒但得一身自安逸誰思寒士三萬間東林天下推第一淨幾明窓萬禪客主人幽棲僅一枝便覺寛容無迫窄一身六尺何足患蠢動當知俱欲安誰識曹溪一滴許能令法雨徧塵寰

醉吟軒

淵明句法古無有頭上幅巾供漉酒李白豪篇驚倒人舉目望天不計斗二子風流不可追公作幽軒爲喚回長鯨渇興沈江海錦囊妙句生風雷安得一防在公側時時去作孔融客愁腸得酒生和風也向毫端冩春色

嘲蛇傷足

淸官只得林泉幽也有曲膂潛相仇肆毒不知分彼此後身那解癖春秋我嬰逆鱗龍不怒誰知蠢蠢敢當路要我迷陽不作難只恐壽光劾君去

送丹霞

山壓濃陰勢欲頽阿香推車振不開君來論詩風四起挽出羲和照九垓別君八年驚電掃霜髭已失童顏好逝者姑從造物流吾人一笑初不老明朝飛錫過平津浩歌歸耕隴上雲巖竇不應藏一滴要須化作無邊春

玩芳亭

蔓艸芊芊迷舊圃日號狐貍走鼯防世欲去之嗟未能竭力米鹽汗如雨先生人間第一流目中萬事無全牛割雞已覺無多子斬新亭柳作淸逰紛紛姚魏爭黃紫醉眼𨿽觀心似水但搜佳景付吟防吐作新詩爛盈紙慙愧知音太史公爲榜佳名字畫雄二公連茹歸霄漢此亭萬古揚淸風

小飲

斷臂一朝續狼肉裕矢漫空夜相逐海鳬亂飛三丈毛藍田不行四寸玉何如南嶽追祖風雲間生致桃李穠笑盡酒船三百斛醉吹簫管上晴空

質夫和來

我生不顧四壁空千金買笑醉春風半夜酒紅朝玉頰亭亭秋水影芙蓉作文忽慕元和格遂入賢闗親眉白遽聞皇甫語穿天淵源蓋是退之客琢句出人數等髙要令天下無英豪擊節一觀百憂失不覺此身猶布袍平生自足牛蹄水爲公辟易數百里願得佳句時飛來此間幸有子期耳雨意朝來猶許重安得相從恣嘲弄虀鹽充腹燈一螢兀坐亡聊眞夢夢防鞭匹馬城東陬對牀臭味兩相投歸來筆下飽奇怪不須更事子長逰

紫芝和來

雨餘橊火欲燒空宮槐老翠闇薫風卽今此景那可恃忽觀玉露泣芙蓉請公文急出新格一變茅黃兼葦白坐令防輩掃地空毋使再來相主客異日光芒李杜髙聲價豈但一時豪故應髙視空四海紛紛過眼萬銀袍我生作意逰弱水蓬萊杳隔三萬里何如平地揖詩仙一洗從來鄭衛耳期公便作九鼎重雲水未容扁舟弄漫天霖雨在胸襟半夜吹作髙宗夢鬼方月窟𨿽殊陬頽治之心輒相投澤民事業無多子要使人人鼓腹逰

邂逅宇文

閩山去天余尺五漁浦撼舟驚九死臨水登山萬里來卻向春圍飲墨水白雲目斷無飛翰夜將劍鋏於誰彈世人相馬例嫌痩饑死首陽不作難側聞天下有人傑洗出新詩耿冰雪年來亦復坐文窮空使品流居第一摳衣浩歌起相從雨意卻憂潑墨濃匆匆對語一笑粲萬斛窮愁一洗空公今淸譽髙星斗我乃棲遲事奔走收拾正賴退之豪痩寒不復麾島郊

別施君叔異

泮水儒生急寸祿白袍千人如立鵠爭注虫魚股置錐世外語言不到目我嫌人醉還啜醨常嗟心迹兩相離邂逅得君能我意筆端聊復出新奇愛君未冠少年郎語出輒驚鵷鷺行若不紛華替初志事業他日未易量今披靑衫走塵土滿面春風歸仕路拄笏政可望西山莫見輶軒腰傴僂我今縶維猶未釋相思何處訪縱迹爲君時望鬥牛間期君光芒髙萬尺

雨花軒

君不見解空晏坐寂無侶寶花忽爾窺巖戶已將精進聳人天是用色相旌其苦又不見毘耶居士坐髙堂四落天花趂揮麈若人猶有空可談眞機何處遁天女丰巖寂寂梵王家誰把幽巖名雨花我知此誠齊人耳但識解空與毘耶誰知丰巖了無取口角瀾翻初不語吾宗未出天莫窺豈復有花可爲雨

訪丹霞

煙雲著天無寸空寒窓瑟瑟夜號風浩歌出門何所詣故人飛錫梵王宮扣門兀坐寂無語衲破蒙頭靣如土逢塲聊復觸機鋒千偈瀾翻疾風雨我生鼻孔自撩天笑將龍肉比談禪鍼芥相投得吾子帖肉汗衫今脫然但憐淨業猶詩酒醉筆時作蛟龍走儻惟語黙兩無妨慿公刻燭聨千首況是雪意政相畱愼勿匆匆撫刀頭明日談笑作春色同在瓊瑤十二樓

戱吳少綝

短檠對君同泮水虀鹽不給窮吞紙君今載紙連數艘貧冨相懸九萬里崇寧政事先方田紛紛訟牒亂雲煙祗今列屋飽虫蠧官折羊酒壽髙年夫子談笑收餘慶不復塵埃生釡甑便當痛飲天津橋一网盡呼天下俊

寄興國福聖二老

我本窮山采薇蕨偶上用【闕】日月云端不肯舞仙人

天公𨿽笑雷公斥【闕】

細肋詹成炊飯似摶沙牛革偏甘眞嚼鐵慙愧忘形二禪客倒屣相迎作禪悅竹萌瀹水瑩瓊瑤土芝借糟凝琥珀余不供僧僧供余是事顚倒古所無要知人我兩無有此飽便當均太虛昨日龍興飛尺書俛我登山有籃輿試問二師肯俱否一飽還君欲借渠

送防教授

世事齪齪饑寒語思怨嘈然相爾汝蠅營狗茍端可憐不見秋風黃鵠舉君看三山夜降神鐘成人傑超不羣堂堂勁气薄霄漢藐視四海豈無人簞瓢陋巷誰知已自足一樽釣秋水惟使文星射紫防天書遂勅川龍起笑來南國開絳帳議論淸明森萬象已令鑪錘無頑金九萬卻摶羊角上飄飄歸興淩秋空莫恨丁寛易已東天生若人不私子當令四海徧春風

廬山

平生作意廬山逰往來卻貪吳越舟陛下許臣鞭匹馬芒鞋因得欵淸幽是時六月蒸炎暑六合黃塵空一雨上方冷翠襲衣襟便覺笑談在天宇

栟櫚集卷五

欽定四庫全書

栟櫚集卷六

宋鄧肅撰

古風

和謝吏部鐵字韻

紀徳

切切寒虫常在耳未識詞源萬斛水忽開玉軸見奇文光怪摩空亂眸子太傅江左風流人靈運在家元不嗔家世千年今復振落筆飄飄語更眞頓足忘言驚妙絕欲續貂蟬恨才拙鉛刀那敢望神劍舒屈無妨豈常鐵

右一

窮居如將豆塞耳一自足牛蹄水那知臨境有人豪笑觀造化但兒子筆端萬字驚倒人春色秋風隨喜嗔一讀錦囊殆仙去欲借銀軿遂朝眞更當負笈慰愁絕慿公一掃平生拙門人益親自得回防觀踏破門限鐵

右二

世上區區蠅狗耳不復解纓濯淸水只知貪雀不畱珠可憐認賊翻爲子珍重謝公天下人冷居林泉曽不嗔

雲煙萬木觀不足【闕】

眞髙節淩雲亦奇絕

不綰六印未爲拙【闕】

只有布衾冷似鐵

右三

仕途例皆諂笑耳隨盤方圓無定水前年天子思奇才霜臺曽擢右君子泛觀中外倘非人發上衝冠聊一嗔那顧城狐並社防好惡無私喜怒眞底事年來迹又絕笑道林泉似藏拙慿誰去斬佞臣頭請公速鑄楚山鐵

右四

四海紛紛箏笛耳誰識子期志流水韻髙調古自難酬得意政須副墨子我公聲價第一人積薪居上笑不嗔但將佳句妙今古逝變雕虫返太眞孟軻嘗續吾道絕功與神禹論工拙先生今復回狂瀾豈減旌陽柱鑄鐵

右五

引領門墻數捨耳劍之水源自樵水【公邵武人也】褁糧問道嗟未能參前倚衡見夫子自笑昔爲塵土人春狂時逐賣符嗔年來懶惰百事廢洗空人僞惟葆眞更餘淨業磨未絕彊繼彌明不知拙豈是螳螂敢當車貘獸從來食銅鐵

右六

李白嘗言人有耳不當徑流如川水男兒出處自有時何須鋭意楚狂子公今無意世間人北山有靈定不嗔天子政作唐虞計谷口那畱鄭子眞佇觀大手稱奇絕致君卻笑前賢拙坐使梯航到鬼方來尋九州貢璆鐵

右七

眼中儒生聊爾耳僅免春闈飲墨水可憐四海萬靑衿卻愧建安六七子誰似丘侯獨可人日無千篇卽怒嗔腐語陳言俱掃滅奇文秀句出天眞虎頭固已稱詩絕更逢安石分工拙新詩爲侯特發揮照人之明鑑磨鐵

右八

結交要在相知耳趣向不殊水投水請防丘侯對謝公箭鋒相契無多子丘侯平日論律人詳及謝公喜與嗔一得新詩卽傳借許久誇談今見眞車馬爭看紛不絕新詩那簡茅檐拙脫腕供人嗟未能安得畢升二板鐵

右九

三吳惡少飛緑耳殺人如麻壅流水余風往往到江閩魚爛鳥驚父離子紛然回顧作流人我侯正色回一嗔坐使倉黃萬老弱復歌太平養性眞百獘紛紛俱杜絕四境無虞安朴拙方信哲夫自成城不須十仞堅削鐵

右十

忘心政須麯蘗耳醉仙如吸百川水男兒不復問聖賢杯酒力辭眞防子我侯度量千人不滿金鐘卻怒嗔酒酣那復迷朱碧苗莠猶分僞與眞人言狂藥要須絕恐潰肺腸語亦拙那知眞气不可侵烏府如今肝是鐵

右十一

邑官有和者亦以詩寄之其人自云禦方冦有功

寂寞相如四壁耳陋巷蕭然窮飲水𨿽似退之厭權門時作封人慕君子慙愧知音个中人近前不學丞相嗔掀髯抵掌論今古肺腑恢然笑語眞頃余學問非三絕操瑟千齊謀更拙棲遲何以酬已知吾道不移研鑄鐵

右十二

丘宰生日

律管才吹九寸耳帝遣冥下司水百度稍多百四十愛日差長十君子已剝羣陰驅小人四海熈熈語復嗔因辟金闗謫太白不許天庭久煉眞太白塵緣固未絕肯將天巧形世拙防施霖雨滿人間歸對千年忘恙鐵

右十三

陽復朋來七日耳黎明當動有泉水【冬至後十日泉水動此以宣和辛丑歷推之耳】陰陰寒谷未生春天閔斯民如赤子遂因天下生奇人禆歌襦袴無怨嗔朅來割雞多暇日逸韻飄飄騰九眞瓊室瑤池津不絕冷笑人間衛生拙三竊蟠桃顏益童那復虯髯靣如鐵

右十四

和謝吏部

昔年怨聲常滿耳紛紛女巫未沈水天教我侯慰逺人坐令盜賊化君子期年仁政徧人人撫之如子不須嗔吏民欲欺亦不忍出言洞見胸中眞要圖書問久已絕人皆巧中渠寕拙優防黃卷有餘歡此志不回端截鐵

右十五

自敍

瑟瑟霜風欲聒耳小院枕衾如潑水夜淸火冷不成眠

起就短檠閱諸子掩卷嗟嗟今古人【闕】

可嗔風日相憐紛無已一笑之妄亦眞我今是非兩俱絕百巧百中不如拙寂然無復一念邪那有黃冠下鞭鐵

右十六

惡聲不入伯夷耳嚴陵拂袖釣寒水古來豪傑例幽居佩肯隨舟人子造化鑪中忽爲人笑笑隨緣又何嗔細語麗言俱入妙醉中不必更陶眞年來三復韋編絕得趣無多一味拙物外翛然我已仙不愁石髓堅如鐵

右十七

萬物紛紛一馬耳百川不同均一水不將彼是作殊觀坐使須彌納芥子李白髙視空無人審言更作牙官嗔可憐紙上較輕重畫餅象龍俱未眞我師宣尼四病絕抱甕寕作漢陰拙萬象紛紛不敢侵眞室何須樞楗鐵

右十八

遊山

髙巖去天尺五耳下飛瀑布千尋水山間瘦竹映枯松嵗寒相對凜君子杖藜去去尋幽人剝啄扣門公勿嗔凡骨膻腥倘不厭願供薪水看修眞髙人隱幾語言絕大巧深【闕】

拙無乃誤逰天目山偶見唐公冠帶鐵

右十九

人生要在行樂耳四化相磨逝流水溪山佳處飽遨逰莫爲羶葷親俗子解龜誰顧謫仙人玉局題墻亦遭嗔世人例作葉公解但喜畫龍誰識眞何如便與塵寰絕醉倒莫嫌茅店拙靑騘門外系垂楊旋乞靑禾剉白鐵

右二十

門前如市不入耳忘言隱幾心如水紛華時逐長安兒淸爽何似毛錐子我𨿽事業未如人天公不等吾勿嗔獨步髙山尋兀室黙坐燒香已悟眞世事繽紛俱謝絕叩角自歌愚且拙誰暇投書追賈誼更憂銅獘雜鉛鐵

右二十一

對酒

世上紛華蟻穴耳東流不作西歸水號寒那用學孟郊捉月要須追李子一樽忽爾逢故人髙談往事古人嗔人間目下多忌諱【闕】

醉鄕眞但得如意酒不絕

四壁莫【闕】

費數州鐵

右二十二

八斗一傾聊熱耳開匣時觀三尺水指天喝月使倒行揚波直欲斬蛟子安得知音吾黨人相防靑眼不余嗔笑驅八蠻有奇防開懷聊與話誠眞可憐吐哺風流絕乞巧未遑姑守拙坐觀明月侵蝦蟇空使玉川懷寸鐵

右二十三

送成彥尉邵武

萬竅於喁風割耳梅影橫斜耿煙水殺雞爲黍政追隨七峯共作隱君子忽舉陽闗餞行人去去莫愁官長嗔但知所領馬曹似淸談更覺子猷眞谷風嘗譏朋友絕子貢毋輕原憲拙期公鴻雁不空回開緘八行劃如鐵

右二十四

汗血神駒卓錐耳去佀蒼崖決積水據鞍年少笑西徵神仙中人梅氏子平生胸抱不由人防額再歸曽未嗔儀舌尙存斯足矣卞玉那愁無識眞一官聊續箕裘絕登山莫厭芒鞋拙防使狗偸掃地無不須蠭蠆揮鉅鐵

右二十五

山頭枯木半生耳山下琉璃剪碧水登山臨水兩超然刻燭千篇對夫子我生也是不覊人白眼望天人共嗔相逢賴有知音鮑揮麈不疑咳唾眞子今更與竹林絕我獨淒然守株拙望公聲譽騰九天不惟去作錚錚鐵

右二十六

別僧永肩

號寒啼饑自聒耳火中蓮花那著水超然不復顧塵寰空色兩防舍利子冠巾賈島齒平人當時僅免退之嗔何如伯升雲水去萬刼不磨一防眞公今更恐情難絕泛作飛蓬謀未拙挽袖牽裳浩不回當知若人是眞鐵

右二十七

謝楊休

人生相值梗萍耳無酒投錢亦飲水況公家世足風流封胡羯末又賢子匹馬來尋物外人坐上無氊寒不嗔傾蓋相逢已如故洗空機械情更眞公今在陳糧屢絕惡圓喜方我尢拙窮愁相守兩蕭然富驕何事如意鐵

右二十八

半夜絲簧紛養耳舞袖香風散沈水髙堂嬉笑坐生春不誦式防驚逰子孟公投轄𨿽知人故鄕千里兒曹嗔毅然竟把刀頭舞百日夢歸今日眞依前瘦馬登髙絕未應卻笑此行拙邑人脂膏子弗求況是丘侯帽無鐵

右二十九

一嵗無多數日耳歸心應逐東流水遙想解鞍在於門滿室生春舞妻子明朝去拜綘帷人遲遲他邦兾勿嗔願及散才求入社寓詩千里寓尋眞醫門不與多病絕無鹽自獻那羞拙誰知此質非良全政須乃翁爲防鐵

右三十

呈幾叟儀曹

管中窺豹一斑耳敢對江海更言水賴公不作揚雄尾舞雩曽許隨童子綈袍至今念故人世人欲殺渠不嗔更將妙語爲髙價坐令玉表欲侔眞期公終始不相絕回愚參魯余亦拙異時報徳但修身那用張良袖中鐵

右三十一

世上乞憐【闕】

汗流水轅車厠防端可憐笑殺物外奇男子先生眼中無可人將軍污足渠亦嗔倘欲眠時遣客去兩忘物我淵明眞世間勢位日懸絕不能變渠平日拙政如彊弓五十步無力可貫靑唐鐵

右三十二

嶺雲去天一握耳取死一分天下水不解舟車千里來賴有陳蕃知孺子當堂得酒觴故人醉倒花前夜不嗔我來一見欣如故險語聊攄肺腑眞安得眼邊萬事絕與君千首較工拙樂死初無鍤自隨那學祠東墓費鐵

右三十三

忽忽百年石火耳偃防不逾一腹水胡椒百斛何爲哉簞瓢便可安顏子君看世間容悅人脇肩揺尾恐人嗔所得僅能毛髮許抵掌無由一笑眞期公便與此曹絕折腳鐺中歸養拙冨貴鼎來卻應之鄂公未遇姑治鐵

右三十四

栟櫚集卷六

欽定四庫全書

栟櫚集卷七

宋鄧肅撰古風

劉忠顯挽詞

靖康之變死其事者數人然皆人死之耳獨忠顯劉公勲業聲譽著於兩河敵乞於朝蓋將用之公獨不顧毅然自盡此所以卓然拔乎其萃爲當今第一人也某以布衣辱公父子兄弟待以國士頃嘗論公之節如顏眞卿杲卿等或者駭之曰公尙亡恙子安得出此語乎忽忽十年而公竟以節聞更出顏公之右識者然後知某前日之言自管見蓋非偶然耳公喪南歸義當匍匐一慟新阡之下但方以罪逐不欲徹聲於賢公卿之門今仲固馳書索詩以助挽人之唱某敢不勉然我公气義欲穿天心金人𨿽有萬眾不得以兵甲威之今欲寫於毫楮間顧豈區區章句數字得以縛之乎謹作古詩一首略去聲律意蓋有在也伏幸采攬

城頭皂幟作雲飛城中不縱徵馬嘶虎狼那顧百萬眾政期生載人傑歸天王遣公如召虎諸蕃列拜聽奇語軍中相慶得左車【闕】

混天宇先生一笑凜長虹

此膝那屈【闕】

忠如魯公氈帳歸來眥欲裂北極紫防汪洋血更欲結艸報君王夜半無人徑自絕城門初開聞訃書參騫往哭萬人俱義色忠軀略不變忠言凜凜在襟裾當時中國滿朱紫不臣女眞卽臣楚聞公髙節端不回身𨿽無恙气先死英風吹到新冕旒天恩夜破九泉幽佳城可葬不可沒時有紅光上鬥牛我昔從公子弟列欲報公知效公節公騎箕尾我誰依獨上山巓采薇蕨

寄徳裕縣丞

世人齪齪例卑嘶搶楡不識南防飛邂逅逢公能可意笑呼文舉作羣兒扁舟十日系楊柳未忍憤然誇疾走官長𨿽嗔渠不聞且覓吾徒縱詩酒笑談便覺無樊籠勝景況復煩天公眼前突兀萬銀屋河伯欲以山爲宮期公定非噲等伍愛公髙气塞寰宇此行要須上九天利磨幹將斬張禹

再韻明復和來

男兒匹馬追風嘶朝燕暮越去如飛談笑功名在鐘鼎卵破艸折驅健兒悲吟誤學愚溪柳落筆幸無龍蛇走詩成不直水一杯誰解金龜與換酒能言嗟我閉雕籠九萬扶揺政屬公好震雷威養霖雨要須磨賦未央宮逰戱詩壇整部伍筆鋒光怪橫天宇畏法請歌七月篇惡食卑宮贊神禹

口占

白鶴一去斷消息白鶴嶺髙髙無極仙人望汝久不歸珠花撩亂瑤海碧當時同伴有飛鸞雪浪掀天翻防翼世間千嵗防重來過眼不須尋鳥迹

送李君上洞天

北風於喁萬竅號落雪紛紛燖鵠毛好向髙堂防帷幙新醪入臉殷春桃居上何爲囂不顧叩尺長歌辭我去行行逸興髙白雲千里江山入芒屨問君無乃急所求笑指南安作勝逰南安老師初不死一聞消息卽歸休嗟我平生污詩酒未能赤腳走巖竇在家自得忘家禪托問老師印可否

戱天啟作時文

君不見晉陽作垣期自固中藏荻蒿勁箘簵知音防遇張孟談安趙有才終一顧人生防遇自有時兩股何須欲置錐快將好景供詩酒嗟嗟戚戚非男兒

哭施叔異

天上樓成求俊【闕】

那知施侯更可憐

只向人間【闕】

橫秋豈惟落筆動驚俗政事入眼無全牛汗血共艱千里足狂風忽已摧秀木生前萬事且置之白頭老母將焉屬管鮑交情我最深訃來一慟幾失音相思通昔不作夢對牀蟋蟀更秋吟

招成老

萬竅於喁北風烈烏雲貼地欲飛雪醉乘一葉上玻璃忽霽陰威行夜月鳳凰山頭想大顚芒鞋竹杖弄淸泉胸中得句自春色散入艸木騰雲煙安得今宵對揮麈快然別作二嵗語遙知今吾非故吾便當刻燭追風雨

送成材

伯夷自甘首陽蕨商臣不戴周日月那知世人冷笑渠卻言馮道有全節紛紛過眼萬飛蚊何如閉目日飲醇議論不從流俗變吾宗賴有謫仙人謫仙品流居第一射策王庭恣狂直不知天上聞不聞且說姦臣俱辟易秋風鞭馬衫挼藍一官聊渡試江南羣從相從得髯尹家學須當與劇談江南風月歸詩酒二陸相從眞得友無人肯伴栟櫚狂爲我喚回脫帽張

避賊引

羽檄星馳暴客起西望煙烽無百里夜半驚呼得漁舠老稚相攜三百指蠖屈蛇盤破蓬底忽欲騫身風刮耳沙汀艤岸少依劉萬斛愁情空一洗回思當年侍玉皇禁垣夜直宮漏長驅馳誰謂遽如許客枕不安雲水鄕前日蹇驢衝火烈今此扁舟殘雪隆暑祁寒欲少休鉦鼓逼人如地裂艸廬安得無臥龍奉天政賴陸宣公慿誰急呼人傑起使我叩角歌堯風

次韻師臯

平生論兵輕白起端欲采芝追冉裏誰遣聲名到人間役役十年空血指天狗墮地嗟未已雷聲屢迫君王耳閩山今復暗旌旗四望長安淚如洗羨君好古慕羲皇品流不減劉眞長捨我帡幪得甘寢傍徨忽在無何鄕安得當陽如火烈坐令此軰消春雪六合內外還桑田乾坤不容異姓裂防君躍馬如逰龍醉中脫帽造王公髙堂請志中興事吉甫作頌穆淸風

聚星行

昴星下天扶漢徳長庚乃向開元謫光芒相照數百年一尊不得聞風月何如今日出城闉髙堂共享無邊春風流皆右煙霞表不數當年荀與陳江湖我今方捲舌君等上天環北極箕斗虛名不必多要斥旄頭作頑石

寄李狀元

渡頭送君泛小舟絲絲細雨織寒愁自聞君來天亦喜急掃陰霾霽九州聚星髙防古難續也欲從君勤秉燭期君指顧蘇甌閩一笑春風不忍獨

送張巨源

我頃天上遭雷斥萬里歸來弄泉石慙愧張侯著眼看詩卷光芒射奎壁一朝逸气見眉間浩歌依劉出閩山渠今得客君得主寧復回首更悲酸陰雨初生腐艸翼破闇行空夜的皪何時歸伴栟櫚狂一吐長虹貫白日

送呂友善

火雲燒空汗如雨江北江南俱豺虎君侯不顧磎山幽鞭馬一朝去莫禦挽君少竢秋風淸君言倚門有雙親千里歸來防衣舞死生不計萬鐘輕過眼紛紛靑與紫顚倒重輕眞可鄙慿君上天整乾坤自古忠臣多孝子

黃楊巖

石壁巉巖驚鬼劃異艸幽花鎖春色羣山迆邐不能髙突兀獨磨霄漢碧芒鞋千尺上崔嵬手摘星辰腳底雷撥破煙雲得洞戶醉眼恐是天門開入門嵯峨在紫玉天風吹靣天香馥華裾【闕】醪揮麈尾萬指未充空洞腹我因避地訪名山扁舟夜渡沙溪寒辛勤博此一笑喜太平猶在水雲間猛將今無三角虎狐貍晝號鰍鱔舞靈巖知有老龍藏挽出人間作霖雨

雹

黒云壓山山欲頽阿香推車振不開廣寒宮中珠徑寸狂風傾下九天來髙堂砰轟倒四壁萬瓦飛空如轉石燈火靑熒不敢明世間誰有膽三尺年來蠢動敢爭豪鰍鱔起舞狐貍嘷一振天威百怪息夜半云收北極髙

栟櫚集卷七

欽定四庫全書

栟櫚集卷八

宋鄧肅撰古風

送李丞相四路宣撫

冷風吹海煙霧開繡衣使者天上來手持天書傳天語促起天下豪傑魁下堂拜命汗如雨上堂鳴鼓旌旄舉要令南國生淸風不辭馬上蒸溽暑平生直气髙蒼穹四海艸木聞威風業以自任如伊尹那使流言動周公君臣今日機鋒契六十九州歸重寄屠龍事業警狗偸談笑定縛吳元濟功成上天相都兪指呼瓦皪化華胥日辟農桑三萬里二十四考書中書我今流落窮吞紙蟾蜍爬沙鞭不起歸歟自築茅三間爲作野史書雄偉

大水雜言

前日雨如絲繽紛雜朝霧昨日雨如注萬壑爭馳騖今朝有霽色作意在芒屨那知復如傾漫天飛瀑布介休借車振蒼穹十八葉幡如火紅濤頭起復萬銀屋河伯盡以山爲宮門前小艇疾飛鴻挽我同趍急流中人生如夢貴適意乘此可食千頭龍醉中舉杯謝舟子口腹自營吁可鄙不聞大禹不過門血指爲防九年水何如

乘風【闕】

天坐令赤子脫魚腹六合內外連桑田柳枝卻下蛟龍約談笑支祁付鐵索異時天上敢驚呼斥作人間鐺折腳

次韻王信州

煤炱飛上天沈沈三日霧銀河一壓摧狂雨恣橫騖我恐鐵騎來疾馳不納屨气豪如項羽勢猛似黥布彌漫江河接髙穹石牛未洗血泥紅天吳八首眞奇怪咄嗟平地作銀宮我貧家火不星竈赤腳滅沒泥塗中目斷曉風生少女又復茅檐飛白龍慙愧北來王夫子籍籍聲名滿都鄙朝吟千賦暮千詩松腴亦須枯海水莫倚文章似孟堅未用風流追樂天且以光芒破陰晦挽回日色到桑田樂嵗天公有嚴約斥落旄頭沈貫索從公日醉三百杯不怕西風動旗腳

再次韻

我聞張防子仰天能復霧又聞塡海神揮鞭石欲騖二子呼不來登山自糾屨雷鼓速云陣忽忽千巖布誰云九萬隔髙穹玉女笑眼逼人紅銀浦遂傾蔓水雪浪欲浮天梁宮孤孫得糟時哺翁泛泛浮家煙浪中競呼力士來西域臨江吹縮十丈龍那知夏雨逢甲子身如豬鴨不須鄙赤松作此豈無謀門生主兵渠主水長江正欲截時晝夜亡智伯水如天此功朝成暮可霽便當明月垂靑田一雨從今十日約要賡丰年入索慿君喚取阿戎俱笑上天門同軟腳

鼓腹謡

當時大鑊四十石餡鹿如柱餅八尺飽食起來舞金剛揮戈天上駐斜日底事年來到骨窮炙蒲脯苔誑腹空鬭牛一飯期五日一半又聽闍黎鐘啄腐吞腥將日削天公作意殊不惡十圍漸化楊柳輕因馭冷風上寥廓

次鼓腹謡元韻

我心不轉本非石世路扒沙任退尺杯酒髙懷獨未忘只有三萬六千日原憲𨿽貧亦非窮石發溪毛放筋空已遣寸毫飽風月安得髙堂列鼎鐘明朝莫怕山如削夾路花香破酒惡世間得失競雞虫一笑危岑天地廓

戱王子和

豪華相陵豆粥石坐上珊瑚碎三尺那知蕭條洙泗間竈火不星連七日我生不復餞文窮醉眼從來四海空一飽便令百憂失三合紅陳等萬鐘君家況有柳枝弱客惡不容主人惡造門果腹姑置之杜陵寒眼慿君廓

鼓腹謡謝許令

東坡不戀二千石卻羨黃州芊經尺一飽何妨作許難千古光芒買白日我生不暇哭途窮入戶靑錢轉手空肉食不容久靑瑣齒牢但可叩天鐘許侯詩成謝斵削飛流來洗徐凝惡開緘百里已生春九州更賴此心廓

風雨損荔子

前日雨聲如隕石昨日風狂退六鷁荔子吐華漫如雲結實定知無十一南來無以慰愁煎端期一飽果中仙山頭看花日千轉黙想香味空流涎事類翻羮愼勿卹風雨在天非人力要及丰年天下同那爲海邦私一物

題吹衣亭

馬上衣衫涴塵土斂板權門腰傴僂冷風天上呼不來厚顏如甲汗如雨星郎髙韻淩雲煙天賴喚歸酌流泉人間熱惱醺不到亭上鶴衣飄欲仙君方醉樂人愁絕何如禦此登天闕叩天借此衣上風吹下九州作春色

逰鼓山

蘭橈艤岸雷霆駭【闕】

海吾人作意水石間

素志豈因風雨【闕】

衡山不知爲開云魯陽莫試揮戈手郭寨何妨整角巾山僧道我飛芒屨要看渠師得道處雪噴鼎烹一斥回千古澗流不東注我笑老師太豪雄故令鬼物窺吾蹤安得廓然無聖解蒼厓依舊飛白龍

別珠公

我頃詩成準勅惡寒江夜度秋蕭索曳杖從師得摩尼洗空愁膓天地廓年來狂妄嬰逆鱗去國三秋又出奔隔墻後得綈袍舊一笑喚回逆旅春我心不轉嗟匪石方壯兩遭天上斥處處逢君道價髙萬指方袍趍法席白雲天下妙林泉看君又作新法緣倘能容此無歸客便當結社追白蓮

送許丈赴行在

天狗夜吠夷門月乾坤易位人泣血那知千官舞蹈回馬上洋洋靣不熱許侯逆風敢孤鶱黃金圍腰挽不前吾君已立閏位退再拜丹墀吾節全我時上天恣狂直權臣舌端飛霹靂當時陷穽皆交逰侯獨臨存眞鐵石此來邂逅一笑間夜傾閩酒赤如丹胸中磊塊澆未下徵斾忿忿又吳山山前鮫鱷翻平陸殺人如麻未充腹慿君仗劍追祖風坐令四海桑田復

栟櫚集卷八

欽定四庫全書

栟櫚集卷九

宋鄧肅撰

古詩

後迎駕行

揮鞭衝曉露歸鞍載夕陽一日復一日不見禦袍黃偏諸須文綉氊車奉珪璋作意禮樂盛而乃訪毛嬙上皇襲太平珍怪來四方奇气驚鬼劃舞腰欲云翔端爲大盜積萬里來貪狼文移急星火搜抉到毫芒伐柯則不逺吾道其復昌君看天宇間紫防已輝光躍馬今朝去定拜玉鑪香惡衣供禹禦茅茨覆堯堂爲邦消底物人心歸則王

鄧成彥邀李益之朱喬年及某一飯適忌日無侑觴者遂遲明日成彥偶在式假以食素謝吾三人朱且行僕因以詩促之

防額萬里歸兀坐冷如水慙愧北阮賢爲余欣設醴旣邀折檻朱仍約騎鯨李人乳已方丈淸歌已皓齒那知事大謬及誤占食指得鹿倘是夢翻羮得無鬼我生飲紅裙萬事空一洗所失如蝟毛豈惟一飯耳端恐荀陳防自此參辰矣慿公反髙陽勿専蘭亭美主人或素餐蘇晉端可擬何妨具一烹肉食從客鄙

偶成

我渉江東路平地雪盈尺明日疊芙蓉晴天開曉日朅自婺源來陰雨連朝夕瘦馬過雲際又斷檐間滴顧我亦何人市朝欲歸迹平生詩酒交落井仍下石那知渉畏途乃煩造化力要知萬里行人謫非天謫衡雲霽韓愈海市呈蘇軾君知此理不鬼物防狂直

古意

妾身如暮云陰霾愁漸濃郎來如曉色日髙云自空曉色未應夜愁雲不可重防持一杯酒舉室生春風

其二

妾心如寒梅隨郎徧江東郎身如飛雪知落何亭中雪花故淸絕何人能擊節梅花嵗嵗春千秋香不滅

其三

妾如傍籬菊不肯嫁春風郎如出谷鸎飛鳴醉亂紅亂紅有何好風雨一夕空菊英𨿽枯淡不愁霜露濃

觀子陵畫像

陶朱防狡兔渭濵兆非熊先生但釣月君王友不從我昔訪其迹磎光磨靑銅呼公公不應天籟自號空何人知此景攜歸梵王宮乃知夜半力端在寸毫中

謁南齋諸友

靑靑門外竹練練澗中流水佳自扣枕天壤無炎洲我友有髙韻來爲扶策逰塵埃飛不到軒窓寸寸秋髙文穿天心細字編蠅頭气豪欲騎月志鋭定焚舟我來初過雨衣衫宜翠浮平生百斛塵一洗空不畱歸來短檠下淸風入夢幽不知白蓮社肯容靈運不

再用南齋韻謝

沙溪淸可啜逺山翠欲流翩然航一葦浩歌入蘆洲髙堂上木杪幽人事勝逰但足簞瓢樂不知天地秋我輩嗟無口防捜空掉頭何如三才傑等是濟川舟開卷騰光怪天上卿云浮阿云又嗣音吾研不欲畱平生浪詩聲寒虫號淸幽已對狂道士從此敢吟不

登妙峯閣

維舟古木陰故人能倒屣相攜步髙閣千尺誇雄偉雨餘天气淸宇宙空如洗對面碧玉峯去天不盈咫慿欄一超然欲摶九萬里下視囂塵間蠢蠢欲虫耳平生浪自苦馬上肉消髀匆匆欲何之燒色更隱幾入夜寂無人波聲欄下起坐覺非塵寰雷霆生腳底

逰東山

艸木得新露襲人吹冷香泉水夜相激衾枕自淸涼我攜謫仙人眉目秀而長髙樓洗塵累抵掌論老莊若人

不世有【闕】

跨皓鶴同作雲間翔

雲際嶺

蒼蒼九萬里拍塞雨天葩雲際在天上我去更攜家不知山髙低晶熒浩無涯回頭見侍者蒙蒙隔瓊花

謝丹霞老師

丹霞修何行天花雨紅英艸莽化金碧宴坐十年成落筆多奇語酧唱皆名卿防言寄禍福無心天籟鳴頃年來七峯見我眼增明西來的的意一語貫三辰坐令塵土人彈指悟無生別來今許久夜夢飛爽靈新詩忽入手春風死艸萌公以慧生定我自明而誠相望𨿽千里秋風共一淸去去勿作念明鑑無將迎

玉山避冦

前年十月間甲兵滿大梁小臣阻天對血涕夜沾牀去年十月間左省謫徵商扁舟歸無處江浙俱欃槍今年十月間叛卒起南方官兵且二萬一旦忽已亡一身幸無責奉親走窮荒天宇如許大八口無處藏空山四十日畫餅誑饑腸朅來古招提和气靄修廊迎門有禪伯梵行照穹蒼卻念客無歸燒豬飯蘇郎方袍二百指祖燈其復光中有防法人義气乾天槍倒牀得甘寢不知冬夜長明朝曹夫子破浪飛危檣入門郁春色滿船載瓊漿髙談鸞舞飛佳句刻琳瑯那知奔竄中一樂得未嘗何當掃陰雪四海共春陽便攜我輩人浩歌歸醉鄕世事如奕棋臧否均亡羊簔衣可釣月底處是金章

次韻李舍人

道山文章伯杖履作幽棲筆硯爲戱事業落翻墨螭平生百萬言定相初不離更憐世間士塵网深相圍笑踵雙林轍誓破萬夫疑八靣列神王劍防身攜持怒目幹龍宮機緘絕謀惟佛語浩無際天地如可彌笑談一轉畢璿璣時未移見者皆了了鈍根化神機不然分三藏誰能俱不移白頭鑽故紙底是出頭時此恩今欲報四顧將誰依在佛本無說於公亦何爲重謫仙人登山力未疲天涯萬里著處卽爲歸隨緣作贊嘆妙語何奇奇置之天壤間千古無敢非我生多肉障煩公示寶箆請作一言蔽牟尼卽仲尼

送李司錄西赴

晴雲聳奇峯烈日破昏霿謫仙有行色朋僚傷逺送嗟哉君子人簿書久倥傯文星應長庚勁气模防蝀幡然玉京去佇聽朝陽鳳巖野豈能畱端肖髙宗夢

塵外堂

俯仰天地間紛紛【闕】

山林累人均一體有眞故有妄輕彼那取遺奔走爲塵外政應在塵埃慿師一埽空六塵不用洗淵黙卽雷聲萬川同一水

栟櫚集卷九

欽定四庫全書

栟櫚集卷十

宋鄧肅撰

古詩

謝李舍人題額

寸艸春未報秋風樹不停三年眞忽爾過隙白駒奔廬墳吾豈敢北堂有老人作庵居釋子佛事勤朝昏太史憐此意髙額掲顯親梁間垂玉筯壁上靄飛雲顧我何爲者傳家空一經棲遲已三十寒燈尙短檠北轅將適楚捩手或翻那能爲親顯只可充添丁但念我先人白首困飄零射策不逢賞靑衫脫王庭今焉逢太史發揮自身名坐令九泉下冷骨復生春顯揚今在此松楸萬世榮作詩敢論報欲爲幾上銘

陪李梁谿逰泛碧

涼天夜無雲寒江秋更碧冷照月華中水天同一色畫舩中流三更羣動寂淸風逺相隨蘆花秋瑟瑟近山得桂香隔煙起漁笛樓臺半有無疑是化人國我生本無事釣竿勤水石今宵更可人仍侍君子側浪登元禮舟本非謫仙敵斂手看揮毫光芒騰萬尺

本上人

乞食自王城駿筆揮萬紙開緘動心目忽忽龍蛇起便可老煙霞聲價日千里那知未滿意更訪栟櫚子栟櫚亦何人是心如灰死愳語滿人間春風自桃李慿君一笑揮萬事空一洗但了風動幡在處眞投水願將廣長舌語出亦糠粃回到我軰人政堪覆醬耳

和作哲送令徳

我瓠非五石安能枵不用但恃少年气未肯就羈鞚越人已斷髮章甫浪出宋何如子建文脫口人爭諷笑示善者機綺語時一弄妙竟祕不傳尺管閣云夢固應羞芹藻淸明奴共明年郁梧桐定作喈喈鳳歸來訪原憲愼毋學子貢故人猶未病反已能求中

宴坐軒

客食突不黔馬上肉消髀所得知幾何此生亦茅靡何如丰巖公一室萬緣止竹林能淸幽巖竇富奇偉闗門寂無人燒香坐隱幾今年忽猿驚杖屨數百里持此凝宴坐老師一啟齒我心死灰如春風吹不起請君看九淵止水卽一洗

舫齋

寓形天地間一枝愼所處到眼無溪山堆胸自塵土陳子作舫齋端能世外趨笑傲風波境恬無風波慮循本魚可觀灰心鷗自舞風景𨿽可人分手聊四顧紛紛逐末流誰援沈迷苦吾事在濟川愼勿五湖去

泛舟示子

秋江十日雨破浪飛危檣恍如在天上萬頃煙茫茫狂風自南來桂花雨新黃停杯不須飲且飲空中香平生四海心老大愧周郎聊復隨孺子解纓濯滄浪北斗挹酒漿天孫織衣裳乘興拏舟去一笑上銀潢

黃卷堂

世人無逺韻挾策下浮雲識字僅有數得志無短檠太丘妙家法不肯鹵耕耘藏書浩無際兀坐觀滄溟寒陋鄙李邕假書勤朝昏過眼如杜甫散爲筆下神一家今四傑射策到王庭自視猶細事家塾方討論嗟我未聞道政作鑽紙蠅防同阿戎去從公問斵輪

過黃楊巖

朔風夜號空於喁幾枝木深山自春色芳艸不凋緑朋來得佳逰招提藏翠麓新酒赤如丹竹萌肥勝肉一醉出門去缺月掛修竹歸路渉溪淺危橋踐寒玉夜過渭濵居門庭故不俗對坐寂無雨泉聲如擊築宗盟更可人相邀勤秉燭開緘得防音鯨鯢俱靣北回棹今可矣賞心嗟未足西去有奇巖佳名配王屋箕踞列十人未充空洞腹更約林宗俱來伴白雲宿

飛螢

谷雨已十日不散陰雲頑夜風翼腐艸借光蒲鶩間往來自相照似欣天地寛何時東方白紅日開云端

次韻王信州古風

我昔少年日气與風雷壯一言旣不合掉頭歸望望誓將老煙霞叩角耕閒曠一日煩幹旌叩天舒孟浪自譬舟一葉沙溪春蕩漾百川倘已東吾力那能障尙賴天地寛未卽崇山放栟櫚付冷居乃爲世所長老妻畫紙棊赤腳沽村釀醉起舞彩衣吾道頗休暢人傑又鼎朱不怕供詩帳酧唱激淸風洗空煙雨瘴故人化鶴仙穹廬共淒愴生還義更髙褁飯逺相餉演山見長庚醉眼不敢仰便結騎逰不知飛燕謗蘭亭最後來徳齒均所尙傷時𨿽慷慨論事尢倜儻杯酒七峯下逸思九天上萬事俱可人祗欠蛾眉唱

再次韻謝之

四海王信州志气老益壯家學九域聞人物萬夫望若使在廟堂天下無怨曠胡爲一葉丹也泛閩溪浪顧今眞斷梗江淮付揺漾逢人輙傾倒渉世無隄障旣合越人瘠仍欲鄭聲放斥下九天來宜似幽怪長【一作幽怪多冗長】邂逅忽相逢琥珀傾新釀火急賡歌詩胸臆賴舒暢我語無餘韻日書甲乙帳得君驅鱷手不憂潮陽瘴三年去國心海隅日淒愴東家久不燔稚子誰將餉詩成豈置之萬事吾不仰那復思重裘區區欲止謗明朝更可人芒鞋窮好尙遙知翠防中髙談得縱儻至樂麯糵間虛名鐘鼎上輕重不須論杯行且酬唱

再次壯字韻

昌黎論佛骨南行气亦壯獻書請鏤玉卻起北歸望香山最風流詩酒事夷曠那知聞琵琶淚濺九江浪此身苦海中風流隨蕩漾妾見分南北無乃眼中障嗟我果何人楚狂本天放外物不須論有身今已長斥歸水雲鄕日醉蓮花釀茗飲過陸羽禪悅得文暢安此更何求萬里脫氊帳死生則置之北邙豈俱瘴使君憐我愚了無逐客愴謂我耕白雲不獨齊眉餉詩來覓歡處光芒不可仰欲醉桃李春那憂貝錦謗赤腳敢云無社舞非時尙侯門列蛾眉一見吾其儻拋磗此當先積薪君在上更爲李與蘇兩家按斯唱

第四章

兼簡其子

鳯卜𨿽蕭條虎筮固豪壯要皆有得失未息助中望那知方寸地太空等虛曠川逝水不流石髙風自浪鄭五

相府榮謝三漁舟漾【闕】

鼓瑟鏗爾捨扶杖嚗然放在我本不虧底處更求長獨掛百錢逰無人捉私釀醉歸一腹春滿紙揮琴暢【風俗通記凡琴曲和樂而作謂之暢因憂愁而作謂之操】重江左王徳劭宜絳帳天遣千里來不顧閩山瘴大言臭味同政可慰淒愴誰知金玉予詩成卽相餉筆力到天心開卷人爭仰但勿賦兔葵小兒易生謗獻之詩更可句法晉宋尙從渠得精深嗟余眞恍儻何當日相從煩君更語上徑追太古風三嘆連十唱

荔子

荔子有佳品乃在府城東我來方秀發黃雲疊萬重遙知香味色已具碎花中憑欄一念足不食意自充人世如夢耳當體色卽空謂是爲眞實便可侑千鐘謂是爲非實眞飽亦何從虛實兩無有棲髙雨蒙蒙

避地山谷

大禹不到處石壁誰鑿開云端欲相搏飛出白雲來余沐亂飛雪雄聲敵春雷溯流湧百尺銀山陟崔嵬顧我𨿽逐客解雨已春回嗟此天盡處胡爲乎來哉萱堂有垂白蓬室紛提孩內外三百指奔竄若爲懷我疑雲水間亦有天下才何時日三錫一振紀律頽羲和儻中天六合無氛埃防壤與蟻穴不風當自摧坐令陋巷中依舊樂顏回亦能書要荒朝防叩天階

次韻王信州逰棲雲

勝逰出林杪參天僅一分從君如附驥顧我願爲云野色連空碧幽香襲露薫耦耕當卜此橫笛夜相聞

栟櫚集卷十

欽定四庫全書

栟櫚集卷十一

宋鄧肅撰樂府

臨江仙

帶雨棃花防上馬問人底事匆匆於飛有願恨難從大鵬摶九萬鸚鵡鎖金籠怱怱便爲千里隔危岑已接髙穹回頭那忍問前蹤家畱千里外人在鬥牛中

右一

百尺危樓初過雨淸風凜作輕寒一聲漁笛在云端黃昏簾幙捲新月半欄桿靑翼不來音信斷雲窓杳隔三山何時攜手便驂鸞今宵同勝景玉斝不畱殘

右二

春雪一甌扶醉玉翩翩兩腋生風柳腰無力殢雲蹤陳郎投轄意分袂忍匆匆白玉琢杯龍麝泛瀼瀼天酒爭濃何妨一飲上靑驄晴空行夜月緩轡水晶宮

右三

劍水泠泠行碧玉扁舟一葉吹風玉人招手畫樓東浩歌隨月去春在小樓中簾幙低垂圍篤耨雕膓笑捧香蔥謾將雨意作云濃單於吹未徹門外響玲瓏

右四

雨過荼防春欲放輕寒約住餘芳南園今日被朝陽瓊葩開萬防塵世滿天香百卉叢中紅紫亂玉肌自笑孤光淸風剪剪過紗窓餘酲空一洗不數壽陽妝

右五

獨宿禪房淸夢斷雞聲喚起晨鐘出門曉月耿寒空小池凝翡翠竹外跨飛虹梅塢不知何處了傍籬臨水重重嘯歌只在冷香中人間那有此天上廣寒宮

右六

夜飲不知更漏永餘酣因染朝陽庭前鶯燕亂絲簧醉眠猶未起花影滿晴窓簾外報言天色好水沈已染羅裳檀郎欲起趂春狂佳人嗔不語劈靣噀丁香

右七

夜靜黃雲承寶韈九疑人道羊家蕊宮仙曲送流霞東陵分玉井逺勝隔荷花綽約旗亭沽一笑眾驚飡棗如畫橋煙栁忽翻鵶醉鬟傾緑醑參月共橫斜

右八

樓北樓南靑不斷晴空總是春容先來無處問郎蹤那堪風不定雨盡一窓紅初恨水中徒捉月而今水月俱空謾將雨意伴云濃臨風千防淚不到浙江東

右九

浣溪沙

雨入空階滴夜長月行雲外借孤光獨將心事步長廊深鎖重門飛不去巫山何日夢襄王一牀衾枕冷淒

香

其二

傍竹柴門俯碧流見人無語眼橫秋鳴機軋軋弄纎柔定有回文傳竇氏何時銀漢度牽牛歸來風雨夜颼

颼

其三

宿雨潛回海宇春曉風時散日邊云熈熈人意一畨新破睡海棠能媚客舞風垂柳似招人春衫歸去馬蹄

輕

其四

欄外彤雲已滿空簾旌不動石橊紅誰將秋色到樓中瑪瑙一紅浮翠玉瓠犀終日凜天風炎洲人到廣寒

宮

其五

髙防橫山酒八仙煙雲不減九華妍暖風瓊樹倚樓前妙唱一聲塵暗落靚妝四座玉相連驂鸞何日共翩

翩

其六

二八佳人宴九仙華堂淸靜鬭春妍瓊枝相倚妙無前良夜黃雲來縹緲春風碧酒意畱連花間蝶夢想翩

翩

其七

半醉依人落珥簮天香不數海南沈時傾秋水話春心已覺吹簫歸碧落從今禊飲笑山陰金盆休惜十分

春

其八

海畔山人碧玉簮天涯消息嘆沈沈賴逢傾國洗愁心莫爲世情生旅況且因樂事惜光陰明朝紅雨已春

深

菩薩蠻

隔窓瑟瑟聞飛雪洞房半醉回春色銀燭照更長羅屏圍夜香巫山幽夢曉明日天涯杳倚戶黯芙蓉涓涓秋露濃

又

萋萋欲徧池塘艸輕寒卻怕春光老防雨濕昏黃梨花啼鳥妝低垂簾四靣沈水環深院太白困鴛鴦天風吹夢長

又

飛鴻欲帶春風去柳絲卻織春風住去住任春風只愁樽俎空今朝鞭馬去又得髙陽侶半醉踏花歸霜蹄驕欲飛

又

簾旌不動重餘熱髙堂誰送能言雪一笑下人間天風襲坐寒歌聲云外去句譜蘇仙語曲罷一樽空飄然欲禦風

又

亷纎細雨連天逺紗窓不隔斜風冷花柳自生春無聊空閉門雙雙攜手去回首煙汀暮嬉笑在髙樓知人牢落不

又

垂楊裊裊腰肢軟寒溪練練琉璃淺短艇臥吹風生涯一葉中五湖須徑去何用若耶女煙雨暝沙汀花香喚酒醒

又

腰肢欲趂楊花去歌聲能遏行雲住杯酒醉東風覊愁一洗空謫仙淸飲露意在飛瓊侶未醉那求歸新詞句欲飛

又

歸心謾逐飛雲去歡情卻爲芳菲住翠袖擁香風寧辭玉斝空主人承湛露元是臯防侶早晚定遄歸商霖四海飛

又【和李狀元】

騎鯨好向云端去踏花偶爲狂朋住語笑凜生風眼髙四海空羊裘衝雨露我是漁樵侶已趂白鷗歸長江自在飛

又

一心惟欲南園去東山有意畱難住曽慣識追風馬羣今已空金盤盛玉露情絕鴛鴦侶破賊凱還歸衝天看一飛

南歌子

竹影窺燈闇泉聲語夜長小窓無夢到髙唐獨飲三杯長嘯步修廊月午夜衫冷蓮開風露香欄幹西角下銀潢我欲乘槎天上泛寒光

右一

晧月明顋雪冷風亂鬢云髙樓簾幙夜生春半醉倚人秋水欲斜傾曉雨雙溪漲歸舟一葉輕杳無靑翼寄殷勤目斷煙波漁火又黃昏

右二

云繞風前鬢春開檻裏妝鳳屏淸晝靄龍香淺畫娥眉新樣逺山長比翼曽同夢雙魚隔異鄕玉樓依舊暗垂楊樓下落花流水自斜陽

右三

澤畔爭撏艸車前自餵牛鳳城一別幾經秋身在天涯海角忍回頭旅夢驚殘月勞生寄小舟都人應也望宸逰早晚蔥蔥佳气滿皇州

右四

訴衷情【送李狀元三首】

乘鸞縹緲過三山逰戱下人間金樽不辭頻倒春色上朱顏依暖玉掠風鬟語闗闗惟愁漏短雨防雲飛騎月空還

其二

龍頭一語定閩山黃色上眉間詔書促歸金闕玉帶侍天顏攏象板嚲宮鬟唱陽闗從容禁闥若念林泉應寄書還

其三

從來雲雨過巫山只記夢魂間何如醉逢傾國春到一瓢顏歌窈窕舞雙鬟掩云闗重城五鼓月下西樓不忍輕還

長相思令

一重山兩重山山逺天髙煙水寒相思楓葉丹菊花開菊花殘雁已西飛人未還一簾風月閒

又

一重溪兩重溪溪轉山回路欲迷朱欄出翠防梅花飛雪花飛醉臥幽亭不掩扉冷香尋夢歸

又

紅花飛白花飛郎與春風同別離春歸郎不歸雨霏霏雪霏霏又是黃昏獨掩扉孤燈隔翠帷

西江月

臘雪猶埋石巘春風已入梅梢冷香隨馬上瓊瑤不與時人同到拍手恐驚星斗髙歌已在煙霄醉呼玉女解金貂笑問何如蓬島

右一

風薦荷香剪剪月行竹影徐徐防聞環佩過庭除恐是陽防行雨玉筍輕籠樂句流鶯夜囀詩餘酒酣風勁露凝珠我欲驂鸞歸去

右二

生查子

執手兩澘然情極都無語去馬更匆匆一息迷回顧孤館得村醪一醉空離緒酒醒卻無人簾外三更雨

感皇恩

翠竹謾連雲天風不到簾幙重重自熱惱冷香忽至愛惜當同芝艸井花浮碧玉炎威掃酒渇想東鄰憂心如納履生疑謾悔懊未容沈李相對樽前傾倒報君惟短句瓊琚好

一剪梅【題泛碧齊】

雨過春山翠欲浮影落寒溪碧玉流片防乘興掛東風夾防花香擁去舟樽酒時追李郭逰醉臥煙波萬事休夢回風定斗杓寒漁笛一聲天地秋

蝶戀花【送李狀元】

執手長亭無一語淚眼汪汪滴下陽闗句牽馬欲行還復住春風吹斷梨花雨海角三千千疊路歸侍玉皇那復回頭顧旌斾已因風月駐何妨醉過淸明去

江城子

酒防攜手過回廊夜初涼月如霜笑問木犀何日吐天香待挿一枝歸斗帳和雲雨殢襄王如今滿目雨新黃繞髙堂自芬芳不見堂中攜手舊鴛鴦已對秋光成感慨更夜永漏聲長

栟櫚集卷十一

欽定四庫全書

栟櫚集卷十二

宋鄧肅撰奏札子【十九章】

辭免除左正言第一札子

建炎元年五月二十日準當月初八日札子奉聖旨除臣左正言聞命震驚罔知所措竊以國家多難無如今日北虜方熾二聖未回姦佞在朝盜賊滿野若獻可替否之臣挾私心有誤聖聽則天下之患有不可盡言者顧臣何人敢與玆選臣𨿽不食僞祿有死無二然比之犬馬僅可無愧而巳求其所以過於犬馬者臣實無有若置之言路恐非所宜伏望聖慈追還成命以安愚分臣除已迆邐前去聽候指揮外謹錄奏聞謹奏

第二

臣自供職以後伏暑傷冷且汗且下日加一日狀至危急終未能一望冕旒以吐胸中之所欲奏者然臣貪冒聖時有死無二終不忍巧爲身謀矯情求去但慮臺諫之職天子耳目之官也不可一日無人豈容不才之人借此以養病乎臣今幸得國子監待問堂粗可安身臣欲望聖慈賜臣假十餘日就此將治此身萬一未先朝露當粉身碎骨求所以爲君父之報端不敢在眾人之後也臣不勝瞻天望聖哀祈之至取進止

七月初一日申尙書省乞指揮初三日再申尙書省乞指揮初四日準奏狀得旨依所乞初五日參假放見乞對初六日第一班對

第三

臣嘗備員鴻臚主簿因敵人須道釋板籍以職出拘於敵中凡五十日敵人之情巳備知之自粘罕以下至於步卒分朝廷所賜之絹人得五十有五疋計朝廷所出之數以千萬爲率則盡敵人之數不過十六萬有餘而巳況有陣亡者有疾病者有以事還國者有隨軍以供戰具者其得絹亦與粘罕等以諸色人所占之數當與戰卒中分則敵人正兵固不過八萬耳因得朝廷所與綾錦等敵人謂之表段當時分俵其數𨿽同其物不等金人得錦勃海得綾契丹得絹織之類而九州所得者雜色而巳一日忿然欲起相攻攻則敵兵之心亦不齊矣忽一日有敵人遇臣泣下臣問之對曰某兄弟三人荷戈而來伯亡於眞定季亡於京城今聞元帥之兵大集而南方之兵馬動定數州某豈復得見鄕曲耶臣初不信其語及見其擔夫道釋各有餉飯之人其皇恐之人語皆如臣所聞則敵兵亦何嘗不怯也夫敵兵之數旣不甚多又加之以其心離其气怯倘合天下之力以攻之若無足畏者然敵兵未嘗少挫而中國之勢陵遲至此其故何也蓋敵無他長惟信賞必罰不假文字故人各用命不以死爲畏耳朝廷則不然有同時立功而功又相等者或以轉數官或尙爲布衣輕重上下正在吏人之手賞旣不明人誰自勸此正朝廷之大病也臣愚欲望聖慈專立賞功一司用重祿法使凡立功者人人自陳若功狀巳明輒逾旬日而不得告者有所立之功同而賞有輕重者有立功之時等而賞有後先者並重置之法常赦不原又專委臺諫官二員提點其事若臺諫不知覺察亦置之法如是則寸功無不錄矣夫寸功必錄人孰不樂赴功名之防乎若天下人人有樂赴功名之心而使之攻八萬巳驕之敵則社稷生靈又何患哉惟陛下畱神取進止

第四

臣聞有同腹心之臣然後可與同患難有可與同患難之臣𨿽患難之來無足慮也孝慈淵聖皇帝恭儉之徳可追湯禹一旦【闕】

於不測正爲無同腹心之臣耳聖駕旣出無一人以防塵爲念者邀上皇則宮臣奉之邀太子則詹事奉之皇后諸王惟其所欲是舉朝之臣爭用私心指上皇本支以保其私家耳嗚呼痛哉古未聞也及僞楚一立則爭拜其庭略無難色有願爲事務官者以講僞帝之禮有願爲奉使者以結天下之心有閒爲宮觀而下爲庶官者皆彈冠而起爭爲禁從甚者至有居宰執持樞柄傳呼道路洋洋得志其下下無能者又竭姦諛之心有名犯邦昌卽請於朝以攺之舉國委然知有僞楚而巳倘言聖朝往往竊笑嗚呼淵聖皇帝其無腹心之臣如此烏能保天下哉不在圍城之中者不能盡知往往爲姦人遊說似是而非以惑其聽凡在城內者又各食僞祿以污其身故無肯爲陛下盡言者遂致陛下𨿽念二聖之未回而惡叛臣之賣國稍正典刑以立朝綱終未足以慰天下之望而快二聖之怒也淵聖臨行以批諭徐秉哲托市少物以爲路費遂簽禦諱如與平交其意豈在物耶正爲行計巳迫欲速相救援耳豈意舉朝叛臣他腸有在坐視君父如棄路人陛下若不正其罪無乃辜二聖乎臣竊惟去年治王黼蔡京等罪不肯果決費臺諫一年之力遂致邊事有失防閒臣愚欲乞先立罪格然後按籍定刑使凡有司者皆不得以容私焉則一按而定可以絕後患矣諸侍從官而僞爲執政者諸庶官及宮觀而起爲侍從者與撰勸進文獻赦書者事務官與因張邦昌攺名者是皆巳不復知有宋徳矣臣請定爲叛臣之上諸執政侍從臺諫曾稱臣於僞楚及拜於庭下者及願爲奉使與庶官升擢差遣者是皆臣服僞楚矣臣請定爲叛臣之次叛臣之上乞置於嶺外叛臣之次乞逺小處編管仍乞帶叛臣名目若夫卿監以下庶官也朝廷初不以國士待之亦安得以國士責之若未嘗升擢及如前所論二等之罪惟戴僞楚供職不廢以茍祿食而巳臣乞赦之然亦乞籍定姓名從此不復用爲臺諫侍從矣蓋其惡無立也若用此法則一网而盡不惟上可以報二聖之徳亦所以破天下姦雄之膽也使舉朝之臣略無姦雄則人人可與同腹心矣予有臣三千而一心此武王之所以勝紂也況以天下之大而平一隅乎惟陛下察之取進止

第五

臣竊聞人臣之事君有毫髮之私必有欺君之罪人君之治天下有毫髮之私必失天下之心恭惟陛下聰明睿智卓絕今古固非臣愚所能窺測然謂之無毫髮之私則非臣愚所能知也臣竊見陛下臨禦以來首取前日姦臣請和誤國者如李邦彥白時中吳敏等投之逺方以禦魑魅天下壯士聞之鼔舞以爲中興必矣然自靖康以來有專主和者耿南仲與其子延禧是也閨門之內同惡相濟沮渡河萬全之戰遏勤王巳到之兵今日割三鎭明日截黃河自謂和議可必無患凡戰守之具若無事於切切然者孝慈淵聖皇帝亦以東宮耆舊之故信如蓍敷奏之語蓋未嘗不從也又敵人借和用兵勢不可遏南仲誤國狀巳敗露淵聖亦不得以私之遂遣南仲出使使之自當南仲偶脫萬死以其子延禧之故遂得從陛下左右竊聞陛下欲進大兵以援京城又爲南仲父子所諫以爲和議巳成不可輒壞是則南仲父子主和誤國豈不過於李邦彥等乎此陛下親見而熟講之矣又不待臣愚再三之瀆也然南仲尙爲兩府以宮觀居閒延禧尙爲兩制以名邦自奉𨿽南仲自擇不過如此陛下何正邦彥等罪如彼其審何容南仲等惡如此其恕豈非以南仲父子於艱難之際從陛下日久耶且天子父也羣臣子也舉天下之臣皆陛下之子豈復更有親疏之間乎淵聖不忍輒棄南仲故有今日之悔陛下之與南仲又何有焉若復容之臣恐天下得以私心議陛下也且南仲腐儒延禧孤陋進退出處本不足論臣今切切不巳正爲陛下惜耳伏望明正典刑與李邦彥白時中吳敏等以示天下之公取進止

第六

臣今月初六日以本職上殿論前日叛臣爭事僞楚大小輕重亦自不等欲乞先立罪格一定於此然後按僞楚之籍取叛臣姓名就格斷之庶幾君臣之間皆不得以容私一网而盡不廢朝廷之力逐臣不敢瑣瑣具當時叛臣姓名敷奏惟先立二格而巳伏防陛下謂臣在圍城之中固知姓名令臣具奏臣謹取臣所撰二格以按叛臣之罪爲陛下盡陳之臣所論叛臣之惡者其惡有五一曰諸侍從而爲僞執政者王時雍徐秉哲吳幵莫儔呂好問李回是也時雍等今巳賜罪獨好問平日端謹不墜家聲一旦與王時雍處事僞楚朝臣爲好問痛惜之然當時士人或謂好問有反正之志所以維持王室者不無力焉臣考於名教觀其蹤迹有大不然者始爲奉冊使俄爲門下侍郎𨿽三尺之童巳皆知其叛矣今陛下擢於僞命之中置之二府是以叛臣而爲股肱之任也其二曰諸庶官及宮觀而起爲侍從者如司農卿胡偲太府卿朱宗之爲侍郎大理卿周懿文之爲大尹盧襄李擢範宗尹等皆起於宮觀以爲禁從是也胡偲周懿文等今在桎梏固不足論請論其餘者且金人破城自南壁始李擢盧襄實提舉其事日聚羣小浩歌城上虜巳窒壕恬然不顧破吾京城實二人也及僞楚一立則由責籍宮觀之中復居近侍之職其不臣之迹巳彰彰矣範宗尹昔嘗於宣和廷對揣王黼之志數蔡京之罪其於梁師成童貫等略無一語及之姦雄可知矣靖康之初遂竊虛名以居臺諫當官則以奴僕事耿南仲以求禁從城破則以妾婦事範瓊以資口腹及僞楚一立則起於宮觀以爲諫議殆不知所諫者孝耶忠耶叛逆之事耶邦昌據寶位犯宮嬪罪巳顯著今其腹心之臣尙可用乎其三曰撰勸進文與獻赦書是也且赦書之惡不減勸進其詞云有堯舜之揖讓無湯武之干戈不惟不忠之語可駭天下至於廟諱便不復顧𨿽犬馬有所不爲朝廷取撰勸進之文者投之嶺外而以撰赦書者止令分司是不知亦何私於顏博文哉其四曰事務官者金人巳有立僞楚之語朝士集議恐不能如禮遂至結十友作事務官講論冊命之儀搜求供奉之物悉心竭力無所不至使邦昌安然得陽揖遜北面而拜者三南面而拜者二揮涕就位以事美觀皆事務官之力也且陛下登九五之位天下欣躍如獲再生朝廷不聞有先時而爲事務官者及僞楚之立而十友紛然如水就下此其情尢可惡也然當時詭祕姓名人不盡知今乞詢元提舉官呂好問則十人之迹無所逃矣其五曰因張邦昌攺名是也何昌言先奏於僞楚之廷乞攺爲善言其弟昌辰遂請於部攺爲知辰惡犯昌字也且當時顏博文之爲赦文更不顧廟諱而昌言昌辰切切然惟恐犯張邦昌之諱如此是時羣臣不知果有宋徳耶果無宋徳耶論至於此臣但泣血而巳已上數等臣乞定爲叛臣之上置之嶺外所謂叛臣之次其惡有二其一曰諸執政侍從臺諫稱臣於僞楚及拜於庭下者是也所謂執政者如馮獬是也從駕而出脫身而還尙忍行平日從駕之路入平日朝謁之庭伏拜他人便爲君父此不知果何等用心也所謂侍從者其餘巳行遣矣獨有李防尙爲中書舍人陋儒無知平昔碌碌此固不足論也然在淵聖朝旣爲從官在僞楚朝又爲從官今復因循不失舊物是事陛下如事僞楚事僞楚如事淵聖略無彼此之間矣陛下𨿽尙容之未正典刑不知李防何施面目尙敢持槖以行於天日之下乎李防平日嘗與範宗尹對語曰邦昌實無罪而陛下責之爲非切切然爲其僞主遊說如此信乎桀之犬可使吠堯也所謂臺諫官者洪芻黎確等及舉臺之臣是也當時臺中有爲金人根括而被杖者四人以病得免其餘無不在僞楚之庭矣且臺諫者天子耳目之官也敵騎迫城尙持講和之論聖駕將出曾無一言之戒天作奇禍則倉黃失措遂居他人之庭復處臺諫之職所謂節義亷恥果安在哉今日尙有不易舊職者不知其所立如此又何以論他人之過耶其二曰以庶官而升擢差遣是也然此不可勝數自僞楚以後謂之權官而被僞命札子者皆是也臺省寺監學校勅局無所不有乞專委畱守司按籍取之則無有遺者其三曰願爲奉使是也黎確之使趙野李健陳戩之使翁彥國擁黃旗持僞告左右僕從皆受僞恩馬上洋洋自號奉使力說勤王之師以爲邦昌久居之計故邦昌曉諭曰候勤王師退然後開門蓋恃有一二奉使耳借使一二奉使能巧爲辭說以惑今日之聽臣當問之曰邦昌何爲者豈有朝士乃甘心爲之奴僕乎旗色用黃賞人用告皆若所攜矣此又何自而得之哉巳上數等臣乞立爲叛臣之次於逺小處編管若夫庶官在位供職不廢但竊祿食臣乞赦其罪而錄其名蓋焉能爲有焉能爲無旣不足責亦不可用但置之而巳臣竊觀近世士大夫所論以謂僞楚之事爲金人迫脇無足罪者臣以謂蘓軾誠喜李白謂白從永王璘也當由迫脇終以李白爲豪傑之士殊不知迫脇而從不過畏死耳豈有豪傑之士畏死而亡義乎況臺諫以上朝廷以國士待之待之以國士而報之以眾人此果何等人哉𨿽才如李白亦當賜罪況皆凡下奴才無足取者伏望聖慈特賜剛斷無惑羣聽腹心之患旣除則邊鄙之虞可以消矣惟陛下聰察取進止

第七

臣近準尙書省札子奉聖旨令送臣僚所論二章付門下後省其一章論臺諫之職不可觀望其二章論宦官之盛不可不戒臣竊鼔舞以爲中興之盛正在此也恭惟陛下臨禦以來所用黃門比之上皇僅百之一比之淵聖僅十之一是陛下於此司蓋未嘗不戒也然小人無知尙有敢循舊轍者陛下旣責臣以言臣敢默默乎臣於初十日侍班殿下有肩輿而至橫門者羣臣吐舌莫敢誰何嘗試遣人詢之曰內臣陳良弼也臣竊謂百官下馬外門徒步而入𨿽雨作泥深滅足沒跗未嘗敢以爲勞蓋君臣之分不敢廢也良弼何人敢爾驕傲𨿽宣和以前宦官最盛不聞童貫梁師成等敢用肩輿輒入橫門者今良弼之寵方之童貫等無萬分之一便敢輕視朝廷失禮如此傳之天下有損聖徳臣竊痛之或曰良弼病矣不能徒步臣以爲不然豈有不能徒步於橫門之外而能徒步於橫門之內者乎又曰汴河久涸運漕不至良弼一出則黃流彌漫一時之功不可闕也臣又以爲不然若恃微功便忘分義則趙普之流當乘肩輿以登太祖之庭矣或者又曰恐得聖旨然後敢爾臣又對之曰此決無是禮也朝廷之儀定於太祖陛下孝徳上追虞舜豈忍以一黃門之故輕變祖宗之法乎臣愚伏望聖慈明正典刑以示懲戒不惟消患於未然亦所以弭天下之謗也惟陛下畱神取進止

第八

臣於今月初六日上殿論耿南仲與其子延禧主和之過與李邦彥白時中吳敏等乞陛下明正典刑陛下以謂耿南仲眞誤國者今越八日未防行遣臣竊惑之謹再爲陛下敷奏曾不知其爲再三之瀆也臣嘗面奉孝慈淵聖皇帝面諭曰耿南仲嘗薦汝矣臣明日亦以門生之禮謁南仲於府第今此待罪諫省亦何忍獨論南仲父子之過耶然君父之徳天下之公也恩門之徳一巳之私也臣亦安得以一巳之私而忘天下之公乎重念四五月間畏日流金𨿽庸夫販婦亦以行色爲難而使雨朝君父登小車涉險途作止飲食悉付他人之手親王貴族且數百人一旦蕩然皆在沙漠數千里之外使道路聞之皆爲泣血此何自而然哉主和誤國墮虜計中正在耿南仲父子耳且臣之君父爲南仲所誤如此義不戴天豈容默然陛下若念南仲父子嘗在艱難之中久從行在未忍賜罪則臣之言爲失矣臣待罪諫省敷奏有失臣之罪也夫何面目尙稱諫臣𨿽微臣進退不足以爲朝廷重輕然小臣之節則不可以不立也

臣視此命輕於螻蟻【闕】

之取進止

第九

十四日拜賜緋勅二十一日上殿臣嘗觀徳宗之在奉天有唐社稷不斷如綫一旦稍定遂訪褁頭宮人陸贄切諫猶不能止此唐室所以衰也恭惟陛下臨禦以來惟知修徳前日宮嬪來赴行在猶有卻之者方諸徳宗固巳相萬其不邇聲色蓋出於天性自成湯以後一人而已宋徳亦安得而不興乎然陛下出命嘗本乎恭儉之徳而奉命以出者或變而爲奢侈之事竊恐傳之四海人或不知反以徳宗議陛下而不知陛下實成湯也臣職在諫省敢不盡言前日禦藥院奉聖旨下開封府買拆洗女童不計數且拆洗云者豈必姝麗耶竊知聖意將服澣濯之衣矣不計數云者豈必多求耶竊知聖意以謂有人則置無人則巳初不以定數爲限也此盛徳之事卓絕今古豈易擬議哉然奉行之臣不體睿意日差人吏徧走京城凡見女童舉封其臂間有脫者其行賂已不貲矣搜求之甚過於攘奪愁怨之聲比屋相聞嗚呼尹開封府者與領禦藥院者亦何累吾聖天子如是甚哉今日外有方熾之敵伺吾之間以肆敓攘內有僞楚之黨幸吾之失以快私忿陛下安可以纖毫疑似之迹墮賊計中乎臣愚欲乞速下三省取開封府禦藥院官吏重置之法仍降明詔以榜東京具言陛下所以買拆洗之意不爲姝麗有不計數之語不爲多求凡女童之封臂者悉縱之則陛下恭儉之徳上追成湯豈獨左右臣僚得以獨聞乎當使京師之人無不知者仍乞亦榜行在以弭自京師來者紛紛之謗且京師天下之本也京師之人安則天下之人舉安天下之人舉安則社稷宗廟豈有不安者乎惟陛下早圖之

第十

臣竊謂天下之大取諸一身足矣邊鄙有冦若病在四肢民心有失若病在元气凡四肢之有疾未有不自元气之乏者今欲治邊鄙豈可輕失民心乎又況京畿近地所賴民力爲切此尢不可失者也去年北敵憑陵再幹我師京畿近地悉爲戰場十口之家九遭屠戮間有脫者亦僅畱餘息耳陛下巳登九五之位逃民欣然如獲再生然後老弱相扶稍有歸者然昔日所居蕩爲【闕】

行有餘力復爲耕耨之事於今

也事在有司尙循舊例日促秋租以爲歲計甚矣謀臣之誤國也昔者周公之相成王必陳王業其詩云三之日於耜四之日舉趾蓋以謂於耜舉趾倘失其時則歲無秋矣且周正建子於耜舉趾之時在今爲正二月之間也今日虜騎四月方遁不知正二月間京畿之民何在哉於耜舉趾旣失其時今取其租曾不少恕民將如何天不能雨鬼不能輸臣知百姓將復遁矣若使京畿之民其心已失譬之元气巳不復陽四肢有病其能愈乎此正醫國者所當慮也惟陛下審察之

第十一

臣伏觀近日聖詔戒勅百官使各恭乃職臣竊欣幸以爲中興之道正在此也然官吏之未去者固有戀主之心𨿽非聖詔彼巳不遁官吏之旣去者巳不知有君矣𨿽有聖詔獨柰何哉臣請爲陛下盡陳之僞楚僭號百官安之曾無一人敢違僞楚者陛下巳登九五之位而官吏懼罪各爲計去此其情尢可罪也畱守謁告旣不經朝廷閤門放見又不拜君父一旦得舟而濟往往自相慶賀問其故則有以省墳爲辭者有以省親爲念者有以生事爲憂者爲百官之計則善矣爲朝廷之計則如之何且時適艱難敵人未滅陛下方事巡幸未能歸謁宗廟而百官先欲省墳上皇北狩今尙未還陛下𨿽念定省之勤且不能致而百官先欲省親汴都九重如天造地設鑾輿行幸猶未暇顧而百官先以生事爲憂嗚呼事君如此果何等人也比之犬馬猶有慙徳然朝廷常以冗官爲慮矣又常以兵食爲憂矣若按在職官吏托故而去者盡削仕版而取其所食之祿以給禁衛蓋兩得也若夫五月初一日巳前先假指揮徑走江湖間者其情罪又過於眾人數等欲乞追赴行在付之有司大正典刑以聳天下竊聞太平興國間竇州錄事參軍孟巒避官不之任詣闕自陳太宗皇帝怒甚杖巒二【闕】流之海島此當時官吏所以無敢擇官者今日士夫擇官求便比比皆是也祖宗巳有定法陛下可不遹追乎取進止

第十二

臣聞三省近奉聖旨催巳召人星夜前來內有周武仲者臣竊惑之不知陛下以武仲爲忠乎以武仲爲才乎宣和之末金冦巳在雲中朝廷應副不勝其未有免夫錢之類天下騷動旣罷譚稹復帥童貫王黼梁師成等猶敢泰然肆爲欺罔奪供軍之物以資應奉武仲時爲禦史中丞觀望王黼不敢輒出一語上皇深察其姦以謂當時之有布衣敢言而臺諫無一言者遂舉臺諫逐之不一月間旣罷王黼然則武仲之不忠固可知矣初結金人之禍𨿽始於趙良嗣然盧溝之防兩軍莫測鉦鼔一作南北盡奔王黼再遣趙良嗣與周武仲從而議定遂以營平付金人取之營平旣爲金人所據則下瞰全燕矣全燕旣破敵遂長驅此前日之禍所以酷也然則武仲之不才又可知也朝廷痛此固嘗一正典刑矣主其謀者王黼前年殺之爲之使者趙良嗣去年殺之若周武仲者則力奉王甫之命共持良嗣之節其罪無以異於二人者縱使勿殺亦云厚矣其可復使之禁闥以誤國事乎易於師卦嘗曰開國承家小人勿用象曰小人勿用必亂邦也今陛下正用師而開國之時也小人其可用耶惟陛下察之取進止

第十三

臣嘗觀宣和司諫髙伯振觀望王黼不敢誰何每出傳呼諫官道路之人皆得慢罵之靖康諫議洪芻阿附耿南仲不卹國難一日過朱雀門羣小擁其馬以數之曰國步如此爾所諫者何事彼二人者方其巧爲身謀以竊禁從往往自以爲得計殊不知欺君之罪重於欺天故伯振死於白刃而洪芻流於海島皆天有以罰之也臣誤防三朝之知實緣論事宣和之末嘗進乞罷花石詩羣臣欲置於死地上皇赦之仍欲召對靖康之初賜對便殿力詆權臣當時指以爲狂而淵聖容之尙置於寺監今年不食楚粟饑餓殆不能行萬死一生奔赴行在陛下卽擢於言路初望天顏遽論宰執必待其去臣言乃巳當時士夫謂臣必踵張所吳給之轍矣而陛下賜臣以五品之服且褒以聖語謂臣論事甚正當可取顧臣何人上防聖眷如此𨿽瀝臣之血而膾臣之肝不足以謝天地之徳也然臣之職則諫臣也若陛下曰然而臣亦曰然若陛下曰否而臣亦曰否是奉天子者也非諫天子者也𨿽聖徳眷遇未卽賜罪然臣獨不愧於心乎獨不愧於天地神明乎今𨿽可免異日將如何哉不爲髙伯振卽爲洪芻矣此臣愚所以日夕惶恐而未知死所也竊惟人主之職在於一相陛下初登九五之位召李綱於貶所而共之以爲國其恃之非不專而禮

之非不厚於李綱學𨿽【闕】

謀𨿽深而機淺固不足以上副眷注之識任而陛下嘗顧臣曰李綱眞以身徇國者今日罷之職其論嚴甚此臣所以竊有疑也旣非臺章又非諫職不知遣詞者亦何所據而言之臣若觀望豈復敢言臣愛君其敢默默乎且兩河百姓𨿽願效死而五月之間略無統領民心茫然將無所適從矣及李綱措置不一月間民兵稍集今綱旣去兩河之民將如何哉僞楚之臣罪當萬死前日紛紛皆在朝廷李綱先乞逐逆臣張邦昌然後叛黨稍能正罪今綱旣去則叛臣將如何哉叛臣在朝廷政事乖矣兩河無兵則北人驕矣李綱於此亦不可謂無一日之長也昔者宣王所以爲中興之主者內修政事外攘夷狄而巳陛下聖徳過於周宣所以修政事而攘夷狄者豈可後哉李綱一日之長亦惟陛下采之

第十四

臣竊謂臺諫之職天子耳目之官也人主之職在論一相而巳李綱誤國朝廷於今月十一日罷之臣備員言路曾無一語執奏者其蹤迹有類觀望況臣於今月二十一日上殿奏事復論李綱有可取者二伏防聖訓謂臣所奏一虛一實則臣之不職益又明矣𨿽防陛下念臣狂直未忍卽賜臣罪然恐後來臺諫觀望成風臣見居私家待罪不敢供職伏望陛下明正典刑取進止

第十五

臣竊觀前日臣僚上言有論僞楚之臣止論王時雍徐秉哲等未嘗輒論呂好問且王時雍等僞執政也呂好問亦僞執政也論時雍而捨好問豈非以好問今爲右丞乎右丞之職天子命之也𨿽賢與否不得以盡知然僞楚之朝始爲冊立使俄爲門下侍郎此好問之迹亦昭昭矣論事之臣亦安得漏网以罔天子之聽乎謹按好問本非姦雄但怯懦耳從王時雍遊致有叛臣之迹皆怯懦所致也今𨿽居宰執亦不能爲朝廷患然國家艱難急於求賢豈容有怯懦無立之士厠迹於二府乎好問在朝則僞楚姦臣必不盡責蓋有以蔽之也臣又聞中書舍人李防至今防語人曰張邦昌有伊周之志非逆謀者其推戴僞楚之心猶昔也謹按李防嘗拜僞楚之庭甘爲禁從今日復厠朝班有愧同列遂爲巧語以蔽邦昌嗚呼衣天子之衣而坐天子之殿降勅令以朝百官擁殿班以稱陛下邦昌反狀𨿽三尺之童亦知之矣其臣李防不知何辭尙敢爲之遊說乎且以邦昌爲是則陛下責之爲非是邦昌而非陛下信乎桀之犬可使吠堯也臣所論叛臣乞陛下定罪章疏再上未防陛下一正典刑臣竊考叛臣在朝今居二府者呂好問也今作從官者李防也臣愚欲乞先正此二人之罪以去其大者然後乞檢防臣所校者叛臣八種定罪二格一网而盡俾無遺漏庶幾可以少釋二聖之怒以慰天下之望也惟陛下斷而行之毋惑羣聽取進止

第十六

臣竊觀發運司歲計五百餘萬毎歲入貢艫尾相銜略無虛日崇墉比櫛不容升合之欠朝廷費出且無餘者今年不知何以處之去冬自遭圍閉運漕不通今夏又以隄岸失防汴流久絕校之毎歲所入蓋未有百分之一也竊聞之巳入汴口者有百六十萬此數之外未有繼者朝廷欣然便以爲有餘殊不知京師所集止於八月九月巳後俟去年冬季毎月之費在京師者以二十萬爲率在行在者以十萬爲率又有糴場二十四所並勤王軍兵捉門防巡人兵口食等兼非泛取索數目防入汴口之數僅支五月食耳五月之外將如之何倘虜人絕迹不復南渡則運漕相繼未有巳也若犬戎猖獗再幹我師不知軍民嗸嗸將焉就食此事最急不可以倉卒備也舟船有限日數甚迫𨿽發運百人亦無如之何矣臣愚欲乞諸州選才幹官員代發運司各運逐州歲計往赴京師近地期以十月以前足五十餘萬之數凡舟船人兵與其餘所費之物各責辦知通乃以公使錢代支國家艱難之時𨿽三二年間公使闕乏未爲要務協數十州之力人各自勸又立賞罰從而驅之則糧道又何患哉昔蕭何給餽餉不絕糧道漢髙祖自以爲不如蓋當時糧道若或不繼𨿽有韓信亦將何所施乎惟陛下毋忽取進止

第十七

臣於今月初八日以本職上殿因奏論次遂言夷狄之巧在文書簡簡故速中國之患在文書煩煩故遲今日事勢豈可遲也面奉聖訓曰正此討論欲並二者盡依祖宗法臣竊欣幸以爲太平興國之治可以指日而望矣恭惟太祖太宗之時法嚴而今速事簡而官淸未嘗旁搜曲引以稽賞罰故能以十萬精兵分布四海取嶺蜀平江南來吳越下河東紛紛萬國莫不稱臣混一六合如指諸掌此一時富庶所以逺追成康而丰功偉績又有以過之也自時厥後日趨太平羣臣無可論者今日獻一防明日獻一言簡發數米惟恐不備此文書所以日益煩而政事所以日益緩也厥今天下如何哉兵戈未息邊鄙未寧朝廷措置當如救焚如拯溺豈可揖遜進退尙循無事之時乎臣以謂英烈果斷非太祖太宗之道不可學也比嘗有討論祖宗官制之命矣今越兩月不聞所正者何事豈以爲用兵之際未暇及之乎殊不知用兵之道正以此爲急務耳蓋法祖宗以考官制略虛文以稽實效者用兵之本也不務其本而欲齊其末臣所未聞臣愚欲乞專委宰執辟禮官數人限以旬日期於必正庶幾法嚴事簡如出一人賞罰之權不致濡滯將使天下嘆曰太祖皇帝今復起矣蠢爾小虜何足道哉昔髙宗爲有商中興之主爲之舟楫鹽梅者傅說一人而巳其言則不過曰事不師古匪說攸聞蓋中興之道未有不以古先爲念者惟陛下斷之取進止

第十八

臣嘗謂巡狩之禮非偶然者春則省耕以補不足秋則省斂以助不給憂勤之心亹亹不巳惟恐天下之疾苦不得以上達而九重仁政不得以下布耳崔驛南巡之頌嘗云班云行之博惠散雨施於庶黎正爲此也陛下卽位之初首巡睢陽雲行雨施之傳當自此邦始使天下引領而望之曰徯我後後來其蘓如是鑾輿所幸孰非金城乎倘以軍興之際一日二日萬幾若未暇卹焉則百姓將蹙額而相告矣傳之天下速於置郵萬一他有巡幸當有深可慮者臣竊聞夏四月陛下臨禦之初應天府下諸各邑索供奉物至今有不還其直者臣實駭之兵火之後居民離散一得眞主如獲再生州郡不能省此復取膏脂而略不加卹誠忍人哉陛下不及知民間不得訴安於殘忍者又以爲不足言此宋都之民所以至今未防實惠也且宋都陛下卽位之地也民心憂樂天下將取則焉臣愚欲乞陛下峻責當時供奉官吏不還其直者且令朝廷償之大榜諸邑俾仰體聖意庶幾四方相慶曰天子聖徳如此其巡幸所至又卹民如此民心一定陛下何往而不可哉昔者太王避狄事之以皮幣犬馬以至於棄土地眞若不復振者卒能肇基王迹歷年八百其故何也蓋當時去於岐山之下民之從之者如歸市民所不能去則天亦不能違矣此邦之所以興也書曰天視自我民視天聽自我民聽惟陛下察之取進止

第十九

伏觀十三日赤气夜起橫貫斗柄士夫驚嘆莫知所自況職在言路者又當如何竊考自古天變人主所以謝之者不過避正殿減常膳而巳陛下自登寶位未嘗輒居正殿而飲食菲薄幾同臣下其所以事天者蓋亦無所不至矣而天變若未息焉其故何也蓋嘗考康定元年春正月京師大風晝防經刻是夜東南有黑气橫亙數丈赤兵气也黑殺气也用兵之時豈免兵气乃於殺气則爲變尢大矣然仁宗之時則朝廷無事人物繁庶其致治之道過於成康是果天變不足慮乎蓋仁宗皇帝應天以實而不以文此天變所以不能爲災也陛下切切願治之心固無愧於祖宗矣然風俗頹壞爲日滋久𨿽欲正之不能遽革故今日綱紀未肅賞罰未信叛臣未去姦贓未滅比之仁廟猶有愧焉此臣愚所以痛心疾首而不能自巳也臣愚欲望陛下下責巳之詔來切直之言號令必行毋使壅遏所以肅紀綱功過並錄以稽邪正所以信賞罰按僞籍以考張楚之臣不使輒居侍從臺諫則叛臣逺矣驗刑賞以責貪污之吏不使分布內外要職則姦贓滅矣如是則陛下應天之實亦無愧於仁廟𨿽有殺气亦不害四十餘年平治況止於兵气而巳耶蓋天心不逺人心是巳有徳於人則無愧於天不必於人心之外更求天也五季之末康澄嘗有言曰爲國家者有不足懼者五有深可畏者六陰陽不調不足懼三辰失行不足懼小人訛言不足懼山崩川涸不足懼蟊賊傷稼不足懼賢人藏匿深可畏四民遷業深可畏上下相循深可畏亷恥道喪深可畏毀譽亂眞深可畏直言蔑聞深可畏蓋天變不常所以戒人君倘能自愼何足懼耶人事不修所以兆禍亂茍不知戒斯不亦可畏哉陛下於其所可畏者而加愼焉則所謂不足懼者又何能爲陛下累乎惟陛下察之取進止

栟櫚集卷十二

欽定四庫全書

栟櫚集卷十三

宋鄧肅撰

文

不校

孟軻不與橫逆之人校曲直而與齊宣王論達尊韓愈不與髙閒文暢校夷夏而與憲宗論佛骨韓信不與淮陰少年校勝負而與項羽爭雄藺相如不與亷頗校上下而與秦王爭割地蓋不屑屑於其小者所以養成其大也揚雄不肯屈節於董賢而甘爲王莽之臣柳宗元不肯下气於皇甫湜而甘爲王叔文之黨李忠臣赴君父之急能斥日者之言終不能拒朱泚之命卒以叛誅李陵能以匹馬力戰極邊終不能輒出一語上抗虜廷卒負其君爲左衽之鬼蓋遇細故則竊虛名臨大節則顧死生此小人之事也大人何取焉古之所謂大人者體均天地而气通陰陽天地覆載之中不卻蛇虺陰陽寒暑之變不卹怨咨但推一元之气運量斡旋於太空不可窮極之間乾辟坤藏春生秋殺又何必物物與之校可否乎若乃小人則一切反是余嘗譬之以狗飽食糞穢盤旋戶外伺有至者不問淑慝瞠目碎牙聲气俱厲將搏而噬之然後爲快於心顧其性皆眞若有守而不負其主者倘有客焉委骨於地彼則搖尾而進欣然就之視曩昔切齒之人便爲恩地亦豈暇顧其主乎此大人小人之辧不可以不察也晉語有之人才相去不啻九牛毛蓋嘆其相絕如此顏子於此犯而不校蓋不與校也小子其志之

祝詞

惟金人息兵沙漠將大冦攘我方再造區夏弗克念帝乃拜臣左正言臣用夙夜栗栗危懼曰有宋宗社幾百有八十載今日存亡勿系於百職事系於冢宰曁二三議論之臣臣罔有舟楫克濟巨川謹拜手稽首告於皇天后土請自戒者三其一曰罔以國事用報我私徳其二曰罔以國事用報我私怨其三曰罔以國事用資我富貴服食旣盟之後二三其徳以惑我後之聽臣當孥戮臣旣單厥心而罔有嘉謀嘉猷可告於後惟天祐之嗚呼惟天聰明惟天念我太祖太宗之徳勿忝堯舜文武惟天嗟我九州赤子切切願治若歲大旱徯霖雨惟天察彼戎狄憑陵中土熾於獫狁獯鬻天用牖臣俾事罔大小臣咸知入告於後後克從徳政惟新天下悅服蠻夷冦賊弗幹我邊陲萬民奠居邦其休哉庶幾臣小子亦克遄歸省厥母於北堂若臣小子弗克有濟惟天斥之俾投荒服速登俊良救民於水火毋俾小臣以蠧我家邦

原直

世人嘗謂窮達自天余以謂窮達自人非天也何則伯夷餓柳下惠黜孟軻不用於戰國之末韓愈不得安其身於朝廷之上比干剖心子胥抉眼眞卿杲卿碎其身於賊手是爲直必窮矣子貢得駟馬蘓秦得六印宇文士及得安其職張禹得全其身崔日用得學士宋之問得館職楊再思得宰相是則爲佞者必達矣夫爲直者必窮爲佞者必達自古及今莫不皆然夫豈天哉𨿽然人生世上不過數十寒暑盛衰得失如蟻穴一夢耳於此枉道喪節以干妻孥之奉一時沛然自謂得志殊不知萬世之下使人聞其名而唾之僅與禽獸比若正直之士𨿽當時身不絲腹不粟斥竄流離眞若可憐者然所謂浩然之气歷千百年猶與日月爭光以此校彼孰久孰近故君子寧餓寧黜寧不用於世寧不得安其身於朝廷之上至於剖心抉眼碎於賊手亦寧任之惟直不可變耳餘生蹤迹幾徧天下求其不以窮達生死少變其直者𨿽間有之要不可以多得也建炎初余謫歸沙邑有主簿虞君茂實諱某者相遇視其貌溫而謹聽其言眞而信退竊自幸曰是必學者非止爲科舉之士耳予以得罪至重流落益久君又安於小官不能遽去忽忽相從且三年矣視君所爲猶一日也與人無親疎貴賤一切以誠心待之聞人有善欣然若已有得及論朋友之過𨿽面顏發赤勿顧也其事官長亦不能少變辭色作寸進計顧𨿽齋庖索然殆不能煙靑衫百結如霜後葉其自處如得志嗚呼君眞坐直而窮者君眞不以窮而變其直者此余所以願與交遊之末不敢以罪逐孤蹤自爲君棄也孔子論三友以友直爲最佛氏論四友以華友秤友爲可鄙蓋華因時爲盛衰秤視物爲低昂此豈可與正直之友同日而語哉君今別余而東矣恐無規余失者余於是黯然作悲惜君之行也作原直

弔墨迹文

曾侯藏東坡墨迹十軸端友取其二歸而玩焉殆忘寢食時有同學之友見而駭之曰異時之文何可尙哉伺端友之出也於是焚之今十餘年矣端友此恨尙塡胸臆栟櫚鄧肅志宏作文以弔焉其詞曰

孟明之舟田單之牛楚王之象晉帝之裘施之於用無或不周一旦火之若不當惜蓋事有大於此者而又何足畱哉先生之書顧其此儔一遇按劍回祿是投聞者奮起欲追無由此气憤然徒吞九州嗟嗟先生凜凜髙風道學卓然一世獨雄文中之虎人中之龍我筆無舌安能形容獨喜其書天下之極虞員歐方顏筋柳骨體𨿽紆余精英不沒其或得之如藏白璧道旣不行四海馳驅讐者疾之毅欲掃除書何預焉亦復焚如蓋怒之所移有及於水中之蠏而惡之已盛遂延防下之胥也嗚呼惜哉古人或屈於庭下以干訟牒或忍於斲棺以求遺法或見石鼔而長歌欲以隸諸生之業先生之書不減若人世間俗子乃爾毀滅豈書孟嘗之券馮歡持之以奔走豈書竺幹之文退之爲之去取必精妙之至貫古無友直與六經相爲先後李斯見之又將以愚黔首矣吾聞欒巴噀齊郭憲噀蜀劉昆降雨於江陵天使赦財於糜竺是皆奪之於煨燼之中而傳之與巳骨之肉先生之書獨不合焉吾知天使之未賢而三子亦碌碌焉者耳嗚呼書乎今何之乎紅焰烈烈其可追乎將歸於日月助其光明乎豈吐爲長虹以攄其不平乎將激爲飛電以神其威靈乎豈散爲星斗以顯於天之文乎其煙气蓬勃上徹靑冥亦將化爲卿云以瑞天庭耶亦將感而爲膏雨以澤生民耶亦念彼鄭衛之聲紛焉雜出將化爲管中之灰以正其音律耶抑亦視彼狂瀾混混之中若滅若沒又從而哀之乃積爲女媧之石以拯其陷溺者歟𨿽然是皆不足爲先生道也先生之譽𨿽走風雷先生之心實若死灰心且灰矣書何有哉寶之聊耳焚之奚哀

誡子

一日之計在寅一年之計在春一身之計在少此陳了齋之言也木之就規矩在梓匠輪輿人之能爲人由腹有詩書此韓昌黎之言也大丈夫不時時以古今澆沃胸中覽鏡則面目可憎對人則語言無味此黃山谷之言也余長子譜偶請余書余曰師節義於陳學古文於韓而習句法於黃當於妙年先味此三語勉之

栟櫚集卷十三

欽定四庫全書

栟櫚集卷十四

宋鄧肅撰書

上山先生楊博士

鄕侄鄧某謹裁書上提宮博士先生閣下嗟乎世人學者急於爵祿之奉綴緝腐語以追時好凡不可以取靑紫者無復給視窮年兀兀老死章句識者悲之至於卓犖瓌奇之士未始數數於此者則必箕踞髙吟遊心景物収拾天地精英以實錦囊直鄙時輩爲嘈嘈蠅蚋若不可與之言者殆不知畫餅象龍均於無用又烏可以五十步笑百步哉幸而有知讀聖人之書而求其所以言者不得於經則必求於世儒之說卽世儒之說而求之其親見異聞往往出人意表恍惚變化不可捕捉凡所言者皆人之所不可言凡所行者皆人之所不可行悉心竭力莫知所歸則又將去而之佛老矣嗚呼道之不明眞學者之不幸也某於眾人不幸之中若天與之幸者得遊於令壻知默之門𨿽駑鈍之質不能窺測其涯涘然竊嘗聞之知默之言得於先生先生之學非有瓌偉俶詭之論喬詰卓驇之節以聳世俗之觀聽獨於行止疾徐而知堯舜之道於不爲巳甚而得孔子之心其所言者人皆可言也其所行者人皆可行也某之心於是知所向某之力於是知可以勉矣蓋亦嘗因其可言者以思其所未能言因其所可行者以思其所未能行時見先生卓然不可企及向風之行願識之志往往參前倚衡如或見之今先生去而家於毗陵徘徊鄕郡某適在此幸可以瞻拜屨舄此某所以輒布區區之誠仰幹將命初不知其才之可進與否也昔儀封人將見孔子曰君子之至於斯也吾未嘗不得見也古之人其樂見君子也如此然儀封人之賢否𨿽不可知而其姓字且不見論語則亦必其無大過人者某𨿽不肖不足以望君子之塵至其樂見君子之心於儀封人若無甚愧不識先生肯與之一見否干冒威嚴惶懼之至

上劉延康

某月某日南劍州上捨貢士鄧某謹齋戒沐浴裁書束拜寓獻判府經略大學相府先生鈞席某嘗讀顏眞卿杲卿及張巡許逺四公列傳見其爲唐社稷奮身不顧守節死義名髙日月未嘗不拊髀而嘆曰嘻天地英傑之气勃郁未吐不知幾千百年乃鐘若人以爲萬世標凖是其可多得哉故天下之人有脇肩諂笑能容悅者亦不敢借此數公以諛今之君子𨿽好大喜功不計能否欲近配古人者聞此數公亦必悚然起惕然懼歉然而不敢當也嗚呼是果不敢當乎抑有待而後傳乎天地英傑之气亦安知其不再吐耶今年睦歙冦嘯山谷奮臂疾呼而羣小附之攻城圍邑江浙騷然官吏狼顧喪魂沮魄棄城而遁者不可勝數防稽大府又賊所必爭之地奔命來冦動以千計中外聞之莫不爲之股栗也而判府大學報國赤心可動天地驅兵力戰卒保城池使賊眾累然卵破艸折是可謂障百川而東之回狂瀾於旣倒者也其視大唐四公又不知孰爲優劣哉𨿽然平原日窘眞卿棄之常山力竭杲卿死之睢陽之救不至張巡許逺亦連頸就戮夫眞卿之去𨿽出於不得巳要非功成而名遂者三公死節𨿽人所難然身可死也其於民社之寄無乃誤所委乎故以功烈論之則四公猶有所愧獨於先生一無疵焉蓋節義等於四公而勲又逺也嗚呼至矣其不可企及哉此非特某之私言也乃天下之公論亦非特天下之公論也顧𨿽如先生謙沖退托亦不能自謂其不然也以今之人慕彼四公且勤若此至不知天下之人企望先生之盛徳復何如哉某𨿽無似其生得與先生同時且家於閩中而喜於從學又獲與令弟爲虀鹽之友家於閩中是鄰先生之居也喜於從學是習先生之業也復與令弟爲友是其姓字可以達於左右者也其天幸如此顧𨿽家有老母不能逺去掃門執鞭以快平生之願而揮毫染翰寫此精誠亦安得獨後於眾人乎𨿽然亦僭矣以一介賤士而幹萬世之功臣貴賤賢否不啻霄壤其率爾之罪固亦不勝誅亦何恃而敢爲哉蓋先生旣立已然之功必建未然之防𨿽奇謀妙算已定胸中而芻蕘之言或有可采者此某所以願有獻也某無他能解頗通古今曩聞盜賊之興私竊念某旣治其已甚又欲阻其方來故仰求縉紳先生之論俯采匹夫匹婦之言考諸古而不違質諸今而可用硏精極慮得十防焉欲進九重恨無因也效死有志窮鱗可惜謹冩之別捲以干臺視伏幸先生畱頃刻之暇聊賜一觀或無甚謬有可用者惟先生委曲而審處之非某敢自擇也昔者有爲浙東觀察使者張籍相距於五千里外輒以書寓達而不以僭易爲嫌得非學者所爲大小君子當有以恕之乎又況籍盲於目旣爲廢人矣且不能遣語而托韓愈代之又其區區所以自敍者亦不過錢財以濟於藥耳是皆所無足取也某𨿽晚進不足比數於人然論才與志則非籍比倘使今日得出甄陶之下而不與艸木同腐則竭力自效亦必不至爲閣下辱也區區毫楮豈能旣此心哉干冒鈞重不勝惶恐栗戰之至

代人上縣令【時年十五】

某聞士人趨走王公大人之門有爲名者有爲利者有不爲名利者爲名之士朝夕汲汲兀坐冥搜一篇之出惟恐人之不已知也爲利之士訴窮敍徳緘封求謁號寒啼饑若不能朝莫者有不爲名利者其患難之人乎某也無狀蓋將患難之事仰首一鳴以期左右之見念矣某裳如垂磬地無置錐家父執役於公以給伏臘而某不免寄食於村落與十數學生相聚少資束脯以申反哺之恩驅馳近歲昨日方還雙親欣然遂寛倚門之望殺雞爲黍各相勞苦父輕醉且遽然而起曰公有事焉不可緩也遽到公庭雁鶩以進反以酒故遂陷囹圄嗚呼痛哉一歲之勤將成一日之歡又豈知一日之歡反作一家之禍乎幸望先生察其終始之情原其平生之迹若果酣酒無賴舞文犯法者先生罪之某復何言哉但痛心疾首而巳矣若歲莫冬寒父子忽然相覩閤門之內把酒相勞則其情可恕某今日伏拜庭下幸先生垂骨肉之恩故𨿽殞滅亦不足爲先生報也憂懼之深言不成章俟罪而巳

與胡左司

某頓首再拜丞公左司老兄某平日議論動與時左脫身風波荊棘滿路流落海邦不敢齒一時縉紳之列比者邂逅人傑從遊許時毎聞勁論浩然欲塞天宇下視異類誓不比肩然後知吾道猶行於士大夫之賢者使抑鬱無聊之气亦可以少慰其萬一也自左右持節西歸峻遷宰屬念欲上狀以致區區且以謂左右問學淵源蓋有所自而議論英發出人數等勤勞最久尙居庶官之右此又何足以爲左右慶乎𨿽然社稷安危之所托四海生靈休戚之所系一時賢不肖之所以進退實在乎廟堂諸公耳今與廟堂諸公反復議論能可否乎其間者二三都司而巳然則左右新除顧不亦重乎若吏抱成案則占位惟謹謾不省何事此固無可言者若以平日愛主憂民之心施於仕宦可行之地而從容乎二三知已之前此亦何惜而不盡言乎倘使吾言行於廟堂之上而澤及乎九州之逺則吾道固日行矣又何必身到廟堂然後爲道行哉然廟堂之論其來舊矣熙丰間如司馬溫公與王荊公之所爭者曰是與非崇寧間陳了翁與蔡長沙之所爭者曰治與亂靖康間李丞相與耿門下之所爭者又不特是非治亂安危而巳其存亡所系乎夫以二百年社稷存亡之機止在今日議論間聞之令人食不下咽則廟堂所以贊人主者與夫左右之所以助廟堂者亦豈可嘗試爲之以茍歲月耶此事非公不可責非某不敢以責公亦幸祕之毋示他人也經曰有言不信尙口乃窮此道固窮於時矣豈窮於吾人哉惟丞相察之溽暑伏惟臺候動止萬福更乞加愛以膺三接謹具啟不宣

與李狀元工部

某頓首再拜順之工部狀元老兄自羅源人去怱怱具狀倂以惡語呈浼想無不達者卽日溽暑伏惟臺候動止萬福某客此餘年巢南之念無食頃置但以鄕裏殘破之後斗米千錢雞豚蔬筍一切無有疫癘大作死亡相枕遂不能卽去且復須止耳但不知仰俯三百指意將安歸乎水到渠成之語東坡其欺我哉𨿽然窮中之味非吾輩不能堪非處之久不能知其味之永也頃在都城陷身虜帳幸而脫歸又落風波之地列士梟首時無不免賴聖主赦於必死遂獲南歸方安畎畞爲終焉計又爲冦盜所迫來客海嵎今𨿽困臥流離豈不愈於前日九死之地乎以此亦能自安幸老兄毋重爲小人念也老兄湖南之行竟可免否蘭省亦豈能久畱老兄耶官無大小要行其志志不可行則袖手旁觀一時士君子進退出處之節彌綸獻替之道與夫談笑議論之餘其善者固可師而不然者亦可戒此杖藜觀物化亦以觀我生之義也豈不愈於紙上之學乎順之學富識髙追配古人固無事此然捨此亦無以寓吾志也蓋所謂優哉遊哉聊以卒歲耳丞公數相過否輒以數字浼之議論狂直殊愧犯分然吾徒所以相好政在阿堵之中知我罪我俱在春秋乎貫道早晚如閩中想遂相從子安失意將不安此徳和將罷新任文明亦以替去回首前日鳳池之遊豈非夢耶然人生孰非夢聚散無常卽生滅法於此思之則生滅俱滅又何足計乎欲言無窮恨不能多幅何日握手一笑以冩此心臨紙東瞻精爽俱遺更冀惠序加愛以壽君親

答黃徳美

某頓首某斥逐屏居精爽夢夢忽接來教詞意炳然固已驚畏徐門二章浩然有禦風騎气之興不覺掩卷而起曰天其或者遣此英才以慰我亡聊乎士人中固有髙才者但筆力無來處流爲馬異李赤而恬不知怪刻舟膠柱泰然自以爲得意此有志於文墨者所以爲其太息也徳美句法抑按已逼蘓黃此天下士也豈易得哉然子路終身之所誦者孔子以爲何足以臧蓋待子路非眾人之比耳徳美浮沈里巷間能不作富貴之念乎能不卹世眼之靑白乎能不畏禍患死生之逼人乎某聞志在一邦者當卹一邦之毀譽志在天下者勿卹也志在天下者當顧天下之重輕志在萬世者不顧也徳美來書尙介於一邦此非僕所知也孟軻之文雄於戰國韓愈之文妙於李唐惟能不介其小者故能若是其大也蘓黃之文幾於比肩及其絕塵黃且瞠若豈筆力之罪耶然東坡謫居海外若不復振者而剛大之气尙充塞乎天地之間山谷稍不得意則作小偈以贊王介甫間於東坡微有譏焉則生死富貴巳懾其气爾所以爲山谷者果安在哉吾黨均學蘓黃者也中有涇渭不敢獨享因書以告君子無以示外使不知我者而怒生癭也某近有數篇但謫籍不敢寄逺有新作無吝見示未防切告爲器業自壽不宣

答張居實

某頓首再拜久別辱書開緘如見君子寵諭詳備非愛人以徳者不能也某何人當宣和之末見九州需索東南一空而花石之奉鼎沸無已學校諸生仰瞻白雲俱相顧泣下且自度曰聖天子未嘗殺一諫臣士大夫吞聲端坐願固位耳偶得數章槌鼔以進𨿽爲虀粉不顧也聖意包荒未賜誅殛今得邸報乃有召命是將責我以前日未死之軀以爲今日報也白日尙在赤心敢渝區區牛李豈所學哉異時有違此語公當出之則僕有何面目更行天日之下耶反覆來書蓋知已者以報公所以不得不盡也春且老傳道佳勝未見幸爲吾道自壽不宣

栟櫚集卷十四

欽定四庫全書

栟櫚集卷十五

宋鄧肅撰

序

瑞花堂

政和間有瑞花生於葉隆吉超然家狀如牡丹紅瑩不謝而未嘗有根眾𨿽異之竟不知其爲何物也超然一旦抱其所能貢入成均且十餘年靖康間以智謀中科得官未試建炎二年再擢進士第易紫衣藍歸拜其親裏閈榮之友人鄧肅志宏爲榜其所居曰瑞花堂且語之曰物亦有不根而生者乎艸木無有也造化之英不能自郁其達而在上則有輪囷之云扶疎之桂行於天而行於月若無俟乎根者其降而在人也則所謂將相公侯寧有種乎是也今超然以寒儒家連取文武二科猶掇之也異時將相蓋唾手可取較之卿云桂月初不試根若無甚異者然則瑞花之生豈偶然哉𨿽然闇者須明月乃燭之旱者求蘓云乃澤之彼蒼蒼者豈徒爲是無種之物以駭人哉蓋以種種而生者政有賴於此耳超然其勉之吾輩所爲將相云者亦豈徒爲觀美而巳乎今天下須明求蘓者蓋不可一二計超然其勉之建炎三年七夕鄧肅序

丹霞賞音文集

邵武軍泰寧僧明賾走人四百里以書抵予曰吾師得士大夫詩文亡慮三百篇雄文傑句日傳千紙師不得以私之也僕將鏤於板命之曰丹霞賞音集夫子厚於吾師者請爲我序之餘告之曰若師農家子忽有所遇遂傳心印坐斷白雲法可參又能出其糟粕作詩誦三昧如畫沙印泥不事雕鐫𨿽貫休齊巳等輩旬鍛月鏈有不得其髣髴者又何待士夫爲之賞音乎而況三百篇之中有爲社稷臣者有爲文章伯者有爲道山之秀者有爲柏臺之英者有宣埋輪之威者有布愷悌之政者有布衣韋帶而尙友古人者鉤章棘句光芒相薄皆不在人下而又何待潦倒不堪者從而序之乎𨿽然世間遊戲法門類相假合若以序爲不必爲則諸公之文𨿽不必作可也若以諸公之文爲不必作則丹霞之迹𨿽不顯可也是將頹墮委靡蕩然不可収拾而與兔角毛同歸於無用之域矣豈中道哉蓋聞七佛之出世達摩之西來與三藏四萬八千卷之流布於六合內外者譬猶煙雲出岫本無定體而風行水上偶爾成文故其建立之迹闡揚之音𨿽轟若雷聲而亦未嘗不淵默也然則丹霞示現之迹士夫從而賞之明賾從而刋之僕又從而序之是亦循斯須矣又孰有不可者哉丹霞法名宗本棄妻而庵居得度五年風號露泣之地化爲金碧太守請於朝以名其院所謂丹霞是也世間人或得其誦者卽以吉凶壽夭決之猶蓍也此特其善者機耳丹霞豈作意哉明賾作字吟詩亦超然不凡而見解的的不落一邊蓋其師之嫡嗣云宣和七年中元瑞芝軒書

丹霞禪師行化

曾子固嘗言世人視損一錢可以易死寧死無所損余始惜其言之過旣而久處裏閈乃信其言之不妄也今本禪師一瓶一鉢來自丹霞以開田因緣化於沙邑未逾月而所獲幾百萬是何其速耶豈吾鄕居民固不若子固之所言耶不然則師亦何自得此於人哉怪而問焉有對者曰嘻師異人也其言人之禍福死生輒以期至故智者多其能愚者冀其福敢爲不善者又將隱其過此所以摩肩接踵各攄所藏無敢爲師嗇以是集事又安得而不速乎余仰天而笑曰夫有是哉夫所謂丹霞者豈晉佛圖澄耶豈唐僧一行耶明數以先人之禍福𨿽艸而蓍【闕】如類能及焉吾又何爲而心醉哉𨿽然亦有可占者乃往見之興居之餘遂卽其所言禍福死生巳著於人者聊復訊之師方且悠然而辭若不以是而自多也夫旣不以是自多則必有超乎世者余乃易色變容不敢以世俗之所問者叩焉徐而聽其款語味其所詠之詩超然不復塵中見解禪不能枯律不能縛𨿽如我等亦不能測其涯涘殆不知其果何人也其與人之頌若所爲文初不經意一瞬百紙颯如風雨豈以錐畫沙乎豈以印印泥乎抑八窗玲瓏而人之善惡莫得以逃之乎不然則其姑示之以天壤使人得以相之故丹霞道場能就今日耶吾皆不得而知之也因其就行姑爲之序

太平興國堂頭璨公語錄

佛菩薩語流布人間凡五千四十八卷而一祖西來直指心源不立文字若佛若祖孰少孰多曰教曰禪若此殊軌殊不知佛菩薩語𨿽累億萬亦未嘗輒立文字而達摩直指心源𨿽默無一語而五千四十八卷巳在其中矣太平堂頭璨公頃從蔣山何嘗得兔昔住太平本自亡錐據師子座作師子吼未嘗爲人世說毫釐法四方學者皆腦門點地拾其殘膏而襲藏之旦扣栟櫚居士鄧某湖南之鴻儒以序冠焉居士曰嘻此特其土苴耳豈其眞哉𨿽然土苴之外何者爲眞一視而空頭頭皆是有語亦可無語亦可雷聲淵默本自同時孰爲五千四十八卷而孰爲不立文字者乎在佛爲弟子在祖爲嫡孫蓋道一也門人弟子若因此以有悟則謦欬動息皆西來意而況所揚之般若乎若守此以求師則拈花微笑巳是剰法而況所論之葛藤乎悟之者天地一指守之者毫釐千里反以問師了無語焉余姑爲門人者序之耳師名了璨得法於蔣山懃其祖蓋出於楊岐之下作字吟詩皆得遊戲三昧而未嘗作意也大丞相李公嘗訪師於棲雲悅之許爲具眼人遂結看經社世人因以多師嗚呼師豈止具眼看經而巳耶當有辧之者

栟櫚集卷十五

欽定四庫全書

栟櫚集卷十六

宋鄧肅撰

記

沙陽重修縣學

余嘗怪道釋之居雄麗相勝而州縣之學類不足以方之顧其無自而然哉蓋人心役役不有所貪則必有所懼未嘗有斯須寧者道家者流曰我能薦人於天可以幾福於式外故貪者慕之釋氏者流曰我能福人於九泉之下𨿽造業深重者鬼亦不得以誅之故凡有罪者懼焉貪者利其如此而懼者惟恐其不我利也此道釋之宮所以輪奐奇勝殆徧天下非學宮比崇寧以來蔡京爲冢宰羣天下學者納之黌捨校其文藝等爲三品飲食之給因而有差旌別人才止付於魚肉銖兩間學者不以爲羞且逐逐然貪之曰吾利在是不可一日捨是而他也縣有帥長郡有教授未必知有所謂學校之本者但務爲美觀耳帥使者又從而督之以學宮成壞爲州縣殿最斥叱所及官吏膽落故士夫懼焉此崇寧間學捨之盛所以妙絕今古可以無愧於道釋之宮也嗚呼學校之興𨿽自崇寧而學校之廢政由崇寧何以言之蓋設教之意專以祿養爲重輕則學校之士豈復顧義哉知有利心而已一旦赫然復祖宗法以科舉取士學者則曰朝廷不以學校觀我矣吾何貪焉州縣則曰部使者不以學校督我矣吾何懼焉是故昔日靑衿接迹弦歌之地今則敗椽老屋號風泣露使人過之淒淒然如墟墓間若不可以復振者是眞可傷哉南劍有邑曰沙縣溪山之勝文物之盛蓋甲於一郡其在閩中亦號爲卓卓然者捨法旣罷學校亦廢仰雨傍風儒生掃迹宣和七年建安郭侯得邑於此惻然作念曰此邦亦復如是耶捨法可罷學校不可罷置而勿顧非爲邦之本也於是邦人之彥者率侯之語各竭力以營之朝夕勉勉若切其身曾未逾時講者有堂居者有捨奉先聖者有殿齋宮祭具無不備器棟宇淩空朱碧相照又有非崇寧間所能及者於是學者偕來啾啾誾誾有洙泗之風嗚呼盛哉古無有也殆不知大夫與邦人之彥者懼使者之督而肯爲之乎抑貪夫所謂三捨之選而爲之耶內無所貪外無所懼上下相率必於有成果何謂哉一言以蔽之曰誠心而巳矣然則郭侯之志與邦人之彥者豈不旣賢矣乎余於建炎之初論事謫自左掖因以冷居裏閈蓋將束書負琴日造庠序以爲廢事之愆侯乃以記文見屬余曰惟此僕所願附姓名者敢不書𨿽然學宮之獘今巳新之寒暑相易風雨摧剝異時能保其不獘耶侯文章事業靄聞於時牛刀割雞豈久畱此獘而復新其在邦人之誠心乎且誠之爲道大矣天地可動也金石可革也惟出於至誠則有確乎其不可易者顧其勤於今日而怠於後日者乎異時郭公持節以過舊部若見學宮不減今日然後知至誠之道可亙千古非貪與懼者之比也故余並書之以告來者

具瞻堂

大丞相李公宣和初以左史論時事之失謫監沙邑筦庫期年而罷宣和末以奉常還朝與決大計遂參左轄敵騎迫城公以身蔽之敵退遷元樞未幾而出敵騎再至則汴都不守矣今上卽位之初走使召公再遷爲左僕射紀律稍正羣盜向息而公又逐不數月間翠華有維揚之幸故天下識與不識皆謂公之出入系朝廷重輕非近世名臣所可比也東坡曰兒童誦君實走卒知司馬吾今於公復見之矣新安呂子之望以智謀中科得官九品筮仕之初襲公筦庫之職一日居其堂而四顧曰此非大丞相李公之所憩乎平日仰公如太山北斗今以職事繼公後塵其瞻仰之誠參前倚衡如見公於上𨿽食息謦欬之頃不敢輒忘請新其堂而榜之曰具瞻所以致僕拳拳之誠且與後來有知者共之堂成予卽造焉𨿽喜呂子趨向不凡且爲呂子危之李公直气充塞天壤不能一日安其身於朝廷之上當時願畱之者殆以萬計幾坑於姦佞之手有抗章以挽之者皆斥竄流離去朝廷數千里者至於梟首通衢以竦天下呂子何恃而敢如此予竊爲呂子危之因以告之曰前日死諫之士今此去國之臣皆子從遊之舊當時議論子無不以者朝廷大臣蓋巳切齒但未有以發之耳故去年省試子𨿽優擢有司觀望吹毛求疵竟不復廷對今不省愆易慮默默安職復爾作爲是自貽咎耳後悔其將追乎呂子曰諾坐此獲罪芬芳多矣謹俟之建炎三年二月二十一日記

某不善作眞字記成而不能書畏禍患者又不肯書建安張博見而喜曰李公之徳卓卓如許豈獨呂子願遊其門哉僕請書之禍福之來吾弗計也噫世間惟不計禍福者方可與論出處某今又何幸而得與二子同遊乎後五日某題

亦驥軒

余謫自左掖逺歸裏閈志中出郭西十餘里迓余於髙砂郵亭再拜而起曰兄以言事召復以言事出職也脫身敵營驅馳萬里遂得以拜親闈幸也謹以賀復再拜予喜其言似有所見者豈三二年間學問自進耶吁可喜也志中相別聞嗜酒喜遊浮沈里巷中似未能自克者至於好賢樂善之心則不啻若饑渴然予固嘗逺期之今日聞見果非故吾是不負余所期也推是心以往則亦何所不至哉志中乃歸治其室環列今古閉戶靜坐𨿽居陋巷而享簞瓢泰如也予過之而字其軒曰亦驥軒且語之曰晞驥之馬亦驥之乘晞顏之人亦顏之徒此揚雄氏之言也回之道非常【闕】然者雄以驥比之豈稱其徳而不稱其力歟且夫气逸神駿蔑視燕越長鳴就道箭激電飛此驥之力也至於俛首羈韁以安服禦載上之勤夷險不變此非以其徳歟回在洙泗之間以言語則不如宰我子貢以政事則不如冉有子路以文學則不如子遊子夏其所以卓然冠於三子之徒而居四科之首者蓋在此而不在彼也志中有志於若人乎卽此晞之是知本矣𨿽然晞驥可能也而亦驥不可能也晞驥云者特有志焉而巳至於亦驥則巳行其所至與之齊驅並駕殆有不可得而優劣者余所以命軒之名者大矣予所以期志中者髙且逺矣志中其勉之異日無愧於此軒之名斯無愧於乃兄若無愧於乃兄則步驂齊驅殆未可以今日量也防有伯樂爲子一顧豈久困鹽車者哉志中其勉之志中名晝於予爲弟云

儀鄭堂

延陵吳方慶踵栟櫚鄧肅之門以告曰余先君刑曹與夫子先庭爲短檠之舊少年同薦於鄕晚得官九品復同等餘於夫子頃在庠序爲莫逆之交今以姻屬奕棊賦詩無頃刻相捨予之貧又與夫子等夫子其知我也深且舊矣余先君子頃視死生之變不入其捨嘗穴土爲墳曰吾死卽埋此今旣不幸捐館捨室家所有租給襄事作堂墓側以致歲時之思卷曲散才僅除風雨丹雘之飾皆屏棄弗用從治命也或過曰嘻陋矣哉或曰嘻其亦儉於其親哉夫子視我果貧乎果儉於其親乎先君子果安於此耶其亦弗安耶肅對曰余𨿽未獲拜刑曹君於堂下然嘗聞吾先君子云語曰禮與其奢也寧儉喪與其易也寧戚今人不務爲孔子之所爲而送終之禮且欲過之殊不知孔子之道卒不可過也以奢易儉以易易戚是終與孔子背馳矣學孔子之道而與之背馳豈知學者小子其志之今以先君子之言以卜其友之志當無二道也然則刑曹君其安於此也審矣君之戚君之儉當無愧於前輩矣夫不儉於戚而儉於言奉之末又其力無以爲奢焉以克成先君子之志其過於流俗也亦逺矣昔杜預過邢山見有冢焉問耕父云鄭大夫祭仲或云子產之墓也遂率從者祭而觀之其隧道不至其前示無所藏所用之石不取美者而取諸洧水示不勞工巧而石不可用於世也預將相土而爲容棺之室儀制取法於鄭大夫欲以儉自全耳杜預之賢民至於今稱之弗釋也刑曹君之志其杜預乎君當成之可也吳子於是戄然而起曰余嘗名其堂曰儀鄭堂其言偶於吳子合豈吳子之貧然後知余之貧乎抑家世學問初無殊論乎夫子其爲我記其語可也余曰唯唯𨿽然晉室未振吳氏方彊當時羣臣縮首以顧妻孥無一人爲其主辟之惟預與張華等潛知主意赫然振師干戈南揮卵破艸折坐今勳業與日月爭輝余嘗謂預其營葬𨿽以鄭爲則其左右晉室則以周召爲則也先刑曹嘗則其下葬矣其所以則周召者實付後人吳子才學卓卓爲一時望律身持志堅於金石又掇科名以居仕版時適今日眞有爲也當有大於晉室者夫子其勉之異日當爲子大書勳業立爲二碑以修邢山洧水故事蓋不特作是記而巳矣夫子其勉之

栟櫚集卷十六

欽定四庫全書

栟櫚集卷十七

宋鄧肅撰

記

新建三淸殿

閩水曲折行亂石間鼎烹雪噴相應而起獨沙邑有溪廣千餘尺紆余舒緩湛如靑銅其逺至於二十餘里不聞湍激聲南有七峯艸木蒼然四時不攺北列萬井樓閣翚飛不可以數計昔令尹自縣治而南方舟爲梁徑抵七峯之最西者辟山爲堂瞰危爲閣下俯風雨旁列星辰似非塵寰中蓋沙邑據閩中之勝而是堂與閣又據沙邑之勝此登賞之士所以冠蓋相望而遊宦於此者尢切切焉若以不得款於是者爲大可恨也今令尹郭侯見而嘆曰嘻此勝景也是眞可喜者𨿽然有家焉必有仰事俯育之計有職焉必有民社之憂今爲家者棄其家以嬉爲職者捨其職以嬉舉邑之人若狂焉無乃以勝景爲累乎於是呼道士張唐的居之鑿山作殿中設三淸像巍巍堂堂與閣相稱昔日妖歌曼舞之地今化爲斂笏垂紳之宮昔日窮奢極欲之境今化爲悔罪懺非之地昔者邑官晏此以虐天子之民今也邑官叩此以請天子之壽是非善惡豈不相尙乎郭侯此舉其可謂卓然矣且叩予門請以文記之予筮仕之初嘗待罪鴻臚寺道釋二教兼所轄者其記之爲宜且嘗因賤職之簡得以考其教之所自來矣其源出黃帝其道再盛於老耼其末流詭異有眞可駭者其爲家三十有七其爲書九百九十有三篇凡有天下者必崇其道論其尢者有三帝焉秦曰始皇漢曰武帝唐曰明皇是三帝者才智絕人蔑視一世窮六合之大不足以厭其欲於是有浩然禦風騎气之志煉丹飛符雜以左道自謂其法可配天地殊不知飛騰之術卒不能濟反禍其國眞可痛哉此學孔子者所以不欲言老耼氏也𨿽然漢髙祖之取天下則以張良爲最其治天下也則以曹參爲最良之道蓋慕赤松子而參之居則避正室以捨蓋公是則道家之術又若無負於天下者蓋漢髙祖所以取參與良者在道之本不過於淸淨恭儉無爲與民息肩而巳矣而始皇武帝明皇之所尙者區區竭力以事其末故誕妄不經者得以行其志其治亂賢否所以相絕不可同日而語也今郭侯崇奉之志旣在其本此吾所以記之不敢輒辭夫未流滋蔓變怪百出可以惑人主而禍天下者皆非黃帝老耼氏之道也予固嘗斥之矣奚獨孟子能辟楊朱哉當有辧之者

南劍天寧塑像

昔者釋迦嘗爲其母說法於忉利天宮久而不返爲之君父者不得以見之目連行空往返者三刻其像以歸以慰當時拳拳者故後世之士欲見佛菩薩而不可得則必效焉此塑像所以興也東漢之後教入中原有妙傳此道而傑出於其徒者如丹霞徳山皆號第一流然丹霞禦寒則燒木佛徳山說法則徹塑像其於目連之論若相反焉余毎疑之而考其所自矣蓋由迦葉至師子二十三世而離離而爲達摩由達摩至忍五世而益離離而爲能爲秀能秀之辧姑置未論禪教之判其來巳久自達摩旣離之後不立文字則無復以教相爲主者此丹霞徳山所以不得不與目連殊也𨿽然達摩之道其果離於佛耶其亦未嘗離耶色空未融則物無非妄一視而空則物無妄者旣謂之妄則無物可存旣曰無妄則何所存而不可乎是故累土於地屹髙尋丈假以金碧丹雘之飾望之儼然固不離一聚塊耳然方爲聚塊夫人皆得以賤之一旦建立於上𨿽頑夫悍卒亦必肅然如臨父母是可以妄斥之耶其功迹之妙𨿽幻於作者之手而瞻仰之誠則生於見者之心原其手之所以運用推其心之所以孚感天機忽然不容擬議教外不傳之妙巳行乎其中矣然則丹霞徳山之道亦豈殊於目連者乎此主禪悅者其於佛氏塑像所以未能釋然不以介意也南劍天寧者大禪寺也政和間廢爲道宮奧殿佛像民不忍毀竭一城之力遷於東山建大道場靖康之初錫還舊額士庶紛來無瞻拜之地羣議哄然欲昔所遷者或曰東山道場自不可廢有石侁者縻金錢二百萬鼎作塑像雄偉莊嚴過於曩昔而東山勝地因得不毀旣事且攜住持僧淨暹書請記於予曰昔李遷修藥師院歐陽公爲之記故遷得不忘侁其遷之流歟願夫子記之於曰嘻地瘠人貧無如七閩者居民脫損一錢不益於用怏怏然若切肌膚者累日今石所損動以萬計其於妻孥口腹之奉了無與焉問其所以則曰天寧道場祝君父萬萬壽不可以一日廢其區區之誠有足嘉者豈止爲李遷之徒哉故余爲書之且記其所以然者異時禪悅之士來造天寧一瞻塑像釋然而悟不必掃滅教相止了達摩之心將歸徳於遷耶將歸徳於侁耶其亦將有取於文乎東坡嘗有言曰譬如油蠟作燈燭不有之始終不明當作如是觀可也

沙縣福聖院重建塔

塔寺之建自賓國始舉國之大不過二所佛氏且從而贊之以爲希有事然則佛塔豈可多得耶唐武后欲創祠於白馬坡張廷珪力諫曰窮山之木以爲塔不足髙也後乃止然則佛塔豈易建耶然近年以來井邑盛處必有浮屠計天下之大當以萬數難易多寡何相絕如此豈今日佛教之盛非昔者比乎抑天下富庶而土木之功易於創造乎余嘗疑其說以質諸長老曰凡建造者爲殿以供佛爲堂以供僧爲橋爲路以通往來是各有所爲而非偶然者獨浮屠之建動切星漢其功甚勞其費不貲而於僧徒未見其有益焉然則古今所以難之而不欲多建者豈非爲是耶長老曰不然此莊嚴之道也今人未必非而古人未必是也今夫假木石之功而飾以丹靑之麗光芒璀璨卓然出井邑之上凡有目者皆見而仰之曰佛菩薩捨其下凡十人睹之而一人能作正念則千而百萬而千展轉不窮當有不可以數計者是則莊嚴之勝以五采說法而觀瞻之士得以目聽之其助教化固不小矣而謂之無益可乎此阿育王之建塔所以至八萬四千而佛氏【闕】不以爲多也南劍之沙縣有寺曰福聖古道場也三朝宸翰實鎭其中古塔中立蓋累數百年舞風沐雨望之默闇不足以聳人住持僧端一毅然撤去曰吾將協眾力以新之銖積寸累殆十餘歲斲削之功僅十五三易主僧事益因循塔忽倒影在密室中𨿽雨暘弗變也眾復駭之益加重焉大丞相李公爲之濃墨大字以題其額又錄宣和褒封之制而繼之以泗濱驚世之迹刋於塔右將以誨成適公還朝而主僧之志老矣建安郭侯來宰是邑乃喟然而嘆曰君父遺迹旣臣子所不敢易而塔廟之設乃遺迹之所托者也於此不竭力焉恐非人臣之道也諺曰作浮屠者必合其尖將以合之舍我而誰哉於是率邑人之彥者告以故且令主僧了機從而奔走之故富者出財能者竭力亹亹相勸殆有不能以自巳者閱明年而塔成實靖康攺元之春也其級五其廣四十有八尺而髙三十丈雲煙縹緲之間金碧相照夜燈數枝煥如星斗嗚呼盛哉豈特使百里之內遷善於觀瞻之際而悔過於杳冥之間乎三後之志且不廢於海濱而云漢之章人天共仰蓋將與日俱新矣夫仰而事君俯而化民今一舉而兩得之其可謂賢今尹哉余適罪逐還鄕與觀勝事侯乃以記文見屬余曰嘻昔韓愈氏必欲火佛氏之書而廬其居然後爲快於心至僧澄觀能造浮屠於淮泗之上欄柱雄麗髙三百尺愈遂作詩以美之且謂當時公才吏用無如師者遂令澄觀之名同愈不朽得非寶塔之建於有爲佛事爲甚難顧𨿽倔彊如韓子者亦不得以卻之乎今莊嚴是塔而主其寺者僧惠深也具正大法眼爲達摩嫡嗣若非澄觀所能髣髴余嘗從之論西來意又非若退之以談佛爲諱者固願以筆墨贊之而況邑大夫切切外護之志在君與民又於予爲詩酒之舊見而屬之勤至於再三者乎此皆余所樂書者敢以不才辭

興化重建院

余嘗謂人之才術智識常生於不得已而死於因循者則亦偸安而巳矣此天下之通患而祝發壞衣者尢甚也何以言之風雨寒暑不可以切身鹿豕不可以雜處飲食不具居處不可以得眾倘未嘗有寺而欲闡揚祖道者其於創立豈可以巳乎若夫旣有寺宇粗可以居而歲月相仍摧風爍日主之者𨿽惻然作念欲一新之徬徨四顧曰陋者可補也頽者可支也污漫者可飾也因陋就簡吾亦可以安也又何必盡毀舊廬化出蓮宮然後爲快於心哉因循偸安是亦人之常情耳南劍沙縣有寺曰興化屹立山間𨿽云簡古然建於中和之初梵宮所當有者無或不備光化間嘗勅翰林以題其額政和未又易律爲禪以其在閩中亦卓然號爲古道場三百年間未聞有惡其者政和丙申法湛主此亦可以巳矣師乃愀然不能以自安曰屋老如許門宇蕭然亦何以爲佛地哉扶傾立僕茍新耳目瑣瑣然一二治之非吾志也於是卽寺之左得地爽塏斬茅焚翳乃遷故址顧𨿽齋庖索然殆不能煙亦未嘗過計縮身節口益堅今力得匠者數十人乃躬自執爨如事其師𨿽風雨迷天弗顧也誠心旁達鄕井翕然由是富者出財壯者竭力百日之間輦土運材有至於三千指者故閱十年而寺成巍然中立危棟翚飛欲淩霄漢堂堂塑像亦妙絕一世爲堂於上者二內而晏寢外而演法爲堂於下者三以供羅漢以齋水陸以飯緇素香積有防聲鐘有樓翼之以廊而重之以門左右前後繩繩翼翼計寺內外旣無毫髮不具其雄麗莊嚴又非前寺所能髣髴而尺椽片瓦俱出師力未嘗取用舊者嗚呼難矣哉是可以因循而不因循者也其勉勉自克志力俱到當於前輩求之故余因其求記乃詳爲書焉且以爲怠惰委靡者之戒云師初建法堂石其基者再凡再圯師憂甚忽省往時夢建是寺有龎眉皓發者告之曰寺基更深二尺許乃眞道場嘗試辟之恍如夢中又得石柱六以建殿宇有足痕者尺餘在石柱之陰見者皆云此佛迹也非雕鐫所能至此寺之興所以神速如此嗚呼夢中之境變滅須防石中之迹千古不變其將以夢爲虛而以石爲實乎通乎晝夜本無二理石固非實而夢亦非虛也夢中占夢師固未暇然旣賴此以興寺要了此以爲寺之所以興故余並爲師論之

栟櫚集卷十七

欽定四庫全書

栟櫚集卷十八

宋鄧肅撰記

棲雲日新軒

自西晉以下祝發壞衣之禁弛於中國故四海內外江山勝處皆釋子居之凡居寺以領眾者孰不欲峻治其宇以闡揚此道哉凡臨事之初必躊躇四顧曰吾所有者如何求於人者如何事成若否其利害勞逸又如何也故其決然欲爲之志巳奪於衰憊不果之气矣事豈復有濟耶幸而有气宇不凡斷然若將有爲者又其經營措置顚倒錯亂或急其所宜緩而後其所當先顧𨿽疲精竭力亦徒自紛紛耳此敗椽老屋所以頹圯日甚可以深嗟而屢嘆也故余嘗論天下事曰有欲爲之志者未必有敢爲之气有敢爲之气者未必有能爲之才三者備矣𨿽天下可宰也況一寺之小乎或闕一焉𨿽八口之家亦有不充者況一寺之眾乎沙縣棲雲古禪剎也堂宇卑陋僅庇風雨蓋不知幾百年眞戒大師可臣以百丈法居之才三年餘往造焉見其翚飛棟宇屹立寺東所謂庫院者新矣眀年過之則見其金碧相照恍若蓮宮所謂如來寶殿者新矣越【闕】

星布機緘雷動莊嚴之勝如天造地設所謂寶藏

新矣余固信若人之奇者也且度其力必窮矣非息肩數十年恐不敢議若事矣近年過之則又見其立殿於藏之右以奉傳經者架堂於殿之下以居閱經者辟宇於殿之上以娯遊息者又創云防堂於藏之左渠渠夏屋可居數百眾艸芥泉石之間丹雘煥然又一新也計寺內外當不復可以措手矣而良材山積瓦甓鱗比又若有爲者因詰之對曰法堂齋防今𨿽亡恙然數年新創巳傑立雲霄間此不得以獨卑也意必盡新之而後巳余驚問其故曰若歲所入幾何曰聊爾求於人者幾何曰未嘗遣化士然則斤斧之聲積今十年不絕而土木之工鼎來未艾使遊賞之客毎見而益新是何自而然哉曰縮身節口銖積寸進亦隨緣耳余蓋知眞戒之志之气之才果有絕人者乃與之坐於小軒之上作終日款師以軒榜爲請予故字之曰日新蓋記所見也有客難之曰此寺之興十八年矣眞戒之力可以唾手而就期以一二年間無可新者後日過之無乃辜吾子命名之意乎余曰嘻此特眞戒之餘事耳渠得法於雪峯見聞的的出人數等故步陳迹一切掃去蓋嘗與之語亦無時而不新也豈止創立之功哉客無以對余於是並書之靖康攺元淸明記

丹霞淸泚軒

邵武丹霞僧明賾作軒於其院之西中植菖蒲數種郁然几案間不逺數百里來乞名於栟櫚鄧某某名曰淸泚軒蓋取東坡贊語所謂淸且泚是也因爲之言曰洛陽之花隋堤之柳篔簹之竹䢐徠之松奇質老榦非不可喜要之必資糞壤乃克有生是以未能脫然仙去不離塵土間物耳獨菖蒲之生不事此粲粲怪石涓涓淸泉泉石相映凜生寒風於此蒼然得意四時一色顧其與凡艸木同列哉其節如夷齊之髙其韻如嵇阮之勝其淸絕如子猷之泛雪其脫灑如列子之禦風其謝寵辱如扁舟之範蠡其安淡泊如釣臺之子陵嗚呼至哉非胸中有是徳者烏能嗜此物哉東坡先生首唱此風且爲贊敍以問安否彼能輕死生傲爵祿髙視四海若無介意者獨於此切切何也蓋公所嗜之意不在菖蒲直寄焉耳賾能爲東坡之意乎明窗淨幾坐見古人如其不然則所嗜一艸芥而已賾作字吟詩有吾黨風格其種菖蒲而喜之意決有在也𨿽然願師進之法眼有云儵然纖芥在此岸永淹畱師其無畱焉可也宣和辛丑中秋瑞芝軒書

沙邑棲雲寺法雨

沙邑有寶坊曰棲雲欲創寶藏修撰羅公爲之唱眾翕然從之閱五年而藏成公又捐錢百萬易經五千四十八卷期以春三月丙辰率眾爲傳經防就私居出之以實於藏中至斯道俗震動來者千計而天忽大雨勢不可行乃遲一日越旦眾又集而宿雨沛然反如倒井眾乃異之曰嘻有是哉昔戴封積薪而雨降魯陽揮戈而日返雨暘之變端在古人指顧中耳今修撰公畱心此舉非一日積而毎出輒雨天若不協然何也有能辧者曰子不見今日傳經之人乎六根所接無在非塵天其意者一雨以洗之僕對曰雨之所澤特欲沐其體耳烏能洗其心哉辧者又曰梵書所寓必有神物防焉今此經畱於公久矣若不忍釋知音而去也僕又對曰公巳生傳此印視心經如糟粕彼神物者亦烏得以去畱爲念哉求是而不得焉乃質於僕僕曰夫何事於譊譊耶九年之水堯不得以勝之孟津之雨武王不得以止之雨暘在天人如彼何哉然適逢其防誠不能不譊譊也若關此經所得之由乎逺在西域去中夏者萬餘里非若兔興烏逝忽然而至於前也昔三藏法師登危躡險幽入鬼方捫腹不粒者往往繼日如此驅馳經數十寒暑僅能得之以覿中國彼其勤勞爲何如哉始得以謂之傳經今也鳴鉦伐鼔幡幢蔽空緩步齊驅僅三五里耳若四天春霽風和日暖無苦雨以齟齬其行顧𨿽賞心拾翠之徒亦得以盜傳經名矣是不亦濫哉惟霖雨作矣則泥淖深尺摳衣以趨者往往滅足沒跗故無恭欽之心者將自怠無勇猛精進之心者將自息其有確然不攺志在必傳者必能自度曰三藏若彼之勞且不回顧我獨何者而變於風雨之偶然也是則因雨而去者但以傳經爲名𨿽雨必傳者是皆至誠而不息者矣天使傳之者必至誠焉則此防所得不旣多乎嗚呼不有疾風孰知勁艸不有歲寒孰知松柏不有霖雨則傳經之人誠與不誠吾亦不得而知之也而今而後乃知是雨之作所以爲修撰惠者深且巧矣故人以爲淫雨而我以爲法雨也於是眾議寂然無敢容其喙者且勉某記之某幸而知之矣敢以不才辭謹記

一枝庵

余少年喜水鑿井穴地泛溪釣月終日潺湲之樂蓋將安焉曰水止是矣或者曰是未嘗見江河淮濟也比年奔走道路偶皆見之汪洋萬頃茫無涯涘若風作其上則澎湃汗漫浪髙銀屋然後知余前日之喜止牛蹄者耳或者又曰此亦未足以言水也是特四瀆之分耳若大海則防而納之六合內外通爲一流豈啻萬川而巳哉余曰嘻有是哉余將遊焉客曰是烏能徧耶天地之大各五億五萬五千五百里而四海爲之脈今欲登窮髮遊聶耳以極無窮之觀非肉飛八極不可也余乃茫然自失仰而嘆曰天下之景無窮而玩景之情亦無盡也任情逐景不知歸宿其將爲波流乎嘗觀涓涓之微升於天行於地運乎千古曾無損益於此了之則當體而足滿空之水固無異於一滴耳亦何必滄海乎脫或不然而必欲賞之又有大於此者則將如之何哉嗚呼豈特觀水爲然耶天下之事類皆如此夏屋廣殿金碧相照鳴鐘伐鼔食指數萬此釋氏之居也領其寺者指顧之間方袍雲集作止寢食無不可意其視安居老人防頭冷坐飲水采薇無曰相萬乎𨿽然不能安居而必欲領寺若以寺爲未足則如之何世間輕暖肥甘迷樓瓊屋不知幾萬等吾又安能足其志耶嗚呼芬芬鼎烹要在滿腹沈沈府居要在駐足一庵之大固有餘地矣又何事他求哉莊周曰鷦鷯巢於深林不過一枝善乎莊周之能了此意也且不了一滴之旨𨿽傾四海之流不足以供其賞不悟一枝之要𨿽擴六合之大不足以厭其求此世士所以終身汨汨蕩蕩忘返可以深嗟而嘆息也妙智大師美公少年學醫法造三昧稍壯則事潛庵求西來意精進敏惠便爲一時名僧若肯降志以悅當路則巨剎名寺當盡付之師乃恬然曾不介意是故求醫之人布施山積師盡捐之以作佛事嘗托迹太平寺適遭回祿尺椽不具二十年間棟宇輪奐冠於一邑師之力蓋居其半事母最孝無愧古人忽失所恃則欲謝醫術曰吾不復事此旣畢襄奉則作庵墓側爲終焉計其視同參子麗服防居沛然得意但知如涕唾耳豈非了此一滴遂能安此一枝乎故余字其庵曰一枝庵客有問曰居庵之士當以億計豈皆了此乎余曰不然世人有才學智術不足以動人者退居茅舍蓋其分也幸而有學問語言粗可應對又平居交遊無顯人膴仕𨿽欲捨庵又將焉適此特系焉而止耳豈皆悟此理耶其性識超然出人倫等士夫喜師不可勝計於此安之不有覬覦是眞了此者也𨿽然列子行天非風不可古人譏之蓋非無待而然者今師必賴一枝猶未脫焉百尺竿頭當進一步師肯承當否更俟他日與師分付師名仁美南劍州沙縣人也庵在縣之南起於宣和之季落成於靖康之初云

栟櫚集卷十八

欽定四庫全書

栟櫚集卷十九

宋鄧肅撰題跋

題了翁墨迹

顏魯公忠義之气充塞宇宙故散落毫楮間者皆銅筋鐵骨使人望之凜然不寒而栗顧其規規從事墨池筆冢而至於斯乎觀了翁作宇便知其與魯公同科蓋其胸中所蘊有黙契者亦非可以間架求也夢得寶此豈偶然哉建炎四年十二月初十日鄧某書於杉口

書樂天事

王涯讒樂天出爲江州司馬及甘露之禍朝士殆無遺者而樂天方在洛中遊香山寺然則涯果能陷樂天否乎小人無知欲以人勝天類皆如此但可憐耳

書揚雄事

屈原伍子胥晁錯皆死國之士不當更訾之蓋事君以忠爲主才智不足論也揚雄一切譏之謂非智者之事是知揚雄胸中所蘊欲作美新之書久矣豈迫於不得巳而後爲乎迨莽以符命捕劉棻甄丰等雄自投閣班固便謂棻嘗從雄學故雄不得不懼殊不知美新符命一體也莽旣怒符命則亦美新何有乎雄身爲叛臣無所容於天地之間故忿然捐軀期速死耳此揚雄之徒所謂智也

書字學

莊周以短後之衣爲趙王說劍孟軻與齊王語乃論好色好貨二公之論𨿽主於正然其始也別之以所好及其終也乃極之以所不可爲無乃類於蘓秦張儀之掉舌乎曰戰國以縱橫之說爲勝其來久矣卒然以大中至正之道陳於前彼且驚駭而不能安吾說亦何自而入乎借蘓秦張儀之辯以論周公孔子之道此君子之術也熙丰以來專用王安石字學士夫師之不敢誰何蓋寧以孔聖爲誤耳端不敢以鄭服爲非也蘓東坡猶切齒時於文字中以兒戲玩之今觀其論八佾則考說文曰從人從防了齋先生極論新法不便且著尊堯集鄙視安石不啻奴隸等及作書於曹子宣乃論悔字從心從每觀二公之論又若未能忘字學者或者疑之予曰莊周孟軻之意也或者曰然

題鳳池寺

漕使陳汝作邀西淸黃堯翁議郎張泰定延平外史鄧志宏同遊鳳池寺禪房花木幽香襲人泉石琮琤共鳴環佩方兵戈初定之際享此勝景以侑一樽豈易得哉紹興二年三月丙午

題賢沙寺

莆田陳汝作邀三山黃堯翁毗陵張泰定延平鄧志宏晚集賢沙寺宿雨初霽景物一新遂獲縱觀飛山之勝豈衡山之云特爲退之一開乎僉曰當志之紹興二年三月丙午

題開平院

栟櫚鄧某志宏遊此勝景超然固非塵俗鄙而住持材成之新詩健筆气欲淩雲淸談終日了不及世事也白蓮結社當在異日率俗而行惘然作惡宣和癸卯八月五日誌之

題潺湲閣

七峯鄧駕道陳若防鄧志宏伏自塵寰中縱步得此茂林危閣泉石相激凜然寒風箕踞露頂論出世法積後二日而歸天上廣寒宮未可知人間決無此景也

書法帖

羲之書妙絕今古橫斜顚倒各有奇態如雲煙變化自出天然非人力可至也蘓東坡謂魯公書奄有晉宋以來風流吾恐魯公政得羲之緒餘耳且力學而至者非其天也自生民以來一羲之而巳

李太白以虞禇爲書奴余初過之後因臨虞書者數日繩繩然如在樊檻中忽見王筆俊逸如此便覺紙上有騎气馭風之興然後知太白之言端不妄也

跋李舍人放鱟文

夏四月巳卯侍舍人李公遊於隱圃公以放鱟之事語某聞而異之乃請曰幸先生書焉以爲眾生福田公不可曰夢寐之事未暇也明日造門復請曰南海之民恃魚爲命殘鱟而食者歲以萬計未聞有以夢告者今獨於先生而祈焉不書之何以聳見聞而助教化公乃惻焉爲之揮毫敍其殘殺之害爲甚酷考其口腹之適爲甚微使見之者皆若親感其夢而視血气之類皆爲鱟也則凡有惻隱之心者其誰忍殺之愛物之仁固不可量數又豈止一鱟而已耶昔人嘗謂螺蚌蜆蛤之類賦性不全殺之無害蘓子有言此乃懦陋頑固眾生不能自訴報怨者若殺之正是欺善怕惡夫鱟之爲物介重遲潛逃深渺豈亦賦性不足者之類乎今且能感夢如此則又烏知其不能自訴耶是亦可畏哉此某所以請公之書而願爲刋之且道其所念【闕】

門人鄧某

跋陳了翁諫議書邵堯夫誡子文

此邵堯夫先生之文了齋先生陳公書之無甚髙不可企及之事皆中庸之道也但智者忽之若不足爲愚者棄之而不能學此邵陳二公所以不能默默且有望於賢子孫也昔韓愈氏示符古風用玉帶金魚之說以激之愛子之情則至矣而導子之志則陋也方以邵陳過庭之訓無乃相萬乎惟識者察之

跋朱喬年所跋王安石字

自荊舒祖桑羊以竭山海之利故世無飽食之農師秦商鞅以推不可行之法故祖宗無可畱之典尊揚雄以贊美新之書故學者甘爲異姓之臣予讀其書不能終篇況學其字乎朱喬年學道於西洛學文於元祐而能喜荊舒之文與其書如此殆所謂惡而知其善者歟建炎三年閏月庚辰栟櫚老農

栟櫚集卷十九

欽定四庫全書

栟櫚集卷二十

宋鄧肅撰題跋

題了翁眞迹

龔公陟升叟以忠義惇遣於郡攜其妻舅了翁眞迹以過余曰幸子跋之開卷凜然銅筋鐵骨洗空千古側媚之態蓋魯公之後一人而巳升叟勉之學其書者豈在點畫之間乎無充宇宙之气者必不能斥蔡京於崇寧間不能斥蔡京者決不能作是書也升叟勉之

跋蔡君謨書

觀蔡襄之書如讀歐陽修之文端嚴而不刻溫厚而不犯太平之气郁然見於毫楮間當時朝廷之盛蓋可想而知也自崇寧以來以文章字畫爲天下主盟者較之仁廟之時賢否如何人才盛衰信乎其可卜治亂也事至今日但可慟哭耳建炎三年已酉

跋李丞相贈鄧成材判官詩

建炎三年冬十一月金冦破洪傳檄下建昌當時無敢誰何者判官鄧柞獨不可曰寧死耳忍負吾君父乎拂袖而去誓不降辱南奔閩山斥還僕禦脫身萬死而臣子之節立矣大丞相李公聞而壯之因鄧有詩遂次其韻旣贊其所已至又勉其所當爲鏘金戛玉鏗然廊廟之音蓋道徳之妙形於言詠非止以句法髙天下耳鄧子之學其光矣乎宣和間鄧子嘗以諸生從公遊於沙陽得其議論之餘遂能所立如此今公相期益厚又非前日比他時設施當如何哉因讀公詩謹題其後蓋非特勉子耳亦自警云時紹興元年四月晦

跋羅右文李左史題棲雲眞戒大師營治

沙縣佛宮殆以百計獨無輪藏以聳觀者棲雲禪院眞戒大師可臣首造之金碧相照恍若天宮蓋閩中所未有也又以謂傳公之建藏三藏之傳經皆唱吾道者因架閣以報之又立堂於殿下以招具眼人同觀藏教白石淸泉之間明窗淨幾如在世外右文羅公見曰此老當爲吾邦之傑然者嘆賞久之乃紀以詩而左史李公亦曰豈特此邦耶𨿽求之天下指不多屈遂次其韻亦以贈焉且二公平日爲吾道主盟近年以來義不辱於金張賈馬之門寧居冷宦聊以卒歲耳決非假人以言者孟子曰觀逺臣以其所主觀近臣以其所爲主不知眞戒者但觀其所主則其人可知矣

跋虞中郎畫

韓退之作畫記【闕】句法中自有丹靑至今開卷熟讀如見畫焉蓋文字奇偉至此又一變也竹溪先生虞仲子今記有晉司空鹵簿於丹靑外更考一代制度至於論君父錫予之盛以報人臣勲業之隆上下泰然不相疑貳吾知仲子筆力不惟畫師作耳茂先徳望晉室第一流嘗鷦鷯自諭若無志於九萬里者顧豈眷此車馬赫奕胥徒煩盛區區使愚夫愚婦驚詫咨嗟於瞬息間遂忘其身至不得終於牖下且禍及其三族乎蓋以身許國者不顧其私死生存亡一切任之耳倘不如是則海島旣至臺星中折茂先巳翻然爲竹林遊矣寧至如是耶仲子職在道山而以洞霄自隱其視世間榮辱得喪爲何等物一見茂先鹵簿乃愛之篤考之詳贊之美如此蓋所羨於茂先者在此而不在彼也惟有識者辧之

跋鄧右文天池記

天池有二其一在天上乘風而至九萬里其一在廬阜飛錫而西凡十有七捨余毎恨其逺若不可數數者今又得一焉卽沙縣所謂洞天巖者是也巖在梅岑百尺之上居者以開水爲急吾見右文葬其母氏於巖隈欲作大佛事忽一念間得一泉甘泠可給數百人故等慈顯老以天池目之餘族叔徳稱又考古援今爲作記文吾出吾廬西望縱步可至一日𨿽五七返不見衰憊是太虛間有三天池吾乃占其一時供勝賞豈不謂閒居之幸乎或曰正恐大小髙卑不可同日而語余曰噫曹溪一滴與四海同體大小髙卑何足論乎乘風而行天上者羽人也飛錫而走廬阜者釋子也羽人釋子安知其不欽吾右文之孝慕顯老之禪而喜徳稱之文章一日偕來乎姑俟之

跋樂氏偕來堂記

韓愈氏倔彊豪邁疑若空視世間軒冕若無足介意者至玉帶金魚或叩其門則形於詩筆以誇示兒輩蓋貴貴尊賢其義一也君子其可忽諸唐輔粹夫爲樂氏二難卜居深杳蓋將追友逸民若不數數於趨走者前達君子舉叩其門或作一再款樂氏喜之作堂以名偕來所以志之也然則好賢樂善之心端不愧退之矣鄕人之彥者作詩以贈焉是可以賦也餘罪逐逺【闕】聞樂氏之風恨未能至捨弟晝攜其詩軸乞余跋語於是乎書

跋文恭公墓志

安定文恭公執政日力修盟好重興兵革當時貪功生事者往往未必以爲然至宣和間邊隙一開海內鼎沸二聖播遷逺在沙漠而天下橫屍當以億兆計然後知前輩愛主憂民之心爲天下後世之慮非世間薄夫淺子所能窺測也九原巳矣不可復作而天下之患有不可勝言者伏讀志文謹慟哭以書之紹興二年春正月庚申

跋胡公墓志

蔡京當國二十餘年天下世人舉遊其門間有不爲京所污者非才術智識不足以悅京則其所疎逺不能與京接也夫初以不才爲京所棄今乃洋洋謂非京黨不亦欺天乎了翁志胡公墓有曰帥在政府者蓋斥京也公爲京所知如此卒不爲京用豈非人傑哉諸子於政和間敢犯時怒力求翁文以志先徳亦下視京輩如艸芥耳今也節義文章皆卓然出人數等蓋淵源渟蓄有自來也嗚呼盛哉

題稱老開堂疏

稱老掛錫延平廣教禪悅之餘閉戶讀書時出好語使君太博莊公聞而喜之令居天王爲制疏文有神珠法雨之語可謂知禮者語今領眾肅然日傳此道淸譽四播如走風雷亦可謂不負使君所知矣徳公之賜欲刋其疏且求某跋之餘以謂欲報其徳者不必刋其文然非托於文則無以志吾之知遇也於是乎書靖康攺元四月巳未栟櫚某書

栟櫚集卷二十

欽定四庫全書

栟櫚集卷二十一

宋鄧肅撰啟簡

上李右丞相啟

伏審光被殊恩擢參大政士民交慶社稷增輝恭惟右丞相公先生道貫天人气彌寰宇盡忠扵社稷遑卹其妻孥初擢栢臺嘗斥脫鞾之力士繼親香案遂同折檻之朱云扁舟旣落於窮山尺紙不幹於要路惟居窮固略無希進之心故位崇髙不爲患失之慮敢陳大計默契宸衷洗空天上之旄頭擁出云端之北極措九州於磐石脫萬姓於虎牙撥亂殊勲旣出子房之帷幄守成有道更資傅說之鹽梅谷腹絲身要觀實效泥金檢玉何取虛文某頃以靑衿久從絳帳兀居閩嶺但足一之牛蹄坐想沙堤上摶萬里之羊角𨿽乏攀鱗之業幸爲擊壤之民其欣愉者實倍倫等

上李右丞相簡

某頓首拜覆比部邸報竊聞入參大政欣躍之餘連夕不寐蓋非謂大廈巳成預爲燕雀計實幸斯道有傳而海內均福也國勢委靡無如今日然紀律巳定夫何患哉百姓足君孰與不足太平可以指日矣天下幸甚再啟太平日久不聞鉦鼔之音一且羽檄星馳天下騷動窮鱗不能致死但揮涕耳伏聞先生定大計建大議毅然以身當之笑談之頃脫萬姓於累卵之危顧豈近世學者敢望其後塵哉所幸者朴防散才得先天下之願識者款陪杖履於山水之間吟詩飲酒作終年計其爲幸甚可勝言哉

頃在閩中不知世事如許毎得謦咳及之但見蹙額若不自勝者及來京師於所聞歸拜北堂無復西意敢意今日得觀人傑起佐聖君復祖宗故事與天下息肩遂爾安然爲太平民知幸知幸

嘗觀崇寧以來火元祐之文以塗天下之目凡官於其時者皆斥而不用未嘗不失笑也天下公器自有輿論故人之賢不肖亦何與於年號耶甚矣小人之惡君子也不知大體但極其私心耳然君子之惡小人亦猶是也倘極其情則亦無所不至矣於此照之不落一邊政賴中庸之道昔竊觀先生有包荒之徳不爲卓絕茍異之行蓋於行止疾徐之間而得堯舜之道不爲巳甚而見仲尼之心者也今也甄陶天下亦何事於蒭蕘之言耶然事師之道猶事君也茍有所聞敢自隱乎僭易僭易

寄朱喬年

某頓首再拜數千里之逺才抵捨便見君子遂作許款慰懌之懷殆非毫楮所能計也平津送別還復黯然比辰起居如何臨政當有神相某前此狂妄幸脫虎口今當疏泉種竹作安焉計但逺去吾喬年而令徳諸友又復他適兀坐深井日覺茅塞耳倘不我棄幸時惠書並近日新作切懇切懇余惟爲吾道百千自壽不宣某頓首再拜大王大風一首聊敍別後眷眷之私二兄略不見和豈簡驩耶但吾黨中人洞見肺腑不敢以此奉疑耳便風幸首見及也徽城楮煤泉南二香及韓黃墨刻皆勝物也非吾子不能有非老弟不可分幸早專人以慰此鵠立至望至望兪人傑秀才蓋名家之子也頃在泮宮嘗與同捨云於左右曾有一日之雅今在治下他無所求惟覓一安下處想不難應副也千聒不盡堂上太夫人尊嫂宜人萬福令子安樂否老兄貴恙今想平復要當耐煩去之有漸可也藥物有效者點記一二時服之其他雜方幸一切置之爲妙炙瘡作否俎豆之間戒之良易衽席之上非斬釘截鐵者不能愼也然所望吾喬年與喬年所以自期者當自知之其可以頃刻之適壞此無窮之計乎越祝代庖𨿽爲可厭要臂巳有三折則能明醫故不可不盡也許簿伯仲餘思晦黃彥武諸兄近方作書故不及縷布也某再拜

答吳時中

某頓首再拜時中祕校吾友坐下作別益久馳仰殆不勝言專人損教感服友誼仍審卽日尊候萬福某托庇粗遣未有承晤之幸敢乞百千自壽前膺殊選謹上狀不宣

某頓首再拜啟罪逐孤蹤日復一日便當叩角作歸農計但時勢未寧恐不可以安枕耳時中養閒裏閈事業但益進也一丘一壑自有髙韻世間榮辱不足介念此間朋友𨿽不乏人議論才學類有可取但進取之志時悻悻然見於顏面間出處殊途終不能滿意時中有暇能惠然肯顧否木牛石馬當有以爲公獻也謝丈間居爲眾人作佛事使鼠竊狗偸無敢窺其境者乃知此公志在愛人非自爲也世間小人𨿽閨門之內尙與兄弟分彼此孰能克巳如謝丈乎想左右亦有以助之此皆朋舊間美事良爲助喜也欲言無窮但不能多幅耳某頓首再拜

答陳夢兆

某頓首再拜上啟知縣朝奉丈坐前夏熱伏惟宰宇多暇神明贊祉尊候動止萬福某托庇西來巳造建安行遂參見但切欣愉謹先奉狀起居不宣

某頓首再拜前日承書疊幅尢荷意勤來卒徑之沙陽更不具狀上謝想防照亮某誤防召對實出奬提幸見君父以攄所欲論者非恃教誨何以副九重之望哉卽幹提命得毋金玉其音也某再拜

某再拜搬家之諭極荷見教前日被受聖旨令日下就道再有大急起離指揮前後凡十有一次催促自顧何人敢遲延旣對之後卽歸迎侍使老人不冒畏暑以登途蓋兩便也如何如何

栟櫚集卷二十一

欽定四庫全書

栟櫚集卷二十二

宋鄧肅撰祭文

奉安陳諫議祭文

維建炎三年歲次戊申二月乙卯朔二十日甲戌某謹以淸酌庶羞之奠昭告故諫議大夫了齋先生陳公之靈曰靖康之難胎於崇寧相彼元惡治亂巳分人皆見於巳著公獨察乎未形正色立朝上攖逆鱗𨿽菽粟之奉不給於朝昏而正直之气蓋充塞乎乾坤若上皇能用公於三黜之後則必無宣和之末若淵聖能作公於九泉之下則必無沙漠之徵嗚呼巳矣乎公道興衰系國休戚故公之死生存亡不系乎公而系乎造物昔公南遷義不枉尺斯民企踵猶冀萬一一旦夢奠於兩楹之間四海爲之失色善類無歸吾道將絕小人無畏爭臣新室此有志之士所以爲天下慟而不獨爲邦人惜也聖人念公恩錫日隆平生事業巳勒鼎鐘鄕曲儒生慕公髙風參前倚衡若接音容貌公之像血食學宮先聖之道與公無窮尙享

沙縣靈衛鄧公祝文

維公昔因唐季嘗挫賊鋒脫萬姓於虎牙措一同於化國頃興淵冦昔懷巢幕之危陰賚我邦獨享覆盂之固使華協奏天寵載臨屍祝之來紛如蟻聚廟祠之建粲若翚飛更須左右其民以克終始之徳英風冠世洗空天上之旄頭義气橫空擁出云端之北極四夷電滅六合春回豈惟一邑之雄要作萬邦之極仰希聰聽俯察輿情

宣和八年春一月庚寅聞金人不恭敢拒大邦羽檄星馳郡邑驚擾竊得兵符而讀之往往泣下靖康攺元癸卯夜夢有老人東向而坐呼所統之兵紛來無窮皆屛息受命無敢誰何者老人語之曰若等善防此勿撓之羣卒皆曰某屬於公敢他爲哉覺而異之曰是何神乎而獨祐我也忽鄭中踵門而請曰靈衛被旨剙廟冠絕吾邦出師者爭禱焉但未有祝文幸夫子制之然後知靈衛公果祐吾邑者丙午謹撰此錄未果而捷音到矣天兵所指摧朽拉枯因其請降捨之使去嗚呼快哉叩角擊壤將復爲太平民矣遂倂書之以彰靈衛之迹云

靈衛廟賽願祝文

楛矢南飛漫天如雪左蔽江南右暗吳越嗟嗟七閩江浙之間凜如累卵上壓太山我邑在閩浪名富庶兵火鼎來僉曰可慮爰率儒士列拜廟庭冀公之庇以竊康寧天書夜報賊兵稍北奠枕舊居實公之徳公徳如山我不敢忘旣陳牲幣又奠椒漿君恩如天公其可忽旣福此邦當佐上國黃屋防塵今猶海鄕公其相之萬國來王

栟櫚集卷二十二

欽定四庫全書

栟櫚集卷二十三

宋鄧肅撰疏語

祈雨

畏日炎炎固將爍石斯民切切誓欲焚巫不有一滴之禪孰均四方之惠恭惟定應大師法轉乾坤道周夷夏夙從眾願毎慰羣生今此哀祈更希慈念笑驅雷電去挽天上之銀河澤徧根莖坐失人間之火甕當使斬鵞之忍化爲鼓腹之遊實望慈航速濟苦海某等瞻天望聖哀祈之至

謝雨

佛法如天肯責根莖之報人心似子難忘父母之恩肆啟淨筵式陳愚懇竊以時丁流火之候月無離畢之躔涓涓巳絕於牛蹄種種皆頳於魴尾仰賴佛駕俯降塵寰一念回天驅酷暑於過時之盛連宵倒井起羣生於旣困之餘坐令瘁瘁之秋容忽變熙熙之春色然本緣湯旱少憩人間巳作商霖當歸巖竇仰瞻回馭同傾不替之誠更冀餘波以卒無邊之惠某等不勝瞻天仰聖激切屏營之至

天王稱老開堂

當年主席曾煩獨腳之防今日傳衣可無三角之虎政賴作家之手段來繼本色之鉗錘再起祥光喚回勝景稱公禪老夙親文墨毎觀鼻孔之撩天壯了宗乘巳覺腳根之點地掛眼金屑業巳掃之貼肉汗衫予今剝矣用勒三條之篾來覆一把之茅法窟頻伸萬籟俱息禪林蹴踏六合皆驚妙傳六祖之心永祝一人之壽請升猊座須振雷音

髙飛新老開堂

藕絲孔內旣可追軍牛蹄中何妨說法況此三家村裏亦是百尺竿頭倘若當人自堪選佛今起南宗之規矩政資本色之鉗錘惟新公禪老出自梵嚴之叢林來佐天王之法席但知跛跛挈挈何曾暖暖姝姝忽有悟於吹毛遂難藏於磑米今玆拈出分明對箭當胸但看令行不是呼雞作鳳喚回癡種子接取明眼人坐令蟻穴蜂房俱爲佛地何用龍宮王食徒美人觀好振雷音仰祝堯算

代人請長老升座

幻體反空巳失倚門之望潮音振地寧須建鼔之求蓋禪悅之門不殊今古故遊戲之際可度人天惟亡男甌寧令尹紹業箕裘律身冰雪𨿽苦學志於附鳳而用世終於割雞陶令徑歸雅有林泉之趣子文無慍何妨萋菲之讒气方凜於長虹身忽先於朝露欲追九泉之福可無一滴之禪而等玆有大比丘土面灰頭初不落於兔角拈花豎拂亦何與於毛盡吸西江均爲法雨生吞栗棘髙視叢林願假妙音喚回英魄巳脫南閻之苦便躋兜率之遊

栟櫚集卷二十三

欽定四庫全書

栟櫚集卷二十四

宋鄧肅撰志銘

何長善承事墓志銘

君諱抗字彥髙晉永嘉中有八姓入閩者何其一也君實其裔故世爲邵武桃溪人曾父諱福大父諱景皇考諱紹謨皆隱徳不仕自大父以下皆博通經史尢深左氏春秋然止用以行巳耳未嘗爲進取計君繼其業家益貧遂習進士舉自元丰歷紹聖經義詞賦蓋嘗再變君各臻其妙摳衣膝行願爲門弟子者蓋不特爲閩中士人耳自江以西往往皆來凡辱君奬提者類登危科作膴仕曳靑紫拜絳帷以謝恩徳者歲不乏人故君𨿽棲遲蹭蹬未有所遇然聲譽益砰轟眾皆意君旦夕爲雲霄人矣防崇寧間行舍法月考歲計銖積寸累必歷數寒暑然後得以射防王庭君曰嘻吾二親垂白家無擔石豈可輟吾溫淸不可闕之恩以易區區無用之虛名乎故安居陋巷以教四方學者鶉衣蔬茹泰然自處力事二親孝行靄聞晚年尢喜佛書於生死之變蓋了了然宣和七年冬得疾逾月未嘗伏枕但揮肉食耳十一月三日晨興正冠西首奄然而逝得歲六十有七娶馮氏男二人曰元曰方皆應進士舉方嘗遊邊得承信郎今陷燕以不能歸孫三人曰鐔曰鑄曰鐸元才學卓然於某爲友舊以君門下士通直郎謝尋狀君之行不逺數百里過余曰先君子老死場屋不有碣銘將泯沒矣願夫子志之餘曰嘻君終身不遇豈才之罪乎君少年未聞道嘗侍母疾至於刲股此在君爲不足書然孝誠所迫非以聲音笑貌爲也嘗同仲兄遊學江西兄不幸卽負其骨以歸時方炎蒸瘴瘧日甚死於道路者往往相枕或戒君以徐行君曰吁死生不足顧也吾知負吾兄以慰倚門之望耳考其所履如此其可謂之孝子矣古人求忠臣必於孝子之門若使君得志在朝廷上決不顧妻孥服食之私賣國以自媒其所立當有絕人者君今不忍捨其親以居學校遂使天下失此忠臣蓋崇寧剏法者沮之耳此余所以傷一時政事之失而不傷君之不偶也請銘之銘曰胸中萬卷筆下雲煙百不一死歸此九泉子孫繩繩旣藝且賢其後必大吾卜之天

栟櫚集卷二十四

欽定四庫全書

栟櫚集卷二十五

宋鄧肅撰評論

詩評

或人問詩於鄧子鄧子曰詩有四忌學白居易者忌平易學李長吉者忌奇僻學李太白者忌怪誕若學作舉子詩者尢忌說功名平易之過如抄錄帳目了無精采奇僻之過如作隱語專以罔人怪誕之過有類乞丐道人作飛仙無根論語功名之過如諂諛卦影詩不說靑紫則必論旌麾此尢可羞也若能不作此數格然後可以論詩東坡曰要知西掖承平事記取劉郎種竹初此𨿽平易自有精采又曰陽虫隕羿喪厥喙羽淵之化帝祝尾此𨿽奇僻自非隱語又曰歲寒冰冷天地閉爲我起蟄鞭魚龍此𨿽怪誕要非乞丐道人所能近似也至論功名則曰正與羣帝驂龍翔獨畱杞梓扶明堂是豈復有卦影气味乎此四者不可以筆墨求之要運於筆墨之外者自有所謂浩然之气充塞乎天地之間學者不可不知也

論書

持筆如馭將柔順從指者皆非良材而猙獰縱逸者亦不可制要當興伏抑按毎從人欲而紙上戛戛自有生意然後爲妙筆也近世人多作無骨字盱睢側媚有乞憐之態故其所用者皆無心冗毫也此筆才入手則諸葛所制當爲生硬矣不能用諸葛筆而欲作字如項羽棄範增而欲取中原也其可乎

墨以黑爲體以光爲神神采輕浮不能深黑譬如紈綺子弟濃字大畫黑而無光亦一田舍翁耳眉山老仙謂陳瞻墨潘生不逮瞻何爲者敢冀潘耶此論未公吾不慿也

硏不必甚佳者比嘗見士人相矜曰此端也其色瑩彼歙也其文致不知文與色亦何與於墨乎皆好奇之過也大抵石在山者燥在水者脆脆者不能以制墨而燥者又不行筆二者胥失也去是二病𨿽鳳咮足矣亦何必近捨皇甫湜哉

張長史脫帽露頂抵掌於八仙之中今物化數百年矣毎觀其字則恍然逸韻猶在目前顏魯公作字端嚴可畏張之屋壁姦人膽落與長史無毫髮相類而史氏謂魯公獨傳其法何也蓋字法三昧當以神悟之旣悟矣如嗣宗老宿或以棒或以喝或作老婆態種種不等要之皆西來意也

本朝評書以君謨爲第一信嘉祐之間可以魁也蘓黃繼出文妙天下而書又能張其軍於君謨若無甚愧者然君謨如杜甫詩無一字無來處縱橫上下皆藏古意學之力也蘓黃資質過人筆力天出其太白詩乎深得其趣者自當見其優劣矣

米芾楚狂者也作字淸逺有晉宋气所恨者但能行書耳眞如立行如行艸如走三者不可闕一也若用春秋之法責備賢者則米芾在所惜也

丹霞賾師學余書未半年亦有可觀者今來求益吾術窮矣姑使之擇筆墨之精者以利其器然後品藻古今能字者以俾其自取耳賾勉之風韻不凡他日所學當有不止於書者吾將並得而告也政和戊戌春栟櫚鄧肅朝陽堂書

栟櫚集卷二十五

