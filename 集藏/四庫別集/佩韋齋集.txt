

欽定四庫全書

集部四

佩韋齋文集

別集類三【宋】

提要

臣等謹按佩韋齋文集十六卷宋兪徳鄰撰徳鄰有佩韋齋輯聞已著錄是集原本二十卷凡詩七卷雜文九卷末卽輯聞四卷然考集首有皇慶壬子熊禾序稱其平生詩文多不畱槁其子庸裒集僅得詩文五百二十二首釐爲一十六卷則集與輯聞本各爲卷帙此本爲後人所附綴今仍分著於錄從其初也禾序又稱紫陽方侯亦以文名嘗序公集載其遺事如作傳然且以能保晚節而心服之云云紫陽方侯卽歙人方回宋末爲睦州守以州降元元擢爲總管者也此本佚去此序殆後人以徳鄰髙節不減陶潛不欲以回序污之故黜而刋削歟徳鄰詩恬澹夷猶自然深逺在宋末諸人之中特爲髙雅文亦簡潔有淸气體格皆在方回桐江集上蓋文章一道闗乎學術性情詩品文品之髙下往往多隨其人品此其一徵矣乾隆四十一年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部四

佩韋齋集目錄

別集類三【宋】

卷一

古詩四十七首

卷二

古詩三十三首

卷三

古詩五十一首

卷四

律詩六十九首

卷五

律詩五十六首

卷六

律詩五十五首

卷七

絕句七十一首

卷八

賦二首

雜著十二首

卷九

記八首

卷十

序十一首

卷十一

序十首

卷十二

序四首

說五首

祭文三首

卷十三

表牋二十二首

狀二首

卷十四

啟十八首

卷十五

啟十三首

卷十六

札子二十二首

疏牓十首

卷十七

輯聞一

卷十八

輯聞二

卷十九

輯聞三

卷二十

輯聞四

佩韋齋輯聞序

余童丱讀書粗能彊記一二至聞先生長者緒言餘論𨿽曠日累月猶在負劍辟咡時也今老矣神志衰耗前後遺忘間者追念舊聞十亡八九因竊自嘅炎暑重赫友朋絕不往來藜牀北牖啽囈呻吟兒輩濡筆錄之得數千言𨿽卑污庸俗可厭可鄙然疑疑信信實區蓋之談殆與玉巵亡當者異也先儒有筆記有漫錄有燕語爲書不一皆義出六經事兼百氏究帝王之則啟聖賢之蘊余之繆學雜舉臚傳風聴何能進於是不過從兒輩呫囁而已𨿽然詎不勝於飽食終日無所用心而從事於博奕者乎序而藏之因命曰佩韋齋輯聞嗣有所得又將續書兪徳鄰原序

佩韋齋集原序

文者道之用也天地間惟道可以立國惟文可以經世儒者一身三綱五常之道所寄也而可以徒文哉唐宋以來文章大家數不爲少矣其立言之卓然不可冺者惟韓栁歐蘇最著栁固不敢望韓蘇之於歐亦未易同日語過江少失眞粹矣同甫正則一時擅名江左取節焉可也南北混一以文鳴世不過數家其間卓然能不悖名教有補倫紀者亦無幾焉余於佩韋先生兪公文詩未嘗不三復擊節使人流涕太息不自巳也公平生文多不畱稾令子庸裒集僅得文詩五百二十一首釐爲一十六卷不逺貽書且述公遺命曰吾詩文散落朋友間多矣或搜輯成帙必求山林隱逸之士爲之序引謹謝不敢當旣不獲命則作而言曰宋三百年以儒道治世以科舉文章取士逮其亡也錄死節之臣二十有三而文臣舉三之二大抵繇科舉其選而其表表者讀四書通經博史多自洛建門庭中來風聲气習漸涵演迆百餘年間詩人文士情性之所發禮義之所止一言一詠猶足起人悠然深長思蓋丰芑菁莪之澤逺矣嗚呼文章何負於人國哉道理豈空虛無用之物哉讀公之文考公之行益以信嗚呼士大夫立身宇宙間時有險易位有大小而其抗志厲行亦有行止久速之不同尹當任夷當淸箕當囚微當去孔明非骯髒元亮非沈冥要亦自靖自獻各行其素而已達居事任固有迫於命義不容己者公舉癸酉進士科猶在下位特以文學負世重望爲當路羅致方其刼質軍中爵祿在前刀鑊在後公獨不撓不懾從容懇欵以全其身一難也身愈退望愈髙諸公貴人交剡無虛嵗公於此時卑則易流髙則易抗廼獨處之有道得以優遊餘年終遂其志二難也飲酒諸篇酷似陶遣懷等作大類子美則其時實使之然公之詩閒雅衝澹中發揚蹈厲之意存焉其文則論辧閎深敍述詳核忠厚懇惻之情藹如也近律駢儷亦皆典則精致原其所尙體要則綜渉綱常造次理道又不可與尋常詩人文士例論矣宇宙神交志同千里若共肝鬲道同千載若合符契況世之未久乎余亦癸酉進士蓋親歷而知之者也公之學以六經語孟爲本𨿽史傳百氏之書靡不該洽而必以此道爲之指歸論古今事得失人物臧否皆有所折衷輯聞四卷學自格物致知者誠不可不於此有考也紫陽方侯亦以文名與公交遊最久嘗序公集載其遺事如作傳然且以能保晚節而心服之公之爲人其所謂表裏一致終始一節者與語曰有徳者必有言又曰嵗寒然後知松栢之後凋也先生其有之皇慶元年壬子四月旣望建安熊禾序

欽定四庫全書

佩韋齋集卷一

宋兪徳鄰撰古詩

古意五首

迢迢長安道古堠雙復只遊子辭家去去去何所適素商昔轉朱羲今由白悠悠世路囏江湖虎豹宅楊朱泣途窮魯叟悲麟獲願言弛負擔歸與慰岑寂

亹亹天上云滔滔海中波時哉不與我況復未息戈浮氛冒曽嶺君去將如何君吟行路難妾思扊扅歌積憂儻心痗采蕨南山阿

悠悠君何之防防妾影只蕭蕭兩鬢絲寒衣不堪織縱使堪織衣練能成幾尺西暗雨鳴孤燈耿復滅君心如妾心妾心匪木石

皎皎天上月輝光燭蓬門蓬門亦何有古鏡堂上懸妾心如古鏡磨盡明不昬君心鏡上塵磨去不復存猗嗟賤妾心與君難具論

憶妾初嫁時感君塗蔇茨嫁君未三載君行河北陲長庚耿天際飯粟羮伏雌君云去不逺五月當來歸聞君往從軍裘馬事輕肥蓬蒿沒深巷風露淒妾衣夫君豈不念將由道路逶道路或孔邇妾憂寧不知

吳郡齋遣懷

齋居苦無悰散屧步芳圃花栁度暖風莓苔滋宿雨疊嶂隱檐牙幽禽哢林莽池光盈蔽虧日气石吞吐回眺覿層城狂歌隘天宇倐歡景已流俄思愁復聚楚奏鐘儀悲越吟莊舄苦人情異窮達上思今古信美非吾鄕歸心屬蘭杜

龔聖宇號翠巖晚嵗更號巖翁爲賦

春風桃李顏嵗寒松栢心達人步大方靜愛無弦琴無弦豈堪聽弦外多遺音世塗甚風水對面商與參孤芳忌羣處散材辭眾侵霜降水歸源日旭星就陰浮華剝落盡古道誰復今吾家鴈山下翠巘髙千岑淸秋灝气塞萬里纎埃沈安得與君去結架聆淸吟

閒居遣懷三首

莓墻防薜蘿中有一畝宅花竹分四時野鳥鳴格磔浩歌引淸觴防風岸低幘百骸任舒伸一笑天地窄剝啄誰叩門門外有佳客

坐中有佳客尊中有美酒酒美客更佳一醉亡何有醉餘送客去新月掛疎栁明日欲重來已戒應門走客至固自佳客去亦不惡起舞弄淸影明月勸孤酌一杯復一杯輕颸動修薄擾擾百年間誰能得此樂酒醒日射推見梅落

聞角

角聲嗚咽梅花老逺客夜長風艸艸起傾凍酒澆愁胸愁思轉多杯恨小人生石火斯須期月轉樓西角又吹咍臺一枕華胥夢明日看山笏拄頥

遣興十首呈孟兵部使君

來日悲苦短頺齡恨將侵西山產靈藥暇日聊與尋防薈蔚嵼狐走髙岑洪厓去不返羨門杳無音竚立長太息誰哉知我心

雉鳴朝求雌木壞疾無枝仁心秉君子小弁怨何磯在昔共世子待烹慰驪姬亦有魯閔氏朔風衣單衣二賢豈不怨仁義固良知夐夐彼投跂跂奔鹿斯道死尙或墐況乃天性爲

豕交食弗愛獸畜愛弗敬烈士死一言利祿安足競陛防覲防波井蛙敗人興不見古公子親禦侯生乘雞鳴食孟門指鹿相秦室所以有志士林樊屏轍迹得時貴行道枉尋豈尺直無爲趙孟間笑此陳蔡厄翛翛瓊田鶴髙步何頎頎霜毛映寒月丹頂含晴暉胡不乘軒車俛啄前谿爲谿水淸且淪白石亦粼粼𨿽無魚蝦味且免雞鶩嗔

趙子有古心眡世澹如寄靑編對朝夕黃花當姬侍海上逐臭人紛紛笑厓異焉知四五間政在薛公輩俗子塵滿襟門外紛偪塞防龔詩中英髙臥翠巖側風雲入古硯烏烏窺凍壁似聞中饋虛桑麻欠機織母氏聖且善門閭望朝夕擇婦要得人在徳不在色

夘金我防友胸次如阮嵇灌園西郊外竹徑風煙迷我宅今易至政擬尋幽棲卜鄰儻有分當在西枝西我昔愛君直蚤慧機云比一別復幾時使我費懷企夢中往相尋宛在水中沚水中多鳬鷖水邊鳴鳩飛天雨逐婦去天晴呼婦歸鳬鷖政自樂鳩婦吁可悲

逄防學羿射殺羿射始神羿兮信有罪防哉眞忍人世塗昬若漆對靣越與秦眼中今歷歷欲語愁余嗔

石門洞

衙衙雙石撐靑空澗鳴瀑吼驚魚龍維舟支笻步山徑山黒鬼笑猿啼風雲巢雪屋數羽士玉函寶笈繙晨鐘天寒木落山露骨日月隱隱行空蒙九衢黃埃沒馬腹一家歌笑百家哭𨿽然是山猛虎多猶勝人間賦蛇毒

靈烏

靈烏太多知庭樹久棲寄主人閔烏靈遺食寓仁意烏亦感主防啞啞動鳴喙心知主厭聞兾主早自計大忠易爲戮至靈乃凶類折翅防有期捲舌良自愧終當爲主鳴誰與餵羮胾

贈成雷師

妖氛塞乾坤乘罅毒黔首膏肓不可鍼靈文泄樞斗雷師爛柯僊造化黙授受捕蛟笞鬼神宛似彌明叟雷霆指顧間雲雨翻覆手攜詩走江湖萬里屈伸肘平生劉伯龍貽笑今已久誰能煩律令三揖費蕉栁嗟嗟世塗艱魑魅白晝吼藍色雜曼膚睒眒妍醜我欲掃除之荒郊乏荊帚何當襲師術轟霆震枯朽坐使四海淸物物躋仁壽

壽沿江黃制置七首咸淳壬申作閱故書偶見之追感昔日賔閤陪從之舊不忍刪去淒然恨名節之難保而嘆時偶之難遇也

商巖賚良弼周嶽生甫申一賢闗世運六合歸吾仁英英丹霞翁異代獨儗倫騎驎下帝所防鉞淸塞塵塞塵行且淸器農不器兵廊廟端紱冕水永扶休明

層城防六朝長江萬里紫蓋照東南屏蔽獨此恃連營步騎屯列遂芻糧峙鎭撫玆匪輕倚毗良有以願言防殊勲千嵗光竹史

軍中用範老幕下羅歐陽玉人不受縶白駒猶在塲乃知古君子致泰由包荒山深艸木萃海闊珍怪藏周公昔吐哺鳴鳯紛髙岡

越流飲醇酎街亭正軍律勸懲妙防機今古軌轍一韓昭戒夢言荀攸貴深宻此事難語人端居幸時繹父母斯民寄斯心斯民心仁哉彼君子天地融一襟得情貴勿喜顧畏如弗任神明次公政所至畱棠陰寧使民覿徳玆言良足欽

五龍閱古今顏貌儼童孺亦有赤松子駕鴻淩紫霧靜心遺紛華定力養衝素因知龜鶴年非以服食防公身天地身出處系王度願言保千齡持用答三顧

走也晚聞道曳裾登師門師門級數仭冠佩何誾誾拂拭長光價吹噓憐苦辛永言一飯報睠然淸渭濵燕飛認巢穩馬瘦思艸春何當入鈞播坱圠知無垠

題劉同知所藏春山訪隱圖

環洲玲瓏徑深窈巉巖翠壁摩蒼顥幽人結屋倚陰厓云木煙蘿互縈繞維舟散屧欲往從山深樹宻無行蹤徘徊谿橋自嘆息安得山下如雲龍古云大隱隱朝市朝市亦有居巢子胡然見靣不見心咫尺涓涓隔春水

贈雷巖趙相士

雷塡塡雨防防千巖萬壑白晝暝眞人宴坐神不驚一瞬百怪無畱形風休電止天防淨頂笠執包談性命龍鉛虎汞世莫知更說榮枯動人聽壺子久不作季咸亦已矣杜徳衡气無二機靡靡波流寧底止矧伊浮世上旋轉如飛蓬死生夢蝶成蝶夢禍福得馬失馬翁羊裘垂釣或諫議不龜手藥忽取封相形相不盡相心心莫窮雷巖雷巖不如歸臥巖之下吾亦柴桑稅吾駕明月投人戒暗投美玉匵藏須待價

題補蹠翁圖

聖月無盈虧刼燼冇新故嗟嗟補蹠翁乃復不早悟爲王𨿽云樂萬幾實心蠧世尊湣眾生引手六度以我智慧燈照彼入正路令人淤泥中識此淸淨土我本有發僧靜參無二句拊圖對靑山了然見心素從玆謝筆墨白雲共朝暮剝啄誰扣門法喜愼勿語

爲馬受益題韓滉畫子母牛圖

老犍耕余飽枯防呼牸引犢緣敧厓犢兒母懷不父懷母子僔沓形離牧童生來識牛意倦拋臺笠曲肱睡爾牛不寢亦不訛我亦無夢遊南柯歸來短衣不掩骭卻笑漫漫歌夜半

甲戌遊盱江六月二十一日發武林

威弧慘無光城烏啄大屋淮云蒼莽間千載幾荼毒憂心甫殷殷又復正陽築正陽亦何許地接英與六傳聞夜防兵文書下機速揮汗起負戈部伍競馳逐平明驅出城令嚴秋气肅豈不實苦辛主憂固臣辱前年戍襄樊去年戍郢復白骨秋野橫靑燐陰房煜生還偶然爾忍怨徵行促所悲世路艱無罪罹殺戮潢池弄盜兵緑林仇餉肉茫茫畿甸間風塵涴人目聖明撫遐荒先事淸輦轂干戈動邦內豈計顓臾蹙扶顚要得人撥亂如轉燭秋山翡翠靑秋水蒲桃緑去去取封侯勿羨牧羊僕

甲戌秋過了頭巖有感

昔年北兵滸黃渡官軍一萬了巖駐巖前十里無人煙焉知今日重生聚老翁殷勤指長孫生時開慶方攺元今年裹頭明年娶感荷太平天子恩傳聞鼎湖龍又逝空餘弓劍畱人世天上惟多三數公社稷蒼生誰早計老翁憂時色枯槁羸臥巖前分犢艸京師來往千萬人欲問明時知者少嗣皇繼聖生神靈西陲何事猶徵兵襄樊未復郢乂急正陽新築淮又平吾儕紅額今有幾靑袍白馬紛紛是巖前鬼燐陰雨靑老翁說著心膽驚願君努力扶休明翁也菁羮橡飯安餘生

甲戌六月十四日月食過半七月十四日抵廣信月巖有感而作

昔聞月巖巖上月無今無古無圓缺天無二日月有二此豈鬼剔神剜出我從前月客帝京月明忽苦蝦蟇精爾時見天防事發誓取妖蟇膏寸鐵不知巖月當此時上睹月食悲不悲我行過此三嘆息此月不食彼月食再拜山靈問川後妖蟇到底受磔否

仙人巖卽事

夕陽隔溪明薜蘿數峯谿畔靑嵳峩層層彷佛相蕩摩谿流洶湧通銀河金支翠旗颭山阿風傳霧樂鏘鑾龢云封巖竇生靈禾仙靈脫久畱僊槎奕枰丹竈斵月柯窪尊土缶石臼磨苔剜蘚刻千嵗過防以鬼物煩防訶谿南谿北防罔多鯶鱣鮪魴蛟黿鼉雷聲吭嗑涷雨仙笻九節扶下坡紅妝半醉誰嬌娥容顏二八細馬防下馬避雨吳歈歌蘭麝馥鬱飄綺羅靈簫學道蠲煩屙湘浦解佩聲瑳瑳雙成飲罷鳴云龢藍橋一醉朱顏扶桑暘谷同碧渦書寶文傳豈譌浮生百嵗如飛梭當歡不歡柰老何

爲孟希聖題孛落鵪鶉畫扇

下車式怒蛙爲愛蛙有气秋風化爲鶉廼復有鬭志叢叢槲葉邊身睨而視𨿽非紀渻雞宛類浮圖鷙因知气苟存百變終不惴斯人倘若斯似可敵王愾云胡萬夫待甘受巾幗遺鶉兮爾固防或者寧不愧

吳江夜泊

扁舟何之洶洶吳江水走馬見新堤垂虹失舊址戰艘列旌旗隨風紛旖旎須臾暝色至悲笳數聲起椎髻黃須兒臂槍挾弧矢篙夫趣登舟掩蓬不敢視但聞深夜中刁鬥鳴不巳及明問前途山長川彌彌我生苦漂零十載行萬里焉知及玆晨憂傷淚如洗

過釣臺

行色苦迢遞人煙淒涼泊舟值嚴瀨濯纓感滄浪赤符防龍鬭白水瞻鳯翔淳風協徳落星隱寒芒桑溟忽變易艸木猶芬芳嗟予遘迍蹇垂老悲興亡溪湍兀小艇嵐气昏戰場安得釣臺釣尙友狂奴狂

蘭溪叟

戎戎溪市暗翳翳山云昏驚雷越凍雨頃刻如翻盆潦漲蛟蜃作厓裂魑魅奔遊子亦怳捨櫂投孤村及明浮霽色步入蘭江門烈風煽刼火百室一二存忽逢病羸叟呻吟行路難問之苦何疾滿體催租瘢千村盡荊杞何以輸王官嗟我擇術闇半生誤儒冠濟世𨿽冇志老去徒悲酸對此重惻怛凜凜毛生寒

龍門嶺

沮洳棧道濕慘澹旌竿暮經行此山中髣髴龍門句借問山何名亦以龍門故祝融鞭火虯正晝紛馳騖乾坤一洪鑪何適非窘步況玆履嵌岑豺狼隘前路及暮雲气陰霈然灑甘霔廼知天地仁不待蒼生訴

麗陽祠

峭壁出防籠澄溪深漭潒碧瓦映朱扉雕甍燦金榜巫覡紛後先苾芬盛肸蠁云此麗陽祠桂籍夙所掌當時逢掖士祈禬何穰穰歘然夢寐通其應防影響我學非時須靑紫絕妄想及玆值艱虞乾坤倦揺蕩山行愁虎狼川遊畏防罔故鄕隔三秋煙塵極坱莽神兮罔時怨訶防迄來往中夜若有聞縹隘云防及明泛逆溪祥飈送雙槳

前哀哉行

妾家淛水東一門十朱輪男多止一女鐘愛歸妾身七嵗誦經史十嵗學補紉十五事機杼二十供藻蘋不忍嫁張掖愛我歸寧頻去年邊事起處處驚爲燐盡室遁空谷雷雨彌半旬狐兔伴我食虎狼爲我鄰羣盜政猖獗白晝昬埃塵驚憂轉成疾抱痛不敢伸傳聞官軍至艸木生歡欣豈料反縱暴舞戈獵生人倉皇不得避驅斥行海濵避寇寇幸免依人人不仁哀哉有如此妾生何不辰

後哀哉行

前年彊寇至倉忙避空谷我里數百家及歸半魚肉去年南軍來詎意行殺戮縱暴與寇等十家九家哭今年迎北軍膜拜捲兩足死者歸途泥存者依艸木驚魂苦未定乃復遭驅逐淒淒防市間寒月照逃屋乾坤等覆持聖明均煦育而我天降凶伊誰怨荼毒哀哉勿重陳回首訴力牧

佩韋齋集卷一

欽定四庫全書

佩韋齋集卷二

宋兪徳鄰撰古詩

秋夜雜興三首

客捨坐不寐隱隱聞秋碪淸露月中下涼颸開我襟明河斜欲落斗柄橫嵚崟寒螿亦何事徹夜長悲吟起坐萬感集松泉響天琴海濶濶有涯山髙髙有岑客懷浩無極及此秋夜深

涼風起秋夜露冷梧葉飛棘林照熠燿促織無停機前有孤鵩鳴哺聲譩譩援琴鼔淸商哀怨凝金徽伯牙久不作至音知者稀徒令世俗耳增此兒女悲棄置復棄置明月斜侵帷

明月何皎皎疏光入城闉永懷遼鶴去及歸無故人故人亦何許往事不忍陳龍逝鼎河寂麟傷周道湮桑溟變俄頃干戈徧穹垠眼中萬年少談笑乘朱輪王侯與卿士零落隨埃塵興亡固冇數貴賤亦有因狐裘冬則禦桃笙夏乃珍萬事每如此毋爲徒苦辛

常州天慶觀畫龍二世傳仙筆一防睛乘雷電飛去一經兵火亦不復存

毘陵天慶宮中壁夭趫雙龍勢千尺鬐圓尾壯角浪平目深鼻豁鱗纎宻一龍防睛巳飛去電掣金虵雷破柱一龍舊壁尙蜿蜒朝昏恍惚騰雲霧黒風動地刼火燔鬼神糜爛龍崩奔蒼生百萬化魚肉盆池觱沸骸陵屯靈物去畱應有數戞銅吹竹誰韶頀防歸罨畫吸淸谿一雨八荒均布濩

獨孤檜

烈帝祠中獨孤檜鬱鬱亭亭一車蓋根盤九地蟄蛟螭幹聳層霄浮霮防朔風贔屭塵晝昏炎炎譌火連空燔一虵騰驤赤帝子將軍舌齶空驚灰天愁地泣鬼神怒元緒老桑哀莫訴斧斤侵尋嵗月枯寂寞半心承雨露

春怨

垂楊帶雨煙沈沈綺翠幕淸晝陰琵琶撥盡誰知音一聲望帝春事深

鵓鴣詞

鵓鴣鵓鴣爾拙無伍朝飛何從來暮宿何處所飲啄不自營日日呱呱叫春雨沙塲鬼哭天沈陰澤國防魈夜相語一聲兩聲云冥冥三聲四聲水建瓴十聲百聲大雨車軸下千聲萬聲江翻海漲鼇宮傾羲和推車不敢出鮫人畏濕綃機停淤泥三尺百賈臥十家一二炊煙靑鵓鴣鵓鴣喚雨又不已教爾閉觜不閉觜再拜拜天公箋詞小心風雨師屏翳云師走丰隆鵓鴣爾何物盜天之柄裒頑凶天晴呼婦雨逐婦寄巢生子隨西東願天敕后羿挾矢操彊弓射逐九州外勿使孳尾添雌雄天闗九重暗氛霧鵓鴣飛來復飛去黔黎生魚頭鵓鴣猶自鳴不休重爲吿曰鵓鴣鵓鴣爾形甚爾聲孔悲爾鳴不止爾心何爲憶昔黃帝作鳯凰巢阿閣此時無爾鳴五風十雨天下樂又聞有虞氏韶成鳯凰至此時無爾鳴風雨弗迷天下治爾今𨿽彊顏不如闔口歸深山山深樹宻百鳥閒落花流水聲潺潺秋分春分任爾化何用對雨鳴間闗爾今不肯去吾亦能爾恕長安挾彈多少年勸爾藏頭莫相遇

送丹山林秀才

燕臺築黃金致士合隗始子畱旣期月及歸乃白士豈伊賦萬言不直一杯水提播古錦囊尙詫驪珠比得非坐詩窮顦顇至於此丈夫貴出世卿相偶然爾晝錦豈必榮韋布何足恥僞遊淮陰防紿載晁錯死所以賢達人咄咄從黃綺丹山有源泉淸可以洗耳丹山有奇石堅可以礪齒去去勿咨嗟時止固應止

次韻陳靜佳治中九日見寄

涼飈滌殘暑霽宇藹淸气悠然采黃華誰望白衣至江州老使君懷人寤不寐淸尊逺送將驚呼候門稚一醉得我生五斗寧復計衰榮本無期出處各有意醒者彼自醒醉者彼自醉醒醉更相嗤死生同一寄嗟嗟戲馬臺千古誇勝地誰知柴桑翁醉醒有眞味

題寒江聽雨圖

江風云鴻江雨濕煙樹扁舟出波濤悠然於此住掩蓬臥看書不受蛟龍怖焉知臨流人擾擾需翁渡聶道錄和王寅甫外郎雪詩因次韻仍依白戰體

黒螭駕趨冥來朔風捲地飛塵埃江南澶漫數十羣大半化作昆明灰窮陰用壯勢獵獵田父嚇嚇何時哉龍公行雪亦詫事縹緲落屑隨飈回八荒炫晃盡一色羽衛隔逺空黃臺閉門窮巷獨僵臥餓死巳分如墨胎嘩嘩傳誦汝潁句凍口久合迥然開當年白戰禁體物練絮玉月銀梨梅醉翁仙去不可作欲追勝賞誰傳杯荒丘防垤陷猊虎老樹封莓苔風塵澒洞詩事廢巨筆把梨無雄材嗟予客路三千里夢寐無復斑衣萊何當賔日照暘谷蘇息困約無防菑防趨賔館賀元獻不敢合閙騷樽罍

望夫石

朝望夫暮望夫望夫夫不至江樹煙糢糊一朝化爲石誰知望夫苦獨有堅貞心千古復萬古

三五七言詩

守錢虜抱官囚銅山富埓國金印班徹侯宛其死矣人入室不義而富嘻云浮

次韻陳彥實遊羅漢寺

林泉近城市而無城市人攜壺散遊屧心境同一春何必事幽討辭家入西秦西秦苦迢遞勞我金閨身不如逺公社醉倒人不嗔百年電明滅萬事蠖屈伸所以古達士死葬陶者鄰或者爲甕盎尙得日飲醇豈比夷與齊忍饑以求仁吾生幸未化有酒勿厭頻一杯復一杯浩歌落梁塵但問客醉醒不問疎與親君防北邙墓松栢多爲薪

陳登夫再和用韻奉答共說江南社禪

煌煌光明宮中有西方人當年備何道辛苦十逾春道成就空滅姬周遽嬴秦空冷萬億刼稽首金色身我無忍辱行獨立招眾嗔常願習淨業趺坐腳不伸向來宿木下亦頗鏡梵鄰傲睨逺公社況冥栗裏醇終然守陋巷尙及顏生仁豈伊石頭路行行欠頻頻百年三萬日奄忽如飈塵癡人昧非相念念生疎親何當見佛影國淸甘爨薪

次韻陳登父風雨枕上書懷

霧气黯層峯雨聲諠萬瓦蘧然夢華胥玆寐殆非假寐久失晨興喔喔鄰雞鳴雞鳴雞自鳴我本忘吾形忘形豈徇物況乃眞坦率人生壽百年能得幾日月日月去堂堂河流逝活活覺悟不早計筒恐難脫

舟行

扁舟夾港下漕渠溢春水水邊兩翁仲閱人亦多矣其中郁佳城寂寞向千祀岡巒失故態艸木罹新燬緬想窀穸初嗚笳泛淸汜送車數千兩夾道陳簠簋嵗月迅不畱嗟嗟遽如此因知人間世變化倐忽耳金箱貯茂陵籧篨棄石子貴賤𨿽不侔腐壞略相似踟躕復踟躕防莊信達士

題郭元徳所藏龔聖予瘦馬圖

吾聞神駿之肋十有五雄姿矯矯騰龍虎四蹄踣鐵尾梢風藐視昆侖薄圃何時歷塊誤一蹶棄置荒林翳榛莽思昔先朝十二閒駓駰騏駱充其間此馬當時最倜儻流沙萬里來函闗祗今淪落歸人世何人保養思終惠防龔前身李伯時殷勤染翰憐權奇崚嶒瘦骨見者嘆度越駑駘猶萬萬天上房星久已空此圖此馬俱難逢主人愛圖如愛馬收拾環文爲模寫我知防龔欲畫時天地黯黲風煙悲離離禾黍今如此誰識羸驂眞騄駬明年野外春艸平瑤池八駿還爭鳴此時更倩防龔筆一掃籋雲龍八尺

京口遣懷呈張彥明劉伯宣郎中並諸友一百韻

壞云覆紫防疾風捲黃屋生靈半塗炭社稷竟傾覆借問誰厲階往事具可復穆陵握乾符丁揆覆鼎餗北兵渡滸黃沔鄂盛諠讟漣海蕩爲墟交廣駭幹腹兀然天柱搖凜甚國脈蹙明詔起臣潛扶顚秉鈞軸將帥一奮呼江漢奏淸肅維時望公閭髙譽儗方叔遄歸持相印景定實初卜百寮迎近郊至尊略邊幅防勲告廟庭陳樂備敔祝煌煌福華編傳者筆爲禿焉知事誇毗欲揜天下目得政曽幾何故老盡斥逐哀哀杞天崩度皇繼歷服定防比周召卜世過郟鄏萬防委巖廊十年臥林麓金屋貯娉婷羽觴醉醽醁伍符日空虛郿鄔富儲蓄紛紛輕薄徒睒眒市自鬻荃蕙化爲茅龜玉毀於櫝怡然談笑間禍機巳潛伏恭惟防衝人天步冞踖踧一朝襄樊破殺气薄川谷折衝亦何爲籌邊置機速拊禦旣失宜奔潰更相屬含垢防逆儔況望誅馬謖沙武倐飛渡長江儼平陸連橫萬艨艟悠悠自回舳老夏亦遁逃竟學龜藏六敗證劇膏肓摶手但顰蹙倉黃出視師氛埃昧前纛總統付虎臣竊倚晉郤縠下洲師前鋒未戰兵已衂潰卒爭倒戈降將羣袒肉單騎竄維揚走險甚奔鹿觸熱赴淸漳就死何觳觫蹇予客朱方沈憂發曲局誰傳田宜中廈僕支一木柰何張蘇劉猜忌不相睦所過皆欲攘玆事豈頗牧借箸資腐庸授鉞逮廝僕焦門集戰艦乾坤一擲足水陸迷畏途師喪國逾辱區區拒毘陵曽不事版築驅民入罟擭駢首遭屠戮至今用鉞地天陰聞鬼哭蘇秀曁湖杭死生猶轉燭行成漫旁午公等眞碌碌獨松守張濡皃戲鬭蠻觸信使鬼成禽賈禍幾覆族三宮泣艸萊萬姓呼防麯疑丞詣髙亭獻璽願臣屬黼扆釋冕旒羽衞撤弓韣廣益亟南奔窮荒尋帝儵防然太母身垂老歌黃鵠彼哉寧馨皃乘罅叨爵祿屈膝同所歸伊誰念王蠋江湖數十郡李趙差可錄元惡迷是似萬世有餘恧庭芝困廣陵儲亡二年粟力戰尙可支而乃事蝸縮乙亥仲夏交此向發一鏃死傷近七千從此輟推轂浮海未桴及委身飼虵蝮姜亦就葅醢淮城危破竹故國莽丘墟彼黍何稢稢翠華焉之扶桑睇日浴魂斷曲江春新蒲爲誰緑騎鯨事已非葬魚勢轉促南紀訖朱厓一戰絕遺躅旋聞俘文相系頸系燕獄又聞陸元樞抗節死彌篤二公風塵中耿介受命獨板蕩見忠臣百身竟難贖恭惟五季間永昌應符籙一舉平澤潞最後收庸蜀文子繼文孫三才歸促育中更靖康禍流血灑川瀆光堯躬再造艱苦蕪萎粥淳煕受內禪徳盛仁亦熟寧理度丕承膏澤多滲漉內無襃妲患外絕安史黷戚畹及閹寺屏气但踡局向非彼權臣玉食擅威福如何磐石固轉移僅一蹴淒涼數載間王侯乏半菽九廟翳蒿藜丘陵遊豕豰向來闤闠地雨露滋苜蓿老我亦何爲窮途困羈束愁傷覺衰曳垢膩忘颒沐蟄迹笑桓鯢竊食愧饑騖安得董狐輩直筆濡簡牘誅姦錄忠藎上與麟經續海宇今一家貢賦均四隩化日滿窮閻淳風變頺俗餘生幸未化刀劍易牛犢聊種邵平且植淵明菊

宿髙郵露筋祠

午發淮子口晚泊露筋北舟人指靈祠欲語輙嘆息伊昔避亂初女郎實英特行行侍立嫂日暮雲气黒嫂兮宿鄰莊我寧止路側我生𨿽不辰身秉貴弗防艸深聚蚊虫中夜紛鼔翼吮血噆人膚其毒甚沙女郎不肯顧筋露身亦踣至今是邦人廟貌嚴血食惜哉嵗月深姓氏不可識維士有百行維女獨四徳貞潔一以虧姬姜徒國色所以古婦人送迎不逾閾嗟嗟露筋事可爲百姓則胡然世俗人所重在傾國

次韻答王國華

甚矣吾衰矣懷哉予歸哉雀蜃不能化何用充海淮王郎東魯秀玉質離氛埃靑絲絡白馬嘯吟浮玉隈餘子錄錄耳誰敢相朋儕一朝欵柴戶嚴若聞子來又疑防縠士汗漫期九垓嗟我晚聞道可人常永懷亂後苦契濶襟抱無由開常生越鳥志自靦莊櫟材感子慰離索駕言且勿催人生駒過隙發白不再孩雞鳴舜爲善犬放軻所哀大字乃其閏末俗供驩咍朂哉聖賢事充此天降才贈言愧斐率過此誰能裁

贈朐山孫畫師

少年酷愛山移家入山住朅來防市中塵土涴巾屨有時擬山遊大笑出門去二毛颯垂領乃乏濟勝具歸來笏拄頥意欲淩風翥朐山有佳人以我愛山故九曲武夷溪移將置縑素禽鳥紛飛翔煙雲莽回互林深虎豹藏石怪龍虵騖對此竟忘疲興與精靈聚相當槃礡羸下筆有神助不然方丈間那有許奇趣安得綃千疋煩君畫瑤圃

雙淸堂詩爲石民瞻賦

黃塵沒馬腹洪濤噴蠲首是身如轉蓬隨風任飛走歸來丘壑中髙袖拄笏手牀頭一束書壁下一壺酒暴背對靑山杖藜從白叟乃知羲皇上何嘗離北牖民瞻實可人靑嵗紆墨綬一朝拂衣去歸種彭澤栁蕭然林下意今無古或有富貴等浮雲斯須變蒼狗終南政自佳不作捷徑不仁者贈以言立名要不朽

山陽客中雜言四首

三載行萬里勞生眞轉蓬轉蓬去日逺何時歸本叢萬古一生死趨競徒忽忽況復遭喪亂天地多秋風退無鹿門隠進乏麟閣功一嵗復一嵗倐忽成衰翁嵇康殊寡識陶潛眞固窮蕭然北下瓶粟從屢空

秋帆泊淮浦小山條春風春風到花栁靑靑間深紅散屧慰寂寞道與徵夫逢爲言喪亂後十室八九空村墟暗荊杞渚澤哀飛鴻柰何數下令科斂紛錯重語已仰天嘆泣涕霑其胸嗚呼天地徳防小無不容貴人豈不仁視汝如蒿蓬防聞賢刺史撫汝如漢龔徵夫甫收泣悍吏來自東

衰年逢世變人事如蟣虱憂端常澒洞頭垢不暇櫛檣烏終嵗飛況復無寧日方春暫返櫂浹辰臥蓬蓽天風倐吹衣輕易復一出旅巢乏安枝如意十不一七十能幾何日月過箭疾夜深不成眠吟虫助喞喞

淮城酒味薄酸澁如敗虀一千沾一斗聊欲舒慘淒壺傾不能醉羇思終轉迷因思古達士山林卜幽棲暴背坐捫虱防雲間杖藜理亂耳不聞其樂無端倪紛紛彼俗子諂笑勞夏畦安知萬世下淸風想夷齊

以竹院逢僧爲韻集杜工部句贈鶴林老別流禪師四首

卜居期靜處采藥山北谷鶴下云汀近逕轉山田熟回首望松筠登危聚麋鹿興深終不渝日暮倚修竹松門耿疏影天黒閉春院長風中怒號白日遞隱見惠逺徳過人秀發吾所羨晤語契深心風牀展書卷道林才不世離別重相逢防面慰我久觀身向酒慵寂寥人散後結搆重來重況乃淸气爽娟娟林表峯浮生如過隙世故莽相仍略稅林下鞅逺訪云端僧願聞第一義將衰棲大乘淸談有滋味小子得無承

題王謝燕遊圖爲楊少監作

犧牛石馬出寶圖百年江左一夷吾西風不受元規污八鑾指日還舊都天時人事重嗚呼翠幢金節聊燕娛堂堂玉立森防須猶似拱揖稱蘭闍公乎公乎眞丈夫

右王茂

夕陽亭中語未已一合乾坤匝瘡痏蒼生望公公不起攜妓東山玩山水神州陸沈寧不恥正賴絲竹陶寫耳淮肥風鶴繇宻指固應孩視桓元子吁嗟公乎眞傑士

右謝安石

佩韋齋集卷二

欽定四庫全書

佩韋齋集卷三

宋兪徳鄰撰古詩

暇日飲酒輙用靖節先生韻積二十首

世路日已迫吾行將安之醉鄕無畔岸俗似太古時一防昔願受或者當在玆在玆竟卜築何爲復狐疑但得酒杯在無螯還可持

鼔力戰牧野采薇餓西山出處各有意喋喋俱空言不如得美酒一醉終餘年賢愚死則巳死去知誰傳嗜酒有何好酒酣見眞情忍斷杯中物而畱身後名名譽外物爾醉乃得此生神完气不懾墜車終莫驚何必事輕舉崆峒師廣成

餌香魚深逝弋纂鴻髙飛商皓𨿽寂寞幸免阬焚悲云何客卿輩逐去還依依一朝嘆黃犬骨肉棄所歸貴盛能有幾轉盼倐已衰衰榮苟如此得酒無相違

山林厭岑寂城市嗟庳諠醉鄕有佳趣其地幽且偏淸商叩前林白雲依逺山漁樵二三子朝暮相往還舉酒坐爭席亦復多至言

毀以是爲非譽以非爲是是非自有眞不在譽與毀譽堯復毀桀兩忘固佳耳不見繒布紋眼醉成綺三閭愛秋菊浥露餐落英獨醒鄙眾醉乃覺非人情楚亡如廈僕一木那支傾離騷固憤切聒聒如蛬鳴餔糟何必惡一醉觀我生

霜松無悴色春花有餘姿勿以春花妍棄彼霜松枝悠悠風塵中始見達士奇公田可種秫弦歌聊爾爲意倦卽歸去五斗何能羈

涼飈起木末尊酒聊獨開開尊念故友亦復傷我懷翻然蹈東海甘與時世乖豈比爲佞者日夕常棲棲如何事與迹零落歸塗泥誅姦無董狐誌怪空齊諧安知萬世下善惡無謬迷不如日飲酒勿使腸九回

輕風颺髙幟揺揺城西隅杖藜沽一醉雨霽泥滿塗欲借東家驢泥滑不敢驅歸來取敗榼悵然瀝其餘一醉不易得醉鄕眞可居

昔爲饑所驅束書涉逺道俯仰四九年少壯忽已老引杯沃衰年杯盡顏復槁人生如電露安得長美好所以彼至人達生以爲寶形全精不虧髙蹈八極表

醉中忘世事猶有酒醒時未醒輙復醉乃得與世辭伯倫頌酒徳佳趣端在玆亡何禮法士聞風獨遲疑濁酒聊可持淵明不吾欺去去勿復道有酒吾中之

百年三萬日已入桑楡境沈醉復幾時而令終日醒爰絲飲亡何此事要心領有錐姑處囊無用求脫穎霧豹亦何辜傷生在文炳

淵明昔閒居偶爾白衣至開尊得美酒忽焉遂復醉醉語聊自娛辭多失詮次安知後千年乃爲世所貴詩𨿽有餘音酒亦有眞味

淒涼山徑中中有一畝宅庭多鳥雀喧巷絕車馬迹臥病與世疎俯仰余半百何以消我憂美酒浮大白獨欠髙陽徒臨風增惋惜

昔我事決科窮年抱六經桑溟忽巳變棲棲竟無成歸來請學稼平賈充過更徽弦掛空壁襏襫畱前庭中夜耿不寐惟有寒螿鳴不賴一尊酒何以紓吾情

園中有佳菊含芽待秋風惜哉無美酒對此時一中誰如王刺史殷勤遣龎通悵望復悵望雲山掛天弓五十近衰境所戒當在得永懷弟節輩三者一不惑寸田日敷菑常恐易茅塞猶思普天下無有禁酒國一醉終餘生不語亦不黙

在昔盛壯時爲貧亦求仕終然返故廬謀道不謀巳豈不憂饑寒折腰固吾恥左手招夷齊右手揖綺裏何必駟馬車防勲耀前紀時行吾則行時止吾則止行止未有涯醉鄕差可恃

道喪聖復逺姦僞紛亂眞山林有逸士但飲曹參醇寧著潛夫論有死不羨新豈不羨爵位比肩羞董秦生爲朝中英死爲泉下塵奄忽隨物化營營徒爾勤不如寓之酒日與糟邱親秋渠澑宿雨園蔬含土津西郊澄霽景柴車行可巾有客乃竟醉不問何許人

課僕詣田所偶用淵明庚戌嵗九月中於西田獲早稻韻

人生念何事方寸纒憂端端端日澒洞胡不思自安富貴等電露變滅無畱觀百畝𨿽已隘朝耕夕復還秋風穡寶實十口無饑寒何爲苦役役而欲事所難所以沮溺徒不受名利干行藏隨用捨千載師孔顏作勞有餘暇柴門晝常闗鬥酒且自勞此外無足歡

連雨獨坐旅樓有作

淫雨彌半月河流漲通衢舊畿十萬家大半憂爲魚旅樓起復臥神气郁不舒牀牀苦漏濕豈暇論侏儒緬懷十載間洚水頻三吳三吳莽一壑平陸紛施罛老羸委溝壑少壯泣路隅鬻賣及男女庶幾活須臾民窮巳到骨乃復剝其膚自天發明斷元惡隨就誅疇咨用稷契躋世當黃虞政擬瘡痍瘳誰意疾痛呼陰陽系調燮此理信不誣寄言秉鈞者治安宜早圖

爲郭元徳題和靖探梅圖

祥符眞人調玉燭四海八荒春意足孤山山小不容春十月梅花破寒玉風流詩老癖愛梅拂曉騎驢度山曲呼童忍凍折南枝香滿吟伴幽獨到今冩入畫圖中骨冷神淸炯雙目蕩蕩巍巍堯舜天外臣巢許誰羈束前年我亦訪湖山山色湖光竟塵俗荒墳三尺走狐貍那復寒泉薦秋菊眞祠並入梵王家香月亭前馬牛牿水邊籬落忽橫枝遙睇猶艱況斤斵雞園釋子皆鷹騰挾彈揚鞭驟平陸倉皇走避尙遭嗔蹇衞何堪共馳逐三百年間一夢同人與梅花幾榮辱拊圖三嘆復何言天外飛來兩黃鵠

次韻蕭靜安元夕書感

鰲山倚晴昊龍燈照澄川良宵重三五輦路凝非煙一從桑溟攺春花謝芳妍銅駞暗荊杞觸目興悲憐蕓蕓百千態悠悠二八年金吾縱弛柝相府誰歌連九衢燈火市愁雲霧窮天管寧東入海樂毅北去燕伊誰載美酒醉我東風前晨策散廣隰晚屧周囂防所嗟世路迫人事多變遷歸來臥蓬蓽聊復艸我

小樓詩爲湯計議作

英英人中豪嵗月閱江浪胡然搆小樓不臥百尺上跂予一登臨規制差可尙座中容六客外羅萬象雲煙互吐吞岡阜相背向誰云眼界窄頗覺形神王乃知人世間小大俱幻妄壺公家一壺維摩空方丈擬玆十二樓鐘鼎視杯盎鵬鷃同一適椿菌偶殊狀何必事翚飛肆目逞雄壯深紅屋角花淺碧盆池漲且當共倚闌爛漫倒春釀

郭元徳席上賦紅牡丹分韻得粉字五言十韻

桑田變滄溟黍宮雜蒿堇霜臺得奇葩誰寄天津隱褰帷窺董園撥根認洛墳亭亭一萼春風露洗塵坌朱纓粲赤瑛絳蠟照紅粉莊嚴富貴姿漏泄造化蘊主人戱斑衣領客醉芳醖喬梓森南山知謂遊隱弅綴席已形穢哦詩謾營吻起舞呼嗚嗚君當恕楊惲

贈月蓬戴相士

雙眸炯炯秋蓬月十載聲名動京闕隆準龍顏曾爲開麞頭鼠目誰能決我聞論相先論心此語古傳非恍惚閭閻談笑覓封侯渭水垂綸飄白髮膾肝盜跖以壽終趙蓋楊韓膏斧鉞相形相心兩莫憑使我向空書咄咄年來四海一鼔鼙蕭艾騰芳蘭茝歇宣室寧無賈誼思侯門半卻彌衡謁君歸若見袁季從造化韞藏須剞劂我今自分老山林渴飲壑冰饑食蕨但煩一語抱璞人莫學卞和遭再刖

跋韓仲文所藏史共山艸書

公孫大娘舞劍器張顚早悟回翔意學書學劍𨿽不侔用志凝神固無二瓘也得筋靖得肉聖趣誰能一蹴至我生憂患緣知書敎兒僅使通名氏春蚓秋虵自結蟠莫向兵曹甘委贄煙薫屋漏玉軸妝何許天風劃飛墜讀一遺二口若鉗大艸間臨眞自愧𨿽然非古室壯雄要是逢場聊作戲魯公懷素俱已仙世指周奴笑羊婢詎誇棄筆如邱山夭閼剡藤煩嘆喟捲還鯨錦心和平塵席藜羹固吾事

古意八首

丹穴九苞鳳荊州一角麟聖明久不作舉世誰見珍紛紛賀廈雀廼復爲嘉賓嘉賓蓄爾輩麟鳳何由馴眞玉名以石貞士誣以詐古今率皆然何事獨悲吒嗟哉爾卞和智乃在葵下曷不韞匵藏待此連城賈麾戈指白日駕鴻淩紫煙終然意無補空羨龜鶴年古來有介士采薇首陽巓𨿽非鏈五石名與日月懸孔明感三顧幡然扶漢家一朝赤星隕意使蜀婦髽雄圖𨿽未竟萬世常咨嗟老瞞志意滿一笑蠻觸蝸宋人得燕石寶爲希世珍周客掩口笑乃侵遭怒嗔闒茸竟尊顯賢聖多隱淪人物顧所遇何事徒悲辛突決華棟焚燕雀自娛樂風橫喬木巓藤蘿尙棲托鳳鳥固識時朝菌不知朔佌佌何人斯胸次爾齷齪神龍失靈淵翳形在勺水勺水不可容又復制螻蟻一朝駕大霆膚寸云萬里始知勺水龍沛雨有如此鼔鐘樂爰居藻棁居大蔡云壑駘背人一生饜粗糲長鑱耕黃獨短蓑釣淸瀨富貴等浮雲達生誰芥帶

贈丹陽邢尉

孟郊尉溧陽曹務緣詩廢徘徊金瀨傍府以假尉代一生坐詩窮酸寒見余態邢君世業儒才猷乃十倍吏隱黃綬間詩亦性所愛羸驂京峴遊古錦奚奴佩扣門索我詩丁寧至於再我老學殖荒久嗟詩方退腸肚綴煎煼落筆與時背況復風雅衰淫哇亂邶濟南名士多此語出前輩我昔交數公夢寐想風裁西剪殘燭顧影寸心痗北渚淩淸河平疇接海岱子行賦歸與我實增感慨爲吾謝故人徳音幸時逮

貓燕行

燕飛畫梁貓越屋飛走性殊豈相毒饑貓攫燕欲何爲燕比他禽況無肉可憐乳燕未出巢探頭思乳聲嘲嘲母去不歸子饑餓柔而害物嘻汝貓汝貓不仁燕何罪我思里人爲心痗父逃官逋母系官悍吏催錢夜打門一朝母作溝中瘠三女一子家四壁官司株逮尙不休諸孤駢首爲累囚傳聞詔書復逃戶日夜防防望其父父存父沒竟不知此寃此苦蘇何時皇天覆幬均四海人靈萬物爲民宰民之無祿天薦瘥況此微物知柰何呼童屑米哺乳燕一夜哀傷淚如綫

沽酒行

去年鬥酒貫三百路逢麯車常嘖嘖朝來啜虀暮食鹽汲井煎茶待佳客爾時石牀十二千仍更五千糴石麥米麯柴薪價倍增酒價𨿽增欲誰責昨秋一稔天所憐甌窶刈獲過良田大麥小麥今又熟麟經髣髴書有年年登米麥塞市防官酒定價那增錢一朝酒家悉閉戶鬥酒更欲沽二千道逢醉者驚相顧老夫倉忙問其故答云近日添課程去城十里皆官庫豈惟酒價今日增明日【闕】千賣石醋乞漿得酒良己難或者乞醯鄰亦怒君不見昔時三百靑銅沽一斗方外酒徒猶忍口

陪趙明叔侍禦遊茅山次韻二首

夷言衞侯說土風鐘儀操百年等逆旅南北俱勞勞何如事幽討杖藜舒郁陶上山拾瑤艸下山折蔓茅尋我煙霞朋締此金石交胡然自局趣顧影悲系匏歸去來山中山中有松醪

繡衣漢使者斧鉞常再操六條詟吏膽一飯思民勞翩然拂衣去訪此華陽陶蒼煙郁松檜白雲露菅茅重岡暖靄合平疇逺風交我愛龍池水願君酌霜匏商巖沛霖雨越【闕】流醇醪

次韻麟洲龍仁夫遊三茅山

朝行良常南暮息良常北山水互縈紆松篁相依緑尙擬效古人夜遊疊秉燭嗟我獨何爲紅塵走東軸有如嗜飲者性命寄芳醁時於茅檐下支頤望涼玉或夢泊西巖汲湘然楚竹終然纒世故欲往竟未卜安得乘天風翩翩出囂俗士生一世間衣食貴裁足誰爲翔蒿鷃誰爲衝霄鵠誓將與子遊保此受命獨

次韻龍仁夫種菊二首

憂來感人心把菊行東籬悠然南山句憶此刪後詩詩亡絕遺響菊在余幽姿麟洲有達士與菊心相期左揖隆中老右揖綿上推泛此忘憂物聊以任吾私眞樂未易識勝事空自知金風摵摵鳴金英發發垂我欲從子醉不羨髙陽池焉知義煕後此會非今時

種菊東籬下菊宻荒疎籬啜英浥墜露想象淵明詩猗嗟子龍子磊落山林姿飲翹二三客異郡同襟期而我何爲者俛首供丁推寧復飲我酒歡飲均嬿私乃知意气合豈計新相知蹇予久衰曳素髮颯已垂何能借翮九一朝奮天池但當對菊飲與君賡醉時

題白廷玉所藏白馬圖

八尺龍駒蹄削玉霜毛雪鬛超凡俗驕嘶顧影食塲苗朝暮逍遙在空谷詔書歘下徵騏驎香街紫陌驚行人金環壓轡出天廏不數駓駱驪驑駰三品豆芻飽終日終日不鳴鳴輒黜何如不縶亦不維騰霧籋云金玉質

次韻陳彥寔醉中雜言

悠悠廣陌塵冉冉徵途客徵途無際人壽不滿百百年復幾何鬢髮早已白髮白無由擾擾終奚益富貴勢燻天忽作冷灰寂突兀樹丰碑猶有金石厄所以賢達人萬古等朝夕俯仰宇宙間但恨酒杯窄持杯輒酣歌那暇寸陰惜

水墨蘭

三閭一朝蛻九畹千載荒茫茫天壤內春在桃李塲幽蘭有貞質轉泛欺眾芳寧受緇塵染尙餘風露香乃知徳勝色不采庸何傷

病中謝親友四首

昔年居窮巷門多長者轍一病逾十旬意可雀羅設往來問死生多謝迹不絕販夫逢僕隸慰問猶切切嗟我何人斯才薄徳又劣何以報諸公寸心常激烈

生平性嗜客病不廢應酬終然瘦骨立欲語气不収客多語嘈雜兩耳鳴啾啾登牀就偃息客語或未休客意豈不佳而我自作憂柰何坐客去牀下多鬭牛

病骨瘦崚嶒僵臥難帖席一夕三四遷起坐長太息人患緣有身無身更何疾從今事委蛻夢覺非所擇須臾忽蘧然又到華胥國何處發晨鐘耿耿霜月白

一病連三月肥甘寧得知醫復戒食鹽鹽食非所宜素餐幸無刺餐素將何疑因思喪亂際黎民多阻饑朝餐乃木葉暮食乃樹皮我今食無鹽早晚白玉炊稽首謝蒼天揆分猶過之

右四首作於易簀之際蓋至元癸巳三月十有三日晡時也黎明遂厭人世今二十年矣覽之愴然不勝蓼莪之感不忍廢去孤子庸泣血謹書

佩韋齋集卷三

欽定四庫全書

佩韋齋集卷四

宋兪徳鄰撰律詩

金山寺

僧捨髙低見潮音曉夜聞仙凡一水隔淮浙半江分鶻冷山腰月龍噓海角云瞿曇端不動人世幾紛紛【鶻山寺東水中】

曲肱

門掩靑苔硯掩塵曲肱隱幾自觀身已憐白髮無公道獨喜淸風似故人躍馬臥龍俱寂寞盟鷗狎鷺莫逡巡東洄澗水通畦稻植杖防蕓意更眞

舟過桐廬作

三年常作客幾度【闕】前川山合疑無路谿回別有天虹分遙電雨風裊近墟煙歸路知多少啼鵑雲樹邊

陳索郎灘

去國逾千里辭家過十程飯炊云子白酒醉索郎淸防棙秋江駛帆開暮靄輕聖明方在禦何地不升平

行壽昌道中

山邑少桑麻淸谿捲素沙岸崩橋半斷村僻路三義廢渡畱芳艸深溝臥古槎老翁苔石坐猶問自京華【芳艸渡在縣西】

庚午讀邸報

西北干戈猝未防蒼生誰與破愁顏甫聞髙議雲臺上又見投身瘴海間天地千年氛霧暗江湖萬里鬢毛斑欲尋酩酊判豪飲郊外旗亭半掩闗

聞築鹿門

干戈又繞鹿門西淸夢猶應憶鼓鼙可嘆遭逢誇二鳥卻令經濟屬三犀腐儒闇事惟蒿目聖哲知幾莫噬臍坱莽氛埃何日淨春江飛雨漲芹泥

金陵板橋別弟

江郊憶舊廬送爾復躊躇別慣不盈夢情多懶寄書江湖歸棹逺風雨夜深疎林酒慈顏悅離愁賴掃除

古寺

古寺接荒城浮圖倚太淸松環嵐翠蔚泉激澗虹明僧定花開落人行鳥送迎西枝如可卜吾欲證無生

秋月客中

楓落秋江塞鴈賔客懷依舊憶鱸蒓百年三萬六千日半世東西南北人滿目空村爭虎豹何時髙閣繪麒麟由來管葛皆天意霄漢泥塗任此身

書齋

寂寂書齋萬慮空恍然赤甲古城東烏呼幽夢日方午花惱醉吟春正中軍將送茶驚諫議門生載酒過揚雄飛詩識字皆爲累閒殺江頭獨釣翁

贈靜齋趙使君淮

兩翁今古妙經綸續續家聲勵後昆黒發珥貂依日月金雞絡馬半乾坤千年帶礪河山在一脈詩書禮樂存我本信庵門下士祗今彈鋏向誰門

常山道中

縣古浮梁外沙平艸樹秋逺山明去路驟雨咽鳴鳩岸狹水痕漲雲歸暝色愁誰憐蘇季子塵土涴貂裘

鷺鷥林

客久勌嵚崟尋幽洗客襟靑煙楊柳岸白酒鷺鷥林當戶孤峯秀環溪萬玉陰畱連不忍別月落砌蛬吟

白兔山庵

淸江田舍巳悠悠謾結茅茨傍小邱月冷雪迷撲握山連煙艸叫輈了知世事同槐蟻何有機心到海鷗卻笑東坡老居士一生隨處賈胡畱

次韻朱子厚九月十一日見寄三首

三載干戈隔勝遊江山依舊郁相繆蛬吟砌壁莓苔古鴈落河沙艸木秋畫角飄江猶北固白雲飛岫認東甌憑髙望逺心如醉風岸烏巾雪滿頭

淒涼風雨暗山薇夢裏歸與迄未歸禮樂不存三代逺江山如故六朝非讀書老去翻成癖煮字從來不救饑短褐長鑱眞活計載芟何日詠春祈

冷雨淒風萬木飛年來世事不勝悲靑山白水新安道云夢緑林夔府詩耆舊飄零今有幾乾坤翻覆政緣誰鬢絲一夜三千丈甚矣吾衰從此衰

登六和塔

僧捨倚松北浮圖界竹西江通嚴瀨逺云壓越山低槐裏三原隔襄城七聖迷臨風悲往事月落凍烏啼

客中別友

語別莫怱怱情懷彼此同山川秋色裏風雨客愁中故國俱離黍勞生共轉蓬鼓鼙聲一槪何處是遼東

次韻簡黃監簿淳宗三首

流年暗數手中蓍短髮鬖髿每自悲金甲牙旗非昨夢黃虀白米慰朝饑山河萬里歸新主湖海三年隔故知惟有浣花堂上燕春來依舊不相遺

桂樹團團滿故山一尊風月羨君閒交遊副墨雒誦裏詩句生民淸廟間我輩無才難用世故人厚祿竟何顏西樓十二欄桿月淸夢應須共往還

化鶴遼東老令威舊家華表未能歸三千里客貢禹恨四十九年蘧瑗非事與心違多感慨人隨世易重歔欷黃華老盡秋容淡何日西山薄采薇

次韻碧聶道錄

胸蟠今古袖披披老作黃冠恐未宜遼鶴不歸人巳換濠魚自樂子烏知瓠畱西域靑精飯杖削東川紫玉皮我似淵明君陸靜相防一笑儼前時

雪

臥聽外撲春虫逶曉緌緌攪太空萬逕千山孤鳥絕八荒四海一云同寒聲靜起瀌浮外生意深藏肅殺中乘興徑思遊剡曲狼烽明滅又天東

哭凃移愚教授

北固登山屐西園載酒船論心今一世握手後千年湖海風波惡乾坤雨露偏無因見宿艸流淚漲黃泉

春日苦雨

礮車雲起走丰隆河伯重驅十二童山竅號風雷破柱海門翻浪雨飛空一春狂犬吠日出三月老農愁嵗終斗米換衾寧計直卻疑家近漏天東

日日盲風怪雨間百花顦顇委蓁菅鮫人停杼疑翻海河伯移宮欲近山裹飯有誰來問病挑燈老我獨愁顏九疇何日重浮洛川鎖支祁鼎鑄姦

金壇邑中作

菇蒲風起雨蒙萬室參差浸碧瀾一鶴歸來城郭攺二龍飛去洛波寒松迷舊逕猶存寺蛙聒新畬總爲官卻喜故家文獻在半從鞍馬半儒冠

次韻陳登父桃花

棠棣羣芳散綺葩繁枝宻幹蔚交加武陵溪畔秦人洞濯錦江頭杜老家風攪亂紅春過雨露滋防艷曉籠霞長安重到應惆悵寂寞都燕麥斜

贈蔣艾學三首

車聲馬迹任營營蘆漵襄羊境最淸萬卷圖書雙鬢老五湖煙浪一舟輕忘機已信馴鷗狎洗耳那愁聞蟻驚更喜甌窶秧水足倚風扶杖防春耕

龎眉鶴髮一詩翁肯伴漁夫理釣筒蘆漵栁塘新雨後竹籬茅舍晚煙中鄕書再捧衣猶白村酒頻沽頰借紅萬事無言歸一笑仲車元不是眞聾

憶昔防書衮繡堂扁舟曽此濯滄浪蒼龍飛去未成雨老鶴重來知幾霜人物半凋嗟世事典型猶在得詩章何當去卜西枝隱同泛漁舟夜擊榔

記夢

云封槐裏黯平蕪無復魚燈照玉鳬樂奏馬驚猶奮鬛鼎成龍去莫攀胡老歸燕國常悲隴夢斷榮河偶得圖淳景布衣今白髮西風搔首獨踟躕

午睡

赤米黃虀雪白鹽圖書滿架絕韜鈐百年無補孔融愧三葉不遭顏賜潛去住任如巢幕燕開闗誰學上竿鮎幽居暇日知何事一半淸談半黒甜

泛湖

閒居散人事一舸泛長湖夜雨半篙荇春風十幅蒲功名槐國夢身世輞川圖艤岸逢鄰叟淸談日又晡

金壇郊外

散屧過平堤前村雨一犁艸荒翁仲立樹宻鷓鴣啼野色連天逺溪光隔岸迷干戈猶未息何處足幽棲

八月十五夜

捲盡頑云玉漏中月華如水浸層空一輪圓缺常時見萬里陰晴此夜同突兀樓臺猶白日髙低禾黍自秋風轉蓬地逺歸心折尙想霓裳舞舊宮

觀潮

彊弩驅潮水爲東昔年此地識英雄素車白馬空明上靑蓋紅旗滅沒中十萬軍聲西寨月三千鯤浪北溟風乘槎有約終須去見說銀潢與海通

古琴一張徽弦不具持贈劉漢卿經歷因賦

枯桐三尺蹙龍紋爨下新焦偶未焚七竅巳開猶渾沌一絲不掛絕聲聞至音澹薄何如黙大道希夷豈在文持贈要知弦外趣美哉斯意憶河汾

閒居卽事

塵外江村野老家窮年兀兀笑盤蝸素琴橫膝一尊酒紗防籠頭七椀茶編竹作橋看蟻渡種花成塢聽蠭衙閒中自有經綸事寄語時人莫笑嘩

次韻陳登父小樓述懷

慷慨悲歌續五噫等閒觀物倚笻枝士龍瓦屋西頭住吏部霜螯左手持湖海悠悠空落拓風埃冉冉竟衰遲登樓作賦羞王粲寂寞歸與理釣絲

通津田舍

汀葭江菼兩依依鷗鷺相親寂不飛僧入翠防云伴去牛耕白水犢隨歸古今賢聖多蕭索王霸干戈有是非老病憂時心力弱可能此地得漁磯

遊鶴林寺

步屧叩禪扉春山碧四圍天髙黃鶴逺仙去杜鵑非拂石云生袖捫松霧濕衣幾生通佛性一昔遂忘歸

客懷

客懷元自惡歸思浩無垠愁織前艸情淒岸曲蘋十年紛戰伐四海暗風塵故舊無消息西風淚滿巾

夜坐

蒲團疊膝誦南華蓮勺燈明細吐花客有可人期不至鄰無美酒夜難賒濕星釀雨愁飛鴈枯木號風怨宿鴉日笑不眠還不倦城頭嗚咽又鳴笳

次韻陳登父送春有感

同谷歌殘返舊蹊園林寂寞半蒿藜憂時頓覺愁如海對客何能醉似泥春去春來人漸老城南城北望猶迷鼓鼙一槪旌旗滿何以車書混棘鞮

臂疾示兒

臂疾浸淫骨半枯蒲團被學踟趺宋淸藥劵償未了司業酒錢來便無湖海飄零銷壯志風霜荏苒上吟須徵遼挾矢知無分老向新丰倩汝扶

閒居遣興

數間破屋玉川家紗帽籠頭自煮茶萬卷圖書三尺劍半風雨一池鼃詩情寂寞腹無稿老態浸尋眼有花鼎鼎百年成底事醉鄕端的是生涯

次陳登父中秋遊古竹院韻

閒過竹院聽華嚴結願淸香發舊奩灝气平空浮桂魄涼風三徑拂松防酒防野興歸長笛吟罷秋聲落短檐終日昬昬眞醉夢幾時遊屐更苔黏

秋殘

樂天老矣放樊蠻鷗羨忘機鶴羨閒緩步當車休下澤澆愁得酒卽中山些騷豈敢奴僕命伊呂元非伯仲間兀兀支頤秋又晚亂雲斜日澹煙鬟

養拙

養拙柴扉百慮疎天光云影亂秋渠一身搖動未妨酒兩眼眵昬猶嗜書陶令但知歸有菊馮諼忍嘆食無魚閒中滋味君休厭門外紛紛幾覆車

無題二首

杯酒河橋餞去篷誰知此別竟西東隙車冉冉嵗華攺樓燕飛飛春事空佩冷江臯淒落月笳吹朔漠動悲風芳魂寂寞揚州路后土瓊姬恨略同

花栁亭臺半刼灰故人淪落共徘徊湖光山色西施舸水影月香和靖梅鴻蹋雪泥猶記憶鶴歸華表總成哀一尊濁酒和愁酌淚灑東風醉玉頹

正月十日理髮三首

多病多愁鬢巳星更憐詩骨瘦崚嶒百錢挑杖但求醉五斗折腰良不能徒步幸無官長罵浩歌聊襲散人稱世情閱盡忘今古一合乾坤幾廢興

寂歷勞生嘆轉蓬百年彊半走西東從師謾學屠龍技報國元無汗馬功二頃有秋生計足三杯近夘客愁空兒童相見徒相笑兩鬢絲絲一老翁

晨梳白髮照靑銅嘆息光陰過眼空一市少年羞袴下三朝新婦閉車中酒逢知己猶堪醉文不驚人莫送窮天下士憂天下事肯將飛伏較雌雄

送王舍人之燕山

栁媚花明二月天金羈絡馬路三千鱣鯨得意縱溟壑鼃蚓無知閙坎泉今古不磨惟正理是非何必待他年離騷巳信多忠憤珍重毋忘鴇羽篇

遊宣慰載酒泛溪卽席有感作

五載綈袍憶故人春風吹鶴過湖濵樓臺冷浸兩溪水天地淸無一防塵棹底空觥今杜牧井中投轄舊陳遵萬方一槪吾安往尙許誅茅竟卜鄰

陪遊宣慰遊霅歸賦

隃望平山碧四圍鵓鴣啼處見柴扉白蘋初起雨乍歇緑葉垂陰春乂歸野外樵夫紛避道溪邊鷗鳥獨忘機深杯百罰人扶醉一枕西軒月滿衣

次韻簡林紹先諸友三首

宦路風波望洋幾人赤馬且防霜便便懶是誇經笥嗑嗑從渠笑酒囊花栁春風朝步屧菇蒲春水夜鳴榔人間別有桃源路肯爲浮榮替戾岡

納納乾坤萬彚滋同聲同气自相宜江山今古幾興廢湖海交朋屢別離落月照渠疑太白西風揮扇障元規老來萬事如泥濁一笑論文祗自知

載酒湖山憶盛年可憐風物竟淒然杜陵野老哭春日空谷佳人倚暮天禾黍離離迷故國旌旗杳杳徧南偏虎皮何日包弓矢老爲羲皇受一廛

客夜雨

世路馳驅力不任老來世路轉嶇嵚小一夜芭蕉雨倦客十年桑梓心黃紙紅旗違壯志靑尊緑醑笑孤斟故山何日眞歸隱澗水松風直萬金

息寮王教授挽詞二首

黃鶴山前脫骨仙飽餐玉蕊潄珠泉酒酣拓防老工部官冷無氈貧鄭防四海風埃方坱莽一生岐路幾迍邅公今得向揚州死況復懸車過八年

昔年牀下拜龎公數樹梅花一畝宮寂寞吟情頭盡鶴摧頺病骨气如虹祗今有子能傳業誰念無錢解送終千古幽扄鄰牧惰遙憐環佩月明中【毘陵使君孫公奚防字楚望晚號牧惰翁】

梅雨

宇宙防防四月時小齋吟眺苦低垂江城地僻莓苔老山徑云深艸木滋宻霧防防籠翠幄輕煙冉冉散靑絲楚宮幽佩勞魂夢西望巫陽祗自悲

老病

老病幽棲覺懶吟眼觀時態獨闗心古今不冺春秋筆天地難欺暮夜金幸有別腸堪貯酒未愁短髮不勝簪柴門一閉從春盡桃李飛花葉又陰

遣懷

擾擾乾坤幾戰塵南山北闕意逡巡病思隱語呼庚癸老怯流年避己辰三顧恐無開濟術百年須了去來因鹿門有約吾將隱倚杖防云老此身

佩韋齋集卷四

欽定四庫全書

佩韋齋集卷五

宋兪徳鄰撰

律詩

送劉伯宣尹松江府五首

來往燕鴻異逍遙鵬鷃同古交千載上餘論六經中渚茅檐月蕪城栁岸風寸心談未了櫂去莫怱怱宦途昏抹漆達士久悲絲汲直世多忌父淸人不知隆污俱合道行止要隨時富貴眞槐蟻千年看鼎彜兵燹三年久瘡痍百姓同政須隨日化心要與天通刻木難期對屯膏施易窮松江三萬頃盂水愛任公事叢緣网宻意廣忌才疎浩浩皇風逺遲遲化日舒俗移三紀後徳洽百年餘摘伏非仁政生民本一初烹鮮知政理履豨識民心土壤分南北詩書亙古今遐方猶戰伐癃老正呻吟三尺焦桐在煩公發至音

次韻崔郎中遊西湖

萬頃湖光一葦杭畫橋橫接舊堤長松環九里煙雲濕梅壓孤山水月香梵宇琳宮增突兀銅駞金穀自淒涼悲吟一夜頭添雪慚愧崔鴻在洛陽

範仲山以磵谷居自號爲賦二首

山林朝市兩相忘寂寂幽居興味長雨過竹侵書帙淨風輕花落硯池香三杯卯酒醒未醒一枕午涼更涼人境結廬元不俗淵明何必定柴桑

丘壑中間著幼輿何如此地卜幽居碁聲夜靜客飲酒花影晝閒【闕】讀書塵世覆蕉多得鹿癡人緣木更求魚先生夢覺渾無事一笑浮雲指太虛

山房遣興

三徑嵐煙防碧苔地無髙下總栽梅花隨流水繞除去云共好山排闥來月冷蛙聲諠鼓吹風淸蜃气聳樓臺過逢況有侯芭在白首經未足咍

遊靈巖

躡石捫蘿一徑通憑防極目思無窮川明竹樹蕭疎外人語煙雲杳靄中風月五湖西子舸樓臺千古梵王宮艱難隱遁尋幽憩晤語無人憶贊公

次韻趙提舉二首

白首經病子云感時懷舊獨霑巾千年戰伐多新鬼四海逢迎少故人上苑鶯花非昔日曲江蒲栁爲誰春湧金香酒甜如蜜滿眼【闕】來不厭頻

寂歷謀生後計然巳將窮達付蒼天狙公枉自計朝暮徐邈但知中聖賢嵗月催人如過隙功名隨世任先鞭紛紛燕雀驚鷹隼誰識圖眞在左綿

山林樂四首

山林何所樂忽忽遂忘歸江濶天低水山深霧濕衣靑虫當戶織白鳥背人飛野性因畱滯非干與世違山林何所樂佳興四時同琴罷庭畱月酒殘松度風鶴歸蒼漢外猿叫碧蘿中卻笑磻溪叟區區理釣筒山林何所樂所樂在琴書醉買中山酒遊乘下澤車結交忘鹿豕分席混樵漁何必桃源路方爲隱者居山林何所樂幽處兩三家曲徑新移竹疎籬舊著花嵐煙千嶂合野水一橋斜誰道無音樂漁陽有摻撾淮楚絕無行樂地萬栁池邊有開元小寺稍潔因載酒約淮上翁荀桂叔林紹先諸友同遊

栁外澄波系小槎玉皇宮畔梵王家蟻浮臘味杯行酒鶴避晴煙竈煮茶客裏招邀慙艸色座中霑洽笑蘭闍杖藜歸路西風晚一抹寒林萬防鴉

次韻夏楚村登山陽故城有感

金粟松摧故國荒春秋未作嘆詩亡十年漂泊家千里百代興衰夢一塲蠙浦風淸波鴨緑漁梁春暖酒鵞黃相逢且盡尊前醉莫遣愁多白髮長【漁梁溝在山陽城外十餘里多美酒絕勝沽故名】

初度畱山陽

茫茫南國徧旌旗九日明朝有所思元亮暮年書甲子靈均初度憶庚寅魚龍寂寞秋江濶豺虎從衡客路危歸去白雲堪共臥萬山深處結茅茨

答淮上翁二首

風雨淒淒戰客衣長淮東去鴈南飛碧山學士老復老芳艸王孫歸不歸尊酒細論悲昨夢囊書空負笑前非木奴千輩侯千戶早晚應須賦式防

京江語別十三春宇宙茫茫幾戰塵客路秋風欺白髮陰房夜雨濕靑憐杖藜嘆世悲誰子懸印朝天少故人回首鹿門思舊隱荒墳宿艸更沾巾【末句爲澄齋劉先生云先生名弓字器逺】

懷林紹先三首

長淮滚濁瀾春半尙嚴寒久客愁無寐懷人醉不歡讀書狂李白忘事老師丹何日歸林下悠然飲一簞嵗嵗苦擔簦飄零雲水僧星霜變鳥天地有靑蠅畱滯慵僮僕懷歸畏友朋求田端有暇誰復問陳登羇懷不自憀明日又花朝我畏杖藜逺君難折簡招愁長憐髮短室邇嘆人遙剪盡西燭憑誰慰寂寥

寓山陽天慶館作

紫气浮闗悵客情琳宮羸臥絕逢迎長廊夜靜蛬吟苦古殿秋深鶴唳淸勾漏丹砂何處問藍橋雲液爲誰傾捲簾殘月斜窺牖街鼓咚咚又五更

次韻陳教授見寄二首

藜牀聽雨臥雨霽抱琴行古徑荒苔合秋渠墜葉平流年悲鴈影往事咽蛬聲誰識都觀劉郎舊有名江城吾舊隱今嵗喜秋穰一頃南山豆千畦負郭姜看云扄戶晚對月引杯長他日憑魚鴈猶堪話楚狂送程道大歸新安兼簡憲使盧處道學士四首

倦客思歸整斾鞍班荊祖道駐江幹浮雲流水別離易明月淸風防晤難移妓東山須載酒上書北闕莫求官諸公滚滚君休羨得馬還將失馬看

十年故國黍離離一日翩然賦式防儒服政憐山鳥怪機心何獨海鷗飛山中朝露閒觀槿嶺曲春風自采薇蒼狗白衣從變化是今非昔昔誰非

我生慚愧賈胡畱暮鼔晨鐘復報秋萬里橋南存舊宅十年客捨尙並州靑山是處堪埋骨白髮新來漸滿頭此日送君何限意長江萬折有東流

戔戔束帛賁丘阿有幾英雄入网羅少室山人徵不起貞元朝士巳無多聲光赫奕埋輪使音調淒淸扣角歌傾蓋相懽應恨晚喬松千尺有絲蘿【道大有集名扣角吟】

次韻程道益見贈二首

此生慚愧馬牛襟返鎖柴門嵗月深避地管寧甘白防登臺郭隗自黃金風霜漸老騷人鬢天地元知國士心卻喜程侯晚相遇長魚碧酒共淸吟

十載時艱淚染襟餘生幾擬托幽深匹夫無罪空懷璧校尉有官從摸金老去風塵猶昧眼春來藥裹更闗心艸作賦吾何敢梁父吟成祗自吟

病中三首

病來十日閉茅廬孤負吟詩與著書林下不知牛是蟻濠間誰識子非魚羸形分絕麒麟畫老境堪同鹿豕居坎止流行隨所寓分明天地一籧篨

腐儒麤糲愧無功一月兼旬臥病中賦就但應增肺渴檄成元不愈頭風移心有法難忘藥折臂無緣定作公世事漸艱吾已老翛然夢不到槐宮

婢尋本艸犬迎醫二豎驅除去復隨衰老維摩常示病瘦生杜甫不闗詩門堪羅雀那容駟釜不烹魚但作糜見說九重徵武士卻須攘臂學支離

故舶使知泉州趙公挽詞五首

閩越驅馳後乾坤震蕩中名𨿽髙北斗身竟老遼東仕止因時異悲懽與世同洛濵多侍從立懦獨淸風慷慨辭雙節逍遙寄一笻揚雄𨿽若鳯老子自猶龍霽月前艸悲風隴上松遺民應巷哭何但輟秦舂壯嵗風雲防衰齡岸谷遷芾棠南國裏細栁曲江邊天地紛戈甲園林寂管弦康成共丁夘肯避巳辰年【公諱日起號月山生於丁夘卒於辛巳故云】

杜陵侔稷契諸葛陋袁曹道在七分易文過九辧騷邱原終古閉嵩嶽極天髙況復堦前樹於今有鳯毛世梗投林宻人稀寄驛遲一朝傳易簀千古竟騎箕斵鼻空悲郢援琴謾憶期薤歌嗟巳晚生死負恩私

秋壑堂

衮繡三朝樂盛時湖山廊廟兩棲遲一聲鼙鼔乾坤沸萬里煙塵艸木悲隔葉黃鸝空睍睆定巢紫燕尙差池春風不管人間事猶繞雕防颺緑漪

懷聶道錄二首

形影參商巳六春春風吹夢益霑巾江頭楊栁送行客外梅花疑故人世事茫茫山嶽隔年光冉冉燕鴻新一尊何日重攜手鶴外乾坤迥不塵

夜鶴朝猿伴苦吟碧靜鎖緑云陰靑精可飯藥資乏黃獨無苗山雪深豈有故人分祿米但聞隱士寄焦琴相思一夜生春艸明月滿街天籟沈

病愈出遊

桐帽防鞋破曉煙落花飛絮暮春天風檐轉日噪幹鵲雲樹隔溪啼杜鵑客到茅亭沽舊酒僧邀竹院話枯禪病餘一事還堪笑腳力輕松倍去年

舟行欲訪三茅踐許宗師鶴防之約

磵飲巖棲願巳違小舟拂曉泛漣漪蒲叢露冷泣姑惡木末云深叫子規山近三茅便杖屐酒沽五里帶糟醨乘風徑擬尋幽躅莫負當年汗漫期

夜臥旅邸夢入三茅山一道士病一道士鼾睡因作詩紀其槪云

夢入三茅叩玉扉樓臺金碧淨朝暉巖花澗艸髙低見田鶴沙禽下上飛道士倚墻方熟睡至人杜徳不言機人間天上元非逺非想非非更覺非

人日

人日吟滌硯塵【闕】官擘繭笑鄕鄰山人雅愛終南徑詩客空懷渭北春譽毀蓋棺猶未了勲名看鏡不須頻從今好是支離臥有客問余方負薪

郭朝奉挽詞二首

性儉家常足心閒體自胖令名緣有子良貴不須官遺像衣冠古髙堂幾席寒他年說耆舊回首重辛酸世態十年別交情奕代論及門先倒屣引酌定空尊杖履春風語松楸夜月魂些成嗟巳晚江濶聽啼猿

悼兪仁則【仁則自號藕汀】

蕅花汀畔栁絲垂杯酒殷勤話別離風雨對牀空有約池塘夢艸竟無詩荒墳日落誰人弔古屋苔深獨我悲畢竟功名大槐國排云書在卽丰碑

吳門逢友人

澤國江山冷戰云扁舟春曉忽逢君荒城鼓角含商气舊曲樓臺暗楚氛海燕認巢迷故主苔蝸篆壁變新文更憐庾信江南賦音調淒淸不忍聞

送張師道

七閩幕府借詞臣一笑平章艸木春制下九重新渙汗胸蟠千古舊經綸生平恥不爲伊傅夜半何須問鬼神無限焦枯待霖雨好將斯道覺斯民

送道士孫雪房

霧豹文章野鶴姿黃冠晦迹淛江涯攜家擬就鹿門隱奏賦何期狗監知觸熱問塗行有日排云論事豈無時太平上防須傾倒更憶崆峒麥熟時

送董左丞二首

帝睠東南用正人角巾歸第請何頻相公久矣倦臺鼎故國依然倚世臣霖雨合歸天上作忠言須造榻前陳丈夫出處非徒爾四海安危寄一身

惶煌勲業繪淩煙共說韋平有世賢黃閣紫樞名將相涼臺燠館半神仙百年富貴眞槐國一日淸閒勝葛天祗恐九重方側席東山未許遽髙眠

佩韋齋集卷五

欽定四庫全書

佩韋齋集卷六

宋兪徳鄰撰律詩

閒居遣懷

宻樹幽花似逺村循除流水自渾【闕】無僧肯送盧仝米有客時過陸抗門月暈天河魚散子泥融雨徑竹生孫十年四海干戈滿似此遺民幾戶存

爲湯提刑賦南園玉繡毬花二首

繡衣持斧舊詩翁天與奇葩襯綺櫳翠防葉攢珠的皪碧搔頭映玉瓏氤氳香霧迷叢蝶淡沲晴颸颺轉蓬安得素娥斟緑醑緩歌一闋月明中

愁煙露泣明妃萬蝶魂迷倦不飛帳簇流蘇裯翡翠階翻蹴踘落珠璣瓊葩分韻香疑減栁絮成團似卻非風雨朝昏他日約忍令容易失芳菲【霽孫使君題南園詩有曰遊人只解逰晴晝風雨朝昏盡屬君】

次韻陳靜佳詠梅

玉骨冰肌不受塵紛紛紅紫謾爭春最宜巖壑風霜夜相對心腸鐵石人寂寞上林迷霧苑嵳峩巫岫隔煙津翛然自得閒中趣肯與姚黃作素臣

古寺

古寺倚崢嶸春風信馬行猿吟千樹暗僧定一燈明野水循除出庭莎夾徑生云何多俗韻一宿又江城

故樞宻使陸公挽詞三首【公諱秀夫字君寔】

杞國天將壓蒼梧云正愁龍胡垂可挽魚腹葬何憂萬死丹心在千齡王气收懸知精衛忿今古不能休七朝迷瘴霧一昔倒狂瀾天意竟難料皇圖不再安寧甘蹈東海不忍系南冠自古誰無死從容就義難羣雄紛愛死一士獨捐生歷數絕誰續綱常晦復明人皆念王蠋天豈禍程嬰淚眼休枯盡他年防史評

次韻答酈學正見贈三首

雞鳴羣動巳憧憧習靜工夫自笑慵風月一襟霜兩鬢圖書萬卷酒千鐘維摩示病元非病李廣難封不願封世道污隆隨所適我知老子本猶龍

蕭森竹栢小蒲庵身世嵇康七不堪眼底故人俱寂寞鏡中衰發自防鬖過車慷慨陳淸酹舊館殷勤脫左驂老我與君同此意紛紛輕薄不須談

粥飯隨緣類出家小瓶汲月自煎茶浮榮等是蕉中鹿薄俗堪憐井底蛙南畝半栽元亮秫東林多種邵平靑鞋布韈相隨去九陌紅塵任汲車

次韻陳教授見寄二首

擬效時人恥效尢時人嫉我亦如讐攜金嬾市燕臺駿賣劍聊尋北海牛白髮盈簪羞我老黃花滿徑爲誰秋尊前有酒休辭醉癡絕由來愛虎頭

朝暮何人肯防尢周民何友亦何讎還家久類蘇耽鶴混世聊歌戚牛筆在不妨書甲子詩亡誰爲作春秋百年修短終歸盡倚杖看山任白頭

夏五園亭對雨漫成六首

野鶴乘軒愧不才柴門鍵宻晝慵開荒亭銷霧紅葵老古木號風白雨來酒免官沽時一醉詩非私貸日相催人間萬事皆兒戲千載昆明幾刼灰

從來工瑟莫吹竽赤米黃虀盡自娛種栁藏鴉憐哺母葺巢護燕待將雛荊榛少剪但除道芋多栽莫問區金馬玉堂元有分靑銅慚愧白髭須

鏡中勲業不須論拭發何由得馬肝日暮論文思李白年衰忘事類師丹幾多歸燕愁無主是處鳴蛙總爲官多謝天公相勞苦梅風吹雨長瑯玕

五噫休作不平鳴世事悠悠奕一枰歌有紅兒休用比酒無白墮亦須傾靑山倘是埋骨好素髮何嫌照眼明鼎鼎百年三萬日曉煙收盡暮雲橫

雨霽雲收正午天槐陰翳翳北眠百年未了暫爲客一日得閒眞是仙美酒但尋知巳飲好詩休用俗人傳山林鐘鼎知誰是輸與鴟夷理釣船

有酒能澆磊磈胸人生何處不從容橫飛遼海成孤鶴老死南陽亦臥龍習靜一邱聊自足逢時萬戶莫先封梧楸門巷將迎少澗曲分畦學老農

秋泊吳門寄友

尊酒旗亭說舊遊重來茂苑又深秋煙霞靜鎖詩人屋風雨常欺倦客樓獨鴈叫羣天漠漠蹇驢畏滑路悠悠相思靑夜黃花老一琖寒燈萬斛愁

次韻薛晚翁教翁

鯤鵬意气鶴精神髣髴風流賀季眞三顧豈無天下計百年空老夢中身兵塵滿眼誰知巳儒術謀生每誤人長嘯歸來尋舊隱石田茅屋未全貧

閒境

門外紅塵競往還小軒容膝自怡顏三杯對影夜邀月一笏拄頤朝防山芳艸落花春不老鳴鳩乳燕樂相闗人間尋徧無閒境閒境由來祗此間

小園漫興四首

小園雨過艸離離寂寞葵橊又一時載酒客來閒問字催租人去更吟詩一杯淡粥學僧供三尺髙牀避鬼吹百嵗光陰行六十世間何許鳯凰池

杖藜竹外獨徘徊嘆息人間幾刼灰燕頷素無難食肉蟹螯才有便持杯世人枉是皆欲殺明主何嘗有棄才多謝諸公共推挽公車時亦到蒿萊

公車縱肯詔遺民鶴髮蕭蕭巳滿巾美景昔時多樂事丰年今日有饑人翻雲覆雨憐輕薄洗眼開懷任屈伸野鶴瘦軀馴鹿性此時寧復繪麒麟

華發思鄕去苦遲人民城郭總成非九原可作吾誰與三徑就荒胡不歸詩思寂寥無腹槁病軀顦顇減腰圍有時夢與鐘期遇閒拂枯桐按玉徽

懷蕭道夫

北轍南轅一昔分何時尊酒細論文談經舉世用燕說橫筆何人靜楚氛朋輩風流推李杜弟兄詞藻愧機云麟洲有客長回首歸誦瑯章飲所聞

泊閻橋有懷

靑鏡霜【闕】杏莫尋陳畱巷陌故陰陰鴻飛猶記東西迹燕去難畱上下音多病樂天悲老近三生杜牧恨春深浮雲栁絮元無凖慚愧人間兒女心

戲簡友人二首

百年何處築菟裘乂向周南嘆滯畱砧韻但能淒客枕鴈聲渾不到歌樓江湖展轉魚千里今古驅馳貉一邱回首金焦何許瀟瀟風雨使人愁

茅齋蓬鬢靜編蒲誰使擔簦問客途萬里晴雲離塞鴈一天明月繞枝烏羇愁浩渺夜將半詩思淒涼嵗欲䢐卻羨故人沈醉處紅樓紅粉擁紅鑪

次郭元徳二首

馬周淹逆旅夢寐憶常何琴古知音少囊空得句多淒涼憐我老慷慨爲誰歌三尺匣中劍時時自濯磨昔賢多不偶今我欲如何浮世歡娛少衰年感慨多吚唔繙蠧簡欵乃聽漁歌自笑平生志低回竟不磨

次韻郭元徳旅懷

挾防知無用援琴且自寛世途今更險客枕夜偏寒俯仰隨時易隆污合道難功名大槐夢靑鏡莫頻防

偶題

身世厭漂零衣冠愧典型乾坤開闔戶日月短長亭水濶連天白山髙擁岸靑揚雄中有宅垂老太經

村居卽事二首

地僻村深過客稀數家生聚突煙防魚蝦入网忙呼酒鵞鴨棲池靜揜扉喚婦索綯苫屋角課兒斫竹補園籬溝東積水通前浦也有蒲帆帶雨歸

漠漠平疇接逺沙一溪寒水浸梅花兒挑苦菜供鵞食妻擷葫荽薦客茶榾柮火殘寒尙力茅柴酒熟夜能賒嵗時伏臘歌呼處三世兒孫共一家

贈良常山人

靑嵗迂疎厭市防誅茅結屋北山巓泉流陰洞猿分飲艸軟陽坡鹿伴眠三徑煙雲渾是畫四時風月不論錢忽逢野老談庚甲笑指喬松不記年

富安田舍二首

風饕雪虐駕扁舟又作田家數日畱鴈逐稻梁飛逺浦犬驚杖履吠荒丘三杯薄酒延僧話一琖寒燈伴客愁白水漫漫妨麥事催錢縣吏亦宜休

漠漠寒云接斷蕪平疇積水入長湖犢眠籬下霜埋艸鴈宿河邊月滿蘆防吻苦茶連葉煮膠牙酸酒帶糟餔數朝巳覺人情熟識字耕田著我無

田家喜雪

漫空飛雪嵗云䢐獨坐閒吟栗滿膚郭落江山千態迥渾淪天地一塵無寒聲夜吼松筠裂和气朝回薺麥蘇說與田家判一醉明年寧復慮官租

除夕一首

十句爲客思淒然返櫂言歸又覈田榾柮煨鑪消永夜屠蘇浸酒迫新年人生半是忙中過農事偏於隱者便將老菟裘何處卜九龍泉畔錫山邊

買田陽羨笑東坡三黜窮荒兩鬢皤瘴霧蠻煙添老色寒燈夜雨彊悲歌百年富貴歡悰少一日淸閒樂事多說與故人休大噱省曹閽者靣如何

次韻郭元徳閒居二首

萬事夢中夢百年身後身黃塵空沒馬白髮不饒人鱸美蒓波淨螯肥菊露新相思須命駕莫厭子輿貧弋慕冥鴻逺城荒去鶴還萬緣俱是幻百計不如閒人在羲皇上時當晉宋間委心乘物化何地不蓬山

後平叔母夫人挽辭二首

十載干戈四海同幾人徐庶幾陳宮阿奴侍母但膝下潘令棄官歸洛中生死總歸蝴蝶夢衰榮何啻馬牛風送車千乘誰能致我亦澘然淚灑空

昔年烽火隔江津指痛呻吟夜徹晨旁置萬家空有冢祿營三釜巳無親鸞回紫誥承恩舊牛臥靑岡卜兆新送死養生無一憾老懷緣此重沾巾

餞楊少監

白髮蒼顏自在仙流行坎止任天然江山得意竟攜酒家世爲官不愛錢天與淸閒娛晚景人防富貴出長年傳聞尺一來閶闔匹馬春風快著鞭

楊剛中分教京口有司以冗員罷去詩爲別就次韻以餞其行二首

衝霄志气合雄飛誰遣談經坐絳幃夜雨檐花聊痛飲秋風蒓菜竟思歸一官豈爲吾曹冗五斗政嫌兒輩譏去去艸從尙白丈夫元不羨輕肥

公車指日召嚴徐友道從渠自耳余浮世功名蕉覆鹿冷官滋味釜生魚百年荏苒醒還醉一气循環慘復舒歸去湖山多樂事故人休枉絕交書

贈程秀才

莎徑莓墻枳棘籬藜牀六尺臥書帷門前剝啄誰驚夢馬上推敲客有詩北牖淸風聊共語夜梁落月重相思賔鴻此去過京峴應遣新吟慰故知

姑蘇有贈

畫樓珠翠列娉婷遼鶴重來失故城商女不知寧有恨徐娘𨿽老尙多情一簾花雨談幽夢雙槳蒓波急去程卻倚閶門重回首笳聲嗚咽暮雲橫

天竺山

鷲嶺舊尋詩重來十載期蛩吟僧定榻猿掛鶴棲枝山月穿入溪云傍竹移一聲淸磬發應悔出家遲

遊金山寺次壁間韻

水國防茫境物閒洪濤九派防禪闗帆檣下上淮連浙樓殿髙低寺裹山潮駕金鰲來海上天畱玉府在人間憑防落日蘆風起時有魚龍聽法還

醉中偶書

落花流水兩無依夢入桃源覺巳非尊酒防山月落片帆搖拽浦風防雲橫北固朱樓逺煙暝西湖畫舸歸別易防難今古恨鱗鴻來往莫相違

甘露寺火後登多景樓故基有作

西風散屧步崔嵬霽色浮空望眼開江勢亂奔滄海去天形低約眾山回一卷狠石埋焦土百尺危樓付刼灰惟有沙鷗知我意相親相近不驚猜

佩韋齋集卷六

欽定四庫全書

佩韋齋集卷七

宋兪徳鄰撰絕句

金陵道

樓頭凝望處落日帝王州下有朝宗水滔滔日夜流

曉行沙上

宿雨浥輕塵沙平艸樹春逺山千萬疊空翠欲霑人

客中雨

風雨正瀟瀟孤燈伴寂寥闗心多少事一一付芭蕉

尋春

日日尋春到水涯今朝籬落見梅花折梅欲問春消息春在橋南賣酒家

春日山行

山北山南日幾回半山山捨更傳杯一聲羌笛山云裂二月山花有落梅

晚醉

兀兀餘酣潄晚汀古犧香霧入疎櫺捲簾歸坐月上隔岸逺山靑更靑

何山白水田

離離逺樹接山低白水田頭杜宇啼昨夜前村新雨過桔橰間在石橋西

題米友仁逺景

防防樹隱山波橫海其中一葉舟豈有陶朱在

爲石民瞻題風雨溪橋手卷

煙林雨气昬行客苦迢遞誰知渡溪橋風塵滿天地

訪徐叔詠教授山庵迷道而作

上山下山山歷歷松篁不攺路非昔杖藜聊欲問山翁山空葉落無人迹

到徐叔詠居

攀藤躡石訪幽客茒屋參差松樹隔山童聞語不譍門古木千章嗚格磔

二詩作於丁夘正月七日予與龔君聖予訪叔詠於西湖南山上叔詠喜具酒肴接殷勤敍間濶不覺畱連竟日別去叔詠防杖躡屐送至石佛庵予與聖予歸憩淸和旅邸越翌日叔詠忽以訃吿二詩殆類防語每視之不勝宿昔之感

次韻周遺直京城苦雨五首【甲戌】

天地黯黲雲气繁淤泥沒脛蝸書門長安米升錢五百忍饑茹芝誰綺園

濁醪梨棗亦易求雞鳴檐澑還交流親賔縱談天下樂杖藜誰復過蘇侯

古今浩浩多詩豪淸辭麗句誰能髙大歷饑寒少陵杜義煕歸去彭澤陶

半年京國囊無儲飯我豆粥羮寒蔬翻江黒雨彌兩月卻憶溪翁畱白魚

云壑布衣賢亦愚玉階紫衣妾亦夫書三十乘須飽讀鵬九萬里從南圖

六言

貪夫尋夢尋蟻可人間愛沙鷗一生能消幾屐十年浪走三州

題瘦馬圖

一十五條瘦肋八千萬里修程春艸明年又緑朝趨夜秣幽並

爲徐彥昌題畫扇

峭壁倚層霄長松蔭幽壑荒徑一樵歸平沙羣鴈落

爲陳登父題畫扇

古澗橫小橋竟日無人渡紅塵隘九衢來往不知數

題蘭亭圖

昔上防稽探禹穴曽畱此地聽潺湲茂林修竹今何在嘆息三原坱莽間

戲題王吉甫居壁二首

曉出西闗訪直溪西風掠地艸淒淒低岐迷路無人問邢塢轉東東轉西

沒馬黃塵倦入城杖藜聊復暢幽情卻嫌春盡山林逺一望三茅與四平【四平山名】

遊鶴林卽席分韻代率上人賦日字

松聲度暖風花气薫遲日乘興問三三何勞邀七七

廣信道中畱別故人二首

疎疎楊栁拂平沙白鷺防褷立水涯徙倚防幹吟未穩澹雲籠月落誰家

天涯淪落偶相逢路轉靈溪事又空從此萬山並萬水暮雲飛處望江東

題明皇臥吹簫圖二首

羯鼓催花事已奇一枝媚玉臥猶吹何如端拱巖廊上九奏簫韶付一防

吹斷簫聲禁漏遲華胥一枕夢醒時梨花院落沈沈靜更有人偸玉笛吹

閒居遣懷六言四首

巧語屢遭薏苡麗辭空賦梅花嵗晚菟裘可築不妨痼疾煙霞

渉世性多物忤畏人分合幽棲通徳能談飛燕兒曹從厭家雞

元龍髙臥樓上孔明抱膝隆中天下士憂天下此時此意誰同

賀毅刺舌誡口郭舒掐鼻炙眉對客瞪視不答士廉已悟無爲

過髙郵新開河

新河渺渺接長溝露冷菇叢一鴈秋十幅蒲帆風力飽回頭煙雨暗天遊

淮陰侯廟三首

鹿走沙丘二世亡重瞳隆凖正奔忙將軍果是無雙士何用區區覓假王

兔死從來狗亦烹楚亡安得有韓彭封畱便約赤松去巳愧當年魯兩生

誅秦逐項奠乾坤三傑勲名萬古存一笑淮陰年少客不如漂母識王孫

漂母墓二首

露冷蘆洲楚水平荒墳三尺近甘城當年不進王孫飯千古誰知漂母名【甘羅城在墓東】

袴下包虛气未伸寄身亭長更遭嗔不圖他日千金報漂母應非世俗人

淮安天慶觀夜坐

邊城寂寞嵗將防濁酒頻斟醉不歡一防靑燈霜月白野鳬風起石寒

感事二首

一朝天險失長江肉食諸公競賣降受禪碑中無姓字祗今誰憶鹿門龎

投閣先生著劇秦隴西降將欲全身沙場無萬沈寃骨卻是周嫠與杞人

梅花三首

蝶隱蜂藏寂眾芳一枝寥落小溪傍林逋仙去無知巳明月淸風是主張

洗盡鉛華見玉肌可人風味半開時膽瓶誰汲寒谿水帶月和煙篸一枝

沙岸瀠洄一水通補陀仙子靜相逢縞衣不染人間色寂寞淸香度曉風

揚州天慶觀作

日轉梧桐影宻月明楊栁陰疎經閣磬聲隱隱闖然風馬云車

癸未遊杭作口號十首因事懷舊雜以俚語不復詮釋

十年南國足風埃錦繡湖山得再來醉裏不知人世攺更從雲气望蓬萊

襄城七聖云迷澤槐裏三原艸合煙今古興亡元有數福華當日爲誰編

萬戶千門逹曙開管弦啁哳沸樓臺祗今明慶鐘聲動巳報巡燈響鐸來

杖藜乘興不辭遙行盡蘇堤過斷橋白髮老翁依古栁相逢揮淚說前朝

水秀山明仙佛國天開地辟帝王家欲窮勝賞人非昔獨立西風夕照斜

衮繡三朝邁等倫曽將雙美繪麒麟當年早共赤松去未必淸漳見逐臣

黃門飛鞚賜防珍翠舞珠歌度十春今日敗垣荒艸合近前那復相君嗔

堤邊楊栁拂晴波堤上遊人衒綺羅山色湖光渾似舊采蓮人唱采茶歌

慈云嶺下拜郊臺表裏湖山繡畫開十載西風動禾黍行人休憶翠華來

西馬塍邊紅杏雨金牛寺外白楊風杭人憂樂多如此儻有聖賢吾欲中

謹題丞相趙忠靖公墨梅爲張宣參作

稜稜瘦鐵防瑤花筆底陽和轉嵗華卻笑西湖窮處士暗香疎影屬誰家

次韻張受益六言兼戲方使君二首

狎鷺亭臨野水夢蝶牀置禪齋矮金壺有酒葛天栗陸無懷

燕玉公堪暖老澤室我嫌犯齋世事不均如此臨風渺餘懷

題古木寒泉手卷

觱沸一谿泉蘢蓯千古木中有避世人陰厓結茅屋

題葉勸農對山樓次韻二首

三平三滿過卽休十詩九律誰與謀歸來政自饒佳趣樓對靑山山對樓

避名莫學韓伯休生子何必孫仲謀遙岑寸碧可人意風月一天閒倚樓

贈武當山孫道士二首

雲龍風虎正經綸長嘯歸山作道人千古武當丘壑在紛紛髙位幾全身

漢祚𨿽開四百基韓彭諸將竟何之誰如四皓商山去明月一天餐紫芝

桐廬縣作

荒城秋雨後寒谷曉晴初沙路縈紆處柴扉蕩析余

泊東館

一望嚴陵十里餘亂山銜日鴈相呼故人零落今餘幾獨有黃公舊酒罏

郊居

野徑晴霏斂江郊夏日涼夢中知是蝶還復自家莊訪三茅舟至金沙雨阻因遊龍山書院

逰霧登天計若遲昆侖聊欲訪支離幅巾破曉龍山去且免三茅費勒移

村捨

防防流泉潄石寒防防艸樹接江干雲歸逺岫月初上雨打落花春又殘

次韻山人見寄

營得菟裘佚暮年雲山萬疊足風煙絕憐擾擾馳名客落日西津喚渡船

閒居

客少經過因地僻門無障礙覺天寛餘生巳斷封侯願渭北蕭蕭竹萬竿

泊湖頭

潦翻川蓊匌煙靄樹糢糊小艇時呼客龍遊酒試沽

佩韋齋集卷七

欽定四庫全書

佩韋齋集卷八

宋兪徳鄰撰賦

荽茗賦

吾聞秦逢氏子有迷罔之疾眂白爲黒饗薌爲臭擷穢荽以盈握混緑華而三齅哆茗戰之收勛擬襄羊於宇宙因澤余服闖其廬而告之曰我稽農經著玆仙茗𨿽霜崖之孕秀實天葩之發頴木凍兮尙癡虫蟄兮未醒於是北苑龍焙西山鶴嶺露茁碧芽煙攢紫筍紛采掇於晨朝衒云腴之絕品效包茅之入貢先驛騎而馳騁幸天顏之一粲表食芹之懇懇遺珍滯璧賁於丘園幽人隱士寶若璵璠分地罏之宿火汲瑤井於未渾響松風於石鼎滃漚以云翻籠紗防而一呷庶肩吾之滌煩回視薄耆之炙與夫浮蟻之尊曽土苴之不若奚酪奴之敢言故投以刀圭者防相和以胡麻者渴羌金帶紫茸匵藏於三品鞠苗蘆菔瓊報以二囊豈荒畦之辛穢亂官焙之餘香而況味甘兮非薺气葷兮類韭夜嗅兮目昬朝餐兮胃嘔俾�雪華於兔毫亦媵光施於嫫姆逢氏子勃然變乎色曰人有好尙物無媺惡太牢之味非劣於敗菹絲竹之音非慚於椎鑿然不肯以此而易彼蓋以性安而不怍是故紉蘭緝蕙者以逐臭而爲非嗜炭美痂者以饌珍而爲噱其見𨿽殊其適一也且子亦嘗諏詢往事乎叔季之世賢聖逆曳憸壬猖披彼藍色而鬼貌豈斷菑於防魌伊豺聲而蜂目豈削與植耆然時君防其言而心悅甘其佞而色怡亦由嗜好之同異是以忠邪之背馳子不彼誚而獨我嗤非滯礙而不化或癡防之未醫余無以對倚戶而歌曰拾珠琲兮陽坡分銀蟾兮澗阿返柴門兮自樂嗟世混濁兮柰何逢氏子涊爾而羞蹶然而起𨿽痼疾之未瘳亦忻忻而啟齒

斥窮賦【並序】

栁下惠遺佚而不怨阨窮而不憫然而揚子逐貧韓子送窮何也三子者不同道其趨一也余感而作賦曰

嵗在執徐月旅太簇辛亥禦日陽風應兪子刈荊掃室剪蕉載糗委敝裘於道傍揖窮鬼而三咒伊造化之亡私匪奇偏於賦受堯何疵兮殄世瞽何飾兮裕後桀何徳兮瑤臺憲何尢兮甕牖何奡武而湯偏何跖肥而夷瘦何壤耄而由醢何回殀而籛壽何闔閭之死而金玉其穴何黔婁之亡而手足不覆非爾鬼之比周孰主張而錯繆爾或冇識去勿躊躇余非韓子燒船與車延爾上座爲爾所諛言訖惏栗宻率防霵瞱捷跳踉出戶宣辭詭畣謂余朋儔非六非四非今斯今立名垂字顯允韓子實爲我仇子何人斯而亦我尢鑽印沈研聚螢刺股子之孏惰無與爲伍鼮鼠竹書孰眂堇睹誰謂學窮而闖子所鬭釘爲工汗瀾爲拙子獨芚芚固守前轍棘林熠燿頃刻冒沒焉有文窮而子虛喝子數之奇地亡立錐缾粟屢空乃分所宜飲河巢林聊以自娛賦命如此何窮之爲涕唾流沫顩頥顣頞刎頸論心死生契闊子獨索居煦煦孑孑豈有文窮忍爲子孽然子所以顚沛流離若愚若癡謗譽交集悶然莫知則彼智窮之爲也吾試與子言之可乎余曰唯唯鬼曰惟人一心函喜與怒發而中節繄性之故一溺於偏爲害爲蠧故喜之偏者爲屋烏之憐怒之偏者爲水蟹之惡今子之矯矯昂昂爲世所狂懵然意行坎窞康莊非彼智窮孰爲子殃媕婀傴僂突梯捲臠滔滔皆是子寧不然非彼智窮孰詒子諐犂靬人踶跂蹩躠趨者瀾倒子徒揭揭非彼智窮孰滋爾闕篣格酷烈斵人膏血紆朱懷金子顧不悅非彼智窮孰爲子賊子不彼惡惟我之斥囂昏黮黕疑莫子匹余於是再拜稽首卑辭稱謝俄而智窮喑惡叱吒曰爾眾鬼我朋我儔坐我交袵行我聮鑣泛泛漂泊我惕我驚歗歌娛樂爾肆爾憑鍖銋咇喞我不爾能雜遝防摋人不爾懲不我能畜而反我憎逝將去汝避彼弋矰翻雲覆雨誰復爾矜紛眾鬼之愧赧皆戍爾而失色旣吻吮以防防復敞罔而皇惑余方命玉友行成其間而起眂四座分患耦俱已笑而言啞啞

雜著

佩韋齋箴【並序】

佩衷之旗也玉取其徳玦取其斷觿取其解紛象環取其立義已所不足時觀其佩而近思之所以長善而救失也余性剛狷因取西門佩韋之意以名吾齋且作箴以自警箴曰

佩韋遵訓晦木凖規猗與前賢可效可師嗟我婞直加以狷介乏惠之和有夷之隘與物多忤與世寡諧踽踽涼涼是爲禍階匪詳匪緩曷敢獨斷匪循匪黙曷契徳載佩爾韋載覺爾非爾韋弗佩爾動必有悔爾非不覺爾徳日以薄爰作此箴內省自度庻幾夙夜以永終譽

魯瑑銘【並序】

濟南張時中得孔林尺柯類紫玉而瑑寘書室有愛慕不足意然莫諗爲何木也因命以魯瑑且爲銘曰

奠楹夢覺曳杖歌輟聖鐸希音墨車騁轍巋巋孔墓挺挺異材斯道余澤肄於條枚有棘殄萌有鴞戢翼千載而下過者必式翩翩公子禮義弗愆言刈其楚以代韋盤盂幾杖稊稗瓦礫伊昔聖賢道存目擊斯是魯瑑芽蘗孔林覩物思聖疇敢弗欽執如不勝非禮勿動參前倚衡何適非孔戕杞害性揠苗蕩心𨿽寶斯瑑鼠穴之金矧伊嚴君舊宅曲阜浥露憩棠徳風偃艸子其夙夜不自滿假學爲箕裘乃紹弓冶勿爲由野勿爲求畫勿爲予寢勿爲師辟形端影直質堅文蔚魯瑑之徳維子之則斯文未喪絕學可續瑑材之茂誰云濯濯我作此銘詞鄙義眞庻幾責善不愧古人

蟠室銘【並序】

蕭元彥字彥和以蟠室自號徵銘於余銘曰

蠖之屈以求伸龍之蟄以全身蓋屈者伸之機蟄者全之體而知進知退所以爲知機之神伊昔賢聖韞玉席珍或垂綸而釣渭或負耒以耕莘或乘桴而浮海或茹芝以避秦豈素隱以行怪蓋遁世而無悶乃利見乎大人若夫飲羽市門之上血刄風波之濵馳朝騖暮走俗抗塵貴盛瞬息刑僇旋臻較共得失一銖萬鈞是故嘆上蔡之犬不如思吳中之蒓羮薦郊之犢不如擬潛淵之鱗余友蕭子色美气醇取蟠室以自命將遁迹以全眞嗟余遲暮夙夜隱淪惟不尢而不怨兾求仁而得仁爰約文以申義庶有補於書紳

防泉銘

有冽寒泉在山之下滔滔汨汨晝夜不捨融爲百川放乎四海黿鼉蛟龍噓气致靉澤潤埏垓霑被動植沿流溯源兆朕涓滴民之初生物則靡虧如泉始達孰能禦之人眾勝天欲窮滅理自窒其源醉生夢死有匪君子果行育徳造端一念洋溢四國天地以位人物以育明哲保身豈弟幹祿我作此銘識彼防泉庶幾朝夕如佩韋

止齋銘

知足不辱知止不殆猗與前修夙夜申戒悠悠貪夫其欲逐逐希榮夢蟻亡虞卽鹿小器易盈髙位疾顚日暮途逺寁後防前哲人知幾幹祿豈弟如漢之疏如越之蠡處榮懼辱居寵慮危括囊無咎永終是思豈比下愚患得患失黃犬興嘆文犧就磔祿無過厚分無求多斯銘是監受福不那

熟齋銘【幷序】

潼川楊防申字剛中以熟名齋本心文公爲之說虛谷方公爲之箴因爲之銘曰

五穀不熟不如荑稗仁在乎熟傳有明戒造次無忘夙夜匪懈如行萬里有進無退眞積力久徳盛仁熟日至之時巳克禮復譬彼有秋黍稷重穋就實斂華豈徒半菽寒暴更變晝夜梏亡以私滅公以欲勝剛行行如由堂堂如張仁逺乎哉我實自戕所以聖賢三月不違視聽言動在戒四非爲孔之學爲顏之希玆銘尙鑑仁其庶幾

靖節先生畫像贊

不降其志不辱其身徜徉三徑夭夭申申世指爲晉宋之人噫孰知其爲無懷葛天氏之民也邪

淸涼居士贊【並序】

故蘄國韓忠武王晚觧將印自號淸涼居士一驢二童徜徉於湖山空翠間見者莫知其爲王也五世孫鑄圖其像求當世之名文辭者識之餘不敏因爲之贊以附其家乘雲

六龍南飛炎正重輝犀甲熊旂一豕怒啼氛祲晝迷韀防奚噫歸去來兮所以繪淩煙之像而不墮偃月之機也與

無文頌【並序】

西臯趙侍郎持浙西憲節暇日飲淨慈寺作二詩遺無文老無文本達摩不立文字之意何事於詩而無文獨寶斯帖親授之猶子楊君巽申保之藏弆是無文未始無文也巳而寺有大祥師於烈熖中趺坐而逝二詩炳然獨存疑若有神物防持者合爪贊嘆而作頌曰

達摩西來不立文字師號無文亦西來意刼風雷吼刼火電熾不生不滅不怖不畏西臯與師機鋒相值師方住世公實出使作詩示師闡祕宻議云我與佛一而不二以色相求匪夢卽醉師聞是巳五體投地乃勑猶子永寶勿墜師入湼槃詩乃在笥我識師心與公一致咸願眾生入第一位如痿得起如盲得視赫赫畢方乘飈贔屭斯文炳然匪師孰庇師於釋門防萃出類師歸西方此意誰嗣宜勒堅瑉毋俾廢棄

瞶皂

吳郡之齋皂而趨者十餘率慠且黠擇厖而皓者爲之長凡公家之餽俾受而內之齋每逾月輙勞以薪若酒且蠲其役至之蚤莫不究切之𨿽其徒意忌甚然懼其軋巳也莫敢議有瞶而貧者目眵昏手足惰寙隆背而低首行步竭蹷揚其聲呼之則呀呀開口羣眂之若無人一日竢於庭遷延而入予室卑陬而前纎仰而笑出片紙若訟諜者寘於幾亟傴僂而退睨左右若畏若駭追而問之不應余驚焉視之覼縷數百字蓋擿校人之欺而悼子產之謬而不悟也再讀之𨿽莫辧其實然熟察之則似嬄媢其得於餘者余於是憮然曰嘻可畏哉夫皂而瞶信無聞也瞶而病且老信不足畏也彼束薪鬥酒之獲初何足算鼠雀之計一行詆訐之辧辭鐘至今朝廷之上賢否錯立其不能容人過善於伺人之短者何往非耳聰而目明者哉居髙官防要職祿賜之厚車輿之澤邸第之雄較其所得又豈直束薪之與鬥酒哉修嚴潔白猶懼官謗而便文自營者乃傲然弗之顧徒以號位勢力足以軋夫人而箝其口吁何愚也余故爲之說使聞者或有警焉

書楊東裏詩集後

余讀隱士楊朴詩如莎衣寒食七夕等作似可膾炙人口余𨿽放蕩狂逸有山林气而雜以俳優鄙俚去風雅逺矣特其不事王侯髙尙其志有足重者固不專在於詩也𨿽然畢相士安韓內翰丕數以朴言於上太宗遣內侍召之賜對景徳殿詔授工部郎中朴辭後賜束帛且官其一子聖君賢相其愛惜人才如此賢於朴者其寵遇又何如哉當今淵潛山棲豈無朴輩不得聞名於朝而與艸木俱腐者是固誰之咎耶吾於此重有感矣

域民固國威天下如何論

古聖人之慮天下𨿽未嘗不詳而亦未嘗恃其慮之詳何者聖人以一身爲天下之主必以一心周天下之慮慮之不周則其爲患也必不測俟其不測而圖之則其慮也亦晚矣是以古之聖人事爲之慮曲爲之防舉凡所以經綸維持之具無一不入乎思慮之中是皆所以爲天下計也然聖人則未嘗持之也聖人何心哉天下之事固患於慮之疎而尢患於恃其慮之宻恃其慮之宻者𨿽宻猶疎也是故封疆可以域民也而民有時而不可域山谿可以固國也而國有時而不可固兵革可以威天下也而天下亦有時而不可威惟其不恃其計慮之周而黙有以爲維持經理之具是則古聖人意也是則吾孟子所以警戰國諸君之意也域民固國威天下如何請得以申孟氏之防夫有一家者必爲一家之慮有一國者必爲一國之慮有天下者必爲天下之慮綢繆之戒必謹於陰雨之初於隍之虞必謹於城復之始慮之不可不周也尙矣然嘗論之天下猶一家也善爲家者其有不慮乎垣墉之勤也緘縢之攝也扄鐍之固也其爲慮也亦周矣然而巨盜之至負匱揭篋擔囊而趨惟恐緘縢扄鐍之不固也然則向之緘縢而扄鐍不乃爲大盜積者乎故諸侯之有國也天子之有天下也立爲比閭鄕井之法設爲山谿城郭之險制爲干戈弧矢之利皆所以安國家皆所以衞社稷也其慮非不周其計非不宻也然而有聖賢以主之則安無聖賢以主之則危城不攺辟也民不攺聚也兵革不攺其堅且利也昔焉比閭鄕井可以坊民今則並其比閭鄕井之法而竊之昔焉山谿城郭可以衞國今則並其山谿城郭之險而竊之昔焉干戈弧矢可以威天下今則並其干戈弧矢之利而竊之吾之慮患愈宻人之爲吾慮患愈巧然則世之所謂慮患者有不爲大盜設者乎所謂域之固之威之者有不爲大盜守者乎嗟夫是非慮之過也恃其慮之過也魚不可以脫於淵天下之利器不可以示人凡聖人所以維持天下之具者是卽天下之利器也是故作兵甲用田賦魯不然乎哉方城以爲城漢水以爲池楚之大竟何如也超乘免冑靡旌摩壘之勇彼齊秦獨不然乎哉始於恃其智慮之周終乃變生於智慮之外是則毅豹之事也魯有張毅者善養其外而病攻其內有單豹者善養其內而虎食其外天下事亦猶是耳是以聖人之慮天下不恃其民之必可域而恃吾有以固結其心之仁不恃其國之必可固而恃吾有保宗廟守社稷之本不恃天下之必可威而恃吾有不爭善勝不戰屈人之術凡是者正恐蹈夫緘縢扄鐍之智而爲毅豹之養也嗟夫戰國諸君其有不爲緘縢扄鐍之智者乎其有不爲毅豹之養者乎今日移民明日移粟今日築薛明日城宋今日伐楚明日伐齊紛紛紜紜無有寧嵗然而治竟何如也吁此孟子所以深慨也昔人有以藥石衞生者儲醴醪具鍼砭參苓溲勃靡所不備然不爲元气之防而獨規規於外患之弭防之愈至而其夭閼愈速是則戰國諸君之所以爲社稷計也孟子曰得道者多助失道者寡助然則道也者其維持天下之本也夫抑維持天下之本也夫

佩韋齋集卷八

欽定四庫全書

佩韋齋集卷九

宋兪徳鄰撰記

郊行記

兪子偃仰衡闈防今繹古神疲志倦散履寂寞之濵有二士衣緇巾對塍而語其北向者曰余疇昔之夜夢介者數十驅輜車至予室其持方咫若詔書者曰予惟至咸敬導天子命惟上帝敷佑下土俾予衝人嗣膺大歷服亦惟寧王遺我大寶曰汝有大疑其咨其茹予衝人夙夜敬懼罔敢墜失玆予將有事於四方誕慰傒志惟爾探賾索隱藏往知來肆於敢卽爾謀爾無困哉其敬逆朕志言訖予再拜稽首升車問道至於王所文陛銅鋪焜燿暐曄俄有執刀者出而睨予予驚馬虩然而覺或者予將脫泥塗越埃超忽而穹昊乎不然是何祥也南鄕者曰悲哉是將有假於鬼神者割汝吻刳汝腸灼汝體使汝違淸波之娛而蹈枯肆之悔汝其韜靈幽藪藏智層阿呼吸日月遁逃江河庶网罟之逺避樂遐齡而靡他於是北鄕者縮頸伸啄蒼皇獝狨俄有頭長而身廣者自號洞先生從而歌曰水之淸濯我纓水之濁濯我足不縶不維旣安且樂噫誰能棄摶風之鵬而羨乎薦郊之犢余迫而視三人者旁若無人厲聲叱之勃而走追之則皆化爲靑靈之龜矣

濟南張氏萬卷堂記【侯名炤字彥明】

濟南張侯裒輯所儲之書殆溢萬卷作巨堂妥之謂余曰吾鄕者與吾書歸客喜而至省所未見愕然竚囁各飛觴釂滿以自慶於時堂未搆也今將落之子盍爲之記余曰書可儲也儲之多寡不必計也天地鬼神之變化皇王帝伯之因革載於經著於史雜出於傳記百氏之說質之而義理明稽之而事迹顯書𨿽多儲之可也侯家子房得圯上一編而羽翼炎漢四百年之業侯郡人伏生口授才二十餘篇亦爲一代儒林之冠書果務於多乎哉然臯防稷契所讀何書顏氏庶幾乃不過心齋之妙書𨿽無亦可也侯以中州雋傑匹馬來南贊幃幄而辟境土象犀珠玉羅列弗晲一聞奇書不吝百金必購之至如殘編斷簡亦搜拾而不忍棄遡其用心豈曰錦囊緗帙姑以誇多而鬭美者階庭蘭玉環列森峙侯殆有感於遺籯之義矣此書之所以儲也然則處焉而充棟宇出焉而污馬牛侯詎厭於多乎哉不多也𨿽然侯舊宅曲阜實吾聖人敏歆震夙之地木鐸𨿽熄杏壇之蔭尙無恙也陳亢往矣亦嘗聞所以詔伯魚者乎鄕黨一書其記聖人出入起居之際無非修齊平治之道此其傳逺其裕後蓋不特區區口耳之末下及子思子順更歷數世賢者相繼而生豈獨藏壁之書過庭之訓足以薫陶而沾漬之哉以侯儲書之富復求聖人所以傳逺裕後之本吾爵益髙吾志益下吾官益大吾心益小吾祿益厚吾施益博兢兢然庶叔敖之免怨惴惴然思晏子之納楹則侯之子孫升斯堂矣誦斯書也必有孝弟忠信者出以不負侯儲書之意書𨿽多可也不多亦可也不然書簏之譏蠧魚之誚吾方爲他日凜凜而奚記之爲侯曰懿哉子之言也幸爲吾記之吾將以警我後之若子若孫者而抑以自警也余曰記姑以是余聞濟岱之間雲山郁紆源泉混混秦碑魯殿遺制宛然且名士彬彬相望余未老或可從公杖履登臨嘯詠因其餘暇取抽架書細讀之緝壞刋誤尙能不愧魯望若夫堂之規撫制度記之殆未晚也

夢牛亭記

貴池爲池屬邑鄕曰舞鸞蘇君所以居也亭曰夢牛蘇君之所作也君旣撤屋爲亭侍禦史程公大書而扁之寓孝思也君家世滁陽其先君子辟地江左卜築於玆生君之夕母夫人江氏夢繇巨麓扳援而升至於帝所皆黃金銀爲城闕怪云變气蕭索輪囷千官萬靈繽紛宴娛鳴琴鋗玉雅聲逺聆頫窺倒景意迷目方鰓鰓不自寧有羽士告之曰是天上非人世間也帝命賜爾牛以歸老叟導前縵樂擁後至所居叟辭去指牛曰善視之當亢爾宗也覺而生君嶄然與眾兒異心甚奇之君少長習聞其事感慨嘆息壯而有立且筮仕而太夫人不及養矣爰搆斯亭思報罔極蒿莪之感風木之悲於是焉寓是殆作亭之意也蒼蒼者天天固有帝也帝果有所謂宮闕者耶亦果有所謂仙官羽士者耶瓊樓玉宇金鋪鈿砌世率謂淸都紫府有之玆果孰爲之邪周禮以日月星辰占訊六夢彼沈蹤下土翛然夢遊九埃之上而復賜之以牛因邪想邪夢玉燕而生張說夢九鶴而生九齡古固有之彼夢牛之夢又何祥邪豈牛固有功於世者邪是未可知也按天文牽牛六星爲天之闗梁主犧牲之事星明則王道昌闗梁無壅又其分野防稽臨淮廣陵皆屬焉君𨿽生於池本其裔苗實淮人也淸淑之气蜿蟺磅礡其亦有所自邪君龎厚傑特軒軒襟宇𨿽生長於干戈劻勷中書不待學而能詩不待吟而工持官將身具有法度眞無忝爾所生者昔蔣琬夜夢牛首趙直以爲三公之象老叟之言太夫人之夢得無驗於異時者耶是又未可知也余與君素昧防杭從湯君子文識之因求記於余余謂湯君以詩章名一世歌詠其事使鏗鏘於金石宜也余老矣學殖荒落何足以信今而傳後然感其陟屺之思徵其名亭之義斯亭也蓋大孝終身之慕而非事燕遊便登眺比也其可以無述乎君名志字明甫今爲錢唐丞云

困學齋記

漁陽鮮於君以英才逸气妙年爲臺省所知巳而佐宣閫禆漕計幕謀檄筆翕然稱之階是而鉅官要職猶探諸懷而取之也君慨然曰吾少弗克自力於學今且仕懷空抱虛吾心恧焉於是投簪解紱卜宅錢塘之西葺小齋扁曰困學寘書算琴瑟其中古鼎彜環列左右暇之日冠藤冠焚香端坐防今繹古客或至躧屣拂席相與劇談名理率移晷乃去世以此奇之亦以此疑之一日具道所以徵記於余余曰君所謂仕而優則學者也非困也吾夫子所謂困者以其資稟而言之也天命之性聖凡不能以不同气質之性知愚不能以不異苟非下愚而不移皆可學以至道中庸曰或生而知之或學而知之或困而知之及其知之一也此言學所以變化气質者也若君之气質亦有待於變化者耶神情朗徹籠蓋人上且麗博雅無所不通其作爲歌詩若金舂玉應雅聲間作而柷敔之合止至如引筆行墨奇態橫生如龍躍虎跳鵬摶風而鯤運海也君豈困者哉余嘗聞之愚也柔也質之至困者也人一已百人十已千𨿽愚而必明𨿽柔而必彊此學之力也曰仁曰知曰信曰直曰勇曰剛此天下至美之質也一不學焉爲愚爲蕩爲絞爲賊爲亂爲狂此不學之過也困者固不可以不學不困者尢不可以廢學吾夫子天縱之將聖猶曰我非生而知之好古敏以求之夫子尙爾況他人乎君以至美之質退然自處於困而學之之地君誠可與言道者矣抑猶未也學然後知不足教然後知困知不足然後能自反知困然後能自彊此之謂困又非指其气質之偏蓋以其泛應酬酢之難也君今處隱就閒以是爲學似亦足矣他時離世樂道之志不果以其正心修身者推而爲治國平天下者任重而道逺君其可以學於今者而遂止乎是則知不足而自反學者之學也知困而自彊教者之學也知自彊則不困矣不困則可以教矣君其勉乎哉

鎭江路儒學成徳堂記

京口學宮之設郡城可考也而成徳有堂漫不知其所始書於上棟則紹興間劉侯子羽創之開慶間徐侯防修之亦不知始何名也徵諸扁顏篆筆徑二尺旁著守臣兪烈書按烈以嘉定攺元出守玆土則成徳之名或昉乎是然亦未可知也規制簡朴不華不陋每旦望奠謁畢冠佩憲憲揖讓而升師氏防臯比橫經析理正錄師長諭陪講以序郡將曁文武官環坐竦聽巳各趨出蓋闡明義理之區而非遊焉息焉之地也經始至今垂百五十年迄未有記之者滋惑焉乃至元辛夘郡博士昌君譔書具幣請記於余余曰堂作於前人而記成於後人或者得無誚乎君曰掠其締搆之美則不可記其名堂之義以詔後學惡乎而不可且今參政廬山燕公按察副使濟南趙公亦嘗疑玆記之闕矣余謝不敏辭愈堅請愈力余於是拜手而言曰成徳之義著於易者以徳行言也見於孟氏之書者以資稟言也然上帝所降之衷生人所受之性窮古今越宇宙則一而巳古之民其徳日歸於厚今之民其徳日趨於薄豈天賦之爾殊哉其所以教者異也嘗試求之三代之學莫盛於周由周以降莫備於宋周之制合以井牧聮以比閭教以庠序道以師長維以諫議校考以徳行道藝民生斯時七年而入小學十有五而入大學所學者皆正道所習者皆正人姦聲亂色不畱於聰明淫辭詖行不蠱其心術故其成徳也易宋之制𨿽不逮夫周然自嵩陽廬阜睢陽嶽麓立之師徒錫之經傳至慶曆以後郡邑無少長皆詔許立學亦三代以還所未有也故𨿽科目取士未能一如鄕舉裏選之舊而得人之盛視漢晉隋唐或者過之乃如周陳朱張十數君子續往聖旣絕之學啟來哲不傳之祕使堯舜禹湯文武周公孔子之道燦然復興蓋三代之儒而非漢晉隋唐之所謂儒也今聖天子以神武混一區夏車書萬驛雨露一天沚莪泮芹生意續續鄕有鄕師邑有教諭郡有教授置提學以綱維之命廉訪以勉勵之而又蠲其力役均其廩補立爲嵗貢之法士生斯時亦云幸矣夫金甲排蕩靑衿顦顇固其所也冠進衣逢復不失爲士之貴士之自貴宜何如耶詞華易以防志記問易以溺心權利易以倍誼淫哇易以亂雅虛無易以害道皆吾黨所當深懲而力絕者也充是四端行於五典由格物致知之功極而至於治國平天下之大皆吾黨所當愼思而篤行者也而噍鄕鄕而飽不此之務卒無以自別於凡民此何爲者哉秉彜好徳人所同也誰夙知而莫成亦教者之過也方今學未如肬贅具然欲爲人師者固無足與議君少以明經炫譽由六館擢第奉常年髙徳卲職教是邦君𨿽庳師道系焉不庳也作新斯文陶成舊俗使人有士君子之行以仰稱聖天子樂育之仁政君之責也君胡得無情哉況邇來多士旣釋然科舉之累而潤之爲俗朴而好禮文隱然泰伯季子之流風其爲人易化其爲教易行是可與入徳者也君又胡得無情哉君始至承前人玩愒之餘士無慤祿疏稗勿贍繼以淫潦田不過嵗君旣撙浮剔蠧給其朝夕立小學禮耆儒校文藝人知向風乃飾殿堂乃葺門廡棟楹桷榱之腐橈者易之蓋瓦汲甎之破防者完之黝堊丹漆之漫漶陊剝者鮮之井浚而冽地辟而深亭塈而潔垣墉防檻畨閼庖湢靡不畢整亦可謂才也已官𨿽庳以道自尊齒𨿽宿以徳自壯甚非俗儒所能也是皆可書也余故樂道其事不復以固陋自解若夫肆成人有徳小子有造以無負昔人名堂之初意邦之人士其懋哉懋哉君名士气字養浩宣之涇邑人

代重修大成殿記

潤有學自始迄今廢興不知其幾也宋太平興國中復建廟學南渡初廢爲壘捨紹興丙辰燬於兵而大成殿之焚撤者過半矣戊午守臣程侯邁經緝之壬戌守臣劉侯子羽增創之越九十餘載嘉煕戊戌吳公潛以閫臣尹釐玆土始議繕修距今又三百三十有甲子矣風雨漂揺鴟鼠巢穴木腐瓦落不足以揭防妥靈及至元巳丑某謬以迂疎領玆學事至之日齋遫奠謁俯仰顧瞻退而思之世之學孔氏者必斥佛老爲異端今郡國不過一孔廟耳而梵宇琳宮棊布天下兵燹後狹百堵之側陋搜瓌材以究奇邃殿延閣連云切漢丹雘金碧炤爛崔嵬至與太紫儷美者不少也而吾夫子之廟像設防昧采飾陊剝右平左墄將就毀頓吁可慨巳吾夫子祖述堯舜憲章文武與天地同其覆載與日月並其照臨王畿辟廱昭祀顯配自天子而下北靣拜跪薦之盥之其粲穆布列彼侯邦廟貌或崇或卑何足爲吾夫子損益然佛老之徒經營締構求所以尊事其師者不懈益勤若此而吾徒乃坐視孔廟摧敗毀圮揆之私心安乎否也至如斟酌嵗計銖積寸累抑豈無什伯之貲以佐土木之費玩漏忽敧藐然不加之意是豈學孔氏而尊孔氏者哉某爲此懼儳焉不能終日思撙浮費而一新之嵗且饑士腹弗果徵工僦功卒愆於素嵗辛夘僅獲一稔教養外薄有餘嬴適際聖天子特頒詔防申崇儒教許以廩稍之入理廟庭贍衿佩有司勿問出內某祗帥諸生隃望北闕拜舞稱萬嵗壽乃白廉使乃吿郡侯乃請於提學司議以克合鳩匠慮材俾正錄直學士董其務凡蓋瓦之破防者完之級甎之陷缺者甃之棟梁桷榱之腐橈朽蠧者一切易之門防檻必整必飾裛以繪文以堊朱蔭眈眈渥彩暐暐比仲秋釋奠而神棲法庭煥然非復舊觀矣是役也爲工若干縻錢若干米若干顧某齫焉暮齒弱於才劣於力何能以亢玆任欽惟沚莪樂育泮藻霑被翼翼孔廟得以完舊而益新歸美報上𨿽百天保之詩不能模寫萬一某也幸逭曠瘝行以善罷去何敢忘因述梗槪以告於同志者若夫記其顚末使後之人嗣而葺之固嘗譔書贄幣請於紫陽方侯矣文至勒之堅瑉未晚也

頤貞齋記

萬戶董侯卽燕私之齋扁曰頤貞學士大夫相率爲歌詩銘贊以美之者亡慮數十人皆鉅筆也而侯也復命余爲之記余辭曰余所謂欵啟寡聞者也頤之爲義何足以知之𨿽然頥之彖曰頥貞吉養正則吉也侯之所養余亦可得而聞乎侯以家傳帶礪笥襲簪裳年未艾爲天子出守南土他人必志得意滿而侯也其中退然其言吶吶然何也武夫健將率美衣鮮服備日月龍鳯之飾而侯也輕裘緩帶憲憲儒雅何也執繁弱操忘歸淩厲逵阜馳騁田獵於侯宜也而侯也公退之暇焚香黙坐圖史經籍旁羅森列鑽印沈研若欲離世遺人而立於獨者又何也陳二八食十萬觥船一棹笑談燕樂將帥之常也而侯也方丈之食𨿽盛於賔筵吾食也則執粗而不臧且爨無欲凊之抑又何也侯曰此吾所以爲頥貞者也吾焉知易余於是瞿然曰侯其可與語易者矣易之頥聖人惟以愼言語節飲食垂萬世戒然衣食所以養吾體遊觀所以養吾性侯兼愼之斯蓋內外夾持動靜交養之至也侯其可與語易者矣抑吾聞之頥者養也觀其自養所以成巳也養賢以及萬民所以成物也成巳仁也成物知也一於正而巳天地之間品彚之眾非養則不生非生則不蕃非聖賢則無以生無以蕃聖人所以財成天地之道輔相天地之宜以左右民皆自頥貞者充之故曰頥之時義大矣哉侯忱能深思頥貞之義益加愼節之功他時釋軍旅之事爲天子司牧蒸黎吾見其兼所愛兼所養無一民一物之不愛亦無一民一物之不養也仁逺乎哉我欲仁斯仁至矣頥之云乎豈曰自頥而巳乎若夫厲民奉已拂經召凶決性命之精而饕富貴始𨿽自養終乃自賊是皆易之罪人也侯其戒之戒之侯曰諾侯名謙字受益世爲河間人云

佩韋齋集卷九

欽定四庫全書

佩韋齋集卷十

宋兪徳鄰撰序

竹間俚語序

竹之淸自淇澳詩作世愈知所貴重繇晉而下愛竹若子猷輩不知其幾也其爲人類皆如瑤林玉樹灑然風塵之表淟汨迂疎若余之不肖者弗愛也而余也一畝之宅有盈弓隙地必手植數竿朝吟暮詠其趣至山巓水涯風巾雨屨恍然相遇輙流連竟日不忍棄捐噫何所好之異余所爲也𨿽然是足爲竹辱抑竹比徳於君子外𨿽稜稜髙節而中虛無我若善容物者故其人𨿽不類苟愛之亦必以淸標雅趣相延接如余之愚坐每對竹蚓竅蠅聲卽隨觸而啟則竹信有徳於餘者余方依食於奔走卒未能與竹相朝夕天其或者飯一盂蔬一盤優遊於畎畝間將卜背山臨流之地以爲此君所攜琴負書相從終始庶無忘此君之徳也淸風明月實聞此言

送尋賢相士序

辛酉塗月予客於京師有方士欵於門曰吾聞子之聲矣未睹子之靣也今眂子若有合於予者子他日必有名聲於天下𨿽然吾無求於子願以詩若文質於我余曰子之術非我所知也予聞古有虛無子者挾其術以行一日抵曠野遇老人衣縫掖之衣桐冠防鞋虛無子進而揖之叟曰子爲誰曰吾姑布子卿之流也叟風神淸越灑然若遊防谷期汗漫於九垓之上者老人喜止以宿輙饔飱勞之且以二子見虛無子矍然曰異哉其長也耽眈虎視萬里侯也其幼則軒軒霞舉光彩照映廊廟器也言未旣老人然流涕曰余何爲而至此極也虛無子曰叟豈禦富者邪今叟之居蓬蒿所翳狐貍所嘷𨿽無預於世然叟則巳病矣之二子年未壯連印磊落駢組流離便蕃淸切烜赫中外而叟則聞以泣何耶老人曰噫是何言也吾聞食人之肉者可隨以鞭撲之辱乘人之車者可加以鈇鉞之誅使吾樂靑紫而羞韋布飫膏梁而厭藜藿則余之禦魑魅也久而況能保妻子全家室以棲遲於寛閒之野乎此吾所以泣子之言也子其行矣虛無子瞠然自失詰朝而去返而視叟之室則巳遷矣於戱人之生得爲將爲相是亦足矣而叟也猶泣而不忍聞今子以甘言餂我是正余之所戚戚者而又何以贈子方士無以對遂書以送之

北村詩集序

詩之道大矣先帝王盛時陳詩納言命官職之所以觀習气之感而知風化之變也夫惟觀其感知其變和其忿厲怫郁之气以導其易直子諒之心是故化行俗美禍亂無自而作厥後官廢士之詩瞽之曲師之箴瞍之賦蒙之誦工之諫庶人之謗皆不得以上聞而上之人亦不得以知民之好惡於是政乖俗謬恬不之覺以至於壞亂而不可救然則詩詎可以易言哉孟子曰王者之迹熄而詩亡詩亡然後春秋作知其說者其知詩之道乎北村湯君子文山陽人也其先君子嘗以功刺南服君從齠齡卽自濯磨於學問聞其屬比使對機辯敏捷一座愕眙余固奇之逮少長文聲獵獵余蓋瞠乎若後矣兵燹以來一再遷顧色日悴文日工一日出編詩遺余余讀之旣則又知君之所以爲詩矣憫世道之隆污悼人物之聚散明時政之得失吟詠諷諫使聞者皆足以戒焉是豈徒誇競病事推敲者之爲哉蓋其易直子諒之心閎於中而肆於外者也陳詩納言世無其官其忿厲怫郁者旣蹈語穽而觸禍機有如易直子諒者又無與颺之以風勵天下余也窮居荒涼乃得優遊饜飫以快心而駭目余之幸多矣𨿽然余固幸矣詩之幸不幸余未可知也詩之幸不幸余未可知則气習之感風化之變繼自今其醇其疵其厚其薄余益未可知也余方有負薪之憂廢棄筆墨擇其契余心者數十首命兒輩錄而藏之因序其端以見君之詩與古之詩淵然若有合者若夫君詩之傳則不系於余之序不序也

送陳茂叔序

三代之士以鄕舉裏選進故士知修於家而巳未有不聞於鄕而達於朝廷者也周衰之末鄕舉裏選之法壞爲士者始皆遊說以媒其身漢襲秦獘挾書之禁未除騎項溺冠至以儒相詬病當是時海內一統而縱橫押闔復無所用之於是豪傑之士如蕭何曹參輩又皆以刀筆吏起風聲气習浸淫於後故𨿽立學校舉孝廉防賢良方正而黃霸以卒吏選薛宣以書佐選丙吉尹翁歸以獄吏選其他繇此途出不可縷舉非士而甘於吏也懷材抱藝郁不遇時使非以道味自飴則去而爲吏事勢然爾秦漢之間捨黃綺四賢之外士之甘於隱逸者幾何人哉然則士之生於三代之下者亦可悲也矣兵燐十年車書𨿽同科目未設士之通經術工文辭者幾無用於世顚頓狼狽失所操持蓋不忍言矣甚者徵徭困之夫役撓之時俗又從而姍笑之及夫發憤爲吏則刀筆之未工法律之未究其表表者不過齒名庠序夘申圖一餔餟而止耳嗟夫何士之重可悲也吾友陳子乃能傑然自立爲名卿賢大夫所知徵徭不能困夫役不能撓時俗不敢姍笑一且發憤爲吏則又刀筆法律若素習者嘻亦難矣朅來訪別往服厥事豈懷材抱藝不肯汨沒以故慕蕭曹諸公之所爲邪𨿽然子固賢於今之所謂士也矣抑子之所者漕漕之所榷者鹽東南斥鹵淮爲上浙次之閩又次之比年以來榷利之取寖多禁网之設寖宻尋捕之員寖夥加以姦貪恣肆掊斂榷剝獲一冒禁之徒根連株逮動至什伯富家巨室至重足屛息以竢其皆萌於邏卒成於胥吏而泛濫於轉運使副之爲也今尙書李公仲常以潔廉忠信爲之先李君仲方以淸修勤敏爲之佐主人仁賢同列皆君子趨辦之饒防計之當二浙之民賴以蘇息子行矣合以平日之所學者而稟承二公之所行者簿書期防之餘藏修涵養毋惰毋畫則以儒飾吏𨿽不得爲三代之士猶以文毋害而爲漢之士不然吏其身復吏其心慘礉酷烈頭防箕斂縱復倍榷利而贏之吾不取也且二公亦安取此哉子剛塞果毅其趨事靜以敏其與人交忠以信以之爲吏疑無是患而吾猶拳拳焉蓋悲士之不遇而爲吏又恐吏之不能吏而愈有愧於今之士也吾嘗辱知二公而子又嘗辱師於我於其行故無所顧忌而索言之

紀徳緯詩序

余昔遊京口聞紀侯以才气韜略雄一世而獨刻意教子蓄奇書連屋客至防風醒酒靜夜聽詩宛然何將軍家風味也獨未能陪鄭廣文一造焉嵗丁丑余歸永嘉與山孫君防君故紀侯客也間誦侯仲子徳緯之詩澄澹簡易若不以雕鏤鎪鉥爲能者余甚奇之然窺豹一斑殆未覘其完鞹也近歸自杭乃聞徳緯不鄙固陋儼然辱於敝廬且盡輯其所爲之詩而惠教焉余𨿽未能躧履起迎拂席共語然景慕其人於二十餘年之前而讀其詩於二十餘年之後得無躍然喜倘然止【闕】然而立者乎𨿽然詩難言也平易者近淺艱深者近怪事謬則語難理誣則气餒斯皆詩之所忌而非周遊萬里渉獵萬卷者不能知也徳緯從少年遊江淮沅湘逾嶺適越凡東南幽奇瓌偉之觀亦旣飫聞而饜見之矣今又投簪解紱恣睢遙蕩於鐵甕鐘阜間日與徳人勝士防今繹古則其進於詩者殆未止也余敢以昔之所聞今之所見而遽謂足以盡徳緯之詩乎序以識之尙有覬於嗣音云爾

送劉伯宣尙書序

太原劉公亭刑江右之二年政成化洽治最上聞遂以大宗伯召去之日耋艾攀車童稚臥轍學士大夫相率爲歌詩以餞蓋自混一以來士之仕於南者未始有也而公也獨得比於帶牛珥筆之俗其必有道矣廉潔之實忠利之教憯怛之心其洽於民也深故民之徳於公也至是殆非可以聲音笑貌爲也悒然不樂思吾劉君何時復來安此下民東都之謡西江之頌均一至誠之感應而巳然則公之歸亦榮矣哉易之象內君子而外小人則爲泰內小人而外君子則爲否曩者權憸用事姦枿凶豎布滿要津其流落而不偶者皆君子也幸而陰霾汛掃皦日昭融端士正人茹連茅防是正開泰之一機也致隆平頌淸廟跂予望之而三數年來楮帛日以輕物價日以湧民生日以困姦貪日以肆盜賊日以滋天災時變昆虫艸木之妖日以呈是豈賢者之無益於人國哉意必有其故矣公歸本朝於君相聚精防神之時百執事同寅恊恭之際盍孜孜矻矻日夜講求其所以然之故而彌縫之則有小往大來之亨而無城復於隍之患庶乎天下後世知君子之可與有爲也不然爲爾寂寂彼小人者亦將笑君子於地下矣何哉天下之事誤於小人者則君子議之誤於君子萬世謂何此古人所以鞠躬盡力死而後巳者正恐爲小人之議而貽千萬世之羞也徳鄰辱知於公最深故餞公之行以規而不以頌

山雞自愛集序

嵗乙酉八月餘以事如山陽憩天慶觀頽垣敗壁蝸蚓縱橫莎徑荒涼閴無人迹淒然有離索之感巳而思之導江張君吾畏友也實講道於玆淮上翁吾忘年交也又實寓乎是亟往訪焉二君輟食迎門相與談別後事而旅懷借是釋矣暇復造之因而扣其所謂耆傅碩彥騷人勝士願一見之淮上翁蹵然曰節孝往矣九京可作節義如廉州者可復見哉門禧以來兵事劻勷此地眂爲邊儌無日不鞭弭櫜鞬與敵境從事焉用毛錐子哉以故士之學者鮮間有之舍科舉之外余無習焉獨平野陳君不以時之盛衰易其志之好尙執筆苦吟鉤章棘句積嵗月略不憚煩余聞而愛之然未暇請也曁抵導江亦以陳君爲稱首上丁釋奠於學余齋遫觀禮適防陳君於稠人廣眾中一揖而退復未暇請旣而陳君來訪聽其議論纚纚防又詠其詩章淵淵有韻余於是益愛之又一日以山雞自愛一集屬余而爲之序開卷讀之則又知治書吳公之所以愛君者矣夫山雞照水愛其文也君詩然乎哉君之詩君自愛之導江愛之淮上翁愛之治書吳公深愛之餘亦從而愛之則君之詩其斧藻絢麗從可知矣山雞然乎哉𨿽然詩之作不作在我其愛不愛在人語以人不知而不慍爲君子易以不見是而無悶爲潛龍古之君子未嘗求人之知覬人之愛也君誠能以道自勉反身而誠取人爲善極而至於深造自得之地則人之愛我者未必非美疢也其惡我者未必非藥石也況肯自愛乎人之愛與不愛尙不足爲君重輕也況余之序與不序乎重違君之請姑以是復將命者云爾

奧屯提刑樂府序

樂府古詩之流也麗者易失之淫雅者易鄰於拙求其麗以則者鮮矣自花間集後迄宋之世作者殆數百家雕鏤組織牢籠萬態恩怨爾汝於於喁喁佳趣政自不乏然才有餘徳不足識者病之獨東坡大老以命世之才遊戲樂府其所作者皆雄渾奇偉不專爲目珠睫鉤之泥以故昌大囂庻如恊八音聽者忘疲渡江以來稼軒辛公其殆庶幾者下是折楊皇荂誨淫蕩志不過使人嗑然一笑而巳疆土旣同乃得見遺山元氏之作爲之起敬至元丙戌余畱山陽憲使奧屯公以樂府數十闋示豪宕淸婉律呂諧和似足以追配數公者嘗試觀之如取驊驑飾以金鑣玉勒所謂馳驟於白帝城水雲之外江村野堂爭入吾目已而垂鞭嚲鞚恣睢淩厲於紫陌間一何奇也然則捨坡老稼軒遺山外如公者其詎肯兄視餘子哉𨿽然是特公之餘事也余嘗與張君達善讀公之詩鏗鏗幽眇發金石而感鬼神及造公之廬几案間閴無長物惟羲文孔子之易薰鑪靜坐世慮泊如超然若欲立乎萬物之表者是余之於公知之淺矣不知深矣卽區區樂府視公不幾於管窺而蠡測者乎余故表而出之使後之從公遊者當求之於未始出吾宗之趣而杜徳衡气殆未足以盡壺子也

劉媼搏虎圖詩序

巳夘夏有客自北來持劉媼搏虎圖並歌詩若干首謂余曰媼渤海濵州人也姓胡氏事劉平生二子劉戍南陽媼攜子以從至沙河之滸日巳暮卽道左宿焉夜半叢薄中虎然勃起遽攫劉以去媼驚寤提刀逐虎逾數十武及之虎棄劉呀呀人立勢欲搏媼媼直前刺之虎應刄而斃遂掖劉以歸閱三日劉乃死事聞於官南陽守義之請於朝與蠲其力役於是好事者圖而歌之餘曰異哉天下之至猛者虎也至懦者婦也以懦婦角猛虎其與蚍蜉撼樹鷇麛抗嶽者何異而況發於卒然忽然之際𨿽武夫悍將猶將戰掉而奪常玆媼也乃能斃是虎於尺刄之下是豈專以力勝哉義激於中忿形於外蓋不知虎之爲虎而婦之爲婦也老子曰抗兵相加哀者勝矣玆媼其哀者與又曰禍莫大於欲得玆虎其欲得者與故嘗謂漢宮之媛能忠其主而無格熊之力泰山之婦能哭其夫而無暴虎之勇如媼者勇足以濟其義力足以全其軀其殆婦而夫者與𨿽然夫者婦之天也父者子之天也君者臣之天也爲臣死忠爲子死孝是皆天理民彜之大者近世之公卿大夫士庶平居暇日苟富貴徼榮寵矜能衒智自以爲百夫之特夫孰肯以妾婦自比一旦君父有難觀望畏怯曽不能橫一艸以救之其視玆媼何如也甚而甘心焉又因之以爲利聞媼之風宜可以愧死矣客韙餘言因書之俾綴於詩歌之後

送牛子明序

余往嵗識牛君子明於揚識其靣未識其心也異時從禦史李君漢卿及今尙書劉公伯宣遊其於子明盛有所稱引余於是知其非庸庸眾人矣然亦未詳其素所韞積者矣旣而交愈久往來愈熟見其質厚少飾端介不阿余於是愛之且敬之矣嵗甲申浙右苦旱子明奉憲司檄來潤行阡陌問民病苦公事畢訪余於蓬蓽之下出句曲山中諸詩淸曠簡逺得騷人勝士之趣於是又知子明之力於學而工於詩也君無何仕不得志投劾走江淮困頓流離二年於此余甚憐之然其气未始餒而其學亦未始廢也近忽來顧謂將如武昌爲外臺主吏掾語巳欲別余叩之曰居閒久資用乏絕無以爲達官貴人故交舊友之贄今將稱子本倩善工模瘞鶴銘華陽洞碑借手以見余啞然笑曰子明惡用是哉輦金帛可侯伯府詩書止腐儒世嘗有是言矣子明惡何是哉且吾聞之昔士有遊方之外者歸而媚其婦曰吾富矣吾富矣其妻喜亟發其篋眂之惟李庭珪墨半丸歐陽公五代史稾數幅而已妻怫然而怒今欲以是而媚時貴得無類是乎子明曰世安有盡如玆婦者邪余曰然則姑行矣子明彳亍不悅余又曰今禦史申屠君淸修雅重有爲有守玆方以臺命畱湖湘間蓋識子明且知子明者君在亟往𨿽不假是爲贄余意君必能延子明之譽而張之子明亦惡用是哉於是忻然曰吾可以行矣遂書以爲序

曹之才詩序

因事變懷舊俗詩人之防也然感慨之深激烈繼之往往蹈語穽而觸禍機者有矣古之詩不如是也惟黍離之什哀而不傷怨而不怒隱然忠厚惻怛者寓焉故聖人錄之此政詩人所當涵泳而防繹者也曹君之才以詩雄行輩間余聞之巳非一日近閱蛟峯翁序語𨿽愛其夷易磊落美其英華果鋭而猶疑其謳吟於吳山之陰所少者感慨之意翁可謂愛人以徳矣𨿽然故宮詞十九首與夫拜景靈遊湖曲登北城悼今思古如余所謂哀而不傷怨而不怒忠厚而惻怛者殆非之才之所少也湖光山淥尊酒嘯詠不過寫吾情陶吾性而已三百五篇興觀羣怨豈皆爲變風變雅作邪知之才者可無憾於此矣

佩韋齋集卷十

欽定四庫全書

佩韋齋集卷十一

宋兪徳鄰撰序

雙蓮圖詩序

隰有荷華鄭詩也而澤陂則以菡萏稱至楚大夫著爲離騷則又有緝芙蓉以爲裳之語曰荷曰菡萏曰芙蓉一也或以諭徳或以諭色未始以爲瑞也獨宋元嘉中二蓮同幹生於天泉於是史書之以爲瑞是豈不蔓不枝者其常而同幹者其瑞與然元嘉以前未之聞焉豈昔者無而元嘉始有之邪否則昔𨿽有之史闕而不書也史氏之法祥瑞必書災異必書使古有之而不書則是不足以爲瑞也及觀元嘉而後至於今日嘉蓮之茁記於史見於騷人墨客之詠累累可數則又未始不以爲瑞也史以爲瑞詩人以爲瑞則謂之瑞也亦宜而又何疑於古之無而今之有乎嵗柔兆閹茂前潮陽通守湯君亞卿之南園嘉蓮斯茁里人誇艶見未嘗有姁媮奮肆至繪圖而傳視之玆豈偶然之故哉水陸艸木之繁𨿽非有血气心知者而一榮一悴或者人事關焉故君臣和也而同穎之禾出郡國治也而兩岐之麥秀彼蓮獨不然哉元嘉之政比於文景天泉之蓮蓋亦和气交暢之所致也大而天下次而一國微而一家和致祥乖致異一而已亞卿乃祖乃父世篤忠藎置義田辟義塾睦於宗黨粲而不殊斯又俗情之所難者以是貽謀固宜後之人蕃衍盛大今亞卿象賢趾美不敢有越厥志兄弟怡怡如也愉愉如也其所感應召致瑞有在矣斯蓮也謂非禎祥可乎余居京口三十有六年所見達官貴人之家何翅百數兵燹以來陵替亡幾惟湯氏詩書之澤浚之而益深延之而益袤今又和气交暢以有玆瑞吾意湯氏之興未艾也昔熙寧中燕國邵氏實產嘉蓮已而並蔕桃並實紫芝秀者三當時秦太虛諸公爭爲詩文張大之若亞卿者其可以無述乎友朋約爲歌詩識其事余拙於詩者故首爲之序云

送韓仲文赴安丰序

秦罷候置守漢因之歷魏晉隋唐以迄於宋其借以承流宣化者曰守而已故守之賢否一郡之休戚系焉守而賢𨿽佐理者或貪猥惽弱郡不害其爲治何則守之權專以一故也惟今之制則不然惡偏私也而欲公其權懼專擅也而欲分其任於是釐郡之大者曰路次曰散府路設總管府府有達魯花赤有府尹同知治中府判謂之路官若散府則闕治中而不置路官之次有經歷知事提控案牘謂之首領官若散府則虛經歷而不設每視事路若府官坐正署首領官坐東偏胥史鴈鶩行立凡獄訟錢谷工役之務無有大小率繇胥史白之首領官首領官審其可行者行之謂之系書系書畢乃白路路官簇坐傳語更相可否是非議克合乃定否則曠時累日不敢決一事以故一府之內得一賢郡未必治而同寮或願姦易險賢不肖之異則必有銳喙決吻求以誣理而屈法者一不勝卽竫言以相詆訐相防訽甚者掙衣裂眥嘂呼嘆鳴各以气勢爲勝負朝家患之則又著爲令甲遇路若府官有偏私朋比者聴首領官庭辧之至再上弗聴則又許防其事申之部若省然則首領官𨿽卑也而權實與路府官等蓋非如古之牧守得自專制其境內而長史司馬以下惟奉行守之命令而已也提控案牘之選庸非重而不輕也哉京口韓仲文以積勞求仕玆被省檄主案牘於壽陽將之官友朋憫其以宏才佐小壘而又詘於下僚各爲詩歌勞苦之噫以仲文之才而縻於是職固可慨也然壽陽於古爲六實咎繇所封之地時苗飲犢之池其沚尙湜湜也東限瑯琊西距孟諸南引荊汝之利地方千里境物固不惡況朝家之制凡郡事纎悉皆自首領官而達於守貳是則仲文此行其關系於一郡者誠重也誠不輕也未可謂之不遇也仲文彊志有立且其所交皆名人魁士其於爲政講之熟矣今又孜孜以文藝爲事吾見其以文毋害而得譽於時也審矣又何嘅焉遂書以送之

送王國華歸東平序

昔孔子髙與鄒文李節相善也子髙還魯二子別流涕交頥子髙曰人豈鹿豕也哉而同堂羣聚乎嗟夫子髙魯人也吾聖人之後也而其云云若是子生於魯而學孔氏者也於其別余敢邑邑不樂以貽鹿豕之譏𨿽然古之君子以文防友以友輔仁其並立則相下而不厭其違離則相顧而不忍捨是豈過爲兒女感哉亦必有不能忘情焉者矣餘生取友髙卽深求不知其幾兵燹以來半爲鬼錄其或僅存而未化者鯢盤蠖屈銷聲沈響余惻焉旣而得張子惟敬於揚繼又得子於潤攷古討今相與上下其論余甚樂之意一二年業之庶幾至乎至也去嵗惟敬歸歷下子今又歸東平余𨿽念子髙之言亦惡能無戚戚於此況祖行道飲往來人士靡不與焉而余又以病弗及出亦安得借子髙以自解𨿽然余之於子固非燕遊一朝之好也余將竊仁人之號而送子以言可乎津亭折栁春日載陽嘗試與子俯觀萬類之盛矣根者荄者芽者甲者舒翹而揚英者皆一气之春也然其敷華之茂者必其植根之固而朝榮夕悴者非藤蔓之托則葩藻之浮者也人之於文也亦然文者華也彼聖賢者根之以仁義培之以學問又充之以剛大之气故其發也大者爲六經可以經緯天地小者亦傳其徒垂之於簡冊爲後世法若夫組織剽剟求以誇多而鬭靡者不過艸木榮華之飄風而已吾子齒新而气宿貌臞而神澤且謙以自牧孳孳焉以求師問友爲務其於爲文辭也宜無難矣然以余觀之往往絺繢之功多而涵養之功少餘懼其華之浮而根本之未立也子歸與魯賢士大夫遊試以叩之有不以予言爲謬者予盍勉之也時幸相遇出所業示余將見其浩乎沛然不止如今日之所觀矣然則是別也余可徒爲鄒李之戚戚而無一言以爲子贈乎

葛元白詩序

庚寅之秋餘遊杭聞葛君元白名於諸友間恨未及識也暇日偕郭元徳詣之居近市而湫隘賈胡販傖憧憧往來輜車柴轂塡接街陌余意髙人勝士未必處此及旣見臞然一儒目光烱烱若以風裁自持者余心異之入禧巢去諠囂漸逺間延至閒境左花右竹幽禽嘐嘐傍墻甃小石爲盆池金鱗游泳翛然有濠濮趣蓋不知其在闤闠中也已而啜茗行酒相與論古今事談辭如雲出歌詩數十首匠意體物淸麗紆婉風雅之致隠然余因喟然嘆曰元白居防市之衝而其詩若是孟氏移气之說然乎否乎龎徳公謂趨捨行止人之巢穴各得其棲托而已若然則居未必果移气也蕘夫牧豎不迹城邑朝夕遊乎山林之間思若淸矣求一言之幾乎道藐不可得是果以居論邪抑吾聞元白晜弟怡怡然於三間茅屋之下孝友之行著於鄕曲是有以帥其气者矣詩之淸也不亦宜乎余方與元徳評論及此而元白以詩徴序因錄而歸之

贈京口外醫戚君序

疾子所愼也傳曰醫不三世不服其藥其愼可知矣然醫而至於三世歷數之不能得一二於千百何其難也余家京口三十有九年聚而居者眾故不能無疾疾故不能無醫醫之往來於余門者亦多矣有一至者逾數年召之則其人已亡矣有再至三至者逾數年過之則其家爲他人居矣問其子孫曰流而爲負販也轉而爲溝中瘠也間有能世其業則門戶寂寂而爲時人之所鄙棄也噫是豈多行不義安人之危而繳其利者邪抑術之不精而輕用之者邪抑藥餌之謬而有所謂天刑鬼責者邪不然何其傳之難也獨外醫戚君余乃見其祖子孫五世吁亦難矣夫瘍醫惟祝藥劀殺之劑而已而癰疽瘻痔之疾又非方脈比也凡瘍之作其初如鍼芒如粟粒人多易之曾未俄頃骨痛腫潰或至於不可療以死又非如他疾之可以歲月治也惟其發之遽臖痛腫潰之亟故世俗之醫往往因之以爲利其初作也以毒藥發之待其呼號痛楚然後要之要之而饜其所欲然後徐徐而治之治之不蚤腐敗堛裂不可厝手則又借五善七惡之說以自解滔滔皆是蓋不獨宣之符當塗之徐爲然也惟君則不然本之以忠信行之以廉慤人有疾求君視療𨿽風雨暮夜卽負藥奔走略不以貧富貴賤異其心亦不責報與否間二歲餘夫婦各苦癰君眂之皆不兼旬而愈君嘗曰癰疽譬猶惡人養癰防疽𨿽古所戒然攻之太急亦必有意外之禍語曰人而不仁疾之已甚亂也斯治瘍之法也故吾每視斯疾惟砭焫以泄其毒宣導以殺其勢其不獲已則以五毒攻之五藥療之𨿽不求旦暮之功而疾者良已若夫專以刀匕錐鑿鎌割鎪抉爲奇者吾不忍爲也君可謂良也矣噫以是心而充之豈惟醫之良以之處己以之處人其有惡而不仁者惡能餘毒哉君祖父相傳逮今五世君方積行累功惟日不足吾見其子孫綿衍爲時顯人世醫之報殆未足爲君羨也君所居有皂莢木二敷防蒙宻下庇千牛殆閱百歲視其樹知其家知其家抑知其人矣非培植之久者能之乎余故樂爲之序以彰君之善以勉君之子孫且使其徒慕而效之毋爲符爲徐而爲世人之所指目也

梅南詩稿序

詩契於古難也契於古而傳於今尢難也鏈句鍛辭搜攪腸胃敝精神而戛肌骨顧豈藐無可傳者世降俗薄忌者多與善者少指瑕焉而掩其瑜索瘢焉而滌其垢士生斯世竊竊焉幸其詩之傳難乎易乎吾見其難而愈難矣然詩患不古不患不傳如古也不傳何病不傳然後見古而況未必不傳邪梅南陳君其爲詩𨿽不多平澹古雅亦信乎其有可傳者友人張君仲實趙君景髙裒金鋟梓汲汲然思有以傳之噫是可以惇薄俗矣而或者猶病其鮮焉夫任藩十首麯望江三十首皆托諸其友自唐世傳至今日詩固不在於多也或者又曰若然則君之詩盍止於是乎余曰非也君眈心古學磨礲浸潤極而至於薄風雅躪屈宋𨿽累數百千言皆可傳也詩豈厭於多乎哉余讀君之詩因有感於張趙二君之義序而申之將以警夫世之忌而不與善者爾爲我謝陳君勉之勉之毋負予之所期而使忌者得以借口也

送王應夫序

余與王子應夫居相邇情相好也應夫視吾年倍長以裏先輩事之餘視應夫學聚問辧迨羣而其所爲詩文又皆有法度可喜每忘年交之以故情益親往來益宻難疑答問彼不得而吾得之一日來訪謂分教楚棠行且有日余甚以離索爲憂然亦以應夫之得仕爲喜應夫蹵然曰邑𨿽小聞業儒者不下百數吾懷空抱虛一旦竊師民之號深懼夫嘲笑者之不免也子何以教我余曰人之患在好爲人師孟氏固嘗有是言也然世之不好爲者幾希矣今郡邑凡幾學學凡設幾官其以才學選如子者凡幾人以子之才之學𨿽舉棠邑之士而師之吾未見其不可也而子自視欿然則過人逺矣𨿽然學然後知不足教然後知困吾子今日之欿然者知不足者也師於人而未爲人之師學於人而未爲人之斆則猶未知困者也知不足固能以自及未知困終不能以自彊繼自今請業者進請益者進扣大扣小與接與構吾子其知所以自彊矣知自彊則日就月將晝爲宵得皆自此始而又何患乎書曰斆學半易曰麗澤兌君子以朋友講習此之謂也餘年運而往顚毛種種其不能自彊於學也久矣聞邑有芳艸澗者韋蘇州所曽遊也今猶有賦野渡無人之句者乎王無功丞六合作醉鄕記吾夙慕之今復有玆人者乎如有之子飛書我報吾將囊詩載酒順下風膝行而前矣

龍與祥符戒壇院分韻詩序

明慶宗師虎巖良公淸曠文雅一時名公卿皆樂與之交而余獨未及識也至元辛夘六月餘遊杭炎暑重赫旅樓偪仄如甑方鬱鬱不自憀有蒼頭持巨軸至曰良宗師約遊戒壇書也余疑與公未一覿面書何爲至於我發函伸紙列風流勝貴且百人而余亦與焉余嘉其未相見情相親也敬諾之期旣至僕痡馬瘏欲往不果公以筍輿速之又不果越翼日白廷玉來訪盛誇玆集以爲地虛曠堂宇峻潔修竹叢杉蔥翠交陰芙蓉濯濯淸泚香气襲人𨿽紳佩簮錫環列雜坐涼颸時至不知門外之紅塵赤日也頃焉炷薫瀹茗設伊蒲淨供楚徐鳴琴溫老飛灑醉墨皆極天機之妙坐客霑飫投壺對奕各適其趣則又析少陵已上人茅齋詩探韻以賦客多詩字少或再韻或三韻𨿽遲余不至亦虛下字畀之餘益以不得與爲歉廷玉復道公意俾余序其事余因知公之心其空普無礙若此夫金僊氏之教世久益離至於今日雞園弟子聲生執長聞有談周習孔者輒哆唇瞠目以爲詬病而公獨與賢士大夫遊從欵宻豈非外形骸以理自勝者哉余棲泊於玆未克一詣招之又不克一往宜以心雜見疎而公拳拳然願交而不可得者果容我邪抑愧我也昔惠逺招範而不從許淵明飲酒淵明復攢眉以去逺公終不以爲忤其所用心固非吾徒者所能臆度也𨿽然名人魁彥髙詞崄語駿發蹈厲使余掛名其端而不知辭讓凝塵鼓缶安知鳴玉者不笑於其傍乎重違公意廷玉又從而督迫之引筆綴詞涊然愧汗覽者亮之而已

送盛元仁序

京口舊爲江淮衝要四方賢士多樂居之徳行之辭詞藻之華論議之偉蓋昌黎所謂紛擾擾而旣多者也余幸以先人之故深之卽髙之求皆嘗辱師而友之兵燹以來化爲異物者眾矣其或一二僅存復歸老邑裏潛深伏隩聲迹藐不可見獨余尙縻於玆未能逺引索微言於亂志發孤笑於羣憂亦惟吾元仁三數君子而已而又各以衣食之故或出或處曠日彌旬乃獲一見見已遽別回視承平時美景良辰肩從齒序登山憩石酣觴賦詩殆猶夢寐間事欲再夢不可必得也而元仁學日進文日工名譽日起余又疑其必爲有力者奪之而去幸而烏公之書詞馬幣未至洛北余猶得資以待老聞之友朋乃謂其以太夫人在堂越明日將歸而就養焉噫何其不預爲我告也朋友固天倫之一熈春寒往太夫人禦板輿逺覽舊畿近周家園吾元仁奉一觴稱千歲壽此人子之至樂也爾有母遺繄我獨無我方羨慕之不暇吾亦安得而畱之獨惜夫友道日以狹文气月以萎而吾所資以待老者一旦去而之千里之外是則余之不能已已者也昔謝太傅中年與親友別輒作數日惡達人尙爾況余之恇怯淟涊者乎春艸碧色春水淥波送君南浦傷如之何吾𨿽有胸無心者將不能泊然於斯語矣𨿽然閒居續賦元仁肯從便風示我吾尙能與三數君子盥手發函對風檐而朗誦也

宋宣慰文集序

同知宣慰東明宋公餘曩在揚嘗望履幕下別十年矣復防於杭出歌詩數十首及所爲文以示余受而卒業因仰而言曰山林艸野之士處隠就閒無所用乎世於是刻志苦心搜辭獵句以寫其幽憂抑鬱之思以舒夫風刺怨懟之意乃若公卿大夫以功名事業爲己任者驅馳鞅掌日不遑給亦何暇及乎此今也摘奇掇異與騷人墨客較其錙銖非韓愈氏所謂性能而好之者歟至若鏗鏘幽衝澹和平使讀之者稽首嘆嗟不能自已又非韓愈氏所謂才全而能鉅者歟夫以才之全能之鉅復根於性而好之則公之文固非曲學謏聞者所能闖其藩也余獨於食餅之詩而重有感焉往嵗浙右大水民用蕩析鬻妻賣子延視息於須臾間其情重可哀矣朝家憫焉亟發廩振之此正有司所當奔走奉承者跨越半載方且覈戶口排丁稚其得升斗以活者亡幾而嗸嗸然爲溝中瘠者蓋不知其幾萬人矣而公於一食之微憂民之憂憯怛懃懇溢乎言外則其心從可知已詩不必論也嗚呼使當時任事者其心皆如公之心吾知其皇皇汲汲食不下咽又肯稽國家之賜爲之躊躇四顧聴其流離死亡而後已乎此余所以重有感也邇年西浙豪右擅江湖藪澤之利富幾埒國田疇日以廣溝澮日以堙雨不浹辰又復巨浸官吏熟視莫敢誰何今歲秋冬之交其可慮者又不止如前二歲而已余安得取公之詩爲司牧吾民者誦之捲錦以歸因爲之序以俟夫觀民風者擇焉至元壬辰閏月五日

佩韋齋集卷十一

欽定四庫全書

佩韋齋集卷十二

宋兪徳鄰撰序

送蔣守文序

三山蔣君守文踵門而告余曰吾老矣故鄕之思日往月來於懷也時暑退舍涼颷颯然吾將歷吉而歸願以一言爲我贈余曰遊子悲故鄕古嘗有是言矣歸燕泣隴豈獨人有是心哉鳥飛而返林兔走而還窟狐死而首邱物皆然人爲甚然人之勇於歸者蓋鮮也君靑歲出遊皓首歸裏君誠不忘父母之邦者矣陵谷遷變井邑蕭條今非異時比矣其念君而爲東道主者誰乎適百里者宿舂糧適千里者三月聚糧君距家幾三千里君之聚糧凡幾月乎川有蒲澤之姦陸有緑林之暴其爲君之紀僕者誰乎喪亂以來耆舊親戚銷磨略盡某邱某水孰能從君而指視者乎忱歸矣君得無渡桑幹而思並州者乎君曰子之言是也然吾之歸已決𨿽道塗險阻資用乏絕不暇顧也子試爲之詩若序足矣余於是憮然曰君誠君子人也題柱而出乘駟馬車而歸棄繻而遊建節行郡國而返其歸誠易易也中世士大夫一不得志懼無以誇一時榮一鄕則棄其邱墓如棄敝屣今君年如是貧如是而不忍違其鄕如是則可謂之君子矣餘年視君不甚相逺松楸之感竹篠之思亦久其日然猶戀戀未能捨去送君之歸得無顏忸怩而心不寧者乎旣與之酒賮之錢又序以贈之蓋將以諗於君之素所往來者而抑以自警也

盛童子遺稿序

余往讀邢氏子秋風辭愛其雄深窈神防天出然以時考之居實曽未冠也天假之年閱之以問學磨之以世故𨿽比良遷董兼麗卿云直易易耳稟命不融其所成就竟如是而止談者湣焉然猶幸而蘇黃二老交口稱引故其名聲卒振響於世是則蚤慧而殀固居實之不幸而其遇二老以昌其詩抑又居實之大幸也錢唐盛仁熟亦庶幾蚤慧者未齠齓從海陵陳君登父遊登父吾友也每訪余仁熟輒撰杖屨於其側色夷气淸足踧踖不敢縱扣所習詩書古史義手朗誦有異常兒余嘗謂盛氏有子矣逮少長學爲古律詩援筆輒就時有不經人道語年十三病腸結一夕而死嗟乎何蚤慧而遽殀也昔居實之殀或謂其父有以致之恕誠傾覆者如仁熟之父則非有號位勢力足以誰何當世混迹防市之間經營什伯恂恂惟謹且不爲詭僞浮薄之行天畀以子不旋踵而奪之去神理固有不容語者矣九齡而失童烏百萬而貨王恱彼豈子云茂宏之過哉景星慶雲須臾變滅沈海之珊瑚韞石之璞玉取以爲器其堅久固往往不木石逮也然則蚤慧而殀亦何足深怪耶𨿽然居實之殀借二老而名彰仁熟之詩固未得爲居實比加以數歲安知來者之不如今也童心黃吻紛紛厭人如是子者乃不幸短命以死則其父其師亦惡能無戚戚於此悼其殀而哀之取其可傳者而壽之意必擇能言之士足以傳於今而信於後者登父訪余乃以其詩屬余而爲之序噫余何人哉而能使是子之不冺乎不過明天之命物者以紓其父之悲以釋其師之憾而以祛夫世俗之惑而已若夫序之而使其詩之不冺當世自有大手筆如二老在登父其亟圖之庶仁熟之不死也

李侍郎母夫人慶壽詩序

仕而逮親𨿽三釜榮也親之不逮重茵而坐列鼎而食弗榮也信斯言也則凡爲人子者必汲汲然爲三釡之榮可也蓼莪思報昊天罔極傷哉貧也生無以爲養不過啜菽飲水以盡其歡若不足以爲孝矣而聖賢之教則曰啜菽飲水盡其歡斯之謂孝居上而驕爲下而亂在醜而爭𨿽日用三牲之養猶爲不孝焉是非聖賢之與人異情也三牲之養固人子之素心苟得之不以道曽不如啜菽飲水之爲樂也而奚拘於三釜之榮者乎若夫家溫矣祿厚矣有平反以悅雋母之顏無放肆以貽嚴媼之慮是蓋天下之巨孝而中庸所謂誠身以悅親者也三牲云乎哉重茵列鼎雲乎哉恆山李侯以廉平之政繼美世徳足以亢其宗矣母氏年八十視明聴聰略無老人衰憊之態殆天有以相之者而侯也惟恐養之弗至所餘財儲之庫扁曰奉親俾善計者主其出納凡贏得過當率以備朝夕之養而家不與焉太夫人惟所意欲左右奉承惟謹於是學士大夫相率爲歌詩慶羨之侯可謂能榮其親也已𨿽然幼吾幼必及人之幼老吾老必及人之老侯方分莵符爲二千石爲朝家司牧一郡凡我黎庶孰無父母吾親飫珍鮭之供彼亦有藜藿之不糝者乎吾親被文繡之華彼亦有繒布之不完者乎吾親厭絲竹駢羅之奉彼亦有顦顇困苦呻吟而無告者乎居髙廣則思無廬策駿逸則思無車夫如是親親而仁民仁民而愛物輯百姓之福以貤吾親之福豈惟福壽康寧太夫人得兼而有之詵詵蘭玉匪伊競秀於階庭間吾意含飴弄孫之樂無復有逾於此者矣詩曰孝子不匱永錫爾類蓋言錫類所以爲孝也因爲之序且系以詩曰

蓼蓼蒿莪夭夭棘薪維父維母鞠育孔仁欲報之徳昊天罔極甘防之供豈不朝夕藜藿不給菽水盡歡飭身勵行以怡母顏較之列鼎彼危此安顯允李侯孝友具完慊慊爲人矯矯爲官曰有慈母一一平反一昆二季鬱鬱荊蘭淸朝賀燕紫誥回鸞凡爲人子稽首願觀我聞先民悅親有道反身而誠對越穹顥我侯爲政徳心皦皦永肩爾心蘇枯澤槁曰維壽母天錫難老詵詵蘭樹靜秀娟好生於階庭慰母懷抱我作此詩匪諛匪私維侯之頌維侯之規

劉悅心詩序

鳬鷖旣醉詠太平也故其辭溫厚而愉懌風降而黍離雅變而板蕩閔亂亡也故其辭憂思而感傷其爲體𨿽不同然自文武成康之盛陵夷至於幽厲之削弱上下世變殆數百年生於太平者固不覩夫國步之頻蹙而過故宗廟宮室盡爲禾黍者亦不知夫鎬京丰洛之盛且大也故爲鳬鷖之詩者彼一時爲黍離板蕩諸詩者又一時吾聖人萃而錄之蓋以明夫治亂盛衰存亡之故設乎彼而戒乎此者也故曰正得失動天地感鬼神莫近於詩詩其可以易言哉劉君仲鼎以累將重侯之裔生長穆陵之朝當是時聖明繼承休養生息年丰俗阜灝灝和寧文物典章魚魚雅雅仲鼎旣以得之見聞者而寓諸歌詠矣徳祐元元之禍倉皇辟地顚沛流離仲鼎復身履之已而鼎祚變遷金穀銅駞莽然荊棘仲鼎又一寓於詩以攄其憤惋抑鬱之思然則仲鼎其深於詩矣乎夫詠太平也而不過於諛閔亂亡也而不流於激以一人之作而風雅之正變具焉是豈區區世俗之所謂詩者獨惜其溫厚愉懌之辭一轉而爲憂思爲感傷迄不得薦郊廟於隆平垂典冊於久逺是則爲仲鼎之不遇也𨿽然仲鼎方將攜琴書講道紫陽之下紫陽吾文公闕裏也輔頰遺唾杖屐故迹過者式之仲鼎日遊其地日與其徒誦其詩讀其書論說辧難貫穿統防使往聖之絕學有繼而前哲之微言不冺是正吾仲鼎事所謂薦聲詩於郊廟者抑又其餘也詩惡足以盡吾仲鼎之學乎序而申之姑以寓我惓惓期望之意云爾

說

薙艸說

居室之西有隙地衡從數十武老梅穉竹攢立叢倚間移花卉雜焉趣𨿽未就暇之日杖履或可往來也積雨霽余攜壺造之防薈蓁莽薴茀蔚眾芳列植咸受蕪穢譬如善人君子不幸與憸壬錯處而彼反得以勝之餘湣焉亟呼畦丁荷鋤而理且戒之曰芟夷之蘊崇之絕其本根吾將勞汝逾辰浹往視則防防然復茁矣余怒曰爾何慢余戒也鋤者曰嘻是稗艸也其植根固其敷蔓滋未易以人力去也余益怒有老圃睨而笑曰是非彼之罪也去眾艸易去稗艸實難子非學圃者固宜爲彼之咎也且子亦何惡於稗而必去之往古來今君子小人常相半於天下亦猶天之生是物也子亦能盡小人之類而去之乎故以堯爲君而有共工以舜爲君而有苗頑以湯武爲君而有慆淫朋比皆此類也彼聖人者𨿽誅之殛之化之懷之而能絕之乎況今眞淳久散澆僞日滋儒之稗以詩書發官家之稗以法令濟貪釋老之稗以談空覈恣欲工以奇技淫巧稗其業賈以抵巇射利稗其心子不彼之務去而顧規規然用力於荒畦間吁亦惑矣余曰子之言是也然人之稗彼有位者能去之艸之稗吾有力則能去之吾將勉其所可能者而不彊其所不可能者此吾所以爲能也𨿽然小人猶稗也小人之難去固甚於稗之難去也堯舜禹湯文武不作彼小人之貫盈惡稔者天其不殪之乎吾力𨿽勌彼稗之根連蔓衍者隕霜其不殺之乎老圃笑曰條風至勾萌達吾將復言子評之餘無以對於其去三嘆而飲之酒

左近仁字說

東平左氏子持咫牘詣余曰吾名近仁裏先輩以毅夫字之吾惡其俗也先生其爲我易之餘曰父之於子名之可也同官之於僚同姓之於昆弟同門之於友朋字之可也余於子僅一再覿面而敢字子乎字之且不敢而敢名之乎且子之名與字亦未嘗俗也辭愈堅請愈力余又曰仁者萬善之元也而剛毅木訥聖人固以爲近仁者也惡乎俗古人命名義𨿽有五然太顚閎夭不以顚夭而爲嫌石惡陳逆不以惡逆而爲諱展禽以禽名解狐以狐名其俗甚矣而皆聞人也趙堯李舜名非不嘉而人不以爲美稱苗晉卿名子率同古帝王之名而讒夫幾得以覆其族名豈有俗不俗哉吾子取仁以爲名取毅以爲字吾見其美也未見其俗也抑吾聞之名成乎禮字依乎名有因其名之美而抑之者有因其質之偏而矯之者吾子之名信美矣然毅者果敢有爲之謂毅𨿽近仁也天地嚴凝之气盛於西北北方之學者固不患其不毅也吾子气剛而貌嚴瞻視察察且年甚少更歷未甚深余謂非果毅之難深恐彊恕之不易請以仲恕易其字可乎孟子曰彊恕而行求仁莫近焉天之生人均有是性亦均有是仁其所以殘忍忮刻靡所不至者不恕之心害之也恕者仁之端也己所不欲勿施於人語之所謂恕也施諸己而不願亦勿施於人記之所謂恕也是恕也卽所以爲仁也人能充夫恕人之心則反薄而歸厚以己而體物天地之塞吾其體也天地之帥吾其性也民吾同胞物吾與也仁逺乎哉我欲仁斯仁至矣然則以仲恕字子固將矯子之偏而歸之全者也語曰有一言而可以終身行之者其恕乎請因以爲贈

李禦史二子名字說

禦史太原李君見其二子曰知子莫若父吾之二子長也剛吾懼其過於猛次也柔吾懼其過於懦今將攺所以命使之顧名思義以矯其气質之偏而全其性行之粹子盍爲我命之餘曰剛美徳也其過也則爲猛爲隘爲彊梁故必潛之書曰沈潛剛克矯其過也請命曰潛以元昭字之潛而昭理也柔亦美徳也其過也則爲懦爲無斷爲邪佞故必有立焉則善矣書曰柔而立亦矯其過也然非有浩然之气者不能立請命曰浩以元直字之直所以養是气也剛而潛柔而立此所謂善反之而天地之性存焉者也𨿽然父之教子未嘗不欲其賢子承父之教每不能以皆賢昔者伯魯無卹之事是也潛也浩也繼自今孳孳問學矯其偏而歸之全防其過而止於善他時吾從禦史遊相與上下其論使吾如韓退之在汴得交李生賢父子間可也不然吾將有辭於子矣

張聖瑞字說

張子謂余曰夢麟始生之夕先君子夢靑虵蜿蟺於襟袖間故以夢鱗命之歲癸酉夢麟求試有司列家世氏名於淮閫閫之胥史訛鱗爲麟非先君子所命也夢麟懼亟以告於淮東漕使郭公公於先君爲外兄弟喜而謂夢麟曰麟瑞物也子何疑焉盍敬易之吾將以諗於而父而父尙無責也夢麟再拜謝旣而叨預計偕登夢麟之名於天府先君喜於是請於先師以君瑞字之蓋亦識郭公語也嘗試以語友朋皆以爲可或曰是嘗有姓同而字不異者稗官譏焉盍攺諸夢麟往來於懷也久子於夢麟忘年交也請是而正之夢麟將以告於廟余曰麟之爲瑞昭昭也麟之出必有聖人在乎其位麟爲聖人出也不然則與常虫凡獸亦何以異是則麟者聖世之瑞也余請以聖字子可乎吾子信厚而文規行矩步愼交而擇友不詭隨不忮刻信乎其麟之似矣矧子之外舅挈山陽歸今職方氏使吾子乘時撽利其於髙爵厚祿猶探囊而取之乃今居窮處約歗歌古人日以詩書圖史自樂則其爲麟又可知已字以聖瑞於子抑又何怍𨿽然往而必復者天之道窮而必通者理之常吾子忱能體麟之含仁而懷義知麟之瑞聖而識時深培固養不輕售以污其徳而辱其身他時聞有遭遇休明使天下復見關雎麟趾之化者非子也邪張子傴然退避余曰麟哉麟哉其終於不遇哉因書以贈

義貓說

兪子之居貓之孳乳者三貍而黑者緣墻越屋人竊之夜擊缶呼莫能得遺二子嗚嗚箱毯間璊珊蹩如有望而弗至余甚憐之忽斕斑類虎文者卽而視悲嗚顧眄銜其一與己之子俱已復如之煦嫗餔乳惟均惟一其白質黑章者感焉亦銜其子就之出入相覆迄於成更相母子見者莫能辧吁亦異矣夫天地之間至貴者人至賤者物至有識者人至無知者物彼貓之爲物抑又忍而妬者也往歲里人飼貓每產子輒親【闕】之餘聞之嘗掩耳弗忍聴及讀韓愈氏文記二貓相乳因疑而未之信及今乃親見之豈物之性亦有具人之性者歟然而尺布斗粟之謡旣形於漢然萁煮豆叔季之世往往有之是何人而反不獸若也兵燹十年東南黔首半爲魚肉一二寡妻穉子依艸木幸存者兄弟親戚視之不翅路人饑寒困苦藐然不之顧室廬田囿間猶有餘者至設陷穽奪而有之抑又何心哉昔李義府柔而害物史擬之以貓今視斯貓殆有類於世之所謂急義者而豈義府比邪吾故爲之說使覽者或有愧焉是亦禆風教之一也

祭文

祭兩浙運使閒邪李公文

嗚呼人之云亡詩人孔悲所謂伊人流俗豈知不負天子不負所學有人若斯天民先覺上蠧吾國下螫吾民𨿽死萬萬奚足稱人吁嗟我公冰淸玉潔踐四紀險夷一轍我誦所聞更僕靡終姑以目擊印於至公東南斥鹵紓邊裕國公將浙漕姦獘攸革昔者凶豎溪壑無厭民怨入骨貪吻尙饞自公涖止蠲苛除嬈牢盆日增積雪皓皓彼凶之防膏血是朘獲一冒禁株逮根連公之賦政仁恕平直有犯者懲無辜者釋二浙之民謂公父兄庶幾憗遺以輔太平康莊未窮蒙汜已迫公𨿽歸全民實踴躃我昔聞公曆事三朝廉不言貧勤不憚勞逮於混一宅牧南土防慠是鋤鰥嫠是撫忠於而國孝於而家端介有守悃愊無華恨我與公相見之晚發潛闡幽意深語淺嗚呼我實麼麼迹與世疎公獨我知薦我公車匪我求公公實知我以我之迂何施而可杜門掃軌著書立言庶規不朽慰公九原靈車逺邁丹旐翩舉束芻祖道有淚如雨

代祭祖龔常卿文

嗚呼大父常卿塟以戊午旣越十年乃祖母衙衙石門云覆五州原起來止樂哉斯邱乙亥季春倐遭大故兵刃隳突無骸不露維我祖隴旣固旣安亦罹斯酷摧我肺肝時方艱虞倉皇掩骼抔土之恨吁天罔極惟我先父晝惕夜兢攺卜未遂賫志九京防防孤孽實承先志苫塊荒迷罔敢失墜今此仲冬奉襄父靈祖塋未葺局脊靡寧爰卜翼日祗告於墓敬遷祖妣反骨隮祔夷衾孔好堂暫開魂其歸來以慰我哀

代祭叔龔朝奉文

嗚呼某以險釁夙遭閔凶生甫十歲父歿異封撫我育我曰惟仲父時異事殊𨿽煦莫嫗防防孑立至於成人室獘風雨田荒棘榛考室弗構父葘弗獲每一念至亂我心曲蘇臺畱滯轉燭半年豈不懷歸庶復舊氊夫何驛訃報以永訣殮不憑棺摧心傷骨嗚呼叔父神怡气淸脫屣富貴防心死生臨絕之言具嚴簡牘謂某克家實靦面目嗟嗟孽子心慮困衡猶恐弗紹以忝所生況玆門緒日就頹靡某之孱懦胡能振起祖考之徳仲父之功庶其相之以亢我宗

佩韋齋集卷十二

欽定四庫全書

佩韋齋集卷十三

宋兪徳鄰撰表牋

賀郊祀慶成表【以下代黃松岡】

正月始和稱秩元祀昊天成命誕受多方顯閟其孚華夷胥懌【中賀】臣聞報本返始者郊之義親徳饗道者天之心故齋戒飭躬而神光之耀谷嚴恭展事而祥露之流壇皆繇精意之上通匪但彌文之特舉以洽百禮曰由一人恭惟陛下聖敬日躋聰明時乂舜齊七政羣後之瑞斯班禹立三年百姓之仁旣遂爰諏吉旦丕蕆盛儀金軒駕而黃道之淸夷蒼璧陳而紫煙之蓊郁捷書夕奏霽色朝澄嘉績多於先王宜永綏於九有介福於其王母益侈貺於二儀臣猥玷輔藩親逢熈事雝雝在宮肅肅在廟莫陪周士之秉文赫赫厥聲濯濯厥靈願頌湯孫之殷武

謝郊禮慶成肆赦表

饗帝於郊率百神而受職配天其澤混四海以爲家雨施雲行風移俗易【中謝】臣聞祭而受福繇天意之棐忱赦匪惠姦欲人心之遷善矧當嗣服之始具嚴報本之儀率見祖考休有烈光肆受諸侯之覲亦右文母綏我眉壽更占厥後之昌將侈貺於三靈盍貤恩於九有舉令黔首盡洗丹書恭惟陛下齊聖廣淵嚴恭寅畏內盡志外盡物可告神明車同軌書同文無有逺近博厚髙明之降格煇胞翟閽之靡遺驛馬宵流金雞晨揭滌瑕蕩穢想囹圄之遂空敭偉鋪閎編詩書而無愧臣越居近甸親覩寛恩蕩蕩巍巍均囿堯天之大穰穰簡簡益占周曆之綿

謝賜新曆表

禹立三年爰謹授時之正商畿千里首叨頒朔之榮觀聴聿新布宣惟謹【中謝】恭惟陛下宅中圖大咨牧亮工兢兢業業撫五辰一二日而無曠怡怡愉愉奉太后億萬載以承歡乃課歷於淸臺誕賜書於方國以前民用克享天心臣猥玷承流居慙玩歲夙興夜寐懼莫逭於官刑東作西成豈不知於帝力

謝賜歷日表【戊辰】

咨牧亮工防舜朝之五載以閏成歲授堯歷之四時昭示成書具孚闔境【中謝】恭惟陛下握符禦極恊紀敍疇兢業力行率欽天之丕憲怡愉色養致愛日之積忱修和屢格於年登整暇肆馳於月捷考一元之丰戊凝庶績而撫辰乃嚴頒朔之儀庸正厚生之事臣敢不恪共侯服夙戒民功春近漢畿共迓太平之運星臨吳分尙觀幹度之祥

賀生皇子表【戊辰】

龍飛在禦利見大人熊夢恊占乃生男子慶闗宗祏歡動埏垓【中賀】洪惟聖宋之初基誕毓僊源之三葉星珠聚緯昭瑞應於戊辰神防演元復環循於甲子天啟卜世卜年之永世生以似以續之賢前後合符古今鮮儷恭惟陛下小心昭事大徳曰生保佑自天受周成之百祿肅雝在廟宜太姒之多男上以承長樂之歡下以慰寰區之望民職有利邦其永孚臣叨領輔藩忻逢盛事告於皇天后土阻陪濟濟之班宜爾聖子神孫更上振振之祝

謝生皇子肆赦表

履祥甲觀培萬世之丕基渙號端門開八荒之壽域照臨所曁鼓舞攸同【中謝】恭惟陛下祗遹先猷作新聖治大人利見時適際於龍飛男子乃生瑞果符於熊夢載震載夙克類克明日重暈月重輪益炳繼明之照天職覆地職載是推不忍之仁開釋無辜咸中有慶臣躬逢曠蕩職在布宣癃老願觀已喜漢恩之寛大子孫受祿尙歌周室之盈成

誕皇孫賀皇帝表

運啟鴻圖三極防萬年之統謀詒燕翼一家垂數世之仁勢壯本支懽騰率溥【中賀】臣嘗仰察天文之有赫預占國祚之無疆三星爲心重暉應太子之象十月建尾有序驗多孫之祥然休苻萃於今日恭惟陛下道關百聖澤被羣生卜世卜年統之正者系必逺以似以續源之深者流必長培熈朝葛藟之基敷奕葉猗蘭之秀和薰鶴禁喜溢龍顏臣越在輔畿欣逢盛事告於皇天后土阻陪濟濟之班宜爾聖子神孫更上振振之祝

賀皇太子牋【同前】

春宮毓徳久隆燕翼之謀甲觀呈祥茂育龍駒之秀慶關宗社歡動堪輿臣嘗仰察天文俯覘國運心爲太子之象暉重適應於三星尾有多孫之占气運恰臨於十月於昭景貺式對昌辰恭惟殿下粹質天成新功日就左右前後悉皆正習近聖賢出入起居罔不欽喜形君父宜闡乾元之瑞有開震索之祥臣越在輔藩忻逢盛事隃瞻鶴禁𨿽莫窺射人卜士之儀仰紀鴻休尙當繼聖子神孫之頌

聖節進賀禮物表

臣某言恭遇云云聖節者伏以中天啟聖式逢華渚之祥近甸承流庸效野人之獻遙伸虎拜俯竭蟻忱恭惟陛下保合太和緝熈純嘏皇穹申眷乃聖乃神乃武乃文大徳懋昭得位得祿得名得壽臣叨分菟組欣際虹流結想楓宸阻上三呼之祝將忱芹曝少供萬歲之觴所有禮物別狀進貢

蝗不爲災謝禦筆奬諭表

天收飛孽喜登千里之金穰帝念承流特畀九重之奎畫於昭眷奬有靦訓辭竊惟皇家開平治之期侯國闡休祥之證由今揆昔宅牧惟良如劉敞之守鄆城蝗值雨而輒散如趙抃之守靑社蝗遇風而退飛有若微臣冒玆近甸惟一意奉宣於聖化愧半期蔑奏於民庸如坻如京喜谷擬登於場圃食苗食節遺蝻間見於田疇方虞種類之蕃滋乃抱黍禾而焦殪妖不勝徳知吾皇一念之潛通災反爲祥俾闔郡羣生之咸遂僣函秉穗上徹凝旒遽沐溫綸曲加褒衮拜手稽首念三生結聖主之知以口語心顧一稔豈愚臣之力肆令吳防丕覩堯言玆蓋恭遇陛下加惠黔黎如防赤子五穀熟而人民育迄銷遺螣之災三階平而風雨時允協維魚之夢乃賜書於方國特加賁於微蹤臣敢不勉竭孤忠對揚休命不書螽蜚已占魯史之有年斯饗羔羊願誦詩而稱壽

彗星肆赦謝表

夙夜畏威覩幹文而加警雷雨作解肆渙汗以維新洽於民心時乃天道恭惟陛下小心昭事大徳曰生謹一二日之幾每嚴勑命閱四十年之治宜底措刑仰以觀天惕然垂象丕若成湯之罪已逺過宋景之出言細書十行大賚四海臣叨分近甸亟廣寛恩有嘒明星見云漢化行之盛安如磐石惟箕翼國壽之祈

明堂禮成加食邑謝表

紫壇蕆事莫陪顯相之勞黃屋疏恩亦被重封之賜寵逾望外感溢由衷【中謝】伏念臣初乏猷爲積叨祿秩頃居田裏分常謹於祝釐玆冒節麾心益勤於布澤𨿽忝松階之末綴阻曕茅屋之祲容不圖商賚之行俾預周行之數玆蓋伏遇陛下禮隆並侑視廣同仁祝网去三民庶舉霑於敷錫列爵惟五子男皆得以序升肆令微臣均膺懋渥臣祗承龍綍誓竭駑庸取三百廛邑入已慙於多子制二千石職思何忍於素餐

謝賜臘藥表

恩畀節麾俯念吳江之冷寵分圭匕欽承漢詔之溫獲遂生全冞深感刻【中謝】伏念臣自慙弱植欣際昌時撫字服勞常恐祈寒之怨咨諏曠職凜懷愒日之虞倐冬籥之告遒佩宵衣之垂軫銀合重九天之賚緑綈榮三輔之頒有此【闕】逾若爲補塞玆蓋恭遇陛下八荒躋壽一視同仁憐臣寒薄之蹤俾霑脂澤閔臣衰遲之景使駐顏華臣敢不勉竭愚衷丕敭聖渥愧匪北門班之近曷稱殊光重拜西山藥之良永酬大徳

冊皇太子妃賀皇帝表

天啟燕謀彛倫攸敍朝敷鴻冊嘉耦曰妃歡洽寰區慶綿宗祏恭惟陛下帝祉施子國本在家無射亦臨於緝思齊之雝肅其儀不忒懋昭大學之修齊乃眷元良樂求淑女酌熈朝之懿典陞儲壼之徽名乾坤父母之心因親以愛咸恆夫婦之道利正而亨聖謨孔彰邦榮斯慶臣猥叨假守忻睹彌文家人有嚴君始包二南之化震器爲長子永開重潤之祥

賀皇后箋【同前】

坤極承天旣施帝祉震宮立配乃厚人倫典冊一新宮闈胥慶恭惟殿下黃裳襲吉彤管凝徽國之本在家將恊恭於寢膳上以風化下宜秩禮於婚姻樂得賢妃式彰婦順侍靑規之慈訓維徳之行承紫殿之穠華其儀不忒臣叨分郡寄忻際邦榮母道無疆已契含光之象孫謀有永願賡繩蟄之詩

賀皇太子箋【同前】

日有重光人倫以正天立厥配王化所基無疆惟休有室大競恭惟殿下狥齊秉粹溫故知新闡大學修齊之章意必誠心必正廸家人威如之吉言有物行有恆載嘉瑜佩之徽誕錫瑉雕之冊兩儀並貺萬世其昌某叨領輔藩忻逢盛際雞鳴鶴駕益毗問寢之恭魚躍鳶飛願謹造端之始

周國公主下嫁禮成賀皇帝表

乾父有慶丕篤天婣巽女於歸式彰風化時匪輕於選尙邦永侈於榮懷恭惟陛下經國範民敍彛敷訓有齋貴主早迪教於公宮宜爾好逑俾服休於外館荒周邦之吉壌舉兗國之徽章舅氏如母存爰示因親之愛王姬執婦道聿新歸妹之儀秩禮大昏以祉元吉臣忻聆曠典阻綴賀班令徳肅雝動恊襄城之則慶源演迆長畱沁水之春

賀皇后箋【同前】

後徳正倫夙迪關雎之化王姬下嫁式歌唐棣之華築館維新宜家有慶恭惟殿下躬持節儉徳著和平坤順承乎天愛偹隆於母道巽索謂之女禮庸飭於婦儀喜溢慈懷吉諧嘉耦錫光順之冊迨其吉兮戒含章之妝何彼穠矣臣濫膺郡寄忻際邦榮紫鞚有行百兩翼軒星之送絳河流彩六珈增姊月之輝

賀東宮箋【同前】

帝乙歸妹禮重新昏震索謂男愛深同气仰絳河之流彩想靑禁之騰懽恭惟殿下孝謹問安仁先敬長翟車屆吉屬新築館之儀鶴駕肅將允助宜家之喜某叨分近屏忻際休期迨其吉兮翕播桃夭之詠式相好矣永聨棣蕚之輝

謝知鎭江府兼淮東總領到任表【以下代趙月山】

林樊息影甫畀食祠郡國承流更叨給饟凜寵榮之狎至俯愚陋以難勝伏念臣奮自諸生簡繇先帝際遇兩朝之久踐敭三紀之餘導防中樞無補訏謨之宻除戎外闑曾微攘卻之勞飲河之量旣盈負嶽之譏莫逭潛深伏隩政忻鷗鷺之相親昧進偸榮敢覬熊魚之兼得倐承誤渥洊領寓邦亟伸傴僂之忱乃重峙儲之寄顧賢能出守始流福以潤京師必趣辦有才始悉賦以輸函洛有如遲暮曷稱選掄玆蓋恭遇陛下治在審官仁先厚下念臣遭逢已久未忍於棄捐察臣悃愊無華尙咨於牧餫遂令共二靡靳錫三臣敢不祗對龍光勉殫鼯技以農言慰父老當恪布於漢條操贏【闕】佐軍興恐未閒於晏算

謝皇太后表【同前】

茅檐息影甘混迹於漁樵琳館祝釐遽叨榮於牧餫愧深負嶽徳極戴天伏念臣猥以迂儒偶逢熈運入則中樞之導防出而外闑之修戎才薄力綿曽微報效器盈量溢秪速顚隮一從畎畝之棲遲分絕雲霄之奮迅詎圖簡畀俯及踦涼懷太守印章已駭郵亭之舊吏給刺史鼔吹俾榮鄕黨之故人𨿽云恩重而命輕第恐力小而任大蓋河潤九里流福當借於賢能而日費千金轉饟政難於趨辦有如駑鈍曷稱龍光玆蓋恭遇陛下正始道尊貽謀仁逺志存捲耳夙知臣下之勤音播思齊克致邦家之禦肆令遲暮復被選掄臣敢不勉竭孤忠對揚光命風徳化以治郡願希二千石之良制課調以救邊所愧五十條之奏

知鎭江府到任謝表【代孟中齋】

遲次西江甫安愚分易符北府倐領誤恩控辭迄閟於兪音黽勉遂秪於賤事伏念臣他無技巧惟有朴忠將軍好武而子能文有慙父教先帝用老而臣尙少亦玷郎潛銜命搶攘之秋承流凋獘之地進旣無補退將自修大人飛龍咸覩時乘之六康侯錫馬遽膺書接之三維京口之封疆實浙西之門戶民力竭矣謂宜寛之一分江濤然所當防者數處曽是妄庸之品可兼牧禦之長蚊負嶽以難勝鵜在梁而弗稱玆蓋恭遇陛下昭哉嗣服成乃圖功以予萬億年用乂民而永命其惟二千石爰視邦而選侯遂使孤蹤亦叨異渥臣誓殫駑力仰答龍光齊埭範橋希徳人之遺愛韓船祖楫想烈士之英風

狀

辭免知鎭江府申省狀【代趙月山】

祠庭賦祿苟佚餘年潤浦承流洊叨舊職靦寵榮之過盛亟傴避以敷陳伏念某猥以迂儒偶逢熈運入則中樞之導防出而外闑之修戎才薄力綿曽微補報器盈量溢恐速顚隮一從畎畝之棲遲每荷乾坤之覆育詎萌妄想復忝明揚倐仍禁殿之隆名再予輔藩之重地舊愆盡滌新渥有光豈敢控辭以孤簡畀念昔先帝嘗付是邦玩愒半期靡聞於善狀侵尋九載重見於遺氓黔驢技止於一鳴鈆刀理難於再割加以浮家之寖久玆焉卜築以暫棲𨿽無負郭二頃之田已有環堵一區之宅昔騎竹而迎者久相爾汝且拔薤而誨者半就銷磨知識眾則牽掣多疑懼深則瘝曠易胡能罄竭無負布宣而況聰明不及於前時牧禦轉難於今日若使小知而大受亦敧弱步於丰扛再三以思無一而可伏望公朝特賜敷奏俯憐眞悃特返誤恩姑俾退閒式遂祝釐之願別加遴選用宏植屏之規

再辭免知鎭江府申省狀

銜恩瘠地亟控忱辭錫命自天莫回誤渥威不違於咫尺凟敢至於再三伏念某奮自諸生來繇先帝桐鄕是念曽日月之未多桑下何心亦風雨之攸芘混漁樵而爭席饟雞黍以睦鄰逼社日遭田翁僅可誇於新尹坐堂上稱太守終有愧於故山故𨿽勇棄鷦鷯之棲未必果致蒲蘆之化下車攘臂儻爲馮婦之攖求牧與芻秪重距心之罪伏望朝廷亟賜敷奏收回成命攺畀時髦戰兢幸免於淵冰赴蹈敢辭於湯火

佩韋齋集卷十三

欽定四庫全書

佩韋齋集卷十四

宋兪徳鄰撰啟

賀王左相啟【代洪損軒】

黃麻播告赤舄來歸嗣皇新繼明化方流於率土左轄頻虛位令喜得於舊儒廟社奠安華夷闓懌竊以天下之安危在相君子之進退以時思昔先朝有如文正資聖耆英之防尊賢獨樂之遊投竿采藥刻竹灌花逍遙於物外登山涉水臨灘憩石發越於詩章若將終身焉能凂我逮元祐際明良之防維潞公總軍國之綱翩然一馬之自西不作二龍之臥洛豈或出或處悉付無心蓋時行時止當斷以義矧遺大投艱之際適體元正位之初橋山之弓劍未藏商鼎之鹽梅寡和加以元臣之宻啟力陳端揆之久虛忍弗副於巖瞻乃尙甘於野遁朋來七日已見天地之心玆惟三公盍共陰陽之理玆蓋恭遇某官三朝壽俊四海鉅人篤實輝光極軻書大化之盛修齊平治悟大學體用之全顧獨捲於經綸寧弗諼於寤寐所謂伊人在彼空谷固爲場藿之甘如有用我其爲東周夫豈匏之系肆膺簡注亟遂登庸第念風塵澒洞之秋此正聖哲馳騖之日必如推車之諭則事功可圖使若乘舟之偏則險夷立判願以十年之涵養衍爲萬世之太平庶昔焉憂樂在民不以廟堂之髙江湖之逺而今者仕宦至相可爲邦家之光閭裏之榮某誤領左符甚慚小艸倐聆垣制倍激懦衷讀說命三篇已喜立相而置左續車攻一雅尙看修政以中興抒賀惟深期望尢切

賀禮部馮尙書兼給事中同修國史啟

歸班雍畤總禮容臺紫極丹屏莫重春曹之選黃扉靑瑣更嚴夕拜之儀綜國典以裁成品人才而筆削淸班峻立顒望具孚恭惟某官四海切心兩儀間气先生富道徳髙壁立萬仭之標本朝盛文章應奎聚五星之瑞召詢國事多識時宜釋筆硯而操化權專綸綍而宣皇澤日上花甎栁遮鈴索慷慨揮毫艸承委佩煙駐遊絲從容退食整飭五材而辧器网羅百代以成書凡厥詔令典冊之頒皆借潤色討論之力淩淸遡紫世共指於登瀛簮筆持荷祥果闓於筮鼎極縉紳之榮寵被黼扆之簡知聴履上星辰姑踐尙書之武若歲作霖雨倚疇立相之庸某疊組叨榮萬間借庇貢輸衍裕自慙劉晏之操贏器範端凝只羨向公之大耐防修箋敬仰匄鑑融

賀刑部陳侍郎仍兼宗正卿兼修史啟

執綏殷輅疊組容臺花綬藻衣於赫宗臣之貴紫囊玉佩往持臬事之平采眾記以定闕文纂帝墳而昭治範絲綸誕布紳紱臚驩恭惟某官揭日修名照人姱節讀慶元抗疏未多六士之賢擢天聖甲科重奏五云之瑞懸法星而糾察儀農扈之劇叢八州繡衣仍是壺冰之禦史太湖簜節又光卿月之英遊使臣旣悅於見知僊省更聞於申命螭坳載筆輝聨北極之星辰翠幄談經恩浥淸都之雨露屬者殊庭之蕆祀聿先多士而秉文侍威顏於咫尺之間對淸問於斯須之際王釐爾成來咨來茹靡不周知君子旣見爲龍爲光遂膺懋簡亟煥設幾賜金之寵式圖晝衣空圄之功制禮樂明政刑孰擬此官之淸要鎭國家安社稷倚看帝載之奮庸某宻借庇庥免承牧餫蚉負山而知懼曷免顚隮雀賀廈而相懽更依突兀防修箋敬總匄鑑融

賀鮑殿院啟【以下代趙月山】

渙敭宸綍晉副臺端乘白馬伏靑蒲謀已禆於帝右立花甎冠黒廌班遂陟於殿中古柏晝寒法星夜烱恭惟某官道方而大徳純以精玉壺風露之淸偉然忠義金薤琳瑯之粹蔚矣文章頃際飛龍盡空凡馬懸衣冠於宣政傳騶哄於大明王仲儀之執奏不移凜如鶻擊呂希哲之辭官未獲已肅象筵歸泰畤以均釐升南臺而執法名髙千古已寒未死之姦諛曉覲九重共指非凡之禦史長身骯髒直節崚嶒治平之用忠宣豈拘近制己巳之拜獻簡亦自此官某夙荷軫存況叨覆露鷺鴛簉羽阻瞻天路之泬寥燕雀馳忱永托廈云之突兀如葵向慕未艾敷棻

賀陳司諫啟

歸班雍畤晉列右坡淩玉淸遡紫霄已職親而地近攜皁囊乘白馬知言聴而諌行綸綍誕頒宗社增重恭惟某官修名揭日姱節照人英華醲郁之詞章上規姚姒深厚粹明之气象近揖幹淳蚤簡在於淵衷徑歷躋於淸選蒼苔紅藥詩吟省直之春皓鶴修篁景對瀛洲之勝邁唐六絕作宋一經寓規諷於蟋蟀之篇昭模範於螟蛉之誨迄居諫列丕展嘉猷天子以爲是諫官以爲非昔蓋聞於此語君子有所恃小人有所畏今允望於明公某猥以迂疎謬玆牧餫隃聆坦制倍激懦衷朝野兢相驩已信忠賢之得路廟堂知至理尙期風俗之還淳向慕渠渠敷陳慺慺

賀工部危侍郎兼修國史啟

渙頒天筆晉貳地卿總憲度於淸朝霜凝白簡程工能於起部日炫紫囊网羅聞見於一經別白是非於萬世師言允穆泰類朋來恭惟某官履粹行方芒寒色正黃河半空之气天分素髙瑞巖萬仞之標地靈特異蓋嘗以通老諸人而尙友不獨於晦翁一見而屬心徐入修門立登要路淳夫三昧之講議論格心君謨四諫之除善良吐气柱下炳一星之耀禁中齊五鳳之飛驄馬重驅甫憶花甎之立雞翹趣侍就繙金匱之藏而豈徒哉其有試矣蓋惟明目張膽則必有補於論思亦嘗載筆記言則必不謬於褒貶肆專九範式究三長疇若予工姑掌繕修之政令若曰太史尙畱久逺之功名某乘傳滯畱聴郵鼔舞托萬間之庇廈應免震淩轉一气之洪鈞更期登用

賀太府徐少卿兼侍講啟

眷楙中宸班崇外府藻衣花綬聿顓九賦之受藏虎觀雲臺宻侍五經之講貫世稱髙選人羨名流恭惟某官姱節照時修名揭日淸冰出壑寘承露之玉壺古柏參天聳接云之黛色談笑握南曹之印舂容防東觀之書謁鄕之典樞機未嘗有過徐岱之陪誦說多所究探姓名深簡於璪旒步武峻躋於金掌仍參儒席邃處經帷蓋日月就將有補於緝熈之學則邦國式貢不蠧於玩好之供不然金華勸講之官寧顧木契頒財之事王之圖任共政厥有防哉公豈出納有司自此升矣某政縻轉饟敢厠爲寮虎鼠不侔愧同宮而列屬燕雀相賀知大廈之落成

賀淮閫加寶文學士陞大使啟

玉閫懋功璪旒錫命奎圖壁府有華眞學士之聨壽甲雕戈益峻大行臺之望使權增重邊隙不開恭惟某官光嶽渾淪陰陽闔辟庾翼之規模制度每出於人杜公之智名勇功孰識其際屬者浩江濤之日慨然經綸宇宙之思志士於是而屬心武夫聞之而奪气四伐五伐之不試再命三命之愈崇激天鼔吹照海旌旗自樂雲山之趣白日綺羅盡還景物之華靑春花栁十年生聚之熈熈四境謳歌之灝灝帝念勤勞之久盍此遄歸人言綏附之難問誰可代曷若杖威名之素著使之凝勲績於已成爰陞寶度之淸嚴就拊碧油之駿極兒童喜躍士卒懽呼泰華班師共想晉公之事業淮南入相正如徳裕之年齡某聳徳鳳綸不勝鼇抃散地逾髙枕自賡愁寂之吟一气轉洪鈞尙軫隠淪之迹

賀淮閫邊事撤警啟

頃飭一椾僣幹六纛江之永矣未吟杭葦之詩心如結兮只悵懸旌之諭擬乘隙暇洊黷穹明玆者伏聞疆埸戒嚴卒徒賈勇綸巾羽扇宛然蜀壘之指麾雨矢電矛坐使淮氛之淸廓耕桑不擾雉堞增崇蓋嘗驅馳於天荒地老之時未有談笑致鶴唳風聲之捷玆惟洪伐厥有雄功此蓋恭遇某官蓋世勲名擎天力量陽開陰闔智獨妙於經綸地負海涵世莫窺其涯涘而又忠義足以激士气賞罰足以一人心故如令公免冑而來回紇羅拜不待司徒納刃而戰將帥奮呼宜禡祭之弗煩報凱歌之遽作紅樓翠幕未妨月裏之笙簧雪蘂瓊絲還競春遊之車轍此殆眞儒之無敵信乎中國之有人李勣治並何俟十餘年之久贊皇入相無逾五十四之期某竊聴下風亦增壯气藜牀竹杖自憐遲暮之蹤吹室琴臺空想拊循之暇率修函賀切匄鈞裁

賀防江吳制置兼知建康府兼行宮畱守啟

稟違符采屢隔星躔處隠就閒久樂漁樵之混遡誠延首莫遑竿牘之修緬懷麾席之晤承惟有羮墻之想似玆者恭諗龍綸煥寵麟閫宣威壁府奎圖學士炳四時之象玉符金鑰元戎增十乘之雄虎落申嚴鯨波帖息聴下風而增气知中國之有人恭惟某官學本中庸道存忠恕平生實地恥爲流俗之具文景行髙山雅愛前修之彛矩出則總熊羆之師入而儀鵷鷺之班豹尾屬車方借中朝之獻納龍旂四牡更資外闑之修攘畱臺重居守之權藩嶽令布宣之詔韓侯受命而川澤之孔訏召虎來旬而江漢之式辟此蓋君子有必勝之效故知仁人全無敵之功幕府雲開邊城燧熄聞俎豆學軍旅聖人殆有爲而言說禮樂崇詩書元帥信於是乎取某屬聆坦制倍激懦衷偶緣祠館之叨亟上師垣之謝片帆障日甫逾笠澤之區萬斛乘飈聳聴郵籖之報亟延緣於叢葦徒悵望於前茅燕鴻若相避然鵬鷃異所適耳尙畱湖墅阻賀門鼓角旌旗已喜三朝之洗印丹靑霖雨第祈一气之轉鈞

通賀鎭江趙徽猷啟

渥香丹詔云麗朱方君子有徽猷式峻寶藏之直賢人當重寄肆增鐵甕之雄惠气刜劘先聲砊磕恭惟某官天潢疏涪水鐘英博厚髙明燦星辰而載華嶽聰明精鋭淨冰雪而走雷霆外而坤維井絡之驅馳內而北寺地卿之佐理維時碩望已簡淵衷迨尋桂林梅嶺之遊適際蟻穴鯨波之擾羇旅之孤懸浮寄惟有望風武士之瞠目語難第能作气公以詩書禮樂之勇見於慷慨感激之時入其阻挫其鋒所向披靡戢乃戈櫜乃矢頓復升平識者愈於是而心屬邊將殆聞之而關口南人不敢叛矣可謂膚功東山以公歸兮盍躋近侍睠惟京口宻拱宸畿萬旅云屯綏禦之方貴審一江天險隄防之事尢嚴少需畫防之隃臨蓋釋璪旒之憂顧然中原在望一洗諸公富貴之羞則大雅不羣自有忠定登庸之比某誤恩轉饟久願歸耕偶視邦選侯正有勤於宵旰而攝官承乏乃復假於疎迂蚊負山而已危馬守閭其焉用聳聞命綍喜躍心旌越樽俎代庖人之勞甚慙屍祝封府庫俟將軍之至已告吏民願趣前驅庶安愚分

賀寧國文知府啟

頃承玉季判縣逺紆虹气洊示鯉封延首遡誠方悵音徽之間闊發函伸紙乃勤慰諭之綢繆擬返棹之有期將附椾而致謝恭聆新渥起塡名藩處三江二浙之間占疊嶂雙溪之勝足便坐笑式俟登庸載惟某官北鬥時名西江道派沂公科第非爲溫飽之圖潞國威名自是經綸之器𨿽揭日月而行時乎不免然安社稷爲悅此亦何心惟蒼生不可無謝公故方伯又求如結輩鶴吟舊帳虎刻新符靑林霜日白水秋風姑輟醉翁之詠輕扇涼颸珍簟夏室爰賡謝朓之吟想騎竹之紛迎已鞭蒲之藹譽賢能出守固應潤九里以福京師君相此心或者先一州而後天下某昨叨祠館往謝維垣進獲覩於得輿殆退幾於折屐駑駘力腐斷無錦覆之恩燕雀情深防贄廈成之賀有慙斐帥仰匄照涵

賀池州李守攺知江州啟

簡知漢陛易鎭江城風日似長沙政吟詩於秌浦雲峯對虛榭催作郡於廬山二境爭畱一麾增重恭惟某官英英國器挺挺蜀珍力量雄渾奠乾坤而震河嶽精神峻潔淨冰雪而走雷霆門不識於苞苴器甚宜於盤錯雍容佩玉勇辭犀節之榮談笑攜壺雅愛翠微之勝六芭飽桑麻之積四郊樂烽燧之沈紅斾行春自是池陽之難駐朱輪出郭已聞湓浦之紛迎豈伊屹保障之雄或者殆藩垣之選諒無暖席又覩敭綸人之稱丈夫謂植旗旄而羅弓矢公則有令徳當銘彛鼎而被歌某夙托蘭襟更聨枌社杖藜鳴玉自憐尋壑之形容簮筆持囊尙想朝天之步武

賀趙吏侍兼侍讀啟

入長吏銓仍陪帝讀持衡聴履喜上逼於星辰坐幄橫經更親承於雨露絲綸一播紳紱交懽恭惟某官灑落而忱明直溫而毅徳儀金玉維先朝魁傑之儲書法凖繩得聖門謹嚴之體爲天下昌言而寤主揭朝廷公道以示人橫榻凝嚴總事權於五院峩冠雄劇肅風憲於百僚顧輟象篦勇憑熊軾廉明如廣漢政誇發擿之神寛厚如粹中重領綜銓之寄紫櫜論思之宻勿翠帷講貫之精微金鏡疇勲豈久淹於識鑑黃扉燮緯將大展於壯猷某共二無庸省三知愧甚擬返身於屠肆誤令導防於樞庭渙汗莫回政爾循墻而避泰茅斯拔可勝連茹之思

賀陳祕監兼侍立修注官啟

云擁木天星明柱史考圖書於蕓閣世號該通寘筆札於玉階地分淸切班迎曉日衣染祥煙恭惟某官髙徹神姿淵源問學讀慶元抗疏未多六士之名擢天聖甲科重奏五云之瑞修門快入要路平躋彈劾不避於貴彊議論盡依於仁義安世十九章之勁气未究忠忱鮮於百數輩之福星又爲選首賜頒馹詔入綜麟臺上帝羣玉之峯的非人境玉皇香案之吏盍在螭頭緑編素簡之校讐靑瑣白雲之防檢聖明欽矚英俊具瞻蜀寺紀遊久憶異僧之木葉海壇畱防新倚上相之沙堤某夙托蘭襟況依枌防屬此及而需代聳聞連茹以彚徵竊比駑駘自抱錦幪之愧第同燕雀永懷廈賀之私

賀馮侍郎除右侍郎兼國史啟

妙東名儒晉司小宰銀臺批勑早聨豹尾之凝嚴金鏡銓材仍訂麟經之紀載絲綸誕布紳紱交驩恭惟某官四海切心百年大手渾厚粹明之气象逺邁幹淳英華醲郁之文章上規姚姒步武歷躋於淸選姓名素簡於淵衷靑瑣白雲親近禦筵之曉蒼苔紅藥吟哦省直之春況綜事以訓工皆正身而奉法衡畱鑑藻政需韋相之絕倫囊括詞林誰似蕭嵩之修史肆疇舊徳式副親除然元祐諸老之來所期平治今貞元朝士之在盍遂登庸某給饟罔功得輿助喜雲開閶闔阻瞻近侍之荷囊地隔江山貿貢小夫之竿牘

賀浙西洪提刑啟【代趙總幹】

含薌出省杖節還鄕紫界宮墻尙憶文昌之新入繡衣霄漢宻奉聖防之殊恩此忱被錦而晝行豈但持斧而直指山川攺觀枹鼓不鳴恭惟某官腹飽五車眼空四海摶扶搖而直上气淩九萬里之遙經肯綮之未嘗材裕數千牛之解世謂臧孫之有後天賚伊陟以乂殷金節朱轓有赫詢諏之譽望洪樞玉鉉幾殫毗佐之訏謨迄從微垣郎宿之班來溥京師福星之照埋輪折檻威聲素著於當時露冕褰帷仁化又歌於此日有乘傳過家山之樂無腰銀誇鄕裏之矜豈惟畫太古之衣冠眞可華使臣之禮樂徳如是祥祉如是聿踐前猷獄幾何錢谷幾何佇膺淸問某世科有靦選穽空憐祗有時人見誚彥升之子絕無先友肯哀嵇氏之孤獨惟六載之逡巡每托二天之庇防一聆坦制倍激懦衷瞻英簜於太湖已喜璪旒之近獻參苓於門下願終藥籠之儲

回鎭江蔣教授啟

出綍西淸橫經北固臨雍解褐居然天子之門生樂泮觀旂榮甚諸侯之賔客縉紳欣羨衿佩激昻恭惟某官寶婺鐘英繡川疏潤百篇奧義嘉唐虞樂商周萬古髙名出羲黃過屈宋蓋嘗以蔣乂諸人而尙友不獨於髙郢一見而主盟徐入修門徑遊辟海風淸翠蹕儼鸞輅之親臨雲集薴袍赫龍光之先被盍居風日不到之地乃領江山第一之邦豈學者方仰如泰山故天意將以爲木鐸雩壇詠舞政當曾防之暮春宣室懷思倚召賈生於平夜某進非稽古退不通今艸福先之碑居慙祖武作同州之佐何有吏能幸親炙於勝流免浮湛於俗輩首防緘鯉寵報集鱣才名四十年匪久氈居之冷俸錢百八索尙希珠掾之憐摧謝臯稽編摩卥瘠

佩韋齋集卷十四

欽定四庫全書

佩韋齋集卷十五

宋兪徳鄰撰啟

賀鎭江趙徽猷啟【以下代趙月山】

頃別星軺幾更歲籥楡枋斥鷃自憐騰躍之庳江漢故人坐阻音書之寄每遡風而遐矚嘅挿羽之未能比者恭諗菟刻郡符馬喧童竹寶藏峻直九天之星斗具曕鐵甕承流千里之江山攺觀熒煌新渥砊磕先聲恭惟某官趙璧無瑕範珍絕代晉室同時之八達未數知名開元治廣之三人獨髙淸節凡其植旂旄而羅弓矢皆可銘彛鼎以被弦歌旣銀信之迢遄盍紫荷之入覲何煩匽馬來此慿熊蓋內蔽日畿本龍潛之舊府而外雄天塹列虎視之重屯將以礙戎而屏華端借經文而緯武飽觀多景緩鼓仁風釣歌向月畫角飄江姑詠此邦之佳麗宮鸎囀春漏皷思晝倚攄異日之經綸某夙托蘭襟況依樾防玆卜杜陵之宅更居滕國之防冷比駑駘曽印追風之武今同燕雀但懷賀廈之私顓擬津亭遙迎棨防

賀盧戎監兼侍立修注啟

龍扆疏恩螭坳侍極犀渠奪日器精武庫之儲靑瑣防云班喜禦筵之近官繇人重國以儒榮恭惟某官冠冕南州淵源西洛提文章之正印虎鳳蔚然凜節義之大閒冰霜皦若墨未漧於黃甲身已致於靑雲蓬山佩玉之舂容粉省握蘭之芬馥紀綱萬務親持北斗之機衡皷吹六經妙演西淸之綸綍曉日炫銀花之牓夜星分金燭之光輝頒少府之錡防兼溥司存之雨露訓工程作耀神武於遐方紀事系年昭人文於來世厥惟盛事可謂美官書笏弭彤豈久起居之伺持囊曵履倚承顧問之榮某轉饟蠙淮馳椾燕廈治財寓法甚慙劉晏之操贏同榜得人益羨向公之大耐

賀呂都承正除兵侍啟

渙頒天寵晉貳夏卿洪禮有文武之資家風故在公綽專簡稽之任戎政其修眷懋冕旒信孚臺閣恭惟某官盟傳帶礪勲繼鼎彛識慮甚深晦叔信公輔之器奏疏有體夷簡眞宰相之才出則羅弓矢而樹旗旄入則典樞機而陪帷幄持囊簮筆近天顏於咫尺之間偃革銷兵躋世道於升平之盛靖端有守獻納益勤不待滿歲以爲眞已見用儒之無敵夏官其屬六十倚疇司馬之勲武王有臣三千終借非熊之助某隃瞻坦制倍激懦衷惟我有臣況是西平之子王陽在位可勝貢禹之歡推賀維深編摩愧淺

賀步帥徐節度使總統軍馬啟【代洪損軒】

登壇拜將仗節總戎羽騎旄頭久肅宸居之衞熊旂犀甲式華戎輅之行雲麗帳轅風淸江漢恭惟某官學精八陣勇冠三軍說禮樂崇詩書自是晉軍之謀帥臨約束援枹皷豈徒司馬之忘家馳檄而忠義景從左袒而英雄響應然方略指授已有謝安而性行淑均孰逾向寵疇咨威望恊濟艱難持大將之印而拜軍中統少府之節而行閫外彛尊龍勺鏚斧雕戈愬武古通咸統於天地鬼神亦相此舉人傒前茅之至師張破竹之威祈父予王爪牙豈轉於卹召武徹我疆土行奏戎公一掃荊楚之氛遂奠邊陲之枕黃河如帶泰山若礪申固舊盟天閒解駟寶校斥鞍未酬洪伐某出山計左乘障才疎甚喜中權之有人竊聴下風而增气𨿽不能披堅執銳助成淝水之功尙可刻石磨崖載續浯溪之頌

賀常運使除檢正兼戶部侍郎啟

玉京轉饟黼扆念功【闕】命令之原程期防之夥班崇宰士授登耗之書選重地卿陳生聚之術綸綍載敭紳綏稱慶恭惟某官昆岡挺秀瀚海分淸力量雄渾軋乾坤而震河嶽精神峻潔淨冰雪而走雷霆依日月於中天凝風霜於憲地朝廷有李勉體貌益尊諸公稱鄭莊貴名日起秉宋代一經之筆裕周官六府之儲肆簡宸衷頫臨京部皇華不逺合使節於東西紅粟相因輸輦車於前後未逾期月盡卬福星爰綱紀於中臺仍輝煌於從槖檢吏姦禆國論豈惟學宰相之方掌邦教擾兆民蓋亦古司徒之職玆爲淸要倚遂燮調某共二無庸省三有靦甚擬返身於屠肆誤令導防於樞庭渙汗莫回政爾循墻之避泰茅斯拔可勝連茹之私防控柔函仰徼穹鑑

上趙憲求易削啟【代皇甫司戶】

玉節觀風盡俛首澄淸之下珠曹愒日僣歸身坱圠之中非云捨舊以圖新所恃至公而無我蓋君子成人之美猶大鈞播物之仁故揫斂於昔者或發達於今而萌蘗於春者或恢臺於夏使四時代謝已有後先而一气氤氳亦分彼此則生意有時而間斷彼物理何自而敷榮是以賢哲之用心每於造化而同軌伏念某粵從少日雅羨前修元晏耽書忍廢傳家之典籍杜嵩嫉世例編任子之春秋旣未能軒騰科目之間亦頗欲奮迅功名之際問津宦海發軔祠曹誤防皁蓋之知俾預靑油之畫待以前席多優假之言辭引之後堂使竭陳其議論故判司𨿽有塵埃之誚而雍州粗銷磑碾之爭當路慷慨以噓揚廉鎭殷勤而料理然玉川夢破甫傳三道印之封而薦福雷轟空計千本碑之直事類家人之獲契心疑塞馬之認家取期末路之孤危乃際二天之臨照八州風動綉衣儼立於層霄一笑春回翠幰爭看於京兆詢度旣同於原隰生成肯異於町畦著舊主之衣裳妾固憐於薄命被新春之雨露楊豈厄於閏年試執贄以自媒諒轉鈞之靡靳玆蓋恭遇某官西江道派北鬥時名說禮樂崇詩書世不識周召毛原之貴美教化移風俗人盡誇龔黃召杜之循旣增秩而賜金復易麾而予節閭閻訪問山嶽動搖鮮於一道之福星今復見矣唐室九人之相業行且過之肆令措大之官謬起兼收之想某投忱直突俟命回皇艸福先之碑不近捨於皇甫舉筦庫之士尙永望於趙公【司戶宋庾使過薦之已剡發矣宋以煩嘖去吏部卻而不納趙憲與稙代宋因幹趙易剡】

再上趙憲啟

範公攬轡所至望風毛遂處囊洊求脫頴𨿽恐再瀆則不告或者三語而見知銜袖而前席槀以俟睠言始仕莫重陟明山已垂成豈一簣之虧而廢竹惟旣破則數節之解無難今渾沌之竅方開而塞翁之馬遽失非防推轂誰許易祊伏念某家本業儒性尢嗜古𨿽借簮裳之襲幸免負擔之勞然於詩禮之傳頗有鑽研之志斯未能信漫爾爲官豈敢爲百八索之希政以償四方誌之願飲冰食蘗懼貽門緒之羞翻竹榜梧數陳封內之事迄承廉鎭特上公車照浦明珠方此裙襦之系倚江枬樹已聞風雨之侵賈誼召而宣室之釐殘司馬歸而梁園之宴徹趕兔於先失獐於後非意所知屠牛值熱賣漿值涼伊分之薄孰云末路乃有二天建節分臺將逺聴而廣眂揮餐輟沐每下士而禮賢試求蟠木之先容庸控躍金之私悃海納無外莛扣輒酬慨然相料理之言眞有送吹噓之意季布百金之諾豈其或渝黃石一編之書要須再至屬者軒輶之直指凜然山嶽之動搖笠澤松江萬頃穩浮於絲纜露壺冰壑八州共仰於繡衣民旣熟於寛條士宜歡於庇廈睨趙璧之貴終許易以連城拾宋契之餘當不虛於數齒三燻三沐以謝以祈玆蓋恭遇某官漢沛獻之矜莊蘇孺文之方正選輔郡股肱之最特畀皇華尊外臺耳目之權就司臬事澤蒲澄碧廩粟腐紅糓幾何刑獄幾何倚丕承於淸問徳如是祥祉如是宜施及於下僚肆令厄閏之楊擬作向陽之木某干摩滋懼顒傒維深尙念孤根毋使坐成於歲晚未知寸艸若何可報於春暉

贄見防海陳制置啟

詩書元帥笑淸鯨海之波筦下僚久望龍門之阪幸依光於冀部盍寓敬於殷函呫囁以前隕越於下蓋聞鄞水宻防神畿屬玆風濤浩之時正借宇宙經綸之手必韓侯受命而後川澤之孔訏必召虎來旬而後江漢之式辟否則屏翰蕃宣之寄曷煩言語侍從之臣帝其念哉圖少寛於宵旰侯誰在矣俾獨防於風寒曰有雄規是膺寵命恭惟某官兩儀間气四海鉅儒處位尊隆凜泰山喬嶽之气象與人樂易儼光風霽月之襟懷蚤簡在於淵衷徑歷躋於淸選逮居諍列益罄忠忱天子以爲是諫官以爲非直言不諱君子有所恃小人有所畏公道大明已聴履而上星辰宜應圖而作霖雨龍旂載邁犀甲於徵琴鶴四時但相隨於詩老江山萬里誇再造於賢侯志士於是而屬心武夫聞之而闗口植旗旄羅弓矢信丈夫用世之所爲銘彞鼎被歌其盛烈殆公之素有少安玉閫是有衮衣某稟气寡諧嗜古成癖名教之中自有樂地此外何求富貴不義我如浮雲於世多忤自墮身於枳路旋滯迹於鹽車中阪負轅間遭逢於伯樂冰鄕問道誰歆羨於污腴幾年覩雙鶚之飛一發難五豝之獲遇合有命得失何心詎圖末路之遲逥乃際二天之臨照吐握待士朝暮拔尢溫造處南涯石洪處北涯盡歸羅致樂毅自魏往劇辛自趙往爭獻智謀此忱幸防之風流忍作無言之桃李第某喜極鳳凰芝艸之覩援無蚍蜉蟻子之微縱思脫頴於囊中安得庇身於幕下貿然躍冶式覬轉鈞使客臥下牀儻不下儕於許汜擊賊作露布猶堪自附於修期

上京尹潛尙書啟【代趙總幹】

王國多士半歸京兆之龍門侯幕迂儒擬玷平原之鶚表𨿽恐再瀆則不告或者三語而見知呫囁以前隕越於下鋪觀往代有感前修廣漢擿伏發姦庭有缿筩之設張敞召偸補吏境無枹鼔之鳴此具治辦之功眞是尹釐之式然至和顏而接士與夫顯善而表賢必特著史冊之中於以示詩書之味蓋彈壓撿禦所以福京師而汲引提衡所以培善類懷哉古道屬我明公伏念某偶掇儒科素無俗韻大癡小防固嘗三揖以送窮鑿方規圓終不再拜而乞巧自入古閏州之幕幸逢趙南海之賢首借吹噓慨相料理第七日竅一𨿽開渾沌之聰而六月累三未就痀瘻之技淒其四顧誰復二天獨憶曩時來觀上國古謂知已正如此耳方仰羨於明公人於同年亦有情乎早辱私於難弟謾效操蹄之祝靡虞按劍之疑蓋亦貿貿而來非敢盻盻而望詎圖檻擲竟免譴呵戚之歌鬷蔑之言旣許陳其瓌怪匠石之睨伯樂之顧將可望於薦聞顧非近水之樓臺難比成蹊之桃李依然瑟縮自笑覬覦獨聞還贄之盛心雅念成章之小子春風送暖固難陰涸之先秋月揚輝似可嬋娟之共輒賫函而洊貢庶推轂之有期三上書三及門𨿽愧數幹於光範一舉手一投足將遂轉致於靑波玆蓋恭遇某官廊廟鉅公乾坤間气山房掌記掊克遂息政不在於吏能希文尹京閒暇自如殆皆本於儒術皇眷已紆於獻納緇衣不倦於招徠肆令江國之下僚隃跂平津之新閣某極知稠疊所恃含傳圯下之素書儻念子房之再至拊匣中之孤劍應爲錢子之長鳴

謝潛京尹易削合頴啟

搜材京輦豈無英俊之在門薦士公車誤使疎庸之通籍人云易地我獨有天不然乏鬷蔑之言何以辱文子之舉永懷特達退竊擬圖季布之諾不易於千金魯史之書致嚴於一字矧銀筆品題之帙皆金閨步武之梯詎伊善善之公私爲賢賢而易必攬澄淸之轡得之素聞故轉坱圠之鈞曽無恡色伏念某一科濩落幾載間關築精舍以讀書久焉有志棄釣竿而遮日漫爾爲官謬防當路之知數就下車之避脫身矮屋旣爲箠楚之辭作記醉鄕又免麯蘗之托遂列饟臺之末掾勇拋谷之故居贈以明珠屢感纒綿之意送之彊箭幾排嘲慠之流然四芧固喜於賦狙而五尾未圖於書馬康衡經學誰歟乃薦於史髙趙壹言談豈料經稱於羊尹過防采菲慨許易祊第觀褒衮之華秪重負芒之愧呫呫動喙敢誇詞藻之工碌碌無奇何者才猷之卓若爲制錦始稱鑄金玆蓋恭遇某官學行軻雄之間政事趙張之上尹惟日卿惟月近聨紫極之光仁如春威如秋式重黃圖之寄倚需燮理每念孤寒謂五九之累惟艱期巳久矣彼一簣之覆而進時則易然亟開夾袋以疏名俯徇連城之易璧某受知玆昉報徳未涯【後闕】

謝孟提刑舉攺官親民任使啟

翠軺問俗溥潤澤於江臯麟幕抗塵辱吹噓於天上共喜浮圖之合頴或疑洴澼而取封豈知繇所主以觀臣殆亦與互鄕之潔己蓋漢東之國惟隨爲大斗南之傑非公其誰頃吟桑梓必敬之詩已起葑菲不遺之想庳飛控地分旣隔於層霄暖律回春勢難先於窮谷詎料見夷吾於江左乃能薦司馬於蜀都此忱結習於三生以故遭逢於今日靖思際遇僣效囁嚅伏念某濩落一科間闗半世樹樗廣莫了知規矩之未閒抱甕漢陰不學桔橰之尙巧俯首宦途之寂歷驚心選海之浮湛明月二分幾聴蕪城之柝長江萬里屢尋鐘阜之題獨緣悃愊之無華盡許齒牙之借譽送之彊箭力排嘲慠之流贈以明珠多寓纒綿之意然狙賦四芧而謾喜馬書五尾而未圖詎料霄立之繡衣乃予旦評之華衮是𨿽僥幸亦是機緣許允爲吏部而薦鄕髦定國見翁歸而屬邑子今孺文部內能幾故人而沛公里中僅一騎士忍靳湘東三品之錄獨遺水北一士之寒待之以國士待之以眾人世固難於知已生我者父母成我者夫子將何如其感恩第觀褒拂之過情深覺回皇而失次踵常途之役役顧慚履行之端方尋墜緒之茫茫何有文詞之典雅縱使爲宰何所取材玆蓋恭遇某官道塞蓋輿家傳帶礪孟軻取義而養气至大至剛中庸修身以尊賢不流不倚己藹平反之譽益躬吐握之勤肆俾踦涼謬叨坱圠某受知最厚圖報未涯敢援辦香敬爲之辭以爲一飯無忘之祝心乎愛主每肩不負臨賀之私資以事師保無或叛昌黎之理渠渠控謝慺慺敷陳

謝洪尙書舉陞陟啟

驥伏鹽車方遷延於中阪鶚飛雲路獲比擬於平原共驚罔象之得珠豈識當時之推轂防修謝語祗控夙心蓋自年少蛾術之時已慕一世龍門之盛有如先正相我穆陵正色立朝豺狼狐貍自相吞噬憲言世蛟龍虎鳳蔚矣躍蟠劙重陰而昭白日之光障百川以回狂瀾之倒乃若四輕之一疏尢爲千古之罕聞生不同時徒抱執鞭之願世有令徳獨忻故笏之存自依冀部之天久羨狄公之籠然豚蹄往祝悉皆有望於丰年而虫臂可爲誰敢容心於造物詎圖特達乃送吹噓此眞出大賢之門是宜爲知己者用伏念某嗜古成癖稟气寡諧抱甕灌園常笑桔橰之尙巧引帆系軛未煩粻糗以送窮一從枳路之僨車竟返柴門而掃迹夜沁菜根之苦曉參糓種之仁友朋多訝其濶疎公卿亦爲之羅致念濂溪始仕尙難淸獻之見知而法曹旣歸或者坡翁之稱賞忍不自力遂使終身勇辭處士谷之居謾學膠鬲魚鹽之隠是匪固窮竊君子之譽政恐詭遇貽識者之羞敢意大儒克勤小物棘闈刈楚方免誚於冬烘黍谷噓枯俾頓回於生意第觀褒衮滋重負芒木訥自憐顧謂性姿之爽闓錦囊久蠧何有詞藻之滂葩縱使字一同之氓未必致十奇之化豈相馬在牝驪之外故好龍姑貌似之求玆蓋恭遇某官四海儒宗兩朝耆俊持衡畱藻鑑昔已領於縉紳衛甲綴朱綅玆蓋勞於藩翰行歸宰路預辟平津肆令麼麼之蹤亦預搜延之數某敢不益礪廉隅之節多讀聖賢之書寂歷家聲𨿽久慚於獻簡淵源師友尙無負於盤洲國士自期墨卿難盡

代上平章啟

囿身鑛鑄十年悉借於轉鈞蛻迹庾塵一旦更希於續食蓋以生匠石之園伯樂之廏初豈有戚之歌鬷蔑之言呫囁以前隕越於下因思際遇每重激昂當疇昔游泳之初政開慶搶攘之日一丁未拔六士甚危假設教之舟梁爲藏姦之機穽弦歌夜輟襟佩晨稀思皇多士翼翼厥猶𨿽願生於周服我瞻四方蹙蹙靡騁誰寔秉於國均天佑昌時國資元老幾幾歸東之赤舄捲捲好善之緇衣春風噓拂於墻槐惠澤滂沱於沼璧飛騰有便坱圠無垠於時杜陵短窄之夫已入狄籠搜儲之數況抗塵廩廥玆已幸於踐更而垂防雲霄又俾逃於瘝曠𨿽黍律不遺於窮谷而葵心忍負於太陽伏念某相匪甲壬分無庚癸送窮不去早諳太學之虀鹽乞巧無文謾設外庭之果秋冷荷衫之露夜淒芹泮之風方憐坐客之無氈俄竊閒曹之薄俸星明天庾恪恭共囷窌之儲云掩泉臺淒惻增糟糠之感襚無鮮服琴有斷弦故家迥隔於千山碎累更過於百指然宋人刻楮功巳費於三年而痀瘻絫丸技未成於六月癡騃類守株之子僥覦羞算甕之夫儻非皈命於上臺誰念沈蹤於下土僣陳卑悃晉瀆邃淸玆蓋恭遇某官爲五百年天地間生之英衍十四聖社稷太平之福立太師立太傅躬勤吐哺之三今文子今文孫夢協扶天之再方斂神功於下宰益爲俊乂之旁招肆令七十家筦庫之微願預八百人除吏之數吁天摧謝蹐地回皇皦皦瑚器來光玉繩固無取碔砆之碌碌漂漂天雨興憐土偶尙永依夏屋之渠渠因謝及祈旣兢且惕

佩韋齋集卷十五

欽定四庫全書

佩韋齋集卷十六

宋兪徳鄰撰札子

回淮閫李大使賀生辰札子

簸箕挹斗自憐奇蹇之蹤寘璧饋飱倐拜便蕃之錫禮勤意度感厚愧深載念揆初禮無慶比興言罔極詩重報思矧伊泛梗之餘曷記垂弧之始玆蓋某官髙風邁古盛徳好謙於同年有情素憶四海九州之識憐小人生歲不知六身二首之爲故特畀於多儀以寵光其莫景拍洪厓肩挹浮邱袂相期汗漫之遊觀晉堂桂聴禹門雷申固慈恩之好第某仰承眷軫俯揣分涯頌紀朱綅自是魯侯之事史誇銀信政催李相之歸敢以衰遲辱此倒置而況駢珍之下逮尢非齫齦之宜防捲錦旣懼於不恭循墻莫知其所避姑從斟酌少答劬歈六十二三人久已悵心情之別萬有千歲壽還以贄昌熾之祈

答臺郡賀生辰札子

誦白傅六十三之詩頭𨿽未雪贈魯侯萬有千之頌壽俾如岡顧此衰遲誰歟奬予玆蓋某官髙情邁古盛徳蘇枯憐絳縣之老人已泥塗之久辱笑昌黎之薄命獨牛斗之不神故侈多儀以光初度第某方切劬勞之念敢叨餽問之勤返璧受飱姑俾安於辭拜借書沽酒誓不擾於公私率控謝箋尙徼原鑑

送物賀汪守易鎭潭州札子

九陛疏恩三湘易鎭爲千里之師居一州之表共服蕃條總三軍之事理所部之甿式遄帥節甚擬順下風而贄賀聳聞歷吉日以於徵以平時臭味之同念此際飛潛之隔臥車當道旣莫遂於遮畱載酒出屠盍敬修於祖餞永懷眞率敬撙繁彞輒緣薦藻之共庸寓班荊之意中年惜別況無東山絲竹之娛對雨有懷尙寄南紀風濤之詠共爲依戀等兾監融

元正賀宮使趙制置札子

寶鼎雲生又見衣冠之元防琳宮晝永不妨杖屨之春遊與國咸休自天錫羨恭惟某官襟期光霽徳性沖和白石淸泉飽適廬山之趣輕風細雨歸吟洛水之濱優遊祝宣室之釐蕭散執化人之袂歲逢翼軫更新元祐之渾儀星耀階符丕衍太平之昌歷某依光鐵甕需寵銅符農告余及春願服西疇之事人望公如歲毋久東山之畱抒賀維深名言愧淺

元正賀平章札子【己巳】

歲躔翼軫憶新元祐之渾儀星耀階符重睹太平之昌歷維天篤棐與國咸休恭惟某官徳偹中和功參髙厚輔贊幹龍之化雨施雲行開拓泰象之亨陰消陽長東風應占而入律瑞霙先臘以灑郊邊鄙無虞淸晝喜車書之混室家胥慶丰年歌黍稌之多期三百六旬之閒萃千載一時之盛玳簾寶扇又看元防之威儀赤紱繡裳有永上公之燮理某叨恩鴻播需寵菟符𨿽瞻槐路以馳心阻奉椒盤而稱壽畫雞紀旦但占正歲之初辰瘐馬視春尙兾明年之終惠

元正賀淮閫札子

漢陛珍圖之貢歲展皇儀廣陵沛節之遊春移相閤兩儀錫羨一气轉鈞恭惟某官徳偹中和功參髙厚平山楊栁幾歌防檻之倚空昌觀瓊花賸賞煙霄之舞雪明月普二分之照春風藹千里之吟太華旋師平蔡邁晉公之烈淮南入相歸朝正徳裕之年某蚤望鈞閎僥需郡紱【闕】

元正回汪守送物札子

靑規轉律聖朝頒太史之元畫防凝薌書殿輟侍臣之武倚乘泰長入贊干行某鐵甕依光藜林負疾屠蘇送暖政哦荊國之詞珠繡翻光忽拜坡僊之餽得非所稱感不蓋慙

元正答送本府官札子

寶鼎露臺元日祝南山之壽縹壺紅斾春風增北府之雄酒宜酌於獸尊班徑歸於豹尾某瞻言新曆眞是陳人心事恐蹉跎但憶歲虵之詠微摯出舂磨愧無龍兔之珍匪曰報瓊尙祈采鑑

元正府官免往復札子

星轉銀霄歲新玉曆縹壺紅斾巳班北府之春白玉靑蓮倚和南軒之詠二州爭衍一札召黃某懼枉謙防坐稽晉賀帥修箋敬防匄鑑融

答董總幹袖啟求薦札子

龍頟策勲永懷壯气馬蹄隠耳倐畀雄文未能推轂以效勤所願驅車而往謝偶值橐艾懷鍼之後遂稽盍簮望履之期愧汗涊而未幹誨墨歘其洊至劬歈已甚噓送奚辭顧念羅雀之門寂無行迹縱擬搜鶚之薦安有味言儻遽評於先談恐遂貽於諾責尙圖宛委庶答勤渠亟爾還珠惠存委鑑

答壽詞不受札子

揚箕挹斗自憐韓子之生辰換羽移宮聳聴周郎之度曲義昭與梓光耀垂弧第蓼莪之感方深豈虀臼之詞敢辱麝煤𨿽費鯨錦難畱沽酒借書願不使公私之擾據食蛤尙相期汗漫之遊

回郭漕使元正送物札子

頃修報牘因賀得輿橐艾養屙徒悵娟娟之隔循墻避命竟疎忞忞之傳近祗拜於誤恩將敬陳於謝悃星龍攺次筩鳳布和冰壑露壺益烱文儒之譽繩橋火井載騰壯士之歡擬於頌椒剪防之辰並贄出綍予環之慶詎圖謙牧俯記履端惠以金玉之音飾其固陋寵以盤籠之餽慰此寂寥顏厚先施禮幾倒置某拜嘉肅袵佩惠書紳柏酒藜牀自笑逺方之滯火城珂繖願催元日之朝謹飭柔椾尙祈原鑑

回王安撫賀正札子

風生翠輦更新閶闔之朝儀日麗隼旟行牧江淮之都防於時爲泰何福不升恭惟某官炯炯淸冰熈熈和气厭看九衢之曉車馬縱橫歸遊三徑之春田園舒嘯方紀頌椒之瑞又聞騎竹之迎某燕賀未遑魚緘先辱詠楚岸愁寂之句何有要津尋洛濱眞率之盟尙瞻英榘

回元正寄居賀札子

金鑪玉佩隃瞻天上之曉云燠館涼臺端勝人間之春色履端於始泰道其亨某懼枉謙勤坐稽晉賀憶元祐渾儀之制已是循環開太平昌歷之期但觀召綍

回汪守賀正札子

東風閶闔千官肅冠劍之朝北固樓臺兩岸喜旌旗之繞優優布政湛湛受釐某幸托滕防又班堯歷擬贄履端之慶恐勤晉接之私三徑及春秪願田園之適八荒開壽第祈霖雨之濡

元正送物總卿札子

銅儀轉朔歲逢翼軫之躔玉節饟邊春滿江淮之境倚乘泰長入贊干行某幸托受防又逢班歷散地逾髙枕空驚梅栁之新佳節喜故人庸表磨舂之摯

冬至送物郡守札子

黃鐘應律妙轉微陽紫槖殿藩肇迎亞歲乘此袴襦之燠誕膺綸綍之溫某竊庇二天瞻言七日爲民所載防看君子之得輿其意已疏輒效野人之獻炙

冬至總所免往復札子

緹室陽璧連日月繡衣給饟春滿江淮茂迎挺荔之祥卽輅持荷之寵某受防甚幸賀廈惟共屬此負薪未諧頌履帥修箋敬仰匄鑑存

冬至回寄居札子

日測周圭又添宮日云書魯觀同望鄕云盍伸獻履之恭庸贄得輿之慶某偶因沈痼莫遂奔趨天涯相親徒嘅杖藜之阻洛濱趣覲第瞻出綍之溫

冬至回都統免往復札子

繡綫舒紋喜添宮日鳴笳需愷暖動江云對黃鐘鳳律之和迓金印龍旂之錫某偶玆抱恙莫遂羣趨帥此申聞尙祈丙亮

賀雪與郡守札子

一陽啟三白開先落屑回飈式應瓣薌之禱遺蝗入地預占岐麥之祥纊挾三軍袴歌千里某𨿽云羸臥亦倍忻愉病眼花空想城頭之初日暗鳴葉阻陪堂上之聚星帥控賀箋仰祈原鑑

疏榜

鎭江路羅漢寺募緣建水陸堂疏

澤心水陸會度三千法界眾生京口塘塠山號五百應眞教院選勝地演法云祕典建講堂遵天監遺規一十一經論總宣明億萬億輪回俱解脫柰毛兔角𨿽收拾於屢年而蚊睫蟭窠難經營於一旦羯麼陀苦辛注疏大檀越歡喜捐貲阿難尊者有地安身焦面鬼王聞齋現相選甚防陽六道同生兜率諸天何須西京才遇英公豈但大覺方逢濟老有住相布施不住相布施共成一段良緣見在佛證明未來佛證明定獲三生福報

鎭江天慶觀化修造疏

紫極舊宮從古號稱福地靑溪道士秪今暫作主人日月閱歷之旣深風雨震淩之不免大殿數條柱螘蠧虫侵修廊十餘間桷摧瓦腐闖然風馬云車之下惕若霓裳羽袖之羞非慿有力檀那怎成無面防飥肯心齊發好事立成瓊館在人間會見規撫宏麗丹臺注仙籍管教福壽延長

南髙峯煙霞山淸修院化緣疏

金仙出西竺國挈日月以照三塗寶剎倚南髙峯斂煙霞而分萬壑號爲福地著在圖經曩因刼火惔焚頓使宗風寂寞幾年價𨿽收毛兔角一旦裏難葺蚊睫蟭窠黃面老子若來有地也無棲泊處白水眞人肯出成功只在剎那間何愁風雨震淩竚看樓臺突兀見施樂施重興千歲道場今生來生定獲諸天福報【寺系十歲和尙道場】

鎭江妙善尼寺化緣疏

世尊防名釋達闡祕法鷲嶺峯頭妙善卽是觀音現精藍鶴林門裏幾載竭經營之力一朝皆煨燼之餘門前空有翠竹黃花堂上沒了蒲團禪板佛到也無棲泊處比丘尼那里安身人來肯結喜懽緣都料匠才堪下手敬攜短疏徧叩英檀敢云慧力攝慳但要堅心辦事捐金指囷處處逢多寶如來擊鼓鳴鐘世世祝萬年天子良因立就福報有歸

趙庵化緣疏

寶玦靑珊瑚久沈埋於荊棘黃庭丹篆字擬搜訪於蓬萊須得好處安身乃可堅心辦道𨿽誅茅結屋胸中賸有規模而指廩捐金世上未逢豪傑僣【原闕】

五城十二樓縹玉京之上八萬四千卷森羅寶藏之中出風雨外而了無震淩歷歲月深而何煩苴葺旣未脫離塵世暫玆泛掃祖庭霞佩霓裳四方雲集玉函蘂笈萬古珍藏眞館須要常新法輪豈容不轉共成勝事廣結善緣損壊處逐旋抽添在在相逢檀越關捩子尋常撥動人人都是回仙待騎鯨爲汗漫之遊當化鶴致來歸之謝

鎭江還京門外修街疏

還京門外五里街衢西津渡頭幾人車馬要便南來北往柰何東缺西傾星行似擿塡索塗雨濘盡拖泥帶水要尋持地菩薩整頓坦平須得多寶如來歡喜布施況城內一新鋪砌則是中盍趂圓成若蹉此日機緣亦是他年話靶伐石埏土家家肯破慳囊泛浙逾淮步步管踏寔地是名好事莫問前程

鶴林禪寺塑金剛榜

精藍整肅全慿門外兩金剛法相圓成須籍世間多寶佛縱是黃泥具體可無白水通神玆蓋恭遇檀越某官現宰官身修菩薩行凡聨玉而共事皆隨佛以下生特發肯心同捐淨帑不待逢人勸化便成立地規模開口喫十方瞠目捍外道擎拳不打笑面持杵要破慳囊此皆歡喜結緣以故咄嗟辦事見施樂施裝嚴不壊之身今生來生受用無邊之福

無錫富安鄕化城庵行者募緣披剃疏

野狐說禪空自搖頭擺尾生脫殻才免將骨褁皮儻非眾信結緣那得一佛出世入防持鉢捧水磨刀待剗頭上淨光光方認得生前赤灑灑有住相布施無住相布施共裝个不哭孩兒見在佛證明未來佛證明都教作大富長者是名福報斷不虛拘

佩韋齋卷十六

欽定四庫全書

佩韋齋集卷十七

宋兪徳鄰撰輯聞

堯舜之臣禹稷契臯陶益皆有大功徳於民者也禹受禪爲夏載祀四百契之後生湯革夏爲殷載祀六百后稷之後生武王革殷爲周載祀八百天之報侈矣臯陶與益疑皆若是可也然益之後生始皇混一四海不過二世臯陶之後𨿽英六蓼春秋之世楚成大心滅六公子歸生滅蓼至漢九江英布先黥而王后叛而夷視益又不逮焉何哉豈益焚山澤不免戕物之命淑問如臯陶𨿽曰惟明克允而刑實傷人之具不然造物者何嗇於此二臣之後也嗚呼爲臯陶尙爾而況不爲臯陶者乎

漢自元帝至平帝禍亂皆起於宦官外戚然召之者實宣帝也恭石顯以明法進宣帝用之則宦官之禍始於宣帝矣許史衰有王氏王氏衰有丁傅丁傅衰莽繼之則外戚之禍始於宣帝矣東萊呂公謂宣帝𨿽中興之君實基禍之主有以夫

曹操以鬼蜮之智挾天子弒伏后勦皇子戮貴人害孔融殺崔琰誅荀彧禮樂徵伐出其手者十九年傳至丕卒移漢鼎操疑得志於地下矣然自操肇謀迄於國亡五六十載間實與司馬氏相終始方懿辭操辟操之志猶未暴也而其心已不下於操未幾握魏政殺楚王彪置諸王公於鄴至再世受遺父子祖孫相繼秉國師廢齊王昭弒髙貴鄕公不三四年易魏爲晉視操之脇制漢室殆有甚焉恢恢天网如此世之懷姦孕逆竊窺人宗社者安知無典午氏之踵其後邪

司馬懿爲魏上將徵伐四克遂陰蓄不臣之志及師昭廢二主弒一君卒移魏祚然未再世稱兵相屠惠帝昏愚食餅中毒懷湣身爲降虜行酒執蓋萬世有餘恥旣而中原板蕩宗廟焚沒𨿽元帝再造而石馬犧牛之防晉已非復典午氏矣自武至湣僅四帝都洛陽僅五十二年中間亂離屈辱前古所罕見亂臣賊子亦何所利而爲之乎

王莽女爲漢平帝後莽簒漢彊欲嫁之後不從楊堅女爲周宣帝後堅有異志後憤惋形於辭色及堅受禪欲奪後志後亦不許天理民彞𨿽婦人女子有不能自泯者而其父乃甘心焉賢不肖之相去何大相逺哉古婦人書疏往來之儀史不詳見曹操卞夫人與楊太尉夫人袁氏書云卞頓首及楊夫人答書乃云彪袁氏頓首頓首豈以卑答尊遂冠夫之名於某氏之上耶漢桓帝朝陳蕃薦徐穉等五處士皆屢徴不起帝欲圖姜肱之形肱臥闇室卒不使畫工見之他時竇憲薦楊喬徴之及朝帝愛其才貌欲使尙主喬固辭至不食而卒是亦可以亷頑立懦矣

李宻王世充皆受學於徐文逺及宻起兵使文逺坐南面備弟子禮拜之及文逺見世充乃輒先拜或云君倨宻而下王公何也答曰宻君子能受酈生之揖世充小人無容故人義相時而動可也乃知李宻之待故人能謙下如是君子之稱非溢美也

戰國策秦王欲見頓弱頓弱曰臣之義不參拜王能使臣無拜卽可矣不卽不見也乃知參拜之禮於古爲重蔡文姬云臣父言割字八分取二分割李篆二分取八分故名八分張懷瓘云本楷字漸若人字分散故名八分杜詩倉頡鳥迹旣茫昧字體變化如浮雲陳倉石鼔又已訛大小二篆生八分蓋八分必由大小二篆而出正如文姬之言若但類楷字而分散非古也

梁元帝時有荊州放生亭碑載藝文類聚則放生非始於唐也

醯釋名苦酒卽醋也魏名臣奏曰今官販苦酒與百姓爭錐刀之利則官司鬻醋見於魏初

士大夫飭身修行固不求後世之知然行同乎古人而名不聞於後世亦尙論者之所深惜也齊大饑黔敖爲食於路以待餓者而食之有餓者蒙袂輯屨貿貿然來黔敖左奉食右執飲曰嗟來食揚其目而視之曰予惟不食嗟來之食以至於斯也從而謝焉終不食而死充其介夷齊之流也而氏名無傳焉可嘅也已爰旌目事亦與蒙袂輯屨者同乃托列子以顯其亦有幸不幸耶漢髙祖經營之初招亡納叛旣定天下則崇節義以礪風俗蓋知以馬上得之不可以馬上治之也赦季布斬丁公所以教天下之爲人臣者然鄭君嘗事項籍籍死屬漢髙祖悉令籍諸臣名籍鄭君獨不奉詔此正節義之士髙祖乃盡拜名籍者爲大夫而逐鄭君何其戾也史稱髙祖豁達大度吾於此不無遺憾矣唐世系載鄭君名榮大司農當時蓋其後云

楊寶當哀平之世隠居教授及王莽居攝與兩龔蔣詡俱被徴遂逃遁不知所之光武髙其節建武中遣公車徴詣闕老病不至卒其家其後震生秉秉生賜賜生彪四世太尉徳業相繼爲東都顯族胡廣六世祖剛淸髙有志節王莽居攝剛亦解衣冠懸府門而去亡命交趾隠於屠肆之間後廣仕漢位公臺者三十餘年曆事六帝是皆潛隠不耀所以覃後昆之慶如此蘇子曰國之將興必有世徳之臣厚施而不食其報故其子孫能與守文太平之主共饗天下之福蓋造物報施之理誠然不誣也

老學庵筆記戴虞少崔言傅子駿云洪範無偏無黨王道蕩蕩無黨無偏王道平平無反無側王道正直防其有極歸其有極八句蓋古帝王相傳以爲大訓至曰皇極之敷言乃箕子語

秦始皇並吞六國執敲朴以鞭笞天下威震四海欲帝萬世其志大矣然卽位之年甲寅漢髙帝生焉越十五年己巳項籍又生焉始皇南巡會稽髙帝時年二十有七項籍才十二三耳已有取而代之之意造化倚伏黙寓於防防之間嘻可畏哉

司馬公著資治通鑑垂萬世法獨以魏接漢統疑蜀先主非中山靖王之後至諸葛亮伐魏皆以入寇書此不可曉周小宗伯掌三族之別以辧親疎秦置宗正漢因之以敍九族平帝更名宗伯五年又於郡國置宗師以糾皇室親族世氏後漢置宗正卿掌序錄王國嫡庶之次與宗室親屬近逺安有漢室尙存而徳敢冒中山靖王之後者孔明一代偉人且生於漢世安有不知徳而輕於以身許之者況操丕之姦雄使徳而冒靖王之其訐之亦久矣顧豈待後人議之邪晉史自帝魏後賢合更張世無魯連子千載徒悲傷文公此詩其意微矣

蜀譙周問杜瓊曰春秋防謂代漢者當塗髙而周徴君羣以爲魏者何也瓊答曰魏闕名也當塗而髙聖人取類言爾周因曰古者名官職不言曹自漢以來吏言屬曹卒言侍曹此殆天意也其後譙周緣瓊言遂曰春秋傳著晉穆侯名太子曰仇弟曰成師師服曰異哉君之名子也嘉耦曰妃怨耦曰仇今君名太子曰仇弟曰成師始兆亂矣其後果如服言及漢靈帝名二子曰史侯董侯旣立爲帝皆廢爲諸侯與師服言相似也先主諱備其訓具也嗣主名禪其訓授也如言劉已具矣當授與人也後景耀五年宮中大樹無故自折周深憂之無所與言乃書柱眾而大期之防具而授若復何言釋曰曹者眾也魏者大也眾而大天下其當會也言蜀之將歸於魏也蜀果亡悉如周言予以辭考之周不過因杜瓊之辭而推廣之殊無意義然而卒驗者豈瓊亦有黙授之者邪𨿽然以新造之蜀先主崩武侯薨禪以闇弱之資而又惑於閹豎使無此防其能與魏爭乎

三輔黃圖載秦漢宮室苑囿甚備顏師古漢書新注多取焉然不載作者名氏唐藝文志有三輔黃圖一卷列地理類之首亦不著何人作也其間多用應劭漢書集解劭後漢建安時人至魏人如淳注漢書復引此圖以爲據故苗昌言以爲漢魏間人所作今考此書其載治所云漢光武之後扶風出治槐裏馮翊出治髙陵於神明臺云魏文帝徙銅盤盤折聲聞數十里書載光武漢文帝眞漢魏間人作也

先儒謂五代之君周世宗爲上唐明宗次之至謂作史欲起自梁之丁夘訖於周之己未止書甲子不具建年其意亦微矣

眞廟時有百姓爭財以狀投匭輒比上徳爲桀紂比奏禦上令宮人錄所訴事付有司施行而匿其狀曰百姓意在爭財其實無他若並其狀付有司非惟所訴之事不得而直必先案其指斥乘輿之罪愚民無知亦可憐也書曰小人怨汝詈汝則皇自敬徳眞廟有焉

仁宗一日問饔人折米幾分對曰折六分訝其太過防折五分次日供進偶暴下嘆曰習使然也防如舊一日大官進膳飯有沙石上含之宻示嬪禦曰愼勿語人又一日思荔枝有司奏供已盡近侍曰市有鬻者上曰不可來歲恐增上供之數又一夕思燒羊頭近侍乞宣取上曰不可今次宣取後必泛殺以備暴殄無窮矣其儉徳如此

嘉祐中韓緯以司門郎中出知潁州時京西大饑韓振濟有方郡人賴以全活因揭榜鄰竟諭以救卹之意使來就食鄰竟之民𦇤負而至者不可勝數倉廩旣竭又乏寛閒之居以處之因感疾疫死者相枕藉韓亦以疾亡其秋郡一士人夢召至陰府治韓司門振濟獄士人乞假治後事及覺得疾旬日而卒振濟本仁者用心務廣其聲而實不至尙罹陰責乃若老羸轉乎溝壑壯者散而之四方而君之倉廩實府庫充有司莫以告者詎獨見赦於防防之間邪

昌陵初卽位誓不殺大臣不殺功臣不殺諫臣折三矢藏之太廟俾子孫世守之徽宗北狩懼祖訓之失墜也以黃中單親書之遣內侍曹勛間道歸國付之思陵子孫罔敢逾越周家忠厚未必過之

東坡一字仲和洗玉池銘末云仲和甫銘之維以識徳仲和甫僕也僕蘇軾子瞻也

朱文公解周易參同契而曰鄒防釋多不曉其義聞之先輩謂鄒本春秋邾子之國朱其後也樂記讀防爲熹謂之鄒防實文公姓名也司馬公在洛一日衣深衣散步過康節天津之居語謁者曰程秀才康節出肅則公也怪而問其故公笑曰司馬氏非出程伯休父乎文公或亦本諸此

元丰五年廷試進士有曁陶者臚唱久不應上顧左右蘇丞相云恐當呼訖吳有曁艷造營府之論恐其後也上命以訖音呼之果出應問其裏曰崇安人上顧蘇曰亦吳人也

蘇丞相頌嘗曰宋所以太平一百三十年而內外無患者宗室戚裏不預政后妃王姬無私謁公族世祿之家無驕陵而守禮法至神廟招駙馬不許升行此尢足以風勵天下矣

韓非子載師曠鼓琴事𨿽幾於誕然或者有之餘里人郭楚望以善琴名淳景間一日郡守資政趙公招飲雁浥閣月夜鼔一再行有物似魚非魚跳躍於池中者數四守怪之莫測也他日復鼔前操復跳躍如故明日涸池水索之得無射律琯蓋沈埋歲久適鼓亦無射調聲應气求故如此然亦奇矣

上官有忌用正五九月者凡數說或謂宋以火徳王寅午戌火在人臣當避之若然則近代之戒殊非古制然以木徳王者不聞避亥夘未以金徳王者不聞避巳酉丑何也或謂臣爲商商屬金寅午戍屬火火能尅金故避之然則歲日時支幹之屬火者亦當避邪何忌乎寅午戍月而已也或謂正月爲少陽用事萬物發生五月爲太陽用事萬物長養九月爲太陰用事萬物肅殺當萬物推移之時以此月舉事多忌尢不可曉惟竇蘋唐詩音訓髙祖紀注曰正五九三月不行死刑且引釋氏智論爲天帝釋以大寶鏡照四大神洲每月一移察人善惡正五九月照南贍部洲故此三月省刑修善今之州郡此三月不支羊肉錢先儒遂以正五九不上官政沿襲唐家故事案漢張敞曰爲山陽太守奏曰臣以地節三年九月視事又漢朔方太守碑曰延熹四年九月乙酉詔書遷衙令五年正月到官則兩漢以前未嘗忌此三月疑若眞始於唐者及讀齊書髙洋謀簒魏其臣宋景業言宜以仲夏受禪或曰正月不可入官犯之終於其位景業曰王爲天子無復下期豈得不終其位則此忌自魏已有之又非始於唐也然唐獨孤及集有舒州到任表云九月到州訖則唐人亦有不忌九月者又何邪今之曆書多本於唐一行禪師於此三月亦多禮上吉日是知未嘗顓忌也

鄒陽賦曰淸者爲酒濁者爲醴淸者聖明濁者愚騃故魏人廋語亦曰淸者聖濁者賢而徐邈又有頗復中聖人之說然皇甫嵩作醉鄕日月曰凡酒以色淸味重而飴者爲聖色濁如今而味醉且苦者爲賢色黑而酸醨者爲愚又以家醪糯觴醉人爲君子以家醪黍觴醉人者爲中庸以巷醪麯觴醉人者爲小人則酒之品目又不止於聖賢矣

杜子美詩曰人生幾何春有夏不放香醪如蜜甜退之亦曰一尊春酒甘若飴丈人此樂無人知後世遂以唐人好飲甜酒然考退之詩又自有酒味冷冽之語而樂天曰甘露太甜非正味醴泉𨿽潔不妨馨又曰戶大嫌甜酒才髙笑小詩又曰揭甕聞時香酷烈封缾貯後味甘辛則甘辛苦烈乃酒味之至佳者唐賢與今人之好大抵相類所謂至於口天下期於易牙者蜜餳之諭不過取其醇釅而已

典論漢孝靈末年百司湎酒一斗直千文楊松玠談藪記北齊盧道語長安酒錢斗價三百唐食貨志徳宗建中三年禁民酤以佐軍費置肆釀酒斛收直三千斛直三千是史識酒價之貴也白樂天與劉夢得閒飲詩曰共把十千沽一斗相看七十欠三年李白詩金罍淸酒價十千王維詩新丰美酒斗十千崔國輔詩與沽一斗酒恰用十千錢許渾詩十千沽酒畱君醉權徳輿詩十千鬥酒不知貴陸蒙詩若得奉君讙十千沽一斗抑何酒價之不廉如此先儒或謂此乃詩人寓言不過取曹子建樂府中語予以諸賢詩考之似皆摭當時之實非寓言比然杜少陵詩街頭酒價常苦貴坊外酒徒稀醉眠速宜相就飲一斗恰有三百靑銅錢三百一斗少陵猶以爲貴而諸賢皆以一斗十千爲詠又何貴賤懸絕如此

蔡邕爲漢名臣而無後𨿽有女傳業而賢者傷之後讀漢史謂獻帝遷都長安董卓賓客欲尊卓比太公稱尙父邕以爲宜須關東平定然後議之至邕集中乃有薦董卓表謂卓功參周霍而止於三事無異於眾宜以爲相國位在太傅上劍履上殿入朝不趨則異時卓爲相國正邕之所啟也豈以是而獲戾防防者歟鄧攸亦晉之賢者世謂天道無知使鄧伯道無兒然考之晉史攸遭賊欲全兄子遂棄己子其子追及縛於道傍夫追而不及尙當憐之追及矣而縛於道傍其絕滅天理甚矣天之不祚伯道亦豈以是歟

古語云知人固未易未易之中又有甚難者然孔子曰視其所以觀其所由察其所安人焉廋哉人焉廋哉又曰逺使之而觀其忠近使之而觀其敬煩使之而觀其能卒然問焉而觀其智急與之期而觀其信委之以財而觀其行告之以危而觀其節醉之以酒而觀其則雜之以處而觀其色九徴至人不肖得矣合二者而觀人亦可以知其槪也已

律禁殺牛不知始何代南史梁傅昭性篤謹子婦嘗得家餉牛肉以進昭召其子曰食之則犯法告之則不可取而埋之疑殺牛之禁自梁始案曲禮天子以犧牛諸侯以肥牛大夫以索牛則古者天子諸侯大夫皆以牛祭也王制又曰祭天地之牛角繭栗宗廟之牛角握賓客之牛角尺則不特用於祭祀而賓客燕饗亦或用之𨿽未見用於士庶人之家然易稱東鄰殺牛不如西鄰之禴祭泛言東鄰則又似不專主於天子諸侯大夫者往往祭祀賓客或可通用至於諸侯無故不殺牛苟無故諸侯亦不敢殺也古人犯禮甚於犯法正不待明著之律令也東漢第五倫爲會稽太守俗多淫祀民常以牛祭神倫到官移書屬縣曉告百姓巫祝有妄屠牛者吏輒行罰則殺牛有罰自東漢已然矣要知服田力穡牛實有功於主人者禁而勿殺亦仁人君子之用心也燧人氏鑽火至周四時變國火蓋春取楡栁之火夏取棗杏之火一歲而易火者五疑若多事及觀洪範五行傳乃知古人攺火關於時政火性炎上者也老則愈烈於是遇物輒然若新火性柔靑光烱烱乃無忽勝速熾之患縱使延燎亦易撲滅是則古人鑽燧攺火之意也唐人詩日暮漢宮傳蠟燭靑煙散入五侯家不過爲節物之戲玩耳

佩韋齋集卷十七

欽定四庫全書

佩韋齋集卷十八

宋兪徳鄰撰輯聞

韓退之聴頴師琴詩摸寫形容之妙疑專於譽頴者然於篇末曰推手遽止之濕衣淚滂滂頴乎爾誠能無以冰炭置我腸其不足於頴多矣太學聴琴序則曰有一儒生抱琴而來歷階而升坐於尊俎之旁鼓有虞氏之南風賡之以文王宣父之操優遊怡愉廣厚髙明追三代之遺音想舞雩之詠嘆及莫而退皆充然若有所得也何嘗有推手遽止之之意合詩與序而觀其去取較然抑又知琴者本以陶寫性情而冰炭我腸使淚滂而衣濕殆非琴之正也

陶淵明止酒詩蓋不得已而欲止於酒止猶綿蠻黃鳥止於丘隅之止非禁止之止也居止城邑生止髙防步止蓽門味止園葵懽止稚子皆止其所止也而平生乃不能止於酒焉暮止則寢不安晨止則起不能日日欲止之則榮衛不理是豈混世全身之道哉今覺止酒爲善𨿽止扶桑涘可也又何獨止扶桑涘哉𨿽千萬祀亦可也其防如此東坡追和乃云微屙坐杯酌止酒則瘳矣從今東坡室不立杜康祀是果淵明之意邪

張司業節婦吟君知妾有夫贈妾雙明珠感君纒綿意系在羅裙襦妾家髙樓連苑起良人執防明光裏知君用心如日月事夫誓擬同生死還君明珠雙淚垂曷不相逢未嫁時禮男女授受不親婦人移天理不應受他人之贈今受明珠而系襦還明珠而垂淚其愧於秋胡之妻多矣尙得謂之節婦乎

東坡秦穆公墓詩槖泉在城東墓在城西無百步乃知昔未有此泉秦人以泉識公墓昔公生不誅孟明豈有死之日而忍用其良乃知三子殉公意亦如齊之二子從田橫古人感一飯尙能殺其身今人不復見此等乃以所見疑古人古人不可望今人益可傷及居海外和淵明詠三良詩則云此生太山重忽作鴻毛遺三子死一言所死良已微賢哉晏平仲事君不以私我豈犬馬哉從君求蓋帷殺身固有道大節要不虧君爲社稷死我則同其歸顧命有治亂臣子得從違魏顆眞孝愛三良安足希仕宦豈不榮有時纒憂悲所以靖節翁服此黔婁衣與前詩意若大戾𨿽老成之見與少年異然可以死可以無死皆事君立身之大義所謂道並行而不相悖也

捲耳夫行役於外其室家憫其勤勞而作也正與汝墳殷其雷之意同故曰嗟我懷人曰我馬瘏矣我僕痡矣人曰我懷馬曰我馬僕曰我僕豈后妃之言臣下哉說者承小序之誤故遷就而爲之辭耳

采葛懼讒也一日不見而如三月三秋之隔其疑畏若太過者然武安去咸陽七里而應侯之譛已行董仲舒遷膠西相而幾不免於禍之及姦鋒中人瞬息間事此詩人所以深懼也

小弁鹿斯之奔諭太子被放而去也奔宜亟而反跂跂然者不忍去也何不忍哉雉之雊也尙求其雌王豈不念後乎木之壊也尙疾無枝王豈不念太子乎吾之憂如此王寧莫之知乎此人子之至孝不敢以無天理人心者量其親也

四牡五章四章皆言王事靡盬而末章獨無之蓋王事畢而歸也故曰將母來諗以養親之志而來告於君也不然將驅馳之不暇而暇遂其私乎於此詩可以見臣子之心矣

狡童序謂刺鄭忽而作諸家皆祖其說惟岷隠戴氏謂山有扶蘇指狡童爲在朝之小人今此詩不當以爲昭公意當時必有用事如董賢者彼狡童耳子與之狎乃不與我言子𨿽不我與我維子之故至不能食不能餐子獨不察我乎詳味此說則子正指昭公而狡童則指用事者也世子忽年旣長矣帥師救鄭再卻齊侯之昏不可以爲童子況忽非有大罪者國人特閔其微弱無忠良爲之助耳詩人主文而譎諫安有斥其君爲狡童而聖人錄之者褰裳之詩亦然子惠思我言昭公而思我我則褰裳而涉溱子不我思豈無他人但不忍狂童之亂政耳亦非斥其君爲狂童也

無衣由大夫言之則美武公由聖人言之武公之罪大矣武公自負彊大不請命於天子乃使其大夫風天子之使而取之其志何如也豈曰無衣自詭以盛彊也不如子之衣是以敵己者相視也衣者天子之衣豈使臣之衣哉七命曰侯伯之服六命曰子男之服變六言七非武公之謙辭也岷隠謂外示彊大中實欿然眞情發見不可揜也當是時晉猶未甚彊非得天子命服不可久安故七命六命皆可恃以爲安且吉安且順也然以左氏傳及史證考之則周之失亦甚矣平王二十六年晉昭侯封季弟成師於曲沃諸侯專封而王不之問一失也三十二年潘父弒昭侯欲納成師王又不問二失也四十七年曲沃莊公弒晉孝侯而王又不問三失也桓王二年曲沃莊伯攻晉王不能討反使尹氏武氏助之及曲沃叛王始命虢伐曲沃立晉哀侯四失也十三年曲沃武公弒晉小子侯王𨿽不能卽討明年命虢仲立晉哀侯之弟緡又明年虢仲芮伯梁伯荀侯賈伯伐曲沃王綱若少振矣至是武公簒晉僖王受賂乃命之爲諸侯五失也禮樂徵伐移於諸侯降於大夫竊於陪臣陵夷至此周其能久乎君子於無衣之詩可以知周之終於不競矣

黍離一詩元城劉氏曰人之情於憂樂之事初遇之則其心變焉次則微變久則安之矣至於君子忠厚之情則不然其行役往來固非一見也初見稷之苗矣又見稷之穗矣又見稷之實矣感嘅之意終始如一不少變而愈深此則詩人所以爲忠厚也噫予於是而重有感矣然黍離王國之詩降而爲風自季札觀樂已然非夫子刪詩而降之也

簡兮之詩衛之賢以萬舞爲恥君子陽陽周之賢以執簧執翿爲樂均一棄賢也然賢者有恥心則國猶可爲也賢者而樂於執簧執翿則國非其國矣周之事尙忍言哉

式防黎之臣子作也當是時衛之君與其夫人並爲淫亂黎之臣實醜之然黎有狄難君寓於衛臣不得不從焉而心蓋以寓衛爲恥也故曰胡爲乎中露露言其濡染也胡爲乎泥中泥言其陷溺也黎𨿽滅亡猶醜衛之淫亂則淫亂之醜其甚於滅亡也多矣

凱風孟子謂親之過小者也余友廬陵龍仁夫曰是詩當於劬勞一語觀之夫以棘心之微凱風吹之至夭夭之盛則母之撫我育我出入覆我其劬勞亦甚矣欲報之徳昊天罔極況於小過而敢怨乎故曰母氏聖善我無令人又曰有子七人莫慰母心惟知自責而一毫怨懟之意不萌焉是非勉彊矯飾而然也皆天理人心之自然而發見者也

將仲子毛氏之說失之矣京之不度祭仲諌之莊公弗聴納非有愛於叔段也畏我父母畏我諸兄畏我國人之言故未敢亟圖之耳然兄弟同气古人譬之手足而是詩擬之以杞以桑以檀皆有可以斬伐之理則詩人之意固有在矣可畏者有時而不畏可懷者有時而不懷段其能自免乎觀此詩也則克段於鄢顧豈在於子封出車之時邪

遵大路國人畱賢而作也古之去國者或間道奔亡而君猶畱行焉今也遵大路而去則顯然與莊公絕矣國之畱賢者於大路之中執其袪執其手兾少需之毋我魗惡又引其故與好者而感動之其情切矣而莊公聴其自去若罔聞知則其失道也甚矣

風雨之詩非思君子也亂世小人多而君子少幸一遇焉故曰心夷曰疾瘳曰云胡不喜猶莊子所謂逃空谷者聞人足音跫然而喜也

柏梁體詩起於漢武帝元鼎元年起柏梁臺三輔舊事云以香柏爲之香聞數十里郊祀志曰鑄銅爲柱三秦記曰上有銅鳳名鳳闕臺武帝詔羣臣二千石能爲七言者賦之句各七言句末皆諧韻仍各述所職如丞相則曰總領天下誠難治大司農則曰陳粟萬斛揚以箕他皆類此後世遂爲詩體云

淇澳云緑竹猗猗注菉蓐也又爾雅云竹篇蓄也似小梨赤莖節好生道旁可食又云韓詩作音篤亦云篇竹余嘗疑之史記河決瓠子武帝令羣臣從官自將軍以下皆負薪窴決河是時東郡燒艸以故薪柴少乃下淇園之竹以爲楗天子旣臨決河悼功之不成乃作歌曰云云河伯許兮薪不屬薪不屬兮衛人罪燒蕭條兮噫乎何以禦水頹林竹兮楗石菑晉灼注淇園衛苑也多篠顏師古曰頹林竹者卽上所說下淇園之竹以爲楗又任昉述異記衛有淇園出竹在淇水之上梁元帝竹詩亦云嶰谷管新抽淇園竹復收則淇澳從來產竹明矣所謂菉蓐篇蓄之類將別有所據

甲戍夏予遊江右旅邸題詩滿壁獨記憶數首歲久忘其氏名因錄於左過常山云荼防香夢怯春寒晝永簾垂燕子閒敲斷玉釵銀燭冷計程應念過常山閨怨云有約未歸蠶結局小軒空度牡丹春夜來揀盡鴛鴦繭畱織徵衫寄逺人謾題雲南國傷讒緣薏苡西園議價指蒲桃惟餘白髮存公道近日豪家染髩毛王荊公讀書堂詩云烏石岡頭上冢歸柘岡西畔下書帷辛夷花發白如雪萬國春風慶曆時此詩尢婉而成章者也予於北士家見二詩其一讀史詩曰襄漢云屯十萬兵習池酩酊不曽醒紛紛誤晉皆渠輩何獨王家一寧馨徳祐末邊將沈溺酒色兵事起賣降恐後乃指儒臣以爲誤國此可以闗其口而奪之气矣

杜子美晚行口號云市朝今日異喪亂幾時休逺愧梁江總還家尙黑頭然江總還宅詩紅顏辭鞏洛白首入轘轅乘春還故里徐步采芳蓀未嘗黑頭也

梅亭李公甫工耦儷之文好用經句守榮州日西川茶馬司欲奪榮之鹽井而之公甫申省爭辧一聨云徵商自此始矣必求龍斷而登之作俑其無後乎爲其象人而用也蓋榮素無鹽之禁苟井茶馬司則鹽將昉於此詞意俱到良不易得然集中所載他作間有牽彊偶合者弗逮也

饒公應龍以浙西提刑除宜顯文閣浙東安撫使兼知紹興府余代爲賀札有雲翠節底公紅牙易鎭對揚光訓丕顯哉文王之謨保釐東郊祗命以周公之事又曰大都之尹羣州之節式遄唐帥之行會稽所喜京兆所思渾尹坡公之句

黃尙書萬石舊以朱制置禩孫辟爲廣西經略司主管機宜文字𨿽不就常執門生之禮事之黃守吳朱守當塗書問往來殆無虛月朱后爲四川宣撫黃俾余作札賀之欲述其違逺戀慕之意余偶得一聨云所見數十人未有盧公之知已今去五千里何由張籍之致身黃公萬石將漕福建兼知建寧府適歲歉米斗至錢貫五百因禁官民毋得釀酒令行數月米價頓減旣而寓公招宴以乏酒往往煮參棗湯代之樂語云如此風月夜顧安所得酒乎在乎山水間醒能述以文也然不知何人所作又沿江制置司中秋大宴樂語云試問夜如何坐看疎星度河漢但願人長久不妨千里共嬋娟亦不記何人作也又某人由防江制幕召試館職將行制置司請於朝防帶行祕書省正字仍舊職其謝啟云夢玉宇瓊樓之邃何似人間陪綸巾羽扇之遊依然江表皆以詞語屬對而切中事情亦可喜也

丞相趙忠靖葵少負經濟之才恥事科舉以戰多致宰輔給事中徐淸叟駁之謂宰相非賞功之官且援宰相須用讀書人爲辭忠靖以此力乞骸以歸旣得請其謝表曰𨿽霍光不學亡術固難免於眾譏然臯陶所讀何書敢以是而自解臯防稷契所讀何書趙淸獻答荊公語也用當家事益見其工

賈平章始生之日錢唐宰郭應酉以詞賀之序語云峻極於天誕彌厥月防衣廊廟昔無一品之曾參衮繡山林今有半閒之姬旦蓋賈有所生之母朝命封兩國賜號壽賢而新築亭於葛嶺私第扁曰半閒故也其結聨云日長門館坐對南北峯之髙時遊廟堂盡付東西防之問賈甚稱賞以此峻除列院然識者謂晉楚之富不可及也曾子猶曰我以吾仁我以吾義是豈較一品者周公思兼三王坐以待旦又豈志半閒者哉東西防見韓魏公傳若南北峯殆俗語耳豈一時偶阿其所好耶東坡先生文章妙一世韓文公廟碑尢奇偉但先輩以詩中作書詆佛譏君王之語謂君王非可譏者沔水規宣王不如易以規字爲善予謂山谷病起十詩似不愧少陵至曰潁川狂士邢尙書本意扶日上天衢惇夫若在鐫此老不令平地生﨑嶇鐫之一字𨿽爲﨑嶇發然父亦豈可鐫乎父慈子箴則有之矣

徵商自賤丈夫始孟子言之隋志晉自過江凡貨賣奴婢馬牛田宅有文券率錢萬輸四百入官賣者三百買者一百因知稅契錢自晉始

明道間嵩山石室中有狂僧誦法華經棲泊二十年形土木也飲食猿鳥也扣其眞防不可具道嘗曰古之人念念在定慧何由雜今之人念念在散亂何由定歐陽永叔尹師魯最辟佛者聞之亦不覺心醉謝希深與梅聖兪書云

秦檜爲相怙權恃援沮復仇之議誅殺勲舊誣陷忠良死之日詔譔神道碑士大夫無肯執筆者然其子孫迄宋之亡仕者不絕或疑造物報施之誤至閱四朝聞見錄遂以爲檜息兵和戎生民賴以休息時有太平翕翕之號恐造物以此佑之餘觀靖康末檜在粘罕營首入議狀乞存趙氏其後黃時偁徐揆段光逺始繼之一口粘罕謂莫儔曰搜尋宗室有所未盡儔陳計俾於宗正寺取玉牒其中有名者盡行根刷則無遺類矣檜在傍曰尙書之言誤矣譬如吾曹人家宗族亦自不少有服屬近而情好疎者有𨿽號同姓而恩義反不若異姓者平時富貴旣不與共一旦禍患乃欲均之恐無此理粘罕曰中丞言是也由此宗室之獲免者眾此二事亦有取焉

天聖中劉公綽爲京西轉運使分遣屬官盤量諸郡在庾之米贏十餘萬石奏乞付三司收系時章獻太后垂簾問曰已盤量者條貫許再盤量否對曰向來漕臣狥情不肯盡收入歷太后曰卿識王曽張知白呂夷簡魯宗道否此四人者皆不因盤量收出斗斛致身於此公綽大慙退謂人曰當是時殿上壁罅可入我亦入矣紹興三年四月知藤州侯彭老以本州賣鹽寛剰錢一萬貫文買到金一百六十餘兩銀一千八百兩投進詔縱有寛剰自合歸之有司非守臣所當進納或恐亂有刻剝取媚朝廷侯彭老可特降一官放罷以懲妄作建炎間大臣薦瀘州艸澤彭知一有康濟之略隠居鳳翔者今守臣錢蓋津發赴行在所旣入見乃以所燒金及藥術獻詔云朕不忍燒假物以誤後世仰三省發遣赴元來去處仍將燒金合用什物於街市毀棄

寶祐丁巳淮東總領獻羨餘三百萬防轉一官依舊職時董鴻儀父以司戶參軍爲幕寮作奴戒譏之其辭曰董子官於南徐俸錢二百有三十券貯以篋百費取需焉率兼旬而盡復閔閔焉數日以待繼有奴狡笑於傍曰使狡得職是篋當不至乏絕且有贏羨餘甘其言也使職之已而黙計其缾罄罍恥也呼狡來前問有餘狡曰有餘曰子非以吾之券貸於人而取其倍稱之息歟不然則子獲艸中之蚨歟狡曰亡是也狡能使郎有餘足矣奚以問爲余喜而歌曰昔嗇兮今丰昔窘步兮今從容月之羨以百計歲之羨以千計吾其免乎屢空信乎狡之爲吾謀也忠一夕月明步於庭有歌於墻隙者曰露零零兮霑衣鶴翩翩兮夕饑鶴饑兮何憾傷子產之智兮而受校人之欺審而聴之吾史戇也余曰戇爾何歌之悲也曰自郎之任是狡也戇不得以受子之傭矣戇不足計也以物售子者不得以受子之眞矣子之所識窮乏者不得以時防子之惠矣余矍然曰玆狡之所謂有餘者哉詰朝亟斥篋中券償之其羞澁也如初

佩韋齋集卷十八

欽定四庫全書

佩韋齋集卷十九

宋兪徳鄰撰輯聞

王勉夫著野客叢書謂士大夫不幸遺其親於不測之地要當委曲回防無戾吾大節可也苟𨿽固執而不顧其親君子所深惜焉於是以趙苞之破賊爲非以周虓之降秦爲是又曰士大夫脫有不幸當爲周虓無爲趙苞案趙苞爲遼西太守遣使迎母妻道爲賊所虜賊出母示苞苞號泣謂母曰昔爲母子今爲王臣義不得顧私恩毀忠節惟當萬死無以塞罪遂進破賊母妻被害苞謂人曰食食而避難非忠也殺母以全義非孝也遂歐血而死周虓爲梓潼太守遣騎送母妻歸道爲苻堅將所獲虓不得已亦降堅以爲尙書郎虓曰蒙國厚恩以至今日但老母見獲失節至此母子獲全秦之惠也𨿽公侯之貴不以爲榮況郎任乎堅乃止禮事君不忠非孝也孝經於事君一章獨言忠而不言孝忠卽所以爲孝也苞之與虓均爲太守非復在母膝下時矣食人之祿當死人之事故死城郭死封疆聖人韙之苟以親之故棄城而降其虧大節多矣母子俱存如君父何況吾爲君之臣吾之父母亦君之臣妾苟不幸而處於不測之地吾能破賊吾之忠也父母而死於賊亦吾父母之忠也事定之後辭爵賞而不受如苞之死斯已矣爲虓之降其可哉苟降矣使其母爲王陵之母則亦非所以慰母心也故爲人子者不忍於其親必不捨吾親而仕可也辭親而仕則爲人臣矣爲人臣而避其難可乎或曰如此則髙帝分我一桮羮之語然乎否乎曰是父不可同年而語矣苞之與虓皆爲人臣義不當顧恩而毀忠節者劉項之爭可已斯已矣行一不義殺一不辜而得天下聖人且弗忍爲況忍捨父而取天下乎孟子於瞽瞍殺人之問曰舜視棄天下猶棄敝蹤竊負而逃遵海濱而處終身防然樂而忘天下謂得瞽瞍之重於得天下也然則髙帝之不顧其父豈趙苞之不重母比哉或者又曰使苞而不死其母終身廬墓而不仕可乎曰父而有後歐血而死耳苟宗祀無托則終身廬墓而不仕君子亦無責也

漢明帝夢金人飛行殿庭頂有日月之光已而徧問羣臣惟傅毅對曰西域有神其名曰佛陛下所夢其是乎世遂謂佛之靈能於其教未行中國之先已見夢於帝案漢書霍去病出隴西過焉耆千餘里得匈奴祭天金人而歸武帝取而置諸甘泉所謂金人非佛像而何金像旣入漢當時渾那休屠數萬之眾皆徙入塞內亦有入長安者悉月氏故種其間豈無奉佛者又有金像以爲之宗主則中國之人習聞其事久矣是則所謂佛者明帝固先聞之由聞生想遂形於夢此樂廣所謂因也不然傅毅生於中國何由而知飛行挾日月者爲佛邪由此言之佛入中國𨿽在明帝時而其萌已兆於武帝時矣然列子亦有西方大聖人之說則前乎漢世佛之名固已著矣

趙韓王爲相防事後置二甕有投利害文字皆置其中滿卽焚於通衢李文靖公爲相自言居位無補萬一惟四方言利害未嘗一見施行聊以此報國自常情論之二公若苟且廢事者而當時國家治安百姓富庶何也天下事不可輕易攺更興一利必有一害今日之有益於民者他時或有損於民是故法不至甚獘守之可也載其淸淨民以寧壹曹參之於漢亦然豈特趙李二公之見如此

唐仲俊年八十五極康健自言防讀千字文因心動神疲之語而有所悟平生遇事未嘗動心所以老而不衰昔禇淵爲齊司徒賀客滿座褚炤嘆曰使彥回作中書郎而死不當爲一名士邪名徳不昌乃復有期頥之壽往年予遊淮甸聞有以忠勇名者朝廷累授節越謂不在古名將下使先數年而斃誠有足以欺天下後世者不幸老而不死隳名損節爲萬世笑人臣事君見危致命故死城郭死封疆義不返顧顏魯公死李希烈之難年已八十志士仁人老而益壯固不以衰年二爾心也使皆如彥回輩則國家亦何所賴於老成哉

王禹玉元厚之嘗問蘇子容曰公記問之博以至國朝典故本末無遺日月不差用何術也子容曰某每以一歲中大事爲綱而究當年之事則不忘矣如某年攺元其年有某事某年上卽位其年有某事某年立後立太子其年有某事某年命相其年有某事亦記事之一法也

朝士舊皆跨馬思陵幸維揚雨中見扈從臣寮奔走泥淖有墜馬折臂者及駐蹕於杭詔百官許乘肩輿汪浮溪謝表云臣勞於下宜無俟駕之行君卹其私至許肩輿之便又云憫塞翁折臂之憂從漢相小車之佚古者刑不上大夫已爲忠厚之至大中祥符二年詔曰朕念四方士子𨿽應刈楚之求未著贖刑之典深可憫惻繼自今曽應舉士人有犯公私罪杖以下聴贖此意尢爲忠厚所以士大夫亦罕犯法賈誼謂嬰以亷恥故人興節行者是也

寧廟時永嘉有林君奇者以風鑑名京師日閱十人則捲簾撤肆而飲穆陵在側微詣焉君奇熟視不對肆將撤穆陵辭去君奇畱之延至所居夫婦具盛服以拜曰貴官姓穆陵曰玉牒趙氏也又拜曰天下尙太平穆陵驚愕曰叟何爲者君奇對曰某閱人多矣未見有如官者後五年當爲天下主今𨿽貧去此六十日必富且貴因徴詩爲他日證穆陵占筆書曰許負往昔矣天綱今何之誰知千載後復遇林君奇且識歲月未幾選嗣沂邸擢果州團練使邰州防禦使封成國公寧廟崩濟王廢遂入繼大統君奇取詩飾以龍錦標諸肆時相史彌逺呼君奇索詩紿爲入奏官之明日贈以錢二萬放令歸鄕君奇憤恚而死

寧廟升遐遺詔有曰𨿽不明不敏有孤四海望治之心然克儉克勤未嘗一日縱己之欲故老聞之無不霣涕穆陵繼統實史相彌逺擁立之功楊文元公簡史之師也以列卿召對上從容問曰聞師相防嘗受教於卿簡對曰臣之教彌逺者不如此上曰何謂也對曰彌逺視其君如奕棋上黙然罷朝上以語彌逺彌逺對曰臣師素有心疾

徐僑爲侍從家貧朝服亦浣濯紉補穆陵見之蹵然曰卿一貧如此僑對曰臣不貧陛下貧穆陵問之故對曰陛下內無良相外無良將安得不貧上愕然

幹徳四年十月詔先朝帝王陵寢申樵采之禁仍置守冢戶委逐處長吏常切檢察罷任有無廢闕印歷明書之太昊炎帝黃帝髙辛唐堯虞舜夏禹商湯周文王武王漢髙祖東漢世祖唐髙祖太宗以上十六帝各置守冢五戶每歳春秋禦置名祝版祭以太牢商中宗太戊武丁周成王康王漢文帝宣帝魏武帝晉武帝後周太祖文帝隋髙祖文帝以上十帝置守冢三戶歲一祭以太牢餘如秦始皇漢惠帝景帝武帝唐徳宗敬宗武宗昭宗梁末帝後唐湣帝明宗三十有八帝皆嘗禁樵采又詔曽經盜賊開發者重制禮衣常服棺槨以若先代帝王有祠廟者每祠須及一百五十間以上委州縣長吏躬親防視索圖赴闕遣使覆案令太常禮院重定配享功臣檢討儀像繪付諸祠惟東晉六朝陵闕多在金陵丹陽之間當時江左未平所以制書不載斯亦忠厚之至也

咸淳末賈似道以太傅平章軍國重事禁天下婦人不得以珠翠爲飾時行在悉以琉璃代之婦人行步皆瑯然有聲民謠曰滿頭多帶假無處不琉璃假謂賈琉璃謂流離也西域傳罽賓國有琥珀流離則琉璃字本流離也

精太用則竭神太役則疲學者非天才敏贍乃欲獘精勞神於文字中往往亦足致疾北史文苑傳李廣齊文宣初嗣覇業命掌書記廣苦心於文詞間一日坐而假寐忽驚謂其妻曰吾向似睡見一人止吾身中曰君用心過苦非精神所能堪今辭君去矣因恍惚不樂復數日遇疾逾年而死宋淳熈間成都倅秦奎極力屬文後得疾字皆不復識亦不能書以此遂殂夷堅續志蓋言其詳云

用事之誤前輩所不免若尋常詩文亦未爲深害至若告君理宜謹審唐太宗問孔頴達曰孔子稱以能問於不能以多問於寡有若無實若虛何謂也對曰此聖人教人謙耳帝稱善除國子司業太宗𨿽誤以曾子爲孔子頴達八歲就學誦記日千餘言闇記三禮義宗及長明服氏春秋傳鄭氏尙書詩禮記王氏易能屬文兼善算歷一時老師宿儒皆出其下質疑辧難人畏服之乃不省論語所載曾子之言直以聖人教人爲對何也蘇文忠公博學彊記又嘗注論語其上皇帝書有云未信而諫聖人不與此論語載子夏之言乃謂之聖人何也其再上皇帝書云孔子曰君子之過如日月之食焉過也人皆見之更也人皆仰之聖賢舉動明白正直不當如是論語所載乃子貢之言今直指爲孔子書之再上又非頴達倉卒間答比何爲多誤如此紹興間中書舍人張嵲代秦會之請先至江上諭諸帥招討札子云臣聞徳無常師主善爲師善無常主恊於克一此伊尹相湯咸有一徳之言也又其末云臣言如不可行卽乞罷免以明孔聖陳力就列不能者止之義誤以告太甲爲相湯孔子引周任之言又誤指以爲孔聖當時朝士作詩譏之事見周益公詩話夫以頴達文忠公之才猶如此於張嵲何責焉要之告君之際須謹之又謹可也石建奏事下驚馬字不足恐獲譴建父子𨿽無文學其謹重殆可法也

淳祐間行括田法令百姓履畝自實無名子作詩云棄淮棄蜀棄荊襄卻把江南寸寸量量得畝田多一尺尺頭能有幾多長時宰聞之亟寢其事焉

宋景文公常言爲文之要意不貴異而貴新事不貴僻而貴當語不貴古而貴淳字不貴怪而貴奇善夫宋景文作新唐書人以札闥誚之札闥者世俗厭夢之語謂書門也譏其好奇耳唐徐彥伯爲文率易新語如以鳳閣爲鶠閣龍門爲虯戶金穀爲銑溪玉山爲瓊嶽芻狗爲卉犬竹馬爲篠驂月兔爲陰魄風牛爲飈犢後進爭效之謂之澁體則其札闥甚矣

丈人之義本於易尊稱也史記荊軻傳家丈人召髙漸離擊築索隠曰謂主人翁韋昭云古者名男子爲丈夫尊父嫗爲丈人漢書宣元六王傳云丈人者謂淮陽憲王外王母卽張博母也據此皆尊貴之稱今世俗乃獨呼妻之父爲丈人或云本漢匈奴傳漢天子我丈人行之語又云泰山有丈人峯故亦稱曰泰山唐開元十三年封泰山三公以下例還階張說爲封壇使說壻鄭鑑以說故自九品驟遷至五品兼賜緋因酺明皇訝而問之鑑無以對伶人黃翻綽奏曰此泰山之力也疑妻父稱爲泰山或本諸此然於丈人之稱殊無意義予一日閱天文志有丈人星其下曰子星孫星娶妻爲嗣續計丈人之稱或有取於丈人星之義歟

世謂大笑爲絕倒山谷詩淵明醉握逺公手大笑絕倒人不嗔然晉書王澄字平子有髙名少所推服之聞衛玠言輒嘆息絕倒則絕倒因嘆息也北齊崔瞻使陳過彭城讀道旁碑絕倒從者以爲中惡史謂是碑瞻父爲徐州時所立故哀感焉則又因哀感而絕倒矣要之絕倒者形體敧傾不自支持之貌笑而絕倒嘆而絕倒哀而絕倒皆以形體言不專謂大笑也

晉杜預上疏請伐吳有曰萬一孫皓悔過徙都武昌增兵夏口盡築江南諸城城不可攻野無所掠明年之計恐無及矣晉與吳爲敵國元凱所慮正守江之良策而皓不知出此季世恃長江爲險武昌無重臣夏口無重屯江南無髙城深池豈亦不知古今者之過歟

關節下所以通欵曲於上唐段文昌言於文宗曰今歲禮部殊不公所取進士皆子弟無藝以關節得之漢佞幸傳髙祖有籍孺孝惠有閎孺與上臥起公卿皆因關說又梁孝王傳有所關說於帝則關節亦可三門說打揲趙康靖公聞見錄云須當打揲先往安排又東坡與潘彥明書雪堂如要偃息且與打揲相伴今俗以揲爲疊非也墨杘【上武悲反下醜知反】黠詐貌見博雅及列子力命篇鶻突不分曉貌一作糊塗太宗欲相呂正惠公左右或曰呂端爲人糊塗呂原明家塾記云讀爲鶻突食醫心鏡有鶻突羮正作鶻突字罷休吳人言罷以休繼之方言也闔閭語孫武曰將軍罷休屏營驚惶貌國語申包胥曰楚靈王獨行屏營東漢劉陶上議曰屏營徬徨不能監寐並當俗謂收拾世說長豫常爲曹夫人並當箱篋猱不情貌周顚答賓從絕句十載文章敢憚勞宋都回鶂爲風髙今朝甘被花枝笑任道尊前舜猱裝潢俗云羅列張大貌唐六典崇文館有裝潢匠五人熟紙匠三人祕書省有裝潢匠熟紙匠各十人踏趿不振貌酉陽雜俎載錢知微賣卜爲韻語曰足下踏趿不肯下錢恅愺迫促苟簡貌陸士衡文賦恅愺瀾漫亡耦失疇埤蒼曰寂靜也音與恅愺同而義異唐突棖觸貌馬融長笛賦曰沫犇遁碭突李善注碭徒郎切李白赤壁歌鯨鯢唐突畱余迹而曹子建牛鬭詩行至土山頭歘起相搪突則唐又作搪旁午儀禮曰度尺而午注云一從一橫曰旁午施行朝廷移文州縣必云主者施行見東漢黃瓊傳又石鼎聨句詩此物方施行樓羅蘇鶚演義曰幹了之稱北齊文宣時王昕曰樓羅【云云】實自難解梁元帝風人辭城頭网雀樓羅人著而南史顧歡傳曰蹲夷之義婁羅之辧又說苑載朱貞白詩太僂防人矣則又加人焉卑末伶人自稱欒巴傳𨿽幹吏卑末皆課令習讀宿畱俗謂逗畱也列子黃帝篇趙襄子怪而畱之徐而察之商欽順釋文云畱力救切謂宿畱而視之又史記天子幸緱氏城拜公孫卿爲中大夫遂至東萊宿畱之數日無所見滑稽詼諧貌屈原卜居云寧亷潔正直以自淸乎將突梯滑稽如脂如韋以絜楹乎史記有滑稽傳寄附唐異聞集薛防作霍小玉傳云大歷中寄附鋪侯景家掎摭徧拾人善惡貌文選曹子建與楊徳祖書曰劉季緒才不逮於作者而好詆訶文章掎摭利病唐書來俊臣掎摭諸武韓退之石鼓歌掎摭星宿遺羲娥防扈毛詩無然畔援鄭注畔援猶跋扈也梁冀跋扈將軍西京賦睢盱拔扈拔卽跋也媒蘗漢書司馬遷救李陵之言曰全軀保妻子之臣從而媒蘗其短孟康注媒猶酒教蘗謂釀成其罪宋景文新唐書記程元振惡李光弼則云媒蠍以疑之蓋本唐書宦官傳如媒而成如蠍之蠧之語絓閡晉摯虞較古尺曰度量之由生皆絓閡而不通黝【上音紙下音主】衛垣說字勢曰或防狀似連珠勞曹忉怛貌成公綏嘯賦訇磕勞曹懊憹晉禮儀志有懊憹歌鏖糟見漢書鏖臯蘭下注

永昌卜陵命司天監苗昌裔相地西洛旣覆土昌裔領董役內侍王繼恩登山顚周覽形勢謂之曰太祖之後當再有天下繼恩黙識之太宗大漸繼恩因與參知政事李昌齡樞宻趙鎔知制誥胡旦布衣潘良閬謀立太祖之孫惟吉事泄呂正惠公時爲上宰鎖繼恩而迎眞宗於南衙卽位繼恩等尋被誅竄然昌裔之孫逢聞其祖之語猶與方伎李士寧醫官劉育蠱惑宗室世居共謀不軌以致敗死靖康末趙子崧太祖六世孫也剽竊此說適二帝北狩遂與門人傅亮防血而盟以幸非常傳檄云藝祖造邦千齡而符景運皇天祐宋六葉而生躬繼聞髙宗登極惶懼歸命後爲人以檄文訐之亦竄嶺南至紹興元年十一月駐蹕於越上虞縣丞婁寅亮永嘉人上疏其略曰太祖捨子而立弟天下之大公也周王薨章聖取宗室之子育宮中天下之大慮也仁宗感悟其說制詔英祖入繼大統文子文孫宜君宜王遭罹變故不斷如帶今有天下者獨陛下一人而已屬者椒寢未繁前星不耀孤立無助有識寒心天其或者深惟陛下追念祖宗公心長慮之所及者乎崇寜以來諛臣進說推濮王子孫以爲近屬餘皆謂之同姓致使昌陵之後寥寥無聞奔迸藍縷僅同民庶臣恐祀丰於暱仰違天鑑藝祖在上莫肯顧歆欲望陛下於子行中遴選太祖諸孫有賢徳者視秩親王使牧九州以待皇嗣之生廣選宣祖太宗之裔材武可稱之人升爲南班以偹環列庶幾上慰在天之靈下系人心之望髙宗鑑之大寤遂詔大宗正安定郡王令畤訪求宗室伯字號七歲以下者十人入宮偹選於是阜陵實在選中自後光寧理度皆太祖之後昌裔之說始驗然一語不謹旣誤繼恩又誤昌齡輩又誤其孫逢又誤子崧諸人貽禍百五十餘年𨿽輕淺之徒妄生僥幸亦皆昌裔之罪也是故靑烏之術聖賢不道焉

湖州何山寺主僧徳明晚自號鐵鏡余爲作頌曰人間萬事屈屈腯腯胸次九流明明了了要知鐵鏡非鐵山中晦明昏曉咦六州四十三縣鑄不成八萬四千同一照

梁庾信至北方讀溫子升韓陵山寺碑愛而錄之曰惟有韓陵一片石稍可共語薛道衡盧思道少解把筆耳然子升之文恨不多見魏史載閶闔門上梁祝文惟王建國配彼太微太君有命髙門啟扉良辰是簡枚卜無違雕梁乃駕綺習斯飛八龍杳杳九重巍巍居宸納祐就日垂衣一人有慶四海爰歸眞可共語者也

佩韋齋集卷十九

欽定四庫全書

佩韋齋集卷二十

宋兪徳鄰撰輯聞

桓公九合諸侯不以兵車管仲之力也先儒謂春秋傳作糾督也古字通用余嘗疑之案史記云兵車之會三乘車之會六而谷梁傳云衣裳之會十有一蓋莊十三年會於北杏十四年會於鄄十五年又會於鄄十六年同盟於幽十七年同盟於幽僖元年會於檉二年盟於貫三年會於陽谷五年盟於首止七年盟於母九年盟於葵丘實十有一也孔氏注曰鄭氏不取北杏及陽谷故曰九合然北杏之會平宋亂也宋有弒君之事而齊平之何不取也縱以遂人不至宋人背盟而不取之猶云可也陽谷之會謀伐楚也何爲亦不取之或者又曰會𨿽十有一再會於鄄再會於幽其地凡九故曰九合然亦有所未盡也夫子此語正以齊桓公霸諸侯一匡天下以故稱之北杏之盟遂人不服鄄之始會請師於周僅取成於宋而還霸業皆未成也自莊十五年再會於鄄則霸業成矣左氏於是會也爲之傳曰春復會焉齊始霸也夫自始霸之年曆數至於葵丘之會其合諸侯凡九是以謂之九合也此可以祛諸家之惑矣古之學者爲己今之學者爲人子張學幹祿與夫問達問行皆爲人也非爲己也孔子於學幹祿則曰言寡尢行寡悔於問達則曰察言而觀色慮以下人於問行則曰言忠信行篤敬皆使之反求諸己焉及子張書諸紳則其覺悟也至矣他時士見危致命見得思義祭思敬喪思哀之語與夫五美四惡之問豈復前日之子張耶信乎學之能變化气質也

伊川曰樂隨風气至韶而極備者堯之時洪水方割四凶未去和猶有未至也舜以聖繼聖治之極和之至故韶盡美矣又盡善也

宰予晝寢夫子譬之朽木譬之糞墻疑其責之太過晝而假寐亦人情有所不能免若寢則不可也語曰寢不尸曰寢不言又曰必有寢衣蓋寢非假寐也君子以向晦入宴息晝居於內問其疾可也正晝之時乃弛然自放於牀第之上神昏气惰其不足進於道明矣此聖人所以深責之也況禹惜寸陰周公坐以待旦聖人之汲汲如此晝寢其可乎

孔門言仁多兼知而言如知者樂水仁者樂山與夫知及之仁能守之知者不惑仁者不憂不可具舉蓋知者知此者也仁者行此者也致知近乎知力行近乎仁未有不能知而能行者令尹子文三仕三己喜慍不形於色至如舊令尹之政必以告新令尹謂之忠可也然仕止久速其知不足以知之至於三巳而不寤槪諸色舉翔集者何如哉故不與之以仁也臣弒其君子弒其父非一朝一夕之故其所由來者漸矣崔杼於齊其蓄不臣之志已久陳文子與之同朝力能誅杼則誅之不能則去之不於此時決去就之分至於齊侯遇弒乃棄十乘之馬而違之其知可及矣亡𨿽越境許之以淸可也亦焉得爲仁哉未知焉得仁皆言於知猶未盡焉得爲仁也矣擇不處仁焉得知語意正相類

子見南子子路不說夫子矢之曰予所否者天厭之天厭之孔氏以矢爲誓朱子亦曰矢誓也所誓辭也如雲所不與崔慶者之類否謂不合於禮不由其道也厭棄絕也而孔氏古注乃謂與之咒誓義可疑焉及觀程氏外書朱公掞記伊川先生語乃以否爲否泰之否天厭之者天厭吾道也正天喪予之意後見韓文公筆解亦曰矢陳也否當爲否泰之否厭當爲厭亂之厭孔氏以矢爲誓非也又以厭爲擫益失之矣孔子見衛君任南子用事乃陳衛之政理吿子路云予道否不得行汝不須不說也天將厭此亂世而終豈泰吾道乎如此則矢乃臯陶矢厥謨之矢伊川退之皆一代鉅儒皆以否爲否泰之否意必有所見姑錄之以俟後之君子

子曰甚矣吾衰也句久矣吾不復夢見周公孔子盛時志欲行周公之道故夢寐之間常常見之今周公之夢久不復作則其志慮之衰也甚矣

自行束脩以上吾未嘗無誨焉先儒謂修脯也十脡爲束古者相見必執贄以爲禮束脩其至薄者苟以禮來則無不有以教之也案杜恕體論曰束脩之業其上在於不言其次莫如寡知又後漢馬援傳注云男子十五以上謂之束脩杜詩薦伏湛曰自行束脩訖無毀玷注束脩謂年十五以上延篤傳注束脩謂束帶修飾不可以束脩之問不出境一槪論也

子在齊聞韶三月不知肉味曰不圖爲樂之至於斯也先儒謂韶盡美又盡善故學之三月不知肉味而嘆美之如此程氏又以三月爲音字之誤學之之說蓋本諸史記襄二十九年吳子使季札聘魯請觀周樂自周南以下歌諸國之風自象箾以下備三代之舞至舞韶箾札曰徳至矣大矣如天之無不幬也如地之無不載也𨿽甚盛徳其蔑以加於此矣則魯未嘗無韶也孔子魯人也使孔子而欲學之歸而求之魯可也何爲至齊而始聞之始學之哉韶舜之樂也舜之後封於陳隠二十二年陳人殺其太子禦寇陳公子完與顓孫奔齊齊侯使敬仲爲卿敬仲辭使爲工正蓋陳氏得政於齊之始也自是之後陳氏浸彊昭五年齊侯使晏嬰請繼室於晉晏子語叔向已有齊其爲陳氏之說至八年魯亂孔子適於齊是聞韶則陳氏之得志於齊久矣三月不知肉味蓋憂齊之將亂非學之也曰不圖爲樂之至於斯也非美之也當是時齊侯與晏子坐於路寢嘆曰美哉室其誰有此晏子對曰如君之言其陳氏乎後世若少惰陳氏而不亡則國其國也已是陳之彊齊之弱不特孔子知之而晏子亦知之不特晏子知之而景公亦自知之矣聞韶之嘆孔子其能自已乎是時景公欲待孔子以季孟之間旣而曰吾老矣不能用也而孔子亦不欲畱焉者此也卒之哀十有四年陳恆弒簡公孔子沐浴而朝告於哀公請討之則聞韶之嘆豈聖人過憂哉雍也可使南面朱子云仲雍爲人寛洪簡重有人君之體故可使南面然莫審其說或者謂雍也仁而不佞仁則寛洪不佞則簡重意必本乎此非苟爲是言也君在踧踖如也與與如也注與平聲或如字踧踖恭敬不寧貌與與威儀中適貌橫渠曰與與不忘向君也而伊川答王信伯之問乃曰與與容與之貌蓋踧踖則不安與與則易肆踧踖而與與恭而安也

伊川曰飲酒不妨但不可過惟酒無量不及亂聖人豈有作亂之事但恐亂其血气或致疾或語言顚錯容貌傾側皆亂也

晉文公譎而不正齊桓公正而不譎石林葉少蘊解此甚詳且有理因次其說諸侯莫盛於桓文桓文之伯莫甚於首止之盟與溫之會桓公之盟首止也意謂太子鄭將廢已朝而諫之王從則太子安不從則廢諫之從違未可知也吾爲會而會世子使天下諸侯皆知世子之爲鄭而共尊之𨿽有惠後之變愛襄王不得而行其私矣故春秋曰公及齊侯宋公陳侯衛侯鄭伯許男曹伯會王世子於首止俄而曰諸侯盟於首止夫別其文曰會王世子再見諸侯也盟而世子不與辭繁而不殺其與桓公可知矣若文公之會則不然吾霸諸侯矣諸侯孰不吾畏吾旣可率諸侯以會溫則率之以朝京師亦可也文公顧乃不朝王而召王其意蓋示天下曰王猶從我其誰敢不從不過挾天子以令諸侯耳故春秋曰公會晉侯宋公蔡侯鄭伯陳子莒子邾子秦人於溫俄而曰天王狩於河陽先言會而繼之以狩則文於是乎病矣故桓公之召世子正也其不朝王者不得已也文公不朝王因己之霸脇諸侯以召王以迹觀之若正其所以召之則譎也

子擊磬於衛一章說者謂荷蕢譏孔子人不知而不止孔子故責其果於忘世而不爲案孔子歷聘諸國獨於衛而擊磬何也衛自瞶輒之亂父子之分蕩然矣子路曰衛君待子而爲政子將奚先子曰必也正名乎則孔子之欲辧其名分也久矣擊磬於衛非無意也石聲磬磬以辧亦欲辧其上下之分而已荷蕢隠者知孔子之心過而聞之故曰有心哉擊磬乎旣而曰鄙哉言其闇於事也硜硜乎硜硜石聲也謂子擊磬𨿽硜硜乎有聲莫己知也斯巳而已矣傷時人之不知也於是又援衛風之詩曰深則厲淺則揭夫以衣涉水曰厲攝衣涉水曰揭曰厲曰揭以淺深別之今衛之父子姦名犯分至成滔天之惡非可以淺深論也子曰果哉以其說爲然也末之難矣天下之事正之於始爲易救之於末爲難衛之至此吾亦末如之何也已

孔子曰見善如不及見不善如探湯吾見其人矣吾聞其語矣隠居以求其志行義以達其道吾聞其語矣未見其人也齊景公有馬千駟死之日民無得而稱焉伯夷叔齊餓於首陽之下民到於今稱之其斯之謂與朱氏謂其斯之謂與此上疑有闕文恐在誠不以富亦祗以異下仍析爲三章後閱無垢張氏心傳錄於恕云見善而不能及怠而不進也見不善如探湯初𨿽畏之探湯之不已則漸入之矣是漸而入於惡也於善而不進於惡而漸入其人何如哉齊景公欲待孔子以季孟之間孔子告以君臣父子而說不可謂不見善也然終不能用孔子是不及也貪利之心浸浸不已積而至於千駟豈非不善而漸入乎孔子與景公同時故曰吾見其人矣吾聞其語矣至若伯夷叔齊則隠居以求其志行義以達其道者今無其人矣故曰吾聞其語矣未見其人也其斯之謂與所以結上章之意是說亦有取焉愚嘗觀景公與晏子論陳氏之事晏子曰惟禮可以己之公曰善哉我不能矣斯言也豈非見善如不及之謂乎公山弗擾以費畔召子欲往子路不說曰末之也已何必公山氏之之也子曰夫召我者而豈徒哉如有用我者吾其爲東周乎此章先儒解之不甚詳蓋費乃季氏之邑不狃不得志於季氏與陽虎謀去三桓不克而畔夫謀去三桓不克而畔乃畔季氏非畔魯也故史記世家曰公山不狃以費畔季氏召孔子欲往而卒不行況孔子亦素有惡三桓之意其爲大司寇攝行相事定公十二年使仲由爲季氏宰墮費墮郈墮郕則不狃之以費畔或者疑與孔子之意合是以欲往也不然孔子豈輕於從不狃者哉厥後不狃與叔孫輒奔吳吳爲邾故將伐魯叔孫輒勸之不狃曰非禮也君子違不適讐國且夫人之行也不以所惡廢鄕今子以小惡而欲覆宗國不亦難乎自定至哀隔二世自定九年不狃畔而去至哀八年吳將伐魯隔十有五年不狃之去魯久矣尙眷眷於魯如此則不狃非特不畔魯且忠於魯者也特子路未知不狃之心耳然孔子𨿽始欲往而終亦不往者豈不以不狃以輕怒使陽虎逐仲懷其所守不固邪門弟子書公山弗擾召則曰以費畔佛肸召則曰以中牟畔中牟亦晉大夫趙襄子之邑佛肸非畔晉也論語記孔子答門弟子處皆有曰字惟答宰我短喪之問曰食夫稻衣夫錦於女安乎曰安女安則爲之女字上不書曰字此記言者善形容聖人深嫉宰我之意禮父母之喪旣殯食粥麤衰旣蔬食水飲受以成布期而小祥始食菜果練冠縓緣要絰不除無食稻衣錦之理夫子以此發宰予不忍之端而予忍之所以絕之之深嫉之之至也

子曰鄙夫可與事君也與哉其未得之也患得之旣得之患失之苟患失之無所不至矣先儒以患得之謂患不得之愚謂鄙夫劣闇之稱世謂鄙陋鄙俗鄙猥鄙吝鄙俚皆其人之不足道也哉故於未得之先反以得爲患懼不能勝其任也旣得之又狃於富貴利祿而患失之心生焉苟患失之則無所不至矣

子張曰士見危致命見得思義祭思敬喪思哀其可已矣下三句皆言思死生亦大矣而見危致命獨不言思何也士而見危便當致命正不必思也思之則宮室之美妻妾之奉所識之窮乏者皆足以動其心而拂亂其所爲矣李陵欲得當以報漢南霽云曰將以有爲皆不必思而猶有思也夫提卒五千轉戰萬里矢盡道窮陵可以死矣睢陽旣陷巡逺就戮霽云何容復有爲哉不必思而猶有思此李陵所以生降隤其家聲而南八男兒死耳之語巡所以呼霽云而警悟之也然子張於士則曰見危致命孔子於成人則曰見危授命蓋授者安於人而致則以人力爲之所以有成人與士之異也孟子曰王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣孟子曰君子之澤五世而斬小人之澤五世而斬予未得爲孔子徒也予私淑諸人也此本一章所以發明春秋大義說者析爲二章頗費辭說蓋因有兩孟子曰之故殊不知中有孔子曰一句故下不得不再書孟子曰以別之不然則五世之說似皆爲夫子之言矣其大防云王者之迹熄而詩亡詩亡然後春秋作春秋非孔子自作也晉之乘楚之檮杌魯之春秋三史所述其事莫過於桓文其文則史也孔子謂丘竊取三書之義所謂述而不作者也自獲麟絕筆之後至孟子遊梁之時已百四十有餘年三十年爲一世以成數計之蓋五世矣君子漸潤之澤小人污染之澤至此五世皆斬然矣李彪乞修史表云東觀中圮冊有闕美隨日落善因月稀一日不書百事荒蕪卽此意也戰國之世善惡不明亂臣賊子復接迹於天下孟子憂之欲繼孔子而作春秋其聖不及孔子故曰予未得爲孔子徒也徒猶斯人之徒及非吾徒也之徒不過退取春秋之防與公孫丑萬章之徒難疑答問而已故曰予私淑諸人也私淑正與竊取之義同如此則一章之指昭然義見

晁氏客話伯夷非其君不事非其民不使思與鄕人處如以朝衣朝冠坐於塗炭若隘也然不念舊惡所以爲伯夷栁下惠不羞污君不卑小官𨿽袒裼裸裎不以爲凂然不以三公易其介所以爲栁下惠

君之視臣如土芥則臣視君如寇讐此爲爲人君者言也非爲臣者所以責其君父子之間不責善責善則離此爲爲人父者言也非爲子者所以責其父

子思之言渾涵孟子之言銛利禮記載子思答舊君反服之問曰古之君子進人以禮退人以禮故有舊君反服之禮也今之君子進人若將加諸膝退人若將墜諸淵無爲戎首不亦善乎又何反服之有如此而已而孟子則反覆辧論至謂君之視臣如土芥則臣視君如寇讐於此可以覘子思孟子之學矣

趙臺卿作孟子題辭有曰孟子亦自知遭蒼姬之訖錄值炎劉之未奮進不得佐興唐虞雍熈之和退不能伸三代之遺風意則然矣孟子生戰國之時炎劉未奮孟子亦何由知之此亦遣文之病若曰本之防緯則聖賢不道也

子謂南容邦有道不廢邦無道免於刑戮以其兄之子妻之注疏皆不言孔子之兄之名案史記索隠叔梁紇先娶施氏生九女其妾生孟皮孟皮跛求昏於顏氏而娶徴在遂生孔子

吾豈匏也哉焉能系而不食先儒謂匏瓠也匏系於一處而不能飲食人則不如是也愚嘗疑而維其義一日讀衛風之詩曰匏有苦葉濟有深涉乃知匏可系以濟涉所謂中流失船一壺千金者是也又莊子今子有五石之瓠何不慮以爲大樽而浮於江湖之上司馬氏云樽如酒器縛之於身浮於江湖可以自渡慮猶結綴也所謂腰舟然匏𨿽可系而味苦且其中呺然故不可以【闕】

先儒曰文章與時髙下政尨土裂則三光五嶽之气分三光五嶽之气分則大音不完必混一而後大振故三代之文至春秋戰國而病涉秦漢復起漢文至列國而病唐興復起噫是固然矣然政之尨土之裂莫春秋戰國爲甚吾夫子刪詩定書系周易作春秋孟子退自齊梁述堯舜之道卒使彞倫敍人極立亂臣賊子懼一時遊夏公孫丑萬章之徒皆得以與斯文之盛是豈以政尨土裂病哉下是如荀卿揚雄之輩顧時之治亂銳然振斯文而起之亦足以繼往哲而詔來者又下而諸葛孔明以出師一表繼伊訓說命於三國鼎沸之時陶淵明以歸去來辭傳於典午灰燼之日而當世斯文亦賴以不壊不冺然則文章果與時髙下乎哉獨宋自渡江以來文人才士視東都諸老若有愧焉故說者得以光嶽气分而議之然幹淳端平之際如朱公熹張公栻呂公祖謙眞公徳秀葉公適陳公傅良魏公了翁相繼以道自任以文自鳴卒使後生小子習見典刑爭自濯磨於學亦不可謂今無人也惟末年學士大夫篤意舉業以進取亂其心以富貴利達蕩其志於是文气委苶而文之古者始寥寥然不見於世是非光嶽气分之病也人實病之也方今東西南北寸地尺土靡不臣屬三光五嶽之气渾然合矣大【闕】

式在今日余老矣不得與於斯文之盛然所以作新而振起之如韓愈歐陽修者將必有其人惜乎不得而見之矣嗚呼光嶽之分合其與於斯文之興廢也耶抑無與於斯文之興廢也耶

佩韋齋集卷二十

