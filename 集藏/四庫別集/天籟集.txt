天籟集

﹝元﹞白朴撰石蓮盦匯刻九金人集

﹝淸﹞吳重憙編●目錄序一﹝朱彜尊﹞序二﹝孫大雅﹞

序三﹝王博文﹞

卷上卷下跋

●白蘭谷天籟集序明寧獻王權譜元人曲作者凡一百八十有七人白�父居第三𨿽次東籬小山之下而諭之鵬摶九霄其矜許也至矣余少日避兵練浦村捨無書覽金元院本最善仁父秋夜梧桐雨劇以爲出關鄭之上及輯唐宋元人詩餘爲詞綜憾未得仁父隻字意世無復有儲藏者康熙庚辰八月之朢六安楊希洛氏千里造余褏中出蘭谷天籟集則仁父之詞也前有王尙書子勉序述仁父門世本末頗詳始知仁父名朴又字太素爲樞判寓齋之子後又有洪武中國子助教江陰孫大雅序及安丘儒學教諭松江曹安贊余因考元人詩集則匪獨遺山元氏與樞判衿契若秋澗王氏雪樓程氏皆有與白氏父子往來贈送之詩蓋寓齋子三人仁父仲氏也其伯叔則誠父敬父敬父官江西理問雪樓送其之官有思君還讀寓齋詩之句此亦敬父昆弟之父執矣白氏於明初由姑孰徙六安是集希洛得之於其裔孫駒將刊行屬余正其誤乃析爲二卷序其端竹垞老人朱彜尊余以洪武甲寅春掾姑孰郡文學時眞定白溟子南分教諸生閒示其祖蘭谷先生天籟集謹按先生諱朴字仁甫後攺字太素姓白氏號蘭谷金季寓齋先生樞密院判之子也寓齋生三子先生其仲子也先生生長兵閒流離竄逐父子相失遂鞠於元遺山先生所遺山教之成人始歸其家先生少有志天下已而事乃大謬顧其先爲金世臣旣不欲髙蹈遠引以抗其節又不欲使爵祿以污其身於是屈己降志玩世滑稽徙家金陵從諸遺老放情山水閒日以詩酒優遊用示雅志以忘天下詩詞篇翰在在有之是編計詞二百餘首名天籟集兵燹散失其孫溟得之姑孰士大夫家傳寫失眞字多謬誤余旣考訂一二歸之比召赴京復求語以敍之餘惟先生詞章翰墨揮灑奮迅出於天才旣以得名當時板行於世余又何足以輕重哉然有不可以不一言者先生出處大節微而婉曲而肆庸人孺子所不能識非志和龜蒙林君復往而不返之儔可同日語故序以著其出處之大較云洪武丁巳春二月國學助教江陰孫大雅敍樂府始於漢著於唐盛於宋大槪以情致爲主秦晁賀晏𨿽得其體然哇淫靡曼之聲勝東坡稼軒矯之以雄詞英气天下之趨向始明近時元遺山每遊戲於此掇古詩之精英備諸家之體制而以林下風度消融其膏粉之气白樞判寓齋序云裕之法度最備誠爲確論宜其獨步當代光前人而冠來者也元白爲中州世契兩家子弟每舉長慶故事以詩文相往來太素卽寓齋仲子於遺山爲通家侄甫七歲遭壬辰之難寓齋以事遠適明年春京城變遺山遂挈以北渡自是不茹葷血人問其故曰俟見吾親則如初嘗罹疫遺山晝夜抱持凡六日竟於臂上得汗而愈蓋視親子弟不啻過之讀書穎悟異常兒日親炙遺山謦欬談笑悉能默記數年寓齋北歸以詩謝遺山云顧我眞成喪家狗賴君曾護落巢兒居無何父子卜築於滹陽律賦爲專門之學而太素有能聲號後進之翹楚者遺山每過之必問爲學次第常贈之詩曰元白通家舊諸郎獨汝賢未幾生長見聞學問博覽然自幼經喪亂蒼皇失母便有山川滿目之嘆逮亡國恆鬱鬱不樂以故放浪形骸期於適意中統初開府史公將以所業力薦之於朝再三遜謝棲遲衡門視榮利蔑如也太素與餘三十年之舊時會於江東嘗與餘言作詩不及唐人未可輕言詩平生畱意於長短句散失之餘僅二百篇願吾子序之讀之數過辭語遒麗情寄髙遠音節協和輕重穩愜凡當歌對酒感事興懷皆自肺腑流出余因以天籟名之噫遺山之後樂府名家者何人殘膏剩馥化爲神奇亦於太素集中見之矣然則繼遺山者不屬太素而奚屬哉知音者覽其所作然後知餘言之不爲過太素名朴舊字仁甫蘭谷其號云至元丁亥春二月上休日正議大夫行禦史臺中丞西溪老人王博文子勉序●天籟集卷上元眞定白朴太素春從天上來奪錦標水調歌頭水龍吟念奴嬌滿江紅瑞鶴仙沁園春風入松○春從天上來至元四年恭遇聖節眞定總府請作壽詞樞電光旋應九五飛龍大造登幹萬國冠帶一气陶甄天眷自古雄燕喜光臨彌月香浮動太液秋蓮鳳樓前看金盤承露玉鼎霏煙梨園太平玅選贊虎拜猊觴鷺序鵷聯九奏虞韶三呼嵩嶽何用海上求仙但巖廊髙拱瓜瓞衍皇祚綿綿萬斯年快康衢擊壤同戴堯天○奪錦標奪錦標曲不知始自何時世所傳者惟僧仲殊一篇而已予每浩歌尋繹音節因欲效顰恨未得佳趣耳庚辰卜居建康暇日訪古采陳後主張貴妃事以成素志按後主旣脫景陽井之厄隋元帥府長史髙熲竟就戮麗華於靑溪後人哀之其地立小祠祠中塑二女郎次則孔貴嬪也今遺構荒涼廟貌亦不存矣感嘆之餘作樂府靑溪怨一

霜水明秋霞天送晚畫出江南江北滿目山圍故國三閣餘香六朝陳迹有庭花遺譜慘哀音令人嗟惜想當時天子無愁自古佳人難得惆悵龍沈宮井石上啼痕猶點胭脂紅濕去去天荒地老流水無情落花狼籍恨靑溪猶在渺重城煙波空碧對西風誰與招魂夢裏行雲消息二

得友人王仲常李文蔚書【仲常名思廉仕元至翰林學士承旨】孤影長嗟憑髙眺遠落日新亭西北幸有山河在眼風景畱人楚囚何泣盡紛爭蝸角算都輸林泉閒適澹悠悠流水行雲任我平生蹤迹誰念江州司馬淪落天涯靑衫未免沾濕夢裏封龍舊隱經卷琴囊酒尊詩筆對中天涼月且髙歌徘徊今夕隴頭人應也相思萬里梅花消息○水調歌頭一

詠月銀蟾吸淸露白兔搗玄霜靑天萬古明月中有物蒼蒼想是臨風丹桂費盡斫云玉斧秋蕊自芬芳印透一輪影吹下九天香怪霜娥才二八減容光蛾眉幾畫新樣晚鏡爲誰妝見說開元天子曾到淸虛仙府一曲聽霓裳何事便歸去空斷舞鸞腸二

用前韻明月復明月天宇淨新霜霜中養就白兔未覺玉容蒼照影來今往古圓缺陰晴幾度丹桂儼然芳遐想廣寒露誰得一枝香恍瑤臺飛寶鏡散重光嫦娥久餌靈藥點出澹雲妝閒與風姨相聚不似天孫獨苦終日織仙裳脈脈望河鼓縈損幾柔腸三

初至金陵諸公會飲因用北州集咸陽懷古韻蒼煙擁喬木粉雉倚寒空行人日暮回首指點舊離宮好在龍蟠虎踞試問石城鍾阜形勢爲誰雄慷慨一尊酒南北幾衰翁賦朝云歌夜月醉春風新亭何苦流涕興廢古今同朱雀橋邊野艸白鷺洲邊江水遺恨幾時終喚起六朝夢山色有無中四

諸公見賡前韻復自和數章戲呈施雪谷景悅樓船萬艘下鍾阜一龍空胭脂石井猶在移出景陽宮花艸吳時幽徑禾黍陳家古殿無復戍樓雄更道子山賦愁殺白頭翁記當年南北恨馬牛風降旛一片飛出難與向來同璧月瓊枝新恨結綺臨春好夢畢竟有時終莫唱後庭曲聲在淚痕中五

感南唐故宮就檃括後主詞南郊舊壇在北渡昔人空殘陽澹澹無語零落故王宮前日雕闌玉砌今日遺臺老樹尙想霸圖雄誰謂埋金地都屬賣柴翁慨悲歌懷故國又東風不堪往事多少回首夢魂同借問春花秋月幾換朱顏綠鬢荏苒歲華終莫上小樓上愁滿月明中又

朝花幾回謝春艸幾回空人生何苦奔競勘破大槐宮不入麒麟畫裏卻喜鱸魚江上一宅了楊雄且飲建業水莫羨富家翁翫靑山歌赤壁想髙風兩翁今在何許喚起一尊同系住天邊白日抱得山閒明月我亦遂長終何必翳鸞鳳遊戲太虛中六

咸陽懷古復用前韻鞭石下滄海海內漸成空君王日夜爲樂髙枕望夷宮方嘆東門逐兔又慨中原失鹿艸昧起英雄不待素靈哭已識斬蛇翁笑重瞳徒叱吒凜生風阿房三月焦土有罪與秦同秦固亡人六國楚復絕秦三世萬世果誰終我欲問天道政在不言中七

擬遊茅山贈心遠提點三峯足雲气萬壑散秋聲茅君曾此成道山與地俱靈遙望蒼松紫檜疑是煙幢霧蓋冉冉下靑冥鸞鶴故山夢香火歲時情洞天開丹竈冷有遺經華陽自古招隱飛煉得長生慚媿山中宰相便許綸巾鶴氅相對聽吹笙何處滄浪水吾亦濯塵纓八

冬至同行臺王子勉中丞韓君美侍禦霍淸夫治書登周處讀書臺過古鹿苑寺疏雲黯霧樹秋潦淨寒潭徘徊子隱臺下不見舊書龕鹿苑空餘蕭寺蟒穴誰傳郗氏聊此問瞿曇千古得欺罔一笑莫窮探俯秦淮山倒影浴層嵐六朝城郭如故江北到江南三十六陂春水二十四橋明月好景入淸談未醉更呼酒欲去且停驂九

丙戌夏四月八日夜夢有人以三元祕秋水五言謂予請三元之義曰上中下也恍惚玩味可作水調歌頭首句恨祕字之義未詳後從相國史公歡遊如平生俾賦樂章因道此句但不知祕字何意公曰祕卽封也甫一韻而寤後三日成之以識其異三元祕秋水�����天人點破消息夢裏悟南華河伯徒������歸毫末一笑井中蛙試問漆園老誰是大方家�黃鐘推甲子定無差悠悠天理人事風外萬飛沙且弄空山明月自薦寒泉秋菊睡起漱朝霞更欲辧齊物銀海眩生花十

予旣賦前篇一日舉似京口郭義山義山曰此詞固佳但詳夢中所得之句元者應謂水府今止詠甲子及秋水篇事恐未盡也因請再賦三元祕秋水秋水一何多江流滚滚無盡淮漢入包羅遙想靈官神府坐閱潮頭風怒萬里瞰滄波浩蕩沒鷗鷺噴薄出蛟鼉馬當山牛渚渡幾人過金鰲下瞰京口舟楫避盤渦始信林生禱雨一濯黃泥盡許無柰旱苗何我欲洗兵馬誰解挽天河十一予兒時在遺山家阿姊嘗教誦先叔放言古今忽白首感念之餘賦此詞云韓非死孤憤虞叟坐窮愁懷沙千古遺恨郊島兩詩囚堪笑井蛙褌虱不道人生能幾肝肺自相讎政有一朝樂不抵百年憂嘆悠悠江上水自東流紅顏不暇一惜白髮忽盈頭我欲拂衣遠引直上崧山絕頂把酒勸浮丘藉此兩黃鵠浩蕩看齊州又

北風下庭綠客鬢入霜華回首北望鄕國雙淚落淸笳天地悠悠逆旅歲月悤悤過客吾也豈匏瓜四海有知己何地不爲家五溪魚千里菜九江茶從他造物畱住辦作老生涯不願酒中有聖但願心頭無事髙枕臥煙霞晚節憶吹帽籬菊漸開花十二至元戊寅爲江西呂道山參政壽香風萬家曉和气九江春朝回冠蓋得意玉季和金昆屈指登髙舊節側耳稱觴新語采菊舊芳尊南土愛王粲東閣壽平津節龍香符虎重印龜新弓刀千騎如水曾爲下南閩墻外陰陰桃李庭下輝輝蘭玉一笑指莊椿更看濟時了髙臥道山云十三十月海棠金盤薦華屋銀燭照紅妝歡遊曾得多少風雨送春忙只道神仙漸遠爭信情緣未斷自有返魂香萬木盡搖落穠艷又芬芳憶眞妃春睡足按霓裳馬嵬西下回首野日淡無光不避山茶小雪似愛江梅新月疏影伴昏黃誰喚阿嬌起呵手染■﹝赤因﹞霜【■﹝赤因﹞與胭同是中州集王予可詞自注謂脂粉也】十四夜醉西樓爲楚英作雙眸翦秋水十指露春蔥仙姿不受塵污縹緲玉芙蓉舞徧柘枝遺譜歌盡桃花團扇無語到東風此意復誰解我輩正情鍾喜相從詩卷裏酒杯中纏頭安用百萬自有海犀通日日東山髙興夜夜西樓好夢斜月小簾櫳何物寫幽思醉墨錦箋紅○水龍吟一

丙午秋到維揚途中值雨甚怏然短亭休唱陽關柳絲惹盡行人怨鴛鴦隻影荷枯葦淡沙寒水淺紅綬雙銜玉簪中斷苦難畱戀更黃花細雨徵鞍催上靑衫淚一時濺回首孤城不見黯秋空去鴻一綫情緣未了誰教重賦春風人面鬭艸閒庭采香幽徑舊曾行徧謾今宵酒醒無言有恨恨天涯遠二

麼前三字用仄者見田不伐萍嘔集水龍吟二首皆如此田妙於音蓋仄無疑或用平字恐不堪協云和署樂工宋奴伯婦王氏以洞簫合曲宛然有承平之意乞詞於予故作以贈會好事者爲王氏寫眞末章及之彩雲簫史臺空洞天誰是驂鸞伴傷心記得開元遊幸連昌別館力士傳呼念奴供唱阿郎吹筦悵無情一枕繁華夢覺流年又暗中換邂逅京都兒女歡遊徧畫樓東畔尊前一曲餘音裊裊驪珠相貫日落邯鄲月明燕市盡堪腸斷倩丹靑細染風流圖畫寫崔徽半三

送史總帥鎭西川時方混一壯懷千載風雲玉龍無計三冬臥天教喚起崢嶸才器人稱王佐豹略深藏虎符榮佩君恩重荷看旌旗動色軍容一變鵬翼展先聲播我望金陵王气盡消磨區區江左樓船萬櫓瞿塘東瞰徒橫鐵鎖八陣名成七禽功就南夷膽破待他年畫像麒麟閣上爲將軍賀四

九月四日爲江州總管楊文卿壽鴈門天下英雄策勛宜在平吳后金符佩虎靑雲飄蓋名藩坐守千里江臯一時淮甸埽淸殘寇看人歸厚徳天垂餘慶階庭畔芝蘭秀我望戟門如畫气佳哉危亭新構年年此席風流長占中秋重九丹桂畱香綠橙供味碧萸催酒有廬山絕頂蒼蒼五老贊君侯壽五

登嶽陽樓感鄭生龍女事譜大曲薄媚洞庭春水如天嶽陽樓上誰開宴飄零鄭子危闌倚徧山長恨遠何處蘭舟彩霞浮漾笙簫一片有蛾眉起舞含嚬凝睇分明是舊仙媛風起魚龍浪捲望行雲飄然不見人生幾許悲歡離聚情鍾難遣聞道當時汜人能誦招魂九辯又何如乞我輕綃數尺寫湘中怨六

九日同諸公會飲鐘山望艸堂有感倚天鍾阜龍蟠四時靑壁雲煙潤陂陀十里蒼髯夾路淸風緩引蘭若西邊艸堂別崦遺基猶認自猿驚鶴怨山人去後誰更向此中隱獨愛丹崖碧嶺枕平川人家相近登臨對酒茱萸香細莓苔坐穩老計菟裘故應來就林泉佳遁怕煙霞笑我塵容俗狀把山英問七

送張大經禦史就用公九日韻兼簡盧處道副使使寧國賈按察司時【盧號疏齋】繡衣攬轡西行慨然有志人知否江山好處畱連光景一杯別酒世事無端惱人方寸十常八九對霜松露菊荒寒三徑等閒又登髙後問訊宣城太守幾裁詩畫堂淸晝山長水闊思君不見踟躕搔首卻羨行雲暫畱還去無心出岫笑窮途歲晚江頭送客唱靑靑柳八

遺山先生有醉鄕一詞僕飲量素慳不知其趣獨閒居嗜睡有味因爲賦此醉鄕千古人行看來直到亡何地如何物外華胥境界升平夢寐鸞馭翩翩蝶魂栩栩俯觀羣蟻恨周公不見莊生一去誰眞解黑甜味聞道希夷髙臥占三峯華山重翠尋常羨殺淸風嶺上白雲堆裏不負平生算來惟有日髙春睡有林閒剝啄忘機幽鳥喚先生起九

曹光輔教授凡和三十首不能盡錄姑記其一云世閒淸苦禪和了心才到安閒地藜牀兀兀經年打坐頹然假寐卻甚牀邊偶聞牛鬭不知喧蟻怪藤條臨濟饑餐困臥方會得个中味爭似橫江樓上入簾櫳好山供翠悠悠萬事從今都付黃粱炊裏朝暮陰晴定應不廢平生甘睡笑旁人問我何當夢覺爲蒼生起用前韻贈答光輔倚闌千里風煙下臨吳楚知無地有人髙枕樓居長夏晝眠夕寐驚覺遊仙紫毫吐鳳玉觴吞蟻更誰人似得淵明太白詩中趣酒中味慚媿東溪處士待他年好山分翠人生何苦紅塵陌上白頭浪裏四壁窗明兩盂粥罷暫時打睡盡聞雞祖逖中宵狂舞蹴劉琨起十

予始賦睡詞諸公賡和三十餘首一日友人王文卿攜肴來訪話及梁園舊遊因感其事復用前韻萬金不買靑春老來可惜歡娛地有時記得江樓深夜解鞍畱寐蘭焰噴虹寶香燻麝玉醅篘蟻更誰能細說當年風韻江瑤柱荔枝味漂泊江湖萬里渺難尋采菱拾翠何心更到折枝圖上賣花聲裏蓬鬢刁騷角巾敧墮枕書聊睡恨悤悤未辦蒓鱸歸棹又秋風起○念奴嬌一

題鎭江多景樓用坡仙韻江山信美快平生一覽南州風物落日金焦浮紺宇鐵甕猶殘城壁云擁潮來水隨天去幾點沙鷗雪消磨不盡古今天寶人傑遙望石冢巉然參軍此葬萬劫誰能發桑梓龍荒驚嘆後幾度生靈埋滅往事休論酒杯才近照見星星發一聲長嘯海門飛上明月二

中秋效李敬齋體每句用月字一輪月好正人閒八月涼生襟褏萬古山河歸月影表裏月明光透月桂婆娑月香飄蕩修月香人手深沈月殿月娥誰念消瘦今夕乘月登樓天低月近對月能無酒把酒長歌邀月飲明月正堪爲友月向人圓月和人醉月是承平舊年年賞月願人如月長久三

中秋重九人閒佳節也古今賦詠固多予早年嘗記僧仲璋九日述懷一篇與此篇格相同恐歲久無傳就附於此【仲璋俗姓閻法諱志璉號山泉道人落魄嗜酒滑稽玩世頗爲時人所愛】消磨九日算年年惟有黃花白酒把酒簪花能有幾七十光陰回首人壽難期酒杯有限花色應如舊花穠酒釅問君著甚消受彭澤千古英魂有花能折有酒能傾否萬事悠悠輸一醉花酒休教離手明月西風闌珊酒盡憔悴花枝瘦酒腸花眼正宜年少時候四

題闕江湖落魄鬢成絲遙憶揚州風物十里樓臺簾半捲玉女香車鈿壁后土祠寒唐昌花盡誰弄瓊枝雪山川良是古來銷盡雄傑落日煙水茫茫孤城殘角怨入淸笳發岸檥扁舟人不寐柳外漁燈明滅半夜潮來一帆風送凜凜森毛髮乘流東下玉簫吹落殘月五

壬戌秋泊漢江鴛鴦灘寄贈露團漸冷又今年孤負中秋明月誰念江幹憔悴我夢斷芙蓉城闕燕子東歸鴻賓南下滿眼蘆花雪行人何處也應珠淚凝睫常記樓上歌聲一尊酒盡默默無言別恨殺鴛鴦灘下水不寄題詩紅葉聚淚鮫綃畫眉螺黛總在歸時節百年心事等閒休向人說○滿江紅一

題呂仙祠飛吟亭壁用馮經歷韻云外孤亭空悵望煙霞仙客還試問飛吟詩句爲誰畱別三入嶽陽人不識浮生擾擾蒼蠅血道老精知向樹陰中曾來歇松穉在虯枝結皮澑雨根盤月恨還丹不到後來豪傑塵世千年翻甲子秋空一劍橫霜雪待他時攜酒赤城遊相逢說二

用前韻畱別巴陵諸公【時至元十四年冬】行徧江南算只有靑山畱客親友閒中年哀樂幾回離別棊罷不知人換世兵余猶見川畱血嘆昔時歌舞嶽陽樓繁華歇寒日短愁雲結幽故壘空殘月聽閭閻談笑果誰雄傑破枕才移孤館雨扁舟又泛長江雪要煙花三月到揚州逢人說三

庚戌春別燕城雲鬢犀梳誰似得錢塘人物還又喜小窗虛幌伴人幽獨薦枕恰疑巫峽夢舉杯忽聽陽關曲問淚痕幾度浥羅巾長相續南浦遠歸心促春艸碧春波綠黯銷魂無際後歡難卜試手窗前機織錦斷腸石上簪磨玉恨馬頭斜月減淸光何時復四

重陽後二日王彥文並利用秦山甫相過小飲【利用亦姓王字國賓贈柱國中書平章政事】過了重陽寒慘慘秋陰連日尙何事滿城風雨漏天如泣點染一林紅葉暗飄蕭三徑黃花濕聽敲門忽有客三人來相覓時節好誇橙橘兒女喜分棃栗罄一尊聊慰老懷岑寂想象曾來神女賦傷心似失文通筆破殘年催釀酒如川長鯨吸五

同鄭都事復用前韻退訖所租學田費盡長繩系不住西飛白日客窗外滿庭秋艸露蛩寒泣酒後看花空眼亂花前把酒從衣濕要一廛歸老作菟裘何難覓仙客老巴園橘封萬戶燕山栗且栽培松竹伴人孤寂豈有梁鴻髙世志也無司馬題橋筆便與君同訪洞庭春和云吸○瑞鶴仙登金陵烏衣園來燕臺夕陽王謝宅對艸樹荒寒亭臺攲側烏衣舊時客渺雙飛萬里水雲寬窄東風羽翅也迷卻當時巷陌向尋常百姓人家孤負幾回春色淒惻人空不見畫棟棲香繡簾窺額雲兜霧隔錦書至付誰拆劉郎只見慣金陵興廢贈得行人鬢白又爭如復到玄都兔葵燕麥○沁園春一

金陵鳳凰臺眺望獨上遺臺目斷淸秋鳳兮不還悵吳宮幽徑埋深花艸晉時髙冢銷盡衣冠橫吹聲沈騎鯨人去月滿空江鴈影寒登臨處且摩挲石刻徙倚闌干靑天半落三山更白鷺洲橫二水閒問誰能心比秋來水靜漸教身似嶺上雲閒擾擾人生紛紛世事就裏何常不彊顏重回首怕浮雲蔽日不見長安保寧佛殿卽鳳凰臺太白畱題在焉宋髙宗南渡嘗駐蹕寺中有石刻禦書王荊公贈僧詩云紛紛擾擾十年閒世事何常不彊顏亦欲心如秋水靜應須身似嶺雲閒意者當時南北擾攘國家蕩析磨盾鞍馬閒有經營之志百未一遂此詩若有深契於心者以自況予暇日來遊因演太白荊公詩意亦猶稼軒水龍吟用李延年湻於髡語也我望山形虎踞龍盤壯哉建康憶黃旗紫蓋中興東晉雕闌玉砌下逮南唐步步金蓮朝朝瓊樹宮殿吳時花艸香今何日尙寺畱蕭姓人做梅妝長江不管興亡謾流盡英雄淚萬行問烏衣舊宅誰家作主白頭老子今日還鄕弔古愁濃題詩人去寂寞髙樓無鳳凰斜陽外正漁舟唱晚一片鳴榔二

夜夢就樹摘桃噉之於中一枚甘苦覺而異之因爲之賦渺渺吟懷望佳人兮在天一方問鯤鵬九萬扶搖何力蝸牛兩角蠻觸誰彊華表鶴來銅盤人去白日靑天夢一場俄然覺正酰雞舞甕野馬飛窗徜徉玩世何妨更誰道狂時不得狂羨東方臣朔從容帝所西眞阿母喚作兒郎一笑人閒三遊海上畢竟仙家日月長相隨去想蟠桃熟後也許偸嘗三

監察師巨源將辟予爲政因讀嵇康與山濤書有契於予心者就譜此詞以謝自古賢能壯哉飛騰老來退閒念一身九患天教寂寞百年孤憤日就衰殘麋鹿難馴金鑣縱好志在長林丰艸閒唐虞世也曾聞巢許遁迹箕山越人無用殷冠怕機事纏頭不耐煩對詩書滿架子孫可教琴尊一室親舊相歡況屬淸時得延殘喘魚鳥溪山任往還還知否有絕交書在細與君看四

送按察司合道公赴浙東任玉節星軺十道監司治稱最優甚惠風才到豚魚亦信淸霜未降狐兔先愁鎭靜洪都澄淸白下又過東南第一州雲煙底看千巖競秀萬壑爭流離筵無計相畱謾慷慨中年白髮稠記瓊花照眼忙催詩筆松燈促座笑遞觥籌放浪形骸欣於所遇負我蘭亭共一遊心期在想山陰興盡和月回舟五

十二月十四日爲平章呂公壽蓋世名豪壯歲鷹揚擁兵上流把金湯固守精誠貫日衣冠不攺意气橫秋北闕絲綸南朝家世好在雲閒建節樓平章事便急流勇退黃閣難畱菟裘喜遂歸休著宮錦何妨萬里遊似謝安笑傲東山別墅鴟夷放浪西子扁舟醉眼乾坤歌鬟風霧笑折梅花插滿頭千秋歲望壽星光彩長照南州六

呂道山左丞覲回過金陵別業至元丙子予識道山於九江今十年矣流水髙山獨許鍾期最知伯牙愧我投木李得酬瓊玖人驚玉樹肯倚蒹葭風雨十年江湖千里望美人兮天一涯重攜手似仲宣去國江令還家門前柳拂堤沙便好系天津泛斗槎看金鞍鬧簇花邊置酒玉盂旋洗竹裏供茶朱雀橋荒烏衣巷古莫笑斜陽野艸花寒食近算人生行樂少住爲佳七

夜枕無夢感子陵太白事明日賦此千載尋盟李白扁舟嚴陵釣車口故人偃蹇足加帝腹將軍權幸手脫公鞾星斗名髙江湖迹在爛熳雲山幾處遮山光裏有紅鱗旋斫白酒須賒龍蛇起陸曾嗟且放我狂歌醉飲些甚人生貧賤剛求富貴天教富貴卻逞驕奢乘興而來造門卽返何必親逢安道耶兒童笑道先生醉矣風帽攲斜○風入松詠紅梅將橙子皮作酒杯使君髙宴出紅梅腰鼓揭春雷更將紅酒澆濃艷風流夢不負花魁千里江山吳楚一時人物鄒枚軟金杯襯硬金杯香挽洞庭回西溪不減東山興歡搖動北海尊罍老我天涯倦客一杯醉玉先頹●天籟集卷下元眞定白朴太素風流子燭影搖紅摸魚子木蘭花慢玉漏遲江梅引秋色橫空石州慢鳳凰臺上憶吹簫滿庭芳綠頭鴨永遇樂賀新郎燕瑤池垂楊西江月浪淘沙朝中措淸平樂點絳唇小桃紅蹋莎行浣溪沙附錄○風流子丁亥秋復得仲常書有楚星燕月千里相望何時會合以副舊遊之語就譜此曲以寄之花月少年場嬉遊伴底事不能忘楊柳送歌暗分春色夭桃凝笑爛賞天香綺筵上酒杯金瀲灩詩卷墨淋浪閒裊玉鞭管弦珂裏醉攜紅褏燈火夜行回首事堪傷溫柔處竟流落江鄕惆悵鬢絲禪榻眉黛吟窗甚社燕秋鴻十年無定楚星燕月千里相望何日故園行樂重會風光○燭影搖紅前事用呂東窗韻三尺枯桐古來長恨知音少玉簫吹斷鳳樓云此恨何時了落日飛鴻聲悄�長江離魂浩渺環能解結合運同心��誰表風雨紅稀夢回別院鶯啼曉一生孤負看花心惆悵人空老待訪還丹瑞艸駕飆輪蓬萊去好又愁滄海恍惚塵揚難尋仙島○摸魚子一

七夕用嚴柔濟韻問雙星有情幾許消磨不盡今古年年此夕風流會香暖月窗雲戶聽笑語知幾處彩樓瓜果祈牛女蛛絲暗度似拋擲金梭縈回錦字織就舊時句愁雲暮漠漠蒼煙掛樹人閒心更誰訴擘釵分鈿蓬山遠一樣絳河銀浦烏鵲渡離別苦啼妝灑盡新秋雨雲屏且駐算猶勝嫦娥倉皇奔月只有去時路二

眞定城南異塵堂同諸公晚眺敞靑紅水邊窗外登臨元有佳趣燻風蕩漾昆明錦一片藕花無數才欲語香暗度紅塵不到蒼煙渚多情鷗鷺盡翠蓋搖殘紅衣落盡相與伴風雨橫塘路好在吳兒越女扁舟幾度來去采菱歌斷三湘遠寂寞岸花汀樹天已暮更畱看飄然月下淩波步風流自許待載酒重來淋漓醉墨爲寫洛神賦三

秋仲一日李具瞻侍禦偕予過天慶觀訪蒲敬之都事旣而登冶城藉艸於蒼蒼萬玉中觴詠樂甚道官王默墮者在焉且盟其兩柏森立閒構亭爲遊目騁懷之所翌日賦此記一時之槪耳望參差冶城煙樹故人知在琳宇繡衣來就論文飲隨意割雞炊黍歡樂處忘爾汝淸談況有神仙侶一杯緩舉放遠目增明遙岑出翠俯仰幾今古紅塵夢不到丹臺紫府尋眞偶得佳趣兩株翠柏參天起千畝渭川煙雨君已許向此地結亭爲我開窗戶朝來暮去待細攬煙霞平分風月揮灑錦囊句四

用前韻送敬之蒲君卜居淮上敬之自翰苑�蘄黃道宣慰幕官聽西風細吟亭樹秋聲先到衡宇季鷹千里蒓鱸興更喜範張雞黍傾蓋處慚愧汝髙樓不減煙霞侶匏尊笑舉對得意江山忘懷風月醉眼玩今古鸞坡客又向紅蓮幕府田園何日成趣九重聞道思賢佐恐要濟時霖雨天若許從所好結廬相就開蓬戶山人休去怕蕙帳空懸猿驚鶴怨貽笑艸堂句五

復用前韻問誰歌六朝瓊樹當年春滿庭宇歌殘夜月西風起吹動一川禾黍愁絕處��汝姑蘇麋鹿成羣侶淸尊漫舉對澹澹長空蕭蕭喬木慷慨弔今古生平苦走徧南州北府年來頗得幽趣綠蓑靑笠渾無事醉臥一天風雨秋幾許沙渚上漁樵小隱隨編戶扁舟脫去望綺散餘霞江澄淨練還愛謝公句○木蘭花慢一

燈夕到維揚壯東南形勝淮吐浪海吞潮記此日江都錦帆巡幸汴水迢遙迷樓故應不見�瓊花底事也香銷興廢幾更王霸是非總付漁樵誰能十萬更纏腰鶴馭盡飄飄正繡陌珠簾紅燈鬧影三五良宵春風竹西亭上拌淋漓一醉解金貂二十四橋明月玉人何處吹簫二

題闕聽鳴騶入谷怕驚動北山猿且放浪形骸支持歲月點檢田園先生結廬人境竟不知門外市塵喧醉後淸風到枕醒來明月當軒伏波勛業照靑編薏苡又何冤笑蕞爾倭奴抗衡上國挑禍中原分明一盤碁勢漫教人著眼看師言爲問鵾鵬瀚海何如雞犬桃源三

覃懷北賞梅同參政西庵楊丈和奧惇周卿府判韻記羅浮仙子儼微步過山邨正日暮天寒明妝澹抹來伴淸尊行雲黯然飛去悵參橫月落夢無痕翠羽嘈嘈樹杪玉鈿隱隱墻根山陽一气變冬溫眞實不須論漫竹外幽香水邊疏影直徹蘇門彷佛對花終日拌淋漓襟褏醉昏昏折得一枝在手天涯幾度消魂四

復用前韻代友人宋子冶賦望丹東沁北澹流水繞孤邨對幾樹疏梅十分素艷一曲芳尊誰堪歲寒爲友伴仙姿孤瘦雪霜痕翠竹森森抱節蒼松落落盤根銅瓶水滿玉肌溫此意與誰論漸月冷蕓窗燈殘紙帳夜悄衡門傷心杜陵老眼細看來只似霧中昏賴有淸風破鼻暗香浮動吟魂五

王彥立所居南齋榜眞隱庭中新作盤池同諸公賦渺髙情公子得眞隱信悠哉占上下壺天中閒隙地鑿破莓苔移將鑑湖寒影放微風灩灩翠奩開便有一番荷芰都無半點塵埃夜深明月晃閒階不負小亭臺盡羅褏盛香碧筒吸露一洗胸懷紅蓮故家幕府看新詩題詠滿南齋好聽瀟瀟風雨老夫從此須來六

丙子冬寄隆興呂道山左丞憶元龍湖海尊俎地笑談閒盡畫燭寒燒紅螺細捲沈醉更闌西風數聲笳鼓悵匡廬山下送徵鞍秋水蘋花漸老曉霜楓葉初丹滕王髙閭倚江千極目楚天閒想畫棟珠簾朝雲南浦暮雨西山天涯倦遊司馬更幾時攜手一憑闌別後相思何處月明千里鄕關七

戊子秋送合道監司赴任秦中兼簡程介甫按察倦區區遊宦便回棹謝山陰算誰似君侯蒓鱸有味富貴無心悤悤又移玉節恨相思何處更相尋渭北春天樹遠江東日暮云深岸花檣燕動悲吟把酒惜分襟問玉井蓮開三峯絕頂誰共登臨長安故人好在憶元龍名重古猶今說與英雄湖海應憐枯槁山林八

己丑送胡紹開王仲謀兩按察赴浙右閩中任【時浙憲置司於平江故有向吳亭句】擁煌煌雙節九萬里入鵬程愛人物鄒枚文章李杜海內聲名相逢廣陵陌上恨一尊不盡故人情歲月奔馳飛鳥交遊聚散浮萍出門一笑大江橫馬首向吳亭且分路揚鑣七閩兩浙得意澄淸江山剩供詩否想徘徊南斗避文星畱著調元老手卻來同佐升平九

歌者樊娃索賦愛人閒尢物信花月與精神聽歌串驪珠聲勻象板咽水縈云風流舊家樊素記櫻桃名動洛陽春千古東山髙興一時北海淸尊天公不禁自由身放我醉紅帬想故國邯鄲叢臺老樹盡賦招魂靑山幾年無恙但淚痕差比向來新莫要琵琶寫恨與君同是行人十

爲樂府宋生賦宋子壽香燕城好事者爲渠寫眞手撚荼■﹝艸縻﹞二枝展春風圖畫恍人世有神仙愛手撚荼■﹝艸縻﹞香閒韻遠嚲褏垂肩東鄰幾番親見意丹靑無地著嬋娟杏臉紅生曉暈柳眉翠點春妍舞衫歌扇綺羅筵還我舊因緣盡金縷新聲烏絲醉墨共惜流年年來茂陵多病更玉琴淒斷鳳鸞弦【時方喪偶】畱得一枝春在不妨絕倒尊前十一題闕快人生行樂捲江海入瑤觴對滿眼韶華東城南陌日日尋芳吟鞭緩隨驕馬殢春風指點杏花墻時聽鶯啼婉轉幾回蝶夢悠揚行雲早晚上巫陽驀地惱愁腸待玉鏡臺邊銀燈影裏細看濃妝風情自憐韓壽恨無緣得佩賈充香說與殷勤靑鳥暫時相見何妨十二感香囊悼雙文覽香囊無語漫流淚濕紅紗記戀戀成歡悤悤解佩不忍忘他消殘半襟蘭麝向繡茸詩句映梅花疏影橫斜何處暗香浮動誰家春霜底事埽濃華埋玉向泥沙嘆物是人非虛迎桃葉誰偶匏瓜西風楚詞歌罷料芳魂飛作碧天霞鏡裏舞鸞空在人閒後會無涯○玉漏遲一

題闕故園風物好芳尊日日花前傾倒南浦傷心望斷綠波春艸多少相思淚點算只有靑衫知道殘夢覺無人解我厭厭懷抱懊惱楚峽行雲便賦盡髙唐後期誰報玉杵玄霜著意且須重搗轉眼梅花過也又屈指春殘燈鬧妝鏡曉應念畫眉人老二

段伯堅同余畱滯九江其歸也別侍兒睡香予亦有感瑞香花正吐誰交付與東君爲主夢覺廬山一片彩雲何所惆悵畱題在壁麝墨染無窮愁緒常記取徘徊顧影燈前低語幾許款密畱情系絆煞��世閒兒女淪落天涯夜夜月明湓浦連我靑衫淚滿料不忍孤帆東去離思苦休唱渭城朝雨三

題闕碧梧深院悄淸明過也秋千閒了楊柳陰中又是一番啼鳥人去瑤臺路遠孤負卻花前歡笑音信杳西樓盡日憑闌凝眺縹緲霧閣云窗恨夢斷靑鸞夜深寒悄檐玉敲殘捱得五更風小麝炷金猊燼冷畫燭短銀屏空照芳徑曉惆悵落紅多少○江梅引題闕一溪流水隔天臺小桃栽爲誰開應念劉郎早晚得重來翠褏天寒憔悴損倚修竹�殘紅墮綠苔怨極恨極愁更哀甚連環無計解伯勞分背燕飛去雲樹蒼崖��千里何處托幽懷溫嶠風流還自許後期杳�塵生玉鏡臺○秋色橫空一

本名玉耳墜金環蓋遺山用前人詞首句爲名賦虞美人艸兒女情多甚千秋萬古不易消磨拔山力盡垓下困英雄尙擁兵戈含紅淚顰翠蛾拌血污遊魂逐太阿艸也風流猶弄舞態婆娑當時夜聞楚歌嘆烏騅不逝恨滿山河悤悤玉帳人東去耿耿素志無他黃陵廟湘水波記染竹成斑泣舜娥又豈止虞兮無可柰何二

順天張侯毛氏以早梅命題索賦時壬子冬搖落初冬愛南枝迥絕暖气潛通含章睡起宮粉褪新妝澹澹丰容冰蕤瘦蠟蔕融便自有翛然林下風肯羨蜂喧蝶鬧艷紫妖紅何處對花興濃向藏春池館透月簾櫳一枝鄭重天涯信腸斷驛使相逢關山路幾萬重記昨夜筠筒和淚封料馬首幽香先到夢中○石州慢丙寅九日期楊翔卿不至書懷用少陵詩語千古神州一旦陸沈髙岸深谷夢中雞犬新丰眼底姑蘇麋鹿少陵野老杖藜潛步江頭幾回飲恨吞聲哭歲暮意何如怯秋風茅屋幽獨療饑賴有楚萍暖老尙須燕玉白璧微瑕誰把閒情拘束艸深門巷故人車馬蕭條等閒瓢棄尊無綠風雨近重陽滿東籬黃菊○鳳凰臺上憶吹簫題闕笳鼓秋風旌旗落日使君威震雄邊羨指麾貔虎鬥印腰懸盡道多多益辦仗玉節亳邑新遷江淮地三軍耀武萬竈屯田戎軒幾回���畫戟門庭珠履賓筵慣雅歌堂上起舞尊前況是稱觴令節望醉鄕有酒如川明年看平吳事了圖像淩煙○滿庭芳屢欲作茶詞未暇也近選宋名公樂府黃賀陳三集中凡載滿庭芳四首大槪相類各有得失複雜用寒刪先韻而語意若不倫僕不揆狂婓合三家奇句試爲一首必有能辧之者雅燕飛觴淸談揮麈主人終夜畱歡密雲雙鳳碾破縷金團�品香泉味好須臾看蟹眼湯翻銀瓶注花浮兔椀雪點鷓鴣斑雙鬟微步穩春纖擎露翠褏生寒覺淸風扶我醉玉頹山照眼紅紗畫燭吟鞭送月滿吟鞍歸來晚蕓窗未寢相伴卸妝殘○綠頭鴨【一名多麗】洞庭懷古黯消凝楚天風物淒淸過黃陵山長水遠古今遷客傷情渺澄波聚魚曲港浣紗人去掩柴荊洞庭晚荻花風細秋月照茅亭一壺酒澆平磊磈問甚功名買扁舟安排歸去五湖煙景誰爭等閒攜弄瓢西子恍惚遇鼓瑟湘靈看盡嬌顰聽殘雅奏暮云江上數峯靑柁樓底香芹鮮鯽還似越中行閒身好浮家泛宅聊寄平生○永遇樂至元辛卯春二月三日同李景安提舉遊杭州西湖二月西湖四時煙景誰暇遊徧紅褏津樓靑旗柳市幾處簾爭卷六橋相望蘭橈不斷十里水晶宮殿夕陽下笙歌人散唱徹采菱新怨金明老眼華胥春夢腸斷故都池苑和靖祠前蘇公堤上漫把梅花撚靑衫盡耐蒙蒙雨濕更著小蠻鍼綫覺平生扁舟歸興此中不淺○賀新郎題闕喜气軒眉宇�盧郎風流年少玉堂平步車騎雍容光華遠不似黃粱逆旅抖擻盡貂裘塵土便就莫愁雙槳去待經過蘇小錢塘渡畫圖裏看煙雨一尊邂逅歌金縷望晴川鑪峯瀑布浪花湓浦老我三年江湖客幾度登臨弔古悵日暮家山何處別後船頭虹貫日想君還東觀圖書府天咫尺聽新語○燕瑤池本名八聲甘州樂府八聲甘州名頗俚鄙予愛其法雅健因采東坡戚氏一篇稍加檃括使就新翻仍攺其名玉龜山阿母統羣仙幽閒志蕭然有金城千里瓊樓十二紫翠霏煙穆滿當時西狩八駿戲芝田駐蹕瑤池上命賜華筵天樂云璈鼎沸看飛瓊舞態醉飲畱連漸月斜河漢霞綺布晴天望神州東回玉輦杏花風數里響鳴鞭長安近依稀柳色翠點秦川○垂楊壬子冬薄遊順天張侯毛氏之兄正卿邀予往拜夫人旣而畱飲撰詞一詠梅以玉耳墜金環歌之一送春以垂楊歌之詞成惠以羅綺四端夫人大名路人能道古今雅好客自言幼時有老尼年幾八十嘗教以舊曲垂楊音調至今了然事與東坡補洞仙歌詞相類中統建元壽春榷場中得南方詞編有垂楊三首其一乃向所傳者然後知夫人眞承平家世之舊也關山杜宇甚年年喚得韶華歸去怕上髙城望遠煙水迷南浦賣花聲動天街曉總吹入東風庭戶正紗窗濃睡覺來驚翠蛾愁聚一夜狂風橫雨恨西園媚景悤悤難駐試把芳菲點檢鶯燕渾無語玉纖空折梨花撚對寒食厭厭心緒問東君落花誰是主○西江月一

題闕白石空銷戰骨淸泉不洗飛埃五云多處望蓬萊鞭石誰能過海一夕神遊八表眾星光拱三臺天公元不棄非才坐我金銀世界二

郭佑之得雄渠卽賈治中壻天上靈椿未老月中丹桂初花充閭佳慶盡堪誇聖善元來姓賈廣座平分玉果絳顱剩拂丹砂從今人說細侯家自有靑衫竹馬三

題闕過隙光陰流轉還丹歲月綿延幾人靑髻對長年且鬭時閒康健四海幸歸英主三山免化飛仙大家有分占桑田近日蓬萊水淺四

九江送劉牧之同知之杭我自紉蘭爲佩君方剖竹分符才情風調有誰如彷佛三生小杜置酒昔登峴首題詩今對匡廬靑衫恨不到西湖共濕黃梅細雨五

李元讓赴廣東帥幕皎皎風前玉樹煌煌腰下金符陳琳檄艸右軍書香滿紅蓮幕府政自雄心撫劍不妨雅唱投壺長纓系越在須臾看埽蠻煙瘴雨六

漁父世故重重厄网生涯小小漁船白鷗波底五湖天別是秋光一片竹葉醅浮綠釅桃花浪漬紅鮮醉鄕日月武陵邊管甚陵遷谷變○浪淘沙一

題闕今古海山情月牖云扃潛教小玉報雙成整頓羅衣斜斂出門外嬌迎燈暗酒微醒鬢亂釵橫一春心事語丁寧明夜間衾容易冷誰復卿卿二

題闕靑鏁幾窺容帶結心同臨鸞誰與畫眉峯自恨尋芳來較晚孤負春紅無物比淸濃無計相從殷勤心事若爲通畱得靑衫前日淚彈滿西風三

題闕行路古來難似得還山山閒終是勝人閒風月琴尊應不羨塵土徵鞍何處老來閒白下長千一番春事又闌珊【缺二句】○朝中措一

題闕燕忙鶯亂鬭尋芳誰得一枝香自是玉心皎潔不隨花柳飄揚明朝去也燕南趙北水遠山長都把而今歡愛畱教後日思量二

題闕娃兒十五得人憐金雀髻垂肩已愛盈盈翠褏更堪小小花鈿江山在眼賓朋滿座有酒如川未便芙蓉帳底且教玳瑁筵前三

題闕田家秋熟辦千倉造物恨難量可惜一川禾黍不禁滿地螟蝗委塡溝壑流離道路老幼堪傷安得長安毒手變教四海金穰四

題闕蒼松隱映竹交加千樹玉梨花好个歲寒三友更堪紅白山茶一時折得銅瓶插看相映烏紗明日扁舟東去夢魂江上人家五

題闕東華門外軟紅塵不到水邊村任是和羹傅鼎爭如漉酒陶巾三年浪走有心遁世無地棲身何日團圝兒女小窗燈火相親○淸平樂一

詠木犀花碧雲葉底萬點黃金蕊更看薔薇淸露洗澤國秋光如水餘生牢落江南幽香鼻觀曾參見說小山招隱夢魂夜夜云嵐二

詠水仙花玉肌消瘦徹骨燻香透不是銀臺金盞酒愁殺天寒翠褏遺珠悵望江臯飲漿夢到藍橋露下風淸月慘相思魂斷誰招三

李仁山檻中蟠梅前村瀟灑雪徑人回駕一檻誰移春造化鬱鬱香浮月下靑綾半護冰姿宛然臨水開時說與綠毛鳳不妨倒掛虯枝四

李仁山次韻自注蟠梅來自杭和靖詩句得於孤山也瑤英輕灑姑射飄仙駕巧奪孤山能變化夭矯飛來白下絕憐玉骨淸姿不隨紅紫芳時要識天然標格竹籬茅舍橫枝五

題闕箜篌朱字夢覺參差是不種仙家白玉子著甚消�好事桃花門外重重一言半語相通縈損題詩崔護幾回南陌春風六

題闕朱顏漸老白髮添多少桃李春風渾過了畱得桑楡殘照江南地迥無塵老天一片閒雲戀殺靑山不去靑山未必畱人七

同施景悅賭雙陸不勝戲作閒尋博弈飽飯消長日自笑家儲無甔石百萬都教一擲平生酒聖詩豪韋娘局上相嘲今日風流磨折翠裘輸與絁袍○點絳唇題闕翠水瑤池舊遊曾記飛瓊伴玉笙吹斷總作空花觀夢裏關山淚浥羅襟滿離魂亂一燈幽幔展轉秋宵半○小桃紅歌姬趙氏嘗爲友人賈子正所親攜之江上有數月畱後予過鄧往來侑觴感而賦此俾卽席歌之雲鬟風鬢淺梳妝取次尊前唱比著當時�江上減容光故人別後應無恙傷心畱得軟金羅褏猶帶賈充香○蹋莎行詠雪凍結南云寒風朔吹紛紛六出飛花墜海仙翦水看施工仙人種玉來呈瑞梅萼淸香竹梢點地畫闌倚濕湖山翠先生方喜就烹茶銷金帳裏何人醉○浣溪沙酒閒贈金禪師時近六旬頭白如雪世事方艱便猛回叢筠佳處得栽培花光別有一枝梅頭似雪盔那復漆心如風篆也無灰生前相遇且銜杯○附錄蘭谷先生像贊﹝孫大雅﹞

蘭谷先生像贊﹝曹安﹞

水調歌頭﹖蘭谷先生像贊孫大雅

堯舜在上巢許在下箕潁淸風千載可亞如穀之虛如蘭之馨不爲利往不求幸生降志辱身依隱玩世孰識其全以卒於義又

曹安

猗嗟先生挺生前代肥遁林泉才華超邁富有文辭名曰天籟深谷之蘭芬芳猶在遺像儼然載瞻載拜﹖水調歌頭擬白蘭谷李道純

三元祕秋水微密實難量未分淸濁天地人物一包藏一乃太玄眞水二气由玆運化三極理全彰上下降升妙根本在中黃兔懷胎牛喘月蚌含光人明此理倒提斗柄戽銀潢絕斷曹溪一派掀倒蓬萊三島無處不仙鄕誰爲白蘭谷安寢感羲皇酹江月陳霆

滑稽玩世知包藏多少春花秋月天籟有詞人有像還似遺山風節松下巢由竹閒逸少气韻眞髙潔坐閒撫掌溪山等是詩訣見說多景樓前鳳凰臺上醉帽風吹裂千古英豪消歇盡江水至今悲咽萬里投荒三年坐困一樣家愁絕寄聲知否一杯當酹江雪●跋白仁父天籟詞六安楊希洛刻於康熙庚寅朱竹垞定爲二卷並爲之序前載元王博文序明孫作序字畫精妙藏書家亦罕見光緒壬辰吾友王君佑遐重刻於四印軒而小象摭遺均刪去今仲飴侍郎借錢塘丁氏舊鈔本錄副並屬荃孫與楊本合校付梓而丁本頗異楊本朱序云希洛得之仁父裔孫析爲二卷似已前無刻本而丁本亦分二卷長號聯屬王序在前孫序在後【標明後序】一也摸魚子五首楊本在上卷鈔本在下卷二也有楊本脫鈔本有者如奪錦標得友人李友蔚書水龍吟兼簡盧師道水調歌頭十月海棠均存小注奪錦標之慘哀音令人嗟惜慘字未脫滿江紅同鄭都事復用前韻同字未脫沁園春世事就裏就裏二字未脫燭影搖紅環能解結合運同心�誰表十字未脫【疑有誤字】三也有楊本誤而鈔本不誤者水龍吟曹光輔和作從今都付黃粱楊作黃糧念奴嬌月娥楊作嫦娥滿庭芳序用寒刪先韻用下不增無字四也有兩本不同而兩通者如秋色橫空楊本題詠梅順天張侯毛氏以丈母命題索賦鈔本題順天張侯毛氏以早梅命題索賦時壬子冬石州慢療饑賴有楚萍不作商芝五也今刊楊本而以鈔本攺正之字均綴於此愼弗再以楊本正之至四印本則重翻楊本又不完全更無論矣光緒乙巳江陰繆荃孫跋附錄﹕天籟集二卷﹝編修汪如藻家藏本﹞金白朴撰朴字仁甫一字太素號蘭谷眞定人父寓齋失其名仕金爲樞宻院判官會世亂父子相失嘗鞠於元好問家得其指授金亡後被薦不出徙居金陵放浪詩酒尢精度曲是本乃所作詞集世久失傳康熙中六安楊希格始得於白氏之裔凡一百篇前有王博文序後有孫作序及曹安贊希格以示朱彜尊彜尊分爲二卷序而傳之朴詞淸雋婉逸意愜韻諧可與張炎玉田詞相匹惟以制曲掩其詞名故沈晦者越數百年詞家選本遂均不載其姓字朱彜尊輯詞綜時亦尙未見其本書成之後乃得之書𨿽晚出而倚聲家未有疑其僞者蓋其詞采气韻皆非後人之所能固一望而知爲宋元人語矣﹝四庫全書總目﹖總目提要﹖集部﹖詞曲類﹞六安州宋白朴字仁甫六安人少隨父樞判眞定遭元兵父子相失自是不茹葷酒人問其故曰俟見吾親乃下咽耳宋亡不仕所著有朝野新聲太和正韻天籟集﹝四庫全書﹖史部﹖地理類﹖都會郡縣之屬﹖江南通誌卷一百六十九﹖人物志﹞白蘭谷天籟集序﹝朱彜尊﹞明寜獻王權譜元人曲作者凡一百八十有七人白仁甫居第三𨿽次東籬小山之下而諭之鵬摶九霄其矜許也至矣予少時避兵練浦村捨無書覽金元院本心賞仁甫秋夜梧桐雨劇以爲出闗鄭之上及纂唐宋元樂章爲詞綜一編憾未得仁甫之作意世無復有儲藏者康熙庚辰八月之望六安楊秀才希洛千里造予袖中出蘭谷天籟集則仁甫之詞也前有王尙書子勉序述仁甫家世本末頗詳始知仁甫名朴又字太素爲樞判寓齋之子後有洪武中助敎江陰孫大雅序及安丘敎諭松江曹安贊予因考元人諸集則匪獨遺山元氏與樞判衿契若秋澗王氏雪樓程氏皆有與白氏父子往來贈送之詩蓋寓齋子三人仁甫仲氏也其伯叔則誠甫敬甫敬甫官江西理問雪樓送其之官有思君還讀寓齋詩之句此亦敬甫昆友之父執矣白氏於明初由姑孰徙六安希洛得之於其裔孫某將鋟木以行屬予正其誤乃析爲二卷序其端﹝四庫全書﹖集部﹖別集類﹖曝書亭集卷三十六﹞白君舉﹝二首補﹞補君舉失其名號寓齋隩州人登金泰和三年詞賦第官岐山令詩名與元遺山相頡頏元白爲中州世契兩家子弟每舉長慶故事以詩文相往來北渡後卜築於滹陽結茅爲亭有茅亭詩欒城李冶序之曰龍韜雷厲於紛拏之頃玉唾川流於談笑之間吳澄曰巧妙穠麗錯諸吳楚歌謡中幾莫可辧弟華字文舉亦登貞佑三年進士第官樞宻院判湯內翰西巖贈詩有科第聨飛光白傅之句仲子朴字仁甫號蘭谷有天籟集詞題靖節圖咄哉靈運輩危坐衣裳辱何如五柳家春雨東臯緑酬元遺山夢裏燻風湛露歌花開漢苑舊經過拾遺老去靑春暮司馬歸來白髮多橫槊賦詩吾豈敢短衣扣角夜如何相逢未盡相思話艸色連雲水碧波﹝四庫全書﹖集部﹖總集類﹖禦訂全金詩增補中州集卷五十一﹞

欽定四庫全書集部十天籟集詞曲類一詞集之屬提要臣等謹案天籟集二卷元白朴撰朴字仁甫一字太素號蘭谷眞定人父寓齋失其名仕金爲樞密院判官會世亂父子相失朴嘗鞠於元好問家得其指授金亡後被薦不出徙居金陵放浪詩酒尢精度曲與闗鄭齊名識者謂迥出東籬小山之上是本乃所作詞集世久失傳康熙中六安楊希洛始求得於白氏之裔凡二百篇前有王博文序後有孫作序及曹安贊希洛以示朱彜尊彜尊分爲二卷序而傳之朴詞淸雋婉逸意愜韻諧可與張炎玉田詞相匹𨿽其學出於元好問而詞則有出藍之目足爲倚聲家正宗惜以制曲掩其詞名故選錄者多未之及彜尊輯詞綜亦以不得朴詞爲憾其實在元初諸家中洵可稱矯矯拔俗者也乾隆四十四年三月恭校上總纂官臣紀昀臣陸錫熊臣孫士毅總校官臣陸費墀●天籟集原序明寧獻王權譜元人曲作者凡一百八十有七人白仁甫居第三𨿽次東籬小山之下而諭之鵬摶九霄其矜許也至矣余少時避兵練浦村捨無書覽金元院本心賞仁甫秋夜梧桐兩劇以爲出關鄭之上及纂唐宋元樂章爲詞綜一編憾未得仁甫之作意世無復有儲蔵者康熈庚辰八月之望六安楊秀才希洛千里造余袖中出蘭谷天籟集則仁甫之詞也前有王尙書子勉序述仁甫家世本末頗詳始知仁甫名檏又字太素爲樞判寓齋之子後又有洪武中助教江陰孫大雅序及安丘教諭松江曹安贊余因考元人諸集則匪獨遺山元氏與樞判衿契若秋澗王氏雪樓程氏皆有與白氏父子往來贈送之詩蓋寓齋子三人仁甫仲氏也其伯叔則誠甫敬甫敬甫官江西理問雪樓送其之官有思君還讀寓齋詩之句此亦敬甫昆友之父執矣白氏於明初由姑孰徙六安希洛得之於其裔孫某將鋟木以行屬余正其誤乃析爲二卷序其端秀水朱彛尊●天籟集原序樂府始於漢著於唐盛於宋大槪以情致爲主秦晁賀晏𨿽得其體然哇滛靡曼之聲勝東坡稼軒矯之以雄辭英气天下之趣向始明近時元遺山每遊戲於此掇古詩之精英備諸家之體制而以林下風度消融其膏粉之气白樞判寓齋序云裕之法度最備誠爲確論宜其獨步當代光前人而冠來者也元白爲中州世契兩家子弟每舉長慶故事以詩文相往來太素卽寓齋仲子於遺山爲通家侄甫七歲遭壬辰之難寓齋以事逺適明年春京城變遺山遂挈以北渡自是不茹葷血人問其故曰俟見吾親則如初嘗罹疫遺山晝夜抱持凡六日竟於臂上得汗而愈蓋視親子弟不啻過之旣讀書穎悟異常兒日親炙遺山謦欬談笑悉能黙記數年寓齋北歸以詩謝遺山云顧我眞成喪家狗賴君曾護落巢兒居無何父子卜築於滹陽律賦爲專門之學而太素有能聲號後進之翹楚者遺山每過之必問爲學次第常贈之詩曰元白通家舊諸郎獨汝賢未幾增長見聞學問博覽然自幼經喪亂倉皇失母便有山川滿目之嘆逮宋亡恆鬱鬱不樂以故放浪形骸期於適意中統初開府史公將以所業力薦之於朝再三遜謝棲遲衡門視榮利蔑如也太素與予有三十年之舊曩會江東嘗與予言作詩不及唐人未可輕言詩平生畱意於長短句散失之餘僅二百篇願吾子序之讀之數過辭語遒嚴情寄髙逺音節協和輕重穏愜凡當歌對酒感事興懷皆自肺腑流出予因以天籟名之噫遺山之後樂府名家者何人殘膏剩馥化爲神奇亦於太素集中見之矣然則繼遺山者不屬太素而奚屬哉知音者覽其所作然後知予言之不爲過太素名檏舊字仁甫蘭谷其號云至元丁亥春二月上休日正議大夫行禦史臺中丞西溪老人王博文子勉序●欽定四庫全書天籟集卷上﹝元﹞白檏撰春從天上來至元四年恭遇聖節眞定總府請作壽詞樞電光旋應九五飛龍大造登幹萬國冠帯一气陶甄天眷自古雄燕喜光臨彌月香浮動太液秋蓮鳯樓前看金盤承露玉鼎霏煙梨園太平妙選贊虎拜猊觴鷺序鵷聫九奏虞韶三呼嵩嶽何用海上求仙但巖廊髙拱瓜瓞衍皇祚綿綿萬斯年快康衢擊壤同戴堯天奪錦標奪錦標曲不知始自何時世所傳者惟僧仲殊一篇而已予毎浩歌尋繹音節因欲效顰恨未得佳趣耳庚辰卜居建康暇日訪古采陳後主張貴妃事以陳素志按後主旣脫景陽井之厄隋元帥府長史髙熲竟就戮麗華於靑溪後人哀之其地立小祠祠中塑二女郎次則孔貴嬪也今遺構荒涼廟貌不存矣感慨之餘作樂府靑溪怨霜水明秋霞天送晚畵出江南江北滿目山圍故國三閣餘香六朝陳迹有庭花遺譜慘哀音令人嗟惜想當時天子無愁自古佳人難得惆悵龍沈宮井石上啼痕猶點臙脂紅濕去去天荒地老流水無情落花狼籍恨靑溪猶在渺重城煙波空碧對西風誰與招魂夢裏行雲消息得友人王仲常李文蔚書﹝仲常名思亷仕元至翰林學士承旨﹞孤影長嗟憑髙眺逺落日新亭西北幸有山河在眼風景畱人楚囚何泣盡紛華蝸角算都輸林泉閒適澹悠悠流水行雲任我平生蹤迹誰念江州司馬淪落天涯靑衫未免沾濕夢裏臥龍舊隱經卷琴囊酒樽詩筆對中天涼月且髙歌徘徊今夕隴頭人應也相思萬里梅花消息水調歌頭詠月銀蟾吸淸露白兔搗玄霜靑天萬古明月中有物蒼蒼想是臨風丹桂費盡斫云玉斧秋蘂自芬芳直透一輪影吹下九天香怪霜娥才二八減容光蛾睂幾畵新樣晚鏡爲誰籹見說開元天子曾到淸虛仙府一曲聽霓裳何事便歸去空斷舞鸞腸用前韻明月復明月天宇淨新霜霜中養就白兔未覺玉容蒼照影來今往古圓缺陰晴幾度丹桂儼然芳遐想廣寒露誰得一枝香恍瑤臺飛寶鏡散重光嫦娥久餌靈藥點出澹雲妝閒與風姨相聚不似天孫獨苦終日織仙裳脈脈望河鼓縈損幾柔腸初至金陵諸公會飲因用北州集咸陽懷古韻蒼煙擁喬木粉雉倚寒空行人日暮回首指點舊離宮好在龍蟠虎踞試問石城鍾阜形勢爲誰雄慷慨一樽酒南北幾衰翁賦朝云歌夜月醉春風新亭何苦流涕興廢古今同朱雀橋邊野艸白鷺洲頭江水遺恨幾時終喚起六朝夢山色有無中諸公見賡前韻復自和數章戲呈樓舩萬艘下鍾阜一龍空臙脂石井猶在移出景陽宮花艸吳時幽徑禾黍陳家古殿無復戍樓雄更道子山賦愁煞白頭翁記當年南北恨馬牛風降旛一片飛出難與向來同璧月瓊枝新恨結綺臨春好夣畢竟有時終莫唱後庭曲聲在淚痕中感南唐故宮櫽括後主詞南郊舊壇在北渡昔人空殘陽淡淡無語零落故王宮前日雕欄玉砌今日遺臺老樹尙想霸圖雄誰爲埋金地﹝一作誰謂埋蛇地﹞都屬賣柴翁慨悲歌懷故國又東風不堪往事多少回首夢魂同借問春花秋月幾換朱顏緑鬢荏苒歲華終莫上小樓望愁滿月明中前題朝花幾回謝春艸幾回空人生何苦奔競勘破大槐宮不入麒麟畫裏卻喜鱸魚江上一宅了揚雄且飲建業水莫羨富家翁玩靑山歌赤壁想髙風兩翁今在何許喚起一樽同系住天邊白日抱得山間明月我亦遂長終何必翳鸞鳯遊戲太虛中咸陽懷古復用前韻鞭石下滄海海內漸成空君王日夜爲樂髙枕望夷宮方嘆東門逐兔又慨中原失鹿艸昧起羣雄不待素靈哭已識斬蛇翁笑重瞳徒叱吒凜生風阿房三月焦土有罪與秦同秦固亡人六國楚復絕秦三世萬刼果誰終我欲問天道正在不言中擬遊茅山贈心逺提點三峯足雲气萬壑散秋聲茅君曽此成道山與地俱靈遙望蒼松紫檜疑是煙幢霧蓋冉冉下靑冥鸞鶴故山夢香火歲時情洞天開丹竈冷有遺經華陽自古招隱飛錬得長生慚愧山中宰相便許綸巾鶴氅相對聽吹笙何處滄浪水吾亦濯塵纓冬至同行臺王子勉中丞韓君美侍禦霍淸夫治書登周處讀書臺過古鹿苑寺疏云黯遙樹秋潦淨寒潭徘徊子隱臺下不見舊書龕鹿苑空餘蕭寺蟒穴誰傳郗氏聊此問瞿曇千古得欺妄一笑莫窮探俯秦淮山倒影浴層嵐六朝城郭如故江北到江南三十六陂春水二十四橋明月好景入淸談未醉更呼酒欲去且停驂丙戌夏四月八日夜夢有人以三元祕秋水語予予詢三元之義曰上中下也恍惚玩味可作水調歌頭首句恨祕字之義未詳後從相國史公歡遊如平生俾賦樂章因道此句但不知祕字何義公曰祕卽封也甫一韻而寤後三日成之以識其義三元祕秋水秋水渺無涯天人點破消息夢裏悟南華河伯徒誇浩瀚千里總歸毫末一笑井中蛙試問漆園吏誰是大方家按黃鍾推甲子定無差悠悠天理人事風外萬飛沙且弄空山明月自薦寒泉秋菊睡起潄朝霞更欲辧齊物銀海眩生花予旣賦前篇一日舉似京口郭義山義山曰此詞固佳且詳夢中所得之句元者應謂水府今止詠甲子及秋水篇事恐未盡也因請再賦三元祕秋水秋水一何多江流滚滚無盡淮漢入包羅遙想靈官神府坐閱潮頭風怒萬里瞰蒼波浩蕩沒鷗鷺噴薄出蛟鼉馬當山牛渚渡幾人過金鰲下瞰京口舟楫避盤渦始信寒濤飛雨一濯黃泥萬里無柰旱苗何我欲洗兵馬誰解挽天河予兒時在遺山家阿姊嘗教誦先叔放言古今忽白首感念之餘賦此詞云韓非死孤憤虞叟坐窮愁懷沙千古遺恨郊島兩詩囚堪笑井蛙裙虱不道人生能幾肝肺自相讎正有一朝樂不抵百年憂笑悠悠江上水自東流紅顏不暇一惜白髮忽盈頭我欲拂衣逺引直上嵩山絕頂把酒勸浮丘藉此兩黃鵠浩蕩看齊州北風下庭緑容鬢入霜華回首北望鄕國雙淚落淸笳天地悠悠逆旅歲月匆匆過客吾也豈匏瓜四海有知己何地不爲家五溪魚千里菜九江茶從他造物畱住辦作老生涯不願酒中有聖但願心頭無事髙枕臥煙霞晚節憶吹帽籬菊漸開花至元戊寅爲江西呂道山參政壽香風萬家曉和气九江春朝回冠蓋得意玉季和金昆屈指登髙舊節側耳稱觴新語采菊舊芳樽南土愛王粲東閣壽平津節龍香符虎重印龜新弓刀千騎如水曽爲下南閩墻下陰陰桃李庭下輝輝蘭玉一笑指莊椿更看濟時了髙臥道山云十月海棠金盤薦華屋銀燭照紅妝歡逰曽得多少風雨送春忙只道神仙漸逺爭信情緣未斷自有返魂香萬木盡搖落穠艷又芬芳憶眞妃春睡足按霓裳馬嵬西下回首野日淡無光不避山茶小雪似愛江梅新月疎影伴昬黃誰喚河呂﹝一云疑是阿嬌﹞起呵手染■﹝赤垔﹞霜﹝■﹝赤垔﹞與胭同中州集王予可詞自注謂脂粉也﹞夜醉西樓爲楚英作雙眸剪秋水十指露春蔥仙姿不受塵污縹緲玉芙蓉舞徧柘枝遺譜歌盡桃花團扇無語到東風此意復誰解我輩正情鍾喜相從詩卷裏酒杯中纒頭安用百萬自有海犀通日日東山佳興夜夜西樓好夢斜月小簾櫳何物寫幽思醉墨錦箋紅水龍吟丙午秋到維揚途中值雨短亭休唱陽關桞絲惹盡行人怨鴛鴦隻影荷枯葦淡沙寒水淺紅綬雙銜玉簮中斷苦難畱戀更黃花細雨徵鞍催上靑衫淚一時濺回首孤城不見黯秋空去鴻一綫餘情未了誰教重賦春風人面鬥艸閒庭采香幽徑舊曾行徧漫今宵酒醒無言有恨恨天涯逺麼前三字用仄者見田不伐洋鷗集水龍吟二首皆如此曲妙於音蓋可以無疑或用平字恐不堪協云和署樂工宋奴伯婦王氏以洞簫合曲宛然有承平之意乞詞於予故作以贈會好事者爲王氏寫眞末章及之彩雲簫史臺空洞天誰是驂鸞伴傷心記得開元逰幸連昌別館力士傳呼念奴供唱阿郎吹管悵無情一枕繁華夢覺流年又暗中換邂逅京都兒女歡逰徧畫樓東畔樽前一曲餘音裊裊驪珠相貫日落邯鄲月明燕市盡堪腸斷倩丹靑細染風流圖畫寫雀徽半送史總帥鎭西川時未混一壯懷千載風雲玉龍無計三冬臥天教喚起崢嶸才器人稱王佐豹略深藏虎符榮佩君恩重荷看旌旗動色軍容一變鷹翼展先聲播我望金陵王气盡消磨區區江左樓舩萬櫓瞿塘東瞰從橫鐡鎖八陣名成七擒功就南夷膽破待它年畵像麒麟閣上爲將軍賀九月四日爲江州總管楊文卿壽鴈門天下英雄策勲冝在平吳后金符佩虎靑雲飄蓋名藩坐守千里江臯一時淮甸掃淸殘冦看人歸厚徳天垂餘慶階庭畔芝蘭秀我望戟門晴晝气佳哉危亭新構年年此夕風流長占中秋重九丹桂畱香緑橙供味碧萸催酒有廬山絕頂蒼蒼五老贊君侯壽登嶽陽樓感鄭生龍女事譜大曲薄媚洞庭春水如天嶽陽樓上誰開宴飄零鄭子危欄倚徧山長恨逺何處蘭舟彩霞浮漾笙簫一片有蛾眉起舞含嚬凝睇分明是舊仙媛風起魚龍浪捲望行雲飄然不見人生幾許悲歡離聚情鍾難遣聞道當時汜人能誦招魂九辯又何如乞我輕綃數尺寫湘中怨九日同諸公會飲鐘山望艸堂有感倚天鍾阜龍蟠四時靑壁雲煙潤陂陀千里蒼髯夾路淸風緩引蘭若西邊艸堂別崦遺基猶認自猿驚鶴怨山人去後誰更向此中隱獨愛丹崖碧嶺枕平川人家相近登臨對酒茱茰香細莓苔坐穏老計莬裘故應來領林泉佳遁怕煙霞笑我塵容俗狀把山英問送張大經禦史就用公九日韻兼簡盧處道副使使寧國署按察司時﹝盧號疏齋﹞繡衣攬轡西行慨然有志人知否江山好處畱連光景一杯別酒世事無端惱人方寸十常八九對霜松露菊荒寒三徑等閒又登髙後問訊宣城太守幾裁詩畫堂淸晝山長水澗思君不見踟躕搔首卻羨行雲暫畱還去無心出岫笑窮途歲晚江頭送客唱靑靑栁遺山先生有醉鄕一詞僕飲量素慳不知其趣獨閒居嗜睡有味因爲賦此醉鄕千古人行看來直到無何地如何物外華胥境界生平夢寐鸞馭翩翩蝶魂栩栩俯觀羣蟻恨周公不見莊生一去誰眞解黒甜味聞道希夷髙臥占羣峯華山重翠尋常羨殺淸風嶺上白雲堆裏不負平生算來惟有日髙春睡有林間剝啄忘機幽鳥喚先生起曺光輔教授凢和三十首不能盡錄姑記其一云世間淸苦禪和了心才到安閒地藜牀兀兀經年打坐頹然假寐卻甚牀邊偶聞牛斗不知喧蟻向瞢騰枕上饑餐困臥方會得个中味爭似橫江樓上入簾櫳好山供翠悠悠萬事從今都付黃粱炊裏朝暮陰晴定應不廢平生甘睡笑傍人問我何當夢覺爲蒼生起用前韻贈答光輔倚欄千里風煙下臨吳楚知無地有人髙枕樓居長夏晝眠夕寐驚覺遊仙紫毫吐鳯玉觴吞蟻更誰人似得淵明太白詩中趣酒中味慚愧東溪處士待它年好山分翠人生何苦紅塵陌上白頭浪裏四壁窗明兩盂粥罷暫時打睡盡聞雞祖逖中宵狂舞蹴劉琨起予始賦睡詞諸公賡和三十餘首一日友人王文卿攜肴來訪話及梁園舊逰因感其事復用前韻萬金不買靑春老來可惜歡娯地有時記得江樓深夜解鞍畱寐蘭焰噴紅寶香薫麝玉醅篘蟻更誰能細說當年風韻江瑤柱荔枝味漂泊江湖萬里渺難尋探梅拾翠何心更到折枝圖上賣花聲裏蓬鬢刁騷角巾欹墮枕書聊睡恨匆匆未辦蒓鱸歸棹又秋風起念奴嬌題鎭江多景樓用坡仙韻江山信美快平生一覽南州風物落日金焦浮紺宇鐡甕猶殘城壁云擁潮來水隨天去幾點沙鷗雪消磨不盡古今天寶人傑遙望石塜巉然參軍此葬萬刼誰能發桑梓龍荒驚嘆後幾度生靈埋滅往事休論酒杯才近照見星星髮一聲長嘯海門飛上明月中秋效郭敬齋體毎句用月字一輪月好正人間八月涼生襟袖萬古山河歸月影表裏月明光透月桂婆娑月香飄蕩修月仙人手深沈月殿月娥誰念消痩今夕乘月登樓天低月近對月能無酒把酒長歌邀月飲明月正堪爲友月白人圓月和人醉月是承平舊年年賞月願人如月長久中秋重九人間佳節也古今賦詠固多予早年嘗記僧仲璋九日述懷一篇與此篇格相同恐歲久無傳就附於此消磨重九算年年惟是黃花白酒把酒簮花能有幾七十光陰回首人壽難期酒杯有限花色應如舊花濃酒釅問君著甚消受彭澤千古英魂有花能折有酒能傾否萬事悠悠輸一醉花酒休教離手明月西風闌酒盡憔悴花枝痩酒腸花眼正冝年少時候江湖落魄鬢成絲遙憶揚州風物千里樓臺簾半捲玉女香車油壁后土祠寒唐昌花盡誰弄璚枝雪山川良是古來消盡雄傑落日煙水茫茫孤城殘角怨入淸笳發岸檥扁舟人不寐桞外漁燈明滅半夜潮來一帆風送凜凜森毛髮水流東下玉簫吹落殘月壬戌秋泊漢江鴛鴦灘寄贈露團漸冷又今年辜負中秋明月誰念江中憔悴我夢斷芙蓉城闕燕子東歸鴻賓南下滿眼蘆花雪行人何處也應珠淚凝睫常記樓上歌聲一樽酒盡黙黙無言別恨殺鴛鴦灘下水不寄題詩紅葉聚淚鮫綃畫眉螺黛總在歸時節百年心事等閒休向人說滿江紅題呂仙祠飛吟亭壁用馮經歷韻云外孤亭空悵望煙霞仙客還試問飛吟詩句爲誰畱別三入嶽陽人不識浮生擾擾蒼蠅血道老精知向樹陰中曽來歇松穉在虯枝結皮澑雨根盤月恨還丹不到後來豪傑塵世千年翻甲子秋風一劍橫霜雪待他時攜酒赤城逰相逢說畱別巴陵諸公時至元十四年冬行徧江南算只有靑山畱客親友間中年哀樂幾回離別碁罷不知人換世兵余猶見川流血嘆昔時歌舞嶽陽樓繁華歇寒日短愁雲結尋故壘空殘月聽閭閻談笑果誰雄傑欹枕才移孤館雨扁舟又泛長江雪要煙花三月到揚州逢人說庚戌春別杭城雲鬢犀梳誰得似錢塘人物還又喜小窗虛幌伴人幽獨薦枕恰疑巫峽夢舉杯忽聽陽關曲問淚痕幾度浥羅巾長相續南浦逺歸心促春艸碧春波緑黯銷魂無際後歡難卜拭手窗前機織錦斷腸石上簮磨玉恨馬頭斜月減淸光何時復重陽後二日王彥文並利用秦山甫相過小飲﹝利用亦姓王字國賓贈柱國中書平章政事﹞過了重陽寒慘慘秋陰連日尙何事滿城風雨漏天如泣點染一林紅葉暗飄蕭三徑黃花濕聽敲門忽有客三人來相覓時節好誇橙橘兒女喜分梨栗罄一樽聊慰老懷岑寂想象曾來神女賦傷心似失文通筆破殘年催釀酒如川長鯨吸同鄭都事復用前韻退訖所租學田費盡長繩系不住西飛白日詩窗外滿庭秋艸露蛩寒泣酒後看花空眼亂花前把酒從衣濕要一廛歸老作莬裘何難覓仙客老巴山橘封萬戶燕山栗且栽培孤竹伴人孤寂豈有梁鴻髙世志也無司馬題橋筆便與君同訪洞庭春和云吸瑞鶴僊登金陵烏衣園來燕臺夕陽王謝宅對艸樹荒寒亭臺欹側烏衣舊時客渺雙飛萬里水雲寛窄東風翠羽也迷卻當時巷陌向尋常百姓人家辜負幾回春色淒惻人空不見畵棟棲香繡簾窺額雲兜霧隔錦書至付誰拆怕劉郎只見金陵興廢賺得行人鬢白又爭如復到玄都兔葵燕麥摸魚子七夕用嚴柔濟韻問雙星有情幾許消磨不盡今古年年此夕風流會香暖月窗雲戶聽笑語知幾處彩樓瓜果祈牛女蛛絲暗度似拋擲金梭縈回錦字織就舊時句愁雲暮漠漠蒼煙桂樹人間心更誰訴擘釵分鈿蓬山逺一樣絳河銀浦烏鵲度離別苦啼妝灑盡新秋雨雲軿且駐算猶勝嫦娥倉皇奔月只有去時路眞定城南異塵堂同諸公晚眺敞靑紅水邊窗外登臨元有佳趣薫風蕩漾昆明錦一片藕花無數才欲語香暗度紅塵不到蒼煙渚多情鷗鷺盡翠蓋揺殘紅衣落盡相與伴風雨橫塘路好在吳兒越女扁舟幾度來去采菱歌斷三湘逺寂寞岸花汀樹天已暮更畱看飄然月下淩波步風流自許待載酒重來淋漓醉墨爲寫洛神賦秋仲一日李具瞻侍禦偕予過天慶觀訪蒲敬之都事旣而登冶城藉艸於蒼蒼萬玉中觴詠樂甚道官王黙墮者在焉且訂於兩柏森立間構亭爲逰目騁懷之所翼日賦此記一時之槪耳望參差冶城煙樹故人知在琳宇繡衣來就論文飲隨意割雞炊黍歡樂處忘爾汝淸談況有神仙侶一杯緩舉放逺目增明遙岑出翠俯仰幾今古紅塵夢不到丹臺紫府尋眞偶得佳趣兩株翠柏參天起千畝渭川煙雨君已許向此地結亭爲我開窗戶朝來暮去待細攬煙霞平分風月揮灑錦囊句送敬之蒲君卜居淮上敬之自翰苑出爲蘄黃道宣慰幕官聽西風細吟亭樹秋聲先到衡宇季鷹千里蒓鱸興更喜範張雞黍傾蓋處慚愧汝髙樓不減煙霞侶匏樽笑舉對得意江山忘懷風月醉眼玩今古鑾坡客又向紅蓮幕府田園何日成趣九重聞道思賢佐恐要濟時霖雨天若許從所好結廬相就開蓬戶山人休去怕蕙帳空懸猿驚鶴怨貽笑艸堂句復用前韻問誰歌六朝璚樹當年春滿庭宇歌殘夜月西風起吹動一川禾黍愁絕處誰念汝姑蘇麋鹿成羣侶淸樽漫舉對淡淡長空蕭蕭喬木慷慨弔今古生平苦走徧南州北府年來頗得幽趣緑蓑靑笠渾無事醉臥一天風雨秋幾許沙渚上漁樵小隱隨編戶扁舟晚去望綺散餘霞江澄淨練還愛謝公句●欽定四庫全書天籟集卷下﹝元﹞白檏撰沁園春金陵鳯凰臺眺望獨上遺臺目斷淸秋鳯兮不還悵吳宮幽徑埋深花艸晉時髙塜銷盡衣冠橫吹聲沈騎鯨人去月滿空江鴈影寒登臨處且摩挲石刻徙倚欄幹靑天半落三山更白鷺洲橫二水間問誰能心比秋來水靜漸教身似嶺上雲閒擾擾人生紛紛世事就裏何常不彊顏重回首怕浮雲蔽日不見長安保寧佛殿卽鳯凰臺太白畱題在焉宋髙宗南渡嘗驛駐寺中有石刻禦書王荊公贈僧詩云紛紛擾擾十年間世事何常不彊顏亦欲心如秋水靜應須身似嶺雲閒意者當時南北擾攘國家蕩析磨盾鞍馬間有經營之志百未一遂此詩若有深契於心者以自況予暇日來逰因演太白荊公詩意亦猶稼軒水龍吟用李延年淳於髠語也我望山形虎踞龍盤壯哉建康憶黃旗紫蓋中興東晉雕欄玉砌下逮南唐步步金蓮朝朝璚樹宮殿吳時花艸香今何日尙寺畱蕭姓人做梅妝長江不管興亡漫流盡英雄淚萬行問烏衣舊宅誰家作主白頭老子今日還鄕弔古愁濃題詩人去寂寞髙樓無鳯凰斜陽外正漁舟唱晚一片鳴榔夜夢就樹摘桃噉之於中一枚甘甚覺而異之因爲之賦渺渺吟懷望佳人兮在天一方問鵾鵬九萬扶揺何力蝸牛兩角蠻觸誰彊華表鶴來銅盤人去白日靑天夢一場俄然覺正酰雞舞甕野馬飛窗徜徉玩世何妨更誰道狂時不得狂羨東方臣朔從容帝所西眞阿母喚作兒郎一笑人間三逰海上畢竟仙家日月長相隨去想蟠桃熟後也許偸嘗監察師巨源時辟予爲政因讀嵇康與山濤書有契於予心者就譜中辭書謝自古賢能壯哉飛騰老來退閒念一身九患天教寂寞百年孤憤日就衰殘麋鹿難馴金鑣縱好志在長林丰艸間唐虞世也曾聞巢許遁迹箕山越人無用殷冠怕機事纒頭不耐煩對詩書滿架子孫可教琴樽一室親舊相歡況屬淸時得延殘喘魚鳥溪山任往還還知否有絕交書在細與君看送按察司合道公赴浙東任玉節星軺十道監司治稱最優甚恵風才到豚魚亦信淸霜未降狐兔先愁鎭靜洪都澄淸白下又過東南第一州雲煙底看千巖競秀萬壑爭流離筵無計相畱漫慷慨中年白髮稠記璚花照眼忙催詩筆松燈促座笑遞觥籌放浪形骸欣於所遇負我蘭亭共一逰心期在想山陰興盡和月回舟十二月十四日爲平章呂公壽蓋世名豪壯歲鷹揚擁兵上流把金湯固守精誠貫日衣冠不攺意气橫秋北闕絲綸南朝家世好在雲間建節樓平章事便急流勇退黃閣難畱莵裘喜逐歸休著宮錦何妨萬里逰似謝安笑傲東山別墅鴟夷放浪西子扁舟醉眼乾坤歌鬟風霧笑折梅花揷滿頭千秋歲望壽星光彩長照南州呂道山左丞覲回過金陵別業至元丙子予識道山於九江今十年矣流水髙山獨許鍾期最知伯牙愧我投木李得酬瓊玖人驚玉樹有倚蒹葭風雨十年江湖千里望美人兮天一涯重攜手似仲宣去國江令還家門前栁拂堤沙便好系天津泛斗槎看金鞍鬧簇花邊置酒玉盂旋洗竹裏供茶朱雀橋荒烏衣巷古莫笑斜陽野艸花寒食近算人生行樂少住爲佳風流子丁亥秋復得仲常書有楚星燕月千里相望何時會合以副舊逰之語就譜此曲以寄之花月少年場嬉逰伴底事不能忘楊栁送歌暗分春色夭桃凝笑同賞天香綺筵上酒杯金瀲灩詩卷墨琳瑯閒裊金鞭管弦珂裏醉攜紅袖燈火微行回首事堪傷溫柔竟處流落江鄕惆悵鬢絲禪榻眉黛吟窗甚社燕秋鴻十年無定楚星燕月千里相望何日故園行樂重會風光燭影揺紅前事用呂東窗韻三尺枯桐古來長恨知音少玉簫吹斷鳯樓云此恨何時了落日飛鴻聲悄眄長江離魂浩渺贈環畱佩宿粉棲香此情誰表風雨紅稀夢回別院鶯啼曉一生辜負看花心惆悵人空老待訪還丹瑞艸駕飆輪蓬萊去好又愁滄海恍惚塵揚難尋仙島木蘭花慢燈夕到維揚壯東南形勝淮吐浪海吞潮記此日江都錦帆巡幸汴水迢遙迷樓故應不見見瓊花底事也香銷興廢幾更王霸是非總付漁樵誰能十萬更纒腰鶴馭盡飄飄正繡陌珠簾紅燈鬧影三五良宵春風竹西亭上拚淋漓一醉解金貂二十四橋明月玉人何處吹簫聽鳴騶入谷怕驚動北山猿且放浪形骸支持歲月點檢田園先生結廬人境竟不知門外市塵喧醉後淸風到枕醒來明月當軒伏波勲業照靑編薏苡又何寃蕞爾倭奴抗衡上國挑禍中原分明一盤棊勢漫教人著眼看師言爲問鵾鵬碧海何如雞犬桃源覃懷北賞梅同參政西庵楊文和府判惇卿周奧韻記羅浮仙子儼微步過山邨正日暮天寒明妝淡粉來伴淸樽行雲黯然飛去悵參橫月落夢無痕翠羽嘈嘈樹杪玉鈿隱隱墻根山陽一气變冬溫眞實不須論滿竹外幽香水邊疏影直徹籬門彷佛對花終日拚淋漓襟袖醉昬昬折得一枝在手天涯幾度銷魂復用前韻代友人宋子冶賦望丹東沁北淡流水逺孤邨對幾樹疏梅十分素艷一曲芳樽誰堪歲寒爲友伴山姿孤痩雪霜痕翠羽森森挹節蒼松落落盤根銅瓶水滿玉肌溫此意與誰論漸月冷蕓窗燈殘紙帳夜悄衡門傷心杜陵老眼細看來只似霧中昬賴有淸風破鼻暗香浮動吟魂王彥立所居南口傍眞隱庭中新作盆池同諸公賦渺髙情公子得眞隱信悠哉占上下壺天中間隙地鑿破莓苔移將鑑湖寒影放微風灩灩翠奩開便有一番荷芰都無半點塵埃夜深明月幌閒階不負小亭臺盡羅袖盛香碧筒吸露一洗胸懷紅蓮故家幕府看新詩題詠滿南齋好聽瀟瀟風雨老夫從此須來丙子冬寄隆興呂道山左丞憶元龍湖海樽俎地笑談間盡畫燭寒燒紅螺細捲沈醉更闌西風數聲笳鼓悵匡廬山下送徵鞍秋水蘋花漸老曉霜楓葉初丹滕王髙閣倚江幹極目楚天寛想畫棟珠簾朝雲南浦暮雨西山天涯倦逰司馬更幾時攜手一憑欄別後相思何處月明千里鄕關戊子秋送合道監司赴任秦中兼簡程介甫按察倦區區逰宦便回棹謝山陰算難似君侯蒓鱸有味富貴無心匆匆又移玉節恨相思何處更相尋渭北春天樹逺江東日暮云深岸花檣燕動悲吟把酒惜分襟問玉井蓮開三峯絕頂誰共登臨長安故人好在憶元龍名重古猶今說與英雄湖海應憐枯槁山林已醜送劉紹聞王仲謀兩按察赴浙右閩中任時浙憲置司於平江故有向吳亭句擁煌煌雙節九萬里入鵬程愛人物鄒枚文章李杜海內聲名相逢廣陵陌上恨一樽不盡故人情歲月奔馳飛鳥交遊聚散浮萍出門一笑大江橫馬首向吳亭看分路揚鑣七閩兩浙得意澄淸江山剰供詩否想徘徊南斗避文星畱著調元老手卻來同佐升平歌者樊娃索賦愛人間尢物信花月與精神聽歌串驪珠聲勻象板咽水縈云風流舊家樊素記櫻桃名動洛陽春千古東山髙興一時北海淸樽天公不禁自由身放我醉紅裙想故國邯鄲荒臺老樹盡賦招魂靑山幾年無恙但淚痕差比向來新莫要琵琶寫恨與君同是行人爲樂府宋生冩賦宋子壽香燕城好事者爲渠寫眞手撚荼■﹝艸縻﹞一枝展春風圖畵恍人世有神仙愛手撚荼■﹝艸縻﹞香閒韻逺嚲袖垂肩東郵幾回親見意丹靑無地著嬋姢杏臉紅生曉暈栁眉翠點春妍舞衫歌扇綺羅筵還我舊因緣盡金縷新聲烏絲醉墨共惜流年年來茂陵多病更玉琴淒斷鳯凰弦﹝時方喪偶﹞畱得一枝春在不妨絕倒尊前快人生行樂捲江海入瑤觴對滿眼韶華東城南陌日日尋芳吟鞭只隨驕馬殢春風指點杏花墻時聽鶯啼婉轉幾回蝶夢悠揚行雲早晚上巫陽白地惱愁腸待玉鏡臺邊銀燈影裏細看濃妝風情自憐韓壽恨無緣得佩賈充香說與殷勤靑鳥暫時相見何妨感香囊悼雙文覽香囊無語漫流淚濕紅紗記戀戀成歡匆匆解佩怎忍忘他消殘半襟蘭麝向繡茸詩句映梅花疏影橫斜何處暗香浮動誰家春霜底事掃濃華埋玉向泥沙嗟物是人非虛迎桃葉誰偶匏瓜西風楚詞歌罷料芳魂飛作碧天霞鏡裏舞鸞空在人間後會無涯玉漏遲故園風物好芳樽日日花前傾倒南浦傷心望斷緑波春艸多少相思淚點算只有靑衫知道殘夢覺無人解我厭厭懷抱懊惱楚峽行雲便賦盡髙唐後期誰報玉杵含霜著意且須重搗轉眼梅花過也又屈指春殘燈鬧妝鏡曉應念畫眉人老叚伯聖同予畱滯九江其歸也別侍兒睡香予亦有感瑞香花正吐誰交付與東君爲主夢覺廬山一片彩雲何所惆悵畱題在壁麝墨染無窮愁緒常記取徘徊顧影燈前低語幾許欵宻畱情系絆煞年時世間兒女淪落天涯夜夜月明湓浦連我靑衫淚滿料不忍孤帆東去離思苦休唱渭城風雨碧梧深院悄淸明過也秋千闌了楊栁陰中又是一番啼鳥人去瑤臺路逺辜負卻花前歡笑音信杳西樓盡日憑欄凝眺縹緲霧閣云窗恨夢斷靑鸞夜深寒悄檐玉敲殘挨得五更風小麝炷金猊燼冷畫燭短銀屏空照芳徑曉惆悵落紅多少江梅引一溪流水隔天臺小桃栽爲誰開應念劉郎早晚得重來翠袖天寒憔悴損倚修竹舞殘紅墮緑苔怨極恨極愁更哀甚連環無計解伯勞分背燕飛去雲樹蒼崖千里相思何處托幽懷溫嶠風流還自許後期杳暗塵生玉鏡臺秋色橫空賦虞美人艸本名玉耳墜金環秋色橫空蓋前人詞首句遺山用以爲名兒女情多甚千秋萬古不易消磨拔山力盡英雄困垓下尙擁兵戈含紅淚顰翠蛾拚血污逰魂逐太阿艸也風流猶弄舞態婆娑當時夜聞楚歌嘆烏騅不逝恨滿山河匆匆玉帳人東去耿耿素志無它黃陵廟湘水波記染竹成斑泣舜娥又豈止虞兮無可柰何順天張侯毛氏以早梅命題索賦時壬子冬揺落初冬愛南枝迥絕暖气潛通金章睡起宮衣褪新妝淡淡丰容冰蕤痩蠟蔕融便自有翛然林下風肯羨蜂喧蝶鬧艷紫妖紅何處對花興濃向藏春池館透月簾櫳一枝鄭重天涯信腸斷驛使相逢關山路幾萬重記昨夜筠筒和淚封料馬首幽香先到夢中石州慢丙寅九日期楊翔卿不至書懷用少陵詩語千古神州一旦陸沈髙岸深谷夢中雞犬新丰眼底姑蘇麋鹿少陵野老杖藜潛步江頭幾回飲恨吞聲哭歲暮意何如怯秋風茅屋幽獨療饑賴有蹲■﹝氏鳥﹞暖老尙須燕玉白璧微瑕難把閒情拘束艸深門巷故人車馬蕭條等閒瓢棄樽無緑風雨近重陽滿東籬黃菊鳯凰臺上憶吹簫笳鼓秋風旌旗落日使君威振雄邊羨指麾貔虎鬥印腰懸盡道多多益辦仗玉節亳邑新遷江淮地三軍耀武萬竈屯田歡然幾回開宴有畫戟門庭珠履賓筵慣雅歌堂上起舞樽前況是稱觴令節望醉鄕有酒如川明年看平吳事了圖像淩煙滿庭芳屢欲作茶詞未暇也近選宋名公樂府黃賀陳三集中凢載滿庭四首大槪相類各有得失複雜用元寒刪先韻而語意若不倫僕不揆狂妄合三家奇句試爲一首必有能辧之者雅燕飛觴淸談揮麈主人終夜畱歡宻云雙鳯碾破縷金團品香泉味好須臾看蟹眼湯翻銀瓶注花浮兔椀雪點鷓鴣斑雙鬟微步穩春纎擎露翠袖生寒覺淸風扶我醉玉頹顏照眼紅紗絳蠟金鞭送月滿吟鞍歸來晚蕓牕未寢相伴卸妝殘緑頭鴨一名多麗洞庭懷古黯銷凝楚天气物淒淸過黃陵山長水逺古今遷客傷情渺澄波聚魚曲港浣紗人去掩柴荊湘庭晚荻花風細秋月照茅亭一壺酒澆平磊磈問甚功名買扁舟安排歸去五湖煙景難爭等閒攜弄笛西子恍惚遇鼓瑟湘靈看盡嬌顰聽殘雅奏暮云江上數峯靑柁樓底香芹鮮鯽還似越中行閒身好浮家泛宅聊寄平生永遇樂至元辛夘春二月三日同李景安提舉逰杭州西湖一月西湖四時煙景誰暇逰徧紅袖津樓靑旗栁市幾處簾爭卷六橋相望蘭橈不斷十里水晶云殿夕陽下笙歌人散唱徹采菱新怨金明老假華胥春夢腸斷故都池苑和靖亭前蘇公提上漫把梅花撚靑衫盡柰蒙蒙雨濕更著小蠻鍼綫覺平生扁舟歸興此中不淺賀新郎喜气軒眉宇看盧郎風流年少玉堂平步車騎雍容光華逺不似黃粱逆旅抖擻盡貂裘塵土便就莫愁雙槳去待經過蘇小錢塘渡畫圖裏看煙雨一樽邂逅歌金縷望晴川鑪峯瀑布浪花湓浦老我三年江湖客幾度登臨弔古悵日暮家山何處別後船頭虹貫日想君還東觀圖書府天咫尺聽新語沁園春夜枕無夢感子陵太白事明日賦此千載尋盟李白扁舟嚴陵釣車故人偃蹇足加帝腹將軍權幸手脫公靴星斗名髙江湖迹在爛漫雲山幾處遮山光裏有紅鱗旋斫白酒從賖龍蛇起陸曾嗟且放我狂歌醉飲些甚人生貧賤剛求富貴天教富貴卻騁驕奢乘興而來造門卽返何必親逢安道耶兒童笑道先生醉矣風帽欹斜燕瑤池本名八聲甘州樂府八聲甘州名頗俚鄙予愛其法雅健因采東坡戚氏一篇稍加櫽括使就新翻仍攺其名玉龜山阿母統羣仙幽閒志蕭然有金城千里瓊樓十二紫翠霏煙穆滿當時西狩八駿戲芝田駐驛瑤池上命賜華筵天樂云璈鼎沸看飛瓊舞態醉飲畱連漸月斜河漢霞綺布晴天望神州東回玉輦杏花風數里響鳴鞭長安近依稀桞色翠點秦川垂楊壬子冬薄逰順天張侯毛氏之兄正卿邀予往拜夫人旣而畱飲撰詞一詠梅以玉耳墜金環歌之一送春以垂楊歌之詞成惠以羅綺四端夫人大名路人能道古今雅好因自言幼時有老尼年幾八十嘗教以舊曲垂楊音調至今了然事與東坡補洞仙歌詞相類中統建元壽春榷場中得南方詞編有垂楊三首其一乃向所傳者然後知夫人眞承平家世之舊也關山杜宇甚年年喚得韶光歸去怕上髙城望逺煙水迷南浦賣花聲動天街曉總吹入東風庭戶正紗窗濃睡覺來驚翠蛾愁聚一夜狂風橫雨恨西園媚景匆匆難駐試把芳菲點檢鶯燕渾無語玉纎空折梨花撚對寒食厭厭心緒問東君落花誰是主西江月白石空銷戰骨淸泉不洗飛埃五云多處望蓬萊鞭石誰能過海一夕神逰八表眾星光拱三臺天公元不棄非才坐我金銀世界郭佑之得雄渠卽賈治中壻天上靈椿未老月中丹桂初花充閭佳慶盡堪誇聖善元來姓賈廣座平分玉果絳顱剰拂丹砂從今人說細侯家自有靑衫竹馬過隙光陰流轉還丹歲月綿延幾人靑髻對長年且慶一時康健四海率歸英主三山免化飛仙大家有分占桑田近日蓬萊水淺九江送劉牧之同知之杭我自紉蘭爲佩君方剖竹分符才情風調有誰如彷佛三生小杜置酒昔登峴首題詩今對匡廬靑衫恨不到西湖共濕黃梅細雨李元讓赴廣東帥幕皎皎風前玉樹煌煌腰下金符陳琳檄艸右軍書香滿紅蓮幕府正自雄心撫劍不妨雅唱投壺長纓系越在須臾看掃蠻煙瘴雨漁父世故重重厄网生涯小小漁舩白鷗波底五湖天別是秋光一片竹葉醅浮綠釅桃花浪漬紅鮮醉鄕日月武陵邊管甚陵遷谷變浪淘沙今古海山情月牖云扃潛教小玉報雙成整頓羅衣斜斂出門外嬌迎燈暗酒微醒鬢亂釵橫一春心事語丁寧明夜閒衾容易冷誰復卿卿靑鏁幾窺容帶結心同臨鸞誰與畵眉峯自恨尋芳來較晚辜負春紅無物比情濃無計相從殷勤心事若爲通畱得靑衫前日淚彈滿西風行路古來難似得還山山間終是勝人間風月琴樽應不羨塵土徵鞍何處住來閒白下長幹一番春事又闌珊流水桃花天地外老我漁竿朝中措燕忙鶯亂鬥尋芳誰得一枝香自是玉心皎潔不隨花桞飄揚明朝去也燕南趙北水逺山長都把而今歡愛畱教後日思量娃兒十五得人憐金雀髻垂肩巳愛盈盈翠袖更堪小小花鈿江山在眼賓朋滿座有酒如川未便芙蓉帳底且教玳瑁筵前田家秋熟辦千倉造物恨難量可惜一川禾黍不禁滿地螟蝗委塡溝壑流離道路老幼堪傷安得長安毒手變教四海金穰蒼松隱映竹交加千樹玉梨花好个歲寒三友更堪紅白山茶一時折得銀瓶揷看相映烏紗明日扁舟東去夢魂江上人家東華門外軟紅塵不到水邊邨任是和羮傅鼎爭如漉酒陶巾三年浪走有心遁世無地棲身何日團欒兒女小窗燈火相親淸平樂詠木犀花碧雲葉底萬點黃金蘂更看薔薇淸露洗澤國秋光如水餘生牢落江南幽香鼻觀曽參見說小山招隱夢魂夜夜雲巖詠水仙花玉肌消痩徹骨燻香透不是銀臺金盞酒愁殺天寒翠袖遺珠悵望江臯飲漿夢到藍橋露下風淸月慘相思魂斷誰招李仁山檻中蟠桃梅前村瀟灑雪徑人回駕一檻誰移春造化鬱鬱香浮月下靑綾半護冰姿宛然臨水開時說與緑毛麼鳯不妨倒掛枝枝李仁山次韻自注蟠桃來自杭和靖詩句得於孤山也瑤英輕灑姑射飄仙駕巧奪孤山能變化夭矯飛來月下絕憐玉骨淸姿不隨紅紫芳時要識天然標格竹籬茅舍橫枝箜篌小字夢覺參差是不種仙家白玉子著甚消魂好事桃花門外重重一言半語相通縈損題詩崔護幾回南陌春風朱顏漸老白髮添多少桃李春風渾過了畱得桑楡殘照江南地迥無塵老天一片閒雲戀殺靑山不去靑山未必畱人同施景悅賭雙陸不勝戲作閒尋博奕飽飯消長日自笑家儲無甔石百萬都教一擲平生酒聖詩豪韋娘局上相嘲今日風流磨折翠裘輸與靑袍點絳唇翠水瑤池舊逰曾記飛瓊伴玉笙吹斷總作空花觀夢裏關山淚挹羅襟滿離魂亂一燈幽慢展轉秋宵半小桃紅歌姬趙氏常爲友人賈子正所親攜之江上有數月畱後予過鄧往來侑觴感而賦此俾卽席歌之雲鬟風鬢淺梳妝取次樽前唱比著當時楚江上減容光故人別後應無恙傷心畱得軟金羅袖猶帶賈充香踏莎行詠雪凍結南云寒風朔吹紛紛六出飛花墜海仙剪水看施工仙人種玉來呈瑞梅蕚淸香竹梢點地畫欄倚濕湖山翠先生方喜就烹茶銷金帳里人何醉風入松詠紅梅將橙子皮作酒杯﹝紅梅恐是姬妾名﹞使君髙宴出紅梅腰鼓掲春雷更將紅酒澆濃艷風流夢不負花魁千里江山吳楚一時人物鄒枚軟金杯襯硬金杯香挽洞邊回西溪不減東山興歡揺動北海樽罍老我天涯倦客一杯醉玉先頹浣溪沙酒間贈金禪師時近六旬頭白如雪世事方艱便猛回竹叢佳處得栽培花光別有一枝梅頭似云盔都復漆心如風篆也無灰生前相遇且銜杯●天籟集後序余以洪武甲寅春掾姑孰郡文學時眞定白溟子南分教諸生間示其祖蘭谷先生天籟集謹按先生諱檏字仁甫後攺字太素姓白氏號蘭谷金季寓齋先生樞密院判之子也寓齋生三子先生其仲子也先生生長兵間流離竄逐父子相失遂鞠於元遺山先生所遺山教之成人始歸其家先生少有志天下已而事乃大謬顧其先爲金世臣旣不欲髙蹈逺引以抗其節又不欲使爵祿以污其身於是屈已降志玩世滑稽徙家金陵從諸遺老放情山水間日以詩酒優遊用示雅志以忘天下詩詞篇翰在在有之是編計詞二百餘首名天籟集兵燹散失其孫溟得之姑孰士大夫家傳寫失眞字多謬誤余旣考訂一二歸之比召赴京復求語以敍之餘惟先生詞章翰墨揮灑奮迅出於天才旣以得名當時板行於世余又何足以輕重哉然又不可以不一言者先生出處大節微而婉曲而肆庸人孺子所不能識非志和龜蒙林君復往而不返之儔可同日語故序以著其出處之大較云洪武丁已春二月國學助教江陰孫大雅敍蘭谷先生像贊

孫大雅堯舜在上巢許在下箕潁淸風千載可亞如穀之虛如蘭之馨不爲利往不求幸生降志辱身依隱玩世孰識其全以卒於義蘭谷先生贊

曺安猗嗟先生挺身前代肥遁林泉才華超邁富有文辭名曰天籟深谷之蘭芬芳猶在遺像子孫載瞻載拜水調歌頭﹝擬白蘭谷﹞

李道純三元祕秋水微宻實難量未分淸濁天地人物一包蔵一乃太玄眞水二气由玆運化三極理全彰上下降升妙根本在中黃兔懷胎牛喘月蚌含光人明此理倒提斗柄戽銀潢絕斷曺溪一派掀倒蓬萊三島無處不仙鄕誰爲白蘭谷安寢感羲皇酹江月

陳霆滑稽玩世知包蔵多少春花秋月天籟有詞人有像還似遺山風節松下巢由竹間逸少气韻眞髙潔坐間撫掌溪山等是詩訣見說多景樓前鳯凰臺上醉帽風吹裂千古英豪消歇盡江水至今悲咽萬里投荒三年坐困一樣家愁絕寄聲知否一杯當酹松雪

