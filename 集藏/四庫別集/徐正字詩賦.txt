

欽定四庫全書

集部二

徐正字詩賦

別集類一【唐】

提要

【臣】等謹案徐正字詩賦二卷唐徐寅撰寅字昭夣莆田人幹寧元年進士及第授祕書省正字後依王審知幕府歸老延壽溪所著有探龍釣磯二集共五卷自唐書藝文志巳不著錄諸家書目亦不載其名意當時卽散佚不傳此本僅存賦一卷計八首各體詩一卷計三百六十八首蓋其後裔從唐音統籖文苑英華諸書裒輯成編附刻家乘之後者巳非五卷之舊矣其賦句雕字琢不出當時程試之格而刻意鍜煉時多秀句集中贈渤海賔貢髙元固詩序稱其國傳寫寅斬蛇劍禦溝水人生防何三賦至以金書列爲屏幛則當時亦價重雞林矣詩亦不出五代之格體物之詠尢多五言如白髮隨梳少靑山入夣多嵗計懸僧債科名負國恩七言如丰年甲子春無良夜庚申夜足眠月明南浦夢初斷花落洞庭人未歸鶗鴂聲中雙闕雨牡丹花畔六街塵諸聨巳爲集中佳句然當時文體不過如斯不能獨責備於寅也寅嘗獻賦於朱全忠後忤全忠乃遁歸閩非眞有惓惓故主之思乃與司空圖羅隠二人遙相倡和有如臭味又作大夫松詩曰爭如澗底淩霜節不受秦王號此官馬嵬詩曰張均兄弟皆何在卻是楊妃死報君更似一飯不忘唐者蓋文士之言不盡足據論世者所以貴考其實也乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

徐正字詩賦卷一

唐徐寅撰

賦【共八首】

澗底松賦

碧澗千仞靑松幾年豈天生之有異蓋地勢以居偏挺操彌貞𨿽厄巖巒之下掄材倘鑑合居樗櫟之前則知植物之近不可用而或用生物之逺其可貢而誰貢伊彼良木何慙其靑竹成龍工未我求且伴其髙梧宿鳯翠鎖山椒心淩碧霄生風而虎豹唫嘯拂衣而龍蛇動揺安得伴磊磊之石因離離者苗奚三公之夢猶阻豈萬乘之封尙遙何殊孔明之先主未迎空懷良策呂望之文王非獵不到終朝今則希匠斤采溪壑如拔之於髙岸邃谷可營之於帝宮仙閣澗底松兮才不才般輸之所度

勾踐獻西施賦

惑人之心兮惟巧惟僣破人之國兮以妖以艶當勾踐之宻謀進西施而果驗昔者二國相吞淩卑恃尊殊不知卑則自亡而固存尊則爲明而反昏鳥喙年年誓啄夫差之肉稽山日日拜聴範蠡之言言曰伍員之賢東吳之徳伯嚭之佞東吳之賊徳之盛兮越可憂賊之興兮吳可殛今欲狂敵國之君須中傾城之色待其聲色內伐外惑自紂妲巳以亡宗晉驪姬而亂國今薴羅之山越水之灣恐是神仙之化忽生桃李之顏楊栁羞弱芙蓉恥姸可以變栁惠於貞莊悅荊王於魂夢臣請進焉王乃喜曰此蓋神假卿之奇畫天雪越之前恥乃命迎織女於銀漢聘姮娥於月宮炫燿云外喧閙洞中妝成而瑞玉凝彩服麗而朝霞剪紅昨宵猶賤今晨不同曉別越溪暮歸吳苑歌一聲兮君魄醉笑百媚兮君心眷勾踐乃走電驅雷星馳箭催投醪而士卒皆醉嘗膽而胸襟洞開虎噬骨碎山崩卵摧楚腰衛鬢化爲鬼鳯閣龍樓燼作灰於是命屠蘇之酒上姑蘇之臺伊覇業以俄去我英風而聿來於戲殺忠良而受佳麗欲弗敗其難哉

斬蛇劍賦

磨霜礪雪兮熒煌錯落伊逐鹿之英聖兮有斬蛇之鋒鍔以麾正乾坤劃分善惡楚國之姦雄徒爾烹若窮鱗常山之首尾胡爲斷如朽索斯劍廼上應君臨舒陽慘陰惟上徳之在火協紅鑪之燿金想其龍活三尺霆飛半尋是何靈規之異天啟之始而乃振戎衣受秋水匣辭乎丰沛之邑腰入乎崤函之裏日月方蠧風雲未起有大蟒之當路硋潛龍之舉趾上於是祝銛鋒擊怪虺然後腐七雄剗多壘得非秦毒之奢化爲長蛇漢徳之儉變爲神劍奢以儉陷蛇以劍斬果聞哭白帝之亡歌赤帝之昌𨿽行大義亦假雄鋩況乎龜文龍藻玉鏤金裝世亂則用時淸則藏十二年兮加我淬七一陣兮摧爾剛穹山吞象之鱗豈鈋蓮鍔大澤銜珠之血不污星光其後歷興亡經得防漢之滅兮魏之授魏之衰兮晉之仗晉火起兮髙飛肎混煙煤之狀

禦溝水賦

陸海之中昆明以東禦爲溝而有自溝注水以無窮縈紫閣之千峯淸辭玉洞防銀河之一派冷入瑰宮我西都也地正三秦天連五緯不知此水之出但見斯溝之貴旣非減防以分滻又匪疏涇而鑿渭是何飛下云霓沿髙走低潺湲乎豹岡北繚繞乎靈龜岸西豈因水伯穿地維通來玉甃必是神龍爲天子吐灌金隄上繞蓬瀛中侔溟渤涵暮景於瓊殿倒晴光於絳闕色入天池逺不逺兩岸垂楊聲喧金屋眠不眠六宮明月迥冩岧嶤髙連碧霄朝宗而鳯沼將近習坎而龍宮不遙潄今古之雄都千門水鏡截東西之大道幾處虹橋豈不以決泄年長泉源地逺靑蕪濯翠兮宵雨霽紅杏飄英兮春日晚堪歌聖代浮通其徳澤恩波莫問當時流破其秦宮漢苑香徹天涯先來帝家重輪而瑞蘸紅日五色而光揺彩霞時時翡翠隨波飛穿禁栁往往鴛鴦逐浪銜出宮花其或赫日流金輿人望歲咸憂地利以將失願假天波而下濟分紫禁以餘潤作黔黎之大惠則禹濬川也不爲己而爲人農擊壤焉不荷天而荷帝玉堂金殿兮知不知敢進芻蕘於此際

人生幾何賦

葉落辭柯人生幾何六戰國而漫爲流血三神山而杳隔鯨波任誇百斛明珠奚容遐算或有一巵芳酒且共髙歌豈不以天地爲鑪日星爲紀𨿽有聖與有智不無生而無死生卽浮萍沒爲流水七十戰爭如虎豹竟刎烏江三千賔客若鴛鴻難尋珠履擾擾匆匆晨雞暮鐘命靡常兮霜與露年罔禁兮椿與松問靑天陰慘陽舒拘人否防嘆白日東升西落奪我顏容可惜繁華堪驚倚伏有寒暑兮逼君壽有鬼神兮蠧君福不覺南陵公子緑鬢攺而皜髮生北裏豪家昨日歌而今日哭夢幻吞侵朝浮夕沈三光有影遣誰繋萬事無根何處尋易服猛獸難降寸心眼看西晉之荊榛猶經白刃身屬北邙之狐兔尙惜黃金柰何荒色嗜音雕墻峻宇君不見息夫人兮悄長黙金穀園兮闃難覩香閣之羅紈未脫別已承恩春風之桃李方開早聞移主丘塜累累金章布衣白楊芳艸正堪恨逐利爭名何太非嘗聞蕭史王喬長生孰見任是秦皇漢武不沒何歸吾欲舉酒於東溟挹嘉殽於西嶽命北帝以指榮辱召南河而講淸濁飲大道以醉平生冀陶陶而返太朴

鮫人室賦

斯室誰見伊人盡傳浩渺而洪波有象深沈而碧浪無邊異彼鮫人處乎鯨海儲晶蓄素刮銀兔之秋光矗浪凝波刷金烏之晝彩露洗霜融涵虛湛空鑿戶牖以非匹飾椒蘭而不同度木何人範環堵於琉璃地上作嬪誰氏織輕綃於玳瑁窓中鬼瞰終無神功自偶雙闕標百尺岧嶤而貝闕淩前萬戶列千門洞達而龍宮在後光攢琥珀千樹花拆瑚萬枝控巨鯉之眞人方能到此泛靈槎之上客莫入於斯電落窮陰雲閒大廈誰爲欺暗之士盡是泣珠之者霏霏瑞彩凝成防蝀之梁漠漠飛煙化作鴛鴦之瓦鏡防奫淪波澄垢氛瓊窓而鰲頂均岫綺棟而壺中借云二十四里之漢宮何曾足數三十六般之仙洞未得相聞允矣神化規模天然異質吾欲幹北海而涸南溟探驪龍於此室

過驪山賦

六國血於秦秦王還化塵塵警而爲楚爲漢路在而今人古人但見愁雲黯慘疊嶂嶙峋時遷而金石非固地攺而荊榛旋新愚聞周衰則避債登臺秦則焚書建國貴螻蟻於人命法豺狼於帝徳兩曜昏翳九圍傾側扶桑幾里我鞭石以期通渤海幾重我驅山而要塞慘慘九穹峨峨七雄三農百谷以休務淬鐵磨金而獻功九州病萬室空韓趙魏以火滅楚燕齊而坐窮家有子兮誰得孝國有臣兮孰效忠九野分將焉作兆民之主諸侯吞盡方行天子之風星隕九霄城長萬里血染艸木肉肥蛇豕將欲手掛天刃足跳地紀拙虞帝而短唐堯誇商辛而長夏癸禍從殃催川揺嶽摧金陵之王气頓起蓬島之宮娥不來黔首求主蒼旻降災天漢之龍髯倐斷沙丘之鮑臭誰猜箠使諸夏塲擅九垓於是宅彼岡巒兆斯陵闕猶驅六宮以殉葬豈言蔓艸之縈骨嫌示儉於當時更窮奢於旣歿融銀液雪疏下地之江河帖玉懸珠皎窮泉之日月嶫嶫層層不騫不崩斯髙之喉舌方滑劉項之風雷忽興軹道一朝璽獻漢家之主驪山三月火燒秦帝之陵今則艸接平原煙蒙翠嶺想秦史以神竦弔秦陵而恨永華淸宮觀鏁云霓作皇唐之勝景

京兆府試入國知教賦

天辟區宇人尊帝王國將入於封部教先知於典章不宰成功乃合乾坤之徳無私鑑物能齊日月之光多士之操修六經之楷式將欲明其教必在遊於國溫柔惇厚出風雅之詠歌比事屬詞本春秋之黜陟協彼典教諧斯禮文廣博而樂章具有精微而易象爰分先王所以總斯禦物體彼爲君遂使足歷四門親愛之儀已覩身由萬戶民從之義皆聞莫不周覽金湯潛量王覇審樂知政以攸類陳詩觀風而相亞是以逢耕讓畔得先人後巳之規察鳥安巢驗惡殺好生之化今吾君興帝業赫皇明以謙柔而教蠻貊以朴素而教公卿以節儉而教百姓以農耕而教五兵自然八方走響六合飛聲豈俟入乎閫閾方能知彼規程其或跋扈未殱陸梁未向可使拜天闕而俯聴趍帝閽而引望俾其退而補過警干羽之舞階進以盡忠報聖明之在上士有負書劍出林巒謁九門而教化斯仰瞻百辟而威儀可觀則知不上泰山豈覺寰區之大不浮東海寧知溟渤之寛敢不廣義路懷忠甲開閶闔以聴聲詩賀仁霑而恩洽

徐正字詩賦卷一

欽定四庫全書

徐正字詩賦卷二

唐徐寅撰

詩【三百六十八首】

釣臺

金門誰奉詔碧防獨垂鉤舊友來樵叟新交得野鷗嘉名懸日月深谷化陵丘便可招巢父長川好飲牛

旅次寓題

胡爲名利役來往老闗河白髮隨梳少靑山入夢多途窮憐抱疾世亂恥登科卻起漁舟念春風釣緑波

贈嚴司直

承家居闕下避世出闗東有酒劉伶醉無兒伯道窮新詩吟閣賞舊業釣臺空雨雪還相訪心懷與我同

贈東方道士

葫蘆窗畔掛是物在其間雪色老人鬢桃花童子顏祭星秋卜日采藥曉登山舊放長生鹿時銜瑞艸還

題僧壁

香廚流瀑布獨院鏁孤峯紺髮靑螺長文茵紫豹重卵枯皆化燕蜜老卻成蜂明日畱人宿秋聲夜著松

和人經隋唐間戰處

孤軍前度戰一敗一成功捲斾早歸國臥屍猶臂弓艸間腥半在沙上血殘紅傷魄何爲者五湖垂釣翁

追和常建嘆王昭君

紅顏如朔雪日爍忽成空淚盡黃沙雨塵消白艸風君心爭不悔妾恨竟何窮願化南飛燕年年入漢宮

贈董先生

壽歲過於百時閒到上京餐松雙鬂緑絕粒四肢輕雨雪思中嶽雲霞夢赤城來年期受籙何處待先生

河流

洪流盤砥柱淮濟不同波莫訝淸時少都緣曲處多逺能通玉塞髙復接銀河大禹成門崄爲龍始得過

題南寺

久別猿啼寺流年刼逝波舊僧歸塔盡古瓦長松多壁蘚昏題記窓螢散薜蘿平生英壯節何故旋消磨

北山秋晚

十載衣裘盡臨寒隠薜蘿心閒緣事少身老愛山多玉露催收菊金風促剪禾燕秦正戎馬林下好婆娑

昔遊

昔遊紅杏苑今隠刺桐村歲計懸僧債科名負國恩不書胝漸穩頻鑷鬂無根惟有經邦事年年志尙存

酒壺子

紅筵絲竹合用爾作歡娛直指寧偏黨無私絕覬覦當歌誰擐袖應節漸輕軀恰與眞相似氊裘滿頷須

弔崔補闕

近來吾道少慟哭博陵君直節巖前竹孤魂嶺上云縉紳傳確論丞相取遺文廢卻中興防何由免用軍

弔赤水李先生

三年悲過隙一室類消冰妻病入仙觀子窮隨嶽僧荒丘寒有雨古屋夜無燈往日淸猷著金門幾欲徴

香鴨

不假陶鎔妙誰教羽翼全五金池畔質百和口中煙觜鈍魚難啄心空火自然禦鑪如有闕須進聖君前

雞

名參十二屬花入羽毛深守信催朝日能鳴送曉陰峩冠裝瑞璧利爪削黃金徒有稻粱感何由報徳音

白鴿

舉翼淩空碧依人到大邦粉翎棲畫閣雪影拂瓊振鷺堪爲侶鳴鳩好作雙狎鷗歸未得覩爾憶晴江

龜

行止竟何從深溪與古峯靑荷巢瑞質緑水返靈蹤鑽骨神明應酬恩感激重仙翁求一卦何日脫龍鐘

銀結條冠子

日下徴良匠宮中贈阿嬌瑞蓮開二朶瓊縷織千條蟬翼輕輕結花紋細細挑舞時紅袖舉纎影透龍綃

蜀葵

劍門南面樹移向防仙亭錦水饒花艷岷山帶葉靑文君慚婉娩神女讓娉婷爛漫紅兼紫飄香入繡扃

華淸宮

十二瓊樓鏁翠微暮霞遺卻六銖衣桐枯丹穴鳯何去天在鼎湖龍不歸簾影罷添新翡翠露華猶濕舊珠璣君王魂斷驪山路且向蓬瀛伴貴妃

再幸華淸宮

腸斷將軍攺葬歸錦囊香在憶當時年來卻恨相思樹春至不生連理枝雪女冢頭瑤艸合貴妃池裏玉蓮衰霓裳舊曲飛霜殿夢破魂驚絕後期

喜雨上主人尙書

天皇攘袂勅神龍雨我公田兆歲丰幾日淋漓侵暮角數宵滂沛徹晨鐘細如春霧籠平野猛似秋風擊古松門下十年耕稼者坐來偏憶翠微峯

回文二首

飛書一幅錦文廻恨寫深情寄雁來機上月殘香閣掩樹梢煙淡緑窗開霏霏雨罷歌終曲漠漠云深酒滿杯歸日幾人行問卜徽音想望倚髙臺

輕帆數防千峯碧水接雲山四望遙晴日海霞紅靄靄曉天江樹緑迢迢淸波石眼泉當檻小徑松門寺對橋明月釣舟漁浦逺傾山雪浪暗隨潮

不把漁竿

不把漁竿不灌園防笻吟繞緑蕪村得爭野老眠云樂倍感閩王與善恩鳥趂竹風穿靜戶魚吹煙浪噴晴軒何人買我安貧趣百萬黃金未可論

古往今來

古往今來恨莫窮不如沈醉臥春風雀兒無角長穿屋鸚鵡能言卻入籠栁惠豈嫌居下位朱云直去指三公閒思郭令長安宅艸沒空墻舊事空

十里煙籠

十里煙籠一徑分故人迢久離羣白雲明月皆由我碧水靑山可贈君浮世宦名渾似夢半生勤苦謾爲文北邙坡上靑松下盡是鏘金佩玉墳

偶書

巧者多爲拙者資良籌第一在乘時市門逐利終身飽谷口窮經盡日饑瓊玖鬻來燕石貴蓬蒿芳處楚蘭衰髙皇冷笑重瞳客蓋世拔山何所爲

潤屋

潤屋丰家莫妄求眼防多是與身讐百禽羅得皆黃口四皓山居始白頭玉爍火光爭肎變艸芳﨑防不曽秋朱門粉署何由到空寄新詩謝列侯

退居

鶴性松心合在山五侯門館怯趨攀三年臥病不能免一日受恩方得還明月送人沿驛路白雲隨馬入柴闗笑他範蠡貪惏甚相罷金多始退閒

閉門

閉卻閒門臥竹房更何人與療膏肓一生有酒惟知醉四大無根可預量骨冷欲鍼先覺痛肉頑頻灸不成瘡漳濱伏枕文園渴盜跖縱橫似虎狼

開

閉戶開牕寢又興三更時節也如冰長閒便是忘機者不出眞如過夏僧環堵豈慚蝸作捨布衣寧假鶴爲翎薔薇花盡薰風起緑葉空隨滿架藤

燈花

防防燒銀卻勝栽九華紅艶吐玫瑰獨含冬夜寒光坼不傍春風暖處開難見只因能送喜莫挑惟恐墜成灰貪膏附熱多相誤爲報飛蛾罷拂來

東歸出城畱別知已

猥蒙屈指許非才三載長安共酒杯欲別未攀楊栁贈相畱擬待牡丹開寒隨禦水波光散暖逐衡陽雁影來他日因書問衰颯東溪須訪子陵臺

詠懷

愁花變出白髭須半世辛勤一事無道在或期君夢想貧來爭柰鬼揶揄馬卿自愧長嬰疾顏子誰憐不是愚借得秦宮臺上鏡爲時開照漢妖狐

郊村獨遊

歲閏堪憐歷遲出門隨與野雲期驚魚擲上緑荷芰棲鳥啄餘紅荔枝末路可能長薄命修途應合有良時市頭相者休相戱促膝先生半自知

經過翰林楊左丞池亭

八角紅亭防緑池一朝靑艸蓋遺基薔薇藤老開花淺翡翠巢空落羽奇春榜幾収門下客樂章多取集中詩平生義徳人間誦身後何勞更立碑

經過廣平員外舊宅

門巷蕭條引涕洟遺孤三歲著麻衣緑楊樹老垂絲短翠竹林荒著筍稀結社僧因秋朔弔買書船近葬時歸平生欲獻匡君防抱病猶言未息機

潘丞相舊宅

緑樹垂枝防四鄰春風還似舊時春年年燕似雕梁主處處花隨落月塵七貴竟爲長逝客五侯尋作不歸人秋槐影薄蟬聲盡休謂龍門待化鱗

門外閒田數畝長有泉源因築直堤分爲兩沼

左右澄漪小檻前直堤髙築古平川十分春水雙檐影一片秋空兩月懸前岸好山揺細浪夾門嘉樹合晴煙坐來暗起江湖思速問漁翁買釣船

北園

北園榦葉旋空枝蘭蕙還將眾艸衰籠鳥上天猶有待病龍興雨豈無期身閒不厭頻來客年老偏憐最小兒生事罷求名與利一牕書防是年支

溪上要一隻白簟扇蓋頭垂釣去年就節推侍禦請之防惠一柄紫花紋者𨿽則鱗華具甚紕薄不及淸源所出因就南郡陳常侍請之遂成拙句

難求珍箑過炎天逺就金貂乞月圓直在引風欹角枕且圖遮日上漁船但令織取無花簟不用挑爲飲露蟬莫道如今時較晚也應畱得到明年

招隱

齒髮那能敵歲華早知休去避塵沙鬼神只闞髙明室倚伏不幹棲隱家陶景豈全輕組綬畱侯非獨愛煙霞贈君吉語堪銘座看取朝開暮落花

憶山中友

憶得當年接善羣苦將閒事彊夫君鬭開碧沼分明月各領靑山占白雲近日藥方多繕寫舊來詩艸半燒焚金門幾欲言西上惆悵闗河正用軍

溪隱

將名將利巳無緣深隠淸溪擬學仙絕卻鮏羴勝服藥斷除杯酒合延年蝸牛殻漏寧同捨楡莢花開不是錢鸞鶴久從籠檻閉春風卻放紙爲鳶

酒醒

酒醒欲得適閒情騎馬那勝防杖行天暖天寒三月暮溪南溪北兩川名沙澄淺水魚知釣花落平田鶴見耕望斷長安故交逺來書未說九河淸

夢斷

夢斷紗牕半夜雷別君花落又花開漁陽路逺書難寄衡嶽山髙月不來燕有情巢繡戶靈龜無應祝金杯人生若得長相對螢火生煙艸化灰

人事

人事飄如一炷煙且須求佛與求仙丰年甲子春無雨良夜庚申夏足眠顏氏豈嫌瓢裏飲孟光非取鏡中妍平生生計何爲者三逕蒼苔十畝田

休說

休說人間有陸沈一樽閒待月明斟時來不怕滄溟濶道大卻憂潢潦深白首釣魚應是分靑雲幹祿已無心梓桐賦罷相如隠誰爲君前永夜吟

嘉運

嘉運良時兩阻修釣竿蓑笠樂林丘家無寸帛渾閒事身似浮雲且自由庭際鳥啼花旋落潭心月在水空流晨炊一箸紅銀粒憶著長安索米秋

緑鬢

緑鬢先生自出林孟光同樂野雲深躬耕爲食古人操非織不衣賢者心眼眾豈能分瑞璧舌多須信爍良金君看黃閣南遷客一過瀧州絕好音

驕侈

驕侈阽危儉素牢鏡中形影豈能逃石家恃富身還滅顏子非貧道不遭蝙蝠亦能知日月鳯鸞那肎啄腥臊古今人事惟堪醉好脫鸘裘換緑醪

龍蟄

龍蟄蛇蟠卻待伸和光何惜且同塵伍員豈是吹簫者冀缺非同執耒人神劍觸星應變化良金成器在陶鈞穰侯休忌關東客張祿先生竟相秦

其二

休說雄才間代生到頭難與運相爭時通有詔徴枚乘世亂無人薦禰衡逐日莫矜駑馬步司晨誰要牝雞鳴林中且作煙霞侶塵滿闗河未可行

逐臭蒼蠅

逐臭蒼蠅豈有爲淸蟬吟露最髙奇多蔵苟得何名富飽食嗟來未勝饑窮寂不妨延壽考貪狂總待算毫釐首陽山翠千年在好奠冰壺弔伯夷

牡丹花

看徧花無勝此花剪云披雪蘸丹砂開當靑律二三月破卻長安千萬家天縱穠華刳鄙吝春教妖艶妒豪奢不隨寒令同時放倍種雙松與辟邪

其二

萬萬花中第一流淺霞輕染嫩銀甌能狂綺陌千金子也惑朱門萬戶侯朝日照開攜酒看暮風吹落繞欄收詩書滿架塵埃撲盡日無人略舉頭

尙書座上賦牡丹花得輕字其花自越中移植

流蘇凝作瑞華精仙閣開時麗日晴霜月冷銷銀燭焰寶甌圓印防雲英嬌含嫩臉春妝薄紅蘸香綃艶色輕早晚有人天上去寄他將贈董雙成

依韻和尙書再贈牡丹花

爛銀基地薄紅妝羞殺千花百卉芳紫陌昔曾遊寺看朱門今再繞欄望龍分夜雨資嬌態天與春風發好香多著黃金何處買輕橈挑過鏡湖光

郡伯惜牡丹花

腸斷春風落牡丹爲祥爲瑞久畱難靑春不駐堪垂淚紅艶已空猶倚欄積蘚下銷香蘂盡晴陽髙照露華幹明年萬葉千枝長倍發芳菲借客看

追和白舍人詠白牡丹

蓓蕾抽開素練囊瓊葩薰出白龍香裁分楚女朝云片剪破嫦娥夜月光雪句豈須徴栁絮粉腮應恨貼梅妝檻邊幾笑東籬菊冷折金風待降霜

憶牡丹

緑樹多和雪霰栽長安一別十年來王侯買得價偏重桃李落殘花始開宋玉鄰邊腮正嫩文君機上錦初裁滄洲春暮空腸斷防盡猶將勸酒杯

惜牡丹

今日狂風掲錦筵預愁吹落夕陽天閒看紅艶只須醉謾惜黃金豈是賢南國好偸誇粉黛漢宮宜摘贈神仙良時𨿽作鶯花主白馬王孫恰少年

覽栁渾汀洲采白蘋之什因成一章

采盡汀蘋恨別離鴛鴦鸂總雙飛月明南浦夢初斷花落洞庭人未歸天逺有書隨驛使夜長無燭照寒機年來泣淚知多少重疊成痕在繡衣

司直巡官無諸移到玫瑰花

芳菲移自越王臺最似薔薇好並栽穠艶盡憐勝防繪嘉名誰贈作玫瑰春成錦繡風吹折天染瓊瑤日照開爲報朱衣早邀客莫教零落委蒼苔

梅花

瓊瑤初綻嶺頭葩蘂粉新妝奼女家舉世更誰憐潔白癡心皆盡愛繁華防借與三冬景謝氏輸他六出花結實和羮知有日宜隨羌笛落天涯

茘枝

朱彈星丸燦日光緑瓊枝散小香囊龍綃殻綻紅紋粟魚目珠涵白膜漿梅熟巳過南嶺雨橘酸空待洞庭霜蠻山蹋曉和煙摘拜捧金盤獻越王

其二

日日薰風捲瘴煙南園珍果茘枝先靈鴉啄破瓊津滴寶器盛來蚌腹圓錦裏只聞消醉客蘂宮惟合贈神仙何人刺出猩猩血深染羅紋徧殻鮮

菊花

桓景登髙事可尋黃花開處緑畦深消災避禍君須采冷露寒霜我自禁籬槿早榮還早謝澗松同徳復同心陶公豈是居貧者剩有東園萬朶金

畫松

澗底陰森驗筆精筆閒開展覺神淸曾當月照還無影若許風吹合有聲枝偃只應鶴識根深宜與茯苓生天臺道士頻來見說似株株倚赤城

艸木

艸木無情亦可嗟重開明鏡照無涯菊英空折羅含宅楡莢不生原憲家天命豈憑醫藥石世途還要辟虫沙仙翁乞取金盤露洗卻蒼蒼兩髩華

松

澗底靑松不染塵未逢良匠竟難分龍盤勁節巖前見鶴唳翠梢天上聞大廈可營誰擇木女蘿相附欲淩雲皇王自有增封日修竹徒勞號此君

竹

翠染瑯玕粉漸開東南移得防稽栽遊絲掛處漁竿去綠水夾時龍影來風觸有聲含六律露沾如洗絕浮埃王猷舊宅無人到抱卻淸陰蓋緑苔

尙書打毬小驄步驟最奇因贈

善價千金未可論燕王新寄小龍孫逐將白日馳淸漢銜得流星入畫門步驟最能隨手轉性靈多恐防人言桃花雪防多𨿽貴全假當塲一顧恩

尙書惠蠟面茶

武彞春暖月初圓采得新芽獻地仙飛鵲印成香蠟片啼猿溪走木蘭船金槽和碾沈香末冰椀輕涵翠縷煙分贈恩深知最異晚鐺宜煮北山泉

勸酒

休向尊前愬羽觥百壺淸酌與君傾身同緑樹年年老事比紅塵日日生六國英雄徒反覆九原松栢甚分明醉鄕路與乾坤隔豈信人間有利名

斷酒

因論沈湎覺前非便碎金罍與羽巵采茗早馳三蜀使看花甘負五侯期牕間近火劉伶傳坐右新銘管仲辭此事十年前已說匡廬山下老僧知

憶舊山

澗竹巖云有舊期二年頻長鬂邊絲遊魚不愛金杯水棲鳥敢求瓊樹枝陶景戀深松檜影畱侯拋卻帝王師龍爭虎攫皆閒事數疊山光在夢思

西華

五千仞有餘神秀一一排云上泬漻疊障出闗分二陜殘岡過水作中條巨靈廟破生春艸毛女峯髙入絳霄拜祝金天乞陰徳爲民求主降神堯

嵐似屛風

嵐似屛風艸似茵艸邊時膾錦花鱗山中宰相陶景谷口耕夫鄭子眞宦逹到頭思野逸才多未必笑淸貧君看東洛平泉宅只有年年百卉春

憶潼闗

洞壑雙扉入到初似從深穽覩髙墟天開白日臨軍國山夾黃河防帝居隋煬逺遊宜不反奉春長防竟何如須知皇漢能扃鐍延得年過四百餘

憶潼闗早行

行客起看仙掌月落星斜照濁河泥故山逺處髙飛雁去馬鳴時先早雞關栁不知誰氏種嶽碑猶見聖君題芻蕘十軸僮三尺豈謂靑雲便有梯

鴻門

耨月耕煙水國春薄徒應笑作農人皇王尙法三推禮白社寧忘四體勤雨灑蓑衣芳艸暗鳥啼雲樹小村貧猶勝墜力求飱者五斗低腰走世塵

憶長安行

舊曆闗中憶廢興僭奢須戒儉須慿火光只是燒秦冢賊眼何曽視防陵鐘皷煎催人自急侯王更換恨難勝不如坐釣淸溪月心共寒潭一片澄

憶長安上省年

忽憶闗中逐計車歷坊騎馬信空虛三秋病起見新雁八月夜長思舊居宗伯帳前曾獻賦相君門下再投書如今說著猶堪泣兩宿都堂過歲除

長安述懷

黃河冰合尙來遊知命知時肯躁求詞賦有名堪自負春風落第不曾羞風塵色裏凋雙鬂鼙鼓聲中歷幾州十載公卿早言屈何須課夏更冥捜

長安卽事

拋擲淸溪舊釣鉤長安寒暑再環周便隨鶯羽三春化只說蟬聲一度愁掃雪自憐窓紙照上天寧愧海槎流明時則待金門詔肎羨班超萬戶侯

其二

無酒窮愁結自舒飲河求滿不求余身登霄漢平時第家得干戈定後書富貴敢期蘇季子淸貧方見馬相如明時用卽匡君去不用何妨卻釣魚

其三

拖紫腰金不要論便堪歸隱白雲村更無名籍彊金榜豈有花枝勝杏園綺席促時皆國器羽觥飛處盡王孫髙眠亦是前賢事爭報春闈莫大恩

東京次新安道中

賊去兵來歲月長野蒿空滿壞墻匡旋從古轍成深谷幾見金輿過上陽洛水送年催代謝嵩山擎日拂穹蒼殊時異世爲儒者不見文皇與武皇

山陰故事

坦腹夫君不可逢千年猶在播英風紅鵞化鶴靑天逺防筆成龍緑水空愛竹只因憐直節書裙多是爲奇童吹笙緱嶺登仙後東注淸流豈有窮

溫陵卽事

早年師友教爲文賣卻漁舟网典墳國有安危期日諫家無儋石暫從軍非才豈合攀丹桂多病猶堪伴白雲爭得千鐘季孫粟滄洲歸與故人分

溫陵殘臘書懷寄崔尙書

濟川無楫擬何爲三傑還從漢祖推心學庭槐空發火鬂同門栁漸垂絲中興未遇先懷防除夜相催也課詩江上年年接君子一杯春酒一枰棋

義通裏寓居卽事

家住寒梅翠嶺東長安時節詠途窮牡丹窠小春餘雨楊栁絲疏夏足風愁鬂已還年紀白衰容寧借酒杯紅長卿甚有淩雲作誰與淸吟繞帝宮

上陽宮詞

防防苔錢上玉墀日斜空望禦樓西妝臺塵暗靑鸞掩宮樹月明黃鳥啼庭艸可憐分雨露君恩深恨隔云泥銀蟾借與金波路得入重輪伴羿妻

西寨寓居

閒讀南華對酒杯醉攜笻竹畫蒼苔豪門有利人爭去陋巷無權客不來觧報可能醫病雀重燃誰肎照寒灰嚴陵萬古淸風在好棹淸溪詠釣臺

功智爭馳淡薄空猶懷忠信擬何從鴟鳶啄腐疑雛鳯神鬼欺貧笑伯龍烈日不融雙鬂雪病身全仰一枝笻崇侯入輔嚴陵退堪憶啼猿萬仭峯

題福州天王閣

絕境宜棲獨角仙金張到此亦忘還三門裏面千層閣萬井中心一朶山江拗碧灣盤洞府石排靑壁防禪闗有時海上看明月輾出冰輪疊浪間

憶薦福寺南院

憶昔長安落第春佛宮南院獨遊頻燈前不動惟金像壁上曾題盡古人鶗鴂聲中雙闕雨牡丹花際六街塵啼猿溪上將歸去合問升平詣秉鈞

塔院小屋四壁皆是卿相題名因成四韻

雁塔攙空映九衢每看華宇每踟躕題名盡是臺衡迹滿壁堪爲宰輔圖鸞鳯豈巢荊棘樹虯龍多蟄帝王都誰知逺客思歸夢夜夜無船自過湖

題名琉璃院【今名景祥寺】

一條溪繞翠巖隈行腳僧言勝五臺農罷樹陰黃犢臥齋時山下白衣來松因往日門人種路是前朝釋子開三卷貝多金粟語可能長誦免輪廻

寺中偶題

聽話金仙白相毫每來皆得解塵勞鶴棲雲路看方貴僧倚松門見始髙名利罷消心內火雪霜偏垢鬂邊毛銀蟾未出金烏在更上晴樓眺海濤

山中寓居

髙臥東林最上方水聲山翠剔愁腸白雲送雨籠僧閣黃葉隨風入客堂終去四明成大道暫從雙髩許秋霜披緇學佛應無分鶴氅談空亦不妨

寄僧寓題

佛頂抄經憶惠休眾人皆謂我悠悠浮生眞个醉中夢閒事莫添身外愁百歲付於花暗落四時隨卻水奔流安眠靜笑思何報日夜焚修祝郡侯

遊靈隠天竺二寺

丹井冷泉虛易到兩山眞界實難名石和雲霧蓮花气月過樓臺桂子淸騰踏廻橋巡像設羅穿曲洞出龍城更憐童子呼猿去颯颯蕭蕭下樹行

醉題邑宰南塘屋壁

萬古淸淮碧繞環黃河濁浪不相闗縣畱東道三千客宅鎖南塘一片山艸色淨經秋雨緑燒痕寒入曉窓斑閩王美錦求賢制未許陶公解印還

題泗洲塔

十年前事巳悠哉旋被鐘聲早暮催明月似師生又沒白雲如客去還來煙籠瑞閣僧經靜風打虛窓佛幌開惟有南邊山色在重重依舊上髙臺

東歸題屋壁

塵埃歸去五湖東還是衡門一畝宮舊業旋從徵賦失故人多逐亂離空因悲盡室如懸罄卻擬攜家覺轉蓬見說髙宗天上夢無情曽與傅巖通

寓題

酒壺棋局似閒人竹笏藍衫老此身托客買書重得捲愛山移宅近爲鄰鳴蛩閣上風吹病落葉庭中月照貧見說天池波浪闊也應涓滴濺窮鱗

偶題

閒補亡書見廢興偶然前古也塡膺秦宮猶自拜張祿楚幕不知畱範增大道豈全闗歷數雄圖彊半屬賢能燕臺財力知多少誰築黃金到九層

偶題述懷

大道眞風早晚存妖訛成俗污乾坤宣尼旣沒蘇張起鳯鳥不來雞雀喧芻少可能供驥子艸多誰復訪蘭孫堯庭忘卻徴元凱天闕重關十二門

將入城靈口道中作

路上長安惟咫尺防陵西望接秦原依稀日下分天闕隠映云邊是國門錦袖臂鷹河北客靑桑鳴雉渭南村髙風九萬程途逺與報滄洲欲化鯤

新屋【時年六十】

耳順何爲土木勤叔孫墻屋有前聞縱然一世如紅葉猶得十年吟白雲性逸且圖稱野客才難非敢傲明君淸甜數尺沙泉井平與鄰家晝夜分

新葺茅屋

剪竹誅茒就水濵靜中還得保天眞只聞神鬼害盈滿不見古今爭賤貧樹影便爲廊廡屋艸香權當綺羅茵堦前一片澄水借與汀禽活紫鱗

耨水耕山息故林壯圖嘉話負前心素絲鬂上分愁色絡緯牀頭和苦吟筆研不才當付火方書多誑罷燒金同年二十八君子遊楚遊秦斷好音

茒亭

鴛瓦虹梁計已疏織茅編竹稱貧居剪平恰似山僧笠掃淨眞同道者廬秋晚捲簾看過雁月明慿檻數跳魚重門公子應相笑四壁風霜老讀書

客防

移卻松筠致客堂淨泥環堵貯荷香衡茅只要免風雨藻棁不須髙棟梁丰蔀尼山時演易作歌五子恨雕墻燕臺漢閣王侯事靑史千年播耿光

詠寫眞

寫得衰容似十全閒開僧捨靜時懸瘦於南國從軍日老卻東堂射策年潭底看身寧有異鏡中引影更無偏借將前輩眞儀比未愧金鑾李謫仙

放榜日

喧喧車馬欲朝天人探東堂榜巳懸萬里便隨金鸑鷟三臺仍借玉連錢【南海相公此時在京防借鞍馬人僕】花浮酒影彤霞爛日照袍光瑞色鮮十二街前樓閣上卷簾誰不看神仙

詔賜時奉寄二親

宮花重挿防檐春朝賚上方酒正醺賜號推先酬夙願叨恩獨步慶英君名頒黃榜優金榜身倚紫雲望白雲安得一飛歸膝下卻將榮幸細云云

曲江宴日呈諸同年

鷦鷯驚與鳯凰同忽向中興遇至公金榜連名升碧落紫花封勅出瓊宮天知惜日遲遲暮春爲催花旋旋紅好是慈恩題了望白雲飛盡塔連空

渤海賔貢髙元固先輩閩中相訪云本國人寫得寅斬蛇劍禦溝水人生幾何賦家皆以金書列爲屛障因而有贈

折桂何年下月中閩山來問我雕虫肯銷金翠書屛上誰把芻蕘過日東郯子昔時遭孔聖由余往日諷秦宮嗟嗟六國金門士幾个人能振素風

偶吟

千卷長書萬首詩朝蒸藜藿暮烹葵淸時名立難皆我晚歲途窮卻問誰碧岸釣歸惟獨笑靑山耕徧亦何爲尋常抖擻懷中防可便降他兩鬂絲

贈表弟黃校書輅

產破身窮爲學儒我家諸表愛詩書嚴陵𨿽說臨溪隠晏子還聞近市居【昔居臨溪今居近市入市五里】佳句麗偸紅菡萏吟窓冷落白蟾蜍閒來共話無生理今日悠悠事總虛

輦下贈屯田何員外

封章頻得帝咨嗟報國惟將直破邪身到西山書幾達官登南省髩初華廚非寒食還無火菊待重陽擬泛茶內翰好才兼好古秋來應數訪君家

贈月君【山妻字月君伏見文選中顧彥先亦有贈婦詞因抒此詠】

出水蓮花比性靈三生塵夢一時醒神傳尊勝陀羅咒佛授金剛般若經懿徳好書添女誡素容堪畫上銀屏鳴梭軋軋纎纎手窓戶光流織女星

贈垂光

丹桂攀來十七春如今始見茜袍新須知紅杏園中客終作金鑾殿裏臣逸少家風惟筆札成世業是陶鈞他時黃閣朝元處莫忌同年射防人

贈楊著

藻麗熒煌冠士林白華榮養有曽參十年去裏金門攺八歲能詩相座吟李廣不侯身漸老子山操賦恨何深釣魚臺上頻相訪共說長安淚滿襟

贈黃校書先輩璞間居

取得驪龍第四珠退依僧捨卜貧居靑山入眼不幹祿白髮滿頭猶著書東澗野香添碧沼南園夜雨長秋蔬月明掃石吟詩坐諱卻全無儋石儲

送劉常侍

懷君何計更畱連忍送文星上碧天杜預注通三十卷漢皇枝紹幾千年言端信義如明月筆下篇章似湧泉他日有書隨雁足東溪無令訪漁船

送盧拾遺歸華山

紫殿諫多防佞口淸秋假滿別明君惟憂急詔歸靑瑣不得經時臥白雲千載茯苓攜鶴斸一峯仙掌爲僧分門前舊客期相薦猶望飛書及主文

春末送陳先輩之淸源

貧中惟是長年華每羨君行自嘆嗟歸日捧持明月寶去時期刻刺桐花春風避雨多遊寺曉騎聴雞早入衙千乘侯王若相問飛書與報白雲家

上盧三拾遺以言見黜

骨鯁如君道尙存近來人事不須論疾危必厭神明藥心惑多嫌正直言冷眼靜看眞好笑傾懷與說卻爲寃因思周廟當時誡金口三緘示後昆

送王校書往淸源

南國賢侯待徳風長途仍借九花驄淸歌早貫驪龍額丹桂曾攀玉宮楊栁堤邊梅雨熟鷓鴣聲裏麥田空吟詩臺上如相問與說磻溪直釣翁

嶽州端午日送人遊郴連

五月巴陵值積陰送君千里客於郴北風催雨黃梅落西日過湖靑艸深競渡防傍人掛錦采芳城上女遺簮九嶷云闊蒼梧暗與說重華舊徳音

賀淸源太保王延彬

蕊珠宮裏神仙謫八載溫陵萬戶閒心地闊於云夢澤官資髙卻太行山姜牙兆寄熊羆內陶侃文成掌握間應笑淸溪舊門吏年年扶病掩柴闗

其二

武榮江畔祥雲防寵拜天人慶郡人五色鶴綾花上勅九霄龍尾道邊臣英雄達處誰言命富貴來時自逼身更待春風飛吉語紫泥分付與陶鈞

病中春日卽事寄主人尙書

身比秋荷覺漸枯致君經國墮前圖層冰照日猶能暖病骨逢春卻未蘇鏡裏白須撏又長枝頭黃鳥靜還呼庾樓恩化通神聖何計能教擲得盧

其二

風拍衰肌久未蠲破窓頻見月團圓更無舊日陳人問只有多情太守憐臘內送將三折股歲陰分與五銖錢穹若假年齡在願捧銅盤爲國賢

寄華山司空侍郎二首

金闕爭權競獻功獨逃徵詔臥三峯雞羣未必容同鶴蛛网何由捕得龍淸論盡應書國史靜籌皆可息邊烽風霜落滿千株木不近靑靑澗底松

非云非鶴不從容誰敢輕量傲世蹤紫殿幾徴王佐業靑山未拆詔書封閒吟每待秋空月早起長先野寺鐘前古負才多爲國滿懷經濟欲何從

寄盧端公同年仁炯時遷都洛陽新立防主

上陽宮闕翠華歸百辟傷心序漢儀昆嶽有炎瓊玉碎洛川無竹鳯凰饑須簮白筆匡明主莫許黃瓜博少師惆悵宸居逺於日長吁空摘鬂邊絲

寄天臺陳希畋

陰山冰凍嘗迎夏蟄戶云雷只待春呂望豈嫌垂釣老西施不恨浣紗貧坐爲羽獵車中相飛作君王掌上身拍手相思惟大笑我曹寧比等閒人

寄兩浙羅書記

進卻湮沈退卻升錢塘風月過金陵鴻才入貢無人換白首從軍有詔徴博簿集成時輩詈讒書編說薄徒憎憐君道在名長在不到慈恩最上層

邑宰相訪翌日有寄

淵明深念郤詵貧踏破莓苔看甑塵碧沼共攀紅菡萏金鞍不卸紫麒麟殘陽妒害催歸客薄酒甘甞罰主人夜半夢醒追復想欲長攀接有何因

白酒兩瓶送崔侍禦

雪化霜融好潑醅滿壺冰凍向春開求從白石洞中得攜自百花巖畔來幾夕露珠寒貝齒一銀水冷瓊杯湖邊送與崔夫子誰見稽山盡日頽

依韻酬常循州

早年花縣拜潘郎尋忝蜚鳴出桂堂日走靑天長似箭人同紅樹幾經霜防分南浦知離別駕在東州更可傷公論一麾將塞詔且隨徴令過瀟湘

謝主人惠緑酒白魚

早起鵲聲頻送喜白魚芳酒寄來珍聞香乍掲春風甕撥刺初辭夜雨津樽闊最宜澄桂液网疎殊未損霜鱗不曽垂釣兼親醖堪愧金臺醉飽身

蜀

𨿽倚闗張敵萬夫豈勝恩信作良圖能均漢祚三分業不負荊州六尺孤緑水有魚賢巳得靑桑如蓋瑞先符君王幸是中山後建國如何號蜀都

魏

伐罪書勲令不常爭教爲帝與爲王十年小忿誅桓邵一檄深讐怨孔璋在井蟄龍如屈伏食槽驕馬忽騰驤姦雄事過分明見英識空懷許子將

吳

一主參差六十年父兄猶慶授孫權不迎曹操眞長防終謝張昭見碩賢建業龍盤𨿽可貴武昌魚味亦何偏秦嬴謾作東遊計紫气黃旗豈偶然

兩晉

三世深謀啟帝基可憐孀婦與孤兒罪歸成濟皇天恨戈犯明君萬古悲巴蜀削平輕似紙勾吳吞卻美如飴誰知髙鼻能知數競向中原簸戰旗

宋

天爵休將儋石論一身恭儉萬邦尊賭將金帯驚寰海畱得耕衣誡子孫締搆不應饒漢祖姦雄何足數王惇艸中求活非吾事豈啻橫身向廟門

其二

百萬人甘一擲輸穹惟與道相符豈知紫殿新天子只是丹徒舊嗇夫五色龍章身蚤見六終鴻業數難逾三年未得分明夢卻爲蘭陵起覇圖

陳

三惑昏昏中紫宸萬機拋卻醉臨春書中不禮隋文帝井底常攜張貴嬪玉樹歌聲移入哭金陵天子化爲臣兵戈半渡前江水狎客猶聞爭酒巡

讀史

亞父淒涼別楚營天畱三傑翼龍爭髙才無主不能用直道有時方始平喜慍子文何頴悟捲蔵蘧瑗甚分明須知飲啄由天命休問黃河早晚淸

漢宮新寵

位在嬪妃最上頭笑他長信女悲秋日斜月滿可能久花落色衰殊未憂公主鏡中爭翠羽君王防裏奪金鉤妾家兄弟知多少恰要同時拜列侯

開元卽事

曲江眞宰國中訛尋奏漁陽忽荷戈堂上有兵天不用幄中無防印空多【楊國忠時兼諸使館三十二印】塵驚騎透潼闗鎖云防龍遊渭水波未必蛾眉能破國千秋休恨馬嵬坡

李翰林

謫下三淸第幾班獲調羮鼎待龍顏吟開瑣闥窺天近醉臥金鑾待詔閒舊隠不歸劉備國旅魂長寄謝公山遺編往簡應飛去散入祥雲瑞日間

聞長安庚子歲事

羽檄交馳觸冕旒函闗飛入鐵兜鍪皇王去國未爲恨寰海失君方是憂五色大云凝蜀郡幾般妖气撲神州唐堯縱禪乾坤位不是重華莫漫求

公子行

十五轅門學控六街騎馬去如煙金多倍著牡丹價髮白未知章甫賢有耳不聞經國事拜官方買謝恩箋相如謾說淩雲賦四壁何曾有一錢

依韻贈嚴司直

曾轉雙蓬到玉京宣尼恩奏樂卿名歌殘白石扣牛角賦換黃金愛馬卿滄海二隅身漸老太行千疊路難行夫君才大官何小堪恨人間事不平

傷前翰林楊左丞贊圖

飛上鼇頭侍玉皇三臺遺耀換餘光人閒搦管窮倉頡地下修文待卜商貞魄肯隨金石化髙風畱伴蕙蘭香皇天未啟升平運不使伊臯相禹湯

日月無情

日月無情也有情朝升夕沒照均平𨿽催前代英雄死還促後來賢聖生三足靈烏金借耀一輪飛鏡水饒淸慿誰築斷東溟路龍影蟾光免運行

新月

雲際嬋娟出又蔵美人腸斷拜金方嫦娥一隻眉先掃織女三分鏡未光珠箔寄鉤懸杳靄白龍遺爪印晴蒼更期十五圓明夜與破陰霾照八荒

和尙書詠煙

無根無蒂結還融曾觸嵐光徹底空不散幾知離畢雨欲飛須待落花風玲瓏薄展鮫綃片羃歷輕含鳯竹叢瓊什捧來思舊隱撲窓穿戶曉溟蒙

宮鶯

領得春光在帝家早從深谷出煙霞閒棲仙禁日邊栁饑啄禦園天上花睍睆只應陪鳯閣間闗多是問宮娃可憐鸚鵡矜言語長閉雕籠歲月賒

鬢髮

鬢添華發數莖新羅雀門前絕故人減食爲緣疎五味不眠非是守庚申深園緑竹齊抽筍古木靑蛇自脫鱗天地有鑪長鑄物濁泥遺塊待陶鈞

春入鯉湖

到來峭壁白雲齊載酒春遊渡九溪鐵嶂有樓霾欲墮石門無鎖路還迷湖頭鯉去轟雷在樹杪猿呼落日低回首浮生眞幻夢何如斯地傍幽棲

雙鷺

雙鷺雕籠昨夜開月明飛出立庭隈但教緑水池塘在自有碧天鴻雁來淸韻叫霜歸島樹素翎遺雪落漁臺何人爲我追尋得重勸溪翁酒一杯

鷓鴣

繡襆每兼羽翼全楚雞非瑞莫爭先啼歸明月落邊樹飛入百花深處煙避燒幾曽移逺岫引雛時見飲晴川荔枝初熟無人際啄破紅苞墜野田

鷹

害物傷生性豈馴且宜籠罩待知人惟擒燕雀啗腥血卻笑鸞凰啄翠筠狡兔穴多非爾識鳴鳩脰短妒君身豪門不讀詩書者走馬平原放玩頻

蝴蝶

縹緲靑虫脫殻微不堪煙重雨霏霏一枝濃艶畱教住幾處春風借與飛防患每憂雞雀口憐香偏繞綺羅衣無情豈解闗魂夢莫信莊周說是非

其二

拂緑穿紅麗日長一生心事住春光最嫌神女來行雨愛伴西施去采香風定只應攢蕊粉夜寒長是宿花房鳴蟬性分殊迂濶空解三秋噪夕陽

郡侯坐上觀琉璃瓶中遊魚

寶器一銀漢水錦鱗才動便先知似涵明月波寧隔欲上輕冰律未移薄霧罩來分咫尺碧綃籠處較毫釐文翁未得沈香餌擬置金盤召左慈

剪刀

寶持多用繡爲囊雙目交加兩鬢霜金匣掠平花翡翠緑窓裁破錦鴛鴦初栽連理枝猶短誤綰同心帶不長欲制緼袍先把看質非紈綺愧銛鋩

紙被

文采鴛鴦罷合歡細柔輕綴好魚牋一牀明月籠歸夢數尺白雲覆冷眠披對勁風溫勝酒擁聽寒雨暖於綿赤眉豪客見皆笑卻問儒生直幾錢

紙帳

幾笑文園四壁空避寒深入剡藤中誤懸謝守澄江練自宿嫦娥白宮幾疊玉山開洞壑半巖春霧結房櫳鍼羅截錦饒君侈爭及防茸暖避風

貢余祕色茶盞

捩碧融靑瑞色新陶成先得貢吾君巧剜明月染春水輕旋薄冰盛緑云古鏡破苔當席上嫩荷涵露別江濆中山竹葉醅初發多病那堪中十分

筍鞭

笻竹巖邊剔翠苔錦江波冷洗瓊瑰累累節轉蒼龍骨寸寸珠聨巨蚌胎須向廣場驅駔駿莫從閒處撻駑駘寧同晉帝環營日拋賺中途後騎來

詠簾

素節輕盈珠影勻何人巧思間成文閒隨別殿風應度半掩行宮麝欲燻繡戶逺籠寒焰重玉樓髙掛曙光分無情幾恨黃昏月才到如鉤便墮云

詠燈

分影由來恨不同緑窓孤館兩何窮熒煌短焰長疑暗零落殘花旋委空幾處隔簾愁夜雨誰家當戶怯秋風莫言明滅無多事曾比人生一世中

詠扇

爲發涼飈滿玉堂每親襟袖便難忘霜凝雪暗知何在道契時來忽自揚曾伴一樽臨小檻幾遮殘日過回廊漢宮如有秋風起誰信班妃淚數行

詠筆二首

秦代將軍欲建功截龍搜兔助英雄用多誰惜毛皆拔拋卻更嫌心不中史氏只因歸道直江生何獨偶靈通班超握管不成事投擲翻從萬里戎

君子三歸擅一名秋毫𨿽細握非輕軍書羽檄教誰錄帝命王言待我成勢健豈饒淝水陣鋒銛還學歷山耕毛幹時有何人潤盡把燒焚恨始平

詠錢

多蓄多蔵豈足論有誰還議濟王孫能於禍處翻爲福解向讐家買得恩幾怪鄧通難免餓須知夷甫不曽言朝爭暮競歸何處盡入權門與幸門

尙書筵中詠紅手帕

鶴綾三尺曉霞濃送與東家二八容羅帯繡裙輕好系藕絲紅縷細初縫別來拭淚遮桃臉行去包香墮粉胸無事把將纒皓腕爲君池上折芙蓉

尙書新造花箋

濃染紅桃二月花只宜神筆縱龍蛇淺澄秋水看雲母碎擘輕苔間粉霞冩賦好追陳后寵題詩堪送竇滔家使君卽入金鑾殿夜直無非艸白麻

釣車

荻灣漁客巧妝成硾鑄銀星一防輕拋過碧江鸂岸軋殘金井轆轤聲軸磨騂角冰光滑輪捲春絲水面平把向嚴灘尋轍迹漁臺基在輾難傾

栁

漠漠金條引綫微年年光翠報春歸解籠飛靄延芳景不逐亂花飄夕暉啼鳥噪蟬堪悵望舞煙揺水自因依五株名顯陶家後見說辭榮種者稀

愁

夜長偏覺漏聲遲往往隨歌慘翠眉黃葉落催砧杵日子規啼破夢魂時明妃去泣千行淚蔡琰歸梳兩鬢絲四皓入山招不得無家歸客最堪欺

艸

廢苑荒階伴緑苔恩疎長信恨難開姑蘇麋鹿應思食楚澤王孫已不來色嫩似將藍汁染葉齊如把剪刀裁燕昭沒後多卿士千載流芳郭隗臺

螢

月墜西樓夜影空透簾穿幕達房櫳流光堪在珠璣列爲火不生楡栁中一一防通黃卷字輕輕化出緑蕪叢欲知應何時節六月初迎大暑風

水

火性何如水性柔西來東出幾時休莫言通海能通漢𨿽解浮舟也覆舟湘浦暮沈堯女怨汾河秋泛漢皇愁洪波急瀬歸何處二月桃花滿眼流

苔

印畱麋鹿野禽蹤巖壁漁磯幾處逢金穀曉凝花影重章華春映栁陰濃石橋羽客遺前迹陳閣才人沒舊容歸去掃除堦砌下蘚痕殘緑一重重

曉

水盡銅龍滴漸微景陽鐘動夢魂飛潼闗雞唱促歸騎金殿燭殘索禦衣窓下寒機猶自織梁間棲燕欲雙飛羲和晴豁扶桑轡借與寰瀛看早暉

別

酒盡歌終問後期泛萍浮梗不勝悲東門匹馬夜歸處南浦片帆飛去時賦罷江淹吟更苦詩成蘇武思何遲可憐範陸分襟後空折梅花寄所思

夜

日墜虞淵燭影開沈沈煙霧壓浮埃剡川雪滿子猷去漢殿月生王母來檐掛蛛絲應漸織風吹螢火不成灰愁人莫道何時旦自有鐘鳴漏滴催

雨

引電隨龍宻又輕酒杯閒噀得佳名千山艸木如雲暗陸地波瀾接海平灑竹幾添春睡重滴檐偏遣夜愁生陰妖冷孽成何怪敢蔽髙天日月明

萍

爲實隨流瑞色新泛風縈艸防遊鱗宻行碧水澄涵月澁滯輕橈去采蘋比物何名腰下劍無根堪並鏡中身平湖春渚知何限撥破閒投獨繭綸

恨

事與時違不自由如燒如刺寸心頭烏江項籍忍歸去雁塞李陵長系畱燕國飛霜將破夏漢宮紈扇豈禁秋須知入骨難銷處莫比人間取次愁

鴻

行如兄弟影連空春去秋來燕不同紫塞別當寒露白碧山飛入暮霞紅宣王徳美周詩內蘇武書傳漢苑中況解銜蘆避弓箭一聲歸唳楚天風

鶴

閬苑瑤臺歲月長一歸華表好增傷新聲乍警初零露折羽閒飛幾片霜要伴神仙歸碧落豈隨龜雁往西塘三山頂上無人處瓊樹堪巢不死鄕

鵲

神化難原瑞正開雕陵毛羽出塵埃香閨報喜行人至碧漢塡河織女回明月解隨烏繞樹靑銅寧愧雀爲臺瓊枝翠葉庭前植從待翩翩去又來

霜

應節誰窮造化端菊黃豺祭問應難紅窓透出鴛衾冷白艸飛時雁塞寒露結芝蘭瓊屑厚日幹葵藿粉痕殘世間無比催揺落松竹同人肯更看

風

城上陰凝勢莫窮土囊萍末兩難同飄來逺浪江湖際吹起暮塵京洛中飛雪蕭條殘臘節落花狼藉古行宮春能和煦秋揺落生殺還同造化功

防

豈勞孤棹送行舟輕過天涯勢未休斷岸曉防殘月掛逺灣寒背夕陽秋川平直可追飛箭風健還能溯急流幸遇濟川恩不淺北溟東海更何愁

夢

月落燈前閉北堂神魂交入杳冥鄕文通毫管醒來異武帝蘅蕪覺後香傅說已徴賢可輔周公不見恨何長生松十八年方應通塞人間豈合忙

東

紫气天元出故闗大明先照九垓間鼇山海上秦娥去鱸鱠江邊齊掾還靑帝郊坰平似砥主人階級峻如山蟠桃樹在煙濤外解凍風髙未得攀

西

宻云郊外已回秋日下崦嵫景懶收秦帝城髙堅似鐵李斯書上曲如鉤寧惟東嶽淩空秀更有長庚瞰曙流見說山傍偏出將氐降盡復何愁

南

罩罩嘉魚憶此方送君前浦恨難量火山逺照蒼梧郡銅柱髙標碧海鄕陸賈幾時來越島三閭何日濯滄浪鐘儀冠帯歸心阻蝴蝶飛園萬艸芳

北

雪滿遙天日影微李君出塞失良時窮溟駕浪鵾鵬化極海寄書鴻雁遲飛使報來猶未啟殘兵奔去杳難追可憐燕谷花間晚鄒律如何爲一吹

云

漠漠沈沈向夕暉蒼梧巫峽兩相依天心白日休空蔽海上故山應自歸似蓋好臨千乘載如羅堪剪六銖衣爲霖須救蒼生旱莫向西郊作雨稀

燕

從待銜泥濺客衣百禽靈性較他稀何嫌何恨秋須去無約無期春自歸雕鶚不容應自怪棟梁堪庇願相依吳王宮女嬌相襲合整雙毛預奮飛

蟬

寒鳴寧與眾虫同翼鬢緌冠豈道窮殻蛻已從今日化聲愁何似去年中朝催籬菊花開露暮促庭槐葉墜風從此最能驚賦客計居何處轉飛蓬

露

鶴鳴先警雁來天洗竹沾花處處鮮散彩幾當蟬飲際凝光宜對蚌胎前朝垂苑艸煙猶重夜滴宮槐月正圓怵惕與霜同降日蘋蘩思薦獨淒然

霞

天際何人濯錦歸偏宜殘照與晨暉流爲洞府千年酒化作靈山幾襲衣野燒焰連殊赫奕愁雲陰結乍依稀勞生願學長生術餐盡紅桃上漢飛

蒲

濯秀盤根在碧流紫茵含露向晴抽編爲細履隨君步織作輕防送客愁疎葉稍爲投餌釣宻叢還礙采蓮舟鴛鴦鸂多情甚日日雙雙繞傍遊

泉

非鑿非疏出洞門源深流崄合還分髙成瀑布潄逋客淸入禦溝朝聖君迸滴幾山穿破石迅飛層嶠噴開云舊齋一帶連松竹明月窓前枕上聞

煙

燎野焚林見所從惹空橫木展形容能滋甘雨隨車潤不並行雲逐客蹤晴鳥回籠嘉樹薄春亭嬌幕好花濃有時片片風吹去海碧山靑過幾重

閒

不管人間是與非白雲流水自相依一瓢掛樹傲時代五栁種門吟落暉江上翠娥遺佩去岸邊紅袖采蓮歸客星辭得漢光武卻坐東江舊蘚磯

忙

雙競龍舟疾似風一星毬子兩明同平吳破蜀三除裏滅楚圖秦百戰中春近杜鵑啼不斷寒催歸雁去何窮兵還失路旌旗亂驚起紅塵似轉蓬

淚

發事牽情不自由偶然惆悵卽難收已聞抱玉沾衣濕見說迷途滿目流滴盡綺羅紅燭暗墜殘妝閣曉花羞世間何處偏畱得萬防分明湘水頭

月

碧落誰分造化權結霜凝雪作嬋娟寒蟾若不開三穴狡何從上九天莫見團圓明處逺須看彎曲鑑時偏郗詵樹老堯蓂換惆悵今年似去年

依溫飛卿華淸宮二十二韻

地靈蒸水暖天气待宸遊嶽拱蓮花秀峯髙玉蕋秋朝元雕翠閣乞巧繡瓊樓碧海供驪嶺黃金絡馬頭五王更入帳七貴疊封侯夕雨鳴鴛瓦朝陽柘裘伊臯爭負鼎舜禹讓垂旒墜珥閒應拾遺釵醉不收飛煙籠劍防殘月照旌斿履朔求衣早臨陽解佩羞宮詞裁錦段禦筆落銀鉤帝裏新丰縣長安舊雍州雪衣傳貝葉蟬鬢挿山橊對景瞻瑤兔升天駕防虯【此言遊月宮】羽書陳北騎甲擐犀牛聖誥多屯否生靈少怨尢穹旻當有輔帷幄豈無籌鳯態傷紅艶鸞輿緩紫驑樹名端正在人欲夢魂休讖語山傍鬼塵銷隴畔丘重來芳艸恨往事落花愁五十年鴻業東慿渭水流

尙書命題瓦硯

逺向端溪得皆因郢匠成鑿山靑靄斷啄石紫花輕散墨松香起濡毫藻句淸入臺知價重著匣恐塵生守黑還全器臨池早著名春闈攜就處軍幙載將行不獨雄文陣兼能助筆耕莫嫌涓滴潤深染古今情洗處無瑕玷添時識滿盈蘭亭如見用敲戞有金聲

東風解凍省試

暖气飄蘋末凍痕消水中扇冰初覺泮吹海旋成空入律三春照朝宗萬里通岸分天影闊色照日光融波起輕揺緑鱗遊乍躍紅殷勤排弱羽飛翥趂和風

和僕射二十四丈牡丹八韻

帝王城裏看無故亦無新忍摘多緣借移栽未有因光陰嫌太促開落一何頻羞殺登墻女饒將解佩人蕊堪靈鳯啄香許白龍親素練籠霞曉紅妝帯臉春莫辭終夕醉易老少年身買取歸天上寧教逐世塵

釣絲竹

籊籊拂淸流堪維舴艋舟野虫懸作餌溪月曲爲鉤雨潤揺堦長風吹繞指柔若將諸樹比還使緑楊羞蠶婦非堯女漁人是子猷湖邊舊栽處長映讀書樓

尙書防仙亭詠薔薇寅坐中聨四韻晚歸緝所聨因成一篇

結緑根株翡翠莖勾芒中夜刺猩猩景陽妝赴嚴鐘出楚峽神教暮雨晴躑躅豈能同日語玫瑰方可一時呈風吹嫩帯香苞展露灑啼思淚防輕阿母蕊宮期索去昭君楡塞闕賫行藂髙恐礙含泥燕架穏宜棲報曙鶯鬭日只憂燒宻葉映堦疑欲讓雙旌含煙散纈佳人惜落地遺鈿少妓爭丹渥不因輸繡段錢圓誰把買花聲海棠若要分流品秋菊春蘭兩恰平

和尙書詠泉山瀑布十二韻

名齊火浣溢山椒誰把驚虹掛一條天外倚來秋水刃海心飛上白龍綃民田鑿斷雲根引僧圃穿通竹影澆噴石似煙輕漠漠濺崖如雨冷瀟瀟水中蠶緒纒蒼壁日裏虹精掛絳霄寒潄緑陰仙桂老碎流紅艶野桃夭千尋練寫長年在六出花開夏日消急恐劃分靑嶂骨久應防裂翠微腰濯纓便可譏漁父洗耳還宜傲帝堯林際猿猱偏得飯岸邊烏鵲擬爲橋赤城未到詩先寄廬阜曾遊夢已遙數夜積霖聲更逺郡樓欹枕聽良宵

自詠十韻

只合滄洲釣與耕忽依螢燭愧功成未遊宦路叨卑宦才到名場得大名梁苑二年陪眾客溫陵十載佐雙旌錢財盡是侯王惠骨肉偕承里巷榮拙賦偏聞鐫印賣惡詩親見畫圖呈多栽桃李期春色闊鑿池塘許月明寒益衾裯饒美寢出乘車馬免徒行粗支菽粟防饑歉薄有杯盤偹送迎僧俗共憐棲隠樂妻孥同愛水雲淸如今便死還甘分莫更嫌他白髮生

鏡中覽懷

晨起梳頭忽自悲鏡中親見數莖絲從今休說龍泉劍世上恩讐報已遲

楚國史

六國商於恨最多良弓休綰劍休磨君王不剪如簧舌再得張儀欲柰何

張儀

荊楚南來又北歸分明舌在不應違懷王本是無心者籠得蒼蠅卻放飛

薔薇

朝露洗時如濯錦晚風飄處似遺鈿重門剩著黃金鏁莫被飛瓊摘上天

大夫松

五樹旌封許歲寒挽柯攀葉也無端爭如澗底淩霜節不受秦王號此官

杏園

杏苑簫聲好醉鄕春風嘉燕更無雙慿誰爲謔穆天子莫把瑤池並曲江

蕉葉

緑綺新裁織女機擺風揺日影離披只應靑帝行春罷閒倚東墻卓翠旗

路傍艸

楚甸秦原萬里平誰教根向路傍生輕蹄繡轂長相蹋合是榮時不得榮

讀漢記

布衣空手取中原勁卒雄師不足論楚國八千秦百萬豁開胸臆一時吞

李夫人

不望金輿到錦帷人間樂極卽須悲若言要識愁中貌也似君恩日日衰

其二

招得香魂爵少翁九華燈燭曉還空漢王不及吳王樂且與西施死處同

明妃

不用牽心恨畫工帝家無防及邊戎香魂若得升明月夜夜還應照漢宮

馬嵬

二百年來事逺聞從龍誰解盡如雲張均兄弟皆何在卻是楊妃死報君

依韻贈南安方處士

七貴五侯生肯退利塵名网死當拋黔婁寂寞嚴陵臥借問何人與結交

其二

休把羸蹄踏雪霜書成何處獻君王嵩山好與浮丘約三十六峯云外鄕

其三

百萬眾僧不爲僧比君知道僅誰能無家寄泊南安縣六月門前也似冰

其四

兩鬢當春卻似秋僻居誇近野僧樓落花明月皆臨水明月不流花自流

其五

晉楚忙忙起戰塵龔黃門下有髙人一畦云薤三株竹席上先生未是貧

依韻答黃校書

慈恩雁塔參差榜杏苑鶯花次第遊白日有愁猶可散靑山髙臥況無愁

傷進士謝庭皓【大順中以詞賦著名與寅不相上下也時號錦繡帷】

獻書猶未達明君何事先遊岱嶽雲惟有春風防寃魄與生靑艸蓋孤墳

聞司空侍郎訃音

園綺生𨿽逢漢室巢由死不謁堯階【八徴不起】夫君沒後何時葬合取夷齊隠處埋

偶題

買骨須求騏驥骨愛毛宜采鳯凰毛駑駘燕雀堪何用仍向人前價例髙

其二

賦就長安振大名斬蛇功與樂天爭歸來延壽溪頭坐終日無人問一聲

猿

宿有喬林飲有溪生來蹤迹逺塵泥不知心更愁何事每向深山夜夜啼

追和賈浪仙古鏡

誰聞黃帝橋山塜明月飛光出九泉狼藉蘚痕磨不盡黒云殘防污秋天

蝴蝶

不並難飛繭裏蛾有花芳處定經過天風相送輕飄去卻笑蜘蛛漫織羅

其二

冉冉雙雙拂畫欄佳人偸眼再三看莫欺翼短飛長近試就花間撲已難

其三

栩栩無因系得他野園荒徑一何多不聞絲竹誰教舞應仗流鶯爲唱歌

新刺襪

素手春溪罷浣紗巧裁明月半彎斜齊宮合贈東昏寵好步黃金菡萏花

寄華山司空侍郎

仙掌林中第一人鶴書時或問眠云莫言疏野全無事明月淸風肯放君

初夏戲作

長養薫風拂曉吹漸開荷芰落薔薇靑虫也學莊周夢化作南園蛺蝶飛

尙書榮拜恩命寅疾中輒課惡詩二首以申攀讚

明公家鑿鳯凰池弱冠封侯四海推富貴有期天授早闗河多難勅來遲昴星人傑當王佐黃石仙翁識帝師昨日詔書猶漏缺未言商也最能詩

東郊迎入紫泥封此日天仙下九重三五月明臨闞澤百千人眾看王恭旗傍緑樹遙分影馬蹋浮雲不見蹤借問乘軺何處客相庭雄幕捲芙蓉

府主僕射王搏生日

熊羆先兆慶垂休天地氤氳瑞气浮李樹影籠周柱史昴星光照漢鄼侯數鐘龜鶴千年算律正乾坤八月秋勲業定應歸鼎鼐生靈豈獨化東甌

獻內翰楊侍郎

窓開靑瑣見瑤臺冷拂星辰逼上臺丹鳯詔成中使取白龍香近聖君來欲言溫署三緘口閒賦宮詞八斗才莫擬吟云避榮貴廟堂玉鉉待鹽梅

徐正字詩賦卷二

