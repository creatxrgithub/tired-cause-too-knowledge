

欽定四庫全書

集部二

文泉子集

別集類一【唐】

提要

【臣】等謹案文泉子集六卷唐劉蛻撰蛻字復愚長沙人大中四年進士及第咸通中官至左拾遺外謫華陰令案孫光憲北夢言載蛻爲桐廬人官至中書舍人有聴其父命死不祭祀一事所敍爵裏皆不同或疑爲別一劉蛻未之詳也是集前有自序曰自褐衣以後辛卯以前收其防詞屬意古今上下之間者爲內外篇復收其怨抑頌記嬰於仁義者雜爲諸篇焉物不可以終雜故離爲十卷離則名之不絕故授之以爲文泉蓋覃以九流之防曰文配以不竭之義曰泉崖谷結珠璣昧則將救之雨雷亢粢盛幹則將救之豈垂之空文哉觀其命名之義自負者良厚其文冡銘最爲世所傳他文皆原本揚雄亦多奇奧險於孫樵而易於樊宗師大防與元結相出入欲挽末俗反之古而所謂古者乃多歸宗於老氏不盡協聖賢之軌又詞多恚憤亦非仁義藹如之防然唐之末造相率爲纂組俳儷之文而蛻獨毅然以復古自任亦可謂特立者矣髙彥休唐闕史載蛻能辧齊桓公盎之僞其學蓋有根柢舊唐書令狐楚傳載咸通二年左拾遺劉蛻極論令狐綯子滈恃權納貨之罪坐貶華陰令則蛻在當時本風裁矯矯宜其文之拔俗也原集十卷今已不傳此本爲崇禎庚辰閩人韓錫所編僅得一卷蓋從文苑英華諸家書采出非其舊帙存畱唐文之一家姑見崖略云爾乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

文泉子集卷一

唐劉蛻撰

文泉子集序

於西華主之降也其三月辛卯夜未半埜水入廬漬壊簡防旣明日燎其書有不可玩其辭者噫當初不敢自明其書十五年矣今水之來冦余命也已矣故自褐衣以來辛卯以前收其防詞屬意古今上下之間者爲外內篇焉復收其怨抑頌記嬰於仁義者雜爲諸篇焉物不可以終雜故離爲十卷離則名之不絕故授之以爲文泉泉之時義大矣哉蓋覃以九流之防曰文配以不竭之義曰泉崖谷結【一作枯】珠璣昧則將救之云雷亢粢盛幹則將救之予豈垂之空文哉自辛卯迄甲午覆研於襄陽之埜

憫禱辭【有序】

小子出都城見邑大夫爲民之禱者屬石燕不飛商羊不舞民有焦心請大夫祈龍波祠以厭民望彼巫歌伶吹竹鼔栧呼空者訖唱屢夕俄然防灑輕霎若神之來意似憫巫之役是也作辭以弔民云

公邑之南兮禱龍之潭空波鄰天兮云物中涵鱗颸縠碧兮淵怪相參風翼輕翔兮直帶煙嵐吏不政兮胥爲民蠶政不繩兮官爲胥酣彼民之不能口舌兮爲胥之緘進不得理兮若結若鉗陰戾陽返兮民之不堪燥日流焰兮赫奕如惔奫泉沸湧兮如湯而炎役巫女兮鼉鼓坎坎【平聲叶韻】風笛揺空兮舞袂衫衫胥不防祈兮官資笑譚胡不戮狡胥兮狥此潔嚴胡不辠已之不正兮去此貪婪荷天子之優祿兮胡爲而不亷又何役巫女而【一作兮】禱此空潭

弔屈原辭三章【並序】

吁三閭大夫之事司馬相如【一作長卿】班孟堅各有言蛻不載故也噫大夫之賢懷王之事蛻得之涕泗下衣濡毫瀝【一作血】辭噫大夫之爲臣千萬年其誰肖宋玉淮南王劉向東方朔王褒繼有悼語蛻一小儒也思賢人之作悲哿【一作苛】人之佞著弔屈原【一無原字】辭三章弔公之志也雨蒙湘波浮檝揺歌旣【一無旣字】而悲伸紙波辭祈公兮來之

哀湘竹

悵二妃之淚竹圓紅滴滴兮臨乎湮沚竦枝與修榦兮吟哀風之不巳揺勁節而錦舒兮垂髙防【一作陰】而自美招翔鸞之與翠鳳兮緝晴霞之數里繁柯重乎舜祠兮瘦影疊乎湘水諒髙節之自任【一作佳】兮匪庭篠之云比鄙眾防之延接兮恥凡羽之棲止入淸溪之浪聲兮無笙簧之相擬恨葉翻波兮騷屑之風露滴煙防兮濯纓之子悵靈均之節兮依然想貞姿兮千年若此

下淸江

淸江之上兮心夷猶淸江之下兮煙波浮風軟雨絲兮湘波髙云昏竹暗兮鬼神愁逺霞開兮鳥【文苑作烏】防隨碧江平兮桂檝移帶隠虹兮衣凝雲披【一作被】薜荔兮扈江蘺歲華髙兮水東注秋色下兮紅蘭渡瓴甋合兮荊和喪岐鳳翔兮龍媒去又曰心旣潔兮道雲端水之浪兮人之【一無之字】波瀾浪可平兮人心不可平波瀾一翻兮孰測其情水之深兮不曰深悵前恨兮淚沾襟

招帝子【文苑作招魂】

招湘靈兮澄瀾之渚云蔽煙沈兮明月之浦唱宵歌兮撫云璫擊鳴桹兮薦淸醑鸞去鳯飛兮云不歸九疑疊翠兮橫湘雨防輕颺兮揚防波激楚怨兮下湘娥緝荷蓋兮集云壇潔桂席兮紉芳【一作奠椒】蘭霞爲裳兮瓊爲佩舉云旗兮持風旛若有來兮窸窣敲懸珂兮珊珊張孔蓋兮臨瑤臺月凝袖兮云裁冠目眇眇兮千里春悵【一作恨】無言兮蒼梧濵戢蕙帶兮握芳芬撫【一作拂】瑤琴【一作瑟】兮淚斑筠乘桂華兮下淸湘拖無【一作金】波兮渉滄浪【一作茫】九疑之翠兮不可尋懷沙之水兮恨之深

禺謗【文粹爲皮日休作】

有肪兮墨而謂之不潔有泉兮壅而謂之不決有兮躝而謂之不芳有軸兮鍥而謂之不轍聲咺唏以無音兮气郁悒而空咽旣愸愸以憎懼兮又謾謾而不訣誣彭祖以爲孺兮譎殤子以爲耋夥眾人之難信兮撏誇者之不悅佞爲贅兮何去姦爲疣兮莫劀讟爲轡兮莫銜謗爲玉兮何切彘旣防而必烹兮木方而必折心以似車兮思綿綿而如瓞手欲動兮似拳足將行兮如絏旣不辧於盜跖兮遂一貫於堯桀吾哀生之不逢兮奚至死而惙惙念帝座之不爣兮胡交光於捲舌旣何路以自辧兮遂沒齒而癆刺

文泉子集卷一

欽定四庫全書

文泉子集卷二

唐劉蛻撰

山書一十八篇【並序】

予於山上著書一十八篇大不復物意茫洋乎無窮自號爲山書

天地之气復則結者而爲山也融者而爲川也結於【結於一作爲非】其所者安靜而不動融於其時者疏決以【一作而】忘其及【其及一作反】故山之性爲近正川之性爲革爲【革爲一作融】是以處其結者有【一作爲】君子處其融者爲利人

天地之先未嘗有形故字其形爲人民爲禽虫萬物然後受其字據其形之動曰生形之靜曰死嗚呼我苟不生乎天地先而未嘗用其形竅以出納斯非混沌之似乎故吾以混沌不嘗在天下先而在我之不爲萬【一本無萬字】物鑿者而巳矣

懷人者天地也使其數出故觀數而象動則有爭殺亂患夫數始乎手足故離吾之指爲吾視其指而心亦離則數數人乎心【數人乎心一作入字】矣故知指生六而爲有餘生四而爲不足不足與有【一作其】余也爲體不備嗚呼心旣分身之有餘與不足也則爭殺亂患何嘗不足盡【足盡一作目】其數出

聖人重其生以楡出先濟其用故甘羶之臭出於楡末而後网罟不足於野【一作也】以牢養【一作豢】於宮中故天下忘身以自給嗚呼上古食而棄其餘【一作楡】熱而棄其皮亦足矣是知聖人欲化而更亂其生聽鳳鳴而吹管果象也故有象竹之聲者必有象葭之器然【文苑作其】則造其爲【一作鳴】而恥葭學者鳳也故不世而來造其象而恥人學者聖人也故末世而不出嗚呼

江河鑿而山木泣以爲川旣出而必伐舟也舟旣入水而蛟魚相市【文苑作對】以其居泉而逺於殺者也今則造泉之具成是大道存而異其質大道亡而運【一作連】其禍利以觀【一作勸】天下利盡而天下畔道以歸天下道薄而天下去嗚呼爲利物所間【一作惡】爲道亦不僞故始愛其應者終亦將以應人然則利盡所畔者以滅其後道薄而所去者貴不殺其孤而已

城郭溝池以固民也有竊城郭溝池以盜民【一作氓】者則殺人甚於不固夫有竊固之具必有功【一作攻】固之利苟有利之物防必生其下是以太古安民以巢故於野則無爭巢固民則相殺

車服妾媵所以奉貴也然而奉天下來事貴者賤夫有車服必有雜佩有妾媵必有娛樂聖人旣爲之貴賤是欲鞭農父子以奉不暇𨿽有杵臼吾安得粟而舂之嗚呼教民以杵臼不若均民以貧賤古之弓矢所以防惡也懷惡者在內所以能避【一作持】弓矢也故射惡未及死而奪械可以殺人於天下天下從而禁畜私械者嗚呼古之弓矢所以防惡也今則不然反防人之持弓矢也萬物無常聲而主聲者定其悲歡則聽在心而耳職廢也謂雷爲可畏則以畏聲聽之不知有時雷可長養也謂瑟爲可狎則以狎聲聽之不知有時瑟可流哀【一作衷】也則有幽思之深砧聲之悲也去家日逺雨聲之愁也嗚呼悲愁果在心也雷與瑟無常聲也

爲學豈有嵗故勞於農夫以其有遇世也故佚於使人然而𨿽佚不忘【一作妄】學以其勞而未嘗運是故死而不得止【一作正】其心古有志者猶悲日月之易於人也故謂【一作爲】飛烏走在其中付大藏之鑰未必有信之友也夫取人之鑰必薦信以入其中【一作心】受人之托必有情以寄其內故大信者不使人付【一作信】有道者不使人求棺衣之厚葬以王禮百姓不貪其死以其愛名不甚於愛身任時之重必多怨借君之權必易死是於名則君子愛身不甚於百姓焉

聖人有意哉故勸善以爵使利爵者樂修夫惡殺人與殺盜均爲仁人之心則亦召盜以爵嗚呼使聖人無意則勸善不以爵矣故君子爲善不獨樂欲爲【一作與】聖人而出是不見仁人之術使爵以召盜乎

食秦人之炙則懷其妻子聞秦婦之嫁則垂涕悲其身當是時亦疑天下之妻矣吾過富貴之門則懷其爵矣及聞秦人以爵死者則垂涕悲其身當是時不顧天下之貴矣有惡雀鹿【一作爵祿】之甚者揮【一作持】帚以驅雀結罟以禁鹿夫帚罟旣可以駭物則帚罟必可以取物嗚呼執其具以逐雀鹿安知不有學其具以取之故善惡去者不必惡其名善逐者不示人以其具

猿鳴不過薜蘿以其有蔓蔓者必組物夫能過其組必自硋【一作駭】其心嗚呼髻之組吾發也帶之組吾腰【一作身】也綫【一本下有拊字】之組吾衣【一作身】也亦是矣今蔓在天下安得復硋【一作駭】其心哉

禹書上

以功不就而受誅則可謂勤民而死乎曰不然然則夏之郊也奚不尋其先安得以鯀配曰功不就則可謂勤民【文苑作以功不可就則不可謂勤民】而死也以誅其身則可謂【一作爲】勤其家也【文苑作矣】不怨君誅而尋父功鯀當誅也傳曰不以家事辭王事旣勤其家爲天下故報其勤家於夏郊而已矣有鯀之誅而不廢其功禹爲其子也不得以天下而擇其功者禹爲【文苑無爲字】之事鬼神也防禹之爲子先人之罪將不食矣故其子之功由勤父嗣也然則夏郊宜矣於是君誅其怠也而子不怨其家祭其勤也民神【文苑無神字】弗畔蓋禹以天下不逮事其父而致孝乎鬼神云

禹書下

治天下之野見之於夏功而未見先於夏功者久矣夫八年之間生聚非不壊也委積非不耗也帝憂則民愁樂則民喜【帝憂二句文苑作常無憂則人怨無樂則民愁】故以憂樂隱顯而助之帝【一作常】能治其心者【文苑有也字】故禹後𨿽以身先天下而不以一身負天下之土石以其得治世之心而易使也嗚呼必不得和心之人而謂可以智治則豈羽山之下忍不以智獻其父者歟天下【天下文苑作夫】見濡手足之禹則不見土階之上以治憂樂者也故曰心治乎人也功治乎水也其可獨禹云乎

古漁父四篇【有後序】

叟行山逐禽而逢虞人虞人反以罟而獵叟叟欺虞人以事鬼神而得逸他日叟之子壯圍山而讐獵吾父者曰今日凡在山澤殺無赦虞人亡於大澤虞之父教之以漁漁利厚於罟末之年富於澤上反聞叟將殺其子於帝側帝教之以漁天下天下之利厚於陶稼末之年富於九州漁者常以此自笑而聞於士師士師以法執之漁者對曰始臣學漁不學笑而天下入臣笑舜聞之亦曰始朕學事叟不學受天下禪而天下禪朕

晦冥之後漁者啼而奔帝辛曰始風防水上魚聚臣舟臣垂之十鉤魚方眂臣鉤未及吞而雷驚臣舟夫雷不發而震盍戮於燮理者辛應曰爾不得魚市不闕魚亦殷人得魚耳夫多魚而垂之十鉤魚必爭而且威後其餌然而猶相與眡其鉤豈非君其餌薄乎何戮之有防子自旁聞之亦曰殷餌薄矣臣不受戮殷民驚矣抱祭器而入周

暮有二舟還而爭一舟於中流空舟中者恃其無傷舟中也則盛鬭以薄兩舟果與俱覆明日訟於王王以其罪均也平於二漁旣而空舟者歸吿其子曰吾勝矣覆彼所載載魚者歸亦吿其鄰曰吾勝矣其鄰笑曰罪均而子獨覆所載孰謂勝乎

有置魚於葦間仰見鳴鳶集其上乃冠木於器旁以懼之明日澤西漁者乃刻材澤畔前日置魚者目眡而去而三年不敢漁其妻笑曰始僞以紿一器之魚學僞得盜一澤之利

篇後序

防昌甲子歲餘於西巖下見版洗而得漁父書七篇尙多古文然其三篇甚怪妄淺近類詞賦今皆捨之其四篇余特爲之箋正其文字然前二篇文有髙致後二篇則托寓鄙狎以其頗有譏動余亦存之然不知其年代故謂之古漁父

文泉子集卷二

欽定四庫全書

文泉子集卷三

唐劉蛻撰

太古無爲論

不得時者之言太古也無爲而成化其禁畏也以使待令而從之也夫旣爲之君又爲之師以受令而教其供也畏生而自禁畏令而君從則是不待君令而爲太古時人也旣君令之不立與人且猶不辧孰能得人心而化其無爲哉夫天下之服一人也必其有所相須果身服歟自化也已果心服歟而心無爲也已誰爲太古之人也而勤何居焉夫庖犧氏之用契【一作結】書也始代結繩則太古之政安用契無爲之心太古之家安用契無爲之信果使有其【一作異】心則是賤教而尙不教者也夫人之祭也必待詔相教而後能敬若豺獺也則不教而祭君子苟受其不教而能則豺獺亦敬也何貴人爲故曰不得時者之言

嬴秦論

無有天下而不知秦之焚書也無世而不謂不用聖人之道所以亡也嗚呼秦亡自亡也安能焚書爲秦亡耳天下不用秦如聖人之道故秦不得其道而用也當其時天下一家而尊已外無非心之人故深法禁人之惡也則不當去法以禁人之善是則果習天下之離心而背已也豈秦區區之心歟蓋天必以秦之彊暴非大敗無以叛其四海之心故先絕其事君敬長之術而後從天下以亡其天下焉夫天與秦則書存不與秦則書焚而秦終無自焚之心也且聖人宮先自藏其書是秦未始有焚書之心聖人之家先有其心矣故曰秦亡其自亡矣且聖人之道與天地合其久與鬼神合其防則不得毀置之在秦也然矣陶唐氏之水前有聖人之化後有聖人之勤而後民知事君敬長之術自秦之火前聖已逺後聖不作而其術不數世亦已成矣豈非天之欲有絕而先立歟今或怨之火不全其道也不知秦火息矣

較農

功以救於民賴其功者有違順徳以化於民惇其民者有疾徐夫以三月除谷地五月谷入土𨿽當世不拔其苗後世不毀其谷其飲食之道順於情也故生不疵癘其道死則爼豆其功【一本無功字】聖人救壊以禮垂世以法當世伐其樹後世毀其法所以禮違其情法違其欲者也是以生爲旅人疵癘於天下肉腐於爼酒幹於器然後爲聖人是愚民賴聖人之功忘聖人之道嗚呼禮亡而爭器矣𨿽有粟弱者安得而食之法壊而奪其三時矣𨿽有山澤農者安得而種也【一作之】

疏亡

盜惡名也取之有以合聖人若取其亂而理之取其死而生之則民樂其取也後豈擇其故歟故昏夜之盜爲小人衰亂之盜爲丈【一作大非】夫能知其取者而嘗蹈其背也故不以無人而棄其守者有大棄天下者仁義盜其名有小棄其國者小人有盜其器故春秋不貶其器聖人以正其名嗚呼盜非惡名也左右前後亦可懼哉

刪方策

古以記惡將以鑑惡而後世爲昏防淫逆徒而將徴於古謂古不盡善若其涕泣以信其詐罪已以固其防陰謀反覆從書以滋其智矣然而記惡者將以懼民也去善者不足懼昔紂讀是【一無是字】夏書而嘗【一作常】笑其亡國嗚呼惡旣不足以鑑則刑【一作刋】可也古無其迹可也無其迹可也【無其迹五字一本無】

朱氏夢龍解【一作辯】

吳郡朱氏言昔之夜夢龍入井客之好誕者作佳占以祥朱氏予曰予未嘗識周公孔子者也然而使予得夢一丈夫苟冠衣之古者因謂之周公孔子人必知其自欺也未嘗識越不知越之城郭宮室途巷苟或夢之未可自知其何城也然則朱氏之所夢入井者朱氏安知其龍乎豈非常見畫工者屈其挐其爪施甲鬛雲气於身則似乎其所入井者邪是朱氏之夢畫者也殆非夢龍矣自夏后以來人不見龍然而言龍者信其畫而已漢魏之數見者見其畫者也薄姬之娠者亦畫者也時門之鬭者亦畫者也史皆謂之龍且明史之妄況朱氏之學妄哉夫龍不輕出又不可防乎婦人有徳不鬭故知皆非龍也嗚呼龍以變化爲徳也故孔子曰惟龍也不可知是則徳也而如螾如蠖如虵如魚未可知不爲龍也或者謂如所畫亦可謂之龍也則朱氏所夢曾何龍乎

梓州兜率寺文冡銘【並序】

文冢者長沙劉蛻復愚爲文不忍棄其艸聚而封之也蛻愚而不鋭於用百工之技天不工蛻也而獨文蛻焉故飲食不忘於文晦冥不忘於文悲戚怨憤疾病嬉遊羣居行役未嘗不以文爲懷也適當無事而天下將以文爲號文明代生殖【文苑作植】明晦皆效文用【一作明】故日月星辰文乎旂常昆虫鳥獸文乎彛器徐方之土文於侯社夏翟之羽文於旌【文苑作旗】旄登龍於章升玉於藻百工婦人雕礱染練【文粹作塗】以供宗廟祭祀之文【文苑作用】豈獨蛻也生【一作固】知效用不及時文哉然而意常【文苑作嘗】獲助於天而不獲助於人故其窮𨿽窮無憾也當勤意之時不敢嚏不敢咳不敢唾不敢跛【一作跂】倚嗜欲躁競忘之於心其祗祗畏畏如臨上帝故有粲如星光如貝气如蛟宮之水又有黯【一作暗】如屯云如久陰如枯腐熬燥之色則有如春陽如華川逶逶迆迆則有如海運如震怒動蕩怪異夫十爲文不滿【一作得】十如意少如意則豈非天助乎常欲使天下聞之而必行覩【一作勸】之而必蹈散之茫洋以爲道演之浸遙【一作潤】以及物然後爲農文之使風以時兵文之使戎虜以順文於野文於市使得【一本無得字】其所幽隠之士以出口者使之言材者使之用然而自振者無力終知者甚稀豈非不獲於人助乎嗚呼十五年矣實得二【文苑作一】千一百八十紙有塗者乙者有注楷者有覆背者有朱墨圍者於是以周易筮之遇復【震下坤上】之同人【離下乾上】筮者曰鳴於地中殷殷隆隆七日而【文粹作不】復復來而【文粹作其】天下昭融乎他日更召而合【文粹作令之二字】將聽襲吉卜於火如秦兆惟曰不吉卜於水不成乎河洛兆則亦惟曰不吉卜於木而悶悶【一作閟之】土葉吉累累【文苑作累累】爲冢則汲之兆乎峭峭爲壁則魯之兆乎且其占曰土之文爲河山【一作阿山】爲華英將不崩不竭爲滋味而傳乎結爲丘陵爲其設險乎融爲川瀆率其朝宗乎華爲百谷以潔祭祀【文苑作禮】之粢盛乎不然使其速腐爲墟【一作丘】壤乎【文苑無乎字】生芻槁以食牛羊乎化塗泥爲甄陶以作器乎將塊爲五色而茅社分封【文苑作分封茅社】乎流於樂爲土鼓爲凷【古塊字】桴以泄其和聲乎夷爲都邑以興宮廟坎爲洿池以澤生殖【一作植】乎祀爲壇竈乎窽爲井墓乎吾皆不得而知也當【文苑作嘗】旣不爲吾用惟速化爲百工之用愼無朽爲芝菌以怪人自媚愼無堅爲金鐵以作貨起爭愼無滴【文苑作潏】爲醴泉以味乎諂口愼無禱爲城社以狐鼠憑妖愼無聳爲良材以雕斵傷性愼無萌爲蘭以佩服見藝【文苑作防文粹作爇非】嗚呼介而爲石使之能【文苑作服】言舒而爲螾使之飲泉旣而他年遊魂之未返者亦命巫師而弔【師而弔文苑作以巾】三招之號曰在幾閣而來歸兮奄【一作掩】爲塵垢在耳目而來歸兮奄【一作掩】視汝醜在口吻而來歸兮譽不汝久噫筆絕之年而麟見祟文其無祟乎唅非珠玉斂無裙襦後世詩禮之儒無驚吾之幽墟其冢也在莽蒼之野大塊之丘時有唐大中【文苑有之字】丁卯而戊辰之季秋銘云【一本作曰】文乎文乎有鬼神乎風水惟貞將利其子孫乎

文泉子集卷三

欽定四庫全書

文泉子集卷四

唐劉蛻撰

上宰相書

天下固有良時旣去而悲歌嘆泣之不同故當時則嘆已去而泣過時而歌然君子居其位則恥聞之不在其位則恥不能言之其爲士君子之不忍聞之與聞之而不忍棄之則一也夫思慮可以精安危步驟可以負戈殳彊勁莊勇持久有守臨事不亂然而良時不與斯不得不嘆旣而信不見任智不見謀周遊而晚歸風相半苦其精力良時不集而畏事之不成斯不得不泣及其田園已暮始反鄕裏白頭無事或有自疑斯不得不歌是其爲人皆有憂天下而欲用其道者也不私其身之安佚而休者也旣不私其身則公於悲歌者嘆泣者也而是人豈以富貴而後天下之心哉蛻也歌之則已太早泣之則不得不豫計嘆之則正當其時而君子未聞𨿽然閣下及其少壯而用之無以使後時泣歌恥累君子幸甚太曰當時則貴已用則賤其不可後也已矣當今巖無人矣溪無人矣佐王活人【一作治民】之術一皆以文學進苟文學進而君子不動心則蛻也不知其所以得罪【一本無以字】

獻南海崔尙書書

所謂大丈夫豈天使爲之哉以其進爲天下利退有百世名顯爲諸侯師黙成萬【一作髙非】世法而已爲退黙者爲避人得時而退黙者爲自進爲進顯者爲必行不得時而進顯者爲失志是以雄才盛徳不可以不兼其時故無其時不可行也有其時而志未達又不可行也志達而未信於天下又不可行也上位之人有不可故下位之人有逾垣塞牖而自遁者又豈惟退黙而已矣【一作哉】方今天下百姓不敢爭步畆四夷不敢犯守陲自元和以後國家不傷一夫不亡一矢𨿽有豎子弄兵曾無根【一作筋】穿皮蠧之患尋已伏誅【一作誅伏】然而閣下不謂無其時乎昔雍丘不能以才達求討吳蜀以自試班超不能守其家儒然後得官校尉夫文【一有家之二字】不遇淸世不免操弓矢而擐甲冑也今則仕由文學著官自淸顯尊閣下不謂志未達乎夫南海實筦之地有金珠貝甲修牙文犀之貨非茂徳亷名國家常重其人閣下不謂未信於天下乎當其時士亦故不以天下之廣居自隘其身【一作不以天下之廣自隘其居】不以天下之道自負以不知已故賂媒請介則不忍爲守媒待介或有所自棄故退黙者不得不自進矣閣下以爲時乎未可也嗚呼蛻之生於今二十四年𨿽天有南無可置其門𨿽天有東不得開其序伏臘不足於糗糧冬夏常苦於皸濕然而因時著書滿十卷自謂不有得於今必有得於後不有得於人必有得於鬼神今則力疲於天下笑日暮而郵捨閉今閣下進爲天下利而又顯爲諸侯師之時柰何得爲逾垣塞牖之蛻乎故先自棄南向再拜不勝懇懇窮泰有時未可知也謹貢舊拔刺書一卷以其最近於情雜歌詩共二卷以其頗有逸事伏惟周賜觀覽無憚僇笑

復崔尙書書

男子生而射四方所以有四方之志故懷其道不可以退已非其人又不可以動心今蛻也伏念仁人在位野無君子不敢隠忍自置削簡授僕夫堂上猶逺況千里之悠悠哉亦將天未甚棄果遇閣下響不私岸谷與髙下爲應不戮其使得復廬下而又重幣厚詞素未嘗遇知【一作始】者嘗謂齊桓公之明活俘而相晏平仲之賢贖而友夫俘未至而鮑子先言之桓𨿽智不逮安得勿相未言而晏子已見其色𨿽智未逮安得勿友豈如左右無先言之人閣下未見蛻之色而與嘆息乎與之教道乎則斯然後心因閣下而動已爲閣下而知不復遺恨幸甚幸甚𨿽然敢不再拜以謝知已而自道其所得罪蛻早不量已嘗欲與其道以死生樂之自以得其位卽【一作則】欲立殊節於君友不得其位卽欲垂長幅於後世然而以爲身屈則道不勝語卑則道不明以其諠嘩不敢安已矜道也不敢矜於口也伏惟閣下以忘道而圖已孰若道勝而已勞乎從俗而飽其親孰若道在有君子而後顯其親乎閣下不以行已失態天命拙塞乃復書間曰恃才傲物與論議險直與儕伍擠毀與夫承貴仕之後身尊而食足然踞辱卒吏猶有陷人於急【上四字一作隠忍】況蛻近世無九品之官可以借聲勢而又當時無綿絡之舊無一簞之食設有乘人之气而窮賤奪其气矣何能爲也使蛻一旦爲病狂妄人而行之俄而自成怪笑不止人之怪笑也然則希權門以媚嬖媵隨眾口以贊曲私瞻視行坐傾身預起則信乎對南面如濠壁之相峙也如此豈曰恃才傲物乎險直之在已不得其人而盡言之則有殺身磔屍【一作終身殺戮非】之禍得其人而盡言之則有忠義諒正之名使蛻前不得其人而言之則身死【一作辱】已久得其人而言之則安得困而至此故豈曾論議險直乎蛻伏以冠衣不完【一作髙】潔趨拜未識威【一無威字】儀又伏念春秋時四人受縣而後見魏子則古人之見也其不在受防之後乎謹重遣前使以謝殊遇以結後計蛻再拜

賀友人拜右拾遺書【自外府恊律召拜】

今日街東見詔書以執事拜右拾遺朝廷之意將有在擇能言者而使之言哉𨿽執事材气壯健它日無不乘之若驟以地【一作他】遷耶【耶一作卽】未嘗有也故蛻謂朝廷之意將有在也魯欲用樂正子爲政孟子聞之喜而不寐僕不止爲執事且爲天下不寐也丞相致主上復貞觀之業自此敢伺察者必得伺察敏【一作敢】口舌者必得口舌所嫌忌出棄者稍稍引用蛻幸未老一二年得見朝廷治平著歌謡爲訓詁也然人世防何時不可遭伏惟執事飲食起居無忘丞相意

文泉子集卷四

欽定四庫全書

文泉子集卷五

唐劉蛻撰

上禮部裴侍郎書

臨其事不能苟有待而先自請者閣下以爲難乎贊功論美近乎諂飾詞言已近乎私低陋摧伏近乎鼠竊廣博張引近乎不敬鉤深簡尙則畏不能動乎人偕儷相比又畏取笑乎後情志激切謂之躁詞語連綿謂之續【一作俗】夫臨其事而自言者其難如此也然不有聽者之明言者無病則固當恐惶踖踧【文苑作秼】俟乎知者而自知也用者而自用也安能持一言於已難之時者哉然或不得已而言之者亦將自言而已矣又豈敢因其時而遽言大體哉蛻少時不知小人通生有自可之事樹之爲梔茜種之爲谷粟賈於市釣於江亦以【亦以一作棄】老也無何羅絡舊簡附防時律懷筆啟【一作譽】於縉紳家十二三年矣謂丱而習之齓而成基壯而歷級乘時無難梗寒苦之疲今者欲三十歲矣所望不過抱闗輸力求粟養親而已何者家在九江之南去長安近四千里膝下無怡怡之助【一作趣】四海無彊大之親日行六十里用半歲爲往來程歲須三月侍親左右又畱二月爲乞假衣食於道路是一歲之中獨餘一月在長安王侯聽尊媒妁聲深況有疾病寒暑風之不可期者雜處一歲之中哉是風雨生白髮田園變荒蕪求抱闗養親亦不可期也及今年冬見乙【一作丁】酉詔書用閣下以古道正時文【一作聞】以平律校郡【一作羣】士懷才【一作道】負藝者踴躍至公蛻也不度入春明門請與八百之列負階待試嗚呼蛻也材不良命甚奇時來而功不成事修而名不副將三十年矣今而後閣下進之蛻亦得以至公進閣下退之蛻亦得以至公退進退者由閣下也未可知也幹凟尊嚴敢忘僇辱情或須露豈曰圖私不然則蛻也豈敢蛻再拜

與韋員外書

蛻性甚【性甚一作𨿽】冥頑識不及髙嘗以當今由文學求用遲其顯遇在執事未知如何蛻輒自愛而庶防不惑也故進不暇視地食不及卒哺起居不忘於文窮泰不忘於文𨿽分不出【出下一本有其字】畛實愛且専也執事以爲愛乎未也蛻爲人子二十二【一作六】年惟初七年持瓦石爲俎豆戲其餘卒不離前之志也執事以爲專乎未也伏念方今人人自謂力然沛若有餘今日以執事如重星輪月爭下堂而觀之畏已後耳宜乎人之心適在往越而使去有人正從越來執【執下一本有事字】車而問於路執事以爲可教與否如曰吾幸知其徑途安得勿教則執事正可以其手呼而指畫也果遇他人以其有往而猶不逆則蛻云所愛而専者有謁執事之餘勇也深如此而已可則道合而服從不可則道異而更學

移史館書

蛻早懷忿懥常有所欲言而卒不得發今𨿽蠱惑病妄猶將自復其意況逢足下以中正許身以仁義自任者乎伏以釋氏之疾生民也比虞禹時曷甞在洪水下比湯與武王時曷嘗在夏政商王下比孔子孟軻時曷嘗在禮崩樂壊楊墨邪道下然而聖主賢臣欲利民而務其民害如此其勤也今釋氏夷其體而外其身反天維【一作性】而亂中正【一本有者字】自晉以來相率詭怪而往之半天下而化其衣冠苟未往者不其【一作自】欺亦不資其生矣聖人之教棄不相守防數百年唐初有天下以爲刑政禁民乘間作詐僞以欺刑政果所不能公禁之也故寢防其事以愚其民爲殃罪疾苦隨所作詐僞而及諸身也是【一作其】欲教化固【一作因】天下之心以助行政教化之一道耳今天子聰明以爲中正衣冠之所棄則刑政教化亦無所取故絕其法不使污中土未半年父母得子夫婦有家室是以復出一天下【天下一作家】也僕故謂其功業出禹湯武王孔子孟軻之上萬萬不類然而洪水開則有禹貢商周平亂則有誥誓孔子孟軻則至今歌誦之足下以文用於時爲百家所托善惡焉其不爲則已若爲之斯其時也勿疑夫立言者不惟能言亦欲言得其時得其時不朽若奚斯史克者也無其時𨿽多述前事猶有譏焉僕早傳古學身處艸野知其時而無位敢言又竊見足下未有其意故以移云【一作私焉】

與京西幕府書

漢武帝聞子虛賦初恨不與相如同時旣而復喜其人之在世也若然者居蓬蒿而名聞於天子富貴固不足疑其來爵土固不足畏其大今按其本傳云官則止於使者居家初則甚貧嗚呼有才如相如有好才如武帝然而不達者蛻知之矣於時武帝以四境爲心中國耗弱爵土酬於謀臣金帛竭於戰士𨿽念一篇之子虛固不能減十夫之口食冝矣蛻也生值當時天下無事以文爭勝得居第一獨蛻居家甚困白身三十過於相如者蓋無人先聞子虛於天子今又不然使有聞之於今藩翰大臣則其人自不廢棄老死者也嗚呼異矣事古矣相如之時𨿽遇天子不能致富貴於今之時遇藩翰大臣則足以敍材用伏惟執事以文學顯用士之得失無不經於心謂小子之言何如哉

文泉子集卷五

欽定四庫全書

文泉子集卷六

唐劉蛻撰

投知已書【或云與大理楊卿書】

復何事哉弓矢乎制敵之事今爲導衞羽儀金革乎勇眾之器今爲節奏和聲射宮蓬蒿幽燕少年恥蹈其下文之用莫過乎當時文之人莫過乎閣下復何事哉漢旣治世詩書禮樂皆已逸墜求亡書者故冬官考工聞千金之購議帝制者進退贊拜定茅蕝之中而今河洛冢壁圖簡編修登降俯仰不倒步序便蕃之儀莫過乎當時優遊之學莫過乎閣下復何事哉材力旣以相譽忠正得以相扶及秦世爲之妖言東漢爲之黨禁公道畏忌相顧而野死今布衣匹夫得歌王公大人之盛徳先進達生得薦布衣匹夫之事業惟其公當舉之不以爲疑扶之不以爲黨無私之道莫過乎當時譽能之心【一作人】莫過乎閣下嗚呼苟有其時而無其人𨿽有舉能之心【一作人】斯爲閣下惜有其人有其時而閣下苟不畱意屬念斯爲來世弔蛻生二十餘年已過當時之盛棲遲困辱者過【一作未】遇當時之人書成而嘗樂乎其時出車滿於道路而才髙於蛻忌蛻侵已才下於蛻畏蛻擅名是以深知之者不得終其朝欲振之者又自無其力也謂其書空【一作終】爲來世弔已矣乎不意得與閣下不爲異世同乎文字所謂當時之人斯非閣下者乎則其人未死口能言手能盡【一作畫】閣下見之復用何禮以接之旣接之復用何詞以譽之譽之得盡其才接之得盡其禮斯人也讀書業文徳【一作得】有知已居窮守道死且不朽復何事哉

謝舊恩書【一作答知巳書】

蛻嘗感近世知已【一作友】隳離交道沈【一作曠】廢不忍終日疚之於心思出其門閭上謁於公卿水行吳楚之城陸走商周之甸旁聽天下歲晚而歸卒無所遇是十六國之故墟四瀆之隅落未足爲大也卒不能副蛻也區區之望況有一言解相印一見爵上卿者乎斯不無人晚乃遇之不自紹介之口不因媒屬之勢纓綏車佩下入蓬蒿一言而膠附不離有憂其終始出處之事者況蛻之遇執事於南康也其來六月而余無不得日奉論議欲變陰谷爲生植之地起死人爲奔走之夫返覆【一作往返】逾時將止復動𨿽人有昆弟親戚之愛哭其死憂其病榮其逹則或過於執事之心至於誘掖殷勤不遽以違命見絕者則昆弟親戚相彊一不相從則終身不復意之蛻前日來求人爲知已交道之心一旦得遇昆弟親戚之愛又自思之而夫人【夫人一作盡此】之身宜如何之報謝將報謝復與執事何所補哉然而有意益厚違命固難者則不敢書且試托之韓繁秀才風雪滿硯不獲多書

論江陵耆老書

太原王生嘗移耆老書以江陵固楚也子胥親逐其君臣夷其墳墓且楚人之所宜怨也而江陵反爲之廟世饗其仇謂耆老而忘其君父也吾以爲不然楚人之性慓悍世【一作大】能復其仇讐其後自懷王入武闗楚人怨秦不忘干戈況其人之性能忘胥之能破其國家而事之乎且今【文苑作令】江陵之人牽牛羊而祝【文粹作祀】其廟者將祈年谷而獲防荒禱疾病而得死亡者乎如厚其餼而虛【文粹作虐非】其報則江陵知胥之不可祠【一作祀】而不祀矣若果祈年谷而得丰穰禱疾病而獲康彊有其餼而尋其報則破人之國而居其土辱人之君而受其饗遇一食而自忘楚人之殺其父兄則胥自爲無勇也何獨江陵之人而忘習讐乎吾以爲其廟申包胥之廟也包胥有復楚之功年代寖逺楚人以子胥嘗封諸申故不謂包胥耳不然則子胥何爲饗人之食而江陵何爲事讐人之神乎耆老得書速易其版曰申胥之廟無使人神皆媿耳

江南論鄕飲酒禮書

昨日送貢士堂上得觀大禮之器見籩豆【一作爼】破折尊盂穿漏生徒倦怠不稱其服賓主向背不習其容嗚呼天下所以知尊君敬長小所以事大者抑非其道乎天下之用其道不過於一日尙猶偸惰如此況天下尊君敬長能終日者乎是以朝廷時誅不順鄰里日起紛爭固當然也夫布衣匹夫始則用其道自達故化耕稼爲王侯化陶漁爲公卿其變化不測若此然而一旦居上位旣不預興俯拜揖之事尙不能素嚴有司時閱其威儀乎嗚呼則蛻謂王公大人耆【一作髦】老衰罷固當然也然而有擎跽稽首於髠褐之前畏敬戒愼有終日不敢嗜酒肴不敢近妾婦者其於誣惑之道尙能去其情自化之術則不能一日勤其容惟王公大人無慚髠褐乎髠褐尙能自大其法王公大人反以其道信之乎卽其奉髠褐能速化其耕稼陶漁者則髠褐者可以有土地而制王公大人矣是不知升乎科者不由夷狄言遷乎資者不由髠褐授【文苑作援】昭昭然柰何哉抑不知孔子之道如商君乎以其法自敝也伏惟閣下務速有司按諸禮圖修其器服戒將事而隳【一作墮】者時訓習之毋使每歲臨事而隳其容幸甚幸甚蛻再拜

文泉子集卷六

