

欽定四庫全書

集部三

提要

跨鼇集三十卷

別集類二【宋】

臣等謹案跨鼇集三十卷宋李新撰晁公武讀書志曰李新字元應仙井人早登進士第劉涇嘗薦於蘇軾命賦墨竹口占一絕立就元符末上書奪官謫置遂州流落終身今考集中上李承防書稱某叨冒元祐第弔安康郡君詞序稱解褐通籍在元祐庚午與公武早登進士之說合上皇帝萬言書首稱元符三年五月十一日興元府南鄭縣丞李新云云上吳戶部書稱庚辰之初云云元符紀元凡三年止於庚辰與公武元符末上書之說合謝循資啟稱妄投北闕之書久作南冠之縶與公武謫置之說亦合惟馮隱士碑陰文稱崇寧二年跨鼇居士以言抵罪覊於武信遺愛堂記亦稱崇寧初入遂寧境則其謫置在上書後三年又與馮徳夫手簡稱歸來山谷防半歲時時掖老母登髙指煙雲明滅處正前日覊管所則未嘗終於謫置再與瀘南安撫手簡稱祗役新疆茍攝支邑上鄭樞相書稱陸沈州縣三十許年始以城役攺官其他轉資到任諸謝啟𨿽不能定在何時而更生閣記稱宣和癸卯八月誤恩貳郡復有謝茂州到任啟正在是歲則新斥廢以後仍官至丞倅亦未嘗流落終身均與公武所記不合豈宋人重內而輕外不掛朝籍卽謂之流落耶新受知蘇軾初自附於元祐之局故其所上書詞極切直然一經挫折卽頓攺初心作三瑞堂記以頌蔡京上王右丞書以頌王安石上吳戶部書至自咎前日所言得疾迷罔謂白爲黑其操守殊不足道且所作韓長孺論譏其馬邑之役沮前日之議敗今日之功所以陰解滅遼之失也作武侯論謂其當結魏以圖存所以陰解和金之辱也無非趨附新局以冀遷除公武但記其上書得罪而不詳其後事亦未免考之未審也惟其詩气格開朗無南渡後啁哳之音其文序記諸篇忽俳忽散𨿽似不合格而他作亦多俊邁可誦在北宋末年可以稱一作者固不必定以其人廢之矣集本五十卷今散見永樂大典者裒合編次尙得三十卷集中更生閣記述政和丁酉勦茂州叛羗旺烈事所述宋兵怯弱之狀殆可笑噱核其地理卽今之金川土司而諸書言蜀事者未嘗舉是篇則是集亦罕覯之笈矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

跨鼇集卷一

宋李新撰賦

癭賦

王孫異疾兮癭喉刺咽彊名宿癅兮吁嗟礧然領如蝤蠐兮乃增胝胼系若匏瓜兮亦寄而懸類稟中和兮气凝以偏病在腠理兮我尢山川重將覆臆兮墮將委肩其大如缶兮其小如埏是物也不分貧貴不擇庸賢汝潁之士兮軫若爲之醜江漢之女兮憎爾敗其妍非惟嚬笑之不適抑亦喘嚊之相牽思操刀而一割顧生理之難全類駢拇與枝指於幹軀而有緣系之以瓠蓋已過矣署之於木則奚慊焉胞拋旣可資兒戲枕枕尙可期妻憐【世詩有妻憐爲枕枕兒戲作胞拋之句】王孫兮胡不自惟而又何怨乎天者耶

蛙賦

逃虛西山兮徜徉乎叔皮之方池冥師濯原隰之光兮少女靜林樾之枝偶萬籟之初閴兮問淫蛙之奚爲悲耶樂耶曷汨汨而無時鳴其類以爲才耶或其處之非宜豈疾痛而呼天兮抑懷憂而增悲漲其腹以怒兮騰眥目以俱裂將引吭而效鼓吹兮復隸官而隸私居士曰興考槃之歌賦衡門之詩引澤畔之吟詠北門之薇士不得志故嗟嘆之鳥鳴常山孤雉朝飛杜宇亡國秋猿號兒物不得平哀也無期意者動吾天機適然騞然而不自以爲勞倡者自倡和者自和而不知其爲惡四鄰結蒲藻之好一國幸泥沙之托往歳東鼈等蘇秦之徇前日丙魚參彭越之臛吾大非鯨鯢兮免京觀之築小非鰷鱨兮逃竭澤之虐吾身不登於俎豆兮志已忘於溝壑泳坎井之隘兮同鈞天之妙樂據釡斛之水兮謂東海之莫若時跳梁莫予侮兮𨿽彊聒焉而無怍

紓情賦【並序】

元應季年得子字以奏雅度曲已終而後奏雅奏雅君整麗秀發生八月而卒衰宗墜戶不得聞韶濩之音使奏雅君以殤夭其母追念之極自言非特磔肺膺腸且潰矣會元應冬十月行縣樂至池夕夢奏雅旣覺涕泗滂注起呼燭體騷以紓情

荒山絕人百虫靜匿月逗光以入帷露乘倪而霑席一榻蜩蛻四支樛梧情通幽而窅窕气合漠以紓徐夢遇亡子爲樂只且其始見也翩翩婉婉負靑陽之葳蕤趨而卽之皜皜炯炯瑩素璧之晶輝薦綠緹之重襲柎絳綃之輕衣若孤鴻之姁而來也若良瑜之溫以近也目之翦明濤也膚之劂層冰也蘭之蜎如秀以發也珠之的如粲以潤也不知何以得此於桑樞蓽牖間蹇莫究其所鐘也於是畏渴命乳笑指頤攬所玩以戲廋或含睇而迎之音全孤竹之妙章隱霧豹之奇顧予貧之傑出獲至寶而心疑旣歡焉若平昔又焉知其鬼迕謂偶耕已有伯直授詩詎無宗武繼阿戎之酬客骩添丁之應戶童烏可與談惠連定多佳句爾固譏夫騂角羌輒譽於珠樹將誤徵於鳳毛特置疑於梟父何物老媼生此寧馨敢言起家幸逃祝螟方指示以之無冀或傳於一經彼悠悠之黃穹乃昧徳而弗靈畀盜跖以鮐背趣顏淵於雛齡密攫拏於尢物曷吾兒之適丁豈彜鼎大呂宗廟之具置之虛野肯安其所輿禦藻黼歸之侯府匹夫服乘誓將去汝山之東西將相攸宜深丘大壑龍實生之惟其有之是以似之念蹇徳之何堪玆慶弔之相隨自汝之化汝母沈疾惙然枕間六十九日千觹解結莫闡隱憂日約永辭往偕汝遊蓬萊神人挾汝而飛越海乘煙丐汝而歸黑風羅義誘汝而逸訴於上帝得汝則息化爲芝艸母成本根鵕防長往阿閤奚存汝未能言孰懷至恩吾甚痛夫無和緩以起疾悵楓香而返魂者也已矣夫情竇難窒愛源幾潯六合九泉之茫茫走長夜而焉尋騶隱見以非時云出沒而無心百珍均藜藿之飽一漚窮渤澥之深等椿蒲於旦暮貫彭殤於古今則翁之夢已覺而媼之疾庶幾其可瘳與

四言詩

祭先農

皇帝親耕耤田以先天下也

帝先農功【葉】曰惟孟春載耒與耜昕及南畆【葉】穜稑薿薿以布以種帝躬三推土膏雷動百工比櫛其耕澤澤嵗約有年裕帝之徳我藝我黍我斂我稷【葉】爲醴爲酪斟酌吉禮吉禮旣至神來遊燕及祖考萬邦作休降福孔穰飶芬其羞於以正辭亦又何求

五言古詩

送髙執中赴文州楒林

兩眼追霜鷹鐵石懸肺腑何爲向北風送子淚如雨平生珍古交及今未多數相逢漢江曲聊作蘋鷗聚我疾子不憎人棄子或取莊舄尙資越茅蘭植當戶坐與斥鷃爭秋蓬塌云羽甞笑禰正平飛毫賦鸚鵡身爲機上肉手復亂撾鼓老瞞畏口實假手待黃祖早知時不容斂板就公府社櫟名散材長年謝斤斧文豹皮爲災安所逃繒罟我亦懲禰生嚴律繩步武閉門收舊學不管唇舌腐子今落窮邊武庫泣降虜過客無隻輪捷布恐旁午黑雲壓孤堞殘月走夜麈四鄰遞陰風隔壁嘯乳虎非但飲徒曠愈覺詩思苦參軍新婦賢眉頰生媚嫵慰子遠行役舉桉頭自俯已聞富書囊到卽充棟宇異時寶弓劍棄置賤如土承平諸將老誰復師尙父可憐髙閤生落筆輒杕杜宛然瓊瑤姿寒光照圃再入烏衣曲觀者但如堵襄陽佳山水檀欒結鄰塢蚤晚折簡來爲子脫簪組

送李能

擷蕙仙人洲日下舞雩歸晴光濶天宇羃羃祥煙飛旦起修羊酒來觀石麟兒刮眼玉骨異無用金絡羈長楊獻賦去英譽嵩少低俯署神仙聽親植桃花枝走馬秦樹側濯纓錦江湄春深小瀛洲西湖生緑漪華堂富花气春酒歌白眉彼美南方秀移根天之涯幽巖蔽嘉卉芳姿長陸離誰如古工師來采窮民詩

雜言二章送栁愼徽赴道州教授

荷衣老長官擁防呼衙晚黃閣有造父伏驥起編棧廣文局如水何人檄慵慢豈無同升公空谷飽藜莧寄書獲我心正須衡陽鴈

白髮柳夫子政是柳州孫譚經能解頤經綸出其門彼美蒼梧士紉服得蘭蓀抽身朱墨間初知儒者尊報國直以人不類一飯恩山中多散材著意采蟠根

送崔生

斥鷃意自適舉俛歡一枝安知摶扶揺乃有萬里期鳴鳳困髙岡愧此腹背衣我無瓊蕤漿可以療酒饑一稅西南風勉從黃鵠飛

送萬俟持正三首

棠垂千里翠冠拂九重煙夾鬢紅霞斾揺淺杏韉酒醒思鳳語惆悵落花前

東湖春水歸湖上主人去紅塵舞衿暗水面空落絮明日悵孤風長安在何處

髙歌聞白雪美味熟醍醐解印懸虛橐鳴鞭指上都倚樓懷舊徳目遠認平蕪

別莫倩赴茂林

三疊陽關聲兩行鉛水淚人方入荒陋天或我遐棄雪山鴈不到音書何以寄

和李卿新軒

宦情魯酒薄自意能久醒窮年太常齋那得有夙酲將身侶記室碧鸛趨華楹誤倒名卿屣目光如許靑中臺獨稱妙九棘舊飛英徊翔舜嵓廊飽見重瞳明苦營便蕃歸尙顧昔管寧人言猶龍孫去就一羽輕新軒事隱幾大勝安期生綠篠靜娟娟徙倚驚流鶯翠荷亂田田小盎揺淸泠欲畱妨召節趣起料繁纓

次韻宋都運慶豳學成

我昨行邠郊徒馭顏色欣周道日已遠猶復見仁人所挾一世舊至前豈無因載賡七月詩古風亦已臻如今天下士气偉而多聞政成泮宮新要起後學勤加我以數年便與張範鄰明當遊涇河卽是泗水濵

次韻

九頂如故人要見或可期下有瓜字江一別長相思作客殊不惡何苦獨念玆吾宗此登臨未覺鳥道危白雲繚籃輿一綫歸路迷且裁半隱衣令與蠟屐宜吐霧隔凡俗勝遊那許追我亦臒仙流詎堪逋客隨江山自美女生憎鉛黛施遐矚豈厭意所遇亦復奇峨峨靑蟬冠嫋嫋紫金羈問公是中樂鼠輩何與知渠愛錢神論公有山行詩

甲午九月十七日畱題太平寺

秋飈弄寒菊老木疏空谷尫驂疲欲休徵意元未足山行循桔橰澗走數機軸百年一局棊歘爾分半局當時不識字雙鬢今定綠作客寧在家無愁亂心曲結廬東城東疏畦界明玉鳴蛙等鹵部晚食自當肉豈須太樂丞淸聖貫渠竹屬媼但酌酒與媼創髙躅宗武但收詩淸名銷五福他時尋此翁云深駕黃犢

有懷髙執中

危襟坐西軒綠牖浮曉光初疑故人來冷吹嘯疏簧春意已浩蕩寒云尙蒼茫家貧食無魚但覺早韭香念我莫逆友失計臨邊塲定當何時歸共此白日長

書韓生壁

欲爲洛中英竟成秦地鬼音書云雁絕故園四千里望歸今不歸愁滿西江水

次韻答西城王尉二十韻

自慚井底蛙邊幅徒自飾行遇南山虎引首叩白額前後履尾者鮮不斃其側長嘯激虛籟陰風昏月夕裴旻抱弱弓蕭蕭失寒魄李廣落神鏃往往中微石嗟無食虎气徒爾中區窄半夜欲編料當場浪呼索有力但足畏亡機尙可測正將餘生輕無乃狂病發貴身非千金保家空四壁王老恰如虎吞吐不動色過口𨿽幸免探穴反有得祗知抱睡難誰謂向墻迫新詩來相攻口語頗籍籍遭逢摩詰後騷雅甘伏役今𨿽不負丞固已愧仙職願交要忘年憎慵妨割席求逐松雲飛距容劍嶺隔詩成仍屬君南牕驚鼻息

送劉尉

斗南無兩劉弟子半分魯傳法得其人只履便西去天章蜀家世生女如士虎我叔亦不癡最寶劉家婦道通而爲一何得區文武子路冠雄鷄初不妨學古西山厭魑魅造化兒並苦老者方謁醫少者遽攙舉碧雞金馬間徧我見諸父定當憐小阮指與稅駕所勿數大刀頭碧雲合已暮富貴鄙白首長安在何處

古興

春采中洲蘭秋采芙蓉芳芙蓉以爲衣春蘭佩其香曉織比目魚暮織雙鴛鴦裁成合歡被副之君子堂粲粲桃李姿過時空自傷漢宮專使至羅搜窮洞房長虹直軒轅祕艷不可藏平時同閨子坐看鉛華光共解明月珠私結羅襦襠出門驅車去富貴無相忘

良人遠行邁道經折羊腸五月日如赭履地猶探湯濯汗無廣陰赴渴誰饋漿去未定還期隙月知空牀兒小莫應門妾身當虎狼峻岨作髙臺日日永相望

學僊在空谷不復顧榮名肯因入俗語易此髙世情僊道竟寥邈臒身學未成赤松果安在日夕哀猿聲謂言冥飛鴻四郊絕网罟生命法朝菌羲驂莫停組山中豈久畱迅反無自苦

倮葬畏禮法厚葬索衣衾金縷與玉柙五陵非不深萬寶埋幽光苦爲羣盜尋上古莫封植棄之中野林上以飽飛鳥下從螻蟻侵人情遠臭腐焉知孝子心死者或有知自亦畏奢淫

送劉前谿

耀靈浴虞淵光屬朝夕池氤氳滿寰宇幽艸無閒枝岷山玉嶺花寸根武陵西寒揺塞北霜疏影何葳蕤春意已浩蕩造物夫何爲煙條凝淥雨纈彩紅參差下有濯錦泉淸泠鑑毫釐佳人古西子徬徨水之湄蘭苕采朝露佩服良所宜凜然冰雪顏效嚬那可希江國日云莫無媒鬢如絲願言配君子獨立無言蹊誰獻常山根與之植龍墀

勸飲

安所求羇客比坰徐翁廬淸聖殊不惡中之百憂紓癭樽但滿注一飽隨家蔬捲簾矚平野木影揺扶疎綠鍼麥刺土碧幕煙染虛田父老且耕我尙堪犁鋤勸翁日飲酒何苦多著書書成人亦惜酒至懽有餘

王朝美招飲有能窺狗竇之語因作詩貽之

校書隱馬隊飲酒窺狗竇禮法不見縛髙軒一宇宙二王吒連璧小王腹如繡囊無一个錢气自秦楚富公子莫焚券婦翁幸銅臭往年數靑蠅騰防輒尙口言我已投劾謂子不長壽本自植蕪蘼返惡芝蘅秀靑蠅復靑蠅勸爾一杯酒云衢無遮攔鬼錄有先後馬糞多長者百怨不懷舊持此幾酸余諸君相挽就坐上要車公老李苦春瘦

元次山作友丐予乃諺之

罷惰嫉遊手孤獨嗟窮民聾盲本定業疥癩詎可親生事自破碎誰肯收頑嚚期期依馬韀勃勃根車塵眇者道眇者跛復有跛僎蹴爾旣不屑嗟來猶發嗔色驕從墦間所與皆貴人气微僕桑下會作山鬼鄰七日不火食自斷無此身所以號道邊時逢怛隱仁子胥至瀧口從者亦在陳志鞭平王屍歌杏壇春不聞汩廉恥亦豈生顰呻只今趨權門僞不如爾眞杯殘炙已冷赤澤盈精神防痔嘗便溲不怕污吻唇摩足拂粒須猥辱以爲申軒然上車馬气耀無等倫造請冒風雷謁吏訶叱頻嘗聞郭恕先本是先帝臣酒偶挽屠沽謂言等縉紳衣而紫章解而衣結鶉扶起溝中瘠便可席上珍定知節義者以故長賤貧幡然歸首陽不厭薇蕨新

欽定四庫全書

跨鼇集卷二

宋李新撰五言古詩

楊村四十韻

欻行西山隈茄荻風颼颼陰巖有積雪竟日無行輈灘聲下層檐寫出千古愁斷墟燈火光慘月神鬼謳巇岑泣哀猿短笛驅歸牛頑云籠遠嶠退水拓新州蟾膚累石拳龍影臥松樛顧惟衰病姿畏作魑魅儔若有負郭田肯抱窮年羞昔懷截犀堅今成繞指柔況復僻陋地可是英俊遊山祠鐘送夜水國笛橫秋薄霧晨欺鬢斜陽獨倚樓眸寒碧冥鴻葉小沙際舟漁師獵魚去數獲惟芒鯫射生持虎歸熟視俱老彪時世賤兩目東家如寇讎長沙卑濕國洛陽年少畱太白竄夜郎退之謫潮州才大難爲庸不死卽長囚官職𨿽差池志意相夷侔自匪遷逐客而有遷逐憂田塍古丈人來爲寒士謀胡不近長安遠土終悠悠回語古丈人兩淚不能收從古長安兒俠气侵云浮十九白如瓠危帽鉗輕褠奚奴扶寶帶雜遝驂驊驑飲徹金張家醉畱驌驦裘又恐銀瓶欹指防營糟丘出閣訊花童如何爲麥麰已不願學孔何時當夢周杏韀照金粉葉誇銀鉤緩急乘一障夜望秋山頭掃淸玉門塵澄澈黃河流如彼行道人頗有挾此籌咀嚼蘭蘅芳蕪蘼梗其喉夜光有先容白日無暗投足錢便得已誰卜公與侯歸來揮囊金飽窮泉石幽

洗竹十八韻

誰仿王郎子庭前種修竹淸陰生曉雲遠意近幽谷歳久太昏翳客來爲湔沐掠地芟蒙茸揮空除朴樕碧篠惡微瑣孤根賞幽獨惟防髙節傷不厭冗材禿露枝借蟬附風漧貽鳳宿筠消螻蟻驚影淺虻蚋哭減裁終瘦骨瀟灑自空腹初勞揀擇手終入窮淡目月浪細揺金秋聲寒戛玉差肩存挺直亂眼憎拳曲洞然大夫心卓爾髙士躅春風雨零紅林木霜換綠長久此君操正可起頹俗山陰牛羊侵渭濵斤斧辱持君易金錢伐盡猶不足是中主人賢不作薪槁束

有酒作【並引】

予羈居遇春不復出友人孫駪伯遠送酒時以自遣率然成韻語野無倫特書所目耳

富貴日厭意志願男子多饑寒一身贅柰此兩臂何有子立參肩於人猶負屙食菜色染顏肘露枯樹柯柴門曠賔從汝往張雀羅不粒尙猶可無酒傷天和半世友孫生斗祿才免薖割腹送名酒一飲衰頰酡弱子知有酒走戲如投梭鐡也未抵醉阿林先緩歌環守獨腳銼杯到傾長河我若不飲酒顧影已婆娑仰看頽檐日去去疾滄波

過淨慧院

曉披鷫鸘裘繚繞靑冰陌髙原回東飈艸木負春色瀟灑竹間寺慰此流浪客谿梅薦余馨林光動寒碧一寸經綸心長嘆念行役

虛明齋

道源泠然白疎通無一塵中扃泬寥生太古以上人齋居不三月水鏡冰壺身日觀紅未升綠瑣先知晨逍遙且齊物靜與鴻蒙親如求漆園吏先與卜西鄰

山居

綠樹初浮光嘉禽自行樂廚煙續云根澗水斷冰腳徜徉一樽酒坐看山花落日暮歸去來嫣香裛羅幕彥升索春暉亭詩予昔登亭上見凡賦詩率比興於寸艸如東野初語予疑命名者意在春暉育物如慈母之賢欲彥升朝夕眂亭名必有得矣今無負於春暉予是以有作也

雕龍雛老師塊坐司莩灰東皇駕靑車先動一信來咸池洗日光擁出扶桑臺從前幽谷根細甲亦以開百嘉各分榮差徧嶺頭梅玉壺花箙遲舒景詎可催河水澌液流暖意何限回要見物化工無處求枯摧晴暉最浩蕩气律浹九垓慈母融和心撫弄從提孩明眸照封胡笑齒髮老萊君求賦春暉世豈無鄒枚孝報日益丰但先植三槐

冬

北風多雪霜嚴冬無勁艸獨有靑靑松歳寒能自保坐歌鳳凰曲心馳千里道歌聲徒繞梁誰知此懷抱

南至日過鹽埧官亭

墮衣黃楓香著鬢靑霜濕江山如故人到眼類長揖客行先飛蓬不肯擬馬立時節當書云相將何太急我本芻牧兒家有舊蓑笠勤心朱墨間銷減耕耨力欲歸倒虛囊追赴村社集傳言東鄰翁但空西向席梨栗隨所有大白更增一勿復問市朝與翁醉終日

蕎麥

神農播百谷賜羌荍麥種下子分苦甘甘賤苦蒙籠西山律晚春種夏苗茸秋花深入云風浪綺霞動灌漑以時節牧放遠原隴歳登蝸負歸兔徑行錯總積架連云根槁稭亂墟冢赤莖墮釵股黑實盈缶甕銳首師郭尖駢結友張仲一身多模稜四角腹膨腫舂開鐵屑飛磨澑塵粉凍溲和陶甄手灰火助培擁劑堅眂鐵石薄厚擬輕重不問鏡月圖行至齊眉捧杵窪新炒香揉以牛羊湩不托遞炊防芹美思貢奉來牟莫我貽桄榔尙珍送大宛來苜蓿與爾俱闒茸中都千貴人侍食姬環拱流匙滑玉粒雕胡不在供四海會萬珍方丈無防空戎獠犬豕性眞可糠粃共有客飯黃粱渾忘夢中夢

春日雜言

燕麥詎可食兔絲那爲衣重絺不禦寒野葛難療饑綈袍脫有意豈得全身歸一飯責相酬北山寧采薇妖桃气濃暖蛾眉困風光楊花撲羅帳春夢自悠揚愁心如碧艸隨春日益長碧艸逢秋歇此恨何時忘

雜興

燔肉茍不至何暇稅冕行一日廢禮經不如無此生相鼠知拱手寒暑不變更威儀特文具衽席爲亂萌蔑知聖人意但以口舌爭如彼爲肉者死卽五鼎烹

醴酒偶忘設於禮殊至微穆生引身去自昔能見防陽橋慕香餌豈知爲禍機楚梟集叢灌斬伐猶不飛復有陶朱公去國家亦肥五湖拒扁舟我信無所歸

四除延月魄空庭零露滋西風獵黃葉蕭蕭辭故枝前日秀春陽詎知雕落時反側孤衾裯早寒先自知槁砧山上山刀頭杳無期無乃逐新歡巧畫雙蛾眉妾心南山石生死竟不移

辛苦行

君采北山薪妾捕西谿魚登山莫避險入山深何虞君行妾亦行辛苦同朝晡相樂成家室此義千載孤

古意

虎頭自食肉何在識一丁五言纖巧詩便嘆當長城讀書髮早白不讀鬢晚靑窮邊物蕭條鳥雀下空庭𨿽亡好事者勿廢艸經

無分淸濁流殺爾投河伯無結死生交一死生便隔模稜不失事禍起分黑白百年過逆旅今是長安客嗟來吐食死漂母愛王孫等是乞憐人一飽何足論東方老先生笑傲忘至尊朔饑侏儒飽且用長短分野人孤鶴姿與云相伉儷百禽相和鳴了不關鶴意彼美靚閨女窺戶欣客貴復有琴心挑中夜駕車至詞章燦星漢市門甘滌器竟使誰病痟野人卻歔欷

日出東南隅

日出東南隅照見城西途出門履冰去荊棘殘人裾洛陽繁華陌車馬尋芳客欲往從之遊靑松淡無色安得鄰松心投君千歳陰

憶故園

杖藜出北郭山阿延餘暉屏營立髙原霜飈吹我衣牛羊稍絕迹聚落燈火稀顧我豈無家廢置不得歸大田已蕪沒故丘人亦非終當問遺老何如丁令威

欽定四庫全書

跨鼇集卷三

宋李新撰七言古詩

將進酒

君不見靑靑河畔艸秋死嚴霜春滿道又不見天邊日薄暮入虞泉曉來復更出怱怱年光不相待桑海由來有遷攺人生荏苒百年間世上誰能駐光彩秦皇漢武希長生區區煙霧求蓬瀛驪山茂陵皆蔓艸悠悠千載空含情榮枯自有主富貴不可求正值百花飛似雪如何不飲令心憂

勸公樂

金印莫療饑珠玉難可肥碧酒濡唇百事美緑鬟扣眼一笑隨跳丸日月不受防朱顏易逐飛花落情知一死同眾人何不趂取生前樂

有所思

洞庭始波秋風起舟人怨遙心在水眸寒不見瀟湘雲天碧江沈一千里西洲蓮老誰愁紅蘭橈欲采悲秋容采得秋容咽無語白日長安在何處

行路難

君不見天上星萬古耀虛碧豈意一夕間墮地化爲石物理變化無定端誰保人心無攺易憶妾江邊采白蘋郎騎白馬渡江津垂鞭停棹潛相顧共惜當年桃李春石城二月東風暮斷腸狂絮隨郎去百年誓擬同灰塵醉指靑松表情愫可憐一日君心攺前日之言復誰顧棄捐不待顏色衰忍把流年坐相誤還君明月珠解妾羅襦結念之空自傷長慟與君別出門望鄕關不惜千里行從人旣非禮何以見父兄去住両不可佇立以屏營此時心斷絕始信天無情野水東流去不還憂樂翻變須防間婦人將身弗輕許聽歌今日行路難

漁父曲

黃蓑老翁守釣車賣魚得錢還酒家醉中乘潮過別浦睡起不知船在沙籬根半落春江水稚子蓬頭采洲芷蒓絲芹甲滿筠籠日暮谿橋得紅米

秋山逺秋木黃斜汀曲嶼苕花香歸云帶暝捲寒色晚吹吹回雙鴈行鱸肥酒熟蒓絲美獨釣孤舟老煙水故人停漿問生涯湘水光揺碧千里

送逺曲

紫驑蕭蕭車轆轆爲君掩淚歌別曲城頭月墮鐘鼔殘安得輪方馬無足離燈熒熒向人冷便是歸來照孤影與君從此永相望星在靑天泉在井

坦溪亭

溪上龍孫千歳緑上亭擬掇靑溪曲團團白露著瑯玕故與幽人送暮寒

東海曲

鑑湖揺碧冷吞吳虎丘雪樹紛瓊株破霧冰輪薄雲母河漢防茫星有無淸輝浩渺夫差國爽气橫空凝夜白古石寒生萬丈光飛虹逺射徐卿宅徐卿世有玉麒麟長吟鳯語城南客東海蟠桃紅復紅千年消息倚春風

汾陰曲

吾愛西河段幹木凜然節槪淩孤竹遺風掃地靑塜存汾水千年爲誰淥水邊劍佩鏘寒玉熊車來作江陽牧忠梗峩峩一面霜想象古人今在目我嘆今人似古人絲桐爲播汾陰曲

送春曲

東君欲去繁華滅城南把酒聊相別云旗風駕不可親但見楊花飛似雪楊花送君無返期髙臺望斷夕陽低歸來客散深院靜門前緑暗啼黃鸝

鶴雛引

君不見郝氏庭前晚日破秋陰隆也便便千古心又不見云夢漁磯碧水處俊也淸名掛靑史儒風忠節両傳家傑气源源長不已武威夜色沈秋月武威樓上歌聲咽夢回天與玉麒麟爭似峩眉千仭雪雪中落落多喬松蒼枝偃榦如虯龍枝上曾棲雲表鶴養雛飛去翔寥廓年來又見鶴雛歸城郭依然人已非悠悠卻返煙霄去蜀霧秦云千里暮

春郊行

半夜東風入桃李楊栁煙深塵不起江南乍暖蜂滿園洛陽初晴花出市走馬尋芳白面郎回頭巧笑人在墻一聲鸎囀墻南北引斷行人歸未得

曉霧行

山川蒸空气充塞宇宙防防晝昏黑九州四海安在哉出門寸步迷南北赤烏觜距非不剛執轡神人身更長胡爲柔濡甘隠翳坐令萬里無晶光我欲奮袂揮霜刀恨身無翼愁天髙茫然一身不可斷力防援寡誠徒勞安得長風生海邊掃除氛穢開靑天葵藿傾心知所向共防白日當空懸

中秋夜云蔽月行

惆悵中秋不見月太陰垂云兔藏窟我欲上天掃云桂露團團漬冰闕中天放出千里光層樓翠閣遙相望一杯一杯重相勸今年賞汝中秋願上天髙髙末由到云愈濃不可掃空庭蠟炬落寒花宮裘起舞秋風老

江邊行貽趙彥成

江頭舊路楓林逺長笛欺梅紅尙淺榿茅破樹緑無餘水霧團空寒不展髯郎雙鬢春山靑眼光射客詞如雲卻恐抱書移席去竹風吹雨更愁人

感歌行

春陌露艸悲銅駞漢宮秋吹驚紈羅北虫成塵天峩峩鐵牛古背橫黃河蘭陵千篇窮愁死屠狗一劍袪羣魔酒闌感槪心如軻両眼耀日云生波是時功名當如何癡兒防女徒悲歌

抱璞吟

最憐皇孫衣如鶉嘗笑參謀衾似鐵我今短褐禿無尾窮年絮被還百結朂淸祗飲洛口水祁寒欲避西山雪柰何童婢生菜顏雞肋相將伴頭屑小兒窺見已麼麼自言身是西州傑靑天白日用意深浮雲薄霧生愁絕一夕飲水成內熱抱璞出門望折節餘光箭牖驚客眠喚作非眞應泣血

霜月吟

飄飄靑女顏如花云軿羽蓋乘煙霞手持鳯尾靑錦紋掃空颯颯飛瓊沙嫦娥孤棲宮四寂倚柱長吟愁永夕曳裾揺佩渡明河閒弄銀波洗虛碧嬋娟相如爭淸夜素彩寒光色相射金烏翻樹不成棲啞啞半夜繞林啼綺閣吟嘉州李使君命官妓段倩乞詩席上爲賦

秋風瑟瑟吹簾旌浪英碎玉秋渚平綺閣美人抱明月坐灑銀鉤錐畫雪神情何似衛夫人小年學歌風挽云錦囊乞句苦不早種樹江南今亦老閣中璧月閒揺空美人巧笑開芙蓉淩波莫背欄幹立捲簾但放餘霞入茂陵白馬何時歸江北楓花處處飛

有酒歌

晴暘斥沈陰散漫浮空云手提竹谿醪疾聲呼細君且滌牛頭樽我欲有所云仰看東南天始見昭回文星星両目歘爾還相分天下愛浮雲浮雲能自寄屬君防浮雲要識浮雲意何必持身苦苦愁但願有酒長長醉

醉中歌

駱夫子逢惡客酒食未闌客呼索燭花銷鑠不肯起口縱長歌手彈拍一年所得能幾許一日散盡何所惜囊無千黃金亦無雙白璧負郭二頃田斂稅三四石十九種秫谷以助糟丘癖家釀憙次道狗竇招光逸何物駱夫子乃爾太曠生始知張翰一杯酒愈於身後名駱夫子聽歌聲爲君畱好語伴月照江城

飛練歌呈宋州宏父

玉娥入月云鉤衣素裙雪綃云畔垂三山老仙不倦舞霓裳半在秋江舉謝郎解取澄江擬飛下髙城化淸泚朝元環佩玉玲瓏天風吹落人間耳六月誇父暍將死一吸瀾翻九河水蟾鄕換入石泉中古栁陰前授瓊幾淸泉無苦多酌我空洞麟腸已行舸窮源直上翠防峯小段參差繡嶺宮歸來泉邊卻張席女頭殘月投蒼璧

送張徳翁推官赴闕歌

君不見長安城中長樂坡坡前冠蓋肩相摩十人八九送別者我今亦吟送別歌任煩應劇靑山裏下望州防如井底白雲滿眼心無塵明月到窗詩就紙山花映面春日遲紫驑嘶去聞行期年來聲韻非相知幾屬喧啾輕薄兒我歌止此不復作更欲作歌當寄誰

春晝歌

櫻桃花落春風暖緑波浤浤春渚滿屏六曲晝夢回紅日一庭香絮亂層樓幛云身半倚春意撲人濃似醉茂陵白馬歸不歸眼沒平蕪一千里

苦寒歌

北風吹琴自動擁鑪不覺氊裘重孤城日落星斗稀一寸淸霜壓寒夢河冰嶺雪隨髙深山雞啄土鶴在林西樓歌舞隔珠幄獨有春風人不覺

龍興客旅效子美寓居同谷七歌

陰風刮天云自幕窮山十月愁揺落歸來嚢有惜空虛石田擬與誰耕鑿我生正坐儒冠誤終年凍餓如臒鶴嗚呼一謌兮歌已悲山鬼爲我相追啼

隔冷吹嘯疏篁頺云逼月色無光南鄰昨歌今日哭訣別未永相思長我今與之正同調無錐能直九回腸嗚呼二歌兮歌再曲喞喞悲音斷還續

殞我父天悲入骨更有諸昆寄吳越拊膺灑血欲長號畏傷孀母輙不發罪逆自合當刑誅神譴人怒豈汝忽嗚呼三歌兮歌極傷午天爲我下嚴霜

有弟有弟汴之陽共失所怙心摧傷裁書黃耳送不到道逺未知存與亡歳雲暮矣天蒼蒼鴈飛安得隨汝行嗚呼四歌兮歌愈急漏天爲我同時泣

蕭蕭角聲疊疊鼓招提曠蕩無環堵編蓬懸席不遮攔西面透風東面雨官歸庇身無一瓦反更罹此百憂苦嗚呼五歌兮歌思多不曰有命其如何

西山白虎跳天遊朝食行人暮噬牛居民胡不避此苦復聞暴吏猛於虎怪爾巨蠧敢身由拔劍一擊誓不畱嗚呼六歌兮歌六疊太息仰空淚橫臆

富貴貧賤無巧拙時來火光遞生滅世路不容一井寛啞啞跳蛙笑東鼈殘杯冷炙勿復道故交惟有西山雪嗚呼七歌兮歌章畢死血埋墳色應碧

丙寅四月乙丑夜漏未盡五鼓三嵎程平起問安堂上燈爛然有圓相事異耳根故孝聲大噪士爭賦詩伻來叩某某亦爲作燈光謡

夢過漆園胡蝶入月落松煙霧濕曉涼卻恐老兒寒驚起薪牀穿破褶土壁蕭條室如水貸粟何人借甘防金蓮駕象得得來華燈一滴祥光開彩暈収還香火寂門外塵空鏡天碧桂樹殘花蒼影沈玉娥掃徹雲中魄某夏夜酣寢飄然身若淩雲其覺也作夢逰僊以原其所自與狀其所以歸獻於楊徳翁其辭云

飄飄夜半身淩雲夢與羣仙遊玉京龍虎騰驤爭引導侍童羅絡甘逢迎絳幡羽扇前驅列寶蓋華旗助旌節鈞天九奏畢笙竽飈馭數行響環玦初朝太一何所爲次歷紫防心自知靑虯吐煙滿瓊殿白鶴起舞臨丹墀更過十洲尋舊友旋返瑤池燕王母文章已作人間遊功業卻從天上走朝霞乍吸心耳淸沆瀣忽餐肌骨瑩九門不掩閶闔靜玉女下詔馳名姓始驚造作玉樓記白馬詩嚢空委地又疑本是謫仙人錦綬紗巾初混塵鳯簫一聲輕哽咽霧捲云収天水徹葛洪伯喬両無知送下九霄不言別時人學仙不得仙未能白日升靑天無心卻向夢中見千萬人中何處傳

大雪不宜幹人

漫彌江天慁霏雪市薪黃金粲環玦大寒叵堪出門戶已麾中涓束漫謁著作千卷字不同下希牧守上三公榻西有酒鵝兒色鴻音讀書句成拍句成拍不是平生等閒客

乘興可以訪戴

瀟湘千里凍誰結夜趣小傖駕桃葉故人此心思見之幸有寒光交雪月興來興盡我自樂棹去棹回共何約入門篝火撥新醅相對此君殊不惡

題遂寧馮徳夫隱士畫像

一年三百六十齋一日不齋事如麻蒲團曲幾烏藤杖是中正要心出家不耽錢之龎老未剗艸之丹霞幅巾紫裰春顏在己見山云埋秋槎逢人莫問西來意春去杜防啼落花

欽定四庫全書

跨鼇集卷四

宋李新撰七言古詩

歸美堂

妙齡通籍金閨裏三媺垂輝分鼎趾君恩至重論報難烱烱臣心罄歸美太山深根蟠厚地嵩華連鼇隆國址黃河一曲一千里初自昆侖薦繁祉龍馬負出卜世圖玉敷萬葉春有餘走問南箕天永久莫計後天難老壽中和賡入頌聲中明堂布政知無窮當時五章寄天保而今三祝增華封

籌筆驛

惡潮翻海眞龍泣未央庭露秋蓬濕崧云無意招不來旌旗日月隨山入茅屋主人長臥揖盛气虯髯橫槊立漢陵白骨生春光半夜平懷聽呼吸筆端隱語飛英略潛拉秦原老鯢角天心不肯續金刀渭橋水急妖星落

武功驛畱題

霧捲馬蹄塵自起東風送渡咸陽水故園花木緑成圍猶向關中見桃李聞道春前雪最深行人僵死薪如金羲和不肯爲日馭潛入北海分幽陰長安今過何曾識此度劉郎老於昔終南入望眼長靑渭水翻波心更赤只今身在選官圖夢守麼麼五十餘衣輕躍駿美年少愛爾平時不讀書

項羽廟

平生虎力鼎可扛憤气不作鹹陽降江東子弟累千百誰知國士元無雙一夕楚歌四面起伯圖未就人懷邦自古功業有再舉何不隱忍過烏江

過垂云亭

西風吹秋落山谷霜紅換盡煙邊緑垂雲門冷一事無只有庭松與籬菊白日蘭堂一局棊百年閒事無防絲山僧更勸黃粱飯眞似邯鄲枕上時

飛仙道中

鳥銜桃李墮髙卑陵谷逢春花作衣猶憶去年攜小筥上山獨自采春薇澗流到海住家處今我無家何更歸修途老來倍酸苦晚雨一絲愁一縷曉徵春事太半無未盡蜀天已秦語仰防鴻鵠向南飛笑殺鴟鳶爭腐鼠

廣都道中作

萬花織籬凡幾曲繡屏處處圍茅屋家貧張日無羅幕東風吹開莫吹落居人應笑行客癡春去春歸殊不知

過東界

云浮山腰末之頂水穴靑崖浚於井孔明不死吾其歸左衽豈宜蝤蠐領羣羌負藥倍車載螺齒錢丈束嚢癭得茶便重不便輕肩突駝峯猶外屏石碉設崄鳥鼠智銅鼓銷聲犬羊靜入門蹲足喚煮茶嚼鐵相甘苦荍防

東陂

珠槃出海山崢嶸滎陽城東春水生路沙防車沒馬腳行人避沙堤下行个中人利魚芡美輕舠細网晨縱橫煙雲彌茫水面闊鷗鷺不管機心萌齒繁九州無曠土此地何得無人爭我欲決水界畦壠萬頃畢種淵明秔黃簑大笠趂春雨日與老農來勸耕

出塞

城頭落日黃雲起斷艸飛蓬滿千里紅塵一騎踏髙回半夜驅兵渡遼水馬蹄行盡闗山月燕然山下沙如雪負戈淚落暗吞聲煙隴悲笳共幽咽我皇有四海何用窮元防邊人縱戮盡亦是吾生靈先王修徳懷

四夷梯航重譯歸無爲不使城南徵夫怨三春折盡緑楊枝

訪幽人

紫驑揺玉東城東緑睂少年雙頰紅掃塵先過風騷客豪气幾吞云夢澤新詩一夜急春風飄落櫻桃防白靑煙晝覆琉璃罇何時投袂歌王孫歸去來黃陵老鴉啼日昏

登牛溪嶺

岷峨潤眼長可人淸江水緑如九親水光山色不相送自涯而返情太眞別車驅將向何處到此已與魑魅鄰投荒哀過三良死可贖人亦百其身

題月山亭

山如偃月江如玦我歌驪駒與公別出門大路礲砥平何得卻言新徑捷新徑無人可問迷荊棘勾衣馬蹄折急行先到決不疑大路知公笑人拙巾車和鑾長中節緩綏脂轂循安轍此身逸樂無疏虞五里少休十里歇一遲一速勿復論只將大路指兒孫

西軒雜言

風琴牛笛難度曲早韭晚菘誰當肉筆端畫餅不得飽汁少熬雞渾未熟三年楮葉太勞力八尺鼓圍竟空腹遙遙華冑猶龍孫皎皎白駒縶空谷頭風豈無艸檄愈醬瓿正須太覆供書小吏腕幾脫免冠毛頴發仍禿年來軋思倒挽牛逃虛僧社髙如秋乞身得此淸涼國不減人間萬戶侯

打剝牡丹

大芽如繭肥小芽瘦如錐我今取去無厚薄不欲气本多支離緑尖墮地那復數存者屹立瑚枝姚黃魏紫各王后肯許闒冗相追隨姬周祧廟曾祖禰主父彊漢防宗支昔人立朝惡黨盛敗羣雜莠何可知一母宜男竟衰弱豈有如許寧馨兒吾懼生蛇爲龍禍又畏百工無一師故今披剝信老手如與造化俱無私明年春歸乃翁出空庭還閉絕代姿風雨大是遭白眼酒炙誰復來齊眉衡門一鎖略安分幽谷待賞幾無時寄根王謝自得地燕子歸來汝莫疑

飛將

老翁望封竟無有自是翁骨生來丑猿臂懸知不入相且有殺降聊借口翁今逺孫骨𨿽瘦不解射雕能飲酒自漢至今太寂寥何得遙遙紀華冑尙方侯印只方寸豈有鑄金大於斗爲翁力取置肘間令翁千歳無恨顏

樂園假寐

鵲聲去復回虫絲長復短江村石枕冷一睫春夢斷明朝騎馬且重來日遲更爲楊花暖

麻姑

楓樹隔云香桃花千歳紅朝飲瓊華臺暮燕蓬萊宮翠鬒垂緑煙霞裾藕絲重明月落空山那得人間夢手甲鉤長玉芽薄不墜髻鬟愁綰約入門騎鳯出無蹤洞外寒聲悵孤鶴

梓潼張孝女

七盤小阿張孝女廬墓三年竭酸苦揚塵篩土禿指尖墮淚漣漣等秋雨領長鶴脊不勝衣手杖半銷縗百縷彼蒼者天呼不聞那知此女行髙古路行多少忤逆兒已後令人重生女我哀怙恃今十年不及增培一壞土俯首廬前有愧色劓刖情知無可補問女膝行日幾曲哀聲𨿽防動嵓谷夜燈熒熒慘苫屋神鬼同愁鵶伴哭

冬夜有感

蓼虫常食苦旅鴈自知寒談士惜捲舌將軍解愁鞍雪霜滿天冬夜永地鑪無火靑燈殘功名富貴苦不早一年百日紅塵道西還故國無故人憔悴少年心已老讀書當許萬戶侯豈意卻作蘇秦羞深取閭閻薄徒笑魯人不識東家丘吾祖謫官還舊裏防陵亭尉猶低視少卿偶作匈奴降隴西士人慙姓李由來人世輕不遇文章第一空徒爾俛出跨下何施顏當時悔過淮陰市夜深气射靑雲霄此生早晚當乘軺彈冠舉手揖豪貴行得紫綬牢結腰本是壯夫志幾成兒女曹平生重恩義聊爲寄風騷

送杜丞

鴨頭未換秋谿緑漲水吹沙亂泥玉孤城雨過星斗稀曉起爲誰歌別曲江臯人散空鷗鷺飛截長煙斷寒素當年珠佩更悠悠岸艸黃花重回顧細防錦嚢詩字字杜郎生得眞男子太尉國風偃如艸丞相家聲淸似水八月涼風來吹斷浮陰雲風檣急轉望中逺明日東苑生淸芬

送範秉彛

東風吹起原頭緑墻暗萋萋芳艸縟舞筵輟按杜韋娘旗亭便聽金衣曲石城山下路回首不堪顧灼灼小桃燃蕭蕭疏雨暮錦岸海棠煙重防已四年新班慶蓮幕舊鬢愧華巓市橋萬縷森森栁玉勒錦韀快鞭走故人半夜洗牛頭望載濡唇百壺酒須臾還上鹿頭嶺道入猨猱怯分影槐陰萬笏黃閣深沙路歸來定重省後生不乏樂職詩幽處西南恐未知吏部門人宻無數但慙駑馬煩鞭笞天邊鴈翮已光華試睨銀鉤防艸麻夜直蓬萊得歸晚照衣金炬長飛花縱鑿城南溝常有河東鳯靑嶂入髙吟行臺集佳夢宦遊無定居相逢又相送

送趙伯髙

北玩韋編窮年見三絕持文鬭時英勝不待口舌以此起門戶鶺鴒同好音何物弟兄賢令人笑書滛車中瑩連璧世外無南金當時聲名卑賈馬嗟今位出稠人下我歸政欲質經疑禮失尙容求諸野爭名國寄涎蝸角得少失多人不覺渾無鉤距肖子都大有詼諧勝方朔平時出山遊錦官馬蹄踏君門前道江長舟自橫逕荒人莫掃不須苦洗霜根發星星復出如秋艸龍華美酒賤如水一酌令君變衰老

送鞠彭山

丹輪隨待十三州靑文章汗馬牛喜見錢塘山水好卜居爲有荻花秋年來遊宦無覊束要醉海棠西入蜀侯門不慣撲車塵猶憶畫堂紅映燭未易池中甘索寞乍屈數旬聊自托牛刀行割武陽城夢魂已到天章閣【鞠之大父亦宰武陽其後擢天章閣待制】勸君彊作岷峨客莫念鳯凰煙景隔歸家重倚望湖樓依前水浸吳天白

送菜徐安叟

淸非太常而有三百六十齋貧似庾郎而無二十七種菜日食萬錢竟虛語不糝藜羮時可再一杯防灩翻緑波作客不妨窮鼎鼐大兒咀嚼等太牢小兒飲啜甘沆瀣靑靑染腸形於色阿騖渾無食魚態聞君亦有釡轑聲大本須煩一車載何苦厲聲責妻孥乘興可能來訪戴

送時仲西歸

掛書牛角來東都短小不長五尺餘龍章鳯姿蘄見用回叱關吏身無繻志如秋鶚气如虎整束衣冠詫齊魯膏油繼晷不識眠虀鹽充腸久味苦爾來試擬觀國賔執筆四顧旁無人劉蕡射策不中彀何蕃如家知有親不平豪憤四五載虛老身姓三十春杜門讀書破萬卷終教此道淳乎淳行行雪霜寒凝野侵星據鞍跨羸馬妻子評郎被褐還玉柱機頭差不下但誇舌在終可圗肯向明時慙達者

送栁愼徽赴道州教授

何以送之山前月千里隨人光不滅何以贈之嶺上云出入無心疑似君何爲自此陽城逐邊老日髙快便腹次山曲愛道州民昔日亂離今太平後來賔興無短瘠帳裏先生猶七尺

送犢鼻褌與任惇夫

任翁何爲窮一性共癖左不妄取芥粒甘似西山餓短褐結郭絲犢鼻詎穿破當時北阮貧矯枉幾太過肯揭長竿頭恐亦是奇貨豈惟宜躋升抑自利頓挫濟河不擷褰禿尾正便坐遲行少前跋趨急或後簸刀尺初與形蟣虱已相賀平生馬鞍間髀肉已稍磨此旣身之章十年共起臥必以孤裘易顧我應難和子賦從軍樂城壚始煩癉服之逺行邁百步無一蹉爾來玉泉老以此勸勤怠猶憶當時庾嶺前傳衣正是普通年問道未余衣下事寥寥千載不相傳

送吳使君

西南世家無十族吳範生兒長食肉虎頭犀骨初長成閉門教艸三千牘傳來舊物淩雲筆楷字君王無第一墨池染盡俱拙人柿葉學成幾失實聞道甘棠陰已宻相共政聲同一律玉壺盈尺不消冰淸峻照人常慘栗歸侍安車幅巾叟石建板輿憐白首二年贏得倚欄幹醉防紅梅霜雪後艸故人偏嗜酒試黃金追百斗芋魁榿木的然成丙穴郫筒依舊不行舟牽挽由來有十倍靑衿折楊栁未容學捨鞠園蔬歳月用陶燕許手駑驂無取休推轂二十四蹄肥苜蓿近時牙頰惜春風吾曹易效窮途哭

予宿承徳日夜苦霪雨擬金筌賦六韻呈陳居中

黑雲防陣巋麓女媧補天伴天哭結愁起坐函丈間祠禴除門繡黃犢書冊入眼萬花纈石泉冰腸河九曲市頭老木昏鴉歸屋角赭山瞿麥熟胡村水平已可渡軟屐靑燈循昔路後期詎能數甲子希夷長年耳不死

嵗盡行縣歸示時雨

五府辟書如齧鐵八關炙手能令熱山梅何苦要先春淸艷更多終欠葉貴遊結懽過美酒不問賢愚皆可口粃糠簸揚在米前雞口差池落牛後乃翁活計眞麼麼欲掛冠纓猶未果一歳山行今解火百巧百窮無似我

贈術士羅公弼

陂迥山空谿水淺騎牛信牛行自逺大翁織笠六銖輕阿母理衣簑直軟短叫云無曲終年年但見巖花紅何者爲榮何等辱牛飽歸來睡亦足識字無多浪得官出門車折舟風瀾當時牧牛無許事初信人間行路難羅生邂逅孤城角細數直推期命薄五福無有六極全四字幹頭三字惡逆知大似他心通元辰空亡那免窮壬癸是非終可畏収拾人情稱晚貴我家幸有石田在夢裏歸耕心未攺季咸再見應茫然壺子而今藏九淵

謝王司戶惠紙被

霧中楮皮厚一尺岷溪秋浪如藍碧山僧夜抄山鬼愁白雪千番沍墻壁裁成素被劣繒綺故人聊助蘇門癖經年鼾鼻吼蝸室睡魔已作膏肓疾蕭蕭散發臥南腹稿未成空費日小兒惡寐驚踏裂村妻手綫自縫宻幸無寒淚泣牛衣卻有春溫借光逸的知非布誰譏詐沙汰襆歸安足訝合歡若繡雙鴛鴦出門便有連城價世外浮華𨿽自許錦爛珠光變爲土落日南柯一夢回斷雲流水無尋處

聽王子定吹簫

水花浸鬢根荷葉踐衫色西城王老子豪健不可得客從日沒來鶉衣徧黃埃銀杯未羽化公餘煩一開山猿供嘉果書螢驚蠟炬能持白玉簫爲作蒼鸞語涼飈助淸奏雨腳揮殘暑臺邊舞鳯拍云來潭底吟龍撆波去君不見寧王當日爭門迎三十六宮學新聲玉人今夜教何處二十四橋空月明西城煙景何疏索王子宦情殊不惡有田日種黃金茅叵柰蠧虫揺齒腳少年英气無覊絡浩唱髙彈神自若春風走馬入花林紅日垂頭困瑤閣老去腰支便矍鑠座人那肯妨詼謔飛觴得似少年時西幾度燈花落

陳蜀州

黃鸎哺兒驚不起蜂子飲花渴瓊蘃日長燕語踏簾鉤栁絮楡錢撲流水紫霧五云斜掛壁夢破長庚海天碧不乏當年感遇詩定知光焰三千尺細香繞燻白玉鑪長生酒滿黃金壺鑪煙直起射河漢壺酒滴滴如明珠祝公富貴薦公壽夜煮振靈晨進酒上皇方倚老成人自問天翁借商叟別島花深燕未闌瀛洲春老尙餘寒似聞延揖眞仙侶乞取人間不死丹

懷酒

淸聖濁賢莫區分一入愁腸功等倫石鑪三日不舉火麯車過門齒生津松艸亦已勤好事勿謂秦無人呼兒但滌牛頭爵正恐壺榼來繽紛凍消講舌流冰凘寒破笑頰生紅雲愛酒未減子猷竹豈可一日無此君謫居無田種秫米忘懷有詩上嚢紙鄰醅不隔一航水卻隔醉鄕三萬里

王中玉生辰

瑤磩桂楹香霧濃貴人罷直承明宮髙樓內集慶生子酒面油膏紅復紅嵩云入洛秋容曉水冷靑洲蘭蕙小露蠲仙掌生寒光翡幄華帳飄晚涼虯電蜿蜿防飈駕吹笙子晉從天下泬寥緱氏空月明世間惟識王司稼野人薦公千百壽大椿骨健龍腰瘦紫芝老艾副椒漿請公倒盡長生酒天廟明堂遲飛棟杜宇數驚銅輦夢錦城𨿽好不如歸中散年來憶雙鳯

石鼓寺晚歸

野鳥音喧豗蒼欒翠轇轕冷光雪色陵云端亂流江勢侵天末蒙衲老僧初睡美倚榻陂龍暗揺尾竹庵虎子呼未回石竈茶煙寒不起阿昕愛山定忘返我已興窮歸路晚悲風鳴鴈一聲聲眸寒更覺江城逺

靑銼山寺

春去山鳥悲春歸山鳥樂髙軒一樽酒臥防山花落廚煙續云根澗水斷冰腳山中不可畱兮歸去來日暮蕓香裛羅幕

欽定四庫全書

跨鼇集卷五

宋李新撰五言律詩

古塞

曾經古塞間萬里控長關臥日邊鼙舊嘶風戰馬閒戍樓喧暮角笛怨空山應賀升平久車書混八蠻

漢江

低靄橫沙碧長灘宿鴈孤樵薪窺樹癭漁父就龜趺落日駢遊女鳴波佩珠啼烏與驚鵲先我渡城隅

湖上招故人

栁影依窓過荷香拂枕浮雲邊山近雨石下水通秋白藕離新斸嘉魚落晚鉤還同動情興已爲掃西樓

磁釣翁

尺巘方壺小泉渤海深陶公慈母手抔土故人心蓑笠不愁敝鰷鱨何處防虛堂值蕭瑟猶苦百虫吟

髙祖試劍石

巨石中分斷涓流自此東堯仁方宅土項氏曷當鋒興起漢髙業勤勞夏禹功故應行道者千古企遺蹤

官歸

旅巢防百指水國漫三年極望只秋艸歸耕惟石田不成便招隠漸擬欲安禪那得蘇司業相逢乞酒錢

不寐

不寐成孤坐悠悠百感生燈眀將續晝鼓急欲移更藥熟知僮倦杯殘任鼠爭羈懷忘未得時作下階行

晚宿江漲橋

鳥徑靑山外人家苦竹邊江城懸夜鏁魚市散空船岸靜涵秋月林昏宿水煙又尋僧榻臥夜冷欲無眠

龍洞

龍睡抱眀月我來窺碧潯攖鱗徒有志探頷本無心雷去春霖足雲歸夜水深餘波應不惜好爲濯塵襟

分蒲萄遺蘇必彊

吏歸珍客賜手自舉銅盤珠釀瓊液煙勻秋露漙初分馬乳碧聊別水晶寒教徹棃園曲停歌一處餐

鑑亭

石壁緣云白松風特地哀斷鴻隨眼沒秋浪擘山來鼔急船頭轉山眀雨腳開知公歸未得此作望鄕臺

次韻員子春逰馬溪二首

有花栽性地余法寄燈房虯蜿駢松瘦鐘寒殷谷長赤髯班石坐白驥踏雲驤一夕參客森森出虎場樹影陰蒙逕云衣淺撲門禪心無冷暖客意自晨昏澗水鳴璫破山花野血噴再來何薄暮騶從觸狐蹲

春逰

寂寂茂陵春文園病後情黃蜂腰欲斷細栁眼初明麗服駢逰女餘酣失老兵殘妝深院落相對任卿卿

杜鵑

終日欲歸去蹉跎空歳華只知催客淚何處是君家寄子他巢穏頒春故國賖林梢啼不盡流恨入山花

桃花菊

秋雨秋風夜閒爲桃菊吟任香飄澗水回翠入籬金苦李自胡越幽蘭初腹心故山千里外回首暝煙深

官居偶書

湖山隨顧盼薄俸亦甘心窮鬼不教富詩魔長使吟支頤聞落葉隠幾見棲禽此意竟誰諭蕭蕭秋夜深

重九

出戶非我識長安𨿽萬家有愁焦緑髮無語揷黃華酒僻喜宮醖衾寒怯絳紗欲傳此情況行客在天涯

中江道中

茆結蕭蕭宅松周淺淺山斧桑云墮緑堤水月畱彎楊蕋風團去虫絲燕掠還行經雙只堠曾未徹重關

醉鄕

客至終投轄朝回詎典衣待眠卿且去亟酌我將歸泉郡新封邑糟丘小翠微離家今萬里坐隔羽觴飛

經甘相廟

相君天所佑童子知何神不必茂爲祖因知秦有人一言成大計千古仰靑春廟下塵勞客將慚白髮新

逰石鼓寺

石鼓寂不振金聲無處求層巖防霧樹亂玉響冰溝破屐前無齒孤城逺見樓山僧癡問客阿汝謂湯休

龍興行香逰寶蓮寺

魚舞天淸日經行小剎初松柯靑羽葆貝葉細蠅書杜畫奇無敵周妻俗有餘業無支遁輩難自卜幽居張安化重陽日置酒挽同官逰靈泉寺登髙時適有客占牧之詩一聨因緝成一首書寺垣

白髮新遷客黃雲古戰場自然堪墮淚何必更重陽山削孤城起河兮細水長蜀峯髙處望猶是隔秦鄕

八月十五日過蓬谿書淨戒寺

瓦冷云埋殿燈長黑暗沙藥靈閒艸木蔓走古龍蛇石佛隨山老松梯轉路賖門前溪水淺無處問仙家

過永安院

山暗云垂地谿回樹倒流詩隨梅冷落夢入鳥鉤輈欲住無佳致重來卽舊逰村眉攢八字已解作春愁

寶巖寺

竹影與溪聲蕭蕭眼底眀秋云浮古樹山石削長城暝色凝黃碧啼烏伴晚徵髙僧不知客故遣作詩鳴

龍逰寺南屏軒和宋宏父韻

平日江幹過南屏首重廻不妨圖裏見曾是夢中來近市樓臺逼髙城鼓角催老年知渉世臨事卻防枚

感俗

回腸驚紺髮汩腳沁寒眸沃壤連千里封狐媚一丘生憎守錢虜冷誚富民侯不厭江西水長年傍屋流

問俗

窮極天窺涘幽陰地絕春石壇荒誓鬼藥媼下神鬭雀分防事晴山親近人刲羊畱髄骨正欲卜歸辰

俗

卜占遵火兆詛誓謹歸誠渡笮蒼猱捷旋碉墨蟻輕養生茶作命據崄石爲城縱去擒來事無人是孔明【西山誓鬼名歸誠王】

山間女

倚竹情何極傷春事已防長眉彎月薄翠袖怯天寒倩婦攏新鬢憑人易舊冠輕聞騎馬客相趂隔籬防

欽定四庫全書

跨鼇集卷六

宋李新撰七言律詩

九支池二首

萬里車書自一家新城蜿蜿臥龍蛇路民已別東西日樓鼓初聞早晚衙洗出云嵓銷虎穴掃開煙瘴離椒花受防不惜躬耕去欲與滕公度嵗華

際天州縣出要荒始覺承平日月長一望宛無戎甲馬四圍皆是漢封疆淸笳沓沓翻新曲寒月低低下乳墻說與逺人知徳意九重深處是成康

題小瀛洲

紫霞香霧隔氛塵擬囑安期謝海神聞道仙居隨處有故教湖景到來新菓成行拾千年子花落休悲二月春咫尺徐生身不到自應船載世間人

題永康縣山光閣

吹鬢東風可但寒倦飛孤鶴已知還花光弄暖翻承雪云翼回陰卻見山野水曲行林下緑春禽喚出夣中閒欲營老宅南頭住待駐人間耐久顏

題絕勝亭

孤鴻落照下滄洲人在雲間選勝幽好夣知君依魏闕此生惟我識荊州卜居支遁應同志載酒山公已絕憂他日澄江淨如練主人端在塞垣秋

題朱令徳祠

全家領項付吳鉤香骨當年誰共收鼎鑊九泉畱景進旌幢千騎憶同州唐人鐵券驚何語蜀國壺漿笑舊遊古柏參天僧社冷暮煙風雨使人愁

題石子溪亭

怪事年來一禿翁懶能揮涕謝途窮歸心豈但杜鵑勸官味正嫌酒濃柘葉展開蠶命老山花飛盡蝶家空願從春社田塍飲內史而今要治聾

趙壹讀書臺

臺上看書千載客故基靑艸白芊綿那由府檄平平起除到柴車特特賢土俗更無堪計吏古風空解惜囊錢五行俱下何人見獨有髙名伴漢川

觀瀾堂

風觀生涼底事雄五湖煙浪一堂中公方觀水那無術客欲工詩正坐窮翻出秋潮眞是幻化成蓬嶠本來空筆端造化渾奇特爲掃茅茨半畆宮

鈴閣文書得少休故將湖水慁淸眸似從天姥逡巡坐擬放仙槎自在流具眼不隨千轉此身元並一漚浮羌誰戱墨通三昧信是人間萬法儔

題舊新明縣孝義驛

平生職事馬蹄塵三月鸎花世路新廢邑尙餘當日市旌門已忘昔年陳長江浪拍西山腳喬木陰回太古春惟有柳綿情不惡解將柔逺逐行人

令狐秀才書堂

剰擷蕓香辟蠧魚足音差逺自逃虛春醅已許暮畱客凍筆不妨寒著書甲屏風雲散漫月窓花影樹扶疏他年子伯無閒暇但遣兒曹訪隠居

題嘯竹軒

借與江風入茂林低低戞玉伴龍吟瑯玕影動分淸奏鸞鳳聲寒得至音妙處成文元有節虛中出樂自無心子期一聽終區別流水髙山不在吟

題南寺吟軒

市聲幽鳥防相呼指防前村認有無初見江山懷子美更因樓閣夣姑蘇慣看渡口飛桃葉細結籬根防木奴蹙得錦囊多少句暮歸傾倒九淵珠

題質軒

百歳才容山鬼知九淵那許季咸窺事明告我肯三瀆謀旣協人何兩疑曵尾詎堪從太史刳腸猶嘆漏神蓍試看左顧懷恩處莫記巢蓮睡足時

相鶴軒

別傳眼法定何如不用平平許負書貴客逢軒乘有分道人得玉食無餘鈞天萬舞知新奏華表千年識故居田屋老翁虧鑑戒伴雞同放不知渠

題籌筆驛

流馬飛糧下蜀都臥龍曾此寫雄圖金刀有義輕三顧銅爵𨿽彊視一夫鼎足山河終有漢鴈行兄弟亦忠吳當年若盡毫端計魏狗還羞不令無

悅老堂

厚蔭林煙翠一圍幽幽門館暗生輝行雲轉影月先到流水飄香鶯自歸碧玉已抽云夢漧芙蕖猶舞漢宮衣山中悅老無庭榭白酒長新橡栗肥

上亭書事

自笑癡公日據鞍誰令生不近長安此條太樂非淸職何物先生祗冷官背日潢污猶鼎沸隔唇喉舌亦灰幹五漿不饋尋常客卻作行人一等看

題明逺軒

聊能半日止遊韁拂拂塵裾未滌黃山揜谿光龍脊防谷傳天籟虎風涼亂雲過眼不妨好細徑入村何限長獨酌苦吟淸意在可憐禽鳥亦相忘

題延賓亭

秋葉春風自一村主人髙誼揖公孫未容急去須投轄卻恐重來不置門歌徹曉雲歸曲席酒醒殘月照空樽何時下客腰懸印西向償君一飯恩

西軒

夢中得鹿本無心覺後人亡只見金水出吐蕃分黑白地窮全蜀隔幽陰枯腸正伴空城雀白首更爲梁甫吟風歷北琴自動成文無處問知音

同宋長江登江店唐氏山閣

白頭記室朱顏令山閣忙來去卻遲礙盡江天松不管吹平沙篆鴈應知思傾竹葉疑無分要賦梅花恰是時王粲從軍歸信近貯囊試看幾多詩

蓬萊別島

已駕神鼇逺翠埃外人休詠北山萊自無失腳劉郎到怕有吹笙子晉來雲散曉風飄鶴氅月明春浪浸瑤臺似聞方士窮眞色歸笑長紅越女腮

淸泉館

曉踏髙坡日始懸淸泉未見口生煙飛鳬欲到二千里挾防徒勞三十年綉帶長川初背眼云根雙劍逺磨天驌驦齒健嘶風去更敢披頭重著鞭

黑水館

孤宦輪蹄消嵗月誰緣淸賞慰蹉跎曾行軒戶昔無處見在江山今得多雪色云容通劍閣鏡光池澑屬天河本來一段眞奇絕不肯闗情柰俗何

浮春齋

煙鼎金顏碧綫長是中日日載春陽翠翰結屋驚鼇背綠葉翻波夢水鄕靜晝鳥啼三月老路人風送百花香從它流出紅英去化作人間有韻妝

遊羅園

故山新寄小郫筒春事而今一半空兒女笑從花影外杯盤香在水光中泉分石澑渾罌白病得春醅半頰紅祓禊山陰已陳迹試將靑艸葄衰翁

資州鄧園

蒼官防重崗綠玉寒梢亞短墻春事鳥啼三月老路人風送百花香蜂衙歸去欄幹靜江面飛來燕予忙簿領堆中催白髮不知閒日許多長

巴山

飛雲冉冉隔層巒漲水茫茫失舊灣自昔秋風悲宋玉這回夜雨宿巴山獨行雲嶠雙飛舄誰置壺漿一解顏世事人情隨日攺不妨老子解癡頑

中秋夜宿穆陵闗

覊旅情懷不自禁淸霜岐路馬駸駸一年明月最圎夜千里故人常別心幸有酒沽除是醉更無人賞又如陰寒蛩似識風騷意伴我淒淒到曉吟

金牛道中

龍鱗鳳翼阻騰驤仰首靑雲自渺茫漢月滿衣諳客思巴音側耳覺吾鄕金牛有路通秦恵籌筆無功愧蜀王祗笑無成謾來往回頭慙愧綠衣郎

晚過銀山

荒溪屈曲中郎篆白鷺參差玉筍班竿日已移三丈外水雲猶垜兩山間石橋梅蕚餘香冷茅店人家晚夢閒幸自歸心過飛鳥不須循指示刀環

江道中

項沒黃茒疑虎蹲風揺脫木本浮雲忘機沙漵雙鶬逺小景人家一水分野寺鐘聲昏後寂寒衣砧子夜深聞急求賈傅今宣室誰賦傷讒屈子文

谷滿牛羊路覆莎翠編終日倦坡寺依石角髙低見水繞山根曲折多風入長松零馬尾人藏病事設禽羅方壺海嶠知何處縱得飛騰柰老何

興利山居

江左風流恐未眞南州人物竟成塵全家莫恨癭張醜四國且圖山作鄰小漏天光渾失熱綠槐樹蓋始知春柴扉晝鑰能髙枕一到華胥勝路人

過邠郊歸蜀

摩笄綠玉筍抽芽捲地兜羅栁放花蛺蝶團空飛錦繡葡萄上架走龍蛇河源曲曲無千仞土室層層有幾家脫得身歸銀漢近云津卻擬問仙槎

過長灘

尾札泥塗賤此身手提雞肋戀虛名蘆花伴我頭俱白山色迎秋意轉淸沙軟馬畱金褭印鴈歸灘列水犀兵尙能趂得黃花酒聽取東籬笑語聲

往銀山深道亡寺觀暮投宿民居

入谷淸光寒刮眼逺分蒼樹繞樓臺急鏘環佩谿流迅晚下牛羊雪迹開山影不隨云影轉竹聲長作雨聲來野梅弄色何人愛空抱幽香沒艸萊

安溪

岸艸綿綿一葉舟野煙開盡水光浮寺連野竹微茫見溪出寒山自在流愁裏詩情隨浩渺鳥邊春夢入鉤輈泉嘶石鼎新茶熟且爲山僧更少畱

登城望江邊

山外浮雲云外城江邊羗角水中聲九分雪髮功名晚一寸冰衘去就輕山與繡屏天刻畫獸編土宇地欹傾早扶藜杖闗頭去要向中州看太平

暮春泛舟涪江

已把荷衣換釣裘不妨官栁系漁舟提壺勸酒𨿽無意杜宇言歸卻自由十里江風吹晝夢一川梅雨敵春愁忘機鷗鷺休飛去且爲閒人更少畱

出茂州

日落城空鳥少知戰場依舊昔人非雪花籠石商皓首楓葉滿山秦赭衣月入空罍人自恥塵蒙西榻客元稀窮荒石紐那生禹料得當時殛鯀歸

又出差還茂州

深入不毛何所負不妨老子解癡頑九峯自積十年雪八國猶遺六詔蠻楸帶綠垂蚯蚓直苔衣翠滴鷓鴣斑山前人事如麻麥卻憶孤城日日閒

欽定四庫全書

跨鼇集卷七

宋李新撰七言律詩

從辟瀘南道中曉徵三首

人情世事今如此與作叢林眼目防髀肉未能銷犢鼻溪篁先與斸漁竿山銜落月金盤缺馬踏淸霜玉佩寒一十九年閒睡足欲將春夢入長安

矍鑠從戎恃骨彊舊衣襃愽詎堪裝歲雲暮矣家安在月出皎兮山更長錐子禿毛窮有分碑顏沒字老何妨憑君爲防癡兒女白首相期樂未央

貂裘紫帽日程程不得修途一紙平作雪曉天梅蕚重壓塵小雨馬蹄輕隨身詩酒三勍敵入眼山川幾畫屏到日未須投我轄爲燒蘭水濯繁纓

金匱道中

白雲包裹石城賖幾度親歸夢裏家春入小桃渾綺繡風回殘雪半塵沙唐賢碎瀉眞珠粒鄭老微明白杏花莫道窮邊無好語二公流落亦天涯【唐人畱題道西巖泉詩本朝鄭文寶有此語】

銅鼓道中所見詩

麥秋塲圃面顏光蠶月絲車繭水黃豆飯餉田薅鼓住田塍收水婦翁忙明沙粲粲流泉慢緑竹猗猗苦筍香赩日不黔形自黑剰收斗粉傅何郎

尹公湖晚歸

个中適意卽吾廬可是秋來杖屨疏碧樹野煙連廣莫暮池斜照落函虛天髙鴈迥字明滅林杳笛寒聲有無喜見眉間知底事近鄕頻領北堂書

崇寧寺晚歸

逺意難隨燕燕歸故園春冷杏花稀虛名自古雙蝸角別業從來一釣磯已後無人能立雪他年知子可傳衣結廬薄有西山地更遣何人賦式防

落解西歸長安道中書所懷

年少將軍師羽林追奔翻爲白頭吟不平豪憤三年气未死英雄萬里心故國山川知好在異鄕風物許重尋捷書不報渾閒事西出潼闗無好音【臘月八日過闗得家問殊不慰覉抱】

再書

北風過河霜霧深凍入毛骨殊侵尋行人已苦長安道俗眼徒慙季子金風月秦樓愁處別鸎花蜀國病中吟莫嗤今日西歸計直爲重安親老心

還三嵎先寄捨弟

客宦乘流同木偶入村隨俗自猴冠鴒飛原上正相應豆泣釜中當少寛貂闕長憂狗尾續客來應借鳯毛防隴西衣鉢傳無盡熟防羣兒現宰官

寄捨弟二首

周三千界貧無敵垂四十年癡有名不怕貴人譏巧宦但教窮鬼笑難兄異鄕置酒能招客曉夢還家莫計程起冩新詩歸寄汝尙餘山月過牕明

冷漿庭巷四時秋巧拙時情不觧謀逺客病容詩共瘦故鄕野水淚通流稍辜破鏡刀頭約盡失蒼蠅驥尾遊他日江湖防生計鴨頭春浪一扁舟

貽家弟

但知四壁有連珠底事虛名更拙圖一防病予猶百首十年笑爾拙三都霜風入頰休驚冷瓦埦無油願急呼世上舌根皆識味滿傾終是愛醍醐

徐安叟郊居

旋補疏籬短短遮郊居初似厭紛華鄰燈林腹幾螢小市路山腰一綫斜衰艸綴珠防曉露暮天飛墨數歸鵶憐君近歲頭渾白兩淚臨風數祭拏

飲田家洞【洞依山皆古甓疑古冢也】

日腳歸云到坐隅凍禽喞防樹扶疏望窮野麥緑不防春入山梅香有餘恐是滕公千載室定無汲冢五車書人間可乏賢公子長鋏歌成食有魚

山中秋意

擬握陂龍陟鳯臺厭聞逺鴈一聲哀霜榦殷葉背林去雨足黃雲歸谷來蕙幛可能畱鶴宿艸堂終待覓榿栽有心培養山中桂不束輪囷作散材

劉子常約賞海棠

共愁明月照空杯莫逐時人溺死灰百日酒隨山客盡一年春逐海棠回門無轍迹艸自長燕不世情貧肯來豆飯芋羮容易繼明朝花落不重開

問田尉公兪丐菊栽

冷官防外病陰陰猶向西風擁鼻吟梅福盡藏雲外宅陶潛難老菊邊心許因秋社前頭雨分與東籬匝後金待到重陽不開放卻収樽酒去相尋

早梅

防寞元崖宅有神冷香寒色漏天眞感深暖日常爲力傑出飛霜恐後春千里故人何以寄一枝幽意望誰親孤標若值芳華菀羞與妖紅碧樹鄰

筍竹

崢嶸澤國與煙村飽見尖尖破土防稍倩南風開鵲尾數煩夜雨送龍孫平生直節初揮籜後日淸陰自庇根殘月莫雲林外防森森矛防萬軍屯

催李祖申賞蓮防

亭亭緑蓋宻回塘縹緲靑娥麗素妝雪覆千年巢曵尾風翻一曲舞霓裳小槽酒滴隨慳雨北海樽空類亢陽何事卻妨彭澤醉幾時聊發次公狂

讀五代史

割溝分幾戰場坎蛙穴蟻自侯王鐡槍妄謂千人敵溺器猶須七寶妝諸國豈能臣癩子九龍那得貯歸郎堪悲五十年來事荼毒蒸民倍感傷

觀梁輔之曉閱

羽林出戍死忘家坐作行趨聽虎牙碧月初生弓入抱靑蛇不動劍藏花風吹細柳旗陰轉日過寒谿陣腳斜回笑書生頭白早空將筆硯戰年華

淩雲

江滙潨流揺地軸路窮九頂切彤霄半犁好雨田香潤一簸殘花春寂寥土馬未騣愁敗艸仙人得杖厭靈苖與公莫論從前事楚些遊魂卻可招

隔墻吹簫悲深有作

攖心人事細如蓑渾有童心柰老何濕雪盡隨哀淚墮淸簫不與哭聲和歸休最病良田少侵老終憐季子多無命無才猶有友但憐雄辯正懸河

問張興州覓酒

防云陣暮天低家在雲天西畔西雪片未容欺白髮貂裘不管污黃泥梅寒花晚休吹笛水瘦江空莫照犀便有綈袍憐過客不如春釀亟封題

時雨試步寄員子春

與竹他年僅有衣敢愁天賦鮮岐嶷拏乂不拜渾閒事踉蹡初行更效誰莫道漢家飛將種那知天上石麟兒若令新歲能翻舌先寄城東老員詩

詠晴

髯老新詩錦自裁雨綃煙帳玉屏開風摩團碧陰雲破檐倒斜紅晚景來蟻陣爭雄人未覺蚊雷彊聒夜相陪請君日醉兵廚酒千古英流安在哉

夜坐有感並簡與訥教授

靑燈微火照寒更不信儒冠誤此生翻覺廣文官未冷始聞工部辟初行三年宦況秋蕭瑟一枕時情夢戰爭思過故園尋故老旋持春酒防春耕

感事

銀濤千里引長吟玉軫他年有古音雲起不知山有助鳥啼爭柰竹無心畫蛇可笑須安足攖市堪悲只見金莫與浮雲較休戚北窻棊酒夜方深

正月晦書事

業無家釀致鄰翁得有薪溫引頰紅準擬片言能悟主復求一飽定傷弓詩書奴婢晨占鵩鹽米妻兒夜送窮早晚郊原莫零涕動揺葵麥有春風

次韻子溫檢覆書事

博山灰冷一星寒防亂文書少讀殘夕飲淸冰消熱易夢爲胡蝶過家難潘郎桃樹參差見沈老腰圍隠約寛雅量故應容嬾拙功名同向鏡中防

上張幕

艸色恩袍九品中文章髙步屈英雄紅蓮緑水開新幕絳帳靑衿走下風沛雨蒼龍功已奮翔云丹鳯路潛通塵迷試問劉安訣就學僊源防化工

送胡運使

吳江冰防水溶溶乍見山花襭眼紅六日春容歸漢苑千年桃樹倚天風預畱黃閣朱衣吏令侍商丘白髮翁元圃長生新釀熟一杯相屬月明中

請將壽卜椒觴遲日花塼幾刻長千里暖風春夢好半鉤新月繡衣光帝前動笏揺山嶽劍外行車映雪霜湖上柳靑歸未得里人爭掃徳星堂

當年姓字列仙曹醉逐西王折海桃萬策水平祥霧合峨眉嵐靜使星髙泥封明日傳淸詔臺量何人薦佩刀老去功成解金印臥雲閒笑一生勞

劉小漕

亂紅纈眼柳花飛煙抹溪秀一圍北背美人占夢去夕陽行客舞雩歸三吳父老傳冰節兩蜀江山識繡衣預艸封章千百紙此身明日接天威

小槽軋玉逗瓊漿滿酌金花薦壽觴已有駿駒傳驥足莫辭持節下羊腸防詩何處無靈物報國新來有皂囊要覓甘棠尋舊愛莫云千里蔽柔桑

五云入夢翠浮空正在髙陽巴裏中八葉蓂含天露緑千年桃映海波紅流錢逺裔爭推晏靑史何人獨比雄白面門生指椿檜願肩華髮倚春風

江提倉生日二首

靑鏁沈煙瞑著沙芙渠云帳曉吞霞南金人物無雙士宮錦文章自一家賞過十分銀漢月采歸千歲海桃花蜀仙行勸長生酒燕寢凝香碧霧斜

自應騎鶴下浮丘雅意人間事俊遊長久方壺新歲月飄颻江左舊風流嵓椿骨老三千尺佳气春回十五州溫詔趨歸行有日此封端是富民侯

贈翟提刑

云麥供羞薦紫閽裏閭初識子威孫千年海骨蟠桃實六日天眉畫桂防飽見雪霜威劍閣行防松栢老夷門石麟下作人間客故有光芒掃夕昏

虯龍金璧走天閽下有髙陵幾代孫賦擲玉聲那問價筆生春意自無防尙書補去由髙第廷尉除歸不署門元圃長生新釀熟一庭椿露滴黃昏

呈恩主戶部郎中

某皇恐再拜伏承恩主戶部郎中頃被綸言榮還省闥惟此求全之福悉皆稽古之功同出於儒何必曰利況損上益下無非天子之仁而富國彊兵殆成覇者之佐若講之有素卽行之非艱姑省前人之誅求以察天下之息耗某久叨下客數戴餘光旣城狐社防無所出其靈則芻狗犧牛或有補於用久畱蘄術而夫子才一解顏將行贈言故每篇凡三致意上凂師席退積驚懷伏惟采覽幸甚幸甚

玉翰飛出漢江東蜀道三年興已窮城郭宛然人未老笑談終日座生風汴雲歸去觚稜近珠佩收來漢月空衰艸寒苕更惆悵亂鵶無數失徵鴻

何必庭臯木葉黃秋風無處不淒涼莫言短髮遊郎署且伴閒雲入故鄕漢殿早瞻新日月劍屏猶帯舊冰霜一飛碧落三千里還向瑤池浴鳯凰

翠軺行色倦秋陰且聽新來澤畔吟雲起已知山有助鳥啼爭柰竹無心斗光指客求佳气桐尾收煙得好音他日欲通千里信西風吹鴈亦浮沈

壽王提舉二首

新歲祥分葆羽車老君抱送浹雲霞夏正更籥稱觴近蜀道占星故國賖尙憶前時司玉牒試簮明日剪金花【風俗人日士女以剪金花勝相遺】這回飛燕知恩舊肯到尋常百姓家本來卿伯籍神霄時與羣仙立舜朝邂逅吹笙云鶴並等閒飛舄海天遙在公載燕方稱壽厥日惟人只隔宵黃閣年年春酒熟商山皓首卻煩招

畱別寄元裕

耳熟英聲相見晚觧顏一笑盡天眞有魚待客不妨醉無玉藏花初厭貧疏竹已畱淸夜月好風先防過江塵幽居莫薙庭前艸枕葄他時有故人

過何權道幽居不遇

水部風流小隠居別來眼法定何如霧中不見空峒子世外空傳珞琭書今歲紫荊簮未得後溪黃鮓食無餘素冠如遇文園宅爲我慇懃借子虛

過臥龍先生幽居

手調鼎劑作淸涼不祕千金肘後方閒數嶺雲松自翠臥聽梅雨藥初香【公辯四山皆種藥】三山夢斷黃粱熟一逕莓封白日長我欲從公結幽隠不幹泉石解膏肓

鹽井

鑿到金輪水際通綆長牛領血垂紅作梅後日防調鼎擬雪前人欲防空波素盡熬靑瀚海虎形不待盬南風輸官已足金籯滿坐咲騎驢困五窮

欽定四庫全書

跨鼇集卷八

宋李新撰七言律詩

次韻張永錫待制畱題通泉聚古堂

及時李任浮沈畏景遊雲苦太侵環縣江流元渺渺參天喬木自森森七言妙語騰光焰八法新題冠古今聞道宵徵最淸處風翻旌斾月流襟

送劉金部三首

綺鸞衘詔碧霜林按部歸來聽好音臥防蜀雲山歷歷行遊蘭省夜沈沈柔桑平帯三川緑蒼桂同鋪百里陰天子虛懷求妙道肯令公負一生心

煙老谿花幾墮紅髙陽閭巷接吳宮禁墻鐘斷翻新雨劍嶺雲寒想去鴻汴水波聲天地逺上林春色古今同行觀勳筞知多少河水安流敵帳空

七里亭中酒滿樽野梅疏澹月黃昏可憐白屋西南士占得靑春露恩千載誓言飛將種一生歸報豢龍孫年來佩劍人相笑寧立孤風晝掩門

送元景防辟廱

老年鶴瘠玉蒼蒼送汝難收淚兩行短褐尙存慈母綫義居初割紫蜂房塤箎元自音聲協鴻鴈而今羽翼長別業未嘗收菽粟一家溫飽待文章

送張君實赴制舉

不用名矜自半千髙才十二許爭先乘軺逺道三千里下筆談王數百篇忠膽自能傾白日決科時似選靑錢山城送別無他祝早屬登瀛第一仙

送知府王大夫

一笑行拋漢水湄野梅殘雪照旌旗啼鸎未與春先去歸騎猶呼雨自隨【往歲久旱公入境禱於雞翁神約十日而雨下車數日而雨歲以有年】幹祿且優垂老姊【宋庾彥達爲益州攜姊之鎭西土稱焉今公亦侍郡君逺來】窮經自有起家兒後人覓得松巖石先刻寒生送別詩平生和气滿襟春往事飛鳬自在身風伯已驅天上霧鳯書仍起漢濵人一鞭艸色吟靑嶂幾刻花陰夢紫宸從此唐衢哀世淚爲公無復更霑巾

送權守解印趨闕

欲挽行人入醉鄕殘春岐路日偏長花容貼雨蜂兒靜麥浪翻風燕子涼心計已髙劉晏幕恩波終戴召公棠去思正伴東溪水聽得潺湲更斷腸

喜王子溫教子

諸郎春鬢緑鬖鬖閬苑幽人爲指南大率已經平子目未應更與阿戎談夜螢撲案光分燭秋水挼靑色染藍的見松牕珠樹客碧潯龍頷問誰探

喜孫伯逺王周彥逺訪

晚聞佳客過煙城拋檄歸來掃榻塵連騎莫憂原叔病食鮭誰謂庾郎貧定因殘雪尋穿履聊覓江梅遺故人重與論文在何日自應乘興一相親

次韻蘇必彊見寄

不知暗室鬼揶揄曽入魚鳬伴蠧書分背鴈音淸漢逺動簾風竹故人疏小桃煙老三年樹白馬原空百兩車消去淚流冰筯若待憑濁酒一樽余

再和

憶訪東坡舊隠居飄飄兒侄幾家書閉門艸牘人誰識抱膝吟詩客自疏枳棘那棲雲表翼壺漿爭勞雪中車窮愁定笑江幹尉瘦骨空長六尺餘

燕走馬少卿口號

冠蓋相逢好駐鞍況知北陸已迎寒詔歸未覺堯天逺星應休辭蜀道難欵聽話言惇夙契更催歌舞奉淸歡慇懃莫惜通宵醉歸約松梢月影殘

和李少卿見貽之什

碧江靑嶂冷翻光水鏡冰壺照座涼舜日有時琴自動鱸魚何處鱠飛香竹開細尾攙先出雀引新雛底事忙老去得爲裴度客舊來頻過鄭公鄕

和任普州冬至日作

詩成椽筆一何工元有英聲妙洛中已是少師扶日手更防公子釣鼇風書云寶防開新瑞脫木香山墮晚紅經濟通才猶補外與騎星鶴問圓穹

答李丞用其韻

四時秋色可春回古錦囊空信短才紙尾依隨丞不負天西窮絕客何來頑云垂翼山碉暗喬麥饒花雪嶺開投老播流情味惡孤城移作望鄕臺

年少文聲許過秦仕塗便失自由身初思鱸鱠翻歸興不見仙槎卻問津道徳千言遙冑事文章萬丈當家春魚從丙穴如收得更與張華細辧鱗

謝楊秀才恵文編

漆園夢過感天涯坐客元非借齒牙小杜阿房終是好沈郎雌霓不容差豈羞東郭先生履行謝闗西孔子家五斗折腰聞道晚未窮摛藻勝春花

寄鄭明舉香

手勻沈實伴蘭蓀著壁靑煙未有防掩鼻新來憎甲俗佛衣無處避膏昏不成亂臭須持棗卻恐偸生誤返防寄語山間鄭夫子年來懸麝厭當門

代張元老上許漕

人在坤維久覆醯故教使節出天西後來武庫成淸職平日家風歸品題欲見流錢凴馬防稍聞刮膜待金箆鴒原曾冠仙鼇頂應覺人間太華低

文章摛錦已堆胸直指威聲俯仰中蜀部星髙千幛靜平輿龍起一淵空閱人妙學函明鏡飛鏑淸心本素風垂手污塗收醬瓿爲憐識字老揚雄

靑石阻雨

茅屋陰多麥化蛾西山雲重雨流禾未聞回也攺其樂觧道虞兮柰若何身與前村孤堠逺淚隨流水一溪多文章生世元無力半歲邊城伴枕戈

隠居

伯鸞翠構元臨市靖節幽居最近朝事過自余安水石客忙何至走漁樵價髙少室仍休問徑捷終南更易招嶺上有云如可寄肯將臺鼎換簞瓢

龍水板橋院

送臘溫濃萬井同筠輿猶走萬山中曝成枯菜依檐白染出春衣映壁紅掩豆豚肩仍歲儉傳觴釀甕幾家空不知新歲招陶否待向江幹送五窮

普通院

而今漫叟正聱牙無復新詩賴碧紗行馭乘風方少快歸期破鏡盡從差月頭漸黑山雲雨腳更斜江路義寒士規模新宰相這回行處亦堤沙

東津淨行院

老於春事無交涉退作淘金榻底沙蠺到兩眠方健葉柳成三倒卻飛花小桃漲浪堤防潤緑麥翻風燕羽斜不得毫釐稽古力起人松竹問誰家

畱題華嚴壁

直向忙中得少休一生緣分屬淸幽好山不許尋常見野水從教自在流種竹養茶雙碧重有僧無客四時秋當初著眼如低下不識光芒射斗牛

書梁山楊氏亭壁

騎馬黃塵本不知作新軒榭發幽奇纈雲山色屏千曲繡地花光春四時滌器詎須能賦客力書自有起家兒心肝嘔出無空處一宿相酬不廢詩

遊寂照院

萬个當時幾席深想揺寒碧防陰陰靑山甚富猶藏石焦尾曾收更愛琴籬腳稻花香繞夢云梢桂樹色分金他年寂子如更變佛法從來不離心

寂照院

道人築室不艸艸燕壘蜂房斷有才細細轉泉縈屋去疏疏栽竹放山來琴無殺意客何憚士怕移文車自回淸夜不眠畱遲月噪天耘鼓急如雷

遊雍熈寺

隨身刀筆快投空黃鵠憑君放出籠野馬已飛樽俎外白雲端在笑譚中太平老將辜三略遲鈍參軍得五窮近日半聾並半啞莫將佛法問龎公

遊化城寺

山色從來不世情水光分與萬家淸連云種竹官租薄入谷收茶野屫輕小雨結緣畱俗客好風吹夢過江城這回勸飲休辭醉後日西山第幾程

遊雲門山寺

宰官得度卻無能直斷曹溪一防燈脫體化爲牛馬走隻身歸是水雲僧晚煙破竈迷村落桴鼓嘩空走稻塍弄水防山元未足半規初月上觚稜

再遊雲門山寺

筠馬梯空正肉飛山幽鳴鳥自聲微地趨玉嶂新朝眼巖織天花欲墜衣云木綢繆靑羽葆竇泉零落小珠璣重來且與防華表秪恐無人識令威

暮還官寺

新雨初平萬頃波移家歸去舊煙蘿三年鄰里定相笑八斗才名豈是多地近聊爲分袂別酒醺閒作扣舷歌晚投方丈𨿽岑寂客喜談自見過

宿靑城板橋寺

村落蕭蕭煙雨收鶉衣寒防挽歸牛平生腳力未到處當路貴人安肯遊蹶失馬蹄無限恐荒涼僧墅不勝愁北窻季弟還知否一夜秋聲已白頭

春日自錦封歸寧過寶巖寺

曲檻橫橋盡落梅春風艸木自承恩一身初逐斷鴻去百里猶餘殘燒痕回首錦谿花柳市那如山寺水雲村鳴騶喜色知多少白髮雙親笑倚門

過江遊靈泉寺

徐卿才力已無雙幾日飛書約渡江岸石有紋欺錦繡野蘆無數認旌幢酒投渤澥難招偶詩築長城欲受降玉麈淸談更通昔定容寒月半侵窻

遊法濟寺

俯檻微歌猛虎行暮樓鐘鐡又錚錚好將石劍磨三伏自有巴猿報五更種竹養茶家計薄依山臨水國風淸張王左道曹劉戰秖此只園不識兵

暮鐘曉磬雜啼鵶尢覺幽棲與市賖風力吹回千嶂雨柳陰遮斷一谿花蒼皮樹癭何妨醜橫水橋虹不厭斜夜半春雷亂車軋不須鳴鼓助驚茶

大佛寺畱題

緑篠寒松小翠微魚聲寂寂皷聲稀山頭逺見屏出海嶠誰遷石筍歸欲得鬼神添嶺檜卻愁風雨斷天衣醵錢欲作翚飛觀一鉢無妨厭蕨薇

感貧女

天然素質勝鉛華一握靑絲過老鵶信手畫眉成柳葉移盆貯水當菱花長憂夜雪侵肌骨不識春風到齒牙媒妁近來趨勢利終年元未適良家

送姚深之

急向空花認此身莫因宦學苦傷貧遲遲海菓未成子忽忽荷衣防作塵玉有細疵那覺病谷【兪玉切】無雌虎自生春還家少皷男兒气麈尾驅牛笑煞人

鐡山祠成二首

千嶺分崗一嶺西一峯驤首萬峯低仰防木杪樓臺小猶聽云端甲馬嘶暮角回風吹落葉曉暾籠樹轉寒霓要知血食無窮處陰壑藏雷水繞谿

縹緲團空翠一圍叢神社鼓日相依陰天幾處防云陣夜雪何時化鐡衣鳥防莫棲新蘂殿風塵從染舊龍旗門前汗馬蹄翻玉猶似當年力戰歸

賦鄧士載祠

髙鳥無餘弓自除由來名盛不堪居易揮道左降王難弭朝端謗篋書更欲平吳功未就可憐出蜀智何疏鳯臺山月知寃魄夜夜停光照故墟

磁釣翁

磁釣翁寜傍釣磯且當兀坐小盆池模形陶氏不須怪入手蒼鯨未可知風雨不渝端此志江湖歸去定何時閒惟秋水磻谿客船入蘆花笛臥吹

無心不自任公子手引龍魚敵萬鈞瓦觧弟兄驚墜甑塊居煙雨勝流人非闗釣譽𨿽攘臂未欲垂言卻捲綸更與甄陶一壞土鈴齋相伴豈無因

跨鼇集卷八考證

第十頁前五行曲檻橫橋盡落梅梅字出韻因無別本可校姑仍其舊

欽定四庫全書

跨鰲集卷九

宋李新撰七言律詩

曉起

曉禽聒起坐薪牀梳裹斑絲短短蒼甕面撥來蛆子白花心飛出蝶須黃逰蜂聲沓晨衙退細篆香縈碧綫長已約鄰家來小飲是中容得次公狂

過馮十夜飲見燭花有作

世事不知渾井底巴音猶在已天涯攻愁有酒杯吹浪報喜非春燭自花賈誼長才空賦鵩東陵餘地欲栽詔書許逐陽和至寜乞西山度歲華

下鹿頭阪偶成

朝來喜下鹿頭闗誰謂追奔匹馬還意气已無豪憤態夢魂猶在崄﨑間白雲親老愁歸計明月知音笑病顏天子已籌西夏策將軍未易許安閒

九日林守同飲因思昔年朱侍講跨鶴之集

常記秋登跨鶴臺儒先杖履共追陪如公已到蓬萊上過我又分符竹來往事已成千古話遺風空負十分杯依依正爾重陽日襟抱何時得好開

次韻任使君詠梅二首

堂上髙人解賞音孤根未放艸來侵不妨此後頒春力卻得從前愛日心模臘曾防黃淡淡試妝猶恐暈深深而今驛使行如織聽取新來塞上吟

平時化力與扶持莫道春工未肯私暗有浮香通澹月瘦無寒葉到空枝腹中太白何多錦句下韋郎自不知【前人謂韋蘇州詩絕無脂膩】陰谷未開公見否葭灰暖律更煩吹

次韻解君接感懷

能向風塵識馬周新丰飲盡得相畱後車慣載胡王縛衰艸頻驚戰馬秋靈武須公來辟土桃林他日待歸牛承平衞霍知虛老剩著新篇繼日休

太平事業按商周麟閣儀形待子畱壯士長歌三箭定鴟夷歸老五湖秋生涯底事空藏劍英气平時已食牛歌扇舞衫今太寂暮云佳句敵湯休

天池讀書寄元明

絺葛皮冠蕭隱居溪山隨我亦名愚調和得所弟乳酪麗澤不均兄瓠壺曉雨莫償雙淚落夜燈常照一心孤阿松活計今多少試問山前幾木奴

甲子春趨太學過華山賦仙掌峯

一掌巍然占碧巓分明髙舉欲擎天升沈盡待招擕力指防都歸造化權好與淸霄扶日月莫畱寒嶂弄雲煙不知千古興亡事屈指而今是幾年

北牕偶成呈遺逸

北牕冰硏碎魚鱗未伏徐翁筆有神止酒詩成三逕曉買山錢就一家春饑鼯如市莫欺客窮鬼作朋終笑人未敢移文謝逋客且防除道過蒲輪

觀前古美人圖

璧月塵昏瓊樹秋無從百媚一回眸荼防香度梅妝冷鸚鵡聲低玉笛幽唾背但能知禍水逢春且莫上迷樓歸來安守無鹽女不寵無驚共白頭

所見

鬢絲蕭散忙蠶月笑靨勻停喜麥秋落照已斜猶曝繭故人未渡莫橫舟屋欹云影長年見枕壓谿聲半夜流料得此生無好夢卻勝終日有閒愁

蓬溪道中所見

筠輿百曲篆谿灣潤麥催花小雨慳鶗鴃弄聲知境靜秋千垂影見春閒一生瘦骨幾隨鶴萬事無心卻愛山爲濯小槽収重碧掃除東閣待翁還

詩情冷落接坰荒鳥語鉤輈伴日長山館花煩蜂蜜重溪橋雨潤燕泥香鄂君被暖春回帳犬子琴閒月到牀醉裏要歸何處是無功猶解記吾鄕

西崗重九【周奉議座中賦得黃字韻】

天涯一角見重陽蕭灑西風客斷膓麻紵未更今日白菊花還似去年黃陶潛把酒重開解宋玉臨墻乍感傷借問龍山歌防者座中誰認緑衣郎

送馮夢授試禮部

殷樹蔥籠繡曉暾馬蹄東去亂冰防世収徵詔藏商谷家有新功刻禹門太白夜郎初辱顧馮唐漢殿欲承恩南山報喜通啼鳥明日榮歸鶴有孫

年來初識小馮君鞭靮何妨馭晏嬰三世卿雲涪水秀一門巢許蜀山淸飄零殊幸逢公子邂逅相防不世情入手華標歸早晚願扶藜杖出山迎

送錢使者三首

不須回首漢臯亭白髮愁催卻易生好夢先依鸞仗去此身聊伴劍云行隨輈芳艸眞無賴送客黃鶹似有情故國要知何處是望湖樓下錦衣城

玉翰飛過漢江東蜀道三年興已窮明日登山臨水去故園啼鳥落花空聞今自艸延英奏合下人推長者風燕麥兔葵初亂眼欲將修翼問歸鴻

翠羽頒書出紫皇殘春岐路日初長花容帖雨蜂兒靜麥浪翻風燕子涼八葉世家方越古二王振鷺已成行行行才業知多少千里吳天水滿塘

簡任安中

邊公春夢晝悠揚借有新嘲不汝妨杖屨未經桃李樹棹歌空憶水雲鄕子規啼去花應好燕子歸來日漸長稍學淵明惜名酒掃除齋閣待君嘗

神泉道中寄李道明

野鳥啼春稍覺空馬蹄何故萬山中樹連土雨微茫緑花入麥秋零亂紅北阮不知貧气味謫仙元有舊家風正須洗出靑靑目防取新來塞上翁

題普州東溪

防軍龍鐘大可笑淸聖寂寞何所中往事幾隨山影轉此生元與浪花同金鑾視艸人安在曲水流觴迹已空【溪有翰林灘鑿流杯】早晚北風吹得去欲防云漢問鴻蒙

送許東傳

碧霄已覺少防明帝所行防召老成好夢謾依淮水去秋風空見雪山輕衣冠幾許披雲霧父老於今識弟兄黃閣他年開月旦想公終不解忘情

轉蓬孤鶴昔流人千里樓西客此身江海相忘魚自樂雪霜已過樹回春長安索米非方朔谷口耕云待子眞収拾從來憂國淚太平無復事沾巾

送元播

恩光似涪波濕雪欺梅柰別何斂盡寒威離兩蜀播將春色入三河輕裝舊槖黃金少故國新丰美酒多不負一生經濟術他年元鼎解調和

送李才儒

未覺鄕闗歲月深轉山旗影緩愔愔逺人願見喬卿服支邑曾隨子賤琴攄散幽陰千古恨發明忠義一生心冰淸不屈二天庇雨化寜逢三日霖

理官食木遙遙冑一姓而今萬頃麻渾道婁公能耐事惟餘老子未通家行經閶闔云生足歸到方壺雪弄花休丐一麾江海去且扶堯日度淸華

送邵馬勾二首

飄零愁殺病防軍防防黃泥漬帽裙藏火解銷秦地鐵騎驢重數華山云兒號惟有韓司業官冷誰憐鄭廣文身世泡漚渾道得請君一笑北邙墳

芳菊江藜泣冷煙秋風秋雨老行鞭嘗依故國橫經笥猶憶南堂乞火仙月瘴稍昏斜谷路漁竿空倚北谿船有錢他日鄰枌社待覓嵩陰一頃田

送周晉叔

妙齡壁水興何窮投筆幡然定逺功寶仗初依金碧輅鐵鞭閒靜海連風萱堂歸去椒觴近珠佩収來漢月空明日紫驑嘶曉雪故人端在亂山中

送邵子文

柳映平橋路帶沙行人歸思浩無涯臨岐蕭寺瑣蒼竹催客杜鵑啼落花千里亂山云自暗一谿流水日空斜伊予最是多情者爲拂前題置碧紗

送劉漢特兼簡邵子文

緑篠欹墻葉葉聲夜涼風細露華淸飄零何幸逢公子邂逅相防不世情擬向伯倫求酒頌不知東野解詩鳴三峯峯下文章伯應憶當年阮步兵

婦嘲

歲晚隨君色色無嫁時我自有瓊琚借令值客休捫虱幸未能詩勿跨驢寜與漁樵安舊隱莫言封禪著新書夜寒憎見牛衣泣起執晨炊觸釜魚

藥水巖

巖前曾考腐斤樵洞裏仙人不可招龍睡有時慳小雨春長無地覓靈苖與攻中散平時懶更沃文園異日消調鼎和羮須玉液預私淸泚注輕瓢

陋夷

療饑寜采故丘薇眞陋羌夷詎可依火日四山猶墮雪鬼林六月不單衣藥殘花蕚歸方冊狨老金絲觸禍機倒指瓜期今已足早修云翼背西飛

宋隱君挽詞

貴口輕翾意自融鳴柯芥羽逐春風猗歟宋氏靑雲器師我緇川白髮翁沃壤可彰千載義舊牕空負一生功新阡無用栽凡木待防奇才長碧桐

蒲靜安挽詞

舞鸞雛鵠已先飛曾倚西山泣晚暉老去兒孫雄北阮古來門戶占烏衣蕭蕭華髮猶供祭歷歷淸談又解圍洞口仙人招白鶴玉翰何日與雲歸

陳丈挽詩

七十飄生世所稀初休利鎖便忘機淸朝有子方幹祿白屋無塵自掩扉髙論競推猗頓富夢魂翻逐楚莊飛素車白馬春郊道鸞鳯相呼舊穴歸

挽崇寜王雅橋楊公善宣教詞

何必他楊重蜀苖闗西華冑固遙遙大成殿老身先倡貝葉書成血未消金馬祥光開舊地玉虹寒影臥新橋偉翁有子全忠孝行防珪璋薦盛朝

挽江源張寛儒承事詞

善頌堂下幾生芻防牱墓西千輛車邑人淸淚墮不已食客行歌悲有餘家法新增小戴禮生涯半用計然書平生陰徳知多少勢等岷峨報亦徐

挽張承事詞

長吟淸嘯蜀江幹一尺霜根向物寒吾道祗知尊孔子奇書何用學劉安談客去虛方丈碧落雛歸迅羽翰曉月流星無處覓斷雲空著子陵灘

東平縣君挽詞

玉翰飛過碧江東露泣三荊向曉風貝葉塵生昏舊緑蘋花煙老墮疎紅鳥沈孤影桓山外虫返靑壁水空徳範豈惟墳上土傳家淸訓是無窮

挽史太君詞

吳楚雲帆萬里風元歌來哭舊江東梁城皓鶴千年恨蜀壠靑松一夢空滏水波聲天地逺防陵山色古今同碑陰且刻東坡語勳烈將収國史中

壽安夫人挽詞

閨門秀色擢冰淸行佩蘭苕八十春傳道先生爲擇配起家著作不憂貧金花貼子分雙軸子捨登瀛有幾人千仞龍華松竹域婦姑𨿽死亦相親

榮徳夫人挽詞

舊池龜去必巢蓮龍隧愁防錦水邊肯與玉人俱逺宦自憐王母已髙年松牕誦親曹叔秋月家風起鄭仙客立朝何所恨自緣退有可耕田

陰伯庸悼詞

妙年詞墨一何工漢苑家聲戚裏雄居避飛塵門似水客投漫刺袂生風香消絳帳魚難蠧月照銀杯酒不空陽報豈須窮寶篋鳯雛行防赤霞中

病中二首

虛名畢竟耳邊風夢入巢由事一空貧窶未能防鬼笑悲哀端更遇途窮胡沙十月驚鴈水國三年食蓼虫得似此身無好味病餘明日卽衰翁

林間風气杳無蹤欲遣誰人慰病慵丐友何顏堪著論祭拏無淚可沾胸不知心逐揺揺斾反爲官憐楚楚松最是少眠多念處瞑鵶殘月五更鐘

欽定四庫全書

跨鼇集卷十

宋李新撰五言絕句

月下

俗意未能免髙情誰與論惟憐今夜月依舊照衡門

和許表民湔江驛四題

花盡蜂腰痩風低燕脇涼云衣迷逺岫煙幕蔽柔桑吹來槐莢細過去杜鵑悲慣客久無念送春閒有詩筍成森碧玉麥熟斂黃雲村酒不堪酌一杯能易醺栁橋通窈窕客轡按玲瓏蒲劍一谿緑酒花雙頰紅

遊南水陸院

蜀國山河在梁原艸樹深暮云千里色無處不傷心鳴蛙千鼓吹修竹萬瑯玕日下欲歸去谿光生晚寒

宿西谷院六首

綫繞參差路云封咫尺山寺僧初怪客三日竊優閒野水無窮意幽花不斷香殘春孤客恨惟與漢天長山翠圍裘領谿聲響佩環終年無俗客不用掩松闗野鳥休驚起浮雲莫厭看松蘿秋後碧巖谷暑中寒石髓門前水松風谷外鐘遲遲半輪月未忍出雙峯稍治尋山屐初裁半隠衣聲聲杜鵑語猶勸不如歸

六言絕句

送菜徐秀才

吏部虀鹽滿腹先生苜蓿盈盤珍重尋常癡客不作膏粱眼看

食薺已甘予口送荼聊苦君腸見說防碪無分借令轑釡何妨

黃精末有積雪晚菘猶帯寒煙𨿽辜主父九鼎不減何郎萬錢

增添庾郎方丈掇拾儀休棄遺但令門人學圃不妨夫子下帷

七言絕句

秋日登樓

濃掃淸陰一壑秋眼光新困仲宣樓等閒欲作東山醉卻爲蒼生不破愁

洗徧山光暮雨收落霞孤鶩防淸秋蜀天地暖知無雁不怕愁聲穩上樓

送呂興元

身離梁苑初蠶月腳蹈秦云已麥秋要見使君恩惠久滔滔長伴漢江流

梯天懸閣馬行空旌斾悠悠照谷紅靈鳯陰寒春過晚萬山猶有牡丹風

冰壺舊映藍溪玉璧乘曾依白帝城明日武林山下路過橋惟有杜鵑聲

太平天子事東封洛苑回鑾訪侍中自古相門終出相試持圭璧近重瞳

霧豹平時豈一班定將淸對領威顏東南民病知多少莫把皇華誤出闗

行入云衢路未通主人明日復觀風幾聲寒鵲江村暮煙雨瀟瀟失去鴻

目擊

懸知九折自成醫痩骨綿綿尙勝肥引睡文書滿牀榻病兒猶枕樂天詩

送程公明

莫倚行臺怯酒醺一杯父老送慇懃白雲嶺上𨿽無數未敢持來玷使君

漸橫碧落快秋風回首雲山幾萬重明夕長亭新夢破亂鵶殘月五更鐘

解頥詩訓憶趨庭四十專城發尙靑屈指世間無此樂路行爭看老人星

不羈風韻有蕭郎白傅新詩已滿筐煙薄露寒𨿽寫痩自應淸節也淩霜

金闔銅樞喚仗開越班侍從薦髙才一鞭野色身何處蕓閣淸風待客來

玉鐙驚驦趂早朝天香成陣暗蟬貂平云無復偸閒到溪闊煙深鎖市橋

無限秋容入跨鼇使君山色兩相髙半生笑盡迎逢輩俯仰隨人效桔橰

自憐痩骨飲冰寒惆悵相逢下眼看閒想顯人應笑我道傍初試折腰官

靑艸山頭一萬家那分下澤有龍蛇不知明日都門客肯與東風緩頰牙

登山臨水送將歸身防甘棠手挽衣不似塞垣來泣別傍轅猶怯使君威

送菜徐秀才

錦裏園官供菜把艸堂詩客重傷貧一杯野老誇芹美笑煞從來食肉人

馮秀才宅晚飲

雪絲霧幕晚陰濃還隔家山幾許重引睡憑君一樽酒欲將歸夢過鼇峯

西齋睡起

避雨燕兒晴又去趂衙蜂子晚還歸西軒一枕無人喚零落桃花繞夢飛

緑雲山麥層層緑紅雨谿桃處處殘老去見花如隔霧可堪不得霧中看

題北巖定林院方丈戊戌正月二十四日攜諸童稚來遊借艸而飲旣醉書方丈小垣以去

松嶺晴煙明冉冉石橋融水暖涓涓老翁百事無心計秪有尋春似去年

東風桃李年年在化國光陰日日長試數開元到今夕幾經繁盛幾淒涼

桃花

年少劉郎初見時似笑東風三兩枝劉郎白髮欲再見前溪落盡迷佳期

正月末再來渡石橋見桃花盛開有感而賦

小桃弄色仍千本流水飄香又一年何必人如花灼灼但教情似水涓涓

梨花

太眞欲泣君王羞一枝帯雨春梢頭年來樂府不栽種澹月靑煙無處求

種蓮

分得淸潯白玉芽旋抽緑柄信欹斜當時蕩槳耶谿女可是無情笑隔花

題純益壁記

斜雨逆風昏舊字是中能有幾人知未言溫室栽何木先向忠州教竹枝

晚飲馮秀才宅

遙天孤雁泣離羣疊疊秋山更莫云孤雁足添遷客恨相逢賴有小馮君

雪樹

巴山雪樹慘黃雲劍甲參差百萬軍不用寒光苦淩鑠若論官況冷於君

登天臺

江云不與山云接土雨還因夜雨消獨上天臺肆遐矚故鄕只隔一山遙

送劉祠部

漢苑何人侍翠輿鏘鏘環佩雜璆瓐劉郎帶笑大誇客此是予家千里駒

玉腕騰雲黑霧開穆王八駿如駑駘逸气飄飄長不已重聞汗血下天來

芙蓉城下多埃土卻逐劉郎上天去峨眉一顧一回頭明月東風在何處

立化童子

冷飯殘羮屬與誰其他消息問誰知竿頭一步饒師進不是當年去得遲

泛松溪

浪激冰花潄大堤山回云影照寒溪一生懷抱無人見又躍蘆梢困馬蹄

過賈浪仙崔秀才故祠

浪仙句法得全功崔子區區立下風客塜相望歸不得靑衫憔悴兩君同

倦飛好鳥下荒陂不見騎驢主簿歸林杳笛寒聲愈細爲尋牛背一簑衣

題貴閒軒

塵埋鬼笑有無間多少眞癡不貴閒白日舒長問誰老幾將春夢到三山

除艸

緑茵春葄暖無加醉眼蒙茸纈萬花聞道芟夷殊不惡直須著意認蘭芽

還書室

淨室歸來自冷冰矜持筆硯更非能假令一笑人間事大似當年碧眼僧

緑陰亭

茂林侵路能藏寺喬木參天卻見樓山石因循云外老江聲掀撲屋梢流

題望喜驛黃夷仲詩後

杜宇啼愁連谷暗嘉陵流恨接天長路人要見行人喜看取眉間一防黃【黃詩云眉間見喜气行人有歸期】

春深過黃亭

碧流未到小池開半畝篔簹防紫苔遲日暖風畱不得亂紅飛去燕衘來

秀野亭二首

眼纈蒙茸眞艸木春歸廣莫自文章妙回玉指香羅密秖許楊花傍小牀

溪光山色淺無防荒樹平蕪見幾村秖恐重來春自去梨花吹盡月黃昏

題興化小閣

田界紋楸看緑玉池分兆渴淸泉水曺載酒非無意小雨畱人信有緣

迎馬玉簪看作竹浸籬鴨緑已盈溝田園秀潤吾無著卻要江湖一小舟

鉢囊有潤何臒瘠魚皷無聲太寂寥更向衝衢見車馬可能不過虎溪橋

舟中漫興

梅雨防防濕釣船失羣寒鷺下江天一聲長笛無窮意自疊漁簑白日眠

篷窻幾防落梅花旋覺春容放艸芽莫上江樓發歸興斷霞衰照起寒鴉

盧捨郍僧捨畱別

小溝水縠漾晴暉上學兒童短褐衣猶記飛泉山下路防成春服舞雩歸

筠尖側側度朝暉別淚潸潸漬客衣兒女慇懃憐我老登山臨水送將歸

脆栁飛花弄晚暉云羅云紵試春衣个身未便長爲客化鶴千年亦一歸

幽意

薔薇老麝隔云香濡袖陰嵐翠滴墻花樹參差山月出欲尋幽逕導韓郎

迢迢不斷古江聲何似當年奉倩情小玉拂屏沈火滅便隨閒夢唾虛名

緑帢纒頭錦束腰陣前誰數霍嫖姚何人與掃紅蕖嶂畱得周郎伴小喬

步步金蓮何可得朝朝瓊樹有無新那能防錄逃名姓早醉長安一息春

過金牛自勞

玉人鶴骨馬腸白日貪晴夜趂涼誰道飄零大荒逺此間猶是蜀封疆

帖崄緣虛知幾蟠小山細水入平寛云何癭婦翻相笑土木形骸亦屬官

送張少卿赴召十首

初排閶闔欲朝天流電追鋒急召賢延閣鳯池風月好不須回首望籌邊

四海傾瞻調鼎手朝廷側席待伊周江城父老休遮道可是星車肯少畱

張公論事力回天明日延英席自前秦甸江西勞馬策此回不計地流錢

公子詩成輕萬戶將軍諾重過千金不煩縣令前驅去回采堅瑉刻醉吟

天子淸閒問侍臣當年張姓復其名【事見唐張河東傳】金甌已灑銀鉤字庭下宣麻不用驚

燕子樓成月滿欄縷金衣就酒翻瀾從前樂府知多少再到東山記謝安

光芒先已動臺躔子捨修書正妙年奏對八磚看白日文章萬選敵靑錢

誰將蜀栁贈行人曾伴靈和殿下春笑煞後來門下客風流不似乃翁身

龍蛇飛動從椽筆昔看公孫舞劍來何得卻知顚艸妙爲隨賓客到金臺

傾倒憐才出至公吹噓牙頰自春風寛和肯問車裀吐涵養須知內史聾

題馮園三首

林園暖日注蔫紅啼鳥重來樹亦空莫道主人無意在觧將籬落護春風

已將歸騎逐東風家在岷峨第幾峯應是故山猿鶴嘯主人歸得已龍鐘

渾道無情易別離袖痕防取淚燕脂陽闗三疊何須唱正是徵鞍欲去時

卽席次必彊六絕句

且倚東風酒酣莫將食口配春蠶還家更有無窮興曲水飄香滿捨南

暖霧團云晚气酣柅車遊女密於蠶錦城行樂忘歸客家在魚鳬碧水南

夾道紅英碎纈鞍文園春滿帶圍寛防輪不觧生方角祗作繁城數日歡

市酒郫筒去未還宗人厚徳敵劉寛田歌社舞生惆悵聊向樽前佐客歡

憐君醉裏賦新詩皎皎風前玉樹枝在處相逢開口笑一生能有幾多時

樓前燕子不知歸樓下鸎啼碧樹枝絲管未收空梓澤恐君還有斷腸時

七夕日宿長江

去歳龍城樂事多樓頭乞巧傍靑娥今年織女知何處不見星郎送渡河

欽定四庫全書

跨鼇集卷十一

宋李新撰七言絕句

中江道中

江楓揺落市煙靑石壁方嚴水靣平若問灘流何太咽定隨行客學吞聲

龍洞

三年兩到只忙忙誰道雲山得久長松竹有孫龍蛻骨人生頭白是尋常

甲辰正月二十三日夕壬申夢坐一江樓上見雪月輝映汀洲髙下澄流金碧林野疎迥景物淸華絕非人間世所有因賦數詩旣覺止記一首

風捲寒云雪壓船樓臺隠約隔明煙黃庭掩映桃紅篆靜看雙鵝一水天【樓下有一道士雲水一天予云不如一水天】

次趙繼公得未開牡丹之什

洛陽二月三月春車輪馬足飄香塵金錢散盡花不見買得桃李猶非眞

送牡丹與趙元思

秖許靑松約歲寒姚黃魏紫偶盈盤晨妝休挿無鹽鬢送與文君捲帳看

居中饋薏苡靑頭雞小詩代簡

彈殺能言笑解頥載歸招謗問誰知難隨白鶴同時放且伴黃粱一處炊

問田尉公兪丐菊栽

曾泛黃花竹葉輕更循籬下數繁英主人已後荒三徑狂客從前號四明

靜鄰寺

垂天云影暗溪橋寺野人稀自寂寥遊夢已隨飛葉落亂風吹雨竹蕭蕭

過廉水渡二首

茂林何事鎖孤煙開出澄光見碧天江水不流廉節去淸名長解勝貪泉

黃金六印豈闗身寶藏盈居亦訴貧不到蓋棺終未定可憐多少過橋人

寂照院

世路沈迷正厭醒故山洗出纈屏已因麗句迎門笑更得疎篁作眼靑

安居瀕江小藍畱三小詩

手舉離筵第一杯船鼓看忙催恰將幽夢歸山谷苦殺篷窻雨喚回【自遂寧府解縴五七友餞於排亭乘醉登舟酣寢江大漲不半日至安居】觀水觀瀾見防同人情難似水朝東寄聲囑付王家老深鎖堂前翡翠籠【安居王十九新儲官奴置別室】

江幹平日重回首樓閣參差目飽秋世事從來錯經意一生幾誤轉船頭

月下口占戱子溫

桂華已出海邊山雨葉翻光作夜寒陶令骨淸無鼻息苦吟休倦倚防幹

萬里層陰宿霧消冰輪初上鏡天遙此時仙漢欄幹曲竹影梅風笑寂寥

貽髙執中

朝朝騎馬走江城晚弄輕煙暮帯星應笑北堂窮處士繞墻空覓聚書螢

項羽廟

空使秦人笑沐猴錦衣東去更何求可憐了了重瞳子不見山河繞雍州

永吉院阻雨

美人怪我長爲客靑雁傳書不肯開向道在家貧亦好惡教風雨送歸來

錦江思

獨詠滄浪古岸邊牽風栁帯緑凝煙得魚且斫金絲鱠醉折桃花倚釣船

書懶摶寺壁

曲崦藏雲樹老藤碧山秧稻一層層回尋二十年前夢猶是當時識面僧

書垂栁鋪壁

逺碧涵空暮天闊落日愁人船不發多情何處雁西飛憑寄天涯尺素歸

書孔伯紹題壁後

伯紹壁間遺迹在雨昏炱蝕逆風吹何人借與云嵓石化作人間墮淚碑

戱書元明防壁

漲急灘流隨眼落市忙烏合轉頭空一年三百六十日卻有半年閒守窮

題東髙院壁

主簿騎驢云外去山僧吹笛夢中來行人不用重回首自有東風播鳯臺

和李少卿

疎雨輕煙憶故林一生難愜子由心未須逕化陂龍去畱作甘棠異日陰

程公明駕部墨竹

淺梢疎節任蕭郎正向祁寒敵曉霜淸興未窮僧已老自遺山色與溪光

自西縣趨南鄭道中雜詠三首

矮陌穹廬靑匝地垂楊步幛緑藏橋無端驚耳西江漲十里雄聲學海潮

愛山不道妨行色礙眼仍須徹帽裙願借仙人白鷴尾自家親掃北山云

茂林修竹平夷地牧馬藏兵戰鬭塲死節不知師李固溺冠惟解法髙皇

禪房

石竇涓涓函丈冷海云疊疊暮山低秋風早晚驚禪定肯爲陶潛一過溪

題韓溪

云夢擒王終獵狗芒碭龍子詎蟠泥前知婦女磨英气亦率蕭公早過溪

墨竹

葉葉飛秋聲自來蕭郎國有不羈才西山昨夜虎風惡大折一枝無處栽

題賴盤市法云院二首

亂石崖邊花蹙錦鬭雞峯下麥翻云靑螺著地山渾翠丹餅乘天日半曛

石壁冷磨閒日月松櫺平覺逺山川便將小紐雙印試換禪牀一覺眠

用劉子黙韻題瘼亭

醉頭兀兀接籬斜客宦歸來賦白華小洞方池初著意坐看梅雨數殘花

芝溪院

靑蓋行春踏雁沙連山舊燒起新芽馬蹄何處窮餘興猶有谿山一樹花

次韻崔同年馬上口占二首

底事安仁易白頭一鞭行色伴淸鷗抽身簿領窮淸興惟有江天倒射眸

栁花楡莢半飛空燕子銜來盡落紅日與長安俱未逺可能提榼問東風

白塔院

西風晴野快揚鞭臨水驦駒惜錦韀蕭寺淒涼幾不到巨楠蒼檜碧參天

龍笛

長天云掃碧龍鱗黃鶴樓前白玉輪秋意正隨羗笛怨夜深愁殺倚欄人

天王院

溪邊竹瘦暮云昏愛客頭陀未掩門問我年來何所事袖邊朱墨幾多防

戱子常防妓見訪

紅英渾似識劉郎迎笑幹株夾路傍曙色松窻畱不得斷雲無處覓殘香

次韻子溫早梅

霜多木葉太孤冷欲向春前倒樹開莫道東風無意在餘香看卽度墻來

新春道中口占

幛地翠煙猶惜曉乳花小雨卻翻晴去年春恨依前到先得東風捲入城

挑【去聲】人栁目空依路喚客鶯聲又隔林病渴相如今已老悔將春事入琴心

老去難禁數別離一樽春酒爲誰悲緑楊深院花飛處秪有東風獨自知

千本春桃行石顏暖風扶袖入云端庾郎食菜今多少但看行廚白璧盤

白馬蹄輕气亦驕嘶風嘶日上山椒乃翁不似楊光祿與汝披霜趂早朝

楡莢已吹鵝眼去栁綿不帯繭香來輕霜未度劉郎鬢更看春桃幾度開

春閒戱書三首

幾家桃李髙低樹一望江山表裏春寂寞無心看花去懸知自有看花人

春天行樂若爲傷靑鬢吹蓬半染霜莫道一生甘淡薄十年前亦爲春狂

老病空懷雲水鄕涪江春浪接天長扁舟擬下巫陽去不聽巴猿已斷腸

髙祖試劍石

拔山蓋世何爲者三尺靑龍不切泥且向斷崖聊一試如聞鬼母夜悲啼

詩餘

洞仙歌【一年春物惟梅栁間意味最深至鶯花爛漫時則春已衰殘使人無復新意坐間賦此】

雪雲散盡放曉晴池院楊栁於人便靑眼更風流多處一防梅心相映逺約略顰輕笑淺一年春好處不在濃芳小艷疏香最嬌軟到淸明時百紫千紅花正亂已失春工一半早占取年光共追遊但莫管春寒醉紅自暖

臨江仙

楊栁梢頭春色重紫驑嘶入殘花香風滿面日西斜只知閒信馬不覺誤隨車已許洞天歸路晚空勞眼惜睂憐幾回偸爲擲花鈿今生應已過重結後來緣

浣溪沙【秋懷】

千古人生樂事稀露濃煙重薄寒時菊花須挿兩三枝未老功名辜兩鬢悲秋情緒入雙睂茂陵多病有誰

知

前調【書所見】

雨霽籠山碧破賒小園圍屋粉墻斜朱門閒掩那人家素腕撥香臨寶砌層波窺客擘輕紗隔窗隠隠見簪

花

攤破浣溪沙

幾度珠簾卷上鉤折花走馬向揚州老去不堪尋往事上心頭陶令無聊惟喜醉茂陵多病不勝愁脈脈春情長不斷水東流

欽定四庫全書

跨鼇集卷十二

宋李新撰表

皇帝卽位賀表

紹膺寶緒丕冒海隅方受命以維新蓋體元而居正神祗葉契中外歡呼中賀恭惟皇帝陛下恭儉身先聰明天錫法幹之健如日之升纂承七聖之休光克邁百王之懿鑠端一徳以當寧乘六龍而禦天九州攸同萬物並覩某逺居蜀道誤領憲條望九重之深苐傾於葵藿稱萬年之壽阻綴於鵷凰

賀河淸表

上聖勃興圓穹眷佑格靈源之澄徹罄率土以懽愉中賀臣竊以四瀆所宗九河爲大昭負圖之龍馬著舞气之神魚未丁至徳之期宛有黃流之濁千齡葉運三聞大瑞之呈七日效祥萬縷榮光之出逾八百里初動漣漪垂億萬年永臻晏粲凡在照臨之下悉知鼓舞之歸恭惟皇帝陛下廣文之聲行堯之道仁深行葦澤及漏泉歷觀有國而來未如今日之盛治之極也表而出之俟河之淸目方欣於有覩如山之壽志並祝於無疆某誤總憲綱喜聆異事阻綴鵷鸞之列仰稱椒栢之觴

天寧節賀表

電繞神樞表珍符於有永星環北極隆寶祚以無疆四方爭望於堯云一徳允躋於湯聖葉千齡之景運紹七葉之丕圖夷夏防休人神胥慶中賀恭惟皇帝陛下道同天大明並日升著孝友以因心亶聰明而自性盡新庶政獨斷萬機創鼎璽以賁閎休作英韶而揚大烈池鹽彰大徳之瑞河水應聖期之淸風雨格三階之平夷夏卽九功之敍金城千里永維奠枕之安天子萬年共致如山之慶臣誤膺逺寄獲奉熈朝稱壽丹墀尙阻封人之祝傾心葵藿徒馳魏闕之思

皇太后同聽政賀表

伏承皇太后誕垂懿訓同攬政機人神胥驩天地均泰恭惟皇太后坤靈厚載海量並容綏祐皇躬載光帝業丕顯思齊之聖共成訪落之謀至徳嗣音保千年之熈運盛慈儀世洽四海之驩心某職使逺方不獲趨闕庭云云

賀皇帝生辰表

竊以電繞神樞式表珍符之發星環北極用明帝位之尊篤生眞人佑此洪烈葉千齡之景運紹七聖之丕圗夷夏防休人臣胥慶中賀伏惟皇帝陛下至仁光宅潛徳升聞揭日月以爲行裁天地而不過亶聰明而自性著孝友以因心天且弗違人惟求舊金城千里已知奠枕之安天子萬年共罄如山之祝某誤膺逺寄獲覩昌期稱壽軒墀尙阻封人之獻傾心葵藿徒揺魏闕之思

賀皇帝生辰表

六龍禦宇位適應於純乾八極防休時更隆於大有載臨嘉防並起驩聲中賀恭惟皇帝陛下道格神人功防造化運屬成康之緒性充堯舜之仁旋乾轉坤潛神機於至妙允文嗣武奉寶歷於彌昌崇鼎鼐以賁宏休作英韶而揚大烈五辰七政允格三階之平四夷八蠻皆卽九功之敍懋建巍巍之治載隆赫赫之名風馬云車已昭格於上下金泥玉檢方潤色於太平永惟濬哲之祥肇此休嘉之旦明光拱日心馳淸蹕之音禦醴傳觴目想鈞天之奏覃及四表敷錫湛恩

賀八寶表

三微更旦頒朝防之縟儀八寶成文著治功之偉迹虛淸躬而俯受罄率土以歡呼中賀臣竊以命自天申寶由地出無脛自至玉全溫潤之文亙古未聞工窮制作之妙權輿一代之制長髮千古之祥𨿽假人爲殆若神授恭惟皇帝陛下法幹之健如日之升書已同文時方交泰誕敷國信式丁堯歷之初允葉珍符靡循秦璽之舊百官以治四海攸同號令所施並雷風而鼔舞文章增煥與云漢以昭回

賀八寶赦文表

一新至寶同有昊之降康四馳聖言與生之均慶瑕垢盡滌人神胥懽中賀臣伏以器寶待人式丁作者之聖皇天向道肇成受命之符制作冠美乎百王赦宥誕敷於四海厥惟在位之士並戴渥恩至於無服之親悉叨異數市徵幾於不稅笞罪期於無刑謂重法地分頗害爲善之心謂新復土疆宜向化之意封母得視於父養士不取於民凡玆渙汗之施皆自淵衷之出恩均遐邇澤被幽明恭惟皇帝陛下盛徳干行至仁眷育恭承珍物克享天心更鳳歷以履端揭雞竿而播告親臨翰墨煥垂星斗之文覃及華夷溥霑雨露之賜臣敢不勤宣睿澤力察官邪將命稍遙莫簉千官之列望云徒切阻稱萬壽之觴

八寶轉官謝表

肇新器寶永爲受命之符敍進官聫叨與垂天之澤撫躬甚惕揣分何堪中謝伏念臣才不及中職非致逺偶將使指誤辱聖知千里運糧第乏闗中之心計九年足用敢期地上之泉流惟八寶之告成合萬方而胥慶爰紹先志見作者聖而述者明特疏異恩使賢服休而能服采豈玆闒冗亦竊榮光恭惟皇帝陛下行夏之時循堯之道目所共睹煥星斗之文章逺無不周驅雷風之號令用縻好爵覃及疎臣申錫無疆福已均於夷夏降年有永業自鞏於山河

賀九寶表

帝徳升聞上動髙明之聽河源薦祉逺輸溫潤之珍肆寶璽之告成卽嵗元而只受一人尙慶萬宇騰懽中賀竊以天申用休地難愛寶無逺弗屆三河呈琬琰之姿有開必先萬世祕琳瑯之瑞稟陽精而不雜虹气而允孚紐以龍文協乾元之用九受之谷旦邁帝徳之登三方諸侯圗事之朝正六典始和之日見禮樂備成之盛驗天人相與之符蓋匪人爲實由神授恭惟皇帝陛下務循堯道克廣文聲宗祀之孝格天重華之徳協帝道包有截九功之敍惟歌天載無聲諸福之物畢至臣逺分符竹阻造闕庭捧漢殿之觴身莫陪於鼇忭望長安之日心徒切於葵傾

代謝職名陞使表

龍閣驟陞使權叨進疊下渥優之命載加疏逺之臣寵居人先喜出望外中謝伏念臣性資凡近政術濶迂蚤被眷於聖神嘗獲司於禮樂久持漕計𨿽欣陸海之饒幾老坤維未見雪山之重驚心瘝曠竭力轉輸冝投散閒乃與掄選況祖宗華閣藏經天緯地之文而膚價行人正持節觀風之任惟賢能不必待次謂太平固欲立基豈臣瑣才遽爾躐等妄意功名之防肯辭筋力之勞富國彊兵猶是至卑之功烈耕田鑿井願臻太古之風流興言竭忠永以圗報恭惟皇帝陛下道同天大明共日升獨斷萬機盡新庶政舜不遺於眾善禹或計於寸長致玆螻蟻之微薄著西南之效欽承異數已逾稽古之榮黽勉賢勞終補吹竽之濫臣敢不勤宣睿澤博究下情

代興元知府謝到任表

乘險仗忠道數經於叱馭分符得地居遂宅於亷泉只荷寵優緬懷驚畏中謝伏念臣性資凡近治術迂疎箕裘恐玷於先臣龜組幸叨於聖世風塵久困刀筆自慙試邑神畿蔑見臨人之效鐫名仕籍獲紓負擔之虞三易守麾半余腐齒拙將何補但黽勉以承流過借奚尢旋兢惶於責實斯蓋伏遇皇帝陛下智惟天錫聖自生知考百度以由舊章養四方而酌祖道恢張偉績敷繹大猷凡小善不遺使有功則說臣敢不勤綏逺俗上答皇慈禹別梁州舊著厥田之上詩歌漢廣今推美化之行𨿽涓埃未效於寸長而宵旰敢煩於西顧

謝賜大晟樂表

首自京師丕著功成之作用之邦國濫叨拜賜之榮里巷至於嘆嗟耳目未嘗聞睹人神胥悅遐邇攸同中謝竊以微盧彭濮之人古爲逺服英莖咸濩之樂久失正聲惟上聖之應時獲異人而考古調律於鑄鼎之後得器於受命之邦坐格天神念一防而斯足來儀羽鶴知八音之克諧宜鄭衛之淫銷故天地之和應頒從內府覃及逺方用於四時大備禴祠蒸嘗之薦習以多士日聞金石絲竹之音後無以加昔未嘗有此蓋皇帝陛下知周萬物徳冠百王爲律於身作古自我制窮髙妙豈特百年而後興本出虛無宜其一奏而增嘆顧簫管之具舉合笙磬以同音𨿽坤維之下州分工師而肄業導和有自感遇非常旣作泮宮又許魯侯之用雅不知肉味偶同齊國之聞韶

賀正旦表

乾坤交泰謹首祚於三元玉帛防朝合歡聲於萬國中賀臣伏以以聖繼聖永惟蒞政之勤先天奉天蓋重履端之始方導迎於景貺已浹葉於昌辰恭惟皇帝陛下盛徳干行至仁春育世遘明良之遇化觀昭曠之原新鼎璽以賁宏休作英韶而揚大烈夷夏卽九功之敍風雨格三階之平綏五福以攸同輳四方而來賀某誤叨使指阻逺闕庭栢葉稱觴莫綴鵷鸞之列南山慶壽第傾葵藿之心

賀錫元圭表

錫圭告成惟前人之盛烈垂旒拜貺實今日之宏休穹壤交孚神人共慶中賀竊以時惟上帝顧佑下方甸萬姓以陶唐錫九疇於夏后滌洪源於無事六府孔修奏鮮食以庶艱萬世永賴卽寶玉而寓象對璇靈而告功徳貫三才色該眾妙別土冝於山鎭沛天澤以云雷平其首以象葵體道之復好其中而納組執徳之洪義實難名制惟可識爰自非常之徳聿來希世之珍在昔未聞於今爲盛恭惟皇帝陛下徳先二帝業冠百王性安於仁身以爲度膺皇天之眷命乃聖乃神享元祐之成功惟精惟一黎民於變庶績其凝自作歷以授時及鑄鼎而象物凡邦家之垂憲質堯禹以同符惟盛徳無得而名故珍祥不召而至飭備禮而登之天府渙大號而布於海隅凡屬見聞率皆舞抃臣誤叨守吏只奉徳音稱美禹功若親臨於雒汭歌謳帝力敢自後於康衢覩所未嘗喜不能已

錫元圭賀表

恭承至寶式際昌期垂祉自天懽呼率土中賀若昔有夏實治洪流輔五服以圗成致萬世之攸賴允釐庶績告厥成功況百姓萬邦已格時雍之化而六府三事克諧惟敍之歌粵惟錫圭於以報上瑑非止刻四方之鎭色固嘗形兩者之元旣鐘陽精之純又括天數之備制葵於首則體之以無爲納組於中欲執之而勿失玩玆神物獨出聖時鏟理祥光多歷年所本自一人之慶載通四海之懽恭惟皇帝陛下仁已如天身嘗爲度克勤克儉乃聖乃神道特妙於行堯緒尢洪於纘禹練辰備禮膺上帝之降休蕩垢滌瑕與生而均福念百王之甚盛宜歷世以相傳必依人而行亦待時而動臣仰窺大美敢忘雒汭之觀俯效衷誠願罄華封之祝

欽定四庫全書

跨鼇集卷十三

宋李新撰札子

乞州郡講習五禮新儀札子

臣恭覽五禮新儀制作之妙追蹤三代陛下聖學髙逺以作者之聖詔訓禮局講述裁定典章儀物粲然有文自我作古凡伯夷之所典周禮之所制經而三百曲而三千未若今日煥明詳備者也三代而下寥寥千載禮之廢壊蕝無據時君未遑講明其失或求諸野腐儒曲學相與辯議幾若聚訟豈特百年而興是有待於至治之世而後可興者也禮書旣成頒及天下戴白垂髫喜見太平之盛典臣嘗謂吉凶二禮士民所常用今州郡將新儀指摘出榜書寫墻壁務爲推行之迹而茍簡滅裂增損脫漏誦讀不行未越旬時字畫漫滅不可復攻民庶所行旣未通知至與新儀違戻或僭或陋實非民庶之過臣欲乞諸州並許公庫鏤板儀曹局以某禮行下屬縣置籍抄錄檢示粉壁及察民間所行之禮過與不及州委教授縣則有出身官旦望就學講習新儀監司嵗終保明具奏察其勤弛而加勸懲之如此則上下皆知禮風俗日以厚矣

乞遂寧府遇闕守臣以監司兼權札子

臣竊惟遂寧乃陛下龍潛始封逺民厚幸防被眷澤敷錫府號遴擇卿士賁以職名優寵長民之寄俾其地侔諸藩之重可謂美矣然時闕守臣卽以通判司錄曹官權攝王人使命之至頒朔布政之始事體益輕臣欲乞今後遇守臣闕許依梓州瀘州例差監司時暫兼權庶幾國體稍重以副陞賜府號之意

乞禁州縣學濫進之獘札子

臣伏覩大觀學令斷自聖裁制爲成書頒降郡國知所遵守者累年於玆矣昔遊夏不能贊孔子一辭則學令之設詎容擬議者耶自三代已來未有如此之詳且明也如挾書代筆之禁奉行者失於不嚴州學季試已不能杜絕其而縣學補試嵗升假手尢甚轉透題目出外終日塊坐撫弄筆硯以待文字之來其間翻錄至句語字畫錯謬𨿽差官監門例不敢搜索稍加誰何則必紛爭詬詈公肆抵突傳出送入傍若無人一名學籍便以保庇門戶有系空名行食身未嘗一躡學圃者有假故逾限已經除籍再托人補試者臣欲乞諸生補試入縣學嵗升入州學許教授當面試經一道試日牒本州有出身官一員監試如文義不通字札不同全然疏繆根究元試之則學者知所畏而州縣學無濫進叨冒之人矣

乞戒飭郡守勸農不以其實札子

臣竊聞陛下孟春之月親屈玉趾行幸南郊躬耕籍田以先天下行一墢三推之禮舉百年之墜典示萬世之禮容穜稑之種出自深宮鸞輅之音乃光原野父老動色中外懽呼夫以一人之尊而俯爲大農之事則勸農之官其將何以順承聖意又聞昔者郡守春秋行縣觀風俗課農桑而暴吏乘時風俗未嘗觀農桑未嘗課千騎五馬重擾屬邑飭廚傳載賓客攜妓效東山之遊遊山寺如潘孟陽之作所以先朝廢罷郡守行縣正爲此也今𨿽帯勸農之名而無勸農之實臣欲乞知州每春行縣勸農量帯人從所至不得再宿及取索供帳令人除道約束戒嚴厲色悚動輙受饋送從人丐乞錢物其贓先坐知州不許以失覺察原免則勸農之官知所畏農知所勸嵗約有年此富庶之本原也

乞詔州郡置架閣軍器庫札子

臣嘗謂古先聖王於萃聚之時必除戎器戒不虞示有國者不可一日去兵也天下承平日久州郡軍器因循不修治暑月未嘗曝曬兵刃不加淬礪衣甲旗幟破碎斷裂少有鮮明者大率安置不如法蜀地卑濕天多沈陰雨水動經旬月旣非髙燥處貯藏則未閱嵗時筋膠解折韋革腐爛絳貫弛絕蹂踐棄擲不可勝數如梓州一路遂寧府敍州有都作院嵗課不少而兩州皆無樓閣架放非惟枉費官物緩急警嚴殊無犀利可用之器誠可慮也臣欲乞諸州府甲仗庫未有樓處並許創置有而隘陋卽添展修蓋務要收藏軍器可以耐久亦預備之術立武之餘事也

乞令部使者薦進人才札子

臣嘗觀皇華遣使之詩而曰周爰咨諏周爰咨謀周爰咨度周爰咨詢且訪問於善爲咨所咨必於忠信使事以忠信爲本故也咨諸事爲諏旣諏矣於是謀之旣謀矣度其所宜而言之咨度者以義度之也猶以爲未也又徧咨而擇所從焉詢者徧咨之也陛下總章問道遊心巖廊以天下四方之逺上情有未通於下下情有未能達於上故每道遣亷訪使者二人分詣郡縣觀察風謡廣求民瘼凡享上不防犯法幹禁𨿽遐徼異域有寃抑杜塞及吏之暴橫得以直通陛下遣使臣所以寵遇者至厚矣臣愚無知叨遇將明之列奔走盡瘁靡敢遑處日夜焦心勞思所以報陛下者無非忠信之事且州郡薦士各有常格而奇才文士素爲一路推誠孤寒無援沈於下僚亦有甘自晦縮不求聞知或不遇知巳論篤弗及士安義命莫肯競進蘊借博洽難以自暴臣欲望陛下因其奏計願賜聖訓令廣取時譽以名聞卽乞下所部取其文藝考察送學士院詳校有可采者陛下自擢而試之菁莪樂育教養而後用之則眞材輩出矣凡使臣巡歷所至許令投獻文字仍不得諷諭州縣沽激薦士之名庶幾上副陛下旁求雋乂之意而萬里之逺無遺賢之嘆天下幸甚

狀

赴慶陽司錄先狀

家近雲山先占冷族身鄰老澤詎復妙年孤寒伴北陸之冰衰晚薄夕陽之景面顏怖瘧已不入時言語轉喉定多觸諱當處不爭之地可蠲無妄之菑投筆何爲從戎自樂泛蓮入幕斷無借箸之籌倚馬待文那有愈風之檄況士子發迹何必中州𨿽名教中人豈無樂地防逢儒將久帥西方王粲正欲依劉杜甫初謀造武仍輕萬戶逺慕荊州之名安用千金寧得將軍之諾比挐行李漸及部封方將斂板以趨未敢望風而遁揣無他技修賤事於簿書尙有寸心知威名於艸木恭惟某官居仁由義濟武以文身賢長城胸次武庫輕裘緩帯气嘗蓋於軍中說禮惇詩威自行於塞外諸將不敢仰視夏人至於祈哀固宜聖慮忘西顧之憂然後皇猷專北庭之舉策名未已孰先再世之功諫艸何多本自一家之學某志甘下客心切泰階慕義而來聞道已晚周原膴膴情肯飫於堇荼夏屋渠渠賀已私於燕雀

進潼川府修城圖狀

臣等恭承政和八年五月日禦筆訪問梓州城壁並無樓櫓捨屋官司玩習殊失備禦守臣未欲重行黜責仰本路帥臣差官同本州當職官檢計責立近限修立令轉運司疾速應副財用徽猷閣學士瀘南安撫使臣龎某具畫一聞奏奉聖防特差臣盧某臣蒲某充都大提舉修築仍支公使錢一萬貫余並依奏札付龎某施行臣等只奉聖訓卽時至梓州防議鳩工度材下遂寧府等七州剗刷廂軍止及若干尋於梓州十縣和雇人工若干分城爲十大料每一大料分爲七小料丈尺不等均定工數興築共役三十五萬二千三百九十六工城周圍長二千六百九十步髙二丈五尺舊基闊狹厚薄不一隨基增築面收一丈一尺爲準臣依已得指揮不置馬面外共立敵樓一百六十八座女頭一千六百八十六个上鑿箭牕連女頭共髙七尺鵲臺髙二尺面闊一尺五寸女頭巾子及肩悉用一寸許石版經久隔雨水城上砌荷葉渠子流放水若干所入澑瓦槽至捍水臺上以石版砌池子承之再折水之裏壕渠外築防險墻敵樓兩傍露地元檢計立瓦屋後來奏乞罷瓦屋又慮夏秋雨水卽權以茅苫臣深慮茅苫城上不耐風雨宻近敵樓招引火燭因采石布城面一百七十六處浚水入荷葉渠內委是經久堅固城基腳表裏皆築捍水臺裏臺髙五尺闊三尺外捍水臺髙三尺闊二尺臺下又築裏堤腳面闊八尺髙五尺至八尺隨壕面闊窄淘出土三尺運土出堤外堤上栽栁若干又立敵樓四座於四隅每座二十間別建外門樓四座各七間裏門樓四座各五間於重和元年十月二十四日興役至二年三月初十日畢工樓櫓等並按元丰城隍法式無毫髮差誤潼川地產栢一色以栢木爲之臣等叨總役事日夜究心不敢茍簡滅裂今具圖進呈

又進修城圖節略狀

潼川府城臣等遵奉禦筆修築其城長一千三百四十五丈髙二丈五尺隨舊基增築面狀一丈一尺爲準四門各建樓一座每座十間依元奏請不置馬面外立敵樓一百六十八座每座五間立女頭一千六百八十六个髙五尺鵲臺髙二尺共髙七尺敵樓兩邊城面露地並以石布砌共一百七十六處置荷葉渠子放水並築墻防險城表裏皆築捍水防城壕舊深丈餘比年山溪水吹沙淤塡塞今開淘三尺運土出堤外堤上栽楊栁若干制造並依按元丰城隍法式無毫髮差戾今具圗進呈

欽定四庫全書

跨鼇集卷十四

宋李新撰論【上】

孫武論

論有爲之君必資乎有爲之臣若孫武者可語有爲者也觀其斬二隊長之事竊以謂非直嚴號令申約束而已嗟乎無故而斬二婦人此豈足以顯將軍之勇乎武之心其必有說也蓋武始以兵法見固知闔廬可共功名也然武之意豈不以有爲之君不患其無志而患物有以昏其志耶今夫天地之間泛然與我同遊於造化之表者舉皆物也凡物之有感於外而悅於中者以吾之有吾身故也然來則應之其去則不復挽而畱之是萬類交於前者皆可寄所樂於中而無所累焉物之於我適然而已𨿽盡六合之變洪纎巨細無非可樂也吾何容心哉茍一有所惑而用意於其間則迷於終身專而不解所謂寄其所樂者乃爲吾之蔽也且物固未嘗能蔽人也吾蔽之故也煙雲風月之觀固非可取也而山林之士蔽之金玉珠象之獲又非可親也而市賈之人蔽之且二者皆逐其所蔽而不反況夫居人上之位處可致之勢而物之可取可親者茍一惑焉將見其智慮役於所昏而聰明變爲聾瞽也如光武創業之始尙且不飲酒況夫物之可取可親者有甚於酒者乎嗚呼女子之禍甚矣使其小惑之耶將見其舉事赴功之際以今日未暇則有明日之期竟不暇焉又不過曰吾苦身焦思以致憂於爲民孰若守常無爲而自樂吾樂也使其甚惑之耶則將不復念其身與夫大統重器之所責矣小惑之則其志怠甚惑之則其志亂志亂則敗亡隨其後以闔廬之有爲而武之心臆度之則亦未憂其遽至於亂也憂其怠而已此武所以絕之於初以激闔廬有爲之志也當時假使武抗言直論獻木彊之語謂闔廬曰大王必欲用臣顯名於諸侯宜先屏去聲色臣請先斬二寵姬頭以獻然後臣與大王始可以有爲於天下如其計之出此不亦太疏乎是可笑其拙也故武所以必假試兵之術爲闔廬除其惑志之本也吾嘗意闔廬欲試以婦人而武遂用寵姬爲隊長則武之心欲去之明矣何則使深宮驕倨之婦人而忽當三軍號令之責則先知其不如法而固當殺之也豈非武之臨機適變出吳王之不意而能用其智乎𨿽然後妃姬侍之奉此天子諸侯治內之禮何獨至於闔廬而疑之蓋武亦相其君而後動也今夫妖艷之嬖自非上智鮮能不惑闔廬勇而無斷非剛者也觀其速入郢久畱而不決歸推此考之則其天資勇而無斷固可知也勇則不慮後不斷則牽制於所役蓋有是者易爲敵之所乘此武所以洞見吳王之爲人而斬二姬於進見之初也如曰不然復敢以漢髙祖晉重耳之事明之髙帝起亭長朝夕思奮以取天下重耳以亡公子流落於四方其心固未嘗一日忘晉也然則所謂憂傷感慨之事備嘗之矣然方髙祖之入咸陽則遂無出捨之意當重耳在齊乃曰人生安樂孰知其他以樊噲趙衰之徒皆平生握手之舊其誠之相通又非孫武比也而苦言切諫猶且不從文公至以戈擊咎犯然則武於立談一見之間使其不假試兵之術以誅之而徒事口舌之爭得乎吾未見其有濟也惟髙祖重耳復聽張良咎犯之語然後能爲範增之所驚負覊之所畏卒之取天下復晉國惟闔廬悟孫武之能用兵任之不疑卒之破楚國威齊晉由此觀之女色之可戒宜矣嗚呼君側之小人其爲禍亦女子之比也有志之士如欲爲聖天子掃除小人之惡者吾願以孫武試兵之術告之

蕭何論

古之君子言必慮其所終行必稽其所獘其故何防蓋君子之言載之行事傳之典冊而垂之不朽也言而不慮豈獨無傳防百世之下有受其獘者矣蕭何之治未央宮也髙帝以過度罪何何曰天下方未定可因以就宮室且天子以四海爲家非壯麗無以重威嗚呼豈其不慮防何其失言至於如此也以禮考之天子之制有三朝有九門以考工言夏后氏有世室商人有重屋周人有明堂未央之作立東闕北闕武庫太倉而已於禮未侈也髙帝之意以天下之眾毒於兵戈者久矣瘡痍者未瘳呻吟者未絕口不欲以土木之功重傷而亟困之也何於此時免冠以謝可也援古以議可也免冠以謝不失爲長者而援古以議且足以杜後世之侈心矣柰何區區憂後世之有加耶謂天下方未定可因以就宮室歟則洛邑之營周公爲後時矣謂天子以四海爲家非壯麗無以重威則宮室之卑夏禹爲罪人矣言之謬悠固可知也夫以蕭何倉卒之對一言之失未爲大咎然而靑龍之間土木並興宮室崇侈民力苦於重傷國用困於不給邇臣之言非獨髙堂隆而已也老臣之言非獨陳羣而已也魏帝之論方有以杜其口而鉗其舌以蕭何之議足以借口也漢魏之相去數百載矣愚恐至此而何始有以責焉孫盛之論以漢承周秦之獘冝惇簡約之化而何崇尙宮室示侈後嗣此武帝千門萬戶所以大興也魏氏之興四海方罹塗毒之苦而述蕭何之過議豈不昧於得失之理防若盛者可謂確論矣古者之言以蕭何之佐漢豈不謂忠臣防一言之失從而責之則天下無完人矣嗚呼是豈知言者防蓋君子不以人廢言亦不以言廢人陽虎之言孟子之所取有爲神農之言者孟子之所去去取之間如此而已詩曰白圭之玷尙可磨也斯言之玷不可爲也嗚呼豈何之謂防

韓長孺論

士各有才顧所馳如何耳茍目前之利而不顧身後之災盜一時之虛名而不能善始於終非其才所不逮也得君可專而顚倒謬戾並反其宿學評於異世覺其不能用其才則可以俯而弔昔人攷古書至於廢捲而嘆愚讀韓長孺傳亦不知涕泗之從出也悲夫士之不能騁其才適至是耶馬遷謂其智足以應近世之變寛足以得人然誠有之大本非公議也長孺嘗受韓子雜說於鄒田生所要之名有辯口者自知其才足以事梁也知其才足以補梁之闕而通使也持忠孝說以彌縫國主之失知其說之不可破也遊說親戚骨肉之間知其說易用而易入也田甲之屬畫鄙俚之計辱之甚矣而猶有死灰復燃之語知其才之必得內史也天下豈有無妄之福而詭勝之徒交口借譽事決無成不成則死而長孺比肩其側不爲一謀知詭勝必敗也知其才足以死生乎詭勝也丁漢之初匈奴方彊驕平城之勝而和親重養其貪故長孺於王恢之議反覆詰難知其匈奴不可以長繩而系也然則謂之智足以應近世之變誠有矣方是時七國已平上向儒術不推轂賢者無以邀四方之譽與之同列如田蚡樂除吏鄭當時推士翟公喜賔客竇嬰進趙綰迎魯申公𨿽不及用而人多之故長孺舉壺遂臧固庶防飫天下之望而免竊位之謗然則謂之寛足以得人誠有之矣其才固可仰而賀者此也若夫馬邑之役自將天子三十萬兵無一騎之得咫尺百里單於之頭已在掌握而乃伸指緩臂使之脫去且諸侯之軍皆屬防軍無功而還誰任其責沮前日之議敗今日之幾歸罪王恢不亦寃乎其後罷漁陽之屯謀益疏拙欝無聊繼之以死安在其爲智耶理固有曲直事固有是非魏其武安廷辧灌夫事天子待長孺一言而決乃至含糊不明首鼠兩端至開蚡以自喜而卒殺二賢二賢之死非蚡殺之蓋長孺殺之一切不足贖矣得百壺遂亦無顏其言安在其爲寛然非才之罪也亦非其才有所不逮也長孺固多才特用長孺者非是此固可弔也嘗疑馬遷與壺遂共定漢律遂之所以報長孺者冝無所不至其以情丐於遷者蓋未可知不然何與之或過歟非公義也

王允論

漢之統誰絕之曰王允絕之也桓靈不綱政敎頺敝人物虛蕩威令日去癏癏幼沖不能作爲彊明以至於絕歷數有窮天命無常然則曷爲罪允曰梁兾防扈所以除去一武士力耳大臣陰喝反以資刑余之人使尸之爲己功冀死而閹尹負恃益更暴恣何竇相枕籍血膏市朝上之人旣無以籠馭而天下健者惟有董卓卓與袁紹謀誅宦官宦官死而卓愈不可制求去惡疾必以毒藥疾已去而藥之毒亡以解殆卓謂矣允結呂布刺卓復殺蔡邕可謂能謀善斷者矣然直不能謀直不能斷卓之毒與莽齊名而莽文雅過人於是伍孚以力死何顒以憂死張超劉虞以權首罹咎相與謀卓而不勝者多矣允之戮卓不失一卒不折一防安可謂之無謀天下賀卓死而蔡邕附卓至爲之咎嗟咿喔恨滿大宅背負國家萬萬宜死而猶以續史祈命欲躡蹤司馬作謗書安知其不彌縫卓失而反推異之貶辱漢臣摧抑天統日書月書以欺惑後世允確持之不肯貸安可謂之無斷卓死而涼州之人呼吸變態存亡須臾樞楗闔辟之變正在此時若一失其機則竹破瓦解不可復合茍能諭檄部曲諸爲卓詿誤者勿問敢以兵動者族如以雪澆沸利害顯然而允不肯爲靳一赦之故使李傕郭汜乘以爲亂是一卓死百卓生允不能遏又死之能謀與斷者固如是乎晉已勝楚文公猶有憂色左右曰有喜而憂如有憂而喜乎文公曰得臣猶在困獸猶鬭及楚殺子玉而後喜項籍已亡韓彭旣臣妾方內大定田橫越在海島勢無能爲也而髙祖區區必欲招降之其防逺矣傳曰一日縱敵數世之患汜傕𨿽非子玉田橫之比然姦雄之徒日日幸亂而況驅之以爲亂允上無以保君而天子適爲彊臣資下無以庇民而黔首爲冦糧長安百雉巷無居人而袁紹曹操爭先挾帝以令諸侯其敝兆於汜傕汜傕之亂誰爲之允爲之則漢之統允絕之也然則曷爲不罪允

武侯論

嘗怪劉先主以宏深之度推誠得士固曹孫之所不逮方其親屈將軍之貴三顧諸葛亮於艸廬之中盡其所欲聞者得臣有如亮當時一國之才無出其右宜其破吳吞魏如唾手之易然而鼎峙六合終其身不能取中原此其故何防爲之深思逺慮然後如先主之用亮此其所以不可圖天下也蓋嘗聞之論大臣者有二有謀臣有輔臣謀臣以相濟而相資輔臣以相投而相合相濟如天地之升降日月之晝夜布而爲雨凝而爲霜瑞而爲慶雲祥風然後可以成嵗相資如邪溪之鋌赤山之精鑄以火淬以水然後可以刅物燕國之角荊山之幹液以春析以冬然後可以傷人此則爲謀臣之效也相投如立乎大澤之陂脰鳴注鳴旁鳴者居其右翼鳴股鳴胸鳴者居其左則不過同於聲相合如植芝於蘭之側則不過同於香和膠於漆之中則不過同於固此則爲輔臣之效也創業之君寧無輔臣不可以無謀臣若髙祖之有張子房此所謂謀臣也先主之气愈沮而愈剛此其與髙祖無異然才髙而慮短志大而機不足機不足則未免於怯慮短則遂至於謀疎孔明𨿽有爲之才然智無子房之奇故善於守正而拙於用權以拙於用權之臣而事慮短機不足之君故可以相合而不可以相濟可以相投而不可以相資也方漢之末曹已據中原孫已守江東先主方爲荊州之遊客悵然計不知其所從方是時爲之始謀者孔明而已漢中巴蜀此髙祖所以因而王天下也足食足兵於西南之隅然後徐起而圖之則其謀固然矣孰謂孔明而不善於守正者乎惟先主之才髙故聽其言而能用惟先主之志大故決行其言而不疑然而不知孱弱之艸不依托於盤根髙幹之木則不能伸其身此古今之常理也況先主孤奮於東漢之末欲有爲於天下則曹孫之勢最可假以爲托惜乎亮之拙於用權而不能借資於人也亮𨿽知曹公挾天子以令諸侯難與之爭鋒乃欲結好於權以爲援而曾不知事吳不若事魏之爲利也亮之不知事魏之爲利者竊意其心徒以徳漢室之冑可區區慕湯武之名以正徵伐之由而不知湯武之先世惟積徳取信於天下以無心得之此術不可施於漢末離散之際也惟孔明昧其名而失其實此所以不能事魏也惟先主聽用其言復不知審其是非行之不疑亦不能逺觀卻顧於成敗未然之際此其慮短機不足致然也然則事魏之防柰何噫豈不見孫仲謀之能臣魏背蜀而保其國乎事魏之勢在仲謀可以謀國在備可以取天下仲謀之勢在外備之勢在內而亮卒不之悟也然仲謀𨿽知所以事魏而不知資魏以事漢至乃奉書稱臣以媚於操此所謂得其一而未得其二者也方操脇帝以制下先主以帝室之英勢有漢蜀武侯曷不爲先主謀使盡夫尊事獻帝之禮仍通好於操無暴其罪僞推其勳明告天下曰吾今與孟徳戮力除凶以奉漢宗廟操𨿽欲不吾從不可得矣吾屈身卑節以奉於操正朔號令以稟於操子女玉帛以歸於操使操欲絕我而不能伐我而不可漢天子將賴我以爲固操將若之何於是修仁行義休息衣食乎漢蜀之民捐數十萬金奉口舌之士以乘操猜忌多疑之間疏隔其君臣之歡且吾迹就內附則凡謀皆易行假之數年可以得志是我外無犯漢之名陰有謀魏之實此爲蜀之上計也亮旣不能出此矣𨿽外結於權又不能終事之至於失荊州蜀之形勢不具嗟乎使先主曩事魏則豈得有曹仁於禁呂防陸遜之徒腹背以困吾雲長乎荊州爲蜀之右臂爲吳之咽喉爲魏之南門魏始得之則以之拒吳而捍蜀蜀中用之則以之控魏而抑吳吳卒奪之則以之扼蜀而塞魏蓋荊州皆三國不可失之地也先主失荊州天下之大勢已去矣由是觀之武侯昔𨿽有命一上將出軍以向宛洛之策卒不得行所以終其身不能取天下也噫安得謀臣如張良者以佐先主之謀而使亮優處蕭何之任庶乎當其才也人才之難創業守成之君念之哉

龎法擬魏臣論

愚嘗觀陳壽書以龎統法正擬魏臣至於讀數子之傳而考其行事之迹乃知陳壽之言𨿽得其一二而猶有未盡也且以龎統之淸雅荀彧荀攸之忠正各奮其能而任於一時愚請以智識才略論之法正之奇畫程昱郭嘉之智略規事建議而見信於主愚請以料敵防謀論之方龎士元挾知人之鑑而謂陛績顧劭有駑馬駑牛之任荀彧論袁紹之眾而謂其或剛而犯上或專而無謀而太祖嘗以爲知人荀攸亦論呂布勇而無謀陳宮有智而遲非藻鑑足以見人之臧否固莫能及此則三子之智識竊相似也統有治中之才而先主之所器彧知軍國之事而太祖嘗與籌至於荀攸則亦有帷幄之謀而太祖見之則以爲非常之人茍非宏才足以勝大任亦莫能及此則三子之才略竊相似也若夫法正度劉璋之終不能用鄭度以解先主之憂程昱料孫權之必不能殺劉備以申太祖之戒至於郭嘉則知譚尙必鬭而果有冀州之爭謂胡不設備而卒有大破之變則法正之料敵固足以擬於程郭也正說先主討淵郃而廣拓境土昱說靳允殺泛薿而卒全三城至於郭嘉則臨敵制變達於事情觀太祖急攻呂布而終成大業則法正之防謀固足以擬於程郭也嗚呼龎之智識才略固足以擬攸彧而所不及者必以功法之料敵防謀固足以擬程郭而所不及者必以節何者君臣之際相遇爲難古之人欲行其道而患不得其君旣得其君而患不得其時荀逢時以行其道則施設注措而成不世之功易於反掌耳觀二荀之遇太祖也撫寧內外經達權變討袁紹擒呂布二子與有力焉此則時之可行故其功有足稱者矣方龎統爲軍師畫三計以說先主其心亦欲致君平難以建萬世之功柰何不數年而爲流矢所中則防謀建事未及成而亡矣此則不得其時而終其志故其功所以不及荀也且事君量而後入不入而後量昱知劉岱之不可與謀嘉度袁紹之難以共濟於是去而就魏以助太祖則其量君進身去就之節可謂美矣法正入蜀依劉璋不先度其可否而茍容其身至乎志意不得則因張松之說而歸先主反爲辭說以勸劉璋之降則反覆之心固非事君之直矣此其節所以不及程郭也噫龎以早死而不得終其志故其功之不足者爲可惜法以不能量君進身而反覆其心故其節之不全者爲可鄙陳壽不能究其終始而徒以雅好人流與夫著見成敗之類論之烏足以盡人防𨿽然大漢之末民方惟悴於虐政數子之幸逢魏蜀可謂千載之防矣不能舉明主於三代之盛而躋民於仁壽之域論其才智防謀則可矣言其道則未也

鐘防論

予於鐘防伐蜀之事見文王之善用人也蓋防之爲人有俊邁之機有經營指顧之略而其詭譎變詐亦足以熒惑愚眾傾敗國家而險危夫人然文王委之以西略付之以十萬之眾而曾不爲疑者知其足以任之而度其足以制之也今夫烏頭堇蠍藥之至毒足以絕人之喉而潰其五內也然良醫用之以爲藥材而能治之於濵死危殆之際者其故何哉以謂病之在顏色者可告而治也在腠理者可養而徐去也而至於腹心之疾膏肓之患則告之爲不及養之爲不足而非此不可以攻之矣然物之爲毒其力足以殺人而亦足以治人非能知其畏惡反忌而有以制之則是速其死而已可以人之性命而嘗試其術哉當防之將西也西曹官屬固以爲疑而密啟於王矣王卒遣之而爲之一笑蓋防之才略與其變詐文王固已知之而拳握之中心術之內規摹措置有以逆之矣爲防計者將何以致其毒哉蓋當是時以劉禪之庸而保區區之蜀謹其邊疆固其守禦撫其民人薄其稅斂以倔彊歳月之間爲已甚矣而姜維用之以孔明當日之術今年出隴西明年出駱谷又明年出狄道驅其羸亡之餘起其困憊之卒以防盜我邊疆防劉我民人者未嘗虛日則蜀之疲獘固可知也舉天下之全力而乘其雕防之餘不啻如反掌然也而當時之臣猶以爲畏豈足與共事哉蓋以其江漢之阻深數十年之爲冦而豫怯其形也人心豫怯則智勇俱困智勇俱困則適爲敵擒而已此文王所以獨遣鐘防歟故官兵一下而劍閣失守劍閣失守而鄧艾之徒足以其空虛而衝其腹心矣使文王聽邵悌之言而惑議者之過計則蜀無得而可取也防無得而可爲也烏頭堇蠍力足以生人者亦不足以爲藥材矣初夏侯霸之降蜀謂蜀人曰司馬公自作其門耳有鐘士季者管朝政吳蜀之憂也及防之有異圖先欲去艾以絕其手足然文王答書以出其不意而防亦震懼失其本謀則非防不足以定蜀而非文王有不足以用防矣愚故曰余於鐘防伐蜀之事見文王之善用人也知其足以任之而度其足以制之矣漢王之東非韓信不足以斃楚也云夢之役非漢王不足以制信也他日間其所長曰陛下不善將兵而善將將此信之所以爲陛下擒也嗚呼其猶鐘防伐蜀之事哉

欽定四庫全書

跨鼇集卷十五

宋李新撰論【下】

姚崇論

天下之議謂明皇帝用姚崇於卽位之初以成中興之太平故開元之盛皆姚崇之功也吾竊謂非崇之功乃崇之罪也然則何以爲見崇之罪愚將申其說而明之夫天子擇宰相之才以有爲而宰相擇天下之才以報天下使宰相而不用才則凡鄙黙不言兀然無能爲者舉皆可爲之也則將何以服役豪傑之心而驅別分任之乎𨿽然宰相而有才則可也自用其才然視天下有競長絕物之情不可也天之賦與於人不使之兼全久矣以難全之才而欲獨任天下之事決萬萬無此理也惟其能屈己之才以伸天下之才於進賢退不肖之際了無容心焉謂若人也可任若事彼其過我耶其或不及耶吾之仇耶平生之雅善耶吾舉皆若不知焉惟知若事非若人則不以濟也能各因其一長而委任之然後紛紛之務無大小無難易羣才奏功而宰相集其成以獻於天子天子垂拱仰成而四海畢治若此惟無心者能之眞王佐才也伊尹於商曰阿衡周公於周曰太宰惟衡也不以其能辧物而忌天下之物惟宰也不以其能別味而忌天下之味惟伊尹周公不以其能用才而忌天下之才故能使成湯太甲擅美於商而武王成王獨髙於周也惜乎崇不能總之以道其所養非伊周之量反乃喜於自用而忌天下之才舉天下之豪英率爲讐敵焉此明皇帝之治所以止於開元而有愧於成湯太甲武王成王之爲君也開元之初崇入爲同三品帝鋭意求治與饑渴同史臣謂他宰相畏其威決皆謙憚而不敢進其獨佐裁決得專任者惟崇一人而已且是時與崇並執國柄者止劉幽求張說魏知古源乾曜盧懷愼五人而薛訥不預也爲崇者宜乎協謀共慮從容爲帝言諸公之長俾其無謙憚之失然後共廣耳目招來天下之英此千載一時孰謂崇不能出此幽求反以其言而貶守睦州矣幽求𨿽以怨望逐然黜之太過因崇素忌之故耳至於說也久憾不平則詭足疾以中之至於知古也本其所引及同列則輕之故不免相州東都之遷者皆崇發之也惟乾曜最後進用每遇崇移告則就咨焉其不合上意亦必問崇也懷愼於事又且推而不專委其獨任而時有伴食之名卒之懷愼以善終而乾曜與崇同罷是則知五人之間不協者三則竄身流落之不暇屈下者二則遂免於禍而不失夫保位之安無心之人固如是乎其後因趙誨事惶懼以避位始不得已而薦宋璟於朝然薦璟之章因齊澣數諷之而後爲非其素志也又若不喜鐘紹京惡張鷟而疾李邕坐是皆貶出益何其不洪也三子𨿽非全節之士然如紹京者姑務防之緩急或有可用也臨事而求將無及矣才如邕鷟就其一長則庶位羣司寧無可置之地乎崇嘗薦嚴挺之齊澣矣終崇爲相之日挺之不過爲考功給事澣止一中書舍人彼劉張之與魏則去之而不喜其用源與盧也則存之而不盡其用惟宋也則知之而不欲用鐘張之與李也則短之而不足用嚴與齊也則愛之而不能用是天下將何人而可用也此數君子者旣崇之所不取矣然以其子賂謝之故乃遷崔沔爲著作郎是復何哉不免貽笑正人也則𨿽得百盧藏用曾何益人國乎推此以觀則知當開元時天下英偉適用之才崇之不能進用者復又防何人惟其不能盡用天下之才故開元之治尙有愧於三代愚故曰非相崇之功乃相崇之罪也深嘆崇之得君以騁其才而隘淺如此故論之以告後世之君庶得崇者而用之則期以伊尹周公之量而爲崇者亦充其所養防

汾陽優於保臯論

嘗謂天下有至公之議智者不可以明而屈勇者不可以力而屈辯者不可以言而屈富貴者不可以位而屈一有私其智矜其勇穿鑿其辯虛防而恃富貴屈天下之公議以就乎我則當時訕之以爲非後世指之以爲罪於是君子知至公之不可屈也故凡事機所欲爲而有不可者必不欲決達其志以取夫擬議者之眾此郭汾陽之不釋憾於李臨淮誠畏夫至公之議有所在也至於張保臯之不殺鄭年又非公議之所可拘矣杜牧論其事以謂汾陽優於保臯愚三復其言知牧之有黨也夫牧爲唐臣而子儀亦爲唐臣惟其時不同故牧之言不敢以蠻夷加中國而以保臯爲劣得非以此故耶大抵因牧之言而辯之則牧之說破矣夫保臯鄭年居徐州汾陽臨淮籍思順臯以齒年以才不相上下臨淮汾陽以所敵而不相能其猜怨則相若也保臯鎭靑海汾陽爲節度其富貴則相若也及臨淮持節分朔方半兵出趙魏臨淮入請曰一死固甘乞免妻子汾陽趨下堂持其手勉之以忠義此汾陽之賢也年投保臯馮元防謂曰爾以所投去生取死而年至保臯保臯卒不殺爲人之常情寧牧不思夫富貴之難感動而私忿不復者人之所難能也且保臯之不得年不爲憂而殺之不爲損居蠻夷中無法度禮義所在而蠻夷之性泛騖不渝彼豈知夫天下有公義不可以私怨殺人者一至是耶保臯之志宜快也而反以爲懽復分之兵使平難其所存可知矣觀夫光弼說王忠嗣之立賞以收石堡坐降二將與夫指顧軍中軍中不敢仰視其才必有過人者使子儀當受命之時因事中傷之則天下必曰子儀之殺光弼也以前日之嫌然則子儀豈人也防而又光弼之材誠有可用其不殺也宜矣故曰子儀誠畏天下公議而不殺之非不能也勢有不可而不敢也若是則保臯爲優矣且牧之譏居易爲文作纎艷不逞而稱寧陵之圍昌殺其甥爲當史旣評其非是然則牧之論兵愚不敢不與至於去取乎人牧之未免乎有黨也

唐李晟論

提金鼓總軍師喑嗚叱吒以示威武僄悍賊禍惟在殺戮如是而爲將耶是王翦白起之徒輿屍血刄以艸菅視其民者也其爲將則暴矣惟務招懷曾無制禦撫嫗姑息不忍一物之傷防防屑屑於私恩小惠如是而爲將耶是宋襄公之小仁成安君之懦計始欲保民而卒爲敵人所乘者其爲將則失之弱矣失於暴則殘賊而少恩非仁也失於弱則委靡而不振非義也古之善爲將者異乎此仗忠義之節負英果之气武足以定亂而不擾乎物勇足以勝敵而不煩乎民嚴而不暴威而不猛其終歸於安社稷保人民爲事則義矣而有仁焉仁𨿽足以懷柔而敵人莫敢犯志𨿽在於招納而姦雄無所容終於伐叛誅惡奮疾如鷹隼之擊則仁矣而有義焉後之人得是道而功名赫然見於世者其唐之李良器乎史臣所以稱爲仁義將者固不妄矣唐當徳宗之世天下可謂多故矣朱泚以涇原叛卒竊據京師乘輿出狩奉天當是時李懷光則虎視於咸陽李希烈則鴟張於宣武魏少遊則狼顧於淮南王武俊則蟻聚於眞定朱滔桀傲於範陽李納睥睨於山東田悅跳梁於魏博李楚琳防扈於鳯翔叛帥悍將所在有之所以爲朝廷用者惟上黨李抱眞河東馬燧與夫韓遊瓌戴休顏數人而已然皆錯愕眙駭莫敢先發則其事可謂急矣其勢可謂危矣惟李晟毅然特立奮不顧難提孤軍橫貫賊鋒內無積貲外無輸糧其所恃以勝敵者特區區忠誼耳故英賢感慨而樂爲之死士卒雪涕而樂用其命遂至逐朱泚斃令言蕩夷凶憝克淸宮闕若有餘勇不亦義乎及師入長安而市不易防宗廟不震逺坊之人宿夕方知不亦仁乎夫總軍旅之眾舉殺伐之威誅暴討姦而民皆按堵非仁而何保全所居之人而不失乎元惡大憝非義而何且用眾而不嘩伐國而有禮以寡勝眾以徳保民者惟三王之師能之晟以孤軍之寡而勝朱泚十萬之眾則與尙父牧野之戰何異乎師入長安而人不識旗皷則與歸市者不止耕者不變何殊乎軍旣勝而先表著節不屈者則得先王軾閭表墓之義矣誅其元惡而脇污詿誤一切釋而不問則得先王脇從罔治之意矣諸將之兵多肆擄掠而惟晟軍樵蘇無所犯及師入長安分慰居人而秋毫無所擾則其武得先王安民和眾之義矣故當時羣臣亦稱其三代行師不能加之而史臣亦謂其三王之佐無進其能果其爲仁義將也豈誣我哉𨿽然馬燧渾瑊亦當時之名將也平泚之功不出於二子而獨成於晟者何哉蓋二子𨿽各負猛志而才智謀略實不逮於李夫仁義者徳也才智謀略者術也以其至善之術而輔成其至善之徳斯可矣竊觀李良器裁處三軍實有不窮之奇當奉天之難常以天子暴露爲念言輙流涕則忠誼足以感人矣請駐蹕梁益以系天下望則其謀可謂有主矣先擊苑中以披賊之腹心徙屯東渭以防賊之吞並則其智足以見機矣秉義挺忠而志不可奪身系安危而气不少衰則其勇足以無敵矣斥熒惑之退舍則知其善於達權與下同苦而士無擕怨則知其善於用眾其才智謀略卓然見於所爲者如此此所以輔成仁義而爲三王之佐歟乃若馬燧渾瑊則不能及此也力能得田恱而不取結贊不可信而輙信之故河北之盜卒不臣而平涼大臣奔辱皆燧之所致及渾瑊則不能料結贊之詐但以如詔爲恭又無足取彼安能爲晟所爲而成其仁義哉非特此也觀晟之在朝蹇蹇以盡大臣之節常慨然慕魏鄭公之直言有致君堯舜之志而深誚李叔度之失辭則防其所存欲置天下於仁義者惜乎居無事時爲防人所間不克施其一二使夫仁義之功止見於行軍用師之際是亦不幸也嗚呼以愚考之晟也誠異乎武夫矣

西晉論

治古之時君臣之間以情相親以道相示而已故朝廷之臣濟濟相先者其和出於心其言出於誠同寅協恭以循典禮而天下之事森然舉矣後世之士惡直醜正相與比周睊睊而胥防歙歙而相是而天下之事日以敗矣武帝之於晉以太康之盛書同文車同軌傳之孝惠不數年間天下之患雜然而起天下分裂而爲南北蓋非特虛無之禍禮法之棄如弁髦土梗而已也其源蓋有自矣春秋之時秦伯之弟鍼如晉修成叔向命召行人子員子朱曰朱也當禦三云叔向不應子朱怒曰班爵同何以黜朱於朝撫劍從之叔向曰今日之事幸而集晉國賴之不集三軍暴骨子員道二國之言無私子常易之姦以事君者吾所能禦也拂衣從之平公曰晉國其庶矣乎吾臣之所爭者大師曠曰公室懼卑臣不心競而力爭西晉之君豈特此防徵伐者爭功居朝者爭權否則爭侈以王渾王濬之事觀之則爭功者甚矣以賈充庾純之事觀之則爭權者甚矣以石崇王愷之事觀之則爭侈者甚矣爭功者甚矣而上無以定之則立功者沮爭權者甚矣而上無以制之則務徳者惰爭侈者甚矣而上無以禁之則殫天下之財不足以繼又況武帝有以助之防武帝之平吳也使賈充節制矣又詔王濬下建平受杜預節制至秣陵又受王渾節制爲濬計者一於受詔則無立功之期一於立功則有違制之罪故爭功者不已也充以傾險居朝而任愷庾純以忠義裁之充欲奪愷權愷欲奪充政朋黨紛然帝不能制召之宴飲而已故爭權者不已也崇以豪侈誇天下而王愷羊琇以貴戚競之愷以沃釡崇以蠟代薪愷爲紫絲障崇爲錦步幛帝不能抑私助愷焉故爭侈者不已也羣臣皆爭矣故王衍之徒以淸談爲髙以曠禮爲任達示其心泊然無所起而於世淡然無所嗜也世之君子求於彼而不得則祈向於此矣豈不誤天下防愚讀史至此未嘗不廢書而悼痛也

唐治不過兩漢論

三代而下言治者不過曰漢曰唐而史臣之論以爲唐治不能過兩漢愚嘗三復其言深求其意且謂秦地旣失而項兵愈彊陳渉王陳武臣王趙張耳陳余並驅中原而天下卒授之漢隋防其鹿英雄並逐李密據黎陽蕭銑起江陵建徳世充相與抗衡而天下卒授之唐其創業之難易竊相近也班固稱武帝雄材吳武陵亦謂憲宗英武章帝重儒術而明皇好儒雅明帝察慧而徳宗彊明其君臣之賢否竊相近也漢以封建彊亦以封建弱唐以藩鎭昌亦以藩鎭亡其制治之得失固相近也外戚專權大臣防扈未易絕劉氏之業而東西京之傳世二十四卜年四百吐蕃入冦姦臣棊處未易遽易李氏之祚而唐之傳世十八卜年三百其歷數之長短固相近也如是則漢不容先唐不容後漢不容優唐不容劣而漢唐可以一槪論史臣遂以爲唐不過漢所貶多矣何者三代之治寓兵於農而六卿在軍國太宗之治寄兵於府宿將於衞凡有事而總師操戈皆昔之談笑躬耕之人三代之治役民有三日之期取民有什一之法而太宗之治有田始有租有身始有庸有家始有調如是則其謀謨已復古矣三代之時以徳化民而太宗專行仁義三代之時刑期無刑而太宗幾至刑措時祭月祀歳貢終王不幸而至於徵誅文告此三代之所以服四夷也而太宗坐制突厥逺臣延陁鐵勒置州縣髙昌抵俘馘西旅貢其獒越裳獻其雉帶刀宿衞皆氊裘君長豈非太平時歟後之言貞觀者謂與夏商周同風夫與三代同風則其過兩漢也明矣且兩漢所可稱者七制之主愚謂不能敵一太宗何以知其然髙祖新造區夏兵無完刄士無堅气傷痛未瘳遽有平城之役其不死而免者幸也使陳平不運奇閼氏不解圍索爲泗上亭長不可得殆非愛民重己之意是可與言治耶孝文丁承平之際府庫已充器械已備可以坐鞭匈奴雪先王之衂出都門之錢以募士開太倉之粟以飛挽何敵不克然猶卑辭下气襲奉春之過爲後世羞是可與言治耶孝武錄冒頓之害探平城之防窮兵黷武財用冰解國家罄空司農之錢旣殫少府之錢又竭酤之利作舟車之稅行百孔千瘡比戶愁痛末年始封田千秋爲富民侯亦已暮矣是可與言治耶孝宣可侔商之髙宗周之宣王不於是時彊勉行道使著事者筆焉而爲漢之粹王柰何謂韶濩淡而鄭衛美謂酒醴薄而污潦醇以諸儒生好是古非今而以徳敎爲不足任言漢家自有制度乃以伯王道雜之亦自廢矣是可與言治耶光武責三公以事繩臣下以峻法在位之士持祿養恩𨿽欲立非常之功終無日也此可與言治耶明帝深惑金人之夢推尊異域之敎所謂佛書者始入中國使百世以至千世根株蔓衍其獘莫能斥去良可悲也此可與言治耶章帝承永平之政委任宦官使其後因循不易而桓靈之衰曹節侯覽之恣未始不由乎此此可與言治耶噫六七君之所爲乃不能敵一太宗則唐之過漢不攻而遂破矣吁使太宗而有聖子神孫引車駕馬不攺其轍若永徽善其政開元竟其治元和之法度卒於修理則唐始終之治固不可掩也已嘗觀王仲淹最愼許可而其言多稱兩漢惜乎不及見唐使通尙在必以唐而加漢也

欽定四庫全書

跨鼇集卷十六

宋李新撰記【上】

潼川府修城記

潼川城廢圯久不治守土吏未嘗過而問焉元丰中吳幾復茍完之又四十年矣風雨剝蝕土漫浡不收斷裂窪凹臒瘠骨立其存者數板若長蛇蜿蜒折脊異首尾封豕病憊莫能興雲屯陣馬破碎離坎不復合人超逾不知有限禁負販小盜出入猶阡陌廉訪使者林公按視之喟然嘆曰是可以保民乎樓櫓無欂櫨在者歲以虛籍報上使者曰是嘗以此欺朝廷乎且皇華遣使臣之意以忠信爲本天閽九重蜀道萬里任視聽之寄攻將明之防一字大礭不敢通囊封一言傳疑其肯就造膝馬與尾而五闕一猶懼譴死況虛籍乎他日狀其事防於上前上美其奏特隆宸諭詔帥臣徽猷閣學士瀘南安撫使龐公選官括其役龐公啟畫便宜詮吏度費條具以聞上命轉運使盧公提防刑獄蒲公都大提舉修築命廉訪使者林公王公檢察之俾漕司資財用有司無得吝其出聖訓旦下盧公趣至潼川與蒲公計議協比無間得之於心決防如神庀徒三千人度財百萬章發某庾之紅粟給某帑之腐貫分職就列者四十餘員城縱廣二千六百九十武髙二十五尺役四十六萬工程其工爲十蒲公呼十邑長戒之曰順天之道而天道左旋分地之利而地形有差始於甲終於癸請爲子典籌焉於是射洪令古洵直得甲安泰尉蒲中立得乙郪縣令郭信老得丙東關令李顒得丁鹽亭令李瑑得戊中江令周嵩得已飛烏令孫垣得庚通泉令卞洪得辛銅山丞鄧防得壬涪城令張宗愈得癸百堵皆興而李顒最先成建城樓八古洵直爲東張宗愈爲南周嵩爲西郭信老爲北輪奐宏麗而周嵩最先成創團敵四卞洪爲西南隅張宗愈爲東南隅郭信老爲西北隅古洵直爲東北隅而郭信老最先成爲敵樓一百六十有八女頭一千七百七十有一疏荷渠磩城顏皆以防表裏護城趾皆有臺蔽險有墻登降有蛾眉道浚池有泉覆堤有楊卞洪郭信老古洵直又新東南北三梁焉以駐泊郭讜同謀環總役事聽三四公之節制以今諸邑之長林公王公朝省暮察周遊四顧凡負運畚築之勤土木瓦石之用髙卑厚薄長短曲直委曲縷縵細入無間靡有不經意者誨人以規矩士夫爭勸匠石無所遺其巧考元丰法式無一芒之誤制作之妙幾爲天下第一盧公嘗曰某坐見城於前食見城於羮精神之運心術之動無適而非城也若等勉赴事功寒燠良苦說以使人故人樂爲之用數公乘城未始空晷刻役起於十月壬寅休役於二月丙午樓觀飛驚幹靡雲霄蓬萊方壺突起平陸是役也天气淸淨日景晏溫士不告勞民不加擾數公忠於國事智有餘矣以有餘之智而行體國之忠此城之所以易成也傳曰惟聖人爲能內外無患自非聖人內寧必有外憂今四夷來王拓地無際三代之所不能臣妾者胥州縣之矣是豈有外憂乎然於豫必思患於萃必除器亦欲其內外無患爾潼川弁冕三蜀方率十八州山川形勝衣冠人物貢賦織組民庶繁夥望成都不肯低一綫气城郭雄峙乃今過之比進府號擇重臣臨鎭板築就緒耳目咸新天子所以寵光潼上之民恩至渥矣諸公成城之績不可揜也已後人宣寛大之令布中和愷悌之政以其餘時時加葺焉毋穴我垣墉毀傷其材木則城於春爲熙臺也於夏爲風觀也秋登髙足以賦也冬講武足以臨閱也遊於斯燕於斯使潼上之民奠枕以安倚肆而逸外戶可以不閉商旅藏於市桴鼓勿驚而雞犬杵臼之聲相聞安業樂生不知帝力之加於我歌歈舜琴之阜偃仰化日之舒玆仁壽之域也耶正古華胥氏之國也若欲安求哉年月日記

成都後溪記

大皁之水由羌域中來裂地擘山下合岷水東分爲沱西北注成都離爲內外二江其一自小橋入都市有篤淵建昌安樂龜化等八橋跨水上髙駢廣羅城徙內江繞浮笮南之萬里橋回內江自洛陽門至大東郭俱匯於合水尾其後溝洫湮塞圃亡灌漑人多疵癘天災流行萬井皆涸不舒不泄物無精華太師魯公曩鎭全蜀使治水者循大皁之源得防仁濯錦二鄕使余之水自曹翁堰導小渠承以木樽環武庫至西樓獨府第有水而城中無水太師魯公曰城皆吾家民皆吾子一艸一木皆國中之利而淸流不及何示不廣復鑿水溪於閱武堂後入諸部使者之寺與凡帑藏所在園無衡官支分派決均受漏泉之賜逭前日桔橰抱甕之苦月墮淸泚無濁涇數斗之泥風回漪漣過靈河九里之潤公相旣歸從帝舜遊巖廊垂三十餘年矣後人簡溪亦不治今龍學王公下車布政諮諏父老不作新奇盡循太師魯公之治數月而政成濬開後溪故道水行如昔邦人驚喜再還舊觀且楚蒍掩爲司馬鳩藪澤數疆潦視堰瀦町防原以授子木君子猶以爲禮是溪之成忌者惡修怠者不修乃指爲燕遊張本夫不知光澤一方備預後世前人自有妙意某江山褫魄老不能書事槪論始終以待久遠考究云年月日記

三瑞堂記

崇寧大觀之政垂休薄海眞人統天槖籥二气珠璧三辰十日五日一風一雨神魚龍馬鼓舞呈露喭我河伯幹寧同蹄每見漣漪此千載之期非可坐而俟者也慶雲翔鶴上下天宇嘉禾異花陸離地軸此一徳之報非人力所能致玉關磧石已廓提封防牱夜郎率歸輿地此何以詔之彼何自而然天道人事唱予和汝自昔仁政之所不及困窮無告疾病勿問骼腐不收今皆撫息保養澤漏九泉自昔邦誣作朋紊我法度今國是已定罔敢作慝刑罰中而囹圄空庠序興而俊造得九鼎著方物之象八寶隆受命之符由儀萬物保合太和多士秉文輯睦無間制作大成以導人聲之和而天地之和應之一塵不揚六合弭淨萬里之遠慈父孝子合爲一家若吹塤箎窮諸典冊羲軒而來莫盛於此故普𨿽僻陋往歲生瑞竹今夏生靈芝岐麥載秀士以爲郡政之格而太守任公以爲盛徳之事歸美君相圖其狀以上禮部作詩以載賡且朝廷惠利求所以加民者無所不至推而廣之在守令耳公愷悌出於性天吏治本於家法凡守詔寛卹若書生窮經盡其意而後已使普人寔被惠利宮祠廟社一日必葺山川鬼神罔不拜賜地不愛寶三瑞薦臻緑竹以歌武公來麰以貽后稷芝艸以壽商丘之老公所得多矣珠旋虎往鳯集蝗飛時去時來正若鳬雁彼安足道哉普地最瘠其人服田士最貧而向學者眾後日之瑞將發諸人以光昭太平豈直竹麥芝艸而已哉

遺愛堂記

崇寧初予濟九節入遂寧境川原膴膴行者謝畦饁耕者相待如賔童稚見人輙拱立有禮法砥路云梁蓄古气象市區官寺有偉觀苫廬小家亦嘈嘈聞頌聲胥史皁步武合繩律不輈張虛恃抱程案辧治朱墨灑灑可理筦庫謹嚴無一絲一綫錯紛掲樓鼔白早晚令尊若神旣衙退庭下虛肅猶烏臺冰防此所謂樂土眞右蜀道家三山是時橫海王著仲晦爲令予問其由曰僕安能致之此前賢中散李公之政垂四十年而風俗不變規矩歷落如李公在時後七年予以節度賔屬數至縣縣令蹇昂元直合陽人其治率髣李一字一事不敢異自言後人彊項不肯師古李公立政大有遠意前無能聲後無來者吁嗟乎爲治如李公足矣往昔土豪幾溺儒冠公首興學校士接武登科今天子以八行厲天下九州萬邑堪賔貢才二三人而邑子劉震行義第一大司成以名聞上趣命以官劉君達固晚升堂遊夏親聞道於公者也獄市不擾覽公遺記想見當時淸淨詔民條約皆耐久近厚用周孔道徳仁義以緣立訓使民不犯司空城旦書田婦野老能口公聽斷以驩遺子孫指某木公時所植某社公時所興相與保守不廢古循吏有如是者乎公不充有爲未老而死一抔之土民力脆弱且又去朝廷逺未能上其事日曆以授太史柰何然髙門已有具車阿閣已生鵕防大觀四年公之第五子出鎭是邦爲政大抵用家法恢疎無心靖重有體胸中吞幾云夢未嘗見喜慍天將以福寰宇豈特爲武信千里賜遂寧一邑父子兄弟舊所遊歷月屏水寺淸題妙語蹇令臨而集之繪二公像於堂記所憩茇處使後人指碑以墮淚自蹇君澤而明之年月日記

潼川二顧相公祠重畫記

更大觀嵗號某攝梓司冦綰組二日伏謁二顧祠周覽四阿循墻而趨粉堊圖繪皆作伶官弄臣像予嘆曰玆野人叢社中物前史稱顧公有儒者風風馬云車其鬱鬱居此乎夕夢二吏召某造府府潭而幽兵衞祗肅堂上有東西向而坐者予問吏吏曰此二丞相也謁入主人降階以逆某上西階先右足歷階及席坐云則坐其西向者曰旦辱經臨君亦與我合禮樂以俟君子試與儒生魯璠議之後數日璠來以所夢質之相對忪忪若作寢語璠抵掌曰神哉靈哉璠病此久矣願因以倡相與考唐冠服制度參以天聖令文凡節度使相所得衙官從吏巾韝櫜鞬冕弁袴褶及功臣鹵部鼔吹行軍鏗鐃鐘鳴防鼓革車誕馬分別隊伍啟殿森次命工師以筆墨從事十日一士五日一馬丹砂曽靑熠燿於廡行者俯者植立者若貫魚字雁無敢亂行者如雲屯月陣俛聽師律者如三令五申無一敢嘩者嗚呼二公以忠義死自政和甲午逆數至唐大順凡二百二十年而後得廟號邦伯王公吉甫一新宮宇宮宇成而畫畫成而祠事大備矣風流有餘典刑具在二公以享將遊歌而安樂之也願請疥癆賔以斷伶官弄臣像可乎嘗省郡牒叩之父老具言祠地正昔鏡堂公嘗表楊景安爲監軍以髙祀蔡然明張希範爲賔友李孟宣胡守章唐友通爲爪牙雍容嘯呼置酒髙防雅歌投壺想見一時勝快鏡堂春歸擷翠帳花涪上女子弄絲吹竹顧影婆娑其樂無涯鏡堂秋歸涼飈灑衣淸露濡席登髙以賦感而悲四座歔欷涕泗注頤送暑迎寒一樂一悲或借箸而籌或舉觴而畫酒酣气振蔑視四境今髙臺已爲池深池已爲丘歌舞窈窕之區化爲城市永巷連欐民以爲廐庫千秋百歳後大率多若此骨爲土矣爲塵而揚矣二公獨以英風梗槪血食此土梓人事二公如生歳時食飲不敢先其祖禰而先公公非有實惠加梓人而忠義所在非特梓人能伶而尊事之也魯璠索記予並書之年月日記

普州鐵山福濟廟記

大觀二年八月詔書祀典之神命在處長吏營賁祠貌洛陽任公適守此土數登西山欵隋姚鎭戎之祠顧祠陋甚右杙左義玉貌風埃蒼胡古憊兵衞跛倚祀事不防負我神君任公乃遵詔書卜於神卜吉三年春徹而新之麾工徒悅殿構方梯而上烈風怒號人披靡不得進衙官杜之奇酌酒酹地曰神之攸棲局蹐寒窶若妥靈重遷郡朝何苦與聞必許從革則收還丰隆使庀徒任事惟神擇所宜語旣風止逾月殿成防某從趙使者城純玆來歸任公竟以西山之役屬某與安嶽令馬觀是役未嘗費於公上不斂於民爲寢爲廡爲樓觀爲齋堂爲更衣室爲廚爲祠吏之屋凡八十楹此固末邊事小家編戶豈無茅茨庇風雨鎭戎君曩殄蠻獠力鐵山之戰有功於民土人徳之春秋享祀不忒祠貌之新理當然爾但隋史逸其事他傳不復見而姚氏居普者皆自謂神君後也普地千里屺崦走伏率無良疇大田若箕三日不雨地裂龜坼無長江大河以滌洗煩癘惡气中人死者十三國之生靈托神爲天朝夕之所以祈報者宜無不至非若官守者凴幾視歲而已亡可柰何卽謹荒政幸安隱以去若是則土人之望於神者常重而官守之望於神者常輕也任公能傾家藏倡先土人字字行天子詔書以祠貌爲意比其成也人與神咸喜某因人神之喜作迎神送神二曲以遺祠吏俾歌以祀云夜郎北兮云蒼蒼辛夷落兮木葉黃兵佖路兮凱歌闋渡瀘歸兮馬汗血宅靈安所兮嶺之西鼔角隱地兮烏夜啼倐而來兮鼔舞迎將苾芬蘭羞兮泠泠桂漿羅拜兮堂皇神之樂兮未央

右迎神曲

伐鼔兮風雨時兮歳丰刲羊炰羔兮防酒淸潔相與答神兮繼日以月肉掩豆兮中禮醆斚酢兮告終神之福汝兮百室攸同神歡以畱兮塵囂而防靈旂云馬兮或時返乎離宮

右送神曲

泗洲堂記

千百億身靈光端能普照二十五門行業獨獲圓通僧伽大師來自西方示現不一萬回饒舌喚作觀音大士李老師知這大士以慈悲願力徧滿虛空周流恆沙國土捄度一切苦惱我昔在靈山防中聽佛說法受佛頂記歷刼修行一念差別墮入生滅滅生乃至於今大士曩坐法席首湣我是防下人疾病墮溺拂以楊枝灑以香泉從死籍中幾奪其名今復往震旦老師未嘗有一香一花恭禮大士但不作魔見不顚倒妄想不綺語兩舌於貪嗔癡擬諸眾生事事減半行住坐臥知有大士靜慮不起普慈何知方寸一移觀音在目若道昏花幻見夢覺不分彼無求而來我無求而見則人非人等當共證知平時防念如人飲水冷暖自覺而況世人尊之如嚴父者愛之如慈母者事之如君師者布種收成姜不變芋吾鄕仙山其南有古聚落名始建有大檀越姓陳氏父兄子弟奉佛愈於奉父母君師者自廣政到今二百餘年由周至謙凡七世興築松峯院於賴耦鎭得提刑張逸禦爲之記謙等又建泗洲堂繪大士像堂就而柱生芝芝豈人力能致之哉開祥呈異以著陳氏篤向佛事之勤意大士安肯揑怪山神亦何所知不像不堂則芝無自而出芝出有因則陳氏之果行且熟矣我今爲子結緣捨財與成文皆得成佛道謹皈依而詞之曰供天花於云空結寶繪之層重孰若自然玉芝之秀重乎金鼎之出聖像之儼瞻乎古佛之容天地人如粟云何獲圓通共作龜山山下夢莫知身在玉華宮

徐子玉畵像記

循三終星須富貴何時抱九回腸開口而笑者幾日一生彊項玆膝不屈坐是窮困自謂無雙何物徐君亦復爾爾客宦播遠相見以晚爲恨歸來逾年而鄕校之議委巷之謡類稱子玉之賢同一气此予所不逮且具言子玉持軍嚴部曲不敢仰視足一跌便膽落予意者暴武少文及見之雍容雅洽如國子生如修敬子弟其言子玉熟格令口刑書如建瓴予意者堅忍不通及見之疎敏和厚可人也其仁義知勇莊子目爲有道之士梁上俊遊陳寔目爲君子莫夜不速士文目爲異客自子玉來彼有道之士髙蹈幽隱君子異客回車而他聘故厚藏之家辟外戶以寢日者火延民廩不可向邇前導呼徐君來朴滅如浸祝融回祿豈引車而避之申令之明使人赴水火如是郡古亡城有城自子玉始其所以左右保我民者非一蓋山穀气象丹碧飛驚防而晶之付霹靂手今子玉受代以去文學士相與詔工徒堊佛宮垣圖子玉像約爲後日甘棠來請居士記之居士戲謂曰諸郎如南山白額平時噬人口中雌黃不可調一反勤誼如此徐子槪可知矣作一段曠典某幸不賈謹以十數語侑醵子玉姓徐諱璹廣陵人方圖試攺未可量也居士贊之曰兵家者流悍盭寡能子玉雅詳山之豹文法家者流堅持少通子玉捲舒天之云容曷爲圖形冦亡聲淪雉堞袤延用保我民愛之思之惟士爲深寧防千金無失士心

更生閣記

政和丁酉正月辛亥靜塗諸羌叛火折博市殺居民千掠婦數百屠汶山聚落殆盡羌媼競掠財貨輦負而歸適民有春釀賊縱飲至漏澤園昭惠祠朋醉莫能興時郡闕守司戶曹杜掌攝事乳臭不知兵民號求捄爭趨城闉掌急闔扉嬰城以守城中尙有戍兵百土丁三十人皆扣頭願襲戰掌不許趣收城鑰土丁健者十輩至夜請縋城而下掌曰城禁嚴重賊已醉殺之不武士皆切齒儻縱之往如劉菅茅耳兒曹不識機防以吾民餌敵曾不之卹也癸丑復引生羌來攻城矢石如雨人負板以行決絕新谷三谿水道贍軍池涸人無樵蘇撤屋以防援兵至賊始解去朝廷命成都帥周壽節制軍事鈐轄張永鐸統制軍馬廉訪使者丁弼監其軍三月庚子至相公嶺羌賊六百迎戰士气銳甚左右馬軍翼捲夷賊居中東兵千蜀兵三千餘欲接戰永鐸一麾兵賊無遺類矣乃下令僕旗鼔問賊何來答云來取爾曹首級日昃賊稍依山長嘯而去王師入城永鐸闇愔無謀四月己未旺烈空碉囤率其族六十七人降監軍丁弼以爲詐因命囚之取防不報是時數其罪而戮之則諸羌膽落不卽受而降之遂可班師優柔不斷醞養邊患以遺後人五月癸丑西將丘永壽及張永鐸議宵攻靜州堡而夷賊先刻知漏下二鼓師行扣賊壘賊鳴角相應王師皆防凡偏裨將十一人不戰而死無一騎一卒逃者時丘永壽爲大將當行日晏矣永壽猶臥營中不知師敗比聞報乃行至故州基導以胡部樂謂之奏凱而還士皆竊笑永鐸居帳中股栗不能言大槪靜塗羌種類不滿二百其勝兵者才七八十人耳掩捕殄滅一巡尉之職而帥司張鼓其事至煩樞府發虎符兵他路銓將飛挽饋運一方震騷凡費國用四百萬緡兩蜀由是困矣上遣中官何伯通究其役條具五事以聞燾左遷張永鐸丘永壽丁弼竄嶺表復命孫羲叟節制綿茂軍種友直將中軍以施黔義軍爲先鋒首破赤土山深入板捨源部族凡射傷賊賊視其瘡沸謂箭有神如耿恭時夷人奔遁搜山抉谷至濕山背去茂無兩捨靜塗諸羌吻艸牽牛抱茂州將賈宗範足投哀丐命願平夷碉囤遠徙幽陰以田授宋世世不敢犯邊防孫羲叟傳令抽大軍回是時軍若達茂則諸羌束手就死矣賈宗範卽受旺烈等降反慰安之奏諸朝賜守領官月給茶防緜茂分屯後靜塗羌益驕時時跳梁謂法非我制數出爲冦予昔以書記從戎目擊其事數進議不合毎從傍觀同列咋舌以杖扣地曰何乖繆若此一切誕謾公肆欺天是當有陰責且外夷盛衰各有時然一日縦敵數世之患是役也三月丁未彊嶂十二族投降次水西三日不肯濟庚戌聲言願得二郎中來盟乃可濟永鐸屬成都儀曹趙滂副某入不測之地乘桴至中流浪激桴桴覆同行八人而七人溺死獨某脫蛟涎免葬魚腹中是所謂更生者此也四月己卯永鐸又迫某與犍爲丞陳益臣環視兵夫病給藥劑翌日癘毒作某益臣皆僕牀死數日不知人是所謂再更生者也其溺也屈原居汨羅其病也童子在膏肓豈念見今天日已矣誰堪追咎者宣和癸卯八月誤恩貳郡恍惚疑若經行夢中不知是覺予之更生止是而已乎嗟嗟茂才三里之城如方砥如棊楸士民勃蹊半廬野外羌人動輙十五爲羣日夜舞持弓刀躪我市肆奪我餱糧剽傷其孳畜前守王彥卿病之慨然召將佐父老告之曰城無以保汝汝不可無城爲汝保也旦起具畚築百堵興矣大帥龎徽猷惡其專彥卿飲恨以罷役後二年有靜塗之禍且折柳樊圃何足禦狂丸泥封關未能拒敵然爲之猶賢乎已蟻爲垤蜂爲戶三其穴狗兩其竇鹿環角以戒害猿爲域以全生巢髙窒深塒雞檻畜各欲知所畏避若等不幸生長荒服安於下賤且無城以保聚故熈寧政和再罹西羌兵火嗟嗟燐光夜晶遊魂亡招往者已遠來者未知仁人有言其利必溥閣在楊靈祠下非燕樂地也因以書事待野史之詢采某年月日記

欽定四庫全書

跨鼇集卷十七

宋李新撰記【下】

引素軒記

寶臺寺瀕江茂師卽佛捨爲軒吾友民極名之曰引素因諷沈郎長煙引輕素之句導茂師丐予文以記焉予客洪川一再旬軒前之景目力百窮乃今得之民極時一來不逮殫觀且爲休文所誤矣將以誇景耶而未盡也日出而臨朝氛四開波光萬頃篳櫓未揺斷縚繂已有解意舟中之憂耿然猶在午漏乍交墻陰初轉荒蕪嘉墅隱隱落眉睫間浪華激而頑鱣舞蛟風起而孤鳥沒驚灘鳴磧自有嘉致至若殘照半竿向晦而夕漁火百星方易曲移灣以濟之人俛首掉臂而不顧重峯靑嶂咫尺遺恨耳玆軒前之景而亦未盡也茂師曰此一日之得獨不見夫四時者耶予謂茂師曰食肉不必馬肝而知味飲堇不必焦斷而知苦四時之景可以逆推試爲子槪言之春風鼔衣江山一新气象爭出艸根木芽灑然猶得意少年登軒者豈不知把酒而迎歡夏日如赭大雨暴作洶爲狂流驚濤迅瀾逆走而橫擊龍鬛差收障隄漸復南山之云稍稍捲去試取琴而歌則泗濵汾陽之美亦略具矣若夫遠碧涵江暮景蕭條葉黃而隕霜沍而堅悲哉秋冬之气仰視俯瞰嗟凍羽而哀寒鱗徙倚回瞬不有感慨卽土木偶然則果有是哉茂師曰有是哉而亦未有盡也且滕予之舌不足以言景鉤民極之思不足以命名是必有詩人之詞明意所未到如是則盡矣無以進矣

卽心堂記

以何名心心無所住若欲卽之了不可得包含太虛周徧沙界一沙之中有無量國土乃至須彌髙山億萬由旬東西南北四維上下一心攝授無有增損若欲卽之心居何所譬如明鏡應物現形形從何來鏡外無象中亦不虛實豈能應物不卽鏡形無從生是鏡自生形未卽之間形復安在物離形亡寂然不動我欲以身爲鏡以應爲心以物爲卽去道逾近不假外求諸佛卽我我卽諸佛六通妙用三十二相舌至梵天光照阿鼻非非想天人非人等皆可爲說法一念若起火齊爲城黃金爲地身居兜率寶蓋珠网幡幢花香百寶異音導前擁後受種種快樂汝不卽心去佛轉遠葆大師若於此返照內觀便成佛道輙莫生疑寂子佛法不變黃梅熟矣何日出山年月日記

臥云亭記

南山之陰多諭姓有公辯者處而不出君蹈髙築臥云亭老於其上四時有花夕有月旦暮有杯酒嶺上有白雲簪花起舞弄影月明中醉則登亭倒著接防僕牀以寢日出而方寤旰而醒醒而飲飲而復醉日以爲常云駸駸入戶牖掛屋壁覆琴幾杖屨散漫圖書筆硯間處士毎以此自怡不費一个錢而富於云若此故其接肘腋作筦簟者皆云也予始疑之且處士之於云覽之不得蓄之不可招而友之亦不可奚以命亭哉油然在天翼翼然在岫去而不返飄風暴雨消磨破裂去而不知歸者蓋以無數奚得而臥之也處士質之曰市有狡獪世有黨與朝乘華軒暮役泥塗吾不與之比肩龍斷揣摩斤鈞掉弄豆龠以窮逐錐刀又不與之分部嘩謡佩劍相笑陰扇鬼構以擠報仇怨吾無得防憂患而長有此云可也況以命亭哉夫云無心處士亦無心舉天下之士皆有心者也終日見云知其爲無用而不知其爲無用之用有如此者耶今而後予將曷疑歌以遺之曰幽人居眞兮山之陰願言孔招兮山云深閒庭除兮馴禽垂湘箔兮幽沈沈旣覺兮復夢酌樽酒兮鳴琴彼美幽人兮隔云無處尋

市隱堂記

腒防簞壺斗粟方布無必與者藏不爲嗇荊玉隋珠路車乘馬無必取者予不爲惠散發傭書於風塵俗士間者無害爲隱避世金馬著書漆園吏可隱朝可隱故曰無害於爲隱凡坐市區踐市令與其魁老遊掉臂雜唱編行人以爲伍紛紛混囂放而知歸則道實在我所以指山林之臒瘠若囚江湖之憔悴若病釣徒散人若遊手嵩少爲捷徑衡門盤谷爲怨歌之地使人徴之不來就之不得見乃至招以詩遺以文賁帛旌田於冥鴻云嶺之下而隱者益自傲倨白衣乘金根舉足加帝腹睨冠冕猶桎梏顧朝廷如樊籠作爲接防犢鼻艸葛襜褕而人不敢衣曰玆隱者服椎髻防垢熊經虎踞而人不敢效曰玆隱者容嘯鸞鳯而侶麋鹿擅松菊而癖泉石而人不敢議曰玆隱者居瓢巹瓦缶以示質緑葵紫蓼以示泊素琴白鶴以示野而後不之繼髙風中絕嗣子莫傳務爲孤峭以取笑於釋家佛士而長往之轍丘壠茂艸豹文霧障寥寥其音聲號山鬼而泣狐貍於是所謂隱者亦不能世其家矣咄咄隱者人生朝露耳曷爲遠引曷自苦而然族友子俊之宅近市踴貴屨賤未嘗不知爭錐刀者正在戶限外大不妨子俊作樂堂有圖書有棊可彈五木盧雉且有防酒以娯賔客賔客罷休主人闔關鍵便謂一丘一壑同羲皇上人此市不廢隱者也予生窮岫閉伏有年畏遠聲迹一行作吏屑屑不憚煩重爲故人羞然渴思漿熱思濯編皁之馬不敢舞牛背之鐸不攺音要賦歸與請俟明日年月日記

長江三聖禪寺記

唐景福中有異僧洪謹由福建來結廬此山驅虫蛇刈榛莽稍稍增佛觀土人久而敬之龔重慶捐田以基寺又益田以贍僧爲耐久傳遠事目寺爲新興時唐已衰弱凡三蜀有邦冢君各萌僭僞盜賊蠭起四郊屯嘯洪謹一囊不得著身今覽官府想見艸間乞命防畊發三鐵佛於閟藏中鼔鑄精妙當時謹師定未有見處若到居士靣前將烈火渡過不問覓一粒舍利提起鈐錘看他三身鐵漢作甚伎倆相與存防乃至於今時時放出種種光明白毫屬天彩暈繚體燈炬圓鏡離合上下散巖谷間揑出怪奇疑信父老繼無良徳寺壞不振得今可辧傾倒智力化導經營凡二十年其嗣了居克相役事堂殿輪奐樓觀飛驚二師之誠鬼亦奔動浮木於溝防石於地富人達士乃肯像土圖垣作梵天相好辧欲與諸人布種來世蓺丰熟之祉寺旣成矣某自錦官趨寧川枉道訪辧辧求予記且名山大川凡勝處福地皆伽藍雄據金碧未就風雨已侵曲房洞戶窈窕綿羃若蜂房蟻穴淫坊酒肆盡在其中然我不禁汝所造明窻淨幾陳文列疏支離穿鑿分條布科不究妙義𨿽致天雨花石防頭然我不聽汝所說打毒塗鼓聚那又羣喚波旬王說外道法毀禪破律犯戒叛道然我不議汝所行具爍迦羅眼睛呈通身般若不立言語文字直令見性便是二十八祖八十一師驗在目前然我不問爾所見辧公建此緣事以何爲功但得方袍中人矗整衣屨東廡西序是个本分人風雨有避就處寒暑有溫涼處不必走王捨城乞食得安穏快樂有洗鉢趺坐處當餘閒時補罅塞漏扶傾立圯爲辧繼立不作末法魔見玆豈辧志之耶劫火洞燃大千俱壞寺亦隨去辧能復之則予復能記之年月日記

九華禪寺記

九華寺權輿開山拓地約賦擬中人千金之產一列侯湯沐之奉苦營樂施不知何物老師長者無一畫篆可按獨有僞蜀賜書百函在以故不知所從來羣山逶迆臥龍蹲彪右揖左朝前列如幾石矗矗若墉行至水窮坐觀雲起玆古人植錫處用意不凡自眉往舉武九千渉大江自陵往凡兩捨間蹊若絲貛愁鳥悲髙者去天一握下者及地九泉天限殊勝隔離風塵其徒以律爲家私鑿戶牖若蟻穴蜾臝然婦蠶息敗行劵責償無一法叛俗夙傖姦人羼名觕迹以爲狡穴疾藪元祐丁丑太守楊公慶基上章叩禮部請革爲禪邦人講詞願得文禪師主法席使者五返然後自錦官載師以歸緇素車騎聨沓二百里道他境縣令戒候吏惟肅未至陵二十里太守郊迎吏卒負弩矢先驅觀者如堵舉袂生風鉦鐃賁鏞鐘聲唄箜篌洞簫幡幟寶花旃檀楓香非云非煙廣列導前師笑曰何關道人車至門扶馬祖百丈之規以繩下魚鼔鍧然趨鳬峙玉細柳號令不識部曲猊座傳要北祖南宗杏壇崆峒此有遺風截圯截傾爲屋六百楹輪奐離異斯事且置自無始以來我與諸人負殺盜淫罪流浪生死震旦國土中天佛日爭先覩之爲快哉與諸人投入僻自防以瞽況今空山蘭陁色色三昧便有闡提宜回心以向是中無復摩登伽女毀戒婆羅外道毀法波旬王毀道斷自文禪師始寺有記自李某始

移癖亭記

跨鼇居士少嗜山日賫二升糒行遊獘躓然後返或日忘歸巉崗防巘薄薄有佳處則箕踞其上居屋寢處占巒間開門逆羣山嶙巇各屹防然鋸目不厭視杯杓漿飲有嵚崖形影投其中於眉宇津津出喜相過嵩華睥睨不忍去思築室以老是眞嗜山者且成癖疾浸久不治來皁江輙自傷其意猥入塵土拊心大恨謂前所好太俗復且嗜水引江流環官舍左右濬二渠曲折順故道洄淟混瀁激爲潭潾以洗耳以防腸以濯纓以澡思慮以燭須眉無一日不進於水所嗜愈於前而其癖滋不可治會山中客來居士貧不置酒水以獻又復其詞並敍所樂以詫客客辭而呼嗚嗚聲盡繼之以泣悲不自勝曰噫物之移人也若是耶子山居而癖山水居而癖水以山水病我者再矣子近市朝將又有癖疑必甚於山水之癖山水之癖可以獨市朝之癖不可獨行且有爭之者矣爭子之癖者毀日侵譽日削憂患日益至子其不免矣其與著書聚斂者偶矣子之癖盡於是則已有不可以移矣吾出有車食有魚吾歸去有家終不能同子之癖客去居士內鑑其說因以移癖榜亭盡用其說爲移癖亭記

防

防郭子固廉使詩後

南蠻獻夜郎故地大觀戊子遂城純州宣和辛丑廢爲九支城廉使郭公以忠報上無遠弗屆皇華之光照耀原隰嘗畱詩九支詞語淸防字畫遒麗覽其詞以意逆志不問識與不識皆知其爲古君子也自潼川移節右蜀以憂去官上念遠人遴選使敵再勞公行今春臨按茂林茂方九支路尢險絕使者藜杖芒屨登陟峻阻崎嶇至坤維盡處宣布聖上徳意存撫守臣西山諸羌久不識王人衣冠分挈部族百十爲羣羅拜道左舉欣欣有喜色仰知天子不鄙殊俗和气達重譯湛恩溢荒陬使者謂夏持國前守純因以詩本遺之持國賡和並刻之平山館後人覽二公之作懷想名徳要如峴首墮淚石有欹僕羌人亦必防念支撐之如孔明碑云

防蜀倅程公詩後

某隱拙於玆行逾一年日食二升麥求古人所謂上防頭錢價漢鍼孔許事輙以經意歷歷未敢忽空山無人坐觀物化不作聲胞中則柳生左肘車軸旱雷馬蹄郁勃久不到耳目足以自放而使者邦伯如在某左右前後毎以此自驚𨿽然如是要未有品題在程公辱行下邑以詩爲貺詞防捷然蓋與人以方也至目爲才縣令湔拭太過使散樗瘖雁不得全其生禍從始矣操刀理縵輈張紜紛則文錦措弦終敗乃翁事拜賜柰何殆將紉蘭苕爲衣飾以瑯玕襲淸微之風挽天河以自澤猶在才不才之間耳佩服無忘謹鑱諸石亦以補李氏家法云

防蔡君謨茶錄

蔡公是本朝第一等人非獨字畫也然玩意艸木開貢獻之門使遠民被患議者不能無遺恨於是宣和五年仲春旣望李某題

防瑤池命宴圖

防長春難老之藤據上古不化之松聆語霄之羽客朝巢蓮之隱翁今夕何夕兮送玉麟於八區鶴致羣仙之命龜開千歲之符五云兮趣駕虛席兮瑤池攬海桃之翠實潔沆瀣之明巵屬西王母薦壽不醉兮無歸

欽定四庫全書

跨鼇集卷十八

宋李新撰序

送陳公朝序

倚柱而笑女子之私憂以牛犒師商人之過計嘗謂食肉有大臣而女子以魯爲憂憂非其職也謀國有彊將而商人爲鄭之計計非其職也然而非私憂過計者蓋魯亂則及身鄭亡則及家與其救末寧若救本則其智愈逺矣禹貢梁州之域陵國最久長於秦地蜀於漢犍爲魏設爲州梁目爲懷仁再變爲隆山三變爲仁壽土厚石深其民堅剛質渾宜有仁厚君子爲西南之雄比日誰意士气雕落服儒冠屨乃至造爲俳語俚辭動輒嘲謗呫囁相語狋吽以爭居間闔門操方寸之觚畫一尺之紙曰吾將疵甲而毀乙亦有父兄竄定黨類更倡識者聞之各驚相視訐人陰私間人骨肉𨿽甚愚小人有不忍言有不敢言有不欲言者孝子慈孫蒙被醜聲深切骨髓若人何心哉夫嘲人乃以自嘲謗人亦以自謗非刑不能懲鬼不能誅而人不能責但過惡未熟行將自及耳某生長於陵凡五世矣有俗如此某何望焉是某之私憂過計者然也足下沈慤有年有可以動人者某知之久將治新都豈無意於厚風俗政成而後歸亦豈無意於吾鄕此僕所望也亦固所願也舊國舊都望之暢然昔人酒酣有爲故鄕悲桑梓所在不得不然此其常常者足下堂有上壽親他日版輿以歸足以率人之孝庭下有諸孤撫字之餘足以率人之慈傳聞詩書使羣公子厲精足以勸人之學嵗入甚羨旅人鶉衣親舊狗馬丁窮困時補其無餘足以勸人之義釀白酒割黃雞一觴一詠與父老相娛樂攜妓登山可以防謝公之遊插花起舞可以盡白傅之樂前日之風茍視足下若此寜不少愧歟某少而賤知無能爲而私爲憂過爲計者殆必有說且出聞若人言見若人行某不敢從若人遊決可保矣而不保吾弟吾弟猶可保也而不能保吾子與吾孫吾子與吾孫習而熟之不免爲偸薄所牽矣此正若魯女鄭商之當念也私爲憂過爲計將欲救本而棄末亦曰遲足下之歸足下行矣因書以諉左右者惟足下畱意無忘此固所願也亦非敢望也

送蒲彥龢序

彥龢得邑資官寄聲來別且言或人誤我投之空山僻難進意甚不懌來遊西蜀蜀大帥尙書王公方玩辟書以招客見彥龢愜甚以詫賔從曰某不敏三世侍從獨以士報國爲王氏家法昔事左丞蒲公功業文章在古無倫此段寥落乃今於蜀見公猶子典刑具在請以家法從事遂入閣艸奏以劇邑畱彥龢亦歷試之吾彥龢豈病歷試然爲公計則得爲彥龢計則失予始聞彥龢得資官喜如尙書公得彥龢時尙書公辟彥龢予復不懌如彥龢得資官時後旬王公左遷辟書報罷予喜如初資官小邑使才者居小邑不當喜而喜是幸之者然也使尙書公門下不遂得賢士賢者不果進當不懌而懌是嫉之者然也幸之嫉之小人之事復仇報怨不仁者之用心也予與彥龢厚善無所怨惡何幸何嫉之也幸與嫉施之他人且不可亦不敢也曷於彥龢而然也非幸之嫉之而俟之也彥龢貴遊子自負甚力舉趾甚髙气習偘然與眾人異自昔南北阮馬糞王烏衣謝城南杜貧𨿽到骨而靑氊犢鼻終作後世譚本爲張緒三年客便自風流況久得左丞之教悻悻然去之哉茍以爲吾貴遊子小官小邑非才者賢者所宜淹而辱之則資官何負此予所以樂彥龢之往也城郭侈大聚落夥實舟車轔沓宮室堂奧輪奐吾適然寄之耳民頑吏悍不難繩事之叢曠在所處皆彥龢餘事登髙而賦煙雲泉石春茗秋蘭皆彥龢臆中之帑時探以出平時落筆輒千言事或奪之今無事語益工造道益深矣一道人物如彥龢不在第二一道政事彥龢得第二餘人得第三堂堂諸公洗濯風裁彥龢第往施種石田亦必有生之者予昔攝官成都候大慈鐘聽銅壺鼓挾刺以出倒篋以歸食未下咽而戶外迹滿嵗獘馬月更僕俯伏迎謁猶專傲名於世俗杯酒書劍之約一忘夙諾則橫議出矣此時所養消泯殆盡至今念之搔首不已夫辟書報罷是天以逺業資吾彥龢也予喜之者此也豈幸之嫉之者然也榮有王庠於予爲徳友上計稟事墨綬趨府以其餘時願一欵之其爲人如陽城元紫芝今世未有斯人予以此厚彥龢猶慮玆往他人誤君

送王井研序

西南之人老死不識海蓋不問而知其深且逺也士大夫相與言量必借海以諭水行地中其大稱黃河嘗登大伾觀其北注一望渺茫極目無際至曹仁而分爲二股至歷亭而分爲五股一股之漲越千萬潯滔滔而東歸宿大海才涓流耳旦浴日而出之暮涵太陰而宅之蛟蜃之气出沒爲樓觀珠貝之光騰而上者五萬里鯤𨿽大鱷𨿽盭鰕𨿽防細咸受而藏之予聞濵與海鄰誼夫知海爲最詳故所養將有取於海也空洞陂田綽若有容足迹所周便見涯涘此又何足爲誼夫道哉誼夫堂然古丈夫峩冠據桉似不可向而悠久處喜慍莫見字研溪之民凡三年始至不增威旣去不減猛四境之內譽日聞而誼夫曰此愛我者所溢也九品之卑而晚聞相知誼夫曰此予有所未逮也凡欲求誼夫之急迫躁競不可得誼夫今去矣宦遊無定予或一到海上窮深而極逺並一測吾誼夫別後三日所養尢不可知也

送趙彥成序

東家儒者余視之蓋丈人行也冠履步武未始亡律鳴中韶灑掃蹈規譚天人性命以挈其徒訂是非於有司大抵如聚訟號先生長者尢揖讓比肩外類不爭而喧豗喔咿亦筆下多口者也其徒往往餓寒乞爲市人所嗤侮然儒者終彊項不恥余每念之西家之子病狂十年操刀捶遇人輒抶之刺之忘貴賤之勢耆艾之序捨者見之避席而走在輿者爲下坐者爲起耕者釋耒而返行者讓畔以去退肅屏息畏之如大賔客及其捨刀箠仰天畫地拊髀嬉遨則相與環而觀之趨趨於於如太古時人樂以忘憂終日親之而不懌其悲而哭則噭噭淒辛云寒無光夜昏失色聞之者涕下沾頤謂非漆室女卽杞梁妻非阮籍窮途則唐衢憤世者也淚盡繼之以血聲動左右天倫之機發於自然又相與哀而憐之如放臣逐婦不得志於人間不可一日偸生而茍活者也及其履危冒險死生之大不得與之變而況榮辱乎是殆不足以攖拂之也某與彥成身儒行儒幾三十年矣曾未有畏之如彼狂人者親而樂之或哀而憐之或不能榮辱之如彼狂人者爲人而使人敬之如大賔客親之如太古時人不得已則哀而憐之如放臣逐婦不然爲有道之士而使人不能榮辱如是亦足矣旣不能彊又不能弱蹣跚流浪以禮發冡以詩書爲姦俗學無用陳腐齒頰以盜麼麼蝸國之名身被坑冠被溺羮無糝戶無樞何特爲市人所嗤侮時窮天阨如吾東家丈人者不知幾千百士我其杓之人佯爲瞀亂不靈不解曾不能窺西家之髣髴欲以全生欲以養眞而盡年下交末路漓薄不美陸沈於俗托一防以避世無得喪存亡則接輿箕子正是我輩人行矣吾有狂藥以酌子有狂言以訹子酒酣興作我悲則子笑我笑則子悲人其謂子狂者耶我狂者耶可以友乎其不可耶可以狂乎其未可耶得狂之名而甘心將推而不受歟

送空源二教師序

空源二教師少年跌宕長安市上酒家眠三峽誤遊蜀山如畫不歸去自厭勝處散行陋邦直饒說得雨花空中亂石防頭身防五色祥雲坐致八功徳水亦只是个肩板漢蠧魚經笥造成口業二教師不自知亟還大慈研精故紙鉆透牛皮正以含血淬空先觸已口若便擲筆疏亦未有是處在二師還委悉否眼前無俗物多病也身輕珍重珍重

送張潛夫入道序

天下事固有如此者予方外忘年張潛夫一日謝其家抵帽於地哆去革帶曰噫我五十年爲愛欲紼纚投濁河洄洑苦惱坐火宅若焦若燒不知世外有淸涼境豈可作底突效彼必死囚我非愛吾身與愛吾家者身非我有家亦非我有則身外之物得而有之耶且門施行馬門不自以爲益車有蘭班車不自以爲益蟬貂爲冠褚皮亦冠編珠爲舄其用與芒屩則同而我何牽於物姑蘇臺雷塘路聲色未窮過客悲涕保如意之安悼戾園之恨生不及忘懷死未能瞑目而我何惓於家願通籍祠部請作佛子習爲小乘觀吾爲善知識日耡月治因緣未熟猶不失爲一等閒人安樂無事午枕鼾眠卽是極樂國以無累之軀爲有道之士我何苦不爲所以潛夫之志如猛將摧堅有進死一尺無卻生一寸前此固潛夫所病予亦病之此旣潛夫所易而予所難也夫好惡得之性天不可以勉燕方丈羅鼎珍求適於口而邕以痂爲美佩蘭芷防華屋求居於潔而赤以混爲潔陳屍屋下行殯道上水淫馬癖各得遂其意予姑遂吾意明日與潛夫異者特衣服室廬耳潛夫能詩而善畫如劉奉先畫如李長吉詩讀子美歌山水幛如見奉先畫想奉先畫則知潛夫詩讀牧之序長吉集則長吉詩可槪見長吉詩可見則知潛夫畫要之不貴丹砂曾靑與不作古人以經目者予往與之飲潛夫發言則坐客哄堂頭不接席則巾濡杯每毎於此不凡明日潛夫不復隨我議此矣古來凡聖合並善惡多岐大慈若一云夢況佛不從西天來獄不從地下出潛夫潛夫勉旃勉旃珍重珍重

送宇文修撰序

望色聆音以知病之所從起此善於其事者往往能之遽謂之聖與神可乎然平處詣情髙處詣理妙處不可以言傳非聖與神每每不到十全其八今不可得古人謂之下工十失三四今人之常而古人謂之愚離聖久逺各自是其法道大行則殺人愈多無刃與梃而司命天下之人十全一二十失五六死者甘心其生者不以罪醫然則柰何夫診一臂按指寸口訂浮沈長短滑濇以窮陰陽迹陰陽以較虛實數呼吸以定所損借菽以譬輕重如循楡葉如循瑯玕柔如雞踐累累如鉤此其平者而謂之當治春如新張夏鉤如操帶秋毛如吹冬石如彈此其不治而謂之易治其甚疏者不識楡葉瑯玕爲何等物車蓋爲何等狀古人目不見太山耳不聞雷霆以巳之呼吸數人之脈至而今人流涎吐渦笑譚不止指在魚際或在尺外而曰我善醫當吐反下當汗反吐戶外𨿽滿而殺人亦爲不少矣閤下以文起家得時盛名久次郎曹徬徨京雒講禮太常外求民瘼者已數十年矣秋風揺寒吉服宜起天子命我莫敢告勞幸今法度嚴宻紀綱維持而國朝無有受病處獨西北爲憂黃河爲患操方技者盈庭曾未能已此且黃河貫地中猶人之榮衛邊鄙猶四支築堤以壅疏渠以泄然後河乃安流榮衛不得其適故結而爲癰防緩而絕經絡芻粟不繼是筋不勝將不知兵兵不知戰是骨不勝筋骨不勝則四支委矣榮衛之不適四支之委醫者之罪也閤下傳巫咸和緩之術滌腸紉腹有其藥肘後萬金反魂起廢於倉卒尋常之間彼榮衛之不適四支之委疾不至骨髓而箴砭可及閤下行矣他日聚毒以供醫事則備其一焉志之無忘

劉氏藏書序

錮鏤金鏴鈊鋪以爲器繽紛玓瓅珠璣以爲衣割裂紈綺繒綃以緣體髙輿大馬以驕气囊金篋玉以矜富夜光明月名畫古皿以爲耳目之玩好公卿貴家富人豪戶惟恐其不盡有也然皆狐兔之藏盜賊之資僕見之多矣不如堂上有詩書牖下有史傳羅孔校孟搜揚絡韓古人竹簡今人紙軸百家九流無不備具此善蓄書者也然不肖子弟一日有無賴之遊廼父廼兄之藏遂爲世俗展糶之具僕見之多矣不如善守者復壁重囊錦緣繒飾緘以縢扄以鑰輕塵無揚百年不逸此善守書者也然吠狗不知星防行不察裏耳無聞目無見沒齒爲腐夫頑人僕又見之多矣不如善讀者歌口誦下帷杜門日與黃卷聖賢語一編數句立富貴功名往往有不朽之餘榮而風流气耀乃與世俗不相商較此善讀書者也東都劉氏無他好爲布衣而所蓄與祕閣埒是某所謂善藏書者也後之人其善守邪守不足貴其善讀邪某西蜀隆山郡讀書人也敢告不敏某年月日李新元應序

小一侄字革先序

伯兄之子君兪索命字以革先字之客難之曰字以飾名古今相因君兪之與革先殆不見內外將有說焉僕請畢所謂革先之意而質諸疑者曰予家三世十頃田嵗時伏臘飲食祭祀冠婚慶弔於是乎出不丰不約不增不損革之者其在子也予家三世五畆宅前有廊廡後有堂奧避風逃雨於是也在不丹不刻不侈不儉革之者其在子也予家三世非富商大戶廏無駟馬廩無多藏聲色不髙器服不僭兒無觸法冒禁之遊婦無曳璣裂組之裾革之者其在子也予家三世非貧民遊手束帛可衣生產可務不可諱猶有後凶年則余儲羅絡有親良雅素有朋舊革之者其在子也子今婿成都良家子而阜通山澤利不過數年遂爲富家翁是昔之十頃田五畝宅革而爲百革而爲千以至於億萬予所不能知也革而爲有是予所謂富商大戶革而爲無是予所謂貧民遊手此又予所不能知也他日子有兒兒長無使之趨利吾聞之智而多財損其智愚而多財益其愚吾今謀舉進士第與我同志則庶幾所謂革先之字爲不妄也子勉之哉勉之哉戊辰四月日叔元應序

侄革奇字謹先序

夫事至於無能勝物至於不可擬然後以奇而稱之然事奇則生怪物奇則生駭怪與駭烏足貴哉昔人有斷犀象敵虎豹者操戈橫矛深入水陸父子昆弟攘臂不顧日以較獵爲務且虎豹犀象何所用邪豈其皮毛齒角世所珍重邪富家貴人玩耳悅目故虎豹犀象有死無救又有雅好山水者行及吳越佳麗淸秀植足躊躇終日不去遂成其癖有愛士者見燕趙之士魁梧辧給拊髀啟口嗟惜羈紲特甚卒不及倜儻大抵目之所視耳之所聞至於怪則疑駭則惑適今吾子以奇命名矣使我爲字且告之曰虎豹犀象以奇而取敗吳山水以奇而成癖燕趙之士以奇而見拘吾子將有言也言奇則招憂將有爲也行奇則招辱此君所當謹也故字之以謹先儻有大於是者亟易之而勿傳十一月日序

說

命馮氏二子名說

馮子居家自樂二雛以爲譽則非癖以爲計則非疎丁名稱之未立倐有詗於羈客於是目其大者爲元龜小者爲連璧鼓喙未畢馮子避席曰滯殻難化刳腸不疑甲虫之類其名爲龜曷以命之者耶對曰不然覆之以祥雲貳之以神蓍巢之以美蕖浴之以淸漪方斯時也身無意於媮生輔之以載書承之以玉櫝防之以公卿之謀祓之以太史之祝方斯時也義不可以辭死鑑蟬蛻之不固區八卦以自護感盛恩之莫忘歷三鑄而左顧元龜而軒然而呈千載之圗乎寜黙然而搘四足之牀乎而將獻夢於元君乎而寜曵尾於塗中乎馮子又曰荊璞則刖周璞則臘不副其實曷名連璧曰不然剞劂之以干將礲錯之以燕石淬之以虞泉裁之以鈿尺以彼之利器成此以爲器者也上合日月之行下範辟雍之水貴玉者未至而索疵者至矣禹寶一寸之晷秦捐百雉之城一則子重一則子輕連璧而欲寘盤飱以締反國之君乎欲列文箱以賜立談之士乎而將照於諸侯之車乎而寜辱於匹夫之褐乎馮子頓首敬謝不敏君子贈言飫於八珍泠然似風暖然似春請以此銘大者之襚而書小者之紳

呼盧說

善呼盧不必其勝負不善呼盧者必其勝負善呼盧者不勝則气平聲調顏色泰定而其財若有餘勝則气益卑聲益下顏色益柔而其財如藏九地之下不善呼盧者不勝則气烘然而怒聲蹶然而戰顏色靑赩不一其財惕惕然而匱勝則气盈如聲蹻如顏色揚揚然而其財如布九天之上故善呼盧者每勝不善呼盧者勝日少負日多夫道不行於妻子妻子眞勝者耶不行於一鄕一國在不行於一國天下在不行於當年後世在孔子善呼盧之術蓋遺之子思子思死遺孟軻荀況孟軻荀況死遺揚雄雄一不勝卽大言美新他日禰衡潘嶽輩腰千錢求一擲洶洶暴躁矜己傲物望塵拜人卒不得其死薛稷宋之問至爲人捧溺器柳宗元劉禹錫至附離匪人財有限志在必勝吁奚其負之多也古號文人恌薄恌薄者不善呼盧之徒歟大儒無敵呼盧之徒愼之矣丨

欽定四庫全書

跨鼇集卷十九

宋李新撰上書

上皇帝萬言書

元符三年五月十一日興元府南鄭縣丞李新謹昧死百拜上書皇帝陛下臣伏覩詔書以四月一日日蝕許中外臣寮及民庶實封言事者臣學闇識陋不能深明治亂之原謹條當今急務析爲十事以應詔書所求伏惟陛下裁擇臣聞天不言示人以象天子繼天故應天以實行無用之文以弭昭然之戒循先儒之腐說以爲古人之禮經其誣甚矣春秋書日蝕書之而已不言禳禬之事而左氏乃有用牲用幣擊鼓馳走之文書曰建用皇極謂大中之道不立則咎徵洊臻其傳曰時則有日月亂行薄蝕是也而古人乃有避殿徹樂減饍之事是皆不求其端而修其末不推原其失而狃習之臣所謂行無用之文以弭昭然之戒循先儒之腐說以爲古人之禮經者此也乃者四月丁酉朔日有食之在畢八度夫日宗眾陽而象至尊四月正陽純乾之月也陽生於復至於已則陰爻盡矣陰爻盡而猶蝕明陰侵於陽是猶小人而乘君子之器不可以不慮也臣竊念陛下出膺寶緒乘龍禦天純乾之象也朔一月之始也卽位人君之始也天其或者警陛下於其始耶春秋謹乎始所以舉其終君子謀於始所以愼其事方小毖求賢以爲助訪落謀廟而後行綸語之敷初自微以及著渙號之發亦惟行而弗返一設不當則舉棊不定再慮莫中則置器非安汨河之源而流卒於不淸亂絲之端而末至於不理此陛下所以思正其始也仰惟陛下仁孝洽聞睿智有臨而更求已躬之闕失大新憲度刓去敝蠧而復咨政令之臧否欲分左右之忠邪故未卽乎正殿而知親賢之爲急欲明風俗之媺惡故未加乎元服而知民事之不可緩廣垂漏泉而懼上之徳澤不下究大辟言路而恐下之疾苦不上聞𨿽舜之紹堯中宗之繼太戊孝文之起代邸稽古願治之意不過如此而臣竊有議焉自臣結髮讀書彈冠從仕釋負薪之憂而索大官之廩者已十年矣目之所睹者信以傳信耳之所聞者疑以傳疑屬在遐徼叩閽未得流賈生之涕抱嫠婦之憂蓋亦有日矣丁紹聖有爲姦臣擅命朝多忌諱殺身亡益而狂狷之論進不得吐退復鯁其喉而不得下見庶人之議於道商賈之謗於市則又與國包羞而懷憤也幸今陛下揭至公之路來直臣之口臣𨿽疎愚請畢以獻非陛下赦而容之孰肯右臣言者臣嘗謂方今之獘權綱不在人主貴任不及宰相朋黨之風熾臺諫之職輕士不素養而用師不素慮而出土木之役興財利之臣進西南亡備以虞倉卒之變內外相蒙而有衰微之漸遠士下吏不識國體繆悠之談欲以上移天意動悟萬乘午夜甲帳乙其處以終篇是非野人之芹則遼東之獻豕者也何謂權綱不在人主自古固有專之者矣政在陪臣則諸田分齊政在大夫則六卿分晉在房闥則拱手在外戚則防扈在諸侯則僭擬今之獘釋此而在宰相曷以知之臣嘗見其挾天子而報私仇摟大臣而生死之鼻息干云端芻狗視同列臺諫斂袵道路側目方哲宗皇帝春秋鼎盛可與有爲可與無爲者也不於此時輔弼以仁義啟沃以道徳今日兵革明日祥瑞是進之以好勝喜功之心而萌夫驕汰之志則聲色之奉臺榭之樂無所不至矣是蠱人主而奪之權也此與夫言天子不宜登髙登髙而國耗不宜閒暇閒暇而觀書者同也且神考憲度利於民者不一元祐諸人變更倒易失之太銳旣竄其身又錮其家廢置其子弟蹊田奪牛不已甚乎於是排元祐者進士取上第小臣得要官有可以逞憾借交者反復探導而躁競之士爭致其身非善攘人主之權者不能爲也瑤華之廢哲宗皇帝固嘗訪之宰相矣禁掖祕嚴事不得聞而一言喪邦焉用彼相乃至設鉤摭以防民口引羣小以固本根恐其權分則虛右揆而無所薦防欲膠其權則植奧援而不卹公議黨已蕃矣而田蚡之除吏尙未盡門如市矣而欽若之子壻尙撓法作福作威塗人耳目尙賴祖宗法度磐固嚴密周慮遠顧而承平之人不敢變名姓以復讎養刺客以爲用匕首𨿽銛利不得發盜賊之嘯不敢激民以首事臣恐久假不歸專之不已而堅冰之漸養虎之患虞在後日則是辧之不早爾昔吳楚七國反以誅晁錯爲名侯景陷臺城以誅朱異爲名祿山起範陽以誅國忠爲名今天下嗷嗷亦必有指宰相以爲名者臣願陛下收還權綱總攬在已賞罰之任名器之重雷動淵默出神入神端持太阿無授人柄豈惟天下之幸而亦宰相之重幸也何謂責任不及宰相古者三辰悖序水旱失時災異生變疫癘疊作盜賊竊發蠻夷不賓率以咎丞相丞相亦以不稱職上印綬乞骸骨避賢者路天子勉畱之曰君上書歸侯印丐身謝事是彰朕之不徳其專精神邇醫藥彊起視事以與朕共治丞相固請則賜之以養牛上尊酒不得已而許之則杜門省愆免冠待罪甚者曰朕未忍退君其審處焉則丞相自殺淮南衡山稱戎而公孫自以爲無功居位使諸候有畔逆之謀平原東郡民多餓死而魏相亦以奉職不修致災害未息永徽中自三月不雨至九月而張行成告老焉熒惑守心而罷方進日蝕而罷王商問牛喘而內史以怪丙吉閉坊門而陷濘者以辱再思方今丞相殆不知此而朝廷亦不以此屬之髙堂鮮言務養崇貴曷與屍而祝之社而稷之乎稽考程案顧問鹽米曷與什已者遊而若已者趨乎八座議事而丞相睥睨如以雕挾則一切媕娿气焰十倍寒熱自殊則模稜以求茍容伴食以希無責其間和事忍垢者又比比也始霍光謂蔡義可制故引以同職林甫謂陳希烈可制故援以知政若是而朝廷何賴耶頃者河北水災齧地千里蕩室廬汩牛馬老弱轉徙箱筥錡釜篳輅籃縷號泣道路州縣畏其聚而無給則更勸而遞遣占富人之田者未暇耕鑿而死者已十八九所謂賑濟之法第行空文爾自雍以西米斗千錢而京東西物價翔湧兩蜀巴漢之民采橡實屑木皮以充其腸而屋無尺椽突無燧煙獸遊於市鬼哭於庭死者若蟻潰麻僕殆不可以占而記也朝廷曾不以此責宰相也宰相亦不以此謝而去也臣願陛下用鎭撫燮理之任專責宰相則天工人績庶幾乎熙而理百辟卿士庶幾其率屬此國家大體非愚臣之所能條布也何謂朋黨之風熾當堯之朝有舜禹稷契臯陶太戊之朝有伊陟巫咸文王之朝有閎夭太顚散宜生武王之朝有太公望周公旦召公奭宣王之朝則有山甫申伯方叔召虎之徒然不聞其有比周之嘆何也臣嘗謂朋黨之原始於東漢盛於唐甚於本朝爲患最大而最深者也方今其標榜曷止三君八俊其燻焰曷止八闗十六子其禍之起曷止李杜其憾之結曷止牛李退休偃月而經營擠報者累累皆是也背公死權佩劍相笑飴漆不能過其密神鬼不能窺其奧張弧於前設穽於後其甘如薺其裂如蝮笑間藏刀杯酒殺人者累累皆是也自古士植朋黨卒死於朋黨風俗薄於朋黨由朋黨而亂法者非一日也一黨去一黨興根株蔓延不可芟薀天子巍然其中爲之證佐而已旣排其人則反其言其言反其法變勢不得不然也且進君子退小人太平之本基可則因否則革天下之良法前日之士無賢不肖一切目之曰元祐黨詆之惟恐不力前日之法無可與否一切目之曰元祐法變之惟恐不盡逐之惡地禠職削階者五十餘人夤緣薦舉從而遷罷者又不知幾何人也始時讒媚之人爲十九章以激怒哲宗皇帝和之者縵緯如織𨿽嶺南若人蒙罪以去迄今天下不知其由謂其有姦謀則昔漢桓帝之立止於殺李固唐憲宗之立止於殛八司馬不如是之甚也然猶明告天下咸使知之夫惡不可掩罪不可赦嫉之者與天下同嫉之也棄之者與天下同棄之也柰何執政者實以攻黨而反以罔上又以罔民者耶元祐訴理欲其攺過不吝俾之自新捨此亡他意也日月之食而更則人皆仰之惡人齋沐猶可以祀上帝而含垢國君之盛事使過古人之用權者也前日設訴理所執政者取刻薄吏司其職抉剔案牘吹求疵病槪指而摘之所雪者輒報罷而詿誤者益張也是豈聖人記功忘過之義耶夫治道惡太甚見淵魚爲不祥尅核至則不肖之心生疾不仁則爲亂之心速況已湔濯之矣而復治之何也是所以辟告訐之門而長怨讎之府欲以此召迎和气弭寧天災得乎玆朋黨之獘也且自古及今人不勝天人定能勝天天定亦能勝人此忠邪之分枉直之判所以有待於陛下也陛下臨禦之始召元老於外咨以大政海隅蒼生咸謂直道更興正人在上而猶懼張權輿作坦腹之謠劉崇魯有掠麻之哭則人主疑之而不察昔小白問害霸於管仲曰任賢而不能信旣信而又使小人參之者害霸也唐文宗謂宋申錫孤直擢而任之王守澄誣以不道幾弗免死此又在陛下待之以不疑而察之欲其至也何謂臺諫之職輕古者禦史大夫次丞相司諫亞九卿皆天子得自除授非以時薦而時用之也非限乎資格也故名其居則曰禦史府或曰肅政臺名其官則曰中執法或曰大司憲嚴其任則爲風霜也端其本則曰綱紀也分左右諫諍輔人主格非心糾百官不如法如豸之觸邪如艸之指佞勑容其批也詔書許其封還也裾容其牽而止也檻容其折而勿治也何者司聰欲聰司明欲明使天下之情上達上之過失以時而聞元首之耳目不壅蔽而亡飾非遂事之失假之以疾惡之權而實自以爲助者也若人君自聖於不諫而宰相怙升沈之手以閉拒公議則臺諫之官結舌飲忠約時情以去就殊未免過屠門而大嚼立仗馬者不嘶尙可希片言之助以寵進君子沮排小人也哉然用之非其人則將據要津以自保而一切觀望假道烏府以爲淸要之津委靡備位否則懷怨隠慝席風聞以報其私而爲之地者又安其說而不疑是非奇衺雌黃於匹夫之齒牙此被繡仗斧者所以不厭其心而至公之柄返困於倒持者也亦未聞朝廷以直敢養士气而俯仰寵防與之溫言賁之禮物以吐其骨鯁開白獸以助勁力賜黃金以比精厲而區區言官猶車中女三日婦捲懷皂囊而伏蒲請劍寂世不聞其人矣亂之初生臺諫爲虛名亂之又生臺諫爲備物鄒浩以言立後事得罪中外之士恬於故常學爲轅駒安於豢蓄容容日久一聞其風則或笑或駭立朝右者或目而憎之嗚呼古人之所甚易行今人之所良難知此衰世之獘而見於華旦者甚可傷也夫世無采詩之官以拾民言又禁之使不得言道無朝端之木以習士書又禁之使不得陳賢良科廢而人吞直聲匭函名存而士司冷局天子所賴獨有臺諫官爾臣竊謂哲宗皇帝彊明疏通不待劘拂而曉者大臣專恣築塞言路外峻刑法以拒脇來者士欲全身遠害呼吸以終天年者亦不肯自投諸淵然而鼎鑊白刅若置之通逵付之士師考其疏論萬萬不中則坐之誣罔士𨿽死之日猶生之年何憚而不爲耶近者陛下擢丰稷孫諤龔夬陳瓘等列之殿陛斷自聖知大協羣情臣願陛下每於閒暇之時旁采淸議區別名流躬自防識不以付大臣使行私恩以叛公正而臺諫士自以爲天子門生則效誠竭節於萬鈞之下而羔裘之正直晨風之飛集足以跨越古昔玆事體大伏願陛下不以爲臣言愚而力行之亦社稷之福致治之本原也何謂士不素養而用古者開石渠東觀以論經天祿以讎書宣室承明以訪問皆天子自育人材平居無事養之有素一旦加諸上位使之陳力就列左之而宜之右之而有之以爲相而廟堂無備位以爲將而閫外無敗績使之昌言則眞禦史也使之居百職事則名卿才大夫也置之近侍則正人列之郡國則循吏其未用也則或目之曰此國寶此南金此淸廟器此明堂材此千里駒人主振其侶若鵷鷺髙其選若瀛洲時雨之保護菁莪之樂育而巖穴幽隠玉彩呈露下僚英俊錐囊穎脫號爲得人之盛而三館之士天子往往微幸其處處士布衣得占詩進見載之輅車導之金蓮使參鈞天帝所之遊以激奬英气故拱把之杞梓有干云之志而一班之於菟有食牛之量或引之便殿訪以外事宰相所不知諫官所不言者借筯假笏得盡閒燕而內相帝聰日聞所未聞矣非養之有素試之亦有素矣今郡國庠序之地以家老圃大學敎化之原以宗遊譚謂他時十科適增長浮競而日者宏詞又闗通權要其與選者皆近臣之子弟四方寒士才力𨿽髙柰有司之不公不明者何自丞轄而下府寺之要臺閣之妙至一牧守一監司遷除補敍出自權門天子頷之而已且管晏之智不可以方伊尹呂望伊呂之功不可以擬風後力牧騏驥千里駑馬十駕洪鐘百叩沙石一擊人之才器之相遠也非今日矣驟而談兵則括不可以將驟而用客則武陽不可以使司晨必雞吠盜必狗織必婢耕必奴其所以養之者乃求所以用之也臣嘗謂粹美王道粉澤治政卿云黼黻以昭回云漢之章盛時豈謂乏人而代王言操帝制者詞气卑弱反防國體俗失之俚輕失之誣粃糠我制度斷絕我繩墨所謂大雅溫厚之訓簡諒易直之文或近於嘲罵不幾於攘臂而捽之此識者所怪而流之遐陬適資外夷之笑也至於治河者以河決奪官奉使者以辱命削職廉吏十一貪吏十九民社之托筦庫之寄污穢簡嫚吏議而去者略無虛日夫虫莫知於龍劉累豢而畜之獸莫戾於虎梁鴦養而馴之士不可養歟亦不可用歟以楚猶多賢臣以衞猶多君子皇宋造邦百有餘年文物之盛比蹤三五非楚衞區區小國之比而一職之闕緩急擇人則天子假名器於近臣近臣斂恩意於私家大起寒滯之嘆甚亡謂也臣願陛下養士以嵗月日與二三元老講論人物磨礲漸勸取其姓字書之屏風覆之金器舉而用之以爲治世先務從民之望以新天下之耳目豈不偉耶若夫朔方節度得其姓不得其名歇後鄭五有其名而亡其實除韋巨源而朝廷解體用牛仙客而士大夫養恩房琯有浮虛之名崔湜無經濟之略是又人主不可以不戒也何謂師不素慮而出臣遠不敢舉三代近不取五季其間疆臣專封而割據山河如魏晉之時則臣不復借諭臣嘗謂漢唐之地廣於本朝而法制不及法制不及𨿽多奚爲也漢興封建子弟大啟九國燕代有鴈門以東齊趙有常山而南梁楚奄蒙而有之荊吳擅江湖鹽鐵之利淮南總山澤之富諸侯之國聨三陲而控胡越天子止有三河江陵巴蜀雲中隴西凡十五郡而公主湯沐列侯之邑尙在其中唐列藩鎭以爲輔而大歷貞元以後益更負橫田宏正盜有魏博王氏盜有成徳朱氏有幽薊李氏有淄靑劉氏有宣武吳少誠有淮蔡或一傳或再傳或三四傳或一姓或再姓或三四姓四郊多壘唐天子號令所通者不過河湟數郡是四海之遠賦之所入者十之一二已遠惟祖宗深鑑漢唐之失以立法詒孫謀而不窮內無封建藩鎭之失外無戎人侵擾之患坐而守此萬世帝王之業也以中國之實甲兵之利可以坐撲四夷而祖宗不肯輕舉而輙發者智慮深也澶淵之役豈得已哉方今用兵連年不解靑唐順義散而復圍是得其地不足守降其王無所用之勞民費財職此之由永念神考之志謂羌夷驕黠爲日已久侵暴我黎庶防劉我邊陲天威震疊欲待時而動舉無遺防睿謀神算臣愚不足以知之然臣竊觀夫積粟如山是取於民有制也宿兵於農是敎於民有法也志已先定矣計已熟復矣糧已積矣兵已練矣一舉而用之豈無成功也哉今廟堂之上倉卒造次築一城俘一級喜見顏面賚予四出使之拓土至玉門列張掖酒泉武威等郡如漢武帝時若是不知朝廷何以爲賞也日者固常妄發救援行軍死地老師費財闗輔空困是皆慮之不素也且今叩闗請命未必不包狼子之野心而築城受降未必能斷匈奴之右臂而又契丹輔車相依縱觀勝負彊弱之勢徐起而乘我此尢令人寒心今欲進兵亦未可釋甲亦未得臣願陛下遴擇良將堅壁以守少休士卒訓練加勤積粟邊鄙待時而動以追述神考之志所謂萬全之師豈不韙耶何謂木土之役興臣嘗論大禹之卑宮室不如堯之茅茨不剪武帝啟千門萬戶不如文帝惜中人十家之產以禮考之天子之制有三朝有九門以考工言之夏后有世室商人有重屋周人有明堂其度如此而已治人事天以養體者亦惟如此而已洛邑之營止均諸侯之會不聞其爲遊觀之美靈臺之作止同庶民之樂不聞其崇私已之奉蕭何治未央孫盛之論以爲開後世之侈楊素營仁壽裴矩之料以爲必婦人之說諸侯黝堊大夫倉則楹不可丹春築於郎冬築於囿則譏臺不可爲故阿房就而大盜興紫閣成而國用竭驪山幸而荒靈光成而亡以至鹿遊姑蘇香分銅雀未暇風雨之避而招兵火之憂再行宮室之塲而增禾黍之嘆者古數有之殆未可法也邇者月臺之造龍艦之制以般之斤工輸之巧晝夜雜作丹砂曾靑之所圖繪香棼柱楣之所紛奕磩金玉以次第爲步割龍蛇以飛走爲戱陶甓倍於南山之土釘頭多於太倉之粟以鬼爲之尙憚其勞以人爲之皆知其不可而又繁飾服禦增崇佛廬夫司農不能供無訾之求諫官禦史未嘗有一言之及閹寺希寵則樂成奇麗以蕩揺天心庶幾荒淫不度顚倒裳衣以滋禍亂之芽而探矯命令與知朝政以隳紊祖宗之法者在旦暮也幸陛下繼統以淸躬先天下黜淫靡之觀究支費之蠧前此者已罷而勿居則後來者宜勿啟也臣伏願陛下日愼終戒防微杜幾書無逸爲元置欹器於座右仄席儒者而與之考古今成敗之由疚懷民力而躋之仁壽之域則堯禹之至徳孝文之恭儉亦陛下所常行而不爲異者也何謂財利之臣進夫先王生財有政理財有義而論道者以謂不貴難得之貨使民不爲盜說禮者以謂貨惡其棄於地也不必藏於己使養天下者揣本齊末厚於人而薄於己知所謂不貴難得之貨則𨿽借黃金白玉以翼而不能飛借明珠以脛而不能走非特使民不爲盜而已也知所謂不必藏於己之意則家給人足猶吾之胠篋而掌握盈虛來如江河積如丘山不時焚燒無所藏之非特惡其棄於地而已也季道末世經營天下猶寒家細民務爭錐刀而有司之吝賢士大夫不敢輕議其失得則桑羊起而爲公卿皇甫鎛進而至宰相財利之臣得志矣且許行以滕君有倉廩府庫爲厲民而記史者乃謂倉有紅腐都有朽貫爲富貴之美談王制又謂國無九年之儲則國非其國而鑿古者則曰鉅橋之粟洛口之谷爲興王之資則財用之積散與夫取予之多寡果在於時君世主因事趨變不拾狼戾爲有餘不彊隕獲爲無節求適於當而已夫以父攉子則必貧旦旦伐木則必微而寡婦之利童子之餉無非吾國與天下也若生之而不傷厚之而不困使之稇載囊負各滿其意以歸見於聲色此堯舜禹湯文武成康以來所以父母子民其愷悌忠厚發於詠歌傳以金石以至於今而不衰也方今利孔百出臣不敢徧舉獨指虐民之大者一事爲陛下略陳之且摘山以爲茶民之朝暮不可闕也議者以謂戶部之計茶利嵗入不訾邊防之用仰此以爲喉吻之哺故朝廷假其權大臣怙其勢而司其事者過桀跖之徒奉其法者行水火之政臣官漢中目擊其事利之所在民賴以衣食得之則生弗得則死未易可遏也而比年禁其私販五木巨械鉗首貫足考一逮十考十連百囹圄無虛刑余半道而寃痛之聲至不忍聞夫臘茶之直數十倍於艸茶而其罪惟均細民輕以觸法自昔然也今官賤其直以市園戶不吾市者爲私售酷其威以脇州縣不吾從者爲沮法陛下試令諸路提刑司具斷獄以上聞則緣茶事坐者十倍其他也交通貧富貿遷有無商賈之職也茶事半天下則商賈不通商賈不通則闗市之徵廢他司嵗計日朘削矣而又月計軍儲官吏之費嵗總侵欺失陷之數其所得者僅償所亡是所謂朝四暮三割膚肉以啖口者也至於縣官茍旦夕之譴則抑配良民以津積滯而他司按劾所不得與鋪兵爲盜賊之淵則轉寇良民以資口腹而有司坐視所不敢訶故每茶使一過則聚罵族誹思臠其肉噬其臍呼天而詛操矛而逐之何啻十目所視十手所指柰何朝廷益重而委之臣所謂財利之臣進者斯人之徒與陛下之遠民忍不聴此而矜怛之耶閭閻之疾苦此其大者如陛下以爲鹽池之壊未復國用尢急於茶利又神考已施之迹不忍遂輟則宜求長厚之吏以補使者少緩法禁支計博買外許之通商則徳澤下流孰有遠邇耶何謂西南亡備而虞倉卒之變夫患生於所忽而燕安爲鴆毒之懷壊防之水始於蟻穴飛之鳥肇於桃虫故聖人於萃聚之時除戎器於旣濟之時思患而豫防之今朝廷惟知備西北而不知西南之可備也且自威茂黎雅以南正古之南詔南詔西北接吐蕃北抵益州東北際黔巫自唐時已更臣而數叛閤羅鳯之攻雲南劍南節度鮮於仲通乃有白厓城之敗天寶中異牟尋與吐蕃並力入寇令其下曰爲我取蜀爲東府杜元穎治西川王嵯巓乃悉眾掩卭戎雋因陷三州入成都止西郛十日掠子女工技數萬引而南今南蠻種類已離而不合西戎道裏自梗而不通其勢不能並一然國家晏寧日久兩蜀之民數世不見風塵之警白首休居拊子孫以待盡賣劍買書廣誦以竟日外戶弗闔而無有犬吠行人千里而不持寸刅恬玩已久臣恐一旦有急則劍外州郡爲蠻夷區落是入無人之境而莫之攖拂者矣臣蜀人也知之詳矣嘗見乞第寇瀘川董阿丹寇茂州上煩朝廷命帥遣將而飛挽之饋一方騷然今蜀兵驕懦不可使飽稻飫豕十九如瓠朔風正嚴緩步一捨已呀然汗矣萬一有變是決不可使也蜀之守邊者因仍徼幸計嵗月蓄香藥犀馬以去不問其他萬一有變是決不能守也以至有城池而無樓櫓有金鼓而無嫻習矛楯以脆昜良弓矢以柔昜堅甲冑爛潰而不復治障候弛沓而不復明萬一有變是攻與守皆無其具也比年峨眉蠻獠以闗市不平卽包人民掠牛馬以歸兩林種至挈工徒鑿山開道直趨盧山以市珠馬爲名其意果安在耶使之有飲馬岷江之志而吾兵不能戰邊無良守戰與守又無良具則斬狄山之頭據騎刼之兵出入自如蹂躪數千里之地而民畜爲之一空矣臣所謂西南亡備而虞倉卒之變者此也伏願陛下勿以臣言爲迂詔修守備益屯戍選淸白知兵吏以鎭之斯遠人之福也何謂內外相蒙而有衰微之漸昔賈山謂秦以不聞其過失而亡故杜牧之曰族秦者秦也非天下也春秋書梁亡左氏言自取之也谷梁謂心昏耳目塞大臣背叛梁自亡也周之天下自夷王下堂平王東遷而周室遂微其亡也非赧王之罪也秦之天下自二世暗弱趙髙專恣其亡也非子嬰之罪也西漢之亡非孺子也兆於元成之不斷東漢之亡非獻帝也由於桓靈之不君唐自代徳姑息至昭宗而遂亡夫人之受病有在榮衞有在四肢有在心腹然非一日而成也在榮衞四肢則心腹爲之不寧在心腹則四肢爲之俱廢榮衞四肢之疾緩而可治腹心之疾急而欲急攻之也望色聆音以知病所從起不待疾至而治謂之良醫朝廷天下人主之一身也仰惟太祖太宗之徳澤固結愈遠神考之紀綱維持不絕固無有受病處蓋嘗治之於未然而已臣試言之夫黃河貫地中猶人之榮衞邊鄙猶四肢大臣猶心腹築隄以壅疏渠以泄然後河乃安流或決於東或決於西譬榮衞之不通故結而爲癰防緩而絕經絡治河者不深窮其利而茍簡一時之功是諱疾於榮衞也芻粟不繼如筋不勝將不知兵兵不知戰如骨不勝今邊鄙之臣或虛張戰多或擅棄所得茍目前之捷而不設久慮是養疾於四肢也前日大臣專恃顧命頗有得色貪天之功以爲已有臣言之於前矣上賴左廟右社之休山川百靈之助而權臣揺手不得不幸而有他變則莽之文詐操之姦雄崛起而萌亂矣是藏疾於心腹也一身而有此三疾臣所謂內外相蒙而有衰微之漸者此也陛下卽位神器攸屬人意所歸而又文母厚徳儀坤徽音嗣世沈幾意表而同天道之運扶日虞淵以赫下土之照共斷大務而施設注措人神僉同則不必巫咸和緩之術滌腸紉腹肘後萬金反魂起廢於急迫尋常之間彼榮衞四肢心腹之疾徐診而治之箴砭所及聚毒供事尙未爲晚也在陛下施之何如耳且今天下如磐石泰山陛下求直言而臣以自古危亡之君以爲陛下之鑑不已過乎李云露布固訐矣而桓帝止以不諦何語爲口實韓愈表佛骨固切矣而憲宗上以天子夭促爲乖刺是二君者有拒諫之實而無好諫之名安足爲陛下道哉臣釋耒西山立朝無葭莩之親負笈賢闗終嵗惟雅言之學貧無以自資而載色載笑獨於借書乞火居下位不能媚上官以釣名沽譽所養如是殆一木彊人耳如上所陳皆朝廷已行之迹眾人之所不足言者無禆聖政之萬一而只自以爲勞伏惟陛下天縱之聖自誠而明旣恭默以思昭曠之道又緝熙而成光明之學昔人求禮於野人求道於瓦礫問迷於童子每況愈下謂愚者千慮或有一得而臣之井窺管見區區欲罄而終未能已也臣嘗惟天下之事莫尙於密聖人之功無昜於勤昔陽處父言狐射姑不可將晉君以其言告射姑射姑刺處父於朝而奔狄髙宗欲廢武后上官儀諫之及髙宗見後則曰是皆上官儀敎我而武后卒殺儀且爲容之仰舉趾之髙儀可觀也而昜測其中前在馳逐後在音聲志在內也而或見於外人君可以富貴生死天下之士未發其機而人已逆而合之矣況以不密者乎故臣願陛下尙密則無過事明皇之初銳意勵精誓復貞觀之治而開元之間號稱太平晚節怠荒聲色遊幸失道敗度於天寶之末可爲嘆惜夫禹之勤於邦文王之日昃不食非謂其勤於始而已始始而終終也十日暴而一日寒百年爲而一日廢適遠中畫與不適同深耕不獲與不耕同故臣願陛下貴勤則無棄功若夫血气之戒精神之用隙不在大失不在小永惟陛下深思而長念之則天下幸甚臣誠狂妄干犯威顏臣無任瞻天望聖激切屏營之至臣新昧死百拜

欽定四庫全書

跨鼇集卷二十

宋李新撰

書

上翟戶部書

某愚無狀前在蜀校尉考滿誓欲築室靑都載千卷書杜門卻掃沈酣厭飫而後出重念三世儒其業不售到某始饕餮齒仕列又欲急得朝廷一命薦之堂上爲婆娑老子桑楡晚晷之光捐此一事外卽無有他志漢水在此某不食言柰何素廩於玆行再見春矣其初心自以簉縣功曹幸不爲權首模稜陰喝容頭過身事必因人以成而簡書獄訟𨿽有過失亦因人以免時時登髙賦詩弔古遺迹以表暴於翰墨間悵望舊都而知髙祖之興王徘徊廢壇而想韓信之拜將求士之堅忍如張騫者賢良如鄧先者而從之遊挾防趙壹之臺下車李固之墓往往感發名節不知涕泗之橫集瞻彼原隰卽考求曹爽張魯戰鬭之場諸葛牧馬養兵之地當時之井竈次捨營壘軍陣歷歷在目過亷谿讓水而善範栢年之對右眄駱谷左顧褒斜經牙門府署躊躇四顧則思嚴震馬勛之忠義愛溫造之威略尋張徽王彥休之惠化李大亮裴度之開府詠歌逸事以作新江山之秀此其志也防歳大祲障梗不得遂荒政之謹賑給之役水旱之祈禬官事沓沓恍惚病憊生意蕭然若於是時訪古懷逺眞爲大僇瞀亂不曉世故也曷可爾爾伏惟閤下易使者節雍容漢上拔識寒滯振起衰薄文雅道妙見於精神之表小吏濶疎數侍座末承服教晤欲竊緒餘之論紉緝補綴作一段奇絕以終其志是亦不負其來也至於成就其聲名使及其老如上所謂桑楡晚晷之光者事在閤下不在某也

上王提刑書

某歷耕山中知春穉秋斂雨雪之時不時螟蠈蟊螣之有無爲終歳喜樂憂戚事筋力未大成不堪秉耒耜卽肩芋羮豆飯早晚饋田土伏臘有黍釀豕炙一身飽暖遑卹其他父兄油然詔學書意識偏傍與門戶充縣官役足矣而同捨有忍酸辛信空夢濶視虛名爲有必得之術行欲與知人家國事某內訹其說去而東之率然落有司沙汰中調今尉幸緝熈日久法度完密中和保養四方而一夫失職親於民者起視左右無刀斧徽墨可忌而畏或不噤其口且言之當路當路者起視朝廷無妄斥逐與築塞肯言者且列而疏之故田舍子益不內量乃欲分辧當否刻畫狗鵠窮盡小識以取眾人指目果得盡所欲言曾何益成事耶自念從仕日淺耳目所聞睹有戶絕之獘有坊場之獘有盜賊斷獄之獘其不便於民者炳炳也宴方丈者慙咽李之饑醉酒漿者悲向隅之泣而名卿才大夫何得不爲失職者慮耶何謂戶絕之獘且世之人爲身謀者爲其子謀也占熊羆之祥設孤矢之具祝廟鬼掃先塋孰不欲有後耶推穰苴之轂倚張禹之牀丐善田覬美官眷眷爲其子樹立也帚聚箕斂銖求寸積胼胝其手足焦爍其思慮錐刀之得不以與諸人借菽水者相而授之爲其有子也百歳後不可諱則倉庫牛馬有定簿管鑰𨿽寵奴幸婢靡一毫之得者爲其子繼也今不幸至於戶絕耆鄰守門官吏據堂括出籍入恐其死者目未暝而一簪不得著身法𨿽許葬送齋供之費給付近親或令得財產者同爲營辦緣法止許給財而不及葬地故牽文之使不敢摽已沒之田俾戶絕者穿鑿甚者妻不得祔夫子不得陪父松楸墳墓一抔之土無非官有玆法之獘也夫封樹皆古之制而掩骼埋胔漏泉之所先安有太平赤子而不得尺地以葬耶此誠可悲也何謂坊場之獘蓋商於海者不寶珠玉則寶犀瑁商於陸者不寶鹽鐵則寶茶茗持籌權衡斗筲間累千金之得以求田問舍大婦烜簪珥小婦曳琴瑟玆商賈者所願也漁於海者志魚獵於澤者志獸勅婦姑滌錡釡羽毛齒革夕登於俎玆漁獵者所願也蜀婦守丹穴白圭觀時變雍脂濁脯乃至蔵鏹千萬人人願以爲陶朱家家願以爲猗頓利所在者冀必得也今承買場務不幸至於敗闕一年無人投收狀而體量之官背項相望絡繹道左其保明供申不過指人煙指商旅指道路謂人煙有疎密商旅有多寡道路有僻要交馳文具徒虛語耳一日敗闕之家生事蕭替逋欠委至追胥滿前必不得已則傾余釀售法具以逃旦夕之責甚者離室家質血屬投哀乞憐於親戚故舊父子昆弟非喪居凶歳而戚戚有不保長年之色譬猶出力重負計百里而止日之夕矣重不得釋從而益之主人鞭其後以進是則實封投狀百里而止者也亟攺者不過以實封爲罔民然不問贏虛耗息而代者自至今立額大率髙於買名而好謀之人目敗者爲覆車踣馬之戒豈不籌其不可耶是敗闕之家重負終不可釋也法有以減定額錢問見沽人且添二分錢止防見沽人欺紿而官吏舞文𨿽他人承買亦以添二分錢爲率則是前日之體量減價爲未減也故擅一壑之甘守已遂之業卽規從末減錢數輸送其夤緣巧幸愈不可究上下結密共成一网欲棼而理之者殆不勝其勞也何謂盜賊斷獄之獘且天下彊吏少良吏多彊吏常令法在我良吏常以已殉法在我則人畏殉法則已畏與其已畏寧若人畏良吏之不及彊吏也明矣鉤曲傅致逆得事情神明之斷出沒胸臆間牘背之示掣肘之惑屏息不得發果畏其彊耶彊吏之爲彊惡姑息耳今法有按問欲舉條其情有不堪憫者例得減等法意務本忠厚而爲政之實何可惠姦今盜賊率以此相慶而良吏定罪狐貉輕重引避失入之罰至謂袁安不以贓鞫人而吾曹希牧守望宰相何苦分外按數毛脈吹求疵垢煆煉束縛致人於不免耶是攘秦人裘拾楚人弓取髙廟環匿子卿羊掠士衡舟舉獻之氊類盜也一切得原免甚可怪笑借使乙爲盜甲緝之物色其人而已獲贓證乙勢旣蹙盡暴其所爲是甲無適而不爲盤詰訊問乙無適而不爲能自首服此風決不可長立法者之獘也吁豈人人彊吏而能尅懲之歟往年朝列有爭姦人之殺其夫者妻不當減其議不合卽緘噎以去天下不如人意事何止八九耶楊素曰癡人欲了官事官事未易了素眞知言哉閤下入蜀求民之瘼且畱情於法令一紙形容霄漢間援蒼生於淪胥某何憚而不發耶近時廣收常平米意非不佳也議者以數年之糴紅腐相因而西南亡有水旱之變不可以厚積某度閤下一出則此事便已可人易曉而易聽從已而脂轄叩卭蜀隨處輒罷彼固執者距至是耶𨿽然士之可與晤語者眾而堙伏下微泯泯亡先容多言則爲躁大言爲狂言而不當則爲妄某處之不疑矣

上李承防書

某叨冒元祐第閉伏東西蜀二十年始再遊京國徜徉四顧公卿士夫間念無以文爲意者因口其心景其時也遂束書以歸又十二年矣復一來且邊夷下賤絕無知識猶能以十日五日一風一雨卜知中國有至仁今某之來時哉不可失也矣重惟某自幼至壯自壯至老未嘗一日廢書於書亦無所不讀下筆造語不肯躡沾前人臨髣舊迹自我作古書成亦不以示人愈自信不疑加緹襲閟重之私輒誓言是必有投合處決有愛其書因書以知我者不至覆醬瓿爲卜筮之流編諸子偏蔽一曲之士去年春始以潼川城賞攺官用非稽古之力家窶甚借太倉升斗以活俛首外諸侯借令深相知不過以一紙書薦諸朝而已力量止此何能爲也昔言道必托之黃帝書托之孔子曲托之李奇然後速售於天下可傳於後世某不幸屬在逺徼名聲不到中州將老而無曳裾之門生右文之朝而不克以文進天子聖學淵妙奎斗之文云漢之章昭回上天輔以閤下髙明之識宏逺通博之論超邁不可跂及之才述作著黼黻一代之典垂播四海更相傳授以擬三謨九誥之作謂是魯共王壁間所得之書溫潤渾雅秦漢而下子長愛奇卿云翰墨不足多也某前日固嘗抱書以泣今之來豈其時乎所業一編副書以贄暮爲閤下取則某之名聲旦振一不取則已矣沒齒無聞焉將盡棄其學火書以歸終身不復

上王提舉書

某嘗謂呼於垤澤者化形置之莊嶽者變音是居移气養移體者也公相裔也勝衣有官探穴有金宜其目雲霄而弗下顧朱紫於菅茅比數見公乃謙虛下客防搜人才雍容溫潤如太學生折節如寒士是中气類最耐富貴蕘指柯葉爲非旱孟陽遊山寺不復觀風總使事舉趾恐不髙色恐不莊語言惟恐不簡而重謂位貌當然爾公使一道也相門出相則細故宜忽俄爾外補則民瘼何求比聞公一出曲問水災熟訪流民察役人之敝視給散之致皇華之光徧照原隰跋履防犯莫肯告勞所以推行神考法度勤且詳矣所以不負朝廷委屬之意亦至矣垂惠逺人博且厚矣伏惟閤下徳宇恢疎智機澄靜陽春浸潭上滿赤澤前此擢除皆自宸扆易節換印不因人言行將遄吉甫之歸召晉公之入使海防防休豈獨私左蜀之人而已耶繼大丞相之功業世不乏人矣詩曰惟其有之是以似之願公多自愛無忌下吏之言

上家提舉書

某嘗聞前此蜀有佳士排時之蠧自謂折腰官時顧竈火之炎輒大悟天下事如是世俗之情如是我知之矣口其心曰使一日提衡銖兩不差直道無愧皇天后土實知此心他日持節私自爲一道賀曰寒滯舉矣又自賀曰不負所學矣甫引其車未出國門而彊有力者薦若人素所與遊者薦若人盡一歳之舉不能飽其數而使者之心已忉忉矣旣下車周流博訪右顧左盼仕某郡某之親也職某事故人之子也其裏閈同出入其恩私宜補報者又復數人如築道周室肘掣不得施筆閣不及下將行而跂思慮膠轕不復敢有所主矣且聖人忘情最下不及於情情之所鐘正在我輩遂前日之薦終不飽其數以今日之見殆又不可違一不得行其道信其志至是而反曰負寒滯矣負所學矣夫以公舉以賢舉又何所負耶祁奚之不避親山濤之不避舊豈皆有所負耶果且有負乎哉果且無負乎哉亦曰君子之於人無所茍而已矣恭惟先生用儒世家以經術妙天下橫經登席入幕曳裾春生郡朝風動縫掖而西南英流培養逺大屬目在公某時就師已能誦公所謂全章登三嵎望蟇頥才兩捨風馬牛幸相及沐先生之淸風蓋有素矣爲吏漢中守出納之吝其職事張廢實亷按正坐寒滯無一指之助徜徉四顧無親非故人之子無同裏無舊恩特暴俚語敢以呈耀而文學誠下科不能捭闔揣摩尙欲窺覬新歳論薦妄意門下一紙書以先士林其人物之可否其能官與不能先生寄耳目於外某又何言故曰君子之於人無所茍而已矣干冒淸峻戰越不已

再上家提舉手書

某件所聞見少禆聰明小官不守本分令人憎目有如此者死罪死罪自去歳霖雨𨿽薄害稼而上戶所入仍蹈故常場圃未畢而谷價已小湧矣梁洋間厥田上上衣食爲一路本源梁米斗金五百而洋州告饑其他蓋又可知也溝中之瘠固非推而納之旣無寇火兵刃使太平赤子指日月以待盡是終毋可念耶春秋諸侯相滅亡不書其由爲齊桓諱以其力可救而不救則爲桓公恥晉饑秦輸之粟秦饑晉閉之糴故君子譏晉夫行道之人力所不給其未死者聞其聲哀之而已其死則掩鼻以過理無足怪然在上者方且罪歳有力者方且謹藏而停藏之家方且邀厚利聞今洋州錄饑民至三千人尙未卽止謀發義倉賑濟而文法病之旣未申災傷復未經放稅則義倉決不可發想以是瘼聞使者矣且疾疫嘗起於饑饉今聚而無食疫癘一扇則相枕葄不早圖之後且柰何四路之民老死不出鄕井未嘗知有趂熟𨿽大凶荒無流民災傷不赴愬山東河北淮甸福建湖南北京東西與夫闗中陜右之人不雨則訴旱過雨則訴澇以至訴雨雹訴蝗蝝以求蠲除無歳無之監司不抑赴訴州縣不憚申請官吏不辭檢視奉行賑濟亦自有方爲今計莫若委守令勸諭有力停藏之家減價出糶往時徐信道在成都谷價甫貴卽文移屬部令縣令防上戶所入等第均數置場立價委官出糶後數日而市價平矣此所謂揣其本而齊其末也夫朝廷愛養元元不爲不至其不能自存則給之米其鰥寡孤獨又貯之屋其病者爲設醫其棄遺則爲雇乳姆立法之意固已近厚則稟而行之者要何似耶汲黯不卹河內火而發河南粟眞得使者大體閤下講玆久矣如何

上王提學書

某不敏嘗嘆博士倚席學捨爲園士風墮論議不正而朝廷以三捨養士日考月書道隆徳峻芃芃棫朴成薪槱之材靑靑子衿入俊造之板𨿽三代賔興之盛不過如此嘗聞燕樂亡蕤賔六律下太簇七均不合於古八音日奪其倫今大司樂攷中聲而用求子聲而訂澌鐘牛鐸盡入制作儀鳳舞獸行書簡編𨿽咸韶英莖之妙不過如此又嘗見列庭闕有夏之器享帝微大烹之具今艸茅之士能獻至言爲時薦祥與國增重象三公而列足通九牧而貢金元羮呈味龍文絢彩𨿽禹時所鑄汾陰所得不過如此某宦學不進僻在一邑覩太平盛典乃至算數譬諭所不能及而才力短拙不能作頌歌以形容從事末路風塵湮沒無可言者恭惟閤下推賢樂善見於精神之表立教有方育士有經前日賔興辟廱防校獨此一道得人爲多雅樂之作收召和气而此一道惟吏與民气平而聲緩登車攬轡澄淸蜀部鎭靜不擾猶一鼎之重某旣覩太平之盛典又事太平之偉人前日推行學制過沐論薦不爲不遇也去替無幾日月云邁老大寸進亦有動於中者伏望終始提拔令得循資某豈直太平之幸民已哉

上王右丞書

某居蜀四千里外調官窮陬凡三十年齒髮俱化不接欵中州士人習成簡野念無一長可移人觀聽獨以文成癖且痼不可藥矣其位與貌甘自爲人下至於文定不可以勢屈坐此窮困宜若有待也自舒王文忠公沒寥寥數十年無有議文者士人亦不見以文命於世者閤下徳望隆重方且建功立業河北之士謂是魏公復來片言之出鎭於鼎鼐人所宗仰不減舒王文忠公閤下在翰林時代王言雄渾溫潤前惟典謨後無訓誥相金玊以爲冊防云漢而成章琳函祕篆本神霄舊語飛落人間動爲萬世之觀閤下在中丞時章疏之入中外聳動上回天機下斡地軸致士風丕變國體增重以平日所學豈特載之空言蓋欲見之行事耳斯文興喪待閤下一言而決非獨某所私也夫自古好名之人多軋路而排進師鬼谷者秦不及儀故秦辱儀事荀卿者斯不及非故斯殺非學兵法者涓不及臏故涓刖臏玆六國之士何足道盛時右文邁越三代豪傑宜以時出富貴之地廓然有餘何至軋路而排進閤下試別錄而用之以繼舒王文忠公得士之名曳裾𨿽多掃門𨿽勤眞得一士則餘子避席而馳矣

上宇文守書

某嘗聞天地之間五行之大而水爲之長百川之流而海爲之宗故包乾奧括坤樞南瀲朱崖北洗天墟東演析木西薄靑徐洪濤浩澣萬里無際此其廣也其極則崇島巨鼇峌嵲孤亭擘洪波指太淸其中水怪鮫人之室不知幾千萬仞此其深也若乃宇宙澄寂八風不翔蛟蜃帖息魚龍恬嬉上下天光瀲灩一色可以察毫末可以燭須眉其靜有如此者其始則淋淋若白鷺下翔其進則浩浩溰溰如素車白馬帷蓋之張旁作而奔起也如輕車勒兵六駕虯龍附從太白奔吞浩渺前後絡繹其動有如此者故李華賦之於前盧肇詠之於後始能狀其髣髴然竊以爲在人者無以異於是道徳之宏博奧衍有類其深廣歟文章之富贍飄逸有類其動靜歟當今明公乃其人也輒贄其說以爲請見之禮茍以爲可教而遺波餘潤時防沾及無使枯槁聖世幸甚

上吳戶部書

某事公四年矣鳬趨雁列東階西序升降俛仰庭烏竇猘識其韡履聲倒板失謁龍鐘昏憊爲老閽司賔所笑者殆非一事公貴人也坦夷洞達開口見心肺不以苛微責譙人故士樂爲公用上賢下不肖使能不使不能韋柔脂媚無所復出鯁介直坐獲奬與故士樂出公門下𨿽支離疏之形哀駘它之惡叔山之無趾申徒嘉之兀止啼怖瘧千怪百陋公熟眂周覽求其形骸之外故士樂從公遊酆舒之雋盆成括之小才少瑜之非貴仕楊炯之止令長皆不能逭公淸識某無善狀薦官東州人材從政炯炯在公目光中不知得何等品題自念初官及今有始相知而終不見知者有始不相知而終相知者有始始終終相知者亦有始終不相知者其於論薦也有求而得者有不求而得之者已老矣知其無可柰何而安之者命也夫士旣樂爲公用爭求出公門又樂從公遊且又不能逭公之淸識況事之四年者不爲不久矣其可置之耶

再上吳戶部書

某竊念自庚辰之初得疾迷罔怔忡瞀妄謂白爲黒一昔疾已收召精魄循省悵恨若酲之解若夢之覺顚踣摘埴而值淸曉若乘安車而走通道始知國有是論議有正鼓舞再造此皆聖度涵容愈於天地父母生養之恩庶頑讒說堯舜與之並世至其能格則承爲賔師庸爲臣吏某之格也久矣伏惟某官智識虛明學術宏妙圓融和防與物無間自昔章疏取端亮純慤之名入蜀觀風布寛易近民之政西南人材收拾幾盡此某所以不敢以往疾自疑夫變荊梟之音以爲良濯西子之污以復媺磨白圭之玼以成器繩臃腫之木以爲梁柱齋戒惡人以祠上帝起癃廢之疾以全其生鞭一跌之馬以及千里錄功忘過以爲至公之度玆古人博厚之意以取先生長者之號中和維掖更相稱譽以培承平之基以助太上之徳某日夜仰望於閤下者蓋在此不在彼重念某沈伏選調已二十年亦欲混諸公薦士之墨幸今垂成閤下肯棄之歟若其學其從政其人物賢否目擊而道存之矣

欽定四庫全書

跨鼇集卷二十一

宋李新撰書

上劉夢臣提舉書

某嘗謂士以文受知古人不過片詞隻字拊髀爵躍終身推許某於公長牋短札繆至樂語累萬言矣以人物受知舉趾進退古人不過一見再見卽抵掌笑談締交促席某自大觀初事公及今幾五年矣凡居職事取能名取快健名得質直得循良稱譽古人不過一試歷試卽借助齒牙引汲舉代無所不力某公部中三易賤事矣公朝之薦非可以私祈國士之知豈由於勢取傾蓋之遇指白首以爲期童防之求亦畏再三之瀆恭惟某官以文受君相知以人物爲時標準將明使事以孤寒爲意蜀人由公成就者眾獨某未得與門下一士之列嗟乎老矣毋益老矣有可憐者其文其人物其職事具不足道然累萬言之勤事五年之久三易職事之賤必有一憐者情不能已上犯師顏安所逃責

上趙龍圖書

歳在大淵獻某攝梓司寇防閤下初入境走拜下塵退而告人曰使者气淵定自息以踵出語粹潤聲應黃鐘之律若拊璆琳淸越以逺赤澤如規天庭晶明蘭臺峻直隆負而丰下神觀莊靖進止詳雅望之沈然卽之也溫眞富貴人也祗事五年數眂台光熟顧公行事未始有過舉九支下都之役取兵於夙籍取財於余羨卜築飛挽而州縣不知獻言盈庭橫議斥幕公獨計於心吏奉成策務在不擾惟耐久近厚乃肯經始有欲民酤以益邊用徙邊市以實新城有欲商夷人之茶築市易之邸童山木以資費割租賦以贍兵公曰此正登龍斷咈百姓之事吾不爲也昔議鼓鑄呂申公獨建言願不禁農具識者謂有宰相器後果如約公之爲言利亦博矣某目公四進官再進職超升使介換易服章位益尊權日益重宜節節據體貌而咸虛樛屈愈謙下於前日無一芒矜大之色向文簡大耐官職方之於公又何間然一道士人成就彊半旣獲顧遇則讒間不行專治大體不責苛微末故凡不當意必教誨諷導不臬礙其進濁流小過包含揜冒輒不出口胸次不知幾云夢伯仁空洞叔度汪洋郝婁耐事見於今日使人消鄙吝忘形遺辱願執鞭靮爲馭而甘心焉去古已逺人無異見許負唐舉不垂筌蹄之書郭有道裴行儉掃絕人倫之鑑退居下坐自有靑白而尺涔止水堪燭須眉曩在新疆曾一傔之役酸辛寒乞露於眉宇龍鐘跛倚有愧面目城純與滋計書通天賞典到地無名受祿獨得四階之進毛遂歃血某最因人成事子推逺引某爲貪天之功非閤下特保提某復何以至此及防外選心口相盟必欲祗恪賤事旦旦掃門以護雲林之庇王粲依劉公石洪依烏公韓愈馬揔依晉公牧之依牛公鄭覃依衞公得其所依則坐安席寢安枕食飲安味親安防甘一家安飽暖其所安者又非一也繆侶記室行周一星微譽弗聞捄過不暇中山之謗書日至東阿之毀言日甚曳裾失謁倒板汗流𨿽亡它虞但自膽落蓋名利之兵起於幾席殺身之禍肇於酒杯怠者忌修則曰其不免矣同列競進則曰孰爲來哉重念某立朝無親居府無助孤寒二字與生俱生亷白一身得死寧死耕奴織婢旣積日而累年老馬敝車幸知途而合轍惟閤下全而成之亦全而歸之禽固擇木木亦擇禽客善相主主亦相客若是則某安所逃審惟去取已大定矣情迫直書干冒鼎席死罪死罪

上王知府書

某沈伏選調二十三年矣試士彭門初識紫芝眉宇夷甫目光美姿晳面气語溫粹自是富貴久耐人別二十年前李生官不加進若引萬斛艘上八節灘若倒挽九牛陟峻阪何其艱也孤貧流浪龍鐘跛倚乃始斂板趨庭退處幕下借令公鐵石心肺亦必怛然憐之伏惟閤下父子兄弟徘徊蜀道爲人愷悌父母恩波惠泉與春更榮聲音气味同俗俱化出入劍嶺岷峨導江潼涪淸秀琴臺墨池卜簾石室雪山火井牛頭瓦屋碧雞金馬皆公平日眼界中玩好登髙弔古則相如揚雄之才子淵君公之學鄧先譙周之辯仲元君平之隠絕世異代髣髴猶故人惟蜀衣冠不漏一指同堂接席締交聯事不知身之居蜀歟蜀之爲秦歟某最無長亦幸一日之舊其爲學從政禔身涉世閤下知有素矣王正薦士竟令出門下可乎其不可耶老矣情迫不能成章干冒尊嚴俯伏戰汗

上楊提舉書

某智小不周於物大愚弗靈其身竊食偏州懼不勝責方堯舜在上臯夔立朝三代之法推行著明見於今日所謂方田者蓋其一事也井地未均賦調未平有司所宜深究某也漫浪懵不知省嘗推原先王所以均定之意與夫後世侵欺不平之獘似有可言者試以禹貢九等周官土均之法明之雍州土黃壤田上上在九州爲第一而出中下之賦揚州土塗泥田下下其賦宜輕乃惟下上上錯則賦之輕重不繇地之美惡而系人功之修否爾及觀大司徒以土均之法辧五物九等制天下之地徵以均齊天下之政則賦實眂地而輕重異矣爰自井田一變阡陌代興所謂田者人始得貿之貧者冀速售則薄徙其稅富者欲邀利則務低其直稅移而薄故地𨿽去而賦益重償直旣少故地愈廣而賦愈輕此天下之公患也神考熈寧中嘗詔有司講明其法分利害若辧白黑以土之肥瘠爲地之美惡以地之美惡定賦之多寡其步畆所至則方爲之帳其升斗尺寸則戶給之帖舉數千載軒輊跛倚之病衡而齊之無逸漏者主上追述先猷復以田法委一道使者使率土之民均而無貧而郡縣之吏不得爲姦職方按圖周知息耗玆事體大伏惟提舉大夫直道禔身文雅飾吏推行仁政惟恐一夫不被上澤則其於方田之事必精擇一二能吏詳考式令以指教方量之官不識譾薄之才亦可以備驅策乎重念某筋力未老實耐奔走之勞心志不荒粗明三尺之律言宣口授積日累月收其成效萃爲一書期無負知己者而後已然金躍冶爲不祥夜光明月無因至前則必按劍干冒重徳安所逭罪

上尙提舉書

某竊嘗謂有道者之言曰道甚邇無謂其逺道甚易知無謂其難童子可以適巨茨則近逾眉睫象罔可以得元珠則易若探囊見早則明卓自得而獨成耳目不用取成於心攬鏡見覺一息超然而道無餘蘊矣奚至於連連徇外不知其歸揭竿而求之若父建鼓而求之若子曖昧於一言以見笑於大方之家然後爲得哉然求之其人行年五十則聞道何晚約捨重趼則求乞何劬三月齋居則進之何篤一覩而三賀之則見之何以爲榮七年而一解顏則告之何以甚吝意者道之難言邪則又曰可傳也且曰道爲可傳邪則又曰不可受也道不可受且將忘言耶則又曰非言非黙議有所極也是道果何以造之歟則曰嘗爲汝議乎其將矣又曰嘗爲汝言乎其崖略矣是道之至極者終不得而告歟則有四問而四不知三問而三不答而以不知不言爲眞者矣若是則道終不可得聞也然則拊髀爵躍者又何所得而然歟愚將蔽之曰茍非其人道不虛行此則一言可以盡道矣某天運方拙猖狂妄行假渾沌氏之術以經世則不知後重而前輕攘支離疏之臂以竊食則幸以無用而獲宥有哀駘它之貌實駭羣目無絣澼絖之技不鬻一金將欲爲鏌鎁反不祥於大冶自念叔山無趾前行何補是以務學不輟求尊足者於天地之間道之所在固將贏糧趣轅南之沛北過楚而不息其逺又安得以連墻並席一不請見之爲逺哉恭惟某官閤下聞道在先超然自得正容悟物與之爲春且曰以已出經式義度人使有足者同至於其丘乃以恢恢然大空之裕眾甫也吾師乎吾師乎聞風而悅之久矣今乃何幸乎見猶龍用是祓除其心志澡雪其精神求以進於道焉而未知烏鵲孺魚傳沫果有得乎其未之有也是又安知物者之不息我黥補我劓使我乘成以隨先生耶干冒淸崇戰汗無地

與張君實書

年月日太學生李新振衣彈冠譔書再拜君實明公閤下新非義足不登侯門名不通豪貴耳平居以賈生自許故言有近乎自譽而非譽也然則自譽者古人多矣髙論以求知矜詫以取信少正夘不容於孔子東方朔取譏於揚雄舒元輿員半幹不售於盛唐之世某不才爲言近似數子而非數子之比也諺曰誰爲爲之孰令聽之僕將有望於閤下者已幾月矣且某生二十有三年無它知喜與黃卷聖賢語故於書無所不讀羅孔校孟搜揚絡韓古人竹簡今人紙軸百家九流日與之偶昔所謂董仲舒下帷卒業三年不窺園者殆將學之矣且又有四方誌故嘗走半天下南經江淮西過闗隴往來陜雒之郊而索米長安者嘗再見秋昔所謂司馬遷自龍門歷防稽浮湘沅涉汶泗然後歸而作史者殆將學之矣夫讀書萬卷則下筆有神文章駭人則在處鬼物爲之防持少壯出遊則知山川形勢不守一鄕則通九州風俗負是二者故气宇廓落志思灑然酒肉交兒女戲未嘗一日過門而胸臆之論豪憤不已所以每重然諾赴人之急而囊無畱儲嘗謂萬金只馬不告姓名推以賙人蓋王義方郭元振之細事誠學術遊從使之然也比者西歸旅見左右𨿽負戴迎遇重於丘山而希言無色可敬而畏如近冰玉武庫使人凜然欲進一言而起其臭穢輒復已矣然丘墓之邑桑梓之籍實麾下借未能求伸於淸識而茍有所聞見亦可以備精思之餘則𨿽以言陳何傷乎彊聒伏惟閤下以非常之才應非常之詔以不羈之學求不次之用辯論國家體敷陳宗社計執事造廷待天子問𨿽萬劉蕡不足介畏訐宦豎則黃門骨寒疏貴戚則近侍膽落對禦史所不能對言宰相所不及言論事回天吐辭倒海拔犀之角擢象之齒以爲詞刃而螭頭一言士气增長此閤下之素志而僕亦與有操焉且制舉之廢已十餘年而豪邁有爲不過竊進士之選方今朝廷數路旁招十科兼進自以爲不足以籠絡天下之英雋而興復制舉以新儒林之耳目而閤下獨於此時自拔於蜀其所推轂相爲後先者已得虢國公數人而已是則一朝陳言半夜悟主昧旦而指期卿相矣然後千金成諾足以走冠蓋而一巾折角足以作風俗北斗以南大海以北風馬牛所在皆知所謂君實之名僕於是時將亦重其身於溫隰而攝閤下之踵以就此選也且株守一經不能自植一家雕篆數韻不能耀名數世僕之所愧每每在此幸不惜虛尺寸之地以爲僕之周旋而僕之讀書遊觀浩聞多識數事可談亦足以補助門下之萬一此其張本也言亂不經猶以靑眼爲望不辱前席且羞死矣

與張君實第二書

五月日李某再拜獻書君實明公閤下某愚不自揆比嘗爲書污下執事而辭語迂放爲它人言皆不省防閤下在告而閽者拒不內退逾月不防下气垂情聊有所褒貶私懷惓惓因以未畢或以謂閤下謹許可茍無過人者隨一笑而遺忘則某之區區亦將以狂妄棄之矣然迹將疎而意彌親欲絕而聲愈急傾座上之顧而質胸中之疑此某所以復有獻也嘗謂衣冠而稱士者宜有以異於流俗應天子制詔而稱非常之才者宜有以異於士治平以前朝廷以詞賦取人而涉獵之學章句之徒操數寸之觚畫方尺之紙無不拾取靑紫爲宗族榮耀一詩一賦之外沒齒不究先儒義理前人涕唾鼠竊狗盜亟不容手自熈寧以後朝廷以經術造士而五經之奧孔孟之防一旦與士大夫私門墻然學詩者不通書治禮者不知易鉆窺莊老隙竇而俯掇甲乙科第至三年廷問而一策之試朴輭懦不能發明紀綱敷陳治迹以稱明天子精選之意借使問災異必闇於春秋洪範之學詢存亡則蔑通漢唐歷世之爲而麞頭鼠目之子揚然自得夫然後知制舉所以責備於儒者而其人必有異於士故愚志此久矣手不釋方冊目不置簡牘居與書爲鄰而充棟宇出與書爲行而汗馬牛楚精神磨筋力十年於玆矣然志大而謀不售事左而身益困𨿽於進士之選不能一得而私自鄙之以謂不過異於流俗而已此豪傑之士所以旣得而又歉焉伏惟閤下馳騁書傳轇轕古今俯仰目仲舒笑談卻劉蕡兒蓄公孫吏役牛僧孺如鼂錯谷永杜欽元稹白居易之屬𨿽累千百緩急安可望哉且吾蜀自有宋已來應此選者不過十二三而其間甚顯者又不過四五人而已頃者蘇氏兄弟一日過闗而聲馳四海是時有韓忠獻公歐文忠公爲之後先而宋廷文章遂無出其右者蓋其志必欲異於士而已也𨿽然入朝爭名者愈於錐刀而一有不羈之才則必爲肩出者所害往往齊與鄭兩大以家而不肯借門戶鳳與鳶相髙以飛而不肯借羽翼是又不可不戒也某今日之言將以求知而後日之進將以求教何者閤下旣已異於士矣而某猶不得異於流俗木植而水導之使之不後陵之儒者在閤下也駑驂蹇服知所趨向而伸於知己者復何人哉下情所操索言於此俯伏待命

上呂太尉書

某讀書至周公嘗復而思之昔武王有疾周公作祝冊欲以身代其死夫受命於天有所制者也死果可得而代邪說者以爲周公不智成王幼沖羣叔流言謂將不利於孺子公誅管叔蔡叔說者以爲周公不仁周公畱相成王而召公不說周公作君奭以自解說者以爲召公眞不說矣陳賈問孟子曰周公知管叔叛而使之與曰不知也孟子亦以爲周公之過然則周公而不智不仁召公至於不說孟子以爲有過欲無疑得乎且天之所助者順也惟至誠足以動天地金縢之作知天知人者也乃周公之所以爲智羣叔之流言得行則周公之去國無日矣去國無日則孺子之惸獨誰與保也其誅不仁乃所以爲仁方成王以中才嗣位周公以冢宰專政以親則昆弟生嫌以外則武庚淮夷亂召公於是時宜不說矣惟其知周公之忠所以未嘗不說也國難已平成王涖政盈難以持也成難以守也故召公不說周公因其不說而作君奭之篇告以天命人事而已豈眞不說者哉孟子之言以爲周公弟也管叔兄也其過不亦宜乎此拘於教而立言者之常也管叔宜誅周公非過是開後之爲兄者不教而誅之也不教而誅且以周公爲口實則孟子之言不得不然使周公而爲孟子亦若是而已矣伏惟宮使觀文太尉以周公之才之徳居周公之位好賢下士躬踐周公之實今之望人在朝廷處方鎭者俱無出閤下右晚學後進學言治道學爲文章學議典故偘然謂有經濟才者如小巫之出不復自神而先朝大臣惟天錫閤下以難老是將盡表周公之所爲以使天下後世無所致疑玆國人之所以喜公之入而畱也主上得一元老如八寶之成九鼎之重玆國人與某所以喜而又喜之也所業一編並書以贄上凂鈞席某下情無任俯伏戰汗之至

上左司書

某防賤微一手借力之助姓名不到中堂不與堂差之目欲一見宰相無因至前也豈其不才而老死州縣蓋自有命而無復淸要念宰相不從天降地出前日書生耳咫尺私第而謁不得通森列舍人而門不得掃出史院入三省鱗日視事坐未定羣吏擁合投牒赴愬者嘩言盈庭本皆有司之事非宰相所當親而行之者也其來已久如日中之市交易而後退各得其所宰相𨿽欲不省斷不可也且吾宋以祖宗積累之厚垂二百年七聖相承無一事過舉神考法度深明詳著循而行之三代之治未易過故歷朝宰相無赫赫之名其稱賢者特能循而行之而已太平宰相與守成之君無有二道前人固以爲難矣在今日尢爲不易廟堂自有定議某不敢輒論而天下事又非鯫生所當言者苐以謂士寡亷恥莫甚於今日僥幸之門四辟奔競之俗漸成一旦封而築之闔而樞鍵之賈怨滋甚閤下以天下爲度身士夫之怨而不卹夫豈易得哉愚嘗疑士之得至於堂者必有異於參吏部之士參吏部之士必庸常碌碌之才賢能不待次而舉不次之舉蓋嘗有之而不廢也所謂賢能者果眞賢能乎其居不次之舉者未必盡賢能於人也頃嘗至太宰防見呼其名而進者靑紫煜如步趨俛仰吾屬人也言語應對吾屬人也呈札子丐上防歷堦及席乞憐足容【一作乞憐之音足媚之容】逾時不肯下堂吏厭惡至推而去之者當是時蹴爾而與之定亦不屑也且前此知縣人而得知通初攺官人除監司未入仕便乞宮觀不識字不經試便入館閣省寺臺監其濫者尢不可勝數是所謂僥幸之門四辟奔競之俗漸成不可不革也日者一切嚴之以資格之限以至罷諸局罷宮觀罷權學官省曹官私不勝公橫議自屈皆閤下深究其獘自爲吏部時已一一申嚴行之矣然今仕路猶未淸冗官猶未去法意猶未明是以選舉不公而眞材碩能未獲見用於天下意者𨿽行之猶有不通之處故其獘不去耳竊惟閤下當朝名臣之後英風義槪凜然見於事爲乃今起自列曹陞華省闥助吾相輔導人主其職爲專而其權爲不輕也方天下思治之時事無大於進賢而退不肖推而行之惟恐不力茍力則無有弗行耳見利則興見害則除在今日此不可緩惟閤下疏其根而滌其源不顧掣肘之患權衡於堂差銓選之間斟酌進退無使偏滯庶乎眞賢輩出可以共成太平極治之功不猶愈於辟僥幸之門而成奔競之俗矣乎彊聒之言伏惟裁貰幸甚

欽定四庫全書

跨鼇集卷二十二

宋李新撰書

上席徽猷書

某嘗謂飲神液神遊華胥列禦冦誇大神怪其說烏有是處所邪某走匝天下及還西南乃始覺風俗恬熙人物潔麗飲食居寢幾華胥氏之國也民垂白不見兵甲老死不知飛挽無蝗虫害稼無蟊蜮含沙過雨不言澇亢陽不言旱大田有年人安土曠俗無流徙細民重犯法囹圄屢空斷大辟總一路嵗不過二三人玆非華胥氏之國邪比年天災流行火延市區重以綿茂之役逾年不解迨今始平定煙氛寖消當息兵愛民之初務農重谷之際主上遴擇重臣坐鎭坤服閤下父子兄弟醖釀恩愛日久甘棠茇處惟席氏居多恭惟閤下元勳丕業載在日曆忠規直節著於朝端今玆入蜀治貴淸靜重厚不擾而逺人安業樂生欲還中古之淳正在今日蓋將侔華胥之國而與民俱也某官滿東蜀無罪而歸有經由之幸不一瞻拜台光以去是眞不遇者也生乎同時見而師之獲並席而坐一解顏而笑又出於意外與其進不與其退在先生耳干冒鈞崇伏深戰栗

上興元呂守書

某竊嘗言呂悉本齊太公而國朝望姓尢髙自秦國太師兵部儀同以學術妙天下功業冠古今載在日曆著之彛器而譜系益大瓞綿綿與川源河瀆相爲流長凡所謂南阮北鄭萬石八葉隴西李城南杜自昔稱爲名家者聲望相埒曾未若閤下之家聲門閥實處有宋第一某僻在西蜀自爲兒童時固已熟知矣言念呂梁漢唐輔郡而前古政迹書在簡防者姑置勿論而近時有許景山治堰崔元弼馭吏文與可鋤姦有嘉稱而閤下之治乃與二三君子爭雄灼在耳目於已行而可攷者某非敢譽也且馬遷作史首分世家而孔子設科亦列政事至於逺人大觀薄務知識豈惟曰父書家法平訟折獄而已哉有道之人倫平子之品目許劭之月旦得於性分而昔人之器遇往往在於只辭片言故童子以月蝕被賞孤生以樂句見知微雲淡漢長笛倚樓戰場文阿房賦非有識者詎能拔出俗中借之齒牙某前日嘗以是道進矣恭惟閤下文雅博厚詼敏疎通得之自然淸聲佳句播在人口重惟冰鑑難欺止水不搖主持風雅用人物爲意某也無似幸麾下簿書期防朱墨出入不敢不勉而山樊牧竪聲迹麼麼其言語蹇喫其標韻塵俗列在曹掾俛仰進趨閤下固已數見胸中固已有定處矣然某私自念齒髮甫壯筆硯不廢方將培厚所養以備閤下異時萬里驅防之轡而新嵗論薦或得出門下夤緣英識使諸公知是人以辱呂公許可由是脫去選調決無疑矣漢美竇憲府多文章士唐史稱鄭從讜在太原多得士天下指爲小朝廷嗚呼何物兩人者乃竊多得士名於衰世悠悠之途而況我公者乎伏願少關意焉干冒淸峻戰越不已

與宇文吏部書

某嘗謂鳶托風以髙蠅托驥以逺此物之微者有所托也士君子之名垂若日星久逾金石豈無所托而然故言道必托之黃帝曲托之李奇書托之孔子然後速售於天下可傳於後世某不幸自先君捐館捨十年貧不克葬瓦棺石槨決不僭於地下肆筵設席方量力而後起兄弟五人上下勸厲足以送往無憾但先君治命欲得髙世之文以書行已之實獨此一事疚心恫首求之十年而不獲它日辱公之從弟巨源貺公所爲祭叔父文與志伏而讀之兄弟相視而笑曰得之矣公之立朝節義鬼神不疑天下之稱譽尊服者若出一律𨿽門人之惑童子之見而文有道之碑宜不媿於心惟公憐之且人萬里而來旣又以勤請拒之不祥伏惟裁貰暴易之罪謹以狀布幾下

答諭企先書

某頃者辱企先足下賜書索鄙文意欲私有識者取一笑之雅退羅余藳得一紙半編迫不得已通示足下幸防拊髀之嘆別後三日洗剔故目而相見乃愈於前時古人伸於知己者俱此類也且吾鄕於蜀爲小郡衣冠而稱士者大率不過三百人試筆硯戲場屋麞頭鼠目呫囁兒女語讀書魚魯濶視大言者又居其半至於以世家自名者蓋有二焉其一曰某之先爲都押衙在邑裏爲有門望是子之所不加我者此也其一曰某之先據山澤利所藏不減陶朱猗頓是子之所不加我者此也其間又有奔合世務趨炎赴竈傳觴爲壽而不敢膝席信其防唾而諾不後時必曰某人與鄕選者幾某家登進士第者幾此皆僕所常論而非妄也今足下於鄕選與進士閴然無聞在閭巷且揺手不得低眉舉足猶有踐影之嫌僕世世又非都押衙與據山澤利者人所不信固可知矣足下意不悟此而彊欲以僕文字之惡張大其所可稱恐竟不能得許可於人只取辱耳且越蜀之犬畏雪與日倉皇吠噬至無雪與日而後已此栁先生所以爲戒也屈子賦曰邑犬羣吠吠所怪也往者吾廬畜數犬呼而前卻而後帖耳揺尾惟主人之聴僕一日振衣彈冠自外而至羣犬驚齕不已蓋吠非其常者惟足下奮不顧此攘臂而稱道噓濡挽摩借之聲光以幸萬一期以取信於人曾不知自累於不信也願足下察焉無爲所毀以重其過夫以昔人家貧猶不得推擇爲吏笑談不羈而人目之爲狂類多有之矣豈獨今日哉足下爲文未嘗蹈襲古人語言其淸簡蕭灑過僕數等其詩與詞僕願學焉若其志大識逺終始然諾讀書盟死生好惡捐凡俗此又僕所以求近也足下於僕可取而拳拳若此昨日遣人奉謝而請所褒貶足下猶再三見器以盡推轂之意有如徇名而求實屑玉而求瑕則僕將不勝其責且懼足下譽未絕口而唾詈繼之敢告不敏

謝張徳翁書

某頓首拜手某比寫詩凡二十篇凂獻左右退省拙惡無地羞死畦逕小兒作蒼蠅聲謾言綺語想足下不笑則唾末吏踵庭有詩爲辱故鄕之榮何必以錦爲耀是一日伸於知已斯足矣伏而讀之至於再至於三凡昔之所謂盈川先生者幸親炙於今日僕𨿽不才不得如王楊亦將如盧駱而後止且僕生二十有三年無它知喜與黃卷聖賢語故於書無所不讀又有四方誌故嘗南走江淮西過關隴往來陜洛之郊每經崇山大澤則气宇廓落當月明風淸則志思灑然時出語辭不覺成詩僅與聲律相通因以是意不求之它人而見之足下伏惟足下指導其所以非詩以成其所以爲詩則足下之所謂繼謫仙者復何人哉僕誠有望也前日謁上五十六言間有郝婁長者之句誤作霍字就煩攺正無狀凂塵不勝驚負稍隙再見猶復以詩爲終日淸談

答諭晞文書

譚子圖經及神仙集錄皆載天池本末太平廣記亦有傳池直長三尋許濶十丈深丈餘舊有水閣臨池砌池之西南有觀音堂在焉凡嵗之上已端午陵之人空城郭以遊叩檻觀魚以餅餌食之善沒者泅不及半其曠可知池廢而人不及遊者幾四十年父老傳陵凡旱亢禱於池皆有應又云池涸而魚躍去其言近迂未易言也昨承詢訪退請族長之所見與里巷所聞書以爲寄大抵物之興衰皆有數系主之者何如耳然此地久爲好事者嗟惜收復舊觀正在今日余俟自見索言之

上姚宣徳書

某甚愚無知竊意比日士子通名於將命者詎止一二或爲歌詩或敷爲書翰辭甚謙下以求教者髙自推譽以求知者有得半而之識挾爲終身之榮有遂外臺之請廓逢入仕之階此誠厚幸矣然決未有持孝義之說以爲左右獻者愚請畢焉且讀古人書當以古人自期而世豈有無親之國邪故古人求忠臣必於孝子之門豈有無賢之世邪故古者求賢士必於慕義之家某頃嘗籍太學丘墓之邑違去六年鬱鬱念桑梓以謂事親之日少每當春秋上壽時執觴四顧只自寒心欲於是時脫身西歸日暮道逺倒行逆曳復且隠忍就功名有如何蕃謁陽城還養久畱不敢某殆失所以爲孝之意又嘗雅善西南之士聞明公名久矣往年京師始謀一見適不在館閣拘於假告後數日復一見會朝車已出都門私懷惓惓如有所未盡有如魏勃見曹參無因特爲之掃門某殆失所以慕義之志嗟乎如某者尙何言哉大抵人心貴無慊茍有不至何苦倔彊爲近甫還故國旣得伸所以事親之孝居無何丁明公下車復盡所以慕賢之義皇天后土不違所存譬夫饑者得食已食而甘俄享珍饌操願畢矣恭惟明公當朝名臣之後奮功業爲二千石剛斷靖重得之自然千金成諾足以走冠蓋一日閉閤足以移風俗聴政未浹旬月而三尺童子皆自鼔舞以相告曰昔一郡百太守今百郡一太守𨿽古之諸侯近世刺史未易過也某方且以忠義自撫而謂向也不足今則盡善因索紙裁書敬敍所以不及藻飾蓋其文華者其言浮其言浮者其行矯愚將以古人自期不復作此矣迂率之至干冒崇重不勝驚愧

上漕使書

某嘗謂冢宰制國用而戶部度支知總其書數而已至於生而用之制節謹度經費斡旋蓋付一道之使日者削平漏夷辟新疆建城市營宮室儲兵給農飛芻挽粟導濫觴之源供尾閭之泄疏左而右竭應右而左眢自有東蜀已來其賦入如是而止耳舉版籍以覆視幾無所用其智巧而又有司不知出內之吝從而腐耗之甚可誚也坐餼廩者忽豆鐘釜龠之數居帑藏者有緘縢扃鑰之名因循噤嘿吏緣爲姦不可條舉某昔佐幕武信嘗病稅務除官監外如遂寧遣専攔發船與收過稅而縣官不與其事因都防鞠衙校溫約始窺見其約以差次當至遂寧旣在外邑挾州郡之勢無敢誰何凡養妻孥飲嚼蒱博外月猶得四百千是一専攔之身一嵗之得幾七八千緡其它可以類舉合之外鎭如獨柏峽口三四處皆付之攔頭以爲擾輕而增虧未嘗比較嵗又不下數千緡二州某所歷宦處故爲公言其略此關市之徵所蓄者非遺利也試講求之必有毫末之助又比年公使增錢以養州郡之防而場務官以醋息羨余爲能商旅去來舟車一至不問課利之多寡先令認醋息然後收稅蓋醋息有厚得而利速課利有常數而增虧不問彼何憚而不爲邪其爲名則曰頭子錢所謂使司公庫僅有二分之得而州郡所倍之一時之令以添置公用爲文而其實制不急之物如舞衣樂器之類是也若約有司通融發綱應奉軍須稍畢乃得支用以二分之得而通四分爲用是本司嵗計有六分之入也季防官下縣不究其實虛張聲勢隨例供報以爲訖事安知取之甚艱而耗之甚易當優遊閒暇之時且爲不可況偃兵息民之初務農重谷之際錙銖之積所當宜先是安可置而弗問邪某疎謬無取辱先生招來之意寵甚恐亦有所詢采敢略陳之幸母以迂緩不切於事情而後爲得也

代元武上新刺史書

某竊言士大夫前不爲科舉所諉後不爲生事所迫其志與气果何如哉猝嗟風雲激回狂瀾平揖不解顏繩墨非所羈其爲人可與奮不可與畱可與榮不可與憂平居無事往往以仲舒賈誼自許此無它適其幸遇有二焉單言暫謀偶合世主冠佩雍容遊廟堂之雲霄旦歷仕階夕名忠良昧爽而指期卿相矣又其次伸於知已爲當路者深器曳長裾公侯之門挾左右半面之知方且有徳色而自以爲功如二者士豈得皆然千載之一時百世之一人耳有如不幸不得爲天子臣不得爲公侯客士類見鄙裏閭追咎流俗難合無與偶者豈某今日謂邪某始祖本長安崎嶇逺宦流落僑寓五世居陵迫於寒微人所不齒兄弟復無它長號爲遲鈍不及事而望族之家因亦媒孽其短不與所進砥礪場屋終不得一名𨿽自豪憤時亦抑鬱矣伏惟明公以功業起名以忠義事上如鳳凰芝艸賢愚皆以爲美瑞靑天白日奴皆見其光明宜不肖無復道也比者車從東來某首執刺道左後數日謁先聖某復從執事後塵𨿽拳拳若此亦自無取且古語云得黃金百不如得季將軍諾又云此生不願萬戶侯直願一識韓荊州祈於幸遇昔人皆然願賜指教而激昂之則志與气某尙可鼔而前也

言科舉書

某名位低下習爲髙語不識揭厲妄用所業贄顯人將以伸而公府潭潭若淵顯人胸中無涯涘自當不報始時欲言防筆和墨臨文輒罷曰是大亡益只自勞耳幸今閤下訂意人物與前者不侔故某兩有所獻未濾淸濁澌鐘牛鐸不入裏耳冀天下之知聲音者過而問焉竊惟科舉一事西南碩學病之久矣古有鄕舉裏選之法推有徳行道藝者登其數於王王拜而受之謂之賢能之書戰國之士急喘疾馳榮譽朝夕謂談仁義如孟軻於齊不過爲下卿談王制若荀況於楚不過爲祭酒儒其業若叔孫通於秦不過爲博士去而學兵學兵可爲將不如學揣摩揣摩可以爲相於是周孔之道脆弱不振者久矣漢代崇經士皆専門非伏生書田何易則謂之無師非父子傳授則謂之無法故漢之文章閎博淵粹號爲得人之盛下此如魏如晉如齊梁間設科不一而士气浮僞無可持循者今日取士大抵與唐相低昂而法度櫛比往往過之然郡國變詐未能盡去且一經之甚於聲律而命題植意可以网羅每聞邛之士走蜀蜀之士走眉成都緜漢彭嘉陵簡之士又不知其他走也多購厚蓄更相貿易以中有司之求而迂學陋生枕葄圖史大挾以入有司任好惡不以全場定去畱見皮相馬用指測律未能考實其失愈多中間賂遺賄行幽談聚笑神鬼淒惻污吏不顧崇滿谿壑外樹牙纛中啟關鍵棘圍重重無補嚴密同列者豈能究之哉視其面若無蹊隧可入而其意之所私髙則出月脇逺則過暘谷其深包曲藏則在蒼梧云夢之野同列者豈能究之哉剽金者忘人貪餌者忘鉤有司之不公不明者忘法且三晉之士尙權變有因權變以成功齊魯之士競口舌有因口舌以得官習則爲風恬豈知怪而況科舉乎唐薛登嘗言今之舉人有乖事實明制才下試遣搜揚驅馳府寺之庭出入王公之第俗號舉人謂之覓舉覓爲自求之稱非人知之辭其爲何特今日邪崔郾試士東都吳武陵持杜牧阿房賦詣郾使以第一人處之郾以有所主而牧之出得第五是非爲有力者所奪邪往年劉靑州關情於此故文移校官丁寧訶切往返件諭開陳根萌以逆閉其塗而十四郡之士以此相慶其檄艸當在尙可覆視也吁三嵗括賢於海內實朝廷大事其上以爲三公其次有簿書獄訟錢谷之寄𨿽小亦有民社之托而令俗才僥幸以得盜天官者愚弄其衡柄直使人惋憤恭惟閤下以文雅道實取至公上第周流四方知人之情僞而皇華之光再照右蜀雍容溫潤出於天姿和而不同緩而不迫以待吾蜀之能言者有使者若此其忍負之哉如上所陳倘可徵采願閒燕索言之

與家中孺提舉論優卹戶絕書

某竊惟戶絕之法朝廷行之最爲周密夫民不幸至於戶絕倉庫牛馬屋下地上器皿毛髮四至八到一拳之土皆歸於官耆鄰未至官吏未及則移易晦匿惟恐其後法有被差官五日起發蓋以防欺故𨿽替移不交與後官而今有被受文移逾月不往甚者逾年不往以至替移不復省問寧得無欺邪夫死者目未瞑一簪不得著身披出括入無所不至又有明給賫送之費令近親營辦之法今州縣至檢括財物而不知給與費用若此等事皆防按之所當行爲今莫若州置籍具某日某縣申某所戶絕某日差某官某官某日繳到文帳內給若干錢爲賫送其行遣次等與依違限日按圖炳炳可見矣且鰥寡孤獨法朝廷所以子惠困窮而推行法意往往疎漏官爲居養蓋以戶絕物養之不足則繼以常平息錢以戶絕屋居之不足則繼以官屋今州縣有處據舊條仍付親戚村坊養卹或只給米豆而不居之以屋夫居以屋欲籠而養之幼者待壯老者終天年而後已謂之無告之民彼將捨此而奚歸哉立法至此不爲不周故曰推行者疎漏耳某小官眞不守分重惟在閣下閭井之末聲音不殊用是不復閉气臨紙信筆蔑有文彩他日行部借與閒燕當索言之

與宇文吏部幹墓誌書

某昔辱公之從弟巨源貺公所爲祭叔父文與志某以書簡祐夫明舉謂子思著中庸孟軻與告子萬章答問之書二千年無此作乃及今見之且大書二通以訓子而孫伯逺謂如仲舒某嘗復之曰仲舒之學不醇乎經其作繁露背孔子意者十六七首禜祭行啟閉不質陰陽而陰陽亡序言災異身幾不免於戮辱眭孟祖其餘卒投禍機是安可擬公公之文與行稱是其於道也能言之且能行之玆天下之公議某所不敢私也某先子死有嵗月貧不克某衰且病一旦殞溝壑則先君節義不揚於世玆世所謂不肖子不肖子與無子等寧無子焉有子而不肖則將焉用之元祐初某丞南鄭聞先君臥疾丐身歸寧不待報步走十日至陵問省牀下先君命某來前曰良苦吾气惙惙待盡日夜固已望汝之歸也無咨它事第與我求文行髙於世者其言足信於天下俾後人不疑誌書吾實於石柱表之墓陽則吾有子矣某有弟四人其三人核意學古淸厲穎秀悉通經相與求文行髙於世者十年矣今得之吏部云知其貧必弗肯重辭謹以狀布

欽定四庫全書

跨鼇集卷二十三

宋李新撰書

上許運使書

某少學書未知用筆法便謂古人削柎褁粻盜寰海之虛名臨池柿葉費汗靑之餘力毫童十年碑下三宿勤則有之拙亦甚矣婉若銀鉤飄如驚鴻微濃疎瘦自我作古使爲之不已則今日可簉米元章李致堯之列學書不成去學畫操觚防墨解衣盤礡十日一水五日一石丹靑雨露化洛陽之春江湖平逺發瀟湘之興若爲之不已則今日突過賀眞張顏之右少也多病九折成醫味黃帝之靈樞繹岐伯之素問於是訂浮沈滑濇以分陰陽迹陰陽以較虛實瑯玕楡葉指下有自得之狀張弓操帶意外無可傳之法若爲之不已則今日秦介曹應端是流輩少也不羈憙習音聲夜月一笛有牛渚之風流胡牀三弄得晉人之襟韻方且求陰山之黍嶰谷之管以起黃鐘之律以攷子聲之妙使澌鐘牛鐸盡入制作儀鳳舞獸行書簡編若爲之不已則今日司樂協律正堪備員回念太極殿榜有發白之驚春菀池鳥有汗流之辱巫咸和緩與卜祝爲伍則康伯不如貨藥都市鄭譯阮咸雜工師並進則安道不爲王門伶人故退而稽古以是得官凡十八年而官不加進算計課效不如前四事之速柰何底突狂見得罪流落閒居八年寒乞頗堪忍方崇寧大觀之政比隆三代周官之詳講於太平芃芃棫朴成薪槱之材靑靑子衿入俊造之域以至書畫亦有學醫有師樂有司某於此時曾無一長以竊升斗之祿他日能事中道而畫私自惋憤恭惟某官以儒緣政以文起家卿云之章昭回蜀天甄收人材亡有遺逸如某廢錮久混封部幸朝廷涵容漏泉無邊例許敍復其自新之志欲滌腸於淸無有滓穢涪水在此某不食言比嘗以繆悠之作爲左右贄其言不根於道而學不到古則請復少年之業以求售脫謂可教則盡棄其學而學焉

上張丞相書

某嘗聞百千法門本無差別河沙妙用豈有異同人與非人性相如一眾生錯亂爲境所惑一漚起處目爲全潮故於是中觀大觀小茍能圓融和會不與物眂彼與我等則凡聖情盡體露眞常泯絕妄緣卽如如佛恭惟相公虛光獨耀覺性具存迥脫根塵了絕知見凡所謂雕墻潭府髙牙大纛呵前擁後妓奴舞僮使令便辟俯伏趨走多色伎倆此皆幻相於本來湛靜之體了不相應旣已自利亦欲利他世固無西天多羅防可以前知而明珠水鏡應物現形自無臬礙且以全蜀千里三峨之秀九江之淸其先騰而上者不知幾萬由旬自漢到今人材出興晶明奇特乃至算數譬諭所不能及如王褒子云之智慧何武相如之辧才君平仲元之行業譙周子昂之多聞俱得第一彼皆具正法眼藏得湼槃妙心神通運用足以尊主庇民當時之狗監牧守能誦其賦傳其書力推其人數千百年風誼寥落借如有相如賦人亦不識其字有子云書人亦不貴其學士之志節髙於須彌者化爲微塵气魄斷盡歷殑伽沙劫嘆惜未有窮已也重念吾屬識性有限人倫藻鑑如郭有道裴行儉者才一二數而宗門印證何其多也六祖謂讓曰他日足下出一馬駒踏殺天下人其後果有寂子而龍潭稱徳山亦云他日孤峯頂上立吾道在潙山稱徳山云將來有把茅蓋頭罵佛罵祖在洞山言云居云此子已後千人萬人把不住在黃檗謂臨濟曰汝已後坐斷天下人舌頭在盤山稱普化云此子向後如風狂接人在忠國師稱丹霞云三十年後覓此子也難得在前洞山稱後洞山云此子已後走殺天下人在龍牙謂天臺云汝向後自會在片言之發如矢中的凡所肯可若九鼎大呂他時云爲竟入先料非龍門月旦山公啟事之比其精諦確密過吾屬逺甚是事且置伏念某以言語文字觸突狂見得罪流浪選調洄洑凡二十年其本有之性𨿽無成虧幸今僕射相公調贊元化爲天人師防百工盡待鑪錘之賜值遇之難愈於佛出道徳嗣似何啻燈傳爍迦羅眼通身皆是西南之士願備掃門之役垂手接引宜有半个人悟無盡妙義直取凡庸授以梵位似未爲過性地可指衣鉢不傳得法無心事不獲已尺書陳情干冒鈞席某下情無任俯伏戰汗

上劉樞密書

嘗聞東野巨人健噉而家居疎寒終嵗不充惋惋振憤乃謀自甘口腹度其計決不久長因懸箱金邀致繪者書圖庖饍之具與古先人物置在肘腋時時泛觀以起滋味如擇食然於是一飰輒斗粟不厭會有饑王孫過巨人入其室且欲得一杯羮撐敝腸而巨人方大嚼矜聴其畫王孫不得已徵之曰東向負鼎而傴僂者爲誰曰伊尹割烹北向跪甌而其意慇懃者爲誰曰公孫豆粥其喜而持臠者爲誰曰執炙獲啗其怒而探湯者爲誰曰染指獲嘗眥目盡裂發上衝冠者何曰漢壯士樊噲其機上肉曰彘肩揚眉奮袖揺吻吐詞者何曰晉佳士陸機其席上珍曰蒓羮巨人復件其右曰此太傅何曾萬錢食此尙書韋陟擇米飰此張翰鱸鱠此王武子蒸肫尾後一人丰頰而凝脂利牙而頰肥杯盤狼籍有如倦膏粱者曰此監廚趙稚長王孫曰美哉稚長其樂無窮語未卒巨人掩卷去王孫恍然若失前箸已而大醒始恨其流涎咽沫者俱妄也而初至之饑益進他日入大都鳴鐘之家合食賔客主人擁篲於門延王孫入羅九鼎於庭下備八珍於堂上惟所擇下筯處而王孫便然飽其徳以歸視從者亡有前日菜色與觀巨人畫時斬斬有間矣且古語曰求賢如饑渴蓋恐或失之也先進者其欲逢巨人之畫乎寧其不逢而逢鳴鐘之家者乎恭惟閤下以盛徳夙望爲吏師帥爲民冠冕爲朝廷羽儀今也入蜀每食不飽窮治羞饌正在士子而西南之人烹薌擊鮮鮓龍脯麟胹熊蹯熟豹胎求鹽梅市椒桋以和鯉尾以助猩唇以調露雞臛蠵日夜盡走閤下之門如某疎寒特負圖畫以進竟無補公饑

上劉運使書

某不佞自念有生九千三百日無半口气向人出好音聲得一第例蠧太倉一石五斗米而田舍子門戶庳陋不當在人牙頰容頭過身退避訶誶如腐鼠敗艸逐溘埃以沒分定故也重念當道諸公日洗冰鑑拔去聲援以一味至公芼擇西南士人某何苦自廢垂塌羽翮使腹背之毛爭先呈露是亦天地間一物可惜數耳某嘗聞馬得之驌驦禽得之鵔鸃劍得之湛盧艸得之杜蘅世之人不問嗜與不嗜其陽气見於眉宇之間俊物在前自起人意他日視駑駘視鴟梟視鈆刀視稊稗未嘗不心惡而切齒士之俊茂當十倍於此且以全蜀千里詩書萬家導江岷峨之淸子淵君公𨿽已死千百年中佳气未絕塵外奇特往往過眼持未有品題曰此龍此瓊枝此南金此國寶此明堂材此淸廟器此千里駒而光後之容或無可借故琬琰之防棟幹之老殆不勝乎一嘆恭惟閣下駕使者車澄淸劍外名聲日新標度益髙主持風味以先士林掇拾豪傑盡令出我門下他人手臂不敢輒相推助而特陽吹先飛冷灰士之貧賤適丁是時且有妄想矣往年朝廷有經行之舉閣下取樊生又取彭生皆窮山中人孑孑無謀儈者自是劉公一紙書使人珍重愈不易得矣舊文二編爲左右贄防按之餘俯賜觀覽去取在公某非敢望也

上徐提舉書

某聞太常廩樂工甚饒工憙其饒也一占太常籍不異進士上第升絀遷罷至相慶弔亦自珍重其選往年籍闕吹笙者一人鼔瑟者一人擊鏞者一人大署太常門補其尢者諸工執其器以俟判丞晨入院延協律坐堂上俾工長歷試之吹笙者前爲新宮爲下調鼓瑟擊鏞者以次進如吹笙者曲未旣工長訶之曰笙失之髙瑟失之疾鏞失之濁時判丞協律議命盡去之無畱而羣工惘惘於太常之門某伏念朝廷承平日久無大水火無連年旱饑而力田之家膏血向衰衣食糜爛由是天子遴簡使者順攷先帝成憲而以西南一道寄之閤下閤下所至與人欵致略去聲采不爲形骸陛級之遊使妖狐不能容媚技鼠不能盡巧如是自能得士心裁結役書以報天子必不晚也且日講法以求士士之急廩延望屬借者爲不少矣其髙其下其疾其徐其淸其濁其不合節奏者亦爲不少矣某山中白面非能言時事者今輒集舊所爲文一編求試之閤下如有可收下管云簫揭爲一聲求合節奏焉而後已不然亦將惘惘於太常之門

上宇文修撰書

某生無有他好不知琴音射儀彈棊走馬有餘樂否於古文亦不異世人好琴好射好彈棊走馬筮仕江源鄰閤下壤天意欲遂成其好也伏惟閤下論說古書樹成一家含毫髮輝陳言自去乃所願學於閤下者已數月矣屬縻文法足不到門闌無端由厠賢賔從列聞閤下音聲以洗簧耳解膠舌而蕩穢腸其不幸亦泯泯也舊文一編爲左右贄玉麈一揮請奉余教

上張運判書

某狂妄竊謂閤下徘徊蜀道土風气俗人之情僞盡知之矣士賢不肖區處有方而塵外奇特搜抉奨薦絕無遺漏蓋上以報明天子區區遴擇之意下將流不竭之澤於門戶此時直道挽起衰薄眞無負於士類某也獲爲部吏謹守出納聲迹麼麼自當泯黙泥土中而當路諸公主持風誼往往不先要援首拔寒素某又何苦自褫精魄以幽獨爲間夫竹頭木屑斂之似猥而敝冠雞肋棄之可惜藥籠之寛兼收參術之具淸廟之祭不遺沼沚之毛樊公漆梓爲器在於他日李衡木奴余利在其子孫某之於公妄意在此伏惟閤下樂善忘勢推賢有後陸機入洛初從閭裏之俊遊賈誼上書本亦少年之故事今玆持節聲髙士林如某何人竊窺下容欲曳裾危榻以髣髴風流願備員一紙書以蘄脫去選曹庶就異時萬里驅策之轡此其志也且貴戚書多而種暠猶與一孝防輿縣𨿽疎而徐寧尙列一吏部止水不揺冰鑑難欺在閤下屬意

上鄭樞相書

某元丰太學生居蜀荒陋聲迹伏匿陸沈州縣三十許年始以城役攺官念初斂髧髦就父師之訓謂人才要在所養非其義一介取予不可茍於人非其道厚祿要資不可屑以就是吾父師之訓使之安於命而已漸通書識理道浸更世故尙及見前輩所爲乃知父兄之訓不謬誤前輩之所爲皆有道有命者也凡爲宰執者率前日臺閤中人爲臺閤官由省府寺監中遷或由外諸侯監司中召除平日經士夫防數有重譽四方想望其風采一職之缺中外必曰某當得用某人乃宜已而果然士風一變多歧捷徑千門萬戶炙手易以熱呼吸雷風化枯涸於一瞬間不用刀圭騰井竈雞犬於霄漢於是有挾寶玉古器書畫以進者有飾媵妾市歌僮舞女以獻者有采花木竹石錦繡服用求充棟宇苑囿者分建谿茶薦海南香杯酒通慇勤之懽幽期達窈窕之區可以締交子弟結好門客黃金賂親信脂澤及奴婢媚文侈頌贊詠功徳便謂是周孔以上人餘子碌碌不足數也復有偵刺事機逆射除目喜爲耳目梟狗以愚弄權貴大者鬭小者傷遂得志於其間巫醫卜祝玩其技以進暮投錢乞活且與從官爲伍黃冠武弁各自有門生在昔一掛吏議振起無階贓淫敗身沒齒不錄矣於今使有孔方子何病不爲淸流嗟乎士風至此極矣皆前輩所不肯爲亦不忍爲跂而眂之令人愧縮所謂義與道與命者果安在夫周之士也貴今朝廷貴士士不知自貴爲時之羞且柰之何恭惟閤下丕業殊勳著在典冊重名夙徳熟於華夏宰輔舊物所系甚大時數前定鬼神不知惟是前輩所爲獨有閤下爾進退出處過九鼎之重所立卓爾非八風能揺要之前輩人气味自別某梗野從陂澤中來不識背向但時覘達官貴人淸揚晳面其間豈無前輩气味者殆未親炙之天下有公義奚可艸艸亟欲得一職任杖藜以歸俾廩人繼粟退食無事雅歌擊缶以形容太平幸無資以進不驚暴得富貴斷無顚危不祥之憂效古人晚食當肉安步當車以養全其生是中自有樂地所業一編副書以贄用言以求其志庶幾或收錄焉前輩之气味盡在是矣

上孫運使書

某嘗謂喜射者藏良弓矢喜獵者蓄良鷹犬學兵相遇則談兵好劍遇士則說劍彎而破鵠彀而中雕若發大寶藏不啻得千金其喜見於顏面此射者之志也鼻頭出火耳後生風疾馳平澤中得一鹿如下一城束一狐如俘一將愈於勳在銘鼎此獵者之志也凡守如是凡攻如是玆穰苴語玆吳起孫武法至如摧堅擒敵處則气息振然往往失聲攘袂以起是談兵者之常也飛若跳丸舞若流星溝上之會微吾項莊漢祖幾不免大抵自右其術謂鏌鎁幹將變化若神裴旻之徒非其妙者此說劍者之常也吾屬好文不若是之甚耶先後進相援引因其一言以防譽於當世則豈持弓矢鷹犬之良而眞好文者十倍於喜射獵喜談兵說劍者然則古今文士旣不少盍爲泯泯不遇猶饑驎餓騶脫皮毛以死與螢腐同瘞者不知其幾何好其文與不好者又不知其幾何也某竊自念有生二十九年窮無他舉日造俚語以求售於時俗而數以此窮他日暴所爲文於當路者一得之以衒客曰西南士若斯人者未可量一得之則絡之馬腰不復省視後日進見無半語之及蓋事有向背理不相入殆未足怪恭惟閤下以文章據巍科以譽望振風俗再將天子明命持節蜀道主盟善類以先士林而車轍久勞幾環天下度所閱固多矣昔東都士以書抵某且導之曰孫公有淸裁以人物爲意請持所作章向獻於馬首時乎時乎往者不可究來者未可知舊文一篇爲左右贄𨿽小道或有可觀者焉

上胡運使書

某不佞往日讀書窮山槪觀古今治亂廢興之迹十年一室千百年事蠅頭鬼名方寸間軒眉髙談刷去塵土便謂一日接貴人不防等差左手持衣袂右手揮松麈吐朝野利病出所著書要以驚怪入官二年始悟所養芒發不可施設如三日新婦郁閉气仰視一世貴人十九器宇潭潭希言無色可望而畏啟齒問士不過邑裏姓氏所從來士人執板避席曰某卿某家子此外吞屏不敢發貴人旦起坐堂偶賔從攷程案送歸迓來有宴笑有行樂有歌舞俎豆之禦有琴音射儀之好白晝酢酬娓娓不窮夜火照眉已爛然困矣孤孑之士貧無牙頰獨庸翰墨關所長投貴人幾下眞沙粒入滄溟其相知無幾耳方今西北之患間作黃河之役不解法令渙易財用未殷士人班班有能談治道者是人材可以言語取而貴人不果賜間燕虎豹炳於犬馬鸞鳳炳於燕雀足以藻繡治具光華聖旦是人材可以文學取而貴人未遑議物外風气猥入滓穢何時而拔此直某所以爲病也閤下三吳世家世世區處文武士持節入蜀主持風防以先士林彊力大援不能贊一辭而西南英特多出門下竊度閤下不以言語取則以文學取之矣如此而某又何病焉舊獻所業已瀆淸重一之謂甚其可再乎

上楚朝議書

某不佞自聞閤下在東蜀時以嚴謹視事簿書獄訟大舉其條細入無間有蠧處明者往往不察貴重者多忽之俾前後苞掩以罔主司閤下一過眼卽披抉其陰翳窺窮其端倪使老姦夙惡汗脊栗股恍惚無人色引服而不敢欺彼非不敢欺是眞不能欺故州縣振慴鋭於從政未幾何而皇華之光徙按右蜀前日之任達矜飾標宇捐去禮法務爲淸虛者曰楚公來寧修舉我職事屍素敗我貪者約曰今而後妖言媚色不敢妄爲欲摩人之足防人之痔畏楚公笑我夫爲一道使者而部吏無捐去禮法爲淸虛者弛廢程按爲屍素者貪化爲防巧不逾矩如是亦足矣某生二十有八年耳目有限所見如此所聞如彼旣又久畏風稜不敢輒竄名於傔中欲借文字以自暴聲迹亦復己已幸閤下至公無心不間賤微何苦閉气鬱鬱不發如車中婦重念不久當去求試爲縣閤下曲有鄰愛足以成就如其人物可不可其能官與不能閤下寄聰明於外某又何言

欽定四庫全書

跨鼇集卷二十四

宋李新撰啟

謝龎機宜啟

負檄趨梓操觚渡瀘旣叨開府之辟書又玷淸秋之薦墨吹噓言重推挽力多初求鳯毛忌諱不識再見眉宇鄙吝自銷絕無先容題品已歸於月旦決有定議剡詞不待於歳終審當承顏之餘肯借緩頰之助歆向未始異論渾戎不妨淸談方興九里之城俾效一夫之役謂子貢肆無窮之辯能說大人致韓琬無不遇之言可題客舎脫身選調結艸恩閎此蓋某官智自天開學惟性妙气平以定語粹而文同門弟子之詠經勸大將軍之薦士庭下過子鯉人已多其賢聲軍中立左車士或得而快意取靑箱之舊牒錄跛傔之賤名顧後日之曳裾正曩逰之下士未遑報稱何啻感藏

謝循資啟

末路焚舟在玆一舉靑雲附驥俄爾再遷錄蜀客之防勞防堯天之睿澤光生蔀屋愧入汗顏伏念某學非無師力弗逮命困值防伯退編逋翁虛馳璧水之名誤玷龍門之賞志荒求仕若倒挽於九牛老至爲文近退飛之六鷁碑顏沒字鼓腹無腸妄投北闕之書久作南冠之系罪將溢貫智不滿囊辱吾老子之龍文來自司空之城旦三日新婦宜閉气於車中百年枯桐輙揚聲於爨下誓言投筆樂賦從軍防將命以恢疆許開府而求士陳力就列不足使於前與趨事勸功有以賤爲貴者憐其勤匱試以劇難饋糧以供師行制器以前民用悉稟坐帷之畫推而行之載加伏櫪之鞭與其進也直道爲屈讒言孔多終成貝錦之章逓肆燃灰之溺和戎自絳艸奏非湯削竹簡之春秋化雲天之雨露祐甫防內八百吏無親舊之嫌子儀帳中六十人皆將相之舉靜思濶遇端出腆恩此蓋某官學殖根深徳機深湛獨運潛神之計兼收辟國之功歷六詔之故封窮三代之荒服不必解降王之縛益能得面內之心來則安之屢布相如之檄召則行矣將遄吉甫之歸某濫被薦論猥叨升進拜細書之一札載厚賜於五云媿在盧前重靦顏於躐等請從隗始形雅意於好賢感無窮恩盡未來際

到任謝二走馬啟

仰奉除音外移使指上副聖人之欽卹俯慚器業之空疎郭伋重來第見兒童之慕令威復至稍驚城郭之非托庇云初量情備喜伏惟某官忠嘉許國直亮秉躬立淸凖於朝端播徽聲於士論下車解衽方勞望履之思拭目揚眉行有趨風之便

謝黃都大啟

埋輪當道不問狐貍爝火光何傷日月行迷途而不返墮眢井以誰尢且法本貴於持平事或容於脫誤不循三尺殆以私而勝公𨿽有二天肯轉禍而爲福猖狂固無大惡疏略豈有他腸不平謂何或失而已告者過也難明竊斧之疑問以辧之寜無投杼之感況摘山之謀以彊兵富國豈折腰之賤能隳事沮功誓無此心偶褫其魄譬尹何之爲邑未能操刀如揚幹之亂行無所逃命如某者才不周變學非適時因人而成爲鬼所笑屬同列之競進忌寸步之或前先張之弧又下之石內自訟者何當嘔出肺肝人必知之盍亦有靦面目尙希哀顧許以自新此蓋某官徳浹神明性全忠厚垂惠於不報推恩於無知矜其地寒與免吏對仰天呼救忍坐視其困乎搖尾乞憐必有動於中者願引車而攺轍不忘終身將洗心而事公請自今日

謝攺官啟

築斯城而鑿斯池蔑無勤績言如綸而出如綍誤玷優恩念昔第功全歸化力及今祗命獨後眾人脫半生選調之卑激百口愚衷之感竊以穴居避患巢木安棲天造域以分疆王設險而保國折栁樊圃智未有餘丸泥封關愚不可及國家閒暇常恢道徳之威日月照臨絕無內外之患曩置漳川於劍限實爲右屬之喉襟豈其雉堞之隳無復蛇形之壯總玆重任斷自宏規人心均和天意甚恱奬詞溫厚謂可威於百蠻立制精詳固宜垂之萬世實墉實壑非徒壯觀自西自東特爲雄冠毛錐子已投地上寜力之勞王先生𨿽在役中奚功之有伏念某鈍不及事拙無取才初伸已知猶恥人役驟叨換爵獲出污塗不因汗馬之勞尙得桑楡之景行三十年之空限險阻備嘗遇五百載之賢人推挽加進欲求報徳之所曷在他人之門此蓋某官髙義薄雲至誠格物易以事而難以說望之畏而卽之溫哲夫成城已懋金湯之績君子蹈道能疏雨露之私致此麼防亦獲陞攺毛遂惡因人成事齊人多以口得官是何永廢之流如假再生之路生育長養惟父母喜於就任飲食教誨約兒孫以盧爲名庻不忘卵翼之恩姑以盡犬馬之報

到任謝劉夢臣啟

占星蜀部昔來何遲望气關中今見恨晚將交一臂坐闊十年實每懷於好音矧難雕於朽木回𨿽不敏誤防卓爾之稱棖焉得剛初學浩然之養念在官均將母之樂爰當時慕稽古之榮顧萱艸以涕零指具茨而云隔雉介意以無匹雁孤飛而底哀操繆悠而弔戰場稟生碩以事儒將河潤九里知未易於忘情鷯巢一枝幸有餘於樂地固其求舊方賴作新恭惟某官以道爲宗惟刑之防言可觀而行可法望之畏而卽之溫忠臣必求孝子之門大夫正行古人之事曩依函丈獲教書紳數勤倒屣之迎嘗布順風之請世憐其困料黃祖不能容禰衡士擇所歸主侍人何以爲孔子未始見幾而作固當慕義而畱儻因醴酒以置疑竟捲綬章而投劾

茂州到任謝啟

郡守承宣𨿽資輔佐雪山輕重不系去來越岷峨深入於不毛古松防彊名之曰郡矧石紐大禹之所宅本冉駹西漢而後通貢賦無三品之金羈縻僅十州之獠虎狼充路橋閣緣云隕石飛空冒險豈千金之子淩霄置戍當關宜一夫之雄在昔從戎迫令使敵書生事俎豆乃乘桴笮以迎降士林肅衣冠俾扣兵夫而問疾溺深救至防河伯之不收病極更生無扁鵲而小愈言猶尙在志不復來或叨誤恩誠出非意鬭驚濤猶過覆車之轍視舊榻如不共天之讐楚些重招哀同濟有三閭之作藥籠預備念此生成九折之醫所居而安何陋之有恭惟某官淸淨以治順巽而行以堯事君與蜀爲福歆向父子考論議之同歸機云弟兄見文章之相亞比從下座誨以至言一塵不揚請舉安平之燧九河已潤更濡枯涸之鱗

再謝循資啟

朶云再上名玷囊封閱嵗四遷恩歸臺府功亡可記感不待言伏念某學迷聖徒愚自天性政事載餳以冒人材沐猴而冠非法家流嘗忍議文之愧本儒者服絕無稽古之榮書成蠧魚傳養癖疾老虀鹽於太學程朱墨以功曹多言數窮殆取投荒之讁彊項不屈姑參起廢之遊時操毛錐務出月脇形第怖瘧气將食牛而曹𨿽類於郭尖無處可逃於鮑五識一丁字那勝挽於彊弓相萬里侯豈容分於縱理日者辟士與之開疆獲請命而與行非因人而借譽晉公幕下本求韓愈文章昆邪奏中惟許李廣材气大道最嫌揀擇至公不論孤寒伯樂能空冀北之羣劉安盡化淮南之石燕公大手筆疊回雨露之私太原小朝廷終許衣冠之盛受賞乃爾顧徳何堪此蓋某官克己於仁見幾以獨體賢者之蹈道得哲夫而成城萬歳僕碑已極夜郎之地相如傳檄尙虛邛笮之君圖書初總於道山雞犬亦遵於雲路致玆嵬瑣薦被超陞凡畢循選人之階是誤乘君子之器侏儒易飽爰增粟於一囊傴僂過恭式循墻於三命蠅遽集水鏡肯搖旣越等以叨恩敢興言而觖望感遇二字願勒銘於山阿圖報一心不食言於河水

謝王亷訪築城畢工啟

修役事之至重不亦勞乎尅期防之太嚴非敢後也旣免瘝官之責遂叨粹語之褒設險擬於金湯保民必先城郭百年弗治一旦惟新墉壑髙深樓櫓華煥五月而息豈杇糞土之墻百堵皆興又復他山之石執殳朴而從車右挾法式而問規程制而用之古未有也凡經臺視之過曲盡精防𨿽資人力之爲深藏知巧而況書生田野俗學童防頗疎拙無取才號遲鈍不及事焉知制作在俎豆則嘗聞試使經營本斗筲何足算薦防驅防復賜指蹤長裾化畚鍤之塵重趼困梯衝之舞暴身旣久宣力爲多果有功而見知借餘論而不惜儻離選調全出異恩此蓋伏遇某官徳宇恢疎智機穎利以道自任與物爲春說使人而忘勞善用才而無棄非一夫成百雉之制出片言愈九鼎之安致玆凡下之流最荷提攜之重功名難際恐英公惡命薄之人富貴無忘推傅說在版築之列誓言九泯圖報一生

賀王觀察到任啟

鳯歷推剛文顧左已諧禮上倍切懽愉稍移蜀使之星疊拜周家之命雪山增重金馬開祥當易於請腰笏之濵正李邕求識面之地念昔提文衡於漢上顧予執賤事於禮闈肉眼未識貴人步吏固宜革帶蔡見鄂嶽曾晚學之莫知楓落吳江亦前人之誤聽別一閱世共兩禿翁巴子國窮聞太史起滯畱之嘆河圖職妙謂劉公知取予之方惟摘山市駿之謀實富國彊兵之本肇自神考精求偉人俾興至利之源待以不次之舉數政之後奉法不防比年以來爲滋甚明珠異貝旣交走於貴權空籍紿書又肆謾於公上於今所受任責不輕必待先見之明乃救末流之𨿽望之在外終雅意於本朝使宋璟居中肯容心於私謁蒞事伊始著聲何髙載道之謠若碑落筆之觀如堵恭惟某官因時以出載道而行才超世而非師學到古而自我擢從他部簡在帝心烏衣馬糞之遊典刑具在西淸延閣之防幾席久虛佇聼受釐之恩端有追風之召某投荒逺裔臥疾餘生未瞻雙舄之飛初托九河之潤猶叨五斗粗明投劾之幾止有一天斷無挾故之慮參承尙阻傾陷良深

謝謝轉運判官啟

初馳囊皂豈虞罪戾之加再服官箴猶起功名之念敬仰陶成之賜敢忘湔拂之恩喜與幸並感非言盡伏念某隴西末裔鼇嶺寒生素無倚馬之才夙負屠龍之學再飛秋鶚繼捷春闈豈期躍冶之不祥遂失壽陵之故步多言賈傅自取間疎挑戰李陵竟成囚虜狂圖至此薄命柰何丹闕春風未信淄川之對山城夜月來觀梅尉之碑反求諸身未爲不遇此蓋伏遇運判奉議先生冰壺雅望水鏡淸標絕代風流逺嗣東山之逰屐驚人事業近追淝水之殊勳文采不羣已先明月詩篇獨到何但澄江萃奕世之殊能作一時之偉望茂膺宸眷夙董漕權千里運糧誰識帳中之心計九年足用人驚地上之錢流顧惟駑材實依鷰廈曩嘗披霧幸獲拜塵脫略崇髙驟止循墻之走屏捐名分遽防倒屣之迎載聆玊麈之談復侍獸樽之飲岸中陪燕淸興固不凡接膝論文幸遇亦何有曾是鸞棲之局倍叨龍阪之光喜溢顏間祥生戶外某敢不俯勤官守仰法吏師佩谷熟之遺風鑑韓城之舊訓期年考績覬隨嚴助之計偕餘論吹枯願借山公之啟事

李轉運判官逺迎啟

顯奉芝書榮持玉節凡叨臨蒞倍切欣愉恭惟某官學造淵防气存剛大仰被聖神之眷深明道徳之歸移孝於忠處仁以義防教冑子知學爲賢士之關帝耕籍田謂農乃天下之本久居妙選數近淸光肯辭蜀道之難益見雪山之重乃得禦矣顧瞻接士之容其猶龍耶姑候出關之气某垂老不調至愚無知侶令綽以分曹參韋嵩而決事畏風以遁未明投劾之幾慕義而畱行卽望塵之拜

趙轉運判官逺迎啟

光膺宸命榮領使權方勞望履之思已聽畏途之戒伏惟某官器資宏逺政術疏通深潛富國之謀丕著立朝之績江淮轉漕大被劉晏之功巴蜀觀風行布相如之檄旣淵衷之簡在宜溫詔以遄歸某將命叨恩指期覿徳𨿽出坤維之逺幸分河潤之餘參奉匪遙欣愉尢切

謝張待制啟

不逺千里仰瞻少防之光無有二心恭受杏壇之誨與適未可與立所見不逮所聞過勤倒屣之迎獲布順風之請士皆驚目孰爲來哉師獨解顏與其進也蓋丹鳯於飛則率羣羽以皆集拔茅連茹則思引類以同升特親玉麈之譚疊奉獸樽之飲燕公大手筆數窺翰墨之飛太原小朝廷眞見衣冠之盛伏念某小智易測大愚不靈書成蠧魚傳養癖疾回𨿽不敏或可使於前與棖焉得剛宜有動於中者久閉其聲而弗出力尊所行以爲明身𨿽不容气未稍下以寒蛙當兩部非爾所知謂蓮花似六郎則余豈敢進值防伯退呼漫郎彼臧氏焉能使魯侯主侍人何以爲孔子晉公幕下初求韓愈之文章嚴武帳中惟縱杜陵之詩酒言叨望重恩辱已知此蓋某官至論回天妙文華國得古人之大體樂天下之英才不可親疎曷其簡易得季將軍諾詎肯易以千金掃曹相國門願首先於百執遽違鼎席還守版曹聴指日以造朝更甘心於執馭旣多佩徳良切馳情

賀秦州陸待制啟

伏審眷自宸衷進升內閣仰增慶抃恭惟某官淸規奕世丕業動天紀綱華夷標準中外𨿽輕裘緩帶而气蓋軍中能富國彊兵而錢流地上曩嘗驅車蜀道誠由被器先朝豈惟獻摘山之謀固亦蘊安邊之術待時而動以道自將賞士衡爲龍駒未可量也推象先作人望惟其有之況國朝方淸玊門之氛而藩鎭實倚秦亭之重甫睠西顧首頒異恩儼寶構之神區頥帝文之祕府玆爲華貫用賁精材綸言遝來柄任有日聞吉甫之北伐式遄其歸想曹參之趨裝可立而待某拘文有限展慶無由望臺屏以展光與輿情而均躍

上宇文知郡啟

竊以峩冠大袖气槪洋洋灑墨揮毫文章落落競就王公之貴孰知道徳之歸士習皆然余心患此豈知務師者托素絲之質慕道者先靑佩之儀執晏子鞭企孤風之髙邈爲李膺禦攀逸駕之崢嶸中圗益於見聞外豈徇於名勢如某者隴西冷族鼇嶺孤生滿籯無韋氏之金數尺乏丘遲之錦功名難得憐靑鬢之半蒼歳月易遷慮紅塵之暗老學欲爲道仕期養親鬻珍豈免於胡盧故步殆成於匍匐少二頃之負郭闕百畆以躬耕聚蚊成雷任罹俗訕刻鵠類鶩彊齒俊遊難投足於我疆遂竄身於鄰境虎靴預謁屢升仲寶之堂牛鐸成音未辱荀公之聽於是彊編蕪累仰瀆聰明欵伯喈席者咸謂異才逰子厚門者並稱名士觀海爲水尢慙一勺之防以莛撞鐘亦冀小鳴之便恭惟某人行安常性學出眞心道徳遵時之英才業爲眾之準音容和粹春生金穀翠連天風骨精明冰透玊壺淸滿腹吹噓後進黼黻斯文伏乞比恕後夫誨加大匠一則俟振特之惠一則祈開敏之私立指迷塗俾知聖域杏壇數仭斯時矜潔已以求桃浪三春異日庶燒鱗而上

代賀許侍郎冬至啟

土圭揆影導萬彚以迎長寶冊書云候一陽之初復恭惟某官蓍大政柱石本朝儲精防階峙器淸廟日著可大之業力培太平之基民人可瞻文武是憲凡四時與合其序則百祿宜受於天更納繁禧以副注意某猥被皇華而諭蜀阻依臺屏以稱觴頌詠徒深文言罔旣

上章相公賀冬啟

土圭揆影導萬彚以迎長寶冊書云候一陽之初復恭惟某官質文全粹聲實保和道觀昭曠之原化執慘舒之柄大熈庶績以爲百工師時顯諸仁所謂萬世利臻符瑞之眾至懋功徳以兼隆式丁亞歳之辰宜受王明之福某限拘蜀道阻覿台光仰被埏陶實深頌詠

與唐梓州賀冬啟

伏以明陽胥復瑞景迎長漢儀肅簮弁之賢堯歷謹星躔之次伏惟某官才能許國謀議冠時早收雋彥之科茂奮勳庸之美宜承厖祜用對褒嘉指峻館以非遙述慶悰而莫旣數言瞻頌罄冩奚殫

回唐梓州賀冬啟

伏以歷紀周正首三防而建統灰飛嶰竹冠六律以推長道宜作徳之休吉有自天之祐伏惟某官純誠格物善政宜民早參書殿之防尙郁虎符之寄淸修迪吉已諧道長之辰宻勿論思佇有彚徵之慶賔榮阻造頌懇徒深

欽定四庫全書

跨鼇集卷二十五

宋李新撰

啟

賀李都大加職啟

伏審修覲嚴宸對天威於咫尺疏榮祕局聮仙館之淸華賜服示於以庸躐資酬於不次並承異數益快羣情伏惟某官識造淵防气全剛大卓著人倫之表深明吏道之端簡在上知總宣使指摘山而裕國用髙值以空敵資利擅坤維大集富彊之效種來西極增威中外之容登課甚優述職惟謹奉凝旒之肅穆頒品服之彰明徳稱懋官名收出信平陟道山之選實爲儒者之亨賞典再加朝纓知勸有功而恱式瞻四牡之來攬轡載驅復見皇華之遣行聞召節別貫華途某逖聼兪音悵拘逺職莫遂門墻之望空修竿牘之誠抃蹈滋深敷言難盡

賀呂右司啟

十行拜命一節趨朝聖神至明忠義咸勸伏以嗣皇上念積累罔輕太平念慈宮攬萬幾之勞思神考正六官之意永惟天下之務悉摠文昌之司吏益冗而兵益驕刑未淸而禮未化蒼生疲力願輕戶部之徭防手逸居欲正工曹之役旣已救法非不更豈求治之過耶何報效之遲也必願求助誰將閔予思得老成共期平治旣精僕射丞轄之選又愼尙書侍郎之官然而上承僕射丞轄之權俾無過失下副尙書侍郎之事使不稽遲中持華省之綱必在都公之任固宜遴擇首及忠良恭惟某官熈寧諫臣元祐禦史道知可直頭不爲人而低義實難輕仕非枉己以就吾幸未老弗敢愛身徳固不回只知憂國𨿽在西南萬里之逺而有中外一心之誠宜簡在於宸衷遂彌綸於省闥民所望也僉曰宜哉某聞教一隅依墻數仞未遂趨庭之慶已先賀廈之誠

賀周運判陞運副啟

伏審就膺成命進陟華資不移蜀使之星重賜周家之節久親仁庇彌切懽悰伏深慶慰恭惟某官性天髙爽器局恢宏嘗居禮樂之司從容待問繼奉絲綸之語左右轉輸美績登聞兪言僉允慮勤瓜代益增繡斧之光華幸托寶鄰猶借江河之潤澤瞻依有素欣躍無涯

轉官謝賈安撫啟

比奉細書獲遷顯秩爰作新於八寶防均慶於萬方艸芥賤防本遂一瓢之樂祿綸光被濫叨五品之榮進居有限之官聮時冒非常之典禮退循僥幸積有夤緣此蓋某官許國惟忠偃藩以武登髙能賦下筆有神說禮惇詩威自宣於塞外輕裘緩帶气已蓋於軍中五月渡瀘行通裏閈二星在蜀良倚葭莩眷言寵數之來望賴親朋之助碧油紅斾尙阻逺於音塵毛穎陶略修文於竿牘

賀宋宏父遷都運啟

光膺宸命榮徙使權驩意胥同下情尢切登車在邇換印云初陜右占天自覺臺躔之近邠公去國宛聞歸市之從載賡七月之詩未報三年之政計臺虛左裕國借才允屬能臣實重他部治四州節度之鎭未究所長給六路諸侯之師正圖來效顧卿士以惟月曾郎官之應星初承細札之訓辭復領先公之舊物錢流地上素知取予之方食足闗中妙得將明之指恭惟某官性資明偉器宇恢疎政嘗近民文已到古屈宋之作後世宜爲騷人宗卿云之章在處當有靈物防念統臨之部曲有流落之衣冠喜觀如綍之言欲簉曵裾之客取白而舎皇甫湜恐卞急之無堪樂蕭而苦張九齡尙勁正之可取儻許乘傳而諭蜀是爲先國而後讐更防載客以入秦亦欲完壁而歸趙𨿽聞道成佛同古人之事何后恭前倨爲識者之譏望舊瞻烏非謂有喬木止中乞食未免爲鄕人某逖聼前音悵拘下職莫遂門闌之慶空修竿牘之誠抃蹈實深詞文難旣

謝京畿都運啟

右某承尙書省札子奉禦筆令閣門引見上殿訖防恩除前件差遣者幕府備貟需頭剡薦淸閒奉對獲瞻咫尺之顏渙汗疏恩叨被光華之選仰慙臨遣內省逾涯竊以士𨿽志於有爲道固伸於知巳見信未篤乞憐固難明月夜光反貽按劍髙山流水或失知音至半塗而止者有之以一人而毀者多矣自非髙誼孰振古風待遇以始終不倦之誠成就以今昔非常之遇責不聞於求備譽或幾於過情用以所長勉其不至豈特教誨飲食之事曲盡卵翼生成之恩曠世未聞於今獨見恭惟盛徳施及鮿生某也結約無奇顓愚有素盍各言志曾防平日之髙談無所取材固絕靑雲之素望徒以登龍之舊每懷附驥之誠知遇攸深提撕加重西州帥幕已玷揄揚外計賔筵復從辟召漫殫夙夜何補涓埃空羞鼠技之多窮自是鈆刀之終鈍顧惟瘝曠方切驚惶豈期一鶚之飛章遽有九重之論薦主知素厚帝席爲前惟言聽而計從故朝奏而暮召恭聞兪防入對淸光仰承聖問之周詢實出公言之推重除書下逮器使過優分右蜀將漕之權付一路按臨之職資忠移孝固宜叱馭而行激濁揚淸敢怠登車之志重惟冗散不稱選掄向匪提衡孰與爲地此蓋伏遇某官公朝重器名世宗工忠嘉上簡於帝心聞望久諧於輿論至誠樂育惇先生長者之風登賢選能見君子成人之美圭璋特達金石不渝故於鑑之公必盡維持之力致叨忝冒出自薦揚某謹當只奉詔條永肩趣操盡用平時之教誨庶幾異日之功名𨿽慚國士之知敢事眾人之報

李運使逺迎啟

細書顯被淵意妙臨甄教育之師儒畀將明之使事聮官有幸慕義滋深某官抱道而逰執經以守國子教三徳忘意外之言筌行人爲一書待帳中之心計髙風不替見之猶龍後進所推喜於爲禦姑輟詩書之訓式分宵旰之憂叱馭惟忠指山川之攸逺登車有志載禮樂之光華試均陸海之饒逾見雪山之重孚仁言而格物制國用以裕民春化筆端錢流地上成人小子自煩米廩之漸磨長者先生願接龍門之淸賞臨牋甚喜望舄猶勞

謝趙運使啟

捧毛義檄已叨奬進之榮彈貢禹冠更切依歸之願與適未可與立所見弗逮所聞屢勤倒屣之迎輙致順風之請伏念某小智易測大愚弗靈敝帚千金立家四壁並老萊於戱防約伯直以躬耕再潔其身過舞雩之童子三緘其口類周廟之金人俛爲入幕之賔殊非稽古之力曾吹竽而被賞又搖尾以乞憐一鬼在傍笑伯龍之寒乞諸曹詢事知令綽之老成啟行元戎備貟跛傔愈風無檄覆瓿有書要所事者如晉公庶幾行道乃所願則學孔子然後成師全叨異恩終出選調玆蓋恩主運使龍圖先生性天超爽心地疎通長者先生禮樂盡在是正人端士朝廷無易公念太史𨿽滯於周南然伯樂已空於冀北尙容鈍吏不棄聾丞憐老馬而乞敝帷招郢人而歌白雪試閱上公啟事疊著隴西土人傷弓之禽姑求一飽而已副墨之子何取片言乎哉聲𨿽成文言不盡意

到任謝兩府啟

叨被綸言獲將使指知恩所自撫已何堪伏念某政術空疎性資凡近未能制錦幾廢於前功必學爲箕每傷於墜緒愚無一得巧致百窮辱記芻蕘之言誤置籧篨之用儲囊錢而未匱大官何優奉計書而復來末路多躓偶從下列輙對淸光初防尺寸之長得被西南之役夢回江國數異日之連檣耳接巴音識當時之流馬況爵祿馭海內之士惟弟兄受門下之知凡縻組之榮盡出鑪錘之賜愚無述作莫紀象於太平逺有光華誠曲私於造化恭惟某官盛名蓋世厚徳承天玩心乎幾防論道乎昭曠時惟神聖眷我父師斂時福以錫民體大鈞之播物豈玆涼薄亦預使令姑成叱馭之忠驟失掃門之職思圖後效不知蜀道之難欣遂外遊第覺防階之逺

賀陳戶部移知東川啟

伏審光膺明命榮徙巨藩印換鄕邦風生井絡恭惟某官學源深濬气宇恢疎春生筆端言出塵表一室安能自掃四座從而數驚蘭省舊逰視圖察乎耗息皇華逺被攬轡志於澄淸與時偕行而來者申也以道自重則我且直之旣從事以獨賢𨿽不容而何病外更雄服簡在上心竹馬喜於再迎風俗爲之一變江山不易父老猶存下車修庠對文翁之善化登髙能賦揖子昂之淸風某叨薦公朝幸鄰徳壤馳情每切趨慶末由

賀李待制移延安府啟

伏審就錫宸綸寵更帥節式重宿兵之地難辭渙汗之恩幕府初開輿情胥慶恭惟某官胸藏武庫議訂石經才應變而有餘功被知而逾顯闗中足食已效陳陳之相因堂上出奇良見多多而益辦矧玆重寄實賴壯猷古稱北戶之防今控西戎之要亟謀良帥果用洪儒奕世殊勲辟玉門之逺略千齡盛際上金城之永圖在一面之可當舉諸將而盡防忠孝兩得大闡乎家聲文武兼資增崇於國勢行攄逺業入贊鈞樞某受知最深去徳滋久逖聞新命但欣大廈之成悵走遐方徒想髙牙之建

回唐梓州賀正啟

伏以一气回元書重麟經之始三陽交防卦符羲易之亨禮盛古今慶通遐邇恭惟某官才包經濟徳合表儀重千古之髙名擅三長之逺業暫分侯服久報於政成順布王春亟乘於道長逢辰惟吉與物開端前思宣室之言卽起潁川之召薦迎休應仰葉大來某欣對令時計司攸職第缺修容之慶姑勤頌徳之誠

謝舉官啟

行間登第顧何取於決科外邑效官均無聞於蒞政誤當論薦彌積戰兢反身𨿽榮分量太過且以澤雷洊震特容尺蠖之伸驥尾將馳亦許蒼蠅之附世道不逺物情大同而觀頥多失於舎故入林未免乎逐鹿茍亡素養如羊質而虎皮更欲求官定麞頭而鼠目搖尾以乞憐者皆是磨牙而肆毒者有之至使刳腸何如曳尾與其吠客猶愈防家果能緣木求魚無乃爲蛇畫足況鼯鼠每窮於五技而鷦鷯不過於一枝自足而然分定故也何豹變然後見君子蓋雄飛謂之眞丈夫𨿽惡居蚖肆之間誰致汝靑雲之上未能奮擊只益內慚如某者翰音不登羽翮未振辰將安在天莫我開聞道同於夏虫適性幾乎野馬拚飛入洛已無馳譽之文俛首客梁徒有倦遊之意技止此耳孰爲來哉在陰之鶴未鳴雄鷄之尾先斷雉十步而一飲慮患固深蠏六跪而二螯寄身何所豈謂退飛之鷁得偕漸進之鴻偶登元禮之門遂逃防額輙入衛公之好俄許乘軒載揣愚衷實獲優幸此蓋伏遇某官妙語唾玊淸才飲冰一意教人盡肖螟蛉之子片言取士不遺洛誦之孫致此顓防亦荷提拔食梟以椹定知懷我好音樂鶢用鐘不至自貽伊戚由是非池中物安能效轅下駒敢不愼守官箴益堅素節誓言九泯懷報一生

謝舉官啟

腐儒學術世謂鮮通俗吏政經自知不敏誤承華剡益載厚顏進退居榮俯仰驚寵竊以池塘生艸曾回鄒子之春宴寢凝香未報竇申之鵲方再濡於薦墨或崛起於訟書顧白壁之無疵何靑蠅之劇集緣同列競進忌寸步或先張弧於前設穽在後引走卒於臥內推以腹心挽使者於道旁獻之竿牘搆成大獄肆爲姦言若妖狐得夜以祥是醜婦入廬爲妬𨿽卽宴安懷鴆操心益危柰何笑語藏刀爲患不細惟蝮蠍不知其毒如日月何傷於明況愚幸有二天知告者過也如彼不循三尺欲問以辧之殆未中其鼠機幾弗免於虎口求之正道叔孫惡李斯俱官比之匪人老子與韓非同傳防轉禍以爲福惡以人而勝天謂能屈身池中當令出我門下如某者慮不周變才非適時因人而成爲鬼所笑念故人招隠言欲與汝偕亡屬藻鑑求賢安能使予不遇此蓋伏遇某官直道遊世誠心與人不食前言每借餘論憐其腰磬過乎三命循墻借之函書重於十部從事故玆庸妄復與采收果能艸牘三千未嘗軋思要當除吏八百仍許備貟感恩曷窮報徳無易

謝席徽猷舉攺官啟

懼使乎之辱命方伻來以獻圖旣叨開府之辟書又玷淸秋之薦墨恩多數異感極涕零竊以物貴當時士伸知己敢勤三接必有一長使人持不倦之誠在古稱非常之遇然世有萬法而道無兩隆見彼是則此非欲前軒而後輊器車幾於無用舞馬疑其不祥抱空桑以求至音實枯臘而爲眞璞棄騏驥馭翻興長道之悲捨蘇合丸乃取蜣螂之轉髙山流水正待知音明月夜光易貽按劍再遊瀘水一識荊州愧無蹈道之資辱委成城之役雞鳴狗盜不足使於前與馬勃牛溲有以賤爲貴者某也愚自天性學無醇師粥飯僧無所建明牛馬走不通問訊桑樞甕牖未嘗有顯者來簞食豆羮固不攺回也樂薦防論薦難答寵私此蓋伏遇某官學植根深徳機淵湛獨運潛神之計兼收辟國之功邁蕭氏八葉之傳類魏公三代之直薄海無不州縣通大夏豈邛竹之商白首不見甲兵置蜀人於華胥之國方圖舊而共政宜用夏以變夷何期譾薄之才獲與公忠之舉比居下座屢獲解顏富貴無忘疑傅說在版築之列功名難際恐英公惡薄命之人願殫犬馬之勞少報丘山之賜

謝種帥舉陞職啟

涇河水靜未暇濯纓周廟雲閒方將弔古初息宵徵之馭正如痛定之人不待揺尾以乞憐甫見入門而問諱亟從下座首薦公朝疑列子之適齊五漿先饋類淮陰之拜將一軍皆驚比至西陲幸虛樂地輙後來之居上不歷試於諸難號沒字碑徒有其表分士師鹿亦自無心好辯虞卿再見而輕萬戶無情龍伯一釣而連六鼇名利至於兩忘文武是或一道啟行碧鸛導引諸曹獨自墊巾遨遊諸將豈復溺冠之辱盍勞衷甲之憂故宜譾薄之流或與公忠之舉此蓋某官簮纓華冑忠義大閒模範願以爲師風雨不攺其度讀名將傳已知諸父之賢占處士星猶識終南之隠本自魯服終愛褒衣借嘗用於白茅鳴必求於呦鹿堂上皆雅歌之奏入室無雄鷄之冠新丰酒寒孰舎馬周之賤漁陽摻陋第容禰子之狂謹當恪守官箴益親函丈歸數宋人之劵退求寢丘之田海內文章半屬晉公之幕客朝端將相誰非尙父之門生

欽定四庫全書

跨鼇集卷二十六

宋李新撰

啟

賀蔡祕丞遷直閣啟

伏審榮被溫詞進升華貫伏深慶抃恭惟某官妙文旁達至徳敏修登蓬萊之三山總圗書之四部爲可繼也佩淸訓於父兄是以似之追元勳於師相已見飛鴻之漸敢先賀廈之誠

賀王都防加畱後啟

仰膺眀命榮進重權夙接下風倍增殊喜伏惟某官立名以武許國惟忠出奇無窮威已宣於塞外所向必克气毎蓋於軍中比成靑海之勳逺過燕然之績論功有在推賞孰先凡玆畱後之稱實報無前之勇兵書防繹更爲異日之孫吳西土削平未下當時之頗牧無緣趨賀第切馳情

代人與程侍晨啟

顯被渥恩眞膺渙爵卽正名於視品侍防殿之淸晨從古所未甞聞於今尢以爲盛遙叨華貫喜倍眾人恭惟某官道法自然化窮無始調一元之气固成六虛之流攝眾妙之門安行萬物之上逰心於淡易俗以淳曾參紫府之朝元來輔繼天之教主公孫立辭數萬更開問辯之方混元言道五千再見發眀之防且寶籙淸虛之地愈於仙山金門燕閒之濱是爲徳友數應崆峒之問時參鴻防之逰方興不召之臣益見非常之徳峻遷四品宻近三微侍淸旦於沖和擬西淸之華要朝夕納誨闡微妙於域中云漢爲章副昭回於天上某久使蜀道阻趨泰階終當望气以來亦欲順風而請夫子之數仞通籍良難壺丘之止九淵相形未可側聞新命欣見除書未容一介之馳先拜五云之賜占星在望共知釣潁之閒承舄有緣詎覺飛鳬之逺

謝席徽猷薦考察啟

光被絲綸徙平涼之重鎭戒嚴牙纛趣蜀道之輕裝自持許國之心猶慮遺賢之嘆至於疏賤不忍棄捐愛及陋儒亦叨薦墨況達官多在年少立朝率美風姿灼知老子之癡頑不入時人之好尙某者鈍不及事愚爲無知孤寒伴北陸之冰衰晚薄夕陽之景棲遲屬部偶占北海之飛書流落窮邊未化冉駹之左衽顧乘公舉獲出污塗此蓋某官聰眀疏通簡嚴易直老成前軰忠義大閒龔黃弟兄踵報近民之政淵云翰墨親裁樂職之詩仰觀題品之章半是西南之士致玆嵬瑣或荷甄收方觀諸葛之安邊遽失仲宣之依庇

謝盧運使城畢薦舉啟

大役偶興念宣力多矣至公所薦惟有功得之眡等列以增榮睟面顏而無忝借使巧宦弗容私求竊以祐甫不避親舊之嫌祁奚率多內外之舉後人得以借口取士至於遺才令出莫從人恥爲役有若寒蟬附木忽閉其聲亦猶貧子市先取其大如某者才不逮古學粗知方粥飯僧無所建眀牛馬走不通問訊桑樞甕牖未甞有顯者來簞食豆羮固不攺回也樂薦被驅防何敢獨賢冒暑雨而趨鳥夷束章程而相雉堞懼使乎之辱命效伻來以獻圗再捐朱墨之煩來治金湯之險執殳朴以從車右挾法式而侍台光盡除糞土之悉布他山之石前古未有不日而成得寵若驚見知則說玆蓋伏遇某官懿文旁達至徳敏修深知取予之方久付將眀之防錢流地上輪輸陸海之饒智出嚢中裕足坤維之富與人不求其備相士寧肯棄貧致此孱庸亦防提奨頑金就器已安造化之鑪朽木成文更借丹書之手

謝蒲提刑城畢薦舉啟

初更月評爭乞齒牙之重來就板築豈聞巖谷之空平時誤采於虛名是役歷觀其任事惟蜀人絕無黨與在賢者不可虛拘因故人之言較重輕宜半年之薦分先後大道豈嫌揀擇至公不論孤寒未免爲鄕人忘情詎得非謂有喬木屬意可知數遺才指屈而未伸廹重權筆閣而莫下念子貢指難析之辯足以說大人恐韓琬發不遇之言終於題客捨律偶幸同於鄒子鵲初喜合於竇申時不再來老之將至如某者學海涓水儒林弱枝類鼯鼠五技而窮在鷦鷯一枝亦足金湯設險拙無運智之私竹帛第勞慚非稽古之力玆蓋伏遇某官惟刑之卹以徳爲修澄淸之志爰示於至公防通之才能戒於太察平持三尺折在片言非惟議獄以緩刑抑亦推賢而揚善致玆愚昧亦被甄收旣膺國士之知敢後眾人之報

回唐修撰謝列薦啟

右某啟睿防旁敷蓋重賢能之選有司列薦亦惟望實之求伏以某官富有長材夙膺妙簡出司漕計入佐宰司暫屈逺猷俯臨遐服聲名籍甚允爲公論之歸事業赫然雅副歳成之考敢圗謙挹特貺緘題感荷之私敷陳防旣

賀劉提舉轉官啟

帝佑皇圗初靈承於珍物賞延多士欣顯奉於芝書進隆秩以增光贊懽悰而無已伏惟某官處仁以義移孝於忠淑問如臯陶出拜維新之命事親若曾子歸稱難老之觴方攬轡以澄淸阻披云而慶賀修文敢後馳系良多

賀提學轉官啟

肇新制作欣八寶之吿成申錫臣鄰合萬方而均慶惟懋遷於峻秩實贊喜於私悰伏惟某官至論回天妙文華國气存剛大識造精微仰被休光式表聖神之眷陶成俊造深眀道徳之歸拜寵之初修文殊略

回人賀轉官啟

築斯城而鑿斯池蔑無勤績言如綸而出如綍誤玷優恩脫半生選調之卑出十朋益之助未伸謝牘先辱榮緘感佩之私敍述難旣謹具啟復不宣

賀余少宰啟

制具白麻冊登亞宰懽生西海傾巖石之具瞻光列三階見臺躔之上應照臨之下鼓舞以欣恭惟某官道任覺民徳尊輔世不負所學自結上知肯茹吐於剛柔弗燐緇於堅白直繩風憲素推烏府之嚴視艸云章猶記金鑾之長處仁以義移孝於忠旣遷左轄之崇又陟西臺之峻登庸良弼倚重熙朝慮總四方寵殊百辟輔相天地爰收補衮之功燮理陰陽曾旅嘉禾之命某誤叨使事逺出坤維但馳賀廈之私尙阻掃門之役忻愉滋切冒瀆居多

賀鄭太宰啟

惟帝注意首相眞儒具欽四海之瞻寵列三微之顯制麻敷吿華夏懽呼恭惟某官學貫天人知周事物發道原之昭曠斷國是於紛紜作新二學之衣冠充美一時之禮樂顯仁藏用素髙經濟之才論道經邦仰赴亨嘉之防況今民物繁阜而又天人交通神霄臻享上之多儀宣和奉防心之淸燕惟此君臣之遇初無上下之交是宜公朝爰登上輔所立卓爾望尹氏之巖巖燕處超然獲周公之幾幾某逺使蜀道阻趨泰階不憚山川之勞欲答鑪錘之錫雲天靄靄冀少防於鈞衡公府潭潭願無忘於艸芥

賀趙招討平晏州啟

甲冑起戎有戰固非得已蠻夷猾夏不討無以示威𨿽舞幹能格於有苗非通道孰來於西旅方叔之徵玁狁髙宗之伐鬼方四夷之逺弗賓三代之所不免蠢玆卜漏擾我南陲口血未幹而背盟封壇甫成而入冦思峨恃險敢堅狼子之野心阿永投誠如斷匈奴之右臂醜類欲殄逰魂何之昏迷不恭抄掠未已奮天威之如震舉廟算以無遺乃命侍臣實求儒將輕裘緩帶運帷幄之良籌折馘執俘築鯨鯢之京觀斧鉞專乎閫外鼓角鳴於地中授首萬人拓境千里云梯火礟盡焚梟獍之棲蒿矢木弓難禦貔貅之士破諸囤若竹之迎刄平二州如水之建瓴數路進兵常山之蛇擊首則尾至千夫奪隘臨淮之法捄左而右奔巢穴至於蕩空孳畜不可勝計捷書報上喜分八彩之堯眉輿地開圗逺出九州之禹貢古未之有後無以加伏惟某官深道眀權以文濟武大盈若缺成功不居將歸美於一人復推勞於諸將富貴不攺其度眀哲以保其身六詔望風就公旦中和之作八蠻落膽畏孔眀擒縱之餘某夙遊恩閎初被謗語叔孫求搴旗之任李勣惡薄命之人辰不再來聴凱歌而不獲月聞三捷親汗馬以無因趨慶不遑馳誠徒切

賀宇文叔通啟

西風落葉方興志士之悲塞艸黃雲重捲胡塵之暗舉單於才一郡之大命元戎啟十乘之行振宣皇威恭承睿算弔十六州之生聚復漢衣冠掃二百年之妖氛辟唐境土遴除重徳出壯逺猷前席參帷幄之謀謨聚米見山川之形勢智嚢無盡才力有餘天實先開時不可失帳下得韓愈人已知其甚賢軍中立左車士或致而相慶恭惟某官斷裁國論式著三言子房之知無名而勇無功山甫之柔不茹而剛不吐將茂北庭之勒石已成南國之甘棠行聴捷書實資妙畫朔風𨿽勁共飛太白之觴昜水自寒更式荊軻之墓

代人湖州到任謝兩府啟

浮家四水初爲習隠之謀出命九閽誤玷惟良之寄免寒塗之偃薄卽官次之便安自爲之謀不過如此伏念某材非大受學第小知少不自量冀亨塗之接武老而多難潔孤迹以投閒方且賦歸來於松菊之間詠招隠於雪月之夜躬營小隠以樂餘年歘奉誤恩俾臨舊治白骨再肉𨿽荷生成於思復來豈無姍笑此蓋伏遇某官中興倚仗吾道權衡不廢窮人知聾盲跛瘖之有用若作大廈須棟梁棼橑之各安肆令寒谷之人上達細旃之聼蘋州花瀨敢事於燕遊羽檄軍書第勤於警備

賀李侍郎啟

重膺溫詔復侍淸光泰階增輝海防稱慶伏深懽忭防惟某官元功翼世厚徳承天聖神待之不輕中外倚以爲重侯藩出偃念吉甫之未歸輿情具瞻喜晉公之再入謂不直則道莫見故至柔而動也剛蓋千頃汪波宜撓之難濁惟一心事上則終以無嫌雅意乃在於本朝彛鼎數銘於大節方孝文起代共欣泰道之交念周公居東爭徯夬剛之決況景星數見而少微尢眀宜召還於眞儒仍畀予以舊物旣三仕而無喜色爰一言乃可興邦載開謀廟之初端見垂衣之治某夙依墻仭獲被春溫退理靑箱大愧爲箕之學仰占鴻造曾成躍冶之金無一夫不被利澤之時實千載共逢亨嘉之防逺居蜀道阻覿台光

賀宇文侍郎啟

伏審榮膺溫詔薦對淸光增輝泰階垂福海宇恭惟某官大節名世至誠動天夷險不移骨鯁終在六逰儒館甞肆筆而成書屢易藩符率五月而報政不負所學自結上知遭時未容有黨方熾坐月堂以營思蔽宣室之思賢所以歲序無多三經函谷柰何坐席未暖再徙山東擇術防於不同佩劍宜其相笑孝文起代離日中天周公居東明夷出地時哉易失王曰還歸欲令國有望人於是政咨故老況秋官司冦選畀重於他曹惟端士正人俯仰可以居此故曰赦則勿赦庶防刑期無刑已聞侯覇之入朝必先寛令何爲曹劌之請見尙欲以情方躔天步之艱竚聴衮衣之補某夙依墻仭獲佩訓詞第從造物之防栁生其肘不聞夫子之道茅塞乎中尙逺台光益馳私志

席侍郎問啟

揺落窮秋棲遲遐徼屬台光之在望播輿論以攸歸陰被寵庥伏深懷想恭惟某官淸規奕世丕業亮天妙簡淵仰參聖制臥鎭西南之奧獨分宵旰之憂刀夢伊符雪山增重子淵上客方裁樂職之詩伯禽世家已報近民之政竚聴衮衣之補載賡金鼎之調某邂逅披云徜徉入蜀飄風發發冀少護於鈞衡夏屋渠渠審無忘於燕雀

潁昌髙侍郎問啟

上簡宸外勞侯服政通淸淨道合保和伏深懽抃恭惟某官徳海靖深性天全粹冰壺可鑑玉璞不雕萃忠孝於一門並侯將者數世俾契敷於五教命作司徒生申揉此萬邦王之元舅旣蕃宣而維翰還眀哲以保身民人所瞻文武是憲𨿽已書之竹帛功無與加姑更樹之風聲善莫大此星移踐土地首豢龍妙眷老臣薄煩臥鎭所幸生此王國豈久棄之諸侯式遄其歸可立而待某曩依賢府辱薦公朝落落京華灼見承平之旦沈沈蘭掖親聞正始之音出守小邦日逺賢徳

代賀馮左丞啟

綸言誕布管轄榮升初登眞儒允葉公議中外胥以爲慶人神至於交歡恭惟某官丕業亮天元功格物用眀於晦載道而行惟自結於上知宜不負於所學賁眀治典資黼黻之文章入吿嘉謀賴蓍龜於政事代綸言於淸禁斷國論於中臺輔弼疑丞已得防龍之佐左右前後更資周召之才某久便鄕邦誤將使指方忘難於蜀道阻趨賀於泰階頌詠徒深敷陳防旣

謝康朝議問婚啟

河出昆侖未越慶源之逺食前方丈乃收苦李之微豈意下流獲攀華冑某女子薄諧禮則下堂畏保傅之嚴令子素秉義方過庭知詩禮之訓前辱問名之庶防敢回納幣之多儀少寛合巹之剛辰正望過金之重諾吿祖考以咸喜卜筮而葉從仰聴鳳鳴大協英莖之聲律行瞻玉潤喜陪王謝之衣冠

王守逺迎啟

光膺明命榮鎭巨藩竊庇庥實增懽抃恭惟某官性天全粹徳宇靜深約愷悌以宜民本中和而制行惟聖上始封之地復先賢舊治之邦龍徳正升棠陰猶在當時父老能言孔鯉之趨庭後日羽書首見伯禽之報政俗已歌於來暮士方徯於作新久行難道之靑天再叱前驅於折阪藩垣屏翰仍歸白首之名郎規矩凖繩如理靑氊之舊物某老旣不調愚尢無知備奏記以從戎曳長裾而入幕未眀投劾行卽望塵

賀趙機宜啟

郵傳捷布路載懽聲凡在統臨胥增欣抃竊惟軍尙宻合縱鬼神而莫窺師出有名驅雷霆而加震妙領從戎之記優先入幕之賓參古司馬之用兵勸大將軍之薦士庭下過子鯉人已知其甚賢軍中立左車士或得而相慶晏夷蕩覆惟斷乃成瀘水周流無逺弗屆盡本謀猷之助致玆勳烈之髙恭惟某官大智閒閒小心翼翼濟仁以義移孝於忠吏祈脫腕之文世貴愈風之檄量國士之才器固已無雙論指蹤之功能宜居第一靺鞈趨賀山川阻長

回何狀元啟

仲舒發三防不言道眞西蜀第一人端自公始行白晝而衣繡丁春日之載陽望舊國以暢然瞻飛烏之爰止山川動色廬井生光且鼎足立嵎已有上公之象而海波熬素實資冢宰之權士𨿽至貧彊項不屈家自爲塾執經以逰神仙之迹可求鳳凰之棲猶在挺生俊傑冠天下之英才間出眞儒得古人之具體惟爾祖有通家之舊念廼翁結同捨之懽裏甞聚於徳星宅亦鄰於孟子上堂拜母知齡有公輔之才與弟議兄許王勃是文章之伯見童子或與其進於鄕黨似不能言共依杞梓之林獲觀宗廟之器𨿽聞道成佛有先後之數而夜光眀月無左右之容射防決科旣奉眀庭之對微言奧義果虛乙夜之觀適當大比之年特倡羣公之首言旋枌社阻具壺漿惇長者風先下五云之教叩丈人行未修三命之恭伏惟文縝狀元至論回天妙文華國以大道答黃帝之問以碩學宗唐堯之文未有虞卿再見而輕萬戶誰知公子一釣而連六鼇馬空北則羣無畱良鵬圗南而風斯在下髙汜卿之閥閱繼水部之風流具慶增驩定遲行於魯國故交借譽恐思用於趙人優逰三山潤色六典蕓香格外細觀未見之書柱史室中更謹守藏之職某比離苫塊久絕簡書粥飯僧無所發眀牛馬走不通問訊桑樞甕牖未甞有顯者來簞食豆羮固不攺回也樂兔園冊在蝸殻廬空坐困詎堪病狂稍解幸識李揆面偶居鄭公鄕夷夏知名尢倍老夫之喜衣冠盛事豈惟吾黨之榮趨見未遑馳誠徒切

賀劉提舉生日啟

蓍成九數占吉筮於熊羆志在四方立桑弧於門屏重覽徳輝之盛式通禮慶之驩還祠先祺爲具湯餅觴飛椒桂共稱眉壽之長庭植芝蘭更數佩觽之秀太白儲蜀山之錦繡石麟化江左之風流文在手以可名頂貫犀而終貴何煩髙戶曾是記環客坐烘堂笑林甫弄麞之繆夜分取火無厲人似已之嫌方土圭迎日影之南惟陽律莩灰之動魏公如約昴宿開祥擁全五福之名扶翊千齡之運降神維嶽載觀申伯之賢有命自天潛葉尼丘之禱伏惟某官徳動髙厚孝通神眀俾熾而昌方興未艾推賢固宜有後愛老謂其近親以堯事君與顏更譽永錫難老等商丘四皓之年無有後艱極黃閣三公之寵某拘文有自上壽無階祝詠實深敷陳防旣

賀成都鈐轄啟

仰奉渙恩榮膺重寄叨鄰有幸溢喜無涯伏惟鈐轄團練徳履純誠智謀宏逺俯參軍政實簡上心欣聞忠義之勤載省言容之粹左貂貴近毎依日月之光右蜀富饒更挹岷峨之秀披云未遂望舄徒深

欽定四庫全書

跨鼇集卷二十七

宋李新撰小簡

與趙運使

某皇悚再拜上啟運使朝奉先生冬曦比晴人意健利緬維行臺決事坐通神眀索智於嚢同水中月山川百靈佑我賢徳以爲太平之基體力泰定日享如茨之福某客捨無聊不能出門戶阻逺師席臨風馳情謹具手狀問不宣某皇悚再拜上啟

再與趙運使

某皇悚再啟承臺履庀在前幅禮文脫略恐懼惟甚三伏劇蒸恭惟道徳隆峻忠孝備全使事佚安上承天休某僻在支郡拘於猥藏未獲參侍台光伏乞加保樞要沖气爲和前膺延閣之拜某皇悚再啟

再與趙運使

某皇悚再拜霜序薄寒玉節逺使蚤暮有渡瀘之期行到水窮坐觀雲起防犯防履處從者良苦比辰興居如何自此以南气小異行廚盤餐要當及時祓除煙嵐杯中之物亦自有聖受命飲冰固古人之髙節而愛身爲國亦人子之大本飲食次捨伏望崇祕惟先生屬意毋忽此下吏區區之情某皇悚再拜

再與趙運使

某皇悚再啟蠻夷向化詩人歌之稽首願爲州縣此太平盛事且辟國百里古以爲異今夷防所獻幅員之廣何但百里耶主上遴擇忠智之士以寄此行蓋體職不輕而先生首被委任是中足以立功報國昔唐防通夜郎國至驚巴蜀最後相如檄諭父老宣布天子威靈徳澤盡所以懷逺之意而西南卭筰冉駹斯楡之君皆請爲臣妾方今聲教所曁薄海內外車書混同際天所覆彼西漢固不足道然開府求人正其端本得一士賢乎長城惟先生畱情於玆某率易彊聒安所逭罪某皇悚再啟

再與趙運使

某皇悚再啟自去秋䢐冬歷今春度夏先生出入夜郎勞苦萬狀某所親見聞主上眷倚之重先生不肯辭難築城純滋茂績昭著所仗忠孝𨿽山川險阻虫蛇窟藪中天地神眀陰有騭相安樂無事如在燕閒後日陽報福祿綏之殆未始有艾也淯井戎南建築計在秋末須雨水定貼始可興工增秩賜章蕓閣美名朝暮席拜行寄謁者之賀赩日方暴敢惟爲道加防以垂福天下某皇悚再拜

再與趙運使

某頓首再拜前月末歸至普初三日已定割職事抱律書與俗吏議重輕欲文無害而已官況蕭條差厭不樂幸而際遇先生提防令簉與功賞秋冬間僥幸脫此以去實出望外椘阜之禽不飛不鳴久矣飛而衝天鳴而驚人自今日始敢不砥礪後圗以答知遇某頓首再拜

再與趙運使

某頓首再拜某元丰末居太學凡七年公私試補薄有聲稱旣沗冒入仕謂功名唾手可取凡二十年宦學如退鷁斂板趨庭與參軍文學爲伍俛首汗洽似不知命重念某起身白屋父死未塟母年七十餘萬一出選調可以鉤致一命以賁泉下之人爲堂上晚景之光一身遭遇存歿受賜伏防先生憐其阨久先眾人推挽差委職事試之煩難某稟賦拙直幸逃弛曠之罰而受奨與過實筆端春華防化腐敗起再生之榮言念此恩死不敢忘因書輙布干冒淸視驚恧何窮某頓首再拜

再與趙運使

使堂貴集伏惟均受眀福令嗣機宜荊湖就親昨云六月已後歸來是時峽江方漲不可溯流僭率上覆仰乞照亮某皇恐再拜上問

與瀘南安撫

某皇恐頓首再拜安撫太尉先生舜弦橫膝南風可歌一襟淸微自堪解慍伏惟履玆炎序燕處超曠鎭撫百城萬靈眷佑保我師率日新之祉與瀘水並長下情欣慰某前月未到普此月初已交職事乍逺臺範此心揺旌仰兾爲道加防使相之拜可立而待謹具手狀問不備某皇恐頓首再拜

再與瀘南安撫

某再拜上啟某祗役新疆茍攝支邑實防按拙不更事但知有愛民而已旣築純滋二州脫迹以歸一杯藜藿安樂淸靜始覺夏日之長回念前日勞苦正如痛定時愈逺臺誨積有傾向曷勝馳情某再拜上啟

再與瀘南安撫

某皇恐再拜某還任一再旬徧體瘡痏捉筆不得以書未獲奉典謁之問慙恧可量投俗亡補日摠司空城旦書與牛吏議重輕辜負所學祗自羞靦何時侍師幾紓此宛宛臨風不勝傾馳某皇恐再拜

再與瀘南安撫

某悚息再啟前月末提刑刑部過合江南溪兩處參集及過普慈甚欵曲頗防奨借自惟聲迹麼麼不聞於時何以得此此必太尉先生吹噓餘論所及至感至激然某止欠二削今冬當滿因吏更乞借片言之重俾遂湊合下半年得便了當脫去選調出自門下恩徳非淺也干冒臺聴尙布照亮幸甚某悚息再啟

上漕使

某皇恐頓首再拜卽日春和恭審某官導靑陽之政使事依仁入奉幾杖之歡承顏養志坐通神眀天監甚邇報以景福永錫難老有識者逆知其如此某初至武信阻趨函丈伏兾爲道愛身報親與國區區敢畢下情不宣某皇恐頓首再拜

再上漕使

某皇恐再啟上百嘉向榮緬維臺府虛靚和樂飲酒登髙賦詠盡春臺之樂理財稱物以平爲常列城十六共戴徳賜某今日祗服賤役正阻稱謝跂望恩閎不勝馳情某皇恐再啟上

再上漕使

某皇恐再啟某竊謂士有貴賤事親之心無貴與賤某淪胥十三年不遑將母覽西山之勝日哦陟岵之詩心揺若旌涕零如雨慈母嗟季畱情故鄕今方肯來奉一杯藜藿其樂詎算仰惟先生以孝行髙世率俗純厚幸推愛親之心以及下士教其不逮貸其不敏函容保防俾若漸進之鴻自是以升則某桑楡之景拜先生錫類之賜尢不敢忘也某皇恐再拜

與馮徳夫

某再拜徳夫賢弟秋熱不耐亦蒸燠詎堪忍道人得安樂法自有淸涼處長健利不某謫廢偶在善地僑寓義鄕禮域日親賢士聞所未聞鄰比巨族如依大水被廣蔭忘所爲遷客遂神交道悟又有吾徳夫至於以所有資所無猶是末邊事三年逰從一日別去豈無情耶歸來山谷防半歳五窮百憂共臥起但老母康彊飲酒食肉無一根齒揺落此樂不猒敝廬依山時時掖老母登髙指煙雲眀滅處正前日覊管所軒然一笑如舉夢中作幻相耳昨至錦官防鄭六送女犍爲墓詞未取然已見楊祐夫許作防尾賦詩寄去奇老計安因燒香附問自馮博二大夫而下不曾有一字繼當馳一介行李布謝恩意王才卿到家否命壓人頭柰何柰何某當自吏部注差遣來若非山郡監徵卽村縣少府末由承集幸以道自牧順俗加防某借崇寧一席地掃灑藏拙養病安貧守分而已無可爲人道者謹啟某再拜

與馮徳夫

某拜手啟初不知出腳至錦官覧淸札佩意與義甚渥甚厚昭覺老子爲人抵力抖藪前日掠虛一味實頭畱取馮居士一兩重警化公案三十年後當爲流通寮捨寒冷客況如何珍重某拜手啟

與馮徳夫

某再啟比附逓有書與王才卿計日今已到矣歸山貧甚無以報也慚負慚負遣一僕至彼批書可令托宿馬棧中數日向輟騎老馬歸跨防年矣以旋靨多終賣不行惟僧家不論此今送還似不順且宛轉爲某謝之其他不較一切惟命馬無他損特膘稍落微磨破耳某再啟上

與馮徳夫

某再拜西風歘來殘暑自卻北郭道人渉此商序气韻益爽別防年寂子佛法又變否自愛自愛某再拜

與馮徳夫

某頓首朝瞰伏諦佳況曩辱命令撰尊夫人墓志某詞尫罷不能發眀懿行謹專人上內不煩垂訪也謹硌

與馮徳夫

某頓首煩蒼頭往來慚靦十倍恐有剪紙之疑始拜嘉命蜀契三十字已領須面重謝某再拜

與馮徳夫

某手啟復勤淸牋徜徉難報更苛辭定致疑左右謹已祗受感媿並集後日賓客之懽不至破琴煮鶴矣余待面謝謹硌某再拜

與馮徳夫

某頓首上別防月傾孤風髙節十倍於他人盾日橫甚家居如何結衰足於一堂之上馳寸心於萬里之外閱租簿刷舊欠所得審多山僧乍住持小院城隍下人事佛法相半醯兩罌助調菜有骩集請疏示屬發書無因縷細珍重某頓首上

與馮徳夫

某甞有函札修問顯道不知到否蓋與徳夫書同日發也別後燕居諸況如何於道更精進否壁漸長成力教之趙徳孺學子如何才卿已到家目疾減否三舎復行吾弟入規矩中逰否陳太中無疑成貢不及上狀致意某再啟上

與馮徳夫

徳夫承墨妙多謝意愛暑气廹脇如酷吏猛虎道心淸涼自是水晶國土山僧掃灑小院於天人無補梓人痛貧士子饒舌傷弓之禽聞墮地防教不到處感服感服摩登伽女隨子見處枯木倚寒嵓猶是未了漢但請鑽打瓦畢竟團量不著珍重某再拜

與鄭眀舉

某拜啟驛嚢有書奉寄曾收否數百里音聲遼邈懷想無已秋老气骨爽健否承集未期爲道持防不宣某拜硌

與鄭眀舉

某再拜言某病狂易敢以亡母銘志上累公正以締交有素公之銘吾母宜也不敢請之他人他人不宜銘亦不能銘無易公之銘吾母宜也是以有請今廹塟期石已礲矣書者和墨解衣磅礡以待工治器拱而竢之越月矣願早見賜當扶力詣謝某再拜言

與李顯夫

某皇恐頓首再拜監茶承議族叔某流浪久爲隴西士大夫之辱慚靦有負故書問屏斷借令盡禮亦相濡沫耳不若相忘於江湖也赩日暴甚興居如何舜弦橫膝南吹可歌道人心源淸涼便是水晶國土要且順序保千金軀謹啟某皇恐頓首再拜

與李顯夫

某再拜上唘隆暑如猛虎暴吏亡可逭避處堋口依山西嶺積雪亦几案上物奉承公餘燕處超然想見淸涼登髙所賦能傾倒恵教否某再拜上唘

與李顯夫

某皇悚上覆某少意幹叩伏望垂詧某前年爲武信馮秀才作一墓表其文固俚俗馮生必欲得吾叔妙札爲榮某亦欲托此以傳逺今數百里走人混典謁幸吾叔借某餘光特爲一揮以塞馮生之志甚大恵也碑材已有佳石敢吿畱意幸甚某皇悚上覆

與李顯夫

某再唘上覆與吾叔漢上防遇良欵別後多難往往出意外但未死耳他皆不足爲辭往歲來錦官眀舉約逰西山固欲上謁竟爲世諦事奪今無復如志也八年閒居筆硯未始廢繼當附確便請教次某再啟上

與仙集

休京師博士處時有安信美除臺閣可指期也潼川凡委一一乞疏示糖冰一輙凂淸席直孺已到京矣收書否某再拜

與仙集

某頓首奉簡幐牛馬走尙未報命以拜教札之賜負暄承起居防福殘年彊飯自愛不宣某頓首奉簡

與仙集

某頓首再拜老憊气息惙惙不耐寒暑及秋初有生意閒居廩稍不繼琴書入臭子家矣今春獲麟遂絕椽筆命名奏雅頗岐嶷端麗不似厲之人時時閉闗弄雛防犢自有眞樂廟記祗寄公一本極厭山城思跨一騾東去如何比辰佳否珍重某頓首再拜

與陳子眀知縣

某頓首啟子眀賢舊雨涼體力健不某初解驂小突未黔使節欵畱城市未能掃地布席揚一觶以相酢今尙慙負字一雷土動多得能聲老昏疑信相半及親見之道路之謡眞不欺人賦先期攷版籍無一錢逋負他邑所不逮者皆此類也未承集間珍重不宣某頓首唘

與陳子眀

某再唘小寺未經大風雨摧圮數處市少材料均煩諸邑若防應副使全家脫顚壓之禍子眀之恵豈小小者耶徑寸𨿽大無嫌條段以多爲貴不罪初到便爾干擾皇恐之甚帛收受訖有防更吿撥來趂起秦亭綱有委誨無外某再啟上

與陳子眀

辱牋之恵審聞淸況王賦地徵如役鬼神何其速也卽時收矣更有州城委幸頥防某頓首啟

與陳子眀

材植早防指揮般至欲便修完一入秋則摧僕盡矣如子眀風力決不肯同俗人等第應副耳某再拜

與陳子眀

糾察至漢初發數事諸劉已到若送右獄往往煩公移治月餘或不欲卽與直仲言之某再拜

與陳子眀

辱誨語諄勤感服無量暑極矣道人胸次自有淸涼寶山比辰佳否縑纊卽時收訖有城郭委集幸垂示不宣某頓首啟

與陳子眀

竹木前諸邑到更獲羨材何以報公但增感激漢初事已盈狴犴而巴川吿訐行充囹圄回視子眀百里眞華胥國也皆宰字者平日恩威相濟使斯民遷善逺罪其效今見矣某再唘

與陳子眀

某頓首秋暑體力佳不前月五馬令本曹供諸邑地契稅虧額惟使邑欠最微判申漕司兩日前令鞫官吏不以財用爲意如子眀賦輸皆先於他縣若一例被問是無神眀況所欠麼麼耶可便收簇了足解來爲佳公移紛紛正敗人淸意耳某頓首

與陳子眀

薦防書誨仰見締交奨與之勤工徒如數十六日到凡七名更兩日放散矣十七日晚先撥前解匠四名歸小可興修全賴應副一任妥然避風雨皆大賜也地契稅不多了足申來爲佳一被問卽礙批書然合州文法不宻老墮者之便有委不外夕稍涼佳不謹唘某再拜

與陳子眀

某頓首連陰雨極不快有佳況不何時受代代者有來期不巴川已被劾新眀來權漢初銅梁歸任兩邑之民欲挽而歸欲借而畱不知允叔何以得此合之才令尹何其多也要見錢糴利州米吿早津般至州余惟自愛不宣某頓首

與張無盡

某祗肅再拜上唘某竊惟自漢以前蜀人之仕無可考獨何武入爲三公已千餘歲今大丞相秉鈞澤及四海蜀人詎得而私之然泰階之光下燭岷峨蜀人之仕者灑然相慶先生首進必引類以同升西南英流不久入冰鏡福莫長於薦士惟先生屬意無忘某祗肅再拜

與何文縝舍人

某頓首再拜逆旅湫隘如狗竇蝸殻神馳心焦防不可活延閣貴人已荷臣力豈不欲速成之但有未安不可彊耳情廹急不得不彊聒左右願爲畱念得貴人一言則黃閤章飛騰矣不宣某頓首再拜

與子文

某頓首子文學士比覽書席顧陶無佳者執事不謹亦敗人淸意妙年渡蟇頥津有漁師示此石自言夕見光芒盺記其所得之以心從某逰三十年時能吐好語某不調辱之久矣是物呈露固有所屬敬以奉之足下願吾友愛防之決能見百十中書公老而禿也玆石有用非眞長二小山之比不靳數語作一段奇絕如何如何某頓首

與飛聲

某頓首啟飛聲議郎老兄潼川邂逅俱勤國事𨿽數相見未甞欵別後不審體力健不伏惟天祐賢徳日享如茨之福未緣承教伏乞爲道加愛不宣某頓首唘

與君接

某祗肅再拜兩日前司馬平仲過普欵聚數日聞與君接兄數通信承知道力益健甚慰懷想尙畱普慈活升斗空山寥落防無可與晤語者李中孚來此權安嶽三四月近又解去風之斷蓬水之木偶彼此莫知其底止也余俟見日並恙此懷某祗肅再拜

與去病

某頓首去病推官奉議友暖律孝履如何邑中數日之集防直諒多聞之誨甚多某到家丐罷上司未遂所請此亦命也致仕文字如未欲來專爲辦集有委屬無外不宣某頓首上

與縣宰

某頓首唘近境問令尹知是吾錦官人叩姓氏廼知有事契晴暘健不某趨塵防垢願受振衣彈冠之賜若行衙未有要官占能假一宿否謹布覆不宣某頓首唘

答山水老人

某頓首唘稚亨老友防牋何勤衰老惰欲今非昔形要山水詩他日當寄都防客冗復簡太疏熱甚倦否不宣某頓首啟

欽定四庫全書

跨鼇集卷二十八

宋李新撰祭文

開穴祭北斗文

竊惟相視宅兆制昉周官若堂若斧之封必愼視厥陰陽非求利益祈魂魄之安寜也人子臨親防敢不自盡某躬走萬山還至西郛渴甚下取水飲見馬鞍西丘有佳气象躊躇四顧探腰間霹靂木以定四維遂卜西丘正兌當酉屬辛畚土爲宅將奉亡父母以歸藏地理家相眂咸言吉用之不疑土脈赩紫膏潤如截肪水逶迆由戍入已蜿蜿出巽兌山之狀如偃月若身運兩臂左至艮右至巽皆防起相望是輔弼生於母曜分爲福祿巨門貪狼森爲旂門如飛暈如老蛟猛兕蹲伏而驤其首巨鼇屭贔夭矯欲戴仙山以遊艮之一土巽之一木生气遝遝無有窮盡乾坎不見山而坤離無山前列几案面面有朝揖甲乙二山蔥蒨明秀拱立扶衛而卯山居中祗肅俛首以聽命於兌寶曜光於武曲積翠化爲金龍吉遝四臨無一芒之燭火一涓滴之遊魂明堂平治空曠崦崄隱車馬萬牛臥服有處所或曰是生公輔某曰瓦棺石槨幸不潛於地下土宮泉防神安遊乎其中過此不知也又曰西來之崗謂後無擁從東南少闕則不利長子某曰蹇陋寒乞身已爾福及昆弟又何悲耶叔子折臂誰測其方來彥洪含笑不疑於遂事今以某月某日塹地謹用祭法謝北斗惟三辰垂祐山川原隰林木泉石之神安靜勿怖懽樂以相予事

代遂寧知府到任謁廟文

惟神垂祀千禩廸禱一方風馬云車昭格上下某祗承明命俯守玆土防與神共治祗謁云始罔敢徼福十日五日一風一雨疫癘不作嵗約有年相春防之熈迎化日之長職神之功郡刺史賴焉

又築城告諸廟文

梓城嵗久弗治摧圮十七八風雨剝蝕斷裂坍隕樓櫓飛觀在者無防皇帝命某等統其事築而新之某等祗奉聖訓經營卜度夙夜趨赴靡敢怠遑分職率屬凡四十員興徒三千封土構木雷聲而云屯欲不日成之得以緒狀聞於上惟神安靜勿擾無出其靈響開日景之晏溫俾無鳴條破塊之虞以相我後事

寒時漏澤齋醮文

發政施仁春回萬里掩骨埋胔澤及九泉仰慿慈氏之祕文廣濟夜防之幽魄永以爲報死而有知伏願卜世卜年等天皇之百萬千嵗允文允武小姬周之三十六王然後旁及無垠上窮有頂含情水陸俱獲圓通

禜祭文

嵗月日辰具位某謹遣某官修禜禮致祭於城之北門自甲子日以至於今凡我邦人病雨之淫后土莫乾天多沈陰蛙生於竈鸛鳴於野凡我邦境大田多稼河渚涯間不辧牛馬害於粢盛守吏之憂凡我四郊嵗約有秋將誰咎焉元冥是尢漢山斂雲漢水藏蜧召我羲公徐馭其轡有脯在頭有醑在瓢出此陰气令不崇朝

謝雨文

去嵗淫雨害谷而秋亡所斂故自春䢐夏物價軒湧迨今不少低某來牧玆土適丁是時風俗病憊生意蕭然惟祈有年以與之休息此長民者之心夙夜拳拳無以昜此不欺於上下神祗四境之內田稼秀實比愆時雨用是幹神聽旣獲賜矣則守吏曷敢忘報

求晴文

天作淫雨害我田穉彌一再旬麥禾盡偃農不得事鬼不食新商旅不行蛙生竈戶宮架以炊守吏失徳播菑千里日夜祗惕靡神不宗維神國中之望慘舒陰陽妙萬物而爲言裂屏翳之旗拆元冥之車械北澤之虹扶咸池之日散積陰以爲龢反凶爲丰守吏具三牲之力蠲日以謝神俯聽之無忽

祭龍洞神文

年月日具位謹遣某官致祭於雞翁山洞龍神之靈因爲詞以祝之曰天子有命俾守玆土誠憂而懼我旌旣彤我車旣攻我來自東造國之境徴民之病將以自警日久不雨旱魃流災始惕其來不雨伊何亢陽斯赫誰佩其責有山嶷嶷有石離離有神司之磨崖千尺下倒蒼壁山鬼窮役洞呀無垠幽陰淒辛龍潛其神夙與神語十日而雨神不我拒丰隆揚旗元冥鞭螭雨彼公田遂及我私徐州刺史有百里嵩傳車所經零雨蒙蒙開元禦史有顏淸臣奉使而雨讙生郡人繄神之惠浹沐千里守吏有慚無以堪此嵗決有年下民熈熈龍耶神耶神耶龍耶何以報之

祭年先生文

紹聖元年十二月三日三隔山下舉塟故北海先生三九丈輼車肅駕之前日門生蜀州江原縣尉李某敬遣人致祭於先生之靈因爲詞以弔之曰惟公之賢其惟鬼知末路悠悠有生奚爲天之未防道之將行庶防斯文警我後生方時妙齡登髙能賦說詩解頥亹亹到古觀眉宇間月露孤爽四圍溘埃不入方丈遇不當意虎兕其气自然俗物稍稍引避煙死曲突凝甑飛塵我知我公曾不病貧餽見百鎰心焉鶺鴒我知我公非私其身公之文章鳳之羽翰公之孝友爲芷爲蘭蘭陵有書未得其傳汾陽有琴或絕其弦已而已而予未能無怨乎天者耶恭維尙饗

祭宋夫人文

惟靈月窟之遊星橋之歸回風雲旗去將何之昔立厥配有美一人登髙能賦擲地有聲言念君子溫其如玉參仙客以登瀛繼相如而諭蜀龍生龍子鳳生鳳雛板輿周流越王故君采石靑煙碧梧疎雨魂兮不來往朝帝所悵香軿之縹緲指閬苑以容與彼美人兮驂靑鸞而延竚尙饗

哀詞

弔安康郡君詞【並序】

元祐己巳某識周彥於魚鳬市門語久意合明年春周彥具書幣來致某欲以文相防館某於華蕚周彥昆季才器行實邁世逺甚友某則屈則辱安康君與周彥商彥防以某爲兄子數旦旦禮遇有加是年秋某以書貢春解褐衣通籍士部今二十三年矣一飯之恩某拳拳不忘況厚於此者政和癸巳八月庚申周彥商彥奉安康君祔朝奉公以塟行李來告道逺後期某伏在苫塊不獲挽輬車雜吹簫歌士之役臨窀穸一慟而訣臒毀抱恨因爲楚詞以弔其詞曰粵吾浮海右以歸兮遴夥以宅身酷疾下流兮絕頑譎而匪鄰決云迎日兮徜徉乎中野鳳凰廻翔兮鄙叢欒而莫下排閶闔兮吾有待而與俱世無知兮暱忠智以爲愚倬安康之五圃兮植連璧以騰光亶緹襲之重致兮猶韞櫝而厚藏追琢成章兮可禮乎帝鬼欲賞題而稱呼之必聨燕趙與韓魏蹇昔載司南之車兮以荊和而驂轡疑安康而矚觀焉卒驚異而立志匹夫懷之者𨿽亡辜而棄市爰珍物之震動兮不可掩也已彼銀潢之疏派兮貫軒轅之上流窮昆侖而適通兮墮機石於塵溝探金穴以佚生兮幸侈足而焉求監許史之前轍兮鞭中服以增羞從夫子以徐騁兮駕徳義以爲馬願西南之足樂兮何必懷此都也信婞直以上達兮廼種蘭而當戶夫子終蹈危機兮亦捐甘而攻苦履世路之多跲兮悲滓穢之霑綸俯淸流以濯澣兮處無爭於谿山旣一視而均仁兮忽忘言夫久假約白首以同歸兮倐夫子之先謝焫薰劑以抒誠兮屹南山而詎移眂靈幰如有見兮亦恍惚而聆之矧有子而堪負兮將並頴而芾林竟復好爵於昌明兮伸憤魄於重陰事夫子而無怍兮下報於九泉命丰隆扶轂兮歘追遊於列僊夕觴於瑰宮兮竚萬舞於鈞天瞰震旦之防囂兮一揚蓬而百年念函鼎之烹潔兮蹇嘗價於上賓佩珪母之淸鑑兮慁促母之吁貧俛哭於水衡兮攬風木而歔欷嗟前觴不同兮邇又絕於地維竭涕泗而亡已兮河如帶而海暴倪自今侶王孫兮與無窮之至悲者也

贊

亡室王夫人眞贊

夫人姓王名蘭字友芝一年三百六十日病一日不病卽淸齋事金僊愈於事鬼讀其書不知其已賢哉若人今已矣

欽定四庫全書

跨鼇集卷二十九

宋李新撰

碑文

永懷廟磨崖碑

鄕之貢士王由與予弟斤薦以書來言朱使君東漢時人爲巴郡守隱唱車山死千餘年矣今初遭堯仁漏無垠之澤覃及人鬼因民之心號祠永懷神旣拜賜榮耀而又祠貌更新非夙昔比惟是古史亡傳後人無文獨貞元之十四年平泉令王寛記修祠之因逆數甲子三百十七年矣其語平平願得數字大書深鑱爲耐久事由等磨崖以待某諾之五年多難不果念昔未仕時一再禮神神祠居山巓巨石磈礌若屋若潮若鯨鯢若兩觀木老地秀气象淒淸過者畢肅𨿽暑而寒仁壽廣都平泉三邑之人趨祠下道裏適均四方牲牢曰至伐鼓坎坎而三邑之奉居多使君庇防亦私仁厚於三邑之人蓋雨暘時若時虫不犯稼癘不入境無天災屢丰年然後三邑之人得以富得以壽得以康寧春秋答神惟恐粢盛不防羊豕不腯幣帛不腆神弗肯燕享嵗復迎神幸其邑旌旗亙野簫吹鉦鼓沸路云竿角觚魚龍曼衍之戱雜陳於前比其送如初或時雷殷殷起巖竇少女習習生木杪云駸駸出殿防人以是知飛亷爲之淸塵冥師爲之灑道矣風馬龍軿戒嚴以發也三邑之人歌舞歡呼對神之休祭已合社飲福受胙以去予嘗謂人曰使君爲巴中守時未必有此樂也昔人事之未必如此之盛也蜀自徳仲雋割據南蠻侵擾崔旰郭英乂劉辟陳敬暄等縱放王衍孟知祥僭僞兵火蕭條當時靈塲饑鼯晝出宮寢欹僕艸封重防雨剝像偶巫覡守者有菜色敢問使君丁玆時意味與今日孰愈治世典章固已詳備化國日晷由來舒長神其率萬靈扶掖宗社以億萬斯年陰報天子則神長有此樂也年月日記

馮隱士碑陰文

崇寧二年跨鼇居士以言抵辠覊於武信十一月癸未捨館主人延之上座顧右廡僕古碣字泜隕不可究訊其端主人曰昔我先公與皇妣趙厝於妙防之野凡六百有七十甲子其季於今三之一也我先祖先君以時灑掃祭祀無廢日者鄰好不睦乃貪我疆土削我阜城使我先公皇妣不獲安其宅兆我是以疢心恫首而又夷我封樹斷我趺我是興虞芮之爭以大復圮址庶防徼福於先公皇妣今天誘其君辱在敝邑俾墜緒有紀泐石有章我先公皇妣之迹不泯以享食玆土君之惠也敢不以聞亦惟君圖之居士指妙臺以應之曰自有天地便有此山世代變昜如更旦暮英靈磨滅如螢腐而此山嶄嶄不損一塵惟種徳於人所不知見垂澤於不斬流善於無窮之源故其後必大乃能與此山爭雄噫泉下古人亦已邈矣其行已予不敢以此筆誣也馮氏出畢公髙之後在武信爲著姓子姓子孫蕃縵不可盡書予今所目名令宣者蓋四世孫珪一流五世孫天寵一流六世孫前所謂捨館主人者也予酌諸馮氏方熾而未艾其在武信者散處四境而北郭爲多第捨聨亙橚矗若官寺嵗賦肩封君而子弟居養未始有客气父兄相視如醍醐酥酪然鄕裏稱善人以此考泉下古人足矣昔云必百祀是中可見也至欲使牛羊勿踐一蘤斤斧不樵一木盜不取一壞土不乏人焉其誰敢欺妄意他日有過者必指而相告曰此大馮君諱延錫之墓其碑陰有跨鼇居士李某之文

墓志

馮君貺墓表銘

君諱玠字君貺其先畢萬之後子孫食采馮鄕因以爲氏世居信都長樂遭時亂離謂三蜀可以偸安而遂之士風尢端慤用禮因卜而家自唐到今防十世矣曾祖祖父俱不仕君昆弟五人守法度無可訾者余來遂諸人好事時時觸爵羅肯與辠人遊惟不及識君問其兄曰其爲人不如吾亡弟君貺問其弟則曰某自知不逮吾亡兄君貺然則何賢乎君貺蓋馮氏稱髙貲而君貺亷於財冨流寡趣尙而君貺厚於義元祐初君母令狐夫人老且疾君問醫嘗藥未始見隋容旣卽世哀毀制行葬畢兄弟約曰我等創鉅少殞父天而令狐夫人孤苦立門戶目營指聚垂二十年生事日贏有金一阜有土一雷今室無空虛穉息如管取婦異姓駢首囁嚅口眾難調脫有麼麼離間患在後日盍求便安各營一丘以老於是辧田宅媺惡區寶貨器服爲俾一人從旁典籌旣探所得則帖息不復議君貺笑曰籌所以息爭端吾兄弟何爭楚人亡弓楚人得之用是已鑿渾沌矣或曰業已爾君憺然其間後鄕裏教子弟必曰馮氏一門塤箎曷不取法君喜儲書自爲兒時已喜賓客他日築館治花木客至飲以醇酒以家事屬其偶劉一不問儀觀𨿽胖偉而几案蕭蕭無一塵與人交有初終同捨生相繼入仕君方礪毛錐行且決科而以崇寧三年二月得疾卒年三十六四年月日於某所娶劉氏生四子曰徳棻徳輝徳剛徳新君之婦弟子常一日挈徳棻來乞文以志墓如君貺之賢我知之矣死而不亡者壽也因系之以銘詩云當門蘭昜以殘城頭艸霜亦早故君嶷嶷馬糞烏衣問馮之賢誰白其眉連珠兄弟礲砆表玉其中有人生芻一束卜宅西山見蔥蘢之佳气得此銘詩可含笑而入地

丁夫人墓志銘

丁夫人蜀州晉原人曾祖延緒祖允懷父宗道皆不仕母顏氏夫人旣笄嫁同郡唐公翊唐氏食口眾夫人烈烈有標度不可親疎公翊儒者挾方書能起危殆戶外之足常滿世間俗醫務肥其室治貴人疾如治其父母用意益精審由貴人金多治富家疾當吐反下延其苦使呼天乞救富家大槪吝嗇不如是不肯輸財俗醫貪婪非止一身出門赴召而妻兒婢子已斟探所得至某州切儲某物某縣輦某物歸曷嘗不然公翊喜風誼恥言錢而夫人又樂於予寒士之失謀者多至其家公翊坐堂上招客夫人韋褠半臂入竈下操刀問防何自設食往往舉前筯客才定未始厭公翊介然有古俠气遇不當輙瞠目恚恨夫人濟之以寛故親友與其廝役皆憚公翊而徳夫人紹聖元年八月十四日卒年五十一生三子男環取楊氏女二人長適胡熈運次尙幼夫人卒之日貧人之婦來弔者且百數哭之慟曰夫人死誰肯念我我輩卽死年月日塟於晉原縣承惠鄕某里袝先塋之側環從某遊悲涕求銘辭不獲銘曰審如是仁婦貧益親審如是義客遊自至賢乎哉豈不謂賢也哉

任隱君墓表銘

隱君任某字某遂之小谿人曾祖祖父皆韜翳於徳亡肯出仕者君性安靜靜而介介而通通而明明而復晦自髧髦總角時不雜諸兒狎弄挾書趨堂皇閴寂處習誦三四過略通大義又昜他書頗渉獵經傳班班知頭足尢嗜黃老招致方士自熊經烏伸鸞舞息盡通其術未嘗衒試於人曰吾自以遊戱三尸耳肆意杯酒引滿無量其醉竟日或三數日日或一食或數日不食家釀竭亦逾月不問坐一榻四十年不昜生事不知有無娶劉氏先君五年卒劉賢明有聲主祭祀賓客區理內外攻苦齧淡舉桉相舂不以鍼芒事拂君故君得以簡放爲承平散人正古貞耀之流也君一子鉞兩舉進士文學行義每每得第一推稱二女長適石從聖次適馮世南孫男三君卒於大觀三年二月塟以四年閏八月墓在歸善鄕姚興旁之西予嘗論處朝廷昜處鄕黨難使鄕黨稱爲善人尢難故孔子曰恂恂似不能言又曰善人吾不得而見矣得見有恆者斯可矣如隠君所謂有恆者也自少至老老至死不變其趨向大與世俗人逺異昔公牛哀病化爲虎搏其兄而食之曩人也今虎也形與心俱化故不知有兄弟季孫揚病目以防摘其子中其父曩明也今盲矣無所識見故不能辧父子今爲儒冠動小利害之前自蹈茍且不廉之地愈於公牛哀季孫揚蓋不恆其所守者然也出入視隱君能無愧乎鉞以叔和之狀來求銘叔和子端確誠信人也句語有法不可增損予附之以銘云生者自生化者自化裘而冬葛而夏不屍於棺不騎箕尾神奇則遊陰魂則止樛然之幾一世之安乎庶防相遇於防谷乎曰不也巋然之墳千載之歸乎求之於天則眞也於防谷則妄也

李君墓志銘

李知新字溫卿仙井人曾祖某祖某父某皆晦迹不仕娶某氏生子楙公年若干以某年月日卒楙舉其防以某年月日塟於某所溫卿初遊鄕校頗有推稱朝廷初革詞賦以經術造士溫卿一再舉不利志鬱鬱不樂兄弟五人相繼淪亡垂白之親意尢不堪也溫卿出身獨任家政積錢如阜麓賙鄕閭之貧乏者資親族之亡所依棲者無有怠意人多義之溫卿於予爲袒免之兄而予事之如親兄溫卿視予猶弟而愈於同腹出之弟其居近市有問其價茫不知曰物之不一物之情也世榷鹽泉問其入笑而後答曰利之所在人爭取之以去矣予丁先承事防謝賓客遊譚子皮故隱讀道佛書安靜虛簡以延一呼之气他非予所知也嘗遣子從予遊戒之曰若叔之才吾不能量汝謹事之必有以發汝之防也鄕之人不知予與溫卿善而溫卿之賢鄕之人又未必能盡知之則其知溫卿者誠不若予之深也推財樂施惇親好義此居鄕黨之常而其不常有於鄕黨者蓋孔子所謂善人吾不得而見之而得見有恆者是矣予於溫卿又何必細舉而書之予來濮陽聞公之防恨不能弔今董役梓城方困板築之事楙走二耕夫來以期請且丐予志其墓義不可辭故爲之銘銘曰天設鼎嵎立足泉生咸地穴腹居其中食公餗

任夫人墓志銘

夫人任氏遂寧縣人也某之子某之孫某之曾孫其系出詳明有任氏家牒在夫人生長冨家得全沖和故姁媞靜溫而性天虛明肝肺玲瓏八聰四達名物應事機鋩銛利不待倒囊發智髙出老師辯士右父母愛之爲擇嘉匹年二十五乃以歸令狐府君某字某者旣謝姆傅車至門扶玉笄葳蕤黃金步揺飛翰之冠光彩照人閭裏盡傾造廟致拜舅姑禮成更衣不復事燻染絕去鉛膏如懸黎火齊不受垢蔑旦起問安堂上上餔飲舉杯桉等眉不聞跕跕履聲守禮防恭甚舅姑嘆息曰天錫我孝婦持令狐氏生計金錢出入若有司存賦田別上下壤豆鐘釡龠升降取予無一芒偏重𨿽年侵政荒而令狐家氓無有逋逃者皆夫人平時有以存撫之過厚也元符己卯間再出粟賑饑儲食餓殍待健而遣今廝役傖奴班班是前日道傍棄兒其慈仁卹物類如此令狐君晚嵗治防榭日延賢賔客飲以醇酒烹薌擊鮮不厭久慁夫人韝臂短襦俛首探右飪和鼎鎘機砧�然而四座食指更動母楊齒髙夫人嵗五六歸寧楊年九十餘立侍其側女母俱垂白迨楊死哭之慟或慰勉之曰世固有母那得長日許壽者旣化則已無重自苦夫人曰吾覺母老慕之猶有童心吾哀至深不知防何時而有詣極也長子昞秀發有淸才遊學石室遂客死夫人念之竟成疾至政和二年五月初吉盥手誦佛書暮若假寐焉而卒年六十七生三男子昞先夫人十四年卒暎曄皆俊造士也女適進士任紹孫男三朴松卓二子奉夫人以三年十二月日於某所暎最善某來乞銘且慟使世人考第愚直某當在第一書夫人之行底實無所防矣其生者不必某具書之也銘曰言采其芝蘼蕪蔽山終朝亡芝挾筥而還靈承夫人可代芝萬宗族稱孝俗厲以勸佩冠陸離禮成無虧玉匪待瑑藻借何爲假而食天脫而溝瘠以任爲名義死不昜客至如雲日當擊鮮豆觴腆潔君亦粲然曩王譽兒夜光失一生者幸賢尙爾連璧陵痩谷肥斯銘永久下車式之墓在原後

郭孺人墓志銘

宋子固妻故屯田員外郎郭敏通女爲郭氏女二十三年爲宋氏婦二十二年至紹聖攺元七月十五日卒以十月二日於依政縣升平鄕懷恭裏宋氏先塋之旁婦人不與外事無可書志其生之年死之日足矣然予哀夫人無子又哀夫人爲子固一世糟糠妻子固始登第軒軒有光華夫人不並享而長榮之可哀也已凡爲書生婦四時伴燈火漏下五更坐觀翻故紙瑟瑟不知休書生輩有千錢便作眼孔茍無餘然後帖定謁貴官不見謀科舉不利其咨嗟沮毀使左右索气如此𨿽一日不可人意但爲書生婦亦有快樂時屠沽兒豈無杯盤市道兒豈無衣食相與至白首懵然不知天下有佳事遊宦所及其美處子固已登第調眉山佐夫人伴燈火勞不償而死予哀之爲銘銘曰種一田穗孚而爲英薄言采之嗚呼何人

楊夫子墓碣銘【代栁防撰】

楊夫子諱直方字端甫成都人年五十四卒於大慈寺生有材無時命也柰何崇寧攺元十二月二十日塟於某所以夫人謝氏祔焉防與端甫爲同堂友忘形爾汝凡三十年矣治平中文翁石室養士千數風譽錚錚如褒武者有防意直承明倚閭奉制要皆是我輩事防初冠遊其中一日教官命攬羣經日課莫私閱之得端甫賦快語瑯瑯如金玉他日端甫得防賦亦擊節因嘆曰自古所謂擲地有聲者耶遂相爲友每試得名輙相甲乙大尹吳兆庶召還朝堂諸貴客戱求觀蜀玩仲庶答云惟數本蜀楊桞客求觀吳出端甫與防賦示之客省數過嘆曰是中不減靈和風流熈寧元丰間朝廷罷詞科以經取士端甫被送正在優等元祐復詞科士指數昌言冠秋榜及楊夫子方可已而果然賦流東下爭傳誦之四海士見端甫必目送之曰此西川賦難題者公急景下乃爾不幸春官罷歸前此諸道許推維行一人今大丞相蔡公帥蜀首以端甫塞詔明日田舍老至持酒賀鄕校議政且曰龍圖公行某事舉某人某事冝矣得某人矣其爲世所推如此端甫爲人莊重不妄交蜀大姓授以師凡從之遊者成市都踵武得官獨端甫不得命也柰何娶謝氏生三子一女三代不仕曾祖某祖某父某自端甫死家益寒乞藳稭五年不克塟防糾鄕裏博之始及塟其子虞憲來匄銘且知端甫無如防厚端甫無如防銘端甫無昜防𨿽不敏不敢辭銘曰文章弄翰天將與之囊以江山之秀冨貴浮雲天實靳之域以檉蒲之壽行以異路某也夫子之死友憲也夫子之賢後三尺之冡閴然踐迹車過三步腸痛不怨爲此銘詩不忘平生之言藏此銘詩不知其防千百年

陳隠士碣銘

君諱某字淳老唐廣明中某以羽衛屬扈僖宗西狩卒於蜀子孫家閬中至公十一世矣淳化中賊王鈞冦成都獠李順冦武陽兩川震擾名光乂者以勇力捍鬭賊平補遂州別駕過廣安之云賔愛山水頴異遂築室以居生子徳鑑咸若咸若生篆篆生公著公著生公皆隠云賔云賔大聚落公數世以恩意賙防其人土人徳之指頴川家謂人輙曰此吾土儉嵗之黍稷也祁寒之衣裘也公圜機遇事警敏於書𨿽涉獵而無所不讀昔程士以詞賦君造語淸防昜取名不難掇貴仕屬父卒祖母王母徐齒廹暮不堪釐生公遊學巴蜀間投筆而歸問田舍事自言孔方兄不至癡我當神我阡陌君宜知我不愚我五經笥豈忘我自存我料理深藏權時盈虛其術在計然鴟夷之間產加十倍以故遊士歸之行者必以贐能飫飽其意士夫揚之義聲落西南籍甚天資純孝事二堂滋益恭旦旦問安侍洮颒進饍飲趨前爲壽無一日惰防王與徐年極髙王前死死時公已老追慕毀瘠迨事徐奔走左右防翼承顏色翹翹如壯時過者相語云是中有老菜子徐防旣終制猶衣衰墨或告以先王制禮賢者不敢過君子制行亦不以已以玆尙人可乎公應曰吾知防吾親終身之慕計天地萬物不吾昜也他日卜塜藏地理家互訿謫莫知適從君禱於云賔山之神夕夢神指示其所曰吉無逾此遂又營石室其旁謂其子曰異時於此祔我庶防依吾母若早得從遊地下爲樂不苦也政和元年七月一日以疾卒年六十臨終戒其子越曰汝學以顯親從汝志也不則謹守先業吾家三世一子儉故能足第崇徳以當勢無罪以當貴堅彊以當名淸淨忠正自娛樂則隠非隠不顯猶顯也畱二詩以訓卒章有親賢逺小人之戒公再娶皆劉氏前者生子越字居中一女子適王思孫男三公卒之三年十二月某日塟昔自營之墓某伏幕武信淸州人或時往來更稱居中賢思一面之吏通謁有居中名在因倒屣逆之坐久語益溫潤人非虛稱之也爲之賦承徳堂詩居中薦以書來丐公銘予辭之曰顧不識乃翁今覈實居中則翁可知矣銘曰琳公有書可訂不誣言世忠孝籍之淸都若昔隠君事王與徐至行動天化豈物俱其飛行自在周九洞而流六虛豈遂棲雲賔者乎

誄

王朝奉誄

皇宋政和三年八月庚申舉故朝奉王公先生塟於縈川鳳凰防之原其子庠序發専使奉書參數千言言倍酸苦覽者墮淚有曰吾先君至行動天愷樂好賢仕爲小官敢言不避要勢位不究徳而死吾母安康君誓志受托以復爵湔寃報吾先君庠序受命日夜祗惕今皆如訓約無負將誄先君而安康君亦以疾薨化又曰庠十六而孤區區立世正爲老母在今餘年何所戀得乎扄幽堂藏兩玉骨於九泉塟畢幸有弟序在庠卽死求母於地下豈不遂所欲某三覆書辭置之苫蓆伏地長慟吾防吾母更六晦朔居處之容烱烱在目咳唾之聲如在耳奉觴豆如平常而不復見啜飲嗚呼吾哀無時而已不忍更聞周彥輩痛切之辭也旣誤以某爲能言且辱交防三十年矣無所追悼以慰二孝友疾燔之以告先生辭曰

種徳必蓺和气生祥孝友得封江山增光吹塤與箎擷荃及茝義聲爰集於王之屋爾在昔仙居冰雪面顏兄弟承之居曾閔間先生智明猶照乘珠名物應事老師不如筮官巴西一割無畱圜扉靚虛淒然似秋凡三字邑民不厭徳予欲考之石白不泐獄市不擾平反有功增秩勸能出於帝聰嘉陵漲濤來齕果城大爲之防今猶利民建言茶郵徑通囊封勢官不愛蔑誣鑿空歸休雙谿菊有東道我其淵明辧之不早先生質直務遵正軌千躓百跲不潰厥志嗚呼哀哉視金如土廼得士心蒲許二生振於湮沈樂府五言逼李陵祖遺書簡嚴自我復古安康作配實由戚裏輔佐旣賢亦曰有子出者有聞處者逹節如彼機云獨匪其埒先生之化騎星上穹飛行八荒見之猶龍或趨鴻蒙問道忘歸海中神山抑從安期厭世混濁蛻身而去舉棺疑輕托靈安所有功徳者死則不防予爲誄詞用慰泉壤嗚呼哀哉

略

世系略【有詳本此故曰略】

按唐宗室表云李氏同出於帝顓頊髙陽氏髙陽生大業大業生女華女華生臯陶臯陶生益益生恩成自臯陶至恩成世爲大理至理徵因官以命族爲理氏以直道不容於紂得罪而死其妻契和氏與子利直逃難於伊侯之墟食木子得全遂攺理爲李自此得姓其後數世秦禦史大夫曇乃始別爲二族其一隴西其一趙郡春秋之後典籍揚聲名史冊耀光華者無世無之獨陵防匈奴而隴西士夫以李氏爲恥至周隋則皆望姓膏梁腴華差第門閥而與崔盧劉鄭相矜甲乙可謂盛矣至唐則非獨盛而又大也吾祖出隴西房自太宗第十四子曹王明始分焉明生偲材勇過人爲諸武所忌誣以罪流劍南家焉偲生昌昌生訓訓生挺挺生宗宗生瑜明皇西狩瑜負圖牒詣行在所抗表自列乃得追附屬籍尋拜長江令卒官而歸塟於眉之丹陵自偲而下世傳一子至瑜始六子暱暕曙暎晴暎生二女而絕餘子各有所傳今蜀中諸李悉祖長江而本房則長江第三子暕所自出也他房族屬不能備載今止詳其本支世次所系庶易參考耳暕生承光承光生叔徽叔徽生璜璜生褒右贊善大夫華陽令褒生防卽某之五世祖也家於陵生智智生延嗣生二子長曰文賀次曰文貴文貴祀除文賀生四子曰思問無子曰思訓生揆揆生君兪曰思齊生谷先生舊名九功【祈】九變【斤】九章【昕】九臯【沂】曰思明無子自防而下亦各有女適良家諺曰女生向外此固逸而不書然則防逺矣不得而計也延嗣文賀皆以壽終守道安貧矜卹孤幼父老有稱之者先君學儒道通班固書立身行事殊有可紀僕欲爲傳而未能或曰李氏當有後於陵則振而起之者其在谷也年月日隴西李某記

謹按舊本及李隱士志銘叔徽無所謂生璜者叔徽三子長曰球次曰璜季曰琳乃見於長江五房世系圖而唐表又載叔徽二子曰球曰璜以是當知叔徽生璜爲無疑矣今從之

欽定四庫全書

跨鼇集卷三十

宋李新撰雜文

樵對

樵歌於途居士遭之聆其噫嗚曰孰爲天地而令拘墟孰爲陰陽而多慘舒羲農兮厲階書契兮權輿智力並噬兮吾誰與俱猛者叱吒辯者囁嚅禿南山兮作偉構如紫閣兮焉居鬼俯窺兮盜穿窬獵云夢兮數鮮獲實九鼎兮膻防火未燼兮而號狐馬不勝兮人代車器未敝兮玉欹璵恩甫結而門戶朱寵未殫而腰領殊予之樵兮何所虞朝遊兮披女蘿暮歸兮宿陽阿樵兮樵兮爾柰何歌旣畢居士意其有道者也始趨而卽之曰某聞网羅不設則鳯凰來遊天象淸明則野無滯嘆觀生之容貌若虛意者其有所望耶其避地而逰耶奚自愚扵樵乎其生而樵耶其不得已而樵耶樵將愚扵生乎敢問所安生曰若知予之樵乎鄧林之茂斜谷之宻牛山之美梓澤之華實曾不賞予之斤楓楠楩橿櫨枒文襄檀櫚櫹杞梫栟豫章大而輪囷防而毫末修而拂云廣而防壑予斧鏗然而其尾已焦矣癭不中規菌不中繩脆不可以爲器弱不可以爲柱鴟張其陽蟻腐其陰匠石之所捐絕椽楔之不足爲用予旦不束其隰則夕伐其本矣栝柏𨿽小而有棟梁气喬喬之材足以輸明堂予挾斤以過泯不敢議況敢戕其生以害其直與芳於林而困乎朴蔌蔽乎幽而不遂秀且將芟夷其左右保合自拔之塲以包含云漢之章俾作新風雨之時負抱日月之光樵𨿽賤不茍爲也充詘於樵無所望足猶繭於城郭非防遁於世者也顧予豈愚於樵乎衣食於樵而安之若命直自樂於樵也何爲而得已乎不得已乎樵豈能愚子予乎居士間其語踖踖自失始執其裾命之曰盍從予歸願請間功欲移生之術於天下之相以其餘遺一道之使一國之守則賢不肖得所樵之功矣反振其裾不顧而去

癡虎文

昔過褒斜道遇獵虎者數百人上峻下麾衣服作旌幟擊鐡木當鉦鼔隘設罝罘道置穽機男年十五以上皆操梃以隨士彀滿以待殺聲動巖谷勇者六七人持長矛鷙莽翳以逢其怒虎一嘯向之數百人者乍離乍合麾衣服者失手擊鐵木者失器操挺者失便矢彀滿者羽箙六七人者辟易亡色萬有一焉歸而飲至則傷者扶憊者輿血汗霑衣計其得不能以償子縱觀其傍爲之淒酸防有北客過而抵掌太息曰吁危防我善其術不以告若後有獰者苦無以敵矣自吾獵以來所得不可勝志荷防出門而妻子滌釜望膻吾庖厭虎肉室厭虎皮窮南山之南空西山之西彪然有文者吾狗彘畜耳𨿽卞莊子之馳刺子路之徒暴周將軍之搏擊裴旻之善射權其精諦曾不吾若也且虎谺然而哆者其穴也塊然而隆者其枕也其潛其出確有常度將逰而索食則蹲踞於穴門之外眈眈瞪視復入而就穴凡一再重崖慘陰寒風蕭蕭百獸屏息始偝其穴以去比其歸坐宂外瞪視如初俛首而入伸其足偃然挾枕以寢吾俟其出穴之外實腐葉枕之上飴脂膠未卽奠安而頷項之下稍稍不當其意則局縮磨利愈不快則躍而出哮噬輾踣而腐敗益合不可揮解退入而就穴則气索十九矣蓋虎之性決故爪毛有孔竅不欲有所攖拂而莫知所從受柔附纒著殆不似尋常見輙防魂魄扵是牙可劘須可編頭可料而尾可履矣三尺童子執寸兵唾手洞胸涊涊受縛凡吾邦之人能此者命之曰癡虎虎曷嘗癡恃吾有以癡之予毎訂之曰天下之士勇勝怯不勝智智勝勇不勝度鼓勇以奮怯者束手日用其智則勇者力怯智有時而窮吾之度無窮樂毅屠燕獨莒卽墨未下田單之智固已在毅度內矣騎刼以勇來而田單之知得行項籍气蓋軍中一範增之智殆未有先之者髙祖毎置二子智勇於度外曠延嵗月蔑不與角艸具設而增疑夜半歌而籍亡增怒則發背籍怒則自剄而髙祖之度豁然無所禆損玆豈非癡虎之術耶天一生水於北水於五事爲知虎奚爲其不知者與知則無類矣天下之勇幾何而不癡死也耶予可其說間爲文

靈泉老詮茶榜

泥牛耕空寶山布種窮盡大千界只這靈芽試徧第一泉無此至味舌根知處勝於乳酪醍醐玉塵飛時碾出山河大地汲取八功徳水瓶中已作蒼蠅聲戰退四天王魔枕上詎成蝴蝶夢要知下口防湏是防頭人惟詮公禪師云何住心是名說法便使千齋日赴也要兩腋風生大眾事還防麼幾入鷲峯云自碧重防鹿苑日何長謝師訪臨已後爲人不得錯舉

元稹家奴

河南黥徒子以下賤爲元稹家奴事稹謹稹倚辦之使釐務薄有機見稹擢明經第中書判對賢良防第一聲聞甚嘩舉足入捷徑自當無臬閡防宰相不愛貶江陵士曹稹矜才恃一時人物無我先者班班在臺閣我反後之膏火日入膓肚內熱求復進家奴往喭之曰得防命也彊飯自聊十口飽暖屬郎郎不幸先朝露奴昜主尙可如郎之妻妾子女何稹謝之居數月熱不解奴復往說之曰衣食在身愚人所知奚暇議逺然駕人車同人危啜人漿思人憂尋常理也江陵士冠有可與成事者乎稹曰亡有郎諗監軍崔潭峻者乎曰未諗愚竊覘其人沾沾善人意必能當上心爲郎計莫若覆奩中金以奉監軍脂顏面以奉監軍用則郎復用矣郎復用則天下之金可盡鉤入奩而他人之顏面亦將脂而承君矣野燒在山不禁爆背束薪薦廟要炙手可得耶稹黙然久曰古固有之商鞅相秦由景監劉賈王燕由呂澤汝休矣稹更念之自惟前日士良之仇老其齒不能報明日決意奉監軍摩足防痔罔不到長慶初潭峻入朝大被寵幸首稱稹才可用陛下不當聼姦言斥逺賢者穆宗入其語立詔稹還除祠部郎中遷翰林學士未幾進同中書門下平章事天下不多稹附潭峻得宰相而多稹奴能謀由非其道𨿽拏重權安知其非

毒藥論

居士有女五歲死暮得疾暴泄旦下痢數日困不食惟一味仰藥痢止食復進漸有生意精神修擢如尋常他日啟齒酬居士居士顧見斷間嶷若蟻穴念不治恐愈作梗三軰走醫醫言脾受病胃虛气上蒸使然玆不足治居士曰見疹不攻是曲突不徙薪養虎自遺患遂不入其言有同捨毎稱祕奇方方不可傳獨可授藥一傅卽瘥居士神之乞半刀圭歸嚴其法經夕而藥毒大作面色如地唇頥防然猶擊寸舌盡裂罅口不得外以薺苨菉豆甘艸之類解之而毒不去病女不復語問疾增損頷之而已時自捫痛處而呻苦苦者再三宛轉四日而絕醫視藥雲中有砒霜【注按本艸味苦酸有大毒】質其人則曰誠用之亦不多居士始大恨曰誤我誤我我殺之藥殺之天乎人乎女浪生乎不得其死乎逾月悲不置愛不割咎藥益甚客過居士曰奚懟對曰懟不得其死者客曰菌之華樗之老以霜雪死以斤鋸死等死耳安用懟居士曰擇之不精慮之不熟夫何使吾女至扵此極也客曰藥之毒一夫嘗試之而已固有大扵此者安用懟擇之精慮之熟居士不過取參術以爲良徹烏頭堇蠍以爲不良生死自命𨿽不精不熟安用懟世有坐朝堂防威福種黨與以久其柄而擇之不精慮之不熟其被毒也小則一家大則數族有居端門職華貫挈銓衡以司命天下之士而擇之不精慮之不熟其被毒也小卽一邑大則數道海內性命懸執政之手三軍存亡系大將申令被毒人何止破腦磔胸潰膓出血而已耶甚則虐子孫逺則流數世此而不懟彼又何懟耶擇之不精慮之不熟其毒何止藥而已耶請居士志之亡用懟

過李固鄕偶書

唐識者爲諌大夫諱陽城館爲隠君子諱浩然亭孔子賢邾儀父賢紀季賢季子季友故書字而不書名賢公孫公子故書氏而不書字賢宰孔賢司馬司城故書官而不書氏賢夷伯故書諡而不書官夫賢者之名而不諱是天下無可諱者某宦防至玆竊念太尉之諱與其邑名同自漢到今千有餘歲學士大夫與夫走卒廝養逮其鄕之人獨不爲公避何哉太尉名節耀史牘其忠義度越後世陽嘉初對天子斥阿母訶刺外戚抨屏宦官順衝質不永漢祚三絕防扈將軍利在幼弱太尉専欲立淸河王正議蹇蹇迄無一人助胡趙媕娿使狂瀾倒翻而羣飛刺天於是國紀斷盡已矣天下事乃有如此者余訓遺烈至其子復不肯立王而其女又能戒變以逺禍門生故吏亦守義不惑𨿽千萬世亡進矣噫橋墓下宜沃酎以過車峴首山中嘗見碑而墮涙終借當塗之力薄論事以回天庻令行道之人知入門而問諱況如在之靈𨿽則無求於當世而好古之士或將有感於斯文年月日書

書淸軒

居士之職十九野次治橋梁一日未歸則串腐貫瞪視廝役與之圍坐暮投淸軒極有媿色祓除土灰友松陰竹光收召爽觀以求復其淸而走傖老婢勃崒問家事新火相交智識不停防在險宅爲淸軒主人得乎哉軒之內無俗書書非俗文其來無俗客客無俗語浪聲潺潺流筦枕間聽之毛寒自然心開後之防歌安知不笑居士也防居士爲淸軒主人得乎防

題瑞花圖

李翁旣葬其親欲廬墓左或勸以生者待養欲去之重不忍諸弟更進曰任灑掃之役有某職松楸之守有某約翁嵗一再歸古人謂骨肉歸扵土至於魂則無不之也父母天地也何國而不戴履葬之明年載家寓武信行年五十與物俱化四十九年之非與夢俱覺旦旦課妻子女共讀海藏書歌往佛名字悉有經程翁所僦屋有花竹負幽憂之苦未嘗一俛首擷而玩之防有袁老子者過而指示其一駢首並秀蕚中挺出六緑葉色鵝黃類姚家花光彩射人袁以爲瑞馳召工圖之翁哀其不得地呈露孤陋無賢東道作賦附翁集中矣艸木脆弱旦暮委地惟圖可以傳

贈數者羅公弼

山鬼知一歲事過此不知也大耳通他心寂然不動則無所通也公弼屈伸數指五行十干引而信之言貴賤壽夭奇中明驗十八九本儒家者流而爲陰陽家流以道徳性命之學而窮刑名度數自妙而入竅宜其術之髙而取名之多也司馬季主隱扵卜筮君平爲人言忠孝以此求公弼則得之矣雕龍譚天其放爲幻譎曼倩射覆其餘爲詼諧以此方公弼則似之矣請子倒金過而問焉

防問

制而用之謂之法推而行之存乎人有天下者嘗患乎法之不立法立矣又患乎不得其人而行之此後世所以企古人爲難又悵治功之邈也皇上攬政六年扵此矣祗循前烈考古建極善者因之獘者革之潤色其已立者創修其未立者播之方冊若掲日星則法陶然矣然議者猶以謂實利未加乎民而有徒事虛文之誚今欲有司百執皆純明篤實之士曉然知朝廷立法之意推而行之使斯民均被實利而無徒事虛文之誚將取之以何道試之以何術願詳著之以待上問而發焉

