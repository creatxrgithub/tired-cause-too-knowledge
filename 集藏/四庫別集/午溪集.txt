

欽定四庫全書

集部五

午溪集

別集類四

元

提要

﹝臣﹞等謹按午溪集十卷元陳鎰撰鎰字伯銖麗水人嘗官松陽教授後築室午溪上榜曰菉猗遂以午溪名其集卷首題前進士曲阜孔暘編選前進士靑田劉基校正前有黃溍張翥孫炎及暘基二人序翥序稱其學於外舅周衡炎序又稱其學於翥故其詩𨿽才地稍弱而吐言淸脫不失風調蓋淵源有所自來前又載基暘手柬各一通基柬稱其體制皆佳而近日應酬之作去其一二則純美暘柬則稱其篇篇合律而中呂字字鏗金而鏘玉今觀其集誠不無稍傷宂蔓尙少簡汰則基言爲能中其病且基序稱午溪集一卷炎序稱二卷暘序則稱四百餘篇今此本十卷與暘所稱頗相合是基所欲去者暘仍爲存之宜持擇之未能悉歸精粹也

乾隆四十一年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●午溪集目錄

卷一

五言古詩

卷二

五言古詩

卷三

五言律詩

卷四

五言律詩五言絕句

卷五

七言古詩

卷六

七言律詩

卷七

七言律詩

卷八

七言律詩

卷九

七言絕句

卷十

七言絕句

●午溪集原序

午溪集者栝蒼陳君伯銖之詩也伯銖生逢盛時而不苟於祿仕徜徉裏閈時出遊江湖間平生所學兼著於詩裒其所得凡若干篇俾予序卷首予聞爲詩者必發乎情人同此心心同此理則其情亦無以大相逺言詩而本於人情故聞之者莫不有所契焉至於格力之髙下語意之工拙特以其受材之不齊非可彊而致也後世乃以詩爲顓門之學慕雅淡則宗韋栁矜富麗則法溫李掇拾摹擬以求其形似不爲不近而去人情已逺矣伯銖之詩一出於自然未嘗以淩髙厲空驚世駭俗爲務指事托物而意趣深逺固能使人覽之而不厭者由其發乎情而不架虛彊作也古詩之發乎情者是爲變風若衛之淇奧是已昔者子貢舉是詩切磋琢磨之語而夫子許其可與言詩伯銖亦取是詩首句扁其所居堂曰緑猗殆有子貢氏之學乎其志未易量也姑以今之所見者序之如此云至正二年春二月庚申翰林直學士中順大夫知制誥同修國史兼經筵官黃溍序

詩三百篇外漢魏六朝唐宋諸作毋慮千餘家殆不可一一論五七言古今律樂府歌行意𨿽人殊而各有至處非用心精詣未知其所得也余蚤歲學詩悉取古今人觀之若有脫然於中者由是知性情之天聲音之天發乎文字間有不容率易模寫然亦師承作者以博乎見聞遊歷四方以熟乎世故必使事物情景融液混圓乃爲窺詩家室堂蓋有變若極而無窮神若離而相貫意到語盡而有遺音則夫抑揚起伏緩急濃淡力於刻畫點綴而一種風度自然𨿽使古人復生亦止乎是而已矣麗水陳伯銖父受學外舅此山周君衡有午溪集一編余嘗讀此山詩喜其深逺簡勁有詩家髙處旣又讀午溪詩大篇短章何其聲之似君衡也伯銖年正彊才正裕苟不絕於吟而會通所作焉古不難到也伯銖余交厚故論及此且書於午溪集後庶乎覽者謂所言何如也至正三年季春上除日應奉翰林文字登仕郎同知制誥兼國史院編修官張翥書

元統癸酉秋監察禦史辟河東張仲舉爲金陵郡博士教弟子時永嘉李孝光天臺丁仲容僧笑隠咸在炎以弟子員得從之遊登石頭城坐翠微亭故趾大江西來如白虹遶城下淮南諸山盡在幾席是日諸先生效韓孟聫句仲容耆飲口訥訥不能語孝光髯漆黒仲舉長面而鶴身善談謔酒酣日已沒宿龍翔方丈仲容困酒先引去笑隠出燭中坐孝光在左仲舉在右昆侖奴作逓書郵仲舉首倡曰先皇昔潛邸梵宮冠東南遺弓泣父老次授笑隠云云比曉仲舉奪筆走數韻成章余嘗論仲容詩若大宛天馬舉足萬里有蓋世之气仲舉如鳴球琴瑟合軒轅氏律呂孝光若禹九鼎神姧物怪愴人心魄笑隠如棠溪之金隨手鑄器不離模笵而神采焰焰可畏嗟夫俯仰之間忽焉隔世獨仲舉先生尙存在燕二十餘年乃今得見伯銖於栝伯銖與余實同出張先生之門未相識也及相識而白髮種種亦如諸先生遊石頭城時惜余幼不力學長無所樹立而空老矣猶幸及見伯銖伯銖有午溪集二卷詩多類張先生云伯銖姓陳氏麗水人退庵孫炎序

古今詩人莫盛於唐唐之詩莫加於杜少陵自少陵而後學詩者未有不以少陵爲師然能造其藩籬者蓋鮮況升堂入室乎蓋少陵號集大成不惟其古律詩皆備而體制雄渾窮妙極玄實兼前人之所長故其語有奇偉壯麗者有沖淡蕭散者有髙古者有飄逸者至論其入神處則皆在於沈著痛快焉學之者不辧其體制而混然一槪師之譬之欲涉江河罔知津渡之攸在𨿽沿江河而步彷徨竟日終不得而濟矣夫伯夷栁下惠未得與吾夫子並而得與吾夫子俱以聖稱者以其一偏之行亦至乎極故也學詩者苟得少陵之一體而精焉則可以言小成矣栝蒼陳君伯銖好學善爲文尢刻意於詩翺翔湖海與名公勝士遊聞見益廣賦詠亦工有午溪集四百餘篇故黃文獻公與今仲舉張公伯溫劉公皆爲之序將鋟梓以傳聞余至栝復馳書以集示余俾爲之遴選且評其當否余黃公之門生嘗謁張公於燕謁劉公於杭三君子之議論固所敬聴而誠服者夫旣皆贊君之詩矣余復何敢言𨿽然伯銖有命不容自己乃取其集端誦之者累日但見夫良金美玉無可揀擇而興趣之髙詞意之雅則皆悠然有一唱三嘆之音余始愛其五言以爲古詩學陶彭澤律詩學孟襄陽七言則因是而擴之爾及吟諷之久然後知其一出於杜少陵蓋非泛學杜集而專師其一體所謂衝澹蕭散者是已若其寫懷序事往往慷慨可念又非得杜公沈著痛快之旨者乎學詩如是可以自成一家矣大凡詩之本在乎達性情善作者不以雕琢爲巧脂粉爲華也往時聞劉須溪先生之語曰詩無論拙惡忌矜持又曰晉人語言使壹用爲詩皆當掩出今古無他眞故也今伯銖所賦無矜持之態又皆一出於眞此誠眞知詩道者故能髣髴古人自成一家則可以傳世矣夫豈一朝一夕之力所至哉余非諛伯銖也知詩者虛心以諷之則有以得之矣伯銖所居在午溪上故因以名其集云前進士溫州路同知平陽州事曲阜孔暘序

世之爲詩者將以爲名與詩三百篇作者之名間見一二其餘莫得而知也自漢以來文章始著名氏而行行重行行飲馬長城窟等篇猶不知其作者古之人情有所感則發爲言將以明道非爲身私是以切於事而造於理人得而傳誦之如食膾炙知其味之美而不必問其所從來也故所作不多而自傳非作者之期於傳也魏晉以降實始誇多而競靡然數百年間其大顯者不過數人其次所作𨿽多而其可傳者有限或八九篇或二三篇或存其名而所作無傳焉不切於事不造於理無所感於情而彊爲言故言𨿽多而不中譬如蜩蝒之鳴𨿽不入耳而不可謂之不能鳴者若是𨿽名傳於人亡益也麗水陳君伯銖有午溪集一卷觀其所著詩三百有餘篇則皆典雅有思致發乎情而不愆乎義可傳於世而不必其多者也余故喜而爲之序焉至正丙申十有二月望日從仕郎前江浙等處儒學提舉劉基序

●欽定四庫全書

午溪集卷一

﹝元﹞陳鎰撰

○五言古詩

古詩二首

深谷有幽蘭獨抱林下姿濯濯見貞性不受蒿艾欺淒涼風露晨花葉兩葳蕤孤潔羞自獻深晦乃若遺豈無采芳者悠然寄所思

嶧陽有孤桐豈願材中琴歲月倐以邁坐閱霜雪深一朝偶制用中存太古音臨風試新奏妙協鸞鳳吟但爲以心聽何事鑄黃金

呈黃晉卿學士二首

龍媒出渥窪萬里捲沙礫未習和鸞鳴早困鹽車厄槽櫪少芻豆奴隸競鞭策偶然逢一顧驪牝有髙識

鯤魚在北溟蝦蛭混其側一朝化爲鵬獨去六月息鷦鷯與斥鷃小知非所測於焉得培風垂天起雲翼

題徐氏貧樂亭

人人慕富貴富貴多危機不如貧樂者自得道所資卓哉南州士澹然巖壑姿潔身事髙蹈心與千載期蟾峯飛白雲蟾溪渙淸漪世慮日以淡道味日以滋壺觴自酬獻文字相娯嬉放懷山水間此樂知者誰

題湯景山畊樂亭

我耨日以畢我苗日以稠顧望浮雲陰巾車且經丘靑山在原野白水滿甌窶浮生已粗足外物吾何求更欣桑麻成歲晚完衣裘作勞聊自慰山中酒新篘

次韻題周可翁淸修亭

達人屏外慕處靜得自安築亭蒼翠林心境淸且寛涼風四面起戞戞鳴瑯玕此時坐其下快瀹雙月團我亦愛竹者寄興同蕭閒素交日已非托爾盟歲寒

過子陵灘

潮來沙浦深潦積流波悍舟行釣臺下老石在天半江山領吳越樹木記炎漢當時羅英雄髙見獨殊散所幸無緇燐千載同一旦區區往來者幾閱洪濤亂淸風不可攀搔首復三嘆

武陵餞別劉元朗府推

河水日下流客子倦行役東西南北間飄蕩無終極君候我邦來萬里問鄕國放舟桐江瀬系馬虎林驛詎意天一陬邂逅得良覿江山幾席間把酒連日夕春光倐云晚梨花已飄白況此覉旅中別離轉淒惻窮通𨿽異途出處宜努力相思有好音願寄南飛翼

呈張仲舉博士二首

長松生澗壑千丈髙崔巍蒼然歲寒姿不受霜雪催深根踞厚地直幹排風雷眀庭要結構大用須宏才願言庇震淩下慰寒士懷

良馬出宛城羸垂在平陸踠迹鴑駘羣彌年困覊束圉養無深知蒭粟不滿腹逸志忘騰驤櫪下成久伏一經伯樂顧終然致天育

次韻題冷泉亭

我遊靈隠山木落素秋景廓然得遐觀萬象分馳逞古石嚙水痕寒山蕩云影投果拈白猿捫蘿陟蒼嶺回憇泉上亭載瀹山中茗濁根已疏雪至味方雋永不知塵世中有此淸涼境緬懷白使君千載名不冷摩挲石上詩歲月發深省

次韻季山父山長月夜見懷二首

衡門臨淸漪盥沐便畸人況無勢利牽得與漁樵鄰修竹閟戶牖幽苔謝車輪故人不我過忽復䢐冬春風塵未寧肅世徳潛鳳麟所憂吾道衰益見白髮新升堂俱拜母壽酒得相因菽水可以養且用奉晨昏

浮雲翳涼月大風哆南箕人生良鮮歡汲汲亦何爲緬懷金石友素志當自持邈然阻良晤罹此世故危移家寄云壑采蕨以充饑辟地誠未深可復畏奔馳艱難庶相顧念子如連枝何由對牀夜盡和山中詩

次韻題荘云卿竹崕詩卷

種竹已成林森森列蒼玉扶疎古崖陰淸風滿山谷若人心境空藉此伴幽獨老气不可幹廩廩生意足載歌淇奧詩逺勝十年讀何時造其所相傍秋云宿

餞別李仲正府推二首

栝山峻而髙栝水淸且漪睠此山水郡民俗易保釐府君來司刑眀淸如伯尼坐使獄訟空靑艸滿圜扉棠陰亦蔽芾載歌南國詩

泥泥白露涼叢叢靑桂發時物一以變況復懷逺別鴻翼起髙逝萬里霄漢闊鷽鳩在楡枋鎩羽何由刷悠悠碧雲思佇立溪上月

次韻程渠南過訪

長松有髙人曠視天壤隘讀書闤闠中一室樂淸快軒軒野鶴姿迥出雲霄外孤妍出眾醜大雅息羣籟偶來午溪濵一笑展良會終宵坐談文往往發奇怪芳畦蔬可擷淸池魚可鱛相看任眞率白酒傾沆瀣結交幸忘年俛首東野拜何時尋舊盟風雨連牀話

次韻道元上人晚步

上人悟覺空久已遺世慮淸吟唘玄機妙語發新晤孤鴻忘逺翔疲馬懷蹇步偶濯澗底泉暫憇云邊樹山空錫長隨溪逺杯可渡曠懷諒自如撫景樂眞趣矯望東西巖白雲自來去

春日偕楊震卿山長城東散步

今晨薄霧散逺嶠晴光開駕言城東策杖屨相追陪花事在桃李日气浮蒿萊適與景物會熈熈在春臺大哉天地徳萬彚出雕裁玄功不自有妙化付一杯而我與數子雅好無相猜及時此行樂且復寄尊罍

次韻程渠南歲晚見寄

栝蒼有佳士磊落去崖岸髙唫如湧泉滌盡綺語硯讀書北山下矻矻窮歲晏平生無媚容豈復事膏面散策松徑風欹枕竹窓霰慚我江湖間避迹同燕雁居然成落拓渉世寄憂患何當共尊酒晤語一蕭散

贈楊貫道文學

昔爾先君子卓犖有淸識芳懷薄蘭茝髙誼重金石賦命何蹇屯乃爲屢空廹一官在庠序老大亦無益今春我西來相見敍疇昔共遊西湖濵竟日隨杖策曉云楚山靑夜月吳水白重來今始秋乃有死生隔子幸繼髙風深慰我淒惻云胡談論間亦復嘆窮塞懷哉騏驥姿萬里汗方赤終當踏康衢未必困衘勒願子加自修文業嗣前徳

寄松雪上人

憶昔遊招提適喜塵事屏髙堂坐淸晝日映松雪炯上人一單外淵黙守諸靜了然塵幻空獨以詩自警童子爲燒香汲泉煮春茗畱客聴疎鐘聲聞發深省歸來忽三年寤寐鵲山境何時復相從踏月度修嶺

題劉平妻殺虎圖

役車在中野月落沙河濆此行亦良苦四望天無鄰荒林風慘慽猛虎出咬人倉忙不相保殺气橫妖氛偉哉結髮婦爲義亡其身提刀直刺虎虎死不敢嗔有此孱弱軀一勇冠三軍精誠照白日英風振蒼旻緬懷古馮媛當熊義則均永激壯士膽殆非兒女聞

夏日幽居效建除體呈友人

建溪粒粟芽中山千日醇除憂與破睡二物可策勲滿堂風月佳足慰閒散人平湖深且緑況乃淸無塵定盟得髙友共守寂寞濵執禮𨿽雅道拘拘誠苦辛破帽與短衣且用完吾身危機陷富貴不如安賤貧成虧亦何有抱朴皆天眞收斂貴深宻用捨隨詘伸開簾對靑山朝夕煙光新閉息觀其生階篁緑初勻

題松陽項氏瑞芝詩卷

和气致祥瑞在艸惟靈芝造化之所鍾人力詎可爲松陽有隠者結廬馬湖湄徳潤日已廣枯朽生神奇三秀同英華五色耀陸離睠玆生意深見者但嗟咨惟昔商顏翁采之以療饑冝爾孫與子食徳無休期松山翠綿邈松水淸逶迆流芳曁千載永言著聲詩

自題緑猗亭

森森蒼玉林寒光眩晴色蕭然塵表姿雅有君子徳虛陰閟夏涼一枕寄閒寂睡覺聞秋聲淸風度窓碧

世間児女花紅紫衒顏色我獨愛此君種之如種徳築亭蒼翠中嘯歌慰幽寂豈待搖落余始識千云碧

謖謖含風淸娟娟淨秋色懷哉七賢趣遺此千載徳窓虛月未來林靜夜還寂危梢拂溪云倒影澄波碧

淸風動竹聲眀月映竹色風月本無心於竹乃同徳外直凜貞勁中洞含虛寂作詩爲寫神濃墨灑寒碧

次韻程渠南

歲月已雲暮霜降林壑淸吟軒忽我過樂此讙燕並舂容接晤語豁達傾眞情汲泉煮山茗凍綆引孤缾

次韻卲本初題東巖

玆巖何穹窿屹立亙終古崖廠削劍痕石髄滴山雨天開一罅峽風響答人語行登最髙處逸興眇天柱

出■﹝亯阝﹞

端居久無聊出郭頓淸目煙光動墟裏日影散林陸活水明淺沙疎花傍修竹地勝如桃源何必隠山谷

南泉嶺

朝登南泉嶺午過南泉阪始辭山木陰已覺川原晚籃輿頗輕安風袂自蕭散行道𨿽逶遲遇物足延翫修篁淨娟娟寒水淸練練因之懷故園秋花露初泫

病起

今日天無風肺气稍平和起行庭戶外好鳥鳴修柯園花忽爛漫林筍出已多物情各向榮余亦散沈屙𨿽當兵戈際幸此居山阿有子識生理解種桑與禾但知田園樂祿仕夫如何

乙未秋九月十五偕季山長登東巖分韻得妙字

盤盤上靑空落落展遐眺秋髙羣木變丹碧眩晴照東西兩巖起雲谷通■﹝穴上叫下﹞窱天風忽來喁可以發余嘯人生塵世中千憂逢一笑寧將勝士槪下混俗子調夜投元公房菊泉試茶銚相從扣圎覺庶以達微妙

客中移居

爲客棲未安地卑苦炎溽移此江上居山光醒心目回環靑竹林涼飆動相續寓情一尊酒放歌慰幽獨

秋夜感懷

夜涼疎雨過艸木含幽滋素魄晦未眀陰虫韻何悲獨驚莭序攺遽覺鬢髮衰離愁滿中抱念此當自知

過洪崕峽

山長足力蹇計行無常程礨礨石齒亂十步九折縈崖泉變爲雨白日成晦冥孤猿嘯云裂幽鳥呼風生出峽漸夷曠淸溪忽然橫

雅山分韻得開字

雅山昔已到暇日還重來從遊總閒逸杖策聊徘徊攜尊翫松竹褰衣坐莓苔心舒野夷曠目縱山崔巍適此象外趣滌我區中埃晤言若有得衝襟豁然開

午溪集卷一

●欽定四庫全書

午溪集卷二

﹝元﹞陳鎰撰

○五言古詩

聚星堂與諸文士宴集分韻得涼字

良會不易得淸秋宴髙堂佳哉數君子玄髮俱已蒼心親無遐邇謂我如同鄕共結文字緣憂樂無相忘世道一如此風塵日飛揚放懷聊自遣終焉多感傷冥冥鴻鴈來幽幽蘭桂芳物情固有適吾徒幸小康相勸盡尊酒庶用慰淒涼

九日次韻周學錄

重陽今朝是觸目皆兵戈靑山豈不好何由陟嵯峨菊花泫淸露楓葉飄寒波覩物增盛懷柰此時未和流年易超忽百世如鳥過於焉屏煩慮酌酒還髙歌因觀作吏人動輒遭譏訶奔馳風塵際憂患日已多吾徒守儒素其樂當如何

再遊雅山分韻得秋字

人生宇宙內起滅同浮漚云胡事形役局局懷抱憂今我及數子蕭散眞寡儔已無外物縶偶往成勝遊佳哉雅山境翠竹森琳球復此展淸宴興逸聊賡酬林深鳥雀聚原曠禾黍稠時序良易邁不樂將焉求回途更延覽天風蕩衣裘薄暮微雨過輕寒釀深秋

遊延慶寺

久厭城市喧偶出覽佳勝迢迢轉溪灣翳翳入山徑林深寒日薄塔聳秋云淨翠光冷松杉古韻度鐘磬躋石遂幽討掬泉足淸興忽聞禪老偈頗發騷人詠塵空性自澄妄去心始定因悲射利徒擾擾一何競

次韻冷冷軒

彼美玉山泉涓涓出深谷匯作井洞幽其下龍蟠伏餘流散無聲淸寒入山木曲折數里遙故遶詩人屋檐間寒月映檐外秋云宿分貯歸瓶罌不用接修竹淸聲惟在耳久聽天機熟寄語冷冷軒吾當掛冠服

奉和經略使李公景儀古詩一首並呈參政石末公

栝蒼實小郡居民守寒慳食鮮乃釣水茹美聊采山邇來遭喪亂奔走不暫閒蕭條桑柘邨門巷生榛管仰瞻使星臨宛若天開顏仁風播淸穆英气摧雄姦勤勞奉王事轍迹周塵寰恩波總沾沛下逮■﹝惸﹐女代忄﹞與鰥大參石末公理亂歷險艱精誠懸赤日烈烈照兩間斯文賴宗主慰我衰老瘝願言布陽春共挽生意還

呈孫都事

朔寒苦積陰烈風無時休況玆在萬山居然抱窮愁矯首瞻王眀偏照東南州陽春一以布皇華載咨諏感彼艸木秀使我瘡痍瘳願安黎庶心六轡少淹畱

薄采泮池芹終朝不盈手邇來臥空谷蓬室甘老朽餘生偶然全當此喪亂後幸逢治化新民獘賴繩糾我公負經濟乃出羣賢首彚徵徵自玆海內歸渾厚

送易安道往金陵

易侯來栝蒼朔雪尙畱凍春陽一以敷生物欣稍眾辟書復寵招急起走鞭鞚江山麗金陵闊視天宇空我慚遁林陬道逺阻迎送寄情聊賦詩語拙不可誦期君在丹霄佇聴淸風頌文運時方興及玆爲大用

次韻葉文範訓導雜詠八首

畱此巖避暑

何年畱此巖洞壑深蔵幽懸崖石棧細佛屋居上頭聞君日登覽頗遂平生遊想當入空翠決■﹝氵莾﹞香气浮林深逺溽暑池淨涵淸秋逢僧作茗供庶可終日畱人生濁世中萬物同一漚今我衰且蹇亦復事林丘臨風誦君詩勢利兩俱休

西澗暑夕懷友

靑山一何髙流水一何長念君守澗阿何因共相羊及玆暑雨霽遙夜生微涼居然抱幽獨四顧皆崇岡而我當此夕忽復病起牀徐行大溪上月在天中央眾星自隠見耿耿亦有光豈不增感懷沈吟寄來章

山中晚步

詩人在山中時夏忘熱惱壯心久已降想若風旌倒待月升山椒延風來木杪齋居近邨墅桑竹自環遶更覺農事饒連畦秀禾稻川阪窈而深頗勝桃源好緩策經壑丘恬目送云鳥安得逺相從逍遙共論道𨿽云途路難無使音書杳人生諒有分且復散衝抱

再遊畱此巖

韻士得幽趣名山還再尋逍遙淸涼界披豁煩熱襟粲粲古桂花娟娟靑竹林慧日散佳彩慈云結輕陰超然外形迹靜焉觀我心境空無礙物地勝多布金業緣尙覺淺味道殊喜深薄暮想忘歸坐聆淸磬音

賀西澗主人

祈雨有應夏旱雨有數聚巫還可求今年忽大旱疲民實煎憂澗西隠君子精誠達冥幽沛然得甘霔白水滿田疇持杯會鄰里共賀百榖秋館賓栝中彥亦覺喜气浮詩成逺相寄念我儒家流我昔爲冷官一飯不易謀只今願年丰買田歸偃休

遊東巖

髙巖暑雨霽晨光眩初陽客子適登覽捫蘿陟層岡絕壁倚孤峭老樹郁靑蒼巍然頂僧廬金像眀滿堂鮮颷度危閣寶幢動鳴璫仰視天宇寛勝境何淸涼傍有梁氏祠其人久已亡曽經禦彊冦率兵此潛蔵事往名則畱興懷多慨慷至今人避亂固守全一方我家巖之陬依棲幸安康約子當再遊飛佩髙頡頑

西澗吟

有客在澗西掬泉弄秋月委心任自然稍稍忘蘊結空山更何有白雲靜堪悅時還摻孤琹淸音隨意發卻復念故廬州城暮天闊落葉飛不停歲月去飄忽世道猶﨑嶇歸計那可決浩歌一長嘆涼颷激疏樾

午溪新堰

開堰午溪上百畝可灌之長輸不盡流蓋有源頭爲興言百世計生理始於玆𨿽然藉地利亦用人力施禾菽旣沾澤稍稍慰農私園田久荒者一旦皆見治經營非我能廢興乃其時感君相問勞爲作新堰詩

題憲使單公寧山詩卷

玆山幾千仭巖谷蔵﨑嵚屹然大自在岡巒欝層林長風息怒號微雲散輕陰勢摩蒼穹髙气壓后土深皇皇繡衣使日夕頻登臨千里寄一瞬浩蕩開雄襟愛此成雅號處靜悅我心巖巖眾所瞻令名垂古今

次韻春日友人過訪

門前不盡溪種栁髙十尋時雨忽然過蕩漾春水深好鳥鳴間關動我懷友心正謀尊酒盈感子亦逺臨持杯起相酬淸談豁衝襟世故尙艱難思古復慨今子乃久羇旅孤情寄髙吟戀戀未成別華月生東林

次韻葉訓導同飲且懷道元上人

人生出處異所歷多悲歡惓翮戀故林縱鱗思狂瀾焉知我輩人守靜心自寛相逢秋正中皓月如銀盤有此尊酒盈可浣憂恨端君言方外友一往骨已寒禦觴忽不樂淸賞情易闌余亦重懷感臨風寄長嘆

次韻吳仲懷學錄理髮有感

君子遁林壑徳潤日以滋淸晨唘重門理髮延輕颸比櫛去其垢心愜乃自知盈顚忽種種覩玆卻興悲感懷寄吟詠秀句何瓌奇黙傷時序邁蹭蹬無所施風塵況擾擾渉歷世故危𨿽云髮早白年實未及衰惟昔踐場屋曽折丹桂枝功名姑少試其志在逺期而我苦節士亦復懷明時爲子歌欲放歌罷還自嗤

郡中次友人韻

茂宰逺見招偶此到公府畱連日復日及玆已䢐暑子乃自逺回衣濕冒風雨如何父母邦棲棲若行旅賴有同心朋尊酒忘賓主謂言喪亂餘一飯皆天與我亦念前冬登山聴鼙鼔然火中夜行子實同此苦虎口幸脫生佚老還可許且當浩浩歌無爲踏甕舞

呈麗水吳眀府

眀廷重守令茂宰出選掄公家世簮紱接踵皆良循麗邑𨿽曠僻風俗稍朴淳自公下車來息彼凋瘵民秉公守亷節敷政從寛仁睠此垂老年獲覩化瑟新熈熈百里內物象俱含春行看政治理飛舄登要津

九日次韻葉訓導

二年喪亂余隠居聊種菊佳節倐已臨稍覺天气肅杜門澹無營不與世馳逐涼風動髙原殘陽掛疎木於焉寄登覽悠然豁心目爲樂當及時歲月去還速吾裏窈而深子亦來卜築幸此隔淸溪扁舟時往復所欣道義交固無榮與辱相逢輒命觴開軒逺山緑

避亂西澗和蔡伯玉餞別韻

攜家逃亂世登君川上樓自非宿昔心曷肯爲我謀開軒納逺山展席臨淸流時遊古仙巖頗憶阮與劉世路尙風塵此地殊深幽居然欣有托不覺成遲畱眷眷終不怠此意誰能酬片言寫莫旣感戴如山丘玆焉動歸興孟夏麥已秋握手未忍別碧雲生晚愁

次韻梁天與

憶子逺相過開酌梅花前微風自溪來素月當空懸結歡良未久執別感衰年況乃遭世亂辟地常懷賢寂寞居澗西孤坐寒無氈起看石崕瀑飛沬跳珠圓子亦在他方碧雲隔長天睠彼歲年晚哀鴻聲續連何當復相從剪燭夜不眠於時發淸琴幽懷諒可宣

次韻葉訓導兼簡徐定甫

束書出城闉來住溪上宅五年喪亂中奔走身如客今春復逺遊相望逺東北冷況𨿽蕭條文會多舊識我亦曽相從湖海念疇昔仄聞風月佳無由分半席書樓敞髙明逺對羣峯碧主人頗閒暇登陟時整屐君今喜賦歸溪深鮮可食世道尙艱危幸此居山澤臨風接淸談逍遙寄玆夕

次韻吳學錄過訪二首

故人過我宿靑燈夜何其殷勤接軟語尊爼聊設施山寒耿孤月溪淨生微颸索居負幽意局蹐諒何爲況於干戈際沈欝多幽思子獨心神舒六學一貫之相從歳年晚慨彼時事非

我衰如倦翮幽棲忘逺翔平生性耿介固於圓鑿方白雲自怡恱欲寄難持將子尙苦讀書一覽應五行蒼山可杖策午溪可舟航曷不時相從攄懷寄詞章別後情如何煙水愁莾蒼

次韻答蔡伯玉

春風蕩林梢晴光散虛亭好鳥鳴間關慰我幽居情景物日以佳豈不懷友朋顧玆咫尺間如何寡逢迎怡情一尊酒安得君同傾況乃衰病餘坦然息心兵種彼溪上竹碧陰滿窓欞老去尙勤讀夜坐宜短檠承君寄佳章一覽塵思淸何當來滄洲共結沙鷗盟

次韻答友人

我懷幽逸人佳境心所宅超然外形骸聴視寡聲色宴坐哦淸詩秀句出林碧涼飆來廣庭微月耿虛夕玆時尊酒盈妙趣良有得而我蕭散姿亦抱山水癖不爲世故牽寓物隨所適逍遙味道腴虛室自生白

午溪集卷二

●欽定四庫全書

午溪集卷三

﹝元﹞陳鎰撰

○五言律詩

溪上晚步

散步斜陽外獨行無與期魚梁秋水落沙樹夕云欹人事有閒日溪流無盡時悠然心景會盤礡得歸遲

送孔魯茂錄事解官歸永嘉

到老心常赤先憂髮易蒼紀綱吾道重風節古人方山驛黃花雨江村烏桕霜孤帆又東去離恨滿滄浪

送西巖僧道元住靈泉寺

細字看三藏眀心閱大千受衣巖下寺卓錫澗南泉一峽淸風逺雙峯白月圓燈燈傳祖印自有雪堂禪

登善庵訪張貞居外史不遇

窈窕湖山外延緣土徑斜靑林多佛屋白壁半人家鶴出云無侶梅寒雪未華令人惜淸興回首望煙霞

次韻周子符過訪二首

十里山川隔相過豈偶然浮雲懷往事逝水嘆流年徑窈存松菊池平散芡蓮開軒風日靜共詠白雲篇

地僻景幽甚居安道自然飲泉甘勝乳種樹老忘年生意自家艸淸香君子蓮一尊延素月不愧北山篇

宜晚樓

樓小偏宜晚涼飆在曲欞月生沙觜白煙著樹頭靑一壑蔵靈籟羣山入畵屏憑髙無盡興醉目豁然醒

早程

野日荒荒上巖花的的明水渾羣鹿過林靜獨禽鳴夜雨催農事春風厚客情肩輿堪坐憑詩興等閒生

訪隠者

偶然來訪隠山崦有幽居日下看蒸藥風前伴閱書竹光靑滿塢水色緑循除應笑塵中客終年幾覆車

江村

景物佳如此遊觀意自如白雲生島嶼紅日下村墟水闊漁歌逺天長鴈影疎偶同江叟語端欲此移居

晚泊

日落江村靜風恬潮水平覉懷苦寥落歲事況崢嶸崕臈梅花白沙寒雪片眀一杯篷下酒不放客愁縈

錢唐送友人之維揚

瀟灑一尊酒江樓得共傾相逢俱是客離別易傷情樹色迷春緑雲光拂曉晴還思拄帆處淮海正潮生

次韻晚步

閉門春欲盡偶出愜幽尋桑葉人家晚桃花澗底深看雲閒倚石聴瀑懶攜琴蕭瑟靑林下嵐霏滿一襟

客舊館

曽作蕪城客重來又五秋魚鹽河上市簫鼓竹西樓地暖梅花發天寒江水流依然風月好且復寄優遊

次韻訪靈泉上人二首

攜詩訪禪老地僻景途幽紅葉千林晚黃花一徑秋崕云低屋角澗水落磯頭漸掃江湖迹相從話舊遊

山徑來雲气煙林變晚容偶然成獨出且喜得相逢此興知誰會常時悔自慵長吟破寥閴涼月上髙松

次韻村居

寂寞三家市龍鐘七十翁相逢說生理自詫得農功雉雊來牟熟蠶登桑柘空時平人意樂邀我一尊同

再遊西峯寺

西峯淸淨地墖下有僧居曽見寶花座多畱貝葉書禪師能伏虎長者解觀魚來此求無相塵心頓豁如

客至

客至衡茅下晴暾破曉新徑花紅半墮門栁緑初勻市逺盤無饌村深釀頗醇呼児具蔬筍聊爾見情眞

林亭小酌

林亭多晚趣尊酒寫淸歡山近云侵座溪虛月滿闌張琴深竹潤拂石古苔寒自足成吾隠逍遙寄鶡冠

次韻遊城東屠蘓

尋僧朝偶出還似厭塵勞冰澗泉聲細霜林樹影髙倦行聊解屨小坐暫旋袍且喜逢支遁酬詩染兔毫

旅懷

風雪歲將晚客行猶未休山前沽濁酒江上發孤舟杳杳飛雲逺棲棲去雁愁歸歟是何日生理在林丘

次韻月明徳經歷遊茅山冷泉澗

犖確山中徑徐行暫卸鞍蘚靑粘屐冷松翠滴衣單石竇畱云濕巖泉瀉月寒語來天已夕歸步向盤跚

次韻道元上人歲晚二首

山蹤迷落葉天气正深冬崖雨添寒瀑溪云向晚舂客憑臨水閣僧叩隔林鐘倚杖無餘事招猿下碧松

地偏人迹罕境寂自無嘩云濕松窓硯風淸竹屋茶石梁融雪液山沼落泉花臈近寒梅發相看鬢易華

病起述懷二首

居閒無世慮塊獨守吾廬病起方除藥行來暫閱書秋花慰岑寂老髮任蕭疎何事馳駈者無心賦遂初

溪邊成小隠竹裏結茅廬養鶴憂無料盟鷗喜有書山深寒到早門靜客來疎風俗饒淳朴遊心太古初

次韻答楊文學

江湖成久客歸思忽然生富貴非吾願交遊亦世情頭顱今已老生計尙無營一舸滄洲外梅花興自淸

武陵送友人之維揚

西淛同爲客維揚子獨遊持杯酌別酒掛席促行舟夜月千燈市春風十里樓瓊花正堪賞到日卻遲畱

丙戌元旦客中

開門春滿室旅況尙淒涼椒柏迎新歲萍蓬在異鄕歷頭忘檢閱賀客少迎將獨有髙堂念今晨阻奉觴

重遊南眀山佛日寺

重到南山寺淸涼一壑風慧光明佛日梵語隠天宮巖洞畱云在池泉與海通三平人去後石虎勢穹窿

次韻葉子西

萬山秋欲盡邂逅古城中霜徑寒花晚風林落葉空笑談情自厚酬和句難工明日還分手看君馬首東

次韻春夕旅懷

此身同倦翮暫托一枝安山近春常雨溪深夜更寒燈花頻剪落香篆暗燒殘明日尋歸路松陰滿石闌

次韻郊居

細水黃泥路空山白板門一身安畎畆萬事信乾坤架上舊書滿甕頭新酒渾小児能采藥粗可給晨昬

餞別楊貫道山長歸錢唐

楊生別我去故國在天涯野店投鞭早江■﹝舟召﹞系纜遲行裝無長物吟捲有新詩畱取懷中橘還家慰母思

己丑九月抵金華旅館和舊題詩韻

冉冉歲華換悠悠道路長老來兼病肺秋末尙殊方池水荷衣盡林霜橘子黃故園何日返已負菊花觴

旅愁

莽莽深春雨江花落漸多客舟偏阻滯兵甲屢經過深逝魚驚槮髙飛鳥避羅傷懷逢世亂吾道竟如何

次韻同友人宿山家

偶然逢故友攜手玉山西澗水穿林響崕云壓樹低東風楝花老落日子規啼共宿松窓夜篝燈和舊題

贈常恱道

老年豪气在衰髮已盈簮時掃先親墓難忘孝子心奚囊兼貯易行李只攜琴莫問窮通事相逢酒滿斟【親墓在吾裏】

題悅道預挽詩卷

達人窮至理視死卽如歸且願此身在何憂生事微卜塋垂後計學道覺前非羨爾超然者令人早息機

松陽學捨讀張修撰詩因用韻述懷二首

冷官無一事詩思日來添幽鳥閒窺沼遊絲靜掛檐煮茶然小鼎看竹捲疎簾無怪居連市盤飡味可兼

門深無俗軌春晚緑陰添竹色侵衣袂松花拂帽檐淸風自開戶明月忽當簾況有佳山水眞成吏隠兼

次韻友人移居二首

知爾因離亂移家住白雲已逃狼虎患且友鹿麋羣消日惟憑酒傷時懶著文從今成小隠榮辱兩無聞

彊飲心先醉狂歌興易闌登樓憶王粲閉戶學袁安柏葉歲新攺梅花春尙寒何時定相訪剪燭話艱難

午溪集卷三

●欽定四庫全書

午溪集卷四

﹝元﹞陳鎰撰

○五言律詩

冬夜書懷

三載廣文館蕭然類野僧病懷猶索寞詩句自崚嶒樓迥初更鼓窓寒獨夜燈擁裘坐無寐漸見月華澄

獨坐

蟾峯常在眼獨坐更當軒衰晚名猶薄棲遲道自存瓦寒檐雀聚帙古壁魚繁嘆此風塵際幽懷孰與論

挽葉學錄

故人不可見一夢遽登仙宅廢兵戈際池荒艸樹邊諸生懷絳帳孤子守靑氈寂寞蟾峯下傷情夜雨懸

挽徐學賓

相逢離亂後吾道竟悠哉愧乏陳蕃禮憐多徐孺才看山頻曳杖對月幾銜杯今日平舒路懷君倍覺哀

過楊山長廢宅

廢宅經離亂心傷往事非堂中人已去梁上燕空歸徑艸煙痕積門槐雨葉稀無言對斜日惆悵一沾衣

遊白墖寺園

山空秋日晚信步到名園古井通潮脈鄰廧過竹根云移塔影動河隔市聲喧已覺催歸興投林鳥疾奔

丁酉八月十二夜武陵對月是日省除靑田主簿

眀月相將滿照人歸興長淸光疑不夜孤影在他鄕剩把芳醪酌從無錦瑟張桂花偏有意玆夕送天香

次韻陳府掾山寺述懷

久憇招提境秋風醉叵羅山空雲起石林冷葉辭柯世事塵機息詩懷野興多絕憐同作客牢落竟如何

再次韻答周學錄

此地風塵息聊堪避网羅潛鱗依舊穴倦翮戀深柯遲暮相知少艱時感慨多酒醒過半夜柰此客愁何

次韻蕭別駕秋懷四首並呈章參謀

徑年縻薄宦秋晚興悠哉掃徑深門掩聨鑣上客來淸談延晝永衰髮覺年催嘆惜遭離亂愁膓日九回

空齋宿雨霽涼气入衣裘簾捲靑山曉池涵碧樹秋自經人世亂轉覺此身浮矯首乾坤闊傷懷王粲樓

端居聊自適逺色望中眀載誦悲秋句難忘憂國情溪風薦微冷山月吐寒更兀坐渾無寐愁聞警柝鳴

木葉蕭蕭下哀蛩石上鳴鬢毛衰易白胸次鬰難平聽雨添鄕思看云識世情沈吟多感慨搔首立前榮

再次韻

未嫌官舍冷秋色頗佳哉有客論文坐無人載酒來疎陰涼葉隕急景候虫催吟罷閒延佇長廊日影回

蔌蔌夕風起輕寒生薄裘數峯林外晚獨樹水邊秋世事萍無定此身云共浮據林一長嘯還憶庾公樓

晚景頗好道寸心孤月明山川遊宦況松菊故園情遼渺天難問艱危事屢更倚闌生逺思云外暮鴻鳴

涼气漸淒肅吟風黃葉鳴閒庭多雨積秋艸與階平久爲傷時亂都忘玩物情儒官粗堪守勇爵是浮榮

三用韻答松學諸友

此地三年客登臨亦快哉幸無官長罵喜有故人來把酒捲簾坐吟詩擊缽催蟾峯靑楚楚時見鶴飛回

牢落風塵際天寒一獘裘看來官獨冷贏得鬢添秋樹潤煙光合池深水气浮鄕心日夜切戍鼓起城樓

水色循階碧山光入牖眀客稀無俗事地僻有幽情但得親朋厚何慚主僕更隨時聊自遣憂樂以詩鳴

萬木漸搖落涼風策策鳴客愁驚老大世亂念升平𨿽忝官曹列難忘丘壑情故園頻入夢松菊想敷榮

挽項學齋

相聚今三載交情只似初艱難逢亂世辛苦卜幽居得米時沽酒分燈夜看書老成零落盡吾道復何如

早過湖南

湖月娟娟在衣寒怯早行水邊孤鶴起郊外亂雞鳴牢落身將老艱危世未平何當謝塵鞅歸傍白雲耕

次韻簡周濟川山長二首

故人辭薄宦去隠白雲鄕溪樹春天晚山泉夜月涼攜家憐杜甫齊物憶蒙莊知爾身和世於今亦兩忘

白首頻遭亂其如造物何縱鱗乘駭浪病鶴托修柯別友歲年久懷人夢寐多扁舟須過我沽酒聽漁歌

寄友人

憐君來此隠竟日掩巖扉山晚碧雲合溪深黃葉飛干戈𨿽暫息鄕國未能歸想見行吟處寒波澹落暉

挽道元上人二首

久翫林泉月今乘古峽風身遺萬刼永道悟一塵空寒竹畱枯節幽花落舊藂惟餘行誦處山意逺無窮【寺樓扁山意】

元公今歿去令我獨懷思經罷惟談道禪余不廢詩雲巢孤鶴守石洞斷猿悲寂寞燒香室窓寒白月遲【元公號雲巢】

和吳伯京學正立春見寄韻

我已多衰病君今亦老成閉門驚臘盡把酒及春生但願兵戈息從無爵祿榮郡齋風月好吟詠足幽情

拜故參政石末公祠堂

一代名臣錄公應作首推功勲家有集忠義主深知海右戍今已人間病不治瓣香千古意遺廟艸離離

奉題按察使詩卷

使臣持玉節南國動春容古驛梨花白荒城栁葉濃居官無酷吏在野有畊農明日回驄馬蒼山云萬重

贈周山長【並序】

濟川周君於余爲斯文骨肉今冬乃子善長膺省召躬送其行過餘言別謾成律詩一章以寫歲暮之懷並爲善長贈行雲

歲暮猶行役風霜襲縕袍幸無嫌酒薄聊爾助詩豪世事皆前定人生謾自勞功名如可取端合付児曹

和吳學正見寄韻二首

一從相別後寄迹各東西歲月身惟老風塵眼欲迷依山松徑窈臨水艸堂低獨坐相思夜淒涼月滿溪

不見故人久悠然多所思郡齋呼茗椀山館理桐絲望斷雲凝處吟殘葉落時風霜歲年晚還共竹猗猗

○五言絕句

題買從道枯木石圖

寂歷何年樹槎牙傍水村霜風吹葉盡秋色落云根

次韻

老去頭添雪愁來眼著花淸尊不成釂閒坐到昏鴉

懷張應奉

故人千里外相見一何難幾度裁書尺秋云鴈影寒

野步

隨意踏春沙緣塍度菜花偶逢溪叟語行到野人家

次韻過湖南竹林

一徑入深寂森然萬瑯玕日暮雪欲落翠袖生薄寒

題艸堂晚景圖

逺水涵碧波重山斂暝色琴客期未來艸堂新月白

題方泳道縣尹竹石圖

瀟灑數尺篁孱顏一拳石開卷淸風生凜然見寒碧

客中九日

客居鄰小市有酒有黃花莫訝無詩友故鄕天一涯

今晨風落帽秋鬢覺蒼蒼小酌聊成醉都忘在異鄕

偶題

小亭環緑筠瀟灑宜宴坐是中賓主誰明月淸風我

晚興

野興遂幽討獨行河水湄平原忽空曠蟬聲在髙枝

渡江

殘月曉猶在微茫水气涼潮來風滿棹送客過錢塘

病起夜坐二首

獨坐寒窓夜深鑪火欲灰無窮身外事都逐雨聲來

自憐衰老貎燈影雪千莖藥餌扶吾病詩書寄此生

明旦再用前韻

杜門聊守拙利祿念俱灰舊雨曽來客如今雨不來

古鼎燒香篆朝盤薦菜莖澹然閒自適何用學吾生

春日漫興二首

人閒境亦幽鳥鳴山更靜臨流玩落花淸興與川永

開園近屋頭日陟自成趣心懷千載期鋤云種松樹

午溪集卷四

●欽定四庫全書

午溪集卷五

﹝元﹞陳鎰撰

○七言古詩

謝楊震卿山長惠李息齋枯木竹石圖

我家栝蒼西山西重岡復嶺蔵廽溪蔦蘿篁竹最深宻半生此地成幽棲爾來汨汨隨寒暑走徧東吳與南楚長嫌客捨似雞棲夢寐山林有遺墅李侯標格淸逼人胸中丘壑絕無塵戲將醉筆一揮灑怪石古木連蒼筠先生好事緹蔵久不意今朝落吾手卻如置我故山間謖謖淸風起林藪客中愁絕夜不眠萬里秋思隨人先便須攜此歸掛艸堂時時開酌賞以瑤華篇

謁張伯雨外史

先生昔住句曲山瓊樓絳闕相通寛飛幢遊戲九霄上下視赤日如跳丸卻來平地尋舊隠摩挱古石看煙痕孤雲蹤迹偶還往此身本在無還間天書雲篆眞訣祕蒼精含景秋芒寒老我江湖倦遊客洗心只欲聴談玄蓬萊弱水如可到願借來鶴隨遊軿【開元宮有來鶴亭煙痕石】

次韻周子符中秋賞月

去年爲客錢唐館序屬中秋涼意滿杜門獨酌風雨來檐澑瀟瀟聲不斷今年歸上午溪樓長天月白還中秋洞簫吹徹夜寥閴玉盤正在闌干頭素光眩眩淸無柰興豪欲踏鯨鰲背此生此景須盡歡放浪形骸天地外金尊瀲灔生酒波圑圑桂樹靑婆娑人生四美不易具此酒不飲如公何

贈寫竹齊伯玉

少微躔下有佳客紫髯漆髮雙瞳碧前年騎鶴遊廣陵傲睨江濤弄明月雄才犖犖天馬駒淸標炯炯冰玉壺滿襟英气斂不住卻與竹君傳畫圖酒酣肝膽露芒角雪壁淋漓翻墨汁興豪一掃數百竿立玉排空森列戟蒼煙漠漠橫髙秋虛堂晝靜聞蕭颼知君用心亦良苦落筆竗覷文洋州我漸飄泊大江北歲晚交情冷如鐵欲畱此畫共結三友盟只恐一夕通靈化梭壁

次韻同徐子蒼賞海棠

芳姿艶質天與妍玉環飛燕俱堪憐昭陽華淸畱不住化去卻作花中仙當時扶醉春容醒富貴風流兩矜逞雕欄玉檻安在哉依舊東風好光景今人尙愛宮中妝一春對花醉百場踏歌槌鼓窮夜飲連天畫燭迷春芳老我偏慚腳無力十年奔走他鄕國花時偶喜得還家把酒看花空太息教兒莫放淸樽空剪取步障圍春風人生得時且歡樂少年轉眼成衰翁

次韻賦無言上人盆石

海窟移來一拳石膚寸中蔵勢千尺天然幻出補陀宮使我觀瞻晤空色瑞光隠隠生霧煙淸气霏霏充幾席夜來對坐黙無言水月淸涼梔子碧

次韻友人西湖訪梅

經年旅食紅塵市壓座笙歌喧醉耳山林淸夢竟荒迷眼底詩人能有幾朔風吹寒澄宿霧聞道西湖梅半吐共君漂泊在天涯卻嘆流年暗中度疎花冷蕋回陽春淸波澹月傳花神君命得句更奇絕對花如對冰玉人老我見梅心愈醒曽向湖邊弄香影不愁雪後白模糊再約孤山訪和靖

寄張外史

鐡冠峩峩鶴氅裘衝襟炯炯冰壺秋進履曽下黃石拜辟榖獨從赤松遊官府眞仙上界足富貴於我如雲浮乞取金丹換毛骨飛佩往謁昆侖丘

次韻客中答友人

我生牢落寡時偶半世江湖厭奔走霜風吹破黒貂裘畫虎不成羞類狗羨君意气隘八區自說功名分中有往時曽學屠龍技向去當施縛麟手萍蓬偶爾屢相逢黃金醉輦如澠酒去年共訪西湖梅今年又賦平山桞侈然惠我云錦章五采繽紛落晴牖自慚衰老百不如深荷交情日親厚難將魚目報夜光但惜黃鐘調瓦缶倚歌慷慨不自覉酒酣拔劍蛟龍吼

次韻夏日野步

繰絲人家雞午啼南墻雨過篁竹齊出門更喜新緑淨旋布石磯行過溪香醪滿榼供提攜垂楊樹外聽鳴鸝因嗟田父行水泥有餉不充葵與藜

三月十三日同松陽諸友遊東臯過逍遙宮分韻得艸字

葛中野服偕詩老步出東臯散懷抱尋幽更到逍遙宮坐我澄軒淨如掃山寒石竇雲起遲地迥松林鶴歸早何時重約黃冠師直上靈巖拾瑤艸

中秋感懷呈松學諸友

我昔扁舟泛淮水萬頃琉璃月光裏夜深復上城南樓笛聲未斷簫聲起燕姬二八比玉花纎纎瀲灔傾流霞筵前舞袖影淩亂靑年意气百倍加歸來歲月如轉燭圓缺陰晴幾悲樂只今白首嘆無成晚得一官飰不足江北江南多亂離吁嗟赤子無所依長松古邑亦遭毀空餘野艸秋螢飛乾坤浩蕩父老盡逝水東流徒潣潣世間萬事何時終豈若龐公鹿門隱人生對酒當盡歡此宵此月能幾看杜陵詩老曽有語無使霜露沾衣寒

次韻壽友人

銀潢秋水洗丰骨談笑掀髯豪興發婆律旃檀香味浮琉璃琥珀酒光滑𨿽無紅袖共歡娛謾有淸詩冩奇絕祝君之壽老益堅靜夜觀書眼如月

秋日葉訓導招飲分韻得摘字

主人登樓宴賓客笑語相歡盡今夕蟾溪淸浸月光秋兔阜寒通雲气白舉頭但覺銀漢低澆胸未怪金杯窄重陽更約醉西風墻根菊蕋應堪摘

再分韻得百字

南陽有客髯如戟更覺心腸堅鐡石攜來舊日書一囊分坐中齋燈半席制齡且學餐菊英辟世休言種桃核便當沽酒消窮愁袖中我有錢三百

溪樓小宴分韻得頭字

西風浩蕩吹衣裘天气漸冷黃花秋山城酒熟方新篘𨿽非九日堪追遊今朝偶出招朋傳攜尊采菊登髙樓雕盤烏幾羅珍羞一觴一詠相賡酬蟾光當窓靑入眸珠簾倒掛珊瑚鉤曉霞絢彩晴未收白蘋掩映波光浮醉酣更覺忘百憂胸中世故散不畱詩成復作商聲謳他人能有此樂不丈夫命達當封侯未達自分歸林丘我聞弘景不出休何須更畫金籠頭

題院判石末公見惠趙仲穆雙馬圖

使君惠我雙馬圖雄姿逸態世所無流傳韓幹舊墨迹湖州公子親臨摹湖州自是名家駒繪畫此馬與眾殊鬃鬛蕭蕭朔風起舉足萬里無長途彎弓馬上者誰子駞裘烏帽貂襜褕遊韁飛鞚栁陰外射殺黃熊及於莵只今世亂多戰伐駑駘龍種同馳驅邊城人馬半已死空令撫捲成嗟吁使君統領百萬夫要平南楚並東吳英雄事業佐玄徳願起此馬如的盧

次韻孫都事越中大雪歌

庚子之歲雲暮矣越中大雪若幽薊凍雲十日撥不開亂灑斜飛勢容裔山川髙下爛瓊瑤世界三千色無二倚壑髙松折巨枝入地遺蝗蔵醜類乾坤已回北作南凝沍陰中有和气白頭父老爲咨嗟百年覩此眞奇異仄聞城市三尺餘陋巷益深難擁篲漁翁披簔迷晚歸童子映書忘夜寐我𨿽寒苦興自豪一上層樓豁胸次豈無黨進酒淺斟不學袁安戶深閉醉酣箕踞正長吟忽有詩從鳯池至左司先生文武兼統制吾邦居重位凜然淸气逼銀河散此六花飛大地兵塵沴戾盡洗空窮谷深山亦漸被因知天意兆禎祥明年大有公當記

好溪堰爲吳明府作

縣公築堰東九里大堤橫截長溪水引流下注萬頃田禾稻翻風翠雲起去年陂堰未曽開況值亢旱天爲災城中亂罷正蕭索兼無秋實人民哀今年爭看決渠雨龍骨長閒掛梁梠老農仰臥歌南風但知歡樂無所苦君侯事業如白公流芳千載無終窮願公更展作霖手均此徳澤四海同

次韻葉中甫見寄

葉公與我皆奇士骨相崚嶒气雄偉當年湖海屢相逢酒酣擊劍秋風起結交落落靑雲賓談笑相過無俗軌潛心不復事詩書要取功名侯萬里誰知白髮成兩翁此意蕭條今已矣忽然寄詩來問安歷說舊遊情愈美況遭世亂多變遷富貴榮華如覆水嗟余獨抱寒苦調只有豪吟差可擬結廬幸喜近淸溪剩種桃花紅蕋蕋約君待向春水肥共駕扁舟釣魴鯉

次韻孀婦嘆【用杜工部詩韻】

城東孀婦髮未華半生苦樂隨夫家前年夫戍死鋒鏑姑老子幼長吁嗟攜持幼子獨存立倚簾羞見燕雙入辛勤紡績得來薪晨昏奉姑粗供給鄰家女子瑳素頭壓鬢金釵髻相並下階自折櫻桃花愛惜嬌容時照井誰知孀婦拭淚痕爲夫築墳松樹根此身抱節誓不攺甘守寂寞黃茅材

次韻蔡伯玉見寄

吾邦風俗頗淳古田裏居民皆樂土天教我軰以筆耕播詠聲詩徧寰宇飬生不用服金丹充腸自有苜蓿盤四時佳景足延覽淸溪浩蕩山髙寒我昔別君爲冷掾五載區區食破硯相望南北如風枝卻喜歸來復相見去年風塵暗不開招我西澗同銜杯巖頭啼鳥日催起看云聽瀑心悠哉只今世事已如此碌碌微官如敝屣便從巢許隠終身掬取淸流洗塵耳

午溪集卷五

●欽定四庫全書

午溪集卷六

﹝元﹞陳鎰撰

○七言律詩

石門紀遊

山藏仙窟好溪湄滿徑秋云冷濕衣萬古石門靑不合半天瀑布雪長飛猿攀松子巖前落鶴趂琴童洞口歸謝李何年畱傑句至今山水有淸暉

紫虛觀

紫虛宮近少微垣俯瞰粼粼碧一川刼火不燒鍾呂像古碑尙記李唐年龍飛劍影來深洞鳯載簫聲下九天千載葛洪丹井在神光猶自發靈泉【觀遭兵火鍾呂二像如故】

江心寺

四顧彌漫雪浪翻巍巍臺殿壓云根天連塔影浮江浦風送鐘聲落海門老衲倚闌延月色潛蛟蟠穴候潮痕古今登覽無窮思雲气蒼蒼島樹昏

甘露寺廢址

金碧樓臺安在哉空畱鐡塔鎭崔嵬慈雲散盡無甘露烈火燒殘有刼灰巨鑊欹斜堆敗葉斷碑零落付蒼苔老僧飛錫知何處落日長江潮自回

遊蒼山道院

松桂蒼蒼匝道邊林光搖蕩拂晴川桃花流水人間世石室丹霞洞府天一榻淸風生竹潤半檐疎雨入茶煙詩人往往余吟詠間剔蒼苔看石鐫

次韻月明徳經歷遊茅山

三峯翠色倚髙冥萬壑松聲撼百霆列宿拱垣低月殿彩雲扶轂近芝亭紫壇露冷晨幢濕金闕風微午篆馨遙想羣仙飛佩處碧霞縹緲玉瓏玲

又次韻宿元符宮

天風送客到茅山山疊千重路百盤松下石碑畱玉篆竹邊藥竈飬金丹聲沈萬籟乾坤靜气肅九霄風露寒乞取鼎余換凡骨好隨僊侶躡飛鸞

丹陽早發

浮生擾擾幾時休又向長河理去舟雁帶吳云鄕信逺蛩鳴楚月客心愁依依老桞風煙晚獵獵黃蘆水國秋借問今宵何處宿遙山靑外是瓜洲

遊西峯寺

山繞招提面面靑黃金臺殿敞春晴樹分兩徑參差起水積方池澹沲淸並命鳥飛爭供食長生魚出聴鐘聲湛然亭上憑闌久閒看溪云傍塔生

三巖

塵土寰中有底忙禪扉咫尺自淸涼云深古洞苔生井露冷疎林月滿廊紫玉叢開金色相水晶檐動白毫光慿誰捲取天潢雪好把楊枝灑下方

次韻鄧知州會秦郵幹明寺二首

特向詩禪覓一參秦郵寺裏聴雄談政成洛北官方滿家近淮南路熟諳春日竹窓多雅趣暮年蔗境有餘甘超然跳出塵籠外風月招邀興倍堪

解組歸來隠樂郊手開藥圃旋除茅巢云野鶴新添子亞水苔梅曲引梢翰苑曽傳坡老句禪門今結遁公交日來淸思知何在茶臼時時隔竹敲

再次韻呈天岸長老

妙法無邊竟莫參洗心只欲聴淸談空門枯淡師能守行路艱難我慣諳蕓幾半窓煙穂碧茶甌一掬井花甘淵明他日重來此蓮社投盟諒自堪

瀟灑禪房近碧郊短墻重疊蓋黃茅光翻池上千桃樹秀入階前萬桞梢水滿艸生魚意樂風微日暖鳥聲交更無餘事跏趺外從遣棊聲晝屢敲

三用韻呈天石長老

不二門中試往參了無文字況言談安心有法何從覓應事隨機已熟諳午榻偶聴風竹響春廚時薦野蔬甘勞生自愧多煩惱寧止嵇康七不堪

路入瑯山十里郊曽聞卓錫蓋新茅靈巖中豎擎天石祗樹東回偃月梢欲比淵明來入社也應支遁肯聨交他時襆被來尋約長聴鐘聲夜半敲

旅懷

滿樓風露薄幽襟素練縈窓月影臨市散燈收人語靜夢回酒醒夜寒深淮山殘雪三年客栝嶺飛雲萬里心珍重緑猗亭上竹平安長遣寄淸吟

次韻答友人

靑雲萬里豁雄襟淮海東邊得共臨吳楚地分平野闊金焦山湧大江深秋風楊桞離亭恨夜月梅花故國心試上層樓一悵望手弦緑綺和髙吟

贈李晉卿葬師歸龍泉

瀟瀟霜霰點行裝驢瘦童寒路更長十載江湖雙白鬢半生山水一靑囊摩挲古劍心猶壯邂逅淸尊興自狂歲晚不堪成話別石橋流水野梅香

春日次韻羅善先照磨二首

客裏光陰一瞬過壯年心事易蹉跎人生用捨同芻狗世態炎涼似腳婆緑靄醸春歸楚樹玉塵吹雨漲淮波相逢此地重攜手無柰千絲栁色多

緑陰亭館曉光新久客秦淮兩度春霏屑雄談頻落塵軋霄老句更驚人遊山未可閒安石畊谷寧容老子眞斛水蛟龍能變化春雷一鼓到天津

再次韻答王子愚

艸木城深一雨過流年如此惜蹉跎雲間后土來天女風外淸淮舞浪婆旅邸晝銷茶煮雪歌樓春透酒生波慿髙目斷江南路無限逺山歸興多

檐影參差樹色新曉鶯啼破畫橋春桞分稚緑初眀眼花醸濃香欲醉人白日遊絲吟趣逺間雲流水道情眞管弦不入騷人耳緩策尋芳傍野津

和程渠翁見惠詩韻

夘峯深處客忘還硯石從容意自閒乘興無舟來剡曲懷人有夢到松間謀生每愧兔三窟學道長憐豹一斑若問日來新況味飯牛聊復臥南山

次韻陳和仲

江湖十載感流萍一日居山夢始淸林下散樗難大用道旁苦李得全生拂苔蒼石和云坐種秫平疇帶月畊慚愧故人疎闊甚南箕北斗信虛名

挽西巖崇上人

絕俗離羣付陸沈屋云分住古崕陰案頭經卷香猶在窓下蒲團塵欲侵翠擁山屏余色相淸涵海滴印禪心客來何處尋行迹黃葉漫山秋露深【寺中有屏山軒海滴泉】

次韻客中送友人歸栝蒼二首

落花飛絮滿江城薄靄遙遮逺色明別酒亂澆胸壘塊狂詩盡放筆縱橫石橋立馬日還暮野岸移舟潮已生自覺老懷偏作惡客中送客倍關情

東風吹雨似輕塵握手河梁未忍分芳艸緑波無限思落花啼鴂不多春離尊今夕蕪城月去棹眀朝瓜浦云寄語故山猿鶴道秋來我亦整歸輪

次韻枯梅

苔封蘚蝕百年身雪虐霜饕數點春畱得此花參太極看來生意是深仁羅浮仙子冰魂返飯顆詩人瘦態眞不許世間兒女比臨風孤艶絕芳塵

次韻植竹

森森蒼玉謝斤鋤幽翫惟便山澤臒曉潤煙光連別墅夜涼月色滿前湖解苞便有風霜節寫影眞成水墨圖對此翛然忘俗慮一杯拾葉煮云腴

和周濟翁寫別韻

西風兩鬢已蒼然萬事無心只任天細飲黃花新酒味長吟緑竹舊詩篇登髙未落龍山帽盡興先回剡曲船後夜定知窓外月照人涼冷不成眠

次韻村景

芋葉瓜藤緑滿田數家煙火接平原溪分秋水繞孤嶼山障夕陽明半村訪鶴客來松下徑掃花童立竹邊門居安便是神仙境何必桃源避世喧

八月十四夜宿松溪山莊次韻

湖海經年滯客程相逢一嘯敍前盟路經山雨靑泥滑風捲溪云白月明幸有芳尊酬此夕惜無佳句續髙情酒醒不惜匆匆別共聽鐘聲出曉城

和劉益洲訓導見惠詩韻

五年奔走客中忙長想詩筒翰墨香老我日添頭髮白故園秋負菊花黃勞生自笑烏三繞飬拙還同龜六藏何日相過溪竹外欵陪尊酒到斜陽

哭外舅此山先生

才名奕奕冠當今投老林泉樂意深太華黃河曽識面玉堂金馬有知心壽杯未及希年賀詩卷空添近日吟慨想音容尙如此西風吹淚滿衣襟

旅懷

久客江城事事慳一尊聊爾破愁端吳云無雁傳鄕信楚水有魚供旅飱燕子乍來風力軟桃花欲動雨聲幹今朝偶爲尋芳出試著春衫尙覺寒

乙酉二月十六日偕楊貫道謁張貞居外史畱宿南山登善庵明旦以詩奉別

磵阿不到一年餘此日重來訪隠居銀燭照花明淥酒石函封蘚貯丹書雨添瀑水春池滿雲起山窓曉室虛自愧匆匆回俗駕不堪松下別霞裾

陪黃晉卿提舉楊震卿山長宴張貞居外史竹軒

仙家風景少人知亭館春明宴客遲黃鼠登盤脂似蠟白魚落刃鱠如絲天香冉冉花雙品日色暉暉竹數枝始信蓬萊在塵世門前車馬自紛馳【坐上有牡丹二朶故云】

送張仲舉應奉回京師宴韓提舉

宅主人開酌宴華堂異果珍羞次第甞燕客題詩鄕思逺吳姬勸酒曲聲長風吹楊栁依依緑雨過荼■﹝艸縻﹞細細香此會殷勤還繼燭莫教今夕斷離腸

題陳思復喜白髮詩卷

髙人大隠飬修齡喜見年來白髮生種種盡從頭上滿星星漸向鏡中眀不緣憂事添千丈只爲看詩益幾莖一任■鬙颯垂領居閒幸免著塵纓

次韻白蓮

素質天然不假妝盈盈步入水雲鄕前身曽結逺公社古制猶存屈子裳月佩有聲沈水玉冰肌無汗愜龍堂夜深偏稱淸閒客來共西池一味涼

次韻髙則誠參軍題少微山巨樟

老气長身倚斷崖蒼皮鐵甲漬深苔幾年造化栽培力他日明堂柱石材風挾雨聲龍起立月籠云影鳯飛來長令煉藥山中侶想象欝藍天上臺

次韻題東巖

石巖削作鐡城埤荒磴盤盤一綫微萬古筆峯欹日轂半空劍石掛云衣傍無扳木愁猿過下有摩巢老鶴飛此地從來天設險亂離民復得依歸

次韻同周子符晚步

溪上紫煙生逺林乘閒偶出散衝襟靑山如故詩人老紅葉無言秋意深萬里封侯非我願半生學稼識農心涼風滿路歸來晚且對黃花索酒斟

次韻友人送別之淮東

萬里關河落木秋又攜行李上扁舟元龍湖海增豪气司馬山川愜壯逰帆影乍開風浩浩客程漸逺水悠悠應知別後相思處眀月天涯江上樓

客窓晚望

旅景蕭條霜气催江楓樹樹錦成堆天髙雁影和云落風急濤聲帶雨來未辦緑尊供客醉空憐黃菊向人開一時歸興難排遣邂逅成詩亦懶裁

武林舊館

寂寞江山舊帝州重來景物倍蕭颼客窓素月涼如水子夜淸風淡欲秋聴竹亭空蒼石古種松地冷碧苔幽老懷正自難消遣嘹唳江邊過雁愁

挽楊震卿山長

芹宮半世守儒官冷況蕭然道自尊琴在舊堂湖月冷劍橫新塜嶺雲昬吳山猶認生前面楚水難招沒後魂雪滿西橋橋畔宅梅花心事與誰論

客中思歸

世道艱難轉覺危回頭五十五年非紅旗黃紙從無分白髮靑山可息機二頃稻田環馬墅一區茅屋傍漁磯西風吹動家鄕念心與孤云稍稍飛【馬墅所居地名】

夏日周子符過訪用杜工部嚴公仲夏枉駕艸堂詩韻二首

溪流曲曲路盤盤逺辱髙人此駐鞍別久忽驚詩骨瘦飲多尙覺酒腸寛茅齋雨積晴猶潤竹徑云深夏亦寒坐對棊枰遺世慮不妨相與盡淸歡

深谷幽居類隠盤喜無俗客枉金鞍門前修竹籠煙碧溪上閒雲度水寛茶竈旋燒松葉濕硯池頻滴井華寒君來莫訝無供給野水添杯罄一歡

賦林亭新霽二首

瀟灑林亭近翠微雨餘斜日送淸暉茶香細細蒼煙起樹影離離翠羽飛林下無人敲竹戶水邊有客制荷衣偶來坐石乘涼久閒看髙松野鶴歸

恰匝松篁引樹涼玲瓏窓戶納晴光曲檐乍掛遊絲細斜隙初看野馬忙紫蘚緑苔行處滑碧苞丹實酒邊香畱連自適淸幽趣坐聴琴聲古意長

挽周子符

近陪談笑碧山堂一別俄驚半載彊秋到聞公才臥病朝來走使忽傳亡香銷琴室松風冷燈滅書竹月涼惆悵老成零落盡望云揮淚倍悲傷

送王本立赴京師

丈夫有志取侯封剩喜君家襲世功腰佩虎符頭已雪胸韜豹略气如虹策書此日才名遂尊酒何時笑語同若會故人張應奉爲言畊釣老山中

次韻答道元上人

久住靈泉學苦空靑靑瘦竹伴臒容朝飛錫杖無驚鶴夜誦經臺有聽龍說法精微多聚石洗腸淸淨更餐松歸來趺坐巖西屋白月如珠照筆峯

次韻中秋登水光山色亭時王縣尹季山長同遊

策策涼風拂帽輕緩扶藤杖出西城縣公小隊能同樂詩老髙懷覺倍淸白石淸溪寒潦縮丹崖紫谷夕陽明廣寒桂樹今何似贏得年年折又生

癸巳立春夜夢得詩一聨樹當曉戶生雲气水入春池泛日光覺後足成篇

山冦傳聞已破降一杯新酒浣愁腸樹當曉戶生雲气水入春池汛日光栢葉未欺華髮攺梅花猶帶去年香家居無事心逾喜八十慈親壽且康

雙溪道院贈葉逸民

讀書精舍最相宜一炷淸香晝掩扉虛白自生林下室軟紅獨上客中衣閒階雨潤苔痕合小徑風淸竹葉稀邂逅與君同此興求詩問法兩忘機

再用韻二首

蕭條孤館傍溪湄楡栁陰陰緑滿扉風挾水聲長到枕雨含林潤欲侵衣一春客路情懷惡千里家山音信稀爭似髙人樂幽隠不知人世有危機

郭外人家近翠微雨餘嵐气濕窓扉花畦軟土紅粘屐竹徑深苔緑染衣門巷日長人語寂樓臺春盡燕來稀靜觀萬物多消長造化無言黙運機

遣悶

風塵澒洞幾時淸軍旅經過阻客程江岸落帆春浪急野橋沽酒夕陽眀朝廷將相非無策田野耰鋤漫作兵回首東南天宇闊白雲飛處倍關情

聞子規

獨立溪頭聞子規寸心欲折鬂成絲東風巷陌花飛處細雨園林葉暗時顧我艱難頻作客經春愁悶彊裁詩雲山入望鄕關逺徙倚長橋有所思

錢唐亂後

滿城瓦礫總成堆往事傳聞尙可哀士族盡從西渡去官軍卻自北關來黃金宅第無完堵白骨沙場有濕苔惆悵錢唐舊時月夜深空照怒潮回

次韻松學述懷

腐儒麄糲愧無成偶向芹宮著薄名春晚石壇靑杏合日長蕓幾素琴橫此身漸覺垂垂老世事堪憐滚滚生底用辛勤貪寸祿故山風月有餘淸

次韻雨中述懷

湖水紆余漲緑新門前杏子已生勻漫天風雨連三月過眼光陰又一春冷況自慚同鄭老閒居爭得似安仁老來堪嘯微官縳懶性從來只任眞

午溪集卷六

●欽定四庫全書

午溪集卷七

﹝元﹞陳鎰撰

○七言律詩

遊逍遙觀欲至雲巖不果

奉眞門外逍遙觀銀闕瓊樓倚碧岑萬樹古松雲气濕一溪春水雨痕深山靈久護黃金鼎僊客閒調白玉琴欲訪雲巖天已夕杖藜他日約重尋

次韻松學諸友見寄

一昔與君分袂日特煩相送馬湖前老來易覺吟懷惡別後多慚俗事牽獨嶺松云應滿塢東臯花雨想添泉還思重訪登臨地記得逍遙別有天

九日偕計山長遊西巖寺次韻

故人訪我當重九黃菊吹香滿一庭邂逅登髙同勝事畱連到晚宿禪扄秋陰積潤云生幾山意催寒雨近屏坐對跏趺僧話久十年塵思豁然醒

夜宿道元上人房再次前韻

客至林房成一宿忽聞寒雨落空庭竹鑪細火畱餘暖松戶深云帶晚扄井水應潮生石穴洞霞成乳滴山屏只緣景勝吟難就坐對龕燈酒半醒

次林彥文縣尹韻送劉伯溫都事撫安靑田

三月江南艸色新隨車零雨浥輕塵繡衣奉命安民俗玉斧揚威出使臣玄鶴劃鳴云洞曉靑芝徧布石田春太平气象今重見老我甘爲擊壤人

次林縣尹韻上元帥石末公

落日長風動大旗寧令云鳥識神奇世家共仰侯門戟兵策誰參別墅棊烽火時時蒿目力指揮往往竭心思也知韓範兼文武還帶貂蟬侍玉墀

松陽感事

長松縣裏客重來舊上層樓安在哉天地無情經喪亂溪山有恨起塵埃故人半已歸黃壤遺業多憐長緑苔寂寞湖南煙色晚壊垣惟見枳花開

次韻魏縣尹遊雲巖小蓬萊軒

樹入仙巖一徑微公餘到此及春暉石缸香暖松花酒云縷光寒槲葉衣未向神人求藥匕且從羽士問玄機山中異境難畱客還向東臯步月歸

遊南巖寺

蟾溪南畔小峩嵋幽磴盤盤上翠微路轉山亭休客駕林開云屋掛僧衣天池水淨涵秋月石筍峯髙障夕暉勝地從來隔烽火卻憐人世刼灰飛【南巖一名小峩嵋】

鐘梵無聲白晝遲沈沈古殿佛燈微石崖射日光搖几林壑藏風冷襲衣自昔乾坤鍾秀气至今山水發淸暉何時重到分禪榻坐看閒雲自在飛

和賈縣尉秋日往山中詩韻二首

野橋村路雨初晴滿袖涼風馬足輕松下幾年淹宦況山中九日動詩情逢時又見黃花發感事俄驚白髮生且喜囊中無長物只畱琴劍伴回程

山色蒼茫翠欲流行經熟路憶曽遊西風鳥影寒塘晚細雨蟬聲碧樹秋過眼年光如急電傷懷世事等浮漚知君爲國勤勞苦一寸丹心有百憂

奉和元帥石末公元宵二首

自嘆經年依半水那知今夕客嚴城中天月在無燈火午夜風來有柝聲濁酒不澆胸壘塊衰年猶覺句崢嶸升平气象何時見獨對梅花坐到明

節序蕭條寧似舊夜寒燈火暗孤城星河淡淡流云影鐘鼓遲遲咽漏聲撫事憂時心慨慷狂歌擊缶气崢嶸昆侖關破當今夕遺史重看眼爲明

奉和元帥石末公春晴謾興詩韻

使君惠澤似春陽田有來牟麥有桑日暖戟門旗轉影風淸玉帳劍生芒深山狐兔潛無迹曠野黔黎喜欲狂今日朝廷方倚重論功應不愧韓張

暮春阻舟蘭江因病起登樓有作

淸明寒食客中過病起彊登江上樓逺樹雲閒春漠漠落花風靜思悠悠鄕書無雁頻勞夢波浪驚人久系舟何處悲歌連野哭老懷寂寞不勝愁

鳯凰山懷古

舞鳯山形無古今百年王气已銷沈荒涼禁苑經樵采寂寞歌臺貯梵音艸暗碧橋分野色石寒白墖鎖云陰傷懷往事空遺恨落日山前蟬亂吟

題吳敬夫艸亭【亭在萬松嶺】

艸亭幽絕在林端蒼霧丹霞遶石闌松葉覆山禽自語苔痕匝地竹成竿繞花古井呼兒汲題畫新詩與客看羨爾風塵能吏隠聽猿時踏嶺雲寒

友人移居再用前韻

故人移住碧雲端取次尋遊興未闌地隔城埤沈戍鼓山連湖水有漁竿石邊芝艸和云采窓外松枝帶雨看客至盡堪供茗飲古泓淸浸玉泉寒

秋日偶懷

牢落天涯客倦遊尙憐生計事悠悠二年道路誰靑眼半紙功名人白頭落葉蛩聲吳月冷涼風雁影楚天秋傷懷處處猶徵伐卻憶滄浪舊釣舟

秋日登吳山望城東戰壘愴然有懷

亂後吳山依舊靑登臨一望卻傷情長河白骨沈寒水落日烏鴉噪古城湖上采蓮無畫舫關東種栁滿嚴營繁華從此成消歇潮到空江恨未平

寄題陳此一煉師壽巖詩卷

聞說仙都陳道士靈書眞篆得心傳藥鑪火暖金丹熟壽穴云深石髄堅鶴趂笙聲巖頂月龍回劍影洞中天彭籛骨相應難老且住人間八百年

次韻陳府掾宿治平寺棲雲軒

詩客秋來欵竹扄淸談時得共髙僧云軒題畫朝揮筆石幾看書夜對燈香篆繞盤煙細細粥魚敲木響登登寺樓髙處冝長望水滿蟾溪緑似繩

對菊有懷季山長

薄宦經年未得歸西風黃菊已盈枝今朝把酒聊自適此地看花多所思世事不幹迎客少舊交久別寄書遲莫言歲晚無廩粟山色水光堪樂饑

再用韻答松陽諸友【時自錢唐回故云】

靑雲倦翮逺來歸尙愧棲遲寄一枝眷眷親朋嗟久別昏昏燈火話相思詩因感興吟來苦事不關心睡起遲天地無情吾輩老亂離誰爲卹寒饑

二年孤館客忘歸身似飛烏繞樹枝世路風塵多喪亂故山松桂幾懷思黃花紅葉秋將晚流水閒雲意自遲萬事無慿如夢飽區區誰解悟眞饑

感懷呈友人

濩落才疎只自憐狂吟詩句漫成編三彭已伏庚申日六甲初周戊戌年心事無瑕如白璧此生守直類朱弦相逢且共尊中酒身外窮通總付天

次韻遊溪南野寺

蕭然野寺愜淸遊禪老詩人總素流迎客卻從云外入烹茶少爲竹間畱庭空古桂疎疎雨池淨靑蓮淡淡秋欲效淵眀同結社逺公還許再來否

冬至日同友人尋梅翌日過溪南有作

芒鞵藜杖踏山云客裏尋梅詎厭頻行到溪南才見樹看來枝北未多春水淸沙白香微動雪虐霜欺色愈眞喜得陽和消息早好分生意與詩人

次韻答葉訓導

長松廢邑兵戈後舊館秋深木葉零煙滅市心雙井古雲飛溪上數峯靑東臯訪鶴逍遙觀南麓尋僧抱膝亭多謝攜尊慰岑寂夜檐還共看文星

次韻客懷二首

孤館淒涼歸計遲世無鮑叔少相知天寒疲馬空喧櫪月冷棲鴻尙凍枝沽酒消愁忘爾汝題詩適興記吾誰西風昨夜吹庭樹叢桂山中入夢思

三年客裏寄行藏搖落秋深感異鄕久敝黒貂驚歲月漸疎白髮老風霜乾坤納納胸襟闊山水迢迢道路長遙想故園淸露曉滿林橘柚眩初陽

丁酉秋浙省除靑田主簿戊戌三月再調松陽感愧有作

牢落乾坤一腐儒卻憐半世事詩書廣文方入中朝選主簿重承外省除長擬報恩憂力薄更教佐邑愧才疎踵門有客來相賀旋買芳尊剪野蔬

次韻感事

獨立西風塵滿眼紛紛鷹隼少文鵷自憐人世逢多難誰叩天閽上萬言黃濁水深龍噴薄靑冥日迥雁聨軒客懷寥落秋將晚空對黃花憶故園

再次韻懷歸

褐衫偶著來從宦也躡通班綴鷺鵷報主慚無補衮手歸田只合共農言年來舊業書千卷老去閒心竹一軒有地寛閒午溪上木奴更種滿秋園

次韻葉訓導雨中漫興

避亂三年依郭外靑蘿白屋鎖寒煙繞階山葉秋虫響照榻書燈夜雨懸半紙功名猶未就數莖華髮已堪憐尋詩有客時相過竹下芳尊想未眠

再次韻遣懷

宇宙荒涼秋气肅剛風未掃緑林煙人間烽火時時起天外妖星夜夜懸萬事多端何日靜一官獨冷有誰憐故山風月應無恙歸到溪軒且晏眠

中秋小酌分韻得長字

故人中秋設佳宴垂簾下榻開中堂老桂淸香沁露冷眾賓醉語含風涼上窯瓷噐飣肴饌長生木瓢行酒漿歡然飲罷雨忽作索紙題詩牽興長

中秋風雨再用懸字韻

長天雨暗中秋月兔影蟾光隔霧煙疲戍抱關雙淚冷小儒憂國寸心懸陰晴天意詎能測悲樂人生只自憐賴有桂花香醞藉挑燈孤坐不成眠

次韻葉訓導移居

曽向溪南隠一丘攜家今住市西樓水聲通沼涼生袂山色捲簾靑入眸竹竈煮茶銷白晝石牀壓酒醉淸秋安居此外隨吾分可效涪翁賦四休

次韻夜坐聽雨

寂寞山齋孤坐夜西風落葉雨瀟瀟水光入室涼偏潤地气侵衣暑頓消靜念人情狙賦芧更憐世事鹿藏蕉何時洗卻儒酸態還共扶搖上九霄

送元帥胡公往遂昌平冦

大將雄姿虎豹威濟時又起著戎衣牙旗有象分行伍鐡騎無聲聽指揮黃石一編參武略孔明八陣合神機此行盡把妖氛掃笳鼓風淸奏凱歸

重陽後二日遣悶

去年登髙蓮城北今年復在松山陽自嗟頭髮間白黒忍見菊蕋含靑黃世亂甲兵戰未巳日報羽書馳更忙苦無尊酒慰寂寞東望家山愁思長

次韻胡元帥題夘山

邜峯髙聳碧孱顏見素眞人此煉丹古井水寒通逺海紫壇云暖擁羣山境超大地三千界天近層樓十二闌遙想瓣香朝謁處靑霞深護玉宸班

遣懷二首

平生賦性本疎頑拙宦𨿽縻心自閒黃菊尙畱秋後徑白雲長在望中山瘦軀多病惟儲藥空屋無錢不用關松下兒童應笑我鬢毛只爲作詩斑

不出門庭腰腳頑幅巾短褐稱蕭閒墨濃硯石迷雊眼香暖鑪煙起博山睡美黒甜便老懶飲酣白墮息機關今秋已負登髙興空想重巖細菊斑

次韻劉宗保秋懷二首

溪上靑山抱郭回蒙蒙煙雨暗樓臺平原日暮牛羊返逺路風髙鴻雁來斷續砧聲何處響淒涼菊蕋爲誰開知君獨抱憂時苦我亦深同杜老衰

擾擾風塵滿眼愁乍寒天气怯深秋韲鹽況味聊堪守竹帛功名不用求今日聞雞無祖逖當年夢蝶有莊周自慚衰老將歸隠二頃還須爲鶴謀

次韻述懷

時命多仇道未窮愁懷如酒味偏濃爭憐軒蓋能乘鶴誰信泥沙解困龍黃葉一庭人迹少靑燈孤館客情慵西風吹冷衣中綫深念當時宻宻縫

次韻答松學諸友二首

門掩蒼苔人寂寂樹深幽鳥自鳴酬溪雲帶雨來池上林葉隨風下屋頭萬卷有餘兒解讀一瓢自樂我何求山空歲晚梅將發寒夜茶鑪肯共不

不嫌官舍氈長冷酒熟詩溫可獻酬剩有禪談來白足更無俗事委蒼頭觀魚眞樂惟心會識馬天機不色求我願買田爲隠計未知造物肯從不

訪梅

溪上離離雪乍晴乘閒偶作訪梅行露寒徑怯靑鞋濕風冷枝驚翠羽鳴孤艶向人春漸透暗香浮處水偏淸畱連爲爾牽詩興不覺沙頭月又生

雪後過溪南二首

東風吹我過溪行沙路迢迢傍野平通堰水聲冰下響背城山色雪邊明大田春早農歸業故壘云空戍解兵幽鳥亦知人意樂飛來枝上語新晴

輕衫短褐稱閒行遙望長湖鏡面平艸際雪消開凍色沙頭日出映波明喜聞盜賊爲黎庶幸免耰鋤鑄甲兵今日追遊差可樂謾將詩句賞春晴

再次韻述懷二首

萬事區區磨蟻行胸中壘塊未能平山深小縣春猶冷溪近層樓月易明多病未因詩作祟破愁謾以酒爲兵倦拋書卷支頥坐閒看飛雲弄晚晴

擊節狂歌酒屢行棲遲宦況負平生流年冉冉靑春過衰鬢蕭蕭白發明觸事每憐遭語穽忘機已覺息心兵飄然歸思如風桞萬縷千絲亂曉晴

二月十日樞府辟往栝城再用韻別諸友

驪駒歌罷尙遲行一棹長溪春浪平岸桞依依連野碧林花灼灼映空明苦吟每笑杜工部愛酒猶憐阮步兵薄暮落帆松嶺外相望月淡雨初晴

次韻友人過訪

溪上東風吹帽斜故人乘興到山家掃云坐石因看竹拾葉分泉爲煮茶十載功名如沐漆半生學業似炊沙只今擬作郊居賦無柰憂時鬂早華

次韻餞別

淸尊終日共徘徊苦爲吟詩擊缽催修竹滿庭蒼雪落好山當戶晚靑來斜陽林外人相別流水溪邊首屢回今夜相思知獨苦不禁寒月照窓梅

病起有作

披衣曉起坐中庭稍覺春深肺气平遊宦三年頭愈白居山數月夢還淸階蘭楚楚新芽茁徑竹猗猗緑筍生幸喜晚年無別事有田二頃樂歸畊

再用韻答友人

日長迎客過門庭閒坐荒苔石磴平煙際桞條無賴碧雨餘湖水不勝淸我無才力如韓子君有詩名似孟生亂世相逢宜共隠一犁愼勿廢勤畊

次韻登玉溪山絕頂

溪頭一片碧崔嵬我爲尋幽亦上來山勢漸髙黃葉盡天光忽近白雲開因懷王子笙吹月更憶羊公石臥苔此處盡堪逃亂世漁郎相見莫相猜

午溪集卷七

●欽定四庫全書

午溪集卷八

﹝元﹞陳鎰撰

○七言律詩

次韻山莊

一徑縈紆繞澗邊東風吹雨漲山泉緑陰樹合編茅屋黃濁泥深種秫田池暖魚翻云影動巖空鶴唳谷聲聨【莊近赤巖】何因無事能來此燒竹烹茶掃石眠

次韻友人見寄

我慚衰病似文園倦迹棲遲不出門世路風塵何日息江湖舊友幾人存移家避難依山頂開徑通幽斷樹根待得衡茅新結就約君來此共污尊

庚子歲旦次韻

山城兵火經過後舊業能畱有幾人萬事從來皆定數一杯且喜及新春謾憐児女稱吾壽深荷天公眷此身坐對靑山無愧色紅塵幸不污漁巾

蓮城感事次韻

一自兵戈破栝州豪華盡付水東流惟聞夜雨新城柝不見春風舊市樓負郭田荒靑艸合依山冡廢白楊愁煙塵滿眼何時靜尙說江淮戰未休

舟中次友人韻

溪頭日出曉風生一片歸帆促早程極浦沙寒冰皓耀逺山云盡雪崢嶸君如杜甫猶覉旅我似馮唐已老成回首荒城城下路靑苔白骨易傷情

次韻海棠

海棠花下聴啼鶯無柰愁多積似城亂世每憐家累重休官僅得此身輕年來憂事添衰病老去看花減舊情便恐臙脂污泥雪明朝風雨近淸眀

次韻畱題此巖

畱此巖前瀑布懸雲開古洞見靑天仙人丹化無來鶴【舊傳丁仙煉丹於此】釋子禪閒獨種蓮荒徑苔深初過雨空山花暗自流泉誰能結屋依林下夜聽松風枕月眠

次韻友人雨後過緑猗亭

山徑無人掃白雲苔痕艸色雨餘春欵門看竹客無事汲井烹茶主不貧亭外幽花閒自落林間啼鳥偶相親知君未擬歸城市曵杖時還訪野人

次韻葉文範訓導見寄二首

騷客攜書過逺林日長無事稱閒心路通巖寺僧供茗樹合山亝鶴聽琴兩處懷思憐近別一封書札寄新吟玉溪風月渾如舊應念靑靑竹數尋

我懷食口眾如林遣悶聊攄玩物心容膝自安元亮宅賞音誰識伯牙琴溪頭蒼石看云坐竹外幽軒聽雨吟多謝作詩相慰勞卻慚衰髮老駸尋

次韻道元上人逺回

靑靑錫杖雪侵頭歷徧名山始倦遊眀月歸來巖下寺淸風唫倚峽西樓羨師得道如文暢老我棲身似許由試和詩篇扣禪意世間誰解悟浮休

和周內翰題紫虛宮韻

淸溪紫谷繞琳宮縹緲樓臺在半空人世幾回經刼火此山終古有仙風斗壇露冷星華濕丹井泉甘海脈通試想蓬瀛無此處云深島樹碧於蔥

次韻九日同友人小酌

憂樂隨時道未窮何須咄咄更書空艱難老我頭添白富貴從渠面發紅稍喜得閒詩有債卻憐多病藥無功爲君掃取溪軒淨共對寒花酒一中

次韻友人對月感懷

有客臨溪玩月眀樓髙不用夜寒生二年此地因逃難孤影他鄕易感情露下長天含夕潤風來大野起秋聲想君未厭山中住且與漁樵混姓名

次韻吳伯京學正淸明拜墓

淸明拜掃陟山丘積艸荒苔露未收林鳥紛紛爭曉祭野花寂寂自春愁眼前児女能供奉身外功名豈用謀此日歸來天漸晚半痕新月掛城樓

次韻劉彥英教授春日同宴吳元正宅

林下詩翁偶出來憑髙一望壯懷開山川如故人應老城郭都非鶴自回逺樹拂云眀似畫長溪過雨緑於醅喜逢佳友同春賞花底芳尊得欵陪

閒居遣興

拋卻微官興浩然歸來茅屋已三年林間掃葉因風後溪上看花未雨前白板橋通沽酒店緑楊樹系釣魚船此生已決投閒計自種村南百畆田

再和韻

淸溪繞屋竹蕭然瀟灑蕉衣樂暮年數點歸鴉流水外一行飛鷺碧山前功名已似沈泥劍歲月還同下瀨船試向小亭閒玩物滿池荷葉緑田田

郡中會伯玉

不見齊君二十年舊遊何許一茫然因悲世事如雲變尙喜交情似漆堅廢市雨深蒼樹合嚴營風靜彩旗懸眀朝又作溪頭別遙望岑峯月漸圓

次韻九日招友人飲午溪樓

亂罷君來居此地兩逢重九共持觴舟移野渡衝殘雨人倚曽樓醉夕陽頭髮又添今日白菊花只似舊年芳登臨無限傷時恨盡付東流溪水長

次韻毛彥明訓導過訪

山齋終日睡昏昏有客相過夜向分張燭共談三載別讀書謾守半生勤自憐冷味虀鹽淡不放冰腸曲蘗醺明日沙頭又分手小舟撐破一溪云

和葉子華見寄韻

三年冷捨近蟾溪靑杏婆娑桂樹低巖寺每尋僧說偈臯亭還與客分題別來歲月身逾老亂後山川塵尙迷想見東林如舊日好隨松鶴共幽棲

題秦少遊別曇法師詩後

昔聞淮海秦公子謫宦南來古栝城晝臥藤陰迷客夢春遊沙外聽鶯聲三年監稅無他事一日逢僧話此生結社題詩遺迹在髙風還似晉淵明

壬寅三月八日避亂西澗十八日復移石梁寨

瀟瀟苦雨濕衣裘兩度移居尙未休巖樹層層雲霧暗野花片片石泉流怕遭兵火依髙寨愁對妻児憶舊丘恰似攜家江上住明朝風浪又移舟

次韻西澗主人二首

憂時心緒亂如絲世事安危局面棊倦驥長年悲逺道驚烏明月繞髙枝絕憐素髮垂垂老深念綈袍戀戀時春晚故園歸未得想添新筍滿階墀

落花飛絮共遊絲長日閒消別館棊隴麥云深連宿穂井梧陰合長孫枝川原自覺同仙境人事猶如未亂時濁酒一尊聊自遣坐看新月上前墀

次韻雜興二首

世事無窮蟻磨還移家暫隠此山間耕桑自樂民風厚兵火無驚客意閒沙岸水明花的的石闌風暖鳥關關赤巖聞道猶奇絕約子何時共陟攀

繞澗靑靑萬竹林一春爲客此登臨傷懷事往聞猶怕遣興詩成懶再吟交友每多時俗態知君獨有歲寒心山窓岑寂松陰晚謾冩燻風弦上音

挽孫伯融都事

半生湖海不相逢亂罷蒼山始識公暫領一州兼節度更分數屯總元戎風流翰墨文多熖壘塊胸襟酒屢中偶墮姦謀身竟死千秋萬古恨無窮

次韻友人遊吳山別墅二首

亭館髙明客喜臨門深無事寄豪吟日長幽鳥窺簾影風定閒雲墮砌陰香梟古屏書滿案苔封蒼石竹成林晚來更適無窮趣洗耳重聽月下琴

主人開宴賞新晴濃緑陰陰如水淸銀甕碧香浮臈味錦箋繡句冩春情倚闌看盡先尋譜掃石圍棋黙用兵欵客殷勤忘晝永夕陽猶隔小溪明

和周山長別後見寄韻

窮居彼此共棲遲薄宦無成與願違白髮五年愁避亂靑燈一夕喜論詩雨涼吠蛤喧人耳風定流螢入客衣別後相思心獨苦猶懷把酒夜深時

中秋對月次韻

屢遭離亂柰愁何對月今宵感慨歌萬里煙塵連紫塞九天風露下銀河無人折桂當秋賞有女乘鸞或夜過歲歲靑光只如舊卻憐白髮滿頭多

上總制胡公次陳伯亮韻

安南上將喜來歸路入雙溪暑气微憂國半生心獨苦籌邊三載盜應移暫分外省紆華選合向中朝侍衮衣一道奎光照蒼括深山窮谷被餘輝

朱門畫戟衛嚴居甌越民安絕吏漁身佩龍泉三尺劍家傳豹略一編書且須部列平沙幕未許閒乘下澤車白髮小儒瞻望久自憐爾雅注虫魚

挽李山甫教授

避亂山中白髮垂近聞訪舊入城池蘆花月淡人無處桂子風涼鴈過時旅襯回程扶道左舉家迎哭向溪湄他鄕莫恨相知少自有門生奠酒巵

和葉仲和文學見寄韻

馬湖橋畔曽分手五見涼風換葛衫上國無媒幹祿飬北山小隠免林慚石池乘月通泉水苔徑鋤云種竹杉多謝相知爲相問心閒日與野人談

次韻友人生日

栝山隠士喜年髙點點霜華入鬢毛云屋天香生古桂霞杯春色映仙桃翻經釋子飛金策稱壽詞人集褐袍我亦知君眼如月夜窓不厭看書勞

次韻友人遊畱此巖

今春曽作此巖遊花落山空水自流到院怯逢僧定後看云始悟此生浮長松結子應千歲老鶴生孫知幾秋尙憶个中風景好何須海上覓蓬丘

勝地何因得再遊石闌干外看飛流靑江樹老霜華冷金碧山空土气浮淸梵夜收僧步月小亭晝坐客吟秋知君獨有林泉樂我亦相將卜隠丘

次韻鄭訓導二首

幽人曉踏渡頭沙逺趂閒雲訪我家投老山中聊煮石尋仙海上未乘槎尊傾緑酒酬彭澤盤飣黃柑擘永嘉日短天寒年已暮且看飛雪散瓊花

一水回環漾淺沙竹林深處老夫家山童招鶴穿樵徑溪鳥窺魚立釣槎人得居閒心獨靜詩因吟苦句方嘉窮居漸覺回春意檐外梅枝已著花

次韻葉訓導元旦攜詩見訪

苦吟詩客鬢蒼華又向東風試墨花栢葉謾供新歲酒竹門還訪故人家紛紛世事仍多患落落吾生未有涯溪上五年相伴住釣竿隨分占鷗沙

次韻葉文學立春日城回過訪

寒盡山城換歷頭雪消春水滿汀洲梅花村外逢朋舊竹葉尊前話客愁直把詩書爲活計故應魚鳥識風流老來豪气猶如昨共臥元龍百尺樓

郡中元夕次韻

逺水粼粼生淺洲溪風吹月上城頭軍中檛鼓春營宴馬上觀燈夜市遊誰向昆侖重斫寨獨懷鄕國謾登樓凋零人物都非舊賴有梅花慰客愁

次韻友人郡中訪舊

春日泊舟城外川故人相會問平安十年牢落謀家苦四海亂離行路難旅館靑燈宵雨暗戰樓畫角晚風寒豪華往事誰能說莫向尊前起浩嘆

贈醫人馮英伯

一別馮君今十載重來猶帶舊行囊空窓灸艾消沈疾新捲編蒲冩祕方閱世已經三折臂憂時還轉九回膓飬生道要如相授分我刀圭換鬢霜

次前韻答王子如

秋日故人來野堂生涯彼此一書囊投閒已著歸田錄飬老還求種樹方謾有篇詩酬逸興可無尊酒沃愁膓白頭亂後俱彊健卻似黃花獨耐霜

次韻齊子和山長過訪

竹外書齋午睡醒忽驚有客扣門聲十年離亂成分首一日相逢話別情歲晚吾仍憂病肺天寒君尙促行程明朝又向山城去滿路梅花入品評

奉和王憲使賀總制胡公得平陽詩韻

平陽一旦送降旗大將威名眾所知聚石江流分八陣通途海國絕他岐許君劍在蛟須斬韓子文成鱷定移蓋世功勲垂不朽繡衣使者著聲詩

山行至桐川會周山長遙望長松何處是深山猶認舊川原行程客厭闌干路【此處路險多用石闌】生事農忙碌碡村若个峯邊云出沒叢生樹外月黃昏武昌詩客欣相會夜向溪軒共一尊

五月二十四日遊平山庵客懷豁然用前韻呈周濟川葉誠中

一庵瀟灑何年構半近靑山半近原羣木叢中畱古冡小軒明處見孤村竈燒落葉茶煙濕門掩蒼云竹日昏羨爾主賓無个事晚涼堂上注芳尊

欲至松學連日阻雨再用韻奉簡諸友

欲訪蟾峯𨿽咫尺瀟瀟風雨隔平原故人只在松邊館倦客空吟竹外村兩處離懷溪水闊一襟幽思嶺雲昏舊栽靑杏今何似想見陰濃覆酒尊

壽蔡伯玉隠居

故人年長周花甲嘯詠溪山樂有餘世隠一區楊子宅家藏萬卷鄴侯書歌姬擁座飛瓊斚賀客盈門集翠裾最好聨魁堂下桂年年開占月明初

八月三日伯玉畱飲西澗別館二首

前年避亂此山中今日還來訪隠翁山色入樓簾捲雨水聲落澗坐生風身安畎畝如龎老妓擁登臨擬謝公筵客殷勤到曛黒酒酣攜手石梁東

憶昔遨遊湖海中只今華髮總成翁詩詞仿古多唐體人物居閒有晉風且把酒杯酬地主莫將世事問天公何當結屋來相傍坐聽松風澗水東

同孫伯起遊畱此巖再用前韻

偶來聽瀑此巖中藜杕相隨只兩翁涼气著衣梧葉雨秋香燻路桂花風洞幽僧禮白毫相潭淨魚遊赤鯶公坐久石壇林影亂斜陽歸踏小橋東

次韻周山長見寄

久客松州生有涯【松陽一名松州】靑山無價盡堪賒苦吟只爲酬詩債薄俸多應付酒家十載風塵雙短屐半生江海一浮槎如今老去宜謀隠靜閱丹書憶少霞

題何子逺典史詩卷

風塵十載共飄零湖海空畱漫浪名君爲奉親辭薄宦我因歸計識勤畊天機衮衮靑春去世事紜紜白髮生好向溪頭理漁艇緑波煙雨結鷗盟

次韻祝公亮經歷見寄

辭官陶令歸來久我亦居山結艸堂亂後病懷惟藥褁老來活計袛詩囊曽陪古寺看修竹忽見春風綻野棠但願此身彊健在歲寒松栢共蒼蒼

次韻伯玉隠君大方上人過訪

地僻深門傍竹開一溪流水碧於苔云邊煮茗延僧坐石上畱棊遲客來白社閒居宜老境靑雲闊步屬英才艱難世故猶如此且共筵前有限杯

午溪集卷八

●欽定四庫全書

午溪集卷九

﹝元﹞陳鎰撰

○七言絕句

遊南明山次周子符韻

蕭蕭落葉委空山幽磴添苔護石闌一自三平騎虎去至今龕洞白雲寒

再次韻畣海翁上人

爲愛石梁擔負山照心亭上久憑闌松篁不動雲飛盡淸磬一聲山月寒

紅塵飛不到靑山畱得詩人倚石闌林鶴已歸僧未返半巖秋雨瀑花寒

夜泊桐江

柂牙伊軋濤驚枕舡腹淒涼月射窓正是客愁無處著數聲寒鴈起滄江

客枕

滿城風露气漫漫鐘鼓聲中漏欲幹夢覺忽驚身是客半檐殘月五更寒

重遊南山二老亭回望前朝大臣故冡

前朝文物已凋零感慨重登二老亭荒冡尙畱翁仲守百年松栢自靑靑

過溪居次韻

玉溪溪上晚春餘涼樾蒼藤日影疎閒傍竹門南畔過石闌陰處看儵魚

客中見菊

病骨驚寒欲授衣年來身世更支離菊花相見渾如舊何事詩人鬢易衰

同友人遊龍臺山勝因寺

三枝藜杖陟秋岡風露初交野菊香行到勝因鐘巳午坐延松影過回廊

遊淸福寺

昨日勝因扶杖去今朝淸福駕舟來老禪迎客長松下閒對黃花掃碧苔

獨坐

一炷沈煙百慮淸殊方十月早寒生蒲團竹幾西窓坐閒聽西風送雨聲

古斷腸曲

花落長門日易昏不因芳艸爲銷魂玉闌干外東風過吹落罘罳月一痕

再遊南明寺和舊題韻

十載無因到此山滿階苔色上層闌堂中禪老眉如雪獨與靑松耐歲寒

村景

陰陰桑柘雨初晴一片平田白水生野老相逢無別事共過深巷聽鸝鶊

屋後靑山屋外溪穿芳度宻有深蹊白雲不隔經行處容我時來寄杖藜

得張修譔書

一冬臥病才方愈淸曉開門起看梅野服忽然逢驛使翰林修譔寄書來

題松竹梅圖

一樹梅花兩个松數竿修竹共淸風生來不作趍炎態歲晚相看冰雪中

夜飲月波堂

花影當簾春夜長主人迎客月波堂深情得似深杯量消盡銅匜一篆香

次韻題江山小景二扇面

漠漠風煙遡碧流荻花搖蕩一江秋漁舟遙系人家外短笛數聲生晚愁

江上數峯凝紫煙江頭一水碧於天月華明處秋空闊疑有緱山駕鶴仙

題閻仲彬墨菊

采采秋花不自持黃裳正色變緇衣江南江北風塵暗三徑淒迷何處歸

題美人背面欠伸圖

東風背立好腰肢脈脈含情睡起時若使畫工開正面羅虯應不詠紅兒

客中雪夕

凍雲黯淡連江樹東望家鄕緲何處偶沽鬥酒聊爲歡閉門風雪千山暮

漁父

短篷煙雨泊鷗沙剩有魚錢到酒家近日人間多賦斂爭如水國作生涯

余患肺病徐子蒼寄詩問安次韻答之

徑竹猗猗緑似云滿階涼影石苔新故人逺寄相思句應念山中老病身

深巷沈沈白晝間一區林屋自淸寛業多尙覺身爲患慮遣應無心可安

次韻聽竹亭

乘閒來坐此君亭瀟灑惟便客子情門外黃塵深沒馬誰知此地自秋聲

夜起

縣齋靜夜秋風起落葉蕭蕭撲窓紙酒醒疑是山雨來月明滿地涼如水

宿蟾峯

湖上蟾峯鎭碧波萬家髙倚石嵳峩我來卻值秋初霽快覩中天月色多

遊南巖三首

天池

步上巖頭路百盤石梁霜葉滿闌干白牛臥處雲飛盡惟見天池一鏡寒

抱膝亭

白雲深處啟重扄一徑斜通抱膝亭北郭戰塵吹不到老僧猶指樹靑靑【亭北見縣郭】

妙髙臺

妙髙臺在諸天上如入如來不二門欲把一言參妙處是心黙契己忘言

三月十日遊南明照心亭和舊題詩韻

曽題詩句在名山感慨重來倚石闌三十年餘僧自老空畱池水照心寒

奉和劉伯溫貟外漫興詩韻並自述一十五首

蒼嶺愁雲樹壓低靑田明月鶴髙棲也知天庇神仙境秋色依然滿好溪

杜老從來隠艸堂每憂時事九回腸如今穏駕扁舟去且玩西江夜月涼

經年爲客在王門慨古論今道自尊應念山中貧病叟獨尋黃獨斸云根

曽記開尊向夜分北山堂上共論文可憐一炬成焦土空有荒垣鎖暮云

鶴骨淸臒稱葛衣翺翔湖海未言歸荷花開盡炎光老又見江頭木葉飛

蒼茫天地一郵亭客裏相看眼孰靑江北江南經亂後故交零落似晨星

未許身閒隠薜蘿府書辟起聽鳴珂知君久佩文章印問字應多載酒過

處世無爲富貴酣急流勇退是奇男悠然自在樊籠外閒對江山雪滿簮

我今老矣守林泉破屋蕭然一榻懸每向秋宵看月色懷人千里共嬋娟

猗緑亭前竹滿林紛紛蒼雪落層陰開軒載誦淸風句歲晚寜忘故舊心

昔曽遊覽徧山川泛泛身如不系舡今日棲遲茅屋下卻憐多病對云眠

門外淸溪水气寒喜無塵俗事相干重陽誰共尊中酒忍見黃花白露漙

山深五月囀黃鸝秋到惟聞烏夜啼欲寄相思無便使空吟短句付詩奚

貧病眞同涸轍魚澆愁幸有酒堪沽秋來詩骨饒淸健自喜登髙不用扶

秋水溶溶緑一灣靑山疊疊白雲閒而今不作功名念容我逍遙山水間

午溪集卷九

●欽定四庫全書

午溪集卷十

﹝元﹞陳鎰撰

○七言絕句

借漫興一十五首

碧樹參差竹屋低半生此地愜幽棲悠然不盡登臨興屋上靑山屋下溪

紅塵吹不到溪堂時掬淸泠沃酒膓山外亂鴉飛過盡數聲漁笛晚風涼

徑竹猗猗晝掩門日移淸影過芳尊午香一炷閒無事坐看幽禽下樹根

一笑歸來避世紛山靈不用勒移文白雲本自無心出我況如今懶似云

十載緇塵染客衣田園今喜賦來歸此身與物同閒適倦翮孤云自在飛

溪頭擬結野翁亭更種溪傍萬竹靑白髮一尊聊自遣夜深時看老人星

窮檐陰合翳松蘿迎送都無白玉珂從此只知田野事山人溪叟日相過

淵明歸隠成疎懶謾自題詩責五男三徑盤桓有餘樂葛巾牢裹棄纓簮

殘年飽飯獨怡然陋室從教似罄懸剩喜繞階多竹色晚來新月闘嬋娟

一區舊宅帶秋林占斷溪南十畝陰長日坐分鷗鷺席■﹝口答﹞然忘我亦忘心

秋風吹緑漲晴川老去生涯一釣船人世煙塵猶瞇目爭如沙上共鷗眠

矍哉陋兒笑儒寒微祿資身已懶幹手種園中千樹橘黃金顆顆露漙漙

百畝新承溪上堰年荒幸免爲饑啼舉家從此無憂色卻笑涪翁憫跛奚

買得漁家一尺魚牀頭酒熟不須沽三杯飲罷斜陽裏行看靑山信杖扶

溪上幽居無限好天分地位頗寛閒我生本是疎慵者只合漁樵老此間

次韻吳學錄春日山中雜興七首

亂世艱難寄此身暮年食蓼有餘辛一春勝事成虛擲空憶蘭亭王右軍

碧山深處息兵戈石竇甘泉冷齒牙絕似天臺舊風景何人能復飯胡麻

林樹深深石徑斜野橋村塢兩三家蕭條門巷人行少惟見疎桐自落花

功名老去念頭輕盡日看山眼倍明甚欲買田爲隠計囊空未辦孔方兄

睡起書齋日正中松花飄粉滿房櫳山童頗解詩翁意茶竈猶藏宿火紅

一溪流水繞山隈岸艸靑靑長舊荄鷗鳥不知人事異自隨釣艇去還回

故老相逢竹外村能談舊史憶乾元大兒昨日從軍去惆悵無人給曉昏

題湖山十景

翠屏晚對

爲愛羣山列翠屏竹門終日不曽扄溪風吹卻白雲去添得他山一抹靑

緑野春畊

雨足田疇春水生靑陽浮處有農畊村南村北秧初緑布谷樹頭相對鳴

月浦泛舟

與客攜壺夜泛舟水光不動月光浮洞簫吹徹湖山靜應似坡仙赤壁遊

雪溪垂釣

水闊天寒雪正飛漁翁猶在水之湄慿誰畫出溪頭景蓑笠孤舟獨釣時

竹樓淸眺

竹外登樓興自豪紛紛蒼雪冷吟袍浮雲吹盡秋空闊獨鶴歸來山月髙

松嶺早行

松林曙色未全分半入靑山半入云落葉鐘聲何處寺行人疑在夢中聞

古寺鐘聲

隔溪古寺夕陽時風送鐘聲落翠微想見老僧歸院晚山童未掩白雲扉

平川霽色

渺渺平湖蕩日光漁煙起處隔滄浪登樓有客看秋霽楊栁風多滿袖涼

西山牧笛

西山山下艸離離斷隴平坡雨過時牛背牧児歸路晚數聲短笛倚風吹

東岸漁燈

月黒樓前湖水明漁燈點點過沙汀蘆風忽起光還滅疑是寒宵夜燐靑

道徑東巖砦

荒村寂寞兩三家故壘東邊石徑斜巖樹不知人死盡春來還發舊時花

贈別周善長之金華

風捲山云雪乍晴又攜書卷促行程知君此去雙溪上一路梅花管送迎

午溪集卷十

