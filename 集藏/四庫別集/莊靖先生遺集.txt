莊靖先生遺集

﹝金﹞李俊民撰●目錄提要序

太平趙熟典藥齋記莊靖集卷一卷二卷三卷四卷五卷六卷七卷八卷九卷十後序●提要金李俊民撰俊民字用章澤州人承安五年以經義舉進士第一應奉翰林文字未幾棄官教授南遷後隱於嵩山自號鶴鳴道人元世祖以安車召見仍乞還山卒賜謚莊靖先生集凡詩七卷文三卷澤州守段正卿嘗爲刊行長平李仲紳等爲之序明正徳閒郡人李瀚重付諸梓今版已久佚祇存寫本而已俊民抗志遁荒於出處之際能潔其身集中於入元後祗書甲子隱然自比陶潛故所作詩類多幽憂激烈之音系念宗邦寄懷深遠不徒以淸新奇崛爲工文格衝澹和平具有髙致亦復似其爲人𨿽博大不及元好問抑亦其亞矣詩未閒有注語序不言何人所加無可考證今仍舊木錄之而注者姓名則姑闕焉●莊靖先生遺集序李瀚葉贄李仲紳王特升劉瀛史秉直○李瀚澤於郡爲近古山川環抱有自然之險人性質而好學其气豪勁故發爲文章者往往奇儁雄邁獨能與天下爭衡若吾莊靖先生殆其人也先生炳靈毓秀天姿穎異蚤年志於伊洛之學窮探力求超然有獨得之妙金承安庚申嘗以經義大魁多士入爲應奉翰林文字文名雄於一時行且柄用而先生厭世棄官授徒鄕裏後復逃名佳遁嵩山之中淸才雅韻隨寓發舒流麗精華膾炙人口人有得其片紙數言者珍護若至寶然秉筆以主文盟踰四五十年生平著述不下數千萬篇中遭兵燹遺棄殆盡當郡侯段公正卿鳩集之日僅得千百之十一爾而況今日也哉予鄕郡晚生自知學以來卽知向慕宦學四方購求先生之集甚饑渴之於飲食比得之惜其本存無幾復恐散失因托山陽尹常在鏤梓與四方博雅君子共之使吾郡寔因之以增重而先生之徳之學抑豈吾一郡之所得私耶先生姓李氏名俊民字用章別號鶴鳴老人勝國初嘗徵入見仍乞還山重其節而從之髙風絕塵事載信史莊靖其追謚云

正徳三年歲次戊辰六月旣望

賜進士嘉議大夫奉敕總督漕運都察院右副都禦史沁水李瀚書○葉贄重刊莊靖先生遺集序程氏完全精粹幾於聖者也所以接孟子道學之傳邵氏窮理盡性至於命者也所以紹孔子先天之學讀程邵遺書者又當知程之學重於易理邵之學重於易數程之言曰至微者理也至著者象也體用一原顯微無閒太泄露乎象理天機矣邵之言曰心法中起月窟天根合之爲一衍之爲萬太泄露乎象數天機矣澤州莊靖李用章先生早歲得程氏傳授之學於名儒後又得邵氏皇極之數於隱士萃伊洛之精華大乾坤之眼目搜羅羣籍貫穿六經故其發而爲文章也若岱宗之雲飛騰活動不崇朝徧雨天下非飄空不雨浮雲也流而爲詩賦也若黃河之水千里一曲折九曲奔赴滄溟非集坎無源行潦也金承安中進士第一人入爲應奉翰林文字尋棄官教授鄕裏隱遁嵩山元秉忠劉公盛稱先生易理易數兩造精微世祖嘗召對金鑾懇賜還山旣卒賜謚莊靖先生時澤守段正卿嘗刻先生詩文行世越二百載於玆矣今總漕都憲李公先生鄕人也酷愛先生詩文每日五色靈芝三危瑞露豈可自咀自咽要當與天下同志者共視舊本頗多錯舛親加校正乃授山陽尹常在梓行索贄作序贄覽讀數過慨然嘆曰先生之文經天緯地之文也玉潤珠輝光粹自奇先生之詩感善懲惡之詩也韶作鈞鳴音響自別先生自號鶴鳴故其集亦以名之在中孚九二云鶴鳴在陰其子和之言誠信感通之理也在小雅鶴鳴云鶴鳴於九臯聲聞於野言誠身莫掩之機也吾卽此知先生心湛誠源腳踏實地故讀先生之文者當如讀程氏易傳序上遡十翼之淵源可也讀先生之詩者當如讀邵氏擊壤集上合六義之中正可也又何必以韓昌黎杜少陵比方乎先生者哉遂書此以應命

正徳三年戊辰夏五月上澣

賜進士通議大夫刑部左侍郎致仕淮東葉贄書○李仲紳夫水之有源也始焉濫觴其流不已派而爲川匯而爲澤會而爲江豬而爲海波瀾吞吐幹溢如一干坤涵浸古今不竭噫觀水者觀至於海觀止矣然後乃知其水之有源也若夫雨集而溝澮盈潦停而蹏涔漲朝滿夕除涸可立待是惡足以爲水哉學之有本亦猶是也韻而爲詩章聲而爲樂府律而爲詞賦廣而爲騷雅其文愈弘其筆愈雄其篇愈巨其辭益富蓋有本者之如是其視落霞秋水畏日燻風一聯一詠𨿽膾炙人口然器小易盈敵大則怯是惡足以爲學哉吾鄕李用章先生粵自弱冠以明經擢第爲天下甲爾後仕官數奇積年不調先生雅志亦厭於幹沒恬於學問自初筮仕距今肆十餘年手不釋卷經傳子史百家之書無不研究其學之有本可知矣故其作爲文章句句有根源字字有來歷格老而意新辭經而旨遠不涸不竭其汪洋之學海歟郡牧段正卿公退之暇一日召諸士大夫謂之曰澤𨿽巖邑俗尙儒風今桑田更變桂樹凋零幸有狀元先生在是天之未器斯文於吾地也使其平昔著述祕而不揚我輩不厚顏乎遂裒集其文募工鋟木以壽其傳可謂賢於用心矣豈特此耳又能重賁大成之像復新立道之堂給田以贍學校蠲役以優鄕秀此一舉也眾美具焉自今以始吾道有所宗主可無慶乎故喜而道其實歲次單閼三月哉生明長平李仲紳敬序○王特升好古樂道之士作爲文章豈偶然哉蓋感物卽事傷時懷舊陶寫蘊奧之情涵詠無窮之意幹態萬狀卒歸於堯舜禹湯周孔授受服行之實學者仰之若泰山北斗噫非極深造之妙者莫能至焉鶴鳴老人吾鄕之巨儒國朝之名士也經學傳家尢長於禮未及壯歲擢進士第一時方顯用勇退居閒朝經暮史冥搜隱索四十有餘年其徳行文學庶幾乎古𨿽片言隻字亦必有據如太羹玄酒有典則而無浮華一時文士靡不推讓郡侯段公銳意文事時與士大夫會於錦堂乃鳩集先生近年著迷得詩賦古文僅千餘篇合爲十卷鏤板以傳僕忝預席末𨿽不能增日月之光詎可無言故引之王特升序○劉瀛夫文之爲文其來尙矣與造化一气俱生者也日月照臨星辰輝映天之文也山川流峙艸木敷榮地之文也人得天地之秀而爲萬物之靈有仁義禮智以根於心故觸物感情發而爲言無非天下之至文也如風行水上自然而然固非有力者之所彊能亦豈徒吟詠風景模寫物象而已哉將以經天緯地厚人倫美教化貫乎道者也先生世家濩澤唐韓王元嘉之裔生而聰敏幼而能文弱冠而魁天下蓋以學問精勤耽玩經史諸子百家無不研究故其文章典瞻華實相副字字有源流句句有根柢格律淸新似坡仙句法奇傑似山谷集句圓熟脈絡貫穿半山老人之體也雄篇巨章奔騰放逸昌黎公之亞也小詩髙古涵蓄尢有理致而極工巧非得天地之秀其孰能與於此先生平昔著述多矣器亂以來蕩析殆盡此特晚年遊戲之緒餘耳每一篇出士大夫爭傳寫之第以不見全集爲恨錦堂主人崇儒重道待先生以忠厚乃與諸同道購求散落篇什募工鋟木用廣其傳使國人有所矜式門下劉君濟之君祥仲寬姚子昂左右其事未百日而工畢瀛久蒙先生教載仍嘉錦堂之好事不揆荒蕪姑道其梗槪云爾餘月初吉劉瀛序○史秉直史稱唐文三變至韓昌黎而後稍稍可述誠確論也以其當世文世類皆流於一偏如白樂天之平易李長吉之放逸孟東野之酸寒賈浪仙之窮苦是豈不欲去其偏而就其全乎蓋以平日所賦之性所養之气所守之學迂疏局促執之而不能變之耳惟韓昌黎則不然中正之學發爲文章粹然一出於正其於觴詠之閒給談笑助諧謔敍人情狀物態鉤玄提要據古論今左右逢原意各有寓爲時人之宗師豈一偏之所能囿哉我鶴鳴先生今之昌黎公也其出處事業自有年譜徳行才學自有公論雄文傑句板行於世名儒巨公又從而備序之尙何待僕之諜諜也然承先生之教遊先生之門誦其詩閱其文者三十餘年矣覩玆偉事安敢默然姑道其萬一亦涓塵禆益之意也故喜而書之癸卯年四月望日門人史秉直謹序●太平趙熟典藥齋記莊靖集李俊民字用章別號鶴鳴老人唐韓王元嘉之後家於澤州少通程氏之學承安中以經義舉進士第一應奉翰林文字棄官教授南遷後隱於嵩山嘗遇隱士授以邵伯溫皇極數元世祖在藩邸劉秉忠盛稱之以安車召見廷訪無虛日遽乞還山卒賜謚莊靜【集作莊靖】先生世祖嘗曰朕求賢三十年惟得竇漢卿及李俊民二人澤守段正卿刻其遺集十卷【山西通誌】乾隆癸巳春餘於百神廟會購得此集碎爛難閱及秋修整遂得完好因錄省誌於首我朝顧子嗣立元詩選選先生詩爲一卷入乙集太平趙熟典藥齋記●莊靖先生遺集卷之一古賦四言古詩五言古詩七言古詩◆古賦醉棃賦馴鹿賦○醉棃賦花殘葉疏鳥勸提壺春回雨淚之容香滿白雪之膚得之霜而顏始紅見其日而頭欲扶夫天之酒星不在於天化爲巢飲之徒煦甘嫗旨嚅膏嚌腴張公之裔遊無何之鄕哀家之冑入步兵之廚笑君子之交淡閔大夫之色枯其未醉也磊磊落落髙世之傑趨之者眾甚於成蹊之李其旣醉也昏昏漠漠保身之哲趨之者寡比於不材之樗淩寒傲暑舞空蹈虛兀然將頹之叔夜塊然獨畱之淳於其醉於心者心朋心友也如郭奕之見阮咸其醉於面者面朋面友也若程普之遇周瑜小二豪之在側悼一夫之泣隅當是時也以日月爲過客以天地爲蘧廬猶笑夫獨醒之子不肯醨糟之餟餔乃有心如渴烏勿燥未濡夢三江而吞五湖然後乃得蒙其齒錄策一醉之勛也莫不愜魏梅之望快湯稼之蘇是所謂以醉醒醉者邪棃之爲物也秋而後成屬西方之金其花皎而白金之色也其實甘而冽金之味也皆得天地之義气介然特立確乎不移此性之常也然今之所謂醉者乃其性之變者歟故今日之放乃向日之拘向日之潔乃今日之污隨俗俛仰與時捲舒彼常而不知變者未免乎憔悴而守其株者也嗚呼噫嘻以舉世爲桔橰邪則漢陰之甕不以用拙而不抱以舉世爲鴟夷邪則井眉之瓶不以近危而不居蓋可及者智不可及者愚然則是棃之醉也其中有趣𨿽父不能傳之子宜其樝之不如○馴鹿賦有足而跂有角而枝處山而適食野而肥一旦爲雉兔者所獲遂見縶於籓籬不纏而縛不械而羈覩常如崖異履平如險巇野哉之性何異夫由也之見仲尼鄭人之夢鄭人之疑秦人之指秦人之欺母而歸未能如西巴之麑與犬而嬉愼勿效臨江之麋鹿兮鹿兮汝生我依我恩汝知不見夫人之子食其肉而寢其皮◆四言古詩蕭權府三害圖止姚亞之刲羊焦天祿野叟聽音圖唐叔王韋生臥虎圖學中史正之會客煙江絕島圖雙松古渡圖古柏寒泉圖紙扇椶扇○蕭權府三害圖長橋之蛟南山之虎在彼州曲父老所苦豈獨若此亦有周處周乃慨然恥聞斯語薄險投深踴躍健武爾蛟旣除爾虎旣去周乃自勵履規蹈矩卒以將種效忠典午按劍平西貞節克舉瑕以瑜掩過以功補身𨿽云亡名播千古○止姚亞之刲羊養生之鞭隴種之苗欲魯去朔在齊聞韶咄嗟老饕腹如瓠枵踏破菜園合喫藤條○焦天祿野叟聽音圖梨園弟子天寶之後誰其知音百歲遺叟曲終悵然淚迸林藪時淸眼明萬事緘口○唐叔王韋生臥虎圖梁鴦之養或失其時曹公之肉不救其饑羊質而皮狐假而威誰能於此辯是與非○學中史正之會客有懷伊人在泮飲酒我客戾止其嘗旨否未見君子我心孔疚惠然肯來小大稽首○煙江絕島圖江風不波峭壁森立冥冥飛鴻翔而後集○雙松古渡圖傾蓋相逢堂堂兩公寂寥渡口以濟不通○古柏寒泉圖冬夏長靑晝夜不捨拔本塞源豈知量者○紙扇竹疏而骨楮剝而膚權以行巽風乎坐隅○椶扇直節貫中怒發衝上朝蠅暮蚊畏風長往◆五言古詩成之夜談省庭新事復和鎭山堂嵇康淬劍石樊噲戲石寄籌堂毛晉卿肖山堂廟學落成徳老栽花成竹﹝芍藥花﹞劉漢臣堂甫北歸母應之餉黍遊碧落史遂良索詩畱別李巽之○成之夜談省庭新事偉哉靑雲器底蘊莫能見開口論利害坐客服雄辯汪汪江海量气不許黃憲從來布衣願一擲輕百萬投瓜必報瓊豈望在焚券𨿽承雨露恩慷慨輒自獻與其便於已孰若於國便蓋嘗推此心天下欲兼善儒家惟有孟日夜講不倦儻以利爲利請看貨殖傳○復和驅馳戎馬閒太平不復見往往談雋永寍許齊士辯有田宜早歸奪恐遭竇憲再三欲買鄰愧我無千萬難倩沽酒奴待立便了券籌堂天下士風度邁羲獻別後曳裾人造門恨無便握手再相逢虛左待益善平生身口累老大折腰倦莫訝陶先生自作五柳傳○鎭山堂崢嶸屋下城突兀城上屋初看頗驚眼再見堪捧腹能無鬼神笑可柰瘡痍俗不哀梁閒叟欲竭南山木○嵇康淬劍石尋常論養生未得養生說擬從林下游一書交盡絕旣無當世志安用三尺鐵頻頻石上磨神光浸秋月可憐麄疏甚自謀何太拙危弦發哀彈幽憤終莫泄死畱身後名有愧侍中血○樊噲戲石丈夫气慷慨隱迹在東巿或逢逐鹿人乃棄屠狗事壯哉鼓刀勇旁若舞劍地遂摧拔山力自嘆時不利至今空山石傳是將軍戲能興卯金運頗與黃石類不期兩都後復有三國誌過客對春風徒灑山陽淚○寄籌堂老爲人所憐貧恨友獨寡等閒門外車盡入宰肉社欲隨射虎將爭柰無匹馬安得化爲云四方逐東野大庇天下士擬作萬閒廈顧我蓋頭茅寧肯助一把非無問捨心或恐臥牀下縱有願畱人有館不能假還因索居久往往罪商也須待捨館定然後見長者○毛晉卿肖山堂悠然林下客世事頗能料閒中意自適身外名肯釣卜居山之陽初爲識者笑勢將陵岱華气欲吞嵩少方尋願谷歸稍近孫臺嘯微茫數煙岫巉絕對云嶠爲我增雙明未必在遠眺始𨿽如直友久乃得心照恐隨有力去或被移文誚己見成膏肓百計莫可療一時煙霞語愼勿駭廊廟咄哉肖山堂所以警不肖○廟學落成斯文天末器吾道有時厄方嗟鳳兮衰遽嘆麟也獲繼遭秦焚書又被魯壞宅邇來天下事多自馬上得不修下車禮不獻在泮馘不授羽林經不講博士席旁若沒字碑肯見一逢掖偶因長樂老盡挾兔園冊及見中選人始知爲學益學者如牛毛自古數濩澤連年取靑紫易於地芥拾爭將逸駕攀遂向塞路辟揮之無倚門從者皆入室肅肅俎豆風洋洋弦歌邑幾時復論秀四海望偃伯術能向者誰世無秋風客○徳老栽花成竹【芍藥花】物性隨所移歲晚气自變失卻本來身還於身外見尋參玉版禪如對菩薩面叢林一花祖派入香嚴傳○劉漢臣堂甫北歸哀哉同隊魚盡在枯池裏縱免鼎中烹將見渴欲死造物何不仁豈獨困二子我𨿽江湖心恨無斗升水○母應之餉黍憶昔周室衰周人詠黍離君今餉我黍爲賦黍離詩厥初蓺黍時飯牛使牛肥八月黍未獲胡兒驅牛歸胡兒不滿欲我民還買犢今秋犢未大又被胡兒逐胡兒皆飽肉我民食不足食不足尙可鬻子輸官粟○遊碧落壬寅重午日陪郡侯段正卿曁王用亨劉漢臣濟之君祥仲寬姚子昂張唐臣祿卿平陽趙君玉王潤之同行

浮雲翳炎景長夏愜幽事相陪林下友共造金碧地淸流潄寒玉老樹聳蒼翠何人開山祖妙處發天祕悠悠歲月深剝落磨崖字遨頭興不淺有酒畱客醉幽鳥背人飛不慣聞鼓吹抵暮出山門溪風送歸騎○史遂良索詩立身有道邦誰似直哉史流傳百世後各各異行止許史有何厚在漢勢如彼安史有何薄在唐亂如此人之賢與愚皆爲類所使近從儕輩中偶得一狂士未能通一經謂可拾靑紫時時出俚句技癢不自己只恐落調歌難入知音耳縱橫言世事不顧剌舌恥焉知阮嗣宗口不掛臧否年髙鬢如雪鄕曲所不齒試與阿戎談咄哉犂之子【男牛兒】○畱別李巽之【癸卯三月十七日癸巳】嗟嗟平生交所恨不耐久幾年戎馬間太半正丘首憶初識君面同門皆小友倏忽五十春相見成老叟淹淹泉下人樹拱骨已朽崎嶇見在身何幸得此壽感慨歲云晚哀淚迸林藪古今均一夢萬事付杯酒◆七言古詩司諫許道眞徵復圖郭顯道美人圖宣差射虎羣鼠爲耗而貓不捕埽晴婦雨雹鼎齋姚子昂畫馬苴履兒輩剡木作匙聞蔡州破籌堂尋梅和秦彥容韻暴雨彩樓上九里谷與濟之君祥仲寬李徳方朱壽之姚子昂剝蓮蓬遼漆水郡王降虎遺善堂贈出家張翔卿籌堂燕趙倅司馬山謝雨四舍人生日贈儒醫卜養正遊濟源樊氏昆仲懶窠壬申歲旱官爲設食以濟饑民男揚洗兒兒歸來贈郭顯道醫和答董用之再和秦彥容韻○司諫許道眞徵復圖君不見退休綠野平淮相靈臺不許丹靑狀又不見五湖歸去鴟夷槳越人爭鑄黃金像功成身退天之道道直天憐去官早鹽梅須借築巖人羽翼重來采芝老袖中諫艸力回天害除利興車載懸何憂不識荊州面圖畫如今處處傳○郭顯道美人圖君不見昭陽殿裏蓬萊人終惹漁陽胡馬塵又不見吳宮夜夜烏棲曲竟使姑蘇走麋鹿移人大抵物之尢器亂未免天公愁𨿽然丹靑不解語冷眼指作鄕溫柔試問人閒何處有畫師恐是傾國手卻憐當日毛延壽故寫巫山女麄醜

杜詩誰道巫山女麄醜何得此有昭君村○宣差射虎【十二月初九日】北原風勁霜艸枯艸閒出沒藏於菟耽耽來此被誰驅不防邂逅馮婦車將軍膽气勇有餘手中笑撚金僕姑等閒如射兔與狐兩眼錯莫精光無深山大澤失所居或撩汝頭編汝須可憐肉食無遠圖伎倆不及黔之驢○羣鼠爲耗而貓不捕欺人鼠輩爭出頭夜行如巿晝不休渴時欲竭滿河飲饑後共覓太倉偸有時憑社竊所貴亦爲忌器不忍投某氏終貽子神禍佑甫恨不貓職修受畜於人要除害祭有八蠟禮頗優近憐銜蟬在我側何故肉食無遠謀耽耽雄相猛於虎不肯捕捉分人憂縱令同乳不同气一旦反目恩爲讎君不見唐家拔宅雞犬上升去彼鼠獨墮天不收

注仙傳唐公昉師李八百得其神丹遂舉家升天雞犬皆去惟鼠空中自墮腸出一月三易其腸今山下有拖腸鼠束廣微所謂唐鼠○埽晴婦世俗爲埽晴婦者蓋假爕理之手導陰陽之和使民閒免幹溢之患也感其事而賦之

捲袖褰裳手持帚掛向陰空便搖手前推後卻不辭勞欲動不動誰掣肘偶人相對木與土神女但誇朝復暮龍公不作本分事中閒多少閒雲雨見說周人憂旱母寧知東海無冤婦殷懃更倩封家姨一時斷送龍回首○雨雹庚子年四月二十八日壬戌大雨雹五月七日八日又雹按左傳昭公四年魯大夫申丰日聖人在上無雹𨿽有不爲災以古者藏冰爲禦雹之道祭寒而藏之獻羔而啟之今棄而不用雹之爲災誰能禦之由是言之禦災其在人乎感而賦詩傷今之不如古也

按月令仲夏行冬令則雹凍傷谷注子之气乘之也陽爲雨陰起脇之凝爲雹

雲龍失守元气乖隱隱愁聽狂車雷須臾飄驟不成雨一天風雹從何來交橫散落星石隕紛霍迸擊冰山摧坳平忽訝坑谷滿垤起俄作丘陵堆驚忙飛走殘殀夭斵器枝葉枯根荄穿窗入戶彈相射塡街溢巷把莫推恢恢難補天网漏凜凜欲壓坤軸頹一方生理遭殄瘁造物不卹空自哀是時仲夏行冬令誰把四序顚倒催𨿽有舜弦慍不解孰謂鄒律春能回陽𨿽位降乾道在一陰才進力可排履霜之漸此其始司寒挾黨結禍胎春秋大小百餘國獨向魯地三爲災【左傳僖公二十九年昭三年昭四年大雨雹】世間萬事豈不見那用區區書觀臺我思天變豈徒爾以象告人當自裁

注五行占雹有眼天罰戒民過也○鼎齋司馬景仁因病瘧而得腹疾鼎齋療之而愈因索詩爲賦

茂陵千載文園客流傳耳孫猶病渴引飲自嫌江海窄家無曲藭柰腹疾水帝之魂成水厄女丁婦壬不相得始圖一漑滋湯旱卒見九河歸禹畫嘗聞秋夫曾療鬼大勝扁鵲能起虢君不見上醫可醫國異哉鼎齋堪鼎食○姚子昂畫馬雄姿卓立開天骨騰踏萬里如神速可憐不遇九方臯空使時人指爲鹿自從大奴守天育無由更騁追風足中原一戰收乾坤白髮將軍髀生肉○苴履待詔門前東郭趾藍關路上仙人迹雪花紛披蓋地白東家不借借不得𨿽然近巿屨亦無以故爲新卽有餘同行畱我木上座鋪過仰渠金十奴一生能著屐幾兩用心猶在阮孚上不須更覓下邳侯山林此計成長往【時守下邳】○兒輩剡木作匙一震之威乃如此坐閒或失將軍匕不能便染公子指有意欲割昆奴耳小兒造物窮物理斗柄之揭如其尾𨿽然劍頭有炊米有愁遇著捩手鬼○聞蔡州破【甲午年正月十日己酉】不周力摧天柱折陰山怨徹靑冢骨方將一擲賭乾坤誰謂四面無日月石馬汗滴昭陵血銅人淚泣秋風客君不見周家美化八百年遺恨黍離詩一篇○籌堂尋梅蕭疏籬落誰家圃尋芳信逐遊蜂去眼前荊棘少人行馬蹏直到香來處怕愁貪睡獨開遲瘦損春寒鶴膝枝可是東君苦畱客斜風細雨不堪詩○和秦彥容韻【五】彥容寄詩有先生髙見眞吾師速營菟裘猶恨遲窗明炕暖十笏地松風蕭蕭和陶詩山野已尋云外路直入天壇最深處踏開李願舊遊蹤請君自艸盤谷序之句故依韻和

養賢列鼎手自烹爕調元化和如羹馬蹏一蹙燕地裂氈裘尙拂陰山雪將軍表請願出師壯士揮戈惟恐遲武成才試二三策黍離已見閔周詩縱橫門外豺狼路我老此身無著處君不見平淮十萬兵猶向襄陽守朱序【見徵淮漢】君不見子幼自勞羔日烹何如命駕季鷹吳中煮蒓羹又不見姜侯設鱠鑿冰裂何如徒步拾遺長鑱黃獨雪幸遇南來董煉師說似壺天日月遲謫仙之遊乃非謫長安巿上鬥酒百篇詩蒲輪休指商山路得到白雲采芝處諸生待揖隆準翁馬上未遑事庠序又

獵犬已爲兔死烹猶向漢俎分杯羹腳靴手板凍欲裂尙立唐階沒膝雪三寸舌爲帝者師終比赤松見事遲相看一笑在目擊何用左思招隱詩出門便是天壇路雲閒指點巢仙處不辭杖屨從子遊王者之後養老在西序【時寄王子榮西齋】谷因辟後厭鼎烹那在丘嫂轑釜羹冠未掛前已先裂一簪卻上山頭雪我𨿽無師心我師速修何恨下手遲論中自得養生理筆底盡是遊仙詩休向回車問前路終須有个安排處晴窗點檢白雲篇不知誰爲作者序

不嫌瓠葉日猶烹不羨公子染指爭黿羹不把荷衣等閒裂不羨曹人共服麻如雪愛身肯似賤場師凡骨只愁輕舉遲北山未出移休勒東老𨿽貧樂有詩望中雲海蓬萊路誰道樂天無歸處一千年鶴再來時行鴈難將弟兄序○暴雨秋夜暴雨上漏下濕終夕不寐因得鄙句奉呈

疾雷破山云暗天雨腳不斷如麻懸淋浪一室無干處何異露坐乘漏船鼠牙便是潰堤蟻墻有百道飛來泉狂客豈因狂藥使眼花如落井底眠采石江頭弄明月一夕去作騎鯨仙我𨿽忘我亦可憐但恐不免蛟龍涎苦無根源笑潢潦可能朝宗東注覓海道君不見耒陽禹力所不到至今難尋杜陵老○彩樓髙平縣彩樓聞之舊矣今始親見議者猶謂髙下侈麗不及向者三分之一因感而賦之

層層華構髙且崇萬彩糾結塡靑紅何人下手奪天巧都入意匠經營中書契以來未省見異事驚倒百歲翁郢斤般斧莫敢近卻立屏息慚無功寒窗戛戛鳴機婦積年杼柚一日空山川謂可錦繡裹塵土盡皆羅綺封前者攀轅後者挽奔車徑欲趨靈宮三年送迎禮𨿽舊人事不與天時同方當炎屬行夏令權勢大扺歸祝融神之與人無厚薄蓋以至誠能感通豚蹏豆酒道傍祝所獲神賜亦已丰閭閻疾苦還知否我爲大夫歌大東【享炎帝閏年】○上九里谷與濟之君祥仲寬李徳方朱壽之姚子昂太行巍巍形勢尊造物設險雄中原巨靈一朝擘石裂連峯忽斷開山門侵云直上幾千尺掛壁一徑愁攀援十步回頭五步坐栗栗汗出如漿翻淸風掖至最髙頂下視寰海塵埃昏天壇咫尺若有待顧我不往慚食言世間好處豈不愛腳力𨿽盡心常存爲君試寫遠遊興夜半月出淸吟魂【與祈定之約遊天壇不果】○剝蓮蓬相將去采秋江蓮靑房戢戢實且圓倒靫收菂亦可喜春筍未剝空流涎玉井有花開十丈至今依舊藕如船試索綠莖不尋藕與誰共此從巢仙○遼漆水郡王降虎【陳仲和之遠祖】秋風漸髙秋艸衰空山校獵千騎圍突然有物勢�猛萬里侯相食肉肥橫行妥尾不畏逐挾�似有百步威當時扈從懦於鼠𨿽欲下車人其非將軍一奮躍身出气雄志勇捷若飛攘臂搏虎虎負去須臾�皮擒虎歸北方銳兒皆好武無愧疋馬及短衣聲名赫赫耀前古卻笑馮婦膽力微胙田命氏報恩異至今漆水生光輝君不見射石李廣一箭亦可喜死不封侯知者希○遺善堂雪嚴老人欲其子孫之善何如是諄諄也哉有子仲賢以其遺命書之於堂訂曰遺善遵而行之朝夕於是其命之使行者不敢不行其所行者皆善事也命之使不行者不敢行其所不行者皆不善事也非惟不失士君子之行其孝子之心何時而已耶噫處世兵革之間不忘於善亦所未聞故喜而爲之詩

君不見遺子韋侯只一經相門出相那在金滿籝又不見燕山教子以義方靈椿老去五枝丹桂芳破散錢堆一百屋紫微不願有子如窟郎陷爲天下輕薄子伏波不願有子學季良身前身後事茫茫我卹我躬猶未遑長把賢愚掛懷抱請看積善之家遺善堂○贈出家張翔卿翔卿河內人也籌堂毀其簪冠使復儒業昔唐李素拜河南少尹呂氏子炅棄其妻著道士衣冠謝母曰當學仙王屋山去數月復出閒詣公公立之府門外使吏卒脫道士冠給冠帶送付其母事類翔卿故書

大袖斜襟麄布袍髻丫撐似彌明髙滑稽自謂世可玩淸淨不守形徒勞百年光景已彊半容易便把靑春拋欲向蓬壺尋福地柰何龍伯釣後負山無海鰲欲駕天風朝帝闕柰何巫陽去後九虎守關牢養生未獲一漑力那忍遽絕平生交但令造物哀正直豈肯屈曲從仙巢畱侯學道欲輕舉尙且彊食扶金刀安期當年本策士意气直謁扛鼎豪平地作仙亦不惡或恐上界官府名難逃

注後山詩話昔之黠者滑稽以玩世蒯通初善齊人安期生安期生嘗幹項羽羽不能用其策而項羽欲封此兩人兩人卒不肯受

君不見醉吟居士不歸海上山又不見昌黎先生屈曲自世閒況非出塵風骨羽化難夜叉白日守天關黃庭正恐坐誤讀鐵鎖縱垂那可攀我笑學仙王屋著道冠只待河南李侯脫去然後還○籌堂燕籌堂梁上巢燕將雛幾墮鼠計飛鳴哀訴者久之主人得其情而護焉卒無所害夫舐犢之愛物物皆爾感而爲之賦且以戲克紹

陰陰池館落花泥出入通家獨見知曾遭江上淘河嚇又被巢邊野雀欺且欺且嚇亦不惡柰有鼠輩窺其兒兒方在卵卵何危哀鳴若訴奚勝悲主人能得腹中事百計護持彼毒無所施羽毛養就刀翦齊雄雌相隨引雛飛尋常百姓家汝巢非汝宜春兮來秋兮歸莫忘烏衣巷裏時○趙倅司馬山謝雨乙未歲旱自春䢐夏五月丙申澤倅趙公唐齋沐潔誠就司馬山祈禱八日庚子大雨年谷遂登民物安逸累獲嘉應次年丁酉孟夏己丑公與本郡僚屬父老人等具牲幣酒醪簫皷之禮仰答神休仍求嗣歲祭畢聊識歲月云耳

去歲不雨民憂深愆陽亢甚多伏陰冥冥造物豈難料感以至誠神所歆我公默禱若響應出岫誰謂云無心天瓢疑是池中水三日以往皆爲霖淋漓元气滿人望解慍何止燻風琴家家豚酒樂丰歲空山鼎沸簫皷音春祈秋報有常典仰荷靈貺如桑林○四舍人生日驥之子鳳之雛精彩丰容美且都年至十二三頭角己異同隊魚積善之家慶有餘掌中幸得雙明珠定知他日必充閭不妨更讀古人書絳帳先生當今之範模步亦步趨亦趨執經北面預先講唐虞明主何嘗不用儒相門出相文可無豈獨手撚金僕姑能騎生馬駒然後稱爲大丈夫○贈儒醫卜養正孰親如身在所愼一病能惱安樂性囊中探丸起九死以其病病人不病豈獨和扁號神聖能於鬼手奪人命嘗聞上醫可醫國何不使權造物柄○遊濟源庚子春季與劉濟之君祥仲寬仲美姚子昂秦懿夫馬子溫李徳方深之伯英朱壽之下太行抵覃懷望方口臨沇水二十三日丁亥郡侯段正卿因西山鎭遏回自析城來赴期值雨畱宿奉仙觀翌日己丑天霽具牲酒幣帛謁淸源王廟禮畢會友人郭伯玉李慶之王天益史徳秀王輔卿紇石烈仲傑完顏壽之方外士祁定之郭道正元明道部將段玉等大飲於裴公亭用麾下鼓吹以樂賓薄暮極歡而罷故賦之紀一時之勝遊也

元戎小隊閒登臨悠悠旌斾穿山林太行南下路險澀不憚著腳窮幽尋淸源祭秩世所重喬木掩映靈宮深是時方口雨初過天風破曉開微陰入門爲問廟見禮白髮黃冠通古今且言享誠非享物那在與俗占浮沈鞠躬執簡默有禱脯酒縱薄神所歆幾年願違莫能遂至此始得償初心點檢圖經嘆禹迹山靑水綠無知音竹根醉倒客星散夜聽波底蛟龍吟○樊氏昆仲懶窠君不見讀書邊孝先謂師可嘲何典記又不見梁州陰子春足不肯洗恐敗事何須向人說道理養得疏慵性如此擺手便行誰家子嵩洛之間兩居士未嘗點檢形骸外掛角羚羊心已死問之非漁亦非樵人言似癡還似髙叔夜自知不堪七以書遂絕平生交一官從此束髙閣賴是天教閒處著時人爭賦懶窠詩我羨懶窠詩不作○壬申歲旱官爲設食以濟饑民千里地赤澤未沾驕陽爲沴烈火炎就中秦頭晉尾旱魃所棲托十室九室突不黔撐腸一飽豈易得咀嚼艸木如薺甜山川課云職不舉無乃風伯號令嚴民是天民天自卹何時霹靂起龍潛○男揚洗兒【十九歲】自慚無徳爲兒父今朝把酒爲兒壽爲兒今賦洗兒詩願兒他日於兒厚我猶不卹況我後委蛻自天汝非有速宜修徳大吾門無復心童年十九○兒歸來【禽名】兒歸來兒歸來百年郎罷恨何日寧馨回東去但除嚴母墓望思空築茂陵臺兒歸來兒歸來一聲未盡一聲哀○贈郭顯道醫惡石聚散元气朴本艸搜剔造化窟俱收並蓄籠中物山精水怪藏不得休言魄爲天所奪入其手者命可活須防姮娥去奔月大勝扁鵲能起虢君不見錢子飛藥不敢施爲鬼脇○和答董用之將軍死戰血染衣空山白骨鬼夜嗁洗兵政要及時雨天禍未悔無雲霓臥龍不起主張漢獵犬待烹僥幸齊就中儒冠身多誤如坐矮屋頭常低敢將龍鐘哀造物但幸老大能扶犂咄哉董生三寸舌善謔不思爲虐兮人間回首憂患始去之不速將噬臍○再和秦彥容韻扊扅歌後伏雌烹箸猶未下愁覆羹布衾多年踏裏裂夜半寒窗灑風雪待與重尋痛飲師東山杲杲日出遲撐腸拄腹文字五千卷一字不入髙人詩幾年不踏紅塵路直入白雲最深處君不見洛陽城下來歸魂一夢思鄕嘆溫序

按後漢溫序次房行部至襄武爲隗囂將荀宇所執欲降之序不聽伏劍而死光武命送器到洛陽爲冢地長子壽爲鄒平侯相夢序告之日久客思鄕裏壽卽棄官上書乞骸骨歸葬帝許之乃反舊塋焉莊靖先生遺集卷之一終●莊靖先生遺集卷之二五言律詩七言律詩◆五言律詩答祁定之韻遊太平泉宿夾谷彥實庵河橋成癸巳冬至乙未冬至任仲山弄璋五哥生日代四哥贈元夜有感四哥生日寒食九日下山王生壽日遊靑蓮過雲中宿海會寺遊碧落九里谷食芡穎陽元道人虛白庵八日登山同謁吳王祠陽城懷舊上長平寄楊成之獨坐乙亥過河河陽呈苗簡叔卽事中秋對月山中寄張漢臣李廣之經童自遣過星軺○答祁定之韻黃菊催秋暮靑山勸客歸事隨時漸攺人與物皆非爽气收殘暑閒雲送落暉平生會心佀別後往來稀○遊太平泉稍有林泉興相陪杖屨遊百年人易老千種事堪愁是處花無主誰家酒可篘芳時好行樂春去不能畱○宿夾谷彥實庵掛名仙籍上晦迹茂林閒門外丹河水墻頭明月山境隨心自遠人與話俱閒應笑紅塵客區區謾往還○河橋成橋成有日必有佳句寫河上逍遙之興贈子榮及督役楊成之

預積他山木重新兩岸堤龍依天上臥虹傍水心低不假鞭秦石何勞立蜀犀落成應有日誰向柱先題又

河廣思同濟天寒怕涉冬冰𨿽將自合船尙不宜從柱引來歸鶴淵藏未躍龍一編圮上叟千載願相逢

又勢截長河浪橫陳百步梁經營方斷手過涉不褰裳漫惜千金瓠休誇一葦航西風簫皷咽奠酒水仙堂○癸巳冬至共愁天紀亂依舊日南時气本自然應策今誰可推每懷添綫女還意覆杯兒偃蹇無歸計天涯兩鬢絲又

歲以四時成气自一陽始𨿽然廢羲職那可亂軒紀人生幾寒暑天道頻甲子徒嗟潦倒身汲汲百年裏○乙未冬至已應黃宮律初生復卦陽道隨天在北愁與日俱長節物驚時換年光有底忙浮雲多變態試與問何祥○任仲山弄璋奕世多陰徳傳家得寧馨人閒熊有夢天上昴無星喜洽犀錢座光生玉樹庭鐘情笑盧老白髮望添丁○五哥生日落落靑雲器天然骨骼奇自從懷橘後每恨學書遲同樂憐荊樹相煎笑豆萁气豪常自許躍馬是男兒○代四哥贈相戒南陔養長看花萼輝義深姜季被恩重老萊衣隊似魚同戲行如鴈共飛讀書當自勉繼取錦堂歸○元夜有感春城行欲徧百感到愁邊巿冷猶燈火人稀尙管弦梅從今夜落柑憶舊時傳歸去西窗月無情照不眠○四哥生日秀出三株樹芳聯五桂枝杜家憐驥子徐氏重麟兒已有髙門望方當志學時一杯添壽酒滿酌不須辭○寒食爲戀風光好那堪節物催事隨浮世往花似去年開莫灑無家淚須傾有限杯詩人多少興都向醉中來○九日下山宰肉陳平社折腰元亮鄕車無門外轍菊與徑皆荒所恨國難守若爲家不忘天威寒气逼急急下山陽○王生壽日幾度縣弧節當年琢玉郎徐行知禮讓幼學愛文章莫厭魚同隊休隨燕入堂眉間色多喜禁臠近東牀○遊靑蓮閒攜方外友同謁梵王宮山吐三更月松搖萬壑風流年飛鳥過浮世落花空不有歸來興何能見遠公又

行處春風惡山中勝槪藏漸佳如蔗尾薄險似羊腸翠揖雙峯角淸臨一水堂夜長僧睡少爲我話興亡○過雲中把酒不成醉出門行路難客愁千里破歸夢五更殘三仕有何喜一生常鮮歡恨無南去鴈爲我報平安○宿海會寺同孫講師明上人趙叔寶劉巨濟夜酌

佛堂光未放桑下喚難回是處皆堪歇何山不可開泉因龍吐出經自兔銜來徑向黃沙過尋僧問劫灰又

靑山雲水窟杖錫幾時來竹待香嚴擊松經道者栽西江無水吸震旦忽花開三笑圖中友同傾破戒杯○遊碧落己亥仲夏十有九日平水曹漢卿楊子平本郡李鑑臣劉濟之君祥姚子昂史遂良同謁治平院與上人和霽月煮茗道話抵暮而歸

寂歷松閒寺臨流勝槪藏斷雲開石壁橫吹爽溪堂謾與詩情在畱連道話長行人貪弔古歸路半斜陽○九里谷九曲羊腸路千層劍戟山行鉤藤蔓剌坐印石花斑樹發三春暮雲歸萬壑閒相陪林下屐𨿽倦不知還○食芡池底休鋪錦雞頭自有栽柔中皆水性剛外乃天才精彩惟魚目珠圓出蚌胎坐間咄嗟致不似荔枝來○穎陽元道人虛白庵有山心可算有水耳堪洗飄飄元逸人寓意在山水勘破人閒世不聽心與耳一室虛生白自得吉祥止○八日登山同謁吳王祠【四月】老樹凋殘盡靈祠寂歷中古今時易攺幽顯意能通歲享屢登樂俗追三讓風送迎人散後日落亂山空○陽城懷舊【呈陽敬之燕子和李文卿】路梗傷時事春歸感物華風波千萬丈煙火兩三家樹杪失巢燕墻根無主花當年人不見何處是生涯又

道途行處惡故舊別來稀澗口分流水林梢掛落暉好山畱客住幽鳥背人飛門外秋光老徵鞍尙不歸○上長平寄楊成之衰遲長在外矍鑠愧徵鞍世路驚心惡天風刮面寒迢迢人漸遠冉冉歲將殘今夜梅稍月同誰共倚欄○獨坐地偏無俗客日在掩柴扉暑退閒蒲扇涼生換葛衣風髙雲散影露下月揚輝獨據胡牀坐心淸卽道機○乙亥過河一身長道路四海尙風塵昔作依劉客今爲去魯人渡河年在亥乞酒歲非申別後山中友相逢話又新○河陽呈苗簡叔妖氛長斗北殺气尙河東人物不如古地圖祗自雄三城環野水二麥臥天風多少逃亡屋荒涼晚照中○卽事炎涼愁裏過陵谷暗中遷素拙生生計尋耕下下田爲嫌頻告糴卻恨不逢年門外催租吏長妨對聖賢○中秋對月雲山懷素隱秋興暫來歸月與人同醉星隨客漸稀入河蟾不沒遶樹鵲何依浩气凝光界瑤臺夢欲飛○山中寄張漢臣李廣之枳棘非所棲系匏焉不食未黔墨子突又奪伯氏邑一年三褫服半歲兩塗敕歸去來山中無器亦無得○經童盈門修鄭校同隊執韋經蘇子應千里徐兒向九齡鴈行成次序鶯語太丁寧堪笑西城老朝朝酷教刑○自遣居閒聊自適造物果何如生理年年拙交情日日疏吠猶聞跖犬技可笑黔驢誰識徘徊意西山有舊廬○過星軺古道開天險危峯拔地形連營南北戍過客短長亭野燒驚山鬼胡云掩將星何人弄羌管哀怨不堪聽◆七言律詩小旱云而不雨十六日雨王子榮過家上冢用趙之美畱別韻赴山陽白文舉王百一索句送行承二公寵和復用元韻重午偶題春日和參謀李舜舉和東庵孔安道韻和子榮五舍人生朝籌堂壽日和子搢中秋和子搢九日謾興沁園懷古和卽事和新秋寄史正之聞捷音招王徳華吳天章等出山用子榮河橋送別韻承徐子賢賈仲常張伯英寵和復用韻宿村捨閔董用之用之次韻復答夜雨用之請還公府用韻拒之弔劉伯祥伊闕鸂鶒堂亂後寄兄送趙慶之赴邠州別合陽申伯福昆仲賀子搢來韻郭仲山壽日和河上修橋壬寅九日同史正之劉濟之君祥仲寬姚子昂東城小酌寄錦堂王君玉隨州長官張鵬舉曁和子榮悼恆山韻剛忠公同濟之遊百家巖懷郭延年右感辛丑中秋夜與用亨漢臣濟之君祥子昂仲寬及諸同志聚飲於學宮陰不見月送別曹漢卿九日濟之君祥仲寬子昂攜酒於漢臣書齋小酌已而乘興與眾老人會於城西馬氏東籬談笑盡醉扺暮而歸爲賦此以紀一時之勝事暮春和端甫韻答趙之美見和李子搢約同上山督之答史正之陽城題北臺觀壁客中寒食和徐子賢西行畱別調祁定之侄謙甫鞏縣寄魚母師聖醉中落水用郭進之韻下鰲背許司諫歸來圖寄伊陽令周文之括戶和子搢秋晚出郭和述懷戲嘲答子榮送史邦直入洛卽事寬張文■﹝王巳﹞和竇君瑞竇子溫宅爲有力者所奪子榮途中見憶有先生在世人中龍三十年前到月宮之句依韻謝答弔曹慶之弔王徳華贈醫郭顯道焦彥昭失中子讀五代史春溫軒索和長平諸詩友送行韻信筆奉呈君玉閏之資客中一笑昨晚蒙降臨無以爲待早赴院謝聞己長往何行之速也因去人寄達少慰客中未伸之志耳任仲山談西府事唐臣滿月洗兒索詩故賦畱題靳載之園亭送郡侯段正卿北行送參謀劉君祥杜門中秋和喬舜臣韻郎子云酒熟同李茂卿史正之豪取不許再赴陽城用前韻別茂卿子云正之代樂仲和張溫甫處督米淸明席上同史正之姚君寶子昂悼亡段侯行春顯聖觀喜雨寄答趙公定姚子昂壽日又用濟之韻贈子昂爲劉益之營中上王懷州錦堂碧落壽席答張文玘見戲和王季文襄陽變後僧奴和楊之美韻和李唐傑韻悼籌堂和秦克容來韻

癸酉榜後寄侄謹甫

和安齋見寄調祁定之○小旱云而不雨阿香誰使送雷聲敢望天瓢一滴分恨魃長爲周地虐閔尪幾被魯人焚風吹海立垂垂雨澤與山通處處云何事臥龍猶不起得微往見葛陂君

注山谷得微往從董父餐寧當罪系葛陂淵復用韻區區布谷不停聲安得銀河水半分湯稼未應枯後漑周川豈獨旱如焚是誰主當知時雨有底商量出岫云造物不爲天下計只將花事了東君○十六日雨平地俄驚霹靂聲老龍功過此應分不知東海因誰祭卻笑西華欲自焚四面蔽虧無日月百神奔走會風雲時人那識天公事一漑惟知有巨君

注鄭弘字巨君行春天旱隨車致雨

注後戴卦爲西華令縣旱積薪以自焚火起而大雨○王子榮過家上冢暫令元戎小隊行盡驅春色入山城蔥蔥佳气隨軒蓋裊裊髙風捲旆旌題柱橋邊男子志散金閭裏故人情貴遊前後知多少不使堂虛晝錦名【州有晝錦堂】○用趙之美畱別韻【五】把酒離筵且莫辭坐中瓜葛暫相依花從識後常含笑鳥自還時想倦飛往事微茫春夢斷故人牢落曉星稀天涯白髮禁愁得好在西山不早歸

長短亭中送別時問君東去復何依今宵明月三人共來日紅塵一騎飛傾蓋莫嫌相見晚斷弦惟恨賞音稀天涯盡道還家好笑我𨿽歸似不歸

爲君不惜送行詩但恨蒹葭失所依流水盡朝東海去孤云只向太行飛仕途冰炭收心早客路參商見面稀一曲陽關歌未徹聲聲頭上聽催歸

遙指東山去恨遲爭如蓮幕早來依須知宋鷁猶能退有底齊禽尙不飛洛下書生憐我少燕南壯士似君稀主人好客懨懨醉正要髠畱肯放歸

平生藏器待何時除卻荊州不可依預報行人應鵲噪相將送客有花飛鴈從去後弟兄少鶯未來時朋友稀不盡赤心今日話東山無以我公歸○赴山陽【寄君祥濟之仲寬子昂】立馬西風不忍行往回只是片時程一年又作半年客百里有如千里情落日寒林上下路淡煙疏竹水邊城願君把酒休惆悵四海由來皆弟兄○白文舉王百一索句送行世事紛紛亂似麻不堪愁裏度年華傷心城郭來家鶴過眼光陰赴壑蛇彈鋏歌中成老境班荊話後各天涯何時造物歸眞宰卻覩人間第一花○承二公寵和復用元韻【二】脫卻朝衫著紵麻殘年猶復夢京華世情共指鹿爲馬天意反教龍作蛇白髮不公人易老靑山有素恨無涯那禁送別東郊外滿目離離濺淚花

有客衡從說蓺麻要教身後見西華若爲養得能言鴨未解除他引睡蛇歸去稍知閒气味荒唐猶種老生涯眼前浮世憑誰問獨倚東風看落花○重午偶題龍鐘嘆我百年身幾見山城節物新水荇長如牽翠帶石橊半似蹙紅巾可憐今日依劉客便是當時弔屈人誰道南來風解慍試從比屋問吾民○春日白頭不柰隙駒催慣飲屠酥醉後杯百歲無多偏晝短一年將盡又春來東君得地權終在北斗隨天柄已回造物卻還眞宰手眾人今後試登臺○和參謀李舜舉【二】平步靑雲感遇初試看傾蓋气何如橘皮應笑陳人牓雋永爭談辯士書夢鹿果能誰得鹿知魚未必子非魚靑山馬上多詩句北斗以南名不虛

一怒王師弔伐初堂堂人物古誰如劍頭何患無炊米楯鼻多應有檄書盡道公孫能躍馬應憐學士獨焚魚旌旗未度長河水千騎元戎已搗虛○和東庵孔安道韻【二】擬結閒中一艸堂此心安處卽吾鄕須知見在身爲患見說長生藥有方老去看書徒引睡愁來得句不成章從前習气都除盡待與髙人論坐忘

淡泊生涯共一堂杖藜踏徧水雲鄕不妨廬結在人境應念客來從遠方三笑可無陶靖節八仙宜得賀知章袖中時出煙霞語習气師兄亦未忘○和子榮暫使彭宣到後堂安昌只以醉爲鄕浮雲世事日千變流水生涯天一方老子興𨿽如庾亮故人恩不減蘇章能消幾兩尋山屐回首狐丘本未忘○五舍人生朝積徳髙門慶有餘來年記得掌中珠淸新月窟兩枝桂俊逸渥窪千里駒戲自老成看蠟鳳志從小異見樗蒲一朝騰踏靑雲上快覩徐卿第二雛○籌堂壽日此生但覺醉鄕寬【王績】誰謂螭猶北海蟠【王猛】處處相迎皆倒屣【王粲】人人共喜欲彈冠【王陽】州應向日懸刀夢【王浚】山試今朝拄笏看【王子猷】仙馭未來緱氏鶴月明吹徹玉笙寒【王喬】烏衣歷歷是名家人物於今比晉多俗論不侵揮麈話【王衍】壯懷都付缺壺歌【王大將軍】𨿽無金埒堪調馬【王濟】賴有黃庭可換鵝【王羲之】見說長江欲飛渡【王浚】那須冰合望滹沱【王霸】○和子搢中秋最後賓來舉白浮要須同賞桂華秋蛾郎應恨燈無焰孌女能教月再修分外髙寒天上闕就中明徹水邊樓姮娥不我爲生客休把光芒取次收○和子搢九日謾興此身到處賈胡畱細雨斜風冷淡秋佳節又從愁裏過故鄕不似舊時遊試拈紅葉題詩句彊摘黃花泛酒甌落帽龍山幾人在云沈鳥沒恨悠悠

節物催人分外愁干戈眼底未能休丹楓落處吳江冷黃菊開時灞岸秋可是涼風添寂寞更堪缺月照綢繆悠悠今古何須問淚灑牛山亦過憂○沁園懷古風波平地難開眼劍戟羣山欲割腸冠蓋隨時成物故園林何日破天荒摩挲碑石空懷古點檢圖經爲補亡誰是熙熙堂上客近來老子也和光【欲復而未】○和卽事擬將唾手取封侯世事那禁種種愁未可搏他馮婦虎終須享此景升牛但知勿翦甘棠在莫爲難圖蔓艸憂自古貴人天所予定教名字到金甌○和新秋簾捲西山雨乍停自知時節候虫聲新涼邂逅如佳客殘暑畱連似宿酲可見韓檠燈下志且憐班扇篋中情若爲解得吾民慍更鼓南風一再行○寄史正之往來門下亦風流分得籌堂幾許憂剛甚養他橫槊馬何如了取濟川舟人還忌器休投鼠誰爲蹊田欲奪牛聞早抽身閒處著不妨仍帶醉鄕侯○聞捷音招王徳華吳天章等出山紅塵一騎報平安知是元戎小隊還且喜好音來汴水仍將舊事問潼關橫云自護車箱澗落日空銜箭筈山只恐膏肓歸不得早隨春色到人閒○用子榮河橋送別韻河橋把酒不成歡正是離人去住閒公道幾時饒白髮世情今日見靑山娟娟明月無家對慘慘孤云待我還慚愧殷懃花裏鳥一聲聲送出陽關○承徐子賢賈仲常張伯英寵和復用韻天涯杯酒彊追歡白髮光陰轉首閒獨夜夢魂千里月暮年心事數重山回腸都爲愁將斷行腳猶疑債未還儻得一廛休老地柴門今後定牢關○宿村捨【二】別後曾無一日歡風光都在落花閒眼靑羞對門前柳頭白相驚雪裏山華表鶴來猶是客烏衣燕去不知還森森庭院荒荊棘虎豹窺人夜撼關

握手親情有底歡疏籬茅舍兩三間尙憐作者千年調那肯分人一半山安得意如張翰適憑誰放取浩然還得君鬥酒須防客不怕重門更著關

注坡云重門著關不爲君政恐惡客來仇餉

懷抱何曾得少歡春愁飛上兩眉間一瓢謾酌獨淸水幾屐能窮無盡山見說酒兵長日備【江咨議酒猶兵也可千日不用不可一日不備酒可千日不飲不可一飲不醉】未知詩債幾時還須防別後將軍禦不待尋盟輒斬關

三兩殘杯不盡歡彊陪年少貴遊閒客中未必常爲客山上那堪復有山鶴髮都從愁裏變貂裘直待醉時還一朝卻入龐公巿驚倒城門老抱關

注坡云城門抱關卒怪我此重遊○閔董用之怪底年來懶下帷似嫌牓尾姓名題一枝自謂烏難借百里誰知鳳肯棲頗訝生前徒彊項未應老後不然臍試將點檢平時友太半佳城在馬蹏○用之次韻復答小齋飄雨注風帷門外靑山困品題足躡盡知齊是假膽嘗爭柰越猶棲任教別後書盈篋嬴得年來气暖臍聊與老農歌帝力一缸村酒薦豚蹏○夜雨五月十八日夜雨濟之君祥正之顯之漢卿子昂燈下酌酒相賀喜而爲之書

元气淋漓徹九垓那消掩耳一聲雷雨𨿽不解知時節云豈無心出岫來所恨龍潛猶未起大都天意卒難回等閒莫話爲霖事且對檐花盡此杯

夜半天公號令催實時驚起阿香雷須知稼穡艱難甚誰把陰陽爕理來不使魃爲周地虐定應龍自葛陂回鄰家酒熟畱連客聊與愁人共一杯

化工寧許著詩催平地俄驚失筯雷行雨夢從巫峽斷爲霖人自傅巖來老農學稼無多力太史書年有幾回愛酒陶家才種秫何如共此實時杯○用之請還公府用韻拒之�寇將軍力自宣幕中議論可回天气吞驕虜鞭先著威定並門檄罷傳正恐一隅防飲酒【張漢臣馬武有同醉堂】休從百尺笑求田楊雄祿位誰能動姑爲侯巴艸太玄○弔劉伯祥記曾林下見臞仙惆悵紅塵未斷緣不憚廣文寒處坐屢逢元亮醉時眠難逃辰巳賢人歲有負虀鹽太學年落落天才無地用卻還英气與山川○伊闕鸂鶒堂【二】同王徳華子正善卿澤之焦彥昭唐俊卿張伯宜史正之李文長姚子昂男李楊杜浩然書壁

千年古道入荒城破屋頹垣一聚塵天地如何收險阻山川猶覺露精神餘波禹貢朝宗水習俗周南旣醉人把酒西風無限興黃花時節對嘉賓

一日灘流淺自分灘頭鸂鶒似通神大都鸞棘無多地畢竟烏臺得幾人浮世堂堂春易去隨時局局事皆新當年靈翼今何在滿目西風動白蘋○亂後寄兄【二】長劍何人倚太行氈裘入巿似驅羊怒降白起不仁趙死守裴侯無負唐可柰昆炎焚玉石更堪蜀險化豺狼紫荊猶是階前樹風雨何時復對牀

萬井中原半犬羊縱橫大劍與長槍晝烽夜火豈虛日左觸右蠻皆戰場丁鶴未歸遼已冢杜鵑猶在蜀堪王此生不識連昌樂目送孤鴻空斷腸○送趙慶之赴邠州且莫悤悤數去程一壺別酒爲君傾三年簿領妨行樂十里溪山管送迎湓浦蘆花風裏恨渭城柳色雨中情三峯無復同州看休著新詩笑不平○別合陽申伯福昆仲百里相望邂逅遲如今始得話心期情深堂上畱髠夜興盡山陰防戴時客捨故人那用送異鄕遊子不勝悲煙村水驛秦川路來往郵筒好寄詩○賀子搢來韻新年桃李似無情回首繁華一夢驚點檢靑氈非故物等閒傾蓋昧平生雨中燕子還畱客風裏楊花欲送行試聽東流橋下水向人時作斷腸聲○郭仲山壽日乘興遊山也自賢千金奚羨築臺燕誰爲洛下同舟友人道江頭弄月仙欲向漳源歸舊隱便從莞谷種閒田橐駝樹得長生理不解如君養性天○和河上修橋【四】故里風光衣錦遊賦詩誰與共臨流相逢依舊山靑眼也有何愁浪白頭官渡方當橫槊日合肥正是著鞭秋坐閒有客誇雄辯不念題橋志未酬

日日相陪杖屨遊往來林下亦風流雲閒隱隱堆螺髻雨後鱗鱗漲鴨頭休恨臨津【臨津河】經始晚且看利涉【河橋名】落成秋尋常公事閒中了詩債如何尙不酬

眼底關山憶舊遊滔滔河漢自東流星槎不覺來天上鐵鎖那能護石頭顧我已嫌題柱晚喜君正是濟川秋酒閒豪气誰堪共一醉千金價不酬

落魄天涯頗倦遊片帆歸去得安流幾年無事誇犀首一旦封侯看虎頭飛將正當南渡日拾遺還是北徵秋龍鐘不稱淩煙像只有山林志可酬○壬寅九日同史正之劉濟之君祥仲寬姚子昂東城小酌寄錦堂王君玉長天一色鴈行斜雨過南山气勢加懶後不冠羞白髮興來無酒負黃花何人見憶閒陶令有客徒嘲老孟嘉秋景滿前宜共賞未應件件屬詩家

興來落筆任橫斜坐上朋樽續續加貌似葉紅皆被酒頭如雪白也簪花金風漸急秋將暮玉樹相依客盡嘉酩酊入城扶不去臨街下馬是誰家○隨州長官張鵬舉曁寂寥秋思梗吟懷幾度柴門鵲噪開一話勝看江表傳百書不及隴頭梅馬催行色日邊去鴈送歸程天際來萬里龍庭莫辭遠中原事業望人才○和子榮悼恆山韻功名人比漢淮陰猛虎俄因犬輩擒星落旄頭兵似火雲屯細柳士如林豈期虞虢乖唇齒謾倚良平作腹心灑盡英雄憂國淚變風那得不傷今

消盡羣陽道長陰將軍何患敵難擒唐家外望歸藩鎭漢室中興仰羽林忽墮曹吳分鼎計方知胡越濟舟心依然錦繡山川在一旦浮雲變古今○剛忠公未除妖气鬥牛閒一夜長星落將壇天意欲將全節畀人心無柰此時寒斷頭那肯降朱泚血指誰思滅賀蘭立盡太行山上石我公忠烈不容刊○同濟之遊百家巖懷郭延年右感【三月】雨晴閒向百巖遊今古都成一段愁老衲解回山下虎【稠禪師】眞人跨入洞中牛【陸眞子】水流花落三春暮鳥沒云沈萬事休有道碑前空墮淚往來誰復共仙舟○辛丑中秋夜與用亨漢臣濟之君祥子昂仲寬及諸同志聚飲於學宮陰不見月【二】節物相催近覺頻勝遊攜酒意何勤幾人白髮對明月萬里靑天愁片雲裊裊風髙秋已半厭厭客醉夜將分督郵气味從來惡今日尊前也獻芹【戲遂良酒】莫嫌勝日燕遊頻且慰寒窗力學勤白也停杯將問月退之利劍欲開云淸光難比秋三夜痛飲何辭酒百分況在頖宮思樂地與君共采水中芹○送別曹漢卿馬上功名柰老何出門無地不風波憑誰試著回天力有客空回卻日戈靑眼乍驚行處少赤心常笑話中多愁人近亦無腸斷又聽離筵送別歌○九日濟之君祥仲寬子昂攜酒於漢臣書齋小酌已而乘興與眾老人會於城西馬氏東籬談笑盡醉扺暮而歸爲賦此以紀一時之勝事相扶醉袖出西城翠展秋山一望晴坐上孟嘉嘲未解籬邊陶令話多情酒猶彊飲狂時藥菊莫尋餐落後英興盡歸來天色暮老人星散月還生○暮春和端甫韻暮春索詩且以不能陪郊外之遊爲恨

雨夕風朝樂事妨老來猶自爲花忙春光一歲只三月尊酒百年能幾場辛苦衙蜂輸蜜課等閒巢燕得泥香如何復共遨頭醉待把銀瓶指點嘗承和復用韻艸艸杯盤興不妨一年一度送春忙我無酒量難投社君有詩情合擅場衣錦堂前冠蓋貴落花徑裏綺羅香暫時忘卻愁滋味驀上心來似膽嘗○答趙之美見和不堪春事等閒妨汲汲光陰過隙忙靑眼久懸髙士榻白頭羞入少年場風從定後花猶落月自修來桂復香休向兵廚問消息且教下馬客先嘗【之美有深鎭兵廚未許嘗之句】○李子搢約同上山督之踏靑時節醉何妨一掬歸心想見忙杖屨不須從快捷方式觥籌且莫戀歡場明山秀水家家景野艸閒花處處香休訝登臨無腳力世閒險阻備曾嘗○答史正之正之至連日淸話恨不能文字飲也時三月晦日

艸堂深處百無妨卻爲髙岑對屬忙【髙適岑參杜遙知對屬忙】嗁鳥送春歸閬苑妖星亂世局文場閒花空怨綠衣使煮酒不隨靑杏香見說曲生風味少尙堪畱與老饕嘗○陽城題北臺觀壁幾年空負北山移今日方知見事遲猶憶王鳧初去後忽驚丁鶴暫來時𨿽無壁上題名字頗愧棠陰聽訟詩指似荒城舊遊處西風搖落菊花期○客中寒食斷蓬蹤迹寄天涯劍戟林中閱歲華又值禁煙焦舉節【焦亦作周】柰無對月少陵家驚心咄咄催歸鳥觸目冥冥濺淚花老後愁懷誰遣得未應端的酒勝茶○和徐子賢西行畱別便從傾蓋話詩情風雨端能落筆驚金馬謾誇三學士碧油曾見一書生竹溪花圃畱連醉水郭煙村取次行自恨年來懷抱惡與君相別但吞聲○調祁定之風埃滿面發蓬垂欲學喬松久遠期浮世幾場漂杵血流年一局爛柯棊不須玉女引巢父那在神官邀退之果待吹噓送天上人閒事了未爲遲○侄謙甫鞏縣寄魚掣三牽兩得沈腥顧我庖廚遠未能幾度敲鍼無處釣一朝醒酒不須冰居官止合如羊續命駕何須學季鷹當念家風本寒素莫從今後爇饞燈○母師聖醉中落水用郭進之韻無人橋上醉婆娑腳力危時可柰何賀監未應眞落井屈平到底也隨波浮雲世事黃糧夢斜日秋風薤露歌點檢交情能有幾柴門今後雀堪羅○下鰲背浮雲蹤迹去畱難谷謗巖嘲勒我還畢竟一身無著處大都百計不如閒無多伎倆三休外是亦風流二老閒昨日主人今日客回頭山色若爲顏○許司諫歸來圖社稷憂深志未舒陸渾山下賦閒居幾年不復朝雞夢一旦翻隨壠鶴書��朱遊徒折檻寵踰疏��懸車商巖了卻和羹事方信旁求象不虛○寄伊陽令周文之括戶幾年客裏厭馳驅故向伊川好處居剛受一廛同許子誰知四壁過相如厥田不稱中中賦此事眞堪咄咄書疲俗脂膏今已盡看看鞭算及舟車○和子搢秋晚出郭陶寫詩人得句忙舊遊能復憶嵩陽山頭雲霽雨聲歇水面風來花信香今日事𨿽非向日故鄕景自勝他鄕杖藜忘卻尋歸路獨立河橋詠晚涼○和述懷【二】簪履三千气壓齊寒林那羨一枝棲坐中有客鵩將賦門外何人鳳欲題沽酒未嘗防惡犬著鞭寧復待荒雞夕陽休憑欄幹望今日長安不在西

擬將齊物物難齊惟有山林迹可棲身望鳳池慚不到名登鴈塔愧先題未能忘舊歸家鶴長是思鳴失旦雞天爲東周道垂器肯生夫子在關西○戲嘲江西社裏幾詩流詠月嘲風未肯休得句不能當競病措辭那敢向春秋笑翻王氏三珠樹驚倒張家五鳳樓帶系雪詩三十韻勝如騎鶴上揚州○答子榮行藏事拙且乘流遊徧人閒老卽休多汗愈膚三伏暑漸衰潘鬢一時秋風髙勢欲欺茅屋雨急聲疑在竹樓今世宦情何處好但憂無蠏有監州○送史邦直入洛肉山南去汗如流了取公家事便休徵棹不沾瓜蔓水歸裝莫待菊花秋忙中暫過平嵩閣別後頻登望省樓若問鶴鳴近消息翅翎飛不到揚州○卽事鐵馬長驅汗血流眼前戈甲幾時休誰能宰似陳平社那免悲如宋玉秋漠漠微涼風裏殿蕭蕭殘夜水邊樓千村萬壑荒荊棘何止山東二百州○寬張文■﹝王巳﹞怪來久不造龍門依舊相逢一笑溫任把錦囊嘲李賀休將布皷詫王尊事隨勢過心猶駭言與時違舌可吞誰爲書生肯推轂綈袍且念故人恩○和竇君瑞勒石燕山後世名【憲】子孫蟬蛻起風塵【融】誰憐喜鵲飛來意【由】自嘆靈椿老大身【禹鈞】愁見灌夫杯酒過【嬰】夢驚蘇蕙錦書新幾年客裏無情話一笑相逢姓麥人○竇子溫宅爲有力者所奪謾勞買宅著千萬此又卜居何�從得把茅來頭可蓋但教窗下膝能容尙憐相賀巢邊燕知爲誰甜花底蜂速向元龍問閒捨暫將一榻過今冬○子榮途中見憶有先生在世人中龍三十年前到月宮之句依韻謝答髙樓日日望元龍禾黍離離閔故宮兩地謾看千里月五湖能借半帆風囊錐穎脫何難出名紙毛生未肯通好在沁陽山色裏一廛寧許寄楊雄○弔曹慶之杯酒中間气沓拖從教千丈起風波絲棼世事無一可花落人生得幾何休向棘林長夜哭試聽蒿裏送行歌豈容身後鍾君在阿騖如今嫁者多○弔王徳華衰鬢愁添鏡裏絲流年恰及夢中蓍可憐白日佳城地正值黃楊厄閏時【丁亥閏十一月】撫柩恨深元伯母負薪情慘叔敖兒髑髏不識生前樂枉卻招魂費楚辭○贈醫郭顯道小隱嵩陽種徳時智能博物物皆歸籠中無愧狄仁傑山下常逢臺孝威子細論來生可養斬新卦得遁之肥麄疏誰似嵇中散幽憤詩成憶采薇○焦彥昭失中子相逢地下果何如自謂情鍾亦太愚未必珠能空老蚌豈期玄不與童烏且憐商也無三罪尙喜徐卿有二雛萬事盡歸天予奪速宜收淚謝玄夫○讀五代史破卻千金築一臺折衝閫外望人才中原山嶽河分斷塞上牛羊艸引來西海正驚天狗墮北人忽擁帝羓回猶憐仙掌英靈在能把潼關閉不開○春溫軒三尺枯桐膝上橫一彈洗盡綺羅塵芙蓉城裏誰爲主姑射山前別有人雲雨不侵行處夢丹靑難寫醉時眞早尋林下乘鸞侶莫遣春溫過卻春○索和長平諸詩友送行韻信筆奉呈君玉閏之資客中一笑【四】漢廈非無論道氈自慚老去鬢皤然閒愁似海藏皮裏往事如風過耳邊幾度班荊誰與話一朝傾蓋�相憐柴門近日多來客火速移牀待孝先

靑春人物正當時咫尺雲天快樂披相見便如膠漆密此行還似筈弦離方傳細柳將軍令或賦甘棠召伯詩待得一朝公事了聯鑣西去未爲遲

此身莫輒犯鍼氈只合浮沈委自然久墮風波人海裏暫依云漢使星邊斗升乞活眞堪笑靑紫歸耕亦可憐早晚皇家重名器著鞭當在祖生先

老覺麄疏過往時赤心今始爲君披交情大抵無新舊人事從來有合離見說片辭能折獄未嘗一話不言詩河東自古文明地可惜儒冠感遇遲○昨晚蒙降臨無以爲待早赴院謝聞己長往何行之速也因去人寄達少慰客中未伸之志耳【二】縱橫人巿盡裘氈一旦衣冠气索然豈信魯連歸海上頗哀屈子老江邊汗流石馬誰堪恨艸沒銅駞世所憐莫憚區區困刀筆論功終讓指蹤先

書生掉舌豈其時手底靑編亦倦披鐵鎖尙沈江漠漠銅駞又沒艸離離陰山路上明妃曲天寶年中杜甫詩古往今來幾興廢白頭恨見太平遲○任仲山談西府事徳音到處下情通喜動山城百歲翁和气挽回中國化威聲振起外臺風少酬漢使澄淸志不愧周官爕理功南北封疆歸一統太平立法自河東○唐臣滿月洗兒索詩故賦幽徑疏籬竹外村淡煙斜日水邊城地形占斗辧南北風俗以人分重輕坐上有山圍似畫樽中得酒論如兵靑春將種多才調拂袖林泉恐不情【載之靳千戶之子】○唐臣滿月洗兒索詩故賦【兩滿月】白頭休恨夢熊遲卻是人閒久遠期有客已爲摩頂記爲君復艸弄璋詩一從老蚌生珠後再值姮娥月滿時咫尺昂霄看英物不須女子作門楣【有二女】○送郡侯段正卿北行【二】徵途萬里朔風寒過盡陰山復有山歲旣在於辰巳後星多客向鬥牛閒漫漫積雪無冬夏刼刼飛鴻自往還若到龍庭試回首太行一片白雲閒

獵獵霜風墮指寒一鞭行色抵天山馬嘶衰艸孤煙外鴈沒長空落照閒入塞盡穿氈帳過去鄕須待錦衣還功名大抵黃粱夢薄有田園便好閒○送參謀劉君祥【二】寂曆書齋獨坐寒白頭羞見雪中山虛名得失蝸爭外浮世榮枯蟻夢閒半夜朔風催客起幾時新月望君還鶴鳴林下無人共何處煙霞不可閒

馬首風花拂面寒十年兩度過陰山浮雲暮暮朝朝裏行鴈兄兄弟弟閒大抵故鄕生處樂莫教明主放時還如今造物尢難料枉使身心不得閒○杜門近來人事頗相乖獨坐何曾得好懷犬吠爲連沽酒巿雞鳴長傍讀書齋門終待學張家塞闥恐難當噲等排惡客就中多气岸時時下馬系堂階○中秋【二】露下天街一气涼月明不復被云妨正當金帝行秋令疑是銀河洗夜光蛟室影寒珠有淚蟾宮風散桂飄香席閒醉客忙歸去獨共三人盡此觴

共對靑天好舉觴從前三五是尋常一年佳節秋將半萬里淸輝夜未央才向缺時舒窈窕欲從盈後斂光芒姮娥曾得長生藥我欲停杯問此方○和喬舜臣韻【六月十四日二】畫圖懸个老人星一炷香煙禱處靈見說蟠桃將結子不知槁木已忘形倚空山色靑排闥埽地槐陰綠滿庭凡骨恨無輕舉便且求彊健保殘齡

幾年鬢髮已垂星豈是長生藥不靈席上精神歡伯力塵中面目偶人形來歸徒訝荒陶徑學退還思過鯉庭鄭重世情相愛甚一杯酒勸望延齡○郎子云酒熟同李茂卿史正之豪取不許愛錢措大眼孔小病酒先生舌本幹債是尋常誰不有囊嫌羞澀且畱看三人未必一人損豪气難忘習气酸毦矂相逢欲空去從來如此四並難○再赴陽城用前韻別茂卿子云正之誰使腰間印欲懸不知面上唾才幹先生敢以督郵去坐客莫將官長看祖席又成攜手別離杯何苦上眉酸且休凋落髙陽社來往雙鳧也不難○代樂仲和張溫甫處督米未必書生气盡寒食常不足爲居閒淸於儒子滄浪水瘦以詩人飯顆山欲向田文彈鋏去恐因丘嫂頡羹還聞君自有江湖量肯爲枯魚少破慳○淸明席上同史正之姚君寶子昂浮雲雨後自縱橫不待風收放曉晴百計花期成謾與一年春色過淸明誰家鉆燧罷藏火何處吹簫猶賣餳回首故園魂欲斷鳥飛只是片時程○悼亡須信人生足別離別離不待白頭時因憐曩日在縲紲豈憚今朝炊扊扅中道柰何奔月去此情惟有落花知眼前活計無聊甚空對當年紙局棊○段侯行春顯聖觀喜雨癸卯季春小旱淸明後七日段侯正卿行縣回會名流勝士五十餘人於仙翁山下之顯聖觀須臾雨作自未至亥而止大滿人望酌酒相賀莫不盡酣適之興張種徳有詩因和韻以紀其勝元帥申甫段玉使姚升書於壁

行春冠蓋暫躊躇誰信東山面目疏興盡奚勞風送客气和不覺雨隨車移民𨿽恨梁加少腐粟猶誇漢有餘獨嘆吾儒有何貴自今牛角莫橫書【傷儒人種田事】○寄答趙公定他人共折依依柳居士但飲薄薄酒豈其必取齊之姜又恐不爲白也母𨿽然客或許惇龐慚媿我無白壁雙更向稠桑老人卜準備買紅纏酒缸○姚子昂壽日【二月初三日】門外風光二月初衣冠把酒慶懸弧一生接物無膓蟹萬事隨緣短脛鳬坐上書空窺艸聖醉中疥壁笑詩奴年來世事俱嘗徧只合千金養客軀○又用濟之韻贈子昂綿綿宗派自何時借問吳興第幾支書愛換鵝功不到獄因劾鼠法先知爲秦徙木思無地在漢髙門福有基此去鄕閭結仁愛請君聽取忍齋詩【有仁人已結鄕閭愛之句】○爲劉益之營中上王懷州【二】自分毛錐不入時如今尢恨埽門遲徒勞魏氏貪雞肋卻笑虞人望羖皮未有赤心相待處柰何白髮是歸期儻令扶病還桑梓橫艸難忘報所知

氈帳連云逐日移胡笳月底不勝悲中原爲患有驕子造物戲人如小兒馮鋏縱彈無便去晏驂未解有誰知天涯回首消魂處故國霜前鴈過時○錦堂碧落壽席【年五十一】年光過隙一何忙知命年來百念忘公事了時陰徳大塵緣斷後道心涼未償勇退求閒志先得長生不老方共勸十分添壽酒莫辭酩酊醉山堂○答張文玘見戲邂逅騷人興愈多不知賜也許同科君猶老去詩魔在我柰新來技癢何但幸近無阿買寫憑誰付與雪兒歌一從探得驪珠後驚倒中洲蚌與蠡○和王季文襄陽變後【二】逐鹿中原未識眞指蹤元自有謀臣虞全不念唇亡國楚恐難當舌在人拔劍挽回牛鬥气舉鞭蹙起漢江塵相逢空灑英雄淚誰是荊州一角麟

天命須分僞與眞衙蜂戰蟻盡君臣蛟龍不是池中物燕雀休嗤壠上人衣不能勝嵇紹血扇無可柰庾公塵自從絕筆春秋後誰復傷時爲泣麟○僧奴【劉氏甥十一月二十一日生籌堂子】白髮因緣短犢車可憐小徳外家無蚌生珠後何嫌老鳳有毛時亦自殊會看伯仁興絡秀不妨節信論潛夫劉生誰謂難成事將相從來有種乎

注劉牢之甥酷似其舅共舉大事誰謂無成

喜事相尋種種來豈期天意一朝回璋從弄後熊無夢月到圓時蚌有胎便可字教阿買識那消錢爲窟郎堆賢愚懷抱俱休掛且盡前尊露頂杯○和楊之美韻【趙】光華異域仗全才銜命悤悤出吹臺物外英標傾水鏡坐中妙語落瓊瑰節回北闕旋如斗名振西陲聽若雷不踏賀蘭山下石國風未合入詩來○和李唐傑韻【二】翰墨場中第一人而今委翅在雞羣縱橫詩律淩徐庾浩污詞源嫓典墳兵气橫流存此老天心未欲器斯文年來艸就歸田賦嘯傲南山臥白雲

郵筒寄後憶詩人落落英才迥出羣試問槐花忙幾舉可憐桂子落誰墳浮沈且與陪中立喜慍何嘗見子文傾破葵心望天表龍庭不日會風雲【大朝再試】○悼籌堂霞鞍金轡紫絲絳玉帶紅靴織翠袍赳赳少年眞手臂津津玉气見眉毫不愁造化功難補可惜秋山勢自髙那免牛車身後患一場春夢亦徒勞○和秦克容來韻白頭羞入利名場得得歸來自遠方何日詩豪離上黨去年道話憶山陽可憐杜宇訴亡國還笑沐猴思故鄕不意閒中春色早黃鸝嗁破謝家莊○癸酉榜後寄侄謹甫【第一科】萬軸牙簽未是多十年辛苦短檠歌敢忘奕世箕裘業忽玷淸朝甲乙科我已夢君三舉後君如輸我一籌何二疏此去人方識名字先應報大羅

塵忝後夢一人云王道衡李撝更三舉二人亦髙第癸酉省試王道衡第二禦試撝第二道衡第十一隅三舉也本壬申舉場爲兵事移至次年○和安齋見寄調祁定之麻衣補破紙爲絳不羨仙人宮錦袍天地老於雙轉轂山河渺似一秋毫煉深寶鼎丹砂就瑩徹靈臺夜月髙上界而今官府足暫遊塵世莫辭勞莊靖先生遺集卷之二終●莊靖先生遺集卷之三五言絕句六言絕句◆五言絕句一字百題示商君祥余年三十有九遭甲戌之變乙亥秋七月南邁時侄謙甫主河南福昌簿迎至西山僑居廳事之東齋小學師商君祥投詩索和頃刻間往回數十紙謙甫曰一鼓作气未可敵姑堅壘以待侄婿郭鴻漸曰可以單師挫其銳乃出百字題請賦以酬之遂信筆而書殊無意義付其徒孫男樂山示之三日不報謙甫笑曰五言長城不復敢攻也君祥於是攜酒來乞盟大會所友極歡而罷風

月云

雨雪

山泉

塵春

暑寒

晝夜

晴陰

花蓮

菊梅

松竹

艸燕

鴈鷗

鶴蜂

蝶龜

魚蠏

儒僧

道仙

禪醫

卜漁

樵客

農牧

射獵

詩書

筆墨

紙硯

畫琴

棋劍

香茶

師學

仕富

貴貧

隱智

愚壽

老名

友身

影行

住坐

臥笑

吟醉

醒飲

舞睡

夢歌

嘯傲

閒懶

話浴

歸別

愁忍

蠶織

舂炊

砧

琴棊

書

畫

東郊行

書壁

避亂

資聖寺壁

別陳之綱李得之南子榮

戲髙廣之

雨後

九日答朱壽之

竹林

栢徑

槐亭

稻塍

儒

蝶

熊白

十六日夜戲書○風汝未聞天籟簸揚箕有神能淸常侍暑不動庾公塵○月過圓旁死魄過缺哉生明尙賴玉斧手再修然後成○云旱魃將爲虐從龍便出山人間三尺雨命罷早知還○雨晚有來蘇意憂深望歲人一犂𨿽美滿猶恨不當春○雪細看花是雨將見麥宜秋度臘無三白梁園誰與遊○山功名雙鬢雪心事數重山山下人家好終朝爽气閒○泉滚滚勢長往泠泠味自淸擬將修水記何況有詩情○塵不憂懸榻室可柰污人風踏破靑鞋底猶疑是軟紅○春來莫怨春遲去莫怨春忙春不隨人老誰教汝斷腸○暑人間三伏暑海內一燻風獨詠微涼句公權似不公○寒廣廈千萬閒吾廬獘獨寒猶將折弦琴欲和燻風彈○晝冬之日何速夏之日何遲山中無歷日遲速兩不知○夜令乎日之夕政乎日之朝一尊待君子風雨會良宵○晴展盡舒長景銷殘片段云區區負暄子炙背不忘君○陰朝見白雲縱暮見白雲橫不作及時雨何爲點太淸○花惜花不論命看花須努力能得幾時好狂風妒春國○蓮碧因圓更展紅向老猶妝鏡裏風流在人言似六郎○菊色笑秋光淡香嫌酒力慳東籬在何處客裏見南山○梅未報江南信先開雪裏村要看花上月立馬待黃昏○松鬱鬱愁無地靑靑獨有心疑從大夫後傾蓋到如今○竹瀟灑能醫俗檀欒看上番我寧負此腹忍使籜龍冤○艸日沒露易濕日出露易晞人生大都幾王孫胡不歸○燕社後來何暮梁閒話頗多巢泥愁未穩無面見淘河○鴈俄見天邊字徒銷客裏魂一書言不盡爲我敍寒溫○鷗江靜煙籠雪天晴水浴衣漁歌驚不起物外兩忘機○鶴去家丁令威化身徐佐卿不戀乘軒寵九臯堪一鳴○蜂弄晴沾落絮帶雨護園花有課常輸蜜無春不到衙○蝶元從生處樂肯向死前休花底人閒世如何不夢周○龜汝殼將自遮汝腸還自刳可憐一底板𨿽智不如愚○魚華亭載月舡長安遮日手一网腥城巿吾於爾何有○蠏食必視本艸貴在精物理蔡侯何鹵莽幾爲勤學死○儒秦坑秦卽孤魯戲魯尋削伊誰蹈前軌可謂束髙閣○僧貌與松俱瘦心將絮共沾一庵空寂地香火讀楞嚴○道自知身是患常謂道無名欲作閒中友隨緣論養生○仙千載遼東鶴雙飛葉縣鳬應憐塵世裏無地著臞儒○禪見桃渾不悟對柏未嘗參虎嘯龍吟子風雷振一龕○醫愈風陳有檄止瘧杜能詩𨿽然醫者意何意亦何醫○卜棄置復棄置其然豈其然百錢聊爲我更看小行年○漁一聲歌欵乃萬頃國煙波鰲蟹中閒醉蓑衣拜浪婆○樵雲外山將徧人閒日易斜不知棊換世柯爛未還家○客渺渺亡羊路悠悠化鶴身人閒同逆旅誰主復誰賓○農賣劍田園計溫家種樹書新年無罪歲事事有乘除○牧蓑底因緣曲腰閒觳觫鞭月明歸去晚想見葛洪川○射手撚金僕姑身出矍相圃不穿百步楊志在猖狂虜○獵終日無獲禽古人獵在徳非徳爲禽荒獵食吾不食○詩裁作牛腰束愁於飯顆山近覺故步窘十債九不還○書入室五千卷插架三萬軸何似曬書人坦此便便腹○筆不見中書君不聞老成人爲君作佳傳繼者皆尖新○墨松閒老潘谷何處得玄圭速置薔薇露詩仙醉欲題○紙殷懃翰林主揮埽驚風雨滴滴是玄珠點破先生楮○硯端溪溫潤石價重百車渠一滴玄潭水蠅頭萬卷書○畫有意皆堪譜無言總是詩潭潭居相府此譽不妨馳○琴陰壑鳴松籟空巖響石泉此聲並此意誰得寄徽弦○棋縱橫連井地明暗列星圖兩角觸蠻戰一家瓜葛無○劍帶牛移漢俗匣刃出酆城安得治復古器農不器兵○香小炷博山鼎半殘心字灰遊蜂何處客應爲百花來○茶人多愁水厄若个有詩情靈艸還知我平生事不平○師絳帳風流遠靑襟禮貌驕定須防射羿何必問嘲韶○學邑化弦歌地鄰漸俎豆風二三言志子六七詠歸童○仕𨿽有乘桴意能忘出晝情一官百僚底是亦道之行○富狼籍胡椒斛破散堆錢屋不見貪者愚求榮是求辱○貴鴟得腐鼠嚇犬笑狡兔死唾手功名場不知憂患始○貧書生祿有籍造物費亦省顏回一簞食不得盡晚景○隱孔負二宜去稽知七不堪靑山休老地佳處是終南○智樂在知幾早憂因見道遲遙憐鮑莊子人笑不如葵○愚膏以明自煎燻以香自薪善哉柳侯意一字辱溪神○壽灰如戀闕心雪似窮經首問年今幾何看飲屠酥酒○老尊年鄕飲禮擊壤太平歌甲子君休問光陰得最多○名求爲天下士所望不亦厚得少失有餘何況在身後○友偶因勢貴賤乃見朋得器歲寒山陰雪獨有戴可訪○身黃卷平生志靑山見在緣百年令已半只合鬭樽前○影相對鏡中眞相隨月下人我今未忘我身外還見身○行水笑杯猶渡山驚錫尙飛垂垂瓶缽老何處未來歸○住俗尙家靈運誰堪社遠公空山云不出愁殺渡溪風○坐一軒容膝安半世行腳債龐家老居士舉似無生話○臥一室散天花一榻揚茶煙家風嗣阿誰殘月曉風禪○笑和气須歡伯開顏只孔方世情如苦海件件可哄堂○吟冥搜腸亦苦隻字得之難作者有六義惜哉坐一寒○醉愛此眞珠滴能於大道通與君同舉白憐我獨潮紅○醒暫出陶陶境那禁種種愁舉觴邀明月卻帶醉鄕侯○飲竹葉杯中醁金釵坐上春淺斟低唱境猶道是麄人○舞野鶴聞琴態孤鸞對鏡妍爲君小垂手無地可回旋○睡客隨陶令遣齋甚太常嚴儻或非黃奶那知此黑甜○夢物外日月忙人閒憂患長休談夢中夢萬古一黃粱○歌大音聲自希賞音人亦寡寧可逆汝耳不可廢作者○嘯成瑨風生坐孫登月滿臺東臯今寂寞元亮早歸來○傲王公輕以道富貴驕以志我見髙尙人蓋有髙尙事○閒太傅懸車裏仙家避世壺老妻爲紙局坐隱是功夫○懶交有書堪絕師何記可嘲不僧亦不俗似癡還似髙○話萬事就庾談一心對芝宇不思炊作麋但見風生麈○浴子春恐事敗佟之坐水淫二者過不及何如我洗心○歸世路𨿽多梗吾生豈系匏西風倦飛翼樂在一枝巢○別更盡一杯酒出門行路難送君過南浦忍淚憑欄幹○愁解使回腸斷能催兩鬢秋天涯未歸客容易上眉頭○忍气畱臍可暖唾使面自幹無怨亦無惡此腹如此寬○蠶蠶月始條桑悤悤婦姑忙天寒授衣節婦姑無完裳○織泛槎驚誤客折齒笑狂鄰不作回文字愁嫌愁殺人○舂斷木才脫粟濕薪空爆竹朝餐動及午柰此雷鳴腹○炊旅食寄天涯愁如桂玉何莫忘生處樂聽取扊扅歌○砧對影無情石關心寄遠衣天涯鎭長客鴈後不懷歸○琴【此以下四首和籌堂】山水有淸音瑯然出枯木若教俗耳聽絲竹不如肉○棊森森戈戟心盡在皮裏著傍有爛柯人點破都是錯○書一坑科斗灰難破祖龍惑三兩挾策人今誰席肯側○畫手與心相應妙處在咫尺筆尖多少鋒揮埽天地窄○東郊行四海尙干戈幾人知稼穡靑靑原上麥忍放徵馬食○書壁世事紛紛變人生種種愁行年三十九得歲又平頭○避亂雪巖依日暖霜樹弄風悲山似王維畫人如杜甫詩○資聖寺壁是誰將壁疥盡可著紗籠今代無詩史何時入國風○別陳之綱李得之南子榮【時在宋】已兆池魚禍尙多風鷁過寄與遠遊人莫待贐行貨○戲髙廣之一飲遇伶婦一飯值丘嫂徒教乞米僧時時送盧老○雨後新秋積雨霽涼風吹我衣歲月不知老乾坤何處歸○九日答朱壽之與客登髙處節物傷遲暮不見白衣來三復秋風句○竹林初見錦繃脫气已傲霜雪天寒十萬夫未聞一死節○栢徑歲晚節自抱足見有心哉遊人從何處帶得春風來○槐亭蟻穴功名重或作封侯夢主人心已閒不爲黃花動○稻塍一水自縱橫厥田無上下居民不佩犢歲事在秧馬○儒世治其術重世亂其術輕太平然後用用然後太平○蝶轉首一場夢驚心三月春揚揚枝上蝶不見惜花人○熊白所居無禹廟有官升典簽掌亦我所欲二者不可兼○十六日夜戲書貪作梅花夢都忘柳絮禪可憐人與月不似夜來圓【作臧祚切】◆六言絕句雪庵題錢過庭梅花圖示侄輩淵明歸去來圖中秋郎文炳心遠齋伯徳仲植張長史帖戲沂公巨川戲武夫韓公老杜醉歸圖史遂良酒債竇子溫江山圖貓犬圖北窗髙臥圖雪谷早行圖史正之器子買得靈照女錦堂四景圖○雪庵題錢過庭梅花圖已把傳神畫譜又看格在詩評月落難尋淸夢云空乃見髙情○示侄輩諸阮以富相誇二疏恐財爲病濟叔不羨金埒績兄曾有撾命○淵明歸去來圖先生從來寄傲肯向小兒鞠躬笑指田園歸去門前五柳春風○中秋三百六旬歲周一十二度月圓試問姮娥甲子和閏到今幾年○郎文炳心遠齋竊笑濫巾北嶽那能補衲中條自有胸中丘壑不妨穩向巿朝○伯徳仲植張長史帖莫就嚴陵買菜無勞逸少換鵝但得雲煙一紙那在鄴侯書多○戲沂公巨川八仙詩裏蘇晉三笑圖中遠公選甚逃禪破戒我師自有家風○戲武夫韓公【二】論功終是獵犬見事不如擒虎我願一識荊州人道莫逢玉汝

結柳未送窮車獘衣先入歌院𨿽得蕭何指蹤難與老子同傳○老杜醉歸圖【二】尋常行處酒債每日江頭醉歸薄暮斜風細雨長安一片花飛

百錢街頭酒價蹇驢醉裏風光莫傍鄭公門去恐猶恨在登牀○史遂良酒債【四】都因焚券家貧親與當鑪人賣問得街頭酒價索取江頭酒債

酒誥一篇旣出離騷亦可不作愧我家無阿堵笑他人飲狂藥

滌器不辭親酌過門無柰客惡未嘗解下金龜必能畫得黃鶴

從來歡伯气和何故督郵味惡陶令無錢但賒潘子著水不錯○竇子溫江山圖醉裏扁舟煙浪望中幾屐雲山長天秋水一色明月淸風兩閒○貓犬圖狡兔空有三穴首鼠漫持兩端我輩天生健武從渠股栗心寒○北窗髙臥圖問字不得兀兀借書不得陶陶誰遣人來送酒枕邊正讀離騷○雪谷早行圖積素茫茫縞夜流光耿耿揚輝行人抵死貪路何處家山未歸○史正之器子買得陸郎初見懷橘阿買頗解識字或恐西河器明忙爲東野收淚○靈照女畱下一重公案有女誰似龐家不試提藍手段若爲點破丹霞○錦堂四景圖春水滿四澤夏云多奇峯秋月揚明輝冬嶺秀孤松﹖春水滿四澤渺渺舒如羅帶鱗鱗皺似縠紋誰道臥龍不起須臾變化風雲﹖夏云多奇峯幸得從龍變態尙何出岫無心正苦人閒畏日不思天上爲霖﹖秋月揚明輝淸光一片如洗西去姮娥耐秋可惜廣寒人老誰將玉斧再修﹖冬嶺秀孤松山前傾蓋獨奇雪裏盤根歲深千年老鶴相伴誰似蒼髯有心莊靖先生遺集卷之三終●莊靖先生遺集卷之四七言絕句一◆七言絕句一謁秦吳二王廟卜居中秋夜夢讀項羽傳糟筍新樣團茶重午偶題子猷訪戴圖和籌堂途中卽事船子和月圖和河樓閒望用籌堂韻答滿法師和泰禪橙數珠竹如意雪庵二梅圖贈碧落和講主跋竇子溫江山圖過雲臺濟源龍潭裴公亭與奉仙觀道士元明道富公艸堂謝楊成之雨後阻風答籌堂見招史遂良壽日和王季文襄陽變後張翔卿出家鰲背元夜許司諫醉吟圖明皇擊梧圖秋江斷鴈圖遊石堂山句龍廟陽關圖煙江疊嶂圖千里江山圖答祁定之戲贈雪中寄不寐西山問羊暮秋有感卽事卽事陸渾佛髻山湯下寺壁跋背面彌勒題斷碑遊靑蓮�值巨川彥廣二上人出戲曹漢臣碧落院松雪後送寶泉之碧落陶學士烹茶圖修武騫林觀射虎答籌堂參謀王君玉魏文侯冒雨出獵圖抱樹石和王成之梅韻狂風遊錦堂後園袁景先東歸哭﹖亡馬玉李花半丈紅溪竹吳神過古寨大陽與諸友話舊聽樂郜氏院看花長平懷古枯松勸行遊靑蓮分韻得春字慈氏閣出山水簾柳

懷舊新安過二聖王氏故居感戰死者東山道中擲筆臺太平泉子榮過家上冢十七日送行勉和籌堂來韻送潁陽史正之之鄧州贈陳仲和和秦彥容韻碧落途中遇雪大陽值雪呈濟之畱別畱別艸堂諸友○謁秦吳二王廟三月十八日與馬子溫郭謙甫楊茂之叔侄劉濟之君祥仲寬姚子昂邢文炳同行

頹垣陊殿夕陽中血食𨿽同事不同揖讓干戈兩陳迹酹觴拋與落花風

杖藜行處記曾過艸艸杯盤野興多舉目山川縱如舊一場夢抵幾南柯○卜居東鄰西捨兩三家簌簌墻頭落棗花慚愧畫梁雙燕子笑人今日又天涯○中秋夜夢中秋前一夕夢入僧寺往來人物有送別意須臾有一麗人於橐中出一春衫再四整疊欲相贈閒而雨作趨避漏室中其人行歌而至雨立聽之歌未終而覺故爲紀之

徵衣不用贈春羅試聽尊前一曲歌爲問從來雲雨事如何偏向夢中多○讀項羽傳鴻溝時暫割山河楚國山河一半多欲去故鄕誇富貴不知沛有大風歌○糟筍甕中有地可藏眞子子孫孫曲糵醺誰是聖之淸者後此君應負此君君【伯夷孤竹君之子】○新樣團茶春風傾倒在靈芽才到江南百艸花未試人閒小團月異香先入玉川家○重午偶題只爲離騷話獨淸至今猶恨楚君臣魂招不得歸何處閒气都畱與艾人○子猷訪戴圖雪後山陰本乘興似非特爲故人來縱能一見戴安道舡未回時心己回○和籌堂途中卽事晚風吹雨過山堂燈火秋涼好對牀卻被荒雞笑人懶一聲催起著鞭忙

悠悠旌斾出山城世事驚心幾變更水郭煙村誰是伴老夫矍鑠尙堪行

鬥酒中閒詩百篇錦囊新句落誰邊無窮山水吟難盡說似畫師僧巨然【指楊舅彥明】○船子和月圖千尺絲綸在手中月明歸去滿船空寒江豈是魚難釣釣得還將不釣同○和河樓閒望【孟州】去去來來不系舟至今師渡幾時休洗兵豈是天無雨盡逐黃河入海流

一夜長空落將星不知誰抱越人冰中原可惜衣冠地自古以來多廢興○用籌堂韻淸尊莫惜再三開別後何曾得好懷爲向綠衣花使道杖藜不是等閒來○答滿法師此身分付水雲閒不見髙人得句難待學江西立公案便宜築个小詩壇○和泰禪淡泊生涯分自甘十年霜葉碎靑衫忽從問道山前過牧馬之兒是指南○橙數珠水月禪師有橙數珠竹如意恨不見作者之句鑿空道其髣髴

典刑釀出洞庭霜只取靑圓不待黃凡俗盡從千佛轉忘言老宿但拈香

從頭細轉梵王經一串秋香得洞庭爲報重蘇當自惜莫教落入念珠廳【重蘇卽水月也】○竹如意曾爲彈琴指甲傷有時曝背竹書光不須爬癢倩仙爪忍待一朝春筍長

實時參得指頭禪說似家風玉版傳一日佛堂光自放我師歇在古靈前○雪庵二梅圖老對風光百不堪畫圖彷佛見江南爲君試艸花閒賦未必心腸似雪庵○贈碧落和講主蕭蕭古寺掩松關雨後無人艸木閒埽地家風誰舉似我師特特爲開山○跋竇子溫江山圖渺渺澄江欲拍天參差煙樹老江邊舉頭不見長安日一棹秋風載酒船○過雲臺夜半風吹霽色開曉乘殘月過雲臺連山斷處瞰平野一綫黃流掌上來○濟源龍潭塵世悠悠不識眞一潭春碧養潛鱗可憐無故驚雷起誤卻山前失筯人○裴公亭靑山如畫水如藍自笑平生性僻耽尊酒畱連妨逸興不能一到侍中庵○與奉仙觀道士元明道野鶴飄飄性自髙徘徊塵世豈難拋棲眞舊隱無多地何處仙山不可巢○富公艸堂靑山重疊水縈回山水中閒幾往來風物不殊人世攺中州何處是昆臺○謝楊成之與客西從濟上回明朝扶杖到雲臺一尊相送休頻勸畱作山行軟腳杯○雨後春空靄靄暮云低飛過山前雨一犂明日卻尋歸去路馬蹏猶踏落花泥○阻風春風作惡幾時休況值春光欲盡頭誰謂閒人無个事一年長是爲花愁○答籌堂見招須信人閒足別離相看能得幾多時浮雲一片無根蔕去去來來自不知

日日相陪鶴髮翁烏紗白葛道家風火雲堆向山南去暑气蒸人似甑中

俯仰隨人亦自欺精神無復似當時年來世事俱嘗徧只有閒中味不知

冠世聲名蓋世功尋常杯酒坐生風區區問捨求田客盡在元龍一笑中

日日言歸未得歸白頭才是入山時依前卻趁逍遙出慚愧山靈我不知

誰謂長河不可通只消送客一帆風故人別後情偏重猶恐相逢是夢中○史遂良壽日任他白髮不相饒兩頰春紅醉裏潮今日鳳凰臺上月未知誰可共吹簫○和王季文襄陽變後將軍橫槊面潮紅一舉淮南埽地空堪笑楚人無伎倆至今猶說馬牛風○張翔卿出家絳帕蒙頭讀道書孫郎見後肯容無休將僥幸乖名教天上臞仙卽是儒○鰲背元夜山巿家家秉燭遊風檐齊掛月燈球不須更用閒妝點人在鰲峯最上頭○許司諫醉吟圖席地風光引興來不辭白髮被春催眼前有句貪拈掇閒卻梨花樹下杯○明皇擊梧圖不使梨園弟子知太平音在鳳凰枝一朝野鹿銜花去長恨秋風落葉時○秋江斷鴈圖不堪愁裏見秋光江北江南木葉黃誰信朔風猶跋扈天涯吹斷弟兄行○遊石堂山與史正之王廷秀姚子昂郭顯道李廣之同行

雨後靑山畫不如算心人去有誰居紫雲空鎖神淸洞不見丹崖四字書【邢和璞算心處歐陽文忠公神淸之洞】○句龍廟溪行十里气如蒸危檻憑虛不厭登咫尺仙山在塵世杖藜來往幾人曾○陽關圖一杯送別古陽關關外千重萬疊山試問靑靑渭城柳不知眼見幾人還○煙江疊嶂圖揮毫落紙生雲煙江北江南水墨天愛畫主人胸次別臥遊不用買山錢○千里江山圖曾把雲山爛漫酬杖藜隨處賈胡畱如今腳力那千里水墨中間只臥浮

筆下江山取意成一峯未盡一峯生憑誰試向行人問水郭煙村第幾程○答祁定之歸袖迎風拂面埃靑山望處白雲埋如何千載離家鶴學得仙時不便來○戲贈布袍襤褸化風埃是處靑山骨可埋三笑家風�時了我師容易去還來○雪中寄秋空一洗絕纖埃著腳街頭雪半埋試問希眞門下客衣蓑曾有葛三來○不寐露下中庭鶴睡驚娟娟缺月照窗明夜深讀罷牀頭易紙帳梅花夢不成○西山問羊淡泊不禁頻皛飯尋常無以致氈根西山繭耳多於石肯與書生踏菜園○暮秋有感亂鴉無數噪寒林林下風吹落葉深惟有黃花枝上露向人猶似泣殘金○卽事將軍下馬气如虹書生折腰曲如弓好山無限歸未得白雲慚愧渡溪風○卽事秋色南山气勢髙坐閒牛酒話麄豪自憐萍梗天涯客俯仰隨人似桔橰○陸渾佛髻山十步都無一步平往來人似畫圖行可憐一派溫泉水不與荒山洗惡名○湯下寺壁滚滚龍泉自吐吞誰能个裏混光塵再三遶壁尋題句饒舌山禽不避人○跋背面彌勒萬水千山特特來謾勞皮袋走塵埃橫擔柱杖明州去世上誰能喚得回○題斷碑節角催殘臥夕陽豈無神物護文章一從薦福雷轟後片石猶爭日月光○遊靑蓮�值巨川彥廣二上人出寂寂荒庭落葉堆與誰重上遠公臺靑山不解畱人住立盡秋風曦未來○戲曹漢臣一見髙僧話亦髙醉中往往愛禪逃爾曹自謂曹溪後不怕曹溪笑爾曹

移得花將碧落栽一枝開後百枝開今生也有狂靈運待入東林社裏來○碧落院松霜幹亭亭聳碧空幾年春雨養髯龍也能說得菩提法何處人閒有萬松○雪後送寶泉之碧落灑面輕風不覺寒天花散落滿人閒殷懃行腳休辭遠出得城門是雪山○陶學士烹茶圖��天寒對酪奴竹閒雪鼎與風鑪書生事業眞堪��謂粗人此景無○修武騫林觀道經天上有玉京山鶱林觀

��帶雨阻登臨往事看碑或可尋不是靑牛洞中�人閒何處有鶱林○射虎逐鹿中原鹿已無功名那在一於菟分明射中南山虎李廣元來不丈夫○答籌堂寄詩有靑燈佳話正當時之句見其戀戀之至也用來韻答

休嫌堂上聚星遲【懷宮有聚星堂】邂逅人生似有時雞黍恐忘今後約預先報與巨卿知

秋涼急急授衣遲便是霜林葉落時夜聽寒砧動離思恨無鍼綫小蠻知○參謀王君玉魏文侯冒雨出獵圖��冒雨入山林畢竟馳驅獲幾禽自是魏侯言不負當時只合獻虞箴○抱樹石火余介子身猶在槁立鮑焦心愈堅欲向前村問遺叟石荒樹老不知年○和王成之梅韻踏雪尋芳路帶沙南枝初放兩三花髙樓寄語休吹笛畱取春風與大家

朝來一雪羃晴沙行到前村始見花驛使便將春色去暗香今夜落誰家○狂風春光著物酒如濃白白紅紅眼界中又是一場蝴蝶夢能禁幾度落花風○遊錦堂後園與濟之君祥仲寬子昂共

妝點園林次第新野花無數不知名實時喚起閒中興慚愧陶家趣未成○袁景先東歸哭﹖亡馬汗血奔馳死卽休東郊骨骼有誰收舉鞭遙指前山路野艸閒花滿地愁

長秋短轡慣騎驢今日徒行爲的顱得失從來等閒事未知愁得塞翁無○玉李花盤根春後幾枝分似比樹頭花更新落月試將顏色照便如傳得謫仙神○半丈紅艷冷香淸是就中等閒不肯媚春風東君也恨無顏色染出枝頭點點紅○溪竹崎嶇一徑逐溪斜泛泛溪流帶落花爲問風前雙燕子銜泥飛去入誰家○吳神山頭多少往來人香火爭將瓦鼎焚簫鼓下山人漸遠晚風吹起一溪云○過古寨系馬垂楊日半斜荒村籬落兩三家可憐華屋生存處瓦礫堆中幾樹花○大陽與諸友話舊尋芳來入杏花村見客人人有典刑不用看碑問前事坐中一話卽圖經○聽樂【時錦堂小疾】聞韶還似在齊時三月猶然味不知若要得他安樂法請君聽取四休詩○郜氏院看花��花枝不耐寒就中姚魏欲開難賞心未愜空歸去更待明朝爛漫看○長平懷古趙括𨿽能讀父書長平一舉見規模縱橫戰國俱陳迹只有靑山似畫圖○枯松爲嫌紅紫污家風故向春來學種松祗恐等閒兒女輩輒將斤斧損髯龍○勸行衣錦山前往復來莫教酒興盡時回前村見說無深

誰肯收心醉六經只言酒是在天星若能讀得離騷後學取先生半日醒○遊靑蓮分韻得春字己亥暮春十有八日劉巨川濟之瀛漢臣王特升用亨郭甫仲山姚升子昂史顯忠遂良同遊福嚴禪院與巨川彥廣二山主道舊兵革之餘不勝感嘆仍以春山多勝事爲韻賦詩以紀其來

四面山圍故故靑茶煙榻畔坐忘身與師貪論安心法門外飛花送卻春○慈氏閣金碧相輝跨杳冥憑髙佇目記吾曾勸君試倚欄幹望愧我今無腳力登○出山興盡東山命駕忙斷雲似與雨商量出門捲地顚風起送客何須爾許狂

東林景物畫中詩老恨因循著腳遲背了靑山卻歸去頭灰面土任風吹○水簾倒傾蛟室瀉瓊瑰派落空巖雪浪堆捲地封姨收不起素娥垂下玉鉤來○柳一年春色到溪頭展盡眉閒幾點愁才得東君暫時意笑他張緒不風流

千絲萬縷弄風柔爲愛春陰盡日畱杖屨重來有佳處道人鑿石沼淸流○臨淸臺與諸友憩於臺上須臾四面云合垂垂欲雨

忽驚平地一聲雷爍爍驕陽气欲回安得霶■﹝雨上沱下﹞片時雨臨淸臺是望雲臺

登山興盡早宜歸況是東風送客時只有臨淸臺下水怪人來此不畱詩○懷舊杖藜重到古招提硤石云深一徑迷不見同來舊時伴怕看雙翠壁閒題○新安芳艸原頭一望空村南村北落花風可憐當日堆錢屋寂寂無人晚照中○過二聖王氏故居感戰死者數仞墻圍石作基幾年風雨長苔衣英雄地迫難爲計血汗遊魂不得歸○東山道中采徧山城艸木芽百年老樹盡枯槎眼前多少閒田地雨後春耕有幾家○擲筆臺空山老卻涅盤師擲筆臺前旦過稀雉子豈知身後事至今猶傍法堂飛○太平泉試從澗底覓根源剔蘚剜苔得舊泉人事盡隨流水去幾時復見太平年

水邊堪賦濯纓歌來往遊人分外多爲問太平何處是等閒不識起風波○子榮過家上冢班超萬里歸無期張翰𨿽歸如不歸君看晝錦堂中相十五年前一布衣

名遂功成不肯閒故鄕曾見幾人還百年扶杖華顚老爭看錢家錦繡山○十七日送行悤悤又別故園春花落猶隨馬后塵相對離筵莫惆悵送行人是欲行人○勉和籌堂來韻往古來今秋復春嬴顚劉蹶總成塵蝸牛角上爭閒气笑倒南華夢蝶人

气似陽和處處春但隨流俗混光塵須知舌在爲身累非是是非何等人

四海男兒得志時歸來一段話新奇野人不管興亡事飲恨閒看老杜詩

漢祖龍興自有時未應六出計皆奇采芝人向山中老不見功名一首詩○送潁陽史正之之鄧州風俗相鄰鴃舌蠻杖藜南去早宜還年今已近彊而仕快捷方式休離少室山○贈陳仲和吾友仲和故遼降虎太師之後以蔭補官累階三品喪亂之際相會於山陽年六十有二神閒而意適手持數珠日誦佛書不輟眞發僧也因誦飽諳世事慵開口會盡人情只點頭之句以此意索詩因書以示之

百年浮世落花風漆水榮華一夢空拈起數珠都忘卻大千沙界入圓融○和秦彥容韻花信風傳閬苑香騰空鶴駕望仙郎當年誰爲看鑪鼎曾得丹砂入藥囊○碧落途中遇雪出郭山行十里餘據鞍擁鼻一臞儒飛花落在吟肩上便是藍關遇雪圖○大陽值雪埽地陰雲撥不開北風吹落豆楷灰相逢父老應相笑直待山頭白後來○呈濟之朝醒暮醉幾時休雞黍人家見客畱聞道曲生行處有西村明日趁扶頭○畱別故人不寄一枝梅親到前村雪裏來興未盡時還又去爲君更覓暖寒杯○畱別艸堂諸友靑山莫厭往來頻野鶴孤云自在身客路傍春風色好明朝便是遠行人莊靖先生遺集卷之四終●莊靖先生遺集卷之五七言絕句二◆七言絕句二和籌堂送別韻和河上送行韻寄別蟻戰圖畫鶴海棠露張氏肯堂孟浩然圖上陶固嶺野菊席次驢爲人盜去淵明歸來圖席上戲李巽之和史邦直橋上韻過龍門夜夢月下與數仙子酌酒仍各賦詩七夕侄謙甫任長安回母師聖醉歸夜溺伊河抱橋柱而死和張文玘和籌堂送迎偶得和平太行路韻和君瑞月下聞砧和籌堂述懷訪徳老老杜醉歸圖保漢公廟戲呈節使王子告戲北臺孫講師仲遠香梅元夜與泰禪洛陽觀燈歷陽侯酈食其四皓奕棋圖魏徵王季文南邁怏怏不得意書此以緩之代別呼延路鈐梅花堂小酌與河南府馬師共過濟源壬寅九日和君玉來韻和段正卿韻秋日有感賈佐之以進士充軍被撻孤村解嘲王徳華默軒對棋送苗世顯歸上黨跋魯直帖許道眞醉吟圖探官跋馮應之許司諫豉羊帖王庭秀悠然軒同申元帥遊司馬山畱別寒食戲書戲楊成之李晉王墳遊沁園申元帥四隱圖大顚圖三害圖平水八詠錦堂四詠沁園十二詠碧落四景周昉內人圖○和籌堂送別韻山城望斷首重回猶勸春風馬上杯有似衛軒當日鶴羽毛養就卻歸來

白髮相逢得幾回離亭苦勸送行杯元龍不識求田意徒使靑山笑往來○和河上送行韻沁南幕客盡詩豪斧月斤云得句髙吏部文章笑東野若爲自比倚松蒿【有芝蘭元肯伴蓬蒿之句】○寄別馬蹏踏破亂山靑送客風回酒半醒歸路莫將云外指大都一十五長亭○蟻戰圖聲勢何勞鬭似牛看看一雨到山頭大家不肯勤王去只待槐宮壞卽休

膠膠擾擾戰爭多歲月循環得幾何樹下老人觀物化夢魂應不到南柯○畫鶴兩翅如輪骨己仙昂昂只合在林泉且休相逐乘軒去自有人謀二頃田【二頃田應爲鶴謀】○海棠露輕風裊裊泛崇光長恨司花不與香春睡一聲鶯喚起卻教老眼見嗁妝○張氏肯堂【張文定公後】百年蘭玉水邊村萬軸牙簽席上珍同隊魚中見頭角一朝富貴異於人○孟浩然圖卻因明主放還山破帽騎驢骨相寒詩句眼前吟不盡北風吹雪滿長安

蹇驢卻指舊山歸可笑先生五字詩仕爲不求明主棄此行安得怨王維○上陶固嶺悤悤出郭曉風寒一片雲收爽气山上盡坡陀試回首人家住在翠微閒○野菊風露叢中取次芳愁邊過卻幾重陽秋光到處多無主不是閒花不肯香○席次不到西山二十春風光別後一番新再三點檢尊前客白髮相看有幾人○驢爲人盜去磨嫌居士謀生拙碑恨詩人下道看好在隔花臨水處爲誰信轡逐金鞍

長街愁殺鄭昌圖便是徒行魯大夫縱復東家借還許不知泥滑敢騎無【杜詩東家蹇驢許我借泥滑不敢騎朝天】○淵明歸來圖一旦倉惶馬后牛衣冠從此折腰羞先生不是歸來早束帶人前幾督郵○席上戲李巽之燻風原上麥連云簫鼓家家樂社神半醉尊前喧語笑老夫愁獨淚沾巾○和史邦直橋上韻規模杜預見成功橫截長流跨彩虹亭長莫邀來往客須防中有奪牛公【韓伯休奪牛公】○過龍門流水潺潺潄石根又還懷古過龍門行人但禮龕中像誰識當年禹作痕○夜夢月下與數仙子酌酒仍各賦詩天風一埽暮雲開收拾羣仙共酒杯但指今宵是新月不知曾照古人來○七夕云漢雙星聚散頻一年一度事還新民閒送巧渾閒事不見長生殿里人○侄謙甫任長安回歸去連昌憶舊遊長安回望使人愁只誇楊氏錦繡谷曾上李家花萼樓

枝連葉附本同气骨親肉疏今幾家但畱濟叔易一卷與送蔣兄麻兩車○母師聖醉歸夜溺伊河抱橋柱而死日日貪杯醉不醒待將風味學劉伶可憐王子龕前水夜半寒光落酒星○和張文玘來詩有匠手今逢老作家之句因用韻和

景物秋來件件佳江山都助與詩家我憐五鬼俱難送先爲文窮結柳車

白髮詩人喜誕誇詞源傾倒少陵家問君讀後書多少得滿當年惠子車

書生幢下布衣多盡是嘲風詠月家若使烏臺不彈後看看欲載十牛車【山谷文章六經來汗漫十牛車】數閒茆捨老生涯籬落相依四五家不見近來門外轍故人應駕肉輪車○和籌堂送迎偶得懷抱秋來彊自寬相逢賴有舊靑山郊原雨後堪圖畫句引詩人興不閒

出門天地望中寬馬首濃迎著色山詩句滿前無可道恨今不復見閒閒

畫手從來說範寬何如著眼看眞山天公不欲山無主分付籌堂好處閒

詩愁誰道酒能寬得句多於飯顆山莫使移文誚長往工夫那取片時閒○和平太行路韻六丁驅役鬼神奔一夜開山掌樣平多少往來車馬客尙憂行路澀難行

鑿開險阻若天成暫使時閒眼界平卻羨長安西去路靑山不管送人行

千年古道跨山城可笑人心自不平容易莫將天險壞須防閒客此閒行

自古太行天下險縱令禹鑿不能平尋常著腳無安處何況羊腸路上行○和君瑞月下聞砧夜涼枕上夢頻驚有底秋天不肯明老眼近來閒淚少那禁月下搗衣聲○和籌堂述懷長恨周人詠黍離不期親到閔周時一朝小雅廢將盡何處如今更有詩

白頭相見話存亡可惜漫漫夜轉長煩惱盡無安腳處出門十步九羊腸○訪徳老月下與君瑞邦直從籌堂攜酒訪徳老旣而有詩見示因用韻和

夜投破戒遠公家醉墨成章點不加堪笑潁師無手段聽琴人似聽琵琶

一朝不飲柰愁何月下敲門載酒過佳句曉風楊柳岸醉時吟了醒時哦○老杜醉歸圖花下騎驢不踏泥花閒醉後復何之殷懃驥子扶歸去明日重來別有詩

按王內翰注宗武生曰宗武小名驥子曾有詩驥子好男兒又曰驥子最憐渠○保漢公廟倉惶劉氏未能安跋扈將軍力拔山若使楚人如卻子肯教義士不生還

按左傳丑父令齊侯如華泉取飲齊頃公與晉戰爲晉所敗退而奔走丑父爲禦晉帥追之將及丑父請君潛服而去自著君之飾坐於車上而待晉師晉師獲丑父知非頃公而欲殺之丑父嘆曰自今以後若有身代君者皆當如我今受戮晉大夫卻獻子義之嘆曰臣不難死而免其君殺之不祥也宜赦其罪以成其節丑父遂免死而還齊臣逢丑父也○戲呈節使王子告喚取佳人舞繡筵醉中往往愛逃禪我無紅袖堪娛夜翠被燻香獨自眠○戲北臺孫講師仲遠何處閒田不可耕山頭烽火水邊營道人髙臥云千頃畱取南臺與鶴鳴○香梅鄧妓之小字匠手有詩邊仲寧索和因﹝本文缺﹞○元夜與泰禪洛陽觀燈行歌聲裏落梅風爍爍華燈萬盞紅何似吾師方寸地一輪明月小參中○歷陽侯【範亞父】韓生去世冠軍廢獨望楚彊心亦勞謾向鴻門撞玉斗豈知鹿死在金刀○酈食其多少中原逐鹿人獨憑片舌下齊城淮陰不喜書生事能免他年獵犬烹○四皓奕棋圖坐看咸陽王气收豈無人傑自安劉都緣鴻鵠心猶在一局閒棋不到頭【鴻鵠髙飛一舉千里羽翼已就橫絕四海】○魏徵立朝讜議盡良規誰使君王死後疑一旦鑾輿渡遼水實時扶起墓前碑○王季文南邁怏怏不得意書此以緩之大家都待倚欄幹摘索幽花艸棘閒方便春風無不到忍教雪裏一枝寒○代別呼延路鈐森森戈戟亂如麻剛把毛錐傍史家彈鋏去年門下客白頭今日又天涯【襄陽守史嵩】○梅花堂小酌與河南府馬師共往來不絕鄭崇門淸濁那分北海尊今夜梅花堂上月與人作个好黃昏○過濟源幾年不到竹梅閒天際歸來兩鬢斑一片白雲風埽盡雙明喜見舊靑山○壬寅九日和君玉來韻山城與客醉陶然日日相陪費萬錢馬上行人幾時去一杯我欲助離筵

書生紙裏亦枵然欲去街頭恰百錢寄語西風莫相笑一杯便是菊花筵○和段正卿韻【出入格】悠然相對酒杯閒忽有新詩落坐閒喚起東籬無限興黃花須待與君看

百計尋閒不得閒功夫那取片時閒誰知九日龍山客卻被秋光冷眼看○秋日有感節气先凋一葉桐人閒何處不秋風梁園勝事隨流水滿目愁雲鎖故宮○賈佐之以進士充軍被撻便從寧越立威名可信王尼長作兵著甚不談軍旅事碧油幢下盡書生○孤村捨南捨北地多荒三兩������士盡歸箕欲手未應醫得眼前瘡○解嘲尊前共醉潑醅香下馬誰家白面郎見說千金能買笑老夫那得一錢囊○王徳華默軒春秋豈敢措一字賓主不須談兩都萬事盡皆皮裏著爲君終日鼓嚨胡○對棋到頭不可托安危那用搜尋局上機縱出吳宮陣圖外陰山未免嫁明妃○送苗世顯歸上黨故人千里寄書來長恨天涯喚不回行路難行澀如棘歸裝莫待北風催【時河北防秋】○跋魯直帖雞毛不擇三錢筆蠆尾揮成一幅書莫使觀江神會得因風奪去錦囊虛○許道眞醉吟圖斷蓬蹤迹寄天涯老去情鍾戀物華回首錦江春寂寞一杯愁裏賦棃花【道眞號錦江漁隱】○探官版圖塡寫百官志楮券類排千字文堪笑吾儒多伎倆一時鬻爵僣吾君○跋馮應之許司諫豉羊帖還思寫論付官奴想見臨池興有餘莫把家雞等閒厭恐教人笑換羊書○王庭秀悠然軒小軒開後快雙明峭拔南山立翠屏好是晚來新雨過白雲堆裏露尖靑○同申元帥遊司馬山千年古廟映崇岡寂寂空庭艸樹荒見說旱時求得雨一池由有老龍藏○畱別主人把酒再三畱送客風髙勢未休更聽愁眉歌一曲尊前腸斷小溫柔○寒食戲書驀見花閒弄藥回同心髻綰綠云堆多情更有墻東月送得秋千影過來○戲楊成之客路風霜頗倦遊出門又是一番愁行人立馬無情甚扶上徵鞍不自由○李晉王墳雄名凜凜振沙陀爲國功深柰老何多少三垂岡上恨伶人都進百年歌○遊沁園多少庭臺墮刼灰勝遊蹤迹幾殘碑風流人物今誰在水綠山靑似舊時○申元帥四隱圖嚴子陵陶淵明孟浩然李太白﹖嚴子陵羊裘隱迹喚難回曾犯當年帝座來京洛江湖各天性釣魚臺不羨雲臺﹖陶淵明迎門兒女笑牽衣回首人閒萬事非自是田園有眞樂督郵那解遣君歸﹖孟浩然平生只有在山緣北闕歸來也自賢破帽蹇驢風雪裏新詩句句總堪傳﹖李太白謫在人閒凡幾年詩中豪傑酒中仙不因采石江頭月那得騎鯨去上天○大顚圖星斗文章世所傳狂瀾回在禹功前先生不踏潮陽路震旦花開幾大顚

一夕投荒萬里行增光日月更誰能相逢盡說空門話多少人閒有發僧○三害圖【二】慷慨平西气不衰勇於三害欲除時流芳已入忠臣傳何處人閒更有詩

挾矢操弓短後衣揚揚意气似男兒欲憑一怒除民害可惜爲人自不知○平水八詠陶唐春色廣勝晴嵐平湖飛絮錦灘落花汾水孤帆姑山晚照晉橋梅月西藍夜雨﹖陶唐春色府西南三里有陶唐廟每至春月傾城出遊祭享

松柏森森護帝宮至今和气在河東詩人不盡當時事八景圖中見國風﹖廣勝晴嵐府北七十里有寺曰廣勝霍山之陽寺下有海曰大郎

等閒過了萬千峯偃蹇相看意不濃洗出靑山眞面目祗疑海底有天龍﹖平湖飛絮府西五里有泊曰平湖姑山之東汾水之西四面皆楊柳如幄三月上巳居民祓禊於此

三月湖邊祓禊亭依依楊柳雨中靑晚來風起花如雪春色都歸水上萍﹖錦灘落花府西門外有汾水退灘南北二十餘里皆樹桃焉

春風桃葉復桃根相妬封姨似少恩無限亂紅隨水去人閒何處覓仙源﹖汾水孤帆府西二三里有渡口

古渡無人鳥迹多眼前歷歷舊山河片帆不是秋風客誰向中流發棹歌﹖姑山晚照府西南二十五里有縣曰襄陵北門外有橋如虹左右皆梅圃

嫩寒籬落似江村雪裏精神月下魂橋北橋南路分處行人立馬待黃昏﹖晉橋梅月府西五十里有姑射山神人居焉

物外神仙自一家等閒不許占煙霞只今冰雪人何處惆悵山前日易斜﹖西藍夜雨府北五十五里洪洞縣之西有寺曰西藍近汾水一二里遶寺多花竹有水杯池

暮云深鎖梵王家樓閣崢嶸閱歲華香火半殘僧入定臥聽窗外落檐花○錦堂四詠春水滿四澤夏云多奇峯秋月揚明輝冬嶺秀孤松﹖春水滿四澤一番雨過綠生肥正是桃花欲浪時掠地風來吹不皺細看面面盡玻璃﹖夏云多奇峯初見雲從山裏出須臾云結勢如山一聲霹靂催時雨雲不能閒山自閒﹖秋月揚明輝誰爲天公洗眸子試將把酒問姮娥淸光一片已如許斫卻桂時應更多﹖冬嶺秀孤松凜凜蒼髯晚節孤雪中傾蓋若旁無一經元亮盤桓後气壓秦時五大夫○沁園十二詠熙熙堂翠蘭亭暗香亭七賢臺潄玉池江源亭屏俗庵淸暉亭富覽亭桃園意在亭湧珠泉﹖熙熙堂眼前艸木彊爭春往日繁華一聚塵山水中閒賞心在不知誰是肯堂人﹖翠蘭亭蓬艾叢深特地藏遊蜂何處覓幽芳楚人大段無分別不識離騷傳裏香﹖暗香亭三兩橫斜鶴膝枝一朝須有返魂時試看今後黃昏月得似西湖七字詩﹖七賢臺放迹山陽志尙同至今林下仰髙風欲將人物圖中看恐遇生前李衛公【李衛公焚七賢圖】﹖潄玉池古人觀水必觀瀾一滴涓流一滴寒放取黃陂千萬頃莫教龍口吐吞難﹖江源亭【有流杯】羽觴到處不容停爭看中流落酒星彼此一時修禊事未應人物愧蘭亭﹖屏俗庵【子猷別墅】世上無人可立談眼前只有此君堪當年借得誰家宅疑是今來屏俗庵﹖淸暉亭髙山森似劍鋩立流水平如羅帶舒人在水光山色裏笑渠潘閬倒騎驢﹖富覽亭天於萬物豈私我領略風光天不嗔自古山陽景佳處盡都分付與閒人﹖桃園一時得意笑春風不見春風滿樹空老去惜花心尙在爲君畱眼看蒸紅﹖意在亭綠水古今流不盡好山前後勢相連適來荷蕢者誰子應笑有心哉此賢﹖湧珠泉淵底睡龍徒有頷沙中老蚌恐無胎疾雷驚裂蒼苔地迸出鮫人淚顆來○碧落四景橫峯臥云陰壑積雪寒泉潄玉枯松掛月﹖橫峯臥云蟄龍起後願相從便有人閒潤物功一片靑山是歸處無心更逐渡溪風【白雲無心逐風渡溪耳】﹖陰壑積雪漠漠山陰雪擁門何時天道變寒暄𨿽然不是回光地銷得陽和幾許恩﹖寒泉潄玉瀝瀝山泉枕畔鳴六根先得一根淸從來只向琴中聽不識徽弦意外聲﹖枯松掛月門前老樹數難推獨有栽松道者知夜半風催山月上政當鶴睡覺來時○周昉內人圖吹笙汲泉倦繡搗衣翦爪彈琴學書按樂覽鏡﹖吹笙舊曲聞來似斂睂料應只恨賞音遲梨園傳得新翻譜著意參差竹裏吹﹖汲泉非關古井不波瀾祗恨銀瓶一掬慳欲助長流禦溝水再教紅葉到人閒﹖倦繡心情猶在未收時卻顧花閒影漸移不道春來添幾綫日長只與睡相宜﹖搗衣一夕秋風鴈過聲鐵衣辛苦向邊城將軍不用和�計雙杵休辭月下鳴﹖翦爪袖裏纖纖只合存如何春筍不嫌髠金釵墜後無因見藏得開元一撚痕﹖彈琴休言三尺是枯桐大抵聲音與政通曾得王君意中事便從弦上和燻風﹖學書數幅雲箋自捲舒試教落筆看何如休將彤管題閒句正要班姬續漢書﹖按樂倚風無力見溫柔初下喧天羯鼓樓猶向花陰理新曲君王不惜錦纏頭﹖覽鏡不教朱粉污天眞長對菱花顧影頻但把蛾眉埽來淡尙嫌不似虢夫人莊靖先生遺集卷之五終●莊靖先生遺集卷之六七言絕句三集古◆七言絕句三集古襄陽詠史南遊自遣雨後出郊寒食寒食席次郭外小桃看花感花惜花暮春送春遺興下樓招飲春感春怨約同歸江村送客之江陵贈別秋懷洛中洛中感舊席上憶昔送客之荊南南徵老將感徵夫家從軍聞角聞笛漢女有別怨別寄遠恨別感舊代送別悼徵婦春夜睡起無睡謾書寄情秋夜有感戲答戲遣偶見聽歌寄懷秋怨悲故宮人懷古舊遊關中過梅溪舊居登山陽郡樓王公樓上會飲送客之南宮答籌堂夜集戲書重九十日遣興古城送行宮柳對花宿橫望妓爲尼新居寒食野外贈別柳

惜春春望寒食夜雨早行過友人別墅不遇隱居訪隱者不遇懷韓居士古道人遊仙李道者仙廟女仙臺聽琴重九日九日戲幕賓晚菊十日對菊梅

落梅塞上登樓

花期不赴

醉眠

山中偶得

夜飲○襄陽詠史襄陽南峴山中峴山萬山江漢古堤白沙湖戍邏墾田樊城漢髙廟光武廟楚昭王廟宋玉宅保漢公廟酇城三顧門隆中關將軍廟鹿門山龐士元宅徐庶宅劉表祠谷隱山龐公祠鳳林斬蛟渚夫人城誡虎碑杜甫故里尹氏一門四闕武安君廟修禊亭漢陰臺善謔驛滄浪歌競渡抱玉巖習家池的顱溪作樂山冠蓋裏呼鷹臺仲宣井玆樓墮淚碑沈碑晉柏文選樓解佩渚弄珠灘金沙泉湧月亭﹖襄陽南峴山中峴山萬山江漢襄陽

闕南峴山闕

中峴山闕

萬山

闕江漢

闕﹖古堤年平地溢四丈五尺魏太守胡烈補缺堤以利民至唐盧鈞爲山南節度因烈之舊而增培之俗謂附城北者爲金鎖堤南曰白銅堤

一決江源水自東長堤隱隱臥如虹不因傳得襄陽操人世何由見禹功

注張參議詩未雨還須徹桑土白沙湖上水湯湯元佑二年邢恕守襄詔以漢有決溢之患其畫經制久遠之策公來訪被水之地得之東南隅當漢水之衝土雜白沙水至輒陷民號白沙湖堤之內其勢平一決則兩城相望三十里瀦爲污澤近郊之民趨西山甚至登木杪﹖白沙湖聞道沙堤水陷時茫茫無處覓完堤當時禹迹依然在以壑爲鄰笑白圭﹖戍邏墾田羊公鎭襄陽吳人罷守石城戍邏減半分以墾田八百餘頃公之始至無百日之糧及季年有十年之積

屯徹南陽井井田劍牛刀犢兩功全石城驚落吳兒膽野宿貔貅萬竈煙﹖樊城在襄陽北漢江之湄張參議昔年山甫興周地想見曹仁霸魏功昔仲山甫封於樊城曹公使曹仁守樊關羽攻之不能破

暫來朱序秦還守初入曹仁漢復攻顚倒江山今幾主樊侯依舊襲周封﹖漢髙廟在襄陽縣西南鐘山

垓下未聞歌散楚澤中已見哭亡秦乾坤到底歸眞主愁殺鴻門碎斗人﹖光武廟在襄陽東四十五里光武南陽棗陽人今棗陽縣是也舂陵在棗陽東望气者蘇伯阿至南陽遙見舂陵曰气佳哉鬱鬱蔥蔥光武始起兵還舂陵望捨南火光燭天今棗縣在襄陽東界六十里

海內英雄待一呼雲龍際會入東都羯奴不識眞人事徼幸中原欲並驅﹖楚昭王廟在宜城東北唐韓愈作宜城記言之甚詳愈又有昭王廟詩丘墳滿目衣冠盡城闕連云艸樹荒猶有國人懷舊徳一閒茅屋祀昭王

一閒茅屋暗塵埃香火淒涼幾奠杯故國到今如傳捨後人復使後人哀﹖宋玉宅在宜城縣

離騷經裏見文章水綠山靑是楚鄕往事一場巫峽夢秋風搖落在東墻﹖保漢公廟在襄陽子城南世傅紀信忠義祠今爲州之城隍

將將提兵气自揚一朝翻爲沐猴忙得從虎口抽身去不必雷霆怒假王﹖酇城蕭何初封在谷城縣西漢功臣表髙祖六年十二月甲申封曹參以正月甲午封張良最後封蕭何

誰是興劉第一功我侯只合最先封當時獵犬猶爭甚得鹿權都在指蹤﹖三顧門世傳襄陽水西門爲三顧門先主自此三往見武侯張參議水西門外公來處

將軍命駕出門西想見門從向日題山下臥龍誰說破賞音元直在檀溪

注徐庶宅在檀溪之陽檀溪在襄陽西四里﹖隆中諸葛亮宅在襄陽縣西二十里

一朝師出震關東料敵曹吳幾日功未畢將軍天下計乾坤容易老英雄﹖關將軍廟在襄陽南九里鳳林關

鼎足相吞勢未分誰能傾蓋得將軍曹吳不是中原手天下英雄有使君﹖鹿門山有龐徳公宅在襄陽東南三十二里杜贈別鄭煉赴襄陽爲於耆舊內試覓姓龐人

百年巢穴子孫安十日長聞九日閒說破姓名人不識鹿門山是徳公山

注杜詩昔者龐徳公未曾入州府襄陽耆舊閒處士節獨苦﹖龐士元宅在襄陽

鷹自養來饑肯去龍從臥後顧須頻到頭驥足非難展祇在當時駕馭人﹖徐庶宅在檀溪之陽習鑿齒與謝安書雲遊目檀溪念崔徐之交

誰知方寸去畱初盡把功名付葛廬舉目檀溪人不見空傳谷隱念交書

注先主率其眾南行諸葛亮徐庶並從曹公追獲庶母庶辭先主曰方寸亂矣請從此別﹖劉表祠祠前有墓在府城東門內

天運端能臥可收江山形勢數荊州當時若聽韓嵩策那得曹瞞享士牛

注曹操與袁紹相持於官渡韓嵩說表起乘其獘不然則以州附曹公今曹公先舉袁紹然後稱兵以向江漢將軍必不能禦表不從操徵表表病死表之子琮竟以荊州降﹖谷隱山衮斧畱心漢晉閒豈期谷隱避名難一人有半隨秦去不得相離釋道安

注是時桓溫覬覦非望習鑿齒著漢晉春秋以裁正之後以腳疾廢於里巷襄陽陷於苻堅堅素聞其名與道安堅俱輿而致焉與諸鎭書昔晉平吳得二陸今獲士才一人有半耳俄以疾歸襄陽﹖龐公祠唐龐蘊也祠在鹿門山本自衡山得馬大師法來隱張參議家池龍種去無蹤珍重龐公似徳公龐徳公宅在鹿門山

踏破衡山急急回鳳林盡是漉籬材大家了得無生著傾出團圝話裏來

注張參議擺盡世緣空所有誰知佛法異還同丹霞不用傳心印靈照端能繼父風﹖鳳林孟浩然故居在襄陽縣南十里

天寶詩人去卻回果曾北闕上書來若爲耆舊無新語明主何嘗棄不才

注張參議有朝宗彊欲相牽率豈識先主玩世心﹖斬蛟渚晉鄧遐爲太守襄陽城北沔水中有蛟當爲人害遐拔劍入水斬之而去

久憤江於投水俗近憂泉室泣珠人到頭不是池中物血濺驚波劍有神﹖夫人城在今襄陽西北一里符丕之攻朱序也其母韓深識兵勢自登城履行謂西北角當先受獘遂領百餘婢並城中女丁於其角斜築城二十餘丈寇力攻西北角果挫衄而退襄陽號曰夫人城

見說韓門素識兵故知西北勢先傾未應有子如豚犬何在夫人自築城

注張參議五申下令吳姬肅三遂無嘩魯築城﹖誡虎碑宋傅僎字子成爲襄陽令有善政縣多虎僎常追虎入城誡勵虎去不復爲害邑人爲立碑

未除不必煩周處欲刺何須待卞莊入巿如羊聽命去至今無害到襄陽

注張參議應無白額煩周處解使於菟字子文﹖杜甫故里杜易簡預之遠裔有從弟曰審言生子閒閒生甫世居襄陽甫徙家鞏縣

不知故隱幾時離天寶年閒處處詩過客不須尋世譜萬山山下看沈碑

按杜詩吾家碑不昧王氏井依然注杜預沈碑峴山之下﹖尹氏一門四闕在襄陽縣東南三里唐尹怦有父曰嗣宗居喪逾禮貞觀中旌表怦年十三竭力就養父卒負土成墳紫芝產墓側天子下詔稱揚龍朔中刺史攺其閭曰南陔裏子慕先孫仁恕皆著孝行萬歲通天中繼被寵褒一門四闕張柬之張九齡爲之記贊歐陽文忠公集古錄言之甚詳

萱堂猶是忘憂地烏屋相傳反哺恩一段家風誰出自千年鼻祖守關門

注東坡尹可元詩千年鼻祖守關門﹖武安君廟祠白起在南漳縣

歸去咸陽是老頭如何此地肯重遊分明祀典無交涉只合英靈在杜郵﹖修禊亭在峴山半王子年拾遺記云江漢之人思周昭王至春上巳祓禊集王祠下如屈原故事

相喚相呼上巳遊國人無日不思周近來烽火遭三月那得閒杯逐水流﹖漢陰臺在宜城西三十步莊子子貢過漢陰見一丈人方將爲圃鑿隧而入井抱甕而出灌用力甚多而見功寡子貢曰有械於此夫子不欲乎鑿木爲機後重前輕挈水若抽其名爲橰爲圃者笑曰有機械者必有機事有機事者必有機心機心存於胸中則純白不備神生不定吾非不知羞而不爲也

怪來賜也多言甚笑倒忘機老漢陰巧拙大都歸一漑寧教勞力莫勞心﹖善謔驛在宜城縣驛前有淳於髠墓

皆因盂酒與豚蹏致使他鄕笑滑稽無限驛亭來往客獨言齊贅不歸齊﹖滄浪歌屈原旣放遊於江潭漁父見之鼓枻而歌曰滄浪之水淸兮可以濯我纓

江上揚揚一棹波眾中淸濁笑懷沙不知歌後滄浪曲卻入騷人屈宋衙﹖競渡屈原以五月五日赴汨羅土人追至洞庭湖欠舟水莫得濟者乃歌曰何由得渡湖自此習以相傳爲之戲

憔悴沈湘楚大夫魂招魚腹肯來無至今江上漁歌在尙問何由得渡湖﹖抱玉巖在南漳縣卞和得玉於此以進楚王王以爲詐刖其足乃抱璞泣於荊山

特特來從抵鵲山一心都在獻芹閒非關楚國眞難辧舉世人皆厭等閒﹖習家池卽髙陽池也在峴山南百步水經雲沔水東入襄陽習郁池內郁依範蠡養魚法作大陂列植竹木遊燕之名處也

日日山公載酒過醒時常少醉時多兒童拍手闌街笑驚破滄浪一曲歌﹖的顱溪本名檀溪在襄陽西四里劉表因會取劉備備潛遁所乘馬名的顱走墮檀溪中備急曰的顱可努力的顱一踴三丈渡中流而追者至

得雨蛟龍未易圖枉勞木禺用機謨死生畢竟誰堪托今日才方見的顱

按東漢劉表本傳云表欲臥收天運其猶木禺之於人也注云如刻木爲人無所知也前書有木禺龍音義云禺寄也寄形於木元具反張參議云垓下眾傾騅不逝合肥橋徹騎能飛孫權徵合肥爲張遼所襲權乘駿馬上津橋橋已徹板著鞭超渡至今合肥名曰飛騎橋﹖作樂山酈道元注云昔諸葛亮好爲梁父吟每所登遊俗以作樂山名之今在襄陽西北二十里

悠悠曾不倦登臨眼底何人爲賞音白雪一歌猶掩耳安知梁父是龍吟﹖冠蓋裏漢靈帝時宜城太山廟有四郡守七都尉二卿五侍中一黃門侍郎三尙書六刺史朱軒髙蓋同日會於山下荊州刺史劉表行部見之甚歡嘆其豪盛乃題道口亭爲冠蓋裏刻石銘之

道口亭前多貴遊一時來往亦風流若能共畫安劉計豈獨英雄記裏收﹖呼鷹臺在襄陽縣東七里髙三丈表性好鷹常登此臺歌野鷹來曲臺之側有司馬徽龐統二宅

英豪並起望人才底事將軍謾築臺倘使曹公肉能飽如何喚得野鷹來

注曹公曰養士如養鷹饑則爲人用飽則揚去﹖仲宣井在萬山王仲宣故宅郭帥杲移井欄於戎司其後破碎埋沒李帥奕收拾補甃置之便坐側稽考古今歲月爲之記

試看汲古幾何深猶有餘波慰渴心誰把石欄移便坐並鄰又得一繁欽

按耆舊傳王粲與繁欽並鄰同井杜甫詩云應共王粲宅畱井峴山前張云繁欽有識還歆羨﹖玆樓王粲樓按襄陽雜詠題曰玆樓蓋取粲登樓賦所謂登玆樓以四望兮襄陽志亦因之而樓不存

見說襄陽有古風可憐耆舊老無功當年漢主龍興地盡在登樓四望中﹖墮淚碑在南峴山上

憤深藉館年年祭痛切夷陵歲歲祠不見徵南遺愛地至今淚墮峴山碑

注伍員破楚鞭屍藉館郢中立廟今自湖北至淮西故楚之地處處有祠白起伐楚燒先王墓夷陵宜城有白起堰灌城中死者流東陂臭聞遠近號曰臭陂﹖沈碑在萬山下杜元凱刻石爲二碑紀其勛績一沈萬山之下一立峴山之上

中原人物老書生塞破乾坤萬古名俗子不知碑尙在一朝南渡愧荒傖﹖晉柏在南峴山上卽晉人所植下有小石題刻柯幹如鐵

亭亭霜幹上參天色黛皮蒼老更堅當日不知誰手植到今人與樹千年﹖文選樓在子城南門按祥符圖經云梁昭明太子於此樓撰文選聚才人賢士劉孝威等一十餘人資給丰厚日設珍饌諸才子號曰髙齊學士又云世傳文選成樓下所棄書與樓齊

朝朝暮暮蠹書魚選盡人閒得意書常恐不能精此理祗緣老杜近樓居

注杜詩熟精文選理又眼前文字積如山想見中閒筆削難一自登樓開卷後滿天依舊斗星寒﹖解佩渚在襄陽西十里北臨沔水有曲堤按郡國志鄭交甫至漢臯臺下遇二女佩二大珠交甫求之二女解佩行數里二女及珠俱失

相遇江臯事頗奇一雙佩解去還遺未能南國無遊女詠取周人漢廣詩﹖弄珠灘楚俗以嬉遊爲事襄沔記歲以正月二十一日二十二日謂之天地穿日移巿於城北津弄珠灘按南都賦雲遊女弄珠於漢臯之曲

江沙一日蚌胎虛遊女爭誇掌上珠美化不將風俗禁他年恐作媚川都

注襄陽志云楚女於弄珠灘尋水竅石穿簪於釵上帶歸又云楚俗三月遊南山諸寺移巿於山壽寺四月八日罷遊謂之辭山﹖金沙泉在宜城縣東一里造酒絕美世謂宜城春又云竹葉杯

何處山泉味最佳從來獨說有金沙楚人徧地宜城酒莫著淄澠誑易牙﹖湧月亭在南峴山

徘徊亭上晚相宜月與髙人本有期不比尋常三五夜十分圓後是來時○南遊一片歸心白羽輕【髙蟾】一場春夢不分明【張�】東風二月淮陰郡【劉商】總是關山離別情【王昌齡】○自遣南路蹉跎客未回【樊晃】山桃野杏兩三栽【雍陶】逢春漸覺飄蓬苦【才調集】更向花前把一杯【嚴憚】○雨後出郊柳塘煙起日西斜【鮑溶】馬踏春泥半是花【竇鞏】何處最傷遊客思【武元衡】綠陰相閒兩三家【司空圖】○寒食閒身行止屬年華【薛能】故國春歸未有涯【司空圖】一樹梨花一溪月【才調集】不知墻外是誰家【郎士元】○寒食席次秋千打困解羅裙【韓偓】把酒相看日又曛【韋莊】處士不知巫峽夢【蓮花妓】春來猶見伴行雲【韋氏子】○郭外寒食悲看郭外春【云表】數聲鴉噪日將曛【潘閬】山中舊宅無人住【戴叔倫】一樹繁花傍古墳【盧綸】○小桃桃花依舊笑春風【崔護】悵望無人此醉同【趙嘏】應是夢中飛作蝶【呂溫】樹頭樹底覓殘紅【王建】○看花兩岸山花似雪開【劉禹錫】開時莫放艷陽回【李商隱】明朝攜酒猶堪賞【李涉】雨漲春流隔往來【劉商】○感花無人不道看花回【劉禹錫】猶憶紅螺一兩杯【陸龜蒙】曾是管弦同醉伴【趙嘏】來時歡笑去時哀【韋冰】○惜花花樹流鶯日過遲【武元衡】少年爭惜最紅枝【崔塗】何人盡得天生態【薛能】爲報東風且莫吹【李涉】又

繡軛香韉夜不歸【崔塗】看花只恐看來遲【韓偓】今朝幾許風吹落【楊巨源】多在靑苔少在枝【崔櫓】○暮春一年春色負歸期【韓偓】綠葉成陰子滿枝【杜牧】公子王孫莫來好【韓琮】如今不似洛陽時【崔櫓】○送春可憐寥落送春心【髙駢】負郭依山一徑深【李涉】燕子不歸花著雨【韓偓】小溪猶憶去年尋【山谷】又

二月已破三月來【杜子美】常嗟物候暗相催【樊晃】幾時心緒渾無事【李商隱】終日傳杯不放杯【山谷】○遺興讀徹閒書弄水回【趙嘏】綠楊移傍小庭栽【成文幹】閉門盡日無人到【韋莊】便有春光四面來【邵謁】○下樓繡簾珠戶未曾開【東坡】卻向春風領恨回【李山甫】行到中庭數花朵【劉禹錫】遙聞語笑自空來【李端】○招飲當時朝士已無多【劉禹錫】故里心期柰別何【羊士諤】不用憑欄苦回首【杜牧】且來花裏聽笙歌【東坡】○春感歲歲無如老去何【劉長卿】東城南陌彊經過【謝皎然】不知誰唱歸春曲【曹唐】斷得人膓不在多【王建】○春怨已恨東風不展眉【段成式】落花惆悵滿塵衣【趙渭南】與君試向江邊覓【東坡】嬴得淒涼索漠歸【吳融】○約同歸故國煙花想已殘【盧弼】浮生各自系悲歡【司空圖】靑山一道同雲雨【王昌齡】步步相攜不覺難【劉禹錫】○江村夜添山雨作江聲【羊士諤】綠暗紅藏江上村【韋莊】何處人閒似仙境【劉禹錫】寥寥一犬吠桃源【劉長卿】○送客之江陵獨上江樓思渺然【趙渭南】故人去後絕朱弦【山谷】西南一望和雲水【竇鞏】入郭登橋出郭船【羅隱】○贈別蕭蕭落葉送殘秋【權徳輿】樓上黃昏欲望休【李商隱】滿目暮云風捲盡【陸龜蒙】亭亭孤月照行舟【蓋嘉運】又

洞庭風軟荻花秋【鄭徳璘】客散江亭雨未休【岑參】南去北來人自老【杜牧】此中離恨兩難收【魏野】又

誰家紅袖倚江樓【杜牧】白袷行人又遠遊【陸龜蒙】今夜不知何處泊【權徳輿】靑山萬里一孤舟【劉長卿】○秋懷八月霜飛柳徧黃【盧弼】鳥鳴山館客思鄕【薛逢】十年馬足知多少【雍陶】地角天涯不是長【張建封妾】○洛中洛陽猶自有殘春【劉禹錫】水北原南艸色新【張籍】山酒一卮歌一曲【許渾】不能回避看花塵【趙渭南】○洛中感舊千里江山一夢回【盧中】悔緣名利入塵埃【雍陶】年光到處皆堪賞【今狐楚】誰與愁眉唱一杯【山谷】○席上春風寂寞斾旌回【武元衡】兩度天涯地角來【雍陶】重到笙歌分散地【杜牧】與人頭上拂塵埃【李山甫】○憶昔憶昔爭遊曲水濱【王駕】當軒下馬入錦茵【杜子美】如今不似時平日【王建】風起楊花愁殺人【李益】○送客之荊南千山紅樹萬山云【韋莊】山鳥江楓得雨新【雍陶】我自飄零是覉旅【東坡】不堪仍送故鄕人【顧非熊】○南徵兩行旌斾接揚州【李涉】烽火城西百尺樓【王昌齡】九姓如今盡臣妾【趙嘏】靑天猶列舊旄頭【汪遵】○老將蓬根吹斷鴈南翔【盧弼】曉鼓鍾中兩鬢霜【趙嘏】獨倚關亭還把酒【杜牧】不堪秋气入金瘡【盧綸】又

憐君一見一悲歌【劉長卿】破虜曾輕馬伏波【趙嘏】今日寶刀無殺气【朱沖和】太平功業在山河【吳融】又

門前不攺舊山河【趙渭南】淚落燈前一曲歌【李羣玉】更把玉鞭云外指【韋莊】只緣君處受恩多【朱沖和】○感徵夫家臂上雕弓百戰勛【王維】居延城外又移軍【令狐楚】不知萬里沙場苦【髙駢】猶自笙歌徹曉聞【王建】○從軍萬里還鄕未到鄕【盧綸】受降城外月如霜【李益】誰家營裏吹羌笛【蓋嘉運】不是愁人也斷腸【戴叔倫】○聞角鐵馬狐裘出漢營【常建】瘴云深處守孤城【劉禹錫】無端遇著場心事【吳融】鳴軋江樓角一聲【杜牧】○聞笛山頭烽火水邊營【來鵠】祇有牛羊與馬羣【蓋嘉運】羗笛何須怨楊柳【王之渙】忍教嗚咽夜長聞【趙嘏】○漢女大邊物色更無春【蓋嘉運】碧玉芳年事冠軍【楊巨源】人世死前惟有別【李商隱】陽臺去作不歸云【趙渭南】○有別長對春風裛淚痕【才調集】殷紅馬上石橊裙【張謂】無端更唱關山曲【王表】哀怨教人不忍聞【蓋嘉運】○怨別書來未報幾時還【竇鞏】終日昏昏醉夢閒【李涉】別易會難長自嘆【韓偓】不堪重過望夫山【眞氏】○寄遠桃李年年上國新【李益】單於鼓角隔山聞【馬逢】一行書信千行淚【王駕】不是思君是恨君【武元衡】○恨別淒淒長是別離情【韋莊】冰簟銀牀夢不成【溫庭筠】昨夜秋風今夜雨【盧綸】篝燈愁泣到天明【韓偓】又

君問歸期未有期【李益】邇來中酒起常遲【韋莊】山長水遠無消息【��】指點庭花又過時【韓偓】○感舊流鶯驚起不成棲【陸龜蒙】入到繁華夢覺時【崔塗】人面只今何處在【崔護】魏公懷舊嫁文姬【舒元】又

碧欄幹外繡簾垂【韓偓】曾識云仙至小時【李涉】見我佯羞頻點影【李商隱】滿頭猶自插花枝【劉徳】又

九陌初晴處處春【趙渭南】日髙深院斷無人【李商隱】尊前花下長相見【劉夢得】宋玉東家是舊鄰【碩】○代送別隴上流泉隴下分【崔涯】目隨徵鴈過寒云【李涉】人生適意無南北【王介甫】莫向陽臺夢使君【戎昱】○悼徵婦萬里行人尙未還【儲嗣宗】百年多在別離閒【盧綸】當時驚覺髙唐夢【李涉】爲雨爲雲過別山【李弄玉】○春夜春風二月落花時【武元衡】憶得前年君寄詩【崔道】共道人家惆悵事【牛僧孺】向燈彎盡一雙眉【韓偓】○睡起萬轉千回懶下牀【崔氏】不辭鶗鴂妬年芳【李商隱】酷憐一覺平明睡【羅隱】枕破施朱隔宿妝【薛能】○無睡江南江北望煙波【劉禹錫】顰黛低紅別怨多【李羣玉】盡日傷心人不見【許渾】臥來無睡欲如何【李商隱】○謾書已共紅塵迹漸疏【李九齡】畫檐愁見燕歸初【徐凝】無端有寄閒消息【杜牧之】膓斷蕭娘一紙書【崔氏】○寄情年光空感疾如流【吳商誥】同向春風各自愁【李商隱】有境牽懷人不會【齊巳】落花深處指靑樓【權徳輿】又

曾畱宋玉舊衣裳【李羣玉】雲雨巫山枉斷膓【李太白】不爲傍人羞不起【西廂崔】夜來新惹桂枝香【裴思嫌】又

寂寥滿地落花紅【京兆女子】獨倚欄幹花露中【趙嘏】徵客未來音信斷【張汯】年年回首泣春風【王條】○秋夜擲卻風光憶少年【顧況】多生信有短因緣【鮑生妾】欲知此恨無窮處【羅蚪】星落銀河月半天【趙象】○有感風輕簾幙燕爭飛【才調集】到處煙花恨別離【韋莊】倚柱尋思倍惆悵【張泌】映人勻卻淚胭脂【韓偓】○戲答公子王孫逐後塵【崔郊】近來方解惜靑春【鄭谷】春心不愜空歸去【滕傳嗣】長伴吹蕭別有人【劉禹錫】○戲遣雨散雲收一餉閒【眞氏】不知何處入空山【盧綸】殷懃好取襄王意【戎昱】下蔡城危莫破顏【李商隱】又

枉破陽城十萬家【李商隱】門前初下七香車【王維】自緣今日人心別【鄭都官】隔坐剛拋荳蔻花【軍倅】○偶見莫愁還自有愁時【李商隱】眉斂春山知爲誰【東坡】含淚向人羞不語【崔涯】芙蓉頭上綰靑絲【李涉】又

滿身花影倩人扶【陸龜蒙】淸潤潘郎玉不如【楊巨源】畢竟多情何處好【韋莊】庾樓明月墮云初【趙渭南】又

云髻朝來不欲梳【徐凝】娉娉裊裊十三餘【杜牧之】分明記得曾行處【方幹】看徧花枝盡不如【趙嘏】○聽歌淸歌空得隔花聞【楊巨源】寂寞堂前日又曛【趙嘏】共待夜深聽一曲【戴叔倫】女兒弦管弄參軍【薛能】○寄懷愁雲漠漠艸離離【竇庠】去國還家一望時【韓琮】幾度相思不相見【武元衡】雪中梅下與誰期【李商隱】○秋怨且將團扇暫徘徊【王昌齡】淚滴閒階長綠苔【鄭谷】春色似憐歌舞地【姚合】不論時節遣花開【東坡】○悲故宮人云慘煙愁苑路斜【孟遲】宮鶯銜出上陽花【雍陶】朱鉛滴盡無心語【張祜】生死深恩不到家【竇鞏】○懷古暮雲宮闕古今情【韓琮】芳艸長含玉輦塵【韓偓】春意自知無主惜【崔櫓】落花猶似墮樓人【杜牧】○舊遊山南山北雨蒙蒙【韋莊】十載長安似夢中【李涉】今日獨來張樂地【劉禹錫】故人墳樹五秋風【杜牧】○關中嶽北秋空渭北川【司空圖】一村桑柘一村煙【韓偓】行人莫訝頻回首【貫休】記得春深欲種田【薛能】○過梅溪舊居遠到音書轉寂寥【徐凝】靑山隱隱水迢迢【杜牧之】村園門巷多相似【雍陶】花落梅溪雪未消【靈澈】○登山陽郡樓將軍一去泣空營【乾符童謠】槐柳蕭疏遶郡城【羊士諤】試上髙樓望春色【李涉】落花流水嘆浮生【溫庭筠】○王公樓上會飲詩酒能消一半春【趙嘏】紫微才調復知兵【崔道融】黃河九曲今歸漢【薛逢】獨上髙樓故國情【羊士諤】○送客之南宮蕭蕭風竹夜窗寒【武元衡】書劍催人不暫閒【杜巖】對酒已成千里客【盧綸】斷膓聲裏唱陽關【李商隱】○答籌堂一夕秋風白髮生【才調集】相思迢遞隔重城【李商隱】前歡往恨分明在【韓偓】嬴得靑樓薄幸名【杜牧】○夜集金鳳羅衣濕麝燻【韋莊】裝成掩泣欲行雲【戎昱】傍人未必知心事【劉皁】一曲狂歌酒百分【髙駢】○戲書春風何處有佳期【武元衡】花滿西園月滿池【髙駢】料得也應憐宋玉【李商隱】東鄰墻短不曾窺【段成式】○重九事去人亡迹自畱【劉長卿】白雲猶似漢時秋【岑參】如今暫寄尊前笑【劉禹錫】明日黃花蝶也愁【東坡】○十日遣興露葉如嗁欲恨誰【劉禹錫】曉庭空遶折殘枝【鄭谷】芳尊有酒無人共【趙嘏】臥看南山攺舊詩【韋莊】○古城東風漸急夕陽斜【朱鵠】馬上懷中盡落花【薛能】膓斷入城芳艸路【韋莊】孤煙起處是人家【東坡】○送行天涯方嘆異鄕身【韋莊】云別靑山馬踏塵【趙渭南】欲問孤鴻向何處【李商隱】依依還似北歸人【東坡】○宮柳寒食東風禦柳斜【韓卻】輕盈裊娜占年華【劉禹錫】試看三月春殘後【李山甫】不見人煙空見花【韓偓】○對花盡是劉郎去後栽【劉禹錫】爲誰零落爲誰開【嚴憚】風流才子多春思【戴叔倫】半醉閒吟獨自來【髙駢】○宿橫望遠上寒山石徑斜【杜牧之】月臨荒戍起嗁鴉【髙蟾】故鄕今夜思千里【髙適】每到花時不在家【張祜】○妓爲尼無地無媒只一身【趙渭南】蛾眉畫出月爭新【髙駢】春來削髮芙蓉寺【楊巨源】從此蕭郎是路人【崔郊】○新居每憶雲山養短才【雍陶】蓬門今始爲君開【杜子美】落花寂寂黃昏雨【韋莊】依舊去年雙燕來【趙渭南】○寒食野外浮雲飛盡日西頹【韋檢】莫向花前泣酒杯【趙嘏】獨上郊原人不見【成文幹】野風吹起紙錢灰【吳融】○贈別綠柳才黃半未勻【楊巨源】灞橋攀折一何頻【皇甫冉】相逢且莫推辭酒【白樂天】明日忽爲千里人【劉禹錫】○柳還到春時別恨生【張泌】渭城朝雨裛輕塵【王維】自家飛絮猶無定【羅隱】不解迎人只送人【皇甫冉】○惜春自有林亭不得閒【溫庭筠】長安豪貴惜春殘【東坡】晚來風起花如雪【劉禹錫】爲問無情歲月看【髙蟾】○春望半似羞人半忍寒【韓偓】風和時拂玉欄幹【段成式】門前不見歸軒迹【錢起】彊把花枝冷笑看【張祜】○寒食夜雨風景依稀似去年【趙渭南】鳥嗁花發柳含煙【顧況】夜深斜搭秋千索【韓偓】獨向檐牀看雨眠【雍陶】○早行一聲歌盡各東西【趙渭南】花外煙蒙月漸低【陸龜蒙】馬上政吟歸去好【韋莊】山山樹裏鷓鴣嗁【張籍】○過友人別墅少遊京洛共紅塵【李益】依舊瓊林照映人【山谷】且向白雲求一醉【戴叔倫】麻衣艸坐亦終身【靈澈】○不遇來往風塵共白頭【戴叔倫】誰人肯向死前休【韓退之】直教桂子落墳上【賈島】富貴何嘗潤髑髏【山谷】又

豈有文章動聖君【丁謂】欲將書劍學從軍【溫庭筠】平生名利關身者【翁綬】執戟官資笑子云【孫僅】○隱居此去秦關路幾多【李商隱】中原無鹿海無波【吳融】荷蓑不是人閒事【李涉】造物小兒如子何【東坡】○訪隱者不遇忽聞春盡彊登山【李涉】卻笑孤云未是閒【施肩吾】惆悵仙翁何處去【髙駢】尋眞不見又空還【韋應物】○懷韓居士烏巾年少歸何處【姚合】陵谷依然世自移【李涉】上天下地鶴一隻【髙駢】還在人閒人不知【東坡】○古道人鶴骨飄飄紫府仙【東坡】香風引到大羅天【牛僧孺】無人寂寂春山路【李羣玉】洞在淸溪何處邊【張顚】○遊仙霧爲襟袖玉爲冠【韓偓】委佩低簪彩仗閒【劉禹錫】上界眞人足官府【韓退之】不如歸去舊靑山【東坡】○李道者麻衣年少雪爲顏【施肩吾】聞說經旬不啟關【韓偓】弄玉已歸蕭史去【趙嘏】洞門深鎖碧窗寒【髙駢】○仙廟桂泠松香十里閒【康求】水晶如意玉連環【李商隱】年年笑伴皆歸去【盧綸】門對寒流雪滿山【韋應物】又

殿臺渾不似人寰【唐永】花態嬌羞月思閒【李涉】髙坐寂寥塵漠漠【劉禹錫】秋風落葉滿空山【謝皎然】○女仙臺上淸眞子玉童顏【李涉】石座苔花自古班【王禹偁】雲雨今歸何處去【竇庠】受人祭享占人山【郭震】○聽琴蟬鬢慵梳倚帳門【劉皁】抱琴花夜不勝春【趙渭南】不應更學文君去【李昌鄴】擬作梁園坐右人【劉禹錫】○重九日二十餘年別帝京【劉禹錫】可能朝巿污髙情【韓偓】秋光何處堪消日【李汯】漫遶東籬嗅落英【東坡】○九日戲幕賓一任斜陽送客愁【沈】邊鴻不到水南流【劉禹錫】自從身逐徵西府【張祜】破帽多情卻戀頭【東坡】○晚菊白露寒花自遶籬【羊士諤】從他桃李笑開遲【冉宗敏】一年秋色吟中過【沈彬】門外重陽過不知【齊已】○十日對菊籬菊香寒晚吹笙【孫僅】可憐榮落在朝昏【李商隱】浮生也共花無別【杜光庭】不受陽和一點恩【李山甫】○梅我今移爾滿庭栽【韋莊】不向東風怨未開【雍陶】回首看花花欲盡【髙駢】北人初識越人梅【東坡】○落梅每到花時把酒杯【韓偓】暮天何處笛聲哀【趙渭南】縱然一夜風吹去【司空文明】不恨雕零卻恨開【杜牧之】○塞上古溝芳艸起寒云【許渾】斷續鴻聲到曉聞【令狐楚】萬里江山今不閉【李益】死生同恨舊將軍【髙駢】○登樓東池送客醉年華【呂溫】獨倚危樓四望賖【李九齡】日暮鳥嗁人散盡【吳融】輕風細雨落殘花【武元衡】○花期不赴云泥豈合得相親【戎昱】還把閒吟慰病身【丁謂】一種是春長富貴【杜子美】有愁人有不愁人【來鵬】○醉眠糝徑楊花鋪白氈【杜子美】日西鋪在古苔邊【王建】滿山明月東風夜【韓偓】畱與遊人一醉眠【鄭谷】○山中偶得棄擲功名脫屣閒【孫僅】東風吹雨過靑山【盧綸】行人莫話金章貴【鄭谷】久許孤云作往還【義先】○夜飲虛榻吟窗更待誰【王禹偁】酒無多少醉爲期【東坡】明朝騎馬搖鞭去【楊憑】會有求閒不得時【王建】莊靖先生遺集卷之六終●莊靖先生遺集卷之七樂府◆樂府洞僊歌﹝謝揚成之寄梅﹞洞僊歌﹝汴梁與許道眞郭伯誠劉光甫同賦﹞洞僊歌﹝中秋﹞瑞鶴僊﹝細君壽日﹞瑞鶴僊﹝弟李經略生朝﹞瑞鶴僊﹝沁南守劉巨源誕節十月十五﹞瑞鶴僊﹝錦堂壽日壬寅十一月十五﹞酬江月﹝壬午中秋與楊外郎仲朋侄進侄謙甫福昌待月﹞酬江月﹝六月十四日感舊先生誕日﹞酬江月﹝承濟之和復用元韻﹞酬江月﹝王懷州壽日丁酉年﹞摸魚兒﹝送侄謙甫出山﹞謁金門﹝贈教授李勉之﹞謁金門﹝和邦直﹞西齋得梅數枝色香可愛一日爲澤倅崔仲明竊去感嘆不己因賦謁金門十二章以寫其悵望之懷又﹝再和邦直﹞又﹝河南府同知髙誠之壽﹞水龍吟﹝翟端甫壽日十月一日﹞水龍吟﹝籌堂壽日﹞阮郎歸﹝戲李子搢﹞阮郎歸﹝楊彥明壽日籌堂之甥﹞阮郎歸﹝郭延年誕日﹞感皇恩﹝楊成之生朝四月初三日﹞感皇恩﹝李子搢壽日戊申年甲乙科第﹞感皇恩﹝出京門有感﹞滿江紅﹝孟州長馮巨川誕日﹞滿江紅﹝和張文玘﹞滿江紅﹝李孝先壽日四月八日﹞滿江紅﹝詠雪﹞婆羅門引﹝重陽與元帥竇子溫曁眾友東城賞菊卽席賦﹞淸平樂﹝壬申歲六月十四日﹞淸平樂﹝錦堂壽﹞淸平樂﹝閏重九宋翔卿席﹞淸平樂﹝戲贈﹞南鄕子﹝李克紹生朝﹞南鄕子﹝上夫人壽日﹞南鄕子﹝錦堂壽日﹞南鄕子﹝錦堂碧落壽席﹞太常引﹝同知崔仲明生日﹞太常引﹝竇君瑞壽日﹞太常引﹝劉君祥壽二月十五日﹞西江月﹝籌堂壽﹞西江月﹝裴節使壽字懷誠﹞西江月﹝張堂臣壽日﹞西江月﹝答亞之﹞鵲橋仙﹝段侯壽日﹞鵲橋仙﹝劉君祥壽癸卯二月十五日﹞點絳唇﹝重陽菊間小酌同申元帥等﹞點絳唇﹝錦堂壽日﹞點絳唇﹝王懷州壽日戊戌十月一日﹞點絳唇﹝馮巨川南齋牡丹﹞點絳唇﹝酒贈車元帥﹞鷓鴣天﹝弔李克修﹞鷓鴣天﹝和天久雨﹞○洞僊歌【謝揚成之寄梅】隴頭瀟灑辜負尋芳眼浪蕊浮花問名懶縱看看驛使帶得春來祇恐怕綠葉成陰子滿暗香無恙否月落參橫惆悵羅浮夢魂短賴故人情重不減西湖花一月分我黃昏一半更選甚南枝與北枝是一種春風待爭寒暖○又【汴梁與許道眞郭伯誠劉光甫同賦】百年富貴一覺邯鄲夢識破中流退應勇縱生前身後得个虛名褒貶處一字由他南董故園歸去好還肯同歸大廈如今有梁棟對靑天咫尺列宿森然君莫怪不見少微星動且拂袖林泉作詩人盡明月淸風笑人嘲弄○又【中秋】秋光海底湧出銀盤爛只怕微雲淡河漢料姮娥應笑醉舞仙人今夜裏空恁樽前撩亂尋常三五夜也有團圓爭柰人心未能滿記當初破鏡飛上天時雙照影畱得人閒一半待仗他玉斧再修成問明月明年共誰同看○瑞鶴僊【細君壽日】蕭然林下秀笑檐外梅花似人淸瘦東風在垂柳算幾時吹散眉閒春皺興來搔首問今朝何處有酒怕一場醉後漁歌樵唱大家拍手知否眼前合計無辱無榮地久天長不須肘後望懸他金印如斗待一朝隨我騎鯨去後共尋天上王母把碧桃花底流霞爲君添壽○又【弟李經略生朝】曉窻寒气悄問小槽滴後眞珠多少博山壽煙裊向百花頭上梅花開了金樽頻倒甚坐閒猶恨杯小記去年今日大家同慶太平佳兆堪笑浮雲世事流水生涯南柯夢覺風光正好欲退時何似聞早把俗綠拋盡逍遙林下靑松長伴難老與鶴鳴立个家風作千年調又

綿綿仙種李有大道家風逍遙活計長庾見苗裔問如何謫在落花浮世曲生風味爲喚回席上和气被誰人說破黃粱夢裏一場富貴何濟不如歸去樂取閒身登山臨水眾人皆醉笑獨醒澤畔憔悴但從今管甚雲翻雨覆暫教心上無事且一杯盡後一杯滿百千歲○又【沁南守劉巨源誕節十月十五】人生爲郡樂推拯俗仁懷濟時英略和風散蓮幕把功名一事暫宜髙閣興來自酌要酒澆胸次磊落比月中玉兔別有長生安心是藥休錯早還識破一夢南柯宦情漸薄北山素約試回首千巖萬壑況竹林當日七賢遊處物外驂鸞駕鶴在爛柯局畔樵人看君下著○又【錦堂壽日壬寅十一月十五】河東賢太守使艸木生光太行增秀功名落誰後醉歸來馬上气沖牛斗一陽應候看春風先到細柳笑座中有客侯輕萬戶詩誇千首依舊桂花盈處蓂葉圓時爲君添壽滿堂飲酒盡平生傾蓋素友對水雲鄕裏眞山面目錢家誇甚錦繡但年年歲歲相逢似人耐久○酬江月【壬午中秋與楊外郎仲朋侄壻郭仲進侄謙甫福昌待月】中庭待月正催詩雨過暮山橫碧別後連昌秋幾度一話團圝今夕萬里淸風坐中爲我埽盡雲蹤迹冷光不似尋常些小窺隙應笑白髮功名倚樓看鏡惟酒禁愁得且鬭樽前身見在亹亹風生談席洛下仙舟鬥間星使邂逅非生客天涯雙桂廣寒誰念幽寂○又【六月十四日感舊先生誕日】臞仙風格暫天教作个人閒浮客白髮光陰催老境誰見摩挲銅狄揮劍成河曳戈卻日著盡回天力黃粱夢覺轉頭一段陳迹休問花謝花開春蘭秋菊總被風欺得華表鶴來人換世惟有眼前山色偎徑栽松傍門插柳笑比陶彭澤晚涼月下一樽聊永今夕○又【承濟之和復用元韻】脫巾掛壁向雀羅門外幾回迎客縱有一樽陶寫後不遇當年儀狄未著祖鞭先投班筆老恨無才力天涯地角斷蓬流落蹤迹歸去作个閒人錦囊詩句都向閒中得謾說他鄕光景好多少世情風色損友違三益朋近五易卦占山澤人閒星聚不知天上何夕○又【王懷州壽日丁酉年】堂堂玉立看坐間揮麈風生談席相對竹林三四友气壓蘭亭豪逸招隱詩中登樓賦內此恨無人識缺壺歌後佩刀還向誰得何用三窟謀身醉鄕一笑與元規塵隔好在輞川堪畫處寫出髙人椽筆云外舄鳧月邊笙鶴邂逅騎鯨白蟠桃會上不爲王母生客○摸魚兒【送侄謙甫出山】這光景能銷幾度大都數十寒暑結廬人在山深處萬壑千巖風雨朝復暮甚不管堂堂背我靑春去髙情自許似野鶴孤云江鷗遠水比興有誰阻功名事休嘆儒冠多誤韓顚彭蹶無數一溪隔斷桃源路只有人家雞黍歌且舞更不住醉中時出煙霞語暫來樵斧貪看兩爭棊人閒不道俯仰成今古○謁金門【贈教授李勉之】初雨歇槐夏綠陰時節萬里無雲天紺滑一輪光皎潔好怕暫髙還歿好怕暫圓還缺同是廣寒宮裏客相逢無話說○又【和邦直】煙雨曉夢斷池塘春艸坐上曲生風味好銀杯休厭小剛要玉山醉倒社甕釀成微笑人世閒愁都占了有情天也老

昏又曉蝶夢不棲芳艸照映瓊林人物好燻香荀令小不怕醉時健倒恐怕醒時花笑潘鬢都因愁白了老人心未老○西齋得梅數枝色香可愛一日爲澤倅崔仲明竊去感嘆不己因賦謁金門十二章以寫其悵望之懷寄梅探梅賦梅嘆梅慰梅賞梅畫梅戴梅別梅望梅憶梅夢梅﹖寄梅開未徹先把一枝偸折看取黃昏今後別暗香浮動月誰爲尋芳時節誤了前村踏雪爲問花閒能賦客如何心似鐵﹖探梅誰便道昨夜雪中開了次第不將消息報探芳人艸艸宜在嫩寒淸曉興比孤山更好籬落逢花須醉倒惜花人易老﹖賦梅金的爍猶帶枝頭寒色休道北人渾未識自然梅有格初見花時摘索再見花時狼籍詩句眼前拈不出惱人樓上笛﹖嘆梅頻點檢依舊雪肌淸減似恨海東花使濫不教麼鳳探休笑詩人冷淡道盡影疏香暗桃杏𨿽然無藻鑑承當應不敢﹖慰梅誇獨秀動把春光泄漏誰道江南無所有一枝先入手須是日就月將那在風飄雨驟直待豆稭灰落後初嘗山店酒﹖賞梅全不讓占了百花頭上歿个知音人共賞陶潛無處望也有江湖酒量也有風騷詩將休道花前無伎倆疏狂些子放﹖畫梅偸造化秀出含章檐下爲問花中誰可嫁海棠開已罷占了十分閒雅占了十分瀟灑若使畫工能此畫九方臯相馬﹖戴梅花譜內莫作等閒看待鬭艸吳王無可對有他西子在好在一枝竹外影也教人堪愛未免世閒兒女態折來頭上戴﹖別梅懷抱惡猶被暗香著莫想在隴頭誰領略一枝分付錯今夜雲窗霧閣明夜煙村水郭紙帳天寒人寂寞夢回聞雪落﹖望梅春一半畱與大家同看覓个溫柔林下伴北枝猶未暖縱有姮娥照管可惜羅浮夢短斷嶺不能遮望眼幾時魂卻返﹖憶梅多少恨不見舊時風韻浪蕊浮花都懶問江頭春有信誇甚壽陽妝鏡說甚揚州詩興雲破月來堪弄影世閒無此景﹖夢梅隨健步已過巿橋江路費盡西湖多少句暗香畱不住銷得黃昏幾度又是天寒日暮枕上吟魂無著處化爲蝴蝶去○又【再和邦直】人未曉古錦囊中詩艸抹月批風滋味好气吞云夢小要把鳳棲驚倒不學烏臺嘲笑多少閒愁陶寫了數篇吟可老○又【河南府同知髙誠之壽】風漸力水翦飛花狼籍鼎沸笙歌催舉白玉堂金馬客歡動周人頌徳喚起洛陽春色況值日南天道北老人星拱極○水龍吟【翟端甫壽日十月一日】勝遊漫說山陰算來不及山陽好七賢林下一時人物何如安道況有奇才縱橫筆陣千軍獨埽向碧油幢底眞儒事業倚馬看檄書艸誰識平居隱操【翟湯】遇江州十分禮貌世情交態雀羅門外幾人曾到且鬭樽前等閒休問髙山白早賴姮娥畱得一枝丹桂伴靈椿老【爲男孫哥在】○又【籌堂壽日】一朝衣錦歸來髙門不負於公望恍然如舊黃流萬里大行千丈只比當時添些气勢減些風浪記采薇戍罷分茅議定凱歌動聲悲壯元自山西出將卻從他山東入相兜鍪須待貂蟬換了淩煙畫像且把功名暫都分付淺斟低唱但年年看取三臺長在老人頭上○阮郎歸【戲李子搢】江南江北水連云江山憔悴人華簪猶拂落陽塵離筵何太頻歌近耳酒盈樽樽前見在身昨朝罵坐灌將軍近前丞相嗔○又【楊彥明壽日籌堂之甥】年來宅相有誰承人誇似舅甥帶牛佩犢盡春耕菟裘了一生閒事業寄丹靑筆端如有神試看自寫鏡中眞老人南極星○又【郭延年誕日】斷蓬蹤迹去依劉試登王粲樓此心安處卽菟裘尙何來往求詩遣興酒消愁竹林多勝遊與君何日共仙舟相看應白頭○感皇恩【楊成之生朝四月初三日】嗁鳥怨春歸一聲聲切蓂莢初生兩三葉徵鞍何處撩亂楊花如雪鵲聲頭上喜來時節香篆半銷壽波重酌玉帶金魚坐中客幕天席地便是仙家日月試從今後數蟠桃結○又【李子搢壽日戊申年甲乙科第】甲乙占科名同根仙李富貴南柯夢相似天涯雙桂慚愧廣寒宮裏悤悤歸去覓佳山水休話升沈休形慍喜且論南華養生理問君甲子少我行年一紀須知鄕黨禮莫如齒○又【出京門有感】忍淚出門來楊花如雪惆悵天涯人離別碧雲西畔舉目亂山重疊據鞍歸去也情淒切一日三秋寸腸千結敢向靑天問明月算應無恨安用暫圓還缺願人長似月圓時節○滿江紅【孟州長馮巨川誕日】解慍風來天气爽綠陰庭院多少話暫都分付畫梁雙燕明月欲隨人意滿十分未愜姮娥願但一年一度壽觴時身長健玲瓏曲低低唱玻璃盞深深勸任春紅吹上桃花人面簪履盡居彈鋏下煙嵐休恨平嵩遠待試看南極老人星今朝見○又【和張文玘】宿酒才醒聽喚起一聲春曉無限恨滿城風絮一川煙艸年少拋人容易去萬紅千紫都開了試但教頭上插花枝花應笑狂言在人絕倒狂藥盡愁難埽待叮嚀囑付再來靑鳥團扇不堪題往事斷弦惟恨知音少但時時頻把鏡來看人將老又

名利場中愁過了幾多昏曉試看取江鷗遠水野麋丰艸世事浮雲翻覆盡此生造物安排了但芒鞋竹杖任蹉跎狂吟笑樽有酒同誰倒花滿徑無人埽念紅塵來往倦如飛鳥懶後天教閒處著坐閒人比年時少向太行山下覓菟裘吾將老○又【李孝先壽日四月八日】小雨初晴風搖蕩綠陰淸晝見說道長庚復向人閒鍾秀又對上番成竹筍能忘贈別垂條柳看將來三五月圓時人如舊【時東平取前妻】浮世事君知否春夢斷空回首笑平生豪邁气沖牛鬥幽鳥自歌無譜曲飛花故送長生酒待騎鯨海上再相逢爲君壽○又【詠雪】漠漠愁陰銀界曉浩然一色誰翦水就中撩亂燕山如席天若有情天也老髙山底事頭先白甚教人錯恨五更風花狼藉寒欲退劉義筆深欲歿韋郎膝問何如江上孤舟蓑笠君不見過門多惡客等閒踏破瓊瑤迹便麄豪下馬坐人牀尋歡伯○婆羅門引【重陽與元帥竇子溫曁眾友東城賞菊卽席賦】浮空霽色江涵秋影鴈初飛相逢共遶東籬點檢樽前見在人似曉星稀對滿山紅樹葉葉堪題大家露頂任短髮被風吹只恐黃花人貌不似年時杯添野水更何用頻頻望白衣沈醉後攜手方歸○淸平樂【壬申歲六月十四日】滿斟綠醑勸我千金壽不住光陰催老丑三十七年回首鏡中白髮無多缺壺安用長歌有志封侯萬里列仙不柰臞何○又【錦堂壽】靑雲得路休嘆功名誤好在輞川堪畫處聞早抽身歸去任他千丈風波光陰著酒消磨識破落花浮世笑看金狄摩挲【本作抄】○又【閏重九宋翔卿席】黃花今後才是秋光暮依舊滿城風又雨勾引錦囊詩句東籬尙可重遊羨君來往風流莫惜樽前健倒這回節去蜂愁○又【戲贈】城南歸路信馬隨車去家在白雲樓下住簾幙深沈庭戶不論天上人閒到頭此債須還一枕行雲夢覺小樓卻似巫山○南鄕子【李克紹生朝】來往亦風流曾伴仙翁衣錦遊聞道長平朱紫地西樓依舊人人說故侯能得幾春秋未必靈椿老便休自有枝枝丹桂在何憂寶月忙催玉斧修○又【上夫人壽日】香靄博山鑪羅綺森森奉燕居晝錦歸來冠蓋裏當時曾拜金花大國書一旦得雙珠阿大中郎喜有餘見說上天𨿽富貴爭如平地仙家碧玉壺○又【錦堂壽日】弓劍不離身唾手功名馬上成見說人生爲郡樂班春政事如棋局局新熊夢慶佳辰喜動山城擊壤民晝錦堂前爭獻壽畱賓盡是蟠桃會上人○又【錦堂碧落壽席】爽气逼人寒相對溪堂雪後山賴有忘年林下友盤桓都把功名付等閒盡道好休官況在黃柑紫蠏閒天意不隨人事攺平安愁莫能侵鏡裏顏○太常引【同知崔仲明生日】太行千里政聲揚問何處是黃堂遺愛幾時忘試聽取人歌召棠錦衣年少插花躍馬休負好風光三萬六千場但暮暮朝朝醉鄕○又【竇君瑞壽日】燕山勛烈有餘光問丹桂幾枝芳陰徳後來昌但教子應須義方功名看破黃冠野服林卞道家裝何處是仙鄕這日月閒中最長○又【劉君祥壽二月十五日】區區州縣肯徒勞誰得似卯金刀一笑醉蟠桃問何處仙山可巢兩朝人物積年陰徳心力過蕭曹門戶便須髙看今後君家鳳毛○西江月【籌堂壽】落落瓊林人物飄飄鶴氅仙風渡江已後見英雄那在懸刀一夢霧恰山中隱豹云還天上從龍太行直枕大河東猶比聲名不重○又【裴節使壽字懷誠】薦疏李誇精鑑﹝垍﹞壻佳韋得賢侯﹝寬﹞手如霹靂在同州﹝琰﹞之不讓當時談藪﹝頠﹞但可稱爲勁艸﹝諝﹞莫教指作淸流﹝樞﹞歸來綠野任沈浮﹝度﹞這个家風耐久﹝炎﹞○又【張堂臣壽日】人比當年楊柳六郎元似蓮花漁經獵史是生涯那羨章臺走馬鱸膾未歸風駕鬥牛尙客星槎直教三戰過崔家伴取赤松林下○又【答亞之】漠漠煙生碧樹溶溶水滿芳溪東風吹濕落花泥忙殺營巢燕子百字詩慚我寄一壺酒望君攜休將閒事等閒題且把眉頭放起○鵲橋仙【段侯壽日】題橋志气沈碑勛業不在著鞭人後浮雲富貴轉頭空似一夢南柯太守輞川別墅平泉小隱此計地長天久金章還肯換蓑衣買陂塘旋栽楊柳○又【劉君祥壽癸卯二月十五日】歲方值卯斗方指卯卯月月圓時候大家來把卯時杯共與个卯金爲壽一杯壽酒一杯貴酒更有一杯富酒一杯畱得賀添丁見積善之家有後○點絳唇【重陽菊間小酌同申元帥等】秋樹風髙可憐憔悴門前柳白衣去後閒卻持杯手一笑相逢落帽年時友君知否南山如舊人比黃花瘦○又【錦堂壽日】馬上功名射鵰誰似將軍手一朝肘後金印懸如鬥錦繡山川何似人長久閒中友爲君添壽共勸忘懷酒○又【王懷州壽日戊戌十月一日】橫矟將軍是他馬上男兒事河山表裏養就英雄气衣錦歸來占盡人間貴功名遂神仙平地學取畱侯計○又【馮巨川南齋牡丹】花恨開遲爲花遲後爲花惱問花開了卻恨花開早人貌年年不似花長好還知道年年人貌卻笑花先老○又【酒贈車元帥】著甚幹忙人生只合糟丘老一杯軟飽從事齊能到不讀離騷恐怕愁難埽春光好醉時便倒何處無芳艸○鷓鴣天【弔李克修】須信人生足別離此情惟有落花知方憂躍馬明年事【年四十二亡】忽至黃楊厄閏期【乙未七月二十六日閏前】生有限去何疑騎鯨公子賦成時得從上界眞官府百計招魂不肯歸○又【和天久雨】滴滴寒聲攪夜眠行雲似與楚山連百川到底終歸海一水元來不護田����������������������������������������喪亂來來少睡眠���榻又畱連那堪又下瀟瀟雨可柰無秋薄薄田����殘年眼前戈戟尙森然得他眞个風雲手不信人間有漏天莊靖先生遺集卷之七終●莊靖先生遺集卷之八序

傳譜

記◆序無名老人天遊集序大方集序錦堂賦詩序○無名老人天遊集序元陽子一日攜無名老人天遊集見囑曰守一自簪冠以來出入玄門中皆老人引度也不敢忘其徳今將平日遺稿命工刊行使傳於後庶不負平昔諄諄之意願題其端且爲老人光華老人姓陶農家子平水襄陵人父珍母賈氏初母夢靑童金盤中獻一大果如瓜半黃半紅言上仙賜汝無名果也因而娠十三月而生皇統壬戌十一月十三日也性沈靜寡欲舉動與羣兒異正隆年閒全家避役陜州靈寶縣時年方壯有勇力喜談道𨿽不讀書便解義補縣弓箭手縣令許子靜與語奇之時贈以詩不以常人待也大定壬辰八月十三日隨丹陽馬祖師過關服勤三年祖師曰此非干汝修行事汝自修行去於是浩然長往隨方乞化與苦志趙公爲侶每歸二人背坐相倚不言不笑人莫能測凡七年忽覺體中屈者伸窒者通神與气非故吾也遊戲人世三十餘年行步如風一日讀太上西升經豁然有省謂同行曰我今還鄕去也年前有韶州嶽家■﹝氵公﹞王氏請住庵我已許諾不可食言已而王氏果至迎歸所指處到庵索湯沐沐畢振衣入靜位畱辭世頌儼然而逝春秋八十有六葬於永寧縣西時正大丁亥三月初七日也無名之號以其夢歟集中詩頌一百八十三長短句九十一信手拈得如萬斛泉源不擇地而出皆仙家日用事也七言有造化遠離生死外機關超過有無中古木開花春寂寂寒潭浸月夜澄澄但言造化都歸妄畢竟陰陽總屬私千里暮霞烹絳雪半林明月搗玄霜汞死鉛乾天地靜龍吟虎嘯鬼神藏有作有爲俱妄想無名無字是眞常願君早悟玄中趣學我優遊物外修五言有對客談黃卷呼童烹紫芝性似山猿獨心如野鶴孤頤神春寂寂調息夜綿綿俯仰長春景遨遊不夜鄕若此等句頭頭見道無一字閒非煙火食人所能道也中閒舛錯講師祁定之校正觀者無憾焉辛丑年七月望日序○大方集序爭然子者濟南人姓郎名志淸幼而穎悟舉止作髙尙事年十二灑落有塵外想求出家父母肯之十四遇一道者見而奇之曰是兒有仙分安得在此語以眞理釋然有所得自後稍加精進一日忽見重陽眞人繪像駭然曰此乃前者所遇之師也冥契相投豈偶然哉於是絕嗜欲屏紛華刻意於道學弱冠僑居澶淵三十一還濟上主者諉以玉霄觀圓容大師咈然不受遂之益都從者雲集師不悅乃渡河逃名於南陽山中去圭角混光塵捨者與之爭席矣逍遙雲水閒其對景述懷托物見情片言隻字沾丐者多簡而古峻而潔邃而深無一點俗气蓋玄門之星斗歟庚寅歲冬復歸澶淵返寂於通眞觀年五十一師所畜馬哀鳴廏下弟子劉志源見而嘆曰師已仙矣尙畱何爲不如淮南之雞犬乎言訖乃仰而吁俛而默眼光落地不復芻豆矣聞者異之葬於先師靈兆之側襄事後志源等鳩集生前遺稿刊之於木元陽子紇石烈守一索余序之前後作者贊述詳矣言之則贅姑道其大略云辛丑歲七月朔日序○錦堂賦詩序士大夫詠情性寫物狀不托之詩則托之畫故詩中有畫畫中有詩得之心應之口可以奪造化寓髙興也侯之別墅葺一室曰錦堂時時班春往來於此合親友而燕之因命畫史以春水夏云秋月冬松繪之於壁蓋取陶靖節之句也四時之景叢於目前滌煩慮暢幽懷超然與造物者遊坐上之興溢矣侯乃語客曰今夕之賓樂乎但恨對景無言敢請逐題而賦之客曰古人之詩今人之畫二者盡矣言之則贅然景與時遇人與景會不嫌冷淡可停杯而待侯乃口占而首唱之時壬寅十一月望日序◆傳孟氏家傳○孟氏家傳【孟駕之】髙祖唐牧字堯臣雲中人也幼業儒術擢進士第仕遼爲太子洗馬牛令公見而異之以女妻焉生子彥甫字仲山金運革命蔭補品子後以明法中選知西北路招討司事時有疑獄獄成當棄巿公拒不受命𨿽怒而迫之莫能奪也後三日得實免死者百餘人招討公執手而謂之曰子之陰徳如此其能無報乎可勉之徙宣徳州司候登州軍事判官享年八十而終二子曰龜曰鶴龜早世鶴字壽父幼聰敏好學手不釋卷同進士第出身主汾州西河簿宰宣寧縣進階儒林郎致仕六子曰仁曰義曰禮曰智曰信曰楫女曰蕤曰賓太師張公之甥也仁更名澤民字安宅性惇厚博雅不喜檢局與人交豁如也事王父母孝居喪過哀友愛同气鄕黨稱焉父亡母病與妻張氏奉侍溫凊頃刻不離命醫視藥必親嘗之以人肉治羸割左臂肉雜羹中而進之母自是善飲食勿藥孝感然也郡守知之欲聞於朝廷母恐孝子之傷生力勸止之年逾三十不就資蔭折節讀書母罄囊金聚經史以成其志工屬文頗爲進取計有聲於場屋學者從之如林崇慶元年秋魁大同府選辛巳登進士第調河南福昌簿以廉能稱中外交辟不就世亂避地於陸渾南山以詩酒自適號雲巖老人有著述聞於世壬辰秋九月一日卒於槐林平伊陽令周文炳察判盧某備禮權厝焉累官朝列大夫妻淸河縣君二子曰琦曰璘女月娥歸白登郭文振琦字伯玉遊學齊魯閒貞佑之亂莫知所從璘易名攀鱗字駕之因夢故也自束髮從父訓不經他師指授十三薦名於京師庚寅擢進士第任陜州州判辟舉靈臺令入補省掾壬辰京師失守隨回軍渡北僑居河津癸巳抵平陽行臺胡公異禮待之每事咨議焉內省委管句印造經籍事己亥朝廷以近來文風不振分三科諸路選試精業儒人監試劉中以贍於才學皆優其等充本府議事官權宜之職也妻韓氏濮王之後繼母韓氏之侄女也二子曰史噲曰桂哥皆幼孟氏姬姓魯公族孟孫之後保姓受氏於今不絕其閒賁之勇捨之約軻之儒光映百世凜然如生裔孫攀鱗駕之亡其世系自髙祖而下得其傳焉又懼其湮沒以前後事略托所友而記之意者欲文之碑而志於墓歟或錄其實於太史世其家歟狀其行於太常議其謚歟將施於蒸彜鼎如古之所謂銘者自成其名歟審如是其志遠且大矣其自敍者備矣尙何言哉然有美而不聞於世友之過也故不敢不書以俟來者◆譜李氏家譜○李氏家譜按大唐天潢玉牒顓帝之後生大業大業生媧媧娶有喬氏之女感月光貫昴而生咎繇咎繇生伯翳伯翳之後世爲士師至裏成避桀之亂遁居伊侯之墟食李實乃攺爲李氏此言咎繇之後以理獄爲功遂姓理氏其後子孫或攺裏氏至伊侯之墟避難遂攺裏爲李也成生利正當商湯之時利正生昌祖昌祖仕陳爲大夫因居苦縣昌祖生明明爲陳相葬瀨鄕之北立廟因有相城明生慶賓慶賓生靈飛一名虔會所言陳國乃古之陳國非周時所封胡公滿之國也自李成至虔會五世相承年代相類當此之時太皞之後己爲陳國及周封舜後當是此陳旣滅乃封胡公而王其地也靈飛之妻眞妙玉女感日精之夢而生老君此一說也又按本記云老君生而能言指李木曰此我姓也隋內史舍人薛道衡老君祠庭碑云感日載誕莫測受气之由指李爲姓未詳吹律之本是也又樓觀先師傳云老君因聖母攀李木而生謂曰此汝姓也三家之說經傳備載今並明之以彰聖人之宗緒矣至紂王時居岐山之陽西伯命爲守藏史武王克商召爲柱下史其子名宗仕魏爲將軍有功封於段幹宗之子注注之子宮宮之遠孫假假仕漢孝文帝假之子解解爲膠西王卭太傅因家於齊風俗通云李伯陽之後出隴西趙郡頓丘渤海中山襄城江夏梓童範陽廣漢梁國南陽十二望唐髙祖淵二十二子其韓王元嘉守澤州武氏盜國宗室潛謀恢復事露皆被害妃房玄齡女妃亡四子於碧落聖佛谷追薦母氏黃公譔善篆磨崖碑存焉其後裔孫因家於澤或隱或仕宋初李植字彥材熙寧閒中武舉科隨範文正公西徵官至右侍禁墓志云葬於澤州晉城縣五門鄕從先塋也三子持構授髙祖李憲之忘其所出生曾祖猷猷生祖行可行可二子長之邵次之才之邵一子曰楫楫子六人長儀應進士舉恩膀二子亡有女在北弟馬興男閏郎在余亡之才三子長植次構次俊民用章植三子曰挺曰撝曰振挺男世英渭南馬鋪監沒於王事撝謙甫進士第乙科孟津機察男世寧監福昌酒構洛陽茹店商酒監男鐵塊女蓬仙在北俊民男揚伊闕商酒監揚一子道兒甲戌兵火值甲午二十餘年閒皆物故矣獨閏郎在楫之孫也二子皆幼爲李氏之胤癸卯年四月初一日丁未譜◆記睡鶴記劉濟之忍齋記歲寒堂記重修悟眞觀記重修浮山女媧廟記陽城縣重修聖王廟記重修佛堂記重建修眞觀聖堂記題登科記後大陽資聖寺記澤州圖記○睡鶴記人之情有所甚好有所甚好而不得則必見似之者而喜非徒好之蓋感而有所得焉濠梁之魚得之樂山陰之鵝得之書支道林之鷹與馬得之神俊不有所得夫何好焉鶴鳴之好鶴亦猶是也鶴也者物之生於天而異者也其性潔而介其聲亮而淸潔而介則寡所合亮而淸則寡所和獨以孤髙自處飛鳴於霄漢之上豈求其異也哉蓋天之所賦者異也夫才髙則無親勢孤則失眾鶴奚卹焉若或矯情自凂下同於頻頻之黨變常而喪其眞非鶴之徳也非鶴鳴之所好也叔世道衰天物暴夭思其所好而不得逮丙申歲於新居之側有蹲石臼睡鶴昔人取其似而名之鶴鳴見其似而喜之事與心會豈偶然哉三復觀之其骨聳而奇其背瘠而僂其頸宛其喙箝若無意飛鳴者𨿽沈潛靜默有飄然物外之想疑其孤髙之過爲眾所棄而自晦歟抑衛人之軒不足棄歟烏程之樹不足棲歟將遺世遠舉羽化而仙此特其化身歟不然何爲不飛不鳴日遊於睡鄕者乎謂其果不能鳴則陳倉之雞胡爲而鳴耶謂其果不能飛則零陵之燕胡爲而飛耶吁是時也以飛鳴而望於鶴不可望於石尢不可姑以其似而又有所得故感而爲之記云○劉濟之忍齋記彭城劉君巨川治別室之西偏訂曰忍齋卜日會諸同志落之鶴鳴怪而問焉劉君曰凡有血气者皆有爭心在人則尢甚焉人情甚不美小有不協至於按劍相怒沒齒而恨不解是何耶血气之所役也忍之之意非敢望於人蓋將以自警耳孔子語門弟子曰小不忍則亂大謀成王命君陳亦曰必有忍其乃有濟聖賢以忍之一字諄諄而告人者於血气方剛之時而戒之也昔之人有能之者如張公藝之忍於家朱將軍之忍於敵耳余爲功名而忍王謝爲性命而忍元載以鼎餗之譏忍於笑翁思以狗曲之辱忍於醉師徳之忍於唾懷祖之忍於罵是皆不以一忿而動其气其得聖賢之心乎吾名吾齋亦猶是也鶴鳴喟而嘆曰異哉未有無事而忍者若子之言所以自處者得之恐非所以處人者得之於己失之於人可乎夫情深則怨匿理到則心服與其匿怨孰若服心我以情怒彼以理屈則門外負荊者踵接矣莫不釋然開怡然暢廓然通無一毫芥蔕於胸臆初以自警卒能警於人過此以往足之所履皆君子之忍齋也獨戚戚於一室之內何其自狹也劉君於是矍然而起拱手而謝曰厚矣子之托吾境也請刊其說於石以廣其傳○歲寒堂記節婦樂氏澤郡南關宣銳巷樂■﹝王弁﹞女也幼亡父母依於外族外王父李榮鞠養之年十五適本關劉璋泰和五年乙丑夫亡二十一歲守志長子禎五歲次禮十七日也從吉外氏豪俠欲奪而嫁之堅誓不許苦節自勵事王母舅姑小心敬順盡爲婦之道���黨同焉而不違於禮婉焉而不失其正舅姑�以�家嚴恪潔勤躬操井臼無一日而少懈上下畏愛焉主中饋助祭祀怵惕之義表儀宗門值貞佑亂離往往骨肉不收樂氏俯育二子流散他方遑遑涕慕抱終身之戚丙戌復歸寧故里子禎娶東林隱君子母俊卿之孫女生二女長適秦茂才次許嫁本州島趙次官侄男餘慶禮娶楊氏生三男一女長犍兒定婚樂家�王氏次伴犍婚東蜀村李氏次堅童女許嫁下町張氏夫之兄益弟儀偉俁仁妹適梁氏偉娶徐氏二男一女長福妻谷下栗氏次佑妻本州島王氏女嫁�氏佑二男長醜兒次顯兒中外族姻無不周卹者禎字君祥參謀本州島宣差所事嶷嶷特立篤於孝友念無以報劬勞之徳因所友而榜其堂曰歲寒堂冀母氏之名節有光於後噫幼而孤長而寡老而其福厚歷憂患五十餘年始終不易凜凜有松柏之操名其稱矣當是時也不能安其室如七子之母者十常八九有不登是堂而愧者乎癸卯三月辛巳書繼之以詩家貧子幼如月魄煩惱林中世途惡荒墳木拱淚不幹野店天寒孤莫托歸來扶杖雪滿梳山頭化石猶望夫萱堂忘憂忘亦得孝哉一雙反哺烏○重修悟眞觀記髙平縣南二仙廟者在張莊李門之閒唐日眞澤宋日衝惠衝淑眞人爲居民祈禱之所無禱不應一方之休戚系焉大金貞佑甲戌歲國家以徵賦不給道士李處靜徳方納粟於官敕賜二仙廟作悟眞觀俾其徒司見眞主之額之後有慊於心爲其名位之乖也其意若曰以廟爲觀則是無廟矣以觀爲廟則是無觀矣不亦誣於神違於人乎惴惴然不安積有日矣於是巿廟東之隙地爲三淸殿爲道院蠲庖湢表壇埒外力所施田以資工役其修齋行道拜章啟玄步虛華夏儀鸞而引鳳者於此焉觀之西曰廟棟宇宏麗像容粹穆邃以重門翼之兩廡旁列諸靈之位其時和歲丰民無疾癘龡豳擊皷婆娑而樂其神者於此焉各事其事互不相雜名與位判然矣識者韙之按禮云凡祭有其廢之莫敢舉也有其舉之莫敢廢也蓋禮所重者祭或舉或廢不可得而私卽廟而觀旣觀而廟是未嘗敢舉亦未嘗敢廢豈私也哉兩得而不兩失神人俱悅無遺恨矣此重修之意也徳方請以其事書之於石餘用其意而筆之徳方陵川人年二十出家明昌三年壬子禮本州島神霄宮郭太寧爲師泰和丙寅奉祠部牒披戴登壇爲大法師後七年貞佑攺元賜紫號達妙充澤州管內威儀偶值喪亂晦迹不出大朝丁酉歲遣使馬珍考試天下隨路僧道等共止取一千人徳方乃中澤潞二州選第一是歲八月於燕京受戒回請以白鶴王志道知神霄宮事郡長段公從之俾遂其髙懷乃於宮西別院爲鶴鳴堂三閒日與方外友彈琴話道焚香煮茗誦周易黃庭老子書究諸家窮理盡性之說與悟眞相去五十里時時往來適遊衍之興不以傲爲髙不以誕爲異簡而和婉而通行必合於義動不悖於禮其肯誣於神違於人慊於心亂名攺作者乎○重修浮山女媧廟記澤之爲郡在太行之頂其四面亂山環列東向望之突然而起孤髙峻絕不與眾峯相連者曰浮山也山之腹有巖穴中有二像廟而祭之傳者以爲翁婆神居民之爲嗣續計者往往禱於是焉按圖經翁婆神在郡東南二十五里浮山北坡上宋元佑六年建計屋八閒共二十二椽周圍七十五步又紹聖三年丙子李旦亦言此廟自元佑六年及觀至和二年郭寶碑已重修矣圖經所云元佑六年建亦重建也究其原莫知所從來或曰女媧廟並無所據按淮南子云女媧氏煉五色石以補蒼天斷鰲足以立四極殺黑龍以濟冀州積蘆灰以止淫水蒼天補四極正淫水涸冀州平此皆有功烈於民者也民追而祀之其以此耶傳者通謂之浮山神大定二十六年郭道珙等增舊制而新之蓋五載工始畢值貞佑甲戌兵火復毀逮大朝庚子本郡次官趙唐以其男山兒幼亡不能忘情因謁是廟慨然有起廢之心遂命耆老張玨輩庀工計費又令總領景用與提控許堅督其役斧斤者瓦甓者版築者不召而從不鳩而集富者輸其財貧者竭其力不日而告成自是公得男女三人又從而起敬焉辛丑歲三月十八日會郡人而落之索余紀其事將刻之石姑以前人所聞而書之噫人而無後爲不孝之大然人生於天地之閒果由人乎哉或得之於卜如成季者生而有文在其手曰友或得之於夢如唐叔者生而有文在其手曰虞周之翰皆嵩嶽之神魯之儒乃尼山之秀是山也果能以英靈之气賦予於人者乎求而得之者有之不求而得者神何與焉天地萬物父母也物莫靈於人天地之委蛻也豈私於人哉夫臧孫達之有後也以徳其所求者異於人辛丑年三月十五日記○陽城縣重修聖王廟記按圖經陽城蓋漢之濩澤縣也屬河東郡今縣西三十里故城是也晉隸平陽郡後魏文成興安二年癸巳自故城移於今治隋屬長平郡唐武徳元年於此置澤州玄宗天寶元年攺爲陽城縣又云殷湯廟在縣西南七十五里析城山上宋熙寧九年河東路旱委通判王伾親詣析城山祈禱卽獲休應十年五月空日牒封析城山神爲誠應侯政和六年三月二十九日析城山殷湯廟可特賜廣淵之廟爲額誠應侯可特封嘉潤公宣和七年重修廟記云本路漕司給系省錢命官增飾廟像及廣其庭壇髙其垣墉列東西二廡齋廚廏庫客次靡不畢備華榱彩桷上下相煥以稱前代帝王之居而致崇極之意以其餘材完嘉潤公祠合二廟凡二百有餘楹大金革命廟止存九間共六十椽大朝壬寅年春因野火所延存者亦廢民閒往往卽行宮而祭之本縣行宮在郭內東西街北右去城門五十餘步左距縣衙一里彊至大金壬午歷一百二十八年而毀邑人王元武全王升張義王通王漢等𨿽在擾攘之際相與鳩工復起正殿三閒元帥延陵珍補蓋西廡歲有水旱疾疫禱無不應民之戴商厥惟舊哉噫神依於人廟食百世亦豈有升沈時耶抑成壞之數幽顯莫能逃耶何天禍未悔如此之酷耶僕重過是邑王元等托友人燕子和求識其始末故書以示之時壬寅十月庚戌朔○重修佛堂記吳道子畫酆都宮畏罪者眾韓吏部題木居士求福者多世之人莫不知罪之爲可畏福之爲可求然信嘗有所不能勸必罰有所不能懲而覩道子之畫吏部之題竦然有動於心不待賞而勸不待罰而懲何耶豈正率者難從幻化者易感歟兵興以來俗狃於惡以彊陵弱以眾暴寡以勇苦怯怗終自若當是時也未有不嗜殺人者夫佛教自殺者不復得人身況於他人乎宣差察之鎭是邦也因謁聽事後之佛祠閔其爲風雨所壞遂命工起廢缺者補之污者墁之壁繪像飾爲之一新乃與其妻孫氏時時敬禮倍堅回向益勵齋嚴其見於臨事寬而不苛仁而不虐皆如來慈悲之心下之人亦復歸依見善則樂而爲之見不善則憚而不爲不陵弱不暴寡不苦怯皆如來慈悲之化夫以易感之化易難從之俗亦救時之一助也若夫化流天下使人有士君子之行如周家太平之時其待木鐸之政乎○重建修眞觀聖堂記按圖經修眞觀在東門內街南宋大觀戊子陳遷孟新堂之故基也值大金貞佑甲戌兵火而毀煨燼之餘瓦礫堆積二十八年閒無一人刮目者女冠張守微與弟徳忠因逃難四方俱獲生還欣然有起廢之念乃求訪本觀遺迹道士李君淨歷歷而告之曰此殿堂也此道院也此客捨也此堵而環也此圃而蔬也此井而飲也旣得其詳於是首建聖堂三閒爲修敬之地復夷荒壤刜惡艸出墻根而築之仍爲後圖是堂也經始於辛丑十月甲子次年三月丙戌工畢始終其事者郡侯段公曁夫人衛氏守微晉城縣髙都管樂南中社人幼婦趙氏夫亡正大甲申五月捨俗出家禮太原楡次縣專井村玉眞庵洞妙散人楊守玄爲師師乃長春眞人門下寍神子所引度者也傳授有源故其信道也篤守志也確肅而莊彊而敏新故而潔污蕭爽峻逸𨿽在城巿有林下風異時天上定歸王母之家今日人閒獲覩飛瓊之室弟徳忠及妻王禮善益加歸向皆生無上道心男畱住女梅兒慶仙宜哥滿惜告成之後伏願免離五苦延納百祥中外存亡同證妙果壬寅年五月初一日記之堂上以警來者○題登科記後承安五年庚申四月十二日經義牓

李俊民字用章年二十五澤州晉城

郭伯英字伯誠年三十潞州上黨

劉從謙字光甫年二十五解州安邑

張孺卿字介甫年二十七大興府左巡院

王知進字崇禮年三十一東平府平陰

孫玙字子玉年二十七大名府夏津

彭悅字子升年二十三眞定府錄事司

石抹世績字景略年二十八咸平酌赤列千戶所

李適字適之年二十九大定府長興

晁李仲字寶臣年四十一通州三河

朱煥字文伯年四十四開封府警巡院

伯徳維字公理年四十一中都和魯胡千戶所

趙楠字庭幹年二十四澤州髙平

王元字善之年三十三解州司候司

糜元振字彥升年二十八磁州司候司

祁午字子善年四十一解州聞喜

潘希孟字仲明年二十八磁州司候司

孔天昭字天安年三十大興府左巡院

王毅字知剛年二十八大興府左巡院

侯尙字世卿年三十太原府平晉

髙應字大中年三十二磁州邯鄲

趙銖字敬之年二十五大興府左巡院

晉蕃字天佐年二十五奉聖州礬山

巖葛希奭字仲傑年三十五婆速路五里甲海下

郝鈞字國器年三十五大名府館陶

鮑元字善長年四十四潞州長子

康鼎字晉卿年二十五博州髙唐

閻詠字子秀年三十七兗州磁陽

鄧浩字君猷年二十六平陽府錄事司

宋克俊字英叔年二十七河中府錄事司

趙宇字公定年二十八澤州陵川

劉磻字溪叟年七十四濟南府章丘

杜實才字克彥年四十四南京巡院

余閱承安庚申登科記三十三人革命後獨與髙平趙楠庭幹二人在一日邂逅於鄕邑哽咽道舊壬寅歲五月初吉庭幹復挈家之燕京感慨忍淚書五十六字寄之試將小錄問同年風采依稀墮目前三十一人今鬼錄與君𨿽在各華顚君還攜幼去燕然我向荒山學種田千里暮鴻行斷處碧雲容易作愁天癸卯春○大陽資聖寺記晉城縣漢之髙都縣也屬上黨郡晉因之後魏攺屬建興郡明帝移建興於髙都城孝莊帝復攺建興郡爲髙都郡縣屬焉北齊置長平髙都二郡後周又以長平安平二郡並入爲髙都郡隋開皇初郡廢爲澤州十八年攺髙都縣爲丹川縣因縣北丹水爲名屬長平郡唐武徳元年移於源漳水北三年析丹川於古髙都城置晉城縣屬建州六年州廢縣屬蓋州六年省丹川縣蓋州入晉城貞觀元年蓋州廢爲澤州縣亦屬焉宋及大金因之不攺本縣境內寺院二十一區大金貞佑甲戌至甲午存者十之三四資聖寺在縣北四十里大陽社北齊文宣天保四年癸酉梁元帝承聖二年也號永建寺至武成河淸二年癸未建石搭二級後唐明宗長興四年癸巳立尊勝幢宋眞宗天禧四年庚申攺賜資聖寺周圍二百六十三步屋宇二十八閒共一百二十椽與碧落治平院澤州浴室院皆法眷也本寺素乏常住且過者稀貞佑兵火後居民蕩析鄕井荊棘寺幾於廢里人王簡等亦流落四方艱苦萬狀默有所禱異日平安到家當捨所有以答佛力旣歸乃以所居之正堂五閒與本寺修香積位其殿宇寮捨缺者完之獘者新之靡不用心焉且語耆老曰本社宋阿李生前爲無後將本戶下地土一頃五十餘畝施與本寺充常住見今荒閒有無借眾力開耕給贍本寺爲修飾潤色之費仍與住持僧添缽不負我輩報恩之願眾忻然諾之命本寺僧行廣主其事行廣俗姓李本社人純愨謹願可托故令專之自齊文宣天保四年至今癸卯七百五十一年其間升沈興廢者屢矣虐焰之酷未有甚於此時者賴有其人家風不墜不幸中之幸者也劉巨川濟之欲傳於久遠求碑以實之故書癸卯年四月初六日壬子記○澤州圖記禹貢冀州厥土惟白壤厥賦惟上上錯厥田惟中中九州島之中爲第五周禮職方氏掌天下之地圖河內曰冀州漢地裏志曰河東河內得魏地觜觿參之分野其地帝堯夏禹所都之域詩唐國風此晉也而謂之唐本其風俗憂深思遠儉而用禮乃有堯之遺風焉三晉屬韓周赧王五十三年秦武安君白起伐韓拔野王上黨路絕上黨守馮亭以上黨歸趙趙使平原君受地五十五年秦攻上黨拔之上黨民走趙趙軍於長平以按據上黨民秦因伐趙四十萬人降白起秦並兼四海分天下爲郡縣漢興因之先王之迹旣遠地名又多隨時攺易不同漢地理誌河東郡秦置濩澤端氏二縣隸焉上黨郡秦置髙都泫氏二縣隸焉河內郡髙帝元年爲殷國二年更名沁水隸焉按澤州圖經屬禹貢冀州之域後魏置建興長平安平三郡明帝移建興郡於髙都城孝莊帝復攺建興郡爲髙都郡後周又以長平安平二郡並入攺爲髙平郡隋初廢郡爲澤州按晉城圖經本漢髙都縣也屬上黨郡晉因之後魏攺屬建興郡至孝莊帝攺屬髙都郡北齊置長平髙都二郡後周並爲髙平郡隋開皇初郡廢十八年攺丹川縣因縣北丹水爲名屬長平郡唐武徳初移於源漳水北三年析丹川於古髙都城置晉城縣屬建州六年州廢縣屬蓋州是年省丹川縣蓋州入晉城貞觀元年州廢屬澤州按陽城縣本漢濩澤縣屬河東郡今縣西三十里故城是也晉屬平陽郡後魏興安二年自故城移於今後隋屬長平郡唐武徳元年於此置澤州八年移州端氏縣天寶元年攺爲陽城縣按端氏本漢縣屬河東郡史記趙成侯十六年與韓魏分晉封晉君以端氏今縣是其地也其故城在縣西北三十里卽漢治也晉屬平陽郡後魏置安平郡縣隸焉眞君七年省太和八年復置隋開皇三年郡廢十八年自故縣移於今治屬長平郡唐武徳八年移澤州於此治貞觀元年又徙州治晉城按髙平縣漢泫氏縣屬上黨郡後魏於古髙平城置唐志云漢泫氏縣地因以名之屬長平郡隋因之又並泫氏入焉唐武徳初於縣置蓋州貞觀初州廢按陵川縣在漢屬泫氏縣地隋開皇十六年以戶口滋息山川修阻遂割長平郡二縣戶析置爲中縣至唐武徳元年攺長平郡爲蓋州縣亦屬焉六年移蓋州於晉城縣貞觀元年攺蓋州爲澤州縣屬澤州按沁水縣漢縣屬河內郡晉因之元魏爲永安縣後於此置廣寧郡後齊郡廢攺縣曰永寧隋開皇十八年復攺爲沁水縣屬長平郡唐屬澤州五代後因而不攺皇統三年程先生左輔國碑云澤之爲州蓋以境內有濩澤名焉州之治晉城蓋以其地故晉封名焉夫晉者堯所居之墟舜所耕耘之地一帝遺風至今猶存自開皇三年爲州迄今五百六十一載蓋開皇三年癸卯至皇統三年癸亥也宋張商英題桃固嶺雲大舜耕耘地斯民聚落居昔人皆以舜澤名之舜耕於歷山鄭玄曰在河東漁於雷澤鄭玄曰雷夏兗州澤今屬濟陰圖經引墨子云舜漁於濩澤墨子本云漁於雷澤不同舜澤取舜耕處名之也歷山河東之境近之必有辯者州四至東至衛州界二百里以孤松樹爲界自界至衛州一百六十里西至絳州界一百九十里以烏嶺堠爲界自界至絳州一百四十五里南至懷州界四十五里以土堠爲界自界至懷州六十五里北至潞州界一百里以山口村爲界自界至潞州六十五里東南至懷州界七十五里以枯冢爲界自界至懷州六十里西南至孟州界六十里分水嶺爲界自界至孟州一百二十里東北至相州界二百里以城嶺爲界自界至相州一百六十里西北至晉州界一百六十里以長城嶺爲界自界至晉州一百七十里至南京四百六十二里河南府二百二十五里系大定年前裏堠也隋開皇三年至天興甲午六百五十二年曆唐五代宋金易十二姓或興或廢有如傳捨金國自大安之變胡騎入中原北風所向無不摧滅者貞佑甲戌二月初一日丙申郡城失守虐焰燎空雉堞毀圮室廬埽地巿井成墟千里蕭條闃其無人後二十年大兵渡河甲午正月初十日己酉蔡州城陷金運遂絕大朝始張官署吏乙未遣使詣諸路料民本州島司縣共得九百七十三戶司候司六十八戶晉城二百五十五髙平二百九十陵州六十五陽城一百四十八端氏一百一十七沁水三十至壬寅續括漏籍通前實在一千八百一十三戶以鄕觀鄕以國觀國以天下觀天下其可知也噫生斯世者何不幸邪百六之數莫能逃邪死者已矣生者倒縣何時而已邪上天之禍如此其酷尙未悔邪泫然記之庶幾父母瘡痍之民者生怵惕之心莊靖先生遺集卷之八終●莊靖先生遺集卷之九碑銘贊

啟牓

靑詞◆碑銘重修眞澤廟碑重修王屋山陽臺宮碑縣令崔仲通神霄宮祭孤魂碑郡侯段正卿祭孤魂碑故王公輔之墓志銘姚子昂宜休齋銘○重修眞澤廟碑柳子厚書南嶽大明寺律和尙碑陰昔者公室禮得用碑以葬其後子孫不去遂銘徳行用圖久於世及秦刻山石號其功徳亦謂之碑而其用遂行自是所在營建者莫不用焉大朝龍集庚子九月十五日丙子悟眞觀樹落成之碑冠蓋雲集酌酒相慶循故事也或者謂碑之所云異其名也名𨿽異人心未嘗異也所慊者材不中度不足以壯福地此處自有石豈無知者乃相率而求之於荒榛閒微露節角出土而得之眞良璞也徳方以易卦筮之得臨之節有大而可觀之象於是命工加磨礲焉無毫髮恨父老愕然相視曰夫神所依者人其有所待邪或廢或興亦其數邪事與時會豈偶然邪是廟也自唐天佑迄今三百餘年庇庥一方實受其福水旱疾疫禱無不應貞佑甲戌烽火以來殘毀殆盡幸而存者前後二殿神且不安人其安乎由是感激奮厲踴躍就役斧斤者陶甓者版築者污墁者不募而來不勸而從缺者完之僕者起之繪事之墁漶者色之不日而新無愧於初父老請以其事實之碑徳方笑而諾之就用其石慰人心也其使之敬鬼神向玄化振仙風徳方有力焉因索予爲文以刻之其詳具於前後之作者言之則幾於贅姑頌之以詩以告其成云

川原自秋色爽塏變荒土騰空仙馭遠

閱歲遺廟古頹基埋艸莽敗壁剝風雨

枯松噪寒鴉老瓦竄饑鼠煌煌星各位

耿耿月獨苦鞠躬香火民默與杯珓語

眞遊厭塵雜非類敢狎侮豈惟奪時享

乃又虐神主曾無一震威蕩滌還淨宇

黃冠得仙李起廢心已許聞聲應如響

爭地築環堵圖全出眾力能事在一舉

周旋禮俗中百福神所予刻石示將來

不朽邁石鼓○重修王屋山陽臺宮碑王屋山者在底柱析城之東仙家謂之淸虛小有洞天三十六洞天之一也壇之南十六里曰陽臺觀者小有洞天之一也其靡然而逝隆然而起似近而遠欲斷而連隱隱乎山之陽者九龍戲珠嶺也東向二百步許溢天一之水白而不濁甘而不壞爲九鼎金丹之祖者洗參泉也巖竅其腹廓然有容噓吸元气與山澤通者西北白雲洞也位髙而自抑勢仰而還俯如竦如懼如趨如附北面而朝壇者華蓋峯也亂峯之閒邃而深幽而往窈窕而入延袤而上者紫陽谷也樹林叢翳虎豹卻走蕭爽森肅鬼神護守者上方院也自是出避秦溝陟瘦龍嶺躡仙橋欵天門然後登壇而朝玉頂淩風汗漫披云杳冥其去天闕猶咫尺爾時天界諸天悉以天眾見於每歲朝山之會宜其爲洞天之冠也大唐中中巖道士司馬煉師始奏置陽臺觀道場立像而嚴奉之並禦書額壁畫神仙龍鶴雲气等升降輦節羽儀金彩輝光滿宇遣監齋韋元伯齋圖畫事迹題目奏聞時開元二十三年六月十二日也玄祖之教繇此而振山林學者皆生無上道心不退轉志宜其爲福地之冠也又按司馬別記曰余屆王屋淸虛洞側獲眞篆仙經二品一曰元精一曰丹華又覩玉皇寶籙乃知上古丹寶並傳而莫不遐年自夏禹後遂止亡有繼者余不敢嫚泄復藏於名山以俟其人開元十七年仲秋十五日記以是考之陽臺觀之成也在司馬煉師藏丹寶後之六年開元二十三年乙亥也下值大金貞佑二年甲戌凡四百八十年兵火而毀觀攺曰宮隨世沿革崇其名爾嗚呼王笈祕文流運道气猶有升沈之時況巍峩華構豈無成壞邪累代重規一夕焦土艸木色斂煙霞气沮方外之遊未嘗過而問焉正大四年丁亥林州先生王志佑由平水抵王屋周覽勝區感嘆陳迹慨然有動於心邑令及司氏昆仲挽畱住持養道餘暇以起廢爲事不募而役集不鳩而材具變污以潔易故而新宏大殿堂修直廊廡復靈官之位列齋廚之次接遇則有賓館招納則有道院其用簡其功速旋天關回地軸華日月而平北斗其爲力也大哉廢始於戌終於戌興始於亥終於亥一紀而廢一紀而興疑其有數存乎其閒爾先生少業儒術長慕玄理年髙行積境滅心休幽人逸士望風稟受號曰棲神子一日與余邂逅於山前頗得其所長蓋以靜爲基以慈爲寶愨而願厲而溫有竹林髙致不嘯傲升平有盤谷雅尙不輕欺富貴味老子五千言不讀非聖書悟廣成長生說不作矯俗事龍伯釣後長愁海上之鰲子晉歸時難駐雲閒之鶴大朝己亥歲三月二十二日壬辰登眞於嶽雲觀春秋八十有八其徒曰定曰忠曰祥曰玄曰溫索余文其碑故欣然書之以示來者其辭日

太行硉兀連亙王屋天設之險神奇所畜

煙蘿渺然若化若遷誰其主者小有之天

天臺煉師卽宮幹玆奕奕榮觀百世之基

中原驛騷刼火莫逃虐焰毒燎毀仙所巢

猗歟王公復此故宮彼徒者淸始終厥功

事舉其墜風振其頹濫觴玄源實實枚枚

欲去者畱旣往者來云軒羽蓋肅馬徘徊

突峯秀巒光凝翠寒乍隱乍見聳如髻鬟

泉湧流決巖回岸薄或抑或揚響如佩玦

柏茂松悅芝芬桂芳可糗可粻旣壽且康

鶴翥龍矯鸞翔鳳鳴可駕可軿遊乎太淸

朝煙暮霞我仙所家坐閱人世浮如落花

大哉道域悠久不息何以志之他山之石○縣令崔仲通神霄宮祭孤魂碑人之生或幼而殤或壯而夭或幸而不殤不夭獲考終命者則煢而獨或不幸而遭天之變人之禍邦之憲身沒而名滅者宗亦覆吁幸不幸皆命也其視世其家碑其墓廟其貌而配饗不絕者異矣夫不幸之中又有幸不幸者焉人死日鬼鬼者歸也故鄭子產有言曰鬼有所歸乃不爲厲吾所以歸之政謂此也道否以來刃政交惡玉石俱焚冤魂無依哭聲相聞哀於泰山之虎猛悲於桓山之鳥別其無所歸幾何不憑於人而爲厲者哉當是時也生且不遑卹況夫死者乎獨晉城縣令博陵崔公達惻然有動於心乃於野外拾遺骸而瘞之又與前上淸宮提點大師孫景玄道正李處靜十月十五日就本州島神霄宮設黃籙大醮爲壇位而祭焉其幼而殤壯而夭者在此位幸而不殤不夭考終命而煢獨者在此位不幸身沒名滅覆其宗而無配饗者在此位師乃於玄科之外以幽明之故始終之說施報之理因果之事發揚呈露豁人心而駭鬼聽公乃吉蠲從事其迎來也有餘敬其送往也有餘哀欲其慘而來舒而往新大故小皆適其歸嗚呼卹人之所不遑卹使不爲厲合於子產之言識者以爲知禮其可以無辭乎銘曰

雅廢國屯四海揚塵魂兮來兮天地廓淸

虐焰方沃蠆蜂搖毒魂兮來兮■﹝魚畺﹞鯢被戮

干戈厥躬腹背勍敵魂兮來兮靈臺偃伯

骨肉不收離居蕩析魂兮來兮宜爾室家

不周之粟不虞之臘魂兮來兮今薦馨徳

不屋而號不宮而弔魂兮來兮今有寢廟

忠肝義膽不辱不屈魂兮來兮此乃血食

暴露風日沙場艸白魂兮來兮此乃掩骼

洋洋如在曳曳而出公之丰潔是享是格

如歆而類如祀而族公之信孚宜介之福○郡侯段正卿祭孤魂碑無戰之國民多壽好戰之國民多夭夫戰危事也民之壽夭系焉春秋二百四十二年閒書戰者二十三內戰敗續六外戰敗十二豈惟戰哉其侵伐襲討潰滅殲獲等例書者不絕故其民壽者少而夭者多豈惟民哉死而不得其所者何可勝紀或見於新城之巫或嗁於貝丘之豕或踴搏於寢丘之夢或叫登於昆吾之墟或如若敖之餒於楚或如伯有之懼於鄭或與獻子而相訟或同實沈而爲祟皆不得其所而又無所歸可哀也哉聞內史過之言者則以物享之用鄭子產之事者則撫之乃止由是鬼有所歸無復爲厲故筆之以爲春秋法自中國雅廢以來天道在北日尋干戈無異於春秋之時靡爛之餘百怪爭見無異於春秋之民吁是時也孰能以春秋之法享而止之哉澤州長段直念常在此欲爲之而未暇也歲在鶉火毅然力行之應於郊野暴露之骸斂而裒之卜葬於馬英得鳳凰之兆且其繇曰鬼宿騰芒積屍在傍月建之下可以伏藏正月十一日壬午隨所指而窆焉乃以信士劉巨川檢舉典常嚴修祀事外內戒飭以洽百禮建立壇場設無上黃籙淨醮三晝夜位分三百六十不以遠近無主孤魂並投壇附薦亡靈等眾一切召請而祭之十五日丑時解席告畢以淸虛大師前提點上淸宮太上升玄內教祕籙弟子賜紫孫景玄妙達大師前管內威儀太上正一三五都功賜紫李處靜奉行法事曁法籙道士程徳元等四十餘人三時行道華夏步虛備演三洞靈章敷露五方眞文拜表啟玄散花賦水惠風與薌燎淸塵壁月共燈輝縞夜無礙筵前至者相憐升仙橋畔度者爭先聽元始符命受九眞之戒佩升天寶券出五苦之獄悔深吝消行髙障滅迥脫冥津咸躋道域嗚呼死生之說果何如哉夫死者生之盡物之變者也其有知乎其無知乎豈蕩爲大空與化無窮乎將與木俱腐乎豈精爽在天結爲光耀以助臨照乎將復乎還名山大川返其英靈之气乎豈奮爲明神廟食人世福善禍淫乎將厭人間之勞貪南面王之樂乎是未可知𨿽聖人亦所不言然而於死者之禮尢盡其詳者蓋欲盡其事死如生示民之不忘也以春秋之事考之則見矣謹屬辭而爲之銘曰

懷沙楚騷江沈浪漂不有巫陽孰與之招

橫縱戰場地塗肝腦不有李華孰與之弔

豺狼路荒羈鬼相望咸殄厥祀君子攸傷

悠悠返魂我公所賓享之吉蠲靡疏靡親

肅肅靈壇我公所建誠之感格靡近靡遠

盍簪星會恪居精思不倦於勤用相其事

斂彼棄骸葬筮之地告以兆語於艮之位

曁啟冢土其日壬午入此穴處靈其鼓舞

送之而往迎之而來來迎往送且敬且哀

靡神不舉無虐神主以禮始終宜福是與

亡者可矜存者可卹存亡之民系公休戚○故王公輔之墓志銘世傳王氏周靈王太子晉之後以其是王家太子其子孫遂稱王氏有二十一望各以分封食采而立史記秦有王翦漢有王陵最爲顯姓太原瑯邪二望爲尢著今按王姓非獨出於子晉之後又非分封食采而得出太原瑯邪者子晉之後後漢逸民霸司徒允魏司空昶晉司徒渾後魏龍驤將軍慧龍梁太尉僧辯唐侍中珪並出太原漢諫議大夫吉晉司空祥及宋齊梁朝王氏盛於江右者唐宰相方慶皆出瑯邪王子比干之後以王爲姓者出河東天水六國齊王田建子孫以王爲氏者出北海陳畱魏公子信陵君無忌子孫以王爲氏者出髙平京兆公諱翼字輔之其先河中人疑王子比干之後世遠不得其傳祖明避靖康之亂徙居濩澤晉城之王城裏父徳遷於星軺鎭生翼驚姜之後不聞嗁聲者數旬王父以爲癡及能言與他兒小異性穎悟稍勤於學七歲常從師行有誦杜牧之華淸宮詩後師舉似歷歷能道之師頗奇焉八歲能屬文旣長日記千言應進士舉因感疾遂畱意於醫與名輩�全道趙子華友講究難素及本艸物性藥證病源以拯濟爲務貞佑甲戌郡檄諉以巡檢南山土寇一日破葛萬賊性不嗜殺遂辭職晦迹月院山耽味經史百家之說每有疑事書之別捲疑釋塗去之尢精於易占無不應與人交尙義重然諾友愛同气分財取眾房之所不取武城張氏數口遇盜不知所適公一日因采藥偶得張遺橐及書契瘞於巖下後其孤還給之寡婦李氏有少年安姓者彊娶之不從力斃之棄屍古冢繼而婦活公乃誘其父兄訴之官安服其辜人皆義之丁先生女以父亡值艱食兄鬻與豪民焦氏焦婦疾篤命公視之曰若差從公所欲報之公曰但得丁女可矣焦諾之婦安攜女而歸長嫁於汝陽庾氏醫不取利眾醫讓之曰予所重者人命奚以利爲利心一萌何異紾臂奪食乎咸愧其言薄遊河南從者如巿謂其徒曰汝輩若依得論語知之爲知之不知爲不知此兩句便可行醫如孫思邈者亦有所不知若不知爲知𨿽思邈亦不足敬盧氏劉氏各遣子學醫亦令二子說論語人或有疾醫不克痊公至問所服藥曰是也但病深藥未效爾及愈謝之曰非獨此藥亦向者服藥之功也常謂其子從儉曰人與汝有隙病而求治何以處之從儉徐應曰若羊叔子豈酖人者邪公首肯之致仕阿不罕特進在汝州忽暴風疾不語公曰服此藥三日愈十月又病公曰宜吐之後服玄明粉半月愈恐來年十月病必復次年如期而病公曰此不須藥過後月十六日寅時無恙上遣太醫庾公來視疾服藥輒斃公曰藥勢太急正不勝邪故也日晡當復蘇其二子哀泣求藥不許曰藥能起生人不能起死人翼日寅時特進公斃十一月十六日也河內崔氏子年三十餘病不救將就斂公至曰此己不能藥當鍼之猶可活其父不信公三鍼而體溫明旦再鍼而目開七日如故梁縣尉範某傷寒不起公曰六日汗解請藥曰善攻不如善守過五日昏眩左右手無■﹝爪血﹞妻子泣謝公熟視之徐笑曰勿驚汗將出矣傾刻汗而愈防禦完顏公問易曰當先理會心又問曰以靜以誠如水動則濁濁則不能照物王彥明問讀■﹝爪血﹞經皆能誦之然臨證切■﹝爪血﹞多惑何也曰汝旦口誦而心不悟譬猶按圖求馬果得馬首時吉仲器在傍曰學者尙如此況不學者乎於秀老徳老二人處悟禪理大原公處精術數誦古今才人詩得句法平生著述有素問注疑難二十卷本艸傷寒歌括各一卷算術一卷古律詩三百餘篇長短句二百首雜文四十篇辛卯至日召子從儉謂曰早來望气不祥我數將盡汝勉之過次年二月初八日酉時可免壬辰正月入汝陽山避天兵所臨遇遊騎俘至營中被害皆如所占臨終語妻李氏我平日別無大過惡惟破葛萬賊不能無冤此其遺恨爾死於兵與死於病相去幾何古人視死如歸我死無憾男從儉必在可往求之李氏以遺命入山見從儉曰我豈是要活爲汝父所囑今旣見汝死無恨矣終於玳瑁寨公始娶山陽張氏生三子長曰從約業進士次早卒季曰從儉再娶馬氏無子再娶李氏一子夭從儉有父風業儒大朝委劉中試諸路精業儒人從儉中平陽選癸卯春將以某月日葬狀其父行托所友徳老李子搢求志諸墓故哀而銘之曰

家世儒業靡忘厥初尢所長者活人之書

葛萬之賊一埽滅迹不忍於殺乃退厥職

遭時之變潛居月院左經右史好學不倦

周流河外聲震汝海向風而從無小無大

有疾則視得■﹝爪血﹞於指囊中探丸起人之死

神妙不測莫善於易擬議而動與時消息

卹人之寡箠撻之下贖人之孤備禮而嫁

徳如叔微藥如宋淸宜其有後不墜家聲

淺土之喪客於他方有子克孝護還其鄕

委骨原野其誰與藏魂兮獨歸閟此玄堂○姚子昂宜休齋銘物極則反器滿則覆居安慮危身寵思辱金然眉塢之臍玉刖荊山之足室髙爲鬼瞰貨積爲盜蓄名不可貪利不可逐宜休宜休以小人之心爲君子之腹◆贊中書君贊○中書君贊心乎其畫腹乎其稾雲煙落紙龍蛇揮埽汲冢孔壁殷盤周誥嗟乎孤秦欲窮吾道黔首未愚彼惡先老嗚呼噫嘻天之將喪斯文也吾不得而知之天之未喪斯文也何屑屑乎使中書君而枯槁◆啟郡守段正卿上中書啟上行省中書啟○郡守段正卿上中書啟某啟伏念職在分符有忝承流之寄權歸造物共推論道之公凡預獎提奚勝慶抃欽惟中書相公經邦偉器佐命元勛自有典刑蓋是相門之相一變風雅或覩詩人之詩宰天下思天下之均遇國士以國士而待豈謂吹竽之末亦蒙推轂之私然鳬脛續之則憂念雞肋棄之可惜猥辱衮褒之字願爲穎脫之錐光耀鄭鄕春回鄒谷某敢不勉所未至求爲可知白首效勤不憚執鞭之事赤心圖報寧無結艸之功謹奉啟事躬詣臺屏陳獻伏惟鈞慈俯賜照察○上行省中書啟某啟伏以任尊百揆蓋優佐命之勛望峻三臺咸仰調元之化遠依大庇倍積歡悰欽惟行省中書相公治世棟梁淸時羽翼唐資房杜遂開田口之基漢任良平竟啟卯金之運位常虛左志在圖南方當師渡之朝遽播公歸之詠以申伯之功文武是憲宜鄭武之職父子並爲不吐不茹激古人之風無黨無偏公天下之選致令庸瑣亦預甄收某暫脫戎行獲膺民寄黍荷璽書之賜重加衮字之褒承乏刀州增輝梓裏某敢不益堅素守少效微勤待用無遺物幸充於狄籠見知則悅恩難報於蘇天◆牓段正卿祭孤魂榜崔仲通祭孤魂榜髙平縣瑞云觀祭孤魂榜孫講師約束亡靈榜孫講師約束孤魂榜開元寺重修經閣榜碧落治平院祝壽榜結冬開講榜化供榜請益榜茶榜設粥榜○段正卿祭孤魂榜易爲遊魂遂著返終之說傳因化魄乃明爲厲之由未有所依是誠可卹𨿽卒歸於冥漠猶不昧於英靈勿仗道慈曷超幽域願殫欵素冀有感通謹擇某月某日命前上淸宮提點大師孫景玄就某處設黃籙大醮三百六十分位祭一切無主孤魂並各家投壇追薦遠亡近化姻親及收斂暴露骸骨正月十一日安葬裒集誦念經文來春正月一日會疏將興法事預戒前期因豈無因有似樹花之落死猶不死還隨月魄而生尙賴同心共成善果○崔仲通祭孤魂榜伏念無可柰何者命歟終歸於盡不得其所而死者奚禍之深義有當爲祭而非謟況乃龍蛇歲在螻蟻生輕或因師旅饑饉之加或在桎梏巖墻之下以棘林爲長夜以薪野爲佳城京觀非楚子則誰封戰場無李華而誰弔達願傾誠懇庸蕆淨筵所望上格神休下開冥路聞而起起如從夢裏之呼樂且融融皆自隧中而出今請到講三洞寶經提點大師孫景玄擬於十月下元日就本州島神霄宮設黃籙大醮一坐計陳一百二十分位祭河東南路無主孤魂並投壇追薦各家遠年近代姻親同登道岸富如王氏宜輸請命之錢貧似杜家可翦招魂之紙敢希勝侶同結善緣○髙平縣瑞云觀祭孤魂榜【王希及道淵】伏念縱橫血刃之兵毒痡安忍暴露衣薪之野精爽奚歸其生也不辰其死也無地徒有靑蠅之弔奚勝黃鳥之哀形可復乎亦莫能於司命魂兮來些或有賴於巫陽所依者人得請於帝豈特融融之樂徧及黃泉抑令鬱鬱之居重見白日尙希善眾同啟虔心○孫講師約束亡靈榜當壇謹按太上法籙修設無上黃籙淨醮薦拔孤魂亡靈等眾夤奉髙眞祈求拯濟除已依科關奏外誠恐亡人從來未知壇內威儀誤有干犯重遭陰責須至出榜者

右具如前今出榜曉示亡靈等眾卽聽次第呼召昭與昭齒穆與穆齒無�非族無雜非類其閒孝子順孫義夫節婦有新有故有長有幼無相棄背如在左右不臘之虞薦未必馨殺牛之鄰福未必受無求人祀無奪人享無嘯於梁無見於堂善有餘慶惡有餘殃天之施報無異存亡固當率相教戒敬心歸仰領受功徳速求超度無致別有違犯故玆告示各使通知○孫講師約束孤魂榜【式同前】右具如前今出榜曉示陰魂等眾卽聽呼召男有男位女有女位無亂人倫無參異類無托物爲妖無憑人爲祟無逞私憾無尋冤對無叫天無辜無請罰有罪其有彊弱相欺貴賤相侮棄義陵上背恩憎主或號或呼或泣或訴或攘或奪或貪或妬輕躁跳梁笑傲狂舞前過未除重犯靈怒永系幽囚難尋生路固宜率相教戒敬心歸仰欽受符戒速求超度無致別有違犯故玆告示各使通知○開元寺重修經閣榜本州島開元寺經閣近遭壞刼幸有遺基𨿽存起廢之心尙賴贊成之力今則度材計費鳩役募工冀我同誠畢玆能事且平地爲山尙有往者豈道傍築室獨無成乎髙下隨宜共敞黃金之地廢興有數復來白馬之經徳不妄施福從實受曁善知識結大因緣○碧落治平院祝壽榜竊以叢林標準法海津梁開諸佛方便之門證無上菩提之路𨿽云弘教所重報恩今請到因公和尙本院開演圓覺靜講爲國祈福祝皇帝萬歲伏願寶歷無疆洪基永固四海享太平之樂百僚崇相讓之風一切有情同登覺岸○結冬開講榜伏念海會福田忽躍銜經之兔藏陰淨域尋來聽法之雞物尙結緣人何背境本州島碧落治平院者近將就毀今復增新欲開重悟之門庸闡大乘之教今請到裕州寶泉山因公和尙結冬開演圓覺靜講一百日爲國焚修祝延聖壽者勿謂一花五葉止掉葛藤要從萬水千山盡來瓶缽庶幾善眾咸仰宗風○化供榜伏以衲衣雲集共依彌勒之龕魚木雷鳴咸仰如來之粥顧玆香積賴我檀那但學雪峯住山莫訝趙州貪食常念助緣之力敢忘惜福之心幸免負牛頭之糧少望送南臺之米稍能添缽無愧上堂○請益榜竊以鐘鼓聲邊盡入雨花之界鉗錘手底未施點鐵之功不有發明難成頓覺伏惟講主因公和尙維持宗教模範叢林孤如嶺表之云瑩若波心之月𨿽長空過鴈不立文字然枯木龍吟無離語言身後茫然莫舉三生之話指个歇處願揚百丈之風傾落妙音發蒙大眾曲垂慈憫無吝槳提○茶榜詩人多識遂畱荼苦之名文士滑稽乃立葉嘉之傳豈謂詩情之重或成水厄之憂驛徒致衛公之泉喫不得盧仝之椀今玆團月別具典刑與其彊浮泛而體輕孰若自快活而心省甘易回頰枯免搜腸但歸愛惜之家以待合嘗之客○設粥榜人方著土舉聞賣劍而買牛歲𨿽在申不應乞漿而得酒豈君子之不周急況居者之有積倉轉壑之民之四方者幾矣滿堂之樂如一夫之泣何宜損有餘以補不足◆靑詞段正卿祭孤魂靑詞崔仲通祭孤魂靑詞馬子華百日子九成追薦靑詞劉濟之禳烖靑詞郡守郭彥卿禳蝗靑詞馮裕之析城山祈水設醮靑詞裴懷誠禳蝗靑詞段正卿新居謝答年丰靑詞楊榮追薦母及侄男靑詞齋文附崔時可舉子醮謝靑詞秦贅孟贇追薦婦翁靑詞孫徳爲弟男設醮靑詞郭彥卿謝雨靑詞崔仲通中元醮靑詞郭彥卿追薦夫人靑詞秦氏得子後報謝靑詞裴懷誠禳蝗靑詞○段正卿祭孤魂靑詞民不聊生豈亦自求之禍天無私應蓋由所感之誠爰瀝丹悰仰千洪造臣誠惶誠恐頓首頓首伏念臣某立身艱險涉世憂危偶叨五馬之榮承乏三刀之寄欲使化沾遠邇惠及存亡可堪暴露之餘猶在照臨之下念就死之地以無罪而隱焉恐不善之殃所由來者漸矣冀悉宿愆之殄必須大道之依是用精建靈壇虔修法供肅延羽侶妙繹眞科伏望上聖降臨眾眞孚佑曲加哀眷開濟冥塗出彼黃泉咸賦融融之樂見夫白日罷形鬱鬱之嗟○崔仲通祭孤魂靑詞民𨿽易虐寧無就死之冤天豈私親蓋有感誠之應輒披丹懇仰瀆玄穹伏念臣某遭世艱危脫身荼苦幸延殘喘念及非辜然命之短修皆莫逃其數爾而理有施報何如此其酷邪庶招冥漠之魂宜腆馨香之薦謹差谷旦爰敞淨筵萃羽裾之淸流繹琳科之祕旨伏望上眞垂佑列聖降臨鑑是哀衷錫之嘉貺人生有限卒隨宿艸之陳物化無涯妙證落花之果○馬子華百日子九成追薦靑詞靡瞻匪父奚勝痛割之情不反者時尢切孝思之感輒傾丹欵上瀆玄穹伏念臣父命不其延身莫能代向者劬勞之徳今而冥漠之靈冀拯迷塗須憑法蔭謹因卒哭肅建淸壇萃琳宇之勝流演瓊科之祕旨伏望上眞昭格列聖降臨亮是哀衷錫之休應多生積釁潛消玄籍之書未拔幽魂並造朱陵之境○劉濟之禳烖靑詞生不可輕幸遂求安之請應由所感誓殫圖報之誠爰瀝丹悰仰酬洪造伏念臣某內守或戾外邪所侵蓋不善於養和敢遽期於勿藥心因默禱身卽小康願惟無妄之烖恐亦自招之咎不依大道曷洗宿愆是用祇建靈場精修法事肅延淨侶妙繹衝科伏冀上聖垂慈眾眞孚佑蠲除過責殄息憂虞周濟存亡保寧外內將安將樂不罹六極之凶難終難窮密賚一門之慶○郡守郭彥卿禳蝗靑詞民猶艱食幸逢多稼之秋物或爲妖欲作穉田之害敢披丹欵仰叩洪私臣某誠惶誠恐頓首頓首伏念時雨旣沾嘉苗未實慮失垂成之望夙堅懇禱之誠爰建靈壇虔修法醮伏冀聖慈眷佑玄鑑照臨亮是精衷錫之休應遺殃悉殄並無入境之憂和气潛回永納降康之佑臣無任祈天請聖激切屏營之至謹詞○馮裕之析城山祈水設醮靑詞民服其業式堅望歲之心神享者誠聿獲降康之佑肆披懇欵仰叩明靈臣伏念巖邑遺黎下田薄產切慮陰陽之沴或成幹溢之烖爰卽祠宮精修法事仰祈衝佑垂鑑虔衷云上於天常沐旣沾之澤稼丰於野屢書大有之年○裴懷誠禳蝗靑詞臣某言民初務本恆深傷稼之憂物或爲烖益儆畏天之戒爰輸丹欵預答洪私臣某伏念攝領郡符疚懷民事𨿽秋成之在邇柰田害之未除非誠則無以動於神而妖固不足勝夫徳慮嘗在此爲之惕然故有事於靈場冀潛垂於嘉應餘殃悉殄並無入境之虞和气頓回不失有年之望○段正卿新居謝答年丰靑詞物其多矣頗酬望歲之心天實佑之以篤降康之祜肆傾丹欵少答洪恩伏念臣脫迹戎行分司郡寄所願公私之給仍求中外之安衛公子之居亦旣完矣漢良吏之職果能稱乎責恐難逃憂未嘗歇欲立於無過之地必依夫眾妙之門是用肅命淸流虔修法事仰祈靈鑑俯亮精衷福錫厥民普浹三刀之境慶鍾於後光增萬石之家○楊榮追薦母及侄男靑詞無母何恃奚勝終慕之懷謂天蓋髙未獲孝思之感爰披欵素仰瀆圓靈伏念臣涉世多艱遭家不幸方痛虞丘之樹或憂謝氏之蘭戚恐自貽應如此酷冀悉罪根之洗敢忘道蔭之依是用延集羽流肅陳法供仰祈昭鑑俯答哀悰長夜幽魂早遂往生之果合門殘喘潛消無妄之烖○齋文附事親爲大匪母何依徒深瞻望之悲未盡劬勞之報爰陳法醮周濟冥靈○崔時可舉子醮謝靑詞皇矣蓋髙必以至誠而感居然生子允符吉夢之占爰罄丹悰仰酬洪造伏念臣某幼違慈訓長慕貞詮稔經二紀之艱危遠賴一家之餘慶方篤奉先之孝俄膺錫胤之祥續莫大焉望不到此難稱生前之報預圖身後之修是用精建靈壇肅陳法供命琳宮之淨侶演瓊笈之衝科仰賴聖慈曲垂嘉佑豈惟見在潛消無妄之烖亦冀未來獲享自求之福○秦贅孟贇追薦婦翁靑詞業由所履遂分善惡之塗情未能忘故有死生之說輒輸危懇仰叩圓靈臣某系自孟孫出爲秦贅緹縈父喪已修過去之緣衛友母存預證未來之果謹因誕月肅建靈場命琳宇之淸流繹蕊章之祕旨伏望上眞孚佑列聖降臨俯鑑愚誠式垂嘉貺敬終敬始益堅報徳之心身後身前悉荷降祥之祉○孫徳爲弟男設醮靑詞家道或乖念其親之難保天鑑不遠諒所欲之必從乃罄虔祈庸償夙願臣某艱危玆久聚屬不收方懷急難之原仍建求亡之鼓居嘗慮此爲之泫然俯憐無告之民仰冒蓋髙之聽緬惟靈鑑亮是哀衷旣壽且康永介一門之慶由中及外均蒙百福之崇○郭彥卿謝雨靑詞臣某言和气未回徒切三農之望至誠所感遽沾一漑之恩爰瀝精衷仰酬靈貺臣某叨膺民寄承乏州麾顧多稼之在田柰密雲而不雨恐因亢沴或害秋成肆伸懇禱之悰卽獲休祥之應神之所賜天且不違有開必先式表年登之瑞無徳不報難忘祀典之常○崔仲通中元醮靑詞天所親者無私惟徳是輔人之應也以實有感必通肆蠲克享之誠仰瀆蓋髙之聽伏念臣某幼違眞教長昧玄風屬百年喪亂之餘當四海毒痡之後艱苦萬狀保存一家上以慰陟屺之思下以全舐犢之愛夫何修而致此寔莫大之幸焉尙慮過未能亡悔猶可及庶幾獲其終吉敢不爲之敬威冀滌罪根依須道蔭是用謹差谷旦肅蕆淨筵萃羽裾之淸流繹琳科之祕旨伏望上眞孚佑列聖降臨答是精衷錫之嘉貺爰念恢恢之网不失之疏益堅翼翼之心聿懷玆福○郭彥卿追薦夫人靑詞時往不返恆深逝者之嗟道窮必乖尢切慨然之感肆伸丹悃仰叩玄穹伏念臣官以恪居室靡遑處遂致起家之配俄成彌月之烖憂喜相尋禍福莫測事寧免於一失義不容於兩全數寔難逃孼空自作冀悉餘殃之殄敢忘大道之依是用肅建靈壇虔修法供集琳宮之羽侶繹蕊笈之衝科周濟存亡普安中外伏望上眞降鑑列聖垂臨答是精衷錫之休貺克蕃厥後已符夢姞之徵不及其泉早賦出姜之樂○秦氏得子後報謝靑詞責已也周猶有求亡之恨應天以實庶幾所欲之從伏念某識昧玄風動違眞教虞丘蚤歲遽纏風樹之悲謝氏晚年方覩庭蘭之瑞念常在此爲之惕然嗟窮而無告獨四者之民恐積者不善非一朝之故痛自懲而悔過若不及以檢身思滌罪根仰依道蔭謹因谷旦卽事靈壇萃羽服之淸流繹琳科之祕旨伏望上眞垂佑列聖降慈答是精誠錫之多祜無後爲大免貽不孝之譏由漸而來獲保有餘之慶○裴懷誠禳蝗靑詞膏澤旣濡已有順成之望嘉苗方秀或憂飛孼之烖爰罄丹悰仰幹玄造臣伏念民服其業稼多於田在三務垂成之功皆八政所先者食慮因貪類有害丰年肆堅懇禱之衷冀速餘殃之殄緬維靈鑑庸示休徵莊靖先生遺集卷之九終●莊靖先生遺集卷之十祭文疏

表上梁文雜著◆祭文郭彥卿祭蝗文又秋報祝文又湯廟祈雨文史衝霄祭淸源王文設醮祭亡靈文設醮祭孤魂文齋文附崔仲通祭孤魂齋文○郭彥卿祭蝗文三日爲霖已沐漑枯之渥八月其獲尙虞飛孼之烖方致虔祈遽蒙嘉應蓋以至誠而神感遂使大田之稼多無害有秋敢忘昭報肅陳菲薦仰答靈休○又秋報祝文旱蝗爲虐年谷未登肆殫懇禱之誠卽獲休徵之應不妨穡事有卹民勞屬大田多稼之秋皆上帝諸神之賜勝妖以徳易儉爲丰祇薦菲儀仰酬景貺○又湯廟祈雨文亢陽爲沴時雨久愆徒深稼穡之憂未答云霓之望神或不佑民何所依肆堅懇禱之誠冀獲休徵之應仰希靈鑑俯亮精衷普垂一漑之恩庸示三登之兆速回和气密贊生成尙饗○史衝霄祭淸源王文導流旣東書備明乎禹績祭壇而北禮詳著於周官昔者封侯今而王爵善利於物克長厥靈驅雷叱電以張天之威騰雲致雨以澤地之產不愛其寶故時時而效珍所享者誠宜翼翼而懷福肅陳菲薦仰瀆明靈冀有感通曲垂眷佑○設醮祭亡靈文嗟嗟汝靈生非汝有寄此浮世薤露易晞風花易墜倏然而來忽然而逝賀者未己弔者隨至亡者之魂存者之淚傷心哉陰徳之門或子或孫蘭刈之後有時而生急難之原或弟或兄荊枯之後有時而榮投江爲父孝感者女化石爲夫思深者婦悲樹之風念親而哀望思之臺欲子之來顏死相繼一家忠義袁死相告一門忠孝嗚呼人之生世如夢一覺其閒利害竟亦何校生非所惡死非所好伊誰不然在順其道日月之行蹙其來往霜露之降助其淒愴𨿽在幽冥不昧英爽潔我庶羞宜其來享○設醮祭孤魂文嗟嗟汝魂生何不辰罹此多難道喪生輕時危命賦壽夭所系將軍一戰同爲枯骨遊魂之變可哀可矜可弔可喭蚯蚓鉆額烏鳶啄面月苦霜白風悲露泫傷心哉時邪命邪何不幸邪蜂蠆之毒邪■﹝魚畺﹞鯢之戮邪彼气之竭旗之靡邪彼血之流戈之倒邪泰山之哭虎之猛邪桓山之悲鳥之別邪愛人之官鬼之朴邪爲人之役鬼之倀邪枕者之屍誰其封邪爨者之骸誰其掩邪嗚呼天地之閒人爲過客能壽幾何各反眞宅何者爲休何者爲戚𨿽皆人禍亦乃天厄所棲者魄有兆有域所享者徳有黍有稷魂兮不昧宜其來格○齋文附擾攘玆久奚堪血祚之戈暴露者多長嘆衣薪之野今則遺骸旣掩旁魄未招欲通幽爽之靈庸致薦修之欵肅陳淨醮周濟冥塗○崔仲通祭孤魂齋文佳城馬過益增鬱鬱之嗟華表鶴來徒切累累之恨諒惟冥漠不昧英靈肆陳黃籙之筵爲指朱陵之路◆疏趙子容之河州贈行糾疏顯眞觀重修三門疏請楊仲顯同住神霄宮疏請寶泉因長老碧落開講疏畱請因老住持碧落治平院疏請云老開堂疏開元寺重修經閣疏張村寺爲佛寂滅設齋疏史正之酒疏燕子和重修陽城縣廟學疏陵川縣重修廟學疏本州島廟學築墻疏段正卿西學請劉漢臣疏李君卿藥局會疏張伯宜藥局疏李徳方畫十王糾疏葬枯骨疏抄簡疏抄紙疏抄經疏陽城縣楊敬之重修太淸觀四聖閣疏段正卿請講師孫仲遠疏喬舜臣酒疏穎陽鎭修宣聖廟疏○趙子容之河州贈行糾疏適齊而請難爲繼富之周在宋者辭宜有遠行之贐且聞大夫之無者貸豈惟君子則贈以言矧夫易足之廉望者肯來之惠○顯眞觀重修三門疏昔年樓觀之居幾成而壞今日煙霞之侶旣往復來相與合謀共圖起廢今則度材計費鳩役募工尙虞經始之難須借贊成之力敢希信士同結勝緣○請楊仲顯同住神霄宮疏【李徳方】伏念白首鵝經頗媿山陰之士靑雲鶴駕望來華表之仙某夙夜琳宮近經灰刼所欠煙霞伴侶風月閒人共堅弘道之心庸敞棲眞之地伏惟先生主張宗教壯觀玄門𨿽所樂者巖居亦何妨於巿隱當如修靜暫辭蓮社而來那在季眞更乞鏡湖之賜幸無固拒曲示光臨○請寶泉因長老碧落開講疏一把蓋茅便是開山之祖九年面壁豈無立雪之人不舉話頭曷傳心印伏惟堂頭和尙花開震旦雷震叢林每笑古靈放光不許丰幹饒舌宜示諄諄提耳之誨以破昏昏無眼之禪行處道場誰非法器寶泉巖下拈起柱杖便行碧落雲閒放下缽囊且住宜無多讓少振家風○畱請因老住持碧落治平院疏五葉開時不昧栽松之境一庵破後忽來結艸之人但恐緣疏豈求旦過隙光難挽講席易終方惓惓乎法中之王何屑屑乎桑下之戀當須摩頂授記何在擺手便行發藥叢林復萃缽瓶之眾主張教閾載揚鐘鼓之音少屈髙懷俯從眾望○請云老開堂疏竊以團圝坐上共話無生煩惱林中便覓重悟方悵達摩去後卻嫌彌勒生遲試拈一瓣之香爲闡三乘之教伏惟云公長老機鋒峻捷戒行孤髙曾向維摩問禪不許丹霞下著以一則語振祖師將墜之風於萬斯年祝聖主無疆之壽早升法席佇聽潮音○開元寺重修經閣疏刼火騰空忽碎雨花之界業風蕩地漸摧龍藏之基不救其危將歸於盡欲復翚飛之勢必須鳩僝之工見義則爲當仁不讓量財助役施𨿽毛髮之輕隨喜結緣行若丘山之積敢希善眾共啟誠心樂贊其成有光於後○張村寺爲佛寂滅設齋疏十方蘭若久爲灰刼之塵六祖叢林未覩花開之兆達摩歸去後彌勒下生遲𨿽鐵石人皆有向道心於瓦礫中誰是說法者因緣佛事舉似家風暮鼓晨鐘驚破龍蛇之地千山萬水喚回瓶缽之流○史正之酒疏伏念君子有酒旣多且旨眾人皆醉柰何獨醒可以忘憂速宜就飲聊共孔文舉之客坐莫聽劉伯倫之婦言惠然肯來永以爲好○燕子和重修陽城縣廟學疏能修泮宮魯美僖公之化不毀鄕校鄭髙子產之風天未喪文人能弘道本縣文宣王廟梁木將壤仞墻未窺牧兒爲薪刈之場童子無詠歸之地思與眾共期於一新是皆好事者爲之未見有力不足者當仁莫讓同气相求庠序未遑久仰詩書之治弦歌不絕復還禮義之鄕○陵川縣重修廟學疏【郭子昭張仲徳盧仁美】大成教立共尊百世之師釋奠禮行敢怠二丁之享今則仞墻就毀廟貌無依𨿽漢之庠序未遑在魯則弦歌不絕大凡被三遷之教者有能用一日之力乎得助者多圖成也易梁其壞矣第形安仰之嗟學果廢邪能免不修之剌儻蒙許可請惠好音○本州島廟學築墻疏學久不修幾廢大成之教廟𨿽如故悉摧萬仞之基時然後興文斯未喪自行束脩以上者豈無一簣之往焉所助者多其成也速敢希同志共力鳩工○段正卿西學請劉漢臣疏鄭校不修舉是在城之子鄒館旣假悉爲受業之人須鳴其待問之鐘方鼓此入學之篋漢臣殿元先生吾黨領袖士林範模凡一卷而立之師不三年而至於谷行束脩以上者就有道而正焉春暮風雩未遂詠歸之志秋涼燈火會看同隊之親勿倦發蒙當請主善○李君卿藥局會疏秦緩未來罕悟膏肓之疾孟孫猶在復何藥石之憂生不可輕命由所養固嘗媿扁鵲之先見豈徒望叔微之陰功細詳肘後之方共濟籠中之物用𨿽一粒重若萬金知伯休之價乎守之不貳受康子之饋者達則敢嘗○張伯宜藥局疏未精所業猥叨三世之醫欲濟於人賴有萬金之藥豈云小補非敢自私○李徳方畫十王糾疏善惡兩途難逃陰責幽明一致各有司存生而上柱國之榮死則南面王之貴不寫尊嚴之像曷伸夤奉之誠尙賴同心共求妙手○葬枯骨疏禮備後人奚取衣薪之葬序迎春孟正宜掩骼之時況久慘於毒痡尢不堪其暴露可爲矜卹當共瘞埋庶爲亡魂一同薦拔又

禮詳月令具垂掩骼之文辭按離騷尢重招魂之些蓋所哀者民命其可後於天時爰收暴露之遺俾反措安之兆且希同志共贊陰功○抄簡疏浩浩玄穹密運資生之化冥冥長夜良多不返之魂未知所依是誠可憫爰軫薦修之念但無幽贊之人與我同誠畢玆能事○抄紙疏焚紙錢而祭唐之遺事用紙衣而葬周之儉風習以爲常俗莫能易然念鬼神之感豈求享祭之丰不腆冥財曷伸哀欵庶能周卹須賴勸緣○抄經疏譯而爲經作者爲聖豈惟貫道之器是亦升天之階將有事於靈壇可不資於精業仍希善眾共積陰功○陽城縣楊敬之重修太淸觀四聖閣疏奕奕靈宮爰敞棲眞之地巍巍重構忽搖經始之基不救其危將歸於壞本觀四聖閣者光揚道域威護法門歷歲月而漸深因風雨而就毀欲復翚飛之勢方圖鳩僝之工莫不聞風而悅之多見得道之助者宜堅信向同結勝因香火緣中載肅太淸之境鼓鐘聲裏一新華夏之音○段正卿請講師孫仲遠疏初罹多故長昧大方𨿽存恥過之心未有投誠之地不依法蔭曷薦愚衷伏維提點大師洞貫玄機表儀羽眾謂此道善於利物況其力可以回天咸仰登壇無辭枉駕儻垂惠肯何幸如之○喬舜臣酒疏百年能得幾時鬥酒可以自勞好向幕天席地縱意所如免使明月淸風笑人不飲況值曲櫱事了何妨指點索嘗肯令坐上之尊空不比街頭之價貴一時勝友共醉新醅○穎陽鎭修宣聖廟疏欲復漢庠𨿽在未遑之際當思鄭校常存不毀之心念道寔在於人弘文豈山乎天喪今玆穎士不負孔門舞雩然有詠歸之風在城尙多挑達之子欲擇采芹之地重修釋菜之儀備禮執經得從玆而北面連年取第庶不減於西城◆表丘和叔析城山祈請聖水表馮裕之析城山祈請聖水表○丘和叔析城山祈請聖水表東作西成方著舜耕之土春祈秋報必因禹奠之山蓋以享者克誠豈有求而不應臣伏念本境土兼冀壤儉襲晉風小人知稼穡之艱大旱有云霓之望神或不佑歲何以登肆堅懇禱之悰冀速休徵之應緬惟靈鑑答是精衷雨不失時以畢三農之務祀有常典仰酬一漑之恩○馮裕之析城山祈請聖水表三代以還咸仰配天之澤百世而下猶多戴舊之民凡致虔祈必蒙嘉佑伏念臣某職專奉上志切憂時室家襲晉儉之風稼穡辟舜耕之壤慮因旱虐有害秋成是用謹詣靈宮肅伸懇禱仰希昭鑑俯答精衷應若桑林咸沐漑枯之渥祀如那首敢忘降福之私◆上梁文髙平縣宣聖廟上梁文湯廟上梁文神霄宮上梁文錦堂上梁文崇安寺重修三門上梁文髙平顯眞觀三門上梁文○髙平縣宣聖廟上梁文百世大成之教將喪於天二丁釋奠之儀欲行無地庶幾見聖須賴有功況河東人物之豪在長平朱紫者半憫其梁木易壞仞墻未窺悉存起廢之心方屬未遑之際而乃度材計費鳩役募工於時則咸謂之迂而爲之猶賢乎已點因言志必期春暮之風符欲讀書奚待秋涼之雨所望入其門見宗廟之美升其堂聞絲竹之音今則畚鍤具陳斧斤告畢謹差谷旦爰舉虹梁因采歡謠式揚善頌

拋梁東比屋衣冠似魯中二十餘年荊棘地一朝刮目見華風

西水浸城根欲斷時不見向來挑達子盡爲巿上買書兒

南謾說中牟異政三何以此開遊學路流爲萬古作名談

北路從辟後無楊墨琴堂美化及民新吏事方知有儒術

上吾道隨時有消長邇來門戶爭相髙要取人閒卿與相

下往日蔬園今學捨不遇當年董仲舒誰爲後世修書者

伏願上梁之後家家俎豆處處弦歌政誇令尹之新人有君子之行不獨文翁之郡學亦能興抑令子產之鄕校無敢毀○湯廟上梁文禮莫重於祭神所依者人享以克誠思戴商者久矣放而不祀肯與葛爲鄰哉肆堅肅敬之心爰敞奉安之地五丁爲之戮力百鬼爲之駿奔奕奕而新巍巍乎大庸俟斧斤之畢具修俎豆之容不日而成蓋天所佑今則謹涓谷旦肇舉虹梁因采民謠式揚善頌

拋梁東人物熙熙樂土中了卻公田無个事豚蹏豆酒慶年丰

西人事天時一旦回佇聽春雷起驚蟄世間翹首望云霓

南四面山光滴翠嵐惟有新城嘉潤地休功美利與天參

北宅土茫茫咸仰徳慘舒一气兩儀閒無物不資神妙力

上峻宇淩空雄且壯春祈秋報有常時靈貺應人如影響

下吹簫擊鼓農桑社百靈受職風雨時萬頃連云看多稼

伏願上梁之後俗化衣冠人離塗炭澤被九圍之遠禮還三代之初精意感通栗栗桑林之事歡聲歌誦洋洋那首之詩○神霄宮上梁文金碧朝眞之地刼火所焚斧斤起廢之人家風猶在方圖鳩僝俄覩翚飛莫不聞風而喜之未見有力不足者告成有日當落霞孤鶩之秋會集如雲盡佩玉鳴鸞之侶謹涓谷旦爰舉虹梁因采歡謠式揚善頌

拋梁東萬象咸歸道域中靈宇巋然還舊觀共爲鼻祖立玄風

西成壞須知自有時技癢遊人休疥壁畱爲君子看花題

南輦土夷荒共結庵絳帕蒙頭多少眾從今剔耳聽玄談

北淸髙地位仙凡隔天風吹散步虛聲化鶴時來千歲客

上冠劍登壇環佩響門外黃塵不見山致身福地何蕭爽

下人物山陰隨所化不須更覓換鵝書手內黃庭皆自寫

伏願上梁之後地天交泰神鬼護持徐甲復來不憚埽除之役可元再出一新香火之緣○錦堂上梁文徳邁於公素有髙門之望賢如晏子欲更近市之居此心所安乃卜旣吉爰卽鳴珂之裏以新衣錦之堂爲天下士欲得萬閒在大丈夫安事一室象蓋取諸大壯歌載播於斯幹已許王翰爲鄰將見許伯入第謹涓吉日肇舉修梁因采歡謠式揚善頌

拋梁東崇構巍巍聳碧空天際浮雲風捲盡放教遠岫列窗中

西落霞孤鶩與齊飛扶搖萬里垂天翼肯向枝巢借一棲

南百屋堆錢不可貪何如養取閒中趣漸漸佳如食蔗甘

北歸意濃於山有色故鄕曾見幾人還多少朱門鎖空宅

上子子孫孫枝葉壯不知更有貴甥誰能與外家成宅相

下壁上尢堪三絕畫更將黃卷教兒童學取鄴侯書滿架

伏願上梁以後門闌多喜家道克昌鬼神爲之護持民物於此安逸豈止梁閒之燕咸賀其成抑令屋上之烏皆知所止○崇安寺重修三門上梁文【僧圓勝】歲月旣遷久曠莊嚴之境家風不墜大開方便之門結十方隨喜緣種三生無量福恃者眾力期於一新使檀越如此用心欲衲子有个歇處謹涓吉日肇舉修梁因采歡謠式形美頌

拋梁東一旦精藍埽地空誰似崇安能超廢聖人門戶見重重

西橫峯側嶺護招提卻還舊觀淩霄漢气壓龍門一望低

南瓶缽生涯共一龕試問龍蛇今幾種前三三與後三三

北色卽是空空卽色有時天女散天花莫認毗耶居士室

上一榻茶煙小方丈幾年面壁少林師肯向人前呈伎倆

下山林所在皆蓮社此心安處便宜休銷得蓋頭茅一把

伏願上梁巳後永光法界不墮刼灰看取佛堂放光且爲道場起本金得長者之布爾日日而興衣自祖師而傳源源不絕○髙平顯眞觀三門上梁文【郜志淵】瓦礫積年未敞棲眞之地斧斤一旦共爲起廢之人時然後興應者如響同力莫不相濟下手惟嫌太遲得助者多能事將畢謹差谷旦爰舉虹梁因采歡謠式形善頌

拋梁東壯觀玄門似有功幽事不妨淸淨念便從林下立家風

西看破棲霞不肯棲別爲道場重起本紅塵背鏡笑人迷

南杖屨山林處處庵但結臥龍岡下伴不須海上覓仙龕

北地位淸髙風雨隔一朝白日上淸天得道旌陽人不識

上有作有爲俱是妄問君何處是眞遊試向仙翁山下望

下蕭爽殘年香火社姓名今己籍丹臺空界時來鸞鶴駕

伏願上梁已後羽衣雲集宗教日崇不羨陶家隱居如在壺公謫處靈宮載肅蓋多星斗之臨歷刼長存自有鬼神之護◆雜著龜鏡山人陳時發屏風副元帥討亂臣諭將士道藏經後劾張唐臣酒過酒檄焚問捨券求田悼犬○龜鏡山人陳時發屏風道尊孔氏妙窺三絕之編巿隱君平坐閱百錢之肆在憂患而作者其精微之教乎儻學者加以數年則愚者必有一得龜鏡角折五鹿閣束九師以變者爲占其應也如響滕公之室屈子之居晉隗照之索金漢張伯之懷壁知來者逆情見乎辭筮而不從動則有悔莫靈如卦定因三畫之吞或泄此書未免六丁之取蓋有聖人之道以斷天下之疑秦鏡𨿽亡幸斯文之未喪楚龜已朽賴其策之無遺問而以言瀆則不告○副元帥討亂臣諭將士伊戚自貽久露滔天之惡帝徳乃大尙寬棄巿之刑儻滋蔓而不除將噬臍其難悔某官某誘竊戎柄包藏禍心飛書構亂華之夷詭計爲奔軍之將幸免崇山之外放敢兆蕭墻之內憂眾叛親離人怨神怒𨿽欲不忌器而投鼠或恐以蹊田而奪牛若執小嫌有傷大義忠於爲國奮不顧身少正兩觀之誅彼自取爾趙盾一字之貶我其免乎無爲彼先勉出乃力○道藏經後洪惟玄祖遠振宗風垂三洞之靈文演一眞之妙理要使學仙之子咸與道俱尙憂誤讀之人或遭陰責宜新刊正用廣流傳○劾張唐臣酒過欲解憂於杜康佳期難遇俄立威於寧越和气有傷民自速辜酒以爲禮序點揚觶而語杜蕢歷階而升罰以兕觥脇以童羖彼醉不臧縱意所如受爵不讓多言數窮登牀而忤鄭公脫靴而忿力士鴟夷過左阿君之家沐猴舞平恩侯之第自以爲適不知敗徳自以爲眞不知喪身至有汝陽涎流公孫腹溢賀監眼花夷吾舌出未歌驪駒先賦相鼠犯朱虛之令激灌夫之怒拳安劉伶之肋帽脫張旭之頂曳墮地之遐罵到官之鄭不聞南康之納狂客不見後閣之遣窮賓在側𨿽有二豪所指豈惟十手醉猶未醒死而復蘇初逐武坐之蠅便可去矣誰謂宋門之犬如此惡邪仰天而呼烏烏向空而書咄咄幾年程普方思公瑾之交一旦楚元罷設穆生之醴宜加薄責用儆非彜盍省前愆勿貽後患○酒檄【山堂酒不至戲檄以督之】人生貴在意適我輩況復情鍾念樂事之難並須同欲之相濟山堂主人作眞率會鬭見在身掉船尋賀老於稽山賫具邀淵明於栗裏盜甕而飲者醉指瓶而索者嘗伶婦無言宋犬不吠乃有忘形爾汝痛讀離騷了一生於蠏螯視二豪如蜾蠃以其無公田而種秫故不待酉歲而乞漿莫謂寧逢惡賓亦可便稱名士獨不與李將軍爲地方且共江咨議論兵徒使汝陽涎流想見子幼耳熱酲猶未解釀可速傾得到於齊請鑑靑州之事或薄如魯夫免邯鄲之圍惠而不傷吝則有悔餘言不食眾怒難犯○焚問捨券髙堂主人好客不倦肇開東閣大辟南館坐上簪盍戶外屨滿客有趑趄而不獲進者乃持問捨之券而見焉其文曰百尺樓前問捨萬人海裏藏身誰念入室相如四壁徒立自笑移居東野一物全無略敍幽懷勿嫌多事不欲起樓背山借宅種竹當門蓺蘭開徑訪菊不欲犬吠於門梟鳴於木鬼嘯於梁鼠穿於屋所望取友必端序賓以賢屣爲粲倒席因賈前鄒不可不迎枚不可不涎醴如楚設榻似陳懸無使籍恥臣蔣云羞吏宣諤諤者去唯唯者來紆餘者悅卓犖者哀豈樂正子後長者而不見而燕昭能自隗始而築黃金之臺乎主人讀畢怒而投之地客懷歸以語鶴鳴鶴鳴曰吁夫心契則言入目擊則道存豈不見鳥能擇木木豈能擇鳥哉子欲以垂云之翼投覆卵之巢其可邪乃取其券而焚之客於是浩然長往不數日主人及於禍而客免焉○求田願爲聖人岷但得一廛田大庇天下士安用萬閒屋我館旣定我鄰旣卜人壽幾何生理易足約以自處能者養福非敢望設醴楚元指囷魯肅馮驩食魚子思饋肉乃有鄭相葫蘆薛公苜蓿陰將軍之蔥葉麥飯石季倫之萍虀豆粥吏部公之藜莧天隨生之杞菊商山隱士之紫芝少陵野老之黃獨請學爲圃中有樊遲之祿至於華元羊羹庾悅鴞炙監州螃蠏典簽熊白𨿽不至於嗟來而客不可以不速蓋在人者已所不爲在己者人所不欲以小人之心爲君子之腹是則釜不須轑鼎不須覆犬不須吠蠅不須逐無事而食有靦面目噫忘其朵頤之凶以養吾之老饕何其耐辱○悼犬家有畜犬始善終惡眾勸烹之姑息閒其惡彌甚戊戌秋烹以饗眾眾意頗快獨惻然悼之

非土性而畜常戒於書祖陽气而烹敢違於禮生豈不好禍皆自求爾心則獸心食者人食其志不如盤瓠其力不及韓盧盜如在齊吠如在桀楚人之井爲汝溺宋人之酒爲汝酸孝子爲之去妻裏媼爲之逐婦徐勉不敢以選宅楊布不敢以易衣饑則乞憐飽則反噬不敬而養𨿽猛何爲稍能聽指蹤於蕭何自可得終老於柏直孔門弟子寧無敝蓋之思噲等少年爭效鼓刀之勇有此行者其能免乎蓋與眾而棄之豈無故而殺者𨿽然逐兔難忘上蔡之情可柰嗾獒終速桃園之禍莊靖先生遺集卷之十終●後序莊靖先生遺集李俊民字用章別號鶴鳴老人唐韓王元嘉之後家於澤州少通程氏之學承安中以經義舉進士第一應奉翰林文字棄官教授南遷後隱於嵩山嘗遇隱士授以邵伯溫皇極數元世祖在藩劉秉忠盛稱之以安車召見廷訪無虛日遽乞還山卒賜謚莊靜【集作莊靖】先生世祖嘗曰朕求賢三十年惟得竇漢卿及李俊民二人澤守段正卿刻其遺集十卷【山西通誌】乾隆癸巳春餘於百神廟會購得此集碎爛難閱及秋修整遂得完好因錄省誌於首我朝顧子嗣立元詩選選先生詩爲一卷入乙集太平趙熟典藥齋記

此集惟當時段正卿一刻曁明正徳李瀚重刻二本而己今並罕覯海內藏書家如小玲瓏山館馬氏愛日精廬張氏號稱富有亦止有傳抄本故四庫書目云板己久佚以寫本著錄也余己丑歲重遊大梁乃得正徳本於巿上驚喜過望擬爲重梓以事牽率弗果適海丰吳仲�太守有五金人集之刻聞余有此移書見假遂舉以畀之太守手自校勘凡四閱月而工竣余旣幸玆集之有傳而太守好古劬書之媺不可以勿紀也因識其緣起如此舊有太平趙藥齋氏一跋曁所錄山西通誌一則並坿刊於後云

光緒庚寅二月上浣義州李葆恂文石甫識

余欲匯刻金源人專集爲一書王滹南集有淡生堂祁氏鈔本趙滏水集借得曹倦圃家鈔本李莊靖集𨿽有明正徳閒刊本傳世絕少四庫收錄時卽據鈔本錄入以未見刊本爲憾向知陸氏皕宋樓及振綺堂均有鈔本王太史懿榮許爲借鈔於陸氏尙未得寄己丑冬晤李太守葆恂知藏有正徳時刻本遂假以付梓是冬卓計入覲泛舟衛河少得閒暇乃於船窗校之按盧氏文弨補遼金元藝文志載莊靖集十卷錢氏大昕則列之補元史藝文志中卷數悉與今本合符喜無缺佚刊旣竣因志於末

光緒庚寅三月海丰吳重憙記附錄﹕李俊民字用章澤州人得河南程氏傳受之學金承安中舉進士第一應奉翰林文字未幾棄官不仕以所學教授鄕裏從之者甚盛至有不逺千里而來者金源南遷隠於嵩山後徙懷州俄復隠於西山旣而變起倉猝人服其先知俊民在河南時隠士荊先生者授以邵雍皇極數時之知數者無出劉秉忠之右亦自以爲弗及也世祖在潛藩以安車召之延訪無虛日遽乞還山世祖重違其意遣中貴人護送之又嘗令張仲一問以禎祥及卽位其言皆驗而俊民已死賜謚莊靜先生﹝四庫全書﹖史部﹖正史類﹖元史卷一百五十八﹞

