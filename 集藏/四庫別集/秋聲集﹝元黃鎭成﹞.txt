

欽定四庫全書

集部五

秋聲集

別集類四

元

提要

﹝臣﹞等謹案秋聲集四卷元黃鎭成撰鎭成字符鎭邵武人自幼刻苦嗜學篤志力行築南田精舍隠居著書部使者屢薦之不就最後用執政奏授江西路儒學副提舉命下而卒至正間集賢院定謚曰貞文處士所著有易通義尙書通考中庸章旨性理髮蒙諸書皆已亡佚惟此集尙存然原本十卷此僅四卷則亦非完帙也鎭成詩格淸新刻露在唐人中頗近錢郎不染元代穠纖气習可謂能超然埃壒之表者王士禎居易錄稱鎭成秋風詩云秋風淅淅生庭柯蕭蕭木落洞庭波紅樹夕陽蟬噪急白蘋秋水雁來多王孫不歸怨芳艸山鬼欲啼牽女蘿蒹葭蒼蒼白露下望美人兮將柰何又秋山小景雲家住夕陽三峽口人行秋雨二崤間不知何處眞堪畫移得柴門對楚山五曲精廬云歌棹曾窮九曲源精廬迢遞隠屏前閒尋五曲樵溪上三十六峯秋滿船以爲甚有風調今檢集中多韻致楚楚可供吟諷之作正不獨此三詩爲然蓋秀骨出於天成故霞舉云鶱自然雋逸固非抗塵走俗者所可及已

乾隆四十五年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●秋聲集原序

聲於天地間不能無也其大者雷霆也風雨也其次通之爲語言和之爲律呂下至時禽候虫莫不有聲獨秋或有或無歐陽子謂聲在樹間猶假物以爲言也莊生所謂天籟在天不在物也夫秋之爲气也寥閴而淸寂寞而虛淸與虛相薄或能有聲或能無聲不能必其有無然則秋聲亦天地間不能無者也余少學唫不能無聲大之不能爲雷霆風雨次之不能爲語言律呂時禽候虫又有所不屑爲者故托而自附於秋聲焉秋聲可有可無餘言亦可有無故錄之以爲秋聲集庶童子能聽之否乎秋聲子自序

●欽定四庫全書

秋聲集卷一

﹝元﹞黃鎭成撰

○歌

吳伯昭紅蓮綠幕圖歌

烏君之山從西來拔地萬仞靑崔嵬劃然磅礡下江滸雲麓隱隱棲樓臺上有飛蘿罥罣古喬木下有滄浪萬頃靑如苔紅蓮綽約泛渚淨綠幕縹緲臨湖開雲煙捲風島嶼沒窻戶洗雨冰霜回髙人自是靑雲客日向湖亭賞山色昔年走馬踏紅塵射殺南山雙白額今日綸巾羽扇閒獨面淸泠飲冰蘗壺箭收投勝負空棊枰罷局機籌息延陵公子昔稱賢畫手復見今道玄有聲之畫宜詩篇爲子作歌將畫傳

桃花嵒

小僉山中數塊石上出浮雲幾千尺寒泉飛下絕澗響老樹倒掛蒼苔壁巨靈擘斷知何年中有古洞藏神仙蓬萊宮闕浩杳靄世外別有壺中天巉巖磊磈相緣入雲霧晦冥光景集丹房石室淨無塵虎攫龍拏半空濕山人舊說桃花巖山髙水絕無由探我來正値巖花發長嘯獨倚春風酣同遊雅士貪幽趣自劚山云燒筍具兩山流水一川花依稀似是桃源處世上紛紛吹戰塵山中道人都不聞欲從君住不可得一聲孤鶴唳空云

希韋子歌【姓掲集有行實】

希韋子自說平生住旴里長身如鶴在雞羣丰頷修髯兩顴起蒼然神觀九旬餘老眼𨿽明不讀書平生作賦擅今古勇獵陣馬飛天吳海壇河上歐冶子聞猨放鶴雲臺圖【已上皆賦名】驚濤激石下眾壑巖■﹝山敖﹞磊碨相撐扶東方千牘寫未畢太白萬言詞愈出海上一官淸俸薄老气如虹終不屈歸來至死一氈寒至今遺墨畱人間嗚呼斷圭殘璧誰能惜秪有吟魂招不得

爲延平吳守實齋題張師夔畫西樓酌別圖

櫟翁平生丘壑徒筆力妙與元造俱延陵公子逺相訪爲寫酌別西樓圖近山嵯峨石磊磈遠水蕩漾煙模糊垂楊先霜葉盡脫老樹欲雪寒梢枯飛樓縹緲出天外下瞰萬頃平流鋪若非潯陽浸月之江渚卽是洞庭落木之重湖有羙人兮渉逺道念王孫兮怨瑤艸思臨水兮送將行更登樓兮慰情抱巍巍上國黃金臺迢迢一曲陽關杯酒酣拔劍更起舞志气上薄浮雲開人生何用傷離別海嶽神交盡豪傑澒洞風塵不可畱千里依然共明月還君此圖歌我詩安得與子同襟期君不見平生鮑叔能知我車笠鮮有相逄時

贈何萬里

瀧流繞郡山如戟黃茅峒深秋霧黒幽篁蔽空鼪鬼嘯絕磵下水沙虫射生猺持刀跣雙足出入如飛踐荊棘官軍相持不敢殺年年出峒來爲賊何侯挺身諭其渠深入不用一卒驅椎牛釃酒拜縣令叱散部伍從降書君不見伏波將軍徵五溪瘴雨濕衣歸棹遲又不見令公單騎喪虜魄萬馬不嘶邊月白古來豪士立奇功何侯身老心力雄上尊襲衣拜賜畢歸釣白雲淸渭中

題辛庸之所藏子昻畫淵明漉酒圖並書歸去來辭

先生歸來三徑荒宅邊五柳森成行野田流水春欲莫種秫未斸南山陽苖稀艸盛收已薄畢歳未可供壺觴前年彭澤才一稔已具盞勺開糟牀鄕裏小兒不觧事使我掉臂歸柴桑偶然得米釀爲酒籬下又報秋花黃呼童染指驗熟否甕面盎盎浮雲漿秪將頭上葛巾漉下注瓦缶流泉香科頭席地竟一醉白日嘯傲登羲皇元嘉甲子不足數陶然醉境眞吾鄕栗裏先生百世士吳興學士遙相望畫圖入妙書更羙翰墨一代傳文章辛君得之能寶藏我亦長歌歌慨慷

貧女吟

貧女娉婷年少時綺窻日日畫蛾眉不羨桃花妝笑靨肯隨楊柳斗腰肢寒機織得雲間素靑鸞一一銜花度自裁春霧作春衣含香試縷薔薇露長憐玉質觧傾城誰料貧家嫁不成年去年來春色晚花開花落兩無憑時時自理閒妝篋尙有翠蕤金奩葉玉纎不似舊時妝瑤臺更度琴三疊秪今老大白頭新如何卻說嫁商人貧女貞白毋辭貧猶勝東家女兒嫁得不終身

胡氏摶虎圖

北風吹雲沙艸黃日落曠野天茫茫徵人露宿霜月苦猛獸擇肉夜跳梁殺虎全夫匹婦志畫圖凜凜猶生气丈夫擔爵析人圭千載猶能激忠義

題墨菊

江南九月秋風涼秋菊采采金衣黃近時丹丘出新意卻灑淡墨傳秋香靑城學士曽題藻散落人間共傳寶卷舒造化入毫端回首東籬自枯槁東陽傅君心好奇何處得此秋霜枝湖湘衲子逺相貺筆勢迥與丹丘齊香英細蹙元玉屑老幹抝斷烏金折不隨粉黛學時妝自與幽人同志節淵明已逝屈子沈晚香縱有誰知心感君畫圖三嘆息爲君長歌楚天碧

李將軍歌

李將軍少年意气輕浮雲靑絲絡馬黃金勒寶劍錯鏤交龍文十二髙樓連廣道千金結客大梁門昨日彎弓連白羽射殺南山白額虎歸來饗士酒千鍾自向靑樓按歌舞前年起兵從義旗斬將陷陣身如飛上功幕府久未報有酒不樂當何爲

直沽客

直沽客作客江南又江北自從兵甲滿中原道路艱難來不得今年卻趂直沽船黑洋大海波連天順風半月到閩海只與七州通賣買嗚呼江南江北不可通只有海船來海中海中多風多賊徒未知來年來得無

逺別離

逺別離百里奚西戎已伯君當歸人生莫忘貧賤知至今令人思扊扅

逺別離秋胡妻五年不見容顏非學成無患富貴遲吾寧采桑待君歸

悲秋詞

長嘆復長嘆芙蓉落盡秋水寒庭前百花枯爛死遊子日暮衣裳單白日悠悠歳將晏江南水深波浪散鴻鴈不來江水長零落秋云滿江岸願天吹作淩天風吹開白霧靑暘紅願天化作炎天雨物物昭蘇感天語

從軍行

秋風漠漠寒云低隴頭野鴈隨雲飛北方健兒長南土學得南語相嚘咿羽書昨夜到行府下令急點如星馳明日橫刀出門去回頭不得顧妻兒山城止捨休十日百姓饋給無饑疲路上逄人寄書歸道好將息無相思重關夜度月落早五嶺冬戌天寒遲買羊擊豕且爲樂破賊歸去知何時

蘭溪夜泊示同遊

昨日一帆風力輕一日已過三日程今朝一船江月明萬里一色秋空靑江淸月白烱相照宇宙滉漾無纎塵君不見采石江頭李太白醉著錦袍天地窄騎鯨飛上九天去世上紅塵污不得又不見赤壁磯上蘇坡仙扣舷歌罷心逌然洞簫聲斷碧雲散千載尙有遺音傳此夕何夕見此月水色天光共奇絕古人已逝不可畱長嘯一聲山石裂臨髙望逺誰能從淸景已復隨飄風推篷欲起爲君舞忽有白鶴來江東

黃仲文雲松巢歌

君不見謫仙翁揮斥八極如遊龍東行扶桑過若木隘視人世不可容九江日上見五老身秪欲巢雲松雲松之巢出天表九點齊州蟻封小醉翻江水挹天瓢仰視浮雲沒孤鳥騎鯨一去天地空元圃三山白雲繞誰似黃家公子賢放情飄蕭懷謫仙有詩萬卷比秋月有酒百斛如流泉名囂利聒不到耳綺窻阿閣浮輕煙結巢亦與雲松伴自拂天風淩汗漫句裏哦成碧水秋毫端貌得瀟湘岸長松落落云冥冥歳晏懷君霜霰零流脂入地應千歳寄我春山煮茯苓

島夷行

島夷出沒如飛隼右手持刀左持盾大舶輕艘海上行華人未見心先隕千金重募來殺賊賊退心驕酬不得爾財吾槖婦吾家省命防城誰敢責

莫猺行

莫猺射生蠻峒谷窄袴短衣雙赤足前年應募作官軍惡少如雲學妝束千村一過如蝗落婦滿軍中金滿槖廌冠擊碎且勿嗔鄰冦不虞吾所托

負薪行田

家臘月上山時赤腳負薪雨中歸身無夾褐頭無笠寒風颯颯吹濕衣檐牙滴瀝聲不斷天地黯慘逄歳晏自從十載正月吉雨雪陰霾少晴旦亂離竄匿饑寒死上宰有無惟浩嘆身彊眾勇能殺戮白玉爲牀金作屋宣麻誥勅天不卹一命不沾寒士族雨師汝靈胡不仁元日人日乃有神赤土槁苖遁何所天威人虐民獨苦

題新城彭元履賑米捲

君不見東門冠蓋如流水武斷稱雄跨州裏又不見北裏笙竽聲沸空千金結客五陵東董家豈無儲粟塢盧家亦有多田翁京坻倚疊誇紅腐一粒何曽到魚釡漫令饞客長饑涎寂寂朱門鎖煙樹何如旴水彭徵君發粟盡活饑年民相逄相語無徳色況受朝省酬官勲陰隲冥冥天福善八十童顏身更健只今生子又生孫舉義除殘保鄕縣彭家世世名義惇食報定似於公門須畱鐡壁障江表河潤不隔閩山云

分題送黃汝楫

冉冉孤生竹生在昆侖之嶰谷直節離離出地深寒梢蔚蔚參天綠竹髙不受霜雪侵願君同保歳寒心竹管可作簫韶聲願君吹作鳯凰鳴鳯凰鳴致時雍九奏方知孤竹功

題逹可大監遊武夷捲

吾生有癖惟愛山夢魂長在溪山間祕書示我武夷捲已似著屐窮躋攀武夷三十六峯碧煙雲出沒秋孱顏丹崖翠壁千萬狀靈花異艸何斑斑上有七層欝羅級下有九曲滄浪灣仙人騎鶴互來往但聞雜佩聲珊珊紫陽夫子昔曽住傲睨鑿破浮雲關棹歌一曲天宇闊至今遺響在人寰桃花流出前溪去石門不掩春風閒平林山色自無恙我欲與子聽潺湲

采薇行

陟彼西山言采其薇淸晨荷鋤去日晚束擔歸登山不厭髙山下薇苖稀斸土不厭深土淺根不肥不辭登髙斸深土但念妻兒常苦饑赤日行天燥土熱流汗被體沾裳衣家家搗薇根舂杵聲相聞經旬不粒食杵重筋力微汲泉澄粉作餌薄菜色已覺容顏非嗟哉田家百苦無休時野人見之心益悲逹官貴客不到此日醉華筵知不知

秋聲集卷一

●欽定四庫全書

秋聲集卷二

﹝元﹞黃鎭成撰

○五言古體

山中雜詩

山中春日長芳林翠如織放意得散步徘徊度阡陌相逄耦耕人藉艸成太息雨歇淸池深云收暮山碧野蔬聊掇拾共此謀朝夕故人天一方悵望那能卽長歌發中情且以慰疇昔

粱肉致五和不如蔬味眞浮文謹邊幅不如野情親春水日以深春木日以新流禽在髙枝和鳴樂暄辰使我坐終日悵然思逺人欲行車無輪欲渉舟無津但有金石心憑寄江南春

道山亭晚憇

平池雨初晴日暮春水深殘霞墮空闊規月光已沈驚波躍潛魚過影窺翔禽茭荷綠參差嘉木懸淸陰但起垂綸想逺生江海心小大固有殊放歌無古今

贈黃汝楫

吾邦文獻邦江夏實著姓自從唐葉來忠孝溢郡乘天朝躋仕版先後相輝映亢宗入省郎孝友根至性乘時起書佐弱冠師法令驊驑丰骨奇鵰鶚羽毛勁歷塊雲路闊摶風海天迥五羊城郭深八桂雲山勝歸來陟藩閫晨夕奉溫凊薇垣開省署咫尺郎星應乘遽入鄕國長吏各郊迎旣勤松楸省亦展桑梓敬親朋慰所望尊酒更相慶祝子踐華級勉子崇徳行他年互揚歷一一樹佳政江空島石出霜落天宇淨驅馳廹使事水驛舟可榜去去三神山相望發孤詠獨有歳寒花殷勤爲君贈

李萬戶死事

李侯將家子英姿仍妙年慷慨赴出師悲風動戈鞬結束辭親去義重不顧恩鉦鼙動天地列校在轅門悠悠渡劍水慘慘煙塵昬白日橫殺气黃茅吹瘴氛行府檄書來色動沮三軍一死忠孝備捐身何足論淸流山下水哀歌弔忠魂卹典胙一方颯爽應有聞

南田耕舍

離離南山田采采山下綠玆晨涼風發秋气已可掬羙人平生親零落在空谷顏色不可見何由踵髙躅我耕南山田我結南山屋下山交桑麻上山友麋鹿還肯過鄰家鄰家酒應熟

暮春

風雨不出門人事頗周浹髙齋誦金文虛晝了白業登樓聊四望新翠滿林葉江南春欲暮日月如轉睫靑山猶故人浮世墮灰刼誰能淩汗漫長使幽意愜

石橋山

散策南山下逶迆登石橋五渉曲澗水兩山欝岧嶤夤緣度絕壁攀蘿俯山椒懸瀑瀉層崖冰華垂空飄盤紆上石磴天梯颭回颷廁足得平地聳身淩丹霄入谷煙霞深松竹聲蕭蕭會當發天祕翦此荊榛條結屋棲白雲覧矚千峯遙土沃旣宜耕山深仍可樵因之習天遊已足遠世囂悠然萬物表我隠誰能招

謝家山

結廬在南田已辭城郭讙山水未幽深擬謀泉石間野父導我行同登謝家山緣溪入深窈絕磴窮躋攀憑虛橫鳥道髙回白雲關下瞰飛瀑流倚杖聽潺湲良疇忽衍曠陽坡冬不寒盤旋得幽谷外密仍中寛松根有茯苓竹本易成竿願與同心人築茅棲煙巒去市十里許塵氛無能幹食力中無慚傲然身世安

臘月過裏惇田舍

天髙北風寒日薄歳雲暮衰年畏奔走乃復在途路山村投寓捨所歷遇親故具言違別久相問未知處玆晨喪亂中詎意忽歡聚畱客坐西窻呼兒忙治具家釀熟未篘舊醅鄰所助筍蓛雜梅■﹝艸橑﹞火豆連蔬茹慚愧齒牙疎杯盤宜我恕雞肥割黃膏苦勸頻下箸雜坐同幾席誰能嗔禮數翁年當自寛鄙野得眞趣所願息兵甲田裏無徵賦借屋傍流泉從子山中住

避地椒歷【三月初九日】

鄰家急相報且往椒歷山登陟如猿猱合沓同躋攀逺近火煙起指點望城間椒歷不可住廹晚登孱顏夜宿艸樹中露下山气寒

三郎山【初十日】

曉度三郎山云深徑盤濕斜迆下陽坡人牛競來集汲泉吹野火煮飯分余汁扶難感藜杖欹倒僅能及行行不可望危峯倚天立

上鵲【十二日】

一家巢上鵲俯瞰萬級田扶攜數百人夜宿荒山巓正晝雷電飛驟雨奔流泉月黑石磴滑歸路相攀緣後至且勿廹小立聽潺湲

謝邊【十二日】

衝雨來謝邊滑路沾泥塗舊鄰忽相見畱我宿山居然薪燎我衣取酒慰我劬𨿽有骨肉親各在天一隅感子勞苦意焉能念﨑嶇

南山有幽士

南山有幽士白首在林坰平生好音樂頗識律呂情截竹作髙管吹作鸞鳯聲不逢師曠識但有農人聽農人何所別聽罷心冥冥但道是好音彊聒不少停此士厭爲煩幾欲逃其形安得似農人飽食心無營

僧別峯所藏鄭子聲竹樹圖

空谷有佳人連蹇歳雲暮淸顏不可見香墨在紈素江山澹微茫起我滄洲趣白石隠疏篁秋霜懸老樹天髙鴻鴈稀水落沙觜露上人心迹空對此了言句亦欲棹孤篷云深不知處

江仲謙恆徳堂

江君世令族家在君山陽君山四千仭上有白玉牀雲气出陰壑靈苖產陽岡仙人時往來石室畱禁方江君往得之歸爲恆徳堂九轉空靑砂沃以神樓湯散入刀圭匕冬炎夏淸涼夭閼一以全吾心乃夷康四海患痿痺齊民生痏瘡國醫敢束手忍視全膏肓大山多靈藥食之可年長安得往從君吹笙住藥房

王伯原千葉海棠

幽亭背喧郭嘉植標海棠穠姿曉露靚縟艶晴暉光三蕚布層蕤一株殊眾芳瀟灑坐中人畱連花下觴髙歌送白日起舞炫紅妝持以贈佳賞聊報五云章

同禦史鄭彥昭登丹臺韻

晨登煉丹臺云磴互盤曲五月居髙明曠逺窮望目雨洗炎塵淨涼風動梧竹遙峯明晚翠近瀬潄寒玉聯鑣得驄騎杖策偶馳逐詩畱紙上云酒散樽中綠坐久獨歸遲鳴騶出空谷

予作南田耕舍諸公賦者率擬之於老農噫人各有志同牀而不察世之君子乃欲責人之知己不亦難乎因作寫懷二首以自觧云

白日不停馭頺波竟東馳忽忽年歲攺念此將安歸我欲驅車行太行路崄巇我欲駕方舟滄海無津涯豈不顧行邁出門愼所之有田南山下可以供盛粢有廬在中田可以譚書詩上探羲皇際下及商周時賢聖尙淪落微生何足疑懷哉羨門子千載以爲期

種田南山下土薄良苖稀稊稗日以長荼蓼塞中畦路逢荷蓧人相顧徒嗟咨我欲芟其蕪但念筋力微終焉鮮嘉榖何以奉年饑誰令惡艸根亦蒙雨露滋豈無力耕人悠悠興我思

畏日

畏日不肯沒秋暑過於夏孱軀受炎熇感疾未能瘥金錢買藥褁寢處不遑暇每懷逃林泉無地安茅舍南山在絕頂佛屋古松下流水挾雙澗淸颷拂崇榭我欲往從之僧榻仍可借俯觀塵世中揮手一髙謝

苦熱

苦熱中夜起仰視天沈沈眾星失光耀雲霧生晦陰丰隆亦憑淩霹靂聞迅音欲雨竟不成徒受苦熱侵人事不可問天意誠難諶安得金颷來悠然淸我心

謁釣臺

桐江兩石臺屹立萬仭髙昔日羊裘翁長緡釣秋濤雅志不在魚白首蹲江臯誰知九重尊乃是舊同袍故態不可除林泉終遁逃睨彼軒冕榮乾坤一鴻毛泊舟滄江側捷步追猿猱下窺流水淸仰睇風雲豪崇祠庇林麓千載猶焄蒿懷哉古人風江流日滔滔

秋日雜興

去年植芳樹花落隨飄風今年復花發一一盈庭紅我生固云晚不覿古哲容後此更千古來者應無窮亭亭道傍屋蔚蔚生蒿蓬名迹不可見誰知雌與雄蹈道悔不早委形天地中

閒登屋西樓望見靑山多誰家築新阡山下髙嵯峨不知新阡後喬木生蔦蘿白日不返照滄海無回波仰首見飛鴈雝雝鳴且和人生苦無歡爾鳴將柰何

陰雲垂四方炎謝气將凜忽聽秋霖聲中宵警孤枕所憂在田稼耿耿不能寢昨日出南郊喜見秔稻稔芃芃冒蹊遂趨獲得髙廩庶供科役余足以勞炊飪

秋園風露髙叢菊有丹白丹者挺尋丈枝葉紛以碧結花小如錢何以答春澤白花大盈圍心葉窘虫食卑棲眾艸中根幹才咫尺芳烈固不衰終焉鮮顏色低昻不相慕觀者徒太息

何樂不飲酒不飲持空杯空杯不可醉柰此悲秋懷躊躇望南山天气亦已佳有客請我歌抱琴爲君揮一彈淸商發再鼔浮雲開孤鶴感此意起前舞毰毸但恐古音多不與君調諧

城南初夏

樓居愛初夏暄涼適中時欣欣眾木榮敷陰映前池新竹日已髙荒苔亦云滋好鳥時關關和鳴戀深枝南山如有情相對如相期紛紛一籓外日夕車輪馳良時有再至古人寜可追登髙愧授簡掩卷慚言詩聊用逐時作詎當千載垂

城西紀事

今日稍淸適獨出城西村感時經喪亂風物異郊原林摧見平陸寺破畱頺垣髙亭化莽墟華屋成蔬園徘徊在中路偶聽農老言新苖未入土苖艸日已蕃丁男赴徵調期令集轅門況乃乏牛力辛苦難具論我聞增慘愴無策拯元元身老不能耕焉敢飫盤飱

贈秋厓上人

開士黃金剎齋房白雲外尋師天臺山貝葉寫經唄淩晨餐正陽玉屑和沆瀣飛錫到城市刀圭起沈瘵逃名師伯休隠顯謝流軰有時棲石室宴坐眞空界行藥度幽澗秋云濕霞佩我欲往從之髙蹈塵宇隘他年嵩少間揮麈一投芥

南田賡倪體中見貽之韻

中田有耕捨乃在南山陽啟戶見流水雲煙欝相望夙昔江海心中年甘退藏躬耕聊寓情學道未迷方過遊鄰里間藹藹松楡鄕倪君妙篇什時同賦艸堂山林各沈困風雅俱淪亡慷慨但懷古迂闊空談王平生屠龍術匣劍收光芒濟世得良醫不如君技長救渾用寸膠誰能振頺綱靑山自秋色籬菊亦有芳鄰家酒可貰白稻吹新香陶然任天眞髙歌成報章

遠適

吉日有遠適我行志四方西馳窮河源東望臨扶桑南通火維外北逹冰竁傍勿謂天地闊勿謂歳月長駑馬積十駕千里追飛黃大鵬發天池摶風起翺翔誰能守皁櫪不復馳康莊誰能斂羽翮但學搶楡枋大道甚平夷誰謂阻關梁寄言遠適者日進不可量

山陰夜泊

暮辭越城東舟子夜挽繂洫澮如同間旁午不流溢憑風彩鷁涼過堠奔馬疾觧柂湖中央須臾月東出是時新雨過微靄散祥矞金盤初爛漫水鏡乍溶潏火齊投冰壺蠙珠耀蛟室羽翰疑已生埃壒盡相失狂歌不能寐自謂仙可必舟子正鼾眠見慣何足述

劉伯熈淸溪圖

暫脫塵鞅系結此淸溪居偶從農圃鄰時讀種樹書聽瀑掃松石眠云依艸廬韜琴自無弦直鉤不在魚未知穹壌間寵辱當何如

○五言排律

送錫實布哈顯中赴秋闈二十韻

聖世恢文治賢科擢雋材風雲連地起日月麗天開右武宗盤衍同文國本培羽儀生鳯穴神駿出龍媒況子年華盛由今學力該溯流通渤澥摛藻逼昭回世閥開中夏師垣集上臺山河金誓托柱石鼎臣陪鼻祖壇猶累難兄錦自裁露濃花作縣風遠栢爲臺勸駕方三歳馳書動九垓浙江云洶湧越嶠月崔嵬絕漢畱攀桂淸秋送踏槐翼翻閩海雨鱗躍禹門雷畫省文章雅丹墀禮樂剴學期先俊造名擬冠倫魁玉樹榮諸謝斑衣慶老萊天津環列宿雲路絕纎埃逸气余篇翰髙情寄酒杯旗鈴探喜報應待捷書催

投贈鄭守光遠三十韻

累洽開皇極分藩重守臣列茅周土舊分竹漢符新師帥能宣化儀刑最近民隼旟張日月雄閣麗星辰地紀逾荒服天光照遠人選材歸徳器分命聳朝紳一代文章伯羣心怙恃親祖風先藹藹家學早振振聽履曽馳譽工書固絕倫九苞騰鸑鷟千里驟騏驎仗引陪供奉官聯屬選掄河源通析木星象擁勾陳暫輟中朝紱來紆外府輪土風連太末山節聳全閩佐秉臨漳浦褰帷入劍津近河能借潤依燭觧光鄰化雨蘇民望祥風洗瘴塵袴襦歌已浹刀劍俗咸悛山郭惟樵郡封鄰接海瀕地偏田少沃土狹戶多貧捐瘠饑羌並流亡寇役頻震淩思大廈枯枿徯洪鈞幸借循良牧咸依撫字仁晝長簾似水更靜月如銀赤社分南服淸都拱北辰報看三月政和覩萬家春少日探經笥頹年愧席珍雨畦仍把耒風艇自收緡喜見瘳民瘼無由傳吏循祗須成徳化濡筆頌堅瑉

送監郡庫克楚通議公致仕歸維揚一十二韻

近郡稱良牧如公實罕倫處家原儉朴施政本寛仁不擾心如水無私化若神鎭浮安屬吏持重協同寅憶昨虞汀寇煩公撫邵民孤城存保障列壁靜風塵課最逾三載生靈煦一春村村田悉墾戶戶粟皆陳大府方交剡髙情自乞身攀轅徒擁霸遮道莫畱恂淮海通諸夏溪山望七閩作詩無溢羙端不愧風人

贈奉使宣撫傘薩爾二十韻

寶歷承千祀輿圖冠百王際天開日月率土效梯航累洽規模遠重華法度彰建官周典禮熈績帝文章總總繁生聚茫茫辟土疆枯荄虞阻澤蔀屋慮遺光宸闕憂方軫宵衣寢未遑疇咨人傑用直指使華將曠典臨軒重淵衷布詔詳閭閻遐可邇冠蓋蔚相望秋气騰鷹隼朝陽集鳯凰渡江搖嶽影壓境重星芒蠡澤魚龍窟閩山水石鄕徳音昭兩道威譽聳殊方人瘼先扶拯官流盡激揚煦和深雨露推斷肅冰霜財力東南竭饑羌十九亡繭絲期重惜琴瑟徯更張伏謁慚褒櫑陳詩忝泮璜願聞歸奏日竹帛永垂芳

從張子章假唐書觀畢作此歸之

瀟灑張公子淸修名不虛時尋山水趣日與聖賢居亂世不學武散金惟貯書琴樽長日外燈火早秋初孝友光門閥才賢拔裏閭壽親環彩服佳客曵華裾蓄畫俱名品娛賓始一舒藏文尢善本尙友待三餘鄴軸誠多子唐編不恡予轉頭忘記誦寓目送居諸假久情知厚還遲計恐疏星垂天祿挍云繞道山儲整帙矜全璧馳函愧報琚經籯傳善慶應覩化龍魚

和吳誠中感興六十韻

十載嬰離亂三靈紊紀綱長雄尊武斷氛祲晦文昌赤子還思漢皇天只眷商未能書痛哭誰合傳循良邊鄙時猶聳污萊歳亦荒餐芝憐綺季采藥羨嵇康寂寞山林路紛紜聲利場舉杯浮月影拔劍動星芒溝壘連堅壁樵蘇遠饋糧蓋藏空里巷儲偫盡倉箱不獲安吾圉何由靖彼疆感時懷櫟社辟地得楡鄕千里淹騏驥髙岡集鳯凰圃芳飛蛺蝶波暖浴鴛鴦歲久家山近春深艸木香故人情獨厚老子興尢長瀬釣狂如故盤居樂不殃開扉延竹徑展席蔭茅堂庚甲相先後交遊半在亡忘形諧笑謔好客謹迎將桃李門墻暖風雲水石涼悲歌增慷慨遠引廹倉惶戍壘何曽撤山家亦可傷幾時韜甲冑何日返耕桑渉世艱嘗備偸安願少償斸云新逬筍鋤水欲抽秧俯仰心猶壯登臨力尙彊鶯鳴晨喚友蜂起午朝王露蘂丹砂滴風篁翠葆張稻香收野碓酒熟出鄰墻步屧穿林塢扶笻度石梁雪晴山屴崱煙晚樹蒼茫志可林泉遂情難畎畝忘巢居違猛鷙陸處避懷襄淚盡萊公竹歌沈召伯棠燻徵思馬葛增秩想龔黃狐逐令先虎狼因用牧羊關河連灌莽郊甸厭糟糠疑段蹄新鑿驊驑首獨昻十藏矜鼠臘千仭覆蜣螂上將專鈇鉞遺黎蹈火湯同袍能邂逅散策幸徜徉田裏無愁嘆鄕鄰不弔喪探幽尋絕谷窮睇陟崇岡適野何煩騎臨流詎假航綈袍安綺縠糲食飫膏粱玉糝調羮法松花釀酒方紵溪仙館集襆石帝庭光野蓛羅珍饌山花麗靚妝星壇逢薊子云洞入劉郎地僻觀松鶴天淸遠虎狼絳霞勻醉臉淸露潄吟腸自擬襟期素那知鬢髮蒼有尊開北海無語問東方聖主勤延訪山農覺散狂集飛從渤澥淸濁辧行藏連姻共村落結屋傍林塘石平多可坐泉羙總宜嘗榮名謝伊呂笑傲學羲皇微軀寄宇宙行樂答淸章

秋聲集卷二

●欽定四庫全書

秋聲集卷三

﹝元﹞黃鎭成撰

○五言律

春日山行雜興【四首】

出郭晴光遠臨髙逸興賖路經棲鶴地山入種桃家石頂尋雲母松根飲雪花故人畱宿處朝飯有胡麻

山翁畱客住自說樂餘年日養分男捨春耕稅主田雨泥朝過鹿山木夜啼鵑雞黍煩相勞桃花出釣船

城郭心何補煙霞迹未疏抱琴多勝地得酒卽吾廬夜候丹砂火春尋石室書夤緣到幽絕髙士亦巢居

夜宿東屯月朝行北渚云地穿龍虎气星列鳥鬼文白墮仙家釀靑精野客分人言王子晉笙鶴至今聞

春雨南田書事【三首】

流水三椽捨桑陰五畝田飯香分野碓茶熟候山泉石榻看云坐溪窻聽雨眠桃花川上路應有釣魚船

瓜圃通鄰巷柴門接野蹊賣薪歸早市行餉汲寒溪野鷺山前落林鶯雨外啼客來渾不答孤絕正幽棲

艸徑交塍畔花村曲水隈夜燈鄰屋語晨弩獵人猜石閣云低樹溪添雨沒苔已無機事到終日面崔嵬

鉛山早行

早起辭林館鄰雞已再嘷月弦當戶直斗柄挿山髙細濕侵藜杖輕寒襲布袍前趨東日上五色動雲濤

題三磵鄭氏耕隠所

故人耕隠處一壑樂餘閒遶捨流春水當門出曉山課童歸雨外畱客住雲間尙恐違溫凊城中日往還

三華吳宜甫桃溪十詠

本原樓

樓閣依山外髙居白日長樹陰浮石潤云影入江涼宴坐涵千古遐觀納八荒此時天籟寂虛白自生光

旦气軒

曉起憑虛檻蒼涼羽翰輕五雲開日觀三島接霞城雨歇連山淨塵銷止水平試循嘉種看新綠自欣榮

半月池

鑿地通泉入冰輪隠半規水涵光澹澹雲度影遲遲坐引流杯稱書添洗硯宜蛟龍得風雨終去躍天池

綠玉洲

種竹滄波上春深長萬竿晴琴依水潤夏簟入林寒渭畝誇千戶河菑頌百官主人持勁節畱待雪霜看

濯纓泉

石潤通山气甘泉一派流霧浮丹穴暖冰浸玉壺秋遠逹朝宗志深懷澤物憂濯纓無限意風雨滿滄洲

白雲塢

川上桃花塢春風十里程遙遙靑嶂合隠隠白雲生艸閣遮難覓芝田潤可耕從龍當作雨膚寸起天行

釣魚磯

溪上收殘雨沙邊水落新掃苔畱坐石投餌得遊鱗客至初篘酒僮歸旋析薪住山元不惡物色莫相親

納稼畝

谷口躬耕日秋風獲稻粱地腴登歲事天角兆豊祥野爨靑精熟山瓶白墮香此身𨿽畎畝一飯豈能忘

藝麻圃

捨外環麻圃千畦翠玉林補紉紅女意種樹逸民心夜績分鄰火寒機雜曉砧年年榮雨露衣被及人深

懷濟舟

溪上桃花雨堤痕半沒沙永懷舟楫利何恨水雲賖赤壁淩仙袂銀河送客槎傅巖應一起未許伴煙霞

登南山蘭若

開基淩絕頂居與鹿爲羣一徑落紅葉萬山生白雲石梁秋蘚合茶竈午泉分此地多苓術長應侶隠君

乘涼

借屋依喬木乘涼愜病身日回山有影風遠竹無塵除地平施榻攀條側掛巾應攜龎老宅眞作鹿門人

得雨

十日得一雨今晨初入秋洊饑期一稔嘉遁樂三休綠茁晚菘圃黃收先稑疇太平耕鑿好羣盜勿相讎

南山紫雲山居【十首】

一宿南山頂仙凡此地分河明疑有浪天近更無雲月色初秋見泉聲徹夜聞紅塵飛不到甘與鹿爲羣

紫雲當七夕織女度銀河絕頂瞻星近浮空見月多仙家還杼軸人世自干戈抱拙何煩問臨風一浩歌

一衲紫雲間幽居丈室寛無求塵世遠不語道身安茗瀹薪鑪沸瓜沈石井寒似君精進力得法諒非難

樹老秋仍露山空晚更鮮雨添舂藥水雲濕種瓜田對榻僧長坐聞鐘客未眠自應麋鹿性疏散愛林泉

伏日不知暑泉流山四圍竹風渾卻扇松雨欲添衣逸老爲家好逃喧過客稀虛亭無戶牖冉冉白雲歸

絕壑開闌檻遙峯展畵圖雪翻僧供缽云遶佛香鑪接板橋橫澗連筒水入廚杖藜行藥去九節得菖蒲

竹露連巖際松風滿坐隅水舂如有節山鳥似相呼暑雨收崖蜜晴雲斸土酥月髙秋萬宇身世一冰壺

碧巘明霞外秋山畵不如染成紅瑪瑙削出翠芙蕖五老天邊見三神海上居坐來髙月上聲落晚鐘疎

閒士來何處談空坐夜分五山攜杖月三楚染衣云塔禮旃檀相臺翻貝葉文南峯尋道侶吾亦偶相聞

絕境紅塵遠髙居白日長僻宜人不到靜與世相忘宇闊星辰大山虛水石涼翠屏天外立秋气晚蒼蒼

八月稍告旱時雨沛然

天際云初密山尖日尙明疾風搖竹亂斜雨射窻鳴濯熱乾坤徳悲秋畎畝情又聞鄰冦警飛檄報徵兵

八月

白露下山城秋風一夕生遠山晴若近微日晦還明南國登禾黍中原洗甲兵惟應餐沆瀣云表桂華淸

冬夜

室暖知冬候更長識老情客氈初夢覺鄰燭更書聲漏緩風傳逺窻虛月透明自存中夜气起咽玉池淸

苦熱

展書成坐睡就枕卽無眠惰气傷頺景孱軀畏暑天樹陰靈隠路溪冷武夷船未得乘風去懷人意惘然

感事

忽得西軍報驚聞气愴然鼓聲沈白日旗影落靑天憤切居妨食愁深起輟眠王師宜壯直卽聽凱歌旋

還家

避難三遷久還家一歳余亂中全子捨兵後保先廬池廢艸畱密徑存林伐疎室堂聊訊掃未敢計空虛

至節

至節新陽候關山戰伐場沍霜宜應序初日漸舒長艸蔓寒終隕梅花靜自香預謀煙艇好春暖釣滄浪

題朱澤民畫山水

與客浮湘水琴書共一舟雲間雙樹曉天外數峯秋指顧銷塵慮棲遲發棹謳未知身是畫明月滿滄洲

麻姑一宿

絕谷寒聲淺陰堂翠色交搨書摩蘚石炊黍入煙梢瀑落投龍洞雲歸養鶴巢誰能招我隠未用觧人嘲

學稼

學稼存吾事居山樂有年地收鍾一畝人糴斗三錢曉雨丹林外淸霜白鴈前爲謀雞黍具邀客共談元

斛蘭三開有懷蔣師文

白露滋蘭斛寒花晚更畱香臨日午靜孤耐客心幽夜月連千里天風薄九秋故人江海去相憶負同遊

東陽道中

出谷蒼煙薄穿林白日斜崖崩迂客路木落見人家野碓喧春水山橋枕淺沙前村烏桕熟疑是早梅花

裏墩田家

去市二三里居山八九家雨餘添菜莢霜後出梅花榖稔冬饒酒泉甘日羙茶俗淳人事簡容我傲煙霞

冬春連雪

南北艱危日乾坤老大身深山一月雪故歳兩年春宿麥抽晴早寒梅破臘新欲談當世事髙唱若無人

社日

嶂隠層層樹溪流片片花看云連石室聽雨滿山家目短書疑字牙疎飯怯砂日長初試水分得社前茶

○七言律

寄雷隠上人

最憶髙人住翠微萬巖千岫雪消時林階月在行香早石屋云多出定遲棲樹有僧畱聽法看泉無客和題詩松關不鎖容相叩定覓春山食紫芝

春日郊行

春郊冉冉散晴暉芳樹頻聞一鳥啼山驛水流花落盡石田云暖麥抽齊禪房鑿路當巖半釣屋維舟近竹西行過野橋人語近尋源應到武陵溪

題秋江把釣圖

獨載輕舠過碧川一綸牽動楚江天蘆邊有月還吹笛柳外無風不系船畱火夜然湘岸竹得魚朝送酒家錢十年湖海眞如畫亦欲狂歌一扣舷

遊麻姑山用蔣師文韻

紫霧龍鸞月裏遊白銀宮殿海中洲麻姑宴罷壇猶在葛令丹成井獨畱滴雨浮嵐空翠晚飛花散玉瀑簾秋誰能共食金光艸來住仙家十二樓

雙溪客館

江關風壤故相接江閣感時還念家白鳥飛去船著岸靑魚上時人浣紗仙壇扶登借笻竹野客進飯畱胡麻城下新水長三尺裹糧明日共乘槎

舟過石門梁安峽

書畫船頭載酒回滄洲斜日隔風埃一雙白鳥背人去無數靑山似馬來天際雨帆梁峽出水心云寺石門開同遊有客如髙李授簡惟慚賦峴臺

送憲幕陳時中分題得平章河

海國猶傳利澤功滄溟縹緲百蠻通潮來估客船歸市月上人家水浸空析木星辰三島外扶桑宮殿五云東河梁此日重攜手目送靈槎萬里風

晚晴書事

白鶴樓西晚雨涼欲晴山气遠蒼蒼鴉含落日歸平楚鴈背殘霞上越陽溪崦築茅堪理釣畬田收秫好休糧秋風有約巢云去卻擬狂歌學楚狂【平楚越陽郡城二臺名】

三衢夜泊

涼夕淸江弭檝徒拍浮身在太空虛星河光動牛女宅風露气逼鮫人居去郭晴天更鼓遠連灘永夜水舂疎人間萬事豈足累扁舟歸釣槎頭魚

金原先壠之側湧泉甘潔

山下流泉冷沁冰渫荒開甃貯甘澄穴通海眼魚龍沸波溢田膏雨霧蒸茶鼎夜寒分石乳藥鑱春暖洗雲層尋幽有約煙霞侶萬壑千巖擬共登

西陵渡

日午移舟出隩隈讙呼走趂百人回潮依艸岸痕初落風抝蒲帆影半開極浦海門生霧雨隔江煙樹起樓臺中流湠漫魚龍過勇陷危機亦壯哉

明州西渡

西壩津頭望海濤揚波捲雨日滔滔一江風起晚潮上半夜舟行山月髙葭菼連空迷雪舫魚龍吹浪濕宮袍乾坤不礙身如葉我亦螟蛉笑二豪

會稽南鎭廟

巨鎭東南表海邦玉書金簡昔人藏雲從禹會奔侯國星列周官奠職方已祝洪釐尊社稷更磨貞勒寫文章幅員今已同王制勑使年年攝薦璋

臨川靑雲亭

平野荒荒雉堞低一峯闌檻與云齊鬥牛三尺龍光照城郭千年鶴爪題白雨來時江水北靑山盡處夕陽西古來亦有憑髙客樹影蒼涼遶大堤

金原營小捨割山中田畀守者

烏子情孤淚滿襟手移丘木已成陰丹砂不換千年骨白髮空銜九地心自托煙霞謀卜築每勤霜露寄登臨傳家未得成先志敢墜遺言付托深

宿富沙水西【有玉淸觀相傳漁人入水見宮殿匾曰玉淸洞天二人對奕歸家人無在遂仙而去】

溪上千峯樹羽旄溪灘潄玉夜聲豪霜前鼔角淩風迥月下樓臺隔水髙北苑九重傳貢茗東陽千日醉仙醪人間歳月棋邊換歸住山中學種桃【北苑茶東陽醞土產云】

雅正卿壻巴圗魯斯迓憲使歸漢陽

才聞徵斾入三神又矚歸韉過七閩仙籍九天承雨露使華千里動星辰江間木落雲帆冷雨後梅開水驛春亦欲登樓乘夜月幾時來食漢江鱗

章袁嶺

三華西上章袁嶺鳥道淩空最阻修從龍雲气皆在下旋蟻天文如上浮花竹一家巢絕頂煙塵九點認齊州欲尋王子營丹處玉宇髙寒不可畱

送危山人歸江西

山人歸去大江西龍虎經文肘後攜江漢地分南紀遠鬥牛天入北辰低桃流谷口泉初落杉擁關門鳥自啼已辦登臨幾雙屐徯君來往踏晴泥

題定武蘭亭

繭紙香隨玉匣遺寶書天上世難知狼烽幾墮昆明刼蟬翼猶傳定武碑曉雨苔花侵搗石秋山柿葉費臨池東都已往誰能繼神物終煩謹護持

贈張孟琛

江海張公鬢欲華每從吟屋寫梅花逢人處處能知己作客年年易別家閩嶠午山生霧雨洞庭秋水落蒹葭河源八月西風便天上還乘奉使槎

章子漁白雲崖

越城髙倚白雲崖崖下華堂向水開千嶂落霞秋樹老一江疎雨暮帆回淸樽欵客稱文舉彩服娛親憶老萊何日膏車從子去賦詩因上雨花臺

送詹景仁赴江陵軍民總管

開府南條最上州古今形勝一登樓三巴洶洶魚龍窟七澤蒼蒼橘柚洲閭井寓兵生聚遠詩書謀帥拊循周仲宣亦有從軍賦遙望西江李郭舟【時杜淸碧同載】

湖廣提舉黃子肅挽詩

太史周南久滯畱俄聞歸櫬有孤舟人間化鶴輕千歳天上騎鯨隘九州島漢水悠悠紅樹晚閩山寂寂白雲秋詩宗密印誰相付宿艸靑靑有首丘

二山九日示鐡克剛

九日南州尙滯畱髙風寒鴈獨登樓自憐白髮難爲客欲買黃花只負秋南國羙人鸚鵡賦北庭公子驌驦裘不愁大地風霜苦更擬吹笙過十洲

虎溪三笑圖

栗裏先生不鼔琴偶攜明月到東林白雲滿地蒼苔濕流水一山春雨深歸路已忘言外意過橋誰識笑時心人間俯仰成陳迹傳得髙風說到今

鼔山靈源洞【有屴崱天風海濤亭喝水巖】

屴崱峯頭萬丈梯上方髙與白雲齊靑山盡處海門闊紅日上來天宇低喝水無人空宴坐磨崖有客漫畱題飄然欲禦長風去一笑何煩過虎溪

元正陪宴奉柬黃庭美【憲使韓公時按部】

玉帛充庭會百僚衣冠陪位集三朝烏臺凜凜融層雪龍闕蒼蒼麗九霄入面酒和春意動挿頭花暖曙光搖兩生禮樂成迂事翻對東風憶舜韶

和掲希韋立春

玉律頒春謹授時銅壺傳箭漏聲移曈曈曉日開黃閣習習和風拂畫旗彩仗三環迎气早華筵六豆醉歸遲小車行處花如錦徧洛陽園總是詩

乙亥閏十二月重攺仍至元

玉殿垂衣儷典墳矞云承澤浹乾坤歸余不數秦終閏紀歷重瞻漢後元萬里耕桑環海域一溪漁釣老煙村願聞龔魯爲州邑亦欲承風造羨門

答陳季權貽新曆

山中無歷紀流年不記春深欲種田正朔又新頒郡國封題猶及到林泉鳯聲吹律時成歳龍角回杓斗振天白日舒長同化國滄洲閒理釣魚船

辛巳還光邑祖居上井約江少府同到

東井田廬故業非十年風雨寸心違江湖水闊冥鴻去城郭春深化鶴歸桑梓盡隨黃壤化松楸空望白雲飛梅仙此日能相約竹杖相攜上翠微

秋風

秋風淅淅生庭柯蕭蕭木落洞庭波紅樹夕陽蟬噪急白蘋秋水鴈來多王孫不歸怨芳艸山鬼欲啼牽女蘿蒹葭蒼蒼白露下望羙人兮將柰何

舟過大茅洋

漲海渾茫寄一桴候神東去接方壺帆隨雪浪髙還下島浸冰天有若無鴈影斜翻西日遠潮聲直上晚云孤投緇擬學任公子掣取封■﹝魚畺﹞飫萬夫

補陀島

一片雲帆駕渺茫東臨絕島拂扶桑九天波浪隨星客萬壑魚龍覲水王日觀遠開溟澥動雲臺倒浸白花香候神海上應相見爲覓安期卻老方

胡文璧歸池陽就赴淛闈

送子先登赴棘闈大江東又淛江西天連楚樹山云闊雪湧吳潮海浪齊仙桂引香蟾兔近客槎乘便鬥牛低鄕英上合中興將聞道天門榜已題

錢塘

雨過髙風發屋聲吳中暑退卻寒生晴光入眼園林薄夜气侵人枕簟輕寺鐸呼風宵自語鄰機織月曉猶鳴江湖處處悲秋客起束歸裝不待明

題林處士故居

先生勝隠得孤山小艇沿湖日往還自愛煙霞居物外豈知名姓落人間鶴無過迹苔痕老梅自開花月影閒表墓有銘祠有奠髙風千載更亷頑

贈葉山人

仙巖溪上葉山人手佩靑嚢太古文北極池從林邑下南條山到蜀江分尋源屢識蛟龍宅探穴長隨虎豹羣更約秋風淸霽日與君髙踏萬重云

贈曽煉師

聞說元都曽煉師曽從海上識安期遊山采藥辭家早掃石看云出洞遲醮罷每棲雙鶴樹丹成時浴九龍池長年別有壺中樂消得仙人幾局棋【曽善棋】

歳十有二月庚寅立春丁亥之春也

生甲逢春六十周乾坤俯仰一虛舟歳寒冰雪梅堪賦物外煙霞鶴與儔夜火流丹燒藥竈午泉分乳試茶甌吾心已定身何系極目閒雲任去畱

用韻酬塗啟仁傅鈞永午日聯句兼餉余酒

西江回棹遡煙濤南谷登樓碧四遭兩戒山河隨蠟屐十年風雨重綈袍樽開北海云鯨浪句禿中山月兔毫更憶迂翁伴仙客遣分朋酒慰離騷昭

武圖經載天子岡越王駐獵之地樵牧時得古瓦有羅紋鴈翅之狀堅致如石以時考之數千百年感而賦之

北平山上越王城獵騎如雲此駐兵瓦礫不隨塵土化市朝空逐海田更鴻泥雪點深無迹鴈翅羅紋碎有聲訪古獨來舒望眼萬峯浮翠入天明

李氏妹夫仲章歸自襄陽

子到方城漢水西客帆煙雨幾程期襄陽耆舊更安在峴首風流今有誰隠去亦尋龎氏宅醉歸還過習家池可能人事非前日曽問靑山知不知

臘八日訪武夷杜先生時平章多通遣使致太傅丞相命求所著書因感今歳兩見先生矣

柳條風動早春初曽向山中覓隠居梅片雪飛殘臘後又從川上讀遺書詢求近致師臣幣繕寫猶淹聘使車君相只知崇正學不將封禪問相如

贈了上人遊方

上人攜月自西來又擬乘風過五臺山到白雲應駐錫地逢滄海只浮杯黃梅再熟傳宗去貝葉初收說法回我亦尋幽少吟伴幾時看瀑上天臺

送伍元如赴烏蒙右文教授

西去烏蒙幾驛程平生江海壯遊輕牂牁水入蠻云暖越嶲山連楚樹晴已載國書通累譯更推王道淑諸生他年聽說殊方事綠鬢相看晝錦榮

題道士林希深禱雨捲

羽人曽領玉宸曹身衣朝天白鶴袍鐡檄召雷秋雨足瑤壇謁帝夜云髙穿林紫气頻燒藥滿洞丹英自種桃若挽銀河洗兵甲應翻馬鬛作波濤

用鷲峯師韻送澗泉上人遊方十首

天臺

天臺山上彩虹橋山下桃花帯露飄仙客雲霞迷舊路化人宮殿現層霄穿林夜气香爲蓋冠嶺晨光錦作標若到上方應住錫遙聞法鼓動春潮

鴈蕩

鴈山鐘磬半空聞雪嶺霞城此地分金塔影浮滄海月寶台光繞梵天云禪機已熟能傳印世网難嬰易觧紛更上孤峯看瀑布願將餘瀝湔妖氛

補陀

潮音海洞石盤陀送子東遊柰別何日上扶桑天不遠云連析木地無多水王獻寶開丹穴星使通槎泛白波見說蓬萊淸淺處便從鵬翼起秋河

衡嶽

身隨衡嶽片雲來南極朱陵洞府開八桂山川瞻鳥道九疑風雨濕龍堆使華今日嚴珪幣祖印何年翦艸萊直到無生參學畢逢人遮莫說輪回

廬山

廬阜山陽幾勝遊朅來重爲虎溪畱千尋瀑布雲霞冷九派江流日月浮白鹿盤盤髙洞曉黃花采采故園秋東南更有名藍在莫道諸方訊已周

五臺

去禮文殊寶剎開倚空巒岫郁崔嵬金函奉旨傳香至白■﹝疊毛﹞圖形載法來心鏡像懸天外月教筵獅吼地中雷還將拂子閒拈起更上翻經第一臺

鐘山

一上鐘山萬慮消虛空樓閣翠岧嶤金陵欝欝帝王宅天塹悠悠南北朝月滿石城秋似水風髙淮浦夜生潮未應便作乘蘆去且聽仙人碧玉簫

靈隠

路入西山窈復深法筵應有聖僧臨兩峯塔影天垂蓋千佛林光地布金牛畜倘逢圓澤語龍宮還見閬仙吟空中曳曳藏雲洞水樂泠泠奏八音

峨眉

峨眉樓閣現虛空玉宇髙寒上界同茶鼎夜烹千古雪花幡晨動九天風雲連太白開中夏月繞重元宅大雄師去想無登陟遠祗應飛錫驗神通

五山

浮杯東渡海門潮鷲嶺元關路匪遙十載江湖曽慣歷五山風月自相招呼猿洞口行雙澗放鶴亭邊入斷橋直到妙髙峯上望曇華天雨滿煙霄

道山夜坐

夜久天空素月輝飄飄涼气入絺衣露華欲下仙人掌河潤應沾織女機江表尙傳烽火急關中暫報羽書稀艸廬老我南山下自濯滄浪理釣磯

約陪鄭禦史彥昭登福山以足疾不及赴

翠微深處隔紅塵驄騎聯鑣訪白雲山隠朝裾增地望星飛使節動天文題詩秪許幽人和笑語惟應上界聞蹇足獨難追逸駕仙凡咫尺便相分

壬申歲遊寶陀感時有述

每憶登臨絕寶陀轉頭靑鬢已霜皤千三百里西陵岸二十七年東逝波天地風塵迷道路朔南疆理隔山河老來空念唐虞遠安得商顏可浩歌

秋聲集卷三

●欽定四庫全書

秋聲集卷四

﹝元﹞黃鎭成撰

○七言絕句

富沙道中

溪上北風天雨霜野田髙下散牛羊前村落盡烏桕葉無數人家在夕陽

谷口

谷口橋邊日未斜先尋宿處近梅花分明聽得吹長笛秪隔紅闌第一家

谷口橋邊尋隠君山中幾時耕白雲淸霜滿天桕葉赤石上水聲終夜聞

松江欵乃題李復禮松江漁者圖捲

松江渡頭開釣船松江水碧秋粘天夜來酒醒山月上祗在蘆花深處眠

釣魚莫釣斑子肥榜舟莫近彭郎磯磯頭日日風和雨彭郎吹浪濕人衣

春日行近山

道人聞住集靈壇春日尋君一里山行到竹房燒藥處仙家只在白雲間

門外仙童掃落霞問師還只在山家推窻引客云邊坐自扇風鑪煮雪花

天上香風拂彩橋雲霞宮館欝岧嶤行從白鶴山頭過吹動仙人紫玉簫

霽月

寒愛春來暑愛秋水長山遠白人頭天時自有淸涼日霽月如銀獨上樓

過福山僧不遇

香積廚邊華雨紛翻經臺上栢煙焚不知飛錫遊何處應在天臺看白雲

新城道中

苦竹黃泥十里餘一村煙雨暗平蕪淸楓渡口半可渉無數山禽畱客酤

淸風逆旅

系馬門前日正亭與君相見問知名感君意气似相識聊贈木桃將遠情

妾家本在湘江住湘江水深歸路長聞君有便過湘水憑寄音書還故鄕

南田夜雨

四檐春雨夜浪浪記得吹笙近竹房三十五年江海夢又隨歸鴈過瀟湘

遊麻姑偶題

借得丹鑪煮石泉樓居一日近神仙偶然吹笛下山去又過人間五百年

題鄭子聲畫

能畫能書鄭廣文丹成揮手謝塵氛不知笙鶴遊何處畱得瀟湘一片雲

南田耕舎

跨鶴來尋處士家迢迢空翠隔煙霞山童揖客松邊坐卻背春風掃落花

山下云收宿雨涼一溪流玉自宮商松陰滿地苔花濕坐對鑪煙白日長

行到長松野水間吹簫石上不知還嵐光已重衣裳冷自扣巖扉月滿山

松下攜鑱采茯苓一山紅葉正縱橫因畱石上云生處又聽冰崖瀉瀑聲

題麻姑圖有懷蔣師文

曽宿丹霞十二樓水亭風館不勝秋故人天上無書到自展山圖看雪流

山居春日雜吟

五色雲開日上東臘寒銷盡得春風秦人自愛桃源好新酒家家有醉翁

白髮盈頭又得春自將平日省吾身胸中俯仰無慚怍度外從天不在人

南北東西經亂離閒思往事只堪悲山中落盡梅花片同賞春風更有誰

平生海嶽舊心期萬里風雲入夢思今日獨從髙處望偶逢林寺一題詩

紫雲山【六月久旱連禱輒應】

甘澤中宵下建瓴一簾秋意枕邊生名山有禱神如在聽取村村打稻聲

題梅花太極圖【太極在物物中不獨梅也而梅開冬熟夏得六陽之純气華得受采之全色實得曲直之正味是梅爲植物之尢異者中明繪爲十圖以見太極之初終蓋表而出之也故各賦其事云】

太極無朕

萬里江天欲雪時石梁斜路枕寒漪山翁擬覓春消息踏徧靑苔未有詩

气化有形

吟屋蕭疎霜後村江頭千樹欲黃昬等閒又被春風覺添得寒梢月一痕

性質合凝

攜杖來尋碧玉泉千林紅葉晚霜天何人寫得琴中意盡在疎枝淺水邊

風神全具

曽向燕云畫裏誇孤山流水斷橋斜祗今殘雪疏籬外始見江南第一花

含春待放

行到湖邊處士家春風籬落近晴沙應將彩筆題新句直待滿林飛雪花

得月齊開

幽芳一點無塵到況是月明霜夜深怪得陽春滿天地溪橋千樹玉成林

疎影橫煙

霜姿月骨夜稜稜亦有輕煙一帯橫聊似染空成淡影幽香不減向來淸

寒枝壓雪

雪枝擎重爲花惜怯冷應開春色中勁節始知金斷日歲寒終謝玉成功

斂華就實

山亭流水雨初歇楊柳橋頭花正飛直待淸陰成子日與君攜酒送春歸

待用調元

凝姿已得木味正煉粹復專陽徳純大用悉歸調鼎實生生無盡一腔仁

早春感興

風雨生寒七日春梅花落盡杏花新欲談舊事推時變無復當年行輩人

生際華夷混一年老從耕鑿遇堯天春和著物皆生意豈是乾坤雨露偏

一室虛明白晝閒圖書左右坐中間嗒然隠幾無人到身在白雲深處山

石壁山前春水生畬田雨後課僮耕交遊半是漁樵客使者無煩問姓名【時部使者劉公有薦章】

春夜聽雨有懷

孤客曽聽夜雨眠一生江海已華顚吟懷不與春風隔漫憶檐聲五十年

天地飄飄老此身一懷幽思爲誰伸春來猶有登臨趣擬向山中覓故人

天上仙人玉筍班殷勤贈我翠瑯玕相逢不復傷遲暮知已能傾一語難

宿武夷

秋日停車宿武夷石壇云館近天梯幾時來此山中住結个松巢伴鶴棲

李中明秋山小景

家住夕陽三峽口人行秋雨二崤間不知何處眞堪畫移得柴門對楚山

山家四首

十里南田去郭賖不因無事卻移家才分宿火添香炷又酌山泉煮茗華

家住桃花源上村編松爲屋鹿爲羣匡牀盡日臨門坐閒看靑山起白雲

野衲來棲半屋云一單猶貯貝多文問他城郭山林事手數輪珠黙不聞

石洞懸流瀉碧崖石橋幽磴抱雲回樵人共我山頭看知是吹笙跨鶴來

題李氏甥彥博所藏枯林蘭石

幽芳冉冉路云深白石滄江見此心零落佳人在空谷自彈秋月寄瑤琴

聞雞

曽催月影到寒窻又促徵車拂曉霜湖海故人今白髮五更孤枕淚浪浪

秦原嶺

山行盡日不逢人五里松風十里云還有道家燒藥處時時笙鶴半天閒

和周淩雲秋日光邑山行韻

閩嶺秋深水樹涼原田耕獲歲時忙無人畫得農家樂雨過靑疎白稻香

贈染箋周方大

曽見東溟湧日輪霞流丹穴錦回文蓉城昨夜西風壯捲入春膏五色云

贈海中所藏顧定之竹

凱之遺墨在人間風起蕭蕭萬葉寒何日攜琴踏靑蘚雨華臺上聽瑯玕

方壺墨竹

方壺仙人灑香墨矛戟縱橫八法中靑鸞舞罷秋水闊珊珊飛佩淩天風

憲掾孟伯眞

杜老題詩不到閩千年風物迹猶陳卽今海內傳新句直待邯鄲孟伯眞

黃月潭

平生山水最相親蠟屐長隨野鹿羣未似月潭雙足健東南踏徧萬重云

樵陽八詠用陳教和周東圃韻

五曲精廬

歌棹曽窮九曲源精廬迢逓隠屏前閒尋五曲樵溪上三十六峯秋滿船

萬峯梵剎

云館髙車最上峯遙林淸逼翠微宮下方塵土不可到五色日麗扶桑東

石鼓松風

蛟鼉斫斷蘚痕斑萬壑蕭蕭響佩環溪館夢回山月冷滿天秋影韻珊珊

丹臺梅月

羽客丹成去此臺獨聞笙鶴夜歸來幾回欲問臺邊月晴雪梅花冷自開

北橋春舫

北橋橋下春水生畫橈兩兩蛟龍爭晚風樓畔珠簾捲倚棹何人聽玉笙

西塔暮鐘

山外斜陽紫翠浮相輪無影半空秋晚鐘吹落人間去一抹靑煙澹未收

樵嵐秋稼

樵溪水出蓮花山平疇■﹝禾罷﹞稏白雲寒田家太平豈有象社酒雞豚常盡歡

熈春朝陽

會景亭西曉獨登晨曦一上萬山淸滿城桃李春如繡人在金鰲頂上行

杭川八景

君山霽雪

誰把琪花散碧霄千巖萬壑總瓊瑤支頥正好吟詩句莫遣東風一夜消

仙岡暮靄

霏霏暝色滿山城隠隠巖扉帯晚晴試問仙人何處是數聲樵唱不勝情

九峯晴旭

朶朶芙蓉倚碧天溪光嵐影藹晴煙望中佳致堪圖畫疑在匡廬五老前

七里春濤

滚滚桃花浪拍空茫茫東去勢何雄禹門三級渾如許應有潛鱗此化龍

雲巖書燈

曽伴先生共夜闌時畱余焰在云端自從折桂蟾宮去剩馥殘膏幾歲寒

月庵鐘鼓

雪滿長空月滿樓鼓鐘聲裏夜光浮懸知老衲無餘事長祝皇圖億萬秋

烏洲漁唱

扁舟一葉任西東煙水微茫處處同釣罷歸來無个事數聲欵乃夕陽中

龍灘棹歌

潺潺石灘急如弦靈物曽從此處眠最是短篷煙雨里長歌一曲水連天

謝子安之江右求葬師

千里間關覓葬師靑山多在白雲西秋風滿道吹紅葉何處逢人問楚溪

家在煙嵐五縣間碧榕橋下水潺湲朝來雨過秋如洗寫出江南一幅山

題牛背醉歸圖

社散田頭日欲晡平坡煙暖艸如鋪醉來祗坐烏犍背歸去花村不用扶

歲久攜家住白雲春風行樂任天眞頺然醉貌衣冠古應是鹿門山下人

雲山小景

飛瀑潺潺瀉碧岑野橋分路入云深三椽艸屋長松下應有先生抱膝吟

題烏江廟【昔云恥向東吳再起兵者項王之徒勇捲土重來未可知者亞父之迷復予因評之】

五色龍文應漢王項家徒用力爭彊不知麾下無人傑捲土重來亦是亡

題錢淸壩

父老何知太守賢宵無尨吠卽安眠當時不作歸裝累更莫輕持一大錢

於越

沃土連云富稻粱十年生聚信能彊扁舟不見鴟夷面獨上髙臺弔越王

會稽山

安邑茫茫宅上都東南萬里播鑾輿遙觀禹穴云如海玉帛繽紛上計書

柯亭

金碧樓臺宅梵王柯亭無處問中郎何當截取如椽幹吹起昆丘紫鳯凰

春山程煉師山房

春山道士不飲酒顏如丹渥气如虹不是出山歸較晚貪看明月過橋東

春山道士不辟榖自斸芝田種白雲昨夜石壇明月冷一聲長笛半空聞

題摘枝海棠

展捲還教蜀客疑半含淸露濕臙脂艸堂二月花無數開透春風未有詩

五月調兵赴綏陽

五月南徵亟出師黃塵瞇目汗流衣衰翁偃仰猶嫌暑慚愧軍中幾日歸

五月農家半未耕更聞田鼠食苗萌轅門昨夜飛書急十戶三人赴調兵

五月公私乏見儲師徒野掠竟何如自憐無力操戈從未敢偸安飽飯居

五月炎蒸日似年金龍山下有林泉不知杖錫何時去褁飯從師借榻眠

李遵道枯木竹石圖

老樹槎牙倚半空蒼筠葉葉帯秋風欲將歲晚論心事遙憶羙人江水東

夜中忽雨

歲惡無鄰堪乞糴時艱何地可移民秋來一夜江南雨不責空囷活餓人

鄭子聲飛鳯朝陽圖

萬葉迎風舞翠翹五云浮日麗靑霄祗應飛上靑天去吹作仙人紫玉簫

爲吳松庵題古木疎篁圖

老樹經秋葉未霜一溪流玉落滄浪有人觧得江南意月下吹簫引鳯凰

曽上君山第一峯遙看湘岸起秋風今朝忽憶王摩詰都在淋漓醉墨中

商橘所畫海棠雙喜圖

相向相鳴兩縞巾海棠風暖上林春今朝識得眉黃意同立花間報主人

楊子輔竹樹小景

發竹磯頭晚泊舟雨篁煙樹隔滄洲羙人無限瀟湘意分得江南一片秋

張師夔玉華樓觀圖

碧嶂層層玉洞秋雲煙縹緲似丹丘祗應與子攜琴去共住仙人十二樓

題劍水秋浦山房

借得云房一榻秋十年山水記曽遊逢人欲說當時事滿樹西風獨倚樓

三華道中書所見

秋雨才收雨沒沙升平漸復到田家村村曬白蠺猶繭處處吹香稻正華

綠樹田家蓊若云黃牛沙磧散成羣行人卻愛三華好海內風塵更忍聞

題李倚衡所藏邊伯京萱竹圖

金穀園西錦水東紫絲云暖露華濃琴中寫得江南意翠繞巫山十二峯

春雨書懷

春深已喜冰霜盡老大惟驚歲月䢐若待淸明方縱目人間風雨幾時無

多憂每恐風搖竹易感還愁雨滯花亦幸山房鑪火在春寒獨自煮春茶

南田自述

泰華浮雲連日觀江湖夜雨水浮天老來但覺身無系來伴山僧野客眠

題王元善赴北淸江新鴈圖

江南春水拍天齊鴻鴈成行向北飛未必雲山便相隔秋風還帯夕陽歸

鄭克剛雙松圖

老幹懸霜紫翠分一山風雨半空聞攜琴欲掃苔根石爲寫秋聲寄白雲

雪窻蘭石圖

空谷幽人紫綺裘洞簫聲遠碧山秋月明忽憶同遊客已在君峯十二樓

○五言絕句

越王臺

亭院荒丘古蕭蕭艸木秋遺來輦路迹傳屬越王遊

放歌臺

堂構新池上閒來放浩歌陽春元寡和夜月許誰過

西窻晝雨

三春驚過半霪雨灑窻西鵲腦添鑪炷春鳩隔樹啼

春竹

花落東皇暮春江深復深雙柑攜向客鬥酒聽鳴禽

看泉

竹樹柴門古重陰胸女蘿徘徊溪徑曲瀑布下巖阿

雪舟獨泛

玉樹聳長空瓊瑤萬壑封夷猶冰鏡裏詩思灞橋東

納涼

避暑到重陰奚奴挾素琴南燻時自至灌木響鳴禽

春竹

巖曲瀉鳴泉風花萬樹妍支笻連袂去踏艸興悠然

老僧翻經

趺坐傍云根圓空慧性存法華堆自展難與世人論

野橋

選勝野橋邊疎松似鼓弦亭幽當水曲林際起秋煙

放棹

天淸一棹遠楓老葉如花溯到芙蓉渚遙空見鴈斜

雪

瓊瑤天半聳風急六花飛寂寞無人境孤舟傍釣磯

夕泛

秋淨山如拭江淸一棹橫掛帆延暮眺趺坐待潮生

野望

寒江一棹遠接岸板橋斜獨往乘幽興何妨去路賖

秋聲集卷四

