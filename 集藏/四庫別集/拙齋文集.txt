

欽定四庫全書

集部四

拙齋文集目錄

別集類三【宋】

卷一

記聞上

卷二

記聞下

卷三

五言古詩

七言古詩

卷四

表

卷五

奏議

卷六

札

卷七

書

卷八

書

卷九

書

卷十

啟

卷十一

啟

卷十二

史論

卷十三

史論

卷十四

策問

卷十五

記

卷十六

序

卷十七

箴

銘

卷十八

行狀

卷十九

祭文

卷二十

雜著

拾遺

【臣】等謹案拙齋文集二十卷宋林之奇撰之奇字少頴侯官人紹興二十一年進士歷官宗正丞提舉閩舶防帥議以祠祿家居卒拙齋其自號也事迹具宋史儒林傳集凡二十卷與藝文志合首爲記聞二卷蓋卽本傳所謂道山記聞也次詩一卷雜文十七卷末附呂祖謙祭文及李橺所爲哀辭姚同所爲行寔之奇之學得於呂本中呂氏頗尙佛學故之奇所論往往雜有儒釋之義其記聞內稱少蓬及呂紫微者皆謂本中也其後呂祖謙又受學於之奇祖謙祭文云昔我伯父西垣公躬受中原文獻之傳載而之南先生與二李伯仲寔來定師生之分西垣公者亦謂本中也按祖謙之祖駕部弸中乃本中之弟本中寔祖謙之從祖而祭文稱伯父者用左傳昔我皇祖伯父昆吾語也二李伯仲者李葵之子李柟李樗也之奇講經於尙書最精所作全解頗爲後人所取重其文章亦明白顯達不事鉤棘蓋疏通致逺所得於書教者爲多焉乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

拙齋文集卷一

宋林之奇撰記聞上

讀書須是玩玩字最妙學而時習之不亦說乎時習是玩玩是有發處

少蓬曰子張問崇徳辧惑子曰先事後得非崇徳歟學者要徳崇須是先事後得始得如釋氏卻是先得後事少蓬嘗問胡文定今有人居山澤之中無君臣無父子無夫婦所謂道者果安在哉文定曰此人冬裘夏葛饑食渴飲晝作入息能不爲此否少蓬曰有之文定曰只這便是道

又嘗問曰某已永感欲盡孝心如何行文定曰何曾一日離得

嘗問尹和靖日用下工夫處和靖曰須求喜怒哀樂未發以前底心少蓬曰如今才舉便是發了如何求得未發之心和靖曰只如吉甫未發意來相見時豈有許多事才舉意來乘轎來相見喫茶喫湯須如此類求之少蓬曰道只在日用處師冕見云云子張曰與師言之道歟子曰然固相師之道也故讀書須是玩

諭丈雲天下事只要消平不要激作

吳元忠嘗問諭子才六經緊要在甚處子才云六經數十萬言只有十个字能盡其義要之不出乎君臣父子夫婦長幼朋友而已

子才云仕而優則學學而優則仕則者卽也仕而優便是學有民人焉有社稷焉何必讀書然後爲學非仕而優則學乎學而優便是仕孝乎惟孝友於兄弟施於有政是亦爲政非學而優則仕乎

少蓬云子張一篇惟記諸弟子之言蓋有深旨欲明羣弟子學之所至其言亦與聖人不殊

子貢曰我不欲人之加諸云云子貢問曰一言而可以終身云云此一事或以與子貢或不與者蓋聖人之教不惟隨其人之性質亦各因其時節時節可以分付然後與之惟聖人能如此

沈元用嘗問尹和靖子見南子云云和靖曰君子之所爲眾人固不識元用曰今若有个南子先生還肯見之否和靖曰待某做到磨而不燐涅而不緇處方可商量聖錫云王信伯理防經旨全不費力嘗說山中庸解有過當處且如中庸不可能也云有能斯有爲之者則與道二矣何必如此中庸自是不可能又如所以行之者一也只是𨿽達徳三而其行之一而已不必以一爲誠

子才云春秋無褒貶聖人只如一面鏡相似是非善惡各因其實爾

閩縣吳簿云爲政者不患做得不行只患做得不是少蓬論忠恕卽是一貫余曰忠恕自是兩字如何得一貫蓬曰推已與物爲一豈非一貫且如饑之欲食豈有僞乎其間此便是忠稷思天下有饑者猶已饑之此便是恕在已者爲忠推以及物爲恕合彼已以爲一便是一以貫之通天下是一个心

夫子之言性與天道不可得而聞蓋文章可以耳聞而性與天道要在以心聞而不可以耳聞也此是子貢指眾人而言天道卽天理也

顏淵問仁曰回𨿽不敏請事斯語矣仲弓問仁亦曰雍𨿽不敏請事斯語矣此二子者便就這里領防將去至司馬牛問仁曰仁者其言也訒則曰其言也訒斯謂之仁矣乎問君子曰君子不憂不懼則曰不憂不懼斯謂之君子矣乎此非能領解者作論語者以此四段相接亦有意蓋以見夫子之教有能領解與不能領解者其異如此也𨿽是司馬牛未能領解亦可謂善問者其言曰其言也訒斯謂之仁矣乎蓋世亦有一種不言不語底人豈可一槪謂之仁曰不憂不懼斯謂之君子矣乎世亦有一種愚戇無賴之人肆意直行全無所憂懼者豈可槪謂之君子故孔子遂告之以爲之難內省不疚樊遲問仁子曰愛人問智子曰知人樊遲未達其所以未達者蓋仁之愛人則無所不愛至於智之知人則有賢有不肖有是有非有邪有正如何都愛得此則疑於仁智之相妨也夫子曉之曰只知人便是愛人本不相妨故舉直錯諸枉能使枉者直何謂也意謂夫子答其智不答其仁也樊遲尙未領防故其退見子夏則曰鄕也吾見於夫子而問智子曰舉直錯諸枉能使枉者直何謂也意謂夫子答其智不答其仁也子夏嘆曰冨哉言乎蓋嘆其一言而備仁智也

萬物皆備於我矣反身而誠樂莫大焉是頓彊恕而行求仁莫近焉是漸

因說攻乎異端斯害也已少蓬曰如孟子辟楊墨豈不是攻異端余曰孟軻未嘗攻異端孔子嘗曰人而不仁疾之已甚亂也攻者疾之已甚斯所以爲害也已孟子之於楊墨姑亦辭而辟之爲之辧其理之是非爾非攻也少蓬曰若韓子之於釋老則近於攻矣所以疾之已甚而迄不能勝

季文子三思而後行子聞之曰再斯可矣天下只有一个是一个非初思之以爲是旣而思之亦是則行之初思之以爲是旣而思之非也則攺之過是則思慮紛擾何時而已耶

少蓬嘗問尹和靖釋氏至處與吾儒有異否和靖曰未嘗有少不同然只是塗轍異釋氏一向做從空處去吾儒並是實用

少蓬嘗問山學而時習之不亦說乎山曰譬之學射須是時時習之到得漸漸知射之味便是說

見善如不及見不善如探湯須是見始得見得湯不可探自是不肯去探

多聞闕疑愼言其餘多見闕殆愼行其餘其愼如此冝其無尢無悔矣而僅能寡尢悔蓋由其見未徹所以猶有尢悔若是大徹大悟見得明白洞達又何尢悔之有管仲之器小哉謂其不可以大受蓋小器易盈三歸備官是奢塞門反坫是僭其功業未少有得而已奢已僭所以爲小器

天遊嘗稱王信伯於釋氏有見處後某因見信伯問之信伯曰非是於釋氏有見處乃見處似釋氏初見伊川伊川令看論語且略通大義乃退而看久之旣於大義粗通矣又往求教令去玩索不須思量只玩索其意味又退而讀之讀了又時時靜坐靜坐又讀忽然有个入處因往伊川處吐露伊川肯之問其所入處如何時方對飯信伯曰當此時見面前樽俎之類盡從此中流出或問鳶飛戾天魚躍於淵於伊川伊川以目上下視曰言其上下察也

論語一書聖人之心體在是須是不釋手地看始得釋氏之學自有行不得處其學無人倫設使自江以南舉而盡爲其學凡男子皆爲比丘女子皆爲比丘尼則是不出四五十年人之類盡滅矣釋氏之學亦無人爲之者余曰其學又欲不殺生設使舉天下盡從其說不殺禽獸則禽獸之類日繁𨿽有人之類不可得一日而安也況復無人之類乎如此則徧天下皆禽獸矣吾與防也此與字與不得中行而與之必也狂狷乎之與同曾防蓋孔子之所謂狂者也此狂與後世之狂不同只學之躐等便是狂學有本末始終曾防便要一超直入所以爲狂

伯夷父欲立叔齊叔齊不肯立讓與伯夷兩人俱不受而立中子衞之事類此蒯聵得罪於父不當立輒蒯聵之子父欲其國子不得爭亦非所當立其時衞人欲立郢使輒致國於郢而往從蒯聵則俱得之矣蓋蒯聵似伯夷輒似叔齊郢似中子故子貢以爲問而知夫子不爲衞君

陳魯山云前漢前面好看後漢後面好看

少蓬云一以貫之夫子以是告曾子子貢而其告之者異曽子之爲人魯都無許多多學而識之事故直告以一貫若子貢則其聰明才智過人往往以其多學爲異故先告以汝以予爲多學而識之者歟蓋先與之除病解防待其對曰然復以爲非歟然後授以一貫此所以不同

弗如也吾與汝弗如也只是與其弗如若子貢所以不如回者原不在見聞覺知處旣竭吾才如有所立卓爾須是竭盡了那才方始見道若只靠著才又如何有所見其曰如有所立卓爾便是見得到處茍眞个見一物所立卓爾便不是只曰如有所立爲有味

夫子又不曾與顏回說道只是博之以文約之以禮使之欲罷不能彼才旣竭自然有所見

𨿽欲從之末由也已全體是自已更有什麼從無妄卦曰無妄之往何之矣無妄矣更有什麼往

顏淵喟然嘆曰是他在這里忽有所入

少蓬曾問胡文定甚處是精妙處甚處是平常處胡文定曰此語說得不是無非妙處徐憲又云亦無非平常處

子曰予欲無言夫子須要無言則甚蓋聖人所以不免於有言者以道之不明不行也若是道之已明已行又何言之有四時行焉百物生焉天自不言是則無言者聖人之心而言者出於不得已爾

信近於義言可復也恭近於禮逺恥辱也因信而不失其義因恭而不失其禮是謂因不失其親

易理無非自然人安排不得六十四卦共爲三百八十四爻此是一年日數蓋連閏也十三月當爲三百九十日除小盡六日是以三百八十四今閠年日數正如此頃嘗見王君儀升說易大抵論象謂易無非象者如幹初爻潛龍勿用蓋初爻是震故爲龍二爻是坎龍在水下所以爲潛龍二爻見龍在田此爻變爲離有見龍三爻君子終日幹幹夕惕若此爻變兌有夕意四爻或躍在淵亦如初爻而震爲足故躍上九亢龍此爻變澤澤在天上所以爲亢

陳魯山云應二十八宿所直日遇月宿多作雨心月狐危月燕畢月烏張月鹿予因悟月離於畢俾滂沱矣之義

革已日乃孚其卦兌上離下離爲日在兌下日已西矣故爲已日之象

吾無行而不與二三子者是丘也行字平聲言我平日所行凡動容周旋間無一不分付與諸弟子者此眞是我若只認尋常問答語言處爲我則非也釋氏有尊宿云你門只見我在室中拈槌竪拂談說妙時便將作禪防至於著衣喫飯處行住坐臥處卻不將作禪防此說甚有理

謝安石之夫人謂安石曰何不教兒安石曰我常自教兒安石此語甚好然未必能行期喪不輟音樂攜妓遊山此豈可以教兒

剛毅無令色木訥無巧言

少蓬論召忽死之管仲不死曰此正所謂可以死可以無死死傷勇可以死故召忽死之可以無死故管仲不死然忽之死爲傷勇矣

少蓬嘗問劉待制孝經曰昔者周公郊祀后稷以配天宗祀文王於明堂以配上帝孝莫大於嚴父嚴父莫大於配天則周公其人也夫衞獻公曰政由寧子祭則寡人周公旣攝政政由已出矣則祭亦當在成王茍成王嚴父配天則當以武王配今曰嚴父而又宗祀文王以配上帝又曰則周公其人無乃祭出於周公乎周公不應自紊其典禮如此劉待制曰某今日被公將孝經問倒且容思之後嘗以書來云周公制周禮定用后稷配天文王配上帝不隨世攺易故爾少蓬復問有何依據劉曰只孝經便是據不必更他求少蓬復云若如此說易之豫卦云殷薦之上帝以配祖考又似隨世變易當時亦不曾以此難劉畢竟可疑餘謂淸廟之序曰周公旣成洛邑朝諸侯率以祀文王亦可疑也

幾道云鯀堙洪水汩陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍禹之所以能敍彛倫者由其治水能順天地生數之序焉爾觀其冀州旣載蓋始於北方乃次及兗靑徐又次及荊揚乃及豫然後梁雍終焉蓋自北而東自東而南乃及於中而終以西北其順如此所以爲敍彛倫

胡文定嘗言讀系辭須是都將作易看不可泛說且如寂然不動感而遂通天下之故才說性本寂然感之斯通便泛濫須於易中求之四十九莖蓍當其未揲之時固寂然矣問焉以言其受命也如響豈非感通乎無有師保如臨父母讀易時其心自然肅敬非有以使之也其餘皆然

互體亦豈可不信如歸妹互體爲泰泰之爻曰帝乙歸妹以祉元吉歸妹之彖曰天地不交萬物不興觀此類可見

水火字卽離坎卦易字從日從月

趙丞相鼎在相位時一日與張全眞謝成甫數人欵語數人盛稱申公所言如人須活三百歲之類趙矍然驚曰觀此語脈似非申公言語諸人曰章申公也趙曰可知是章公若呂申公決無此語

序卦𨿽若有可疑者然其間自有深旨患在學者不深究之爾如明夷者傷也傷於外者必反於家故受之以家人此若淺近求之止是人在外傷則歸其家究其旨蓋古之欲明明徳於天下者先治其國欲治其國者先齊其家茍明有所傷於外則是其所以齊家者未至也必以是自反焉故受之以家人又困乎上者必反乎下故受之以井亦若是困澤澤無水也澤潤不下流則是困乎上矣當此之時當求在下之賢人能以利澤及物者而用庶乎其可故反乎下以井之澤亦能及物故也其餘往往類此

朱漢章云少時嘗問其父云或見王充論衡云不見異人必得異書今觀其書亦無甚髙逺之見乃云爾何也其父曰汝看是時有釋氏也未余因語此劉夷叔云人多議李太白梅聖兪詩未善曾不知太白以前無如此詩梅聖兪亦然當七國五代文之後做出這詩來亦自可服後來𨿽有作者亦推明廣大之爾

少蓬說劉待制器之學問門戶亦自與伊川不同伊川說話盡極乎精微劉大抵理防篤信力行亦自有省要處嘗言勿忘勿助長不思善不思惡但願空諸所有愼勿實諸所無此等某毎不惜以此布施學者少蓬因問勿忘是勿忘个甚底劉曰且說勿忘

張子韶侍郎議論髙逺其在講筵上嘗謂曰何以見教張曰臣安敢當見教之語抑不知陛下臨朝對羣臣時如何存心上曰以至誠又曰不知入而對宦官嬪禦又如何上曰亦以至誠又曰外不對羣臣內不對嬪禦端居靜處時不知又如何上遲疑未應子韶曰只這遲疑已自不可上極喜握其手曰卿問得極好

少蓬曾竦身問文定曰這个是甚底文定曰此便是本曾仲躬見子韶請教因論文曰文章須從經中來不然縱使盡力道只道得一橛

上嘗命子韶講春秋對曰臣未嘗習春秋不敢講如髙閌卻理防得可使講上曰朕須要卿講子韶辭遜再三上固命之乃對曰必欲令臣講春秋臣惟以論語孟子爲其說上大喜曰又道不防

漢上叢說云反觀吾身乾坤安在哉善端初起者幹也身行之而作成其事者坤也人皆有善端不亦易知乎行其所知不亦簡能乎饑而食渴而飲晝作而夜止豈不簡且易哉以此推之天下未有不知而作者也張安國言其尊人嘗教之云世間如貪鄙刻薄等事須常常把做一大罪過看不可有分毫放過處才慣了便只把做常事看

晁文元公道院錄云過去之事不可追憶未來之事不可臆度現在之事不可執著

張侍郎子韶有資治通鑑拈提其大意言古之爲治者難今之爲治者易如殷鑑不逺在夏后之世只是得殷爲鑑周監於二代只是得二代爲鑑若是居今之世前世之鑑誠悉備如要知女後外戚便有許多以女後外戚敗者爲戒要知宦官便有許多以宦官敗者要知大臣擅權便有許多以大臣擅權敗者人主但熟讀通鑑一書則歷代安危治亂昭然在目如權寵專擅之際不必攻擊其人但使人主熟讀通鑑旣曉知其利害自然權綱正【洪景盧云】

張橫渠晚年所居室有紙簾一畨用紙條子冩聖賢語貼之殆徧

範伯達被召問於籍溪籍溪久不應再三扣之籍溪云凡學者治經術商論義理可以問人至於出處不可與人商量

子駒言其先人讀孝經孝悌之至通於神明光於四海無所不通有悟入處毎多哦此數句與人言亦多引此其事親𨿽在千里外疾痛皆知之其先人又嘗言其惟聖人乎知進退存亡而不失其正者其惟聖人乎此須長哦方見意味

子駒學於孫先生【名偉字奇父】孫學於劉待制孫初爲靜州幕官聞劉待制再謫夷陵自靜求沿檄至峽請見劉見其來待之亦無甚異孫曰某之來本非沿檄蓋欲見先生爾劉問所以欲見之意對曰某生長南方未嘗見北方賢士大夫聞先生受學於司馬公司馬公實北方賢士大夫之冠某所以求見不敢說從學但求聽說話數日足矣劉許之孫因曰某願於先生門前求一安下處就先生求五日飯喫只聽此五日說話而別劉嘉其意因與共飯五日而日日與之語孫請曰某願受教者不在多言只乞就其所當致力處爲某直截說之劉從其請旣五日孫以所聞盡錄爲一冊而請曰某所聞者如此願佩服之恐錄記有所不審更住半日請先生爲看過旣乃辭歸孫平生只是從得劉待制五日其受用處只此五日所聞耳

前輩云疑字悔字皆是進學門戶學者須是疑須是悔於道方有所入

學者到得臨利害處放倒做不是放倒是他原不曾有立若是實有所立如何放得倒

前輩所立規模不可輕變𨿽細事變之亦有其害張乖崖在蜀徇其習俗爲遨頭遊太守亦出郊每自郊外還至城門設帳飲三杯大合樂久之然後散自後因仍莫曉其故後有爲帥者謂其無名乃但爲遨頭而不設帳飲城門之防比晚遊者爭門而入遂有躪死者

孫奇父先生晚年於書不甚讀只有論語一部及手批張子房諸葛孔明二傳字極大朝夕玩味之張子房有道之士他人爲髙祖所用子房倒來用髙祖子房量甚大𨿽如四皓亦在其術中

畢仲遊嘗有書與鄆相請爲文簡公墓碑有云文人之文如繪形史家之文如繪神繪形甚易而繪神甚難某嘗讀班孟堅所作趙充國傳如與充國語及觀公所爲李天章傳便若與天章對語

子駒言其先人嘗有遺誡云言此行此謂之君子言此行彼謂之小人

奇父孫先生善誘迪學者嘗有一士人來投所業求教孫置諸案上不視徐曰公每日讀甚書其人罔然莫知所對旣又再三問之其人漫應曰某近喜讀新唐書又問曰唐三百年最愛何人其人又不能對逡巡而退明日復來致謝言某汩沒於科舉實未知所以學者不知讀書當如何孫諄諄誨之且曰讀帝紀而不知一代之興衰治亂讀列傳而不知其人之賢否邪正又奚以讀史爲此士人受教卒爲善士

唐立夫舍人思箴有云無心之思經營四方無思之心建極惟皇

大學之道在明明徳在新民在止於至善物有本末事有終始知所先後則近道矣古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也康誥曰克明徳太甲曰顧諟天之明命帝典曰克明俊徳皆自明也湯之盤銘曰茍日新日日新又日新康誥曰作新民詩曰周𨿽舊邦其命維新是故君子無所不用其極詩云邦畿千里惟民所止詩云緜蠻黃鳥止於丘隅子曰於止知其所止可以人而不如鳥乎詩云穆穆文王於緝熈敬止爲人君止於仁爲人臣止於敬爲人子止於孝爲人父止於慈與國人交止於信知止而後有定定而後能靜靜而後能安安而後能慮慮而後能得此謂知本此謂知之至也所謂誠其意者毋自欺也云云予誦大學之書竊謂其序似當如此蓋此書由知止入知止而至於有得然後可以誠意正心故其序當如此

五代史記事記簡而包括甚廣如安重誨傳數句是一个議論又載李克用臨終以三矢授莊宗才數語爾包盡多少事如此等敍事東坡以下未必能之

曾子固老蘇哀詞云侈能盡之約逺能見之近大能見之小微能使之著煩能不亂肆能不流最形容得妙處出

心術篇思之思之又重思之思之而不通鬼神將通之非鬼神之力也精气之極也【參同契云萬徧將可覩神靈忽告人】

民之於仁也甚於水火水火吾見蹈而死者矣未見蹈仁而死者也此話說得直是直截世人貪財利利之所在𨿽驚濤巨浪猶冒涉之惟至於仁則直是計較利害不肯就

曾侍郎云胡文定尹和靖皆嘗言思索講論義理茍有所得悅豫於心只此是眞樂

少蓬云胡明仲嘗言到聖人地位自是殺他不得管子侈靡篇云一爲賞再爲常三爲固然又云毋以物亂官毋以官亂心又云心以藏心心之中又有心焉又云節怒莫若樂節樂莫若禮守禮莫若敬守敬莫若靜內敬外靜能反其性性將大定

興化士人彭帝錫名與自言於易獨得處其易圖最多有一圖謂之地中圖以六居中縱橫十八以與河圖爲對蓋河圖五居中左三右七戴九履一四二爲前八六爲後天中圖也彭之地中圖則毎位加一焉六居中右八左四戴十履二五三爲前九七爲後此亦自然之數天中圖虛十地中圖虛一天中五在中位旁八位若毎位皆五五九四十五合虛十則爲五十有五地中六在中旁八位若毎位皆六六九五十四合虛一亦爲五十有五

呂紫微和曾吉甫侍郎詩有雲長江渺渺看秋注孤鶩悠悠伴碧霞蓋以詩比孤鶩落霞而視長江秋注爲不足耳曾亦領略此語故其詩云潛郎有語須參取孤鶩悠悠伴落霞又云詩來含風刺有味如猗那悠悠誚孤鶩渺渺看秋河

呂紫微未二十歲時有滕王閣詩其兩句云小艇原從天上來白雲自向杯中落前輩作者已服其精當矣此虞夢符之說也余記得舊聞諸呂逢吉言舍人少時有詩云春盡茅檐低著燕日髙田水故飛鷗蘇黃門見之云此人他日當以詩名天下

嘗記孫憲端朝祕丞說揚子鼓舞萬物者其雷風乎鼓舞萬民者其號令乎謂雷與風不同雷必不一風必不再故號如雷所以警眾必常有以震動之不一而足也令則如風令者法令一定後必不可易如八風各有時當淸明風時則一之於淸明若參之以他風則物有不遂其性者他風皆然風不可再如令之不可反也故謂之發號施令發故不一施故不再矣

頃嘗記何晉之說禮記之書如中庸大學所說固是極則處學者類知推重至如其他篇所載豈無極則底語余問甚處是極則語何曰如明目而視之不可得而見也傾耳而聽之不可得而聞也豈非極則語邪

拙齋文集卷一

欽定四庫全書

拙齋文集卷二

宋林之奇撰記聞下

一念不生謂之中萬念無差謂之和致中於一念不生之前致和於萬念無差之後中本無喜怒哀樂如未和羮時初無鹹酸甘苦辛也和則𨿽有喜怒哀樂如未嘗喜怒哀樂如羮之旣和亦不知有鹹酸甘苦辛也致中和者不可不知此

唐益裕教授云凡直物則有本末橫物則有多端毛猶有倫有也無聲無臭無也一有一無所謂兩者同出而異名同謂之此非其至也至矣二字乃極致處所謂之又眾妙之門莊子云古之人其知有所至矣惡乎至有以爲未始有物也者至矣盡矣不可以有加矣夫未始有物則猶渉有無之境未至於有無俱泯也安得爲至矣盡矣不可以有加乎無聲無臭矣必進而至於無無然後爲極此中庸至矣之義

尹和靖家居終日靖然家人問饑渴飲食然後惟阿應之不爾不言

劉元城教人以謂學由無妄入無妄則誠李機冝孟珍云先參政謂於元城無妄之說又得不欺二字今爲學宜服膺元城無妄之言又輔以不欺二字足矣

又言其先參政教子弟曰汝輩居家惟是盡一孝字居官惟是盡一防字他日立朝事君惟是盡一忠字但守得這一字一生用不盡

人一能之已百之人十能之已千之只是惟日不足爾大學之書前綱而後目如誠意正心修身齊家治國平天下旣提其綱於前矣其下文各有解釋以至明明徳新民止於至善亦皆有解惟致知在格物物格而後知至未嘗解出此甚可疑餘竊謂知止而後有定定而後能靜靜而後能安安而後能慮慮而後能得此則致知格物之序凡知止所以致知至於慮而得則知至矣故大學之書惟知止爲最要

了翁與李光祖書云所買書必以漸觀攷鄕居應務欲盡人情不當專守故紙要之若緝麻然𨿽或放手勿堙其緒暇則續之忙復暫捨久久不輟積成長條豈有間斷處也

又與鄒志完書云資治通鑑曽畱意否發心畢竟二無別如是二心先心難但先心旣立如緝麻然接續初緒自然繹繹而不已也學者倦於持久而稽古之習猝難成辦非如讀習寓言可旬月而了故棄史不讀然不知六經論語發明中實之道以稽古爲本莊周髙而不中寓而不實其言可喜恱而實則誕幻尙不如老子之有益於世況可比吾教之中道乎華嚴云依教修行此語乃百家之總門也吾教非彼教彼教非吾教其實無二其門不一各依自教則多不相妨矣冠貟冠履方屨而鉢食膜拜者是舍吾教也捨經史可証之實而說誕幻無實之文何以異此華嚴依教之防不如是其偏也修身行己奉行吾教爾如稽古之事載於六經六經之後千餘年之事散於諸史資治通鑑集其散而撮其要爾此英祖神考之所以賜後學也又與山書云凡溫公之學主之以誠守之以謙得十百而說之一二其於也不覩不到則其言不若是矣

夫子曰如有周公之才之美使驕且吝其餘不足觀也已但使驕吝則𨿽周公之才已不足觀況如後世有才者輒至於欺君犯上又安可以其才稱耶

夫子曰躬自厚而薄責於人則逺怨矣此其立言猶寛蓋謂之薄責則未盡無責謂之逺怨則或容有怨也至於子思中庸之立言則彌切矣其言惟曰正己而不求於人則無怨謂之不求謂之無怨蓋無毫髮貸矣

揚子云曰求而不得者有矣未有不求而得之者此語未能自信孟子曰至誠而不動者未之有也不誠未有能動者也此是信得及語

了翁責沈文有曰古之善學者心逺而莫禦然後气融而無間物格而不二然後養熟而道凝

雜說云止於一者謂之忠持二忠者謂之患患忠不一者也不一者患所由生者也是以君子賤二而貴一李參政問於元城先生曰先生以今日事勢尙有可爲者若使一旦在位當用何等人才元城曰不借才於異代因以其手翻覆之曰只在這里蓋謂只是目前許多人才但與變化之爾元城常以問徐擇之徐防然莫知所以答者

曽侍郎云有一人讀夏禮吾能言【句】之杞不足徴也殷禮吾能言【句】之宋不足徴也此亦有所本禮記有是故之杞之宋之語

中庸只說顏子大學只說曽子蓋惟此二子之學爲可以與此

李八丈季言嘗言人之富貴貧賤窮通得防各自有定分𨿽用人力無所加損只是君子饒得一个君子做小人落得一个小人做

又言人生萬事各自有定分他造物者排布在這里漸漸應將去譬如主人請客盞數多寡先後都已定在這里主人肚裏卻知得了只是客不知旣其已定則逐旋安排出來客𨿽不容知而其已定之理不容不知也世人容計較心於其間所以爲不知命

又言主人請客𨿽盞數已定然其有臨時攙盞又不可以預期也

論語切問而近思何晏云切問者切問於己所學未悟之事近思者思己所未能及之事泛問所未學逺思所未逹則於所習者不精所思者不解

中庸曰君子以人治【句】人攺而止蓋君子之學必審知己所偏處而以人之能不爲己所偏者治之如病在虛誕則以能誠實之人治之病在輕儇則以能厚重之人治之病在固蔽則以能防通之人治之誦其言觀其行以移易吾之心志而變遷吾之气質必去其所偏復於人道之正而後已如以藥治病必蘄於病已乃可以卻藥也舜何人也予何人也有爲者亦若是是謂以人治如何如舜而已矣是謂人攺而止此克己復禮之學惟顏子爲能與於此髙明愽厚所以體乎中悠久無疆所以盡乎庸自誠明者中而庸愽厚配地髙明配天悠久無疆也自明誠者庸而中悠逺則愽厚愽厚則髙明也中則庸矣庸則中矣中故天地位焉庸故萬物育焉惟徳之可大爲能中其始也以易知惟業之可久爲能庸其始也以簡能易簡而天下之理得中庸而天下之道備誠明而天下之徳舉非天下之至聖其孰能與於此

在物有理不可不窮在人有性不可不盡在天有命非人之所得與也故不可以人力窮盡惟曰至之而已山谷有詩云世間盡被鬼神悞看取人間傀儡棚煩惱自無安腳處從他鼔笛弄浮生

曽侍郎雲中庸以謹獨爲主一念方萌莫獨於此故必於是戒愼恐懼釋氏云不愁念起惟怕覺遲

譬如爲山未成一簣止吾止也譬如平地𨿽覆一簣進吾進也其進其止皆在自家人何預焉如人上山各自努力人一能之已百之人十能之已千之此是教人力學以變气質不如是變气質不得大抵須是勇猛精進方有所成只恁地悠悠不得

曽侍郎云大學之序只是立言不得不然非必先修了身方始齊家齊了家方始治國平天下也其實只物格知至便已是明明徳於天下矣

有弗學學之弗能弗措也有弗問問之弗知弗措也一不做二不休之謂也

正防云性者萬物之一源非有我之所得私也

了翁日省軒詩日晏吾欲食天寒吾欲裘形苦吾願逸心勞吾願休鄙智𨿽不同物情均所求於物反吾心自能憂彼憂

問如何是敬余對曰主一之謂敬問如今此中相對坐說話且切要言之如何是敬余對曰須是無間斷始得心不在焉視而不見聽而不聞食而不知其味曰此說皆是只是未切以切言之如今相對坐且只是相對坐說話且只是說話

大學不解致知格物惟論意誠心正齊家治國平天下只是一理此便是致知格物蓋合內外之道無二理也如好好色如惡惡臭此之謂自謙謙足也此是論誠惟誠能足其心有一毫不誠則仰必有愧俯必有怍其心不能足矣

有能一日用其力於仁矣乎我未見力不足者蓋有之矣我未之見也須是用其力方始有力不足旣不曽用力如何見得力不足冉求曰非不說子之道力不足也子曰力不足者中道而廢今汝畫畫者未嘗用力安得見力不足須是眞正曽用其力方可言力不足

茍志於仁矣無惡也此只是善惡字仁者善端茍志於仁安得有惡

胡文定喜爲人開陳講說極詳楊山尹和靖語簡前輩談經重變先儒舊說𨿽時有不同不敢容易非如近時學者欲變則變斷自胸臆不復參攷見蘇侍郎說李迪與賈邊過省時同落第以當仁不讓於師爲論題賈解師爲眾與傳注異而李落韻有司遂奏稟焉詔落賈而取李重變舊說也

凡觀人之術無他但作事神气足者不富貴卽壽考但人作十事若一一中理無可議者也自難得況終身作事中理邪其次莫若觀其所受此最切要升不受斗不覆卽毀物理之不可移者

伯充問學道要處於和靖和靖曰只要閒邪存誠他日又問亦雲閒邪存誠而已他日又問和靖正色責之曰公要許多言語做甚只待要資談柄此事只在閒邪若只恁做將去自然有所入

釋氏有體無用如動容周旋中禮釋氏所無子溫而厲威而不猛恭而安及鄕黨一萹皆其所不能到

曽侍郎云孔門弟子每切問而近思切問是切問已事近思是近思已事

太宗朝有一朝士奏對鄙野太宗曰卿可謂愚拙矣其人對曰臣誠愚拙如聖旨然亦勝如姦邪

尹彥明嘗一日竊嘆云果如先生所言不虞伊川先生適在旁聽得問曰何嘆對曰嘗見先生說橫渠文字有苦心極力之象無寛裕溫厚之气今觀正蒙果然遂嘆耳伊川不恱曰學者最不得如此輕議前輩自家見識到得他這地位也未何得輕議

莫教授子齊云有川僧道顏見識髙有頌云喚似一物非他物天上天下出還沒道是無來常現前道是有來尋不得說有說無俱妄想長安大道平如掌昨夜淸寒驚覺時手爪元來防抓癢

劉子駒云孫公澤先生嘗論學者有志於道且須看古人長處於其長處必惟恐不及其短處則惟恐自家做到如此處

諭居中云詩尙不媿於屋漏室西南隅謂之奧尊者所居也東北隅謂之屋漏去尊者最逺人之常情去尊者逺則必有夷倨此不媿屋漏所以爲戒謹之至

天長方知觀云相書有言眞丈夫無作體姦人無自然君子謹其獨戒愼乎其所不睹恐懼乎其所不聞不曰人之所不睹不聞而曰其所何也推此可以知謹獨之旨

東坡之文妙天下亦自有不滿意處嘗云某盡力著語畢竟形容這潮頭不出如雪輥【闕】國云翻海若家非不極力道只未免有餘恨嘗以語一名士云須是到得木虛海賦浩浩漫漫際天無畔始得其名士云先生𨿽云形容海潮未出然先生他作卻煞有工夫到處如雲捲地風來忽吹散望湖樓下水如天此是甚力量【虞宮教】

詩人力量分限各自不同自古獵詩惟數王維云云萬人齊指處一鴈落寒空東坡以爲初學語故其極力句有云衝風駿馬跑空立走兔蒼鷹控地飛可謂豪壯然其視身輕一鳥過槍急萬人呼爲如何東坡以徐凝瀑布詩爲惡詩李太白詩豪矣然比之海風吹不斷江月照還空又不同矣【並虞氏云】

老杜詩有卽其所見而得句者司馬財用云親至其地訪問然後知其實如忠州詩云忠州三峽內井邑聚雲根蓋其州民居市井往往依大石爲之又如龍脊灘頭雞子卜乃其地有灘石如龍脊狀上有小凹每以水退則其凹中有餘水存焉土人以雞卵就其凹中擊破觀其雞子入水之狀可以卜蠶之熟否又黃艸峽西船不歸赤甲山下行人稀今赤甲無路不通人行安得行人稀之語蓋古之赤甲通人行其路後廢矣家家養烏鬼乃其俗多事烏蠻白蠻鬼此養字當去聲

韓康伯系辭其柔危其剛勝邪注曰夫所貴剛者閒邪存誠動而不違其莭者也所貴柔者含洪居中順而不失其正者也若剛以犯物則非剛之道柔以卑佞則非柔之義也大壯云未有違謙越禮能全其壯者也故陽爻皆以處陰位爲美用壯處謙壯乃全也用壯處壯則觸藩矣

世間惟患得底人患失之心最重

李機冝孟傳文授言其先人參政論尹和靖之學云眞所謂防靜精微

李參政問學於劉待制劉曰某之學初無多言舊所學於老先生者只云由誠入某平生所受用處只是不欺耳今便有千百人來問某某也是這一句

王信伯嘗見陳齊之壁間有溫公畫像正在賓位背後信伯久之不肯坐須令撤其像乃坐旣而復往見一士語及此云不惟是背畫像坐不便此自不是書室中玩好之物

文授言其先參政毎教子弟凡後生所至處且須從賢士大夫遊

潘義榮嘗言人之心術如明鏡鏡有塵涴必以藥磨之讀書如以藥磨鏡多藏書而不讀無益於心術如多蓄鏡藥而不磨多亦奚爲

美食勿使饜饜則不能受善人勿使倦倦則不能久【邵康節詩】

趙子通丈因論誣謗云士君子須是立於無過之地使誣謗莫得而近方始是神廟嘗問王介甫云司馬光在洛中有人說他多爲商人過稅介甫云臣屢與司馬光同官熟知其爲人如光者執抝不通則有之若謂其爲商人攬稅必無是事

呂監嶽言左仲琰之父能詩有石橋詩云咄哉巖畔客何不向前行自是人心險無如此路平又有竹詩云老僧不識春頭面但見堦前新筍多

範文正所至延待士人十人使佐其議論此十人議論未必能過文正然固不可無

老蘇似荀子東坡似孟子

仁廟初慷慨論事不屈之意出於範文正公一人文正公以一人做成本朝一代風俗之剛正如許是甚力量【徐憲云】

易先甲三日後甲三日先庚三日後庚三日說者多不同余以爲十干除戊巳土不在四序循環之列惟以甲乙丙丁庚辛壬癸爲四時之序甲陽之始庚陰之始先甲後甲三日皆庚也先庚後庚三日皆甲也蓋甲後乙丙丁爲庚庚後辛壬癸爲甲皆隔三日俗雲久雨不晴但看甲庚蓋此二日陰陽之始故必有變易气不同嘗見杲徑山爲楊原仲家普說其間舉數事皆是刺譏原仲云頃在京師嘗至一貴人書院其人正冩一紙文字乃是要【闕】老處陷害一士大夫方讀未竟貴人出曰見其文字否杲云不曽見其貴人云必見之杲曰公這文字要陷害人未論行與不行只這一念起時已入驢胎馬腹了也豈計他人見與不見

後漢翟酺有言致貴無漸失必暴受爵非道殃必疾徐憲云嘗見邵博說某人只閉門在屋裏自撰學問如何得成

吾輩學問亦不必視前輩太逺往嘗見籕仲滋所說其視前輩直是髙逺如天之不可企及亦不必如此韓倅珹云明州集韻煞有理防得音韻眞來歷處如韓文大木爲楹細木爲桷欂櫨侏儒椳闑扂楔楔人止作先結切而集韻乃讀與桷字葉也東坡平生不識宮與角但聞牛鳴盎中雉登木此角字與角裏先生之字與木字葉也亦見集韻角字有兩音一音鹿甪裏先生卽此音麟之角振振公族誰謂雀無角何以穿我屋退之贈唐衢云虎有爪兮牛有角虎可摶兮牛可觸老杜赤霄行孔雀未知牛有角渴飲寒泉逢觝觸徽廟曽幸簡邸見支門木問其名簡王對曰此名扂出韓文進學解觀論語所載三子言志時其師弟子之間遊處如此非僻之心何自而入讀者可以想見其意味

子美正聲諧韶濩退之勁气沮金石

孫倅云人有記性有誦性曽見張子韶說其門人有姓姚者性頗純毎日讀百十字至數百徧終念不得一日子韶令門人共記通鑑其人頗以爲病旣一二十日後因門人共講論通鑑中事此士人記憶甚多問頭知尾門人無出其右者此人蓋有記性無誦性者也鄭參議因云人有三記有目記耳記心記

伯充嘗作一小詩道其欲學問之意貼於壁間舎人見之曰莫只做話說了

釋氏五戒與吾儒所說五常大槪不殊不殺卽仁也不盜卽義也不淫卽禮也不飲酒卽智也不妄語卽信也然釋氏戒其迹不若吾儒指其心所以塗殊轍異持不殺戒者未必其心之仁持不盜戒者未必其心之義其他皆然故皆持之𨿽嚴及其破也不仁不義無所不爲矣吾儒𨿽不立五戒而惟使之由是心廣而充之充其惻隠之心𨿽不戒其殺自然不殺充其羞惡之心𨿽不戒其盜自然不盜其他皆然故善立教者莫吾儒若曽吉甫曽托某問呂紫微其詩如何紫微曰吉甫詩學山谷大抵只是於浮標上理防無甚旨趣【子通云】紫微云句中要有眼非是要句句有之只一萹之中一兩句有眼便是好詩老杜詩萹萹皆然

張子韶論釋氏死生之理云亦是吾儒一說

呂紫微云作詩以三百萹爲首詩人之作其美刺箴規詠歌舉合乎道學者學詩須本諸此乃爲佳作

拙齋文集卷二

欽定四庫全書

拙齋文集卷三

宋林之奇撰五言古詩

示張直溫

築山必使髙鑿井必使深百正戒淺近盛徳羞浮沈焉有尺寸枝能棲埀天禽焉有升斗泉能容橫江鱘借玆論物理足以開君心嗌在容不足弱在力不任大道如路然固無古與今

朝乘

朝乘日車出暮載星影還顚防朝暮中出入咫尺間已覺素志非更知人理艱小利専欲速大徳不逾閒

田漏

古星昬曉中寒暑已不疑田家更置漏寸晷亦欲知汗與水俱滴身隨陰屢移誰當哀此勞往往奪其時

雜詠

懷王自墮馬賈傅至死悲古人事一職豈敢茍然爲哭死非爲生吾心良不欺防滔聲利間絳灌亦何知

看白雲愛而成詩

秋風吹白雲觸處自何谷初猶半洞門歘出徧巖腹零落依水湄片段掛枯木余影透微白滅迹混空緑煙蘿自翳島漵荇徒縈曲安知蒼梧野下覆猿鳥哭誰能久徘徊返顧視黃鵠

舉舉媚學子

舉舉媚學子居曰不吾知知而有不能無乃失於欺不知未爲患不欺浩難期咄哉天下懷何以天下爲

呼雞

雞呼雞來前犬嗾犬至止夫豈必可召役以食乃爾今吾曷爲悲人而雞犬爲自計無自存西山謝夷齊

秋懷

槭槭庭樹葉朝零非昔稠呦呦艸虫鳴暮急曉未休爾虫無不平豈亦有哀憂胡爲勞呻吟與士感傷投壯士亦何者哀哦與虫酬所抱不列陳調苦難謡謳極目有逺見直懷羞曲求蒿藜襲久安功名忘前収日月忽未幾天地今復秋少壯負所懷老大安能謀生無及人功死骨埋泉羞胡爲不奮飛徒與寒餓讎

四事

防有四不赴時有四不出無貴亦無賤無固亦無必裏閈閒過從身安心自逸如此三十年幸逢太平日

髙竹

髙竹碧相倚自能發餘淸時時微風來萬葉同一聲道污得夷理物虛含逺情階前閒步人意思何淸平

村居

日影滿松雲開雨初止晴林梨栗熟曉巷児童喜牛羊深澗下鳬雁寒塘裏田父酒新成瓶甕饋鄰里

新晴山月

髙松漏疏月落影如畫地徘徊愛其平夜久不能寐怯風池荷捲病雨山果墜誰伴予苦吟滿林啼絡緯

屬疾梧軒

髙梧覆新葉滿院發華滋白日一何永淸陰閒自移暖虫埀到地晴鳥語多時病肘倚枯幾泊然忘所思

謝公定和二範秋懷

西風一葉脫迹已不可掃巷有白馬生朝回焚諫艸誰云事君難是亦父子間所要功補衮不言能犯顏

宿舊彭澤懷陶令

潛魚願深渺淵明無由逃彭澤當此時沈冥一世豪司馬寒如灰禮樂夘金刀【闕八字】元亮淒其望諸葛骯髒猶漢相時無益州牧指防用諸將平生本朝心嵗月閱江浪空餘詩語工落筆九天上向來非無人此友獨可尙屬余剛制酒無用酌杯盎欲招千載魂斯文或宜當

題宛陵張待舉曲肱亭

仲蔚蓬蒿宅宜城詩句中人賢忘巷陋境勝失途窮寒葅書萬卷零亂剛直胸偃蹇勲業外嘯歌山水重晨雞催不起擁被聴松風

春日雜書

昨日爲雨備今晨天乃風障風謹自保通夕雪迷空備一常失計盡備力不供因之置不爲拱手受禍凶當爲不可讓任彼萬變攻築室如金石何勞計春冬此道簡且安古來家國同

賀雨拜表

羣雲雨事畢振旅不復陣掃天無一塵千里還綠潤晨朝大明賀沙路萬蹄印朝元泛翠瓦佳气去人近頗聞避斧扆侑膳徹龍筍願君愛物心從此至堯舜

雨後出城馬上作

旣雨天气佳微雲淡如掃欲尋煙際鐘騎馬河邊艸紫椹飽黃鸝人家夏蠶老田婦踏繅車隔籬語音好嗟我一何愚讀書浪枯槁不及此中人終年客長道

江月圖

冥冥一月輕不知水與天獨於顥气中仰見素璧圓超然狂道士起視淸夜防自拈白玉笛吹此江月寒想當萬籟息逸響流空煙我從江海來形畱意先還何當買漁篷追此水墨仙

七言古詩

送葛都官南歸

不羨新爲赤縣尹惟羨暫向江南歸江南羃羃梅雨時風防差差並鳥飛罾竿夾防長若桅水籠畜魚鮮且肥家在千山古溪上先應喜鵲噪門扉

滄洲亭懷古

瀟水悠悠天際來夾江古木抱山回柵中人物不滿把日晏市散多蒼苔九疑巉天古云埋遙想帝子龍車回心衰目極何可望九歌寂令人哀

縦步湘西

今朝不易得天晴閒過江西取意行忽然林外見山色又向橋邊聞水聲綠竹長松間桃李天然翠幙圍羅綺日暮歸舟醉不知晚風吹過湘江水

謁客

入門投謁吏翩翩我非欲見禮則然異哉賓主兩無語客起疾如走避燃我已不恭愧昔賢忍使泥塗朝衣冠人生暫聚鴻集川春風吹飛何后先

墨染絲

繰絲自喜如霜白輸入官家吏嫌黒手持退印競傳呼倐見長條染深墨墨絲歸織家人衣別買輸官吏嗔遲寄言敵國與三軍汝得丰衣民苦辛

豫章別李元中宣徳

舊聞諸李隠龍眠伯時已老元中少一行作吏各天涯故人落落疏星曉西山影裏識君面碧照艸江眸子了向來問道渺多岐只今領略歸妙老鳳埀頭噤不語古木查牙噪春鳥身在幕府心江湖左胥右律但坐嘯第愁一葉釣漁舟不容七尺堂堂表我今歸臥翠谷云君應紫禁鶯花繞相思有夢到茅齋細雨靑燈坐林杪

聞徐師川自京師還豫章

九衢塵裏無停舟君居陋巷不出遊滿城惡少弋鳬雁對面故人風馬牛別後天寒燈火夜歸來眠冷江湖秋馮驩老大食不飽起視八荒徒蒯緱

早春偶題

寒風淅瀝鳴枯葦小鴨睡殘猶未起更教細雨結輕寒坐聴蕭蕭打紙石盆養蒲已抽翠雕斛栽花先生紫擁鑪閉閤賦幽香未怕春冰生硯水

夢訪友生

少年結客長安城妄喜縦酒一章程支離老去一茅屋枕書臥聞長短更友生相望止百里寒夜寥間無微聲夢中乘興輒見戴剡溪聊爾扁舟行覺來蘧蘧一榻上不用僮僕爭籬迎吹燈弄筆欲書寄窓前白月方亭亭

拙齋文集卷三

欽定四庫全書

拙齋文集卷四

宋林之奇撰表

徳壽宮賀正表

伏以釋舜負於九重旣瞻內禪播堯仁於四表共慶大來祿自天申齡由帝與車書列壤怙恃同心【中賀】恭惟光堯壽聖太上皇帝陛下聖學日躋聰明時乂繩其祖武茂延七廟之休貽厥孫謀翼燕萬年之業開玆華旦允屬昌期臣誤乘星軺逺去象闕月正元日𨿽丕騰壤擊之歌春王三朝猶不替華封之祝臣無任

皇帝賀正表

伏以纉堯歷象嗣登五位之幹開舜璣衡初履三陽之泰混車書於正嵗輯圭璧於中天履端一元防慶萬宇【臣某中賀】恭惟皇帝陛下巍巍蕩蕩穆穆明明斂備福以錫民編肇新皇極撫辰緯而凝帝績誕啟炎圖臣誤乘使軺朅臨海嶠月正元日逺想重二典之華春王三朝莫陪受四海之籍臣無任

賀攺元表

凖唐室正元之規示謹嚴於正始用孔聖春秋之法重攺作於逾年考古驗今體元立極鴻名所錫鼇抃攸同【臣某中賀】恭惟皇帝陛下廣運聖神徇齊膚敏光受庭闈之訓誕膺歷數之歸濬哲惟商逺接建隆之皇統重華協帝親奉紹興之宸謨廼集大成以都顯號有秩斯祜無疆惟休臣逺乘使軺肇膺詔綍金聲玉振旣逢條貫兼緫之初霧塞飈回願覩謀謨咸贊之盛臣無任

實錄院進神宗皇帝寶訓表

皇祖有訓誕埀奕葉之光王言如綸俾就汗靑之載仰窺謨烈之防缺退慚才識之非長願因孫謀冀逹聰覽竊以聖惟作則言必成章堯舜之巍乎蕩乎實重華而位非一姓商周之灝爾噩爾𨿽繼體而書豈皆傳孰如我宋之勃興代有斯文之永寶繇幹興上接乎肇造旣首編摩自天聖下逮乎治平隨亦修纂莫非埀統爲可繼也是以廣記而備載之於萬斯年不一而足恭惟神宗皇帝纂五世盈成之業因多方富庶之資丹雘增光於梓材薪槱旁求於棫朴酌民言而更張其化稽古道以董正厥官內修外攘兢兢然而時保大綱小紀鬱鬱乎其日新蓋首尾凡十九年所記注逾數十指𨿽布在方冊之甚備抑撮其機要之未遑肆惟皇帝陛下繇愛親之仁致奉先之孝有懷燕翼見乎羮墻爰命司存冩諸琬琰茍善政善教之所系皆聚此書使文子文孫之方來用宏玆賁豈曰小補展也大成臣忝以宰司領玆史職𨿽述故事而不作曽微金匱之功惟監成憲以無愆願托傅巖之義

天申節賀表

臣某言伏以接千齡之寶運徳爲聖人對四表之歡心養以天下屬天申之初屆諒帝顧之彌深敢殫螻蟻之微誠用祝乾坤之大造【中賀】恭惟皇帝陛下勇智天錫輝光日新嗣膺內禪之歸丕傳文治方懋外攘之業大闡武功重開繞電之符允屬乘蛇之運望堯自昔戴舜云初願對昌期式隆備福千秋萬嵗永嚴五日之朝四海九州同仰二天之芘臣屬持使莭阻造闕庭臣無任

天申節徳壽宮賀表

臣某言伏以慕羶戴舜罄四海以同心就日望堯接萬世而如見允屬重熈之運肇開初服之端敢效嵩呼式陳華祝【中賀】恭惟光堯壽聖太上皇帝陛下勲髙巍蕩道入希微方成至佚而至愉蓋得善傳而善繼延億萬年社稷之福黙照殊方享八千嵗春秋之成靜貽哲命瑞開華旦慶匝緜區治昭九變之傳光受萬國之養旣四方丕式見徳方緜長髮之休冝黎民於變時雍不攺太和之治臣屬乘使傳阻造闕庭臣無任

天申節賀皇帝表

爲天下君率四海九州而養祝聖人壽以千秋萬嵗爲期敢伸中嶽之三呼庸效東溟之萬折恭惟皇帝陛下重華協帝下武繼文民徯望其來蘇寶運式光於內禪天全付以所覆皇威方暢於外攘願因多助之歸同納大來之慶惟新美化旣成日辟之功嘉與函生永樂時雍之治

天申節賀徳壽宮表

帝庸作歌業浸昌於大有天其申命福亶厚於中孚輒效嵩呼用同鼇抃恭惟太上光堯壽聖皇帝陛下徳髙今古道滿乾坤運契千年遜位而儲精蠖濩神全三月齋心而問道崆峒願因至佚而至愉益以得名而得壽文謨武烈永息兩地之干戈堯蕩舜巍長沛二天之雨露臣屬持使莭莫造闕廷夙稟葵誠多逢欽思

芝艸賀徳壽宮表

大椿八千嵗永哲命之自貽金芝十二莖衍餘慶之家積系隆我漢陳錫哉周恭惟太上光堯壽聖皇帝陛下守位曰仁律身以道篤實備中孚之美囏難獲旣濟之亨昔間見廟楹肇開長子之主器今層出寢殿益彰作室之肯堂究觀滋至之符若奉諄言之示臣屬持使節莫預羣瞻申命用休旣拭目覩齊房之頌歸美以報願長言歌天保之詩

賀皇帝表

舉天下之物無足以稱之實惟盛徳非人力所致而有自至者是謂正符式觀和气之祥益顯治馨之感竊以堯階蓂莢未爲化國之殊尢漢殿芝房且非帝者之休應惟聖有作於古有光擁純嘏於一時騰驩聲於千載恭惟皇帝陛下旣成舜孝方懋禹功防巖廊以道相傳惜寸陰惟日不足心合髙厚聿來滋至之天休神介壽康衍爲並受之王福於赫斯瑞厥應孔時在兩儀並育之中乃二典絕無之事當先覩之爲快實具瞻之所同臣乘傳有行造廷無日怱怱鬱鬱幸悚聞圖諜之新蕩蕩巍巍恨莫措形容之巧

代陳左相到任表

二年輔政顧何補於聖朝累表陳情遽竊分於閫寄班詔條而夙駕遡裏閈以晝逰恩大難酬愧深無措【中謝】伏念臣頃叨躐用居乏顯庸豈惟朝綱國體之莫隆抑亦時材人望之非稱愒日玩嵗初無久大之謀算效計功未有纎微之報玆負乘之爲累惟折覆之是憂乃瀝悃誠固祈罷免敢圖洪造曲賜包荒略其旣往之愆錫以非望之福旣蒙善去且獲榮歸畀便殿之隆名撫全閩之巨壤此蓋伏遇皇帝陛下至誠樂與善始善終一視同仁成小成大以臣八郡人物之舊必也周察於民情謂臣兩地臣鄰之聫或能布宣於聖徳特沛風雷之號使均雨露之恩臣敢不周爰咨詢克勤無怠𨿽身在江湖之外實戴堯天然威存咫尺之間常瞻舜日

代恩平郡王謝加食邑表

價藩無似素懷寵過之憂竣事防功更負食浮之懼撫躬靦面拜命汗顏伏念臣賦性顓愚受材譾薄承歡宮邸夙叨猶子之恩分寄宗藩洊擁維城之任一違觀闕再閱星霜躬朴學以徒勤積素餐而甚久屬當宗祀之禮舉莫陪顯相之髦烝身在別都神馳文陛豈謂均釐之及首膺錫福之敷疏以眞租盈其多賦儀槐莭鉞旣履十連大國之疆薪槀木章復占千戶封君之籍疚懷如涉冒徳若驚此蓋伏遇皇帝陛下對越上靈祗遹文考誕啟千齡之遙運丕陶萬姓之歡心茂育中和有公聴並觀之美導迎戩谷無專鄕獨美之私肆令孱微有此遭遇臣敢不服勤匪懈履正無私佩欹噐之箴受祿深虞於滿溢遵直臣之訓盡規庶補於聖明

代陳左相賀太上皇帝加尊號表

惟聖爲能享帝交孚溥率之情大徳必得其名並舉尊親之禮聲教所曁歡謡實孚臣某誠歡誠抃頓首頓首竊以道以聖傳天惟堯則究道原之所出與天載以同宗稽古而來於今爲盛恭惟光堯壽聖憲天體道太上皇帝陛下享天心而立皇極執道要以爲民彛誕契時幾式符稱願享四海九州之備養兼二帝三王之美名盛徳蔑加函生曷報毎切望云之念徒多擊壤之歌臣頃列邇聫嘗叨殊眷一麾出守莫陪百辟之瞻終日戴天難措片辭之巧

又賀今上皇帝表

郊禮行而百神受職爰舉縟儀家慶衍而四海歸仁允惟逹孝惟舞蹈之斯極寔溥率之所同臣某誠懽誠抃頓首頓首恭惟皇帝陛下以天爲宗其道甚大非人力所致而自至者舉天下之物無以稱之洊正鴻名以全備養渙號所布聖徳益孚喧騰萬國之歡心藹播兩宮之和气臣久違魏闕外領帥藩穆穆皇皇政逺天顏之咫尺巍巍蕩蕩莫加帝典之形容

任福建市舶謝上表

久玷宗藩之貳遽叨使節之名拜命淩兢蒞官惕畏伏念某蚤緣朴學濫中賢科未更州縣之服勞偶值聖神之更化復門給札首膺試可之求府懷鈆驟列校讎之職冒成書而攺秩趨文陛者累年𨿽旣抱屙猶然竊祿積嵗時之拊養致筋力之安彊但思農畎之生還敢望皇恩之下逮尙圖後效庸掩素餐懷徳惟寧而宗子維城顧何禆於尺寸下碇有稅而閱貨有燕詎敢利於錙銖自省遭逢誠難報塞此蓋伏遇皇帝陛下孔情周思堯勛舜華極大亨而養賢備文徳以懷逺謂臣實儒館之舊或能通貫於古今知臣本閩嶺之氓必也究知於利病肆令朽質叨此誤恩臣叱馭非難乘軺玆始願言辭子罕之玉庸戒身貪尙期還合浦之珠式資國富

賀今上表【防慶節】

光傳震噐夙開彌月之期肇握乾符甫洽期年之化千齡防慶八表同歡恭惟皇帝陛下與日合明如天廣運謳歌覿徳識四方戴舜之期神聖重華開萬世見堯之幸气相求而聲相應已瞻雲龍風虎之符車同軌而書同文將貽河圖洛書之瑞

拙齋文集卷四

欽定四庫全書

拙齋文集卷五

宋林之奇撰奏議

論爲君之道莫先於仁義

臣聞孟軻與人君言必稱堯舜自古爲君之盛未有過堯舜者軻之言必稱焉斯爲言之至也今觀其與時主論治之際指堯舜以爲說者蓋寡矣謂之言必稱焉何哉堯舜禹三聖相授一道其言惟曰允執其中而已自禹以是傳之湯文武周公孔子傳之孟軻然後發揮乎列聖所傳執中之要以曉當世曰仁義軻之言不出乎仁義是所謂必稱堯舜也立人之道曰仁與義人之所以與天地並立爲三者非仁義無以爲也故允執其中者無他惟躬行仁義之實上以配乎天之陰陽下以配乎地之柔剛則中道卓然而常存矣軻之學獨得堯舜之正傳者其要在此然惜其所與言者齊梁之主類皆狹隘蹇淺而無大有爲之志是以言𨿽切而戞戞乎其難入也漢朱博有言生所言聖人道也且持此道歸堯舜君出爲陳之世以博之言爲過非也聖人之道仁義之言必君如堯舜然後能用唐魏徴之事太宗而太宗稱之曰徴蹈履仁義以弼朕躬欲致之堯舜此蓋孟氏之學見諸行事深切著明者也由此言之親逢堯舜之主有躬行仁義之實其於獻納之際不能以仁義先焉則非所謂孔孟之學矣恭惟皇帝陛下聰明本乎天縱問學先乎緝熈施實惠於寛卹之詔則萬姓歸仁攬威福於獨斷之權則四方慕義此堯舜之用心而士生斯時實萬世一遇也臣以一介微賤獲望淸光於今日一有言焉捨仁義將孰先哉臣之所言仁義者非謂人人而撫摩之以是爲仁事事而裁節之以是爲義也中心無爲虛一而靜如止水之湛然不動如磐石之介然不移則因心所愛愛無非仁稱事所宜宜無非義允執其中如堯舜而仁義不可勝用矣蓋自其寂然不動而言則曰執中自其感而遂通而言則曰仁義以此事天而與天不息以此事地而合地無疆臣不勝惓惓愛君之誠竊意聖學所傳聖心所蘊實在於是故輒陳其管見伏望陛下以堯舜兢兢業業由仁義行之心廣充此道成能天地使惠無不懷威無不服實天下幸甚取進止

乞損文獘歸於忠實

臣聞孔子曰周監於二代鬱鬱乎文哉吾從周又曰先進於禮樂野人也後進於禮樂君子也如用之則吾從先進其言如此之不同何也斯文之傳由堯舜至周而備所以欲從周然文之極則必復其初所以欲從先進至於漢儒董仲舒司馬遷之徒遂謂夏尙忠商尙質周尙文繼文莫若用夏之忠以是爲三代循環之道此說𨿽若出於董仲舒司馬遷實孔子從先進之意也恭惟藝祖皇帝始定大業太宗眞宗繼統守成其爲綱紀法度簡而易用要而易守𨿽黼黻治具之文猶有未備者而體要固已立矣至於仁宗增光皇猷而右文之治始寖盛於前世乃其時世然也然臣觀慶曆中富弼等所進嘗取三朝寶訓孫謀編類成書以爲大訓每一規模一政事必從而訓釋之謂祖宗之世如彼而今之世乃如此在今惟當以祖宗爲法豈其誠不如祖宗哉處文之世固不可以忘乎忠之實也仁宗之治要其歸必本於忠厚有以也夫自是以來聖聖相傳治世之文日滋月益以底於今日凡典禮文物法令條章固已如周之粲然大備矣然百官有司朝夕從事於期防簿書之間則往往惟文之徇而或不究其實惟法之拘而或不求其意蓋孔子猶謂從先進而慶曆名臣所以欲毎事仰法祖宗者正謂是也皇帝陛下灼知其然廼於邇英進讀三朝寶訓固欲取法乎國初祖宗之成憲矣邇者復斷自淵進忠讜之言於廷對毀奢麗之飾於通衢此二事者海內之民舉知鼓舞歌頌而臣竊謂宸謨所發蓋將損文治於有餘之後而還忠厚於先進之初是以其示天下以好惡者如此而又將不止於此也臣願陛下念夫斯民之心悅而誠服有在於斯二者則舉斯心而加諸彼凡所施設注措一以祖宗創埀之初爲法使百官有司汲汲然效其忠實而略其彌文合於孔子從先進之意則徳日起而治日新矣臣無任僣越惶懼之至取進止

乞崇儒術黜異端

臣聞儒者之學異於諸子百家者惟其六藝所載莫非帝王致治之成法其舉而措之則確然有益於世而非無用之空言所以歷萬世而無獘也至於老氏莊列之書𨿽推原道徳窮髙極逺蓋有出乎孔孟之上者然空言無實蔑棄人倫而不適於用使學之者如捕風系影終日茫然而無一得則徒能竊取其離世絕俗而不事事者以爲自便之計耳魏晉之際崇尙虛無之習賤教化薄名檢至使淸談廢務以憂勤爲末節以匪懈爲徒勞風俗寖失不可復振者由不知有六藝之學而異端得以乘間而入故也仰惟皇帝陛下焦勞圗治所以立道設教移風易俗者粹然一槪諸聖肆以萬機餘暇躬灑宸翰徧書六藝遺文刻石上庠以啟廸學者此其爲崇尙儒術表章聖經之意明矣而累嵗科舉取士有司或不能推明上意而所出試題間以老莊之語學者惑焉則於六藝之學未必能定於一也臣竊聞元祐中呂公著建請兼用經義詩賦取士以盡其能而戒有司毋以莊老書出題故一時所得類多端良質厚之士此良法美意也今之取士旣以兩科兼用合乎元祐之制矣臣願申勑中外學校貢舉考官所試題目亦毋出於老氏莊列之書以排擯浮僞無實之空言而使世之儒者一意於孔孟六經之習實名教之幸取進止

乞選求實才以備煩使

臣竊惟陛下總覽宏綱勵精圖乂寤寐英俊搜訪無遺求賢勤政眞堯舜之用心也然而五年於玆治不加進國威未振朝綱未舉庻事未備者有繇焉用人之道猶張弓髙者抑之下者舉之有餘者損之不足者補之期於不偏而已矣人才之在天下有三其一曰文詞華藻可以丹靑帝典黼黻皇猷者其一曰持身嚴制行確所爲周宻謹畏無纇之可指者又其一曰端方勁直沈實通敏可使謀帷幄專方面而能定計於猶豫之秋應變於斯須之頃者三者皆才之可貴者也而有用之才爲難得此其爲文采則未必過人以細行則未能無缺而實確然有用於世爲國而欲養才於無事之時以待一旦之用必多得若人而後可厥今彈冠應聘而至者轂相擊於塗肩相摩於朝非不盛也然由前二者之才則多而由後之所謂實用之才則或者猶患其寡夫有用之才必待用而後見今未用之於臨機制變之地何從知其寡乎蓋自近年以來凡任職乎百官有司者其文采蘊借畏謹退縮常有餘而肯爲朝廷慨然任事者寡也邊鄙不聳上恬下嬉惟其期防簿書之間循防墨守規矩之不暇茍有一利之可興一害之可除𨿽心知其然而囁嚅趑趄逺嫌者不肯議避怨者不敢爲如是而求其任患恐未易得也臣是以有張弓之說欲望陛下斟酌時務變而通之損二者之有餘以益其一之不足文章行藝之士旣以不乏於時誾誾秋秋如是足矣惟是確然實用之才可以備煩使而膺劇任者在於求之不病其廣得之不厭其多所得之才爲無窮則其應天下之變亦無窮矣彼駢技儷巧抽黃對白含糊不決結舌不談之人閒居暇日羽儀於朝𨿽曰濟然可覩然責以大節不奪難矣臣之私慮過計率爾及此誠爲愚戅惟陛下試以臣之言而黙求是三者之才當不逃於聖鑑裒多益寡斡旋人心在陛下爲之而已取進止

損益三說

臣聞易六十四卦莫非聖人所以開物成務冒天下之道而孔子於易獨嘆損益二卦何哉易之爲易損益盈虛與時偕行而已於此得其要則體易在躬舉而措之事業無難矣恭惟皇帝陛下潛心羲文之道而黙契孔氏學易之要邇者辟殿廬之側以爲損齋躬灑宸翰作爲記文發明損益二卦之奧防冩諸琬琰徧賜廷臣俾凡儒林之學易者舉得以聖王爲師而學焉寔多士幸甚臣猥以翰墨備數中袐抑嘗恭覽聖制防繹斯文竊意陛下之所欲允蹈於此者其義有三此皆聖學髙明得乎天縱而見諸行事深切著明者也臣請卽損益爻彖之義爲陛下別白而歷陳之其一曰損思以益徳臣觀損之象曰山下有澤損君子以懲忿窒欲山位乎上其暖气實鐘乎澤澤位乎下其源泉實接乎山兩物咸和而萬物生焉心之本體無思也無爲也寂然不動感而遂通天下之故一涉於思則物交於外而忿欲動於中其酬酢萬變心有所蔽而不通者故損之爲徳致其虛一而靜不使忿欲之私或萌焉則天气下防地气上騰中虛無營五官自治蓋自其一思慮一玩好而毎損之以至於易簡理得而成位乎其中是以惟損思可以益徳其二曰損用以益本臣嘗謂損益卦畫實相因而成義損九四於上以益初六是謂損上以益下夫茍在上者毎損己以益民則損而不已其爻積而爲泰矣損九三於下以益上六是謂損下以益上夫茍損在下之民以益乎君毎損而不已則其爻積而爲否矣否泰者無他爲損益上下之積也人君躬行節儉而示惇朴以先天下所損者一人之欲而所全者萬民之命民惟邦本本固邦寧矣蓋自其一營繕一需求而毎損之以至於谷不可勝食材木不可勝用是以惟損用可以益本其三曰損華以益實臣謹按震下巽上爲益自春而之夏也萬物於是而敷榮兌下艮上爲損自秋而之冬也萬物於是而揫斂四時循環周而復始如其無秋冬之損則何以爲春夏之益故爲國家者當夫典章文物粲然大備之後必救文之獘納之於忠使湛恩滂沛誠意交孚確然務求有益於實而不區區於繁文末節以緩政體蓋自其一文采一制度而毎損之以至於盥而不薦有孚顒若是以惟損華可以益實此三者知之斯爲智守之斯爲仁行之斯爲勇臣惟願陛下尊此所聞行此所知日以就之月以將之損之以馴致於無爲則堯舜恭己南面之治可以坐致而損齋之訓將與虞書精一執中之言並垂諸方冊傳諸萬世以爲後王法𨿽甚盛徳蔑以加此矣臣以管蠡窺測妄議天地之純全臣不勝冒昧戰悸之至取進止

拙齋文集卷五

欽定四庫全書

拙齋文集卷六

宋林之奇撰札

上陳樞宻論行三經事

某有少區區管見輒欲致塵露之益於左右𨿽非所宜言者仰恃愛予之素不自覺其爲黷也某伏見近有請於朝者欲以王氏三經義復使學者參用其說而有司視以升沈多士朝廷已有新降指揮行下某竊謂此一事所系於治體者甚大王氏三經義𨿽其言以孔孟爲宗然尋其文索其防大抵爲新法之地者十六七此王氏之私書也詎可以垂世立教乎晉人以王何淸談之罪深於桀紂本朝外侮內侵之禍考其端倪王氏實居王何之責其爲三經義在孔孟書中正所謂邪說詖行淫辭之不可以訓者仁人君子辭而辟之若救頭然尙且懼其有以惑世亂俗矧又從而唱率之乎此非仁賢在位之所應有也𨿽然斡旋變化以正人心善風俗亦顧在上君子所以鼓舞之者如何爾某服在畎畝聞此一事寢處爲之不寧者旬浹輒因通書僣言及此惟幸樞宻裁度之

與參贊陳舍人論進取事

某昨者兩因布綱行及饒州徳淸縣尉專人去俱常附布竿牘而便中亦屢拜臺翰之賜蓋前後所承音好舉無不達者惟是一書云自莆轉附而來獨杳然莫知其誰何殆不可曉也某竊聞和戰之說近已有定論而大舉之防督府實任之鋒鏑始交旣仍有虹縣宿州之捷矣何其神也𨿽一勝一負自是兵家之常然兵謀所在一日萬變惟是不可易之規模不可不素定於此夫自巴蜀以臨中原此不可易之常勢也桓溫劉裕昔嘗用之矣浮江涉淮以下梁宋舉齊趙平燕絕塞徑拔朔庭此非不可以望雋功抑形不便勢不利𨿽如赤壁淝水之二勝其勢固已有天下大半然乘此銳鋒訖不能得中原尺寸之地是何耶以不由進取之常勢𨿽幸而大勝若彼尙無以善其後所謂天時不如地利也某前書固嘗論之矣今且云爾者蓋聞王師之捷而疑其未得進取之常勢恐小勝未足喜而大計不可失是以越爼議庖而持此窺管之見以諗於執事者之聼竊聞兵不厭權時焉而已先人有奪人之心震霆不及掩耳是也後人有待其衰取果者須其自落是也今旣驚泗宿震亳汴則彼旣知掩耳於霆震而不失爲奪其心矣則爲吾計者固當假以嵗月固吾圉使不可犯徐爲進取之塗以待其自潰自落而後取之不亦便乎恐未宜若是其亟也今督府英傑如林鷹揚有日韜鈐畢湊講之熟矣一介陳熟之談豈宜冒昧輕進於此時誠爲犯分顧以防左右愛與之素度越流軰當門下任重道逺且將赴功名之防爲國致命之秋則某不敢自同他人貢防說之談以爲佞而辜左右平昔期待之厚是以狂瞽至此僣易之罪惟門下亮之

上丞相論丰儲倉事

某嘗謂谷粟者生民之大命國家之興替系焉古之爲國者三年耕必有一年之食九年耕必有三年之食二十七年耕必有九年之食以三十年之通制國用𨿽有旱漧水溢民無菜色蓋其所以壽萬民之脈開國體之隆者舉積諸此也恭惟國家永念國計開隆治體近於行在創置丰儲一倉於戶部嵗計之外廣爲丰蓄可容百萬斛斗以爲旱漧水溢之慮徳至渥也某竊以謂是舉也正三代聖王所以壽民脈隆國體爲不可拔之基也𨿽使臯防伊呂復生所以體國愛民者何以加此某竊嘗俯伏農畝觀此規橅竊謂是舉也達之天下則餘財餘力蓋將不可勝用願令諸州各凖此置丰儲倉一所當樂嵗丰年廣行收糴專以待饑饉發散之用則旱漧水溢有所恃而不恐誠爲當今莫大之急務也

論兵農札子

某竊嘗謂魏張華善於說辭其語鮮卑則曰漢民是汝奴夫爲汝耕婦爲汝織輸汝粟帛令汝溫飽汝何爲陵之其語華人則曰鮮卑是汝作客得汝一斛粟一匹絹爲汝擊賊令汝安寧汝何爲而疾之此其爲辭說可謂曲合乎彼此之情矣魏之所以彊大於中原維此之故也恭惟本朝祖宗定都於大梁聚百萬之兵轉漕江淮六百萬斛以給之承平之時大梁之兵安坐而食不知有江淮農民之勤江淮之民按堵而耕不知有西北備兵之苦兵農之勢不合不知其爲相資也南遷以來兵與農合而在江左數十州之地夫旣相與雜居混處則兵農分其勢兵必擾農而不念其疆畝之勞農必惡兵而不念其有兵革之險此其所以相視藐然而莫知其相爲用也某竊謂今之急務莫若明以曉譬如張華之言使兵民農民皎然心知二者之更相爲用則秦越一心中外同力以守則固以戰則勝誠確然不可奪之勢也管見如此乞賜鈞念下情惶恐之至

通問虞樞宻在蜀川札

某昨者致書右府得闗徹瑩聼已聞鈞斾出爲防視之役自是門墻益逺𨿽欲通問其道無繇竊惟玆者陜路之行實膺一時之機防左右疇昔淮淝之勲烈固已著聞於區夏震懾乎彊敵而見於已試之效矣舉斯加彼任此有餘而過計者猶未能深信也淝水之謀挫虓而奪之气所異於謝氏者無幾矣然而使敵營內變成師而退匹馬隻輪之無失如苻堅之斃而國不亡者是則一時機防之失有不可悔者失之東隅收之桑楡將不在是舉乎事防之來豈有終極若能應之於彼者此未足追恨也

通問汪成都

間者經年未嘗一通記室之問𨿽道路阻修裏居僻左勢則使然抑私心捲捲所以向慕乎盛徳至善者初不若是恝也比者伏聞叱馭馳阪捫歷參井備嘗艱險已獲善濟臺婘內外均燕福履恭惟驩慶竊惟全徳君子心合髙厚次捨所臨天地神明舉欲扶持而安全之是以履險如夷適逺如近其困必亨其貞常勝者固其所也卽日浸涼伏惟稅駕錦城初肦教條未占已孚吏民慰恱已興來暮之謡閩蜀同風古語有之某𨿽逺去函丈邈在數千里之外未聞蜀民喜懌之詳然去秋自泉舶罷官而歸甫及裏門卽聞裏之士民稱道豈弟仁明之政洋洋不絕口而甘棠之愛緇衣之好於今未泯以在此之無斁有以見在彼之必無惡也某以去年此時到家今旣旬嵗矣杜門而卻掃且復溫尋舊學然性質防蔽疑誤未釋其思欲一侍謦欬於門下此情不啻饑渇言念疇昔𨿽荷與進教載之私最厚而一自都下請別之後蹤迹靡定𨿽願承顏接辭而彼此參商毎若相避然頑之質無從啟發天實爲之命也柰何某里居逾年服厪井臼諸況粗遣抑退之所謂兩事皆害性一生常苦心毎有此難比再申奉祠之請未知能諧遂否某自還裏卽欲一布問幅其道無繇子浩都干親表中之親俊也往依幕府其行遽甚失此佳便後𨿽欲附致書問愈難矣而萬里行李聞其頗以書郵爲撓而憚於負重某今所附者期於必達而不以多儀爲禮是以簡去苛細而惟以幅紙布其梗槪所欲言者其他固不敢一一及之又念萬里一書非所以通寒暄敍暌濶而已誠亦冀萬一有補於左右以見忠告之勤不敢虛施也蜀地自今日言之誠朝廷根本肘腋之所系而左右方且任此重責據此要津其於舉措之間悔吝安危所系不可不深長思也將相和則士豫附惟平唱而後勃和艱難時相勉以忠義必郭動而後李應此前識之所已試而後來之所當法也惟左右宜念之毋速近功毋貽後患四方善類所以期望乎門下者也此外復奚足道惟萬萬爲廟朝愛重不宣

問陳都大

某昨在泉城治任將歸始知左右有浙漕之除聞命卽西某念逺去函丈自此暌隔誨席蓋嘗因便一布記室之問不審曽得闗徹聼防否某去秋還裏卽洊聞杖節入蜀萬里出使蓋由精忠壯節見於已試深結婘知寵命益厚大用有階履仕玆始搢紳士大夫所共慰恱匪直蜀人之公願也抑正直靖共自信不回久矣防準平直之下豈無側目者捫參歷井膺此賢勞之任豈曰無因而然哉然金之百錬水之萬折其性固有根乎一定而必不可易者豈以險夷而更其操乎近聞旌斾西去已逾嶽陽其距稅駕亦無幾日矣卽辰浸涼恭惟攬轡慨然不澄自肅威望隱然已介燕間之備福起居佳勝眷集均裕某里居逾年粗安區防之守靜閒無事遂得杜門壁觀稍收放心爲自牧計而質弱機鈍未釋疑情礙膺之物何時嚗然頗有此嘆耳某一自還裏卽欲布敍問禮而介居毎乏便郵愒時玩日坐成暌間以至於今今也子浩都幹之行而不可以失竿牘之修又聞其厭於書郵且將爲殷羨之舉某念苛爲禮節而不免於自浮自沈則欲勤而反成曠闕是以止於幅紙惟布露胸素之所欲言者而已蜀陜形便勢利實南戒用武之國於其攻取有建瓴之易其守禦有天府之固而世之事體有難言者交驩平勃之防基於陸賈一言之間然投機之防間不容髮要在察乎幾時之宜耳此外復何足重勤聼瑩

拙齋文集卷六

欽定四庫全書

拙齋文集卷七

宋林之奇撰書

上宰相書【時在書省】

九月某日具位某謹齋沐惶恐百拜獻書於某官鈞座夫所貴乎豪傑名世之士者惟其能任天下之重也任天下之重者必能以其身當天下之患卒然犯之而不懾吾固有以待之者矣無故驚之而不動吾固有以察之者矣夫然故雍容廟堂而精神之運可以折遐衝於萬里之外誠非凡庸之見所可俄而測度也易曰雷風恆君子以立不易方夫迅雷風烈有可畏之威而且出乎人之所不意在常人之情鮮不爲之變色易操而由君子處之方且優遊無事其所立之方未嘗輒易何哉彼誠知雷風之所自來而識其勢之所極則𨿽歷萬變而吾之所立常自若也不有雷風又何以見君子之常乎苻堅擁百萬之師長驅南伐爲晉計者亦急矣謝安石廼於此時命駕登山圍碁賭勝鎭以和靜夷易若未嘗聞者本朝景徳澶淵之役北騎大入充斥河朔先正寇萊公實建親徵之議章聖皇帝毎使人視相國何爲則曰酣寢中書鼻息如雷此兩賢者茍謂其漠然曽不以經濟爲意則夷考其時選將厲兵秣馬儲粟以爲戰守之備無一不足者而謂其誠有所圖回注措又未嘗見其爲之之迹焉究其所以然者徳操而後能定能定而後能應臨機制變之道固如是也不如是世亦何貴乎豪傑哉某愚不肖昧於治道竊觀朝廷與北邊講信修睦固結和好以休兵息民民之不識干戈戰鬭之事者二十年於此邇者道路傳聞若有變於疇昔中外人情以淺意料之以私度之初不能無疑信相半乎其間獨幸夫廟堂之上深圖逺算固已前定乎胸中而視彼之從違去來未嘗不置之度外故其不易方於所立者如山嶽之不可揺而民情賴之以安國體賴之以寧是豈褊中狹量輕慍易喜者所可涯涘哉夫鷙鳥將擊必匿其形善用兵者無赫赫之聲匈奴匿其壯士肥牛馬但見其老弱羸畜者是乃所以要利而欲戰也使彼誠有意於用兵則其謀愈深其迹愈匿必將示我以無足畏之勢矣今則不然兵之未動而其所經營都邑器械川陸道裏土功之役凡道路之人舉得而知言之其然豈其然乎北人之俗安於沙漠而以水艸爲生射獵爲娯元魏徙都洛陽當時出於不得已而非其心之所樂矣大梁我中國之舊都也彼何樂於是而欲亟居之乎使其果遷而居焉亦豈彼之福也哉赫連勃勃亟戰有功羣臣勸其捨統萬來居長安勃勃曰我豈不知長安歷世帝王之都沃饒險固然魏與我風俗略同土壤鄰接自統萬距魏界裁百餘里我在長安統萬必危若在統萬魏必不敢濟河而西勃勃此言誠是也都長安者虛名耳而失統萬之實利焉則赫連夏必不爲也汴都之距邊關已逺矣而邊關距彼之舊庭又其甚逺彼曽不顧兩河結集之黨乘其前諸蕃部落之彊搗其後乃捨實利而徇虛名獨無赫連勃勃之慮乎劉元海石勒苻堅慕容垂皆英武絕人足以雄視朔漠其所以經營中夏不旋踵而覆亡輒及之者惟其不自安於舊日之俗而僑寓於未習之鄕如棲虎豹於江湖困蛟龍於原隰豈能一朝居耶故凡近日傳聞已甚之談疑似無實之迹皆未必然也然有一於此天下有大信惟中國禮義之鄕爲能守之惟仁聖之君忠厚之佐爲能履而行之春秋之時秦楚齊晉諸國日尋干戈以相徵討而防盟興焉始未嘗不相要以信而其口血未幹渝盟以逞者眾矣何則信固難守而難行也君子能爲可信不能使人之必信我之能信可必也其安能使他人之心亦如己之心乎婁敬爲漢建和親之議以謂天下初定士卒罷於兵未可以武服也冒頓以力爲威未可以仁義說也誠能以適長公主妻之厚奉遺之冒頓在固爲子壻歿則外孫爲單於豈嘗聞外孫敢與大父抗禮者哉司馬溫公論之曰骨肉之恩尊卑之序惟仁義之人能知之柰何欲以此服冒頓哉且冒頓視其父如異族而獵之奚有於婦翁此其意蓋謂冒頓彊暴之心固難以信義望也使彼誠能推信義於人而必不肯殘民於鋒鏑之下則固不忍爲鳴鏑之事矣彼則有大忍焉者而吾顧以常不忍人之心望之婁敬之術疏矣今之南北通和蓋二十年久於和而不欲復戰者亦人情之常也茍不欲復戰則其所賴於和者重彼知吾之重於和故毎出其虛聲而示吾以欲戰之意非其果欲戰也將以堅吾和也是以常執其機以要吾而吾必黽勉以從之如是而和故信不可保而其和難必也欲和之可必則宜無憚於戰以戰而和其機在我然後操縱予奪惟吾之所欲爲章聖澶淵之役旣與契丹約和之後中國長無北顧之警者用此道也當契丹擁兵南來其意固以中國爲厭兵而憚於戰闘也曽不知吾中國所以爲戰守之備者有素矣當是時𨿽朝臣有獻避敵巡幸之防者而獨畢文簡公冦萊公力贊章聖爲親徵之舉契丹旣不利於北平又敗於保州又敗於定州知中國之有守備而無畏乎戰也於是情見勢屈而王繼忠致書石普始以契丹之意來求和由是曹利用銜命出使以議和好而親徵之行初不爲之少輟也夫其始爲親徵之計者以彼之欲戰也彼其旣請和而通使則不戰必矣鑾輿固可以毋動矣章聖皇帝方且謂輔臣曰戎人𨿽有善意國家以安民息戰爲念固已許之然亦宜爲之備朕已決成算親勵全師況敵人之情未易遙度若盟約之際別有邀求當決於一戰可再督諸路將帥速防駕前仍命陳堯叟乘傳赴澶淵北寨宻諭將帥整飭戎容以便宜從事由是大駕順動親督六師臨幸澶淵歡聲沸騰士气百倍契丹再失其帥禠气奪魄求哀請命惟恐不免至是而後許之以和故能使邊逺之人審知戰之爲害和之爲利乃可長久也彼其人懷章聖之恩而不忍負畏章聖之威而不敢犯𨿽百年無戰可也由是知和則不戰戰則不和而無憚於戰者是乃所以爲和也今之欲使北邊保其和而不失者惟其以章聖澶淵之役爲法無憚於戰而已矣茍無憚於戰彼其萬一不顧和好之重而稱兵以南來則吾所以待之者亦惟聲其背盟之非而會師以逺渉有進而無退此不易之至計也書曰惟事事乃其有備有備無患將欲有事而無憚於戰必於無事之時先爲可戰之備以待之戰之所須者不一而足士馬也器械也城池也貲糧也芻茭也舟楫也俱不可以無備而其要則以人材爲先兩軍相交惟人材之裕然有餘者勝而勢之彊弱眾之多寡不與存焉謝安石挫苻堅於淝水議者以爲幸而勝非也堅之發長安戎卒凡十餘萬騎二十七萬號稱百萬旗鼓相望水陸齊進其勢非不盛而安石以謝石爲徵討大都督謝幼度爲前鋒都督與謝琰桓伊帥眾共八萬距之𨿽眾寡不敵而較其人材之優劣則防度之徒固足以吞苻融姚萇軰有餘矣堅之登壽陽望見晉兵部陳嚴整顧謂融曰此亦勁敵何謂弱也觀此則晉之人材可知已是以𨿽有如林之旅而其將士不競則見八公山上艸木皆以爲晉兵而聞風聲鶴唳舉以爲王師至又奚以兵多爲哉故養人材於無事之時以待有事之用不可不以爲急先務也凢天下之所謂人才者三其一曰文章華麗可以丹靑帝典藻飾王度者其一曰持身嚴操行確所爲周備謹宻初未嘗有纎瑕微纇之可指者又其一曰沈實通敏有用之才可使謀帷幄專方面而能定難於猶豫之秋應變於斯須之頃者三者皆才之可貴者也而有用之才爲最難得此其爲才以文采則未必過人以細行則未能無缺而沈實確然有益於世故爲國家者養才於閒暇之時以待倉卒之用必多得若人而後可由前二者之才其文非不工也其行非不謹也以之當平居暇日羽儀朝廷可矣一旦乘之以緩急往往如賈誼所謂見利則逝見便則奪茍免而已立而觀之耳有便吾身者則欺賣而利之耳非所與共患難者也龎士元曰儒生文士豈識時變識時變者在乎俊傑然則攷其可與共患難者亦在多得夫識時變之俊傑詎可以專仗乎儒生文士哉今之人材彈冠應聘而至星列棊布乎職位之間可謂甚盛矣然由前二者之才則多而由後之所謂實用之才則或者猶患其寡夫有用之才必待用而後見今其未用之於臨機制變之地也何從而知其爲寡乎蓋以近十餘年來凡任職乎百官有司者其畏謹退縮常有餘而肯爲朝廷慨然任事者寡也事無難易惟在乎任之而已平居而肯任事是乃有事之日所以能任患也邊鄙不聳上恬下嬉惟是簿書期防之間循防墨守規矩之不暇茍有一利之可興一害之可除𨿽心知其然而囁嚅趦趄畏首畏尾逺嫌者不肯議避謗者不敢爲如是而兾其任患未易得也用人之道猶張弓髙者抑之下者舉之有餘者損之不足者補之文章行藝之士不乏於此時誾誾秩秩如是足矣惟是實用之才智謀之士可以備煩使而膺劇任者要在於求之不病其廣得之不厭其多所得之無窮則其應天下之變亦且無窮矣章聖澶淵之役其一時人才所賴以制敵者以其文章言之則未必工以其細行言之則未能無缺所以能挫彊敵而奪之气者一皆可用之實才爾故其扈駕則王超李繼遷髙瓊其守禦則魏能石普張凝田敏王璵賈宗李延渥其漕運則張齊賢丁謂董正李亞荀其約和則曹利用此其大略也若其他姓名見於國史者甚眾凡此人材非其至於有警而後求臨戰而後得也其養之有素則縱橫顚倒惟吾所用爾蓋天下之才隨叩而鳴隨唱而應未有吾以是求而彼不以是至者特患不知養之於無事之日而欲用之於有事之時則倉皇四顧莫知所爲果能定大業而立大勲乎譬猶養木者必有以灌之漑之則可以兾其爲棟梁之用養馬者必有以芻之秣之則可以兾其爲致逺之用彼其號爲實用之才智謀之士亦必翹然有以自異於人而不甘與凡下者伍也如能養之於間暇則爲機益深爲力益銳爲志益廣出而任國家之事宜其綽綽然有餘裕矣不養而求其用是何異不灌不漑而欲木之支大廈不芻不秣而欲馬之致千里胡可得哉伏惟秉鈞之下以章聖之旣效者創爲一定之規模主張而力行之則吾國益彊吾政益舉內治已立何外攘之足慮哉區區管蠡之見幸賜鈞念某下情惕之至

上宰相書【時任福建市舶】

某頑之質疇昔荷門下知奬成就之大賜缺然未知所以報稱洪造之萬一者而疾病痼之俾不獲以駑鈍自效今者恭遇鈞斾還朝再持魁柄以彌綸海內之務贊翊聖主登崇英俊以開創太平之基業某當此千載難逢之防幸而沈痼有瘳誠願伸喙披臆一展胸臆之所欲言者以圖報恩造之萬一豈敢泯黙以自棄於妄庸無取之域哉某竊觀聖朝近日厲兵積粟修車備器圖爲大舉將欲蹙牙犂庭深入朔漠服頡利朝呼韓以紓吾中原士馬之憤气盡還祖宗之土壤蓋有日矣廟朝之上宗工碩徳講之旣熟防之旣精方且旁諏博訪不遺一介之善此正儒學之士披肝膽露情素以自竭智勇之秋也果宜隱情惜已自同寒蟬哉某切有區區蠡管之見願借竿牘之勤致諸門下自謂稍合時宜未知果可以禆助朝議之萬一乎姑試陳之惟門下擇焉某竊嘗謂天時有機地理有宜行其機天不能使之敗失其宜地不能使之勝是以自古英雄之大有爲於世豪傑將欲出而赴功名之防者固自有進取之常勢存焉唐一行合兩戒山河分爲南北二紀南紀之地經緯吳楚纒絡江漢雄據山河之半而惟以巴蜀爲負險用武之國蓋巴蜀者南紀之首而江漢上流固其尾也昔者三國鼎峙之時劉備得其首而尾不掉孫權得其尾而首不振是以兩無成功孫權之於吳非無賢能非不英武然而算計見效卒以不贍者何哉蓋由江左以圖中原非所謂進取之常勢而其進取之常勢實在南紀負險用武之國則巴蜀是也古之人由江左而得中原收成功蒙顯效蓋有之矣劉裕桓溫其人也溫之舉也以先得李勢裕之舉也以先平梁益莫非用以爲資也然則由江左以圖中原必以巴蜀爲進取之常勢其理昭然無疑矣譬之人之四支百體平居暇日修容儀飾言動固不可以闕一至於與人闘則用力舉在其首焉有與人闘者不由其元首之力而可以求勝乎由江左而圗中原縱使其兵謀將略能以僥一時之勝如周瑜之赤壁謝之淝水論其勢力之所至固宜有天下大半而曹操苻堅厄於此時一敗塗地瀕於死亡不能自振宜其乘勝席卷中原之地以全三光五嶽之气立成帝王之業爲萬世社稷永永之傳此破竹之勢也然而吳晉之所幸者惟此一勝耳一勝之外曽不得中原尺寸之地是何耶蓋由江左而圗中原必非進取之常勢𨿽乘此二勝者尙且無以善其後而況其瑣瑣者乎朝廷比者肆六月北行之師前茅所指曽未旬浹遽已有虹縣符離之防防音所曁驩聲喜色周浹環宇某於是時實持此窺管之見固執不變方且以平昔胸臆之所懷者爲王師旦夕慮之偶有專介部本司綱運至淮上某不避僣越遂以區區此言爲督府參贊舍人諸公言之未幾忽聞王師覆於符離其所挫衂視疇昔之勝有不足償者某妄庸人豈敢繆謂未戰而能知敗徴蓋以天時之機地勢之宜而審觀之實見夫是理之昭然是以設爲不易之論如此今旣噬臍之不可悔矣敢復以是爲門下獻竊謂王師他日必欲北首以圗中原復故壤其勢必宜用巴蜀爲資諸葛孔明所謂天下有變則一軍向宛一軍出秦川者此實不易之常勢也桓溫劉裕之功可覩矣或乃浮江渉海以下梁宋舉齊趙平燕絕塞徑拔朔庭此非不可以望雋功抑形不便勢不利非所謂進取之常理則必不可以一望十全之功也夫兵不厭權時焉而已先人有奪人之心震霆不必及掩耳是也後人有待其衰取果者須其自落是也王師曩日旣已驚泗宿震亳汴一勝一負更相乘除則彼旣知掩耳於霆震而不失爲奪其心矣爲今之計者固當巽以行權遵養時晦假之嵗月謹吾內修外備使江淮藩籬之圉截然有不可犯之勢然後爲進取之常勢因用巴蜀爲資出於負險用武之國以乘其自潰自落然後取之不亦便乎政不宜若是其亟某眇才疏逺率爾有言遂僣幹於廟議誠爲犯分誠爲躐等顧以受門下深知政圗所以禆補萬一用之所在遲之嵗月不可追悔者是以屬因專介卽遽爲門下言之誠冀愚者之一得或有以禆髙明之萬一耳冒黷威嚴下情不勝惶恐之至

拙齋文集卷七

欽定四庫全書

拙齋文集卷八

宋林之奇撰書

上王參政

某嘗學詩於三百篇披之味之習之熟之詠之歌之竊以謂無如衛風淇奧之詩爲最羙最善也夫三百篇之詩出於溫柔惇厚之作皆古詩也其被於國風雅頌之音則皆古聲也刪其不合於理而存其合於理者則皆經夫子之手也而獨有取於淇奧之一詩者何哉蓋是詩實具六義四始之體而他詩無有也𨿽文武成康雅頌之詩爲治世之音然雅止於爲雅頌止於爲頌而已俱未若是詩之備也某嘗潛心於是詩而商論之矣觀其序謂是詩也美武公之徳也有文章又能聽其規諌以禮自防故能入相於周羙而作是詩也序之此言其發明此詩之防可謂深切著明矣武公爲周之蕃宣於外而徳盛業崇其一時之諸侯莫加焉故舉斯衛國之政達之天下而進爲天子之上公其政亦猶衛也詩人作是詩以羙之而序者撮其樞要爲之發明以謂武公之所以入相於周者其徳有三焉有詞章一也能聽規諌二也以禮自防三也三徳而有一於此已足優於天下矣而況衛國乎此序詩者之所以爲善學詩也今推序之所明以求於詩蓋有可得而言者瞻彼淇奧緑竹如簀有匪君子如切如磋如琢如磨如金如錫如圭如璧蓋所謂有詞章也匪者詞章之可見者也他人之文章能取況於一物已彬彬然而可觀武公兼是數者而有之美孰加於此乎寛兮綽兮猗重較兮善戱謔兮不爲虐兮則所謂能聽其規諌也武公之在春秋之世最爲能聽規諌者國語載其年數九十有五猶箴警於國曰自卿以下至於師長士茍在朝者無謂我老耄而捨我必恭恪於朝彼其在耄期之嵗居輔相之位猶孳孳於箴規如此其至況當其春秋鼎盛之年方如緑竹之猗猗靑靑乎寛仁也綽緩也重較卿士之車也言武公之待卿士有寛仁綽緩之度凡以規諌來者無所不容也或其言之有過而推其樂與之誠方且以一張一弛之道亮其善戱謔之不爲虐矣此武公之盛徳也瑟兮僩兮者恂栗也赫兮咺兮者威儀也夫以武公之年髙徳劭爲世壽俊當時卿士之乘重較者孰有出其管蠡之見而能補其徳善之萬一乎而武公方且恂栗根乎其中威儀華乎其外惴惴焉若有所甚畏焉想其威儀之赫咺其必如鄕黨之稱孔子有所謂翼如襜如之容矣其自防以禮至於如此則其徳之所就又爲何如哉詩人以是形容武公之盛徳而言其所以入相於周者由此蓋舉衞國之人咸稱願然而樂其如此也故是一詩之在三百篇之中獨爲具六義四始之體焉詩之六義一曰風風也者有以風激而防言之也此詩所謂善戱謔兮不爲虐兮是也二曰賦賦也者有所鋪陳而歷言之也瑟兮僴兮赫兮咺兮是也三曰比比也者有所形容而諭言之也如切如磋如金如錫是也四曰興興也者有所感動而借言之也瞻彼淇奧緑竹猗猗是也五曰雅雅也者有所稱述而正言之也寛兮綽兮猗重較兮是也六曰頌頌也者有所形容而羙言之也有匪君子終不可諼兮是也蓋不必乎闗睢鵲巢之類而後謂之風不必乎鹿鳴鴻鴈之類而後謂之小雅不必乎文王生民之類而後謂之大雅不必乎淸廟那之類而後謂之頌由詩人之詞分是六義而四始在其中矣此淇奧之詩所以具六義四始之體而在三百篇之中爲最善最羙焉學者之所宜盡心焉者也不惟後學者之所宜盡心𨿽孔門之學詩亦尢畱神於是一詩焉夫子於大學之篇蓋嘗舉是詩而爲之訓釋其義矣如切如磋者道學也如琢如磨者自修也瑟兮僴兮者恂栗也赫兮咺兮者威儀也有匪君子終不可諼兮者道盛徳至善民之不能忘也蓋言武公之所以入相於周者無它焉惟其有是盛徳至善民之所不能忘故也子貢之學詩亦然子貢問貧而無諂富而無驕何如夫子曰可也未若貧而樂富而好禮者也子貢則有得於此詩之義而曰詩云如切如磋如琢如磨其斯之謂歟夫子從而稱之曰賜也始可與言詩已矣告諸往而知來者蓋亦言武公之所以入相於周者無他焉惟其富而能好禮是以其能聽規諌至於如此也夫惟淇奧之詩見於孔門之所稱述者如此見於作序者之所發明者又如此武公之所以入相於周耄期蹈道以居天下之廣居立天下之正位行天下之大道享天下之備福而不爲過者豈偶然哉某愚不肖自弱冠知書以來固已三復是詩如南容之三復白圭心滿意得而不能釋手矣年日加長閱世浸熟而益知初心之可信毎謂在三百篇中若召南之甘棠衛之淇奧鄭之緇衣皆盛徳事人之所欲致意學者之所宜盡心焉者也然觀近世之爲政者因陋習簡鮮克由此蓋嘗掩卷太息而浩嘆夫盛徳事之不可復見矣伏自判府端明參政之爲政於此邦也一年而民畏二年而民愛三年而民樂行將以政平訟理之課最闗徹乎明目達聰之朝而入相天子某采諸輿人之所稱頌而退揆乎愚昧之所沾防輒以淇奧之所稱道者而擬倫焉竊謂淇奧之羙衛武其所以入相於周者惟其有詞章也惟其能聽規諌也惟其以禮自防也是以其上獲乎君下獲乎民昭升敷問咸臻其極焉今某官之所以藹民譽對主知將遂入相於天子以鈞陶乎四海九州之眾者亦是物也某在閩俗比屋之中所以知盛徳至善之舉合乎淇奧詩人之所詠者蓋身親而躬履之誠知夫有此三徳之備而非得之臆度之餘也是以形諸翰墨不揆狂瞽而冒獻此詩之說以預爲自衛相周之慶不自覺其爲辭之費禮之黷也昔鬷蔑欲觀叔向從使之收器者立於堂下一言而善叔向聞之曰必鬷明也下執其手以上曰子若無言吾幾失子矣言之不可以已也如是遂如故知焉某自聳觀神明之政以來懷此淇奧一詩之見欲陳諸門下久矣而未得堂下收器之便也今旣可以言矣不避夫辭之費禮之黷輒冒昧而僣陳之姑令足以表見夫言之不可以已焉者而已非敢有他冀也

上何憲

某嘗觀孔子有言曰徳之不修學之不講聞義不能徙不善不能攺是吾憂也此𨿽四言而實一言也其大要爲講學而言也講學而明則徳之必修矣聞義之必能徙矣不善之必能攺矣行一物而三善皆得者其惟講學乎夫學者聖人之極致堯舜禹湯文武汲汲仲尼皇皇無非學也六聖人之所以汲汲者以彌綸天下之事業爲學者仲尼環轍天下卒老於行於事業無所施設則惟以講學爲其事業六經之書皆講學之所成就也論語之書皆講學之所見聞也三千之徒七十之士四科之目其朝夕所以肄習乎洙泗之上杏壇槐市之間誾誾秋秋濟濟翼翼者捨講學無餘事矣故講學而盡其道莫夫子若也今其言方且以學之不講爲憂豈夫子於講學之功而果欿然有所不滿於心乎非然也聖人之言此將以啟發世之學者使之進進於是則無所復憂也夫子之於禮經蓋嘗極論夫講學之功以曉學者矣其言曰人情者聖王之田也修禮以耕之陳藝以種之講學以耨之本仁以聚之致樂以安之學之必有講猶耕之必有耨也耕而不耨𨿽有善稼而荊棘艸莽雜然生於其中求其鬯茂叢宻沒世而不可望矣惟學亦然禮以耕之義以種之良田羙種旣得而施功於此不有講焉此茅之所以塞其心也此學殖之所以將落也此鹵莽滅裂之所以報予也𨿽欲聚之以仁安之以樂亦無因而至矣故繼以治情田者五而講學以耨之者其要也古之善學者有弗學學之而其不能則必不措也有弗思思之而其不得則必不措也有弗辧辧之而其不明則必不措也有弗行行之而其行不篤則必不措也人一能之己百之人十能之己千之夫旣於常人之情用其千百倍之功則豈以少有得而措之哉此𨿽愚必明𨿽柔必彊之道也愚猶可得而明也況於明而益明乎柔猶可得而彊也況於彊而益彊乎博學審問深思之於其始力行之於其終而必其辧之之明於其中然後見善明而不爲異端邪說之歸故所以爲誠明之學者五而講學以明辧之亦其要也然則學之不講豈非聖人之所宜憂乎學於聖人者𨿽其所得之粹駁所入之淺深固自有差等然究其處心無非以講學爲其急先務者如子貢之於詩是其師弟子之間相與講學之尢深切著明者也子貢問貧而無諂富而無驕何如子曰可也未若貧而樂富而好禮者也子貢則有悟於詩之切磋琢磨之義夫子許其進於講學之益而曰賜也始可與言詩已矣告諸往而知來者子夏問巧笑倩兮羙目盻兮素以爲絢兮何謂也子曰繪事後素子夏則有發於詩而曰禮後乎夫子亦許其講學之益曰起予者商也始可與言詩已矣此二者其爲講學之功深矣然猶必有所答問辧論而後能推明道學之益焉其辭費矣非其至者也徳有進於是者則無所事於答問辧論而深造自得之者曾子是也子曰參乎吾道一以貫之曽子曰惟此則於一惟之間心通而黙識之𨿽一辭不必措也其爲講學之功抑又深矣然發於一惟之間以防一貫之理猶且容聲也徳又有進於此者一惟之聲亦不可得而聞也顏子是也夫子稱之曰吾與回言終日不違如愚退而省其私亦足以發回也不愚又曰回也非助我者也於吾言無所不說殆不容聲矣曽何一惟之贅乎此其爲講學之功深之而又深矣回𨿽不容言而夫子猶有循循然善誘者存徳又有進於此者則兩忘言矣溫伯雪子是也其見仲尼初不言也仲尼亦不言也相得於目擊之間而道存焉如以燈對燈光光相涵以鏡對鏡照照相入至於是則無講亦無學也蓋口無擇言身無擇行耳順而目擊焉者此夫子縱心踐形之地而溫伯雪子亦進於斯此其所以與夫子並立於至聖之域而無以復加焉者也𨿽然此聖賢之所獨進者非可以常理期常材到也惟子夏子貢之有所答問辧論以推明其理而輔益其學者此則中人以下之所能學也某之愚不肖碌碌無以逾人者而自知書以來獨嘗刻意於是𨿽窺及肩之墻不得其門而入然啖甘蔗之境則已漸知其味矣頃在三館所從者多得海內之耆英而朝夕與之周旋蓋亦忘寢與食廣求博取以究心於講學之益不知年數之不足也去國南來塵俗汩沒世故侵奪甚矣方且離羣索居聞見單狹而掩杜於環堵之室學之不講而私以爲孤陋之憂者蓋十年於玆矣當此之時如逃虛空之久聞人足音固已跫然以喜況兄弟親戚之謦欬其側者乎不自意玆者一見大君子而受知於顧揖之間剖心於立談之頃聲气之同臭味之合有不期然而然者遂防臺慈洞照其略去勢位謙光下濟特榻延之髙軒過之開以親炙之期許以直諒之益俾得日奉燕申以商搉此道退自循省某之所以一旦遽然得此於左右者豈非偶信其區區講學之功而望其或將有以致涓塵之助乎某之寸心誠知夫有講而後有學也茍無講則無學矣故凡某之所爲多識前言往行以爲蓄徳之具者防歸於講學之一理而舉無遺者不可以歷陳而縷數也姑以其一二尢章章者言之論語之開端旣以學而時習之爲可說矣然必至於朋來自逺而樂之者蓋講學之樂也學記論士之爲學必在乎博習而親師論學而取友然後謂之大成親師而必其博習取友而必其論學者蓋講學之資也論師友淵源者以爲大川三百必求之師支川三千必求之友師所以教其大友所以輔其小皆如川之方至焉者蓋講學之眾也前輩論作文必具三多而有所謂持論多者講學之持論也古人謂共君一夜話勝讀十年書者講學之夜話也先達云世之君子凡見前軰者其淵源自別𨿽不及見而喜商論前軰言論風防必與常人不同者講學之商論也邵康節之觀物內外篇窮盡天地萬物之理者講學之觀物也張橫渠之正防書發揮內聖外王之業者講學之正防也夫惟一講學而有如是之多益焉某之今日乃實得是多益於左右何其幸之多也某之軍气其不競也久矣茅塞此心學殖將落且將入於鹵莽滅裂之域而爲下流之歸者其塗窮矣今左右實以鼔噪作之以介冑先之某𨿽不敏起懦志於棄甲曵兵之後賈餘勇於任重道逺之塗請事斯語於此拳拳服膺於此欲罷不能於此殆將推洪毅之寸心努力於斯道冀其萬一之有聞者是某今日區區之志願也閤下旣矜念其愚而樂與之進則某方將朝夕求侍博約之誨於函丈以深究商賜講學之益庶洊進於黙識忘言之地豈不韙歟蒹葭之詩曰蒹葭蒼蒼白露爲霜所謂伊人在水一方遡回從之道阻且長遡遊從之宛在水中央某嘗竊謂是詩也亦講學之詩也蒹葭蒼蒼白露爲霜云者此言學者之待先生長者之教誨以收斂成就之猶蒹葭之待霜露而蒼蒼然也所謂伊人在水一方云者先生長者之所在寔道之所在也遡回從之道阻且長者先生長者而或在王公大人之位茍願學焉者方且以勢利之私求之所以求者非其道則孺悲之欲見且將辭以疾滕更之在門且將不見答矣遡遊從之宛在水中央者求之以其道故王公大人之所樂得而教育也某之捲捲之愚所以求於門下者意實在此惟閤下念其悾悾之誠如是之不茍合也而嗣與之進

拙齋文集卷八

欽定四庫全書

拙齋文集卷九

宋林之奇撰書

答劉先生

某晚生無所知識懷居裏閈方且以不得從師學問爲嘆豈敢受徒講學惟士人相與習場屋事業耳偶誤來者稍多出題讀課遂至罷費心力去冬瘧寒之疾正坐此也然以事有未獲已者故心知其非而猶爲之毎以自愧果以上貽先生之念玆防誨諭諄諄仰認愛存之厚意且知其得罪於先生者大矣三復斯言感愧感愧謹當遵承庻以不忘先生之大徳也某比因經界執役之勞竊因自思學者之爲學不專在書冊子上要須事事是學方爲有用工夫舜之在歷山伊尹之在莘野顏子之在陋巷豈以文字語言爲學哉正惟事無非學者夫喜怒哀樂貧富貴賤從違得防安宴勞苦日接於其前者紛然萬變而不窮不知古人之學果何以至此小用之則爲委吏而防計當爲乘田而牛羊茁壯長大用之則愼徽五典五典克從納於百揆百揆時序賓於四門四門穆穆此𨿽大聖人之事然學者所馴致於此者蓋必有所入之塗矣愚暗未知其說敢求先生一言之誨釋此防吝下情不勝蘄望之切

寄遺逸先生

某昨者春夏間連辱先生賜書誨以爲學之大要諄諄開諭不啻若親提其耳而命之者私所慰懌無以云諭方欲布謝適遭李表兄之防哀切倥傯是以𨿽欲請益而未遑也因循及今且復累月矣胸中茅塞卒未能有所啟發敢因通問輒復伸布區區之懇重念某以至愚極陋之資加以離羣索居之久蓋嘗以學問之不進爲疑然反而求之於心則懵然莫知其所以受病之處中奉先生二書皆以剛健之徳爲教三復太息始覺其學問之所病者正在於此先生之言可謂見其肺肝矣蓋由某器質昏嚚而加之柔懦是以臨事類多乖誤縱或有審知其是非所在之時而其勇又不足以有守亦往往知其非而爲之此其爲疾固已入之深積之久而不可救藥矣因先生之教而稍自覺焉詩云他人有心予忖度之信哉此言也謹當以干之文言彖象朝夕誦之以無忘先生之大徳而兾以起此昏懦之疾也然竊意以謂始於君子之自彊而成於文王之不已此實聖人之學也而學者之進於此所以爲日用之功者必將有本末先後之序也諸爻文意類皆以學問進修爲說不知當以第幾爻之所言者爲始學進修之階其逐爻之次第積累以至於位乎天徳者其先後等級當如何也夫以順爲正者妾婦之道也惟天下之至正爲能充其大丈夫之實某因先生之教竊不自揆將欲有志於此而念古人之所以𨿽愚必明𨿽柔必彊者蓋有至要之道備於此矣求先生之一言以爲據使嵗月之久或得以稍變其气質不至甘自棄於昏懦之歸實先生循然善誘之賜某欲求益於師門不能贏糧摳衣以問而數以書誠知罪矣惟幸矜察

上胡教授

某侍旁諸況如昔俱不足道惟苦於離羣索居之久學問殊未有得力處以是愧於先生之門耳去春防先生賜書因某有實頭下工夫之問爲舉上蔡先生之言以謂讀書惟用得者是當時啟緘三復深嘆斯言之簡要眞所謂著實工夫也朝夕諷道以事斯語然某之愚意猶有所未諭者不敢自措卽欲以書求益於左右適遭李表兄之防哀切倥傯故𨿽遇便而不獲一言旣而聞先生遭罹憂患未終大事又未敢以此浼瀆先生之聽因循及今且復一年矣胸中茅塞卒未有所啟發敢因通問輒復布盡其愚夫讀書用得者是要在乎以其所讀者體而用之不在乎區區之誦說也不知所謂用得者爲復是才下工夫之時便取諸古人之一二言而固執之孜孜力行要之以久而後成如張橫渠之恭而安十五年學劉待制之不妄語二十年學之類乎抑且潛心玩索優遊厭飫以要其自得之功然後以其所自得者而終身受用之如尹和靖心廣體胖之類乎某嘗聞範監煎三丈叔儀說伊川嘗令尹和靖看心廣體胖一句和靖潛心數日忽有所入往見伊川伊川問如何看和靖長哦心廣體胖四字云某到這里有樂處說不得伊川首肯之和靖云某平生受用惟在此四个字此二者𨿽要其至處則同然其下工夫之時或用之而後得或得之而後用則若有不同者敢求先生數言以決之庻幾得以服膺先達之格言以爲著實工夫或有所入以無忘先生之大徳實卑懷懇切之望也率意以陳甚多悖於理者然如頃者妄意以謂若不求之文字語言而彊索之則或至相忘而無日可見之效有此乖繆之論然後有以發先生至當之精義是以不避喋喋惟幸先生垂察

答黃晦叔仙尉

頃辱惠書閔閔焉下問之勤捲捲焉進學之篤發於辭翰甚善甚善某是時門戶適有嫁遣之役事之方殷不遑以書報也今旣可以言矣試遂畢其說而晦叔聼焉諺有之曰世無科舉人不教子朝無利祿士不讀書今天下閨門鄕黨之間父詔其子兄詔其弟者何嘗無教而家塾黨庠之內日讀百紙月讀一箱何嘗無學豈其所教所學舉皆爲科舉利祿設哉豈其無科舉利祿則教學俱廢哉此言疑於厚誣天下之人然而亦非過論也今之父兄之所以教與夫子弟之所以學𨿽不皆爲科舉而其本心豈有不由科舉利祿而來乎大人之學爲道也小人之學爲利也爲利而學此其本心也其本心在於爲利而能推爲道之心充之以爲大人之學者非其理勢之宜也某弱冠而入塲屋彊仕而從吏役某之於士之趨操志願聞之熟矣彼其平居暇日懷鈆提槧以從事於燈窓之習孜孜汲汲突不暇黔席不暇暖而毎以爲不足者孰非爲科舉利祿計哉及一旦功名成遂得一第如鍼芥許而回視平昔所學固已如魚之筌如兔之蹄而視爲無用之具矣其棄之惟恐其不速也由是束書於髙閣而不讀之矣其朝夕之所從事者非柱後惠文之習則禽犢刀筆之智也未歷數年而風聲气習之所移口體居處之所養已不啻如膏粱子弟之爲而無復寒素之故態矣由是知今世之士讀書爲學以取科舉利祿其未得之也旣出於不得已而不可以已則及其旣得豈有得已而不已者哉諺之云爾者𨿽若過論亦非厚誣天下之人也今晦叔以宏材博學發爲彪炳之文擢榮科登膴仕以光耀其鄕閭之觀酬答其燈窓之勤號爲邦之俊彥而後來者取法焉自世之常情觀之其於學也可以已矣其於書也可以束之而不讀矣廼且安於衡泌之棲遲甘於鹽之淡泊其讀書爲學之意方興而未艾是以粲然見於辭翰者勤勤懇懇其所願學之志甚乎饑渇者之於飲食也抑不知晦叔之志其於學也可以忘矣而念之不置其於讀書也可以略之矣而講之益詳果欲何所用之哉果何所志而能不已於學哉凡晦叔之所爲汲汲然有求於某者皆過也某私自循省其胸中之所記憶紙上之所獵渉而偶爲鄕黨之所信重者皆塲屋腐蠧之餘也芻狗旣陳不足重尋之矣將何以應晦叔之需求滿晦叔之願欲乎𨿽然有一焉歐陽子有言曰至哉天下樂終日在書案黃太史有言曰棄書冊而遊息書味猶在乎胸中此則大人爲道之學也晦叔之所願豈非將欲樂歐陽子之所樂味黃太史之所味乎歐陽之樂無絲竹而娯非世俗之樂蓋至樂也黃太史之味無鹽梅而適非常羞之味蓋眞味也樂此至樂味此眞味者靡不有初而鮮能克終也晦叔試知此樂此味之淡而不厭焉必遲之而悠久然後有以見其髙明光大皆由此而進矣某嘗有志於是而未得其門而入也方且願爲副車別乘以共推於九達之逵如砥之周道焉晦叔姑且遲而待我我將俟其奔軼絕塵而瞠若乎晦叔之後矣瞽言如此未知是否惟晦叔裁之

答陳景衛

景衛祕書尊兄昨者王增城之官以尺書附其行尋聞旣徹視聼而隨有報章之賜矣不意見奪於波神悵恨經年未已也今玆增城介來旣辱聲問且復以故歳所賜者爲貺得之驚喜又不意去珠之復還也披味再三辱眷予之意益廑而教載之誠尢篤自惟亡似何以數千里得此於景衛𨿽不以時防其何后之有感慰感慰卽日臈寒栗烈尊體復何如恭惟涵養之久造道益深某里居奉祠諸況粗適病體年來浸以彊固𨿽體力猶有少虧然起居動作亦幾乎全矣兒女之累近畢安貧委分遂覺日有餘間晏然無事幸莫大者聞景衛近失中壼之助此亦古人進道之一塗顧所以處此者如何某年益加長而日新之功缺然學之不講其殖將落矣永惟前修益逺世論日卑爲善者少索居孤陋當此之時在朋友善類中得失一兩人便覺有低昻輕重之勢其於己事所系者非輕也是以思見景衛不啻調饑毎得景衛書則至於喜而不寐也所示論語解義誠哉是言某昔者聚學里巷鄕人誤相聽服此說本爲靑衿之子言之非所以諭成材之士也兒軰隨聲記錄遂成書形於刋鏤豈某之本心哉自有此書某毎一見之輒有屬垣之悔𨿽欲滅迹掃除已駟追無及矣更沐開諭何愧如之龍斷之論尢爲精確然某之繆戾形於此書者顚末皆然景衛旣不我遐棄尙願一一埀示𨿽旣往之悔尢已難湔洗抑聞過而攺在淺陋猶有望也增城持書者自長谿來索報字苛甚匆遽布此少見捲捲仰徳之私嵗晚惟蘄任道多愛

復李文授

傾蓋𨿽新耿耿良覿如懷故舊忽辱貺書慕上之意甚勤而問學之念逾篤其爲禮際善矣顧如某之不敏其何以稱之悚側悚側某生身介僻困學最晚加以從師友之日淺資稟涼薄汩沒世味十寒一暴無深造自得之功朅來此邦索居孤陋儳然其躬日懈日忘愧負初心多矣不自意左右過聽猶用故意求之恵然肯臨以道學相磨切期將共進乎是懦淺志此勇不作久矣今左右復援桴而鼓之忸怩動乎中憤悱激於外始復振發竦動慮衡心困勃然有任重道逺之思不自知其力之不足也幸甚幸甚左右天資粹羙而少親過庭之訓蘭馨玉潔目濡耳染其絕去常人逺甚且將虛己好問如此此其於道也如水東注而車南指茍不息之誠加焉其至可必也三復來音陳義甚髙而允執謙柄汲汲然若將有求於不肖者顧某方將求益於左右其安能有益於此乎𨿽然厚意不可以徒辱也輒以管穴之見率爾爲報而左右擇焉非敢以爲是也孟子曰茍得其養無物不長學顧所以養之者如何耳古之學者其禮樂聞見視聽之所接莫非養也去古旣逺凡學之所賴以爲養者銷亡殆盡無其具矣獨有多識前言往行以蓄其徳者今猶古也譬諸艸木茍植之得其地無傷其根無揺其本培防灌漑之功旣至則其枝葉遂茂日加益而不自知貫四時而不攺柯易葉矣吾儕旣不生於中原衣冠所萃議論所出之地又不及見承平無事大朴未散之時惟其前軰言行出處之大節得於所傳聞者要在好古敏而求之如饑食渴飲之急如農之於谷工之於器商之於賄無斯湏可離以是爲學則日新之功可期也某躬所不逮言之有怍而輒以貢於左右蓋念非是無以答左右之勤亦蘄與左右共致力乎此也抑來書所得復有某淺陋之所未諭也復不敢茍同也試爲左右辧之夫道不可須臾離可離非道也釋老之學絕滅人倫其過大矣吾儒所以辭而辟之無他專爲其髙逺矣左右以儒爲學其出入於詩禮過庭之訓熟矣今其論學方且以有室家爲累以仰事俯育有所應接酬酢爲妨於道超然有絕物畸人之意抑不知左右之意必以讀書然後爲學耶其無乃出與物接則防其所以學耶吾儒之道無所擇也無所離也卽君臣父子夫婦長幼朋友之五者而道行乎其間矣必將有所擇有所離棄而人倫反而天敍然後爲道此則流於淸靜寂滅之歸矣不願左右者之爲之也橫渠先生正防呂博士解釋頃在閩中毎所誦習行役未嘗持攜夢想所念欲遣取將而來也張侍郎中庸說尋當取以寄左右惟少須之也書府所藏有可以表見前軰邪正是非之分終始本末之詳者願洊得其一二以起此駑散如何扁舟乘興何日當遂晤語爲期所欲言者非此能究惟萬萬爲家學自愛

答王子由

子由知縣賢友稍不聞動靜逺辱惠書勤懇且防轉送景衛陳丈所貺誨音累紙念非子由好賢樂善孜孜不倦則某何以數千里得此於長者感徳無已卽日臈寒徳履復何似諒惟豈弟正直神所介聽履況日勝不卑小官政是前軰爲學致力要切處居下位而盡心於職事與夫在上位酬酢天人之變者無二道也大學之書曰若保赤子心誠求之𨿽不中不逺矣此語所以誨諭爲政者明甚子由之所當念也承諭邑之善者好之其不善者不免於惡何以使善不善者並好之耶某竊以謂當觀其所以好惡我何如人也惟君子能好人能惡人則其好我者爲可喜其惡我者爲可懼若乃流俗之好惡則兩不足防也爲政不難不得罪於巨室巨室之所慕一國慕之矣子由之爲政於斯邑誠使邑之君子能好惡人者以子由之政爲是此外𨿽舉國之人皆非之吾行而不顧矣尙何尢悔之有還介自秦谿來立需回字廹嵗多事忩忩布此莫究願言承期不逺行百里者半於九十惟多多爲重親自愛

答張安國舍人父子書

某疇昔效官都下所閱時髦國士多矣毎惟以間見長者獲識實才爲幸何慰如之何慶如之故嵗請違未幾某抱病奇廢偶於死中得活延駐及今餘毒猶未盡也逺防臺慈遣介存問貺示誨翰所以慰薦矜拊之意甚厚自非徳愛之誠發於忠誨何以及此披誦感激無以名諭卽日庚暑方隆共惟豈弟君子神介所聽臺體起居萬福某頃得外補渡江此來宗司職事殊爲稀簡而紹興應接亦少蓋可以終日杜門靜以補病悔以補過昨則非矣又未知今之果是否思見君子求開悟之悔顧邈然千里未易遂也淮壖之圉以人而固吳人云防防風邪不過數處鄭語云政如農功日夜以思之思其始而成其終行無越思如農之有畔其過鮮矣固長者之所素講而熟知者尊所聞行所知將在今日日日見諸行事深切著明矣空言云乎哉所欲面剖非一而足癉暑力疾姑此以爲門下謝且敷方寸之拳拳惟萬爲徳業洪毅自愛式慰公願

某三年冊府從諸彥遊知我愛我無如舍人之厚感著在中未易以筆舌窮也交情急難乃見當某抱病瀕死喘息僅屬之時舍人以從臣之貴日垂存問區處醫藥念慮甚勤不啻如兄弟之親手足之助也末疾得痊實繄舍人之賜舍人去國未幾某亦請外此來抱屙切廩且將期月矣自顧眇然初無毫髮有補公家其忸怩與在館閣時不異而有甚焉者然於私計則實便矣職事旣簡又無應接犇走之勞惟是以掩門讀書一意靜黙以求其在我者第愚拙無所省發猶夫人也賤疾自今嵗來日以佳健起居食飲浸已復常此豈始願之所敢及哉毎思故春瞑之頃向微舍人洎諸同捨力主所投之藥豈有今日邪此徳未易忘也疾𨿽去體气力猶未全實不敢令勞故書尺曠廢𨿽輦下諸公猶且不講記室之問缺然至今惟此之故有愧有愧舍人惠念之深不減疇昨特賜書翰所以記念矜卹者甚寵且專令此介﨑嶇逺來此事今人所不講蓋三二十年來所絕無而僅有者舍人髙誼絕俗視此何足道某實何人可以當此三復感嘆非所望也幸甚幸甚地仙丹遣致尢見愛與之厚某見所服藥方惑於眾說未知所決得此遂於日下依方服餌甫數日已覺差勝矣然此藥有大熱毒資以扶弱持危可也舍人昨來所苦目疾計今已了然矣耳目手足人之四體俱不可以有病耳目神之所受神定則通手足气之所運气盛則彊有病於此正惟絕欲是第一義故某屢以此爲左右勸而亦願允蹈於斯惟舍人畱意共進此道以冀勿藥之喜如何舍人異日復以黒發碧瞳侍明光坐廟堂享壽寕期頥之福始悟小人之爲忠告也舍人春秋富器識絕人逺甚區區之愚所望乎舍人者豈徒欲勝於人取於人而已邪畫手看前軰吳生逺擅場惟自彊不息務其逺者大者爲功崇業廣自愛暑甚投筆有汗如濯未能多談臨風企向之切

拙齋文集卷九

欽定四庫全書

拙齋文集卷十

宋林之奇撰啟

館職謝啟

詞林待問誤膺試可之求冊府儲材輒預兼收之數仰幸樂育之有地俯慙進取之罔功冒昧以居淩兢爲甚竊以自古在昔繇周而來𨿽何才不資世而何世不生才然所養非其用而所用非素養尙介冑者倥傯弗給字罕識丁抱鈆槧者疑信相傳經無全亥遂使四代右文之化幾爲百家左道之歸歷魏晉南北兩朝培塿難求於松栢惟漢唐先後一轍江河自羙於臯瀕外庭內禁以列居甲經乙史而分部藏書於羣玉昆侖之府作人以道家蓬萊之山騰實蜚聲遂揄揚於兩都之賦算計見效宜發揮於三變之文逮本朝始集其大成肆主上克紹於先烈九域共貫十聖同心惟韞玉藏珠汲汲乎國家閒暇之際故刈蘭爨桂彬彬然將相文武之資自非業足以造遊夏之淵源辭足以發李杜之光焰研窮小學能箋爾雅之虫魚是正古書盡知孔壁之科斗則何以希蹤前哲接武英遊如某者緒本單平學惟膚淺少年好賦祗知有篆刻之爲壯日窮經亦不離糟粕之末已獲叨榮乎科第且將待次乎尉曹親燈火於韋編屢絕之文聊以卒歳負弩矢於桴鼓亟鳴之地敢不盡心初無慕外之思毎念執中之戒何乃衮【闕】及綸命鼎來躐多士朋盍之階舉積年久曠之典以一介寒儒而輒射防於玉堂之防以九品賤吏而欲致身於天祿之巍實五技以皆窮豈千慮而有得巖廊博采好爵優加僅堪問於何如能知正於幾字願不及此得之若驚此蓋伏遇道覺天民功熈帝載房喬藏用得彌縫輔贊之機裴度忠謀顯果斷剛明之徳恢再造之業以作新庻政辟至公之路以任使羣賢與人不務於備求稱物罔愆於平施遂令凡骨輒爾登瀛寔愧頑金徒然躍冶某敢不激昂此志增益所聞讀平生未見之書往勤學殖條當世可行之防願效忠規

謝進書攺官啟【預修神宗寶訓】

鯫生末至無補成書綸命鼎來有慙醲賞旣積素餐之懼更懷冒進之嫌惟皇朝寶訓之聿修以唐人政要而爲法然嘗攷貞觀所載遺芳止於當朝豈若繇建隆以來疊矩存乎奕世文謨武烈各擅創垂孔思周情繼專論篹迨玆接五帝而爲六固將襲二典以成三撮機要而摠宏綱貽孫謀以燕翼子玆事體大自昔才難允資蘭臺麟閣之英俾爲金匱石室之助如某者賦才甚陋筮仕未遙三館鈆黃便食無功之祿二年燈火難窮未見之書祗知服事於官箴何意攝曹於史牘鴈集湖而乘非加益鵜在梁而翼且不濡豈繄十旬防繹之勞能究七閏鋪張之防麟經甫就何所措卜商之辭象注𨿽傳率多因向秀之舊竊嘗執管蠡而窺測聊復議天地於純全滲漉乎仁澤者祖宗之心堅凝以義气者熈丰之政如彼四序防於一元肇修官制則都省六曹之職分崇右經術則上庠三捨之科立減宗子恩澤而無怨汰冗兵廩給而不嘩惟斷乃成有條不紊矧法度更張之始正謀猷交進之秋恢乎能受於讜言卓爾罔牽於曲說或謂病不廣大終弗替勤儉之心有言勿語怪神曽無忘寅畏之戒推此類規模悉備乃是書筆削大凡實推轂之有初顧濫竽之何力恩疑與重功適防成曽是超遷之來誠非始願之及玆蓋伏遇國史中書僕射相公徳全命世志切致君條漢家故事以施行進堯野遺賢而明試平施何須於多寡曲成一本於範圍𨿽房相奮庸惟恐用人之不及然範宣辭寵豈曰其下之能違顧蕞爾之罔功方居然而受爵彊顏若此內省謂何某敢不圖以報於萬分誓永肩於一節習丘明之傳或能窺好惡之同述方朔之聞且將推道徳之麗過此以往未知所裁

賀湯右相【時任正字】

擢自樞庭進當揆路文命夙承於帝創見奮庸膏澤盡加於民益章得志搢紳百辟舞蹈一詞竊以天佑民而作之君師王立相而置諸左右逺則伊虺旦奭葉贊商周之業近而丙魏姚宋交修唐漢之隆儻胸中素蘊之必行斯海內具瞻其可慰恭惟僕射相公才兼數器學造一源炳炳然溫厚爾雅之文毣毣乎獻納論思之任陸防功多於內相廼與政幾絳侯地宻於本兵宜分國秉庸補闕於衮職式齊色於臺符二人同心輔弼定金蘭之契千載一遇君臣萃魚水之歡豈惟十年之不出都城抑亦片言之曽寤上意居潭府而祿養蓋人子之榮莫能加歷道山而登庸由中興以來未之有某濫從冊府快覩除書願因賀廈之公言輒獻羙芹之私見非敢持愚慮之千以助智者之一姑將推小人之腹而度君子之心主職以論相爲能相業以宜民爲本伊欲勤施畎畝之志防當深體閭閻之情饑溺在慮而績厎平成規隨相須而治載淸淨論韓愈以文視班馬殆見善者機期孟軻以功如桓文孰能爲之大時哉易失名下難居命新則觀聼獨詳位髙則負荷愈重況春秋之則筆則削聖人毎以責備於賢必冬夏之一暑一寒小民無或曰咨於下師言所與天監自孚秩秩大猷旣陳風化艱難之業濟濟多士請賦中和宣布之詩嘉與函生翕歸元化

賀葉樞啟【時在書省任校書】

拜命中宸奮庸右府已驗仁人之有勇獲盡其言更觀儒者之於兵善藏諸用朝綱分總人望交孚竊以事辭之適有時弛張之用不器汲黯正直能寢淮南之謀山甫柔嘉亦成玁狁之伐文而有武廼彬彬然言則必行斯慥慥爾恭惟剛大以直靜一而虛屬在權綱總覧之初首居風憲彈擊之地豺當路而畢逐遑問狐貍虎在山而有威誰采藜藿繇望實之愈稱格眷遇之彌隆進與政幾允惟心協擢顓樞柄庸示全才爼豆有聞實兼乎軍旅之學諌諍無隱復濟以善兵之長除戎器於萃聚之秋纉武功於艱難之業至仁厚澤旣以贊九重聰明不殺之神逺慮深謀又將垂萬世社稷無疆之福某猥以庸瑣職玆校讐顧登門之惟新豈賀廈之敢後忠嘉所發願稽行事之著明謨烈相須允爲並用之長久

賀湯左相【時任西外宗丞在越上】

徳享天心庸熈帝載光膺冊命登冠臺躔郵置甫傳中外胥慶竊嘗謂欲知自古相業之優劣莫若於其治效之污隆惟質諸行事之深切著明自可見當時之設施注措九州同而降丘宅土洵夏禹之成厥功四國皇而奠枕於京實周公之所以聖所過者化至誠如神舉非空言此其明驗爲其事而無其功者未嘗覩以斯道而覺斯民者莫不然漢之丙魏蕭曹唐之房杜姚宋咸有成績載在遺編由後世而觀之皆一見而決矣矧玆譽處得乎身親所閱最詳斯言益信恭惟國史中書僕射相公素髙人望蚤結主知天民之先覺有待而行王佐之通才無施不可代言詞掖盡除書徳音之長決防樞庭兼文備武事之柄自膺爰立之拜浸成於鑠之功日𨿽不足而嵗則有餘威實無用而徳爲之本聲色不動廟朝自尊視此三年政化之成實繄一相燮調之效問其天時則年谷屢丰而田野辟質諸人事則兵革遂偃而邊鄙寧欵外攘於內修致逺懷於近悅鄰寶愈重民瘼悉聞文學法理精其能固已恢恢而無事輔贊彌縫藏諸用未嘗赫赫以爲名卓爾可繼而可傳欿然不矜而不伐乃論功於次輔亟正位於首臺旣酬前勲將責來效一新觀聼再茂經綸此誠君子見行可之時宜副眞主大有爲之望深惟其始旣存挈矩之方嗣圖厥終夫豈執柯之逺某受知久矣報徳缺然比繇抱屙僣請補外非敢望也方切譴呵之憂睠言顧之俾卽便安之所無功竊太倉之粟不失爲中都之官庀職宴閒舉家飽暖際幸若此報塞謂何願因竿牘之修輒獻芻蕘之議不自覺其僣也姑試言而聼之用蠡測海而用管窺天見者小而於大不盡以塩洗金而以魚濯錦物有賤而爲貴所資惟國家百年之治安承祖宗累聖之忠厚仁心仁聞固已洽矣弱政弱勢未嘗無之比年以來此獘尢甚士气銷而直聲罕繼軍政弛而戰功寖微公卿多務於因循中外率由於姑息督責輕則首公者少期防慢則明信不行黠吏饕牟權寵豪奪錐刀之末輒形於造請膏梁之冑浸冒於超升佞防成風畏愞避事教𨿽成而患更由於不肅政已治而失乃在於不嚴是以彊敵窺伺者三紀而逺討尙且有稽權綱總覧者五期而皇威猶然未立道必通而後久法無弛而不張究觀天地一元之運行毎以陰陽二气而兼濟旣已極春夏之溫厚必繼以秋冬之嚴凝嵗功乃成物宜咸遂理所必至天且弗違蕞爾腐儒昧於治體不腆芹獻所望瑟調固非祖崔寔議論之餘尙申子刑名之習勸上用刑若於頔爲國生事如賈生蓋謂熈以凝成寛由猛濟必也曠然而大變然後巍然而有成當今所先其要有在體仁以立仗義而行奮唐憲剛明果斷之威何思不服行漢宣信必總核之政所爲而成如大冬大夏之宻移非一朝一夕之驟致聖人通變以無倦天下日用而不知茂隆中興之功乃成顯相之效百里之行半於九十當念貴全初筮之告不俟再三在乎善聽𨿽賀廈獲申燕雀之志然移日已失蚤晚之時出位以謀儳言非禮愛之莫助願觀補衮於仲山敝又攺爲請賦緇衣於鄭武

賀葉元樞啟

仍居右府進位元樞夙夜推基命之長帷幄專運籌之任置郵傳命中夏歸心竊以自古以來兵民無異業任人之要文武非兩塗逮衰周始辧乎軍國之容乃出入之疊用曁晚唐遂分以東西之府毎離合之無常私立藩籬互相矛盾馴使弛張之柄浸成冰炭之分然神而明之存乎人故通而變之無獘法皇朝損益前代之制主上祖述孫謀之貽中書政本之攸歸樞府兵符之所出旁求賢哲共持領綱如日月並麗乎九天若手足相資於一體必繇公選毎得眞才共惟某官學洞聖眞望髙王佐自爲州縣已有慷慨不屈之聲及在朝廷尢見剛大直養之气雲龍防於千載鍼芥投乎一言適逢行可之時偏居言責之任明目張膽翕令士論之歸緩帶輕裘坐致敵疆之畏自繞朝贈防之後秦爲有人俾婁敬持節而來漢非無算眷注愈重聞望益隆遂繇共政之聨實冠本兵之地大忠復徳孰能知之上兵伐謀亶其在此種蠡分內外之任越霸可期韓範制西北之兵夏亡無日抑非爰立莫慰具瞻鴻由漸升可預卜某性資素拙地冑甚寒𨿽抱膝隆中初匪有求於聞達然滌器堂下嘗防黙察於心期顧玆賀廈之初適在負薪之役鳬趨尙逺雀喜徒深未遑報國士特逹之知詎敢爲小人姑息之愛竊謂能言與躬行有異傳聞與親見不同能言於初要在躬行於其末親見旣審夫豈傳聞之可欺願彊本以折衝先上防之自治知己知彼而戰固不殆去兵去食而信不可無必內修之無疵斯外攘之可必毒藥苦口誠知非巽與之言太山微塵猶兾有絲毫之益

賀汪侍禦啟

中扆眷深南牀位進龍光洊出風采益尊惟本朝一祖七宗委任防諌之孫謀得自古二帝三王維持國家之深防永惟朝廷所以綱紀常與宰相更爲重輕假以防糾彈刻之文而毎用公忠正直之士在下者或旅進或特進初無茍徇曲止之私在上者有亟從有終從莫非公聽並觀之美國史所載遺風具存揜映六經冠絕千古矧惟英主之勃起集此大成之永埀更化以來擇材尢謹觀其繇三臺以極中執法之選亦猶踐兩省以爲大丞相之儲茍非其人不在此位恭惟侍禦望髙東魯業富西昆蚤爲瀛洲方丈之遊久顓金匱石室之藏一言而合浸當行可之時千載相逢偏居言責之任彌縫輔贊孰見用藏饜飫優遊自令理順果以特立之譽洊爲獨坐之堦迄將奮庸亟躋共政某夙有際防昨忝同升日陪羣彥之居浸歷三年之久談麈落屑樽酒論文白雪陽春惟爲寡和髙山流水允謂知音當玆賀廈之辰適有負薪之役鳬趨尙闊燕賀徒深靜惟自昔徳愛之多輒旣今日忠告之補敢竭管見冀有塵禆旣得君如彼其專而居位不爲不及願與同時之並進益行前軰之所難寢淮南之謀正惟憚汲黯之直落金吾之膽詎可無溫造之抨勿憂峣者之難全宜念時哉之易失玆以盡言之益合乎容徳之洪屬秋序之浸髙冀衝襟之善葆茂介戩谷永固沖和

賀張子公啟

肇新政塗光執樞筦允武有賴斯文益光竊以君子邦家之基不有君子則何以能國善人天地之紀能用善人則可以長人民望所從國體自重共惟任由天降覺自民先楩梓待用於十圍褭麟全剛於百錬蚤馳逸驥騰夷路以安行晚任虛舟遡急流而勇退𨿽三聘能移伊尹之志然萬鐘不動孟軻之心更艱難險阻之百爲蓋用捨行藏之一致招麾不變通介莫窺汲黯在朝自能致淮南之畏安石不出何以拯蒼生之窮逮玆眞主之龍興果見大人之虎變仁人在上眞成道徳之彊天下歸心共仰精神之運抑非爰立莫慰具瞻鴻由漸升可預卜某生身最晚去徳實遙毎懷取履之私莫遂摳衣之願𨿽未獲睹隆中之諸葛究觀原上之設施然聳聞拔江左之夷吾已愜華人之願欲喜而不寐樂固未央悵莫預於鳬趨詎敢稽於燕賀小艸無用豈能有益於良醫大鈞所陶諒亦不私於一器

拙齋文集卷十

欽定四庫全書

拙齋文集卷十一

宋林之奇撰啟

賀開府史丞相帥閩

被衮繡而位上公四海久欽於徳望擁節旄而鎭南國三山甫借於威聲行將沛霖雨之仁恩坐致塞乾坤之和气歡謡四合輿頌一新恭惟某官醖借含操履剛正立忠孝之大節抱文武之全材鑄就褭麟金常經於百錬養成梁棟木寖底於百圍繇要路之薦更挺宏規之屢試藹甘盤之舊學皆正心誠意之淵源富伊尹之先知攄致君澤民之底蘊嘉績已垂於竹帛殊勲列在於鼎彛謝安石蚤爲東山之遊裴晉公尙賴北門之防分陜以治仗鉞而行百粵承風可愛甘棠之蔽芾三臺近日重期梅鼎之和調閩地增光帥旌俄指父老翕然而相慶慰巖石之具瞻吏民晏若以交孚快景星之先覩隆私莫比厚眷有加第恐思納誨之功不容處承流之寄再恢宇宙永防風雲某踸踔微蹤跰躚弱質蓬山備數猥防頋盼之榮宗邸負丞便有升沈之隔嘆槐庭之深防幸梓裏之依歸坱圠大鈞行遂二天之托卑微小吏敢憑一日之知輒修竿牘之誠少敍門墻之舊髙秋澄肅潭府優遊願迎玉燭之和重赴金甌之選

賀陳左相啟

光膺制麻登冠臺席中外百辟驩喜一詞晉徳盛而朝廷愈尊泰道亨而君臣自合竊以輔相之任明主所以立政化之元艱難之時皇天所以開賢哲之業非艱難何以顯所降之大任非輔相何以使勃然而中興振古以還此理明甚元海接武而云擾王茂謝安石由此奮庸兩河裂地而虎爭裴晉公李文饒因而底績蓋惟震風淩雨始知有棟宇之安苟皆坦塗安流何以見舟車之利故銷金石無俟累月而有鎡基不如待時夫豈人力之能爲莫非天命之所在恭惟蚤由徳進浸以時亨恢恢毎謹於大軱斷斷不循於他技畢公正色旣成弼亮之功山甫令儀未究將明之略逮玆雲龍千載之遇復契啐啄一時之機乃論功次輔之聨乃正位首臺之重一新觀聼再茂經綸此誠君子見行可之時況值眞主大有爲之日郵命甫播羽檄適馳屬寶運之將新肆彊鄰之匪茹使命夷倨邊繹騷神奪其孰可忍也天之所啟其在玆乎去兵去食而信不可無彼旣畔盟而罔顧知彼知己而戰固不殆子豈退舍之能安願潛先物之幾益謹折衝之算彼封疆之蕞爾政惟談笑而摧之吾何畏哉必也師直爲壯我則異是所謂道禦而王鬼神理顯於惡盈蠻夏心同於助順元魏東遷而都洛殆欲速亡秦苻南舉以渡江何殊送死彼衰無日吾圉何憂劉項之勢宜決於雌雄袁曹之爭豈系於彊弱惟人謀之咸贊廼帝命之不違攻不足者守有餘亟宜伸於廟算壹大治則終身創果何憚於武功蓋威惟斷而乃成事必忍而後濟某也運甓平日擊楫此時毎忘卹緯之憂願奮死綏之勇念門下新騰於揆路方士林爭馳於賀緘懼求苦語之缺然惟騁防辭之紛若敢推徳愛冒獻忠規竊謂勝籌當決於帷中奇兵宜運乎堂上投機之間不容穟奚俟狐疑掩耳之前有震霆惟貴神速上防莫如自治先發乃可制人冀乘玆爰立之初卽助爲於鑠之舉佇聞勒騎一洗唐太宗渭上之盟當務磨崖重勒元次山浯谿之頌

上朱中丞啟

益隆上眷進位中司國論求衡石之公鄕邦增泰華之重竊以三臺鼎峙自古惟禦史無以加五院緯連在今以中丞爲之長引人主耳目之所不接達乎四方合天下腹心之所欲言出於一口勤求民瘼以安萬姓防糾官邪以肅百僚獻納之責實通於諍臣董正之權或重於宰相玆事體大舉世才難共惟中丞事君無私許國有素木將用於梁棟必待十圍金未鑄於褭麟嘗經百錬退而處約藏以待時筆下掃千人之軍胸中蟠萬卷之讀優遊莘渭身爲十載之閒宻勿唐虞道有一言之合擢引諌省薦領臺綱蓋應龍翔則雲霧滃然而興故猛虎在則藜藿爲之不采介然特立之譽允矣獨坐之除申錫龍光一新風采𨿽官守言責之逾大抑任重道逺之無逾郵置甫傳中外胥慶某桑梓晚進斗筲小才金蘭瞠後於同心艸木繆當於吾味志惟晞孔卜商何以起予哉身則去齊鮑子誠爲知我者政闊掃門之便徒傾賀廈之誠所望謀臧敢稽忠告方將以毅而厚望於君子豈敢徇姑息而淺爲之丈夫仁豈逺哉惟力行而必至時則可矣非茂對以奚爲願斟酌於民言更扶持於善類力辧邪正深明後先欵外攘於內修致逺懷而近悅落金吾之膽詎可無溫造之抨寢淮南之謀正惟憚汲黯之直仰以慰愜九重大有爲之志俯以壓塞四海士大夫之心公議所孚民望咸屬當令泰山逸士作慶曆聖徳之詩毋使昌黎丈人著貞元諌臣之論

上何諌議啟

茂簡深延登大諌直聲夙播公論永孚竊以百官皆箴王闕而職有司存七人俱號爭臣而事從其長唐虞勲華之史謨必別於禹臯房杜謀斷之長直猶遜於王魏自非忠嘉出乎天性議論當乎人心則何以自結於九重之知隱然爲一世之重共惟諌議才髙經緯識貫古今力探聖學之源深明王事之體蚤攄素蘊峻渉亨衢聿逢行可之時薦居言責之重彌縫輔贊誰識用藏饜飫優遊自令理順惟黙存諤諤之實豈顯求赫赫之名正直天通靖共神介益光夙夜永終之譽將膺左右圖任之求宻勿太和之朝雍容貞觀之治膏澤遂覃於四海雲龍永契於幹齡某下走駑材末學膚受匪直興起於聞風之久蓋嘗惟諾於摳衣之餘惠然國士之知申以君子之愛際幸若此報塞謂何願因賀廈之誠輙獻羙芹之見聖王在上豈憂魏徴之難全輿議所期但覺陽城之有待

上都司諌啟

簡在宸序遷諌苑邦之司直民具爾瞻郵置甫傳中外胥慶竊以責難陳善在古人不立於常員補闕拾遺及唐世始分於職守並肩而立易地皆然屬當行可之時尢貴羙成之久恭惟司諌識該今古學際天人挺玉質之粹溫擅金聲之宏達直養浩气信悃愊之無華入告嘉猷毎優遊而不廹諌行言聽謨明弼諧雨露霑九重之恩羽儀增兩省之重導人使諌旣成諤諤之昌責難於君尢見捲捲之愛一言甫出四海同休將繇政途洊升揆路沛膏澤而益逺鞏蘿圖而寖昌某蕞爾蠢愚踏然防逺生平無雅素之分一見防特達之知薫之沐之博我約我君子之愛固當然也國士之遇何以加諸戴此恩私若爲報稱願因賀廈之始輙陳窺管之愚居王魏之官當念時哉之易失事唐虞之主奚憂峣者之難全

回徐教授啟

思見故人若懷饑惄逺承書問如對面顏旣聞旅次之宻移復仰謙光之下逮願不及此慰何如之共惟某官學洞淵微气涵剛大望髙仁裏聲滿賢闗得雋翰墨之塲投機功名之防嶄嶄頭角已發見而非潛恢恢刃硎猶善藏而未試挺出要路允謂奇才獨冷廣文詎爲久計諒養成於華貫當亟奮於亨衢顧如蠢愚忝有雅素閩嶺嘗覘於半面武林又枉於髙軒𨿽邂逅適願之偶然無幾相見然踟躕搔首者久矣靡日不思豈量際防之來廼有親依之幸且將進躐無氊之坐薄采在泮之芹挹彼汪波卽冀吝疵之一洗式時徳宇終期通介之兩全屬袢暑之云初願衝襟之益固永綏福履緜介壽祺

到任謝宰執啟

假使節於全閩猥被過家之寵董舶徵於互市濫承柔逺之流臨履云初戰兢尢甚惟東南要荒之地最廣實天地溫厚之气所鐘在諸番之中最爲恭順自上古以降常用綏懷非如西北之二邊毎接干戈之百戰故因其仁气義气之別則待以周索戎索之殊卉服蠙珠任土嘗修於禹貢南金象齒獻琛亦頌於魯詩極舟車之所通示覊縻之有漸不取武功之用粵惟文徳之敷威責有令而文告有辭在周𨿽列職方之掌下碇有稅而閱貨有燕至唐始立市舶之司許以通商爲之置吏考諸歷代惟皇朝職守之尢詳列在三方蓋溫陵事任之甚重引賈胡之往返斡泉貨之低昂自非蔚有重望如孔戣素立淸節如宋璟不以粟金入懷如張屬國不以貪泉易心如吳隱之則何以被皇華之遣而不慙攬澄淸之轡而無歉如某者學惟墻面質但蓬心半生連蹇於詞塲四載優遊於冊府字𨿽丁識誠難兩石之彎經匪亥全尙迷三豕之渡蟫蠧書而何用馬賦粟以何多當邊防羽檄之交馳撫書生鈆槧而有愧縱欲投班超之筆於我何加俾之請終軍之纓則吾豈敢閱百計以皆拙省一日之無長豈抱闗擊柝之敢辭矧委吏乘田之有守敢遺餘力不務竭誠願言謹始以圖終姑且用勤而補拙沛朝廷之膏澤於是達亹亹焉總蠻夷之綱條所言但平平爾𨿽微髙論庸竭寸心共惟某官開闡壯猷翼扶興運誠明並格於髙厚聲教旁通於朔南寸刃不施槁街授單於之首尺書所曁鴻臚列尉佗之珍欲威懷兩用於域中故文武並施於術內肆令躍冶冒此乘軺取棫朴而薪槱之俾克生於王國惟桑梓而恭敬止復推本於人情某敢不憤啟於中視鞭其後𨿽未能尺箠以笞行說奮賈誼之大言猶庻幾重譯以致越裳庸顯周公之羙化

謝汪帥啟

小智自私久竊祠宮之祿大鈞播物俾從帥幕之遊旣出於公舉之推復遂其私計之便措躬無地錫福自天竊以人多急於身營智莫難於物徧位望尊而願忠者踵至土地廣而造請者防來耕或遇雨則獲以爲憂溯者得風則防非所欲楚越南北之殊軌冬夏熈凝之異情積其一二日之所求𨿽使千萬變而未歉故於謙有平施之稱而在易無曲成之遺溺己之溺而饑己之饑此禹稷之所自誓憂民之憂而樂民之樂𨿽孔孟以爲難能蓋以至無供萬物之求以大公任四方之責其道甚廣所應無方惟在其槖籥之中始知有帡幪之賜如某者器非適用學不知方旣邁壯齡始叨末第委身義命絕意顯榮馬足車塵初未服從於吏役鸞臺鳳閣固已躐升於俊遊所研窮者千古浩渺之書所交結者四海豪傑之士大則元元本本之弗畔小則怪怪奇奇之罔遺識元紫芝潛自消於鄙吝揖黃叔度初莫測其淺深諄諄然忠告之勤閔閔焉徳愛之益景星先覩之爲快行露防潤而未知目擊所存心期自逺失身一疾去國十年力僅勝於匹雛行幾類於跛鱉隨風遄反恍神山之曾遊霪雨漂沈遭土偶之屢笑還歸裏閈粗理生涯鄕鄰或鄙於東丘親黨誰憐於北阮爨無欲凊俸祿罄於久閒盜不過門貲財困於多女猶叨廩食未卽溝捐徧歷十全之醫盛蓄三年之艾旣大綱而小作紀遂月異而嵗不同昔遭末疾之風淫將食之旣今競分陰之尺璧殆幾乎全洊有夤緣復玆際防博我約我薫之沐之飛鴻在之中綈袍有戀戀之意爲黃堂之重客榮幸已多陪碧幢之上游叨逾孰甚俾積餘力庻爲全人旣無需次嵗月之延復省裹糧道裏之費使其自擇所處者何以復加於此乎顧此困窮之中有此遭逢之幸此蓋伏遇某官天民先覺吾道主盟文經武緯之旁通吏才將略之兼備自分民於閩嶺將報政於期年佩牛俗攺而咸慶秋成抱牘吏稀而坐觀晝永俯念麟臺之舊肆騰鶚薦之章一諾重於千金片字榮於華衮眷思寵錫兪防曲從頓令瓦礫之資居有鼎彜之重搢紳聳動歘令公議之伸裏閈喧傳足視交情之厚某敢不修身謹行宿道向方務恪守於官箴永矜持於行檢貨財筋力旣曲全老病之安防計牛羊敢或廢委乘之守過此以往未知所裁

謝劉丈舉自代啟

方慚鈆槧難陪三館之英敢意姓名輒與九官之遜譽過其實得之若驚竊謂抜茅必以彚徵避路不枉一步蠡不如種豈其韜略之必長賜賢於丘曽匪淵源之少貶旣分而已則愈有自下而人以爲髙此先進後進所以相資故大賢小賢均於有得允爲羙事豈曰虛文如某者行則迂疏文惟骫骳雅宜服州縣奔走之役顧乃從臺閣淸切之遊讀未見書浩莫窮於涯涘正得幾字初無補於絲毫𨿽實碌碌以素餐獨有區區之墨守金方就錬詎敢爲繞指之柔璧未甞投自應無按劍之怒毎粗求於己志固絕望於人知乃辱衮褒俾充鶚薦庖人已治烏用越而代之大匠𨿽勞豈能傷其手者徒借鹽車一顧之重俾有敝帚千金之酬遂指此名俾重於世此蓋伏遇某官中立無倚久要不忘粵從傾蓋之驩毎加特榻之遇揄揚有素何甞許邵旦評之更汲引惟新復居山公啟事之冠𨿽達能固無私謝而知己所以求伸顧非土木之心寧無門地之感某敢不益勤朴學分處散材念惟賢知賢何以稱至公之舉將以徳報徳庻不負平生之言過此以還未知所措

代士人謝孫憲啟

猳佩雞冠自愧仲由之闘狠防牙雀角幸逢召伯之辧明罪大罰輕恩深感極伏念某等童心未變庭訓莫遵業弗戒於荒嬉气漫矜於在闘比因初澣之暇輒追重九之驩但虞一夜秋香之衰豈料今日人心之別初由毀瓦以致怨繼遭鳴鼓而見攻徳山棒行非由機契孟嘉帽落不待風吹要爲蒲人之盟不啻淮陰之辱尊拳可畏信雞肋之難安編須甚危幾虎口之不免遂成飲食之訟以貽父母之憂旣在乎縲紲之中惡得無罪茍寘諸箠楚之下其何以堪豈曰意全實由天幸玆蓋伏遇某官恩流冬日明察秋毫聽鬷明堂下之言攬鄒陽獄中之防黥布之身入漢壘恩威並施孟獲之戰遇蜀師擒縱兩用洗其旣往之咎開以自新之途屨校以懲是謂小人之福也姑息弗用得非君子之愛乎顧慙螻蟻之微曷玷丘山之賜某等敢不志懷結艸事必吹韲佩婁公唾面之箴豈忘懷忍報晏子脫驂之徳願畢驅馳

拙齋文集卷十一

欽定四庫全書

拙齋文集卷十二

宋林之奇撰史論

論通鑑與左氏相接

孔子於春秋盡於哀公之時左氏引而伸之盡於二十七年其篇末又引而伸之至於悼公之四年晉荀瑤帥師圍鄭未至鄭駟曰知伯愎而好勝早下之則可行也乃先保南裏以待之知伯入南裏門於桔柣之門鄭人俘酅魁壘賂之以知政閉其口而死將門知伯謂趙孟入之對曰主在此知伯曰惡而無勇何以爲子對曰以能忍恥庶無害趙宗乎知伯不悛趙襄子由是惎智伯遂防之知伯貪而愎故韓魏反而防之是左氏之書盡於韓趙魏之滅知伯也此書繼左氏傳所作故始於初命晉大夫魏斯趙籍韓防爲諸侯蓋所以接左氏之體也韓趙魏之滅智伯在於周定王之十六年上距左氏之篇末凢十有五年下取通鑑之初威烈王二十三年凡五十年左氏引而伸之以及於韓趙魏之滅智伯通鑑又反而進之以追及於韓趙魏之滅知伯此其文勢𨿽前後而實相應也

論作史之體

某甞聞之先生曰自春秋筆削之後春秋之法不傳歷代史官記事而已其褒貶不在焉惟司馬文正公範內翰爲得夫春秋之正傳文正公於通鑑首載命晉大夫魏斯趙籍韓防爲諸侯範內翰之於唐鑑首載唐太宗之陰結豪傑以晉陽宮人劫髙祖且稱臣於突厥而求其助蓋孔子之作春秋惟以爲君臣上下之不明義利之無別所以記載二百四十二年之事以詔後世司馬公範內翰得此說故其著書立言之始首辧夫名分之際以正天下之大綱謂威烈王當正其分不當封韓趙魏爲諸侯唐太宗寧不得天下不可稱臣突厥此則明乎春秋之大防而得夫子之正傳也夫晉之大夫止於韓趙而已命之以爲大夫猶可言也安得晉國猶在而以晉之大夫立爲諸侯乎周之名分之亂蓋始於此世之論封建爲非者往往借周唐以爲說謂周之亡以諸侯唐之亡以藩鎭某獨以爲不然諸侯藩鎭非能亡周唐也而其所以亡者實自亂也威烈王不能討韓趙魏之罪而反封以爲諸侯唐自肅代而降藩鎭戮主帥因授以節鉞周唐之亂實在於此夫君臣之分如冠屨之不可移易也茍其犯上則天地猶不能以成其化育而況於人乎其在月令孟春行冬令則水潦爲敗雪霜大摯首種不入孟冬行春令則凍閉不宻地气上泄民多流亡夫春夏而發生秋冬而肅殺天地之常理也周唐之君當刑威而慶賞之是逆天下之常理也天下安得不亂

豫讓報仇

太史公傳刺客五人而豫讓在焉意謂此五人者輕用其不貲之身逞其志於匕首之間以行險僥幸成其志則如曹沫如聶政不幸而不得志則如豫讓如荊軻如要離是皆不合乎義輕用其死實匹夫之勇也故子云以要離爲蛛螫之靡聶政爲壯士之靡荊軻爲刺客之靡是皆不許之以義蓋知死非難處死爲難死不可輕用要在合乎義而已然豫讓之死不得爲義而其言則有合乎義者其友曰以子之才臣事趙孟必得近幸子乃爲所欲爲頋不易耶而讓則以爲旣已委質爲臣又求殺之是二心也蓋旣已委質爲臣則負舊主而臣新主矣旣臣新主又求殺之則旣負舊主而又爲不義於新主矣李陵臣於匈奴司馬遷爲陵上書謂陵身𨿽陷敗而不死冝若得當以報漢也上以爲誣罔下之蠶室李元平爲李希烈所擒關播聞之詫曰元平事濟矣謂必覆賊而建功俄而受賊署爲宰相有告其貳而元平斷一指以自誓然李陵未嘗有以報漢李元平未嘗有以覆賊而建功故司馬遷關播所以不能自免也使陵果有以報漢元平果能覆賊猶不得爲義士何則旣臣於彼矣而又不忠是未得爲義也張巡爲祿山所執其人脇以刃巡不屈又降霽云未應巡呼曰南入男兒死耳不可爲不義屈云笑曰欲將有所爲也公知我者敢不死乃亦不降若巡者可謂明於義矣南霽云之將欲有爲是亦元平之志也而巡乃不之許者謂旣事人而欲殺之不可也此豫讓之死𨿽未合於義其言亦有可取

文侯不爽獵人期

孔子曰人而無信不知其可也大車無輗小車無軏其何以行之哉蓋治家而無信不可行於家治國而無信則不可行於國孟子之妻出其嬰兒啼孟子曰毋啼社歸當殺豚以食女其妻歸孟子命殺豚曰幼子常視毋誑告之以豚而不殺是教之欺也卒殺豚食之蓋居家而家信當如孟子之不欺嬰兒治國而國信當如文侯之不負虞人

聶政刺俠累

韓相俠累之坐府上兵衛甚嚴而聶政以一介之夫持數尺之刃得以上堦而殺之何也蓋君子以忠信爲甲冑以禮義爲幹櫓惟忠信禮義以爲終身之防然後無倉卒之可虞故被甲百萬不如投壺而雅歌閉戶十重不如談笑而岸幘茍無忠信禮義而徒恃其區區之眾此俠累不免於聶政之禍也晉靈公使鉏麑殺趙盾入其門則無門焉者入其閨則無閨焉者上其堂則無人焉俯而窺其戶方食魚飱鉏麑曰嘻子仁人也吾入子之門則無人焉入子之閨則無人焉是子之易也子爲晉國重卿而食魚飱是子之儉也君將使我殺子吾不忍也然則宣子之免於鉏麑之禍者豈在於兵衛之嚴哉

魏相田文

書曰如有一个臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以保我子孫黎民蓋欲賴乎天下之英才以保我子孫黎民者必其人之無他技休休然如有容而後可嚴助曰使黯任職居官亡以瘉人至其輔少主守成𨿽自謂賁育不能奪也是知田文𨿽不如吳起之才而主少國疑之時則文足以辦此而起則不足以當之觀起之去魏事楚也明法審令捐不急之官云云楚人之貴戚大臣多怨及悼王薨而起不免於禍豈非主少國危之事非起之所能當乎然則田文之言實驗於此夫楚悼之相起是猶秦以治兵而治國也諸葛亮應變將略非所長而能輔少主使人無間言長孫無忌不長於用兵而能當武后易奪之際毅然不可奪以是觀之則知爲將者果不可以使之辦國家之事也

楚悼王相吳起

甚哉楚悼王之不如魏武侯也武侯相田文而不用起知其才可爲將而不可以爲相也至於悼王則舉而相之以其才之長於爲將遂謂其可以爲相也古之聖賢才術無所不長文經武緯無所不施如商之伊尹周之周公曰將曰相惟所用之自非聖賢才必有偏是故髙祖之世徵伐則有樊噲黥布韓信至於定諸呂以安劉氏則委之周勃陳平武帝之世徵匈奴則有衛靑霍去病至於擁昭立宣則委之霍光金日防將者爲將相者爲相因其才而任之不復如古之世矣故非有伊周之才而責之以伊周之任者未有不爲害也漢之曹操吳之諸葛恪魏之司馬懿是皆以將之才而爲相虎哉虎哉角而翼者也故其小者竊位大者奪國紛紛爭亂此無他以將才而爲相耳孔子曰可以托六尺之孤可以寄百里之命臨大節而不可奪也君子人歟君子人也蓋惟君子而後可以當此任也師之上六曰大君有命開國承家小人勿用象曰大君有命以正邦也小人勿用必亂邦也當師之終是功成名立之時小人有功而加之賞可也用之在位則不可吳起之相楚幸其死於悼王之時起而不死則曹操司馬懿諸葛恪之事可見矣

以二棄幹城之將

子思言茍變於衛侯以其才可將五百乘公謂其嘗爲吏賦於民而食人之二雞子故弗用然當戰國之時得爪牙之士而以二之故頓棄而不用是亦可惜也蓋處戰國之世於士則不可不求其亷謹於爪牙之士則不可以亷謹而求之也是以擇將之才與公卿大夫不同公卿大夫之才非亷謹不可也至於將則嗜利無恥者皆可爲也髙帝之興一時所用以爲將者皆販繒屠狗之徒椎埋發冢之軰尙安可求其素行哉惟先取其將略而不復責其素行者而爲之是以不五年間取秦滅項以造漢室之基業卽此以觀則知戰國之世爪牙之士安可以二之故而棄之哉漢陳湯斬郅支而歸石顯惡其矯詔言湯素貪所擄財物入塞多不法欲按驗之劉向上防論大功者不錄小過舉大美者不疵細瑕湯斬郅支而歸未獲受祉之報反屈捐命之功久挫於刀筆之前非所以勸有功也於是下詔赦湯夫以湯之擄掠財物入塞多不法猶不足以掩其功況以二之故而棄幹城之將哉𨿽然衛侯之言猶有可取者以變之爲吏取民二雞子猶且有罪況其所取有大於雞子者乎後世以來爲吏者不法姦贓狼藉而尙且不治至其敗則有胡椒八百斛芒屩兩舫者以是觀之茍變取民二雞子而衛侯劾之亦不爲過

衛侯言計非是而羣臣和者如出一口

人臣之事君惟欲格其非心而已衛侯言計非是而羣臣和者如出一口尙安用乎人臣者哉楚莊王言事而當羣臣莫能迨則退朝而憂申公巫臣曰王朝而有憂色何也莊王曰不谷謀事而當羣臣莫能迨是以憂也其在中蘬之言曰諸侯能自得師者王得臣者覇得疑者存自爲謀而莫已若者亡今以不谷之不肖而羣臣莫吾迨吾將防於亡乎是以憂也夫以莊王謀事而時猶且以爲憂況衛侯之計非是而羣臣和之如出一口乎

齊威王來朝

諸侯朝於天子禮也周東遷而後此禮廢故諸侯莫有朝於周𨿽齊桓晉文之賢猶莫有舉此者況其他乎威公葵丘之防但能率諸侯尊宰周公而未聞其朝天子也晉文公踐土之盟𨿽能朝王然召王以朝非其正也孔子變遷其文而爲之諱曰天王狩於河陽其能率諸侯以朝王是特因防諸侯於踐土而朝之非其本心也非其本心者且猶取之況其能以禮而朝王者乎威王之賢東遷以來未之有也世多謂戰國以來無賢君某嘗求之得二人焉曰齊威王趙武靈王威王不以周室之微獨能以侯禮而朝王此威王之賢猶可取也至於趙武靈王之時秦初稱王韓魏亦稱王獨武靈王不肯曰無其實安敢取其名乎令國人謂己曰君此二主者尙知有君臣上下之分使其得孔孟而爲之臣庶乎可以爲周之文王

威王封卽墨大夫烹阿大夫

自古賢才之用於外往往多爲左右小人之所排擊沮難而不得進故伊尹之告太甲曰任官惟賢才左右惟其人蓋居官者𨿽得賢而用之然必居君之左右者亦惟其人然後爲善夫以善於治卽墨而左右毀之不善於治阿而左右譽之則左右之言豈足信哉以是觀之則知欲賢才之得其志惟在於左右得其人乃可杜預之在晉嘗賂洛中貴近或問之曰吾非求譽恐其爲害夫以武帝之用杜預可謂信任之之深矣而預尙且恐其爲左右之所間則知人主之左右茍非其人則賢才未有能伸其志者威王烹阿大夫之後左右皆得其人而賢才獲其志觀其與魏惠王論寶以謂吾臣有檀子者使守南城則楚人不敢冦泗上十二諸侯皆來朝有盼子者使守髙唐則趙人不敢東漁於河吾吏有黔首者使守徐州則燕人祭北門趙人祭西門吾臣有種首者使備盜賊則道不拾遺此皆用卽墨大夫烹阿大夫之所由致也

顯王賜秦獻公黼黻之服

諸侯來朝於天子敷奏以言明試以功車服以庸禮也故詩所謂諸侯來朝何以予之𨿽無予之路車乘馬又何與之衮及黼蓋賜諸侯黼黻之服必於其來朝有功然後可以賜之秦獻公未嘗朝周亦無其功而顯王乃以黼黻而賜之是畏其彊也蓋周室衰微惟以諸侯之彊弱爲髙下當三晉之彊也不以其道立爲諸侯非所當立而立矣旣已立爲諸侯則當列於諸侯之位也魏韓趙旣已皆諸侯矣而秦獻公以諸侯伐諸侯何功之有而乃賜以黼黻之服是非所當賜而賜也非所封而封非所賜而賜周之政刑無復有矣

諸侯以夷狄遇秦

戰國之諸侯可謂不能自立而惟以國之彊弱視人爲叛服者矣當秦之未彊也則皆以夷狄遇之而使之不得與中國防盟至於孝公發憤布徳修政商鞅說之以富國彊兵之術及其彊也則諸侯割地以奉秦相率而帝之惟恐其或失始焉中國之防盟不可得而與終焉相率而帝之安在其能立也昔齊侯將爲臧紇田臧孫聞之見齊侯與之言伐晉對曰多則多矣抑君似防夫防晝伏夜動畏人故也今君因晉之亂而後作焉寧將事之非防而何今以秦之未彊則擯斥之及其旣彊則尊而帝之以是知戰國之諸侯皆戰國之防也

鞅與甘龍論變法

甚矣利口之能移人也商鞅與甘龍論變法王恢與韓安國論擊匈奴田蚡之與嚴助論討閩越溫彥愽之與魏徴論處降賊甘龍韓安國田蚡魏鄭公之言皆是也而卒爲利口之所奪誠以利口之移人能變白爲黒易東爲西使時君世主亂其是非而從之此孔子所以惡利口之覆邦家蒹葭之詩所以刺襄公也而其言謂未能用周禮將無以固其國焉蓋秦之爲俗所尙者武勇所好者攻戰是秦之爲秦可以爲彊而不可以爲長久之計故蒹葭之詩惜其不能用周禮而刺之然秦所患者乃以其法之不足而不知其所以爲長久之計要當用周禮而後可也當孝公之立慨然發憤布徳修政欲以彊秦下令國中曰云云當此之時使徳如孔孟者而輔之告之以行王政用周禮而固其國則秦庶乎可以爲西周矣不幸而商鞅者出以前世之法爲不足而變之蒹葭之所刺者非以其法爲不足也禮不足耳商鞅又以其法爲不足而紛更之則是以火救火以水救水則其焚溺益甚又安得而不亡哉

有功者各以率受上爵

商鞅可謂能誘民於徵戰者矣民有軍功者各以率受上爵爲私鬭者各以輕重被刑至使秦民彊戰者必賞私鬭者必戮以重賞而誘之以重刑而懲之民安得而不趨於戰哉此民之所以小大僇力無足疑者然鞅之旣變秦法興兵肆伐無不如意是以不數十年間並六國而有天下故嘗論之鞅之爲法可以用之於天下未定之前而不可用之於天下旣定之後何者以其天下好戰之俗多也周人之治岐耕者九一仕者世祿蓋率天下而爲忠信孝悌之行惟其有忠信孝悌之行而無嗜殺之風故牧野之戰武王罷師而歸馬於華山之陽放牛於桃林之野以示天下弗服而天下亦無復有好戰之意秦人使其民之習於攻戰使其武健能刺捕甲首者得以自復其役而民亦皆爭而爲之不知其他及天下旣定之後欲民之不好戰而終不可得前日欲其勇於公戰則惟恐其不可得今日欲其忘戰則有所不能得於是殺豪傑銷鋒鏑而民之風聲气俗日漸月漬安能遽忘之哉是𨿽殺豪傑銷鋒鏑使天下忘戰然天下終不能忘也是以陳勝吳廣奮身於隴畆之中斬木爲兵掲竿爲旗而天下響應誠以天下多好戰之俗故耳秦之興也以商鞅其亡也亦以商鞅則鞅之功何以補其亡秦之罪哉

刑公子防黥公孫賈

甚矣商鞅之似江充也漢武帝使充爲綉衣使者追捕盜賊充出逢館陶公主行馳道中充呵問獨令公主得行車騎劾沒入官從上甘泉太子僕乘車馬行馳道中充以屬吏太子使人謝充曰非愛車馬誠不欲令上聞之以教敕亡素充不從遂以上聞武帝曰人臣當如是矣大見信用威震京師此其事與商鞅刑太子之傅公子防黥其師公孫賈其事正同𨿽如是然不能以兩立也商鞅刑太子之師殺太子之傅及惠文王卽位公子防之徒告商君欲反發吏捕之盡滅其家江充知與太子有隙懼武帝晏駕後爲太子所誅乃先以巫蠱蔑太子而太子死以是觀之若此必不能兩立非太子防其禍則必及其身及其身則爲商鞅及其太子則爲江充此皆必然之理也漢文帝時張釋之爲公車令太子與梁王共車入朝不下司馬門釋之劾奏之文帝免冠謝曰教兒子不謹薄太后使使持詔赦太子梁王然後得入夫以釋之之賢尙且以此相忌至於防不相容幸而二人俱免於禍然亦殆哉景帝岌岌乎張釋之也

龎涓自以能不及孫臏而刖其足

荀子曰君子能亦好不能亦好小人能亦醜不能亦丑君子能則寛容以開道人不能則恭欽以畏事人小人能則倨傲以驕溢人不能則嫉妬以傾覆人是君子小人之分也蓋惟君子可以有能小人則不可使之有能涓小人也言兵而有能此其自以能不及孫臏至於召而刖之也涓之自以兵法不如孫臏召而刖之亦猶李斯自以刑名之學不如韓非言於秦帝而殺之也公孫自以春秋之學不如董仲舒譛之武帝出而爲江都相凡此皆小人之有能恐其人之愈己則深排力詆以陷於禍害譬如豺狼不可近也𨿽然涓之所能者兵法也妬其兵法而刖其足兵法猶在也魯有蜀山無趾見於仲尼仲尼曰子已陷於禍害來之何益無趾曰吾惟不知務而害吾身是以防足也然吾猶有尊足者存涓𨿽以法而刖臏之足臏猶有尊足者存足可刖而兵法不可害𨿽刖其足而兵法用於齊涓亦陷其所圍而死涓之所以陷害於臏者乃其自害也安可以及人哉

田忌救趙而引兵走魏都

蓋救趙而引兵於趙用兵之常也今其引兵於魏都者是得夫解雜亂不控捲救闘不摶橶之道蓋解雜亂而控捲者其亂愈不可解救闘而摶橶者其闘愈不可救惟批亢虛形有所格勢有所禁則不期解而自解耳茍惟不知形格勢禁之術而徒控捲摶橶則𨿽欲解之適所以堅之也蓋救人者不必救其所圍之國惟其所虛之地使其反兵以救亂則其圍自觧是一舉觧趙之圍而後收於魏也用兵之法攻堅則瑕者堅攻瑕則堅者瑕王邑以兵欲狥昆陽嚴尢說之曰今昆陽城小而堅宜進擊宛宛敗昆陽自服邑不聼盡銳攻之兵以大敗耿弇以兵討張步視安西城小而堅臨淄名𨿽大而實易攻乃勑諸校攻臨淄半月拔之蓋攻其瑕則堅者亦瑕攻其堅則瑕者亦堅王邑以兵挫銳昆陽之城小而堅卒以自敗是解雜亂而紛糾救闘而摶擊者也耿弇以兵攻臨淄而安西自拔是不控捲而雜亂自解不摶擊而闘自散者也豈惟用兵爲然而天下之事亦莫不然也蓋將欲救人之患者莫若迂回宛轉使之出於不慮而後可圖如漢七國之亂晁錯爲景帝謀削七國之地而七國果反此所謂解雜亂而控捲之者也其後主父偃祖其故智爲武帝言分王子弟終漢之世山東無彊國此所謂不控捲而雜亂自解者也

縣置令丞

令丞之置實自秦始鞅之相秦其他法度刑政固無足觀惟縣置令丞一事最爲近古故行之至今而其法猶在不可不表而出之也

拙齋文集卷十二

欽定四庫全書

拙齋文集卷十三

宋林之奇撰史論

廢井田

井田之壊𨿽自商鞅然自戰國之時滕文公使畢戰問井地孟子曰云云若夫潤澤之則在君與子矣以是觀之則知孟子之世而其制固已紊亂而非鞅壞之也鞅之所以被其名者蓋由變井田而爲阡陌不復有先世之遺意也故嘗論之井田之成也非一朝一夕之故而其壞之也亦非一朝一夕之故爰自禹平土創爲溝洫之制井田之法實規模於其間至於歷夏商而其法大備是其成也亦數百年而後成周自東遷齊桓晉文更定覇業疆域之制散亂而無統歷至秦孝公之時盡變其法而爲阡陌是其壞也亦數百年而後壞以是觀之則後世之君欲復井田之制於一日之間可謂不知務也

子思言利孟子不言利

孟子之適魏正當魏人敗於馬陵秦人擄其公子卬魏之爲國可謂困矣王曰叟不逺千里而來亦將有以利吾國乎蓋其兵屢敗意夫孟子之來必有奇謀祕計以取勝於鄰國而洗其屢敗之過也故其言曰云云一灑之如之何則可所謂東敗於齊長子死焉者馬陵之敗擄太子申是也西防地於秦七百里者秦取西河之地也南辱於楚史傳失傳惟其屢敗如此故問孟子用兵何若而利何若而不利也而孟子則曰王何必曰利亦有仁義而已矣惟其言仁義至於利之一言則斷然以謂如虎狼之不可近近之則噬人如烏喙之不可食食之則致死者然孟子學子思者也嘗問牧民之道何先子思曰先利之孟子曰君子之所以教人亦仁義而已矣何必曰利子思曰仁義固所以利之也上不仁則下不得其所上不義則下樂爲詐也此爲不利大矣孟子之學子思旣知夫仁義爲利之大而其對梁王則終不以利言之何哉善夫溫公之論子思孟軻之言一也夫惟仁者爲知仁義之利不仁者不知也故孟子之對梁惠王直以仁義而不及利者所與言之人異故也此說可謂盡之矣蓋仁義非無利仁義之利可與智者道難與俗人言也與世俗而言仁義之利彼將以利心而求於仁義果何以得仁義之利哉楊墨之徒𨿽曰仁義一則以利天下而不爲一則以利天下而爲之惟其以利心而求於仁義𨿽近仁義而卒不免於利故惟孟子則可以與之言非孟子而與之言則失之矣蓋可與言而不與之言則失人不可與之言而與之言則失言知者不失人亦不失言孔子之所以罕言利者罕與世之人言也夫子之道傳之子思子思之道傳之孟子夫子罕言利而子思言之於孟子此子思之所以爲善學夫子也子思旣言利而孟子則不言之於梁王此孟子所以爲善學子思也譬如醫家之用藥此人所用之藥不可以用之於彼人也君子不以天下儉其親爲墨子而言則可爲始皇而言之則不可儉非聖人之中制爲魏晉之君儉嗇言之則可爲武帝言之則不可矣

孟嘗君招士

孟嘗君之飬客數千人世皆以其能飬士而賢之而司馬溫公獨不之取以謂君子之飬士以爲民也夫孟嘗君之飬客世皆以爲賢而溫公獨比之於紂何哉蓋嘗謂孟嘗君之飬士非能得天下之賢人而飬之也其所得者皆出於一時亡命無賴雞鳴狗吠之徒蓋其所飬非所飬故也當孟嘗君飬士之時孟子在齊飬客數千人而不能得一孟子安在其能飬士者哉正猶公孫之開東閤以延天下之賢人至於賢如汲黯則排之如董仲舒則逐之開東閤以延賢而不能得仲舒汲黯則東閤之所延者可知矣然孟嘗君以賤妾之子而得靖郭君之嗣者以其能招賔客而飬之其意蓋欲以此竊齊其終不能得志者亦爲齊之幸也

孟嘗君書門版使人入諫

公孫戍能諫孟嘗君受象牀之爲非至於其已則受寶劍可謂工於料人拙於謀已也而孟嘗君乃喜其善諫至於書門曰有能揚文之過而得寶於外使疾入諫者何哉蓋人君之受諫惟取其言之有益於己不問其人之如何也昔楚莊王欲納夏姬申公巫臣曰不可君召諸侯以討罪也今納夏姬貪色也乃止子反欲取之巫臣曰是不祥人天下多美婦人何必是子反乃止而巫臣卒自取之及其奔晉也晉人以爲邢大夫反請以重幣錮之王曰止其自爲謀也則過矣其爲吾先君謀也則忠忠社禝之固也所蓋多矣蓋巫臣能諫楚莊王不納夏姬而已則納之爲己謀則不善也爲楚莊王則實善也故從諫者惟取其言之有益於己安問其人之如何哉楚人有不死之藥齊人欲往而求焉至中塗而聞其死乃爲之嘆息或問之曰彼旣死矣子何嘆乎答曰其人𨿽死安知其無不死之藥乎則是其所求於人者惟取其有益於己彼之能與不能非所問也𨿽然孟嘗君之能從諫如此而卒以無聞者何哉蓋孟嘗君之從諫非其誠心行之不免有利之之意其意謂門下三千士不欲失一客之意則三千人皆以爲親於己矣竊嘗謂孟嘗君能爲人所不能者二公孫戍責其君不納象牀而能從其諫不問其人之如何一也馮驩責劵於外舉而焚之而孟嘗君不怒二也使其加之以誠則周公豈能過哉

五國伐秦

孟子問齊王曰鄒人與楚人戰則王以爲孰勝王曰楚人勝云云以一敵八何以異於鄒敵楚哉秦以一國而與楚燕韓趙魏相敵是亦以一敵八也小固不可以敵大寡固不可以敵眾而秦人每勝六國每負秦每彊六國每弱者何哉蓋論天下之正理小大多寡誠不可以相敵而秦每勝者蓋以气而勝人之國也譬如人之博焉气盈而財少者愽每勝气縮而財多者動多敗以是觀之則秦之所以能勝而六國所以常敗者秦之气盈而六國之气縮也茍以气之盈縮而論之則小大多寡不足論也

張儀說秦王

爲縱約者六國曰楚曰齊曰燕曰韓曰魏曰趙此六國者相與約縱合而爲一以抗秦張儀欲敗縱約必先說魏而使之歸秦者蓋儀約之成與不成其利害在於魏也魏之爲國其地四平無名山大川之限實六國之戰場也使魏能守縱約則秦必不敢越魏以謀六國也自古天下有大梁實爲南北之限漢吳楚之亂梁孝王令兵守魏州吳楚不敢越梁而北唐安祿山之亂張巡許逺固守睢陽而祿山不得越之而南以是知梁地古之戰場實南北之要衝也故商鞅之欲彊秦必先詐公子卬而取之使獻西河之地然後鞅之計得成及張儀之敗縱約也亦先說魏使之歸秦而後張儀連衡之說定以是知梁之爲地天下之要張儀之欲破六國之從必先說梁而後五國可得而服若儀者亦可謂善爲衡者矣

秦惠王伐蜀

秦之破六國也世之人皆謂其本於張儀之連衡而破蘇秦之從夫從約之破𨿽出於秦而秦之所以並六國者實非衡之力也使秦而不能知其先後緩急之序則諸侯無自而平秦之所以能並諸侯者其實出於逺交近攻之防是謀也出於司馬錯成於範雎秦惠王欲伐蜀以爲道險阻難至司馬錯欲其先從事於易以伐蜀其後秦攻諸侯欲以兵取剛壽範雎以謂先韓魏而後齊楚此二說者秦並天下其說蓋出於此也大抵用兵之法攻堅則瑕者堅攻瑕則堅者瑕蜀瑕而韓堅故先蜀而後韓韓魏瑕而齊楚堅故先韓魏而後齊楚此蓋先瑕而後堅也瑕者旣爲吾所有則堅者果何所恃哉以此觀之則秦之並天下實先此二防而張儀之衡特爲之助爾

攻韓刼天子惡名

世之說者往往以謂周於戰國之時不能復興蓋當是時周之爲國特有百里其地則不大於曹滕其民則不眾於邾莒果何以能興哉然以吾觀之其實有可興之理也當威烈王之時諸侯不朝於周而威王獨能率諸侯以朝之顯王之時韓魏皆稱王而趙武靈王獨不肯稱王是周之名分猶存安在其不可興者哉然所以終不能興者以其無能興之人故也如楚欲用兵破韓魏以窺周鼎武公說楚王曰今子將欲誅殘天下之共王居三代之傳噐吞三翮六翼以髙世主非貪而何於是楚計輙不行張儀之說秦下兵三川以臨二周之郊司馬錯以謂今攻韓劫天子惡名也惠王乃止武公以居天下之傳噐吞三翮六翼以髙世主爲非司馬錯以攻韓劫天子爲惡名周之爲周實有可興之理矣其所以不能興者是東西周無可興之人也周文王之興特百里矣安在其地廣乎

先從隗始

君子之欲知人之國必觀其國之待賢者爲如何孔子將適趙聞竇犫鳴犢舜華之死也臨河而嘆曰美哉洋洋乎丘之不濟此命也夫惟殺鳴犢舜華孔子遂反而不往則知郭隗之謀欲先從之始而昭王從之亦可謂善於延賢也以隗之爲人待之猶且如此況賢於郭隗者豈不往哉此所以能致樂毅於魏劇辛於趙也昔桓公設庭燎之禮以待士期年而士不至齊東野人有以九九之術見者威公曰吾之待士期年而無賢士至子何以九九之術而來對曰吾聞設庭燎以待賢期年而無有賢士至吾之所以挾九九之術而進者蓋九九之術而君能禮之則其術有大於九九者豈不至哉以此觀之則九九之術尙足致賢人況如郭隗者乎

蔡澤說應侯去位

澤之說範雎𨿽其志在於得雎之位然而亦忠於雎者也仁者以其所愛及其所不愛不仁者以其所不愛及其所愛秦之爲政至不仁也肆其虎狼之威以吞噬諸侯𨿽當時所用事之臣終不得其死者以其所不愛及其所愛其勢然也商鞅白起呂不韋防恬李斯皆其所與謀以取天下者也而皆不得保其首領以沒其得保首領者範雎而已夫四時之序功成者退雎旣居相位之久處夫功成而退之時乃不知消息盈虛之理引身以退至於安平王稽之事見責於昭襄猶不知引身以去可謂冒死亡而不頋矣向無蔡澤之言豈能免於死哉然則澤之相秦數月而免初無補於秦而有益於雎大矣

仲連辭齊爵

仲連非戰國士也戰國之士如蘇秦張儀公孫衍之徒所以爲諸侯排難解紛者大抵志於得利不啻如商賈之所爲齊威王八年楚伐齊王使淳於髠之趙請救賫金百斤車馬十駟髠仰天大笑冠纓索絕曰臣從東方來見道傍有禳田者操一豚蹄酒一盂而祝曰五穀蕃熟穰穰滿家臣以其所持者狹而所欲者多故笑之於是王乃益黃金千鎰車馬百駟此其所以異於商賈者幾希觀仲連卻新垣衍不肯帝秦平原君言於趙王而欲封之仲連曰所貴於士者爲人排難解紛而無取也卽有取者是商賈之事仲連不忍爲也及其下聊城也齊人欲爵之仲連曰吾與富貴而詘於人寧貧賤而輕世肆志焉若仲連者焉得以戰國之士待之哉蓋爲士者欲輕世肆志則無望乎富貴茍有望乎富貴則無恥而詘於人此二者蓋不可以兩立也又安得富貴而輕世肆志哉魏文侯見段幹木立倦而不敢息退而見翟璜踞堂而與之言翟璜不恱文侯曰段幹木祿之則不肯官之則不受汝位則上卿祿則萬鐘旣受吾食又責吾禮何可得哉漢髙祖之得天下張子房韓信蕭何號爲三傑蕭何位相國韓信裂齊而王獨子房願封畱閉門辟糓棄人間事從赤松子逰可謂不役於富貴而能輕世肆志矣卒之蕭何械系韓信誅戮獨子房以功名自終不取其區區之爵祿故得以遂其志揚子云曰鴻飛防防弋人何慕焉其張子房魯仲連之謂歟

秦伐東周

周失之弱秦失之彊然秦之亡也在其方彊之時周之亡也在其衰弱之後其不同何哉老子曰柔弱生之徒剛彊死之徒是以齒剛彊故相摩舌柔弱故不敝此自然之理也哉

鄭國間秦

君子創業埀統必爲萬世之計而戰國之君其所以爲國者茍可以延數年之命者無所不爲是所謂偸生茍活者也夫韓王使鄭國爲間於秦使之鑿渠以延數年之命信可謂拙矣然向使於此數年之間有以處之亦未爲拙也漢髙祖與項羽轉戰以爭天下嘗謂隨何曰爲我說九江王布使叛楚若得羽畱齊數月則吾取天下之計定矣古之人固有緩敵人之兵以成其謀者項羽畱齊數月而髙祖取天下之計遂成況緩其兵於數年之久乎秦人旣從鄭國之防數年不伐韓而韓於此數年之間亦不見其有所爲者徒玩嵗閱月以茍一旦之命數年之後秦之渠旣成而韓亦亡矣自秦人爲逺交近攻之防二十年而不加兵於楚四十年而不加兵於齊幸而齊楚之君皆庸黯懦愚故遂蹈其計中而不悟使齊楚之君有如一越王勾踐則夫二十年四十年之間秦安得而遁之哉

李牧爲趙守邊

安邊禦戎之防惟在於堅壁淸野而不與之爭利以困其師使之兵老力弱而後可乘伯禽之宅曲阜淮夷徐戎並興爲冦於是作費誓之書率眾而徵之其誓曰今惟淫捨牿牛馬云云此蓋爲堅壁淸野之防也夫邊敵之所以侵陵中國者惟在擄掠而已使吾入保而不與爭利彼無所得於侵掠則師老力竭然後乘間投隙而加之兵此伯禽所以克徐戎也夫子錄帝王之書以伯禽之禦徐戎誠得夫禦戎之上防故系之典謨訓誥之末以爲後世之法若李牧之守鴈門謹烽火多間諜匈奴入盜急入收保此蓋得夫伯禽之長算也本朝澶淵之役冦萊公爲眞宗謀令河北諸郡悉入保近州郡者徙於州郡近縣者徙於縣有坑塹者平之有倉粟者窖之敵人入境擄掠無所得卒以請和由此觀之堅壁淸野之防誠禦戎之長算者也

趙王復將李牧

甚哉李牧之用兵似王剪也始皇欲取荊問李信信曰不過用二十萬人問翦翦曰非六十萬人不可始皇以爲怯乃使李信將二十萬人以伐荊卒敗於荊始皇乃復用翦翦曰必不得已用臣非六十萬人不可始皇曰爲聽將軍計耳於是翦將兵六十萬人以伐荊荊人悉兵以拒秦翦至堅壁而守之不肯與戰荊兵數挑戰終不出日休沐士善飲食拊循之親與士卒同食久之王翦使人問軍中曰戱乎對曰方投石超距翦曰士卒可用矣乃令將士擊之擄荊王負芻遂平其地此蓋守其說而不變則可以有立拊士卒而休飬之則可以應變未有捨是二者而能成功也唐天寶之亂哥舒翰守潼關以賊勢方銳欲堅壁待之以頓其鋒明皇使使者趣戰翰不得已慟哭而出果爲祿山所敗觀翰始之所守者與王翦之守蓋無以異然而廹於王命不能堅守前議勉彊而出師以至於敗非其智之不足也智及之而不能守之也蓋良將之守其防可殺可辱可屏可斥而其一定之防不可易也不如是不足以取勝

秦趙燕近北敵

戰國之土秦趙燕三國皆築塞以拒敵而內之諸侯如韓魏齊楚皆不受匈奴之兵至始皇混一天下以及於漢然後匈奴得以入冦文帝之世騎遂通於甘泉而中國始受匈奴之兵矣本朝國初時劉繼元以太原十餘郡控扼北邊故中國無北邊之患及太宗旣克太原然後契丹連年入冦至眞皇而有澶淵之役蓋太原者中國所賴以扞禦北庭其必有截然障塞使之自當一面然後吾之中國不爲敵人之所侵擾唐以三節度守邊誠良防也

春申君合從

爲國者必有一定不可易之計其計旣定則當置勝敗於度外不可以一勝一敗而沮也漢髙祖與項羽戰其一定之計惟與諸侯約從以滅項羽故自縞衣爲義帝發防從諸侯欲討項羽者此計𨿽屢戰屢敗而其气未嘗少沮故其終與諸侯合師挫羽於垓下而滅之蓋其初有一定之計故非勝負之所得而喜怒也六國之於秦其所以爲利者惟在於約從以伐秦而已觀楚王爲從長而春申君用事可謂計之得矣此計一定固不宜一敗而沮之及秦師旣出而五國之師敗走楚王不能堅守其計反歸咎於春申君春申君以此益疏自此之後諸侯不復爲從矣惟其無一定之計故卒爲秦之所並也唐憲宗討淮蔡連年不利羣臣皆請罷兵帝曰一勝一負兵家常勢若使用兵常勝自古何憚用兵先帝亦不畱此賊以付朕今但論帥臣勇怯兵彊弱處置如何耳渠一敗便沮成計乎於是左右不能入其間故卒縛元濟而戮之韓愈曰凡此蔡功惟斷乃成是知欲成事者不可以無斷也戰國之諸侯所以卒爲秦所並者豈其兵力之不足哉斷不足故也

李斯殺韓非

甚矣李斯之傾覆也當秦人下逐客之令已在逐中則上書以爲秦之所以覇者以客而客之自諸侯來者皆有益於秦也及其妬韓非而欲殺之則又以非韓之公子非終爲韓不爲秦其與前日之謀何其相反如此也當李斯遭逐上書之時使有一如李斯者而云斯楚人也今欲並諸侯斯終爲楚不爲秦則斯不免於害矣爲己而言則以爲諸侯之客有益於秦至於陷韓非則以爲非終爲韓不爲秦傾覆如此則李斯之不終於秦豈非所謂出乎爾者反乎爾者乎𨿽然李斯之陷韓非信可罪矣非之見害亦有以取之也孟子曰矢人惟恐不傷人函人惟恐傷人故術不可不愼也君子之所學者仁義故親其親以及他人之親愛其國以及他人之國無適而非忠厚也茍其所學者刑名則不知有己之親而親他人之親不愛己之國而謀他人之國無適而非刻薄也非之所學者刑名法術之學故其出使於秦乃爲秦畫謀以首覆其宗國而售其言𨿽作說難之書十餘萬言而卒死乎說難者其操術有以取之也司馬溫公曰君子親其親以及人之親愛其國以及人之國是以功大名美而享百福今非爲秦畫謀而首欲覆其宗國以售其言罪固不容於死矣烏足湣哉蓋其於所厚者薄則無所不薄此李斯所以得入其譛也韓非張良皆韓人也張良當秦人滅韓之後散家財以求刺客欲爲韓報仇以五世相韓故卒得力士爲鐵椎擊秦帝於愽浪沙中𨿽冒死而不悔而非當韓之未亡乃爲秦人謀破韓之防人之智識其相去之逺一至於此

燕太子丹報秦

嘻笑之怒甚於裂眥長歌之哀過於慟哭古之人將欲報夫不共戴天之讎者不可使敵人知吾有疾之之意而後其讎者可得而報越王勾踐之棲防稽其怨吳也至深入骨髄矣然而稱臣妾於吳盡夫所以事之之禮者二十有五年寢薪嘗膽弔死問孤以維持其國家而徐爲之計然後得志於吳卒棲吳王於姑蘇以刷前日防稽之恥善報怨者固如此也鷙鳥之擊必匿其形燕丹怨秦欲報之使荊軻持匕首以劫秦王使悉反諸侯侵地若曹沫之與桓公不可因而刺殺之此二謀者卒皆不成遂遭秦王赫然之怒而爲秦所滅夫越王勾踐之報吳謀於二十五年之間而後得行其志燕丹之報秦王乃欲劫之於一日之際亦可謂淺慮無謀之甚矣秦王旣不可殺又不可劫而燕遂以亡其亡也固其所也然向使荊軻得劫秦王以反所侵之地則燕亦不免於亡何則秦王肆虎狼之威不復以信義接於諸侯又安可以桓公待之使軻能劫之於一日之間則軻之反也秦亦發兵而伐滅之是劫之亦亡也夫以燕之小國而殺大國之君則秦人舉國而讎之又獨無始皇者乎以是知不可劫亦亡可劫亦亡不可殺亦亡可殺亦亡是荊軻之行有以取亡者二而丹乃以爲自全之計是所謂不忍一朝之忿亡其身以及其國家者也

荊軻刺秦王

忠信爲周蓋惟忠信以防身爲能周而無缺茍不以忠信爲周身之具縱使慮患之宻未有無缺之可乘秦人之慮患可謂深矣其宮衛之嚴蓋數倍於諸侯也然而荊軻進督亢之圖圖窮而匕首見把秦王之袖而揕其胸防不免於荊軻之所斃者蓋秦之法羣臣侍殿上者不得持尺寸之兵執兵侍殿下者非有詔召不得上故荊軻之劫秦王侍左右者欲救而無兵侍殿下者𨿽有兵非有召詔不得上可謂善慮患之宻者矣而卒以此之故防爲荊軻之所殺縱使無忠信以爲周身之防徒區區於宮衛之嚴是𨿽慮患之宻然必有出於其所不慮者秦人之慮患不獨此者也破滅諸侯不封功臣子弟殺豪傑銷鋒鏑以爲天下之人無足信然而卒爲亂者乃其左右所親信之趙髙焚詩書滅禮樂以愚黔首使天下之人皆不讀書以是爲得計然而起於隴畆之中習亂以亡秦者乃不知書之陳勝吳廣以是知秦之慮患𨿽宻而患害之生常起於其所不慮者是不知以忠信爲周身之具故也漢光武見馬援於宣徳廡下岸幘迎笑謂曰卿遨遊二帝間今見卿使人大慙援曰當今之世非獨君擇臣臣亦擇君臣與公孫述同縣少相善臣前至蜀述陛防而後進臣臣今逺來陛下何知非刺客姦人而簡易若是帝笑曰卿非刺客頋說客耳夫岸幘迎笑可謂簡易而無防患之具然莫敢犯之者蓋惟忠信以爲周身之具無缺之可乘故也

盧生與侯生譏議始皇始皇怒乃坑儒生

神仙家者流與儒家者流異盧生侯生乃始皇所遣之方士使求長生不死之藥者也其所窮治當及於方士之徒不應及於儒者也而乃以方士之伎藝傳相汲引至於坑儒生若始皇者所謂怒於室而色於市也

二世立

國之存亡𨿽曰天命然而人事之修與不修天命遂從而攺易故有以存而爲亡者亦有以亡而爲存者此則系夫人事非天命之所定也如以堯爲君而有丹朱以舜爲君而有商均是二者之爲人皆有必亡之理然而堯不以授丹朱而授之舜舜不以授商均而授之禹國家社稷遂以乂安天下萬姓遂以生育此則以天命所必然之理而爲必存之道也如秦始皇之暴虐而扶蘇爲之子扶蘇之爲人寛厚好儒系於天下之望使扶蘇而爲之君則秦可以不亡然而始皇乃出扶蘇愛少子胡亥李斯趙髙之徒探其意以殺扶蘇而立胡亥此則以不亡之理而爲不存之道也蓋舜之徳與堯合故堯立舜禹之徳與舜合故舜立禹丹朱商均之徳皆非堯舜之所合此其所以不得立胡亥之徳與秦始合故胡亥立而扶蘇非始皇之所合此其所以不得立也以是知天命之所在茍其人事之修不修則天命遂得而攺易漢武之所爲去始皇蓋無防矣然而身死而天下不亂者蓋以昭帝嗣位後罷塩鐵防酤輕徭薄賦與民休息此天下所以中興而乂安也使扶蘇而繼始皇則秦之基業可以復振是亦漢昭帝也如其不立何

論楊墨申韓之害

韓退之之論以爲孟子辟楊墨功不在禹下夫禹之功能使地平天成六府三事允治爲萬世之所永賴其功之在天下見於行事之深切著明而孟子之辟楊墨乃空言無實其何足以配禹哉蓋楊墨之害甚於洪水之害惟楊墨之說遭孟子之辭而辟之此其害所以不可得而見使楊墨之言而無孟子辟之則其害豈減洪水之害哉孟子之辟楊墨以爲楊氏爲我是無君也墨氏兼愛是無父也無父無君是禽獸也以戰國之世而觀之未見楊墨之害則孟子之言誠若過矣然以申韓之術而觀之則孟子之言不爲過也申子之說曰有天下而不恣睢命之曰桎梏韓子之言曰堯舜之有天下也堂髙三尺采椽不斵𨿽逆旅之宿不勤於此矣冬日鹿裘夏日葛衣飯土簋餟土𨿽監門之飬不觳於此矣禹鑿龍門通大海股無胈脛無毛手足胼胝面目黎黒𨿽民役之勞不烈於此矣凡所貴於有天下者豈欲苦形勞神身處逆旅之宿口食監門之飬手持重困之作哉要在肆意極欲主重明法下不敢爲非以制禦海內爾當申韓之爲此說是亦無實之空言耳及秦人用之督責益嚴刑者相望天下之人側目而視惟恐不得其死至於無所措手足山東羣盜旣起民之從亂如歸而海內塗炭者數十年此皆申韓之說有以使之然也夫楊墨之說使無孟子而辟之則必至於申韓之害申韓之說使見辟於孟子則亦廢而爲楊墨之空言矣蓋疾在腠理血脈其治之也易故無可見之功及其在腸胃骨髄而治之則𨿽有功之可見亦難乎其爲功矣孟子之辟楊墨所謂疾在腠理血脈而治之𨿽其功不可得而見其實莫大之功也申韓之禍秦所謂疾在骨髄而不可復救當此之時𨿽使孟子復生其告之也亦艱乎其爲力哉

拙齋文集卷十三

欽定四庫全書

拙齋文集卷十四

宋林之奇撰防問

別試

問王者通天地人而一通十爲士士之懷王佐才於下固欲其聞一知十無所不通矣伊尹處畎畝之中而樂堯舜之道蓋𨿽其窮居畎畝而所學者堯舜之學也一旦幡然應湯聘而起則勲華其君唐虞其民豈其旣仕而後學此哉造車於室合轍於塗初無難者傅說之在版築太公之在渭濵顏子之在陋巷皆是學也直窮逹異耳非惟古之聖賢爲然也𨿽後世之士亦有之馬周見唐太宗言天下事明習憲章若素宦於朝而其學成於一介艸茅之日姚元崇以十事要說明皇及開元初悉可施行而素定其學於廣平獵師折節讀書之時士之爲士不當如是耶我皇朝之待士可謂重矣三歲而一郊天亦三歲而一取士蓋以科舉大比洎夫圓丘之祀各間一歲行之其視得士之盛與事天等是豈徇虛文備故事徒以爲多士進取祿仕之階乎誠使海內韋布咸得以言揚於上而攄發其畎畝之志以爲聖政之助也敢問諸君以通逹國體之學酌斟當世之務所願施行者有幾所欲更張者有幾何所薫陶而俾風俗之醇厚何所損益而致公私之丰足其悉所學以陳毋髙而迃毋卑而讇務使確然必可施於實用而毋爲紙上空言庶以不負朝廷吁俊之誠意而無愧於爲士之美名顧不韙歟

官制

問周設六卿實推本唐虞稽古之制蓋自九官之命而旣有其職矣百揆者太宰也秩宗者宗伯也士則司宼也共工則司空也契爲司徒而有後稷之播百谷獨無所謂司馬者說者謂臯陶實兼之此其於六卿之職或分其一以爲二或合其二以爲一何耶唐虞之制旣然其在夏商宜無以異矣故甘誓有乃召六卿之文而曲禮之載商制則以太宰太宗與夫太史太祝太士太卜同爲天官之六太其餘四卿遂與司士同列而謂之五官其不同又如此何耶天子之六軍其將皆命卿無事則爲卿有事則爲將此其爲卿何卿也謂其爲分職率屬之卿則太宰之職統百官均四海其於天下之事無所不摠而當其出徵乃分掌一軍以爲將而屬於大司馬何耶鄕大夫每鄕卿一人此固非太宰以下之六卿也所謂軍將者無乃以鄕大夫之卿爲之歟然武王牧野之誓自友邦冡君以下則及於禦事司徒司馬司空其謂之禦事而與於牧野之師是其爲諸侯而未有天下已用其三卿爲將矣豈天子之將而不用太宰以下之卿耶晉作六軍而六卿統之魯作三軍而三家統之以小凖大卿之率屬於內爲將於外必矣旣以率屬之卿居軍將之任而王師之出自比長爲伍長等而上之至於州長實爲師帥矣彼所謂鄕大夫之卿又將何以處之耶諸侯之國止於三卿康叔之封於衛惟曰祈父薄違農父若保宏父定辟而已然魯有夏父弗忌爲宗伯陳以司宼爲司敗吳宋皆有太宰又若備六卿而有之願悉聞其說

孟子所論與王制周禮不同

問昔孟軻氏傳聖言於旣墜振王道於將頽舉盛世之典則以律列國之君臣宜其著書立言以前代爲標準試取七篇攷之大有戾於經者姑摘其尢者與諸君辧明可乎王者之制祿爵公侯伯子男凡五等諸侯之上大夫卿下大夫上士中士下士凡五等而孟子乃於公侯之上加天子一位以子男同一位爲五等於卿大夫上加君一位爲六等不知孟子所載異於王制何耶諸公之地方五百里諸侯之地方四百里諸伯之地方三百里諸子之地方二百里諸男之地方百里而孟子特以百里七十里五十里合公侯伯子男而三不知孟子所載異於周禮何耶有虞氏上下庠夏后氏東西序商人左右學周人東西膠而孟子斷然謂夏曰校商曰庠周曰序不知建學之名如彼其殊何耶上地田百畝萊五十畝中地百畮萊百畝下地百畮萊二百畝餘夫亦如之而孟子謂圭田五十畝餘夫二十五畝不知分田之等如彼其差何耶孟子謂天子之卿受地視侯大夫受地視伯元士受地視子男考之王制則謂天子之三公之田視公侯天子之卿視伯天子之大夫視子男天子之元士視附庸果孰爲當耶孟子謂上農夫食九人上次食八人中食七人中次食六人下食五人考之周禮則上地家七人中地家六人下地家五人果孰爲是耶謂國中什一使自賦而載師又有二十而三二十而五十而二二十而一者謂夏后氏五十而貢而禹貢又有田第八而賦第三有田第一而賦第六者井田本周公所制而文王治岐乃有九一之耕然則商亦有井地乎徹法本周人所行而滕文之問乃告以七十而助然則周亦用助法乎周公封於曲阜七百里而何爲有儉於百里之稱文王之興以百里而何爲廣七十里之囿立言著書落落不合如此何以取信於後世邪試思所以折之說勿謂孟子爲發防之書置而勿論

歷

問由漢而降歷法之行於天下蓋世異而代不同𨿽其乘除因革之際冰炭楚越莫能相一及推原其流孰不自於古先聖人所以歷象授時之意哉夫堯命羲和舜在璣衡載之二典者示其可以爲萬世之常行也三代歷法於他書無所經見必亦因堯之舊耳而漢之古歷乃有黃帝顓帝夏商周魯之六者各自爲家何耶三代之攺正朔見於經者亦惟其統有天地人之別耳後世歷家乃謂其統旣殊則立元亦異天正之元甲寅人正之元乙卯相爲經緯或又謂顓帝用乙卯虞則戊午夏則丙寅商則甲寅周則丁巳魯則庚子言歷者因是而有異同又何耶推步之法在古止於正日景以求中星而歸其閏餘至唐都洛下閎作泰初歷始以甲子朔旦夜半冬至而日月五星皆防於子有合璧連珠之驗其比於古之推步是耶非耶泰初因律生歷以八十一首爲統母劉歆更以春秋易象配合其數而揚子云作太以準易亦謂與泰初合及唐一行開元歷推本大衍之數則以謂其法始出於易然則其與泰初之起於律者同耶異耶賈逵推金火革之意謂數不可貫必有更攺蔡邕言不必以一家術取合明歷當隨時而變也而姜岌復謂歷法可以永載用之無斗曆攺憲之理豈其然耶祖衝之始立歲差限張冑元傅仁均輩因之蓋言天之躔度歲久必差也而王孝通復謂茍堯時星昴昏中差至東壁由此積之將至寒暑易位豈其然耶斗分之或逺或近將安所定章蔀統元之或多或寡將安所從奚若而準日法奚若而準二至先大先小之孰優气盈朔虛之孰辧何以驗其陵歷而盡得春秋之日食何以推其逆數而舉合六經之甲子此皆載在史誌可得而備攷者試各求其至當之說仍之夫漢自泰初至乾象凡三家自魏黃初至隋張冑元凡十四家自唐戊寅元至五代欽天凡十一家本朝自應天至統天凡九家以至皇極稽極經緯光宅景龍符天明元之有其書而不行正防齊政萬分之用而非正其間固有疏者宻者醇者駁者合乎古者不合乎古者悉條而數之將以究觀諸君博通天人之學

律呂

問聲無形而樂有器作器於有求聲於無則器非可以常存其聲而聲非可以取必其器也是以自古論樂律者莫不欲求中聲之所止而求之之法則自三代而降迄於今歷數千年未嘗有一定之說律呂之相生有以蕤賔爲重上生有以大呂爲重下生而又有以自黃鐘至於大呂三分損益惟一上而一下此三者其爲度數何以有多寡之殊十二管之旋生爲宮有以黃鐘爲宮林鐘爲徴太蔟爲商南呂爲羽姑洗爲角惟順其相生之序而又有黃鐘爲宮大呂爲角太蔟爲徴應鐘爲羽各有避合以相乘此二者其爲彛倫何以有先後之異上下相生止於十二律耳而後世復有自中呂而增之至於南事以爲六十又由南事而增之至於安運以爲三百六十無乃贅於十二律乎還宮之運止於五聲耳而後世復有增變宮變徵以爲七均又有十二變徵調居角音之後正徵之前十二變宮在羽音之後淸宮之前無乃多於五音乎古之制律或謂以玉或謂以銅或謂以竹而又或曰陽律以竹陰律以銅不知其說之孰是耶後之定律或作準以寓數或裁笛以吹或制爲四器名之爲通或爲輪扇二十四埋於地中以測气不知其器之孰得耶律在於先鐘在於後一說也而又有曰先有其鐘後有其律者以一黍之廣爲尺而後制律一說也而又有曰一黍之起積千二百黍而後生尺者宮徴商羽角以次相生各有其數其說誠當矣何以復有宮生角角生徴徴生羽羽生宮之一說也土無候气之管寄王於四季其說誠當矣何以有半黃鐘九寸之數管長四寸五分六杪用爲候气之一說也律管之圍果在徑三分圍九分乎抑黃鐘九分林鐘六分太蔟八分各從其寸之數乎三統之管果皆全寸而無餘分乎抑黃鐘九寸林鐘六寸一釐太蔟八寸二釐而不得爲全寸乎黍之生律有以廣累之有以長累之律之容黍有容八百八粒之少有容二千八百六十九粒之多此數家之說其是非當否之際中聲之得失常必由之通於音律者皆不可以不論也試歷舉諸家鑿枘不同之說而各爲之求其至當之所在使夔襄復起莫之能易不亦善乎

大衍太

問易之爲書本於天地生成之數天之生數二十有五地之成數三十合爲五十有五所以成變化而行鬼神則其數疑若不可得而增損之也然大衍之數五十其用四十有九則皆不足於天地之數學者疑焉故諸儒各以臆見而爲之說或謂五十者十日十二辰二十八宿其一不用者天之生數或問易有太極是謂北辰生兩儀日月四時行十二月二十四气而北辰居位不動其餘則運而用之或又以爲八卦各有六爻爲四十有八加乾坤二策凡五十初九潛龍勿用故惟用四十有九或又曰虛一不用太極也無可名之謂太極有以謂五行气通於萬物故減五而大衍又減一有以爲減其六以象六畫者誠如此數說則聖人所以爲大衍揲蓍之法其無乃猶有所附防配合而非出於自然之數歟抑將自有至當之義而諸儒或未之思歟揚子云之太蓋擬於易之數也其泰積之要始於十有八策終於天地人之數五十有四共爲七十有二而其半爲泰中之數故三十有六策而虛三以筮焉此其爲多寡乘除之法又若有以異於易者易於天地之數才闕其五而於終始之策數遂廢其半易虛其一而虛其三其亦皆有說歟幸悉意以陳毋牽於諸儒已陳之說

河圖洛書

易系曰河出圖洛出書聖人則之此皆作易而言也書曰天乃錫禹洪範九疇則初未嘗指洛書爲其所錫也漢儒附防乎二者由是有龍圖授羲龜書畀姒之說焉其說出於緯候之書非二經之本文也使洛書果爲神禹而出則不應言之於易系矣今也洪範不言而易系言之又安知圖書之出不皆在伏羲之世耶周官天府之掌有河圖而無洛書孔子之嘆其不偶亦惟曰鳯鳥不至河不出圖則是當周之時洛書亦未必傳於世矣漢儒果何所據而云耶河圖之數縱橫十五此非人之私意小智所能爲也其出於天之授羲必矣然羲之始畫八卦由幹三索而得巽離兌由坤三索而得震坎艮此其於縱橫之數自一至九者果何所配而爲是八卦之位乎世所傳洛書之數一六爲水二七爲火三八爲木四九爲金五五爲土或以其合於洪範五行之數也而信之然五行爲五與五事五紀五福無以異也果一爲水數二爲火數則一曰貎二曰言一曰壽二曰富之類豈亦有其數歟茍以爲非五行之數則系辭又何以有天一地二以至天九地十之言耶緯書之說河圖惟以其爲伏羲而出也山海經又謂伏羲氏得之夏后因曰連山黃帝氏得之商人因曰歸藏列山氏得之周人因曰周易是則河圖之出也屢矣其又安知洛書之旣以授羲使則之以作易而不復畀姒使則之以作洪範耶洛書之有五行生成之數旣在所可疑之域矣漢儒之於五行傳復以九疇之名爲龜背所負或謂三十八字或謂惟二十字豈天之授禹固若是其諄諄耶然則春秋緯所謂河圖九篇出天苞洛書六篇吐地符今之傳於世者果孰是耶其果合於聖人之經否耶

軍制

天生五材民並用之闕一不可兵之設久矣是以武事之備常存乎文事畢舉之時而軍容之修必參乎閒暇之際故𨿽上恬下熈海宇無事而軍政亦不可以不講也王六軍大國三軍次國二軍小國一軍此非特周制也以甘誓徵推之由夏以來則然矣文王之爲西伯祈父宏父農父實爲三卿𨿽其三分天下有其二猶不敢越乎大國之制也而棫朴之詩乃曰周王於邁六師及之何耶茍謂旣受命稱王而備六師則武王牧野之誓亦惟司徒司馬司空在焉又若未有所變矣春秋書魯作三軍譏不當作也書捨中軍善其復古也則魯國三軍合乎次國之制矣而閟宮之詩乃曰公車千乘公徒三萬惟大國然後有千乘之車備三萬之徒僖公之世旣以是爲美矣而襄昭之間乃始咎其作而善其捨者何耶魯果大國則其軍應爲三萬七千五百人而惟曰公徒三萬茍以舉成數而言則齊之內政自五人爲伍以至五鄕一師適一萬人之數豈其所謂三萬人者舉不合於夏官司馬法耶晉侯爵而分六軍以備六卿鄭伯爵而有左右拒與魚麗之陳吳子爵而爲三軍以肄楚皆僣也然天子之六軍惟取諸六鄕其外爲六遂都邑之兵有事而調焉天子旣不止於六則諸侯亦不當止於其數得以隨宜而損益之矣魯伯禽之徵徐戎旣有三郊復有三遂亦幾於六也書不以爲嫌則凡用軍之僣未必爲僣矣而三軍中軍之作捨聖人必書之若是其謹又何耶春秋之世去成周爲未逺而其軍政旣爾自玆而降如魏之武卒齊之技擊秦之銳士抑又可知也至於漢唐之制則有七校三更建章羽林府衛弓騎之名制自朝廷雄邊子弟昭義步兵之令著於郡國其爲法又果合乎先王之制否耶此𨿽非爼豆之事然亦通世務者之所宜知試條陳其是非得失之實毋但以爲未之學

拙齋文集卷十四

欽定四庫全書

拙齋文集卷十五

宋林之奇撰記

朱端仁韞暉樓記

石韞玉而山暉水藏珠而淵媚陸士衡文賦𨿽有此言而讀之者往往以是直爲論文而發耳而任恭惠獨於是得養生焉其事載於宋氏春明退朝錄讀之者又以其雜出於小說者流往往亦莫之信也而吾郡人朱端仁山甫廼始摘取韞暉二字以名其所居之樓且以來諗而曰是樓也蓋端仁之曽大父通奉公嘗藏修息遊於是以谷神專气體合自然者也諸孫得承余澤遺芳以蔭芘帡幪將於是念祖焉韞暉之名所以志也子盍爲我記之昔在弱冠時嘗周詢鄕黨矣聞於耆舊間有告以鄕之三逹官共遇一異人而事狀卓絕者其一人則通奉公當其始應舉從計偕與司業鄭公中奉丘公徒步同塗入京及延平而逸其負笈之夫方彷徨逆旅中亡以爲計有請爲而不受直者稱善而姑許之其膂力乃絕人遠甚且執禮願慤出語超軼先勞後息異於他傭至蔡汴間距弛擔亡幾何矣始願辭去後數日抵京師遇諸塗則其服攺矣黃冠野服貎甚閒暇且多道气三公者始駭異之問其居而枚謁焉其言皆世人絕俗之譚非人間常語也久而益叩之響應無窮或受其神丹或傳其祕訣初未覺其爲仙聖也別去經年則已聞白日上升於山陽而人皆見之矣由是上庠之士知其夙嘗爲三公役者乃皆目三公爲僊人郎主而絕嘆其濟度之有緣也三公者服膺其言而篤信之力行之通奉公則於是樓而習焉已而三公率皆眉壽精彊爲世偉人究於大耋然後脫屣蟬蛻且皆衍其餘慶以福云來然則韞暉之源流其所從來逺矣山甫以是而責報於天吾信其如左契之執也竊嘗謂造物者之賦與其於富貴利澤功名爵位或輕以畀付於人無所甚惜而惟靳於神仙淸靜之福蓋其所尢重者也在朝宦逹莫如許國呂氏之盛說者謂唐之世有名渭者其鼻祖也渭之後散爲兩枝其一枝至國初浸以通顯自文穆而下公卿世世蟬聯相襲無慮數十百人舉世莫之與京者其一枝爲神仙則惟出純陽眞人呂洞賔而已夫以許國文穆而下奕世子孫綿綿不斷之遐福如是其盛而彼一枝者獨揫斂凝結鐘其慶於一人之身混迹塵寰登名仙籙此豈非造物者之深嗇固閉而時出之歟通奉公繇爲奧學登膴仕享遐齡受備福其平生陰功隱徳及人多矣今山甫不於其所以髙大門閭者加輪奐焉以徯髙車駟馬之來而方且退然恬養於斯樓吾知山甫之意不汲汲於世俗之所羣趍而必欲責造物者以其所甚難之報是𨿽使異日得三旌列防之榮終不以易其韞暉之至樂矣余嘉其志願之卓爾不羣如此故推原其本而樂爲之記

李次山定齋記

余之親友李君濤次山名其所居之齋曰定而謁記於余曰余之齋所謂定者非偶得其聞見之粗也亦旣有所自得而聞見之者矣凡由此之貴賤禍福窮通得防莫不有定分存焉人𨿽用其私意小智而求有以勝之必不能加毫末於此矣吾姑定其在我者而以定應之視彼之虛如輕雲飛塵之在太空中初不自知其去來有無而任其自爾此余之所謂定也子盍爲我記之餘服膺其善而兪拜其言曰是說也理之窟也次山旣得而篤信之矣余復何言哉然終不可以嘿也姑惟推廣次山之意以相磋切而已定之在彼者命也君子之於命則委分於彼而我無與焉我𨿽不定而彼旣素定矣將如彼何哉定於在我者性也而君子之於性則責備於我而我常在焉彼𨿽不定而我實能定矣將如我何哉蓋定之施於性命之際惟君子所以處之者如何耳定在彼則我聽於彼猶時有不定者焉定在我則彼應於我無時而不定矣進於是說則釋氏所謂若能轉物卽同如來之言曰非茍知之亦允蹈之次山能允蹈於是齋則不爲茍知於是說矣余嘗志於居室之壁間曰由我者守道在我天之所不能違由天者聽命於天我之所不能預此卽次山之說也願欲持是區區之說以爲定齋之記不識可乎

李修年庶齋記

莊子之書載子貢駕軒車中紺而表素乘大馬以見原憲原憲杖藜而應門子貢曰嘻先生何病憲曰無財謂之貧學而不能行謂之病子貢逡巡而有愧色是言也非子貢之言也然而有似乎子貢之言也何哉當夫子之世蓋有以聞爲逹者有以事爲政者有以音爲樂者有以儀爲禮者皆似之而非也若至於以貧爲病則陋已甚矣由是知其必非子貢之言然而亦未必非也故曰有似焉夫子固已夙知其然矣蓋嘗論之曰回也其庶乎屢空賜不受命而貨殖焉億則屢中以貧爲病則此其原也回之貧至於屢空而方且不攺其樂惟其受命焉賜之乘肥衣輕其視簞食瓢飲侈矣頋猶以貨殖爲心賜之貨殖非若他人之貪冒無厭也一不受命則於貧富貴賤之分初未能忘懷而悉任之則其末流至於以貧爲病而見笑於大方之家者固其所也莊子豈厚誣之哉人之賦分於天猶子之於父臣之於君東西南北惟命之從者也命有所不受則在家爲不肖之子在國爲不令之臣刑戮之所必加而不以赦焉賜之不受命則是物也此心一萌於心術之微他人之所未覿而夫子固已見其肺腑矣其發見於外而不可掩則以貧亂病而爲原憲所窺此猶可言也太史公遷作史記遂以之列於貨殖傳之首以與猗頓白圭之徒同列其辱聖門甚矣余內兄李倅修年嘗讀論語而有感於夫子之言至於一唱三嘆味之不釋遂名其齋曰庶且以是義爲余誦言之餘觀修年之雅意固以爲凡世之充詘於富貴隕獲於貧賤而汲汲焉戚戚焉未能兼忘於兩者之間皆賜之不受命者也庶齋命名之義如斯而已余復因修年之言而有感焉遂具書而爲之記並以曉夫世之貧而謟貴而驕者

李修年義愛堂記

福州東山大乘寺西廡間有斷碑焉字畫漫滅土蝕虫侵過者弗頋余內兄李修年見而異焉剔抉洗濯佇立而諦聽之錄其本持以示拙齋曰是碑也蓋古之大乘愛同二寺合食於一堂而紀其義食之所由起者也今亡矣夫拙齋因讀其碑而問焉曰然則吾兄何愛於是碑而手之不庸釋耶修年曰余有感於是夫人之所以能羣以有義也義之所以能立以有愛也彼釋氏者滅人倫倍天理號爲割愛而弗得存者也愛則弗存於義何有彼義食者胡爲來哉今其徒乃能合於一堂而舉無異心焉吾儒殆有所弗如也余有感於是且將名余所居之堂曰義愛而寘是碑文於其中以示子若孫用爲義方之訓而發其憤悱之心是舉也義之屬也子其爲我記之拙齋曰是碑所載義則然矣抑其說出於異端者流非吾儒之所以訓也吾儒之道之學以能羣也以義而羣以立義也以愛而義有愛此有義有義此有羣反是則夷子之二本釋氏之斷滅也已今吾兄欲以義愛名堂而謹其義方之訓則是碑不足余願擇其義之出於愛而吾儒之所宜言者爲吾兄誦之可乎南唐江州陳氏七代同居族人數百口每食鋪廣席以次就坐有蓄犬百餘共食一槽一犬不至余犬爲之不食徐常侍鉉與其弟鍇最相友睦常共用墨一丸弟馬未歸兄馬不肯茹艸兄馬出弟馬亦如之此其爲義食之感其气所蒸孚化所流溢𨿽犬馬異類其旁通速肖至於如此回視大乘愛同之合食其相去蓋天淵矣余願以是爲君家愛義之說乎修年曰善遂錄是言以爲是堂之記

寸齋記

逹磨曰傳佛心宗寸無差悞呂紫微曰不入樂天詩社不爲淵明酒徒看取簞瓢陋巷十分晝夜工夫陶士行曰禹大聖人也猶惜寸陰至於吾輩當惜分陰后漢列傳曰此織自蠶繭成於機杼一絲而累以至於寸累寸不已遂成丈疋若斷斯織則捐失成功稽廢歲月大徳云說得一丈不如行取一尺說得一尺不如行取一寸何晉之云浮生如彎弓寸寸不易滿俗詩一尺都來十寸長東家量了西家量算來只是他長短何不回頭獨自量凡此皆寸齋博文約禮所得者眾義也入予齋而未諭其義試觀諸此則予之區區名齋自警之意一見決矣遂兼収遐取以爲吾齋之記且系之以銘銘曰天地廣輪贏三萬里我所耕者才一寸爾耕此寸地待其廓然毋使荊榛妨我良田墉崇櫛比歲取億千是藨是蓘成功則天

團拜記

朝廷莫如爵鄕黨莫如齒輔世長民莫如徳此三者號爲天下之逹尊自古然也近世道逺俗漓黨齒之敬不存而吾鄕特甚欲漸復者必自吾輩率之以身行之以漸守之以常其理也今也旣序少長之秩於此自後每遇冬年節序必於質明防集敍拜於育王塔院有不願預者勿預不設酒殽貴可繼也夫士農工商各有定業之常以生士之常業在守其禮法而已歲時敍拜以爲子弟勸禮法孰有大於此者乎此而不守則將防其常業而失其生理以爲不肖之歸吾末如之何也已

雪峯瑞芝圖記

散則爲露凝則爲霜雨之一潤也常則爲瑞則爲芝气之一烝也烝之爲气其在人事如鬲釡之間水火之齊鹽梅之適蓋有變生爲熟揉剛爲柔爕乖爲和革腐爲堅以成飶飶芬芬叟叟浮浮之物族庖老獲之智類能之矣至於山林澤藪美薦水艸之旁出其沮洳郁勃之所積而枯槎故枿菌生乎其中此則非人力之所能爲而天時地气實使之然漆園所謂烝成菌者也其所由來亦豈難知哉若夫芝之爲瑞其在天壤之間自爲一種靈苖異產勃然而出歘然而來旣非人力之所及而天時地气亦初無預乎其間蓋莫有知其然而然者玆其所以爲嘉瑞也歟福州雪峯山崇聖禪院當乾道丙戌夏五月二日以其鼻祖眞覺大士圓寂之辰廣設佛防緇素雲集長老蘊聞敷座提唱快說法要從座而起象王回頋萬眾仰視其猊座之東序則有瑞芝兩苞出其楹之左右每苞贏十餘葉其色紺黃間以淺絳瑞气氤氳光彩奪目四眾咨嗟嘆未嘗見某忝以祠祿家居杖藜山行選勝及玆預觀盛事爲之繹尋締思者累日竊以謂是芝之所以爲瑞者惟其理路夐絕而不可致詰也雪峯之在閩中其地最爲髙寒卓越六月雨雪冰片滿街蓋沮洳烝潤之必無有也況當此驕陽亢孽久愆雨澤之際烈日火雲棟宇如槁而是楹之距地亦且百尺以天時地气人事三者而推尋之舉非其烝之所能及則此物胡爲乎來哉是其爲理甚宻而其爲瑞甚明觀其瑞之所出實在長老聞師猊座之旁而眾目之創見又當其說法已竟之頃其日則祖師應機度世之辰三事和合如此意者聞師寔祖師再來斯山以符斯瑞與覩玆嘉瑞則卵塔開縫杉枝拂地之防斯末也已

泉州東阪葬蕃商記

負南海徵蕃舶之州三泉其一也泉之徵舶通互市於海外者其國以十數三佛齊其一也三佛齊之海賈以富豪宅生於泉者其人以十數試郍圍其一也試郍圍之在泉輕財急義有以庇服其疇者其事以十數族蕃商墓其一也蕃商之墓建發於其疇之蒲霞辛而試郍圍之力能以成就封殖之其地占泉之城東東阪旣翦薙其艸萊夷鏟其瓦礫則廣爲之窀穸之坎且復棟宇周以垣墻嚴以扄鑰俾凡絕海之蕃商有死於吾地者舉於是葬焉經始於紹興之壬午而卒成乎隆興之癸未試郍圍於是舉也能使其椎髻卉服之伍生無所憂死者無所恨矣持斯術以往是將大有益乎互市而無一愧乎懷逺者也余固喜其能然遂爲之記以信其傳於海外之島夷云

拙齋文集卷十五

欽定四庫全書

拙齋文集卷十六

宋林之奇撰序

尙書集解序

理義者人心之所同然也聖人之於經所以開百聖而不慙蔽天地而無恥者蓋出於人心之所同然而已茍不出於人心之所同然則異論曲說非吾聖人之所謂道也孔子曰君子之於天下也無適也無莫也義之與比竊謂學者之於經茍不知義之與比先立適莫於胸中或以甲之說爲可從以乙之說爲不可從或以乙之說爲可從以甲之說爲不可從如此則私議鋒起好惡閧然將不勝其惑矣安能合人心之所同然哉茍欲合人心之所同然以義爲主無適無莫平心定气博采諸儒之說而去取之茍合於義𨿽近世學者之說亦在所取茍不合於義𨿽先儒之說亦所不取如此則將卓然不牽於好惡而聖人之經防將煥然而明矣書孔子所定凡百篇孔子之前書之多寡不可得而見書緯云孔子得黃帝孫帝魁凡三千二百四十篇爲尙書斷近取逺定其可爲世法者百二十篇爲簡書此說不然古書簡質必不如是之多也班孟堅藝文志於古今書外又有周書七十一篇劉向云周時號令蓋孔子所論百篇之餘於周時所刪去者才七十一篇自周以前疑愈少矣謂有三千餘篇非也孔子百篇遭秦火未存至漢時伏生口授得二十八篇後又得僞太誓一篇爲二十九篇孔壁之書旣出孔安國定其可數者二十五篇又別出舜典益稷盤庚康王之誥共爲五十八篇其文以書存古文故謂之古文尙書此書之成遭巫蠱而不岀漢儒聞孔氏之書有五十八篇遂以張覇之徒造僞書二十四篇爲古文尙書兩漢儒者之所傳大抵皆霸僞本也其實未嘗見眞古文尙書也故杜預注左氏傳韋昭注國語趙歧注孟子凡所舉書出於二十五篇之中皆指爲逸書其實未嘗逸也劉歆當西漢之末欲立古文書學官移書責諸博士甚力然歆之所見皆覇僞本亦非眞古文書也以至賈馬鄭服之輩亦皆不見古文書至於晉齊之間然後其書漸出及開皇二年求遺書得舜典然後其書大備嗚呼聖人之經可謂多厄矣遭秦火失其半其半存者又隱而不出自漢武帝巫蠱事起至隋開皇二年凡六百七十餘年然後五十八篇得傳於學者而大備是可嘆也孔氏書始出皆用書至唐天寶間詔衛衡攺古文從今文書今之所傳乃唐天寶所定之本也此蓋書之始末也學必欲知書之本末者蓋有伏生之書有孔壁續出之書夫五十八篇皆帝王所定之書有坦然明白而易曉者有艱深聱牙而難曉者如湯誓湯誥均成湯時誥令如說命髙宗肜日均商宗時語言如蔡仲之命微子之命康誥皆周公誥命然而艱易顯晦迥然不同者蓋有伏生之書有孔壁續出之書其文易曉不煩訓詁可通也如大禹謨徵五子之歌仲虺之誥湯誥伊訓太甲三篇咸有一徳說命三篇泰誓三篇武成旅獒微子之命蔡仲之命周官君陳畢命君牙冏命此二十五篇皆孔壁續出其文易曉余乃伏生之書多艱深聱牙不可易通伏生之書所以艱深不可通者伏生齊人也齊人之語多艱深難曉如公羊亦齊人也故傳春秋語亦艱深如昉於此乎登來之也何休注曰齊人語以是知齊人語多難曉者伏生編此書往往雜齊人語於其中故有難曉者衛宏序古文尙書言伏生老不能正言使其女傳言教晁錯齊人語多與潁川異晁錯所不知者什二三僅以其意屬讀而已觀此可見以是知凡書之所難曉者未必帝王之書本如是傳者汩之矣

周禮講義序

無體之禮冥於天地之自然而聖人制禮所以立無體之用也夫禮自外作本在於內𨿽有不易之道而外必盡其可陳之法是以其法之在度數也貴賤有位先後有序多寡有數遲速有時君子知之於內足以安性命之情眾人由之於外足以觀性命之理此禮之大體也方其莫之爲而常自然之時人含其聰而天下不侵人含其明而天下不累則禮亦何所用哉此莊周制禮不仁之說及淳散朴去性而從心耳營鐘皷管籥之音目逐靑黃黼黻之美與接爲交往往萬緒起矣而是非不至於祗合則禮之教其得已乎聞之曰禮者於時當夏乃萬物去本盛末之時則禮者聖人之不免也蓋聖人之神不與人同憂而聖人之徳不與民同患故周公制法度於一日之間以厚天下之風俗其本如此𨿽然道有升降時有損益故以義制禮者𨿽昔之所與而今或制作而不疑以義變禮者𨿽已造於前而後或因革以爲便則周禮之爲書豈特周公之力哉易曰亨者嘉之防天之禮也又曰嘉防足以合禮人之禮也三代之禮天道人事備於周上致其隆下致其殺中處其中則是時也崇天卑地分羣偶物而不失其統也大鵬之能髙斥鷃之能小椿木之能長朝菌之能短各以順受其正豈有他哉後世禮昧於經之大體則徇常者或病其髙濶好大者乃患於卑近又豈知夫髙濶所以立天下之本卑近所以盡天下之事歟揚子曰禮體也體不備不足以爲人故謹其名嚴其數則𨿽貴至戴璧之天子賤至橫目之庶人其衣裳飲食之纎悉聲音藻色之等威皆事爲之制曲爲之防則尊無逼下之嫌卑無僭上之失者乃周禮之所載王業也禮文存於經獨周禮爲全書惟其傳不明故學者常憂其難知世有人焉乃訓而發之而聖人之徳大略具矣傳曰先王制禮必有主也故以述而富學今旣以其旣學者相與而學之而未知者以俟切磋焉

孟子講義序

孟子論語皆先聖之法言學者之要道也然孟子之書大抵推明論語之意故學論語者當自孟子始七篇之書趙臺卿謂孟子自作其說不然論語孟子皆先聖旣沒之後門弟子所錄不惟門弟子所錄亦有門弟子門人者如論語稱有子曰曽子曰皆門人所錄也以至冉子閔子皆稱子以是知其門人皆有所記錄於中如孟子之書乃公孫丑萬章諸人之所錄其稱萬子曰者則又萬章門人之所錄蓋集眾人之聞見而後成也其言則孟子之言其書則門人之手不可必也趙臺卿以謂孟子當蒼姬之訖錄値炎劉之未奮進不得佐興唐虞雍熈之治退不能信三代之餘風恥沒世而無聞是故退而埀憲言以貽後人而爲此書夫旣與門人答問而言之矣又恥沒世而無聞退而編次其言以傳後世此蓋漢魏已降文人之通獘孔孟之志必不如是之狹也趙臺卿旣以此書爲孟子所作故其論序篇則曰孟子之意以謂帝王之盛惟有堯舜堯舜之道仁義爲尙故以梁惠王問利國對以仁義爲首篇仁義根於心然後可以大行其政故次以公孫丑問管晏之政答以曽西之所羞以至滕文公離婁數篇莫不有說凡爲篇所以七者以象七政章所以二百六十一者以象三時之日數也三萬四千六百八十五字者所以法五七之數而不敢盈若此之類其說迂濶是猶相馬者徒求於物色牝牡之間而失其眞者逺矣以是知言辭多寡先後謂非岀於一時所記此非孟子之意也大抵求孟子之意者必求其言至於文字多寡篇名先後出於一時之偶然不可泥也

觀瀾集前序

言可聞而不可殫書可觀而不可盡人之以其蕞爾之聞見而對萬古浩博之書言將以窮其無窮極其無極𨿽末世窮年曽不足以究馬體之毫末而耄及之矣此觀瀾之編所由作也觀水有術必觀其瀾瀾活水也水惟其活是以智者得師焉文乎文乎澹泊而有遺味發越而有遺音者非活不能也余之於斯文是之取爾視其所視而遺其所不視庶幾得之

觀瀾集後序

右觀瀾集所編百二十有九篇皆瀾之動也余於是觀焉亦聊足以稱是區區聞見之所及者發吾管蠡之陋識作吾金鼔之懦气也而已非以古作者之文爲止於是也代有不錄之人人有不收之文蓋廑有存者故不以世次列敍先後且虛其左方以待之繼此復有防於予心而可以廣予傳者固將特書大書屢書不一書而止也夫文選不收蘭亭記文粹不收長恨歌識者於今以爲二書之遺恨由其所取乎斯文者以爲盡於其書故其所遺者人得而恨之餘方收選粹之所遺其敢自謂無所闕軼乎昔孔子之始刪詩也得周之國風雅頌於自衛反魯之初旣列而敍之矣末乃得魯商二頌又從而附益之不以世次之先後爲嫌也曽子從學最在二三子後而猶及乎商頌之傳是以其窮居於衛也曵縰而歌之聲滿天地若出金石其樂之動於中而發於聲音形於抃蹈有不期然而然者凡今中庸大學之所載子思孟子之所傳揆厥端倪無非繇商頌而入者也靑藍冰水之諭於是乎信矣余之爲是集也以爲至遊眞樂之純全在焉則固朝夕不庸釋也且將獨處則終日自誦而玩味之羣居則與人同誦而商論厭倦則使人旁誦而諦聽之習熟則教人徧傳之藏於斯修於斯息於斯遊於斯以飲其酎啜其醨含其英咀其華庶或有其人之曵縰浩歌因商頌而有得以光大乎斯文者岀焉是則觀瀾之本志也余之觀瀾非曰能之亦徒爲過屠之嚼望洋之嘆耳

家蔵海中螺蚌所共護持金剛般若波羅宻經序

泉州同安並海之漁人有舉网於海漩者得一巨物焉視之良石也徐而察之則螺蚌相繆纒甚固剖而視之重重十數皆眾螺蚌也末廼見佛經一卷實在其內外彊中漧靑質朱軸金銀書相間錯則此經是也邑丞秦谿王君亮功行部見而異焉得而匱藏之餘在泉時聞王君有此經問之而信王君舉以施余因寘諸餘家所奉旃檀金剛像之龕中而朝夕瞻禮之久矣表兄李長季嘆其希有且曰子盍爲之序記表而出之俾見聞者生尊重肅敬心不亦善乎余曰惟夫佛門廣大說法幽深世之人以淺意小智管窺而蠡測之往往視爲難信之法而孟浪不信者皆是也自非諸佛時時出少神變以證其說以覺羣迷則𨿽善無徴不信不信民弗從而佛法之滅亡無日矣昔唐文宗食蛤蜊有擘不可開者焚香禱之俄變爲菩薩形梵相具足時終南山政禪師論之曰物無虛應此乃啟檀越信心耳故契經云應以此身得度者卽現此身而爲說法文宗曰菩薩身已現且未聞說法政曰今者覩此爲常耶非常耶信耶非信耶文宗曰希奇之事朕深信焉政曰已聞說法竟蓋因理曉人者不辭費以此身得度而現此身說法此難信之法也今也於蛤蜊中現菩薩相以是爲證𨿽不信者亦信矣佛華嚴經曰如有大經卷無量等三千界在於一塵內一切塵悉然有一聰慧人淨眼悉明見破塵出經卷普饒益眾生竊嘗謂塵中有經卷破塵能出之此法亦爲難信而證以此經理亦皎然余然後知芥子須彌本不相礙但患不得其證所以難信耳

送衡州趙使君序

古今有一定必不易之常理謂之彛倫彛倫也者惟此一理之可通更無並行不相悖之二理也有則悖矣父之必慈子之必孝君之必仁臣之必忠此其爲理之一定有如水之必寒火之必熱凖之必平繩之必直自有天地以來則然矣豈容有二端哉今之郡守縣令五等諸侯爵也其於覆下牧民有君之道焉是以其彛倫不出於仁而善爲守令者其政謂之循良豈弟爲守令而有不出於循良豈弟則非仁人也非仁人而俾爲政於一郡一縣則民之蠧也國之蜮也將安用之是以古之守令必取於純良豈弟之仁人此理之必不易者也然仁人之心必惻隱而多恕寛慈而近厚是以循良豈弟之施於有政往往近於懦弱而少決姑息而多貸以故或者病之以爲算計見效曽不若能吏之任鉤距之智峻鞭撻之威其擊彊僕姦有以大快人意者由是循良豈弟之彛倫浸爲陳腐不切之習癡頑無能之倫而機巧決斷之政尙矣𨿽然循良豈弟之宜於郡縣爲人君之止於仁其爲彛倫古今固自若也審循良豈弟之不如機巧決斷之爲則趙廣漢韓延壽張敞之徒過於黃覇龔遂逺矣遷固之傳循良其去取予奪之際乃若是焉何哉元次山之爲道州蓋所謂惻隱而多恕寛慈而近厚號爲循良豈弟之尢者也其在當時譏訶詆罵之聲不絕於上下而有識者賞焉故老杜以謂今盜賊未息知民疾苦得結輩十數公落落然參錯天下爲邦伯萬物吐气天下少安可待矣此豈非以爲次山所挾之術是誠彛倫之必不可易也歟循良豈弟之施於郡縣有如春風陽和之喣萬物小用則小利大用則大利所以如元次山輩爲邦伯遂能使萬物吐气而俾天下以安者也茍使之一變而爲機巧決斷則是望霜雹雪霰以發生之功矣庸詎可乎趙丈志行使君實循良豈弟之仁人也分符於衡陽而將之官余懼其怵於流俗之見或將變其天資之所有而機巧決斷用焉彊其所無以徇時好取世資遂爲是說以厲其行使君勉之入告於內君付以民出守於外民受之君君吾君也民吾民也自吾君吾民而不得吾情吾惡乎用吾情使君勉之仰不愧乎君俯不怍乎民其中之所素守確然其不可奪乎流俗之毀譽固不足聽也

陳君傑四男子序

延平陳君傑唐臣名其四男子伯曰杞仲曰梓叔曰楩季曰楠且逺來問字於余余旣字之又爲之說曰杞梓楩楠皆天之美材也所受於天者旣美又必因其材而輔之以人事然後得全其天焉其始種於地則在乎丰其土壤相其肥磽而審所以置之之宜使其質幹固其根著深則本不揺矣故伯之字曰殖之殖之者其始也旣殖之矣又何加焉然後培壅灌漑之功施焉斯得其所養而無物不長矣故仲之字曰育之育之者其次也夫所謂育之者非一二旦而可爲也必積之以歲時而其功日進一無所挫焉斯勃然而興矣故叔之字曰篤之篤之者又其次也如是而底天成矣由勾出萌逹至於拱把合抱七圍八圍皆其成之之積也故季之字曰成之成其大備斯無以加矣其膺匠石之求時大廈之須而爲明堂之柱路寢之楹惟顧世之用者如何耳蓋君子盡其在人者而任其在天者殖之育之篤之成之者人也用與不用則天也而人何與焉陳君能以是爲四子義方之訓吾知天意之必有在矣

送伯厚縣尉赴官建陽序

易大傳曰列貴賤者存乎位齊小大者存乎卦蓋位者其時也時之異列則一貴一賤分焉卦者其徳也徳無不齊所以處小大一也古之君子其涉世應變之迹各隨其時之所遇有萬不同誠不可以一槪論而其所同者徳也故居下位而盡心於職守在官而官在府而府在庫而庫無毫髮茍且之意則與夫在上位而酬酢天人之丕變負荷國家之重任者一道也孔子爲委吏則會計當爲乘田則牛羊茁壯長其所任者狹矣然心念盡於所職而不念乎其餘𨿽使其位進於卿相道行於當世而吾之所以應之者不復加毫末於此矣舜之徽五典而五典從納百揆而百揆敍賓四門而四門穆者亦是物也豈復有變於其耕歷山漁河濱之所爲哉舉斯心加諸彼固不可勝用矣非復有待於其外也吾友陳君伯厚以經術首賢書以對策擢科第得尉於建之建陽而要予贈言以別予謂伯厚於是言也以其平昔之所學所聞自試於一尉之間將凖此以設施於世予之贈言捨是則爲不知務矣夫以痀僂承蜩蜩之外天下無餘物梓慶削鐻鐻之外天下無餘巧理盡於所止故也伯厚之行予姑請惟以尉職之所應爲與否者求商防焉而伯厚聽之夫縣令丞尉各有司存而尉以治盜爲職者也爲尉而使盜賊縱橫爲百姓侵害亡窮已置之不詰則尉爲無賴矣然尉𨿽治盜其身爲王官佐令丞以牧養斯民使各安其田裏無愁恨嘆息之聲視百里之民則皆其父母也爲民父母至使其赤子失業去爲盜賊茍又從而維縶之系累之刑戮之以塞予之責進予之秩逞予之願有利之心焉則亦豈爲民父母意哉尉亦爲無賴矣是二者之失鈞也抑孔子嘗曰聽訟吾猶人也必也使無訟乎此又其理之極致也伯厚其審擇歟由前之二者而更進於斯則一尉之外吾知其天下無餘事矣

送陳童子序

誦記之於學末也古之君子其格物致知誠意正心修身齊家治國平天下之學旣已先立乎其大者矣然後以其餘力及之而非所以先之也是故有小學有大學小學者所以養其正於童防之初大學者所以要其成於天徳之後由童防迨乎旣冠未嘗一日無學而記誦初未嘗一日學焉學者不以是爲學則教者亦不以是爲教其勢然也洎夫科第興而士之大學旣已悖其先後本末之序矣則小學亦流而爲博洽捷給之歸利祿之所在萬矢之質的也後生之有是學先逹因之亦有是教焉自其爲童防而記誦之教固已行矣此國家所以有童子之舉而吾黨之士所以少則有記誦之師焉而陳童子者又特其頴悟俊爽之尢者也殆所謂少成若天性習慣如自然者也聽其所誦之書纚纚然如貫珠瑯瑯然如戞玉衮衮然滔滔然如河出昆侖東折北迆而歸諸溟海也人皆謂童子之所已爲者絕人逺甚固可以楷橅後學而領袖儒林矣予獨異焉竊以謂古之豪傑非不以記誦爲長彼其所以卓然自立於世者旣自有其本而根深蔕固確乎其不可移奪矣其博物洽聞之所發亦直出其緒餘決其波瀾之一二以曉世之聵聵未悟者耳固非其自防稚至壯老疲精力溺心志而專致力於此也張巡之守睢陽功蓋天下實海內奇男子也韓退之敍述其事甚偉至其言讀書不過三徧終身不忘爲文章探筆立書未嘗有槁者殆亦於其全體之中偶出其一班兩班者爾在張睢陽固不足道也孔子曰志於道據於徳依於仁遊於藝今童子之所已爲者旣能爲今之所不能者矣今者方將充貢乎天子之庭觀光乎上國以從英俊遊乎鸞臺鳳閣之上旣爲當世之雋彥矣凡所已爲者其自今以往視爲道徳之一藝時出而遊之可也若遂以爲終身必據必依之理過而不化執而不忘則闕黨之速成互鄕之難言也已僕他日詎敢刮目以待童子之來洗耳以聽童子之誦乎

拙齋文集卷十六

欽定四庫全書

拙齋文集卷十七

宋林之奇撰箴

顯思箴【並序】

於皇紹興乙亥嵗之四月瑞芝九莖生於太廟仁宗英宗二室之楹間越二嵗丁丑之二月復於是楹產芝四葉倬有光焉瑞應煌煌間見層出實振古所無有也祕書省正字臣林之奇猥以不才備數冊府旣嘗不量末學稍伸儒館獻歌之義以侈乾坤之況施歸美於上矣復不勝惓惓之愛謹誠皇誠恐再拜稽首願進顯思之箴其箴曰

天惟顯思篤佑我宋於赫靈符系隆幹統叡智聰明列聖所共世徳作求允惟天縱巍巍仁皇纉我慶基子視兆姓風行八維奄甸大寶介福如茨受天多祜於惟顯思重華厥後有烈英祖埀拱仰成歸心率土瓞綿本支式遵疊矩於惟顯思受天多祜烝哉大成聖主有作二後居歆神祗安樂乃睠寢廟瑞芝攸托間嵗挺生昭玆景鑠謂天蓋髙胡然有顯二室同楹坤珍屢闡英祖儲慶仁皇錫羨厥應維何皇躬勉勉惟誠盡性感於神明誠有不息惟一惟精煜煜斯芝神明所呈帝意忱斯勵皇以誠惟孝寕親假於有廟孝斯不匱是則是效煜煜斯芝宗祧所兆帝意忱斯翼皇以孝曩以孝誠九莖效奇及玆日新四葉挺姿帝鑑如響式遄其隨帝命不易皇惟念玆景命萬年殊祥肇開誠無不服孝無不懷新之又新瑞應沓來皇惟念玆命不易哉

忿欲箴

彼源之欲爲委之淫嬋娟一笑能成天寶之窮陰是故君子之有欲必窒於心每窒吾欲何淫之能侵彼秋之忿爲冬之怒睚眥一言能致萬里之黷武是故君子之有忿必懲於慮每懲吾忿何怒之足懼蓋欲猶水也始自防防不窒其始懷山滔天忿猶火也初於熒熒不懲其初燔丘燎城君子由是察於山下有澤之象而知所以爲懲忿窒欲之學懲之又懲則山不童窒之又窒則澤不涸行之以寛平和易主之以淸虛淡泊照之以眇綿之炳立之以堅髙之卓際之以龍吟虎嘯妙之以鳶飛魚躍此所以積其閒邪之功而永絕乎後悔進之於知幾之神而獨得乎先覺者也

臭渠箴

人謂我智我謂我愚人謂我宻我謂我疏眾芳之不佩而實腹之腐蛆大藥之不貴而失身於臭渠旣溺吾性防防吾軀曽何異嗜防之鴟鳶而甘帶之蝍且有客有客以徳愛予授予以不壊金剛之杵而貳之以照濁摩尼之珠示予以九九泥洹之路而憇之於綿綿紫府之防致予於淸都帝所出予於聚塊積蘇曰惟此爲神仙闗鍵之祕要淸靜道徳之上腴是可以躋聲聞於無漏位列仙而不臞向之背之幽明異區抗之抑之天淵理殊兢兢戰戰擇此二塗沈溺吾性戕賊吾身者𨿽非臨淵非履薄非慿河非暴虎能無懼乎

正己箴

孔子曰躬自厚而薄責於人則逺怨矣薄責則未能無責逺怨則怨未盡弭至子思子之言則不然所謂靑於藍而寒於水其言曰正己而不求於人則無怨嗚呼至哉言乎吾將以是爲反己之箴省躬之勸其有介然之聲惟然之音來幹我者我則以是應之務以修乎吾之所可願

五觀箴

未克之絕如石壓艸壓所不及依然媚好旣克之絕如劍斬虎極力一揮爪牙無措我此五觀自其厭離以至忘絕而其機在克厭離而克所入者明克而忘絕所存者誠一不勝其人欲之私而失吾天理之正則吾性之不能有吾命之不能保尙何有於五觀之虛名

孝箴

有身則有孝孝與身俱生由孝立其身身與孝俱成身非孝不立孝非身不行倍孝忘身者孝輕身亦輕

銘

淡成齋銘

大羮元酒宗廟所重淡而未成有體無用備物之饌薦以牢醴成而非淡有用無體惟是齋也立本於淡致用以成涵泳乎六藝之壼奧咀嚼乎百氏之菁英𨿽無旨酒嘉肴以相喣濡然名教之樂講習之說舉積諸此而果其賢乎吾將斂袵挾防而日與之並

指南軒銘

指南以車巧匠所模不有此巧將焉措諸指南以箴磁石所臨不有此石又何以任潘子此軒則非此之謂也其道甚大其益無方蓋將求師於道徳之海取友於俊艾之場譬如日輪照處不防小大咸如是而寓目焉𨿽見有萬殊之見而光無二本之光

陸婿和之存齋銘

有操而存尙虞或失不捨之操永無放逸柯外有柯不逺維則心逸日休其繩則直

快目齋銘

心目一理惟虛則明目不欲礙心奚可盲積雨初歇太虛湛澄晏坐此齋開啟櫺千里在望如登島瀛眾所覩者萬象畢呈那知天防亦從此生願心如目纎塵不萌眀白洞達乃立汝誠

黙齋銘

萬言而中何如一黙其黙如淵震雷虩虩超然見獨回愚參魯無鞭無繩牧此水牯

林子沃齋銘

勿助勿忘時雨霢霂倐焉十寒不如勿暴沃以聖言旣霑旣足歘於良田生我嘉谷

坐右銘

由我者守道在我天之所不能違由天者委分於天我之所不得與

守道銘

智能挈瓶守必不假無守無藏亦無假者無假之守能移蓋寡老農安田君子安雅

不競軒銘

安身之本莫若不競不競者何百念俱靜若有絲毫卽失其正影像旣空澄圓一鏡

委分銘

作者造物從者善聴寡而一防多則千乘分際所期豈容少剩任運目前是無不敬

顏巷銘

飲於大河滿腹自足此外有之舉非吾欲一簞一瓢本不盈掬加之一毫豈顏之福

友於齋銘

友於兄弟是亦爲政非必民社曰守曰令能於天彛順受其正每受皆然是毋不敬於覆載中得其正性於福極中膺其正命由此而行動皆吉慶舎而弗由變爲災病飽食終日玆成不令禽犢之歸亶惟厲梗

李修年四銘

畏銘

君子愼獨所畏惟己此心了然常對天地室空無人十目洞視逹觀視之如見肝肺

敬銘

直內曰敬致曲斯方古謂誰直乞醯鄰墻古謂誰曲證父攘羊每每致曲焉能爲亡

誠銘

好色惡臭誠者如此行義守仁嗟胡不爾反此則正舉斯加彼堯桀之分審此而已

禮銘

有禮有則毀則斯賊惟此兩途判然白黒古人如此寸無差慝小紀大綱三千三百

贊

二程先生畫贊

進將澤生民而防可行之位退將覺後世而亡所著之書惟其睟然之容見乎面而盎乎背者莫非道徳之實仁義之餘使學者聞風而興起猶無異摳衣而趨隅蓋所謂恭而安威而不猛溫而厲能以是而起顏之喟發曽之惟者世無孔子非斯人而誰歟

道之隱也家自爲學歷數千嵗而無傳道之明也學出一家乃兄弟而比肩二程先生之學之道世不知其孰爲後先蓋率其性質之所稟隨其徳噐之所就而各全其天溫然如春風和气可愛而親者旣得之於明道凜然如嚴霜夏日可畏而仰者復得之於伊川又豈止挹叔度之陂而疵吝情盡望紫芝之宇而名利意捐者哉

尹和靖畫贊

不動心於贗齊之富貴而甘乎貧賤不屈節於虣金之威武而裕乎生死昔嘗以魁梧奇偉意其貌而瞻彼遺像乃眇然一山澤之臞儒婆娑之老子蓋其平居暇日居官稱職若無以瘉人者而至於守張程之學行孔孟之道則古所謂居廣居立正位行大道之大丈夫亦惟此三者而已矣不敏末學少而仰止再拜徳容顙不敢泚

徑山大慧禪師眞贊

演說多於古趙州而得其俊快析理精於蘇東坡而加以顯豁其得法於貟悟也經之入藏禪之歸海其受知於張無盡也由也之果賜也之達徑山育王可招而不可屈衡湘海陽可逐而不可殺當其在時天下老和尙搢紳士大夫說是說非直至今日其論始定然後萬口皈依無異辭昔時十六今二八

承天潛師畫贊

金剛圏裏翻身過栗棘蓬萊滿口吞領得楊歧端的句卻嫌蒸餅大餫飩

雪峯毬堂禪師眞贊

推平常心說眞實法運悲智願應化度緣毬堂於今淸風歷然其舒如掌其握如拳其聲如雷其黙如淵人見其與逹磨祖師提只履而西去久矣我知其爲東郭順子舍人貌而得全其天者也

西禪此庵淨老眞贊

眼碧眉厖足趺肩嚲此庵樣子元來恁麼當年唱个無生曲火冷云深從寡和如今口作掛壁閒獨說宗乘閙浩浩

延福可老眞贊

渾沌鑿開無限事逍遙遊後更何疑饒伊齊得鵬並鷃不似當年作蝶時

淸虛皇甫先生畫贊

以爲朝士耶其語戅而愚以爲道士耶其服農而儒逺而望之其髭須鬒然而胡卽而觀之其容貌澤然而腴名山大川無所不歷欲往而輙至者其行徐吉防禍福前知來物有問而隨應者其心虛之人也髙聨紫府之籍深入黃庭之境固必待僊去而後見則吾不可得而知也惟觀其應世之粗迹旣有以動物悟人者其漢薊子訓唐張果老之類歟

觀音畫贊

稽首補陀聞思修千手千眼普供應世人兩手及兩眼眼見手捉各隨心多一手眼無用處卽與駢拇枝指等菩薩照用一時行應以千心爲主宰相彼方寸湛然地不容二念郍復千我謂菩薩如水月一水一月同照曜方員大小𨿽不同舉手見月等無二我今續此妙色相以爲正念皈依處於一身心起多想而作千手千眼見普願大員鏡智中知我此念無間斷所求皆應如谷聲請無不從亦如是

泗州畫贊

稽首泗州普照王曩以寶塔接羣品塔今敗壊成防塵隨意分身無不在我觀世間有爲法無常遷變同一空假饒建塔如恆沙未有不歸幻滅者豈惟淮塔有興廢阿育王造亦非堅菩薩應感常現世不隨寶塔俱存亡耕雨獲晴長淮風普爲眾生作饒益我今繢此應感象常以正念爲皈依於此貟光一尋中而興七級浮屠想正念皈依無間斷普願菩薩常感通洪鐘小大隨叩鳴所求所請皆如意

拙齋文集卷十七

欽定四庫全書

拙齋文集卷十八

宋林之奇撰行狀

祕書省正字胡宣教行狀

先生諱憲字原仲姓胡氏其先【云云】先生幼不好弄而天資粹美夙成凝然荘重見者攺容當舎法盛行之際入太學應科舉而獨不喜爲王氏三經字說之習汲汲然求所以學者如是者有年然後得涪州譙處士定於京師逆旅中而問學焉譙授以易學開而未逹初未嘗爲其諄諄言也而先生淵然深造每自得之譙喜甚爲之盡發所蘊俾洞明格物致知之要旣歸日從季父文定公遊文定公又益以堯舜孔孟道學授受之詳爲之講貫演繹曲盡精防究極博大由是能以篤信力行居之無悔且其師友淵源所漸又皆當世之徳人鉅公而能博觀遐取以資所學故其聞見益廣而行實益尊文定公每謂其族黨爾輩皆弗如也蓋文定公以道任天下之重而先生與從弟侍郎公各得其家學之正傳學者宗之先生學成於家名顯於朝𨿽其深自翫襲於衡泌之下粥粥若無能者而海內善類固已浩然歸重矣然竟以所學不能俯合時好是以老而不達韋布蓬蓽若將終身焉防朝廷博延儒先崇信古學俊乂彚徵從臣曽公開等十人以遺逸薦之於朝有防起先生於家庭先生以母老固辭徴命廼賜進士第添差建州州學教授將俾邦人之勵業樂羣者咸有所矜式焉先生猶力辭而學者交贄其門義不可郤也始彊爲之起蒞教於鄕校者七年誠逹心化士風爲是翕然丕變而其人問學之審行義之篤於今遂爲全閩多士之奧區矣先生旣秩滿歸籍溪築室藝圃棲遲丘壑奉祠祿而家食者亦又累年蓋嘗一爲福建路安撫使司準備差遣居無何以與大官爭辧徵搉是非不肯詭隨阿容卒亦請祠而去遂絕無仕進念矣𨿽先生漠然不復意於斯世然世之論人物講治體者莫不以先生未卽大用爲朝廷惜之輔臣有以爲言者由是以大理司直召洊除祕書省正字其擢用眷注蓋未艾也而先生辭避再三不屑就已乃幡然而起旣至闕下則又求去堅甚諸公極力挽防之不可回有防攺秩授宣教郎主管臺州崇道觀以歸歸未期年以疾卒於家之正寢享年若干有論語集解二十卷傳之學者遺文若干捲藏於家先生之卒實紹興三十二年某月日也而以隆興某年月日於鄕裏某山之原從遺命也先生兩娶劉氏後娶嚴氏二人並早世有男孫一人日應進士業女一人適進士詹某先生之學本之以譙處士之淸居之以文定公之任而濟之以和理一之以誠實守節樂道不名一行而粹然皆出於正博取百家諸子之長不主一說而必體之於身驗之於心辭約而理備行髙而操堅與學者處𨿽危坐植立端黙無言而卽之者莫不服深逺去疵吝油油然日與之偕而且不知其益也其裏居貧甚饘粥或旬月不繼人不堪其憂而杜門著書躬耕飬志曽不以一介取求於人至使家人忘其貧而閭州鄕黨稱其仁其性怡怡融融無一日不樂方且収召宗族子弟之髫齓未冠者艸衣芒屩布褐不韈環列其前而教以句讀訓詁窮年矻矻惟日不足見者莫不笑其徒勞而先生樂此不勌𨿽得天下英材而教育之不是過也先生之在館閣也屬敵警日逼聲爲南牧之言邊鄙爲之震先生匭書於朝贏數千言剴切體要悉根本於經術而莫不釐然曲當於世務且力勸皇帝系隆民望增重國體亟用張魏公浚於內用劉太尉錡於外以銷侮拂固封圉上嘉納其言二公由此召用是時輿論專以折衝之任屬於張劉二公故建言者往往亦能及是而先生首獨誦言於庭無所回婉眾論借以爲重然後獲伸夷考其一時蓍獨智之明旱澇備具之審莫有爲先生斯言比者然後知先生晚年之黽勉一出志在報國其通知時務之要爲不茍然也先生旣而志銘未鐫將欲狀先生之行以求文於當世立言之君子諸門人之在建寕以鄕黨之義相先莫肯任此責者而近捨逺取遂以屬諸某某𨿽愚陋不可得而辭也竊嘗謂論語記載先聖人言動蓋羣弟子相與廣記講言之然後集而成書非成於一人手也明道先生之歿伊川先生旣狀其行矣門人之逹者各自有所記人人言殊然後墓表立今某之所載姑及夫先生平昔學問出處之大槪眾所共知者而已至於先生之潛徳隱行善言嘉話一皆可以爲範世翼教者則有孔程之門故實在焉豈某末學管穴之見能以究知而盡識其純全而盡知其善美也歟謹狀

李和伯行狀

公諱楠和伯其字也其先居光州固始唐末從王氏入閩遂爲福州候官人公幼遲重寡言笑已如成人稍長自力學問兩舉於禮部不中第初無懟色曰吾知治吾事爾得失何預焉益自刻學未幾與其弟三人俱擢鄕薦而公爲舉首有司閱其文無翰墨畦逕詫曰非今世舉子文也已而復黜乃謝絕世事杜門讀書鄕人子弟委束脩於其門者數百人以苦學得重膇之疾遂不起時紹興十有七年九月十有八日也享年三十有七公天資近道復能從當世先生長者問爲學本末故其學專以古人爲法嘗曰不用私稱輕重自定不用私斛多寡自足不用私心是非自明又謂夢者心之鑑人之善或以矜持矯飾爲之至夢寐間則毫髮不可掩君子以夢爲鑑自知心之誠僞蓋所守之約如是故其讀書務求有益於吾心者而不爲空言而毎謂吾於甫田得爲學之道焉吾於衡門得處世之方焉陳平燕居深念陸賈在前而不見吾欲以是瘠吾思嚴顏曰斫頭便斫頭何怒耶吾欲以是懲吾忿此足見其律身之嚴至於待人則以謂道有並行而不相悖者人之善則譽之己不可以自譽人之過則恕之己不可以自恕人之貧則矜之己不可以自矜凡議論之補於教者大率類此其於書無所不觀而尢防於春秋自三傳及諸家之說皆旁搜博取以防其防趣眾說之所未安者然後斷以己意謂春秋之不可以凡例拘猶易之不可泥於象數也茍惟取必於例與柱後惠文何異故著書未竟而其說之一二學者已傳之與人交柔聲下气出於至誠遇不可卽毅然正色𨿽賁育莫奪或與之談世事口喫不能多言至剖析義理娓娓不休若駕輕防乘順風若決流水於千仭之山而赴東海也疾革語人曰壽夭在天無足言者獨念累吾父母耳遂了然順逝娶陳氏有子一人曰渙女四人長適林如璋余未行某以外弟從公遊自丱角至於壯齒如一日也毎與公語未嘗不自失其賴切嗟之益爲多往年陸教授死繼而公歿里人相與痛吾州之再失賢士也某於二人實兼師友之重故哭之過期而哀有日舅氏語某曰知吾子深者莫甥若汝宜狀其行以請銘於立言君子某承命流涕今公之所學於古者𨿽百未一試而其善言行誠足以貽世範謹掇其大槪而實書之𨿽親不嫌也矣謹狀

故左奉議郎臨安府府學教授周仁仲行狀

公諱毅仁仲字也其先光之固始人從王氏避地遂居福之閩縣曽祖瑄祖汝礪父之邵世業儒連蹇不偶公少而警敏夙成篤學能文有聲稱場屋之間益刻苦不懈登紹興十八年進士第授南安軍上猶縣簿攺撫州錄事參軍未赴罹家囏服闋任汀州錄事參軍旣乃爲福建路提舉市舶司幹辦公事攺秩差充臨安府府學教授將赴乾道四年六月十五日以疾卒於正寢公天資溫厚自童齓識度過人篤志勵行儼若成人有識者知其爲逺器也弱冠丁父憂執防遵禮哀毀骨立防不勝防廬於墓苫端居不接人事者三年鄕閭未嘗見其面蓋自其始爲成人介然自立拔出乎流俗固已如此旣仕還丁母憂廬居率禮毀瘠如初閩俗取法焉公之生平篤誠不茍其行義之懿仁愛之實早爲鄕閭之所知所信者尢在於此至於蒞官決獄而恕互市臨財而亷交僚友而人樂飲其和掌賑濟而眾翕服其公者皆其立本所積充學所移之餘緒也壽考寵祿固未易量方且築室百堵藝松種菊輪焉奐焉以樂餘年以綏後祿而一疾俄死矣享年六十有四積階左奉議郎子男二人世修世昌皆業進士力學世其家女五人長適右文林郎循州州學教授邢炳然未廟見而卒次適國子生劉有庚次適右修職郎監潭州南嶽廟辛紹先煢居其二未嫁孫男四人任孫覃孫貳公喜公女孫一人醜娘皆幼之奇不敏辱嘗與公爲僚友考公之行實其可傳可繼之迹大略如此宜得品藻之文形容之聲以詔不冺敢序著其目以待考信者稽焉八月甲辰謹狀

故劉郎中伯任墓志銘

福州螺江之西南有劉君伯任錄參者仁厚好徳君子人也何庸知其然耶以其議論守正無所阿自信無所疑知之公世居螺江之西南地名黃江曽祖造累贈太中大夫祖儼承議郎知南恩州贈朝議大夫父縉贈承事郎公登紹興二十一年進士第始其爲汀州錄參也適部民有羣訟於有司者有司以其朋聚挻亂將悉致之死公抱牘爭議於庭甚力旣卒不勝則投劾棄官賦詩見志而歸築室藝圃爲終焉之計陶然自適不以防防見於言面天子聞其聲名召對稱防攺承事郎且將有擢用意未幾除大理寺丞復權戶部郎官攺權度支郎官立朝數月聲稱籍甚凡所陳請當讞獄則每從恕議理則必從與立爲定論始末一意如印圏契鑰咸可驗信識者以爲明取與知大體𨿽浸列通顯號一時達官而士夫間猶皆以劉錄稱之蓋其立朝持論不攺前日之特操初不計夫官資之崇庳也故其在版曺諸所更張曲盡利害之實𨿽久於金穀者莫之能易陰功隠徳橫被幽遐二廣江浙之民於今賴之得疾請外補除提舉浙東常平茶事就醫於臨安府富陽縣而卒歷官左奉議郎享年五十五娶葉氏封孺人子男二人長有開次有聞女二人長適進士趙防次適進士王貽恭公之將也有開等以左宣教郎知富陽縣事陸楠之狀來請銘之奇於公亦爲同年進士生辭避旣不獲於是序次公平生論列之大節且系之銘銘曰

古之好徳者獨立而不攺周行而不殆韙斯人之勇進識古風之斯在閟隠徳之在天信後昆之必大賚之銘詩式顯幽昧

進士林君夏卿墓志銘

讀書之有登第如耕之有獲蠶之有絲自然之理必至之報可信不疑也余裏居以講學爲業鄕之士子誤相從遊者蓋數百人毎瞷之熟矣其有知學向學自力不懈以是遊場屋間率一兩舉其於預計偕取科名若寄而取之曽無甚難者然亦有數奇命屯不利於場屋之試不耦於主司之取茅茨困阨以終其身此則出於一時之不幸而非擇術處身之過也予亦瞷之熟矣大抵若是者𨿽其一時不幸而不遇抑天之報施於人必將有所乘除損益於其間徐徐而待之固莫之遺也不在其身矣將不在其子孫乎余聚學於裏者十餘年其間年齒最長從予防最久久而益不懈者吾宗夏卿其人也百戰行間每戰輙北而未嘗有一毫悔退意嘗曰此吾進修肄業者未至也嵗輙負笈而至汲汲於燈與後生未冠者伍曽不以成人彊艾自居怡然自適若將終身焉余每心服而敬畏之每謂之曰使有天道公之有後福必矣士之與余居而喜譏評之者至以其連蹇不偶老大於場屋而嗤鄙之𨿽余亦疑焉旣公之得疾蚤世以死在其身則爲不幸矣而公之二子頴秀叔秀皆童稚秀發絕人逺甚蚤有聲稱於學校間遂相繼以壯齡登髙科棣蕚相輝父子兄弟之名一旦隠然爲七閩稱重士之以公而疑天道者始翻然攺觀毎父兄之詔弟子率以是先焉夏卿之卒以乾道己丑二月二十八日享年五十六其以辛卯六月十有七日卜兆於懷安縣長壽裏苦參山之原有日頴秀昆仲屬余爲銘詩以爲泉壤永永之志余素有此念方將有所載記輒因夏卿而發焉不厭其詞之黷也夏卿諱延年曽祖晏祖陶父棣並不仕母王氏壽考精彊蓋未艾也娶楊氏淑溫慈善克宜其家子二人長頴秀次叔秀孫男一人女二人銘曰

詒謀之永蓄徳之厚韋布一世甘於不偶天實嗇之以昌厥後誦於銘詩須其繁茂

榮國太夫人王氏墓銘

宋皇叔故贈昭慶軍節度使追封豫章侯諱士之夫人王氏世開封人五世祖仁贍左右藝祖有功位樞宻副使曽祖漢卿故贈右金吾衛大將軍祖公弼供備庫副使父修內殿崇班夫人崇班次女也初以緦麻親之婦封令人歷永嘉大寕永寕三郡太夫人進封榮國享年七十有八乾道五年三月五日考終於建寧府漕防官舎豫章先夫人歿二十有八年殯於福州秀峯僧院至是不敵自建寜奉夫人之防來遂攺厝於懷安縣感應鄕淸平裏靈光寺之原而夫人祔焉實六年三月五日甲寅也男六人長不均幼亡次不敵左朝請郎福建路轉運判官不故武翼郎福建路兵馬副都監次不蹇幼亡次不泯故右承務郎知興化軍仙逰縣次不嗄從義郎信州兵馬監押女三人伯仲皆蚤世季適周瑑瑑卒再適右宣義郎呂大琮孫十人善防善邕忠訓郎善乘善勱善埏成忠郎善覧善鉌善綽善鑑保義郎一未賜名孫女十人長適左迪功郎方耒次許嫁左迪功郎黃景說余在室曾孫男女四人夫人事親孝旣歸豫章豫章少得風痺疾夫人調防十餘年豫章卽世夫人訓諸子慈諸婦閨門之內熈如也平生儉素婉嫕類皆足以昭閫範明婦順者窆有日不敵泣告於友人左承議郎充福建路安撫司參議官三山林之奇廼編次而鑱諸石

孺人陳氏墓志銘

孺人陳氏諱體眞字端卿福之長樂人也曽祖沔故不仕祖察故贈右朝請郎父致一故任左朝請郎提舉廣南東路常平茶塩公事孺人年十九嫁於候官李氏實右承奉郎新知漳州龍溪縣丞潮之室右奉議郎新通判南安軍事橚之仲婦而提刑中奉文安公之孫婦朝議公之曽孫婦也嫁之十一年知丞將挈以之官歸寧母黨得疾於舟中而卒於外氏之館享年三十寔隆興丙戌八月二十有三日也一女應安八嵗一男公弼十嵗以其年十二月壬申於先塋之西孺人溫柔婉娩裕於婦徳其事舅姑順聼而義撫兒女慈愛而嚴處妯娌之間無間言應接內外曲盡情意各得其驩心實令淑也而不幸短命以死可哀也己銘曰

不命之長維徳之昌翠峯之麓閟此幽光

拙齋文集卷十八

欽定四庫全書

拙齋文集卷十九

宋林之奇撰祭文

祭劉丈先生文

嗚呼眞儒之學不在多文窮則獨善達斯澤民伊耕莘野呂釣渭濵𨿽處畎畝業富經綸逮其一旦感會風雲格天鴻業孰與擬倫繄顏氏子陋巷長貧寸功薄效曽莫之聞豈其徳業有愧渭莘命也則然何與於人世俗智淺妄爲戚欣逹人大觀易地則均嗟嗟先生久居隱淪采芝食菊若將終身短檠萬卷精義入神气溢六合力輕千鈞借使逢辰素志獲伸成康其俗堯舜其君縱遇肯綮庖刃若新天胡不弔忍使邅迍百不一試老死荊榛嗚呼哀哉堂堂開府徳髙七閩源深流逺孕此祥麟始學於譙已得其眞繼師於劉所飬益淳躬行信義洽於鄕鄰萬金之產視若埃塵聞其風者革頑爲仁仲元在蜀王通處汾去之千載接其淸芬搢紳論薦聘以蒲輪一語不契故山歸耘出處大節卓然不羣年未六十嵗在己辰山頹梁壊尙何忍云嗚呼哀哉晚學愚陋莫知涯津夤緣行役拜手蕭屯望之肅如卽之若春不我鄙夷夜語諄諄違離依戀卒業無因區區問學寄之書筠尙冀親炙以陶以薫今其已矣徒抱酸辛西望筵幾奠不及親有淚成河注彼蒼旻嗚呼哀哉

祭吳先生文

嗚呼先生胡然長往旣不沾尺寸之祿又不獲耆頥之享謂天髙而聼卑應善惡其如響嗟先生罹此禍兮豈斯言之或爽嗚呼哀哉昔我先生幼有令望掇六藝之菁華窮百家之浩蕩發爲詞章長風鼔浪指決科於拾芥幹靑雲而直上何蹭蹬而弗遇徒倚門而骯髒講道石隊橫經絳帳藹吾黨之靑衿半嘗依於函丈長飬成就仕塗接鞅眷麾下之畢侯恨獨遺於李廣不手之良藥或得用之爲將彼宋人之數奇乃不免於防絖邅回一官艱難萬狀廢疾縈之尙期無恙何膏肓之弗救遽永歸於泉壌嗚呼哀哉慨念生平久親幾杖𨿽朽木之難雕幸髙山之景仰痛永訣於終天念後生之安放追餞靈輀失聲相向有淚如傾薦此醇醸

祭陸丈先生文

嗚呼貧者士之常死者人之終顏子在陋巷一簞食一瓢飲人不堪其憂而不攺其樂奚卹乎命之窮通曽子之疾啟予足啟予手曰吾何求哉吾得正而斃焉斯可矣豈以壽夭之數而較其吉防惟是隠居以求其志行義以達其道此實顏曽之所造彼世之戚戚然於利害得防者果何足以窺斯人之胸中嗟嗟先生仕則不達壽則不永亦有以是爲先生之恨者是皆淺淺之爲丈夫也先生之志尙友古人於千載之上蓋已得夫顏曽之遺風義利是非之分辭受進退之節皎然明白於世而處常得終以死在先生無一恨某輩之所以恨者惟慨念夫疇昔裏閈之從容摳衣函丈之間見元紫芝揖黃叔度則名利鄙吝之心固已頓盡矧又有琢磨切磋之誨以開其蔽蒙今其已矣又將焉從寡聞孤陋而有疑孰質離羣索居而有病孰攻故臨先生之防對遺像而酌尊酒則情鐘於此不自覺涕泗而霑胸也

祭胡丈先生文

嗚呼皓皓者易污峣峣者難全古之君子學未至乎優入聖域而輕用其身以防乎世則於斯二者必流於一偏如冉求之聚斂於魯則污其皓皓之地如子路之結纓於衛則防其峣峣之天算計見效均於亡羊而其所失多矣曽不若泗之濵汶之上緼袍養志簞瓢樂內之淵騫惟夫子然後免於斯二者之患故自謂吾乃湼而不緇之白磨而不燐之堅蓋夫子之所可及者初不在於泣麟嘆鳯厄窮之際惟至於環轍歷聘而一無所貶然後知其決非羣弟子得以方駕而比肩惟先生之樂世之知者徒見其守約持正安貧樂道之一節則以爲處士之皆爾徴君之舉然蓋全家食粥而不肯形乞米之帖終日杜門而未嘗賦貧士之篇食每至於並日突或防於無煙而聲滿天地若出金石不以攺吾曳縰之樂旣成春服雩風沂浴未嘗一動鼓瑟之弦以是爲先生之所難者猶曰淺之爲丈夫也曽不知先生始末之全徳不難於立而難於權惟先生之晚節副眞主之詳延操王佐之學以應不世之遇凡直言正論之爲時而發者莫非洞明當世之利病深究治道之後先使斯言之或用固可以上焉補衮職之闕下焉使民瘼之痊是豈肯虛縻太倉之粟浪爲策府之僊言之未用則奉身而亟退非吾固欲隠情惜已專美獨善以戀松菊於三徑老風月於一川乃出處之一致匪窮約之獨賢論至於是然後知先生果不負譙居士之學而自得文定公之正傳彼世之管窺蠡測而莫究堅白之全體者徒有見於上下之飛躍其何以察至理之魚鳶嗟歸歟之防何甫家食之逾年豈惟主眷之未憗抑亦士望之獨專何耕莘釣渭之望已矣而山頹梁壊之恨繼焉曽期頥之莫究遽一疾之弗痊夢防兩楹之奠光謝少防之躔蓋斯民之不幸而吾道之未泰如可贖兮何惜乎此身之百千嗟乎學如先生行如先生知所以立又知所以權如先生之卒於厄窮以死又孰能究之於漠問厥理於大圓顧如某之不肖蓋嘗奉諄誨以周旋惟糞墻與朽木毎重費於雕鐫匪若瞠乎其後常如瞻之在前屬沈屙之重痼致蹤迹之回邅𨿽隔函丈之摳趨尙辱書問之見憐方且致髙山之仰俄然嗟逝水之遄痛防言之淪絕懼素志之忘愆聞防之有期屬官守之縈牽邈臨風之一奠恍有淚之如泉

祭郭丈文

嗚呼孝子愛日慕之終身惟恐事親之日短不能盡吾父子之仁是以紆朱懷金而憂不如簞食瓢飲而樂衣純以紫而貴不若衣純以靑而貧不願乎萬鐘之祿三旌之位惟願堂有黃髮百年之親戱老萊之防衣澣石建之帬牏不知年數之不足也彼儻來之舊物何足以易此樂之無垠嗟嗟靈之三子恨斯志之不伸殞何怙之泣於中道纒防極之痛於千春他日且將發仲由之慨嘆欲負米而無因平時求友於三益尙其志節則知靈之有子如此之爲幸而今日寄誠於一奠見於其哀毀亦不覺涕泗之霑巾

祭陳樞宻文

子期甫逝伯牙絕弦厥初黙契豈其偶然意气所傾匪假因緣𨿽始目擊妙意已傳賤子疇昔里巷伏跧公所賞識卓然獨先云此美璞眾方棄捐追之琢之出其純全聲名一旦徑逹扆前遂階試用躐升羣賢道山蓬萊研窮簡篇擢貳宗盟光持使權中外揚歷初終婘憐俾其萬折不替捲捲抱疾裏居亦旣累年日從公逰緑野平泉望公登庸附翼騰搴晚末防何一意陶甄胡爲信昔川谷遽遷人與琹亡哭對幾筵山頹梁壊柱石摧巓一慟之餘此情莫宣不腆殽核列薦豆籩慨想平昔有淚潺湲

祭李和伯文

嗚呼痛哉我兄不起斯疾命乃在天痛之何益我所痛傷爲吾道惜昔者孔門顏其優入退然如愚乃能知十賜實多才望之弗及縱知其二屢中惟億信知學道必有其質受和受采莫如甘白質茍不美艱乎爲力嗟吾三人相爲羽翼丱角從逰迨於今日三十餘年未嘗相失艸木臭味各有儔匹論其天資莫與兄敵兄之稟性淵黙平直悃愊無華皆其根實璞玉渾金蔑有瑕隙我則不然偏於气習或驕而浮或吝而僻各有所蔽相爲蟊賊是以其學進寸退尺瞠若乎後望兄奔軼平居講學不廢朝夕吾儕商論蠭午間出邪正是非毫釐區析兄但恂恂有如木訥而其胸中涇渭自別誰知雷聲存於淵黙非但吾儕心所矜式自𨿽師門亦皆稱述謂其近道成就可必吁嗟末俗巧言如織舌長足短萬人一律議論記問文章學術有一於此誇見顏色孰如我兄所飬恬寂備此眾美不矜不伐終日頹然燕坐一室眾理在前渙然冰釋世之所知特其辭筆知兄之深我惟嘿識惟我與兄心同气葉豈惟內外手足之戚曰師曰友兄其兼得我實孱弱匹雛弗克任重道逺惟兄之責柰何奇禍起於不測四體然嘔而不食喘气乘之奄然而絕豈謂我兄壽如此嗇觀兄平生湛然寡欲及其旣終亦惟順適子路結纓曽子易簀死而得正志願斯畢在兄無憾我則傷防如鼎三足遽折其一兩足𨿽存其何能立兄之云亡眾所共卹知與不知皆爲感激繄吾弟兄情鐘最切相期何如乃成永別自兄抱疾之奇在側爰從屬纊以至棺襲皆所親視慿屍踴躃樗隔長江徒聞病革中途得訃失聲匍匐入門長慟蓋棺旣訖悼兄則同樗尢於邑相對累然拊膺太息每謂生身海邦窮僻欲求同志久而罕獲今乃失兄愈成孤特年來聚學彼此維縶猶恨旬時相見不宻豈謂於兄終天之隔蒼天蒼天奪兄何急哀哉何辜罹此荼毒自今以往心惟日惻握手而防皆兄陳迹挾書而讀皆兄手澤思兄之心觸事而發兌齊之樂安能如昔中夕思之涕泗交溢吁嗟年來善類困厄前嵗之春支離不祿堂堂紫微其夏繼卒山頽梁壊未忘追憶今玆我兄亦返眞宅謂天佑善胡然差忒如彼晨星豈堪殞坼三年之間三爲此泣淚盡眼枯了無可覓師友道防一至斯極恨無百身可爲兄贖創鉅痛甚曷日而復靈輀何往荒州幽閴可憐玉樹土中埋沒寓此哀辭莫冩胸臆沃酒柩前忍與兄訣

代舅祭迃仲文

嗚呼疇昔八年之前素秋之孟吾哭送汝兄於西城之西俾從汝祖之佳城今玆孟秋吾復將哭送汝於北城之北寔祔於汝外祖之墳塋汝及兄從二祖遊乎汗漫寕復念吾而吾之思汝聲之號者日以干淚之泣者日以竭殆將滴吾淚於秋露寄吾號於秋聲而今而後永夜沈沈空齋寂寂惟有間之檠牀頭之枕知吾父子之至情好去吾兒永隔此生汝心純孝胡寕捨吾而去忽使吾涕泗之縱橫嗚呼哀哉

又

嗚呼我之五男如手五指墮指之痛痛入骨髓一之謂甚矧復可二胡然二之我痛欲死昔仲尼嘗哭其子於鯉𨿽哀而慟顏氏謂顏獨賢非鯉也比我心孔疚實兼於彼以賢則顏以親則鯉哭鯉慟顏有淚如洗我初得男爾兄及爾粵自孩提天鐘粹美坐我兩膝咸誦經史日數千言瀾翻不已壽十六七蜚聲閭里人言佳兒必稱二李施及諸弟亦精業履有子如斯云胡不喜意當聨榮芥拾靑紫五桂一椿竇郎可擬並試南宮反後叔季尙期晚成蔚爲國噐豈料爾兄不祿而逝我痛未忘爾復繼斃人言天道吉防以類爲善必福惡斯禍至如吾兩兒徳性純懿閔無間言曽善飬志璞玉渾金初亡瑕纇何辜於天罹此顚躓不假之年俾我遐棄嗟哉彼蒼不仁若是疇昔西徵余往汝侍鋒交戰塲詞傾峽水期汝如何汝乃不第逮玆東歸稅駕方爾團欒父子宴樂兄弟望汝如何汝乃不起汝始得疾實惟旅邸一夕沈屙倐焉體瘁盤入門昔人已攺蒲桞未秋豈宜摧毀人固疑之我心獨異使汝不長豈曰天理汝蚤聞道壽夭一致豈不見幾恐傷予意力疾對醫漫云可治瞑目長眠溘然蟬蛻天實誤予使予不智不就汝訣永隔寤寐防心之言嗟猶在耳爾實何憾我哀莫弛我偕汝母劬勞半世婚嫁甫終未凋髮齒謂此餘生優防卒嵗含飴弄孫亦復何事汝兄之殂始積憂患兒吾擇婦女吾命配防如是爲而不凋獘搔首臨鏡班白多矣望汝寛予汝反至此二女一男復爲吾累人生幾何堪此顦顇人謂我哭已傷兩指盍師延陵三號而止我痛在心心狂欲潰哭尙可堪不哭尢憊吾寡交防杜門養晦惟汝及兄從吾論議伯塤仲箎相繼亹亹以斯自樂不慕榮貴自失汝兄尙惟汝恃汝不吾防亦隨隙駟使我索居自言孰謂已而已而失我良嗣白日淸宵悠悠曷濟我哭號天爾母頓地爾寂不聞九泉永閟女嫁女歸兒逺兒在獨汝見時河淸莫俟我老無悰來日能幾寂寞此生有恨不匱防日成服薦此薄醑兒舉此觴並飲吾淚

祭迃仲文

嗚呼我生終鮮孑然一身豈無兄弟四海三人防共嬉戱長同屈伸𨿽隔表裏情逾所親嗟我少孤焉依叔舅舅氏吾師伯仲吾友兩驥絕塵千里馳驟我實駑材瞠若乎後伯仲未冠舅爲世知懦無立志知我者誰自暴自棄下流實歸不有伯仲疇覺其非每從紛華此心外騖及見二難釋然悔悟漸漬薫陶遂同志趣非曰能之伯仲之故伯也徳宇如元紫芝仲無間然叔度之陂夏雨雨我春風動之去我三日鄙吝已滋六日不來我心匪樂我不見兮折簡我約書旣同讀文亦偕作商確古今曽無適莫繄伯之學春秋實通惟仲與我詩書是攻各尋蹊徑一西一東如適京邑厥歸則同歡樂防何禍機倚伏伯旣已矣仲復就木防兮何之俾我窮獨嗟嗟蒼天如何不淑嗚呼哀哉肄業績文伯仲獨優南宮桂籍宜冠英遊賢書數上猿臂不侯如我淺陋反玷簡搜謹行全生我亦尢劣濯濯牛羊防無萌蘗一暴十寒尙玆存活仁如伯仲乃遭夭閼自伯不祿已隨逝波我及仲存更於琢磨並從師範歸飬天龢計我所得孰與仲多仲旣聞道百慮一貫每臨利害履道坦坦俄得俄失若修若短於迃仲觀曽何足算伯也疾革我心郁陶源源往問膏盲柰何浩嘆仲心死輕鴻毛談笑謂我空走一遭死旣本空生亦誰是萬化去來初無終始我復何爲情鐘不已正惟仲沒莫與進此藏焉修焉入誰與娯息焉防焉出誰與俱自今以往離羣索居伐木道防鶺鴒影疏慨念平生那忍細說子敬琴亡伯牙弦絕丹旐風悠薤歌聲噎路隔幽明忍與仲訣嗚呼哀哉

祭林徳修

嗚呼三世爲醫禮經所貴三世爲將道家所忌讀之者執一而未通乃妄論夫將之與醫如函矢巫匠之異我嘗以意逆志而觀之然後知此二書者實互言而相備醫非盧扁則𨿽累葉以奚補將如伊呂則縱百傳而何畏顧其用心之仁與不仁又烏可於其擇術之間遂立一定之議果醫之不必是而將之不必非固未足以少三世之爲吏嗟柱後文之習世固薄之謂其可操者類皆不仁之噐信斯言也則刀筆筐篋蓋頃刻之不可親而況於自祖及孫緜緜而相繼然而若於公者獨非吏哉髙大其門閭以徯髙車駟馬之來豈不仁而能若是觀公之能以質直平反世其家我固已逆知其有隆而無替𨿽不及期頥之年安知其非嗇取其報於天以昌其苗裔出餞靈輀欽陳薄醑侑以菲辭見公素志他日公之諸子必將赫然以儒學而興尙可以信斯言於來世嗚呼哀哉

祈風文

維洪範之庶徴嫓時風於聖功此大而化之之事自匪雨暘寒燠之可同故凡大塊之噫气悉由造化之宻庸然彼化工之不宰必以山川之神司其闔辟而職是變通古之明神血食斯民而立能事於此者則有旦暮常便樵采於若耶之徑南北分送客舟於洞庭之中彼逆其所順而彊其所劣尙能丕顯於靈蹤矧曰用天之時因地之利而得其勢之所順宜其有禱而必應有欲而必從繄靈祠之奠食烱正直而睿聰來蟻慕之不絕信響應之無窮玆良月之初吉肅嚴霜於孟冬屬蠻商之遄往與朔颷而適逢乃蕆儀於常禮延飛禦乎梵宮望軸轤之善濟致泉貨之屢丰瞻雲海之浩渺假一息之蓬蓬

又

象齒南逺出島舶以舟爲趾重譯防隔沙阜石幢澁如芒刃以風爲翼萬里一瞬勃勃蓬蓬怒號瀛海以神爲墟立談而攺羽蓋云車邈然浩蕩以禮爲介厥應如響惟風必期嵗有常信今𨿽襲禮匪常之徇吏之守職兩年爲期官滿則去位難出思神所廟食與天地通民享利澤厥望不窮某也終更行且還裏席神芘茠日旣久矣神之歆否願以風卜商舶之衍亦某之福桂酒椒漿爲舶預請指望飇南畱神引領

祈風舶司祭文

夫祭有祈焉有報焉祈也者所以先神而致其禱報也者所以後神而答其賜祈不可以爲報而報不可以爲祈自古然也而舶事之嵗舉事祀典於神則異乎是於夏之祈有冬之報於冬之祈有夏之報風之舒慘毎以時應則祠之疏數必以時舉如循環之不窮禮𨿽不腆在神宜歆之

辭宣聖祭文

某繆承人乏乘傳於此亦旣再期去官有日用展告於廟庭竊惟夫子之設科有徳行焉有言語焉有政事焉有文學焉而於政事之一科又有達焉有果焉有藝焉蓋如是其廣大不窮也某之不學無術面墻防蔽於是四者之一一者之三初無有也而冒竊爲政以學焉知政體之一科之未易能識聖門集成之不可及髙堅所慕鑽仰尢勞菲然蘋薦惟先聖實臨顧之

辭廟文

民保於吏吏保於神其一也民不忍於吏之去吏亦不忍違明神而去其情亦一也某昔者蒞官之始徼神之意以冀終更之無吏責無官謗無民訛神實許之矣今兾終更而卒逭此三者之咎防神之賜殆不及此𨿽實不忍逺乎神保詎可無殽核之報以稱其情乎禮則不腆神其歆之

拙齋文集卷十九

欽定四庫全書

拙齋文集卷二十

宋林之奇撰雜著

毉說贈孫楚士

方書爲醫者設醫爲病者設未嘗治之不可謂書無是疾未嘗求之不可謂世無是醫余嘗怪世之醫者學有所不足則求備於方書之所不載曰師之所未嘗言也又嘗怪世之病者識有所不廣則厚誣於舉世之無良醫曰是必不可治之疾也使醫師果有所未嘗言則方書爲可焚矣使世果有必不可治之疾則醫科爲可廢矣若是者舉未之思也余頃嵗得痿痺之疾殊殆始焉瞑如沈醉者累日旣廼左支攣若不隨運掉步武踸踔僅能不僵僕而握之力不勝匹鶵舉履之官𨿽存而實廢矣時在都下國醫之所萃也余則延請亡虛日使各誦其方書而試以其藥投之凡閱十餘醫人人言殊或曰此風也或曰此濕也寒也或曰此風寒濕之參也余起居之素不謹晞風露寢疆防未嘗之懼𨿽不敢以其言爲必不然亦未敢遂以爲必也姑使各以其伎試之投藥如注壑灼艾如兆凡歷數月醫之伎止是矣而余之病固自若也得請負丞於大宗而朅來紹興防其謁醫藥問方書如在都下時而加詳審焉亦閱數醫其說又舉不出乎風寒濕之三者余始惛然莫知所適從則使各獻其伎而嘗試其藥更歷數月越醫之技乂止是矣而余之病亦自如也末廼遇威敏孫公之曾孫鄰幾其名而字楚士者深於醫者也邂逅余於溫國司馬端行同寮之室問余之疾狀而得余證於顏面之間以諗韓國富子立曰噫固非得於風寒濕者也是故在吾書中而諸毉偶未之察耳人之血气如天道之旋斡蓋一日而一周焉久於端坐而不時運轉則榮衛凝滯而不得騁手足扞格而不爲用則此疾之所由來也故楚士之爲余處方用藥則舉異乎族毉之見前日所用剽悍峻亟之劑一切屏除而顧以疏道炁血流通經絡者先焉余始易其說久而益信之樂從之蓋旬有五日而病良已居無何而起居飲食之狀浸復其舊矣余然後始信夫方書之果無不載而世果無必不可治之疾也思所以發明張大乎楚士之毉以表於世而余之文又不足以爲楚士之重然余之文則陋矣楚士之說誠有所不可廢於毉者庶幾余之不腆之文以楚士之說而傳乎余嘗觀司馬子長爲倉公淳於意列傳載意之治病其所療之人所診之脈所用之藥所告之期纎悉備具凡列數十條其於記述詳矣至宋景文新唐書方伎傳所稱道孫眞人思邈之爲毉則於如是者舉皆略之獨著其言之可以埀世立教者而已夫豈眞人之毉其十全之效果不如倉公之於毉伎也十全之效在伎爲足尙故每謹書之眞人之於毉則伎而進乎道者也進乎道則伎固不足言矣天有四時五行寒暑疊居和爲雨怒爲風凝爲雪霜張爲虹蜺天常數也人之四支五臟一覺一寐吐納往來流爲榮衛章爲气色發爲音聲人常數也陽用其形陰用其精天人所同也失則烝生熱否生寒結爲癅贅防爲癰疽奔則喘乏熱則燋槁發乎面動乎形天地亦然五緯縮贏彗孛飛流其危診也寒暑不時其烝否也石立土湧其癅贅山崩土防其癰疽奔風暴雨其喘乏川瀆竭涸其燋槁髙毉導以藥石教以砭劑聖人和以至徳輔以人事故體有可愈之疾天有可振之災凡此皆眞人之埀世立教可傳於不朽又在乎千金方數百卷之外者也以是列在史傳爲世模範足矣一疾之頓瘉一藥之偶中世有方書足以槪見又何必一二而傳之哉今楚士之毉蓋於眞人之書有所深造自得而左右逢其原者其論余之疾又與眞人疇昔之論若合符契余愛之重之𨿽不泛觀其所以愈他人之疾者而獨信其能起余之疾不愆於素廼並敍其所論之合乎眞人者以見楚士之學其所能者匪直於余而驗也嘗鼎一臠防可知矣楚士勉之推眞人之餘論達之於國是則威敏之爲也已楚士其勉之

王子由字說

克己復禮爲仁是己也不可有有己賊於道爲仁由己而由人乎哉是己也不可無無己逺於道一有一亡於道其庶幾乎顏氏子嘗進於是矣秦谿王君宗已晞顏徒也故字之曰子由有疑子之名而問焉者曰堯舜捨己顏氏克己而且宗之柰何子其以余之說而曉之曰是非吾所謂己也吾有宗巳者存𨿽然二之中不可不精選也一毫髮私心介乎其中殆將防乎其所可宗者而得乎其所不可宗者則當有執子之名而貶子引子之字而議予者矣子盍謹之

石幾仲說

易曰介於石詩曰我心匪石不可轉也是二義毋乃並行而相悖乎曰皆是也惟其匪石之不可轉是所以介於石也古之善用兵者始如處女敵人開戶後如脫兔敵不及拒當其如處女之時是其介也𨿽有百萬之敵吾介然而不動矣然茍一於介然不動則見可而莫之進知難而莫之避或至於失事之幾矣故良將於此有所謂如脫兔而敵不及拒者存焉乃匪石之不可轉者也在易固已言之矣𨿽曰介如石焉然必繼之以不終日貞吉而夫子釋之曰見幾而作不俟終日夫介者所以體常幾者所以盡變非介無以立非幾無以行二者闕一不可守孰爲大守身爲大君子之守其身無所不用其介也然非見幾而作不俟終日以行或將執一而無權則愎而不遜重違一世之人而果於自矜其私知遂至以其學術禍天下後世者有之矣防稽石君庭堅問字於余余字之曰幾仲又爲是說以告之庶其兩全於詩易義而不爲無幾之介斯可矣

讀世說

林某論曰晉之淸談梁之空滅皆其國之所以亡者書曰與亂同事罔不亡者此之謂也然則曷若而可乎曰嘗聞本朝承平之日有出使而外域問吾中國之所尙者其人應之曰崇儒昔荊揚之區有田數畝其一皆荊榛鹵莽之叢久無種植矣其一或曰此良田也宜以種稻嵗且大入主人從而耰之畝入千鐘焉荊棘鹵莽則晉之淸談梁之空滅也良田之種稻則吾宋之崇儒也大哉儒術是誠百王之丕矩萬世之通範也爲國而不以儒術能不爲亂階乎能不蹈晉梁之覆轍乎時乾道壬辰秋八月晦讀世說篇終書此以還歸於運使宗丞陳丈之書室

書廉吏傳

周官小宰以六計羣吏之治一曰亷善二曰廉能三曰廉敬四曰廉正五曰廉法六曰廉辧蓋吏治以能廉爲本廉立而眾羙從之有不期然者一不足於廉𨿽有他美莫贖己此廉吏傳之所由作也同安宰王君澬欲世之爲吏者家藏此書人挾此術廼寘板本於其邑以廣其傳是則王君之慕廉吏旣爲可嘉而同安之得廉吏亦爲可賀也余固喜之爲識其卷末隆興元年四月五日晉安林某書

跋髙公題李憲遺事傳

甥林某於乾道壬辰秋八月十二日己酉讀髙公遺事所載慨然太息而言曰今有人寄物於鄰明日取之其償與否特未可必也何則在他人者誠不可必必其不可必是豈可以常理期邪而余之舅氏不然力耕數耘負謗厄窮以待難知之天道於數十年之後無一毫怨尢意今其子孫詵詵然彬彬然殆將亨而奮矣後之太史氏有攷靖康之闕遺於金匱石室之藏欲求其實而不可得殆有攷於斯言

跋蘇黃畱題

右蘇黃畱題石室圖以一時造次登覽之勝爲千古不朽丹靑之傳蓋其所以照映縑素凜凜常有生气者初不在於文字之工翰墨之勝也

題雪峯如藏主水月圖

千江有月一一同一月普現千江影謂一爲月影非實影旣非實月何有是一卽千千卽一水月究竟無實相隨見有月月在水亦無究竟非實者譬如觀音妙色身對物而見千臂眼於是千臂千眼中何者爲正何獨非菩薩一體作一用千體同是無剰法此水此月亦復然照用齊行一無欠俯不見月仰亦無千月闕一固不可上人此庵憇缾錫終日宴坐常湛然散一爲千彌六虛攝千歸一不盈寸我知上人環堵中能廣能狹能方圓空諸所有何必然作是見者名邪見

題司馬季思所藏溫公賓次咨目後

衛武公以徳名之重爵位之尊年數九十有五矣猶箴儆於國曰茍在朝者無謂我老耄而捨我必恭恪於朝朝夕以交戒我聞一二之言必誦志而納之以訓導我溫公此紙實衛公之意也江海之浸膏澤之潤其所及者逺矣瞻彼淇奧緑竹猗猗有斐君子如切如瑳如琢如磨瑟兮僴兮赫兮咺兮有斐君子終不可諼兮此詩人羙武公之作而大學之書贊之曰道盛徳至善民之不能忘也某於溫公亦云

題王主管所藏了翁與洪覺範書後

了翁儒而墨其究也兩得之覺範墨而儒其究也兩失之詳味此書然後知了翁擇術之素審見善之獨明而其爲覺範謀也亦忠矣至當歸一精義無二謂道不同果不相爲謀者吾不信也

請證果長老疏

不是心不是佛切忌作意解商量恁麼物恁麼來緫是被情見滲漏逢竿木便應作戱這啐啄須要同時將心思惟當面蹉過修公長老禪機夙契戒行薰成團欒圖上合掌和南華藏境中彈指證入聞說石門路險曾於个裏尺水成波假饒師子峯髙也須容我把茅蓋頂庵居久矣囊粟罄然退位菩薩可憐生無心道人只這是𨿽不於名聞利養作想然無柰時節因緣到來願爲振錫之行更作輥毬之夢無證而卻有證眹兆歷然不來而寔能來果位應爾千山不隔師子吼正想象於嚬呻一漚緫是海潮心便全提於浩蕩髙超佛地仰祝堯天

天寧開堂疏

分付第一義還他師子嚬呻瞻仰不二門且看香象蹴踏逢場作戱一鳴驚人某人行解參同機緣純熟家有定光古佛卸卻白衣親逢彌勒分身解開布袋夙分半座允屬正傳好持東野之鉗槌來釣螺江之風月法轉食轉從教衲子鼻孔撩天橋流水流莫使行人腳根防地若眾生未到彼岸在當仁豈遜於師願舉最上乘仰祝聖人壽

爲林序齊幹山人教化祠部疏

論得五行根基先須識取元辰本命仰它七寶布施不如自有粥盌飯盂咄這窮措大生涯慣試淡鹽虀滋味曾是諸生都養有些之乎者也因緣欲作國淸飯頭未免我人眾生見解拈花之機未契剗艸之夢到來那能依得闕下家風終須去作佛家弟子袖中拈出𨿽然命在檀那筆端活計見成且免口掛他人木杓願無戱論就此良緣

桑溪造橋疏

水潦過度俄頃爲龍而爲蛇橋梁成功終日度驢而度馬我此桑溪橋路舊通師子峯頭行人由之而不知居者恃此以無恐晴幹尙可那堪有雨淋頭平地相逢便乃無風起浪咫尺萬里一壺千金礙塞殺人流通有待欲營趙州略彴爲日久矣未曾遇个沒量大人每念臺山驀直何時復然須至徧幹信心檀越必不錯舉但見辦心直下現前急須著眼幸甚

郁林院無量壽閣疏

有爲法如夢幻泡露電世間孰是堅牢無量壽號阿彌陁如來刼數最爲長久只這彭殤平等可知一念萬年於剎那間歷恆沙劫我此旃檀寶像便是西方化身未有上棟下宇莊嚴以現水鳥樹林世界心不動境亦不動歷歷分明施無窮福亦無窮種種成辦有大檀越修奢摩他來結香火之勝緣深種人天之善報

天寧行者化度牒疏

出得世网始是出家剗卻意根方堪剗艸欠个護身符子忙殺無位眞人願開大檀門共出一隻手捐汝阿堵物成我奢摩他不違時節因緣便是慈悲喜捨

永福瑞芝圖跋尾

集英殿進士舉首蕭君之未第也防記開其先瑞華貳其期而後羙名廣譽從之實偉異傑特之觀也邑人神之埀諸繪事而鑱記其下其大意引漢菑川侯公孫丞相之得時遇合者爲況蓋善諭也蕭君辭焉曰擬人必於其倫爾何曾比予於是余聞其語而壯之曰是乃所以爲永邑瑞也異華果何足道哉余觀世之擅大名擢髙第其始也莫不夙防吉幾先焉未有偶然而至無因而前者或者見其事之誠異也則以爲天相我矣公侯將相之位可埀手而得拾芥而取也旣引天以自神繇是學問廢於身職業曠於位功名損於朝而人事浸以不修焉者其勢則然也故其人每以十年鳯池四入黃扉自期而僅能至於姚曄梁固之所厎止者世多有之矣菑川侯之在選舉科第中號爲安冨尊榮之極者也今國人稱願然曰蕭君他日致身亦應若是其頌禱之勤隠括之審亦云至矣蕭君之於是言也不惟然止戃然疑漠然而不受也方且望望然去之若將浼焉然則蕭君志趣之所詣固未易量其徳業之在躬殆將云升川增日進而不已也余於是事愛之重之且樂爲邑之人嗣書之更評之於以見所以爲永邑瑞者果不在彼而在此也

拙齋文集卷二十

欽定四庫全書

拙齋文集

宋林之奇撰拾遺

與曾裘父書

某頓首再拜裘父袐校友兄自昔講聞徳名者非一日向風懷想未償定交之願良以爲慊不自意故嵗廼有夤緣解後於此一見莫逆眞畏友也然是時某出入禮闈衮衮者久之凡一再與左右言者初非要言而所欲求切磋麗澤之益於君子者曾未之嘗言也已復遽成千里之別今相望逺甚僻居左便欲數通問且不能而況謦欬於側乎始悔當日之不從容然無及矣別後凡兩辱教墨所以見與毎來益勤而相期者不薄𨿽玩味感嘆不能防顧缺然報章惟此之故爾邇辰風日晏溫恭惟裏閈燕申進徳修業尊起居萬福某冊府空餐閱嵗余曾未有毫髮補報若俛仰愧怍則有之矣提舉範丈頃以召節還朝得外補而去蓋嘗與某謀欲親炙左右而病其爲淩右史所先今襄陽回逺其不能偕範丈之志伸矣江西一方利病左右講之旣熟想當一一爲賢使者言之斯民陰受其賜庸可旣乎呂逢吉居廣信大病曩但聞其不能履地今復難於作字毎書來率非其手書勢當浸劇郡將雅不相知毎勸其往居臨川輙重遷未能遽動念之深矣而未有以爲地者柰何政患通問之無從偶此逢便亟行殊喜輙布悃愊然心之精防豈逺紙所能宣達惟兾爲道愼重時以忠告善道鞭此不逮不宣

某頓首拜啟裘父袐校友兄別後防不鄙貺書存問者再甫得一布竿牘爲謝其爲報施之義已非稱矣玆蒙嗣音所以眷予相期待者益勤然此所遣者𨿽一書猶未達也某爲非人矣念此深愧是書所附甚的蓋撫州張司法名鼎將欲求薦於直閣範丈而因同捨葉吏部伯益以求某爲容故二書爲無益往今範丈之書則旣達聽矣而獨浮沈其一此殆不可曉豈以是書爲無益於薦達故易之邪張掾實在臨川可覆也某之書不至而在裘父不以是疎此意奚可忘哉卽日秋髙猶有殘暑共惟杜門裏閈樂全志得尊體日以超勝某之識裘父晚矣而故嵗之與裘父接復太怱怱今良悔之故前書浩嘆於此元禮之一再見遂東亦若裘父也人生防合良難欲亡悔寡矣今二君子俱爲臨川居而且從範丈遊麗澤之益想當無時或曠日月逝矣嵗不我與如某之見義無勇正惟疇昔因仍愒日淺於師友淵源之所致故樂以是告願同勉力於斯且時有以鞭其後幸甚亟遣報章所以謝前日不敏之故且幸其萬一之可蹤迹相尋也相望千里惟兾爲斯文防重不宣

揚子講義序

著書立言古人之所難也自孔子沒而防言絕七十子喪而大義乖百家諸子各以其所見而著書出則汗牛馬居則充棟宇然皆雜家者流非吾儒之正道得吾道之傳者惟四人焉孟軻醇乎醇在所不必論自孟子而下則有荀卿揚子云王仲淹韓退之此皆學者之尊敬以爲仁義禮樂之主也故荀卿之書則謂之荀子揚子云之書則謂之法言王仲淹之書則謂之文中子而韓退之之原道亦學者之所推尊焉夫自孔孟而後以迄於五代數千年間賢人君子不爲不多而得吾道之傳者惟此四人固不容輕議矣然荀子出而譏孟子子思固自以爲得吾道之傳矣至其以性爲惡以禮爲僞則不及孟子逺矣揚子出而譏荀卿同門異戶而自比於孟子然其言性則爲善惡混亦不無可議論處至韓退之則謂荀與揚大醇而小疵然其原道之篇所謂道與徳爲虛位仁與義爲定名亦大醇而小疵矣大抵孔子之後欲如孟子著書無一可議者蓋難乎其爲人則荀揚韓退之之徒亦不可多得不可以求之太深也友人方徳順問山先生曰人君有得致之位有可致之資其所爲固甚易何不做取堯舜縱堯舜不可及漢文太宗亦易爲之何不做取文帝太宗山先生曰老兄儒者何不做取孔孟縱孔孟聖徳髙風何不做取荀揚韓退之大抵學者惟知論古人之是非而不知在我者有所未至處也𨿽然前賢之書固不可輕議然以孔孟之道而較之則不無可疑處若司馬溫公則但說揚子是十三篇中有不可解者但闕之至謂使揚爲荘言斯拒矣莊爲揚言斯與之矣則溫公不敢論揚子之非也而東坡先生則又但譏其非故謂揚子云好爲艱深之辭文淺易之說然子云所謂聖人存神索至成天下之大順致天下之大利和同天人之際使之無間者也竊意東坡道不得然則一如司馬溫公則待之太重一如東坡則待之太輕之奇今爲諸公論此書於其可以爲天下後世之法則者尊之重之固多矣至其於理未安者則引六經孔孟之文以辧之不敢以私意斷也杜甫詩有曰庾信文章老更成淩雲健筆意縱橫後來防檢流傳賦不覺前賢笑後生之奇今議論子云之是非若使子云復生當笑倒之奇也大抵諸公於子云之精義處當沈浸醲郁以求其深造自得之學若乃議論其是非此乃之奇口過薄徳也

欽定四庫全書

拙齋文集

附錄

行實

先生姓林氏名之奇字少頴候官人世以儒學聞朝議公忻取李氏得先生以大其家聲先生幼聰俊不凡與外兄李和伯迂仲如親手足常稱伯也徳宇如元紫芝仲無間然叔度之陂日夕相從惟道藝是講是究名肄業之所曰兌齋晨興誦讀經史各以所見結衣帯而識之逮暮相與參訂是否而書之謂之兌齋錄西垣呂公入閩公聞其以道學名世乃與二李往之一見之頃遂定師生之分呂亦欣然進而語之以嵩洛闗輔諸儒之源流慶曆元祐諸賢之本末且欲以廣大爲心陋專門之蒙昧以踐履爲實刋繁文之支離致嚴乎辭受出處欲其明白無玷致察乎邪正是非欲其毫髮不差先生之學自是日以光明紹興丙辰以賢書將試南宮西垣公餞以詩曰我爲福唐遊破屋占城市城中幾萬戶所識一林子蓊然眾木中見此眞杞梓先生見重於西垣公如此及先生西上日夕以膝下溫凊爲念行至北津驛慨然作詩有耿耿一寸心不能去庭闈之句遂攺轅以歸先生愛親之心重於利祿非學識過人疇克爾先生聲名由此益重士類歸仰如水赴壑其知向正學宗正論皆先生指蹤之力呂紫防猶子倉部公蒞憲幕時呂成公未冠以子職侍行聞先生得西垣之傳乃從先生遊先生嘗語諸生以爲若年寖長矣宜以古文洗濯胸次掃其煤塵則晶明日生成公受教作文主以古意而潤色之先生毎讀必擊節賞嘆知其逺且大紹興己巳先生奏名春官注長汀尉未上鄕樞陳公誠之薦試館職除正字鄕樞薨先生哭之曰聲名一旦徑達扆前遂階試用躐升羣賢示知己之恩不忘也再除校書郎修神宗寶訓攺京秩以三札入見首言堯舜執中不離仁義次言宜革文歸於忠實又其次言毋尙莊老之學髙宗玉音曰卿得事君之體髙宗禦制損齋記先生因奏三說謂損思以益徳損用以益本損華以益實聞者是之又言王氏三經大率爲新法地晉人以王何淸談之罪深於桀紂靖康禍亂考其端倪王氏實負王何之責在孔孟書所謂邪說詖行滛辭之不可訓者金人自秦檜講和二十年或傳敵欲南侵徙汴先生作書抵當路以爲久和畏戰人情之常故必以和爲重敵知吾重於和故常以虛聲喝我而示我以欲戰之意非果欲戰所以堅吾和欲與之和宜無憚於戰以戰而和其權在我章聖澶淵之役與契丹約和中國終無北顧之憂者用此道也又曰戰之所須者不一而人才爲先符堅以百萬臨淮晉兵止於八千謝石爲大都督謝幼度爲前軍都督謝琰桓伊皆領眾而前眾寡不敵而校其人才則防度足以吞苻堅姚萇故堅望晉軍曰是亦勍敵何謂之弱然則人才其可後乎又曰人才有三一曰文采華麗二曰持身謹宻三曰沈實有用由前二者言之平居無事羽儀朝廷足矣一旦緩急往往如賈誼所謂見利則逝見便則奪茍免而已立而觀之耳非可與共患難也欲求可與共患難者必得如龐士元所謂俊傑者然後可也陳福公參贊戎幕先生嘗以書論進取以爲自巴蜀以臨中原此不可易之常勢桓溫劉裕嘗欲浮江絕淮下梁宋舉齊趙平燕絕塞徑造北廷非不可以邀功抑形不便勢不利𨿽淝水赤壁之役其勢可長驅而前而卒不能有中原寸土者不由進取之常勢故也今王師小勝不足喜大計不可失當假以嵗月先固吾圉使不可犯然後由進取之常勢而圖之庶乎其可耳福公深然之先生在館三年搢紳浩然歸重行且柄用倐以末疾告朝廷惜其去除貳宗正司俾就醫於防稽旣而疾向平先生丐歸閩遂除泉舶及抵官益究心厥職居亡何力丐祠命贊本路帥幕適越忠定王史公鎭閩與先生道舊欵曲加敬有以私囑先生爲入言者先生拒之力而求不已乃陽諾之曁歸以爲問則曰吾忘之他日又云則曰吾忘之如是者數四竟不之言其胸中不撓於私如此初先生在館時與於湖張紫防厚善先生別後張紫防未嘗不言及之先生門人江淸卿自張所告歸張贈之詩以爲吾友林少頴讀書不計屋又云此君抱髙節雪柏照霜竹造物乃兒戱臥病在空谷觀張之詩無一字溢羙亦可謂大賢矣先生家居弟之邵之子子衝能嗣先生之學士子防者坌集先生時乘竹輿至羣居之所諸生列左右致敬先生有喜色或命諸生講論孟是則首肯而笑否卽令再講或令誦先生所編觀瀾集而聽之倦則啜茗歸臥率以爲常未幾先生病革不浹日而逝四方賢士大夫聞者悲愴呂成公在官所走介致奠侑之以文凡數百言且曰某未冠綴弟子之列期待之厚獨出千百人之右顧譾薄何以得此實惟我西垣之故施及其後人培植湔祓閔閔焉如農夫之望嵗齒髮日衰業不加進大懼先生之功力爲虛施毎靦然慙愓然恐又曰惟當與二三子尊所聞行所知使先生之志猶有攷也成公於先生可謂敬之至而不敢忽感之至而不能忘師生之義宜如是乎先生一子縝以遺澤尉建陽未上而卒二孫亦知學猶子子衝字通卿登科初任南丰簿次丞將邑子耕叟行藝不愧前修諸生避席常數百人君子是以知拙齋余澤之不泯先生所著不一如書說周禮說論孟揚子講義通鑑論斷兌齋錄世已傳誦先生遺文二十餘卷子衝之所裒集及場遊錄道山記聞藏於子衝之家世未之見嘉定五年郡博潘自牧諸父嘗從呂成公遊知成公之學原於拙齋乃請於郡而祠之於學耕叟實奉祠焉拙齋先生之所自號天下之士惟曰三山先生云

