

欽定四庫全書

集部六

云邨文集

別集類五【明】

提要

【臣】等謹案云邨文集十卷明許相卿撰相卿有史漢方駕已著錄是集爲相卿所自定簡擇頗精自序謂棄其脫遺不可讀者存其餘可讀者其自題絕句有曰雲村病老語多嚨造次詩成絕宋腔還溯闗元論風格拾遺壇上樹旌幢蓋自以所學爲未足欲進而求之唐人也今觀其詩大抵近體居多五言有大歷之調七言出入於陳師道陳與義間可謂自知之審矣章疏切實文體裁雅潔亦多有道之言無明季士大夫求名若渴之習殆篤實君子歟其歸田後與王子揚書稱時慮更切不敢以歸爲幸乃今傳聞日駭事勢日危旦夕念北如昔之思南其惓惓君國之意視所謂去國一身輕似葉髙名千古重於山者相去蓋不啻倍蓰也乾隆四十二年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

雲村集卷一

明許相卿撰賦

蘿補堂賦【有序】

蘿補堂者從吾董翁所自名其居也祈余賦之詞曰

矗談嶺之亢峙眇澉湖之澄涵孤城值其秀爽而隱居卜於其間菅茅上覆泥堵周環恆雨暘之淋炙缺苫蓋於東南主人仰屋太息曰狡兔三窟鷦鷯一枝咸克禦外侮而圖寕居矧吾將榦前蠱燕後昆顧無所庇吾廬乎爰躊躇其搆思又般礡以殫慮衷若天啟謀與神防繄樛木之長蘿方下縈而上延彼徒贅於有餘我則病夫不完爾乃解自樹杪援之檐端補此罅隙紓彼紏纒意祖少陵之詠巧奪媧皇之權老干系諸橈棟密蔓勻於疎椽柔枝盤旋以重復修條縷絡而夤緣初蕭森兮扶疎久蒙密兮陰沈旁翳薈兮紛敷上盤紆兮擁閼逺睇兮矯龍首而鶱鳯翼廹視兮儼黃琮之間蒼玉春薦芳蕊可方杞菊夏布淸陰弗讓修竹冬雪積而玉蛟結蟠秋風振而冰弦斷續晨則云表之露下零宵而書檠之焰上燭殆造化有意毓玆堂之秀滌世氛之俗者也客有造堂下而進說曰上棟下宇中古盛制子獨矯情因陋仍廢夫瑣瑣數椽革而剏之曾不費子下筯之需潤筆之賄也主人囅然而笑適然而興顧謂客曰昔嘗議斯役矣圖厥新恐彰先陋而兢俗侈葺以故懼蹈前愆而貽後累又嘗博觀今昔之變矣耽耽巨廈巍巍崇宮防地千尺在天半空計其壯麗悠永將與金石者同亡何勢窮理復化爲塵蒙而已矣而此堂特借蘿以補茆任造化之經營役陰陽以刻雕潛徳培其本余澤潤其標吾聚族處於中也寒露不吾淒赫日不吾驕雷電不吾震撼風雨不吾飄颻容與委蛇其樂陶陶矧其易故增新我財不靡巧構密架人力不勞惟歷嵗之愈久則維持之益牢蓋造物者輟其功則斯堂方就圮也而子得無以吾論爲過髙乎方將結陋巷爲芳鄰追巢居於太古味道徳之腴狎詩酒之侶摽俗子而出諸戶髙臥濶視藐富兒之土木齪齪防壤蟻垤無足數也言未旣客謝曰命之矣逡巡而退

毖齋賦【有序】

東藩憲使原博查公榜其燕居所曰毖齋屬予賦之

於維美人之修嫭兮時兢兢以自防胡伊今之廼然兮童而習之以爲常繄淵源其有自兮馴充養以成章親肇鍚以嘉名兮曰約乎吾知爾之鮮失也師又傳之要防兮曰愼哉授子以予所自得也赫吾君仍寵綏兮曰惟毖焉予女嘉欽重巽之旣申兮圖顧諟於不遐絢書紳之被躬兮顧曵婁其有時盤觴幾牖爲之銘兮懼造次之或違惟退食有常所兮爰髙揭於楹楣時仰止以斂袵兮俯而凝神以覃思警心目於旦旦兮昭面命而申耳提大哉王言兮厥義兼乎父師矢畢此生其無負兮毖爲守身一字之符奉以周還而弗之墜失兮紛昌披以躑躅恣睢逞逸莫之檢制兮肆決繩而逾墨儵犯患以冒災兮嗟噬臍其安及旋名敗而親辱兮迄防躬而危族惟昭鑑以痛懲兮彌惓惓而自朂羌何以躋於明兮匪前修焉所程出門儼如賓兮使民肅大祭之承凜燕居其猶齋兮承事畏於奉盈出往遊衍嚴昊天日鑑兮矧夫立朝任使遐不惴惴於春冰抑聞無隱弗顯兮必愼屋漏而布於明廷無防弗巨兮能勤小物而大患以平無邇焉其弗逺兮決吾心之善利而千里之外萬世之後有徵毖將若此庻防其無憾兮功以純而用以宏曷啻有辭於父師兮而君賜以稱闖然聖賢戶閾兮豈惟表於周行辭曰猗與毖兮徳之載兮敬惟輿兮轍則義兮於不已兮由聖軌兮吾與子同逝兮

哀逝水賦

哀哉水之爲物也浩浩乎窮四海而委形混混乎歷萬川而流行繄蒙泉之始發兮或檻出而旁通洎靈液之啟祕兮亦壑赴而科從上無髙之不自兮溯銀潢而爲蹤下無深之不入兮渺溟涬而爲宮載四遊以爲極兮涵九提而爲封浴兩曜而出入兮吞列宿而渾融彌三湘而澷七澤兮蕩垕靈而浥太空若乃時雨驟集潢污橫流八埏伊阻平賦悠悠黃河逆上地軸橫抽沮洳成淵絕巘成丘禹功莫展丹績奚收及夫靑娥告令白收秉權洞庭葉下吳渚楓妍潢歸潦縮澤枯隰堅海斂而碕露磧江收而渚呈壖其往奚歸其泄何宣吾但見其亙古今繼日夜而東馳而日益長往而不捨指虞淵以爲途兮迅方壺而遐徵去益逺而返無由兮何西歸之可憑謂尾閭之復宣兮气益充而滀渟遂蒸蓊而上下兮爰循環而相仍噫有是哉天地之生賴气以成輕淸上浮重濁下凝浮凝定位乾坤以名流峙羅列二气之餘維斯水也一六之符气入而盈气縮而虛窮邃古而一軌豈斯今之可疑鑑斯流之不返撫人生之胡爲羌朝露之易晞慨夕槿之就萎目睠睠兮若存魂飄飄兮如馳豈夫人之諐殃兮將修與短固有定數數固有之兮吾且信其必由理而寓理旣宰斯兮諒惟善之是畱胡於今之不然兮乃背馳而殊路玆旣執欵誠而履柔淑兮獨中道而顚僕將修正之來咎兮抑此數適因時而畀賦每撫膺而浩嘆兮涕橫墜而莫禦噫欷閨門掩兮夜寥寂香徑空兮杳無迹靑鸞沒兮金鏡塵寶猊冷兮沈煙息中饋空兮伏雌在蘋藻芳兮寕復采哀招九復兮魂不來白日忽兮掩藹渺深情於溟漠寄逝波於東海托汍瀾而通勤瀝余衷而莫悔觸余目而增欷攬予心之芥帶水濺濺兮東馳日杳杳兮西飛送鴻兮三太息夫人一去兮何時歸

雲村集卷一

欽定四庫全書

雲村集卷二

明許相卿撰詩

五言律詩

晚晴

苦雨連旬日初晴一振衣殘云依海嶠新水到柴扉僻性嫌山淺塵緣與世防斜陽疎樹裏淸影日邊歸

暝色

暝色狹斜路幽懷長短吟殘虹猶薄海髙鳥漸依林去住從吾道艱虞熱壯心燕云愁直北望斷欲霑襟

霽色

霽色林廬晚愁吟野水灣斷雲虹外雨殘日鳥邊山海宇堪流涕朝班只彊顏獨嗟身世拙早見鬢毛斑

江上

天塹東南限神功混沌餘波濤來楚蜀雲雨被揚徐旅泊水村寺霸圖煙艸親庭眇何許倚望獨躊躇

秋熱

秋空驕剰暑客捨困炎曦檐防時呈技淵龍或守雌山云瞥眼度江月近人宜趺坐晚風榻焚香了化機

久雨

兀兀憑誰語悠悠只獨棲雨深山更靜溪漲岸全低日月書生老風塵世路迷新晴散孤悶村酒正堪攜

鄕思

目極南云迥時驚北新栩然靑瑣夢尙爾白綸巾恐負平生學常懷寂寞濱潞河秋水永何處是歸津

夜坐

獨坐憂思集悲歌夜色遼疎林明逺火靜院急寒潮戎壘江南徧天閽冀北遙秋空穿病眼何日遣嫖姚

又八月望夜玉帶湖泛月

良夜不可負歸人還自畱天閒多病客月占兩中秋逺水疑通漢輕風穩送舟露華淸到骨寒意問羊裘

送蔡天鍚

鄕國來何晚風塵別更難天空落木外路迥朔云端意气時看劍悲歌防控鞍春風消息好爲報浙河幹

夜過前峯僧捨

病客迷津舫淸宵古寺門燈明深樹閣僧住逺人村煙月自良夜江湖多放言雲泉有舊約投老欲終焉

雪行和鄧士魯

雪意已彌望馬蹄還復行歸心先鴈逺病眼獨山明落落同塵迹悠悠和古聲撩人柰佳句孤燭守寒更

宿石門山房

塵土三年夢雲林勝日遊小招聊擬賦多難獨憑樓月色千山午江光滿意秋心期應共汝投老白蘋洲

瓶山

小築不逺市髙情還傍山塵緣甕天外風味麯生間瓦枕乾坤夢籜冠煙霧顏因君懷舊隱海上紫雲灣

贈何山人

愛酒何山子經年事逺遊雲煙防兩屐湖海一扁舟白眼無遺勝靑囊有祕搜更休談望气那復問封侯

章廣文夜至

孤燭十年別淸尊今夕同宦遊談歷歷衰病閔忡忡稅駕逢身健移家得嵗丰浮生能防防搔首嘆萍蓬

夕泛有懷

幽意忽有屬呼尊上小舠乾坤新化理湖海眇逋逃水混秋空逺山畱夕景髙平生攜手好嵗晚隔風濤

睡起

假寐憑殘易瞢騰過晚鐘斗旋秋气肅山應嵗占丰潛躍從吾道暄涼自虫腐儒經世業多病已成翁

大雪攜鶴觀瀑

初雪壓髙帽羸驂揚逺鞭玉龍僵欲死白鶴舞爭妍山僻地無主骨淸吾欲仙長吟雜孤唳歸路晚翩翩

晚晴

嵗晏田家隙晚晴山日溫幽人神獨往古意俗誰論陳迹雲霄路閒身造化恩風檐髙士傳曠代有知言

再遊蘇臯祠

路憶秋風舊時逢燈事殘林深天忽暝春淺午猶寒畵壁蛛絲縵苔碑鳥篆刓自憐蹤迹野到處得盤桓

晏起

晏起曝衡宇初春風物幽晴巒澄野旭融雪漲寒流謝俗飽閒味逃名疎貴遊仙人眇何許吾亦擅丹丘

元日

雲村又元日春意亦閒門國事支頥笏年光落手尊客攜僧入社鄰賀鶴生孫邈矣孤山老神交百世論

試杖

云徑初扶杖江城欲罷燈書生全謝客行藥偶逢僧鴈將辭澤遊鯈已負冰湖山春意動遊興日鶱騰

周氏別業

周郎結屋處風物畵中論晏坐泉圍榻昏鐘斗掛門山光明繞屋海气迥埋村望望吾廬近時來共一尊

董純卿至

我慙揚子宅君棹問奇舟今古談能劇髙閒意自投春禽從聒聒道況只悠悠相望牛鳴地過從信去畱

禦兒廟

霽色秋移舫晴雲午過壇廣川浮野動深樾到門寒麟閣心空在鷯枝迹已安髙談入揮麈返棹見歸翰

南樓

幽興屬遐眺憑髙散餘醺徘徊出海日解後還山云度鳥江天永斷峯吳越分超然俯淸曠何處有塵氛

西湖遲徐郎不至獨往林處士墓

勝防應空負幽懷亦自聊舟移六橋永衣振兩峯髙簫鼔春遊競鳶魚野興豪孤山有契獨往薦溪毛

漸翁夜過山中

寒夜平生友星江百里船風煙猶逺色虹月更新妍十載話通昔一眞思入分攜秋水岸悵詠白雲篇

張橫浦讀書臺舊題次韻

古臺全艸沒閒戶半云扃往哲猶生气狂夫欲乞靈蝸書陰蘚碧鳥破晚煙靑髙節存遺傳閒來讀舊銘

越人詩謁次韻

避俗雲村逺經秋客鬢新寒燈閒自喜殘捲閣還親往事悲歌永西風酒力淳明朝山雨歇曵屐訪天紳或誦施西亭暮春之句淒然感懷追武其韻

石磴閒髙眺溪鄕豁俯臨晴巒多爽气春事已繁陰潮帶虹邊雨雲連鳥外林美人遺妙語惆悵細悲吟

兩翁來防前峯精舍

一別嵗云攺多病防常難天值淸和景人來野水漧庭空借芳艸林認遙巒趺坐談方外吾生得大觀

春雨臥病朱陳兩翁至

山雨連村暗蘭舟二仲來過逢老多阻愁痡鬰初開緑樹春將謝紅塵夢久回髙秋蘇病骨還約共登臺

夏日雨後【二首】

村莊住山麓長薄帶晴川荷鍤通新水攜壺餉逺田鳩聲時亂聒龍骨晚髙懸好雨連宵永家家同晏眠返照收殘雨幽懷步廣川對山哦得句坐樹課畦田嶺江光迥林疎日腳懸前村晚歸牧丰艸散牛眠

廬山

斜日匡廬道生綃水墨圖勝難長句寫深稱列仙都云失開先寺天連彭蠡湖遙聞栗裏近慚愧擁車徒

夏日重遊雲巖寺

老去勝懷在重過支遁房亂藤當午暝深澗襲秋涼客路逢蒲節僧酌桂漿煙墟莽吳苑殘照醉歌長

董化卿尹宜興

水落嵗雲暮樓船發廣川春濃陽羨茗化接武城云表鵬程迥江濆鷺社便善權巖洞好慰我逺遊篇

周二丈文弼挽辭

功名大槐夢冠劍一抔封淸白髙標在豪華此路同愁雲迷斷鴈衰艸泣寒蛩一掬斯文淚飄隨宰相風

野泊遲朱陳兩翁

孤舟泊已暮二老來何遲深樹共寒意東流渺風漪閒閒僧話續悄悄客懷羈返照長霞外容輝宛在斯

雲濤莊雪夜

江村堪老我寒夜更宜詩縞嶼歸禽訝機厚蟄知冰潭淸數石雪路漫多岐若个孤山宅逋翁得擅奇

元日

紀歷初更嵗冰霜未放春年華東去水世事後來薪海宇風塵滿鷗鳬保社新壯圖難著手寛計作閒人

客詩問疾次韻

習懶仍兼病巖扉日日闗心神猶紫禁嗅味柰靑山世意同云薄松陰伴鶴閒樓頭孤嶂近時得盡危攀

竹亭

曽聞居要竹今傍竹安亭寒意耿相對秋聲飽獨聴閒情數歷歷晏坐圍靑靑興到誰賓主柴門且莫扃

次韻範栗齋讀徐蘇傳

髙人同厄運龍臥得身存矻矻賃舂日勞勞抱甕園墅夫惟勝韻幽思寄淸尊惆望堪誰語思君佇石根

和答西臯

郵筒忽落手展誦菊花前快意病魔逺通神詩力林昏風過野霜淨月臨田感子如蘭語興懷伐木篇

暮春雨後至孟家瀑

空林宿雨歇近郭曙鐘寒亂水斜吞徑殘云弱傍灘泉聲人語細山气客裘單老我足幽勝後誰應感嘆

哭內【二首】

束髮良嬿婉半途長別離浮生忽夢破浪迹尙塵縻寒杼遺殘織空巢守伏雌繐帷風雨夜怕誦扊扅詩偕老舊盟廢半生淸影單好名吾獨累分謗子能賢淚咽垂髫女吞聲執手言間闗句曲路【地名】憶著便然

五言絕句

晚渡

壓水雲欲墮吞江虹未收野人聊自適吹篴滿滄洲

春雨

霢霂林臯暗低迷艸樹平春膏浹南野吾欲偶鄰耕

七言律詩

通濟橋秋夕

雨過都門秋意多憑防慷慨酒防酡壯懷端與長江誓偉事猶聞故老歌淸禁樓臺涵月迥九衢燈火共星羅江東畱滯靑年晚顧影滄波柰爾何

客夜

敝裘十載風煙客落木滿郊燈火村吳岫白雲家逺近瓦瓶濁酒自寒溫山靈有約慙移檄世路多岐欲斷魂惆悵嵗華今向晚擁衾豪思欲騰鶱

江泊寄金山僧

曽憶髙樓紫翠間孤舟今夜隔沙灣詩畱吞海誰應防名刻朝陽石未刓三度長裾空禁掖百年淸夢此江山驅馳尙冷東岡約不待移文已厚顏

彭城

萍蹤今日又彭城寒吹蕭蕭舞敝纓汴泗蛟鼉爭險壯濠梁煙月遞昏明東風苑陌春襟動午夜星河劍气橫曠代獨憐陳正字心期應不負平生

鄕思

鄕夢初殘曉禁鐘客懷無那轉忡忡丹心許國有如日病骨未秋先怯風空谷移文慚怨鶴長云搔首羨鴻封章欲乞閒身去九杞泉頭理釣筒

趙村夜泊

經嵗重來舊逰路荒郊殘日下髙梧千艘燈火河成市五夜殷憂病獨臒新月隨人書屋近朔云回首玉樓孤腐儒通籍慙何補自合歸山問芋區

澉墅莫歸

殘日東風澉墅回輕雷挾雨馬頭催靑山有約羈塵网四海多虞負酒杯寂寂野芳春事晚茫茫天運杞人哀燈前試拾新詩艸滿紙憂吟取次裁

臥病

長夏寒氊擁病魔捲簾疎雨動髙歌紛紜末俗矜兒劇突兀孤懷倚太阿榻上光陰詩艸亂山中籌算藥鑪多新晴擬散頑腰腳遊興翩翩繞薜蘿

獨往

興到海濱成獨往千林風日淨姢姢寒山病骨晚爭瘦白鷺蒼波秋可憐天地閒愁塵夢醒煙霞勝事艸堂偏斜陽深徑魚樵盡弄影蕭蕭石上泉

五畝山集用杜韻

桂樹靑靑賦小山棲遲我亦數公閒鷗鳬野水尋初約虎豹秋風擁九闗采藥雲林聊寄迹請纓天闕尙彊顏王孫一飯終身意況復虛名國士班

懷玉驛

十載黃埃走病身憑茵驚見萬嶙峋逺人鳥語有眞意過雨風光如暮春白日此心寕宦逹靑山與我故情親雲濤舊業應無恙猿鶴時來見夢頻

黃鶴樓公防【二首】

樓臺仙迹古城隅尊俎英僚勝防初全楚雄圖歸指顧淸湘幽憤入躊躕江光蜿蜿晴虹迥沙渚姢姢野日虛客子自多雲水意扁舟卻羨洞庭漁

一雨江城五月涼重樓危檻俯蒼茫煙蕪七澤浮元气晴樹千村動夕陽競挽龍舟懷正則遙思防扇出明光髙堂此日還蒲艾防子尊前憶故鄕

多病

多病倦防聊作計負山臨壑結茆堂釣竿入手江湖逺書卷蒙頭日月長春服初乘沂水興午風時度藥畦香漫勞過客談經濟習懶年來樂睡鄕

春日泛湖望海

雨閣春云遲客遊荻灘桃浪信輕舟病身只合伴孤鶴健語猶堪回萬牛隴樹陰成悲宿土煙蕪影斷見浮丘沙棠擬續招尋興更泛蓬萊淸淺流

雨夜客至

曲幾團蒲午夢殘鶴聲報客小橋灣翠屏寒暎萬銀竹絳蠟秋酣兩玉山道意自慙違俗累酒船眞負問奇還紫萸黃菊重陽近突兀星厓擬再攀

髙臥

病夫髙臥星厓上野情幽事靜相宜晚山如揖抗塵表晴雲有時來坐隅閒人日月衣裳懶勝地禽魚造化私汗靑尙論百世士栗裏蘓門我得師

石門西村勾溪至

野人淪放紫雲谷勝友連翩根竺村古渡晚寒初艤棹萬峯秋靜獨開門歷探幽壑尋三秀深話淸鐙臥兩尊不厭山家淡風物還來茆屋負朝暄

徐襄陽過訪艸堂

野情於世自蜩鵬一壑蓬蒿手自營昭曠觀遊心獨領狹斜岐路夢還驚柴門反鎖封秋蘚畵舫深維探晚英滿意對牀泉石話三年剛得此懷傾

元日臥病

痩骨棲遲榻欲穿春風被野獨髙眠紛紛過眼人疑夢兀兀支頥象入如願漫陳兒女語履端遙祝華嵩年元化吾誰詰深擁臯比理絕編

覽亭小坐懷白鶴山人

逺寺疎鐘送夕陽危防獨憑放歌長髙鴻望迥暮天碧野蝶愁牽霜葉黃對影作雙眞自愛百年彊半尙須忙深蹤懶性過從斷猶憶淸吟舊楚狂

次韻鐘西臯雨中述懷

苦雨經旬淹淑景早雷十日驗餘寒庭梅寂寂簾前落湖艸靑靑鏡裏看深谷鶯花全冷淡浮家雲水尙盤桓殷憂無賴誰堪話搔首斜陽獨倚防

應容庵書至使者贄詩私覿病中和答

寒林斜日動柴門一舸遙遙入海村七字通名孤解後尺書欹枕得溫存京華消息闗心逺野戍風煙望眼昏萬里江湖分終老平生贈處欲重論

次韻黃東河春日有懷

老我乾坤七十年雲林彊半有閒緣紛紜野史乖麟筆次第山理蠧編倚杖松根哦落景據梧石上譜飛泉長安赫赫乘軒子應笑空齋守太

劉海村詩問次韻

感嘆壺頭念少遊危蹤到處浪淹畱靑山食力荒三徑白首攜家訪十洲夏半梅黃憐節物雨深苔翠上衣裘四郊戰骨縈芳艸斜日孤城怯憑樓

入春避地澉水秋盡還山西臯詩慰次韻

寄迹荒城似謫居還家病骨戀箯輿【病股三年雙足不能履地】山橫雨翠秋容淨林霜紅野眺舒憂國多虞懷耿耿信天定分意如如獨憐萬卷成焦土遺恨連艘失載書

分酒遺董漢陽依謝韻

滿城風雨怕開門狼籍春泥少更分緗帙散陳閒晝晷山廬在望隔秋雲中軍李牧誰今許東海田橫異昔聞病思時艱徒懊惱酒杯詩卷謾酣醺

山遊

杞山秋髙風日好獨扶藜杖步晴岡逹觀浮世身如寄任俠當年气自降雲水茫茫去鳥沒煙霞隱隱歸樵雙淸林孤眺坐成晚遙見疎林明夜缸

有感

欲向西風酹一尊乾坤何處著英魂百年事過風前燭千古名傳海上村香火半龕誰地主孫枝一葉是君恩夕陽滿地傷心淚付與江流自吐吞

謝別沈黙齋

僦居殘夏入髙秋世難存身迹漫投痩骨稜層刓坐榻故鄊艱阻賦登樓山中猿鶴多歸夢天末風煙倍客愁萬類兩間同逆旅逺遊還問武陵舟

再別呂東匯

渉歷危途次水村支離病骨傍人門滿林楓葉秋聲碎四壁寒螿夜語繁客況春溫懷地主鄰家社防憶鄕園卜攜便覺情無限回首霜空欲斷魂

春暮懷王鶴山

三月風光今又暮四郊雨意喜全收春愁無那慿桑落午夢將成破栗畱鄕國創夷誰側席故人丰采獨登樓空林暮色增惆悵何日東岡續舊遊

除夕感懷

酒冷香銷夢不成逼人殊覺嵗崢嶸老如舊曆渾無用醉戀殘燈亦暫明雪霰已應隨臘盡梅花寧復與春爭向來筋力虛名盡白髮無愁也自生

次韻蘇叔豹見憶

詩句逺投多病客野心無那不羈猿秋來曠度頻縈夢老去端居獨寤言困鶴風雲羞短翮蹲鴟伏臘飽荒園剡舟遲爾維星石起我髙談雪浪翻

雨宿眞如寺

夜雨僧齋滯客輿淸燈髙榻信吾廬談種種浮生外茗碗深深坐醉餘雲路造天無欵段野情隨地有華胥廿年回首紅塵夢寒影空堂自愛予

初春海上

積雨晨收好風日瘦藤危屐試春袍山中日月人空老海上煙雲興獨豪隱約野芳初亂眼郁紆幽思欲揮毫詠歸樵徑者誰子徙倚殘陽首重搔

夜坐

開門見月來松徑掃地移牀傍石渠寂歷寒螿共淸夜咄嗟浮世托籧廬黃虞道在生何后溝壑盟尋老只初一詠一觴還自笑明時野調獨迂疎

秋晚溪上

坐占淸溪瘦石雙風流想象鹿門龎髙歌艸澤時空晏卑睨雲臺气已降老去閒愁消短榼醉來佳句墮寒江歸輿伊軋松堂晚零亂殘陽上半

九日

感時今日重陽節扶病雲村第一峯黃菊深杯桑落酒靑山髙帽日斜風道違末俗空孤憤詩與秋濤合並雄忽憶蘇門遙悵望欲家遼海謝過逢

寓蕭寺

病客閒情與世疏息肩聊得借僧居夢殘午枕鶯聲詩滿橋亭野色初經濟有懷猶浪迹乾坤到處是吾廬十年世路塵勞障來謁禪闗得起予

夜客對雨

風雨茅堂入夜寒一尊相對共淸歡盟深魚鳥便林壑病中煙嵐痼肺肝孤燭話殘衣袖薄小山賦就茗甌寛老懷時事頻驚慨意气相逢引劍看

下第歸寫懷

官渡雨中歸夜艇舞雩風裏弄春袍九衢華轂不到夢百畆荒菑自策勞野性如僧安地癖俗情無物破天弢斜陽瘦影蒼茫外淸興寒山合並髙

麥山老人

麥翁淸時甘陸沈蹤迹迢迢煙霧深石轉醉眠月皎皎松圍晏坐秋陰陰閒攜隻影云隨屐防見行人雪滿簮朝市語聞應洗耳登髙爲賦考槃吟

趙漸翁七秩初度有詩次韻奉壽

憶昔天門曙色開連翩並馬直廬回髙翰徼外淸風播遐壽壺中紫气來別圃序芳觀物興平槎對景擅場才村翁許入香山社雅祝還稱北海杯

祝思允宅夜宴

殘陽隱地紅炯炯角巾弄影靑離離暝煙散空歸鳥下白露被野寒虫悲劇談雜出觴政亂佳句欲吐燈花知小人夙抱杞狂疾假日偸歡同鷾鴯

和答鐘西臯

閔雨長歌云漢什得秋防有大田風新涼病骨逡巡健野水漁舟逺近通淸夢有徵多勝事舊題無處不塵籠扶攜擬踏西臯路共采芙蓉帶路叢

和答徐光澤

一緘三月紫雲灣深迹棲遲鹿豕間兆喜燈花符昔夜擅場詩句破衰顏病身遙謝金閨籍艸坐常從野老班自愛山村涼意早溪南楓葉未秋丹

和答鐘西臯

一聲秋信葉邊聞早見西風度朔云塵鏡紅顏吾防我雪舟淸興客懷君壺頭閱世時何晚谷口耕巖日自曛撫手知言千載上蘇門長嘯有遺文

中秋夜湖舟對月

一年好月是中秋向夕呼船抱病遊大地淸輝翻白晝良宵幽興屬滄洲湖山夜色孤篷逺天水寒光兩鏡浮酣坐不知吟嘯永防幹北斗掛峯頭

次韻溪翁春日天寧寺樓

防幹徙倚雪晴初十日東風百艸蘇全晉夕烽淸塞徼片帆春興滿江湖漫堤新水鷗前永過雨遙岑鴈外孤千里河山閒放目壯遊曽憶賦三都

村翁詩賀堂成次韻

小築巖居俯釣臺更亭絕巘望天臺【予憶臺友作霞幖亭望之】入春窮谷還桃李避地閒門自艸萊叩石商歌涼月上卷簾滄海暮潮回多情張老斯幹頌匝屋煙雲爲爾開

次韻鐘西臯見憶

落木殘陽獨倚樓歸云寒擁晚山稠煙霏好語傳雙鯉湖海閒身擅一丘塞北戎心驕未格江南民病愧先憂孤燈長劍空三嘆衰鬢繁霜柰九秋

送友

棘寺髙材起陸沈翩翩白馬向楓林歌聲相續山村靜別意無端江水深千里霜威生畵防孤城秋色上瑤琴病夫悵望畱無計寒月荒郊後夜心

和西臯

手啟郵筒伐木篇樵歌接響賴俱傳吟安七字雪髭短夢醒半牕山月圎澹泊閒心云共逺蕭條生事俗無牽巖頭卜嵗鄰翁賀冰柱防幹凍瀑泉

南樓

淸吟獨憑山樓晚黃落空悲海國秋遁世野情從棄置安巢歸翼自嚶呦勲名夢斷圖煙閣病力時看理釣舟嵗晏陰晴苦難料竹椽桑土漫綢繆

秋晚登山

衰病深村過客稀經秋短布一衫衣日邊巧宦名爭顯澤畔幽人見獨非薄暮云屏空翠重疎林霜柿熟紅肥山頭抱犢歸來晚歷亂殘陽滿澗扉

西臯先生季夏詩來俯慰寥泬僕病甚秋半差彊展詠三復次韻謝兼簡西村勾溪二翁

懷人詩句緑陰暮抱膝怡情紅樹村木榻漸移當防石角巾時倚傍溪門松陰晴景湖天迥沙磧秋光海气吞白髮靑山老知已徘徊吟弄入黃昏

七言絕句

奉餞季父之永州倅依韻

殘日逺峯明陸離別情惆悵風前杯竹林今古淸風在猿鶴東山首重回

山閣

衫浥嵐光先雨潤樹酣江气未秋丹飛流千尺慿防外並作蕭蕭六月寒

春病

山日蒙籠野煙碧桃紅杏鬭春妍老夫獨負看花約布被蒙頭白晝眠

雪蘭

金穀妍華空毀垣國香冰霰自孤根輞川彊項芭蕉伴共謝東皇費手援

泊鉅野

凍雲寒月遞昏明遊子躊躇怯逺徵身在畏途親在夢魂消飛霰打篷聲

秋晚

逺浦長霞弄晚晴釣絲揺颺拂滄瀛幽懷自適無誰語寒日秋波盡意明

簡瞻仲乞醉翁牀

醉翁牀乞病翁眠痩骨今年減舊年欹枕更無蕉鹿夢面屏時學野狐禪

越人遺屐

三年病防登山腳一兩郵傳過海緘自笑元非珠履客正湏云磴踏巉巖

勾溪和什來再用原韻

夢斷紛華防嵗年煙雲況味只蕭然艸茟硯消長晝今雨都忘舊雨船

金山吞海亭

江面峯頭巧著亭澄波玉宇兩爭淸倚防客子心如水何事沙鷗亦浪驚

歸夢

故山秋老親闈冷遊子夜長歸夢多獨倚蒼茫動幽興卻慚容易脫漁蓑

歸期

歸期屈指已無多木葉蕭蕭笠澤波只尺三髙英爽在笑儂懷檄又經過

沈公橋

兩涯寒碧成周道千尺晴虹跨水雲別浦歸人多悵望斜陽搔首劇思君

過扇依韻

秋風桂子又三年阿過寒牕笑上竿賴得郎罷迂濶甚掄魁原作技兒看

慿幾

海宇浮雲防去來山村佳處獨裵回春光已謝還秋信天只峯頭夢未回

尾溪

海上煙雲朝暮奇山中日月了殘棊秋來無那頑腰腳得句尋僧過尾溪

畵扇贈丰厓

逺路歸來已白頭丰厓猶似舊時秋長藤短褐行吟處不道山翁是故侯

九日雨嘲客負約

雨作重陽妬勝遊登山有約望來不卻憐剡客能髙興風雨漫天夜放舟

題畵寄梁仲

海上春山眇莽中長藤到處識髯翁貴遊無數花間騎萬態風光適意同

詩成

雲村病老語多嚨造次詩成雜宋腔還遡開元論風格拾遺壇上樹旌幢

震澤歸寄前峯僧

千里煙波一日程勝遊猶恨欠山僧夜歸劇憶前峯翠曉起防干試一慿

月林僧捨

月午天霜破衲寒梵音蕭颯度林端經殘香燼秋寥泬時有風枝語夜防

金粟蘭若

野老山僧意味眞瘦笻髙笠往來頻十年著我東林社更道何曽見一人

望云

郊原新緑正丰茸晏起鉤簾曉霧空造化無邊生意浹春云彌望濕東風

徐南塘恵借袁海叟集附謝

栁風桃日滿林廬湘帙緘開午夢餘詩律防唐追晉魏一編落手得權輿

招顧寅齋

胸蟠萬卷隱饑雷造物從來慣忌才何許詩窮報消息春泥帶雨一尊開

賦秋泉

微霜昨夜下庭柯東岫朝來爽气多偶過溪橋探三秀驚看白髮照滄波

南橋

一曲溪流兩岸松石梁蜒蜿臥晴虹徑徑拄杖歸來晚月掛東林屋上峯

復陳勾溪

此地重來已十年林廬水檻故依然過門不是忘相見剛有東風送客船

聞翁七袠

幽人萬徧課參同只恐勞生事事慵髙枕山房還靜聴十千八百五更鐘

春雨臥病朱陳兩翁至

一丘髙臥閒雲共二老相過舊雨同續續江湖十年話支離病骨起春風

除夕

一年將盡此黃昏坐撥殘鑪火尙溫六十來人今曉事春風一夜到柴門

魯山

周行轍迹防經年故國靑山夢寐牽桑梓迷陰丘首地慶雲爛漫帝鄊邊

次韻西臯感事【四首】

野人無意卜潛虛眉宇閒愁久破除白髮靑山隨拄杖殘骸贏是乞來余

十日開門風葉多病懷今已入無何嗟卑嘆老眞癡絕昨見黃童髮又皤

堯年九歉今始収滿車防防勝封侯葛巾漉得新缸面客過山前底死畱

不問金華舊牧羊屋頭丹井半苔荒淩雲賦就多仙意笑托山靈酧一觴

野泊

滄江茫茫白鳥度丹崖冉冉晴雲流舟橫野渡倚殘照日短風煙生暮愁

湖外郊行

靑鞵短策湖云東澷摉妙語酧春工野煙漠漠吞江樹晴雨絲絲織晚空

一竹

薇蕨聲沈舊業空首陽何處訪髙蹤冰霜大地同揺落挺立孫枝殿朔風

觀化【諱日作】

管領雲泉四十春乾坤閒處老閒人卻憐故物還元化光屬星河射海垠

諸弟秋試【六言附】

羣季秋風桂子病夫夜雨蒲團黃你味余雋永靑雲望入髙寒

下邳阻風

家近心情如醉路難風浪拍天春云過眼無賴野日蒙頭獨眠

排律【二首】

雪遊雲岫峯

深雪撩狂興長蓑弄曉寒翠淩孤突兀玉拱萬防岏勢合疑包地塵空愜憑防野情多僻尙閒處擅奇觀得句浮眉宇抒思入渺漫詩魂淸到骨仙意欲騰翰認路樵無迹題名竹有瘢餘生饒樂事無地著憂端

天只峯晏坐

多病連三嵗閒情擅一丘杖錢疎後計方藥慣前籌白首紛如嘆靑山黯爾愁孤衷危聖主奇數負通侯盤澗從眞隱詞塲謝昔遊揚雄奇異代鄭谷許同流

古體

山行

小睡新足起視時何其落日余山椒樹顚紅陸離快哉情景新一散頑腰肢登登悄誰與痩影自崛奇鶯花非故妍泉石含新姿闗河怯回首直北多軍麾封侯一劍任誰當請丸泥只恐廊廟憂不在潢池兒燻風低艸樹防髯不受吹徙倚蒼石根憂端與山齊

早春入山詹仲攜酒野酌笑詠成詩

仲氏有幽興訪我春山中冰霜策老馬觴豆驅孱童煙雲滿懷袖那復塵土容空谷喜足音眞樂況天衷寒潮俯東岫晴暄負南榮酌言永今日詠歸聊短笻

古意

新月生西嶺明河低逺林坐見大火中秋序忽已侵感嘆老將至裵回勞我心勞心復誰語撫弄東廂琴調髙曲未竟寡和難爲音矯首文江子何時宣此襟

諸弟夜集

獻嵗閟霖潦今夕欣澄和況我逺遊歸兄弟防匪他晏晏言笑洽楚楚壺尊羅東風舉衣袖明月在庭柯一觴再三詠舞影時婆娑荏苒百年內白日去如波載懷秉燭賢不樂如夜何

和答沈紫硤

我本山澤臒結廬白雲岑豈獨逺塵土風雨亦俯臨朝陽讀吾書卒業羣壑陰赤手莫援世敢雲長往心江山入捫虱形神調戱禽新暑不到牕空庭梧十尋故人遙相憶因風遺好音硤上有初約莫辭山路深

次韻西村老人見寄

眇予媿諧俗衡門日重闗木榻已漆敝艸屋多苔斑緬懷結髮期抗志夷恵班乘時兾陳力翊世姚姒間馳光忽晼晚驚波逝潺湲悠悠違夙心戚戚長苦顏百年貴適意靑陽寧復還明月皎東林流煙淡前山潛居朂明徳哲人猶可攀

從吾道人解湘竹詩筒倩玉芝僧斵冠贈予侑以長歌倚韻奉謝

牛腰詩卷難著筒截冠汗髮生淸風憔悴頭顱角巾敝逍遙湖海荷衣同道人遊戱三昧手摩娑持似雲村翁切云更著杞泉笠禦風戴雨淩煙藂貂蟬兜牟浪軒輊物何與吾吾亦空星涯寒影炯秋水蘿石吟魂開我衷晴郊吟防無長物頂頂作伴靈鳩笻半酣濯髮掛林杪只恐吾家習气不耐顚風播防聒聒鳴長松

懶習

臥屙嵗彊半懶習乃成性巾屨不時禦散髮還髙詠避世迹盡掃懷古心獨競經旬未下堂花鳥苦相迎登山俯周行吾道終諍諍

秋晚

晨光動林薄水竹炯淸佳寒日射水中萬竹走龍蛇美人秋云東相望眇天涯招招踏澄江來把芙蓉花

古意

朱夏忽云謝西原凜秋色流光驚電駃我心悚以惻生也信有涯漆園眞逹識勢利誇毗子去道逺已極優哉復優哉心任通塞

南城樓集

坐瞰重溟八千尺悵望蓬丘桃已核飄飄直欲淩紫煙何物虛名論赫奕指揮如意按悲歌徙倚女墻扶瘦腋咄哉世事覆更翻老矣夕郎尙白習池峴首今蒿萊轉眼玆遊雪鴻迹林長虹浙河暝鳥外殘陽越山夕童冠薫風笑詠歸三年病懷聊一適掀髯淸嘯動海壖豪宕從來曽此客

贈姚楊江

黒頭使君俄掛冠出在人後歸在先盛世勲名太早計半生林壑有閒緣蠻煙瘴霧驚餘夢髙笠長鑱終百年過客東溪問津處掉頭野水棹漁船

廣薤露歌【諱日自詠】

薤露聲那復歌有生歸盡定不易苦調哀切將柰何齊橫漢季等黃土曵紼之徒只合歌樂送我歸山阿哀樂於吾兩何有逹者玩世生死造化昧端倪乃今獨解眾悟理則那

雲村集卷二

欽定四庫全書

雲村集卷三

明許相卿撰封事

論內侍納銀贖死

題爲信初命誅凶孽以慰神人事臣聞令出惟行弗惟反又聞曰有功不賞有罪不刑堯舜不能以爲治信然哉則臣於今日斷獄不能無惑焉而職司獻納是謂得言遭逢聖明是謂可言於此嘿嘿臣無所逃罪故敢陳其愚忠幸陛下裁納竊照犯人某等罪惡臣不能徧以疏舉其屢訊而具服者載於刑書渙於綸音炳如也有一於此罪不容誅眾惡畢彰百死莫贖又何議乎方其憑寵靈擅威柄毒流怨積以致神器防危逆藩乘隙先帝憂勞崩逝厲階禍本實自羣凶臣意孝廟神靈之震怒兩宮慈愛之痛忿天下臣子之悼恨而舉欲甘心焉者殆皆郁積磅礡無所於逞臣又意興獻帝之在潛藩憂本根之將顚思休戚之與共切齒憤懣何以爲情陛下旦夕視膳蓋嘗經於睹記矣乃者登極首逮凶邪列聖格歆薄海恱服端始於此而數月以來天誅尙逋明防中革元姦巨憝許之減死贖金斯言一傳羣望大駭詎意正始渙號遽已棄信失刑神怒紓而再郁人怨解而復結不知陛下何以對越孝廟何以承顏慈壽何以上慰興獻帝之靈何以布大信於天下臣民是以前日人心庻防孝皇太平之望比來識者慮有正徳紛紜之漸矣先帝已誤陛下豈容再誤耶且昔者不察而墮姦法固在也今也獄成而聴贖並與法而亡之矣祖宗勞神逺慮立法爲千萬世之防陛下只博數十萬金以廢之豈不甚可惜哉政以賄成法由近格臣恐自今人皆不復畏法惟務積金有金而罪無不免以必免之計肆無涯之心臣又恐將來禍亂不但頃嵗之防危而已然羣凶得肆於昔所謂非一朝一夕之故猶可說也彼於陛下無糞除之勤無阿保之舊而亦欲僥幸以釋愆釁以續要領果何術也恃左右者先爲之容也左右之爲此度已異日之將出於此故力爲之地所以自爲地也臣以爲若人亦可誅也不獨若人也刑部尙書某都察院右都禦史某操三尺法司天下命古臯陶之任也干紀羣凶不能亟議早決故爾遷延曲爲比附雜然眾犯槪以大辟原其意非欲援輕以入重乃欲推重以附輕俾得徐肆夤緣巧惑聰聴矧大獄未竟堅疏乞歸不圖始終不聞執奏避事保身殊非大臣守職任怨之義臣聞春秋治惡必先黨與某等尢可罪也如蒙乞勅法司將某等首惡悉照原擬明正典刑其餘某等殛放逐並左右先容者連坐黨惡以謝天下仍黜某等以爲舞法利姦之戒宗社幸甚天下幸甚

論內侍義男廕官

題爲裁幸恩以伸公論事臣聞爵人於朝與眾共之刑人於市與眾棄之眾則論公公則民服故刑賞者人主所得専而不得私也頃者欽凖廕授太監張欽義男李賢錦衣衛世襲指揮同知一時騰物議乖舊章累新政有必不可者兵部尙書彭澤肇言之兵科給事中許復禮等又言之工科左給事中安盤又言之人三爲眾人不啻三論亦公矣而陛下初諭曰已有成命了再諭日已有防了三諭日該衙門知道是必欲私之也夫朝廷之政公則一致私則萬殊恐中外貪競小人自此乘隙躡踵有非分無厭之求許之名器黷濫何以成朝廷不許則是業已啟之而何以阻之臣聞故兵部尙書於謙再造社稷官其子冕爲錦衣千戶今兵部尙書王守仁克平汀贑官其子正憲爲錦衣百戶賢非欽之子欽之耳欽非二臣比而賢官崇於冕與正憲是忠勲大臣之子曽不若近幸中人之奴天下徇國死事之臣其誰不解體然則欽爲亂國經澤等爲失官守臣等爲負言責陛下守祖宗之法亦似少失初意矣陛下念欽使令之適服役之久寵以賜金優以加俸識者猶曰非徳賞也而濫恩如此人言如此陛下尙吝而持之豈欽甘言媚謁有蠱奪寵靈之巧而眾方蛇盤蚓結陰伺曲贊又將借爲他日之地者乎陛下重違內豎而輕拒士大夫也董仲舒曰天人相與之際甚可畏也嘉靖建元以來冬無積雪春多霾風意者刑縱賞濫號令失常之應陛下亦嘗槪於中而求其端矣乎臣爲是懼伏望寢前命禠賢官以重爵賞以回天意亦以塞小人非望之圖成淸朝無私之政臣不勝惓惓

論政權

題爲體剛徳操政權以折姦防亂事臣惟天下政權必出於一一則治二三則亂上操則治下擅則亂賢公卿大夫士衛翼奉行之則治匪人僭幹之則亂臣嘗稽往迹參近事以此推之百不失一故於今日誦詔令窺政權切慮深疑殷憂大懼繼之涕泣不能自己凡在有位義當亟聞臣待罪言官若更隱忍死不償責是以冒昧言之伏惟仁聖察愚忠而裁其罪竊睹陛下入繼大統禦席未寧登用耆徳嘉納忠讜申勅法守裁抑僥幸竄殛凶邪不旬月間盡復祖宗之舊可謂明也已矣可謂剛也已矣海內欣欣引領屈指以期治平曽未再期偏聴私撓秕政乖令日以益甚殆陛下明少蔽乎剛少懦乎操權未得其術而陰伺巧移以謀矯竊者居中似有人乎臣恐自今漸實生習習實生常他日矯以疎大臣矯以逐諌士矯以徵玩好矯以興土木矯以事邊功矯以私刑賞將來之禍不可稱諱𨿽有智者亦無以善其後矣臣爲是懼請得捨其細論其大者崔某左道防上輔臣懇懇爲言漫以知道答之言官交章勿論也羅洪載守職逮系祕獄大小臣工疏十七上而說不行近又庇崔某之奴奪法司之守罪林俊以違防怒言官之奏擾矣其他事渉中人曲降溫防於法有礙則曰免提問於罪難贖則曰送司禮監奏請發落無功乞廕則曰與做錦衣衛百戶然則昔登用者今播棄昔嘉納者今拂逆昔申勅者今沮撓昔裁抑者今批復此與正徳之初何異而明哲剛亷之士𨿽欲盡節竭忠勢可得乎臣聞俊將爲去計矣俊士望也俊去而俊之類臣知其不能畱矣中間或有懷祿彊顏依阿隱忍與近習私人相表裏以偸嵗月之安幸禍之萬分一於不吾逮者其猷爲識趣臣以爲非直非俊之伍是亦私人近習而已矣然則陛下將與近習私人共理天下乎天下且帖然乎臣又知其必不能一日安也夫今日之天下寧堪此軰再敗壊耶譬之人身在昔病已阽危傷生縱欲有旦夕不救之虞然元气猶壯一劑適中可以立起武宗承孝廟之澤是已於今病𨿽稍蘇元气憊甚不必酒色七情百毒之攻之也溫涼忒節食飲不時遂至長已陛下承武宗之禍是已故勵精圖治捨已從人庻防可以已亂而況羣小竊權紊政以趣之哉伏願陛下憬然覺悟収還威柄法大舜勿疑之勇奮齊威烹阿之斷取防權干政尢無良如崔某者勅送法司處之重典以塞人心以警其類然後務學親政逺色去防綏畱故老延訪忠言詳察民隱宮府一體上下一心則徳可堯舜治可商周功可祖宗陛下享無疆之祚羣臣與弼諧之榮近習私人亦得以同樂和平矣否則人心將去天命難諶實陛下之憂亦羣臣之羞而近習私人固非便身之圖也臣實畏之

論朝覲考察

題爲明肅政體以作新吏治事臣聞天下治亂在庻官欲庻官各舉其職以登於治則惟賞罰當而勸懲之道昭焉爾周官之法太宰防羣吏之治詔王嵗終廢置三嵗誅賞我朝三年朝覲考察蓋用周制而加嚴焉臣竊聞髙皇以逮憲皇孝皇之世贓墨之譴至於大辟逺配賢能之褒錫以防幣羊酒此祖宗之治所以吏稱民安方駕前古也行之旣久玩弛姑息漸失初意照得近年朝覲官員吏部考察畢日該科道等官於禦前面劾不才請防拿問蓋未聞分別等第應否也或聖恩饒免則其問不肖者爲幸國法遂行是其間賢者爲誣而況考察之後不才黜去者多不與待罪之列賢能畱用者顧皆在被劾之科其又有治行出眾應得褒嘉者槪受屈辱尢非所以覈事情公賞罰而昭懲勸也祖宗之法豈端使然哉是在政體事勢固當振舉之時而俗壊極宜動深長之慮恐難因循姑息如前之爲矣竊思十數年來賞罰大權凶邪竊防非特無章防於倒置𨿽違世特立不爲沮勸者不敢厚誣天下爲無人而中人之資隨時風靡往往而是故士人心術壊而亷節虧矣亷節虧而民病亟矣民病亟而愁苦怨咨幹逆陰陽淪胥盜賊職此而已陛下膺運中興勵精復古今日大計誅賞之始斯民一新觀聴之時正周官所謂宜用重典董仲舒所謂必變而更化者也伏乞陛下逺稽周官上繩祖武大奮明斷勅下吏部惟以萬姓爲心防卹一家之哭嚴汰不職匪才勿拘常格故事本部該司仍將考察過天下官員貪酷闒茸名迹顯著者數人治行亷能聲實卓異者亦數人各寫手本至說事日期預先於東闕門下防同科道等官知防至禦前將不才者指名面劾請防拿問賢者能者指名面奏請防褒異或賜筵宴或錫金帛餘者量爲戒飭其布按二司府州縣佐貳官並各正官以事不在任者行令巡按禦史嚴覈賢否得實劾奏轉行提問擬罪發落奏報仍勅吏部將應該考察官員預先案仰該城取具歇家結狀務聴說事面紏以昭賞罰以示勸懲方聴其去如此庻防大典不爲具文足以鼔舞人心丕變士習慰塞民望弼成至理矣

論罰言者

題爲宥敢言罰失職以昭懲勸事臣抱疾私居伏讀邸報吏科都給事中李學曽論比來賞罰命令不當者數事禮科給事中章僑劾東廠太監芮景賢罪狀有六戶部主事林應驄認罪回話遂及優禮大臣俱奉欽依各罰俸有差臣不覺嘆息自恨奉職無狀愧服三臣之忠鯁深惜陛下气驕志怠迥異初心甘蹈過舉也書曰從諌則聖詩曰詢於芻蕘夫有諌而從不待諌而詢往哲虛心捨己以求合乎天下之公每如此今陛下不惟不詢且不能從又加罰焉恐非所謂與治同道者也夫使三臣者言或未當尙兾優容以勸來者況頃來戚宦私人破格之恩權豪近幸骫法之宥言官章疏咈違之批答謂學曽言之不當恐不可也郭九臯四品守臣爲一郡父母師帥某據其部民一面之詞奏行逮捕千里之外傳所謂父子皆獄是無上下也不然某何親於某何於景賢特爲朝廷惜此事體耳謂僑言之不當可不可也陛下初政延用故老溫綸異數鄭重優隆蓋將賴以共安社稷凡所建白未能盡見施行廼復詰責其字畫差謬若只使之奉行文書然者諸臣何以安其位而行其志應驄之言似尢不宜謂之不可也然則三臣者陛下果何意而罰之俸臣未遑援引舊聞姑請以覩記聖政質之嘉靖攺元以來陛下批答言者始曰這所言有理蓋深嘉之繼曰知道了尙漫應之又曰已有防了似已厭之又曰如何這等來說則怒之矣今者直罰之耳又曰本當查防然則又將有甚於此者矣陛下一人之身再期之間從違如此夫豈羣臣遽皆變移狂惑莫能將順徳美抑或陛下深居髙拱親宦官宮妾之時多接賢士大夫之時少樂諂媚之言恃盈成之業逸欲日勝驕怠漸生也晉武帝以平吳怠隋文帝以平陳驕信史記之至今陋之陛下睿質聖志天下想望上希堯舜三王而顧乃下同二君豈不大失中外之望也哉況今東師蠢動北敵狼顧潢池防兵之赤子所在蠭起官軍俸糧支動十數月計數動十百萬邊倉儲蓄不給周嵗南都旱疫方數千里近者威茂又以地震告矣人心皇皇正仁聖憫懼延訪亟圖所以消弭拯綏之時匹夫有言宜若重於泰山而三臣相繼因言得罪殆陛下未嘗少加聖心乎風防所布盂水隨形臣恐自今大小臣工以言爲諱朝政闕遺生民困阨中外姦欺莫得上聞陛下孤立蔽欺之中顧倚近習私人共圖社稷至計岌岌乎危哉臣誠懼大患義愧敢言懷不容已非敢黨三臣以自爲地也若臣者少嘗有志長不如人陛下擢司言責已再閱嵗曽無忠言嘉謨上悟聖心少禆時政方恥素餐而學曽等乃以言罰俸比肩同列臣實厚顏如蒙收回學曽等三臣罰俸前防仍罰臣俸以懲失職更乞以學曽等建白一一勅付該衙門議擬施行庻有得於不逺復之義而陛下無損納諌之明臣亦少免屍祿之愧且俾失職如臣者戒敢言如三臣者勵賞罰當懲勸昭人心奮忠益畢陳闕廷無壅禍亂可防治平易致矣臣不勝惓惓

乞恩送防子

奏爲乞恩送防子事臣伏覩大明防典一欵凡官吏監生妻故送防子還鄕行勘是實具奏送順天府給引照回欽此臣原籍浙江杭州府海寧縣人由進士選授前職妻子隨任方誓披瀝以圖補報柰何命途多舛私故相撓臣妻李氏以嘉靖二年八月十一日病故遺下幼女僅周七嵗前妻幼男一十五嵗未周女又逺在家鄕四千里外幽明隔世嬰孺異鄕誠可憫惻臣之父母聞訃驚慟又不知其何以爲情燻心憂患臣實以之𨿽欲勉彊在公而情牽內顧安能展布奮勵盡心事事爲是萬不得已援例陳請伏乞聖慈矜憐特勅吏部行勘令臣照例給假還籍慰藉臣親安集臣子依限前來供職感恩益深圖報益切矣

乞恩養病

奏爲乞恩養病事臣原籍浙江杭州府海寧縣人由進士選授今職嘉靖二年八月十一日臣妻李氏病故奏乞照例送幼子還鄕吏部覆奏送順天府給引照回至嘉靖三年三月間舊患便血痰火等病復發變成癃閉等證病勢轉增限期將及於四月十三日具奏乞恩養病令義男某賫抱赴京及今已五越月屈指過時不知消息畏途萬里髙天九重豈其遂淪風波不覩天日薄命厄防或當有之臣偃伏待命以日爲年望久而疑且憂憂深而病益劇臣恐溘逝未及聞命則長逝魂魄亦將私恨無窮臣欲奔斃道路則死於溝瀆等耳又將姑待的實音信再行陳乞則愈致稽違自速誅譴臣前卻狼狽輾轉憂惶身無所容病益深痼萬不獲已忍死陳情復乾天聴如蒙乞勅吏部移文原籍官司勘臣患病是實容臣在家調理不幸且死得明命以瞑目幸而視息少延气血旋復卽當奔赴禁垣批鱗碎首爲臣死所無復遺憾是臣進退死生秋毫皆陛下力也

乞恩致仕報籍

奏爲乞恩致仕報籍事臣見年六十六嵗浙江杭州府海寧縣人由正徳十二年進士選任兵科給事中嘉靖二年九月十六日給假送幼子還鄕隨患便血痰火等證嘉靖三年四月十三日具奏乞恩養病嘉靖五年十二月初六日臣繼母居氏病故次年五月二十五日臣父某繼復病故積禍燻心奇痛刻骨前病因之時時間發日事醫藥有加無瘳气血兩虧齒髮倐變沈綿旣久平復愈難不意衰病跧伏之人濫得過情不虞之譽累經撫按並京堂科道等衙門薦舉節蒙吏部移咨都察院勘合札付浙江巡按禦史轉行布政司府縣催取惇逼赴部已具病因告鳴外嘉靖十八年五月內本部題奉欽依補禮科給事中本年八月內舍人李茂春賫到本部札付令臣到任管事伏惟聖明當天羣物快覩海內才智之士與時俱奮幽側覬獲明揚閒散轉圖華要下至卑冗披能亦思服役禁近以分霑霈澤與被光榮臣𨿽性資闇劣至扵知覺利害猶夫人也忍獨甘老山林終萎蓬藋上千違命之誅下速近名之謗以自絕扵生成哉惟臣子之扵君父事無不欲盡者心也時有不容彊者力也臣早因多病孱羸乘以殷憂摧割精漸銷亡病益深痼同裏交親絕迹慶弔殆已十五六年比來年逾六十有如七十許人體力不勝衣冠朝晡半在牀蓐絲絲殘息難望久延不幸臣子早夭臣孫年未成童勉屬後事令其服田海鹽山村攺籍鮑郎場竈戶以供課養生臣遲速俟時委塡溝壑伏望皇上察臣願忠愚悃憫臣垂老宿疾乞勅吏部容臣原籍致仕儻得死正丘首臣瞑目長逝銜恩九地永永無極矣臣下情無任戰栗待罪恩懇欵哀祈之至

雲村集卷三

欽定四庫全書

雲村集卷四

明許相卿撰書簡【內有字號爵諡未的不敢妄書】

上王陽明先生【六首】

某罪戾餘生逺違矩正懵禮負教慚懼何言伏惟道化徳猷坐殿南服炎荒絕徼久外天日之夷一旦手挈之聖治輿圖中竊覩平復田州一疏逺猷深識夫豈近世功名之士所敢覷其藩墻某跧伏堊堵亦爲吾道增气舊聞淸恙時切馳戀伏惟倍萬崇攝以致康豫無任切禱

違逺道範忽已易歲昔者及門爲役之日枯瘠方有生意已而霜霰斤斧戕賊相尋矣某旅進竊祿以疾請告得歸訃在秋冬之交洗心趨侍夫子矜而沃之餘潤以淑此生拜賜之辱所謂生死而肉骨也力疾修狀惶恐惶恐

某承乏諌省深懼弗任伏蒙不遺賜之嘉貺督以誨言欣戴祗服圖惟防厲以無忝門下不意先太宰奄爾薨逝伏惟純孝至哀何以堪處竊冀彊饘從制以任斯道以幸末學以慰天下切禱某使事方羈弗得奔慰曷任憂戀謹具香帛馳上伏惟鑑納不宣

溽暑伏惟臺候百福頃奉勤誨粗心懵識未敢謂有見處已如暗室漸覩隙光由玆以往或得與觀天日之大拜賜之侈殆於罔極矣伏惟爲道崇防鼎茵以迓天休某聞教以來日嚴顧諟病耗疎劣自防弗前寤寐依依函丈之下也執事方今爲國長城坐殿南服時平志遂然後歸西州表東海某得後諸生霑餘潤以與聞斯道日夕以冀也昧幹崇嚴悚仄無已

某稔惡死不塞禍家君奄棄諸孤摧割萬狀偸爾茍活伏承尊慈逺頒賻慰曷任感泣仄聞仗鉞南紀茂建殊勲斯道妙用格天震世甚盛某罪殃餘息只恐溘先朝露弗及快覩凱還謹遣兒子某代申謝私遙瞻旄纛曷勝隕絕荒迷失次

上邵二泉先生

闊奉教範積有歲年睠懷造就之私未嘗一日忘拜賜也伏惟執事年徳彌劭聲實並隆無任爲斯文忭慰某志業疎迂抱病山谷臞然故諸生也時從長老憩棠陰頌余愛耳敬修啟居千萬爲道崇攝不宣備

上湛甘泉先生

某惡稔禍鐘家嚴無祿日月不居奄將就土酷罰殘息無望更生惟是遺行一二恐遂冺焉無傳不肖孤死且不瞑伏惟執事大人辭嚴衮鉞海內迷於檄外事關述作僉屬信傳不肖孤舊執羈絏之役恃此輒敢忍死狀述先行一二以陳於下執事伏惟夫子矜而賜之一言以信其小善庇其遺孤海眇山崇曷足仰諭恩貺阻逺不得違次跽請謹托吾友蔡希淵候領襄事日迫伏凷以須荒迷無任哀祈之至

上祝虛齋先生【二首】

某勝衣知學逮今抱子猶夫人也頃讀揚子云書務學不如務求師始自憬然伏惟執事茂實望隆抗顏作模遠近之士從事斯文者屬武取衷焉矧夫末學近產裏閈辱在肺腑於攀援爲便敢以文質乖陋不足仰承爲解謹錄其所撰詩賦若干首序記若干首以先大道未聞徒餙末技自知不足借手以見執事姑卽此而觀焉占其他日可與於斯文與否而進退之幸甚

伻還備諗尊體康豫並拜簡書之賜辭旨勤篤若欲進某於道而俾弗終爲鄕人感激感激嘗聞前輩以知人爲難後進之士𨿽沈淪幽側之中以身許人固亦未易是故士之稱相知者或相望於千里或相追於異代某幸在末姻晚學伏辱降屈年徳奬引過情使某自信加厲以克有立受知己之庇固已侈矣豈必執經請業綴墻屏之遊而後拜嘉貺哉又念世俗人一遭人之惠顧不以至公相期而趨走門下以卑暱自親非惟自薄抑恐待知己以不厚是故某惟思少勵志節報國士之知而已關中古王者之所都風气靈異士之冀北先生鎔範之下諒彬彬矣山林艸澤夫豈無奇偉自重抱道相時之士出於門下耶亦嘗一曲垂意以禮某者禮之否乎違逺左右不聞至論便風時賜教督以終大惠蓋啖一臠而思快意於五鼎之間也

與鄒謙之太史

都城獲瞻道範寤寐時切向往歸值湣凶屏居荒阻罕值京洛之便無由一致渴懷日冀大行以昌斯文而猶爾差池時固有待耶逺寄志刻申諭良知殊極明切端拜相成之惠敢不奉以周旋但恨夙生葷血亟難澡滌耳疲繭不任趨侍苐切悵往驕暑千萬爲道良食厚自愛

與劉梅圃中丞

某學晚多病孱劣無所堪可於時是以方進亟退爲終焉計巖棲十許歲逺近親知己忽忘如隔世執事乃以不祥姓名玷薦牘中莫知何以致此伏惟執事間气名世之望齒牙餘論當時異代據以重輕猥及孱劣曷克仰副苐知量能度分卒歲山澤爲信道知恥之士茍免貽辱知己以爲報爾雄章頒示手之三覆不能舎什襲藏去爲子孫榮西望旄防伏枕不任向往瞻企之至

與汪惟賢太守

往歲薄遊南都獲瞻教範方毅惇碩諸先達中私衷尢切鄕往自維疎戅厚籍防持感激曷敢忘不敢言謝恐自外於長者云耳伏惟執事厚積重望方當致力中原而逺守百粵然使文治興於徼外稱自執事始則又廟堂簡任之意也風便勒狀布區區惟爲民倍百加愛

與許廷美方伯

枉使臨存教慰良厚具審春和臺候百福某昔備斯文下走獲承徳範日勤向往多病跧伏弗能一望履絇爲恨仄聞吾友伯修不祿悼痛累日下諭顚末復聞經紀其家髙義凜凜某徒切愧嘆而己未間伏冀爲國加防以佇詔徴

與東橋顧華玉參政

春和伏惟臺候百福某憂病跧伏荏苒歲年過辱貶教移文督之就列敢不敬承不幸烈禍積屙之後羸憊不任冠裳厚負上恩祗辱嘉命曷任惶懼伏勤移報俾得待盡桑梓獲免顚踣修塗無任感荷

與莊渠魏子才學政

某今之鄙人也心實向善而气質昏弱因循歲年已幾墮廢比夏納謁執事深造厚積𨿽未能測其涯而容止辭气種種皆教向往益切疲踣稍稍自奮秋領墨教惓惓欲引某於聖賢之歸先生固與人爲善之公某不能不私以爲惠耳始思日前向善而今猶夫人蓋皆意气自矜以徇外爲人初未嘗著實向上廼今不覺爽然自失且悔且幸知有不容但已顧不美之質荒惰之志望聖賢科級猶天然不免猶有畏難退屈之念時梗於中柰何伏祈不憚終教某赴限至京口疾作不果行令奏請以待儻獲養屙山中更乞詳教將服膺以周旋也冬寒伏惟爲道厚自愛

與南溪吳徳翼方伯

溽暑伏惟臺候百福某病息奄奄僅屬長晝閉關編摩往迹似略有緒憊力不能就正有道爲恨粗具稿艸企俟裁教未間千萬珍攝以慰邦人大老之瞻切禱

與毖齋查原博參政

某非登髙能賦之才公不知其不肖督以簡槧之役抒思成辭茍以逭咎伏惟是正登捲

與朱應周參政

越山對雨舊愛藹如歸病闕然久不報雅誨英風夢想猶恍恍也共惟賢勞場屋爲時得賢某跧伏林廬但深慶躍顓狀敬致勞苦之私伏冀尊生養福以究大業不宣

與鄭伯興考功

闊違徳範無任瞻企恭惟賢者當路海內之士爭自濯磨思出門下某夙承知譽進備采擇尢切大願柰何數奇疾劇醫藥罔功進退狼狽謹令人抱奏惟執事加憐曲庇之使歸料理曷勝感刻知己之惠

與孫山人太初

道況淸勝良慰僕屬望執事詩云乎哉伏惟著已自愛一力聖賢之學使吾道不孤甚盛顓問行李更有浹日之畱當接膝竟日以究髙論

與衡山文徵仲內翰

僕奔騖坌埃江南山水日夕神往況公山水中人耶妙染乞時寄惠某將神遊其間如陪公巾屨也

與崔同仁少參

某昔遊諸生間謬辱奬譽過絕等倫感刻知己曷其能忘頃獲通籍羈於班行無由造敍此懷爲歉仄聞逺仕老歸淸約如昨某愛莫能助願先生益終此道爲光令孫去謹勒手狀布區區

與徐子謙太守

頃歲道上國辱禮際重以譽愛甚篤矢藏中心不辱道義以爲報耳循良政成波及鄰壤某時得泳遊匪直播揚而已

與況廷光大尹

遙聞楚氛甚惡事儻或然四百里元元之命君侯一人是寄方今所以愼固封守練足兵食薄徵緩刑綏善禁姦義結人心靜鎭浮議以防狗防乘時之姦憂民者諒有成畫矣賓興有事當路者欲於執事委重焉緩急殊勢識時務者似不得舎此就彼也杞人之狂惟執事察而圖之

與郭於周大尹

彌冬雨雪殺气過嚴菽麥野萎父母斯民者諒隱於衷久矣春來物態生意一新惟仁人寛防涵煦以順陽和以消陰沴當必有出於時政文法之外某抱病山中方日望之

與張元傑給捨

闊逺徳範洊歷歲年夏中乞告人往扶憊遣狀徹從史否旋聞公爭大議去國某𨿽跧伏艸野不能不爲時扼腕豈特嘆息私公耶髙情雅度自知盡分而憂國者日冀天定以還偉人風便謹勒手狀候安否

與鐘西臯彥材太守【三首】

某積屙待盡分久自安名流達黨不物棄而惠存之已忝博愛執事大章腆貺作意寵嘉則何能堪三復慙佩而已殘息喘暑裁報潦略伏惟容察不宣

闊奉音塵悵望勞結忽辱雅制綢繆往復甚厚況復過示謙光輟惠珍刻感激安可津涯巖廊風望時當急賢尙爾養晦竊爲海內遲之未驛召間千萬爲時厚自愛日枉臨存重拜加惠感誦曷之能忘諸孤躐進曷敢弗揆防學驅之競時速化古稱日暮途逺老獨不幸似之冒爾匆匆非本懷也誠不自意獲武賢震器余塵復借大老爲之司盟豎子因宗有休矣教墨云云敢不奉以周旋候請諸凡未及伏乞一一指揮

與徐東濱子正【三首】

比聞南轅病體未能往唁春防王子揚知兄於用捨之際已自灑然僕更何言伏惟老先生太夫人眉壽髙堂古人所謂不以三公換一日之養之時兄及時承歡養志眞樂無涯僕蓋不以唁而以賀也薄物奉見區區千萬防入

教言妙語並辱盥而展誦咽以秋泉波潤稿瘠矣共審侍奉多福吟社髙情樂事甚雅某懶拙日課耕奴暇則松根團蒲栩栩飽睡耳兄能過山中譜混沌乎

某病伏闊候時稔玉體健勝於邑人來者以爲慰過辱書問殤孫感刻感刻僕痿臥靜閒竊窺造物大意則玩弄爲娛或者惡其不恭摧奪豎子以警之耶是可若何夫亦順受之而已耳

與錢海石懋垣司諌【四首】

僕削迹周行晦影深谷二十許年海內志義摩切之交邈如異域端居丈室博擇先民反求初志以自厲然時不免伊誰與語之嘆夙欽英望思爲執鞭多病錮而持之過辱執事不以沈廢戅迂爲非偶取之於聲气聯之以婚姻比廼儼然臨之儀物盈庭誨論彌日反身之學體國之衷俾得一二與聞不覺神酣心醉若客遊萬里歲宴始歸而親暱舊故相與抵掌談所渉歷慰其辛苦也誠不自意積久離羣復此大快耳惟玆春序向和使軺臨發乘間呼舟金牛玉帶問某當扶曵支離以武余塵爲信信之遊幸甚

伏奉髙論星變仰觀博古之學憂時之誠傾嘆無已僕常聞之師中土文明火地每值歲之丙午則火盛極而變往往多事皇初載籍未備傳聞多訛無庸解說越稽春秋以來凡當是歲鮮不禍應惟漢武帝世祖唐文皇宋眞宗四朝獲免而武帝徵伐禱祠幾續亡秦世祖承王莽更始之亂因天悔禍之初文皇亦以末年徵遼大役武氏僭亂亡將及矣眞宗差爲太平而契丹敗盟天書誕妄東封西祀虛耗海內未爲全盛也入我天朝初丙午爲元亡再丙午爲宣皇之元三丙午丁未爲憲朝之末今值厄運而聖徳消弭卒無其應天下蒼生之福也然比日雷電虹霓非時大變頗駭羣心說者疑以海舶應之夫海賈擾攘自是付托非人變通無術張皇迫逐致然所謂庸人擾之者也愚防特費一提舉司官吏監督互市自可一疏而辦所謂化盜賊使爲良民妄見殊不以是爲意也承諭及出處僕未能測知執事意之所存特念天子方譴柄臣厲精更始以執事彊力壯毅望實去國中外疇能舎旃但世變江湖仕途如棘若旣出旋歸則致身之義其將謂何故願髙志先定徐觀時宜斯出處無悔矣夫孔明無所遇合終爲南陽布衣耳歷觀往哲髙志雄才甘於埋光艸澤不屑輕試其身誠以時之難也僕衰鈍退怯僵臥空谷幾四十年故欲獻其愚嫌徇已見訥訥不能出口特以葭莩之倚終不能忍冒昧一言之伏惟不以卑論防外

共諗使節逺自日邊指湖南以盡海徼萬里宣上威徳甚盛某病廢空谷中無由快瞻爲歉比辱貶賜誨函責之委躬陳力此某之分也敢弗奉以周旋特艱虞速老精已銷亡茍懷一丘偸延病息聊以卒歲耳親教曷從祗切神往

僕聞之防姻各惟其類太上以徳義其次以門閥其次以才以年至流俗榮利焉末矣僕疎寒固迂混迹樵牧晚舉兒子聞造狀岸甚野過不自量敬因媒氏通誠門下僭乞婣盟伏承執事不遺弗類惠許愛子壻兒聞造自玆得禦賢達或免終混俗流執事榮施於寒宗世世有休矣不腆先給捨之遺薦幣納采因以問名眇焉無足借手伏惟執事古風髙致或不屑意於時之珍飾麗觀而以志義之末許僕萬分一亦可以承下風則澗毛行潦明信可陳矣恃此無恐少儀副封並賜防納

與一所金汝白督學【四首】

別久日深悵望比想身心工夫漸益精密顧時俗所習人情所安能漸摩委曲以合於理而不索露其塹絕可駭之迹似更盡善況夫處人與律已異恐宜更寛一步勿厚望於流俗人以爲何如

嘉禾執別來歲又幾半音耗闊然季秋得子揚書云汝白一疾幾不療驚怛懷注彌切冬初書報勿藥喜慰無量不啻尋常音耗而已汝白素弱積屙之後精气未便完復尢宜擇醫藥愼服食禁勞欲倍萬調防切禱某二親粗安婦子無恙但一身困冗行怠學廢負吾故人甚切愧懼所自恃者正汝白所謂空志耳養心讀經之言甚善矯飾爲人之戒切中某膏肓敢不力自克治曾子曰士不可以不毅毅則汝白能之或於上更當加意爲學應務皆然汝白試思之以爲何如便風幸不倦書札數友中某最孤逺賢兄弟願常在念不宣

春和教暇多福僕比歲憂病再承賻慰逺道勤念益信布衣道義省已淑人舊學諒益醇篤來諭此官甚勞然不得辭所貴正範端習俾時收實用爲不徒也僕病日深錮分守丘壠所冀麗澤餘波霑丐枯瘠幸甚

僕久屏幽谷平生誼舊音耗無由一通三月中容庵書報尊封君並太夫人繼違榮養驚怛愧咎無已緬惟孝誠純切日月逾邁摧割未夷宜匍匐哭慰柰病體憊伏積久童孫未知拜起田僕鮮充使令東望悲悵徒切一所端居久養身心工夫諒益深到令郎必大成立然無可是足時也某惰陋無進但硜硜不敢隨流自辱然視昔所期則已厚負明師良友風便馳疏想及祥禫同親之愛自等越人罪愧無所容逭千萬節哀從制以崇大孝

與容庵應邦升尙書【四首】

春莫徐北舟楫差池𨿽便風兼程歸心稍快每念邦升獨處無聊輒復耿耿且欲聞直言如對燭敍別時何可得也某二親初適婦子無恙苐多遭外防役事致訟驅馳無旬日寜孤陋值此荒廢可知獨惟空志猶崛然耳吾邦升以剛明之資操邁往之志願再加堅忍縝密之功何逺不可到教某不徒從事儀文節目而一力於讀書眞對病良藥愚意則謂讀書窮理固養心一項工夫然居敬靜虛以爲窮理之本似尢源頭當著力處否𨿽四書六籍聖賢大訓不免徒耗其神於章句文字間耳邦升以爲何如塊處窮鄕同志星散南顧淒然況我邦升誠直懇惻初終表裏一揆交遊數兄弟中某尢所倚仗便中萬萬不惜手札以督蹇鈍

憂病沈淪如與世隔故人連袂徒步弔其不幸於窮谷中燠休通昔槁死形神旋有蘇意曠情殊義感泣無已竊覩比來徳業日新去某不啻倍蓰但好勝時動客气取善或念舊惡似猶有舊根在力消融之則某之師也某衰病奄及祥禫累然未任衣冠榮名未盡忘懷精力殆弗可彊亦任運委時已耳吾友邵思抑便布起居思抑力學與善僕資之甚厚邦升與處當有益風便萬萬以所得惠教至望不次

去秋聞邦升轉轄江右計與汝白日夕道義切劘爲賀僕且以不與霑餘潤爲恨也周懋登冬還承惠手尺惻惻閔念毀瘠僕卻以病不以防乃今稍克支吾但終不耐煩勞耳來諭似有歸興恐未宜然邦升才志值玆明盛中道捲懷平生小小違拂何太不廣耶古稱做官溺人志要須超然無累爲期不以必退爲髙也僕戅拙沈痼精力萬不可彊所敢以退自安者有如日西望顒顒千萬善餐邃學自愛

歲晚知舊永別中離時切感悼又或爽節初終不免惋恨惟三二崛然金石交又復星散更何能爲情僕空谷深蹤杳聞達途之耗秋中得一所書知容庵藩翰滇南暌越萬里神魂飛不易到倍增寤嘆耳僕浹歲血疾一再瀕死幸爾得蘇山村少事病鄕無擾閒靜養心老獨泬寥頗自知命而安之休休自得絕省外慕他無長進可答雅望也

與鶴山王子揚【二十首】

行時嘗一簡道別來此偶承諫寮之乏昔所欲言與鄙夫人之不言者今皆茫然未得要領能言不難言而有益不易兄將何以助我歙人潘薦叔好古而達於辭今之雋選也去爲樂淸兄雁蕩勝遊得東道主矣執手之歡歲年爲期柰何

上東門執別已三閱月病懷時事恆在憂虞中眞以日爲歲頃得賜歸始有見吾親並吾故人之望病軀緣是差彊而時慮更切實不敢以歸爲幸廼今傳聞日駭事勢日危旦夕念北如昔之思南柰何柰何徐曰仁竟作泉下人傷哉傷哉邦升疏請南曹蔡兄力乞校官想俱可得汝白卓然有立吾黨增气守中兄地居上游可虞今亦已還兄去國時謗騰湧同裏或猶見疑恐疾惡已甚有以致此責已逺怨爲善大抵居鄕恂恂似不能言遜言無道之邦似是吾徒居今之律令而許子將王彥方是或一道要未可盡學耳

室中之變逺枉使問勞苦備至感悼彌切老大恥爲兒女態但竊自憫不弔於天再世罹此巨創感念舊痛心焉如割耳

危病浹歲而蘇幸復得請如再有此身身外事一不關念惟生平知己猶尙耿耿胸懷間聞爲吉水力希古人人之政惟務實無倦克終嘉績爲慰

闊別疎問此心無日不三四至兄所也弟家蠱紛如疎懶加困獨嘆丈夫經濟豈當習之米鹽薪水之課耶行且棄之客遊江東矣兄何時可來當除館以待候人教尺三至別緘尙多浮沈兄夙夜在公勢何暇及廼爾勤辱彌見平生矣某自嬰禍難血气日衰神宇不復僵痿巖棲分爲淸朝棄物寜復更有逺志以從教援兄交誼多情請姑抑制當自弟始以信於海內士大夫曰相知相成斯誠善矣弟亦與榮焉山廬粗就料理過兒折肱再完但癡肥不了事都不以掛懷抱矣悵望北云無任淒斷

一別攺歲冗累增劇眞從傀儡塲中度世爾時見聽光大師怪語供笑劇如荊卿狗屠暫相怡悅耳

山中忽遇溫人授書疾讀得平安字甚慰三復之餘旋疑前此惠教魚雁似尙浮沈抑使事有程不暇作長語耶何經年一紙漫爾涼燠數言外不一語相策勵也望望

向熱鈞候多福祝思允書回致兄欲相推挽之意猶未已某於兄更何間然才有此懷便從兄開口因之報答上恩亦結髮讀書初志也但夙夜彌痼野性已成不復可任驅防去冬手築繭窩於妙果山令兒輩死便埋我兄無祗勤吏人矣叔夜之僻僕頗同之但不忍巨源兄耳因風聊復奉報

知己中年曠隔燕越常自惻惻於懷不但作惡而已妙語逺來三復恍見髙懷懇爾獨至蘭絨精縟曷稱衣被某年逝力屈平生嗜好不卻自逺知己尙欲鐘鼓爰居邪玆冬山中殊少雨雪芒鞵短防時與村農谷樵倒一尊於夕陽籬落間布褐甚溫菜菽甚甘野語甚洽兄軺車乘便一過星涯農談半日恐亦不惡酣余風便艸艸不盡

經歲一書夢想徒渴弟山居如在井底猶聞吾兄多謗芒刺切膚溫俗不淳乃爾豈兄疾惡過峻太不自卹以輕犯世患耶北行擬孟冬之晦便風能時惠教督否承訪北行事宜隨幾順應不敢逆度但弗宜以迹自異而爲眾議的耳太史公曰道固委蛇請更商略之繭制並往遡風長路中若時相溫存也

逺慰多難別去倍隕絕襄事以來神奪形廢皇皇日不忘死與兄習嘗夷險由壯及衰寜信覆載問有此艱危天日下有此光景獨金石故人時復耿耿於衷若死生以之者耳出處去就僭嘗奉商髙賢明義但步移影變曷能遙度昔人所謂冷暖自知耳今日睿聖厲精賢雋奮庸舉措興革咸暢郁望兄展其平生懋樹溫國勲猷不孝茍活跧伏巖棲竊獲自附景仁有餘榮矣徐生去倉卒無次

夢想風神日增勞結空山僵臥罕逢佳便可附只尺耳某舊恙日劇量能度分必不可再出壞其平生爲知己羞但惟此中紆郁幽懷形影知己無繇致之左右一相印賞故才欣然處便覺耿耿耳江湖日逺晤語未涯千萬爲國厚自愛

沈提舉回承寄哭先君二詩一展軸間聲與淚俱不忍終業兄掄材致理徳澤良易逺及要須胸次蕩如太虛不以一毫愛憎先入爲禱弟病益沈痼攝衣應客輒憊伏移時想非久交還造化舊物耳山廬粗衞風雨兄大拜歸寜道此有對牀處矣

仙舟丙夜飫聞博雅之談渴懷沃以甘露矣繼欲請益山鄕絕少良便寤想勞結柰何柰何伏承教督陳義甚髙三復卒業不覺感涕朋友道防久矣斯義古人無幾今人未嘗有者僕何幸蒙之抑何徳以堪之感激感激僕戅昧疎迂不適時用尙論往哲已愧舊官今更何說是故不復敢以出處之宜請決知己過煩明教適契僕心兄愛僕者眞不殊僕之自愛矣況今時賢滿朝新進連茹僕養屙巖谷彈琴讀書詠歌先王之遺風於風泉云石間萬分一得附古者求志有恥之士以不終辱兄教所得不已多耶兄方抗顏師道尙祈力抑澆競不浮華徳行一科教本所系必詢合學諸生所推服者體貌其人而風厲於眾亦自足以興讓徳師師之化矣貴恙喘欬已安佳未逺涉江山良苦秋老气勁愼防風寒懇禱不宣

幽谷深蹤迥絕周道大斾去淛不得掉尾驛舟一話心曲至今南望悵然爲恨爾後聞兄名位日益崇勲猷日益震耀光韓公之烈以紆中外南顧之憂經濟雄略於玆一展甚盛竊惟夷獠固人類耳乞不以深入多殺爲功至誠孚格開諭招徠祗勤單車可無血刃不識近事能如昔人否但今南鄙之患手足風痺也腹心之恙厥有攸屬兄旦夕入柄樞筦必先厚培元气方當致力中原奠鼎盤石懋建大勲以齊古社稷之臣惟日望之僕逺屏巖棲抱膝詠志實奉至教以周旋相成之惠銘藏肝腑矣昔諭老成靜退浮競典刑僕何敢云云也但庶幾乎往哲優哉遊哉聊以卒歲云爾

與張蒙溪尙書

某抱病跧伏積有歲年自分見遺達黨久矣伏承執事作意沈淪命舟載雨百里外入幽谷中髙格勝度感嘆何極繼承妙翰大章品題丘壑三復卒業藏去爲榮甚盛苐詠嘆溢美內愧弗堪又將辱盛舉貽明哲累爲時公卿下士之懲則甚懼耳

與文溪鄧士魯【三首】

某曩自執別蓬山病防丈室間幾二十年分與人世隔絕逺矣獨兄愛時時膠於胸懷殆气味之殷曷可諭之尋常交遊間耶錫山嘗兩致問意皆書郵浮沈旋聞兄歷坎坷永嘆莫之能助某積疢殷憂諸拂意事大略與兄等耳頃聞賢郎髙舉羣季接武駸駸兄且食天定之報矣某長子早夭孤嫠如弱艸不可風兄諒爲撫掌一慨祝甥世祿來南雍便力疾布襞積之懷

捨弟過家知兄得還無錫久郁之私一旦洗然伏惟淸忠上厪殊眷出播直聲起爲舉首兄所蒙被亦榮矣超陟方爾狎至千萬益厲逺猷以酬大造無任私禱入夏䢐秋小介三行三尼艱虞多故若與世左非忍自外於篤愛也僕舊疾餌術膏良愈但積憂早衰齒髮已失故我恐不復能備淸時任使耳晤語未涯北望不勝悵往

雲村集卷四

欽定四庫全書

雲村集卷五

明許相卿撰書簡

與端峯邵思抑【九首】

郡城艸遇驩洽昆弟語深及出處事宜類以僕爲有知者自惟空疎何以當此豈足下謙徳之恆固爾耶抑眞有取於僕也伏惟足下盛年重望名位未涯而明哲幾先收身靑紫紛華中使廟堂知區區之不足驕士爲吾道增气甚盛僕安所容喙念勤問不可虛辱乃輒左獻其愚嘗聞告君之言要在委曲詳明達下意悟上心而不以簡嚴爲工宗賢之議嫌涉矯亢來諭當甚僕意則謂足下業已引罪而祗以病乞致仕若豫自規便取必於上亦似未安或云伏乞明正罪罰放臣歸田爲民以爲惕威昧義者之戒若憫其孤寒迫脇得從末減與以相應降調職銜致仕以冒余榮以理病軀陛下逾常謬恩非臣所敢望也如此庶足下謙畏自居而吾君得處其厚似兩得耳萬一不然執事雅尙不妨自遂而天下公是固在於令徳奚損乎野夫商略宦情如山谷中人浪傳都邑事漫無足憑惟髙明采詧之

僕有友沈槪嘉善人也自童丱時夙以文章名節自厲逮今凡七困塲屋其卓然自信者屹不爲動也爲文祖先秦兩漢翩翩有逸气辭賦詩歌亦往往奧雅可誦事親孝與人信輕財好義有國士之風故憲長半江趙公大參莆田陳公今方伯陳公五淸劉公督學時並加甄賞而劉公知之譽之尢深計兄亦嘗聞之矣日者學政人賄敗欲污名士以自解而槪與焉謂嘗納賂以求援例此蓋當時劉公惜槪久滯之厚意而非槪夙負自處之本心也槪曽面辭人多聞且見之劉公旣遷槪又呈縣繳文以辭司府縣有吏司之蹤迹明甚顧恐昆岡烈焰玉石不能自別耳僕病耗巖棲少且賤未嘗望見諸公之旄節哀憤不能自達而兄晝繡道杭周旋諸公間爲深況兄之知僕猶僕之知槪得槪之平生於僕可以知其不誣矣伏惟諸公與兄志存當世哀窮悼屈體士惜才固其分也抑其責也願借一言轉布之諸公面試之又加察焉不如僕言甘伏欺罔或因是而槪獲伸於知己出之塗泥收其尺寸槪之幸也諸公之功也僕出位之言之罪不敢辭也惟兄垂察焉

入郡防諸同志聞兄所造益邃而眞廼知身心樹立者作用自別更望精察力行以希往哲甚盛僕困於家蠱去住不能自主逐逐行隊知己者將何以進之亟欲造敍闊懷而事故相左美之諒能述拳拳之忱也

枉教誠篤別去悵如有失疎劣所恃二三良友惟兄差近時得求助承諭洗除舊習玩味義理須從身心著實體究眞某對病良藥感刻感刻約訪子才盛意欲防蹇劣同入君子之域至願至願但上下左右士論躋祀先髙祖於鄕賢過此敬從後乘郭令政益明審僕何能少助似剛敏上稍宜加意兄再契勘試爲言之

去歲奉教周旋遂克茍完病軀端居深念古所謂異姓骨肉吾兄愛僕者似之感刻感刻寓武丘時子才來防數日夕受益良多大約謂疎謬者須痛加持志之功以勝气習或有所得必作用體驗斯益自信有進步處耳荒懶尙多愧於其言歲月忽不待人柰何惟兄幸終相之

夏中因風寓書徹從史不閣下今日所蒞士之冀北倡明斯道以興起同志舊學恐不爲小試矣是以僕於知己有厚望焉僕日逺教督退鈍弗前千萬不惜時惠防厲使承下風

日枉使教逺慰摧殘無任感泣惟兄旬宣之澤與江漢永甚盛捨弟檣少孤而願先君命某句讀督之頃獲旅進試吏武昌備屬吏下陳學晚而政未達某不幸其得位幸其得師也惟兄視之猶弟惠教俾免顚僕獲成先君字孤之志某旦夕且死有以復於地下矣臨紙哀隕大拜過家惡服不得走敍闊私甚恨兄屏翰南服責委甚隆柄用非久繼至願益宏逺猷以副久要之雅某殷憂積疢形神銷亡志業頺廢將負襟期安得執手永嘆爲別

書使召見憊伏不任趨走只尺相望彌深悵往某自罹百憂病侵老迫坐負淸時徒竊寤嘆兄知愛弗忍遐棄何以畀之使自力於夕死可矣之訓尙免沒世不稱以爲兄羞江湖日逺晤語未涯時因風翮遺之好音

與泉亭吳維新少參【三首】

再貶墨諭病不時報少間倩筆以塞下問夫史莫難於志來諭立例簡嚴無所容議僕所爲父兄致私禱者歲徴賦役覈實大書人可稽籍坐見而猾胥不敢大肆巧誣是兄筆端之口流惠無窮矣然須嚴候審覆關報爲據亦不消多著語也風俗之敝僕久痛心憶自兒時見曽大父行多朴野眞率今諸後進文采軒然將鄙故老爲長物而惇篤浹孚之意殆鮮𨿽大地皆然亦須慨嘆數言賢傑有作或緣而力矯丕變志之助也幸毋小奬鬱鬱以長此風況今所謂文不過排比爛腐修飾儀觀外矜辭貌而內無忠信如優人習禮正不堪著眼者耳於文何有詞賦恐不必載但時掛一二精語參差隠映其餘似不勝錄爲難測若一一舉之敝邑之陋反更索露矣何如何如兄又欲僕分勞著名其間如唐宋人修晉唐書例僕意二史列著史官姓名殆簡袠重大分曹置局以君命臨之今此數簡小試發硎固以迎刃恐不必爲此彌文也竊意志無定式因地爲體因事爲用難主故常要在言約事該如老吏斷案鑿鑿可以信傳斯不刋矣諸如郡邑志之不能久存無亦循襲多而猥雜可厭邪殆不啻張先生所謂言無體要而已至夫否臧去取則我嚴侯明見之審執事直筆之任僕邑人也恂恂似不能言守此律令焉耳憊甚縷縷

幽屏名迹薦論偶陳吾兄又峻督之臣子大義敢弗輿疾周行而所欲懷安一丘自爲名髙者有如日但積疢殷憂之後吾精已銷亡矣性復疎戅乖時恐一出防其平生重負恩私遺辱知已何以見吾黨之士是以將終混迹樵牧俟命首邱倘愚計之或未逺失者耳志事易艸文獻有徴良爲邦君邦人士謝不宣

賢郎遵晦髙舉兄積慶善教胥見之通家喜躍寜直恆情但少年髙科往哲亦所愼持惟顧諟吾兄命名之義以紹世徳僕切私禱過庭諒已素講矣穡事收拾蝗余山傭冗劇稽賀千萬照察

與白浦朱守中【三首】

雨中邂逅遂弗成賀再訊候人使車已移轍矣伏惟名邦司理舊學展布想當沛然一郡生靈司命願無易視也弟欲僭端其愚喜諛而愛太泛自廣而事多忽尢當屏絕異色疎逺羣小使耳目蕩然無所偏寄甚善弟逺教寡與便風時惠鐫切使得勉防駑駘不貽初盟之羞無任傾佇

子揚北去附致區區徹從史否比想體力佳勝弟病鄕恃藥耳恭惟太夫人多福賢兄弟無恙兄得專意體國甚盛某孱軀俗累舊殖就荒恐負愛望柰何風便布此千萬審時厚自愛以慰傾戀

閱歲不聞京洛之耗時聞宅中平安報爲慰弟獲弛於負擔料理病軀以與老親弱弟相周旋繄誰力耶骨肉之愛何以逾此遙聞墜馬移疾久望杳然想非久事事意急賢之日自不可無兄耳

與李白夫州牧【三首】

別逺萬里時更十年交遊聚散更十伯千人心目中常有吾白夫也往歲書與二綾自髙汝白至今春書與象梳自進士葉應期至及秋詩啟筯笏自舍人馮立至故人之意戀戀如此自愧何以承之恭惟再牧逺郡力追古人爲吾黨光甚慰言忠信行篤敬蠻貊之邦行矣蓋己可徴願益自信俾政孚教洽後稱南鄙聲教進於中州自吾兄始僕日望之平明之朝當必有知之者僕徳業不修殃咎類至九年之間再防其偶初冬又將攜稚子南還劍州學記非久作畀蜀省令紀嘉績送行敍未暇追補應期近宰鄰邑誠亦易達也萬里緘書神與俱去

京邸眷存道義之愛侔於骨肉以言爲別心許久矣僕不幸途次幾死於盜家食仍困於病山妻近棄諸雛嗷嗷膝下惡抱如酲未嘗有佳思到筆硯間負約知罪伏承守劍專城師帥委寄甚重劍民卽杭民也兄能以教杭者治之而居之以恆持之以斷不惕於勢不遷就於俗不顧計於升沈則古之循良將可馴致僕卽有言何以易此相見未涯延望豈勝淒斷

往歲傾蓋之逢已知執事志行當屈古人與相上下西南奇秀鐘於山川廼今不敢盡信昔人之言手諭石刻之惠益見盛心尋常交際必以逺大相期某敢惟迂放自諉以負執事

與我齋蔡希淵督學【四首】

某疎淺迂戅寡偶少徒執事要以同志進以務實向上之學皆向來交遊中所未嘗聞幸甚幸甚顧某積累工夫甚淺撓於外汨於中者日復相尋力與之戰而進寸退尺不能自持柰何伏惟時賜教切使恆顧諟至望承教所處詳甚非疎謬所及弟意今日當途所以待兄非徒私之蓋將作士气直公論以風厲一時在兄非直爲貧亦事道也顧兄有以崇正學淑人心丕變一方以及海內答國士之知者力行何如耳

炎暑共承道候百福弟病息如綫山中過從樵夫牧豎時共盤桓水石間耳往嘗再寓只尺曽徹覽否恆念昔聞誨論不間旬月今直計歲年尙未可萬一冀豈巖谷太阻鱗羽少便抑某罪過自疏不復可援耶兄無寜姑教督之而遽屏外之也

某病甚幸不死逺枉書問感激不遺比稍行歌山澤間蕭然攜隻影耳意將茍完形骸獲免戮辱於此世以下見先人不知未死之前當果何如耳

與桂洲夏公言宗伯【二首】

往歲大斾經霅貶遺雅什憂病屏居久稽報謝比聞制下遂正臺司昌期闊遇千載僅見某憂病相仍僵僕牀蓐有年矣竊惟舊辱遊從之雅今無干進之嫌安忍恝然不爲世道致深望耶方今元聖有作輔以英才凡有血气孰不企踵延頸以望至治然凋瘵未蘇守宰數易𨿽屢聞申勅竟暱奉行害於致理患誠不細矣執事亦嘗畫周審之防展久之猷得其人恆其官復如漢人增秩賜金者可乎否也小人跧伏巖穴昧於逺圖慮患目睫然覩一郡邑而天下或可槪見故冒昧陳之以效其愚

某積屙殘息僵臥萬山中過從殆絕逺近親知己忽忘如隔世仰惟執事顧獨不遺沈淪時加誨飭念故下賤光於昔賢某自惟屏逖疎野十數年間竿牘之問罔克一通於京洛薦紳知舊已闕然久不報矣謹馳記上白

與雙江聶文蔚尙書【二首】

闊遠儀範多歷嵗年聲气之感通於寤寐比歲聞兄按閩風裁守蘇惠政與俗自別往來陽明門下又得淑緒論窺精詣異姓兄弟之許若無待於接膝抵掌歷寫肝臆爲快也僕早志此學晚猶夫人幸獲從兄下風謬塵省闥妄意建白萬分一庶幾昔賢已而意不自得病復交攻不二年所竟自免歸削迹周行逺影空谷邇來竊比古人優遊卒歲之知樵牧自營與世隔絕者今二十四年往歲華亭冠服之貺所以惠待僕者不終負矣但溫繹舊學疑滯紛如無由就正有道獨抱憤懣耳風波渺爾晤語無涯願崇令徳永以爲好

別逺懷企殊渴顧舟卿來辱冠履云布之惠此野人初服也知已逺惠重侔麗錦矣奔騖塵坌三物在笥三載於玆林壑興懷愧汗屢浹去冬先妻不幸歸骨故丘玆行及期而病畱之乃始圖拜嘉賜溪山猿鶴共相欣戴也希淵行便匆遽裁報未申千萬厚自愛以佇驛召

與彭山季明徳太守【二首】

都下邂逅遂沐知愛勉以古人向上之學君子與人爲善固不逆謂無似非其人耶繼辱墨教拳拳以心學相鐫切殆眞謂某可進於斯矣某從前積累旣淺麤心客气卒未能自克外物紛至不免與之俱驅耳先正謂培擁根本然後可立趨向所以培根本立趨向實用功處便風弗吝一一不敢忘自力也

病耗巖棲百事漠然於懷惟道義交遊時存夢想恭惟邃學堅志敏手通才所向無前深以閱歷更當何如僕迂懶頽惰瞠乎其若後矣兄將何以畀之徳翊先生去便布此風波如許邂逅未涯千萬順時彊食自愛

與磨溪熊以仁憲副

某曩殿班行執事特以年愛過私歸更憂患跧伏十年猶耿耿夢想風采也伏承按節南省彌劇傾遡病不任衣冠望燕己申積懷爲罪顧辱手教臨存嘉果牢醴副之登拜感怍浙河民性馴畏比歲小康兄才望徳威自足坐鎭願勿擾也

與橫山徐曰仁侍禦

邂逅扳聯知愛隆篤侔於兄弟中間去住相失而英風雅度膠於吾心猶一日也祈州政績偉然度越流輩上追循良於此見曰仁素學有用同志者亦自增气夏初聞南都陟命晝錦歸寜年勞故常不以是爲曰仁多惟髙堂壽祉令子岐嶷僕爲喜而不寐耳暑毒殊酷惟爲國加飯自愛

與棟塘陳忠夫

伏惟晉陟方嶽善人之澤殊爲湖南數千里賀某多病放廢壯心蕭然霜葉矣故人志義久要能不亟訝絕之否

與勿齋婁存仁太守【二首】

伏聞親舉玉趾以勤疲民復條捍海事宜下問某病伏九年若與世隔寜有長計可備采擇耶今患固亦天數譬之父母於子豈忍以其病在必死而不求所以生之秋成近睫海波及田勢甚惶急當堰瀕海內河爲先海塘用石如海鹽固善特恐仁人不忍疲民任此勞費但當深基密築一仿昔日故堤防以近日治河之法更須博擇三五精悍辦事僚吏闔郡不足檄訪他郡必務得人如漢議河防又必分地程功實舉懲勸似或有濟況漸次講驗又必有經久良便之防出於其間以超始議者伏惟精誠動天寛博酌民顧此何足采擇瞻遡光儀無由趨炙曷任悚懼

某山澤淪廢懷企聲猷不能自達惟兄誼舊愛私時抱傾渴實倍恆情非敢爲佞也某本戶稅糧往承惠念批從鄕宦自運例甚便甚厚但瀕海旱蝗已三浹歲民力竭矣某坐食如蠧又奪民便義何能安伏乞攺批兌運與裏父兄均勞獲釋罪媿蒙被君子之愛良雅瑣瑣伏惟貸察

與筆峯王應時憲副

某惡鐘奇禍天不速之死而奪其所以生慈嚴相繼背殞不孝未得相從地下累然茍存殘息於苫間安復知有人世事故人枉書讓其疎問罪戾餘生益用隕絕不能卒讀矣周生以其父臣貴屬校官力請報書中及之某識周生自兄書郵始逺道寒氊使有溫意何如諸所欲言或未卽死圖更布之荒迷不次

與白山倫彥式司成

春和伏惟臺候百福某違逺徳範幾二十年比嘗卒業南畿試錄序淵乎藹如也竊窺徳業逺詣鄕往益勤執事方以此學教天下行以此學相天下其將挽澆浮而還惇慤甚盛某積疢殷憂日夕鄰死殘形餘息偸延空谷中分無復僭望於世惟英賢入當臺鼎隆世道幸斯民者日勤望之

與潘薦叔憲副

某待盡空谷世緣如掃髙賢志義獨膠於心時牽夢想阻越無由一布之只尺耳伏承信使多儀逺逮深谷感惕何堪僕病伏不關時論奉諭閔俗仰窺當世之慮夫俗漸以下勢也頃乃頓攺競趨可駭厥或有開其先者執事日夕入秉樞筦諒當植本握機以拯之猶可障其潰決此眞執事事也僕方將借焉優遊聊以卒歲矣

與梓溪舒國裳修撰

兄危言大計天下知之僕則以兄占世有隱憂焉不知涕之旣隕也履變孔多閱理彌熟今來所造詣所謂將防大任焉者天意有在私望甚侈吳徳翊先生去便勒手狀布區區宣公奏議奉爲忠讜助風波如許邂逅未涯南望曷任淒斷

與海州廖師賢

冀都邂逅等萍水耳伏承抗章引疾獨心異之別去四易歲此懷耿耿常有師賢也近冬蔡希淵寄惠教凾詩翰廼師賢於僕亦爾懇懇良極感嘆伏諗嘉遁靜修舊學諒加邃密僕病耗巖棲塊然蒲團睡漢爾吳徳翊先生去便勒狀區區徳翊善信君子僕之益友兄試契勘何如時不待人願益彊飯力學自愛

與頴谷陳遂初【三首】

章江事變甚駭私心劇於燔灼執事義均王臣諒同此懷宗社有靈非久當靖顧恐吾土歲饑民貧或有狗防輩乘時竊發柰何柰何幸爲寄民社者力贊一畫固不得避出位之嫌也艱虞之防惟國士爲時益自愛僕知海內有鄭少谷己十年餘寤寐恍然幾見風采來約及少谷佳制並辱三復之餘神魂飄飄淩南北兩峯之巓矣屬有寒疾方汗君能爲我少挽行李敬執鞭弭以從春和侍奉多福病夫怯風猶未春服也悵望風度徒切夢想耳未間千萬自愛

吳汝瑩參政

恩舊違闊思卽晤教恨不傅翼以風病防如屍江城徒切悵望柰何乃勤信使諄諄久要髙誼感刻無量重以幣物牢醴之縟悚惕殊不能堪惟兄賢勞中外某濩落淪廢分終爲溝中之瘠耳伏惟不遂遐棄便風時惠督之俾不辱林壑以爲兄羞至願云塗迥爾瞻奉未涯千萬爲明時厚自愛

與儼山陸子淵司成【二首】

某私淑餘論越自諸生時頃歲奔騖未能通謁逺枉誨函無任慚感伏惟髙居靜養臺鼎防勲中外僉屬某病廢跧伏拭目以俟唐君便扶憊裁報貸察不宣

某稔惡及親圖嚴其終而信其善於永永以少寛不孝之譴惟名言是賴日蒙惠諾曷惟不孝沒世感泣而子若孫將永憑藉以光寵於無窮矣襄事期迫不得違次以領伏惟矜而畀之

與虞山陳原習中丞

某病廢空谷分不齒於周行乃厪執事餘論亹亹惠問繼之得非或有妄譽某以欺執事者風裁之地微寓捐金駿骨之意耶伏承總憲三河某病力不任道周羈絏之役苐日洗耳巖棲伏聽詔追老成亟登政府以福天下冒昧悚仄

與汪徳聲亷憲

溽暑臺候多福伏承總憲大藩風裁凜如而惇雅溫博寓於其中甚盛某不天烈禍積屙爲世不祥人屏淪荒谷眇接親知十四三年矣大人君子之光儀徒切向往安敢輒以漫刺混閽吏伏辱教函書錦之及俛屈崇嚴先於萎廢殆執事者微示延攬不已之盛心風動南土耶

與應原忠太史

闊違道範積有歲年伏惟齒徳彌崇屹樹斯道之榦尢日瞻企承再道杭輒遺俯問殊感勤愛某多病殷憂學殖惰曠仰負奬援多矣自分迂戅應俗多忤日惟屏迹保身課孫延祀優遊卒歲爲期耳執事不終遺外仰祈教督至望風便謹勒手狀布區區未間千萬爲道崇防

與東圩錢公良太守

谿翁來諗尊候嘉適甚慰承屬老夫人幽宮之文伏惟愛舊義豈敢辭南溪東濱西臯下委皆嘗副命執事惠顧尢厚僕豈懵然苐齒增十年精耗大半病復侵尋知舊報書經旬滯閣如斯紀述量力經歲猶不能就緒也學殖蕪廢又未暇支離自解耳

與任【闕】亷憲

枉防崇嚴惠存萎廢下士曠舉薄古厲今矣顧某闇劣無所敢當慚懼千萬登領朋尊酣詠巖扉以醉嘉賜果牢敢辭野人之固伏惟惠寛其誅

與蕭子雝禦史

違遠顏辭無任瞻企恭惟執事遵晦養望茂膺多福方今渴賢之日執事志存當世宜重爲當世慮恐不得如僕賤劣者之偸便其私也風便列狀布區區千萬爲國加愛

與南溪張鵠舉大尹【二首】

某舊齒過從頃歲守冡移家受防封內姓名凶穢尙稽內謁顧辱騶從儼然先之繼承信使多儀之及感怍何可當附狀敬致謝私病力未能走煩閽人伏惟貸察不次

頃聞陟郡殊爲邑人惜復爲湖人賀執事雅望方當入贊臺省出典方嶽尙爾回翔師帥之地固造命者欲使老練民事以爲受大任重之基耶臥病不能往助攀轅奉晤未涯千萬爲國加愛

與平齋沈一之【二首】

冬寒體力健勝僕時時隨病支吾耳使惠逺將良荷勤督勸之應詔臣子大戒義當委躬竊伏自量病力迂才出將有負無補死等溝壑徒辱知已計必茍完此身下見先人爲得張靜峯寶婺貽書亦是此意甚感其善處僕也但貧家歉歲欲上疏未能遣發柰何兄家務殷重似宜輟一曉事郎君代勞蓋學者必須靜專方見得力況衰年彊爲浮世所役卻與僕昧幾彊出者相去恐非尋丈之懸也

使至不得手諭兄豈忘僕耶適偶倦耶僕多病且防防孫老懷惡甚舊疾殊劇時時以不可柰何自寛耳兄傳家謝事甚適但僕僭議在數年前今特差晚也教子儉退固善似須先革其富貴气習則儉退自若固然矣否恐或不免終扞格也僕空山日與耕樵伍歉歲日甘藜莧食甚習兄或命舟一來共此風味乎

與西村朱元素【二首】

某獨學迂誕與公等儀觀未相覿觴酒豆殽未嘗接殷勤勸气勢無所倚依某之屈伸榮辱安足與公等戚欣而動其心耶頃歲抱藝弗售宜黜宜陟之在某與不公不明之在有司與否未白也非直交親者之無介然於其懷而某且以斯文之興防有命自寛焉公等顧忿然不直有司形於詠什慰諭勞苦若平生歡殆不虞浮實之聲過聽於素而有司一時陵厲頓挫之已甚者驟激其哀憤耶憐才悼屈公等無所爲某則不敢忘也日偕計吏再比禮闈野性彌自安恬更不假命以自寛矣公等無重爲我戚戚也養髙巖穴詠歌太平實惟其時公等愼自愛

過可材訊公眠食多適良慰山人病力事百不堪一切世緣久絕夢想獨未能忘情山水間耳公能時來溫舊約不

與孟涓郭一丈

觸暑臨存已拜勤注侑以儀物沃以淸談經歲黃埃倥傯中人灑然毛骨俱爽弧帆西引神飄飄與畫鷁偕逝矣

與勾溪陳用明

曠接笑言欲見殊渴率爾鼓枻遡秦谿冀良覿晏溫被葛登舟薄午北風頓厲便蕭然有山廬挾纊之想縱帆飽風而南矣造物限人非剡客例公也

與胡靜庵少宰【三首】

比辱大斾左臨甚寵前騶遄發弗得久侍誨論極悵惋冬寒伏惟尊候萬福時方急賢執事志存當世而身系其安危春和已近庶幾勉從簡書以慰天下之望昔拜枉教玆荷惠存與進盛意何以仰承日惟自防疎劣期不辱髙義以爲報耳當軸簡命中外倚望已久曷惟某得快瞻侍傾否之防方須舊徳望實如執事恐義不容以私爲解也聞教有期彌切向往

伏承誨函三復卒業竊窺仁人憂天下之心甚大且逺亟欲身承指畫只尺郡城多病限阻徒切神往伏惟執事俯制禫吉將正臺司以福天下某哀病未能防孱軀負羈絏以從猶當拭目爲天下蒼生日望之

與董子濤丈

臥病苫塊忽承厚奠髙文之辱蹶起感泣爲先君稽顙卜鄰初約孤𨿽不肖公或屑就尙勉欽承曷敢越先志

與樂有祝思允太守【三首】

驅馳勞瘁不得過從慰苦悵望何如枉問防禮夫俗安久習驟欲反古多口固宜但吾所守或過於中所執或非其大似當避夫矯俗幹譽之嫌以近人情若其大者知之眞操之力生死不易而況於浮言哉於此惴惴或恐見不定內不足耳要當勉求諸已可也大戚中有此逺役伏枕徒爾神往

伻來墨諭陳義甚髙似於知我未盡故再布區區僕行慚諧俗比得吾弟意气相知輒爾受惠自附於孺子爲季偉飲食之義今之人沾沾自好矯竊古人之似者有之矣實何有哉而弟槪以僕爲徇世且鄙其學魯獨居之男子似太隆末俗蔑古人而淺我也夫僕昔匱而受今足而歸我弟知其不足而予於其足而取是之謂直是之謂義必欲辭之以爲髙是不免以僕身爲溝壑其爲愛我耶原封繳納願益力古道追古人翼蹇鈍以達於髙明則相知出於尋常受愛更不可涯矣

令弟來言買山事聞之茫然豈傳言者誤兩曽參耶不爾知我太淺矣唐人詩曰無心與物競鷹隼莫相猜爲兄誦之

與萬鹿園都督【二首】

某病廢空谷十年餘不知有人間事矣獨於吾兄逺心勝韻時時悵爾神往伏聞大故抗制用情良爲道義增气憊伏弗遂把手慰苦爲恨疆事孔亟世祿之英想亟搤腕諭及出世之防見解益起而作用當與時流自別風波未涯千萬爲時彊飯加愛

僕屏迹巖棲二十許年疎懶自外於達黨以公之超俗逸羣素所向往不能尺牘自達其區區曷任內愧伏惟探妙解試之功業作用必大有得力處非稿寂所能窺矣

與僧石門秀公【四首】

敬問石門山人無恙走養拙山中眠食粗遣頃爲國事抱漆室之憂山人慈悲當亦爲眾生煩惱耶遲一雨後載月徑造東林也

今日訪公五畆山房公臥雨北窗曽栩栩得信息否分付白足亟下一榻於東林深處

病謝過從齋居如僧一切事都不關念獨泉石舊遊時栩栩入夢耳淸香近作聊致我私山房守歲談詩一爇而詠之若與病夫相對也

某問石門山人無恙頃得哭太白山人近制知山人果爾蛻去傷哉傷哉追念舊遊夢乎非耶渠忘情去來者猶有鬼神得無笑我與公尙爾鐘情耶

王通守

某憂病沈淪多歷年所飫聞執事抱經世之猷布宜民之政千里屬心周行馳譽甚盛病骨不任衣冠阻望屏舄僅嘗一修咫尺爲邑父兄謝卹災之惠耳某自慚行義未崇鮮孚於俗而來誣罔敢謁執事者白之白之非硜硜自好而亟自明也爲士風計爲民習計爾士風民習抑又執事師帥一郡者之責某安得詭徼長者之譽但已而不一陳於執事耶縣市民楊坡者某素不識其人作何狀不知何由掛賤姓名於訟牒牒中諸人與事某一不曉其誰何自不必論但某嘉靖癸未乞恩歸遭多難入山杜門如蟄十有四年一日也曷惟滅迹城市蓋已卻保社於鄰曲絕慶弔於親黨此邦人士以及四逺有識所共明知不寜是耳某自弱冠爲學官諸生公防庭參之外絕未嘗持一謁候縣門邑中吏民之所睹記可徴也今一妄男子無端以偏辭冒加之而莫之究則邑人將皆曰許某守身如斯蒙垢如斯斯時白黒混混無良之民日罔忌憚且復何以勸士吾恐貞亷之風自此日益不競而黠桀無賴之姦鱗集蠭擁巧詆厚誣彌尙彌工四百里間刀筆利於戈鋋以蔑善類而海寜猝難政教理矣其漸將不自某今日之不白而加熾乎愚爲此懼伏聞棨防行部追呼聽理以竟此詞爲便輒一牘少布腹心萬惟執事畱神窮治之審其與某毫毛何所關涉務見根柢片言立折之不但某獲雪垢污且使士勸民懲而成善俗矣

與顧近泉秀才

某學負先訓老無聞知憗不但已彊令兒子從事舊業少償積志訪求矩正伏飫徳音大業玆敢卜日戒舟奉迓行李儼然臨辱抗顏作模寜惟小子詠遊教澤稿廢亦將與霑餘潤矣

雲村集卷五

欽定四庫全書

雲村集卷六

明許相卿撰書簡

與胡梅林都憲

嘗聞蘇子瞻曰時方有事則匹夫之言重於泰山斯言自昔有徴矣今日海冦弄兵首尾三年躪蹂八郡焚劫殘毀江南無完土殲遺竄逃百姓無固志寜可謂無事乎某至愚無識非敢自以其言爲重也竊謂於一時一事或至切而甚要焉夫澉浦一城懸絕海岸隔離衞所縣邑逺者七八十里近者猶四五十里孤特獨立四無人煙如傾巢之系危枝有兵猶僅自保人少特一空戍耳去歲五月海冦數百白書猝來攻城時有統兵徐指揮公差李典史恊奮乘城牌石滚木沸油毒箭交墜如雨賊眾救死扶傷亟遁自是以來賊凡五六過城下聞鼔疾走不復敢近蓋懲前失利也然識者以爲賊所必由熟路不可一日無備而又以兵少糧不繼爲憂近乃掣去統兵並湖處兵往乍浦存畱老弱數百城中無不自危故昔者鄕民日有千百扶攜入城冀免死亡今則城中日有十數商議出城別尋活路矣使賊陸行猶倚衞兵先捍使其舟至城邊可泊者不下三四處維杙到城直三四百步競進疾攻欲禦無人求援無路賊將爲刀俎人盡爲魚肉矣執事𨿽甚憂而欲拯之其將能乎徐行健者不知其素然統兵於澉二年卻能守法亦知持亷士心頗皆畏服故今急乞鈞裁復調徐統原兵更益兵千數守澉則地利素諳兵將相習不特澉爲可保且聲气連絡海寜亦自增气執事可無南顧之憂矣若只如今空城餌防或入據之則列屯防气省城亦爲寒心禍患未知所弭今某室燬肢殘然亦有水邨僻境緩急倚爲三窟實非全恃澉城爲全身保家室謀而爲此嘵嘵也誠目覩千萬生靈不忍坐視其阽危故不惴沈淪之陋罔顧嚴重之威而獻其迂議於執事又況執事敬承簡防專制方面寜忍謂彈丸之地非王土創殘之民非赤子耶仁人必不然矣伏惟少畱意焉

與薛方山提學

某病老巖棲與歲增劇無繇趨候下風執事過聽先施逺命校師貶書臨問嘉嘆亟稱自顧何有離次卻立不敢當書刻敢不拜嘉果幣牢醴義不敢受顧惟執事加意沈淪感藏何可爲諭伏承下問犯難諸人仄聞縉紳諸老先生各爲論撰野人窮谷深蹤又多以病謝客無緣訪借所偶得者俚雅雜襲名姓未眞爵裏無證始末可考見者僅僅十半中閒紀述體裁亦有未脫科舉習气似出褚少孫下尙逺恐難网羅備史闕文耳應命一仍傳寫之舊伏伺契勘釐正訖事惠識無任祈望

與阮函峯宗師

某槁廢餘生謬辱殊遇惟古卿大夫禮下幽側必稔知其賢執事顧驟施於未傾蓋之士是豈某所敢當抑小子蒙弱濫被甄奬越於意外百倍𨿽大造不自爲徳受恩者寜敢忘自力以不辱門墻爲報耶仄聞晉陟方嶽由玆洊入臺省某老病奉候難期執鞭絏以承下風當責之豎子耳是某之願非所敢望也扶憊布區區不任鄕往瞻戀之至

與仰齋胡子中大尹【六首】

下車興革良愜輿望嘆服嘆服某逺迹族黨移家深谷林廬十數楹山田四五頃一子備博士諸生一力執里長役病軀抱膝詠歌聊可卒歲爲漁樵侶聖朝之賜執事之庇殆已逾涯矣市無生息一廛門無交親俗子一迹世故蔑之與聞也徳政發軔病劣不能仰贊所敢以其私妄冀執事有所左右以累公明者有如日恐有矯以借口也是以敢豫言之

伏承禮祭過隆敬令兒子某攝謝病力不堪束帶耳下問事宜野人何知辱念承乏禁掖之舊比於同官抑亦虛襟弗可祗辱妄條一二以備采擇以自附於君大夫問而告之之義非敢必可行也

秋暑共惟臺候淸勝某之欲遷籍良爲就家近墓逺豪右便迂疎耳舉事在半歲前直以裏父老勉畱冊事未有適主延待今日煩執事耳伏思邑民謁其所欲法茍無礙仁人亦必閔然從之以便其私乞推仁民余意遂某之僻山澤行吟亦將詠歌雅賜也

九日從俗登髙適惠酒至野興十倍謹具詩謝宜我堂費金敢辭念某殷憂劇病力不酬志爲淸時巨蠧躬耕食力猶懼愆尢執事顧輟俸余惠養之於明公爲盛節在某爲增戾矣昔傳欽之知陳無已貧懷金贈之不果世兩賢之某逺愧無已而執事欽之其人也必蒙見察以成區區之諒所有不情以負髙明者有如日遙企門屏悚仄無已

伏聞幹旌將枉衡宇獻歲屬此淫霖滓淖載塗安可辱候吏況山人潦泉溪毛亦未能出戶采汲也敢辭嘉命之辱

日徐生銳來比去少露髙情似欲遊揚某於薦剡者感刻知已之愛爲至苐病質劣才自處頗審某自知之執事或未之盡諒也嘗自爲贊語中間有云生而進如讓退如蟄沒而碑不文墓不封使後來博雅者莫能物色丹靑者難爲形容於穆一元吾其大同敢誦以爲知已復

與柴仲和

某結髮知學見流俗所爲私謂古之聖賢必不出此仰而求之無從也出與一二同志講習之稍知鄕方漸欲從事而闇弱孤陋物誘奪之眾議咻之荏苒及今猶夫人也往歲薄遊成均定交汝白因知臺有仲和之賢蚤莫過從聞之益稔未遂良覿而溫厚誠朴之風想象中得十五矣風便輒以書先

與畱克全太守

側聞命下棨防重臨千里士民幸同慈錫非某獨私忻賴也適此茂陽百蟄齊奮萬彚向榮皁蓋班春彌衍舊澤某亦受賜中一人不意夙疾錮而畱之無繇陪從郊迎賓吏之下陳咫尺不任向往

與徐伯和考功

某苫塊殘息久不與知人世事頃歲王子揚自江右道杭逺承貶教副以南華口義記存之勤感嘆何極旋復傳聞拂衣極目髙旻黯爾神往僕求友於海內如兄恬厚和毅安可多許迹地𨿽阻神魂殊密長風巨浪何時一葦以從憂病彌年形毀神奪秋薦禫事於幾筵將乞身泉石以武髙致惜當軸者不敢冀其如兄疇昔之曲愛相成耳

與鳳林王承吉

日承視祭李大崖文並下學用力得力處切實精審所以幸教某者甚厚顧恐迂愚無以仰副旅中弗謹致疾又爲執事憂拜命之辱小愈卽趨侍教邦升將歸受室汝白卜鄰敝館矣

冀都一別三年疎劣須於矩正如燔待濡向往之懷奚啻十倍恆情耶共惟防侍多暇舊學諒益邃密僕釁積於躬天奪其耦冗累增劇學殖可知執事不遺疇昔當爲憫然

與嚴玉山栗夫【三首】

某病伏巖穴遙聞屬吏下車宜從父兄共候郊外積屙憊甚扶曵不前謹手狀告不敏羸軀弱腕筆札莫能周愼然弗敢不親也

某野迹深藏世嫌易致不敢一布其私以混閽吏計防知照其非簡耳嘗聞教往哲君子志於逺業大道固與時委蛇期不爽吾彀率而已今時何時耶奉候因布千一之愚伏幸采察

冒暑迂途逺承下問已甚不堪及物之儀開誠之諭復爾隆篤衰劣何以仰承但增愧汗山中日聞善政方爲邦人賀入覲卽已戒程柰何教至督文賢守遺愛於石固當但郡有諸老先生則僭病力弗任則彊迂謬不文無以傳信尢冒忝耳

與汪玉方太守

往歲都城王應時坐上望見徳人睂宇躁妄爽然防我烈禍餘生屏遁荒野自分爲世不祥人顧辱貶惠書幣詞意諄諄何敢當何敢當愷悌之澤滲漉於越波潤鄰壤顧計承轄之徴伊邇旦夕方切私沮耳

與李一之都閫

春和共惟鈞候多福葉上舎來致顓貺福蘭虎刺風致淸逺頓令野興恍然神遊茂林丰艸之間公閫寄專劇乃爾作意向山水中人曠度髙情感謝安可盡言

與陳魯南編修

違闊無任瞻企季明徳來惠寄妙染冠以古風山廬頓爾增重感刻僕赴限至潤舊疾大作家人奏請事下當路兄假一言之贊俾就醫藥不勝至望伏枕涉筆乞恕潦艸

與陳希齋方伯

某沈屙殘息屏迹俟命親交忽遺亦云久矣執事過屈崇嚴旁問幽逖誨函束帛洊至自分非所宜蒙苐深感惕伏承執事貞惠一徳膏沐千里枯槁夙以漸涵餘潤愛戴中心藏之不敢爲佞耳

與瓶山項秉仁少卿

阻闊無任瞻企共惟仕學交資聲績並茂良慰某病臥歲餘再疏得請料理殘骸往事如夢然都城雅愛其何能忘息壤弗踐天實爲之顧道義之好曷假婚媾願終不遺要以世講耳未申千萬加愛以佇驛召

與東滙呂從野主事

某病廢堊堵殘息僅爾蠕動執事不遺惠問勤辱如昔人嗜昌歜羊棗弗可致詰感刻往窺器業已竊驚嘆頃因陳君私淑道誼爲多衰病屢驚企踵良覿冗結裁報春寒伏冀彊飯加愛以崇大業不次

與林以乘都憲【二首】

往寓都城獲侍徳範懦夫憬爾增气多病旋卽去歸邃谷靑雲何啻相懸九萬里心神搖搖猶日想象顏辭也伏惟執事風節震海宇望實孚中外起任臺司以蘇凋瘵正惟其時尙爾盤桓水石間野人所未諭耳

朱君慶來共領誨尺扇帊惠愛已優兼以雅律盥薔薇露而三復之磵戶竹窗盡驚金石奏也

與中離薛尙謙【二首】

端陽後一日坐石松行中忽得名帖不知自何許來把玩書迹恍恍故人對面夢耶非耶形神壯衰肥瘠劇欲親覿神爽飛越矣但疑信參半病體復不能彊亟令人往省城問候何如春中一緘托徳化祝司訓附去達否匆遽不盡

伏聞逺道辛苦良用酸愴病臥無由把手慰唁柰何惟舊學日益精邃如金出烈火無任歆尙謹使問安白粲山殽聊致歲寒之意寒沍千萬珍重

與林石海大巡

某臥病海島若干年伏臘不齒於里社久矣執事髙義不遺舊故寵錫殊禮顯列之章逢世講彌文光動巖穴欣戴無量顧惟西日末光須於物者無幾其敢以嘉徳等委溝壑謹封達縣繳辭企望霜威無任悚仄

與祝思謩主事

信使歸領書惠諗福履良慰某羸憊支吾恃藥力耳裏閈末俗日入於薄力不能挽徒深愧痛吾弟爲政恐亦宜先急此似是循良本領何如千萬爲親爲民厚自愛

與石涇陸元望參政

邂逅納謁獲聞誨論皆經濟逺猷敬服敬服小兒走謝不敏伏辱筵俎之盛躐進孺子於賓復辱使存多儀丰縟但增慚感枉諭令侄從師事宜力圖以告屬有先墓之役冗次弗能一一伏惟貸察不宣

與夏惟明大尹

某病伏巖棲病與懶習竿牘之問不獲時混閽人然齒屋漁樵不聞疾呼急步之擾病夫得與之共適於水澨山椒抑敢忘惠殽核不腆小書侑之致野人鄕往之私伏惟鑑納不宣

與張通守

某病伏海濱飫聞君侯宜民甚盛伏承符召許福實某僕人訟盜舟者某移家就墓四三年行義範俗愧王彥方長厚掩惡愧姜伯淮乃至訐盜以煩刑書中夜循省良自愧恨玆願棄舟與盜不復申理成仁人不罰之化紓薄劣不若古人之羞敢告

與汪汝梁少參

往承勤誨進以良知之學殊感輔仁厚愛阻越不能報謝爲罪比想兄體認日益精確施於有政與時賢自別況當表儀方嶽同志彚興大昌此道甚盛向熱千萬爲時自愛

與金文甫令尹

驥淹劇任聲績日隆顧今政紏民殘昔人所謂能寛一分民受一分之賜者願兄不惜多畱意耳敝邑博士侯安甫歸便附布區區安甫謙愼而文且雅善僕兄幸一推情禮遇之俾寒氊有溫意僕與受寵嘉矣不宣

與林鐵齋

伏聞命下試尹靖江喜不能寐非爲執事轉官喜爲靖江之民喜得執事也旬月初政諒已攺觀更願髙明審察其俗所宜張弛深孚而徐動之何如昔人謂矯時救獘猶行舟當漸靡而往以向所趨乃克有濟此執事素蘊非今日矣王仲淹曰古之仕者爲人今之仕者爲已拭目以觀執事爲人之政以信儒效以挽穨風快甚因風布區區無任愛助之懇

與歐思濟博士

霖潦移月廨捨完好否薪米足支食指否某屏逺闊問多罪髙標苦操徒勤企想耳茄盞奉備吾伊之餘一酌不訝輶瀆爲幸

與王遠吉參政

某湛伏憂病如與世隔於兄通家雅愛不能只尺自達愧悼愧悼仄聞鳳林老兄大拜旋又不祿爲位長慟天於斯文何以殞此梁棟兄手足至愛痛割又當何如令侄學已升堂諸父撫教諒當大就爲慰貴屬南丰宰祝繼臯僕表弟也誣枉祈昭雪於明執法渠家教有素僕知其奉職承教可幸無罪故爲之先

與孫博之大尹【二首】

唐上捨來承惠教良荷不遺所諭近政甚善大郡亦已知之古人謂仁可過義不可過某邦人也更何以他爲助但覺慈煦中似不妨略加分別斷制耳是亦太府意也某於此殊未有補無夕不夢故山茆屋也風便千萬遺教以督之未間千萬爲吾民自愛不宣

某承乏諌寮未有寸補彊顏負其平生公辱愛何以助之古之有志天下者議論事功茍可及物不必其盡出諸已執事諒同此懷某當敬承也

與溫憲統大尹

伏聞命下天錫慈母於杭人千里幸甚惟我邑人久離懷袵而重獲怙冒歡幸何如又況某獨被隆禮殊遇者尙安所容言耶顧惟湛廢空谷達途天迥親知且絕還往無繇一致私衷於左右惓焉懷感時切寤言非敢蒙恥自欺以爲佞也某日困病魔擁榻俟命孤孫顓侗弱子方抱埏埴良窳一任大鈞無所妄顓於世以重困餘生矣淛江東西歲比不登入春疫殄復大乘之而官事日益迫時勢日益難疲民顒顒罔知攸措似非執事鳴琴帥正時比尢望遄駕以神回斡無任懇禱不宣

與汪瑤川大尹

日枉臨存病伏不能謁謝殊極慚悚共聞覲行憊力不能候送顧辱加禮腆縟義曷敢當對使拜辭桂州齒牙之及意者執事謬譽啟之耳抑或垂意布衣賢公卿下士盛心但賤貴遼絕山人自合揆分執事過從光範門下燕語餘論萬一儻及沈淪但乞爲道某待盡殘息不復能修敬上記幸甚不宣

與劉推府

某邑東鄙陳人也進無立朝風節退慚範俗行義乞骸故丘方以負國爲罪執事濫齒之於賓惠之珍筵重以神惠汗顏登拜悚荷無似

與顧天祐

某學不適於用進無以事吾君天降烈禍退而吾親忽不待養創割痛弗可忍旦夕祈死下從於九原那復知有人世事足下手尺先我規誨甚善髙格麗藻亦少槪見矣多難殷憂州閭佳士久負良覿益自悼嘆夫筦庫晨門潛光玩世昔賢猶然廼以於吏籍自少似爲足下淺之山棲深寂夜舟遂克乘興某將扶杖質禮所疑哀病無次

與呂貞夫

往承教牘禮摯病廢久不裁報惟古之有道君子不得於時而食於術如君平子眞之流咸髙尙絕世晦迹一防而風動百代及今猶可想見某慕之甚劇安得起之九原與之一堂上下其論也今將庶幾身見之吾子何如何如

與查近川給捨

入夏共惟臺候百福某病廢屏居多歷年所平生親舊殆已忽亡如隔世人執事顧獨作意沈淪曲庇逺問已極感刻邇從京師來者或傳執事時以不祥名姓揄揚薦紳間實非陳人所敢當竊念量能度分混迹漁樵無所利於物而幸或不罹其害以茍全餘生先民有言優哉遊哉聊以卒歲不佞僭嘗誦法之況玆衰殘敢借過私徼名達黨無寜實爽以虧頴鑑抑恐造物者亦將忌不我容耳漫吐肝膈惟冀加察更勿復道是執事知我之惠深於愛我倍百矣風便勒狀布區區未間千萬爲國厚自愛不宣

復董碩甫知縣【六首】

逺枉使問文簟揀芽並辱作意簿牒堆中良感勤厚往聞足下得漢陽累月惋嘆如身遇怫鬰乃今勞習政成前途應大有受用處慰喜更倍耳嘗聞半山老人見涪翁一詩知非奔走吏亟攺淸秩以足下之才困於劇任所遭有幸不幸又可柰何某多病殷憂老痿一榻手閱四集恨知子之晚喜甚過望儻未卽丘首駟車過家當歷叩所未諭

往寓諸集驚嘆失子比得二作皆出憂鬱中尢訝驟進殆窮愁著書固當爾耶石羊記是小說佳者白世重傳立名近而當切而雅古人無以易也玩弄已甚衷憤不免索露意表但世俗間抵死徇利情狀更著一二險語如老吏深文何如然勿犯貨殖舊套尢善有作見教吾將屢驚焉不一再而已老艸知照

夏中爲別忽近中秋衰暮能堪幾別耶諗歸使知旅次康豫慰喜五月下旬劇防兩過山廬館谷湯沐者再宿盡室席捲存空居耳局處孤城載半余矣金革日喧楚氛甚惡未知所稅駕柰何昔授顧令君捲聊效頌聲已寄賢東汗筆裁報老艸千萬貸察不宣

荒城廢圃庳屋雅稱志士之廬慨然想見閔仲叔王仲孺髙風令人有廣廈曲池之適嘗思人情不同乃有好貧賤者某是也恐吾子或未釋然聊以廣子之志云爾枉問志事老誖疎劣吾子習知比方病甚搦筆重於舉杵何以能應夫史難在志要當立例簡嚴事覈辭省耳詩文亦恐不必多載但因類時掛一二妙語參差隠暎其餘似不勝書斯愈不可測矣何如何如竊嘗妄意志體難主故常以事爲經以文緯之歸於言約事該鑿鑿傳信斯無不利矣今諸郡邑乘之鮮見久傳無亦循襲多而濫雜可厭耶殆不啻張先生所謂言無體要而已至夫臧否去畱則我明府淵見之審足下直筆之任予邑人也恂恂似不能言守此律令而已憊甚縷縷無次來諭深見傾瀝知已之愛但懸平天冠大市中正恐無買主耳退之所謂不可時施祗以自嬉自昔已然疥卵文狀物於難言遊意於無象結語尢雋永其寺孟之未發者乎但以文爲戱恐不可常將漸入禆官家矣何如何如相見更劇論之忽猝謾言照察

與蔡松野大尹

其聞之導民變俗之道莫深於教莫先於倡倡則教易行俗易成矣語曰一人善射百夫決拾倡也今之末俗敝極更僕未能歷數也姑以男女言之近自島夷作難突起猝乘習安之民魄禠魂散逃死無所寜復庇其室家於是膻穢污染十家而伍偶賊還家效尢成例有靦面目無復慙顏淪胥角鬛矣故百萬民命民財姑未暇論而此辱到骨無可湔滌也某素尙關系綱常事獨不敢茍見聞所遇必心存筆記之惟恐其無傳也呂詢妻事見之眞錄之實但文不工耳藏去有年頃值執事大修邑志褒貶勸懲此正可以倡貞風還美俗禆善治蓋今日修志第一義也敢以舊所爲呂詢妻墓石志上惟執事采而存之

與鄭壺陽大尹

某不幸殘毀親肢茍生無賴意外乘以惡冦焚掠鮮遺十五固皆天下之物莫足畱念顧族婣死徙無相見期獨爲痛結伏惟執事雄算敏圖立退劇虜保障一方生聚乃復逺念沈淪卹其阨困重以溫存且謬進之使受防郭內得與安全厚徳思以爲報銜結烏稱形容耶夫誠感孺子气作三軍執事一倡而士人皆爲死士以是耳彼誠虧於平日气奪於臨事先戰而後求勝百舉百不當也執事可以益自信矣借陳末議得毋訝溺人多笑乎僻寓少便老艸

與王沂川舉人

比承教函奬與浮實曷敢承僕病血稽謝共惟徳業與時俱茂僕生闇劣不自知量結髮宦學恥混流俗人崇長意气妄以自豪適淪於俠知悔則已長大亟從二三師友相淑爲道義君子之歸穨肆荏苒老失故我倀倀無所於依又爲流俗人所羞稱悲嘆窮廬將何及矣執事傑特果介當屈古之志士與相上下僕衰鈍累十駟瞠乎安敢望逸塵耶執事倘不終棄槁廢矜惠末議以振之俾更尋繹舊學或千一得成爲知恥自重之士以不辱俊乂則又幸矣

珍集遺教奧僻怪奇棘不可得句駭嘆駭嘆某久病廢言晴林炙背時與樵牧詠歌年丰耳烏足語此執事掄魁畫繡試過山中憑雕軾而俯聽之將無訝元聲至文顧在南鄙深谷中耶

復呂雪塘塾師

某少長惰廢老復病痿惛懵今也僵榻如屍櫛服食類悉仰成於人其於生人事都無所知無可應矣執事謬齒之人下問之何以爲對皇恐皇恐然嚴委不敢只辱勉一卒業首篇造詣邃見解微下語沈著經義至此無餘技矣某憶舊從事時質鈍教嚴師規凜凜如束濕薪度旬如歲不敏今亦欲以此繩束吾兒吾兒質似又劣也然斯時卻無驟進師甚憤勞逮後遊衍優遊似如暗室漸覩隙光因思杜襄陽曰優而柔之使自求之厭而飫之使自得之若江河之浸膏澤之潤渙然冰釋怡然理順愚或偶中此耶記曰藏修息遊夫學止四者而輟業半焉亦可見矣蘇子瞻曰有意而言意盡而止又曰行乎其所當行止乎其所不得不止遂妄意此學不必求之過苦也乎執事以爲何如僭議命吾兒端拜以獻聊以報隆禮耳屬筆書傭老艸罪過不宣

與吳公路侍禦【二首】

仄聞執事遭此不淑九萬程六月之息大展少須之耳某扶病奔騖皮骨空存而比增病噎甚殆不知奉顏辭有日否萬物自然之理坐以待之何悔小孫仰承惠澤甚渥荀防歸晉而感爲謀未成者如實出已況執事親舉手力援之耶病力疲薾不布百一伏惟照察不宣志士得路敢爲吾道賀但一入風波中須將舊日尊信儒先陳語世人訕笑所謂不消得如此者益自立定腳跟不少動搖由此向上盡有進步處空囊無長物舉此話頭爲贐

與黃懷邦

疎問復荷軫念病體久藥彌憊如遂獲從先人當屈子與訣一或靈仲夏之交寒淙深樾子其索我於孟家瀑前頭耶

與趙子雨秀才

西湖勝遊形羈神往豈惟足下怪地主之闕供湖山之靈亦將瞥眼鄙夫之寒盟耶秋闈得雋共濟有期尙圖把手盡之

與徐子方秀才

左辱多簡賢者幸以山人老懶不足致意中文字之役病鄕惡熱北窗淸風尙猶汗喘須及新涼徐近筆硯以應勤委但迂放語言無能當意從違罪也可若何

與沈秀夫內弟

共問太夫人萬福內兄弟各安好僕病未任束帶供職諸想泊然惟歸思頗濃耳進退一也初無戀著曾解悟到此否途次老艸

與徐仲孚兄弟

伏念近俗徇外忘內時藝大昌而此學遂爲世之長物士習視古昏明何啻夜旦乃今昆玉拔興競爽竊窺儀觀風旨必欲反求在我以追前修私衷良慶吾道之有人矣幸益鼔勇深造不爲利疚威惕自身而家施於有政以此始終道望西陲風動四境吾邦將爲小鄒魯門下始衰殘願少須臾無死身覩聞之爲快

與五弟舟仲

春來徳業俱新榻上病夫惟日望之今日所當自盡只是人事若期必得是昔人所謂大惑也斯蓋同行異情能審自處得夫之際可以釋然而凡人事亦不容不自力矣

與七弟

春事無多親年喜懼素業未精便是人事有未盡便是執事不敬便不可謂孝不知以爲然否與諸生處恐須於舉子課程中存得些慕古力行意思庶幾人己無負然卻須由中著實做出若有一毫彊飾徒長虛驕彼我俱防耳盛暑爲吾門彊飯力學自愛

六字聊致溫存並厲淸苦和什𨿽佳非我意也宋人誓到河朔暢飲今日戒詩恐當例此耳

與壻徐仲年舉人

深谷少便無繇數相問得書良慰龍井揀芽渴吻所須靈泉燃瓦鐺小沸長啜神飄飄便欲仙去侯鯖禁臠都不屑斷齶矣

與壻董汝立

某先長子之子惇儉年及成人擇嗣月某日加布於其首議所以教之者惟足下少孤求立小子不幸遇患適同誨勵允宜感興差易至期早過成禮老夫感悅無量

與諸壻

某到都幸安好苐吾兒輩失教未知婦道爲憂惟諸生各勉率之耳朱親家董親家各襄大事有失執紼沈生所凂作贊冗甚無須臾暇待角巾南海上了此宿逋也聞徐生已易師嘗聞心爲嚴師弟子方有益不然明師亦無如之何矣以告諸生諸生以爲何如

與朱倫仲舉人

迂叟平生於舉業本無解處近來時格尢所未諭但謂文以气爲主之一言卽孔子所謂辭達孟子所謂說大人則藐之之遺意舉世狎爲腐爛常談不知其實乃不易之至論也比來從事舉業者往往似乎本之則無而刻意悉力搜剜洗錬務欲巧逞奇不知卻已耗意卒亦未嘗奇也是故所欲忠告於子者更少進焉恬虛以澄其神靜專以一其志精明以致其思廣覽以博其趣範古以其體宛轉以暢其勢峻潔以莊其辭沈著以確其語時時遊息以達其生意凡皆所以充吾气也而又勿雜於異物勿奪於左見勿惕於得防有承蜩之專有貫風之巧有解牛之神於是胸中文思混浩流動勃勃欲吐角藝之場鼔勇操銛而進無有司於其上無羣士於其旁無呵呼叱吒於左右矢口肆筆滚滚百千萬言似不經意而體制章法句法自然動中矩矱其間鋒鍔光芒望之可畏究之不可測隠然長江大河一瀉千里而灩澦龍門時時激發奇壯極天下之偉觀渾雅寓夫精良險巖忽若夷坦如太行九折之阪造父飛轡越之猶行空然又如公輸子聖於巧而自不屑爲雕虫末技也斯稱能言已乎具眼主司得之必將擊節嘆賞夫洞心駭目之觀也已然上之盡有可論子如更端大叩迂叟𨿽病彊當扶憊攝衣更僕授幾一一爲子陳之

與子聞過論試

今玆有司試吾省之士者何藝也曷爲以藝藝道之寓也然則試非藝也固道爾矣道曷爲試士所得粹焉駁焉深焉淺焉口耳焉身心焉利焉義焉得於已徼於時宜於今戾於古焉皆將自其人而布之天下者扶植人極潤澤生民吾君吾國永有賴焉者也而否者亦以負吾君病吾國是故有司試士弗敢不肅也士之應試弗可不愼也試曷爲愼而所學於古訓而所督於父師而所聞於先生長者有畔於道焉而告者鮮矣而其持是以往定吾志昌吾气達吾辭有司叩以應之問以對之不知者闕如也毋勦說毋詭談毋雷同毋迎合粹然沛然一於道不惕於威不疚於利不撼於得防則藝也進於道矣由是舉焉人已皆得否亦失之人而我得也斯之謂君國永有賴焉者也如其齪齪卑卑校短長商工拙擬殿最規規焉必揚揚焉矜斯之謂藝而類於俳已由是舉若否人已皆防有不爲曲技異學所鄙笑者幾希寓錢塘東郭鄒子者吾友也而以弟子禮質焉

云邨集卷六

欽定四庫全書

雲村集卷七

明許相卿撰序

革朝誌序

於乎建文之末諸臣忠於所事者眾矣遭時多故處死亦非一途要之自盡其心以不負其君則同歸云爾仰稽我文皇秉鉞靖難之際一時文武才智知幾達權決擇所事去故就新防勲佐命勒彛鼎而誓河山惟良丕顯哉乃有固懷主私罔識天授悍抗憤攖上干赫怒前旣灰骨沈宗後罔或懲而繼之彌厲參夷武屬乃猶競慕而勸趨焉於乎其愚不可及也夫而天常人極乃以之存終古世道之攸系也顧不大與嗟夫是或一道也已夫曠代相感百世猶興尙徳之衷古今一也壬午內難逮玆百四十年諸先正狥國之烈故老私載時時槪於見聞毅色危辭凜猶並世予未嘗不三復流涕也感興雲爾乎是故沐浴文武之澤而不能不義夷齊云往者紀錄不倫遂將紊遺失實爰類裒而序述之得百有六人又聞諸老先生言文皇師入都城之夕郎禦史給捨相與縋城逸去者四十餘人詰朝覺察者以聞後來邃谷窮山人往往遇識之傭販禪寂中於戱盛哉夫國運廢興事之所必有也而建文死國之臣一時累百三代革命罕前聞矣兩漢以還勿論也殆自天地剖判肇有君臣以來而創見於斯焉於戱盛哉其皆天地精英之萃聖祖功化之神書之足以樹貞風光信史震耀奇偉於宇宙間屹爲千萬世委質臣人而懷二心者防誠不可以莫之傳也已於是人之爲傳捲類爲五難作而死於中死於外者曰死難任事不幸而以死自靖者曰死事不與難不與事而其心必不茍生而死者曰死志義不變面易辭而甘流離屏逺艱迹苦身之死而不貳者曰死遁於時未卽引決而知生不若死之安也而卒死之其與死難死事死志死遁似有間矣然亦可謂有恥而庶幾不逺之復者曰死終論次爲五忠傳具列於篇志義之士得以考徴焉若夫所見異辭所傳聞異辭所紀載異辭則姑次其名族而世行爵裏闕焉以俟夫篤古多聞者云

女教補序

女教十篇作者宋方澄孫氏吾友蔡希淵廣之爲十三篇合若干言示於某曰子宜序而梓之則卒讀曰唯唯予惟先王之教非獨行於大夫士也至於女子子皆立之師焉教之熄也學士大夫難於完徳況乎女子生長中冓教之不聞學之不知湛俗狥已而幾其動中於善也不尢難哉中間天資近道樹節炳炳與烈丈夫爭不朽名者亦時有之然累千萬得一顧非幸與而其不幸者蓋可勝道哉蒙仲氏編所爲作吾希淵所以廣之者也或曰劉子正列女傳曹大家女誡至今存也教女不以多乎曰二書之言奧而文故二公欲反諸質質則近情近情則適俗適俗則易知而易從於以相漸相觀率而趨之不難也猶之膏粱疏食均可以養文綺大布均可以溫然得有難易用有左便而及物之廣狹殊然則是編惡可少也抑某讀易家人而知教女之本之有在也有家者知其本之在我而身以刑之書以徵之教斯成矣人人知教則天下之家正而天下平予故樂序而傳焉

漸齋詩艸序

夫聲發於性情中律而成文之謂詩詩也者人之精蘊也是故古之人由詩以考其世知其人隆污升降興替否臧猶鑑縣表植當年曠世靡爽忒焉其見於詩也深哉予於詩無解也往從海內大夫士遊賢其人則徵諸其詩人品心聲殆多類應億之而中幾於大半矣若我漸齋趙先生者予始而語合久而心親兄事師資之今五十年安所事夫徵諸其詩以加信耶近畀予詩艸縱觀之非詩之爲徴而饑渴晤言得如面語也以爲快夫其見髙物表而語曠時寫衷素而語易朗情屬誼舊而語溫雅脫略聲利而語超拔分安止足而語寛適根極理學而語閒暢松陰細詠欵敍平生矣翁髙格逸調混迹流俗獨懷勝情才美醖借操履峻潔不少挾以自多坦如也恬如也方嶽崇階舉步臺省未老去歸若蛻裘葛特先涼溫無吝情焉方今勢競利趨穨波日下乃玆卓哉危標壯節砥柱浙河之間翁其表東海矣夫直詩艸之傳也云爾乎

悌弟紀序

予讀阮子學令舋舋齗齗累千言首列五典末簡及藝文焉猗與今之文哉洋洋乎衿佩溢委巷誦說誇孺子盈宇內皆是物也爲教後之而典是先何與旣而得厥考愛云翁弟弟紀觀之作而曰蓋有是哉固阮子之所學以爲教者也夫五典在人如兩曜麗天疇能斯須違之故文也者以飾典也典亡已文安傳耶今之人之於五典不盡其分者多矣而長幼之道乖悖有甚焉間有令兄弟讓千金爭死命者載籍亦時見之然或邂逅感慨於一旦而其庸行果皆然否耶賢哉愛云翁也以若而兄常事之周謹虐使之順承苦劇瀕於死無怨言已而分與取其薄旣死卹其孤沒身無攺操焉於戱是豈暫焉矯而爲茍難者殆由賦受良充養素性行成故變罹困極而懿親順徳不少易其常云卓哉至行古之道今之師也抗弟道與忠孝並近自愛云翁始至於致休祥啟後賢阮子方承上命督學以身教先浙士則翁弟弟之錫類彌逺矣

悔言序

夫辭尙體要簡尺之體惟眞而盡達吾意焉止爾否𨿽文非體矣夫羅獵理亂稽證古始而以辯博悟上上書陳事之忠也鋪比蔚贍賦之則也白髮事理往復究盡論議之制也語焰談鋒張皇撼動說士捭闔之術也擷葩萃英采錯爛如詞人之習也領徳贊功誇諛浮實佞人利口容悅之態也摉隠窮奧哳吻棘喉務異求勝惇銘冢簡之奇也警意麗詞逞新衒巧經生誇藝攫雋之餌也至如防易辭艱以深飾淺壯夫羞稱焉然以之投世耳目亦多快意動容蔵去爲玩然皆非其體何也去眞逺耳餖飣支離尙奚簡爲予生野性朴資任眞信古或妄一言面頳背汗若不自容所著薶文肝膈可見使得師資有道卽未妄希上達萬分一與進於論篤君子臆亦可乎而同塵流俗罔所適從閱宋季佞人手尺遂沾沾自喜漸習於浮淺矯誕而不自知鄕有正學端人見之能不鄙予爲尙口不情者幾希晚適有知亟將抹摋駟莫之追矣嗟夫吾自賊其資而自安於佞也久矣乎愧憤懊悔柰何哉此存家集正以爲戒欲後之人勿復墮此蹊徑以再蹈予之後悔焉爾吾嘗觀歐陽蘇黃髮口吐辭和雅暢潔良非淺夫矜飾者可同日語又觀江左以還章逢辭气記載尺牘類皆直而簡恬而曠暢達而逺卽方言而和易見於俚近著家人語而暱暱懇欵慰愛藹如言在帶下目前意自悠雋永斯簡之得已矣後來工言者盡意摹襲了不能似蓋難乎眞焉耳蘇子瞻曰有意而言意盡而止天下之至言也豈非眞之謂耶是故簡尺以眞不以文然而眞未嘗不文也故曰晉人言語用以爲文當妙絕今古何耶眞故耳其然乎其然乎吾弗及已序悔言

汪氏近徵錄序

近徵錄者歙汪道氏之編也汪氏望歙逺自越公華起隋唐間遡而上江左宋有軍司馬漢有龍驤將軍又遡而上秦有徹侯魯有死郎之戰童彌逺已矣逺故源不易究而其流漫然不易究則疑漫然則愛罔克專而戚疏莫可爲等孝子順孫宜弗之能安已是故近徴錄作焉夫汪氏故有足徵錄逺自得姓以來詳矣玆錄則近始道九世祖宋方壺居士叔耕歷傳至風雪道人克逺是爲道之父系次繩繩貫如爾秩如爾叔耕所遺晦庵朱子西山眞公與當時顯者往復諸書乃後奕世備載累朝名公卿記志諸作徵諸文獻不已炳然切而覈也哉於是奉先立愛始親孝之則也於是惇族恩紀不紊仁之序也抑夫近徵云者非忘逺也篤而舉之之義耳夫君子於天下將皆用恩焉況其宗耶然疏戚後先固弗可以槪視而混施者禮本乎情則然耳道斯錄殆亦率夫情而義起焉者君子曰禮也

友竹詩集序

予誦朱翁友竹集慨然想見故老之風而嘆吾土之風之日以下也以吾土而意天下之風殆皆爾矣天下吾末之與吾力已吾寧詎能遂忘吾土耶是故昔聞父兄一事一語崇厚先讓者恆三復之以風時子弟若有不容已𨿽未卽挽俗而上或猶障其流之亟下趨云翁生不識訟庭語及人過瘖如也居裏中以朴鈍不如人自處今其集中語循分優遊無外至者以供喜怖不欿然於卑居而羨夫有位者之爲華視今日吾土之風不迥然遼也夫使吾土而今皆若而人也天下又皆若而人也比屋願民庶幾哉有以承上化躋至理而治世之音可作矣夫孔子序詩里巷民俗之謡與殷周廟朝之樂並陳何哉蓋殊者聲辭而緣情惇質致一焉耳是故爲經而世訓之然則詩之道固因其質而賁飾之以諧聲成文者乎今夫俗之文其諸非古之文而翁惟其質也而古之意存吾故序而布之鄕人廣故老之遺風焉

紫雲宗乘序

相卿讀許氏族譜泣數行下已而喟然嘆曰先古逮今吾之得姓傳世不逺已乎而許氏僅而始提督公譜耶夫自宋之南也金元之亂極矣民罔土著士鮮完室許氏蓋猶幸而譜提督公始也然而撰述者鄙哉於是采先世之載譜靈泉許氏之族之世云然予紫雲之肇家也厥有不獲已焉耳矣夫予先君嗣適始遷他邦禮稱別子者是與非邪別子爲祖繼別爲宗宜別有紀使後之人知靈泉有許始提督公紫雲有許始予而宗子之法乃可以世篤而人守已乎於是詳吾之所自出及事之所當紀者又爲紫雲許氏宗乘雲語曰萬物本乎天人本乎祖二者蓋一气爾天言夫大祖言夫親也是故子孫而不錄其先人則是鄙悖之民蹶根棄本之行也然而今之人之或錄之也殆異乎予所云不知務徳自樹丕顯前人卽紀實傳信而百世足徵已顧多求勝俗妄附往哲以爲名髙斯其與不知錄者有不同歸於忘本也幾希予特恥焉爰述夫灼然足徵者次於編使凡所由以出者咸知其本知本則重親重親則勸睦蘇氏所謂分而塗人其初一人也者將自諭而漸惇矣不然異形爾汝耰鋤父借徳色經慮況夫族之合也否也吾獨且柰何哉

家則序

吾幼志於學長從陽明先生遊曁海內志義之士過從磨厲垂三十年憂病莫晚志猶罔甘自阻又有望於後之人於是作家則及觀浦江鄭氏家範尢若廣而宻要而不遺慮逺而防豫吾則所未逮也然攷其編次前旣錄之後又錄之續又錄之閱三世歷數十年而後範成蓋俗流日以巧法因漸以詳埶固宜爾也今吾閱歷淺意見疏而後來運化推移殆未可涯欲恃僅僅數十百言預待日新無窮之世變烏可乎哉吾後之人逺猷卓識順時保家於事之通變宜民而不畔於道者詳酌精思續爲之則又進而廣善志參鄭範以成合族共家之義百世其將訓之奚啻於吾有光而已耶

學則序

夫所謂學者學爲人焉爾學至於聖斯人之至者矣而道則所由以入聖之路也故學致其道之謂學人志於聖之謂人非然者茍而已矣今定規條斯意特先云受讀此編者當知聖人之學初非性分外邊有所增益只是復得吾所固有者焉爾故能卓立此志反求諸心循後之規彊勉不息以上達於髙明而爲成人也斯眞吾子矣

祠則序

惟古王者廟祀先王逮於諸侯大夫士咸得祀其先以廟制由等降有差世適主之宗法其端於斯乎然諸侯不敢祖天子大夫曷敢祖諸侯乃有宗子之法別子爲祖繼別爲宗百世不遷統族姓惇世徳以遵王度而守宗祧是則古先哲王聮屬天下之道家有官政人修士行而不犯於有司也故曰宗子有君道焉自夫封建廢而宗子之法亡世不復見先王之治昉於是矣吾儒有識者謂夫古今不同者時而飾情起義以爲禮未始不同也無寧直以古之必不可復而但已耶故議今始去其鄕及始任於朝者擬古別子稱祖而繼別稱宗得禮意矣吾許氏世家海寧之袁花先府君初命相卿舉進士官諫垣無何府君棄養予不幸遭家之變而求自全吾常遂去袁花適茶磨家焉茶磨嘉興海鹽山也去鄕越境筮仕升朝兩始自予擬予別子惟允而嗣予之適百世爲宗夫復何議於是卜宅甫定而立大宗祠於堂左室鑱家則之石於祠以詔我後之人相傳糾族培徳以世吾家庶幾古者宗法之宏規長計云

墓則序

夫墓曷爲則也爲則以詔夫墓於山者之後之人纘緒承祀於無疆也吾許故家靈泉平原丰衍水縈如織秀矣封丘若堂松楸在望便矣易稱上古葬之中野有徵矣舎是而山之墓者何聞諸老人吾先嘗墓染涇兩河之間崇封茂植郁若屯云宋南兵興鞠爲夷陸乃今斷碑殘甕罔所物色也已傳戒五患信然哉是以過懲焉而必於山以永奠焉夫海州守而下墓山多矣則肇於吾父母何親親於所自出者始也夫有形歸畫遺骸猶蛻耳增山錮泉要已非知蔵以安之而復則以傳之何誕矣乎斯放而爲達者也夫予之則之嚴後防逺先澤廣孝思斯常經也於是作墓則先兆域次居守次贍業終常祀例凡四文於碑

送葛惟吉序

傳曰學然後知不足教然後知困予乃今有味於斯言也自予勝衣爲進士學成童而益冠而能通於時賢子弟之以名求予而昧其實者或妄推之予遂抗顏爲之師已而漸自覺孟浪者之無與於身心且悔其謬自足而不知困也今年春葛惟吉氏重繭日百捨至杭投謁於予館人日再至風雨不廢凡三日而後見之致辭甚勤執禮甚卑委幣甚恭蓋如昔者二三子之求予而誠有加焉予固與之抗主客之禮旣乃告之曰子知遊乎少年邁往發軔之謀弗詳往往饑渴困踣於中途晚始知難將有千里之適必三月聚糧而後取道予之於子猶是爾矣故昔之以易求予而應之不難今子謁予甚難而予不易狥子也矧夫子之好學不矜鋭敏而文於幹時好也何有尙安所取以重困予乎吾子行矣𨿽然吾之不敢師子不但已也願因子而益求所以舒吾困子盍亦因我而彌不自足庶幾有得於言語文字之外則將悔其今日之非所以求我而由是以進於髙明也其有餘師哉然則子之來也𨿽予不敢自任夫一日之長抑不敢謂子之徒歸也吾子行矣聞子始來太守喬公實勸相之誦吾說歸報喬公以爲何如也

送陸生序

正徳丙子秋八月王子之門人吳江陸希旦就鄕舉於南畿弗如志治任將歸王子以生來謁曰夫人也植之天甚良其諸人之所以培漑之者有未盡也是行也得無揺其中而渝於其初予私憂之子盍左右我相之於道曰子舟歸乎請以舟諭方其浮大江亂京口絕具區廣不可以目極永與天際而深叵不測風雨變怪將復乘之舟於水則漚也信天下之至險矣夫然而長風順流崇朝百捨滯通逺達天下之至順莫加焉何也夫惟其舟之足恃也是故材木猶吾質也取諸朴厚朴厚則足以盡吾刳斲工帆吾气也取諸大以完完大則借力於風者壯檣吾心也取諸有恆而直縝以不蠧有恆而直縝且不蠧則危懸重系倉卒震撼傾側不能爲虞柁吾志也取諸正且廣常操而善運操正運廣而水勢委曲相得波弗吾蕩風弗吾靡篙若防棹吾才也取諸剡取諸直取諸長而鎩備是而運掉進退下上夷險如意至於欞檻闌楯雕鎪藻繢猶吾文也有之無之不爲舟之虧成然亦必取諸盡制成章而觀美斯具夫是之謂成舟然其用之也天時有順人事有工弗順弗工猶無舟也是故取道於風持以審愼應以練習而又率之以無怠然後天與人一人與舟一舟與水一致精入神而利渉之體用備是以人相勸往如平陸而天下無險道矣悲夫世之彊濟以要利者弗畏於天弗習於人敝舟苦械日招招於江濆覆人之愛子奇器於橫流而並其舟以亡者尾相銜也悲夫孰與夫善其舟究其技深固維以俟時之順乎生其以予言爲知津矣乎盍觀天下之勢其於長江具區何如耶吾所以濟此者亦旣具也耶而遑以時之淹速介然於懷耶王子作而曰許子之言君子哉吾告希旦末以加於此矣小子識之

送都諫吳公參政四川序

天子更化正始攘殛凶邪柄用耆徳逮於方嶽擇惟其良於是東吳吳公自工科都給事中參政四川行且屬某曰予玆萬里別凡在遊好擇言贈我子吾僚也顧愛言哉則謹告之曰君子居其位必思善其官公官昔曰諫今曰政名以制異職以事殊位以地別然陳力匪躬臣道一也矧夫諫者固欲其措諸政云爾已矣吾知今而覈公政者將不稽諸其諫乎昔聞公諫者將不責諸其政乎公其得曰吾頃姑云云爾也抑公日在諫垣時與志忤勢與道違讒譏殃咎戮辱放殺之虞固非君子所以累其胸中而惴惴焉悔於厥心羞於厥黨獲戾於千萬世公議是懼能須臾寧邪玆往也時得志行貳嶽伯制方面守令丞尉坐趨指使於前監司命使可以惟諾成議也朝有欲革夕報罷矣夕有欲興朝奉行矣昔徒言之而難今專行之而易公其優於政哉然諫難矣難不盡由於我將或諒焉政易矣而贏縮弛張惟我之從或後戾其前行違其言人將以爲口實曰諫者誠姑云云爾也咎有彌不可諉者公其愼於政哉某又聞之蜀產之饒古稱陸海今尙爾邪營建徵發岷峨赭然任挽負擔數千里間赤子僵僨者相屬也重以凶逆貪殘屠剝蠶漁之餘而樂國墟矣公之政其尢愼於保障哉他日全蜀富彊光復舊觀固國西門以捍疆圉而當寧寛右顧之憂果然必公也某將獲齒於知言矣

送運使董公參政四川序

兩浙都轉運使董公被命參政於蜀我郡守畱侯合其僚往餞之祖道宜有言也以屬某吾聞董公今之剛者也易曰天行健君子以自彊不息剛之謂與天下事夫豈巽輭隨靡者所能勝哉而世常親彼而仇此也然君子曷嘗前卻於斯抑將因而取資焉是故楩柟杞梓材矣必飫陽和淩陰沍綿嵗時然後棟梁桷輪輿輻輹巨細短長無不勝任昆吾之金良矣火不鍛水不淬石不錯頑然礦耳是謂禍之而福損之而益者耶公以名臣子登甲科歷郎署守大邦雅操勁气屹然律已而未嘗俛以隨人故所如不合排捐於大吏低徊於散局有年矣休休之度在彼何如而於公適皆增益磨冶之地也公乃今其益自信矣夫玆往也貳嶽伯當方面全蜀數千里戶口泉谷徵科考閱理防輸作軍供國計吏敝民隠皆得控制罷行之以宣布天子及下之仁顧若轉運使一防計有司之任哉昔也公爲郁眾望今則眾且厚望於公焉公將益修其平生堅其守其施俾剛之功用白於天下而慕者慰忌者沮乎斯我畱侯愛助之意某述以諗焉

鈍庵邢公七十壽序

司馬子長傳張釋之宦業爲漢名臣及其子長公官至大夫免歸不能取容當世故終身不仕是非父子異趣殆異所遇邪遇不如志與其防已以徼時寧適意完名而全其天之愈也故至於今髙長公亦多釋之有後後之士役役求仕仕焉如歸志溺已防道方屈辱而屍寵弗顧投老無期𨿽或踐華要握柄樞名勢榮利赫然一時至求可名後世如張氏父子者何少哉然仕以行道也懷其道受其名以老亦士之不得已於世者與自予居京師與晉之賢士大夫遊往往聞前國子祭酒少宗伯襄陵邢先生立朝之風及其子鈍庵公第進士自中書舍人爲庫部郎中亦以介特忤時貴出爲長蘆都轉運使時謂冗污地不以處時望公往三閱月不自意得解印綬去人故混公而公飄飄然鶱騰雲表矣歸則治園榭亭沼與故人遺老燕遊詩酒其中泊然若未嘗有名位者進退以道日見休裕化行於婣黨信孚於鄕人河東一時有大老之望焉然則𨿽不究於時旣受其名又受其樂以全其天錫光宗伯追髙長公爲自重之士倡又以爲教𨿽曰非公之志非公之道與借公枉尺直尋今則致位卿佐止耳況或時左勢撓全者虧譽者毀若是而備福致壽謂無歉然能乎其可願而賀者於今日何如也嘉靖建元之年公歸十有六年壽登七袠矣其甥李廷玉將歸稱觴祝公謁予言以侑之作邢鈍庵壽序

送盧君之河曲大尹序

盧君起諸生丞海寧九閱嵗家不支伏臘囊不給裘葛釡盎屢空孑然故諸生也今年春遷晉之河曲長民甚宜之而難其去徐生禾寔來謁予序吾父兄子弟噫惜不夷之情夫盧君之所以得民非一端也而端於廉今夫廉不同矣太上安之其次利之其次彊之爾彊而廉也人共難焉廉而有恆又加難焉廉而有恆貧而不悔而又歉弗有也將天下難焉盧君暮晚滯淹貞白卓偉君子以爲難而民方嘆咨之聲歌之象繪之又圖屍祝之未已也君顧無幾微矜衒之意動於色辭泊如爾晏如爾寧復以名位震耀歆艷於中神鬼恐喝要遮其前而姑爾矯厲爲也謂之廉而安者非邪彼哉今之從政者也夫貪墨以敗官諉曰地卑直倒行而暴施故士恥其行低污以來詬諉曰俗訐顧誓天而詛神故民憤其誣吾於盧君之吏海寧而知官不於其地於其人於其人而士之恥雪矣吾於盧君之去海寧而知訐不由於民由於吏由於吏而民之誣白矣盧君行矣懋之哉夫世運消息非天司之人爲之也今天子崇化更始燭炳致理之原詔太宰選舉中外臣工毋資地限自今貢士與進士埓盧君其有遭乎行矣懋之哉夫執政者之斯舉也固將風厲海內之士爭自濯磨只承徳意一士習貞吏治而還之古殆端於君矣盧君行矣懋之哉

壽朱陳兩翁序

予少遊海上遇老人爲我言天下淸謐休暢今百三十餘年故邑之墟天地委和合气於山海特厚民生其間將必有壽而康者乎子姑識之旣而西村朱氏石門浮屠氏勾溪陳氏咸以詩問予予誦而復復而樂也則相與賡爲唱和之什時三人方壯予尙少迨予舉於有司從金馬門之役旋復歸耕紫雲忽忽垂四十許年石門化去予善病早衰而西村今已壽登八秩勾溪七十又六矣齒髮無攺於中年視聴良察嬉遊登眺舉步仡仡恆捷先予恍然追惟往事昔云壽而康者夫乃翁是應也夫憶嘗序勾溪父竹齋翁壽記石門許泉亭書西村曾王母懷節之堂論其世知其人固矣抑自其往還從予於湖山間壯以逮老觴詠談諧文墨之餘聲利不關其聴怖羨不入其懷當世末俗之疵瑕一不掛其牙頰也其渾然長厚者與澹然物外者與善稱於鄕無訾議者與故夫恬曠以凝神容黙以遠怨嘔吟以養性情召和致壽培其本者不已厚乎詩曰瑟彼玉瓚黃流在中豈弟君子福祿攸降其斯之謂與故石門壽終六十予嘗以其不幸爲憾而兩翁康彊難老巍然如魯靈光逍遙閒曠詠嘆貞符駸駸躋於期頥上壽而稱人瑞未艾也海上老人望气之占信而有徵矣乎

送醫呂生序

予抱病入山垂二十年長林邃谷卻掃深扃僵臥如蟄非行藥不出戶非看山對月未嘗一鉤吾簾也周行搢紳之士惟平生金石交迂蓋聮榻信宿而去然嵗不一見城市之人𨿽親舊月不一見日或與接者同業之農圃樵牧而已有事之卜醫詩酒者而已然樂善懷賢之衷猶耿耿焉弗以病沮也夫唐虞之隆乃有巢許兩漢之治厥有君平伯休唐宋之盛亦有杜生篾叟妄意聖世獨將盡羅英賢於巖廊官使而野無一遺乎哉心存神往庶幾卜醫樵牧之間萬一遇之嘉靖丙申之秋呂貞夫氏訪予山中其貌退然其言訥然與之講學論醫及其鄕之故則白雲以上丹溪以還其中汩汩然而未涯也斯殆學不售而隠於醫韓退之所謂有托而逃焉者非與然其醫以先根本後標末爲要與時之急功罔利者殊科以是知而求之者亦鮮而貞夫將返其鄕矣夫學不售而托之醫醫復非時所識而不售也吾是以悲末俗之難諧而重嘆貞夫之窮已夫予迂拙無似學成無所於用藝復無可托焉而誤爲時所指目咎往追來寧甘畢世卑卑但已乎貞夫行矣吾聞姑蔑之墟山水奇奧仙靈所隩異人有道者之所常隠也子歸探煙雲窮縹緲而邂逅焉爲我語之曰海上紫雲山中許某者一杖一笠將從尙平抗迹遠影於五嶽名山其毋俯睨我也哉

送韓僉事序

淛江按察僉事苑洛韓公執法不便於用事者狀聞移江西按察僉事三司之寮列郡之守若令與大夫士曁於吏民其志同於公者與恃公以行其志者與諸隠詘之以公直者與以義直公者與偉公壯節而大望於其終者所在相與語曰韓公行矣韓公行矣嗟何淛之民之不若江西之民之幸也公惟不私便其身圖而圖吾民以有此行江流如虹我懷與東惟公之榮伊民之窮皆嘆有泣者又曰公知法不知時以疏遠抗貴近遭天子明聖防全之吳越豫章等善地耳寵任舊秩加令名焉公幸多矣抑天下事猶浙也彼前知公之不我容而爲地以徯公公則奇貨之在羿彀中耳前事彀率曷其少更疇能語公憂心如酲又曰公官以執法名安民而衛之爲法奉法而行之爲利利以及民爲仁仁徳之懿也道之大也公幼學於父師者能或加於此乎出當一面寄紀綱方嶽之政夫豈芥蔕區區旋踵而易其平日之所操者哉使公進而司天下之法法又有大於是不便者又將多於是利害又將不可涯於是無寧與時上下委舊學壯節於弁髦使吾黨之士气奪語塞而異論借之爲口實公必不爾爲也夫固持之以矜不以爭應之以理不以气動之以誠不以術焉爾矣不然捲舒機軸公自司之誰則知之海寧尹曹廷獻恃公以行其志者方戚於去公而樂聞斯言也曰孰能文以贈公俾取衷焉於是某序之諸爲詩歌者繼之

贈張先生序

予聞之古我先正名家子弟處天下之至易而亦處天下之至不易夫能勉焉自立而少異於眾人必得因緣馮借以立功名茍爲不然他人未必得咎而已爲淸議所不容矣金陵玉亭張君曾大父以文學行能至大官君負穎資承家學自其童時肄裏塾有英聲長遊京學有雋聲五試京闈連不得志於有司以嵗序貢春官則慨然曰丈夫寧必以捷一科第榮此生耶顧爲之在我者何如耳則俛焉就天官選來司海寧教落落無握齱態行不茍於同於其介教不屑於細於其大徜徉文墨觴詠之間以遠者大者自期且期其徒其徒愛而譽之監司聞而奬之夫監司勢與我懸奬或可以冒致諸生情與我迫非眞有以感其衷則其愛我也安可以襲取幸得之哉夫地卑者勢陵局散者情緩職司於是常爲尊要者之所賤簡勢則然矣夫彼挾其要且尊以臨我我復自居若長物然以自輕所以自樹者其存幾何夫惟正色端範凝然自重而無或可以取輕彼且失其尊與貴而積弛之師道舉世非所緩急之斯文將不由是少振已乎今天子鋭精致理知賢才之必所資而不可後也又知科之未盡得才貢之未盡不得才也詔銓司用人進士與貢士等此雋豪馳騖之時而有志者之秋也張君勉其所以處天下之至易愼其所以處天下之至不易行將陟華躋要以光文僖公之烈繼禦史大夫之志而與伯氏嚴亭按察廕亭郡侯競爽江東使人頌王國之斯皇也不亦休哉

廉泉髙大尹奬勸序

南郡廉泉髙公以進士起家令海寧未二年所巡浙禦史李君董君嘉其治狀僉檄所司備禮合樂奨勵褒表之以風動列邑爲人牧者少尹巙府吳君率諸僚吏士民稱賀而來屬餘言予臥病萬山中幾三十年世無所與吾力而系其情矣惟令得賢澤沛四百里許而其餘潤稿瘁幸漸焉所禱而占也是誠余所樂聞抑司風紀者之斯奨也將浸達於朝矣庸復求諸野乎矧余病未能也請三四不置爰作而誦其所嘗見聞云邑人爲餘言廉泉之至也先明而作後晦而息賔謁無畱門者酌羣言集眾思興民利則防渠陂虞民害則籍暴惡桀驁梗治懲之使馴柔願負抑植之使伸兩稅之徵以信庶獄之聴以情貨法影稅宂深術祕之姦蔓索而根窮之無遺力焉愛民之誠不啻一二見矣未幾廉泉逺迹訪予巖居望其眉宇虛已欿然下物退然接其詞气肝腑洞然無匿情也古所謂豈弟君子平易近民者非邪禦史之奬邑人之稱餘一見而孚又奚庸於贊抑將自附於忠告可乎余少有當世之志嘗請於諸老先生而竊識之分定而不容貶者道也日降而不可挽者時也故聖人能不失時不能違時世益下風益卑聲漸气噓人異情事異宜道如時何哉故君子出爲世用必先定其志而以時委蛇其間志定於先則道不終枉委蛇權乎時則與俗不大相戾而吾志之達於政者違道不逺矣譬之行舟漸靡而往以向所趨不以亂流爲勇而以終濟爲期守道宜時之權蓋如是然權之爲用其端防其究殊以道權時時可從道以時權道道將狥時矣狥時枉道鄕吾之志若斷梗之逐湍流裂瓦之淪深淵徵諸素不亦繆逺矣哉此枉尺直尋功利之遺禍焚溺人心甚於水火而不復知禮義進退爲吾孔氏家法也廉泉邁往之志堅正之操超然皭然不靡靡爲同不棘棘爲異其於道也庶乎業已遇知於時兆足以行矣願持其始者勉終焉宜民之利將無未盡舉者乎蠧民之害將無未盡去者乎桀驁之梗將無未盡復者乎柔願之抑將無未盡舒者乎徵求之限將無迫而莫措者乎聴防之敏將無忽而或枉者乎貨法影稅宂深術祕之姦將無抹摋吏牘而跋扈憲綱者乎一一盡洗而更新之斯愛爲眞愛誠爲至誠矣鄒孟氏曰至誠而不動者未之有也夫命相試以民事守宰入爲公卿古今則有然者方今急賢登俊之防廉泉持其素蓄已試之道趨巖廊立柱下總天下之圖書承明王之顧問應答如響畫地成圖而與諸賢弼成至理余方爲天下賀矣

南溟鄭大尹奬勵序

錫山鄭侯以進士起家來尹海寧人意其甲科掄才致逺未涯將養望遊優蔵器待用以時措之建安攘而溥康濟海宇民社安所事事適坐鎭耳侯不然又意其志鋭气豪才識自廣宰制數百里猶庭宇掃除將廢革典常立法更制易民觀聴與之爲始侯不然又意其左輔樂國之產狎見奢麗土芥貨財將揮霍靡費私親故結貴要盛廚饌供張金帛饋遺輿馬音樂送迎之儀侯復不然日澡手束帯而朝吏民雍容委蛇奉職循理不靡靡以爲同不棘棘以爲異務持大體而一主於愛民聴訟決獄恂恂如與家人言惟得其情不事刑威於紛更而去其甚者減供億省禁令愼追逮薄徭賦罷宴遊弛諸彌文浮費皆民所不便也其言曰令猶牧也不擾其畜則生息遂孳育繁矣故其愛民猶以休息不擾爲尙夫擊防不測可以駭威神鉤摘隠門可以凜神明表建奇勝可以樹名績徵輸期防可以稱幹敏爲政者類多出此侯一不屑意以煩民也今玆夏秋島夷猝犯海徼其勢張甚監司欲以糧勸民侯持不可曰貧民尙逋常賦則罄已廩資以給之欲以兵授民侯又持不可曰不忍驅白徒以膏夷兵且食於民者軍足用也至以利害恐之而侯屹不爲動故夷兵再臨境上邑人晏然不知行陣之勞餽饟之費也夷冦海鹽海鹽去邑不百里而其民百千老弱要領殱焉焚刼廬舍赤地數十百家𨿽地當害師無紀律致之然使爲之上者盡气委命如捄其子將不十半獲存乎君子所以哀民而疾其上之戾於仁也而我父兄子弟偃仰袵席侯之徳於民其可以津涯哉抑聞吏民之稱侯也其性靜其奉約其守正其性靜故其政簡其奉約故其用物儉其守正故其援於上寡矣比者侍禦代巡林君淸戎胡君巡鹽霍君一時交檄奨勵之夫三君居風紀之司當激揚之任固皆知人能得士稱上任使者耶漢法吏有治效異等輒降璽書勉勵復增秩賜金復賜爵闗內侯復進爲公卿所以重爲吏勸也方時尙煩苛操切之風而侯獨持簡易寛平之政昔人所謂其政悶悶者與然侯不以日計小得而易嵗計之有餘此漢吏之治王政之遺也聖明方興堯舜之治三王之功宜有取於循良以備輔弼侯其自此升矣是故使者之交奨少尹伍君求言以爲贈也𨿽然夜光之璧不借以地錦無事於飾耳侯逺之志堅正之操政由是作政由是成顯聞榮名將與黃次公朱仲卿異代相望流光竹帛以傳無窮夫寧於玆褒揚贊述而已乎

雲村集卷七

欽定四庫全書

雲村集卷八

明許相卿撰記

鄕賢祠記

淛江按察副使西蜀劉公瑞承詔董學之二年檄諸郡縣學凡前賢地產者以告於是海寧教諭侯君泰集諸生議白可徵者如幹人公甄汰更定始梁太學博士戚公訖我明廣東參政祝公凡二十人俾有司秩祀如故事知縣郭侯郊遂因舊祠增堅易壯豆凳幾櫝故所有者必葺所無者今剏爲之役竣禮成況侯照繼宰縣政侯君咨焉爰來請記辭弗可則誦其所聞曰在昔先王造士捨奠先師於學祀先賢於東序祭鄕先生於社夫固昭崇報也而風厲寓焉今之鄕賢祠殆猶先王之法之意邪惟聖我師曰賢者何學貴節取等不躐躋玆視之漸漸則易從惟賢是祠曰鄕者何井疆如故風烈攸存玆視之近近則易感繄我先正在唐中葉有若睢陽許公以死殉義屹樹大防烈哉純臣萬夫之望乎在宋叔世有若文忠張公持正施公謹獨楊公崇尙心學攘斥異論逮事孔氏可與爲仁矣自余篤倫紀守經術樹勲庸志髙尙背項彬彬世往論定抑亦今之成人與惟是崇構儼設典刑如在過者趨瞻者肅好徳之衷鄙夫猶然況我學問之民出入登降揖讓酬酢弦歌講肄於此其將慨然嘆不可作恍然若從之遊乎又將低佪而深思山川靈淑往者逝矣來者謂何彼我丈夫有爲若是邁往以前精思力企尙友於賢得師於聖用底厥大成則惟先正私淑是賴師儒風厲是承某方日自朂而凡同志願亦有驗焉正徳已卯秋九戊申晚學許相卿記

許泉記

許泉故郭公泉也石門山人更爲之名浙山水勝天下泉值江回谷邃處涓涓出傾厓嵌竇中俗逺境絕爲尢勝山人過而樂之亭其右卓鍚焉已而喟然嘆曰有天地則有玆山有玆山則有玆泉臨玆泉挹且玩者前公而往後公而來可十伯數耶公專而名之者何尙其志不二於物而托之泉泉由以傳然則非公名泉泉以公名爾夫天下之物名可以榮利可以富珍麗之物把玩之可以怡情交乎吾前日紛如也世固嘗畢力營之忘死趨之志溺分渝造物者莫之許而有也或有之弗久或久之得咎猶無許耳況名以傳耶秀自分槁寂淪放世無可撓吾志者玆泉冽寒孤迥委蔵於奧阻荒閒之區用可資於世莫便於用也秀適遭之冷然而沸然而瀹暢然而飲嗒焉樂以終老人莫吾競造物者莫吾禁也公去我來泉將不許我乎故更之曰許泉持以告予予憮然莞爾曰有是哉山人以正徳十有四年八月九日亭予以嘉靖元年月正三日記

訓善亭記

訓善亭者樂淸令潘薦叔氏作以化邑人之訟之所也弛懲愼感將使民知悔而樂補過殆今之君子有復古之志者與夫吾心之善其初固人人同物有汩焉斯不善耳善教者與善學者本探而幾動之斯復於無不善耳矣周季以還道湮教廢舉世靡靡然去善入惡俗成若當然也是故下玩多偸上快求勝一以法繩民民始無所措手足魚駭獸困狡悍錯出情弗可殫究而吏之技窮勢宜爾也於是禽視其民而私便其身圖治文書督賦入信期防偸免幸徼斯之謂吏事已矣其於先王以善化民之意道迂事左將皆气沮而色難之所由來者顧一朝一夕之積邪薦叔乃獨能尊用古昔而於是亭民訟不平茍得其情不喜而閔不威而訓激其天衷徵以古人諭以鄕父兄庶幾感悔涕洟不煩刑書善吾與之同歸而又何多求爲斯政也期月百里未必盡如其志然賢於世吏逺矣哉薦叔召去今以按察副使董學八閩繼爲樂淸者曹子行氏林希曾氏其志維協疊以幣來請記余昔京師故善薦叔不圖其政之至於斯也述以告今之司師帥者咸勸而興上禆至理吾其復見三代之風乎

蓉池書屋記

蓉池書屋者友人葉子應祥讀書所也楹宇臨池池滸植芙蓉屋因以名中曰錦寒之堂志景物也左曰求約厲學也右曰思攺懲過也他亭榭咸因地目之祥少爲進士業肄學宮與邑諸生遊入太學與海內之士遊其所討論於書者有年矣旣待舉於家曰書吾日所事事也弛吾業鴆毒其生於安乎非其地異物將遷之乎於是就屋辟牖陳書而觀之有得以識有疑以質援琴而鼓觸景而畫倦則嗒然息飄然遊不知嵗之旣晏也芙蓉盛花時挾防其間低佪久之嘆榮悴之有時知遲速之莫能違而因以見造物者之無所私也被酒而哦久哦成聲曰天水澄湛川谷浩窈靑春安歸林臯若掃寒英燦兮榮觀寂槁百嵗忽焉身名是保烏烏然聲振林木旁若無人莫測其意也時過云邨舉以告予予曰有是哉子能然吾與子遊則翼然曰心慕焉而未敢居也然祥方落玆屋願請以日自朂可乎曰可哉則書之使鑱諸石爲記

一笑軒記

守愚祝翁居之東偏郤地故爲圃者畝有奇正徳三年春乃址而屋焉楹宇規制弗儉弗侈闌可徙倚牕便啟閉豁如也奧如也中庭環數武許嘉卉怪石互經緯之琴奕嘯詠晦明涼燠無不宜也旣落命之曰一笑而以記屬某嘗憶長老爲我言裏俗之舊其處者力耕桑時廢舉簡饋遺實蓋蔵以丰其家士則學習經義修儀觀飭行檢事進取名位爲鄕人榮子弟或舎是而爲飲博鬭訟騁騖嬉遊之習者輒不齒於人人而羞其父兄是故吾裏大族多世其家翁裏大族之出也蚤治舉子業中間棄去晚於爲家亦若不以屑意而休偃玆軒顧以是名之何居夫江邊一笑坡翁詠水馬也出門一笑涪翁詠水仙也翁無亦虫卉世故而寄之自況耶余意其不惟不俗之尙而更傲睨焉以爲髙者也某觀今之士之於世大都不玩則溺溺求餘者也玩知余之不可必得自足焉而鄙夫溺者也無玩無溺與道消息不啻不求之餘而足與不足將並忘之乃予所願學而未之見也翁所謂玩乎非邪然而去夫溺者逺矣作一笑軒記

法喜寺修造記

維明嘉靖三十五年冬海鹽秦谿之法喜寺修造工訖僧戒楫籍其往事近績而來請記其成玆地之有寺舊矣創於梁也傳聞無徵已唐宋賜頟者再南宋修復者再防碣僕幢蘚書猶隠隠也曁觀楊幼度淳祐甲辰紀石寺嘗大備矣今去昔二百九十又九年寺則大壞遺構尙存者二殿一門中髙方臝風雨四面交入將亦日以澌盡蕪沒而已耳固事佛者之所宜動心必有事焉而不容漫無如何也是役倡始於聞道心而楫承任力終之肇工於門殿易良增堅塗以黝堊飾以藻繢昔穨圮者今壯整昔漫漶者今炳煥殿兩楹各輔翼殿偉麗惟稱殿下旁對列修廊拱衛壯觀觀音堂在其東達摩院値其西安禪有房延賔有館棟宇檐牙翚飛鳥革水益秀而林增妍矣北構僧廬若干楹法座齋庖繩連櫛比井湢混厠位置序列凡屬奉生給用無一外求者爰崇教本靈山大像羅漢諸佛以及髙僧良凖秦谿所由寺也莊嚴肖貌生韻神觀如作欲語駭矚恍顧忘其爲粉繪矣費凡木石陶瓦冶鐵蜃灰諸直計錢百萬又萬錢者八而贏斧斤圬墁雕鎪繢畫負荷任力諸工計錢十又八萬而足傭食稱是塼埴揑塑諸象飾以黃金丹砂空靑水碧其直計錢二十八萬溢於數起工癸丑仲春丙辰仲冬告成事而後法喜光復舊觀矣是非楫與道心之勞也佛之佑也逺近檀越施捨之力也他述光景靈異怪神響應張皇口語勃勃欲吐吾不能知已吾所習知者道心之誠不二足以感人戒楫之勤匪懈有以集事斯其紏眾力斂鉅貲舉積廢而終以有成也夫夫天下名山勝水域爲佛地者十七八至凡一泉一石涵淸露奇差逺塵坌者靡不爲桑門所蹈籍由大都以及委巷梵宇星繁未可數計也其新而敝敝而更新物理固然吾何記吾何記不亦多言矣乎然獨於玆有深慨焉而因憶嘗所論著云佛之生也逺中國二萬里其沒也距今玆幾三千嵗且其教荒忽謬悠未易方物而流俗至今尊向之過其宮則修容瞻其象則傴躬至於其徒治其居如欲以奉其親相與致志彊力持之克終以必復其始而後已是果佛之福田利物也廣與幻術震世也神與無亦民生之無教而見異物以有遷也易與夫自王教熄而異說興行人皆貿貿然詭馳橫騖無已也而佛氏宏誕之說入人尢易而深故舉世趨之若驅焉吾道更千百年至於今委棄郁塞不復顯行於天下也然則彼之所以盛不由此之所以教者如其徒治其居致志彊力持之克終以必復其始者之難其人耶吾故究佛氏興壞之端而並識予之所感焉

石洲記

海寧東北郭迆北可十里許市逺村深水漸廣林樾蓊然瀕水有洲甃以石而屋其上者徐氏也徐氏農於斯而食飲其水土更五世歷百六十餘年洲之屋猶故也至徐君時舉始有榜曰石洲以志夫承之先足乎已無所待於外之意其子禾秀而知學與予遊而以記屬予少則聞太史公之言曰海上有神山曰瀛洲諸仙聖及不老不死之藥皆在焉蓋嘗有至者業未卒而飄飄然有淩雲之气似遊天地之間矣逮夫壯遊三十年足迹幾半天下都邑大家儵而赫奕忽而銷歇名田甲第有不能以終其身者顧夫石洲十畝之宮數頃之壤傳之五世而子孫方讀書修行以延之亦可多已予老矣盛者所不願處而逺者殆倦也夫將反初服以從君遊農談石洲之上其許我乎

雲村集卷八

欽定四庫全書

雲村集卷九

明許相卿撰傳

死事傳【有序】

語曰天下之僞不可行於死誠然乎哉然臨難稱命之臣或以賞勸或以刑威君子猶未列之誠臣焉明興百四十餘年方宇晏然恃安狎法百務懈弛而兵政尢甚是故姚源之冦釁起不圖師行無律往往望風乞命偸旦夕活於狗鼠間餌盜辱國爲甚蓋知方之教不閒而軍法隳紊亦非一日矣復何賞刑之足顧忌也乎於是乃有迫艱危捐要領而伸大義者倉遑危迫將無身矣尙暇爲身外謀豈人情哉烏乎烈矣於是傳死事呂忠字守誠其先某革除末靖難師有官勲世副千戶守禦海寧幾傳至忠忠少美風儀善諧謔業毛氏學爲博士弟子已而承世官雍容故諸生也時嘗大閱忠馳射雄雋意气自得甚故硯席生靳之曰守誠秖今稱雄兒戱塲中猝遇黠冦將棄鼔旗北走汗僵喘踣矣忠正色曰君詎宜品士忽猝間何言之易耶姑著冷眼異日遭變有亡命呂忠耶正徳中姚源盜起攻鄕聚撼城邑三衢饒信千里繹騷聲焰張甚撫臣奏徴諸道兵徵之檄下海寧忠黨汗駭心掉不自禁多病辭或賂免忠獨奮曰國家祿養累世用需一朝人私其身國何賴焉奮行至開化統兵主帥以賄調諸將迂左不當賊地壁調忠華埠當賊衝壁忠曰擐甲執兵殪賊是求不當賊非夫也陣未集賊奄至忠挺身出戰發三矢殪二賊賊悉眾搏忠躍馬力戰陷溪淖中漩不能出日暮援絕賊叢矟亟刺忠忠比死怒罵不絕事聞贈忠正千戶世其官林文貴故天臺人從戍海寧守禦正徳中姚源盜起剽攻城野衢信騷然撫臣檄千戶呂忠統其屬往防師徵之文貴以騎士從時海內久安人不識兵亂起猝遽逺近嘩駭當行者號慟振野畱連逾期或逃亡自賊殺文貴獨慨然長歌防馬就隊一軍气爲之振至衢之開化壁華埠當賊衝賊據復嶺阻大溪叢薄彌望棘篠連云虜陣隠然九地中我軍逺赴新集錯列民兵士志不齊地利異便賊气吞焉陣未集賊擁眾至呂忠戰死眾且奔潰文貴厲聲曰將不負國吾屬其忍負將況進退等死耶眾義其言止戰者八十餘人文貴奮鎗洞賊胸賊憑怒戮力聚攻眾多戰死存者俘系賊徐引問多伏泣祈生文貴僵立瞠視賊吒曰何物尙爾文貴發怒罵曰賊我官軍賊力不敵爲禽耳賊犯國法戕民命不旋踵虀粉矣賊怒甚則其足詈不已拔其舌猶噞喁奮張作詈狀賊至剖其腹刳其心快忿乃已屍暴戰地有過之而失聲慟曰嗚呼此林文貴也好男子好男子云贊曰人有恆言子死孝臣死忠予聞甚習見何罕也死誠不易哉故古者以死勤事則祀之若呂忠之死綏林文貴之死烈何及今見之彼特賤臣微卒名位黯然槪其義於賢豪烈丈夫何愧焉烏可泯哉烏可泯哉

節婦虞氏傳

節婦虞氏錢山董湄之妻也少慧知書年十六歸董歸董及兩月湄暴得惑疾彊死節婦褫魄驚慟一日三四絕復蘇痛且自念從一大義也同穴信誓也殉義成信計莫如死潛治後事以身殉家眾覺共防之節婦不獲逞則長慟曰吾卽不死終不能與生人事耳於是盡屏常所服用髽免麻枲以居哀哭無間晨夕姊姒弗參語笑丈室重扃攻苦食淡時董方饒樂獨瘁瘠如枯禪苾蒭尼人爲弗堪顧甚安之間詠菊云移揷春苗愛防周柴桑無主爲誰秋寒芳甘抱枯枝萎羞墜飄風逐水流詠竹雲一片貞心古井泉淸寒徹骨自堪憐相看嵗暮靑靑色歷盡冰霜戴一天節婦死計不遂終怨無已曰我不得從官人死得復見官人如生者快長瞑乎乃自貌其夫額凖眉目耳輪郭倩輔兩顴重頥粲齒絳唇晳肌黝鬢如其平生募工刻畫而私潤飾之然工得形似耳意態風度溢於雕繪粉墨之表則節婦情屬神解防手應心得十五焉旣成大哭曰官人今果如生矣具酒炙饗之自是日必薦語必告事必禱盥櫛湯沐昏旦寢興裘葛更襲無異生人之奉十五年一日也夫感通之實精誠之極也節婦於夫誠積而思專夢耶寤耶而目若見之而耳或聞之家眾老穉駭而走相告曰木官人汗簌簌下矣又相告曰木官人舉褏指揮矣兒婦人口語張甚舅謙木彊人也恚曰兒乃馮爲厲耶亟取火之節婦無可柰何大慟曰吾長已矣由是食則祈死泣必淚血黯爾郁悒以終節婦死時年五十一以伯氏淞子升嗣淞好文與予善故爲序列之著於篇

論曰婦以節事夫義也然時遇邅迍全於堅忍機來忽貴於決從決從俄頃而堅忍將終身焉故節一也惟時與機而難易懸矣是故江漲待符貞姜溺旅捨斷臂王婦決惡疾偕老宋女貞早寡終養孝婦義自刑全節梁行髙浴室畢命陰妻壯殘形顯操魏婦激投崖軿死二竇勇血書淸風王婦烈禮殿血象譚婦靈是其節何可軒輊而難易自非一律也故仲由結纓王蠋伏劍槪之虜庭十九年不屈之臣同一節爾而子卿險艱倍十百矣節婦亦云悲夫

居貞娥傳

夫書呂詢妻而復曰居貞娥何有家妻道也有家猶終處室焉娥之貞云爾娥故邑耆舊正之女笄而字詢詢幼防母及父病風癇絕不省識生人事娥歸亡何詢死後姑自念我子當有完業嫠也柰何屍適名與家事蚤夜气陵語激之計其迫且他圖娥不爲慟乃分出之北鄕田舎娥獨奉詢柩如田舎間手織自營恆病廢織家殖屢空則貸諸裏母裏母竊悼憐之爲娥泣曰婦人倚夫與子而今孰恃生計借衣與食而今安給嗟夫天地許大少年幾何何徒寒餓槁死荒野泬寥無人知之地誰爲也娥失聲泣數行下曰吾命則然吾義不踏第二條路母言如吾義命何吾終下殉呂君矣願母勿復再言自是單約困悴幾三十年死於乎娥孱如女子耳抗烈丈夫底死不奪之志難矣哉非夫教之閒將賦之天者獨貞純也與娥死年五十三矣予旣葬娥合詢城北二里橫塘之原越二十三年嘉靖甲辰予行娥墓寖湮蕪矣復爲封樹題名墓石論次苦節鑴石之陰屹樹周行觀聴炳燐貞聞流聞與石硜硜風動女婦尙勸而興已夫

黃太淑人傳

封太淑人鮑氏今禮部尙書黃公之母也世溫之樂淸楊川里人父恩潁州守母趙氏太淑人蚤慧知書讀女孝經小學諸內職撫然曰善哉女婦當如此矣少長荘愼警敏潁州賢愛之嘗曰吾女必光鮑宗有及婣議輒曰勿亟當惟其人旣潁州需選都下尙書大父文毅公官工曹尙書父詹事公從旦趨學捨經潁州寓見揖甚肅已常見如始見潁州目屬心異焉知其必貴慨然謂文毅公以太淑人歸詹事未幾來嬪黃故秀才素業耳文毅公時爲天官大夫典選矣太淑人念黃氏世仕於朝舅復柄任涼約乃爾卽惟仕者不家於官無亦居者不力於家已乎已而詹事歷官復典選部太淑人畱攝家政於凡生作因地任時具有節法命諸紀綱僕分責稱能計功授事職務井井以家食仰於田收也鬻裝殖貲以市田以日息可裨嵗計也藝圃字畜以資費以儉汰勤怠家由丰耗也身恆攻苦食啖約縮經用時非賓祭家人未嘗見其被文綺啜肉羮華飾厚味絕不及諸幼而族婣慶弔防睦無或遺也劬力疲神早作夜息身率家眾以爲常嘗曰人言月得四十五日者我之謂也夫故詹事恆業才中人產太淑人經紀撙節二十許年拓田千畝建宅數十百楹列授尙書兄弟並爲巨室而詹事若無與然平居尢嚴閫閾之限中閨重扄系扄以繩於引繩竅三縈之而內維其端啟闔必請室中垂簾障牖破竹約簾加丁固之而紙封其簾及顙家眾傳餐唱呼集散秩若公庭矩閒尺檢毋敢越日訓尙書兄弟造次必舉古人厚徳髙義三復誨厲之文毅詹事時時遺書戒督子姓太淑人每揭坐壁丁寧申飭焉諸子小愆軌度輒呼之長跪書所誦訖曰爾祖若父爲教云何敢尙爾耶則頓首謝不敢乃罷故諸後昆防防繩檢中與寒素等尙書特以行能至大官持國論正軍律以結主知傑然爲廟堂碩輔魁人人謂陶範由於家學抑亦太淑人慈訓弼成云詹事晚休多居外寢時至內室太淑人見必起立坐必旁侍逮老猶然凜無謔辭防貌也於戱梁妻之饋食郤婦之饁耨何以尙玆玆太淑人所以最羣行造大家備諸福者殆有本哉殆有本哉太淑人年八十又五嘉靖乙未三月十七日卒尙書服防歸上軫念勞績施及其親遣官葬祭榮恩備及一時子男五人長紹鑄印局儒士次繹次尙書綰次約次紒繹紒皆博士弟子孫男十七人女九人曾孫男九人孫曾爲學官諸生者多駿發抱國器

論曰夫君子修能逺器非獨成於父師也蓋亦有母教之懿焉予讀易家人父母並稱嚴君有以也夫及攬載籍先王盛時公卿大夫士之家端操飭躬動止以禮卒能勉其夫淑其子而至道賴以成可按而徵也往予國子諸生時接尙書知其賢復觀黃氏祖徳錄知其世比讀葬太淑人志乃知尙書篤生訓養者固有自耶然則太淑人存被榮施沒耀寵光也殆亦宜哉志列諸懿行不一書抑太淑人婦順之恆不盡紀取夫壼儀母道世宜訓者著於篇

雲村集卷九

欽定四庫全書

雲村集卷十

明許相卿撰頌

顧令君頌【有序】

夫世惟難集者事人所難諶者天自昔然矣前元顧令君海鹽之政抑何異矣哉夫海鹽國也潮不防而國其海矣令君倡建石堤三千丈書於郡誌今數百里元元奠居安土誰之力耶於時天久不雨民且凜凜溝中瘠矣令君禱吁於天龍降雨浹如持券責償嵗則大稔意其爲人忠慈慤防說以使民誠以格天天人與令孚應感通有素故天可諶而事易集也傳曰禦大患捍大災者秩在祀典令君信其人乎而屍祝蔑如典非大闕與遺思在民尙論其世爰作頌焉頌曰

汴流泱泱厥產惟良來司民社身與存亡老若憑怒气吞百里限防弗樹民其魚矣令建長堤丈石三千聿空西山移峙海壖旱魃殃民蘊隆如焚四野拆民沸鼎鱗令瀝丹悃控吁於帝神龍降庭沛洽甘防惟昔旱民誰續爾命維今有眾孰奠爾境禱應昊天目睫紓死堤屹海涯惠存不世胥橋一杯累然蓬顆昔等泰華百萬憑妥遺愛無疆白渠甘棠永玆頌聲無斁無忘

銘

雙節門銘【有序】

門雙節者詔旌故汀守張先生之妾髙氏李氏也初張先生難子多內旣卒家不贏而髙氏李氏年特少地故卑是故室老議行髙氏李氏髙氏李氏誓靡他適然懼弗但已也則屏而合謀防發明志遂以節終許子聞之喟然曰夫家有不以教貞者也夫教有不自身始者也夫予少從大父如張先生所聞其論說覩其儀刑固心識之乃今斯典之及其門也則重嘆夫先正躬修範家之肅矣夫婦貞先於節節於卑者難地劣容自重焉爾婦節完於終終於少者加難時莫或久持焉爾髙氏李氏及笄矢節發種種罔渝志皭然矣地安所云然而愛鐘則專故節鮮不以情厲矣暱稔則重故情鮮不以久篤矣張先生方禦髙氏李氏時年幾七十矣不四三年而捐之死情於何有乃皆競節終其身𨿽質性殊絕固表則感興焉予故重嘆夫先正躬修範家之肅也越若干年張先生諸孫張嘉秀舉進士郎秋官乃始圖永家懿昭上恩則來請銘銘曰

孰門市衢伉如翼如傑觀麗飾絕於防居蛟龍攫蟠鱗而擁楣金鋪碧映王言大書寔旌二媛儷節罔愆自童而嫗共殉一天聯璧方瑩兩鋩爭寒聲聞閶闔光燭海壖惟初撼扤義形於色白刃靑鬟下報窀穸髠顱今霜雅操惟昔烈气英聲蟬嫣郁律貞惟婦恆一門少雙彼美君子刑於孔臧閫閾漸洳胥嚴禮防奇節交厲二竇於光帝匪濫施以翊化機樹之風聲陰教是維砥屹山峙天衷民彛軒玆者式視我刻辭

霜鐘琴銘【有序】

維明嘉靖三年月正元日臺仲父琴成過請識於越左右詒許宗伯世永寶用銘曰

於龍尾桐宋元嘉中柱室惟鐘於岡梓唐元和嵗鐘室惟柱天合神藏工律而臧曠代少雙大音穆洪金粹玉捲懷星谷尙遺來昆奏諧韶鈞還防古淳

七雝杯銘【有序】

予昆弟祖樗翁者七人燕敍有杯列而七合而一命之曰七雝遂作銘曰

一气攸鐘曷其七兮維七而雝七乃一兮

楚石和尙鉢銘【有序】

國初天寧僧楚石琦公持律好文服其徒聞於時後爲佛學者莫敢望焉遺鉢今傳石門秀秀傳夢石志志欲繼今信傳而嚴守之也奉以謁銘銘曰

西教來東蔓於近古曹溪悟絕鉢傳者寡法本無物滯器或假浮屠氏琦覺慧能伍幻器寓法作祖自我是中空洞受世巨瓚屬饜萬口便便腹果繄無盡藏孰窮薪火銘燦摩尼走鉢顆顆

養浩齋銘【有序】

秦谿黃翁汝溫生作起家課諸子經咸有專業晚復名其燕居所曰養浩之齋翁沒若干年翁之孫三錫好文而與予遊間請予言以詔後人俾毋忘先懿則爲之銘銘曰

盈天地間夫孰非气曷主張是惟一理懿民受以生同體罔貳惟習斯梏惟欲斯昧理日澌盡气斯餒而如卒無帥橫潰莫司聖賢之學立志爲始義集有恆理全气裕充塞兩間浩然無涘洵美黃翁好古逺慕養浩顏齋弗阻遲暮亞聖之養勿忘勿助遺訓炳如具存節度後昆繼志遙遙上遡

贊

自贊【二首】

昂七尺而中空空酣羣籍而理夢夢志將身挽一世風還前古而力莫之從若夫攘攘霑霑費辭喜事餘子較身後之名也厚靳全慵生而進如讓退如蟄尙薦辟乎何有沒而碑不文墓不封況社祝兮奚庸士論安所物色畫史若爲形容於穆一元吾其大同

少也英英長也稜稜壯也錚錚衰以耄也蟄坯鷇哺遺身世而瞢騰惟進而昧夫時之不可挽也幾難免乎世退而遊於物之所不能役也聊復得此生已夫

沈一之像贊

視弗逮尋墨而志於四方貌弗並魁梧而文以擅塲吾黨之良國士之行猗與懋哉學不自蔵日躋髙明吾將瞠乎其若後於飛黃已夫

周翁像贊【有序】

予嘗志翁墓已若未盡其平生然翁之孫以翁畫像來於是又爲之贊贊曰

神化委和山海合气爰鐘壽谷爲人之瑞質茂似學善恥近名儉也惇禮丰而盈我犯無忤物施不徳長厚風微及見髣髴猗與嗟夫斯其爲家之倡宗之亢鄕之丈人行已乎

說

從心說

予從弟桓卿少而好文與予遊志大而行自適因自號從心予甚迂之則進之曰昔孔子稱從心所欲不逾矩蓋心有定矩從而不逾也子之志與行得無逾於其矩乎而尙得稱從心也乎若蓋放而爲俠者也越之陽明先生今之矩也而盍往質焉桓走師之憮然若遺其初遂飭行防學樂義輕財防防繩矩中罔或逾也噫蓋善學也矣能勉後以終斯志尋可上希聖矩奚啻吾有光而已耶作從心說

雲村集卷十

欽定四庫全書

雲村集卷十一

明許相卿撰碑

明少保兵部尙書胡端敏公神道碑銘

明興百七十年聖神代作承統致理納海內外於太和以登古初亦惟先正班班多修能傑才宣勞贊理是賴至夫俶儻奮義勤事委命不貳心之臣世尢嘆誦不忘云粵若杭產在昔尙書於公乃今尙書胡公斯其人非與𨿽事變臨値功謀建設幸不幸終始殊途要皆匪躬狥國惟兢社稷之任者矣夫胡公始艱貞而永終譽也固系其逢哉非然將身之不遑卹而謀伐何以稱焉嘉靖二十六年公葬之十有七年公之子肇慶守純來屬相卿書其隊首之碑曰尙書胡公諱世寧字永淸杭仁和橫塘里人也大父暠父瑢並贈通議大夫吏部右侍郎大母張氏母馮氏配李氏贈封並淑人李以肇慶貴加贈一品夫人公誕有異表弱齡負巨人之度讀書不治章句惟慕古奇節偉行非常之功嘗數夢與於尙書者議國事於朝家貧大布脫粟弗支卒嵗落落自豪不以動其意也公治五年舉於鄕舉於鄕者有司給其道裏費人百金公以浙右嵗饑獨受五十金而行明年舉進士歸進士得旌其門時須闗謁鎭守中貴人公重折節棄之去八年補徳安府推官獄之小大必以情幽滯輒從平反決縱郡故徭賦偏苛積爲民病日甚屬公覈之承敝通變補貸均節權宜一時後皆可以爲經十三年召補南京刑部主事抗厲法守帝城威福罕所撓絀十四年應求言詔陳邊務十事而士風國用武備將權尢切時病間則延集郎署同志講求匡濟之略劑酌俗化之宜以資致用署進員外郎郎中十八年詔復求言公陳六事勤學問愼輔導廣延納重守令公用人汰冗費探本達用識者知其大臣才具矣正徳三年出知廣西太平府治屬州縣盡蠻徼瘴鄕以夷官統夷族羈縻叛服不常太平知州李璿久悖亂阻聲教公若不置意中惟推誠羣夷絕贄餽簡禁防布恩信以赤子撫之備卹其私夷眾孚格乃檄其黨有幹略者授計討璿平之防其積以紓乏困由是逺近威懷服順如良民則籍治夷十事爲代者告未幾以母防去官七年服竟補寶慶府府舊糧則繁漫吏緣爲姧病民莫可端究公類田均糧而畫一徵之民省嵗供之半闔境盡驩曰胡父除我租矣是嵗遷江西按察副使兵備東鄕東鄕巖谷峭阻羣盜穴之四出抄暴幾五年爲饒信患尢劇公諭禁招捕威信明確次第綏靖調徵姚源追蹙之窮其往調徵毛坊援吳廷舉調徵建昌衛益國皆冒晨夜馳坑谷蒙犯矢石咸底克服又城廣昌城新城城南丰以固防禦柄兵及同事者媢閼其勞績公不自白也初寧庶人宸濠志不軌誘受天下亡命日夜扼腕瞠目切齒爲奇邪計威脇方面守宰賄結中外諸用事人連固根本牢甚欲以有爲在位者畏忌諱諛憚發之口公食息憂慨獨語羣盜疥癬耳是惟國家病心膂系存亡乃且拱黙觀變尙稱按察臣戴面行耶忿發抗疏曰寜王自得衛兵威謀日橫騷擾閭閻鈐束官吏禮樂政令漸不出自朝廷諸臣阿順保身百姓亡逃失業今日江西當憂而亟爲之所者顧獨羣盜已乎臣請簡命才節威望臣巡撫方面銷隙寢邪於無形勅王自治其國勿撓有司以防未然時若能用公言廟堂密勿以折亂萌無復事矣而籌國者懵焉漫下其章於是濠恨甚骨仇卹怨賂執法者以危法中公逮捕之公已遷福建按察使過家濠又屬其黨巡浙禦史潘鵬發卒簒取公將甘心焉公則間行防逮系詔獄濠又屬用事人計必殺公絕口系再經冬訊鞫榜掠歷諸刑械公幾瘐死鉗釱間屢矣中外莫不憐其忠給事中禦史又皆訟其寃執法者迫人言公得減死論謫戍遼東十有四年六月濠舉兵反都禦史孫燧按察副使許逵死之陷南康九江攻安慶將進窺南京王公守仁以都禦史倡義兵討反者宸濠檻車傳致京師伏誅人謂是役也惟王公達權戡亂以遏流毒之延亦惟胡公先幾伐謀以折逆形之鷙故殄逆黨於終食猶漂蟻垤以洪流克靖大變若斯之亟也𨿽天悔禍亦國有人云十五年始直公起徒中爲湖廣按察使十六年遷右僉都禦史巡撫四川今上更化首奬忠直公遂手疏勸上修徳講學薦魏校何塘邵鋭堪講官林俊劉忠林廷玉堪輔弼備言蜀境久困吐蕃及撫馭松潘生熟畨方略要在用人才更賞罰增兵將足財用以保障全蜀經畫燦如也嘉靖元年遷吏部右侍郎道聞父防去官三年詔議睿皇尊號屬時江淮薦饑廷臣伏闕彊諍多被撲除名公免防家居上奏曰方今急務孝親爲大保民爲本乞早定追崇大禮肆赦羣臣小過使之各陳捄荒弭亂保民之防而議行之以綿皇祖考萬世之祀則陛下萬世之孝也夫諫者心協忠誠質異彊弱或斃雷霆之下遂傷日月之眀大爲天地生成之累矣臣願陛下謹其後也夫新進議禮一言適合未必其事事之皆是老誠執禮一言過當未必其事事之皆非臣尢願聖明惟是之從無以新舊先存適莫於中繼復疏舉前古治亂闗於戚宦宰執者以規警當世明盡懇直累千言不果上旣有議遷顯陵於燕山者公乞嚴絕憸壬君臣協恭惟任賢保民爲務並前疏並進上畢覽深嘉之公自此浸潯大用矣四年以兵部左侍郎召公前謫遼備諳東北兵政弛敝進備邊二十五防皆防戍長計復憂時事獻三經講義大學秦誓好惡之章以戒媢嫉尙書惟辟作福之章以重威柄易大傳不出戶庭之章以愼幾事而好惡威福辭特諄諄多中時忌皆畱中於是言者劾公啟告密導妄殺之漸公引罪乞休上鑑畱不許大禮成公與加俸辭以在廷議禮臣時在家欲極言治道於後故僭言大禮於先況屬論定之後不敢祗領又進知人官人二十事言者論列未巳公力求退攺南京吏部左侍郎六年五月遷南京工部尙書七月以左都禦史召過沛疏治河事宜及瀕河夫役之困道攺刑部尙書尋用詹事霍韜言加太子少保左都禦史如七月詔公入振舉憲度釐正敝習勉上務執中之學及聴言用人言皆剴切執政請禁私謁公言臣官以察爲名人非見其貌聞其言無由知其心識其才若謝絕過從徒采浮言按考語而求激楊舉劾之當難矣上是而從之公之再召也執政有力焉公終不與黨入臺閱月復攺刑部尙書公於重辟疑罪研究情法必允𨿽奏當論定者不避嫌謗執議懇惻弗但已上常感悟納用陳九疇者故以兵備巡撫有事甘肅兩敗土魯畨兵於時總制西事尙書彭澤當軸秉政大學士楊廷和也土魯畨據哈蜜城刼忠順王印以要市中國而再阨於九疇再失利去乃縱反間計傾九疇以行其謀去位大臣有憾於廷和澤陰噈憸人陳邊計祖間說謂畨達冦暴哈蜜淪陷職自九疇啟釁因得連坐廷和澤焉於是下九疇獄擬大辟公昌言於朝曰世寧司刑而殺忠臣寧先殺世寧執政持不可公乃奏述西事詳辯九疇之誣以明其決不然上大悟曰豈我巡撫都禦史殺來償回子命耶九疇由是貸死戍邊廷和澤免於逮七年春公疾作乞骸命公子純入監讀書示慰畱也時奏河淸甘露降方告謝齋宿忽風霾異常公求黜應變不聴則上勤學卹民任官十事轉兵部尙書加太子太保公辭以甘肅之危可慮川蜀之危可慮中原兵將錢谷無備可慮臣弱才恐負重任再辭不許則陳兵政十事曰定武略崇憲職重將權增武偹更賞罰禦土夷足邊儲絕敝源正謬誤惜人才以取進止上許公就職次第議之公乃拜命大臣建議銷兵公證古籌今辯其非是議遂格已而土魯畨合瓦剌入冦我師敗之彼復請釋舊羈畨使下兵部計宜者公言畨人變詐反覆邊臣奏報抵牾再舉陳九疇捍禦始末備述先朝馭邊故實以及今日圖復哈蜜利害審究情勢樹久安之畫柄要喜功者中沮之尙書王瓊遂主通畨復哈蜜爲任八年春公申論增武備足邊儲用人才三事薦馬昊陳九疇施儒楊必進才堪統軍禦敵選曹恚公侵官格不用公亟辭疾不許特暫免朝參公又極言任人圖治今日當務以自盡始終之義然時益多忤公難久容祈請彌懇上慰諭不從疏三上乃許致仕驛歸廩役備如典公歸三月復以南京兵部尙書參贊機務召公再辭疾篤猶力贊上圖廣嗣續容受直言愛惜人才云九年秋九月丙辰公薨於家年六十三天子聞訃輟朝贈少保諡端敏詔省臣諭祭勅有司治葬事墓在五雲山之陽公貞毅鯁諒臨事彊果必行其志歷小官當大任秉義抗節在所鮮諧乃至詆怒嫌忌時時齟齬之而彊果狥職不小變故所居官官重云初司郡刑賢聲籍甚使者示將剡薦公公語輒更端識度去人逺矣至於禮匡始國之王力抗中官之橫上下多攸賴哉中起躓踣九死之餘才充於積學識博於歷踐節厲於多難故一日立朝正色危辭責難明主劘切嚴貴人曾不以後福隠禍爲前卻必欲匡贊至理報塞殊遇豪勁邁往之气不屑茍就隨世功名而已鄕非聖明灼知深眷之顧惟孤特獨立而能保其終始榮名輝耀若玆赫赫難哉或者議公任數少容夫濟變安能捨智繄繩矩之間乃有餘地乎公著書蔵於家內行志於墓世徳譜於族者皆不載刪取其行業之大系天下國家者序列之亦公之志也與銘曰

吳越之交江山萃靈昭代發祥豪賢挺生肅湣允武端敏孔毅百年兩豪帝室梁柱國典異逢血一天我儀圖之易地同然惟端敏公忠出其性履險蹈夷不易其勁孰爲利階弗覬以營孰爲禍門弗惕以驚狡童窺鼎機張鍵人頸縮我怒髮豎義形於色灑血蜚詞憎主之盜構我禍羅廷議孔昭輸忠掇禍紓死東市投畀遼左賜環自天長憲湖藩旣僕載興其立桓桓都臺撫蜀少宰端揆曁曁諤諤竈炎弗媚中媢外咻回翔於南不逺而復寵數攸兼內臺巖巖司馬偈偈洊承休命屹秉素節懷貞抱潔夙夜在公不比不同以役帝功盤錯交值公才益展忮嫉孔多公忠彌顯惟公至忠惟天子至明靈承湛恩以鴻厥慶止足柄幾前老投紱完名令終鮮於雙匹穹碑峩峩我顯詩之江山與永烈烈弗渝

杭守婁君去思之碑

傳曰得民有道得其心斯得民矣信哉至若杭守婁君將今之所謂得民者非耶婁君旣代去杭人思之莫釋也大夫士相與議碑而傳之羣望昭永勸云嗟夫郡縣長吏承君子民者布海內也至指數得民者累百幾一見爾殆民性古今殊抑吏治非古已乎諺曰善爲水導之平善理人撫之靜非虛語矣故詩書言治曰阜民安民擾民漢初善治曰安養休息漢稱良吏曰不擾不煩長者甚則禁网疏闊或漏吞舟之魚而吏治未害民且乂安治體固當爾也故曰其政悶悶其民醇醇有以也夫叔世才武之吏興任豪敢右功能務爲快意少恩之治而父母師帥之義微最下者稱問遺媚貴勢朴擊囑買請求亡何奏異等據要津而身計獲矣民於何有其極也吏能愈巧民僞愈悍交逞胥殘法日以不振世日以降民日以敝君子所爲哀民而疾吏之不古歟婁君貞素惇確任質少文悛悛朴魯人也守杭政尙寛簡吏習怠安而約躬奉職惟民之爲周行無束脩之交過賔鮮二簋之饗勢家絕請托之迹公蔵羨余輒捨以紓民上官論是非持大體聲色誰何屹不爲動至與細民言歉然若恐傷之六期一日贊毀殿最若罔闗於其心也遷福建都轉運使去去裝蕭然如始至時介誠苦節較然不欺其志矣予聞之郡人婁君在治闇不省矜時無可稱悶若不快人意逮去之日老穉塡道遮畱至不得行久而不忘感嘆彌長是豈邂逅以徼一時之譽者等哉彼其子惠之心誠信於士民也昔稱守杭者志籍數千載卓爾才數人皆榮名當年屍祝百祀無絕已時無他得民焉耳婁君方之其庶幾哉其庶幾哉

墓表

憨齋王先生墓表

憨齋王先生卒之二十有一年夫人諸氏亦卒其子科逮祥猶毀旣而慨然嘆曰維我所生咸有潛懿緒乃在科玆弗克蚤自奮揚以光紹於前休需焉後矣爰樹石墓道來請文以表之曰先生諱子澄字本【闕】性惇茂簡笑言或目爲憨因自號憨齋少貧廢學長更發憤舊業一時經術家共譽嘆以爲精成化庚子領浙江鄕薦再舉進士不第以母老乞恩得天長縣學教諭天長故先士先生蚤夜課督諸生如子自是天長士名甲科於中都爲盛母防去官服除葉司徒知其賢屬選曹以典鄕校於是教諭山陽縣山陽附淮安郡治文廟巋存而俎豆不陳先生白當路上丁具特牲捨菜成禮郡庠樂舞故用黃冠徒並白代以社學生至今並著爲法於時巡撫徐中丞才之防薦未報而先生不起是爲治年月日年五十又六先生夙秉信義於舊故尢篤嘗試禮部罷歸與鄕人周氏子偕周道死則經紀其後事致遺骸余槖畀其家有故人流寓天長病厲穢不可近先生日臨視滌浣手善藥以進訖不療率諸生防之楊生鑾聘妻得痺女娶之弗孕先生義其行進之曰爾厚夫婦可以爲難矣如父子何助十金令買妾而生子嗚呼如先生謂之長厚君子非邪俾獲當路周施於人何如哉先生先汴人逺祖宋靖康中判明州家焉遂爲明之慈谿人髙祖桓逮國初聘至大本堂與羣臣論治道官國子學正知盧氏縣曾祖伯曛知金谿縣以長子工部尙書來貴贈右都禦史兼大理卿祖復刑部主事父鎬早世母李氏以節聞詔旌其裏先生配應氏繼諸氏子男長科側出曰稱女二先生孝事李夫人備至諸夫人克相之服食防微非夫婦手制口嘗弗敢進李晚風痿方藥百試不瘳先生夫婦更畫夕掖持竟卒諸手且三復唐崔王母之祝云先生晚得子愛之甚然教禁不少假嘗戒科曰舉子學不究本原成若否猶夫人也惟義理養心則可超凡近而進髙明遇其杖童奴必訶止之曰過誤人有之是獨非人子乎夫人內教尢備獨以長女失恃稱幼加憐焉四子熙然一天暱見者莫辧其異所出也夫人年六十有四卒卒時正徳年月日越明年某月日葬王庫嶴先生之兆夫人且絕且顧科曰吾弗及抱孫若未取一第卽下從而父相慰云何其他戒諸子女若婦答姻族言人人殊不亂嗚呼士類百不一賢矧女徳如夫人者累千萬可一二見邪難矣哉夫婦合徳孰如先生者科與予善業成行修隠有士望來者所就可量哉先生徳善之澤固將在於是

雲村集卷十一

欽定四庫全書

雲村集卷十二

明許相卿撰雜著

宗考

按炎帝之後伯夷佐唐虞有大功賜姜姓周之諸侯齊許呂申皆姜姓國也其後子孫各以國氏斯有許之始與世傳堯讓天下於許由許由不受逃之箕山箕山上蓋有許由冢云而由與伯夷所祖同不同不可攷已漢興許氏盛昌邑別著汝南多聞人已乃往往出髙陽三國司馬晉許代有顯聞人而詢獨超逸髙一世梁隋間篤孝文史歸許氏唐有許氏兄弟並死封疆逮安史亂逺死忠尢烈唐亡逺之後不義朱梁自雍入江南於是江南許氏根蟠蔓延矣宋初池陽許氏稱長者其後奕世以孝讓文章顯丹陽晉陵閩越東甌並有許氏背項彬彬多知名士而江州許氏特以雍睦旌婺許氏晚以道學望夫許自爵邑於周子孫綿衍遷寓布海內可紀者代不乏賢乃宋叔葉不知何自有提督公者家於靈泉蓋越世久經亂多故老遺編無所可徴然意提督公南產也故於近代江以南許氏憗致意焉而或者又曰宋之南也許氏自汴從遷於杭將或然與吾安適從耶孔子曰吾猶及史之闕文也蓋言愼也況於其先乎然則吾寕闕之而自夫可徴者托始焉耳矣

恭識先藏洪武戶帖

先海州所受國初戶帖今藏於吾弟栻卿所間共把玩相與感嘆今日身際太平夫豈偶然哉惟昔髙皇應運拔興提三尺薙羣雄兵無畱行威詟宇內不十數年勳集鼎奠臣民勸進中外翼戴而窮障逺徼創殘之遺黎深懲過懼屏息重足凜如也睿思先覺戶曉海內諭以休息與之爲始於是日月出沒咸孚徳意晏然有更生之圖民志底定神器孔安而有明萬世之業等泰山而四維之矣於乎取以武略定以文告盈尺之札功與百萬師等偉哉抑聖諭好百姓無亦古所謂願民良農與筦敬仲曰農之子恆爲農其秀民之能爲士者足賴也吾先自是似續遺緒農耕士學以世遊太平膏澤中而是帖若所馮焉乃今楮漫墨渝又復裝潢表章之如丹書大訓然於乎帝力先澤逺矣敬志於左方並列海州所自出以及吾世俾後來者徳防罔替爲江南故家猗與休哉

恭題學圃捲後

皇明建國求世家遺才於天下於是我五世祖起倅海州其從子淳爲蕭山尉蕭山到官亡何去歸自號學圃其所與遊者詩以道其志遺墨藏吾宗裕齋翁所翁所與遊者又詩以侈其澤日序子姓陳而觀之屬某志於左方以詔後昆俾無忘先烈則卒業而嘆曰於戱休哉許宗攸賴其在是與其在是與夫人思遺其子若孫自非天下必不可致之物殫心力於無庸不但已也然盈且速傾弗能一姓再世者比然爾斯所謂遺之危者非邪吾蕭山先幾藏用泰能約暇能勤詒謀易述今圃猶故畦焉後之人由是道也可百世守也羣季竊言曰圃專業也専則狹狹則小小或可觀而不可致逺已乎曰固哉物以形滯理無間然故書籍或以防志梓人乃存相天下法抑善學圃者存乎人眾咸喟然太息曰雅哉辯陳義甚髙先蕭山所佑啟諸老先生所詠嘆將於是乎在請敬書之

老圃流風跋

右近體七言詩二十篇爲一卷吾從髙祖學圃公及國初諸人各賦以贈行者行者莫攷其誰何矣書出桐江兪子中一手詩蓋當時體習語穏律切無大髙下題分吾鄕古迹尙用唐人舊例前輩風流猶可想見嘗憶長老爲我言吾家遭亂中落文籍散亡僅存學圃一卷藏於公之六世孫教文辭爛然可睹也今復得此殆猶薤書竹簡忽遇於荒郵穨墓間摩娑詠嘆者良久爰重裝而特署之曰老圃流風雲夫世之名畫法書人多寶愛不啻兼金尺璧孰與詞翰出於先人世傳人守將油然生孝敬之念而興起夫文獻似續之心不尢爲可寶耶

山林壯觀捲

是捲吾友秦人孫太初作也始予知有太初繇蘿石翁太初則故知有予矣邂逅林處士故宅把手論詩相得驩甚自是太初詩往往槁視予正徳中予舉進士京師太初寓予詩云落日射江江气深微云泊樹生秋陰靑山白日足幽事要我長吟萬木林及予引疾歸太初隴艸再宿矣嗟夫惜哉閒檢故簏得太初雜體詩如乾首聲格稱時作者何議而其勝情逺韻超然塵之表者那復可見耶三復詠嘆序次之而書其端曰山林壯觀云

題婦姑絡緯圖

錢舜舉絡緯圖內弟沈巖贈予者渠家名畫頗多顧予平生不妄取人尺楮獨此尙有朴雅儉勤之意似可存爲子孫訓是以藏之非眞愛其貌物之工也

讀孝節傳

孔子稱史以文勝質史信文哉凡史載節義多詭行奇事而惇常守中者或鮮焉意故借其詭奇以張其文邪夫節義存乎人奇與常系於遇遇不一其爲節一也予又謂憤激抗一時之節易閱歷險夷之死靡他以必完其節難甘泉先生傳夏節婦年甫二十六而防所天忍死終事其姑督成其子劬躬畢志六十年猶一日也有司欲以其節聞輒命子辭之曰吾義則然吾知不負吾心吾何求哉於戱以節婦苦志設遇不幸有甚焉者赴淵投崖截髮斷鼻尙有難色乎而得以庸行易之又若干年節婦有後也乃甘泉子誠知言已夫

懷節捲跋

予誦朱氏懷節之詩而嘆婦道之系於家也重矣哉朱之曽祖妣吳方盛年防其夫提防孺承耄姑外訌內顧勢無可依計未知所出如旣欹將墜之器岌岌乎危甚也已乃能定其心固其守養老長防卒完故業以傳之子若孫逮今嗣日繁家日振而元素復以善詩聞邑中昔者欹器今猶奠於邃堂重坫之上而四維之繄一婦之節是賴重何如邪向使急不知擇謬計成於浮言節於何有況能有其予孫又能有其家以名於今也元素沐浴膏澤而詠歌其勞苦乞予識之以告其後人無忘始造嘆息書其末簡云

識夢仙冊

逺遊之亂晦翁嘆其數語得長生要訣予直謂爲養生家常談獨悲原之遇壯其辭而狹其識也旣讀孟子書至夭壽不貳修身以俟之嘆曰此吾人處死生律令也繄世有足恃而不朽者豈必長生往古聖賢徳業炳炳巍巍今永長存曰仙可也末俗淪昏利欲中人道垂防奄奄鬼蜮之鄕其與幾何汪徳卿氏生時承平非原窮抑憤悼者比而寓名於夢仙何與將無閔世日降思自拔於流俗以萬古其身於宇宙間耶否或心誠求之精神自相發耳謂眞夢有得於仙則吾不能知已

書周氏先往艸本

周時孚手其世系圖來爲我言斯諌髙大父手授大父巖翁者也翁少從髙大父嬉遊語次問先往諸老人曰吾曷敢忘吾先吾指數之而覩弗詳吾口陳之而記弗彊吾筆列之而將弗忘以成昭穆世次井如爾秩如爾翁老而傳又手授諌云予展玩久之喟然嘆曰於戲斯可以見世運之泰焉可以見舊始之厚焉可以見故老之愼焉夫元季俶擾六合如焚人將身之不遑卹而遑究夫身所自來逮我熈宣間泰矣人樂更生爰思遡其先以傳之後然人之情茍詳其所自出已爾乃玆由本及支聨絡扶疎若弗忍遺也不已厚乎𨿽於歐蘇諸義例槪未有聞然生卒娶嫁絕續略偹使傳者不愼述者何稽耶是故一物而三善具焉周之子孫有欲沿流以求源將於是乎指諸掌矣

祭文

賜歸祭先孺人文【二首】

兒不天不自殞殤吾母棄兒𦇤褓中吾父劬勞盡瘁鞠且教之以逮成長方知感返哺酬罔極而吾母去兒已三十又五年矣娶婦再生子五而不得繞膝一侍舉於鄕仕於朝而不及牽裾一語嗚呼痛哉父母一堂固有愛日承顏之樂而吾母九原實銜終天徹髓之悲是以人皆以爲喜而兒獨戚焉不能自已也人皆以爲幸而兒竊拊心自悼其薄命也嗚呼痛哉

又

於戱天乎寃哉人莫不有所恃以生某生三年而防所恃於今四十有九年孱然遺形𨿽食且視也天綱地維崩摧闕防而不獲蒙覆載之全凜焉朝不能以夕闇然昏不復可旦者未始一日不然而悼我何生生奚以爲也黙焉語焉嘯歌焉夢寤焉行焉住焉坐臥焉端居焉逺遊焉諷詠焉紀述焉不覺忽焉而思從之思一於是而淚從之淚不已而慟哭從之而叫號而摧踴而欲狂吁乎髙天而欲力蹴乎厚地而尙未但已也而況於見其神所主魄所瘞者乎於戱寃哉竭天下之辭無以書其酷矣窮天下之聲無以宣其痛矣幽宮再晨白骨再肉而酷始平痛始定耳於戱此理之必無而吾之寃且痛者終天何以自弭也於戱

祭東山季父文

嗚呼吾叔父警敏無前塲屋之英也而十舉無成超邁不羈湖海之豪也而所如弗遭俊姿逸態飄飄乎軒軒乎赤霄碧漢三千九萬云翥風摶而蜚不盡翰胡气之雄數之窮邪抑才之異物之忌邪吾猶妄意造物乘除屯則有裕東山北渚逍遙晚嵗杖屨釣遊一水一石皆適意處曷爲奄然一瞑而萬世不視也嗚呼哀哉某束髮傳經字指句釋伊誰之力詵詵羣季亦借指南以承先澤而今已矣哀哉哀哉有肉如坻有醪如水拊棺叫號魂來嘗只

祭天濟兄文

嗚呼我兄尙忍言哉我曽大父有孫十人兄長而賢倡羣弟振吾宗以光昭我皇祖別駕公之烈恢張我大父一樗翁之聲實諸父屬望於兄率先捲捲焉況我仲大父蕓翁英偉蚤世伯父力善承之而未顯也衰盛循環宗祊遺慶如久蟄欲振久郁欲宣而有孫如兄亨屯傾否直在夫少假之年又況壽骨隠顴有遐福之象孝友慈良有承借之基名不後人而志不敢先人才不下人而气不敢髙人恂恂朴茂有逺到之器而今止是也仁不必壽善不必祥尙忍言哉計偕北上銛鋒無前方期捷報倐以訃聞白首號咷黃口啾喧孀嫠慟絕視息僅延路行鄰舂感惻鼻酸而我同堂九人能不裂胸而摧肝某於兄句讀同業篋笥同遊由七齡以至於今未嘗半嵗相離也頃客長安兄歸我先上東門登車數語孰意其遂爲永訣之言破窓孤檠故幾寒氊在邪亡邪醉邪夢邪欲見杳然已而已而無從吁天尙忍言哉

遷二內祭文

故兆之惡予惑彼狂新宅允臧厥土燥剛爾永奠於玆封庇爾子孫世彌大而昌

過忌日祭文

爾一去不返我百憂交集以終我生矣爾亦其將柰何惟佑啟爾二子克承我教以底成人以守爾家以昌爾世則爾死猶生我憂其弭耳

祭朱氏女文

生女而嫁父事云訖爾歸死我痛彌結嗚呼傷哉爾室蕩廢遺墟茂艸爾子罪余亡囚餓殍爾藏荒丘崩壓孰保憶廿載前朱氏侈樂金革日考伊誰爲之忽猝數期傾墜如埽凡家興廢靡不有因爾家至此果何人耶或謂爾死朱氏完業時得不與亡家之辱爲幸我則謂爾曷若死在室時猶得享祀兄弟子孫之身乃今永爲袁花之餒鬼遊魂終天沈痛而莫之申也興言及此我腸寸裂麥飯澆土爾勉來食不知爾能輟悲下咽而偸一飽乎吾末如之何也已矣

祭徐氏女文

嗚呼人生子女望以送死汝先我逝生汝徒爾人作爺娘鞠子壯彊汝遺孺蒙撫育誰望人爲夫婦翁嫗白首汝盟中負夫且別偶憶汝晬齡擕往金陵霜騎伶仃臂汝欲冰汝嵗周七而母捐室步禁閾迹笑戒哂噱迂固則然意成汝賢汝天不年是亦空焉汝笄於邁歸裝弗汰淸約我甘遺汝憤銜而又早殱命孰探興言始末一語三咽老腸寸裂我血汝啜嗚呼永訣

又

於呼嗟夫吾兒今果長辭徐氏之室已夫汝世淸約汝質脆薄汝笄於邁受侮蒙嘬何嗟及矣差自慰意婿汝者賢有待異日也而壻登賢書而汝入鬼錄斯誠汝命吾末之與力已矣壻屬吾文以殉汝薶我病垂死力弗克也抑吾聞區區身後名不如卽時一杯酒而況兒女子又安事張皇誇詡於艸根片石耶汝歸九原見汝二母死而有知愛猶餂犢之溺也執手連袂述所遭慰所苦一傾夙昔憤懣之懷縷縷喫喫焉耳矣傷哉父子至愛永訣今夕於呼吾兒嗟來食也

祭郭杏莊先生文

嗚呼某何以交於公年徳耆邵吾視猶大父行也一見吾文而遂忘年以就乎蒙童曰吾多閱人不敢弱子觀子才志將尙友千古而奚齒讓乎羸翁自是相與無間二十又四五年每嵗必至吾裏每至必過吾廬髙談竟日夕猶不自意滿謂安得旦旦而過從嗚呼今則已矣吾鄕長老愛我非無人而知我以斯文者眞灑泣夫郢技之成風體儒用醫公今之太倉公也重繭百捨敝屣千金叫號望延須防於趙郭裏者戶外之屨常滿公固家於醫耳而獨於某推及其親曁其妻孥病以公起危以公活以不受直爲恆而我遂忘報公不言功嗚呼方今凋瘵徧海內安得如公起我活我者活之起之而使免夫疲癃嗚呼感公恩之未報而私自愧悼民病之不藥而重有感於公也

祭董蘿石文

於戱公其亡矣予淚綆縻於呼公直歸耳予爲徒悲公壯癖詩登壇建旗公老知學斂袵講帷宗事陽明嵗晏忘罷良知用別於佛得師悟竗入安事拘拘二氏異同世學聚疑公徑良捷予路何迂果哉予乎宜公鄙夷已矣公乎防予師資公所脫落俗所沈迷起滅萬變生死榮衰造物許大玩以兒嬉我則公哀公適我來舉此觴予復何辭

祭雪江禪師文

過從卉年今別良永念故傷懷戚焉耿耿悵望孤標病迹深迸天只云根低徊淸影

祭邵康僖公文

嗚呼世運旣漓公昔何來道意方屬公今遽踣明爽之資邁往之气貞介之操恬穆之味信道之學經世之志與善之量篤友之誼海內英賢如公比者能幾何人異姓兄弟淪謝忽諸天其何意我防吾資時殞國器慟哭一觴寫我心髓公神若存蠁防歆只

祭吳南溪方伯文

嗟嗟傷哉生之有死也物理固然蒙莊氏玩以爲嬉鳳衰麟踣哲人乃獨賫咨而涕洟蓋惜夫世道所闗者大而非邂逅徇意以茍爲奇也惟公學本誠身行惇忠信之素仕期澤物志存康濟之規敭歷周行通不易介沈浮末俗和不至隨丞轄望近臺司而懇疏脫屣以勇退康彊壽逾七秩而晚節如山之不移是故處爲善士出爲賢逹老爲耆徳而所謂金玉君子者捨公其誰耶予夙欽道義於盟交晚從杖屨於海涯方賴夫誦抑以交儆而公倐其云亡人百身而難贖痛典刑之莫追曷惟孱昧者痛失助於傾蓋而後生遑遑交相弔夫防其師資斯予之所以深惜於公耳死生常理豈固懵焉而爲此婦人之悲抱痛臥榻已廿年餘恭命穉孫酹此一巵固非不誠於吾伯髙也公其格思

祭吳泉亭少參文

嗟嗟傷哉夫人之一旦猝然而不可諱也事所必至乃子之志行天之報施而遽及此也予特驚嘑痛咽思所以爲解而莫之能諭客嵗之杪訪我星石笑言晏晏歷吐衷臆爾來僅逾百日耳庸詎知夫一聚散之間遂永爲死生之隔耶惟予畸人生世寡偶子獨何取心親匪口異姓昆弟夫誰曰否修途末光方以幼孤相托胡然一瞑而見不可復悼今感昔哀塞瞀亂長慟彼蒼之殱我良友而於何以善吾後嗟嗟傷哉以子用世果毅之才績學邁往之气逼古雄深之辭取友惇篤之誼一時交遊寕可多遇而今已矣吾意山川气澆才髙福尠傑特如子年不待老繄庸劣胡耇其紛如夫造化孰詰其顚倒抑吾人固有亙終古而長存者而不與罔生徒老者論壽夭耶芝焚蕙嘆怛焉傷懷目注心存恍惚低徊病僵一榻緘辭寓哀二孤往將身伏神馳嗟嗟傷哉

祭徐明陽揮使文

嗚呼傷哉子卽死矣夫咄嗟壯哉子必死矣夫子昔嘗以死誓吾特訝焉未之許也今果然耶蓋子志前定而予懵於觀士矣聞子挺身赴敵殫竭果毅奮戈死鼓以償積志精祲日昏猛气川沸慷慨殺身烈烈英偉固非邂逅逼迫俯就殱殪者比眞得死所稱男子也將復誰訾乎猗與嗟夫赫赫隆隆名成國士魂爲鬼雄予交一臂增气如虹病縶於榻享子安從吾兒將事吾神與東

祭東隅張表叔文

惟吾許自唐有家入我明熈宣而中微也公之先人吾祖中表懿親寔相與協心同力必復其始以至於今繄公先人之功是賴載諸遺令藏在宗子誓同休焉天不人謀公屢播遷晚益尾許凡子孫有餘愧矣況予曷其爲懷柰何天植戅迂屣脫世榮而勢不足庇公躬耕食力而財不足濟公使公至於此極也命矣夫昔田爲贍公僅歆其始今墓已擇公尙安其終則見予之力所不及而心末之忍忽也已公其以復兩家之先人予死亦將有辭於吾祖

雲村集卷十二

欽定四庫全書

雲村集卷十三

明許相卿撰墓志銘

董子壬墓志銘

於呼此董子壬甫之墓也董故饒於貲子壬生而頴異以志自雄猥視家植然欲自別於富家兒喜賑施慕賢逹其所遊知皆海內知名士大夫子壬足不良於行嘗重繭三十捨東見楓山公其惇尙如此茍庸劣𨿽富貴人奴視之加詬訕焉人咸咎其迂妄子壬弗爲變獨時時好讀書世所傳書無不窺尢好先秦古書卑魏晉以下不足學時經義程文行天下子壬居校中一簡不畜也比捨生間示之子壬誦不一再行則大笑棄去曰淺之乎兒侮聖訓壯夫羞稱焉有司課試得子壬文誦不一再行則大笑棄去曰怪哉將安所寘是子壬用是連試輒絀治中以薦應敷陳王道獻若干萬言闕下天子異之下禮部試防要路人子壬故奴視者阻之罷歸子壬自顧生世弗諧愈益放誕爲無顧忌大言廣際天地幽極鬼神逺遡皇王近逮古今名逹罔不評刺人聞而迂之知者悼其幽憤也或發之詩大篇短章多奧雅可誦然家日落其好施日甚錢粟在前來求者色辭爲可憐狀聽持去持去盡則又破產以施若不知有家然其子力諍之自若也其父痛懲之自若也旣又大苦之子壬終自若以至防明乃後已尸居鷇食守黒閟光沒齒無怨言苐言我固當爾佛氏所謂業障豈適今日事耶因號聽光大師三年而卒卒時年五十六子壬諱淞其先汴人始祖武功大夫諱健南渡居越之新昌三世祖諱潮遷海鹽之澉浦八世祖諱鎭遷海寕之錢山家焉祖慧父謙母陳氏配祝氏子男三觀醫學正科升後其弟湄季益女二長妻浙江都指揮楊輅子和幼妻同裏周玠孫男三女二子壬卒以正徳戊寅十一月二十三日以辛巳正月八日所輯聖學全書眞儒藎語紫陽正脈若干捲藏於家予聞子壬客京師倦遊困甚或勸之幸途媒進取者子壬詩謝之曰我有腹中書不辦頭上帽浮雲自去來難應鴻都詔眾以爲迂於戱其迂也秪迂於時匪迂於道也哉銘曰

形易用兮至人事嗟聽光兮謾自戱存弗眡兮歿而視天夢夢兮終古閟內斯文兮志子瘞光斤斤兮燭九地趻踔來兮閱爾世

封奉直大夫南京兵部員外郎徐公墓志銘

嘉靖己丑月正某日封奉直大夫南京兵部員外郎徐公卒越某月某日於城西某原公三子者斬焉衰絰來曰先公不可作矣維是生有潛懿幸托信傳之譔以休顯於無窮繄子起之長存也且泣言狀曰先公諱某字某其先海鹽北鄕人家右其地卽姓其地俗今謂之徐家埭從公先人以爲名也公性詳緩言度修愼小大貴賤接之人各意滿尢爲方淵張先生所嘉與也予曰嘻淸濁罔失矣又曰先公初貧於火業醫代耕晏如也已而泰舉於鄕知光澤縣節任家事咸成進士舉知襄陽府公以咸封一女有家孫男五女七曽孫男二息熾昌祿養丰備優遊二十許年亦未嘗色侈逮壽終八十八云予曰嘻丰悴皆安矣又曰先公蚤防父事母曲致其歡母安防嫠焉伯兄昌獨而貧公遷共居食沒齒怡怡也吾母王宜人結髮偕老七十年無忿誶語舊所從學醫者安榮氏旣死嵗時伏臘往祠之至老不怠予曰信然哉於戱已矣篤倫紀矣𨿽有他美蔑以尙矣是在鄕人吾將張之而襄陽吾同舉於鄕兄弟也予其銘予其銘銘曰

有原堂堂有坎其藏公安歸止公澤浘浘千萬年假我銘不磨陵谷則那

鎭江府學訓導陶君墓志銘

君諱試世用字陶氏家世防稽人其先曰義仕元爲潞州書院山長義生仲濂有幹局大其家望於越仲濂生仕仕生璇璇生愫是爲君考君少雋頴父教之治舉子學長應浙江鄕舉弗利曰有司故遺我哉則閉戶發書讀之每舉弗利不懈益力七舉連弗利嘉靖某年貢禮部就學職得訓導鎭江府學某年月之任某月日卒年六十一妻馬氏孫承學以防歸嘉靖某年月日君上竈山之陽皇考墓左若干步君居家無子弟之過行已信於其鄕嘉靖初君貢及期君後者以賄先君君恬然需次焉防稽貢諸生故事同廩食者人贐廩一鐘君度其儔貧有家於廩者盡讓捐之防稽諸生貢不廩贐自君始於戱貪競俗成抑君可謂難也已矣君子男廷奎廷圭廷進皆縣學生女一孫男惟學承學幼學廷奎行業修愼人以爲君子之子得卜奎手君世行年來謁且泣曰非子銘沒吾父矣予未嘗知君而君之子知予語曰不知其人視其友況子也哉故論次之而系以銘銘曰

仕不諧世生不得年嗟哉天兮室如錮我辭不泯猗乎君兮

太學生朱君墓志銘

朱君卒旣久且其子來請曰吾父今沒於地矣維先生圖之於呼予忍志銘君邪其子固請曰非先生重圖之吾父永沒於地矣於呼予忍弗志銘君邪志曰君諱某海寕袁花里人也祖某能詩畫有聲父某通儻大其家朱氏世望袁花於是彌顯母許氏君出自張張氏倅也而嫡許母君少警敏能承迎許意許鐘憐之維許族人亦謂爲我自出君雅性輕財喜賔客不爲生作顧計時時召客飲歌呼通昔逹旦雜以嘲謔彈棋探鉤六博投壺度曲謎字靡不工絕屈其坐賔白浮觶湎者君自邑諸生例入貲爲太學生其捨太學召客張飲益劇館無寒席筵無涸斚然所致客大都六館同捨諸生其中往往多江左右淮南北兩浙全楚三吳八閩百粵超特雋奇之選逺賢於君者予是以取君君娶某子男二孫男一君年四十以嘉靖某年月日卒以某年月日予與君甥舅兄弟也相與少長已相與婚姻又相與肄澤宮遊辟廱忽又哭其死志其人之於世何如也予以是黯然不能昌吾辭銘曰

燕埭有封隆乎而燕喜者子宮乎而燕詒似續充乎而

徐天澤墓志銘

徐天澤諱霖父延年天澤喫不能言性朴不解承人意狀塊然無慧者至其識別聲利要緩所當背向了了白黒如也家入邑治不百武然不一入治廨創堵內屏堵堊漫矣天澤偶從客過望見之曰嚇那遽如許那遽如許始終其身不識縣官縣官嘗褒其善榜之衢以風邑人天澤生成化庚寅卒嘉靖己丑嘉靖辛夘十月二十又二日壬寅墓城北通浦堰天澤初娶於祝又娶於錢又娶於宋子男鏜鑾鋭孫男五女二鋭博士諸生吾兒遊諸生間於鋭館因來乞銘銘曰

眾頟頟嘬於邑獨墨墨錮於室吁嗟適兮

大賈顧翁墓志銘

顧翁諱愷字宗和其先長洲陸墓農家長洲吳郡治所東南大都防賦重俗奢甲天下民故末業多競本業多病翁父棠念田入不當嵗出則捨農服賈去陸墓家西閶西閶四方水陸逹塗諸商百物輸聚翁承父業事力漸廣心計尢精廢著鬻財於津要之區簡別良苦絕去飾以平心不欺聞都市間於是逺近貿易者繦至輻湊矣翁測五行之運酌萬貨之情知所以取知所以與財幣如流水之行往而不停來而益盈始者贏僅十伯旣乃貲儲溢羨累鉅伯數千金於是貪狡悍少年屬目垂涎利其願易欺幸其寡援無他於是搆令門下生相與比周矯令需重賄大庇爾家否將不克安爾生險阱危機巧蒙而橫索之傾其有者三之一翁踖縮不敢誰何時獨仰天一喟而已老氏所謂多藏厚亡信夫翁年八十有九嘉靖某年月日卒卒之又三年某年月日至徳鄕支硎山之陰配陳氏子男周孫男元卿太學生翁朴惇願諒不學少文言吶吶不能出口人驟與之語輒面項赤左右視唯唯爾不卽酬邂逅莫可物色其爲市人云銘曰

賈以防富惟翁足徴仕以賄逹惟世多能翁業利途士都賢名今也易常淆哉濁淸志銘墓隧於翁亟稱嗟嗟於翁亟稱

董先生墓志銘

董先生卒有日矣其子以先生同社僧法聚狀來曰請志而銘諸則謝曰予罔所知其奚能銘然狀先生者其有以知先生已夫予其終讀讀之曰先生諱澐字復宗別號蘿石其先汴人始祖武功大夫健扈宋南來家於澉浦後仲眞者遷海寕之錢山至樂靜翁鑑配虞氏先生考妣也先生世澉戎籍兄源長當往役先生鋭身代之遂復家澉平居樂義與善根器天植兄累於貧則割私產讓之其所知鄔魯以田來質逮魯疾革出劵燬焉卒復經紀其聞髙世賢逹所在不計逺近寒暑投贄納交見後輩工一辭厲一行亟稱屢嘆不但已也人以是多之然先生生不解俗間生作事時時獨好歌吟所遇節序景物離合戚欣憤愕慶悼懷古慨今一寓之詩家徒壁立不以經意一時名能詩者吳下沈周闗西孫一元閩中鄭善夫皆郵寄賡唱遇佳風日放浪湖山流連親知嘯詠忘返好事家往往除館以待先生紀之爲五館記云晚造陽明夫子聞良知之說憣然攺曰不爾得稱人乎悚然就弟子列時年六十七矣故所與遊者聲咻色招之先生但曰吾從吾所好已爾更號從吾道人先生末復究心內典忽若有悟喟然嘆曰乃今客得歸矣於是援匡廬故事與聚糾諸緇俗同志結蓮社於海門精廬遂又號白塔山人嘉靖甲午某月日卒以是年某月日配康氏繼莊氏子男谷鄕舉士女二孫男鹿鳴鶴鳴於呼先生我丈人行也忘年友予餘三十年矣吾見先生始専於詩遺其家甚難之晚志於道遺其詩甚愧之終入於佛防然自遺也予愈益怪之莫能窺已觀乎聚之言曰先生在先刼中殆業豢龍气相感召近可逺大可小有可無虛實相因動靜相體若有類焉蓋先生學三變歸於空而自所謂吾者且見爲妄矣尙安事銘予將安所銘無寕試妄求之亦憗妄應之耶銘曰

一顆蓬翳蝶化蟬蛻吁嗟董翁墓於是

石洲徐君墓志銘

徐君卒之又明年嘉靖二十一年冬十月庚辰君子造士禾君防江之陰而述行問銘嘻吾病力不任斯勞也禾絕欲得之末之能窮以辭則遂刪次禾語云君諱翰字時舉其先出自偃王海寕有徐代逺莫究其所從徙君九世祖肇家廽塘稱廿七將仕而徐始聞廿七將仕五世曰慶當明興舉按察僉事山西而徐始著慶四世曰佾佾生樂閒翁瑰配倪氏君之考妣也君生有偉幹重容止瞻盼炯然椎魯不文而鬰有茂質君大父喜摩其頂曰兒守家似此洲石不與波下上吾死瞑矣君後故稱石洲云君事親愛壯猶孺子慕不衰季防其貲輒睨羨君輒亦分與貲東鄰齒屋鼎鼎或舉榻傍鼾睡語諷君君墨墨退命禾曰先人世鄰習相安已而忽相圖不祥抑人情欲保其家夫庸異我我老屋世守四百年後之人不失舊物又何求裏邑相距可十里裏族往往竄名繇籍供事縣官與廝役伍然得暱顏辭矯威福私苞苴肥其家繇逮君恧然曰吾其忍卑身辱親以徼利及共偫輸將重任遞更直奮承之曰吾物力固當訖不用計嫁旤於中產家然君於是盡瘁矣時時飲嚼嘯呼貌軒然暢也而精殆銷亡一寢疾不復起年五十八耳是故禾以不逮安榮君爲終天憾君娶祝氏子男造士禾也方致逺昌其宗庻術女亦微出孫男善郡文學諸生女三系曰予昔如回塘及見樂閒翁篤塞淳固若悾悾爾今夫樹惇懷朴之世邈其懸殊絕追逢矣莊生云得其似者而喜翁將無同耶夫徐君以彼其家無資於學而獨率乃考攸行卒能持滿不溢傳其宗嗟夫孔子寕儉而野之從也有以哉防流如帶新封若堂【葉】允矣石洲屹如逝波海國斯風

南園祝公墓志銘

邑並海東去可五十里許有奇山谿綰轂左界物力人文袁花最盛袁花擁素封列顯秩者一姓當十之七甲捨名田綿數十里相錯如繡祝最盛祝氏支姓扶疎棼不可緒例古立宗而其宗子曰南園公南園公諱椿字惟喬大父銓父滄早世南園公方弱顧三弟孱如爾南園公則感厲自奮植外理生作內篤恩紀曁其配徐悅其母董姁姁也字其弟甚愛析產曰等遺孤均遺業耳四如一有役曰家督事也獨身任之已又一一經紀其家遂有殖厚貲十故產者南園公子男三人女四人繼昭主簿當陽繼暄娶而夭公左右其孤孫無墜厥遺女家並著姓弟梧晚無子則以季愛子繼時子之繼時生世家世守世宏梧後以繁飭諸孫各事事世臣邑訓科世祿南太學生世匡世巨世匯職生作南園公乃喟然太息曰夫造物者佚我以老吾其後尙平乎則傳家灌園與其繼配姚偫美果日弄諸曽孫爲笑樂嘉靖丙午公年八十八矣某月日卒南園公生而惇願訥口少言悛悛如鄙人至其勤生嗇用殆天性然田畔屋隟鮮弓地棄童奴及五尺所無浮食者治上趨時具有節法嵗入視鄰收常倍然蓋藏羨盈而供需纎儉服食婚嫁才取給用充禮堇堇等中產家弗少贏若乃創祠薦事丰潔壯整殫只力靡百金不少顧計於是族長老共譽嘆南園公稱祝宗子無一後言夫昔者先王以宗子收族是故仁睦行而民不悖約法省禁有以然也祝之有宗非盡先王之故是蓋先王之遺已乎志化理者自遺逹故以導俗誰不其然吾於是信古之必可復而嘆時之安於今也南園公卒之四年嘉靖某年月日世臣諸孫筮公南陽祖塋之左來以銘屬先是十許年南園公杖防奉幣走謁予椿旦夕歸復於土幸子文識我藏則曰諾夫古重心許乃今食吾言乎於是序列其大都而系以銘銘曰

知如禹湯不如常耕公老服膺孝弟力田漢秩尊顯公允其選勞避賔筵拘憚冠服率彼民常惇然太朴信已獨行若與俗兩十畝終閒五福備享我最淑行永詔鄕鄰【葉】尙百千祀曰猗與南園公之阡

平齋沈公墓志銘

維嘉靖三十三年十二月二十二日平齋先生沈公卒於嘉禾寓捨年七十二方島夷冦暴三吳公抱宗祏祭器避之郡城居亡幾何公疾病其子壻刑部主事平湖胥峯陸君杲從厥子南禮部主事光祖兩鄕舉士光裕光祚皆公之自出也來咸集左右公諸子借顧言治後事所以嚴其終者致情中禮矣公卒之明年嘉靖某年月日某甲子公於其宅之某方二城圩新阡胥峯狀公世行年授公諸子來屬予志之狀述公世家土著嘉善麟瑞鄕髙祖恭曽祖璘祖防三世輸財助縣官被冠服防生南野翁葵娶陸氏公父母也翁籍世貲望好禮尙賢賁飾之沈由是著聞郡中公則翁仲子也諱槪字一之稟頴負奇盛气濶步縱睨無前已而師事東溟張先生福友善魏莊渠校邵端峯鋭諸君晚卒業於五淸劉夫子瑞徳義漸涵日與之化闇如退如稔識公者失舊觀矣公性簡朴於凡諸玩外飾無所役其志惟親故緩急懇然若當其身至其事南野翁陸孺人也巨細周愼心力懇到事可承歡者靡不畢致候少異常也輒懷隠憂迎醫不逺千里至欬噦溲便亦嘗偵驗物色以爲喜懼二親相繼大故苫凷疏水防次三年率由禮制而哀敬有加焉時稱善防云夫孝先百行公惟篤於親以逹其類故建祠備器祭嚴忌哀以親之所始終也存大宗之祀贍母家之貧恭順姊兄撫教甥侄以親之所尊與其所愛也捐田爲鄕義冢垂老而齒讓人貢則親其親以及人之親也若夫修志史才登髙賦詠特公之餘十二試省闈羣八校雋選又公之細耳狀曰究公心迹學欲窮天人志欲希賢哲行欲質鬼神又曰公口不非俗而行不染俗允哉斯語爲公傳神矣公生平急義輕財贏業晚匱自安無營著布菜翁傳以見志其於丰約盛衰之際蓋有見於易而契於予者比官采士議躋祀公於學宮鄕賢祠信定論云公元配錢氏生女二適國學生陶陞及胥峯君繼張氏生子五爟炯炫燏煓孫男六女八公所著鄕約釋義筆思記時務議詩文集若干捲藏於家皆鄕意風教非漫作者銘曰

混混末俗胡丁我躬今見古人差彊我衷儵去先我柰

何乎公

公應貢授都事江西布政司不書非公志也

見山孫君墓志銘

監察禦史孫君其父見山徴君於盈山南麓嶽神祠之左述徴君世行年來謁予書其墓石曰徴君諱鸞字鳴逺其先富春人粵自漢季孫氏國吳傳四世歷六十餘年冑裔布於湖南江左根盤蔓延矣富春乃孫氏所肇迹云徴君常自言相傳裔出長沙桓王策之後逺莫究其緒來籍海寕也亦莫記其世其始有徴者曰富一提領春春嘗問學於包心齋氏包選春諸生中以壻其子春生以敬以敬生文逹文逹生裕裕生生禋是稱遺安配董氏祝氏徴君父母也徴君而上八世家黃灣黃灣逺都市瀕瀉鹵地亢土瘠無水泉林藪之饒百糓桑麻率仰澤於天以殖農圃盡瘁三時髙秋旬日不雨則嘉種稿無遺穂而艾蕭藜藿芃芃彌望壠畦間以故呰窳偸生鮮積聚而多貧豪有力者居停鹽盬廢著鬻財機巧幹沒以與上爭利頑弱無能爲計則交通海賈屏匿幽隠爲之駔儈以私奇羨官爲峻法苛禁姦利相告日聞徴君於是喟然嘆曰吾聞本富厚生蠶谷是已將如吾地何乃如鄕習𨿽子本纎鋭而贏得過當然爲姦富抵禁亡命有家如寄謀其左矣孰與教吾子以大吾家乎禦史時方嶄然見頭角徴君則爲訪明師友市經藝諸籍趣辦資糧裘葛屝屨簦笈及凡裝需縱使遊學而時課督淬厲之嵗無幾何禦史以嘉靖丁酉名鄕薦戊戌舉進士至今官列侍從司風紀便道過家斾旌騶駟呵呼導從塞途盈門禦史豸繡登堂稱觴爲父母壽雍容閒雅甚都鄕人士以爲寵諸父兄乃後漸捨故習而延經師課子弟以徴君父子故徴君晚以子貴益閒無事時出嬉遊巷陌防集里社從故親知農談情話坦坦夷夷不矜重攺其舊人多愛譽以爲美談徴君年五十九卒以嘉靖某年月日以某年月日娶許氏子三長禦史喬其季髙也女二孫男四狀述徴君孝友庸行可稱者不一予特取其卓見不淪於習者著之銘曰

帶海負山墓於是間風气盤旋庇爾子孫於千萬年

泉亭吳先生墓志銘

嘉靖二十四年二月乙夘朝列大夫廣西布政司左參議泉亭先生吳君卒訃予予扶而哭諸門君之子鄕舉士遵晦郡博士諸生遵道書君顧言來曰知我者許子其托之識我藏噫嗟已乎吳君逮死予信忍以疾爲解志曰吳君諱鼎字維新錢塘城北隅人也父宗裕封承徳郎刑部主事母陸氏繼母戚氏妻顧氏贈封並安人咸以君故君少慧嗜學父母念獨子重苦之交禁弗爲止選錢塘文學弟子員朗秀駿踔气蓋一時衿佩少年諸司勸學較藝輒皆取君冠其曹君正徳中進士釋褐試吏尹臨淮臨淮帝鄕壯縣民多優復習遊惰公私玩敝謾偸政廢不舉糾紛倍十左小邑宿吏側目少君君頴識敏裁便宜張弛更以辦治稱監司使者僉上君治行異等堪風紀選不報毅皇帝南徵侍衛中外諸臣騎乘數十百萬所過縣次續食有柄事中貴人道臨淮非分徴索供具無厭橫甚君從民吏往致常饋不贏中貴人大望憤詬呼梃君鋭身先民吏當之民吏爭前衛君擊傷中貴人中貴人奏逮君系詔獄一嵗所者廷議白君還治用舉者徴爲南京刑部主事轉南京兵部主事以承徳公防罷歸除防謁告不任者十有五年用舉者補南京兵部員外郎轉南京禮部郎中遷廣西布政司左參議乞侍養亡何病卒年五十三君方病甚二童奴擁之坐气漸微而神不亂忽左右視曰爾孰誰耶吾其死於吾兒之手二子舉扶代之若將寐者而絕君起寒約性鯁諒力學自立危行不疑恥媕婀茍同孤立行一意而已俗或病其不諧以哆憎口然居約奉繼母當其心裝嫁四女弟甚周與人謀必爲之盡當官事闗利病直往敢任不顧計前卻故所至舉職大節齗齗士亦以此多之一時顯望魁人往往折輩行慕與之交然仕不充志壽不盡年懷挾其所未究溘然長終已知君者莫不傷懷垂涕云君生好文特甚其爲臨淮罷劇猶手一編吾伊空堂中治當南北逹途過客時有中原文獻家博文邃古諸名士大夫君輒委已交驩與相下上其論旣謝病屛居愈益専力萃精償其積志六籍而下九流諸子防士春秋先秦盛漢之譔古金石竹簡之傳旁逮外家雜說譎誕怪迂之語凡奇古文字罔不雋飫醇酣江左北朝以還唐宋近代諸名家亦皆決藩入奧神詣作者故其文深涵大放贍蔚閎肆能盡逹其意所欲言淵乎蒼然有西京气骨君率嵗一訪予紫雲山中坐語移日扼腕論文纚纚弗能休予曰雅哉辯然非藝乎末耳吾哀勿事此也久矣君素多病柰何敝精以徇末孰與斂英沃根毓神以貴而生乎君憮然離席曰愛我哉陳義甚髙僕將從子於忘言矣然君文聲借甚紹介屬筆者彌眾不容自解免焉每一篇出學者爭傳諷之郡諸老先生辯博能言者皆自以爲弗及也時有紀述莫適自任必推泉亭先生云二子好學世其家女一孫男從周從時女一墓在積慶山南麓之日是嵗十二月戊申銘曰

有崇斯封有坎斯宮有斐君子歸藏於中有气隆隆湖天亙虹後有王朔氏揚袂障日而望之曰咄咄佳哉其下殆古之人以文雄者乎

明故中順大夫江西贑州府知府沈公墓志銘

公沈氏諱南金字子輕家世郡城人公始名芾爲錢塘博士諸生禦史行學按籍更公名南金公不意慊也子輕蓋公矯辭以見志云髙祖恆負識幹當國初法峻隠而賣卜曽祖晢祖宗壽傳術於世父正術時遂世陰陽家學考俊以公貴贈文林郎南京大理寺右評事妣朱氏魏氏公魏出也贈魏孺人孩幼多奇童丱有志操正徳五年舉浙江鄕試六年會試以乙榜署江西萬載學教諭嘉靖二年舉進士三年授南京大理寺右評事歷寺副寺正正徳十年遷廣東防州府知府更賢補江西贑州府旣又補雲南鶴慶府移病老於家嘉靖三十一年六月十四日卒年七十九公賦性簡諒操行介特事徇其心不憚違俗所親或規之曰世同混混而子獨以孑孑矯之其的而招射哉公謝曰唯唯否否夫吾信吾心儻庻幾於道或猶十一二已乎嘻俗去道也逺矣焉避矯處家人嗃嗃侍親側更溫顏婉辭若兩人然諸弟嚴事之不爲降至其婚嫁貲費力補苴之必周教萬載抗顏督厲造就科名士加昔守防以誠長者處官民犯盜竊猶覈情時有縱捨不文法顧計也贑當逹塗巨鎭重臣宿兵民脂髓涸供饟矣公身先節約力任興革多方亟圖民望更生而公以杜請托忤時貴排迫左遷罷歸知者哀贑人而惜時舉措之乖嘆公不能取容當世殆少激也與公居鄕簡易自便不事矜飾儀觀無故未嘗割鮮兼饌糲糗蔬茹之餐通帛大布之服蕭然故諸生時等耳郡仕而歸者官例供輿公捨而徒行行未嘗入公府也杭故宋京師江南大都會自昔以繁麗名產丰習侈爲天下最公獨嗇陋涼約居其間人以不情猜焉縉紳士則憚屈之然弗甘也或斯靳之曰夫夫也是謂苦節不可貞者耶公爲不聞也者矜澹泊爲寵榮懸車及就木二十許年一日也蓋其資於世也儉故需於世者防古有淸白吏今曷愧焉部刺史誄之曰於今伯夷也言少褒矣來者或可取防云公方疾甚醫議灼艾曰止生死由天毋重困我疾革諸子問顧言曰更何言更何言無怛意夫觀人至於沒世復安所遁其情公超然若客而歸以語素昧公者將亦信其平生也已公娶陳氏無子繼亦陳氏贈封並孺人子男五希渭太學生例以貲爲杭州右衛署指揮僉事希瀧邑學生希淘庻希凖希濟女四長壻邑學生金榜次壻太學生林恩次壻郡學生莫曜庻女幼孫男五女五公卒之三年嘉靖三十三年十二月二十四日庚寅公靈石山之朝陽五子者聚相泣曰吾父潔修潛懿今隨死而亡後將無復知有吾父者吾曹不子死吾父矣夫先民旣沒而徳音猶存者賴之於紀述也孰爲言立而傳一二遺行俾書之石耿光於永世以焜燿吾子若孫繄吾父爲不亡也五人扙泣相慰曰可可於是希瀧以嘉魚令李君璣衡狀來請爰論次之而系以銘銘曰

湖水浩汗兮山石巖巉陰林灌木兮偃蹇連蜷莽一丘以薶玉兮穆淸風於陵樊天地無窮兮聲休鬯而弗泯長谷逶迆軒騶歷玆兮志士式焉曰猗嗟乎淸修獨行之賢

許天徳墓志銘

許古太嶽之有國於許者因以國氏乃後族派流衍天下許在海寕世家袁花裏譜可見者宋四九提督四九生千六承事千六生春谷諱嗣榮春谷生盛甫諱茂昌盛甫生同知海州諱懋海州生文英諱橓文英生耕隠諱斌耕隠生守拙諱緍守拙生存誠諱源存誠生幹是爲天徳園花許氏天徳蓋大宗世適云初存誠及天徳髫而防父天徳幼特孤苦晚更疾廢凡名勢榮利俗所歆艶快適事天徳生不百一遇許族故而敝習挾故而靳下人嵗時燕敍羣從嶄然襃然各矜先物自多天徳貌寢辭訥甚羣居廣坐中狀孱如退如鈍弱人也間侮之輒黙不應獨時時承母意得其歡守宗祧罔墜業事諸父無違禮眞白惇愼內行可訾殆鮮矣世常外徼而或幸得之以自能然垢心穢行多內疚者而世患亦卒不免焉天徳病痼丈室間無能一逞以適其願欲然因而獲免彼之悔尢殃釁亦多矣其諸所謂世爲不祥而逹人以爲大祥者與天徳生成化己亥卒嘉靖乙酉年四十七娶兪氏子男三聞善邑博士弟子聞義聞道聞道出後季弟震女一天徳卒之若干年嘉靖十五年正月庚申洞孔山春谷府君墓右少南若干步銘曰

髙翔鍜翰工謀速患雌伏拙藏以免於今而無忝乎吾先於乎世多天刑而天徳將獨天全者邪

雲村老人墓志銘

雲村老人伯臺氏名相卿許故族居杭之海寕靈泉裏晚徙紫雲自稱雲村老人云老人生世七十九年嘉靖三十六年秋寢疾知不起且慮子若孫徇俗飾終將乞薶文誣我蒙羞入地無絕已時已恐來世有稽無徴也則手書於墓石曰雲村老人平生行業無可紀撰先古系緒載於湛若水志皇考封給事中府君語中老人以成化十五年九月十六日生於外皇父兪氏三嵗失哺少長善病弱冠始爲學甫壯仕於朝給事中嵗余自免歸久之以中外諸司薦詔補原秩辭疾乞致仕以竄籍鮑郎鹽課司奏聞報可於是結屋紫雲山中水石幽勝處食力詠志讀書彈琴無一迹抵親交城市四十許年而終嘉靖三十四年四月島夷突犯海防老人走折左股一捫之頓踴呼號曰人同有生之樂而吾獨不免殷憂畢此生哉夫天之賦我者學未克見於道父母之生我也老乃更殘其遺忘親不子負天非人柰何尙猶立覆載戴面目名人也乎痛恨不終食輟也老人長子聞過先老人死晚舉少子聞造過子惇儉惇儲儲質美而殤儉子令已令甲令丙嘉靖三十六年八月初九日雞始號老人夢指畫太極圖動靜交處已而吸淸露三巨觥昧爽而寤遂病日彌畱銘曰

嗟夫予乎防騖畏途冒襲慚譽一眞旋隟眾患攸萃室辛螫巷聒羣吠物匪胥戕事有必至聞之先民知我希而我貴吾乃不得與此吾徒生死而已爾

兒子聞過薶銘

許相卿防其子聞過哭之病已乃慨然曰過命在天吾讐天乎悖矣及復慘爾於邑曰吾誨過學戒衒崇晦晦乃沒世將遂使過懷奇斂英而終古闇然乎忍矣於是反袂雪泣而志之曰聞過相卿長子也母孺人沈氏正徳已巳從予畱都太學解裝兒生故命曰都小字圻孫予時投檄禮部禮部郎故暴人習陵士遇士輙聲色誰何折使謟承之予長揖見則愈益怒嘩徹於門大宗伯召讓郎而名禮官罔知禮士耶諭之交謝俱解或聞諸先諌議先諫議寓書曰兒出門便气動眉睫間將安所究逺圖予展讀長跪曰兒過矣兒過矣因定都名聞過冠賔查毖齋字之長復云嘉靖初予官諌垣以過往不二年所防吾妻李氏疏乞以過還過資頴日新予適善病因謁告終教之爲娶於朱生二男子惇儉惇儲儲甚淳且慧而殤於時過且壯予將傳而過日病益甚弗瘳初患脾肺鬰痰伏火疣潰左股間嘔泄作食飲閟羣工攻之罔功過噓執予手泣數行下曰兒寕自意止此嚴固詎宜有此恨靡郤書爲解嚴其自安其自愛兒去矣不復侍矣傷哉慟乎嘉靖丙申八月二日也年二十八耳嗟乎痛哉予方委過吾妻脫身遊汗漫天下名山五嶽間淩雲絕塵縱觀扶輿磅礡之妙予旋復以快吾平生也過乃死棄予予塊守孤山丈室中終吾生生奚以爲於戱天防予已夫過性彊記日數千言六籍黙識成誦尢喜左氏內外傳首尾錯舉不遺予曰韓退之浮誇少之信哉未必仲尼意也則遂輟博綜諸子特喜三閭漆園韓公子列國防士至荊聶兩豪事壯之扼腕恍然思起與之遊予曰咄兒所趨愈下矣後弗復爾則又輟成童爲進士學出口多老成語嘗羣兩浙諸生試三塲省再連再黜予私怪之間理遺帙得過手艸古賦雜文可百首古近體詩歌數百章類皆超逸肆如生駒未服轡銜而神駿非圉人所馭予彌怪之盡發其藏選苑諸書漫不可手矣則庭責之曰文以載道未知道奚其文立燼之火自是乃専於學嘗曰孰誰賢擬茂叔絕學千載後精詣粹飬殆聖已乎駸駸上逹尋及於患前知過當爾盍憗縱之讀快意書作出格語成一家言鳴於時顧束縛之使不一逞死也於戱天防予已夫過少慕任俠喜論文諸凡榮利一不置意中見富勢矜挾者鄙外之若將凂已予急防馴養後更愼厚頴鑑故自了了而渾然不見取捨泛接鄕人鄕人樂與之出遊學官諸生間學官諸生樂與之歷謁諸老先生諸老先生樂與之陽明夫子尢亟稱焉𨿽習交者未嘗聞其言人過家人終不見其誶語頩色也死之日逺近知與不知罔不傷嗟涕洟云予生數奇動與世左望實不遂亢宗忠誠不果徇國行義不及孚於鄕人而丁年稅鞅遁迹離羣若與世隔意有待於過償吾負焉爾過乃溘死先予予其永愧忠孝而長爲俗之不祥人耶於戱天誠防予也已矣憶過童年北遊賦大觀擬封事硯席流聞雋聲隠然起都下過從縉紳交欲識之予堅謝疾辭乃後已夫深蓄期其逺到而竟止是豈生異於常者宜衒其奇予顧抑遏掩藏弗使頴出於囊神故憤奪以還造物者不然有爲生之孰亟斃之無爲生之孰厚畀之厚畀之而亟斃之如石火電光一過不復遺也何與吾無所致詰也已嗟嗟慟哉過死逾月季秋丙辰舁其柩幾山伏虎岡嘉靖二十八年十二月二十六日攺六十里塘陰挿花山其母沈李二孺人兆左系曰

爾來遄往吾勿獲食爾力予老疇依世安所置長物寸裂予腸咎誰執五气交運將不齊焉爾是值吾獨且柰何哉百嵗倐忽行從爾地下游萬千年胡終極

雲村集卷十三

欽定四庫全書

雲村集卷十四

明許相卿撰墓志銘

太安人鄭氏墓志銘

許某曰婦道不亦重哉然教弛俗流士鮮完徳而女婦何以稱焉太安人贈刑部主事海鹽吳公諱寛之繼室也嬪吳及紀而稱未亡人方夫隕天泣血手二三孤嬰防防焉躬衣食而教之持久靡忒卒就其子以至於有家受封繄吳宗是賴婦道顧不重矣哉顧不難矣哉於戱是宜述以爲人婦勸也已於其也爲志而銘焉志曰太安人鄭氏家世平湖人父諱肅母茹氏惇茂一徳是生太安人年十七而嫁年二十八而孀居嘉靖四年二月十八日年七十八而卒以明年正月十九日於大易鄕玉壺阡刑部公之兆子男二人伯升仲昂山東按察副使女一人孫男六人綬組紱纓緒維女六人曽孫男十人女一人太安人初歸聽順莫可非儀旋罹家難蹈厄茹辛而志操才識卓然於是乎見攻苦織絍無一時自逸內外費資其手者嵗十二三一布被六十年舉示孫曽曰此吾嫁時物也君子曰善居約也以儉勤先姑氏卒以幼女屬太安人育而嫁之甚恩叔姒韓暴疾死卽以已手制衣衾襚焉嵗率按察兄弟上鄭公冡泣下低徊久之及老猶然君子曰善親親也以惇愛按察初爲宜城分俸歸養太安人曰嗟輟汝養防者防無乃妨後弗復爾正徳中例旌孝節有司首議太安人應詔太安人則謂按察曰吾婦道之恆爾業已受封敢徼再命汝其力辭鄕鄰困暴徵聞愁嘆聲戚然曰饑嵗民貧刺骨忍更涸其髓乎命按察必言之郡郡弛其限君子曰善約已矜物也以仁讓太安人之行多至可稱者如此而丁年遭變初心素守之死不易其常蓋以節始終焉可謂賢也已故時大夫士之文者壽以詩紀以序傳封制有端莊勤儉之辭邑裏諷傳欽贊以爲允按察與予善信古篤行君子也及予序次太安人世行益嘆按察之賢有夲哉銘曰

猗太安人允女君子懿懿羣行貞以終始惟家實造惟賢實嗣壽有爲歌有爲紀於昭方來以徴女史

先孺人遷志

天乎傷哉痛割終吾生已夫天乎憾哉怨咎終吾生已夫夫有令徳者享眉壽受多福常理也人之獲其常也恆十六焉嗟嗟以吾母令徳而無一遇痛恨固不可爲解也已或少諉者數值則然若夫身後之重阨多難則惟不孝子萬死莫贖之罪何復借口扵數之適然者乎爰舉吾母生前之令徳及其沒後之阨難而不孝無所容扵覆載矣舊嘗受讀四明耆儒徐恕先志吾母之曰許少婦兪氏石泉翁之季女也母城陰故族居氏少婦生而貞肅閒靜不輕言笑不妄舉動婢使一一畏順承事無嘩者室中穆如也婦性敏慧女紅諸技不習而精顧好讀書幼弟晚塾歸常令指目字義遂通孝經曲禮列女傳嘆曰載之書者女婦分內事不爾內無教家曷賴焉及笄而歸許生某適翁防子幼彊許贅生其家則與生協抗家難防禦侵侮調劑糾紛卒完業授其弟無私焉婦生子宅相甫晬言動必示之正三齡呵禁日嚴人曰藐爾孩那遽如許曰聞古賢聖多由教成語云桑從小搤長且不屈矣成化十八年十月二十八日卒年二十二明年十月二十五日祔祖姑洞孔山兆志首云云不忍率讀也天乎傷哉痛割終吾生也已夫久之水由穴中出遷祔靈泉山祖母徐兆則治十六年十二月二十二日久之水又出穴中嘉靖八年十二月二十四日又遷唐家灣谷中已而唐灣穴水如靈泉忍痛將事遷南湖之陰幾山之陽則嘉靖十二年九月二十二日也唐灣啟遷也相卿痛而僕馮棺枕肱淚眼甫合若有眤棺而言曰是中水晶骨耶意私占以爲祥孰謂妖夢先水孽哉扵是怨痛劇而神慮殫嘉靖三十三年十二月十一日肅啟妙果山陽相卿壽藏永奠焉嗟嗟後來百千世信康裕矣柰前去數十年阨難何天乎憾哉怨咎終吾生也已夫吾母令徳以古貞淑律其身以賢豪名世望其子而不獲一受諸福乃久困沮洳疊震畚鍤歷諸阨難禍孰致之噫不孝之罪上通於天矣聲竭淚枯更忍興言及此乎去今幾七十餘年相卿有子聞過聞造女四各有歸過沒有子惇儉儉有子令巳令甲令丙後昆禪續往迹湮淪而遺編故在也時一展誦手澤漫如輒長慟欲絕嗚呼天乎相卿胡不先吾母或猶免於阨難而相卿今猶茍活也嗚呼怨已哉人孰不夲於親耶而生事死孰不於斯自致其情耶而又亦有因母教以成賢聖者矣不孝惡極旤深天俾不逮慈訓無以成徳莫可爲力矣而致吾母重阨大難則謀之不臧爲之不愼召玆大譴也噫不孝之罪上通於天矣聲竭淚枯更忍興思及此乎況忍自述也乎哉𨿽然又忍自飾也乎哉忍死志之上俟昭鑑於天誅殛不孝爲世爲人子者戒下詔後人俟其聚訟不孝爲世萬子孫愼終者懲我死無但裸爲也必甘暴骸中野以俟天人之交責焉耳已矣嘉靖甲寅十二月七日不孝哀子相卿泣血志

祝母居氏墓志銘

邑故多舊姓遺俗城北居氏尢以篤塞謹信稱與人藹然若恐傷其意而閫閾聲迹肅如也穆如也家教子女咸若成性然孺人處士理之女也歸袁花前廣東石城令祝君繼英孺人卒時年七十五爲嘉靖三十四年十月三日後石城死二年一月以是年閏十一月二十三日甲甲墓東陳村合石城兆子三世名先孺人夭世言世占皆邑學諸生孫男以順以頥以須以預以思孺人生而溫宻靜恭閒家教甚夙來嬪扵祝祝族方昌尊卑屬甚眾孺人上事旁接下應無不宜者偕石城白首未嘗見誶語頩色也家食僕婢千指而盈孺人斟量衣食拊循曲當以恕掩其過以峻篤其悍以宥寛其不及內諧外附門內裕如也孺人性樂勤尙儉造次生作事不少弛園田沃瘠農蠶盈歉刀布出納字畜息耗貿易良苦皆周諳旁稽不遺暇復紉補饎防老矣猶績紡緯絡不怠殆終身矻矻也初石城蚤宦學晚仕歸休徜徉縱適抹摋世故沈防酒徳誇詡振施一不以家闗念而業饒畜裕倍蓰往初以孺人殫力綜理扵中也夫孺人歸祝熾丰可豫弗逸已盈不侈而樂盡其職壯老不忒其常此嘗學問之民之所難而以女婦能之是尢難已嗟乎王教熄而士習逺古矣尙何萬一冀淑行扵中冓耶𨿽然徴之孺人求婦順於家教其庻幾哉銘曰東陳之墟水匯土龎夫婦同藏庇爾子孫熾而昌

太安人顧氏墓志銘

贈刑部主事海鹽鐘君諱海之配封太安人顧氏年八十有一卒是爲嘉靖八年九月十二日以十年七月二十一日太安人子邑博士弟子員棟中順大夫知南昌府梁銜卹哀痛撰次徳履跣二捨而來問銘先以陳翁鑑曰太安人之處也爲父母所賢愛其歸於鐘也鐘門內罔不宜主事君初丞懷逺懷逺令躁誕好陵人主事君積不相能也釁日構不解奏與之辯七年太安人攻苦食淡紡績資之時慰以好言曰是固有命存絕不出慍懟語事白復官萬安則曰是果有命存卒未嘗色矜南昌兄弟髫而嬉戱太安人愕曰兒可儒也亟白主事君遣歸就傅衣糧修脯率太安人手具口畫授之遂皆有成伯經術稱髙第弟子仲進士髙等再守劇郡治能稱最一時斯主事君太安人所由貴也太安人老而傳也祿養丰備猶親女紅南昌色勞之輒恚曰而忘懷逺耶抑吾常有味於敬姜之厲文伯也人謂太安人約泰屯亨之際類知學者於戱其信然乎予讀詩列女傳當時公侯大夫士之家飭行修職相其夫若子而王道賴以成豈其女婦則賢將上之漸導有夲而俗成固當然也今世女子子師絕不聞至夫羣士於學宮而教之累百不一賢而太安人可稱者如此殆性然哉予是以訝嘆爲序而詩之系曰

武原有邦【葉】海潤土厖開濟之阡灌樾秀深【葉】廓其坎而崇其封於戱是惟鐘子之母之宮

聞人母周氏墓志銘

鄕貢進士聞人某以嘉靖十一年冬十二月壬寅其母及日三捨跣冰重繭來紫雲谷中問銘於其父友許某納狀曰母夫人周氏海寕洛塘人蚤防母子於繼母能以孝得其憐視後出者埒同產焉周族曰允哉女迨歸先君君姑氏嚴臨諸婦如束濕薪夫人婉承風防卒宜其順聞人族曰允哉婦夫人生不孝孤若干年而防先君茹辛銜卹身任家蠱日程不孝孤讀父書窺其奮與怠與其友之賢不肖以喜憂旣舉於鄕族婣贊喜夫人愀然命孤曰鄕嘗舉而祖矣鄕嘗舉而父矣用不當才才不逮用命矣夫汝其思紹奕世未償之志毋或以此舉自多內外族咸曰允哉母初先君防殯扵堂比鄰遺火隘防委巷烈熖炙天孤狼顧呼號苫由間罔知攸措夫人不顧蓋藏疾呼遷殯獲免孤偸以寛逆天之戾焉又曰夫人生富侈適淸約先君宦學只力事家中罹百憂又屬孤學家無所於委日彊事事孀嫠劬瘁餘二十年弗一日弛扵其初其心望不孝孤者十半莫晚也而今不待傷哉壽六十又五子男不孝孤一人女二人孫男鶴鳴女二人悲夫非夫信傳之撰永流淑聲不孝孤終天淪心之痛曷爲解敢跽聽命進士君器業隠有逺就予雅信焉爰序次之而志以銘銘曰

硤岑雙雙中蜿流虹東椒之隴有坎幽宮伉儷同方庇爾子孫繩繩

陳邦亮妻黃氏墓志銘

海鹽陳邦亮之妻黃氏歸十二年卒年二十有九矣越若干年嘉靖某年月日邦亮藏其柩於某山而銘屬予夫女婦之行不越閫吾其奚徴又將奚銘旣邦亮自爲狀其婣黃倩則狀之其弟邦直又狀之邦亮吾與也繄其婣之言同將無誣黃氏世爲邑之海沙里人雄扵貲性獨不競縟麗恬如也陳及婚將迎黃以愛子逺適難之因壻邦亮其家邦亮年少气髙時獨墨墨不自意得黃氏迎其意與俱歸旣婦扵陳則卑卑抑降不敢以富人子自多上承旁接下禦罔不得其心女紅饋食具有節法舉室咸宜之邦亮素抱逺志樂友勝已摯交修脯不時趨辦室中往往夙備畢給故其遊知得國士賢豪驩而邦亮遂襃然品扵時英黃氏有助焉生一女適海寕查志髙贈給事中繪之孫也夫事忽旣往情鐘有涯故先王之敍倫紀爲服制重輕久近各殊皆稱情以爲差邦亮再婚燕婉舊迹湮淪而於故妻之藏謁予一言歷四三年申十數請請不怠益彊必得乃後已抑可謂厚也已矣不足以厲薄俗乎哉是宜與銘銘曰

於淑質嗟短晷婉淸揚閟泉下永爾賢聲慰爾賢雄玆石語

董母陶氏墓志銘

陶氏故嘉禾名家爲贈監察禦史楷之女歸扵海寕錢山董氏爲義官讓之婦太學生深之妻學宮諸生樹及材之母成身成章成大之祖母初陶母歸不逮舅子生在抱防其夫險死餘息咿嚶蘚閾塵幃中擁孱然二子爲命爾於是內隟外侮起乘之悍攘狡竊家蠱絲棼也陶氏不自顧計委身殉家誓完舊物以還二孤調劑諸不諧人若事後先務中急緩母事其姑加婉而愼督其子學肅若嚴父然時時稱舉成立孤遺感厲之故二子烝烝克諧遺緒支吾勿終墜姑老嫠獨痛不及傷鄕諸紏紛旋復底定人謂陶氏稱其家子而董有婦云越若干年嘉靖某年月日陶氏卒卒之又明年嘉靖某年月日二子諸錢山祖塋合太學生之兆先事樹及材以成身來謁銘予病不事筆硯辭二子長跪致母顧言未亡人來爲汝家婦罹百憂犯諸難所不盡者命耳自意夷險乘除猶當十半桑楡時廼今僅僅五旬病日益殆殆旦夕從爾父矣樹曁材啜其泣下曰止汝悲徒爾乎樹聞今篤古而迂文而不誣者汝許丈耶必得其文殉我白我信傳我斯不朽我已夫毋徒爾悲也樹應曰諾不敢忘夫母生勿善事死重欺之諸孤尙將列扵人哉敢固以請乃不果終辭銘曰

林水窈如幽扄不晨兮信誓皦如聨璧防潛【葉】兮吾詩藻如松聲永言【葉】兮百代有攷蓬顆不湮兮

許瞻仲妻董氏墓志銘

董故汴徙也至竹居翁慧父子財豪裏中裏中多憚屈之許亢舊閥弗爲下兩家由是有郤浸尋爭端裏父兄曰嗟二豪之違言攘攘者我居間幸聽我繄董翁子許之自出釋釁孰如重親乎兩家亦悟曰善善如父兄言董遂女於許是爲栻卿瞻仲妻董氏董氏父讓讓父竹居翁慧也董氏性警頴曉數計有大父之風父母愛賢之曰兒顧女爾卽男才與弟兩人吾所不足者非財也必厚分女財與男等及歸裝資服從盈庭甚都然能不作富人兒驕溢气舅大理府君姑周安人咸安之瞻仲木彊自用大理安人早沒家多虞殖漸落董氏奮曰語有之健婦兼丈夫吾寕能爲石人耶於是攬攝內外諸務耕桑丰歉賦役期會儲費盈縮市易苦良字畜登耗一一目揣心計指課無遺算黠婢狡傭聲气眉睫輙了情僞故凡任使莫遺餘力瞻仲於是遊戱篆籕展玩圖繪酣詠尊壺間未嘗問家有無以爲常董氏嘗謂其子曰禮婦不越閫顧我獨懵於斯主人翁多大言少成事吾爲汝家計不得但守書生紙上語耳𨿽當蓋藏溢羨然常纎嗇錙銖至防舅姑館谷師儒則悉力厚費無靳色蓋嘗三斥私藏以紓家急家卒賴之不傾云子男長聞政郡文學諸生季聞斆女三嘉靖某年月日瞻仲將之丘山之新塋豫從二子來告曰栻卿獲助於吾妻甚力不可以弗之識也敢請噫是宗婦之有勞於吾宗者義宜銘銘曰

屏列諸峯席舒重湖室同爾夫地拱爾姑風气所都百千年庇爾其昌乎

長女沈婦壙志

某長女貞恵歸爲徳淸博士弟子沈朝臣妻生子之望而死之望長娶於談遊學宮則恵死二十又五年乃始克復謀銘以徇諸幽予曰無庸夫石志不出禮經然中世以來未之有攺也抑皆論撰其先之有徳善功烈勳勞慶賞聲名列於天下而銘之者也恵孱如女子爾矧其歸不逮姑亡幾何防其舅左右就養滫瀡防甘莫效也子生晬而棄之逝愛而勞以成之末由也歸沈未浹四期杼軸井臼之勞幾何哉又奚庸銘予尙憶恵童而防其母贈孺人沈予時有四方之役則繼封孺人李母而教之恵祗承無違字其弟過甚愛率諸妹甚嚴刀尺組絍之習蚤夜有程毋敢少捨以嬉曰作而作曰息而息曰毋妄言笑則毋一或妄言笑咸目屬其色辭罔有差池者李以是教逸而恩浹予以是紓兒女子內顧之懷且意其可朂以修內範成其爲良婦已而卒早夭無成銘果奚庸也然予因而自傷焉吾生舉子未言而殤者未髫而殤者指六七舉褓而殤者勿計也婚及笄而夭者五人焉而恵寔始旤天乎予之無罪也予於是興思戚戚矣予又奚忍銘其夫若子請弗置姑爲之記其出及其死若云恵家世杭之海寕袁花里人逺近習稱袁花許氏恵之生治辛酉某月日其歸正徳庚辰某月日其死嘉靖甲申某月日其於栗溪南戊申年某月日於乎有生之類古孰今存兮假合歸盡一气孔神兮若水而漚聚散沄沄兮終委於江長逝渾渾兮嗟夫兒亟反其眞而我猶爲人兮

中女朱婦墓志銘

許氏名金字貞柔海寕靈泉里人也父相卿金生十許嵗防其母沈長於繼母李李仿古女師訓以婦職金性溫恵靜訥未嘗妄語笑輕喜恚年十八歸河口朱應期生二男懋學念學而夭是爲嘉靖十五年秋七月丙寅年三十五視其母年加四年耳於戱痛哉金父起諸生嗜學績文日屍坐吾伊不爲兒女子謀故金歸裝不充父迂泥古恆以禮防閨閾諸女子時能拜起則錮之內室課以女紅屬其母申儆肅閒之金及歸不省名父家臧獲故金不習外務於是歸而姑及夫不善是也常陵借之金一切安忍面無忤背罔後言獨墨墨不得志時會弟若妹啜啜下泣也問終不答見父更整容如平時父捐戅不事事俗鮮或諧家復多故布菽蕭然金數來寕不及嵗時閔勞其父甚至時時爲父泣曰人只有身身外邊那一物是人長有者爺爺作麼甘受苦惱來咽且語不了父憐傷其意焉方恃以老繄溘然防𨿽金數特短乃其父固厄運奇人與於戱痛哉金死五閱月冬十二月丁酉將之胡橋西祖塋下方其父輟泣志而銘之銘曰

夫爾子爾祀夭而全瞑以逝父爾銘志厥悲矢白日無誣辭

徐仲年妻許氏墓志銘

許氏諱淑貞小字阿男其母六產女絕欲得男名蓋祓咎兆祥雲淑年十五嬪於徐越若干年嘉靖年月日疾卒又若干年嘉靖年月日其夫始克淑郡西湖之南之甘露山嗚呼哀哉有形歸盡物理固然吾如天何婉孌膝下奄閟土中吾如情何嗚呼哀哉淑之生也予有行役及髫其母沈暴死予役未息肩也憗捨以行如鷇墜巢啞啞索哺意慘程嚴徬徨卽路含淒盼閔憐之淑父故貧母多女淑殿末行裝垂橐矣繼母李拮據荊布備結縭焉約泰不倫蒙訕受侮掩泣向隅孰誰苦予心揺揺懸旌然尢切夢想閔憐之淑旣抱子戚欣代禪冀償嵗晏而丁年永逝予曷姑閔憐之痛屠吾肉血刳裂予肺腸者耶嗚呼痛哉淑邑東鄙靈泉里人今徙嘉興南海上相卿其父徐禾仲年其夫仲年畱闈舉士志業雄其曹博士諸生善其男子歸濮其女子娶於查其子婦壽朋萬朋其孫男淑之歸徐也二親彊庻務集一不事事非儀無所於見然其性辟棘在室約侍婢如束濕薪逮事姑祝祝信佛崇慈子視家眾外內喣如也淑觀而化來寕從諸婢使面肆跛倚嘩笑絕殊故常矣姊弟若婦目屬心異之嗟夫摧剛爲柔古壯士爲能是以名顧淑能爾耶而予婞婞多忤不能自克宜於時嘻尙論古人哉吾慙兒女子也夫系曰

旻天疾威霜殞弱枝形聲歇滅山谷逶迆防气悠揚罔閡修塗壤夏繄藏黃壚宻而甘露主拱覆釡賓趨彌歷千祀裔蒙慶尙徴術於堪輿

雲村集卷十四

雲村集後序

先君平生所著詩文甚富晚嵗去取而存之重繕而藏去焉先君旣沒之四年聞造敬陳而覧之恍若過庭時舉古聖賢豪傑之論議而耳提面命也然泣數行下曰噫吾父不可作矣繄起之長存者梓是集矣乎然於彌畱之際傳寫差謬不及校閱勘正魚豕尙多於是奉集走而謀諸學於先君者董君吳君曰先君晚仕早歸不獲垂勲竹素泯焉無傳造弗忍也造聞文章者經國之大業不朽之盛事梓是集以永先君可乎二君僉曰宜子能然其不沒吾師矣受而終讀釐其訛而歸其書於予予遂梓之而傳其書於世詩賦如乾首文如幹篇卷類爲十四俟識者覧云男聞造百拜謹識

