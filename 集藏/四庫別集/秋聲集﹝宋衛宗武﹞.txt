

欽定四庫全書

集部四

提要

秋聲集六卷

別集類三【宋】

【臣】等謹案秋聲集六卷宋衛宗武撰宗武字淇父自號九山華亭人淳祐間歷官尙書郎出知常州罷歸閒居三十餘載以詩文自娛據至元甲午張之翰所作集序稱九山墓宿艸已六白則宗武實卒扵至元二十六年己丑在宋亡後十年故焦竑國史經籍志載秋聲集八卷列入元人然宗武實未仕元仍當從陶潛書晉例也集久失傳今從永樂大典中采輯編次得詩詞四卷序記志銘一卷雜著一卷以略存其槪華亭衛氏自禮部侍郎膚敏後資政殿學士涇直寶謨閣湜兄弟相繼以學術著宗武世系𨿽無考而張之翰序稱爲喬木世臣後則當爲涇湜之裔文采風流不失故家遺範有自來矣其詩文根柢差薄骨格亦未堅致蓋末造風防之所趍其事與國運相隨非作者所能自主至於詠荀彧一詩稱其徒抱忠貞遺恨千古其學識亦有所未逮然核其全集大都气韻衝澹有蕭然自得之趣蓋胸襟旣別神致自殊品究在江湖諸集上且眷懷故國匿迹窮居其志節深有足取而宋遺民錄諸書乃竟脫漏其姓名錄存是集以發潛徳之光亦足見

聖朝表章幽隠砥礪風教之義也乾隆四十六年二月

恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

始余爲行臺禦史道松江防九山衛公洎其子謙才一杯而別後十年來牧是郡訪九山墓宿艸已六白矣謙出公秋聲集求序許而未作又旬嵗屬者暇愈少請愈力因思古今騷人多寓意秋聲中由宋玉九辧而下如李太白有紫極宮何處聞秋聲詩劉禹錫歐陽永叔有秋聲賦率皆悲時之易失嗟老之將至狀其淒淸蕭瑟而已今九山之集取名𨿽同而實又有所不同者昔在淳祐間公起喬木世臣後班省闥鎭藩輔無施不可此時不獨無此作亦未嘗有此聲也及時移物換以故侯退處於家不求聞逹捨大篇短章何以自遣蓋心非言不宣言非聲不傳是知聲之秋卽心之秋心之秋卽江山之秋江山之秋卽天地之秋也聲無窮秋亦無窮彼觀是集讀是序見山谷所云末世詩似候虫聲便謂誠然正所謂癡人前不得說夢豈眞知公者乎九原有靈或聞斯言公諱宗武字淇父官至朝請大夫九山其自號云至元甲午重九日張之翰序

自序

鴻蒙旣判三才旣奠斯文肇焉象緯森布云漢昭回形而上者爲天之文山川峙流艸木華實形而下者爲地之文幹苞呈河坤符出洛聖作明述而化成天下者皆人之文秀而爲士繇方寸精微發爲辭演爲章又所以題拂乎天地人之文者也學以本之識以充之才以融之索之浩浩防防出無涯而入無淪其思也噓爲風霆震厲飄蕩而嵩華若可搖動其气也怒濤驚湍一瞬千里斂之則恬夷淵靜其勢也擢犀防象舉鼎蕩舟而猶有餘勇其力也雪月光潔雲煙綿聮疊嶂層巖衒奇競秀其標度也若夫鵬運而無迹龍化而莫名毫端膚寸可使上宇下宙庶類百爲被其光彩膏潤此則至精入神不可規尋之妙用也或正或奇或雅或麗或恢詭而辧博或峻潔而幽深或宏衍而雄健其體不一而大要不出於此數者善用之而造其極致則謂之藝成藝成而逺邁眾流雄峙百代登文章之籙者漢魏而下能幾人斯而率不免或者之譏評則文之爲文不其難乎然而昔之作者泯矣復有踵接者焉前之詞藻不可加矣復有軼出者焉是故何歟蓋善割而中其肯綮斯無全牛而甘苦疾徐得心應手於輪何有文亦猶是也經之文以載道傳以眀道諸子詩集皆陳義以羽翼夫道者也文而不根於道𨿽雕琢鍜鏈盡其工芬芳靡曼極其華亦奚取此故曰文者貫道之器也士而言幾乎道其庶矣乎夫予非能言之儔也而與世酬酢不能廢言事物之來必假言以通其意發其義苐求辭逹而已非文也坡翁謂辭逹則文不可勝用求物之妙了然得於心口者難於捕風則又豈果能辭逹矣乎凡如此者十餘篇姑附卷末讀先聖之書業先儒之業顧弗克以一語鳴道化今而善俗垂後以行逺乃爲是且慮其槁之淪腐而欲與吟編並傳可憐也已豈惟自憐不爲識者鄙笑乎哉昔柳州病張燕公比興不能兼美而後山亦謂太史散語非其所長予何人哉而欲得兼此漢人所謂猶賢於無所用心焉耳觀者不曰是猶愈於無所用心其不鄙笑而唾之者幾希

欽定四庫全書

秋聲集卷一

宋衛宗武撰五言古詩

理學

寥寥二千載道統幾欲墜濓洛曁關中浚源接洙泗幹淳諸大儒流派何以異無極而太極性命發其祕先天而後天理數稽其至四書共羣籍精微窮奧義五常與異端辧析無遺防謂教以漸進謂功可直遂爲說𨿽殊科其歸同一揆踐修本誠敬講貫非口耳要在絕己私渾然循天理啟鑰以抽闗發蒙而警聵後進有所宗絕學得所繼作者蔑以加百世或可俟

君道

勲華相授受謨典所具述其要在厥中精一而允執惟誠乃能精惟誠乃能一是以無黨偏是以臻正直三代所共守百世不可易伯者假仁義戰國尙詐力漢唐非無君文爲事矯餙其能粹而王一指不可屈所以無善治循襲至今日純誠而不雜惟皇斯立極斂敷錫庶民懋建昭大徳治欲往古如捨此他無術

伊周

誓徵黜夏命武成有商邑惟王弗率祖衝人初嗣歷旣放奉歸亳已攝復明辟前此所未聞浮言曽罔卹二公徳動天民亦歸其徳忠誠靡有他上下素孚格遂以直道行觀聽自無惑吁嗟人不古後世幾新室

漢文帝

愷悌而愛人恭儉以持己府庫有餘財勿忍爲己費田租奉公上屢至爲民賜不肯私嬖臣以存大臣體不敢私貴戚以貽天下議澹乎無嗜好絕不尙功利斷刑嵗數百煙火綿萬里禮樂𨿽未遑亦足爲善治洪惟慶曆君盛徳槪相類爰立俱名臣後元則無是

隋煬帝

方其爲儲貳用智固已譎及夫據大器爲謀抑何逆龍舟及鳯防無嵗不遊適離宮與別殿快意事滛佚置酒燕要荒防者三十國紫舌與黃支無所不臣服親駕兩徵遼方且肆窮黷羣盜遂蜂起土地日以蹙惛猶不知悟愎諌輙誅戮肘腋俄變生兵刃交於目不肖孰甚焉身亡而國覆

畱侯

狙擊豈良圖命幾危博浪旣受黃石書顚秦而蹶項報韓志已酬興漢畫仍贊歷陳借箸計潛消刻印患定封謀遂寢立嫡計莫尙轉危以爲安其易猶反掌萬鐘誰不懷裂土人所望何勃身亦系韓彭國隨防駕言仙與遊髙風巢許上

二疏

二君聳髙致今古知敬慕勇退人所難尢得所以去貴戚舉愛弟將使噲爲伍天子尙衷疑抗議非不許儻或身久畱寧免與時忤駕言盍知止幡然解印組歸來逸老壽榮辱一無累鬻金廣田宅拒絕兒輩語多財益其過富爲眾怨府賢哉乎斯言奚止眀出處

孔眀

龍臥而長吟胸次抱奇偉立心不北向特爲三顧起曹瞞下荊州气可吞權備奮袂爲一出遂成鼎足勢忠誠以輔國相業難擬議刑政能服人怨讎至感涕出師陳悃欵訓誥相表裏南攻孟獲平北出張郃殪司馬亦嚴憚甘受巾幗恥儻使先十年營星未殞墜興復其可期中原安有魏

荀彧

曹公初見奇直以子房許制勝算無遺斃袁而誅呂意見稍有乖幾欲置鼎俎朝端存正論九錫胡不取本初固難依姦雄惡可輔初年殱徳祖繼又族文舉嗜殺其如斯大夫可以去見幾奚不早一死昧所處旣不爲夷齊又不爲伊呂徒抱忠貞心遺憾亙千古

韓延之

劉公復晉祚功成萌異志网羅欲用才翦除不附己荊州乃巨鎭肯容司馬氏家兒特小過親駕勤問罪延之乃其客折東謂可致善乎爲辭令伐君啖人利誓與臧洪俱身殞遊九地啟緘示僚佐事人固當爾背主以從讎自昔滔滔是儻使閱此書𨿽死有餘愧

顏魯公

人之生也直不直匪君子一從平原歸立朝更奇偉挺挺盡孤忠蹇蹇陳正義初年忤元載晚節遇盧杞不爲時宰容乃作天子使正言眀順逆凶儔知敬畏未幾變異生卒墮姦邪計羅浮寄逺音流傳渉疑似英烈天啟之萬世凜生气

知足

束髮至皓首雅意在林谷退閒十五年一官如脫梏抱關尋故步謬語不可贖投紱賦歸來幸不至迷復有田可餉饑有園可寄目有屋枵然大其中無所蓄代步跨欵段課耕驅觳觫斗筲量易盈莵裘計已足嘅方際時艱已幸免僇辱年丰喜洊臻我庾有新谷牀頭酒一壺架上書數束酒餘取書誦豈不勝絲竹水北與城南蒼筠列萬玉更須仿元亮剰種松與菊招邀文字侶唫哦日相屬自足了餘生此外復何欲

春懷

伊耆司化權與物何落落不見陽和敷但聞風雨惡柔綠尙含滋水紅慳破萼動植久陵暴至仁同槖籥可使令行冬寒威肆余虐便須轉機栝曜靈俾灼爍芬芳千萬林薰爲紅紫幄庶俾競春徒薄有登臺樂

乾坤日以辟生意日以隘春風一披拂萬族競蘇快肖翹與蠕動靡不忻坼解慶澤流光華垂榮到菅蒯山木豈自冦孰翦而孰拜根榦儻有遺滋萌乃復在蒼籙溥至仁何類不昭泰人爲物之靈元化忍獨外气運何日回嵗月易徵邁

時來桃李姸春風乃知已時去桃李萎春華俱夢寐芳菲气不齊一一理猶是何如松與栢無榮亦無悴浮生寄旅亭萬事若流水富貴等空花滅沒無足紀身前茍遺臭身後烏可洗我願爲松栢不願爲桃李長保千嵗姿盤根澗阿底

春雨

靑皇初布令大塊已流濕霏霏散沖融一一成膏液駸尋夜漏分掀揚風箭疾孤燈月明眼漸覺檐花密滴瀝聲旣洪淋浪勢方集淸響迸源泉美澤徧原隰甘腴滋田毛浸灌融地脈蓋將兆稌黍豈但秀薺麥溪山鱗甲長卉木攢新碧化工悅萬族生意浩無極茍惟本根在孰不芽且坼未春雨非土見者自淒惻旣春雨非玉聞者何悅懌未能齊慘舒吾亦爲物役英英梅粉露防防桃紅入更喜釀芳菲催花居第一

立春出郊風急有作

意行出郊坰迎春二之日不聞條風鳴但見朔風急朔風何太嚴厲物無洪纎旹方尙發育豈汝當行權試與東皇說燠寒宜按節一气鼓至和要令無夭閼【立春前數日尙覺晴和至立春乃更凜冽】我老值途窮荷鍤今爲農但願五時若鼓腹歌豳風

次韻春

水行苦嚴厲萬彚喜得春解雷久忽震蟄戶奮者殷根芽沐膏雨暘暉復熹晨淑气盎原埜鼎鼎來芳辰小車度花陰遊芳浮麯塵少年爭競春外誘何紛紛老矣蠲其華寄賢而葆眞多吟以爲富猶恐道益貧

熙陽薫蓋壤麗景日以新婭奼花媚晝嚘嚶鳥鳴晨紛華易消歇非久淪沙塵舉世競芳菲湎若嗜飲醇豈知有至味澹然嚌道眞試問金穀夫何如簞瓢人

物華來冉冉天气宜溫溫浪浪但鳴雨浩浩常浮雲誰知潤澤中厥有丰美存一朝日出杲絢爛赬紫羣川原徧塗抹紛若粉黛陳芳菲出枯槁何異富易貧難並惟樂事昔人嘗有云

方寸負奇偉自足排外紛樂哉曽子履翛然淵眀巾利欲伐其性智識由是昬盛麗悅其目夢幻何足云不如覷文字日月從轉輪飲芳而咀華四時無非春蕓蕓市朝客孰識此味眞

春山

靑山四時好春至尢盛麗潤澤散沖融華滋出枯悴云根鱗甲動風柯羽旄曳羣芳間防染一碧互經緯組繡列障陳繢畫崇屏倚嵬昂如帝尊黼黻儼衣被我老得餘暇時來領勝事穿雲度舟楫披霧縱屐履防泉幽響生鳴鳥繁聲脆天然成妙奏人籟惡可擬息遊返靖廬紛華以靜對獨坐勘古書冥觀參物理光景猶駒馳色象亦蟬蛻至人善觀山夫豈恱浮靡懿此靜秀姿萬古挹淸致

塾樓春集次日和兒輩韻

伊耆噓至和薫播彌大地有聲沸禽有色衒名卉麗景接川原浩萬曆嵗幾於時不行樂夫人自暴棄卑官徒勞人憶昔續賔戱繼忝部曹厠迹於朝市未幾乘漢鄣歸來從綺裏誓當守衡茅不復問行李方開陶徑荒遽驚周室燬時艱慨適身存良自喜築廬傍山棲視家如客邸𨿽存蓬蓽居僅爲燕雀芘玆辰薄遊衍攜友忘汝爾書樓舒逺眺林芳猶蛻委麥隴連蔬畦靑黃錯成綺埜色入杯棬山光浮屐底陽春艶欲流霽景浩無際獻酬樂佳賔續廣賴吾子朝來補吟事粗不忝詩禮顧餘八十叟忘我亦忘世醺余扶杖歸笑語喧童稚斯遊固己適未足窮樂意九峯葦可杭相望在尺咫憂先天下憂樂豈果在是憂樂存諸心尙堪追褉事

和野渡家園雜興

幽人非嗜石適意在嶙峋萬形何足多一卷未爲貧山奚必泰華水奚必海濵藏珠川乃媚韞玉璞足珍儻存丘壑意可障世俗塵煙霞從此生自足怡性眞

雅士酷愛竹無肉饑亦忍卽之俗自祛對此酌宜引好尙契子猷題詠邁元稹二友獨與交十客何敢並丈夫意气豪少年精爽緊春至長子孫班班森玉笱

誰謂野燒生惡艸不須薙爲蕭易成叢滋蔓或布地不別小人儔恐昧前賢意舞茵含晴曛經帶搖輕吹拂拂來野香萋萋動幽思坐對一庭芳煮茶消午睡

綠稠紅欲盡架竹引酴醿葳防晴雪艶汗漫春風枝燕鶯相見晚蜂蝶正忙時芳辰似歷塊樂事猶殘棊可憐香骨銷但有綠鬢垂春歸恨難挽浮絮盈芳池

己卯雨後春興呈吟友

一气散沖融生意溢羣動膏澤澑涓涓物華來總總孤芳擅魁元眾卉遂賔從丹碧互鮮妍低昻相錯綜茵鋪五茸稠斾接千林聳爲媒想雉驕求友悅鶯哢絲蠒富桑疇餅餌馨麥隴耕犁雨旣肥荷鍤云成滃花間車可乘果下馬宜鞚駸尋光景流瀟灑日月送悅情書一編舒憂琴四弄九仭功徒勞三逕步莫縱空羨蘭亭遊惟存艸池夢郊原初駘蕩風塵息澒洞良辰悵易逾雅志浩難控春吟料滿囊春釀香浮甕春水玉交流春山翠如湧樂事勿復論幽尋猶可共王謝何人斯吾將繼芳踵

竹外海棠

我有三徑園今爲牛馬皁傍家尋丈地昔未長荼蓼瑯玕數十挺新培嵗可考幻出一庭陰咫尺成深窈客來可欵延友至或徑造於時正芳菲所欠花繚繞隔籬舊封植一種媚而好捲翠防春姿嬌紅衒天巧折來侑淸尊嫣然爲一笑絕勝歌舞羣聲容托幻久欲構小亭爲計恨不早金屋延阿嬌只恐人易老此花擅春妍獨恨易榮槁豈若對此君四時森羽葆不惟祛塵俗端可助吟嘯良辰集朋簪杯柈慚艸艸於焉小徜徉卽此是幽討

寓蕭塘皆春堂偶成

紅雲逐水流春事隨飛揚昔嗟節序移今苦嵗月長洊爲蕭水遊物是人則亡西園得逍遙暫寄風雨牀欒欒荊棘中尙餘赬紫妝晚芳衒鮮妍婉娩春滿堂倚欄俯澄碧浩蕩花藕塘壽栢虯龍姿古桂鴻鴈行幽禽三五弄髣髴疑宮商林園豈不好惆悵辰匪良辰良其何時世運安有常我欲把犁鋤老此桑麻鄕卻虞逺城市物怪尢披猖不如依墳壚結茅千仭岡寄而棲白抗志於羲黃淸泉碧嶂間歿則於斯藏

山行

攜友行莫春山南復山北一川去縈紆層林互倚伏捨舟上孱顏萬象咸在目埜花衒殘紅柔條曳新綠春巒潤如酥春水流如玉芳艸浩無涯好鳥鳴相續老閱幾嵗華防山防不足凡物各有時時去時必復顧我豈物如此生何能谷

將到霅隴

春巒如佳賔應接何敢暇我來日與對不覺廹初夏繁林湧翠霧經綜密無罅鳴鳥間啼鶯鄭音忽奏雅萋萋碧艸間曄曄赬紫亞幽棲絕俗交燕坐陪僧話論事覈古今談禪悟生化新茗瀹雲濤迥勝酒新醡嘉蔬煮玉版可鄙食肉者時誦淵明詩萬慮足陶冩芳春背人去歸舟行步駕好山不可載冩入無聲畫

寄道友

憶昨君有行飄飄气欲僊去作蘇門嘯不覺晚嵗年云采照髙秋盟言尙無愆逺音傳徵鴻俄乃棲冷泉北山有埜鶴長唳聲聞天髙人遊華胥豈不驚晝眠囊中寶苑書香翰徒聮翩安得九靈光曄曄飛我前

自茶塢歸禾中墳庵賦

旣雨俄喜晴旣晴旋復雨老年困肩輿僕夫苦行路霏霏霧气收冉冉陽明吐幹端頓收豁物象各呈露晴巒含春暉姢姢如靚女枯槁變華滋萬綠新織組澗花度幽香谷鳥試新語勝槪未易窮可挹不可取我來事幽討惟恐商羊舞願天衍霽期助我發吟趣歸來日未晡一聲聞杜宇

錢竹深招泛西湖值雨卽事

西湖成久別嵗月不可記竹君秩豆籩枌友集簪履放船及中流煙靄無際宛類太極初混沌但一气浩浩云常浮垂垂雨不止樓觀列畫圖黯淡微茫裏素妝姿態妍於此見西子才入西陵橋林巒得近似緩步香月堂循山歷其址逋僊去何之千古儼淸致淋漓雨珠僊一一浴未起粲然間紅妝臉霞淚如洗餘芳襲壺觴暗馥散襟袂十里花柳堤六橋風月地瞑色壓舩舷遊屐不可至昌翔度裏湖兩山濃滴翠中有白鳥閒翩翩自遊戱幾年阻行樂謂有公閭第棟宇半蒼苔遺污漬淸泚興亡成古今感愾重歔欷轉柁邇城隄觥籌猶未旣風生語笑髙云遏歌聲曳斯遊屬晏陰樂事亦足紀何時可重來風日待淸美

對竹衍坡詩意

爾來食無肉所喜居有竹森森無千纛挺挺立羣玉嬋姢而鮮潤偏悅隠者目茍使淸可娯何妨飽不足小人求屬厭君子肯爲腹餘生復何爲一事無足錄惟應對此君細把坡詩讀

賦南墅竹

物得气之淸鐘秀莫如竹是謂東南美羣植可奴僕虛心而獨立勁節不回曲傍屋著數挺能洗塵萬斛截之作鳯鳴雌雄相配六殺以爲汗靑奚啻十年讀有體兼有用迥異凡艸木騷人互題品國風嘗紀錄子有步仭丘殆類篔簹谷老筠依云根錯出勝千陸矯防相長雄髙下森立玉霏霏霧滴翠灔灔浪翻綠蟠根龍蛇走密葉鸞鳯蹙林飈振微響環佩聲戛觸瑣碎流金輝霽曉弄淸旭熈陽發菁華婀娜舞桂纛滋萌長云仍一一錦防束火輪行長空炎歊暑方酷枕簞入幽深灑若寒露沃秋月映嬋姢淸影夜相屬嵗寒交勝友南枝花倚伏四序景無涯風月任追逐人謂小渭川我忝共淇澳邀朋對此君豈惜醉醽醁七賢迹已逺遺響猶可續冰雪生襟袖雲煙散毫牘秖欠與可儔冩入鵝溪幅

賦西軒竹

種竹才一畆便有千畆勢茍能防其趣何拘尋丈地其气偉丈夫其徳象君子瑩哉冰雪如潤與珪璋比中虛而有容外直而不倚迥非凡植儔惟與喬松齒攬以入吟篇引以近書幾好之而樂之雅致要相似物淸我亦淸相對乃無愧翛然靜秀姿舉世所同嗜志趣有不侔肝膽楚越異將以洗凡俗凡俗烏可洗綠猗諭武公金璧侈歸美蕭瑟悅宣尼食肉至忘味有之而似之气類由黙契此君如有知噲伍亦所恥茍或冰炭然𨿽多亦奚以

爲僧賦竹泉詩

竹不可無水有水必有竹彼美槃澗阿碧鮮映澄綠漱石戛鳴球拂云森立玉茍得一以淸而況二吾足上人要心契毋但悅其目物我趣不侔亦恐難醫俗

初夏登北山

春山如佳人形色麗而秀玆來悵非時已入朱眀片紅飛不畱萬綠新攺舊接茵芳艸蔓偃蓋古木茂黛鬟臨水鏡一色淨無垢戛然鳴聲幽雅弄出禽口得閒此夷猶不覺畱滯久一葉泛澄川縈回歷農畝決渠散靑秧耕夫類成偶捨舟挾短笻﨑嶇度重阜埜芳气如蘭冉冉襲襟袖逶迆窮山椒寸懷納宇宙川原浩無涯萬象皆我有滄溟杳渺間云夢吞八九昌黎開衡云羊公登峴首顧我凡陋資視此亦培塿𨿽然形气殊興趣無異否獨嗟今昔殊人事有遷貿而我老無聞將與艸木朽陟巘復降原廬新結構伊傳不可懷松喬以爲友不死非所求姑以佚吾壽

屢月不見山胸次若逼窄舉棹逺相望已漬雙眸碧卽之淸入神喜復遂良覿非但塵思浣頓覺余屙失玉流浸層巒緣云抱幽石艸木去浮誇秋容淨如拭我來誰與儔一道兼一釋精廬旣窈深靖宇尢邃密吟哦對靑嶂瀟灑娯白日奩香勘南華孰爲寥天一

出郭望遙岑闒冗僅壞土何異龍蜿蜒或若鳯騰翥兩岫更奇崛不肯與噲伍煙雲或凝散日月遞吞吐蔥蔥气佳哉景物此防府五茸三泖區南東淮海距帶接幾百川盤亙千萬畆於中不著山勝槪將焉取繇玆鐘神秀人物亦翹楚所以機云輩落筆有奇語猶嫌气節卑未以勲業許何當地闡靈英賢更旁午如眉有翁季似嶽生申甫壯觀此九峯佳名昭萬古

小園避暑

六月畏酷熱簟枕依林塘古木同臭味幽鳥含宮商天孫云錦機丹碧交薦香晴瀾泛淸薫襟袂生微涼巉巉萬石間修筠間新篁羽葆列千挺灔灔浮綠光林飈一戛擊環佩聲鏗鏘披衣獨危坐意气超羲黃豈惟熱惱除冰雪置我腸卻愁林外人久苦炎威張天瓢忽傾倒旱魃宜消亡是月已火流不日占金穰時𨿽厭兵革人或飽稻粱此園僅如握無徑不就荒猶喜卉木存弗爲斤斧戕揚揚桂吐芬粲粲菊有芳淸賞備四時花辰復靑陽太平本無象嗣歳或小康於焉盍朋簪一笑傳淸觴

久晴喜雨詩

日夕庚暑袢無以祛熱惱甘霔從何來雷轟電光繞勢如天潢翻滂流浹淸曉六合開新宇一气蘇羣稿涼颸散窗戶炎熇泯如掃從此協雨暘免使虞旱澇庶幾膴膴原俱斂穰穰寶大東與小東民力差已耗天公匪憒憒善應固有道未憂供百需且欲資一飽維魚行協占焚尫頌有昊

立秋喜雨

天心本至仁生意豈有息粵從書夏五甘霔絕防滴涼風自西來時送中夜濕田腹泯龜文屋角掛龍骨我稷與我黍實穎而實栗屢丰固難望一飽或可必豈惟曽孫庾如坻亦如櫛滯穗不斂穧可續窮民食但虞耗鼠雀尢恐資螟螣願減漢民租少裕東南力

甲申過北山髙祖大夫墳庵見盆芝

我祖藏北山昔嘗產紫芝庵以此得名且將二百期耳聞非目接至老心猶疑一朝地闡靈枯槁生神奇曄曄根幹間挺秀分三枝采者不善防猶惜其一遺移置盆盎中赬黃互相輝豈殊子聞韶不圖樂至斯苐嗟魯獲麟所出非其時吾年已如此斯祥將奚爲獨思避世士商嶺其在玆

是嵗之夏紫芝復生成叢大者徑七八寸

異物不易遇其出由地靈伊耆闡坤珍三秀旣挺生賦形𨿽恨小殊喜見未曽朱明復薦祥僊種茂叢莖小者旣敷腴大者尢輪囷周遭徑盈尺菌蠢疊成層團團盤赤玉艶艶杯紫金霏煙气蔥鬱映日光晶熒神芝產冡阜嵗久迹已陳不圖餘七裘一再見斯今有開必有先休符不徒呈老矣百無欲弗願在其身所積顧不厚敢覬及子孫惟冀福吾宗以洎邦之人皇穹其畀矜茂毓賢與英出際風雲防爲世建太平漢代歌芝房其事不足云致君堯舜上朝埜沸頌聲復見祥蓂敷豈但朱艸榮散爲天下瑞鬱鬱而紛紛

秋懷

秋空日澄霽秋气日蕭瑟塞馬健嘶風虫悲弔夕卉木斂華滋天地失顏色來鴻謀稻粱飛隼快摶擊人境頓淒涼物情亦淒惻憂愁豈無端感嘆繼韓筆

涼飈翦菑翳萬山縮鱗甲水鏡滓不畱千尺見毛髮淒風日以髙物華寖朘削機杼軋晨霜砧杵搗寒月孤暌不成寐耿耿至明發何處一聲秋停雲吹欲裂

往事挽不回新愁推不去秋葉旣辭柯滋榮春復吐楡年逝如流顏色寧反古展書聖賢對援琴兒女語撫時耿予懷聊以釋百慮餘生欲何爲將隨艸木腐

衰質蒲柳如日夕就枯槁往夢桃李春其能幾日好志業亦無成飄零逐衰艸浮榮豈足懷妄念猶風掃陳言亦刋落損學而促道誓當與世違山林以終老

秋至山愈奇獨不入凡目翳薈旣掃除淸峭如削玉剝落千林空中有嵗寒木雪霜自凝沍柯葉不攺綠猶夫古君子凜不可榮辱貞心以自持烏肯混流俗

浩浩秋水生江河若放澑翳滓一洗淸山川愈明秀惟夫沮洳區朝滿夕已垢防滌曽幾何起穢復自臭何異賤丈夫逐利日貿貿委志合羣污气類不攺舊

屋隅一握地嵗久寖蕪穢玆晨命僕夫疏剔淨無翳洞目增秋眀彌襟挹涼气春葩已辭榮柯葉猶蔽芾晚芳粲黃金新篁間幽桂欲幻小池亭西風幾淒厲只今欠一死肯作百年計

秋山

秋山抱奇姿不肯事嫵媚猶夫塵外士飄然有仙气霜風肅宇宙林壤去菑翳皮毛剝落盡玉骨乃挺異獨存嵗寒枝虯髯倚天翠我來一事無兀兀惟坐對挾策詠聖涯援琴奏流水方寸如太虛物類無防綴但欠淵明菊得酒莫與醉賴有坡仙竹無肉可忘味老懷借陶冩俗好非所嗜平生愛山癖每見如久契勿云丘垤如泰華所眇視吾心與境融小大無異致行行陟其巓天地特一指忽動九辧悲淸愁飛海外

山行鄕友遺五言

一雨如膏沐秋山爲我容誰云乏神秀遐想猶岱宗絕無喜僅有疇列玆羣峯繚繞若仙城花但無芙蓉幽香含桂菊積翠浮杉松生平嗜林谷不厭來轍重幾躡靈運屐屢扶張騫笻鷺朋與鷗侶足爲談笑供折簡不可招欠致人中龍毫端具造化物象工陶鎔吟思方淵渟風撓鳴淙淙佳章忽在前撩動此興濃君胡倦一出嘲詠乃不傭且勤逺致饋與客叨飱饔

北山回櫂

髙風掃羣翳山色秀而靜寒林隠虯龍幽徑行蛇蚓場登防防實水弄芙蓉影明發汛歸舟秋空更靑迥

賞桂

駕言適東野聊以慰離索攝齊甫升堂開尊隨命酌芳鮮羅果羞珍重如宿約主客成五人爽气涵秋嶽風生雄辯豪舂容笑語狎曲徑行委蛇幽亭恣盤礡團團駢翠樹一一耀丹萼葳防花四出氤氳香徧逹方恨負淸賞不料此行樂有女嬌婭奼有子見頭角舉醆競屬賞此情尢不薄英英晚節叢芳意滿籬落載酒儻重來應無爽宿諾

約友秋賞

秋霖蕩殘暑林飈鳴策策乾坤灝气浮萬象互淸發望舒散天葩拂拂餘芬落霽景行澄鮮三五圓素魄有園那敢窺有友那敢約金吾不放夜孤此月華白鱸肥蟹可持棗剝稻且獲黃雞與白酒樂事正參錯胡爲抱空悲常若逺行客靖節存髙風黃花漸斑駁吾儕於此時何忍負杯酌東郊稱行樂鄰壤富林壑邀朋踐前盟須造子云宅

星夕前露坐觀行雲有作

一气有聚散變化莫能測氤氳彌太虛膚寸繇觸石翕如華蓋張紛若纎纊擘緝緝鯨布鱗翩翩鳯展翼祥或旗爲黃祲或珥爲赤友風而子雨俄如翻墨汁白衣與蒼狗怪狀殊不一露坐晚觀天旹近雙星夕靄靄從何來於粲絢金碧突如怒濤湧屹若奇峯立黼黻盛彰施文繡爛組織良由天孫巧匪自屏翳出我不爲柳州去拙有所乞我不效汾陽榮進占所得但願煥有章落筆成五色毋使若貝錦胥防以作慝傷哉杼軸空民力敝東國安得化爲繒散漫浩萬匹衣被此一方羣黎徧爾徳仍須語河鼓牽牛勤負軛勉耕左角田雨作蒸民粒穰穰俱滿家庶以給冗食

爲葉賔月賦

大乙涵中精凝聚爲夜魄皎皎行長空髙圓競眀發流輝大江湧散影千林刻騷人抱負奇一气淸相若有主此有賔不勞折柬約悠然來幾席玉色照肝膈對之啟粲齒嘲弄不爲虐累累噴珠璣華采互呈豁銀闕或未完要君施斧鑿乘風到廣寒一笑翻成客

和人雜詠五首

幾年抱渴襟旣見名副實擬爲嵇阮交愧匪秦晉匹風翮翔空防逺避弋與畢污世待澄淸其可事一室駕言投吾簪終爲淸廟瑟

窮秋菊薦香小春梅破萼時卉互芳菲榮悴異今昨憶昔競芳妍徴逐困唫酌老去厭浮華雅志在林壑浩歌太衝章願赴招隠約

鐵研窮鉆研知君用心苦撐腸書五車何異羣玉府粲然以成章云錦工織組逸气劘屈賈餘子何足數八詠俄頃成落筆傾風雨

世榮易消歇猶嵗多旱澇又如紅紫芳焉得四時好豈若潛窈深攷古而學道葆眞育其龢英華發枯槁出處明所宜愼勿爲小艸

矯矯鶴盤空雁鳴旭過雨沐遙岑一日浣塵俗久欲抱琴書棲霞潄澄綠劉安雞犬仙世豈無其術一笑秋水橫飛來雙白鵠

晴空擘絮雲殘雨收綫澑晨興咀落英風露入懷袖逺水浮秋容吟墨冩難就碧山吾老友扁舟擬訪舊公肯從我遊茗飲烹乳竇

再和易後韻爲前韻六首

多公苦嗜吟殆類書癡竇水火燥濕仝一見懽如舊七步未爲敏百篇可立就咀嚼牙頰香氤氳滿襟袖渾渾乎其來勢若瓴建澑

黒不待黔烏白不待浴鵠天分旣超卓能消幾學術飄飄霞外姿瞳方而髮綠滿腹貯古書咳唾可袪俗沖气以爲和陽春散晴旭

妙語來翩翩賡句慚艸艸一鼓再則衰气痿腸亦槁詩不造風雅可觀徒小道書能破萬卷篇章自然好淺學無根源易涸如潢潦

西風葉滿庭欹枕聽鳴雨淒然百感生愁緒未易數思昔詠幹旌良馬素絲組今爲白屋夫低頭拜官府猶喜七十公可免差科苦

懽猶程孔交來匪張範約豈但授館粲雅與同丘壑我圃三徑荒幾年負杯酌秋葉與春花今幸復還昨園丁報新陽早梅紅破萼

欲絕子期弦肯鼓齊門瑟諌官不足爲孰可凂少室然當展素蘊佐主爲召畢志在澤斯民思與鄒軻匹難作遁世翁江梅有佳實

題張石山出行吟捲

峩峩章甫冠飄飄淩雲气安肯欝欝居乃試逺遊履風雲負壯圖川原窮雅志槐竹憩幽深艸木仝臭味滄溟浩八極呼吸入胸次物怪千萬狀參錯入吟思一篇復一篇亹亹至百紙芳菲迷目睫璀璨照牕幾展玩三過讀殆類噉蔗美漸可造衝澹豈特衒巧麗章句亦何有尙辭尢尙理風行自成文止於所宜止熟之而精之循能造極致老我力已衰不復競吟事羨君年尙壯進進殊未已駸駸班前修挺挺俯時輩豈但薊北傳可使雞林至

雪晴

嵗窮嚴沍木石凍欲折寒云盡四垂乾坤淸气發僊人唾珠玉瑣碎自天落神功忽収斂聲光隨息絕暮夜風怒號飄泛動幾格老夫卷書坐燈焰耿眀滅鑪存火已微缾罄酒莫索擁衾作龜縮毛骨冷於鐵皓色倐浮窗疑雪復疑月推枕晨啟扉金烏已赫赫桃符卽換嵗椒盤行送臈誰其呼滕六爲我作三白

北山遇雪

天公衒天巧三見臘之時似花還非花衮衮縱橫飛防竹振淸香壓梅迷眞蕤烏兔耿無光遁迹不敢馳雕鎪各成形磊塊或作堆蔽空來若塵著物明於璣武騎當此際縱獵方打圍森森紛甲刃爛爛光相輝豈若防橋驢領此一叚奇今朝積數寸回眎覺昨非比屋占農祥津津喜上眉對書眀徹眼煮茗淸入脾肯爲袁安臥宜賦劉義詩呼童掃松逕迎客扶桃枝

再遇雪

窮冬滯空山風雨何淒迷馮夷工剪水有技不肯施俄於夜未分六出紛葳蕤但見艸壤間疊疊生玉枝須臾遂彌滿匼匝生四圍突兀千丈髙浩無膚寸遺寒林逺暎帶一色相參差天工呈大巧幻出此段奇遂令翳薈間瑣碎玉作姿安得借化冶烹錬如銀爲勿使見晛消有若朝露晞巨靈與誇娥負挾從我歸以此防嵳峩森列置八維爲民除熱惱盛夏袪炎威金石可流爍天瑞無變移良宵著眀蟾繞以波琉璃四時照吟筆千古凝淸輝

所居遇雪

去年雪於臘見晛迹已滅今年天作花再白遂凝結鱗鱗甍相接爛爛銀互疊平尺𨿽未盈皓若布層防洪纎歸一覆髙下同至潔入夜更飄揚未久復匼匝打窗明映書堆垣厚成堞披衣起推戶勇不待明發庭間數十挺葉葉如楮刻墻角南北枝艶艶疑花壓遙想幾靑山幻成玉�嶪郊原瑞色浮穹壤和气浹豈但疵癘消可卜丰穰協書生喜無寐但覺吻囁囁掬之滋唫觴石鐺煮團月

北山值雪偶成

艮象涵萬有佳趣備四時此行屬寒沍喜遇臘雪飛琤琤初集霰粲粲紛葳蕤奔騰漸成陣勢作龍鳯馳森森千碧林緣飾如珠璣旋觀壓層嶺爛若銀成圍一天散和气萬境凝淸輝飛揚到朽壤臭腐爲神奇問山何幻怪頃刻顏面非蒼蒼攺正色皓皓浮須眉我來逢此瑞爽塏流肝脾對之豈徒酒而可不以詩因詩探山意春信橫南枝

次嵗雪後作

伊耆令將行防車載轄玉律嵗肇新一白至再白三冬望上瑞猶喜在窮臘霅然沖气布潛可弭凶札積之近盈尺豈但宜麥化工尢善幻散集縂奇特飛颺澷天來龍鳯相擺擲萬殊無兩色大地總明防初疑散花女空中碎裂帛俄成古佛居移下爛銀闕玲瓏千萬林一一如玉刻梁園曽未春紛紛徧遊蝶飛鳥迷所棲狡兔失其穴乾坤淨無塵川原互淸發我輩當此時意气倍軒豁顧慚海上夫餒欲和旃齧濵死气不衰挺挺抱奇節且非邁古才閉門眠自若藏器以待用內蘊經濟業只有健吟哦捨此無他說雅欲訪古梅一笑邀皓月開樽約勝踐共對此三絕夫何見晛消非久卽變滅是固雪負予抑亦予負雪

冬畱紫芝庵卽事

冬適莽蒼霜宇更闃寂系舟山下路窈窕松關入一榻寄僧居幽云生臥室明朝過東山千尋更矹硉丙捨尢杳深寒林互盤屈孤楓綴余丹萬竹錯叢碧天寒鳥聲靜木落山骨出飲無客獻酬坐有僧分席一杯復一杯不覺日之夕林鳥欲歸棲翩翩競翔集萬防布平田有似坡仙奕此行爲訪梅東尋復西覓俄見影橫斜蕭然倚山壁中有第一春緘藏何太密數日我重來要見南枝白

天寒畱滯山中卽事

逾月畱窮源不覺嵗雲暮緒景寖淒涼重陰方固沍芳叢菊殫殘丹楓葉飛舞防茸丰艸萎剝落喬木古玆來遂幽尋所恨乏勝侶釋友間往還農父相爾汝索句課唐吟繙經勘佛語肅肅繁霜零輝輝寒月吐夜气消檠燈凜威薄衣絮榾柮煨鑪紅輪囷擁衾素噓呵冷欲冰拳攣宿如露老瓦補茅柴破釡煮栗芋烹鮮逺莫致擷蔬美可茹氓防絕紛囂僧席割淸苦頽然撫孤蹤樂哉忘萬慮亡何歸興動適爲物怪忤舉手謝白雲扁舟鳴去艣

畱墓松

靑靑冡上木夭矯摩太虛日夜之所息雨露之所濡其來至髙曽奚啻五世儲偉哉廊廟材而受斤斧屠其間鐘異質形气與眾殊小者近十圍大者百尺軀九苞鳯可巢千載苓可耡難以刀鋸加俾與玉石俱畱爲龍鸞種要產駒與雛咨汝二十二結交猶朋徒共期松喬壽以衛龍虎區子孫其保之愼勿使剪除毋效發冡儒假辭取珠襦羣栢旣就殱所存能幾余時哉能得已涕泣而長吁

伐墓松

鬱鬱乎佳哉古松茂而秀封植難計年龍鸞相錯糾天風動淸籟洞庭喧雅奏防之珠玉如期以金石久夫何從斧戕山木豈自冦眾咻謂宜然一諤固所否梯航方勤逺斬刈或恐復眾巓已成童懷璧豈吾有欲爲狂瀾障無柰鑠金口幾世培梁棟一朝等薪槱壤樹其可芟不覺眥飛澑惟思植萬本易新以補舊初如牛羊散漸見蛟虯走庶保墓域安盤錯至不朽

嵗冬至唐村墳山掃松

憶昔入此山首夏接春季谷鳥正嚘嚶芬芳尢嫵媚靑靑交道杉森郁互參倚誰乎一叱吒斬艾如艸薙遂令墟墓間常抱斧斤恥僅存盤澗松綽有虯龍勢矯矯千嵗姿昻霄猶舞翠我來省松檟適當谷之昧石齒咽殘流鳴族息羣喙木石縮羽鱗風霜翦菑翳豁然眼界淸如至人境外意行步﨑嶇白雲生履林光漬欲流冉冉濕衣袂僧來入畫圖人行絕氊毳風塵不可到心迹兩無穢追尋得良儔淸吟可相配不效互唱酬日與靑山對玆遊擬暢情俄值風雨晦漸喜廹新陽天地寧久閉屋角數防明冰花送春意

獨鶴

獨鶴來有年置彼三徑曲挈至此靖廬幽絕山林屋戛然發長唳淸亮振虛谷炳炳千嵗丹不受烏兔促乘之𨿽有軒頗窘筋骸束寥廓萬里心夫豈在食粟一舉窮紫淸眞境可洞矚柰何剪其翅殆類驥縶足然𨿽啄菢恩變化乃迅速昻昻禽中仙未數昆明鵠

過茶塢子捨新塋

自閱管郭書風水好成癖維舟走霅嶠川谷幾徧歷晚年乃得此於焉擬藏骨身謀適不偶命子爲冡宅癡兒好侈大治庵如考室豁然天地寛有若混沌辟層巒猶連城一一互拱揖案後三奇峯參倚而特立端然顧其穴宛類鳯展翼又似老泉翁二季侍其側啟戶儼若臨朝夕在幾席回頭防新月對面賓出日郁乎气佳哉秀異鐘一窟神刲與鬼劃天授非人力一丘有如此萬金買難覓羊眠協夢祥牛臥兆墓域地將發祕藏人已產英特吾家顧未然貞符在種徳爲善斯有慶積衰由作慝素履或未純靑囊惡可必要須法叡武粹如圭與璧戒之而謹之箴儆毋我忽庶或生賢貴簪紱可世及不然負此山山亦有慚色

和趙蓮奧琴

豈無五尺桐所貯徒百囊惟君匣中材古韻涵混茫髙山與流水雅趣深可長古人寶淸英今君豈殊揚鏘然出金石振厲如歌商毋惜一運軫冰雪置我腸

和趙蓮奧劍

豈無三尺鐵巧事犀玉妝惟君匣中藏百錬侔步光小試鋒莫當崖石中開張防須斬姦邪神光揚未遜古佩刀公輔誇王祥斯物由天成匪但工之良

次韻酬李黃山

吾儒何所事讀書而挾策君才郤林枝靈根芳正發筆下富詞藻云錦自天落英英光嶽气灑灑冰雪魄中秋璧月圓宜赴廣寒約桂籍那未香天公無皂白學如禾與稻旣藝宜必獲於時誤儒冠孰不嗟鑄錯篇章來聮翩有主此有客隋珠旣璀璨和璞無蹖駁有文可與評有酒可與酌長吟不淹宿防若蛇赴壑喜得羅庾儔吾鄕宜卜宅

酬鄕友惠詩

乃翁不遐遺招邀至宅裏芳馨秩俎豆聲歌列紈綺壽色�庭椿天芬郤枝桂皤皤七十叟義方嚴教子大兒書滿架心惟醉經史金朱非所樂飲食能知味篇章落咳唾葩藻振奇麗月眼老增明三讀使予起小兒曁若孫未遑試以藝具謂善吟哦抑亦工誦記庭蘭其在玆芬芳殊未旣

懷南塘朱省閱

我如蟄戶居跬步不可移君有逺行役暑途方驅馳覘知所如往謂已杭雙溪人茍懷忠信蠻貊其行之平生玉雪襟節行所素持督運奉省檄迨今已數期故牘出袖間數不差毫釐皓皓其可污皎若明鑑垂堂堂大司存肯計銖與錙往事等塵埃意者窮姦欺姦欺固莫逃賞識必見奇豈惟憂責無可以歌嘯歸獨念行路難蘊隆丁斯時埜有暍死夫何以當炎曦越山未易登其上號狐貍越水不可厲其下多蛟螭鬼魅常瞰人往者來者稀毋爲巖壑娯返斾因遲遲粵從軫旣東一日腸九廻桂秋俄已近數日盼歸期

謝朱南塘借已田爲易陸宅山建玉宸道宇

好山未易得況此不多山靡迆八九丘逺眎猶彈丸幾載謀一區經營何其艱尺求而寸予往往人所慳丙捨西復西一岑頗巑岏其坡委蛇垂宛若縈帶鞶又類立大纛轉幟風飛翻其中似掌平可爲宮與壇荷君割膏腴易置爲我懽斯舉昔罕聞豈但今所難得以奉帝尊峻閣而危欄顧惟匪陶頓奚以役倕般蓋由心願欲寧卹家殫殘於玆延眞侶亦足化世頑報乏千鎰金感著方寸丹每嗟黔首孰若儕黃冠惟弗叛宣尼何妨師老斯宇儻落成屈致居其間五千言言言推其端防生白室光相對淸晝閒學道能造極何必三神巒

和葉埜渡易古銅瓶韻

此方而彼圓何異冰與炭彼工而此朴土簋眎玉瓚逹人以道觀萬殊等一貫我有四耳尊自謂今之冠刻畫盡精微光澤加璀璨流傳知幾年器不減周漢肯使居水湄敬用如始盥殆類古罍洗盆盎不可亂以好易所好在昔有公案張硯晉卿石坡老詩可按於以篤心盟豈但榮目觀緬思古之人未嘗不三嘆君家螭文壺相去未能半癡兒厭家雞咄咄求互換四美欲其並片言爲之贊慨然湖海襟弗以錙銖算防於響斯答不寶已所玩折簡墨未漧訂金言靡叛信云義易利殆類畊遜畔將以舂容篇溢目珠璣粲捧持簪春花恨無雙玉腕凡物各有匹以時而合散幹將與莫邪蛟龍可水斷方其埋丰城雌雄元未判神光射鬥牛如烈山以爨方冊紀載詳晉史稽所竄一謂歸張華一謂屬雷煥變化復成偶奔逸不可絆嗟予欠義方所謂亦云謾求得旣膺銘負慚尢汗渙命之謹所藏珍重勿防翫子孫其永懷豈但目前防

爲云侶天遊賦

汗漫可以期列缺可以至豈不髙且逺未足詣超詣至人悟重妙境此融防無聲亦無臭萬象於我備不必八柱承不必二極系曽城九重居儼若具乎內於焉以伴奐其樂浩無際气凝而神化舉步六合外乘輪閬風行稅駕丹丘憩逍遙兮周流斯特迹之際混然吾太虛遊是息於是

贈潘天遊

幹以健而運如轂不停息周流徧六虛升降靡差忒故能權四序而以轉萬物玆其气之遊造化由是出一元亙終古塵刼浩難詰人有貎以生於中具太極茍知法天行折旋而闔辟浮游潛深淵外想不內入亦解長不死壽與之爲一

寄徐淸溪

淸溪溪上山九山山下水山水遙相望美人隔千里飛鴻來逺音老鶴喜得類望履杳無從豈或尼而止采蘭以爲贈折梅以爲寄芳馨匪常存懷想惡能已吾衰年幾何嵗月猶川逝理奧欠析微書囊未窮底古杭可葦航溪流迅如駛𨿽爽菊秋期花時更淸美

次靑溪後二章爲別

季世思良士如抱渴與饑峩峩章甫冠瑞气浮芝眉粹然君子儒赴我同襟期凡林非鸞棲丹穴仍歸飛恨無健羽翰所至相追隨懷歸宜莫畱荊州那足依

今古多紛攘宇宙彌氛埃故友晨星然往往淪刼灰幸得莫逆交子輿從子來道義本契合心迹無疑猜不徒千斛舟置此防堂杯動靜必與俱書林日徘徊一聞驪駒駕黯然腸九廻從今子陵臺目睫常嵬嵬

劉錦山自衡州歸復書仍貽之詩

渺渺湘水波浩浩衡山云悠悠我之思皎皎兮美人美人不可見陵谷日遷變風塵方紛攘意者生死判鴈來信可通豈若重防逢恨無健羽翮萬里飛相從腰下黃金佩人間紫馬貴還疑衮繡身易奪丘園志鶴髮幾七旬年與君爲鄰交至老彌篤恨弗時相親急流中勇退一舸歸私第俄傳尺素書讀之喜不寐願堅如蘭心共締松菊盟母貽林澗愧復動軒冕情皓首金石契何異園與綺昔日良友朋今爲老兄弟

過秀城

舟行過鄕城憶昨又三載鶴表人或非雉堞址仍在郊郭幸茍完室廬俱可慨十年逺親友一見如有礙胡爲窮紀次際此逺行邁歸來椒栢新徳人年未艾

贈趙月麓之霅

乍合成乍離嵗月何飄忽重來吾愈老喜復遂良覿月麓號新攺簪裳亦殊昔議論羲皇前咳唾煙霞出囊中詩一編語到不可及淸圓粲珠璣雅正諧呂律新吟多感慨能使鬼神泣洗耳聽談有言皆造極豁然啟其防不覺膝欲屈一碧涵千峯吳興山水窟來辦結構資丹砂鑄僊骨魯公千載祠已僕誰復植新宇儻落成端莊厲忠直滔滔姦佞夫見使心怵惕𨿽爲老氏徒未廢儒者術我有招隠廬亦足以棲白安能挽之畱共勘先天易

送人

荊璞𨿽未琢須成圭璧珍嶧桐𨿽未須奏云和音抱此材質良識眞豈無人薦進居禁嚴持美以效君永爲廊廟器陋彼瑚璉陳胡然久賢勞展驥滄海濵

送林松壑

彈鋏歸來乎蹔作蘇臺客昻昻嵗寒姿依然返故壑詩卷浩千萬斗大室難著往哉掣巨鰲肯戀華亭鶴

答野渡墊賔並其子和篇

唐人尙五言秀句推柳塘復有善鳴者雞鳴傳逺商氏名幾百載郁若蘭芷香詩來破余暑如挹風露涼芬敷富辭藻鮮碧逾叢篁鋪張几案間蔚爲前修光讀之律呂諧擊拊鳥聲鏘可踵翰林白未遜太史黃東屏斯文主書傳撐滿腸固宜蘇門客而有晁與張豈但如昔人風雅能補亡胸中千萬篇浩若五糓穰況復有小坡气習遺膏粱書林惟日渉藝圃無時荒內有芳潤融外蔑聲色戕篇章𨿽後至巖菊擅晚芳又類秋芙蕖水鏡臨夕陽顧惟糠粃揚凜負荊棘芒嘆予以詩隠貨藥猶韓康何時天朗淸共泛蘭亭觴

贈白湛囦

老窮蟄一室獨與聖賢對禰刺倐在前喜有佳士至此客可曽有良覿今乃遂夫豈燥濕同未易折柬致鄕鄰道不謀咫尺楚越異張範志茍合千里盟弗背蟠木何假容猗蘭蓋仝味吟詠浩篇章口誦捲壓幾湛然珠在淵晨夜光明媚譜接唐人傳句與唐人儷滿貯風月襟迥絕煙火气筆下戲羣鴻尢跨虞薛輩樂哉得新交風期從此契張鼓於越門聊爲嵗月記

卽席贈太陽山極圓上人

招提幾百載其來自唐室屢此系扁舟過門不暇入豈圖今之行招攜敍舊室遂停欲歸櫂重整倦遊屐粵昔有髙僧斯地曽卓錫湛然一方泉千嵗停寒碧古殿倚太陽佛光含慧日巍巍屋上峯森森庭下栢禪房窈且深竹樹尢靜密開尊具濁饌領客日至夕久要亦所難此意豈易得探囊出詩章往往名勝筆誦詩所以名極圓而圓極

錦山自杭來詩呈鄕曲共舉月集

嵗月易以邁羲娥不停旋憶昔聚嬉戱縞髮今盈顚日往而月來壯逝老至焉交情貴浹洽良辰忍棄捐簪舄要時集尊俎宜相先聞風益所無議論攻其偏急難援心勇友助勞斯宣裏閭皆吾與疾苦母吝言惠利茍可及念勿遺顚連杜門惟獨善此見恐未然良朋去七載歸錦榮山川盟鷗思海上訪鶴來云邊胸中五千卷筆下琳瑯篇尢當防以文雅好庶不愆眞率月有集舊典猶可防洛社多尙齒尙齒則未便何如仿修禊少長無拘攣光風獵獵長萬象皆暄妍四時有佳致陵谷縱變遷山巓或水際竹下並花前髙吟吐風月逸气噓雲煙煩襟可洗除芳景宜畱連母徒嗟百罹一笑觴互傳

贈龍虎山甘道士

袖攜尺素書逺從上淸至胸涵龍虎象語帶煙霞气千古夔牙音指下發其祕爲皷桃源行桃源何處是和南塘貽林丹巗古風時丹巖館郊外

丹巖今良士南塘古當時館餐未有適義圖以防之渠渠推轂心終莫副所思遇合各有緣天只非人爲裴回眀月枝乃在海一涯一字以防人我慚蔡子尼遂使文字交逺邁爲人師騷壇不可卽比興安所施唱酬懷舊章絢若辭藻摛細玩二君詠形神坐欲馳蹤迹有聚散情意無盈虧非晚卽簪盍寧久成訣離停雲思親友且和淵明詩

夜坐待月次日補吟

瑤壇禮碧虛返次羽人坐引脰延月華吞吐隔翠嶞眾吻盻流芳冉冉忽透過大規𨿽微虧猶喜鏡未破浮翳從何來掩蔽仍不果連巒一色淨淸輝千里播爽塏入襟裾光明生咳唾詩翁於此時枯腸正無柰愧乏云錦章翻然乃髙臥斯辰悵有懷無語坐偸墮今夕冰輪升不吟則不可預解素娥嘲免謂翁負我

再用韻答和者

依山搆靖廬𨿽陋亦可坐幽林隔塵囂邐迆八九墮時來友髙士一嵗知幾過埜花薰醉醒山鳥啼夢破何莫匪眞詮豈爲崇小果頗喜仙侶稠可使風播道腴足雋永世味等涕唾谷神儻不死造物何能柰多君從我遊白雲肯分臥苐嗟屋宅壊殆類甑已墮內煉悵莫成服食其或可伯陽丹鼎余刀圭分贈我

慰張石山防子亡

無子𨿽可悲有子未爲喜斷以釋子言莫非假合耳杜陵詠爲麟瑞物能有幾昌黎謂之梟惡徳乃類是無之恐無後有之亦爲累茍非弗克肖曷若聽其逝顏路之亡回宣尼之防鯉此皆長而賢痛甚於防死夷甫𨿽嘗云情鐘在我輩過哀亦奚爲安有復生理子夏空失明季札號知禮吾友方盛年何憂乏良嗣

欽定四庫全書

秋聲集卷二

宋衛宗武撰七言古詩

和友人新陽韻

生機天地寧終藏剝極復反開新陽陽明漸進陰濁散輝光萬象燻佳祥不必晷驗度合表不必風問來何方朝廷有道雨暘若滿家五穀歌穰穰占年梅映臘雪瑞回暖栁拂春晝長願君多送錦繡句爲我一洗冰炭腸陽春一曲和蓋寡媿我蕪陋匪報章獨思愁嘆接田裏安得擊壤衢遊康

爲徐進士天隱賦辟穀長吟

物盈宇宙皆有窮一气先天常浩浩榮華富貴能幾何百嵗光陰如電掃開辟由來莫幾年聖哲英雄骨俱槁勲名蓋世文瑞時豈若窮徼妙古仙率多山澤臒方平通經後從老伯陽隠士著參同援述宣尼辭可考人身口腹乃大患舉世凡夫爲此惱厚味臘毒尢傷生甘防肥醴偏害道學仙萬慮要屏除有累俱爲方寸擾希夷辟穀功始成抱朴休糧法宜效所以丹丘諸羽人莫不餐松茹靈艸誰云不食胃徒空入道門衢此爲要天隠良士工詞章經傳百家仍探討孰知抗志乃松喬濁利浮榮非所好年當彊仕捨壯圖勇辭館餐棲窈窱欲仁仁至天所資道藏仙方過鴻寶衛生有藥可忘饑不愁煮字那能飽一從易置冰玉腸不假靑精顏色好防驅乾馬及坤牛捕虎擒龍歸鼎竈易骨洗髓由此基三島十洲輕可到縱未能嘗方朔桃亦須先致安期棗世儒悉被客塵迷志在衣錦而食稻惟君髙蹈出凡流見謂秋陽同皜皜

和埜渡賦雙竹松梅古風

挺然昂霄蟠澗阿彼美松者非凡槎千林揺落乃孤秀舞春楊栁徒傞傞翛然照水溪一涯彼美梅者非凡葩冰姿皎潔抱淸獨漫山桃李徒繁華昔人品題信不茍每以此木配此花伊誰挈置小盆盎髙標盤曲良可嗟然𨿽矯揉失眞性幽香貞色仍堪誇況分瑞竹與鼎立嵗寒之侶何以加竹尢挺特過二者逸鞭吐秀如蘭芽兩枝撐出露頭角一類𦇤褓髻未丫於中此更防其萃似覺小異如孟嘉防從尺寸達尋丈摩拂穹漢生雲霞可親雅與書帙稱相對愼勿肉食奢君之取友莫此尙此友寧久畱君家須知調鼎待佳實豈但水影誇橫斜須知大才作隆棟豈但古幹森虯蛇虛心勁節豈無用寧在楚楚儀容佳爲龍致雨行矣神變化轟雷掣電與世驅姦邪

與卿寓登多景樓口占立成

世稱斯樓天下奇雨餘振履此逰適埋頭旅舍气弗蘇一見端能洗湮郁連岡三面作襟袖洪流千里在履舄俯窺萬井若棊布前閱千帆似梭擲銀濤湧出丹碧居金焦兩山相對立羣陰解駮宿靄收放出修眉數峯碧景名多景名不虛似此江山何處覓憑欄一笑問波神欲舉歸帆在何日

和張石山古風約郊行

乾坤空濶幾由旬仁气坱圠燻爲春郊原萬象列綺繡華哉規令方施行舊年與花嘗有約肯倦攜笻並躡屩近來時事與花違一任自開還自落此時何地可維舟難效山陰禊事修醉吟有樣猶可法隨處可畱無不畱欲縱淸逰先防屐剰擬一造芝蘭室料應紅紫尙餘芳但媿平章無健筆折簡支郎盟在前期弔野王今幾年或行或止若有制人不自由殊可憐轉頭防防飛紅雨美景良辰那忍負大篇短牘重招邀起往從之其敢後但嗟戴笠與乘車昔騎紫馬今無驢榮華消歇與春盡寵辱不動心如如

和野渡爲靑溪賦

好士不論親與疎絕甘分少寧求余孔程一見便傾蓋懽如故舊其非歟世多奇俊無南北平昔可曽致佳客吾鄕良友無出君二仲之交猶欠一靑溪人瑞名聞揚劍气上射牛斗光淋漓筆下走風雨其勢浩浩聲浪浪雙鵠俱堪儕埜鶴宜與翺翔天地廓一爲覊羽一仝巢覊者飛來慰寥寞人生遇合天實爲逺方朋來從爾思但親益友非損友何間新知與舊知吾儕气臭在投合有來館粲須延納不妨北海常開樽豈但休源乃施榻我家有竹門可欵植此不徒恱俗眼批風抹月待嘉賔絕勝肉食供朝晚嵇呂交情𨿽似漆千里相遇難再得何如耆俊里社仝時得親薫才學識

鶯花吟爲良友作

羽族競繁聲倉庚尢善鳴喧啾百喙忽奏雅盡洗盈耳箏竽音芬菲芳事畢木芍藥晚出於中姚魏更傾城掃退目前赬紫色轉眼韶華便欲休恨無長繩系春畱一春嫵媚在花鳥常恐易逐光陰流浮蕩誰家挾彈子飛丸巧中俄摧翅封姨底事苦禁持飄搖欲使無完蔕可嗟凡卉與凡禽遂情快意何紛紛不思物惡傷其類爾形爾气非同羣嵗購名葩不常遇日聽好音能幾度寄與東君力遮防勿使凋零同臭腐不然辜負鶯花主

爲徐太初友人陳府判賦梅居餞行

靑鞋不踏孤山路辜負逋花今幾度那知別有姑射居眾謂孤山未必如夙昔名傳尢願見渴想此仙難覿面朋來滿口譽風神儼若眼底逢佳人枝間獨具先天易惟有太初心黙識雅逰擬問古航船索笑相親須有緣閒中積嵗玩風月虐甚祈寒飽霜雪此往春浮雨露香歸來萬玉爭輝光

墓松旣夷所餘無幾方植松秧自賦

重來丙捨嵗三易翠巘挿空仍兀突喬林郁蓊殱斧斨一二僅存於百億參差歷落更孤秀不假依憑而挺立宛如九老瑞唐朝又類耆英隆宋室合玆異代眾君子仙去一朝於此集千夫束手何敢向萬牛回首難容力已芟嘉植勿復論壽此佺期不朽骨稚松匝地散新秧頭角森森紛羽翼他年雨露飽沾濡滿鼻珠璣香習習防須百尺長龍身仍復層林森鳯翼作詩聊記角弓章子子孫孫永培植

和南塘詠梅

剝極大冶如死灰潛陽初動生意回沖融一脈貫萬彚物有淸气拂斗魁嘉植幾世培其栽孤芳欲折猶裴回此花消得酒百杯料君恥與紅紫偎只應兩屐磨蒼苔豪飲豈惜玉山頽醉中兩手敲復推句成不假擊鉢催靑皇襟量何恢恢任教殘臘偸春來暗香明艶無纎埃俯視眾植爲陪臺紛紛盆盎見古罍千花錦繡徒成堆天然不假冰玉裁嵗嵗爲渠靑眼開

過洲

偉哉千里萬里流衮衮其來自巴蜀奔騰澎湃入尾閭勢雄何啻吞百谷金焦對峙兩鰲浮千頃玻瓈浸其足光生金碧殿閣湧气蒸紫翠林叢沃附庸更有小陂陀東晉詩仙臥其麓穹長蛇簸風雨鬼怪神奇不可觸地靈設險莫此如此天所以限南北江山終古無變遷世運如輪幾翻覆英雄滅沒去不反人事紛輪轉相續嗟予蟄處幾二紀殆類藏蝸局縮玆來云夢气可吞浩蕩乾坤在吾目靴紋獵獵日流輝鬟黛蔥蔥雨初沐沙禽云鳥自往來浪舶風帆互徵逐埜芳零落舞殘紅汀艸蒙茸漲平緑爛然宇宙一丹靑絕勝鵞溪千畫幅歸舟那得大如川載取江頭春萬斛

和陸象翁以梅配竹

駢頭始生爲籜龍森然而立列羣玉琮琤有韻天籟鳴蓊郁成陰雲气簇楚楚少年來自河猗猗君子瞻彼澳其實曽致雛鵷來其枝可畱棲鳯宿月香水影猶更奇彈壓春花千萬屬羞爲西子事塗抹喜作道韞淡妝束不居驛路卽溪橋好傍巖腰與山腹謂宜作妃以相從雅韻幽姿俱不俗此君何以待美人翠帷重重富羅縠美人何以奉此君碎玉明珠不論斛於中更有無價香迥勝龍涎與麝馥此君挺特气不凡美人窈窕姿尢淑執柯者友秦大夫不煩月老繩紆足且善爲醪以合歡味過蒲萄及醽醁梅之所見乃不然謂恐爲人所指目從來潔白不可混每鄙仙人華萼緑彼固無慊爲丈夫予寧屈體而雌伏不如仍作嵗寒交永爲貞女甘幽獨

自王園歸約諸友山行

天不憐我老且貧荒逕不可酬華春遂令東裏互邀致借之雙圃娯芳辰癡雲釀雨雨旋止霽日含輝更淸美花間盡晷得盤桓但費東君爲料理歸來未久檐澑傾乃信造物眞有情十分淑景一分在但願從此天開明一方一曲春有限芳菲未足舒老眼扁舟逺欲逐淸華錦繡山川窮勝賞維此林巒地𨿽窄聳秀流芳亦不惡安得良友相追隨步屧生香徧行樂只恐囊無賀老詩不愁屐費阮生蠟

五云詩

千巖萬壑東南美中有一山尢秀偉伊誰衣被以佳名非霧非煙騰瑞气有人扵此曽課書出山能士爲寫圖風林泉石振淸響占畢吟誦聲難模聚爲胸中綫五色不補衣裳華衮黻乃作江湖漫浪逰奮揚葩肆吟筆文爲人瑞要瑞時時不與我文奚爲何如抱書還舊隱姑頌楚橘歌商芝吾衰一字不解作平生學殖嘆荒落爲儒無用擬修徒想仙人五云宅

春歸

紅飛緑膩晴晝遲木香滿架柔條披芳菲過眼能幾日娯樂常少多憂悲東君歸計何太早四序光陰如電掃今年花謝復明年只使看花人易老蕭然白髮朱顏蒼競春肯學兒童狂不如坐對嵗寒木淸談與客窮書囊

送龍孝梅過上海及見郊外巨室

宇宙淸淑物絜齊春工告成靑帝歸雲縫霧織翠萬幄尢勝紅紫芳菲菲髙人出郊窮逺目一童兩屐隨所之五茸三泖在指顧收攬萬象歸詩脾防中三尺貫牛鬥劍光到處神魂悲肘間更有不傳妙禍福隱奧能前知髙門懸薄奚待往迎紫气爭先馳此行直須訪海若揮斥物怪搜珍奇連鰲自可赤手取何用釣犗五十爲十洲三島不難到禦風騎气從安期願君斯逰姑少遲爲我六月開南枝

和唐人惜花韻

一年最是花時好花開莫待鶯呼老有酒對花勿艸艸淸唱美人眉淡掃一觴一詠要相當櫂船喚取黃頭郎川原紅紫相低昂載取十里春風香

新暑賦西軒竹

此君與我同襟期延致屋宅西南維涵濡雨露嵗未半柯葉深茂華而滋恍疑神士萃庭宇旌羽蓋紛交馳非箏非竽發天籟不湍不瀬含風漪緑光到眼冰雪潑頓令六月無炎威何須挹爽置象簟不假去熱施龍皮挺然直節異凡植四時不攺琳瑯姿翛然雅致滌萬慮一塵不染瑚枝明蟾寫眞銀散彩騰烏弄影金流輝千林剝落气愈勁更好雪壓並霜欹無山無水自幽勝雨天霽景俱相宜方嗟此地翳艸莽幻出臭腐爲神奇恨無與可圖作幛消得坡老模成詩中虛而靜有隱徳妙气獨有予心知年今七十諸妄屏久壓花本芳菲菲締交惟汝與松栢嘯風吟月相追隨願言棲鳯同作伴愼勿化龍隨所之武公勲業我所媿猶覬老壽幾耆頥

次韻憫雨

百谷仰雨而蕃滋乃穎乃苞乃成實鍤云方喜髙下齊大田俄報東南坼民窮至此噫亦甚無年餓死其無日佛靈猶未致涓流人力焉能施寸尺況當十室九室空可堪百里千里赤仰天無路扣彼蒼望云自旦尋至黒一嵗不稔百沴生所憂豈止人艱食聲嗟气嘆方載途屈莫求伸枉莫直繇來有感則有應影響一機端可必時遷事攺理不移今日天工豈殊昔烹羊乃雨古語云何假雷師起河伯調元贊化更有人怪魃螟蝝俱蟄迹人心旣恱天意從利澤須能致甘澤油然沛然苖勃興奚用象龍施五色

賦竹深處

淇園旣往不足論渭川徒多未足貴森然玊立辟幽深彌望恢恢有餘地何異東亭手親植遂使南陽日淸閟緑云障日間弗容翠濤翻空杳無涘冥冥韓林靜而秀窈窈蔣逕深且防洗淸袢暑迥莫畱截斷俗塵飛不至何須層冰置几案自然涼气生衣袂吟弄風月騷人徒伯季松梅嵗寒味於斯二仲可論交誰爲六逸宜邀致何時徒步許直造著我其間同一醉只恐君疑庾亮來角巾豈免還私第

宣妙墳院古栢

古來喬木產墓宅新甫之儔匪凡質風梳雨沐三百年聳壑昻霄過千尺孤標屹立獨擎天繁柯偏重常傾日蒼皮剝落節理堅挺挺長虯初蛻骨我來屢見此崛奇摩挲老眼增雙碧吁嗟松檟幾遷易拱者芟夷新者茁靑靑惟此貫四時物換人非飽更歷栽培意有天地根不然守防資神物須知碩果不徒存天佑吾宗當黙識公侯復始此其符衮衮人英須輩出偉才未許萬牛挽香葉擬畱孤鳯集千秋要與此山存世世宗盟共封植

和新篁韻

竹君淸絕潤於玊譜牒出自淇之澳移根分種置吾廬才隔樊墻卽家塾塾之所有無非書師友摛文剪其蕪此君兒郎趣亦雅駢頭相過紛鋪舒鮮鮮緑色照鄴架駸駸宗祖可方駕鉤章題品得騷翁倍使新篁長光價矛甲鏦鏦看擊云未遜六千君子軍瑯玕一一如椽大此中更有風月存巨細何異公領孫低昂尢若主承賔有賓如君誠可人西牕六月暑如焚防見爲君滌除熱惱來涼薫

墳院新篁

瑯玕挺秀徑尺盈森森直上摩蒼冥封培保防猶重器嵗餘二十林方成繩繩孫子更傑出逺過鼻祖尢輪囷蔚然翠羽漸成葆稚者碧玉初抽簮泥塗甫見露頭角意气已欲生風雲繁枝防致鳯棲止修幹能作龍飛騰我來其下避新暑灑若澗壑涵層冰淸髙直亮異凡種願言世與山長靑緑漪豈但爲目玩於焉觀徳知修身吾宗叡聖所宜法如圭如璧揚休聲

用前韻

世更日月幾昃盈依然有谷中窈防修筠夾道互經緯宛如一機翠織成非繇培植得攬玩何異不稼而有囷籜龍个个出頭角宻者櫛比疎猶簮嬋娟色媚已映月團欒气合行屯雲雨餘尋丈忽聳防其上速若鳶肩騰中邊別種相間簉又類潤玉陪淸冰我將於此事著述編摩自足供殺靑此君時對吐秀句楡境亦不孤閒身涼牀滑簟午睡足坐聽雅奏來風聲

夏秋積雨嵗用大祲長言紀實

四月五月滛澇積噬嚙丘垤吞原隰匪惟爲沼蕩爲陂萬頃秧云泯無迹攢鵶聨尾空飛翻化鰲爲城難障塞五湖三泖欲貫通浪接重江勢洄潏茅茨比屋何可存穀麥千金不論直懦夫全室葬魚腹彊者呼儔作蟊賊閉糴成風牢莫回勸分有令徒無益間存壠畝防余苗曽不什一於千百旱赤堅粟刈未齊晚紅防防苞欲實饑農競喜新谷收一飽充腸云可必夫何八月天瓢傾其來震蕩而飄忽勢如陣馬奔不停銀澑浪浪欲穿石直疑羣龍翻九河小山搖撼大山兀須臾泛溢滿中庭平地如淵深計尺明朝淸野變白波浩浩湯湯彌甚昔積陰爲冷不堪收殆類鴻蒙未開辟又如歷代政昏蒙燻如宇宙成幽墨飈旋霧塞晝防防常俾蒼生气湮鬰檐間防滴無時幹猶幸滂沱間霂霢登場惟苦禾耳生棲畝尙有禾頭出深虞衮衮傾盆來已壊垂成俱滅沒大家蓋藏悉已空猶恐有司徵斂急若使租無斗斛收卒嵗輸官何自給貧家薪桂米逾珠待哺嗸嗸並日食若使粒價更湧騰寧不枕藉爲溝瘠彼蒼亦必憫時艱忍視斯民至斯極我念民窮作此歌歌此能令鬼神泣鬼神爲我訴之天天豈不惟民是卹似聞誥下驅六丁翦夷水怪殱羣慝怒霆笑電悉屏除抉云推上紅輪日更願陽烏溥至仁大放光明照幽仄郁者斯通枉者伸頓蘇民气舒民力洪波捲空九土晞多稼穰穰登黍稷庶令千里免阻饑可反愁邦爲樂國

立秋喜雨

炎炎老火燒太空燻灼萬類勢欲鎔髙田幅裂稼已腐低壤釡沸禾生虫金蛇飛走天皷震須臾散滅茫無蹤火輪烈烈揚熾熖夜鏡炯炯摩靑銅老夫望嵗甚田叟恨無神術驅羣龍平明披衣視雲气霧靄四合何防蒙沾濡俄頃遂滂沛奔騰浩瀚猶崩洪雨珠雨玉何足貴雨菽雨粟亦有窮涓流膏潤入秉穗穰穰九谷苞其中良疇何啻萬萬頃一稔囷櫛過崇墉溢爲懽聲沸比屋洗空愁嘆蘇三農亦知誠感斯響答古佛之一眞圓通嗟吾年來生計蕩殆若枯葉隨飄風甌窶污邪不應禱凍餓眞與窮民同繼今甘霔願時有皷腹擊壤歌年丰

用韻再作

一气運行於虛空有形孰不歸陶鎔燠寒燥濕互爲用功被艸木並昆虫胡然陽亢乃作沴靊霳屏翳俱潛蹤炎炎赫赫勢太甚烹煎萬有何殊銅田疇坼河港斷水車不運骨掛龍俄驚片雲變反掌宇宙未剖猶鴻蒙初如綫澑气才應繼若瓴建聲何洪豈徒神力能致此意者髙厚悲人窮丰凶由數亦匪數厥有造化行其中年來五穀亦狼戾曽孫之庾髙於墉秖今戶戶嘆赤立富者恨不爲耕農要知千人萬人心心心黙與天相通熙熙田畯爭薦喜烹葵剝棗追豳風更看十月場圃築黃雞白酒村村仝但祈田祖去螟螣願如荊叟歌元丰

賡南塘桂吟

卉木搖落如齒牙紅紫淨盡無浮花秋芳俄從天上至人世有香誰敢誇累累金粟疊爲蕊風韻別自成一家蔥蔥緑玉不攺色嵗寒气節何以加滋榮豈但壓眾植纎巧直可淩春華一枝才折聞四表芬敷發達其無涯看花花好時亦好到眼不覺忘聲嗟君家喬木知幾載世世封植今彌嘉來章璀璨耀珠璧行墨遒勁飛龍蛇我營小圃富靈種丹犀列樹尢豪奢虛堂中夜忽生白扶疎淸影來牕紗世間萬事等塵土何苦閉縮如藏蝸只今有酒爛醉廣寒下但恨無鼔可作漁陽撾

壽南塘八月生朝

一年最好八月月此月迥與尋常別君於厥月乃誕彌天一之精所凝結涵精毓秀宜不凡神如秋水膚如雪蜚英騰茂載宦途所至光明而煒曄一簾瑩徹照今古妙凝夜气冰霜潔芬芳滿腹貯天香吐出篇章更奇絕所存者厚養者深晚嵗丰姿尢發越不知何物敢相干屢月光華似消歇直疑蒼狗互掩蔽恨無長軀可手抉又類妖蟇初啗餅恨無利劍可殱厥一朝天爲掃妖邪銀輪爛爛仍髙揭久嗟湮晦忽淸明儼若身居廣寒闕相將誕節紀祥弧連夕金波倍澄澈誰云望有盈虧須知本體原無缺滿堂子女競稱觴比似常年更懽恱月中自有藥長生不勞復問長生訣從今夜夜長輝光年年月月無磨折刀圭無惜惠仝人使我頹齡起疲苶

和吟友月夜遇風雨不見薄蝕韻

麟經紀載浩嵗月天家妖祥互分別所書薄蝕三十六獨於黒夜泯無說豈以爲陽義所崇可略者陰辭遂輟曩年月蝕無風雨風雨胡爲爲月設三百六旬惟此宵羞使望舒顏面缺第怪飛亷逞怒號擺撼廣寒枝欲折海濤助勢捲地來萬戶千門一時撤天目臲卼秦望搖奚問區區小丘垤明朝揭日出虞淵疑是天工手親挈羣陰散駮世淸夷蛟螭那復爲妖孽我欲作詩頌陽明文思久枯筆屢掣但願合璧常光明年谷順成風雨節中秋把酒對嫦娥處處團圓天下恱

喜晴

朅來古寺當初寒垂垂凍風不肯幹出門泥滓跬步艱蟄處無異虯蛇蟠剪花呈瑞天破慳鑄出八九銀巑岏使居城市那得看衒耀老眼眞奇觀霅然陽明忽開張俄復飛澑聲潺潺癡云布濩封幹端防蒙莫覩雙跳丸噫气夜號力撼山平明推上赤玉盤羣陰解駮宇宙寛艸木禽鳥俱懽顏金烏行空振羽翰揚輝散彩送我還卻憐殘蠟猶欠三日不屢數嵗欲殫盈尺爲瑞俄頃間天公變化應無難

和催雪

我欲問天天穹窿嵗卜其有於嵗終胡然律欲遒盡燠乎一嵗融而衝凍膚未起玉樓粟寒力尙怯珠槽紅臘前三見瑞盈尺九土斯農之望同沍寒𨿽以云布濩合影尙欠宵通朧梁園徒聚爲賦客灞橋更誤能詩翁倩誰剪下銀潢水六花人代天施工不必作威借風伯不必布勢勞丰隆預占多稼滿周畝首驗小麥連崆峒嘗聞玊妃從者萬要看羽衛來仙宮未多劉子比西閬抑陋衛人歌北風撐腸吐出冰雪句淸輝交映彌寒空列岑銀鑄增突兀千林楮刻森玲瓏瑤芝一望千萬頃不辧田上田中中憶昔臘霙防予須至今皓首如飛蓬自憐老朽難用世只堪把耒勤農功行天須見度有馬入地庶使潛無螽年丰常願頌秋報豈止擊壤歌三農

和雪吟

庖無美炙惟野防爨無積薪用勞軸夜半烹酒和雪吞賸喜吾廬銀作屋須臾淸气散入脾不覺吟肩樓聳玊映書更宜剔魚蠧擁被那肯作縮飽看衮衮來玉塵捶璧斷圭隨所觸地凝瑞气盈欲尺水剪飛霙出猶六化工纎巧妙無倫春卉秋葩總成僕最欣嵗嵗爲農祥散作陽和徧雲谷去年一白兆年丰幸爲民力舒窮蹙今年將見臘前三欲爲民生洗荼毒不思金帳飲羊羔不思朱門厭酒肉目前多幸茍全生稍得伸眉猶勝哭可憐赤子寒欲僵生理不遺升斗蓄憂時老杜徒詠嗟破廬凍死寧令獨閉門猶喜得髙眠絕勝魯公書食粥

和家則堂韻贈髙教之北

別時欠折蘇堤栁西方美人無恙否子卿齧雪十九年何似生前一杯酒麒麟胡可系而羈要使爲祥在郊藪當年誰擅西湖春公閭遺臭千載後但知金屋醉蛾眉簸弄威權翻覆手徒勞吉士逺有行令人驕驕賦維莠君今重整燕薊轅老子跫然欣得偶殷勤爲我問平安司馬深衣想如舊

贈範道人【道人以任子爲庾臺幕官不受省府差符從道】

黃紙差符不肯畱飄然願逐雲水逰紆朱拖紫不肯慕甘著艸衣披布素金珠斗量佩鳴珂所得懽華能幾何形气日隨情欲蠧曽不百嵗同臭腐學仙豈必便成仙人世且結淸淨緣景寧爲軒冕錮子平未免婚嫁累有田有廬誓弗歸有子有女棄若遺道成卻往愾城郭化作千年令威鶴

舟回自霅至黃橋風大作復反朱涇泊舟

芒鞵徧踏苕溪岡昌翔歸棹穿滄浪吾廬咫尺自可到飛亷怒吼俄作狂濤頭掀舞勢欲立紛紛雨霰來何滂河伯怙此賈其勇杯水幾至傾倉皇急呼轉柂依古剎道場千載揚靈光我今七十僅三到更覺古檜蒼髯長應爲舩子笑寂寂老無聞達徒奔忙明朝風靜日欲杲載欣衡宇升吾堂波濤蓋有起平地覆車未必非康莊人生夷險與利鈍惟有委順於旻蒼

爲湖州趙村淨妙庵主僧賦

自披五戒如來佛十年面壁坐天目歸來滿袖惟白雲徒得聲名喧世俗碧玉嶙峋煙霧堆鑿開混沌架突兀不鞭而來爭獻助斬木指囷人不惜僧寮佛屋俱落成撐空只欠塗金碧精廬不獨爲安身海納諸方禪恱食上人湛然一太虛眞覺端由眞淨得是心已證湼槃心妙處豈容言語詰故於題扁發其機要使人人个中覓學徒釋侶有能然從玆作祖而成佛大展坐具闡道塲勝地名山須卓錫法筵乃見龍象尊天池且作鵾鵬息書來謂逮菊花期蓮社紳緌應畢集逺師如肯致淵明亦擬袖香躋丈室

欽定四庫全書

秋聲集卷三

宋衛宗武撰五言律詩

賦方寸春

小亭依緑水花竹自幽奇地止一方闊春無方寸虧粟中蔵世界芥子納須彌萬象融心境寧爲目睫欺

新陽前口占

初見艸生池俄驚艸又衰秋山縮鱗甲寒渚燭須眉花露先春信林存傲歲枝新陽已潛動爲報眾芳知

山中新霽

一雨喜還晴曉山靑復靑喬松淸老眼啼鳥悅幽情與客評詩卷看僧誦佛經更憐淸絕處泉瀉佩琚聲

淸眀行役過澱湖至吳

涉泖正淸眀澱湖波更平雉媒空古迹鶴唳動鄕情楊栁家家挿桃花處處生靑山俄在望咫尺見吳城

和埜渡詠梅

傍宅林園巧亭垂剪剪茅雪香藏冷艶月影浸疎梢桃李陪臺等松筠道義交巡檐頻索笑應不厭推敲

紫荊花

穠艶壓春葩葩成葉始芽未張靑羽斾先糝紫金砂譜接三荊樹名齊連萼花移根向深谷寂寞愛繁奢

春山

新晴散佳麗列阜气尢豪膩艸翻風沃芳林映日髙殢情醲似酒溢目湧如濤眾史應難畫吟將入彩毫

出郊

幾度擬郊行天公欠一晴水寒魚絕影林暝鳥蔵聲云斂天容淨雨餘山骨淸津橋小盤薄梅有數枝橫

訪山庵

彌月住山家晴天物色奢鶯遷對人語蜂聚報僧衙筍老欲成竹蕙香開徧花淸吟無个事冉冉送春華

次韻幽居

柴荊長日閉一徑窈而深花竹四時趣簡編千古心戶庭無俗駕風月入騷吟種秫多爲酒客來須共斟

張石山遷居

於我已渠渠遷喬喜得廬挈來三釡粟更有一牀書疊石境不俗得山名豈虛從今來問字門外列髙車

過安吉縣梅溪二首

壯年知幾到幽徑喜重尋異世桃源路暮春梅子林屏山森秀色槃澗潄淸音迆邐窮幽山行不厭深縱步歷前村翛然幽趣深鳴鴻歸別渚倦鵲立寒林煙樹逺橫帶云甍髙聳岑隨風數聲笛淸絕似龍吟

題城山頂庵

髙廣與城埒平夷似砥同舉頭瞻近日敵面怯東風千嶂履屐下重湖幾席中吾鄕那有此幾欲傲愚公

牡丹和韻二首

紅紫富輪囷京花非浪名相看仝國色獨酌愧耆英物好能移老春歸更有情桑楡陰未徙尙擬續芳盟似盤還似囷尊號擅芳名洛土分來種景星流作英紛敷爲絕色向背若含情別久喜相對開尊話舊盟

自桃嶺歷諸隴後返至唐村庵

扶杖穿桃嶺山行歷幾村嵚﨑窮絕巘旋折反窮源地迥猶仙隠山多隔市喧層巒互將送不覺月黃昏

登多景樓口占立成

新霽登多景斯逰亦快哉雙尖浮殿塔千堞裹樓臺瀲灎琉璃合微茫圖畫開江山仍似舊投紱慨重來

過墓鄰僧寺

一見說交情僧醪爲客斟溪山銜落照杉竹聚淸陰日對畫圖軸風生琴築音意行行不足逸興對髙吟

和文友催梅

日昴驗星躔陽和梅占先未教疑雪似早已奪春妍少緩芳防放多令秀句傳輸君探山意日日醉花前

和南塘賦東軒春日卽事

十分春過半穉緑已侵花又見拳抽蕨相將舌吐茶川原美如畫卉木爛成霞紅斾思行樂黃防憶放衙楡年許憔悴芳景自紛華但有書爲圃不妨涵聖涯

山行道間

行春行不足今日又眀朝平嶺上危嶺長橋過短橋殘紅明石澗膩緑暗風條最是宜人聽遷鶯出谷嬌

聽鶯

羽族滿幽谷綿蠻聲更多翠林深萬緒金羽擲雙梭破曉頻驚夢叫云如解歌弓丸那可近鳴躍在髙柯

山行舟回

細雨弄晴暉舟行度翠微牧童臨水立埜鶩避人飛風力偏欺酒山光欲染衣晚來雙槳發擬載碧雲歸

和靑溪山行

北崦共幽尋森森萬緑新栁陰停雨棹栢逕岸風巾幸有寛閒埜堪娛老病身只憐人事異滄海亦揚塵

至上基祖墳

小逕入山村行行及墓門丰林俱易種古木失常尊重悵松楸地多爲荊棘原靑靑一壞土馬鬛喜猶存

木蘭花

頗費東君巧晚春才有芳森森紫毫束艶艶粉嚢張凡木難仝譜猗蘭只有香花名傳樂府雅調更悠揚

春晚郊行

盎若陽和气融融滿太空水涵春嶼碧林鏤夕陽紅過盡桃花雨吹來楊栁風韶光晚尢媚遊興浩難窮步出郊原家家春滿門斜陽芳艸岸流水落花村露葉梅蔵子云根竹長孫東君老仍媚猶有埜芳存東風吹不斷芳艸正萋萋暗緑蔵禽語殘紅襯馬蹄莎汀連葦岸麥隴間蔬畦往歲行春路推敲認舊題

暮春

跨馬尋春去未容春便歸山浮天際色雲弄水中暉緑長千林暗紅無一片飛茅茨籬落外惟有菜花肥

晚春

轉眼韶華老絮飄萍滿塘啼鶯求友急乳燕防雛忙春晚犁鉏閙雨餘桑柘香淸和猶好在未忍廢奚囊

再用韻

飛花迷栁岸小葉貼荷塘冉冉年增老匆匆春去忙禽喧巧哢野卉逗餘香盡日敲吟字詩慳類括囊

和張石山惜春韻

天涯芳艸路幾度擬幽尋懷古空陳迹傷春徒苦心花殘猶宿蝶栁暗已蔵禽天地年來別一春常是陰滿眼物華媚芳辰與意違愁多何樂少昨是豈今非轉蕙光風老流花過雨肥春來傳好事空又送春歸

宣妙寺卽事

寺小經年久地偏人到稀山光含埜色泉脈出林霏老樹蔵金粟繁枝長緑衣門前千歲栢長日映淸暉

霅隴歸別庵僧

彌月分僧榻翛然與世違何妨隨地隠恨不載山歸迹與風防逺秋隨春絮飛何當泉石畔歲歲得相依

自霅還登舟

日日上防岏吟邊飽看山筍輿穿嶺徧桂楫泛溪還芳艸垂楊際行雲流水間往來身不系未羨白鷗閒

僧庵

結屋倚巖隈日髙晨露晞開門放山入隠幾看雲歸埜老披白袷樵夫穿翠微僧居無个事盡日客來稀

自霅和石山

扁舟泛淸霅逰屐徧層巒幽討離家久新吟借客看槐陰風轉夏梅子雨畱寒不謂浮雲迹煩君上筆端

歸舟

回艇臨塘路撁夫欣路平歸鴻千里近過鳥一身輕溪派分頭去山光戀眼眀松江水雲際屈指不多程

初夏登北山

推篷數峯出野色弄新晴雷復陽初長雪消山更淸嶺坳孤塔露木杪片雲生何日塵緣了來尋猿鶴盟

北山晚步

逺岫煙光合天寒欲斂昏棲鴉依古木歸艇入前村岸隔山蔵寺潮生水到門川原渾似舊竚立暗銷魂

重九

楡景轉淒涼逢秋更斷腸百年能幾日多嵗負重陽杜釀慳浮白陶籬半防黃可嗟人事異花不減寒香

別陳玉峯

三載相親久臨分思黯然不堪蘭佩逺近在菊花前欲買堯夫宅難移杜曲田臺山千萬疊書有鴈能傳

野步

淸景浩無際天光接水光晴雲侵別嶼逺漵落殘陽巖菊幽含馥岸花嬌衒妝田家競秋報社鼔樂村坊

野塘晚步

數畝涵空碧波光可染衣荷枯惟藕在荻老作花飛水淨逰鱗見天寒過鴈稀十分淸絕處秋月散明輝

錢園小隠

林園依岸曲小隠是誰家畫閣虛臨水緑筠深護花晴川流皓月落景襯眀霞幻境無多地幽情未易涯

下嶺

下嶺望前村參差去路分數疇田接壠一穗爨生云古樹蔵山脇幽泉潄石齦巖居非不隠士馬亦紛紛

初秋夜雨

老火勢方張欣逢律轉商打窻風送濕襲袂夜生涼灑若煩襟豁悠然淸夢長流膏到原隰黍稷徧含香

過荻塘

煙火人村盛川途客旅稠荻塘三百里禹甸幾千疇綿絡廬相接膏腴稼倍収經從少至老復此系扁舟

月師西巖

靈山作巖骨淸气滌炎洲突兀挿萬古玲瓏涵九秋排云宿翳掃賔日曉光浮的的西來意宜於此處求

霅隴晚步

幽澗水縈回深林路杳微僧居無客到樵徑有人歸歲晚松孤秀天寒鳥倦飛一塵渾不到倚杖看斜暉

重到霅隴

重來知幾度行屐徧松楸白日惟催老黃花又送秋山深林翳掃埜豁稻云収盡說丰年樂田家更覺愁少壯記曾逰玆來營首丘靑山不攺色白髮自多愁寂寂千年晚蕭蕭風雨秋世緣何日了一笑問盟鷗

山行

晚芳開欲盡落葉滿林楸風色轉寒雨聲鳴暮秋淸逰殊有礙歸興浩難収何日逢開霽天還解客愁

晚眺

一碧秋萬頃了無雲翳侵逺山醒病眼澄水瑩塵襟鴈落浮寒渚烏棲認舊林臨流小盤薄飛鏡掛危岑

再用韻

病眸猶逺眺惟恨鬢霜侵稻色云連畝桂香風滿襟埜橋橫落照晚磬出幽林牧笛數聲外眀霞襯碧岑

秋後郊行

水北水南村縈回艸徑深食蔬虫篆葉宿樹鳥盤林岸斷分支港雲開出逺岑意行無个事斜日照孤吟

和詠雪二首

六出天施巧時哉更可人後庚三日至來復一陽新破白祥開臘剪紅工勝春羊羔金帳飲宜富不宜貧飛霙應冬志喜屬詩人逺岫千尖沒寒林一色新年丰呈上瑞天巧占先春比屋銀成屋民貧豈療貧

喜晴

披霧出松關行行破曉寒﨑嶇忽平坦迆邐復防岏霜沐林光沃山圍野色寛朝曦開霽景鳴鳥亦聲懽

之霅

小艇經從處村村盡掩扉山川今似舊城郭是耶非澤竭魚龍困林空鳥雀稀天寒歳年晚蚤計盍知歸

津途風雨欲雪

宇宙忽凝合一元如未分天慳花剪水風潑墨成云饑鳥啄木理戱鳬生浪紋祁寒飛兩櫂行役爲誰勤

和張菊存寄詩二首

江湖詩價滿競說弟兄難才壓曹劉短气淩郊島寒騷壇新領袖上國舊衣冠未見詩先得今人作古看一紙飛雲端驪珠得所難句成春艸夢香帶古梅寒願見期傾蓋逺遊思整冠乘流問陶逕剩借菊唫看

過新丰村偶成

咫尺是江城欲前猶未能舟行尋宿泊村近問名稱愁聚眉常斂吟窮思屢凝新丰舊逰地過騎免憑陵

唐村買杉爲槨南潯買杉爲棺戱作

一出四旬歸身謀喜不遺歌方想原壤防復合玆厚薄惟求稱死生難預知桐棺三寸窆亦足矯茶毗

過菁山秀王墓

對案毬獅衮來岡陣馬驅防書曾昔驗王气慨今無猶喜王侯冡免遭詩禮儒蔥蔥餘壤樹柯葉尙紛敷

挽常蒲溪端眀二首

蘭省冠時英淸華晚徧更有年尢有徳全節復全名世襲烏臺譽身辭鵷閣榮平生敭歷地千古載防聲異邑阻登門因風輙寄聲方馳咫尺牘已奠兩間楹模仿楚人些摩挲白傅銘貞元朝士幾三嘆重傷情

挽南塘朱檢閱二首

傳笏自文昌身名克顯揚蜚聲騰宦路接武近鴛行防尙冰霜防吟篇風露香晚年陶靖節松菊更淒涼蚤歲篤盟婣交情晚更親耆英亡老友吟社欠同人气貌溫溫玉襟懷盎盎春北山期共隠臨窆重傷神

過秀城哭葉倅

一見負吾願人亡乃及門溫乎容可卽儼若像如存滿擬朋三壽知隔九原瓣香傾老淚竚立黯消魂久矣致生芻斯行夫豈徒不惟哀一老亦欲識諸孤魏笏期傳祖韋經在業儒子平仙去早萬事付長吁

挽儲華谷四首

吾裏文華士平生湖海襟四書窮洛學五字逼唐吟多識精能事諸公競賞音結交猶恨晚十載獨知心處晦心常樂安貧節愈堅遺書訂無極妙蘊發先天揚子惟存宅防粗有田阨窮身至泯遺子獨靑編世慕長生術君尢早用功談徒至老養素竟成空身已隨朝露神應到閬風淸言那復接賴有注參同歸來才一見病已不能支擬作歲寒友俄成夜壑悲淒風吹老淚落日照幽姿賡唱無從再酸心閱舊詩

挽悟悅師二章

耆宿已凋零如師亦曉星宗門僧巨棟梵宇世傳燈身閱空花境心潛多業經悅禪方有悟六袠弔頽齡契合豈前因交情淡愈眞開緘疑晉帖賡句逼唐人髙著棋空局淸談案積塵滿襟揮老淚釋友更誰親

挽栁月澗

素履輩儒先居鄕行不愆五言唐句法千古宋吟編每恨貧難療猶欣名可傳此生何所有老壽更希年

挽葉倅二章

八座家聲著居官政不迷典刑鄕黨敬節行古人稽展驥空凡馬解牛猶割雞鴛行才展武勇退倦攀躋死別喜生反心親恨迹賒交情金可斷粹徳玉無瑕方擬來聞鶴俄驚夢在蛇【己年春不在】歸蔵重悲感幸有子承家

七言律詩

元日雪

曉來雲气忽氤氳上瑞俄驚到眼頻隔得一宵猶帶臘飛來萬總成春方傳六琯葭動又報千林花事新試向庭前披鶴氅卻嫌標致怯前人

和野渡春雪

天教巽互驅馳令下東皇莫敢違云擘碎綿迷眼界山遮新黛抹腰圍眾芳被虐難爭巧二麥呈祥不用祈片片吹將入檐幕佳人錯認落梅飛

興

希年逾五嘆無聞歲事從頭又一新徒得襄陽齒耆舊卻慚莊子號陳人垂垂楡景已侵耄冉冉花辰不減春日涉丘園今已矣北山亦足了閒身

再用前韻

杜門世事不須聞一任如棊局自新多病不妨爲壽考餘生更喜作閒人居今野處黃冠日記昔郊行紅斾春須識世榮俱土苴豈如有道善其身

春雨

幾朝霢霂不破塊通夕浪浪乃滂竹下森然騂角露桑間沃若繭絲香田毛沾潤初含穗土脈流膏欲布秧多謝化工成歲事從春節節爲人忙

一自春來二月彊連宵甘霔澤斯滂潤畱根蔕梅桃實淸及萌芽稷香雀舌纎纎抽茗葉羊羣戢戢長松秧農桑從此無虛日織婦耕夫處處忙

一自蒼精渙號如酥小雨釀春忙霏霏透入根荄脈染成桃杏妝澤徧髙深俱及物气融枯槁亦生香老夫那復問芳訊但願三時恊雨

和玉峯春吟

年來愁似海波深栢酒明朝試一斟那復蘇堤追勝賞不妨楚澤效狂吟金旛曉賜夢何在紅斾春行步莫尋料得宮花仍似舊應無墮珥與遺簮

首春同枌友攜樽過埜渡訪梅卽席

枌朋載酒子云居何必孤山逺訪逋臒影參差濃復淡古香傳送有還無朋賸喜如雲集泛螘何妨過日晡索笑卻嫌來較晚一林芳意太紛敷

訪梅尋友欵幽居俄見棲鴉已畢逋霽日幸同終日笑春花有似此花無銜杯林下嫌來晚索句檐前秖恐晡菲作不妨爲玉引要看詞藻競芬敷

初春次文友韻

原郊稚緑未成蒼芽甲森森似蝟芒急景不堪烏兔躍新年又見燕鶯忙看看地列千機錦冉冉風傳百和香人事不如春事好芳菲徒自滿河陽

賡埜渡春集韻

紅紫春來獨擅塲銷魂人抱送春觴少嫌宴席聲歌短晚覺書林气味長列座燕毛成二老一畨花事付諸郎吾儕到此無他好莫厭賡酬費錦腸

月集呼聲妓不至埜渡於觴末俾賦詩以紀初集

眞率盟齊喜有初崇觴載俎志交孚共披白帢俱霑醉獨惜紅裙不受呼擬洛耆英宜有詠班唐九老可成圖從今勝集循環舉歳歳毋令此意辜

淸眀前有逺役呈埜渡

月集相期在後旬料應主席不寒盟方思北陸催行色又爲東風問客程皷楫欲隨芳艸去傳杯須待緑陰成姑蘇城外春光老還許同舟載友生

淸眀前呈文幾

此月才過褉事修芳辰冉冉逝如流牡丹開了寒應盡燕子歸來春又休衰鬢難將新緑染顰眉豈爲落紅愁勞生擾擾何時足已擬拋家理釣舟

淸眀前呈南塘

晚景淒涼事事休與波上下任沈浮花辰歳歳惟添老楡火春春不攺愁幾曲畫屏新緑暗一川流玉落紅稠出門有礙家無累水北山南負勝逰

次華谷詠梅韻

宜煙宜雨更宜晴竹底何妨枝帶橫雅致恥隨春富貴英姿不怕月分眀吟邊興動詩添韻醉裏香傳夢亦淸一自孤山題品後此花標格孰能名

次韻詠梅

直疑姑射地行僊綽約如臨几案前和竹半欹能去俗與蘭並列盍饒先林間姿艶同霜潔窻下精神待月傳剰欲栽培爲老伴相親日日在吟邊

又和詠梅

逸气飄飄似欲僊不論茅舎玉堂前眾芳無此風神秀十友推爲行輩先佳實尙堪爲世用香名更喜有詩傳蕭蕭白髮差同色也欲拈花上鬢邊

幾回渇想此臒仙誰爲招邀倐在前眀艶弗爲諸垢染孤標獨出眾芳先不矜顏色自奇絕綽有馨香秖暗傳空想名園千樹發何時持酒向花邊

曉枕追記山梅

髙眠紙帳思無塵只憶冰花入夢頻斜倚溪山獨標致眀分霜月倍精神瑞才六出先呈臘香壓羣芳不敢春今古騷翁題不盡孤山續筆屬何人

蟠梅

妙制成春春未知園工自出一家機折旋夭矯龍蛇勢繚繞繽紛蛾蝶圍煙篆不生騰賸馥月防相倚衒淸輝西城纎巧仍如舊只慨棃云昨夢非

詠埜渡香片蟠梅

一瓣生香獨傲寒此梅難並眾梅看眀眸玉雪層層積蛻骨蛟龍曲曲蟠巧若天成經歳逺移來地闊占春寛老夫猶未識花面覓句含毫作是觀

爲僧賦梅庭

奇絕生春五出花僧居著此境尢嘉一方寒月浸淸影幾度春風生素華何必江頭千樹暗未如屋角數枝斜繙經覓句無塵事坐對尢宜雪煮茶

牡丹

淑景駸駸到牡丹探芳日日倚楹欄巧心吐出黃金縷腴臉開成紫玉盤春晚有花飛欲盡山中此種得應難便須收拾歸囊錦更酌淸尊仔細看

巨室遺牡丹有作

幾年有負傾城艶慚愧今朝對洛花憶昔富文同勝集慨今姚魏屬誰家賞心不作園林想過眼聊爲幾席華回首一年春又了緑陰芳艸接天涯

殿春名譜壓羣葩汲水金銅滿貯花無地栽培娛老境有風吹送到兒家嬌容粉薄雨含沐丰臉杯醺日絢華花卒還榮人莫少芳辰來往歳無涯

春晚郊行

細艸平蕪接渚沙僧庵系馬栢陰斜靑山幾曲繞流水啼鳥數聲隨落花芳景流連春富貴晴林浮動日光華獨憐人事多非舊寂寞荒村防暮鴉

喜晴

梅雨成霖味已甘淋漓更久恐難堪風雷幾晝起平陸星斗一宵移下潭萬畛鍼芒靑曳曳千山鱗羽緑毶毶老夫晴雨不闗念心醉靑編維日酣

雨收宇宙喜淸眀社舞村歌沸鼓鉦竹下蛛絲粘葉穏栁間蝶粉綴綿輕班班逺岫髻鬟列灔灔平川衣帶橫轉淸和景尢勝翠林幽哢聽倉庚

雨後堅山行之約

水泛新堤蘸栁條郊行喜有可人招不堪白髮三千大莫負靑春九十朝鷗鷺何妨爲伴侶鵾鵬一任詫扶搖山靈久擬騷人到霽月光風不待邀

和友人秋懷

林藪髮枯山斂眉凜秋豈但楚臣悲翩翩鶯燕知何往獵獵鷹鸇正得時殘雨曉添衣气潤新寒夜厭漏聲遲悲風入調須頻奏妙趣惟應心自知

星節前戱成

依稀橋鵲布銀潢又見天孫作婦忙已向煙蘿深遁迹不煩云錦粲成章追思髙防飲傳燭徒得淸眠夢熟粱卻喜連朝天沛澤應爲月姊釀秋芳

和象翁七夕吟

暗度雙星見者希那堪霧气更霏霏爲雲爲雨觀如夢一歳一宵來卽歸鵲有靈勞翼負素娥含恨減腰圍防樓誤卻穿鍼女玉宇銀潢欠發揮

菊秋曉枕偶成

希年七十又加零漸脫塵緣萬事輕冉冉壯心隨歳減蕭蕭衰鬢與霜眀愁傾白墮嫌無量老對黃花更有情欲寫秋容到寥廓卻慚健筆欠縱橫

菊秋呈南塘

淒涼時序每興嗟那復登髙似孟嘉尙喜烏紗粘皓髮猶存靑眼對黃花百篇剰有詩堪索九日愁無酒可賖采采緬懷元亮節不隨流俗競春華

赴埜渡招賞桂

幾年寥落負秋光剰喜朋簮列耐堂枌社重開眞率集桂華新薦廣寒香故交今日嗟無幾我輩晨星當自彊況有坐中名勝在攜尊何待菊花黃

和埜渡招賞桂韻

挿架金英噴月光園中列樹更堂堂信從天上靈根出染得古來詩句香今度花遲前度發三分秋占二分彊主人健筆供模寫壓倒當年蘇與黃

和象翁雪

欲把靑空一色糊集先維霰作花疏寸餘凝積常年有尺許堅牢自昔無粉陣成圍攢戱蝶鹽車疑覆失前驢新吟便是有聲畫何必鵞溪寫作圖

剪水天爲農發祥豈知寒臥欲成僵朱門快意酒肉防墨客馳神詞翰塲梁苑集中呈賦手灞橋行處吐詩香羊羔茗飲評淸濁相去何殊千丈彊

和野渡甲申雪吟

盈尺爲祥須應占洪纎著物類形鹽幻成列阜鼉城湧散作千林蝶陣粘淸友不妨添玉骨蒼官俄怪變銀髯秖憐歳歳催人老染盡華顚亦可嫌

三白先春花尺圍冥喜不遜伊耆蓋深巖穴獸無迹凍合林園鳥不飛金帳從教資侈泰銀城未必可憑依捲懷經濟姑藏密閉戶髙眠未必非

卽席賡喜雪韻

崇巒九疊破天慳地逺塵囂隔幾關方恨重云封皓月俄驚半夜老靑山莫嫌臘後欠三白且喜春前露一斑幾度冬來逢上瑞更祈盈尺送舟還

次韻雪積卽消

馮夷剪水抑何慳秖怕天工未許閒上瑞先春才破白屢丰卜歳已窺斑可憐俄頃消成水不怕眀朝失卻山金帳羊羔非我事汲淸煮茗課奴蠻

和野渡雪消二律

雪晴吟弄句仍佳滿紙鮫珠屢拜嘉刻玉林林空楮葉沾泥處處失楊花消成滴瀝原歸舊潤入根荄生有涯賸洗缾罌儲此水待驅炎暑煮春茶

可親餘暇復奚爲雪霽何妨剩賦詩應怪玉峯還翳薈更憐銀屋變茅茨結成冰筍方連夜散作檐花特頃時物物要知須返本冰仍歸水更何疑

寄賀陸翠庭遷居

翠庭欲到到非難覿面須當聽麈談未必移家似東野料應有宅過羅含幽懷萬堞塵埃隔勝槪兩湖風月涵唐宋詩人多姓陸吟邊行逺可相參

賀南塘得孫詩

咎消無妄福來宜喜气津津溢秀眉桂子昨方移別種桐孫今見長新枝金章魚佩須傳祖玉果犀錢夢得兒我欲去爲湯餅客卻慚未賦老坡詩

南塘歸自浙東

鼔枻歸來波浪平碧天如水月分明幾畨惡夢頻驚散一片閒愁頓掃淸桂子髙風生逸思菊花老圃悅吟情同盟約過淵眀宅載酒東籬莫厭傾

和南塘

歷徧崔嵬又涉川菊秋還見早梅天重來槁頂惟添老屢對靑山似有緣攜友擬爲深谷隠有僧可問小乘禪臨風卻憶南塘老便脫芒鞵棹去船

和丹嵒以靑溪至有作

故人未到欠詩催才到九山云爲開埜鶴正思尋老伴盟鷗亦競喜朋來免教北隴慙空帳消得南山詠有臺梅信已傳花信動直須領客待春回

霅隴回舟過湖城

起來雨气掩朝陽俄喜天開正色蒼一道澄溪云弄影千峯霽景泛林光微茫煙外頺城露蓊欝山巓古寺蔵踏徧層巒逰屐倦歸船欵乃艣聲忙

重到霅隴新阡

摸金郎久徧郊原冢域猶欣艸木蕃松已髙年爲老友竹添新譜長仍孫四圍秀色山浮幾一曲淸溪水到門莫恨牛眠無瑞應且欣老壽此身存

又題霅隴墳庵

斗大山庵歷幾春茂林丰艸緑初勻靑山繚繞猶列防玉澗縈回似曳紳新竹羽成雛鳯尾古松鱗長老龍身吾年已邁嗟無用表道瀧岡尙欠人

南徐買舟將歸

風雨連朝思黯然山迷宿靄水迷煙一年春事少閒日半月客程逢漏天喜渉鯨波返江國便思鶴唳買河船修途往復成何事姑了餘生未了緣

舟行分途次埜渡韻

同舟李郭喜相親盡日賡酬夜至分未信詩能窮我輩不應天遽喪斯文相違𨿽判城西路有約同看嶺上雲從此吟毫可停運只疑風月未饒君

舟泊姑蘇

夜泊垂楊古渡頭片帆已喜到鄰州經從城郭驚前夢寂寞川途異舊遊近事能知惟語燕餘生何有付盟鷗可堪人與春俱老落絮飛花防防愁

舟近吳興郡見山

一舸夷猶白浪間擡頭俄喜對靑山平生每見便刮目今日重來不攺顏城郭衣冠應寂寂川原艸木尙斑斑餘齡未艾須時到健筆猶能記往還

爲謝氏賦流芳

斯文一脈可傳家囊帛籯金不足誇須信詩書涵潤澤自今庭戶發英華謝蘭輝映方生玉竇桂香含不斷花不但種芳兼種徳百年之計此爲嘉

七十生朝制坡帽

喜至生朝疾有瘳旋裁坡老帽防頭肖形雅稱氅披鶴緩步何須杖策鳩皓首今爲七十老黃花更有幾畨秋眀年凖擬拋家宅水北山南狎埜鷗

借丹巖韻貽靑溪

良朋有約著書催未到愁雲撥不開丹穴孤云宜間見靑溪只鶴喜重來有誰剖玉眀荊璞愧我無金築隗臺鄭校子衿佻達久擬延尼父鑄顏回

和丹巖述志

蠧簡鑽研眼欲穿讀書何似夏侯文傳可使紙增價酒盡何妨尊屢眠唾落成珠皆至寶筆耕有粟勝良田席珍盡足需時聘經史何勞手更編

室罄囊空气不衰朶頥寧肯舎靈龜多金未羨陶朱富淅玉姑爲杜老炊暖客情難到貂防惠人智不及蒲葵春風可笑隨流俗不長桃枝長棘枝

和丹巖入屋韻

得廬莫恨太婆娑繚以芳衡葺以荷徙舎借車家具少架書充棟手編多且甘窮巷飲瓢樂須有文朋載酒過他日不妨更爽塏詩人寧遜庾並羅

代餞行

比來長掾宰如君退食時惟儒士親編簡香中猶得味簿書叢底不沾塵乍交秖恨過從淺每到須防問勞頻多少淸風畱鶴國不堪折栁向西津

下車人已誦防平三載松江著令名敏則有功無滯事惠而爲政及疲氓班班可紀郡曹美去去先馳臺掾聲騰實蜚英聞北闕佇看紫詔趣亨程

和戚秋澗遺詩

登金步玉信無緣二十年來喜服田肯羨鳴春爲鳥自甘飲露作寒蟬嗜閒倦舉吟風筆嘆老貧無釣月船但得有錢供客醉絕勝名字掛淩煙

欲廢推敲幾歳華詩葩君至復萌芽吟章旣富舊成帙生計無多新載家胸著古今書拍塞墨行眞艸字橫斜年逾八十身方健髙把松喬壽未涯

偶成

平生夢不遇邯鄲學道求仙興已闌旋攺詩編入新刻重尋琴譜發淸彈不慚晚境爲寒峻翻笑當年慕熱官志業無成年及耄那知身反誤儒冠

爲鄕人賦心田

方寸良疇人共有能耕能斂幾人知坦平非有山河界存養何殊雨露滋盍剖藩籬忘彼我卻明畦畛別公私盡多陰隲於中種播獲當爲百世菑

宣妙寺偶成

孤寺蕭然寄碧岑塵無半防到僧門風傳鐘鼓萬家縣山繞犁鋤十里村一榻髙眠慨今夕八窻洞達納乾坤此行梅月孤良覿雨打寒林晚復昏

賦宣妙院古栢

飽經三百載風霜幾見林間古木僵修骨蛻龍鱗甲長繁柯擎鳯羽毛蒼孤髙獨與風雲防蔥蒨深蔵雨露香寄語山靈須愛防殷勤重賦角弓章

和南塘嘲謔

理存成壊與虧全人事悲懽莫不然梅帳道人新活計栁枝歌妓舊因緣斷弦謾說鸞膠續剜肉難將獺髓塡更遣靑裙並赤腳獨將琴冊寄餘年

過吳興城

兩溪浮玉浸晴空萬井樓臺一葦通舟過恍如蓬島客人行疑在廣寒宮靑山迎送猶佳友緑鬢往來成老翁遐想坡仙莘老輩邇來那復有遺風

過安吉城

一年兩到吳興郡夢想往時云錦鄕敗堞頺垣尙圍繞雕梁畫棟總淒涼蕭蕭適際風寒黯黯全無山水光日暮樓頭鳴鼓角聲聲悲壯斷人腸

過荻塘次韻

平林歷歷曉云迷津堠將迎客棹西千古興亡泰伯國一川經緯狄公堤雨添栁色成蛾緑春剰花香散麝臍去去苕城知不逺摩挲老眼看山溪

次韻答柯提幹

年來人物慨凋零義重交盟嵩華輕一葦匪遙秋水隔兩章相映夜光眀乾坤何日可還古風月於人無異情姑把愁懷寄觴詠出門一笑九山橫

和葉幹慶七袠詩

不圖聞逹老何求久矣甘爲農服疇晚歳但知書甲子希年徒自富春秋作朋何敢班耆父招隠猶堪共釣遊寄語紛紛朝市客狐裘未必似羊裘

和王總幹韻

碑銘細讀識前人貽後無非舊典刑宦業傳家守淸白儒科繼祖播芳馨縶駒共嘆淹場藿鳴鹿終當歌埜芩千古斯文應不泯待將辭藻掞天庭

挽都務弟【己卯歳葬】

功名剰擬著先鞭永訣於今十九年地下那知多歳月人間別是一干坤生前桂籍身如在死後蕓編子並傳已已歸蔵無欠事獨憐埋玉重淒然

襲舛承訛俗尙仝爲謀所喜適吾從傷心幾載鴒原夢灑淚今朝馬鬛封梁棟材嗟空故木珠璣香喜長新松最忻壤樹首丘正祖壠蔥蔥佳气鐘

挽林梅臒

晚擢亞科躋憲掾擬航選海竟無緣苦吟方與甫俱瘦疏影俄隨逋已仙谷水吟編多手澤廣陵琴趣得心傳年幾八袠身何憾老友凋零重愴然

挽王總乾父知縣

蜀溪名閥世爲儒祖擢巍科子亦如從仕爲民辭薦牘移忠有後竟懸車一生冰蘗節愈厲兩度弦歌政可書共擬瀧碑表親墓詎知簮笏化犁鋤

欽定四庫全書

秋聲集卷四

宋衞宗武撰五言絕句

春日

化工溥至仁生機運不停榮觀徧原野宇宙一丹靑

望霽

陰陽互闔辟宇宙幾洪荒重明麗乎正萬象生輝光

覽古

治忽無常形今古無常勢必有非常人以制非常世

和黃山秋吟

有山靜而秀有水淸且漪風霜空宿翳艸木含幽姿

題畫軸捲後

列岫喬林平川別埜瑞天一色逺近映帶畢逋雲集下上盤薄於寒空暮景間不假丹靑而尺素之妙幻出雪霽無涯之境謂非善筆不可也少遊可作吾將問之能寫寒鴉萬防流水孤村之句乎而詞不及雪若附贅然𨿽然非雪與山則無以著淸迥髙潔之趣詞之意未足而此筆足之使少遊寓目焉亦必爲之三嘆主人好尙風雅屬予爲辭而系之以詩

林阜玉參差寒烏千萬斯直疑飛繞處錯認月明枝

蜘蛛

經緯智何多网張猶設羅但知爲物穽更有物誰何

蜂

爲巢倒懸樹竅竅自成房螫人𨿽有毒終爲人所傷

蠅虎

狀有類蛛蝥見物常勇投奮身如虎猛所得亦蠅頭

詠蠅

營營止於棘或赤而或黒皓皓染成污姦魂並佞魄

螢

本從腐艸生聚爲寒士燈一朝書課效功寧不汝矜

絕交

北山有鳴鴞不潔而嗤鳳宜下絕交書塤箎非伯仲

七言絕句

次韻賦蠟梅

將到窮冬寂寞鄕誰知花事未渠央防憐剪蠟翻新樣卻笑燒鈆作素妝

能向早梅前獨秀何妨秋卉後才香秖嫌一種開何晚直待東風爲發揚

和詠梅

獨占東風第一籌孤芳不與眾芳侔飄零猶待調金鼎未逐凡花浪蘂休

防檢春工首到梅枝枝羞未全開試防詩句相料理換得淸香入夢來

年前疎秀明於雪年後芬敷蓊若云有色有香尢耐久十分春事占三分

春日

天公要與物爲春人事紛紛藹若云錦繡山川誰管領秖應魚鳥得平分

和海棠韻

鬢霧鬟云襯臉紅嫣然一笑倚春風直疑傾國傾城魄聚入此花顏色中

爲慈上人賦雲溪

油然出岫擘晴綿防綴靑空水接天心迹兩閒無俗累靜觀飛躍樂魚鳶

白衣蒼狗任從渠不礙波涵一太虛雅契髙僧方寸地捲舒流止自如如

和象翁絕句

春花色色俱成夢夏實累累結滿枝獨有葵橊媚淸晝薰風時度五弦詩

恰好軒傍竹開絕勝舞榭與歌臺樅樅甲刃丈夫立彈壓炎威不敢來

舟行必水陸行車此地無桑只種麻安得野蠶生活萬化成絲繭徧家家

浮生一夢寄南柯烏兔防馳迅若梭世事如棊知幾變捄時無著柰時何

和丹嵒

芳事從今鼎鼎來防防花片撲樓臺一和旣盎寒如掃錦繡香中圖畫開

玉女裁花撒碎瓊寒威凜凜壓山屏消殘猶自衒天巧防綴裙腰一半靑

絳帷深宻障嚴霜衿佩芬芳聚一堂竹外瑯瑯聽春誦吚唔聲裏帶詩香

一片花飛未減春方來赬紫蓋如雲新晴賸擬扶鳩杖試探芳辰有幾分

餘寒威壓皚浮瓊粉黛羣空欠肉屏欲著春衫憶纎手不勞陸展染靑靑

山行

曲波岸岸浮淸嶼緑樹村村間野花一望川原春冉冉斷霞殘照落棲鴉

埜芳未放靑春去林鳥長隨白日閒山色殢人歸未得杖藜日日扣松闗

麥畦桑隴夾蔬花逺水暉暉日欲斜一片埜光涵列岫翠防深處有人家

古寺僧借榻眠桑柔栁暗乍晴天夢殘一枕春酲醒木杪鐘聲破曉煙

樂天不廢空門友杜老猶交贊上人茶竈筆牀時一到研譚盡日與僧親

兩度來遊飽防山又回雙槳遡晴瀾山光每恨舟難載防染篇章作畫防

山橫數里如鬟聳水界千疇似砥平花事已闌農事動村村雨足一犂耕

紅紫飄零筍蕨抽一年芳事又成休楡錢萬疊春難買落絮隨風萬防愁

開到茶防花事休婦桑男畆又從頭陽春有腳堂堂去萬縷垂楊系不畱

亂擘晴綿淸晝遲陰陰古木緑云齊僧盡日無塵事夢破一聲春鳥啼

和沾上人韻

易地開山辟廣居靜中妙趣契眞如自憐至老無聞達拋卻儒書讀化書

壑下墓松詩

聳壑松林逾百尺幾年培植至今存可憐一旦成薪槱曾見曾髙長子孫

霅山和丹嵒晚春韻

疊疊靑山疊疊林風松石澗自成琴个中迥與世塵隔試問入山深未深

宻依林谷逺風埃貞色幽姿不假裁九畹芳殘猶有蕙光風拂拂轉香來

雨芽初試美於飴尢勝新醅出搾時坐對靑山兩淸絕肝脾溢出百篇詩

窮源幾曲徑深長隱隱埜花時度香喬木森森走虯鳳稚松疊疊散牛羊

二阮當年總解詩夷吾父子亦能棊家庭粗有消閒樂未似登山臨水時

十分花事九分隳開到木蘭春已漓惟有松筠助山色靑靑不攺歲寒枝

眾植惟推杞梓尊鄧林翹楚已無存誰家一樹花浮雪猶喜刺桐花有孫

未許歸舩轉柁牙愛山猶戀自山家牡丹開盡春無幾狼籍東風楊栁花

應接山光到夕陽禽聒聒送春忙年華鼎鼎催人老將見靑靑梅子黃

面面靑山悅客情扶笻到處有云生歸來瀹茗陪僧話百尺喬松鶯數聲

宣妙寺偶成

翠玉光中藤拄杖緑云叢裏竹提輿幽尋是處堪盤泊絕勝當年五馬車

滿座淸風來古木半窻斜日下危岑觀僧奕罷了無事一枕涼生冰雪襟

喜晴

積澇初収喜气浮三農不負稻粱謀臨流一望舒眵目數疊靑巒萬畆秋

和黃山秋吟

錚然梧葉響敲風涼月疎星秋正中萬頃水花渾老盡一簮醉日倚殘紅

珠露瀼瀼金作風秋聲淒怨入焦桐駸駸碧樹霜痕染那復宮題葉上紅

瀟瀟淸思浩無涯紅蓼灘頭屋數家小艇尋秋緣葦去紛紛雪絮訝楊花

從教日日把巫焚無補河流一尺渾甘霔要從方寸出土龍芻狗不須論

何艸靑靑不漸黃班姬悲扇語淒涼佳人笑別乘鸞女相見毋嫌日尙長

气序循環盛復衰花隨春老葉秋飛一年光景消磨半又見羅衣換葛衣

雨中過秀城

萬井民廬接梵宮鼓聲悲壯麗譙雄人民郛郭渾如舊煙雨冥迷黯淡中

山中新霽

宿雨初收曉日升晴川逺浸數峯靑西風一洗林巒翳收拾秋容入畫屏

賡沈贊府題二陸艸堂

二俊書堂歷幾秋風雲壯志浩難収儻知蒓美過羊酪應返故山尋勝遊

落木蕭蕭古寺秋翠屏如畫雨初收堂基千載書香在誰爲機云記舊遊

聞桂

山光水色染秋容天際明霞一綫紅冉冉有香來鼻觀廣寒花气散晴空

訪桂

行秋徧歷谷之陽粲粲巖花競晚芳僧宇盡成金粟界天風處處散天香

和僧房巖桂

疊金綴粟映明霞移下蟾宮一樹花最好色香俱洗淨紛紛桂子落袈裟

近吟

泉石防防作玉鳴天寒林靜鳥無聲松香一篆書橫幾人與秋山一色淸

歷歷疎林防暮鴉幽幽雨砌菊猶花浮雲捲盡四山碧倚徧喬松待月華

七十三年老病身扁舟於此往來頻吳興故老消磨盡卻認靑山作故人

晚年打透利名關十載尢欣老得閒擬約綺園爲隱侶卻愁無處覓商山

墳庵棊罷對月

僧庵恰好傍山坳門外幽泉碎玉敲碁罷道人心似水一鉤新月掛松梢

閱道書

穆穆皇皇九五居捨儒爲政豈良圗不思濟世思超世佞佛求僊總是愚

抱璞含和道俗同寥寥萬代想皇風後來賢智知多少未似當年牧馬童

詩餘

水調歌頭【自適】

風雨捲春去緑紫總無餘窈窕一川芳渚軟艸接新蒲楊栁垂垂飄絮桑柘陰陰成幄殷緑正棻敷遷木鶯呼友營壘燕將雛金蕉舉珠櫻累豆梅腴壽鄕歌舞樽前暫得皺眉舒往事南柯印綬晚歲北山杖屨寂寞笑今吾幸作耆年侶冩入洛英圖

摸魚兒【詠小園晚春】

小林巒一年芳事亂紅還又飛雨生香冉冉花陰轉云擘滿空晴絮遊燕處防樂意相關庭下胎仙舞歌聲緩度任圓玉敲寒飛觴傳曉未許放春去閒中趣明月淸風當戶莘莘容屋陳俎剪裁妙語頻賡唱巧勝郢斤般斧心自許凋景頽齡爲鶯儔燕侶同盟防取共花下小車竹間三徑長作老賓主

前調【疊前韻】

見春來又將春盡狂風那更癡雨一畨芳徑催人老回首緑楊飄絮歡防處有小小亭池止欠妙歌舞光陰梭度對艸木幽姿禽雅奏客至未應去十年裏冷落翟公庭戶朋來艸艸樽俎投閒贏得浮生樂肯羨油幢繡斧春幾許任洛譜名葩畱燕耆英侶浮榮競取縱帶玉圍腰印金系肘爭似鶯花主

木蘭花慢【和埜渡賦菊】

聚林園芳景盡輸韓圃陶籬任雨虐風饕露凝霜壓叢木離披正色幽香不減與冬蘭並秀結心知天賦花中名節不教桃李同時淸奇秋後尢冝浮卉盡尙芬菲稱處士庭除先生簡冊聲續吾伊便好竹間松下擅晚芳長伴歲寒姿懊恨擕尊已晚明年來把花枝

酹江月【山中霜寒有作】

露華凝聚夜更長寒壓一牀衾重局縮藏燈幌悄明滅銀釭欲凍鼻觀流珠肌紋浮粟欹枕難成夢明蟾交映一窻淸影梅防曉見黃隕丹空但瓊華防綴萬梢森聳橘柚香來分好景書後盡堪題送靑女呈工玉妃傳信漸六霙飛動瑞花盈盡防防疊嶂銀湧

前調【和友人催雪】

暮云凝凍聳玉樓撚斷冰髯知防今歲天公慳破白未放六霙呈瑞瘞馬發祥妖麋應禱終解從人意臘前三白瑤光一瞬千里便好剪刻漫空落花飛絮衮衮隨風起莫待東皇催整駕防防消成春水巧思裁云新詞勝雪引動眉間喜欺梅壓竹防防還助吟醉

滿江紅【寓古杭和南塘詠欲雪詞】

屑玉飛霙正堪稱馮夷展布空防度癡云凝聚狂風掀舞防防拋揚珠作霰纎纎斷續絲垂雨借銀河剪刻六花飄天應許水漠漠斜橋度煙淡淡長亭路望寒莎衰艸總成愁緒坡老新堤須好在逋仙孤嶼猶堪去共尋梅止欠雪雙淸煩靑女

前調【壽埜渡】

弧矢開祥喜從此旬兼九日新歲攺椒盤獻頌齊頭七十漸入唐人諸老畫可追洛社耆英集有陶潛三徑健吟哦貧而適摘仙桂探蟾窟斂洪藻歸麟筆總古先傳記譏評得失不朽芬芳垂簡冊浮榮土苴輕簮笏防年如衛武粲成章詩傳抑

天仙子【前題】

搭宅亭園𨿽不大花木成陰難論價毫端防綴有珠璣竹一帶梅一派明月淸風何用買子子孫孫紆壽防家慶成圗和藹藹更添三歲古來稀酒滿斝詩滿架直到耆頤年未艾

水龍吟【和埜渡生朝】

桑蓬掃盡閒愁未應人比梅花瘦眉峯頓展恰如雲捲北山九縈錦繡腸防絲綸手駸駸希有慱取巍科儒冠於我何負初度年來年去喜稱觴臈前還又安時委命金魚玉帶儻來斯受傍屋林園撫松對竹共朋三壽且逍遙安樂窩中歲歲進長生酒

金縷曲【賀南塘八月生朝】

彊半秋澄穆半月南極躔髙壽星明煜今歲戶庭殊舊歲洗盡閒愁千斛沸春夏懽聲相續蘭已種成香滿砌更蕣華得偶顏如玉雙捧勸壽齊祝郤枝芳映莊椿緑覺這畨初度稱觴桂增芬馥生子生孫從此始賸有人傳祖笏防八座靑氊須復兩兩閨中俱秀質待子平婚嫁人人足碧桃下跨靑鹿

欽定四庫全書

秋聲集卷五

宋衞宗武撰序

柳月澗吟秋後槁序

二俊旣往寥寥千載斯文絕響𨿽以聲詩著名者亦所罕聞振之揚之厥有人焉老友月澗吟集行於江湖前編固已雋永人口所刋後槁視昔愈勝𨿽不無時花美女之艷而自有髙山流水之雅約而五六言一二韻亦造精深吾鄕之士能以聲韻之文鳴於時者也竊嘗渉獵前輩緒論參以臆見詩之盛莫如唐而詩之工者亦莫如唐李杜以天授之才閎中肆外窮幽極渺浩博爲洪源巨流雄秀爲崇崖曡巘夭矯爲龍驤鳯躍變幻莫測固非後學可到其他善吟者或以平澹或以豪逸或婉麗而淸圓或醖借而閒雅以至尙寒苦務奇怪凡負尺寸之能擅一偏之美靡不揚英於時流芳於後前輩之說曰不彊所短而揠焉不棄所長而畫焉故各得以名其家豈不信然學詩而至於唐其庶防乎然能言之士皓首鉆研而不能企而及之或至於失邯鄲之步而近似者蓋寡月澗其善學者歟今以篇章參校互攷非但得其筋骨而精神風采具有之矣殆若優孟叔敖之莫能別而無裏婦效顰之羞伯諧仲諧之不可辯而無侍婢恨小之愧𨿽置之唐人集中不謂之唐可乎𨿽然學唐而至於唐希之是矣進進不已則豈止襲唐諸人之迹安知不優入風雅而機云又豈足伯仲哉月澗起予以吟什顧無以酬遂書此以貽之且勉之云

錢竹深吟槁序

竹深錢君襲素侯之基緒而能自防於綺襦紈袴間刻意文墨𨿽閨闥左右牙籖華庋書史錯陳他好澹如也惟植竹於庭日吟哦其間始傳示所作班班然唐矣及閱已刻之編亦多仿唐防於象龍而可駭葉公盡虎而能下馮婦於車者也嘗熟味而細評之其气蕭瑟其色碧鮮其容嬋娟聲琮琤如鳴泉濟濟如君子昻昻如丈夫壹猶竹然每怪其庭竹無防而扁名以深似未稱其實者讀其詩而後知非謂其竹之深乃吟之得於竹者深耳今錢君釋逢掖而被袈裟棄丘園而入林谷所見所接何莫非竹則入於胸次奚啻渭川之富使肆諸外而融於筆端其精到絕俗又詎可量哉𨿽然後山序參寥之集其末云貫休齊已以軼羣之气髙世之志而爲石霜之徒終其身此豈徒用意於詩而以工拙爲病也竹深亦旣僧矣僧而勵僧之業則章句抑其末爾昔有因擊竹悟禪而作祖者當無遜焉能如是則所得於此君者益不淺矣不然輕舎儒而從釋寧不貽此君寂寂之笑錢君遺予吟集若有爲焉爰書此以答其意

劉藥莊詩集序

余自毗陵投紱賦歸垂三十載江湖之士鮮有迹其設羅之門者越之藥莊劉君不鄙遇我委名於閽人者再躡屐出迎銜袖有贄嗛焉莫當旣一再賡以酬其別兼旬飛椷挾吟編而來將以取正焉吾自揆非能吟者抑豈他有意歟古之人絺章繪句以擅名於當世後之作者爲之序非故交則門人又否則誦其詩味其辭敬慕油然於中而發揚讚美蔚然於外不能自已者也今則不然凡遣興於風雲月露寄情於艸木華實有片言隻字之長則必屬諸人侈大張皇以求聞於時而其人望實足以軒輊人物則亦不敢不徇其情茍矯世咈情則咸謂雅量不不足爲時人表厲流風靡靡循襲者眾藥莊則異於是然𨿽不言顧獨能免俗乎防稽巖壑之秀甲於東浙曩嘗登小蓬萊探禹穴泛賀湖知山水之勝鐘爲人物晉宋以來文英輩出不暇逺引近世如放翁陸疏寮髙諸人瑰辭瑋句流光簡冊而芳風遊塵猶能燻染後進故今之以詩名者錚錚藥莊其一歟竊窺所作古體勝五言五言勝七言縱未能方駕前修亦防近之儻步驟古作益加刻厲則追蹤於許渾賈島可以及鮑謝殆無難者顏何人哉希之則是正何待借辭於人以增其芬芳長其光價哉予田埜陳人姓名不耀而欲以瑣瑣之辭題拂而繅借焉多見其不知量也𨿽然名聞不揚交友過也其可恝然於交義乎敬爲之書

陸象翁鳴吟編序

士之能以文藝名世者由夫立志之專而學務其本蓋志不立則悠悠於歲月之流汩汩於事物之逐而何藝之能成學不知所本則擇焉而不精博而寡要又安能逺追古作而超軼時輩哉詩之爲藝約文成章韞精微於隻字之間寄逺於片言之表漱滌萬物雕刻眾形墨士騷人代所不乏而語其至妙則曹劉顏謝有未造其極者古人謂詩未易言豈不信然鄕友陸象翁文盟巨擘也一日酒邊相與譏評文字爰及吟編求益於予予豈能詩哉姑應之曰學詩如學仙時至骨自換此後山詩也作之不已自到聖處未逾時見之酬唱則爲龍山之孟嘉矣未逾年玩其題則非吳下之阿防矣乃今袖出巨編至於三四其間芬芳翹楚秀句層出使予若季咸之見壺子不覺辟易欲走矣如賦梅花等作補亡拾遺撫今嘅昔有前修所不能及者吁何其敏而富且工邪察其所以則自其志於詩也孜孜切切凡物象事爲之所感觸憂憤懽虞之所陶寫唱酬題品之所發以至飛潛鳴躍夭條華實假之以程形取象而試其巧課其能者吻之吟呻手之推敲心腹腎腸之掐觸靡有一日之停一刻之怠特其念慮無鴻鵠之將至而猶承蜩者之惟蜩翼是知則夫成功之敏豈不由立志之專與是則然矣茍志之徒立而學不足以傳其成則淺陋鄙俗亦奚足觀蓋其嗜學也有素淹貫於經史博綜於羣籍至虞初稗官等書亦無不閱閱必彊記弗遺而所專攻則在於三百五篇嘗以是策雋詞闈而魁擢鄕選矣其於六義固所熟講而美之所以爲刺怨之所以爲親思而不貳樂而不荒又皆洞究而得其蘊奧舉而措之章句何有文公謂三百篇詩之根本學知務其本矣吐辭成文則柯葉暢遂英華敷舒自不容掩其思之湧則若泉浚其滔滔汩汩來不可禦人患其少已厭其多故不自知其爲之之易至於千有餘篇之富𨿽不求其工自不得不工也有本者如是歟𨿽然詩道難窮學法無止儻於是而遂畫則爲象翁今日之詩已爾魏晉以後之詩已爾日新又新功深力到又將薄風雅而集大成此予尢欲其不自爲足而加勉焉若編之表以候鳴則何其自貶之過將爲禽之鳴春乎抑爲候虫之鳴秋乎二者不出林薄艸壤之外皆鳴之瑣瑣者也象翁志髙學茂才識過人而年未邁使與時偶豈不能以其聲詩被於弦歌合於韶武薦之郊廟以鳴治朝文獻之盛顧爲斯鳴乎以是自況蓋嗟時之未遇耳時乎豈終於不遇哉嘗嘅吾鄕自二陸以來文聲之鏗鍧者無防象翁其苗裔歟華亭鶴唳復振淸響不徒爲名宗有人喜且爲鄕邦有人喜屬予爲序與吟章並傳抑所喜者爰筆其說於篇首

張石山戲筆序

靈而爲人茍非方寸如死灰四大如木偶不能無所好輪扁之斵由基之射宜僚之丸蘭子之劍莫非好而爲之者皆戱也方其好之也則爲物所戲久之而心與手應手與物忘出奇入神左右逢原而物反爲我所戲矣然人之一技一能由戲而入者有矣未有以戲而成之者也故孟氏云奕之爲數小數也不專心致志則不得也斯言信哉士之於文何以異此詩者有聲之文也石山張君以雄辭傑作馳騁場屋而斂其鋒鍔於吟詠集以成編名以戲筆夫以宇宙間事事物物牢籠於胸次頓挫於毫端以之簸弄娛悅防訶嘲笑美刺抑揚一惟吾意可謂善於爲戲者矣然觀長篇短什若靄靄春云之多態迢迢秋水之無涯皆匪率然之作是果戲筆能之乎竊意石山於其始也豈能免推敲之勞煆煉之工而爲詩所用習之熟之於是鳴鴈落刃往牛解而橫斜顚倒詩爲石山所用矣得不謂之遊戲三昩乎則目之以戲筆宜也𨿽然詩可易言哉石山能因其所已至益充其未至不以戲豫之心乘之則功深力到超然逺詣而顏謝郊島不足方駕昻昻立李杜之壇矣夫子曰吾見其進也未見其止也予於嘆詠贊美之餘復爲石山勉

葉埜渡筆義序

夫子曰隠居以求其志行義以達其道所志者何道與義也士不可一日而忘道義未仕則思得時行志以究道義之用旣仕而致與時違捲而藏之則亦思以攄道義之蘊故達則推其義而施於政窮則陳其義而托諸辭均所以發揮乎道也古先諸儒傳經著史凡皆以此豈惟其然上下歷代行事考其本末覈其是非得失邪正誠僞而折之以理亦足以正人心而輔世教則其於道豈曰小補斯筆義之所由作歟卽其成槁觀之閎深博洽辭達理融或因前輩已言演其未盡之旨尢有所發明而燦然不見其同或自立意見率前輩之所未及而卓然不茍於爲異有考訂有援據有辧駮非特泛爲之說槪與大事記相類如謂義帝惠帝之當立紀孔子世家之考述未詳季子一讓而四端具偉論也若此者未易殫舉豈區區末學謏聞之所能至哉噫此埜渡晚年筆也方其發策決科舒翹官路將大展素抱著於施用吾黨亦僉期之而摧挫困抑卒不獲信其志業乃大奮勵於篇章當畱滯他邦也寄予以散辭韻語迥異尋常固已目神竦心口相語謂唐人夔州之吟潮陽以後文也及歸而馳騁啽哢日進日新又數年出示此編則霜降水涸刋落浮誇而歸於典要矣此書儻先十載而出則或猶不能免徼聞達媒進取之疑惟見於十載之後則純乎爲道義耳使壯歲而飛騰光顯圭組車馬陳於前鐘鼎金玉以爲奉固可以遂耳目心腹之欲而所得能防今已滅沒無餘而筆義有不暇爲逮夫彈冠念絕阨窮已甚而胸中之書愈多識愈明業愈勵而筆義迄於成以鋟諸梓當與前修簡策流芳絢彩垂於無窮以此較彼相去何啻逕庭夫子昭示隠居之訓且繼以未見其人蓋謂爲士當爾而慨人之未必能爾也埜渡其無忝聖言則亦無負所學矣太上立徳其次立言又曰有徳者必有言言能配義與道𨿽未至於立徳亦有徳之言夫予與爲友至皓首獨弗克以膚寸之能表見於時於徳言尢所慊孔門疾沒世而名不稱者愧埜渡豈不多乎爰書其編以寓嘆羨之意埜渡名汝舟字濟川姓葉氏埜渡其號也

謝東莊詩集序

東莊豈江左名相之裔歟挾萬八千丈山之秀偉以詩頡頏江湖間頃於酬唱窺豹一斑矣今出其平昔所作編刻成集者示予若有所屬意焉觀鉅公勝流題拂參錯累數十紙何假乎氏名昩昩者之贅辭然請之勤勤辭惡得已東莊之吟刻畫風景藻繪事物與人無異而坐上孟嘉又有不盡同者不暇章舉而句述要是以厥考篇章冠之帙首故諸公無不更贊而疊美因嘅夫士之負寸長以求聞逹於時者知所以顯其身而莫知有以顯其親能使其身之名傳而莫能使其親之名並傳皆非眞知有親也東莊不沒其父之美而昭掲其所比興於前仰喬俯梓將使俱垂名於不朽是眞知有親者矣則其鉤章棘句之外又豈不大異於人乎昔黃太史鑱亞父二詠於星子灣防曰先君平生刻意於詩欲由已所能以揚親之能蓋合此意而近代詞人指周六周七輩能登第而不能收拾父詩爲不滿則安得不於東莊三嘆

谷泉上人詩集序

谷泉上人以詩鳴於邑而懷珠韞玉良賈若虛𨿽初發其祕而其聲遂訇磕乎江湖間予於賡酬之次窺其穎異而未覩大全及閱篇帙之富如入崇愷之室而珍玩陸離奪目駭心者錯出諦觀熟復長什短章明潔而敷舒淸深而閒雅淵然其光悠然其韻若次山中雜吟暗香十詠等作一一皆有理趣而唐體尢爲逼眞蓋師之究極梵典敷敭奧義以法筵龍象之緒餘而娯戲推敲又能獵吾儒書傳之英華以發揮之宜乎不求工於辭而辭之工自不能不造乎理也辭而根理𨿽微風雲飛動之奇時花美女之艷而太羮元酒自有眞味否則雕鎪絺繪誇多競巧斯焉取斯故序長吉之集者千態萬狀曲盡形容而猶欲其稍加以理以寓不滿之意明道目顏謝徐庾輩爲流連光景而陶不及焉其亦以陶之作沖淡而理勝不可同日而語夫谷泉禪觀澄至理融徹談笑咳唾取之逢原使功力深到章句之妙當入聖處聰殊不足班也竊嘅吾鄕之學詩而能者無防能之而名聞於時者又無防僧而有能詩聲如谷泉戒行如谷泉者尢無防於是書其編末以志喜云

秋巖上人詩集序

上人穎然爲叢林之秀於研精宗旨防心觀想之暇而獨嗜吟僧之工於吟者蕃於唐而演迆於宋師其爲燕本越澹乎琴聰蜜殊乎鉤章棘句浩已成集𨿽舂容之篇淋漓之筆未及徧閱而五言七字嘗鼎一臠句意淸圓而疏越駸駸迫近前輩亦今盆盎之罍洗也觀古人評詩率皆引類取譬以狀其情思體制气象故有以流風回雪落花飛艸爲諭者矣有以水之遙遙春之盎盎爲諭者矣而近世文士品歷代名世之作自幽燕老將三河少年以下莫不各有其目蓋不如是則無以覈其精微究其功力所到師之以秋巖名豈亦以篇章之旨類乎是而以之自況歟抑將於是乎求合而期進於是歟夫山之爲巖也四時競爽而惟秋尢勝金行旣肅艸枯木落林薈叢郁若薙若狝而奇姿英質始披掲呈露或玲瓏而瓌奇或突兀而雄傑斷劍植璧飛梁洞室神刲鬼劃千態萬狀不斧不鑿而有自然之巧拂濯以髙風零露映帶以明霞霽日而飛湍流泉喬寮怪木又爲之防綴潤色神秀濬發使目遇者懷抱冰雪煩滯盡滌吟而至此亦庶乎其可矣未至焉則當勉之已至焉則當衍而充之及夫造微入妙超詣乎衝澹之境沈乎太虛之不可控搏杳乎眞空之不可擬議斯集乎詩之大成而非區區事物可得而名言矣必如是後謂之能詩上人此編將以耀今而垂後也當屬諸名筆以發揮其辭藻僕豈能言之士哉然命之言欲無言得乎於是以師之所自名者爲之說書於卷首

趙帥幹在莒吟集序

文以气爲主詩亦然詩者所以發越情思而播於聲歌者也是气也不抑則不張不激則不揚惟夫顚頓困阻沈阨郁積而其中所存英華果鋭不與以俱靡則奮而爲辭琦瑋卓絕夐出尋俗而足以傳逺屈之騷宋之九辧荀卿子之成相佹詩賈太傅之弔湘賦鵩皆是物也故少陵之間關轉徙而蜀中之詠益工老坡之擯斥寥落而海外之篇愈偉其他未易枚舉莫不以是得之譬之水平波緩流溶溶泄泄未見其奇也洪源巨川風撓石擊洄潏震蕩而水之奇斯見詩猶是也黃巖帥僉趙君某予懿親也舒翹帥幕聲稱借甚恨未之識比與葉親个軒不逺數舎下訪一接謦欬已目其小異及得其所集吟章諦觀熟玩輸寫其流落患難無聊之情而怡然有恬愉閒雅之度如書懷紀夢寄友等篇莫不理趣幽逺其味悠然以長防迫古作非胸中有書者不能爲亦非淺之爲章句者所能到也所謂未榮前槁恨不及見今此諸什自敍謂無忘在莒蓋大篇短章一出於歷變履險困心衡慮之餘其視先賢之英華果鋭不冺於中而形著於外者同出一轍宜其辭之不求異人自有以異夫人也前輩謂詩必窮而後工又謂窮苦之辭易好其信然歟𨿽然郊之寒島之瘦惟其以窮阨終故僅以此名世君方妙年而筆端英邁已若此其進其止殊未易量而晦光窒通斯文亦豈久於湮郁者他日以典麗宏雅之作瑞乎時郊焉廟焉而被之金石絲竹編之有太常紀之有太史上與猗那淸廟下與漢唐歌頌等作傳於無窮斯無負於吟則今日無忘在莒之集豈止爲郊島窮苦之辭而已乎嘆尙不足喜个軒東牀之有人遂書其說於編而歸之噫个軒逝矣使先一二年冰玉聨輝而來踐盟鷗聽鶴之約僕得奉以周旋酒邊話次評論古今人事之升降離合騷人逸士之優劣醇龎東訪海若縱一葦以觀四極之浩渺望曽城九重縹緲何所問文治之盛雅頌之興日洗其積年滯思豈不快哉而逝者不可作矣予亦耄矣而倦遊徒重爲之慨嘆云

陳南齋詩序

南齋嗜吟曩於陳玉峯唱酬之次窺豹一斑別旣久一日過予出所裒摭吟槁若有意焉者竊謂士別三日便當刮目矧數期之逺是必有以異於疇昔畱之玩閱防徧猶夫庶羞錯陳而寸臠之珍可以適口羣葩間簉而孤芳之妍可以悅目古人蓋有以一聮一詠而名於世者辭之警防豈病其小如或不工多奚以爲南齋臺人也臺山萬八千丈之峻防雄秀鐘於气稟遊於吳而觀諸海茫洋澎湃不知防千萬里日月風雲之吞吐黿鼉蛟龍之出沒珠宮貝闕之變衒有無盡攬而得之眉睫融之胸次當肆而爲長吟巨篇卓犖宏偉如李杜歐蘇等作豈但瑣瑣局縮於賈島許渾聲律儷偶之句而已乎果能擴而充之進其所未進不止於其所止則大書深刻豈不足以追古耀今而垂後𨿽無假人之序可也僕老矣筆墨陳腐姓名不章又安能闡揚佳什然可恝乎其忘言哉儻因吾言而加益焉將見精辭妙語層見疊出浩然若決江河而莫禦尢異夫今日所觀者矣歸是編也爰書此以爲南齋勉

李黃山乙槁序

吾友李黃山儒林之秀文塲之雄斂進取之辭藻歸於吟詠而一章一句俱非艸艸之作步驟古先橫驅逺騖而直欲追及之非才之良學之洽不能也前輩評詩之難謂一絕尢於五言五言尢於七韻蓋以其字約而理融句精而趣逺有長吟累辭所不能到者是則然矣鋪張發揚開闔旋折思窮气竭蓬蓬焉而起汩汩焉而流滃滃焉而族振厲激越敷余汪洋布濩浩瀚出奇用正變衒錯陳以成舂容之篇顧不難歟故予嘗謂短章猶深林孤芳遙岑寸碧固爲奇觀而意匠之纖巧者率能之大篇若萬花競春千巖挺秀要非才學膚淺者所可爲然昔之能詩者蕃矣多莫得全美何哉尺短寸長要不容彊齊耳黃山乙槁長言居多而歌行辭引古詩之流壹仿前代作者體裁气象往往逼眞蓋其博學彊記而才思又足以發之故爲辭疏達而幽深宏肆而醖借古體理勝近體語新而古樂府尢工何異貫累累之珠屑霏霏之玉昔人之所難全可兼而有之矣非有三千首五千卷融貫胸次而溢出焉能至是哉詩祖於李陵其後如白如賀如商隠輩出而盛於唐流芳接響蓋有所自獨我宋善吟之士譜牒鮮有同者非無也名不焰焰耳朱文公謂國家文明之盛前世莫及歐蘇南丰擅名當代而於楚賦未數數然爲是不滿今黃山復能模冩唐人而切似之𨿽未卽方駕前古其殆庶防使勵之而愈至研之而益精又奚止繼宗英之華躅而豈不足補盛朝文典之闕歟蔡中郎有曰吾爲碑銘多矣惟於郭有道無愧色予序此編亦云

林丹嵒吟編序

古之能賦者譏評古今嘲弄風月刻畫事物以之抒逸思暢幽憤紀勝事贊太平或以典麗或以閒雅或醖借而精深或俊邁而淸美茍負所長皆足以蜚英於時流芳於後而不可無學無學則淺陋鄙俗而詩不足言矣尢不可不善用所學不善用之其失均也畏友丹嵒自冷泉一絕雋永人口而詩聲震撼南北是特囊穎之露耳及得全槁而玩繹之如入積玉之圃而瓌奇錯出目洞心律五言七言追唐擬古近選而長篇有三峽倒流萬馬奔軼之勢合眾美而兼擅之偉作也蓋其於經子傳記歷代詩文以至九流百家稗官埜史靡不誦閱腹之所貯手之所集殆成笥而充棟矣肆而成章皆英華膏馥之所流溢而尢善於用故自不得不喜也使淺學者見之孰不駭汗辟易豈江湖能賦之士可跂而望其後塵哉昔蘇黃以博極緒餘遊戲章句天運神化變衒莫測多後世名儒注釋所不及知者此槁亦何遜焉詩者文之流也丹嵒旣以健筆雄辭頡頏時英而預計偕矣韻語又奚足凂然嘗論坡翁有和陶篇槪亦相類而卒不如優孟之學叔敖何也靖節違世特立遊神羲黃蓋將與造物爲徒故以其澹然無營之趣爲悠然自得之語幽邃逺自詣其極而非用力所到猶庖丁之技進於道矣詩云乎哉坡之髙風邁俗𨿽不減陶而抱其宏偉尙欲有所施用未能忘情軒冕玆其擬之而不盡同歟今丹嵒功名之累已掃除復能刋落所學而潛心於道則陶可班矣予旣嘆美其已至又將見其進於是焉遂書其說於編

代士友敍餞行詩序

爲人子之樂莫大於有位以顯親爲人親之樂莫大於有子而從仕蓋有位則得祿以爲養一甘旨之雋永焉一絲縷之衣被焉皆君賜也以君賜而爲親奉亦旣侈矣然猶未也有惠利以及其民有聲聞以大其官使國人起敬起愛起譽以其歸美於已者遷美於父曰有是子由有是父也靡不贊誦而尊慕焉則其親寧不碩大光榮而爲子之樂當何如有子而從之以仕豈直服用飲食嗜欲遊觀燕笑之適以屬厭其耳目口體而已乎奉法施令有以冝夫人則曰職舉矣宣風展義有以善夫俗則曰教修矣信吾兒之能了官事矣由其行於一州者知其可推而行於一道達於朝廷布於天下而徳善功烈之著見殆未易量則豈不惟子之是懌是予而爲親之樂又何如人世之樂固多矣孰有加於此樂者哉郡掾某膺時妙年紀綱一州來惠此土而能以政得民可使乃翁之尊顯省郎某載駕防軒逺從宦遊而能於政觀業以覘厥嗣之聞達咸有契予之所云仰喬俯梓樂其所樂歡欣交通意气熙洽考甫書再而省郎翻然賦歸問之乃曰吾猶有親在焉白雲之思浩不容遏是歸也爲慈闈之奉而且循故轍入省署以彌綸庶務導宣利澤焉又將致其身之榮者爲母榮致其心之悅者爲母悅則是樂又惡可涯涘乎固冝郡掾挽之而莫畱而亦欣然贊之歸養祖酌之次周旋酬酢吾見其融融泄泄而無分攜淒黯之色是由情遂而意得也陽春熙熙芳景菲菲花栁送迎揚鞭載馳時維其宜先期差糓建斾將北冠帶之倫繽繽紛紛交餞於途而歌誦之以大篇長吟者其來如雲其束如輪猗歟盛哉溢前之聞咸勉予屬辭以敍其事顧豈得辭爰援筆而述之以文

爲吟友序餞行詩

錢塘吟社光價逺揚防使江浙傾動其間筆力雄邁可相頡頏者指不屢屈湛囦其一也以南北列屏江湖襟帶猶未足以供吟料尢欲取之平川大陸縱一葦以窮勝槪暢幽情乃歷鴛湖至鶴鄕將問盟海上之鷗爰及吾門灑落醖借一見令傾家釀謂前無此客就出囊錦旣艷而雅目駭心謂前無此作其來也騷人墨士遺以篇什捲累累其如囷其返也亦然自非有以動人悟物其能使之歆羨贊美悅服不索而獲如是夫斯遊也異夫人之遊矣昔昌黎爲唐人祖餞詩序當代之膺大任都顯次位望勲庸表表者居多白君韞抱才美視唐人奚遜而切切然僅以風雅鳴君其不遇時耶抑時之不遇君耶白君守儒也不肯枉道以徇俗榮祿又何足凂然則時乎時乎豈遂已乎蠖屈必伸龍蟄始奮當不止以詩名世而已也余旣以五言志旣見之喜無以借其歸輒不自揆敍勝餞將送之作以寄其拳拳云

記

重修義塾建夫子祠堂記

九峯義塾建於咸淳乙丑初扁以書院屬郡邑書院悉於朝調第進士者爲之長竊稽往古合二十五家子弟教於閭之左右謂之塾遂以塾名不敢僭也塾故有宣聖祠祠因人之廬而立規制卑隘歲久且敝顧不足以聳聽觀歷悠逺是究是圖乃堂乃構易新去故視昔崇敞翼以兩廡表以重門畚土以益外墉疊石以廣前堤而夫子之宮墻始肅創開講之所於左架遊息之軒於後上樓下宇齋闥庖室壞者修傾者起缺者補增築垣爲丈二十有八而贏甃蓋塗塈其舊者加倍而師生之廬舎始完是役之舉以至元癸未季夏告成於甲申仲秋棟梁榱桷方圓曲直之材由尺以至尋丈皆自已給範金合土鳩工募傭之費糜楮幣九百八十餘兩皆自已捐義廩助米爲石五十有奇幣餘四百始塾之創博諏上庠名彥延以爲師懿範相承芳躅相繼邑之羣子弟於於而集冠者執經而問難成童占畢而吟誦朔望有講說春秋有課試且歲合邑之明經能賦之俊彥校其優劣第其髙下而旌別以禮於是各精所肄多爲成材一時之盛蓋彬彬矣比數年來師模𨿽設而戶屨無防流俗之論率諉於時嗟夫道固有時而污隆學豈視時而作輟道不可一日而去身則人不可一日而廢學學者淹貫乎詩書服習乎禮義砥礪乎節行而發揮以辭章業儒儒矣希賢賢矣及夫徳進言揚出應時需則推所學以開泰治昌斯文使吾道功用振古耀今惠天下以及方來此所以爲士而士之所以爲學也茍不知自修而選舉以孝廉則矯孝廉以應之以文辭則競文辭以應之以行義則飾行義以應之是不過趨時好以徼利達士非其士而學非其學矣塾宇旣新遂逺致前釋褐院徐君唐佐正臯比之席以嚴師道仍近取文行俱粹之士輔之以淑小學俾入塾者不徒務多文博識而明夫修已治人先之以入孝出弟而至於窮理盡性異時達則建光明盛大之業以輩前修窮則究廣大精微之旨以繼絕學千古盛名髙山仰止九峯屹然賴以壯觀則斯塾爲不徒建矣是以敝而必葺而予不敢嗇費也或謂學乃祀先聖先師今塾亦然得無凟乎曰非凟也報也本儒道之所從出猶耕先穡桑先蠶也古帝王之道興治而闡化而夫子以道輔治而立教化行於當代而教垂於無窮𨿽家有其祠可也有若云以予觀於夫子賢於堯舜逺矣而孟子亦曰自生民以來未有孔子豈溢美哉然則塾𨿽小惡得而不祀是塾也嶰峯先生旣紀其創始本末於前愚不自揆敢書其營繕歲月於後作而興之尢有望於後之司是塾者

修建宣妙院記

松江本華亭故邑今爲郡由杭而下逾十舎平疇沃埜無丘垤介焉至邑之西北突如其峙爲山九惟佘山宏袤旋折爲諸山甲而西南一峯尢雄偉丰博予六世祖宣義公亮藏焉橫枕坎岡左挿右抱前旁列而相向中聮拱而相直其下有丘如印之銜淸漣縈回如鞶之曳地理家見謂擅風水之勝宣義仲弟泗郡博士附窆右隴形勢槪相若髙祖仲達仕崇寧迄禮部正卿泗季嗣膚敏建炎終禮部卿貳詎非其驗歟冢故有庵治平攺元請院額爲宣妙循是土宇增拓壞必植敝必新皆先文昌及諸族相繼給施有興無墜及寶祐開慶主僧更禪不常且非其人棟橈楹防前傾後壓防及湮廢宗武時自毗陵假守歸易置住持正懌繼以允慈首急修繕捐費易材補新葺舊廢者復完初辟庵爲院規制隘陋猶庵也於是架樓以懸追蠡築室以廣方丈其始也鑿山夷險攺創法堂更新正殿承以前軒其次也益土拓基展修兩廡建山門繚以外墉又其次也廊先有西方殿像皆裝塑致自汴京嘉定初寺丞位先伯祖母某氏撤新而增袤之旁列四寮以居懴僧咸淳甲戌遂於東南復建懴堂十有二楹爲僧徒講誦之所以至兩殿之間像設供具靡不嚴飾由經始以來二紀治平迄至元乙酉歲二百三十有奇而院乃宏深崇偉粗易舊觀𨿽費鉅用浩率出已有而允慈殫智畢力助以鉢幐之餘故迄於成伯祖母元捨田二百餘石贍僧以修永期人亡事寢田反其嗣爰諭以理復割其田之一遂益以新置鄰比田十石攺爲歲建日懴費不足則計而補焉前後撥捨田二百餘畝而爲租若干步角升龠具載碑陰並爲歲修懴防之費工役方殷租入權以濟用歲懴不克常舉由今建防歲舉可也老夫髦矣主是院者能循而行則懴防可不闕修間以徇土木之急墳院以時必葺無適無莫也噫依憑教法洗滌根塵惡所宜去也茍徒事空言猶醉者之止酒而違戒則去惡乎何有見作良因未作福果善固宜爲也茍先務媒利猶賈者之蓄貨以取贏則爲善奚是云凡予爲是修廢起墜而不遺餘力者非求消不善而規爲善之報也慨念祖功宗徳不能使後裔常盛而佛剎可依像教而至久此防不替此宇常存則庶克壽墓域於悠逺職此故爾然有形皆敝無法不空律以釋典則爲如是事作如是思皆妄也𨿽然使吾此誠感而遂通必有陰相之道而子子孫孫善推此誠繼繼無已則自有不敝不空者存謹母以爲妄而勉之哉院徑之右有栢挺然修榦繁柯龍蛻鳯舉相傳謂雍熙至今三百年矣壯歲嘗賦七言並刻諸石後之視今加封植焉

玉宸道院原一堂記

道一而已沖漠無朕兆於泰初形生气化散於羣有聖人因之以建人極垂世範贊兩儀之化而成其能遂萬物之宜以致其利根於命謂之性眾性出焉乃立教以順導之而歸於正動於欲系乎情眾慝萌焉乃立政以嚴防之而杜其非古者所以同民心而出治道莫能易也是道也帝王之道也儒道也帝王之世儒之功用光明卓絕而隠於無名木鐸振於夫子而儒名始彰老聃生於周爲柱下史夫子自魯駕而問道焉又從而問禮焉謂非儒不可也其著五千言說者訾其尙道徳貶政教與儒不相謀噫是未遡其源耳蓋自惟精惟一之傳旣逺上之道化微下之情僞熾違行而取仁先利而後義禮至於慝樂至於滛風靡瀾倒愈變愈下聃也思欲得古聖人功化密融於無聲無臭之中使夫人丕變於不識不知之際反其太朴之天以還邃古之風遂爲是憤世矯俗之論而不覺其激也孔子不云乎禮樂則吾從先進其亦救獘之辭歟今觀其言養生修身去聲色賤貨利戒窮黷貴慈讓與儒不殊而所謂得一以貞卽貞夫一也無爲而無不爲卽寂然不動感而遂通也我無欲而民自朴卽意誠心正而天下平也安有異旨哉故魯論軻書斥隠怪距楊墨而無片辭非詆老氏至子云昉有捶提絕滅之譏及昌黎河洛諸儒目爲異端與釋並言其故何哉良由學仙者盡諉其說於老氏末流之獘雜以方伎詭譎幻怪而宗主吾道乃不得不隠同斥異明有所尊理勢然也然其論道窮元造微未易探索而近不遺家國細不棄民物漢之君相法之成一代之治是詎可以仙術槪之哉是以朱文公嘉與之謂文帝曹參得其皮膚伊川指谷神一篇最佳涑水注道徳論而後山亦據古說謂關老之書本於六經微言至論要不可泯惜乎其辭之憤世矯俗𨿽少貶於儒而道則無二也余束髮誦經史暇輒窺其書久有志焉繇毗陵歸以先廬爲考妣祠而於中祠老子猶欿然以地臨闤闠不足徠寄棲白之士歷紀且半乃卜佘山西隅倚髙臨淸鼎建靖宇爲楹逾百殿以奉天之主宰焉閣以奉三淸得气之先者焉祠以奉祖考上至曾髙存報本反始之敬焉爲堂一納老氏之流混而處爲室四迎儒士之侶列而居堂之左右爲復宇以位主副閣之東南爲聮屋以肄職掌首之崇閎翼之邊廊貫之中廡殿以明軒周旋有地燕息有所廩儲庖湢澡混有舎壇墠垣墉靡不具體經始以己卯之秋落成於癸未之夏閣之下宏深軒敞建齋蕆事率於此集扁以原一取道原於一之義使知道者擴而通之繇少思寡欲見素抱朴以至歸根復命儒猶是也自懲忿窒欲閒邪存誠以至盡性至命老亦猶是也夫如是則此心混然太極與道爲一而齊人我忘得防等生死於晝夜能事畢矣奚必上曽城造縣圃如先儒所云下視人間猶甕盎而後爲髙哉茍徒校是非辧同異紛紛與物相刄相靡借拘儒之說惟世欲之徇而以肖天地之形同艸木而腐則寧不負此生邪予負有生者也因記歲月爰筆其說勒諸瑉爲學道勉所割原田給院之眾爲租四百七十餘畝而贏經費繕修咸在焉鄕保畝步詳載副碑爲吾後者續廣可也𨿽至困乏謹母覬斗斛尺寸之取又系之以爲子子孫孫戒

墓志銘【塔銘附】

府判中奉洪公墓志銘

公諱應辰字用和本居浮之固始亦鄱之派也曾大父眞大父臯父杞贈中奉大夫母楊氏贈令人鼻祖來自淮刻勤攻苦積銖累寸以有其家而能裒贏振乏煦寒飫饑不吝捐費聞者謂洪氏其興乎中奉克廣先業門閭始大長子應元兩請漕舉幼子應午繇勲戚入官需次警職俱先逝公次子也方成童與羣從序立道周善風鑑者過焉曰此佳兒也他日必昌而家公挺質秀異在師不煩通百篇義與兄俱以儒業著名人號二難初中鄕貢亞榜慨不足以發身成志乃遊京泮頡頏多士之場課試每占髙選旣而襲兄故步與薦漕闈越歲邑令楊公瑾以禮羅致之邑庠前廡令每欵謁先聖病宮庭齋宇之相附屬非所以崇廟貌肅羣瞻將革而新之公建議脗合遂易故基創正殿立講堂各辟門廡規制視昔宏麗度材辟地靡不輸勞以至更造器物以飾禮容帥先捐田以禆學廩逮今利賴丙午復預計偕庚戌策奉常第初調鹽官簿淮閫剡辟勾稽虹縣秩滿升辟帥凖舒翹幕府硎發穎露見者刮目攝教泗水崇徳程藝以陶成士器眾論翕歸當路交章舉關陞者再舉籍者五不曰有用之學有用之才則曰器識凝逺志節淸修後村劉中書以講學精深持身修潔舉備顧問名逹推重往往若此制邑新城政尙平易不務嚴刻再書考最休譽藹騰富陽寨卒羣捕米商鬭死者累十縣宰以嫌辭避攺委鄰邑弗能決公至喟然曰運米徼利者貧民也挾禁攘利者捕卒也旅店販夫何預焉遂直其寃全活者眾歸途過門相率迎於道泣曰非賢令君吾屬無遺類矣羅拜而去繼辟淮西機幕旋升滁貳閫檄覈浚築申牘明直隨以責歸未防奉祠仙都增辟城南故廬自號鶴隠日與里社文友壺觴吟詠謂不作彈冠想久之時宰以舊幕客俾倅防稽命下喜語人曰小蓬萊昔恨雲气之隔今爲岸幘司馬登嘯其間以撫晉賢遺迹亦吏隠也幡然而就關決兩載奉公不撓備殫賢勞倦遊賦歸而時事異矣公乃杜門蟄迹謝絕人事惟繙繹古書訓勵子弟時過丙舎棲幽潛深盤泊林埜以自娯適家事一付其子時閱內典有得嘗作偈云云兮爲身月兮爲心寓言曰隠時至卽行人多傳誦以爲達觀康彊至老飲啗不衰疾之日無甚苦召子若孫戒以謹儉持已悠然而逝公明允謹厚孝於親悌且友交裏閈朋儕謙而敬家庭惟諾閨門雍穆郁如也不茍取予不妄施而人有急難鄕有義舉則捐資恐後莫不誦其賢以詩書爲政不求赫赫名而令修訟平民懷吏畏莫不稱其能歷所居官冰蘗一心去如始至爲鄕土寄外事不預吏污無染而莫不服其廉惟祖之邁種者厚故及公之身而得名得位至膺邑國之封由身之善積者加厚故備向用防耆頥而以考終前作後襲機應气隨天人感孚之理固如是夫予同丘裏仕前而年後公俛而交久相親悅方嘆老成之無復見府掾孤以日迫請志其墓辭之再且力一夕公見之夢辭气如生盛服致恭若有謁者至旦而其孤已及門矣爰次其出處之槪而爲之銘公生於慶元丁巳歿於至元癸未五月二十六日壽八十有七積官至中奉大夫華亭縣開國男初娶錢繼張氏並贈令人子三多福前承信郎江東運凖娶趙氏並先亡文虎前迪功郎安吉州民掾娶孫氏文龍前登仕郎娶錢今潘氏公之弟縣尉無後以嗣焉二子俱以賞延補官孫男五淸之鼎孫頥孫隨孫豫孫女孫六長適衞文昌曾孫應寅余幼侄孫女越娘議蓋貳卿之曾孫熾皆同裏也嗣子卜甲申二月六日之吉奉公柩合葬於本縣集賢鄕六寶山之原銘曰

秀而文於以成名儉而徳豈惟潤屋昔菑而種今漑以壅爾昌爾熾匪天是私嗚呼曷不憗遺兮老成六寶鬱鬱兮將以利後人

路分訓武潘公墓志銘

公諱得剛字知柔以可匾齋幼敏悟業儒不效俛從右選以少傅趙公師貢戚屬奏補副尉初調江陰利城鎭酒稅歷仕至東南正將權浙西路分積官訓武郎曾大父日益祖伯涓俱抱隠徳考仁進贈從義郎母康氏贈孺人稽之世譜鼻祖避石趙亂繇鄭之滎陽縣徙華亭鎭鎭爲邑邑爲今松江府閱載千有奇而支派之演迆未艾曾髙以前名迹莫攷至從義而族始著繼以路分恪承先緒克昌厥家而資業已蕃閈閎以髙公明朗渾厚智識過人與世酬酢合時措之宜臨事審當然之則持已謙接物和犯而不校有古長者風儉素自勵其樂素朴而無歌舞妖冶之好珍異華靡之飾睦宗善鄰誼所當予不嗇屬方俶擾鉅費錯出他姓往往均於婣族閭裏公槪取之家靡不陰防惠利𨿽紆紫束金未能免俗而恥奔競軒冕之志泊如常語人曰身猶寄耳況外物乎達官鉅人耳熟賢譽如浙漕饒公虎臣郎曹梅公杞節度謝公奕昌剡薦者未易殫舉篤於訓子延致名儒謂非冀其媒進取徼利達俾識前言往行不逾禮義之閒而已尙釋老精廬眞館宏建嚴飾而奉西方之教尢篤謂非以是規福報慕其齊物我超生死耳卽其宅心著論而驗諸行事視鄕之豪右殆出乎類者也故能年躋耆艾福備向用詵詵四世藹藹一門感應一機之影響歟終之日若預知無大患苦命子婦及孫於前戒之以節用而好徳先一日爲偈語有云明月同歸死生無絆次朝喃喃佛號澡身偏臥怡然以逝蓋亦善積理融至死不怵匪徒崇異教之驗也公生於庚申臘月晦前二日屬纊於癸未季商上澣二日壽八十有三公之儷夏氏首以資政林公略姻黨封孺人復以特恩封安人先逝一紀子彥和前成忠郎襟度夷豁禮賢樂善人多稱之亦先公卒孺人張氏守志孫良知前保義郎初娶姜繼季邱趙今儲氏女孫四長適前從事郎司理參軍蓋次適前登仕郎洪文龍余俱幼曾孫男二長國先前登仕郎娶蓋紏掾女爲室次太孫曾女孫三悉童穉成忠曩需次湖防鎭居城東別業重交義相親敬逾常儔且獲與保義服衰執祖防哀疚若失所天從治命將以甲申元正十一日庚申奉公柩躬拾餘燼附窆於祖塋之域貽書請銘弗獲辭銘曰

冑遙遙歷千禩邑無是門峩峩自公始甲子裏匪簪紱以爲貴匪金玉以爲美徳及人儉持已身所接綿四世冨而壽多受祉沒吾寧視若蛻後其昌孫克繼

慧辯圓明悟悅大師塔銘

普照宏麗雄特甲雲間諸剎僧之戶分區錯處其間而秀偉不凡者人固不乏如師悟悅蓋近世之間見者也悟悅師佛智大師處巖巖四世而上修證大師可賢賢之師智覺大師義聰俱爲緇林翹楚傳衣嗣法二門獨盛師質淸气和敏慧得於天分髫齓禮佛智祝髮爲教不煩克自勤勵該洽內典喜能好修後進規爲表則扶傾起墜舉寺借爲隆棟焉初智覺以賢首教名於時行業未易遽數至佛智復鏗鏗有聲著縱奪章論權實經教制模象圖釋宗因諭三十三過及倒懸解答律宗三十七問等作以顯奧旨以警羣迷遂分座杭之崇先旋住持越廣福吳報恩繼被勅專席於上都慧因逺方學子翕至駢集鼎新藏殿有廢必舉逝之日目旣瞑復超語人曰如來金相示現吾前宜務進修己而反眞聞者竦異悟悅親承密契己究海印圓宗續遊諸方參知識問難辯議所得洪深猶日課誦華嚴潛心覃思索精致微而洞徹蘊人有勉其論著者則曰師言盡矣可無遜乎修證於寺之西北隅建九品懴院以處佛徒之寅夕禮誦修觀行者棟宇像設肅潔峻整淳祐戊申以勅額扁梵修而規制尙病於隘師紀綱院事嚴飭有加供膳必謹葷胾不敢入門閾冰蘗自持涓塵無染遂儲積租羨益以鉢幐買院鄰民居廓之創立方丈三十餘楹堂室渠渠崇深宏偉中廡翼翼庭碩軒敞秀石淸池修叢奇植森列映帶灑然爲幽棲之勝庖湢廩厠壹皆充辟續得臨流之地屋焉而梵宇始廣而備師於所業所事可謂重規疊矩而無忝前人矣素嗜儒書博渉經史亹亹形於談辯而挿架殊夥尢於比興重加之意一吟一詠幽深逺有昔人所不能到者燕本越澹乎琴聰蜜殊乎防無得以名之且工書法引筆行墨殆將逼眞歐虞而突過懷永時娛閒於徽弦寄逸於枰楸而運軫發機俱造其奧以至考古博物有來必名人多服其精鑑焉淸致雅上濯濯乎凡植之梧竹顒顒乎眾羽之鵷鴻也豈非釋流之所罕聞而僅有歟繇是勝踐名儔騷人墨士喜與之交而克上承下遜不諂不狎昔之貴宦今之元侯每造其室至於忘去而一語不及其私然處紛攘而無侮無拂者侯崇敬之力也咸淳間柄國者有聞諭意邀致不得已一再往問所欲纎芥不以請惟薦進名衲以宗教叢林偉之繼而出畀省符俾世襲梵修以壽其傳亦非由謁而獲其與世接而能自立也如此方未拓地也於院之北甃石爲岸累磚爲衢徑四十餘丈以便行者其後復欲於西攺創津梁築堤相直以通南北之途度材儲具將舉而弗果遂用其志於及人及物抑有可尙者焉晚年悟諸有之本空融三觀於一致尅意可粲之學使功深力到則滿載月明之詩豈專美昔之上人而遽以壽終吾見其進未見其止悲夫師諱知賾字致道悟悅其自稱族姓錢邑裏雲間初賜號慧辯加紫衣以前朝應禱之沛恩也續賜號圓明以僧統敬悅名行而頒慈命也生於嘉定已夘歸寂於至元戊寅夏五得年五十有九臘四十八孫希白嗣師領院克繩祖武動無違事且輿杠濟渉以成先志莫不美其善繼曾範徳馨猶習讀闍維之次齒舌堅瑩不泯於燼或謂平素語不妄之驗視嵩明教其殆庶防希白函灰礱石將以至元庚辰月之朔易日之甲申窆於祖塔之右來請銘予自假守歸與師交契防二年談議賡酬聽琴玩奕情好篤密詢遁之交不啻也其亡哭之慟復以詩文寫其悲惡得而遜遂爲之銘曰

雅而文秀而實寒露淸冰和風愛日於祖於師光明熙緝啽哢飛走妙墨精筆𨿽遊於藝不流於物晚攝諸妄頓悅禪寂退焉若藏淵然以息維塔巖巖鼎分其一繼繼承承休垂罔極

欽定四庫全書

秋聲集卷六

宋衛宗武撰雜著

味書齋說

气之爲秋也澄空無翳一碧萬里寥乎泬然猶端人神士夐出乎風塵之表而莫諭其淸而逺山之爲崖也巖巖倚天斷壁千尺魁乎傑然猶偉人端士獨立乎儔類之上而莫名其秀而奇劉君翔甫居十錦之鄕環屋皆山嶄嶄崿崿劍拔圭削而其中洞豁涵灝灝無涯之境於是合而名之以秋崖而復以自名卽目之所覽契心之所會表裏一致則爲淸逺爲奇秀可知已惟其所存若此故一無他好而惟書是耽於其藏修之所扁以味書則夫朝吟暮誦手披目玩易之爲廣大幽深詩之爲溫純惇厚百篇之雅奧二記之損益六典之事賅制備四書之義精理融春秋之所以謹嚴三傳之所以富而艶裁而辯淸而婉研精覃思嚌嚅涵泳若太羮酒澹乎自有正味以至諸子百家之純疵歷代信史之得失屈宋以來操觚弄翰之辭之雅正蹖駁莫不博考詳究沈浸醲郁若查梨橘柚之雜然各適其口及夫所得融暢於中流溢於外敷而爲言論爲篇章滚滚乎源泉之來艶艶乎葩花之發浥浥乎膏馥之薰蒸灌注一言一詠無不自此中出則其胸中之所自得豈止芻豢之悅我哉其視王公貴人窮珍極異列五鼎費萬錢丈食日陳乎前不足辱吾之唾笑曾臭腐土苴之不若而吾之所嗜則饜飫之而愈覺其淵然深悠然長也昔有賦思遊者云大道繇兮味琴書彼其昧熊魚之擇所樂不純固異乎翔甫之所好矣然翔甫將與此書終泯泯於此崖乎抑將出而有以用其書乎夫山之爲崖豈但塊然賦之形色而已哉蒸爲云濡爲雨則可使庶類被潤澤而至丰美气之爲秋豈但時其代謝而已哉零爲露凝爲霜則可使斂華就實而陶萬寶於有成書亦猶是也善用之而俾儒術之效行飲食日用徧爲羣黎之徳旣醉旣飽人樂太平之時則是書之味沛爲一時之膏澤靡不沾被而所謂淸而逺秀而奇者不爲徒美無愧乎秋崖之爲名茍用之而違其方以之釣爵位媒軒冕惟勢利之是徇至便辟側媚以求合而功無以及於世徳無以加於民知吾腹之可饗而不知亷恥之日餒知吾家之可肥而不知道義之日喪則是書之味不過爲一已之糟粕而向之淸而逺秀而奇者爲污濁爲凡陋卑淺而秋崖之美號孤矣豈不有負所學歟嘗有爲秋崖之說者矣而未及乎是也余故得以伸其說而爲翔甫勉

書案云心擬斷憲司獄事槁

記曰刑者侀也一成而不變故君子盡心焉書曰服念五六日至於旬時丕蔽要囚蓋刑獄非細事也古先垂訓謹之重之云心帳管佐部使者總臬事於一道論囚定罪至成鉅編而小大以情纎悉無差上下所服重輕適當所以悉其聰明致其忠愛諒亦至矣且用法不徒泥法而綽乎詩書之餘味儒以飾吏固如是夫國有政刑刑以輔政官有長有屬而屬以輔長也則當平反之績侔於古人澄淸之效播於右淛民到於今稱之良以輔之者有其人也兒寛爲讞掾以古義決獄而著名狄梁公以天理斷刑至萬計而無枉當無遜焉展捲不覺三嘆

題畫冊後

畫𨿽小技而宇宙間事事物物皆錯綜於胸次牢籠於筆端逺可使近大可使小毫芒膚寸可使之廣博崇深凡雄特秀麗天下之奇觀目所不接足所不及者皆掇拾於冰紈繭素中前輩謂無聲之詩是也詩畫本一律必靈秀者後能之故昔之縉紳遊於藝多以此名世近來能士絕少夏大夫珪畫院之應詔者耳而馳聲於時今觀方尺之楮幻無涯之勝扶桑之出日蜀嶺之挐雲層波浩渺猶具區彭蠡之廣飛瀑激湍有瞿塘谷簾之勢與夫栁岸花塢雪境晴林攬之皆若近在兒席少陵所謂咫尺萬里殆不是過亦奇筆也以其遊戱之作姑集爲槁云爾使大放所蘊淋漓毫素必又有可觀者矣使君襲藏此帙毎一展玩則天地形色之妙盡得於目睫機動籟鳴發胸中之靈秀融爲有聲之畫則奇偉又豈止此與流俗之披玩圖冊者異矣

跋讀書圖

世固多術業矣而莫尙乎爲士爲士莫先乎讀書故善畫者寓意以著其形能言者屬辭以標其目大要欲其謹從遊防沈酗戒鬭狠而終之以無怠蓋三者皆得以攻撓吾心蠧蝕吾書者也而非日孜孜則無以成爲士之業觀乎此則此所摹寫豈不足以警荒嬉息忿絕酣飲而振偸惰歟其與區區衒丹靑染毫楮以爲耳目情思之玩者有間矣𨿽然占畢吟誦寸陰是惜書固不可斯須廢也然經以載道子史百家以鳴道誦之而不精其義以明夫道而徒務記覽工詞藝以媒進取則莫知正心誠意爲何事道徳性命爲何物𨿽多亦奚以爲當知書貴乎多讀而尢貴乎知所以讀知所以讀則不茍讀而近於道矣不然紙上陳言未必非古人糟粕而斯圖也非有得乎聲音形色之外是亦朽素誤墨耳挾策者其思勉夫

徳壽頌爲蓋行齋慶希年作

惟夫徳人天格以壽壽豈爾私徳惟我有百行之首莫大奉親色難志養翼翼小心時靡有愆彌久彌欽克恭克友於族有睦塤篪疊奏陽呂陰律陶冶一和祥風愛日廉以從政載於宦途謙以接物藹於裏閭熈乎春和粹然玉如窒而斯通剝而不耗莞簟以安室家是保俎豆莘莘鐘鼓擊考徳耀旣賢寧馨克肖箕裘有傳琴瑟偕老齒班洛英曰問曰燾身康以彊有積斯報未積未滋其報未央匪袤爲川匪崇爲岡一門之慶諸福之祥瓜瓞綿綿公侯挺生詩書流澤愈演愈長年髙康老三壽作朋彼蒼祐善曷其有極應復爲感循環不忒何以壽君曰攸好徳

贊寄顏

貎臞而形尫气直而行方我本平平蕩蕩人謂踽踽涼涼徳何有兮防流之澗文何有兮寸艸之芳匪徒羨遊汗漫而過列缺蓋直欲超泰淸而窮混茫必飄飄兮出蠛蠓之甕盎肯戀戀兮競雞鶩之粃糠儻一朝而聞道可千古而不亡

又後贊

絳人甲子年過其一道不加進徳不加益晚歲塵垢洗淸頓識本來形色凡物逆至順應此心渾然太極𨿽處窮途如遊化國平生好丑是非總付丹靑一筆

次劉錦山和歸去來詞韻以贊其歸

問去來兮問君曷月其還歸林澗久矣積愧猿鶴怨而生悲羌廣受之已邁猶風流之可追慨裴張之嗜寵知止足而則非縱裾瓊而佩玉異芰制而荷衣儻見髙而識逺庶吉先於動微甲刃樅樅車馳卒奔𨿽有金屋不如蓽門所可樂者惟吾道存書左圖右土簋窪尊未抗志於伊呂姑怡情於孔顏必義路之是遵匪仁宅而莫安嚌道徳之永味透名利之上關齊得喪於一致混榮辱而並觀眎世故之紛綸類風埃之往還方黍離之傷周幸丰年之歌桓歸去來兮四十載之交遊邈千里之嵇呂判二仲之羊求悵猗蘭之同臭那諼艸之忘憂偉經濟之大才固聖哲之可疇歸公有衮用汝作舟然顚頤之失類戒拂經其於丘於滔滔而中砥母泛泛而乘流淸賀監之一曲悟司空之三休已矣乎懸車告老維其時名𨿽足貴毀隨之達官鄙子諒髙蹈思安期有負郭之腴田宜以耘而以耔有排闥之錦嶂可或觴而或詩亟膏車而秣馬投紱歸來夫奚疑

葉通判哀辭

嗚呼知生死之故兮固莫異夫有夜有晝何芝蕙之可嘆兮而蕭艾之獨茂何樗櫟之易久兮而杞梓之弗壽惟文昌之有孫兮爲吾邦之翹英徳之粹不瑕之古璧兮行之潔無滓之寒冰其气溫乎可卽兮所立卓爾不羣贊會府而材器穎脫兮理劇邑而盤錯刃迎班振鷺以髙鶱兮期翳鳯而上徵胡退鷁之斜飛兮倐展驥而外更旣別乘之三駕兮所至騰實而蜚聲非攬轡於一道兮亦盍防列而香凝由當路之背公植私惠貪黜亷兮才者賢者困抑而弗伸使阨窮至病且老兮竟捲藏其奇蘊修能發挺挺而欲立兮毎爲此而不平曩天畀其際逢兮忝銓闈之同登始霧披而識眉目之異兮倐天合而爲肺腑之姻气臭若金蘭之無異兮契好若魚水之相親當選海之汨沒兮莫測其涯津賴塤篪之疊和兮義毎篤於斷金借春風牙頰以汲引兮飛鶚表而上騰一至再左推而右挽兮遂與諸彥而並升愧終無所成名兮罔克補報其涓塵念占籍而𨿽同貫兮邈地異而迹分恨履道之弗同坊兮莫親炙而親薰記司鑰而上省闥兮獲邇典刑敍間闊而悅情話兮釀爲之傾俄如輪而如雲兮世寖殊而事殷各東馳而西騖兮知孰死而孰生曁徵斾之返自鄞兮喜全璧於一門許拔宅於我館兮舉室爲之歡欣奚日徵而月邁兮竟弗踐於此盟水之北有山兮架招隠之樓岑上棟下宇兮惟竢時之落成邀佚駕以來遊兮共聽鶴唳而猿吟抱此志而弗克遂兮俄聞疾起於逡巡屬去臘之上故都兮汲汲乎爲人事牽於眾兮其往也不容稽程歲迫乎除兮其歸也祀典欲循念念乎一問寢食兮卒莫造夫閈閎豈料賢人之嗟兮果協乎龍蛇之辰遽飄飄其仙去兮孰能反其冰雪之魄秋水之神吁嗟吾親洵美仁兮式如玉式如金兮文墨議論不復可覩聞兮焄蒿淒愴將何所窺尋兮一見之難爲不盡吾力兮挹此恨以終其身百罹之逢顧何有吾生兮恨不相從以反其眞痛徳人之千古兮惟長號而涙零莫躬奠於兩楹兮寫哀愫於斯文

爲丹嵓窆骨祝文

嗟嗟丹嵓士之翹楚學博行修辭藻相副於途之窮晚乃値遇契好篤宻交若平素挽致閭塾冀淑子衿漸之摩之小大有成甫及期年遂以疾告醫禱弗靈隨以訃報金石相期何逝之早玉宸瘞骨垂歿有言生於我館死何靳焉爰卜左岡維辰之良奠酒一觴以窆以藏用棲爾神俾後其昌傷哉二孤何恃維母母兮何依爰爲擇偶月有所給以育以鞠誨以塾師庶其成立惟靈鑑之啜其有泣

奠常端明文

嗚呼凡囿形於溟涬兮等浮漚於生死前乎名世之旣往後乎方來而未已往者寥寥不可見兮猶逝川之莫回來者紛紛於目睫兮孰若皓月華星之有煒惟公克繩其祖武兮考世家則實中興禦史之名宗克肄其儒業兮於先祠而襲吾郡宣公之芳趾舒翹揚英兮乃魁別省而擢巍科蜚聲騰實兮乃登華途而歷膴仕漢符方剖而司六察兮信近代之罕聞魏笏有光而揜前賢兮視先烈而愈偉嗟直道之難行兮志莫伸於權臣曾幾時而左遷兮夫豈容於易退爰予節而兼兩道兮儼照臨於福星惟正身而肅百吏兮自澄淸於浙水其論思禁近兮則有異具臣其彌縫省闥兮則無忝宰士擬昌黎以尹京兆兮乃力辭彈壓之尊出望之而守馮翊兮莫不謂輔佐之器曁升資殿而次四府之聫將入廟堂而宅百揆之位何運序兮推移俄陵谷兮易置遂與世而相違兮仿淵明之閉關至沒齒而絕交兮爲漢人之掃軌公之徳兮大圭片玉之不瑕公之行兮寒冰萬壑之難擬文如行雲流水之閒雅兮不爲時花美女之纎妍政如熈陽瑞露之煦濡兮不爲繁霜烈日之嚴厲內臺外節出藩入從之踐敭凡屢兮田惟洛陽之二頃居惟河汾之敝廬其髙風亷尙之足以障頽瀾而挽薄俗兮又如此曰壽曰考而又耄兮夢奠楹而若先有知全名節而以終兮事蓋棺而迄無所愧觀近世之尊崇顯貴者固繁如先生之光明俊偉者能幾某𨿽匪聚廬幸同州裏顧以徳而以年盍師從而兄事記宦轍之周流兮遂良覿於泛紅依綠之邦涉歲月其幾何兮慨俯仰有魚龍鵬鷃之異逮跛躄之復升兮甫獲綴班於文鵷喜聲光之宻邇兮豈特希榮於附驥藥石之冀其燻炙兮庶增益其未能輪云之倐其紛綸兮竟莫酬於素志聞公兮旣脫荊榛喜公兮復還桑梓念杭葦而往兮擬造請於文堂柰出門苦礙兮卒莫至乎闕裏詗牘遣兮方僕夫之載馳訃書至兮嘆哲人之俄逝登門墻之爲日淺兮毎惋恨其納交未深慕風節之與人殊兮爰愛敬之不能自已逺致束芻而寓誠奠奉一觴而親酹兮哀哉而靈兮鑑止

奠梵修主僧慧辯師文

夫惟天地絪縕二五妙凝鐘气之秀爲人之英超詣卓絕者固不世有髙潔淸粹者亦所罕聞猶嘉禾與瑞艸不擇地而挺生嗟我至道擅美釋門𨿽僧猶士好修喜能其長篇短章奇峭婉麗疑摹仿乎燕本越淡其大書小楷端重雅健似步驟乎智永懷仁若髙山流水之趣融深妙惜無昌黎之筆以寫穎師之琴好尙旣雅識鑑尢精通今博古物來則名又無遜昔人之能辧乎牛鐸勞薪能使石鼓之鳴無廢不舉無舊不新僧居佛廬絢爛嶙峋隨世酬酢則周百爲而泛應曲當反視収聽則刋落萬慮悟禪悅而獨究上乘𨿽未能作祖成佛亦庶乎出類超羣與師爲友幾二十春以道義合以气臭親交匪膠而匪漆而相得之味如飲醴泉甘露而自覺其淸醇方在疢也獲屢造乎文室至疾革也痛莫聞永訣之音乃遺秋江泛月之圖軸後有淸吟雅畫蔚然墨妙而筆精毎手披而目注增悲感而涙零惟師之靈𨿽沒猶存吾老矣無望乎圓澤之期友人於再世而聞三生石上之吟或者冀竺師之旣逝復反而勉予以精修道徳而升躋神明萬事泡幻夫何足云薦芻苾以侑哀希焄蒿之來歆

