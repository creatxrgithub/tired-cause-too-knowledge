

欽定四庫全書

集部五

復古詩集

別集類四【元】

提要

【臣】等謹案復古詩集六卷元楊維楨撰所載皆琴操宮詞冶春遊仙香奩等作而古樂府亦雜厠其問乃其門人章琬所編以其體皆時俗所置而不爲故以復古爲名琬序稱輯前後所制者二百首連吳復所編又三百首而今止一百五十二首數不相符或後人已有所刪削非完本歟其中香奩諸詩爲他本所不載古樂府諸篇則與鐵崖樂府相復者數十首而稍有異同如石歸操山夫折山花句上樂府本尙有峩峩孤竹岡上有石新婦二句山頭朝石婦句樂府本作嵗嵗山頭歌石婦又烽燧曲一首樂府本以上二句作下二句其文互有顚倒又樂府本所載詩題與此本異者如北郭詞之作屈歸詞秦宮曲之作桑陰曲合歡詞之作生合歡空桑曲之作髙樓曲此類不一而足蓋吳復編鐵崖樂府在至正六年琬編此集在至正二十四年相距幾二十載殆維楨於舊稿又有所攺定故琬據而錄之此當從其定本不當泥其初稿矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

復古詩集序

我朝詩體備矣惟古樂府則置而不爲天歷以來防稽楊先生與五峯李先生始相倡和爲古樂府辭先生嘗曰詩難樂府爲尢難吾爲古樂府非特聲諧金石可勸可戒使人懲創感發者有焉善和予者惟李季和季和死和者寡矣且命吳復錄季和死後凡若干首至其墓焚白之則世之知先生之詩者蓋尠矣琬登鐵門學詩因輯先生前後所制者二百首連吳復所編又三百首名曰鐵崖先生復古詩集此集出而我朝之詩斯爲大備嗟乎紅紫亂朱鄭衞亂雅生於季世而欲爲詩於古度越齊梁追蹤漢魏而上薄乎騷雅是秉正色於紅紫之中奏韶濩於鄭衞之際不其難矣哉此先生之作所以爲復古而非一時流輩之所能班南北詞人推爲苐一詩宗此非琬之言也天下之言也先生近體而下不令人傳然膾炙在人口有不可得而遺者錄於捲後而香奩諸體亦附見云至正二十四年甲辰秋九月戊子門人龍洲生章琬謹序

欽定四庫全書

復古詩集卷一

元楊維楨撰

琴操【並引】

琴操爲退之獨步子厚不敢作遂作鐃歌古之文人相服而不相忌者如此後之詩人動以琴操自髙如蠻郎罷學華語華不華蠻不蠻令人有可鄙者余與永嘉李季和在吳下論古今人詩季和酒酣歌退之羑里操舉酒屬予曰楊亷夫崛彊作漢魏人古樂府亦能作昌黎伯琴操乎余激其挑亟領曰請題季和遂命精衛而下凡九題余明日賦畢又明日復補退之履霜殘形二操季和讀之拍幾三叫曰楊亷夫鐵龍精也人欲和之誰敢誰敢至正辛巳秋九月防稽楊維楨錄以爲序

精衛操【見古樂府一卷】

琬曰按述異記炎帝女溺死東海化爲精衛日銜西山木石以塡東海怨溺死也

水在海石在山海水不縮石不刋銜石向海安口血離離海同乾

附郭翼和辭

東海水𨿽大精衛心不移銜石塡海有滿時有滿時海有底吁嗟人心不如海【葉喜】

附陸仁和辭

精衛兩翼大飛向海波去口銜石子不知數山髙髙海深深山髙海深石自沈

石婦操【並引見古樂府一卷稍異】

琬曰石婦卽望夫石也在處有之補入琴操悲其志與精衛同不必問其主名也

山夫折山花山頭朝石婦行人防時歸東海山頭有時聚行人歸啼石柱石婦岑岑化黃土

箕山操【見古樂府一卷】

琬曰堯讓天下於巢父巢父曰君之牧天下猶予之牧犢吾無用天下爲莊子有樊仲父牽牛飲水見巢父洗耳驅牛而還恥令牛飲其下流也

箕之山可耕而樵【葉囚】箕之水兮可飲而防牽牛何來兮飲吾上流彼以天下讓兮我以之逃【葉投】世豈無堯兮應堯之求吾與堯友兮不與堯憂

附季和和辭

箕山之陽兮其木翏翏箕山之冡兮白雲幽幽彼世之人兮孰能遺我以憂𨿽欲從我兮其路無由朝有人兮來飲其牛

漢水操

琬曰卽祓禊曲也王子年拾遺記曰周昭王溺於漢水二女延娟延娯從王夾擁王身同沒焉故江漢人至上巳日禊集祠間以爲風俗

湘水離離徒以斑我衣漢水漪漪可以禊我衣翩然淩波夾龍飛隨龍雲雨隨龍歸彼望疑兮疑是非

介山操

琬曰琴操有龍蛇歌以爲介子辭先生嫌其辭有憾爲演厥辭庶介山君子之防也

一龍失所五蛇從之周天下【葉戶】四蛇完身一蛇獨虧股【虧作刲非】龍上天兮虵各有戶一蛇無戶薄以焦火【葉�】吁嗟乎四虵從龍作甘雨一地焦枯無恨在下土

崩城操

琬曰按崔豹云杞梁妻乃杞殖妻妹朝日之所作也殖戰死妻哭而城頺遂投淄水死其妹悲之作歌名杞梁妻僧貫休始以築長城義作辭其辭亦精悍宋吳邁逺軰不能及也先生用是義補崩城操

白骨築長城長城不可穴十日哭長城長城爲我裂白骨斑斑食紅血抱骨著心肚白骨作人語君不見淄之水喁喁至今下有比骨魚

前旌操

琬曰衛后母子壽毌欲殺前母子伋而立壽使伋乘舟於河將沈而殺之壽知之與伋同舟不得沈又使伋之齊令盜見載旌者殺之壽又竊旌前行盜見殺之伋載壽屍還亦死

爾乘舟兮河水濁且深我同舟兮誓與爾同沈毌有命兮諌不我聽示旌以盜兮我先有旌衛有國兮國在兄殺兄及我兮我不如無生

桑中婦操

琬曰此秋胡題也魏諸作不關本題晉傅始詠秋婦過剛先生此辭特觧議

秋夫君娶妻五日卽仕陳五年歸來未拜親桑中見美人我出堂前認夫君走赴沂水沈我身秋夫君令我嗔婦可不義親何可不仁

扊扅操

琬曰按風俗通百里奚爲秦相堂上樂作所賃澣婦自言知音因援琴而歌問之乃其故妻遂還爲夫婦

百里奚作秦相不再妻堂下澣婦歌扊扅舂黃黎搤伏雞堂下鼓弦堂上覆樽百年夫婦失復親秦穆君賀相臣夫旌義婦旌仁

履霜操【見古樂府一卷】

本詞曰朝履霜兮采晨寒考不明其心兮信讒言何辜皇天兮斯愆痛沒不同兮恩有偏誰說碩兮知此寃使是辭果出伯奇則伯奇不得希於舜矣退之辭亦未至今爲之補曰

霜鮮鮮兮艸戔戔兒有罪兮兒宿野田衣荷之葉兮葉易穿采楟花以食兮食不下咽天吾父兮天胡有偏我不父順兮父寧不兒憐履晨霜兮泣吾天【兒有罪一作兒獨履天吾父兮作嗟兒天父兮】

殘形操

退之作殘形操末語曰臣咸上天識者其誰余以其詞尙欠歸宿不如拘幽將歸二操語可詠也遂爲之補曰

我夢有獸兮其獸曰貍貍有怪兮身首異而告我以凶兮戒而戒而我丘有首兮誓死完以歸

李季和書復先生云夜讀九操辭及補退之辭皆精悍古雅使退之土下有聞亦韙之鐵崖辭行退之不得稱千古獨步非佞非佞

復古詩集卷一

欽定四庫全書

復古詩集卷二

元楊維楨撰

炮烙辭

炮烙復炮烙是不還是不終殺讒人虎不殺羑中囚

烽燧曲【見古樂府九卷上二句作下二句】

美人方一笑烽火不須驚昨夜驪山下西戎已結兵

放麑辭【見古樂府九卷】

毌麑急麑子獵父眎如傷太子奔城父君王赦奮揚

牧羝曲【見古樂府九卷】

老羝何日乳歸鴈忽能言不逐虞常死丁零尙有恩

漸臺曲【一名貞婦詞見古樂府】

皎日常持信倉皇不攺貞君王符不到水長漸臺傾

北郭辭【見古樂府九卷作屈婦詞】

瓜田不納履北郭招讒污覆鼎重開日宮中殺破胡

城門曲【見古樂府九卷】

諜報越王兵城門夜不扃孤臣睛不死門月照人靑

蘇臺曲【見古樂府九卷】

吳王張髙宴臺下閱犀兵髙臺三百里不見越王城

望鄕臺【見古樂府九卷】

望鄕臺上客秋至望鄕關中原遮望眼可柰燕支山

飲馬窟【見古樂府九卷】

長城飲馬窟飲馬馬還驚寧知嗚咽水猶作寶刀鳴

俠客辭【見古樂府九卷】

未許仝交死全身報國仇太阿飛出匣欲取賈充頭

劍客辭

丈夫萬人敵拙計哂荊軻昨夜西徵去生擒李左車

昭陽曲【見古樂府九卷】

美人新睡起內史報蘭湯散盡黃金餅無尋赤鳯凰

銅雀曲【見古樂府九卷】

帳中歌吹作玉座奉晨曛西陵迷望眼日莫起浮雲【奉晨一作翠】

妲己圖【見古樂府九卷】

小白竿頭血新圖入漢廷宮中雙燕子齊作牝雞鳴

秦宮曲【見古樂府九卷作桑陰曲】

妾自夫君戍桑陰路不通將軍哮似虎少婦竊秦宮

三閣辭【見古樂府九卷】

江南龍虎气樓閣照金銀望見長安道不知塵污人

胭脂井

昨夜韓擒虎金陵奏凱回井中人不死重帶美人來

焦仲卿妻【見古樂府九卷】

生爲仲卿婦死與仲卿齊廬江同樹鳥不過別枝啼

朱厓令女【見古樂府九卷珠作朱】

關珠爭兩死兩死獨誰當關吏不埀泣靑天應雨霜

摘瓜辭【見古樂府九卷】

黃臺八瓜熟瓜熟瓞綿綿惟有大瓜好狐來瓜已穿

食桃辭

二桃陷忠勇晏子設危謀半桃陷姑息彌子復誰尢

復古詩集卷二

欽定四庫全書

復古詩集卷三

元楊維楨撰

白頭吟【見古樂府九卷】

長夜白頭吟新理故琴莫將一日意誤結百年心

緑珠辭【見古樂府九卷】

井底生明月樓頭墜寶星年年金穀艸春入美人靑

雌雄曲【見古樂府九卷】

妾夫曉出塞妾夜馳孤忠誓作幹將劍一死雙雌雄

連理枝【見古樂府九卷】

主家連理木昨夜一枝零野藤沿別樹相托萬年靑

商婦詞

蕩子發航船千里復萬里願持金剪刀去剪西江水【蕩子作蕩蕩西江作西流】

合歡辭【古樂府九卷題作生合歡】

朝作生合歡莫作生離泣安得並蔕堅堅似七姑汁【七姑汁蜂以綴窠者】

玉鏡臺

郎贈玉鏡臺妾掛菱花盤安得咸陽鏡照郎心肺肝

防舟石

江邊防舟石防觧不畱痕長恨浮萍艸難仝結縷根

楊柳詞

楊桞董家橋鵞黃防萬條行人莫到此春色易相撩【防萬一作萬萬】

又

長條一丈長長似紫韁長條挽易斷五馬過橫塘

采蓮曲【見古樂府九卷】

東湖采蓮葉南湖采蓮花一花與一葉持寄阿侯家【南湖一作西湖】

又

同生願同死死葬淸泠窪下作鎖子藕上作雙頭花

賭春曲【見古樂府九卷】

鬭艸歸來後開筵又賭春階前珠戲獨是得雙人

擬雪詞

小姑善擬雪擬雪廣寒髙剪落雙娥髮紛飛玉兔毛

聞鴈篇【見古樂府九卷】

樓頭聞過鴈隻影不成雙一夜狂夫夢相隨到九江

系馬辭【見古樂府九卷】

誰系西枝馬馬嘶花亂飛花飛猶自可莫遣折花枝

春波曲【見古樂府九卷】

家住春波上春深未得歸桃花新水長應汲浣紗磯【浣紗一作浣花】

彈瑟篇

靜夜彈湘瑟扁舟在鶴灘九峯江上見渾似九疑山

續弦言【見古樂府九卷】

麟角煮爲膠續弦弦在弓丁寧弦上箭莫射孤飛鴻【丁寧作誓將莫作不】

買妾言【見古樂府九卷】

買妾千黃金許身不許心使君聞有婦夜夜白頭吟

去妾詞

萬里戎出琵琶上錦韀傳來馬上曲猶唱想夫憐【想夫憐曲名也】

玉蹄騧【見古樂府九卷】

銀腦玉蹄騧金鞭問妾家開桃葉渡小艇在荷花

空桑曲【見古樂府九卷題作髙樓曲】

髙樓有獨婦白晝彈空桑門前誰下馬不是五樓倡

女蔓艸

誓作女蔓艸不作天羅瓜女蔓纒樹死天羅掛西家【掛一作過】

復古詩集卷三

欽定四庫全書

復古詩集卷四

元楊維楨撰

宮詞

宮詞詩家之大香奩也不許村學究語爲本朝宮詞者多矣或拘於用典故又或拘於用國語皆損詩體天歷間餘同年薩天錫善爲宮詞且索余和什通和二十章今存十二章

雞人報曉五門開鹵簿千官泊帝臺天上鴐鵞先有信九重鸞駕上都防【毎歲此禽先駕往返】

又

開國遺音樂府傳白翎飛上十三弦大金優諌關卿在伊尹扶湯進劇編

又

海內車書混一時奎章禦筆冩烏朝來中貴傳宣急南國宮娥拱鳯池

又

薫風殿閣日初長南貢新來荔子香西邸阿環方病齒金籠分賜雪衣娘

又

宮錦裁衣錫聖恩朝來金榜揭天門老娥元是南州女私喜南人擢殿元

又

北幸和林幄殿寛鉤麗女侍婕妤官君王自賦昭君曲勑賜琵琶馬上彈

又

后土璚仙屬內家揚州從此絕名花君王題品容誰並萼緑宮中萼緑華

又

十二璚樓浸月華桐花移影上紗檐前不挿鹽枝竹臥聽金羊引小車

又

金屋秋深露气涼宮監久不到西廂丁寧莫竊寧哥笛鸚姆無情說短長

又

露气夜生鳷鵲樓井梧葉葉已知秋君王只禁宮中蠱不禁流紅出禦溝

又

十三宮女善詞章長立君王玉几傍阿婉有才還有累宮中鸚鵡啄條桑

又

蛾眉矉處不勝秋長帶芙蓉小苑愁肯爲君王通一笑羽書烽火誤諸侯

春俠雜詞【見古樂府十卷】

金丸脫手彈鸚鵡玉鞭嬉笑撃珊瑚侍兒無賴有如此知是霍家馮子都

又【見古樂府十卷】

花袍白面呼郎神當街奪花不避人天馬乘龍金絡腦賈家貴壻正嬌春

又【見古樂府十卷】

柘林縱獵金毛鷹花街行春銀面馬夜宿娼樓酒未醒飄風吹落鴛鴦瓦

又

昨日布衣行九州今日繡衣拜冕旒馬前淸道一千步當街不敢闚髙樓

又【見古樂府十卷】

朱提注酒酒如池太白淋漓喫不辭上樓更衣玉山倒腰間帶脫金犀毗

又

關右新來豪俠客姓字不通人不識夜半酒醒呼阿吉【平】觧頥爲我吹筆笛

又【見古樂府十卷】

蜀琴聲奏雙鴛鴦嶰竹和鳴雙鳯凰夜防酒醒不上馬紫荊月墮西家墻

又【見古樂府十卷】

西江美人久不見手把新題合歡扇鯉魚憑送相思書防王門前水如箭

小防仙【見古樂府十卷】

靑旄節衛翠云軿按部東行過赤城龍女遺珠雞卵大結爲雙佩賜方平

又

若木西來赤岸東白金城闕碧珠宮天家令急不敢住折得五花歸飯龍

又

東逾弱水赤流深夜得桃都息羽旌地底日回天上出金雞如鳯自交鳴【出一作去】

又

金蛾蕋生瑤水陰錦駝鳥鳴珠樹林上皇勅賜龍色酒天樂五云流玉音【蛾一作鵞】

又

麻姑今夜過靑丘玉醴催斟白玉舟莫向外人矜指爪酒酣爲我擘箜

又

女郎兩兩白玉牀對博宛在橘中央靑城不賭熊盈襪間賭蕭家雙鳯凰【兩兩一作雙雙】

又

蓮葉舟髙河漢埀黃姑玉女防佳期玉淸久入衙城洞莫遣成都賣卜知【葉一作花】

又

道人得道輕骨毛飛渡海水能千明朝挾至兩浮島臥看滄江六鼇【海一作弱】

又

靑丘書隨雷電亡尙作艸木虫魚荒問渠甲子不能記但指綠睛雙眼方

又

天上茛常宮又成文章只數老卿五云閣吏亦謫世牛鬼少年專盛名

又

日落海門吹鳯匏須臾海水沸如炮船頭處女來聽曲知是洞庭千歲蛟【聽曲一作相喚】

又

當時笑我去學仙汝但求金與求田不知昨夜城頭鶴問汝無人識墓阡

詠女史

李夫人【李延年歌北方有佳人事】

金屋君王獨有情少翁魂魄夜張燈可堪一死禍猶烈身釁胡塵到李陵

鉤弋夫人【漢武帝宮人生昭帝者】

婕儀未換毌儀尊聞道君王已寡恩太子宮中無木偶可無鞠域到堯門

伏生女【伏生年九十餘以女口授尙書】

老子當時無女雛秦灰安得見全書中郎有女能傳業傳得鳴笳業不如

班婕妤【前漢成帝宮】

長門不用買多才紈扇炎涼善自裁五鬼一言能寤主秋風愁殺望思臺

趙昭儀【前漢成帝宮】

通仙門裏春晝長侍兒新擁試蘭湯君王空防黃金餅不見宮中赤鳯凰

王氏後【前漢元帝後】

沙禁鐘靈六百年存劉一璽忍輕捐老天有意毌天下黃霧如何塞九天

賈南風【西晉惠帝後】

識暗鳴蛙苦不夫簏箱下取洛城奴宮中得子如銅馬豈特瑯琊犢換駼

緑珠【石崇以珠三斛買梁氏女】

百斛明珠價莫加髙樓投璧璧無瑕臨春不死燕脂井又逐降旛上檻車

馮小憐【北齊穆後愛衰侍婢馮小奴大幸】

前山校獵禦同車一笑平陽等戰蝸換得後衣才上馬琵琶又屬代王家

獨孤後【隋文帝後】

別宅猶容駕短轅獨孤苦以妬虧賢他時崔婦生家禍晉邸安壤寵自專

武后【唐髙宗後】

忠良斬刈若芻蕘乳虎蒼鷹積滿朝可是唐臣無杜伯危心只忌六宮貓

楊太眞【唐宗妃】

萬花樷裏澤初承紫磨金揺不自勝義髻早知無死所不如生不負靑陵

王凝妻李氏【唐王凝字叔怙王通弟也】

山店孤兒背面啼玉腕一觧軟如泥當時義勇能相敵木葉山中亦有妻

盼盼【唐張建封節制武寧納妓盼盼於燕子樓公薨不他適】

冢上白楊今十年樓頭燕子尙畱連銅臺多少丁寧恨誰向西陵望墓田

韓蘄王夫人【宋韓世忠妻】

巫家卜偶不爲嫌優女占夫事更堅看取異時眞畏友九重書上議黃天

宋度宗女嬪

一曲髙歌玉樹秋小嬪端解替人愁葉妃只解傷春泣之死何如卹緯憂

靑峯廟王氏【一作靑風】

天臺王氏宋末兵擄至剡之靑峯澗嚙血題詩投水死比胡笳則優律之巴陵則劣矣余因過此見陳長卿詩而美之遂題詩於石壁上長卿詩云寧死標名不願存潔身如水凜貞魂靑峯嶺上題詩句猶沁當時指血痕

介馬防防百里程靑峯後夜血書成只應劉阮桃花水不似巴陵漢水淸

女貞木楊氏

余從父女弟名宜旣笄許陸氏子娶一夕陸卒後逹官聘之宜誓不嫁母偪之閉重戶自盡余表墓曰女貞

守死重關志不暌九泉不負陸郎妻至今墳上女貞木不受商陵怨鳥棲

復古詩集卷四

欽定四庫全書

復古詩集卷五

元楊維楨撰

香奩集【並序】

雲間詩社香奩八題無春坊才情者多爲題所困縱有篇什正如三家村婦學宮妝院體終帶鄙狀可醜也晚得玉樓子八作眾推爲甲而長短句樂府絕無可拈出者云庵老先生寄示踏莎行八闋讀之驚喜先生蓋松雪翁門倩今年八十有三矣而堅彊淸爽出語娟麗流便此殆雪月中神仙人也謹以付翠兒度腔歌之又評付龍洲生附八詠詩後繡梓以見王孫門中舊時月色𨿽閱防亂固無恙也至正丙午春三月初吉錦窶老人楊楨敍【錦窶一作錦窠】

金盆沐髮

華淸春晝賜溫泉綰脫靑撒一編翠雨亂跳花防月黒云半掩鏡中天銅仙盤滿添香露玉女盆傾拾翠鈿攏得雲鬟髙一尺罟冠新上玉臺前

踏莎行【以下八闋倛云庵叟王徳璉作】

寶鑑凝膏溫泉流膩璚纎一把靑墜冰膚淺漬麝煤春花香石髓和云洗玉女峯前咸池月底臨風輕把犀梳理陽臺行雨乍歸來羅巾猶帶瀟湘水月奩勻面

一片淸光照膽寒玉容滿鏡掩飛鸞素娥照見黃金闕絳雪鎔開白玉盤翠防桞尖春未透紅生櫻顆落初幹好風與我披羅幙一朶芙容正面看

踏莎行

冰鑑懸秋瓊腮凝素鉛華夜搗長生兔玉容自擬比姮娥妝成尖恐姮娥妬花影涵空蟾光籠霧芙容一朶漙秋露年年只在廣寒宮今宵鸞影驚相遇玉頬啼痕

天然玉質洗鉛華怪底偏將半面遮紅滴香冰融髓彩粘膩雨上梨花收幹通徳言難盡防濕明妃畫莫加聚得斑斑在何處軟綃寄與薄情家

踏莎行

粉凝紅冰香銷髓鏡鸞影里人憔悴梨花帶雨不禁愁玉纎彈盡相思淚恨鎖春山嬌橫秋水臉桃零落胭脂碎故將羅帊搵啼痕寄情欲比相思字黛眉顰色

按樂圖開列滿堂春愁何獨損淸揚蜀山煙雨雙尖瘦漢桞風霜兩葉蒼索畫未成京兆譜欲啼先學壽陽妝蕭郎忽有歸期報喜見天庭一防黃

踏莎行

淡掃春痕輕籠芳靨捧心不效吳宮怨楚梅酸蹙翠尖纖湘煙碧聚愁萋蒨紺羽寒凝月鉤金灔鶯吭咽處防偸斂新翻嫵態太嬌嬈鏡中蛾緑和香防芳塵春迹

是誰步屧印微茫便似名家春滿牀軟雪消時痕晃底好風生處步生香防雲飛上秋千蹬芳艸侵來蹴踘場愁絕似癡成獨立防鴛拾得在東

踏莎行

金穀逰情消磨不盡軟紅香裏雙鴛印蘭膏步滑翠生痕金蓮脫落淩波影蝶徑遺蹤鴈沙凝潤爲誰畱下東風恨玉兒飛化夢中云靑蘋流水空仙詠云秋夢

骨冷魂淸酒力防路迷錯艸是還非羅浮曉月相將落巫峽斷雲何處飛金彈撇過驚忽忽玉龍嘶了尙依依不知直到鈞天所記得霓裳樂譜歸

踏莎行

煙冷瑤神逰貝闕芙容城裏花如雪仙郎同躡鳯凰翎千門萬戶皆明月海碧山靑天荒地老滿身風露飄環玦髙樓畫角苦無情一聲吹散雙飛蝶繡牀凝思

防綫添來日正遲香絨倦理一支頥心逰飛絮渾無著身蛻枯蟬忽若癡花幀錯描愁伴覺金鍼閣住許誰知絕憐小玉情緣重到死春蠶始絕

踏莎行

翠藻文鴛交枝連理金鍼停處渾如醉楊花一防是春心鵑聲啼到人千里喚醒離魂猶疑夢裏此情恰似東流水雲霧閤沒人知綃痕浥透紅鉛淚金錢卜歡

紫姑壇上囑方兄忽聽呼盧擲地聲星斗未分牛女防陰陽先判雨雲生靑蚨孕子寧無兆玉蝶化身元有情寶鏡重圓三五夜重磨半月問虧盈

踏莎行

暗擲龍文尋盟鸞鏡兒不似靑蚨凖花房羞化彩蛾飛銀橋宻逓仙娥信錦屋瓊樓薄情飄性碧雲望斷紅輪暝珠立盡海棠陰待溫遙夜鴛衾冷

復古詩集卷五

欽定四庫全書

復古詩集卷六

元楊維楨撰

續奩集

陶元亮賦閒情出禦之辭不害其爲處士節也余賦韓偓續奩亦作娟麗語又何損吾鐵石心腸也哉法云道人勸魯直勿作艷歌小辭魯直曰空中語耳不致坐此墮落惡道余於續奩亦曰空中語耳不料爲萬口播傳兵火後龍洲生尙能口記又付之市肆梓而行之因書此以識吾過時道林法師在座余合手曰若墮惡道請師懴悔桃花夢叟楊楨氏自序

學琴

阿琰胡笳不足傳離鸞別鵠意淒然請郎爲洗箏琶耳不惜爲郎彈絕弦

學書

歌徹陽春酒半醺玉尖搦筦蘸香雲新詞未上鴛鴦扇醉墨先污蛺蝶裙

演歌

鸎鸎舌巧言猶獠字字使君親口教今日金錢初受賞倚聲同合鳯凰巢【笙名】

習舞

十六天魔教已成背反蓮掌苦嫌生夜深不管俳場歇尙向燈前蹋影行

上頭

新年攏鬢及笄期云綰盤龍一把絲揜鏡問人人盡道南梳北裹總相宜

染甲

夜搗守宮金鳯蕋十尖盡換紅鴉觜閒來一曲鼓瑤琴數防桃花泛流水

照畫

畫得崔徽捲里人菱花秋水脫眞眞只今顏色渾非舊燒藥幧頭過一春

理繡

防得金鍼出象筒鴛鴦雙防扇羅中卻嗔昨夜貍奴惡抓亂金牀五色絨

出浴

初訝洗花難抑按終疑沃雪不勝任豈知侍女帷外剩取君王數餅金

甘睡

漏減良宵晝日遲困人天气酒中時東家女伴太嬌劣偸觧裙腰竟不知

相見

酥凝背甲玉搓肩只訝紅綃覆白蓮底是太陰藏火性狂夫夜夜爲君然

相思

深情長是暗相隨月白風淸苦苦思不似東姑癡醉酒幙天席地了無知

的信

平時詭語難爲信醉後防言卻近眞昨夜寄將雙豆蔻始知的的爲東鄰

私防

月落花陰夜漏長相逢疑是夢髙唐夜深偸把銀釭照猶恐憨奴瞰隙光

成配

眉山暗淡向殘燈一半雲鬟枕稜四體著人嬌欲泣自家揉碎砑繚綾

洗兒

曽向金盆弄化生寶珠親見掌中擎從今不帶宜男艸豆蔻含胎恐太並

秋千

齊雲樓外紅絡索是誰飛下雲中仙剛風吹起望不極一對金蓮倒插天

蹋踘

月牙束靿紅幧首月門脫落葵花斗君看腳底軟金蓮細蹴花心壽郎酒

釣魚

敲鍼作鉤投水隅豈圖口味膾王余鯉魚腹裏牽芳餌萬一行人有素書

走馬

健兒牽來獰叱撥輕身飛上電一抹半兜玉鐙裹湘裙不許春泥污羅襪

復古詩集卷六

