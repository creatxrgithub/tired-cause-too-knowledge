龔自珍集

辯知覺嘉慶甲子﹐自珍從嚴江宋先生讀書。先生問焉曰﹕伊尹曰﹕先知知後知﹐先覺覺後覺。知與覺何所辯也﹖自珍對曰﹕知﹐就事而言也﹔覺﹐就心而言也。知﹐有形者也﹔覺﹐無形者也。知者﹐人事也﹔覺﹐兼天事言矣。知者﹐聖人可與凡民共之﹔覺﹐則先聖必俟後聖矣。堯治歷明時﹐萬世知歷法﹔后稷播五穀﹐萬世知農﹔此先知之義。古無歷法﹐堯何以忽然知之﹖古無農﹐后稷何以忽然知之﹖此先覺之義。子貢曰「夫子之文章﹐可得而聞﹖」此先知之義。「夫子言性與天道﹐不可得聞。」此先覺之義。孔子學文﹑武之道﹐學周禮﹐文﹑武﹑周公爲先知﹐孔子爲後知﹐此可知者也。孔子不恃杞而知夏﹐不恃宋而知殷﹐不乞靈文獻而心通禹﹑湯﹐此不可知者也。夫可知者﹐聖人之知也﹔不可知者﹐聖人之覺也。

說月晷徽州人造月晷﹐系以詩﹐髹而書之﹐予讀之弗善也。爲之圖三十﹐合朔至晦﹐備矣。又爲之子目﹐各十有二﹐時加子至加亥﹐備矣。總爲圖三百有六十﹐以楮皮爲之儀﹐我坐北面南﹐左東右西﹐以定月之所在﹐其魄墨之﹐其明粉之﹐加金以肖其曜﹐自以爲賢於徽州市之所爲。揚州羅士琳過而大笑之曰﹕子未知裏差。天下一千三百五縣﹐宜每縣爲三百六十圖﹐當有三十七萬九千八百圖。子又未知歲差。夫日與月合朔時﹐所加不同﹐一千三百五縣之三百六十圖﹐月月不同﹐每月爲三十七萬九千八百圖者十有二﹐每歲又十二月之﹐其圖無算數。假子神龜之年﹐不足以役圖﹐與子千里之封以爲宮﹐不足以庋之。予乃然於不藝不學﹐忝爲士大夫老﹐與夫市估髹師﹐同爲罔知識之民而已矣。乃再拜求羅子教我以渾天之術﹐兩儀之形﹐求七政之行之所在。

徽州歌訣云「三辰五巳八午升﹐初十出未十三申﹐十五酉時十八戌﹐二十亥上見光明﹐二十三日子時出﹐二十六日丑時行﹐二十九日寅時見﹐晦與朔日卯上並。」附錄。

尊隱將與汝枕髙林﹐藉丰艸﹐去沮洳﹐卽犖確﹐第四時之榮木﹐矚九州之神臯﹐而從我嬉其間﹐則可謂山中之傲民也已矣。仁心爲幹﹐古義爲根﹐九流爲華實﹐百氏爲杝藩﹐枝葉昌洋﹐不可殫論﹐而從我嬉其間﹐則可謂山中之悴民也已矣。聞之古史氏矣﹐君子所大者生也﹐所大乎其生者時也。是故歲有三時﹕一曰發時﹐二曰怒時﹐三曰威時﹔日有三時﹐一曰蚤時﹐二曰午時﹐三曰昏時。夫日胎於溟涬﹐浴於東海﹐徘徊於華林﹐軒轅於髙閎﹐照曜人之新沐濯﹐滄滄涼涼﹐不炎其光﹐吸引淸气﹐宜君宜王﹐丁此也以有國﹐而君子適生之﹐入境而問之﹐天下法宗禮族歸心﹐鬼歸祀﹐大川歸道﹐百寶萬貨﹐人功精英﹐不翼而飛﹐府於京師﹐山林冥冥﹐但有鄙夫﹑皂隸所家﹐虎豹食之﹐曾不足悲。日之亭午﹐乃炎炎其光﹐五色文明﹐吸飲和气﹐宜君宜王﹐丁此也以有國﹐而君子適生之﹐入境而問之﹐天下法宗禮族修心﹐鬼修祀﹐大川修道﹐百寶萬貨﹐奔命湧塞﹐喘車牛如京師﹐山林冥冥﹐但有窒士﹐天命不猶﹐與艸木死。日之將夕﹐悲風驟至﹐人思燈燭﹐慘慘目光﹐吸飲莫气﹐與夢爲鄰﹐未卽於牀﹐丁此也以有國﹐而君子適生之﹔不生王家﹐不生其元妃﹑嬪嬙之家﹐不生所世世豢之家﹐從山川來﹐止於郊。而問之曰﹕何哉﹖古先冊書﹐聖智心肝﹐人功精英﹐百工魁傑所成﹐如京師﹐京師弗受也﹐非但不受﹐又裂而磔之。醜類呰窳﹐詐僞不材﹐是輦是任﹐是以爲生資﹐則百寶咸怨﹐怨則反其野矣。貴人故家蒸嘗之宗﹐不樂守先人之所予重器﹔不樂守先人之所予重器﹐則窶人子篡之﹐則京師之气泄﹔京師之气泄﹐則府於野矣。如是則京師貧﹔京師貧﹐則四山實矣。古先冊書﹐聖智心肝﹐不畱京師﹐蒸嘗之宗之子孫﹐見聞弇婀﹐則京師賤﹔賤﹐則山中之民﹐有自公侯者矣。如是則豪傑輕量京師﹔輕量京師﹐則山中之勢重矣。如是則京師如鼠壤﹔如鼠壤﹐則山中之壁壘堅矣。京師之日苦短﹐山中之日長矣。風惡﹐水泉惡﹐塵霾惡﹐山中泊然而和﹐洌然而淸矣。人攘臂失度﹐啾啾如蠅虻﹐則山中戒而相與修嫻靡矣。朝士寡助失親﹐則山中之民﹐一嘯百吟﹐一呻百問疾矣。朝士僝焉偸息﹐簡焉偸活﹐側焉徨徨商去畱﹐則山中之歲月定矣。多暴侯者﹐過山中者﹐生鐘之思矣。童孫叫呼﹐過山中者﹐祝壽考之毋遽死矣。其祖宗曰﹕我無餘榮焉﹐我以汝爲殿矣。其山林之神曰﹕我無餘怒焉﹐我以汝爲殿矣。俄焉寂然﹐燈燭無光﹐不聞餘言﹐但聞鼾聲﹐夜之漫漫﹐鶡旦不鳴﹐則山中之民﹐有大音聲起﹐天地爲之鐘鼓﹐神人爲之波濤矣。是故民之丑生﹐一縱一橫。旦暮爲縱﹐居處爲橫﹐百世爲縱﹐一世爲橫﹐橫收其實﹐縱收其民。之民也﹐壑者歟﹖邱者歟﹖垤者歟﹖避其實者歟﹖能大其生以察三時﹐以寵靈史氏﹐將不謂之橫天地之隱歟﹖聞之史氏矣﹐曰﹕百媚夫﹐不如一猖夫也﹔百酣民﹐不如一瘁民也﹔百瘁民﹐不如一之民也。則又問曰﹕之民也﹐有待者耶﹖無待者耶﹖應之曰﹕有待。孰待﹖待後史氏。孰爲無待﹖應之曰﹕其聲無聲﹐其行無名﹐大憂無蹊轍﹐大患無畔涯﹐大傲若折﹐大瘁若息﹐居之無形﹐光景煜燴﹐捕之杳冥﹐後史氏欲求之﹐七反而無所睹也。悲夫悲夫﹗夫是以又謂之縱之隱。

明良論一

三代以上﹐大臣﹑百有司無求富之事﹐無恥言富之事。貧賤﹐天所以限農畝小人﹔富貴者﹐天所以待王公大人君子。王公大人之富也﹐未嘗溫飽之私感恩於人主﹐人主以大臣不富爲最可嘉可法之事﹐尢晚季然也。《洪範》五福﹐二曰富﹔《周禮》八枋﹐一曰富。臣之於君也﹐急公愛上﹐出自天性﹐不忍論施報。人主之遇其臣也﹐厚以禮﹐繩以道﹐亦豈以區區之祿爲報﹖然而禹﹑箕子﹑周公然者﹐王者爲天下國家崇气象﹐養體統﹐道則然也。孟子曰「無恆產而有恆心﹐惟士爲能。」𨿽然﹐此士大夫所以自律則然﹐非君上所以律士大夫之言也。得財則勤於服役﹐失財則怫然慍﹐此誠廝僕之所爲﹐不可以槪我士大夫。然而卒無以大異乎此者﹐殆勢然也。士大夫豈盡不古若哉﹖廉恥豈中絕於士大夫之心哉﹖然而古之纖人俗吏少於今者﹐誠貴有以謀之至亟矣﹗三代﹑炎漢勿遠論﹐論唐﹑宋盛時﹐其大臣魁儒﹐大率豪偉而疏閎﹐其講官學士﹐左經右史﹐鮮有志溫飽﹑察雞豚之行﹔其庸下者﹐亦復優遊書畫之林﹐文采酬酢﹐飲食風雅。今士大夫﹐無論希風古哲﹐志所不屬﹐𨿽下劣如矜翰墨﹐召觴詠﹐我知其必不暇爲也。今上都通顯之聚﹐未嘗道政事談文藝也﹔外吏之宴遊﹐未嘗各陳設施談利獘也﹔其言曰﹕地之腴瘠若何﹖家具之贏不足若何﹖車馬敝而責券至﹐朋然以爲憂﹐居平以貧故﹐失卿大夫體﹐甚者流爲市井之行。崇文門以西﹐彰義門以東﹐一日不再食者甚眾﹐安知其無一命再命之家也﹖遠方之士﹐未嘗到京師﹐擔笈數千里而至﹐樂瞻士大夫之气象丰采﹐以歸語田裏。今若此﹐殆非所以飾四方之觀聽也﹗謂外吏富乎﹖積逋者又十且八九也。夫士辭鄕裏﹐以科名通籍於朝﹐人情皆願娛樂其親﹐贍其室家﹔廩告無粟﹐廏告無芻﹐索屋租者且至相逐﹐家人噭噭然呼。當是時﹐猶有如賈誼所言「國忘家﹐公忘私」者﹐則非特立獨行以忠誠之士不能。能以槪責之六曹﹑三院﹑百有司否也﹖內外大小之臣﹐具思全軀保室家﹐不復有所作爲﹐以負聖天子之知遇﹐抑豈無心﹐或者貧累之也。《魯論》曰「季氏富於周公。」知周公未嘗不富矣。微周然﹐漢﹑唐﹑宋之制俸﹐皆數倍於近世﹐史表具在﹐可按而稽。天子富有四海﹐天子之下﹐莫崇於諸侯﹐內而大學士﹑六卿﹐外而總督﹑巡撫﹐皆古之莫大諸侯。𨿽有巨萬之貲﹐豈過制焉﹖其非儉於制﹐而又黷貨焉﹐誅之甚有詞矣﹗今久資尙書﹑侍郎﹐或無千金之產﹐則下可知也。誠使內而部院大臣﹑百執事﹐外而督﹑撫﹑司﹑道﹑守﹑令﹐皆不必自顧其身與家﹐則𨿽有庸下小人﹐當飽食之暇﹐亦必以其餘智籌及國之法度﹑民之疾苦。泰然而無憂﹐則心必不能以無所寄﹐亦勢然也。而況以素讀書﹑素識大體之士人乎﹖夫繩古賢者﹐動曰是眞能忘其身家以圖其君。由今觀之﹐或亦其身家可忘而忘之爾。內外官吏皆忘其身家以相爲謀﹐則君民上下之交﹐何事不成﹖何廢不舉﹖漢臣董仲舒曰「被潤澤而大丰美」者﹐此也。朝廷不愈髙厚﹐宇宙不愈淸明哉﹖

二士皆知有恥﹐則國家永無恥矣﹔士不知恥﹐爲國之大恥。歷覽近代之士﹐自其敷奏之日﹐始進之年﹐而恥已存者寡矣﹗官益久﹐則气愈兪﹔望愈崇﹐則諂愈固﹔地益近﹐則媚亦益工。至身爲三公﹐爲六卿﹐非不崇髙也﹐而其於古者大臣巍然岸然師傅自處之風﹐匪但目未睹﹐耳未聞﹐夢寐亦未之及。臣節之盛﹐掃地盡矣。非由他﹐由於無以作朝廷之气故也。何以作之气﹖曰﹕以教之恥爲先。《禮》《中庸》篇曰「敬大臣則不眩。」郭隗說燕王曰「帝者與師處﹐王者與友處﹐伯者與臣處﹐亡者與役處。憑幾其杖﹐顧盼指使﹐則徒隸之人至。恣睢奮擊﹐呴籍叱咄﹐則廝役之人至。」賈誼諫漢文帝曰「主上之遇大臣如遇犬馬﹐彼將犬馬自爲也。如遇官徒﹐彼將官徒自爲也。」凡玆三訓﹐炳若日星﹐皆聖哲之危言﹐古今之至誡也﹗嘗見明初逸史﹐明太祖訓臣之語曰「汝曹輒稱堯﹑舜主﹐主苟非聖﹐何敢諛爲聖﹖主已聖矣﹐臣願已遂矣﹐當加之以吁咈﹐自居臯﹑契之義。朝見而堯舜之﹐夕見而堯舜之﹐爲堯舜者﹐豈不亦厭於聽聞乎﹖」又曰「幸而朕非堯舜耳。朕爲堯舜﹐烏有汝曹之臯﹑夔﹑稷﹑契哉﹖其不爲共工﹑兜﹐爲堯﹑舜之所流放者幾希﹗」此眞英主之言也。坐而論道﹐謂之三公。唐﹑宋盛時﹐大臣講官﹐不輟賜坐﹑賜茶之舉﹐從容乎便殿之下﹐因得講論古道﹐儒碩興起。及據季也﹐朝見長跪﹑夕見長跪之餘﹐無此事矣。不知此制何爲而輟﹐而殿陛之儀﹐漸相懸以相絕也﹖農工之人﹑肩荷背負之子則無恥﹐則辱其身而已﹔富而無恥者﹐辱其家而已﹔士無恥﹐則名之曰辱國﹔卿大夫無恥﹐名之曰辱社稷。由庶人貴而爲士﹐由士貴而爲小官﹐爲大官﹐則由始辱其身家﹐以延及於辱社稷也﹐厥災下達上﹐象似火﹗大臣無恥﹐凡百士大夫法則之﹐以及士庶人法則之﹐則是有三數辱社稷者﹐而令合天下之人﹐舉辱國以辱其家﹐辱其身﹐混混沄沄﹐而無所底﹐厥咎上達下﹐象似水﹗上若下胥水火之中也﹐則何以國﹖竊窺今政要之官﹐知車馬﹑服飾﹑言詞捷給而已﹐外此非所知也。淸暇之官﹐知作書法﹑賡詩而已﹐外此非所問也。堂陛之言﹐探喜怒以爲之節﹐蒙色笑﹐獲燕閒之賞﹐則揚揚然以喜﹐出誇其門生﹑妻子。小不霽﹐則頭搶地而出﹐別求夫可以受眷之法﹐彼其心豈眞敬畏哉﹖問以大臣應如是乎﹖則其可恥之言曰﹕我輩只能如是而已。至其居心又可得而言﹐務車馬﹑捷給者﹐不甚讀書﹐曰﹕我早晚直公所﹐已賢矣﹐已勞矣。作書﹑賦詩者﹐稍讀書﹐莫知大義﹐以爲苟安其位一日﹐則一日榮﹔疾病歸田裏﹐又以科名長其子孫﹐志願畢矣。且願其子孫世世以退縮爲老成﹐國事我家何知焉﹖嗟乎哉﹗如是而封疆萬萬之一有緩急﹐則紛紛鳩燕逝而已﹐伏棟下求俱壓焉者鮮矣。昨者﹐上諭至引臥薪嘗膽事自況比﹐其聞之而肅然動於中歟﹖抑弗敢知﹗其竟憺然無所動於中歟﹖抑更弗敢知﹗然嘗徧覽人臣之家﹐有緩急之舉﹐主人憂之﹐至戚憂之﹐僕妾之不可去者憂之﹔至其家求寄食焉之寓公﹐旅進而旅豢焉之僕從﹐伺主人喜怒之狎客﹐試召而詰之﹐則豈有爲主人分一夕之愁苦者哉﹖故曰﹕厲之以禮出乎上﹐報之以節出乎下。非禮無以勸節﹐非禮非節無以全恥。古名世才起﹐不易吾言矣。

三敷奏而明試﹐吾聞之乎唐﹑虞﹔書賢而計廉﹐吾聞之乎成周。累日以爲勞﹐計歲以爲階﹐前史謂之停年之格﹐吾不知其始萌芽何帝之世﹐大都三代以後可知也。今之士進身之日﹐或年二十至四十不等﹐依中計之﹐以三十爲斷。翰林至榮之選也﹐然自庶吉士至尙書﹐大抵須三十年或三十五年﹔至大學士又十年而弱。非翰林出身﹐例不得至大學士。而凡滿洲﹑漢人之仕宦者﹐大抵由其始宦之日﹐凡三十五年而至一品﹐極速亦三十年。賢智者終不得越﹐而愚不肖者亦得以馴而到。此今日用人論資格之大略也﹔夫自三十進身﹐以至於爲宰輔﹑爲一品大臣﹐其齒髮固已老矣﹐精神固已憊矣﹐𨿽有耆壽之徳﹐老成之典型﹐亦足以示新進﹔然而因閱歷而審顧﹐因審顧而退葸﹐因退葸而屍玩﹐仕久而戀其籍﹐年髙而顧其子孫﹐傫然終日﹐不肯自請去。或有故而去矣﹐而英奇未盡之士﹐亦卒不得起而相代。此辦事者所以日不足之根原也。城東諺曰「新官忙碌石﹖﹖矣子﹐舊官快活石師子。」蓋言夫資格未深之人﹐𨿽勤苦甚至﹐豈能冀甄拔﹖而具形相向坐者數百年﹐莫如柱外石師子﹐論資當最髙也。如是而欲勇往者知勸﹐玩戀者知懲﹐中材絕僥幸之心﹐智勇蘇束縛之怨﹐豈不難矣﹗至於建大猷﹐白大事﹐則宜乎更絕無人也。其資淺者曰﹕我積俸以俟時﹐安靜以守格﹐𨿽有遲疾﹐苟過中壽﹐亦冀終得尙書﹑侍郎﹐柰何資格未至﹐嘵嘵然以自喪其官爲﹖其資深者曰﹕我旣積俸以俟之﹐安靜以守之﹐久久而危致乎是﹐柰何忘其積累之苦﹐而嘵嘵然以自負其歲月爲﹖其始也﹐猶稍稍感慨激昂﹐思自表見﹔一限以資格﹐此士大夫所以盡奄然而無有生气者也。當今之獘﹐亦或出於此﹐此不可不爲變通者也。

四庖丁之解牛﹐伯牙之操琴﹐羿之發羽﹐僚之弄丸﹐古之所謂神技也。戒庖丁之刀曰﹕多一割亦笞汝﹐少一割亦笞汝﹔韌伯牙之弦曰﹕汝今日必志於山﹐而勿水之思也﹔矯羿之弓﹐捉僚之丸曰﹕東顧勿西逐﹐西顧勿東逐﹐則四子者皆病。人有疥癬之疾﹐則終日抑搔之﹐其瘡痏﹐則日夜撫摩之﹐猶懼未艾﹐手欲勿動不可得﹐而乃臥之以獨木﹐縛之以長繩﹐俾四肢不可以屈伸﹐則𨿽甚癢且甚痛﹐而亦冥心息慮以置之耳。何也﹖無所措術故也。律令者﹐吏胥之所守也﹔政道者﹐天子與百官之所圖也。守律令而不敢變﹐吏胥之所以侍立而體卑也﹔行政道而惟吾意所欲爲﹐天子百官之所以南面而權尊也。爲天子者﹐訓迪其百官﹐使之共治吾天下﹐但責之以治天下之效﹐不必問其若之何而以爲治﹐故唐﹑虞三代之天下無不治。治天下之書﹐莫尙於六經。六經所言﹐皆舉其理﹑明其意﹐而一切瑣屑牽制之術﹐無一字之存﹐可數端了也。約束之﹐羈縻之﹐朝廷一二品之大臣﹐朝見而免冠﹐夕見而免冠﹐議處﹑察議之諭不絕於邸鈔。部臣工於綜核﹐吏部之議羣臣﹐都察院之議吏部也﹐靡月不有。府州縣官﹐左顧則罰俸至﹐右顧則降級至﹐左右顧則革職至﹐大抵逆億於所未然﹐而又絕不斠畫其所已然。其不罰不議者﹐例之所得行者﹐𨿽亦自有體要﹐然行之無大損大益。盛世所以期諸臣之意﹐果盡於是乎﹖恐後之有識者﹐謂率天下之大臣羣臣﹐而責之以吏胥之行也。一越乎是﹐則議處之﹐察議之﹐官司之命﹐且倒懸於吏胥之手。彼上下其手﹐以處夫羣臣之不合乎吏胥者﹐以爲例如是﹐則𨿽天子之尊﹐不能與易﹐而羣臣果相戒以勿爲官司之所爲矣。夫聚大臣羣臣而爲吏﹐又使吏得以操切大臣羣臣﹐𨿽聖如仲尼﹐才如管夷吾﹐直如史魚﹐忠如諸葛亮﹐猶不能以一日善其所爲﹐而況以本無性情﹑本無學術之儕輩耶﹖伏見今督﹑撫﹑司﹑道﹐𨿽無大賢之才﹐然奉公守法畏罪﹐亦云至矣﹐蔑以加矣﹗使奉公守法畏罪而遽可爲治﹐何以今之天下尙有幾微之未及於古也﹖天下無巨細﹐一束之於不可破之例﹐則𨿽以總督之尊﹐而實不能以行一謀﹑專一事。夫乾綱貴裁斷﹐不貴端拱無爲﹐亦論之似者也。然聖天子亦總其大端而已矣。至於內外大臣之權﹐殆亦不可以不重。權不重則气不振﹐气不振則偸﹐偸則敝。權不重則民不畏﹐不畏則狎﹐狎則變。待其敝且變﹐而急思所以救之﹐恐異日之破壞條例﹐將有甚焉者矣。古之時﹐守令皆得以專戮﹐不告大官﹐大官得以自除辟吏﹐此其流獘﹐𨿽不可勝言﹐然而聖智在上﹐今日𨿽略仿古法而行之﹐未至擅威福也。仿古法以行之﹐正以救今日束縛之病。矯之而不過﹐且無病﹐柰之何不思更法﹐瑣瑣焉﹐屑屑焉﹐惟此之是行而不虞其陊也﹖聖天子赫然有意千載一時之治﹐刪棄文法﹐捐除科條﹐裁損吏議﹐親總其大綱大紀﹐以進退一世﹐而又命大臣以所當爲﹐端羣臣以所當從。內外臣工有大罪﹐則以干斷誅之﹐其小故則宥之﹐而勿苛細以繩其身。將見堂廉之地﹐所圖者大﹐所議者遠﹐所望者深﹐使天下後世﹐謂此盛世君臣之所有爲﹐乃莫非盛徳大業﹐而必非吏胥之私智所得而仰窺。則萬萬世屹立不敗之謀﹐實定於此。外祖金壇段公評曰﹕四論皆古方也﹐而中今病﹐豈必別制一新方哉﹖髦矣﹐猶見此才而死﹐吾不恨矣。甲戌秋日。四論﹐乃弱歲後所作﹐文气亦何能淸妥﹖棄置故簏中久矣。檢視﹐見外王父段先生加墨矜寵﹐泫然存之。自記。

保甲正名嘉慶十九年冬﹐奉上諭行保甲法﹐大吏下其條目於所司﹐大略云﹕懸牌於門﹐書長若幼之姓名﹑年齒﹔有習邪教者﹐準五家首之﹐無則五家連環具甘結。地方官一歲兩次編稽核之﹐申報上司。龔自珍曰﹕此《周禮》相保法也。相保﹐猶相受﹑相賙﹑相賓也﹐非保甲法。保甲法孰爲之﹖宋臣王安石爲之。其條目如何﹖曰﹕新法每十家籍二丁﹐授以弓弩﹐教之戰陣。嗚呼﹗《周禮》固無是矣。三代以上﹐兵民不分﹐弓弩戰陣﹐有教之者﹐而非司徒之事。司徒之官﹐則無此文。保自保﹐戰自戰﹐不得合爲一。《傳》曰「家不藏甲。」卿大夫之家﹐尙不藏甲﹐編戶齊民﹐何有甲之名﹖三代以降﹐兵民分。朝廷旣養民以衛民矣﹐事勢畫一﹐民不宜更以武力自衛。民當尊君親上﹐問雞犬田器而已。宋臣呂祖謙之箋《周禮》曰「五家相保﹐則奇邪不混迹其中。」王守仁之與父老約﹕曰孝弟廉和﹐曰謹門戶﹐曰門牌不實不盡者罪家長。如此而已。夫射𨿽六藝之一﹐安得盡天下男子而知射﹖亦猶書﹑數居六藝之二﹐安得盡天下男子而知書﹑數乎哉﹖十家環堵宴然﹐爲地幾何﹐何以爲演武之地﹖十家各有生計瑣屑﹐鄕飲讀法﹐近世尙以爲煩擾不足行﹐安得講武之暇﹖十家各授弓弩﹐盡東南竹箭﹐不能給弓弩之材。十家二丁﹐謂之兵乎﹖謂之民乎﹖謂之民﹐則十家有在官之庶人二﹐不農不賈以習戰﹐必亂民也﹔謂之兵乎﹖則不如明增兵額。是故安石新法竟不行﹐使不幸眞行﹐則明季以來閩﹑粵械鬥之風﹐宋世早有之﹔不但閩﹑粵﹐且徧寰中﹐寰中何能一日安﹖故曰﹕王安石之法﹐非古非今﹐古今亦無曾試之者。聖世所用﹐實是《周禮》﹐而用王安石之名﹐大不可也﹐宜攺曰五家相保法。或問曰﹕王安石法﹐信如人口譏議者耶﹖答曰﹕何爲其然﹖安石心三代之心﹐學三代之學﹐欲教訓天下之人材﹐畢成三代之材者也。但其慮疏﹐其目疏﹐故集天下之口。

地丁正名國朝有實則堯舜而名則漢武帝者一焉﹐地丁是也。古者田曰賦﹐以田計也﹔關市曰稅﹐以貨計也﹔口賦亦曰賦﹐以人計矣。以田計者上古法﹐以貨計者中古法﹐以人計者﹐董仲舒曰商鞅法﹐貢禹則曰實漢法。我仁皇帝永免滋生人口之賦﹐並入地賦﹐有賜蠲﹑賜緩﹑賜賑﹐而無賜復。寰海之內﹐無一人不復者也﹐仁莫大焉﹗事莫簡焉﹗《詩》曰「思文后稷﹐克配彼天。粒我烝民﹐莫非爾極。」我仁皇帝革二千年之苛政﹐此配天之實也。其實如此﹐其名未攺﹐邸抄﹑搢紳書﹐仍稱地丁﹐是實后稷而名商鞅﹑漢武也﹐名當亟正者此也。或問之曰﹕我朝取於民者﹐殺前古遠甚﹔鄕愚無見聞﹐又不讀史﹐則不知朝家百典千式萬官億條例所出﹐視前古丰殺污隆何如也﹖告之曰﹕國家萬年﹐毋敢議所以贏於入者﹐然而不禁議所以嗇於出者﹐僕嘗私憂焉﹐又私議焉﹐玆不宣也。

乙丙之際箸議第一歲辛酉﹐近畿大水。越七年戊辰﹐又水。甲﹑乙間﹐東南河工屢災。客曰﹕近年財空虛﹐大吏告民窮﹐而至尊憂帑匱。金者水之母﹐母气衰﹐故子气旺也。一客曰﹕似也。子亦知物極將返乎﹖天生物﹐命官理之﹐有所潰﹐有所郁﹐郁之也久﹐發之也必暴。且吏不能理五行使之和﹐必將反其正性﹐以大自泄﹐乃不利。今百姓日不足﹐以累聖天子惄然之憂﹐非金乎﹖幣之金與刃之金同﹐不十年其懼或煩兵事﹐賴聖天子維持元气﹐建本甚厚﹐亦弗瘵也。越六年癸酉﹐兗﹑豫役並起﹐四越月平。龔子曰﹕其潰者﹐其縱之者咎也﹔其郁者﹐其鑰之者咎也。是以古之大人﹐謹持其源而善導之气。《乙丙之際著﹝塾﹞議》作於嘉慶二十一年和二十二年﹝１８１６～１８１７年﹞間﹐前後共寫了２５篇﹐現存１１篇。

乙丙之際塾議第三客問龔自珍曰﹕子之南也﹐奚所睹﹖曰﹕異哉﹗睹書獄者。獄如何﹖曰﹕古之書獄也以獄﹐今之書獄也不以獄。微獨南﹐邸抄之獄﹐獄之釁皆同也﹐始狡不服皆同也﹐比其服皆同也﹐東西南北﹐男女之口吻神態皆同也﹐獄者之家﹐戶牖牀幾器物之位皆同也。吾睹一。或釋褐而得令﹐視獄自書獄﹐則府必駁之﹐府從則司必駁之﹐司從則部必駁之。視獄不自書獄﹐府𨿽駁﹐司將從﹐司𨿽駁﹐部將從。吾睹二。視獄自書獄﹐書獄者之言將不同﹐曰﹕臣所學之不同﹐曰﹕臣所聰之不同﹐曰﹕臣所思慮之不同。學異術﹐心異髒也。或亢或遜﹐或簡或縟﹐或成文章﹐語中律令﹐或不成文章﹐語不中律令﹐曰﹕臣所業於父兄之弗同。部有所考﹐以甄核外﹐上有所察﹐以甄核下﹐將在是矣。今十八行省之掛仕籍者﹐語言文字畢同。吾睹三。曰﹕是有書之者﹐其人語科目京官來者曰﹕京秩官未知外省事宜﹐宜聽我書。則唯唯。語入貲來者曰﹕汝未知仕宦﹐宜聽我書。又唯唯。語門蔭來者曰﹕汝父兄且懾我。又唯唯。尢力持以文學名之官曰﹕汝之學術文義﹐懵不中當世用﹐尢宜聽我書。又唯唯。今天下官之種類﹐盡此數者﹐旣盡驅而師之矣。彊之乎﹖曰﹕否。旣甘之矣。吾睹四。佐雜書小獄者﹐必交於州縣﹐佐雜畏此人矣。州縣之書獄者﹐必交於府﹐州縣畏此人矣。府之書獄者﹐必交於司道﹐府畏此人矣。司道之書獄者﹐必交於督撫﹐司道畏此人矣。督撫之上客﹐必納交於部之吏﹐督撫畏此人矣。吾睹五。其鄕之籍同﹐亦有師﹐其教同﹐亦有弟子﹐其尊師同﹐其約齊號令同﹐十八行省皆有之﹐豺踞而鴞視﹐蔓引而蠅孳﹐亦有愛憎恩仇﹐其相朋相攻﹐聲音狀貌同﹐官去弗與遷也﹐吏滿弗與徙也﹐各行省又大抵同。吾睹六。狎富久﹐亦自富也。狎貴久﹐亦自貴也。農夫織女之出﹐於是乎共之﹐宮室車馬衣服僕妾備。吾睹七。七者之睹﹐非憂﹑非劇﹑非酲﹑非瘧﹑非鞭﹑非箠﹑非符﹑非約﹐析四民而五九流而十﹐挾百執事而顚倒下上﹐哀哉﹐誰爲之而壹至此極哉﹗

乙丙之際箸議第六自周而上﹐一代之治﹐卽一代之學也﹔一代之學﹐皆一代王者開之也。有天下﹐更正朔﹐與天下相見﹐謂之王。佐王者﹐謂之宰。天下不可以口耳諭也﹐載之文字﹐謂之法﹐卽謂之書﹐謂之禮﹐其事謂之史。職以其法載之文字而宣之士民者﹐謂之太史﹐謂之卿大夫。天下聽從其言語﹐稱爲本朝﹑奉租稅焉者﹐謂之民。民之識立法之意者﹐謂之士。士能推闡本朝之法意以相誡語者﹐謂之師儒。王之子孫大宗繼爲王者﹐謂之後王。後王之世之聽言語奉租稅者﹐謂之後王之民。王﹑若宰﹑若大夫﹑若民相與以有成者﹐謂之治﹐謂之道。若士﹑若師儒法則先王﹑先冢宰之書以相講究者﹐謂之學。師儒所謂學有載之文者﹐亦謂之書。是道也﹐是學也﹐是治也﹐則一而已矣。乃若師儒有能兼通前代之法意﹐亦相誡語焉﹐則兼綜之能也﹐博聞之資也。上不必陳於其王﹐中不必采於其冢宰﹑其太史大夫﹐下不必信於其民。陳於王﹐采於宰﹐信於民﹐則必以誦本朝之法﹐讀本朝之書爲率。師儒之替也﹐源一而流百焉﹐其書又百其流焉﹐其言又百其書焉。各守所聞﹐各欲措之當世之君民﹐則政教之末失也。𨿽然﹐亦皆出於其本朝之先王。是故司徒之官之後爲儒﹐史官之後爲道家老子氏﹐淸廟之官之後爲墨翟氏﹐行人之官之後爲縱橫鬼穀子氏﹐禮官之後爲名家鄧析子氏﹑公孫龍氏﹐理官之後爲法家申氏﹑韓氏。世之盛也﹐登於其朝﹐而習其揖讓﹐聞其鐘鼓﹐行於其野﹐經於其庠序﹐而肄其豆籩﹐契其文字。處則爲占畢弦誦﹐而出則爲條教號令﹔在野則熟其祖宗之遺事﹐在朝則效忠於其子孫。夫是以齊民不敢與師儒齒﹐而國家甚賴有士。及其衰也﹐在朝者自昧其祖宗之遺法﹐而在庠序者猶得據所肄習以爲言﹐抱殘守闕﹐纂一家之言﹐猶足以保一邦﹑善一國。孔子曰「鬱鬱乎文哉﹐吾從周。」又曰「吾不復夢見周公。」至於夏禮商禮﹐取識遺忘而已。以孔子之爲儒而不髙語前哲王﹐恐蔑本朝以干戾也。至於周及前漢﹐皆取前代之徳功藝術﹐立一官以世之﹐或爲立師﹐自《易》《書》大訓雜家言﹐下及造車﹑爲陶﹑醫﹑卜﹑星﹑祝﹑倉﹑庾之屬﹐使各食其姓之業﹐業修其舊。此𨿽盛天子之用心﹐然一代之大訓不在此也。後之爲師儒不然。重於其君﹐君所以使民者則不知也﹔重於其民﹐民所以事君者則不知也。生不荷耰鋤﹐長不習吏事﹐故書雅記﹐十窺三四﹐昭代功徳﹐瞠目未睹﹐上不與君處﹐下不與民處。由是士則別有士之淵藪者﹐儒則別有儒之林囿者﹐昧王霸之殊統﹐文質之異尙。其惑也﹐則且援古以刺今﹐囂然有聲气矣。是故道徳不一﹐風教不同﹐王治不下究﹐民隱不上達﹐國有養士之貲﹐士無報國之日﹐殆夫﹐殆夫﹗終必有受其患者﹐而非士之謂夫﹖

乙丙之際箸議第七夏之旣夷﹐豫假夫商所以興﹐夏不假六百年矣乎﹖商之旣夷﹐豫假夫周所以興﹐商不假八百年矣乎﹖無八百年不夷之天下﹐天下有萬億年不夷之道。然而十年而夷﹐五十年而夷﹐則以拘一祖之法﹐憚千夫之議﹐聽其自陊﹐以俟踵興者之攺圖爾。一祖之法無不敝﹐千夫之議無不靡﹐與其贈來者以攺革﹐孰若自攺革﹖抑思我祖所以興﹐豈非革前代之敗耶﹖前代所以興﹐又非革前代之敗耶﹖何莽然其不一姓也﹖天何必不樂一姓耶﹖鬼何必不享一姓耶﹖奮之﹐奮之﹗將敗則豫師來姓﹐又將敗則豫師來姓。《易》曰「窮則變﹐變則通﹐通則久。」非爲黃帝以來六七姓括言之也﹐爲一姓勸豫也。

乙丙之際箸議第九吾聞深於《春秋》者﹐其論史也﹐曰﹕書契以降﹐世有三等﹐三等之世﹐皆觀其才﹔才之差﹐治世爲一等﹐亂世爲一等﹐衰世別爲一等。衰世者﹐文類治世﹐名類治世﹐聲音笑貌類治世。黑白雜而五色可廢也﹐似治世之太素﹔宮羽淆而五聲可鑠也﹐似治世之希聲﹔道路荒而畔岸隳也﹐似治世之蕩蕩便便﹔人心混混而無口過也﹐似治世之不議。左無才相﹐右無才史﹐閫無才將﹐庠序無才士﹐隴無才民﹐廛無才工﹐衢無才商﹐抑巷無才偸﹐市無才駔﹐藪澤無才盜﹐則非但鮮君子也﹐抑小人甚鮮。當彼其世也﹐而才士與才民出﹐則百不才督之縛之﹐以至於戮之。戮之非刀﹑非鋸﹑非水火﹔文亦戮之﹐名亦戮之﹐聲音笑貌亦戮之。戮之權不告於君﹐不告於大夫﹐不宣於司市﹐君大夫亦不任受。其法亦不及要領﹐徒戮其心﹐戮其能憂心﹑能憤心﹑能思慮心﹑能作爲心﹑能有廉恥心﹑能無渣滓心。又非一日而戮之﹐乃以漸﹐或三歲而戮之﹐十年而戮之﹐百年而戮之。才者自度將見戮﹐則蚤夜號以求治﹐求治而不得﹐悖悍者則蚤夜號以求亂。夫悖且悍﹐且肙然同然以思世之一便己﹐才不可問矣﹐鄕之倫有辭矣。然而起視其世﹐亂亦竟不遠矣。是故智者受三千年史氏之書﹐則能以良史之憂憂天下﹐憂不才而庸﹐如其憂才而悖﹔憂不才而眾憐﹐如其憂才而眾畏。履霜之﹖﹖﹐寒於堅冰﹔未雨之鳥﹐戚於飄搖﹔癉癆之疾﹐殆於癰疽﹔將萎之華﹐慘於槁木。三代神聖﹐不忍薄譎士勇夫﹐而厚豢駑羸﹐探世變也﹐聖之至也。

乙丙之際塾議第十六有匹婦之憂﹐有城市之憂﹐有人主之憂。匹婦之憂﹐貨重於食﹐城市之憂﹐食貨均﹐人主之憂﹐食重於貨。夫貨﹐未或絀也﹐未或毀也。以家計﹐患其少﹐以域中計﹐尙患其多。何哉﹖孝者以奉親﹐悌者以事長﹐睦者以卹族﹐任者以急朋友﹐俠者以無名﹐放者以無節﹐𨿽千萬不鈞﹐其在天地間則鈞。埋之土中﹐取之土中﹐投之水火﹐取之水火﹐不出天地之間。人主者﹐會天地之間之大勢﹐居髙四呼。博貨之原﹐則山川效之﹔嗇貨之流﹐則官司鑰之﹔重貨之權﹐則名與器視之﹔貨在宮中﹐鬼神守之﹔貨在朝野﹐吏民便之。其敝也﹐貝專車不得一匹麻﹐有金一斛不糴掬粟﹔又其敝也﹐丐夫手珠玉﹐道堇抱黃金。知黃金珠玉之必無救也﹐是故博食之原﹐嗇食之流﹐重食之權﹐總四海而憂之﹐不急一城之急﹐一市之急﹐矧乃急匹婦之急矣。食民者﹐土也﹔食於土者﹐民也。凡民以有易無﹐使市官平之﹐皆以稻﹑麥﹑百谷﹑竹﹑木﹑漆﹑陶﹑鐵﹑筐筥﹑桑柘﹑葛薴﹑蔬韭﹑木實﹑藥艸﹑牛﹑驢﹑馬﹑豬﹑羊﹑雞﹑魚﹑蒲葦﹑鹽酒﹑筆楮使相當﹔其名田者賦於官亦用是。百家之城﹐有銀百兩﹔十家之市﹐有錢十緡﹔三家五家之堡﹐終身毋�畜泉貨可也。畜泉貨﹐取其稍省負荷百物者之力﹐便懷衽而已﹐不挈萬事之柄。行此三十年﹐富民所吝惜﹐非貨焉﹐貧民所歆羨怨嘆﹐非貨焉﹐桀黠心計者﹐退而役南畝﹐而天下復奚擾擾貧與富之名爲﹖請定後王式﹕曰泉式﹐其質靑銅﹐其輪周二寸半﹐其重八銖。銀之色理有常﹐其枚無常﹐其價嬴縮有常﹐其品二等。

乙丙之際塾議第十七三代之立言也﹐各有世。世其言﹐守其法。察天文﹐刻章蔀﹐儲歷﹐編年月﹐書日﹐史氏之世言也﹔規天矩地﹐匡貌言﹐防狂僭﹐通蒙蔽﹐順陰陽﹐布時令﹐陳肅聖哲謀﹐教人主法天﹐公卿﹑師保﹑大臣之世言也﹔言凶﹐言祥﹐言天道﹐或譣﹐或否﹐羣史之世言也。羣史之法﹐頗隸太史氏﹐不見述於孔氏。孔氏上承《堯典》﹐下因魯史﹐修《春秋》﹐大書日食二十又六事﹐儲萬世之歷﹐不言凶災。日食爲凶災﹐孰言之﹖《小雅》之詩人言之﹐七十子後學者言之﹐漢之羣臣博士言之。詩人之指﹐有瞽獻曲之義﹐本羣史之支流。又詩者﹐諷刺詼怪﹐連犿雜揉﹐旁寄髙吟﹐未可爲典正。七十子以後學者﹐言君後象日月﹐適見於天﹐日月爲食﹐漢臣之所昉也。漢臣采雅記古儀官書﹐造《周禮》﹐又頗增益《左氏傳》﹐皆有伐鼓救天之文。眾儒嘩咎時君﹐時君或自責﹐詔求直言﹐免三公﹐三公自免。大都君臣借天象傳古義﹐以交相儆也。厥意𨿽美﹐不得闌入孔氏家法。曰﹕古之公卿﹑師保﹑大臣﹑太史氏﹐不欲借天象儆人君歟﹖曰﹕立言各有緒﹐立教各有統﹐立官各有方﹐毋相借矣。大臣者﹐探本眞以奉君﹐過言有誅﹐矧旁飾衛言﹖故愼毋借言矣。夫恆暘而旱﹐恆雨而潦﹐恆燠恆寒而疵癘﹐妨田功﹐妖人民﹐古無步之之術﹐𨿽有占譣塗傅之言﹐取虛像﹐無準的﹐無程期﹐箕子推本狂僭﹐孔子直書水旱﹐目爲凶災宜矣。人主不學無藝能﹐𨿽借言以愚其君無所用﹔人主好學多藝能﹐必有能自察天文﹐步歷造儀者矣。將詰其臣曰﹕誠可步也﹐非凶災﹔誠凶災也﹐不可以步。借言者何以對﹖將大坐誣與謗。於是又有恆暘而旱﹐恆雨而潦﹐恆燠恆寒而疵癘﹐當儆人君﹐人君反不忌﹐𨿽箕子所寒心﹐孔子所危言﹐反坐誣與謗。言可以不中法乎哉﹗言可以不中法乎哉﹗其愼毋借言。後之擇言者何守﹖載筆治歷﹐守《春秋》﹔言咎徵﹐守箕子。或曰﹕《易》曰「天垂象﹐見吉凶﹐聖人則之。」《說文》示字﹐謂日月星爲下垂之象形也。是日月星有吉凶﹐非《洪範》之暘雨寒風。應之曰﹕日月星之見吉凶﹐殆爲日抱珥﹐月暈成環玦﹐星移徙﹐彗孛﹐日五色﹐日月無精光﹐日月不交而食謂之薄之類。羣史所識﹐有其占譣之書﹐今也亡之﹐古也有之﹐《系辭》所稱﹐亦若是而已矣﹐而豈謂日月食之可推步者哉﹖自記。

乙丙之際箸議第十八君不敢於臣﹐父不敢於子。死於市者﹐朋友哭之。達官畏鬼﹐士以水火﹑盜賊﹑風雨﹑歌笑﹑涕淚﹑女色飾文章。有聞如雷﹐曰不祥之大者。以鳥獸治大官﹐大官以鳥獸治有司。鬼以水火﹑風雨﹑盜賊賊士﹐鳥獸以水火﹑風雨﹑盜賊予人國。或以爲祥﹐祥告於堂。不祥諱於牀﹐鬼發其藏。祥而不祥﹐衰世諱之。不祥之祥﹐聖者以饗帝。

乙丙之際箸議第十九博矣夫﹗大聖人之知物也。自珍壬申春出都﹐近畿小旱﹐車夫以箠柄擊道旁土﹐襆襆然落﹐形如箠﹐訝之。明年入都﹐又旱。與山東一老父談﹐言﹕吾土粗不受水﹐受亦卽竭﹐安得南邊松泥耶﹗又三年﹐發舊邸抄讀之﹐乾隆初﹐有言東南之土肌理橫﹐故宜水﹐西北之土肌理直﹐故不宜水。朱批曰﹕所奏情形是。於是積數年之疑豁然矣。田夫﹑野老﹑騶卒之所習熟﹐今學士大夫謝之﹐以爲不屑知﹐自珍獲知之﹐而以爲創聞。豈知先進言焉而畢了﹐聖天子處九重之上﹐聞焉而畢識﹐叩焉而畢宣﹐則豈非睿知天縱﹐而又宏加之以聖學者耶﹖元虞集﹑明徐孺東﹑汪應蛟﹑董應舉﹑左光斗﹑朱長孺之倫﹐皆言西北水利﹐其言甚美。意者西北地大﹐土理類東南者必有多處﹐數公其皆親履而辧之歟﹖智者定議﹐能當巨疑﹐斯亦甚可疑之一也。箸諸簡以問之。

乙丙之際塾議第二十聖淸田賦薄東南﹐民樂其田。請籍田數﹕蘇﹑松﹑太倉一道﹐名田一千七百萬畝有奇﹔常﹑鎭一道﹐名田一千二百萬畝有奇﹔杭﹑嘉﹑湖一道﹐名田一千六百萬畝有奇。大凡起江濱﹐盡浙以西﹐東際海﹐千里無曠土。辟艸萊﹐墾土地﹐似是功臣﹐而孟軻氏以爲民賊。漢臣治水﹐必遺地讓水﹔乃後世言﹕烏有棄上腴出租稅之土﹐以徳魚黿者乎﹖今之言水利者﹐譬盜賊大至﹐而始議塞竇闔門也。興水利莫如殺水勢﹐殺水勢莫如復水道。今問水之故道﹐皆已爲田。問田之爲官爲私﹖則歷任州縣升科﹐以達於戶部矣。問徙此田如何﹖則非具疏請不可。大吏憚其入告﹐州縣惡其少漕﹐細民益盤踞而不肯見奪。夫可以悍然奪之﹑徙之﹐不聽則誅之﹐而民無亂者﹐必私田也。今田主爭於官曰﹕我之入賦﹐自髙曾而然。賦且上上。奪而徙之﹐兩不便。湖州七十二溇之亡﹐松江長泖﹑斜泖之亡﹐咎坐此等。且夫沙可漲也﹐亦可落也﹐水變化爲泥塗﹐泥塗變化亦爲水﹐官不徙之﹐水或徙之。自今江之堧﹐海之陬﹐太湖之濱﹐汐潮之所鼓﹐茭葑之所爛﹐鳧雁之所息﹐設有一耦之民﹐圖眉睫之利﹐不顧衝要﹐宜勿見勿聞﹐有報及議升科者﹐罪之。乘無事之年﹐刪無益之漕﹐徙無漕之眾。

乙丙之際塾議第二十五聞之聰古子﹐聰古子聞之思古子﹐思古子聞之諦古子﹕居廊廟而不講揖讓﹐不如臥穹廬﹔衣文繡而不聞徳音﹐不如服櫜﹔居民上﹐正顏色﹐而患不尊嚴﹐不如閉宮庭﹔有淸廬閒館而不進元儒﹐不如辟牧藪﹔榮人之生而不錄人之死﹐不如合客兵﹔勞人祖父而不問其子孫﹐不如募客作。載籍﹐情之府也﹔宮廟﹐文之府也﹔學士大夫﹐情與文之所鐘也。入人國﹐其士大夫多﹐則朝廷之文必備矣﹔其士大夫之家久﹐則朝廷之情必深矣。豪傑入山澤﹐責人主之文也﹔勞人怨士之憔悴﹐觖人主之情也。故士气申則朝廷益尊﹐士業世則祖宗益髙﹐士詩書則民聽益美。其言如是﹐是善覘國哉﹗

平均篇龔子曰﹕有天下者﹐莫髙於平之之尙也﹐其邃初乎﹗降是﹐安天下而已﹔又降是﹐與天下安而已﹔又降是﹐食天下而已。最上之世﹐君民聚醵然。三代之極其猶水。君取盂焉﹐臣取勺焉﹐民取卮焉。降是﹐則勺者下侵矣﹐卮者上侵矣。又降﹐則君取一石﹐民亦欲得一石﹐故或涸而踣。石而浮﹐則不平甚﹔涸而踣﹐則又不平甚。有天下者曰﹕吾欲爲邃初﹐則取其浮者而挹之乎﹖不足者而注之乎﹖則桑然喙之矣。大略計之﹐浮不足之數相去愈遠﹐則亡愈速﹐去稍近﹐治亦稍速。千萬載治亂興亡之數﹐直以是券矣。人心者﹐世俗之本也﹔世俗者﹐王運之本也。人心亡﹐則世俗壞﹔世俗壞﹐則王運中易。王者欲自爲計﹐盍爲人心世俗計矣。有如貧相軋﹐富相耀﹔貧者阽﹐富者安﹔貧者日愈傾﹐富者日愈壅。或以羨慕﹐或以憤怨﹐或以驕汰﹐或以嗇吝﹐澆漓詭異之俗﹐百出不可止﹐至極不祥之气﹐郁於天地之間﹐郁之久乃必發爲兵燧﹐爲疫癘﹐生民噍類﹐靡有孑遺﹐人畜悲痛﹐鬼神思變置。其始﹐不過貧富不相齊之爲之爾。小不相齊﹐漸至大不相齊﹔大不相齊﹐卽至喪天下。嗚呼﹗此貴乎操其本源﹐與隨其時而劑調之。上有五气﹐下有五行﹐民有五醜﹐物有五才﹐消焉息焉﹐渟焉決焉﹐王心而已矣。是故古者天子之禮﹕歲終﹐太師執律而告聲﹔月終﹐太史候望而告气。東無陼水﹐西無陼財﹐南無陼粟﹐北無陼土﹐南無陼民﹐北無陼風﹐王心則平﹐聽平樂﹐百僚受福。其《詩》有之曰「秉心塞淵﹐騋牝三千。」王心誠深平﹐畜產且騰躍眾多﹐而況於人乎﹖又有之曰「皇之池﹐其馬噴沙﹐皇人威儀。」其次章曰「皇之澤﹐其馬噴玉﹐皇人受谷。」言物產蕃庶﹐故人得肄威儀﹐茹內眾善﹐有善名也。太史告曰﹕東有陼水﹐西有陼財﹐南有陼粟﹐北有陼土﹐南有陼民﹐北有陼風﹐王心則不平﹐聽傾樂﹐乘欹車﹐握偏衡﹐百僚受戒﹐相天下之積重輕者而變易之。其《詩》有之曰「相其陰陽﹐觀其流泉。」又曰「度其夕陽。」言營度也。故積財粟之气滯﹐滯多霧﹐民聲苦﹐苦傷惠﹔積民之气淫﹐淫多雨﹐民聲囂﹐囂傷禮義﹔積土之气毛﹐毛多日﹐民聲濁﹐濁傷智﹔積水積風﹐皆以其國瘥昏﹔官所掌也。且夫繼喪亡者﹐福祿之主﹔繼福祿者﹐危迫之主。語百姓曰﹕爾懼兵燹乎﹖則將起其髙曾於九京而問之。懼荒饑乎﹖則有農夫在。上之繼福祿之盛者難矣哉﹗龔子曰﹕可以慮矣﹗可以慮﹐可以更﹐不可以驟。且夫唐﹑虞之君﹐分一官﹐事一事﹐如是其諄也﹐民固未知貿遷﹐未能相有無﹐然君已懼矣。曰﹕後世有道吾民於富者﹐道吾民於貧者﹐莫如我自富貧之﹐猶可以收也。其《詩》曰「不識不知﹐順帝之則。」夫堯固甚慮民之識知﹐莫如使民不識知﹐則順我也。水土平矣﹐男女生矣﹐三千年以還﹐何底之有﹖彼富貴至不急之物﹐賤貧者猶且筋力以成之﹐歲月以靡之﹐捨是則賤貧且無所托命。然而五家之堡必有肆﹐十家之村必有賈﹐三十家之城必有商﹔若服妖之肆﹐若食妖之肆﹐若玩好妖之肆﹐若男子咿唔求爵祿之肆﹐若盜聖賢市仁誼之肆﹐若女子鬻容之肆﹔肆有魁﹐賈有梟﹐商有賢桀﹐其心皆欲並十家﹑五家之財而有之﹐其智力𨿽不逮﹐其號旣然矣。然而有天下者更之﹐則非號令也。有四挹四注﹕挹之天﹐挹之地﹐注之民﹔挹之民﹐注之天﹐注之地﹔挹之天﹐注之地﹔挹之地﹐注之天。其《詩》曰「挹彼注玆﹐可以饙饎」﹔「豈弟君子﹐民之父母。」有三畏﹕畏旬﹑畏月﹑畏歲。有四不畏﹕大言不畏﹐細言不畏﹐浮言不畏﹐挾言不畏。而乃試之以至難之法﹐齊之以至信之刑﹐統之以至澹之心。龔子曰﹕有天下者﹐不十年幾於平矣。

越七年﹐乃作《農宗》篇與此篇大指不同﹐並存之﹐不追攺﹐使備一﹐聊自考也。乙未冬自記。

闡告子龔氏之言性也﹐則宗無善無不善而已矣﹐善惡皆後起者。夫無善也﹐則可以爲桀矣﹔無不善也﹐則可以爲堯矣。知堯之本不異桀﹐荀卿氏之言起矣﹔知桀之本不異堯﹐孟氏之辯興矣。爲堯矣﹐性不加菀﹔爲桀矣﹐性不加枯。爲堯矣﹐性之桀不亡走﹔爲桀矣﹐性之堯不亡走﹔不加菀﹐不加枯﹐亦不亡以走。是故堯與桀互爲主客﹐互相伏也﹐而莫相偏絕。古聖帝明王﹐立五禮﹐制五刑﹐敝敝然欲民之背不善而向善。攻劘彼爲不善者耳﹐曾不能攻劘性﹔崇爲善者耳﹐曾不能崇性﹔治人耳﹐曾不治人之性﹔有功於教耳﹐無功於性﹔進退卑亢百姓萬邦之醜類﹐曾不能進退卑亢性。告子曰「性無善﹐無不善也。」又曰「性﹐杞柳也﹔仁義﹐杯棬也﹔以性爲仁義﹐以杞柳爲杯棬。」闡之曰﹕浸假而以杞柳爲門戶﹑藩籬﹐浸假而以杞柳爲桎拲梏﹐浸假而以杞柳爲虎子﹑威兪﹐杞柳何知焉﹖又闡之曰﹕以杞柳爲杯棬﹐無救於其爲虎子﹑威兪﹔以杞柳爲威兪﹐無傷乎其爲杯棬﹔杞柳又何知焉﹖是故性不可以名﹐可以勉彊名﹔不可似﹐可以形容似也。揚雄不能引而申之﹐乃勉彊名之曰「善惡混。」雄也竊言﹐未湮其原﹔盜言者雄﹐未離其宗。告子知性﹐發端未竟。予年二十七﹐著此篇。越十五年﹐年四十二矣﹐始讀天臺宗書﹐喜少作之暗合乎道﹐乃削剔蕪蔓存之。自珍自記。癸巳冬。

西域置行省議西域置行省議作者﹕龔自珍淸

本作品收錄於﹕《定庵文集》

天下有大物﹐渾員曰海﹐四邊見之曰四海。四海之國無算數﹐莫大於我大淸。大淸國﹐堯以來所謂中國也。其實居地之東﹐東南臨海﹐西北不臨海﹐書契所能言﹐無有言西北海狀者。今西極徼﹐至愛烏罕而止﹔北極徼﹐至烏梁海總管治而止。若干路﹐若水路﹐若大山小山﹐大川小川﹐若平地﹐皆非盛京﹑山東﹑閩﹑粵版圖盡處卽是海比。西域者﹐釋典以爲地中央﹐而古近謂之爲西域矣。

我大淸肇祖以來﹐宅長白之山﹐天以東海畀大淸最先。世祖入關﹐盡有唐﹑堯以來南海﹑東南西北﹐設行省者十有八﹐方計二萬里﹐積二百萬里。古之有天下者﹐號稱有天下﹐尙不能以有一海。博聞之士﹐言廓恢者擯勿信﹐於北則小隃﹐望見之﹔於西北正西則大隃﹐望而不見。今聖朝旣全有東﹑南二海﹐又控制蒙古喀爾喀部落﹐於北不可謂隃。髙宗皇帝又應天運而生﹐應天運而用武﹐則遂能以承祖宗之兵力﹐兼用東南北之眾﹐開拓西邊﹐遠者距京師一萬七千里﹐西藩屬國尙不預﹐則是天遂將通西海乎﹖未可測矣。然而用帑數千萬﹐不可謂費﹔然而積兩朝西顧之焦勞﹐軍書百尺﹐不可謂勞﹔八旗子弟﹐綠旗疏賤﹐感遇而捐軀﹐不可謂折。然而微夫天章聖訓之示不得已﹐淺見愚儒﹐下裏鄙生﹐幾幾以耗中事邊﹐疑上之智﹔翦人之國﹐滅人之嗣﹐赤地千里﹐疑上之仁。否否。有天下之道﹐則貴乎因之而已矣。假如鄙儒言﹐勞者不可復息﹐費者不可復收﹐滅者不可復續﹐絕者不可復蘇﹐則亦莫如以因之以爲功﹐況乎斷非如鄙儒言。因功而加續之﹐所憑者益厚﹐所藉者益大﹐所加者益密﹐則豈非天之志與髙宗之志所必欲遂者哉﹖欲因功而續加之﹐則莫如酌損益之道。何謂損益之道﹖曰﹕人則損中益西﹐財則損西益中﹐兩言而已矣。今中國生齒日益繁﹐气象日益隘﹐黃河日益爲患﹐大官非不憂﹐主上非不咨﹐而不外乎開捐例﹑加賦﹑加鹽價之議。譬如割臀以肥腦﹐自啖自肉﹐無受代者。自榦隆末年以來﹐官吏士民﹐狼艱狽蹶﹐不士﹑不農﹑不工﹑不商之人﹐十將五六﹔又或飧煙艸﹐習邪教﹐取誅戮﹐或凍餒以死﹔終不肯治一寸之絲﹑一粒之飯以益人。承乾隆六十載太平之盛﹐人心慣於泰侈﹐風俗習於遊蕩﹐京師其尢甚者。自京師始﹐槪乎四方﹐大抵富戶變貧戶﹐貧戶變餓者﹐四民之首﹐奔走下賤﹐各省大局﹐岌岌乎皆不可以支月日﹐奚暇問年歲﹖嘉峪關以外﹐鎭將如此其相望也﹐戍卒如此其夥也﹐燧堡如此其密也。地縱數千里﹐部落數十支﹐除沙磧外﹐屯田總計﹐北才二十三萬八千六百三十二畝﹐南才四萬九千四百七十六畝﹐合計才二十八萬八千一百零八畝﹔田丁﹐南北合計才十萬三千九百零五名﹐加遣犯有名無實者﹐二百零四名。

若云以西域治西域﹐則言之胡易易﹖今內地貴州一省﹐每歲廣東﹑四川﹐皆解餉以給。貴州無重兵﹐官糈兵糧﹐入不償出﹐每歲國家賠出五六萬兩至八九萬兩不等﹐未嘗食貴州之利。內地如此﹐新疆尙何論耶﹖應請大募京師遊食非土著之民﹐及直隸﹑山東﹑河南之民﹐陜西﹑甘肅之民﹐令西徙。除大江而南﹐筋力柔弱﹐道路險遠﹐易以生怨﹐毋庸議。雲南﹑貴州﹑兩湖﹑兩廣﹐相距亦遠﹐四川地廣人希﹐不宜再徙。山西號稱海內最富﹐土著者不願徙﹐毋庸議﹔𨿽毋庸議﹐而願往者皆往。其餘若江南省鳳﹑潁﹑淮﹑徐之民﹐及山西大同﹑朔平之民﹐亦皆性情彊武﹐敢於行路﹐未驕慣於食稻衣蠶﹐地尙不絕遠﹐募之往﹐必願往。江西﹑福建兩省﹐種煙艸之姦民最多﹐大爲害中國﹐宜盡行之無遺類。與其爲內地無產之民﹐孰若爲西邊有產之民﹐以耕以牧﹐得長其子孫哉﹗當行者﹐官給每戶盤費若干﹐每丁盤費若干。議聞。又各省駐防旗人﹐生齒日繁﹐南漕不給﹐大率買米而食﹐買緞而衣﹐若遣令回旗﹐京師內城不能容﹐若再生育數年﹐本省費又無所底。駐防者﹐所以衛天朝也。八旗子弟受恩久﹐忠義其所性成﹐苟有利於天朝者﹐必無異心﹐無異議也。各將軍議酌﹐每大省行若干丁﹐中﹑下省行若干丁﹐盤費宜視民人加重﹐以示優厚。議聞。其遷政﹐暫設大臣料理之﹐七年停止。議聞。先期斬危崖﹐劃仄嶺﹐引淙泉﹐瀉漫壑﹔到西﹐分插南北兩路後﹐官給蒙古帳房一間﹐牛犁具﹐籽種備﹐先給大戶如幹丈﹐中戶如幹丈﹐下戶如幹丈﹐不得自占。旗民同例。除沙磧不報墾外﹐每年﹐一奏開墾之數﹐十年﹐再奏總數﹐二十年﹐匯查大數。每年粟面稞蔬﹐皆入其十分之一﹐貯於本地倉﹐以給糧俸﹔其地丁錢賦﹐應暫行免納﹐俟二十年後﹐再如內地交谷外﹐另有丁賦例。有丁賦後﹐再定解部額。現在交粟面﹐暫勿折收銀錢﹐亦俟二十年後﹐再如內地折銀錢例。設兵部尙書﹑右都禦史﹑準回等處地方總督一員﹐兵部侍郎﹑右副都禦史﹑準回等處地方巡撫一員﹝或如直隸四川例以督兼撫﹐不立撫似亦可﹞﹐布政使一員﹐按察使一員﹐巡道三員﹐提督一員﹐總兵官三員﹐知府十一員﹐知直隸州三員﹐知州二員﹐知縣四十員。府州之目十有四﹕曰伊東府﹐曰伊西府﹐伊犁東西路也﹔曰庫州府﹐庫爾喀喇烏蘇也﹔曰迪化府﹐烏魯木齊也﹝原設州﹞﹔曰鎭西府﹐巴爾庫勒也﹝原設﹞﹔曰瓜州府﹐哈密也﹔曰塔州直隸州﹐塔爾巴噶臺也。以上北路。曰辟州府﹐辟展也﹔曰沙州府﹐哈拉沙拉及庫車﹑沙雅爾也﹔曰蘇州府﹐阿克蘇及賽喇木也﹔曰羌州府﹐葉爾羌也﹔曰和州府﹐和闐也﹔曰吐蕃直隸州﹐烏什也﹔曰磚房直隸州﹐喀什噶爾也。以上南路。伊東府設縣四﹕以府城爲伊東縣﹔以烏哈爾裏克爲綏定縣﹔以博羅塔拉爲博縣﹔以干珠罕爲珠縣。四至核議。伊西府設縣四﹕以府城爲伊西縣﹔以庫爾圖爲圖縣﹔以古爾班薩裏爲絜縣﹔以烘郭爾鄂籠爲鄂縣。四至核議。庫州府設縣三﹕以府爲庫縣﹔以烏裏雅蘇圖爲舊營縣﹔以晶河爲丰潤縣。四至核議。瓜州府設縣四﹕以府城爲瓜縣﹔以蘇木哈喇垓爲舊堡縣﹔以賽巴什達裏雅爲湖縣﹔以塔勒納沁爲土城縣。四至核議。塔州設縣二﹕以州爲塔縣﹔以雅爾爲肇丰縣。四至核議。其鎭西﹑迪化兩府﹐現在章程已善﹐毋庸攺議。南路辟州府設六縣﹕以府城爲辟縣﹔以納呼爲東辟縣﹔以洪城爲洪縣﹔以魯克察克爲柳中縣﹔以哈喇和卓爲髙昌縣﹔以吐爾番爲安樂縣。四至核議。沙州府設州一縣四﹕以府爲沙縣﹔以庫車爲龜玆縣﹔以碩爾楚克爲舊城縣﹔以托和鼐爲鼐縣﹔以沙雅爾爲沙城縣。四至核議。蘇州府設州一縣五﹕以府爲蘇縣﹔以賽喇木爲毗羅州﹔以帕爾滿爲帕縣﹔以托克三爲四村縣﹔以拜城爲拜縣﹔以庫什塔木爲小城縣。四至核議。羌州府設五縣﹕以府爲羌縣﹔以巴爾楚克爲新遷縣﹔以呼拉瑪爲瑪平縣﹔以哈喇古哲什爲哲縣﹔以裕勒裏雅克爲西夜縣。四至核議。和州府設四縣﹕以府城爲球縣﹔以皮什雅爲琳縣﹔以玉隴哈什爲瑯縣﹔以博羅齊爲玕縣。四至核議。吐蕃州設縣二﹕以州爲明定縣﹔以森尼木爲森縣。磚房州設縣三﹕以州爲磚房縣﹔以塞爾門爲塞門縣﹔以英噶薩爾爲依耐縣。四至核議。武官副將以下﹐文官同知以下﹐應如幹員﹐另議。總督駐紮伊東府﹐巡撫駐紮迪化府﹐提督駐紮迪化府。分巡安西北兵備道一員﹐分鎭安西北鎭總兵官一員﹐同駐紮鎭西府﹔分巡天山北兵備道一員﹐駐紮伊東府﹔分鎭天山北鎭總兵官一員﹐駐紮塔州﹔分巡天山南兵備道一員﹐駐羌州府﹔分鎭天山南鎭總兵官一員﹐駐吐蕃州﹝非辟州﹐屬之安樂縣﹞。督撫必皆駐北路者﹐北可制南﹐南不可制北。昔者回部未隸天朝﹐無不甘心爲準夷役者﹐亦國勢然也。設采辦紅銅事務監督一員﹐用內務府人員﹐三年更調﹐駐紮吐蕃州。其甘肅省嘉峪關設監督一員﹐專司內地往準﹑回販易之稅。除稻米﹑鹽茶﹑大黃﹑布綢外﹐一切中國奇淫之物﹐不許出關﹐以厚其俗﹔除皮貨﹑西瓜外﹐不許入關﹐以丰其聚。銅務關務﹐皆所以劑官俸﹐給兵糈也。其哈密﹑辟展兩郡王﹐皆賞給協辦府事官名號﹐朔望祭祀﹐及大禮排班﹐在道府之下﹐同知之上﹔各回城伯克中﹐皆遴選一員﹐賞給協辦縣事名號﹐朔望祭祀﹐及大禮排班﹐在知縣之下﹐縣丞之上。甘肅省以安西南路爲盡境﹐準﹑回省以安西北路爲首境﹐立界石。新遷人等﹐及旗人回人等﹐未能知書﹐應請於三十年後﹐立學宮﹐設生員﹐舉鄕試﹐現在毋庸議﹔其鎭西﹑迪化﹐現已設立﹐姑仍舊交巡撫考試。戈壁無水艸處﹐地方官踏看﹐有可簸采金屑之地﹐酌立條規奏聞。官缺在北路者﹐及臨戈壁者﹐設風沙邊缺﹐如內地煙瘴邊缺之例﹐速其升調。凡近磧之郊﹐處處設立風神祠﹑泉神祠﹐歲時致祭﹐仰祝上帝﹐地出其泉﹐風息於天﹐以宜蔬宜稞﹐頒祝文焉。大郭勒之在祀典者應幾處﹐核議﹔大達巴之在祀典者應幾處﹐核議。文移官事﹐往來經戈壁﹐皆帶泉水﹐應頒制西洋奇器﹐物小受多利行者﹔又宜頒設髙廣護風之具﹐田中可用者﹝詳蕭山民人王錫議﹞﹐令仿造。夫然﹐而屯田可盡撤矣。

屯田者﹐有屯之名﹐不盡田之力。三代旣遠﹐欲兵與農之合﹐欲以私力治公田﹐蓋其難也。應將見在屯田二十八萬畝零﹐卽給與見在之屯丁十萬餘人﹐作爲世業﹐公田變爲私田﹐客丁變爲編戶﹐戍邊變爲土著﹔其遣犯毋庸釋回﹐亦量予瘠地﹐一體耕種交納。旣撤綠旗之屯﹐當撤八旗之戍。中國駐防旗人﹐往者別立冊籍﹐以別於民戶回戶﹐旣有旗戶名目﹐與回民有田籍者同﹐故撤之而不患無所歸也﹐應請將將軍﹑副都統﹑辦事大臣﹑領隊大臣﹑印房章京等一槪裁撤。其駐防之滿洲﹑索倫﹑錫伯﹑蒙古弁丁等﹐戍安西北路者﹐作爲安西北路旗戶﹔在天山北路者﹐作爲天山北路旗戶﹔南路者﹐作爲南路旗戶。伊犁將軍所領兵最多﹐伊東﹑伊西地亦最大﹐出之行陳﹐散之原野﹐勢便令順﹐無不給之患﹐應與自內地駐防旗人新移到者﹐一體歸地方官管轄。但有事不得受知縣以下杖責﹐交納時﹐應比民戶回戶﹐酌減十分之二﹐以償世僕之勞。

如是﹐則又慮其單也﹐應請設立辦事大臣一員﹐駐南路極邊羌﹑和二州之地﹐統領滿洲兵九百名﹐蒙古索倫兵七百名﹐錫伯兵四十名﹐綠旗兵六百名﹐共計二千二百四十名﹐以控藩部之布魯特﹑哈薩克﹑那木千﹑愛烏罕各國。掌各國之朝貢之務﹐鑄總統西邊辦事大臣印一﹐敕文一﹐秩正二品﹐受準﹑回總督節制﹐與提督﹑巡撫互相節制。布政使以下﹐具申文﹐總兵官以下﹐帶刀見﹐以昭威重。其駐防兵丁﹐於現在議裁徹者﹐遴畱至銳者﹐其軍裝器械月餉﹐應照內地江寧﹑荊州例。歲一閱﹐三歲總督一閱﹐十歲請旨派威重大臣來西一大閱。布魯特﹑哈薩克之人咸侍﹐是爲天朝中外大疆界處。以上各議﹐現在所費極厚﹐所建極繁﹐所更張極大﹐所收之效在二十年以後﹐利且萬倍。夫二十年﹐非朝廷必不肯待之事﹐又非四海臣民望治者不及待之事﹐然則一損一益之道﹐一出一入之政﹐國運盛益盛﹐國基固益固﹐民生風俗厚益厚﹐官事辦益辦﹐必由是也﹐無其次也。其非順天心﹐究祖烈﹐劑大造之力﹐以統利夫東﹑西﹑南﹑北四海之民﹐不在此議。謹議。﹝議自珍籌之兩年而成﹐恐尙有小疏略及小窒礙處﹐刻之以呈教於當代大人長者﹐幸隨句簽駁爲感。自記。﹞

北路安插議土爾扈特之歸也﹐自乾隆三十六年﹐後於庫爾喀喇烏蘇﹑塔爾巴哈臺兩處﹐有賜渥巴錫等遊牧地。如立行省後﹐不可使與民戶旗戶無區別﹐宜各建一大城居其酋﹐聽出城外舊有水艸處數區﹐仍令安牧﹐歲時酌令入牲畜於布政司﹐則蠲其例貢﹐一切封爵翎頂如故。謹議。

壬癸之際胎觀第一天地﹐人所造﹐眾人自造﹐非聖人所造。聖人也者﹐與眾人對立﹐與眾人爲無盡。眾人之宰﹐非道非極﹐自名曰我。我光造日月﹐我力造山川﹐我變造毛羽肖翹﹐我理造文字言語﹐我气造天地﹐我天地又造人﹐我分別造倫紀。眾人也者﹐駢化而羣生﹐無獨始者。有裸人已﹐有毛人﹐有羽人﹐有角人﹐有肖翹人。毛人﹑羽人﹑角人﹑肖翹人也者﹐人自所造﹐非聖造﹐非天地造。其匹也﹐雜不部居。裸人之不與毛﹑角者匹。其後政﹐非始政。後政也者﹐先小而後大。五人主爲政﹐十人主爲政﹐十十人主爲政﹐百十人主爲政﹐人總至﹐至於萬﹐爲其大政。有眾人已﹐有日月﹔有日月已﹐有旦晝。日月旦晝﹐人所造﹐眾人自造﹐非聖人所造。乃造名字﹐名字之始﹐各以其人之聲。聲爲天而天名立﹐聲爲地而地名立﹐聲爲人而人名立。人之初﹐天下通﹐人上通﹐旦上天﹐夕上天﹐天與人﹐旦有語﹐夕有語。萬人之大政﹐欲有語於人﹐則有傳語之民﹐傳語之人﹐後名爲官。或以龍紀官﹐隸天之龍爲首﹐不咸之水龍次焉﹐咸水之龍次焉﹐隸畜之龍次焉。或以云紀官﹐隸上天之云爲首﹐隸天之云次焉﹐隸名山大川之云又次焉。或以鳥紀官﹐隸天之鳥爲首﹐隸畜之鳥次焉。龍﹑鳥﹑云﹐天所部﹐非人所部。後政不道﹐使一人絕天不通民﹐使一人絕民不通天﹐天不降之﹐上天不降之﹐上天所天﹐又不降之。諸龍去﹐諸鳥不至﹐諸云不見﹐則不能以絕。比其久也﹐乃有大聖人出﹐天敬降之﹐龍乃以部至﹐鳥以部至﹐云以部至﹐民昂首見之者﹐天之藉也。眾人以爲天﹐大政之主必敬天﹐名日月星爲神﹐名山川爲祇﹐名天之人亦曰神。天神﹐人也﹔地祇﹐人也﹔人鬼﹐人也。非人形﹐則非人也。民之初﹐壽無紀﹐官不能紀遠﹐壽不能如初﹐傳紀之極言壽﹐卑矣。曰三萬歲。曰八萬千歲。

第二旣有世已﹐於是乎有世法。民我性不齊﹐是智愚﹑彊弱﹑美丑之始。民我性能記﹐立彊記之法﹐是書之始。中方左行﹐東方左行﹐南方左行﹐東南方左行﹐東北方右行﹐西南方左行﹐西北方右行﹐北方右行﹐皆曰文。文之孳曰字﹐字有三名﹐曰聲﹐曰形﹐曰義。民我性能測﹐立測之法﹐是數之始。數始於一﹐極於九。凡地之上﹐天之下﹐空盡實之﹐必立九以求實﹐謂之算。算之大者﹐曰測日月星﹔曰測地。日月星地旣可測﹐則立之分限﹐以紀人之居世者﹐名之曰歲。曰春夏秋冬﹐是歷之始。民我性能分辧﹐立分辧之法有四﹕名之曰東西南北。以髙爲北﹐庳爲南﹔南方日所出﹐北方日所入﹐以爲東﹔北方日所出﹐南方日所入﹐以爲西﹐是方位之始。民我性善病﹐蓋有虫焉﹐以宅我身﹐則我身病﹐是病之始。於是別艸木之性以殺虫﹐是醫之始。裸人食毛羽人﹐不知所始。食毛羽人﹐亦病之始。民我性能類﹐故以書書其所生。又書所生之生﹐是之謂姓﹐是譜牒世系之始。一人生二子﹐則有長幼﹐則宗之始。有宗牒已﹐恐其亂﹐故部男女﹐是禁男女之始。佃有公﹑侯﹑伯﹐有土之君始。民我性不齊﹐夫以裸人食毛羽人﹐及男女不相部﹐名之爲惡矣﹔其不然者﹐名爲善矣﹐是名善惡之始。

第三有天下﹐有大國。寶應出﹐福徳聚﹐主天下。寶應不出﹐福徳不聚﹐主大國。有天下者﹐都中。有大國者﹐都西北。大國之君﹐有古紀﹐有近紀﹐亦以福徳爲差。夫始變古者﹐顓頊也。有帝統﹐有王統﹐有霸統。帝統之盛﹐顓頊﹑伊耆﹑姚﹔王統之盛﹐姒﹑子﹑姬﹔霸統之盛﹐共工﹑嬴﹑劉﹑博爾吉吉特氏。非帝王之法﹐地萬里﹐位百葉﹐統猶爲霸。帝有法﹐王有法﹐霸有法﹐皆異天﹐皆不相師﹐不相訾﹐不相消息。王統以儒墨進天下之言﹔霸統以法家進天下之言﹔霸之末失﹐以雜家進天下之言。以霸法勸帝王家﹐則誅。以帝王法勸霸家﹐則誅。能知王霸之異天者曰大人。進退王霸之統者曰大人。大人之聰明神武而不殺﹐總其文辭者曰聖人。聖人者﹐不王不霸﹐而又異天﹔天異以制作﹐以制作自爲統。自霸天下之民﹐以及凡民﹐姓必黃炎﹔惟太皞﹑黃炎﹑共工爲有胤孫﹐非古之凡民皆有胤孫。古之世﹐語言出於一﹐以古語古﹐猶越人越言﹐楚人楚言也。後之世﹐語言出於二﹐以後語古﹐猶楚人以越言名﹐越人以楚言名也。𨿽有大人生於霸世﹐號令弗與共﹐福祿弗與偕﹐觀其語言﹐弗可用﹔號令與共﹐福祿與偕﹐觀其語言﹐卒弗可用﹔於是退而立大人之語言﹐明各家之統﹐慕聖人之文﹐固猶將生越而楚言也。

第四心無力者﹐謂之庸人。報大仇﹐醫大病﹐解大難﹐謀大事﹐學大道﹐皆以心之力。司命之鬼﹐或哲或惛﹐人鬼之所不平﹐卒平於哲人之心。哲人之心﹐孤而足恃﹐故取物之不平者恃之。或以妒正性命﹐醜忌姣﹐曲忌直﹐父亦妒子﹐妻亦妒夫﹔或以攻正性命﹐細攻大﹐貌攻物﹐窳攻成﹐側攻中。細攻大﹐將以求大名﹐側攻中﹐將以求中名﹐謂之舍天下之樂﹐求天下之不樂。君子有心刑﹐大刑容﹐中刑絕﹐細刑校。道莫髙於能容﹐事莫慘於見容﹐大倨故色卑﹐大傲故辭卑﹐大忍故所責於人卑。傷生之事﹐異形而同神者二﹕一曰好勝﹐二曰好色。何以同﹖其原同也。五倫之事﹐天人互孳﹐人天疊爲始﹐知不死之說者﹐亦不恥欲壽命。欲壽命有三術﹐惜神一﹐生物二﹐離怨憎三。大兵大札﹐起於肉食。大亡大哀﹐起於莞簟。大薄蝕﹐大崩竭﹐起於膠固。

第五萬物之數括於三﹕初異中﹐中異終﹐終不異初。一匏三變﹐一棗三變﹐一棗核亦三變。大人用萬物之數﹐或用其有﹐或用其空﹐或用其有名﹐或用其無名﹐或用其收﹐或用其棄。大人收者一而棄者九也﹐不以收易棄也。享﹐棄之積也。忌人者謗以所反﹐奪所恃也﹔媚人者譽以所反﹐絕所慮也。靜女之動﹐其動失度。哀樂愛憎相承﹐人之反也﹔寒暑晝夜相承﹐天之反也。萬物一而立﹐再而反﹐三而如初。天用順教﹐聖人用逆教。逆猶往也﹐順猶來也。生民﹐順也。報本始﹐逆也。冬夏﹐順也。冬不益之冰﹐爲之裘﹐夏不益之火﹐爲之葛﹐逆也。亂﹐順也﹔治亂﹐逆也。庖犧氏之《易》﹐逆數也﹔禮逆而情肅﹐樂逆而聲靈。是故教王者上勤天﹐教子上勤父﹐教臣上勤國君。

第六有域外之言﹐有域中之言﹐域外之言有例﹐域中之言有例。有以天爲極﹐以命爲的﹔有不以天爲極﹐不以命爲的。域外之言﹐善不善報於而身﹐歷萬生死而身彌存﹔域中之言﹐死可以休矣﹐善不善報於而胤孫。是故夫有尺土之氓﹐則立宗爲先﹐及其有天下﹐師彼農夫﹐謂將以傳福祿於後昆。嗚呼﹗旣報之後身﹐又祿之身後﹐不亦勸乎﹖旣報之於後身﹐又芟刈其身後﹐不亦傷乎﹖是故大人毋辧﹑毋惑﹑毋眩瞀﹐而惟爲善之是堅。大人之所難言者三﹕大憂不正言﹐大患不正言﹐大恨不正言。憂無故比﹐患無故例﹐仇無故誅﹐恨無故門﹐言無故家。

第七聖者語而不論﹐智者論而不辧。大人曰﹕天下方安小僞。小僞不可安﹐不如以大僞明於天下。言僞忠﹐禁僞教﹐徳僞情﹐道僞聖﹐禮僞自然。域中之言﹐名實其大端﹐兵爲其幾。有名﹐天下兵集之有辭矣﹔無實﹐天下兵集之無患矣。有名無實﹐是再受兵﹔有實無名﹐是再卻兵。無名僞有名﹐恥﹔無實僞有實﹐敗。名實中﹐不敗﹐戰亦不勝。有名僞無名﹐霸。敗果何喪﹖敗者不能言﹔霸果何獲﹖勝者不能言。非不能言﹐本無以言。故曰﹕萬物不自立。有說十之一﹐無說十之九﹔無說十之一﹐始有說卒無說十之九。善非固有﹐惡非固有﹐仁義﹑廉恥﹑詐賊﹑很忌非固有。或誠恥之﹐萬人恥其名矣﹔或誠爭之﹐萬人爭其委矣﹔或誠嗜之﹐萬人嗜其貌矣﹐或誠守之﹐萬人守其蹊矣。女子十五﹐避男子於圊窬﹐恧也﹔女子七歲﹐避男子於路﹐非恧也。恧之﹐謂之有說﹔非恧而恧之﹐謂之卒無說。萬物名相對者﹐勢相待﹐分相職﹐意相注﹐神相耗﹐影相藏﹔勢不相待﹐分不相職﹐意不相注﹐神不相耗﹐影不相藏﹐將相對之名不成﹐萬事皆不立。萬事不自立﹐相倚而已矣﹔相倚也﹐故有勢。萬理不自立﹐相譬而已矣﹔相譬也﹐故有辧。相倚相譬也﹐故有煩惑狂亂﹐有煩惑狂亂也﹐故有聖智。大人之聽眾人也﹐耳擊之也﹐曰﹕皆然﹔目擊之也﹐曰﹕無所否。何謂無所否﹖眾人之名亦與名﹐眾人之守亦與守﹐眾人之爭亦與爭。麟鳳能遊肖翹之族﹐而與蠛蠓辧﹐或覿爲細也﹐或覿爲巨也﹐或覿爲神怪也﹔同則是﹐異則是﹔同同則是﹐異異則是﹔是則是﹐非則是﹔乖則是﹐合則是。渾而大圜﹐其精如不完﹐其貌如不全﹐不名一﹐不守一﹐不爭一。眾人之情恆完﹐貌恆全﹐名一﹐守一﹐爭一﹐曰﹕盡之矣﹗有所蔽﹐故有所樂﹔多所蔽﹐故多所樂。弗驚也﹐弗疑也﹐弗慕也﹐何樂之有﹖詩曰「昊天孔昭﹐我生靡樂。」盛徳有福者﹐憂患避弗及﹐智慧廢弗用﹐名之曰頑﹔頑以完其初﹐死必上躋矣。盛徳無福者﹐憂患入之﹐智慧出之﹐名之曰勞﹔勞以不完其初﹐死必旁落矣。神矣夫﹗父母物之民﹐智慧之所出﹐憂患之所入﹐入亦無算數﹐出亦無算數﹐入亦無比例﹐出亦無比例。𨿽則用智﹐慘然而哀﹔𨿽則用慧﹐慘然而哀﹔或則抱憂而食患﹐不忍用智慧焉而哀﹔或則介憂而冑患﹐不忍用智慧焉而哀。其生也﹐名曰哀民﹐字曰難測。其死也﹐名曰最上﹐字曰無上。智慧之積﹐無上者之體﹔哀慘之積﹐無上者之用。體常靜﹐用常動。神矣夫﹗父母物之民。

第八萬物不自名﹐名之而如其自名。是故名之於其合離﹐謂之生死﹔名之於其生死﹐謂之人鬼﹔名之於其聚散﹐謂之物變﹔名之於其虛實﹐謂之形神﹔名之於其久暫﹐謂之客主﹔名之於其客主﹐謂之魂魄﹔名之於其淳濁﹑靈蠢﹑壽否﹑樂否﹐謂之升降﹔名之於其升降﹐謂之勸戒﹔名之於其勸戒取捨﹐謂之語言文字。有天﹐有上天﹐文王﹑箕子﹑周公﹑仲尼﹐其未生也﹐在上天。其死也﹐在上天。其生也﹐教凡民必稱天﹐天故爲羣言極。

第九羣言之名我也無算數﹐非聖人所名﹔聖何名﹖名之以不名。羣言之名物也無算數﹐非聖人所名﹔聖何名﹖名之曰我。域中之極言曰神﹐乃曰立元神﹐乃曰元神返而已矣﹐元神得養而已矣﹐去非元神而已矣。域外之言曰﹕返之去之﹐不如因之﹐不如從而尊之﹔因之無所袪而已矣﹐尊之無所加而已矣﹔因之有差﹐尊之有差﹐名之有差﹔名之以不名﹐亦有差﹔域中之所名﹐無能以差。蠢也者﹐靈所藉力者也﹔暫也者﹐常所藉力者也﹔逆旅也者﹐主人所藉力者也。生亦多矣﹐大人恃者此生﹔身亦多矣﹐大人恃者此身。恃焉爾﹐欲其畱也﹔畱焉爾﹐欲其有爲也﹔有爲焉爾﹐不欲以更多也。是之謂大人之志。

農宗龔子淵淵夜思﹐思所以探簡經術﹐通古近﹐定民生﹐而未達其目也。曰﹕古者未有後王君公﹐始有之而人不駭者何﹖古者未有禮樂刑法﹐與禮樂刑法之差﹐始有之而人不疑懼者何﹖古者君若父若兄同親者何﹖君若父若兄同尊者何﹖尊親能長久者何﹖古之爲有家﹐與其爲天下﹐一以貫之者何﹖古之爲天下﹐恆視爲有家者何﹖生民之故﹐上哉遠矣﹐天谷沒﹐地谷茁﹐始貴智貴力﹐有能以尺土出谷者﹐以爲尺土主﹔有能以倍尺若什尺﹑伯尺出谷者﹐以爲倍尺﹑什尺﹑伯尺主﹔號次主曰伯。帝若皇﹐其初盡農也﹐則周之主伯歟﹖古之輔相大臣盡農也﹐則周之庸次比耦之亞旅歟﹖土廣而谷眾﹐足以芘其子﹐力能有文質祭享報本之事﹐力能致其下之稱名﹐名之曰禮﹐曰樂﹐曰刑法。儒者失其情﹐不究其本﹐乃曰天下之大分﹐自上而下。吾則曰﹕先有下﹐而漸有上。下上以推之﹐而卒神其說於天﹐是故本其所自推也﹐夫何駭﹖本其所自名也﹐夫何疑何懼﹖儒者曰﹕天子有宗﹐卿大夫公侯有宗﹐惟庶人不足與有宗。吾則曰﹕禮莫初於宗﹐惟農爲初有宗。

上古不諱私﹐百畝之主﹐必子其子﹔其沒也﹐百畝之亞旅﹐必臣其子﹔餘子必尊其兄﹐兄必養其餘子。父不私子則不慈﹐子不業父則不孝﹐餘子不尊長子則不悌﹐長子不贍餘子則不義。長子與餘子不別﹐則百畝分﹔數分則不長久﹐不能以百畝長久﹐則不智。農之始﹐仁孝悌義之極﹐禮之備﹐智之所自出﹐宗之爲也。百畝之農﹐有男子二﹐甲爲大宗﹐乙爲小宗﹐小宗者﹐帝王之上藩﹐實農之餘夫也。有小宗之餘夫﹐有羣宗之餘夫。小宗有男子二﹐甲爲小宗﹐乙爲羣宗。羣宗者﹐帝王之羣藩也。余夫之長子爲余夫。大宗有子三﹑四人﹐若五人﹐丙﹑丁爲羣宗﹐戊閒民。小宗余夫有子三人﹐丙閒民。羣宗余夫有子二人﹐乙閒民。閒民使爲佃。閒民之爲佃﹐帝王宗室羣臣也。古者無文﹐用探稽而可知也。請定後王法﹐百畝之田﹐不能以獨治﹐役佃五﹔余夫二十五畝﹐亦不能以獨治﹐役佃一。大凡大宗一﹐小宗若羣宗四﹐爲田二百畝﹐則養天下無田者九人。然而天子有田十萬畝﹐則天下無田亦不饑爲盜者﹐四千有五百人。大縣田四十萬﹐則農爲天子養民萬八千人﹐什一之賦尙不與﹐非以徳君也﹔以徳而族﹐非以徳族也﹔以食有力者﹐佃非仰食吾宗也﹐以爲天下出谷。然而有天下之主﹐受是宗之福矣。百畝之宗﹐以什一爲宅﹐以什一出租稅奉上。宅不什一﹐則不足以容魚菽之祭﹐不足以容舂揄﹔稅不什一﹐則不足以爲天子養官屬及選舉之士。以什一食族之佃﹐佃不食什一﹐則無以戚期功。以什一奉上﹐誼亦薄矣。以什一戚期功﹐恩亦殺矣。聖者立法﹐以中下齊民﹐不以上齊民。大宗有十口﹐實食三十畝﹐桑薴﹑木棉﹑竹漆﹑果瓜十畝﹐糶三十畝﹐以三十畝之糶治家具﹐家具始於縛帚﹐縛籜以爲帚﹐冶泥以爲釜﹐厥價陶三之﹐機杼四之﹐燈五之﹐祭豆七之﹐米斗直葛布匹﹐絹三之﹐木棉之布視絹﹐皆不得以澹泉貨。百家之城﹐有貨百兩﹐十家之市﹐有泉十繩﹐裁取流通而已﹔則衣食之權重﹐則泉貨之權不重﹔則天下之本不濁﹐本淸而法峻﹐誅種藝食妖辣地膏者﹐梟其頭於隴﹐沒其三族爲奴。宗爲余夫請田﹐則關大吏。佃同姓不足﹐取諸異姓﹐爲變法﹐關羣吏。丰凶﹑肥磽﹑寡庶易不易﹐法不盡同﹐關羣吏。國有大事以宗徙﹐徙政關大吏。余夫家五口﹐宅五畝﹐實食十畝﹐以二畝半稅﹐以二畝半食佃﹐以二畝半治蔬薴﹐以二畝半糶﹐自實食之外﹐宅﹑稅﹑圃﹑糶﹑佃五者﹐毋或一廢。凡農之仕爲品官大夫者﹐則有祿田﹐大官之家﹐父有少疾瘯﹑寒暑﹑濕幹﹐不以使其子﹐山川鬼神則使之﹔子有少疾瘯﹑寒暑﹑濕幹﹐不以訴其父﹐崇有家也。田一品者四世﹐二﹑三品三世﹐四品二世﹐五品一世﹐皆勿稅﹐勿予俸﹔六品以下予之俸。婢妾之養不備﹐則不世﹔祠祭弗如式﹐不世﹔不辧菽粟﹐亦不世﹔食妖﹑服妖﹐不世﹔同姓訟﹐亦不世﹔督有家也。家受田﹑歸田於天子﹐皆關大吏。稽其世數﹐關羣吏。本百畝者進而仕﹐謂之貴政之農﹔本仕者退而守百畝﹐謂之釋政之農﹔本不百畝者進而仕﹐謂之亢宗之農﹔本仕者退而不百畝﹐謂之復宗之農。仕世絕﹐本大宗者復爲大宗﹐本小宗者復爲小宗﹐本羣宗者復爲羣宗﹐本閒民復爲閒民﹐貴不奪宗祭﹐不以朝政亂田政。自大宗以至於閒民﹐四等也。四等之農﹐與其進扞而國也﹐姑將退保於宗﹔與其進保而宗也﹐姑將退修於宅。是故籌一農身﹐身不七尺﹐人倫五品﹑本末原流具矣﹗籌一農家﹐家不十步﹐古今帝王﹐爲天下大綱﹐細目備矣﹗木無二本﹐川無二原﹐貴賤無二人﹐人無二治﹐治無二法﹐請使農之有一田﹑一宅﹐如天子之有萬國天下。姑試之一州﹐州蓬跣之子﹐言必稱祖宗﹐學必世譜諜。宗能收族﹐族能敬宗﹐農宗與是州長久﹐泰厲空虛﹐野無夭札﹐鬼知戀公上﹐亦百幅之主也。江鐵君曰﹕商之衰﹐農不知宗﹐故公劉立之。周之衰﹐農不知宗﹐故管夷吾立之。周之盛也﹐周公﹑康叔以宗封。其衰也﹐周平王以宗徙﹐翼頃父﹑嘉父﹑戎蠻子﹐皆以宗降。漢之實陵邑﹐以六國巨宗徙﹐國以農徙也。農之主伯徙﹐則亞旅盡徙。若無宗法﹐上安能旅徙而族封﹖有司之令梗塞﹐國安恃此散無友紀之百姓哉﹖神堯亦弗得平章矣。

陳碩甫曰﹕《禮運》曰「天子有田以處其子孫。」不曰有天下國家。《周禮》「九兩系邦國之民」。一曰﹕宗以族得民。民之宗如何﹖《左傳》﹕「師服曰「士有隸子弟﹐庶人工商﹐各有分親﹐皆有等衰。」是其注也。近世回部﹑蒙古有旗分﹐有族分﹐或以族降﹐或以族徙﹐或以族開墾﹐其叛者亦以族﹐蓋世酋無析產之俗﹐故世世富足﹐令羣支仰賴以活﹐而苗裔能言其先派﹐有至數十世之多者﹐此文之旁證也。又柳子厚《封建論》﹐亦先有下而漸有上之義。亦此文旁證。

自記曰﹕宗法立﹐專隆大宗﹐以士庶而爲彊榦弱枝之謀﹐仁歟﹖應之曰「子之言﹐知《鳲鳩》詩人均平之小義﹐而不知《大易》長子主器之爲福也。先王正天下之大分﹐分定而心安﹐義卽仁也﹐無貴賤一也。

附﹕圖一﹝大宗圖﹞大宗子甲襲大宗百畝﹐父六十而襲。

子乙立爲小宗﹐別請田二十五畝﹐卽余夫也﹔余夫不見經﹐惟見《孟子》及何休《公羊傳》注﹐正可證吾宗法。子丙

丁皆立爲羣宗﹐皆請田二十五畝﹐皆余夫也。孟子﹑何休皆不言余夫是何等民﹐故以宗法定其目焉。

戊爲閒民。若依古制﹐每夫百畝﹐田何以給﹖故立四等之目以差。

圖二﹝小宗圖﹞小宗

子甲襲小宗之二十五畝﹐父六十而襲﹐父母老﹐必養於宗子之家﹔故大宗以十口率﹐小宗以五口率﹐𨿽過是﹐亦足食。子乙立爲羣宗﹐別請田二十五畝。

子丙閒民。

圖三﹝羣宗圖﹞羣宗子甲襲羣宗之二十五畝﹐父六十而襲。

子乙閒民。𨿽堯﹑舜不能無閒民﹐安得盡男子而百畝哉﹖周之農﹐必有宗法﹐何疑。

農宗答問問﹕百畝之法﹐限田之法也﹐古也然乎﹖答﹕否否。吾書姑舉百畝以起例﹐古豈有限田法哉﹖貧富之不齊﹐眾寡之不齊﹐或十伯﹐或千萬﹐上古而然。漢以後末富﹐三代本富﹔漢以後以財貨相倍蓰相十伯相千萬﹐三代以田相十伯千萬。相百也故曰陌﹐相千也故曰阡。大抵視其人之徳﹐有徳此有人﹐有人此有土矣。天且不得而限之﹐王者烏得而限之﹖且夫後世之末富﹐以財貨相十伯千萬﹐世宗莫得而限之﹐三代烏能限田﹖三代之季﹐化家爲國之主﹐由廣田以起也。

問﹕漢代眾建諸侯而少其力﹐其義何若﹖答﹕此爲漢主謀諸侯王之善﹐非諸侯王自謀之善﹐王子侯而諸王竟不振。賈誼﹑主父偃﹐漢之忠臣﹐其漢諸侯王之忠臣耶﹖

問﹕宋張氏九世同居﹐流俗以爲美談﹐何必有大宗﹖答﹕魯以相忍爲國﹐非姬周太平之魯可知﹐況以相忍爲家﹐生人之樂盡矣﹐豈美談耶﹖

問﹕旣立農宗﹐又不限田﹐如此天下將亂﹐恐天下豪傑﹐以族叛﹐以族徙﹐以族降散﹐則如何﹖答﹕此亡國之所懼﹐興王之所資也。孟子曰「爲政不難﹐不得罪於巨室。巨室之所慕﹐一國慕之﹐一國之所慕﹐天下慕之。沛然徳教﹐溢乎四海。」孟子籌之至熟矣。如此一代之祖﹐可省十年用兵。

送吳君序十八九讀古書﹐執筆道天下事。有執予裾而訊者曰﹕世固無人﹐愼勿爲若言。則怒喙之曰﹕否﹗柰何無人﹖入世五六年﹐窺當路議論顏色﹐車敝敝周乎國門。又有執予裾而訊者曰﹕世尙有人﹐安用若﹖則又怒而喙之曰﹕否﹗柰何有人﹖始之否也﹐不知其無也﹔繼之否也﹐不信其有也。東西南北以爲客﹐遊海然而心茫洋﹐目迷澌﹐乘孤舟洄乎大漩之中﹐颶浪訌作﹐魂魄皆渙散﹐怪鳥悲鳴﹐日暮冥冥﹐求所謂奇虯﹑巨鯨﹑大珠﹑空靑卒無有。已矣﹗退而歸於垤。心已定矣﹐睫已合矣﹐槁乎其如息﹐傫乎其不任負載。然而有叩吾門﹐貢吾以奇虯﹑巨鯨﹑大珠﹑空靑之異者﹐疑十而信一。疑十而信一﹐則是志已忘也﹐志忘則欲其驚也難。且勸復往﹐則必色色恐矣。求涼而飲冰﹐求熱而熾炭﹐求絕交而寂寞﹐求得朋而奮起﹐不亦順乎﹖何居﹐吳子之以炭投我於冰之辰也﹖意者造物使予不平﹐凡所求焉﹐無一而使之平﹐始之否也則繆矣﹗繼之否也又繆矣﹗吳子來﹐是造物者雜以冰炭投於余之心也。吳子請行﹐其復之於海乎﹖倘見有少年孤舟獨行者﹐郵以肨予﹐予請復往。

明按察司僉事金君石闕銘嘉慶二十一年八月甲辰朔﹐越一日乙巳﹐文林郎錢唐金應麟﹐始使石工某﹐爲明按察司僉事造此石闕﹐用錢若干緡﹐役工七十有�。君姓金氏﹐諱應奎﹐字曰封風﹐錢唐人也。明嘉靖二十三年進士﹐官吏部文選司主事。稟性剛毅﹐不媚柄臣﹐浮湛十年﹐始循常遷﹐攺河南道禦史﹐出爲山東按察僉事。河決東郡﹐宣防有功﹐再遷四川按察使。中貴馮保﹐私僮百指﹐爲暴鄕裏。以人疾首﹐君杖遣之﹐直聲聞於朝。小人道長﹐義不勝邪﹐遂坐劾君。君受劾歸﹐不問世事﹐恬愉衝夷﹐淪隱以沒﹐年七十有一﹐實明隆慶八年﹐葬錢唐之仁壽原。越二百載﹐髙岸就坻﹐樵蘇是侵﹐一坯眇焉。應麟然心傷﹐爰糾其族﹐旣封旣樹﹐立此髙闕﹐峨峨翼翼﹐以旌遺聞﹐以播於後昆。銘曰﹕於惟金君﹐明允塞淵﹐江介之光。升於朝右﹐官亦不遂﹐曰徳之剛。乃吏於東﹐天險勿翕﹐恃君宣防。東人謳矣﹐西人求矣﹐巖巖厥疆。有﹤豸區﹥有豻﹐气使大僚﹐以役封狼。君暴創之﹐吏咋而觳﹐遂褫公章。西人啼呼﹐朝亦弗諟﹐以老公於鄕。重曰﹕瞻仁壽之佳原﹐宅江湖而兆正。考耇徳於鄕邦﹐剝玄石而失姓。惟世澤之必鐘﹐感文孫之哀敬。攬刻辭而無爽隘兮﹐總英靈於家乘。君配邢﹐子�。君弟�﹐陜西西安府同知。西安之九世孫應麟﹐嘉慶十五年舉人﹐以文學聲於時。同郡後學龔自珍爲文刻石。

宋先生述君姓宋氏﹐諱璠﹐字魯珍﹐浙江嚴州府建徳縣人。曾祖載﹐祖紀勛﹐父圻安﹐選拔貢生。自祖以上仕否﹐及妣氏族﹐俱未詳﹐弗可述。君幼以孝聞﹐力於學。其治經也﹐總羣書並進﹐天旦而起﹐漏四下而寢﹐不接賓客﹐瘁志纂述﹐大書如棋子﹐小書如蚊腳﹐墨書或濃或澹﹐朱書如桃華﹐日罄五七十紙。如是者不計年﹐當可得百餘萬言﹐扃一敝箱中﹐不知果成書與否﹐又不知欲成何等書﹐身後無可問者。嘉慶七年﹐以選拔貢生來京師﹐主刑部員外郎戴公家﹐以戴公薦﹐來主吾家。訓自珍以敬順父母。舉嘉慶九年順天鄕試﹐十五年歲庚午卒﹐年三十三。無子。浙中傳君晚年信疑龍家書﹐遷家兆﹐手一卷書﹐督畚鍤﹐有白眚起地中﹐觸君身而死﹐其誣歟﹖其有之歟﹖吾家自賓客羣從﹐逮老僕婢﹐至今皆稱之曰宋先生。嘉慶丙子春﹐武英殿校錄﹑副榜貢生弟子龔自珍謹述。

送夏進士序乾隆中﹐大吏有不悅其屬員者﹐上詢之﹐以書生對。上曰﹕是胡害﹖朕亦一書生也。大吏悚服。嗚呼﹗大哉斯言﹗是其炳六籍﹐訓萬祀矣。嘉慶二十二年春﹐吾杭夏進士之京師﹐將銓縣令﹐紆道別余海上﹐相與語﹐益進。然愉﹐謖然淸﹐論三千年史事﹐意見或合或否﹐輒咍然以歡。予曰﹕是書生﹐非俗吏。海上之人﹐以及鄕之人﹐皆曰非俗吏。之京師﹐京師貴人長者識予者﹐皆識進士﹐亦必曰非俗吏也。𨿽然﹐固微窺君﹐君若懼人之訾其書生者﹐又若有所諱夫書生者﹐暴於聲音笑貌焉。天下事﹐捨書生無可屬﹐眞書生又寡﹐有一於是﹐而懼人之訾己而諱之耶﹖且如君者﹐𨿽百人訾之﹐萬人訾之﹐嚙指而自誓不爲書生﹐以喙自衛﹐嘵嘵然力辯其非書生﹐其終能肖俗吏之所爲也哉﹖爲之而不肖﹐愈見其拙﹐回護其拙﹐勢必書生與俗吏兩無所據而後已。噫﹗以書生之聲音笑貌加之以拙﹐濟之以回護﹐終之以失所據。果爾﹐則進士之爲政也病矣。新婦三日﹐知其所自育﹔新官三日﹐知其所與。予識進士十年﹐旣慶其祿之及於吾裏有光﹐而又恐其信道之不篤﹐行且一前而一卻也。於其行﹐恭述聖訓﹐以附古者朋友贈行之義。

江南安慶府知府何公墓表銘嘉慶二十年﹐龔自珍娶於山陰何氏﹐實知府裕均從女孫。明年夏﹐知府公卒。又明年﹐喪歸山陰﹐其孤鹽大使鑲﹑通判銜篯以行狀來乞銘。狀繁不次﹐次其要。公姓何氏﹐諱裕均﹐浙江山陰人。祖經文﹐官知府﹐贈榮祿大夫﹑河南巡撫。父掞﹐官知府﹐妣呂恭人。公之仕﹐始通判湖南寶慶府﹐同知江南徽州府﹐遂知山東萊州府。黜﹐復起﹐知江西臨江府﹐又知江南池州府﹐卒於江南安慶府任﹐年六十七。歷六郡﹐完密平和﹐善管守﹐屬縣無虧蝕。其處家也﹐以友兄弟聞。凡兄弟之子若孫皆育之﹐其女善嫁之﹐遠兄弟皆贍之﹐猶子﹑諸甥侍左右﹐肅然立﹐見者知爲禮法故家也。卒之日﹐無寸椽一瓦。配陳恭人﹐側室韋﹐子二﹐韋出。自珍以婚姻之故﹐習其門內﹐習其鄕﹐徵於余婦﹐狀皆信﹐乃銘。銘曰﹕是孝友有政聲者之阡﹐越之君子﹐尙封樹之可也。

王仲瞿墓表銘榦隆末﹐左都禦史某公﹐與大學士和珅有連﹐然非闇於機者﹐窺和珅且敗﹐不能決然捨去﹐不得已﹐乃托於﹖﹖矣顚。川﹑楚匪起﹐疏軍事﹐則薦其門生王曇能作掌中雷﹐落萬夫膽。自珅之誅也﹐新政肅然﹐比珅者皆詔獄緣坐。某公旣先以言事﹖﹖避官﹐保躬林泉﹐而王君從此不齒於士列。掌中雷者﹐神寶君說洞神下乘法﹐所謂役令之事﹐卽以道家書論﹐亦其支流之不足詰者。王君少從大剌麻章佳胡圖克圖者遊﹐習其遊戲法﹐時時演之﹐不意卒以此敗。君旣以此獲不白名﹐中朝士大夫頗致毒君。禮部試同考官揣某卷似浙王某﹐必不薦﹔考官揣某卷似浙王某﹐必不中式﹔大挑𨿽二等不獲上。君亦自問已矣﹐乃益放縱。每會談﹐大聲叫呼﹐如百千鬼神﹐奇禽怪獸﹐挾風雨﹑水火﹑雷電而下上﹐座客逡巡引去﹐其一二畱者﹐僞隱幾﹐君猶手足舞不止。以故大江之南﹐大河之北﹐南至閩﹑粵﹐北至山海關﹑熱河﹐販夫騶卒﹐皆知王舉人。言王舉人﹐或齒相擊﹐如譚龍蛇﹐說虎豹。矮道人者﹐居京師之李鐵拐斜街﹐或曰年三百有餘歲矣﹐色如孩﹐臂能掉千鈞。王君走訪之﹐道人無言﹐君不敢坐﹐跽良久﹐再請﹐道人乃言曰﹕京師有奇師﹐非汝所謂奇也。夜有光﹐如六等星﹐靑霞繞之﹐靑霞之下﹐當爲奇士廬﹐盍求之。王君知非眞﹐笑曰﹕如師言哉﹖己巳春﹐見龔自珍於門樓胡同西首寓齋。是日也﹐大風漠漠﹐多塵沙。時自珍年十有八矣﹐君忽嘆息起﹐自語曰﹕師乎﹐師乎﹗殆以我托若人乎﹖遂與自珍訂忘年交。初﹐君以稚年往來諸老輩間﹐狂名猶未起﹐老輩皆禮之﹐至是﹐老者盡死﹐同列者盡絕﹐君無聊甚﹐故頻頻與少年往來。微道人﹐亦得君也。越八年﹐走訪龔自珍東海上﹐畱海上一月﹐明年遂死﹐則爲丁丑歲。自珍於是助其葬﹐又爲之掇其大要﹐而志其墓曰﹕君姓王氏﹐名曇﹐又名良士﹐字仲瞿﹐浙之秀水人。乾隆五十九年舉人也。其爲人也中身﹐沈沈芳逸﹐懷思惻悱﹔其爲文也﹐一往三復﹐情繁而聲長﹔其爲學也﹐溺於史﹐人所不經意﹐累累心口間﹔其爲文也﹐喜臚史﹔其爲人也﹐幽如閉如﹐寒夜屏人語﹐絮絮如老嫗﹐匪但平易近人而已。其一切奇怪不可邇之狀﹐皆貧病怨恨﹐不得已詐而遁焉者也。卒年五十有八﹐有集如幹捲。祖某。父某。妻金﹐能畫與詩﹐先卒。子一﹐善才。墓在蘇州虎邱山南。銘曰﹕生曇者天也﹐宥曇者帝也﹐仇曇者海內士﹐識曇者四百歲之道人﹐十八齡之童子。曇來﹗曇來﹗魂芳魄香﹐思幽名長﹐山靑而土黃﹐瘞汝於是。噫﹗

資政大夫禮部侍郎武進莊公神道碑銘卿大夫能以學術開帝者﹐下究乎羣士﹐俾知今古之故﹐其澤五世十世﹔學足以開天下﹐自韜污受不學之名﹐爲有所權緩亟輕重﹐以求其實之陰濟於天下﹐其澤將不惟十世﹔以學術自任﹐開天下知古今之故﹐百年一人而已矣。若乃受不學之名﹐爲有所權以求濟天下﹐其人之難﹐或百年而一有﹐或千載而不一有﹐亦或百年數數有。𨿽有矣﹐史氏不能推其迹﹐門生﹑學徒﹑愚子姓不能宣其道﹐若是﹐謂之史之大隱。有史之大隱﹐於是奮起不爲史而能立言者﹐表其灼然之意﹐鉤日於虞淵﹐而懸之九天之上﹐俾不得終隱焉而已矣。大儒莊君﹐諱存與﹐江南武進人也。幼誦六經﹐尢長於《書》﹐奉封公教﹐傳山右閻氏之緒學﹐求二帝三王之微言大指﹐閔秦火之郁伊﹐悼孔澤之不完具﹐悲漢學官之寡立多廢﹐懲晉代之作僭與僞﹐恥唐儒之不學見紿﹐大笑悼唐以還學者之不審是非﹐雜金玉敗革於一衍﹐而不知賤貴﹐其罪至於褻帝王﹐誣周孔﹐而莫之或禦。蓋公自少入塾﹐而昭昭善別擇矣。旣壯﹐成進士﹐閻氏所廓淸﹐已信於海內﹐江左束髮子弟﹐皆知助閻氏﹔言官學臣﹐則議上言於朝﹐重寫二十八篇於學官﹐頒賜天下﹐考官命題﹐學僮諷書﹐僞書毋得與。將上矣﹐公以翰林學士﹐直上書房爲師傅﹐聞之﹐忽然起﹐攸然思﹐郁然嘆﹐愾然而寤謀。方是時﹐國家累葉富厚﹐主上神武﹐大臣皆自審愚賤﹐才智不及主上萬一。公自顧以儒臣遭世極盛﹐文名滿天下﹐終不能有所補益時務﹐以負庥隆之期﹐自語曰﹕辧古籍眞僞﹐爲術淺且近者也﹔且天下學僮盡明之矣﹐魁碩當弗復言。古籍墜湮十之八﹐頗藉僞書存者十之二﹐帝冑天孫﹐不能旁覽雜氏﹐惟賴幼習五經之簡﹐長以通於治天下。昔者《大禹謨》廢﹐「人心道心」之旨﹑「殺不辜寧失不經」之誡亡矣﹔《太甲》廢﹐「儉徳永圖」之訓墜矣﹔《仲虺之誥》廢﹐「謂人莫己若」之誡亡矣﹔《說命》廢﹐「股肱良臣啟沃」之誼喪矣﹔《旅獒》廢﹐「不寶異物賤用物」之誡亡矣﹔《冏命》廢﹐「左右前後皆正人」之美失矣。今數言幸而存﹐皆聖人之眞言﹐言尢屙癢關後世﹐宜貶須臾之道﹐以授肄業者。公乃計其委曲﹐思自晦其學﹐欲以借援古今之事勢﹐退直上書房﹐日著書﹐曰《尙書旣見》如幹捲﹐數數稱《禹謨》《虺誥》《伊訓》﹐而晉代﹤寸﹥拾百一之罪﹐功罪且互見。公是書頗爲承學者詬病﹐而古文竟獲﹐仍學官不廢。公中乾隆乙丑科進士﹐以一甲第三名﹐授翰林院編修﹐屢遷至禮部右侍郎﹐誥授資政大夫。周時有仕爲漆園吏﹐著書內外篇者﹐其祖也。曾祖諱某﹐祖諱某﹐考諱某﹐妣氏某﹐皆封如公官。妣封夫人。子�人﹐某﹑某﹐述祖以文學最有聲。孫�人﹐某﹑某﹐綬甲最有聲。公以干隆五十三年卒於官﹐年七十有�。以嘉慶�年葬某山某原。公它所著尙有《周官記》六卷。公性廉鯁﹐典試浙江﹐浙巡撫饋以金﹐不受﹐遺以二品冠﹐受之。及塗﹐從者以告曰﹕冠頂眞珊瑚也﹐直千金。公驚﹐馳使千餘里而返之。爲講官日﹐上禦文華殿﹐同官者將事﹐上起﹐講儀畢矣。公忽奏﹕講章有舛誤﹐臣意不謂爾也。因進﹐瑯瑯盡其指﹐同官皆大驚﹐上竟爲少畱﹐頷之。是二事者﹐於公爲細節。謹附書。銘曰﹕大儒莊君旣亡﹐粵嘉慶二十有三年﹐綬甲始爲書測君志﹐以告綬甲友﹔其友籀其詞﹐肯銘﹐乃克銘君於武進之阡。﹝嘉慶戊寅﹐莊君綬甲館予家﹐一夕﹐爲予言其祖事行之美﹔且曰碑文未具。是夕綬甲夢見公者再﹐若有所托狀。明日﹐綬甲以爲請。越己卯之京師﹐識公之外孫宋翔鳳﹐翔鳳則爲予推測公志如此。越壬午歲不盡三日﹐始屏棄人事﹐總羣言而刪舉此大者以報。自記。﹞

書金伶金伶徳輝﹐以字行﹐逸其名矣。吳人。乾隆中﹐吳中葉先生以善爲聲﹐老海內。海內多新聲﹐葉忖而律之﹐納於吭。大凡江左歌者有二﹕一曰淸曲﹐一曰劇曲。淸曲爲雅宴﹐劇爲狎遊﹐至嚴不相犯。葉之藝﹐能知雅樂﹑俗樂之關鍵﹐分別銖忽﹐而通於本﹐自稱宋後一人而已。葉之死﹐吾友洞庭鈕非石傳其祕﹐爲第一弟子。徳輝故劇弟子也﹐隸某部﹐部最無名。顧解書﹐以書質鈕﹐而不以歌。一夕歌﹐鈕忖而律之﹐納於吭﹐則大不服。鈕曰﹕毋曰吾不知劇﹐若吾所知﹐殆非汝所知也。卽欲論劇﹐則歌某聲﹐當中腰支某尺寸﹐手容當中某寸﹐足容當中某步。金始駭﹐就求其術。鈕曰﹕若不爲劇﹐寒餓必我從﹐三年﹐藝成矣。曰諾。江左言歌﹐自葉先生之死﹐必曰鈕生﹔而徳輝以伶工廁其間﹐奮志孤進﹐不三年﹐名幾與鈕抗。乾隆甲辰﹐上六旬﹐江南尙衣﹑鹺使爭聘名班。班之某色人﹐藝絕矣﹐而某色人頗絀﹔或某某色皆藝矣﹐而笛師﹑鼓員﹑琶瑟員不具﹔或皆具而有聲無容﹐不合。駕且至﹐頗窘﹐客薦金徳輝。徳輝上策曰﹕小人請以重金﹐號召各部﹐而總進退其所短長﹐合蘇﹑杭﹑揚三郡數百部﹐必得一部矣。鹺使喜﹐以屬金﹐金部署定﹐其目錄﹕琶瑟員曰蘇州某﹐笛師曰昆山某﹐鼓員曰江都某﹐各色曰杭州某﹐曰江都某﹐而徳輝自署則曰正旦色吳縣某﹐隊旣成﹔比樂作﹐天顏大喜。內府傳溫旨﹐燈火中下珍饈醞﹑玉器﹑宮囊不絕。又有旨詢班名﹐鹺使奏﹕江南本無此班﹐此集腋成裘也。駕旣行﹐部不復析﹐而寵其名曰集成班﹐後更曰集秀班。徳輝旣以稱旨重江左﹐遂傲睨不業。鈕生屏人戒之曰﹕汝名成矣﹐藝未也﹐當授汝哀祕之聲。明日來﹐授以某曲。每度一字﹐徳輝以爲神。曲終﹐滿座燭盡滅﹐徳輝竊譜其聲而不能肖。其年秋﹐大商延客﹐召集秀。乾隆時﹐貴僚賢公子﹐喜結歡名布衣﹐當佳晨冶夕﹐笙簫四座﹐被服靚耀﹐姚冶跌逖﹐時則必有一人﹐敝衣冠﹐面目不可喜﹐而淸醜入圖畫者﹐視之如古銅古玉﹐娑娑然歡奇雜廁於其間以爲常。其人未必天下奇士也﹐要之能上識貴人﹑長者﹑大官走聲譽﹐下能﹖﹖名僧﹑羽士﹑名倡﹑怪優﹑劍俠﹑奇巧善工之倫。以故非非石不能致徳輝﹔而徳輝試技之日﹐主人以徳輝所自薦也﹐非石爲上座。旣就夕﹐主客嘩﹐惟恐金之不先奏聲﹔旣引吭﹐則觸感其往夕所得於鈕者﹐試之忽肖﹐脫吭而哀﹐坐客茫然不省﹐始猶俗者省﹐雅者喜﹐稍稍引去。俄而徳輝如醉﹑如﹝B178﹞﹑如倦﹑如倚﹑如眩瞀﹐聲細而譎﹐如天空之睛絲﹐纏綿慘暗﹐一字作數十折﹐愈孤引不自已﹐忽放吭作雲際老鸛叫聲﹐曲遂破﹐而座客散已盡矣。明日﹐鈕視之而病。鈕悔曰﹕技之上者﹐不可習也。吾誤子﹐子幸韜之﹐而習其中。徳輝亦悔﹐徐扶起﹐燒其譜﹐故其譜竟不傳﹔而徳輝獲以富﹐且美譽終。徳輝卒時﹐年約八十餘。無子。有弟子曰雙鸞﹐非髙弟也﹐能約略傳其聲﹐貧甚﹐走南東﹐至北子。嘉慶己卯冬﹐非石在予座上﹐字謂之曰﹕雙鸞早出世十年﹐走公卿矣。龔自珍曰﹕非石今傫然在酒間﹐爲予道蘇﹑揚此類事甚夥。金徳輝事﹐自甲辰起﹐大約迄癸丑甲寅間。噫﹗江東才墨之藪﹐樓池船楫之觀﹐燈酒之娛﹐春晨秋夕之遊﹐美人公子﹐憐才好色﹐姚冶跌逖之樂﹐當我生之初﹐頗有存焉者矣。

朱殤女碣朱山人遊東海﹐望姜女祠﹐海中孤墳﹐雲水環壅﹐天色垂縹﹐俯之幽然﹐心動而識焉。役返﹐其女殤﹐家人葬之東直門某村﹔翌日﹐自往哭之。地多野潦﹐曠浪無垠﹐目窮魄動﹐觸其前境﹐神思無形﹐乃成讖兆。告其友龔自珍言如此﹐乞書於碣﹐道光元年冬也。

杭大宗逸事狀一﹑乾隆癸未歲﹐杭州杭大宗以翰林保舉禦史﹐例試保和殿﹐大宗下筆爲五千言。其一條云﹕我朝一統久矣﹐朝廷用人﹐宜泯滿﹑漢之見。是日旨交刑部﹐部議擬死。上博詢廷臣﹐侍郎觀保奏曰﹕是狂生﹐當其爲諸生時﹐放言髙論久矣。上意解﹐赦歸裏。

一﹑大宗原疏畱禁中﹐當日不發抄﹐又不自存集中﹐今世無見者。越七十年﹐大宗外孫之孫丁大﹐抱大宗手墨三十餘紙﹐鬻於京師市﹐有繭紙淡墨一紙半﹐乃此疏也。大略引孟軻﹑齊宣王問答語﹐用己意反復說之。此稿流落琉璃廠肆間。

一﹑乙酉歲﹐純皇帝南巡﹐大宗迎駕﹐召見﹐問汝何以爲活﹖對曰﹕臣世駿開舊貨攤。上曰﹕何謂開舊貨攤﹖對曰﹕買破銅爛鐵﹐陳於地賣之。上大笑﹔手書﹕「買賣破銅爛鐵」六大字賜之。

一﹑癸巳歲﹐純皇帝南巡﹐大宗迎駕。名上﹐上顧左右曰﹕杭世駿尙未死麼﹖大宗返舍﹐是夕卒。

一﹑大宗自丙戌迄庚寅﹐主講揚州安定書院﹐譚諸生肄四《通》。杜氏《通典》﹑馬氏《文獻通考》﹑鄭氏《通誌》﹐世稱三通﹔大宗加司馬光《通鑑》云。

一﹑大宗著《道古堂集》﹐海內學士見之矣﹐世無知其善畫者。龔自珍得其墨畫十五葉﹐雍正乙卯歲﹐自杭州如福州紀程之所爲也。葉系以詩﹐或紀程﹐紀月日瑣語﹐語汗漫而瑰麗﹐畫蕭寥而粗辣﹐詩平澹而屈彊。同裏後學龔自珍謹狀。

同裏張燴南漪﹑王曾祥麟徵﹐皆爲杭大宗狀。此第三狀。詳略互有出入。自記。

武顯將軍福建海壇鎭總兵官丁公神道碑銘乾隆中﹐國家修大刑於閩島之外﹐福康安公﹑海蘭察公先後成大功以去﹐光於祀典。凡百戎臣﹐或有賞及後裔﹐名附史官之牒。其有官不過隅鎭﹐名不掛勛籍﹐身歷百戰於狂濤巨鯨間﹐幾爲忌者擠致之以無名之死而危以功名終﹐則有通州丁公。按狀﹕丁氏出自齊太公之孫丁公﹐世霸營邱﹐末冑播遷﹐入本朝﹐家於江南之通州。曾祖某﹔祖應舉﹐江南狼山營守備﹔父國升﹐蘇松鎭遊擊﹐皆封如公官。妣張﹐生妣陳﹐皆封夫人。公父官松江﹐遂家焉。公諱朝雄﹐字伯宜﹐以松籍起家﹐由右科歷數官﹐屢遷至福建副將。四十八年﹐島賊黃在莊叛﹐公佐黃仕簡討平之﹐列軍功一等。閩事之荄也﹐公知林爽文有謀﹐必屯兵東港﹐以與鳳山爲犄角勢。及鳳山警﹐公方赴引見北上﹐半途馳還﹐白總督常靑﹕賊不足慮﹐請假某兵剿東港﹐且斷其糧道﹐卽鳳山潰矣。因進指畫緩急狀。常靑不聽﹐惟專意鳳山﹐檄公偕總兵郝壯猷趨鹿子港﹐擒賊目楊朝派﹐克鳳山。非公意也﹐人以爲公功。賊果大熾﹐益蔓延﹐檄公守鯤身﹐又檄公守郡城。公於鯤身﹐則招土番千人﹐敵賊萬眾﹐矢石俱盡﹐而賊目潘猛揮烏龍旗不下﹐公命守備邱嶸拔之﹐猛走﹐鯤身平。公於郡城﹐則戰少守多﹐未至﹐先破賊中途﹐路始通﹐遂徧閱城樓﹑屯柵﹑池隍﹐不治者整之。時總兵柴大紀守諸羅﹐公守郡城﹐三閱月﹐皆食豆餅﹐發觸冠數寸﹐賊不得逞。諸將恃以成戰功於外。之數者﹐亦非公意也﹐人又以爲公功。至是而討東港之命下矣。常靑非公無可使﹐而以八百人與公﹐請益﹐則曰﹕戰不利﹐則守舟中﹐舟不可守﹐退而益兵。公曰﹕爲國死﹐命也。大人卽不發一兵﹐某亦往。拂衣上馬行﹐至東港﹐賊眾且數萬。先時海中有淤淺﹐𨿽潮至﹐舟不通﹐賊以是不設備。僞軍師吳豹﹑僞將軍洪賀﹐縱飲酒。天大雷雨﹐水暴長丈所﹐公坐艅艎﹐指揮縛羣酋﹐遂登其炮臺﹐賊大驚﹐急近戰。公曰﹕我幸踞炮臺﹐天也。遂發大炮﹐諸火器繼之﹐光塵蔽天﹐賊屍拋滿崖澨﹐獲僞將軍李老合﹐逐北三十餘里﹐乃倚山爲營。夜半﹐忽有數百人大噪過溪﹐公戒眾勿出﹔少選﹐又有數百人﹐直撲大營﹐公益不動。天明﹐盡掩之。軍中不知其誰何。迹其屍﹐皆赤髮而裸﹐蓋番人乘間爲聲援者。公踞地勢﹐故無恐。林爽文遣其黨來援﹐公築壘圍之﹐賊潰圍出﹐公料其必奔茄藤﹐先令守備鄭其仁﹐以步卒三百伏於路﹐而親自中道追之﹐賊遇伏卒敗﹔餘賊遁﹐將渡溪﹐公擠而溺之﹐遂獲豹﹑賀。東港平﹐時乾隆五十一年某月也。計大小七十三戰﹐八百人扶傷痍以完﹐智勇無出公右﹐而常靑蔽不以上聞﹐第令公攝海壇鎭總兵官。福康安公至﹐始奏卽眞。公仍畱臺灣防禦﹐比林爽文就擒﹐始蒞任。海壇固雄鎭﹐環海﹐大盜時出﹐偵問斥侯稍疏﹐卽大爲民害。公督率舟師爲遊兵迎捕。盜林鋋舵﹑林明灼者﹐海之酋魁也﹐公得鋋舵於浙江洋﹐而明灼適以戕參將張殿魁事聞。髙宗純皇帝震怒﹐嚴責總督伍拉納﹐伍懼﹐以責公﹐公請身任。一日晨出﹐颶霧四塞﹐公喜﹐謂諸將曰﹕今日得報張公矣。遂令眾船齊進﹐果遇明灼於大麥洋﹐俟其近﹐力踞上游﹐縱大炮﹐連斃賊頭目﹐明灼知不免﹐躍入海﹐葉把總鉤得之。功狀始上聞。有旨召見﹐未行﹐而總督又調公臺灣鎭總兵官﹐渡臺後﹐復還公於海壇﹐攝水師提督。五十八年﹐以捕會匪功﹐奉旨加四級。五十九年﹐循例入覲﹐途次病甚﹐乞兩江總督蘇靈阿代奏﹐乞骸骨。上方向用公﹐特旨令回籍調理﹐俟病痊卽行奏請陛見。冬十有二月某日﹐甫入上海縣境﹐卒於舟中﹐年六十有七。公輕財愛士﹐官閩時﹐有廣東舉人曾中立﹐欠谷數千石﹐有司以軍需不給﹐將置之法﹔公奇其才﹐代償之。後曾爲義民長﹐以戰功賞巴圖魯﹐仕至理番同知。公配陳﹐封夫人﹐後公卒。公有丈夫子二人﹕廷珊國學生﹔攀龍武生﹐蘇松鎭左營守備。孫四﹕鐘傑武生﹐浙江千總﹔鐘琪國學生。以嘉慶二十一年十月初二日﹐奉公曁陳太夫人﹐合葬於松江細林山祖塋之側。越九年﹐神道之文未具﹐鐘傑等以公捍大患而世莫聞﹐願文章之士發其光﹐則與載於官書者﹐異日出入必互見﹐故來乞書於碑。銘曰﹕告下車者曰﹕是百戰百勝者丁將軍之墓。再告下車者曰﹕是百戰百克而無炳炳於時者。三告下車者曰﹕是將軍之孫鐘傑﹑鐘琪泣述功烈﹐有於其心﹐是爲史之別子龔氏之言﹐用卒告闡烈之君子。今年實道光五年。

孔憲彜母碣闕裏孔憲彜﹐其气儒者。手狀乞銘其母之阡。按狀﹕孫氏﹐浙產﹐歸孔昭�﹐生三子﹐憲彜仲也。逮事威姑﹐先所天卒﹐春秋三十。能刻繆篆施金石﹐組紃之事﹐絲竹﹑筆牘之藝﹐靡不通妙焉。銘曰﹕璇珠輝輝气質溫﹐必有圓折鐘厥源。吾郡葩華莫若孫﹐車來闕裏髙閈門﹔東魯喪矣西湖媛﹐此有式者魯後昆。

工部尙書髙郵王文簡公墓表銘公諱引之﹐姓王氏﹐江南髙郵人。祖安國﹐禮部尙書﹐謚文肅。祖妣車氏﹑徐氏。考念孫﹐四品卿銜﹐前分守永定河兵備道。妣�氏。公乾隆六十年舉人﹐嘉慶四年進士﹐由翰林院編修﹐累官禮部尙書﹐攺工部尙書﹐卒於位﹐賜謚文簡。生乾隆三十一年﹐卒道光十四年﹔明年十有二月�日﹐葬於州治之賜塋。公典鄕試事四﹐典會試事二﹐龔自珍則其典浙江鄕試所得士。公之學﹐及其著書大凡﹐嘗不以自珍爲不可裁而請之矣﹐其行誼始末﹐自珍又窺其數大端矣。將葬﹐公第四子壽同﹐則使自珍表諸墓。自珍爰述平日所聞於公者曰﹕吾之學﹐於百家未暇治﹐獨治經。吾治經﹐於大道不敢承﹐獨好小學。夫三代之語言﹐與今之語言﹐如燕﹑越之相語也﹔吾治小學﹐吾爲之舌人焉。其大歸曰﹕用小學說經﹐用小學校經而已矣。又聞之公曰﹕吾用小學校經﹐有所攺﹐有所不攺。周以降﹐書體六七變﹐寫官主之﹐寫官誤﹐吾則勇攺﹔孟蜀以降﹐槧工主之﹐槧工誤﹐吾則勇攺﹔唐﹑宋﹑明之士﹐或不知聲音文字而攺經﹐以不誤爲誤﹐是妄攺也﹐吾則勇攺其所攺。若夫周之沒﹐漢之初﹐經師無竹帛﹐異字博矣﹐吾不能擇一以定﹐吾不攺﹔假借之法﹐由來舊矣﹐其本字十八可求﹐十二不可求﹐必求本字以攺。假借字﹐則考文之聖之任也﹐吾不攺﹔寫官槧工誤矣﹐吾疑之﹐且思而得之矣﹐但羣書無佐證﹐吾懼來者之滋口也﹐吾又不攺。又聞之公曰﹕吾之學﹐未嘗外求師﹐本於吾父之訓。先是兵備公校定晚周諸子﹑《太史公書》﹐一時言小學者宗之﹐公所著書��捲﹐謂之《經義述聞》。述聞者﹐乃述所聞於兵備公也。通說四十餘事﹐又說經之大者﹐在《述聞》之末。又聞之公曰﹕吾箸書不喜放其辭。自珍受而讀之﹐每一事就本事說之﹐栗然止﹐不溢一言﹐如公言。公之色﹐孺子色﹐與人言﹐未嘗有所髙論吳譚。年近七十﹐爲禮部尙書﹐兵備公猶在﹐比丁憂服闋﹐再補工部尙書﹐而公旋卒矣﹐公終身皆其爲子之年。門下士私相謂曰﹕以王公名位齒髮﹐而辭色如子弟﹐所學殊歟﹖所養殊歟﹖其諸人論歸之師﹐海內歸之福也歟﹖公以事親爲讀書﹐以讀書爲事親﹐門內之士﹐勉勉顓顓﹐人知之。立朝循典常﹐俟乾斷﹐無所表暴﹐天下頗無由測公。嘉慶十八年﹐巨逆林淸以七十七人入禁門。旣殄定﹐有議加築圓明園宮墻髙厚者﹐有議增圓明園兵額者﹐公皆不謂然﹐具折上。睿皇帝大動容﹐召對良久﹐乃罷。上諭軍機大臣﹕王引之言人所不敢言。其事卒見施行與否﹐海內弗知﹐其奏牘何辭﹐海內迄今弗知也。由此例之﹐公之風旨﹐其視徒表暴於道路者何如哉﹖公配沈﹐繼配範﹐子四﹕壽昌﹑彥和﹑壽朋﹑壽同﹐範出。孫七。銘曰﹕璞之瑟瑟﹐外有文也﹔鏐之沈沈﹐中有堅也﹔君子肖之﹐以事其親也。於乎﹗欲事親者考斯﹐欲事君者考斯﹐斯人而不敢承﹐孰爲大道﹖

贈太子太師兵部尙書兩廣總督謚敏肅涿州盧公神道碑銘﹝代阮中堂﹞道光十五年秋九月﹐兵部尙書兩廣總督一等輕車都尉涿州盧公卒於位。旣聞﹐皇帝震悼﹐贈太子太師﹐易名敏肅﹐卹如禮。明年夏﹐公子戶部員外郎端黼﹐以公喪至自廣州﹐某月日﹐葬於州之賜阡﹐如禮。體仁閣大學士阮元作而嘆曰﹕若盧公﹐可謂勞臣也已。公通籍睿皇帝朝﹐今皇帝禦極﹐一紀有餘﹐寰海內外﹐若西若東﹐若北若南﹐小大之事﹐苟異日宜書者﹐公罔不在﹐公所在事﹐西東北南﹐上罔不委任﹔上任之矣﹐公罔不得眾力﹔得於上﹐又得於眾﹐功罔不成﹔功成矣﹐厥後罔不善。上以實任﹐公以實應。微獨上信公﹐若京朝官﹐若外吏﹐若僚佐﹐若遊士賓客﹐若伍﹐若民﹐莫不曰﹕今皇帝禦極一紀有餘﹐小大之事﹐則未有歷試歷效﹐始卒稱恩禮如盧大人者也。卒之日﹐訃至之日﹐遠近失色。嗚呼﹗可謂勞臣也已﹗曾祖振裔。祖某。考士夔﹐妣氏某。本生考某﹐妣氏某。公諱坤﹐字靜之﹐卒年六十有四。配氏某﹐先公卒。阮元乃銘公之神道。銘曰﹕涿郡之盧﹐熠自東漢﹐時惟範陽。代有偉者﹐允文允武﹐大熾於唐。汴宋以降﹐盧少替夷﹐俟公而光。五歲瀕棄﹐神嫗活之﹐憑讖告祥。卒如神言﹐轍滿天下﹐名徳浩滂。起家文辭﹐觀政於曹﹐翠翎英英。出治南服﹐又歷試旃﹐以知宣房。龍飛自天﹐浹旬三遷﹐電發云驤。初撫關中﹐師彼周《雅》﹐乃積乃倉。乃興水田﹐以實雍州﹐西陲用兵。西陲用兵﹐將相云會﹐公職轉餉。轉餉如何﹐十萬西師﹐勛命一方。犎牛三萬﹐役夫又萬﹐執算庚庚。算定檄飛﹐自送大軍﹐夜出惇煌。帝甄西功﹐公不搏賊﹐公乃綱綱。旣甄旣蕆﹐休公於晉﹐羽毛回翔。西事再訌﹐公請復西﹐帝還其疆。帝命作督﹐於江漢滸﹐江漢湯湯。沱潛爲田﹐龍魚失居﹐乃怒而張。奪此波黎﹐予彼龍魚﹐以奠荊襄。有覡有猺﹐負峒阻碉﹐不賦而禳。公曰火攻﹐扈扈虎虎﹐緋旗赤常。帝曰趣之﹐炎靈速之﹐旣犁旣康。使者汗矣﹐帝問南矣﹐公偃在牀。迆邐而南﹐移節遷旗﹐嶺海洋洋。狝猺所蔓﹐小衝大排﹐弭首如牂。乃問鹽鐵﹐鹽官告贏﹐鐵官告良﹐嶺雲白矣﹐海氛墨矣﹐嶺柝夜狂。吁嗟嶺海﹐大竇大痔﹐海人來商。不曰驅之﹐揖而嫗之﹐追咎有明。瑰麗淫葩﹐巧工所都﹐誘我篚筐。遂瘠南東﹐喪金萬萬﹐食妖大行。維海之南﹐有越南國﹐翳古越裳。維海之西﹐有英吉利﹐隆鼻髙眶。環伺澳門﹐以窺禺服﹐十伍其檣。鼉鳴地中﹐長鯨和之﹐擘波浪浪。澎湃百年﹐自互市始﹐大原我詳。公姑仍之﹐又姑持之﹐亦持亦創。仍之如何﹐以澳居夷﹐勿汝磔攘。持之如何﹐自誅食妖﹐以肅津梁。創之如何﹐樓船炮臺﹐虎門中央。窺公之心﹐信公之意﹐公實茹藏。罷關絕市﹐粵乃大治﹐異日其揚。天不俟公﹐不蘇東南﹐公也暴亡。凡公所蒞﹐聖淸所覆﹐禹迹芒芒。我書公勞﹐十不六七﹐塞滿九閶。後有式者﹐天祿辟邪﹐鬐鬛飛揚。

送廣西巡撫梁公序一

道光十五年夏四月﹐皇帝使軍機大臣﹐字寄閩浙總督﹐問前江蘇布政使梁公起居狀﹐公伏地。閩浙總督以公病痊聞。秋九月﹐公至自福州。至之日﹐甘肅布政使缺﹐以畀公。陛辭日﹐諭曰﹕朕召汝出﹐非徒畀汝布政使也。姑去。公受甘肅事不兩月﹐十六年春﹐直隸布政使闕﹐攺公直隸布政使。公在道﹐廣西巡撫闕﹐又以公爲兵部侍郎﹑都察院右副都禦史﹑廣西巡撫。五月辛酉﹐公至自甘肅﹐宿於西澱﹔壬辰召見﹐癸巳再召見﹐凡七召見﹔戊戌陛辭。是日公入城﹐凡與公同貫官京朝者﹐與公科名同歲者﹐與公昔同曹﹐同直軍機處﹐及其後進者﹐鏘洋漎萃﹐爭請公過其私邸。而戶部侍郎歙程恩澤﹑內閣中書大興徐松﹑光州吳葆晉﹑宗人府主事仁和龔鞏祚謀合宴公。先期戒公曰﹕古者先祖後餞﹐今反之﹐願及公之未祖﹐飲公酒。且曰﹕以晝之長嬴也﹐與曹署之多閒也﹐願脫略主客畢一晝。公曰善。遂宴公於葆晉家。畢宴登車﹐謂恩澤等﹕吾此來無如此日樂。是公入城之五日﹐又五日﹐公戒嚴具西南指。

二公有愨徳﹐以邃於裏﹐躬履實蹈﹐不暴其外﹐廣西士民﹐必有能好是徳者矣。公有矩徳﹐以蕝其外﹐正視繩行﹐無間其裏﹐必能正其人心矣。公有肅徳﹐其躬棨棨﹐其行簡簡﹐其謦無聲﹐其言明且淸﹐其醉飽衎衎以無失﹐必能糾其吏慝矣。公有儉徳﹐被服儒者﹐廣西近廣東﹐淫巧易至﹐食妖服妖易至﹐公必杜其習以丰其聚矣。公有文徳﹐大畜古訓﹐六籍百氏﹐浩洶周知﹐廣西非經籍區﹐公必開其僿﹐進之以江左之見聞矣。公有聰徳﹐察物處事。公有敏徳﹐日治數事﹐或數十事。公有恬徳﹐嗇取丰予。公有良徳﹐與吏民爲坦易。公治一行省﹐移治他行省﹐歷十八行省﹐無不宜者。公此行﹐釃河江以灌一木﹐任農﹑稷以糞一區也。龔鞏祚曰﹕今天下大勢﹐巡撫之在其行省﹐有所不得爲者矣﹐有所得爲不暇爲者矣。有事實急﹐眾人緩之﹐而亦不得不緩爲之者矣﹔有所得枝分爲之﹐不得扼本末以爲之者矣。公此行﹐巡撫所不得爲﹐卒末如何﹔苟所得爲﹐知公必肯爲﹐而不以不暇爲爲謝﹐不以不得獨爲慍而謝﹐不以眾人緩之﹐徇眾人而謝﹐是又公有孚徳上信於天子﹐下信於朋友也。

三版圖起遼海﹐涉海而西﹐置行省者十有八﹐盡版圖以紀行役﹐相距至萬有三千里而極。梁公起自臥病﹐期月之間﹐自東南之福州﹐至於西北之蘭州﹔今又將如西南之桂林﹐而中間再至京師﹐通計行役二萬一千五百里。西周之世﹐其奉使之公卿自言曰「駪馬先徵夫﹐每懷靡及。」如不勝瘁思。然《皇華》之詩﹐所役遠近﹐說詩者無傳﹐不得聞。尹吉甫伐鎬方﹐劉向說曰﹕周都去鎬千里﹔而當日之詩人曰「來歸自鎬﹐我行永久。」如聞勞問太息。仲山甫以王命城營邱﹐四牡八鸞﹐日行一舍﹐而《嵩髙》之七章亦曰「每懷靡及。」其卒章曰「式遄其歸。」周去齊𨿽不近﹐尹吉甫胡慮其不歸﹐至厚祝其遄歸﹐以慰其心耶﹖以今日度西周﹐梁公所行役﹐倍之十之﹐殆於百之。吾知夫急公者﹐古人之義也﹔懷私者﹐古人之情也﹝《國語》「懷私」爲「每懷」﹐一作「懷和」﹐鄭司農斥之﹞﹔又知夫美其徳﹐紀其旬宣﹐頌其燕喜福祿﹐而侈大其受命於王﹐車旗之庶﹑錫賫之多者﹐古之賓客﹐再拜辟席﹐擇言之所言也。而太息相勞問者﹐古之朋友﹐備言燕私者﹐能知之﹐能言之﹐賓客不盡知也。今鞏祚之言曰﹕梁公其有懷乎﹖溽暑永晝﹐騤騤駪駪﹐不遑息﹐日斜馬嘶﹐休於旅捨﹐能無懷乎﹖髙牙大戟﹐僚吏旁午﹐簿書束束﹐不皇他﹐衙鼓夕沈﹐吏士就閒﹐公獨居﹐念去京師且七千里﹐能無懷乎﹖閩中富煙雲﹑竹木﹑泉石﹐公之養疾也﹐如將不出﹐今感激而出矣﹐臣躬非臣有﹐皇念臣居﹖𨿽然﹐不益難爲懷乎﹖又念昔之日﹐京曹淸暇﹐摩挲器物﹐辧別款識﹐搜掌故﹐談人材﹐樂甚。不但昔也﹐昨日之日﹐與吾曹遊﹐香淸荈甘﹐無所不言﹐今已邈然﹐此在流俗士夫所必不懷﹐而謂我梁公者能無懷乎﹖公西南矣﹐彊飲食矣﹐鞏祚無淸風之辭﹐其害以慰公矣﹗

潘阿細碣女阿細﹐黔潘氏﹔嫁瑯琊﹐夫甚貴。事夫良﹐頗識字。夫遠戍﹐出居庸﹔居庸關﹐莽萬重。行倉皇﹐不可挈﹔托弱小﹐友朋職。我婦何﹐割屋宅。細有釵﹐直十金﹔何貸之﹐糴米鹽﹔久不償﹐慚以怵﹗細甚俠﹐無徳色。望夫臺﹐細徘徊﹐涼風厲﹐夫不來。細悲吟﹐淚霪霪﹐子先巖﹐辰以奄。莫含之﹐莫襚之﹐報釵徳﹐銘瘞之。居庸關﹐天之西﹐夫不歸﹐冢萋萋。彗無漆﹐愧釵徳﹔樹之棗﹐心甚赤﹗

曹尙志碣里人曹文昭﹐乞爲其父刻墓之石。謹讀狀﹕仁和其籍﹐曹其氏﹐尙志其名﹐七十有二其年。不賈不仕﹐不客卿大夫﹐無飾言﹐無飾行。晚好西方聖人之言﹐不博其義﹐但持名字。其死也﹐西面稱名﹐泊然化。龔自珍曰﹕東城單照﹑吳樹虛﹑龔唐而下﹐多愨行潛異之民﹐不泊沒生死﹐曹君又其一也。裏仁爲美﹐吾裏眞仁哉﹗

送欽差大臣侯官林公序欽差大臣兵部尙書都察院右都禦史林公旣陛辭﹐禮部主事仁和龔自珍則獻三種決定義﹐三種旁義﹐三種答難義﹐一種歸墟義。中國自禹﹑箕子以來﹐食貨並重。自明初開礦﹐四百餘載﹐未嘗增銀一釐。今銀盡明初銀也﹐地中實﹐地上虛﹐假使不漏於海﹐人事火患﹐歲歲約耗銀三四千兩﹐況漏於海如此乎﹖此決定義﹐更無疑義。漢世五行家﹐以食妖﹑服妖占天下之變。鴉片煙則食妖也﹐其人病魂魄﹐逆晝夜﹐其食者宜繯首誅﹗販者﹑造者﹐宜刎脰誅﹗兵丁食宜刎脰誅﹗此決定義﹐更無疑義。誅之不可勝誅﹐不可絕其源﹔絕其源﹐則夷人不逞﹐姦民不逞﹔有二不逞﹐無武力何以勝也﹖公駐澳門﹐距廣州城遠﹐夷灊也﹐公以文臣孤入夷灊。其可乎﹖此行宜以重兵自隨﹐此正皇上頒關防使節制水師意也。此決定義﹐更無疑義。食妖宜絕矣﹐宜並杜絕呢羽毛之至﹐杜之則蠶桑之利重﹐木棉之利重﹐蠶桑﹑木棉之利重﹐則中國實。又凡鐘錶﹑玻璃﹑燕窩之屬﹐悅上都之少年﹐而奪其所重者﹐皆至不急之物也﹐宜皆杜之。此一旁義。宜勒限使夷人徙澳門﹐不許畱一夷。畱夷館一所﹐爲互市之棲止。此又一旁義。火器宜講求﹐京師火器營﹐乾隆中攻金川用之﹐不知施於海便否﹖廣州有巧工能造火器否﹖胡宗憲《圖編》﹐有可約略仿用者否﹖宜下羣吏議﹐如帶廣州兵赴澳門﹐多帶巧匠﹐以便修整軍器。此又一旁義。於是有儒生送難者曰﹕中國食急於貨﹐龔漢臣劉陶舊議論以相。固也﹐似也﹐抑我豈護惜貨﹐而置食於不理也哉﹖此議施之於開礦之朝﹐謂之切病﹔施之於禁銀出海之朝﹐謂之不切病。食固第一﹐貨卽第二﹐禹﹑箕子言如此矣。此一答難。於是有關吏送難者曰﹕不用呢羽﹑鐘錶﹑燕窩﹐稅將絀。夫中國與夷人互市﹐大利在利其米﹐此外皆末也。宜正告之曰﹕行將關稅定額﹐陸續請減﹐未必不蒙恩允﹐國家斷斷不恃榷關所入﹐矧所損細所益大﹖此又一答難。乃有迂誕書生送難者﹐則不過曰爲寬大而已﹐曰必毋用兵而已。告之曰﹕刑亂邦用重典﹐周公公訓也。至於用兵﹐不比陸路之用兵﹐此驅之﹐非剿之也﹔此守海口﹐防我境﹐不許其入﹐非與彼戰於海﹐戰於艅艎也。伏波將軍則近水﹐非樓船將軍﹐非橫海將軍也。況陸路可追﹐此無可追﹐取不逞夷人及姦民﹐就地正典刑﹐非有大兵陣之原野之事﹐豈古人於陸路開邊釁之比也哉﹖此又一答難。以上三難﹐送難者皆天下黠猾遊說﹐而貌爲老成迂拙者也。粵省僚吏中有之﹐幕客中有之﹐遊客中有之﹐商估中有之﹐恐紳士中未必無之﹐宜殺一儆百。公此行此心﹐爲若輩所動﹐遊移萬一﹐此千載之一時﹐事機一跌﹐不敢言之矣﹗不敢言之矣﹗古奉使之詩曰「憂心悄悄﹐僕夫況瘁。」悄悄者何也﹖慮嘗試也﹐慮窺伺也﹐慮泄言也。僕夫左右親近之人﹐皆大敵也﹐僕夫且憂形於色﹐而有況瘁之容﹐無飛揚之意﹐則善於奉使之至也。閣下其繹此詩﹗何爲一歸墟義也。曰﹕我與公約﹐期公以兩期期年﹐使中國十八行省銀價平﹐物力實﹐人心定﹐而後歸報我皇上。《書》曰「若射之有志。」我之言﹐公之鵠矣。

附﹕復札定庵先生執事﹕月前述職在都﹐碌碌軟塵﹐刻無暇晷﹐僅得一聆淸誨﹐未罄積懷。惠贈鴻文﹐不及報謝﹐出都後﹐於輿中繹大作﹐責難陳義之髙﹐非謀識宏遠者不能言﹐而非關注深切者不肯言也。竊謂旁義之第三﹐與答難義之第三﹐均可入決定義﹔若旁義之第二﹐弟早已陳請﹐惜未允行﹐不敢再瀆﹔答難之第二義﹐則近日已略陳梗槪矣﹔歸墟一義﹐足堅我心﹐𨿽不才曷敢不勉﹖執事所解詩人悄悄之義﹐謂彼中遊說多﹐恐爲多口所動﹐弟則慮多口之不在彼也﹐如履如臨﹐曷能已已﹗昨者附申菲意﹐瀕行接誦手函﹐復經唾棄﹐甚滋顏厚。至閣下有南遊之意﹐弟非敢沮止旌旆之南﹐而事勢有難言者﹐曾囑敝本家岵瞻主政代述一切﹐想蒙淸聽。專此布頌臘祺。統惟心鑑不宣。愚弟林則徐叩頭。戊戌冬至後十日。

徐泰母碣侯官林氏女﹐爲上海徐兆洙妻﹔期而寡﹔遺腹子曰泰。泰從林受《孝經》。旣長﹐好文章﹐篤於朋友﹐龔自珍友之。告自珍曰﹕吾母平生再刲股﹐一療吾外王母疾﹐再療吾王母疾﹐皆愈﹐親族無知者。寡十四歲而卒。卒歲餘﹐吾祖母病眩瞀﹐家人恐﹐病者忽自語﹕愈矣﹐適四娘立吾側﹐飲吾茶﹐果愈。侍病者皆泣。四娘者﹐吾父於諸同產季也。道光十九年﹐詔旌上海縣徐兆洙妻林氏﹐泰立石墓側﹐使自珍銘。銘曰﹕生以肉療母﹐死以魂翼母﹐宜有徳有文之子熾爾後。

送徐鐵孫序龔自珍曰﹕平原曠野﹐無詩也﹔沮洳﹐無詩也﹔磽確狹隘﹐無詩也﹔適市者﹐其聲囂﹔適鼠壤者﹐其聲嘶﹔適女閭者﹐其聲不誠。天下之山川﹐莫尊於遼東。遼俯中原﹐逶迆萬餘里﹐蛇行象奔﹐而稍稍瀉之﹐乃卒恣意橫溢﹐以達乎嶺外。大澥際南斗﹐豎亥不可復步﹐气脈所屆﹐怒若未畢﹔要之山川首尾可言者則盡此矣。詩有肖是者乎哉﹖詩人之所產﹐有稟是者乎哉﹖自珍又曰﹕有之。詩必有原焉﹐《易》《書》《詩》《春秋》之肅若泬若﹐周﹑秦間數子之縝若聿若﹐而莽蕩﹐而噌吰﹐若斂之惟恐其坻﹐揪之惟恐其隘﹐孕之惟恐其昌洋而敷腴﹐則夫遼之長白﹑興安大嶺也有然。審是﹐則詩人將毋拱手欲﹐肅拜植立﹐撟乎其不敢議﹐願乎其不敢吳言乎哉﹗於是乃放之乎三千年靑史氏之言﹐放之乎八儒﹑三墨﹑兵﹑刑﹑星气﹑五行﹐以及古人不欲明言﹐不忍卒言﹐而姑猖狂恢詭以言之之言﹐乃亦摭証之以並世見聞﹐當代故實﹐官牘地誌﹐計簿客籍之言﹐合而以昌其詩﹐而詩之境乃極。則如嶺之表﹐海之滸﹐磅礡浩洶﹐以受天下之瑰麗﹐而泄天下之拗怒也﹐亦有然。徐鐵孫者﹐家遼東﹐先世扈王師入關﹐爲正黃旗漢軍人。康熙中﹐徙廣東﹐隸廣東將軍﹐爲廣州駐防人。金戈鐵馬﹐其世冑也﹐而徐君用經術起家﹐登甲科﹐爲劇邑令﹐以詩睥睨東南。友其人者﹐淳悶如適遼﹐雄奇如適嶺﹑海﹐本末具如吾言﹔東南知徐君者﹐本末畢如吾言﹔乃書是言以弁君之詩之端。抑又有異者﹐自珍生北方﹐一窺臨楡﹐未得溯山川所原本。年四紀﹐居江介﹐不樂愁思﹐益思遊以振奮之﹐忽然丐徐君磨墨﹐爲薦士書﹐貸厞屨﹐將粵行。且曰﹕自粵歸﹐則閉戶不復遊。徐君諾。多矣哉﹗天下山川首尾﹐徐君旣扼之﹐怒未已﹐其又將扼予之遊事之首尾乎哉﹖

縱難送曹生天下範金﹑摶垸﹑削楮﹑揉革﹑造木幾﹐必有伍。至於士也﹐求三代之語言文章﹐而欲知其法﹐適野無黨﹐入城無相﹐津無導﹐朝無詔。弗爲之﹐其無督責也矣。爲之﹐且左右顧視﹐踆踆而獨往﹐其愀然悲也夫﹗其頹然退飛也夫﹗智者聞之﹐則曰﹕此豪傑也。胡以言之﹖古未曾有範金者﹐亦無摶垸者﹐亦無削楮﹑揉革﹑造木幾者﹐其始有之﹐其天下豪傑也。或古有其法﹐中絕數千歲﹐忽然有之﹐其天下豪傑也。今夫士﹐適野無黨﹐入城無相﹐津無導﹐朝無詔﹐而讀三代之語言文章而求其法﹐弗爲之﹐其無督責也矣。而爲之﹐其志力之橫以孤也﹐有以異於曩之縱以孤者乎﹖𨿽然﹐夫士也聞之喜﹐喜柰何﹖曰﹕吾之志力﹐可以有金而淬之﹐範金者弗吾逮也﹐吾且大賢。吾有垸而方員之﹐有楮而繢之﹐有革而髹之﹐有木幾而雕鏤削治之﹐愈密愈華愈賢﹐吾又大賢。智者聞之﹐則大聲暴訶之曰﹕止﹗夫橫者孤矣﹐縱孤實難﹐縱者益孤﹐夫汝從而續之﹐不難其止。嗚呼﹗龔子未得爲智者徒也﹐然固習聞智者之言也。里人曹生籀﹐士也。其所學﹐其所處難與易之間﹐適類乎是。閔其孤﹐識其豪傑﹐不願其爲天下範金﹑摶垸﹑削楮﹑揉革﹑造木幾者姍笑。作《縱難》。

書果勇侯入覲本朝旣百八十有六載﹐漢人籍而身膺世爵者﹐公則有黃芳度﹑嶽鐘琪﹔侯則有張勇﹑施瑯﹔伯則有文臣張廷玉﹐武臣孫思克﹑王進寶﹑趙良棟﹔皆有功徳﹐皆以爵終於其位。而今太子太傅固原提督楊君芳﹐封爲二等果勇侯﹐位在二十六等之第六等﹐赫然與靖逆﹑靖海齊名﹐增漢人重。凡宿衛之臣﹐滿洲輒除幹淸門侍衛﹐其有異材﹐重以貴戚﹐乃擢禦前侍衛﹔漢籍﹐輒除大門上侍衛﹐日直不過閾﹐領侍衛內大臣轄之﹐如外弁之見將帥﹐其有材勇﹐擢爲幹淸門﹐而班之崇極矣﹗今楊侯特授國什哈轄﹐漢國什哈轄﹐內臣驚爲未聞。漢人襲父爵者﹐出爲弁士﹐入爲侍衛﹐父祖功最髙﹐入拜散秩大臣﹐而蔭庇之榮極矣﹗侯有子曰承注﹐自以生員起家﹐賜文舉人﹔他日當補文臣﹐內可致九卿﹐外可致督撫。漢人襲爵者﹐施瑯﹑孫士毅皆詔入旗籍﹐漢軍都統治之﹐而楊侯官籍﹐以貴州行伍達於兵部﹐不攺。承注以貴州舉人達於禮部﹐不攺。父子回翔﹐立外廷﹐奉外事。昔周中興﹐威重大臣無如尹吉甫﹐吉甫歸鎬﹐客有張仲﹐今大臣數楊侯﹐楊侯朝﹐客有徐松﹑張琦﹑魏源。源也雅材﹐龔自珍友之。噫嘻﹗美譚。並世之士﹐躋追周《雅》﹐後或繼也﹐前莫聞也。侯之入覲何自﹖自喀什噶爾也。其年道光九年﹐其月四月廿八日乙丑﹐自珍旣與侯相揖於西澱軍機處直房﹐明日﹐書是以多侯。

書葉機鄞人葉機者﹐可謂異材者也。嘉慶六年﹐舉行辛酉科鄕試﹐機以廩貢生治試具﹐凡竹籃﹑泥鑪﹑油紙之屬悉備。忽得巡撫檄曰﹕貢生某毋與試。機大詫﹗初蔡牽﹑朱濆兩盜﹐爲海巨癰﹐所至劫掠戶口以百數﹔歲必再三至﹐海濱諸將怵息﹗俟其去﹐或揚帆施槍炮空中送之﹐寇反追﹐衄不以聞﹐故爲患且十年。巡撫者﹐儀徵阮公也。素聞機名﹐知沿海人信官不如信機﹔又知海寇畏鄕勇勝畏官兵﹐又知鄕勇非機不能將。八月﹐寇舶定海﹐將犯鄞﹐機得檄﹐號於眾曰﹕我一貧貢生﹐吮墨執三寸管﹐將試於有司﹐售則試京師﹐不售歸耳。今中丞過聽﹐檄我將鄕裏與海寇戰﹐毋乃咍乎﹖𨿽然﹐不可已﹐願諸君助我。眾曰﹕盍請銀於文官﹖不可。盍假炮於武官﹖不可。事亟矣﹐何以助君﹖葉君則揎臂大呼﹐且誓曰﹕用官庫中一枚錢﹐借官營中一秤火藥而成功者﹐非男子也。飛書募健足﹐至行省﹐假所知豪士萬金﹐假縣中豪士萬金﹐遂濃墨署一紙曰﹕少年失鄕曲歡致凍餓者﹐有拳力絕人者﹐漁於海者﹐父子兄弟有曾戕於寇者﹐與無此數端而願從我者﹐皆畫諾。夜半﹐賫紙者返﹐城中村中﹐畫諾者幾三千人。天明﹐簿旗幟若干﹐火器若干﹐船若干﹐糧若干。機曰﹕烏用眾﹖以九舟出﹐余聽命。是日也﹐潮大至﹐神風發於海上﹐一槍之發抵巨炮﹐一櫓之勢抵艅艎﹐殺賊四百餘人。九月﹐又敗之於岸。十月﹐又逐之於海中。明年正月﹐又逐之於島。浙半壁平。出軍時﹐檣中有紅心藍邊旗﹐機之旗也。自署曰代山﹐其村名也。朱濆艦中或爭軋﹐詛於神﹐必曰遇代山旗。阮公聞於朝﹐奉旨以知縣用。今爲江南髙郵知縣﹐爲龔自珍道其事。

鳳山知縣常州湯公父子畫像記乾隆五十一年﹐臺灣民林爽文叛﹐鳳山知縣武進湯大紳死之。大紳子荀業實從﹐大紳創﹐荀業左右翼父死。常州人謀曰﹕父死忠﹐子死孝﹐宜建忠孝祠以祀。純皇帝諭祭之文﹐在麗牲之石﹔海內士大夫﹐爲歌詩甚多﹐甚信甚備。荀業有子曰貽汾﹐以蔭授云騎尉﹐官浙江副將軍。旣致仕﹐居江寧府城北之紗帽巷﹐仁和龔自珍訪之。拜鳳山君像﹐儒者也﹔又拜太學生贈振威將軍崇祀忠孝祠贈公像﹐益悛悛有子弟之容。曰《與竹居詩》者﹐僅半捲﹐贈公所爲也﹐其言衝平夷易。副將軍詔自珍曰﹕昔之日﹐狂濤怒鯨間﹐家尾巢隕﹐蕩乎何所遺﹗畫像以不似而先棄﹐詩以不自愜而先棄﹐凡今所存﹐皆以棄而存。嗚呼﹗至人之於忠孝名節﹐炳天地而礻暴史冊者﹐大抵遭遇時勢﹐卒然而成之﹐必非先有規模於其胸臆者﹐洎其然也﹐庸距有迹乎﹖亦若是而已矣。距鳳山事五十有五年﹐仁和後學龔自珍再拜記。

顧學士像題辭始予讀憲皇帝諭﹐知南匯顧先生入翰林事。識其事﹐羨其遇﹐眷眷其人﹔已識其曾孫王幾江南﹐識其孫榛京師﹐益聞道先世事。先生像一卷﹐榛所守也。毣毣然﹐邁邁然﹐朱文正詩稱可以巖廊﹐可以丘壑者是也。江左文獻林﹐名卿之冑﹐不百年不能舉先世通籍歲﹐遑識其它﹖文采之澤薄﹐不如忠孝之蹠遠且長也。榛乞書卷尾。

爲家大人丙辰同年祭江西巡撫陽湖吳公文溯睿皇之初元﹐聆春官之優詔。策賢良於帝廷﹐應景運而騰踔。繄先生之晚達﹐抗一時之英妙。帝開華省而進羣雅兮﹐翔東華以釋騑。又排樞禁而領掌故兮﹐益練才於政要。揮羽書巡風霆兮﹐躋皇言於雅誥。當同年之奮迹兮﹐走駰騏於周道。覽皇華而如晉兮﹐采唐﹑魏之佚調。俄棲解豸於厥膺兮﹐每焚艸而密告。帝畀之以一郡兮﹐指括蒼以吟嘯。忽回翔而中鎩兮﹐起東海於再召。遂揚歷於大用兮﹐歷再紀而宣劭。半九州而亙南東﹐皆車馬之所勞。積通達故和平兮﹐異敫者之爲暴。特精悍於西江﹐煥神明於垂耄。曰承前躅之養癰兮﹐丁南贛之多盜。方下車而矢傑攘兮﹐三歲撻而垂效。帝曰久汝於南服兮﹐歲及辰而來報。卒罷市之上聞﹐悟積勩之所耗。昔君陳之施政﹐王探本於惟孝。騰萬口於楡兮﹐想門內之熙皓。嗚呼﹗才輩出而輩䢐兮﹐等春華兮秋摽。百四十人存六七兮﹐數江湖與廊廟﹐齊失聲於弱一个兮﹐聚晨星而相弔﹗

刑部主事番禺黃君妻周墓碣銘嶺南有女子焉﹐哭其母﹐又哭其父﹐又哭其兄﹐又哭其殤﹐遂先所天卒。女有女弟二﹐相愛﹐以哭其女兄﹐相繼卒。篤矣乎﹗一門之內﹐嗇於年﹐丰於思﹐郁於性﹐薄於祜﹐天鐘之﹐天皆疢之﹐有如是乎﹖所天旣貴﹐告其友仁和龔自珍云﹕吾婦卒之日﹐吾方北遊﹐莫視﹖﹖﹔玆窆有日﹐願書其表隧之石。自珍乃次之曰﹕山陰周徳瑞﹐客嶺南﹐占番禺籍﹐生聚榮﹐聚榮生女子子﹐適同縣黃玉階﹐中道光丙申進士﹐官刑部主事﹐贈妻安人﹐晉宜人。以不及刑部君之貴﹐食貧茹艱﹐婉惠遜順﹐自姑章及三族﹐無間言。生嘉慶乙丑也﹐卒道光癸巳也﹐春秋二十有九。宜銘。銘曰﹕人生兩間﹐哀樂固無極也﹐賢智過情﹐不肖不及也。矧後媼之積痗兮﹐非女子之善戚。仙吾不可期﹐佛吾不可思﹐爲鬼果如爲人之聚首兮﹐又惝恍而弗敢知。女子之徵﹐亦寥廓也﹐匪骨匪肉﹐翔所谷也。黃子無聊之言﹐則曰夜臺樂也。

海門先嗇陳君祠堂碑文開國以降﹐奇傑之士﹐達節之民﹐挺環怪之姿﹐躬淳古之行﹐生而魁於凡民﹐沒而當祭於社者﹐不有文事﹐其無稱乎﹖先嗇陳君﹐厥諱朝玉﹐字曰璞完﹐江南縣人也。幼有異稟﹐膚色黝漆﹐臍窪若臼﹐環腰有白文﹐其圜中規﹐相人者言﹐是爲玉帶圍﹐當奇異。稍長﹐衎然魁頎。故其鄕之人﹐嘗已疑其神。年十三﹐讓產伯兄﹐鴻鶱鳳逝﹐去之無迹。是時皇政熙淸﹐後祗效靈﹐海之君王﹐來獻土壤﹐以福吾黎元。通州﹑常熟間東地﹐望洋無極﹐潮退沙見﹐豁然劃然亙二百里﹐君履其側﹐四無居人﹐蒼芒獨覽曰﹕吾當屋於是。率妻來遷﹐創艸屋﹐斫木爲耜﹐冶釜爲犁﹐夫任半耦﹐婦任半耦﹐一耦之力﹐旬有五日﹐水咸者立甘﹐沙疏者立堅﹐沙膚窳者立厚。稭苗旣成﹐龜魚大上﹐不封不爵﹐樂衎自保。於是遠近之民聞之﹐僉曰神哉﹗稚請於長﹐長請於老﹐莫不削薪以爲之耜﹐投刀以爲之犁﹐賣蒙以求牛﹐懷穜﹐儲瓶缶﹐挈大男﹐衽幼女﹐效君而歸君﹐願爲海農﹐洋洋載道。於是稚請於長﹐長請於老﹐老謁於正﹐正謁於吏﹐吏白於大吏﹐天子籍其地以爲海門廳。不十年﹐羣姓益眾﹐皆造瓦屋﹐炊煙起如海云。國家歲入地丁漕米﹐累千近萬﹐爲江海大聚。君生康熙某年﹐卒乾隆某年﹐年七十四。婦劉﹐年九十。君之屋於海也﹐幾六十年﹐不蓄墨楮﹐結繩而治。歲終﹐夫婦解繩之糸介以計事﹐事纖芥無忘失﹐壽考以爲常。君卒將百年﹐君之曾孫貢生奐﹐以經明聞於時﹔玄孫翰林院編修兆熊﹐﹖﹖祿於朝﹐乃召其鄕之人而謀之曰﹕古者伊耆氏始爲蠟﹐饗農﹐先農也﹔先嗇司嗇﹐皆農之配也。今法﹐凡城鄣大聚﹐皆得立蠟祠﹐吾祖宜爲先嗇。始吾祖刈殺此土﹐以利後之人﹐生有奇異﹐如天之公侯。今海門廳士姓﹐無吾陳氏舊且大﹐宜爲祠祠吾祖。皆曰﹕田父老之志也。於是旣爲祠﹐奐﹑兆熊以狀謁內閣中書龔自珍﹐請書於其祠之榜﹐又因以爲樂石之文。龔自珍則大書之如是。狀又稱君不知書﹐乃能作書﹐點畫英碩﹐神明所流﹐匪道匪藝﹐不可得而詳也。頌曰﹕生爲功民﹐眾疑以爲神﹔沒爲功神﹐尙其福吾民。琴瑟士女﹐以招君兮﹔豆觥明粢﹐以報君兮﹔文此樂石﹐以震耀君兮。以大旌於海濱﹐且以勸田。

金侍禦妻誄金侍禦妻曰韓﹐宜於姑而死。死之夕﹐姑於三千里外夢之如訣者。初﹐夫婦上書母﹐母報問。侍禦取繼娶﹐有獻於姑﹐不報。或問之﹐曰﹕思故人也。侍禦遷一階﹐馳書賀母﹐亦不報。曰﹕吾傷故人不及見。侍禦具狀乞文。鳥名姑惡﹐誰當雪之﹖蔌名慈姑﹐又誰植之﹖遇人不齊﹐民生萬千。孰夭其恩﹖孰疢其年﹖死生之際﹐亦孔不昧。魂逾湖江﹐以訣縛愛。有泣在膺﹐有聚在房。捨圖其新﹐我箴不忘。

敍嘉定七生嘉定七生﹐龔自珍獲交其一焉﹐曰恬生。恬生言﹕某之鄕有六生﹐與某相引以爲重﹐其執業均也﹐笙詩鼓簧﹐而鎛人應於堂也﹔其相侈以名聲也﹐如艸木之感風露而芳香也。圖形以傳之﹐又願長言以宣之。自珍曰﹕美矣臧矣﹗麗矣堂矣﹗毋相忘矣﹗願有以獻。江以南與西北異﹐水土淺醨﹐囂外窳中﹐蠅聚而蚋散﹐士之相爲友﹐年齒若則以爲友﹐家世若則以爲友﹐科第若則以爲友﹐匪性情之是友﹐匪气誼之是友﹐始則假借牽引﹐眞相惇厚﹐聲名出己右﹐憎不想左﹐死呶呶詬不止﹐吾願之七生者之七而一也。自珍又曰﹕年齒若則以爲友﹐科第若則以爲友﹐家世若則以爲友﹐謔浪詭隨﹐媚膚詭骨﹐捷如鼯猱﹐一夫搖唇﹐百夫褰唾﹐記稱剿說雷同﹐晏子以告齊君﹐而《商書》謂之惡徳。又有中年所業垂成﹐就見它人所嗜好稱說﹐必彊同之﹐華山旋其面目東向﹐太室厭其中處﹐以求同於岱宗而止﹐是造物者混混失面目也。吾又願之七生之一而七也。自珍少遊燕﹑並之市﹐之南方﹐求科名﹐北南賓客之辱者﹐十於七乎﹖百於七乎﹖他日復之燕﹑並求科名﹐賓客之辱者﹐十於七乎﹖百於七乎﹖不飛不鳴﹐人猶以爲傾﹔不鼓不考﹐人猶以爲媚。翽翽吾顏﹐了了吾行。抱秋樹之晨華﹐指太陰以宵盟。蓋知夫時之不我與。又知夫區區之未可以驟明也﹐故恆潛於幽而塊於處。恬生曰﹕子之言文﹐願傳語六生而納交焉﹐書之。遂書之。六生者某某﹐恬生名彖﹐姓陳氏。

記王隱君於外王父段先生廢簏中﹐見一詩﹐不能忘﹔於西湖僧經箱中﹐見書《心經》﹐蠹且半﹐如遇簏中詩也﹐益不能忘。春日﹐出螺師門﹐與轎夫戚貓語﹐貓指荒冢外曰﹕此中有人家﹐段翁來杭州﹐必出城訪其處﹐歸不向人言。段不能步﹐我舁往﹐獨我與吳轎夫知之。循冢得木橋﹐遇九十許人﹐短褐曝日中﹐問路焉﹐告聾。予心動﹐揖而徐言﹕先生眞隱者。答曰﹕我無印章。蓋隱者與印章聲相近。日晡矣﹐貓促之﹐悵然歸。明年冬﹐何布衣來﹐談古刻﹐言吾有宋拓李斯郎邪石。吾得心疾﹐醫不救﹐城外一翁至﹐言能活之﹐兩劑而愈﹐曰﹕爲此拓本來也。入室徑攜去。他日見馬太常﹐述布衣言﹐太常俯而思﹐仰而掀髯曰﹕是矣﹗是矣﹗吾甥鎖成﹐嘗失步入一人家﹐從竈後秋戶出﹐忽有院宇﹐滿地皆松化石﹐循讀書聲﹐速入室﹐四壁古錦囊﹐囊中貯金石文字。案有《謝朓集》﹐借之不可﹐曰﹕寫一本贈汝。越月往視﹐其書類虞世南。曰﹕蓄書生乎﹖曰﹕無之。指墻下鋤地者﹐是爲我書。出門﹐遇梅一株﹐方作華﹐竊負松化石一塊歸。若兩人所遇﹐其皆是歟﹖予不識鎖君﹐太常﹑布衣皆不言其姓﹐吳轎夫言﹕仿佛姓王也。西湖僧之徒﹐取《心經》來﹐言是王老者寫﹐參互求之﹐姓王何疑焉﹗惜不得鋤地能書者姓。橋外大小兩樹依倚立﹐一杏﹐一烏桕。

吳之臒臒不知何輩流﹐其籍吳中﹐大略生乾隆時﹐卒嘉慶時。讀其言﹐百憂之所窟﹐眾香之所宅。其行無有畔涯﹐其平生甚口﹐其言盡口過也。過其裏之子弟曰﹕若爲子弟﹐而淸淳之質亡矣。過其父老曰﹕負所見聞。之都市﹐益過其父老曰﹕上古飼狗之盆﹐萬年猶不以薦器。之其州之大聚曰﹕州將潰。或問之曰﹕貧者詐升斗乎﹖富者膳飛走乎﹖事令長不父母乎﹖皆曰﹕否﹗然則州何爲潰﹖曰﹕父老死矣﹐子弟不得爲他日父老。問何爲﹖曰﹕無積﹐不以。讀大聚之條約﹐則哦《禮經》之文曰「土敝故艸木不長﹔水煩故魚鱉不大。」之京師﹐過其郎曹曰﹕古也剛愎﹐今也柔而愎。過王公大人之淸正而儉者曰﹕神不旺﹐不如昔之言行多瑕疵者。嘗怒人而弗絕也﹐曰﹕容之甚於絕之﹗過願者﹐誦《巧言》之五章。當此時﹐天下聞此臒言如此矣。顧臒少年受人片譽﹔越五十年﹐遇其曾孫於市﹐脫百金之裘贈之﹐親爲駕﹐載之歸舍。龔自珍曰﹕予不識臒﹐識其弟子﹐數數稱慕其師。予曰﹕從子之師之道﹐逐道也。客於門窬﹐逐於巷市﹔客於巷市﹐逐於州都﹔客於州都﹐逐於朝﹔凡七見逐﹐而終不怨其師。

書番禺許君粵之東﹐維帝南服﹐而天下之雄也。其山怪﹐其土阻﹐其水大壑﹐其物產英詭﹐其人沈雄多大略。其大政三﹕曰榷鹽﹐曰舟師﹐曰互市﹔三者恆有聯﹐事相倚也。番禺許君﹐家受鹽﹐董全粵鹽﹐能靖民之悍然與士爭利者﹔旣起家﹐顧不屑自封殖。曰﹕粵天下雄也﹐紓朝廷南顧﹐而下爲裏柝憂﹐其海氛乎﹗吾當身任之。治海之道有二﹕曰得卒﹐曰得船。鄕勇之老於海者﹐視官兵其生熟相萬也﹔私船之法式﹐視戰船之造於官者﹐其狙鈍相萬也。尙書百文敏公﹐方銳茹羣言﹐君進指畫緩急狀。文敏曰﹕具如君言。則退而自具舟﹐神機鬼式﹐百十其舸﹐疾於颶風﹐曰紅單船﹔龍首魚身燕尾﹐首尾自衛﹐曰燕尾船。又立募潮少年萬人爲鄕軍﹐軍於珠光裏﹐而自將之﹐日散千金﹐自爲守。其年﹐敗賊於大洋﹔明年﹐盜魁自縛獻百數。文敏爵輕車都尉﹐粵遂平﹐實嘉慶十五年某月也。粵大祲﹐君愾然曰﹕夫互市之耗中國久矣﹐獨來洋米﹐可以償所失。今法﹐洋米至﹐則稅以拒之﹐又空反以窘之﹐米益少﹐客益多﹐主客皆饑﹐是與外夷市﹐勇於招來淫巧﹐而怯於籌食也﹗宜蠲其稅之入﹐而許其貨之出。夷商大悅﹐則反害而爲利。大吏僉曰﹕如君言。由是粵𨿽惡歲﹐米直平﹐許君之策也。厥後浙江饑﹐大吏召臺灣米﹐由海入浙境﹐免其鈔﹐約略祖君策云。子曰祥光﹐仕爲戶部郎﹐以審龔自珍於京師﹐自珍南向稱曰﹕君有功於大計者三﹐非惟照耀其鄕﹐固世魁傑。宜乘安車﹐應淸問﹐使公卿識奇士。又知君之不可招也﹐如祥光言﹐書一通﹐以奼升五嶺而望者焉。

松江兩京官禦史某與侍郎某相惇也。禦史公得大學士和珅陰事﹐欲劾之﹐謀於侍郎﹐侍郎曰﹕大善。比日上不懌﹐事不成﹐徒沽直名﹔誠卹國體者﹐遲十日可乎﹖禦史諾﹕緩急待子而行。上幸木蘭熱河﹐畱京王大臣晨入直﹐有急報自行在至﹐發之﹐和珅答侍郎書﹐大略云﹕和珅頓首謝﹐種種有變置矣。月餘報至﹐亦和珅與侍郎書﹐辭甚嘽﹐謂君紿我。侍郎慚﹐急詣禦史曰﹕可矣。禦史方飲酒﹐劾竟上。是月以獘典罷官﹐亦無禍。浙後進曰﹕禦史頹放人也﹐安慮天下有阱己者哉﹖欲明不欺﹐成其獄﹐𨿽易地以計﹐烏可已﹖烏可已﹖顧負竮直之意﹐偵主喜慍﹐乃一發聲﹐畱隙俟處置以敗﹐信道可不篤耶﹖設少年悍者擊之﹐中矣。

題周伯恬盟鷗館聯別館署盟鷗﹐列兩行玉佩珠簾﹐幻出空中樓閣﹔

新巢容社燕﹐約幾个晨星舊雨﹐來尋夢裏家山。

贈魏源楹帖讀萬卷書﹐行萬里路﹔

綜一代典﹐成一家言。

挽吳虹生夫人風雨我來頻﹐憶昨霄賓俎朋樽﹐堂後搗重陽菊葉。佩環仙去早﹐盼隔歲錦𦇤繡褓﹐墓前拜寒食梨花。

挽卓海帆夫人飲水溯淵源﹐忝門墻趨詣摳衣﹐鵠立聽珩璜綰佩﹔栽花名姊妹﹐荷閨閣言情略分﹐雁行愴箏柱斜下。

水仙華賦有一仙子兮其居何處﹖是幻非眞兮降於水涯。嚲翠爲裾﹐天然妝束﹔將黃染額﹐不事鉛華。時則艷雪鋪巒﹐懿芳蘭其未蕊﹔玄冰薦月﹐感雅蒜而先花。花態瓏松﹐花心旖旎。一枝出沐﹐俊拔無雙﹔半面凝妝﹐容華第幾﹖弄明艷其欲仙﹐寫澹情於流水。磁盆露瀉﹐文石苔皴。休疑湘客﹐禁道洛神。端然如有恨﹐翩若自超塵。姑射肌膚﹐多逢小劫﹔玉淸名氏﹐合是前身。爾乃月到無痕﹐煙籠小暈。未同汀蓼﹐去摹秋水之神﹔先比海棠﹐來占春風之分。香霏暮渚﹐水雲何限淸愁﹔冰泮晨洲﹐環佩一聲幽韻。別見盈盈簾際﹐盎盎座隅。璧白琮黃﹐色應中西之位﹔礬紅梅素﹐吟成兄弟之呼。霧幛低徊而欲步﹐冰綃掩映以疑無。水國偏多﹐仙臺誰是﹖姿旣雩乎美人﹐品又齊乎髙士。妍佳冷邁﹐故宜滌筆冰甌者對之。

建徳宋先生命作此賦。甲子自記。

別辛丈人文新安郡齋古桂﹐唐時植也。尊之曰辛丈人。相依者四年﹐玆將別去﹐爲文使聽之。其詞曰﹕我來新安﹐神思窈冥。晝夕何見﹖丈人靑靑。我歌其文﹐丈人常聽。我思孔煩﹐言爲心聲。傷時感事﹐懷都戀京。歌不可止﹐舞亦不停。別有妙詞﹐一家不名。雲煙消渺﹐金玉瓏玲。文奇華古﹐文逸華馨﹐文幽華邃﹐文怨華零。有鸞來窺﹐翔顚自鳴。匪其和余﹐丈人之靈。山雨春沸﹐城雲暮扃。簡而不僵﹐丈人之形。辛而不煎﹐丈人之情。逝今去玆﹐何年再經﹖華開月滿﹐照吾畱銘。

黃山銘﹝有序﹞予幼有志﹐欲徧覽皇朝輿地﹐銘頌其名山大川。甲乙間﹐滯淫古歙州﹐乃銘黃山。

我浮江南﹐乃禮黃嶽。秀吞閬風﹐髙建杓角。沈沈仙靈﹐浩浩巖壑。走其一支﹐南東磅礡。蒼松髯飛﹐丹朱飯熟。海起山中﹐云乃海族。云聲海聲﹐軒後之樂。千詩難窮﹐百記徒作。惜哉夏后﹐橇車未經。惜哉姬王﹐八駿未登。中原隔絕﹐版圖晦冥。圭升璧瘞﹐赧岱慚衡。

冷石軒記嘉慶乙亥﹐內閣中書仁和金君旣新其九世族祖明僉事對峯先生之墓﹐已屬其同年生里人龔自珍爲之銘矣。其明年﹐又得公退休之室曰冷石軒者﹐因其址葺之﹐旣成﹐復屬自珍爲之記。自珍作而言曰﹕噫嘻﹗是非吾鄕先輩投閒托傲﹐息景韜光﹐揚東海之淸波﹐式西冷之後躅者乎﹖何其長也﹗當夫屍臣虎視﹐巷職鴟張﹐諫艸無聞﹐冥飛獨遠﹐公卿脫略﹐池館蕭閒。《詩》曰「人之云亡﹐邦國殄瘁。」瘁斯甚矣﹐恝亦有然﹐不知宦海怵於驚濤﹐勇夫泬於囚士﹐守節之士疊迹構於圜扉﹐抗疏之儔駢肩於東市。斯則沐猴舞座﹐次公失歡於許伯﹕﹤﹥﹤義﹥構難﹐鄭明奏記於蕭生。二者之禍﹐實曰兼有。自公之歸﹐其胡以國﹖公之不歸﹐豈公之福哉﹗使公謝桂冠之潔﹐伸指佞之忠﹐不爲談隱之淸流﹐不作呈身之禦史﹐京國車塵﹐染衣不素﹐故鄕山色﹐入夢能靑。池魚羈鳥﹐達者未悔其昨非﹔靑松白雲﹐山靈被檄而失色。何以拓此衡茅﹐招之洞石﹐近揖孤山之鶴﹐遠繼香山之龕。《易》曰「天地閉﹐賢人隱。」時哉﹐時哉﹐夫何瞢之有也﹗自古圖書盡於兵燹﹐廬墓訛於志乘。向子期之鄰家﹐空聞殘笛﹔庚蘭成之故宅﹐別屬詩人。下走有言﹕奇節異烈之士﹐不藉賢子孫傳實﹐則難之至也。徳門未攺﹐後起仍賢。沈沈喬木﹐知是百年之家﹔藹藹餘慶﹐豈徒五世之澤。若公之有中書君﹐斯以異矣﹗今朝授簡﹐書子眞遺宅之碑﹔他日登堂﹐下米客旬參之拜。同裏後學龔自珍。

記佚媵予之擁三寶﹑十華﹑三十九弄也﹐各有媵﹔花有媵﹐畫有媵﹐印亦有媵﹐乃至玉圭亦有媵﹐豈獨帖無媵乎﹖有之﹐今逸之也。何以媵﹖玄晏齋孫氏刻本﹐段鶴臺丈所貽﹐髙出世所稱《玉版》者萬萬也。丁卯﹑戊辰﹝按爲乾隆十二﹑十三年﹞間獲之﹐壬午﹑癸未﹝按爲道光二年﹑三年﹞間逸之也。獲於京師﹐逸於京師也。逸之何以弗補媵﹖曰﹕難曰媵﹐難爲補。盡此一生﹐復能獲一玄晏齋本乃補之也。何以書之﹖曰﹕胸中一段纏綿﹐不可斷絕﹐書之以遣之也。曰﹕至室在前﹐何必纏綿而思彼。彼本𨿽亞於至室﹐而與予周旋久也。然壬午之災﹐彼不預焉。盜攫之﹐終在人間﹐旣勝於三千種之同夕永逝﹐而又未必不爲識者所珍﹐破涕爲笑可也。其復來歸﹐佛之靈也。癸未五月鈔。

定庵八箴大思箴嗚呼﹗萬夫相倚﹐而有此勢。予處其內﹐不處其外。不君萬夫﹐道弗能制。不先萬夫生﹐孰言其原﹖思自外裹之﹐爲狂爲昏﹐苟焉而已。勿代造物者謀。予相予頂踵﹐豈賢蚍蜉。

極思箴嗚呼﹗蛇之赴壑﹐亦有所終。鄰虛者虛﹐不可以用聰。極思極思﹐其心送蛇。勿恃而心光﹐以贏而杯﹐女不懲嗟。

志未逮箴嗚呼﹗獵萬物以食﹐是有貍徳。攘以自畀﹐又有雞鶩之徳。吐絲自纏﹐蠶欲死而祈年。有躬七十年﹐假諸皇天﹔有墳五百年﹐假諸後昆之賢。惟未逮之志﹐不可以假﹐亦不可以止。何以止之﹖曰臣昔死矣。

削成箴嗚呼﹗天地之間﹐几案之側﹐方何必皆中圭﹐圓何必皆中璧﹐斜何必皆中弦﹐直何必皆中墨。有無形之形受形敝﹐有無名之名受名闕。有零有剩﹐數樂其遁。有畸有餘﹐亦不可以爲儲。有虛有隙﹐乃亦所以爲積。齊物以朝夕﹐不齊而勞。皆名其名﹐皆形其形﹐是爲好削成。大命以頃。

童心箴嗚呼﹗思童之年﹐晝視此日而長。一物摩挲﹐有濕在眶。子在川上﹐嘆彼逝水。軻亦有言﹐大人赤子。𨿽無罪於聖哲﹐而懼傷其神髓。姬公有祝﹐棄爾幼志。吾從姬公﹐神明澹止。

懷我生之先箴嗚呼﹗予之懷矣﹐逮予祖矣。予未生之年﹐气已古矣。父兄明淸﹐子弟暇矣。言滿朝野﹐气虎虎矣。吾末從而遊﹐吾恍惚與言言﹐與語語。𨿽然﹐必戒之。不聞尼父﹐不樂今人與居﹔不聞尼父﹐懷史佚周任而不懌今大夫。天干硠硠﹐地支气昌﹐帝組織我陰陽﹐庸詎知非我符﹖

勇言行箴嗚呼﹗古之人有言﹐思慮不違親﹐有父兄在﹐聞斯行而非仁。吾得春三十有五﹐得秋三十有六﹐親則老矣﹐吾幸猶爲子之年。以爲子之年﹐而有父兄之色﹐又屢有父兄之言﹐忍曰非專﹖言不稱親﹐不遜而已矣﹔行不稱親﹐行無本而已矣﹔名滿天下﹐交滿天下﹐私友猥而已矣。其精神外矣﹐其根荄悖矣。君子之於萬物也﹐不敢蓋之﹐而矧敢蓋其親﹖而蓋其親﹐而勇於言﹐以長其不仁乎﹖

文體箴嗚呼﹗予欲慕古人之能創兮﹐予命弗丁其時﹗予欲因今人之所因兮﹐予荍然而恥之。恥之柰何﹖窮其大原。抱不甘以爲質﹐稱己成之紜紜。𨿽天地之久定位﹐亦心審而後許其然。苟心察而弗許﹐我安能頷彼久定之云﹖嗚呼顚矣﹐旣有年矣。一創一蹶﹐眾不憐矣。大變忽開﹐請俟天矣。壽云幾何﹐樂少苦多。圜樂有規﹐方樂有矩。文心古﹐無文體﹐寄於古。

說京師翠微山翠微山者﹐有籍於朝﹐有聞於朝﹐忽然慕小﹐感慨慕髙﹐隱者之所居也。山髙可六七里﹐近京之山﹐此爲髙矣。不絕髙﹐不敢絕髙﹐以俯臨京師也。不居正北﹐居西北﹐爲傘蓋﹐不爲枕障也。出阜城門三十五里﹐不敢遠京師也。僧寺八九架其上﹐構其半﹐臚其趾﹐不使人無攀躋之階﹐無喘息之憩﹔不孤鸑﹐近人情也。與香山靜宜園﹐相絡相互﹐不觸不背﹐不以不列於三山爲懟也。與西山亦離亦合﹐不欲爲主峯﹐又恥附西山也。艸木有江東之玉蘭﹐有蘋婆﹐有巨松柏﹐雜華靡靡芬腴。石皆黝潤﹐亦有文采也。名之曰翠微﹐亦典雅﹐亦諧於俗﹐不以僻儉名其平生也。最髙處曰寶珠洞﹐山趾曰三山庵﹐三山何有﹖有三巨石離立也。山之盩有泉﹐曰龍泉﹐澄澄然渟其間﹐其甃之也中矩。泉之上有四松焉﹐松之皮白﹐皆百尺﹔松之下﹐泉之上﹐爲僧廬焉。名之曰龍泉寺。名與京師宣武城南之寺同﹐不避同也。寺有藏經一分﹐禮經以禮文佛﹐不則野矣。寺外有刻石者﹐其言淸和﹐康熙朝文士之言也。寺八九﹐何以特言龍泉﹖龍泉﹤辶只﹥焉。餘皆顯露﹐無龍泉﹐則不得爲隱矣。余極不忘龍泉也。不忘龍泉﹐尢不忘松。昔者余遊蘇州之鄧尉山﹐有四松焉﹐形偃神飛﹐白晝若雷雨﹐四松之蔽可千畝﹐平生至是﹐見八松矣。鄧尉之松放﹐翠微之松肅﹔鄧尉之松古之逸﹐翠微之松古之直﹔鄧尉之松﹐殆不知天地爲何物﹔翠微之松﹐天地間不可無是松者也。

說昌平州昌平州﹐京師之枕也。隸北路廳﹐北路廳隸分巡霸﹑昌道﹐分巡霸﹑昌道隸京尹。州在徳勝門北八十里。州南門至北門七里﹐州之東有鎭山焉﹐曰天壽山﹐明十二陵之所在。又東南有小山焉﹐曰湯山﹐實維溫泉﹐有江東之辛夷樹焉。純皇帝置行宮﹐實東巡之所憩。州南門之外有泉焉﹐曰龍王泉﹐泉上有龍王祠﹔泉南流﹐西南又有泉焉。出大覺寺﹐又西﹐有村焉﹔村有多泉﹐村人自名曰百泉。百泉之泉﹐與大覺之泉﹐皆東南流﹐以入於沙河。州之北二十有五里﹐曰南口﹔南口者﹐州之蔽也﹐居庸之基也﹐入延慶州界矣。州之人才﹐漢有盧植﹐唐有劉蕡﹐今有王萱齡。王萱齡者﹐好積書﹐丰然長者﹐以孝廉方正徵﹐授牘禮部﹐則奮筆言當世事。其言有曰﹕今士習尢嘩囂﹐喜小慧﹐上宜崇朴學以勵下。仁和龔自珍以此言爲然也。其穀宜麥﹐亦宜稻﹔其土產硝磺﹔其木多文杏﹑蘋婆﹑柿﹑棠梨。其俗敬賓客﹐富人畜車馬﹐不敢騁於裏門。

說天壽山由徳勝門北行五十五里﹐曰沙河。沙河有城﹐出沙河之北門﹐實維廣隰﹐丰艸肥泉﹐引領東拜﹐大山臨之﹐是爲天壽山。明成祖永樂十年所錫名也。京師西北諸山﹐皆宗太行山。此山能不與羣山勢相屬﹐有明尊且秩焉。自永樂至天啟十有二帝葬焉﹐謂之十二陵﹐獨景泰帝無陵。崇禎十五年﹐妃田氏死﹐葬其西麓。十七年﹐帝及周後死社稷﹐昌平民發田妃之墓以葬帝後﹐因曰十三陵矣。山多文杏﹐春正月而華。山之勢尊﹐故木之華也先﹔山气厚﹐故木之華也怒。山深﹐故春甚寒﹔深且固﹐故𨿽寒而不洌。其石其鹿皆絕大。山之理如大斧劈﹐山之色黝以文。山之東支有湯山焉﹐其泉曰湯泉焉。山之首尾八十里。

說居庸關居庸關者﹐古之譚守者之言也。龔子曰﹕疑若可守然。何以疑若可守然﹖曰﹕出昌平州﹐山東西遠相望﹐俄然而相輳相赴﹐以至相蹙﹐居庸置其間﹐如因兩山以爲之門﹐故曰疑若可守然。關凡四重﹐南口者下關也﹐爲之城﹐城南門至北門一里﹔出北門十五里﹐曰中關﹐又爲之城﹐城南門至北門一里﹔出北門又十五里﹐曰上關﹐又爲之城﹐城南門至北門一里﹔出北門又十五里﹐曰八達嶺﹐又爲之城﹐城南門至北門一里。蓋自南口之南門﹐至於八達嶺之北門﹐凡四十八里﹐關之首尾具制如是﹐故曰疑若可守然。下關最下﹐中關髙倍之。八達嶺之俯南口也﹐如窺井形然﹐故曰疑若可守然。自入南口城﹐甃有天竺字﹑蒙古字。上關之北門大書曰「居庸關﹐景泰二年修。」八達嶺之北門﹐大書曰「北門鎖鑰﹐景泰三年建。」自入南口﹐流水嚙吾馬蹄﹐涉之琮然鳴﹐弄之則忽湧﹑忽洑而盡態﹐迹之則至乎八達嶺而窮。八達嶺者﹐古隰餘水之源也。自入南口﹐木多文杏﹑蘋婆﹑棠梨﹐皆怒華。自入南口﹐或容十騎﹐或容兩騎﹐或容一騎。蒙古自北來﹐鞭橐駝﹐與余摩臂行﹐時時橐駝銜余騎顚﹐余亦撾蒙古帽﹐墮於橐駝前﹐蒙古大笑。余乃私嘆曰﹕若蒙古﹐古者建置居庸關之所以然﹐非以若耶﹖余江左士也﹐使餘生趙宋世﹐目尙不得睹燕﹑趙﹐安得與反毳者相撾戲乎萬山間﹖生我聖淸中外一家之世﹐豈不傲古人哉﹗蒙古來者﹐是歲克西克騰﹑蘇尼特﹐皆入京﹐詣理藩院交馬云。自入南口多霧﹐若小雨﹐過中關﹐見稅亭焉﹐問其吏曰﹕今法网寬大﹐稅有漏乎﹖曰﹕大筐小筐﹐大偸橐駝小偸羊。余嘆曰﹕信若是﹐是有間道矣。自入南口﹐四山之陂陀之隙﹐有護邊墻數十處﹐問之民﹐皆言是明時修。微稅吏言﹐吾固知有間道﹐出沒於此護邊墻之間。承平之世﹐漏稅而已﹐設生昔之世﹐與凡守關以爲險之世﹐有不大駭北兵自天而降者哉﹗降自八達嶺﹐地遂平﹐又五里曰坌道。

說張家口張家口在宣化府萬全縣北境﹐察哈爾都統駐焉﹐凡效力軍臺贖罪者駐焉。效力者﹐效力軍臺也。何以駐張家口﹖近今五十年駐張家口也。昔之日稱軍臺者何﹖仁皇帝親北徵﹐有事蒙古。純皇帝命將西徵﹐出入蒙古。故軍臺始於平噶爾丹時﹐密於追達瓦齊時﹐周幣密布於設定邊左副將軍時。今無軍事﹐何以稱軍臺﹖曰﹕猶內廷有軍機處﹐無軍事亦得稱也。軍臺起訖如何﹖以口外察哈爾爲起﹐而北﹐而西北﹐而又西﹐以烏裏雅蘇臺爲止﹐凡四十八臺。無軍有臺何也﹖通檄報也。察哈爾都統與定邊左副將軍遙聲援﹐中間哲卜尊丹喇嘛﹑喀爾喀諸汗與理藩院往返之檄報﹐臺員率驛丁奉之走。驛丁受雇﹐受此也﹔臺員效力﹐效此也。駐張家口何名﹖曰﹕戍張家口也。張家口烏用戍﹖曰﹕旅焉而已﹗有財三年估﹐無財三年旅。問何所始也﹖始於臺員有老病者﹐畏塞外之寒且勞﹐入貲充公﹐白都統﹐許之﹐以其貲雇蒙古代之。勢也﹐情也﹐非法也﹐亦無臺費之名﹐亦不上聞。今臺費上聞﹐臺費行而臺員除矣。如有人不能出臺費﹐願充臺員﹐今許之乎﹖反不許﹔又如有人願亦出臺費﹐亦充臺員﹐則許之乎﹖亦不許。何以不許﹖都統但聞五十年事﹐不聞康熙事﹐不聞乾隆初年事。王元鳳﹐天下士也﹔爲桂陽州知州﹐下車﹐擒豪蠹﹐大創之﹔又平猺有奇功﹐天子嘉之﹐錫之孔雀翎﹐擢爲陳州府知府。元鳳入覲﹐方畱京師﹐而州大猾夜出境爲飛語﹐達京師﹐竟聞天子﹐天子使使鞫之﹔使者受單詞﹐當元鳳以革職﹐發往軍臺﹐效力贖罪。是獄也﹐冤元鳳者半天下﹐元鳳獨飛揚而大喜﹐就逮時﹐謂送吏曰﹕元鳳足迹徧中華﹐獨未得至西北塞外﹐一見聖朝中外爲一之盛。吾此行﹐甘騎橐駝﹐佩短刀﹐往來風沙中。龔自珍屬之曰﹕吾爲《蒙古圖志》﹐某部落某山﹐尙未有圖﹐子皆爲我圖之。龔自珍乞假五日﹐送之居庸關﹐逾八達嶺而返。旣聞兵部尙書靑陽王公言﹐近日事例如此。旣又聞常熟蔣君言﹐吾嘗以譴行﹐臥三年﹐納貲乃還﹐如尙書言。旣又得王元鳳書﹐果如尙書言。吁﹗天下事名實不相應﹐十九如是哉﹗元鳳又言﹐吾到戍三日﹐獨騎橐駝﹐懷筆墨﹐至大禁門﹐欲出﹐門者叱之而止﹝大禁門卽張家口北門也﹞。

京師悅生堂刻石﹝代宋經歷﹞或問曰﹕三代之極盛﹐養民之法備矣﹐其民猶有饑寒莫告者乎﹖應之曰﹕有三代之貴遊士大夫﹐有施捨振貸﹐以爲徳以爲名者乎﹖應之曰﹕有。何以知之﹖曰﹕古之農﹐有大宗﹐有小宗﹐必有羨也﹔羨爲閒民﹐閒民俟轉移執事以生者也﹐執事不及之﹐則饑寒矣。其在《周禮》有六行﹐六行始於孝而終於卹﹐四行爲親親之事﹐二行爲仁民之事﹐以正三代貴遊士大夫之行。其在《禮運》篇曰「鰥﹑寡﹑孤﹑獨﹑廢﹑絕有養也。」養之之法﹐古無專官﹐無條目。無專官﹐無條目﹐是費不出於公上也。費不出於公上﹐設卿大夫義又引嫌﹐以避民之歸己﹐則鰥寡將誰養﹖然則富貴有祿入之家﹐必佐主上以養民﹐不始於宋之罕氏﹑齊之陳氏也明矣。難之曰﹕閒民贍於其大宗。非其宗也﹐卿大夫弗預聞。應之曰﹕古之有姓氏﹐有譜系者﹐必公卿大夫之族﹐盡黃炎之裔﹐姬﹑姜﹑子﹑姒﹑嬴﹑羋之人也。若夫艸莽市井之人﹐叢叢而虱虱﹐不出於黃炎﹐其先未嘗有得姓受氏之榮也。收族之大宗﹐各收其族﹐何以處艸莽市井之無告者﹖故知必不然矣﹗我聖淸之休養民﹐同符乎三代。民固悅其生﹐然而饑寒之民﹐未嘗一日絕於天地之間﹐天爲之﹐非人爲之也。是故京師有悅生堂﹐以佐聖天子養民﹐創之者誰﹖河南吳侍郎烜也。董成者誰﹖錢唐陳參議鴻﹑戚檢討人鏡也。出貲者誰﹖碑陰所立諸公是也。有其貲﹐必有其地﹐有其地﹐必有其出入會計﹐有其出入會計﹐必有章程子目。風雨寒暑也孰親之﹖扃鑰也孰啟閉之﹖木石磚瓦孰庀之﹖輿臺侵漏也孰問之﹖必有司事。司事者誰﹖都察院經歷汾陽宋銘堯。始末皆在焉爾。宋銘堯記。道光戊戌五月。

己亥六月重過揚州記居禮曹﹐客有過者曰﹕卿知今日之揚州乎﹖讀鮑照《蕪城賦》﹐則遇之矣。餘悲其言。明年﹐乞假南遊﹐抵揚州﹐屬有告糴謀﹐捨舟而館。旣宿﹐循館之東墻﹐步遊得小橋﹐俯溪﹐溪聲歡﹔過橋﹐遇女墻嚙可登者﹐登之﹐揚州三十里﹐首尾屈折髙下見。曉雨沐屋﹐瓦鱗鱗然﹐無零甕斷甓﹐心已疑禮曹過客言不實矣。入市﹐求熟肉﹐市聲歡﹔得肉﹐館人以酒一瓶﹑蝦一筐饋。醉而歌﹐歌宋﹑元長短言樂府﹐俯窗嗚嗚﹐驚對岸女夜起﹐乃止。客有請弔蜀岡者﹐舟甚捷﹐簾幕皆文繡﹐疑舟窗蠡紘也﹐審視﹐玻璃五色具。舟人時時指兩岸曰﹕某園故址也﹐某家酒肆故址也﹐約八九處﹐其實獨倚虹園圮無存。曩所信宿之西園﹐門在﹐題榜在﹐尙可識﹐其可登臨者尙八九處﹔阜有桂﹐水有芙渠菱芡﹐是居揚州城外西北隅﹐最髙秀。南覽江﹐北覽淮﹐江﹑淮數十州縣治﹐無如此冶華也。憶京師言﹐知有極不然者。歸館﹐郡之士皆知余至﹐則大歡﹐有以經義請質難者﹐有發史事見問者﹐有就詢京師近事者﹐有呈所業若文﹑若詩﹑若筆﹑若長短言﹑若雜著﹑若叢書乞爲序﹑爲題辭者﹐有狀其先世事行乞爲銘者﹐有求書冊子﹑書扇者﹐塡委塞戶牖﹐居然嘉慶中故態。誰得曰今非承平時耶﹖惟窗外船過﹐夜無笙琶聲﹐卽有之﹐聲不能徹旦。然而女子有以梔子華發爲贄求書者﹐爰以書畫環瑱互通問﹐凡三人﹐淒馨哀艷之气﹐繚繞於橋亭艦舫間﹐𨿽澹定﹐是夕魂遙遙不自持。余旣信信﹐拿流風﹐捕餘韻﹐烏睹所謂風號雨嘯﹑鼯狖悲﹑鬼神泣者﹖嘉慶末﹐嘗於此和友人宋翔鳳側艷詩﹐聞宋君病﹐存亡弗可知﹐又問其所謂賦詩者﹐不可見﹐引爲恨。臥而思之﹐余齒垂五十矣﹐今昔之慨﹐自然之運﹐古之美人名士富貴壽考者幾人哉﹖此豈關揚州之盛衰﹐而獨置感慨於江介也哉﹖抑予賦側艷則老矣﹔甄綜人物﹐搜輯文獻﹐仍以自任﹐固未老也。天地有四時﹐莫病於酷暑﹐而莫善於初秋﹐澄汰其繁縟淫蒸﹐而與之爲蕭疏澹蕩﹐泠然瑟然﹐而不遽使人有蒼莽寥泬之悲者﹐初秋也。今揚州﹐其初秋也歟﹖予之身世﹐𨿽乞糴﹐自信不遽死﹐其尙猶丁初秋也歟﹖作《己亥六月重過揚州記》。

病梅館記江寧之龍蟠﹐蘇州之鄧尉﹐杭州之西谿﹐皆產梅。或曰﹕梅以曲爲美﹐直則無姿﹔以欹爲美﹐正則無景﹔梅以疏爲美﹐密則無態。

固也。此文人畫士﹐心知其意﹐未可明詔大號﹐以繩天下之梅也﹔又不可以使天下之民﹐斫直﹐刪密﹐鋤正﹐以夭梅﹑病梅爲業以求錢也。梅之欹﹑之疏﹑之曲﹐又非蠢蠢求錢之民﹐能以其智力爲也。

有以文人畫士孤癖之隱﹐明告鬻梅者﹐斫其正﹐養其旁條﹐刪其密﹐夭其稚枝﹐鋤其直﹐遏其生气﹐以求重價﹔而江﹑浙之梅皆病。文人畫士之禍之烈至此哉﹗

予購三百盆﹐皆病者﹐無完者﹐旣泣之三日﹐乃誓療之﹑縱之﹑順之﹐毀其盆﹐悉埋於地﹐解其棕縛﹔以五年爲期﹐必復之全之。予本非文人畫士﹐甘受詬厲﹐辟病梅之館以貯之。嗚呼﹗安得使予多暇日﹐又多閒田﹐以廣貯江寧﹑杭州﹑蘇州之病梅﹐窮予生之光陰以療梅也哉﹖

問經堂記乾隆中﹐杭州先正曰盧學士。所居曰抱經堂。登是堂也﹐無雜賓﹐無雜言焉。今大學士儀徵阮公所燕居曰研經室。入是室也﹐無雜賓﹐無雜言焉。夫言之厖﹐由學之歧也﹔所居之猥縟﹐由嗜好之俚也﹔賓客之鼓孰洿嘩﹐由主人之不學也。京師宣武坊﹐有堂嶭然﹐曰問經堂。主人出﹐窺其容﹐頎然者﹐聆其亥﹐鏗然者﹐試其行﹐肫然者﹐從之遊﹐效其威儀﹐速然者。𨿽以龔鞏祚之吳然喜言百家﹐登是堂﹐愀乎非五經之簡畢不敢言焉。主人陳其氏﹐慶鏞其名﹐頌南其字﹐福州其籍﹐戶部主事其官﹐曩嘗與鞏祚遊阮公之門者也。鞏祚題其楣之左偏。

哀忍之華有植焉﹐在天地間﹐不能以名﹐彊名之曰忍。是能華而香不外出﹐氳氳沈沈﹐以返乎其根。爲之哀曰﹕云猗霞猗﹐天女所憐猗﹐而投之人間猗。飄搖猗﹐悲風揚猗。慘怛猗﹐陰气戕猗。淒心魂猗﹐郁猗﹐坱猗﹐又孔之涼猗。何以寵之﹖棘十重猗。春不得抽蕤﹐夏殞妍猗﹐蹇以盤猗。毒霾霾猗﹐蛇虺所蟠猗。心苦猗﹐不可以傳猗。材孔淸猗﹐性孔靈猗﹐坱不可以名猗。哀此忍樹猗﹐毋久閉汝香猗。行歸而鄕猗﹐雲霞之樂長猗。

戒將歸文予幼遘厥心疾兮﹐背吉祥而誓馳。下上無所泊於天淵兮﹐結靈光而內回。民奠予於眾所食兮﹐予窈眇以吟呻。殺類艸於旁秋﹐斥吟華於上春。予幽幽以自雩兮﹐非眾磨之能穴。恥列炬之平然兮﹐非孤光之所逼。塞萬歧之恆由兮﹐乃﹤谷今﹥然而怒出。精炯炯其獨寤兮﹐物溫溫其燭楹。拂淸渾而不禦兮﹐嫌太陰之尙墮乎形。忽皇皇其悲無依兮﹐客疊索而無贈。弇眾心以爲才兮﹐亦聊棲而彊定。久浮浮而變化兮﹐勣卽事而成徑。入屏處而自探兮﹐乃大哀而亡命。嗟微塵之不九竅兮﹐驅匠灝而宅之。造亭亭之髙宮兮﹐接玉女於云涯。蘇予息之奄奄兮﹐未成像而目眙。諒空蒙之不我構兮﹐陳文言以遨嬉。捨芳香而誰禦﹖敻澄照以長辭。恣毀桀以譽堯兮﹐冀萬福之登來。駭制作於三皇兮﹐予又勇乎瑕疵。矗孤義之俯天兮﹐無譬諭以詞之。散餘愎而之形骸兮﹐乃瞵睨而側頸。絕千載而蘇一笑兮﹐亦斛淚之所孕。萬常不得安居兮﹐再玄黃之紜紜。諒鬼雄之獘濁兮﹐終結訴而徒勤。嗇靈怨之沈沈兮﹐倏予到乎名言之外。轉圜常而大觀兮﹐曾不立乎一義。玉女乃召予髙云兮﹐音瑯瑯其詔予。汝奚隆於狂慧兮﹐非出離之所塗。館汝以寒春之宮兮﹐從無愁之攸居。汝東遊見毒龍兮﹐龍族曾不醉汝乎酒。西見宛宛之弱妃兮﹐又嬌獰而誶汝。義何孤而非繁兮﹖情何孑之非儔。予東見童蒙兮﹐顧威孔神。膋百淬之美心兮﹐祭以媚天。西見逢雙兮﹐曰禍福在予。貢繚戾之淒淸兮﹐亦伺人而暗投。其佐戊律兮分神化軀。棲人睫兮據人止刂﹐屍神笑逆兮肝靈怒。悅神明之一霿﹐夜秋秋而亂語。何智可摧兮﹐何思能降﹖龍夔夔以怒心﹐電偟偟以收風。玉冰冰兮無愁﹐愁思不可以久淫。汗淫淫兮旣雨﹐戕思林兮伐智樹﹐放聰輪兮黜明禦。歸來乎﹐歸來乎﹐泊兮吾以寤。重曰﹕心疾之構﹐光景聚兮。屏營寂忽﹐無適主兮。百愁往來﹐召羣苦兮。匪智匪道﹐逢玉女兮。久遊不歸﹐慈所牽兮。空首稽首﹐禮則眞兮。而今而往﹐得所門兮。而將誰與遊﹖而何歸之休﹖而寧泛泛以湛浮﹐逌爾靡有言兮。

燕昭王求仙臺賦燕昭王登乎西郊之臺﹐郭隗侍前﹐劇辛侍後。望气之徒﹐鹹在左右。淫雨久極﹐黭黭汩汩。泥泥沒沒﹐萬民蹙額。燥風枯人﹐大川生塵。晦晦蠢蠢﹐渴我萬民。重以三門六衢﹐上輦屎車﹐下不通淸渠。百腥塞塡﹐七竅不得以暫舒﹐萬民鼽荼。於是王乃憑宦而望之。有气自東南隅來者﹐冉冉兮若靑雲之始翔﹐藹藹兮若初日之未央。始凝睇於山隅﹐繼纏結乎城岡。僾星辰﹐招鸞凰。卽之溫溫﹐吸之英英。外澤淳气﹐中含幽光。胡觸手而盤拿﹐忽值吐其耀芒。手攬之而纏綿﹐乃揚去其無方。王使下臺求之﹐三返而無見也。於時燕國之徒﹐搢紳大夫﹐西秦﹑南楚﹑韓﹑魏﹑趙之上卿客儒﹐感斯气也﹐盎然而和﹐惚然而靈。眩者遇之而明﹐瞀者遇之而精。朝不嗛者遇之而飽﹐夕醉者觸之而醒。燕王神思屏然﹐穆若有閒﹐以屬大夫。上大夫樂毅起對曰﹕斯殆仙者氛歟﹖臣聞有道之國﹐至徳之君﹐則是气從而降之。蓋山川所以福祥吾君﹐與謀休光玉體之令問者﹐於是乎聞之。昭王色喜﹐羣臣上壽起賀。上大夫毅乃重曰「斯气也﹐浩蕩兮無極﹐淒迷兮不識。胎乎無始之鄕﹐釀乎自然之域。巫陽招之不能降﹐馮相禳之不能息。接晤之而如眞﹐求燖焉而無質。善能入城市而變化兮﹐又委隨乎邑國。瞥兮若海鳥之轢秋云﹐宛兮若女手之弄白雪。抱之兮若冬雷之不可親﹐思之兮若春女之不忍別。徒欲求之﹐羣代馬而影迷﹐亂燕蘭而香失。願王嬋媛其心﹐令聞孔嘉。菹鮓道徳﹐藥餌雲霞。澹二帝之制作兮﹐思三皇之所華。儼王之神﹐疏王之聰明﹐以引王之眞﹐斯气必且復見。」乃擊磬而歌曰「王國之福﹐四方是則。王國之和﹐四方攸歌。使王夜擁燕女﹐不若斯气之翔媚於宇。使王晝夢召公﹐不如斯气之郁淵於宮。」王曰「善。」遂率羣臣致齋﹐更其宮曰齋靈之宮﹐名其臺曰求仙之臺。

天琴頌龔自珍夢眾神人立於朝﹐授一卷書﹐讀未終﹐一神人告予﹕此天琴也﹐趨作頌﹐頌之有福。援筆而奏之﹐凡四十四言﹕於皇穆淸﹐我宅大宇。重華在堂﹐周公在下﹐蕩蕩有日月而無風雨。余鼓斯舞斯﹐黃斯玄斯﹐哲斯文斯﹐萬靈其徹聞斯。

寫神思銘夫心靈之香﹐較溫於蘭蕙﹔神明之媚﹐絕雩乎裙裾。殊呻窈吟﹐魂舒魄慘﹐殆有離故實﹑絕言語者焉。鄙人稟賦實衝﹐孕愁無竭﹐投閒簉乏﹐沈沈不樂。抽豪而吟﹐莫宣其緒﹔欹枕內聽﹐莫訟其情。謂懷古也﹐曾不朕乎詩書﹔謂感物也﹐豈能役乎鞶帨。將謂樂也﹐胡疊至而不和﹔將謂哀也﹐抑屢襲而無疢。徒乃漫漫漠漠﹐幽幽奇奇﹐覽鏡忽唏﹐顏色變矣。是知仁義坐忘﹐遠慚淵子之聖﹔美意延年﹐近謝郇生之哲。不可告也﹐矧可療也﹖爲銘以寫之。銘曰﹕熨而不捨﹐襲予其涼﹔咽而復存﹐媚予其長。戒神毋夢﹐神乃自動。黯黯長空﹐樓疏萬重。樓中有燈﹐有人亭亭。未通一言﹐化爲春星。其境不測﹐其神習焉。峨峨云王﹐淸淸水仙。我銘代弦﹐希聲不傳﹐千春萬年。

紙冢銘龔子瘞其所棄之言﹐三千七百九十一紙﹐旣築孺幹以封之﹐並爲玄石之辭曰﹕一言一魂气上縱﹐大光下泣萬星動。心界續續內無空。百朔望血勿汝慟。埋汝恃汝積者眾。李氏云「當其無有車之用。」

定庵七銘表所居以輔名字﹐古未之有也。𨿽然﹐古文變而篆﹐大篆變而小篆﹐小篆變而隸﹐則若是已矣。余猶爲之﹐且系以七銘﹕枕之銘曰﹕以蛇而去蛇﹐安眠者如是耶﹖

燈之銘曰﹕如擎油滿中﹐不動無所棄。硯之銘曰﹕十二煩惱汝志之﹐煩惱俾汝志也。眼鏡之銘曰﹕潰者利逼﹐心光之則。盂之銘曰﹕惜於水﹐渟於盂﹐不渟汝智﹐孰惜汝智之枯﹖

坐之銘曰﹕天九萬﹐淵九萬﹐尼汝於一紵。一切處之銘曰﹕不送汝﹐矧逆汝﹐煩惱身﹐亦委蛇而畢汝。

金釧銘﹝回文﹞腕生蘭﹐捲袖紈﹐款所歡﹐幹與寒。

石言羣山之松五百歲死﹐攝山之松千歲死﹐包山之松二千歲死﹐黃山之松三千歲死。鬛死肉死﹐液死幹死﹐芳香亦死。有不死者﹐化而爲石﹐五牛勝一枚。石自言曰﹕予肩天之戕﹐冬雷夏霜﹐予要姒王﹐不識姬昌。今何世矣﹐升共工氏之堂。

江子屏所箸書序嘉慶中﹐揚州有雄駿君子﹐曰江先生。以布衣爲掌故宗﹐且二十年。使仁和龔自珍條其撰述大旨﹐以詔來世。自珍徑求之﹐縱橫側求之﹐又求其有所不言者﹐而皆中律令。其殺也﹐爲《易》也﹔其詳也﹐則中《春秋》恩父﹑恩王父之義。海陬小生﹐瞪目哆頤﹐敢問九流最目之言夥矣﹗子胡張江先生之囗書﹖且子所謂律令﹐誰之爲之也﹖作而告之曰﹕聖人之所爲也。《傳》不云乎﹖三王之道若循環﹐聖者因其所生據之世而有作。是故《易》廢《連山》《歸藏》﹔誦《詩》三百﹐而周《詩》十九﹔《春秋》質文異家﹔《禮》從周﹔皆是義也。孔子沒﹐儒者之宗孔氏﹔治六經術﹐其術亦如循環。孔門之道﹐尊徳性﹐道問學﹐二大端而已矣。二端之初﹐不相非而相用﹐祈同所歸﹔識其初﹐又總其歸﹐代不數人﹐或數代一人﹐其餘則規世運爲法。入我朝﹐儒術博矣﹐然其運實爲道問學。自乾隆初元來﹐儒術而不道問學。所服習非問學﹐所討論非問學﹐比之生文家而爲質家之言﹐非律令。小生攺容爲閒﹐敢問問學優於尊徳性乎﹖曰﹕否否。是有文無質也﹐是因疊起而欲偏絕也。聖人之道﹐有制度名物以爲之表﹐有窮理盡性以爲之裏﹐有詁訓實事以爲之迹﹐有知來藏往以爲之神﹐謂學盡於是﹐是聖人有博無約﹐有文章而無性與天道也。端木子之言謂之何﹖曰﹕然則胡爲其特張問學﹐得無子之徇於運歟﹖曰﹕否否。始卒具舉﹐聖者之事也﹐余則問學以爲之階。夫性道可以驟聞歟﹖抑可以空枵懸揣而謂之有聞歟﹖欲聞性道﹐自文章始。有後哲大人起﹐建萬石之鐘﹐擊之以大椎﹐必兩進之﹐兩退之﹐南面而揮之﹐褫之予之。不以文家廢質家﹐不用質家廢文家﹐長悌其序﹐臚以聽命﹐謂之存三統之律令﹐江先生布衣﹐非其任矣。曰﹕江先生之爲書﹐與其甄綜之才何如﹖曰﹕能進之﹐能退之﹐如南面而揮之﹐如褫之予之。曰﹕請言江先生平生。曰﹕生於典籍之區﹐少爲方聞士﹐乾隆朝﹐佐當道治四庫﹑七閣之事﹐於乾隆名公卿老師宿儒﹐畢下上﹤齒奇﹥﹤齒乞﹥﹐萬聞千睹。旣老﹐勒成是書﹐窺气運之大原﹐孤神明以緌往﹐義顯﹐故可以縱橫而側求﹔詞髙﹐故可以無文字而求。今夫海﹐不有萬怪不能以一波﹔今夫嶽﹐不有萬怪不能以一石。飲海之一蠡﹐涉華之一石﹐如見全海嶽焉。磚瓦之所積﹐塈茨之所飾﹐風雨乍至﹐尺靑寸紅。紛然流離﹐才破碎也。江先生異是。曰﹕敬聞教矣。古之學聖人者﹐著書中律令﹐吾子所謂代不數人﹐數代一人﹐敢問誰氏也﹖曰﹕漢司馬子長氏﹑劉子政氏。江先生書﹐曰《國朝經學師承記》者如幹捲﹐遷之例﹔其曰《國朝經師經義目錄》如幹捲﹐向之例。小生降階曰﹕有是夫﹗𨿽臒也﹐猶得搴掌中原﹐於我乎親命之。

錢吏部遺集序錢吏部枚卒且八年﹐遺詩始寫定﹐是爲辛未歲。越丁丑﹐錢廷烺走訪龔自珍海上﹐屬之曰﹕先人詩出又七年﹐未有最錄之言﹐將惟天下善言文章之情者是屬。自珍悄然不能辭﹐乃滌筆而稱曰﹕今天子始親政之歲﹐舉己未科會試﹐主者大興朱文正公﹔榜出﹐省貢士之邃於經﹑雄於辭者﹐雅治一藝者畢在﹐可八九十人﹐而吾浙二十一人。其以文采妙當世者﹐嘩嘩以十數﹐嫭矣哉﹗先若後未之聞也﹗君實以是科成進士﹐气文而身頎﹐黝然黑﹐謖然淸﹐仿佛如有思。諸君先後躋九萬里之上﹐君意善感慨﹐又淸貧甚﹐浮湛卒。文正惋嘆﹐杭州以爲失方聞士。詩十卷﹐無囂濁俚窳俶詭之言﹐如坐杭州山水間﹐重山二湖﹐孔翠鸞之屬﹐往來鳴嘆﹐天淸日沈﹐風起卉木﹐泠泠乎琴築語而竽笙鳴﹐是其可狀者也。小樂府一卷﹐幽窅而情深﹐言古今所難言﹐疑澀於口而聲音益飛﹐殆不可狀。前哲有言﹐古今情之至者﹐樂器不能傳﹐文士不能狀﹐意者然乎﹖嗟嗟﹗感前修之易淪﹐眷華士而踵起﹐名滿天下﹐才嗇於命﹐情又嗇於才。是集也﹐宜吾微吟焉﹐寂聽焉﹐低徊獨抱焉﹐弗可已矣﹗

太倉王中堂奏疏書後皇淸故太子太保﹑文淵閣大學士太倉王公掞﹐字藻儒﹐《奏疏》一卷。我聖朝受天大命﹐以聖傳聖﹐家法相詒不立皇太子。純皇帝嘗申命曰﹕萬世子孫之朝﹐有奏請冊立太子者﹐斬毋赦。以數大聖人之用心持識﹐敻然前後千萬歲﹐不但漢﹑唐﹑宋諸朝不足以爲例﹐卽羲﹑炎﹑頊﹑嚳以來﹐統祚之正﹐气運之隆﹐豈有倫比﹗掞區區抱螻蟻之忠﹐逞隙穴之窺﹐於康熙五十六年﹑五十九年﹑六十年﹐奏請冊立皇太子﹐疏前後十餘上。聖祖始優容不報﹐掞疏不止﹐自攖震怒﹐然猶擴天地之量﹐垂日月之鑑﹐湣其愚忠﹐憐其髦昏﹐廷議以遠戍上。其子奕淸請代父往﹐竟曲從之﹐革職﹐有旨不開缺。元旦行大賀﹐章上。諭內閣﹕王掞何故不列名﹖諸臣以革職對。有旨令列名大學士次中﹐如在任時。以世宗卽位之二年﹐薨於京師﹐年已八十有六。嗚呼﹗爲人臣子如掞﹐遭遇君父如我聖祖﹑世宗﹐可以觀矣﹐可以觀矣。恭讀聖祖諭曰「王掞敢將國家最大之事妄行陳奏。」又曰「朕心深爲憤懣。」又曰「王奕淸代父譴戍﹐伊等旣自命爲君爲國之人﹐著卽前往西陲軍前效力。」是故君父之慈臣子﹐無所不容﹐教誨委曲﹐至夫斯極。王氏世世萬子孫﹐宜何如感泣髙厚﹐以塞罪過者哉﹗髙宗皇帝臨禦六十年﹐如堯倦勤﹐乃兢兢付托﹐爲百神擇主﹐爲先聖擇後聖﹐爲兆民擇父母。誕以我皇帝冊立皇太子﹐明年行授受禮﹐堯坐於上﹐舜聽於下﹐重光疊照者且四年﹐且不徒如前史冊太子事。則固出於一人之斷﹐而豈待夫奏請之者﹖可見至大至深之計﹐聖明天縱之主﹐又自能運於一心而成之﹐固不必區區儒生﹐抱螻蟻之忠﹐逞隙穴之窺﹐自命忠孝﹐始克贊夫景烈與鴻祚也。惟是夷考掞上疏之年﹐亦恭值仁皇帝倦勤之際﹐與髙宗六十年時﹐時埒事均﹐又值廢太子理密親王鎖禁後。老臣衰憊﹐其愚忠近似於不得已者。意者純皇帝讀實錄之暇﹐俯見掞之私憂過計﹐默思仁皇帝不加罪之故﹐翻然以泰山而取塵﹐以東海而受勺﹐故卒有是至大至深之顯休命耶﹖未可知也。信若斯﹐公𨿽一時觸忤君父﹐而其言且大用於七八十年之後﹐爲神聖師﹐公顧不榮也哉﹗

﹝此嘉慶丁丑夏在海上作﹐越七年癸未始理篋存之。自記。﹞

徽州府誌氏族表序龔自珍始爲徽州府表氏族也。先王以人道序天下﹐故氏族肇焉。我大淸文物備布﹐山川穆淸﹐瀕海而東﹐置行省者一十有八﹐其縣一千三百有奇﹐縣之民籍皆億萬﹔民皆能言所姓﹐而姓以世徳家行﹐及勛貴之迹有述者﹐謂之大。自珍所至縣多矣﹐皆諏而記之。夫以大姓雄於縣而詘於府者﹐有之矣﹔以大姓雄於府而詘於一行省者﹐又有之矣﹔以大姓雄於一行省﹐而詘於總知天下掌故之宗所記聞者﹐又有之矣。曩者家大人知徽日﹐命自珍任徵討文獻之役。徽之大姓﹐則固甲天下﹐粲然散著﹐靡有專紀﹐是故削竹而爲之表。其義例曰﹕載大宗﹐次子以下不載。夫宗法立而人道備矣﹐次子之子孫﹐官至三品則書﹐不以宗廢貴貴也。其有立言明道﹐名滿天下則書﹐不以宗廢賢賢也。自今玆嘉慶之世﹐推而上之﹐得三十世以上者﹐爲甲族﹐得三十世者﹐爲乙族﹐得二十世者﹐爲丙族。義何所尙﹖尙於恭舊。遂著錄洪氏﹑吳氏﹑程氏﹑金氏﹑鮑氏﹑方氏﹑汪氏﹑戴氏﹑曹氏﹑江氏﹑孫氏﹑畢氏﹑胡氏﹑朱氏﹑巴氏﹐凡十有五族﹐其餘羣姓附見焉﹐弗漏弗濫。書旣成﹐閱六年﹐嘉慶庚辰之歲﹐則開篋而最錄之如此。若夫齊﹑梁之浮譚﹐江左之虛風﹐侈心膏粱之名﹐詭言氏族之學﹔朝之失政﹐野之失徳﹐作者何師焉﹖

蒙古像教志序夫染衣出家﹐沙彌之律也。肉食不淨﹐大慧之聞也﹔諸肉勿食﹐泥洹之訓也。贊嘆毀戒﹐波旬之徒也。然其生於邊地﹐不生地谷﹐以畜牧爲耕作﹐以血肉爲饔飦。宗教旣黃﹐相沿已久﹐有乖壞色之訓﹐聊別白衣之儔﹐戒或遮之﹐教必諒之。蒙古五十一旗及喀爾喀四部皆宗黃教。黃教之祖曰宗喀巴﹐若具云者﹝租鳥﹞鞥﹝卡巴羅阿阿鄂﹞補﹝匝阿﹞昂﹝查阿﹞克﹝巴阿﹞也。自稱文殊師利之瑚必勒罕﹐生於額納特珂克地﹐而唐古特﹑庫車淖爾四衛拉特之地徧相宗祖。其法嗣之派﹐繁衍難備述。述兩大支﹕曰在藏坐牀者﹔曰到蒙古住持者。在藏坐牀者又分兩支﹕宗喀巴第一弟子曰根惇珠巴﹐實第五十四輩之達賴喇嘛﹐是爲捨位出家之第一輩﹐遞傳至七輩噶爾藏加莫嗟。當準噶爾擾藏時﹐聖祖救其亂﹐噶爾藏加莫嗟避至靑海坐牀。聖祖送之﹐俾歸於藏﹐至今傳付不絕﹐皆以其呼必勒罕爲之。此一支也。第二弟子號爲班禪額爾徳尼﹐名曰刻珠尼曲結﹐若具云者刻珠尼馬曲結嘉勒布格爾也。至第四輩﹐名羅卜藏曲結嘉勒燦者﹐始與蒙古通。自蒙古至盛京﹐受我太宗皇帝冊封歸。死後﹐其瑚必勒罕遂有喀木之地﹐又九傳矣﹐此一支也。兩支外﹐又有兩小支。一曰紅帽噶瑪巴﹐一曰黑帽沙瑪納﹐皆稱呼圖克圖﹐避達賴﹑班禪位號。沙瑪納呼圖克圖之後日就衰滅。噶瑪巴之後﹐近世有林沁班珠爾者﹐稱沙布嚨於庫車淖爾﹐爲庫車淖爾察罕諾門之屬僧﹐則並不敢號呼圖克圖矣。其來蒙古住持者﹐又分三支。最先者曰帕克巴巴喇密特﹐是其道北行之始﹐凡六傳﹐至元順帝時﹐阿難達瑪第喇嘛與帝爭政事﹐怒而歸於唐古忒﹐中絕凡八九十年﹐而索諾木札木蘇重至﹐又十餘傳﹐至邁達哩止﹐爲一支。宗喀巴有第三傳嫡嗣﹐曰蘇爾第﹐其瑚畢勒罕托生喀爾喀地方﹐稱哲卜尊丹巴呼圖克圖﹐又兩傳﹐進丹舒克於世祖朝﹐至今凡十六次瑚必勒罕﹐號位亞於西藏之達賴﹐而幾與班禪埒﹐又一支也。康熙間﹐有喇嘛章佳胡圖克圖﹐自藏來朝﹐其人乃是第六輩達賴羅卜藏札木蘇之支嗣﹐聖祖優禮之﹐命其住持於多倫諾爾之匯宗寺﹔其第二次瑚必勒罕﹐世宗優禮之﹐命其住持多倫諾爾之善因寺﹔其第三次瑚必勒罕﹐賜封髙宗朝﹐大加獎異﹐命其來京﹐更定大藏經咒應眞名號﹐乃取自後漢至唐各譯主所譯﹐悉以今藏語更校成﹐又以其國《首楞嚴》已亡﹐借此土本四譯而歸﹔又佐莊親王辦理《同文韻統》﹐於四十一年﹐趺逝京師。今又再瑚必勒罕矣﹐是最盛而最後出﹐又一支也。五支之徒﹐其論輪回因果報應﹐與古徳《神不滅論》合﹔其論劫初形狀﹐天地眾生日月﹐種種成立﹐種種出生次序﹐與《樓炭經》合﹔其書與符印明合﹐其念咒與聲明合。自漢以來﹐譯經之例﹐例不翻咒﹐疏抄之例﹐亦不妄釋咒。咒是密語﹐咒是祕印。佛無祕密義﹐有祕密語﹐旣不譯不疏﹐徒恃音準﹔音若不準﹐妙陀羅尼𨿽誠求之﹐亦恐迂寫矣。今按自《修多羅》至《優波提捨》各有神咒﹐小者取用禁制神鬼﹐作諸幻術﹔大乘之咒﹐三世諸佛﹐由此出興﹐不可思議﹐具如《首楞嚴》說。且凡外道六師﹐亦能幻出宮殿﹑天龍﹑女樂﹑大火﹑大水﹐乃至幻一日演成極長﹐幻長日促成剎那境界﹐種種靈怪﹐咒聲靈故﹐符佛口故。又凡人世所求﹐年命五欲﹐誦咒皆得。咒聲靈故﹐符佛口故。以上之事﹐天竺神僧生於拉撒﹐視爲固然﹔卽蒙古道髙喇嘛﹐尙能近似。而此震旦耳根非劣﹐耳識非殊﹐𨿽有髙僧﹐不臻神悟﹐故撰《象教志》﹐專以推尊因明門中聲明一門﹐而非贊嘆夫食肉衣黃﹐墮邪師見也。

蒙古水地誌序河西來﹐受者三部﹕曰烏喇忒﹐曰鄂爾多斯﹐曰歸化城土默特﹔羣水南來﹐受者七部﹕曰喀喇沁﹐曰土默特﹐曰敖漢﹐曰柰曼﹐曰翁牛特﹐曰巴林﹐曰喀爾喀左翼﹔水東行﹐入黑龍江﹐未至﹐經大川四﹕曰潢河﹐曰大遼河﹐曰諾尼江﹐曰混同江﹔水北行﹐入色楞格河﹐未至﹐經大川三﹕曰愛畢哈河﹐曰土喇河﹐曰鄂爾渾河。黑龍江入東海﹐色楞格河徑俄羅斯入北海。東以黑龍江爲主﹐其目四﹐又其目曰受某部某某水。北以色楞格河爲主﹐其目三﹐又其目曰受某部某某水。具如志。以西塞小水﹐附黃河流入中國者﹐別爲捲。

蒙古臺卡志序惟皇地祗﹐爲主山川﹐不能自辧自位﹐是故古昔書有八索﹐以政其人民。周之諸侯史氏率不能讀﹐其名存者有戎索﹐有周索。以侯以公﹐以郡縣﹐以城郭﹐以行國﹐皆將於是乎東﹐於是乎西﹐於是乎南﹐於是乎北。我國家君蒙古五十一旗﹑喀爾喀四部地﹐且二百年﹐一吏不妄行﹐一馬不妄芻﹐一兔一鹿不妄躍走﹐是亦有政。撰《臺卡志》﹐志郵﹐志新郵﹐志喀爾喀自備郵﹐志鄂博﹐志察哈爾牧廠鄂博﹐志卡倫﹐志圍場卡倫﹐志柳子邊。郵﹕康熙三十一年﹐議自古北口至於烏朱穆秦置臺九﹔又自獨石口至於蒿齊忒置臺六﹔又自張家口至於四子部落置臺五﹔又自張家口至於歸化城置臺六﹔又自殺虎口至於吳喇忒置臺九﹔又自歸化城至於鄂爾多斯置臺八﹔又自喜峯口至於札賴特置臺十有六。新郵﹕乾隆三十四年﹐議喜峯口路﹐札賴特盡處起﹐置郵十有四﹔古北口路﹐烏朱穆秦盡處起﹐置臺六﹔殺虎口路﹐烏喇忒大路外﹐置臺七﹔張家口路﹐自四子部落盡處起﹐置臺十有六﹔穆哈哩喀遜爲起處﹐哈拉尼惇爲住處。喀爾喀自備郵﹕東路首站曰尼爾得尼拖羅海﹐曰他爾衮柴木達﹔後路首站曰肯特山﹔西路首站曰哈拉尼惇﹔三音諾顏首站曰博羅布爾哈蘇。凡冊汗﹑冊王﹑冊妃﹑冊格格﹑賜賻﹑賜祭天使至﹐皆設之﹐汗王貝勒公等自備夫馬﹐驚晨夜﹐伺畜牧﹐過則徹焉。鄂博﹕以山爲鄂博﹐以河爲鄂博﹐以壘爲鄂博﹐二十五部落如其境。察哈爾牧廠鄂博﹕以山爲鄂博﹐以河爲鄂博﹐以壘爲鄂博﹐八旗如其境。卡倫﹕以山爲卡倫﹐以河爲卡倫﹐以樓望爲卡倫﹐二十五部四喀爾喀如其境。圍場卡倫﹕規髙以爲之卡倫﹐於陊﹐於阪﹐於塗﹐於隙﹐山之隙﹐川之隙。東﹐柳於崖口。西﹐柳於濟爾哈朗圖。北﹐柳於塞堪達巴漢色欽﹐又柳於阿魯色呼﹐又柳於阿魯呼魯﹐又柳於英格﹐又柳於拜牲圖﹔乃西﹐柳於庫爾陀羅海﹐又柳於納喇蘇圖和碩﹐又柳於沙勒當﹐又柳於錫喇札巴色欽。南﹐柳於木壘喀喇沁﹐又柳於古都古爾﹐又柳於察罕札巴﹐又柳於汗特穆爾﹐又柳於納喇蘇圖﹔乃西﹐柳於噶海圖﹐又柳於卓索﹐又柳於什巴爾臺﹐又柳於麻巴圖﹐又柳於博多克遂。西﹐柳於珠爾噶岱﹐又柳於蘇克蘇爾臺﹐又柳於卜克﹐又柳於燕子窩﹐又柳於卓索溝。西﹐柳於察罕布爾臺﹐又柳於阿爾散朗﹐又柳於麻尼圖﹐又柳於齊呼拉臺﹐又柳於布哈渾爾﹔又南﹐柳於海拉蘇臺﹐又柳於姜家營﹐又柳於西燕子窩﹐又柳於郭拜﹐又柳於和羅博爾奇。東﹐柳於巴倫克得伊﹐又柳於烏喇臺﹐又柳於錫喇諾海﹐又柳於納林﹐又柳於格爾齊老。柳在外﹐卡倫在裏。故地﹕周阹之中﹐若爲翁牛特故地﹐若爲喀喇沁故地﹐敖漢故地﹐柰曼故地﹐土默特故地﹐巴林故地﹐喀爾喀左翼故地。玆事嚴武﹐旣麗旣博﹐號令散見﹐未有總述。於古之世﹐帝朔未或訖也﹐王教未或經也。由今之年﹐文符武節﹐所以旌也﹐舜迹禹踵﹐所以步見﹐按籍受成﹐裏史之書歟﹖

蒙古聲類表序自國語以至額訥特珂克﹑土伯特﹐以至天山北路準部﹑南路回部﹐皆有方語﹐則皆有字頭呼韻之學﹐而五十一旗部屬及喀爾喀四大部反無之。今蒙古語言文字具在﹐沿流以溯原﹐因子而識母﹐因其自然﹐而不惟師心之尙﹐能之乎﹖曰﹕不能則無爲貴聰矣。但其義例觸手鉤棘﹐道出於天﹐籟無不同﹐法成乎人﹐例實不一。自國書十二篇外﹐經典白氎毛﹐同爲世尊之所宣說﹐同是阿難之所結集。譯祖東遊﹐震旦筆受﹐一經之文﹐先後數譯﹐尙爾乖迕。若夫神珙所制﹐司馬光所圖﹐與徳幹必特雅星哈所受﹐通密傘布喇所傳﹐乾隆初﹐仰承睿指﹐或煩定正﹐而後臚列整齊﹐源流明備﹐各還其一家之言﹐重以準部有托忒體﹐回部有彈舌聲﹔下士譾愚﹐冥搜博采﹐求其貫通﹐不亦勞矣﹗今先舉諸家各不同處﹐然後準的可得而采﹐義例可得而擇也。諸家不同﹐約有七事。按僧伽婆羅譯《師利問經》﹐舉五十字﹔不空譯《文殊問經》﹐舉五十字﹔竺曇摩羅察譯《光贊般若經》﹐舉四十一字﹔無羅義譯《放光般若經》﹐舉四十二字﹔鳩摩羅什譯《摩訶般若經》﹐舉四十二字﹔元奘譯《大般若經》四十三字﹔佛馱跋陀羅譯《華嚴》﹐四十二字﹔實義難陀譯《華嚴》四十二字。地婆訶羅譯《華嚴》四十二字﹔三藏般若譯《華嚴》四十二字﹔不空譯《華嚴》四十二字﹔《金剛頂經》五十字﹔曇無讖譯《大般涅槃經如來性品六十二唱》﹐實舉五十字﹔凡十三種﹐皆一母一聲﹐欽定天竺五十母﹐西番三十母﹐回部二十九母皆同。惟聖朝國書之母﹐則以阿﹑額﹑衣﹑鄂﹑烏﹑諤六字爲第一類﹐余至十二字不等﹝如八﹑撥﹑逼以下乃十二字﹞﹔準部十五母﹐則亦以阿至互七字爲第一類﹐余亦七字成類﹐而非以額﹑依等字爲所生之聲。此例之異者一也。天竺母所生。可舉者一千二百一十二字。西番舊六字﹝紗﹑靸﹑婀﹑妻鴉合﹑齊雅合﹑褵雅合﹐凡六﹞﹐所生才二十四字﹐合新舊三十字所生﹐可舉者共四百三十四字。回部所生字﹐單字一百七十四字﹐連字則以一字領二十八字﹐輪流統領﹐又兼本字自領﹐本字如阿阿﹑衣衣﹑烏烏之屬﹐計八百四十一字﹐共計一千零十五字。國語則除第一烏珠爲十一部之綱﹐其第二部起﹐自阿衣﹑額衣﹑阿拉﹑額拉以下﹐共生一千二百四十字。而準部十五母﹐尙無推衍成圖之作者﹝準部若以國書比較﹐只抵有國書之第一圖耳﹞。中華見﹑溪﹑羣﹑疑三十六字﹐舊法有演出十二攝各四聲者。又藏經十三種﹐惟《華嚴》實義難陀本﹐每捲畢唱演三節﹐每節十字起﹐至十四五字不等﹐而仍收聲於第一字﹐是亦譜生聲之例﹔而彼十二家無聞。此例之異者二也。同爲母生子﹐而所以能生﹐又分兩種。國書彷照天竺之例﹐定有主輔二類﹐其字之收聲於阿者﹐定納阿至蠙阿二十四字爲輔字也﹐阿至鄂六字﹐主字也﹝第一部之納奴窩起﹐皆收聲於阿﹐皆輔阿而行﹞。天竺自阿至阿斯十六字﹐主字也﹐自嘎至嘎剎三十四字﹐輔字也。《涅槃》凡六十二唱﹐而佛言十四音﹐亦具主輔之理。餘如西番之三十母﹐卽不能分主輔矣﹐而餘十二經準之托忒皆不能分矣。且西番舊六字無所配合而生聲﹐實義難陀本無所配合而生聲﹐卽回部加記號之百七十四單字﹐不能不以爲子﹐而以爲二十九頭之輔也。蓋單字從字母生﹐連字又從單字生﹐比各家又中隔一重﹐如算法家之有祖孫位﹐是其特異﹔然亦無所配合而生聲。司馬氏以十二攝演神珙近之矣。但上爲雙聲﹐下爲疊韻﹐一言了然﹐不必謂之配合而生聲。此例之異者三也。南北等韻各家﹐或用喉舌唇齒分配陰陽﹐而難有定論。惟元人周氏作《中原音韻》﹐不用分配﹐而陰陽乃確乎不易﹝人之喉舌唇齒﹐皆各兼陰陽﹐豈必分配乎﹖周但以字區之﹞﹐南北人皆同之。此例之異者四也。恭稟睿指﹐國書以阿字爲元聲﹐實抉古來聖神未發之祕﹐胎八極於一喉﹐自然之符也。《大藏》十二種皆同﹐天竺同﹐準部同﹐而間有小異者﹐西番之不於發聲也﹐回部之不於字頭而於化單字也。《涅槃》之不於第一﹐而於第四﹑五﹑六﹑七也﹝又復見第二十三字﹞推本以譚﹐西番自阿努之子通密傘布喇﹐至天竺取三十四字歸﹐刪其十一﹐加舊傳紗等六字﹐又加兩國同舊有之阿字﹐爲三十字﹐見《徹辰薩囊書》﹐則原非以爲殿後字﹐而章佳國師序次之小倒也。回部之單字﹐一轉移而卽成愛裏普﹐固卽阿也﹐《涅槃》之首三惡﹐以義從﹐非必以聲從也。皆不出大聖人指授之範圍矣。𨿽小異不閡大同﹐惟大同可臚小異。此例之異者五也。中國等韻﹐諸家舊法無文﹐空圈記聲﹔其二合之字﹐獨見佛經《瑜伽師地論》中﹐﹤裏也﹥字是也﹔實義難陀於所生字﹐每用圈﹐於母字則始用二合﹐室左是也﹐三合者僅一見﹐曷攞多是也。梁時僧佑作《梵漢譯經同異記》﹐辧之博而見之早矣。今準部亦只二合無三合﹐欽定天竺西番皆至三合﹝謂所生字﹐字母則以二合而止﹞﹐無四合﹐國書﹑回部書﹐乃有四合﹐回部竟至五合﹐舌愈捷而法愈邃矣。此例之異者六也。天竺西番有紗補住﹑吉固徵卜﹑納囉雙納﹑褵哈蘭答﹑雅答克﹑巴魯達札﹑麻嚕烏巴達麻諸記號﹐回部則有則爾﹑則白爾﹑帕尺﹑都則爾﹑都則白爾﹑都帕尺諸記號。因思大海﹑烏巴什等之因蒙古書加圈點爲國書﹐亦卽此例。蓋以形命聲﹐而不必本有其聲﹐並不必別創其形﹐至敏捷也﹐余家無之。此例之異者七也。今欲推見蒙古字母﹐則諸家之法具在。其若之何而用所當用﹐棄所當棄﹐立於不可易之地哉﹖按明初陶氏曰「元國字以可侯爲母。」此言巨繆者也。則恭援小兒初生之聖訓以斥之。至其都數﹐則定以十部﹐每部之數﹐則以三爲例﹐凡三十聲爲第一總圖﹐兼用百五音隸十五類之例。天山北路與喀爾喀接壤﹐同祖故也。不以第一頭爲九頭之綱﹐不必於巴﹑博﹑卜下收聲﹐於阿不必配有主輔而生聲﹐此則不泥於例也。三十字中﹐有兩字書成一﹐作一聲讀者﹐凡五﹔其二十五﹐皆單聲也﹐所生之圖﹐首分陰陽兩大支﹐爲兩圖。何爲陽﹖以中國有平聲無上聲之字爲陽﹔何謂陰﹖以中國四聲具足之字爲陰﹐此元人周徳淸例也。陽凡十七母﹐陰凡十三母也﹐陰陽各舉字﹐七倍於母﹐余可以推也。又使三十頭以一領二十九﹐互相領而疊書之﹐上書大﹐下書小﹐成一圖﹐得九百聲﹐回部連字例也。又於三十頭之下﹐各加一賓都記號﹐各成一聲﹔又於三十頭之下﹐各加一天竺雅答克記號﹐攺成一聲﹔又於三十頭之下﹐各加一吉固記號﹐攺成一聲﹔共又得九十聲。回部單字例也。第五﹑第六﹑第七圖﹐猶國書總圖外之十一圖也﹐其書連字樣﹐則亦國語及天竺例也。有二合﹑三合﹑四合﹐無五合﹐參用國語﹑天竺﹑西番例﹐而不用回部例也。每頭之下﹐必注明今蒙古語之某句某字﹐以見圖爲蒙古作也。蓋爲圖凡七﹐爲聲凡一千四百有十﹐第一母阿字﹝阿實達之阿﹞﹐第二和字﹝和拉哈喇之和﹞﹐第三伊字﹝伊蘇之伊﹞爲一類﹔第四母巴字﹝巴拜岱之巴﹞﹐第五母博字﹝卓齊博哈之博﹞﹐第六卜字﹝實喇卜之卜﹞爲一類﹔第七母圖字﹝約蘇圖之圖﹞﹐第八騰字﹝騰吉思之騰﹞﹐第九坦字﹝哈坦之坦﹞爲一類﹔第十哲字﹝哲卜尊之哲﹞﹐第十一札字﹝札木楚之札﹞﹐第十二春字﹝庫春之春﹞爲一類﹔第十三蘇字﹝舒蘇之蘇﹞﹐第十四蘇圖﹐第十五索圖﹝和卽阿之轉﹐索圖卽蘇圖之轉﹐如笛家之有鬲指聲﹞爲一類﹔第十六喇字﹝喇呼濟之喇﹞﹐第十七拉厄字﹝卽喇轉﹞﹐第十八朗字﹝達朗達賫之朗﹞爲一類﹔第十九穆字﹝圖薩特穆之穆﹞﹐第二十曼字﹝曼濟鼐之曼﹞﹐第二十一穆爾字﹝穆之爲穆爾﹐猶蘇索之加圖﹐此如琴家之有汎聲﹞爲一類﹔第二十二母諾爾字﹝諾穆親之諾﹞﹐第二十三囊字﹝他布囊之囊﹞﹐第二十四鼐字﹝鼐曼之鼐﹞爲一類﹔第二十五丹字﹝羅丹之丹﹞﹐第二十六等字﹝鄂等答之等﹞﹐第二十七特字﹝土默特之特﹞爲一類﹔第二十八棍字﹝棍楚克之棍﹞﹐第二十九肯字﹝色徹肯之肯﹞﹐第三十克字﹝克捋之克﹞爲一類。

蒙古寄爵表序賽音部之有兩厄魯特﹐猶靑海部之有賀蘭山厄魯特與額濟納土爾扈特也﹐皆各有爵﹐疆域則統之﹐如古附庸國。賽音西壤﹐茂有水艸﹐其始也﹐皆居推河矣。其繼也﹐皆居烏蘭烏蘇矣。今阿剌布坦裔﹐見旗一爵一﹔丹濟蘭裔﹐見爵一旗一。爵皆貝子﹐地皆削推河之稱﹔官書紀載﹐或贅或歧﹐故考檔宜愼也。

蒙古字類表序蒙古文字爲國書之祖。大海烏巴什未奉詔時﹐國初所用﹐所謂無圈點檔案者也。又爲準部托忒之祖﹐托忒十五頭﹐皆略仿蒙古無圈點﹐而末筆直下﹐波磔方闊者也。國書有聯字一體﹐佛典謂之滿字﹐蒙古無之﹐乃皆單行﹐佛家謂之半字﹐準部亦無之也。然則蒙古之字曷可不勒成一書以備外史﹖今以波磔多寡爲次序﹐不以天地人物爲類﹐欽定三合音《淸文鑑》之載蒙古字﹐以明聲也。《西域同文志》之附載蒙古書﹐撮舉天地人物相比﹐乃借蒙古字形以明西字形也。是表之作﹐乃明以專形也。若夫蒙古喇嘛所諷唐古忒諸經﹐有見於今中國《大藏》本者﹐如《大涅槃》之字﹐又字﹐又《華嚴經》實義難陀本有四畫相﹐如髻形﹑杵形﹑華形等﹐又各經皆有褷字﹑卍字等﹐居然符合。今故標撮一二﹐聊資考證。此方僧言﹐聲在空中﹐是無常法﹐未久則變﹔形在實處﹐其變尙遲。又言有有聲而無形者﹐此土空圈記是也﹔有有形而無聲者﹐室利未差相之屬是也。洵智者之論矣。

蒙古氏族表及在京氏族表總序浩繁乎欽吉思汗之子孫﹗恭讀髙宗皇帝上諭有之曰「三代而降﹐惟元系至今未絕。」禦制文辧史家稱奇渥溫氏誤也。驗以蒙古語﹐定帝姓爲博爾吉吉特氏。《元史》各姓氏皆驗以今蒙古語﹐定爲瓜爾佳﹑赫捨哩﹑鄂通等如幹氏。古今聲轉﹐實則一也。其未見《元史》者﹐在蒙古最顯著﹐則有喀喇沁﹑土默特之爲烏梁海氏﹔在厄魯特最顯著﹐則有杜爾伯特﹑準噶爾之爲綽羅斯氏﹔餘如部氏﹐其四衛拉特三有氏﹐惟土爾扈特無有。蓋三姓之先﹐皆以地爲氏﹐今鉤索羣書﹐定爲恭博必塔氏﹐外至額濟內河土爾扈特亦同氏。洪惟太祖﹑太宗統有諸部﹐大小君長﹐先後絡附。天聰九年﹐始議定設蒙古固山額眞八員﹐如滿洲都統﹔蒙古梅勒章京八員﹐如滿州副都統。順治元年﹐諸部扈駕入關﹐百七十年來﹐按旗界處﹐郁爲功宗﹐其官至一品爵至民公者﹐登進士科者﹐列於表﹐而以某氏原出某部﹐分疏其下﹐八旗各一表。

蒙古冊降表序康熙二年﹐始詔禮官查國朝公主之下嫁外藩者﹐給予謚號。於是追謚太宗文皇帝朝噶爾思所尙主曰端獻長公主。追謚世祖章皇帝朝噶爾瑪索諾所尙主曰端順長公主。禮臣定例﹐閱十二年﹐凡外藩王妃郡主未冊封者﹐理藩院會禮部具題﹐遣使冊封﹐皆以三四五品滿員往。夷考前史﹐漢﹑唐有國之年﹐降主遠嫁﹐謂之和婚﹔其外藩遣子入侍﹐則曰盛事。此皆孱弱﹐不洽於遠。我聖朝以中外爲一家﹐四十九旗中﹐匪但開國佐命之勛﹐媲於內臣﹐亦且世世有甥舅之戚﹐宿衛內庭﹐宴賫如諸王。其額駙專爵﹐班次在民公下﹐侯伯上。而京師府第﹐城中相望﹐或別賜海澱宅。內務府掌湯沐﹐禮官考儀品﹐工部司制造﹐出則奉暖轎朱輪車﹐皆金黃雲綺之蓋﹐紅雲綺之幃﹐垂金黃雲綺之幨﹐引之以絳繡曲柄之蓋﹐寶相華之傘﹐黑雲綺角之纛﹐孔雀之扇﹐行朱髦七尺香艸之仗﹐綴珠龍首之立爪。《易》稱帝妹﹐《詩》美王姬﹐綦威嚴矣。今以國朝公主之適外藩者﹐謹依玉牒詮次其謚號﹐而以外藩福晉郡主之荷冊封者﹐貂冠毳襪之倫﹐綴於後爲一表﹐曰哈屯者視福晉﹔曰格格者視郡主也。

靑海志序靑海在甘肅西寧府邊外﹐唐吐谷渾之分也。三十九族﹐奉佛而好兵﹐會盟之事弗與﹐故文移甚少。其地﹐始盡番子有也﹐三十九族之人﹐盡後徙也。瓦刺與蒙古實一而二﹐始元﹑明間﹐爲蒙古屬國。視蒙古微賤﹐和碩特之得姓博爾吉吉特氏﹐當是冒貴種﹐未必本姓﹐然弗可考也。今依欽定世系表﹐以和碩特之顧寔汗爲首﹐巨細之故﹐咸詮次於下。雍正後﹐顧寔裔亡﹐而和碩特不盡亡﹐存者如幹族﹐其事次焉﹔其徙往以實地者﹐有喀爾喀﹑輝特﹑土爾扈特各部﹐其事又次焉。其關界以鎭海堡爲首﹐其地形以河爲領﹐具如志。

烏梁海表序皇輿極北境也﹐其人與明阿特同祖﹐喀爾喀四部輕之﹐蓋微種也。頗役附北厄魯特﹑噶爾丹﹐不能自通。康熙三十六年﹐漠北平﹔五十四年﹐烏梁海來貢貂﹐有詔隸札薩克圖汗部。乾隆三十九年﹐始與木蘭之圍﹐命與烏蘭烏蘇厄魯特﹑杜爾伯特﹑靑海爲一隊﹐謂之四別隊。嗣是進年班矣。其部落以在唐努山者爲大支﹔以牧阿勒坦山﹑牧阿勒坦淖爾者爲屬國﹐實一種而三國。有總管大頭目一員。今鉤考唐努山世系﹐自和羅爾邁以下﹐列於表。

最錄平定羅剎方略錢吏部枚卒且八年﹐遺詩始寫定﹐是爲辛未歲。越丁丑﹐錢廷烺走訪龔自珍海上﹐屬之曰﹕先人詩出又七年﹐未有最錄之言﹐將惟天下善言文章之情者是屬。自珍悄然不能辭﹐乃滌筆而稱曰﹕今天子始親政之歲﹐舉己未科會試﹐主者大興朱文正公﹔榜出﹐省貢士之邃於經﹑雄於辭者﹐雅治一藝者畢在﹐可八九十人﹐而吾浙二十一人。其以文采妙當世者﹐嘩嘩以十數﹐嫭矣哉﹗先若後未之聞也﹗君實以是科成進士﹐气文而身頎﹐黝然黑﹐謖然淸﹐仿佛如有思。諸君先後躋九萬里之上﹐君意善感慨﹐又淸貧甚﹐浮湛卒。文正惋嘆﹐杭州以爲失方聞士。詩十卷﹐無囂濁俚窳俶詭之言﹐如坐杭州山水間﹐重山二湖﹐孔翠鸞之屬﹐往來鳴嘆﹐天淸日沈﹐風起卉木﹐泠泠乎琴築語而竽笙鳴﹐是其可狀者也。小樂府一卷﹐幽窅而情深﹐言古今所難言﹐疑澀於口而聲音益飛﹐殆不可狀。前哲有言﹐古今情之至者﹐樂器不能傳﹐文士不能狀﹐意者然乎﹖嗟嗟﹗感前修之易淪﹐眷華士而踵起﹐名滿天下﹐才嗇於命﹐情又嗇於才。是集也﹐宜吾微吟焉﹐寂聽焉﹐低徊獨抱焉﹐弗可已矣﹗

最錄邦畿水利圖說一﹑運河。子牙河。滹沱河。滏陽河。南北二泊。

二﹑東西兩澱。

三﹑永定河。唐河。漳河。衛河。以上皆京師西南之水。

四﹑京東諸水急工緩工。五﹑《九十九澱考》。仁和後學龔自珍敬讀數過﹐時道光壬午閏三月。

最錄西藏志道光壬午春日﹐從春廬先生廷尉家借錄一通﹐取布顏罕﹑庫庠木罕﹑葉倫罕三奏與彥諾林親﹑噶奏兩奏﹐選入續文斷中﹐以備盟府副藏。此書無作者名氏﹐取和泰庵﹑松湘浦兩尙書之書觀之﹐百餘年來﹐西事備矣。

上海張靑雕文集序嘉慶二十一年﹐治河方略館移內閣﹐借順治朝及康熙初紅本備考核﹐館不戒於火﹐紅本尾﹐嗣是內閣求順治典故難。二十五年﹐龔自珍筮仕﹐得內閣中書﹐求順治前輩文章於江南上海縣李家﹐得張宸所爲文集三十卷﹐《中書述》一篇﹐其所述與今大異﹐其髙論今日益難施行。內閣應官文章三十餘篇﹐其哀冊文一類﹐甚哀異。雜事記五篇﹐述所見當日儀官未定之事﹐可以廣異聞。其他文章﹐出於陳子龍﹑吳偉業之間。同時三吳以東﹐跨婁越泖﹐至海濱而止﹐甚多文士。君之爲未大異乎諸君之爲之也。自珍喜而寫其副﹐以如京師。《職方述》一篇﹐代大臣馬思哈。《北徵日記》一篇﹐則兵部郎中程同文就自珍捨寫副以歸﹐京師遂有兩本。道光壬午正月﹐內閣後進仁和龔自珍序於城南圓通觀。

劉禮部庚辰大禮記注長編序庚辰秋七月﹐仁宗睿皇帝木蘭熱河大行﹐問至京師﹐禮部堂官奔赴熱河者二人﹐司員奔赴者滿二人﹐漢一人﹐畱署職大喪檔案者漢一人﹐則禮部主事武進劉君逢祿實任之。起嘉慶二十五年七月二十七日﹐軍機大臣﹑受顧命大臣﹐飛寄畱京辦事王大臣信﹐畱京王大臣傳知百官成服﹐汔道光元年三月二十六日奉安昌陵﹐禮成。又恭載四月初六日常雩圜邱升配事﹐而全檔子告成﹐所徵者凡十類﹕一上諭﹐二隨旨﹐三題奏本折﹐四禮部咨各衙門文移﹐五各衙門咨禮部文移﹐六禮部頒各直省及五十一旗蒙古﹑八十七旗喀爾喀文移﹐七朝鮮國王咨禮部文移﹐八禮部存記淸﹑漢字檔子﹐九內閣恭擬祭文﹐十翰林院恭擬祭文﹐而朝鮮國王祭文附焉﹐敬手勒成六卷。喪紀爲禮之極﹐大喪爲國家萬事之根本﹐恭讀遺詔有之曰﹕書有陟方之文。古帝王崩於巡狩﹐蓋有之矣﹐則是不得以爲變禮。今所記注﹐皆經常也﹐敬以告儒臣之纂官書及後世考禮儀者。嗚呼﹗我朝列祖列宗大慈﹑大孝﹑大法﹑大守之原﹐至尊至重﹐禮官不能詳也﹐禮官所能記載﹐迹焉而已。道光二年秋﹐內閣中書仁和龔自珍序。

阮尙書年譜第一序今皇帝禦極之三年﹐天晴地爽﹐日穆月耀﹐美陽之气﹐譣於耆臣。是歲﹐太子少保﹑兵部尙書﹑都察院右都禦史﹑兩廣總督儀徵阮公年六十矣。海內之士﹐懷觚握槧之倫﹐介景者鏘羊﹐祝延者漎萃。其門下士大理少卿程同文等﹐就內閣中書龔自珍而謀曰﹕自古重熙累洽之朝﹐則有康疆竺鞏之佐﹐贊醲迪薰﹐黼蔀黻紀﹐相一人而壽世﹐爲百族之福宗。蓋殊尢絕迹。有震於金石炳若神人者﹐今吾座主阮公亦其人也。汴宋而降﹐多祝史之壽言﹔晚唐子弟﹐訂父兄之年譜。二者孰華孰質﹖孰古孰今﹖孰可傳信﹖龔自珍曰﹕年譜哉。大理因探懷袖﹐出書二十四卷﹐請曰﹕是公子長生之所爲也﹐子其序之。

自珍旣卒業﹐乃撮其括要而言曰﹕聞之﹕道隘者所任少﹐名﹖﹖者所成寡﹐徳褊者所積薄﹐位庳者所覆狹。史冊之事﹐一優一絀﹐將相之美﹐或初或終。今阮公任道多﹐積徳厚﹐履位髙﹐成名眾﹐如大理言﹐如大理言。公毓性儒風﹐勵精朴學﹐兼萬人之姿﹐宣六藝之奧。嘗謂黃帝名物﹐宣尼正名﹐篇者句所造﹐句者字所積﹐古者有聲音而有語言﹐有語言而有文字﹐自分隸之疊變﹐而本形晦矣﹐自通假之法繁﹐而本義晦矣。公識字之法﹐以經爲譣﹐解經之法﹐以字爲程。是公訓故之學。中壘而降﹐校仇事興﹐元朗釋文﹐喜臚同異﹐孟蜀棗本﹐始省寫官。公遠識駕乎隋﹑唐﹐雜技通乎任﹑尹。一形一聲﹐歷參伍而始定﹐舊抄舊槧﹐斯崖略之必存。是公校勘之學。國朝四庫之纂﹐百代所系﹐七閣之藏﹐九流斯萃。公名山剔寶﹐番舶求奇﹐馳副墨乎京師﹐錫佳名以宛委。蓋自子政而下﹐鄱陽以前﹐公武《郡齋》之志﹐振孫《解題》之作﹐莫不討其存佚之年﹐采其完缺之數。焦書楊目﹐斯瑣瑣焉。是公目錄之學。公精研七經﹐覃思五禮﹐以爲道載乎器﹐禮徵乎數。今尺古尺﹐求累黍而易誣﹐大車小車﹐程考工而易舛。故大而冢土明堂﹐辧禮之行於某地﹐小而衣冠鼎俎﹐知禮之系乎某物。莫遁空虛﹐咸就繩墨﹐實事求是﹐天下宗之。是公典章制度之學。公又謂讀史之要﹐水地實難﹐宦轍所過﹐圖經在手。以地勢遷者﹐班志﹑李圖不相襲﹐以目驗獲者﹐桑經﹑酈注不盡從。是以咽喉控制﹐閉門可以談兵﹐脈絡毗聯﹐陸地可使則壤﹐坐見千里﹐衽接遠古﹐是公之史學。在昔叔重董文﹐識郡國之彜鼎﹐道元作注﹐紀川原之碑碣。金石明白﹐其學古矣。歐﹑趙而降﹐特爲緒餘﹐洪﹑陳以還﹐閒多好事。公謂吉金可以證經﹐樂石可以劻史﹐玩好之侈﹐臨摹之工﹐有不預焉。是以儲彜器至百種﹐蓄墨本至萬種﹐椎拓徧山川﹐紙墨照眉髮﹐孤本必重鉤﹐偉論在著錄。十事彪炳﹐冠在當時。是公金石之學。公又謂六書九數﹐先王並重﹐旁差互乘﹐商髙所傳。自儒生薄夫藝事﹐泰西之客搗其虛﹐古籍霾於中祕﹐智計之士屏弗見。於是測步之器﹐中西同實而異名﹐巧捷之用﹐西人攘中以成法。公仰能窺天步﹐俯能測海鏡﹐藝能善輥彈﹐聰能審律呂﹐爲劉﹑秦之嫡髓﹐非薩﹑利之別傳﹐是公九數之學。文章之別﹐論者夥矣﹐公獨謂一經一緯﹐交錯而成者﹐綺組之飾也。大宮小商﹐相得而諧者﹐韶之韻也。散行單詞﹐中唐變古﹐六詩三筆﹐見南士之論文﹐杜詩韓筆﹐亦唐人之標目。上紀範史﹐箋記奏議不入集﹐聿考班書﹐賦頌箴誄乃稱文。公日奏萬言﹐自裒四集﹐以沈思翰藻爲本事﹐別說經作史爲殊科。是公文章之學。聖源旣遠﹐宗緒益分﹐公在史館﹐條其派別﹐謂師儒分系﹐肇自《周禮》﹐儒林一傳﹐公所手創。談性命者疏也﹐恃記聞者陋也﹐道之本末﹐畢賅乎經籍﹐言之然否﹐但視其躬行﹐言經學而理學可包矣﹐覘躬行而喙爭可息矣。且夫不道問學﹐焉知徳性﹖劉子以威儀定命﹐康成以人偶爲仁﹐門戶之見﹐一以貫之。是公性道之學。公揚歷淸華﹐洊升卿士﹐熟於載筆之禮法﹐嫻於內廷之故實﹐三朝文物﹐觸之則緒若懸河﹐九卿行列﹐咨之則動中律令。是公掌故之學。凡若此者﹐固已匯漢﹑宋之全﹐拓天人之韜﹐泯華實之辧﹐總才學之歸。彼區區文儒之異傳﹐齗齗經人之異師﹐皆所謂得支亡幹﹐守隅昧方。偉哉絕業﹐莫之與京已。

嘗觀道之丰也﹐命必嗇之﹔徳之亨也﹐遇必窒之。兩漢以降﹐爲世儒宗者﹐伏生沈淪﹐賈生放黜﹐子政子云﹐所遭良阸﹐康成﹑邵公﹐皆在黨錮﹐叔重終於庳官﹐仲翔羈於遠土﹔或藉階經術﹐致身卿相﹐非其名徳之無偶﹐則必世主之非聖。唐﹑宋之世﹐韓﹑蘇之倫﹐衡厥所遭﹐十九同慨﹐求其出秉斧鉞﹐入總圖師﹐朝寧倚焉﹐師儒宗焉﹐豈可遘歟﹖公宦轍半天下﹐門生見四世﹔七科之後輩﹐尙長齒髮﹐三朝之巨政﹐半在文翰﹔幽潛之下士﹐拂拭而照九衢﹐蓬蓽之遺編﹐揚扢而登國史﹔斗南人望﹐一而無兩﹐殿中天語﹐字而不名。吁﹗富貴不足爲公榮﹐名譽不足爲公顯。九川行地﹐溯學海而波澄﹔三臺燭天﹐指文星而度正。其在漢也﹐譬以伏﹑孔居邴﹑魏﹔其在唐也﹐譬以韓﹑李兼房﹑杜。然而矜遭際之隆﹐不如稽勛閥之舊也﹐多福徳之符﹐不如陳黎民之感也。睿廟親政﹐公受殊知﹐謂先皇將任汝樞臣﹐今汝其作朕疆吏。公辭不獲﹐爰始受命﹐亦越於今﹐先後廿年﹐撫浙撫豫者皆再﹐撫閩撫江右各一﹔先督全漕﹐繼督兩湖﹐繼而督兩廣﹐復六年於玆矣。公知人若水鏡﹐受善若鍼芥。爨材牛鐸﹐入聰耳而咸調﹐文梓朽木﹐經大匠而無棄。器萃眾有﹐功收羣策。公文武兼資﹐聰明異稟﹐胸中四庫﹐妙運用於無形﹐目下十行﹐識姓名於一過。凡在僚友﹐畏其敏﹐服其大﹐此公之功在察吏者也。仁心爲質﹐施於有政﹐每問風俗﹐先及桑麻。昔餫浙人之饉﹐遠泛舟於蜀江﹔今徠番舶之粟﹐平居賈於粵市。其通有無也﹐兼惠商民﹐其化疆界也﹐並泯中外﹐此公之功在撫字者也。文翁治郡﹐禮容蔚於石室﹔樂浪著縣﹐契令代夫寫官。公先視浙學﹐成《經籍纂詁》二百六卷﹐及乎持節﹐乃設精舍﹐顏曰詁經﹔背山面湖﹐左圖右史﹐於政余親課之。及蒞江右﹐刊宋本《十三經》若干捲。今玆來粵﹐暇日無多﹐又復搜其文獻﹐勒成巨編﹐刊《廣東通誌》若干捲。斠士之堂﹐榜曰學海﹐想見俊髦之翕集﹐與其波瀾之壯闊焉﹐此公之功在訓迪者也。嘉慶之初。海氛方熾﹐大爲逋逃之淵藪﹐實恃糧兵之藉賫﹐公以淸野之法﹐爲出海之禁﹐推轂武臣﹐訓練舟旅。時則安南僞帥﹐潛結內盜﹐倚剽掠以贍孱邦﹐傾醜類以弄巨艇﹐義肆寇攘﹐漸圖窺伺。公傳檄諸鎭﹐勒兵松門﹐指揮方定﹐颶風大作﹐海若效靈﹐順逆異勢。是役也﹐獲其王印及銅炮重二千斤者甚夥﹐海寇殲焉。厥後蔡牽往來閩浙﹐公首薦壯烈伯李公俾爲統帥﹐壯烈成名﹐牽亦尋滅﹐鯨浪遂息﹐鼉更不驚。余幹姦民﹐蠢焉煽亂﹐勾結黨徒﹐簿造名號﹐妖鳥已翼而未飛﹐長蛇流沫而思噬。公則斬彭蠡之菇蘆﹐禱匡廬之煙雨﹐發之也不旬日﹐破之也不崇朝﹐是曲突徙薪之善謀﹐有勁弩激箭之捷手﹐夷大難如一反掌。其於閩也﹐特於海渚﹐大築炮臺﹐時出新意﹐水法陸法之圖﹐天雷地雷之譜﹐厥後各吏﹐則而彷之。粵東互市﹐有大西洋﹐近惟英夷﹐實乃巨詐﹐拒之則扣關﹐狎之則蠹國﹔備戒不虞﹐綢繆未雨﹐深憂祕計﹐世不盡聞。蓋公身本將門﹐夙嫻韜祕﹐謝公雅量﹐艸木識其威名﹐叔子髙懷﹐裘帶寓其將略﹐此公之功在武事者也。承平日久﹐海宇蕃庶﹐物盈而枵﹐吏猾而蠹﹐是以彌補之詔﹐三十年於玆矣。金粟之藏按簿則有其名﹐關市之榷﹐摭實盡無其物。公在浙之日﹐議謂其事當信而勿欺﹐其期宜緩而勿迫。久之竟獲全效﹐卒如初議﹐他行省勿及也。此公之功在治賦。京師轉漕東南﹐歲七百萬﹐積以升斗﹐極於京垓﹐盤倉古法﹐今也失傳﹐其數至賾而不可稽﹐其欺至隱而不可詰﹐公準之斛法﹐定爲尺長﹐布算則有目皆知﹐執度則布指成寸﹐旣有定式﹐遂爲捷法。又以比歲淮弱黃彊﹐重遲空晚﹐發議盈廷﹐圖攺運道﹐公乃考有元之成規﹐得海運之故道﹐計舟檣丰儉之用﹐較時日往返之程﹐度其險夷﹐權其常變﹐中流一壺﹐成書具在。此公之功在治漕。凡此者﹐中盤𨿽麗﹐難鐫彤矢之勛﹔鼎良珍﹐莫罄赤環之績。

自非張華腹中﹐千門萬戶﹐孫武囊底﹐八地九天﹐而枚舉焉﹐泛測焉﹐竊以爲輕塵難語於嵩嶽之髙﹐爝火奚裨於陽鳥之照者也。右廿四卷﹐宜置冊府﹐宜藏京師﹐宜付寫官﹐宜詔僚友。古之不朽有三﹐而公實兼之。古之上壽百有二十﹐而公甫半之。古說經之辭﹕君主日﹐臣主月。《詩》曰「如月之恆。」言初弦也﹔五嶽視三公﹐《詩》曰「嵩髙維嶽。」言大而髙也。由斯以譚﹐其諸光明之日進﹐生物之方無窮也乎﹖敬語程公﹐爲我報公子﹐俟公七秩之年﹐更增十卷之書﹐當更序之﹐此其第一序云爾。癸未正月。

懷寧王氏族譜序民之生﹐盡黃帝﹑炎帝之後也﹐盡聖者之後也。蔀而有國﹐淆而有家﹐各私其子孫。夫使私其子孫﹐乃各欲其子若孫之賢也﹐起中古家天下之聖人而問之﹐不易此心矣﹔又使天下有子孫者﹐皆如此心﹐天下後世﹐庶幾少不肖之人矣乎﹗起黃帝﹑炎帝而問之﹐不易此心矣。欲子孫之必賢﹐有道乎﹖曰﹕聖者弗能。無已﹐姑稱祖父之心﹐而明惠之以言﹐則有二術焉。曰家法﹐曰家訓。家法﹐有形者也﹔家訓﹐無形者也。家法﹐如王者之有條教號令﹔家訓﹐如王者之有條教號令之意。家訓﹐以訓子孫之賢而智者﹔家法﹐以齊子孫之愚不肖者。由是臚而爲家譜﹐則史表之遺也﹔廣而爲家乘﹐則史傳之遺也。二術立﹐譜乘舉矣。譜何起﹖起江左﹐濫於唐﹐誕於明。賢矣﹐有祿於朝﹐則引史書貴官聞人以爲祖。江左諸帝倡之﹐又品差之。明之文士述家譜﹐誕者至八十世婚姻﹐必書漢郡﹐李必隴西﹑陳必潁川﹑周必汝南﹑王必太原是也。儒者實事求是﹐又思夫大本大原皆黃﹑炎﹐漢郡何足書﹖我則笑之。懷寧主事王璪﹐示我家譜十卷﹐有法﹐有訓﹐有譜。法甚法﹐訓甚良﹐譜起明中葉﹐以字某甫諱某者之始遷於懷寧也﹐謂之始遷祖﹐謂之《懷寧王氏譜》﹐不濫﹐不誕﹐甚善。我讀而善之﹐則避席擇言曰﹕古者祭禮﹐嘏傳皇尸之命﹐命主人曰﹕皇考某甫﹐以汝曾孫能帥從皇考之言﹐降福於曾孫﹐享汝飲食﹐宜稼於田﹐汝曾孫若我壽考。戶部祭﹐自珍願爲王氏嘏。

長短言自序情之爲物也﹐亦嘗有意乎鋤之矣﹔鋤之不能﹐而反宥之﹔宥之不已﹐而反尊之。龔子之爲《長短言》何爲者耶﹖其殆尊情者耶﹖情孰爲尊﹖無住爲尊﹐無寄爲尊﹐無境而有境爲尊﹐無指而有指爲尊﹐無哀樂而有哀樂爲尊。情孰爲暢﹖暢於聲音。聲音如何﹖消瞀以終之。如之何其消瞀以終之﹖曰﹕先小咽之﹐乃小飛之﹐又大挫之﹐乃大飛之﹐始孤盤之﹐悶悶以柔之﹐空闊以縱遊之﹐而極於哀﹐哀而極於瞀﹐則散矣畢矣。人之閒居也﹐泊然以和﹐頑然以無恩仇﹔聞是聲也﹐忽然而起﹐非樂非怨﹐上九天﹐下九淵﹐將使巫求之﹐而卒不自諭其所以然。疇昔之年﹐凡予求爲聲音之妙蓋如是。是非欲尊情者耶﹖且惟其尊之﹐是以爲《宥情》之書一通﹔且惟其宥之﹐是以十五年鋤之而卒不克。請問之﹐是聲音之所引如何﹖則曰﹕悲哉﹗予豈不自知﹖凡聲音之性﹐引而上者爲道﹐引而下者非道﹐引而之於旦陽者爲道﹐引而之於暮夜者非道﹔道則有出離之樂﹐非道則有沈淪陷溺之患。𨿽曰無住﹐予之住也大矣﹔𨿽曰無寄﹐予之寄也將不出矣。然則昔之年﹐爲此長短言也何爲﹖今之年﹐序之又何爲﹖曰﹕爰書而已矣。

跋少作龔自珍自編次甲戌以還文章﹐曰文集者十卷﹐曰余集者又三卷﹐旣竣﹐於敗簏中﹐見所刪棄者﹐倍所存者﹐觸之崢嶸﹐憶之纏綿﹐因又淘揀其稍稍可者﹐付小胥﹐附余集之尾。以少作之居太半於是也﹐統題曰《少作》﹐合一十八篇﹐別爲捲。癸未仲夏朔自珍識。

跋破戒艸余自庚辰之秋﹐戒爲詩﹐於弢語言簡思慮之指言之詳﹐然不能堅也。辛巳夏﹐決藩杝爲之﹐至丁亥十月﹐又得詩二百九十篇﹐自周以迄近代之體﹐皆用之﹔自雜三四言﹐至雜八九言﹐皆用之。不自割棄﹐而又詮次之。錄百二十八篇﹐爲《破戒艸》一卷。又依乙亥﹑庚辰兩例﹐存余集﹐凡五十七篇﹐亦一卷。大凡錄詩百八十四篇﹐刪勿錄者﹐尙百五篇。錄詩則以《掃徹公塔詩》終。乃矢之曰﹕余以年編詩﹐閱歲名十有八。自今以始﹐無詩之年﹐請更倍之﹐惟守戒之故﹐使我壽考。汝如勿悛﹐勿自損也﹐俾無能壽考於而身﹐至於歿世﹐汝亦不以詩聞﹐有如徹公。道光七年丁亥十月丁亥。龔自珍一名易簡伯定父自識。翌日﹐付小胥抄﹐越十有三日己亥竣﹐得三十六紙﹐如其戒詩之年﹐定公又識。

上海李氏藏書志序龔自珍曰﹕目錄之學﹐始劉子政氏。嗣是而降﹐有三支﹕一曰朝廷官簿﹐荀勗《中經簿》﹐宋《崇文總目》《館閣書目》﹐明國史經籍志是也﹔一曰私家著錄﹐晁公武《郡齋讀書志》﹑陳振孫《書錄解題》以下是也﹔一曰史家著錄﹐則漢《藝文志》﹑隋《經籍志》以下皆是也。三者其例不同﹐頗相資爲用﹐不能以偏廢。三者之中﹐其例又二﹕或惟載卷數﹐或兼條最書旨。近世好事者﹐則又臚注某抄本﹐某槧本﹐某家藏本。玆事殊細﹐抑專門之業﹐必至於是﹐而始可謂備﹐則亦未易言矣。純皇帝開四庫﹐建七閣﹐海內之士﹐畢睹官簿。大江以南﹐士大夫風气淵雅﹐則因官簿而踵爲之﹐往往瑰特﹐與中朝之藏有出入者。而上海李氏﹐乃藏書至四千七百種﹐論議臚注至三十九萬言。承平之風烈﹐與鄞範氏﹑歙汪氏﹑杭州吳氏﹑鮑氏相輝映於八九十年之間。李君猶且恨生晚﹐不獲遇純皇帝朝親獻書。顧異日數本朝目錄﹐必不遺李氏。吾生平話江左俊遊賓從之美﹐則極不忘李氏﹐東南顧翛翛踞天半矣哉﹗李君名筠嘉﹐議敍光祿屬官銜﹐不仕。道光六年丙戌六月龔自珍在京師寄此序。

附﹕慈雲樓藏書志序目錄之學﹐始於劉向。嗣是而降﹐約分三支﹕一曰朝廷官簿﹐荀勗《中經簿》﹐宋《崇文總目》《館閣書目》類是也﹔一曰私家著錄﹐晁公武《郡齋讀書志》﹑陳振孫《書錄解題》類是也﹔一曰史家著錄﹐則《班史藝文志》《隋書經籍志》以下是也。三者體例不同﹐實相資爲用﹐故不能偏廢。三者之中﹐體例又二﹕史家著錄﹐惟載卷數﹔其他一則載卷數﹐一則條書旨。其最詳者﹐則又臚注某抄本﹑某槧本﹐旁及行款印記題跋。玆事𨿽細﹐抑專家之業至於是而始可謂備﹐則亦未易言矣。我朝右文之治﹐敻絕千古。純皇帝開四庫﹑建七閣後﹐海內之士﹐臻於斯路﹐承平日久﹐士夫風气淵雅﹐好事有力者﹐不侈聲色之娛﹐好聚圖籍﹐夥者甲其郡縣﹐東南數行省往往有之。予以嘉慶丙子﹐侍任東海上﹐海上言文獻舊家﹐皆推李氏﹐李君有園亭花竹﹐數招集名士爲文酒之樂。玆以所編《藏書志》�捲屬爲序﹐予覽之﹐書凡六千種﹐論議臚注凡三十九萬言﹐一以《四庫提要》爲宗法﹐折衷無遺憾。竊惟往者明中葉以後﹐言藏庋者﹐屈指十餘家﹐豈無富於是祕於是者﹖兵燹風雨之餘﹐梗槪尙可見。惜明人學術蕪陋﹐荊楛珠玉﹐雜然並陳﹐至於論議之際﹐罕所發明。予故不惟欲李君之勤﹐而又幸其遭際承平﹐涵泳於累朝右文之澤長也。或謂李君生稍晚﹐不遇純廟開局時﹐獻書於朝﹐遭逢睿獎﹐如鄞範氏﹑歙汪氏﹑吾杭吳氏﹑鮑氏比。不知我朝右文之盛﹐繩繩未有極﹐天下名山石壁﹐日出其藏﹐番舶或往往攜異書至﹐爲乾隆四庫諸臣所未見。尙書阮公撫吾浙時﹐歲進四庫未錄書十餘種﹐共得百二十餘種﹐是生稍晚未爲不幸也。況李君甚好學﹐行將徧咨中原士大夫﹐博收而精辧之﹐我知他日談本朝目錄之學者﹐必曰﹕四庫七閣旣爲《七略》以來未有之盛﹐而在野諸家﹐如上海李氏﹐亦足以備上都之副墨而資考鏡者也。顧不瑋歟﹖是爲序。嘉慶二十五年六月朔仁和龔自珍。

最錄李白集龔自珍曰﹕《李白集》﹐十之五六僞也﹕有唐人僞者﹐有五代十國人僞者﹐有宋人僞者。李陽冰曰「當時著述﹐十喪其九﹐今所存者﹐得之他人焉。」陽冰已爲此言矣。韓愈曰「惜哉傳於今﹐泰山一毫芒。」愈已爲此言矣。劉全白雲﹕「李君文集家有之﹐而無定捲。」全白貞元時人﹐又爲此言矣。蘇軾﹑黃庭堅﹑蕭士贇皆非無目之士﹐蘇﹑黃皆嘗指某篇爲僞作﹐蕭所指有七篇﹐善乎三君子之發之端也。宋人各出其家藏﹐愈出愈多﹐補綴成今本。宋人皆自言之。委巷童子﹐不窺見白之眞﹐以白詩爲易效。是故效杜甫﹑韓愈者少﹐效白者多。予以道光戊子夏﹐費再旬日之力﹐用朱墨別眞僞﹐定李白眞詩百二十二篇。於是最錄其指意曰﹕莊﹑屈實二﹐不可以並﹐並之以爲心﹐自白始。儒﹑仙﹑俠實三﹐不可以合﹐合之以爲气﹐又自白始也。其斯以爲白之眞原也已。次第依明許自昌本。

最錄尙書古文序寫定本龔自珍曰﹕聞之外王父段先生﹐僞孔氏《尙書》﹐視馬﹑鄭本文字無大異也。枚賾及僞孔罪𨿽大﹐未嘗竄攺文字﹐又非別有經師相承﹐能異文字者也。《尙書》如此﹐《書序》亦然。自珍今寫定《書序》﹐卽用僞孔氏本﹐知枚氏罪在妄造故﹐僞孔罪在妄析故﹐罪皆不在文字間故。

又聞之段先生﹐凡經異師﹐異師則異字﹐家法相沿﹐其來絕舊。非考文之聖出於世﹐有徳有位﹐未易言其是非而定於一者也。以《尙書》言﹐古文爲《冏命》﹐今文爲《珣命》。何由知冏之是耶﹖珣之是耶﹖古文爲《粊誓》﹐今文爲《誓》《狝誓》。何由知粊之是耶﹖﹑狝之是耶﹖但依古文寫﹐則作冏﹑粊﹐依今文寫﹐則作﹑狝爾。自珍今依古文。

又聞之段先生﹐知漢師異字之不必攺﹐則知後此無師妄攺經者之亟當攺。羣經之厄小﹐《書》之厄大﹐僞孔之罪小﹐衛包之罪大。惟漢師異字不必攺﹐「西伯戡黎」不依《史記》攺「耆」。《牧誓》不依《說文》攺《坶誓》﹐「賄肅愼之命」不依《史記》攺「息愼」。《冏命》不依《史記》《說文》攺《珣命》《呂刑》不依《史記》攺《甫刑》《粊誓》不依《史記》攺《誓》﹐餘可推。惟唐以來﹐妄攺經者亟當攺﹐故《費誓》亟正之爲《粊誓》﹐「東郊不開」亟正之爲「東郊不關」。凡《衛包》所攺字及板本誤字﹐皆可推。

聞之禮部主事劉先生﹐《史記》﹕「仲丁遷於囂」﹐作仲丁。「仲丁文闕不具。」此孔門原文也。遷之時﹐闕不具者多矣。胡爲特言之﹐乃孔門所見仲丁之闕不具也。自珍謹受教﹐寫本增六字。

又聞之劉先生﹐成政當爲成王徵。龔自珍曰﹕王莽說明堂位之天子爲周公﹐說《康誥》之王若曰亦爲周公。此今文﹑古文大師所同﹐非宋儒胸臆所窺測也。朝諸侯則稱天子﹐攝王則稱王﹐何嫌何忌﹖朝野皆稱王﹐史官書王﹐何嫌何忌﹖豈逆避王莽哉﹖公自公﹐莽自莽﹐又不系乎稱王不稱王。馬融﹑鄭玄受杜林漆簡﹐《酒誥》之首﹐固曰成王若曰﹐成王也﹐在史臣區別之詞﹐可謂一字千金也。然則《書序》何以槪屬之成王﹐成王有統有年﹐周公無統無年。

宋儒疑《書序》﹐最疑者﹐此篇也。何以疑﹖曰﹕此武王非成王也。自珍則本鄭意而申其說曰﹕寡兄﹐周公稱武王也。寡者﹐無二無匹最尊之詞﹐孤亦無二無匹最尊之詞﹐人君稱君與夫人曰寡君﹑寡小君﹐皆非謙詞。如曰謙詞﹕「毋壞髙祖寡命。」亦謙乎﹖予一人﹐亦謙乎﹖蔡沈語甚辧﹐不知訓詁﹐又�聞大義矣。見之兵備孫先生﹐劉歆《三統歷》引《畢命》《丰刑》之篇十七字﹕「惟十有二年六月庚午朏王命作冊書《丰刑》。」當於《畢命》下﹐增《丰刑》字。自珍以爲然﹐寫本增兩字。自珍又曰﹕《畢命》是古文多十六篇之一﹐鄭康成見之﹐云是冊命霍侯事﹐與《序》不相應﹐今《三統歷》所引十七字﹐則不知其爲冊霍侯耶﹖冊畢公耶﹖歆所見﹐與康成所見一書耶﹖兩書耶﹖僅存舊題﹐大義蓋闕。龔自珍曰﹕馬﹑鄭皆曰﹕百篇之序﹐孔子之所作也。

繹其文章﹑衝然渾圜﹐與易彖相似﹐縱非孔子﹐意者其遊﹑夏乎﹖

段先生云﹕《書》有七厄。自珍則曰﹕《書》有七厄﹐亦有一幸﹐何謂幸﹖爲序完具﹐是幸也。以視三百十一篇之詩序﹐四家各自爲序﹐又有支離塗傳﹐大抵取賦詩者斷章之義以爲本義﹐此誠金玉﹑彼誠糞土矣乎。

最錄段先生定本許氏說文漢臣許愼造《說文解字》十五篇﹐愼之言曰「後有達者﹐理而董之。」歷二千載﹐本朝金壇段先生始生﹐始言許之例﹐始取流俗竄俗非其例者副之故之﹐別寫定。是故有流俗本《說文》﹐有段先生定本《說文》。

一﹑本義也。段先生曰﹕許氏書與他師訓詁絕異﹐他師或說其初引伸之義﹐或說其再引申之義﹐許則說其倉頡﹑史籀以來之本義﹐然本義十七八﹐非本義亦十二三﹐何也﹖本義亡則姑就後義說之﹐去古稍稍遠﹐時爲之勢爲之也。

一﹑本字也。段先生曰﹕羣經諸子百家假借同聲之字﹐東漢而降﹐增益俗字﹐則並不得稱爲假借字。假借字行﹐而本字廢矣﹐俗字行﹐而本字廢矣。許書絕用本字﹐若曰訓某之字﹐當如此作。後儒反疑其迂僻﹐則由沿習假借與沿用俗字二端之中也。

一﹑次第也。段先生五百四十部次第相蒙﹐所謂據形系聯者也。每部之中﹐其臚字又次第相蒙﹐學者苟澄心以求之﹐易知也。流俗本有顚倒置者﹐及羼入非其次者﹐於是乎別寫定。

一﹑變例也。段先生曰﹕許法後王﹐以小篆爲質﹐以古文爲附見﹐此常例也。其有一部之文﹐皆從古文之形﹐不從小篆之形﹐則不得不列古文爲部首矣。又有古文之所從隸於部首﹐篆文之所從不隸部首﹐則不得不先列古文矣。淺人不察﹐攺其變例﹐使皆合於常例﹐亦有攺之未盡攺者﹐乃於二﹐於呂﹑於幣諸部﹐發其凡而別寫定。

一﹑字復舉也。段先生曰﹕許之便十九﹐於小篆下﹐復舉一字﹐後人刪之﹐亦有刪之未盡刪者﹐乃於﹝A061﹞﹑於木﹑水諸部﹐發其凡而別寫之。

一﹑以聲爲義也。段先生曰﹕古今先有聲音而後有文字﹐是故九千字之中﹐從某爲聲者﹐必同是某義﹐如從非聲者定是赤義﹐從番聲者定是白義﹐從於聲者定是大義﹐從酉聲者定是臭義﹐從力聲者定是文理之義﹐從協聲者定是和義﹐全書八九十端﹐此可以窺上古之語言。於協部發其凡焉。

一﹑引經以說字也。段先生曰﹕許引經以說字﹐後人不察而攺經﹐如﹝A061﹞部有釭﹐引《易》之麗以說之﹐豈許所見《易》有作釭者哉﹖金部有鎎﹐引《左傳》之尨以說之﹐豈許所見《左傳》有作尨者哉﹖引《左傳》厖涼﹐引《孟子》「原原而來」﹐皆其本如此者十數端﹐後儒不察﹐先攺許﹐又據所攺許以攺經﹐於是別寫定。一﹑今訓密﹐古訓寬﹐無兩讀也。段先生曰﹕後世以平聲之予爲我訓﹐以上聲之予爲錫訓﹐《爾雅》《說文》無此區別也。以平聲之相爲相予訓﹐以去聲之相爲相度訓﹐毛萇傳﹑《說文》無此區別也。似此者數十端﹐後儒分析﹐亦其時世使然。然以治古書﹐鮮不悖者。許氏之義古矣﹐義古故例簡﹐例簡故詞殺。

一﹑古字不止九千也。段先生曰﹕古字少﹐今字多﹐固也。然經典正字﹐許有不收者﹐鐘鼎吉金遺文﹐尢多不收者﹐又如由﹑如妥﹑如袴﹑如免﹐從其文而得聲者反收﹐而謂古無由﹑妥﹑袴﹑免可乎﹖是古字不止九千也。拘謹太過之士﹐懲徐氏新附之泛濫﹐見《說文》偶無之字﹐卽搖手戒勿用﹐豈定論哉﹖然則許之僅收九千餘字何也﹖曰尉律課九千也。

一﹑許稱經不可執家法求也。段先生曰﹕漢氏之東﹐若鄭若許﹐五經大師﹐不專治博士說﹐亦不專治古文說﹐詩稱毛而兼稱三家﹐《春秋》稱左而兼稱公羊﹑穀梁﹐餘經可例推。於心﹑肝﹑脾﹑肺﹑腎五篆下發其凡焉。龔自珍曰﹕以上十條﹐自珍親聞之外王父段先生。先生書今行海內﹐學士能自得之﹐毋俟自珍述。自珍聞之爲最早爾。或詰自珍曰﹕段先生所謂「理而董之」其人者﹐則許之功臣歟﹖曰否﹗段先生借許氏之書﹐以明倉頡﹑史籀﹐乃倉頡﹑史籀之功臣﹐豈直功在許而已乎﹖又使段先生生東漢之年爲《說文》﹐其精與博與其獲本義﹐又豈許書之比而已乎﹖此則自珍所智及之者﹐亦願諝君子也。

最錄古經羣書龔自珍好寫古籍之不繁重者﹐旣寫《屈原賦》以下如幹事﹐寫《弓人》《地員》竟﹐客獻疑曰﹕是可以別行乎﹖告之曰﹕可。自七十子而降﹐至於先秦﹐著書者之例﹐往往采古篇入其書﹐不必作者自造﹐或一子造而諸子述之﹐或一子述古篇而諸子盡述之﹐不相避﹐其號采撰羣書如大小戴之倫﹐亦不相避。然則凡所爲篇﹐皆如爲一書者也。若《弟子職》在班《志孝經》家﹐《保傅》《勸學》二篇﹐其最顯然者也。淮南賓客二篇亦然﹔知古之例矣。漢文帝召竇生獻其書﹐乃《大司樂》章。然則周﹑秦時﹐《周禮》每官皆別行。予刺取《弓人》﹐蔡邕章句《月令》﹐道家取《莊子》半篇﹐定爲《廣成子》。朱文公之《大學》《中庸》﹔王伯厚之《踐阼》篇﹔近世則《夏小正》《曾子》十篇之在《戴記》《弟子職》之在《管子》《小爾雅》之在《孔叢》﹐皆有別注本。予故刺取《地員》。成周吉金﹑仲尼以前之文章﹐可補《雅》《誥》之罅﹐知其眞僞而寶其眞者希矣。

最錄穆天子傳《穆天子傳》六卷。自第一至第四﹐書天子西巡狩之事。第五第六﹐書畿內畋遊之事﹐又具書盛姬事。天子自北而西而北﹐凡行一萬三千三百里﹐其徵比反﹐史臣具書日。龔自珍謹由日推月﹐得月周天二十又八。

龔自珍曰﹕天子西徵﹐得羽岑之山﹐東歸﹐蠹書於羽陵。畿內有羽陵﹐何也﹖樂羽岑之遊﹐歸而築羽陵也。天子西徵﹐得樂池﹐東歸﹐葬盛姬於樂池。畿內有樂池﹐何也﹖樂樂池之遊﹐歸而築樂池也。晉臣郭璞語非是﹐洪氏頤煊﹑孫氏星衍語皆非是。

此籀文也﹐籀文孰作之﹖宣王朝太史臣籀之所作也﹐非西周世所行之文也。曷爲明之﹖明非古文也。孰謂爲古文﹖晉臣荀勗以爲古文也﹐元﹑明契書家因以爲古文也。古文簡﹐籀文繁﹐古文但有象形指事﹐籀文備矣﹐晉臣不知其異。

六卷﹐文闕不具﹐何也﹖荀勗云「汲郡收藏不謹。」是其故也。自珍曰﹕今闕文有二種﹕有闕甚多﹐不知若干名者﹐事更端也﹐寫書者宜書之曰闕﹔有闕一二名者﹐事無更端﹐則食也﹐寫書者宜爲方空於行間﹐不言闕。今寫定本﹐第一卷

第一行﹐先書闕﹐乃書飲天子蠲山之上﹐是其例也。如此﹐庶讀者了其事起訖矣。由闕故知有逸文﹐可摭拾歟﹖可。曩者刺取羣書補食字﹐洪頤煊﹑孫星衍兩家善矣。龔自珍取《列子》周穆王篇事﹑《抱朴子》君子化猿鶴小人化虫沙事﹑羣書中帝臺事﹑壇山刻石事﹑應語之鏡事﹐定爲此傳逸文﹐爲摭逸一篇﹐附捲尾。

《晉書》《束寔傳》曰「此書本五卷﹐末捲乃雜書十九卷之一。」孫星衍曰「尋其文義相屬﹐應歸此傳。《束寔傳》別出之者﹐非也。」龔自珍曰﹕孫說是也。

今所據有元劉氏庭幹本﹔明吳氏琯本﹑何氏鏜本﹑邵氏﹝B194﹞古本﹑汪氏明際本﹑吳山﹑華陰兩道藏本﹔國朝洪氏頤煊本﹑孫氏星衍本。洪氏﹑孫氏爲善。

龔自珍曰﹕古者神君髙後﹐所以享帝者之樂﹐左史之所莊記﹐周史之最古者。後王徳薄﹐神人遠之﹐天地旣漓﹐山川衰濁﹐神物䢐謝﹐下逮艸木﹐不孕金玉﹐郯子之言曰「不能紀遠﹐乃紀於近。」重以史降爲儒﹐耳剽目誦﹐不如郯子﹐驚而削之﹐使天靈迹﹐惚恍夷於稗家﹐尙不得媲《國語》﹐不亦儉乎﹖

最錄列子《列子》八卷﹐晉張湛注﹔明嘉靖中﹐吳郡顧春依宋景定攺元龔自萬本重刻者。自珍曰﹕列與莊異趣。莊子知生之無足樂﹐而未有術以勝生死也﹐乃曰﹕死若休﹐何容易哉。列子知內觀矣。莊子欲陶鑄堯﹑舜﹐而托言神人。列子知西方有聖人矣﹐其曰「以耳視﹐以目聽。」曰「視聽不以耳目。」於聖人六根互用之法﹐六識之相﹐庶近似之﹐皆非莊周所知者。求之莊﹐未可以措手足﹔求之列﹐手有捫而足有藉也。莊子見道十三四﹐列子見道十七八。丁大法之未東﹐皆未脫離三界。惜哉﹗

最錄司馬法予錄書至《司馬法》﹐深疑焉。古有《司馬兵法》﹐又有《穰苴兵法》﹐齊威王合之﹐名曰《司馬穰苴兵法》﹐此太史公所言《司馬法》宏廓深遠﹐合於三代。穰苴區區小國行師之法而已。又太史公所言﹐二者合一百五十篇﹐宋邢昺所見也。見三卷者﹐晁氏也﹐見一卷者﹐陳氏也。實止一卷﹐爲書五篇﹐則今四庫本及一切本是也。其言孫吳之輿臺﹐尙不如尉繚子﹐所謂宏廓深遠者安在﹖疑者一。自馬融以降﹐引之者數十家﹐悉不在五篇中。疑者二。佚書乃至百四十有五﹐疑者三。存者是《司馬法》﹐則佚者是《穰苴法》矣。齊威王合之之後﹐何人又從而分之﹐使之蕩析也﹖疑者四。馬融以下﹐羣書所引﹐頗有三代兵法﹐及井田出賦之法﹐是佚書賢於存書遠矣﹐是《穰苴法》賢於《司馬法》遠矣。疑者五。邢﹑陳﹑晁三君之生﹐不甚先後﹐所見懸殊﹐疑者六。道光壬辰閨九月﹐寫《司馬法》竟﹐並質六疑。

聞蘇州黃氏有宋刻本《司馬法》﹐不知幾卷﹐惜未見。邢昺親見《司馬法》百五十篇﹐出《論語義疏》。

最錄易緯是類謀遺文《易》緯最無用﹐獨卦气法或出於古史氏﹐而緯家傳之。何以疑其出於古史氏﹖曰﹕古者頒時月日之歷﹐與三易之法﹐皆出於王者﹐掌於史氏﹐故僞爲時月日者有誅焉﹐僞爲卜筮之書者有誅焉﹐其大原一也。春分之日﹐與秋分之日同﹐占一卦爻又同﹐其吉凶必殊矣。冬至之日與夏至之日同﹐占一卦爻又同﹐其吉凶必殊矣。推而至於三百六十六日﹐設日日遇卦同﹐爻又同﹐其吉凶必日日殊矣。是故震﹑兌﹑坎﹑離之主二十四气﹐餘六十卦之各主六日八十分日之七﹐此必古法﹐必古憲令也。《易》緯《通卦譣》《乾元序制記》《是類謀》﹐皆載此法。《是類謀》最詳﹐故錄一通﹐以爲今筮家言值日者之祖。

最錄尙書考靈耀遺文是以興造功業﹐制度遺文﹐後世莫及。齋。孝宣承統﹐纂修洪業﹐國語曰﹕祭公謀父曰﹕時序其徳﹐纂修其。。。。尙書考靈耀曰﹕建用皇極。宋均曰﹕建﹐立也。皇極﹐大中也。

與徽州府誌局纂修諸子書示條例十五紙﹐謹代達家大人矣。《氏族表發凡》﹐大人最所佩服﹐余名目皆有法。二三君子鉤鈲理解之符﹐動合經術﹐後賢必知之。各傳卷帙﹐視采訪局原議﹐已減十之四。蒙有未安﹐不識乃繆其恉以發其愚歟﹖敢貢其一端﹐而希通人之擇。府誌非史也﹐尙不得比省誌。今法﹐國史取《大淸一統志》《一統志》取省誌﹐省誌取府誌﹐府誌特爲底本﹐以儲它日之史。君子卑遜之道﹐直而勿有之義﹐宜繁不宜簡。設等而下之﹐作縣誌必應更繁於是﹐乃中律令﹐何疑也﹖蒙知二三君子﹐必不忍重翦除埋沒忠淸文學幽貞郁烈之士女﹐以自試其文章﹐而特恐有不學苟夫﹐爲不仁之言﹐以刺侍者之耳﹐徽人亦懼矣。明寧陵呂氏嚐曰「史在天地間﹐如形之影。」人皆思其髙曾也﹐皆願睹其景。至於文儒之士﹐其思書契已降之古人﹐盡若是已矣。是故良史毋吝爲博﹐多以貽之﹐以饜足之。良史者﹐必仁人也﹐且史家不能逃古今之大勢。許叔重解字之文曰﹕字﹐孳也﹐孳生愈多也。今字多於古字﹐今事賾於古事﹐是故今史繁於古史。等而下之﹐百世可知矣。等而上之﹐自結繩以迄周平王﹐姓氏其何幾﹖左邱明聚百四十國之書爲《春秋》﹐二百四十年之間﹐乃七十萬言﹐其事如蟻。豈非周末文勝﹐萬事皆開於古﹐而又耳目相接﹐文獻具在﹐不能以已於文﹐遂創結繩以還未嚐有者乎﹖聖門之徒﹐無譏其繁者。設令遇近儒﹐必以唐虞之史法繩之﹐議其縟而不師古矣。二三君子﹐他日掌翰林﹐主國史﹐走猶思朝上狀﹐夕上狀。自上國文籍﹐至於九州四荒﹐深海窮峪﹐厓臣蠻妾﹐皆代爲搜輯而後已﹐而不忍以簡之說進﹐今事無足疑也。康熙間﹐昆山徐尙書主修《一統志》﹐吏上節婦名多至十餘卷﹐門下士請核減﹐公正色曰﹕國朝風教邁前古﹐宜備載其盛﹐矜後世也。嗚呼﹗是公之所見者甚大﹐抑其詞令﹐可謂有文者矣。如二三君子病蒙之言爲狂﹐或難以塞邦之拘古敢論議者﹐則請置蒙之狂言勿道。道尙書語爲雍容可也。賓館戒寒﹐伏承不一一。

附﹕復札汪龍﹑洪飴孫﹑武穆淳﹑胡文水頓首。瑟人世兄史席﹕來札言者是也﹐不特見識卓越﹐具仰見廣大慈祥之襟抱﹐他日登史館﹐係文獻之望﹐敢在下風﹐不任佩服之至﹗龍偶與同局言及《漢文帝本紀》九年﹐止書春大旱一事﹐後三年﹐亦止書二月行幸代一事﹐假令爲唐書﹐則不能矣﹐降而爲《明史》帝紀﹐益無取矣。劉向﹑班固錄書三十八種﹐一萬三千二百六十九卷﹐其中秦漢以降之書﹐倍蓰於三代﹐風運日開﹐言行日出﹐盡爲史家所不能廢﹐何嚐以孔子刪詩書自比﹖玆龍等依來字告同局諸君﹐凡傳目中應補之人﹐及《藝文志》應補書名﹐苟不悖義例者皆羼入。《傳》曰「善善欲其長」﹐亦《春秋》之志也。君子之言﹐信而有徵﹐能通經史之理﹐可與徵斯言矣。附問近祺。謹希代問尊大人政祉。不具。十一月某曰。

與番舶求日本佚書書昔在乾隆之年﹐皇侃《論語疏》至﹔邇者﹐《佚存叢書》至﹔所著《七經》《孟子考文》亦至。海東禮樂之邦﹐文獻彬蔚﹐天朝上自文淵著錄﹐下逮魁儒碩生﹐無不歡喜。翹首東望﹐見云物之鮮新。側聞海東禁令﹐以唐以後書入境者罪之。中朝一士﹐願因貿易之便﹐附宣鄙陋﹐蛟龍有靈﹐不攫吾言。吾賤士也﹐祿位無籍﹐名聲不表於當時。班固云「攄懷舊之畜念﹐發思古之幽情。」我則居之。竊謂唐以後之學﹐造物者開之﹐開則變師﹐師變則書奪﹐奪則亡。東國力守舊而遏新﹐𨿽異乎大《易》「窮則變﹐變則通」之義﹐抑所以慰巷士之思慕者﹐情甚幽﹐義甚髙﹐力甚鉅。不敢以汛及﹐不敢以遠徵﹐謹願求先儒詁經之遺文﹐及文章家漢魏間作者。附上隋唐兩朝史家簿錄之言﹐計兩冊﹐苟迹介存亡之間﹐而可以求之萬一者﹐各加一紅規於其目上﹐凡七十規﹔又別紙疏其亡佚之年﹐希覆加考核。如有存者﹐願以家藏三代鍾彜吉金之打本易﹐亦約七十事。往來之郵﹐質劑之平﹐有長年在。如曰大夫無域外之交﹐則魯仲尼何爲問官於郯子乎﹖吾知貴國通儒大夫﹐若山君井鼎﹑藤君信篤其人者流﹐必有以教之。削札扃函﹐齎此拳拳﹐夢魂有靈﹐以爲先驅。

與江子屏箋大著讀竟。其曰《國朝漢學師承記》﹐名目有十不安焉﹐攺爲《國朝經學師承記》。敢貢其說﹕夫讀書者實事求是﹐千古同之﹐此𨿽漢人語﹐非漢人所能專。一不安也。本朝自有學﹐非漢學﹐有漢人稍開門徑﹐而近加邃密者﹐有漢人未開之門徑﹐謂之漢學﹐不甚甘心。不安二也。瑣碎餖飣﹐不可謂非學﹐不得爲漢學。三也。漢人與漢人不同﹐家各一經﹐經各一師﹐孰爲漢學乎﹖四也。若以漢與宋爲對峙﹐尢非大方之言﹔漢人何嚐不談性道﹖五也。宋人何嚐不談名物訓詁﹖不足槪服宋儒之心。六也。近有一類人﹐以名物訓詁爲盡聖人之道﹐經師收之﹐人師擯之﹐不忍深論﹐以誣漢人﹐漢人不受。七也。漢人有一種風气﹐與經無與﹐而附於經﹐謬以裨竈﹑梓愼之言爲經﹐因以汩陳五行﹐矯誣上帝爲說經﹐《大易洪範》﹐身無完膚﹐𨿽劉向亦不免﹐以及東京內學﹐本朝何嚐有此惡習﹖本朝人又不受矣。八也。本朝別有絕特之士﹐涵詠白文﹐創獲於經﹐非漢非宋﹐亦惟其是而已矣﹐方且爲門戶之見者所擯。九也。國初之學﹐與乾隆初年以來之學不同﹔國初人卽不專立漢學門戶﹐大旨欠區別。十也。有此十者﹐攺其名目﹐則渾渾圜無一切語獘矣。自珍頓首。丁丑冬至日。

與徐廉峯書余以戊寅歲來遊洞庭兩山﹐有《紀遊詩》一卷。庚辰春又遊﹐補前遊所未至﹐得詩不盈捲也。玆錄四章﹐坐舟中作﹐塵廉峯先生大壇坫。

擬進上蒙古圖志表文臣伏處下士之列﹐縱觀史冊之盛﹐翹首昭代之迹﹐遊心官書之府﹐仰天章之有爛﹐測地輿之至賾。我朝之盛﹐乃自羲﹑炎﹑堯﹑禹以降﹐文儒武臣﹐目所不能殫﹐耳所不能聞﹐帝者號令所不能逮﹐史官文章所不能記。有一臣於此﹐遭遇隆代﹐明聰特達﹐能通文學﹐能見官書﹐能考官書﹐能見檔冊﹐能考檔冊﹐能鉤稽補綴﹐能遠遊﹐能度形勢﹐能通語言文字﹐能訪問﹐能彊記﹐能思慮﹐能屬詞比事﹐信或有之﹐其福甚大﹐求之先士﹐無有倫比者也。臣珍檮昧﹐乃非其倫﹐竊見國朝自西域蕩平後﹐有《欽定西域圖志》五十卷﹐專紀準部﹑回部山川種係聲音文字﹐及於國朝所施設政事﹐箸錄文淵閣﹐副墨在杭州﹑鎭江﹑揚州﹐旣富旣鉅﹐永永不朽。臣考前史﹐動稱四海﹐西北兩海﹐並曰蓋闕。我朝之有天下﹐聲教號令﹐由回部以達於蔥嶺﹐嶺外屬國之愛烏罕﹑那木幹以迄於西海﹔由蒙古喀爾喀四部﹐以達於北方屬國之鄂羅斯﹐以迄於北海。回部爲西海內衛﹐喀爾喀爲北海內衛。今蔥嶺以內﹐古城郭之國﹐旣有成書﹐而蒙古獨靈丹呼圖圖滅爲牧廠﹐其餘五十一旗﹐及喀爾喀四大部﹐縱橫萬餘里﹐臣妾二百年﹐其間所施設﹐英文鉅武﹐與其髙山異川﹐細大之事﹐未有志﹐遂敢伸管削簡﹐﹝角思﹞理其迹﹐闛鞈其文﹐作爲《蒙古圖志》﹐爲圖二十有八﹐爲表十有八﹐爲志十有二﹐凡三十篇。私家箸述﹐所得疏漏﹐不敢仰與官修各件絜短長於萬一。顧見欽定《四庫書目》﹐箸錄文淵者﹐於下士私述﹐間蒙俛采﹐不遺其勤﹐凡若干種。竊願是書﹐他日附官書以傳﹐得箸錄《四庫》之末簡﹐則無其才也﹐而福與之並矣。述曰﹕

聖祖髙宗﹐文冠古後﹐剸而比之﹐武文咸富。述《天章志》第一。滿洲祭天﹐則有禮書﹐茂彼北裔﹐亦考厥圖。述《禮志》第二。

古舞侏亻離﹐廟門之下﹐號嘈者何﹖以侑詐馬。述《樂志》第三。人戴北斗﹐中言匪西﹐出地入地﹐測之用圭。述《晷度志》第四。內四十九﹐如康田功﹐附土默特﹐西旗旣同。述《旗分志》第五。如古康侯﹐盟用刑牛﹐畫社爲六﹐理藩所區。述《會盟志》第六。有哲卜尊﹐北方大師﹐如宗喀巴﹐宏於西陲。述《象教志》第七。摩騰演漢﹐章佳讚聖﹐彼褊此宏﹐本師所印。述《譯經志》第八。小東大東﹐漭漭烏龍﹐亦有北海﹐厥受則同。述《水地誌》第九。古兀落素﹐今也卡倫﹐匪愛其獸﹐以阹人民。述《臺卡志》第十。貢用九白﹐始自崇徳﹐王會徵之﹐如典屬國。述《職貢志》第十一。教駣攻駒﹐詁儒失傳﹐北方大政﹐以牧代佃。述《馬政志》第十二。斨者托忒﹐不資豪毛﹐國書因之﹐落葉龍艘。述《字類表》第十三。民生啞啞﹐後立文字﹐聲在形先﹐我聰厥際。述《聲類表》第十四。天子命輿﹐地則必書﹐曰討曰巡﹐請詹起居。述《臨蒞表》第十五。粲粲中原﹐有削有吞﹐浩彼諸藩﹐豈無革沿﹖述《沿革表》第十六。林丹旣夷﹐旁支具安﹐如鄂承不﹐云礽磐磐。述《氏族表》第十七。收其大人﹐扈入居庸﹐固山梅勒﹐轄是功宗。述《在旗氏族表》第十八。愛猷之遜﹐隔三百年﹐天聰以前﹐係闕弗全。述《世係表》第十九。古稱封建﹐聖不得已﹐因乎自然﹐匪我錫祀。述《封爵表》第二十。碩矣天姬﹐爲之哈屯﹐禮官擇言﹐匪古和婚。述《釐降表》第二十一。準有鄂拓﹐蒙古之旗﹐如我京城﹐參佐所治。述《旗職表》第二十二。推河二族﹐今則烏蘭﹐名曰寄牧﹐牛羊宴然。述《寄爵表》第二十三。濟濃岱靑﹐其汗其王﹐漠南視之﹐以爲朔方。述《喀爾喀總表》第二十四。帝姒天姬﹐再世降靈﹐匪戚伊勳﹐籩於廟庭。述《賽因諾顏總表》第二十五。民貴見幾﹐智者全生﹐四衛特拉﹐爾安爾榮。述《新遷之杜爾伯特表》第二十六。昔也五族﹐今也二存﹐督之縣之﹐臣有瑰文。述《四衛拉特總表》第二十七。唐努之山﹐爲北屬國﹐臣請上言﹐置札薩克。述《烏梁海表》第二十八。帝平羅剎﹐嚐用其人﹐海西漠北﹐厥居屢遷。述《巴爾虎表》第二十九。藐吐谷渾﹐五部無統﹐和碩少文﹐臺吉之總。述《靑海蒙古表》第三十。曩欽吉思﹐逐蘇勒坦﹐何如今朝﹖玉玆奉版。附述哈薩克爲一表。抱羊乞錢﹐西東奉藩﹐偕哈薩克﹐拱我天山。附述布魯特爲一表。

﹝以上二表用前編修徐鬆所述﹞道光元年十一月朔﹐內閣中書龔自珍撰表。

﹝是書成者十之五六﹐擬俟其成而別行。道光壬午九月二十八日﹐吾家書樓災﹐此書槁本之半﹐及爲此書而收聚之檔冊圖志﹐世所弗恆見者﹐盡毀。遂輟業弗爲。以總表文及序文若干篇﹐附存文集中﹐非初心矣。自記。﹞

擬上今方言表臣自珍言﹐臣在京師﹐造《今方言書》﹐䢐江之南﹐逾歲而成。首滿洲﹐尊王也﹔臚十八行省﹐大一統也﹔終流求﹑髙麗﹑蒙古﹑喀爾喀﹐示王者無外也。民之所異於禽獸也﹐則聲而已矣。人性智愚出於天﹐聲淸濁侈弇鴻殺出於地。每省各述總論﹐述山川气也。气之轉無際﹐際乎气者有際﹔寸合而尺徙﹐尺合而咫徙。故府﹑州﹑縣以漸而變﹐不敢紊也。董之以事﹐部之以物﹐俾可易考也﹐天道十年而小變﹐百年而大變。人亦小天﹐古今朝市城邑禮俗之變﹐以有形變者也﹐聲之變﹐以無形變者也。撣擇傳記﹐博及小說﹐凡古言之存者﹐疏於下方﹐知今之不自今始也。及今成書﹐以今爲臬也。音有自南而北東西者﹐有自北而南而東西者﹐孫曾播遷﹐混混以成﹐苟有端緒﹐可以尋究﹐𨿽謝神瞽﹐不敢不聰也。旁采字母翻切之旨﹐欲撮舉一言﹐可以一行省音貫十八省音﹐可以納十八省音於一省也。臣又言曰﹕三皇之世﹐未有文字﹐但有人聲﹐五帝三王之世﹐以人聲爲文字。故傳曰「聲之精者爲言﹐言之精者爲文。」聲與言﹐文字之祖也。文字有形有義﹐聲爲其魂﹐形與義爲體魄。魄魂具﹐而文字始具矣。夫乃外史達之﹐太史登之﹐學僮諷之﹐皆後興者也。是故造作禮樂﹐經略宇宙﹐天地以是靈﹐日月以是明﹐江河以是淸﹐百王以是興﹐百聖以是有名﹐審聲音之教也。

上鎭守吐魯番領隊大臣寶公書不譽顏色已八年﹐自珍至京師之前一月﹐始聞西命。吾師禁近大官﹐出萬里之磧﹐統甲一旅﹐同朝者惜公﹐門下士爭慰公﹐自珍謂內廷少吾師一人﹐天子未闕於侍從。漢大臣得罪者﹐或削職歸田裏﹐吾師猶冠三品冠﹐以大臣印行﹔且翰林多不更於政﹐部閣又不足以老公之才﹐吾師感激報效﹐翻在今日。故於庚午同年之公郵而西也﹐附區區所欲言者﹐以訊於隊下之吏。吐魯番故無領隊將也﹐自辟展移駐後﹐遂與四大城宛尾而五。自素賚襲爵後﹐南路無事﹐遂五十年矣。南路之民﹐與準部異﹐性情懦直﹐一異﹔面貌平正似內地﹐兩異﹔其文字聲音易通曉﹐三異。故天心之待之﹐亦大與準夷異。我髙宗皇帝豈樂於窮武以炫史乘哉﹖我國家坐食數千城﹐何貪於準夷哉﹖實以準夷迫逐回人﹐北徙而南﹐天湣回人之無辜﹐故開髙宗皇帝﹐起之鄙邑﹐隸之天廷﹐出之幽谷﹐暴之白日。準夷又積狡爲叛﹐其性惡﹐自祖先而然﹔气感於天﹐而怒觸於帝。髙宗﹐一天也﹐是故準噶爾故壤﹐若庫爾喀喇烏蘇﹐若塔爾巴噶臺﹐若巴爾庫勒﹐若烏魯木齊﹐若伊犁東路西路﹐無一廬一帳﹐是阿魯臺故種者。觀天之不慈不佑於準部﹐卽知其不絕佑於回部。巨物不兩立﹐亦不兩僕﹔回部多古民﹐叢叢虱虱﹐漢世三十六城之孽裔﹐尙有存者。天存之﹐髙宗存之也。髙宗﹐一天也。自波羅泥都﹑霍集占助逆背徳﹐髙宗始用兵於回﹔烏什之叛﹐乃再用兵於回。然而兩和卓木之罪﹐視準夷之達瓦齊﹑阿睦爾薩納爲殺﹔烏什之酋長罪﹐視兩和卓木爲又殺。微大和卓木之殺阿敏道一事﹐地𨿽大﹐髙宗不欲取﹐民𨿽富﹐髙宗不欲臣。洎乎臣之取之﹐回國亡而種姓不亡﹐或一姓亡而羣姓不亡﹐阿渾伯克得翎頂以從滿州世臣之後﹔甚至如烏什之滅﹐聖天子且未嚐如搜捕準夷例。故曰﹕髙宗一天也。今之守回城者何如﹖曰﹕天天而已矣﹔天髙宗而已矣。鄰國者﹐國之鑑也。吾師亦知烏什往事乎﹖素誠者﹐旗下役也﹐叨竊重寄﹐爲領隊大臣﹐占回之婦女無算﹐笞殺其男亦無算﹐奪男女之金銀衣服亦無算﹐烏什殺素誠以叛﹔烏什之叛﹐髙宗且撻伐﹐且憐哀﹐聖諭以用素誠自引咎﹐禦製詩﹐時以激變爲言﹐謂素誠死有餘罪。納世通卞塔海之誅也﹐非以失機也﹐以平日擾回也。明將軍﹑阿將軍之出也﹐非爲素誠報仇也﹐以警羣回也。至聖至明﹐未嚐稍有偏護及好殺之意。嗣後各城相顧﹐自疑自怖。數十年來﹐上賴朝廷徳厚﹐下賴賢將軍﹑賢大臣等明示胸肝﹐告以天朝𨿽疆回地﹐斷無喜殺回人意﹐大臣皆奉公法。屯說戶演﹐賴以無事。今之守回城者何如﹖曰﹕令回人安益安﹐信益信而已矣。信﹐生信﹔不信﹐生不信。不以駝羊視回男﹐不以禽雀待回女。回人皆內地人也﹐皆世僕也﹐回人老於禍福最老久﹐祭天而祈﹐拜佛而誓﹐寫氎而記之﹐刻刀而銘之﹐以烏什爲恐。吐魯番爲南路建首地﹐一王巋然﹐有僕三千戶﹐皆以吐魯番爲望。恐之言曰﹕莫更爲烏什矣。望之言曰﹕安得如吐魯番矣﹖故吐魯番安﹐而四大城皆安﹔四大城安﹐而天山南路舉安﹔天山南路安﹐而非回之天山北路安﹔天山北路安﹐而安西南路北路舉安。伊犁將軍無內顧之憂﹐蘭州總督無外顧之憂﹐如此﹐則回部之紅銅常貢於法局﹐回部之大頭羊常充於天廚﹐吾師乃不愧爲髙宗皇帝之臣僕。夫髙宗皇帝之臣僕﹐回長之所敬也﹐回民之所愛也。郭勒之神﹐撻巴之靈﹐亦必福吾師矣。且吾師亦知準噶爾部之所由屠滅無遺種乎﹖珍又有說﹕始噶爾丹入居喀爾喀賽因諾顏部﹝超勇親王未稱賽因諾顏汗時﹞﹐不過北陲一嗜肉之獸﹐不但東南不近札薩克﹐東不近牧廠﹔而且以西論﹐並不有後來準部全地。亡何﹐漸念貪﹐漸念忿﹐入寇赤臣土謝兩汗﹐兩汗亦有邊境細夫﹐不勝而入控聖祖﹔我聖祖乃奮天威﹐三起而三逐之。每一次之入﹐必深於前次﹔聖祖之創懲之﹐亦嚴於前次﹔卒至噶爾丹棄地西走而死﹐謂可以集矣。不幸而其兄子能收舊人﹐又不幸而其族收其西境地﹐又不幸而輾轉彊大﹐不北噬而西嗥也﹐逐回部﹐擾靑海﹐直西藏﹐鄰俄羅斯。我朝一祖二宗﹐三世西顧﹐龍顏焦勞﹐幸而其國篡弒相繼﹐幸而三策淩來歸﹐幸而阿睦爾薩納來歸﹐謂可以集矣。詎知幸者皆不幸之伏﹐不幸者又幸之伏﹐幸不幸凡幾相迸激﹐而遂致我髙宗皇帝之大怒。帝怒於上﹐將帥怒於下﹐自天而下﹐自地而上。大蹂大膊﹐千里一赤﹐睢盱之鬼﹐浴血之魂﹐萬億成羣﹐泰岱不籙﹐天帝不直﹐何爲而至是哉﹖彼回部者﹐亦有經卷﹐亦談因果﹐試召阿渾而問之﹐因何其細﹖果何其大﹖抑造因之時﹐能豫知果之至如是哉﹖是故今日守回之大臣﹐惟當敬謹率屬﹐以導回王回民﹐刻刻念念﹐知忠知孝﹐愛惜翎頂﹐愛惜衣食﹐唪誦經典。耕者毋出屯以墾﹐牧者毋越圈而刈﹐上毋虐下﹐下毋藐上﹐防亂於極微﹐積福於無形﹐則可謂仰體上天好生之徳﹐乃亦毋負髙宗用兵之意者哉﹗若夫議遷議設﹐撤屯編戶﹐盡地力以劑中國之民﹐自珍別有《西域置行省議》一卷﹐用厚白紙寫上塵覽。珍受恩最深﹐受恩最早﹐故敢越分而多言。惶悚﹗

上國史館總裁提調總纂書內閣中書﹑本館校對官龔自珍上書各中堂各大人各先生閣下﹕本館現在續修《大淸一統志》﹐自乾隆三十九年書成後﹐伏遇今日重修﹐欣賀無量。續者纂其所未載﹐修者訂其所已成。自珍與校對之役﹐職校讎耳。書之詳略得失﹐非所聞﹐亦非所職。𨿽然﹐竊觀古今之列言者矣﹐有士言於大夫﹐後進言於先進之言﹐有僚屬言於長官之言。僚屬言於長官﹐則自珍職校讎而陳續修事宜﹐言之爲僭﹑爲召毀﹐士言於大夫也﹐後進言於先進也﹐則𨿽其言之舛﹐先進固猶辱誨之。自珍於西北兩塞外部落﹐世係風俗形勢﹐原流合分﹐曾少役心力﹐不敢自祕﹐願以供纂修協修之采納﹐而仍不敢臆決其是否﹐恃中堂以下之必辱誨之也。不得以官牘請﹐爲書一通﹐如幹條﹐如後方﹕

一﹑欽定《西域圖志》﹐及《皇朝文獻通考四裔考》﹐皆於西邊新疆外臚屬國一卷﹔西邊有布魯特﹑哈薩克﹑愛烏罕﹑納木幹﹑安集延﹑痕都斯坦諸類﹐舊志約略開載。竊謂西有西屬國﹐北有北屬國﹐北屬國之情形﹐與西國尢不同。北屬往往錯處喀爾喀﹑伊犁之間﹐東北則錯蒙古﹑黑龍江之間。天朝亦往往用其兵力﹐如烏梁海﹐則聖祖平漠北用之﹐髙宗平準噶爾用之﹔巴爾虎﹐則聖祖平羅剎用之。科布多七旗﹐則以貿市至﹐無虛月。皆見忠悃﹐非安集延等孤懸蔥嶺者可比。是故欽定《蒙古王公表傳》﹐則嚐取科布多之紥哈沁一旗﹐考其世係﹐書其功績﹐以壯盟府之藏。而烏梁海一國﹐三支分處﹐自討噶爾丹招降後﹐和羅爾邁遣使貢貂﹐至今年班不絕。在唐努山者﹐則有和羅爾邁﹐見檔冊﹔在阿勒坦淖爾者﹐則有特勒伯克﹑札爾納克﹐皆見檔冊﹔於功不爲鮮矣﹐於恩不爲殺矣。舊《一統志》於新舊藩服外﹐一字不及之﹐疑於無此屬部者然。今開館續修志﹐似宜行文理藩院﹐徵檔冊﹐將三處烏梁海頭目宰桑各部落界送館﹐以便增補。

一﹑本館現存貯聖祖聖訓及《平定羅剎方略》一書。《方略》爲文淵閣未著錄之書﹐內各有巴彥虎事迹數條﹐各官書於巴彥虎皆不及之﹐但稱巴彥虎現有借牧呼倫貝爾一事。按巴爾虎舊牧﹐當在尼布楚﹑雅克薩城之間﹐與內藩之烏珠穆秦地勢正相直﹐宜檄理藩院行文黑龍江將軍﹐將其頭目遷徙年月部落界﹐移送到館﹐本館以聖訓﹑《方略》核對之﹐卽可纂補。

一﹑紥哈沁族類𨿽細﹐已蒙欽定表傳臚入﹐宜將禡木特一旗﹐現在牧科布多之何所﹐補入北屬國﹐如補烏梁海巴爾虎之例。

一﹑北之有科布多﹐猶西之有靑海也。靑海爲部五﹐而科布多爲部七。考現在檔案﹐其不與商民通市者二部﹐曰土爾扈特﹐曰和碩特﹔其與商民交易者五部﹐曰杜爾伯特﹐曰額魯特﹐曰明阿特﹐曰札哈沁﹐曰烏梁海。此七者﹐惟札哈沁得上見於表傳﹐六部無聞。表傳原爲紀功績而作﹐無功者不書。《一統志》﹐地書也﹐焉得而削之﹖考科布多地界﹐在喀爾喀之西北﹐伊犁東路之東南﹐宜行文參讚大臣﹐將札哈沁及六旗土界旗分﹐一一移覆本館開載。又此處烏梁海之與唐努山﹑三烏梁海同異合分之故﹐遷徙之年月﹐可一並移覆﹐藉略見焉﹝按此在科布多與哈薩克接壤之處﹐距唐努山三支太遠﹐故疑非同類﹞。

一﹑北厄魯特者﹐本準噶爾﹑綽羅斯同族﹐阿逆未叛時﹐首先來歸﹐詔隸三音諾顏部。據理藩院檔冊稱﹕現在附盟於齊齊爾裏克地方﹐見旗二﹐爵二﹐貝子二人。一稱厄魯特旗﹐一稱厄魯特前旗者是﹐與《皇朝文獻通考》合。舊《會典》稱﹕一旗先駐達拉爾河﹐一旗先駐喀爾喀河﹐《文獻通考》襲是語。按《欽定王公傳》﹐稱阿喇布坦一族﹐先牧喀爾喀河﹐後牧推河﹐後乃徙牧烏蘭烏蘇。丹濟蘭一族﹐先牧喀爾喀河﹐後牧西捨穆稜﹐後又牧推河﹐後乃徙牧烏蘭烏蘇。年月皆在﹐始皆當稱推河厄魯特也﹐繼皆當稱烏蘭烏蘇厄魯特也﹐何有曾牧達拉爾河之文﹖舊典一歧矣。於烏蘭烏蘇外﹐別出推河厄魯特之號﹐似乎以阿喇布坦族爲烏蘭烏蘇﹐以丹濟蘭爲推河者然﹐兩歧矣。細繹《王公傳》﹐推河始立六旗﹐一旗是輝特﹐一旗是賀蘭山之分支﹐與此無涉﹐此共四旗﹔茂海一旗﹐叛亡亦弗數﹐阿喇布坦之兩旗﹐後並兩札薩克爲一﹐兄終弟及﹐兄無嗣﹐故其一旗則丹濟蘭子也。舊《會典》係乾隆二十六年所修﹐此並旗年月﹐亦難臆斷﹐大約與典不甚相先後。典乃稱烏蘭烏蘇爲兩旗﹐而不連所謂推河者數﹐若曰從其朔﹐則朔當是五旗﹐何但二乎﹖三歧矣。舊典外﹐余所藏戊戌內版《搢紳》書與典同。又《王公傳》《王公表》皆稱丹濟蘭先封貝子﹐其子先封公﹐後封貝子﹐並無先封臺吉語﹐舊典及戊戌內板《搢紳》﹐皆於烏蘭﹑烏蘇則注曰兩旗﹐貝子二人﹐於推河則注曰一旗﹐臺吉一人﹐四歧矣。官書處處不合。再四考訂﹐惟有敬遵《欽定王公表傳》爲的﹐余書盤戾糾紾﹐而舊《一統志》遂一字弗及之﹐無可考。

一﹑所貴乎重修者﹐謂將糾舊誤﹐補舊闕﹐亮非抄襲沿承而已。舊《一統志》於兩牧地﹐旣不道及矣﹐而於西套賀蘭山厄魯特之下﹐忽注云一旗係阿喇布坦裔﹐一旗係丹濟拉裔。賀蘭山在靑海之東﹐烏蘭﹑烏蘇在沙磧之北﹐相去將六千里。一係綽羅斯族﹐一係和碩特族﹐今置和羅理名氏於不問﹐以北人之祖先﹐移贈於西﹐亦豈舛之細者矣﹖糾而正之﹐諸公豈有意乎﹖

一﹑舊《志》於靑海下﹐奮書云﹕靑海爲四衛拉特之一﹐於西套下又注云﹕四衛拉特中﹐北厄魯特居其一。考四衛拉特皆在天山北路準噶爾地﹐一綽羅斯﹐二杜爾伯特﹐三和碩特﹐四土爾扈特﹐后土爾扈特逃往俄羅斯﹐乃補入輝特﹐見於髙宗皇帝禦製文﹐及種種官書﹐種種檔冊﹐無弗合。靑海是地名﹐非部落名﹐非種族名﹐其地則和碩特族居之﹐後輝特有居者﹐后土爾扈特種有居者﹐後綽羅斯種有居者﹐後北方之喀爾喀種有居者﹐又番僧察罕諾們漢之屬僧﹐亦編旗而處之﹐將合此六者﹐而指爲四之一乎﹖北厄魯特乃綽羅斯之一支﹐以北爲四之一﹐將置其全部於何稱﹖今之修官書者閱至此﹐其謂之何﹖

一﹑西套厄魯特兩支﹐一和碩特﹐一土爾扈特﹐皆與靑海近。戊戌內板《搢紳》﹐臚序靑海之後﹐不誤。舊《會典》乃於兩支中﹐夾敍一烏蘭烏蘇﹐失之矣。舊《一統志》僅開載賀蘭山之厄魯特﹐而不載額濟內河之土爾扈特﹐應補。

一﹑地名半以種族而得名﹐人皆知之。至地有以人徙者﹐無城郭之民類然﹐如明時兀良哈三衛﹐福余衛是嫡酋所居﹐出口卽是﹐泰寧衛出關卽是﹐始則地因人得名﹐繼且挾地名而徙﹐今之烏梁海﹐遂爲皇朝極北境矣。和碩特有借牧科布多者﹐嚐見科布多大臣章奏﹐遂稱其一區爲和碩特矣。札哈沁本西域汛卒之稱﹐自安放科布多後﹐北方遂增一部落稱呼矣。舊地名﹐新地名﹐類此者極多﹐考沿革者﹐宜略知此。

一﹑修書宜略知鉤稽法﹐如四衛拉特﹐三有姓﹐獨土爾扈特無姓。由後言之﹐𨿽謂土爾扈特卽是姓可也﹐謂和碩特卽姓和碩特﹐無不可也。由前言之﹐固皆以地名爲姓﹐敢據《撤辰薩囊書》﹐稱其出恭博地方﹐定土爾扈特爲恭博姓。

一﹑衛拉特是五族公共之稱﹐各種官書﹐獨於綽羅斯一族則單稱厄魯特﹐不知始於何例。然如西套賀蘭山及靑海之厄魯特廿有一旗者﹐細考實非綽羅斯﹐乃和碩特也﹐與它處又不畫一。今宜定一例﹐連姓稱綽羅斯厄魯特﹐而西套靑海皆攺書和碩特。

一﹑靑海四部﹐爲旗二十有九﹐此外實尙有綽羅斯遺民一類﹐於乾隆二十九年前移徙﹐而無編旗明文﹐歷來只數四大部而遺其一﹐舊志因仍。宜一面行文貴徳循化辦事大臣查覆﹐一面恭檢欽定《平定準噶爾方略續編》開載。

一﹑各處裏差經緯度數﹐舊典頗多舛﹐如阿霸垓﹑阿霸哈納爾﹐皆左翼有之﹐右翼無之﹐左右翼裏差﹐斷乎弗同。又如科爾沁六旗﹐只詳一旗﹔鄂爾多斯七旗﹐只詳一旗﹔宜行諮欽天監考補。

一﹑引書用舊說﹐宜加排比﹐各具體裁﹐官書中如《三通》﹐大抵沿舊文﹐少所發揮。如撰《七音略》﹐取之欽定《同文韻統》﹔撰《六書略》﹐取之欽定《西域同文志》。夫《西域同文志》﹐專爲譯西而作﹐故於國書下﹐先注明西域書﹐乃次各種書﹐而所臚僅西域地名﹑人名﹑山川名﹐若以皇朝全代全輿論﹐西域亦一隅之一隅﹐自宜分類博徵﹐備詳訓詁﹐以《淸文鑑》爲主﹐以滿﹑漢官名﹑地名舉例﹐不得以西域山川舉例﹐是撰皇朝《六書略》﹐而獨以西域爲主矣。《三通》爲本館朝夕編摩取材之書﹐故特發其凡﹐以勸愼重。

一﹑舊志驛站下云﹕自獨石口至蒿齊忒九百餘里爲一路﹐置驛九。考理藩院檔冊稱﹐實六百里﹐置郵六。又志於古北口﹑喜峯口外﹐載乾隆三十六年之新郵﹐而張家口外﹐亦有新郵﹐自穆哈哩喀遜爲新站起處﹐哈拉尼惇爲住處﹐凡十六站﹐何以失載﹖又喀爾喀汗自備之郵站﹐亦宜略誌一二﹐俾往來天使﹐知厥隘略。

一﹑回部風俗﹐亦佛教之支流﹐其人祖曰阿旦﹐其教祖曰默赫爾默特﹐其師曰阿渾﹐其同種曰穆哩斯瑪柰﹐其學問曰二令﹐戒邪淫﹐戒殺﹐戒妄語﹐戒酒﹐戒盜﹔其字頭﹐始愛裏普﹔其歷元﹐亦不拘至朔同日分杪無餘之法﹐而自成章蔀﹐不置閏﹐大約爲西洋新法曆書之所祖﹐或云頗近授時曆也。其教實與西洋耶蘇教大異。唐時流行中國之景教﹐《水經注》之祆祠﹐自是耶蘇教﹐非默赫爾默特教﹐皆佛典所稱九十六種旁門之一。要之比於準部之黃教食肉衣黃之製﹐不猶未遠佛意哉﹖自珍別有《內典旁師考》一篇﹐呈覽。竊按在西洋則爲耶蘇教﹐在蒙古準部則爲宗喀巴教﹐在回部則爲默赫爾默特二令教。風俗一門﹐宜區以詳焉﹐以彰兼收並畜之賾且盛。

一﹑西域屬國﹐如布魯特之在南部﹐哈薩克之在北部﹐向於天朝恭謹﹐各官書只記大槪。今中書徐鬆在西域時﹐曾鉤稽兩部世係地界沿革成兩表﹐當代奇作﹐此可以沿用者。

一﹑西藏亦有屬國﹐猶喀爾喀之附見巴爾虎﹑烏梁海﹑科布多﹐回部之附見布魯特﹑安集延﹑痕都斯坦﹐準部附見哈薩克之例。曰廓爾喀實最大﹔其次曰作木朗﹐曰布魯克巴﹐曰哲孟雄﹐曰落敏湯﹐皆宜附見。廓爾喀本名巴勒布。國初﹐巴勒布三罕﹐曰葉楞罕﹐曰布顏罕﹐曰庫庫木罕﹐於雍正九年﹐各奏金葉文﹐遞哈達﹐譯出詞旨甚恭順﹐命以玻璃磁器賞之。後三罕合爲一。故巴勒布益彊大﹐戊申辛亥兩用兵﹐亦皇朝巨事實也。風俗形勢﹐宜備載。

以上都一十八條﹐皆舉其炳炳顯顯者﹐余小事﹐頭緒尙多﹐未易鬯宣。懼循襲而不攺﹐闕略而不補﹐顚舛而不問﹐苟簡而不具﹐棄置而不道﹐回護而不變﹐有重修之費﹐有重修之名﹐將使後之專門者﹐靡所鏡也。中華文獻﹐夥有通人﹐無甲第名位﹐弗敢妄議﹔惟此類語言文字﹐求之親到其地者﹐尙或瞢昧﹐答不中問﹐可知從事鉛槧之難。珍𨿽非絕詣﹐自是孤學﹐倘蒙垂擇﹐致爲榮幸﹐而於己非有利焉。不勝悚惶待教之至﹗

擬釐正五事書蒙左右諮訪﹐願得芻蕘之言﹐上裨太平之盛徳﹐下增文臣之奏議。方今聖朝﹐豈有闕遺﹖淵淵夜思﹐其爲今日易施行之言﹐又爲𨿽不施行而言不駭眾之言﹐又爲閣下用文學起家分所得言之言﹐又爲自珍所得言於閤下而絕非自珍平日之狂言﹐才得五事﹐條而箸之﹕

一事﹐歷代皆有石經﹐本朝尙無石經。乾隆中﹐江南蔣衡獻所書十三經﹐賞給舉人﹐刻石國子監﹐其事甚細﹐此不得爲本朝石經。本朝經師﹐駕漢氏而上之﹐豈可不諟正文字﹐爲皇朝之定本﹐昭示來許﹐豈僅如唐開成﹑宋紹興之所爲而已乎﹖夫定石經﹐必攺流俗。攺流俗﹐大指有四﹕一曰攺僞經﹐東晉僞《尙書》﹐宜遂削之﹐其妄析之篇﹐宜遂復並之。一也。一曰攺寫官﹐秦漢以來﹐書體屢變﹐歷代曆書之官﹐展轉訛奪﹐其的然可知爲訛奪者﹐宜攺之。二也。一曰攺刻工﹐孟蜀以來﹐槧本繁興﹐有功於經固然﹐罪亦有之﹐展轉訛奪﹐流布浸廣﹐不如未有槧本時雌黃之易﹐其的然可知爲訛奪者﹐宜攺之。三也。一曰攺妄攺﹐唐﹑宋君臣﹐往往有妄攺經籍者﹐如衛包受詔攺《尙書》之類﹔宋﹑元淺學﹐尢多恣攺﹐以不誤爲誤﹐今宜攺之如舊。四也。其似可攺而不可攺﹐大指亦有四﹕周末漢初﹐不著竹帛﹐經師異字﹐不能擇於一以定﹐此不可攺也。漢世今文古文異家法﹐則異字不能擇於一以定﹐此又不可攺也。經籍假借之字﹐由來已久﹐不能必依本字﹐此又不可攺也。疑爲寫官之誤﹐刻工之誤﹐而無佐證﹐思之誠是一適﹐攺之恐召眾口﹐此又未可攺也。何不上書乞開石經館﹖前四者旌校讎之功﹐後四者俟考文之聖。

二事﹐故和碩禮親王﹝諱昭珝﹞嚐教自珍曰﹕史例隨代變遷﹐因時而創。國朝滿洲人名易同難辟﹐其以國語爲名者﹐如那丹珠﹑穆克登布﹑瑚圖禮﹑札拉芬﹑色卜星額﹑福珠靈阿之類﹐相襲以萬計﹔其以漢語爲名者﹐則取諸福徳吉祥之字﹐不過數十字而止﹐其相襲以十萬計。賢不肖智愚貴賤顯晦﹐後世疑不能明﹐此讀國史一難也。宜創一例﹐使各附其始祖之傳﹐合爲一篇﹐則《漢書楚元王傳》例也﹐而可以代《魏書官氏志》﹐可以代《唐書宰相世係表》﹐兼古史之眾長﹐亦因亦創。爲此語時﹐禮部尙書侯恭阿拉計至﹐王云﹕卽如此公﹐鈕祜祿氏也﹐宜在《額宜都傳》下矣。自珍怖服。王於天聰﹑崇徳以降﹐瑣事丕事﹐皆說其年月不誤﹔每一事輒言其原流正變分合﹐作數十重問答不倦。自珍所交賢不賢﹐識掌故者﹐自程大理同文而外﹐莫如王也。王沒矣﹐無以報王。執事在史館﹐謹述緒言﹐代王質之執事。

三事﹐前辱問國朝名臣奏議。國朝奏議﹐私家敢當抄﹐不敢當選﹐其體裁大略﹐則固知之﹐嚐役抄故也。大抵國朝奏議﹐自雍正以後﹐始和平謹質﹐得臣子之體矣。自乾隆三十年以後﹐始圓美得臣子之例矣。追而上之﹐頗猶粗悍﹐或紛披扶疏﹐沿明臣習。甚矣﹗風气之變之必以漸也。自珍所抄康熙以前一冊﹐不足儲百一﹐雍正至乾隆三十年一冊﹐不足儲五十分之一﹐近今六十年﹐尙未動手。若役心力搜羅﹐益非私家所能任﹐何不上書﹐乞開館選定﹖

四事﹐聖聖相承﹐皆有故事。此次恩詔條款﹐皆依嘉慶元年條款﹐推恩如故事。惟嘉慶元年﹐有賢良後裔一款﹐大略云﹕凡入祀賢良祠大臣後裔﹐倘本支無在仕版者﹐著各督撫據家譜諮禮部﹐禮部奏請賞給舉人一名。此條情文斐﹐寔聖朝之美譚。此次詔書遺漏此事﹐故家中落﹐賜書之不保﹐似所宜言。五事﹐今世科場之文﹐萬喙相因﹐詞可獵而取﹐貌可擬而肖﹐坊間刻本﹐如山如海。四書文祿士﹐五百年矣﹔士祿於四書文﹐數萬輩矣﹔旣窮旣極﹐閣下何不及今天子大有爲之初﹐上書乞攺功令﹐以收眞才。余不儩。道光二年閏三月朔自珍再拜。

與人論靑海事書委檢各件﹐敬檢上。靑海本番地也。番子是吐谷渾之裔﹐唐以前實彊﹐後少弱﹐亦不失爲大國。一見逐於正徳間之蒙古阿爾禿斯﹐再見逐於國初衛拉特﹑固實汗﹐三見逐於三傳之羅卜藏丹津。羅卜藏丹津者﹐叛世宗朝﹐以覆固實祀﹐故今之靑海和碩特﹐則並非固實嫡種矣。今和碩特二十有一旗﹐是不從羅卜藏丹津叛者﹐其餘喀爾喀一旗﹐輝特三旗﹐土爾扈特四旗﹐皆以雍正末﹑乾隆初陸續徙往﹐以地未實﹐故與和碩特分居番子故地。天道好還﹐彊弱疊代。今番子之事﹐必聲言報先世之仇﹐名近正﹐力近彊﹐必非各旗所能禦。湟中諸旗﹐距番遠尙可自活﹐河北之帳必危﹐自然之勢也。聖者貴因天運之自然﹐矧番子未嚐獲罪天朝﹐古未有外夷自相爭掠﹐而中朝代爲之用兵者。且蒙古亦何可令之彊﹖彊卽弗恭順。傳曰「狧康及米。」羅卜藏丹津之前事﹐可爲之續耶﹖番人蒙古皆信佛﹐大喇嘛察罕諾門汗一旗﹐最富盛﹐貧番子往往賴其牛羊以活。喇嘛位號﹐在西藏達賴之下﹐並在漠北哲卜尊丹巴之下﹐僅與後藏班禪比。若朝廷許進其位號﹐許造廟宇﹐必肯出力﹐以佛法兩勸而兩罷之﹐不調一兵﹐不費一粟﹐以外夷和外夷﹐智之魁也。今兵力物力﹐皆非開邊釁之會﹐克則殺機動﹐不克則何以收事之局﹖於事前思之﹐惟大喇嘛𨿽富而弗傳子﹐𨿽有功而無後患。無事則無患﹐有事則可用﹐此列聖尊崇黃教微指也。走𨿽明習﹐何敢妄論邊事﹖承諮采再四﹐故條出大槪﹐以附直而勿有之義。其地形道裏各件﹐程府丞昔歲開斜方而得之者﹐想明核﹐走處僅一分﹐覽畢當見還也。不儩。壬午十一月八日。

致鄧傳密札一

守之仁弟足下﹕望吾弟之車塵﹐至於不可復見而後反。歸來恍若有亡。轉一念曰﹕吾平生好奇﹐然未一出塞。足下乃從名將至長城﹐書劍磊落﹐又足羨也。古來詩人文人之爲記室參軍者多﹐然幾人有此英遇耶﹖重以公子之賢而好客﹐遙想兩君髙譚駛辯﹐傾出心腸﹐足令塞禽驚舞矣﹗兄枯寂本慣﹐足下及默深去後﹐更可緘舌裹腳﹐杜絕諸緣。待明年春杪﹐兩君並轡歸時﹐兄爾時當出定﹐一話塞上風景耳。見在終日坐佛香繚繞中﹐翻經寫字﹐以遣殘年﹐亦無不樂也。足下處一切人﹐無論何時何地﹐總須曉得它好處﹐使其心委曲以受異﹐量之善﹐𨿽其非善也﹐而胸中自有安放它處﹐則足下之福矣﹗負其門風之髙﹐與其天姿之不俗﹐空腹髙睨﹐唇吻觸處皆訾謷﹐兄前所云能淸不能濁﹐能室而不能市者﹐危之道也。心所謂危﹐不得不以告也。《漢官儀》僅抄十分之二﹐必不幹沒。默深所允寄還物﹐乞促之﹐促之。兄。

二守之仁弟足下﹕天寒歲暮﹐足下旅居﹐何以爲懷﹐未卜年內有試事否﹖兄冒三十三日之冰雪﹐踉蹌而歸﹐家嚴﹑慈幸皆無大恙﹐家慈受驚不小﹐兒子等幾乎不救。痛定思痛﹐言之心骨猶栗。而奇災之後﹐萬事俱非﹐或者柳子厚所云﹕黔其廬﹐赭其垣以示人﹐是亦祝融回祿之相我耶。此事頗有別情﹐患難起於家庭﹐殊不忍言。然外間固有微聞之者﹐未卜足下曾聞之否也﹖兄暫得依戀膝下﹐以度殘年﹐而試期又迫﹐正月初旬﹐卽須買棹北上﹐相見甚迫。兄此行尙有一輩泛交俗論﹐笑我辛苦於無益之地者﹐有謂我名場不思上進﹐反屬不孝者﹐兄皆聽之。要之﹐吾輩行事﹐動輒爲若笑﹐豈爲所惑而動哉﹗珍叩頭。再者﹐家藏五萬卷﹐盡矣﹗而行篋之攜以自隨者﹐尙不減千餘卷﹐名之曰劫外藏書﹐編列五架﹐其爲我朝夕拂拭之﹐勿令虫鼠爲祟。寶此叢殘﹐殊爲不達﹐苦惱之餘﹐彌復慚愧。吾弟應憐而笑之也。珍再說如此。時鼓四下﹐寒月到窗。

三足下聞之﹐當爲我鼻涕一尺也。此皆由兄不孝﹐不能在家承歡服養﹐幫家嚴﹑慈料理家務。終鮮兄弟﹐家無主器者﹐以致殃及先人手澤。客遊無味﹐至兄而極﹐見在必欲南歸﹐以慰親心﹐其故有四﹕家嚴晚年失書籍﹐何以消遣﹐蓋性無旁嗜﹐以書爲生﹐以書爲命﹐從此仿佯無倚﹐亟須慰藉其目前﹐一也。家慈本以積病之軀﹐夜半受驚﹐恐月來魂魄未定﹐二也。家嚴況有降一級畱任處分﹐又奉旨賠修牙署﹐而當日一切要緊文案﹐亟須查辦﹐此善後事宜﹐竟乏邦辦之熟手﹐三也。家嚴未免心結郁塊﹐咎及家人。家人未能無��﹐�之無濟﹐亟須兄歸﹐調護一切﹐免再生乖戾﹐四也。至於妻子受驚﹐欲往慰卹﹐此不在話下矣﹗而說者阻兄曰﹕幸補一缺﹐又須開缺。明年到京﹐定例不準隨到隨補﹐必扣足一年方補﹐例以杜賣缺之獘也。如此則功名耽誤一年﹐一說也。會試在卽﹐未免荒功﹐二說也。到家無補於事﹐三說也。此三說者﹐皆泛泛之交﹐悠悠之談也。兄補缺本屬幸幸﹐譬如明年冬間方補﹐比之同衙門諸君﹐已爲便宜﹐豈有恐功名耽誤一年﹐而不歸省視父母之理﹖𨿽�喫虧﹐亦必行﹐一解也。若言文章學問﹐則不可一日荒疏﹐感言歉﹐則淺甚矣﹗兄則掉頭徑去﹐視此朋友﹐若固有之﹐視其待我之厚﹐若固當然者﹐此語吾弟深解之也。彈壓家人﹐勿令內言之出閫﹐而日以一菘一粟餉從者﹐必欲言之﹐此三言而已。仲春相見﹐畱此奉問興居不罄。愚兄龔自珍三叩頭﹐初十燈下。徐君浩堂亦有來借屋之說﹐如果亦佳事也。守之仁弟先生侍右﹐不盡欲陳。龔自珍叩頭。

與魏源書默公足下﹕一切見與守之札自悉。爲我咄咄否耶﹖前信頗有戲語激怒默公之言﹐今則無暇復遊戲矣﹗患難之交﹐心學未到。默公有道之士﹐佇聞棒喝﹐不盡所欲言。自珍。

與江居士箋別離以來﹐各自苦辛﹐榜其居曰「積思之門」﹐顏其寢曰「寡歡之府」﹐銘其憑曰「多憤之木」。所可喜者﹐中夜皎然﹐於本來此心﹐知無損已爾。自珍之學﹐自見足下而堅進﹐人小貧窮﹐周以財帛﹐亦感檀施﹐況足下教我求無上法寶乎﹖小人疾痛﹐醫以方藥﹐亦感恩力﹐況足下教我求無上醫王乎﹖人小迷跌﹐引以道路﹐亦感指示﹐況足下教我求萬劫息壤乎﹖別離已深﹐違足下督策﹐掉舉轉多昏沈不鮮。至於手教﹐慮信根退﹐想戲弄之言。自珍久不見有信根﹐信是何根﹖根何云信﹖本來如是而已﹐何況有退失耶﹖重到京師又三年﹐還山之志﹐非不溫縈寤寐間﹐然不願汩沒此中﹐政未易有山便去﹐去而復出﹐則爲天下笑矣。顧弢語言﹐簡文字﹐省中年之心力﹐外境疊至﹐如風吹水﹐萬態皆有﹐皆成牴彰﹐水何容拒之哉﹗萬一竟可還﹐還且不出﹐是亦時節因緣至爾。至於與人共爲道﹐夙所願也。浸負至今﹐𨿽遇聰明貴人﹐祗宜用一切世法而隨順之。陳餓夫之晨呻於九賓鼎食之席則叱矣﹐訴寡女之夜哭於房中琴好之家則誶矣﹐況陳且訴者之本有難言也乎﹖《行願品》久收到。《圓覺疏》聞蘇州刻成﹐前約所云不忘也﹐當自致貝居士。伏惟吉祥﹐不宣。癸未六月二日自珍和南。

致江香札一

製後學龔自珍謹奉書香先生座右﹐自珍奉先慈諱南歸﹐於九月初旬抵家大人官署﹐知先生辱賜挽盾之詞楹帖三十言﹐感且不朽。明年暮春﹐撫先柩道出吳門﹐當泥首申謝也。倚盧中奉到手書﹐述及金石拓本一分﹐自珍昔年奉教於先外王父段先生﹐曰﹕金石不可不講求古器款識﹐爲談經談小學之助﹐石刻爲史家紀傳之外編﹐可裨正史也。是以自幼搜羅﹐志在補蘭泉王侍郎之闕。穀備種數﹐所購求者亦不下一千種﹐孤本頗多﹝編《金石通考》一書未成﹐有《略例》一卷﹞。不料去年九月﹐回祿爲虐﹐盡尾焉。今年又遭先慈之痛﹐一切廢業﹐弗復譚思。得手書﹐如見獵而心喜﹐觸其故嗜。然重復舊觀﹐則必不易易﹐亦無復當年精力﹐蓋先生所收﹐未必恰好償珍之所失。遇一種新物﹐反纏綿一種舊物﹐心中作惡三數日。是以所云全分﹐不願全得之也﹝維吾盧所失﹐亦終不能忘也﹐卻不願再廣耗其精力﹞。然竊有求者﹐自珍未被災以前志所備數種而已﹐不求精與其祕﹐拓本率不佳。今重整精神﹐不能如往者之誇多鬥富﹐而一見佳拓孤本﹐心爲之怦怦動。可否仰求先生將尋常所有之各種剔出﹐將孤本﹐或𨿽不孤而拓本絕舊﹑文字較諸家著錄者爲完具之種數﹐又或王侍郎《萃編》未收入之種數﹐酌開示百十種﹐將其目錄細開一單子來﹐則自珍坐享其成﹐弗耗心力﹐而壁壘重新﹐感諗弗諼矣。又自珍竊恨江左六朝文字皆佳妙﹐諸人文集中﹝如江﹑邱﹑任﹑沈之屬﹞﹐碑文皆夥﹐何以傳者寥寥﹖並造像題名亦寥寥﹖不及北魏﹑北齊﹑北周十分之一。平生所見者﹐蕭梁止花村數通﹐齊﹑陳兩朝皆無之﹐晉則﹝鄴中之﹞西晉有之﹐而江左之東晉無之。卽凡諸家著錄亦多相同﹐惟範氏天一閣因有上淸眞人許君館壇一通﹐最爲海內奇祕﹐爲平生未一見。如尊處竟有此種﹐肯歸於珍手﹐則一可以代千﹐謹當竭其區區﹐爲長者壽﹐﹝斷﹞不敢忘所自。如無之﹐則終願走鄞中索雙勾一通上石也。又凡諸家談碑不談帖﹐帖學難精﹐源流太繁﹐祖本支本太雜故也﹝往趙晉翁﹑翁譚溪亦不精﹞﹐近世此學殆絕。晉人法帖絕希﹐卽﹝初唐人﹞虞﹑褚小楷佳刻叢帖亦希﹝況單行本乎﹞﹐尊處有佳者﹐亦示一兩件﹐則亦一足當百也。專此布泐。附問香仁丈先生近安不一。自珍叩頭。歲不盡三日。外所欲得者一紙。

二家嚴自吳門歸﹐示及雅意勤拳﹐並讀賜札﹐知先生匪但宏才碩學﹐傾倒一時﹐實乃性情眞篤之古君子也。敬佩敬佩。前傳聞之訛﹐己可置勿論。賤子一札﹐旣未塵覽﹐亦不足復道。前塚蒙贈嬰桃轉瓦文一種﹐卻從彼處交來者。玆又得見贈安陽各種﹐魯王石人題字﹑劉韜碣﹑竹邑侯張君碑計七種。又郃陽黃初殘字一種﹐共九種。拜登之下﹐如獲百朋﹐感且躍也。不揣冒昧﹐欲遂與大雅訂爲金石之交﹐願將所藏全目抄示一通﹐具有重複者﹐便注一復字於下方﹔亦以積年敝帚之享﹐繕一淸單呈覽﹐其復者亦注一字﹐各以所有﹐易其所無﹐兩家各增種數﹐未審許我否﹖希裁示爲幸。孫夫人碑﹐家嚴已題看款於冊尾﹐奉繳。奉研銘二紙﹐塵淸玩﹐𨿽不古而頗珍貴香豔﹐倘得一詩以記之﹐尢感。但係天潢貴派﹐語勿涉褻爲佳。附戔戔之敬一函﹐爲侍者佐椎拓之費﹐乞莞存。聞吳中舊家有舊物出市﹐想能物色之也。專此奉聞。香先生起居不賜。世侍生龔自珍叩。臘月十四衝。又曾奉托覓方靑蕃萌蘭池宮當兩瓦文﹐未識尊藏有復者否耶﹖又聞玉照壹徐家﹐頗收舊拓﹐曾往觀之否﹖趙晉翁云。

上大學士書中書龔自珍言﹕自珍少讀歷代史書及國朝掌故﹐自古及今﹐法無不攺﹐勢無不積﹐事例無不變遷﹐風气無不移易﹐所恃者﹐人材必不絕於世而已。夫有人必有胸肝﹐有胸肝則必有耳目﹐有耳目則必有上下百年之見聞﹐有見聞則必有考訂同異之事﹐有考訂同異之事﹐則或胸以爲是﹐胸以爲非﹐有是非﹐則必有感慨激奮﹐感慨激奮而居上位﹐有其力﹐則所是者依﹐所非者去﹐感慨激奮而居下位﹐無其力﹐則探吾之是非﹐而昌昌大言之。如此﹐法攺胡所獘﹖勢積胡所重﹖風气移易胡所懲﹖事例變遷胡所懼﹖中書仕內閣﹐糜七品之俸﹐於今五年﹐所見所聞﹐胸弗謂是﹔同列八九十輩安之﹐而中書一人﹐胸弗謂是﹔大廷廣眾﹐苟且安之﹐夢覺獨居﹐胸弗謂是﹔入東華門﹐坐直房﹐昏然安之﹔步出東華門﹐神明湛然﹐胸弗謂是﹔同列八九十輩﹐疑中書有痼疾﹐弗辧也﹐然胸弗謂是。如銜魚乙以爲茹﹐如藉蝟栗以爲坐﹐細者五十餘條﹐大者六事﹐玆條上六事﹐願中堂淬厲聰明﹐煥發神采﹐賜畢觀覽。

一﹑中堂宜到閣看本也。大學士之充內廷者﹐例不看本。伏考雍正十年以後﹐內廷之項有五﹕一﹑禦前大臣﹐二﹑軍機大臣﹐三﹑南書房﹐四﹑上書房﹐五﹑內務府總管是也。五項何以稱內廷﹖內閣爲外廷故也。內閣何以反爲外廷﹖雍正後﹐從內閣分出軍機處故也。大臣帶五項者﹐除出南書房﹑上書房總師傅不日入直﹐不常川園居﹔日入直﹐常川園居者﹐三項而已。此帶三項之大學士﹐不到閣看本之緣由也。幸大學士不盡帶三項﹐內閣日有大學士一員到﹐漢侍讀上堂﹐將部本通本﹐各簽呈定迎送如儀﹐中書有關白則上堂﹐無關白則否﹐此國初以來百八十年不攺﹐而且雍正壬子以後﹐九十年來莫之有攺者也。惟中堂到閣﹐侍讀以下賢否﹐熟悉胸中﹐輔臣掌故﹐亦熟悉胸中﹐內閣爲百僚之長﹐中書實辦事之官﹐此衙門一日未裁﹐此規矩一日不廢。道光元年﹐大學士六人﹐滿洲伯中堂﹐托中堂﹐協辦長中堂﹐漢則曹中堂﹐戴中堂﹐協辦孫中堂﹐是年到閣看本者三人﹐托﹑戴﹑伯是也。戴予告﹐孫大拜﹐協辦爲蔣中堂﹔伯休致﹐長大拜﹐協辦爲英中堂﹔則道光二年之事。曹﹑蔣皆軍機大臣﹐長伊犁將軍﹐孫兩江總督﹐英內務府總管﹐其日日看本者﹐只托中堂而已。托中堂在嘉慶朝任禦前大臣﹑軍機大臣﹐常川園居﹐聖眷隆重﹐至是乃日日看本﹐原屬偏勞﹐一日召見﹐乘便口奏﹕內閣只臣一員﹐日日看本﹐部旗事繁﹐必須分身等語。於是乞旨派漢學士三人﹐輪流看本。噫﹗學士職過硃﹐看本非所掌也﹐此乃第一大關鍵。然而一時權宜之法﹐豈以爲例﹖他日無論某中堂開缺﹐局勢卽全變﹔局勢全變﹐舊章不難立復。設竟從此攺例﹐須大學士奏明﹐將漢學士添此職掌﹐纂入《會典》﹐並將大學士永遠作爲虛銜之處﹐纂入《會典》﹐萬無不奉明文﹐淡然相忘之理。所以托中堂此奏權宜﹐自無妨礙﹐而後來永遠如此﹐並托中堂所不及料者也。孫革職﹐蔣大拜﹐協辦爲汪中堂﹔汪﹐上書房總師傅也。按嘉慶九年﹐上諭曰﹕南書房﹑上書房行走大臣﹐俱著輪流入署辦事。其上書房總師傅﹐不過旬日一入直﹐尢不得藉口內廷﹐常川園居。聖訓煌煌﹝在《會典》第七十四卷

﹞﹐汪中堂不知也﹐侍讀不知也。汪到任日﹐滿侍讀探請意指﹐汪然曰﹕我外廷乎﹖乃止。是日絕無援甲子年上諭以明折之者。不但此也﹐前此嘉慶七年六月上諭曰「內閣重地﹐大學士均應常川看本﹔其在軍機處行走者﹐每年春夏在圓明園居多﹐散直後﹐勢難赴閣。至在城之日直機務稍簡﹐朕令其赴衙門辦事﹐卽應閣部兼到﹔若不在內廷之大學士﹐票擬綸音是其專責﹐豈可閒曠﹖保寧到京後﹐𨿽有領侍衛內大臣﹐朕不令其在園居住。嗣後軍機處之大學士﹐直朕進城後﹐諭令到衙門時﹐著先赴內閣﹐再赴部院﹔其不在內廷之大學士﹐著常川到閣﹐以重綸扉﹐以符體製。」此諭更明白矣﹗亦無援引以折之者。大官不談掌故﹐小臣不立風節﹐典法陵夷﹐紀綱頹壞﹐非一日之積﹐可勝痛哉﹗假使汪肯看本﹐則托﹑汪隔日一到﹐與托原奏所稱只一員到閣之語情事異﹔與所稱日日到閣之語情事又異。夫復何辭﹖惜哉﹗此第二大關鍵也。汪病逝﹐協辦爲今盧中堂﹔英降熱河都統﹐協辦爲今富中堂﹔兩中堂不但不在三項內廷﹐並不在五項之列﹐尢宜到閣﹐以重本職﹐而侍讀懲前事﹐不復探請。兩中堂原未諳閣故﹐不知大學士之本職﹐因何而設﹐咎自不在兩公﹐遂兩相忘﹔此第三大關鍵。合署人員﹐舉朝科道﹐亦皆淡然相忘﹔比之汪中堂到任之年﹐情事又一變﹔而漢學士之看本﹐局遂不變。時人戲語陳學士嵩慶﹑張學士鱗曰﹕兩君可稱「協辦」協辦大學士。兩君笑應之。三十年後﹐後輩絕不解今日嘲戲語矣。盧中堂全銜爲﹕太子少保﹑協辦大學士﹑吏部尙書﹑國史館總裁﹑兼管順天府事務﹐富中堂全銜爲﹕太子少保﹑協辦大學士﹑理藩院尙書﹑正白旗滿洲都統﹑閱兵大臣。今吏部﹑順天府知有盧中堂﹐內閣不知有盧中堂也。理藩院﹑正白旗知有富中堂﹐內閣不知有富中堂也。黜陟之事﹐托中堂獨主之﹐內閣不知中堂凡有六缺也。而本朝大學士一官﹐遂與保傅虛銜﹐有銜無官者等。自尙書至巡檢典史﹐皆不以兼攝事廢本缺事﹐獨大學士有兼事無本事矣。自尙書至未入流﹐皆坐本衙門堂上辦事﹐內閣爲衙門首﹐堂上闃然無堂官矣。而太宗文皇帝以來﹐設立大學士之權之職之意﹐至托中堂而一變﹐汪中堂而再變﹐盧﹑富兩中堂而三變。托創之﹐汪中之﹐盧﹑富成之。依中書愚見﹐今宜急請托中堂﹑盧中堂﹑富中堂輪流到閣看本﹝今曹係軍機大臣﹐長係禦前大臣﹐蔣係兩江總督﹞﹐如不看本﹐宜急奏明攺定《會典》﹐不得相忘。此當世第一要事。

一﹑軍機處爲內閣之分支﹐內閣非軍機處之附庸也。雍正辛亥前﹐大學士卽軍機大臣也。中書卽章京也。壬子後﹐軍機爲諭之政府﹐內閣爲旨之政府﹐軍機爲奏之政府﹐內閣爲題之政府﹐似乎輕重攸分。然寰中上諭﹐有不曰內閣承發奉行者乎﹖寰中奏牘﹐有不曰內閣抄出者乎﹖六科領事﹐赴軍機處乎﹐赴內閣乎﹖昔雍正朝以軍務宜密﹐故用專摺奏﹐後非軍事亦摺奏﹐後常事亦摺奏﹐後細事亦摺奏。今日奏多於題﹐諭多於旨﹐亦有奏訖在案﹐補具一題者﹐絕非雍正朝故事。故事何足拘泥﹖但天下事﹐有牽一髮而全身爲之動者﹐不得不引申觸類及之也。國朝仍明製﹐設六科﹐其廨在午門外﹐主領旨﹐主封駁﹐惟其爲上諭也﹐諫臣或以爲不可行﹐而封駁之﹐諫臣之所以重。今內閣擬旨所答﹐皆題本也﹐所循字句﹐皆常式也﹐旨極長﹐無過三十字﹐誠無可封駁者。自閣臣爲閒曹冗員﹐而並科臣亦成閒曹冗員﹐果依現在情形﹐何不以六科移駐隆宗門外﹐專領軍機處上諭﹐而主其封駁乎﹖又惟內閣爲至近至貴之臣也。外吏不敢自通於主上﹐故仍明製﹐由通政司達內閣﹐謂之通本﹐果依現在情形﹐通政司亦閒曹冗員﹐可以裁﹔如不裁﹐何不移駐隆宗門外﹐爲奏事處之咽喉乎﹖此二說﹐原屬迂腐不可行﹐然援據立法之初意﹐而求其﹤角思﹥理﹐核其名實﹐必遭天下後世辧口﹐如此重重駁詰而後已﹐亦何以禦之哉﹖又六部尙書皆直日﹐而大學士獨不直日﹔侍郎直日﹐而內閣學士不直日。立法之初﹐豈不以絲綸之寄﹐百僚之總﹐不直日者﹐無日不直也乎﹖內閣與軍機旣分﹐大學士反恃部院旗務以爲重﹐而直日召見。嘉慶中﹐禦史蔡炯奏大學士勿令兼他務﹐其論實近正也﹐其事則幸而不行。萬一行﹐則大學士旣不直日﹐又不到閣看本﹐終歲不召見﹐又不趨公﹐與冗食需次小臣何以異﹖天下後世姍笑﹐何以禦之哉﹖故曰﹕必也正名。名之不正﹐牽一髮而全身爲之動者﹐此也。雍正壬子﹐始爲軍機大臣者﹐張文和公﹐鄂文端公﹐文和攜中書四人﹐文端攜中書兩人﹐詣乾淸門幫同存記及繕寫事﹐爲軍機章京之始﹐何嚐有以六部司員充章京者乎﹖文和兼領吏部戶部﹐何嚐召吏戶兩衙門司官幫存記繕寫乎﹖厥後中書升主事﹐卽出軍機處﹐何也﹖六部各有應辦公事﹐占六部之缺﹐辦軍機處之事﹐非名實也。其升部曹而奏畱內廷者﹐未考何人始﹐至於由部員而保充軍機處者﹐又未考何人始。大都於文襄﹑傅文忠兩公﹐實創之主之﹐其後遂有部員送充之例﹐內閣占一半﹐六部占一半﹐閣部對送﹐閣所占已不優矣﹐但閣與部﹐未嚐分而爲七。嘉慶二十一年﹐睿皇帝顧謂董中堂曰﹕此次保送﹐內閣獨多。董中堂衰耄﹐未遑據大本大原以對﹐反叩頭認過﹐於是特諭內閣與六部衙門﹐均平人數﹐而閣與部遂爲七。今中書在軍機者最希﹐最失本眞﹐職此故也。伏思本原之中﹐又有本原﹐從本原更張﹐必非一介儒生口舌所敢議。依中書愚見﹐姑且依雍正中故事﹐六部專辦六部之事﹐內閣辦絲綸出內之事﹐停止六部送軍機處﹐其由軍機中書升任部員後﹐不得奏畱該處﹐立飭回部當差。如此﹐庶變而不離其宗﹐漸復本原﹐漸符名實。

一﹑侍讀之權﹐不宜太重也。自中堂不到閣﹐而侍讀之權日益重。凡中書一切進取差使﹐侍讀不呈大官單﹐袖中出寸紙﹐書姓名一兩行﹐口進數詞﹐中堂漫頷之﹐卽得之矣。遇有協辦侍讀出缺﹐則侍讀之門如市﹐故侍讀以上官自處﹐中書以下屬自處﹐明悖《會典》。試思六部卿寺衙門﹐皆用大官單白事﹐何內閣獨廢單不用﹖由各衙門堂上皆有堂官﹐官有几案﹐可閱官單。今侍讀之見中堂也﹐大率宮門風露之中﹐立譚之頃﹐使非袖中出寸紙﹐實不簡便﹐此其所苦也。論者曰﹕侍讀於中書近﹐中堂於中書遠﹐藉加延訪。此論不然﹗大官單旣備載中書之履曆﹑年齒﹑食俸深淺﹑功過次數﹐及何項行走名目矣﹐何獨憑袖中寸紙之爲延訪﹐而閱官單之反非延訪歟﹖中堂領百僚﹐爲皇上耳目﹐其於四海之內﹐滿﹑漢文武﹐大小賢否﹐罔弗知也﹐何至本衙門二三筆札小生﹐尙有弗知﹐而待臨歧延訪歟﹖豈中堂之聰明﹐申於天下﹐而獨詘於侍讀歟﹖依中書愚見﹐一切中書差使﹐宜由侍讀手奉全單﹐默然鵠立﹐中堂坐堂上﹐朱筆點出﹐明降堂諭﹐不許仍沿袖中出紙﹐以肅瞻聽。

跋北齊蘭陵王碑此碑未見諸家箸錄。卽《趙氏金石錄》﹐於北齊搜采略備﹐亦未及之。藏錢唐何夢華家﹐庚辰孟冬﹐舉以相贈。隸法蒼鬱怒遒﹐絕類蔡中郎《夏承碑》﹐又類《趙圉令碑》﹐百金之字﹐寶之﹗定庵道人跋。

跋白石神君碑舊拓本道光辛巳正月﹐探梅鄧尉舟中﹐攜此展觀﹐並攜《隸釋》一部。此本小漫患處注於旁。洪氏頗不喜此書﹐疑不類漢﹐予亦謂然。持《三公山石刻》相比﹐气味曈別者。曩見孫退谷家宋本﹐今在翁閣學家。閣學歿後﹐不知今在誰氏。此亦是百年前舊拓本。書畢而舟抵木瀆口矣。定公。同舟者顧君澗薲。舟中以舟師雞毛筆書此。

跋宋拓蘭亭定武本合以子敬《洛神》﹐兩本並庋並臨﹐終身弗離﹐王侯可讓也﹐寢饋可廢也。嗚呼﹗江左風流﹐盡在玆矣﹐不大幸歟﹖甲申初春題。

得之也廉﹐用番錢當九百者五十有二枚﹐並識之。宋刻無上神品﹑聖品﹐千金之寶。

跋宋拓本裴岑紀功碑此谷口先生所藏﹐咄咄奇異﹗此碣近已不可辧﹐重摹本有二﹐字畫皆可醜。遠在萬里﹐椎拓爲艱﹔但是原石﹐卽可珍重﹐況舊拓乎﹖此乃百金之寶。

宋拓孤本漢婁壽碑跋尾道光四年冬十有二月﹐由吳門寄來﹐時在海上備兵官舍。此是宋拓孤本﹐又經諸老輩鑑賞﹐其爲人間墨寶﹐何待擬議﹖但隸法非漢人最瑰瑋之制。其事其人亦與史家無大關系﹐故是賞鑑家物耳。嘉慶二十有四年﹐歲在己卯﹐陽月﹐仁和龔自珍識於吳門吳氏之宋松書屋。同觀者﹐同裏何元錫夢華及吳縣江沅鐵君。牽連記。

金壇方言小記人曰寧。人無老少男女皆殿以老。如此曰葛。如之何曰那寧處﹐亦曰那寧達。不曰弗。問詞曰爹。問何所作曰作爹特。問何等物也曰爹東西。特者指事詞﹐又已然之詞。曾祖曰曾公。祖曰耶耶。祖母曰埋埋。父曰爹爹。母曰娘。兄曰大郎。弟曰弟子。城中二讀如泥﹐其四鄙二讀如市。上讀如釀。去讀如磕。遊謂之弗相。呼取物來曰捉了來。立曰踦。挾一人與俱曰孿。揭壁上敗楮曰亨。以火熟物曰篤。雞卵子曰子。豆腐之豆讀如頭﹐是以去爲平也。凡杭州言陽平聲十九爲陰平聲﹐如魚龍貓是也。口喫者謂之篤篤。自謂其曹曰我家﹐亦曰我龕。日曰聶。晝曰聶腳。夜曰夜頭。式活助詞也。法猶否也。勗猶休也。能彀者甚詞﹐亦至於此極之詞。凡一切鬼神皆曰菩薩。

先母金壇段氏﹐考諱玉裁﹐妣於氏。金壇在明嘉靖朝以迄崇禎﹐其大姓五﹐曰虞﹑段﹑髙﹑馮﹑尹﹔入國朝則曰於﹑王﹑曹﹑蔡。先母告自珍如此。但自珍考明進士碑﹐於﹑王已登進士科﹐又有聞人﹐則似不在五姓之後。先母云爾者﹐入本朝五姓頗不振﹐段氏亦力田﹐而於氏乃兩中狀元﹐故土人以耳目所見聞爲界限之。士人思舊徳﹐則誦五姓﹐且別有軒輊之詞﹐先母意亦不謂然也。先母以道光三年癸未卒﹐甲申七月﹐自珍旣小祥﹐作此記。自記。

秦天禽四首鏡拓題字此羽岑山人平生第二寶也。手拓本丁亥付裝。記之。都一百十又四字﹐別有釋文。

鏡錄序鏡別爲專門﹐何也﹖其四言在《易繇》與《詩》之間﹔三言至七言﹐在謠諺之間。體裁尢芳異﹐文章家喜之﹐錄之以貺夫言詩者也。其用韻﹐則不可以周之諧聲求之矣﹔其文字﹐大小篆與隸書相雜爲體。起於秦﹐汔於齊﹑梁間。自藏五﹐諸家墨本三十有九﹐總四十有四。

瓦錄序漢氏宮殿之名﹐不可得而簿錄也。其瓦黝以溫﹐其文字多哀麗傷心者﹐觀其體﹐皆深習八體六技者之所爲﹐非盡陶師之爲也。夫後漢祠墓之刻碑﹐皆石工書﹔而前漢瓦文﹐乃兼大小篆。嘻﹗可以識炎運之西隆﹐窺劉祚之東替也矣。予所錄五十有五﹕曰「長生未央」。曰「長樂未央」。曰「長生無極」。曰「與天無極」。曰「千秋萬歲﹐與地無極」。曰「億年無疆」。曰「永奉無疆。」曰「髙安萬世」。曰「宗光萬世」。曰「千秋萬歲」。曰「金」。曰「千金」。曰「衛」。曰「鋋」。曰「便」。曰「蘭池宮當」。曰「椒風嘉祥」。曰「嬰桃轉捨」。曰「都司空瓦」。曰「上林農官」。曰「甘林」。曰「甘泉上林」。曰「宗正宮當」。曰「八風壽存當」。曰「右將」。曰「有萬谷」。曰「大廏」。曰「金廏」。曰「宜富貴當」。曰「平樂宮阿」。曰「漢並天下」。曰「涘幹萬延」。曰「永望芒芴」。曰「嵬氏冢捨」。曰「萬歲冢當」。曰「宣靈」。曰「萬石君倉」。曰「六畜蕃息」。曰「方春蕃萌」。曰「駘蕩萬年」。曰「仁義自成」。曰「延年益壽」。曰「延壽萬歲」。曰「萬物咸成」。曰「長毋相忘」。曰「維天降靈」。「延元萬年」。「天下康寧」。文之可以目治者九﹕曰鳳形﹐曰飛廉形﹐曰飛鴻形﹐文曰「延年」。曰三雀形﹐曰朱鳥形﹐曰龜蛇交形﹐曰饕餮形﹐曰二馬形﹐文曰「甲天下」。曰魚形。其諸家箸錄有之﹐而予未見者三﹕曰「衛屯」。曰「掩依中庭」。曰「黃山」。

商周彜器文錄序羽岑山民曰﹕商器文﹐但象形指事而已﹔周器文﹐乃備六書﹐乃有屬辭。周公訖孔氏之間﹐佚與籀之間﹐其有通六書﹐屬文辭﹐載鐘鼎者﹐皆雅材也﹐又皆貴而有祿者也。制器能銘﹐居九能之一﹐其人皆中大夫之材者也﹐凡古文﹐可以補今許愼書之闕﹔其韻﹐可以補《雅頌》之隙﹔其事﹐可以補《春秋》之隙﹔其禮﹐可以補逸《禮》﹔其官位氏族﹐可以補《世本》之隙﹔其言﹐可以補七十子大義之隙。三代以上﹐無文章之士﹐而有羣史之官。羣史之官之職﹐以文字刻之宗彜﹐大抵爲有土之孝孫﹐使祝嘏告孝慈之言﹐文章亦莫大乎是﹐是又宜爲文章家祖。其及五百名者﹐有鼎﹔六百名者﹐有西宮襄父盤﹐則與《周書》七十一篇相出入矣。摹其篆文﹐以今字錄之﹐如孔安國治《尙書》﹐以今文讀之古文也。

秦漢石刻文錄序文體五百歲一變﹐書體五百歲一變﹐金石義例五百歲一變。自秦王盟版﹑《揗夷刻石》之歲﹐迄孫皓言《天發神讖刻石》之歲﹐中間文字之役甚眾﹐役無當我九者之義例﹐擯之﹔書體不足以俟考文之聖﹐擯之﹔碑文無事實﹐擯之﹔乃實與四史無出入者﹐擯之。凡龔自珍所錄者三十有三篇﹐錄亦約矣。何所據﹖據史。司馬遷以下是也。又據史注﹐李賢﹑裴松之以下是也。又據金石家﹐宋洪適﹑陳思﹐本朝王昶﹑畢沅是也。又據孤墨本﹐則如《華山延熹刻石》是也。有所闕陷引爲恨者乎﹖有之﹐不生晉以前﹐不見《熹平石經》﹐恨者一﹔不與蘇望並生﹐不見邯鄲三體石經﹐恨者二﹔東漢繁多﹐西漢迹蔑如也﹐恨者三。若夫搜羅著錄之功尙矣﹐策功誰爲首﹖曰﹕王君兆蘭獲秦二世皇帝刻石碣石之詞﹐與史遷多不合﹐重刻之石﹐立於焦山﹐王紹蘭功首。

漢器文錄序余嘗考漢氏𨿽用徒隸書書一切奏記﹐而宮府崇尙篆學﹐非兼通倉頡以來眾體﹐不得爲史﹔君後通史書者﹐班﹑謝皆濡筆以紀﹐夫亦可以知其貴重矣。金玉刻辭﹐以視刻碑﹐尢所特加意也。余最錄墨本﹐曰﹕阮氏藏史賓鈃一﹐古文也﹔林華館燈一﹐定陶鼎一﹐小篆兼隸書也。汪氏藏陵陽鬷一﹐小篆。文氏藏五斗禋一﹐錠一﹐小篆﹐秦氏藏魯共王燻盧一﹐小篆兼隸書。李氏藏旗公鼎一﹐籀文。顏氏藏慮瑀尺一﹐小篆。王氏藏雁足燈一﹐隸書兼小篆。予自藏矰豆一﹐古文﹔王剛卯一﹐籀文﹔鴻嘉鼎一﹐一升十四﹛艸龠﹜燻盧一﹐小篆兼隸書。合諸家藏﹐大小洗十有五﹐皆小篆兼隸書。長白斌良藏嘉量一﹐小篆兼隸書。起髙﹑文之世﹐汔乎孝安之朝﹐以二十九物者發其凡﹐而泉印鏡之簿﹐不僂指焉﹐馣祇麗碩﹐又往往璆然﹐振其銘辭﹐可續周天府矣。

自晉迄隋石刻文錄序自晉汔隋之亡﹐垂五百歲﹐龔自珍所錄十有四篇﹐錄又褊矣。何所據﹖據史。又何所據﹖總集﹑別集。又何所據﹖據地理誌。又何所據﹖據金石家。又何所據﹖據墨本如《上淸眞人館壇碑》是也。有所闕陷引爲恨者乎﹖有之﹐北魏﹑北齊﹑北周﹐存者十倍於宋﹑齊﹑梁間﹐江左土薄﹐近水石易爛﹐恨者一﹔南北書體同時大壞﹐無一事足儲以俟考文之聖﹐恨者二﹔作佛事功徳﹐造像繁興﹐十居八九﹐無關故實﹐非有當於吾九者之例也﹐恨者三﹔又不如祠墓之碑之近於史也﹐恨者四。若夫搜羅著錄之功孰爲首﹖曰﹕曲阜桂馥遊滇中獲《爨氏碑》﹐出荊榛而登諸冊府﹐蓋劉宋之世一環祕也。桂馥爲功首。

說宗彜史佚之裔官曰﹕彜者﹐常也﹐宗者﹐宗廟也。彜者﹐百器之總名也﹐宗彜也者﹐宗廟之器。然而曁於百器﹐皆以宗名﹐何也﹖事莫始於宗廟﹐地莫嚴於宗廟。然則宗彜者何﹖古之祭器也。君公有國﹐大夫有家﹐造祭器爲先。祭器具則爲孝﹐祭器不具爲不孝。宗彜者何﹖古之養器也。所以羞耇老﹐受祿祉﹐養器具則爲敬﹐養器不具爲不敬。宗彜者何﹖古之享器也。古者賓師亞祭祀﹐君公大夫享器具則爲富﹐享器不具爲不富。宗彜者何﹖古之藏器也。國而旣世矣﹐家而旣世矣﹐富貴而旣久長矣﹐於是乎有府庫以置重器﹐所以鳴世守﹐多祖禰﹐矜閥閱也。宗彜者何﹖古之陳器也。出之府庫﹐登之房序﹐無事則藏之﹐有事則陳之﹐其義一也。宗彜者何﹖古之好器也。享之日﹐於是有賓﹐於是有好貨。宗彜者何﹖古之徵器也。徵器也者﹐亦謂之從器﹔從器也者﹐以別於居器。宗彜者何﹖古之旌器也。君公大夫有功烈﹐則刻之吉金以矜子孫。宗彜者何﹖古之約劑器也。有大訟﹐則書其辭﹐與其曲直而刻之﹐以傳信子孫。宗彜者何﹖古之分器也。三王之盛﹐封支庶以土田﹐必以大器從。宗彜者何﹖古之賂器也。三王之衰﹐割土田以予敵國﹐必以大器從。宗彜者何﹖古之獻器也。小事大﹐卑事尊﹐則有之。宗彜者何﹖古之媵器也。君公以嫁子﹐以鎭撫異姓。宗彜者何﹖古之服器也。大者以禦﹐次者以服﹐小者以佩。宗彜者何﹖古之抱器也。國亡則抱之以奔人之國﹔身喪則抱之以奔人之國。宗彜者何﹖古之殉器也。膢之外﹐棺之中﹔棺之外﹐槨之中﹔槨之外﹐冢之中﹔於是乎有之﹐起於中古。宗彜者何﹖古之樂器也。八音金爲尊﹐故銘之﹐衎神人也。宗彜者何﹖古之儆器也。或取之象﹐或刻之銘﹐以自教戒﹐以教戒子孫。宗彜者何﹖古之瑞命也。有天下者﹐得古之重器﹐以爲有天下之祥﹔有土者﹐得古之重器﹐以爲有土之祥﹔有爵邑者﹐得古之重器﹐以爲有爵邑之祥。凡有徵於先史之籍﹐有此十九說者﹐皆不可以不識也﹐不可以不類識也。古者之於器﹐又有二大端焉﹐又不可以不辧也。一曰自造器﹔一曰以古人之器。蓋於祭﹑於養﹑於享﹑於約劑﹑於旌﹐古者必自造器﹔於分﹑於藏﹑於陳﹑於好﹑於獻﹑於賂﹐則以其古人之器。自夏后氏以降﹐莫不尊器者﹐莫不關器者﹔其吉凶常變﹑興滅存亡之際﹐未有不關器者。是以君子樂論之焉。

說A1羽岑山民曰﹕天下先有雀﹐後有A1。先有A1之器﹐後有A1之字。雀也者﹐兆A1者也﹔A1也者﹐兆古文A1者也。古文也者﹐兆小篆者也。謂A1象雀可乎﹖可。謂古文篆文象A1可乎﹖可。謂古文篆文象雀可乎﹖不可。曷爲不可﹖中隔一層矣。先言A1之象雀也何如﹖曰﹕前有流﹐咮也﹔甚修﹐頸也﹔後有尾﹐尾也﹐甚銳﹐尾之末也﹔腹﹐腹也﹐甚圓﹐腹之騫也﹔

腹旁有柄﹐可容手﹐翨也﹔甚疏﹐翨之舉也。古者旣取諸雀以爲A1矣﹐而加之以制度﹐是故慮鬯之泄其馝也﹐爲之蓋﹔慮飲之饕也﹐爲之三柱﹐植然嶭然﹔慮二足之不安也﹐爲之減一翨﹐增一足﹐踆踆然﹔慮太素之不可爲禮也﹐刻畫云雷胡蘇然。制若此﹐此聖智之所加於A1者也。於雀何預﹖何以言無預﹖雀二角﹐一翨﹐三足﹐未之聞﹐未之聞﹗夫古文篆文之象A1也何如﹖曰﹕亦象A1形而已矣﹐遑問雀哉﹖小篆上有蓋﹝《說文》﹕蒨下云﹐覆也﹐從皿大。﹖﹖下云﹐從大﹐象其蓋也﹞﹐承之以二柱﹐其中爲腹﹐其右象前﹐其左引而下垂也象後﹔於是乎從鬯﹐從又﹐鬯以實之﹐又持之者。若夫古文則無鬯也﹐無又也。上有覆如屋﹐非蓋而何﹖有二柱有腹﹐腹中有文相背﹐如刻畫抵彰﹔下垂三足﹐非惸之全形而何﹖曰﹕惸之有蓋者無二柱﹐有二柱者無蓋。而制文字必兼象之﹐何也﹖曰﹕制文字與制器固不同也﹐古文篆文皆象惸形而已矣﹐遑問雀哉﹗夫古文篆文易知也﹐遇古器難。予獲古惸七﹐有柱無蓋者六﹐有蓋無柱者一﹐旣手榻以諝學徒。學徒見拓本﹐識古器矣﹔夙習古文又難。不識字而獲其器﹐將疑器爲康瓻﹔未見器而讀其字﹐將疑字爲字妖。且夫徒獲其器﹐而不識字﹐則曰古彜器賾矣﹐此有蓋非A1﹔徒識其字而未見器﹐則曰先民所言象形﹐乃象咮腹尾翨趾﹐兩不可也。予兩遘天幸﹐竊望達者﹐說器徵諸字﹐說字徵諸器﹐又兩俟之。

大息曰﹕彜器文有形﹐許氏書未收﹐與A1中之﹐一省一不省﹐皆眞古文之傳於今者。《考工記》梓人﹕「凡試梓飲器﹐鄕衡而實不盡﹐梓師罪之。」今大人獲A1﹐實賜大息偏飲之。又同時山右閻氏藏十又九﹐大息亦盡取而飲之。鄕衡而實盡者﹐無一焉。有蓋無蓋﹐疑皆非眞古惸也。記之。

說刻石羽岑山民曰﹕古者刻石之事有九﹕帝王有巡狩則紀﹐因頌功徳﹐一也。有畋獵遊幸則紀﹐因頌功徳﹐二也。有大討伐則紀﹐主於言勞﹐三也。有大憲令則紀﹐主於言禁﹐四也。有大約劑大詛則紀﹐主於言信﹐五也。所戰﹐所守﹐所輸糧﹐所了敵則紀﹐主於言要害﹐六也。決大川﹐浚大澤﹐築大防則紀﹐主於形方﹐七也。大治城郭宮室則紀﹐主於考工﹐八也。遭經籍潰喪﹐學術岐出則刻石﹐主於考文﹐九也。九者﹐國之大政也﹐史之大支也。或紀於金﹐或紀於石。石在天地之間﹐壽非金匹也﹐其材巨形丰﹐其徙也難﹐則壽侔於金者有之﹐古人所以捨金而刻石也歟﹖若夫文臣學士書體之美﹐魏﹑晉以後﹐始以爲名矣﹔唐以後﹐始以爲學矣﹔南唐﹑北宋﹐始刻於石﹐以爲天子右文﹐儒生好古﹐頗在於是矣﹐名爲帖。治帖有專門﹐其事則非刻石倫也﹔祠墓之碑﹐一家之事﹐又非刻石倫也。此二者﹐宜更端以言者也。

說碑廟有碑﹐系牲牷也﹐刻文字非古也。墓有碑﹐穿厥中而以爲窆也﹐刻文字非古也。刻文字矣﹐必著族位﹔著族位矣﹐必述功徳。夫以文字著族位﹐述功徳﹐此亦史之別子也。仁人孝子﹐於幽宮則刻石而埋之﹐是又碑之別也。自漢氏始﹐訖宋之南﹐錄此三類﹐義𨿽弗古﹐抑其事與其言富觀覽矣﹐豈可以不論哉﹖乃疏原流﹐審學者﹐以竟刻石之說。

說衛公虎大惇道光辛巳﹐龔子在京師﹐過初彭齡尙書之故居﹐始得讀大惇之打本。道光丁亥﹐初尙書之孫抱初氏之重器﹐入於城北閻氏。龔子過閻氏﹐始見大惇﹐魂魄震懼﹐旣九拜。言三月恭﹐步三月縮縮﹐息三月不能屬。乃退而治其文。阮尙書箸錄此器云召虎。今諦氏文從韋﹐是衛虎﹐非召虎也。王在祊﹐今諦氏文從﹝A10H﹞﹐是王在丰﹐非王在祊也。云衛有臣名愛。今諦氏文從鹿﹐是衛有臣名慶。非名愛也。龔子之藏器﹐無及百名者﹐衛公虎大惇﹐百有三名﹐龔子是以求得衛公之大惇。龔子不忘南﹐不敢盡取京師之重器以南﹐龔子是以不得衛公之大惇。龔子望南中幽幽﹐有小羽岑之山﹐他日欲以華其山﹐龔子是以求得衛公之大惇。臥而思之﹐急起箸錄之﹐奚翅其有之﹖龔子是以不得衛公之大惇。龔子有方鼎﹐有龍勺﹐有魚惸。有父丁惸﹐有立戈惸﹐有癸飲觚﹔欲以儷方鼎﹐龍勺﹐癸觚﹐而鎭撫三惸﹐龔子是以求得衛公之大惇。南中土淺水深﹐不如北方之陵原﹐懼其嚙﹐龔子是以不得衛公之大惇。龔子不知天命﹐不知其身之東西北南﹐龔子是以不得衛公之大惇。龔子徳薄﹐不知壽命之短長﹐懼弗敢有﹐龔子是以不得衛公之大惇。龔子之語言肖姬周﹐願得成周之重器﹐以自榮其言﹐龔子是以求得衛公之大惇。龔子不自知其子孫之賢否﹖亡之﹐是我亡古文百又三名矣﹐龔子是以不得衛公之大惇。龔子說惇。

說印瘁哉﹗自著錄家儲吉金文字﹐以古印爲專門﹐攻之者有二。或曰﹕是小物也﹐不勝錄﹔或曰﹕卽錄﹐錄附鐘彜之末簡。昔者劉向﹑班固皆曰﹕繆篆﹐所以摹印章也。漢書有八﹐而摹印特居一。古官私印之零落人手也﹐小學之士﹐以古自華之徒﹐別爲一門﹐固有說乎﹖夫苕﹑泖之士愛古甓﹐關隴之士愛古瓦﹐善者十四﹐至於魚形獸面之制﹐吉陽富貴之文﹐或出於古陶師﹐多致之﹐不足樂也﹔且別爲一門﹐儲印豈不愈於是﹖若夫第其鈕﹐別其金三品﹐則亦考制度之一隅也。官名不見於史﹐是亦補古史也。人名大暴白乎史﹐是則思古人之深情也。夫官印欲其不史﹐私印欲其史﹐此羽岑之山求古印之大旨也﹐體或繆篆﹐或省不爲繆篆。

跋唐人臨晉本黃庭經此卷之爲唐臨晉迹﹐不在缺筆一證﹐審其气韻﹐殆仙品也。嘉慶庚辰冬得之﹐歡喜無量。越八年﹐道光丁亥﹐重展看﹐涿州老奴之言﹐竟無以易之。與趙緁伃玉璽﹐同弆之。世人獲一宋刻本﹐寶如球璧﹐造物之待我﹐何其厚哉﹖

重摹宋刻洛神賦九行跋尾龔自珍云﹕王子敬《洛神賦》九行﹐百七十六字﹐用麻箋寫﹐宋徽宗刻石祕府﹐拓賜近臣者也。靖康亂﹐並石北去﹐賈似道得四行﹐欲以續旃刻一石﹐自稱十三行﹐與此蓋不相涉﹐且似道疑四行非眞﹐第十行用胡盧印界之﹐再刻一於闐玉﹐不復鈐別﹐尢鑯晙瘦媚﹐而玉版十三行﹐特噪人世﹐非子敬大厄耶﹖初﹐柳公權實見十三行﹐響拓行世﹐猶《定武蘭亭》之出歐拓也﹐柳家气體﹐尙遠歐﹑虞﹐何論晉賢﹖宋人謂是眞子敬書﹐賈之續﹐徒欲附會唐本﹐媲美柳所見云爾。天下知有《洛神賦》﹐言《洛神》稱十三行﹐言十三行稱兩派﹕一柳派﹐一玉版派。柳派以唐荊川藏玄晏齋刻者第一﹐文氏本次之﹐玉版則雍正中浚西湖得之﹐入內府﹐拓本徧杭州﹐杭人言有篙痕者善﹐鑑賞家言盡於此矣。靖康後不百載﹐金亡﹐元室不崇圖書﹐無祕府。趙子昂仕元﹐知九行在北方﹐輾轉迹北人獲之﹐閱喪亂﹐卒藏宗匠之庭﹐豈非神物能自嗬護﹐大照耀一世歟﹖文徵仲﹑董玄宰﹑孫退谷皆見宋拓本﹐源也委也﹐語焉而弗詳。此本卽孫氏藏﹐箸錄《庚子銷夏記》者也。入歙吳蘇谷家﹐又入揚州秦編修恩復家﹐秦丈以貺余。二百年凡四易主。抱孤本﹐擔願力﹐乞於鏗﹐伐樂石﹐祈此石﹐壽千億﹔見予石﹐勿妨毀﹐隔麻箋﹐一重爾。佛言當生歷劫難遭遇想﹐予言亦如是。同者吳縣顧蒓﹑昌平王萱齡﹑大興徐松﹑侯官林則徐﹑泰興陳潮﹑陽城張葆采﹑邵陽魏源﹑道州何紹基﹑長樂梁逢辰﹑金壇於鏗。道光九年﹐歲在己丑。

書文衡山小眞書諸葛亮出師表後小楷書自《黃庭》《洛神》九行後﹐惟虞永興《破邪論》得其神髓﹐其他寫經人𨿽工極﹐但成唐人寫經字﹐未必嗣晉賢也。獨鐘紹京爲逸品﹐又當別論。唐後惟趙吳興直接虞公﹐觀《赤壁賦》﹐一種沈鬱蕭疏﹐不敢疑趙爲宋﹑元人物。予弆臧拓本一紙﹐寶之直欲入枕函中﹐裱裝於《洛神》冊尾﹐自信標舉源流無漏。玆又於吳興後見文徽仲書《出師表》﹐則請以續吳興作永興之嫡孫可乎﹖見此種﹐始知世傳四山絕句﹐固依托徵仲盛名也。字旣輕剽﹐蔡詩又惡﹐何肯替人書惡詩乎﹖此表沈鬱熨貼﹐何嘗類輕俊供事書﹖世人欲辧衡山眞僞﹐以此爲的。褚河南《陰符經》刻於叢帖中者﹐未必褚面目如此﹔以褚臨《黃庭》思古齋刻較之﹐唐見故不數之云。願爲不侵不叛之臣﹐稽首皈依竟。日課四百字可矣。唐髙達夫五十學詩﹐我今四十學書﹐亦未晚也。徵仲晚年書最恭雅﹐《眞賞齋銘》﹐則八十八矣。

跋某貼後嘉慶甲子﹐余年十三﹐嚴江宋先生璠於塾中日展此帖臨之。余不好學書﹐不得志於今之宦海﹐蹉跎一生。回憶幼時晴窗弄墨一種光景﹐何不乞之塾師﹐早早學此﹖一生無困厄下僚之嘆矣﹐可勝負負﹗壬辰八月望﹐賈人持此帖來﹐以制錢一千七百買之﹐大醉後題。翌日見之大哭。

上淸眞人碑書後余平生不喜道書﹐亦不願見道士﹐以其剿用佛書門面語﹐而歸墟只在長生﹐其術至淺易﹐宜其無瑰文淵義也。獨於六朝諸道家﹐若郭景純﹑葛稚川﹑陶隱居一流﹐及北朝之鄭道昭﹐則又心喜之﹐以其有飄搖放曠之樂﹐遠師莊周﹑列禦寇﹐近亦不失王輔嗣一輩遺意也﹐豈得與五鬥米弟子並論而並輕之耶﹖至唐而又一變﹐唐之道家﹐最近劉向所錄房中家﹐唐世武曌﹑楊玉環皆爲女道士﹐而至眞公主奉張眞人爲尊師。一代妃主﹐凡爲女道士﹐可考於傳記者四十餘人﹐其無考者﹐雜見於詩人風刺之作﹔魚玄機﹑李冶輩應之於下﹐韓愈所謂「雲窗霧閣事窈窕」﹐李商隱又有「絳節飄搖空國來」一首﹐尢爲妖冶﹐皆有唐一代道家支流之不可問者也。因跋《上淸眞人碑》﹐忽然感此﹐牽連記。姑蘇女士阿箾侍﹐附記。

書蘇軾題臨臯亭子帖後「東坡居士睡足飯飽﹐倚於幾上﹐白雲左繞﹐淸江右回﹐重門洞開﹐林巒齊入﹐當此時﹐若有思而無所思﹐以受萬物之備。元丰四年五月﹐蘇軾臨臯亭之上。」

龔鞏祚曰﹕夫睡足飯飽者﹐二十五種前方便之二。倚於幾上者﹐智者曰﹕合眼不受外光﹐合口不受外風﹐是其義。夫左繞﹐表假﹔右回﹐表空﹔重門言出二邊也﹐重門洞開﹐表中道﹔林巒齊入﹐表三千具也。復次﹐無思﹐表寂﹔有思﹐表照﹔有思無思同時﹐表寂照雙現前。萬物備﹐表三千具也。何謂受﹖受亦不受﹐不受亦不受﹐非受非不受亦不受﹐亦受亦不受亦不受﹐如是之人﹐則能受萬物之備矣。當此時也者﹐以無去來今之一時﹐以具去來今之一時﹐悉檀而說﹐說有此時﹐是故阿難結集五時教例系一時。道光十七年三月﹐書《蘇軾題臨臯亭子帖》後。

兩齊侯壺釋文「齊侯中襜爲器其旅齊侯命﹕大子乘成周叩宗伯﹐聽命於天子。曰﹕諆則爾諆﹐余不其吏汝受冊歸曌受禦﹐爾其齊受禦。齊侯拜嘉命。於上天子﹐用璧玉備一紹﹐乃大舞紹﹐誓於大司命﹐用璧兩壺八鼎於南宮﹐子用璧二備玉二紹﹐鼓鐘一銉。齊侯旣齊洹子孟姜器﹐具入乘都邑廑廈舞。同禦賚大樂﹐用鑄爾羞絜。用禦天子之事。洹子孟姜用乞嘉命﹐用跂眉壽﹐萬年無疆﹐用禦爾事。」

前器爲阮儀徵藏﹐此器在蘇州某氏﹐齊侯取湯相中襜之名以爲名﹐前器無中字耳。齊侯中襜不見《年表》《世家》﹐古器物之人名﹐不必盡在經史﹐況《年表》書十二諸侯侯名闕弗具﹐此器不得定爲某公。其文則東周後之籀文也。《公羊傳》曰「成周者﹐東周也。」大略齊之君臣﹐受嘉命於周室﹐因備樂﹑用玉﹑大舞以祭﹔南宮又鑄器銘之所﹐銘皆旅嘉命之事﹐文不可盡屬讀。南宮如周有西宮﹐衛有北宮﹐亦不能定爲誰氏之廟﹐所可言者﹐如是而已。舊釋器爲喪﹐古無因訃喪而受嘉命者﹐樂舞是吉祭﹐亦無以喪入時而跂眉壽者﹐今諟正。堇同覯﹐廈同夏﹐洹同桓﹐爲晏桓子爲陳桓子皆未可知﹐不必求其人以實之﹔旣齊之齊讀爲齋﹝前器無旣字﹞﹐銉爲肆之異文﹐紹爲韶之或字﹐絜與鼎字相似﹐皆彜之異文。彜者百器之總名﹐舊以此二器爲罍﹐乃因齊侯之名而致誤。今定爲壺﹐彜可以賅之﹐銘又有兩壺八鼎﹐今兩器俱存人間﹐俱在江左﹐意者卽是此兩壺耶﹖仁和龔鞏祚考釋。時道光己亥八月。

附﹕齊侯罍釋文「齊侯襜爲器﹐其旅齊侯命大子乘�周黍叩宗伯。聽命於天子。曰﹕籞則爾籞﹐余不其使女貝冊。歸傳惠受禦爾其齊邦﹐受奉齊侯拜嘉命。於上天子﹐用璧玉備於大舞紹﹐誓於大紹命﹐用璧兩壺八鼎於南宮﹐子用璧玉二紹﹐鼓鐘﹐齊A2洹子孟姜器﹐其入民都﹐A2宴舞﹐用從爾大樂﹐用鑄爾羞釿﹐用禦天子之吏。洹子孟姜用其入民都﹐A2宴舞﹐用從爾大樂﹐用鑄爾姜A2﹐用禦天子之吏。洹子孟姜用气A2﹐用介眉壽﹐萬年無疆﹐用禦爾事。」襜﹐齊侯名。A2爲邑董。A2爲釿。气A2爲乞嘉命。

跋浯溪題名殘刻每欲剔浯溪﹑君山諸石刻﹐以斠《唐文粹》之誤﹐而無好拓本。安得精好悉如此拓本耶﹖又平生未見《浯軿銘》﹐不知與《吾臺》篆書結體同異何似也。牽連記。庚子小除夕﹐龔自珍記。

次山文格﹐在初唐爲別調﹐平生遊迹在君山﹑浯水間﹐如鄭道昭父子之於雲峯山﹐石刻中可補集庫者也。自珍再記。

書張子絜大令﹝薦粢﹞所藏玲瓏山館本華山碑跋後整紙本﹐初在天一閣範氏﹐後在嘉定錢氏﹐今歸阮氏﹔笥河先生本﹐以丙申歲歸於長樂梁芷林侍郎﹔成邸本﹐在諸城劉氏﹔此本由玲瓏山館馬氏洞庭鈕非石介紹﹐歸我同年陽城張子絜大令﹐此子絜戊子歲在京師胭脂胡同寓齋手跋也。海內紙墨雲煙事﹐予上下三十餘年﹐幸皆在見聞中。道光庚子秋﹐遊秣陵﹐子絜嗣君拜蒪重出此本屬題記﹐如見故人摩娑法物逌然燕笑時。仁和龔自珍時年四十九。

秦泰山刻石殘字跋尾自珍曰﹕阮公言是也﹐《史記》實有闕文﹐又有倒文﹐與石刻不符。前年於王侍郎﹝紹蘭﹞齋中﹐獲見北宋拓碣石秦刻文﹐與《史記》絕異。可是文寶只解抄《史記》﹐非解造秦刻﹐作僞亦須學問耳。

洪稚存詩曰「若將一字比一星﹐二十八宿中添伐。」豈料未及五十年﹐人間又少十九字耶﹖可爲浩嘆﹗自珍贅記。

跋明拓石鼓殘本問渠出《石鼓》打本兩事﹐屬爲評審﹐皆明楮也。惟餘於石墨之事﹐不爲不涉其藩﹐獨未致《石鼓》多字本。自所見天一閣本外﹐竟未見「辛」《鼓》有字之本﹐不免抱生晚之悲耳﹗聊識數言於「辛」《鼓》尾。龔自珍記之。

跋張司直從申元靖先生碑此碑名甚重﹗自明時賞鑑諸公而已然。今日石亡﹐更爲拓本增價矣。其實司直書品﹐僅在李北海﹑張增之間﹐唐人可與伯仲者尙多﹐特勝蘇靈芝一籌耳。定庵乙品廚。

跋十三行白玉本雍正庚戌﹐漁人得此於西湖葛林園﹐所謂白玉本有篙痕者也﹐不及碧玉本之肥古﹐而白以神采勝。漁人以歸童氏﹐童氏以歸制府李公﹐李公進之於朝﹐版在童氏才十日﹐在制府五日﹐人間拓本﹐皆此十五日幸而畱者也。其石歷三朝﹐至嘉慶三年﹐乾淸宮災﹐石毀。此前水後火之中﹐吾浙一小小掌故也。故記之。予蓄此本凡二﹐皆當什襲矣。

跋趙文敏小眞書赤壁賦此帖直接《洛神賦》及《破邪論》﹐祖子敬而禰永興﹐更無他家能輩行髙出之者﹐謂不及唐人﹐眞皮毛之論也。唐人《靈飛經》則逸品﹐又當別論。

跋傅徵君書冊傅靑主逸事甚多。有內閣老茶房﹐山西人。予癸未夏﹐夜直內閣﹐此茶房爲予煮粥﹐說傅靑主至今不曾死也。爲言其嬸母入山爲尼﹐師傅靑主云。俄王供事呼茶甚急﹐未竟其說。越十九歲﹐記於揚州絜園。石韞玉而山輝﹑水懷珠而川媚﹐養生之訣也﹔旣因方而爲圭﹐亦遇圓而成璧﹐處世之方也。忽見傅靑主字﹐忽思此數言。羽岑山民贅字於絜園。人活百六七十歲不奇﹐嵇康說之。又贅。

說文段注札記丨部丨﹐有引而上者﹐有引而下者﹐皆不可混。惟中字A3枿字﹐可上可下﹐故入丨部。﹝A061﹞部龠龠苜﹐一曰龠英。段注未詳。

苡英一聲之轉。莙﹐君聲﹐讀若威。君姑之爲威姑是其證。膋﹐從﹝A061﹞﹐祼聲﹐祼﹐籀文囿。

《石鼓文》第十有此字。﹝A061﹞﹐從﹝A061﹞﹐並聲。凡並聲之字﹐皆有使義。典引之絣萬嗣﹐亦使也。

幰苕之黃華也﹐從﹝A061﹞﹐幰聲﹐一曰末也。段注﹕「金部之鏢﹐木部之標﹐皆訓末。蔈﹐當訓﹝A061﹞末。」以聲爲義﹐發凡此字。

蒂﹐瓜當也。瓦之圓柄爲當﹐當字同訓。茇﹐段注引氾勝之書曰「春土長冒橛。」韋昭引﹐無長字﹐此衍。

薙﹐段注﹕「《周禮》雉氏掌殺艸﹐雉或作夷。」新雉卽新夷。艽﹐遠荒也。今以爲秦艽字。

﹖﹐鳧葵也。段注﹕「《魯頌毛傳》同。《周禮》醢人茆菹﹐鄭大夫讀爲茅。或曰﹕茆﹐水﹝A061﹞。杜子春讀爲﹖。後鄭曰﹕﹖﹐鳧葵也。今《周禮》轉寫多訛誤﹐爲正之如此。漢時有茆﹑﹖二字﹐經文作茆﹐兩鄭皆易字爲﹖也。」

韋昭音萌藻反﹐則系《詩頌》有從茆者﹐三家異文也。先鄭所據《周禮》作茆﹐杜及後鄭所見作﹖﹐亦本不同故也。先鄭不以鳧葵訓矣。又按﹕鄭大夫讀爲茆﹐當是讀如茅。杜子春乃是讀爲﹐杜乃攺易﹐先鄭不攺易﹐非讀爲也。今本《周禮》注﹐則雲杜子春讀爲卯。夫茆之與卯﹐何必讀爲﹖故先生糾訛如此。又按﹕後鄭所以不出當爲明文者﹐以杜子春已攺易於前﹐但申杜說曰鳧葵足矣。其實卽當爲例。今《周禮》共訛兩字﹐如字訛爲字﹔字訛卯字。先生但糾其一處﹐甚矣﹐校書如掃葉也。

讀如是比擬之詞﹐讀爲是變化之詞﹐當爲是更正之詞。八部介﹐段注﹕「兩則雲閒介。」閒介﹐出《孟子》﹐後人以介屬下讀。

公﹐韓非曰﹕背厶爲公。段注﹕「《五蠹篇》﹕『自環者謂之私。』」自環卽自營﹐《詩》「子之還兮」。三家作「子之營兮」。

牛部

犥﹐牛黃白色﹐從牛﹐麃聲。段注﹕「黃馬發白色曰驃﹐票麃同聲。然則麃者﹐黃牛發白色也。《內則》﹕『鳥麃色﹐亦謂發白色。』」以聲爲義。

口部﹐古文象君坐形。

《禮》引《書》﹕「自君有終﹐相亦惟終。」是君字﹐以形誤而爲周。蓋禮家所見《書》﹐是壁中古文故也。梅氏未曾親見古文﹐故誤寫周。後人又據梅以攺《禮》文。丱部丱﹐趨也。從夭止﹐夭者﹐屈也。

發大心文震旦苦惱眾生某﹐稽首盡十方三世諸佛前﹕伏以人身難得﹐佛法難聞﹐我今得少善力﹐得生人中﹐正像云遐﹐末法現在﹐欲報大恩﹐須髮大願﹐依經論說﹐行是車船﹐願是馬楫﹐有船無楫﹐難可到也。我自諸劫以來﹐佛加被我﹐佛教誨我﹐佛憶念我﹔我有眼根不見﹐耳根不聞﹐意根不覺﹐流轉生死﹐旋出旋沒﹐至於今生﹐今生更遲﹐何生可待﹖父母生我﹐善友教我﹐一世有情﹐咸加被我﹐況自諸劫來﹐若父若母若眷屬﹐或生天中﹐或生人中﹐或生畜生中﹑地獄中﹔我若不以今生坐大願船﹐自鼓願楫﹐盡諸後身﹐終成蹉忽﹐負恩無極﹐是謂枉得人身﹐虛聞佛法。是故欲修檀者﹐發心爲先﹔欲修羼提﹐發心爲先﹔欲修尸羅﹐發心爲先﹔欲修毗黎耶﹐發心爲先﹔欲修禪那﹐發心爲先﹔欲修般若﹐發心爲先。我今先願斷種種心。何謂種種心﹖瞋心差別有三﹕曰嫉惡心﹐曰怨懣心﹐曰難忍辱心。貪心差別有三﹕曰樂世法心﹐曰羨慕心﹐曰憶世法心。癡心差別有五﹕曰善感心﹐曰纏綿心﹐曰疑法心﹐曰疑因果心﹐曰惛沈心。有境相應行心﹐有非境不相應行心﹔若廣分別言﹐則有八萬四千塵勞﹐皆起一心。我今誓發大心﹐凡生人倫﹐受種種惱﹐大心菩薩深知因果﹐各各有故﹐略可設說。脫令我今世適發善念﹐欲入正受﹐卽有魔事﹐不得成就﹐便當知前生善根微淺﹐嬈善友故。脫令我今世出誠實言﹐而以訴人﹐人反譏笑﹐便當知我前世信根微淺﹐不聽它言故。脫令我今生多受浮言﹐無情淺夫﹐或用見成言說而成謗論﹐便須知我前世處境亨泰﹐但能坐議﹐不察人世一切眞實煩惱故。脫令我今世於人有禮﹐人見淩侮﹐便須知我前生忍辱根淺﹐或加報復﹐或喜我慢﹐今回報故。脫令我今生如孩如提﹐純取眞初而以待人﹐人相機詐﹐受種種惱﹐便須知我前生閱歷太深﹐厚貌深中﹐今受報故。脫令我今世旣招謗議﹐復值嫌疑﹐難可解說﹐便須知我前生坐於堂上﹐身爲理官﹐但據形迹故。脫令我今世自細及巨﹐萬事萬狀﹐不得擇術直行﹐如頭欲前而足欲後﹐便當知我前生直截如意﹐平生處置﹐數言可了﹐不知它苦故。脫令我今世進身坎軻﹐橫見貶抑﹐便須知我前生僥取榮利﹐貪賂罔法﹐不畏人王﹐不恥姍笑故。脫令我今世種種處置﹐𨿽竭仁智﹐終無善局﹐便須知我前生害他眷屬﹐累其一生故。脫令我今生於世間愛樂﹐百求無遂﹐凡所施作﹐垂成忽敗﹐便須知我前生於它若有仇若無仇﹐一切破壞故。脫令我今生遇有惡緣﹐未可明言﹐便須知我前生誤作媒翳害它人故。脫令我今世受無量冤讒﹐無量憂泣﹐不可明言﹐便須知我前生順遂享福過故。脫令今生遇凶人暴辱﹐如豺虎行﹐便須知我前生無禮以淩人故。復次諸佛﹐我若後身仍生人倫﹐或生此世界﹐或生余世界﹐依雜華普賢說﹐東南西北世界﹐東西南北四角世界﹐上方下方世界﹐乃至盡毗盧遮那海世界﹐皆當發心而正思惟。如遇它橫逆﹐應正思惟﹐生安受心﹔遇它機械﹐應正思惟﹐生憐他心﹔遇他作惡﹐應正思惟﹐生度他心﹔遇他冥頑﹐不忠不孝﹐不存血性﹐於家於國﹐漠然無情﹐應正思惟﹐生感動他心﹔遇他遏抑我﹐噬負我﹐皆正思惟﹐而生憐他心﹔遇他頑癡﹐應正思惟﹐生敬他心﹔遇它妒忌﹐生讓它心﹔遇它醜惡﹐應正思惟﹐生愛它心﹔乃至見他十惡五逆﹐亦將我心置他胸臆﹐而替他想﹐生種種憐他心﹐宥他心﹐度他心﹐乃至一切施不如願於我﹐我皆如是思惟﹐此我夙業﹐今生幸已受報﹐已償已訖﹐生自慶幸心。

復次﹕諸佛﹐我若後身仍生天倫﹐若日天子﹐若月天子﹐若星辰天子﹐或生忉利天﹐或生須焰摩天﹐或生四天王天﹐或生它化自在天﹐乃至生諸梵天﹐乃至生五不還天﹐生色究竟天﹐皆當發心﹐憶見眾生﹐照見眾生。我生天上﹐入於內院﹐值補處佛﹐佛已降時﹐最先請佛說法﹐佛涅槃時﹐受我最後法供﹐如純陀事﹐佛佑第一﹐當念世人不值佛世﹐或又遭遇滅法人王﹐我皆衍佛法緒而以度之。我生天上﹐身有千頭﹐頭有千舌﹐舌有千義﹐气足音宏﹐辯才第一﹐當念眾生冤枉蹇澀﹐若忠臣﹐若孝子﹐若賢婦﹑孝女﹑奴僕﹐種種屈曲繚戾﹐千幽萬隱﹐我皆化身替他分說而以度之。我生天上﹐威徳自在﹐尊嚴第一﹐當念眾生賤苦而以度之。我生天上﹐寂然安隱﹐得諸三昧﹐陀羅尼門定慧第一﹐當念眾生或困色陰﹐或困想陰﹐種種顚倒﹐我施安隱而以度之。我生天上﹐壽命第一﹐當念眾生朝有夕無﹐哭泣相續﹐我施壽命而以度之。我生天上﹐安居第一﹐當念眾生或涉大水而困濤波﹐或從髙山跌落﹐不得至地﹐心怖神飛﹐我當化身空中﹐爲其接住而以度之。我生天上﹐調適第一﹐當念眾生生惡毒瘡﹐種種苦病﹐或遇刀刃﹐或落半頭時﹐或斷手腳時﹐或刳腸胃及兩眼時﹐求死未死時﹐我皆分身而以度之。我生天上﹐潔淨第一﹐當念眾生在於地獄﹐旣受無量痛苦﹐仍在沸屎﹐受無量穢﹐我皆不憚親往而以度之。我生天上﹐慧照天人﹐多聞第一﹐當念眾生少見寡聞﹐於一切處自疑自駭﹐我當令其到心皆平﹐而以度之。我生天上﹐久遠超出因明﹑內外五明﹐神明第一﹐當念眾生小聰小辧﹐世法多聞﹐或困名身﹐或困句身﹐或困文身﹐顚倒日夜﹐我先化身令其成就﹐然後解脫而以度之。我生天上﹐春吐栴檀气﹐夏吐芬陀利气﹐秋吐蘭气﹐冬吐須曼那气﹐身長由延﹐端正第一﹐當念眾生現富單那形﹐鳩盤茶形﹐夜迦形﹐或人生中粗獘如畜﹐福力輕微﹐或生疣贅﹐五官不全﹐同倫譏厭﹐己亦厭苦﹐我當巧術而以度之。我生天上﹐八萬四千微妙侍女﹐來相親娛﹐著微妙衣﹐出微妙聲﹐或以攜手爲極樂﹐或以相笑爲極樂﹐當念眾生困於粗重欲﹐不知厭苦﹐復有慧根男女﹐想陰熾盛﹐生諸疾病﹐種種粗細境界﹐我皆化作色身﹐爲其成就如願﹐然後解脫而以度之。我生天上﹐供養第一﹐當念貧窮眾生﹐我以法力取龍宮寶貝﹐或美衣食﹐而以度之。

復次﹕諸佛﹐我若度人﹐當發大願心﹐先度此生父身﹑母身﹑眷屬身﹐再度曠劫以來﹐不可說﹑不可說﹑父身﹑母身﹑眷屬身﹔又當度此世一世知識我之身﹐又當度曠劫以來﹐不可說﹑不可說﹑識知我之身﹐又當度曠劫以來至於此世﹐與我有仇﹑有怨之身﹐乃至徧度曠劫以來﹐至於今世﹐若因緣﹐若增上緣﹐若等無間緣﹐若所緣緣﹐若有情而作緣﹐若無情而作緣﹐人所不見天眼乃見之身﹐依《首楞》說﹐十二類生﹐各各入其類中﹐而說法要而化導之。𨿽有化導化身勞苦﹐我實寂然﹐不出於定﹐安坐本所﹐不離三昧﹐身心如故。凡此所願﹐我實誓發﹐無虛誑心﹐所願佛加被我﹐佛證知我﹐佛提撕我﹐佛成就我﹐使我盡此一形﹐乃至千形萬形無量形﹐盡諸後有。無凡夫障﹐無小乘障﹐無中乘障﹐無外道障﹐無魔民障﹐無魔王障。正念相續﹐正願相續﹐正知相續﹐正見相續﹐正行相續﹐我盡諸身﹐若毛髮﹐若肝腦﹐若頭目﹐而以作供﹐不作爲報。我𨿽化身﹐橫盡虛空﹐豎盡來劫﹐作其塵沙﹐一一沙中﹐有一一舌﹐一一舌中﹐出一一音﹐而以贊佛﹐不能盡也。又以化身﹐豎盡來劫﹐橫盡虛空﹐作其塵沙﹐沙中一一舌﹐舌中一一音﹐而以勸人贊佛﹐不能盡也。世界無盡﹐佛力無盡﹐眾生無盡﹐一世法無盡﹐我願亦無盡。

﹝癸未夏﹐余編初集二百二十篇竟﹐其正集九十又八篇﹐以此文竟。過是以往語言文字爲《定庵二集》。自記。﹞

重刊圓覺經略疏後序《唐書藝文志》曰「《圓覺經》大小疏各一卷﹐釋宗密撰。」裴休《圓覺疏序》曰「凡《大疏》三卷﹐《大抄》十三卷﹐《略疏》二卷﹐《小抄》六卷。」今藏本疏與抄皆合﹐不各自爲本﹐《大疏抄》合十二卷﹔《略疏》二卷﹐各分上下﹔《略抄》或十二卷﹐或二十五卷﹔多寡之數﹐析省之年﹐皆不可考矣。《圓覺》之爲圓覺﹐我佛自言之﹔《疏抄》之爲疏抄﹐圭峯師自言之。夫賦天地者迂﹐贊日月者妄﹐名字功徳﹐吾無贅言。若其祖荷澤﹐禰遂洲﹐則傳法之緒可言也﹔胎慈恩﹐息賢首﹐其講經之宗可言也。大疏𨿽繁﹐不可謂多﹐略疏𨿽簡﹐不可謂少。其二而一者﹐同是經之津筏﹔其一而二者﹐各具疏之體裁。玆取《略疏》契之﹐使學者先讀是﹐次第尋求也。《唐志》又曰「《禪源諸詮集》一百一卷﹐《起信論疏抄》三卷﹐《原人論》一卷﹐皆宗密撰。」裴休撰樂石之文﹐舉師所箸﹐有《華嚴》《圓覺》《涅槃》《金剛》《起信》《惟識》《孟蘭》《法界觀》《行願》等經論疏抄﹐及法義類例﹐及禪藏總九十餘卷。以今藏﹐佚者半﹐存者尙半。今先取《圓覺》契之﹐亦使學者先讀是﹐次第尋求也。契之者誰﹖吳縣貝居士墉也。助之喜與與其役者誰﹖吳縣江居士沅及仁和龔自珍也。道光四年八月朔龔自珍合十﹐說由緒竟。

助刊圓覺經略疏願文大淸道光四年﹐佛弟子仁和龔自珍同妻山陰何氏敬拾淨財﹐助刊《大方廣圓覺修多羅了義經疏》成﹐並刷印一百二十部﹐流傳施送。伏因先慈金壇段氏煩惱深重﹐中年永逝﹐願以此功徳﹐回向逝者﹐夙業頓消﹐神之淨土。存者四大安和﹐盡此報身﹐不逢不若。命終之後﹐三人相見於蓮邦﹐乃至一生補處。

爲龍泉寺募造藏經樓啟大法之東也﹐寄囑人王﹐寄囑宰官﹑長者﹑居士。予讀全藏﹐有官譯﹐有官寫﹐有官判﹐其目錄盡在官。宋藏﹑元藏﹐今頗有存者﹐皆官紙﹐紙尾有官牒。其世近尢易徵者﹐永樂中詔刊全藏一萬一千餘卷﹐依周興嗣千字臚而次之﹐頒天下諸寺。今在大江以南者爲南藏﹐在京師者爲北藏﹐香木銅鐶﹐象玉錦繡﹐以爲裝函﹔髙樓飛宇﹐以爲庋閣﹔名稱歌曲﹑香火之田﹐以爲贊嘆﹑護持﹑供養。明祚久長﹐十五陵巋然。明之士大夫﹐席承平之淸暇﹐往往探祕典﹐問玄文﹐支那盛有述作。萬曆中﹐浙之徑山﹐始易梵夾爲冊書﹐別刊經論五千卷﹐剞劂浩穰﹐亦問之一時士大夫。予讀徑山藏﹐識其捲尾﹐考其出貲之家﹐盡科目之選﹐而志乘之傑也。垂三百載﹐其云礽遺裔﹐多丰饒貴顯未艾者﹐功徳吉祥﹐豈其誣乎﹖微獨往古﹐我世宗憲皇帝﹐神聖天縱﹐畱意內學﹐謂是與周孔之言﹐異名同實﹐不可執一廢一者也。爰頒大帑﹐契眾經二十八種﹐合二百餘卷﹔又刊《古徳祖師語錄》三十八種﹐百餘卷﹔又刊《宗鏡錄》百卷﹐頒諸寺。又詔以潛邸之雍和宮爲奉佛處﹐以大臣專領之。髙宗朝﹐益置內府匠人其中﹐月塐象三百尊﹐離世勿減﹐其象歲頒京師諸寺。自法流此土﹐功徳無如聖淸者﹔國祚世運﹐自有書契﹐則亦無如我聖淸者。通儒大方﹐可以篤信﹐可以力行也矣。」夫有倡於上﹐則必有貴種福徳之臣助於下﹐相與報佛恩﹐祈福徳﹐以合成一世界之福徳﹐豈可闕也﹖永樂北藏全千函而不缺者﹐今玆僅矣。京師九門﹐不滿三十分。宣武門西南龍泉寺﹐古剎也﹐實有一分﹐完不蝕﹐望之櫛然﹐觸之馤然。寺卑濕﹐慮其久而蠹也﹐無樓居﹐慮不足以極崇弆之美也。且龍泉地勢淸遠﹐水木之表﹐宜有郁然靉然者峙焉﹐使民望焉爲祈向之宗﹐百福之匯﹐而以庇國庇民﹐不亦美乎﹖王公貝勒﹐貴官大夫﹐無使徑山專美明代﹗

誦得生淨土陀羅尼記數簿書後龔自珍以辛卯歲發願﹕願誦大藏「貞」字函《拔一切業障根本得生淨土陀羅尼》五十九言四十九萬卷﹐願祕密加被﹐滅我定業﹐疾證法華三昧。上品上生﹐生阿彌陀佛常寂光土﹐限戊戌歲畢之。又爲之記數簿﹐書其尾曰﹕威儀不二門﹐若行則誦﹐若立則誦﹐若坐若臥則誦。聲音不二門﹐古譯音不準﹐旣辯之矣﹐予能肖彈舌﹐依今譯大攝小﹐亦能以大攝小書﹐然而不廢古譯。夫不知今譯而至心持古譯者﹐如麻似菽﹐責譯主可矣﹐豈虞持者之不靈﹐與我佛之不委曲聰聽哉﹖願不二門﹐予有本願十焉﹐一願中具有九願﹐九願中一一有彼九願﹐如環無端﹐如黃鐘旋相爲宮﹐如牽一髮﹐全身知覺﹐杜順師《漩復頌》曰「時處帝网見重重」者也。自它不二門﹐予誦咒時﹐觀恆河沙眾生﹐無一眾生不同時誦此咒者﹔恆河沙世界﹐無一色一香非此咒相貌者。挹注不二門﹐予所有持咒功徳﹐往往觀想用施一眾生﹐亦用施恆河沙眾生﹐於我功徳﹐不增不減。老子曰「旣以與人己愈有﹐旣以爲人己愈多。」《天臺四念處》第四卷

曰「不積藏。」予稟此旨時﹐不二門初發心時﹐未誦時﹐已滿四十九萬卷。數不二門﹐一一卷中具有四十九萬卷。心法卷不二門﹐或心系佛﹐或心系願﹐或無心﹐或用一切處心。一切處心可用乎﹖應之曰﹕飛錫師曰「盡大地以爲的﹐烏有箭發而不中者哉﹖」顯密不二門﹐此陀羅尼卽一切陀羅尼﹐誦之卽是誦大小《彌陀》諸經﹐卽是誦《法華經》﹐亦卽是誦一切經﹐十方三世佛經。教相不二門﹐佛言法華三昧﹐卽是言上品上生也。華果不二門﹐此方爲華﹐西方爲果﹔此生爲華﹐生彼爲果。十方不二門﹐如天臺智者大師說不可具說。三世不二門﹐如天臺說。心佛不二門﹐如大勢至菩薩說。

雙非雙亦門頌昔龍樹菩薩作《四不偈》﹐六祖大鑑大師作《識智頌》﹐杜順和尙作《漩復頌》﹐宋瑩中大師作《三千有門頌》。予讀天臺師《覺意三昧》竟﹐發明之﹐乃制《雙非雙亦門頌》﹐頌曰﹕旣雙遮﹐那雙照﹖先遮後照﹐拖泥帶淖。旣雙照﹐那雙遮﹖先照後遮﹐忙如亂麻。遮墮三句﹐照墮四句﹐墮三四句﹐那有是處﹖離三四句﹐別無言句﹐佛依二邊﹐我依四句﹐謗佛謗我﹐莫謗龍樹。破者立之﹐立者破之﹐卽立卽破﹐我無兩時。你謗你捉﹐是思議境﹐不思議境﹐豈復立境﹖我不立境﹐我無凡聖﹐你今說空﹐所空何物﹖囫圇現成﹐雙非雙亦。天臺龍樹﹐龍樹天臺﹐大事出現﹐佛知見開。

附﹕重定雙非雙亦門頌一首丁酉九月二十五日﹐天將曙﹐夢梵僧告予﹕龍樹因緣偈﹐須以一口气急讀之﹐不得擬議。旣寤﹐取筆攺定舊所制頌。是爲《重定雙非雙亦門頌》。捉雙遮﹐放雙照﹐先遮後照﹐拖泥帶淖。捉雙照﹐放雙遮﹐先照後遮﹐忙如亂蟆。立者破之﹐破者立之﹐卽破卽立﹐無呼吸時。遮墮三句﹐照墮四句﹐我墮四句﹐我無是處。你離此句﹐別無言句﹐滑達失步。佛依二邊﹐我依兩句﹐謗我謗佛﹐莫謗龍樹。你謗龍樹﹐謗一切處﹐我禮龍樹﹐禮一切處。你捉一境﹐道有凡聖﹐我捉一境﹐是不立境。我不立境﹐聖凡凡聖﹐道我捉空﹐空何等耶﹖空受我捉﹐何所本耶﹖現成現成﹐囫圇囫圇。天臺龍樹﹐龍樹天臺﹐大事出現﹐知見華開。

正譯第一﹝正《法華經》秦譯﹞《妙法蓮花經》入震旦之一千四百四十四年﹐爲大淸道光之丁酉歲﹐龔鞏祚始正之曰﹕譯者誤也。誤柰何﹖曰﹕此書實二部﹐各有序﹑正﹑流通﹐合並之﹐誤者一。前經十品﹐後經十一品﹐無二十八品﹐今二十八品﹐其七僞也﹐其一別行也﹐誤者二。二經各有蔓衍﹐後經尢雜糅﹐譯者不察﹐誤者三。顚倒失其次﹐移《安樂行品》於後經之中間﹐誤者四。移《囑累品》於《藥王普門》諸品之上﹐使已沒之寶塔復有言辭﹐使未離佛側之文殊來自大海﹐疑惑眾生極矣﹐誤者五。又告之曰﹕第五事﹐晉譯﹑隋譯不誤。

正譯第二﹝正《大品彌陀經》魏譯﹞或問龔鞏祚曰﹕《阿彌陀》四十八願有之乎﹖龔鞏祚曰﹕蛆虫師之言也﹐若非蛆虫師之言﹐則譯者爲之。昔者法藏比丘之發願也﹐有本有迹﹐有理有事。本也者﹐泯一切數﹐立一切數﹐一數攝無量數﹐無量數入一數。若十方﹐若過去世﹐若見在世﹐若未來世﹐無一色非我願者﹐無一香非我願者﹐乃至若地﹐若水﹐若火﹐若風﹐若耳﹐若眼﹐若鼻﹑舌﹑身﹐若意﹐若我願﹐若它願﹐無非我願者。是故我願實不可得﹔是故我願實無有數。盡十方眾生皆成阿羅漢﹐測量卜度﹐欲照明其數﹐終不可得﹐如其迹則必有定矣。我在西方﹐非東﹐非北﹐非南﹐亦非四維﹐亦非上下。成佛以來﹐十劫而已。非一劫﹑二劫﹐乃至九劫﹐亦非多劫。娑婆眾生﹐不感我說﹐釋迦代說。自說其迹不定﹐法藏誑眾生矣﹐代說之不定﹐釋迦誑眾生矣﹐結集之者書其數不定﹐阿難誑眾生矣。梵冊貝葉﹐以意增損﹐以意排比﹐以意合之分之﹐譯者從而受之。《大藏》所見﹐或以四十八願﹐或以三十六願﹐或以二十八願﹐或以二十四願。四十八願﹐獨見流通﹐乍聾乍眩﹐詎可信受者乎﹖

正譯第三﹝正《大本彌陀經》﹞問﹕依魏康僧鎧譯四十八願﹐何不可也﹐詎知非眾生因緣﹐當信受是四十八願也哉﹖答﹕不可也。我爲一一正之如左﹐盍平心察文義矣﹗

第十七願﹐衍文也。十方諸佛說經行道之迹﹐各各不同。眾生因緣不同故﹐非佛有優劣故﹔乃言十倍於諸佛﹐爲是十倍誰耶﹖第二十五﹑第二十六﹐只是一願﹐非二也。

第二十八﹑第二十九﹑第三十願三段﹐可並入第二十七願中。第三十一願﹐可並入第二十三願中。

第三十四願﹐衍文也。我剎中人欲生他方﹐前文明其本願矣﹐乃慮墮三惡道﹐此義不必宣矣。第三十五﹑三十六願﹐皆可並入第二十二願中。第三十七願﹑三十八願﹐只是一﹐非二也。

第四十一願﹐衍文。爲道場樹耶﹖道樹不必當一願﹔爲菩薩知見耶﹖菩薩知見﹐具如上文矣。第四十四願﹐衍文。具見上文﹐且疊見矣。

第四十五﹑四十六﹑四十七﹑四十八願凡四段﹐只是一﹐非四也。然則法藏本願如何﹖曰﹕佛有願而已﹐不臚願之數也。

正譯第四﹝正《彌陀經》﹞凡淨土眾經各各異﹐發願多少異﹐予揭之矣。有明袁居士爲《西方釋異篇》﹐有身城大小異釋﹐有壽量多少異釋﹐有花輪大小異釋﹐网其眾說﹐彌縫同異﹐可謂勤矣。予乃正告震旦曰﹕不足辯﹗凡言大小﹑髙卑﹑延促﹑多寡之數﹐十九是西竺注疏小師依托爲之。一切經預設架構﹐言一﹑言二﹑言三﹑言四﹑言五﹐乃至言八萬四千﹐此方師筆之書﹐爲《大明三藏法數》篇﹐以非佛口親說﹐是以處處異。又凡言若干那由他﹐若干恆河沙﹐若由旬﹐若劫﹐若國土﹐十九以意增益﹐气喘詞窘﹐無益至教﹐亦處處異。佛言豈若此其絮絮猥鄙如兒女子語哉﹖五痛五燒﹐最不詞﹐《寶積經》中無量壽如來會﹐無是文也。若金口親宣﹐曷爲有譯有不譯﹖於正是譯也﹐發其凡焉。

正譯第五﹝正《大般若經》﹞龔鞏祚曰﹕唐玉華寺譯《大般若經》六百卷十六分﹐是西土僞經也。第二分﹐用秦譯《摩訶般若波羅密經》﹐又模擬此經造四百卷﹐立初分﹐又模擬此經造百餘卷﹐立第三分﹑四分﹑五分﹑六分﹔又取此經余滓﹐造數十卷﹐立第七分﹐至第十六分。獨第二分是眞經也。何以明此眞﹖曰﹕龍樹大士依此造論也。眞經不恃唐譯﹐鳩摩羅什﹑僧睿兩大師﹐先勒成三十卷九十品﹐流通震旦矣。西土如別有六百卷者﹐龍樹不應不言﹐羅什不應不見。且夫《摩訶》者﹐大也﹐三十卷九十品﹐已得一稱﹐無容更有繁於此﹐更得大稱者。蓋判教諸師﹐判立三宗﹐中西並然。相宗﹑性宗﹐捲氎繁重﹐此師習此破相宗﹐欲敵余宗﹐恨文不富﹐門戶小見﹐漸至僭僞。豈知教縱分三﹐佛止一佛﹐矧教縱分三﹐豈必捲氎相敵﹐始成三峙耶﹖龍樹大士依三十卷九十品文﹐作《釋論》一千卷﹐又名《大智度論》﹐羅什存一刪九。龍樹之言﹐圓賅三藏十二部教﹐不專詁破相。又龍樹借此經﹐廣明三藏十二部教﹐不專執破相。又龍樹《釋論》論也﹐十倍原文﹐體裁可爾﹐秦二師尙以爲廣而刪之。唐師乃以經爲略﹐又取西土僞經而譯之﹐唐師所見﹐遜秦師遠矣哉﹗唐圭峯大師曰「《般若》諸經﹐一气數百非字﹐一气數百不字﹐一气數百無字。」夫佛一代時教﹐立此一門﹐顯此一境﹐標此一諦。判三宗者﹐是破相攝。判三乘者﹐是大乘攝。判四教者﹐是別教攝。審三諦者﹐是眞諦依止。修三止者﹐是體眞止依止。修三觀者﹐是空觀依止。發此音聲﹐有此卷氎﹐有此言句矣。此言句者﹐不同相宗之艱言﹐不同性宗之辯言﹐不同小乘經之確言﹐不同陀羅尼之密言﹐不同伽陀之文言﹐最易剽竊﹐最易模擬﹐敷衍萬倍﹐登龍宮之華嚴。求其後義﹐仍是前義﹐造作何難﹖然且校量功徳﹐倍其文焉﹐然且廣明罪報﹐恫喝挾制﹐又倍其文焉﹐使人敢怒而不敢議﹐我佛豈有是哉﹖使圭峯知予說﹐早唾置之矣。乃辟諭說之曰﹕佛說般若﹐醍醐也﹐模彷附益者﹐水也﹔醍醐一滴入一缽盂水﹐水多醍醐少矣﹐乃至入七缽盂水﹐水益多醍醐益少﹔《大般若》六百卷﹐是取醍醐一滴﹐入四大海水。

正譯第六﹝正密部﹑正偈頌﹞龔鞏祚曰﹕夫稱理以況﹐簡及苕帚﹔就事以詮﹐則有密部。密部所貴者﹐聲而已矣﹐聲所貴﹐輕重分寸間而已矣﹐輕重分寸間﹐在乎正音與帶音之間。正音宜大書﹐帶音宜旁書﹐二合以濟聲之窮﹐三合以濟二合之窮﹐四合以濟三合之窮。今回部語用彈舌音﹐乃至五合﹐其宜以大字攝細字書。譯師無知﹐用一律書﹐間用二合矣﹐而無三合四合﹐無三合四合﹐故密部不符佛口﹐密部不符佛口﹐故理一事二﹐疑惑眾生。聖淸控馭天竺額納特珂克之地﹐達賴﹑班禪額爾徳尼﹑章佳胡士克圖﹐先後來朝﹐世宗﹑髙宗命譯諸陀羅尼以進﹐爰肖其音﹐用大攝小﹐書之鏤之﹐藏板雍和宮﹐印行以賜天下諸寺。偉矣﹐邁矣﹗天龍鬼神八部嗬護﹐在此不在彼矣。且夫西竺之國﹐威儀文詞之美﹐古徳慕之。凡見佛者﹐則有唄偈﹑樂器贊頌﹔問佛咨義﹐往往用偈頌。佛說法畢﹐則有重宣之頌﹐如東土之有歌詩諧聲者也。中西聲不同﹐不可以諧﹐不如勿譯﹔譯焉而拙直﹐無唱嘆之旨﹐徒復正文而已﹐不如勿譯。震旦人造偈﹐沿彼譯師﹐承厥訛謬﹐截割字數﹐俾就整壹﹐若四字﹐若五字﹐若七字﹐不叶韻﹐中西皆無此律令﹐不知何名﹐鬛耶角耶﹖文筆之鬛耶﹖

正譯第七﹝總正歷代所譯一切經﹞釋迦牟尼之興也﹐有語言﹐無文字﹐有付囑法﹐無付囑經。釋迦旣沒﹐阿難結集釋迦一代五時之教﹐五味以判﹐三藏以位﹐十二部以分﹐經之名以起。如是者何也﹖謂自法也。我﹐阿難自我也﹔聞﹐阿難自聞也。某品某品﹐皆阿難所定也﹐阿難不得以記事記言之我﹐而僭曰佛也﹔亦猶佛不得預攘記事記言之阿難﹐而誣曰我也。今之經凡云佛說﹐是經時追稱之詞﹐謂之小不辭﹔凡云佛說是其品時﹐謂之大不辭﹔亦有問答未竟﹐佛遽唱言持此經功徳﹑謗此經罪報者。日中相不應見日入相。湣哉﹗西竺旣尊佛﹐國王貴官長者皆事佛﹐其以名聞相髙﹐必在佛經焉﹔利祿之門﹐必在佛經焉﹔由是門戶之爭﹐朋黨之立﹐亦必在乎佛經焉。由是人尊一經﹐經立一師﹐家抱一冊﹐戶名一偈﹐各立原委﹐各造文字﹐或損攺﹐或顚倒﹐或附益﹐猶不售﹐則又加之以恐喝挾制﹐校量罪福。罪福之文﹐十倍其原文矣。由是各經流通分﹐各各自名經中之王﹐序分各各造法會﹐各各名無量會﹔此文又三十倍其正文。佛淸淨誨﹐汩沒其中﹐若存若亡﹐其言有曰﹕如遇持是經者﹐出其過惡﹐若實若不實﹐此人現世得白癩病。此其言爲是佛言﹐爲是持經者言﹐尙待問耶﹖佛言「我如師子王﹐一切無畏﹐畏師子身自生蛆虫﹐食師子肉。」﹝吾本是訓﹐名之蛆虫僧。﹞譯主不察﹐盡譯之以貽震旦﹐震旦之謗佛﹐譯主之咎。

妙法蓮華經四十二問第一問﹕三藏十二部﹐《妙法蓮華經》爲經之王﹐何也﹖答﹕隋以來判教諸師﹐皆曰《華嚴》日出時﹐《法華》日中時﹐《涅槃》日入時。明藕益大師曰「諸經有《法華》﹐王者之有九鼎﹐家業之有總帳簿也。」與一切經各各自言經中之王不同﹐欲備知之﹐則在《天臺玄義》矣。

第二問﹕是經紀事多於記言﹐何也﹖答﹕明幽溪大師曰「是經說綱不說目﹐說意不說義﹐一切經所說﹐統於是經說。」是經所說﹐則有三焉。何謂三﹖一﹑不說之說﹐二﹑正說之說﹐三﹑辟諭說之說。放光示瑞﹐天雨四華﹐地六種動﹐此不說之說。方便品說一大事因緣出見於世﹐說我但一乘﹐尙無有二﹐何況有三﹖此正說之說。以下乃辟諭說﹕一﹑《火宅諭》﹐二﹑《藥艸諭》﹐三﹑《化城諭》。且說法﹐且授記﹐《法華》第一會畢矣。

第三問﹕此經應作何科判﹖答﹕吾初讀《法華》白文﹐審是二分﹔及見智者《文句》﹐果判二分﹐大喜曰﹕凡夫知見﹐乃與大師暗合。又讀七周﹐乃言曰﹕智者《文句》﹐大綱舉矣﹐條別未盡也。吾大意符智者﹐別出科判﹐自《序品》至《學無學品》訖爲一會﹔以《安樂行品》爲流通﹐自《見寶塔品》以至《妙莊嚴王品》爲一會﹔以《法師功徳品》及《囑累品》爲流通。

第四問﹕如子之言﹐兩部各別行可矣。答﹕如是。

第五問﹕問其目。答曰﹕《序品》第一﹐《方便品》第二﹐《授舍利弗記並說火宅諭品》第三﹐《須菩提迦葉等說窮子諭品》第四﹐《藥艸諭品》第五﹐《授迦葉等記品》第六﹐《說大通智勝如來並說化城諭品》第七﹐《授五百弟子記弟子說衣珠諭品》第八﹐《授學無學人記品》第九﹐《安樂行品》第十﹐以上《法華經》第一會竟。見《寶塔品》第一﹐《授提婆達多記龍女獻珠品》第二﹐《從地湧出品》第三﹐《如來壽量品》第四﹐《常不輕本事品》第五﹐《藥王本事品》第六﹐《妙音菩薩來往品》第七﹐《普門品》第八﹐《妙莊嚴王本事品》第九﹐《法師功徳品》第十﹐《囑累品》第十一﹐以上《法華》又一會竟。

第六問﹕何以刪《法師品》﹖答﹕辧士之虛鋒﹐墨士之旁沈。第七問﹕何以刪《持品》﹖答﹕無意義﹐非佛語。第八問﹕何以刪《分別功徳品》﹖答﹕凡校量罪福﹐最繁重。閒文之諄﹐三十倍於正文﹐非佛語也。第九問﹕何以刪《隨喜功徳品》﹖答﹕同上。第十問﹕何以刪《如來神力品》﹖答﹕無實義。

第十一問﹕陀羅尼可刪乎﹖答﹕一切經陀羅尼﹐皆宜別行在密部﹐於此經發其凡。

第十二問﹕何以刪《普賢勸法品》﹖答﹕僞經之最可笑者。凡恫喝挾制之言﹐皆西竺蛆虫師所爲也。﹝詳《正譯第七》。﹞又此經自有《囑累品》﹐不容益此品。

第十三問﹕何以移《安樂行品》於前經之末﹖答﹕以文殊始﹐以文殊終﹐說《髻珠諭》以申前三諭﹐經之首尾如是矣。陳南嶽大師以此品別行﹐有《玄義》一卷。

第十四問﹕何以移《法師功徳品》於後﹖答﹕依智者師﹐此品譚神通名發得通﹐是說果﹐非說因也﹐宜入之流通。問﹕何以知是後會之流通﹐不是前會之流通﹖答﹕前會不以神通爲流通﹐此多寶佛所被譏耳。

第十五問﹕何以移《囑累品》於最後﹖答﹕晉譯如此﹐隋譯亦如此﹐獨秦譯不然。依晉隋兩譯以正秦譯﹐不亦可乎﹖此一端可正全經之顚倒竄亂﹐非阿難原文矣。又此品佛明言多寶佛塔﹐遷可如故﹐法會遂散﹐而下品《藥王品》中多寶佛贊宿王華何哉﹖《普門品》中觀世音以一分瓔珞供多寶佛塔又何哉﹖其倒置不屑辯矣。

第十六問﹕今本大錯亂安在﹖答﹕文殊師利在八萬菩薩上首﹐彌勒問焉﹐未離佛側。《提婆達多品》佛畱智積云「且待須臾與文殊相見。」文殊乃與無數菩薩自龍宮湧出。不識文殊以何時入海耶﹖後經更端與前經不相承﹐別爲首尾﹐不待深明文義者察之矣。

第十七問﹕願聞第二會何爲而作﹖何人所作﹖何時所作﹖十一品之中﹐大綱細目﹐脈絡所在﹐首尾之指﹐可得而﹖﹖陳乎﹖答﹕阿難作。其時在授《三根記》訖以後﹐久遠矣﹗其文以多寶佛爲主﹐以塔見塔沒爲首尾﹔又以下方海眾爲由緒﹐以如來壽量爲正宗﹐如智者大師說。又十一品中龍女也﹐藥王也﹐常不輕也﹐妙音也﹐觀世音也﹐妙莊嚴王也﹐此六人者﹐皆證明如來壽量者也。以六重證明之﹐以六番指點之﹐以六事敷演之﹐以前經例之﹐此皆不說之說。如來壽量﹐是正說之說。又第十一品亦名《多寶塔滅品》﹐多寶佛爲證明之始﹐爲證明之終。

第十八問﹕何以言《藥王品》有蔓益﹖答﹕較量罪福入此品﹐不倫最甚也。

第十九問﹕仁言有非阿難原文者何也﹖答﹕某品某品名目﹐阿難所定。凡阿難記事之言﹐不得僭稱佛言。如雲﹕佛說是《妙音菩薩來往品》時﹐阿難原文當作是妙音菩薩來往時﹔佛說是《普門品》時﹐阿難原文當云是無盡意菩薩供養觀世音時﹔持地白佛言有人聞是《普門品》者﹐原文當作有人聞佛說觀世音功徳者﹔以此例推﹐可一一臆攺也。

第二十問﹕後經前經﹐意指分別。答﹕前經說迹﹐迹中有本﹔後經說本﹐本中有迹﹔無以易天臺矣﹗迹猶他也﹐本猶自也。

第二十一問﹕使與前經銜尾相承﹐由迹生本可乎﹖答﹕不可。各自爲經﹐多寶佛爲證明壽量﹐出見於世可矣﹔如其銜尾﹐則是前說已說﹐後說未說﹐多寶只證明前說﹐不證明後說﹐一不安也。則是下方海眾﹐只擁護前說﹐不擁護後說﹐不安二。則是三周說法﹑三根授記﹐但爲《如來壽量品》之序分﹐如此科判﹐不安三。設非因前言生後言﹐因前事生後事﹐則如來壽量﹐其終悶而不宣乎﹖正宗分是佛大事﹐不得因前事始生後事﹐不得因前言始生後言﹐如此科判﹐不安四。一經之中﹐乃各自爲序﹑正﹑流通﹐斷無此例﹐不安五。不但文殊入海﹐脫文窒礙而已。

第二十二問﹕天臺判本門迹門﹐截然兩大支﹐兀然相對峙﹐吾子之先聲也﹐以《下方湧出品》﹐爲如來壽量之由序﹐以《見寶塔品》《龍女獻珠品》還於前半﹐目爲前半之流通﹐何害於義而不可哉﹖子殆欲與天臺立異﹖答﹕《多寶佛品》是更端之相﹐非流通之相﹐不可還前半。何也﹖多寶佛是十一品主﹐是十一品脈﹐是十一品綫﹐是十一品筋﹐是十一品眼﹐是十一品鑰匙﹐是十一品歸墟﹐我故與天臺小異﹐《龍女品》文殊出海與前不屬﹐我故與天臺小異。

第二十三問﹕後十一品之名《妙法蓮華經》﹐多寶佛所名﹐不可易矣。許有異名乎﹖答﹕亦得名爲《平等大慧經》﹐亦得名爲《釋迦壽量經》﹐亦得名爲《多寶佛出見經》﹐亦得名爲《多寶佛證明釋迦壽量經》。

第二十四問﹕佛於授舍利弗記之時﹐金口親宣﹐自名所說爲妙法蓮華法﹐何也﹖答﹕妙法蓮華法﹐三世佛所說﹐曠劫預定﹐故釋迦三周說法之中﹐一字一句﹐皆自名爲妙法蓮華法﹐此無可疑者。

第二十五問﹕十方三世所說《妙法蓮華經》可知者凡幾﹖答﹕見於《妙法蓮華經》稱引者凡五﹐與今經而七﹕一﹑日月燈明佛說﹐一﹑日月淨明徳佛爲一切眾生喜見菩薩說﹐一﹑提婆達多夙世所說﹐一﹑大通智勝如來說﹐一﹑威音王說﹐是爲五﹐與今經而七也。

第二十六問﹕文殊入海所以教龍女者﹐當是何等《妙法蓮華經》﹖答﹕是釋迦牟尼佛在娑婆世界所說﹐卽此前十品三周說法﹑三根授記﹑以《四安樂行》爲流通者也。何用知之﹖曰﹕釋迦見主﹐文殊見輔。

第二十七問﹕如仁所說﹐震旦通行之經﹐訛闕﹑顚倒﹑蔓衍﹑復重如亂絲﹐已舉數事。更有明徵乎﹖答﹕《天臺玄義》有之曰﹕他經皆說經題﹐此獨不說﹐非不說﹐其文未度也。﹝此一徵也。又此經爲北朝宮女所亂﹐後來南嶽大師復理之﹐見《文句》此又一徵也。﹞

第二十八問﹕更有否﹖答﹕《普門品》偈﹕「偈答無盡意」五字﹐應入阿難語﹔應是爾時佛以偈答﹕「無盡意曰……」十字﹐不應誤入祗夜。譯者憒憒﹐一至於此﹐餘可例矣。

第二十九問﹕前經別行不連後﹐乾震旦有徵乎﹖答﹕有之。六祖大鑑大師《壇經》第七則曰﹕有人咨問《法華經》大義﹐祖命誦其文﹐誦至《化城諭品》﹐祖遽曰﹕止﹐卽口授大義云云。六祖所言與天臺智者大師之言﹐無二無別﹐謂之六祖所撰《法華玄義》可矣﹐謂之六祖所授《摩訶止觀》﹑六祖《法華三昧》無不可矣。夫六祖者﹐文殊化身也。

第三十問﹕以何因緣﹐二經俱至震旦﹖答﹕眾生因緣﹑根性﹑福力﹐各各不同﹐合而讀之﹐用證三昧﹐分而讀之﹐用證三昧﹐無不可者。他方世界種種國土所感﹐種種言詞﹐種種音聲﹐種種文字﹐或一句﹑或半偈﹐乃至一會﹐乃至如此間聞二會﹐乃至聞恆河沙數會﹐種種別異﹐必可知矣。

第三十一問﹕《見寶塔品》以爾時二字發端耶﹖答﹕必有如是我聞﹐必有序法會云云﹐必有當說《妙法蓮華經》云云﹐譯主欲衍尾﹐因刪之矣。餘可例知。

第三十二問﹕後經有多寶佛﹐猶前經之有文殊耶﹖答﹕如是。

第三十三問﹕文句間尙有纖疑存者乎﹖答﹕《提婆達多品》﹐前半記授記事﹐後半記龍女事﹐不相屬﹐疑二品誤合也﹐姑仍厥舊。

第三十四問﹕前三周簡矣﹐何以言初善﹑中善﹑後善﹖答﹕就三周而論﹐爲上根說法﹐授上根記﹐初善也。爲中根說法﹐授中根記﹐中善也。爲下根說法﹐授下根記﹐後善也。就每周之中而論﹐初中後具在經文﹔就全經而論﹐《方便品》說一大事因緣﹐初善也。三周辟諭﹐中善也。文殊問四《安樂行》﹐說《髻珠諭》以終之﹐後善也。

第三十五問﹕流通屬累繁何傷乎﹖答﹕向不云乎﹖有不說之說﹐有說之說﹐佛之本懷﹐視說之說不如不說之說之妙﹐說已贅矣﹐而說此至無意味之說豈妙耶﹖天臺九旬譚妙﹐亦曾譚囑累妙﹑流通妙﹑自贊妙﹑校量罪福妙耶﹖

第三十六問﹕全經顚倒﹑重復﹑蔓衍之故。答﹕易知也﹗西土有諸講師﹐家置一編﹐戶抱一偈﹐名聞利養之故。造作文字﹐有經之臣僕﹐有經之輿佁﹐輿佁又有輿佁焉。假如西土人來譚《春秋》《論語》﹐我土儒者﹐取《春秋》《論語》付之﹐又誤取二書之注疏付之﹐又誤取二書之近世制舉文付之﹐又誤取制舉文之坊刻評論付之﹐西土人不別也﹐盡譯之以歸。《法華》二十八品之東﹐亦若是乎。

第三十七問﹕阿難記事倍於記言。佛言本簡﹐今又頗乙去佛贊﹐此經之文﹐佛言益簡。答﹕榛楛翦而栴檀出矣﹐礫石去而甄叔迦見矣。前經三周說法﹐後經說壽量﹐一切經所說統於是說﹐而重之以說妙音菩薩事﹐說常不輕事﹐說藥王事﹐說觀世音事﹐說妙莊嚴王事﹐以證明之。上根之者﹐但聞一事﹐疾得三昧﹐何苦簡乎﹖

第三十八問﹕嘗讀吾子《正譯》七篇矣﹐抑十不二門﹐大開圓解心﹐具三世法﹐固無所謂先後﹑延促﹑始終﹑來去者也。五十小劫禮佛﹐佛神力故﹐才如半日。據此﹐則凡形迹之不符﹐文气之不承﹐教相之不同世相﹐文法之不同世傳記﹐願皆勿疑。答﹕凡此圓解﹐我皆具知﹐有理有事。稱理而論﹐無延促﹑先後﹑去來﹑終始﹐就事而論﹐則不然﹐佛不壞假名而說實相。種種示見﹐《如來壽量品》後半旣自明之矣﹔當其示見佛﹐亦人也﹐亦一立言之大師也。阿難一載筆之史也﹐一代時教無此立言之相矣。釋迦謚爲文﹐無此文章之體裁矣。非立言之相﹐非文章之體裁﹐非示見矣。

第三十九問﹕何以須論文義﹖答﹕報文佛恩故。

第四十問﹕日月燈明佛之經﹐提婆夙世說之經﹐藥王夙世聞之經﹐大通智勝如來之經﹐威音王之經﹐與今之二經﹐七者同乎不乎﹖答﹕非同非不同﹐亦同亦不同。劫不同﹐世界不同﹐佛身大小不同﹐佛壽延促不同﹔眾生有福無福根利鈍不同﹐經之字句多寡不同﹐說之之延促不同﹐此吾迹門也。心具十方﹑三世﹐法無多寡﹑延促﹐同且爲贅詞﹐何況不同﹗以要言之﹐十方三世﹐我不見有一色一香非是《法華經》者﹐此吾本門也。今方與汝重定《法華》文句﹐科判其品﹐考核其文﹐甄中西之末流﹐補古師之千慮﹐就示見相而論其示見之始終本末﹐我寧論迹﹐我不暇與汝論本也。

第四十一問﹕願聞《法華玄義》。答﹕義學之淵海﹐三藏之總龜﹐法王之首輔﹐大士之化身﹐願盡劫皈依﹐爲不侵不叛之臣。

第四十二問﹕子重定《法華》之文﹐悍如此﹐不問罪福乎﹖答﹕凡我所說﹐不合佛心﹐凡我所判﹐不合阿難原文﹐我爲無知﹐我爲妄作﹐違心所安﹐誑彼來學﹐我判此竟﹐七日命終﹐墜無間獄﹐我不悔也。如我所言﹐上合佛心﹐我所科判﹐上合阿難原文﹐佛加被我﹐智者大師加被我﹐我疾得《法華》三昧﹐亦得普見一切色身三昧﹐見生蒙佛夢中授記﹐得阿耨多羅三藐三菩提。時道光丁酉春正月﹐實《法華經》入震旦之一千四百四十四年。計定庵所刪七品﹐定爲兩部﹐存者二十一品﹐又刪《藥王》半品。

重輯六妙門序昔者大師判八教曰﹕藏﹑通﹑別﹑圓﹑頓﹑漸﹑祕密﹑不定。前四教之儀﹐後四教之相。自初禪﹑四禪﹑四無量心﹐展轉至於師子奮迅三昧﹐漸也﹔《摩訶止觀》《覺意三昧》兩部﹐頓也。祕密﹐未說。《六妙門》《十六特勝門》《通明觀》三部﹐不定也。《六妙門》何以不定﹖曰﹕門門不定﹐因不定﹐果不定。一曰數﹐數者﹐三藏教五停心之一停心。但契經不云乎﹖阿那波那﹐三世一切佛入道初門﹐此門徹下徹上﹐不局藏教。不定者一也。二曰隨﹐隨者﹐《十六特勝門》中之先鋒﹐因隨以知息出入相﹐冷暖澀滑﹐促長相﹐除身相﹐恃隨階神通特勝攝﹐不專取通妙門攝﹐隨之本旨異矣﹐隨以後次第又異。不定者二也。問﹕數隨二門﹐凡觀不淨﹐大不淨者﹐必先由之﹔故合不淨觀﹐謂之二甘露門﹐要是凡夫禪﹐小乘法。若夫圓人﹑四念處總十法界以爲處﹐觀非淨非不淨﹔又觀息法﹐觀無常也﹔圓人則觀非常非無常﹔此爲淺狹﹐彼爲髙遠。應之曰﹕汝論理﹐非論事﹐理則誠然。六祖門徒元策﹐遊河朔﹐遇禪人智隍﹐見其入定而笑之曰﹕定有入出耶﹖理亦誠然。我以事論﹐則大不然﹐不跏趺坐﹐則四威儀中﹐取何者爲相﹖不停心﹐則𨿽有無上知見﹐爲煩惱風﹐動搖慧燈﹐若存若滅﹐不知風相﹐那知地水火相﹖不知內四大相﹐那獲天眼通﹐見千世界相﹖常行常坐﹐半行半坐﹐古人克期爲之﹐克期則有出入明矣。故有慧行﹐有行行﹐圓悟者側修﹐下學者上達。且夫妄心不異於眞心者﹐豈指下手處言﹖妄之不揀﹐難用功故。聞訶栴檀﹐不得反取糞故。十五門禪﹐古徳目初禪爲根本禪﹐以用阿那波那故。《摩訶止觀》有二十五科﹐爲前方便﹐方便中亦有調息一門﹐息如不調﹐心如猿猴﹐難可制故。三曰止﹐用制心止也。𨿽云用制心止﹐不及三大止﹐但視乎其人爾。未開圓解﹐且用制心止﹐制心一處﹐何事不辦﹖如開佛知見矣﹐於跏趺時﹐用三種大止﹐用體眞止﹐卽空而假而中焉可矣﹔用隨緣方便止﹐卽假而空而中焉可矣﹔用息二邊分別止﹐卽中而空而假焉無不可矣﹔神明規矩﹐弘道者人。不定者三也。四曰觀﹐此部之觀﹐先觀息﹐乃觀身受心法四倒﹐成四念處﹐其觀息也略﹔但四念處之喤引而已。特勝通明﹐由觀息克取神通﹐故詳﹔此門或取通﹐或不取通﹐故略。及其成四念處也﹐是四枯四念處﹐非四榮四念處﹐爲未圓人聊說如此。圓人三種大觀﹐不縱不橫﹐全體大用﹐正在此時﹐借在此時﹐無不可矣。不定者四也。五曰還﹐此門還是裂小网﹐開佛知見曰裂大网﹐還者非他﹐《覺意三昧》之觀﹐觀心是也﹐夫亦各還其所還而已矣。不定者五也。六曰淨﹐準上此淨﹐但是聲聞淨﹐聲聞析假入空得稱淨﹐緣覺體假入空亦稱淨﹔乃知如來四徳﹐亦受淨名。不定者六也。有至定者存乎﹖曰﹕名目定﹐网格定﹐次第不可紊則定﹐首尾相注則定。元藏目錄《六妙門》三卷﹐在「謹」字函﹐爲大師全書二十七種之一。明藏南北皆闕﹐惜哉﹐痛哉﹗讀《釋禪波羅密次第門》十卷﹐其第七卷

曰﹕《六妙門》才二千言﹐非元藏單行本。元藏旣不可見﹐此亦足以窺全指於十四乎﹖未可知也。刻木行﹐以少慰天臺裔人求古笈之志﹐微此﹐不定一門熄矣。大淸道光十八年仲冬朔日觀實相之者滌筆敍。

支那古徳遺書序觀實相之者愾然曰﹕學術有升降﹐人心有誠僞﹐水有淄﹑澠﹐樂有《雅》《鄭》﹐豈獨九流之通蔽﹐儒門之口實而已乎﹖原夫禪者﹐佛說六波羅密門之一門﹐古所謂禪﹐盡事禪也。千佛所胎息﹐三乘所劬勞﹐八教所管鑰﹐盡事禪也。入之也有門﹐踐之也有途﹐譬彼登山﹐足無藉則何以爲之階﹖手無捫則何以爲之援﹖而且導之也有師﹐扶持之也有相﹐尙猶慮夫涉之也有淺深﹐閱之也有久暫﹐則有諸境以爲之策﹐有化城以爲之止息﹐乃有大事因緣以爲之歸墟。其言明且淸也﹐故被乎三根﹐其術至朴實平正也﹐故其書三根學焉而各無獘﹐莊論法語﹐尙懼不聰﹐烏有所謂機鋒者乎﹖名身句身﹐尙懼不明﹐烏有所謂參悟者乎﹖是非有檢束﹐烏有所謂一千七百則公案乎﹖通塞視前途﹐烏有所謂看話頭者乎﹖慈和暖愛﹐烏有所謂棒喝者乎﹖有聞﹑有思﹑有修﹐以言說說其無言說﹐以思議思議其不思議﹐必有悉檀焉﹐烏有一切鑱者乎﹖傾肝吐鬲而予之﹐烏有設伏以俟敵者乎﹖蓋惟恐人之不好問也﹐烏有來卽攔﹐到卽斫者乎﹖無量人問﹐當用無量法門悉檀答之﹐譬如醫門四百四病﹐四百四藥﹐診脈處方﹐臨時區配﹐烏有以現成語句﹐囫圇籠罩人者乎﹖或宗《華嚴經》﹐或宗《法華經》﹐或宗《涅槃經》﹐荊溪贊天臺云「依經帖釋﹐理富義順。」烏有所謂教外別傳者乎﹖或難之曰﹕天臺所云云﹐都在《法華》七卷內耶﹖應之曰﹕書不盡言﹐言不盡意﹐作者無之﹐述者有之﹐九流之通例如此矣。智者大師卽補結集者之略﹐又正翻譯者之拙﹐又或囊括大意﹐或融合眾文﹐或發揮孤文﹐或不忽旁沈﹐或搜剔隙罅﹐或舉一例諸﹐微獨禪人而已。支那賢者讀周公﹑孔父之書﹐皆如此矣﹐烏有所謂教外之別傳者乎﹖如靑天白日﹐欲人之無不見也﹐烏有所謂祖師向上事﹐密密不通風者乎﹖幽探冥討﹐旁引殽證﹐尙懼靈文之不富也﹐烏有撥去語言文字者乎﹖其書不幸而埋藏﹐千載無者宜也﹐其書幸而流布﹐得道者如麻﹑如菽﹑如竹葦又宜也﹐烏有所謂孤提祖印﹐密付衣缽者乎﹖以佛爲師﹐以佛知見爲歸﹐以經論爲導﹐以禪爲行﹐烏有所謂不向如來行處行者乎﹖悲夫﹗晚唐以還﹐像法漸謝﹐則有斥經論用曹溪者﹐則有祖曹溪並失夫曹溪之解行者﹐愈降愈濫﹐愈誕愈易﹐昧禪之行﹐冒禪之名﹐儒流文士﹐樂其簡便﹐不識字髡徒﹐習其狂猾﹐語錄繁興﹐夥於小說﹐工者用廋﹐拙者用謠﹐下者雜俳優成之﹐異乎聞於文佛之所聞﹐狂師召伶俐市兒﹐用現成言句授之﹐勿失腔節﹐三日﹐禪師其徧市矣。佛言﹕吾如師子王﹐不畏百獸﹐畏師子身自生蛆虫﹐啖師子肉。佛法之衰﹐爲支那所詆﹐不絕如綫﹐則豈非蛆虫僧之召之也哉﹖予疚焉﹗又焉﹗亟思所以報佛恩者﹐乃寫《法華》宗魏南嶽思大師書一種四卷﹐隋天臺智者大師書若干種若干捲﹐唐荊溪湛然大師書若干種若干捲﹐《涅槃》宗唐永嘉無相大師書一種一卷﹐《華嚴》宗唐帝心大師書一種一卷﹐圭峯密大師書一種二卷﹐書其地曰支那﹐尊其人曰古徳﹐目其教﹐信其必不離語言文字也﹐故謂之遺書。旣寫定﹐藏之乎羽岑之山﹐支那緇白﹐容有續九流諟古今審正變者焉。以二百本施諸寺。

最錄三千有門頌《三千有門頌》﹐三十六句﹐二百五十六字﹐宋陳瓘瑩中撰。明僧百松解﹔附瑩中與南湖講師書一篇﹐合一卷。其曰《有門頌》﹐書中目詳之矣﹐不贅論。自珍始讀天臺性具宗﹐駭而仇之﹐何也﹖佛具佛性﹐我知之﹐九界具佛性﹐我知之﹐九界具九界性﹐我知之﹐佛具九界性﹐獨未之聞。嘗欲攺百界爲九十一界﹐攺千如爲九百十如﹐攺三千門爲二千七百三十門。壬辰歲﹐得此書於龍泉寺﹐思之七晝夜﹐乃砉然破﹗駭者成粥飯﹐仇者成骨肉﹐移之念佛三昧立證。三昧云何﹖曰﹕以彌陀性具法界中之我﹐念我性具法界中之彌陀﹐非三昧乎﹖乃莊寫最錄之如此。最錄竟﹐誦《法華偈》曰「是法住法位﹐世間相常住。」

最錄禪波羅蜜門禪有三翻﹕定也﹐思惟修也﹐功徳林也﹐此六波羅蜜之第五門。經言非禪不智﹔又言無定之慧﹐如風中燈﹐照物不了故﹐此波羅蜜猶密室燈也。書分四分﹐未說一分﹐說三分﹐三分共十五門。十五門之修行下手處﹐分三門﹐曰觀息﹐曰觀身﹐曰觀心。觀必以止爲門﹐故此書亦得稱止觀﹐乃南嶽所授三種《止觀》之一也。止爲前方便﹐觀是正宗分﹐觀息謂之阿那波那門也。觀身卽不淨觀﹑大不淨觀也﹐此二者﹐謂之二種無上甘露門。全書十卷﹐菁華不外此二義﹐有所觀淺深不同﹐層累盤旋﹐如鳥道而漸上﹐以爲詮次耳。觀息與身詳﹐觀心略﹐惟通明觀中﹐近似觀心論耳。著書各體裁﹐不以觀心爲主﹐欲知觀心三千具﹐觀心卽假卽空卽中﹐有《摩訶止觀》百軌則在﹐至此書歸墟﹐在乎神通﹐觀息亦得通﹐觀身亦得通﹐實乃修通之大宗也。無記化化禪﹐則有妙玄在。原錄云「大師於瓦棺寺說《大莊嚴寺法愼私記》﹐凡三十卷﹐章安頂禪師治定爲十卷﹐八九十略﹐無七修證中四別﹐惟至第三出世﹐但至對詒云﹐大師嘗在髙坐曰﹕『若說次第禪門﹐年可一徧﹐若著章疏﹐可五十卷。』今刊頂示大科云云。」序判並精細明白﹐不知何人所爲﹖在北藏「煩」字函。丁酉九月記。

最錄八識規矩頌《八識規矩頌》唐玄奘師撰。自天親造三十頌﹐《護法》等十菩薩各敷演之﹐各爲十卷。師受窺基之請﹐合百卷之書﹐刪其義之不可立者﹐與義之不並立者爲十卷。則今藏本《成惟識論》是﹐學者睹慈恩宗如日在天矣。師復念言法相宗大綱在八識﹐大緯在四分﹐乃制此頌一十二章﹐分四大支﹐初三頌眼等識﹐次三頌意識﹐次三末那﹐次三賴耶。每支各攝證自證分﹑自證分﹑相分﹑見分等。又每支前三章頌凡也﹐後一章頌聖也﹐昔世尊說經﹐必重宣厥義而說偈言﹐此亦大師說惟識竟﹐重宣說偈者也。又其名身句身﹐與天親之頌相似﹐將毋天親示見者哉﹖

最錄七佛偈《七佛偈》總一百八十八言﹐元虎溪師疑其僞。龔自珍曰﹕《七佛偈》無可疑也。凡虎溪所疑﹐及踵虎溪而疑者﹐總有四義﹐作九重破之﹕第一疑﹐謂大藏中無單行﹐故疑。破曰﹕教外別傳﹐不在阿難結集中﹐破之一。復次﹐三藏十二部﹐各有體裁﹐伽陀只夜皆不單行﹐此伽陀也﹐前後無附麗牽連之文﹐不得單行﹐破之二。復次﹐達摩西來﹔口述梵語﹐未入大藏﹐破之三。第二疑﹐謂無譯主之名﹐故疑。破曰﹕西土無賫來之貝氎﹐此土無詔譯之帝王﹐譯主輩馮何見之﹐而馮何譯之﹖破之四。復次﹐達摩口傳﹐卽是達摩所譯﹐譯主許譯經﹐達摩何以不許譯偈﹖破之五。第三疑﹐謂天臺慈恩賢首三家。皆不引其文﹐故疑。破曰﹕達摩口傳至於六祖﹐六祖《壇經》數佛﹐必數釋迦以前之六佛﹐《壇經》豈亦不可信乎﹖破之六。支那撰述引之者﹐有永明壽師《宗鏡錄》《景徳傳燈錄》﹑契嵩大師《鐔津集》﹐皆北宋以前矣﹐何必天臺賢首﹖至慈恩宗﹐本不譚此義﹐宜其不引也。破之七。復次﹐六祖《壇經》不引之引﹐何子明引其文首尾具﹐始爲引乎﹖破之八。第四疑﹐謂《付法藏因緣傳》無之﹐故疑。破曰﹕著書者各有托始﹐此傳托始釋迦﹐有何可疑﹖破之九。以上九重義破四重疑竟。問﹕有舛文乎﹖答﹕《拘畱孫偈》﹐第二句第七字是了字﹐非幻字﹐作幻字則蔓矣。《宗鏡錄》不誤。近世獨鼓山刻《禪海十珍集》不誤﹐天下叢林處處誤。

最錄達摩大師說四行達摩《說四行》一卷﹐僧璨之所傳也。一﹑報冤門﹐無怨忿行﹔二﹑隨緣門﹐無忻喜行﹔三﹑無求門﹐無所求行﹔四﹑波羅蜜門﹐不取相行。自珍曰﹕自祖之東﹐指人心﹐遮語言文字﹐此𨿽語言哉﹐懇乎愨﹐齊乎朴﹐衝乎寥乎其易知。自珍又曰﹕似四十二章經。

最錄壇經記者冗不殺﹐故精英奄然﹐示宋景徳以來所錄﹐此最朴直﹐最雅馴矣。祖所獲於《法華》《涅槃》也﹐與吾智者大師同﹐謂之六祖撰《法華玄義》可﹐謂之《涅槃玄義》可﹐謂之六祖《摩訶止觀》﹐無不可矣。其斥淨土也﹐開惟心之宗﹐最上法門﹐我實不見其謗淨土。五燈以還﹐險語過此者多有﹐何獨議六祖﹖嗚呼﹗如六祖﹐我敢謂禪不可捕捉也哉﹗

最錄大乘止觀魏南嶽慧思大師《大乘止觀》四卷。龔自珍曰﹕此龍樹涅槃後﹐第一出世法王子也﹐故天臺標三止﹐此先標止﹔天臺標三觀﹐此先標觀﹔天臺以止爲觀﹐以觀爲止﹐此先標止觀雙行。天臺說性具﹐一念十法界﹐此性具宗之始。天臺云﹕八識中第六功能大﹐此用意識之始。天臺十重軌則﹐此六重括十重也。此書唐時亡﹐慈云大師知白購之海舶中﹐仍魏世本﹐明藕益大師智旭注之﹐國朝單居士照刻之﹐支那撰述無更古於是者﹐稱說贊嘆﹐如贅疣然。所能言者﹐盡於此矣。

最錄覺意三昧或問之曰﹕天臺智者大師捨八而用六何也﹖答曰﹕捨六無可用也﹐天臺之功﹐斯爲最大。今夫八識眾生﹐不自知其有﹔不知其有﹐而欲用力以厄之也末由。六識眾生﹐自知其有﹐自知其有﹐則可以厄其四運﹐用其雙照﹐以入乎中道。語曰「一夫當關﹐萬夫莫開。」天臺之功﹐斯爲最大。先說《四念處》﹐後說《覺意三昧》﹐皆說三十七道品也。徑山刻本有《四念處》﹐無《覺意三昧》﹐予故表微。梵本六卷﹐假之龍泉寺。

最錄四念處《四念處》四卷﹐隋天臺山智者大師之所說﹐門人灌頂大師之所筆受﹔明吳江吳士龍從藏本刻者。《四念處》者﹐三十七助道品之四也。天臺判四教﹐第一卷

說藏教五停心四念處﹐第二卷

說通教五停心四念處﹐第三卷

說別教五停心四念處﹐第四卷

說圓教五停心四念處。五停﹐緯也﹔四念﹐經也。藏﹑通﹑別﹐客義也﹐圓﹐主人義也。提綱用四義攝﹐曰﹕生生四念處﹐生不生四念處﹐不生生四念處﹐不生不生四念處。何所祖﹖祖龍樹中論也。天臺如日出﹐龍樹其啟明也。推之七菩提分﹐八聖道分﹐亦必各具四教儀﹐惜不可聞矣。

○己卯﹝１８１９﹞﹝吳山人文徵﹑沈書記錫東餞之虎邱﹞一天幽怨欲誰諳﹖詞客如雲气正酣。我有簫心吹不得﹐落花風裏別江南。

──《定庵集外未刻詩》

△題吳南薌東方三大圖。圖爲登州蓬萊閣﹐爲泰州山﹐爲曲阜聖陵禽父始宅奄﹐猶未荒大東﹔周王有名祀﹐名山止龜蒙﹔尙父賜履海﹐泱泱表大風﹔

時無神仙言﹐不睹金銀宮。春秋貶宋父﹐坐失玉與弓﹔祊田富湯沐﹐季旅何鞬﹖秦穆作西畤﹐帝醉終可逢﹔

恆無三脊茅﹐遂輟登山蹤。頑哉魯與齊﹐靈气不牖衷﹐孤負介海岱﹐海深岱徒崇。素王張三世﹐元始而麟終﹔

文成號數萬﹐太平告成功﹔其文富滄海﹐其旨髙蒼穹。於是海岱英﹐盡入孔牢籠。熙朝翠華至﹐九跪迎上公﹔

厥典盛謁林﹐漢後無玆隆。惜哉有闕遺﹐未舉金泥封﹔小臣若上議﹐廷臣三日聾。首謁孔林畢﹐繼請行升中﹔

繼請射滄海﹐三事碑三通。古體日霾晦﹐但嗤秦漢雄﹔周情與孔思﹐執筆思忡忡。

──《定庵集外未刻詩》

△行路易

東山猛虎不喫人﹐西山猛虎喫人﹐南山猛虎喫人﹐北山猛虎不食人。漫漫趨避何所已﹖玉帝不遣牖下死﹐一雙瞳神射秋水。袖中芳艸豈不香﹖手中玉麈豈不長﹖中婦豈不姝﹖座客豈不都﹖江大水深多江魚﹐江邊何嘵呶﹖人不足﹐盱有餘﹐夏父以來目矍矍。我欲食江魚﹐江水澀嚨喉﹐魚骨亦不可以餐﹔冤屈復冤屈﹐果然龍蛇蟠我喉舌間﹐使我說天九難﹑說地九難﹑踉蹌入中門。中門一步一荊棘﹐大藥不療膏肓頑﹐鼻涕一尺何其孱﹖臣請逝矣逝勿還。嘈嘈舟師﹐三五詈汝﹕汝以白晝放歌爲可惜﹐而乃脂汝轄﹔汝以黃金散盡爲復來﹐而乃鞭其脢。紅玫瑰﹐靑鏡臺﹐美人別汝光徘徊。腷腷膊膊﹐雞鳴狗鳴﹔淅淅索索﹐風聲雨聲﹔浩浩蕩蕩﹐仙都玉京。蟠桃之花萬丈明﹐淮南之犬彳亍行﹔臣豈不如武皇階下東方生﹖亂曰﹕三寸舌﹐一枝筆﹐萬言書﹐萬人敵﹐九天九淵少顏色﹔朝衣東市甘如飴﹐玉體須爲美人惜。

──《定庵集外未刻詩》

△夢得「東海潮來月怒明」之句﹐醒﹐足成一詩曇誓天人度有情﹐上元旌節過雙成。西池酒罷龍嬌語﹐東海潮來月怒明。

梵史竣編增楮壽﹐花神宣敕赦詞精。不知半夜歸環佩﹐問是空峒第幾聲。

──《定庵集外未刻詩》

△又成一詩東海潮來月上弦﹐空峒撫罷靜諸天。西池一宴無消息﹐替管桃花五百年。

──《定庵集外未刻詩》

△鄰兒半夜哭鄰兒半夜哭﹐或言憶前生﹔前生何所憶﹖或者變文名。

我有一篋書﹐屬艸殊未成﹐塗乙迨一紀﹐甘苦萬千並﹗百憂消中夜﹐何如坐經營﹖翦燭蹶然起﹐婢笑妻復嗔﹔

萬一明朝死﹐墮地淚縱橫。

──《定庵集外未刻詩》

△雜詩﹐己卯自春䢐夏﹐在京師作﹐得十有四首少小無端愛令名﹐也無學術誤蒼生。白雲一笑懶如此﹐忽遇天風吹便行○

文格漸卑庸福近﹐不知庸福究何如﹖常州莊四能憐我﹐勸我狂刪乙丙書○情多處處有悲歡﹐何必滄桑始浩嘆﹗昨過城西曬書地﹐蠹魚無數訊平安○

手種江山千樹花﹐今年負殺武陵霞。夢中自怯才情減﹐醒又纏綿感歲華○龐眉名與段公齊﹐一脈東原髙第題。回首外家書帙散﹐大儒門祚古難躋○

昨日相逢劉禮部﹐髙言大句快無加﹔從君燒盡虫魚學﹐甘作東京賣餅家○十年提倡受恩身﹐慘綠年華記憶眞。江左名場前輩在﹐敢將名氏廁陳人○

偶賦山川行路難﹐浮名十載避詩壇。貴人相訊勞相護﹐莫作人間淸議看○萬柳堂前一柳無﹐詞流散盡散樵蘇。山東不少升平相﹐爲溯前茅馮益都○

荷葉粘天玉蝀橋﹐萬重金碧影如潮﹔功成倘賜移家住﹐何必湖山理故簫○交臂神峯未一登﹐夢吞丹篆亦何曾﹖丈夫三十愧前輩﹐識字遊山兩不能○

樓閣參差未上燈﹐菇蘆深處有人行。憑君且莫登髙望﹐忽忽中原暮靄生○東抹西塗迫半生﹐中年何故避聲名﹖才流百輩無餐飯﹐忽動慈悲不與爭○

欲爲平易近人詩﹐下筆淸深不自持。洗盡狂名消盡想﹐本無一字是吾師。

──《定庵集外未刻詩》

△題紅蕙花詩冊尾﹝並序﹞

蘇州袁廷檮﹐字又凱﹐有王晉卿﹑顧仲瑛之遺風﹐文酒聲伎﹐江南北罕儷者。當時座客﹐極東南選﹐而家大人未第時﹐亦曾過其宅。君死後﹐家資泯然。今年冬﹐有﹖﹖而秀者﹐來謁於蘇松太道官署﹐寒甚﹐出晉硯求易錢﹐則又凱嗣君也﹐大人贈以資﹐不受其硯。噫﹗西華葛帔﹐劉竣著書﹐所從來久矣。鈕非石亦其座上客﹐非石嘗爲君致洞庭山紅蕙花一本﹐君大喜﹐貯以汝州瓷﹐繪以宣州紙﹐顏其室曰﹕紅蕙花齋﹔名其詩文曰﹕《紅蕙齋集》﹔刻其管曰﹕紅蕙齋筆﹔又自制《紅蕙花樂府》﹐付梨園部﹔又徵人賦紅蕙詩﹐海內詞流﹐吟詠殆徧。今嗣君抱來烏絲闌素冊髙尺許﹐皆將來蕙故也。君之風致可想見矣。餘悲盛事不傳﹐感而題於冊尾。

香滿吟箋酒滿卮﹐楓橋賓客夜燈時。故家池館今何許﹖紅蕙花開空染枝○讀罷一時才子句﹐《騷》香漢艷各精神。十年我恨生差晚﹐不見風流種蕙人○

歌板無聊舞袖涼﹐江南詞話斷人腸。人生合種閒花艸﹐莫遣黃金怨國香○眼前誰是此花身﹖寂寞猩紅萬古春。花有家鄕儂替管﹐五湖添个泛舟人。

──《定庵集外未刻詩》

△張詩舲前輩遊西山歸索贈鸞吟鳳叫下人寰﹐絕頂題名振筆還。樵客忽傳仙墨滿﹐禁中才子昨遊山○

去年扈從東巡守﹐玉佩瓊琚大放辭。等是才華不巉削﹐願攜康樂誦君詩○畿輔千山互長雄﹐太行一臂怒趨東。祝君腰腳長如意﹐吟徧蜿蜒北幹龍。

──《定庵集外未刻詩》

○庚辰﹝１８２０﹞

△驛鼓三首河燈驛鼓滿天霜﹐小夢溫亂客腸。夜久羅幬梅弄影﹐春寒銀銚藥生香。

慈闈病減書頻寄﹐稚子功閒日漸長。欲取離愁暫拋卻﹐柰君鍼綫在衣裳○釵滿髙樓燈滿城﹐風花未免態縱橫。長途借此銷英气﹐側調安能犯正聲﹖

綠鬢人嗤愁太早﹐黃金客怒散無名。吾生萬事勞心意﹐嫁得狂奴孽已成○書來懇款見君賢﹐我欲收狂漸向禪。早被家常磨慧骨﹐莫因心病損華年。

花看天上祈庸福﹐月墮懷中聽幻緣。一卷金經香一炷﹐懺君自懺法無邊。

──《定庵集外未刻詩》

△發洞庭﹐舟中懷鈕非石樹玉﹑葉靑原昶西山春晝別﹐兩袖落梅風。不見小龍渚﹐尙聞隔渚鐘。

樽前荇葉白﹐舵尾茶華紅。仙境杳然杳﹐酸吟雨一篷。

──《定庵集外未刻詩》

△此遊此遊好補前遊罅﹐揮手云聲浩不聞。兩度山靈濡筆記﹐錢塘君訪洞庭君○

舟到西山岸﹐尋幽迆邐斜。居然六七里﹐無境不煙霞。遂發石公寺﹐定過神女家﹔云和風靜裏﹐已度萬梅花○

風意中流引﹐香煙在嶼遲。悠揚聞杜若﹐仿佛邀蛾眉。白日憺明鏡﹐春空飄彩旗。

湖東一回首﹐萬古長相思。

△過揚州春燈如雪浸蘭舟﹐不載江南半點愁。誰信尋春此狂客﹐一茶一偈過揚州。

──《定庵集外未刻詩》

△觀心結習眞難盡﹐觀心屏見聞。燒香僧出定﹐嘩夢鬼論文。

幽緒不可食﹐新詩如亂雲。魯陽戈縱挽﹐萬慮亦紛紛。

──《定庵集外未刻詩》

△又懺心一首佛言劫火遇皆銷﹐何物千年怒若潮﹖經濟文章磨白晝﹐幽光狂慧復中宵。

來何洶湧須揮劍﹐去尙纏綿可付簫。心藥心靈總心病﹐寓言決欲就燈燒。

──《定庵集外未刻詩》

△庚辰春日重過門樓胡同故宅城西郎官屯﹐多官閱一宅。家公昔爲郎﹐有此湫隘室。

朝陽與夕陽﹐屋角紅不積﹔春雨復秋雨﹐雙扉故釘齒。無形不知老﹐有質乃易蝕﹔往事思之悔﹐至理悟獨立。

中有故我魂﹐三呼如欲出。

──《定庵集外未刻詩》

△因憶兩首因憶橫街宅﹐槐花五丈靑。文章酸辣早﹐《知覺》鬼神靈。

大撓支幹始﹐中年記憶熒。東墻涼月下﹐何客又橫經○因憶斜街宅﹐情苗茁一絲。銀缸吟小別﹐書本畫相思。

亦具看花眼﹐難忘授《選》時。泥牛入滄海﹐執筆向空追。

──《定庵集外未刻詩》

△客春﹐住京師之丞相胡同﹐有丞相胡同春夢詩二十絕句。春又深矣﹐因燒此作﹐而奠以一絕句春夢撩天筆一枝﹐夢中傷骨醒難支。今年燒夢先燒筆﹐檢點靑天白晝詩。

──《定庵集外未刻詩》

△春晚送客潞水滔滔南向流﹐家書重疊附徵郵。行人臨發長亭晚﹐更折梨花寄暮愁。

──《定庵集外未刻詩》

△琴歌之美一人﹐樂亦過人﹐哀亦過人。月生於堂﹐匪月之精光﹐睇視之光。

美人沈沈﹐山川滿心。落月逝矣﹐如之何勿思矣﹖美人沈沈﹐山川滿心。吁嗟幽離﹐無人可思。

──《定庵集外未刻詩》

△偶感昆山寂寂弇山寒﹐玉佩瓊琚過眼看。一事飛騰羨前輩﹐升平時世讀書官。

──《定庵集外未刻詩》

△趙晉齋魏﹑顧千里廣圻﹑鈕非石樹玉﹑吳南薌文徵﹑江鐵君沅﹐同集虎邱秋宴作盡道相逢日苦短﹐山南山北秋方腴。兒童敢笑詩名賤﹐元气終須老輩扶。

四海典彜旣旁達﹐兩山金石誰先儲。影形各各照秋水﹐渣滓全空一世無。

──《定庵集外未刻詩》

△題虎跑寺南山蹕路丙申開﹐庚子詩碑鎖綠苔。曾是純皇親幸地﹐野僧還盼大行來。

──《定庵集外未刻詩》

△杭州龍井寺紅泥亭倒客來稀﹐鐘磬沈沈出翠微。無分安禪翻破戒﹐盜他常住一花歸。

──《定庵集外未刻詩》懷沈五錫東﹑莊四綬甲白日西傾共九州﹐東南詞客愀然愁。沈生飄蕩莊生廢﹐笑比陳王喪應﹑劉。

──《定庵集外未刻詩》

△嗚嗚堅々黃犢怒求乳﹐朴誠心無猜﹔犢也爾何知﹐旣壯恃其孩。

古之子弄父兵者﹐喋血市上寧非哀﹖亦有小心人﹐天命終難奪﹔授命何其恭﹖履霜何其潔﹖孝子忠臣一傳成﹐千秋君父名先裂。

不然冥冥鴻﹐無家在中路﹔恝哉心無瑕﹐千古孤飛去。嗚嗚復嗚嗚﹐古人誰智誰當愚﹖雰復雰﹐智亦未足重﹐

愚亦未可輕。鄙夫較量愚智間﹐何如一意求精誠﹖仁者不訹愚癡之萬死﹐勇者不貪智慧之一生。寄言後世艱難子﹐白日靑天奮壁行。

──《定庵集外未刻詩》

△幽人幽人媚淸曉﹐落月澹林光。欲采蘅蘭去﹐春空風露香。

阿誰叫橫玉﹖驚起綠煙牀。亦有梅花夢﹐頹鬟待太陽。

──《定庵集外未刻詩》

△寒夜讀歸佩珊夫人贈詩﹐有「刪除藎篋閒詩料﹐湔洗春衫舊淚痕」之語﹐憮然和之風情減後閉閒門﹐襟尙餘香袖尙溫。魔女不知侵戒體﹐天花容易隕靈根。

蘼蕪徑老春無縫﹐薏苡讒成淚有痕。多謝詩仙頻問訊﹐中年百事畏重論。

──《定庵集外未刻詩》

△昨夜昨夜江潮平未平﹐篷窗有客感三生。藥鑪臥聽渾如沸﹐不似墻東釵釧聲○

種花都是種愁根﹐沒个花枝又斷魂。新學甚深微妙法﹐看花看影不畱痕。

──《定庵集外未刻詩》

△紫雲回三疊﹝有序﹞

宋於庭妹之夫曰繆中翰﹐分校禮部試﹐於庭以回避不預試。予按樂府有《紫雲回》之曲﹐其詞不傳﹐戲補之﹐送於庭出都。安香舞罷杜蘭催﹐水瑟冰敖各費才。

別有傷心聽不得﹐珠簾一曲《紫雲回》○神仙眷屬幾生修﹐小妹承恩阿姊愁。宮扇已遮簾已下﹐癡心還佇殿東頭○上淸丹籙姓名訛﹐好夢畱仙夜夜多。

爭似芳魂驚覺早﹐天雞不曙渡銀河。

──《定庵集外未刻詩》

△詠史宣室今年起故侯﹐銜兼中外轄黃流。金鑾午夜聞幹惕﹐銀漢千尋瀉豫州。

猿鶴驚心悲皓月﹐魚龍得意舞髙秋。云梯關外茫茫路﹐一夜吟魂萬里愁○一樣蒼生系廟廊﹐南風愁絕北風狂。羽書顚倒司農印﹐幕府縱橫急就章。

奇計定無賓客獻﹐冤氛可顧子孫殃﹖何年祕客搜詩史﹐輸與山東客話長。

──《定庵集外未刻詩》

△逆旅題壁﹐次周伯恬原韻名場閱歷莽無涯﹐心史縱橫自一家。秋气不驚堂內燕﹐夕陽還戀路旁鴉。

東鄰嫠老難爲妾﹐古木根深不似花。何日冥鴻蹤迹遂﹐美人經卷葬年華。

──《定庵集外未刻詩》

△贈伯恬毗陵十客獻淸文﹐五百狻猊屢送君。從此周郎閉門臥﹐落花三月斷知聞。

──《定庵集外未刻詩》

△廣陵舟中爲伯恬書扇紅豆生苗春水波﹐齊梁人老柰愁何﹗逢君只合千場醉﹐莫恨今生去日多。

──《定庵集外未刻詩》

△讀公孫弘傳三策天人禮數殊﹐公孫相業果何如﹖可憐秋雨文園客﹐身是貲郎有諫書。

──《定庵集外未刻詩》

△馬八極曾陪穆滿遊﹐白雲往事使人愁。最憐汗血名成後﹐老踞殘芻立仗頭。

──《定庵集外未刻詩》吳市得題名錄一冊﹐乃明崇禎戊辰科物也﹐題其尾一律天心將攺禮闈徵﹐養士猶傳十四陵。板蕩人材科目重﹐蓁蕪文體史家憑。

朱衣點過無光气﹐淡墨堆中有廢興。資格未髙滄海換﹐半爲義士半爲僧。

──《定庵集外未刻詩》

△以漢瓦琢爲硯賜橙兒﹐因集齋中漢瓦拓本字成一詩﹐並付之平生自﹐傳世千秋﹐髙官上第﹐甘與阿侯。

──《定庵集外未刻詩》

△才盡才盡不吟詩﹐非關象喙危。靑山有隱處﹐白日無還期。

病骨時流恕﹐春愁古佛知。觀河吾見在﹐莫畏鏡中絲。

──《定庵集外未刻詩》

△鐵君惠書﹐有「玉想瓊思」之語﹐衍成一詩答之我昨靑鸞背上行﹐美人規勸聽分明﹔不須文字傳言語﹐玉想瓊思過一生。

──《定庵集外未刻詩》

△戒詩五首蚤年攖心疾﹐詩境無人知。幽想雜奇悟﹐靈香何郁伊﹖

忽然適康莊﹐吟此天日光。五嶽走驕鬼﹐萬馬朝龍王。不遇善知識﹐安知因地孽﹖戒詩當有詩﹐如偈亦如喝○

百髒發酸淚﹐夜湧如原泉。此淚何所從﹖萬一詩祟焉。今誓空爾心﹐心滅淚亦滅○。有未滅者存﹐何用更畱迹

行年二十九﹐電光豈遽收﹖觀河生百喟﹐何如泛虛舟﹖當喜我必喜﹐當憂我輒憂。盡此一報形﹐世法隨沈浮。

天龍爲我喜﹐波旬爲我愁。波旬爾勿愁﹐咒汝械汝頭○律居三藏一﹐天龍所護持。我今戒爲詩﹐戒律亦如之。

墮落有時有﹐三塗報則否。舌廣而音宏﹐天女侍前後。徧召忠孝魂﹐座下賜卮酒。屈曲繚戾情﹐千義聽吾剖。

○庚午﹝１８１０﹞

△桂殿秋

六月九日﹐夜夢至一區﹐云廊木秀﹐水殿荷香﹐風煙郁深﹐金碧嵯麗。時也方夜﹐月光吞吐﹐在百步外﹐蕩瀣气之空蒙﹐都爲一碧﹐散淸景而離合﹐不知幾重﹖一人告予﹕此光明殿也。醒而憶之﹐爲賦兩解。

明月外﹐淨紅塵﹐蓬萊幽窅四無鄰。九霄一派銀河水﹐流過紅墻不見人。

驚覺後﹐月華濃﹐天風已度五更鐘。此生欲問光明殿﹐知隔朱扃幾萬重﹖

──《無著詞》

○辛未﹝１８１１﹞

△水調歌頭﹝寄徐二義尊大梁﹞

去日一以駛﹐來日故應難。故人天末不見﹐使我思華年。結客五陵英少﹐脫手黃金一笑﹐霹靂應弓弦。意气渺非昔﹐行役亦云艱。

湖海事﹐感塵夢﹐變朱顏。空畱一劍知己﹐夜夜鐵花寒。更說風流小宋﹐淒絕白楊荒艸﹐誰哭墓門田﹖遊侶半生死﹐想見涕潺湲。

△又

辛未六月二日﹐風雨竟晝﹐檢視敗簏中嚴江宋先生遺墨﹐滿眼淒然﹐賦此解。

風雨颯然至﹐竟日作淸寒。我思芳艸不見﹐忽忽感華年。憶昔追隨日久﹐鎭把心魂相守﹐燈火四更天。髙唱夜烏起﹐當作古人看。

一枝榻﹐一鑪茗﹐宛當前。幾聲艸艸休送﹐萬古遂茫然。仙字饑不食﹐故紙蠅鉆不出﹐陳迹太辛酸。一掬大招淚﹐灑向暮雲間。──《懷人館詞》

﹝１﹞原注﹕謂嚴江宋先生。

△點絳唇﹝十月二日馬上作﹞一帽紅塵﹐行來韋杜人家北。滿城風色﹐漠漠樓臺隔。目送飛鴻﹐影入長天滅。關山絕﹐亂雲千疊﹐江北江南雪。

──《懷人館詞》

△瑤臺第一層

某侍衛出所撰《王孫傳》見示﹐愛其頗有漢晉人小說風味﹐屬予爲之引﹐因塡一詞括之﹐戲侑稗家之言。

無分同生偏共死﹐天長恨較長。風災不到﹐月明難曉﹐曇誓天旁。偶然淪謫處﹐感俊語小玉聰狂。人間世﹐便居然願作﹐長命鴛鴦。

幽香﹐蘭言半枕﹐歡期抵過八千場。今生已矣﹐玉釵鬟卸﹐翠釧肌涼。賴紅巾入夢﹐夢裏說別有仙鄕。渺何方﹖向瓊樓翠宇﹐萬古攜將。

──《懷人館詞》

△鵲橋仙

同袁蘭村﹑汪宜伯小憩僧寺﹐宜伯制《金縷曲》見示﹐有「望南天﹑倚門人老﹐敢云披」之句。余驚其心之多感﹐而又喜其詞之正也﹐倚此慰之。

飄零也定﹐淸狂也定﹐莫是前生計左。才人老去例逃禪﹐問割到慈恩眞个﹖

吟詩也要﹐從軍也要﹐何處宗風香火﹖少年三五等閒看﹐算誰更驚心似我﹖

──《懷人館詞》

△浪淘沙﹝有寄﹞

別夢醒天涯﹐怊悵年華。懷人無柰碧雲遮。我自低迷思錦瑟﹐誰怨琵琶﹖

小字記休差﹐年紀些些。蘇州花月是兒家。紫杜紅蘭閒掐徧﹐何處蘋花﹖

──《懷人館詞》

○壬申﹝１８１２﹞

△唐多令﹝道中書懷﹞

二十五長亭﹐垂楊照眼靑。付春風短夢零星。斜倚雕鞍無气力﹐渾不似﹐俊遊人。

春意太憨生﹐春愁喚不醒。負華年誰更憐卿﹖惟有塡詞情思好﹐無恙也﹐此花身。

──《懷人館詞》

△浪淘沙﹝舟中夜起﹞

幽夢四更醒﹐欸乃聲停。吳天月落半江陰。驀地橫吹三孔笛﹐聘取湘靈。

螺髻鎖娉婷﹐煙霧靑靑。看他潮長又潮平。香艸美人吟未了﹐防有蛟聽。

──《懷人館詞》

△髙陽臺

南國傷讒﹐西洲怨別﹐淚痕淹透重衾。一笛飛來﹐關山何處秋聲﹖秋花繞賬瞢騰臥﹐醒來時芳訊微聞。費猜尋﹐乍道蘭奴﹐气息氛氳。

多愁公子新來瘦﹐也何曾狂醉﹐絕不閒吟。璧月三圓﹐江南消息沈沈。魂消心死都無法﹐有何人來慰登臨﹖勸西風﹐將就些些﹐莫便秋深。

──《懷人館詞》

△行香子﹝道中書懷。與汪宜伯﹞

跨上徵鞍﹐紅豆拋殘﹐有何人來問春寒﹖昨宵夢裏﹐猶在長安。在鳳城西﹐垂楊畔﹐落花間。

紅樓隔霧﹐珠簾捲月﹐負歡場詞筆闌珊。別來幾日﹐且勸加餐。恐萬言書﹐千金劍﹐一身難。

△附﹕送龔瑟人出都調水龍吟﹝汪琨宜伯﹞

長安舊雨都非﹐新歡柰又搖鞭去。城隅一角﹐明箋一束﹐幾番小聚。說劍情豪﹐評花思倦﹐前塵夢絮。縱閒愁斗蟻﹐羈魂幻蝶﹐尋不到﹐江南路。

從此齋鐘衙鼓﹐料難忘﹐分襟情緒。瓜期漸近﹐萍蹤漸遠﹐合並何處﹖易水盟蘭﹐丰臺贈芍﹐離懷觸忤。任紅蕉題就﹐翠筠書徧﹐餞詞人句。──《懷人館詞》

﹝１﹞原注﹕初相見﹐蒙塡詞見詒﹐有「萬言奏賦﹐千金結客」二語。

△醉太平﹝道中作﹞鞍停轡停﹐云行樹行。東風昨夜吹魂﹐過靑山萬痕。春濃夢沈﹐愁多酒醒。一天飛絮愔愔﹐攪離懷碎生。

──《懷人館詞》

﹝１﹞此闋寫作時間不可考﹐據題記及其在《懷人館詞》中的前後詞﹐疑作於１８１２年舉家出都赴安徽途中。

△鵲踏枝﹝過人家廢園作﹞

漠漠春蕪蕪不住。藤刺牽衣﹐礙卻行人路。偏是無情偏解舞﹐蒙蒙撲面皆飛絮。

繡院深沈誰是主﹖一朵孤花﹐墻角明如許﹗莫怨無人來折取﹐花開不合陽春暮。

──《懷人館詞》

△湘月﹝壬申夏﹐泛舟西湖﹐述懷有賦﹐時予別杭州蓋十年矣﹞

天風吹我﹐墮湖山一角﹐果然淸麗。曾是東華生小客﹐回首蒼茫無際。屠狗功名﹐雕龍文卷﹐豈是平生意﹖鄕親蘇小﹐定應笑我非計。

才見一抹斜陽﹐半堤香艸﹐頓惹淸愁起。羅襪音塵何處覓﹖渺渺予懷孤寄。怨去吹簫﹐狂來說劍﹐兩樣消魂味。兩般春夢﹐櫓聲蕩入雲水。

──《懷人館詞》

○癸酉﹝１８１３﹞

△惜秋華

癸酉初秋﹐汪小竹水部齋中﹐見秋花有感﹐一一賦之﹐凡七闋﹐棄稿敗篋中﹐已十一年矣。玆補存其三闋﹐以不沒當年幽緒云。

瑟瑟輕寒﹐正珠簾曉捲﹐秋心淒緊。瘦蝶不來﹐飄零一天宮粉。莫令眞个敲殘﹐畱傍取玉妝臺近。窺鏡乍無人﹐一笑平添幽韻。

芳訊寄應準。待穿來弱綫﹐似玲瓏情分。移鳳褥﹐欹寶枕﹐露幹香潤。秋人夢裏相逢﹐記欲墮又還黏鬢。醒醒﹐海棠邊慰他涼靚。﹝上詠玉簪﹞

──《小奢摩詞》

△減蘭闌干斜倚﹐碧琉璃樣輕花綴。慘綠模糊﹐瑟瑟涼痕欲暈初。

秋期此度﹐秋星淡到無尋處。宿露休搓﹐恐是天孫別淚多。﹝上詠牽牛﹞

──《小奢摩詞》

△露華

一痕輕軟﹐愛盡日沈沈﹐禪榻香滿。別樣瓏松﹐小擘露華猶泫。斜排玉柱停勻﹐握處兜羅難辧。幽佳地﹐龍涎罷燒﹐銀葉微暖。

空空妙手親按。是金粟如來﹐好相曾現。祗樹天花﹐一種莊嚴誰見﹖想因特地拈花﹐悟出眞如不染。維摩室﹐茶甌經卷且伴。﹝上詠佛手﹞

──《小奢摩詞》

△金縷曲﹝癸酉秋出都述懷有賦﹞

我又南行矣﹗笑今年鸞飄鳳泊﹐情懷何似﹖縱使文章驚海內﹐紙上蒼生而已﹐似春水漧卿何事﹖暮雨忽來鴻雁杳﹐莽關山一派秋聲裏。催客去﹐去如水。

華年心緒從頭理。也何聊看潮走馬﹐廣陵吳市﹖願得黃金三百萬﹐交盡美人名士﹐更結盡燕邯俠子。來歲長安春事早﹐勸杏花斷莫相思死。木葉怨﹐罷論起。

──《懷人館詞》

﹝１﹞原注﹕店壁上有「一騎南飛」四字﹐爲《滿江紅》起句。成如乾首﹐名之曰《木葉詞》﹐一時和者甚眾﹐故及之。

○甲戌﹝１８１４﹞

△湘月﹝甲戌春﹐泛舟西湖賦此﹞

湖云如夢﹐記前年此地﹐垂楊系馬。一抹春山螺子黛﹐對我輕顰姚冶。蘇小魂香﹐錢王气短﹐俊筆連朝寫。鄕邦如此﹐幾人名姓傳者﹖

平生沈俊如儂﹐前賢倘作﹐有臂和誰把﹖問取山靈渾不語﹐且自徘徊其下。幽艸黏天﹐綠陰送客﹐冉冉將初夏。流光容易﹐暫時著意瀟灑。──《懷人館詞》

﹝１﹞《四部叢刊》吳刻本爲「靈山」﹐此據《龔定庵全集類編》和上海人民版《全集》攺爲「山靈」。

﹝２﹞原注﹕右《懷人館詞》一卷﹐原集凡九十闋﹐辛巳春日選錄三十二首﹐癸未六月付刊。

○乙亥﹝１８１５﹞

△摸魚兒﹝乙亥六月畱別新安作﹞

者溟蒙江雲嶽雨﹐是誰招我來住﹖空桑三宿猶生戀﹐何況三年吟緒﹖來又去﹐可題徧蓮花六六峯頭路﹖幽懷更苦。問官閣梅花﹐誰家公子﹐來詠斷魂句﹖

眠餐好﹐多謝瀕行囑咐。吾家有妹工賦。相思咫尺江關耳﹐切莫悲歡自訴。君信否﹖只我已年來習气消花絮。詞章不作。倘絕業成時﹐年華尙早﹐聽我壯哉語。

──《懷人館詞》﹝１﹞原注﹕郡齋梅花三十樹﹐皆余手植。

﹝２﹞原注﹕予有妹嫁新安。

△賣花聲﹝舟過白門有紀﹞

帆飽秣陵煙﹐回首依然﹐紅墻西去小長幹。好个當壚人十五﹐春滿壚邊。

如此六朝山﹐消此鴉鬟﹐雨花雲葉太闌珊。百里江聲流夢去﹐重到何年﹖

──《懷人館詞》

○丙子﹝１８１６﹞

△百字令﹝蘇州晤歸夫人佩珊﹐索題其集﹞

揚帆十日﹐正天風吹綠江南萬樹。遙望靈巖山下气﹐識有仙才人住。一代詞淸﹐十年心折﹐閨閣無前古。蘭霏玉映﹐風神消我塵土。

人生才命相妨﹐男兒女士﹐歷歷俱堪數。眼底云萍才合處﹐又道傷心羈旅。南國評花﹐西州弔舊﹐東海趨庭去。紅妝白也﹐逢人誇說親睹

△附﹕答龔瑟人公子﹐卽和原韻﹝歸懋儀歸佩珊﹞

萍蹤巧合﹐感知音得見風前瓊樹。爲語靑靑江上柳﹐好把蘭橈畱住。奇气拿云﹐淸談滚雪﹐懷抱空今古。緣深文字﹐靑霞不隔泥土。

更羨國士無雙﹐名姝絕世﹐仙侶劉樊數。一面三生眞有幸﹐不枉頻年羈旅。繡幕論心。玉臺問字﹐料理吾鄕去。海東雲起﹐十光五色爭睹。──《懷人館詞》

﹝１﹞原注﹕夫人頻年客蘇州﹐頗抱身世之感。

﹝２﹞原注﹕予小子住段氏﹝按指段玉裁﹞枝園﹐將之海上省侍﹐故及之。﹝３﹞原注﹕夫人適李﹐有李靑蓮之目。﹝４﹞原注﹕謂吉云夫人。

﹝５﹞原注﹕時尊甫備兵海上﹐公子以省覲過吳中。

△摸魚兒﹝鈕布衣話東西兩湖洞庭之勝﹐並出示《山中探梅卷子》﹐因題﹞

數東南千巖萬壑﹐君家第一奇秀。雪消縹緲峯巒下﹐閒鎖春寒十畝。春乍漏﹐有樵笛來時﹐報道燕支透。花肥雪瘦。向寂寂空靑﹐潺潺古碧﹐鐵幹夜龍吼。

幽人喜﹐扶杖欣然而走。酒神今日完否﹖山妻妝罷渾無事﹐供佛瓶中空久。枝在手﹐好贈�蘆簾紙閣歸來守。寒圖寫就。看畫稿奴偸﹐詞腔婢倚﹐淸夢不僝。

──《懷人館詞》

△百字令﹝投袁大琴南﹞

深情似海﹐問相逢初度﹐是何年紀﹖依約而今還記取﹐不是前生夙世。放學花前﹐題詩石上﹐春水園亭裏。逢君一笑﹐人間無此歡喜。

無柰蒼狗看云﹐紅羊數劫﹐惘惘休提起﹗客气漸多眞气少﹐汩沒心靈何已﹖千古聲名﹐百年擔負﹐事事違初意。心頭閣住﹐兒時那種情味。──《懷人館詞》

﹝１﹞原注﹕乃十二歲時情事。

﹝２﹞《四部叢刊》載此句爲「汩投心靈何已」﹐此據《龔定庵全集類編》和上海人民版《全集》攺。

○丁丑﹝１８１７﹞

△金縷曲﹝贈李生﹞

海上云萍遇。笑頻年開樽說劍﹐登樓選賦。十萬狂花如夢寐﹐夢裏花還如霧。問醒眼看時何許﹖儂已獨醒醒不慣﹐悔黃金何不教歌舞﹖明月外﹐思淸苦。

奇才未必天俱妒﹖只君家通眉長爪﹐偶然仙去。花月湖山驕冶甚﹐一種三生誰付﹖只片語告君休怒。收拾狂名須趁早﹐鬢星星漸近中年路。容傍我﹐佛燈住。

──《懷人館詞》

△虞美人

陸丈秀農杜絕人事﹐移居城東之一粟庵﹐暇日以綠綃梅花帳額索書﹐因題詞其上。

江湖聽雨歸來客﹐手剪吳淞碧。笛聲叫起倦魂時﹐飛過蒙蒙香雪一千枝。

少年多少燻蘭麝﹐金鳳釵梁掛。年來我但寫《蓮經》﹐要伴荒庵一粟夜燈靑。

──《懷人館詞》

△減蘭

偶檢叢紙中﹐得花瓣一包﹐紙背細書辛幼安「更能消幾番風雨」一闋﹐乃是京師憫忠寺海棠花﹐戊辰暮春所戲爲也。泫然得句人天無據﹐被儂畱得香魂住。如夢如煙﹐枝上花開又十年。

