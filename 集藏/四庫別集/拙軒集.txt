石蓮盦匯刻九金人集

﹝淸﹞吳重憙編

拙軒集﹝金﹞王寂撰

●目錄卷一卷二卷三卷四卷五卷六補遺臣等謹案拙軒集金王寂撰寂字符老薊州玉田人登天徳二年進士歷官中都路轉運使謚文肅金史不爲立傳元好問中州集載其詩入乙集中而仕履亦僅見梗槪今以寂詩文所著年月事迹參互考證知寂自登第後於世宗大定二年爲太原祁縣令十五年嘗奉使往白霫治獄十七年以父艱歸明年起復眞定少尹兼河北西路兵馬副都總管遷通州剌史兼知軍事又遷中都副畱守二十六年冬由戶部郎出守蔡州二十九年被命提點遼東路刑獄章宗明昌初召還終於轉運使之職而集中謝帶笏表有世宗饗國臣叨預諫員語則又嘗爲諫官又有羣言交構擠臣不測之淵語而丁未肆眚詩有萬里湘累得自新句丁未爲大定二十七年世宗本紀載是年三月辛亥以皇太孫受冊肆赦並與集合是寂之剌蔡州當以人言去國而集中情事不具其顚末莫能詳也中州集稱寂著有拙軒集北遷錄諸書今北遷錄已失傳而好問所選寂詩僅七首及附見姚孝錫傳後一首其它亦久佚不見惟永樂大典內所載寂詩文尙多𨿽好問所摘畱別郭熙民詩諸聯及蔣一葵長安客話所紀盧植墓詩逸句皆未見全篇亦不能盡免於脫闕而各體具存可以得其什七矣寂詩文淸刻鑱露有戛戛獨造之風在大定明昌閒卓然不愧爲作者金代知名之士見於中州集者不下百數十家今惟趙秉文王若虛二集尙有傳本餘多湮沒無存獨寂是編幸於沈埋晦蝕之餘復顯於世而文章體格亦足與滹南滏水相爲抗行謹甄第裒綴釐爲六卷俾讀者攬其崖略猶得以考見金源文獻之遺是亦可爲寶貴矣乾隆四十一年二月恭校上

總纂官侍讀學士臣陸錫熊

侍講學士臣紀昀

纂修官庶吉士臣汪如藻●拙軒集卷一金王寂撰賦

五言古詩七言古詩◆賦◆巖蔓聚奇賦○巖蔓聚奇賦伊合抱之巖藤迹其生之有漸挺標末其不凡商世用而尢贍裁撾馬之短箠綰維舟之長纜斵滇池飛電之杖組湘浦含風之簟獨髙節之擁腫外累累然中歉顧匠石之數過不側目而一覘有好事者非常風鑑破長橋之蛟卵剖巴山之猿嗛其混然而天成微斧鑿之可驗彼甆石𨿽潔而近乎俗金玉𨿽珍而幾於僭當罇俎之勝處惟癭君之獨占惜流落於市井爲時人之所厭幸淇泉之賞音輟酒直而見念不然則灰爨下之桐而失酆城之劍老人旣歸而謀諸婦曰我以酒隱處身純儉欣此物以有托了吾生而無憾於是撥春甕之嘈嘈漉乳泓之湛湛挹彼注玆十分瀲灩追顏子之瓢飲陋管氏之反坫咀嚼石蟹之霜螯狼藉荷盤之菱芡少焉旣夕風淸天淡舞月影兮徘徊吸露華兮泛灩已而先生徑醉也宮錦淋漓角巾敧墊捲河漢於一酌盡江湖於一蘸洗戰國之蠻觸弔古今之時暫陶陶乎釋身世之羈縛浩浩乎謝功名之機陷然後神遊八表兮其將以躡冥鴻之背而探驪龍之頷也◆五言古詩◆題寶泉軒詠張宮師二疏東歸圖題季札掛劍圖跋羣麞出谷圖程尙書油煙墨和陳撫巳送東坡韻小兒難夫子辧﹝並引﹞○題寶泉軒野人彊冠襟任事多脫略官府逃喧卑僧牕憩寂寞髙情渺層雲逸興發幽壑山色爲誰來秋光無處著頹紅掛浮圖漲碧分略彴天共水相合風催雨欲作漁歌散汀洲春相隔籬落屬玉破微茫斜書灑寥廓幽歡殊未闌歸興輒作惡後會定何時期以辛丁約○詠張宮師二疏東歸圖【案畫史會要金太子少師張汝霖善畫圖當卽所作】戰國事縱橫廉隅初滅裂彊嬴灰六籍名教寖衰歇卯金新典禮蠹簡訪遺缺人材就教育士檢惇修潔賢哉二大夫夢覺槐安穴【案槐安國爲唐時故實不應引用謹附訂於此】功名我何有劍首吹一吷約日俱移疾乞身良勇決兩宮贐黃金恩遇顧不褻送車數百兩祖帳都門訣冥鴻謝繒繳天馬落羈紲倒囊促供具賓族相娛悅父子以壽終【案本傳父子字乃承上文兄子而言此摘用未明並附訂於此】名聲日星揭人誰不學步卒莫踐其說寥寥閱魏晉得一陶靖節平生腰骨硬肯向督郵折後世無問津風流冷於鐵龍眠以畫隱遊意睎往哲嗚呼紙上影生气猶凜冽宮師廊廟具天爲蒼生設莫襲異姓封長揖稷與契云何眷短幅摸索墨漫滅況爲山九仞一簣功可輟盍睎鳳巢閣姑置鷗歃血方將薦廟堂微公孰曲糱致君堯舜上鐘鼎載勛烈歸艇渺煙波晴樓醉松雪古今𨿽異時出處同一轍款圖幸不惡蚤計正恐拙兩疏儻有靈抵掌冠纓絕○題季札掛劍圖季札貴公子軒軒气淩雲平生會心少四海一徐君相逢適所願情話如蘭燻徐君顧長劍意欲口不云季子心許之誓將歸獻芹駐節不容久驪駒促輕分言還訪舊隱路人指新墳幹將掛髙木以示初意勤知已九泉下冥漠聞不聞今人交勢利輕薄徒紛紛豈惟此道絕反是爲虛文伯夷微仲尼萬古埋淸芬○跋羣麞出谷圖我家崆峒南丁年習騎射每憶逐羣麞應手相枕藉一行吏風塵此事更何睱朝來閱短幅歸興輒命駕丹靑知誰歟想與二易亞看猿良獨癡失林還可訝爾軀幸無罪爾肉鮮可炙毛臍竟自賊何異狨與麝水艸苟自足愼勿害農稼恐逢曹景宗數肋不汝赦○程尙書油煙墨書生短燈檠業苦孔之卓百巧出寒餓輕煤收紙幄魚胞杵萬計得此昆侖璞池溝終不變良質信堅確摩挲等肘印肝腎要雕琢是中自有樂未許兒輩覺堂堂地官伯胸次吞河嶽隃糜優月給拜次豈不數人生幾兩屐迅景驚飛雹胡爲事細碎刻意追古朴得非遊戲耳一笑供掌握區區張與李小道安足學何當獻天子毛楮仝甄擢增新漢文物潤色周禮樂天章貺詞臣宛彼云漢倬但恐醉常侍狂登禦牀角○和陳撫巳送東坡韻坡公守余杭餞客傷乍遠人生貴知己旅退其可忍陳三天下士好徳吾未見垂涎嗜熊掌擺手謝關鍵觀過斯知仁如月蝕輒滿聞風激庸懦所恨我生晚○小兒難夫子辧【並引】予奉朝命之夷門道過太行路左有二石像詢其父老云此小兒難夫子回車之故地予惡其虛名而無實作是詩以辧之

我行自並門道出太行嶺路傍古石人髣髴類形影過客互傳疑是非竟誰請會逢田舍翁荷杖雪垂領爲問定何如愚蒙庶幾警云昔東家丘歷聘入吾境偶此值小兒難詰豪且穎丘也不能對驅車返天井邦人思其賢想象刻頑礦始予駭其言嗔赤髮面頸夫子聖者歟日月揭余炳豈聞采樵斧巧掩運斤郢翁徒老於年此事能不省翁聞遽愀然色厲聲亦猛轍迹今尙存事況傳已永書生多大言詭辯勿復騁信知端木賜下釋東野獷正如與蟪蛄而語春秋景小姑嫁彭郎舉世莫能整嗟哉吾道窮生死何不幸生而非其時伐樹迹屢屏亦嘗撩虎須白刃脫俄頃死爲萬世師廟貌多土梗自非二仲月門寮終歲靜山魈與社鬼香火未嘗冷此事固不平此心嘗耿耿吾生賦拙直浪許近骨鯁與物例多忤所動坐愆眚憤世無柰何空令气生癭◆七言古詩◆題張信道所藏李元素淮山淸曉圖題雪橋淸曉圖題髙敬之所藏雲溪獨釣圖題張運使夢景圖王子告竹溪淸集圖跋韋偃病馬圖跋張舍人所收楊仲明天廏鐵驄圖題髙解元所藏武元直山水覺華島﹝並引﹞畱題覺華島龍宮寺拙軒客中戲用龍溪借書韻柳城西聞蟬有感轍中斃龜﹝並引﹞予以朝命催租河朔道出隆慮邂逅楊東卿蓋棲霞隱人也嘗許予小山以地遠卒不能致約以後期故作是詩以爲定券土周仲山少尹壽漕副劉師韓自遼西按田訟回僕率僚友迎勞於郊是夕僕酒戰敗績明日師韓傳檄再三竟不復出蓋渠豪千飲而僕素不能也戲以此詩解嘲題劉器之秀埜亭送人官滿二首用時元瑜韻送劉彥美題左閣使瓊花後士像謝王仲章惠淮馬題劉徳文樂軒題中隱軒○題張信道所藏李元素淮山淸曉圖長淮宛轉淮山麓浩蕩淮光釀山綠側峯橫嶺巧連延直自鐘山徹浮玉曉來煙靄與風塵面目參差未是眞中宵沆瀣一濯洗突兀了觀淸淨身陽烏飛出扶桑路卻拂羣陰披宿霧朝暉千丈臥長虹曙色半巖橫匹素須臾溪壑漸分明怪底懸崖化赤城風傳粥板僧定出露濕野巢鶴夢驚玄暉舊筆絕俗韻元素豪奪紫泥印秖今元素入窮泉惜哉一代風流盡○題雪橋淸曉圖山翁臥聽溪風急夜半篩珠落牕隙千巖浩蕩失故態萬徑荒寒滅人迹拏舟欲訪戴安道截岸層冰正堆積翩然淸興不可遏側望招提無咫尺攝衣便挈蠻童去禿袖抱琴龜手漆長橋蠟屐拄枯藤卓破橫江玉龍脊粥魚晨磬聲未了扣門喚起彌天釋開軒對榻誰賓主呵手續弦坐搖膝從來支許事幽尋放意茶顚恣詩癖虎溪相送尙遲畱更待林梢掛蒼璧○題髙敬之所藏雲溪獨釣圖疏簾畱客晝偏長茗椀告罷新鑪香主人不卹寒具手爲出牙簽古錦囊鵝溪半幅開平遠天際歸舟煙樹晚釣翁蓑笠釣滄浪一波不動風絲軟吾家舊隱柳溪閒誤落紅塵不放閒披圖便覺淸興發恍若坐我黃蘆灣黃陵翩翩貴公子愛畫乞詩差可喜幸今老父眼尙明莫惜千金訪繭紙○題張運使夢景圖點鞭長算收餘暇忙裏偸閒眞倒蔗北窗鼻息落庭花一榻淸風不論價平生雅志一丘壑小夢江山猶命駕雲低平野暗溪樹雨淋層峯補天罅老農市酒喚歸渡漁伯艤舟楓樹下開囊檢得春艸句揮灑短軸爭膾炙夜涼吹笛當抗衡槐火石泉足更霸披圖撩我倦遊興念念蒓鱸乞長假與君田裏馬牛風蠟屐籃輿趁蓮社畫工豈識夢中詩他日須煩息軒畫【案息軒卽楊祕監邦基善畫金史有傳】○王子告竹溪淸集圖溪山佳處多荒僻豹霧蛟涎斷人迹縱能陟險一登賞重繭百休疲峻陟豈知城市有林泉杖屨相從都咫尺尋常四友會眞率茗具酒尊隨所適竹風細細幾席靜花雨冥冥巾帽濕逸休方與聖賢對觀妙超然存目擊吹臺名士意領略手弄蒲葵坐搖膝吾宗盤礡拊長松似傷材大時難得漳川野老气豪邁陪謁龍顏秖長揖琴書笑詠有眞樂不減仙翁戲巴橘九原死者如可作應恨烏絲欠珠璧蘭亭滕閣久寥落歲月轉頭駒過隙願君此畫更珍藏此會他時恐難必○跋韋偃病馬圖開元天寶誰能畫韓子規摹出曹霸惜乎畫肉不畫骨坐使驊驑減聲價晚生韋偃非畫工少也得名能古松試拈禿筆掃束絹便覺天廏無眞龍胡不寫明皇照夜白弄驕顧影嘶長陌又不寫太宗拳毛騧百戰萬里輕風沙如何寫此神俊物剝落玄黃只皮骨卻思落日蹴長楸風入四蹄追健鶻嗚呼往事今茫然矯首有意誰其傳主恩未報忍伏櫪志士扼腕悲殘年安得老髯通馬語芻秣醫治【平聲】平所苦行當起廢一長鳴要洗凡庸空萬古○跋張舍人所收楊仲明天廏鐵驄圖大宛山下汗血駒麟鬐鳳臆龍頭顱黑花細灑云滿軀倜儻不與駑駘俱黃金絡頭老京都注目落日思長途圉人仗箠不敢驅似聽馬語方踟躕嗚呼龍媒已矣夫林鳥恨對長風呼誰能寫照開新圖楊子妙筆非臨摹願君著意收畫廚風雨變化防須臾乃翁丞轄翼帝車月旦人物評錙銖亍金但賞駿骨枯世上良馬無時無○題髙解元所藏武元直山水【案武元直字善夫明昌中名士善畫見畫史會要】洞淸宗元不傳法此老無乃得之心妙畫通靈恐仙去須防風雨夜堂深斯人地下骨應朽此畫世閒寧復有莫與紛紛俗眼看等閒卻作丹靑手○覺華島【並引】予自少時卽聞遼東覺華島爲人閒佳絕處凡道經海上未嘗不駐鞍極望久不能去第簡書有期不得一到爲恨大定乙未之秋仲月十有四日予自白霫審理冤獄歸投宿龍宮下院謀諸老宿期一往焉老宿曰今秋風勁波浪洶湧𨿽柁工篙師往來其閒亦不免縮頸汗背當俟隆冬冰合如履平地然後可著鞭耳予竟不聽明日登舟行未幾半風濤掀簸舟人爲之變色於是收帆弭檝維石於北渡予嘆曰此而不濟則命也乃割牲釃酒投是詩以禱之遂復鼓枻以進已而風停浪靜天水湛然極目萬里恍然如坐大圓鏡中指顧之閒已登彼岸舟僧詢大徳者謂予曰正直動山鬼詩句起蟄龍者信不誣矣予笑曰如二公者千古仰之猶太山北斗豈庸人末士所可擬哉是必憐其勤而報以誠也不然則劉昆所謂反風滅火蝗不入境者皆偶然耳𨿽然此一段奇亦不可不紀也

宮亭湖神感且通往來送客能分風廣徳王祠禱輒應重樓翠阜浮霜空我行擬上覺華島香火徧走靑蓮宮中流未濟成齟齬船頭西向旗腳東雲奔霧湧白浪卷一葉掀舞洪濤中平生行止類如此憑仗願有信與忠嘗聞主海尊位置顧豈變化難爲功指呼蛟蜃掃陰翳天水萬里磨靑銅解維轉柁飽帆腹雙槳不舉追驚鴻玆遊政要償素願勿使坐嘆詩人窮投文再拜瀝微懇爲我寄語白龍翁○畱題覺華島龍宮寺傳聞三山駕空虛珠宮貝闕神仙都茫茫弱水限舟楫人迹不到如有無平生點檢江山好秪有龍宮覺華島何年經創作者誰興聖帝師孤竹老老人絕俗棲金沙歲久喜捨來天家懸崖架壑置佛屋突兀殿閣淩煙霞【一作開明霞】乃知造物開神異故壓祇園布金地四顧鯨波翼寶巖玻璃環擁靑螺髻我生自厭燻膻腥坐覺兩腋生淸泠夜涼海月耿不寐幾欲舉手捫天星明朝收帆落塵土一夢回頭散風雨向令坡老此經行想不願爲天竺主○拙軒拙軒少也絕交朋閉門坐斷藜牀繩據梧手卷挑靑燈目力自足誇秋鷹一行作吏負且乘簡書夜下催晨興心勞政拙無佳稱髙枕緩帶吾何曾年來安東逐斗升吻膠背汗疲炎蒸到官簿領交相仍臨事自笑無一能督責老掾詢聾丞曰畏罪罟空淩競窮荒九月河水冰玉樓凍合衣生稜氈裘火坑寒不勝呼吸未免髯珠凝積憂蓄熱邪上騰阿堵中有輕雲憑臨窗射日絕可憎決眥淚霣長沾膺初謂造物何侵陵細思無乃示小懲世醫膚見浪自矜肝膽豈易分淄澠屏除嗜欲學山僧此理蓋出三折肱斯文未喪信有徵天其使我雙明增要作楷字頭如蠅表乞骸骨歸丘陵負郭二頃產有恆堆盤苜蓿衣麤繒醉眠牀下呼不譍自許此著髙陳登飯餘睡足搘枯藤老眼細數雲山層○客中戲用龍溪借書韻太行西北雲橫目一日九回腸斷續捨官就養誠所願百口煎熬食不足逆行倒置坐迂闊相負此生惟此腹玆行遠去父母國戀戀不同桑下宿山長水遠苦愁人不覺秋風驚鬢綠平生拙宦失快捷方式蘭蕙當門爲誰馥文章旣不一錢直五經安用窗前讀東塗西抹竟何有坐嘆馬鞌消髀肉公家無補一毫髮鼠竊太倉饕寸祿旣無裏嫗誰乞火未有先容莫投玉天涯懷抱爲誰開盡寫窮愁入詩軸○柳城西聞蟬有感坡老放歸舟系汴驚聽騾鐸鳴北岸文公嶺外得京官照蠍壁閒猶喜見我今薄宦天一角適以平反叨使傳柳城西路忽聞蟬駐馬久之增感嘆臨岐淒咽固有意似對鄕人論牛面吾廬環木夏陰合聒耳長嘶吾每倦安東地冷無此物所以相逢眷還眷晚風晨露汝易足何苦叨叨聲不斷商胡遷客淚橫臆落日窮途方寸亂朱門砧杵快新涼乞汝秋天從叫喚○轍中斃龜【並引】予以公事按部郊行過污泥濁水深不沒膝廣可三丈許車轍中有烏龜伏焉首尾余尺予初疑曝背舉而視之則頭且碎矣予謂凡物之神無如龜者意其捨魚龍而伍蛙黽者則必厭网罟搜羅之患以求自安今復死於奔輪之下豈靈於人而不靈於己耶抑吉凶逆定而不可逃耶政如嵇叔夜鍛隱以避世反見譖於鍾會竟不免東市之刑信乎死生有命修短有期彼有不顧名節徼幸以求全者未必然也予作是詩蓋有激而云

玄夫六甲存神气耳息綿綿口常閉會巢蓮葉綠毛叟遊戲人閒閱千歲吉凶未判倘謀及告以將來若符契江湖佳處多网罟側足恐爲人所制搘牀鉆灼事交病寧處不材從此逝嘉林居士彊解事淸江使者何經濟泥塗𨿽辱固不惡所幸此身能自衛豈期曝背當車轍碎首奔輪翻致斃乃知生死有定數萬物自然無巨細夔蚿多寡各安分椿菌短長均一世越人善療卒兵死單豹養生遭虎噬爾今韜晦竟不免使我追傷收寒涕至人知命付一笑我輩情鍾能不蔽千古蒙莊倘有靈須知曳尾非常計○予以朝命催租河朔道出隆慮邂逅楊東卿蓋棲霞隱人也嘗許予小山以地遠卒不能致約以後期故作是詩以爲定券嗟君學得屠龍手走徧人閒病餬口左攜妻子右琴書卻返棲霞老耕耦閉門閒艸大玄經冷眼兒曹事奔走惠然過我便傾蓋夜對寒燈共樽酒掀髯揮麈話平生河漢無聲轉星斗自言家蓄小玲瓏坐使鐫鎪恥牛後書生嗜好固多誕不許千金酬敝帚山深但恨卒未致他日願爲吾子壽人生尢物安用多要與仇池爲二友明年尺牘遣長須莫爲先生化烏有○土周仲山少尹壽姬公勛業千古髙云孫閒出皆時髦篤生夫子賢且豪風義凜凜魁吾曹詞源萬斛何滔滔作賦竟欲續離騷懸知富貴不可逃鄕人莫敢輕韓翺長竿不肯驚鯈濠引手一釣三山鰲命也數奇時不遭屈爲州縣眞徒勞不容吏手如桔橰幹沒遽止民無搔近出幕府持旌旄季孟伯厚胡爲叨朱門璢璃載蒸羔先生盤飯獨溪芼眾人醉死貪濁醪先生潄石羞醨糟仕者往往爭錐刀旣角而齒寧非饕黃金堆丘爛巾袍公獨視之如秋毫乃知賢愚異所操相去豈特九牛毛久諳世味嚼空螯徑欲脫幘誅蓬蒿吾君側席登夔皐如君才气寧容韜蒼生渴望方嗷嗷要使萬類歸甄陶禮樂具舉弓矢櫜樂職頌徳追王褒乞身歸老只魚舠煙波萬頃翻葡萄蠹書臥看橫長篙衝煙破月時嬉遨會逢石髓流淸膏嗅如香粳食如桃方瞳了然牙齒牢人閒歲月從奔濤久厭濁世燻腥臊振臂一舉辭盧敖黃鵠飛去壤虫號髣髴碧落聞云璈○漕副劉師韓自遼西按田訟回僕率僚友迎勞於郊是夕僕酒戰敗績明日師韓傳檄再三竟不復出蓋渠豪千飲而僕素不能也戲以此詩解嘲劉侯士論推豪邁云夢胸吞無蔕芥興來和月捲玻瓈累舉十觴嫌未快我生不飲亦免彊涓滴入唇亦狂怪螳蜋怒臂要當轍大白相浮爭勝敗初期堅壁老彊敵督郵自困平原界鼓噪其如气已竭偃旗棄甲投戎械黎明檄戰示巾幗曾未致師先瓦解君於伯倫當季孟我辱無功謾宗派服而捨之古善政驟勝且驕兵所戒濟水焚舟會有時勿卑邾小撩蜂蠆○題劉器之秀埜亭劉郎事業淩徐嚴風骨玉立髙巉巉平生稚志在丘壑嗜好與世殊酸醎謀身易足田百畝【一作時人但笑家四壁】活計秖有書千函【一作愜眼歲計書千函】短衣絕勝杜陵老窮冬性命依長鑱南城佳處有別業手種杞菊植松杉十年小築直倒蔗佳木異果陰相攙【一作來禽靑李陰相攙】漉醅自有赤腳婢安用捧椀柔摻摻淸談到聖會心處目送飛鴻惟阿咸鳧仙牓名以秀埜老子幹此端不凡開軒如對龍眠畫恍然坐我勝金巖期君少起賦云夢聽卜區區陋畢諴【一作期君獻起長楊賦後來未必數畢諴】曲江燈月足行樂歸路艸色迷春衫卻愁三徑花狼籍燕覓舊主聲呢喃功成事了當勇退北山勿遣移長緘我今出試已大謬畫餅聊慰癡兒饞茂林丰艸麋鹿性絡腦不受黃金銜還家未有置錐地但免薏苡明珠讒頭顱過此可知矣歲月飄忽追風帆他年定約卜鄰捨屋茅爲我先誅芟吾言要踐不可食江水在此神其監○送人官滿二首朔風吹云鴈程起木葉蕭蕭落寒雨先生官滿遊京華扁舟欲發湘江渚寫詩餞別各盡觴遙瞻蓬島三千里思君到日梅亂開瑞雪花飛鳳城裏

艸堂新成長獨吟故人不來黃葉深茶煙晝消倦掃榻梅月夜冷慵調琴我歌驪駒餞君酒君出陽關傷我心長江東去浮畫鷁悵望雲樹懷知音○用時元瑜韻廣平平昔心如鐵句法澄江湛秋月地鑪無火聳山肩坐對梅花咀冰雪是中何好有底憐其樂自謂超三禪想君曩歲客淮上凍腳徧歷溪橋邊見花輒飲醉卽歸龍蛇揮掃爭新奇至今淸夢時到舊遊處尙記幅巾直掇橫笻枝錦囊投我須鄙句正似西子枉駕招東施梅兮梅兮爾今但有一夔足世人未識本來之面目寄謝無爲老衲他日但過時當爲浮香主人畱一宿○送劉彥美吾黨之子來何獨妙年器宇非庸俗初聞吾族盡窮窘次以平安報修竹挑燈把酒操南音似喜人聲到空谷翻然語別得無情天涯況是平生熟○題左閣使瓊花後士像維揚瓊花天下無木犀避舍梅前驅梁園移植有深意要識姑射冰肌膚絕品豈知神所寓等閒未許京塵污空煩腰鼓揭春雷打徹梁州殊不顧明年詔遣歸故宮玉蘂爛漫縈天風香聞二十四橋外熱惱坐變淸涼中世閒無物那容久一夢兵煙化烏有無雙亭上月依然可憐空照傳杯手何人收取斤斧余栗玉其色差溫如三都賦客眼靑白嘆惜流落潛欷歔十襲珍藏咨國匠寸龕爲刻柔示【音祇】像禕翟煌煌玉座閒想見嶽瀆來稽顙歲時香火必躬親靈爽捨此依何人酒胡賤役何足道居士彊名安得神物理細思寧有閒犧樽毋忽溝中斷不如塗樗社櫟兩不材得盡天年保無患○謝王仲章惠淮馬憶昔短衣精騎射千金市馬寧論價尋春不惜錦障泥歸醉且無官長罵一行作吏遭羈束五斗紅陳家不足驊驑賣卻買駑駘夜齕空槽敢食粟年來可惜窮到骨奔走不暇黔吾突天公更使我馬殂造物戲人無乃忽聞君廏有江淮種風入四蹄兩耳聳惠然見貺頗周急幸免塵鞾行決踵投詩寄謝三嘆息羞澀倒囊無寸積他年客路會相逢小倩夢蘭吾不惜○題劉徳文樂軒君不見達官火色淩朝霞傳呼數里淸堤沙門人故吏聽頤指吹噓一到枯生花那知任重責亦重朝服坐待曉鼓撾攖鱗逆耳事可畏四十未過兩鬢華又不見朱門錢癡豪且奢氍■﹝毛兪﹞按舞催箏琶萍虀豆粥何足道猩唇熊掌來咄嗟那知中夜獨不寐百萬計恐毫釐差匹夫無罪死懷璧何異犀象之角牙人生快意在富貴富貴尙爾余何誇劉君適意殆非此其樂自謂眞無涯官閒事少憂患少君恩飽暖及全家壽親餘瀝沾賓友教子尙有書五車百年萬事付杯酒部伍鼓吹鳴池蛙眼前識破兩蠻觸胸次不置千褒斜个中歡趣例如此回首富貴誰能加我今百指無定止負捨卻羨循墻蝸思君淸樂不可得對此況味殊不佳何時徑往君家去主孟莫厭煎鹽茶○題中隱軒君不見嚴君平梅子眞成都卜肆吳市門萬人如海一身隱外聽車馬爭馳奔又不見介之推屈大夫綿山澤畔何區區孤髙與世自冰炭甘焚就溺捐微軀兩公朝市大喧噪二子山林更牢落混俗變姓良自欺賣身買名何太錯我則願師白樂天終身衮衮畱司官伏臘粗給憂患少妻孥飽暖身心安況有民社可行道隨分歌酒陶餘歡經邦論道不我責除書破賊非吾幹折腰束帶莫恥五斗粟猶勝元載胡椒八百斛一朝事敗竟赤族嗟爾安得爲孤犢塵鞾汗板莫厭時奔走猶勝李斯相秦印如斗一朝禍起遭鞭杻卻思上蔡牽黃狗況知富貴不可求僥求縱得終身憂不如中隱軒中日日醉倒不省萬事休拙軒集卷一●拙軒集卷二金王寂撰五言律詩五言排律六言律詩七言律詩一◆五言律詩◆被檄平田訟投宿兔山院畱題中秋月下有感戲效樂天送王平仲二首○被檄平田訟投宿兔山院畱題人事絕紛譊臨軒面四郊松風淸不斷槐影密相交花蘂香蜂穴芹泥落燕巢他年香火社此地擬誅茅○中秋月下有感戲效樂天此夜十分滿中秋萬古情素娥應不老蒼鬢可憐生追想歡呼處翻成嘆息聲悲歡人自爾月是一般明○送王平仲二首潦倒少矍鑠臞儒余愚迂半面便健羨無渠吾胡娛袖手久不偶鋪書如枯株索寞各作惡呼車姑須臾

放浪曩骯髒囊裝將長揚偃蹇晚倦獻徜徉藏光茫著雨苦齟齬蒼茫荒羊腸黯慘厭漸險彷徨傷王陽◆五言排律◆蔡州挽姚仲純○蔡州懸瓠城雄壯登臨寫客懷九州島惟古豫千里控長淮極目棲林杪臨芳瞰水涯南城新息路西市確山街門易朝金榜亭余閱世牌樂光睂拂黛溱汝股分釵八封壇微認三王冢密挨輞湖魚唯唯壺樹鳥喈喈顏筆龕塵壁裴碑瘞土階卜蟾聞邁志系鱉近齊諧坡底爲龍竹廳前系馬櫰絕纓臺泯沒鑄劍冶埋埋坡迹畱任宅涪詩刻秀崖黃陂澄宇量許月旦名排秦賦敵揚子婁歌勝李娃越王悲壯志唐女換遺骸元濟狂梟獍宗權暴虎豺土風惇儉素聲樂絕淫哇玉粒家家足紅姜處處皆吳氛燻霧瘴楚气拂云霾筍石當衙道仙楡拂郡齋王侯更廟狄富相捍潭柴竦也嘗臨判謙乎亦攝差陳翁孫接踵歐父子聯階觀額因王覿民坊出陸偕許詩多散落葉記半磨揩往哲優師帥遺風軼等儕老夫爲政拙雅志與時乖倦鳥收長翮疲鴑戀短稭江山題不盡吾已辦靑鞋○挽姚仲純【案此詩附載中州集醉軒姚先生孝錫傳後繹後半首語似過墓下之作】夫子人之傑魁然道最純鄕閭連沛邑族系出虞賓淸節冰壺瑩孤標玉樹新妙齡探桂窟雅志傲蒲輪事業傳衣缽風流表縉紳斗南惟此老月旦復誰人忍死哭亡社偸安笑具臣斯文𨿽未喪吾道竟難伸彭澤不書��陵無負秦直從彊健日收得自由身把臂言猶在回頭迹己陳發書占賈鵩絕筆感商麟玄矣騎箕尾嗟哉厄已辰終天從此別窮壤向誰親墮槨逢王果畱燈待沈彬彭殤俱逝水孔跖共荒榛書帶緣新壠笛聲起舊鄰絕弦雙墮淚掛劍一傷神冢樹悲長夜山花作好春龜趺平木杪誰爲寫光塵◆六言律詩◆贈李彥猷郭伯達二首○贈李彥猷郭伯達二首才气無雙家世中朝第一名儔茂藹登龍士譽醉揮倚馬詞頭南鄭囊封倜儻西昆詩律深幽自古卜鄰識面與君正合交遊

豪气從來角出雄文未易肩儔學驥翻輸牛後點蠅誤失龍頭經火初驚玉美飲風久識蘭幽他日相期林下幅巾與赤松遊◆七言律詩一◆寄王周拙道人寄李致美受諫職夜久不寐予叨諫員恨無補報矧年來歸計未成晝夕梗於胸中作詩以見意至新蔡寓居開元寺暇日與文伯起登經樓賦詩寺壁舊有秦少遊題詠計其年尙少於此作學官當時坡谷巨公皆推重意爲遠到而竟不然所謂方行萬里出門車折軸惜哉初倒蔡下已有春意鞏義卿遊學蔡下積年今𨿽老豪气不除此州因兵火後鄕校幾廢義卿獨能徒步千里請所費於有司今復告成亦可謂能張吾軍者也方山聞有代者坐中或至澘然思歸夜宿淮陰城下故人翟仲謀潦倒場屋今復見之所異於昔者蒼顏白髮耳適以詩陳情輒次其韻因以勉之雞頭天徳辛未家君守官白霫僕是歲登上第交遊飲博皆一時豪俊於今二十六年矣適以審刑復來畱數日故人髙晦之以舊見訪問當時所與遊者往往鬼錄髙本富家今貧甚僕向最年少今老矣感嘆久之爲賦詩以自遣日暮倚仗水邊別髙麗大使二首李仲佐遼東之豪士也初識於大元帥席上怪其議論英發坐客盡傾至於通練世務商較人物𨿽博學老儒或有所不及僕喜其爲人臨分以二詩贈行且將以爲定交之券也過代題莊子祠堂海棠病起張子固奉命封冊長白山回以詩送之寄題蜀先主廟題伍員廟送劉師韓歸雲中二首丁未肆眚髙武略復和尖字韻見贈走筆奉酬泛舟用王子告節副韻二首春牛送李致美之任雲中探春二首題北禪寺用前韻題佶大師松菊堂送張希召二首送張希召出宰贛楡送劉子髙宰新政二首跋風柳忘牛圖三逸堂白芍藥元夕有感次韻郭解元病竹二首上南京畱守完顏公二首平夷道中二首畱題紫巖寺投宿靑山院中夜不寐席上贈馬楊陳���遊山寺散策自東營來廣寧道出牽馬嶺嶺西去路幾半里松檜郁然桃李閒發問之云利器梁侯之先塋也其櫬尙附淺土遂命酒哭奠而去公初待我以國士𨿽睌意少疏而恩禮未易忘也再過墳下易足齋路逢安陽花酒問之云迓貳車於河上戲以詩寄蕭彭老跋楊徳懋雪谷早行圖分韻賦松風得泉字再遊鐵佛寺致奠王庭光碧濟泉淸安寺畱題鼓山寺漁父○寄王周拙道人幾年風浪汨迷津一息煙霞遂隱淪結屋正宜居子午投巾聊復記庚申兒孫又繼平生志姑婦能甘抵死貧邂逅相逢應笑我蒼頭華發走紅塵○寄李致美【案李致美名晏金史有傳】別來歲月遽如許鱗羽沈浮絕往還款接淸談思寓直未忘習气夢催班信知天上玉堂好何似江西道院閒他日相逢能似舊秖應君眼與南山○受諫職夜久不寐責重還憂力不任中宵未寢念之深姚虞已拱垂衣手山甫空勞補衮心仗馬不鳴羞短豆野麋有志老長林橫身會有涓埃報莫笑年來便學喑○予叨諫員恨無補報矧年來歸計未成晝夕梗於胸中作詩以見意漏盡鐘鳴誰執咎望輕責重難爲功老蠶無地可作繭驚鴈見月思傷弓言忠政恐祝三佞句好豈辭黃九窮吾非匏瓜能不食朝暮喜怒從狙公○至新蔡寓居開元寺暇日與文伯起登經樓賦詩寺壁舊有秦少遊題詠計其年尙少於此作學官當時坡谷巨公皆推重意爲遠到而竟不然所謂方行萬里出門車折軸惜哉往昔秦郎妙天下淹畱嘗倚仲宣樓長材不用虎爲鼠塌翼竟從蜩與鳩夭矯飛雲蛻仙骨連捲雌霓落墻頭世閒玉人豈復有應與晁張地下游○初倒蔡下已有春意向辭北闕猶飛雪及到南州便得春知有勝遊供勝具況宜閒處著閒身江湖且作龜魚主天地能容蟣虱臣兀坐靜思心語口此來無愧汝陽人○鞏義卿遊學蔡下積年今𨿽老豪气不除此州因兵火後鄕校幾廢義卿獨能徒步千里請所費於有司今復告成亦可謂能張吾軍者也泮宮俎豆幾息矣極力贊成時乃功詞源滔滔注絕壑俠气凜凜淩層空鄕人敢易蘇季子坐客盡驚陳孟公相見明年春更好杏園人醉馬嘶風○方山聞有代者坐中或至澘然五年不去任推擠慚愧鉛刀試割雞妻子久甘塵滿甑兒童嘗笑醉如泥恨無遺愛寬齊市空有餘愚汗冉溪此去會應書下考於潛癡女勿輕啼○思歸擢賈之發罪莫數君恩猶許牧邊州夢尋薊北山深處身在淮西天盡頭袖手不應書咄咄乞骸端欲牓休休求田問舍眞良策臥地還勝百尺樓○夜宿淮陰城下將軍旗鼓渡中流明旦孤城土一丘埋沒遊魂隨野艸煩冤新鬼哭沙洲坐看赤壁飛灰滅行想金陵王气收惟有多情淮上月夜深還照女墻頭○故人翟仲謀潦倒場屋今復見之所異於昔者蒼顏白髮耳適以詩陳情輒次其韻因以勉之憶昔妙年仝射策今誰存者苦無多酆城久矣埋長劍陶壁依然掛短梭鉛槧功夫眞戲耳虀鹽活計柰貧何鵬圖九萬平生事老翮靑雲尙可摩○雞頭竹鑪新煮軟冰丸咀嚼寧憂齒頰幹誰認鱉胎刳玉彈共驚蛟室泣珠盤芋頭有味終難永菱角齊名不柰寒喚起舊年風月興惜無千丈酒腸寬○天徳辛未家君守官白霫僕是歲登上第交遊飲博皆一時豪俊於今二十六年矣適以審刑復來畱數日故人髙晦之以舊見訪問當時所與遊者往往鬼錄髙本富家今貧甚僕向最年少今老矣感嘆久之爲賦詩以自遣憶惜登科正妙年鞭笞龍鳳散神仙金釵貰酒春無價銀燭呼盧夜不眠往事悲涼眞夢耳故人零落獨潸然臨街父老應相識笑指潘郎雪滿顚○日暮倚仗水邊水國西風小搖落撩人羈緒亂如絲大夫澤畔行吟處司馬江頭送別時爾輩何傷吾道在此心惟有彼蒼知蒼顏華發今如許便掛衣冠己是遲○別髙麗大使二首萬里朝天禮告成歸途冰滸積崢嶸相從遽作春雲散款語何妨夜月傾兩地關河傷遠別一天風雪嘆勞生他年幣玉重來日對立罘罳眼更明

送迓都忘百日勞匆匆言別柰無聊渡江相見迎桃葉分馬能忘贈柳條煙抹雞林山隱隱雲橫鶴野路迢迢君侯此去應前席爲贊忠嘉事聖朝○李仲佐遼東之豪士也初識於大元帥席上怪其議論英發坐客盡傾至於通練世務商較人物𨿽博學老儒或有所不及僕喜其爲人臨分以二詩贈行且將以爲定交之券也夤緣樽俎接雍容一洗從來蔕芥胸笑我殘年方射鼠喜君巨手學屠龍聞名素重千金諾識面尢輕萬戶封指日乘槎吾已矣與君林下會相逢

客路逢君蓋少傾歡然相與話平生心胸皂白人倫鑑齒頰吹噓月旦評雞黍後期𨿽有信參商輕別得無情從今把酒須東望千里關山共月明○過代金波曾醉鴈門州端有人閒六月秋千古山河雄朔部四時風月入南樓漢家戰伐云千里唐裏英雄土一丘系馬曲欄搔首望晚來閒殺釣漁舟○題莊子祠堂蒙莊千古骨成塵徳業猶爭日月新說劍似乎非聖作鼓盆聊爾見天眞螳蜋恟恟人閒世蝴蝶悠悠夢裏身才與不才俱是累先生木鴈請書紳○海棠輕紅淡白天然態山杏溪桃不足多睡足精神閒蠟燭酒酣肌肉捲香羅都官有隙遽如許工部無情柰爾何流落幸遭蘇玉局一樽相對爲君歌○病起衰疲那復病交攻湯劑扶持幸有功牀下蟻聲端是妄杯中蛇復印件來空政緣造物偶相戲不謂工詩坐此窮三復佳章覺便健信知書檄愈頭風○張子固奉命封冊長白山回以詩送之勞生汨沒海浮粟薄宦飄零風轉蓬我昔按囚之汶上君今持節出遼東分攜遽爾閱三歲相對索然成兩翁健羨歸鞍趂重九黃花手撚壽杯中○寄題蜀先主廟當年竹馬戲兒曹笑指籬桑五丈髙時也共誅千里艸天其未厭卯金刀宗臣嘔血重三顧嗣子不才輕六韜故國神遊得無恨破垣風雨夜蕭騷

天下英雄惟使君本初之輩不須論初無尺土三分國遽隕長星五丈原簡策功名成廢紙歲時簫鼓鬧荒村猶勝故國不歸去叫斷西風杜宇魂○題伍員廟蚤年亡命入蘇州破越興吳出坐籌可惜捧心貽後患遽令嘗膽雪前羞忠臣竟受鯨鯢禍故國空傷麋鹿遊欲向波神問遺恨胥山三月看潮頭○送劉師韓歸雲中二首怱怱杯酒促行輈挽斷徵衫不少畱別友情懷𨿽作惡還家滋味勝封侯雞催澹月閭山曉鴈貼黃雲馬邑秋老矣仲宣歸未得微君底處許依劉

客裏那堪送客行迢迢煙水指歸程子規催促渾無賴秋雨畱連卻有情此日短亭輕折柳何時長路重班荊著鞭穩上靑雲去莫惜因風蚤寄聲○丁未肆眚平生自信不謀伸媒孽那知巧亂眞暗有鬼神應可鑑遠投魑魅若爲鄰九天漢詔與更始萬里湘累得自新天地生成知莫報一杯何日與封人○髙武略復和尖字韻見贈走筆奉酬落紙千篇筆退尖我方刻畫老無鹽鼎鐘之後知誰識糟曲其閒想自嫌顧冀北羣須伯樂嗣西江派得洪炎便當覓取髙師著此去心顏更可澘○泛舟用王子告節副韻二首彩舟風軟蹙波瀾艸艸杯盤略解顏綠蟻淺斟金鑿落靑娥低唱玉連環忘機鷗鳥心情好信美江山眼界寬老矣相逢拚一醉正須絲竹寫餘歡

勛業時時把鏡看卻嫌秋水照衰顏肘懸斗印慚分竹行恐泥封促賜環酒裏光陰眞可惜客中懷抱若爲寬十觴一舉君須醉念我區區亦鮮歡○春牛土木形骸聊假合丹靑毛角巧相宜老拳痛手交攻爾粉骨碎身知爲誰不似驚狂持索處正如觳觫過堂時漆園傲吏眞達者未肯生爲太廟犧○送李致美之任雲中宸衷簡在付陪京摩拊疲氓藉老成金闕共瞻卿月出野人相慶福星明先聲雷殷嬀州路和气春回魏帝城想見郊迎笳鼓競吏民驚嘆彩衣榮○探春二首和气融融散薄原東風應已入東門【坡云東風未肯入東門】弄晴野鵲翻髙樹趂暖家雞啄破垣淺綠未生挑菜渚嫩黃先報探花村安排詩酒相追逐聊慰天涯倦客魂

撥忙騎馬到郊原絕勝喧卑倚市門破凍薺芽敷畝隴向陽蔬甲觸藩垣春陰半暗雲閒寺夕照偏明水外村悵望故園歸未得且呼歡伯暖冰魂○題北禪寺用前韻紺宇崢嶸枕膴原相承祖印出雲門層檐蛛网圍沙界傑榜金書照粉坦香火勝緣通四眾華燈珍供走諸村神光潑眼旃檀像想見天魔落膽魂○題佶大師松菊堂阿育浮圖古道場最宜花竹暗禪房影侵羅什翻經席香散生公說法堂飛節芝丰輕歲月辟寒金瘦傲風霜他年遠社歸吾老爲我須畱漉酒囊○送張希召二首憔悴談玄揚子云如何耳冷百無聞從來不識河南守此去還空冀北羣遠別定須多作惡相逢無惜重論文勿卑小郡爲無益餘潤京師正賴君

省臺諸子例才兼盡道超羣未及髯自苦折腰供吏役誰憐白髮困郎潛塵鞾久厭踏紅軟冰簟常思負黑甜好向水雲鄕裏去監州不惡有團尖○送張希召出宰贛楡耐久誰如故國山送君直過穆陵關一川魚鳥江淮近千里農桑海岱閒老驥未甘塵土厄仙鳧宜向水雲閒此行莫作三年別考最當隨紫詔還○送劉子髙宰新政二首吾髯得邑古河南政事應須出笑談但喜時平由聖主不憂縣小選中男子文已慣三無慍叔夜休辭七不堪想見細民多受賜長官如水吏羞貪

憐君桂玉苦羈棲彊項逢人未肯低病裏更貧猶愛客酒中有得不謀妻長材無用虎爲鼠妙手豈論牛與雞考課會應書上上促歸行看紫封泥○跋風柳忘牛圖溪風淅淅柳絲柔柳下蠻童釣晚洲老牯安行無寸艸遊鯈飽食弄沈鉤連羈治馬眞成虐挾策尋羊未足優何似人牛俱不見短蓑髙掛樹枝頭○三逸堂白芍藥春城白藥占春餘妙品端宜入畫圖萼粉雨餘沾蝶趐蕊香風暖上蜂須壽陽宮女妝梅額姑射仙人瑩雪膚不見睂山蘇閣老更誰能賦玉盤盂○元夕有感一生能見幾元夕況是東西南北人殘夢關河鰲禁月舊遊燈火馬行春歲華投老送多感節物對愁爭一新自笑區區成底事天涯流落淚沾巾○次韻郭解元病竹二首此君淸苦少知音獨有幽人忍凍吟生死挺然終抱節榮枯偶爾本無心比肩恥與蒿萊伍彊項不容冰雪侵姑待東風脫新綠傍陰髙臥解吾簪

風摧雨折不成陰培養應無老醉吟狂直未能忘故態孤淸端不負初心佳人日暮何堪倚太守春饞輒莫侵特立閒門固癡絕看他桃李上華簪○上南京畱守完顏公二首聖朝惇睦重分封不學成王戲翦桐終以阿衡任天下暫畱蕭相守關中窮邊綠野人煙接永日黃堂獄訟空巨手不應偏福地會歸調鼎贊元功

赫赫金源帝子家暫分符竹奠京華禮容登降歌麟趾廟算縱橫制犬牙黃合久聞虛鼎席朱衣行引上堤沙他年定數中書考異姓汾陽不足誇○平夷道中二首河陽白髮近來添行役勞勞歲已淹仕路黃楊何日進宦情橄欖幾時甜未妨徐邈時中聖自笑東坡不受痁箕斗虛名將底用慨然舒笑一掀髯

歸思秋來日日添擬將餘恨寄江淹東華久厭踏紅軟北牖常思負黑甜世路窮通端是夢人情寒熱動如痁兒曹縱有英雄手第恐英雄未及髯○畱題紫巖寺手胼足趼不知勞珍重麻衣道最髙跨岸飛橋橫玉蝀倚空層閣壓金鰲一天花雨森秋气萬壑松風捲夜濤怕見云堂老尊宿笑人塵土滿徵袍○投宿靑山院中夜不寐夢覺歸心正郁陶靑熒燈火擁綈袍短檠卻對顏何厚長鋏髙彈气轉豪入室寒螿鳴破壁隔窗饑馬齕空槽年來髀肉渾消盡一事無成有底勞○席上贈馬楊陳���君辭絳帳屍糟曲公艸玄經守薜蘿一坐盡驚眞俊爾半生不語柰癡何淸談緩舉玉如意痛飲屢翻金叵羅眼界幸無俗物惱釋然一笑散千屙○遊山寺盤紆細路僅能通斷壑危橋渡幾重橫嶺盡頭方見寺亂雲深處忽聞鐘黃昏古屋翻飛鼠綠淨寒潭隱蟄龍慚愧居僧還好客鄰家乞粟備晨春○散策日涉家園三五回虛堂俯瞰碧溪隈酒杯有限愁難遣詩句無窮花旋開多是春分遲社到要教燕子趁時來風寒畱雨迷楊柳翠色迎晴拂舊埃○自東營來廣寧道出牽馬嶺嶺西去路幾半里松檜郁然桃李閒發問之云利器梁侯之先塋也其櫬尙附淺土遂命酒哭奠而去公初待我以國士𨿽睌意少疏而恩禮未易忘也九仞終虧一簣功想知銜憤泣幽宮死生怒�屈伸頃得失奕碁翻覆中只有松杉全晚節不隨桃李嫁春風門生故吏知多少誰致生芻奠此翁○再過墳下毀譽譊譊息蓋棺百年春夢大槐安功名倒挽九牛尾富貴眞成一鼠肝故國鶯花人事攺空山風雨夜臺寒平生我亦心如鐵醉眼西州淚不幹○易足齋吾愛吾廬事事幽此生隨分得優遊窮冬夜話蒲團暖長夏朝眠竹簟秋一榻蠹書閒處看兩盂薄粥飽時休紅旗黃紙非吾事未羨元龍百尺樓○路逢安陽花酒問之云迓貳車於河上戲以詩寄蕭彭老慣曾歌酒醉秦樓客路相逢爲少畱油壁繡簾紅粉面銀瓶絲絡紫泥頭眼寒老杜腸先斷肺渴長卿涎欲流遙想蕭郎髙會處淺斟低唱木蘭舟○跋楊徳懋雪谷早行圖【案楊徳懋卽楊邦基】冰凍雲癡萬木幹亂山重疊雪漫漫人藏龜手借餘暖馬縮蝟毛淩苦寒兒輩豈其專尙利此翁無柰未休官人生寄耳遽如許底處息肩聊解鞍○分韻賦松風得泉字蒼髯疏影冷浮煙坐久披襟更灑然蕭索半天催急雨淸涼三峽泛流泉尋眞客至花飛下憩寂僧閒子滿前卻笑朱門無遠韻秪將俗耳醉繁弦○再遊鐵佛寺致奠王庭光竹杖芒鞋過虎溪素琴濁酒記仝攜嗟君死日無千駟約我來時贈只雞滿地餘花春寂寂半巖蒼檜雨淒淒悲涼人散黃昏後萬木號風野鳥啼○碧濟泉淸安寺突兀層峯刻削成嵌空金碧郁崢嶸長松萬壑海潮上飛瀑半天山雨傾白石淸泉良負爾紅塵烏帽可憐生僧窗不厭俗人污暫息勞筋睡到明○畱題鼓山寺風落松聲撼晝眠似聞鐘磬響云顚竹林欲訪知何地石鼓相傳不記年齊主有緣成勝事周兵無賴化飛煙何當一洗紅塵眼會見神通五萬仙○漁父一聲欵乃破蒼煙萬頃滄浪蘸碧天黃篾筏頭閒活計綠蓑衣底懶因緣酉年酒易多卯飲亥日魚收縱午眠坐笑磻溪太多事夢招西伯渭川畋拙軒集卷二●拙軒集卷三金王寂撰七言律詩二七言排律五言絕句六言絕句七言絕句逸句◆七言律詩二◆萬春節口號送田元長接伴髙麗告奏使還鄕題藺相如廟中秋待月登郡城有感渡遼舟中小酌畱題晉陽古城慧明寺題劉徳文樂軒送張希召上咸平帥耶律壽詠虱題香山寺上大人通奉壽三首時元瑜以笻杖爲吾親壽郭惠叔雙封堂上韓運使壽用上蕭帥詩韻哭二捨弟哭田去華哭僧義和二首送張仲謀使三韓黃桃花奉題少保張公曲阿別墅二首○萬春節口號【案萬春節金世宗生日節名此詩似作於大定初年】翠輿黃傘望天顏警蹕西淸綴兩班瑞日曈曈明彩仗香雲靄靄擁蓬山已聞賀使朝金闕佇見降王款玉關君壽國安從此始老人星現丙丁閒○送田元長接伴髙麗告奏使聖朝萬里息烽煙冀馬吳牛盡穩眠蝸國弄兵貪裂地蟻臣將命懇呼天政須老手不生事故遣吾髯更著鞭想到鴨江文字飲徳星淸對兩詩仙【案金史髙麗傳大定十五年髙麗西京畱守趙位寵亂遣使上表請以慈悲嶺以西鴨綠江以東內附詔不許後王皓定趙位寵之亂遣使告奏卽此詩所云】○還鄕亂後人煙到處稀馬尋歸路駃如飛誰憐膝上狂文度卻作遼東老令威閭裏舊遊渾似夢交親相對漫疑非形容變盡君休問大勝遊魂不得歸○題藺相如廟應憐趙弱不能國天贊此老裨時君按劍不屈秦天子回車豈畏廉將軍區區太子徒見慕奄奄諸輩復何云名重泰山成底事一科蓬底覓孤墳○中秋待月聳肩危坐覺寒侵云罅玲瓏看湧金所恨輕違經歲久莫辭姑待到更深據牀老子非無興造物小兒眞有心憑仗何人訟風伯爲儂西北倦層陰○登郡城有感禹別九州島此其一下臨淮汝上虛危掛壺樹老孫枝長懸瓠城荒女口卑敗址頹垣馴虎廟冷煙寒雨化龍陂客懷感慨知多少倚徹欄幹欲下時○渡遼舟中小酌佳會淸歡取次成逸羣髙論極崢嶸掀髯已判玉山倒蘸甲不辭金椀傾落日襯云魚尾赤斜風捲水縠紋生豫愁江上分飛後千里關河月共明○畱題晉陽古城慧明寺勞生來往竟如梭蕭寺重遊感慨多十里晉溪新景物千年唐叔舊山河苾蒭香滿阿蘭若舍利深藏窣堵波我欲壁閒書歲月柰何慚愧小東坡【壁閒有蘇叔黨畱題故云】○題劉徳文樂軒書生活計一囊錢以樂名軒豈漫然得意山閒聊寓酒賞音琴上本無弦園空洛社今誰獨堂在睢陽底事全會見慈親封大國金華榮拜雪垂肩○送張希召見說東人苦倒懸正須老子與安然豫知和气千門溢想見先聲萬口傳坐使遊民羞佩劍斷無姦吏浪催錢笑談了卻公家事莫惜新詩寄百篇○上咸平帥耶律壽勛業淩煙鬢未華門森霜戟擁髙牙漢朝劍履元臣後遼國貂蟬太后家黃閣已聞虛鼎席朱衣行引上堤沙吹簫況是神仙侶知看蟠桃幾度花○詠虱鬅鬙鶴髮坐搔頭破碎鶉衣不柰秋緩帶笑儂時詭遇處褌嗟爾亦良謀裹章想倦嵇中散披褐幸容秦武侯猶勝元封【缺】定遠枕戈無暇解兜鍪○題香山寺平生居士愛香山百歲神遊定此閒黃卷旣能探妙理靑衫安用拭餘潸櫻桃笑日艷樊素楊柳舞風嬌小蠻尙想夜深攜滿老幅巾來聽水潺潺○上大人通奉壽三首【案寂父官至通奉大夫見本集行狀】舉世鷗盟多反復我翁彊健果投簪三燻三沐蕩塵慮一詠一觴償宿心柱下相君能潄石潁濱遺老悟休陰天公報壽豈無意要識三槐種徳深

月旦人材口不談市朝冰炭飽經諳平生拙宦魚千里投老退休僧一庵細數行年今九九了知得髓後三三聖朝文物方求備會補遺書訪濟南

每年禊飲飲須醉盡日送窮窮柰何子侄籃輿隨靖節天人方丈問維摩歸心寸艸夢危枕爭道楸枰驚爛柯願與羅浮竹尊者時看銅狄笑摩挲○時元瑜以笻杖爲吾親壽國士憑誰致此君羅浮知見幾云孫生成鶴膝挺髙節斷去龍須露老根應與蒲萄隨漢使羞同澀勒暗蠻村我翁兩腳猶彊健要看蓮峯玉女盆○郭惠叔雙封堂淵源忠孝出汾陽天子嘉之畀寵光素髮迎將兩翁媼彩衣羅拜幾郎娘傳看瑞艸文犀軸笑捧金花古錦囊我亦同君預榮幸追懷風樹涕淋浪○上韓運使壽用上蕭帥詩韻建節十年鬢未華印懸如斗擁髙牙晚生幸識荊州面異世猶尊吏部家向昔神仙得石髓至今鉛鼎養丹砂人閒遊戲知多少眼有方瞳頂聚花○哭二捨弟才猷事業未一試嘆恨若人沈九原折簡見呼徵汝夢賦詩成讖兆予言二千客路未歸櫬八十老親猶倚門誰爲臨風歌九辧睢陽髙處與招魂【二捨弟頃年嘗夢冥府追去予比未聞喪跋織錦文禽圖云卻憶鶺鴿風雨後水寒沙冷可憐生時人以爲讖故並記之】○哭田去華此老初無適俗韻請歸田裏傲南牕平時誰送楊臨賀死日共知張曲江人果贖兮身可百士能如此國無雙佳城一閉風流盡尙想修文對漆缸○哭僧義和二首瘦權平昔事風騷痛矣吟魂不可招廟裏香鑪從此去杖頭明月更誰挑云披山頂浮螺髻風鼓松聲振海潮他日東坡作眞供石泉槐火憶參寥

竹杖芒鞋上翠微山川良是昔人非無心野鶴穿雲去洗缽山童帶月歸【此二句蓋二捨弟夢中所得已而義和告逝予特以此終篇耳】醉墨舊書云老壁勝遊常扣贊公扉老人手種堂前柏不見蒼皮四十圍○送張仲謀使三韓照海旌幢出樂浪過家上冢路生光鴨江桃葉朝迎渡岊嶺松花夜煮湯恩詔肅將芝檢重醉鞭低裊玉鞘長遺民笑指天車道酷似南陽異姓王【髙麗稱中原使節皆曰天車某官事見閻子秀鴨江行記○案此詩及下三詩並見中州集張仲謀名汝猷浩之子金史無傳此詩似送其奉使髙麗而作然交聘表不載其事】○黃桃花應嗔國色朝酣酒賜與羽衣如太眞道士厭看千樹老令君別換一城新緗梅拂額更不俗栗玉削肌殊可人想得乞漿尋舊約東風不似去年春○奉題少保張公曲阿別墅二首休沐時時散馬蹄綠陰如染轉長堤帝城和气融春圃相國餘波到雨溪無數龜魚欣作主不言桃李自成蹊聖時正要傳衣事賀監從渠老會稽

鍾湖亭下水淙淙綠野平泉未易雙十里藕花紅步障一軒松蔭碧油幢洛中獨樂有司馬天下不名知曲江紙尾欲煩賢宅相雨蓑添我坐篷牕◆七言排律◆上咸平帥耶律壽○上咸平帥耶律壽九重前席喜忠純不待先容自致身漆水襲封無冷眼徳光傳世有名臣早登祕閣直淸禁旋陟樞機歷要津蒲阪餘波千里潤柳城和气萬家春定須鐵鉞專方面未許江湖拜散人鶴骨固應多壽老會看滄海起飛塵◆五言絕句◆題懿州寶巖寺壁雨竹題武公實扇○題懿州寶巖寺壁雨竹寧爲彊項侯不作折腰吏羞對桃李顏傷春泣紅淚○題武公實扇春甕篘新蟻秋盆鱠錦鱗髙眠無一市爭羨市朝人◆六言絕句◆題扇○題扇荷柄猶擎宿露荻花已著秋霜寄語浣紗遊女莫驚溪上鴛鴦◆七言絕句◆題船子和尙圖二首納涼蕭寺和張運使送春二首沙丘微子廟和黃山谷讀楊妃外傳五首艾人宿錦州廣濟寺僧房臥屏一幅畫一綸巾羽服隱幾胡牀命短童汲水澆花若有所待者相望一翁桶帽涼衫倚杖於溪橋之上意其眷戀風景而緩其行也乃賦二首萬春節宴罷述懷題張子正運使所藏楊徳懋山居老閒圖仍次元韻四首附寄陳州陳顯祖渡遼朝歌城銅雀臺跋楊損之所藏楊徳懋秋江捕魚圖二首元旦偶題月下聞蟬望仙樓慶州北山之麓遼山陵在焉俗謂之三殿二十年前常爲盜發所得不貲是所謂厚葬以致寇者嘆而成詩題煙寺晚歸圖細腰宮白馬寺宗州帥守廳事東偏有燕寢之所壁畫四皓戲一詩嘲之以朝服迎詔馬上偶成兒子以詩酒送文伯起旣而復繼三詩予喜其用韻頗工爲和五首伯起善用彊韻往復愈工再和五首浴桃花湯沁水山寺○題船子和尙圖二首雨笠煙蓑三十年一篙投意便忘船何如更擬吳江上付與兒孫慶有緣

夜靜風髙江水寒歸船空載月團團須知釣得金鱗後只是當時舊釣竿○納涼蕭寺午晝葵花潑眼明綠陰深處轆轤聲燕泥吹落欺人睡無賴燻風也世情○和張運使送春二首別院重門幾許深桃花結子柳成陰也知春在荼■﹝艸縻﹞架自是愁多懶重尋

樹底殘花積漸深樹頭新綠不多陰畱春春去無料理試倩行雲夢裏尋又一首老卻芳菲過卻春流鶯應怪舊遊人犀圍不管年年瘦璧月無端夜夜新又三首蛛网冰徽不復開等閒魂夢可曾來鳥啼花落傷心事惆悵東風喚不回

黃花簾幕爲誰開嫌怕雙飛燕子來腸斷一春無好句令人慚愧賀方回

貼水新荷捲未開隔墻風送落花來兔葵燕麥應相笑前度劉郎去又回○沙丘白璧沈江夜鬼呼明年當是祖龍殂海中童子無消息坐待長生豈不迂○微子廟比干忠諫死如歸箕子佯狂脫禍機君厭殷辛髙謝去三仁誰是定誰非○和黃山谷讀楊妃外傳五首兄弟漸疏花萼夢君王貪醉上陽春卻將妃子比飛燕何物謫仙能屈人

姚宋云亡言路塞虢秦徼寵禍機深平時笑指胡奴腹信道是中惟赤心

金步搖低云髻墮瑞龍香散野風吹嶺南驛傳來何暮趁得新墳薦荔枝

環子竟逢山下鬼老翁空嘆木牽絲年年牛女相逢夕記得憑肩私語時

飛鴈秋風汾水上淋鈴夜雨蜀山前此時一念無料理阿暪何由雙鬢玄○艾人野艾乘時加束縛奮髯嚼齒似能神偶然擡舉在髙處白眼難堪不視人○宿錦州廣濟寺僧房臥屏一幅畫一綸巾羽服隱幾胡牀命短童汲水澆花若有所待者相望一翁桶帽涼衫倚杖於溪橋之上意其眷戀風景而緩其行也乃賦二首垂柳陰陰晝日長野人無事自淸涼秪應冷笑黃塵裏爲米癡兒有底忙

溪橋泉石想佳哉欲去遲遲首重回不道西莊閒處士胡牀虛左待君來○萬春節宴罷述懷去歲宮花插滿頭玉階端笏覲珠旒如今淪落江淮上始覺衰殘兩鬢秋○題張子正運使所藏楊徳懋山居老閒圖仍次元韻四首山崦人家落照閒笑攜兒輩語柴關應憐烏帽紅塵客有底功名不肯閒

竹屋松牕水石閒野人門戶不曾關官租了卻迎神罷社酒雞豚日日閒

世路風波俯仰閒趦趄行恐墮機關豈知野鹿便丰艸金絡從渠十二閒

張侯詩敏落黃閒楊丈規摹逼老關二妙通靈恐仙去夜牕風雨要防閒○附寄陳州陳顯祖若到睢陽話汝陽故人應也問行藏但言甚矣吾衰矣三友軒中作退堂○渡遼我家河朔望咸平飛鳥猶須半月程盡道遼陽天樣遠渡遼何況更東行○朝歌城獨夫亡國固宜哉不省雞聲是禍胎辛苦朝歌城下土暫成宮殿卻成灰○銅雀臺銅雀臺荒桑柘圍老瞞曾醉柘黃衣錫花片瓦將安用畱與詩人寫是非○跋楊損之所藏楊徳懋秋江捕魚圖二首雨蓑煙笠老江湖回首人閒萬事疏不向市橋魚換酒似聞官路有徵車

楊丈歸心寄老毫楊侯眞賞衒詩曹都緣家世有漁隱曾著蓑衣傲錦袍○元旦偶題三十年前老錦工投梭端有運斤風重來莫訝無人問花樣如今盡不同○月下聞蟬赤日黃塵沒馬鞌宵徵聊快月波寒飲風吸露易爲足何事區區口不幹○望仙樓麗華朝夕侍宸遊秋月春風醉不休擒虎兵來狎客散歌聲猶在望仙樓○慶州北山之麓遼山陵在焉俗謂之三殿二十年前常爲盜發所得不貲是所謂厚葬以致寇者嘆而成詩珠襦適足賈身禍金椀傳聞落世閒慚愧漢文遺治命瓦棺深葬霸陵山○題煙寺晚歸圖上方直去天一握歸路轉回山半腰老衲遲遲緣底事要乘佳月過溪橋○細腰宮玉立宮娃滴滴嬌君王沈湎醉春宵不知天下歸長距猶向尊前舞細腰○白馬寺竺法初從西土來黃冠掎角力相排當時道教灰飛盡貝葉眞經安在哉○宗州帥守廳事東偏有燕寢之所壁畫四皓戲一詩嘲之以偃蹇商山四禿翁龍飛蛇斷笑談中出爲羽翼成何事輸與畱侯萬世功○朝服迎詔馬上偶成走徧人閒爲口忙人閒無路不羊腸東風叵耐相欺得吹盡朝衣兩袖香○兒子以詩酒送文伯起旣而復繼三詩予喜其用韻頗工爲和五首山肩吾子類賈島火色我儂輸馬周但得把螯同一醉絕勝側目避監州

逢人不肯下顏色砥柱屹然羞比周能詩怪有墨君僻一派元出文湖州

樽酒但能供北海漁蓑安用釣西周七言五字得誰髓老杜工部韋蘇州

轍底波臣渴欲死政煩鬥酒亟呼周錦囊詩艸勿浪出嫌怕聲名動九州島

畫餅虛名戰蠻觸黃梁春夢閱商周吾衰久矣百念冷不用三刀兆益州○伯起善用彊韻往復愈工再和五首解酲五斗多安用道通三杯急可周放下籃輿成一醉眼髙不顧王江州

耽詩竊比城南杜寄傲眞同柱下周花底最宜文字飲不須羯鼓打梁州

曹植波瀾元自大嵇康禮法若爲周試攜詩律摧堅敵絕似乃翁平貝州

善交人者久而敬其責己也重以周莫笑山中醉朝暮舉鞭猶解問並州

鄕關煙水三千里客捨星霜一再周臣子愛君無遠近鬥牛箕野望神州○浴桃花湯惜爾不遭淮海賦幸然得免驪山污如何不肯混常流要使眾生淸淨故○沁水山寺兩峽山髙月半輪五更人起馬嘶頻無端又上長安道輸與僧窻飽睡人◆逸句◆無題畱別郭熙民盧植墓○無題生涯貧到骨家具少於車○畱別郭熙民五年風雪黃州閏萬里關河渭水秋○盧植墓南臺故址今頹然漢盧植墓疑相傳拙軒集卷三●拙軒集卷四金王寂撰詞

◆詞◆昭君怨﹝江行﹞點絳唇﹝上太夫人壽﹞點絳唇﹝閨思﹞菩薩蠻﹝春閨﹞菩薩蠻菩薩蠻﹝回文題扇圖﹞采桑子﹝用司馬才叔韻﹞采桑子采桑子減字木蘭花﹝送春﹞減字木蘭花減字木蘭花酒泉子﹝夫人生朝﹞人月圓﹝再過眞定贈蔡特夫﹞鷓鴣天鷓鴣天南鄕子﹝並引﹞醉落魄﹝嘆世﹞一剪梅﹝蔡州作﹞漁家傲﹝夫人生朝﹞漁家傲﹝瑞香﹞踏莎行﹝元旦﹞感皇恩﹝漫興﹞感皇恩﹝有贈﹞望月婆羅門﹝懷古﹞望月婆羅門﹝元夕﹞驀山溪﹝退食感懷﹞洞僊歌﹝自爲壽﹞水調歌頭﹝上南京畱守﹞水調歌頭﹝木芙蓉並引﹞紅袖扶﹝酌酒﹞大江東去﹝弔捨弟﹞大江東去﹝美人﹞大江東去瑞鶴僊﹝上髙節度壽﹞○昭君怨【江行】一曲淸江環碧兩岸蕭蕭蘆荻煙雨暗西山有無間有酒須當痛飲百歲黃梁一枕瞰莫放愁閒上睂端○點絳唇【上太夫人壽】阿母瑤池夢回風露靑冥曉六宮儀表曹大家風好滿眼兒孫大國金花誥頭如葆未嘗聞道泠笑西河老○同前【閨思】疏雨池塘一番雨過香成陣海橊紅褪燕語低相問冰簟紗幮玉骨涼生潤沈煙噴日長人困枕破斜紅暈○菩薩蠻【春閨】回文錦字殷懃織歸鴻點破晴空碧上盡最髙樓欄幹曲曲愁黃昏猶竚立何處砧聲急彊欲醉烏程醒時月滿庭○同前鎭犀不動紅鑪窄宿酲惱損金釵客瑞鴨靉雕盤白毫起鼻端韓郎雙鬢老个裏知音少畱取麝煤殘臨鸞學遠山○同前【回文題扇圖】碧空寒露松枝滴滴枝松露寒空碧山遠抱溪灣灣溪抱遠山竹疏橫岸曲曲岸橫疏竹寒鷺宿平灘灘平宿鷺寒○采桑子【用司馬才叔韻】西風吹破揚州夢歇雨收雲密約深論羅帶香囊取次分冷煙衰艸長亭路銷黯離魂羞對芳罇剛道啼痕是酒痕○同前馬蹄如水朝天去冷落朝云心事休論蘸甲從他酒百分不須更聽陽關徹銷盡冰魂惆悵離罇衣上餘香臂上痕○同前十年塵土湖州夢依舊相逢眼約心同空有靈犀一點通尋春自恨來何暮春事成空懊惱東風綠盡疏陰落盡紅○減字木蘭花【送春】羽書催去落絮飛花縈不住湖上流鶯欲別頻啼兩三聲劉郎未到辜負東風何艸艸今度重來不放桃花取次開○同前髻羅雙綰灩灩修眸秋水剪笑靨顰睂無限閒愁總未知虛檐月轉一曲未終腸已斷百斛明珠買得罇前一醉無○同前湖山明秀荳蔻梢頭春欲透學畫鴉兒多少閒愁總未知新聲皓齒惱損蘇州狂刺史一斛驪珠許我樽前醉也無○酒泉子【夫人生朝】禊飲連宵簾捲曉風香鴨噴兒孫羅拜捧金荷沸笙歌赤霜袍軟髻嵯峨名在仙班應不老人間歲月盡飛梭柰君何○人月圓【再過眞定贈蔡特夫】錦標彩鷁追行樂管領鎭陽春而今重到鶯花應笑老眼黃塵憑君問捨雕丘側準擬乞閒身北潭漲雨西樓橫月藜杖綸巾○鷓鴣天秋後亭皐木葉稀霜前關塞鴈南歸曉雲散去山腰瘦宿雨時來水面肥吾老矣久忘機沙鷗相對不驚飛柳溪父老應憐我荒卻溪南舊釣磯○同前千頃玻璃錦繡堆弄妝人對影徘徊香燻木麝芳姿瘦酒暈朝霞笑臉開嬌倚扇醉翻杯莫隨雲雨下陽臺平生老子風流慣消得冰魂入夢來○南鄕子【並引】大定甲辰馳驛過通州賢守開東閣出樂府縹緲人作累累駐云新聲明眸皓齒非妖歌嫚舞欺兒童者可比怪其服色與噲等伍或言占籍未久不得峻陟上游問之云靑其姓小字梅兒因感其事擬其姓名戲作長短句以明日黃花蝶也愁歌之

綽約玉爲肌宮額嬌黃淺更宜京洛風塵無遠韻心期只有多情驛使知翠羽剪春衣林下風神固亦奇辛苦半生誰掛齒顰睂似怨東君著子遲○醉落魄【嘆世】百年旋磨等閒事莫教睂鎖功名畫餅相謾我冷暖人情都在這些个璠玙不怕經三火蓮花未信淤泥涴而今笑看浮生破禪榻茶煙隨分與他過○一剪梅【蔡州作】懸瓠城髙百尺樓荒煙村落疏雨汀洲天涯南去更無州坐看兒童蠻語吳謳過盡賓鴻過盡秋歸期杳杳歸計悠悠欄幹憑徧不勝愁汝水多情卻解東流○漁家傲【夫人生朝】前日河梁修禊罷閒庭未拆秋千架萱艸堂深飛壽斚香滿把彩衣蘭玉森如畫海上麻姑親命駕玄霜乞得宜春夏快喬布鸞冠早掛筠牕下團欒共說無生話○同前【瑞香】巖秀不隨桃李伴國香未許幽蘭換小睡最宜醒鼻觀檐月轉紫雲娘擁靑羅扇半世廬山淸夢斷天涯邂逅春風面茗椀不來羞自薦空戀戀野芹炙背誰能獻○踏莎行【元旦】爆竹庭前樹桃門右香湯浴罷五更後髙燒銀燭瑞煙噴金獸萱堂次第了相爲壽攺歲宜新應時納佑從今諸事願勝如舊人生彊健喜一年入手休辭最後飲酴酥酒○感皇恩【漫興】天地一浮萍人生如寄畫餅功名竟何益百年渾醉三萬六千而已過了一日也無一日韶顏暗攺良辰易失絲竹杯盤但隨意酴醿賞罷更向牡丹叢裏戴花連夜飲花前睡○同前【有贈】寶髻綰雙螺蹙金羅抹紅袖珍珠臂鞲匝十三弦上小小剝蔥飲甲陽關三疊徧花十八鴈行歷歷鶯聲恰恰洗盡歌腔舊謳啞坐中狂客不覺琉璃杯滑纏頭莫惜與金釵插○望月婆羅門【懷古】笑談罇俎坐中驚嘆謫仙人烏絲落筆如神喚起小鬟風味學按古陽春對瓊枝碧月朝暮長新宦萍此身嘆別後迹俱陳獨有芳溫一念紅淚羅巾憑誰妙手爲寫寄崔徽一幅眞聊慰我老眼黃塵○同前【元夕】小寒料峭一番春意換年芳蛾兒雪柳風光開盡星橋鐵鎖平地瀉銀潢記當時行樂年少如狂宦遊異鄕對節物只堪傷冷落譙樓澹月燕寢餘香快呼伯雅要洗我窮愁九曲腸休更問勛業行藏○驀山溪【退食感懷】山城塊坐空弔朋儕影撾鼓放衙休悄無人日長門靜折腰五斗所得不償勞松暗老菊都荒誰爲開三徑及瓜不代歸計渾無定羈客柰愁何盡消除詩魔酒聖兒童蠻語生怕閏黃楊爭左角夢南柯萬事從今省○洞僊歌【自爲壽】先生老矣飽閱人間世磨衲簪纓等遊戲趁餘生彊健好賦歸與收拾个經卷藥鑪活計辟寒金剪碎漉蟻浮香恰近重陽好天气有荊釵舉案彩服兒嬉隨分地且貴人生適意也不願堆金數中書願歲歲今朝對花沈醉○水調歌頭【上南京畱守】聖世賢公子符節鎭名邦褰帷一見丰表無語已心降永日風流髙會佳夕文字淸歡香霧濕蘭釭四座皆豪逸一飲百空缸指呼閒談笑裏鎭淮江平安千里烽燧臥聽報云牕髙帝無憂西顧姬公累接東徵勛業世無雙行捧紫泥詔歸擁碧油幢○同前【木芙蓉並引】戊申季秋月十有九日賞芙蓉於汝南佑徳觀酒酣爲賦明月幾時有蓋暮年遊宦之情不能已也

岸柳飄疏翠籬菊減幽香蝶愁蜂懶無賴冷落過重陽應爲百花開盡天公著意畱與尢物殿秋光霽月炯疏影晨露浥紅妝柰無情風共雨送新霜嫁晚還驚衰早容易度年芳秖恐韶顏難駐擬倩丹靑寫照誰喚劍南昌我亦傷流落老淚不成行○紅袖扶【酌酒案此調詞律不收蓋寂自度曲】風拂冰檐鎭犀動翠簾珠箔祕壺暖宮黃破萼寶燻閒卻玻瓈甕頭漉雪擘新橙秀色浮杯杓雙蛾小驪珠一串梁塵驚落俗事何時了便可束置之髙閣笑半紙功名何物被人拘縛靑春等閒背我趁良時莫惜追行樂玉山倒從教喚起紅袖扶著○大江東去【弔捨弟】長堤千里過睢陽隱約江山如故憶昔斑衣爲壽日伯仲塤箎歌舞博勝香囊笑爭瓜葛膝上王文度西城南浦月明扶醉歸路重來華發蒼顏故人應怪我平生羈旅仲也風流今己矣俯仰人閒今古閼伯層臺六王雙廟盡是經行處感時懷舊一襟淸淚如雨○同前【美人】破瓜年紀黛螺垂雙髻珍珠羅抹婭奼吳音嬌滴滴風裏啼鶯聲怯飛燕精神驚鴻標致初按梁州徹舞裙微褪汗香融透春雪少陵詞客多情當年曾爛賞湖州風月自恨尋春來已暮子滿芳枝空結湘佩輕拋韓香偸許空想淩波韈章臺楊柳可堪容易攀折○同前芳姿蕙態笑人閒脂粉尋常紅白大扺風流天也惜賦與梅魂蘭魄袁相名姝謝家尢物縹緲眞僊格朝來酒惡可人一笑冰釋韓郎老矣情懷鬢絲禪榻花落茶煙濕心字殷懃通一綫千刼消磨不得被底春溫樽前風味回首傷春客卻愁雲散等閒好夢難覓○瑞鶴僊【上髙節度壽】轅門初射戟看气壓羣雄虹飛千尺靑雲試長翮擁牙旗金甲掀髯橫策威行蠻貊令萬卒縱橫坐畫蕩淮夷獻凱歸來鬥印命之方伯赫赫功名天壤歷事三朝許身忠赤寒陂湛碧容卿輩幾千百看皇家圖舊紫泥催去莫忘樽前老客願年年滿把黃花壽君大白拙軒集卷四●拙軒集卷五金王寂撰表

牒記

◆表◆謝帶笏表夢賜帶笏上表稱謝覺而思之得其五六因補其遺忘云○謝帶笏表言綸迅召已驚不次之恩手版俄頒更辱非常之賜式祗承於帝眷果悚動於朝班【中謝】伏念臣去國五年挈家萬里自謂永捐於溝壑豈期再造於闕庭重惜殘年特加異數淸談廢事肯將拄漫吏之頤老气未除猶足擊姦賊之齒玆蓋伏遇皇帝陛下徳以增新人惟求舊世宗饗國臣常叨預於諫員顯考上仙臣亦經營於葬事慚無服稱猥荷恩私臣敢不正以垂紳書而對命奉公竭力爰用贊於君前抗疏乞骸卽願還於陛下○夢賜帶笏上表稱謝覺而思之得其五六因補其遺忘云爲貧而仕素慚四壁之空得寵若驚猥被萬錢之賜撫躬知愧感泣何言伏念臣捕驪得鱗畫蛇成足嗟當途之見嫉投絕徼以可憐蓋爲容無蟠木之先甘後來居積薪之上豈其衰朽有此遭逢丹赤捫心無負孝先之經腹重黃奪目不堪沈約之詩腰玆蓋伏遇皇帝陛下力援孤蹤甄收舊物念羣言交構擠臣於不測之淵惟獨斷至公起臣於久廢之地哀其老態獎以異恩臣敢不佩魚自警以不眠解貂無從於彜飲垂紳畫策贊股肱庶事之康搢笏稱觴報岡陵萬年之福◆牒◆僧尼度牒道士女冠度牒○僧尼度牒右伏以聖時遭際梵教宏揚方治具之畢張宜法輪之常轉以爾拈花授記剗艸逢師旣得度以比丘身當求證於菩提果護持戒體精進道心往憑香火之因緣增祝君王之壽算○道士女冠度牒範圍至道衣被含生太和燻靈寶慧香多暇適希夷眞境以爾脫離世网攀慕仙梯諷蘂笈之玄文佩金壇之祕籙損之又損優遊踐黃老之言純乎其純淸淨贊唐虞之治◆記◆寶塔山龜鏡寺記祁縣重修延祥觀記三友軒記瑞葵堂記○寶塔山龜鏡寺記直遵化之南餘一捨有山壁立而秀者蓮峯也求之圖志不知其所本裏俗舊云以其諸峯環列狀若浮蓮或謂山有蓮池而因以名焉遼大安八年佑國寺僧傳戒上人普鑑厥初往來山閒駐錫泉上得遺址宛然意其可作道場卽巖穴而屋之糠核襏襫奉持頭陀行甚苦歲餘遠近緇素從者如歸師知願力可成乃作意以新之已而輸財獻力相望於路者惟恐其後如此且閱數年荊棘蒿萊化成金碧初謂之蓮花院先是山巓時見大窣堵波觀者無不震駭又歲適大旱父老相率禱雨於池上輒應報謝之夕池有神龜負大金鏡而出移刻不沒俯而窺之隱莫得見寶塔龜鏡之名蓋始於此矣天會閒寺嘗爲劇盜所據火其居逐其人蕪廢殆盡演祕大徳義秉及其徒澄輝始終相繼增完如故昔吾先君與輝爲方外交輝求文爲記固不可以不書予非喜誌怪者靈蹤祕迹皆質於傳戒之塔銘與義熙之石刻然石刻所載脫略多不可取以予考之義熙蓋東晉安帝時也距今垂千載風蝕雨蠹石當斷裂無幾方是時此地亦非晉有不知從何而致此耶寺僧上首道臻云老宿相承寺基之日是碑與石羅漢像三皆發地而得之豈非聖賢豫設神物護持出有其時若合符契顧未持一蔽之論而爲亡是哉予應之曰果如子言則吉州發蒙之銀罌武昌寒溪之金像是皆出耳目之外非世智可量其然乎其不然乎吾不得而知也寺去廣遠途三里而近遊人供客且無攀緣杖履之勞至於登臨顧揖則晨霏夕靄暖翠晴嵐盡東南之勝於俯仰之閒實古今佳處所謂蓮池者恨不復見詢及耆舊得痺僧興悟者年幾八十自言兒童時注瓶滌缽每於是焉其泉出西巖兩石股閒蓄之爲池縱橫廣三丈甘冷淸徹飲眾五百日用足而不加少其後不知其爲誰實而基之築屋其上少南數步今猶有遺井存焉深不及丈審知其源不遠耳夫物之成敗相尋固自有數𨿽然未有不因人而廢興者也噫池之廢久矣安知他日無長材好事者撤屋廢基浚而出之使復舊觀是人必能懸折腳木牀待我於西池之上酌泉瀹茗共話無生吾𨿽老矣尙堪作後記云大定十八年歲次戊戌春正十有八日起復朝請大夫眞定少尹兼河北西路兵馬副都總管王某記○祁縣重修延祥觀記唐柳州有言曰賢者之興愚者之廢廢而復之爲是習而循之爲非此古今之通論然而賢者之興未有不因時而成者也延祥觀介祁之西郭故基蓋裏豪之私第也宣政閒其家有瞰其室者托形聲而下殃禍焉師巫更召殫術罔功歲久疾病死亡惟家之索其後轉易數姓亦莫得安以故曠而弗居者有年數矣初裏中賢士大夫及其耆舊相與謀曰吾鄕祁奚故邑世有名人如漢隱士王烈魏忠臣王陵晉溫恭之六龍唐溫嵩之髙節其遺風餘烈凜凜如在也故吾俗近古以來務本樂善以尙施凡神祠佛剎康莊相望若奕碁然獨老氏不壇不宇無乃大闕歟我輩豈不能新以數畝之宮付有道者主之歲時建立道場爲民禳禬俾一方陰受其賜豈小補也哉聽者皆曰可卽以胥其姓福其名者總屍其事卜曰募民錢以市西廓之廢宅議者或謂有物所憑不可以擾胥應之曰諸君止知其一又焉知天將以此爲福地前以神物護持耳於是疑論冰釋識者韙之初作中殿凡五楹八架銖積寸累數歲而後僅成自余枝傾補罅力所不贍而已豈所謂行百里者半九十里乎會銅鞮道士傅道一與其輩二三以術遊其邑咸謂傅之才謀足以興辦繇是挽畱惜乎願與時違後來共事者枘鑿有不合竟以無功去矣自是益難其人蕪廢久之後數歲得淸虛大師程履道者其爲人渾厚徳望隱然並汾千里閒推以爲宗門主盟者其始至則齋廚屢空從者不堪其憂師澹然自若也未幾或有以攺作而告之者師曰未遑也吾今父餬其鄰子匈於市中外道俗燻知見香者無幾𨿽欲速成其可得耶告者謝以不敏居數月晨夕鐘磬殷殷谹谹無何術相冰炭者種種訾詆又未嘗聞道者或羣聚而大笑之門弟子合辭而進曰彼無根之毀鼓倡流俗自非髙明特達疑信相半矣師其聞而知之歟是不可不與之辧答曰蟪蛄不知春秋酰雞斷無天地顧彼何足以語道哉但當壁立千仞不與之校終必沮而已矣旣而信然越明年風教大振景仰傾數州至於聽眾供客相望於道路惟恐其後向之訾詆聚笑者往往投身謝過師亦歡如平生一不之責閒而師謂其徒曰吾志可行矣翼日大集四眾而諭之曰今痺屋數椽瓦敗木朽每大風雨疑將壓焉久欲易以新完未知其可也於時異口同音一唱百和規模之始遠近駢集凡輸財薦貨委積於庭下者不可選紀裏閈貧民負木輦土或終夜不休又得門人鄕社股肱其事遂濟登玆始作之歲月皆不得而知也復興於正隆庚辰之春訖功於大定丁亥之秋已而狀其成以告有司額之曰延祥觀昔予爲邑嘗與程爲方外遊簿書少隙輒一過焉方是時棟宇攲傾屋煤蛛网不克以居視其後頹垣斷塹榛棘出入適足爲彘囿蛇藪耳程指以語予曰吾將辟此以宮之𨿽然其成也不敢以獨有必求力行吾道能爲人講解者坐南向師焉果如是王公其爲我記之予特戲曰姑勉旃吾毋難矣蓋口𨿽唯唯而心未之然也自爾逐食南北十有六年一日道人閻子固踵門求見問其人蓋升程之堂者也且泣且言向吾師所欲營辦者蚤以告成師今羽化矣適此之來也祁人相送於路皆願得公之文以列其事吾師死而不亡者此也幸毋忽予迂儒文非所長重以故人之托言猶在耳義不得辭嗚呼程於其徒可謂賢也已初能鼓舞以得民財卒又濟之以不私功與行是可紀也東坡先生嘗謂論事易作事難作事易成事難夫論而作之作而成之程其殆庶乎予爲祁三年樂其土風信厚將去不忍聞祁之父老伐石久矣必欲得予文以刻之是亦莫予厭也予今白首流浪方求田問舍期歸老於祁焉則是觀之風軒月圃皆爲予杖屨所有其可不畱語以爲異時張本耶乃摭其始末而並書之以告來者大定十九年歲次己亥五月二十有五日起復朝請大夫通州刺史兼知軍事王元老記○三友軒記大定歲丙午冬仲月予繇侍從出守汝南旣視事之明年卽州之北得敗屋數楹旁穿上漏不庇風雨乃命枝傾補罅仍其舊而新之公餘吏退以爲燕息之所兩檐之外左有筍石屹然而筆卓右有仙楡蔚然而蓋偃每佳夕勝日予幅巾杖屨徜徉乎其閒至於倚蒼壁而送飛鴻藉淸陰而遊夢蝶方其自得於言意之表也心如堅石形如槁木陶陶然不知何者爲我何者爲物其爲樂可勝計耶予自是與木石有忘年莫逆之歡因榜其軒曰三友客有過而問焉曰竊聞吾子杜門屏迹交親解散其所友者誰歟予指以告客仰而嘆俯而笑曰曩吾以子爲達今子之鄙至此乎所謂筍石者鱗皴枯燥不任斤鑿此固無用之石也所謂仙楡者離奇卷曲不中規矩此亦不材之木也人且賤而棄之曾不一顧子惡取而獨友於是哉予曰嘻若知其一未知其二向有牛奇章之嘉石錢吳越之大樹則第以甲乙衣以錦繡矣予𨿽欲友其可得乎今以予謬人與夫頑石散木皆絕意於世而世亦無所事焉此其所以爲友也夫人情之嗜好固不在乎尢物而在乎適意而已然必先得之於心而後寓之於物故無物不可爲樂如謝康樂之山水陶彭澤之琴酒嵇康之鍛阮孚之屐𨿽其所寓不同亦各適其適也子意以爲何如客曰是則然矣柰何木石無情奚足以知子之區區如此予曰不然人之遇物但患不誠果能以誠則生公之石可以點頭老奘之松亦能回指幸無忽客愧予言茫然自失宜其有會於心者乃相顧一笑而去予因以是言而刻諸石實丁未夏四月望日三槐王元老記○瑞葵堂記沃爲河朔名郡而臨城其輔邑也臨城本房子之故地由兩漢晉唐以來通以子男之職治之自天寶攺元而後始有今名按其圖古縣治去贊皇山西南六十里濟水所出東至廮陶入於泜故溪山勝槪人物繁阜視他邑不爲下然頃年多盜晝夕有桴鼓之警部使者督責有司救過不暇黠胥悍卒因緣爲姦以至逋租匿役民罔克堪故吏之當臨城者往往畏避如探湯然遼陽王君安中來尉是邑至則引見耆舊問獘所先僉曰吾鄕本無事歲苦官兵以擒賊爲名其實擾之王君天材精敏夙有志於行道乃相與謀諸同事曰蕞爾國夫有民人焉有社稷焉王事均也吾輩豈可坐視斯民爲豺狼魚肉乎於是逐幹沒擊彊梁凡細民爲盜攀牽罣誤者悉澡雪而撫存之未幾暴客相率以去闔境恬然昔時田裏愁痛之聲化爲歌詠民气以和越明年燕居之側丹葵數種異本而同枝狀如駢拇及其末也分而爲雙花並秀如紅玉連理翼日黃童白叟聚觀嘆息舉欣欣焉相告曰我公憂民遑遑如不飲食宜如此其報也已而壽酒於堂且揭其額而書之日瑞葵客有自臨城來者目擊其事具以王君懇力請於予曰是事固不足道然亦一段奇也管城子楮先生幸無恙謾爲我記之予應之曰是大不然昔唐咸寧王尹蒲之七年木連理生於河東昌黎先生頌其徳宋晉陵邵葉宰新昌之三月芝五色生於便捨山穀道人紀其實彼艸木何知猶能托循吏之功名藉巨公題品卒表見於後世豈臨城之葵不及河東之木與新昌之芝乎所恨不遇才名如退之魯直者不使王君之名與天壤俱矣夫天時人事之際其實甚明然必有可致而致之況神奇之產豈偶然哉予意其造物者不特爲惠政和風之徵亦有以見傾心向日之義也或謂王君有濟時之具久沈下僚豈明月夜光無先容而不能前者耶抑窮通有數時不至而不可彊者耶𨿽然以若所爲決非翺翔蓬蒿者吾子其勉旃要當鴻漸於此而羽儀天朝矣乃兄建中問學仁義暴白於天下與予莫逆於今餘三十年終始如一觀其兄可知其弟之爲人故敢期以遠者大者嗚呼凡百有官君子蒞民從政不可以不誠孟子所謂至誠而不動者未之有也不誠而未有能動者如王君其可謂至誠也已此予所以樂爲之書以告來者庶幾咸有王君之志則邑民之福其可旣乎拙軒集卷五●拙軒集卷六金王寂撰序

帖啟書後祭文行狀墓志銘哀詞◆序◆贈日者李子明序送故吏張弼序曲全子詩集序○贈日者李子明序易有君子之道四焉而卜筮其一也古之避世者或多卜隱則司馬季主嚴君平其人矣初不以區區小數驚動世俗意欲使逆知禍福畏辠趨善而已今之日者行衢坐肆紛紛如蝟毛然而言信而有徵者亡幾大抵市道以急衣食之計所以馳騁穿鑿牽合詭誕無所不至所謂君子之道者吾不得而見之矣遂人李子明得樂五虎之遺法又能以五行十干奇偶成字吉凶否泰必以忠告嘗爲予筮之屢中諺云老醫少卜若方富於年但當於古人用心處以期益進則季主君平安知不復見於今日也予頃以使事往來保遂閒渠從予乞言懇甚故以此遺之大定壬寅臘前一日拙軒主人王元老書○送故吏張弼序大定攺元之再歲予爲縣於太原之祁時邊烽未息千里轉輸予以朝命從事於四方邑吏弼者嘗預其行弼天資畏愼義不爲幹沒予繇是推置腹心初不以羣吏處之以至險阻艱難無不同者今予之去祁二十有四年中閒音書訊問執敬如初及予自從官出蔡守弼又能不遠數千里跋涉畏塗踵門過我予驚聞其來倒衣以迎話舊通夕恍如夢寐蓋畱幾月而後去臨行乞言意眷眷似不能已者予𨿽欲無言得乎夫吏之所習詭道也或桀黠尢甚者揣不言之意伺欲動之色推輕重矯枉直必利而後已爾奚獨反是得非好學聞義理使之然哉𨿽然求之此途亦未多得以始終之際殆不減明遠所愧予名位不及古人不使爾名暴白於當世托以不朽姑於其行也序以爲贈云○曲全子詩集序曲全子予之母弟也少穎悟天資孝友以予有十年之長兒時嘗受經於予故事予猶師也性坦率與人略無崖岸當酒酣耳熱視世閒富貴兒皆臥之百尺樓下然不喜場屋之學人或勉之笑而答曰吾兄已世其家吾親已享其祿吾事濟矣誰能踽踽從原夫輩覓官耶識者以爲達平居季孟閒把酒賦詩對牀聽雨眷眷然不忍捨去當是時吾二親康健歲時上壽斑衣羅拜里人榮之指以爲慶門故牓其堂曰雙橘一時名卿大夫士爭相歌詠其事自爾洊罹憂患生寡食眾貧不能生兄弟狼狽餬口於四方渠亦僶俛赴調得監亳州酤意愈不樂自是日飲無何似與世相忘者未幾疾作竟不起平生所爲詩無慮數百篇旣沒之後而二子方啼笑梨栗豈知乃父之遺文當眞賞深藏以保於不朽哉已而旅櫬北歸予屢索於殘編斷槁中了不可得以是予與季弟每興言及此輒聲與涕俱出蓋痛其不復見矣況九原之恨其能已乎大定已酉予被命提點遼東等路刑獄事閱再歲會以公集飯素於大淸安禪寺偶於稠人中得故人李仲佐握臂道舊且復謂予曰元輔不幸今十年矣念一死一生之際未能忘情時令人誦曲全子集制如對晤語予驚聞其說懇請一見旣而得之長篇短章凡四十有七惜乎所得之不多也𨿽然嘗一臠鼎味知矣奚以多爲吾弟名寀字符輔曲全子蓋道號云明昌攺元之明年春正月中澣日兄元老序◆帖啟◆與文伯起帖二首○與文伯起帖二首某啟伯起足下去歲竊食趙郡略當南北之衝蔡下舊人往來如織時蒙惠教少慰懸懸某舊年嘗見中山王昭老稱頌伯起髙才博學恨未能識韶濩純音思欲趨前飽聽而不可得其傾想向慕爲何如哉丙午冬某自地官出守蔡州終日兀然如坐井底閉門卻埽謝絕交親分爲凍蟄枯枿無復有飛榮之望其況可知會足下自潁汝歸袖刺踵門修桑梓之敬某亦喜聞其來倒衣出迎都不省屐齒之折也已而握臂促膝說有談空至領會將無同處了不知賓主誰何顧此樂豈可與俗兒語耶某自攺官餘人例皆旅退獨足下與鄭秀才相陪信宿翼日解攜靳靳不忍訣去此情未易忘也所需重陽牡丹詩並眞定有春庵記並錄附呈可發千里一笑偶緣承乏出使遼鱗沈羽斷時閱足下詩文拊卷三嘆如對晤語汝南最得春先寒溫未一尢宜以道自重

適承告墨具審勿藥有期良多欣慰汝蔡相去千里而近力疾道路間可量艱苦腦疽作發大槪服餌金石或祖父常嬰此疾傳之遺體自余出於不意者又非常理可度當付儻來也某家藏祕方自宋日名公士大夫累取大效近歲親舊凡患腦背瘡者亦嘗用之多得平復今如法修合謹封送大劑及錄本方並希檢入◆書後◆書金剛經後題楊少師侍禦帖後題三仙帖後○書金剛經後先大夫歸徳君夙植善根奉佛謹甚年二十七登第後日誦金剛經至春秋八十有三中閒𨿽大寒暑風雨不廢也易簀之際澡浴振衣置經於首合手加額跏趺以終香聞滿室信宿乃滅人以謂戒定之報某追念考妣去世久矣無以伸罔極之痛乃啟誠心手書金銀字金剛經受持誦讀以餘散施諸善知識歡喜奉行成就第一希有之法庶可感通佛祖升濟幽明一切有情同沾勝利先有發願疏文亦恐久之湮滅今並附於卷末云明昌攺元之明年十月旦日拙軒主人王某敬題

伏以魔骨髓遶須彌頂猶難報四重恩捨身命等恆河沙未如生一念信輒伸宏願仰叩眞乘書金剛般若波羅蜜經行菩薩利益不住相布施卽將功徳追薦先靈往生兜率陁天授記然燈佛所在在處處起不驚不怖不畏心世世生生獲無量無數無邊福欽惟大覺證明謹疏○題楊少師侍禦帖後楊少師勸其父不以社稷與人此與魯公拒安祿山斥李希烈何異故其書𨿽承唐末五季余習猶有承平純正气象此侍禦帖乃有魯公座位帖筆法論書當論其人工拙不足論也況其工如是耶○題三仙帖後潁濱書如仲長子光懷道遁世光而不耀東坡書如魏鄭公之遺直嫵媚可愛山谷書如莊周談大方不可端倪總而論之如華嶽三峯蓮峯中峙二峯旁迆秀色無可減也使當時愛之如今日又安有汝南之謫耶◆祭文◆祭城隍文○祭城隍文維年月日具位某謹以香酒茶果之奠致祭於城隍之神維神受命於天分職玆土限幽明之𨿽異課殿最以實同今日祇奉絲綸繕修城郭敢期陰相迄用有成豈惟吏責之可逃要使廟食之無愧尙饗◆行狀◆先君行狀○先君行狀先君諱礎字鎭之姓王氏大名莘人也其先出於周靈王太子晉之後由先君而上六世祖諱晝宋魏國文正公旦之從弟也初文正之父晉公曆顯漢周逮建隆開寶閒卒以直道不容不登大用嘗手植三槐於庭曰吾後世子孫必有爲公者至文正信然故世號其門曰三槐王氏晝爲人勇果善騎射咸平初以靈夏之役累功遷供備庫使景徳中命率所領戍雄州以禦契丹是時鳴鏑滿郊每戰輒勝一日輕兵追北夜陰霾迷所向誤墮溺津爲遼人邏得之羈縻於景州南部落子孫因家焉曾大父文進輕財樂施世稱長者大父升尙書比部員外郎父臣忠崇祿寺丞成州錄事參軍卒贈朝列大夫先君年二十七舉進士第釋褐補弘文館校書郎奉聖州市判再調忻州秀容縣丞時天會五年王師南伐調發民兵本部以先君主之進攻唐鄧城陷軍中盡俘壯健而殺老弱先君獨取其老弱者數百朝與之食夜卽縱去明年凱旋時州竟有劇盜髙麻胡恃險與眾鴟張莫制先君伺閒夜銜枚破壘掩殺渠魁遲明俘馘殆盡郡以狀聞就遷太子洗馬知縣事俄以成州居喪去職服除攝洺州雞澤令會遼東更置郡縣守令皆取當時治有聲迹者先君擢海州析木令旣至則不以窮鄕僻陋鄙夷其民而百事裁以繩墨數月告治舊俗多畜蠱毒殺人以祈富先君爲出祕方轉相傳付所活不可勝計歲滿移知眞定府平山縣縣有奚兵主將蕭嘉哩合私釀酒椎牛閒遣奴輩白晝漁奪於市前爲邑者熟視彊梗者莫敢治先君盡發其姦贓捕奴之用事者案服抵罪自是脇肩累足訖去不敢犯已而赴行臺吏部當王植王效輩分職銓衡一見先君喜甚曰田吏部知公廉士久欲攺官當從此著鞭矣先君辭以疾授定州唐縣令先君退謂所知曰田侯疾惡太甚怨隙已成其能免乎未幾果起大獄唐爲山中望縣然學校之廢已久先君慨然嘆曰養士之源發於鄕黨今吾邑曠數十年訖無一人得雋於場屋是豈風厲之不至耶乃大新廟學延集諸生親爲指授檢責其曰課自爾獻賦策名者相繼先是鄰封有狂道士姓慕者妄憑神語陰構異圖旣而事敗先君承府檄大索支黨乃獨捕其始事十數人余置而不問或有持社案名氏以告者先君曰是事了無干涉亟命火去父老至今懷徳肖像以祠其後歷中西南京平陽京兆轉運判官往任西京歲平薊大饑逐食之民疾疫死亡相藉於路先君謀及僚屬爲割廩餘日具饘粥以食餓人旣而豪宗大姓爭出粟相助賴以全活者十七八先君雅倦遊方抗章求去適會命下遷歸徳府判官時府帥怙權專恣遇官曹暴甚嘗課諸縣伐冰厚取其直以資公帑先君曰二千石爲天子牧民者也柰何掠民膚髓爲觴豆之奉乎力爭乃罷初自長吏而下皆不悅及旁郡有坐是而黜者始謂先君曰微公幾殆繇是信服事多咨決先君曰吾年如此豈能終埋沒於簿領哉翼日請老以歸先君天資渾厚胸次洞然與人無秋毫隱自其壯歲聲聞藹然謂靑雲立可致無何跋疐反墮冗調中顧尋常出其下者踵相躡臺省矣人以爲必不能平先君處之怡然自得性嗜書卷未嘗去手有詩百篇平淡簡古如其爲人中年以來世味嚼蠟因自號退翁喜竺幹學從香林比丘悟柔傳出世法歲晚飯蔬衣褐翛然如僧過故山泉石佳處杖屨終日徜徉乎其閒如是者十有四年一夕奄遘微疾閱數日晨起如平時沐浴易服跏趺而逝屬曠之後香聞滿室信宿乃歇人皆異之壽八十二實大定丁酉四月初一日也先君仕四十三年積官至通奉大夫夫人淸河張氏汾州西河主簿孝端之女夫人有賢行爲中外姻族表儀累封太原郡夫人後先君五年卒男三人曰寂中憲大夫中都副畱守兼本路兵馬副都總管曰寀修武校尉蚤世曰【缺】進義副尉前同監睢州酒孫男七人曰欽哉直哉良哉鄰哉庸哉文哉熙哉女孫五曰昭余適左國公孫茂曰瑤珍瓊珍弄珍勝珍並糼曾孫一曰誥孫不肖孤寂等期以某月日奉先大夫先夫人喪葬薊州遵化縣仁壽鄕靈應山之東原從治命也今謹錄其遺事大槪以俟立言君子圖不朽焉謹狀又先君墓銘曰

維盤之東全燕古風淑气充塞挻生我公厥初受氏周靈王子三槐之大自文正始公廉且明所蒞有聲減牘破蠱死者復生不肯俛首寍居牛後惜哉陸沈誰援以手有官建節不爲之衰身體彊健年及期頤乘除得失天意可知棺衾旣具銘旌啟路斂服以常治命有素納石於壙孝心永慕夜何晨兮閉佳城春復秋兮風宰樹巨金之大老兮王公之墓◆墓志銘◆淸河張氏夫人墓志銘○淸河張氏夫人墓志銘夫人諱某字季玉姓張氏易人也其曾祖之上數世皆以貲產長雄於鄕裏然髙气義務施舍人以此多之大王父諱孝端主汾州西河簿王考價宋宣和閒補祕書省祕書郎景州戶曹掾本朝攺奉信校尉隱居以終夫人年十四歸於今中都副畱守王寂夫人性敏而靜恭執婦道閨門肅然言動有法實生二男曰欽哉業進士曰直哉供奉班祇候女昭余適左國公孫茂年三十有五以大定六年十月十八日卒後五年進封太原縣君大定二十二年七月十七日葬於遵化縣靈應山之東原從舅姑兆銘曰

夫人之祖長雄且豪尙義好施人以此髙夫人之性惠敏而靜閨門之閒曰嚴與敬夫人之壽方七十半天乎天乎孰謂福善婦徳旣完婦道可觀從舅姑兆魂其永安◆哀詞◆姚君哀詞○姚君哀詞昔吾先君所與交遊皆當世名士寂時尙幼每聞談姚君之美殆不容口正隆攺元之明年寂始識君款接緒餘過所聞遠矣公諱孝錫字仲純安丰人也宋宣和甲辰舉進士第調代州兵曹彈冠振衣方有志於行道居亡何鴈門失守主將以城降當時官屬晝夕股栗謀所以生公投牀大鼾絕不以經意人或問之公曰死生天也夫何懼之有士大夫以此多之皇朝奄有起公爲五臺主簿未幾移疾蓋不復有意於世矣林泉佳處杖屨時一徜徉乎其閒如是者五十七年大定辛丑八月日以疾終春秋八十有三先是歲饑物價翔踴長須輩收貸粟以規其利公怒而責之曰汝輩無狀苟家有餓殍𨿽有粟吾得而食諸亟命散去繇是益稱長者公天資簡淡平居專以書史自娛𨿽處暗室無秋毫之欺以至死生禍福不汨於胸中況顧富貴爲何等物也平生知我無如公者公之云亡寂適從事於四方繼丁家難不得置生芻於門下負媿多矣嗚呼九原冥寞念無以致其哀者作此詞以哭之其詞曰

公之父祖珥漢貂兮公之兄弟揭世標兮丁年射策追董晁兮走官窮塞政有條兮宣和失馭九鼎搖兮厥民塗炭生不聊兮守臣納土皆願朝兮公獨完節儆乃僚兮中天特立斡斗杓兮致之不可況折腰兮退安丘壑躬牧樵兮西子掃除嫫母妖兮龍媒連蹇駑馬驕兮英聲義气江漢潮兮文章徳業日月昭兮初聞謦欬如九韶兮坐覺形穢鄙吝消兮醉軒下榻晝爾宵兮峯山執別歲月遼兮宦遊南北木偶漂兮期君壽考松不凋兮無何集捨鵬似鴞兮少微中夜掩紫霄兮百年如夢鹿覆蕉兮六十小劫風雨飄兮滕公載義駐使軺兮黃旛裹櫬恨未消兮與公平生言久要兮並遊地下廉藺超兮佳城一閉無復朝兮人琴俱亡誰與調兮山空月冷夜寥寥兮鳥啼花落春蕭蕭兮只雞鬥酒敢忘喬兮臨風渾涕川路遙兮魂其如在尙可招兮拙軒集卷六●拙軒集補遺【從遼東行部志錄出】瀋州弔古宿僧寺秋白梨祭醫巫閭廣寧公文廣寧廟步月中庭哭王繼昌寄淵公頌粉墨圖二首宜民道中畱寺壁建福寺題返照庵北軒三首復寓返照庵用前韻三寓返照庵用前韻題藥師院墨竹頌四首自責放魚自傷懷髙公無忌問主僧雞兒花題畫四首自訟賦耐凍靑詠劉邊畫詠水碓春盡見花三首燕

馬上漫成四首自慰龜研引弔髙麗贈王生賦桃花題畫維摩像贊感懷題崇壽寺營道堂絕句○瀋州弔古李唐遭百六邊事失經營大氏十傳世遼人久弄兵戰場春艸瘦戍壘墓煙平今日歸皇化居民自樂生○宿僧寺寺中窣堵波其上有大定二年春顯宗禦題下云皇子楚王書卽是當日未正春宮之號從世宗自遼之燕於此駐蹕時所書也方將瞻拜其下懷想天日之表不意已爲寺僧埽去令人嘆恨不已因作詩以紀其事云

解鞅招提日已西彊將懶腳污丹梯深藏舍利天龍護髙出枝撐野鶴棲尙憶云章畱素壁豈期俗物埽黃泥低徊搔首無人會風樹蕭蕭鳥自嗁○秋白梨醫巫珍果惟秋白經歲色香殊不衰霜落盤盂批玉卵風生齒頰碎冰凘故侯瓜好眞相敵丞相梅酸謾自欺向使馬卿知此味莫年消渴不須醫○祭醫巫閭廣寧公文伏以醫巫閭維朔之鎭山廣寧公有唐之封爵威行千里血食一方職司𨿽異於冥陽類應不愆於頃刻某祇服王命周按部封雪孤窮無告之冤去幹沒橫行之蠹仰祈英鑑洞照微衷期使事之告成賴神休之陰相尙饗○廣寧廟千古廣寧廟云楣榜舊題名乘中祀典秩賜上公圭百鬼輿臺賤羣山部伍低地封連薊北天遣鎭遼西檜影森旌節松聲殷鼓鼙雕梁通蜥蜴畫棟落虹蜺像古虫書蘚庭卑蚓篆泥垂楊空裊裊蔓艸自萋萋香火何嘗到牲醪不見攜覡巫俱埽迹樵牧漫成蹊物理多儌幸人情固執迷城狐鑪鵲尾社鼠按豚蹏居士爭求福彭郎爲娶妻吾生多坎軻末路易推擠白玉𨿽云潔靑蠅柰可棲人言何卹是神鑑自昭兮扼腕聲悲壯垂頭气慘淒虺隤伏櫪馬進退觸藩羝苟不登槐府何如釣柳溪乞骸謀已決掣肘事仍暌仰視威靈在潛通肸蠁齊遲遲歸未得殘日亂鴉嗁○步月中庭晚來潑火雨猶寒捲盡纖雲轉玉盤想見梨花深院落秋千影里數歸鞍○哭王繼昌天上玉樓應斷手便騎箕尾去堂堂夢回失大槐安國事往墮無何有鄕命也使然濡末路天乎或者付名郎舊遊磨減今餘幾橫涕無從酹一觴

吾家碧樹忽先摧已去誰能賦七哀石槨正逢王果墮玉棺獨召子喬來山巓鶴去那容挽牀上琴亡更不開想到靈芝夢遊處更無長樂曉鐘催○寄淵公了卻三根椽下事一瓶一缽閱東州邏齋應厭樹生耳罷講似嫌石點頭起滅無波眞古井往來觸物信虛舟門人定喜歸期近松已回枝水復流○頌粉墨圖二首畫眞猶是妄何況畫非眞正做夢說夢知是身非身

幻出丹靑手今人一念差如觀弟二月猶見空中花○宜民道中蹤迹年來徧朔南消磨髀肉困徵驂居民勝日一百五倦客流年六十三水性依然人自老樹圍如此我何堪瓶無儲粟猶歸去待有良田已是貪○畱寺壁斷橋環曲水蕭寺枕橫坡佛壁書蝸篆僧窗网雀羅天髙延月久地潤得春多粥板催行李驅馳柰老何○建福寺有浮圖髙出於兩峯閒望之巍然玉立可愛

林野初疑盤野鶴巖巓俄喜見枝撐地偏絕勝臨平路閒與行人管送迎○題返照庵北軒三首【大定甲午】塞路飛沙沒馬黃解鞍投宿贊公房主人何事歸來晚滿院落花春艸長

桃李山僧手自栽不應容易向人開綠苔滿院重門鎖爲問東風底處來

樹頭樹底花開盡擺撼春風略不停耐久何如種松竹歲寒相對眼終靑○復寓返照庵用前韻【大定丁酉】杏子靑靑小未黃綠陰如染可禪房腹搖鼻息平生足更覺空門興味長

僧者道機元自熟楞嚴塵掩不須開擁鑪諦聽談無上天雨花隨麈尾來

枕簟淸和消日永軒窗明快喜風停道人不埽階前地愛惜莓苔一徑靑○三寓返照庵用前韻【明昌庚戌】梁上遺經古硬黃前身僧永後僧房葛洪澤畔中秋月此夕相逢話更長

穠李夭桃滿院栽當年畱宿正花開而今樹老僧行上前度劉郎又獨來

露電浮生何足恃風鐙短景若爲停卻尋舊日經營處撲地楊花葉已靑○題藥師院富貴剎那頃興亡瞬息中當年秦女第浩劫梵王宮翠閣鉛華歇朱門錦繡空給園與祇樹千古共髙風○墨竹頌四首橫枝出叢林獨得回光照愼勿作長竿寒魚不受釣【右弄晴】法雨漬雲梢點點甘露滴舌本自淸涼西江不須吸【右洗雨】風過卽安閒風來卽招颭靑靑自眞如塵色終不染【右披風】尊者老不枯魁然挺髙節求心已無心斷臂猶立雪【右古節】○自責逆風吹面朝連暮蓬勃飛塵漲煙霧前騶杳不辧西東駐馬臨流不能渡卻尋山崦問津焉山下野老方耕田舉鞭絕叫呼不得俯首傴僂驅烏犍可憐野老頭如葆龜手扶犁赤雙腳爲言生理固須勤盍避今朝風色惡已而野老笑回頭我自家貧仰有秋官人富貴年如此胡不收身覓少休我初無意聊相謔不意此翁反見誚莫嗔瀧吏笑吾儂自揣吾儂也堪笑○放魚我哀濡呴輟晨羞持送東城縱急流此去更饑須閉口莫貪香餌弄沈鉤○自傷舉家千指食嗷嗷不食誰能等系匏掠剩大夫湯沃雪定交窮鬼漆投膠春蠶已老不成繭社燕欲歸猶戀巢莫待良田徑須去移文聊解北山嘲○懷髙公無忌晚景桑楡方見用秋霜蒲柳已先凋虞兮命矣甘爲土鯉也天乎竟不苗奇禍一門曾未見旅魂萬里若爲招傷心此地鸞棲棘不見摶風上九霄○問主僧心動萬緣飛絮心安一念如冰過去未來見在待將那个心澄○雞兒花花有雞兒號形殊意卻同封包敷玉卵含蘂啄秋虫影臥夜棲月頭駢曉舞風但令無夭折甘作白頭翁○題畫四首渭州新水薄媚水調歌頭﹖渭州相如遊倦弄琴心簾下文君便賞音犢鼻當年卜偕老不防終有白頭吟﹖新水徐郎生別一酸辛破鏡還將淚粉勻縱使三年不言笑祇應學得息夫人﹖薄媚深知歲不利西行鄭六其如誓死生異類猶能保終始秦樓風月卻無情﹖水調歌頭墻頭容易許平生繩斷翻悲覆水瓶子滿芳枝亂紅盡東君不管盡飄零○自訟嘗聞勞生佚以老不謂區區老更忙自笑頑軀楦靑紫誰求絕足鑑驪黃苦無長策裨神主大有閒山著漫郎夢到故鄕猶可喜幾時眞个是還鄕○賦耐凍靑耐凍𨿽微物嚴冬不敢侵蕊嫌宮額淺色勝羽衣深戲點人閒鐵閒鋪地上金臘梅甘丈行霜菊許朋簪風雪窺天巧泥沙惜陸沈分無春借力徒有歲寒心采掇香盈把歔欷淚滿襟移栽損生理汝勿念知音○詠劉邊畫枯荷不禁風水鴨行且飲折葦半敧雪鸂■﹝涑鳥﹞相對寢風雪意未已寒气猶凜凜屋煤昏細字熟視僅可審翰林前待詔年過七十稔想見宣政閒紆朱給官廩權門收短幅軸玉囊古錦縱非列神上猶足入能品丹靑𨿽由學精絕固天稟蛟螭失江湖魚鮪初不淰蘭蓀遭踐履生意羨葵荏當年方得志驕侈無乃甚晚爲口腹累吮墨博凡飪畫工屹如堵見此當斂袵我欲與題跋材非曹與沈興廢姑置之投牀就髙枕○詠水碓世人多機心技巧變湻古水碓誰始有石臼而木杵決流注其尾尾抑首自舉其法如權衡輕重司仰俯浮沈刻漏箭動息記裏鼓木牛轉芻粟摽弓殪貔虎碾碓出一律桔橰何足數我昔居村落升合給爨釜晨吹課婢僕繭足辭艱苦是時此未識自笑愚且魯細思乃詭道抱甕應不取文公圬者傳信矣無浪語食焉怠其事殃禍嘗因覩耕鋤瀝汗血猶水旱風雨況爾飽無功天意恐不與○春盡見花三首柳色含煙凍已回杏花迎日暖初開須知造化無南北更遠春風也到來

杏梢如怯曉寒輕相對無言卻有情憶得上都春睡足隔墻時聽賣花聲

朔漠杏花初破蕾南州梅子已垂枝寒鄕倍費生成力但得陽和莫恨遲○燕平生便靜今衰老黃雀傍檐嫌啅噪忽聞燕語絕可憐亟出披衣任顚倒呢喃似說經歲別念我窮愁加慰勞飛雲軒在容借不故里故園聊一到不然爲我達一信問訊平安卻相報黎明與汝當遠別汝可低頭聽吾告稻粱多處足羅网閉口忍饑無抵冒芹泥深壘要安穩艾葉儻來休急躁明年按部定經此與汝相期永爲好臨行叮囑主人翁千萬莫將天物暴○馬上漫成四首手攜籃子滿新蔬霧鬢風鬟立暝途約束前驅休問訊羅敷嫌笑使君愚

薺芽蒲筍遶溪生采掇盈筐趁早烹想得見郎相嫵媚飯籮攜去餉春耕

蹋靑挑菜共嬉遊不識風前月下羞落日緩歌攜手去新聲爭信錦纏頭

羞將明媚鬭春妍顧影徘徊祇自憐消得風流黃太史國香流俗嘆隨緣○自慰深攙烏帽障黃塵髀肉消磨浪苦辛按轡澄淸須我輩據鞍矍鑠柰吾身祇憑忠信行蠻貊豈有文章動鬼神南徹淮陽北遼海可能無地息勞筋○龜研引材家瓦研伏靈龜意謂天產非人爲足趺首尾如欲動蓋畫八卦從庖犧刳腸貯水濡毛錐削背如砥磨玄圭中邊俯仰皆中規十手對面寧容遲得非匠氏中野觀壞碑揉泥想象得意生新奇我知此物𨿽異制其所由來非近世陶泓乃祖爾苗裔中表羅文爾其弟何不捧玉堂閣老金蓮底夜艸麻辭拜房魏又不隨春房場屋集計吏衡石低昂較才藝胡爲流落沙漠之窮鄕何異越人章甫逐臭之都梁苟不覆醬瓿將支折腳之木牀惜也不爲世用而令人悲傷嗟予與汝兮此生齟齬𨿽欲自效兮不知其所明日啟行則吾將以佩刀易汝徑攜以歸要注虫蝦於環堵硯兮硯兮行當渡遼鼓枻於洪波汝勿念枯魚之過河倏然踴躍兮如陶壁之飛梭回首眷眷兮蹴蹋於蛟鼉使予瞻望不及兮涕泗滂沱嗚呼汝轉棄予兮予將如何○弔髙麗句麗方竊據唐將已專徵【謂李績也】國破千年恨兵窮百戰平信知宗子固不及眾心成試望含元殿離離禾黍生○贈王生憶昔分攜如隔世相逢驚見兩茫然松楸河朔三千里萍梗天東二十年白髮可憐浮海粟靑囊不博買山錢明年會約同歸去里巷追隨作散仙○賦桃花江陵二月李花飛安東三月花尙稀春寒要勒開未得枝上的礫團珠璣祕壺滿插猶嫌窄紅紫紛紛厭俗格朝夕調護易新泉約束不容纖手摘縞裙練帨正可憐遽爾玉減春風前已恨色衰甘棄擲桃花無賴鬭芳妍李被桃欺休懊惱豈有先開不先老桃花得意能幾時咫尺酴醿開更好○題畫人間龍象風骨奇臒者精悍老不疲得非石林洪覺範參寥佛印相追隨茶瓜卻去香火冷曦馭不轉松陰遲口鉗未欲作詩債坐隱聊爾逃禪癡黑矜驟勝見顏色白負少衄方低睂宣州一著太容易瓜葛爭道眞兒嬉吾聞懶瓚有道者寒涕不收從垂頤又聞作止俱是病況此念念傾人危何如四腳棋盤一色子一局展轉無成虧○維摩像贊不悟維摩其病卻將天女相猜要識本來面目化身金粟如來

登玉座余半席香積飯惟一杯可笑曼殊空利區區卻爲食來○感懷前年守淮西官府頗雄壯園池通遠近亭榭分背向炎方得春早二月花已放白紅與靑紫奪目紛萬狀得非造物者爲出無盡藏朱櫻結佳實炫耀極一望錢王錦繡樹金穀紅步障予時藉淸陰坐待佳月上老妻勸我飲穉子儼成行長腰蘆花白賓廚薦新釀肴核旣狼藉鱠炙庖夫餉烏烏長短句付與雪兒唱眼花亂朱碧世事齊得喪兒童𨿽見誚官守幸不曠年來客遼海黃塵沒飛鞅芳時因奔走安得有佳況一從出山谷風色如挾纊春歸櫻始華生意未敷暢冬藏苦冰雪所幸今無恙我將話南州人或疑誕妄繞枝三嘆息回首一淒愴退坐想繁華蕭然覺神王○題崇壽寺紫霞山寺久不來往昔破碎今摧頹一缽殘僧飫藜藿百身古佛眠莓苔門楣金烏經雨泣殿脊鐵鳳含風哀安得使君鞭紫馬咄嗟檀施隨緣來○營道堂絕句舊僚郭【重元】趙【彬莘】身爲燼先友王楊骨已枯莫笑囁嚅翁不達人閒鬭在不如吾拙軒集補遺

