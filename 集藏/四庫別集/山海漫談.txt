山海漫談明任環

欽定四庫全書

集部六

別集類五

明

提要

臣等謹案山海漫談三卷明任環撰環字應干號復庵長治人嘉靖甲辰進士歷知廣平沙河滑縣遷蘇州同知以禦倭功擢按察司僉事整飭蘇松二府兵備道山東右參政事迹詳明史本傳是集爲其鄕人庾玙所刻凡文二卷詩詞一卷環禦倭頗著奇迹當時皆以爲賞薄不足酬勞其遺集久散佚其子孫搜求輯錄所得不及十之一仍名曰山海漫談從其初也其文旣得諸殘毀之餘故有見卽收不暇銓擇多潦艸應酬之作然就其存者論之古文皆嶄嶄有筆力且髙簡有法度其中如蘇門雙節記重修白雲茅屋記重修文廟祭噐記啟明山先生書𨿽不免參雜俗格至於送蕭西泉朱蒲西二序徳風亭滑縣行館二記與王南崖答王東臺二書皆絕非明人文集以時文爲古文者𨿽置之作者間可也詩如槎泛星河秋作客劍橫滄海夜談兵之類亦間有可觀而冗俗者多則其後人編次失於刪汰之過也然環之爲人無愧忠孝亦不必以韻語繩之矣

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

山海漫談卷一

﹝明﹞任環撰

送蕭西泉之令榮河序

西泉子陟尹榮河將之任揖余而問政焉余惟天下之生困憊極矣而晉爲甚其地狹其民窘其賦厚而庸繁其饑饉洊臻比流冦亟犯其究也逃逋相望閭閻爲墟其老弱疲癃存十一於千百則又皆愁嘆悲號於荒村廢屋之間面其色可蹙額聆其音可涕而泣也西泉令於玆感於玆將必有大戚於其中者矣其忍不爲之所乎夫朝廷張官置吏而愼守令謂其於民有父母之責者也守令有父母之責則郡邑之民皆其子也今夫人之於子疾痛屙癢靡弗相關至於百姓則漠然而不之顧又其甚則或有不可談者是何愛民不若愛子謀國不若謀身哉有達於此者可以言政矣西泉少以孝謹聞於鄕尉滑之四年視駉有成績與之語訥訥若不出諸口考其政闇然不事表暴而蔚有口碑在滑也夫求忠臣於孝子之門吾知其不負吾君矣焉有功加於禽獸而恩不及於百姓者乎以佐滑者而令之榮恢恢乎其有餘地矣是役也蘇晉鄙之民而康之使逋者來愁者歌上有賴而下有庇將不在玆乎異日紀循良報天子登崇階樹偉業必吾西泉子也吾於西泉有同官之雅重其行且幸吾晉之得人也因其請而樂告之如此云

送朱蒲西之平遙三尹序

滑臺朱蒲西拜平遙簿若有慮心請余而求釋焉余曰慮者何也蒲西曰吾聞玆邑地瘠而近邊民悍而喜訟且簿小而事煩督之者眾而動若有礙也余曰君知慮哉遙民之惠也然余請破君之慮慮君之不慮可乎今夫朝廷懸爵祿以馭天下之士不欲其綏民而理國耶然民之於官國之於家分異心同勢殊機一爾聞君事母孝撫弟見成立於前業有光其所以教家者彰彰爾矣推其心而達於政其於平遙裕如也奚其慮故地不慮瘠而政慮不腴邊不慮近而偹慮不素民不慮悍而使慮不體訟不慮健而聽慮不公簿不慮卑而職慮不盡事不慮煩而處慮不要督不慮眾而感慮不誠也君之事上也其以孝基之使下也而以慈廣之身其地而察其心其慮國事眞若家事焉則上將愛君如子而下亦戴君如父母矣君之慮寧不及此哉抑又見今之拜官者於名邦則澤難施而人望之也重於下邑則恩易及而人責之也輕平遙之政有饑渴之望無覬覦之虞者也存此心而不失蒲西自此升矣將爲君喜而反以爲慮耶蒲西灑然爲間曰得之矣遂書以爲贈

蘇門雙節序

常節婦者蘇願庵之遺室李節婦者蘇介庵之遺室也兩庵悉予之亡友而介庵者又予兒之婦翁也兩庵俱業舉子有聲於庠嘗以秋戰之北苦讀一室而介庵又杜門不出以自勵焉嘉靖甲辰伯仲相繼而卒時二節之年俱在三十下各欲以身殉其夫觧者曰爾自靖則得矣然虛舅姑之養者不孝棄人之孤者不慈不孝不慈何以見死者二節翻然曰是誠在我而以孝謹事其姑而以義方畜其子而以丹心苦節慰其亡人於冥冥之中而不少懈蓋十餘年來如聨珠合璧寶櫝深藏如老竹蒼松孤崖並秀常之子近遊庠李之子亦復森然頭角矣觀風者亷其風而重之扁其門曰雙節斯固來稱情之譽髙不朽之事者也鳴呼天之造物也淵乎其深哉始吾兩友之亡也孰不曰有志者不必成也而且尢天道之無知也自今觀之屈其身也信其婦也嗇其壽也昌其子也奪之彼也償之此也天於有志之士何嘗不厚也然猶未也機聲斷而眞儒出荻管畫而相才見熊膽含而家聲振彼二三節婦固所以成君子之光而三氏之子又能世其母徳之盛者也斯舉也吾爲二節重而且不能不厚望於二節之子云

重修徳風亭記

徳風亭創自唐時李別駕屹立於上黨署後之崇臺蓋巍然西晉之大觀也嗣唐以來代有興作而本朝則自弘治間知州馬公而後無聞焉亭之敝也久矣嘉靖丁未夏右川孫公來守是郡再期而政化大行上下信恱乃於暇日起此亭之敝而新之且廣其臺而固以磚於亭之東西兩隅復構二亭焉左曰我闥右曰大觀左則公之自命而右則侍禦漳野李先生之命也工始於己酉七月訖於八月鏹不告費民不知勞動惟厥時事成而不廹君子謂斯亭之役也有禮哉而或有問於予者曰興廢政乎予曰然將觀逰乎予曰否蓋君子必先見天下之隠而後有先天下之憂必先大天下之心而後足善天下之政是故登斯亭也俯覧旁燭若盡寰宇則凢蔀屋窮愁閭閻竊嘆一民一物之不獲其所者入乎目交乎耳感乎其中將必有大戚於其心者矣故曰見其隠也先之而有憂焉由是而蒞徳風則思善其感坐我闥則思廣其量對大觀則思普其照其轉愁嘆爲謳歌而使民物各得其所者殆非偶然也故曰大其心也而政斯善焉是玆亭之立固勤民淑政之資耳豈曰觀遊雲乎哉𨿽然公亦惟有是心耳蓋有是心則有是亭心因亭見初不因亭而後有是故不必居髙臨下而民隠自卹也不必蒞徳風而鼓舞自神也不必坐我闥而八荒自囿不必對大觀而天下自照也然而必爲之亭者公豈爲後之來者設歟公以爲來者之心不相繼風斯靳矣將使其顧亭之名而思義焉則庶幾上黨之民可庇永休耳於呼公之所以風潞者其深逺乎哉異日公秉洪鈞風天下垂靑史而風後世又不過自其所以風潞者推而廣之耳余更秉筆以俟之乃若公曆履之詳諸政之善則有潞之口碑在及諸公之記已核乎其寔矣余又何敢喋喋耶時維二府北山李公西瀾張公通府北泉陳公西園楊公推府許南牛公皆贊公之風而同庇吾潞者也義得並書以爲繼公之後者告云

百戶孫氏先塋記

是爲焦家莊之原百戶孫公之墓也其左右壠所列者則公之子韜禮及孫英雄勇也公諱隆其先揚之泰州人父旺從太祖北討有功授揚州衛指揮降陜西狄道千戶所千戶攺山西潞州衛左所百戶卜屯於直隸肥之倉坊堡焉公少負奇气驍勇不羣及代父職有萬里撃攘之志正統間從徵卒於陣上卹之詔封昭信校尉韜代卒其子剛幼禮實公之次子而代之及長而還職焉剛生吉吉代而生通於公爲大宗而所謂英雄勇者則禮之三子也英生諒洪海聚寶雄生堂鐸景鉞勇生淵慶鸞果鳯嗣是而下如碑陰所紀者蓋振振然皆禮之後而於公爲別系也由勇而上塟於此者其塜六以從祖也自剛而下卜於屯者其塋三以就桑梓且玆兆頗隘殆有所不受也堂之子鍼念此逺於井裏而恐其湮於榛莾也嘗以記命其遺孤庠生登登早卒其弟庠生云於余爲戚友乃成父兄之志而問記焉余惟古道日逺反本風微世有委墳墓於人西階之下而不卹者君之父子宅心如此可謂加人一等矣抑余於是而得數善焉是故以從討者觀其忠以死陣者觀其勇以代襲者觀其義以還職者觀其信以無忘其先者觀其仁以善繼父兄之美者觀其孝且弟諸善畢集而子姓之盛不與焉則孫氏之門其所以致此者固自有道矣竊願爾來者深鑑前休光於爾祖使丘壠與太行爭髙此則立記者之深意也反是而自毀孝思殞厥令譽俾爾墳墓間有慚色豈我之所敢聞

滑縣行館記

滑去府二百里許縣官以公至者多假宿琳梵有時盡爲先客主往往停驂康衢問僦民捨至則吏人雜處上下無章余深病之嘉靖辛亥夏白太守張公易元城隙地建屋一區爲行館焉南面城東西臨道北爲生員李杲氏作堂作吏室作皂房作庖丁所旣竣而來居若赴家然上下裕如也或謂余曰子客耳而奚慮之深余固以爲來者慮而奚必於余哉獨念吾儕號爲祿食而尙或艱於所往則下乎此者可知矣是故君子之爲政居則令其有家行則令其有旅匹夫俱獲斯已矣僕病未能也因漫書於此與後之君子共朂云

重修白雲茅屋記

云屋在滑臺之南堤祭酒宋先生所居之別墅也先生之歷履行業具在史冊屋久成墟不可復識正統間司土者禱雨於此有徵因爲龍祠今亦傾圮惟斷碑存焉嘉靖庚戌夏仁和張公來守魏郡重道憂民爲畿輔先時先生之後有以興復云屋請於公適環來令滑公謂環曰興廢令之事耳且先儒之迹與建祠者之意均不可廢也子盍圖之環受命乃鳩工聚材卜日而並營焉方畝中分周垣以繚西建云屋東作龍祠外各爲門中各爲堂四楹左右有軒各如其堂之數扁其祠仍舊軒曰思沾曰作霖云屋之扁曰文恪艸堂軒曰臥云曰棲霞始於是年九月己酉越三月告成暇日與客登是祠仰臨丹霄俯瞰碧潭翛翛乎有淩雲駕空騰百川而潤九野之意及登艸堂覺地迥天髙風淸月白先軰典型儼或如見則又有懷古私淑滌蕩塵襟而適獲我心者焉嗚呼士君子之於世出處何常惟義之歸是故其息也不可無所養而其出也不可無所爲斯二者皆取諸衷不假諸外然亦必有感而後動如此祠此堂是也後之登臨此地者其無忘所以大行自淑之心哉又告於宋氏子孫之業儒者曰爾其克念祖徳紹於前休由憂違之操而思龍徳之庥俾進爲名臣退爲善儔是不負今日之意而此地爲不朽矣苟徒視爲觀羙而有司者又因爲宴會之止則斯役也悖道爾殃民爾豈獨虛太守公之盛心而秉筆者甚不樂聞有此也

師莊鎭重修義勇武安王祠記

王之忠義在當時威靈垂後世而其祠宇徧天下所謂不戒以孚因義而起者也師莊之祠吾不詳其始其在至正重修者則殿四楹東西小廊各三楹門如其殿之楹嘉靖甲辰鎭人郭大儒建危樓三楹於其東擇僧紹云捐地二畝給而守之戊申之秋祠遭回祿大儒曰是不在我乃協李龍倡居民軰出所有而重修焉殿視其舊而增宏門視其舊而增髙西樓視其東而增楹像貌有嚴丹靑煥發神足依慿輿眾可仰工始於乙邜二月訖於戊午三月或有問於余曰祠災數乎曰然神不在玆乎曰否樓東危木盛斯火矣建西金以制之今而後其免夫翼拱於中惟其永圖耳不盡其人而窺神者否也抑王心事如日懸天其視老瞞不啻腐鼠故能參天地震華夷歷終古而不朽事王者敬王之貌而不心其心則吾未見其有能享者矣大儒之子庠生克道問記於余蓋不沒其親之善而凜乎有畏於王之心故爲是說以記之

重修文廟祭器記

上黨孔廟祭有器也創自國初而大偹於馬侯州守之日歲久殘缺主者多因仍之嘉靖丁巳唐山祝公來刺我邦治民事神純尙孔氏謁廟之始大懼器物放失曰是非所以報本始尊吾道也維時乃新之陳其帷幄以崇嚴也修其簠簋以盡愨也偹其百物以致享也戊午仲春上丁禋祀忠信而行要之以禮君子曰觀於大夫而致治之道裕如也夫禮有情焉有文焉偹物享者其文明忠信行者其情深情深而文明徳博而化光矣推之天下其如視諸掌乎而何有於吾黨二三子其尙由公制器之意以達公不言而化之心藏器於身待時而動如公之所以教吾黨者教天下得矣公諱天保號鳳石起家丁未進士羙政不可殫述玆特其一云

止碑書與沙博王南崖

前日以建碑之說相告環力止之而先生未及深信朔日謁廟見其所謂碑者已橫於地矣睨而視之心大不快夫唐虞以上無碑三代有銘戒要皆自警之詞耳惟秦漢以後之世率建碑以頌功徳然尙核其寔當其名皆卓然有可紀述而不徒加災於石也何近世以來殊異往昔輸錢構屋動輙鐫銘丰石文詞過爲稱羙其功何功其徳何徳且後世功徳之盛又何多於三代以前之世也耶卽今之所謂建碑者非以明倫一堂之修名宦鄕賢二祠之立乎然堂之修樊振增之二祠之立申從仁王天經創之彼固沙河之民治沙河之事耳於環何有哉非其有而有之是謂貪人之功爲己私矣不意有司貪心之不止而顧及於小民之功也是亦不可以已乎或曰君大夫舉事則必書子亦從政之列也以碑紀事安足辭環竊以爲不然夫舉事必書謂不分其舉動之羙惡而悉書之以示勸懲以昭來世也今環竊祿於沙踰年矣豈無可舉之過乎是故衝瘠流移之民而環不能招撫之碑可書也而不書長途迎送之苦而環不能調停之碑可書也而不書禮教未興風俗薄惡刁詞橫起賊盜時出而環不能化導而淸理之碑可書也而不書夫略其所可書者而不書則警戒之道衰而無可書者反書之則張侈之心盛是此碑之立未必不爲平生之累也況使後之繼至者必將指環之名而議之曰某也碌碌若此而碑記之則凡可以如環者皆可以得民之頌矣而遂阻其向上之心則此碑之立不獨累余而且靳後是可以爲訓乎誠使諸生登此堂而知明其倫進鄕賢而知仰其徳吏玆土者入名宦而知儆其官則碑𨿽不立固非缺典其或反是則堂祠之立亦文具之虛耳吾如碑何哉況擅立之禁國有明條而過情之譽士所深恥惟照諒而中止之則環方寸之中當爲先生刻感徳之碑也如何如何

答張■﹝山盧﹞山書

年來奔走黃塵守溟海日惟猿猱對壘魚鱉是見想君子顏色邈焉神馳欲把手談心以道睽違之苦直是無由惟於北來縉紳口中聞盛羙日益新又諸臺騰牘數鴻猷揄偉績必以兄爲稱首則又未嘗不躍然喜杳然慰也夫勲業基之心術名位定於人品幹濟質之才華以兄古道純心髙才厚飬卽近如取彼渠凶類之拾芥所以當大投艱聲色不動者气量固已見於此矣異日銘鼎鐘垂竹帛以鳴國家之盛而流千載之光者兄也滑之治行雲乎弟不佞不能蚤見預待而使東南震動邊境且有大憂時九死一生自分骸骨無可收者況有他望賴諸大夫士實惟我皇之威刋夷首復宇疆𨿽沿海近爲底淸而獸蹄鳥迹所以傷中華之太和者居多罪恐無門恩叨出格覧報伸舌縮項愧汗浸滛下矣夫薄功而厚享力小而任重肝腦萬夫而華腴一已是敗之府而厲之階也所關𨿽微或者弟知免乎哉夫受徳而不報非忠也臨難而自諉無勇也安危利災知進而不知退者弟之所不敢出也時事稍寧卽當索我於紫團之巓漳水之滸不然蹈東海塟枯魚以答君父之恩耳此身之外何有哉曩在邑時穢政種種今思以易之其道末由因一時之快意可略也而後世是非之公可畏也惟君子秉春秋之筆直書其惡不以故人私宥之使來者得有所考且有所懲則國家幸甚時在上海得兄書與貴鄕及諸同事者覧觀之弟自幸爲大朋之錫而上令感不遺之情諸同事者又皆恨識荊之難也使旋謹此奉謝兼伸下悃北眺雲林情何能極伏望加飱以慰羣情萬萬

答王東臺書

閩晉人豪山斗天下伯仲如公又名邦之所山斗者環嘗讀其文慕其人以爲生幸同時無由促地近於滁水何意登龍傾蓋談心沈酣至教感慰無量來安道中更辱手書奨借過周誘引偹至公之於人交道之不污相愛之以徳眞當於古人中求之環何幸而獲此於左右也夫環未死人也忍情抔土絕裾髙堂多病殘軀有息槁木眞泚顏汗背浸滛四下於長者之前矣顧金革之命義不敢辭犬馬之愚分宜自盡然而時事之難則又不敢不預言者夫東南之患何異七年之病哉夫去七年之病則非三年之艾不可也今之命醫者曰速已之速已之醫取必於歲月之逺而無旦夕之效則曰是庸醫也怒而逐之致使盧扁在旁莫敢伸手彊而促之烏附一湯主者洞下吁亦危矣彼盧扁者豈不知緩治之爲功烏附之速害顧勢有所廹法有所不得施利害交於前是非眩於中求免之心勝則體病之念荒矣今之虛江今之所謂名醫也其察識之精運用之妙緩急標本之宜調理攻治之當皆自得於方書之外而取試於屢服之驗者也惟盡其所長不促而眩之使醫適於藥藥適於病焉耳虛江之醫環知之環輙逢人而道之亦如虛江之所以重於公者而重虛江但未知用醫者肯能不促而眩之否環亦受成於人者也以環與虛江事相類故在乎我者吾盡之其不在我與不在虛江者有命存焉或曰用藥之道醫治三已治七元气不培而責效於金石艸木之微此得之彼失之暫瘳之必復之吾未見其爲完人也環嘗以爲名言不識公以爲何如率爾談醫不覺瑣瑣惟公進而教之且不以語諸人幸甚

啟明山老先生書

環猥以謭陋叨辱恩知拔泥塵之中置雲霄之上𨿽曰乾坤大造本出無心然而桃李枯株頓回春色鄰封竊尹幸覩龍光沙邑看符疊承心誨感恩何旣謝徳無由方圖日侍乎門墻詎意變生於旦夕椿庭萎而憂訃東來遊子悲而匍匐西返未緣辭候兼闊省裁芹曝空懸信愚童之寡昧鳥魚任適覺天海之優容日者闋餘春初北上伏逢途次兼領教言佩服何止於書紳忻躍頓忘其爲客匆匆告別忽忽逾時南望雲林不盡瞻仰恭惟我明翁尊師臺下學負天人道存經濟帝心簡在朝野聲流蓋將大授以調元故先歷試其勤隠師臺日近相業行占慨元气之難扶定煩國手惟老醫之用藥應借參苓如環菲材願充下劑起凋殘於一二敢負兼收倘積貯於箱嚢終存本性維玆風便肅此問安如縷下懷率爾未盡伏惟臺鑑少宥疎狂更乞珍調永申天眷環無任仰祝之至

延沈西賓書

蓋聞學必有師養正亨童蒙之吉易子而教責善全天性之恩不有開先何以覺後敬惟秋元沈大人門下家傳心易道足師資邇嘗小試昆山預卜大魁天下行中求我惟徳有鄰鄙本疎慵素寡義方之訓兒俱長大又皆朽木之材敢屈髙軒敬延西館鼓春風而振桃李妝點門墻沛時雨而育菁莪成就徳器入則孝出則弟豈曰文詞誦其詩讀其書將求實用謹占十二之吉奉枉文旌外陳不腆之儀先代修脯百惟惠肯無任慰詹

軍中寄子書

我兒千言萬語只要我回衙何風雲气少兒女情多耶倭賊肆行毒害百姓不得安寧我領兵在外不能誅討嚙氈裹革此其時也幸而無事與爾相安於太平做个好人一有意外之變則臣死忠妻死節子死孝大家成就一个是而已

山海漫談卷一

●欽定四庫全書

山海漫談卷二

﹝明﹞任環撰

呈諸臺掲

卽今浦東之冦尙有三千焚舟結巢勢蓋必死此當愼重圖之而不可易易視之者也今冬之患本自可虞而來歲之防尢宜深慮調來客卒僅足五千而弱脆不堪又居其半審形量力審彼知己所謂戰不足守有餘者也督之過浦則主反爲賓屯之重地則以靜制動得失較然不待明者爲今之計宜於華亭上海嘉定等處各屯一枝休養訓練使虎豹之勢隠然在山仍選地方輕兵及山東箭手零擊刁剿多方誘撓疊出更畨使彼不得安息賊計窮困必將四散突衝然後乘機督發客兵擊之不出則守之但令內地無虞不妨遲以時日此則寓戰於守致人而不致於人萬全之道也若狃於近利急於成功率方至之兵攻必死之冦犯深入之戒寡持重之謀萬一疎虞則來年之事去矣夫川兵之後猶有湖兵湖兵之後更將何繼此本道之所以日夜憂惕而一息不能自安者也夫東南之患何異七年之病歲月培調則以爲逺一旦彊醫求逞於烏附巴遂之劑則主者洞下矣是可不寒心也哉伏乞毅然主張乘機後動使醫適於藥藥適於病遲速緩急各得其宜攻治調扶不至牽制去東南之積滯復天下之太和則國家幸甚生民幸甚師出在邇兵行尙謀言出血誠不敢隠諱請乞鈞照

再呈諸臺掲

竊惟遭蹶者得便經過者長識本道庸愚不能力主永保二司之兵使之決不過浦致有元日之失靑村之事又出意料之所不到至今痛悔無及卽日諸冦縱橫千百羣出捉來姦細往往稱言過浦兩軍四散之後內無足恃之兵守恐疎虞況可輕進調來箭手千名𨿽稱雄壯然長技止於一射而地利況且未知此與山東士卒其名不同而其分數大略相等東兵以三千之眾而不能剿賊於未熾之前邊兵以一千之寡而欲制賊於旣猖之後此其不格不待明者況此軍原系防秋之兵而宗禮又系北來之將必湏萬全以歸始於國威無損若復輕挑速戾故踵前愆目下何以紓憂他日何以對上爲今之計宜以此兵仍屯浦西以固內勢樊參將及各同知之兵分布浦內以防渡越海防道之兵並婁參將之兵及熊同知所督之兵相機發至浦東俱於賊巢之北周浦等處屯札按伏刁剿把總陳習王應麟之兵仍各屯該所每日出兵一體設伏遇有新賊會同各枝先行追撃使賊不得合勢若舊賊流動或往西南則並力尾撃或侵犯渡浦則樊參將各同知之兵力行堵截宗佐撃之兵隨向遏剿仍行上海嘉定太倉常熟各該掌印官督率新招主兵振揚聲威以示有偹如此則以逸待勞賊不敗則走矣不得於此則得於浙不得於旱則得於水外此而欲輕試人命以圖難成之功復蹈危機又取日後之悔非本道之所敢再言也伏乞鈞照

三呈諸臺掲

近聞江北之冦將出長江松江之冦將出乍浦此蓋聞大兵將至各思逃遁以求生者也夫倭奴之技長於陸戰我兵之策得於水攻此固部院之所洞察而亦用兵者之所竊窺者也爲今之計合無行令兪總兵卽將各總兵船量畱防守各口外其餘福沙蒼船分爲二■﹝舟宗﹞一■﹝舟宗﹞本官親自督至金山乍浦一帯一■﹝舟宗﹞委官督至崇明沙後一帯各按伏深洋不露形迹請乞大兵先於常州江陰之間大張聲威作爲驅搗之勢則江賊必開而兵船之在崇明者或可收捷矣南賊聞風必將並去如尙遲畱仍請大兵由吳江嘉興照前聲勢則南賊不知爲計而收全功者必乍浦之兵船也夫用旱兵之聲威則敵不知其所守運水兵之長技則敵不知其所攻此謂致人而不致於人之道也芻蕘鄙見率爾冒陳緣系軍情合行具稟伏乞鈞裁

謝恩表

奏爲恭謝天恩事奉兵部札付爲捷音事該本部題前事奉聖旨任環蔭一子與做原籍衛所副千戶隨軍殺賊欽此欽遵臣望闕叩頭謝恩外伏以天威逺震海洋收廓淸之功聖徳弘敷艸芥衍流裔之慶恩同大造報乏涓涘寵遇明時感淪肌骨恭惟皇上文武聖神剛健中正囿八荒於度內天地生成示九伐於寰中風霆號令蠢玆倭醜敢犯東南仰仗神謨旬日底定太倉海口方成斬級之勲嘉定江東復奏生擒之績煙消宿瘴凱聽旋歌事豈人爲勝由廟算如臣犬馬下質衰絰殘軀逐隊隨行慚無掃蕩之略因人成事方深鰥曠之虞敢謂寵榮被沾艸木矧諸臣爵賞止及其身而臣沐天恩乃延於世再傳殊錫腐儒叨汗馬之勲千戶封侯稚子冒幹城之寄此誠淸廟之特典而書生之奇遇也臣聞命自天措躬無地捫心有愧揣分奚堪但門庭之患未除尙廑宵旰而臣子之心方瘁敢曠恩私臣當益勵初心勉圖後效晨昏教乳稚之子共竭葵誠金革銜烏鳥之私誓淸海甸伏願皇圖嶽鞏聖壽天齊舞干羽於兩階咸寧萬國申丈人以三錫永奠羣黎臣無任感激歡忭屏營悚息之至爲此具本專差舍人聞詩賫捧稱謝謹具奏聞

陳情疏

奏爲仰仗天威倭冦退息懇乞天恩容令終制以全子道以圖補報事臣因生母趙氏在家病故臣聞喪連夜回籍外續奉總督軍務南京兵部右侍郎兼都察院右僉都禦史楊信牌開稱畱臣奪情奉此遵依竊臣一介艸茅蒙恩作養叨中科甲待罪蘓松頃因倭夷犯順作擾東南當事諸臣檄臣驅剿臣自受檄以來夙夜兢惕深以不獲討賊貽君父南顧之憂爲懼猶幸出師微有斬獲是皆仰賴天威顯靈廟算弘深之所致也犬馬微臣慚無寸效蒙荷聖恩優錄特轉今官臣感激自天圖報無地𨿽盡此生何能仰酬髙厚萬一顧臣不幸陟聞臣母之喪今奉前因竊思當事不避臣之義也金革無變臣之分也因時之難而他托以自諉臣之所不敢也顧臣犬馬之愚衷曲之苦而不敢不哀鳴於君父之前者臣請冒昧言之臣父先臣任翺娶臣嫡母張氏中年無子晚得臣母趙氏又止生臣一人臣任沙河時臣父在家病故臣不及見臣父之終至今痛恨猶幸以爲臣之二母在堂得以慈侍及任蘇州時臣母俱以老病侵尋不獲迎養屢得家書臣生母病勢日甚一日彼時卽欲陳情求歸緣因冦勢方張不敢奏請忍心飲痛遂至今日及思臣母號爲生臣而寔與無臣等故臣有一官之祿而不獲享其養臣有一命之榮而不獲受其封當其疾也旁無侍藥之人比其卒也斂假他婦之手病軀委榻形影自憐孤柩在堂誰其奠哭每一思之情如剜割卽使臣終三年之喪猶抱終天之恨而又忍情自畱則臣無母之人其何敢立於聖明之世耶況臣嫡母在堂今年八十有八夙病纒綿危於朝露聞臣逺出灑淚牽衣不忍釋臣之手夫臣之此身趙生之張容之臣之不孝已誤於趙矣而又安忍復蹈故轍於張哉況今東南冦勢亦略少緩當事諸臣又皆悉心幹濟臣之本家上無伯叔下鮮兄弟存者賴以生養死者賴以歸土是臣之此身在外不足以爲有無而臣之二母必得臣而後可以有濟也恭惟皇上道髙玄極孝廣因心凡在臣工皆得遂其烏鳥之私而安爲子之分如臣犬馬之愚衷曲之苦號訴無門而不敢不鳴於君父之前者仰賴我皇上髙天厚地之恩有以矜臣之愚憫臣之苦耳乞勅該部再行查訪如果臣言不謬將臣放回原籍俾臣終制則臣舉家幸甚臣愚幸甚臣之感恩圖報又豈此生之所能盡哉臣冒瀆天威無任恐懼待罪之至

四川道監察禦史漳埜李公墓表

嘉靖乙夘冬友人李子易持趙安節所撰漳埜李公錄泣而謂環曰此先大夫之實錄也龍岡先生旣銘壙中矣而未有表諸墓者是不在子耶嗚呼公之徳望在天下聲稱在朝廷而流風遺韻在後學必有能書之者不斐之詞何足爲公重獨念鄙生也晚質且闇弱承先君命時及公之門墻受公之益宏矣嗟惟哲人旣逺欲往無從誦法昭來後死者事耳是誠在我謹按公諱新芳字符徳別號漳埜世爲潞人曽祖璉祖格舉髙年耆徳父淸倉副使贈文林郎保定府推官母王氏贈孺人繼楊氏封太孺人弘治庚戌七月二十有八日王感異兆而生公性警悟母嘗口授孝經輙成誦七歲能文不道凢近語辛酉母卒適父客外哀毀骨立斂塟獨能如禮裏閈奇之少長以誠意愼獨爲學偶志未愜幾於毀生父驚惻委曲成其志其自勵有云事在分中皆可做理根心上不難明又曰身心不可告天地面目如何對聖賢蓋以聖賢爲必可學而宇宙內事皆其事也丁夘遊郡庠文章行誼卓冠一時初名翰督學公重之爲更今諱焉丙子以書魁晉省監試諸公咸以得眞才爲慶自是從逰者翕然公皆隨材鑄就其所奨拔多見成立登癸未進士衡文者悚然起敬曰此道徳功業之器也授淮安府推官秉公杜托鋤彊伸枉撫按委督塩課懋績聞於上優錫禮幣丙戌父卒於官舍悲號扶柩獨脫呂梁之險居喪盡禮哀如一日戊子服闋補保定府推官視淮政益著當路交薦之友人劉子宸以春試至保定感疾不起公出俸爲斂具仍相其柩而歸子以中聘其女人以爲難庚寅考最升戶部主事欽依監徳州糧運悉觧羨余尙書梁公賢之曰眞亷丈夫也癸巳攺四川道監察禦史正色立朝風裁凝重危言勁節邈焉寡儔都禦史王公稱爲眞禦史侍郎湛公稱爲理學名臣或以我明汲黯及敬軒之後一人者許之人皆以爲然按眞定發宄摘姦振揚風紀尢深卹民隠力挽士習勸戒有詞見者化悅歷廣平閱城忽炮震發公驚墮幾至不免乃究縣令而知府李騰霄者力爲之觧公疑其有他遂至奏聞當路有擠公者獨將公系獄年餘放歸後奉詔致仕公貞白性成髙介寡與𨿽權貴不敢幹以私所至寮宷外示敬服而內實忌之甚遭沮抑公亦不以爲意也歸田杜門構太虛亭體驗身心靜觀造物所學一以孔子爲師次惟尊信顏孟於先儒傳注不苟從違其所自得知幾圖權義皆確然至當足俟千古觀者灑然如大夢之得醒也其論世務人品如燭照數計詩文雄渾率關世教至於神奇變化有前人所不能到者賦性剛明禦內有禮閨庭肅如也與人交雅尙道誼談論移日略無怠容望者意消不覺自失其自奉甚約而祭享曲盡誠孝庚子楊母卒斂塟哀毀如所生眷族無告者量周之購田祖壠之側以袝塟族人泰順尹伯考無嗣命以幾承祭仍周其所遺其造詣淵深動履卓越類如此其詳見實錄而其散見則愚所謂必有能書之者玆特其槪云卒於嘉靖庚戌十一月有四日享年六十有一配孫氏慈睦靜淑克愼閫儀封孺人子男三長惟中先卒次以中卽子易郡學生娶劉氏繼牛氏次以幾郡學生二子學識行業皆足以繼公之後者孫男二人大儒鴻儒孫女四俱以中出所遺有周易大義神易斷意語類好學一元四說知幾愼獨四訓太虛甲子經文集若干蓋皆有道之言足傳無疑者以卒之明年辛亥十二月七日塟秋谷山之原爲公自卜之兆嗚呼公之生也有自來其出也有所爲眞豪傑之士聖賢之徒也究其施章章如是當非其會耳三代而降儒者之道明於下鄒魯遐矣濓閩諸賢悉皆屈於時而其道至今不廢蓋可恃而傳者固在此不在彼也孫松山之稱公有云剛毅似伊川而所造尢圓妙理學並文淸而超悟獨驀越後世讀公之書考公之行者當必以斯言爲不誣

沙河祭名宦文

維神宦不同時道乃相似政卹凋衝心勞撫字父母當年師表後世惟玆仲﹝春秋﹞式陳明祀尙饗

沙河祭鄕賢文

維神昭道樹勲修身範俗曠世同心殊途致一邦家之光來學之式惟玆仲﹝春秋﹞祀崇明徳尙饗

祭趙耆老文

維公沙陽耆舊太古純良含章遁世徳厚流光秀孕北川維公之子奮迹雲程題名柱史蘭出交芬義方之指抑聞比閭殘夫化徳有司之庭無公之迹僉曰仁人其道乃直我來問俗登公之堂公已抱疾而徒彷徨自信勿藥詎知淪亡鳴呼悲哉徳星殞天哲人萎地世道之衰邦家之厲風木號鳴令人發涕惟玆良辰聊陳薄祭公如有知翻然來至尙饗

祭李子秀乃伯文

乾坤逸气江湖偉人聞逹不求於世溪云乃賁其身親壠若龎公之遺善垂綸等志和之玄眞篤生良胤維國之珍或聲流太學而頓起山林之志或賓作王家而早聨玉牒之姻蘭芳馥馥麟趾振振蓋慶余而知善之積後昌而見公之仁嗟惟我公正宜食子之報福祉無垠胡云順寂而方踰乎七旬嗚呼傷哉華胥之遊勿返倚槐之夢堪嗔云掩太行兮天慘淡日落漳川兮水潾洵山峙川流兮空萬古穹蒼杳杳兮將誰詢臨風致奠兮不勝其悲悼公如有知兮洋洋其聽陳

告天妃文

神人相依夷夏有坊海洋羣醜流毒此邦萬井煙消神虛血食堂堂者華獸蹄鳥迹守令之恥江河之羞已仗神威驅之下流執其渠魁黨與未散艸不剪根猶恐延蔓謹占玆吉率我貔貅順流東渡取彼猱猴仰祈神慈大賜靈貺假以西颼藉之穏蕩凡我士卒忠勇向前一鼓焚巢以待凱旋倘懷二心臨陣縮怵明受人非幽甘神殛謹告

祭徐佩文

嗚呼佩也生也食餘死也捍余奇懷義抱而孰能如桓桓者夫食焉避難視爾之歸顏有餘汗英魂已矣正气不磨當爲厲鬼殺此羣倭曠野悲風胥江落日老淚如泉匪私爾泣哀哉惜哉惟爾之饗

祭毛通府文

嗚呼惟天難知士有不死嗟惟先生不幸罹此雄才偉器僅書於鄕政績炳烺十載猶郎一階晉轉而遽淪亡此皆感應之不齊而天道之反常者也世漓道微匪趨斯競範我馳驅動必以正而有遐思後承餘慶可化者先生之形而不朽者先生之行也嗚呼太虛造物其竟何如修短以寸畢歸於初生理苟促而羨年餘然則先生之所得者不已多歟尙饗

祭唐尹文

人孰無生所貴自樹人孰無死所貴不愧嗟嗟榮邑孤懸海心巧者避之侯來鳴琴甫及下車民歌召父植我柔良鋤彼悍武荒城久圮鼎築而新方圖西徙以安東人蠢玆倭夷突然蜂起結黨連■﹝舟宗﹞直犯疆鄙慷慨激烈爲士先倡屢有斬俘而气方張此豈非自樹卓然而於生有光者耶旅無同心寡逢彊敵城竇城虧賊緣以入侯忠侯勇挺刃而呼狂奴鋒鏑乃及頭顱隠痛扶傷招民死守蟻聚烏合見敵則走萎焉棄道可殺者身浩然正气足成者仁彼罔而生不獸則鬼與侯相較何啻千里此豈非𨿽死不亡而自反無愧者耶國典有常崇褒蔭子原爾之心豈願有此煙氛近掃妖壘已空三軍之力厲鬼之功玄酒半觴生芻一束臨風灑奠爲世道哭尙饗

代厚庵宗室祭繼母文

嗚呼痛哉烍何不幸而罹如此之顚也憶昔七齡烍母捨烍而不旋也一妺呱呱自謂弱息之難延也幸母氏之聖善劬勞鞠養我以聊全也今又捨我而歸我心其如煎也復遺女弟三寒其誰憐也仰吁悲號植之其惟天也陳詞薦酒將以表微虔也靈不少畱泣血其如漣也

巖巖石說

滑臺學宮之後有奇石焉惟巧天出人力不至掌教程近齋樂而玩之命以令名乃作亭於南與二三子遊息其間相對終日若有隱而不發者嗚呼近齋豈好奇歟將玩物歟抑詩人耽詠假此而供興歟或生長吳越飽飫名山北來無此景象蕭索落寞𨿽得捲塊卽相冥契若居空谷者聞人足音而喜歟亦物各有遭待識者而後顯與君偶相得歟噫非然也蓋自士以言興實由文喪漓而不返久也獘矣近齋思以易之又懼以言而教也故取諸石以垂訓姑使其由象而得意焉耳易以艮爲石石者實也近齋以爲有其實者不患乎無文二三子亦惟實之務而已是故石之惇惇可以觀仁石之定定可以見性崔而峩維徳不磨峭而直維道壁立峙此而上可以柱朝堂安此而下可以鎭薄俗由此而興雲作雨膏澤可慰乎蒼生以此而砥中流又將障狂瀾回驚濤震撼撞激不倚而不折也大哉石之時義其輝光之吉乎旨哉無言之教其後學之思乎又曰石之所以可法者以徳不以形二三子苟徒視其奇奇怪怪者而爲剜削雕刻之文視其險阻峻絕者而爲艱深詭異之行辭大圭之譽來摧車之評則又貽石之羞而司教者之心愈戚矣有應聲者從而歌南山之詩曰維石巖巖民具爾瞻願師尹有以倡之餘謂斯言眞砭石也因勒於瑉以自厲且告近齋云

山海漫談卷二

●欽定四庫全書

山海漫談卷三

﹝明﹞任環撰

○五言律

衛津別意送蕭四泉

衛水秋空霽仙郎別棹移懸知西土慰應動滑臺思仗劍寧辭酒臨岐且賦詩晉云猶未逺傾耳聽鳴絲

別栗健齋二首

的發當何日孤蹤寄逺城念歸良獨苦聞別不勝情野渡畱江艇風煙款客程知君懷繾綣湏我一杯傾

客晤何曽久他鄕卻忍離君能開好抱我亦不相思隴樹云千里江門酒半巵山川從此隔魚雁莫教遲

哭歸孝子﹝嘉定生員名守正﹞

迎盜思安母狼心未轉移黃塵猶乞免白刃已甘隨飲恨應憐父傳家豈待兒何當梟賊首爲爾復讎私

道中卽事

杯酒酌江天風晴日可憐危橋平地出孤塔半空懸石缺煙雲補村虛艸樹連誰家蘆蕩裏撐出小漁船

上嘉定城隍﹝有序﹞

大兵之後加以亢陽民不聊生甚矣環入邑卽禱神前累日不應豈誠之未至耶將風雨之權各有所司𨿽神亦不得而專耶或環之罪過深重爲天所厭𨿽神力爲之解而不獲所請耶然環之罪自當罪環而固不當以之累民也神之於此俱有民社之責今坐視其災而不爲之救其與環之蠧政殃民者等耳曽謂聰明正直如神而顧肯如是哉鄙誠見乎小詞願以轉聞天聽早垂甘澤以起雕殘若環之罪過自甘萬譴神其聽之

戎馬長驅後何當旱魃連火雲空片片雲澤竟玄玄卻負蒼生望還期大有年也知誠未至神不爲予憐

庭穴蟻何處長空燕不來正湏潮濕礎又見月盈臺汗背翻成雨勞心已作灰何當瞻拜際一灑潤蒼苔

西云不作雨東起亦成空水落三江外民憂四野中天心眞黙黙神聽卻聰聰願以狂生齒將來換歲丰

戾政幹陰譴招災自有因要知狂子罪不在細民身神奉天誅賞靈來雨海濱但令雕瘵起還作十分春

金山九日

佳節逢重九孤蹤寄海涯自憐猶墨綬多病已黃花欲問南來雁那堪此際笳夜深眠不得移枕聽慈鴉

○七言律

賀李八泉同年拜南臺侍禦

花封尙憶甘棠客繡斧終持鐵面郎塵淨紫衢驄振野聲流金闕鳳鳴陽赤心片片酬天子公議明明列諫章寄語狐貍深莫避埋輪原爲去豺狼

代人勉諸生二首用宋萃夫韻

學業難成貴彊之機非由我更由誰但將百倍功能到縱是中材气也移黃卷髙談仁傑案靑燈深墨範生帷丈夫努力湏年少老大徒悲較已遲

讀書湏讀沒書書活水源頭趣有餘莫向口頭求彊記要於心上得安居養成良賈深藏器便是淸朝大載車體用一原吾道在聖賢名教豈傳虛

徐山人

靑囊未識已驚回翻憶當年事可哀藏玉有城依祖去尋龍無處覓君來離宮寸地培餘蔭坎首分金空木杯但願淸風寒徹底不妨身臥首陽臺

題人扇景

不向江頭作濟船卻來山下臥雲煙栁陰礙日吟風細艸色侵階帶露妍豈是偸閒消白晝秪因回首識靑天年來塵夢多驚險休怪先生抱石眠

觀河

昔年聞說黃河險此日孤篷冒險來地湧狂瀾風雨驟天驅驚浪虎龍催源開星宿當何處水到滄溟定不回日暮潮生迷彩鷁安流時仗濟川材

道中

策馬山頭幾逐馳放船江上轉危疑長途險作三千里一日愁生十二時佩劍漫隨淮浦月望云空憶艸堂巵年來歸興濃於酒況復秋風動所思

別史鶴峯

冰壺秋水絕無疵傾蓋論心兩不疑海國云深春送酒江天月白夜談詩轉官見說還臺省別客那堪此日時公到廟堂應問及東南時事莫深詞

海上停舟風雨連朝有作

怪雨驚風冥不休潮來汐至總深愁胡塗日月歸樽酒潦倒行藏付短舟大造幾時分霽色浮生何處覓安流乘槎泛葉者誰子任爾飄然物外遊

寄南岑

晉水吳山路渺漫幾於淸夜夢相看天邊落雁千金重﹝先有書故云﹞海上驅兵六月難髙會久虛王子席浮名何用大夫官斗南日日頻回首目斷秋空意未闌

海上夜徵次解都閫

雨餘伏枕聽潮聲不寢因憐月色淸槎泛星河秋作客劍橫滄海夜談兵初陳雲鳥三軍陣已奠江山萬里城夷窟分明消虎豹東南依舊見承平

寄張■﹝山盧﹞山

旅邸相逢惜別筵江南江北杳經年琹張流水黃池月劍掛秋風白馬天君有奇才消異變我無長策淨氛煙塵愁離恨知多少獨立荒臺正惘然

九日

九日有臺登不得一官於我竟何爲病憐黃菊人千里愁對西風酒半巵潮退小橋分亂水霜嚴寒鳥擇深枝悠悠世路空南北兀兀江頭且賦詩

和張石川野航之作

蘆花汀畔獨移船一曲滄浪興杳然已付世情流水外遂令心事老江邊魚吹細浪侵書帙燕落香泥綴酒筵便與先生甘訂約乘槎直欲訪靑天

大栁道中

大江東去日西流匹馬衝寒役役遊千里山川原夢幻百年身世自萍浮萱堂月冷霜華滿滄海塵埋蜃气遊運甓有心烏怨在朔風回首倍離憂

代人賀門生進學

喜爾遊庠爲爾憂幾畨憑日費心籌三軍重敵著孤劍萬里驚濤藉短舟戰罷太平方是福渡時安穩未爲休泮池一竅通蟾窟折桂還湏到上頭

○絕句

和仇雄川幽居十詠

掃室

風塵徧海涯一室焉能掃帚柄願持來廓淸天下好

焚香

地僻靑山擁人間白晝長艸堂無个事終日瓣心香

讀史

淳風悲日短天意竟何如怕到澆漓處令人長嘆吁

滌硯

蕩漾前溪水萍開自不妨蛟龍吞作雨玄澤滿天香

觀畫

霜綃才半幅描冩盡中華城郭山林裏窮愁未有涯

鼓琴

瑤琴空石幾腸斷未成聲聽待他年鼓燻風指下淸

移榻

松濤度晚風泉竇流閒月移榻對天光不知淸興發

養花

種筠酬彩鳳栽樹養甘棠更欲葵心吐山居鎭日忙

酌酒

嚴冬風力重寒谷鳥聲幽把此太和春願分天盡頭

烹茗

掃雪撼庭梅烹茶折檻竹淸生腋底風香潤林間屋

冠

昨見爾蓬頭飛飛亂於艸网网一束來今日方看好

字

淑徳歸淸議華稱亦大箴願言思義處深顧命名心

挽黃節婦

淸血流天地花軀老甲兵野塘巖下士﹝乃夫也﹞一日遂知名

冠

今古大經惇首禮聖賢名教責成人修齊自是男兒事頭上休空負此巾

謝董千兵面藥

顏面增光感徳深從今塵垢不相尋年來也偹些兒藥暗室時時學洗心

壽人七十

紅塵飛不到心頭七十年來眞自由醉數又來花甲子蟠桃三熟是春秋

劍

霜刃稜稜星斗寒玉樓生粟幾回看萬人學敵渾閒事只有心兵克退難

夜訪鄭顚仙

仙子雲巢駕碧臺市城深隱卽蓬萊玄關不惜山人扣夜半應驚鶴夢回

海上漫成二首

蓬影翻風弄酒杯浪花飛雪點書臺一聲鼔角魚龍動天黨山人駕海來

枕上時聞風雨聲蓬飛天際一毫輕不知聲在孤懸裏卻爲旁舟作險驚

示爾孝等二首

昔年走馬燕山道今日驅兵滄海涯三尺龍泉書萬卷丈夫何處不爲家

放船中道轉狂風雪浪排山一點蓬燕寢先生明旦死驚危不在海濤中

兒輩莫愁人生自有天數惡滋味嘗些也有受用苦海中未必不是極樂國也讀書孝親無貽父母之憂便是常常聚首矣豈必一堂哉呵呵

送人還鄕

海上扁舟一葉輕春來送客不勝情到家阿母應相問只道江南已太平

志感

遙憶當年癡小時才離跬步卽相思而今落魄滄江外回首憐兒更是誰

西山道中

馬蹄踏破白雲鄕回首關山頓轉傷勞我浮生長是客迷津羞問釣魚郎

壁鷹

海上何年摶猛气人間不解有雄禽短墻卻礙衝霄翮萬里空餘搏兔心

○古風

書程近齋軸送蕭侯之榮河尹

程君手持送行軸中有題詩畫半幅問之乃云贈蕭侯勸我一言相頌祝君家詩畫品絕工安能爲蛇復添足中世士夫不好古動輙相先饋金玉廣文先生獨雅致開卷風煙生滿目缺巖髙樹隱孤城流水荒村見茅屋中間遐想菜色多靜聽如聞有野哭蕭侯尉滑知民艱榮民更比滑窮獨此去應調玉律吹轉見陽春發寒谷

拾椹

春行孝孝何如柔桑滿道結子殊黑者奉母赤自食狂賊見之心惻惻蹄牛鬥酒何足言要知誠意能感激嗚呼孝哉兮令人悔親在逺遊拾靑紫拾來不及泉下人靑紫何爲淚如雨

扇枕

夏行孝孝難比黃香時尙爲童子酷暑庭幃親汗流一扇中揮一片秋而翁有子鼾睡穩扶持淸夢日髙頭嗚呼孝哉兮恨何說多病萱堂時執熱靑蓋翻然吳楚遊猶向虛亭乞冰嚙

懷橘

秋行孝孝堪賞陸卿心在親身上洞庭佳實落塵埃主人相顧眞異哉卿家誠孝自感動香生滿袖親顏開嗚呼孝哉兮痛罔極江南風味羅前席嘗新不及到親旁卻與妻孥相對食

泣竹

冬行孝孝尢異長哭一聲動天地湏臾玉筍生滿林歸來作羮慰親心沈屙脫體灑然愈芳聲千載重南金嗚呼孝哉兮我知愧親臥髙堂思逺味如何不將寸艸心卻持老竹班班淚

乙夘之秋奔母喪也悲化者之已往恨孝養之無及追思古人各舉一事略加數語以自恫焉其所謂四節者亦偶然耳又拾椹之事或當春夏之交此固不必深論也嗚呼數子髙風邈焉難及事親者其尙及時自盡其心無蹈予之覆轍哉

代人賀栗裕泉秋薦

八月旣盡九月始拱聽秋雷方側耳天涯忽報捷音回廣寒髙步獨吾子初聞大喜復大驚上黨名流多俊英鹿鳴與宴常三五稀奇卻爲鄕邦撫文章豈不動朱衣消息盈虛各有時交輝聨璧看來歲磨刮工夫肯忘之始爲驚兮終復喜屈伸相感本常理屈伸相感自諸君天獨伸君意有主所以登云獨使照閭閻多廢屋所以折桂獨寒香欲徧人間馥明春更占鰲頭獨經濟謨猷添衮服願爾立朝同丹衷對主獨分官爲政同眞心爲民獨宦海波濤中砥柱巍然獨急流順意中纜住扁舟獨始終獨立眾人中不負當年學愼獨我本謭陋才不識周孔陸所懷一得見獨爲知己祝文詞惜未工意亦良已篤

○讚

漁樵耕讀四首

明月扁舟蘆花淺水魚無深愁漫興而已

雲山砍破挑此一肩畱彼新松以待參天

一犂春雨萬頃秋風擊壤而歌伊誰之功

刺股懸梁囊螢映雪達之思兼窮亦歸潔

○詞

代謝二尹送張立庵入覲﹝有引﹞

花封出宰九重恩澤入人深金闕朝天三載勲猷稱治最廟堂增重黎庻交歡恭惟臺侯秀孕秦川粹鍾華嶽經窮墳典唐虞廷上得心傳學有本源關陜門中分正派文藏八鬥气吞五湖步萬里之雲程早扶鵬翮破千層之桃浪連奮龍頭蓋將大授以畱中故先小試而補外琴張百里弦歌聆天黨之音錦制一方桃李動春風之色魚懸白日鶴舞蒼苔心事凜於冰霜政聲得之謳頌剪除豺虎小人大畏而攺行扶植芝蘭君子得恃以無恐謠張君之爲政樂不可支恨亷範之下車來其何暮上嘉下樂實大聲宏品題久重於臺章名姓應畱之禦屏時維三載九重當入覲之期節屆初陽雙舄正北飛之際閶闔大開乎宮殿衣冠深拜乎冕旒龍虎相從地天交泰想淸夜之前席應問蒼生諒曲江之陳謨定開金鑑﹝某﹞等叨陪仙仗猥辱恩知壯此行之應寄調元曷勝忭慰念吾儕之難畱久庇殊切懷思聊唱驪歌以侑祖爵詞曰

山亭折栁攜君手離思濃如酒二天人逺霜寒雪凍誰能禁否琴鶴蕭然囊無餘物奏艸懷中有此行看取霖雨蒼生功名白首﹝右調賀聖朝﹞

代人壽嶽翁八十冠帶﹝有引﹞

骨本仙裁誕惟嶽降壠云耕斷早年寄心事於丘園溪水釣開壯志傲煙霞於湖海半塵不染一葛無求松石醉眠竹枕悟醒浮世夢山泉渇飲桃花尋入洞天春不爭若老子之居周大觀法莊生之處世生涯風月鷗友忘機活計詩書麟兒育種識髙養盛身屈道光蓋惟靜極有常是以仁人多福維玆初度已臻尙父之期況沐殊恩出自淸朝之典榮添海屋喜溢桃花桂子蘭孫舞蹈階前尋至樂靑衫鶴髮綺羅筵上飫天眞蓋誠福壽之兩全而卜算之未可量者也﹝某﹞恩沾半子望乏乘龍愧無雲石之聲難賡鶴曲敬效凾闗之獻聊侑霞觴詞曰

堂開煙外緑野輕寒退淸晝永祥雲靄春風蕩簫鼓淑气邀蓬海更有那靑禽黃鶴憐相對北闕恩頒賚白首靑袍帶屈指處誰能再俊聲歸大老眉壽齊華泰凖備著安車穩上磻溪載﹝右調千秋歲﹞

代謝二尹賀張立庵受奬﹝有引﹞

鳬飛天黨方看經濟之才豸識人龍已見旌揚之典山川動色僚庶增光恭惟臺侯三秦間气一代偉儒學扣唐虞之心天人抱負道傳關陜之脈山斗文章奪魁走馬於雍西香分月窟射策看花於冀北春占皇洲帶回金闕之恩光布作山城之和气丹心懸白日普照無私冰節凜秋霜半塵不染鶴閒淸晝一簾艸色弄庭前琴鼓燻風三月春光回谷口諒龔黃之盛美難專於前信伊傅之奇勲托基於此惟其下安上信是以寔大聲宏名動烏臺褒移霜檄原君子之立政本出無心惟大人之觀風事如有待行看累薦牛刀難屈於花封佇見喬遷豸斧終持於淸代﹝某﹞等叨隨文從竊沐恩私慶盛典之躬逢聊裁頌曲念攀畱之難久不盡思歌詞曰

關西人傑有對日丹心淩霜老節鵬起秋風龍騰春浪早歲聲華奇絕多少蒼生命脈些子王章機訣全仗賴有腳陽春無情冷鐵堪悅眞个是民困方蘓百里弦歌徹子厚情思九齡風致才望齊賢並列休羨名髙豸府更看聲流龍闕有時節鳳詔飛來巖廊調爕﹝右調喜遷鶯﹞

代人賀周指揮稱號晉野﹝有引﹞

天黨奇才瀋邦名佐金章紫綬早年承雨露之恩鐵戟銅符壯志負幹城之望博通諸史嫻習六韜胸中有數萬甲兵武能弭亂麾下看三千禮樂文足經邦內外藉以無虞王朝因而大治春閒虎帳棋聲壺韻散餘淸風靜龍旄擊玉敲金還自得一時賢士樂與交遊三晉鄕評翕然歸重稱其徳則不忍及其名敬其人此所以加其號命之晉野允合輿情播之聲華將求寔行蓋瞻太行則欲髙其忠望漳水則欲下其澤稽唐虞之故址景仰方深覩千里之長封屏藩在念以至西北彊侮聞之可以知外防閭閻窮愁見之因以豫內備凢此皆命名者之微意而先生之所當深思者也﹝某﹞等久辱深知曷勝感仰躬逢盛舉聊奏聲歌詞曰

雪花飛入朱簾裏錦堂一派笙歌委瑞气滿髙筵濃香送酒船晉野誰程號聲華從此茂顧名思義時東君知未知﹝右調菩薩蠻﹞

代諸生賀程近齋受奬﹝有引﹞

鴻儒振鐸喚醒千古之蒙豕野傳經綿衍吾道之緒聲流畿輔價重蘓湖旌嘉交動乎霜台光彩倍增於芹泮揚由實感道與時行恭惟臺侯名震越流家傳伊派十年螢雪養成間出之才萬里風雲未會平生之志成均卒業豈曰深酬獻序分官竟云小試蓋上天有意於斯人故東郡能來乎君子春風滿座門墻桃李屬吹噓時雨一天洙泗魚龍從變化詩追元白文近歐蘓畫品精工書神古拙原君子之盛致不在多能而大人之旁通尢勤小物淤沱議水去思與遺愛俱深河朔校書佳績共芳聲日起邇承繡斧兼下旌書公本無心事應以類山川動而艸木生輝文教崇而薦紳有气誰云世態偏寒鄭老之氈畢竟人心尙仰韓公之斗﹝某﹞等宮墻外望成章殊愧於斐然典禮躬逢作頌遽忘其率爾聊成俚鄙用代弦歌詞曰

秋月冰壺纎埃俱絕眞个是風流人傑看他八斗深藏三江倒泄論聲華日星昭列秉鐸東州逺紹尼山命脈有多少遊楊立雪眼見得鳳口銜書蒲輪動轍要先生那時正說﹝右調鳳凰閣﹞

吳淞

翻來覆去淋漓秋雨何時住江上兵船破浪衝鋒已半年祲氛未掃多愁不覺容顏老仗劍西風慷慨悲歌樽酒中﹝右調減字木蘭花﹞

道中

孤雲野水一聲長笛蘆花裏明月江天搔首西風懶待眠萍蹤何處片篷飛下滄浪去子夜吳歌萬里徵夫柰若何﹝右調減字木蘭花﹞

別浦楊子

黃葉翻紅葉翻行人歸斾出陽關天髙煙水寒別君難見君難從今畱得夢中歡相逢知幾年﹝右調長相思﹞

山海漫談卷三

