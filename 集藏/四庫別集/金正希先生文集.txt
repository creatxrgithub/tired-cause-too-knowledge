金正希先生文集

﹝明﹞金聲撰

●目錄

序

輯略引

卷之一

廷試策館課

卷之二

疏

卷之三

書一

卷之四

書二

卷之五

書三

卷之六

序

卷之七

壽序

卷之八

傳記祭文志銘跋引雜著

卷之九

書說語錄

●金太史文集序

太上有立徳淵默尸居而業莫大焉文章莫大焉其皇帝以往不可考之盛歟徳稍慚於聖人而蒙犯譏討手拔元元登之壽極少其徳不得少其功則湯武伊周之事也次也惟孔與老徳足以符千聖而功不著於當時乃以言顯猶之太上焉孔之有若老之關尹喜之流則徳與功不槪見而論不詭於聖人耳目前不得有其人決不可無其說此言語之科也又其次也今嗇夫膴人弄尺槧若丸收淺目者一日之直輒自諭適志而逐臭之夫利易義則又互相則效直以其一日爲千秋敝天下人頭目髓腦盡銷於尺幅而莫之知悔未有如文字一途沒溺人之甚者矣吾友子駿氏徳不至聖人而是其器功未侔豪傑而有其心籌一事必詳其利病原要其始終可以垂萬世無敝而後著爲論述位置一人必明其所已然逆其所未至可以等百王莫違而後見諸褒譏故儒生小子匹夫匹婦讀其書聞其說莫不歌且哭如窮得怙暗得光上至九五之尊開陳咫尺亦穆肰爲攺容怛肰爲雪涕所最忌嫉不相容惟是食人之食不事人之事不憂人之憂者去之惟恐不遠殺之惟恐不速蓋至尊與至眾各有其願治之衷急於燎溺故其應如響彼食人之食者厚身謀而忘國卹旣不喜人一言國事又甚虞夫言國事者或發其身謀敗塗地也蘭𨿽芳肯容其當戶耶蓋黃虞而上大淳未散教民耕稼者並是聖人故人食不言之利商周以還人心雕喪民禍重而福輕徼智計才勇者﹖之小康已溢望𨿽有聖賢間出恆上下不相遭安所得聖人爲之君復爲之相如禹臯陶夔龍稷﹖﹖廾一堂盛事乎肰則子駿之言不獨當世不能用盡後世亦莫有能用之者矣夫言至身前後俱不用世俗所謂不祥莫大此矣奚取於授之梓爲木災幾幸千百年後千萬人中有一人焉對之歌且哭或攺容而雪涕則皇天賴以不墜人心賴以不死如孔老諸聖賢言滿天下幾曾有見諸施行者而戶誦家弦實未嘗少輟譬諸水髙原廣野𨿽不睹其一舟萬斛一瀉千里之能而卉木以此滋生谷菜以此成熟徳在不可思功在不可見萬世莫誣也吾子駿之言亦若是則已矣崇禎甲申仲春月眷社弟熊開元題於武林戍邸

●輯略引

先生之文前此有集矣前此之集非先生指先生之欲畱以傳者或不必盡入集而其入集者或不必先生之盡欲畱以傳也方其時偶以其存於燕詒閣者編次之故題曰燕詒閣初集而先生之文其寄他笥者殆不可數計也往在楚有尙志堂錄魚山熊先生撰先生傳云尙志堂錄多論學書惜乎子弟門人不及覩記經變革並前此之集又成殘編斷簡恐漸遠而湮誰職其咎謹出所藏本而重校之間去其一二不必傳者從先生之志而益以故舊之所什襲灰燼之所畱遺詳審精別輯成九卷爲篇章四百三十視前集爲核而備然於先生之文仍然略云耳光華不閟先生之文將次第如明星爛出補成一書尙期年崴玆不可不急布行暫慰海內人士之望先生有年譜有本傳以不能如春秋定哀微詞義例亦第藏之名山

新安門人邵鵬程識

●金正希先生文集輯略目錄卷之一

廷試策一道

生知安行論

心存無盡性之理論

一人元良萬邦以貞論

政在養民論

積貯天下之大命論

大器猶規矩凖繩論

孔子稱伯夷叔齊論

舉邊才足兵餉議

救荒弭盜議

澹泊寧靜解

比九五泰九二說

玉堂讀書

恭遇聖駕郊祀

禦河春水

賦得我愛夏日長

大捷志喜

金臺行

賦得拊髀思頗牧

夢賚良弼

桑昂兒歌

廷試策

館課

◆廷試策◆

○廷試策【戊辰】

臣對臣聞帝王之嗣服中興也有率舊之章所以靜朝野之業而一其志有取新之道所以作內外之事而致其功其舊維何所謂聖神往而精詳嚴密之制無有求而不備亦無舉而不靈上有必循之典刑則下有可問之老成而不得以意與者也其新維何所謂聖神出而參伍錯綜之宜無有令而不行亦無禁而不止上有必核之名實則下有�易之意气而不得以習狃者也夫意起於一日而一日之意不可驟以爲新故其道必有所考舊之而愈以新則今日復見之威儀也原非操不易民而教不變俗而治之說以漫爲顯承習成於累世而累世之習不可安以爲舊故其道必有所反新之而適如舊則本朝自有之制度也亦非執祖宗不足法人言不足畏之說而以爲更始自古帝王所以折攝羣英閒其偏黨逆則有挽流必上之權鼓舞萬類必歸正直順則有建瓴自下之勢師濟巳自不關於鵷班弓旌亦可旁施於藪澤人與官不相浮官與事不相閣繇斯道也知之非艱行之惟艱得君實難得臣豈難千古一時乃在今日欽惟皇帝陛下精微執中明哲作則夙夜宥密感人心而和平日月就將鼓萬物以盛大靖奇氛於宮廷而四罪咸服柄指天下之春渙大汗於中外而五福用章气奮地上之蟄圖書時環左右實以肅制心制事之規取一世而運之掌杼柚遠念東南則並廑玩人玩物之戒翼兆民而置諸懷淸明在躬百度惟貞舉朝巳唱天保之頌陰騭自上驐彜倫攸敍率土共欣皇極之疇𨿽竭古今之盛事未或揚扢無遺乃猶黜巳安巳治之議思萬舉萬當之籌進臣等於廷賜之咫尺之地得論天下之事以任賢圖治之大務稽圭篳方來之微臣臣伏念今昔或乃忠臣孝子覽前籍而嘆千載難見之休不謂鯫生豎儒及此生而以一日躬逄其盛扣之不鳴臣愧金石剿說雷同義不忍出𨿽不悉當敢盡其愚臣謹按詩書紀詠之辭若虞周上下之間莫不盡制分官專精得人用能熙載亮工咸和丕冒顧官不必備人惟其賢則有十百爲數遠勝千萬欲官得人非人得官則有出處異趨同襄盛烈如此則何患乎有才而無官以給致慮於野之遺賢如此則何患乎多位而無人以充動念於人之難求或曰上古事簡則懷襄之平封畫之密漢唐而後曷嘗稍比其殷浩果若斯言是末世人才當復遠過三代矣或曰遠古气厚則醇旣日漓漓復日散前人不作久後漸當爲鬼魅必執斯言彼洪荒創辟俱不屬聖神力矣撥亂反正之才代不乏人閒邪存誠之道實惟聖功其君皆不徒爲一日苟安之計而具存天下萬世之懷故其臣亦皆忘富貴利達之心以念萬里生民之寄夔龍夷益未嘗分九州島以領官牧之任大夫卿士未嘗限千八百國以均王朝之班人心不爭盛衰於鄕國大才不念炎冷於旦夕致治之隆於今爲烈臣因熟計爰得淺論以爲天下有大勢貴識大勢而審其先後物情有流獘宜察流獘而衡其重輕拮據滋殖大都用心於事物應更以臣民爲事物之樞剸煩理劇無不浩嘆於人才尢知以人心爲人才之本張羅設网以盡萬類而官各有制惟更一代而鑑獘卽以盡善𨿽漢唐之盛皆有可紀此不得果蕩成憲者也奮庸蒸髦以輯庶務而人各有心每閱一世而久安卽以滋玩卽虞周之後非無可鑑又不得怯破俗例者也洪惟我太祖髙皇帝攬八紘之洪緒一六合而光宅當時經文緯武之儔致詰兵理財之效者亦何其有求卽獲卽其設官而輕重大小之相維以爲用賢釐姦之並得者又何其靡事不舉夫君臣之道至比天地比皆以覆載萬物爲心也任人之道方之用器此言可用之材尙不得混置也大哉聖訓內之而使含光庶位擢穎朝廷外之而六幽宅心萬靈仰徳以此列祖相承世有洪圖卽宵豎間出僨事而偉碩時建勲節乃至陛下而承謨顯烈之日又卽爲出剝入復之時𨿽揉曲木者不累日銷金石者不踰月人情宜更見易而期月而可期年而變三年而化五年而定元聖亦復需時尙有可言臣何敢諱臣竊觀邇日東西南北警報並聞錢谷訟獄普天同劇外飛羽檄內疊簿書事巳勤也芻粟不絕士馬猶枵屯鹺久敝公私同竭至賣虎冠又鬻銅衿財巳匱也誠如聖問可廑過憂顧臣愚慮謂不在此臣來田間而有見也賦豪民之田莫不什五貸富室之息率盡倍稱而督農隴畔非有田畯追課蓬門但聞胥史又其甚而椎埋嘯聚之傑正不盡出於饑寒臣入都門而有見也趨謁報謝之節日頓長安之騎傳空引滿之歡澷勞庖宰之治至於息偃在牀多對妻妾及其出入風議半爲恩仇推其故而叢脞庋閣之事反不盡繇於鈍拙蓋黌序之教不餙於前而選陟之道又乖於後自兩科而外鮮有不賂而得之官從兩科而後亦希有舊業可理之人豈天下之無才有才而掣之以岐路蕩之以大浸才不必爲國用則心蠧也豈冠裳之無心有心而廹之於荊棘勸之以酖毒心不獲爲巳有故才竭也夫終日讀聖賢之書不知所學之何事一朝享君父之祿莫識此恩所從出朝廷不辭賤所欲則唾手而得得且有名軍旅不辟難所憚則掉臂而行行亦有辭過則歸巳實或負戾而彊說人以無罪功則稱君非有誠節而敢貪天爲巳力大率近時之沿習未保今者之悉去凡皆近薄而莫肯爲厚夫繒薄則亟裂垣薄則亟頹醴薄則亟敗器薄則亟毀人有恆言曰忠厚則願陛下之範諸臣以厚作忠也凡皆近輕而莫肯爲重夫�走輕於麒麟燕飛輕於鳳凰鼃躍輕於靈龜虵騰輕於神龍人有恆言曰廉重則願陛下之化諸臣以廉成重也礪世磨鈍之具無予天下以必得無絕天下以必不得而竭情盡志以祈一得者無不有事於軍國洗心革面之權無開天下以可免無閉天下以不可免而屏息絕迹以幸一免者要不自藏於身家相觀而善則無尢而效之之舉有私必敗遂無利而爲之之時法紀盡明而官和於朝官乃稱百將在其中矣。蒼黎盡輯而民和於野民乃稱萬士庶在其中矣四方有敗折箠鞭之如聖問所稱四患豈足長廑宸憂哉抑臣更有言陛下自登極以來萬物幸聖人之作抑似觸目皆祥至於聞寇不驚何物相倚一人是恃夫舉世惟一人之是恃一人誠不可以自無所恃舉世惟一人之是恃一人亦復不可以更有恃也學不務愽惟致其道道不求奇惟期於明目無全牛乃觧眾理隔垣見人斯蕩癥結故上下一日百戰𨿽自衰世之言多士三千一心尙非目前之事惟陛下靜鑑其時因神其化則朝詠康哉野呼幸甚五帝豈足六三王豈足四哉說有必立而曠於實非微臣所敢罔言有辭拙而當於用惟陛下之采擇艸野愚臣不知忌諱干冒宸嚴不勝戰栗隕越之至臣謹對

◆館課◆

生知安行論

心存無盡性之理論

一人元良萬邦以貞論

政在養民論

積貯天下之大命論

大器猶規矩準繩論

孔子稱伯夷叔齊而不及伊尹太公孟子甞稱之至論百世之師獨推夷惠而不及尹其旨何如

舉邊才足兵餉議

救荒弭盜議

澹泊寧靜解

比九五泰九二說

玉堂讀書

恭遇聖駕郊祀

禦河春水

賦得我愛夏日長

大捷志喜

金臺行

賦得拊髀思頗牧

夢賚良弼

桑昂兒歌

○生知安行論【館課】

道徳之難言也在天人之際達乎天而後可以存人此一定眞常之說而非髙世絕俗之論也今夫人何所不至哉聖人所恃以經綸天下謂天下之必繇我而經綸也者恃其天在耳時移事變類聚羣分治亂貞邪至莫可端倪而究其極有終弗可易者不能與天奪也若充其力而可以至乎其天則亦存乎無所不至之人而巳其不可以至乎天者則物矣故知與行二者聖人之道所因以常存於天地之間者也天下之知行其不盡出生安也夫人而知之𨿽密觀於聖人而究所從來不能盡然也況欲槪天下之人哉𨿽然聖人不常作以爲斯道也者必聖人知行焉而他焉者莫之與也則巳矣若其未也則閱天下而選之去其不求知不求行者置勿論其有心知行者自不必生安而究無不歸於生安其不生不安焉者則直謂之不知不行焉可矣非但然也所謂不求知不求行者彼終日所營營而苟能不操一格以準之而微鑑其所出非不終日知且行也卽彼所知知無不生卽彼所行行無所不安今日求知求行而顧此輩之不若則亦何以取諸巳有而以之主張倫物而有餘聖人作而以爲可以經綸天下謂天下之必繇我而經綸者見乎此此所謂天耳天一而巳達之乎道而豈有五達之乎徳而豈有三此天之定也顧達道而自不能不五達之徳而自不能不三此天之不窮也天故能生能生故亦能學能困天故能安能安故亦能利能彊非其所生非其所安𨿽竭天下之智力亦豈能困之毫末而彊之斯須哉君臣父子昆弟夫婦朋友之道聖人作之而天下不以爲疑舉而措之而莫以爲不當也不可謂聖人以之困天下之人而彊之從我也舉凡困天下之人而彊之從我者或不以終朝況萬世乎故曰聖人能以天下爲一家中國爲一人非意之也必知其情明於其義達於其患曷爲必知其情明於其義而達於其患也其不欲困而彊之斯亦明矣𨿽暫困之困之而卽以生𨿽暫彊之彊之而卽以安故學利困勉者暫也聖人與天下所共不得已也生安者大常也萬物之所歸也方其未之知未之行也視彼巳知已行者則生安耳視彼能知能行者則學利耳視已之求知求行而若弗得也則困勉焉已矣究竟何有哉孟夫子恆言之矣曰是集義所生曰自得之則居之安聞一知二穎悟絕人而或以爲不如愚也謂非所生也克伐怨欲不行筋力絕人而或以爲仁則不知也謂非所安也今夫天斯昭昭之多仁智百姓莫不各有其天而吾旣欿然以爲非大全也於是乎反不生不生而學學且困於是乎反不安不安而利利且勉蚤夜以圖若求亡子而急君父也者以吾不幸而不能如仁智百姓之各任其天也而方於彼旣多不生不安之意以吾又幸而知百姓仁智之不克盡其天也而反諸巳又有不容絲亳不生絲亳不安之責以是爲不知巳詬厲而彼不知者觀其外若亦皇皇以爲多事也叮豈獲巳哉易曰不習旡不利蘓子傳曰習而後利則利止子所習者矣天下莫不惡難而就易無必生安之志自無肯困勉之功論知行者接踵而起莫不以爲道在是也可使由不可使知者民也而豈士哉嗚呼君於遵道而行耳知徳者鮮矣

○心存無盡性之理論

知性者實鮮也知性則於學問之道庶乎有入而因而觀古今來聖賢之說或同或異或與或奪皆有以悉其意之所指而洞然一無所疑矣古昔聖賢立言皆出於不得巳其不得巳者何也以爲吾幸而能然。而天下人莫能知其然也卽不能盡知其然而天不喪道宜有一二英靈者與於此也或不獲遇焉而吾烏從諭之則不得不托之書托之書而始假名立字以曲暢其意而後之起者不自量其淺深小大隨其所見而遂相與展轉辯析於名字之間其言有至有不至而聽之者有惑有不惑不惑者無幾惑之而以自誤相尋以入於斷港荒徑而莫自返者比比是也儒者之論莫要於心性而橫�則云心存無盡性之理抑若心與性截然爲二物者誠二物也則取人細矚。與反身自考應得析而白之如是者心如是者性今耳視目聽於此也欲將以何爲心以何爲性也哉卽以爲此中荒忽未易指示慶天下聰明靜巧者宜必了了而吾以爲必無是理也一人耳區分而縷析之可以千百其處而所以靈於萬物而爲人者決無從截然二域也卽以爲今日眾人所用者心耳達於聖神而性見焉則是今日眾人竟可以謂之無性也且也聖神無一朝而達焉者也不知其達而未遽達之時此一物之爲心者幾何分其爲性者又幾何分也哉今以是說之不通也而又以爲非二物也非二則橫渠之說又將謬矣且古之二而言之者多也何獨橫渠也哉嗚呼此名字之惑人也孔子之所以欲無言而庖羲氏之所以畫像也易逆數也聖人以此洗心退藏於密故聖學有退而無進退者逆也世之學者發慮出言莫不在六十四卦中卽推入至精以爲居然太極也而不知其入六十四卦之中巳久終其身在六十四卦之中而究竟無一畫之獲不知逆之故也今夫聖賢曷爲與人言性也綱紀倫物莫不精密以是爲足以教天下矣而必與之言性焉逆之至也其意以爲天下之能與於斯者誠寡也千萬人而不一見一人焉而能之一逆而未始有一畫之中此六十四者一旦燦然於前而惟其所用而且以教天下之咸用而不得巳以語人曰此性也生之謂性天下萬世以其出於告子之言而不謂然也不知此非告子之言也易有太極是生兩儀以下諸生字皆言性者也告子知有生而不知其成也以是見屈於孟子自此生之自此成之故曰誠者天之道物之終始而易亦曰成之者性也性之說大略具此矣人之生也莫不日逐於生而莫能反其所自生不知所自生者之無窮而生之有限夫是以趨而日速於死天地大徳曰生聖人欲生天下而無從也故敎之反其所自生以自成焉而無逮於死木之有根而水之有源也以其生生也有易名焉而以爲妙物而不物於物也有神名焉諸所名狀不一而足而神之一字則易所言之最�者也周子曰動而無靜靜而無動物也動而無動靜而無靜神也動而無動靜而無靜非不動不靜也繇斯以譚人之相爲隱現者物與神焉耳孟子第人所造而極之聖不可知始謂神焉神亦性號也繼之者善彼可欲之謂善又何其與神者若是懸絕歷數階而始至也書曰聖罔念作狂狂克念作聖蓋必極而論之彼眾人非其無神而聖人尙不能無物必眞無物焉而始謂神也以是爲盡性之至焉耳故其初也入神而其旣也窮神故吾謂天下之言學也則性而巳矣性斯神此外皆物也物存而神隱卽張子所謂心亦物也張子有言曰知象者心存象之心亦象而巳謂之心可乎故學者大患惟不知性也知性則妙物而不物無一物而非性無復所容其心不然並其所謂神者亦物矣又何心之足云哉故曰名字之惑人也名字不必問而要識聖人之大指在敎天下以逆而無順而忘其所自生如臣子之於君父焉巳天下皆知順而不知逆故慈之一脈盛行人間而反而孝其親者則希爵祿之班於臣下者無日而缺而盡忠以事其上者寥寥也日挾此以翕受萬物而曾不一反念焉而皇皇乎終日自以爲不足此亦無君父之至矣而嘵嘵曰此性命之學拱手而讓之方外之士嗚呼學之衰也而天下不知性命性命之旁見雜出也而天下於是亦無忠孝天下之生久矣我亦欲正人心心其可無存乎

○一人元良萬邦以貞論【館課】

無天下萬世之深情者不可以與深言天下之事故未甞慮之以爲慮之而不必獲未甞爲之以爲爲之而或難成嗚呼天地𨿽大固無如人何也天地生人而與人以心心固其慮焉爲焉者也故有天下萬世之深情者必不聽其命於天地而以爲天下之事存乎其人天地生人而與人以心非必盡人心而皆能有所慮有所爲也君子以爲此宇宙之事所當爲者亦無幾何耳烏用舉一世而皆用其心以有慮有爲必舉一世而皆用其心以有慮有爲此亂之徵也天下有能慮者能慮則莫敢不畢其慮有能爲者能爲則莫敢不致其爲若是而慮亦不必無遺謀爲不必無遺力起而視天下而巳無不獲之事無不成之功用人心之半而可以收事功之全豈異人任哉而古今聖賢恆懷能抱具多不能展至鬱鬱焉老死而竟不得志者蓋其可能者人也其不可者天也所謂天者何非天也亦人也所謂人則非眾人之人而一人之人也故曰一人元良萬邦以貞明乎此一人者慮天下始不得不畢其慮此一人爲天下始不得不致其爲又明乎此一人者以不慮慮天下始慮以不爲爲天下始爲天下以其智力爲一人慮爲一人爲而後不暇分誤其智力以私慮私爲以開天下之亂萌故萬邦之大而以爲一人慮之爲之而無遺計此萬不獲不成之理也而以一慮鉤眾慮一爲致眾爲則此一人者可以治定功成而尙衝然其有餘夫此一人者豈甞自以爲一人而外以萬邦爲萬邦也哉其靜而慮之而見邦𨿽萬而情形曲折莫不燦然如其指掌之上其作而爲之而不令而從不言而諭亦莫不如臂指之使而呼吸之應也則元良之至也元良者未甞有萬邦而但止有一人以一人運萬邦若幾幾乎其難之也以一人運一人如取如攜耳亦奚有哉是故萬邦多難莫不謂可憂而有識者或否及其無事莫不嘻嘻相慶而有識者又否若曰是奚足憂喜哉丈夫關情在此一人耳得此一人吾於萬邦何有失此一人吾於萬邦又何有天懷萬邦則必爲萬邦生一人則又爲此一人焉生一二人以成之一人者旣生成此一人者之一二人又生乎其間則自玆以往天下事固確確乎其在人矣如此而尙待天待天亦何時巳哉伊尹之於太甲亦直以其身試誅滅之地所謂事過言之尙欲心悸者而尹恬行之豈不以爲此一人者如不幸而不元良則𨿽以予久在斯位固無如此萬邦何也與其在此而無如萬邦何也其於死庸愈乎毋寧爲之而幸其一悟焉嗚呼古之君子亦直其貞萬邦之念有不可解於心者耳死生且不避寵利安足道且非特然也及君之身而巳千秋萬歲而後其不可知者乎事事不敢諉之於天而必盡人力之所可至故古者所以保傅太子之道至備也至自爲赤子之時而敎巳行夫敎行於赤子之時不已急乎而以爲不可不豫不可不蚤恐入世深而元良之性漸易其反之也日難故若不可旦夕待者況乎其後也又況乎其後巳得天下而操之而但以其天成之聰睿自慮自爲而前後左右舉一無可恃者哉噫何其視一人元良之若是乎不急也眞有貞萬邦之心則必致力乎元良一人之術元良之道𨿽�亶者不可以坐而進而亦不以有初爲可恃若殷宗之初服與唐明之末年豈可不深爲計慮而豫爲不必然之寒心哉

○政在養民論【館課】

爲政不法三代以上終苟道也豈以三代而下爲遂無能爲政也哉古昔聖王所以立政之意與所以施政之要初無杳渺不易見之處而後世多以其急功就利之心乖張用之而或喪其本指以爲貴者作令而賤者奉行天下幸得旦夕無事不至鼎沸縻爛而莫可救止以是爲足以畢吾人上之事巳若夫厚下安宅之語初不屑問至於一夫不獲則曰時予之辜一似聖賢罔爲大言言之亦未必能行者噫何古人愚鈍而今明敏練達者之若是多也人心喪而不復士之考古鏡今自命遠識者其亦鮮知有生民之在念矣下焉者無論夫政在養民此爲政大指也如此則善不如此則稗此自古今來引繩墨中事情之語無擇時之危平而莫不凖焉者也今夫民亦瞑焉爾然而天地之所至貴也以言乎耕紝則百物之所從出也以言乎勤力則王公大人之所服而役也非是則𨿽天地之神靈固不能以雨粟而湧帛而自後王君公以至大夫師長𨿽神聖英武要無所行其威令此亦天下之至顯著也而近俗多澷不寘念則以三代而下自秦隋民變而外大都內以戚宦外以夷狄中以兵伍不知此數者之甞以民始以民終也以爲此數者之害而民無與焉且民亦何能爲愚者自農巧者自工黠者自賈文者自昂首而取官祿其豪健舞智者近則聚山澤遠則走胡越不則亦作姦射利於簿書上下之間所謂捨血之虫莫不能各以其力自求飲食無所需養而乘軒戴弁者栩栩然未見其一旦之有以加於我也亦復何求嗚呼何其不察也天下惟無事也無事而優遊論議幸得以徐審利害之所在大施焉而不必見其赫赫之功萬一不虞而吾持之以中堅可不大斃而天下尙在吾股掌之上吾得而嚅沬淪漑之豈不愈於欲養民而莫予聽之日哉夫至上焉者養民而尙莫之聽也謂吾民何一旦至是固不知其繇來非朝夕也所爲目視斯民而殊覺其無所需吾養且視當日急務誠有急於養吾民者焉而未暇從事區區也昔王之於天下也天下之田廬洫畔與丁壯老弱莫不數計周知在其胸中而因爲經營區畵不啻家人民生斯日無死生不測之憂旣無甚貧甚富之民相耀以亂其心而亦無偏安偏危之處奔歨以竭其費此法之盛也法盛而不可復可不必言其法而柰何以並不師其意井田萬不可畵也曷不畵於籍而無徒畵於地畵於暴官污吏而因以畵於彊宗豪右兵農萬不可合也曷爲不耕矣而且宥之不戰視人遊食矣而又視人坐食設爲庠序學校以敎忠孝而非以道勢利也懋遷有無化居以阜財求而非以長侈蕩也古今養民大端不越乎此此之得所以用則足以事則簡以攻則克以守則固且無謂天之立君本爲民耳恐昧大道者以爲迂也信若是是亦何求弗得哉故甞論後世之爲政也大要在取民而巳稅租不足𨿽勞心撫字率不得爲良吏耕斂之省補助之道吾見其無冀已且古之所爲牖民孔易也而今皇乎日以不足大要爲政以求勝其民而巳情之相棘有若敵讎智之相攻確乎營壁家修長者人多君子吾見其無幾巳詩曰去其螟螣及其蟊賊田祖有神秉﹖炎火語曰養馬者斥其非類無令敗羣言害�者不去則民未可養耳秦爲無道其生民也陿隘其使民也酷烈後世之言莫不以秦爲鑑顧實以秦爲師令秦當日尙稍延世以爲後法生民其幾無類矣乎

○積貯天下之大命論

長國家者無自爲封殖之意而計深思遠則不得使倉卒之際有旦夕不應之事非天子之患貧而宰制天下者之不可以失大權之歸也書曰惟辟作威作福此天子二權也而權不二出天地之大徳曰生天爲民立君而民亦相與安焉無或有畔思豈惟是兢兢焉懼或威之以此一人者實能緩急而皆有以生我福莫大於生如此則生不如此則將有不克生者焉不克生而威固巳甚矣是故二權之所在惟一權也古帝王之所以必得志於天下則此一權在其掌焉耳因此念漢人積貯大命之言誠旨哉其言之也今夫民天惟食焉固矣有虞之咨十二牧曰食哉惟時耳命官之中末甞言國用也至於周而始見有會計國用之官顧後世所爲大農水衡自長以迨若屬窮年以計出入爲事者在當時則止於掌邦敎時地利而止矣管敬仲古之才人也曰積於不涸之倉藏於不竭之府此其言殆亦有懲於所爲府若倉者也世所爲府若倉無不涸不竭者也柰何如所云云𨿽然天下事固未易以一二言盡也昔之論財固有惡其聚者矣爲其聚之而散民也固有欲其行如流水者矣爲其流之而仍爲我生焉今不達是意而反以浮淫之蠧加之功實之上不能聚而並不能收使之流而不能使之止則天下之民其於我也且若浮萍斷梗之適逢於江漢之上靡靡焉無所歸命囂焉而起而且莫之能操也嗚呼三代而後斯民之各謀其生而不藉上人區會經營之力也久矣𨿽實踐其土而且居然以爲巳田也𨿽實食其毛而且晏然以爲巳耕也賴天之靈得以無事其於君上何有焉迨至災凶流行艸衣木食猶不自活鬻糶之地或閉或騰而有人焉或贍之於流離困殍之中灌輸有道而富商大賈亦不得牟其大利而乃昭然見上之有以存我也此道之衰也而亦有不能不然者矣又有甚焉平時追呼課責所不能平亦謂極矣一朝有急而帑無所取於所謂不加賦而國用足者未之或能也而又不能坐而待盡而民又於是重不堪也故三代之民如子也漢之民尙如牛羊焉後之民眞如仇矣易曰臨觀之義或與或求故君者所求也非求人者也民者所與也非與人者也獨柰何使民之日見其君之我求而未甞見其一我與也審如是彼亦安往而不獲自全其命而惟上之耽耽也哉是故智謀之士常大其心胸以觀斯世之變而亟亟乎積貯之是憂也以爲如是則下常有以得上之與而不得局於不費之羙上之人有事亦竟可以無求而不必審於定交之勞未甞使民饑以死斷不逼之踉蹌以求生其用命我得布所積而之於生其不用命我亦得以用所積而之於死其用命而得我以之生也積貯之效效於醫樂其不用命而亦繇我以死也積貯之銛銛於斧鉞據敖倉之粟以爭天下而後就緒帝王以此有機散洛色之倉以食亂民而不知惜小人緣是無識繇斯而譚詎不然哉獨所謂積貯當有道焉隋煬唐徳又何說也漢初按秦之獘作業劇而財匱故一時憂國者寒心謂漢之爲漢幾四十年公私之積猶可哀痛豈與國曆休長歷十餘世數百年承富庶之餘而甘漏澤者同日語哉三年九年之蓄古有言之者故積貯之道若晁之入邊粟耿之常平倉吾深取焉唐有劉晏殆眞善心計者顧其道以養人爲本此之不愼則如勿積愼之哉

○大器猶規矩準繩論【館課】

天下大物也非大人不能以有爲非大人不可以有爲大人者以天下爲一家中國爲一人萬世爲一時者也人情之生於世也莫不自愛重其身苟不能安心以待造物者之生我死我而期有存畱於天地也其於身莫不欲有成而於世莫不求有用夫必成其身以有用於世此豪傑之所以獨異於眾人而不知此但求成其身以有用於世之心亦卽眾人之所以無賴於豪傑及其旣成旣用而此一豪傑者之所成所用隨與之俱盡初無復有可以存畱於天地之間其相與咨嗟低回以望爲不可及者亦初不過一二眾人焉而巳夫得於天者材也作而成之以達於用斯爲器等而�之𨿽農工賈役不坐食於世皆不得謂之無所成就而適用而上焉者非其經綸達乎天徳卽智名勇功冠絕一時不足獨異者何也則固甘以其身自爲一器而末能爲千萬器之所從出也夫自不必爲器而特以之爲千萬器所從出故𨿽不器而不得不名之曰大器大則大矣而必不能不名之爲器何也彼𨿽無成心而卒未始不有所成𨿽無用心而卒未始不有所用惟無成心惟無用心也而始天下無可成不可成可用不可用莫不於此受成受用而其成與用是以獨大是故規矩凖繩之爲物也不特無方圓平直之器而其身亦未甞有方圓平直之形而天下之物非受方圓平直不可以爲器非受規矩凖繩則必不可以得方圓平直以是方器大者之不欲戔戔而乃以大有造於天下後世也亦庶幾其似焉耳吾觀古者大聖人之用心也至於一夫不獲若巳納之溝中而其計深慮遠也則慮所終而稽所敝若是是安得籠取一切而爲方隅旦夕之計而遂可以快心滿志者哉而吾觀管敬仲之治齊也其取予輕重上下出入之際大要傾奪鄰國奔使天下以爲一齊愚惑黔首以利國家而巳而其於桓公也諸夷狄禽獸之行備極大惡而且以爲非其至也身朝沒而齊巳夕亂也若是是可以法天下而傳後世者哉夫幸而爲齊可以傾奪天下使仲得天下而爲之當復何所傾奪是亦立窮之道也𨿽曰微管仲吾其被髮左袵吾未見被髮左袵者之所爲猶有加於齊桓公之所爲也故仲當日之所以自成而有用於世者實不過功名富貴之間而孟子曰功烈如彼其卑言功烈巳無足言矣不必略其功烈而更求其心法也出功烈者卽心法也卽所謂器焉耳如是心卽如是功烏有功無可議而復又從而苛議其心者哉故仲之小大要卽其遷就昏淫之君成就一日之功以成富貴而無有乎天下萬世之慮亦非謂其但能治人而不能自治也使眞能治人矣又何用自治仲亦有仲之自治但仲之所以治人亦卽如其所以自治者而止耳均之不大也均之以目爲器而不可以爲千萬器所從出也故曰大器猶規矩凖繩此篤論也而曰先自治而後治人夫先自治後治人此特爲未成器者言可耳以語於大器不亦謬乎惟此義不明而後世曲學小儒以此自藏曰吾未暇治人吾先自治云耳而見小急功艷視管晏者自度其學尙戞戞其難之也則謂功烈寧復有過此者至謂孟子言不足信以爲區區井田學較之論豈足以勝內政不知孟夫子所以度越諸書者正在井田學較二論但略言之而不必詳譬之老工大匠挾其規矩凖繩莫有知者偶一指設以見大意而不知者以爲不若運斤小斵者之可以苟且朝造而暮鬻也嗚呼王如用予則豈徒齊民安天下之民舉安又曰聖人復起必從吾言所謂規矩凖繩殆若斯矣自當時卽爲迂闊而又豈千萬世之公孫丑淳於髠所能測識者哉

○孔子稱伯夷叔齊而不及伊尹太公孟子甞稱之至論百世之師獨推夷惠而不及尹其旨何如【館課】

孔子之稱伯夷叔齊也以其逸民也逸云者世論之所遺逸而鮮有及之者也世論之所不及故聖人及之其所公及焉者則亦不必及矣稱伯夷叔齊之意卽其所以不及伊尹太公之意也孟子之有時乎及之也孟子之時也其及之者一時之意也其不及之也則與孔子同百世之心也生請究竟其說生以爲天下之難治世變之日趨而下也莫不起於人人懷急功就利之心而無復知有正誼明道之意豪傑起而爲其事聰明有學術者見而倡其說以爲如此者之可慕也天下之人不知其所以然之故而先慕其所以不必然之事未必能其事而先以敗其心敗其心而事烈日巳卑而愈無能爲至於極敗而尙不知悔其所從起著書立言者之以學術殺人至於此甚而聖賢之所鰓鰓而憂焉者也聖賢憂之故言則必慮其所終而行則必稽其所敝夫聖賢之不得已而有言豈若後世浮薄者之爲偶有見於一說則勃不自禁嘵嘵焉以自明其有知焉者乎使聖賢爲自明而言也則且有不勝言者焉彼其胸中豈有旣哉聖賢之有言皆以爲人者也聖人而非爲人也則亦可以冥然而一無所稱也惟爲人也故言出則必有賴焉而亦不得多而旁及甞論春秋之世何以弒父與君者之累累而莫之止也以爲武王固身爲之也湯𨿽得天下於夏顧其於桀也放之耳旣而曰有慚徳焉而武王無是若武王以是爲當然者而未有過也至於紂死數十年矣而爲一時反側而猶累累若是多事也武王旣自以爲當然天下後世孰不見其君父之有罪而以爲當然而效武王而爲之哉伊尹之取夏武文不如太公之暴其得天下而所以治啇也文又不至若周公之委曲繁重以至於不可收拾故啇之後世於周爲盛而君父之義亦不大斁太公旣勸其君以力取天下周公赧乎有弗安於心而欲密爲文法以防其敗而不知亂賊之源巳開於天下之心非區區文法之所可縻嗚呼慮不及遠以爲苟可以定一時之亂耳彼伯夷叔齊者之功豈不千古爲烈哉然則伯夷叔齊者聖人所欲亟稱者也彼伊尹太公者之事若其可以無傳於世則聖人固以爲無傳而使天下後世絕不復知宇宙間曾有是事焉其亦善也況從而稱之哉聖人之稱人也則亦有多說矣稱是人也而使天下後世因斯識忠孝之大義焉稱是人也而使天下後世無貴賤生死以爲苟可以遂其仁義之志則不必得時行道而後大焉不必存活永年而長有生气焉而又使天下後世無知愚彊弱聞是人也而以爲宇宙丈夫作事髙髙深深尙有若此其甚者而吾獨柰何卑且近者之尙不能而遂因而振起焉以是爲大塊之噫气薄沸萬物之滯而疏其邪以達於正以是爲人心之儀型使人望之以爲不可及而又不敢不勉也故稱其風而曰師夫稱其風而曰師則孰有如伯夷叔齊之�彰明較著者哉𨿽然聖人於是乎又有憂也天下之人多愚知其一說而不知其又有一說也刻則效之而其廉或弗如亢則效之而其仁或弗如特立獨行則效之而其忠孝又或弗如天下之人以其似存夷齊之短而莫知其眞失夷齊之長敎於是不立於是又特著一人焉以救之其不得志同其廉同其仁同其忠孝又同而獨其气性之所往又若翩翩乎其相反也者而使天下又遂因是以見夷齊精神眞至之所存初不系於拘局刻薄之迹而乃以長善而救失而師道大定或凱或涼而所以利賴萬物者未始有異也此桺下之所以並著也若夫伊尹太公也者孟子有不得不一稱者焉所謂中國授室養弟子萬鍾使諸大夫國人皆有所矜式者固當時君臣所以處孟子而以孟子爲無能爲之人也徒說仁義而巳孟子至爲之道湯武稱伊呂而尙莫之能信也況置而弗稱乎此易明者也若夫較量聖人以發明孔子獨尹與夷惠並著而太公尙不能與焉若是乎太公尢不必稱者矣故略定一時若太公者可爲天下父定不可爲百世師可以爲文王之師而不可以爲百世常人之師伊尹𨿽自以先知先覺自任先知先覺者師也而孟子弗與之百世也亦豈不以其事爲不可訓也哉故其爲業也辟之於天則雷霆而巳風行乎四時而雷則用之止以半歲此亦足以觀矣

○救荒弭盜議【館課】

盜賊之禍烈於夷狄自古而然而又當夷狄內訌之日天下已大病無可議者﹑非無可議以爲天下可議者不在盜賊也天下之可議者莫如今日之可以不爲盜賊而其實甚於盜賊與可以爲盜賊而目前尙未爲盜賊之人盜之起也不一其途有饑寒而爲之者﹑有狃於驕淫而爲之者有負材气鬱鬱不得志好亂樂禍而爲之者此四者盜之所起也知盜所繇起則得盜所繇弭彼原非無故而起則亦豈無故而弭哉弭之則必令天下無饑寒無驕淫無不得志而好亂樂禍而此數者其可以拱揖俯仰論議戶庭之間今日一部覆明日一令甲而使遂晏然以免也抑更有道焉爲天下所公見明知而特韙而莫之敢議卽議焉而莫有能行者乎愚以爲天下𨿽大分域而治合則天子分則縣官耳天子之下縣官之上自宰執逓而至於郡守不過多方區置奉天子威令逓爲鉗維要使縣令必爲斯民利而無害焉則巳矣今也不然舉世耽耽然共視縣令如商賈居積之肆居是位者亦遂以廉潔愛民爲迂闊難行之事一日而成進士遽膺民社之任而尙愀然不樂數歲一遷而岌岌乎其不可待平心靜气而細觀之上自宰執而下至郡守若而人若終日多方區置惟恐縣令之廉潔愛民則舉朝嗷嗷無所得食者縣令𨿽欲念民饑寒閒民驕淫復何暇竟亦何禆至如邊將扞外與縣令治內者等非力能浚削內供亦不可以安其位必不欲驅豪武之人少泄其戾气於外而畱之乘間以發以今度之𨿽旦夕未有大變而不及聖天子求治之日同心合力力爲救正誠恐天下事有不忍言者謂可以患貽後人也哉救荒有策其大要不出捐倉勸借和糴而巳有良有司隨時隨地可以爲計然不終日之事未及乎久安長治之道也食畢則復相聚爲盜且盜無不獲又誰索縷粒於富豪吏胥之手乎故愚以爲廟堂之上無力責天下之縣令使必廉潔愛民以不罔其上而反煦煦兢兢欲爲畫計計劃愈行民愈困盜愈增耳又何議乎又何議乎

○舉邊才足兵餉議【館課】

邊才之希見也以事邊者之不必盡才也兵餉之時告匱也以餉之不必盡以食兵兵之不必盡任餉也𨿽然天下方大病病之所在非一端也病非一端救其一則且傷其一焉無所不病則亦無所不救何道乎其可以無所不救也愚以爲古今未有一時焉而遂可以無所不救之道也善救者得其機次第焉而已矣今邊才與兵餉二事也議二事則此二事者亦遂有後先焉孰先先邊才也今兵之不宜取足於募餉之不宜取足於徵有其耗之者故莫不奮臂而言曰淸之不淸則永不得也或又曰淸之難夫淸之是也以爲如是以淸之而遂淸矣則愚又恐其不能得也故淸之亦誠難𨿽然亦難耳豈遂不可爲也哉所以難焉者則無邊才故也古之握兵者可以一夜之間坑數萬人而若無有今欲汰數人而恆恐其一旦哄然而起戕主帥之命大兵者所謂聚不義之人持不仁之器而敎之以殺人之事惟恆試之戰而能者日以見不能者日以詘故賢甞居上而不肖甞居下故兵事之治也其主帥之才實壓大將其大將實壓其褊裨其褊裨以下實以次壓其士卒以大才令其小才以才令不才大要能爲亂者逓而上焉以次在吾掌握之中而皆得所而樂爲吾用余無所用者𨿽盡取而殺之何亂之敢生而又況其僅汰之已也汰之而尙有以用其無用者乎夫邊危地也而今之欲得邊將者若有所利焉豈眞奮不顧身思得一當以報國家而遂破家蕩產以求之故邊庭之上下相臨也亦適相遭耳莫不相與求衣食之人也彊有力者不必上上者不必彊有力羈縻於旦夕之間以幸無事如奉驕且頑之子而莫敢動其纖毫故曰淸之難也則無邊才故也天下大矣何以無才非無才也居今之世未可以有一才焉卽謂才也非全才焉不能免卽全才矣有可以折衝禦侮之才而無以要譽固交之才猶不免也所取乎邊才者取其能辦邊事焉而遂已矣國家之事庶且多卽不有他幹尙無求也有一長焉卽所謂智信仁勇嚴者或不能必盡也況又從而求其要譽固交者乎非要譽固交者不得而折衝禦侮之才多不足以要譽固交而才又於是盡矣惟是能要譽固交者卽不有折衝禦侮之才而又能使人號爲有才顧其才在要譽固交矣又以何者折衝禦侮乎故甞思今天下之大病莫病於言路之太多而不擇言太輕而立言之心太巧職方文�天下文武所從出也此兩司者莫能自爲政也卿相大僚也奉行其風旨惟謹耳牧宰守令近民者也日夜求免其鋒銛而後可以有濟於私耳況邊吏邊吏卽不盡以餉餉兵要非盡以潤槖也若是者幾於竭天下之財力以奉之矣今言路且百餘人豈謂百餘人者絕無大丈夫處其間顧所謂大丈夫者儀衍多而孟軻希矣古者竭天下之財力以奉一人而尙以爲未足也今竭天下之財力以奉百人若之何其不貧若之何其望天下之屏心一慮以歸於正而以其才爲國用也嗚呼天下何但思邊才之急何但慮兵餉之乏也大刑用甲兵小刑用力鋸鞭朴今邊不能以甲兵挫虜而內之能以刀鋸鞭朴挫其民者天下皆是也吾不知其才焉否也兵聚如林而日患寡餉出如泉而日告饑而內之從事田畝者未甞有爲其流離饑寒計也吾不知其足焉否也直謂民無如我何耳噫又安知其一旦不更猛於而烈於兵乎

○澹泊寧靜解【館課】

天實生才而以爲可學而至學而後知古人之言不我欺也學焉而不知其要學焉而容有不至者矣不自以爲不知要而以爲學咎嗚呼天下之無才則自玆始矣三代而下如諸葛武侯號爲王佐之才而後之儒者或以爲天資自美不得列於聞道此一時激射之語非篤論也澹泊寧靜之說前此聞有言之者顧恆見於武侯之與其子論學如是而學而乃以廣其才也曷爲乎廣其才也世之季而道之微也吾傷天下之不知學而猶幸天下人心之喜有才幸其喜有才矣而復私慨其瀲艷張皇莫能致其學力以深入於無才可用之地而成古今之眞才也才也者人所立於天地之間而與爲三者也自有宇宙以來得此則治失此則亂故惟元愷在堯舜之世初不過稱爲才子而濟惡亦秪謂之不才世之學者誠莫能精心以求自發其才之爲亟亟也誠精心以求𨿽欲不澹泊寧靜亦焉可得哉澹泊寧靜者所爲致其學力以深入無才可用之地也曷爲乎深入於無才可用之地也今夫明敏捷給遊刃而批窽卻一日而致千里此人情所公願而亦斯世所急須也然生而能者或能之而不必凖凖矣而不無獘其不能者或勉彊之而適以昏鈍察見淵魚而尙有不祥車堅馬駿而尙有策其必敗者也況其下焉者哉君子以爲其求明是也其所明之處非也明不於志則持銅以索照也其必遠是也其必遠之法非也遠非所致則空步以逐日也火在天上則可以遏惡揚善而順天休命矣乘六龍以禦天則可以自彊而不息矣大聖人十有五而志於學羣弟子侍坐而常廸之言志也此古人隱居之所求也而特無如其不明也全軀保妻子之計知不足以千里萬里旦暮可見之功知不可以一世萬世無遠慮則必有近憂也而特無如其不致也不能是者無大過其患總坐於不能澹泊而寧靜澹泊寧靜無奇耳其功卽以明志致遠而成天下之奇才天下固鮮有能眞知澹泊寧靜四字也實能澹泊矣始豁然知澹泊之可以明志也實能寧靜矣始豁然知寧靜之可以致於遠也天下無一物能入吾之心無一物入吾之心而後有一不可解之心昭焉現前眞可以入湯赴火救天下而不悔天下無一物能動吾之气無一物動吾之气而後有不可遏之气沛然流行可以撼山裂石動天地而有餘而或以爲山澤逸叟鄕裏端人於世亦似無求於物亦能無囂者嗚呼聖人不甞言之與士而懷居不足以爲士矣生斯世也爲斯世也徳之賊耳彼方挾其泉石煙霞之癖不能稍自捨斷而恆以其區區之忠信廉潔橫亂胸中眞所謂擇害莫若輕擇利莫若重者耳又烏能澹泊寧靜也哉如此則又何惑乎其可足以明志而致遠也學之不明則千古之眼不開故尙論千古多以其人而低昂其言𨿽孔孟亦置軒輊其間嘻孰知武侯斯言之篤至而不可易也今世搶攘危難之事其易見者莫要於戰𨿽聖人愼之而要其大得力不過兩語泰山崩於前而色不變麋鹿興於左而目不瞬而巳若者非寧靜澹泊乎其它則復何說蓋曾致力於此而見其故於日澹靜之而不足一日營亂之而有餘者此物也顧得其道則千日營亂之而非多一日澹靜之而亦非少矣存乎其人耳髙之卽以至於伊呂而其下亦不失爲人用提匹夫而立躋之聖域卽以截末俗而還之三五取之四字而未有不足者也待文王而後興者凡民也聖人作矣而尙不從事豈夫也哉

○比九五泰九二說【己巳】

易道先中而後正貴陽而賤陰易之爲書也奪天地之權以與人者也夫奪天地之權以與人而鰓鰓然必程量之於中正較合之以陰陽則人之能爲者寡矣故易之道剛中爲大易之剛中正履天位而上下環而應之莫一與並者莫如比焉巳乾坤之後歷屯蒙需訟師而始一朝得此大定也此君道之始隆也飛龍而後一位而巳故其辭平其象遠其意亦類於聖人作萬物覩而幾幾乎上治𨿽然大道之行也天下爲公丘未之逮也而有志焉自吾夫子蓋僅有志耳而且未之逮也及其隱也而後禹湯文武周公繇此其選焉然則比之九五所謂可知其意可志其道而不可以爲其事者也且也爲之於亂夷難靖之初則利害相半有如漢文焉爲之於麤夷略定之時則得少失多有如宋仁焉效之於國事日深之後則漢元唐文莫之救已且也君猶天焉一受於天可成而不可變可以左右而不可以拂其所不欲故吾以爲今日之所當說者繇前則莫如師之二在師中以救人也比則吉矣同人之六二曰同人於宗吝曷爲乎其吝也同人於宗所謂不亡其朋待舟楫以涉大川而無力馮河沾沾自是而莫知所遺之多也安得不吝哉中且正者反以吝中不必正者且光大而多吉亨無咎是以見剛中之貴也故曰吾未見剛者故曰允執其中邑人不誡上使中也位𨿽正中而及其使人也且以中中之時義大矣哉是故剛以行之可以師可以大有可以泰

○玉堂讀書

一牀寂寂向云邊夙夜君恩慚負天詎戀虫魚矜入室分思鴻駿起原泉大風何道追三五容照斯時逄半千靜念古今宵欲舞陶甄況復聖人前

○恭遇聖駕郊祀

鈴雞呼應出金軒黃气屬天燭在田七日見心道自復萬年受祜履其旋澤宮未選隨朱節淸署遙思望紫煙尙令百神今受職云何當寧嘆無賢

○禦河春水

天回日近朔風收力劃寒冰堅復流淸托滄浪濯眾緌气開涇渭來千艘大田溝上思民析亙塞塹頭念士搜安得奉宣聖澤者盡從宮闕達荒疇

○賦得我愛夏日長

矚後瞻前億萬年我生今日戴明天無緣夙夜勤王事有意居諸惜舊編未審一時誰傳召忍教千古羨髙宣卽今永日猶難給急爲四方待箠鞭

○大捷志喜

普歡聖徳邁唐虞丹浦靑丘何所需大業欲開東北角偏師先靖西南隅狡狐失魄甘離穴逋虎思啖不負嵎豈念天誅稽日月突如兵力在斯須九年膏血疲三省一日鼓徵暢八區折首殲魁略盡矣呼雛釋醜復何如願言天子早傳檄將士無勞更執殳

○金臺行

相馬不當考驪黃惟曰其神良買馬不暇問死生亦日其類貞骨亦駿骨以駿收不駿𨿽生吾何求世人欲速見小利但信凡馬堪銜轡取而駕之任馳驅馳驅前路立顚躓夥大乾坤定多才求之弗得致之來騏驥不來駑虺隤鞭撾轡首奚益哉卽今誰識良與駘所願涓人眼早開燕昭燕舟同發憤先何得勢後何災

○賦得拊髀思頗牧

鄒吏道巳雜買官牧牛羊爵祿離武功買官入疆場壯士負材气百戰褁千瘡大傑觀時務隱身自回翔天子難得見當路重篚筐莫有念亂人覆謂將才荒孰肯蹈死地反傾橐中裝孰敢擲平生付人論短長衛霍絕大漠漢廷無鼓簧惟願天子出停車式螳蜋郭開言一入廉李气不蒼諫罷隨付節古今快馮唐誰秉國成者捜才應多方明主可忠言何哉尙括囊

○夢賚良弼

明王寔間出佐命詎難求不信堯舜日山下有巢由大武克鬼方濟川待楫舟精誠動天地莫預人鬼謀王言尙可代帝心豈其悠知道通晝夜寢寐若爲搜且暮方一遇未獲自百憂審象得其眞反覺僉議浮引心緬古史嘆時去不畱養士隆且久豈無版築儔

○桑昂兒歌【樂府有序】

桑昂兒者中降夷爲我守興平敢戰有功軍中壯之之可歌也

胡兒七歲能騎射思射漢月薄漢化中國由來賤勇力文法嚴明煙不熄天子威徳軼漢秦欲顯卜式風臣民萬里微功無敢隱百年邊气從此新更有絕異奮

忠節何必盡華人願爲貔虎出自穴反逐犬羊灑其血倉廁之鼠何常哉顧所自處天壤別令我今羨桑昂兒重慨異時中行說君不見今時大將稀曾見面或持劍盾雜筆硯宿兵百萬頻呼饑幾人臨陣敢死戰未滅匈奴無以家表餌欲笑賈長沙倉卒尙將驅市人何知駃騠非驑驊局蹐得官需靑蚨不如作賊展眉須自緣國局重生儒中原義俠何時無

卷一終

●金正希先生文集輯略目錄卷之二

據實奏報疏

和輯忠勇疏

奉命回奏疏

奏繳辭禦疏

再請罷斥疏

請使朝鮮疏

入臺首疏

入臺再疏

告病第二疏

辭謝起補修歷疏

辭謝推升驛傳疏

初聞題參備陳守禦始末疏

見題參後據參陳辯疏

疏

據實奏報疏

和輯忠勇疏

奉命回奏疏

奏繳辭銜疏

再請罷斥疏

請使朝鮮疏

入臺首疏

入臺再疏

告病第二疏

辭謝起補修歷疏

辭謝推升驛傳疏

初聞題參備陳守禦始末疏

見題參後據參陳辯疏

○據實奏報疏【己巳】

臣以小臣受皇上眷顧憂天之心竟夕不寐半月以來气血欲盡惟餘孤志耿耿欲前自念生存一日卽爲皇上竭心力一日臣之所能惟仗區區朴忠鼓無羣策羣力畢歸於忠義一路以爲君父用而止自受簡命事事艸創措辦倉惶始臣信申甫實以甫自造戰車火器所向無前與其一往殺敵之气今申甫所募新兵𨿽務求精壯然給衣裝不十日編訓未數日旌旗金鼓尙未習也兵部無選鋒見與於二十五日送新募未給衣裝兵二千於甫甫未收於二十七日復送臣臣以全師皆烏合難用是用躊躕又申甫系新立一軍所需器用種種皆旋取旋辦缺一不可臣日夕拮據移文催督難可得辦臣惶懼不知所爲臣以文臣請纓自以國家事皆巳事𨿽軍旅非所當與不敢不勉欲集思廣謀爲皇上效一臂力至於錢谷會計簿書出入素所未習欲勉不能覩氛日熾中心如焚日爲國家籌安危大計而心力苦疲於瑣細伏望勑下戶部委一司官專理其事伏念臣所不必爲而自請者急君父之憂也於力所不能爲欲勉之而終未安者恐悞君父之事也總督在甫臣於軍前置將用人等事悉聽甫權衡務令獨展其才臣區區之心有欲入告君父而尙未敢者臣之微能可矢天日惟事君無欺好賢不倦能鼓人心之忠義畢效力國家而巳耳勢與願違日懼殞越伏望聖鑑臣死不朽

○和輯忠勇疏【己巳】

竊惟遜讓不遑者文臣之態也剛狠不馴者武夫之病也臣見申甫才薦之皇上皇上見其才授之專徵至若滿桂驍勇能戰臣與大同撫臣張宗衡交因知桂才亦素嘉其人今皇上授之總理臣私謂兩才當事事必相濟不謂權旣並重遂釁起不相下也本月初二夜甫將軍至桺營報稱鄕民驚逃稱有

數十騎在鄕擄掠被奇兵出營搜捉當獲一十二人至次日滿桂提稱系彼夷丁報到臣臣恐啟釁傳令釋放訖初六日未時甫大軍出廣寧門據甫初七日塘報稱本日

數十騎衝突而來將本職塘報官人藺國祿丁元殺死百姓齊驚本營當時守備李承勲率家丁齊上復殺死營兵一人眾兵齊上活捉五人又守備毛養和活捉一人見在營中目下正在相持等因又報稱本日申時

無數四布本職外營偶東巷數百騎衝突而來差官看時有一半中國人一半亂箭射入營中我兵堵截不敢以神器相加少頃又數十騎從西南來徑衝大營百姓惶亂眾兵堵截鄕民陳本孝等奮勇斬眞夷首級一顆衣服一領互納一隻箭七枝刀一把爲此理合塘報等因又於初八日接申甫揭帖稱所獲夷人止欲解入又傳爲文將家丁聞文將者桂部下將也臣聞此不勝憂惶兩軍不和後每相遇必先相自殺傷萬一聞之爲所乘爲害匪淺臣欲出爲調和而二將皆奉便宜以臣忠誠自信頗能感人而權微不足以服之非皇上攝以大義其气未易平也又各援兵新兵諸將多有未調伏望詔令和輯同心恊力以淨氛惟內順乃能外威臣念之至熟而言之未得其便謹據實奏報惟聖上裁察

○奉命回奏疏【己巳】

臣本月初十日接邸報該臣奏爲據報軍情等事奉聖旨金聲便諭二將務令輯睦圖賊毋得自生猜防致誤軍機罪責均任新集兵將該部還通行諭飭欽此欽遵臣自受皇上簡命日夜念皇上威徳所以諄諄勉甫者備至今得奉明旨更反復開諭令一意圖臣隨歷荒郊馳至滿桂營爲桂慷慨言事方殷不可以部曲起釁桂亦是臣言然臣此行周環走二十餘里閱一二營壁執途之難民數人問之於衷戚然臣聞不過萬人我不得志於

得爲寇之道而我得自困之病也我兵不下數萬人法宜探必趨之道諸將各據險列營首尾相應奇正互用則難以逞今諸將各統兵數千人不相聯絡費廩糧則多分以遇敵則又患於少此不善用多者也將不得不任其失策然亦有難乎爲將者臣從滿營歸漏巳二下道過施洪謨營宿申甫營見數營人馬當朔風寒苦之際皆露立枕戈臥不得有騰飽之象不戰先疲況以掠刼日飽且樂而我驅此恇弱者與遇難矣然大兵四集費金錢巨萬工戶二部告辦爲艱欲使士飽馬騰亦又難乎爲上者因其難而不思長策則日困一日不退可憂退亦可憂四境蕭條藩籬破壞兵民疲於外財用竭於內如此用兵不謂之自困不可也惟皇上與二三大臣蚤圖之臣無任激切待命之至

○奏繳辭銜疏

臣自傷才術淺短意願空長值

犯順君父焦勞妄慕被髮纓冠之義非爲人臣子者可以瞻前顧後之時遂不度徳量力彊受簡任不謂力不從心勢與願違僅顯一士區區之節竟無國家分寸之功臣捫心傷恨痛不欲生不圖復荷聖恩浩蕩無涯略事原心不卽加誅感法外之餘生欲致身而無地不遑寧處急圖自效而罪過旣彰分不得復受委任臣滋戰栗不敢煩瀆臣日夜惶愧如坐芒刺一身無據進退維谷出入忽忽不知所之臣久當奏繳以續查軍需並移會各該衙門收取未盡於今本月十八日粗得竣事臣原蒙欽給參佐練兵防禦事務關防一顆敬當奏繳伏望皇上勑下驗收至於臣風憲職銜本爲軍務權授卽幸而有功謝事之後猶不敢當況臣罪丘山豈得靦顏久稽毎一念之置身無地伏望皇上蚤賜罷斥以肅臣紀若獲蒙聖恩終不加誅或以臣罪在前非功不贖置臣重難之地人所難爲者使得盡力鞭箠之下畢命行伍之間臣死不朽或以臣才不堪臣心可原宥過無大冀編臣於氓隸許臣尙得攻苦食淡窮今古事物之變困衡摩厲以期異日桑楡之收庶幾餘生未爲聖世棄物可以不終負皇上特達之遇臣自恨不才孤負夙志肝腸摧結憔悴非人痛念天恩日夜感泣心憂國事不能奮飛語無倫次伏望聖鑑臣曷任恐懼待命之至

○再請罷斥疏【庚午】

伏念臣生平忠孝自矢抗心希古妄許皇上以弩力馳驅今不幸顚蹶此志孤耿誓死靡變有如靦然在位分不敢默默容容而肝腸空熱學術未成才識疏淺無以自效臣𨿽不敏實恥素餐主憂之日臣辱臣死臣愚以爲當然而知臣莫如君

皇上矜其愚不忍棄之徒死夙夜思維冀捐軀圖報其路無繇而戴恩愈深愈難苟容自全以縻君祿𨿽皇上原之天下未必能盡諒之卽天下能諒之而臣寸心斷斷不能安之仰念天恩俯顧憲銜進退用捨如臨淵谷反復展轉五內抽裂神傷气悴不能自存此心此境獨癡獨苦不得不歸命投誠控告君父伏望皇上鑑臣至情全臣愚分仍賜罷斥使臣尙可以仰戴聖恩存身氓隸之中臣曷任惶悚懇切待命之至

○請使朝鮮疏【庚午】

臣不才有願莫遂虛負皇上知遇皇上𨿽鑑原臣臣愈自傷之心念天恩晝夜感泣欲堅求罷斥艸疏屢就值國事多艱君父焦勞不忍自棄遠離闕廷欲捐軀圖報其路無繇空復戴冠朿帶從士大夫之後萬非所安夙夜思維冀少效尺寸而臣當有言不信之時事關兵餉又非所敢請度臣力之所能爲與今日之所不容緩不必另開事端而於勢不無少創於國家不無少補者在於今日蚤宜乘便聯絡朝鮮朝鮮與老寨止隔鴨綠一江今類敢長驅入犯縱橫不止無復狼顧之憂自度無敢議其後者以故東江牽制未可一朝而廢而東江實全藉朝鮮爲居停主不得不蚤爲宣諭然今日諭之又要令朝鮮無所驚疑決宜乘皇太子冊立頒詔而去今詔書權宜附其陪臣以往蓋未聞警以前議也臣愚以爲在於今日有未便者值警而大禮之行遽乏特使未免生外夷心旣合朿或復通鮮勢益無忌東江數萬生靈將反爲用臣不才蒙皇上寬宥七尺餘生久非巳有非當苦難之事以效力國家不可以竟初志願乘風破浪捧尺一之詔涉島澳之鄕宣朝廷威靈感以至誠動以利害儻得藉手相機與東江相仗圖乘虛縱未敢卽言搗穴而振聲援以制之宜有卻行狼顧者矣卽不然而使朝鮮受臣聯絡亦無令折而入且臣之往便得畢力盡意徧歷諸島探其虛實詢諸將士圖上方略以報皇上而佐廟算以待能者固區區報主之誠得以稍展而皇上所﹖不過一紙紙詔書所必附之以往者也臣無任惶悚待命之至

○入臺首疏【庚午】

臣愧憤之極不意復待罪於此何敢更輕言天下事痛傷生平致力忠孝畱心當世旣躬逢聖明特荷知遇一時君臣殊不讓古乃舉人未效所學竟不適用疑於古道不復可行壯心不甘夙夜思過自知所向未爲大謬而閱人未廣歷事未深動不遂志亦所宜然伏思皇上聖本天縱言動舉錯允合古法好學寡欲法祖敬天求賢若渴受言如流較古帝王眞無間然謂宜風行艸偃本立道生人與天恊功隨事集矣而尙兵困於外財匱於內賞未必勸罰未必懲主徳日勤風習如故其故何與將人材絕不如心而時事率無可柰何與抑終無道而處於此與願皇上更深思其故也臣伏見皇上晝夜焦勞惟日親天下之事而實未嘗日習天下之人皇上以不世出之聖興大有爲之業定使天下之人才與不才盡在皇上胸臆之中卽才矣而有所長與有所短皆得一一程量之確然不爽然後斟酌位置惟皇上之所使而始可執賞罰以隨其後此不可以懸斷臆度不可以盡得於章疏之中不可以徒參互於外議之異同必皇上親自嘗試嚌啜之而又不可以旦夕之間一二見而足也往者皇上朝見不輟召對時勤旣而問無所�鮮當上意而皇上亦遂厭之矣臣愚獨以爲皇上宜念往者君臣相見之尙未數反復問辦之尙未精皇上所以探討諸臣者之尙未深切著明而不宜謂相見之爲無益也願皇上自今定爲間日禦文華謂宜仿古蚤朝晏罷法其在廷諸臣若諸卿之貳及翰林科道中行評博等官非有系劇事務纏縳其身不得閒暇者宜令輪番入直蚤夜在公而內外官之有專司職業者亦得以不時進見皇上於官方之情僞得失軍民之大利大病並廟堂刑賞舉錯之用邊腹虛實彊弱之形皆得進諸臣而考究於堂陛之間而且時詢及諸臣之職掌如是而小大咸集上下漸習卽微塵無能益山未必遽有大奇偉當聖意者而詰問旣近情僞自露酬對相頻材品畢呈日月巳久以皇上之聰睿諸臣才與不才與其才之所短所長豈復有遁於聖鑑者哉且夫今日非誠無才也士大夫精華果銳之气莫不相與分馳於愛憎毀譽之地坐消於談笑偃臥之間夫才之爲物不收之使專心致志則不生不迫之使困心衡慮則不達不並之使較長絜大則不見今因是而令諸臣日夕皇上之前天威日凜天語時聞自惟皇上之社稷蒼生是念無暇復有他思計惟黽勉學問淬勵以思一當自非朽敗壞爛之入宜莫有忍自廢者矣且不特此也作之不休求之不巳天地不閉祖宗有靈皇上因是而於百千人中定得一二公忠練達不世出之臣焉以佐皇上知人善任使者小大內外罔不稱職皇上又何求而不得何令而不止哉伏惟皇上少畱意裁察臣請得畢暢所欲言臣不任懇切待命之至

○入臺再疏

臣𨿽不才終不敢內負夙志上孤聖恩思維國家興衰治亂之所繇國事日艱敬陳本務一疏非敢澷爲條陳以飾觀聽實考古證今念之甚熟皇上欲內順外威久安長治所當逐事整頓者未易盡數也而非繇臣所言以端其本則大之終無提綱挈領之要密之亦實無批郤導窽之槪皇上𨿽赫聲濯靈法在必舉亦似有令行禁止之意而大勢如故人心未回苟且徼幸之情日惟求免任事圖功之意迄難眞實空勞皇上宵旰之心終無益於治亂安危之數此愚臣所爲拜疏以來齋居不寐再三籌度而愈自信其說之不可易也治安在人今古所知臣謹按古今論人之法未有不以言爲大端者卽皇上今在穆淸之上所繇以明見萬里之外者固大半取裁章奏中卽間別有探討以得人之情僞有不出於人口而達於聖聰者乎而言有二覿面問答較之於筆墨敷陳其簡切尢不可以同日語旣無奏牘往覆之煩使君臣相與敝精神以費時日而又得以實察人之眞誠於神情出入之間且天下之人未有不反復推究以得其才之短長而遽試之事天下之事亦未有不反復推究以得其至當之歸而遽責之行者惟觀聽不惑考之有據務以光明洞達之意曲盡其是非利害之情自求無不獲發無不中無論皇上聖神文武固當遠述堯舜近憲髙皇不屑屑漢唐諸君卽考漢唐一二有爲之主當時君若臣莫不相與咨詢考度共取天下而商略之人見其可而用事見其可而動未有遽置士大夫於度外厭薄以爲不足與謀無可深求而空驅策之以望其奏功者也今世士大夫承平日久習气實深皇上聖明不幸際此厄運要當密心耐意磨勵鼓舞長養裁就以望其有成耳入內地今玆半年迄無一人爲出勝算非諸文武反出

諸頭目下非不畏法非不願通侯之賞繇講之無素而習之不精也及今講習圖得一當𨿽曰不豫猶爲未晚今事外之人旣以成敗安危無與己身徒立而習人以優遊於不學不思之地而當事之身則目熒耳亂手足匆忙又不暇有可學可思之時惟賴皇上以神武豁達之用間取此從容暇豫之人以蚤朝晏罷之法而寓日考月試之意庶幾其有獲焉而或又難於一舉是天下之人才無時而出止聽命於天之自生天下之難無時而平止聽命於天之自定也今廟算淵微聖謨深遠愚臣淺薄無片長寸效何能仰窺萬輒敢侈口多言顧靜觀今日之事與今日之人臣𨿽愚思皇上必非以內外諸當事爲皆必可賴之人以今日所布置調度爲百不失一之算也謂目前固無以易此者毋亦姑靜聽之以徐觀其後耳今日豈可靜聽之以徐觀其後之時哉惟皇上蚤圖之天下幸甚

○告病第二疏【庚午】

臣惟臣子大義篤於匪躬臣𨿽積病日久不敢一言及病至前六月廿七日突然气塞至昏暈竟夕吐血連日臣力竭難支始敢據實上乞骸骨復蒙聖旨念臣服官未久臣感激忘生伏枕三旬見城務久曠覺體气暫平不敢卽安隨勉疾視事不圖復以勞煩於本月十一日本癥隨發而怔忡痰厥更劇於前病苦之狀未敢瑣陳以﹖﹖賣聖覽臣惟奉職無狀神思短竭於軍國蒼生大事不能少有禆助何得以一身疾痛長呼君父之前而臣情勢萬不獲巳念服皇上一日之官則當盡皇上一日之職今乃以風憲重職司皇上耳目之寄者爲微臣餌藥養病苟容竊祿之地有日如歲生气漸短臣之危殞日可俟也臣𨿽捐棄道路區區一身何足自惜而臣自遭際聖明以來讀書學道致身事君之志自矢必遂不幸苦爲才分所限學識所局天不湣念更有病魔縳而困之𨿽局蹐髙天厚地之中尙思仰荷聖澤得靜息身心收召魂魄究所未知增所不能誓於此生要得一當以答聖明庶生前生後無所復恨﹑而今身命之憂迫於目前則亦未免有貪戀聖世不忍徒死之心伏惟皇上聖明鑑臣非遺忘君父自便身圖之人非眞無可柰何定不敢輒﹖﹖賣聖聽使臣餘生寬然幸不遽絕厥命學問方始亦何忍終自廢棄至如臣父母衰暮零丁流離牀褥念臣無狀日夕驚憂知臣無能坐縻國廩願言一見待以瞑目𨿽臣至情家不先國使臣可自效亦何敢言於皇上之前臣曷勝激切待命之至

○辭謝起補修歷疏【癸酉】

臣遭際聖明拙忠不效不幸負疾乞骸歸田叨蒙皇上矜全不卽廢棄許令首丘得就醫藥臣歸之日泣見老親恍若隔世北謝天恩感賜餘年𨿽伏枕一丘報國之忱耿耿不墮至於僥幸痊愈旦夕就官之念則斷斷不忍起臣之自知甚於人之知臣死不敢假愛戀君父之心以不勝任之身冒不易穪之職也今輔臣徐光啟以修歷乏員或傳臣病痊漫及疏庸仰荷兪旨臣聞命之日心怔若搗臣之父母踧踖憂惶若無所措臣叨歸幸生得不隕越安敢上欺宸聰尙穪危篤如雲潦倒牀褥間者而神气耗竭實未痊復痰火昡暈不時劇發居平怯思健忘如石如鹿餌藥省慮僅足自存況歷數大法古以宿學久竭精思方得就緒今之輔臣誠哉其人至於海內不乏耆儒如臣碌碌疏淺重以結疾素學旣不深入思力又難致精顧瞻斯任豈啻負山臣君恩結念孤志不菀日夜自調靜閱今古期以時日深永馴得身彊並冀學成敢望皇上特恩寬以期限臣得踰彊仕之歲及服官政之年而後東西南北死生赴之不敢有愛乃今國事多艱未可輒以一人而開羣臣自便之門旣不堪任應終廢錮臣獲大造曲全臣𨿽居田亦當■﹝扌棄﹞此身心學道著述以助聖化誓於此生隨地致力圖報少效而後敢死統祈皇上鑑原臣曷勝懇切請命之至

○辭謝推升驛傳疏【乙亥】

臣以書主幸逄聖作身依日月叨補中祕甫及期年會逆犯

闕奉命倉卒欽授憲衘從事戎行孤臣負移山之愚皇上簡當熊之誠至於謝事之後請斥疏章前後五上而溫綸五加恩溢常分天下忠義聞風感奮況臣身受而臣�結愈深矢思奮迹拊心自維益恥苟祿此則臣乞骸歸田之初志也誠不自意故輔臣徐光啟忽騰薦剡遽以臣承乏修歷臣病未痊愈學非端門𨿽職列淸要典憲今古人多爲臣榮之臣心獨不自安伏具疏乞休𨿽未獲允放明旨業具呈堂官堅懇代題並力求故輔臣徐光啟題免臣心勿欺久蒙鑑在乃今本年正月忽得邸報吏部推臣出補山東驛傳道伏念司道𨿽外吏遠離皇上無復出入禁闥補過拾遺之任顧玆方面受皇上崇秩非積日累俸不可得非夙習吏事不輕除授而臣以服官無幾月之人今又抱病在藉何所短長而遽獲斯職鵜梁之疚愈刺於心切思臣之初志巳邀皇上鑑原臣之職衘獨蒙皇上欽授皇上不以臣爲不肖疊賜溫綸不許辭免臣尙反身問心理病力學攻苦食淡磨厲堅忍未敢就列今銓臣遽又別補義豈得非分朦就臣踽涼孤冷時思古獲心若幸而徼天績學有成奮身報國此生此身惟皇上所驅使其於君父之官敢有擇焉不然而蔬水沒齒分實甘之臣卽不�惜死不敢容容竊位以辱聖明臣曷任懇切待命之至

○初聞題參備陳守禦始末疏【癸未】

臣甫筮仕讀書中祕遭

犯闕痛憤主憂奉命倉卒從事戎行臣受皇上特知殊恩𨿽以病歸田而讀書學道期得一當以副皇上奠安天下之心庶幾君臣道合用垂千古日夜磨厲不遑逸安而君恩未酬父命旋隕去冬聞

深入苫塊之中不能奮飛繼值闖賊披猖大帥南遁亂賊公行檄文盡冒勤王官兵沿江屠毀漸逼金陵東南震恐望風潰徙蒙撫按檄行郡縣各厲防守臣從郡縣有司及士大夫之後以爲欲抗賊氛先定民志日宣髙皇帝六諭告以入事父母各保井裏出事君上共固封疆之大義與民同命效死勿去臣效空言民有至性聞之無不泣下感奮者不意三月廿四夜忽傳婺源縣報文稱四遊擊將軍之兵自黔入鳯旣捨大江孔道又不渡江繇皖陸路直行乃紆回千里涉崇山峻嶺繇江西樂平思入婺而到徽州絕無鳯督明文而又適當賊陷蘄黃之後合郡皇皇舉疑爲賊以爲警在徽南一路也至廿五日而徽西祁門縣突又有報文稱沐國公兵合郡人見兵不同名號而又分道並入定相攻襲至廿七日而郡人被殺掠自祁奔入者稱兵巳到祁城皆楚人江右人﹑及徽本郡人且雜剪髮人婦人實無黔人而又絕無黔將則合郡鼎沸決以爲賊矣是時各鄕諸亡賴分兩路而走祁婺者如市諸面生可疑及久外之人忽歸而布各鄕者所在見告婦女之畏辱而自盡者不可勝記是時各縣各嚴城守臣鄕居不敢徙入城身鎭定以安人心謹相約各設備以待至廿九日而郡人自祁奔入者報賊廿八日巳過祁東與祁黟二縣居民兩相格鬭幸未入休境而聞鬭巳畢賊巳遁矣至四月初三日傳得婺報所稱姜劉謝李四遊擊將軍之兵全未入婺以三月廿五日盡爲江西樂平居民所憤殺傳其兵爲鳳督監紀李章玉所募之黔兵其將劉玿珽李華玉姜美三人現監樂平獄其兵少有得脫者樂平申江西各詳內稱盡舉而殲之樂平印信報文現在郡縣諸當事處也殊不意料李章玉反指殺掠祁門之寇認爲黔兵而逞其偏詞激怒鳳督置樂平而反求徽人徽人不能應命遂蒙疏參嗟乎章玉何心其於饒之樂平旣縱兵作賊盡喪其兵而不敢言而於徽之祁門復故認賊爲兵喪於樂者責於徽不惟可蔽鳯督以自解說其無罪且圖以遂其當初繇樂入徽之初念而泄其中阻於樂不得入徽之私忿臣不知督臣疏中參臣何語顧督臣讀聖賢書自號知兵竟不問兵隨將轉將在何處兵在何處耶且督臣受詔爲皇上殺賊安民臣誼切同讎望其旦夕滅闖擒獻以解主憂而拯民難督臣豈不見諒而監紀曰徽人殺兵卽疏參曰徽人殺兵竟不察監紀當日突遣兵攺道事屬詭異巳違督臣節制自非眞欲攻襲萬無再分兵別行復異名號而兩路並入之理豈可以其一路之兵而遂並冒認他路之賊耶念此一舉秪因合郡有司合郡士大夫仗皇上威靈奉當路嚴檄相率百姓徒以疇昔相誓聞賊不走之故不意遂致有臨難相助見賊出禦之事郡縣而皆若此其於國家之事豈無小補此亦何所開罪於督臣而必不相容徽區區一郡不難以是非聽之公論禍福聽之聖裁而念此逆賊未靖人心危疑將逼江東南諸郡縣盡以守禦爲畏途以奔潰爲上策相率動色以徽事爲戒其於委而去者反尢而效之民志不固將何藉以抗賊氛頃塘報獻賊臨楚省城鄕民方奮勇格殺縳賊報官官諭以恐系官兵不得輕殺民遂奔潰而省城隨陷宗藩生靈一時俱盡此亦皇上之所恫念而督臣之所宜寒心者也臣未奉部文不敢赴闕謹據實上聞臣可任悚切待命之至

○見題參後據參陳辯疏

督臣馬士英參臣徽祁鄕官有司一疏初未發抄臣不知疏參何語止直述當日情事拜疏進呈今督臣疏稿方傳布事𨿽在臣一郡而關江東南及天下利害臣不敢不據實明辧字多踰幅惟皇上幸畢賜覽察督臣疏內大端初據臣本府知府唐良懿申文述三月二十五日婺源縣報稱姜劉謝李四遊擊將軍領兵繇樂平等縣將入徽州飛票一紙妄以爲其兵巳入徽境而續據監紀李章玉與萬民安鄭天卿等乘三月同時祁門有堵賊之舉遂共砌飛語捏其兵巳入祁門而因捏臣與推官吳翔鳯入祁殺之殊不知婺源在徽之南祁門在徽之西姜劉謝李之票以三月二十五日繇婺報府者卽於三月二十五日以淫殺焚擄激變樂平居民二十六日爲樂平憤殺殆盡謝上用不知下落劉玿珽李華玉姜美現禁樂平獄樂平印信報文府縣現據何得更有四遊擊亦復同稱姜劉謝李而捏祁縣接濟四將於教場安宿捏臣與吳推官領兵到祁謝將官自刎而亡生擒姜劉李三將而且捏爲彼等在祁門縣城上親見明白也樂平去祁門六百餘里以祁門六百餘里外被殺之兵現禁之將皆可捏爲祁門城下所殺所生擒而且捏爲彼等在祁門縣城上親見明白則自余所捏以臣與吳推官在休寧去祁百二十里外之人捏爲領兵到祁捏爲誘黔兵束器械人祠而焚祠以殺種種怪誕一任說謊似夢似囈又何所不至而臣獨嘆借督臣爲國大吏重臣輕聽細人誕語便率爾入告君父失大吏重臣之體抑亦不意督臣方自號知兵鉤深致遠顧於所部之將之兵所行之地方所到之時日及不幸失律於所失律之地方與失律之時日而皆一切憒憒乃爾又將何恃以揣賊情而得賊勢知已知彼一切不謬乎方姜劉謝李飛票之自婺入也正當賊冒官兵僞票公行鄰徽郡縣屠毀慘毒闔郡一日數驚之時下自士民上自縣府道院諸臣無不驚疑以爲是賊皆嚴檄明示勸督鄕勇恊力堵截此徽南一路而戒嚴已若斯矣況不一日而徽西之祁門又報沐國公兵將入比及兵到皆江楚及北方及本郡之人雜結成隊如鬼如蜮不知所自而爲�先導實本土無賴黃應鳯也闔郡共揣以爲姜劉謝李自婺路入之票果僞耶則此祁路爲分兵別號而兩路夾攻襲陷徽州無疑也若姜劉謝李自婺路入之票果眞耶旣不獲巳而攺道又何苦無故而分道則此乃亂寇乘機因兵之入而分路揚威遙藉以取事者益無疑也當是時各鄕諸無賴一日而皆洶洶走迎於祁婺各鄕諸逋逃外出不軌之人一日而忽累累潛伏其鄕外釁內亂相期並作轟轟逞發直須時刻而東北近郊冒稱勤王諸師是賊是兵虎視狼顧各整木嶺朔厲刄窺便卽入當是時非天佑陪京豈惟徽之爲徽久不可問一徽潰而大江東南之事臣實不知其所終始也皇上試問督臣當是地而居是時爲人臣子而爲皇上封疆計爲民牧而爲民命計有識而不多事者義當如何其宜開門而揖抱頭而竄乎當是時城以內郡縣有司任之城以外臣不得不與諸鄕紳各鄕民分任之賴髙皇帝神靈仗皇上天威幸有疇昔與諸父老人士約諭各鄕各守其處有險要則附近各鄕相約而共守其處而決不以一鄕人走入城不以一城人走入鄕不以此鄕人徙走彼鄕不以一人窺便而挈妻子棄其鄕以走外郡亦惟是鎭定無走各設備以待耳殊不意諸縣之人相傳疇昔約諭亦共相堅至二十八日而祁黟居民旣身見淫殺又力當賊衝義無所逃勢不獲巳遂不避矢石不顧危亡突爾出死力以捍賊也當是時臣目不交睫者八日夜然實未能親入祁而以其身當賊安忍以百姓殞命重傷所各出之死力冒爲巳力且此捍禦者皆父子兄弟自相救死之民也持挺荷鍤何兵之稱督臣乃怒於室而色於市詆臣爲多事而諸有司爲無識皇上試問督臣近日封疆之所以壞而賊勢所以如破竹之故乎民心不固聞賊卽走而先自潰亂以待賊入者蓋什之九也此非有司傳捨其官規利避害以爲有識而鄕士大夫先徙以爲民望恃無官守不欲多事之所致乎督臣以鳯泗淮徐之間髙皇帝聖作物覩之鄕其所產人材皆不堪用而一惟督臣之鄕人可資撻伐臣未敢以爲非要諸事理初亦不必迂回千里逍遙翺翔惟其意之所欲向至縱橫曲折以行於無賊之地而況更欲以其行一路之黔兵而並禁百姓無捍他路之亂賊則將盡拔其黔人惟諸黔將所挾以縱橫曲折行於天下而自余皇上之封疆及皇上之赤子皆可以弁髦糜爛而安危生死槪置不問乎皇上試問督臣旣惟其黔人可資撻伐而沿途亡命之輩何以盡招充數池安左兵所駐何以望風卽避以左兵爲兵耶兵不當避兵以左兵爲賊耶兵愈不當避賊且黔亦何因以左爲賊而恥其兵之以不律爲樂平鄕民所殺而不可以爲名也則舉而移禍於徽祁之官紳而又恥其兵旣稱衝鋒殺手卽誣捏官紳所殺而亦不可以爲名也再思而誣捏爲拋戈投甲誘而殺之以文其兵之不律而解說以被誘之不幸皇上試一加詳天下有百姓鋤挺相向兵賊矢石交加兩命相角勢不俱生之時而忽爾拋甲解戈無問是賊是兵有若是之至愚者乎李監紀之爲言亦太無根矣狡哉監紀此一舉也實欲屬饜於全徽而初未甞稟命於督臣及其一旦沮敗於樂平而必欲終償所欲於祁門乃適值祁門知縣趙文光方以大計謫官急媚督臣干進呈身軍前願效死力陰助監紀構害徽人以故督臣疏中每及祁門知縣處處盡爲袒護一一皆作贊語而後故同臣等一體題參逮問表裏連環譸張爲幻殊不知文光於四月初二日尙有飛報賊情求本府各縣護救之印信飛票固現存也而捏祁縣官自寫兵不擾民之塘報收貯在身以爲後患幹證髙皇在天之靈皇上如天之照其可欺乎昔郭晞能謝叚秀實擒斬暴卒之教賈復不終報寇恂捕戮部將之恥無論祁民本屬殺賊原非殺兵初不愧於執戈衛國之魯童卽在樂民𨿽誤殺兵而本意殺賊亦不失爲爲主傾杯之啞婦而督臣顧寬其私人失律不受節制之誅飛恨於捍患固圉有勞無罪之民侈言劉超恣詆臣等逞其偏詞以徼皇上一旦之聽而圖陷臣等以立威於全徽弱肉可食之地臣自束髮負志及歸田十年攻苦食淡困衡摩厲期得匍伏階前備陳所學爲皇上一明天下安危治亂之故以定宗社億萬斯年之業耿耿孤懷日夜以之而特以多病未敢躍冶臣之命豈不懸於皇上而督臣能以其私意相陷兼今人心厭亂天欲平治以今日督臣俘超之功將來議於朝廷之上亦遼東豕也卽旦夕滅闖擒獻馘恢

一一爲皇上圖之亦臣子甞分何功可驕而極口遊詞詆辱臣等爲皇上守禦不二心之有司士大夫以自明得意乎而且誇誕其詞謂在浦之兵招而不至在信之兵憤請渡江剌剌不休而終以一危言曰無使與於亂兵之禍皇上試問督臣黔兵亂耶督臣將與黔兵亂耶臣謹正告督臣聖天子在上天下尙有人黔兵安敢亂安敢不自悔禍而復爲劉超之續者督臣其尙盡人臣禮無大不敬仍望皇上勑令督臣置對自今以後有兵賊混淆紛紜詭異突至境上猝不及辧人心危疑事在呼吸者當急防禦耶當速納受耶當且走避耶督臣宜爲皇上急畵一令使江東南諸郡縣及天下臣民知所遵守臣無任激切請命之至

卷二終

●金正希先生文集輯略目錄卷之三

與朱父母

與程伯名

與程希呂

與程子芳

與族人

與劉用潛

與邑令君

與張受先

與姜端愚

復寧國李令君

復葛澹淵老師

復許年兄

復尹宣子

與陳雲怡

與何綗卿

與劉梧陽

與譚友夏

上羅臾江老師

上徐玄扈相公

與郡太守

爲邑令君與本部監司

與邑令君

與邑令君

與譚擬陶

復魯靑海

復鄰村某氏

書一

與朱父母

與程伯名

與程希呂

復程子芳

與劉用潛

與邑令君

與族人

與張受先

與姜端愚

復寧國李父母

復葛澹淵老師

復許年兄

復尹宣子

與陳雲怡

與何綗卿

與劉梧陽

與譚友夏

上羅臾江老師

上徐玄扈相公

與郡太守

爲邑令君與本部監司

與邑令君

與邑令君﹝戊寅﹞

與譚擬陶

復魯靑海

復鄰村某氏

復弟介一

與弟介一

○與朱父母【丁卯】

生從文萟服膺臺臺有年幸得一朝而父母事之爲依就師友讀書白下至近日方獲一晉謁遲緩之罪是惟慈父母能心照也昨者飲餞公交車此朝廷大典臺臺盛舉初無揀擇去取於其間邑孝廉若吳兄中良程兄近信吳兄應旻皆以浙籍中式程兄汝成以江西籍中式悉皆寵召無有遺至於公交車等費亦皆全給未有缺也而獨擯生一人費亦僅以半擲私念臺臺易直子諒及生之未謁歲時所錫盛惠並所教鴻篇尙蒙注念與諸兄同頒何得於上接丰采之後反見絕巳甚是卽臺臺有意督過父母之於子弟亦特明教之豈於此大典盛舉時突致折辱固意禮曹書吏之所爲定非臺臺指也生素謹靜足迹不數涉城市諸吏胥以爲可欺而噬也但欲割生公交車半費遂致上罔臺臺不令生與宴日者晉謁荷蒙恩款旣而臺臺所賜回顧折簡亦持不嶺又按臺所贈別儀俱化爲烏有觀其盛气淩人似有所恃如曹元祥�借無忌之狀尢有不忍言者嗚呼以靑燈夜雨之人望長安數千里行路之難領天朝有限之賜又荷邑父母措置之艱而大半以飽吏胥之腹浚削不巳又加折辱臺臺𨿽聯蜚未甞一日甞孝廉之味顧獨不爲後進少動念耶昔羊羹殄師見譏君子今再上公交車已堪貽笑臺臺豈復宜以此宴而榮辱以此費而肥瘠敢請罪尙望臺臺明教之云爾若獲免戻於父母則大典昭彰大律森嚴豈有令子弟困欎不獲已復控吁上憲者

○與程伯名【戊辰】

久別吾兄時念道範不寘頃接手教愛我深至字字老成典型敬佩服不敢忘弟自去秋面見令弟屬纊之後一念欲泠不意今者又阨其子家人久不相聞盛價到始知之靜念回思發人大慟惟是令弟媳曁令侄女所望仁兄曲加意念多方調護令弟媳當此時情景定有使人不忍聞見者人生苦阨一至於此弟非邇來學道頗力則腸欲絕耳兄根器純美學念專一舉業事正須令從本分中出何爲時時理舉業事而以二鼓理本分事也豈四書六經語與佛法有差別耶若功夫緊切則所見時文無處不是說法但死悠悠忽墮無思慮窠穴嶺臼中耳努力門戶此吾兄今日佛事也臨書不任神馳

○與程希呂【戊辰】

別來無好光景可爲知已道科名之際過僥天幸親友或多以此相慶若弟本心則蚤暮憂懼未知此生竟成何勾當耳所幸邇來頗見學問事大不敢一刻放松得尺則尺得寸則寸似有日異而月不同之意恨羈身都城不得向疇昔師友一覿面細細商確我兄根性沈篤但向來亦頗悠忽過此時光未曾死心塌地向此中鞭逼一番近日讀王文成全書眞是古今有數人物佛之有達摩孔之有陽明眞足千古其書具在不可不細讀所謂細讀者非讀之而已也若夫豪傑之士𨿽無文王猶興若讀文成書而不興起則並不得謂之凡民矣吾兄其試讀之若謂舉業繋心則文成論之甚快得則雙得失則雙失以究明心地而作制舉業探囊取物豈足以諭之哉拔人疑根長人志气益人思智恐孟子而後書決無出陽明先生右者朋友間務以此相切磋砥礪不知世間更有何事可樂也福澤恆思不如我徳業�思勝似我又曰君子落得做君子小人枉自做小人數語弟甚見得親切甚受用不盡願以獻之知巳此關一破出世入世盡於此矣幸並以此語子芳也仲延之阨一至於此弟無可柰何涕淚之餘但付一浩嘆耳傷哉傷哉公郎文思當日益佳甚相念願教之以明道理飬徳器爲主而徐以文辭輔之臨書不盡

○復程子芳【戊辰】

不佞弟過僥天幸可謂不倫之至蚤夜以思惟以負聖天子爲懼六月前於此事尙在浮沈間邇來日夜鞭逼不敢稍自松放精神漸覺收向內來回思異時所作所爲直是病狂喪心之人自誤誤人流毒不小今天牖其衷此生或不虛度俯仰靜思此生竟亦無復有第二件事可以分我一念者矣足下根器明敏患不沈毅耳大丈夫旣來世上一番若全不知此事無可柰何知之而又半沈半浮究竟亦只醉生夢死與庸眾人無異最可大痛無過於此者中庸曰人一能之巳百之顏夫子亦曰旣竭吾才今才未必如顏子而又半分不竭又只終日播弄精魄時時向外馳求於此中豈有少分相應耶陽明先生云舉業一途不怕他妨功只怕他奪志此語大可深思仲延豈不是聰明伶俐漢子悔當日於此中不得藉朋友一毫匡正之力以肓引盲相將入坑竟爾賫憾以去至今念及猶爲痛哭流涕不能巳已今豈得不重自刻勵俾異日兄弟復如此爲我痛哭流涕也哉願兄一深思之人生一世富貴貧賤窮通得喪眞是夢中一場欣戚所不朽不壤者復是何物曷不蚤圖一無量刼大慶快也个个都解如此說亦只是口裏說過未見有一个著忙者相逄盡道休官去林下何曾見一人此今時讀書聰明人通病也兄入都讀書自是弟願苐以此日澹苦無能相資爲慮而朱恆簡先有此意又巳先相約相去遼遠不能遙謀所望隨緣讀書莫忘疇昔鳯山館之七日苦參莫謂參無靈驗則作佛作官一齊收之矣臨書不盡欲言

○與劉用潛【壬申】

每一見翁兄則胸中勃勃躍躍生機自動靜念今世才識如翁兄者誠未見其匹弟閱人故少據所見則云爾矣然私心不能不望翁兄以絕頂一流自命爲陽明先生後一人傳習錄一冊望暇則披閱研究一二嶺近溪先生鄕約講義並奉上幸刻而布之時時與士民至誠痛切講行以翁兄之治略加之以此於以化民成俗如髙屋建瓴耳婺源三代何足道也扇頭錄陽明先生語是傳習錄未有者欲翁兄見此如面臨書戀切之至

○與邑令君【壬申】

學絕道喪教夷俗敗古今聖賢所共慨嘆聲不才曷敢妄附先哲顧自以知學志道之久十年以來往來南北迄今竟無一成者不能不致疑於師友之不遇而砥礪之不恆也自前歲出都兀兀坐萬山中一時友朋寥闊星散聲又以善病倦於奔走眞昔人所謂離羣索居孤陋寡聞者矣幸遇臺臺臨牧玆土惠而教之將有數年若乃日來新政一言一動至誠感物明有風行艸偃之勢歡慶之意實與一方共之惟望臺臺拭精勵神循玆不倦日新月異以此千古可也日以寒疾未獲承教乃辱注念兼下問之殷其何敢當尙圖一日罄展鄙誠用益髙深暫此布復臨書不旣

○與族人【壬申】

貴門某者以貧不能自活至鬻其子於葉氏不堪箠楚而歸歸而葉氏來相蹤迹兩相毆詈葉氏赴欣而聲始知理當責本父贖之而力必不能使其能贖初不鬻矣卽欲捐數金爲代贖因復念同爲族屬誼有親疏在貴門力能贖此子義樂贖此子者尙不乏人而翹然先貴門爲之無乃太驟自喜於聲則好事矣而無以爲貴門地是用告幸念之如無欲爲此者聲乃不敢辭耳

○與張受先【壬申】

同藉中弟所敬服人不少如劉與鷗及吾受先嘗謂若當遇大聖人眞一狂一狷絕世無雙吾與受先𨿽相聚日淺然往與與鷗出入署中屈指人物吾兩人不知其何以念受先不寘嘖嘖受先不能去口也前弟請纓時荷兄遠惠教言迄今念之今弟以病告歸裏而兄亦以病歸地之相去不過數百里程不過數日而終無緣一會想兄近益肆力於古今𨿽伏處求志而斯道爲任定千秋矣弟近狀鹿鹿無可稱述念與鷗因招其乃弟星周來新安與同讀書而星周以與鷗祭葬久爲部稽未敢私厝久停敝屋中恐萬一有水火不測之虞是用踉蹌入京師其與鷗墓志則�衡當今可屬筆者無踰受先因令懷其行略及當日疏稿迂道詣兄陳懇逆知吾兄覽不終篇泫然出涕爲悲歌擊節慷慨淋漓就成一篇大文字不待弟言之畢也弟事中人又弟當日與與鷗一時情事千古傷心每一念之胸臆結塞至今尙不能措一辭不容不稍俟他年而祭葬旦暮下卽爲與鷗窀穸幸萬無他委臨書黯切

○與姜端愚【壬申】

弟入班行不數月彊半病臥出國門以來聖明而外惟是二三同志寔勞我思至班行中則無踰年翁者聞年翁按滇之命有二喜一國事得人一利器得地𨿽王事馳驅而期限有餘知必取道貴裏新安相�不數日程意念沈吟欲一通問而適敝縣署學袁孝廉君應兆云端役賫候因得相附以年翁之才先朝王韓兩粵之役今宜再見謹於長林豊艸中欣聞盛事而已諏謀詢度自昔周咨況於多故之地盤錯尢難與官屬商之與鄕士大夫商之士大夫之爲其桑梓慮有更周於守土者弟所知有敝恩師原任陜西苑馬卿葛先生名中選臨安府河西人此眞異才年亦未老徒爲資格拘不竟其用年翁到彼宜畱意其人據弟愚見開眼來見如此人絕少誠爲國家嘆息非阿所好也袁孝廉今且挈家官於此而孜孜不忘其墳墓與全滇之慮此亦忠臣孝子之用心固賢公祖之所欲進而博采者也弟拜書後入楚矣皇華之道宜過武昌得先通一訊圖一晤爲幸臨書瞻切

○復寧國李父母【壬申】

疇昔燕邸幸接臺誨輒以病勞疏簡左右歉然於心惟老父母臺臺人龍文虎調鼎巨手暫假烹鮮不佞聲自前歲抱屙歸裏伏處一室不復問人世事乃至臺臺下車亦缺焉未一通問反辱注存副以瑤篇益深悚愧臺臺愷悌之聞徹於遠邇賢父母之政士大夫采里巷之頌陳而上之職也得澹淵老師書知滇亂不靖一函申候求便致之尙冀答音時因朿裝到楚卽日就道艸勒不莊

○復葛澹淵老師【壬申】

夏末得師手書知避亂滇省欲卜居楚中老父曁聲惶急不寧卽遣人到楚覓曾到滇者奉書捧迎今月得師書自李寧國處來師又復還河西此書似在前書後也聲不知滇事深淺如師洞悉巳久若云亂邦不居宜決計離滇爲是田廬一切稍達觀者所不深戀況師明哲耶聲以事羈尙未入楚今九月朔行矣途次少有稽遲十月之初定到楚城世兄先到聲自料理不煩師慮發來太律先將外篇未刻者募工成板其內篇圖非精密曉暢者莫能詳較容徐圖之工貲分當捐效何敢煩師躊躇李父母政行卓異義應揄揚重以師命敢不惟力是視老父家叔承師注念𨿽未敢輒通書問於座右懸企之心日夜以之一芹少侑孤緘惟望師臺珍重並冀臺駕蚤發臨書可勝瞻注

○復許年兄【壬申】

奉違臺教瞬忽兩秋惟老年臺心計才諝洪纖畢具𨿽處煩劇籌算之地所謂勝其任而愉快者也弟藥餌自全丘壑藏拙一室琴書之外無所復縈其慮惟企望友朋得志樹立山中聞之足自慶慰老父遠荷注存延年珍艸佩謝何旣頃以楚行艸復臨書曕注

○復尹宣子【壬申】

弟每靜思朝廷設官惟郡縣得行其志今日之官自郡縣外尢無得展一籌者悉冗耳故在今日不官則已官則莫如郡縣因想年兄在涇可謂至樂何羨弟弟近亦頗有自得之處要非山水今不卽晤來歲亦欲一過兄抵掌數日抵足數夕不敢爲永矢弗告之碩人也馬丈來值弟就道不能致款曲搜橐又蕭然盡意而已於其還也勒此附候不盡

○與陳雲怡【壬申】

翁臺倡學江右江右自虛齋先生而後於玆爲盛夏間承白鹿之招弟以宴安自外今到此間而文旌又發遙望雲樹不勝悵然美人之思得於錢沃心年兄處讀翁臺近作翁臺之學可謂日新月異辱在同志欣喜如獲百朋兼聞沃心云翁臺已有退居之意不知已決與否若果然弟俟明春當買舟東下追尋會晤於漢師處弟根鈍心粗日月徵邁愧於此中恍恍惚惚迄無卓然可恃之實反復推驗於日用仍是踐履之地放過處多古人所云道若大路原非誑語自不上路無可柰何說長說短轉更紛紜所謂枉費精神虛自擔閣今無別法惟有重惜寸陰以日爲刼■﹝扌棄﹞�一生死而後巳耳往往與友朋商略不以爲然而其所言又未見著我痛處恨隱隱予懷不及晤翁臺一面決之落於紙筆殊不盡意倘不棄外而有教言可付沃心寄徳化令處見﹖也臨書瞻切

○與何綗卿【壬申】

奉違臺範倏忽數年頃自新安返聞臺翁以入蜀過裏門急圖一晤於會城適豚兒布痘畱不能行也臺翁以文章名天下天下人士仰望風采久矣又久官禮曹曷爲不督學而司兵此天下公議所不能不嘖嘖於吾楚之臺翁及李愚老兩人也若臺翁之長材大器隨方應用則亦何所不可蜀之宜賓故少司馬劉與鷗公臺翁所稔知也與鷗存日家無擔石其歿也老母孱妻弱弟稚子益終歲不自保又遭外侮流離載道今得臺翁肝腸气義臨蒞其土此忠義之門吐气更生之日也弟有書一函達直指劉梧老亦爲此藉臺翁轉致又一函並八十金致與鷗家本欲端力以行而道阻且遠匹夫有懷恐不得達用敢以煩左右兩書懇於到日卽爲遣賫幸甚或得復音附臺翁家報歸致熊魚山家爲望與鷗胞弟之紀邑廩生才器亦不凡其子劉士介聞巳能文矣不知其郡經考試與否意欲望臺翁便致弟意爲一言於學使公特靑其衿篤念忠裔必有同情或苦不知惟臺翁畱意諸非臺翁懷千秋萬世之襟者弟亦不敢瀆也與鷗忠義海內有心所共護念而弟始則同學旣又同事與鷗不幸殞而弟獨生與鷗家卽弟家一切得仗臺翁及劉梧老學使公多方培植風澤所到卽弟身受銘感之私何可云諭臨書黯切

○與劉梧陽【壬申】

瞻臺翁之文章治行亦有年矣又托梓末獨不得親覲台光頃自新安返亦旣聞騶從過裏而徘徊匡廬不覺浹旬比到貴府則臺旌發矣鄕爲敝友劉與鷗家事同敝友端懇仰荷气義深爲注存惟是乃弟之純被系一事聞尙未解其同鄕官江南者弟逐一訪之無不稱冤然之純戇而不謹誠自貽伊戚若云爲一野合之婦爭葬地於巳死數月之後而主之殺人此乃世間必無之情理實爲王加容仇网致當道深求而下吏張皇遂出入不定讞詞屢異耳當道疑謂劉氏有勢自與鷗歿家無擔石世情可見外侮之來得不已甚爲厚幸矣其何勢之可恃所望臺翁研察蘇豁並爲善言於劉蓼老卽其意以爲眞有罪未易遽解而事涉疑似寧失不經顧念忠義宥以十世宜亦無所不可至於地方士民所爲建祠立坊勝舉亦全仰賴慈心大力庶克有就並得藉重大章上聞當寧則弟所望風延頸以跂行部到敍之日更祈加意所懇於臺翁者𨿽曰用慰忠魂以暢公心而弟於與鷗始則同學旣又同事相關之意不比尋常直以君臣大義與朋友至情交切於中其所感佩於臺翁者寧易以筆盡也縷縷附何綗老轉達幸賜慈注劉蓼老𨿽未識荊不可不�姓名一書又煩臺翁善致西望雲天可勝瞻切

○與譚友夏【壬申】

秋初用涉到休寧一日得翁兄先後手札者三謂卽同用涉來此相晤是以不修復也巳而用涉有徳淸之行弟以九月朔出新安道徘徊於匡廬上下蓋三閱月而始到嘉魚到卽雨雪至今未休又適兒子布痘弟未攜室人不能不畱視之北望寒河不過數百里天之限人乃至於此計今歲又晤翁兄無期矣彼此相過亦誠難而弟度歲又將東下不知上元以前臺駕可到會城乎不敢望爲長久之聚得一面以慰八年想象之苦亦小快也弟之朴樕小大無當謬承推獎使人益慚年來益復無似惟學問一事耿耿於懷恨不得勝師良友日親時接以此亦欲見翁兄一罄區區之意別有端懇爲死友劉與鷗鄕爲一二嫉妬之人豕鬼張弧控持朝議至今孤忠苦節尙在隱現之間弟念半爲此灰念今天下文章一道遠接古人而可以必傳者惟我翁兄得借椽筆一傳贊一古風與鷗死骨可以不朽人心蒙瞀庶亦有瘳與鷗存日廩無擔石家徒四壁其歿也老母孱妻穉子弱弟煢煢不自保度翁兄篤念不待弟詞之畢也與鷗之歿生平知交誠多气義而路人視者亦間有之乃其聞風感懷爲慷慨悲歌痛若切身者往往出於不相識面之人惟翁兄諒其子弟無力自請之苦而又恕弟因緣阻隔不能爲與鷗匍匐躬懇之情慨然執筆幸甚

○上羅臾江老師【壬申】

聲以前月終抵會城是月中旬乃到嘉魚到卽問舟詣師臺不意卒得寒疾方稍平復而適豚兒繼之布痘聲之來此未與室人俱不能不畱視醫藥近吾師之居若此其甚也而爲緣阻又若是前聞師徙居郡治至此詢近履又傳聞復還益陽兼未悉三世兄新祉敬端人肅候頃見邱報蒙上海相公有修歷之薦聲自前歲歸來麋鹿之性巳將終身巳聞吾師去國百念益復灰冷今忽有此意倀倀殊不欲行圖所以辭之而又未得其說也出處兩念至今縈縈而不得就商決於吾師惟師幸有以教之臨書曷勝瞻望懷戀之至

○上徐玄扈相公

伏惟太老師閣下身倡絕學道濟蒼生懷千萬世之心應五百年之運材篤器使廣益集思如聲孤陋幸依末光感服明徳未嘗去心頃乃以經天大事收及病廢獎借稱譽溢邁常分遂俾小子濫徼新命自顧朴樕何具何因輒以疏遠膺寵君相固宜矢竭才分力圖報稱卽日就道兼程赴闕而有不能有不忍有不敢敢布微忱上懇寬放聲不幸負疾傷在神气蒙聖恩放歸偃息二年僅可不死而火癥時作痰根不拔𨿽其尋常無事尙不耐思慮不任勞苦開卷未幾輒欲瞑目對客語多實時委頓況於長安鞍馬風塵之間何以自支定曠厥職速戾厥躬聲不足惜柰負明舉又聲思路本粗莾疏闊敬服西儒嗜其實學乃在理道及修行法律至於象數全所未諳卽太老師所譯幾何原本一書幾番解讀必欲終集曾不竟捲輒復迷悶又行掩寘況歷法淵浩對以淺思狹識將若編簣移山捲葉竭海此其所不能也老父今年行年七十有二老母六十有三並多疾病備嘗衰苦往以聲不度力漫蹈凶危痛苦幽思幾絕而蘇幸生相見有若再世今蒙君相拔置𨿽坐理淸業要當捐棄庭闈絕裾而來風燭艸露腸裂心酸一日九回何以堪忍且又有疑忌分應遲回者聲之謬膺斯舉也非聲有幹於左右太老師之偶以聲承乏斯職也亦非太老師有私於不才甫聞邱報驚出望外旣復念之實冷然喜喜玆上下之間庶幾古道之遺知已恩遇應足千秋而流俗之人或有猜度以爲臥病之人藉此出山或謂聲爲祿位乃以學術依附明公如此譏嫌本不足惜然而聲於此則有所不敢也況聲近發薄願不自揆度欲倡明大法盡區區筆舌將次苐譯授西學流布此土並爲人廣細宣說此非十年不仕優閒專精未易卒辦非身豎坊表力存砥柱出處進退之間卓然有以見信於天下亦未易徑牖人心遽信其書及其言也故聲今日輒爲大道計聲處或流通有日聲仕恐闡明無期𨿽微前三者太老師救世心切尙應念之聲曷勝懇篤之至

○與郡太守【丙子】

天旱不雨田禾待枯米價騰起亂民攘臂至勤老公祖憂念然今所最可憂者尙不在米貴而苦於無米可糴也無米可糴者外畱塞不來而內藏蓄不出也米之畱塞不來往昔尙以外地閉糴之故今則不然繇本地彊糴耳所在有一種姦猾亂民見米肆多米則煽惑愚眾刼而糴之沿河見有載米舟筏過則系而刼糴之甚則無分毫之價而彊有力徑掠之以去有後至者見米且盡尙勒米主補之以錢聞之官官或姑息置不問誤以爲此饑民也以此諸有米家亦以此故往往畏而深藏髙閣必不敢示人家藏數千斛而斤斤列數鬥於肆賣盡乃出彼未至之米聞風阻懼莫不僦屋而藏安敢前來不肖家且絕粒小力持四金而覓二石米周回二十里內走數日而求不得也詢自淅河來者察計徽人米之已在三百里內者尙不下十萬天久旱河水淺幹大舟之載數十石者不得行惟用薄筏一筏數石耳合數筏乃能以一人監視其畏彊刼也更甚今官發糴亦有限所濟幾何耳全賑亦難爲繼今尙非其時也誠得老公祖多發牌或更請兵憲牌緊要之書數字多遣一二官役持狥於沿河諸路坐落地方裏保聽米舟之所欲行止有要於路而脇刼者比彊盜律問斬不時處決米亦聽其買賣無庸限價有集眾向米家脇刼者亦如前惟官別又多糴委的實大戶別取平價糶與貧弱細民以加惠之以明公祖父母之徳意爲兩全耳夫今之攘臂刼者非饑民皆亂民也米不惟騰貴而徑至無米可糴其原皆起於亂民之彊糴刼奪此中無田緩急所待命惟諸米商是米商卽此中本業也更不得與他商比賴諸公祖父母爲此中計久遠備一旦不虞亦惟有多方設法崇獎勸勉使此中一切諸大家及諸善賈多業米商耳米商多則米多至米多至則自不騰貴卽貴不踰數日米爭價而至旋復平矣今官卽爲念小民而抑之尙不可爲訓而豈可重苦以諸無賴之彊糴刼掠此之大蠹不肖以爲甚於他盜應不踰時而誅而柰何以爲饑民而姑息之長此不究此地眞危邦不可以一朝居矣惟老公祖熟計之此中通米惟饒淅兩河今歲自饒者旣斷絕祁黟婺皆反求米於休是休不獨自食而且上供三縣﹑其須淅米倍於他年歙父母士紳不念也淅米一至浦口不問爲休商爲歙商則官彊要截入歙旣截入歙則歙大家以至賤價要而收之不賣則寘而髙閣之商不敢不吞聲賣是官先刼也諸大家先刼也亂小民尢而效之其又何誅焉歙父母士紳以是爲爲歙計也吾謂歙父母及歙士紳卽止及歙而不能復念他縣之荒死亂離然誠令休一荒死亂離而歙豈能無事且使未至之米畏而不敢至米商畏而不敢爲歙亦何利焉老公祖一郡司命也幸爲一郡計今要截米不止卽可漸而掠米掠他鄕米不止卽可漸而掠本鄕米掠米不止卽乘而掠他鄕貨掠商貨不止卽乘而掠大家所在聚黨無所不掠亂之成也日可竢也休且待盡歙豈安枕惟老公祖幸亟爲計

○爲邑令君與本部監司【戊寅】

邑中望節鉞不過二百里縱不得歲時晉謁伺望見顏色而侯問之儀亦缺然不修非我祖臺惇大寬慱未有能亮之格外者也屬承令君深慈爲地方事有所請於祖臺而商及不肖適卽不肖所感懷於中而未能卽言者自以梓桑之誼與地方之任宜有同心則分當同請謹得盡其意邑疲極矣而不幸夙號爲饒自四十年前修縣誌時巳有冒虛名而受實禍之嘆浸至祖臺撫字之年陵夷漸甚數年以來則更百倍不忍言令於此者眞有至苦甚難爲之情非邑百姓及邑他事之足以難令則固卽此名日益虛禍日益實之有以大動仁賢父母痛念子民之心而必不能不以一身叢眾怨者之眞足以難令也邑人向負气時有請托以求伸請托之家不必盡富大都一動於气勢若不獲巳至有饘粥粗給倒橐而圖一請者比比皆是今則並此區區之气𨿽欲負而有所不能矣近以黃山白嶽爲名而遊於此者無有一人不失望深悔其來蓋未至其地而聞所聞比旣至其地而卽見所見稍有人心宜亦可以憣然而坐無聊至恚令君之慢客不勒責請托者之及其邸夫能請托者自來請托士大夫居鄕裏但安受請托而不爲地方利害動念者不肖猶以爲無人心何至越千百里止見其人已不能請托而忍彊令君之勒責其人來請此其去禦人國門其間能以寸乎幸逄令君大慈不難爲疲民孤立行意一切嚴絕於地方則厚幸矣而四方貴人其或多有力能操令君短長於長安之市者不比於令君之謝絕知故但割其窮乏得我之情而止地方之人旣樂得賢令則於賢令之毀譽固萬不能無彼此關切之意而忍坐視賢令之置其一身毀譽於度外而但一意任怨以爲我地方也者非所以爲賢令深計卽非所以爲地方深計矣尙欲特懇祖臺以軫念故民之心爲多方維護我此賢令君無使令君實難而況令君今自爲地方請命其敢復有待惟祖臺嘉惠剴到嚴示之

○與邑令君

不肖居平究心古今之故而熟思之以爲今天下必求大治惟上恃一聖天子而下得千賢縣令其縣令以往自郡太守層累而上以及宰執節節諸長官大抵不過奉聖天子務安民大意次第相監壓以究竟持諸賢令必如是而止而賢令長必爲善治其急先務則眞實惟講約一事其效能使百姓之各爲善惡於其家者如明白爲善惡於其令長之前而令長亦得以親其民如家人父子無不盡之人情則自餘一切獄訟徵輸不煩敲朴事事得理而地方一旦緩急亦可以咄嗟指顧辦支底定此不肖所以聞臺臺之令而欣動終夕有懷不寐者也臺臺學有淵源才敵八面精微洞心曲折如意不肖但與扶扙父老願觀化成而巳𨿽然君父之恩生民之寄不問出處皆有同心夙昔千慮有所耿耿或有相成而安忍不竭其一蓋善教之不行久矣乍聞下令人尙因循而疑以爲臺臺此舉亦如向時故事不得巳塞上臺嚴檄固初不知我父母之心存實舉法在必行而期大有造於我此土也臺臺急地方公選約老責約老注記善惡候臺臺臨講之日卽明示懲勸法固無或踰此而今固忽忽所謂百姓未知公心其自約老以下初不知何趨而可以應上指者及急責之而漫有以應則又不能無擾昔者施父母甞力行之矣其所以爲斯民之意甚篤而其行卒竟不獲少稱其初意百分之一父老至今以爲惜蓋注記之法不予約老以權而務急責之則難乎其爲約老旣急責之而卽予約老以權在約老未必能平於善惡之衡而百姓亦尙未盡曉於善惡之數則又難乎其爲百姓鄙見以爲今日先務在臺臺嘉惠講明假使徒演講說誠爲口舌虛文然自貴鄕羅近溪公祖講於宣州及祝石林父母講於敝縣深切著明豈不便爲實事一時教化之盛今父老言之猶爲流涕誠如今玆幸得臺臺至意實相後先無論敝鄕人實有可教教亦易率且先爲講明通曉信向不惑亦不失古人三令五申教而後誅之意至於懲勸之法縱不欲遲待亦先擇其最大及地方之害而立法可遵必無獘者先諭行之而後相機見可次第畢舉謹爲大略開具惟臺臺裁取施行其聖諭講義數日內得以恭繹想見髙皇帝當日慘淡經營釐正人心卽本人情以廿四字布帛菽粟蒼松勁栢之句削盡亂略平定海內遂與十六字並揭日月亙行終古今之君子誠不自以爲是而欲入髙皇帝之道以興庶民者端取於此輒不自量原本先輩而因發其素心積思見爲實然者以憲章大義而復思切中此方風俗習尙出以尋常口吻令便於觀聽艸創方就容更假一二日刪定得繕寫呈覽也

○與邑令君【戊寅】

徵收單簿式謹呈覽惟臺臺詳之此法行於國課於民力無所不便且欲緩則緩欲急則急尢莫便於當事之考成而獨不利於戶曹諸椽吏等非獨戶曹六曹皆不便也非獨六曹衙前諸姦及諸無賴及諸豪彊欲上食課下浚民以爲利者皆不便也必有多方以巧爲撓惑者幸臺臺詳明然後斷而必行翼日求早臨錫之教言臨書不備

○與譚擬陶【戊寅】

今歲夏有傳服膺令兄音者初而疑巳而果然巳不禁悼嘆擬以秋初入楚得與大令兄聚首未及遺書相慰未幾而又忽有傳大令兄異音至者不肖以爲必傳服膺令兄之音而訛亂者也有楚中人來問之又絕不聞不肖以爲果訛亂矣未幾而黃美中自南都移札則見紮間問其來使始悉言狀則不肖恍恍惚惚竟如夢也嗟乎友翁而果死乎友翁而何以遽死乎友翁兄弟情摯傷服膺之逝而不能久存而遂相繼以行乎不肖本不工爲詩又久不爲詩哭不成聲又豈能句今者終日悶悶噫噫憂思而巳無一字可以寄兄爲披讀於令兄之靈者先意欲入楚並圖與令兄晤今亦隤墮無心行矣旣不能遠哭又不能親尊而別爲儀如世俗三代者亦無聊之至也臨書不復成章

○復魯靑海【戊寅】

老公祖年臺救時之才﹑天下想望丰采期旦夕當國以慰饑渴區區郡邑感念舊恩曾何足數而或以此觀年臺之大用現前象兔皆用全力者初不必作分別見也不肖弟不敢用世俗諛筆恐反以不情點仁賢年臺不加誅而更蒙獎許負愧多矣弟於出處之際眞無成心𨿽出入內外亦實不敢揀擇顧皆未得所安乃新奉功令嚴催起補是用疑思而昨金生歸承年臺指教區畫重感至意要之銓中當事或無意搜爬必相逼迫則又趁此暇日閉戶力學自揣才具尙未能發於旣滿之餘不敢遽技癢也惟年臺知我又蒙中情相關謹復布腹心丰幣見頒惟徳其物不敢不拜

○復鄰村某氏【戊寅】

夜鑼諸禁本各宅諸父老意並集諸長者熟議以爲便而行之數年內四鄰盜賴以靖又幸有明效愈相與嘖嘖堅守不忍少破壞屬老父以一日之長蒙諸宅相推有議則義不得諉辭耳初於寒家無與故昨老父接來諭未能擅復謹傳布諸宅問可否而後以報諸宅父老皆言各宅之祖傳俗例原不必鳴鑼而以人私意偶欲鳴鑼如此等類者多矣若以此爲孝其祖先而倡自貴宅則尢而效之無不有名其又何禁焉今盜何必盡攫富人且入富墻垣頗艱往往乃中家及下家受之是盜害徧民間也縱貴宅力自有餘或不畏盜而爲各宅小民之不能無畏盜者惜此良禁初不失爲仁義若讀書君子能以此存心卽此一念上徼天眷貴宅諸君子之於科名尙不日如取攜何至以年來一入泮之偶稀而乞靈於昏夜之鑼音以是爲振地脈也僉謂此等戲論絕不出於貴宅諸父老諸君子之手之口特有一二人圖壞約內諸禁者年來每於約內諸正論無所不陰摧於諸姦宄盜賊無所不陰護究其人於約內各宅亦無所仇怨特謬誤以爲此諸禁議一似倡自寒家千方百端必欲相壞以自豪舉耳犯而不較不肖非曰學之實能焉惟事關各宅災害不小義必不忍姑置謹復不辭煩請貴宅諸父老諸君子幸爲正語勸之仍卹念諸鄰護存此禁爲安然後竢寒家異日有所私舉必相關會者一任排蕩無害於眾而以得志豈不較便臨書誠至

○復弟介一

未憶大弟遠出日期尙猶似弟在咫尺間相望時以故劉星周來蘇之日匆忙倏忽未及寄弟一代面字也及接今弟賜以佳山﹖介始覺向者相知以心竟脫略遠近彼此形迹之外𨿽愚之疏實愚之以至知故而懷忘也愚性癖山﹖介弟今猶不忘愚之嗜而飲我知我者其鮑叔乎謝何止以管子言也聞坤五弟不日當旋相晤不遠獨念大弟何時相對不能無憶弟之佳器徳性悠悠我思𨿽不能一時相接然君等𨿽外不出在天地間苟同此志吾亦可以忘形侶矣然弟何時當歸多一究心有心人朝夕相與亦一快志時也又何能忘情於此間哉面大弟何許時無金玉其音示也

○與弟介一

鬻賣良家子女爲人奴婢律有重條蓋痛之也然此尙言他人賣之而其父母未之知也況本父母才自賣之者乎自賣或因急難官罪無可救解不得已而爲之者可原也仁人君子不之罪也而尙憐之儼然丈夫不自食力懈惰嬉遊至鬻子爲人奴以自食此與食其子何異此豺狼耳吾姓自某而外有此等者宜令自今急急收贖贖則已不者卽公送官庭杖之杖而力果不能卽贖而後人爲借贖或其父母絕滅則爲代贖先至親至親絕滅則以次及其親房此義也於此而靳焉則忍矣甚者有至親骨肉坐視其猶子爲人驅役鞭撻而曾莫一動念也則是人也其與前鬻賣之人同一豺狼心也風俗人心之薄惡一至於此吾不忍見也吾姓寧有此乎幸爲傳致此意初一日會於關帝祠

卷三終

●金正希先生文集輯略目錄卷之四

與熊魚山

與熊魚山

與馮漸卿

與郡太守

與郡太守

與饒太守

與黃海岸

與歙令君

復劉星周

復何貳尹

與蜀司李

與邑令君

與徐按臺

與畢東郊

與徐按臺

與吳去非

與淩蒼虛

復李應甲

復葛屺瞻老師

與郡太守

與洪簡臣

書二

與熊魚山

與熊魚山

與馮漸卿

與郡太守

與郡太守﹝庚辰﹞

與饒太守

與黃海岸

與歙令君

復劉星周

復何貳尹

與蜀司李洪

與邑令君

與徐按君

與畢東郊

與徐按臺

復吳去非

與淩蒼虛

復李應甲

復葛屺瞻老師

與郡太守

與洪簡臣年兄

○與熊魚山【庚辰】

次蚤尙圖一再晤兄而宣子舟開相拉便同行一路同看佛書亦遂能以漸而解眞可人也所慮別後寒暴之數不相敵耳弟前庵中共兄相對牀上所語實爲良法幸勿忘天下無事不求諸巳水長船髙泥多佛大惟兄道力自進心光自透則內外分數自然相應不慮宣子不與兄同增上也天如師願兄無輕視之宣子歸時當與同詣師受一嚴戒彼此互相砥切大抵因果歷然戒律冰霜方有趨道分此必然之理如兄根力但一具此則於道如反掌不似弟笨鈍尙需時也日月不居百年轉盻望兄千萬自珍與兄等在此時眞所謂八十翁翁入場屋幸兄三思佛說因果無有精粗生死路頭眞可怕怖勿爲世諦所惑

○與熊魚山【庚辰】

小力從漢上得兄手教自吳下歸與前遣奉祝老伯母之力先後至止知兄尙未入晉也歸來得一二同志之友日夕相磋𨿽不能大有精進而駑馬勤步滴石嚙木庶幾漸見此事之重微覺念力之永不負吾兄歷來所諄諄明教耳憶兄去冬所示須要諦見得到卽知阿難見三十二相與攝入媱席時謬妄相等總無有異此自至言要必不是虛見可以冒味承當當與兄相期共勉今行年各四十有餘俱無絲毫頭緒令攝入媱席時反如見三十二相而眞如見火坑則兄所教見三十二相可與攝入淫席時觀之地亦卽可刻限而到也聖天子心行的是再來我等此番受生不能及早徹透大法淨盡羣疑便灑然出頭與明君賢相得相劘切激

事使萬靈披光眾魔歸命而兀兀縈縈一機莫發眞是虛度不成丈夫靜夜念之不禁追恨至於出處之事老親亦無成心而弟自裹足難前總以此事未透無不濡不爇之具而入水火持蹈地之身而冀度石飛空知必無益徒見損喪惟望吾兄一日千里先爲倡嘯弟亦重惜寸陰以日爲刼將圖追步不敢自廢耳

○與馮漸卿【庚辰】

弟到會城向翁兄舊處相尋云已家九峯矣近於魚山兄處得傳示尊教髙論微言敢自棄外而不領悉而弟鄙意則始終以爲文成知行合一之論實足千古蒙翁兄屢稱宗門長處正長在此點水滴凍吹毛利刃非翁兄所謂眞實夭壽不貳身世等若浮雲者不可得到惟翁兄勿淺視爲幸至於龍溪縱有破綻乃其踐履未純原非心病等語此等語句古人或偶一提之所謂不得中行而與必也狂狷乃深惡痛絕鄕願不得巳之詞實非極力贊嘆狂狷而遂以其志嘐嘐行不掩言爲學的驅天下後世英雄而復坐此窠臼也弟三十以前龍溪之書日夕不離案頭但一開卷則心目爲光豈敢譏議豈敢謂先生不是一時人豪要其長處頗多而爲天下後世相與承虛接響往往推尊此語則龍溪之學其於文成𨿽欲不如五霸爲三王之罪人不可得矣究實而論此等亦閒言語要之此事眞亙古亙今蓋天蓋地世尊所謂爲此一大事因緣出現於世誠哉大事必不得以從上佛祖及一二英雄偶以一二假名字及偶爾機境引導眾生者而遂執爲定法便同世諦流布如弟前所謂疑誤眾生果受疑誤而此眾生則豈別指正弟自謂自悔而自恨焉耳今世英雄多住不疑之地旣巳不疑則亦必自以爲不誤𨿽不敢以其不疑爲遂果無可疑而能不疑則亦已岸然不可及矣安得以其所私疑而盡大地人蓋之以疑又不擇英雄而必彊進之以疑得無妄乎自有痛癢不容隱覆而其指歸則惴惴輸載圖踰絕險之時呼將伯予庶無隕越而巳舟次艸勒一芹志別言不盡意願共勉旃

○與郡太守

近日傳聞仙鄕閉糴實甚頃有載自楚中道出南僥者亦爲諸郡縣所截至系商於獄重費乃得脫今天下一家明旨屢申閉本處尙不應而況絕他運乎凡此皆地方諸無賴所爲不肖前在楚楚郡縣亦有爲諸無賴姦人所惑者不肖力爭之乃悟而止其實地方所必欲糶之家必不能畱徒以重苦農民而大飽姦橐而米商本籌子母計重費抵此中價必不得不騰是郡縣閉糶卽於本地方似有虛羙名而巳絕無分毫實益而於他乏米之邦受害無窮且令米商裹足而不敢前將來之日爲憂方大近縣父母爲地方計勸富民卽素不業米家當時各自致米而儲爲備民憚難尙無行者況重之厲禁橫政乎私心冀得老公祖移檄啟告仙鄕諸郡縣並諸上臺幸以天下一家爲心其力能儲米而望風畏縮不敢糴者許給以兵憲批文俾令直往無憂但令地方貯米計數可常支三四月則上下之人庶幾可以安枕而臥𨿽老公祖在玆此類皆杞憂實不能無蚤計也邑何貳尹材器廉幹考邑志眞自開代以來所未有顧鬱鬱時欲求去尹之苦志在我輩中爲大父母者爲難旦暮遭遇而況佐貳今天下多故所在可虞如此尹冀老公祖必特加優異鼓厲長養成就使得畢行其志設有緩急足備器使此今日地方之願而卽老公祖異日宰天下之要略也山居一念湧動援筆布聞臨書不盡

○與郡太守【庚辰】

江右繇來爲賢聖之區其在今日尙多君子而臺臺尢不肖所素景往頃以歸自楚籍病臥山中不遑走詣親望丰采昨爲地方念乘蚤貯�並及賢尹率筆布陳更十日而不蒙報豈其言不當與則明公祖自宜指駁而詔教之私度臺臺必慮周民隱先見施行爲地察人久巳明悉無俟鄙言以爲益損贅入見煩裁答可省然伏而深思如今上聖明值時多故一日二日何啻萬幾而事無巨細人通上下奏章暮入批答朝出卽奏事巳在言前舉行而天語亦答巳有旨了豈非亦所以安集眾心而冀來忠益也此方之人望明公祖之來如望歲然今事明公祖以道當盡其誠不敢畜疑用求明教而昨又聞貴鄕遏糴加熾官縱民意至公行搶掠諸米商視涉鄱湖如度洋海皆莫必其命彊半徙業運米之人旣日以加少而歙士大夫徒知以淅爲重不知休命全仰江右一路又淅中今歲本地方果自之米尙仰給外地其情自不能不少畱難且今吳越稻尙未收目下必無餘米少選榖成自當流通不似江右及今便爾兼所截遏又非本方之米敝郡將來眞未知所終其患但如前所陳白徒至於重價困民而止卽爲幸多矣臨書企切

○與饒太守【庚辰】

夙瞻斗山𨿽未識荊而徽饒接壤義如同土饑荒待哺害旣切膚不得不急白臺臺今爲地方禁外糴甚嚴至並畱過商之米所以爲饒民者甚殷敝地當仰體不得巳之心𨿽共忍饑以俟死義命應安而敢引明旨謂此舉爲不然然諸米商之在饒河者不獨敝地也多三吳之人三吳蓋以數郡之人而糴貴治之米若敝郡則祁黟婺績四縣粗足自給惟歙休二縣告乏而歙復全仰於淅所從饒入惟休一縣耳卽稱糴於貴治所糴實無幾初不足以爲損益又諸三吳之米商經饒河者皆江右之米也容且有糴自江右而無用至於饒河者而其不從江右糴者必不至於饒河矣若敝地則𨿽非江右之米而捨饒河而外則無復有他途可入如寒家載谷自楚中敝莊旣不得不假途於饒而以自饒河而內峻溪挽舟之艱運谷費倍至饒而不得不借碾爲米焉而今並以爲岸上之米而畱之矣夫饒休之吭也而休之必以饒爲吭而仰命於外則又非若三吳諸四達之郡不得於貴治則又可以轉徙而他求其途尙寬而尙未至於制其死命也今若此則敝地之人眞釜魚也伏懇臺臺念天下一家之日可以無下此令卽不能無下此令而亦宜如分別而禁其自饒河而出者其自饒河而入者聽之而特爲敝縣開此一綫生路大則爲關於湖口而禁無出湖則全豫章之米可畱而其自湖而入如楚中諸米商謂宜獎而進之況應扼之於饒而令望風裹足乎此大算也臺臺幸詳照

○與黃海岸【庚辰】

聞年兄巳到匡山恨不能奮飛只爲家仲兄新喪猶予孤煢不得不畱住經視不能脫然計二月初吉乃得買舟三月之初決到山也年兄萬少遲畱教我有如遄行則急煩歸宗走一人見告弟則疾馳前來必圖一望見道範以慰數年契闊想念之勞奉教在卽臨書百未盡一

○與歙令君【庚辰】

鄕蒙下問當卽呈教屬老父感寒疾頗劇不遑裁勒蒙問催徵催徵非民牧第一義也而在今日功令峻急勢不得緩且催徵得法不致以實爲地方有用之精神終日紛拏於實無用而不獲已之比較爲益滋大故宜首講今天下必無不急而自輸之糧急之可也而要官之所急必施於當急之人當急之人實惟各戶各戶有合輸之糧官應令各裏督各甲爲一長單開本甲稅糧總數於前而後細開各戶令以糧多少爲次第而分爲之限糧最多者在前糧最少者在後其無糧者又在後責令各如限上輸輸者得自注數於單官無用逐日挨比也一及限聽官隨取一里裏取一甲而閱其無注者必逮其本戶正身而以�從事則其餘望風而如限爭輸惟恐不及矣今則不然官惟閱各裏總數其精細者裏之後得細開各甲總數而止至於各戶置弗問也一日開徵惟見裏是比裏不能勝也以爲裏不能獨勝官有心者乃爲分具痛害於各甲而並比各甲甲亦與裏等也均之爲官司催糧之人而非其自有田業如各戶而自合輸糧之人也收各戶之糧而自侵用則責之今開徵𨿽急各戶合輸糧之人不惟不知其急且若不知有開徵之事者而裏排平白爲之受比不得巳而爲充賠又不得巳而爲倩人代比至鬻田宅兒女以完是役者比比也故當一現裏如遣戍當一排年如發配每一歲之內一縣有數千無辜之民受催徵之殃而官莫能省而徒見催徵之難此其害誠不難見也而繇來循過習非卒莫能正者大略有邪說以相熒惑焉不一而足而其首以各戶煩多不勝比之說進曰裏以百計也甲以千計也至於戶則不啻萬計今比各甲尙不勝煩以爲不若比見裏之簡也況更煩而之於各戶乎而殊不知催徵之大病莫大病於比之一字不正其本令官得以大明其數民必各任其責而使有罪者幸脫無罪者及刑卽比一人吾以爲亦不勝煩也何必繇百及千繇千及萬而後以爲煩乃自萬約千自千約百而遂以爲簡乎而殊不知法善而限令嚴明但以一二人行法而其餘自次第遵輸者之終無所用比也至無所用比而後乃爲眞簡也其次則或以爲民窮不可比之說進今民果窮不忍謂民無窮誠憫其窮則如勿追而巳矣今旣必不能無追今各戶亦窮也裏排亦窮也窮在本戶尙自有田業也有田業則自有本田所產之糧也卽窮而以地之所產輸官不爲賠以其自所產而掯不輸而受法不爲冤且竭一人之力以完一人之課卽徹貧亦非難何如裏排窮而令無業之人代有業者賠窮而無罪之人代有罪者責窮而且以一人之身平白代多人設處者之千艱萬難也此其說亦易破也而其人必堅持是說者使其法善而課易完則官與民之大利而其中有最不利者也其中最不利者其利乃正在課之不完故寬各戶之誅以生逋久開比之端亂長單之數以開增減作祟之門促上卯之期以示必難完納之勢煩比較之刑以啟官司瞀亂之心而後裏排自不得不與交相爲市而已矣若其它說固難以筆盡今幸遇老父母眞有心人眞悉其心以爲地方而爲一煩永簡之法此法一盡不獨催徵也自其餘治理皆建瓴而定矣古人有言積貯者天下之大命在處皆然況人滿土隘全仰命於四方爲海內第一危邦如此地者乎然此中最病苦在不能積貯以俗業賈日籌子母賈而以米爲業者不盡多財得利卽鬻而不能久貯也其大家亦習於籌子母使不爲利計而惟貯米以備一旦之緩急𨿽苦口以勸不能從也上爲饒下爲杭兩溪皆峭急而淺挽舟之艱苦萬倍以谷入則運費增倍得利無幾賈以爲非算而必以米米經舟人之手以入徽不能過三五月而多潰壞以此亦利於急鬻而不能久貯也惟四方無遏糴賈爲利走遠方如騖轉輸不絕亦惟此中最不患無米所最患惟四方遏糴至於遏糴一嚴則眞束手而無如之何矣蓋遏糴一嚴則轉輸源絕此中不惟米貴之苦也而竟苦無米必望民間盡能思患豫防於數月之前而後以幸濟緩急於一旦閉糴之時此眞至急之著而亦至難之著也二十年以前有父母一行之曾於新成之日發名刺徧及諸富民各隨力認買米若干而倉貯之報�官驗其數及米貴之日無問其價之髙下而但聽照時價而各自糴於居民是歲米價遂大減而在今日則大不侔自寇之亂所在殘破則歙休兩縣之產必殘焉茍天下有被兵之處兩縣必被兵今之富民較當日減十之七其難一也當日富民畏令令不可幹以私令少加徳意則民愛而言易從令亦矜信義不失口於民嗣後相積習而民狎其上擬有所逞志則易以逞志矣欲行其私則行其私矣其得志者未甞愛而不得志則易以怨上欲有所爲而其民不甚信其難二也當日民不甚畏忌富名令優而禮之則安然而拜受之耳今聞富民之名如入兵戍之籍往爲兵餉坐縣納貲入監若干諸富民必百計賂以求免而其諸姦裏及姦胥相倚以爲利乃報各鄕之中下戶僅給饘粥者其甚乃以夙怨並及貧民民不勝擾今出令而以空言溫諭之如無令等令而必不徒以空言溫諭而有以從其後則前此諸獘又生矣其難三也天下之富民易稽也大都不出於田按籍而核之莫能逃歙休兩邑則不然有田者必不甚貧而亦往往不富乃有大富而無尺寸之田者其難四也如今之計大要急鼓舞諸米商要使諸商得業米之利而不受業米之害無所畏而樂於奔命業米者日以增多其來也如風而去也如雨轉輸不絕此誠今日之要務耳若乃剔姦除盜息訟禁囂惟姦一途在當事左右物必先腐而後虫生姦無定性不行則止今老父母業巳存剔之之心則日以消沮無所容復贅也自餘三者盡敗民也惟其力之所能訟則訟能囂則囂能盜則盜而其原皆起於無生業歙休兩邑民皆無�而業賈徧於天下自寇之亂破家蕩產者大半夫兩邑人以業賈故挈其親戚知交而與共事以故一家得業不獨一家得食焉而已其大者能活千家百家下亦至數十家數家且其人亦皆終歲客居於外而家食者亦無幾焉今不幸而一家破則遂連及多家與俱破而旣不能相將而共賈事於外則皆束手而共端坐遊閒於家而食口日以增故入歙休之境而遙望髙墻白屋以爲丰而不知其下多凍餒而無告之人也且其人旣夙皆家溫食厚而一旦無倚則其勢尢難以安靜故合計兩邑之民其有業者大都什不二三而其失業者什七八焉計天下郡邑失業之民未有如此兩邑之多者而又值此米珠薪桂之地安得其不爲今日海內之第一危邦也爲兩邑大根本計必將驅其失業之民而使之各有業而後兩邑可得而治而今旦夕旣未可幾則詰盜之法不得不急嚴詰盜之嚴在先嚴捕役每邑分爲四路各定信地每路選擇其能者而專用之而厚其廩給勿多蓄無能獲盜則有賞格所得盜贓盡予以旌之官一無所問而後每遇失盜則禁系其家屬盜獲乃釋有得盜賄而逸盜者得盜則相與共分其贓而不進以盜予官者罪與盜同死使捕役之大利在得盜而大不利於逸盜此嚴捕役之法也盜械於庭不踰時卽訊究確則立斃之杖下而無用畱獄待盜以必死待盜以速死此嚴盜之法也責令各現裏督諸各甲有盜卽舉不得容隱果無盜卽還甘結稱本甲並無爲盜之人若有盜而犯甘與連坐及盜發而卽果與連坐此嚴地方之法也如此而盜得以藏形者希矣凡爲彊刼盜者非初而卽爲彊刼也必以竊始卽以竊行者非初而卽爲竊也必以賭始凡賭多失業之人無聊賴而爲之者也而及其盛行則固有富厚未甞無業之人而爲諸失業無賴者所惑而以賭蕩其家者又比比矣當其爲竊而敗也以爲未甞爲彊刼也而寬之無何而卽彊刼矣當其賭也以爲未甞爲盜也而又寬之無何而卽又爲盜矣禁賭之令非不日下也刑賭之法非不頗嚴也而賭徒日環聚而攘臂呼盧於橋門之上大市之交者相望而無所忌也誠發詰賭之法一如詰盜之法刑賭之刑一如刑盜之刑而民之得以藏形而賭者亦希矣民無所得賭而日遊閒不悉心以求生業者則亦希矣如是而境內巳乂然肅淸有訟來者勿厭也厭訟而訟日以增增者以訟不得理也一訟而悉心以平之未得其情則務究其源究其源而知其訟之所自始始於巳者兩皆有不得巳之故始於人者兩皆有不可問之人則其訟易平也旣得其情則務絕其萌絕其萌而俾後勿復生𨿽欲生而無從則其訟易息也如是而民亦無有敢囂者兩邑之民不幸地陿其民不能不苦而實易治而或以爲健訟近或以爲易囂者皆告者過也兩邑不幸虛擁富名而令於此者不盡有家學淵源一意於廉潔愛民以據第一義而施行之則其勢不能無少周旋毀譽稱譏之口故上而諸上官責問中而諸過客聞風徵逐近而畱都遠而京畿循習誅求使必不得少選遂以行其志其恂恂粥粥而幸無大習气以開罪於當事者獨有士大夫稱爲易與而亦皆籌子計母不脫商賈气習歲時伏臘必不能無少於澤以自潤其私未必郡邑令長見一士大夫啟口卽以其言爲有所爲而士大夫卽惴惴若令長屈指而計其所言而因以自愛其言如金終莫肯悉心以郡邑事苦口紛若於其令長之前而令長亦漸以爲郡邑中無可與語無足與計事之人而𨿽有志气雄傑惟始至往往自振少選而遂不能不因利乘便以易其初心以故兩邑號爲擁虛名而受實禍今幸際仁賢父母此百年一日也如上諸甞談惟老父母幸不以爲甞談而加之意爾

○復劉星周【庚辰】

弟自去秋入楚爲家仲兄卽世因畱楚經理產業至今夏方返新安不二日而尊使捧大紮至弟爲途中受酷熱內外交病心更煩苦所屬尹惺翁壽文實不能操筆冀得續寄而尊使必欲坐侯因艸率成篇恐不中用也詢老伯母令侄令嫂俱康寧無恙是用欣慰洪司理從未識面不知其爲人何如徐九一年兄神道碑巳促之再四但不知其何故稽延耳出山一事弟所未能便永訣者爲聖明系念若以不肖之才之無能爲及當時之事之難爲則祗應�臥山中藏拙終身而巳死生大事無甞迅速古尊宿所謂萬般存此道一味信前緣語謹力持之實未忍有所圖度攀緣蓋自料其力不足以度眾生而敢大言以爲行菩薩行此卽爲自欺欺人大妄語誠永殞善根者也旣蒙下問因以附聞生於今日民困力殫財匱事煩其患總繇不節自天下以至一家莫不盡然老子曰治人事天莫如嗇孟子曰儉者不奪人諸葛武侯曰澹泊以明志孔子曰節以制度不傷財不害民惟兄篤操異�卽以此均天下也臨書不盡

○復何貳尹【庚辰】

鄙地何緣幸借髙賢通邑士民恨不能呼請九重卽得以爲大父母今𨿽暫困驥足念大聖委吏乘田之言借資礪用須時也會典州縣祗於吏部列官名耳其合行事宜散見各曹諸項蓋天下事無一不從州縣起惟州縣畵地而各親其民號爲正官自大守而上極至政府但奉行天子威徳逓相臨以謹持諸州縣使事事而巳首冊目錄奉覽所欲察者指來取也

○與蜀司李洪【庚辰】

聖天子破例用人格外求才海內英豪之气翕然震動必有命世之才應運而起誠哉拔一人而得其尢者而吾鄕如翁臺及吾邑貴同年夙徳素望尢稱希有此不肖心所瞻向而特如昔人所云恨未一識叔度伯淳者也貴治宜賓故司馬劉與鷗爲敝同年同館讀書時同志旣而警同事此不肖六千里外死友與鷗歿而其老母寡妻穉子朝不及夕使天下人知之難乎其爲忠不肖亦不敢以爲爲朝廷及天下事而卽以疇昔同志同事之故以爲一身事而無如鞭長不及乃爲除目得見翁臺時不肖正在楚盻騶從之過冀得一晤而恨不得值也與鷗年兄有胞弟曰之紀駿才逸气司馬歿後賴有此兄百凡望翁臺爲忠裔存注臨書不盡

○與邑令君

陿地災黎重荷老父母軫念敝都共啚十二內八啚爲一約自去秋卽與約內諸父老共議輸貲貯米以待自去冬蒙臺諭開歲便奉行大約分爲四等最上爲有餘之家各量力輸貲買米其次爲僅自給之家卽不輸貲買米而亦不得糴約貯之米又其次爲無餘而隨作隨食之家得給票與減價而糴約貯之米者也又其次則力不能自食之家所謂饑民也乃給票而徑給之以米此項初亦奉臺諭令煮粥飼之而諸父老以爲不便卽諸饑民亦自以爲大不便皆樂得米遂予以米業行二旬矣蒙諭謹肅此以報讀大示豈苐篤摯眞仁人君子之言但內有饑寒之民耽耽只在上戶能濟一人思亂中卽少一人等語輒有鄙見用陳座右蓋今之攘攘思亂者皆亂民非饑民也若饑民則𨿽欲爲亂而有所不能然而倡亂之人則必以饑爲名使民無饑然後亂民𨿽欲倡亂而亦有所不能故饑民者亂民之藉也而卽以饑民爲亂民亂民爲饑民皆有所不可予饑民以能亂之名則賑不惠以爲是賑我者實畏我也而以亂民爲饑則賑不勝賑諸凡可以不饑者莫不攘臂而言饑而其獘也諸所賑惠皆亂民受之而實饑者不得與焉亂民旣得利則莫不捨其生業而待賑是賑以召亂也故亂與饑必分別治之合則必獘鄙見如此惟髙明裁察

○與徐按君【辛巳】

往江漢間幾幸老公祖澄淸而楚人緣慳遭大君子而不獲終事今幸得再托宇下於此今之奉命而出不拘牽陋例不假手左右而實爲聖天子苦心殫力一方有如祖臺眞今之祥麟威鳳盡海內具瞻況山中之人咫尺於此而見往時驄駕行部事竣卽路匆猝駪皇與士大夫一接率不能數語而別故遂次且而謹以書通所欲言伏思今上殷憂圖治百爾在位莫不畱意而所與握天下之機力能朝揆暮轉實惟諸方一二直指之手以一直指出而所部貪吏無一幸而獲免而其廉者無一不幸而不獲自見夫是以人爭淬厲今自祖臺攬轡登車之日諸郡縣之或宜望風而解綬者固非不肖所敢知而卓然自立力破積習日孜孜以廉潔愛民爲務如郡太守邑令君及歙令君其譽宜足以上逮獨邑何二尹以廉能得民心民歸之若流水且緩急有用之才而岌岌乎甞有不得安其位之意此邑民之所以皇皇也今非敢以尹所爲爲一一盡合乎聖賢之道而要平心而公論之以爲尹卽有短可徐諷密諭而其所長必宜大表章以風厲一方方今爲廉吏難爲敝郡之廉吏尢難以官於此者或不相期以廉而其人亦若不得復以廉自期自何尹來乍見以爲怪物巳而見知當路大洽輿情以爲優曇缽花時一現耳未幾而得郡太守未幾而得邑令君及歙令君郡邑人喜出望外𨿽三君子之操自其素守而適相遭於此郡邑人固大半以爲當事能鼓厲一廉吏以來眾君子而諸父老乃亦深憂過計以爲有尹如此而其性介介其身孤立今不得當路大優異爲地方久畱而萬一或有他故以去則是敝郡邑之廉吏果不可爲而自今以後反相率以尹爲戒豈有幸乎且敝郡邑今日不獨爲廉吏難𨿽欲爲貪吏亦大難惟冀祖臺軫念勞民幸爲注意至於食米一事郡必仰給外地今外地不獨閉糴而其亂民且時扼郡之吭而奪之藉沒不以郡爲鄰而以爲肉往劉公祖及張公祖題參亦奉嚴旨詰該郡縣印捕官何無捕緝令該撫按察明參處矣而事平竟如故事此今之所以接踵而不息也蒙祖臺軫念給發憲牌令商領而赴所在買米近蒙祖臺特爲差官移檄赴彼兩臺俾得下令於諸郡縣此其爲憲牌也多矣祖臺之所以爲郡人者至此極矣𨿽然人情惟爲其所部計則切若奉臺檄而爲隔部下令則亦爲人謀耳且諸郡縣之縱其民截奪也初不以其民爲非而習以爲甞度彼兩臺之下令於諸郡縣也亦必不以其郡縣爲非而特因臺檄如告助於彼者而論彼郡縣以相助而且以爲大徳於吾郡人焉夫刼奪大變也而習以爲甞不過以其奪外郡而肥吾民也若闌入邊而邊人能得所有不以罪而且爲功且刼奪大利也不大創不止而今但求其兩臺令其郡縣其郡縣令其民而求其無刼奪而卽以爲大徳其何日而止也爲今計必望祖臺明爲郡一入告詳言郡地情形若鼠處穴中惟饒淅兩河兩縣生路而兩河之民若此其郡縣又若此而殊不念各郡縣之倡爲刼奪者特一二市儈駔魁豈誠其民哉執而誅之截然而止有司旣不察而其平昔威孚或不足及其號奴而亦遂不能執法相禁而反從臾之以市徳且刼奪之門豈可玩開其可聚眾以刼外郡縣者卽其可聚眾以刼本郡縣者也其以米踴爲名而可聚眾以刼米者卽可以刼米爲名而並聚眾以無所不刼也願得明旨敕諸郡縣卽自爲各郡縣計宜各究其亂民重治如律庶幾此習得少衰止而後求祖臺計長便必力請本道臺得兼轄饒嚴得兼轄徽後有此類兩道皆相關攝本直指得徑行參處而不必關會彼兩臺一旦緩急庶幾無誤考唐宋有徽歙道而嘉靖間亦有徽饒道前張公祖題參時亦曾請上江院敕書於九江外加饒州府巳得旨而但以事平部寢不覆或見諸地刼奪時發亦時止當其發而合郡皇急及其止又復泄泄無識者且以爲無大患而不肖竊以爲異日重誤郡事端在於此惟老公祖血心眞爲郡百萬生靈計而適丁玆會及今爲熟思蚤圖此郡人百世之利而大君子無疆之績也臨書瞻切

○與畢東郊【辛巳】

饒河搶刼殊嘗自去臘迄今仲春路爲梗塞者六十餘日從來所僅見頃見稍通不過數日旋復如故而有司明禁實爲戎首今捕米商而加重刑施酷罰如搜私鹽眞不識於義何居今人心皇皇上河米商巳大半徙業視渡饒河不啻涉洋海計非合郡士大夫呈請兩臺題而士大夫亦自具疏今歲之事危如累卯事巳孔棘恐稽時日輒敢擬艸大略左右以備采擇伏望椽筆獨運先勑左右謄呈並爲公書徵各圖記乞一郡封而上之直指然後卽議拜疏其道路費當有措處不敢盡煩臺慮也臨盡可勝佇望

○與徐按臺【壬午】

向驄車指下郡不孝𨿽未獲仰接丰采而幸得以書通所欲言隨蒙祖臺指誨儼如面奉教命今四方多故民生日蹙而其最蹙而局天蹐地無路求生者莫如敝郡郡莫如敝邑自去春遭饒官民之難外扼吭而內剝膚郡邑民之出者入者行者居者盡在湯火其困極矣上賴祖臺髙天厚地之怙幸稍安止世公世侯固日祝無休也今饒之賊民日以張以爲入徽行刼不勝其勞不若一意營寨於其家而以靜待動從枕席上作賊刈徽人如菅而過客必莫能與之爭今勢燎原矣饒大家爲之主饒大吏爲之主靑天白日之下可以公行其虎狼羅剎之毒以敝地士大夫未身當其害初不關切而饒之大家實身享其利矢以力爭且饒大吏旣得故借姑息子民之名實收其豢飬盜賊之利而反臨敝地守令以公祖父母之分使不敢以一日之守�而重違其百年之桑梓而終之以邪說故相揶揄曰饒不幸貧徽幸富裒多益寡是亦無傷此其言如兒戲固必不可聞於聖明而不孝亦姑癡言之以爲徽若果富亦不難忍心以此之良民肉爲彼賊民食而實郡邑民其窮於饒固且百倍則柰何其疇昔讀聖賢之書今日食君父之祿而忍心害理至此極也郡邑處萬山如鼠在穴土瘠田狹能以生業著於地者什不獲一苟而家食則可立而視其死其劫勢得不散而求衣食於四方於是乎移民而出非生而善賈也而顧戀宗族墳墓不能舉家遷徙復運所求於四方之食食其父母妻子於是乎移粟而入非販而求利也𨿽挾貲行賈實非巳貲皆稱貸於四方之大家而償其什二三之息但以運貲於其手則儼若如其所有而以爲此民貲也冤哉民也是所挾之貲非貲也卽如異郡之人所躬耕自食之田也一朝而刼奪之如田而陸沈於海矣且實非其田而賃於人之田也一朝而刼奪之而無以償於其主而身命與俱盡矣不孝家居時與父老總計四鄕之民向之�而求衣食於四方遭刼奪不能復出而不得不坐於其家者蓋十家七矣旣坐於其家而無所借資牧飬而相率立而視其死者則什家而無一幸免也痛哉民也民不幸而生於徽徽不幸而與饒鄰饒之守今又不幸而耽耽鄰民不以爲人而以爲肉而徽之賢守令又不幸而爲饒守令所制而勢必不獲盡意以爲郡邑稱疾苦所獨幸者郡守邑令實仁且賢愛民如子以孔邇之惠大沃其如毀之虐不然其尙有噍類乎然今之爲吾郡邑守令者實難其所以實難者則以郡邑之民旣不幸以虛名罹實禍而爲郡邑長者亦不幸與同患也而邑令之難尢難於郡守所望諸當路以菩薩願悉眾生心念斯民之多難體長吏之勤勞時加獎護俾得展布惟祖臺以天下蒼生爲任今𨿽秉文衡而體念民瘼未嘗去心故使艸土之人得略披陳冀悉此情馳達當事公祖卽日明章入告厚植民牧以深卯翼而急罪民賊以正亂本亂庶遄巳臨書至切

○復吳去非【壬午】

違教日久時切相念南糧一事久累縣有司而迄無定畵其勢不得不移之之民今士大夫能合議而爲民疏求得旨攺折爲上策其次則區畵有定使有司無賠累則可以無民害矣惟臺裁諭諸糧長急定議我輩之請易易也

○與淩蒼虛【壬午】

末法衰殘師友道絕兼處新安萬山之中求覓同志尢難其人顧同裏有如臺臺而不得歲時月日親近教益已滿擬此番得以數日相遲至塔庵相盡所欲言而別以薄冗旦姑待又問尊使云是月初十後方命駕遂不急急方復以書問而不意臺臺已遂行也惘然自失者久蒙臺注及不孝異時出處事天下事如此其多艱聖明如此其求人不孝安敢終自棄但區區鄙衷有非一二言所能盡者惟得相聚面白庶幾少悉一二今臺臺巳行固未易以筆罄也今天下事非不孔棘而推原問委必有要領安知極迂闊熟爛之言非卽至緊切簡捷之法天欲平治天下臺臺固不得他有所推委幸加弩力不孝謹拭目以觀厥成耳使便附侯艸布百不盡一臨書又復惘然

○復李應甲【壬午】

得楚錄開卷便見翁兄姓名喜不寐以達旦傳知海陽諸人士亦無不加額�今榜大略盡如翁兄天下榜盡如楚榜太平之興日可俟耳末俗頹靡風尙日下致生民糜爛禍亂不息惟賴髙賢出而仰體聖天子之心共相激揚庶乎有瘳士人甫得一科所費動踰千金卽日入官𨿽欲刻意爲廉吏而勢巳戞乎其難吾邑先賢髙風芳躅多聞海內而貴族尢最著不孝弟碌碌凡庸不能力追半步中夜念之負愢無地不知涕淚之何從也今玆惟延頸屈指盻望翁兄所冀力行古道肅振頹俗使聖天子一日得翁兄如獲十朋天下後世追論翁兄言行如今日之追思先哲太平之興如日可俟不孝弟長爲治世農夫以投身無所復恨

○復葛屺瞻老師【壬午】

新安去錢塘不及五百里近老師之居若此其甚而不能歲時候問一彈指頃動經數年疏慢之罪𨿽蒙老師如天之度不加誅責而淸夜靜思難以自逭乃者不幸先人見背煢煢怛怛伏處苫塊荒迷瞀亂益復不知所之顧荷老師注存特辱端使遠頒厚奠仁孝重錫恩義隆施巳踰常分並念先人藏所授以王丈感何可言天下多故月異歲增寇交訌加以亂兵楚江上自洞庭下至彭蠡千二百里水陸梗斷不孝骨肉業產什九在嘉魚今復不可問念蒼生受禍二十餘年今始中於一家亦何敢戚惟望老師急出而圖吾君令四方蚤定干戈遄息不孝聲得躬耕奉老母以沐堯天舜日之化爲厚幸耳

○與郡太守【壬午】

許久不獲奉臺教寇患剝膚於今孔棘而人無固志又多玩心急則鼎沸而亂少緩則又絕不事事賴老公祖威靈次第爲備而嶺守一著一夫守關千夫莫入尢爲上策但守用內地之官與內地之兵旣離家遠百務不便而不能無內顧心時搖搖一似爲地方守者不孝察問諸嶺下皆有大村落莫若卽鼓厲而用其眾卽其村之能守禦者而官之如守其家合府取工食火石等諸費助之百務便而心又專一此至計也其小嶺守則徑塞斷而禁絕人行大嶺守乃畱通客商而嚴盤詰求老公祖嚴﹖﹖﹖各縣星夜卽行每嶺卽命一士大夫往彼察督亦不敢辭勞至於內事尢在嚴察內姦坐諸裏還各縣本裏並無姦盜事發卽與同罪甘結但有所犯法在必行則姦無所容賊絕鄕導且人心鎭定內亂不生臨書至禱

○與洪簡臣年兄【癸未】

不晤臺教不覺便半月楚城果爲獻賊所陷屠殺甚慘靜夜念之殊不能寐不孝愚見以爲賊據上流今撫臺駐湖口九江擬自下上上逐步推進旣失勢而賊亦得以豫偵年兄可速行勸其從江右取道直入長沙聯絡湖北諸郡諸郡兵乘舟順流而下一日一夜行五百里直趨省城賊以爲從天而下也其近則取道江右之寧州入崇陽蒲圻及嘉魚集諸縣兵而下且聞按臺治臺俱在嶽州與共議而圖之又其次也年兄得無意乎

卷四終

●金正希先生文集輯略目錄卷之五

復郡司李

與撫按兩臺

復李��年兄

復歙令君

與撫按兩臺

與諫垣熊��

與方慕庵

與尹宣子

與吏道鄰大司馬

與程韋庵道臺

復汪浚源

與鄭撫臺

與陳雪灘

與黃澹巖

與陳雪灘

與馬瑤艸

與劉念臺

復周奠�

復郡太守

上延津王

與長兄

與長男

書三

復郡司李

與撫按兩臺﹝癸未﹞

復李年兄

復歙李令君

與撫按兩臺﹝癸未﹞

與諫垣熊

與方慕庵

與尹宣子

與史大司馬

與程韋庵道尊

復汪浚源

與鄭撫臺

與陳雪灘

與黃澹巖

與陳雪灘

與馬瑤艸

與劉念臺

復周奠

復郡太守

上延津王

與長兄

與長男

○復郡司李【癸未】

鄭公祖稱此來者果鳳督之兵以馬故恐爲左��奪故攺道然其所云到蕪湖之三千者前月廿八人見其在湖口至初一日卽達蕪湖船中亦約有馬數百疋云何不爲左營所奪又云何不豫畏左營奪而獨此千眾者以爲畏左營而攺道中旣攺道矣卽整伍嚴隊同路而行有何不可而姜劉謝李四遊擊將軍之牌方繇樂平婺源至休寧不一夜而沐國公守皇陵之文自祁門朝至而三百餘狼奔豕突之眾巳夕到祁門而並取道休寧矣畏左營不獲巳而攺道者如是乎自正月十一日聞左鎭移師渡武昌之報不十日而郡邑卽哄傳有勤王兵三千從休寧過又不十日而獲大盜程節等說稍寢至二月之杪三月之初而哄傳左兵入湖已蹂萬年者又紛紛蓋新安亂民日夜耽耽不問是賊是兵其必欲勾致而入寇新安使鼎沸糜爛以快其私者所在皆然故時廣播其言以惑眾心而搖之使散不圖老公祖爲地方綢繆苦心反以此奮眾心而堅之使定也婺源之報未到前一日各鄕無賴之渡嶺望婺路而迎之者如雲祁門之賊未到前一日各鄕無賴之走祁路而迎之者又如雲而以爲此眞鳳督之兵可乎卽以爲眞鳳督之兵初非鳳督所夙教訓而撫習之兵亦不過鳳督所遣弁而遠召募市井之眾也遣弁而募不暇選而惟人數是足賊起而應之矣又二月賊破常徳澧州遇募兵殺其半其所逃散之卒賊裹而用之矣卽果鳳督兵而鳳��安能保其將及卒必爲兵而必不爲賊必以爲當取道新安而與吾新安之人爲難乎不孝以撫按兩公祖應直爲一方請命不妨婉轉明告鳳督至於縱入必肆報復一說不孝以人與不入在當事者猶豫與果決間而各鄕鎭之敢自保與不敢自保亦在當事者之猶豫與果決間當事無定說無成議則民心離散矣民心離散郡事尙忍言哉新安爲陪京及淅省之枕環新安諸郡之入新安甚難賊入新安出而壞諸郡甚易新安安則陪京及淅省安萬一郡事不忍言江東南之事尙忍言哉至江東南之事不忍言而鳳督卽不復擁此千眾卽擁此千眾以據鳳陽亦奚以爲鳳督而無報聖恩爲蒼生之心則可鳳督而有報聖恩爲蒼生之心定不艸艸也事至今日郡人得一日之安皆老公祖及諸公祖一日之賜至於不孝一身久爲飄風上爲諸公祖下爲郡人任不測之變固甘如飴必不敢惜。但不得藉老公祖及諸公祖鼎力擔荷恐事瓦解關系一郡百萬生靈爲可浩嘆耳未審日內有公文申兩臺否幸爲不孝達此拳拳之意臨書不盡

○與撫按兩臺【癸未】

徽𨿽僻處萬山而商旅徧天下二十年來南北郡縣凡受兵賊之處徽民無不受今區區所存皆兵賊殘毀之餘也天未厭亂聖方啟憂騎狼突李賊鴟張左兵南徙急倡入衛正月十一日卽喧傳有勤王兵三千經過新安郡民一日數驚旁及池寧羣相詫異未幾建徳東流靑太涇陵諸縣被賊屠毀盡冒援兵新安之報死亡者哭聲相聞於野帶重傷而扶遁以歸者相望於道民無固志全徽幾潰賴老公祖臺臺逆瀾中柱未幾而鄱湖一路兵亂相聞又未幾而蘄黃兩州相繼失守至三月廿五夜忽接婺文稱鳳督調取黔兵繇樂抵婺又不一日而祁文又報沐國公往鳳陽守皇陵繇浮抵祁曾不半日而祁城下巳成蹂躪之場矣且云大隊三千隨後便到其人則北人兼之楚人且新安本郡邑人而操比音及楚音者也不惟殺掠奸淫而且廣招亡命各鄕諸無賴歸之如雲徧發姦細入各縣諸村坊家家重足祁縣憑城固守書夜登陴祁東及黟南�西諸鄕民扼險自守朝不及夕賊益縱殺以立威民因憤懼而死鬭﹑而前婺文之稱黔兵繇樂抵婺者未入婺而已爲樂所堵樂平堵賊之日乃卽所稱沐國公兵到祁之日也兩地兵燹同時並慘口﹖荖夫爲黔爲沐是兵是賊地方之安危舉不可知民命之存亡祗在呼吸而敝郡縣不比他郡縣郡縣守令及士大夫卽欲爲不得已之計嬰城固守而委城外之四鄕生靈姑以餧兵豢賊聊圖自全而必有所不可者今憂方未艾所望老公祖臺臺及當路大君子覽國家自

發難以來用兵二十六年諸募兵盡期辦賊而或次第半化爲賊今楚豫之民非不願殺賊而不獲已至並於賊者𨿽爲死賊所刼而實爲亂兵所驅體聖明日夕殷憂之以滅賊安民爲心而重念斯民之苦旣竭力以養兵卽必不能復破身家辱妻子以奉賊相天下大勢知賊之得志於北而驕暴乘勝不能忘情於江南將來諸大兵盡力於北而賊且窮蹙求食亦不能無泄毒於江南審江南陪京之與淅省新安灣環相峙而新安實以重山疊險踞江東最髙之處抗西北而扞東南爲直淅兩地之障審新安𨿽向不被兵被賊之地而無不被兵被賊之民懷安者談虎色變不鼓之見賊出禦卽聞賊遠走失業者好勇疾貧不用之相結禦賊卽遂相聚作賊而今一旦不幸亦漸爲被兵被賊之地新安區區之地及區區之民皆不足惜而獨惜此重山疊險踞江東最髙之處抗西北而扞東南爲直淅兩地之障者宜蒙當路大君子加意綢繆仍賜題請敕寧池南九饒信諸郡與徽同患共圖豫防庶幾使亂賊息心不敢南窺而諸當事奉命北徵者得一心辦賊亦無復南顧今各郡縣或傳異議民間卽不敢復行守禦人心一懈狡賊乘虛新安一片土旦夕崩解是徒爲賊多辟孔道爲直淅兩處開賊便路也謹瀝誠披陳伏冀老公祖爲聖明及億萬生靈深念臨書馳切

○復李年兄【癸未】

內外交訌兵氛爲虐自去冬以至今玆每一念及生人之趣殆盡亂之始生人心惶懼及其旣也目不見而耳習聞率以爲嘗甚至目親見而慮不及其身大江一帶南北兩岸便如秦越南人目見北岸之屠殺而以爲長江天塹萬無所患也今寇且南矣陷楚會踞藩宮楚江北巳無完縣楚湖北州郡賊未至而望風震恐或奔或潰而吾江東之人猶以爲甞所仗者聖明如天之福以東人獨勞或萬一徼天佑耳若以大勢論豈忍言哉今春敝郡之警郡人幾奔潰不孝弟義不容巳從諸郡縣當事及諸父老之後同心守禦然事後之紛紜巳不可言從來任事之難如此不孝弟義當堅耐所灰者諸郡縣當事之心耳至於學道一事弟之荒蕪特甚居萬山中無良師明友之益固宜其蹉跎也年兄好學精思遠邁衛武天下後學所共瞻仰敝郡有大儒爲程子尙先生精透禪宗深悟易數向在閶門今迎來新安何時得與年兄晤對暢談而弟從旁靜聽亦人生快事也臨書瞻企

○復歙李令君【癸未】

國步多艱民生日蹙聖明獨憂人心愈玩寇賊之殃昔猶震鄰今也剝膚不孝自今春一病至今沈鬱尙不能復頃接尊大人及老父母大教旣見君子使我心舒惟老父母以經綸巨手相時度務今優遊庭闈樂我天倫非世俗熱中之人所能勸駕然大賊漸南所謂長江天險今旣與我共之而且特據其上流其不來固萬不可恃乃士大夫及當事老成君子一或以爲處堂一或以爲憂天二者至未知孰是而不孝以爲憂天卽不驗固臣子之常分而事君父之至心也惟老父母及尊大人爲士大夫及諸當事時時一痛切言之共發同舟之懼各厲薪膽之志天下幸甚

○與撫按兩臺【癸未】

不孝聲伏念兵在今日魚肉百姓此其嘗事有如兵賊之間稍有疑似𨿽奸淫殺掠其誰敢不忍而避之惟是徽人不幸當亂賊冒兵披猖潰決之時而三月之念四夜有婺源報文忽到稱四遊擊將軍兵無鳳督命忽捨孔道迂涉崇山峻嶺而稱攺道前進此而欲定郡民無疑其爲賊此殊不能婺旣報兵到樂將入婺矣又不一日而祁門再報兵且又稱沐國公兵又實非黔人不同號而分道並入且云大隊三千隨後便到生死存亡在於呼吸此而欲定郡民止姑疑其爲賊而無決其爲賊此尢不能且自正月至三月奉上臺檄郡縣集士大夫方與民同命效死勿去合郡人民幸而信奉而適丁斯難決認其爲賊而又不可得走矣此而復定郡人坐待而必無相率出禦禦而遭其衝殺又遙制於百餘里外必無相殺以自救此萬不能此三不能者非獨郡縣有司士大夫不能𨿽神武憲臺不能也按臺公祖曰黔兵到蕪在初一日陸路來者繇江北去此夥全是土寇假兵仰速集鄕勇扼要堵剿毋致流毒速速鄭撫臺公祖曰果系黔兵入鳳徽系僻壤山鄕水陸俱非通衢假道紆途意屬何爲明系遠近姦徒結黨煽禍自應急爲撲滅此三不能者非憲臺不能也以爲禁民出禦而民必走民走而賊入後有大悔聽民出禦禦之而力不勝賊後亦有悔若爲皇上固三百年鞏立之封疆保數百萬無辜之赤子而當危疑呼吸之時與其賊入而後有悔無寧禦之而後有悔此臣子忠於君父之職分自應爾也況入祁之寇委非黔入無如李監紀喪師樂平隱不敢聞於鳳督遂飛坐祁門鳳督而無實爲君父之心則巳鳳督而有實爲君父之心𨿽於樂平之人尙或不欲加罪而何況禦寇之徽人而且偏信李監紀捨樂平而反求徽人而以現在樂平獄之劉玿珽李華玉姜美三將亦稱爲被祁門生擒也卽此一語監紀敢欺鳳督鳳督亦忍信監紀信而不覺以之謾皇上則其餘戲論無足置辯事至今日定有聖鑑初非不孝一人事而事後異議內外並作不孝爲捍蔽一郡不忍不以一身任之俾上無累良太守有司而下無累百姓尙冀以大厲後來郡縣有司爲地方之心而下以少作百姓仇賊之气此不孝區區之誠也不孝禍福久置度外原不惜一身而在今日未獲祖臺昌論所慮身後敝郡事當不忍言將漸及江東南事漸及天下事尢不忍言謹拜書求祖臺爲億萬生靈深念及蚤向聖明發一昌言臨書激切

○與諫垣熊【癸未】

不通候問於左右不覺便如許時不孝𨿽家居而生逢堯舜時值搶亂夢魂飛越心念慘淡慨自內寇發難以來於今十有四年中州之糜爛其情形不可得詳邇日楚之荊襄承徳蘄黃漢武不半載而胥爲丘墟豈麼麼闖獻眞能戰必勝攻必取哉開門而延望風而潰𨿽寇亦咲我太無人民甚苦寇日夜望王師之來以生全我而乃淫其子女掠其蓄積焚其廬舍甚且殘害其性命民心旣不能忍上之人又縱其勢以張之民畏且憎莫之適從計惟有挈妻子遠徙一法郡縣有司又以卑卑下吏無敢爲小民請命賊窺其故往往徦冒官兵守上之官心悸目眩亦往往認賊爲兵如楚省獻賊臨城鄕勇千人擒賊四十二騎解城下城上官諭以恐是官兵不可輕殺民乃潰散城遂陷以若所爲欲民之不望風而逃開門而揖胡可得也萬不獲巳惟是一二鄕紳咸懷主憂臣辱之心與斯民共效守死勿去之義或於地方少有補不孝竊不自量倡明此意於敝鄕自謂艸莽之臣聊以區區效忠而不意當日同時有黔兵枉道將繇樂入徽之事遂爲鳳督無影飛射顚末詳具揭中𨿽旦夕宜荷聖鑑而邪說猝起誠恐天下士大夫聞之不詳皆動色相戒以不孝爲口實有事先去以爲民望則得罪天子愈無所逃死天下之事尙可爲也東南半壁匪異人任惟臺臺圖之聖主可與明言毋以不孝驟掛彈文便因噎廢食也附在同志敢布腹心

○與方慕庵【癸未】

郡事重煩老臺翁鼎救八月初聞鳳督疏參不得見其全疏止述當日情形拜疏屬家叔應武會試者入都煩臺翁爲覓人繕寫具奏今方得見全疏不可不明辯具控此事關系重大當日跋扈將軍虐焰燻天新安存亡事在呼吸賴此一舉驕將亂兵因之落魄而賊之耽耽新安者遂息念灰心今民間小偸亦靜夜戶不閉矣新安𨿽山郡實爲畱都及兩淅重鄣此江東南百萬眾合口同辭而稱快者也不意鳳督私誠不破驕气如山遊詞相加橫行詆辱政本不察一如督疏所請若此旨遂行江東南事不忍言矣區區一郡亦何足爲皇上深惜而孤臣敢懷桑梓之私向當寧力爭耶前疏想久上今來小疏求臺翁幸爲不孝卽日上之若前疏萬一未上當爲不孝急上前疏三日後乃卽以此疏上之蓋二疏相爲終始亦有次第不可紊亂也亦萬不可攺一句一字𨿽前疏不幸而奉嚴旨此疏亦必急上勿以嚴旨便見阻止不孝自度明主可與忠言𨿽奉嚴旨無害天地祖宗實式臨之皇上神明無遠不鑑縱萬一不白有所不測不孝矢以一身爲郡人翼蔽望臺翁千萬勿爲不孝慮也同鄕諸公初不必驚動得上而告之可也疏上仍望臺翁爲刻揭徧送各衙門不孝卽欲入京因家中人傳察下手兵丁梟示一事尢萬不可行無論徽祁所殺原是賊非兵卽如樂平所殺果系黔兵不孝亦以爲不當有罪按大明律本謀殺尊長而誤殺卑幼仍坐殺尊長罪不坐殺卑幼罪謀殺卑幼而誤殺尊長仍坐殺卑幼罪不坐殺尊長罪今百姓本謀殺賊而誤殺兵自合坐殺賊罪不當坐殺兵罪也或曰殺賊何罪旣無罪則不坐矣是樂平固無罪也樂平尙無罪而況我祁門實實殺賊於鳳督之兵無相於涉乎

○與尹宣子【癸未】

八月之初附一字入都想已久達兄矣徽祁堵殺一案本撫按及諸當事爲馬督情面所牽不肯蚤爲地方具疏及具疏又不肯盡言致馬督爲先發之計無端詆辱先未見其全疏止略述當日情形具奏今見全疏不敢不詳辧詳具辧疏中不敢復贅江東南之事孔棘矣惟年兄幸念之獻賊聞棄武昌而去跋扈將軍侈言恢復而我籍嘉魚蒲圻崇陽通山通城等縣巳皆爲賊蹂躪蕩析無遺矣聞令弟及尊嫂皆無恙尊府止略毀祠屋餘皆未動獻賊在武昌爲郡縣置僞官皆孝廉子衿靦面爲之不意祖宗飬士數百年而爲寇所用望風潰解廉恥掃地一至於此今朝議云何士大夫抵掌而談國事止知用兵而不知用民止知重將領而不知重郡縣於撥亂反治之道當何如也徽祁之事自正月左兵東下弟與鄕人共以髙皇帝諭爲命不過相約以聞賊必無走而巳不走則父子兄弟親戚必相守旣相守則賊至亦必無引頸而就死者其相率出禦皆事勢情理之必至此皆百姓操鋤耰竿挺而出何兵之有而又何兵之可用使楚豫而皆若此何至潰爛不可收拾一若此甚也大司馬當今偉人明主可與忠言惟年兄實蚤圖之

○與史大司馬【癸未】

老公祖年臺以一身任天下之重華夏蠻夷共震威名薄海內外罔不具瞻方駐淮上而天下之不平者莫不匍匐以得愬爲幸今蒙聖明特簡南樞大江以南以爲如重開天塹而築萬里長城於其上也山谷喧傳歌聲如雷一日而徧滿天南半壁而何況新安新安之事前巳備陳而猶復陳所未盡者以祁門所堵不獨當日實見以爲非鳳督之兵蓋至今日讀鳳督參疏而愈有以確明其非鳳督之兵也鳳督疏參所失之兵惟監紀李章玉所報劉謝姜李之兵更無別兵而所據以必參徽祁者止據唐大守三月二十五日申婺報劉謝姜李繇萬年樂平徳興婺源之牌誤以爲其兵巳入徽境而心不任地方之憂且震懾於鳳督之威者亦應口唯唯不敢異同而初不察此兵巳殲於樂而此四將一死於樂三禁於樂則其未入婺甚明而何況西路之祁與婺路風馬牛不相及乎入祁之寇其報文曰沐國公絕不稱鳳督至於各賊到祁則居然自命初無所諱而郡人先見婺路將入因以決祁路之非兵以兩路容有並作賊之事而必無兩路皆是兵之理一是一非則婺路之稱鳳督者爲是而祁路之不稱鳳督者斷乎其非也蓋監紀李章玉初與劉玿珽等同行中道忽分章玉舟載兵馬自大江下而玿珽等必將入婺矣又何因而分一枝繇鄱陽浮梁入祁將復何說老公祖固不難呼玿珽而一問之大抵四方姦宄圖徽之日久矣故兵入而賊亦與之俱入不謂其兵以三月二十六日開釁於樂平而入祁之賊亦卽三月二十八日見堵於祁門兩地不惟隔府且隔省直又相去且六百餘里而三日之內不期而同敗此眞天意欲佇徽以拱衛陪京者耶在江右初末甞以爲人力而在黔人亦何必以爲人尢至當日情事不孝𨿽未能親入祁而以廿九日陸續得報蓋自廿八日之朝至暮自祁東塔兒頭轉鬭而至祁城下凡三十里不下數十合初非有居民敢相率迫上祁城圍而攻之也是日黎明賊兵馳突至塔兒頭見百姓扼險相堵急縱殺數十人以爲百姓必畏死紛走而不知其反相激奮死遂轉鬭至祁耳而巧爲之說曰誘其拋戈投甲人祠乘夜而火之老公祖試問鳳督疏中所據材官萬民安承差鄭天卿所砌一叚與俗所傳水滸西遊諸小說何異方取樂平兵將現禁獄者皆可飛移爲祁門生擒且云其人在祁門城上親見明白最爲的確則其它又何所不可妝點不孝念祁門所堵實實非兵誘與不誘可不具論而終不忍以百姓當日殞命重傷所各出之死力抹於誘之一字亦終不可以無辧故爲老年臺始終白之臨書馳切

○與程韋庵道尊【癸未】

頃郡諸生自池來稱老公祖爲郡事周慮儼如老公祖家事無異其以卵翼郡人者如卵翼其家人而郡人尙不之知也不孝猥以癡心遭逢搶亂身𨿽田居而生逢堯舜未忍以秦越之視視此父母之邦誠如鳳督所云多事不孝亦自知其多事顧君父一念與生俱來至死莫逃自非朽壞敗爛不可振起其誰能當危疑呼吸之日而尙如瞽如聾以無事處之且當賊至之日不孝委未能多事不孝之所多事者在亂官屠毀慘毒之日徽人望風奔潰大盜乘機觀釁而不孝爲當事熟籌猥蒙唐太守吳司李定爲鄕約守禦事宜各縣各鄕一日抄傳相與力行比賊至祁而旣以疇昔約束必無輕徙身家念切自各爲扼險防守之圖至防守不獲而賊旣以殺人立威斬關以入則憤懼交迫兩相殺以救死當日必至之勢初非有司士大夫所能令而亦豈有司士大夫所能阻而又誰暇爲評論多事不多事於是時乎推究受禍之端惟此鄕約守禦一事今固具在老公祖試一取而閱之太守司李爲地方綢繆防患守土之職固不當如是耶今無論祁門所堵初與鳳督黔兵無與今卽必認以爲黔兵而亦一念地方守禦本以防賊守土者初豈能逆知三月之終有鳳督黔兵必斬關以過其地而豫撒民間防賊諸守禦空虛以候其至耶吾設於此而必相犯如望虛舟而必以其舟觸如見飄瓦而疾以其首承不自咎其不審而惟虛舟飄瓦之是恨必索舟瓦而責之以泄忿不孝以爲如是之人非愚則狂而何況其蓄謀作賊自取殲滅名𨿽死於樂平之手而實與伏誅於朝廷之法了無以異而遷怒移忿將欲何爲惟太守司李此叚爲地方至意不獲暴白於諸當事而以鳳督疏論所奉之嚴旨令畿南諸郡縣反以爲戒事不忍言今在給諫奉命南察畿輔上流守禦惟老公祖�爲太守司李一表章之使諸郡縣有司但爲奉使�督責而修守禦以應命不如使郡縣有司各以郡縣爲家身與百姓同性同命以必不容巳之情而修守禦者之爲眞實有用耳臨書瞻切

○復汪浚源【癸未】

讀臺札謂今春之寇其始過貴邑斂戢無騷動後至黟祁輒恣淫掠此語臺臺未之深詳不孝有不能不爲臺臺陳白者一則今春兵寇未嘗過貴邑何也饒入徽有二路西從祁門入者繇鄱陽浮梁而來南從婺源入者繇樂平徳興而來當三月二十四日婺源縣報姜劉謝李四遊擊之票自樂平徳興而來者其兵殲於樂平將監於樂平尙未入徳興一步而何況婺源此過貴邑之說不可以不辧也至於入祁之寇﹑則無從貴邑過之理何也從祁門到徽州者繇休寧城過從婺源到徽州者繇休寧南鄕過旣從休寧南鄕過尙不必過休寧城而又何況復轉頭入祁門乎故巳到婺源者斷不復入祁而入祁者繇鄱陽浮梁亦斷無繇樂平徳興路之事而何況繇婺源路此則寇始過貴邑而後至祁黟之說不可以不辧也至於寇過貴縣而斂戢無騷動之說則具有兩臺入告之疏在入祁之寇固原不經過貴縣其到樂平之兵𨿽未入貴縣而貴縣告急之文固一日數至謂之斂戢而無騷動恐今春貴縣之在家而身當其變者亦未必以爲然也大抵今春之事李監紀以不可問之心遣兵攺道初不稟命鳳督請鳳督明文而突如其來當時巳杳不可知矣然但從樂平徳興入貴縣一路而來疑信或亦各半防禦尙可從容安得未及一日而祁門復報有兵又從鄱陽浮梁而來者兵稱沐國公絕無鳳督名號合郡不知其兵之與婺路是分是合而但共揣以爲姜劉謝李入婺之票萬一果爲眞兵則必無復分兵到祁而又別異名號以兩路並入之理則此突爾到祁者之爲亂寇乘機乘兵之南入而因西入以取事固萬無可疑也今若認祁寇亦是黔兵則是分兵別號而兩路並入眞爲攻城襲邑之事也若以入祁之兵爲前隊而其喪於樂平者爲後隊樂平報文抄姜劉謝李之牌面固現存也繇余於進賢萬年樂平徳興婺源休寧徽州繳其中固絕無鄱陽浮梁祁門字面也牌從南路婺源入而兵乃忽從西路祁門入則是多方以誤而爲此明修暗度之舉也紛紜雜沓欲百姓之無驚懼其可得乎旣驚懼矣而無堵截而輕放其入其可得乎旣堵截矣而賊必衝殺而過聽賊之殺而必無殺賊以自救其可得乎且令鄕勇恊力堵截令鄕勇恊力鬭格令鄕勇扼要堵剿皆上臺明檄具存此大義應爾而今反以爲罪是掌兵者之心如欲朝廷明令於天下自今郡縣有聞賊至坐而待死旣巳不能相結禦勢必不可計惟逃與降二路爲有司鄕紳至便之計以爲士民倡而一切惟聽城破邑陷民無孑遺賊饜所欲委棄而去之時惟掌兵者之前歌後舞而入得空城以稱大捷報恢腹而後可其意也總之此舉斷乎不可以不力爭若不力爭是非而外則徒牽樂平以爲分徽祁合郡之過內則徒卸百姓以求免官紳一身之禍不孝亦寧犯掌兵者之鋒而以其身殉耳不孝以爲時事至此士大夫當臥薪甞膽爲君父收拾民心固結民志使現存疆域鞏如金湯則巳壞土宇易以料理而挾一人之私圖不急之恩怨多方摧殘善地極力魚肉苦民若惟恐其旦夕之間不卽潰爛者不孝之心與此公之心天地鬼神髙皇帝在天之靈實式臨之入祁之寇乃貴縣所不聞貴縣止當一路震鄰之警報而未悉兩路切膚之危懼死臺臺言之不詳故復備言之惟臺臺職在本兵幸爲江東南式加詳愼區區一郡地不過數百里人不過百餘萬何足爲皇上深惜而一个孤臣敢懷梓桑之私向當事力爭耶惟臺臺圖之

○與鄭撫臺【癸未】

敝郡禦賊一案重煩祖臺睿慮其事顚末前巳備陳續得錢牧翁顧瑞翁手教備感祖臺爲地方綢繆盛心而猶復陳所未盡者以事關確察速奏非據實直剖明白辧別則終屬含糊以祁門所堵﹑不獨當日實見以爲非鳳督之兵蓋至今日讀鳳督疏參而愈以確證其非鳳督之兵也鳳督疏參所失之兵惟監紀李章玉所報姜劉謝李四將之兵此外更無別兵而所據以飛參徽祁者止據唐太守三月二十五日申婺報四將繇萬年樂平徳興婺源之牌而此四將一死於樂三禁於樂全軍盡殲則黔兵起釁之繇與鳳督之所爲呼憤告哀者止當問諸樂平至入祁之寇則浮梁報文止稱沐國公兵蓋兵將無紀律故兵入而賊因與之俱入實不解兵爲鳳督所募而妄意黔屬沐國封地遂冒稱沐國公兵故祁樂同時被兵實是兩種但容有兩路並作賊之事而決無兩路皆是兵之理今混而一之因之藤葛使明其爲賊誘與不誘俱不必深論而卽誘殺二字亦殊不倫當日不惟不孝𨿽未至祁而以二十九陸續得�蓋自二十八之朝至暮自祁東塔兒頭轉鬭至祁城下凡三十里下下數十合初非有居民敢相率迫�祁圍而攻之也是日黎明賊馳突至塔兒頭見百姓扼險相堵急縱殺數十人以爲百姓必畏死紛走而不知其反相激奮死遂轉鬭至祁門耳乃兩命相角勢不俱生安得有誘賊拋戈投甲之事豈其樂平憤殺之目四將或被樂民誘而拋戈投甲以爲樂民殲者耶尢不可不辧者徽祁變生倉卒翕然而起者皆子捍父弟捍兄親戚衛親戚之民也其初以爲鎭兵荼毒患切�鄰各自設備原無主名是日聞賊鋒飄急禍旣切膚共相救死亦無期會此豈可名之爲兵而況又復爲誰人所募之丁哉故今日之事要先辧入祁者之是賊非兵再辧堵賊者之是民非兵名稱其實則議得其平以此入告情形一一如覩卽使鳳督觀之回覽前疏眞如夢語方自悔之不暇而能復再爲欺謾聖明之語以徼幸再激聖怒哉伏懇祖臺念聖明一則確察速奏再則確察速奏之意得蚤賜昌言幸聖明蚤裁奪一日俾地方蚤安一日之心所全無量頃聞獻賊破長沙逼江右江右之人駸無固志矣惟祖臺念之

○與陳雪灘

憶戊辰己巳同亡友劉與鷗坐臺邸聞臺臺縱論天下事言猶在耳直彈指間而歷年忽忽巳十有五時事歲異月更眞不堪回首也別後虜寇交訌大江以北遂無寧宇而東南粗安一水之限視若天塹自去冬逆虜深入今春大賊南驅亂兵東逞縱橫江湖如大骨梗喉使當事束手遂致全楚盡殘今且漸逼江右賊勢如此天下事引領而望臺臺臺臺久臥不出而圖吾君不孝向以爲裏道遼遠通問無繇而不知其近卜居白門也敝郡有今春三月之事不幸以遭際嫌疑開罪於壽春當事友人遺書準比以爲臺臺固當事至交也且念不孝實甚固不可不就臺臺一通其本末當日入祁諸眾敝郡以爲寇而當事諸將佐以爲黔兵當事亦堅信以爲黔兵敝郡諸當路重違當事不能不姑以爲黔兵然覆讀當事疏事固易見當事初疏據監紀報遊擊劉玿珽謝上亨姜美李華玉四將統頭目衝鋒八百餘人假道祁門祁縣官接濟四將於教場安宿吳推官金翰林領兵到祁謝將官自刎而亡生擒姜劉李三將而且云其人在祁門城上親見明白及見樂平印信詳文在徽郡縣讒人知有確據決不可復誣則乃再酬詞以欺當事曰劉玿珽等在樂平𨿽非祁門所殺��有範成曾分兵一隊入祁門是祁門所殺而當事亦再信之以再入告聖明度言者必飾以爲�報時殊不知樂平事也察四月巳有鳳督牌行徽州府官吏馳諭樂平官民人等又五月二十四日六月初四日有鳳督兩牌行饒州府提取劉玿珽等安得至七月初二日因鄱陽武生程髙選得玿珽等急報始知樂平之事度當事讀書學道君子必不忍欺聖明而其前兩牌宜諸將佐所僞爲則是諸將初非不知樂平之事也使其初誠不知樂平之事則及其知之而自不妨明告當事以誤而何忍再坐以範成之兵今民間告人殺人者先懸坐以殺人之事而後徐定其所殺之人今日曰殺某人明日則又攺曰非殺某人乃殺某人必以爲不可信況人實被甲殺而初不告甲殺故坐乙殺及見甲居然出認曰人實甲殺而必不可誣則爲之辭曰此人𨿽非乙殺我仍別有一人是乙所殺則乙之實未嘗殺其人而始終必欲坐其人爲乙殺之情大彰明較著矣當事猶再信之耶度其人又必以爲玿珽等中路與範成等分兵而彼又不知也疏稱劉玿珽等爲題奉欽依遊擊將軍而範成不過都司又未云欽依也監紀當日在蕪湖報鄭按臺惟劉謝姜李四將據疏述監紀報當事亦惟劉謝姜李四將而範成則絕不著其姓名也而疏所述玿珽等稟詞稱範成分兵一半嗚呼四欽依遊擊將軍著姓名統兵者而止統兵之半而一未欽依絕不著姓名之都司頓令統兵之半當四遊擊當事其信之乎又監紀報鄭按臺稱委劉玿珽四將持令箭督押九江是四將奉監紀委也據稱中路分兵又系四將而監紀不知是範成又奉四將委也委人者四人僅共統兵之半而委於人者反以一當四當事實倍之乎監紀四月初一日舟經左營至蕪湖未甞不載馬蕪人萬日共見而四遊擊必與監紀分行爲說曰畏左奪馬也乃一都司又必與四遊擊分行至於各營之頭目所以分統各營之散卒勢不可須臾離而曠日持久又必與各營之散卒分行致令水行盡散卒而陸行乃盡頭目生而難掩者皆曰散卒死而易飾者皆曰頭目當事其皆信之乎又謝上亨失事於楚不惟未至祁門亦並未至樂平監紀曾報鄭按臺四將內稱謝實謝上用及報當事則攺謝爲謝上亨恨不將二千里外失事者盡坐徽人而後甘心當事其以斯人之言爲可信乎其初辭之不可信巳若斯而其後之相比爲再辭者又復可信乎一謝上亨之飛誣巳若斯而其餘妄報諸親戚之死於來徽饒者豈可信乎入樂者尙不足信而以爲死於入祁以故激怒當事者有一可信乎嗚呼此敝郡人心之所以反復鬱結而終不能平欲一白於當事而深苦無路者也今無問入祁領寇者之果爲黃姓絕不聞有範姓黃實徽人而亦絕非黔人縱令萬一如所云或有範成或有一二黔人竄其中也者而稱將而遣檄者劉謝姜李四將也以劉謝姜李突如其來總無確據之飛檄尙無繇察詰乃以檄上之姓名而又絕無一人焉此以向神見遠識而當日便劈空附會彊諭百姓以爲亦是黔兵也又祁婺𨿽皆徽屬而分西南二路入婺達徽者自饒樂平徳興而來初不復至祁入祁達徽者自饒浮梁鄱陽而來不惟不繇婺亦復不繇樂平乃廿四日劉謝姜李之牌從婺入而廿六日非劉非謝非姜非李之兵顧忽從祁入非分前後次第以行實分兩路而並驅以入者也惟是攻襲當有兩路並作賊之事自非攻襲決無兩路皆是兵之理嗚呼此以何神見遠識而當日又能無端懸斷以料驕帥叛將之心遽忍料當事諸將而決以爲兩皆黔兵也當事特見責以爲不孝鄕紳總不當多事而弄兵嗚呼彼贊人者旣牽祁門出而六百里外之姜劉謝李誣爲巳入祁門遂引祁門入而百五十里內之吳推官金翰林誣爲巳出祁門而兩遭相殺以飾當事一時之聽其說如水滸西遊似夢似幻而當事者旣不幸信其言則亦安得不見責以爲多事夫二官之未入祁門此江東南所共知也今當事者旣知祁門六百里外之姜劉謝李原未入祁門則祁門百五十里內之吳推官金翰林之未出祁門亦不必辧而祁門之舉妄歸二官者不過以今春搶亂鄕約守禦之事適司李署休篆急爲地方圖之不孝贊之郡六縣皆行之巳而鄰郡亦相效行之以爲當日不先行此鄕約守禦之事則郡人心不齊郡人心不齊則必無祁門三月之舉郡人當將危將亂莫必其命之時一旦安靖如出湯火哄追所繇以爲先事豫防之力妄歸二官二官何與焉今守禦事宜具在當事以爲多事不孝亦何能不以爲多事當事亦一察不孝以病歸田蒙恩綸五被而苦不能畱旣以侍兩老親奉朝命兩補官而力必不能就當事視不孝果多事而好兵之人哉不幸當逆深入闖賊披猖大帥南遁賊檄公行畿輔受屠陵京震動而又奉當路流土叛逆僞稱勤王偵得賊情有議捨金陵而直竄徽寧蘓嘗之檄屬在臣子一念君父病未及死其能晏然而處乎與合郡有司合郡士大夫呼集郡民宣暢聖諭共明大義相與各衛其井裏卽以衛皇上之封疆而居甞荷鋤急則制挺耳除君之賊惟力是視嗚呼豈料三月之杪突有玿珽等黔兵將欲入徽而喪於樂得豫絕此嫌疑忍寧以郡受禍勿以身構訟哉或謂當事者實髙明未甞盡信諸部將之言而但以錢糧無銷之故不能不信四方所傳敝郡之虛各則其勢不得不取償於敝郡取償於敝郡則其勢不得不移責敝郡之有司鄕紳移責敝郡之有司鄕紳則其勢不得不顚倒其說其情亦有大不得巳者嗚呼此乾坤何等時主憂臣當辱主辱臣當死此固不孝等不欲身榮不欲身生之口也苟有利於國家何暇愛其梓桑而今旣上千聖心必就吏議則其勢不得不爲郡人辧白爲郡人辧白則其勢必不能無盡此事之本末盡此事之本末則其勢必不能無彼此是非之爭孝陵神京矻然在望誰非臣子其忍不固民志以壯扞衛者旦誠令江南北列郡盡得如徽數十同心恊力逼諸死賊令不得四流勢自窮蹙因而急縳以報聖明爲力亦易區區此心髙皇帝在天之靈實式臨之錢牧齋宗伯移字見教有謂不孝當平心易气以天下心處天下事深惟憤盈執奏者之出於不獲巳以同舟遇風胡越相救爲心則一切葛藤俱可一刀斬斷此封疆之幸國家之福﹑非調人賤媒之私等語不孝讀之起敬不忍不心佩聊略布其誠惟臺臺亦諒不孝詳悉展辧者之出於不獲巳尢甚於當事則江東南幸甚而不孝自今日一白臺臺以後亦謹絕口以聽矣臨書可勝馳切

○與黃澹巖【乙酉】

捧讀來諭反復開譬不孝豈不感亮年翁及政府之心而忍有疑阻惟是郡事之初開罪也實以一二細人傳聞之言及補紏樂平則郡人傳讀貴陽書有樂平之事業巳補牘祁門之案自然解网之語自後貴陽書牘稱郡人止云過而不云罪也其明恕如此所缺然者郡人未及一謝過耳今當國而郡人將望恩有加焉蒙年翁傳政府指而復爲善巧方便其間太守不敢不以偵人應命至申文年翁轉申閣部此去夏臺教情節應爾郡人不聞撫按之疏論此事者二年於玆矣又郡議賠補勢不獲就者三年於玆矣郡人信年翁去夏之言如金石四時故黽勉奉命而忽得按君疏論儼如今日題奏而重新立案而誰能集郡人而家諭戶曉之以爲是回奏結案也者追念先帝諸未了大案如平如擒闖滅獻悠悠蒼天誰則結之者乎今皇上禦極攺元之初年固當舉中興盛事將相大業入告我後而亦何必瑣瑣摘此三年前兵民不幸之事屑﹖﹖賣聖聰凡不孝拳拳實痛心爲相君相君身任天下不孝弟之所痛心爲相君者實痛心爲天下也假令天下萬一更有故區區一郡𨿽獨完固亦何以自存而謂不孝弟鰓鰓爲一郡計分徽分黔各爲畛域較量利害於尺才之間弟𨿽至愚亦不忍顚倒至是不孝弟久欲謝人世幹辦巳躬本分事特爲兩先人在堂故遲回今一切無所牽絆拜書之後亦遂長辭以一郡托身任天下者惟閣部共黔人一體收之去夏蒙年翁傳貴陽語與不孝弟商時尙以賠補爲難題而秪令地方認過不孝弟慨然諾而聞者紛然異辭各掉頭去不孝弟亦不復告人而獨白年翁致謝貴陽年翁豈忘之乎往年不孝弟之疏揭論辧也實當貴陽疏參嚴旨方下之日續蒙聖恩見原不孝弟遂寂無一言而但屬友人數通意今玆爲郡人謝過之懷實在去夏六月奉命年翁之日不孝弟自信三年內所以交貴陽者𨿽離合通塞之故迹若疊變而區區大公無私一體相成之心固亙三年如一日也不孝弟之於貴陽其亦可以無愧矣

○與陳雪灘【乙酉】

敝郡人無本業天下幸得無事散而之四方種種求衣食以自活遭寇交棘兵火相尋其失業竄歸而朝不及夕無以自存者半郡中今且什八九矣頃議補軍資數千金遠人不知以爲郡中宜若易易而不知事勢之戞戞其難巳未可一二言盡乃蒙黃侍禦傳貴陽臺指必追首事用兩人重罪以結案夫當日事端本繇於先時備禦旣家自爲守而機遂發於急難倉卒則人各捍患必坐何人爲首此實不能而且定重罪尢難乎其爲獄辭郡人之傳讀貴陽督鳳時題疏也內有言曰黔將蔣正秀爲南樞臣畱以堵禦左兵有功題敍今有司將定重罪是固不得槪罪以堵兵而直可專罪以堵黔也郡人之傳讀貴陽督鳳時報書也內有言曰兵之入樂入祁監紀何知原議騎兵出九江會於皖口不意左兵在秋浦逼使繇徽此意外變局也又不意押馬諸將以人馬眾多分兩路而行則又變局中變局也始之意外變局𨿽鳳中不及知旣而變局中變局𨿽自押兵同行之官亦不及知而萬山中人能逆斷一變局知入樂之是黔又能再逆斷一變局中變局知入樂之外復有入祁之皆黔此必不能今將定重罪是固不得直罪以知黔也夫實不知爲黔而相與共出死力貴陽鑑原而矜其意卽不敢望比於蔣正秀之堵禦而按其過亦堵禦之過母亦是宥過無大其誰不欣悅於無我之公明而攝服於不殺之神武追憶去春過錢宗伯宗伯爲不孝述楊龍友之言曰天下原有兩是之事黔兵與新安一案是也【不孝】唯唯當煩宗伯爲不孝通意鳳中亦卽以龍友此言通不孝意也是役也黔人不能無所防而不攺道旣攺道或不能無紛紜徽人不能無所防而不堵禦旣堵禦必不能無相傷大抵同一不得巳之勢也於黔人乎何罪於徽人乎亦何罪固初不必定一有罪而後可以明一無罪也貴陽今秉國均不與督鳳同兪咈喜怒四海觀望斗柄所指天下春秋固宜郡人之日夜望恩於督鳳時尙加進也誠令重罪二人而但傷一郡之心而實有所關系於天下之勸誡而大有所贊益於貴陽之盛徳亦何敢爲一二郡人愛其死傳不云乎居彼人之所則怒其詈我也今爲我妻則欲其爲我詈人也貴陽今以天下爲家密邇郡縣旦夕緩急今亦郡人將爲貴陽詈人時也願臺臺幸爲婉語請一咲而釋

○與馬瑤艸【乙酉】

不孝少徼父兄師友之訓讀東西兩聖人之書大事未明亦心徒在恭遇閣下當五百年可治亂之時以大丈夫能將相之事天鐘間气人號再來不孝生幸相值不自公先不自公後顧得同天地日月而處乃以時事多虞致令機緣不偶鄰患薦震撥矢值在弦之時夜戎急號聞雷無掩耳之候𨿽兔爰雉離實觸飄風之瓦而先張後脫亦蒙未雨之弧所幸君子無我宛如日月之行細人有言不竟將軍之隙賢不相厄過且知仁豈謂十七年之春乃有亙千古之變國恩深厚十世如新宗社靈長一旦有主惟閣下爲先皇久樹之人佐今上必受之命立談定難指顧中興不孝以臣子交憂之身急君相造命之祝𨿽獨處於苫塊實望切乎云霓豈不數規尺幅一圖上書左右而每當捉筆佇思復止豈其尙有疑情與抑渺漠遠懷未易書傳而今日徵月邁水落石出愈知閣下之深直恨通書之晚也不孝居恆恆自念度天下大物定天下大事用其心經營天下必有大心爰自釋褐卽知念亂時時注意當國矚目髙賢彼卑之則一飯不忘睚眥必報及髙之則好同乃庸惡異卽斤不禁永嘆獨自念言天下事俗人旣不可與言而淺人又不可與深言鄙夫旣不足與有爲而小丈夫又不足與大有爲天下事其遂巳乎遂可如此泰然數僥天幸終無事乎不謂天下事巳遂有今日也伏見閣下不惟才羙兼以道援巳溺巳饑身救時難﹑無驕無吝力希古人廉藺後私而急國李郭解郤以東徵蜀武唐鄴蹇蹇謙謙惟開誠而布公亦讜議以寤主當乎今之世而篤行此道心長無畏力沛有餘其不在閣下乎天下有志之士行欲有深言而相與大有爲也捨閣下其誰與歸鄕者閣下於不孝初無嫌怨特不幸事勢相激致一郡存亡歸於【不孝】當日情形事理有不能不自明者而不知者不知其不得巳之心而以爲辧也夫好辧以求勝【不孝】實不爲也今【不孝】於閣下亦無瞻顧而深痛大難未夷舉天下安危系於閣下此時喜憂交並有不可不自通者而不知者或不知其不容己之心而又將以爲諂也夫諂人以自益【不孝】亦不爲也【不孝】靜觀恆情苟爲身圖則無不爲家計彼度不定一家則斷不可妥一身焉故也今士大夫少知遠慮縱不能懷大聖賢以安天下爲悅之心豈亦不知存安天下而後可以安一身之想則𨿽越在艸野落落無安天下之責而日夜仰瞻朝堂一二能安天下之人義實同其休戚情何減於骨肉況【不孝】夙受先皇帝知遇兼荷大君子遠照今不幸山律風弗出銜卹而入靡至不能以其身請自隗始用章閣下之大乃復逡巡卻處無自外之心有自遠之迹妄使羣情百爾猜度或謂閣下尙未大釋於敝郡而【不孝】終不能歸誠於閣下以一人之迹而府天下之疑將恐以一郡之事而散天下之勢非【不孝】疇昔所奉教於君子願學於兩聖人之遺訓也惟閣下鑑其區區昭示徳意明解一郡偕之大道一心復先帝之眞仇全力定中原之大業語有之山不厭髙水不厭深周公吐哺天下歸心不孝臨啟可勝瞻切

○與劉念臺【乙酉】

去夏幸覲道範未獲罄彼此懷來卽黯然言別山中傳聞時事知有今日不孝自惟錄錄庸材兼以病廢然不敢自度其身之不能爲不敢料天下事之不可爲爲一郡倡明大義力疾支持方畫嶺而守願效死勿去顧不能不日夜喁喁惟貴鄕是望以貴鄕有藩王在焉而老先生系海內蒼生之望乃日復一日何其久也今荷戈而待命者皆悵悵莫知所適從王衛弁有心人端馳叩臺階寧貴鄕諸當事皆無吪無爲而老先生亦忍遂漠然置天下事於不問乎惟老先生明教之

○復周奠【乙酉】

不孝弟自去歲巳不復欲生不謂時事又至今日髙皇帝養士三百年不獲食一士之報而南浙尢肇基之地豈眞望風瓦觧乎今不孝且力疾彊起與郡縣守土及闔郡紳衿人民懸髙皇帝畫像申明大義共以死守無不感奮所望臺臺同志明告貴鄕諸當事及士大夫念國恩之深厚存大義於天壤不至淪陷一天下盡爲

使人類尙得傳種此亦諸君子千萬刼一時也捧讀臺教爲不可爲於不可爲之時斯言盡之矣臨書企切

○復郡太守【乙酉】

天子蒙塵中原無主所望有心有气人共出而申大義建侯立君然後可以次苐有爲今親藩在浙浙中諸君子不爲不多度旦夕當有詔令到乃日復一日今且半月矣適江兄捧臺札至憂鬱之餘不覺起舞箋列老公祖及合郡縣當事名有異同者不必盡告書名可也不孝衰絰在身不敢上箋惟以書告貴鄕當事及鄕先生倉卒時不暇較量文字迫切所至直書而已惟老公祖圖之

○上延津王【乙酉】

聲自去夏聞國變見諸宗藩南來卽不覺淚下痛念髙皇帝見髙皇帝子孫如見髙皇而義有必不可者聲何敢不直告前者殿下至止欲主討賊復仇之事誠是也今國有君矣春秋之義國旣有君而敢於私立名號謂之僭建武之名旣正而凡盆子輩皆名曰盜遭光武大度待以不死使於其時揣分度力附從大軍豈不光受爵土與漢終紿而陷於囚虜哉新皇撫有七省之物力兵賦天下賢士大夫相與戮力蠻夷貢助兵車此不爲不彊乃欲以新安數村落羣不逞之徒欲分地而處此輩不過借名刼富人財耳一日財厭皆散去誰復爲殿下左右者聲寔不忍髙皇帝子孫爲二三市井所悞也盍束裝赴行在請旨出師維屏維翰求無媿於皇祖是殿下之願遂矣惟髙明裁之臨書不盡

○與長兄【乙酉】

生死禍福皆有天命我等惟順受之而巳不必逃避我家爲王事勤勞死者死得其所卽流離散亡亦流離散亡得其所弟日內靜觀之殊無大淒慘視死眞如歸可見平昔學道得力今爲郡事未定不得不忍死在此母令內地有慘變將來反謂我悞郡人使郡人糜爛是弟眞悞郡人也兄可鎭定以待一切聽之天命惟父母兩柩未歸土日夕在念前日買葬地不知巳成否如巳成可擇吉日之最近者及早葬之此爲要緊聞女等前日積薪於屋俟有急卽舉火自焚此眞學道人弟所至欣羨者也望兄仍時以佛法提撕一切皆佛法乃爲來生大畱種子耳

○與長男【乙酉】

我往南京去道照等聞我信必求自盡可且止之候我南中信歸再聽行其意未遲也爾在家中不必驚惶當此國家大變人民惶亂不能自保之時不得其所者多矣如我家三月爲國勤勞今一旦得正而斃自不枉我自閏六月來一身久如浮雲今無一毫系戀但念郡事未定此心寔寔不安倘百姓幸安堵則我瞑目矣各鄕尙有好事言兵者此寔無益我死實甘徒殺百姓何辜孔子曰以不教民戰是謂棄之此我數日之所惓惓也大丈夫不欲自盡自盡非大丈夫之所爲古人又有言吾國之三公不可辱於賊此中自有道理我絲毫不亂我一向欲自作年譜畱以傳後因多事未遑在道隨記隨書成編當寄回付梓黃山道場乃我爲保地方民命計可接續將去不可斷也

卷五終

●金正希先生文集輯略目錄卷之六

房書序

送王子雲遠遊序

程阿白字序

任澹公文序

任僊孟文序

還古書院會序

桃源友善會序

爲諸生賀魯靑海課最詩序

送魯靑海序

袁廣文課士序

爲諸生賀袁廣文得獎序

劉用潛文序

送邑令君序

李雨公文序

鄭超宗文序

送郡司李序

洪簡臣文序

歐陽節庵文序

賀定齋集序

蒲圻曾令君文序

送何貳尹序

爲邑令君序

範子詩志序

在是集序

夏京三文序

程敬通輯醫書序

陳靑雷詩序

唐太守擢徽寧憲副序

城南葉氏四續譜序

序

房書序

送王子雲遠遊序

程阿白書序

任澹公文序

任僊孟文序

還古書院會序

友善會序

爲諸生賀魯靑海課最詩序

送郡司李序

袁廣文課士序

爲諸生賀袁廣文得獎序

劉用潛文序

送邑令君

李雨公文序

鄭超宗文序

送郡司李

洪簡臣文序

歐陽節庵文序

賀定齋集序

蒲圻曾成西父母文序

告邑人送何貳尹序

爲邑令君序

範子詩志序

在是集序

夏京三文序

程敬通輯醫書序

陳靑雷詩序

唐太尊擢徽寧憲副序

城南葉氏四續譜序

○房書序【乙丑】

制萟薄技也而才人出沒焉造物之生才也實難然才人出而百物爲之不寧彼不幸而有才矣其於文章也言昔人之所巳言則死不爲也其言出而天下不望風俛首而慕效焉而以爲平平也則才人恥之其言出而天下望風俯首而慕效焉而效而遂肖�所爲不敗也則才人恥之故才士之言不見於世則巳見必使人效效必使人以此備獻其丑萬狀醜日以甚效日以眾效之旣厭前者去而後者來則又捨其舊而新是圖如大帥屢易軍號數更旌旗金鼓之倏東西前後而莫知所奉也如徙戶調戍轉易無時師旅所過人畜並擾匪不有家而不獲居其居也嗚呼士之生於坊刻爛熳多聞多見之地而以從事制萟者何其不幸與𨿽然不幸不才矣不能不效才人之所爲效焉誠醜顧其人卽不效何能文不效而並不能醜則曷如效而丑也而鯫生短儒又復矯矯以號於人吾誓不爲此夫作者誠不必其盡至然亦必能之而能不爲今實未能也而諱其不能曰不爲不爲則亦巳矣又復棄捐而更走於大不堪者以自命以爲珍錯之非常食也而反而啖其宿酒敗肉嘻又甚矣非其才效不效兩何當哉夫人之生有能文不能文能不能亦各若其天也使之或喜或怒或狂或癡奔命方命得利得害以醉夢於帖括中而身無寧歲歲無虛日誰實作之崇耶悲夫才人不作亂何至此悲夫何其無慈祥愷悌之心也

○送王子雲遠遊序【庚午】

子云忠臣子今窘急且不能自活而餬其口於四方四方人知其繇念子云尊大人當時若弗堅意殉國生死間稍稍能自謀子云亦何遽爾恐自今以往天下之棄其子孫以從王事者將寥寥也子云且休其勿遊乎哉𨿽然子云不遊子云則端坐而餓無巳則有先人遺廬可半其值以沒於富貴之家之二者吾知子云不能微獨子云不能今天下之皦皦囂囂淵憲自命者餘皆知之且余旣拙不能爲子云計何以勸子云勿遊也子云行矣莫愁前路無知己下天何人不識君有能爲吾子云計使其三年內無復母弟饔餐憂者其必勸子云勿復遊耶上則爲文成次亦不失眉山吾師屺瞻先生之許吾子云者蓋若此也余尙憶斯語也子云念之

○程阿白書序【辛未】

程衷素字阿白精於書曲盡古法尢善於豎書大字古人自負直上與鍾王把臂顏柳而下不屑也別無生人產業以書自給終其身人來求書者計錢與字一字不多貸或嗤之不知翁古心人也翁少從江右堪輿師學見師爲主人閱巳葬地必言不隹退而質其師曰此地似已佳師笑不答異日復如前如是者再三師乃大詬曰如爾亦學堪輿耶翁驚亡去以爲天下之求富貴利達肺腸皆此類也一切不可學專學書遂果追古人翁不獨書古古心人也回看其計錢與字一字不假借一舉手不苟簡終其身自食其書眞古道眞古道俗人烏乎知之

○任澹公文序【辛未】

得道應須慧業文人以深心故其心深也其俯仰出入縱橫曲折之處皆若別有徑路杳不與世人相涉世人畢竟莫能入其中也莫入其中故乃獨處其中以自通自塞自晦自明而因以靜觀百物之通塞晦明以自愉也夫物之不齊繇來久矣吾獨有心而獨有眼而或佛我而或魔我而或牛馬我吾皆不顧而獨以吾之去向人皆莫知爲吾學問之得力故以行事則多顚倒不可解以爲文章則多澷滅不可讀夫宇宙間自有不可讀之文章患無能爲之者造物旣生此一人爲之豈終不復生一人讀之吾不患此蒼天之下黃壤之上終無能讀吾文者吾患吾文出而天下輒有能讀者吾慚實甚吾文出而天下卽無能讀而終不克有一能讀者吾憾焉旣生瑜何生亮故國士曰無雙奇人曰不偶孔子遊歷天下訪師問友意索奇士見天下竟無其匹而後安心歸也吾此語未敢以告人也吾以告吾澹公澹公文近固有唾罵者有屍祝者有居於唾罵屍祝之間以爲無用如此者有立於唾罵屍祝之外以爲髙矣美矣遇合則難者總其大意知者謂深不知謂晦悲哉夫不遇柰何爲澹公憂丈夫以气奪人畏而奉我與愛而收我者自不必同日語不問知不知政恐自玆以往知澹公者且濫觴也大梅云剛被世人知住處又移茅舍入深居澹公從此又遠矣深心奉塵剎願共勉旃外間人本不足語此

○任僊孟文序【辛未】

僊孟一味好奇予見僊孟垂髫時時已如墮地虎子气堪食牛數年來讀書日益多所爲文日益富好奇日益不巳甞謂予此生志願若俯仰天地中間有一事爲人心力所能到而吾不知則穴﹖切赧媿觀其根性殆古所謂狂者也昔人謂楊子云以艱深之辭文其淺近之意此爲失言歷觀古今文章苟有奇意非奇字奇句則終莫之見也人有奇心非見奇字奇句亦終莫之發也深入而淺出之使天下後世淺人卽以此語之意如是而止而終莫肯精思費解以獲其意之所存亦非仁人君子之用心也夫奇字奇句造物之所吝惜而不輕以入人心孔出人筆舌者其大者如日其次如月其﹖林月攵﹖澷者如列星其恍恍忽忽者亦如電如虹必欲輕雲淺霧以自保目光之不奪豈不過哉夫所謂奇字奇句亦皆人所識認尋甞字耳但所用之處人不經見則共怪之見謝東山於艸澤揖四皓於朝堂遇蘓子卿於膻雪穹廬之中豈可不深求其意而澷以爲不當彊以爲無謂攢簇成文一字一句動煩思索奉之爲經則訓注連篇命之爲題則敷衍累牘因此思近世之文非無佳者亦何其太煞明白不煩點讀與注傳也人之智慧有如大海有若浮漚什伯千萬烏足云澹公父子奇奇相繼今僊孟弟才十餘歲又咄咄逼人其來未巳卽澹公之與僊孟其胸中奇怪尙未有底也國君聖而文人聚其在斯時歟

○還古書院會序【辛未】

學者學爲人也人與人相與研究所以爲人之道也人實靈貴於天地萬物之間而人或不自知不知其靈貴於天地萬物之間則必以爲爲人焉而不見有大樂吾卽不爲人而不見有大苦如是則不學不學則亦不講矣如眞知其靈貴也者其所受於初之命不可以尋常比則其所受於後之得喪利害亦必不可以尋常比如將相之任邊疆托國命也者幸則有非常之寵不幸亦有非常之患是故爲人不爲人其在今日之一念也無幾而其後也至於生不足以盡其所欲死不足以盡其所忌蓋若斯之甚也言念及此安得不學學安得不講講學之功豈特如饑之求食寒之求衣囹圄之求出焉而已者乎聲生不敏荷天之牖父兄師友之啟廸少而聞學長而見學已漸而知求所以學自念生天地間荷上天篤生受君父隆恩罔極而未能酬報萬分之一偶佚我以病思維惟篤志力學隨分自效無忝此生亦以少盡吾區區之性於今日而異時始獲以此身幸還之造化獨自憾孤陋苦無友朋之助而適逄吾邑舊侯所剏還古書院復於湮頹之後舊時耆儒先輩以重舉講會相招聲獲以三日從事於玆三日畢而諸同志若皆津津有餘味也者以會費之不給恐後之難繼也則相與謀所以永此會天之生是人也其性莫不欲求樂以免苦𨿽小者必求其免焉而況其甚焉者乎吾知其必然也而或作焉或止焉則無幾何矣又甚者忘之矣相與謀所以永是會也者是固聲之大願也聲敢不從諸君之後

○友善會序【癸酉】

人不學則巳學則必求師友以爲天下古今之人斷斷乎未有無師友而能學學而能有成者也而未也不必求師友則巳求師友則必求眞師眞友不得其門而入則望望而反矣適越而北其轅則日行日遠矣而猶未也不求眞師友則巳求眞師友則必不厭多師多友從事於一先生之門詡詡然自以爲是而不復有進取之意如昔人所謂學淺者喜言同則亦終於夏虫井蛙焉巳矣由斯以觀學大事也知其爲大事則喜未幾而懼且繼之也象山先生有言今之學者多是好事未必有切巳之志予每觸斯言而剌心何謂切巳豈不以是爲救人於水火之中而求生脫死無急不急之事乎而後之儒者或以爲異學此似是而非之子孫所以接踵於天壤間而大法衰微莫之振也若桃源友善會諸君子吾固日望之矣吾生平駑駘不自振賴師友提挈而起又賴師友復得師友始在京師遇云怡遂因云怡得恆麓先生又因恆麓先生得吳伯林今伯林復得此會自今而往因伯林而所得眞未有量也吾日望之矣

○爲諸生賀魯靑海課最詩序【壬申】

諸生受知於魯使君靑海慶使君課最不能具朿帛則各賦詩作頌以獻而以金生一瓛辱從予遊屬生請予先以一言使君治行卓然誠不待餘言而足吾於諸生獨更有感也憶予爲兒甫八歲老父必攜入楚讀書涉風濤不少惜老母泣涕畱弗顧予曰大人何苦老父曰此間望一靑衿若登天何況前路兒勿向此中老也至今念斯言怕用惻然若前靑海初試童子拔得金生詢生兒時英聲巳藉藉矣尙蹭蹬至此髫而科名者天下比比也此間髫而靑衿曾不一二見何故或曰此間人不好學耳其實非也出而就試其得過郡而達於督學其爲孤寒之士十不一焉或百不一焉其視郡試若長江天塹龍門碣石之斷斷乎不可以徒步而過也嗚呼爲此中童子者不亦難哉今夫人之才宜及其鋒而進之也不鼓舞而自奮者非命世之材不易能也今不但不蒙鼓舞而巳又從而摧挫之千里之行始於足下出門一步已面墻矣白首而不攺其業或一遇焉是爲傑耳又嘗閱天下人品達者不執執者又或不達故仁與智�異見今長吏於此者區區視童子試率以爲戲幸而有彊毅者發憤主持其間矣而其人又或往往瞇於衡鑑莫適取材此孤寒積學之士所以往往而窮也每聞民間締姻者其富貴不必云若中家也者審壻於媒且曰是將賈乎將令讀書乎或曰讀書則頻蹙相向矣其畏讀書有若此亦無惑乎其然也嗚呼爲此中童子者不亦傷哉使君之於諸生一事耳其所就諸生亦可數耳𨿽然大有造於斯土矣盛徳入人於是有淪浹肌髓之意焉噫其可量哉先輩有言宰相須具一片心一隻眼二者缺一不可吾𨿽家居日夜念之恨不得此等人佐我聖明天子如使君者庶幾具乎吾安能無感也

○送郡司李序

使君於是再攝篆吾休以去矣君之再來也百姓欣於前時今玆之去戚亦倍之予曰君玆去去之郡也尙在郡曷爲其若是戚也異時去而之朝也則如之何或曰𨿽在郡不如縣之近而親也又有異焉公在郡民畏之在縣民愛之公昔到縣畏中得愛今玆來縣愛深忘畏𨿽昔之得民未若今玆之深也今之不能不去之郡及異時之不能不去之朝民皆無如何也然而不能不戚吾觀君才器無定隨地咸宜其在刑官則刑官矣署而牧民又民牧矣吾𨿽同籍而相聚日罕吾眼又迂鈍吾初袛見才大耳巳而見君心深巳而見君气義之微於君臣友朋之間旣髙且朗不以內外存亡貳眞古之人也吾昔知君未若今知之深也而況於民乎吾聞之仁人君子贈人以言其爲百姓稱譽盛徳歌詠膏澤以朋好惡之正致感慕之誠爲後來者勸則因以頌其爲知巳關心而有所懷以佐其不逮也則以規若予辱與靑海交頌則近諛若規則予之迂鈍其不足以益靑海甚明也而予不能無言於其行也則爲述此中人心及予交靑海以來相知之由淺而深若此以見人之難知賢人之難盡而靑海之精神自�以往未爲予知者方無窮巳靑海往來於司李攝篆間日無暇晷今少釋矣竊不自量欲以閒時及靑海之未爲天下事先天下而叩靑海得盡其才之所到以爲快靑海其我許與

○袁廣文課士序【壬申】

吾一過學宮則爲瞿然心動朱晦庵云學校之政不修周元公云師道立而善人多嗚呼其所謂政者何政而道者何道也區區商文藝爲諸生一日之科名計豈其旨哉𨿽然道之不明不行久矣其在於今且未暇深言也抑吾觀三代而後道之不明不行厥亦有繇繇道與文分路其大端也道與文分路而英銳慧秀之士始一意竭其有用之才气於問奇耽佳之場卑者持以易富貴髙亦以此爲天下之樂事而所謂道者落寞酸儉枯木寒鴉黯然無色望如嚼蠟除一二豪傑無待而興外自非好虛名之士不得志之人或有托而逃或不自聊賴因爲別俗消憂之資者鮮不盱睨頻蹙褁足而不欲入而向所謂英銳慧秀者從事於彼日新月異則安得不揶揄非笑以爲天下決無此事而謂此輩盡爲妄庸人而究亦自甘以文章髙美之事夷於百工技巧之流噫嘻傷哉人之相知貴相知心心之淺深不可測度而顧得之立談之頃尺幅之間則莫文若以其出詞吐气非原本道術苦心深造或確然有見或悠然自得則斷斷乎不可以彊爲僞作而鄙倍之意𨿽欲掩覆而終有所不能或彌彰焉彼博物洽聞一唱三嘆而忠孝徳義之意油然而生斯可以爲文矣遊夏所以稱文學也寧薄物細故哉新安之文向號細弱不表見於天下然特其風气未開方之自盛而衰日流於浮靡膚薄者又有間焉非菁華旣竭也故其文尙可修其朴茂之意去道反不大遠數年以來幸駸駸以起而袁公適廣文於此以身先之𨿽郡邑考課往往同諸生吮毫伸紙不少輟誠如是是亦可謂舉職不負官矣而況乎其更有進焉者乎於是匯所課諸生文梓之問序於余余披閱頗爲色喜今新安之文非昔新安之文也觀於是其亦有樂乎是矣而況乎其更有進焉者乎

○爲諸生賀袁廣文得獎序

袁公應兆得獎於直指諸生相率稱賀丐序於余余詰諸生曰若之何卑爾師爾師之於是官也曰署署者非其官而任其事之謂耳𨿽得薦不足榮獎之云乎諸生聞餘言也若色沮余曰不然余之前言衰世之意也諸君何嫌諸君之有斯舉也古也吾聞之君子一日立乎其官則一日任乎其事不以崇卑貳其心久暫易其志故一日任乎其事則必不敢一日忽乎其官上焉者不以非其官也而論薦如常下焉者亦不以非其官而寵辱之意歷然相關𨿽關柝委乘莫敢不謹況任師道之大者乎師道尙矣以廣文爲冷氈者末俗之敝也末俗之敝𨿽是其官莫不傳捨況非其官而又冷焉者與居是位也卽髙人志士率以爲藉此讀書而卒吾業耳原無師道自立之意而今世師生但取知巳自兩榜座主外惟諸生見拔有司得薦余若萍梗之遭而諸弟子之於廣文先生有終任不相識面者矣以此卜袁公之於諸君師生之際其相與若是古也昔胡安定教湖州科條畢具視諸生如其子弟諸生亦親敬如其父兄當時名士及後居官任職有隆績者多出其門後慶曆中興太學下湖州取其法著爲令今直指之於袁公不以薦以獎夫受薦則若待其人將以今日之官爲胚胎也君子歷官不同而任事如一故小用之不愧一邑大用之不愧天下大司成之與學博也何以異獎之則直期其後以今日之事爲胚胎也古人有言如有用我執此以往今於袁公亦云

○劉用潛文序【壬申】

用潛到任未數月殊絕之聲傾江南而修之乃欲鐫其舊業以教士子追予與用潛始相遇於長安邱也予未識用潛劉與鷗時時爲予言用潛先人某公之治吳江及蜀難起用兵捍患事予心景慕恨不當吾世一見此異人比見用潛得因用潛想象其尊公殊以爲快用潛𨿽時往還時見其論天文諸方術及示所爲詩文然時知用潛尙淺特以爲騷人才士庚午與鷗以戰歿遵化予病歸舟過維揚用潛遇予江幹相向慟哭悲惻不自勝予時始相遇於志气之微比得第來令吾婺與語竟日得聞所未聞其爲令非夫世之爲令者也殆宇宙間有用奇男子予服且愧嗚呼昔人有言自玆以往文章其日工而道其日散矣其今日歟今世文士下者趨於浮薄若彜倫性情之間或乃古道如土而其髙者行誼卽不愧古人而坐而談起而不能施行者往往而是天下莫不以爲文章不驗而不知其輕揚迂泛之意初不覆藏於文字中非識者莫之見耳何有人與文卓然兩截者然則用潛之舊業宜其鐫而一新也以爲非工於文而散於道者也

○送邑令君【丙子】

世俗之人大都嗜諂稱其徳不以周孔頌其官不至宰執則目爲戇而有艴然之色已則欲之度人亦然夫徳行存諸其人之身而爵位出於朝廷人乎何與而往往稱頌者若有以贈當稱頌者若有以受舉世習而莫厭其不誠此其在閭巷相徵逐談咲寒溫間宜無足怪獨柰何以鄕士大夫而爲文章施於其仁賢邑長君侯之前予不忍爲也使君初識予京邸已而官此以予爲可友而時下問予愧寡學劣識又習懶癖負使君意多矣若使君之於予邑則庶幾其無負乎今君侯之令聞廣譽旣底有成與揚其前而無以益則不若期其後而有以厲與揚其前而著君侯之如是勤勞以致今日之有成則不若期其後而冀君侯念今日之有成復有以自勸也此予之志也且夫君子之學務求其是無往不學則無往不然而何況於居官任職或曰譽之而不加勸非之而不加沮則或又曰譽之而宜有勸非之而宜有沮予以爲二者皆譏一則僻一則弱君子爭於實而不爭於名考古實字亦通作寔此求是之義耳如此則譽亦勸不譽亦勸非亦沮不非亦沮如此則今日之事今日之言何足以爲君候有無哉夫爲民父母而必不忍其民以重得罪於親戚交遊寧不及於功令而不忍鞭朴以取盈寧使我亡聽獄折斷之聲名而必實使斯民之無訟此皆長吏之大節也余卽有至有不至何病嗚乎今之長吏稀望愛其民矣豈惟愛亦無畏焉者矣彼以是蚩蚩之口失之不輕而得之不重也則盍相與致力於其可以輕重我者而致力之資還不過取償於吾民故其心皇皇然惟恐斯民日之無訟也而或且多方以使之有以是爲有能又況於功令所急之賦爲職所應赴者乎而今使君莫不一一反其所爲以世俗急富貴之人而當使君之地以爲使君且殆人稱爲令難若此者誠難矣而予皆置不具論不暇相勞苦乃復爲迂闊不近情之語以進以自附於古者贈人以言之義夫古惟仁人可贈人以言而今之贈仁人亦以言此頗不類要於義不大悖且愛其人則幸其人之實至乎是又幸其人之更進乎是今人相與之誠而亦不盡出於好古也

○李雨公文序【丁丑】

雨公丙子幾髙魁當事以大奇抑之今春雨公省其尊人繁昌道出黃山出其捲視余余嘆息而不能言也余嘆當事者尙未能盡雨公胸中之奇十百分一二而遂以此爲太奇刀益剉益加利弓弛久力愈勁雨公自多刼以來所積光怪咄咄應以今生逼迫吐發殆盡亦時節因緣非偶然也方來者未易量今姑發其過去所爲文少許傳��見之雨公與餘生同年其天分其績學其堅筆銳��百倍餘而余顧先雨公十餘年幸得科名以去然實余不幸使予不以戊辰困頓於長安三年得歸而南盡意師友竭才參學有日如刼何得蹉足岐路遲誤我十年歲月𨿽終身不第豈以彼易此哉惟我雨公具大福慧雨公歸其以此語並告我魚�

○鄭超宗文序【丁丑】

超宗與予生同年鄕同舉予幸先成進士而超宗磊磊落落丙子冬得讀其近所著文日益奇今春又下第移書來問曰吾道非歟因作書正告之超宗偉丈夫不應作是念言超宗豈以予及今天下之幸先超宗得一科名者其所爲文果有以賢於超宗者耶是決不然超宗何疑超宗亦一抒胸臆始終堅定自爲超宗之文而巳予文不逮人而負其耿耿倔彊自遂不避譏笑不畏蹭蹬抑落此實區區所長自乙卯丙辰始能成文鄕裏小兒歲時相視爲笑柄固不屑意乃至辛酉得落卷開視則見卷首大書一毫不通觀場則甚八字卷中橫拖直抹其意恨不欲殺割者友人勸予匿勿示人予不肖初未甞動念也庚午自京師歸有猶子走而問予今時擬當作何等文予笑答之吾子賢乎哉力乃爾沛若有餘予疇昔爲文每一題至如面墻壁一若是日決不能終篇者反復推看慘淡迷悶幸而有得則操筆布墨直追所見得少許盡意不自繆戾是爲大幸何暇復簡點我筆所至爲何等文字如此等能令人喜如此等能令人怒如此則得如此則失諸閒思遊想較計籌量得大自在一至此耶吾子賢乎哉吾今評天下文字且無論其它要以動則習時態聲則學時吻者爲丑否則勝能獨立不習時態不學時吻者其人胸次浩然有以自得其下筆時必竭其才以求盡聖賢之意而無他者此髙皇帝功令之旨吾超宗有之遇不遇命也超宗何疑

○送郡司李【戊寅】

邑與歙兩邑人多賈勢故不得不賈非誠善賈天下見其賈也而以爲多財宦於此者甚苦虛名他苦猶宦者受之以黃山白嶽爲云而至止者則邑人苦之也每一客至則市無業遊民蝟集衙內外鬼神蠅走中家最少亦有七八戶立破邑民吞聲而已又催輸之政邑最爲奉公大都裏役之有家者間或有率先充納而實不能盡然當事者旣不察而又有其人利於輸納之不及期官刑之不少貸得以便其私而從中取事者又交伸急比之說而不欲以節日以急而日以困身役者至貸倍稱之息募役者至倍輸官之數而猶不能無大缺額而當事者猶誤以爲民頑嗚呼邑之人衣多布素浣濯其文繡不能及吳越十分之二非最大家食多粥或十日舉一飯或亙月舉一肉其羙食飲不能及吳越十分之一獨有入其境而見其村落有聚廬舍髙峻墻塗白堊不知其以地狹故圖得架閣而居若夜航舟構一廬得倍廬之居非能費財而髙也垣旣隨廬不得不峻畏水浸而易圯塗白堊以禦雨非能費財而飾也民好義畏守令客如守令畏守令左右亦如畏守令畏桁楊如畏刀鋸顧其身時則不復顧其家而傾橐非能有餘而傾也賈多在中原江北數年以內流寇所到邑產殘焉是邑之人無歲無月而不被寇邑至今日半無邑矣以余前所云二者豈堪命乎丙子冬錢塘張使君司李吾郡而來挕邑篆錢塘去吾邑數日程一溪直往來百姓初不見使君有一客也徵輸及額而未聞廳事有鞭朴聲也此皆入骨之恩而莫之省覺往在長安見一先輩言方今爲守令者必如我所自律切切而求其一意廉潔愛民無一可議焉甚難苟能自立無使倚守令以害其民者之實繁且多卽以一郡邑奉一守令猶易供不然而空有心操於地方何賴斯言也余未敢以爲非如是則置使君之他善治一槪勿舉而但錄此二政以考吾邑之人心吾邑之人猶世世勿能諼稱述不能去口也而又況使君之他治如輿人所頌有未易一二更僕數者乎

○洪簡臣文序【戊寅】

髙皇帝初定天下於四海之才旁求愽搜惟日不足眞直塞天地橫亙古今殆可謂百道雜進不特如今所傳三途焉爾而卒垂爲定制三百年不變者兩科也昔人有言上以孝徵人則勇者割股怯者廬墓以廉重士則敝車嬴馬敗衣惡食苟可以稱上意者無所不至惟文不然惟文而朿以嚴格代爲聖言如制萟體則尢不類他文之可以意爲人藏其心不可測度也美惡皆在其心不見於色也欲一以窮之舍是無以矣而或不足以得人則承平巳久沿流漸習而浸失其意是天下人士之在制科者逓相積相貿以自負制科豈得謂制科負天下士哉近者憤功實之不奏恥在位之不效厭絀文章隆崇徳義急責薦舉立行徵辟令天下人心興起蒸動不可不謂一時盛事其在廷臣所舉凡二百三十餘人而余友簡臣時爲孝廉亦在其中未幾而今春丁丑亦遂成進士簡臣篤信好學非有所刻意厲行而自不入時趨俗習自成簡臣其人今其生平所爲制萟其在簡臣初不與今之釣棘其吻靡曼其聲者爭一日之工拙而使隱簡臣之姓字出簡臣之制萟令予讀之則予讀其萟一過而固懸知其品之必賢良方正再讀其萟一過而固懸知其心之必易直子諒也如吾簡臣不負制科矣其自今以往始終不易而復日就月將以無自負其言自負其生平則簡臣自勉之耳憶予亡友劉與鷗戊辰卽爲予言其鄕先達有作書誡之日使與鷗成進士後更三年而猶然今時與鷗者是眞與鷗矣旣作書謝之而又復道志以告之曰使與鷗成進士後更三年而猶然今時與鷗者是不成與鷗矣吁嗟乎斯言兩足千古旴衡古今天下事大都俗人決不可以與言而淺人又不可以與深言鄙夫旣不足以與有爲而小丈夫又不足以與大有爲簡臣簡臣吾矣三年後再取簡臣之文而讀之爾簡臣勉之爾

○歐陽節庵文序【戊寅】

人情所關心系意之事𨿽未至而尙不能無慮所用心得意之業𨿽已過而猶不能無畱況宗孔孟之學入堯舜之道而發爲文章以見髙深一日而遇知巳則朝得雋而暮遂膺官事民社之寄如今之制舉萟乎此何等慧業而當之若泄過之若忘此其人當尋行數墨時必於天下事一無所關心系意則亦止尋行數墨而於此道必一無所用心得意者也此吾邑父母歐陽使君之所以旣蒞吾邑而終不能忘情於其疇昔之所爲制萟吾因而見使君天下之有心人而又有以用其心而必不少苟焉者也誠如是是豈獨制萟吾觀天下事未有不悉用其心而能精者也先正有言爲令日必進升米飯勺酒不得入口又一先正稱其作令六年竟未甞一動念及房事此言官事之用心之說也李湘洲先生云使千夫並慮而一語忽得其樂可以忘憂若萬變盈前而毫髮有礙其憂甚於廢食此言文章之用心之說也天下事大抵盡然斷未有不悉用其心而能精者也因是而反証之則亦斷未有悉用其心而或不能精者也吾讀使君之所爲制萟而出而告吾邑人誠爲吾邑厚幸吾在嘉魚知嘉魚先達有李康惠自稱其生平歷官勛業𨿽至大司馬終未有如初六年作令之最爲得意也天下𨿽大其千縣之道盡於一縣古所謂龐士元非百里才而以判來陽事之易於判孫曹也此其說實不盡然譬若爲文一句之不徹一叚之不透𨿽不全篇其與全篇之用心有以異乎其得意與全篇得意有以異乎匪但無以異且得更進一說若更進一說吾猶以爲全篇易而一叚一句難也吾讀使君制萟之精而見使君之用心其於文章則然矣過而猶不忘情而又況於今方身當其事哉吾是以出而告吾邑人爲吾邑厚幸也

○賀定齋集序【戊寅】

吾閱古今天下凡倡學大儒乃至方外禪宗諸名宿則無如豫章盛者吾自爲諸生在田間見凡郡縣藩臬及筮仕入朝識諸卿士大夫凡遇豫章則多沈深好古篤信嗜學之君子其次亦莫不惇尙气誼矜厲四維皦然自好豈所謂鄒魯文學亦有天性適山川鍾气使然耶抑風尙流傳君子恆相繼而澤不斬也歲在丁丑豫章之歐陽節庵使君來蒞我邑吾未叩使君深而見其言論丰采而知使君之從事於學再更數月而見其力行鄕約崇務教化及諸善政而知使君之學有淵源乃漸叩之則使君之師爲賀定齋先生定齋師王塘南先生塘南故近溪先生髙足也定齋先生有遺集得授自使君而讀之使君太翁重吾公好學篤行與定齋友因以使君受學焉吾乃見使君之學之果有師承有家訓非苟而已也昔二程之尊公通判安南軍事時值濂溪安南椽也視其气貌知非常人遂定交而以二程受業小程作大程墓表稱其不繇師傳默契道體近日有識者頗非之以爲其言出而使天下但知貴二程而忘濂溪抑且不啻爾斯言出而使天下亦但知有二子而初不復知其有先公其實有先公具法眼而得明師以授之而後二子千古也宋學之興也自濂溪濂溪求知南康軍而遂家於廬之蓮花峯下而其後之最突兀而峭援者莫如象山明學之興也自陽明陽明勛業起自南贑江西卒封邑爲新建而其後之最透頂而徹底者莫如近溪其前則皆豫章地其後則皆豫章產也吾追慕近溪先生甚勤時見豫章人詢其諸孫而今見使君之人又得讀定齋先生之書不覺心動使君豈非其法嗣耶因從臾使君刻定齋先生集匪啻以斯集之宜有以傳而恐其將來之萬一湮沒也以告天下之急於著書立言有身未沒而集巳蹌蹌行世者曷與語賀先生以見著書之不如自力學不如自力學而得及門之人也得其人則師資相授源流不昧何患不傳何必當其世而傳又並以告天下之急於登第仕宦而不務念其後人者曷與語歐陽太翁以見當世勛名不必其身爲之爲其後嗣而擇勝師友師友勝則後嗣之徳業成而得時則爲亦初無以異於其身之爲之也太翁兩任贑瑞兩府廣文賀先生以孝廉繇縣遷蘇州貳府聞友人傳賀先生之遷蘓州貳府也將之官別塘南先生塘南曰吾老矣賀遂感曰先生云吾何忍戀一官遂不復就今之著書或一以爲糟粕一以爲仁義之人其言藹如要皆不論孟子曰讀其書不知其人可乎吾見賀先生矣

○蒲圻曾成西父母文序【庚辰】

王文成雲天下之亂繇虛文勝而實行衰也向者令初下限廷臣薦舉天下人心栗然大動聲讀一過爲三大息庶幾旦夕得見大平明天子之意復何以加哉而奉行者不力或不盡如上指反令議者紛如以爲古道不復可盡行於今安得盡如吾鄰邑曾使君使天下艷一日得人之盛而詫議者之失言也而使君政事之外復以文章著或曰惇行聖天子指也何以文爲語曰文不在玆易不云乎道有變動曰爻爻有等故曰物物相雜故曰文文不當故吉凶生焉文之義何以若是大也諺亦有言千虛不慱一實所惡於文爲其虛焉故假令言而無文則亦行之不遠是行虛也旣虛文則又何以行爲此前議者之所以紛如而聲之益以心慕使君也天下有道文必與行合故仁義之人其言藹如而英藻之士砥行礪節二皆實故否則分焉故能文之子往往險薄而篤行之儒未免固陋二皆虛故使君固無所往而不實也則余於使君安能無說而令使君篤實光輝有用之文反以薦舉掩曁吾聖天子追帝步王之槪忍不表章使天下後世昭然共見哉

○告邑人送何貳尹序【辛巳】

邑方多難賴仁明公祖父母戮力卵翼需才方殷有二尹如何君而不得畱邑佐治邑父老人士日相與咨嗟嘅嘆彷徨奔走而互相誅責問何故而不竭力圖所以畱尹者尹離蜀十餘年念母心勞卽日賣刀市書典弓鬻衣而徒步以歸度其勢不可畱卽得請於當事而爲題畱尹亦必不畱尹巳決歸而邑人日徒咨嗟嘅嘆彷徨奔走空望其畱而畢竟端視其賣刀市書典弓鬻衣徒步以去而亦何以爲心嗚呼尹生西蜀去吾休六千里外但奉天子命而來尹此乃視邑如家邑宄盜如其家宄盜患苦如其家患苦而險難罔顧怨責不避以實爲吾邑人搔剔疏決而入則未甞取給吾邑人一錢出則未甞啜享吾民間一飯終朝饘粥並日菜羹而竟從吾邑中棄其官今賣刀市書典弓鬻衣而步以去此豈其有夙負於吾邑人而今應平白爲吾邑勤勞而吾邑人宜平白而坐受其勤勞若此以爲吾邑上自士大夫而下及徒販少有人心者皆於此焉動念矣而少有識者卽必於此焉深念矣𨿽賢者夙負髙志自不屑意而自休達蜀六千里道路上見者聞者其當以吾休之士大夫爲何如人而父老人士爲何如人𨿽今日仁明公視父母其勤施於吾民也初不爲報而夙念尹居官任職苦其身以爲吾邑民如此而今冷眼見吾邑民重利尹之畱而不利於其去畢竟乃以咨嗟嘅嘆贈尹六千里之行而坐視其賣刀市書典弓鬻衣乃如此其以吾邑人爲何如人其不視吾邑人如艸木如鳥獸而𨿽有深愛厚仁不無亦少愀然而冷坦然而澹乎俗情貪貨利憚廉節而見尹旣如此合邑之人爲尹嘆惜而亦徒以嘆惜如此其不益憚廉節如登峻山而趨貨利若赴流水邑人士志習其得不日以劣而民心其得不日以偸禮義廉恥是謂四維吾爲玆懼謹告長者維桑與梓共深念之

○爲邑令君序【壬午】

今上聖明而治效不臻繇羣臣莫及鮮當上意其所以莫及而鮮當上意者皇上治安天下之心勤切而羣臣不能也皇上視天下實其天下而羣臣之視天下以爲皇上之天下而於羣臣無與焉如此則𨿽卿相大僚之事吾皇上亦苐如傭工之人計日受直朝不及夕無一人爲我皇上及天下三歲五年之計者而況於彌天生靈億萬斯年之業哉此皇上之所以敷求哲人立賢無方而終不能無注念於天潢之英而吾自庚辰得除目見侯令吾邑而喜且不寐也侯未官而其所爲文章行當時確乎其有至性有眞气浮於楮墨之上而達乎耳目之前此殆能如古忠孝至人𨿽作秀才巳自以天下爲巳任而況乎其居然帝冑固宜出入禁闥與聖天子朝夕共憂天下之憂而況萬山中彈丸小邑哉然侯至而未始藐邑爲邑邑故無事侯初至而每一見則必正色而言士大夫及羣父老宜爲邑急未雨之防聽者藐藐不浹旣而大盜千百入寇兩月之間蹂躝我西偏郡爲震恐賴豫籌遂安堵至於今歲大饑自縣四門及諸鄕倡諸義民平糴賑粥所全活民命未易數計邑民十年以來諸民之業大江以�者遭寇產亡其什八邑民旣素以虛名罹實禍而於今尢酷烈侯不忍力以其身扞蔽卵翼之侯不藐吾邑而宰一邑如宰天下嗚呼未有傳捨其官而不牛羊其民者侯不視邑爲皇上之邑邑之民爲邑民視邑如其家邑之人如其家人如此則一邑不少而侯亦可以無藐吾邑矣獅捉象兔皆用全力一邑而幸蒙侯宰一天下之力無復餘力邑何幸不日而卽以一邑所爲舉而措之天下不復更舉天下何幸此半繇於天性半繇於學問而能致耳豈必帝冑哉

○範子詩志序【壬午】

余治易應舉於詩僅成誦而實未之學也庚午歸田令子弟受詩於範子日爲子弟說而余肅聽我思古人實獲我心余學不覺日長而範子亦因以進於道上下今古集羣儒之成乃著爲書命曰詩志實志焉非徒說而巳也範子孝友慈諒出於天性資慧絕人讀書學道用心深至自結髮定交以文相友者十餘年壯而以道相切者又十餘年念寇交訌生民糜爛聖明獨憂英賢盡瘁而不孝尙以巳事未明坐縻歲月每一念之背剌頭燃方力求師友痛相鞭逼屈指同志未獲多人而範子無端忽爲仇家構陷殞命淮陰矣天不佑惰人大禍洊加先君方矍爍一旦厭捐不孝奄奄僅有气死人不暇念朋友義病少閒兒子共諸生捧持是書長跽哭告披見範子手筆爛焉如生仰天太息不禁泫焉爲之誦黃鳥範子而存也所欲屬範子有爲者未止此不欲其遽以書著今巳矣何忍不卽爲行世令其精神與天下有志者共見之範子名王孫字士文餼廩淅之錢塘休寧縣人

○在是集序

兒時聞父兄語裏中有先輩吳考言先生學古道日夜讀古人書其執親喪也三季不入妻室時卽渴想願以師事而先生已歿恨不及見其人庚午歸自京師讀先生斟定家禮善本願爲刊布至今未及行而先生伯子新著有在是集成書行世視余屬序余追念久之先生二子伯侃仲巘皆讀父書服父服步父步而侃尢好著書立言其門生有登上第今後學所嘖嘖稱爲懷英先生者是也余亡友範王孫精毛詩博宗今古上下漢魏唐宋及昭代諸名儒而輯其成余幼不學詩自余告歸求亡友爲小子說而余隨聽每病中聽卽如得良藥愁悶中聞之如聞琴瑟管弦誠不圖詩學之至於斯而懷英及孝廉孫繩之輩夙與亡友結毛詩社稱石交今讀是集每一事結以一絕今文人學士所連篇累牘不能了者以二十八字蘊之字短言長言短韻長韻短意長孔子曰吾學周禮而惓惓小子於二雅二南又曰誦詩三百授之以政必達今之學古而必莊語質言聽則恐臥及傷時而出言露章慷慨激烈使聞未必戒而言先有罪者豈足與深論天下事哉有子在是考言先生爲不死矣有書在是先生之禮書亦不墜矣

○夏京三文序【壬午】

辛未夏生京三同邵生季萬王生於晉各持文一冊謂余還古三生髙古相期目不可一世嘐嘐大言邑市人共目爲三狂生及余見之殊覺恂恂善气襲人生實不狂目生狂者市庸人相徵逐不信古今原有三代以上人及其讀書則一一必讀三代以上書而其出爲文辭一一必據三代以上位置而呼秦役漢奔唐叱宋尙不屑又何暇入市人隊作市人語使市人以爲此眞吾同邑同裏井人而相安相習不之驚異乎三生久不第當事者率亦多知名物色而終未見有國士之遇壬午匯科夏生乃爲邑令君赤山朱侯所首拔而復厄爲棘人及秋二生亦鎩羽而歸嗟夫世有伯樂然後有千里馬千里馬甞有而伯樂不多見聖天子求才之殷宜何似而悒悒落落不得及其鋒而用之如此類者又曷可勝道哉夏生勉之矣藏器於身待時而動今亦姑出其一班與天下相見也夏生勉之矣

○程敬通輯醫書序

程子敬通醇儒也而旁通於醫吾於醫固未之學而一接程子指脈說病則目無全人微言髙論疊見層生聞未聞解未解程子之於醫幾乎道又見其醫人也𨿽極貧賤但一接手則必端問詳審反復精思未嘗有厭怠之色其疑難者多至盈時惟恐少誤無惑而後動其心行復如是是其人一第而爲宰官推是道也用是心也以往其謀國以善萬里生民之寄豈可欺哉有唐王刺史外臺祕要一書更五代至宋孫中丞一較正行之及今而絕程子不忍圖令其流布人間而爲餘言余因問程子如欲知醫何道而能精曰必好學將何學曰先讀書讀書可以醫乎曰讀書而不能醫者有之矣決未有不讀書而能醫者也嗚呼天下事皆然耳獨醫也乎余因問程子以子之道醫世之人當吾世而旣日不暇給及身後而書不盡言言不盡意吾懼其不傳也盍得其人而傳之何以書程子曰師之求弟甚於弟之求師有來學者吾願盡所學焉爾而無如今之來學者未嘗求學徒以求行也是道也非苦心十年不可得而今之學者來輒問曰欲就師授十日足乎一若是其亟也吾𨿽欲傳其何從而傳嗚呼天下之學大抵然耳獨醫也乎古之君子其於道也其始也急求人而巳及其求人不可得則不得不有事於書以冀其長存天地之間其於書也不必自著書而章隱繼絕圖存古人之書古人之書其賴有心之後人以獲行世者多矣初不必後人之盡有心盡好學而能讀也而其書則不忍以不存以爲萬有一人焉有心好學而一能讀是書也則是一書爲遂不虛存也更百世而當有人焉出而視今日之敬通程子亦猶程子之視唐宋王刺史孫中丞兩先生也則今日之及程子之門而欲以十日盡學其所學者程子其亦可以謝之而無所賢矣

○陳靑雷詩序【甲申】

今上龍興陳子靑雷奉詔來新安兼傳樞輔溫語安集我郡人不孝詣郡邱從士大夫謝因出所爲詩文見視且屬不孝論其詩不孝自壬午喪先嚴遘大病亙去冬喪先慈病幾死未及六月喪我先皇逄今上龍興諸賢盡瘁幸緩須臾不殞厥命鮮民之生安忍讀詩且論詩而與靑雷相對數日見其悲痛往事慷慨咨嗟以愛君父安天下爲言追念其先人二十年前來新安所從執經問業諸門生故人不禁低徊忠孝之思溢於眉宇如靑雷豈得復以文人才士相看而盱衡今昔倡予和女誦黍離詠蓼莪相對悲歌泣數行下亦臣子至情也𨿽不忍讀亦何忍竟輒不讀詩學廢忠孝之道衰事父事君僅存名義不入人性情安得盡溫柔惇厚深於詩學如靑雷輩而與之深究天倫力揚至性哉悠悠蒼天哀我下民言念蜀武唐鄴之二侯者皆以其出世絕塵之資風雅蘊藉之學而行其戡定社稷之事不可貴遠賤近謂古人之必不可倫語曰百官和於朝則萬民和於野詩之爲言志也惟君子能通天下之志靑雷行入朝其益湛厥志振厲風雅以佐吾君與吾相焉不孝爲明天子及社稷蒼生日望之矣

○唐太尊擢徽寧憲副序【乙酉】

公字我郡人五年於玆當擢者數矣百姓走謁兩臺求借寇再四上興舊京晉監司秩仍字我郡人如百姓意會徽寧憲使張公遷閩中上睠顧畿輔反復難其代必以公公不復端字我郡人而固仍字我郡人百姓之見賢使君遷擢喜分少而慍分多以賢使君旣擢卽當捨我而他之也今使君擢而固不他之𨿽不他之而或以公之字兩郡終不若字我一郡之專曰郡固大難治也計郡戶口與田在籍者率數口乃得一畝民居郡中而命乃懸四方天下無事壯者幸得走四方求衣食獲羸余以歸活其老弱故承平天下莫如郡人樂如散一郡之人食於天下而及其亂也亦莫郡人苦如集天下之人歸而坐食一郡今天下率以爲新安山川形勢完固而不知其生人勁烈微至負販耕獵往往有可殺不可辱之气而瑣尾流離生計日焦今四方蹙而以郡爲歸歸則無所復之故得賢太守則其人皆可教有緩急皆可用而撫失其道則亦蠢蠢易以動此天下危邦也五年內非賴公字我郡郡幾碎郡碎則江東相繼潰解誰爲完南都以竢今上龍飛者豈惟闔郡命實皆公生之今分而字兩郡不若字我郡之專如孩孺見慈母乳第二字亦不能無少啼而不知公之廉潔愛民捍患難除疾苦皆出於其性所誠然諸君子多望公入佐天子澄淸四海者誠令公得以其撲誠經理四海事𨿽不專字一二郡一二郡被其利乃更深厚大臣之道在正巳率屬獎廉厲貪使居官者皆盡力爲聖天子牧民卽如其身牧之初不必其身自牧之也往丙子夏天旱未一月饒浙兩河涸斗米錢百五十郡遂告饑鄕城大囂太守閉署中半月持錢米出賑未及門而民爭掠終莫能賑一人闔郡晝刼相望亂幾不解乃者辛巳壬午間斗米至錢四百有奇羣不逞憚公威徳或得食或不得食至端坐而餓終不敢有所攫取中更大盜數行休婺間持田鉏農器皆得逐捕癸未以來天下益搶亂而郡中夜戶不閉嘻盛矣抑實難矣追憶前年春三月賊兵蹂蕪南浸涇及旌郡民倉皇羣走白公移徼旌涇嚴備禦初以非所屬爲疑旣而曰誰爲所屬誰非所屬能以正令與共圖保民其誰敢不屬誰忍不屬遂卽夜馳檄勑諸令嚴防諸賊兵不敢越涇河一步自涇以內民獲案堵其在今日則實公屬矣公擴而及寧以外諸郡徽以內諸郡聯絡爲气勢如一體首尾相應使大賊在大江北者南望江右如昔涇河且以漸定中原俾吾郡人得幸見太平相率求衣食燕齊秦晉間如昔盛時皆公心力所及亦何用問爲公屬與非公屬公昔令宜賓卽通書問公來郡反經年未及面年來以地方多故乃時時見公共慘淡經營吾上與公下與百姓不啻一體也今玆爲郡志喜何敢辭一言

○城南葉氏四續譜序

葉翁用﹖鳥季爲吾鄕隱君子余自總角時見翁翁爲余攺竄文字比壯而翁之季子來間業翁成其家譜以示余謂余通家好徵序焉餘思序者所以序作書之意耳翁之爲斯譜也所以作譜之意諸家言之盡矣余又何云而余適與泰西宿儒論學頗相感觸其言萬物最初一大父母今四海之內皆爲兄弟回念而愛其大父母遂相推心以及此兄弟而相愛焉此大旨也或曰信若此則何爲其戞戞於一姓而家譜是珍不亦隘乎曰物之不齊物之情也君子觀於同人之象而反得類族辧物故親親有殺古謂之天秩天秩定而萬物各得其所夫是之謂大同比而同之是亂天下也泰西不爲是說學尊性命而明物察倫斷斷焉井井焉其必不可意假借而私遊移吾喜其與吾中土聖人大道往往符合也愛無差等則墨矣由斯以觀譜義大矣皆曰然取翁譜而簡閱之總十綱而其精在保世灝灝大同之念直欲萬物各得參劵最初人人親其親長其長率此以平天下道不越此寧惟爲葉氏私書哉爰書斯言以爲之序

卷六終

●金正希先生文集輯略卷之七

壽嶽父鮑翁七袠序

壽震宇翁朱老師九袠序

壽明之黃太翁六袠序

壽藤溪君誠王君五十序

汪雲門翁壽序

壽熊母李孺人序

壽鄭母張孺人序

壽尹惺麓先生序

壽吳親母金孺人序

壽張年嫂裘孺人序

壽魏肖生先生八袠序

壽旌表貞節吳母程太君八袠序

題伯翁仰山公像

胡紹谷翁像贊

壽序

壽嶽父鮑翁七袠序

壽震宇翁朱老師九袠序

壽明之黃太翁六袠序

壽藤溪君誠王君五十序

汪雲門翁壽序

壽熊母李孺人序

壽鄭母張孺人七袠序

壽尹惺麓先生

壽吳親母金孺人序

壽張年嫂裘孺人序

壽魏肖生先生八袠序

壽旌表貞節吳母程太君八袠序

題伯翁仰山公像

○壽嶽父鮑

翁七袠序【戊辰】

今世觴父兄長者莫敢質言也則走請於名公大人得其一言以爲先以爲名公大人一言足爲父兄長者重顧所請言者之意﹑豈謂彼名公大人者言眞關石和鈞不妄不謬堪取信鄕國耳目或不過以其名若位而彼名公大人所爲言初不必盡自已出究所稱譽亦不適恊其實文𨿽艷文所從來𨿽貴辟制錦腋爲裘裳贈人未甞計度其人修短丰瘠特費而彊被服𨿽以此進於所觴父兄長者前卒不任受也卽鄕國之耳目亦未或盡以爲重夫作之者不衷當之者不稱旁而睨之莫以爲光寵若此而以爲敬父兄長者乎夫何見而敬若此而不足以敬世非無知其然者然而猶且多爲之者何也則俗之貴虛文而賤眞至爲之而不思思之而不詳或詳矣而以爲是亦世所爲禮𨿽知其不足以敬而闕焉則慢滋甚莫敢或蕭然止也聲今日者不敢爾聲幸得承君父恩寵尙能作讀書人慨於今而志於古往往所深念獨計若有獲焉者出以語人少所合或相與竊笑以爲今日固安所得此迂怪語有之而予自惟托千父也每見則諄諄以古義相教戒�爲某言富貴旦暮丈夫宜有以自立一切惟獨信此心不當但隨流俗作止若父眞所謂不必讀書學道而自合古聖賢之意者是用以眞至意勝耳夫豈其肯以虛文遇人而抑豈願人反以虛文遇之今父年七十才如四五十歲人耳語曰人生也直周公作無逸稱勤耆壽於父則誠兩有之今對父於壽考亦奚祝哉顧私爲父計則願父自今以後其亦無���也爲父計所以爲子孫計長遠者有道於父則�不必讀書學道卽自合乎古聖賢之意要不可以此槪望後世亦非以爲讀書而取科第致位乎公卿如今世俗所云如此言予不屑言父亦不屑聽爲父計所以爲子孫計長遠者有道則願父自今以後其亦無太自苦而但端坐而得名師傳以訓諸子諸孫以自娛樂耳則自今以往上天所審以豊予有徳者之齒年固非人間世所得預竊之以爲頌而但覺其不情以爲簡古之心目厭也聲旣畱署中讀書不獲歸又不敢爲前所爲虛文者而乃時爲父長孫�祥道此意亦領予言也語畢曰盍書之祥持歸以告於是乎書而卽以是自爲言以進父一觥我知父不我少也

○壽震宇翁朱老師九袠序

老師於寒門今四世矣自先王父及家大人行輩卽從老師祖授書巳而老師巳而師之諸子及孫俗書刺輒稱通家若此則眞通家者也嗚呼古道如土今人交有不能終其身者或其父存而使其子能知有父執者偉矣況能再世乎而又況能及於三及於四乎卽幸有之或居處疏逖不必時往來其所與交者亦其父祖相承數人未甞多況終歲館而朝夕督授其子弟書讀大抵皆兒童蒙頑不朴楚則荒課稍加厲則其閫闥婦人女子禽犢之習艴而起𨿽男子或有然者而又況其來就不一家家不一等紛來沓處竹馬羹飯之中繇好弄得大愆以釁及其父兄而累師長者不少也而率無髙無下無不獲心竟數世無間言以至於今日乎天下之事何小何大誠令今古之國子先生督學使者以及廣文諸公悉至誠若是耐煩若是不素餐不計祿入一切平等又若是是豈不偉而其誰能以童蒙之吉養正之功妄小吾老師者哉今日之觸老師而祝老師壽者皆門下生也而余以僥幸得爵位當先諸叔侄兄弟爲言今之祝人者大抵皆誕我則不敢言言吾中心所誠然以世人如老師者乃當壽如老師者亦必壽如老師者亦自取壽非不繇天而實不盡繇天故可祝也蔡澤云富貴吾所自有所不可知者壽耳澤小人不知天命烏有富貴能自有而壽反不可知者孟子曰爲仁不富爲富不仁而孔子則曰仁者壽豈非壽固吾所自有而所不可知者乃富貴且非但不可知亦甚不必以重爲仁者累與老師歡樂進我此觴今之國子先生督學使者廣文諸公多矣有能宜其屬之子弟及其父老若老師數世之於寒門者乎及其老而歸休其昔之門生子弟無小無大無髙無下尙有眞心思念走而稱觴若今日寒門諸父老及諸叔侄兄弟之不能巳巳於老師者乎誠哉孔孟言人生斯世信不可不礪徳疆仁若老師者偉矣

○壽明之黃太翁六袠序【戊寅】

黃仲霖成進士才名噪天下天下讀其文莫不驚怖其言若河漢而吾獨心存其人疑其人必有異其異時當不能碌碌循循苟積日累俸寄人籬落而必卓然有以自命一平生下筆爲文章時也新安土瘠民聚人浮於地數十倍居則坐困其勢不得不迫而奔走四方竭知能求衣食則盡天下通都大邑及窮荒絕徼乃至外薄戎夷蠻貊海內外貢朔不通之地而吾鄕人足迹無或不到故俗大都以其點無賴者出賈而其鈍無能者乃坐而讀書讀書儒生則終歲兀兀萬山中足不出戶闥萬山四面鳥道不通四方舟車兩耳目於土人外不能見聞一異人一異言坐是而其爲文章遂溪澗沙石拘牽澀陋有奇才少溢格外則羣嘩而咻試必黜落以此吾鄕文章向爲四方所不數而及其得第出而仕宦則捧一官如執玉奉盈析利入秋毫持算及李核天下又往往嘲吾鄕士大夫不脫商賈气而不知與前二者俱積習致然其父兄之長如割絕室家涉山川冒苦難雄心粗膽不避憂患之槪或未之見而學焉而一稟其鈿積銖累日夕計子算母狀於庭閭裏井耳目間乃深深至至挾持以爲爲士大夫之本領尺寸不動如此重錮而欲有以自異𨿽豪傑不能而吾鄕若吾之與吾仲霖何獨有厚幸也。憶吾家大人吾甫離𦇤緥卽挈而入楚江中流遇大風濤舟人恐伏至不能操帆楫家大人課兒讀如平時比通籍彼中自入泮至初應鄕試值督學禁嚴爲狡悍學魁及師長所持費層疊出時家大人產不滿三百金一旦盡無慍色尙貸於人以足而吾聞仲霖太翁至鬻其先世所遺廬以爲仲霖讀書計仲霖讀書興寄放達。時有所藉以澆其塊壘發其磊落之气頗煩費不能少嗇而太翁佐之無怒意誠令吾兩家尊人不攜我於黃�赤壁彭蠡洞庭不置仲霖於吳山天目西湖錢塘間其出入於錢財利飬或少動念瞻顧前後則柰何捨目前最急之家計以希冀人間千百一二不可知之事則吾不佞固自審其決不及肆力今古亦稍��問間以獵取一時之浮譽而因度仲霖縱才髙��奮亦必無今日馬遷史記絕今古固不得貪父功爲巳力也且以吾兩家尊人當疇昔困頓時尙惟其子能讀書能文章是念至不顧破家蕩產以無失其識量之所輕重而況今日抑又何求𨿽不曾效儒生據窓吚唔而髙視大步庶幾哉如古人所謂湖海之士遭求田問舍輩直可踞百尺樓上與彼地下問答而其子則何忍不篤念報罔極堅苦精專以求一日之樹而或萬一遺嘲以爲其親辱吾不才尙不敢不勉況仲霖之錚錚烱烱如快鷹俊鷂迷風眩日香象截流金翅摩霄者哉相傳聞於少保爲諸生時縱酒狂肆王文成少年豪宕不羈一旦大事關心忠孝結念木雞踞獅施爲千鈞二先生皆淅人後起而有具者何多讓焉此吾所素圖爲仲霖一傾吐意中事而適會吳象之以姻故爲太翁壽請予言因得言之亦率意盡言而不暇爲文仲霖方壯貝﹖糴我十年太翁亦甫六袠江陵佐神廟定四十年太平一時相業近代希遘而其太翁聿觀厥成文成論定宸濠功受封新建日適海日翁誕辰朝廷賫金綺賜羊酒存問親朋咸集翁戒勵至言文成洗爵跪堂上受教於爍盛業斯爲大孝要不過丈夫本事人子甞分而又豈非仲霖志力與庭訓力及今日太翁年力所能及而恢綽有餘日者乎

○壽藤溪君誠王君五十序【乙亥】

人生有年其數至十則率醵金相賀不必及六十而以爲壽壽而必得一人之文辭以爲重此世俗之所爲甚無謂者也王君君誠爲桃源李見韋先生髙弟子以篤行好學著於鄕今五十而其同門亦相與爲壽壽而亦來屬予爲言諸君子之於君誠豈亦世俗友朋哉而爲此予不能無疑於心躊躇焉而不欲點筆或曰語有之未能免俗聊復爾爾又有云事之無害於義者從俗可也夫從俗之云者如所壽之人或俗人也不則壽人之人有俗人爲主其事也又不然或諸壽人之人有一俗人雜於其中而諸人未能與爭也如是則不能無從不能無從則固不能免今所壽之人君誠也不止於不爲俗人而已也壽人之人主其事者余君曰丹也同君誠也諸壽人之人吳以禮朱徳輝金左車等也又同君誠與曰丹也皆學古之道邁俗獨往皆不止於不爲俗人而巳者也予又不幸不佞不能爲艷美之文辭不善爲崗陵松栢髙頌崇祝之語諸君子幸貰我何如諸君子曰不然誠如公言君誠非俗人吾輩相與壽君誠者皆非俗人幸而遇公又格格然不欲以俗人處君誠與我輩如是而公乃可以一言公固不必爲艷美之文辭不必爲崗陵松栢髙頌崇祝之語以辱君誠及吾輩而後可以爲言予曰唯唯如是則幸甚於是注爵揖君誠而進之君誠未及進是爵也而遽問之君誠從學於李見韋先生之門有年矣君誠之學學孔子者與君誠曰然孔子自敍年譜至五十而知天命君誠今日五十之始日也君誠知天命也未君誠逡巡謝曰不敢然則不惑矣乎又謝曰不敢然則立乎又謝如前無已則其志於學而巳乎君誠始昂首揚眉而對曰不敢不勉嗚呼是說也予念之心愴予生二十有六而始遇師知學遂念人生有弗學學則必學孔子學孔子則必如孔子學孔子而必如孔子孔子所未及至而未及言者姑置孔子所己及至而巳及言如所自歷數生平以至從心所欲不踰矩者豈可蚤自畫而預爲讓豈男兒耶因復念孔子以天縱之資十有五而至於學先我十年今卽有資齊孔子今日志學之志又齊孔子之志所志之學又齊孔子之學亦必天假我年多孔子十至八十而庶幾齊焉資旣不如今日之志又或不如學又或不如得無望上天更假我年與安可幾與當日念之心急如焚當日同學者聞予是言莫不掩口而笑笑予愚耳獨先師喜且憐而婉轉開譬以慰我今彈指於今年八月望且爲一紀周矣以其年考之則以予四十追孔子三十無論更兩歲後未知何如今之所謂志學且或起或止或入見而悅或出見而悅也十三年之內不知其何所爲眞可爲流涕長太息者也豈徒使同學之人掩口而笑哉然旣如是又安得不令同學之人掩口而笑哉君誠勉之君誠之同學幸而無掩口笑君誠者也君誠之同學幸而無掩口笑君誠者則未知其厚君誠而益君誠者與其薄君誠而損君誠者與損與益與姑不論君誠之所以自考則必眞有以自考者也孔子生十有五而志於學今人或生有五十而乃志於學以君誠爲志於學而巳若不足君誠者不知學者也不知君誠者也𨿽然君誠自以爲志於學而至於詰知命則謝詰不惑則謝詰立則謝一切謝而以一志學爲足以塞吾事者吾意以爲亦非也上天惠我以年不可不思也從前之年不可不計而考也從後之年不可不計而期也或曰學則學耳何必論年孔子之說亦約略言之豈畫沙印泥而爲是拘拘者執孔子年譜以考人殊太無謂嗚呼世俗之無端壽人於十年之間者舉世相率而爲不爲無謂而今以年考學此正朋友切究勸勉之大義古今揭日月昭天地大丈夫行履之程途反無謂乎君誠必不然君誠其進是爵且以六十爲期而期有以報我及同學諸君也

○汪雲門翁壽序【戊寅】

吳君君信視老母爲同曾祖弟君信之嫡母與汪翁雲門之母兄弟也君信將爲翁壽從俗所習必重冠蓋之言而又以蔦蘿相因不同他所攀綠不相屬者而謂老母﹑徵予予方掩關謝一切文字而君信相索堅固且急曰我萬不能已我不幸𦇤緥中背母莫我子者惟我汪母如子其所生子而子我惟我雲門如弟其所同父同母弟而弟我以有我今日今日矣尙有加無替也又君信孽也婦人仁愛卽篤兄弟其習情其恩私卽亦篤於其兄弟所親孕之子焉而止安能爾予方苦酷暑若不能勝聞斯言也稱斯言也則冷然心動何從多得若翁等輩人星布棊置人間爲人間同祖異父兄弟者厲乎兼爲人問同父異母兄弟者愧以污乎極爲人間同父同母兄弟者感而涕乎弟弗念天顯弗克恭厥兄兄不念鞠子哀大不友於弟今從人間時時見之吾見翁當拜翁髙古人士大夫百不如士大夫言何足重書云牽車牛遠服賈用孝飬厥父母厥父母慶自洗淟致用酒翁其人與抑更有進與君信行矣卽以君信不可巳之情稱而觴焉矣爲此春酒以介眉壽私其親也壽考維祺以介景福所以頌禱其兄弟也其徳不爽壽考不忘則君子之同徳無間而以宜兄宜弟美之也君信視汪母如所生母視翁如同父母兄不啻如兄直如父諺亦雲長兄如父烏有親子弟觴其親父兄而好借爲文斑駁大其詞以爲寵以施不情於骨肉之間乎余是以不文不欲虛爲詞也

○壽熊母李孺人序

魚山善根深厚機性迅捷乙丑成進士尙跌宕爲少年事一蒙先師錐札抑心參究坐庵中不踰月讀楞嚴未半部瞥有大省眼骨俱換爲吳江令六年守瑣垣一歲遂卓然有以自見於天下能令吳江民至今念其化不衰天子七年後思而舉行其所言繇是而盡其才畢所志不中換於今世深閃似是之說自魚山而前豈復有古人哉吾以病故苦昏惰又不幸追隨老親處新安萬山中不得與良友時聚頭砥磋顧每幸而一能警策則必念友念友則亦必惟魚山首縈回於心心爲勞結而魚山不以余遲鈍而亦謬相推信以余生平反復出入或重爲世人所驚疑者而魚山獨能推見於牝牡驪黃之外而知其惟一學問之心灼然其非有他此眞非人世友朋也今夫文世俗之所矜也觴人壽而以文爲先世俗之所以相飾也將以母事母則固非古俗之所謂通家子焉而巳以母事母而爲文不類而其終不可以無言也則誠不可以無言今母誕也而執觴則先以進老伯言曰老父之與老伯交久在先不肖聲之與魚山交尙在後也魚山戊午舉於鄕老父聞而卽私爲予嘆鎭人如熊試翁眞可人是其人宜有子貴顯也是時老父全未知魚山以老伯故而知魚山知大徳之必有子也卽其後老父亦無繇而深知魚山以予之時勤勞深思念故而遂益知魚山以信其子者信其子之友朋也然則老伯之於老父及予不肖聲想亦當然也且予與魚山旣托爲兄弟視老伯如父視母如母推而之焉魚山之兄弟吾兄弟也其戚兄弟卽吾戚兄弟也其遠兄弟卽吾遠兄弟也今朋友而兄弟視焉以爲本非骨肉者而至能相骨肉焉斯巳極矣而予不謂然今同一父母胞胎而出也及其分田宅畵財產而卽不能無異意而吾與魚山托爲兄弟以爲異時或出而共天下事庶幾哉如古人所謂上殿相爭如虎下殿不失和气者自愚與魚山視之以爲尙多一語眞和气卽上殿亦何用相爭如虎是予與魚山義尙未止於骨肉焉爾則予今以一爵與魚山諸兄弟雜而進於老伯老伯其受之而不以爲雜而不倫也旣進老伯矣次乃進母鎭人本不習讀自神廟中末年有一二諸生戊午魚山舉於鄕一市皆驚而母喜不形於色時操作如平日母眞丈夫也予與魚山托爲兄弟聚頭多而詣門稀或一詣則一揖老伯侍一坐而退至今歲來新安才得一拜母言別母慈顏若不忍別者夫老伯自以信其子者信其子之友朋原不減於老父而不肖聲之以信其友朋者因信及於友朋之父母先自不逮魚山而母殊有進焉以老伯之所不盡信者而母特加信不知其亦如老伯僅以信魚山者信予乎抑別有誠信乎此則聲所心感服而於進觴之時不禁紛若者也而後終揖魚山而進之曰孰有魚山之福而兩尊人方健如斯者乎孰有魚山之利器而有弗學學卽刻期精進在世間必爲祥麟威鳳在出世間則亦象王獅子者乎樂正子春下堂而傷其足數月不出猶有憂色古人一出言一舉足而不敢忘父母若此其至也而況魚山將以一身任天下治亂安危之重者也昔呂榮陽以申國爲父申國特簡重寡默式弘典則而市里巷之語鄭衛之音未甞一經於耳非禮之色未甞一接於目使榮公徳業日就內則有魯夫人而爲之母其爲教嚴外則有穎州先生而爲之師其範端方魚山將以一身任天下治亂安危之重先師之功母之功並將千古焉可誣也魚山其再進是爵也以行吾坐山齊爲母屈五指計日而望之也

○壽鄭母張孺人七袠序【己卯】

鄭超宗與予同以甲子舉於鄕而予老姑於超宗爲叔母則予與超宗業夙昔稱世兄弟在甲子前也往己巳七夕爲張太母六袠予時讀書京署騎上風塵出入僕僕不暇遠寄一言佐爵今家居乃得爲之今之進是爵也而以年家子之義乎則義從超宗請先慶超宗揖超宗曰予𨿽幸附驥超宗超宗惟不遽出出則必受知聖明如漢平津不似我輩碌碌旣登仕版爲不得遂而又從而退居復受書考究效諸生更揣摩練習以坐需時也今故遲之遲之而終歲讀書山中蚤究盡當世之務又家廣陵大都會處得畢友天下之名賢俊豪而因以內娛怡太母卽以斑衣庭前之至性習簪筆搢笏之誠也超宗樂乎因請升堂而祝太母祝太母遊意寰中佇觀今聖明旦暮致太平異時童叟歌耕鑿帝力於三十年之後乎今之稱是爵也而以吾老姑姻誼進也則未有吾與超宗之日先有吾老姑與吾太母則宜徑爵太母而頌之太母者不勝辭也太母盛徳無所不見而佐太翁起家廣陵於惇族之徳爲篤且著今族之聚而受樾庇於廣陵者不下百人而予老姑之孫長庚亦托焉超宗𨿽交遊盡海內無不知超宗者而宗族間則尢以孝特顯以是爲國家之吉祥善事天子之藹藹吉人而以祝太母壽考維祺爲必不爽之劵矣其視貴顯功名事直如浮雲蕩漾太虛初不足以入太母之心而又奚用嘈雜以混尊人耳畔爲夫繇前所稱則大業關乎天下繇後所云似勝事域於一家而予不肖因竊有說以處此今士大夫從科第起家合四海之人比肩事一天子協恭和衷三千一心同寅之意何減同胞而事莫重於始進尢以同譜相爲世講誼至隆重而吾見今仕路之事父同譜方於事同譜之父禮乃加嚴豈不以其義一自吾身起一自吾父起有必不得相等者乎今吾與超宗卽相厲經營四方盡瘁事國內必不負所學上必不負聖明以無失一日同譜之雅斯義至大直可千秋而要在甲子以後自吾與超宗之身以文章气誼起耳煌煌父黨骨肉相屬方及吾未生之初而曷敢相先語有之求忠臣於孝子之門吾與超宗擬惇本實共繇斯道故今日之逄吾太母壽也姑不與四海之豪俊同進或競抒意气爲宏辭而獨爲吾老姑之孫長庚將老姑之意朴略傖俚述所以誠然之義爲吾太母一稱是觴焉

○壽尹惺麓先生【庚辰】

不肖聲自戊辰成進士生三十有一年而尙未識尹惺麓先生是年得友劉與鷗與鷗廓然取天下爲已任卽日夜與予私爲聖明指畵當以爲天下得人爲急卽日夜與予私取海內諸賢豪而品量位置之以爲目前得三大君子尢最急一政府一吏部一禦史大夫而禦史大夫得一意激揚持諸禦史各分視一方必不可於以私則能令天下縣令惴惴不敢不廉潔愛民而且日以廉潔愛民爲樂如是而聖天子但有所欲爲卽可朝舉意而夕應願此其大彰明較著而遂屈指其人卽爲予首服膺尹惺麓先生爲予言先生生平家居及歷官動履精神甚悉蓋自是而乃日夜知念尹惺麓先生也辛未先生官我楚才得一通書問無繇識先生面戊寅遇先生長公酉有於京口人言西有貌類先生卽因少想見先生先生以今年七十星周數千里走人入新安屬余爲文以祝先生夫祝大君子壽考猶之請佛菩薩住世云爾爲其生有益於人者式弘而大未可以數計而稱量也周官計吏不一途而每一類必冠之以廉廉以爲質而後隨其器具竭其天分無不眞實淬然有以自效其才因得以盡其才而其不才亦不至於狼狽而有所感奮此國家所以礪世磨鈍之大機也世俗不樂貪習日煽深入乎膏肓而淪浹於肌髓盡天下之人上自王公貴卿而下逮於氓甿無不岌岌乎患貪而人懷朝不及夕之心其微有自號爲君子能淡泊苦行若頭陀者又各圖矜一人之名節以爲至極而其意巳枯竭無餘上之旣未甞油然有安天下之志能爲聖明透頂達底一痛徹委悉論天下事而與之遊意經年望治數歲其次則亦未聞有見善不及不善探湯而開肝露膽爲聖天子與百姓同其好惡而推賢進能懲暴創貪惟力是視惟日不給之人忍令聖明焦勞移朝廷耳目之司屬市井屠敗之流冀得一一見聞之眞爲烹阿封墨之舉而無如其大勢未回機捩不轉貪吏𨿽偶不可爲而終可爲終不若廉吏之偶可爲而終不可爲如此則𨿽日烹一阿封一墨天下終未曉然一決於淸濁之路而又何益於治亂之數先生之才以余所聞於與鷗者以之居政本未敢知若處激濁揚淸之地斷斷乎其不敢幹以私爲聖天子奏治效如向日與鷗爲余所言固所優而今又十餘年其學且又增進也安得聖天子一旦求舊俾公處玆地而天亦假公三十年與聖天子自期及世竟底厥成而予小子幸得當吾世而見之哉凡吾所言以爲文則不足而以之祝當世大君子固至情也

○壽吳親母金孺人序【辛巳】

商山吳氏於邑爲殷族其人大抵紆柔而文雅無昔人稱邑風土所雲山峭厲而水淸激之意家多素封所殖業皆以典質權子母不爲醝商大賈走邊海入隴蜀而與朝家爲市所交遊間通王侯士大夫略酒食相徵逐終不締兒女姻稱肺腑而吳子雲中星自其先遠祖起家至今日源深流長幾幾乎殆十世不失其諸昆仲謹厚惇睦孝友任卹與物無競渥澤旁洽顧杜門卻掃不樂與冠蓋通於其族尢最著自天啟間而其仲兄之子乃許適余小子函而後其族稍與士大夫締姻皆藉藉謂自予始也郡邑士大夫居官任職多以廉能著惟家居風度稍殊然豪武健富家及廣求交遊者往往樂得爲朋而交相市獨子雲家世望如蒼鷹乳虎謝絕惟恐不及而乃辱與予姻豈以予爲能有以自異於士大夫哉追憶天啟丙寅邑方試童子子云仲嫂屬其阿公特入邑爲外孫擇婿不求富貴家而惟以童子之能多讀書而善屬文者是求𨿽寒生焉亦可乃謬以小子函爲得當亡何而余亦幸而釋褐適相遭耳其推擇之初指則初無以異乎與寒生姻也子云仲嫂自其兩髦我特之日矢栢舟靡他之操日月不居今日春秋髙且四旬而小子函偕其婦行爲婦媼壽尙靑其衿愧而乞餘言以行余不覺正色而厲小子爾婦媼之締是姻也初不以余而以爾之故吳氏之不樂與士大夫姻也非盡惡士大夫以士大夫在姻家於其家無與也若婿與甥則其家所有也今爾徳不立業不就不克有以自見自以其言爲婦媼壽而乞言於其父此無乃重增爾媼戚戚而不可以巳則復戒小子姑行而慰爾媼曰函不力學不能蚤達以成媼相擇而得當之初心殊自負愧自今以後不敢不勉願媼壽考以徐觀厥後也而因語子雲中星以傳此意於其嫂氏曰小子不幸不獲有母今以媼爲母余不徳不能教其子餘言不入而或媼言是入媼冰霜厲冽气如男子今不惟媼爲慈母也而爲嚴母不寧爲母兼爲父願媼壽考而爲余終教誨此子以有成也昔竇毅女必不爲甞人婦小子而必乞予言以行也此其可以爲言乎未也

○壽張年嫂裘孺人序【辛巳】

宣歙二州地相接歙地陿民嗇與饒連風气亦近豫章宣人文采跌宕居然吳越也而吾友張翼明朴茂醇古獨矯然不合於習俗謬以餘同气翼明不惟甲子舉北雍與餘同出沁湄先生門余戊辰初謁房師師爲余稱闈中得一牘太奇以其大奇而想見其人以爲不羈少年貴介公子也而抑之問姓名翼明也蓋余與翼明實兩同門云余自歸田巳不及見翼明而初見翼明次公令子丙子入宣過翼明家而盡見其長公季公其朴茂醇古一如翼明吾以翼明爲有子也今翼明元配七袠諸公馳書四百里外徵餘言使余感而追念翼明翼明宛在余前余不復傷翼明之不獲至於今日而陶然喜翼明之元配爲有福也夫科第之得爲兩同門者蓋希而余與翼明稱兩同門初不必翼明之巳成進士也士大夫之有後者宜卽相繼而爲士大夫而吾以翼明爲有子初不必其�之蚤愽一第也則今日之祝老年嫂而以爲福則亦初不必其翼明之登第而仕宦仕宦數十年而躋公卿而與厥配偕老副笄六伽也君子樂得知巳得知巳而卽不遇固不以爲憂患才不老不大成旣成旣老而一出而圖吾君亦無庸乎蚤顯賢婦人恨不得賢夫子與其不得賢夫子而徒偕老無寧得賢夫子而或無偕老而憶予爲兒初授書識大義時初見恩綸錄閱恩及父母殊色喜巳尙及身之後亦及其妻艴然起而與塾師執而力爭以爲夫妻途人也而以因緣適相遭於一室其何功而與罔極之父母共徼推恩也此𨿽兒童之見乎而實有埋以此念之以夫貴曷若以子貴得夫賢孰若兼子賢以爲婦人無閫外之稱於是二焉著也𨿽云然而夫賢決不可謂婦力也子賢則斷斷乎無不繇父母也孔孟之千古也其功皆沒於妻而見於母以翼明之一生蹭蹬頒白舉賢書而奇於文從暗中摸索且以爲不羈少年貴介公子也而故抑之其眞少年貴介乎其亦可不謂少年貴介乎曾子七日不舉火而歌聲若出金石奇翼明者不惟其貌不惟其年惟其气气及身而止也今日老年嫂皤然其首諸子諸孫恂恂而前一一如翼明翼明爲不衰矣豈惟不衰亦方穉矣且未孩矣而況翼明當日其得不以爲少年貴介乎抑之於少壯而以大發於晚年與其抑之於身而以遠昌於子孫也厥義惟均厥事惟宜也此朴茂醇古之功而非文采跌宕之效也

○壽魏肖生先生八袠序【壬午】

今上十五年十月之望爲魏肖生先生八袠初度先生疇昔所相與忘勢而下交之王氏諸子於不孝聲肺腑姻走而白聲相與共稱爵於先生不孝聲筆研生塵口絕寒溫者九閱月矣而爲王氏爲先生不敢辭一言先生登神廟戊戌科而不孝聲始以是年十月生於新安越九年而先君攜之六溪耳先生之名又踰年而從先業師龍先生手授誦先生之雄文日成誦且教余小子心慕手追甲子僥天幸登賢書丁卯過南都圖謁先生於京兆而先生以觸璫鋒落籍其明年今聖天子龍飛而不孝再僥天幸得讀書中祕日望先生不果來及歸田二年始入蒓川一造先生之廬而見其面坐我光風霽月中倏忽今十年而先生八袠矣王氏自其故王父客於蒲得托先生之門下不孝故鄕人遠服賈於江沱潛漢所遇賢士大夫有道仁人佑善扶良歸而爲先大人稱述者莫如王氏之稱先生最顧先生當天下頌莾功徳八萬四千奔走若狂之日顧獨挺彭澤之腰而疆洛陽之項幾不免虎口豈非所謂不畏不侮古稱至徳仁者必勇剛者必仁亶其然乎且當日觸璫士大夫及逢今聖天子皆聯翩奮翼卽不實觸璫而無不可以或借其名而自致大位而先生至今猶落落山居先生門下士負天下重望膺聖天子特簡當將相大任及其它因先生顯者未可屈指盡數皆日夜推先生之轂而先生必堅臥不起昔張安道論宋自眞宗以前大臣持重天下之士知爲詩賦以取科第不知其它自設六科以來士之翹秀者皆爭論國政之長短輕銳之士漸爲奇論以撼朝廷而好名喜事之人勝而其後儒者或以爲不然謂西漢之初專任故大臣如絳灌之流不可謂不賢而至使賈誼董仲舒皆終身不得用事偏則害生以觀於今抑又何如先生其無堅臥其安車蒲輪一出而圖吾君盡夾袋藥籠之所有而暴而獻之當寧次第位置以共息萬里生民之禍乎未也姑無論天下卽以先生督學西蜀遴士東粵所得兩國之英才用駸駸起尙未有艾先生之門如海卽不出固無異先生身自爲之近者徐華亭與羅近溪先生論狄梁公張柬之事謂古今事亦有不繇巳者近溪毅然曰公此言知柬之不知梁公以人事君則所舉柬之亦必以人事君者也柬之𨿽去而柬之所舉亦自有在夫復何憂繇斯以觀先生出不出皆可勿論先生之門不但如海且如川如川相追繩繩相繼子子孫孫其勿替引之矣豈有旣哉諸士大夫爵先生者欲竟知先生之壽乎此其所以爲先生之壽也

○壽旌表貞節吳母程太君八袠序【乙酉】

不孝與友人程希呂定交三十年前卽知希呂有外家兄弟偉人吳子長孺長孺母氏節婦程太君更十年而小子函壻於吳實長孺曾祖兄弟因見長孺家公子含次公去非以文章著名又十年而長孺以子含去非執易問業於大儒程先生子尙學聖人之學余時巳友子尙先生數年不能深知子尙先生而長孺顧先得而以爲二子師益敬服長孺而因以小子師之又更十年而長孺以冡公子含與小子函聯兒女姻余不喜爲子得姻而喜爲子得勝畏友而以姻重聯也今正月希呂從容爲餘言程太君以二月初二八十初度子爲我壽以一言余旣諾無何而小子函重告餘如希呂言余始愕曰業諾希呂矣曷不蚤白今不可以易亦不可以重言也先是去秋十月爲長孺六十初度諸親友之欲以文章爲壽者長孺皆謝之小子函意以爲今太君亦復當謝故不及蚤白而不知長孺特謝諸親友之以文章爲巳壽者其爲太君壽者則不謝也謝爲巳壽者不謝爲母壽者孝子之道也孝子之用心也重視父母如重巳身以爲未足必加倍焉自身逓而妻子而子孫而不敢不敬者皆敬吾父母也今玆以一言壽太君𨿽微希呂先見屬余先諾固當先爲希呂言念長孺仁孝之用心不以子之兒女姻先於母之猶子亦仁孝之道也恆與子尙論域中有二大義親親與賢賢是也論二者孰先莫先親親端舉親親足以統賢賢謂賢人者何以能事親之卽爲賢人焉故也論二義孰彊莫彊賢賢人之所以特靈於萬物者不惟親親而端能以賢賢之爲貴焉以爲性命之親親於骨肉故親親賢賢並峙域中惟舉事親而後親賢二義咸在焉𨿽大聖人不復能揀別其孰爲性命而孰爲骨肉也婦人大義篤於夫家而裁於其父母與男子大義篤於父母而裁於其妻子正相反焉以爲婦人從夫義不得專行於天地之間而不得不以禮制以義裁程太君其太翁蚤見背撫孤子當戶而今衍子及孫繁其生教子及孫大其門且學聖賢之學極英才之選而不徒負科名之望此母非徒母也直父焉矣非徒父也而師焉矣然則太君亦非婦人也而大丈夫焉矣閱末山尼答學人有無男女相之句淺學厭末法不遵佛律喧豗混雜但將此義恨不抹殺不知聖賢固患天下婦人之不能丈夫耳不能丈夫則不得不還之以婦人之分使婦人而能居然丈夫者固聖賢所深願而以必如是而後稱聖賢婦若太君者其可以婦徳頌哉不可以婦徳頌則不可以兒女言喋喋不可以兒女言喋喋則不可以兒女之姻爲進言之繇於是而體長孺事親之心敬太君丈夫之槪則莫如希呂戚而余卽因事親之道統賢賢之義維希呂爲餘三十年老友因而子尙子含去非以及小子函皆以文章道徳立千古師友之道爲一世因緣之雅揖長孺而進爲太君言之使今日盈庭之人共知仁人孝子之心聞性命骨肉之理知道徳學問之貴而不以爲腐爛而遂不徒以人世一日之科名富貴爲重以厲一時之人心風俗以此爲太君壽不亦盛乎

○題伯翁仰山公像

仰山公與先王父同行長先王父三歲自垂髫同學至垂老相友好不替族裏敬先王父正直愛公深厚皓首龐眉稱兩人瑞公以盛徳奇節名聞西北西北諸商悅而歸之如父兄起家吳閶予四度過閶初爲庚申見公家方盛自閶以外列肆者皆牓公名於戶以召致諸商𨿽不盡公家公家大端居半再至爲丁卯又再至爲庚辰今年以被召命不敢家居行拜疏道出閶則見公之後能繩公武以特立於閶者𨿽不乏人而幼含爲最著今見公像追念先王父面目儼如在前幼含好讀書能文章爲恢先業不得不置身於此幼含旣孝且友族黨無間言又善與人交久敬不衰兼多智略誠有用之才天子一日行薦舉此當事之所求豈惟恢先業而巳因並書於像以及其後人

卷七終

●金正希先生文集輯略目錄卷之八

唐中丞傳

郡司李生祠記

重建南漳魯侯永慕祠記

建陽令黃侯生祠碑記

重修黟縣學宮碑記

奠尹太翁太母

奠君召三兄

祭汪文烈公

太學生程君墓志銘

程文學墓志銘

家墓志銘

讀因淸輿記跋

勸輸修汪王廟引

王氏家規引

巖鎭暇修社引

黃石義防引

告郡邑人

友助事宜

諭各鄕社牌

傳記祭文志銘跋引雜著

唐中丞傳

司李生祠記

重建南漳魯侯永慕祠記

建陽令黃侯生祠碑記

奠尹太翁曁封母

祭君召三兄文

祭汪文烈公

太學生程君墓志銘

程文學墓志銘

家墓志銘

讀因淸輿記跋

勸輸修汪王廟引

王氏家規引

巖鎭暇修社引

黃石義防引

告郡邑人

友助事宜﹝凡十五條﹞

○唐中丞傳【庚辰】

皇明禦八極疆圖縱廣盡萬里而楚適當天下中顯陵屹然中都相望今上龍飛殷憂多難壬申流寇繇晉八秦豫延蔓及楚楚境若邊境掄補江漢間監司皆以邊才舉天子吁衡全楚節鉞難其人集廷議僉推唐太常乃報可太常名暉別號中楫新安之歙人也是爲唐中丞中丞以是年出撫楚至乙亥凡官三年皆躬行間無幾何時得坐省會而楚幅■﹝巾員﹞旣長且橫其頂及秦脊當中州頤支於蜀而尾接淮南其凸胸開面而當賊鋒者橫二千餘里不得翼蔽亦無從策應方西北邊辟如自關外故開鐡迆■﹝辶裏﹞薊永達上谷雲中而責一撫獨當使無入當是時粵東寇方躪吉安將入長沙臨藍土寇又駕艅艎順流而下刼長沙庫獄屠燹狎報楚人震恐中丞移師援豫章驅粵東寇南遁發兵用間入賊巢擒渠魁遂平臨藍又水盜髙大等聚眾稱王結寨江湖間賈舶不得通中丞用奇盡蕩之癸酉之冬則寇盡渡河大掩至分東西部交逼陵寢門戶中丞冒大雨雪無日夜先馳入郢分兵扼險授諸才弁周元儒吳國禎等方略度寇所必出應山間道設死士伏以待果與遇大破之斬其帥十閻羅賊气奪而西遂圍荊門會參將楊正芳兵至再戰再捷荊圍遂解楊正芳者先是中丞入楚時卽廉知其能特相委任授以辰沅鎭筸精卒令屯湖北備緩急者也未幾寇復從光羅大舉分犯蘄黃承徳間而前所調護陵兵適奉廟議遣徹全楚皆震乃用三司理披冑從事急調施州夷及女官冉氏兵督以一司理駐京山爲郢聲援使賊卻走以一司理密據水陸咽頷爲五通口伺賊半濟而擊得大殲焉以一司理上下水陸間相與翼擊使賊不得奪舟渡河而中丞自駐漢上安諸商鎭亂民時定籌決勝亦仗劍赴援陵寢藩邸間若不知有寇至者功垂就而議起坐以失紏舉屬吏上不獲巳予免歸戊寅大司馬錄論前功天子追念復原官予賚白金己卯輔臣奉命督師士夫夫望中丞再來用楚人佐驅除而中丞以積勞致疾竟不起中丞中萬曆庚戌進士先授武昌司理以艱去再補開封入爲吏部郎爲忤璫同諸君子落籍上登極召拜壐卿晉太常後學金聲曰中丞而後爲楚中丞者難矣萬曆壬子中丞理武昌時聲方髫讀書武昌一從市上望見入棘闈聞諸士子闈門嘖嘖今歲闈門寬廠無擁擠苦地砌石免泥濘君子哉唐司理中丞以司理例摧稅務三月所餘金近萬悉上而官用繕治闈門街其一也是歲中丞分較所首得士羅宗伯萸江後爲予師中丞有孫獻遂聘予女予時侍左右生平未甞一見其怒容有同譜久失職且重遭王難而大落魄厚遇之一如方顯宦者歿而卹視其子不少衰中丞有弟昕方中丞在楚爲予言曰甲兵宜嚴猛而吾兄性慈行間用財欲汰而吾兄性廉其不稱與予謂不然刑濫則失威賞輕反無恩必如是者乃爲宜稱今之邊才吾皆知之矣中丞之先世祖有仲寔公國初髙皇帝過公里問大計以不嗜殺人對稱上旨嗚呼惟不嗜殺人乃可使殺人嗚呼中丞其繩武之冑矣

○司李生祠記【戊寅】

公去而入朝於今且四年邑人之欲祠公者今始得祠焉天下之爲祠如是祠焉者暮矣何故暮或曰成公之祠也難何故難皆曰公之去上自士大夫故家巨室下逮氓佃牧豎寡婦孤子無不合口一聲謂我邑之宜祀公也而不知其何以卒無一二人能以其一二家之力奮其一二事之感而卒成之一二日之間者也冬深寒隆日之溫不如燎火之炙人之甚也而甚者不越咫尺溫且普一天下及時之趨長至也於是天下寒气盡耳𨿽夜沒陰雨而甞燠初不必其時出而照人也公於邑非有字牧之任也不過視篆凡三來視而通計之不過數月其要勇於爲邑大剗民害而巳邑所謂害不知邑之深者以爲是固諸富人受之邑可堪也不念邑固耗敗不忍言矣且是諸害其自中家而下莫不並罹且中家以下之罹是害也實又有甚能鉤抉而爬剔之則若寒气盡耳故其受於公者莫不漙也公方去而卜公祠之址定焉今日過祠之址而咨嗟嘆息曰是祠胡不就又他日過祠之址而低徊不能平日是祠胡以久不就百姓之意若相責也者以爲莫不有所受於公也獨吾君也乎哉乃久而悟相責之適以相推也能集眾未甞不多如是而且相競會歲大稔刈獲之後不浹旬垂成祠所用人之輸計不下千家其力不能不從旁歡呼贊嘆及其力𨿽不能而感奮欲輸而以其力不能而謝置之者其人皆不與焉邑士大夫鮮居田間余適承乏當操筆爲記當時公卓卓余亦落落公不我罪我亦不公黷非以同籍之故今有私可阿也嗚呼天下之祠如是祠焉者盛矣吾行天下見有祠處卒問其土人往往爲言初不必盡出百姓之意其百姓之心欲爲其人祠者往往或不得祠有其人見當官未離去而廟貌巳儼就不則其再來而臨此地上官而其民再觸而感感而思思而興事或買宅作廟則亦有在數年後者矣故每甞念言彼有一二人能以其一二家之力奮其一二事之感而成於一二日之間者以爲𨿽不百姓乎猶其民爲之也嗚呼盛矣

○重建南漳魯侯永慕祠記【庚辰】

邑故大父母魯公名點字子與號樂同楚之南漳人也令於休爲萬曆丙申丁酉間蓋公去休而不佞聲始生然聲時聞邑父老坐論間數繇來邑大父母或自公前或自公後至於公則正色莊容莫不嘆息至爲流涕往往若大孝子與人常語而忽稱及亡父母卽欷噓不自禁者人何故思公乃爾豈其後果無繼公與抑如公亦實大難爲繼也公操冰蘗一介無所取在邑實稱難邑不幸虛有富名而蠹吏猾胥及閭裏姦人上及他途異郡縣士大夫之以賄得官於朝而欲取償於鄕而因搖尾開舌而來欲與爲市如餓虎狼等輩從中鼓煽之𨿽賢者至止初未甞不圖自厲而其後卒不能無動心而惶惑錯亂以喪其所守故曰公操冰蘗在邑稱難也然於公則非難如公則余所聞先輩言士大夫廉介僅如婦女守身𨿽曰大節失之固夷於辱人賤行而廑而能全亦必不可以爲盛徳不可以畢能事此語在他人未敢承若公則允當之耳公遇士大夫無賢不肖以禮初無所逆億詢問地方事及民間疾苦出於至誠其以私於者亦不峻絕也而自不獲快其私姦民奮其智豪民舞其財莫不自以能號召士大夫而移動郡縣者獨至公前不知其何以自廢然而止其較士亦然公誠賢相才區區百里何足以盡公之所有亦何福而堪以當公大徳而敢望公之後復有如公者繼起而以公爲可以甞遘之君子而得不更生難遭之想也邑志有言邑爲虛名罹實禍爲邑民言之也曁其後則官與民亦同受之官於此者其初殷殷然不知其爲樂土而其終莫不望望然自以爲大不幸大抵官於此而如公之爲君子者初不失泰然而爲一君子而或不能如公所爲者亦枉自與公相背以徒取丘山之損而初未甞有分毫之益且士大夫之賢者得公而果可以相與有成而其不肖者亦如獲嚴師而得不至於終歲僕僕與人爲市以爲閭裏稱大蠹嗚呼若公者豈徒其民思慕焉而巳亙四十年而祠之可以爲祠矣嗚呼今之祠皆其官自未遷而驅其民而爲之去一二年而爲之者尙不可一二見也況亙四十年乎於以見公之盛而亦見邑民之醇尙能遠感故賢父母之恩𨿽虐未敢仇而撫則必後則其恂恂不敢言之意初不盡爲威所刼而後之君子其亦母誤以爲頑而少加存念也且安知旦暮間不有大君子如公者繼起而感觸於斯文以邑民爲可教而大篤教之用移風成俗乎是眞不可以無記也於是爲記

○建陽令黃侯生祠碑記【壬午】

建陽令黃侯去建陽建陽邑人共爲祠生祀侯祠成紀侯徳勒石而遠屬爲文者新安在疚子金聲也新安去建陽二千里何繇而以新安士大夫從二千里外操筆而爲建陽令紀述功徳繇新安人客建陽者歸而告其里人其所客建陽有令黃侯治建陽治行其卓絕云云其廉潔而愛建陽之民不啻其家人云云不孝從旁聽而不禁色動以爲今聖天子旦夕得賢相也𨿽然不孝則亦何恃而據新安之客建陽歸而相告語者而遂以爲誠然而不禁色動以爲爲今聖天子旦夕得賢相也噫嘻今天下之民其在北者慘巳甚其在南者困巳甚矣二者吾新安並受之新安不幸土瘠地狹能以生業著於土者什不獲一其勢必不能坐而家食故其足迹常徧天下天下有不幸遭受虔劉之處則新安人必與俱以故十年來天下大半殘新安人亦大半殘而相率而南求衣食於南之諸山海郡縣間者亦往往而增蜉蝣萇楚瑣尾流離旣不能比昔日之舒徐容與而郡縣亦鰓鰓若分疆畫界相視如蠻貊異國上芥犬馬初不屑意若厭且憎豈誠有取厭憎之道與抑時移勢變且客民易虐乎云爾不孝時靜而睨此諸郡縣非無賢者也非盡不廉潔愛民以所聞且亦似大廉潔愛民者而不孝因愈觸心慨嘆以爲吏治巧敝人心風尙日以不古𨿽甚廉潔愛民之吏而亦終不能無所揀擇去取以廉潔愛民此其伎倆以治郡縣或有餘若旦夕入佐明天子庸得無更商熟圖哉吾聞君子之廉潔也非以其不可取其愛民也非以其不可虐皆實有大不忍之意故𨿽可取而有所不取可虐而有所不虐豈必問其民爲吾土爲吾寓而一以爲吾民一以爲非吾民以其大公至正未甞以所寓之民爲非吾民而少弛其廉潔愛民之心則以余所聞於人其廉潔而愛建陽之民之心亦必不鰓鰓以建陽之民私爲吾民而少挾市恩幹譽之意其廉潔而愛建陽之民也其乃可以爲誠然矣夫如是天下之民孰不可以爲其民是𨿽其令建陽時而居然有包天下之度則以新安士大夫從二千里外摻筆而爲建陽令紀述功徳如前耳庸遠乎哉

○奠尹太翁曁封母【庚辰】

嗚呼大會不偶二歲之內喪我多人前夏從魚山聞老伯之變吾擬同魚山溯江上也而卽得內人凶問急返新安吾乃以內人緣牽斷而不獲親奠老伯去秋爲家仲兄篤病馳來未至而仲兄卽世哭未卒而問老伯母則巳先仲兄兩月非仲兄予不卽至非至尙不聞訃是吾以仲兄緣牽合而獲親奠老伯母而因以追奠老伯兄弟之緣勝妻子孝弟爲本之說其然與奠固當有言而吾咄咄欲言而格格卒不成言蓋與宣子相周旋數月至今兩尊者窀穸之日而乃洞然其可以言也吾與宣子居同裏相望不千武長同學巳同舉巳同公交車邑落落僅兩人而卽以一日間兩俱進士吾兩人豈甞交哉吾以才短姑藏拙而天下多故生民糜爛固未能一日去於心旣從臾魚山不卽出則日夜惟引領宣子一日人木天拮據捋荼不則亦問夜瑣院一痛論天下事爲諸君子所想說不到用慰聖明而反遭讒構吾不能無大恨於心而兩尊人又不少需以觀其立卽奮翼而以二歲內遽相繼背捐吾宣子以去此豈可解哉而吾以此數月見宣子之趨大道日以銳其發無上心日以增其知夙非見新得也日以髙明而光大吾目且日刮而意且日消而乃洞然悟宣子之不卽受知聖明不但不爲宣子微恨而且以爲此勝因盛緣非其人夙生修行有力具大福徳未宜有此因爲宣子論王文成才與學𨿽俱千古其生平最得力則斷斷乎在受逆瑾折挫而間關海上困病龍場時惟宣子亦點頭謂予言誠然也語有之夫人之生也必有故而來其逝也亦必有故而去兩尊者之生斯世也來而待宣子也以宣子之才一再試之寧與涇恍恍乎其寶劍出匣怒蛟離潭也而兩尊人未甞一日以其才爲喜而翻用爲憂知子莫若父母非兩尊人不知宣子之才實知其才而以爲其才過大而肆而天下恐無能用之者而宣子自亦不必能以其一人而用天下之才固日夜圖有以鍜之裁之浚之老之而特未得其便而幸以夙願往因無作妙力令諸龍天一反假手於小人蓋自玆而日進幾幾乎其追步古人而乃必可以大有爲於天下也於斯時也兩尊者其庶可以終身無患於吾宣子焉爾旣可以無患於吾宣子而兩尊者爲宣子生來之故當巳釋然而亦遂可以去焉爾𨿽可去也亦可畱也而柰何其亦不一少畱而吾固又思之往宣子之治涇也涇民頑宣子治以猛兩尊人曰必寬之宣子孝友天性旣迫於兩尊人命。不能無從而又不能盡從而時恐兩尊人或聞知而重傷其意也其捶人則遠而之於大門之外其後兩尊人歸宣子一旦寬涇之人不知其所繇而以爲宣子自寬也丙子春予入涇署見坐間壁上字起讀之宣子淒然而言此兩尊人訓往在署時未能盡從也今去而予日夜以思思兩尊人於兩尊人言乃遂不忍復少違予大感嘆而又安知兩尊人不以今者一去令宣子勤哀思慕而益佩服其生平慈訓日夜無斁以爲蒼生造命者以爲或反遠過於兩尊人生存之日也世尊有言我若常在汝等不生難遭之想則今兩尊者之去固卽如往昔自涇返嘉時了無以異而聲亦惟盡力相砥知無不言期宣子必無以一日少忘慈訓而盡其才將實有造於中原南北億百萬生靈而聲廁其間一若與有力焉以是報兩尊者疇昔猶子之意云爾

○祭君召三兄文【甲申】

嗚呼吾兄此吾家吾族吾鄕之仁人孝子也吾兄生七月而失所生之鄭孺人迄五十年而孺慕不少衰事叔父未嘗少違顏色事所撫之程孺人不啻如所生內自兄弟外及宗族旁及諸親鄕黨遠及異方以客遊於豫楚吳越之間未嘗與一人有忤嗚呼吾兄此吾家吾族吾鄕之仁人孝子也兄質弱而神彊皆以爲宜有髙壽去夏在楚遭兵賊交訌之大變在兵刅相接之中而卒賴神靈之擁護以不及於難以爲此兄仁孝宜壽之徵而不謂今歲賊陷神京先皇賓天之後而兄方在閩遽無疾長逝也君父之難方慘而骨肉之變相隨嗚呼痛哉𨿽然兄斷肉茹素二十餘年於玆篤信三寶永斷三業臨命終時神志淸明一心不亂則兄之存順歿寧固可以無憾也叔父𨿽有壯子之痛而健飯健步鶴髮兼以鶴骨童顏兼以童心壽方未艾而兄之二子皆卓然成立二孫皆英特遠器則兄之俯仰亦皆可以無憾也諸兄弟子侄𨿽不能已於慟哭悲哀涕泗滂沱而兄則可以無憾矣行卽爲兄皈命三寶薄奠在筵惟兄之靈尙其饗之

○祭汪文烈公【甲申】

嗚呼吾何忍哭長源長源乃幸得從先皇帝以行以天下之大其甘心從先皇帝以行者不過若而人而莫如長源著長源不可謂不得其所也吾何忍再哭長源𨿽然吾自五月間聞變至今尙忽忽如夢也吾不幸在苫塊處萬山中無可告語日望長源忠魂來歸耳嗚呼長源歷覽今古但有史冊以來有君如先皇帝而如是焉以殂落者乎有君焉如先皇帝以必安天下爲志日夜汲汲以安天下爲事而不惟不獲安富尊榮而且如是焉者乎嗚呼長源吾自丁卯公交車在道聞先皇帝新政日盛月異而不覺手舞足蹈不意當吾世而幸逄聖明古君子所咨嗟慨想而不一遇者吾甫生三十而幸一見也及官庶常日夜讀書不忍暇逸如先皇帝之臨而坐督其上聞先皇帝發一言出一令不知何以令人流涕不能已已也吾見諸大臣及諸名人入都非無賢人君子焉卒未見有以必安天下爲志以愛君爲心以格君爲學者吾祗慮日月深久先皇帝之告或瀆而勤或倦𨿽有大人後起慮無所庸其力耳嗚呼孰知先皇帝之志亙十七年未嘗少衰而輔佑先皇帝之人亙十七年終不一遇也哉任天下事易死天下事難死天下事易成天下事難嗚呼孰意今日如吾長源諸君其初不獲任天下事而卒以其身死天下亦事戞戞乎其難也哉嗚呼長源國君死社稷恆以爲言歷覽古今但有史冊以來誰爲國君死社稷者乎史稱金哀宗無媿是固嘗避敵屢遷孰有先皇帝之爲萬里生民據燕扼塞自己巳以來十六年如一日而𨿽有羣說不可復奪屢經危困未嘗少動必至於力竭而後巳者乎是直盡其身以爲萬里生民豈徒狥社稷焉已乎嗚呼終日讀聖賢書不知所學爲何事一朝享君父祿莫識此恩所從出以天下之大方明聖憂勤之日鮮有人焉深於君臣之大義者也所以樹臣者爲君也所以立君者爲社稷也所以定社稷者爲萬里生民也嗚呼此君臣之義所以無逃於天地之間也悠悠蒼天曷爲而使先皇帝至此極也是其天乎抑亦人乎先皇帝之徳合堯舜皆先皇帝所自有而先皇帝之動不如願非先皇帝之過而皆臣子之罪也嗚呼天乎人乎臣聲不才辱受知先皇帝而乃以病歸非先皇帝之棄臣而臣之自棄也微臣歸田十三年不忍以一字入長安不敢萌一念干進而夢見先皇帝極陳治亂之由微臣言所未言而先皇帝亦若聞所未聞而若以臣言爲然若太平可屈指歲月冀者如是者不知凡幾度也嗚呼痛哉嗚呼長源君臣大義固初不以君恩之厚薄爲厚薄也微臣豈敢徒戀君恩哉嗚呼吾昔官庶常長源令慈溪及長源入爲史官吾久歸田裏居吾見長源亦罕然向與長源言舉天下之大無一可恃獨恃一先皇帝至先皇帝而彷徨四顧實無可更恃者恃天乎天可恃乎舉天下之大羣仰首而恃一先皇帝豈有幸乎君臣大義幸相篤於拮據卒瘏之時而今乃不幸特見於死生存亡之際嗚呼長源今從先皇帝在天從二祖列宗在天追念前事誰秉國成其有憾乎其無憾乎今上龍飛自南諸賢鑑前車宜將三千一心中興之業固日可俟而先皇帝終天之恨終天之痛𨿽終古未有極也慟哭先皇帝卽慟哭諸君子在先皇帝左右者痛恨與日月山河俱終古矣其忍以長源爲得所以贈謚爲長源今日榮而對靈撫幾吞聲相慰效朋友私情哉嗚呼長源吾懷無盡而言有盡吾不忍復多言也嗚呼痛哉

○太學生程君墓志銘

君諱開祚字仲延閩憲副程公朝京之孫君少負才气倜儻略小節公謂此孫也才然懼其太逸怕抑之稍長遊學吳越間時葛屺瞻先生開館湖南見而奇之怕語君吾成進士未得冠軍頗以爲闕吾及門宜有起者子其勉諸萬曆己未聲與君相識於邑之張氏館君時集諸名士爲文會得十二人聲久在楚邑人士無一識者十二人中有程君玄洲與聲遊於酒間爲君語君往從屺瞻先生所見聲試卷私相慕而時亦苐以爲楚人旣聞大喜躍遂因程君相招君走四方於人文字少所屈服每聲一萟出則不容口癸亥聲始學佛自楚來君共飲啖見聲斷肉問所繇聲具語君心動曰是信然向吾與子僅一世朋友耳不知前後無量世何以入大道今與子復位交自是持淨戒酣於佛書比聲北遊歸再見則家庭宗黨悉謂君長者君胸臆日益豁遂欲棄舉子業不事曰吾但欲讀盡天地間書以爲快兩尊人以爲如此子安得不在科第中會君弟開祺者負美才亦有學道志忽嬰疾卒兩尊人欝欝不樂君曰吾不顯吾身無以愉吾親遂復發憤爲舉業文字文益以奇將入試偶病暑誤服庸醫藥增劇僅得終場事歸歸竟不起先是君與聲同讀書白下聲不及送君就試君歸𨿽疾尙意气自如曰吾試文頗不當落吾竊憂此日南雍中諸生多欲爲魏璫建祠者予謂曩者以予辱知大司成羣爲予言予深匿以避之大司成固持不可矣天下事若此若幸無恙𨿽不及今日成名固佳未幾魏崔敗君不及見而卒卒年三十有二卒之後目烱烱待聲至撫其體哭之而後瞑聲椎鈍徒有志苦不得入始君語予龍溪文集可觀也遂以案頭本見﹖予讀之而時有省北遊歸予學耽靜寂不勝事君時得半偈大師再三拉予請益使予心頗發明朋友間若君與聲可謂無負矣將葬君尊公語聲吾子友朋莫如子子當銘其墓銘曰今世諛墓語浮其人與君千古友每字必歸於眞君不錄錄取名鄕曲天賦才气壯而自篤學雜道散哲人多痯君見其暮未見其旦君才如賜君壽乃同回不生在上庶其再來

○程文學墓志銘

君初名士貞字汝亨後更名文別字蔚然邑之﹖﹖乂川人也君生而穎異不好弄甫十歲能屬文尢好爲古文辭倜儻有遠志遭大璫柄國卽感憤形諸文章

今上之六年癸酉補邑諸生己卯應試南畿以讀書積勞遭盛夏行遠道發病遂不起君無後君弟欽訓來爲君求志銘口未言袖行述未及出而涕泗滂沱悲不自勝嗚呼凡今之人莫如兄弟余先世本程若顏公後與君族也生四十有四年至今夏方一過﹖﹖乂川見其山川人物廬舍宛如兒時巳遊歷地追念冷然君之伯父聖兪父公冑出止余宿爲黍而食餘夜發深省不能寐以達旦何況同胞君曾祖九峯以義著鄕邑曾外祖吳密由篤學志道出近溪先生門爲時名儒﹖﹖乂川風气朴茂俗好勇而上義𨿽荒亂歲盜賊不敢睨其門浙賊之睥睨邑南諸鄕者𨿽幸潛進不能善還遂狼顧拘牽而不敢入爲邑東南重鎭邑號仁裏而君家孝友尢特著君入試督學同坐生誤書原壤作原攘君急詔攺正旁一生止勿語此進取時獨不可幸誤一人君嘆曰是豈人心君平生存心大都如斯類充是心也𨿽以佐聖明定太平有餘旣志而爲之銘銘曰仁必剛總角奮筆誅大璫剛必仁不爲已利忍誤人聖賢種性定如此君𨿽死而有至性之兄弟爲君悲哀而壽君以史鳴呼後之人知返終而原始其亦何用乎迂仁義薄孝弟而惟知牛馬其身以篤念於孫子

○家墓志銘【壬申】

先王父諱廷鉞號望山世居邑之四都甌山本出程澐公後有眉公者始遷焉以金氏絕軍戌補伍牽而俱金自眉公九傳而至先王父先王父生數日曾王母卒十歲而曾王父卒先王父少好讀書旣孤苦始棄而業賈遂發憤教子孫𨿽折閱不屑意家日落志不少衰先王母備茹荼苦以相成也先王父生於嘉靖壬寅二月初一日辰時卒於天啟辛酉二月初八日戌時享年八十先王母出自吳氏生於嘉靖甲辰六月十三日午時卒於天啟丁卯十月廿一日申時享年八十有四生老父曁諸父五人老父長也諱文耀敕封山東道監察禦史老母出自吳氏勑封孺人生相簡曁聲三人相生子惇澤惇潛簡生子惇溥聲生子惇涵仲父諱文電娶鄭氏繼娶氏生子鼎鼎生子惇淳惇浩次諱文震更諱陶朗邑庠生娶汪氏生子經綸維經生子惇濯惇淘綸生子惇�次諱文雷娶余氏生子星次【諱文霖娶方氏】生子輅轂輅生子惇澍諸姑二長適陳坑施天佑次適長齡鄭惟賢次適曹村曹嗣舜凡爲孫男十曾孫男十孫女四曾孫女十先王母之歿也遺命必合葬不忍悖卜地得大林山老父曰先徳不可歿當述行求世名文志墓命聲操紙筆聽老父曁諸父口占次而書之書竟聲進曰是役也孝子慈孫爲異時陵谷長慮耳若不沒先徳者要令先人精神浮於楮墨使奕世後如見其面果若是是所述足矣王父一生好篤實厭虛文浮語殆甚願自作字不敢求人老父曁諸父許諾遂黯愴自志而綴以銘銘曰志銘大義何所取截石鐫字覆以土曷爲相隨薄俗詡藉不情浮文餙觀覩居然有孫而不銘其袓陶復陶穴聿胥宇天立厥配共荼苦嗚呼世有盛徳亦儒而賈惟彊禦不畏而鰥寡不忍侮以是受天陰騭而孫子螽羽有子治喪白髮黃耇宛然其五愷悌光門戶門戶幸大何足數髙山長水踞獅蹲虎隱隱隆隆大林幽阻旣安旣宅於焉終古

○讀因淸輿記跋

因淸輿記者何記當湖陸公來守新安數歲中諸教牒獄辭及他詩文並所被聲聞一切有文字可記者也記之者何郡輿人念公將去及公之未去搜而存之使勿逸也何以存之不能忘也公來守吾郡於今四歲餘屈指計見公自公辛未下車巳而壬申春侍老父鄕飲酒及今歲諸長者以議防寇警相呼到郡入見公共三度耳余見公亦罕矣然每見則坐我春風中令我自醉巳時時聞村叟市兒共傳說公政事則使我樂聞如時時面不自覺其稀也而公亦幸寘我格外不見我疏簡公豈俗吏哉公來守吾郡且四歲矣例當久得遷而淹不遷爲民累也嗚呼守令之難爲自其能者至於應功令及格而巳才竭气索矣況更有餘力圖及其民焉者若所謂不爲俗吏或髙自標舉能跳簿書外稍弄翰墨無自瑣瑣斯爲韻耳至於積日累俸則冀旦暮崇躋孰肯懷重絕人命不作時賢之心而全聖天子法外深意眞若古髙人之爲曁諸一切務爲靜以安人莫不稱是乎吾心服公矣公以愛民故累不得遷民不忍公之久淹而不得遷也公一旦遷卽捨吾民而去民又不忍公之遷而去也豈敢謂後來者之遂無賢守也卽幸而繼安得如公之卵翼吾民久而相浹若今玆乎吾又有思矣古之爲吏至長子孫若良二千石著卽入爲三公及宋而宰執牧守猶或間更疊爲之國朝初尙有太守以得民故畱郡數十年曆衘至卿貳乃召而去惜乎久任之說士大夫多條具聖夫子屢諄敕而卒莫之行也誠如是公撫民且有歲年何用急爲公成此編或曰更久而公迹後且不勝紀也或曰更久則深悶醇無爲上下相忘或無可紀之二者皆不可知而皆盛事也噫安得見哉

○勸輸修汪王廟引

萬歲山汪王廟以言乎一方則六州保土捍患之明神也以言乎朝廷則陰助王師亦開國佐命元勛之一部也新安爲神京枕席而王降生其立國也始於此山髙皇帝特勑建廟歲首致祀所望王竭其忠貞和協百神以靖我萬姓王之護境保民以報我髙皇者庶幾益靈而今廟貌不修臣子過之而如弗見焉有急國勤民之心者不忍爾也敢告父老速圖無怠

○王氏家規引【辛未】

神廟之年吾比鄰王氏有樂然子者率其家人以講學爲事時方總角隨父兄詣其宅而喜怡者累日無論其它當其時見其子弟於周旋進退出入幾席間無不一一謹恂惟父兄之令行而禁止此豈可不謂之盛族哉吾長而知學時走四方憶翁爲人歸而問之則已卽世屬熹廟之末有僞學之禁不敢復言玆事𨿽聖作物覩而敗气不復追念疇昔老成典刑不勝盛哀之感幸得寬放閒步而王氏尙猶有二三老爲致吾名輕諸翁時一相接卽津津談此事不啻口出眞有樂乎此者非苟而已也獨其後起諸英少方之昔時所未敢知要之民間斷未有家用子弟爲政而得見淳風美俗而得獲吉祥善事者其子弟抑亦何樂乎此且尙有二三老在今聚族而營祠旦夕落成祠成之日則又正家之始也二三老躬行而力砥之夫復何憂將見日異而月不同予得拭日而觀焉

○巖鎭暇修社引【癸未】

今上之十五年冬入犯及徐淮中原賊復張大師不能支遁武昌迆邐而下江洲至池陽明年正月賊入承天荊州二月陷蘄三月陷黃郡縣之去賊稍遠者玩而不備近者震而走亂兵四掠兵與賊交訌新安諸郡賴諸當事賢守令少有寧宇厲諸子弟以鄰震故無敢暇逸團結爲社命曰暇修各鄕向應而歙之巖鎭地形居六邑之中有潘以周相聯六十餘人鎭去寒家不二十�守望可相及而此六十餘人者忠孝自矢不欲以賊遺君父憂非徒以武事聚也走筆識之

○黃石義防引【癸未】

天下初病不得不用兵以制之已而中原賊起中原之賊非賊也卽鄕所持制之兵叛逃而爲之者也昔也與兵交訌今也賊與兵交訌嗚呼將蕩殲賊祗知用兵而不知用民則未有不困者也今江東諸郡方之北幸不苦賊而不幸駸苦賊未必苦賊實先苦兵當事者勑諸郡縣各厲民防守令家戰人禦而吾邑之表表者有黃石諸君陸象山先生曰士而恥爲此則豪佚武斷者專之矣嗚呼知用武矣而不知用士則亦未能用民者也以英士而用其俊民士卽爲將民卽爲兵自南而北而塞且耕且讀且守且戰天下大平之期日可俟耳

○告郡邑人【癸未】

守禦一事須兵食雙足故團練義勇守嶺扼險皆定賞格有功必信而後義勇用命此俱不能無大費此邑人自爲保身家計公祖父母特督率我爲我設方略鬯威靈以扞衛我者庫藏如洗豈能屢損俸貲爲地方用此勢之所必不繼者也今四方多故新安四面皆搶亂及今圖之猶以爲晚乃復泄泄徒妄僥天幸以爲賊未至而可以無先圖豈知俟賊至而圖之倉皇沸亂𨿽欲圖之豈有及乎惟髙明互相警思嗚呼古人有言積貯天下之大命也有此足恃合邑賢才同合邑良士大夫奉賢公祖而爲地方熟籌深計何爲而不成何患而不捍輸貲者姓名不聞官冊籍不在官所輸貲亦不在官其司收支士大夫不得與未輸貲者不得與惟輸貲之家用數人公同輪管合邑士大夫同合邑人公眾淸察

○友助事宜【凡十五條】

畫村落

督任事

聯守望

嚴警號

旌義勇

鼓怯惰

習擊射

禁夜行

詰面生

曉貧愚

勸子弟

防大警

練巷戰

創私鬭

明約束

○畫村落【丙子】

每村爲一區村人數少不便獨立者可附近便村或不便附能自立者聽村人數多或分二區以便約束者亦聽

○督任事

每區公立一長聽自設一底冊冊在民而不在官不與戶口冊同無論老幼良賤在家客外俱登其上區長司之區中又隨親屬居處之便人或二三十或四五十復分畫爲連連有正設一小冊除老六十以上幼十五以下者不列有廢疾者亦不列其餘皆列連正司之每人名下直書作何生業無生業則需衣食何所自出定爲姦作盜也爲注無生業三字於冊賭博亦書於冊限一月後歸業一月不攺連正送區長注大冊再月不攺區長送約約送縣如律治

○聯守望

各區內連正別設一小粉牌除老幼及客外者不列其餘皆列於每人名下注用某器械一家被盜本家鳴鑼則本村執器械先出救護各村傳鑼則各村執器械齊出救護但護救鄰村之法於每連內仍分爲兩班畱一班居守本村要地防禦截殺以一班赴救朔望互爲更換預先分定每聞傳鑼聲響人人並起赴各連正聚集不得亂隊俟連正照牌點驗有一名不出者連正率一連之人至其家問何故不出送區長議罰彊不服罰者區送約約邀各區共送官卽以黨賊究若全不在家者卽以賊究

○嚴警號

每區於最髙處立一更樓置大鼓一面輪派一人照更點鼓置大鑼一面輪派一人司鑼鳴鑼之號惟被盜之家惶急疾擊不休本區傳鑼亦然得以別識失盜之處以便向前截殺追捕也若各區傳者其法初止急擊一二十聲然後徐緩而點賊退乃止其隔遠不得聞被盜之家疾擊鑼響者可不赴但屯聚截殺非被盜及聞盜警𨿽大喜事𨿽白晝不得鳴鑼鳴鑼者罰銀壹兩

○旌義勇

有膽气相率遠追或於陣上擒得盜者或聞鑼之後告明本連隻身伏路殺盜不捨者此眞豪傑得一盜立酬銀參拾兩卽不得盜亦酒禮敬賚若不幸受賊傷者定視傷輕重厚酬以醫藥將養之費仍爲書義士之名於冊

○鼓怯惰

今愚人畏賊動稱賊系死命難與鬭鋒不思賊盜刼財何爲其生命乃比我等更甚我等肯齊心■﹝扌棄﹞力賊愈鬭而人數不加多其膽漸怯我等愈鬭而人數愈增膽愈以壯卽不能擒拿但相率尾追不捨天色漸明賊將安往是勝算常在我也柰何誤信賊說以爲彼乃死命而身當旣不與鬭旁觀又不救援一何愚昧至此極乎鄰區有聞警不傳鑼者罰虛傳鑼而實不赴救者罰𨿽隔遠不聞本家疾擊鑼響而查賊經其地無要截喊殺之舉者亦罰

○習擊射

殺賊貴膽他逆我順若敢勇當先一夫眞可以敵萬軍不必盡系膂力與精藝也然獨不曰藝髙人膽大乎膽而加藝如虎戴角人各於生業之暇自尋嫻熟者學習每月朔日講讀聖諭之後不拘何日但看天气淸明卽傳單各區聚集一所逐區序較先較射次較長鎗二者皆懸標格及格者爲銀牌以旌之其餘各藝不便懸格聽人出演精者眾喝采酌大觥以敬之仍記錄於冊擊射之會冊注無生業者賭博不悛者倔彊不如約不受罰者不得入余無良賤皆入但分良家子與勇士爲二羣

○禁夜行

除馹馬以外卽官路及各區私路自一更以後人不得行其釣蝦蟆及捕蟋蟀皆嚴帖禁絕凡約內一更後獲得行人卽以賊論至於徽俗每因遊神賽會定有請猖之舉白晝自可何苦夜行先告明公祖父母嚴示禁絕猶不遵者經過約內卽以賊殺若暮夜演戲尢爲盜招以後凡我同約卽或演戲以上午起至下午止不得至夜如於夜演者共罰銀伍兩

○詰面生

每內區執牌峕行譏察有容畱區外人住宿甚或異鄕人住宿者必查問是何事干的確明白無獘仍爲注冊某月某日某人家有某人爲某事干來此住宿一夜至於遊食乞丐三五成羣遊方僧道術數可怪之人立地驅逐若覺有獘卽峕拘守其人公報約眾查究

○曉貧愚

今有一等無身家之人謂賊決不及我我可苟免何苦出身不思賊之掠刼何曾揀擇貧富但系其力可取則取之矣苟力可取𨿽貧者一綫一粒渠寧相饒不聞今峕流寇每到一處所收諸無賴亂民及土賊相降附者勢必不能相信曾不轉盻盡死賊刄或列前行以抵官兵慘毒不堪枉爲亂鬼乎曾有賊憐其貧苦而錄其納款之功乎其必不可苟免明矣但得賊寇失利身爲良民𨿽日啜薄粥一盂盡可度日不然沸湯釜中豈有完魚況殺賊而得義財爲義士見重鄕閭名實俱厚乎宜悉曉諭咸使聞知

○勸子弟

古之公卿卽爲將帥上馬殺賊下馬讀書原男子事也今有身家者豈得端居豢養宜自練習峕以身率先我旣不避余亦何辭每連牌內列名丁壯分爲二班一聞盜警輪居守者卽起居守輪出救者卽行出救萬一有他故必不能出須先期覓一人代代者不得用截殺班內人猶無代也又不出身又無代者各區各量身家罰銀公用至於一應義勇殺盜之賞及較藝銀牌等費仍各量身家上下預先輸出公貯以備支給或別有失盜經官等費失盜之家力不能者皆取給於此力卽能者眾亦少助之以示同仇之義

○防大警

萬一白晝有盜公行或流言警報各區嚴備鎭定以待無亂吾鄕村落星布棊置相爲犄角卽古之營壁莫是過也今江北流寇殘破數處皆因無備今旣有備以靜待動以逸待勞以熟地待生人以子捍父弟捍兄僕從捍主人親戚捍親戚之兵待無賴不義烏合萍結之眾如摧枯拉朽耳但要峕存戒心次苐修備小費而大全願諸父老及諸大眾相與力行之約束申明之後其有倡言惑眾故張賊勢以便作姦私率妻子先爲逃遁者是非亂黨亦爲罷民一人敗羣爲害滋大無事送官枷責有事定以賊黨論刑

○練巷戰

古有巷戰一法𨿽彊兵大敵開門延之不敢入今日流寇身無衣甲手無長鎗大戟行無紀律居無積日餘糧所利者人心不齊聞風逃竄因而乘虛刼擄若各處皆立腳不搖■﹝扌棄﹞與彼殺使野無所掠不過數日賊且坐因吾鄕聚族而居休戚相關大村落千餘家次亦數百家者甚多地勢利便屋宇堅髙誠於城市村落各練巷戰無論賊不敢至卽至亦處處受敵巷戰法於街市約三十家起一橫墻中開一門一墻之中相對爲六十家家約二人橫墻之下每邊伏三十人彼此持鎗對剌賊卽凶猛安能側身飛入村落無城可憑則於村外隨地形立一及肩土墻施放弓努村中皆有巷亦如前對剌法久習此婦人女子皆可固守殺賊

○創私鬭

人有膽有藝用之於殺賊則爲義士爲豪傑用之於爭鬭則亂民也卽遇不平等事必不可忍下有約眾可解上有公祖父母可鳴柰何私鬭如有此等除用兵器及傷人者官司如律擬究卽聚眾拳棒相加風亦不可漸長定公舉郡縣公請重刑仍請枷示

○明約束

每區之中多明白了事者愚昧不諳者亦容有之各區長細心將約內事宜解說申明使各連正了然連正又復解說申明於大眾良勇俱人人了然𨿽婦女及諸十五以下兒童亦須了然諸任事人務奮精神務耐煩講求有不明者不妨質問讀書者卽此是學異日居官舉而措之卽不習舉業今聖天子破格用人但求眞才繇此而學習實有撫眾安人捍盜釐姦之能多事之日功名可力致何必盡繇讀書也幸相勉爲無忽無怠

卷八終

●金正希先生文集輯略目錄卷之九

天命之謂性

君子中庸

道之不行也

語錄上

語錄下

書說語錄

天命之謂性章

君子中庸章

道之不行也章

語錄上

語錄下

○天命之謂性

中庸修道之謂教一句與大學致知在格物同全書皆攝此句故其下無傳也

教之衰也各道其道非吾聖人之所謂道也吾所謂道率性焉者也亦各性其性非復吾聖人之所謂性也吾所謂性天命焉者也

朱子曰人皆知巳之有性而不知其出於天天者萬物之大大不可得而名彊名之曰天成形之大者莫如天也物之不齊物之情也至於天而大統同矣主伯亞旅差焉而統之於父母卿大夫士差焉而統之於君王無不齊而爲萬有不齊之所自出也是爲天以其命於人是之謂性

命者天與人相接也無授也而若有授若有授焉以明其不敢自私也無授也而亦若有授若有授焉以明其不敢不自盡也語曰全而受之全而歸之又曰其生也有自來其逝也有自去此不自私之說也然而受之歸之以來以去者誰也故又曰思慮未起鬼神莫知不繇乎我更繇乎誰又曰造化在乎手萬化生於心此不敢不自盡之說也

命之爲言覿面而告之之稱也維天之命正明目而視之不可得而見也傾耳而聽之不可得而聞也以其不可得而見不可得而聞而遽曰無天無命則誣罔也旣誣罔而不知天命矣又烏知所謂性哉不墮於形气之私如所謂有善有不善之說則入於荒忽之域如所謂無善無不善之說𨿽欲率而無從矣率之爲言繇也率性者繇乎性也繇乎性者繇天命也不繇乎性則逆於天而引於物逆於天而引於物則無有是處矣道之爲言路也萬物之所以往來而無礙無塞不相同而相通焉者也繇乎性而後上奉若明天而下役使萬物奉天而役物而後往來無礙萬有不相同而萬無不相通也而道遂於斯得名焉問性異乎曰不異問人同乎曰不同然則何說曰性無不同而人不皆率也無不同故無所用其修不皆率則有不盡合於道者矣其不合於道者未嘗自以爲非道也率其意之所之自以爲道焉耳其於道不合繇於性不率亦未嘗自以爲不率也𨿽咎其不率而無可如何也𨿽咎其不率而責其率而亦無從也人亦有繇性以開道亦有繇道以範性能自率其性者亦將率天下人之性將率天下人之性而無其具亦恃有道在可修之使明而令天下共見之也修之使行而令天下共遵之也共見吾天命之性之本如是而吾自遵吾天命之性之應如是如是也而天下無不遵道之人卽無不率性之人矣此之謂教也是故道無定體而教有成法

譬之水焉性猶水也道猶江河也性之於道猶水之必就下而行地中爲江河也言本天命猶歸大海也無以壅水而自行地非率性之道乎有以浚地而後達水非修道之教乎功績爲水而用力在治地教指爲性而用力乃在修道

天命也性也道也一而巳矣不能必天下無不離道之人而能定天下有必不可離之道道有時而可離則性有時而可不率也性有時而可不率則天有時而不命也維天之命於穆不已天有時而不命則萬物或幾乎息矣然則中庸曷不曰性也者不可須臾不率也可不率非性也書曰天有顯道厥類惟彰天命之性人所不覩所不聞也立乎所覩所聞之地而達於所不覩所不聞之天者則爲道衡之乎此而後其離合之故可得而自見也其於天命順逆之故可得而自明也其言亦猶之曰天命也者不可須臾離也云爾

董子曰道之大原出於天天不變道亦不變蓋爲虛位非有實體也道之爲言猶云萬物各得其所焉爾物有萬變而必隨時變易以咸若吾天命之性此卽不變之道也水無分於東西以及萬方而必不能無分於上下其所謂下必至於海而後息物無分於剛柔陰陽仁義繇兩端以及萬變而必不能無分於道與非道其所謂道必至於天命而後巳人可須臾離道是水亦可須臾而不行於地中也須臾離道是則須臾而自絕於天自隕厥命也而安得不戒愼恐懼人之所以接物者莫精於耳目而人之所以靈於萬物者莫著於耳目之聰明萬形無不辧也終日戴天而不見天不可謂明萬聲無不別也終日受命而不聞命不可謂聰見天而聞命視於無形聽於無聲是之謂天聰天明

此所不覩所不聞人以爲隱微耳而不知其顯見也卽謂之顯見矣以爲天下固有本顯見者而此隱微亦與之俱顯見以並立於宇宙之間也卽以爲此隱微者實顯見矣而此隱微之外亦尙有別能顯見者得與之相參於耳目之前也不知天下固莫有見於斯顯於斯者也惟此隱微爲至顯至見也且自此隱微而外無復有見焉顯焉者也惟此隱微爲獨顯獨見也如鏡現象全體一鏡離鏡體別無影像可得故君子愼之愼之何也人之於天命有若無覩然者矣若無聞焉者矣進而求之戒愼焉其將覩所未覩恐懼焉其將聞所未聞而未也惟此一實餘二非眞瞪目而視之無非是也傾耳而聞之無非是也無別覩也無別聞也有別覩焉有別聞焉卽謂之悖天而褻命也天無二日民無二王以此爲愼其獨也

易有太極是生兩儀兩儀生四象至於四而大變備矣寒熱燥濕物之情也春夏秋冬天之時也人具一天命之性而感於物有受有不受受之爲好不受爲惡故大學舉好惡繇是而析焉喜者好之初也樂者好之竟也怒者惡之初也哀者惡之竟也於是有四四性舉而性之大變亦備矣故中庸舉喜怒哀樂人之所以靈於萬物者以其喜怒哀樂之性能自主而自繇也其所不受物莫能彊納其所受物莫能彊奪也所喜所怒所哀所樂之事𨿽因乎物而能喜能怒能哀能樂之具實系乎我忽喜忽怒忽哀忽樂之態𨿽存乎人而應喜應怒應哀應樂之則實本乎天本乎天者惟其本無喜本無怒本無哀本無樂是故可以喜可以怒可以哀可以樂故其於未發也則謂之中而於其發而中節也則謂之和

性之接物猶矢之赴的也故曰發今夫觸之而卽動引之而卽往者其機淺其力輕也人之易喜易怒易哀易樂者使人望之而卽見喜見怒見哀見樂焉惟有道者不然千鈞之弩不爲鼯鼠發機是故奉天之喜怒哀樂亦不爲小物見意所謂淵淵其淵也所謂不測也𨿽然君子引而不發躍如也飬由基操弓調矢而猿巳號於林有道者卽穆如不言而四時之气已備矣

中之爲言以天得名則直無上下橫無四維所謂宇也以時得名則前無所始後無所終所謂宙也喜怒哀樂之未發在人心爲北辰無事而巳乃謂之中也乃萬方之所歸極而萬古之所貞嘗也斯以爲天下之大本

喜怒哀樂之節一曰機侯一曰度數或過其時或不及其時或過其物或不及其物皆不謂中也惟中節而後四者無毗陰毗陽偏剛偏柔可以循環更疊而相爲用而無乖異悖戾之患未發之中所謂大音聲正希玄酒味方淡者也及其發而中節譬則宮商角徵羽五音調而樂作酸醎甘苦辛五味濟而羹成矣故和名焉

聖人奉若天命則自天而下皆其所包舉而無遺者也故其未發也爲天下藏而其發也亦爲天下動喜樂卽與天下同春矣哀樂卽與天下同秋矣其盡已之性卽所以盡人之性而無物無我相與共暢於天地之間也豈以自便其私自適其事而巳哉

旣曰天命之謂性則巳之性與人之性一也好人之所惡惡人之所好是謂拂人之性豈直拂人之性卽謂之自拂其性可耳故有妻子不保者有推之足以保四海者有州裏不行者有蠻貊亦可行者何也自率其性卽以率人之性而無不和也是道也達之天下也

喜怒哀樂之用於天下也人之爲生殺次之爲予奪又其下者爲趨避蓋自天子以至庶人其大小不同無不皆有以用之也喜天下之所喜怒天下之所怒哀天下之所哀樂天下之所樂如此則其所喜樂必其有便於天下者也其所哀怒必其有害於天下者也而天地位矣萬物育矣形而上者謂之天形而下者謂之地故其神明之屬求其所自而不得則舉而名之爲天體質之屬原其所自則總而名之爲地故夫可覩可聞者皆地之屬也其所不覩所不聞而爲睹聞者則曰天也人之生也稱受命於天而不稱受命於地極徳之至也稱上天之載而不並稱天地之覆載命無二受尊無二上也論量陽全而陰半易稱坤元統於乾元朱子曰天包乎地之外而气常行乎地之中天不獨職覆亦具兼載論分天尊地卑乾坤定矣惟乾道變化首出庶物至於坤厚𨿽徳合無彊不過順承天施而巳先則迷矣後則得主而利矣此謂定位故以地從天則治以天從地則亂內而心身外而君臣夷夏君子小人無不各有等焉而天地之位乃其初象也天地者萬物之大界限也號物之數有萬其分位之差等亦不啻有萬世必無兩類物可相等者相等則必相淩奪而不得安故世亦必無兩類物可並位者故古人有言必曰萬物各得其所各得其所而後一物各有一類一類各有一位極而萬之亦萬位焉然而天之與地乃其兩大位也兩大位尢其兩相懸絕者也兩大位定而後可以定萬物之位定萬物之位而後萬物可以各得其所而育是故定天之位而人之生乃莫不受命於天受命於天而後役使萬物而宰制之置此身於萬物中作平等觀而天敍敍之天秩秩之皆其相與並育於地上者也而自天以下無不舉矣是故學莫先於知天莫大於事天

○君子中庸

反之爲言爲其似是而辯其寔非之辭也孔子曰中庸其至矣乎民鮮能久矣天下之不合於中庸者多矣然而有同有異或近或遠離合之故共見之也未有竟與之相反者也小人之中庸小人自以爲中庸天下亦以爲中庸也而豈知其竟相反哉譬之對鏡鏡中之面無不相似也無不相反也惟其無一不是乃遂無一是譬之敵國抗衡負固不相臣服收之可也格之可也亂臣賊子圖其君父摻戈入室稱兵犯闕則云反矣是謂大逆有殺無赦

時有二義一曰隨一曰恆隨有變義恆有不變義惟其隨時變易以從之是以恆久而能不離也

旣曰時中亦可曰時庸不言庸者中之爲言衷也庸之爲言用也小人之所以謬於君子者不見於用而見於衷也諺曰鴛鴦任繡金鍼不度然則小人同君子以庸異君子以中將無半合乎曰小人之庸亦非也但其非非眾目所能共見惟睿深者見其謬於不可見之中耳故曰非之無舉剌之無剌而堯舜之道但曰允執厥中

忌者忌其不合於天命憚者憚天命之我絕也小人不知天命而不憚也有不合於天命者亦安之而無所忌也隨其意之所之而莫不有說焉以處之圖其私之所便而更無一法焉以礙之若以爲時合中庸也而寔非也無忌憚而巳

天下不盡時中之君子惟君子之中庸爲然天下不盡無忌憚之小人惟小人之中庸爲然

○道之不行也

道之行也若江河之流地天下之人相與適然於身而無所難也道之明也若日月之麗天天下之人相與曉然於心而無所疑也不行之故必由不明天下之事無有可以冥行罔作者也不明之故必由不行天下之理無有可以臆測虛度者也此之謂知行合一之學夫子特發之故曰我知之矣

賢知之過非眞能過也意奪於前則力不足以自持光浮於外則識不足以入微非眞能過也亦不及而已致廣大盡精微極髙明夫孰得而過耶譬之射者短於百步與越於百步其不及的一也

飲食猶行道也知味猶明道也若論知之與行則天下不行者尙少而不明者往往是也故孟子曰行之而不著焉習矣而不察焉終身由之而不知其道者眾也

先生四子書俱有發明變革時遺失存此三章

○語錄上【壬申】

舉身心在事外不能得事之情爲其不相關切則慮患不深也全身心在事內亦不能得事之情爲其當局易迷則審幾不淸也易曰聖人以此洗心退藏於密吉凶與民同患

嗜睡有二一無事關心心無所思太閒則易怠也二事不稱心心爲事困太勞則易倦也君子以自彊不息循循然不坐死水裏淹浸亦不向塵勞中汨沒

有念無念同歸迷悶明與無明總屬兩頭神龍之所以不可豢者爲無欲故也人情見美則願如水流濕如火就燥皆有自然之勢而能不願者勉彊而行之者也彊也者彊也易曰君子以自彊不息中庸曰和而不流彊哉矯中立而不倚彊哉矯能勉彊而行者非天下之彊人不能也而其所以能不願者其可願之中將有大不可願者存也或坐此可願而且誤失其所大可願也如此則亦不見可願矣故曰不見可欲人見可欲而獨能不見可欲彼見者愚而不見者明也故無欲者非徒彊也明先之也

方其未明而見美則願如水流濕火就燥及其旣明而不見其美亦自不願如見水而知其必溺見火而知其必焚亦必不蹈矣

生亦我所欲所欲有甚於生死亦我所惡所惡有甚於死見到故也權然後知輕重度然後知長短甚不甚之間不可以不比君子之於天下無適無莫義之與比比之爲言權度也君子見其大者遠者小人見其小者近者能比不能比能權度不能權度之別也故好而知其惡惡而知其美非天下之大智不能也

眼見有限覿面而有障則不見近身而在背則不見心通無量故有隔垣之照有腦後之眼

眾生以欲爲樂不知其苦以爲樂者無明習也忽而知苦般若力也大末虫處處能泊不能泊於火焰之丄眾生心處處能緣不能緣於般若之上非不能緣也欲習以多生相伴從不捨離故而般若弱也親疏生熟之數不相敵心

本眾生欲何故而苦𨿽欲之不能必其一如吾欲也不能一如吾欲則有求不得苦矣旣有所欲則必有所不欲也有所不欲而不能卻則有怨憎苦矣欲非苦因乎𨿽然此猶論其後至於欲不遂而見苦者也不知當其欲之時苦已不可言也云何當其欲之時而苦遂不可言一物至而必欲之而不能不欲也其欲之若不見苦而必欲之而不能不欲則全不自由苦甚矣以其不能不欲之故而知其欲之不自由也其欲之不自由者有似乎物之可欲而究其實非物之可欲也盡天下之物實無必可欲者而生於人心人自欲之耳其實可欲而不能不欲之固無可柰何也本非實可欲而不能不欲之非無可柰何也人之不明而以其相習而欲之則欲之而巳矣本無可欲而以其相習而欲則欲之而遂不能不欲是可以自由者而畢竟不自由也本不自由不見苦本可自由而畢竟不得自由爲大苦云何以本可自由者而畢竟不得自由此其故不可解也其有故乎無故乎苟有故則未有不可解者也不可解則知其原無故也無故而如是是其人自不明而巳矣故曰無明曰不覺也明然後知我從本以來無所不足無所爲未得而患得之而有求於其外者也明然後知我從本以來旣無所不足則亦無所爲旣得而患失之而有守於其內者也旣無一而非我本有也則亦無一而可以執爲我有也旣無一而非我有則未嘗無也亦無一而可以執爲我有則未嘗有也當機遇緣從無中生有則建立繇我機過緣去從有中入無則掃蕩亦繇我無必可欲無必不可欲無所欲亦無所不欲是謂無欲是爲本明是爲大覺是爲眞樂乃知苦從欲起欲從無明起無明而後不自見有而妄以爲自無有妄以爲自無有乃見諸有見諸有而不能有故欲之欲之故苦之一切眾生苦皆因無明非定苦也故楞嚴曰枉入諸趣

猶記丙寅冬同半老師住雞鳴聽講楞嚴一日與家兄論體物而不可遺有二語曰心原非物云何離物無體心旣非物云何離物有體心不附物而行故不隨物爲存亡而超死生之外了不干涉心亦不對物而立故不與物角勝負而入死生之中初無罣礙故曰實際理地不染一塵佛事門中不捨一法又曰眞如不變而隨緣故起信曰謂言說之極以言遣言此眞如體無有可遣以一切法悉皆眞故亦無可立以一切法悉同如故是眞不變如隨緣也惟不變故非因緣性惟隨緣故又非自然性千方萬說無踰二義𨿽然眾生方順生死流而沒溺有海諸凡後義其所樂其相似而以爲無傷者也故每豎義則前義當先

才見有物卽失心矣才見有心卽所見者亦全是物而非心矣今人多謂暗處是物明處是心周子所謂物則不神神妙萬物二語是也殊不知其所認明處必有所明若無所明則無明處旣有所明則所明全體是物耳豈心耶若謂我初不認所明之物而認能明之者此之爲心殊不知前若無所明則此亦無能明楞嚴所謂所旣妄立生汝妄能是汝能又全體倚前所而與之角立旣倚前所而與之角立全是物也又豈心耶此處須妙悟始得故古人每曰拍盲又曰向上一路黑洞洞去又曰瞎卻眼卸卻符𨿽然卻又不是教人全認暗處若認暗處全是有所又與前明處有何殊勝耶有一人說明暗亦是兩頭我此不屬明不屬不明而卻有所明時我能與之明無所明時我又能與之不明如此等說豈不謂之滴水不漏𨿽然生死到來畢竟作何結煞能如是說如是見生死關頭得倒斷否嗚呼天下孰有難言如此心者乎盡一物之變戞戞乎其難之而況心乎天下孰有難相應如事心之學者乎善一事之始末亦戞戞乎其難之而況事心乎

古人云無一法可當情又云擬心爲犯戒得味爲破齋信知此事眞容纖毫不得金屑𨿽貴落眼成翳才有一法當情須知此心全體巳被障卻圓悟師云直如一座山相似礙塞殺人故知諸法無論細大精粗究其極處無一而不爲心害者也故事心者必須見心見心者亦初不必別求心見去其害心者而巳

才見有心便非心心盡處心體露故往往曰盡其心今學者每曰學道學無心無心境界豈是如今掩耳偸鈴死兜兜地百不思百不想百不知百不會而自以爲無心耶會須此心實實盡卻欲覓一心了不可得耳今人誰不曰我學無心我今百思想不起矣但一遇緣千種萬狀殊形異意紛紜而來莫知其所自豈能望古人之反欲覓一心而了不可得者耶

古人之至於覓心而了不可得者誠哉其心盡也何以心盡此心於諸世出世間若聖若凡若染若淨無一法可爲我愛無一法可爲我憎無一法而可爲我愛而取無一法而可爲我憎而捨者也到此境界何處不自得何人不可與何事不可爲不貪生卻亦未嘗不得生不怖死卻亦未嘗必得死不求利未嘗定失利不避害未嘗定遇害死生利害之隨緣順受者無一不與人同而我卻落得做宇宙世出世間一安閒自在無爲無事大觧脫得便宜之人此之謂道人此之謂正人

或問盡心者爲無一法而可爲愛憎也有如順吾心之法如之何而遂能不愛逆吾心之法如之何而遂能不憎縱欲彊不愛不憎而吾心已實愛之憎之矣應之曰爾之愛亦有生於逆憎亦有生於順者乎曰無之曰誠哉其愛必生於順吾心憎必生於逆吾心也旣生於順逆吾心矣然天下亦果有法定爲順吾心而必不可使逆果有法定爲逆吾心而必不可使順者乎曰亦無之曰旣無有法定爲順吾心而必不可使逆則今之偶順吾心者可逆也旣無有法定爲逆吾心而必不可使順則今之偶逆吾心者亦可順也如是則逆順固系於吾心矣而吾又何憂焉故學道之人須先見心見心者知吾之所有莫尊貴於此而不忍以一物壓於其上知吾之所有莫要緊於此而𨿽有萬物不以相易故於天下之法無有一法而可以定爲吾順定爲吾逆者也旣有見於心法之不可定爲順逆而卽以於法一無所順逆爲吾本心若少有順逆卽物而非心故法之順逆不足以動君子之愛憎而但以此心之一無愛憎爲可愛以此心之但有愛憎爲可憎云耳何也愛憎非心也但有愛憎卽順外境法不順吾本心也不順吾本心卽逆吾本心也故君子於天下之法非能彊其愛而使不愛彊其憎而使不憎但順吾本心實無愛憎也實不忍於無可愛憎中而特地生一愛憎以自害其心也盡天下之可愛可憎而無一能動其心之愛憎故曰其心盡其心盡故究竟曰無心至哉無心豈今之假爲百不思百不會者足以冒認而承當之乎

心旣以一無愛憎爲盡矣爲無心矣然則遇境逢緣一無鑑別而與爲模稜與爲浮沈夢夢以終其身乎曰是不然惟眞無愛憎之人而後可以鑑別天下之法而用其愛憎𨿽終日熾然用其愛憎而實無所愛憎於我無所愛也爲萬物之所愛萬物此時之所不得不愛吾乃隨順而與之爲愛於我無所憎也爲萬物之所憎萬物此時之所不得不憎吾乃隨順而與之爲憎故愛憎一物而萬物服愛憎一物於當時而萬世以爲當然而要根本於此心之自一無愛憎之爲貴也使其心之愛憎初有一毫之不盡則於萬物之所愛憎萬物此時之所不得不愛憎者反有所不見而不能直應其愛憎以合萬物之心惟無心而後可以爲萬物立心惟無心而後可以見萬物之心故也見萬物之心而後可以爲自見其心見萬物之心爲見心但自見其心不可以爲見心也故必至於不自見其心而後爲見心故曰覓心了不可得至哉弗以易矣

應須打疊教此心淨盡無往不利無處不得用只爲此心不淨盡向來及今空過了許多好時光錯過了許多好事件

動靜者物也心不屬動靜𨿽不屬動靜而未嘗不動未嘗不靜役其心於蕓蕓而不知此心行所無事之常住也灰其心於寂寂而不知此心周旋萬變之如珠走盤也有曰精太用則竭气太用則敝又有曰流水不蠹戶樞不朽大抵心法無所不有於天下之物𨿽至粗至惡無不可以諭心者於天下之物𨿽至精至美無一可以盡諭此心者

恰恰用心時恰恰無心用無心恰恰用常用恰恰無

問曰愚今時學問大約只是讀書窮理靜坐居敬逼廹得心路稍覺開通神气稍覺淸明於此等時遇事當前平日所棘手疑難者爾時殊有歷歷楚楚淸順恬適之意不知向時之於此處何故格滯也然事務之來與讀書靜坐之時相稱則所獲足供所用有如紛紜沓至又不支矣爲之柰何或曰功夫無間於動靜陽明先生有言不問有事無事總是幹辦此一件事不可以靜坐讀書時作精神之獲入來應事作務時爲精神之用出去若誠如陽明先生所云則於應事作務盡算得收拾整頓精神進入之時矣又何供應不支之足云請得更疏暢其說曰人情莫不違苦而就樂故樂則生矣樂之所在不問動靜期於循理𨿽終日在嘈雜場中油油然也𨿽境有順逆事有難易而吾所以待之者順亦如是逆亦如是難亦如是易亦如是恬如帖如未嘗有變易也精神以樂且日生而更不支之是患與問曰精神之應務譬則力之舉重百鈞之力不能舉千鈞千鈞之力不能舉萬鈞豈惟百千萬之相懸且使舉百鈞之力加百鈞焉將有絕脈之虞矣精神之應務其逄境順逆觸事難易大較量力所受安可彊之分毫又安得一一如是毫無變易無論大小力懸殊卽大力之人其舉千鈞與百鈞時喫力不喫力亦有差別也胡可齊與曰心是神物非世間形气之物可況故心有神力較之血肉軀中气力萬萬不相侔故气力有度數卽有算量若此心神力取而度之如度虛空畫而算之如畫水面本非一物何有度數此心旣非度數則凡境之順逆事之難易亦無度數心順亦順心逆亦逆難亦心難易亦心易順之則順逆之則逆難之則難易之則易易曰順性命之理又曰易簡是誠在我何須受彊何容受彊問曰順逆難易空談道理誠哉如所言矣請一驗之事乎先以順逆境言之所云逆境如恥辱在於幾微可以不顧進之唾罵惡聲入於吾耳可以不聽又進之而饑寒廹於肌膚又進之而箠杖及於體骨又進之而刀鋸絕命又進之而鼎鑊糜沸令之必死而又不令卽死當恁麼時此心能道一句順之則順乎否又進之而縳我一柱掙脫不得挫割我骨肉於前令我覿面觀之又進之而千魔萬狀惱亂我修行必需之事破壞我修行必守之戒令我決不得自遂初志當恁麼時此心又能道一句順之則順乎否至於事之難易其最難者如大兵壓境萬賊臨城事在旦夕危於呼吸君父簡命誼不得辭當恁麼時此心又能道一句易之則易乎否或曰此處正所謂順之則順易之則易者也凡順逆境之來必有所自萬無無因而至者且如我行一事本無大過且是善行而卽此一事遂以得禍此似無因殊不知我此事縱不相招我生平寧遽無一念一事足以相招者苟我生平有一事一念足以相招則卽此一禍正適應此一事一念比我自知此一禍正適應此一事一念則此一禍正我此一事一念之藥石矣卽我生平果潔淨之至無一事一念足以招此禍者則必我此一事或可謂善而實未必盡善或事善此中未必純善如精金一塊內尙微﹖﹖集礦气則此一禍者又適爲我一鑪精金之猛火矣故逆境之來庸俗人盡以爲適然而智者莫不以爲固然也且不但以爲固然而實見其有所由然不但以爲有所由然而實見其爲天心仁愛之至所謂欲報至徳昊天罔極者當恁麼時夫安得而不順以實順故以天地之大徳曰生原不忍一毫投人以逆故若乃事勢之難如大兵壓境萬賊臨城時若我平時曾膺此任則定思患預防爲先事之計所不必言若壞於前人今我以局外之身爲人所推則必先外度其敵內度其國上度其君下度其身實據已見所及告人以今日所當爲者而又實據已力所能告人以今日所必不可爲者可以辭則推舉所知之賢能實勝巳者以濟國家之事不可辭而後以身當之其當事也不可以自用自用則孤不可以任人任人則危不問其見出於人見出於巳見出於智見出於愚而要其事情之確然有據可以信心而不疑者則斷而行之不俟終日疑則辟焉若其疑而不決而其事又不可以辟焉置之者則姑權於利害輕重大小之間以爲行止焉其亦庶乎其不至於大失矣若其事有萬不可知則鞠躬盡瘁死而後巳成敗利鈍非所逆覩古之君子嘗言之矣其極不過如前所云逆境之至至於絕命而止也天下事𨿽至重至大至深至遠其必以次第而見次第而成如持斧析薪爇火熟食循理則治燦然指掌輕若反手可行則行可止則止將此身交付造物大光明海中任他安置聽他成就不畱絲毫牽枝蔓葉拖泥帶水夫又安得而不易乎問者曰孟子曰至大至剛以直養而無害則塞乎天地之間害者逆之也難之也直養者順而易也非曰能之敬識其意願從事以終身焉

先生自庚午歸田讀書學道日不暇給嘗語弟子門人爲學須反躬寔踐是篇錄於壬申距乙酉十有四年如值其時臨其事操若左劵絲髮不﹖﹖八固知先生堅定夙成矣

○語錄下【戊寅】

我等幸得人身切莫打混過日宜循佛說急自思量今得在此日月星辰之下山河大地之上現看三塗眾生其惡業受報最下墮一途爲地獄其苦無量不可說不可思獄報巳畢得脫而上一途爲餓鬼鬼報巳畢又脫而上一途爲畜生𨿽次苐稍減而苦楚不堪大約總非人中所有卽非人力所能堪受同是眾生何罪至彼而我等今日在此𨿽極貧賤但得飲水過日比諸眾生受用巳過千萬豈得懵懵不知慶快隨復思量回看三途諸苦都是我爾經受過來但是一途不知經歷許多時候方得報盡許爾脫出及其脫出造罪復入又復不可計限何能勾得容易輕便扶到今日田地而巳幸到今日田地豈得忽忽不知艱難我等今日急宜相與及蚤努力思量圖度必得善法永脫不入如其不然人身脆弱朝不保夕便活百歲能幾何時轉盻之間必復墮入受無量苦未知何刼復能勾到今日三途劇苦一刻難涯而況更歷長時不可算數豈得悠悠不知一二怕懼我等肯靜■﹝扌棄﹞一刻將此一叚要緊切寔語細自思量自當心寒膽栗毛開發豎立刻發心連夜修行巳是遲也

我等幸得自知恐怖三途大苦發心修行以求脫離必須一脫永脫誓不復入若暫脫者今在人間亦名爲脫彼修善業此命終後幸生天上得名爲脫要之此等終如仰箭射空業力已盡報畢復墮非永脫也必欲永脫急圖作佛非得作佛必不永脫我等莫作是念佛是何等於我有分當知佛非繇來是佛本眾生也本與我等同爲眾生而彼獨先發心獨先努力便作佛去且佛當在眾生時其受三途諸苦亦復與我等無有殊異緣彼自知恐怖自知必須作佛乃得脫離一心正念堅圖作佛事怕有心人畢竟成佛脫離去耳豈是彼佛繇來是佛而我眾生畢竟眾生哉宜自思量彼我同等彼旣前去我便急追何得退墮坐待苦臨

我等旣幸知免三途苦必須作佛又幸知我等當可作佛莫又作是念現見徧大地無量眾生未有幾人得作佛者殊不思我等欲作一事但審此事當作與否不必較問世人作此者或多或少以爲行止假令此事所不應作𨿽盡大地人作我自不作不當隨順旣所應作𨿽盡大地人不作我畢竟作亦不當退阻覆舟同溺不幸無力並救得木及岸卽應先登不應以同舟故便甘同死況盡法界而論他方佛土度生無量何得局此耳所廑聞目所廑見之一敝惡娑婆而以其人爲定凖乎

我等旣幸知當可作佛不論世人學佛多少我必作佛莫又作是念我現今根器鈍劣𨿽佛可作𨿽爲免三途劇苦不得不作無柰作佛甚難必非我等目前所可得辦今日不能且俟異日今生不能或待來生途程寬遠無用急就殊不思量笨鳥爭飛駑馬先馳自度旣難益早加鞭三途業報決不以其人根器鈍劣作佛艱難而爲少減苦分反不加劇也況今作佛之難難於作耳何若受三途苦之難難於受難作者譬若逆水撐舟舟本隨水下必我力撐乃上撐之而巳彼難受者百苦交煎旣欲忍受不可忍受而復欲逃避無可逃避則眞難矣況此事原有因果論佛果則世尊巳經多刼原非一生可成至於佛因則無論根器利鈍但辦肯心今生卽能決了可不必更待來生且亦必不可更待來生推究而論豈惟來生卽就今日當決了必不可復待來日豈惟來日卽此一刻當決了還不可復待來刻此何以故佛種旣眞卽今一念便可萬年縱令頭出頭沒而此種性必不復迷如其不然人命無常只在呼吸一剎那間便是來生今在塵勞海中忽遇一人忽發一念痛念生死銳志向上如火出石如光在電𨿽曰無幾實爲希有倘一攺念難可再逄及其奔逸萬牛莫轉錯過只一彈指蹉跎或百千刼比比盡然甚可痛也

細簡點平生每於此事得意處隨復退墮之因有五欲爲障爲細疏剔之

一色欲

人之欲色本爲身樂曾不念古訓油盡燈滅髓竭人亡之語及腰間伏劍斬愚夫𨿽然不見人頭落暗裏教君骨髓枯之偈耶佛敕優婆塞姑戒邪媱亦度眾生業重欲愛深積一時未必能從特少爲之防亦猶紾兄之臂謂之姑徐徐云爾若要正義自當教之孝弟而已矣故斷媱是了義教斷邪媱是不了義教也余今年巳四十始衰之年矣子巳壯而娶子又可生孫無無後之慮矣及今斷之巳遲暮可笑矣猶復少生系戀眞不足比於人數況岸然稱大丈夫圖出世之事務求此一叚大光明通天徹地者耶擬辦世間勝事非全副精神無少漏落尙不可爲何況出世大事師云此與般若如水火冰炭之相克滅者也光明願現時𨿽刀鋸在前鼎鑊在後逼廹使爲寧就刀鋸入鼎鑊如飴而於此則斷斷不能惟狂惑失心時不自覺知耳且探究此事要令此心光明先拔出形骸血气之外乃至七處割截心亦不動金﹖截輪頂旋定慧不失安得此身中气血須臾之樂而猶微系吾念可謂能見自心擬透脫生死者耶因念言福緣淺薄不獲蚤遇明師蚤爲斷決遲延至今可慚可懼可傷可恨旣簡從前多緣此墮今一見之誠不啻深仇累怨夫復何言

一食欲

智者當自念言縱令世間五穀饑荒蔬果饉乏非食少肉不得自活寧自攝身端坐俟死割彼身肉活我軀命萬無此理何況今者肉食之外百味俱全醫家稱精不足補之以味所謂味者非魚肉之味乃五穀蔬果之味也佛言飲食如服藥無得以意趣自增減言不得以飲食之美而生貪取心以飲食之惡而生嗔猒心也視此身如一竿竹一根樹欲其存立無致速枯用加灌漑令汁流潤則巳何揀擇耶憶癸亥秋八月侍張老師庵中習靜數日一日竟乏蔬菜師命童子摘園中老茄數枚浸飯甑底煮熟卽以碗盛來取少許塩灑其上食之甚甘巳而童子攜盞中積日剩醋少許復淋其上則味倍加不可云諭是日進飯反加平時乃知蔬谷之類天眞淡然原有至味業重之人舌侵醲肥無復舌本實相眞味當前反不覺知飯後陶然頓忘人世自此發意蔬食全無勉彊

一睡欲

向晦入息此亦常理佛亦許夜半倒身片時消日間積食乃至筋弛脈緩蚤罷晏起每自簡察其害多種一柔筋骨古稱固人肌膚之會筋骸之束有會有束要是醒時硬豎脊梁堅挺腰骨其坐如山其立如峯睡多則弛廢坦腹伸足便同死人會束豈得固耶一昏神思流水不腐戶樞不朽心一刻不運則死睡多則如醉血气盛旺徒長無明豈望有敏妙猛利之神路斬釘截鐵之機思耶一失正念初學之人白日醒眼或對師友或對經書或思前訓或惟正法一念不端能卽覺警猛與割斷𨿽有夙習能以醒待不令彊勁睡多則憧憧蕓蕓含種勃發遊思往來飛揚跋扈舊習有力新知未彊或現惡境退人信心且惱亂正修之魔侵盜精气之鬼多乘人熟寐攪腦附身得行其害豈得不防總之如上三欲皆屬眾生切身逸樂眾生自無量刼來孤負此心一叚通天徹地徧照一大法界之光明要無他故只是陷入此濃重血肉中耳此處濃重一分則光明陷溺一分日漸沈淪止知有此幸於今日信有此心數數不偶窺見一班盡形畢力棄塵捨俗廢寢忘飧惟日不足時得現前但一貶眼少圖息肩已太下劣全不丈夫何忍復放少絲毫頭令入濃重陷溺處𨿽喪軀命剜眼目不足云諭而敢狂醉大言以爲不礙以爲無妨耶

一財欲

資財用以奉此身也如上三欲次苐巳破此身無用逸樂以自戕毀慧命則奉此身者自無煩求備矣貪積不休致役身心取諸不義或父母兄弟之間亦生計較致令家庭傷乖重其所輕而輕其所重其爲迷惑可勝言耶諺云要一文不值一文此是眾生尋常見解尋常口語不必佛祖而後明了也或謂治生要務自有恆業預爲蓄積以備非常則可不至窘乏之甚而妄干於人此亦未爲不是要當隨巳緣力量入爲出從容自在不當恣出貪入致生多事至於違心背義則寧端坐而餓死萬萬不可爲非義之幹生不逄時𨿽聖人不免貧厄世尊律儀丐食樹棲寄於殘生旅泊三界孔飯蔬飲水顏簞瓢陋巷光焰萬丈威徳千古此非彊爲法如是故

一名欲

余自返平生有時好文章之名文章之徒悅耳目而無寔益於人者此大虛妄固不足破惟是垂訓立言有關人心似亦當爲而寔不盡然今之爲言豈少耶人多髙束不一開卷若有眞寔欲切巳究明之人今之經書幾曾用得他許多語云瘥病不用驢駞藥不勞今日增其所不必益明矣縱有緣起因病立方初不必前人之所有而有益於人亦間有之初不必急且此全是廣度眾生菩薩心行但令此言垂世觸之得益固不必天下後世之人知此言之出自某人也卽有人掩我此言作彼自爲昭示於世舉世皆爭誦彼絕不知爲我出我殊無絲毫動念然後眞也而我未必能則今後但起爲文章一念而讀書攻索是惡邪見皆大障道所宜急加痛絕者也其次則有時好功業之名欲立勞績使百姓感服天子風聞同列上下傾贊以取髙位致通顯此最陋劣亦不足破惟是大丈夫自命英雄自處胸中時磊磊落落不能平懷以爲一事不能一物不透卽是我心光不到心量不周曾不念我若果爲心光不到心量不周則密密究事切切透物原無不可今𨿽伏處田間杜居一室所不到不周者多矣何必定立勛業於天下而後以爲顯此心光量也卽令我有功能而人掩爲彼功能至膺大封賞而我不自得更惟重謗我殊無絲毫動念然後眞也而我未必能則今後但爲立功業一念而多方習學至動念仕進是惡邪見皆大障道所宜急加痛絕者也總之名心一欲皆是我見甚彊𨿽不如前切身气血逸樂之粗重要未忘身耳眞見心者豈有此眞見心者密密自踐時時在此中著到無喜無憂是名究竟樂如此人𨿽盡一大地眾生來禮拜稱贊於此人中不加毫末𨿽盡一大地眾生來非毀辱罵於此人此中不損毫末爲渠別有著到處此等總與渠無絲毫干涉如抓墻壁絕與我身痛癢無關也若謂借人自驗則我心何在我旣不爲逸樂利養則惟有是非我是我非我心不能自明而藉人爲我明耶益復顚倒矣

五欲之內惟前三欲最爲鄙濁往往見諸善知識眞修行者類能淸健後二者較難末又更難卽楞嚴所示偸妄二戒也其說謂有道之人道體宜自珍惜以爲我身眾生慧命所系永嘉所謂四事供養敢辭勞萬兩黃金亦消得者也曾不念所謂不辭消得者是其來亦不辭我不虛受有消他處耳若作是念我當珍重此身此身必藉利養末世利養亦須少求似此邪見但堪掩鼻豈敢信然其次說則謂我欲弘法求人甚急我旣內信於心則當外明於人欲令彼人知信從故其人禮拜供養我當爲說若不爾者自當愼毖曾不念說法之人要有二種若見有人根器遠大可荷擔承紹者我一見便擒惟恐失之如東土四祖自訪牛頭西土十三祖自詣龍樹所謂仙之求人甚於人之求仙至初祖之不顧神光立雪齊腰尙曰輕慢斷臂以進乃爲許可則又初非一禮拜供養所能邀也若乃蕓蕓眾生我但當隨宜方便各厭其求又安得以其不禮拜供養而遂絕之此等皆托名重法其實是自求尊勝苟存此見橫作此態正眼視之直與兒童無異耳傷哉末法莫厭我意誓告佛祖當力行之

五欲旣淨皎如明月惟死生一關最爲難破要之死生亦系身分上妄見旣能徹見自心淨前五欲推而進之死生之關亦一例耳此心原不隨身受生死也但看義當死時此身卽貪戀不忍遽死其人之心自放不過內而隱默負慚外而見人掩辧縱戀其身不能死而其心昭晢明白以爲是固當死也以故智者時向此中著到一切全不受身分遮障則現今生時是因緣會合虛妄名生我心不受生緣起非有也異日死時是因緣別離虛妄名死我心不受死緣滅非無也如此故生無可貪死無可怖或曰如此則菩薩冒難遊行之戒得無多用心乎曰此心平等死生一如但不貪生而怖死亦非故厭生而求死也此心光明總不顚錯見可以生則生見可以死則死夫不可以生而生或不可以死而死其顚錯均也緣已盡而尙圖彊畱緣未盡而作意自盡皆屬妄見非眞如法如菩薩戒冒難大意多爲眾生卽計此身義亦應爾惟義旣不可畱而少有貪戀卽自成陷墮古人所謂毫釐系念三塗業因瞥爾情生萬刼枷鎖卽現生住世多年徒增業縳於事無益是故智者當此應能鋒利如吹劍毛

或問余𨿽現今不仕本爲王臣設朝廷見推於邊方危難死生不可知之地行乎否也曰現今見推我不必定行蓋我𨿽王臣現不膺職任前庚午現作禦史拜疏辭歸旣又召修歷拜疏辭巳又升山東拜疏辭今亦辭無所不可要當默自反設此時推我一平夷無事之地我亦自度出處有所不可而必辭否若自度必辭則此之辭毫無所歉於心也𨿽朝廷謂我避難而削辱我天下人謂我避難而非笑我無歉於心聽受之可也若畏朝廷之削辱恐天下之非笑而勉彊一出以求免幸而成功不足評論不幸而死是輕以其身易免削辱非笑而巳於義非也若自度平夷無事之地則必不辭而平懷就之則此亦不可辭辭則是果避難耳朝廷縱不削辱我天下縱不非笑我我不忍自欺此心矣

丁丑冬十一月先生延廬山宗寶和尙至家別館師禮之限一關相對逾月師以故去先生獨坐關房日夕靜究意念所至濡茟直書堆幾積笥不可數計變革時散軼簡存此二條先生自注尾云以上俱正月初八日

卷九終

