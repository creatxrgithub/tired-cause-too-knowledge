

欽定四庫全書

集部六

蘇門集

別集類五【明】

提要

【臣】等謹案蘇門集八卷明髙叔嗣撰叔嗣字子業號蘇門山人祥符人嘉靖癸未進士授工部營繕司主事歷官湖廣按察使叔嗣少受知於李夢陽弱冠登朝薛蕙一見嘆服晚年自訂其詩文曰蘇門集陳束序而行之當正徳嘉靖間夢陽以詩學倡導海內學者無不從風披靡叔嗣獨以淸和婉約爲宗宻詠恬吟自標新頴𨿽未嘗顯與夢陽樹幟而舉所爲拆洗吞剝之病不啻一舉空之李開先謂何李𨿽似大家去唐卻逺蘇門𨿽云小就去唐卻近王世美亦謂李何尙有廢興徐髙必無絕響是當北地盛行之日而深識之士俱已信其必傳迄今繹誦遺篇其衝澹淸腴實有不可名言之妙王世貞藝苑巵言評叔嗣詩如髙山鼓琴沈思忽往木葉盡脫石气自靑說者以爲善於形容馬之駿又舉羊孚所云資淸以化乘气以霏遇象能鮮卽潔成輝四語爲其詩贊人亦許爲篤論蓋當時作者如林而論風雅之正聲要當以叔嗣爲稱首固非沿流逐波者所得而比擬也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

蘇門集原序

嘉靖甲午冬束在史館時蘇門髙子業由晉陽入朝京師防都亭下明年束罷史職出僉湖湘憲事又明年丁酉子業由晉陽轉湖湘爲觀察使從遊省署中累兩月而束棄去行湖北子業乃病病十餘日死矣嗟哉悲夫子業蓋嘗謂束曰余生平所向慕兩人後渠崔子謂余文不如詩崆峒李子謂予書不如詩詩乃不如文矣防內知交非子誰定吾言悲夫已矣子業旣死之三月束乃收其遺言而敍之文有知者勿論論其詩序曰夫詩以微言通諷諭其教溫柔惇厚爲主本不通於微不底於溫厚不可以言詩由三百篇迄於唐其指一也國朝以經義科諸生詩道闕焉洪武初沿襲元體頗存纖詞時則髙楊爲之冠成化以來海內龢豫搢紳之聲喜爲流易時則李謝爲之宗及乎治文教大起學士輩出力振古風盡削凡調一變而爲杜詩則有李何爲之倡嘉靖攺元後生英秀稍稍厭棄更爲初唐之體家相淩競斌斌盛矣夫意制各殊好賞互異亦其勢也然而作非神解傳同耳食得失之致亦略可言何則子美有振古之才故雜陳漢晉之詞而出入正變初唐襲隋梁之後是以風神初振而縟靡未刋今無其才而習其變則其聲粗厲而畔規不得其神而舉其詞則其聲嘽緩而無當彼我異觀豈不更相笑也蘇門髙先生子業夙稟降嵩之精早契藏山之防性鄰其庶學匪待興束髮就傅受知北郡李生弱冠登朝亳州薛考功一見嘆服五言示志遂忘形焉良其麗之益異乎求聞通解之妙曽無先覺矣旣雅見推重益自貴珍謝絕品流因心師古涉周秦之委源酌二京之精祕防晉餘潤契唐本宗每有屬綴佇興而就寧復罷閣不爲淺易之談故其篇什往往直舉胸情刮抉浮華存之隠防獨妙閒曠合於風騷有應物之衝澹兼曲江之沈雅體孟王之淸適具岑髙之悲壯詞質而腴興近而逺洋洋乎斯可謂之詩也其言滿萬其年三十有七悲夫先生雅性亢潔不喜凡庸𨿽迹在周行而情懽在野故其在讀書園諸作特超乘𨿽屢仕通顯非其素衷是以卽事賦懷每有憂生之嘆夫志士惜日達生玩世古今人情諒同斯揆矣詩凡三百一十首文五十一首共爲八卷成一家之言刻之山堂傳諸其人明州陳束序

欽定四庫全書

蘇門集卷一

明髙叔嗣撰

考功稿

自敍曰嘉靖三年餘繇工部營繕主事調補吏部稽勲已而再調考功時三原今光祿卿馬伯循爲郎中鈞州今江西按察使張子魚爲員外郎武城今國子祭酒王純甫同爲主事海內方更化學士大夫相與講文藝之事翕然甚著而三先生皆當時號大儒餘日聞所未知翰墨間作其後各以官遷替去而余出爲山西參政蓋一紀於今余於是取往日所爲詩讀之凡所作裁如旦夕間爾精神怳因以太息何則余少竊不自度思建功業垂不朽之譽今已稍陵遲上睹日月之易邁下悼齒髮之將衰感古之豪士能自樹名堅莫逾金石矣丰碑彛鼎一旦化爲砂礫載績史冊後至有未嘗見其書者名豈足言邪且夫同室之人銜杯酒笑語猶不能相信而欲竢百世之後邪年壯气盛回思頗自笑此身譬如落葉隨風東西因時榮枯艸木何擇焉方其吐英擢秀流詫譜牒與賢士何異何所加損哉固知亦不足嘆矣時方徙居冀寧道初秋朔稍亡事因次其語載之篇首觀者知餘懷所繇起雲蘇門山人髙叔嗣題

省中春夕

纎月升庭樹柔風動四榮坐窺宿鳥至微悅觸幽情南國流鶯滿西郊春艸生歸歟假羽翼長路起遐徵

冬至日

迎气發陽管窮躔歷眾星我行歲一晏千里隔趨庭圭測愁中永云物望外停簪裳實滯迹夢寐何由寧

禦溝魚

陰陽陶融萬物一軌惟其所在有生有死故賦云爾

鯨沼滄溟龍池禁籞流錦鱗何瀺灂素水日沈浮地接皇仁渥天容品庶優風雲終有气綸餌始無憂江使聞遭宋波臣或泣周詎知沕穆理得坎故悠悠

明月引

滿地金波迥中天玉鏡飛有烏多夜語無鴈不春歸影徹銀河水光翻織女機何當禦尊酒常此奉澄暉

秋夜直省中

鵲繞瞻堦樹雞棲入省臺防煙仙署合懸月闈開伏枕南天逺聽笳北地哀潘生應髮變【秋興賦序】司馬倍腸廻爲木同先伐積薪異後來無言秋夜永申旦自徘徊

冬夜寄友人

客地殊不樂褰裳夕望通葭灰欲變節桂魄幾乘空楚奏今維切商歌古亦窮兔園推上客狗監數文雄畱滯無萱艸扳援有桂叢何因辭世网去矣作冥鴻

送陳秉中之吳

燕薊子分袂吳門千里遊風期夙不殞雨散使人愁目送靑山斷心馳滄海流音容如可假夢寐一相求

至日懷大梁諸友

浮食變寒暑鳴玉供朝趨量力恨短弱更歲塞王途陽候浮天紀陰風出地隅感時頻自惜盈抱無新娛澄醪屢泛巵髙齋坐自持佳晨拘省署何似幷遊時素雪交北下靑陽吝南移往歡徒駐目祗足攪歸思引領托長謠情興何蕭條同懷在萬里勞望阻今朝萱有憂難解桂無隱易招願爲皎皎駒共食故塲苗

魏安福文瑞傷其師地官左君然俾爲是詩

共擬丘明作誰云大雅亡時惟憂鵩集物以忌蘭芳垂泣驚相弔興言耿不忘鳯毛空挺異雞舌但餘香恨積涇流咽愁深省樹蒼招魂防有述一爲訴巫陽

再調考功作二首

弱冠發大梁慷慨多奇志師事鳴臯子擔簦竊自異幾窮柱下防頗識壁中字𨿽非國士才通人嘗予器始辱狗監知終奉龍門贄弛負歸中朝持防備末位孤根難爲容名過易生累一官歲再移彌取簡書忌眷然懷夙昔回首日增愧

引疾三上書微願不克諧徙官復在玆心迹一何乖軒裳日待旦閶闔淩雲排入屬金馬籍出與羣龍偕積賤詎有基履榮誠無階但惜平生節逾久浸沈埋旣妨來者途誰明去矣懷鳥迷思故林水落存舊涯惟當尋素業歸臥守荊柴

歲暮作

旦夕玆歲攺蕭條旅思多雲物媚晴宇气候屬妍和崢嶸新陽至故景實蹉跎感時豈不懷二紀倐焉過棲身慚擇木望道嘆伐柯如匏吾自系匪玉孰爲磨有髮日就長心短獨若何但云畢夙志惟力豈知他

贈西原二首

昔予潛夷門同聲慕俊豪耳習長者風心馳亳丘勞共家大河側一水連波濤壯齡竊邦譽防足參時髦吾子遂見知微才受虛褒傾蓋歘自值倒履趨相遭忘年當異代終日托同遨同遨詎幾時時變忽我撓詩人詠啜泣賢者憚餔糟送子今出居流言尙莫逃撫膺空踟躕念別心郁陶芝焚良有嘆膏在那無熬惜乏靈均辭爲君綴離騷

平生好篇章抗迹匹古人上望建安風退溯開元津夙心空十載長懷莫予親家本握剞劂文思效經綸恭承時嘉防中朝遘俊民興文方棲鳯著書凖獲麟置足述作塲發藻何彬彬心賞始一遇神交邁千春將登昔無岸言卜今有鄰分離忽廹玆辛苦何能陳晤對不可期咄嗟動我神本抱中孚爻俄傷明夷辰子其崇爾徳攄光垂不泯

江翁挽章

太息懷髙士常聞卜隱年一丘伴麋鹿三葉珥貂蟬遂啟專門業還資肯構賢藏舟稱太遽流恨向遺編

防情

涼風吹庭樹蕭然已暮秋歲運空云往客行胡久畱良時每易失微志果難求餘光儻可積但恐成山丘

臘日

璧昏時告遷懸象馳北陸朔風起庭隅白雪塗我屋客遊豈不久鉆燧頻攺木祗役兼秋冬餘力不遑戮辰策幾犯星宵暝疲案牘自顧鉛刀質安能久持祿先民有逸行抽簪入空谷我懷中園遊曷云反初服

生日

年往望空除時來循虛至明兩無畱晷吹萬有逸气我行淹一周玆辰適再值束髮歲更七算齒紀將二少懷滄洲心壯損靑霞志淮禽終異化魏瓠始同棄五遊存予歡三費亡吾忌逹生庶不疚乘流隨所寄

數詩壽顧中捨太夫人

一鳥自丹丘翩翩何陸離二儀含景气金母來西池三角挾上元飄颻等宴娭四牡翼防虯後車載云旗五芝結福地下采永相貽六樂列仙倡鶴整其儀七盤舞湘君廣庭自委蛇八珍羞水玉療我忽忘饑九醖安足重流赮方泛巵十洲尙延佇黃髮謝修期

代贈李使君兵備齊郡

執象流化包虎息金革還憂十二郡選屬備疆埸獨資樽俎士折衝展奇畫陽文辧赤土陰符訪黃石坐控負海險時搜孟諸澤功成像泰岱洪烈歸竹帛光命祗今辰申贈繞朝防

酬家兄秋日讀書平臺見憶之作

予在長安初授衣平臺誰共偃郊扉靑天寺裏客應到李白祠前葉欲稀旅捨再驚鴻鴈至離心常伴鶺鴒飛亦知相望相思苦欲學仙人縮地歸

出自薊北門行

北望何蒼蒼黃雲亙塞長匈奴冦漢壘鳴鏑遮甘涼龍堆坐已沒狼煙行相望將軍被嚴命倉卒備封疆出師憂太白募士乏中黃努力一再陣沬血不相當還思關輔險頃歲何流亡內地困蜚挽中人無蓋藏塡壑力易屈土崩患難量欲陳九折術惜非醫國良

初侍禦巡鹽山西

漢家事邊財已屈始置鹽官佐邊實徵盡籠山海利均輸未免公卿失肉食寧知藿食憂富國不暇富民謀朝廷經費貴取足文學當年寧見收古來猗氏稱國寶舟車輻輳河東道頗聞大賈巧幹沒轉見疲人色枯槁繡衣持斧出西鄰卻望關山驚敵塵匡時不必資鹽防爲訪魚鹽遁迹人

古謌二首

荊和當路泣良璞爲誰明茫然大楚國白日失兼城燕石十襲重魚目一笑輕古來共感嘆今予益吞聲黃河決孟門捧土安可補君子被微言擢髮不能數眾毀積鑠金羣言倐成虎吁嗟復吁嗟有懷予莫吐

病起偶題

空齋晨起坐懽遊罷不適微雨東方來陰靄倐終夕久臥不知春茫然怨行役故園芳艸色惆悵今如積

謁海上人相

京邑驅匹馬日有塵沙顏淸晨整巾幘時叩髙僧關白日照仙閤晴雲滿空山相看偶一笑念此客身閒富貴不可求余將從此還

元日時有禦制詩

端冕趨三殿垂衣值七春帝歌時睹舜天樂曉聞鈞迂謬疲郎署遭逢謝俊民欲將艸老猶愧子云身

初去都夜

泛舟當日落解佩及春歸病比相如是情方叔夜非暖云蒸海气殘月吐洲暉今夕孤懷客誰云伴少微

延津縣立春

徵路日才幾客心時已煩春風花鳥處回首憶田園

安陽道雪中呈崔后渠先生

開歲物始和首路風猶急淅瀝冒晨雪陰藹窺春日驅車臨故疆遊子情非一伊昔本丘樊養此頑鈍質但願得丰年耕稼事已畢又戀聖明朝不敢安私室撫身媿前賢捲懷良無術非公存明徳吾志當誰述

漳河上元日寄呈後渠

落日銅臺北獨行南望頻鄴城今夜月燈火可憐春

行至車騎關河南界盡處與親知別

山河未可盡行處與春長驛路沙俱白關門柳欲黃親知還自反離別各相望且緩徵車發中心戀故鄕

登眞定大悲閣

關山千餘里平分南與北臨路兩悠悠客子情何極靑山地北橫白日天南落欲緩故園思聊憑最髙閣

途中遇樊少南便別行至安肅縣作

驅馬一相見悠悠難再逢客心春夜月官舍白溝鐘不免微名累其如多病慵空臨南北路愧此平生蹤

安肅縣樓作

恬曠少有志牽拘玆無成已自宦王朝誰能離官程殉祿歸京邑抱病滯山城憂來上髙樓農人正春耕感念故園居蕭散中田行新泉滿深池芳艸夾路生日夕爲誰嘆所愧當年情吾生未四八豈遂貪華纓

安肅縣寺病居漢陽董亮見過時董奉使還闕

門前易水路下馬漢陽人野寺天晴雪他鄕日暮春相逢一尊酒久別滿衣塵不憚王程急應憐伏枕身

謝病後初朝

舊識趨朝路重來謁帝庭出門聽曉漏立馬望春星拙病身仍在羈棲志少寧盛時誰不戀終日憶山坰

簡友人始至京師

始自辭京邑終將守敝廬猶來殉寸祿今我情何如千里門前路三年袖裏書懷君不相遇日但恨頑疎

寓居慈仁寺遊覽

終日仙宮掩靑松繞殿遮到來長春艸行坐落天花閤上王城盡門前官路斜微身隨處是何敢嘆無家

與王庸之飲

旅捨背都門春風酒一尊坐看芳艸路回憶故山村爲客難稱意逢人未敢言畱君須醉倒無柰日黃昏

歸自蕭氏園作

到來日已暮歸去戀柴門空自山當捨其如酒滿尊心知柳葉長愁見桃花繁立馬一回首令人思故園

毘盧閤上同伍疇中諸公西望

客來常一上對此西山平向夕檐楹立憑空閣道行楊花飛暮野雨色動春城卻戀同攜手都忘羇旅情

寒食日毘盧閤上寄茂欽

髙樓晴出帝城南楊柳千家夜雨含欲換春衣驚客久況逢寒食思誰堪門前歸路愁心繞檻外羣峯僻性耽憑報故人應相笑微身何事戀朝簪

送車氏之齊河二首【車長葛人】

昔予與夫子讀書汳水南今才綰縣印我乃厭朝簪落魄時難識離魂日不堪都門春復晚須對酒頻酣聞道齊河縣應將長葛同近關愁驛使小國想民風作吏情如此爲儒數好窮聖朝莫不用徒自失豪雄

飲任文選宅

敢謂齊年齒常嗟夙抱心文章知汝在交爲誰深華屋春燈艷層城夜柝沈賴防終夕語客路一開衿

與鄒生遊香山宿僧房

遽愁春艸歇驅馬春山中夜宿禪關下時將心賞同風生近谷滿月照前湖空終愧淵明輩言對逺公

華嚴洞上夜作同鄒生

宴坐最髙頭馮巖散客愁俯聆玉泉響仰聎金波流伐鼓山堂夕焚香石殿幽與君學棲遁它日更相求

送仲實黃門扶侍還固始

一路通淮水從親千里餘到門系舟楫登岸啟園廬洲富千頭橘溪深盈尺魚明光待起艸且莫賦閒居

晚出都門登寺閣

柳葉桃花雨夜幹今年寒食在長安淹畱不爲依防樹蹭蹬合應笑一官行出都門常日暮到來客捨已春防芳菲滿眼心無柰祗上毘盧閣上看

送別家兄張掖門時謫開州

垂泣一相送臨途無限情功名何物是流落此心驚夢裏窺鄕樹愁邊滯帝城終朝誰復語猶去戀塵纓

簡子陽廷評

終日祗緣此微官柰若何世情堪嘆息身計任蹉跎客鬢涼風早鄕心夜雨多故交誰復在無厭數來過

雨中簡子仁員外

積雨曠朝暮層城苦沈沈端居誰與言抱此懷人心一爲軒冕拘遂使名迹侵長愧豹姿隱霧南山岑君通微妙理佇想開塵衿

送閻公甫赴保定太守

郡城三百里北望卽皇都驛路客常滿徵繇民未蘇門臨白溝水山繞太行途君到爲良吏平生仰壯圖

送別伍庫部謫居

開秋庭樹落旅館日已涼髙空气蕭條萬里鴻鵠翔子有江南行離別結中腸貧病憂方集無能具一觴平生寡交遊逮此盡分張讒言亂白黒賢聖昔徨顧我賤且愚如君則何傷榮名不足爲憂患莫可量聖朝非棄才大君如虞唐玆邦佳山水遨遊保樂康窮逹難預謀願君履其常

被言後作

髙材多負憂潔身易招累餘生本頑疎何取當年忌守官郎署間恆若臨髙墜分過毎自驚名微久知愧中歲反故丘三載甘斥棄秉操茍不堅出處成二致復此還京邑長路果顚躓赫赫明聖朝賢俊駢足次懸爵待天庭但非通時器人言敢誰尢黙黙傷夙志

簡袁永之獄中

本同江海人俱爲軒冕誤子抱無妄憂余有多言懼昔來始靑陽今此已白露豈乏速進階茍得非余慕罪至欲何言直以愚慵故眾女競中閨獨退反成怒追誦古時人防寃誰能愬皇心肯照微與子齊歸路

送別永之

憐君方遷戍況我嬰愁疾一別若流云相從竟何日平生托交遊弱冠弄篇帙書願藏名山功期銘石室安知事不就跌宕情如一已矣復誰陳今亦反蓬蓽

送別徳兆武選放歸

燕郊秋已甚木葉亂紛紛失路還爲客他鄕獨送君罷歸時共惜棄置古常聞莫作空山臥令人望白雲

送皇甫博士重補曲周

辭邑初耽寂攻詩每晏居貧家滿坐客閉戶一牀書襆被情何忝腰章意已疎問君趨府處髙興復何如

贈送蔡蘇州考最還郡

漢家存舊令侯國有斯人【漢法侯國人不許備宿衞】紈絝諸生貴金貂帝族親登朝賈誼少拜郡孟舒頻半刺官猶薄全吳化已馴誥頒鸞紙闊板露鸐書眞上最登王典中和頌使臣才憐同捨屈情以異鄕伸臨路何如贈期君樹徳新

送張比部允淸歸養

鼎食思歸養拂衣懽遂初深辭西署寵獨守北山居伏臘趨庭屢鄕閭進壽餘架樓藏紫誥閉戶讀丹書吳嶠秋成橘江門日薦魚親顏老更悅取樂欲何如

中秋同栗夢吉飲

罷酒俱不樂開簾望北軒寒星出戶少秋露墜衣繁散步憐新詠平居想故園空庭今夜月客思豈堪言

送管平田先生頒封秦府歸省

五等周分國三王漢世家日聞惇帝族時見遣皇華翦土仍鶉首疏邦自犬牙秦關通使節灞水渡徵車過邑恩難屢登堂禮更嘉何如北山客行役動長嗟

送太宗伯介溪公南都十二韻

露板承懽渥天書拜寵靈春官典邦禮風後佐王庭出入登三事遭逢起一經持衡人莫講殿帝親聽妙思黃華句雄篇繡補銘龍文生赤汗鸞翮奮靑暫枉神都逺同追祖帳停二京分化理八座備儀形仙櫂花催發官途柳爲靑微生荷翦拂孤迹困飄零空謝伸眉日多愁短髮星公還眾所祝彊飯念朝廷

歲暮答許武部廷議懷歸

掩閣日愁晚他鄕歲已深未能逃世网豈是戀朝簪以我不如意憐君同此心故園春事及歸路儻相尋

再移居

僦居屢傍禁垣西曲巷重渠路轉迷萬事無能心盡懶一官何補首常低歸衝落日時驅馬起伺朝天每聽雞濡迹自傷非宦業綸竿終有故山溪

送仰之侍禦謫興國

別離無柰客心煩直道南遷荷主恩臨路加飱好自愛平居握手更何言連山楚雨迷官舍隔縣鄕音認故園君到江州定回首同遊霄漢幾人存

送許國華之靖州太守

零落同聲和者誰憐余今恨得交遲防中初已收名士捲裏常因見好詩漢邸拜官懷綬日楚邦行縣捲帷時政成它日看循吏黔郡生祠第一碑

至日省中

慣逐官僚後欣逢郊禮嘉防恩賜冬假拜手慶年華暫亦休朝馬閒惟待暮鴉人言郎署好畢竟未如家

齋居偶題

自免知何病重來尙此身愁多長畏客官拙竟隨人日鎖空庭印風添滿幾塵山田薄亦好不去豈關貧

壬辰生子

客賀當長至渠生履歲和更衣起自慶醉酒坐同歌身世浮沈甚田園蕪穢多吾今只若此知爾復如何

春夕同李考功道舊

下馬春庭夕明燈夜雨深人多新歲感日有故園心磨滅名題柱淒涼賦賣金十年同省舊誰念各如今送陳永和鈞攺官之眞定學曩府君教處

厭事嘗疑拋縣印之官又見向儒宮城臨沱水新橋在路繞恆山舊驛通乍到士人應認姓試詢父客幾成翁經中更廢蓼莪講坐處靑氊恨頗同

再去都別親知

少缺經世用遭遇明時康出入在省闥仰逐羣賢翔譬如駑馬足側畏道路長顚躓不終朝中歲還故鄕願言守舊廬沒齒乃其常皇恩究微物明照收羣方攺服起漁樵端笏陪鵷行頑疎果難容進退益多妨猶防大藩居守此國西疆華階豈不崇榮進非所望退念孤蹇迹臨路私自傷無爲世俗牽久要不可忘

秋日贈別諸進士

陪役忝南宮文塲收數公名加周鼎重價敵楚金同遽向公車別先愁客位空一尊良已薄慰此路西東別館敞秋晴離筵蕩客情致身付公等分手使人驚陽鳥迎霜動陰虫候夕鳴贈言何以嘆虛薄愧吾生

蘇門集卷一

欽定四庫全書

蘇門集卷二

明髙叔嗣撰

讀書園稿

自序曰老子有言知我者希則我貴夫人不期於世之知而何較貴賤耶余素弗攻於辭戊子以吏部郎中謝病歸於家開封當郡縣孔道應接稱煩余於是徙之城東田中依舊廬稍葺治以居家貧遂力農事月裁三四至城而已當是時李空同先生方盛邑子之屬出其門撰爲文辭模於古人若宋蘇軾唐韓愈薄不爲也余私心不能無慨慕時時竊撰一二篇庚寅歲所著獨多逾年餘旣上京師斯事乃罷夫本非所長而彊力慕之度必取於眾然其篇畱笥中甲午餘分守冀南將按縣晚出文水方初冬新雨已車行村墟景色如故園余怳然太息其夕宿汾州燒燭披取笥中詩事歷歷在目低回久之夜不能寐非特憾於詩也曩者不能取容故退而耕於野丘園之樂使人忘老而余不自持復且茍焉幹祿淟涊於今犯詩人胡顏之詬其知於人也蓋希矣然則余豈貴邪老子之言明其玩世也已汾州多文士暇因出是篇正之髙叔嗣題於淸心省事齋

始至讀書園

疲薾違時好歸來踐夙懽田園深自托朋舊肯相寛掛壁尋耕耒刈林選釣竿亦知身寂寞長冀賞心觀

元日同穀子延賦

雄都盛賔客車馬爭馳騖芳辰啟初年宴飲多所務不知灌園身何爲迷方誤郊館抗空壑山扉啟峻路良朋平生歡就我今朝步城因並捨登徑爲穿林度微陰原上明片日雲中露靑霞照深池白雪停幽樹共貪歲欲新不厭日旋莫農田方在玆君豈數能顧

子修侍禦見過時謝病

郊扉臨巨壑野日照晴空柳色春衣上波光曉鏡中當軒畱駟馬出戶倚防童欲問朝簪懶人今臥病同

再同子延上方寺賦

已沗陽春遊再陪瓊瑤作首歲與君同名區踐初約芳風散入林陰靄逓相薄微雨防春城流云蕩仙閤樓當望逺立酒共馮髙酌樹裏梁王臺水際夷門郭伊余本孤蹤事主乏明略偶因負郭田解印歸丘壑閒居道心增日戀空門樂安得拙病軀放逹長此托

敍懷二首

生長夷門郭往來莘野路家貧無良謀躬耕有逺慕始窮伯王略遂覽生民故曰余本空疎當年恣髙步慶彼鳴鶴期沗此飛龍顧亦知敝帚材早享千金誤日月不我畱撫心慚往素

伊昔迨弱冠奮足參賢豪衣褐出下國脫挽造中朝聖期開九五河淸在一朝升龍假淵鳴鳯托芳條五從宰府辟連荷公叔招名過有瑕纇道在無矜驕猶全不肖軀解冕來逍遙

空同宅海棠樹下賦【花下一壺酒爲韻】

良辰隨系馬仰靣看名花二月芳林畔春風柔且嘉不惜花陰薄愁窺日景斜

花覆金杯中客坐磐石下芳條媚曉堂新雨驚春夜共拾落英妍翻空繁華謝

酒半向髙堂不知送白日隔林見花景皓月東方出欲試暗香發彷佛情非一

暝色起花間向夕景更殊遊絲掛花片燒燭坐庭隅懽至不知醉惟憂竭玉壺

手栽海棠花庭前歲已久客來能賦詩花開常飲酒主人龍門才今日成白首

酬蔚士量見過

勿以歸來早其如疾病何朝朝故園裏寂寂古城阿自入深林牧閒當大道歌知非蔣生徑求仲爾來過呈劉西陂先生將按部洛陽道出小園

喧言洛陽去皁蓋首行春尙枉柴門步應憐伏枕身柳條簇官騎雪色沒徵輪公問袁安事平生解避人

酬李考功茂欽寄憶之韻

別離方此歲談笑欲何時外物都相累中心只自持身迷五柳傳手把四愁詩零落親交盡如君能不思

移樹道上

春園就蕪穢雜樹生防宻不知雨露功長養何多術婆娑使人憐斬伐終余卹乘時聊徙植於以托吾室交生兩相當列映直如一轉令門巷新遂放雞豚出修修原上風團團村邊日紛吾本蹇劣兼爾抱憂疾敢學成都桑而謀荊州橘願及垂陰成初志儻此畢

寄亳州薛考功

少年不識字持防仕金門萬事蹉跎豈自料一官憔悴與誰言上書昨日辭天子還從闕下歸田裏束縛始自重爲人激昻尙欲酬知已不悟名輕世果然翻嫌計晚身如此便爾深林學遁棲家貧那免杖畊犁腰鎌暮向夷門北倚杖朝過莘野西伐木手營一茅宇披榛力灌幾藥畦篋中筆硯無時把肘後詩書坐懶題往往頑癡眾所疑悠悠端合困明時聞君解注五千字【考功頃注老子】宅畔仙窟定所知此日低頭應笑我平時開口卻爲誰

晚步

出門還自笑復此欲誰親惆悵村頭樹歸來路口人風聲兼亂葉日气抱遊塵豈不躬畊苦東看是有莘

觀遊人

大道通遊遨傾邑出車馬玉管移髙堂金鞭臨曠野盡踏芳艸中時歌花樹下浩蕩春思盈畱連莫愁寫回看巖石間顦顇躬畊者

寄憶茂欽員外

閒居已可懽況復乘嘉月山鸎日自鳴園樹皆爭發出從艸際歸行傍村頭歇臨流或潄齒倚杖乃散髮此時正憶汝振佩趨丹闕

霍開府載酒見過

列坐靑郊映容門畵防雄晴原獵騎外春艸舞筵中玉佩邀皆至金尊狎與同無將灌園意錯訝楚三公

少年行

死士結劍客生年藏博徒裏中夷門監墻外酒家胡有時事府主無何擊匈奴虎頸一侯印猿臂兩雕弧誓使名王侍羞聞邊吏誅長驅隨汗馬轉鬭出飛狐蒲壘遂破滅莎車不支吾甲第起北闕蠻邸開東都豈學嫖姚將椒房仗子夫

春日行

大隄花欲然芳郊艸不歇冶服誰家子良辰爭馳突寶劍本侯家金鞭自俠窟共矜百金裝相誇千里骨雲散懽未終月明還城闕朱門徒禦稀靑樓歌管發倡女盡朱唇貴主俱鬒發衣向車中更爥從坐上沒誰論墻東生白首羞干謁

春日省臺諸公設飲不赴作

不能營世務拙病屬相尋偶隨飯牛侶遂此逃人心東郭春復晚三歲忽於今臺臣猥垂念張燕情何深公門隔崇重華館肅沈沈賓客盡來集冠蓋中如林恨以微屙在芳尊不共斟抽筆對來使日夕起長吟

與客遊宋戴樓城門九老泉上

艸屩相攜處田家水郭間林風動衣帶泉色照容顏軟艸畱堪坐芳花折與還春城一散罷車馬更難攀

答谷司僕見問

幸自返中園非關逃微祿方因疾病餘黽勉供樵牧春至東郭田夏來北林木時從逺原上日縱平郊目野老逢與言道書閒能讀何爲共世人無事相追逐勞君問出處日莫掩茅屋

與霍將軍集和大齡莊

蹔息城隅駕欣隨驃騎筵園林窺勝地談笑接髙賢花外仍張樂林中正擊鮮晚來車馬散歸就故村眠紫團山人歌贈上黨栗夢吉陳州之弟

紫團髙山槪靑雲生賢吐瑞合氤氳二馮卓犖【奉世野王】不可睹栗家兄弟殊不羣陳州一出驅五馬令弟二十窺三墳博物自識顯陵防對人能讀嶧山文今日漢家方貴少歸來結綬朝明君

賦得嶧山碑送李東升明府

秦皇千載後嶧領尙遺碑斷石靑山路孤城滄海湄蕭條余霸气磨滅想雄辭君到鳴琴暇應多弔古思

與客集和氏園

惟君遊每接自余居多暇畱連上客筵欵曲中園駕賦詩芳泉側舉爵茂陰下放心安知憂攜手不能罷日气淡將夕云影垂方夏爲農信可歡世自薄躬稼

曉還城休左氏莊

與君枕隄日共結東城廬日出蒼林背回看十里餘柴門通大道村巷隔平墟主人心無事見客頭未梳累言惟農務一飯但園蔬方當數來往肯爲容籃輿

夏日林枋田家六言

手疏偶然辭主腰鎌率爾爲農今日田園自許平時車馬相從

雨後千家競似雲中萬木齊髙路口來過杖防墻頭方掛防臯

芳樹不知冬夏荒城何計春秋有客今辰攜手無人終日科頭

輕屐防臨池上方牀好坐林間酌酒壺幹未巳賦詩坐久忘還

斜日深林度鳥微風亂柳鳴蟬茅屋人歸水際柴門路繞天邊

欲笑於陵逃井還輕顏闔移家顧我何營世務對君但惜年華

晚過陳藎卿時寓居廢寺

不識禪宮廢來從客捨看如何種竹相對雨花壇新霽開晴景微風起夏寒淹畱未忍去華月在云端

從陸道函間命

壯年方自顧多病防相乘山澤思長往榮名懼莫勝浮雲寄宇宙野鹿返丘陵舒捲隨其適優遊焉所懲從君問季主倚伏欲何馮

得張子家書

晚日照余晴荒亭暗復明歸云度深樹飛雨過髙城蹇劣慚當代棲遲笑此生空持一書札長嘆故人情

東原晚望答李鴻漸

東原晚望艸煙齊久臥無心出路迷閒立秋風看木落獨行斜日聽烏啼一官已謝於陵後百畆才開莘野西此地故人應念我逢人昨有數行題

初秋谷司僕杏山別業

田廬元自接談笑竟相從是日當農暇秋風動客容開尊臨積水解帶掛長松欲去城東陌畱連聽暮鐘贈別永和陳明府秉中余與秉中同舉於鄕今十年矣秉中始以親老乞教馳驅江海所懷未盡遷官西去遇於故園之間倉卒離顏情意吐申鬱鬱無已詩凡二百一十字

十年宦未逹萬里猶一官適從何方來又陟晉山巒拊髀忽自笑把臂聊相懽伊昔被短褐同步入長安遭時賜顏色當年厲羽翰君獨念老親吳門彈儒冠髙堂甘防薦學捨苜蓿盤遲回竟蹭蹬感激生愁酸眾中見年鬢坐上論溫寒明鐙對深夕還作故鄕看嗟我病狗馬昨亦謝鵷鸞無才媿明主仰荷恩波寛種豆白石岡垂竹淸水灣【白石淸水皆今時名】丈夫貴適志出處預難觀寸心向誰是逸气徒莫幹君其安小邑鳴琴到可彈石樓與永和自古稱雕殘不見太公望神靈泣灌壇【世云石樓永和多挾左道故引】秋風動當夜白露檐前漙一別更何所不覺起長嘆

逢李淮安

悵別各千里忽逢指寸心明鐙不自意故國乃相尋寒館鳴秋雨髙城結暮陰胡爲疇昔願江海尙如今

楊州門主人

空林一葉落茅屋幾家秋對酒涼風至開簾古木幽相看還自笑欲去爲誰畱正北夷門下休猜姓是侯

雨後有懷子延

驟雨新秋晚微晴墟落間悠然抱藜杖率爾倚柴關空壑才容水流云故滿山遙知城市裏應羨此身閒

秋日感懷卽事

盛時畏易衰修名患難立伊余心不逮年命降將集素髮今已乖畫省昔嘗入感往慕寵靈憂來戀鄕邑咎本懷璧招時豈贏糧及坐見白露漙行方朱火戢小人安故丘始願終能執

和汝南見過

晚日畱仙轡涼風勸客尊偶然擊築伴依舊抱關門樹落千重葉蓬吹萬里根病身一如此誰念在孤村

東壁偶題

皁防遼東客靑門漢代寧知汴水上更有野人家巾服臨秋換壺觴自逺賖閒身與逸興並向物情誇

九日登城樓宋故都門

佳節倚秋城朋曹晚相逐竊憐坎廩心蹔寓登臨目日落故鄕杯霜寒遊子服百里覽山河千年看陵谷生欣盛時康追嘆亡王促帝功頽九五霸气消百六猶能識宮觀但見登樵牧縱酒在髙樓悲歌對喬木身同司馬病懷異步兵哭舉頭望長天萬里來鴻鵠黙尋階除降獨去歸茅屋

友人設飲病不赴

荒村猶病臥空媿故交深復有髙堂宴無如伏枕心寒郊懸日影平楚帶秋陰向夕東城望寧知佇立吟

送別蕭司勲

柴門夜語罷惆悵出前林曉日孤村映秋風落木深別來生白髮歸去換思心還復茅檐下朝朝鳥雀吟

逢友人

幾年別京縣昨日詠歸來本無奔踶用且養擁腫材窮巷在東郭柴門臨路開經時到城市累月迷蒿萊傳君渡漢口八月朝天回鞍馬落秋風賔客滿髙臺相尋重欵聚相慕屢遊陪客捨不灑掃衣冠多塵埃懽然握手笑對靣無嫌猜方思在霄漢賔友如雲雷春天浮屠館夜雨皇州杯鷦鷯各善賦鸚鵡皆天才看君振藻翰江鮑力能裁聲華俱美矣懷抱何悠哉而我獨病困於今翻自咍長鳴戀儔匹蹇步安駑駘賞心夙豈在離限玆仍催故園乘秋景黃葉紛如摧長天隨道路落日徧城隈贈言無終極蓄意獨徘徊

偶題

久爲南畆客況此北時翻笑陶元亮應多歸去辭涼風昨夜起殘雨夕陽移坐臥身無事茫然生逺思

秋夕

問年有短髮逐世無長防日已逺人徒秋方臥阡陌天髙星流火夜久月生萬形觀此化四運愁相廹身非塞北翁情是周南客聊齊得喪心安此畱滯迹

感事

涼風摧髙木夜雨生秋艸蟋蟀吟東壁霜露凝西顥志士感夙心嗟此頽光早靜言執徳長揖解洪寶亮乏嘉遁節尙慕丘園道古人逝不存何用抒懷抱

曉起

惆悵空堂曉蕭條秋气陰懸對疎雨落葉滿重林長往懷仙事端居養道心誰知歲復晚髙志莫能尋王元玉偕鄧應和見過時元玉將北上

霜落歲方晏田園空復情念君重離別邀客到茅荊晚日農夫語秋天鴻鵠鳴坐中問疇昔無事解朝纓

曉出前林

理櫛聽鳴禽搴帷望朝旭快然登前林煙芳紛滿曯秋晴帶余陰夜雨生新綠道勝絕紛華情愜關幽獨在天羨白雲淩風慕黃鵠賞心久已違感此勞中曲

簡李伯材

抱病敢稱隱端居祗自驚林臯白露下庭際綠陰生偃蹇時方笑蹉跎歲屢徵惟君重幽賞共此郊園情

夏夜同袁徳延騎出宿村家

景落息炎氛輕策稍相試微風送林木皓月臨平地路逺忘前期情愜隨所至田父止我宿茅屋勸客醉起步中天空仰對明星次一貪雞黍筵三嘆前賢意軒冕愁束縛江海傷憔悴且願爲老農敢謂辭髙位明發返故墟努力看身事

酬左舜齊林中冬夕見寄之作二首

霜葉落漸空暝鳥飛俱罷出門歲已防倚樹人方暇映月眺煙郊了自見茅舍下有飯牛朋商歌滿初夜攜手自京都歸心乃疇昔豈不戀明恩久持金門防今日故園身殘歲空堂夕含情亦何言塵耒掛東壁

晚出曹門北道

晚日郊關迥寒冬筋骨勞不知臨曠野何事平臯斜路孤村引空園亂木髙歲防今去臥誰認在蓬蒿

冬日西園

泱漭空寒野蕭條只舊林登髙時送目望逺日愁心世與身爲累貧將病轉深無能學袁盎閭裏共浮沈

西園再酬穀子延

茅屋還相見冬郊那可聞荒城連凍浦落照與寒云逺樹行時倚歸途到處分畱君終日語猶自日思君

谷司僕田黃門諸公見過

山林髙士駕雞黍野人心不避家貧饌難忘歲暮尋寒城雲際擁晴樹雪中深誰念平生意幽棲獨至今

與諸公登捨右古城

積雪嚴寒當此地尋幽尙有故交能穿林斜路逢人過旁捨髙城共客登玉樹望中梁苑盡金湯行處宋都曽畱君貰酒柴門晚何獨山陰興可乘

次韻田水南見過之作

夜雪連窮巷朝來片日暉故人停駟馬問我掩防扉自出知誰是相看能爾稀家僮釀酒熟獵伴射禽歸艸具成賔饌木綿對客衣歲寒心不淺日暮意難違客興催花發農功候鳥飛期君前浦泮預指釣魚磯

劉西陂函山二先生見過

簡略缺世用守此郊扉居天寒艸樹盡臥病情何如臺臣存舊好宴飲及吾廬伊昔趨天階俱衘君子惠提攜文苑遊出入鵷行綴良時未可忘世故身相系安知尊酒同歲暮荒城際無輕一日歡乖離幾更歲

招友人

散發終朝偃舊林墟中無事肯相尋數家砧杵驚秋早滿院蒿萊對夕陰多病秪堪謀藥物微官何敢污朝簪濁醪漸熟來同醉無限蕭條歲暮心

宴王禮部紹甫諸君

寒日轉髙館微晴冬朔余窮巷多冰霜車馬盈我廬良朋四方來各擅當年譽言論吐中堂溫如春華舒枚鄒久不存梁苑爲丘墟千載得斯人燕好同其初嘉防不可常古人言豈虛有酒今不懽歲晏情何如

將去故園時有令請告三年削籍

出身本疎慢秉志惟山潛請告及三歲拘廹時禁嚴欲出乏明略退處還自嫌朱紱系我腰仰戀明恩霑不能遂捨此安敢尙久淹且當整駕去三嘆顧閭閻

將赴京述懷

請告有嚴程命降不遑安行子起自視當此歲已防出門冒雨雪所畏非天寒上戀髙堂養下顧同生懽將乖意方切欲去情彌難豈乏躬畊余可以供晨餐終媿逹人心不能棄朝冠平生亦有志臨路但長嘆三年保閭井國恩良已寛

蘇門集卷二

欽定四庫全書

蘇門集卷三

明髙叔嗣撰

晉陽稿

自敍曰嘉靖癸巳余始出爲山西防政春去都繇漕河溯汳歸上蘇門山以其秋杪乃履官屬歲饑奉役往來遼沁汾潞之間無寧日逾年冬朝京師其明年歸復自汳入晉軌轍所臨殆徧焉亡不再至者復逾年乃轉爲湖廣按察使可謂久矣余本農夫每造山田林壑蓄志所感慨然太息歸心萌作發爲篇詠又多戎馬邊陲之警其詩率著於驛壁吏從旁書之都爲一卷略無去取觀之可以考歲月動定所繇自余之出友朋亡省記余在山西者縱記之豈復知其勞且久者虖𨿽余亦且忘其久何則居閒亡事優遊暇豫則視日舒長今卒卒薄書朝也疲於應事夕則偃臥於室擾擾不知夢所之少暇不過玩日自解如此而豈復知時久速耶夫吾且忘我而又誰之求取觀所作篇恍不自憶𨿽然茍書是以視同遊庶嘗有省記餘者詩凡九十首是歲丁酉仲夏望日

河西主人壁

不識河西逺畱連夏日長主人設髙防上客滿中堂近海波流異夾河池館涼回瞻京邑路雲樹極蒼茫

武城漕河逢張使君考功舊寮

岸折畱餘照舟行稱晚風歸心千里倦行役一時同置酒蒼波上停橈緑樹中思君如河水何日不朝東

歸途大名晚行

客心兾早安川途爭晚涉水宿阻風湍宵行問舟楫時見逺村明月出荒城堞良時余幸遭靑官常攝已多絳灌毀而無金張業來往路將疲出入心獨怯夜夢守舊閭勞懷先已愜

初登太行山

髙嶽千重發馬鞍故園回望客心酸他年筋力知衰健已厭羊腸九折難

至蘇門山二首

髙尙心徒在良遊今始能名山無俗侶日暮亟攀登空山暑气少臨水夏云多照影人將老愁心在夕波

權店晚行

孤城吹角罷黃昏歸馬蕭蕭向驛門衰柳更添霜後色殘流初耗雨餘痕求田未果靑山願出守仍銜紫禁恩轉入亂峯行不進投身空館寂無言

十一月朔孝義道

山城風物歲將防行縣初因問俗安授歷漫驚違一載趨朝尙記逐千官煙鐘動闕天微曙火樹薫庭夜不寒久沗恩私今始悟簿書催急驛程難

太原縣西十里亭逢張景周憲使歸田

京國當年進謁曽柏臺棘寺舊儀形未言投劾歸田早長羨出疆矯制能晉地雕殘非往日漢家兵火劇繁星逢君便作東西別他日相思記此亭

文水縣驛壁讀王司僕徳徵詩因和其韻一首

長塗無驥足短髮有漁舟感嘆如同日羇牽自去秋寒燈知客意鳴柝亂人愁屏上山川記何因認汴州

淸源縣作

行縣時方暮山城歲弗登寒燈斜暗壁夜雪灑空庭案上閒周禮囊中貯呂刑吏情那可道歸去幾時能

交城縣壁

汲黯匡君意顏延出守情慿髙無處語寒日下孤城汾州憶家兄時自虞衡郎中左遷同知嘉興

憶昨防恩與子初雙垂印綬奉宸居賦詩春日趨朝後把燭良宵下直余今日客身何潦艸古來人事有盈虛江湖萬里天南北歲晏山鄕少報書

十二月十四日有憶子陽仲材諸人一首

去年今日共長安遣騎邀賓卜夜歡別後客身愁裏老向來人事夢中看殘更攺席歸猶懶大雪盈庭醉不寒念此邊城獨坐語相思晴月滿林端

至日晉府拜朝同曹仲禮

王庭肅穆映朝暉圭景才長暖力微此日預沾新歲酒同時應認舊朝衣暫開宮殿倍仙仗端望雲霄拜帝闈不到邊城時作吏向來恩遇未知稀

靈石山行

長路天俱逺髙山日易昏彊余疲馬意垂首戀君恩

襄陵縣庭

邊地人愁老寒齋酒醉醒鄕心何處見院竹一叢靑

夜次冷泉關用呂太史韻

山寺慿鞍歇冷泉髙峯月出滿林煙非關定性人忘睡自是驚防夜不眠

遼州上元立春城西寺同孟東漳作

山城鐙火巧逢春野寺芳筵接故人石路晴余雪色好花宮滿映月輪新一杯最喜同今夕再拜俄驚見此身舊事繁華君記否神京車馬逐遊塵

遼州卽事

羇愁日日與春增分省無功笑吏能官舍到時常是客山城多暇靜如僧新晴滿院朝來雪佳節空堂夜半燈最是上元無意味平時宴賞隔良朋

沁州次壁韻

我心才撫壯客路遂如今鬱鬱終何事區區尙此心奮飛羞短羽歸去慕長林願受王喬術千秋開我襟

分水嶺晚行

客興日無柰兵荒歲屢加少年曽許國多難更移家逺水通春騎孤城起暮笳馮髙一回首何處是京華

再次權店

攝官彊四月被役乃三來把炬尋山路傳餐就水隈憂荒早頭白忍事竟心灰客姓途人記官程驛吏催梁園卽此路何戀不南回

褫亭聞邊事用壁間李川甫韻川甫大梁人

北來烽火震邊州春興無聊客髩秋得喪此身眞是馬姓名與世任爲牛晴天亂雪吹空壑落日黃雲暗道周但有鄕心隨處是題詩人滿驛前樓

送馮廷評還闕用韻

銀鞍白馬使臣尊賓從如雲晉北門滿目邊城春艸緑因君長憶帝京原

潞安道公衙罷

微雨潤春郭層雲冒空山訟庭方散吏髙閣閉重關緩帶不遑息投身簿書間念昔郎署居此時曹務閒焚香娛道心服藥養羸顏良遊忽如昨行役無時還邊州多客愁日夕髩將斑

由關子嶺發兵入綿上

儒衣曽事主羽檄且徵軍敢奮一朝畫而邀百戰勲深山連古木落日斷黃雲愁思荒村夕誅求不忍聞

淸源縣再作時上疏乞解官

抱靑朝還夕經途去復回山城仍滯雨夏館始聞雷客病關愁得鄕心逐夢回投書報明主早晚歸蒿萊奉次艾峯侍禦送李參政平防後擢任南陽之韻

中臺決防靜妖氛幙府得賢獨冠羣正有捷書傳白日況兼寵命下靑雲鳴笳喜動三關士授鉞功先四道軍見說南行防上賞汾陽人勒去思文

汾陽道暮晴下四首俱奉和姜侍禦之作

連城催暮角暑雨變新晴垂穗緑槐合將雛烏鳥鳴山川發髙詠州邑寵巡行莫怪炎蒸歇霜華滿路淸

孝義道曉發

新雨曉天霽餘霞抱日長平原多艸樹夾路郁靑蒼下馬文侯墓看碑卜子堂埋輪一何壯共識無豺狼

施同寺是日奉陪弗及

樓閣丹靑上煙虹石壁重雨餘淨香界天際響疎鐘汾水當階次綿山卽近墉題詩人不見驄色亂雲峯

冷泉寺

露冕長林下酌泉大士家根深別有水色冷不關茶香象浮深壑毒龍防淺沙煩蒸若爲減客思正如麻

奉酬姜侍禦見贈之韻

探奇曽禹穴能賦豈天臺長自羞知已徒言謝上材憂加年近老名在毀重來欲去猶增戀歸心寄艸萊盤陀驛再用沁州壁韻一歲中四出此路

乞歸又晚計奔命尙如今九折無良術三鉆豈夙心客程任春艸官舍卽晴林便作途窮哭闌干淚濕襟四月望後二日奉壽永和松山殿下八韻

圓月光仍滿輕風夏始溫降神元此旦秉徳自先藩玉殿朱弦合瑤宮紫气屯防童時獻藥三老遂通言汾水連天濶綿山挿地尊儒衣得上客服冕盡諸孫齊奉千秋曲爭持一日樽淺材何以頌抽筆愧梁園

秋日早起偶題

鏡中一夜恨攬此二毛增寡識時方忤多憂日不勝云霓發宵夢簿領迫晨興脫屣吾將往丹丘尙可仍

提調山西試院贈諸廣文二首

重門照月景華館肅秋陰吹角煙樓暝懸鐙夜堂深聖代急求賢不千黃金辟命來四方文儒集於今芳筵列珍殽盈尊敬子斟大國富俊豪譬木產鄧林所願獲異材以如渇心朱弦曲未奏淸廟樂將沈希君鑑幽潛爲我揚洪音

惟昔忘疲謬趨役嘗南宮藝林閱眾彥文事參羣公琳瑯充天府但媿非國工親交一旦逺淒惻數年中遇子攜手嘆感我夙心同廣庭曙色啟層閣銀河空出門賓禦散嘹唳聞髙鴻離觴在朝夕別路長西東何言秋欲盡追憶無時窮

九月河汾書院雨雪陪諸公宴集

千山風雨集九日雪花深歲序嗟如此賓寮盛至今酒中催夕暝樂進解秋陰醉傍龍山飲誰憐幕府心

贈亢思謙入防試因寄京師同遊

函谷投繻日靈光著賦年【王文考十九歲】古人猶汩沒今汝遂騰鶱神寶初開璞龍媒早受鞭通衢千里駛美價十城連藝苑材如此離堂意杳然行收金馬績髙視碧雞篇京邑多朋舊同聲若爲傳

齋中檢舊集因呈孔文谷學憲

寒城朔吹動庭樹曉霜繁省齋稍無事馳情念舊園發篋理塵帙展玩不知煩往事盈篇章幽居多苦言郡中盛儒彥暇日遂討論敢爲矜文譽要識夙所惇廣堂宴晴暉防酒湛芳尊言笑一相投逍遙窮朝昏心賞不易值素交世罕存疎簡本吾性牽拘守玆藩髙車數來往無爲厭公門

宴別文谷先生赴祁州

擾擾時相見悠悠遽逺辭離居不可道行役且焉之歲晏冰霜厲天寒鼓角悲軍城數杯酒官舍滿篇詩感激多新調飄零最苦思才髙世總棄名在眾方推暫識風塵色行霑雨露私郡齋暇北眺猶接帝京陲

余吾驛壁

秋日何淒冽曉云陰復晴客行多所懷鬱鬱獨含情登髙倦長阪涉水亂河聲僕夫不遑息投館晨雞鳴惟昔負微尙於今遂無成田廬日榛蕪何由反躬耕寄言同志者羞作望塵迎

送楊方城中允拜表赴都

新秋雨微霽山川气蚤寒朝日照長林陰霞冒層巒咫尺神京路追餞不可攀大君方垂裳海宇息波瀾八方修臣職表賀集長安天門辟日月神宮棲鵷鸞甘露降中庭色潤黃金盤跪進萬年壽夷夏靡不驩仙管奏樂府寶饌出大官君臣髙宴防維時良已難盛世思夔龍畱佐虞廷端而我寄邊隅遲回亦何嘆

發平定【以下入覲作】

空山懸日影長路起風寒京邑方趨役邊城遂發鞍孤心向誰是直道匪今難不是秦關客貂裘亦已殘

井陘道中

曉霜塗屋重寒日出林微攺轍辭邊徼登車望帝畿深山藏驛道巨壑斷村扉欲問前徵侶迷津何處歸

得京邑書次新城作

邊城迢逓彊西還歲暮徵車入帝關風定塵沙迷舊路天開雲霧認前山寄心轉切鵷鴻侶投足新從戎馬間謾道姓名人憶少瓊書長把慰愁顏

良鄕壁間舊題間有虞衡家兄和句

江海飄蓬嘆此身重來拂看壁間塵五年題字今不滅兄弟相思淚滿巾

過眞定呈周中丞

萬國朝正屬歲繁上游要害此邦存使臣北下頒銅虎質子西來敞玉門自是霜威淸道路無須云騎防郊原宋都鎖鑰眞堪寄漢代扶風未足言

春日同上黨栗道甫登毘盧閣

祗言逺出守何意暫歸朝僧捨春陰重神京暮色遙向來成夢幻所歷盡塵勞須共登髙閣客憂賴此消

出都

驅馬臨長阪徵徒動逺情官橋楊柳映客捨春鳩鳴榮進頽前志激昻謝後生親交好相語此去偃柴荊

寒食定興雪中

二月鶯花少千家雨雪霏可憐值寒食猶未換春衣積水生空霧髙城背落暉忍看楊柳色從此去王畿

定州道

夾岸新楊映廣津客行無緒獨愁人故園亦有千頭樹二月中旬汳水濱

再次眞定城別陳秉中時自京西還

經途雨雪涉冬春倉卒重過柰此身客捨畱人酒甕熟官橋系馬柳枝新河山半折北來路烽火全驚西望塵別去定知頭白盡邊隅誰念一徵輪

星軺驛雨中別林八南還

驛外陰雲合窓中宿雨含深巖龍自鬭險路馬能諳短髮星星甚長愁日日堪休將南望淚歸傍二親談

再赴晉陽太行山上作

祗役方如昨銜恩更此年可憐客鬢攺應厭馬蹄穿萬壑深蟠地孤城上捫天東南回眺處愁絕故園邊

避雨五巑山

鳴雨斷還續連山下復髙疎慵元自慣登頓爲誰勞問館投身促防崖著足牢客程憐若此終念反林臯

再過紫巖寺

受事方從北持車還向西靑林含日影赤阪造天倪宦味同雞肋官程任馬蹄蒼崖摩徧認隔歲幾行題

雨後柏井同方體易

疎館余晴片日暉陰移髙樹晚涼微自窺水檻人將老轉念山扉客未歸天畔緑虹臨戶映風廻白雨過村稀荒庭一醉君共呼取濁醪興莫違

自柏井還平定山行用西陂座主韻

渇汲香泉玉井瓶午行愁熱待昏星空山寂歷鳴蟬斷水縱橫疋馬經日下孤城邊气紫地偏六月艸根靑休將淺薄供時議自合深棲與世

飲平定孫太守宅奉贈時壽八十二

楡關月出滿晴暉畱客芳尊盡夜歸本戀靑山辭虎竹甘垂白髮守漁磯藥欄傍戶花香入藤樹當庭葉露微便向磻溪問衰健周王仍欲夢熊非

壽陽東寺閣憶體易

朝來攜手罷夕間賞心同岸幘層樓上馮軒野寺中嵐光冒邑裏秋气變林叢坐使客愁集非關尊蟻空

太安阻雨有懷都下諸友

蒼蒼云木變川原黯黯客愁獨掩門臥聴逺舂白日靜起看陰壁緑苔繁官名薄劣慚新侶郎署遲廻念舊恩彊欲題詩報同捨便應投劾去鄕園

還自鳴謙山行用前韻時體易使君亦至

塵鞅苦西東追攀日復同戍樓雨宿夜山館曉行中峭壁排雲樹崩湍下石叢流觀亦可悅寵辱此心空

平定城東西交口用壁間韻

敢言觸熱倦悅此午陰長蘭气淸林薄蒲風散野塘髙陵堪下馬怪石欲成羊可念徵途侶題詩偏驛堂

宿八角

嚴更金柝起杪歲玉關寒行侶時相問邊程進更難歸心惟日夜客鬢已星殘仰悟中林羽投枝亦未安

晚趨忻口

雲峯聊極目立馬獨愁心豈直關山逺其如雨雪深笳聲先入夜邊气迥生陰疇昔長徵意蹉跎力不禁

忻口趨五臺一首

戍鼔行人斷客心日暮悲長風捲沙塞積雪滿山陲濡迹亦何久孤蹤逺更危含情不勝道縱道知從誰

途經五臺山不及攀遊

客路迂回甚驅車悵此分懸崖晴度日洞壑晚生云怵迫非吾意悲懽與眾羣終當臥靈嶽夙志豈徒云

偏頭關傅節度宅守歲

深堂弦管雜邊聲幕府宵嚴刁鬥鳴起舞更衣聊自慰懽歌縱酒不勝情關河絕塞催寒盡烽火連山照夜驚攺歲不辭徵戍逺其如客病臥邊城

再出太原赴石州

舊路三年倦新林二月餘行旌晉祠水田鼔漢城墟願以烹鮮治無因害馬除往來竟何事媿爾行春車

仲春山行

春事殆過半客行殊未閒流雲開白日微雨防靑山身世本遲鈍林臯當早還煙郊艸色長感此柰愁顏

經向陽硤

屢飯靑岑下力疲路轉長投身應虎穴頓足卽羊腸天地固無外關河祗自防驅車捨此去余意戒垂堂

還自石州作

傍捨新泉注歸途柳葉開出無十日計行作千里廻衣帶不遑解車輪亦已摧公私兩何補驅笑非才

三月二日交城大雪

建辰開此月上已預今朝柳絮寒應未雪花晚故飄輕盈對山榭防綴愛芳條若伴邊愁客經春總不消

鳴謙驛夏夜

閒館艸生徧芳林夏气淸月華何泛灩天宇益空明懶慢本吾性羈棲非我城投冠還舊裏庶此逹人情寄家兄祠部郎中時自嘉興同知量遷

自別五更歲相看千里長聞辭郡府謫欣拜禮闈郎稍進雲霄上還追鵷鷺行趨朝日振佩直省夜焚香得罪皇仁闊失羣予志傷气猶負然諾力已困迎將春艸邊城緑寒云戰地黃憂心何以見視此髩毛蒼

辛廷評慮囚後喜雨

周人憂旱虐漢使寵循行不睹甘霖注安知讞獄平乘飇驅暑郁入夜潤枯榮河漢分天澤云雷物情一言折疑事九死出寃生流長無極汾州比頌聲

省中夏日述懷

聊遣塵事營宴坐適心懽重門永日影開簾新雨殘山城方覺暑水木湛生寒夕气冒川澤晴霞映林巒顧懷職司憂眷然發長嘆華居豈不崇斯人詎獲安先民計日食所戒在空餐薄俗匪足矜要使寸殫

賦得蟠桃核奉壽朱使君太夫人

昔西母降於集靈東方竊於金馬蟠桃之事世以爲妄然陳核傳之先代斯物藏於大內宋承防景濓賦焉故詠云爾

瀛丘初種處漢殿稍嘗時遺實神應守殊形眾詎知加殽登玉案注酒比金巵一獻髙堂壽千秋樂不支

赴平陽之役次冷泉關

羣盜無由歇官程詎敢寧徵衣犯晨露吹角動寒星匡時悲深志逢世謝壯齡誰言關路永馬足歲嘗經

霍州旅次

久客顏將老逢人舌尙存欲詢幹主防所願與誰言霍嶽三年路汾橋十室村不堪驅馬去秋日易黃昏

送方體易秋日入都用韻

大壑朝霖滿邊城秋气髙亦知王事急終念客行勞騏驥悲長阪鶢鶋悶太牢慿君報京邑曰余返東臯

南關晚行

笳聲入晚不堪聞驛路山腰向此分洞壑空蒙秋雨雪巖崖突兀石生云愁心邊馬方頻入寓目鴻定幾羣歸興轉從今日盡將因沙塞著微勲

歸次南關驛作

祗役忽於今經塗宛如昨秣馬息荒林振車越重壑歲暮滯還期客心悵不樂曰予本沈遭時乃濩落化海異微禽蟠泥豈尺蠖方因遷斥余始遂歸來諾逝將入雲峯滅迹從所托

奉別南山沈國殿下用韻二首

玉巵申欵宴金殿覿丰神髙視文猶古虛懷徳益新飄零敢自意迂賤許相親每憶文園夕畱歡倒葛巾再奉瑤篇至長塗慰別情文章魏陳思寵譽漢東平日暮余吾道天長潞子城拜瞻竟無路祗有客愁生

沁州張源鋪

去國三年意還家此日心天寒客路永日暮眾山深沙塞人偏老風霜馬不禁如何更萬里投迹楚江陰

蘇門集卷三

欽定四庫全書

蘇門集卷四

明髙叔嗣撰

入楚稿

髙君自山西左參政轉遷湖廣按察使去住所得凡十三首爲入楚稿

量移湖南用文谷韻

歲暮邊隅客歸來見此身馬蹄穿欲盡虎穴到爲鄰漳水經塗舊湘潭去路新我生豈斷梗逐處任飄淪

陽曲灣作二首

閒庭芳艸日分長疎雨髙槐夏轉涼一片鄕心千里目靑山無數晚蒼蒼

湖天杳杳夏吹風涼雨蒙蒙夜已空夢入梁園樵采路覺來身在戍樓中

二月十日至尉氏

含淒去舊裏秣馬頓荒城是節春將半崇朝雨再晴鶬鶊欲作語楊柳盡垂榮楚塞杳何所嗟余方此徵許州城南道行酬左君舜齊招隱之句

微陽稍晴曙新雨被山川芳樹交生道春流灌注田耦耕本夙志驅役乃玆牽未覺江湖逺投身竊自憐

襄縣城東卽事

春晴汝岸曲夜雨襄祠東日出蒙霧天垂斷續虹關梁臨水閉馳道與山通旦夕龍輿度千城望幸中

龍泉鎭作

落照寫澄潭石梁水半含可憐雨气歇復與天光涵客路乘春景人家映夕嵐我行殊未倦彷佛見荊南

呂潭境上

連山望不極況復楚雲長萬樹含春色孤村帶夕陽解鞍當古戍投袂及空堂去國日方逺懷君意敢忘

漢江春日舟中

漢臯微雨防人衣江路南衝鴈北歸寓目不堪愁逺涉投身方自愧髙飛纜牽蘅杜多春气船泊雲霞變夕暉未許笠蓑同楚父來逃榮祿守漁磯

初泛漢江東峪使君邀飲習池

大堤兩岸春流滿峴山十里銜日晚新雨深沈洲嶼移餘霞明滅川途逺南來鞍馬背髙城泛舟始作漢江行總轡昨朝當寒食鼓枻今日值淸明淸明寒食愁江路逢人乍問棲泊處楊柳深垂渡口喧桃花淺映村頭暮襄陽使君乘暇日邀飲習池酒興逸然燈淸夜歌管鳴吹角蒼波魚龍出去國未覺客身輕乘流翻恨風帆疾別君轉入江湖長明發解纜情如失

自承天進船暮至潛江寄郭舜符

漢渚雨聲深日暮愁客心楚山雲霧多其柰客行何時時登岸覽風物往往張帆去超忽泱漭江流雨正添防茸春樹日催發玆行豈是乘桴意欲遣虛舟隨所至生年本自江海人終朝遂諳魚鳥事投札鄕園報所思搴芳欣及仲春時頓忘異國勞行役但闕同心廢賞期

省閣率爾題寄同懷

下車春艸歇掩閣夏云深情以軒裳倦愁緣節侵訟庭白鶴毳廨宇碧山岑乘夕恣逰屧慿髙敞郁衿連天通漢水多雨暗楓林畏鵩非前志爲鵬想壯心越鄕誰不感題此繼莊吟

廣視堂作

玆堂抗峯首伏檻卽江流夕日川新漲空天雨半收煙虹形婉俾石壁色靑幽行藥恣閒步題篇紀勝遊城鄰龍伯國宅並羽人丘臨眺非無樂客心自有愁

夏日作

宴坐淸煩暑闔扉映夕曛山堂聊假日水气自蒸云處潔嫌新沐懷奇厭舊聞齋中無一物幾上太文

軼稿

髙君先自吏部乞病還蘇門山者三年復從蘇門山還朝逾年然後外補中間題詠頗眾今考功讀書二稿乃其自選多所不載何也括其遺編不忍棄選其優者凡五十二首爲軼稿

銅雀妓

松栢墓已拱綺羅臺未空靑防上駐日白雪下流風雅曲此遺媺勞歌誰與同君王自不見閴寂無終窮

題馮正伯捲

太息髙蹤客誅茅滄海邊同來負鼎日共憶掛瓢年梁父龍初臥南山豹正眠有纓濯孔性無楫濟商川才爲蒼生屈名緣赤紱牽九臯空唳羽七水但流弦僕類蓬南轉情同橘北遷塗中曳尾地轍外涸鱗天仰視鴟應嚇卻驚防可憐重尋顯志賦長揖願歸田

檢校戎器

弱冠伏南土微才卓不羣𨿽懵坐勝術干戈非所聞九域效太運六位升明君黃石埋兵略靑藜照祕文楛矢積北闕弦琴奏南薫龍庭元刋壘虎賁久息軍如何儲戎器還以事邊勲鶴膝非時急犀渠要日焚折衝存墨帶多算騁皇墳願言思農扈王化在耕耘

病居

得坎願自息披離忌有臥屙還以嬉煩囂暫一屏孤賤本寡儔升平遘多幸束髮辭丘園登軀入華省王事累朝夕非才充俄頃不堪類昔嵇自免乃今邴北顧尙濡迹南歸徙引領歲暮詣空山耒耜方當秉

主客行

主人爲壽客起酬今宵有酒可無憂鐙前大笑呼五白塲中試賭敝貂裘去年奏賦驚天子今年謝病歸田裏當路徒嗟少故人寧期行道得知己慷慨翻爲他人論結交愼莫向金門

門有車馬客行

京城十二衢輪蹄何縱橫縱橫行且止金張門已盈媒拙坐趦趄言巧通逢迎中防命丰饌四座羽觴傾南冠進楚舞西瑟發趙聲辰防日移中昏宴及鐘鳴主恩諒不訾殺身良爲輕片辭重大呂一顧越兼城何如艸客寂莫擅英名

應僕

晨趨長安衢冠蓋何逶迆歸視相國第輪蹄交中逵寒熱各有宜巧防來相追拊膺悲遇晚握手稱新知一顧辭白屋片善登赤墀車馬如流水髙門象海涯主獨用憔悴談天祗自奇閉門幾廿載無由免寒饑公孫起徒步黔突爲帝師董生獨寂寂區區苦下帷濫竽竟有合敝帚將無施深謝彼竪子夙志良自持守兔誠言謬屠龍豈憤遲卑髙𨿽異勢慶弔亦同時浮榮等過隙暫跌若頽坻布被不覆寵禍載牛車危三年避園圃英聲千古垂守慕二老養素吾不移逝將還舊臯耕牧潛東菑咄嗟奴僕心多言益見

中秋無月

三五惟今夕煙霜防昔歡埋輪濳泣兔掩鏡暗翔鸞風金天徹星樓子夜寒客衣素已變不分向明看

秋思

涼風今日至鴻鴈欲南徵衣緩他鄕帶心翩故國旍園荊愁外死池艸夢邊生防挽髙飛羽淩天寄別情

雜詩

窮巷寡人迹當戶生芳艸伊人空堂上徙倚傷懷抱獨攝敝衣冠容色何枯槁飛鳥更我庭斂翼空山早仰視黙含情思歸故鄕道

感秋二首

候羽三秋至層鱗四運移商風吹地籟兌日正天時魚轍涸誰訴駒轅伏自悲紛傷庭木脫夢繞故園思蟬辭夏露丹木受秋霜坎防應懷楚離憂欲奏商勞生嗟害馬失學嘆亡羊蘭芷空山路披衿耿未忘

贈別茂欽

昭代富文化九葉何光華君初奮海裔應運生王家余本孤賤者射獵夷門野偶起攀飛龍俱載入金馬結綬自玆朝鳴玉日逍遙亨衢孰予假同升上宰朝分曹靑闥聯步黃金闕居常願接屋遊每得並橜晤對無朝曛發防多所聞玉壺湛芳醑寶帙散仙文相知恨不早相與傾懷抱繾綣三年間莫諭同心好柰何忽分張念此使人傷衘哀赴隴墓反塟歸爾鄕倉卒發皇邑追餞難再及一臨萬里途三嘆各於邑昔爲連茹艸今類孤根蓬我身非吾有誰使西或東離別易永久聚散誠不偶願言指素心努力望白首

送許廷議

狐嶺郁蒼蒼龍沙出塞長千金收駿骨萬里歷羊腸云就親庭色星分使路光亮爲汲長孺隨力防封疆

駕出

帝出南郊日言觀黃屋尊選神役風伯徙樂具雲門馳道靑陽麗齋宮紫气屯九朝祠禮祕歸待從臣論

駕入

萬乘因春駕千門洞曉扉鸞旗紛旣至龍馭宛來飛日月隨靈璽星辰撫帝璣還同受金防六覲紫宮歸

讀史二首

蕭生抗奇節立語忤當時解劍誼不辱抱關身敢辭伯喈渉叔世髠放久流離董氏握天憲臨命何狐疑知死亮難塞猖獗反受嗤雄傑在末位逆曵恆足悲結髮事天子兩絕良無期全生忌眾怒庶與哲人知

傅子夜蛾感張公海燕篇撫膺慟末路發憤睹遺編憂來每側足患至豈息肩巢由旣在野沮溺亦在田逹人貴先識懷寶乃稱賢

送張子魚太嶽參議用家兄韻二首

客路情何極臨途別所親威遲駕欲發隱閔思難伸柱始題仙侶環終賜帝臣交期無嘆逺白首肯如新妙有丹丘建虛無楚嶽寒五圖配神異七澤擅遊觀云臥靈爲友天行帝與歡知應逢石髓畱減待余飡

海口

海路連天極河流繞國門气迎朝雨至川束眾流奔隱霧行隨豹摶風坐辧鯤乘桴意何限揚楫倍傷防

晚行

去國芳春在行舟首夏臨沙痕前水耗雨气晚山陰衾枕容顏攺衣裳節候侵不堪采菱調防絕滯歸心

讀書園始遊覽

伯成善養志沮溺無仕心惜予不及古逃祿歸空林林空杳靜黙抗宇疏髙岑排戶羣木秀浮階大壑深發書玩農術作歌學樵音輟耕空隴上徐步荒城陰身悲離羣獸目感歸棲禽𨿽微貞士操絕軌猶足尋役形多眾患遺物無或侵儻偕彭氏老異世開吾衿

酬空同載酒見尋二首

負郭幽常臥移尊逺共尋觴中泛野色座右落城陰自顧蘺蒿滿還驚巷轍深相看欲何語疲病謝朝簪農畆遭炎暑賓遊踐逺郊輟耕元水曲暢飲卽城防長日蟬聲靜微風樹色交空承白雪詠顧許愧林巢

東郊雨中柬士量

閒居甘絕迹疎雨對芳原念欲開靑眼誰還共緑尊林煙旁捨午野色逺村昏自笑平生意無人空閉門

秋郊雨後

空闊容秋望虛徐步晚曛夷門新夜雨太室半晴雲犢放前王地身閒野客羣鳥來幽興愜誰語遣相聞

喜蕭司勲袁比部見宿山園

上客何時見中園屏臥幽門連莘野樹路轉信陵丘共坐深林晚紛看落木秋非君憐病侶誰向此淹畱

刈禾了晚望

禾黍空塲圃秋風滿近田出門看曠野倚杖向髙天嵩嶽孤煙直蓬池落日圓醉歌有鄰叟共笑夕林前

谷杏山宅田水南限韻賦喜雪

嘗聞洛闕呈祥日復此梁園對酒情故里衣冠時共集丰年隴畆兆還成金尊側引瑤華入靑閣髙臨玉樹生今日正須修耒耜東郊驅犢伺春晴

題東門壁

試走夷門道徘徊念此身抱關空有客虛左竟何人

寄霍山人歌

驅車意不樂還出梁宋門馬頭逐殘景野火連孤村北風颯颯吹郊樹明月照見村前路東方隱者昨歸去相尋不見空相慕隔縣卽同莘野田逢人只在空桑住明時不合但漁樵少年豈是窮章句羨君苦節應多奇嗟我支離亦如斯夙昔產業身無賴長大衣冠名未知有如徒步謁天子無何解印歸田裏方計爲儒世已驚祗言作吏人同毀畫堂賔舊走營營柴門容髩看秋水西望夷門厭紛華東來卻出寒城裏顧此棲棲何所求釣魚牧豕適吾謀野田憶汝不堪寐把筆題詩此夜愁

呈枉顧諸君子

誰復臨窮巷丘園問腐儒寒醪傾鑿落野飯進雕胡開牖連云白穿林照日孤歲防總相笑何處覓濳夫

簡思仲

涼野轉蕭條秋林自晴朗靜看霜葉落悶聽寒蟬響朱紱與時違素髮隨年長安得攜手同常此丘園賞九月六日元玉侍禦汝愚都使上方寺閤

官曹𨿽異迹梵宇黍同遊預有重陽酒兼當故國樓登臨殊憶昨疲病颯驚秋不借空門樂那寛北望愁

九月十日晚登城樓同川甫

暝色起郊關層城煙霧間千家響砧杵四顧滿雲山片月增愁思涼風減病顏登髙情未已還共此追攀

元玉送至河上夜飲作

野館接芳筵客心尊酒前終知臨路別且戀對牀眠近壁燭殘夜開簾星滿天鄕園猶在眼臥此已三年

淇上

旅館值芳辰畱連淇水濱猶憐官道柳滿目故鄕春

毘盧閤雪後招儀曹諸同遊

春寺朝來雪微融望已晴千家柳色淺二月桃花生白日照仙閣靑山繞帝城馮髙遲數子此際願同行

與仰之閣上限韻

晚日層軒上涼風散客衿登臨思不淺畱滯夏將深三十竟何事一官空此心無驚寵與辱老氏有明箴

贈子晉

濁酒相逢卽爲開憐君況是洛陽才久淹帝裏誰能念數過禪扉獨見陪四月溫風吹艸樹西山落日映樓臺它鄕盡醉無不可愁見都門歸馬催

人日省中同正夫

官閣晴雲滿春庭夜雪沾緑尊應汝伴白髮爲誰添多病能相惜微官敢自嫌流光無柰此日日客心淹

重五日宴集張宅

將軍賜第敞園林上客邀懽得暫臨弦管坐消白日暑衣冠起掛緑槐陰官曹多暇乘佳節客路長愁損壯心須把菖陽頻送酒明年聚散倘思今

送許中丞捄水出撫畿內

陸海邦千里黃圖帝九圍選賢每推食佐聖本垂衣詎意日多儆方嗟天降威流離詩在是反覆事何非【用翟子威】暫輟霜臺亞羣馳星路暉寵光假金節拜命出黃扉疆埸當專制朝廷正塞違決河傷漢緒分陜壯周畿願見功成日時來朝禁闈

奉和太保桂洲公二首

宮酒先頒帝右臣恩波曉逐歲華新飲同湛露詩歌雅道合皇天嶽降申中使頗傳初釀法大官不數舊藏珍嘉名願葉春王壽涓滴香分萬國仁【右元旦賜長春酒】

燎火陳庭逼曉明靑旂鸞輅簇春城朝吹仙管條風應夜灑瑤宮瑞雪平天意三陽開歲始帝功一紀被歌聲共知調燮人難頌稽首明堂布法淸【右正月三日立春早朝】

赴晉渡黃河

王程不可緩去此故園難晚日臨晴渚秋風動早寒山田十畆廢蓬髩幾絲殘顧影眞成笑馳驅爲一官

將歸蘇門山題王度支誠甫潼川捲

十年出入紫宸班多病空知戀北山塵髩獨憐爲客倦道心長共野僧閒行窺白石尋初徑坐對靑松守舊關惆悵王孫不歸去潼川桂樹許誰攀

進兵介休

捲斾輕風發趨程落日懸重來介子縣還渡魏侯川吏道堪頭白兵戈正眼前親交齒盡落歸計只年年

送馬二來視其弟遂歸上蔡

握手慘離羣白眉重昔聞星辰來暫聚鴻鴈去還分春入荊南艸天橫薊北云新丰空復客無路薦明君

別顧武祥

夙昔屬良友同聲豈異時謬緣驥尾托常識鳯毛奇長價方推爾懷芳每在玆分飛意無限眷戀寄南枝送劉侍禦叔正周侍禦時伯視學南北

二京方選士三府共推文辟下中臺動章連內殿聞春催遒鐸振星與使軺分桃李江南地驊驑冀北羣還觀文體變得俊答明君

除夕

殘歲何俱盡微情浩不窮引巵畱夜色燒燭候春風旅迹孤蓬倦離心眾艸同勞歌無處語楚水正飛鴻【是時家兄使承天】

歲十一月皇陵山上作

北上陪嚴祀初行詫所經龍蟠包地脈象衛列天星積雪千山白屯云萬樹靑神霄騰寶气夜壑下仙靈險固合三用乾坤得一寧傳圖防有永探防授奇齡

鄭師周石村捲題三首

髙尙意何如窮山聞卜居神功無禹鑿人物有秦餘疊嶂維靈境孤峯冠太虛時因費杖履觸處覓仙書結搆依嶙峋幽深自可親雲峯連海嶠泉澗逹江津獨立迷山鬼端居養谷神何須羨谷口君卽子眞身世故攪餘愁平居寡所仇有生皆白髮無地是丹丘稍抑六龍駕還追五嶽遊思君棲息地去此暫淹畱

禁中遇雪時有詔祈之

落日長原獨客行郊園暑歇正新晴林懸宿雨千村似禾入涼飇四野平尊酒笑從田父飲柴門靜識古人情翻愁人擬陶元亮前徑初無五柳名

自西園移向城東稍幽寂

微生無定蹤擾擾誰爲慮始營西郭居復戀東郊住東郊長幽寂野逕迷行處茅宇繞疎籬空階垂茂樹是時仲夏中林雨開殘曙無人敞深扉永日多新趣臥聽逺舂聲起看前村路兀傲不知非翻恨來玆暮如何豹姿更隱他山霧

送別袁永之

冠蓋中朝舊田園野客扉異時梁苑地今日長卿歸疲疾馮秋健懽娛悵逺違須知耕處一望使星暉

九日有懷家工部兄

無客荊扉掩蕭然病臥時荒村夜聽雨佳節曉吟詩鴻鴈銜書少黃花對酒遲楚山萬餘里今日最相思

西園宴集譚侍禦空同本貞二憲使

閒園一杯酒還與故人同借問茅檐下何如柏府中城烏窺客晚野樹落筵空卻愛霜林靜畱懽共不窮

秋夕憶兄

一樹秋風落漸多髙天窺鳥暮雙過欲將逺字愁難送正把新詩悶自歌云外楚山移使節雨中梁苑對耕蓑柴門此日誰憐病情極湘江萬里波

飲酒空同海棠樹下分得一字

庭前有奇樹含采弄春日托根磐石間垂景幽蘭室攀條事可憐對酒情非一空嘉樹傳賦爾慚抽筆

夏日田水南別業二首

愛此君何僻憐余逺更親上皇猶古俗中散卽今人樹繞夷門口隄橫汳水濵他方炎熱及逃暑欲來頻荷篠時相問銜杯晚暫同南風當坐滿大暑入林空勛業浮雲外田園醉眼中前村亦咫尺歸路夕陽紅

陽春曲

遲日麗原野和風扇芳林棃花覆白雪楊柳菀黃金峴北懷何極荊南思不禁睹時謝寂寞佇立吐髙吟

秋日

閤道涼風日已嚴空庭落木曉相添病身虛擬秋來健客路眞驚歲尙淹北海鵬風猶未徙南山豹霧合終潛悠悠感事徒增嘆歲暮誰從季主占

雜詩

悲風乘夕興木落歲方晏肅肅鴻鴈徵悄悄客心羨王途悵多違三歲餘力倦興懷念故閭撫事夙見平生素絲姿豈爲黃變知我亦已稀誰論貴耶賤

賈令驛

防馬寒云髩腳垂歲防深嘆客行遲亦知拙病今仍出歸去靑山定幾時

靈石縣作

殘冬猶按縣落日稽官程閭裏何蕭條荊榛正縱橫道逢流亡卒但聞悲泣聲不能捨之去且爲緩前旌匡時豈乏防牽迫非我情髙職久爲黍曵組暫百城

星軺驛

萬山詰曲此孤亭逺客西行暫所經生事不堪頭早白世情無賴眼常靑深林落日慿軒望亂葉吟風隔坐聽寄謝罻羅當日者髙飛今已入冥冥

南關驛壁間韻

際曉霜風急空山落葉寒微名沈吏迹久客笑塵冠攺轍登岡險尋源出路難回思髙臥者茅屋有餘安還次陽武與孔文谷飲和其韻二首時冬至後

客子多苦辛塵滿徵衣裳旦下太行阪車輪摧羊腸邊戍久不歸馬毛變繁霜安知平生親合並此中堂廣筵羅絲竹寒日懸晴光陳觴未及飲感往各自傷歲晏客如何欣願履初陽

我心郁不樂豈乏禦冬裳馳情多所懷無以布私腸山川行不竟飄颻冒風霜感彼瑚璉珍胡不置明堂時俗難與謀神寶祕其光每用攬古昔惄焉心自傷驅車復辭去陟馬大河陽

七夕賦得牛女

銀漢涼風起靈妃此夕過流云通聚語微月照淩波帝樂無新曲仙機有舊梭應憐並飛羽忍用鵲塡河

夜懷家兄時有七歌示叔嗣

髙梧殘雨滴涼气晚來生一夕茅檐下思君千里情夜蟬臨戶響晴月度林明要自離居苦長歌不遣平

讀薛考功所注老子

雨餘長夏交動望皆成趣雛鳥發新聲殘花開芳樹濁醪聊自斟輕葛始當禦手持老子編目覩薛君注因之懷人心況以薄世故曲幾在深林起視不覺莫

書壁

方知日月易歸來已三年先世有敝廬遺此東郭田況遭聖明君閭井各息肩自我解朝籍抱屙常晏眠衣冠掛塵壁起來茅檐前有時負藜杖逍遙看晴天柴門白日景雞犬鳴籬邊中心私自念微願倘能全安知被嚴命尙爲尺組牽不行冒時禁欲去且畱連仰扳道傍樹手種皆可憐人生豈落葉一往隨風遷亮懷逹人心萬乘猶將捐終當復來反不愧昔時賢

蘇門集卷四

欽定四庫全書

蘇門集卷五

明髙叔嗣撰

序

送仲純李君赴四川建昌道少防序

十一年四川撫臣言四川郡縣宋某逺在西垂而建昌接連西域孤縣一方去省城千有餘裏屬麗永鹽井之際仇殺守巡官不可一日闕且𨿽有之或一人攝三四道者地逺事繁難於徧履惟上眷念遐方下吏部早選賢才補用久之吏部言往者議省冗官也四川布政使來朝言建昌管糧防議一員可裁革令兵備副使攝之吏部諸部議南北京十三省可革官本一時之議中間去畱不能遙知惟下南京及各省撫按官勘覆明白永爲經久之規奏可下有司未報前員至今未補四川撫臣言是其冬十二月吏部上禮部主客郎中瑜精膳郎中伊名上可其中一人實仲純李君爲四川布政使司參議理建昌道事序曰四方之極京師最北閩廣最南齊魯最東西方惟闗中而四川最西自秦漢開蜀漸被教化與中國亡異然山川縣逺夷僰猶存旤亂間作得人則治失人則亂夫京輔之地吏多而政急其民難治其吏輕逺方之吏寡而政寛其民易治其吏重海內亡事遐邇寜謐吏若可省矣而變常不虞假使萬里之外卒有旦夕之憂者當是時方思補吏以捄不亦緩於事情乎逺方之員不可省也議者之言頗漏於是矣巴蜀之地明興數被兵災然旤成不久四竟不擾旋作旋滅者豈非任吏參置之得宜虖宋大夫建復官議爲慮誠深逺而又得李君以行朝議咸服仲純始爲吏部司務懋行多學號稱最良擢爲主客主客又宜漸歷一紀受是寵命故眾咸服也建昌𨿽逺努力爲天子用於是文選驗封稽勲考功之寮咸餞而洪承志氏張崇禮氏髙公照氏陳太初氏王惟周氏謂叔嗣得交仲純最久則序其事

送麥元實之貴州提學序

今上元二叔嗣始遊京師舉進士海內賢豪畢集禮部叔嗣得交山東則黃徳兆劉叔正李茂欽南京鄭師周浙江應子陽廣東麥元實七人者又集於吏部是時文治汪濊七人者出入燕喜以文友也亡時其後叔嗣除營繕徳兆職方叔正禦史茂欽戶部師周行人子陽廣平元實行人各解去其後叔嗣相次茂欽調吏部師周叔正元實以使事出稍疎矣其後師周爲禦史叔正僉憲茂欽元實以憂歸而叔嗣則謝病去七人者益落上十年辛卯叔嗣再忝朝籍是時徳兆以武選火罷矣叔正繇四川謫判許州矣茂欽起家繇考功復謝病矣獨師周自浙來子陽在廷評元實精膳四人者遇之詫而各自驚相惜也亡何元實又以憲學之貴州矣繇歷癸壬不出一紀間七人者浮轉愁懽殊塗異情不可勝說回思疇曩之際俄如防爾使人愕倡言曰達人所以細萬物而遺吾身者身且遺之而計其它虖故遇其得眾人驚抃誇詡而未嘗喜也遇其失眾人哀戀悵惘而未嘗憂也今吾數人數遺迹而追往事撫當年而懼方來其心悶悶焉其貌皇皇焉其言戚戚焉怨玆防之莫再而數人者且不自料其將東西分析而莫誰止也於是抆涕不大可笑虖元實曰貴州大荒也去京師且萬里吾誰與居而不悲叔嗣以爲生人貴遭時爾今吾與元實方撫壯立徳揚休垂光不朽視力所能匪善不爲不然與眾人何異非疇曩所以抗眾顏而特立者志也奚必京師爲近而貴州逺虖於是坐者又俱莫不酸楚激昻是歲也徳在壬辰背春首夏叔嗣師周子陽飲元實室餞之四人者相樂也已而相與明日麥子遂南髙叔嗣紀其事

壽序

嘉靖九年開封學長某祥符學長某商水學長某二學生某百餘人相與議於學捨曰今天子顓意徳化慮郡國學敝則道術流遁士亡從以出故移近臣輟以領其事甚重且寵方城公始用太子中允來治河南歲時行視下國收才民間汰斥不可開書院拔異士次第稟食之四方之士聆響畢輳又設春秋禮二經師集諸通是藝者使漸習其間期於五學並盛繇是七郡之士斐然回思於道天子之化旁流四溢烝烝向治於今二年某等自度終亡以稱塞公盛意者如何是嵗三月二十九日方城太夫人壽考七十始降之辰羣士又相與議曰聞之其母賢者也其子肖盛徳焉太夫人之徳不出乎閾竊觀方城公始舉進士於庭上擢爲第一遭遇至隆也出入內廷坐議承明之廬兄弟結佩而趨儒者以爲談先天子將建大用而試諸外自它人鮮不以爲勞然人未嘗見方城公一語者是其所得豈當世所敢望哉此可以觀太夫人賢已則相與私於髙氏皆再拜言所以願爲太夫人壽者狀如此叔嗣讓曰諸君誠欲進壽太夫人氏者計必選於能言以頌述其事然後休徳流於當世垂之亡窮爲後之賢母式與古圖畵所著何以異若僕不文上亡以爲颺師徳下不足以效羣士之私心是過聽而使僕也讓不能已於是纂次羣語以告於祝史獻太母無疆之壽辭

送何進士元述惠州教授序

刑部進士何元述上書言臣有親也老臣舉進士得事陛下幸甚顧日夜思親養不能湏臾竢願得學職食其稟冀有秋毫以報天子可之十一年八月以元述爲惠州府學教授始何君登春官髙子知其文於是何子過髙子而問所以教人柰何髙子曰子欲易士習乎夫國以文取士試有定程已余與君皆繇是出也變之是反士好也人且不信夫官有條約愼取而行諸無怠然士則固敏化矣何也吾子舉進士進士時所髙少竢之可取尊顯然而君曰有親老矣日夜思親養如不能須臾竢願得學職此務求已志不求外知者假令矜一官亟趨榮顯忘父母養榮顯也計何益於身惠之士聞吾子之行固已灑然而異它日觀所事親旦暮趨堂下上食稱壽愉有和色君有二弟益惇友行人莫不攺嘆孝弟興而化美躬行於家非外求益也所以教人者如是耳夫人孰不能文前言哉而行不逮嘗爲世姍笑欲教人得乎自叔嗣任朝冠於今十年觀士習益媮操行不合古人其修於家者非也此非爲師者咎乎君惟端其行而責實化自此始何子謂客吾得惠州而甚喜恵與泉竟接也土風不異道行裁十日相吾奉親旦暮趨堂下上食稱壽吾以二弟從吾居也客問何子令子假三旌之貴以受萬室之邑然而與父母月違也又逺兄弟則如何何子以爲戚髙子聞而敍之是時也余姚錢君亦乞得蘇學

送徐君崇教江陵明府序

海內之勢譬者曰如身使臂如臂使指今由撫巡而藩臬是坐論者也繇藩臬而府州縣是役使者也然縣尢難此譬以眾身而加一臂眾臂而加一指也爲指者常病矣一省之大凡在上治者一人於縣無不統也爲縣者常病矣是故政令不宜則病因而行之則民被其疵因而不行則我受其罪如此病已數易則病巡撫意有所出禦史方思而矯之前者革之後者方思而復之如此病已計三嵗終撫易一人或二人禦史易三人矣藩臬諸公大抵半易當是時縣方承其後𨿽冉季猶難民性五方異宜緩治之不能不驕也急治之不能不怨也計百里之境一人領其上百姓終日且不知吾心而能知百姓之心乎吾朝夕奉上簿書不暇事上不暇而暇行政乎二者均之難然民之難未若事上之難也故爲縣者順於下邪則民防其利而上不之予順於上邪則上予之而民不防其利上予之則賢上不之予則否而朝廷之用人也常繇之然則順於上乎吾秉道而行不失諸已上果其人則猶我予也設非其人猶足免於罪戾矣然則順於下乎此賢人之所以有志而眾人以爲不暇泛泛焉視之而棄之者也人臣幸得事天子𨿽繇今至公卿鼎食無足異者無內外皆臣也豈以一縣而棄之哉天子以印綬假我它人欲從旁撓之乎故上令可行行之不可行吾不行也寵利毀譽無秋毫疑於心政成而後去治定而賞及之則奏功乎一縣而天下且頌之又何計難乎此吾意也凡前難之者眾人意也鄕人徐崇敎舉進士三年始試於江陵友人旣祖之則繼之以言

贈山西王都司朴守中都畱守司序

髙皇帝旣匡中國鑑宋之失武備弗振使邊患孔棘旤被天下也法初貴武乃易樞宻院爲都督府五外設畱守司一都指揮使司而下凡武職皆加文吏一等歲天下諸司表賀京師大鴻臚傳則畱守司爲首豈不欲彊國勢眎人以勇且使知王基所在耶然裁百六十餘年兵微疲人趨於文日習末儀爲儒衣冠擇地而仕以養交遊不任弓馬皆下畱守司不樂其土髙皇帝奬頑勵懦用役羣材稍百數十年遂若是中都之地周酆鄗漢丰沛也祖宗陵墓所在沐湯所邑甚貴且嚴而人不樂之何也眎權所在而以無事爲病也人病無事而遂忘所事此最大患不足用法山西都指揮王君朴始用武舉科簽書是司山西地廹邊陲而走京師也近民愒於法難以設治未可旦夕處已而君遂居八年人皆彊取以爲功而君獨退然無庸人皆智以媚時而君獨黙然無爲人皆售材以爭進而君獨郁然久困眾以是歸君之防靜防靜非壯士節然貨利不入其心榮枯不易其操固良將材已十四年九月天子拜君爲畱守司正自山西眎畱守司畱守司稍優君亡所擇置欣惡於是益見君長者𨿽然海內方承平君久邊陲知士馬數道裏險易倉卒如爲大將何以易子愼毋以無事自佚同官於君之南也使叔嗣敍其言

贈楊方城公上山東布政左使序

上以侍從之臣政未洽於民乃歷試諸外若求輔弼則用是而充諸臣或厭於是而有佚心故弗能於治惟方城楊公不然公舉進士第一人爲國史修撰太子中允者七年出爲山西按察司副使山西京師視爲邊邑薄之公無所變已而徙河南用以修學政久之轉山東布政司防政守海右諸道督漕入都越十四年轉爲山西布政右使九年於外服益恪不懈政聲四塞吏民顒然靡不嘉頌夫上厲精中興本漢宣用蕭望之意下徙近臣而公覃於六借學無所不觀文章爲當世冠又不厭爲吏越望之甚逺十五年七月二十日轉爲山東左使廹次公卿之選叔嗣觀古者興國之臣皆木吶無文若敝矣然而恆治則其人皆起民間習知疾苦所發政善也故內外均及其季也皆文學儒生若華矣然而不治則其人皆少貴不嫺於事所發政舛也故重內而輕外髙皇帝定天下畫十五省設官之制曰朕有天下更行省爲承宣布政司所以承者朕命宣者代言布者張陳之政者軍民休戚國之利病自防政以下皆自辟屬蓋嘗禦書其門顏其重如此山東西京師輔車之地士馬財賦緩急以需後世宜選賢建治而或薄之然則積輕豈一日哉公於山東西皆再履之熟知閭閻利病道裏隘塞財賦所出無不講國旣賴以爲重遂據鼎鉉登元宰受鴻名而佐道治俾天下內外之勢不偏當繇此已吏民久矚望於今羣僚感公之東咸述明徳作此序辭以示後式嘉靖十五年歲次丙申秋八月之吉

贈曹堯我公上順天府尹序

嘉靖十五年九月山西巡撫都禦史巡按禦史言山西災布政左使蘭施政最良事注賴之𨿽三年滿願畱以治疏上報可防順天府尹闕眾皆心儀之十月【闕】日公果拜爲尹始公以辛未進士爲大宗伯大司馬屬聲譽隆翕出補鳳陽府以不事權貴左遷浙江鹽運同知無所動轉福建運使未拜起家山西太僕卿歷今官所在不擾有去後思其在山西叔嗣幸得終始侍其治大抵以防靜爲本一切繁浮屏去之財賦出納惟謹吏奉行條約府中晏然無事是時山西壬癸甲連歲大饑而省中多巨室大猾號難治公旣與之休養而持法無所縱捨吏無以爲姦於是上下皆安故滿苑洛韓公言於朝也其言云云君子以爲知言叔嗣觀漢之興也承周秦之敝髙恵之間民不勝其病公家平陽侯順時之急師事蓋公與百姓休息故當時大治於漢爲元臣後世稱賢相無繼之者公之學其繇來逺矣推是治天下可也京尹豈足言哉𨿽然山西三年賴公以息肩吏民無以畱惟日夜望遂爲宰輔施大恵以和四國願公無忘叔嗣竊不自外旦夕承以爲師羣寮旣祖俾序其行安敢以不文辭

贈陳中川公拜山東按察使序

十四年乙未中川公由山西布政司防政拜山東按察使髙子受命序其行未就逾歲冬公拜河南布政右使旣履任始畢序焉客謂公已遷拜補序之不近於復乎髙子惟侍公之日久又代之守冀寜所知三事俱盛徳可式恐後益久遂冺不傳乃作序以示永永其一山西甲午鄕試任西溪公爲布政左使充提調當復用寮佐一人禦史決之髙子懲曩者同試南宮之事且不欲妨眾辭去歸本鎭防任拜都禦史遂撫山西當攺辟中川公卒引髙子同事處其上不嫌也酉月朔又八日髙子始入院中諸事皆受成公考難亡不曉鬯每丙夜始寐其精厲若此公少以善文四川舉之第一人登進士讀中祕書學益閎邃爲憲臣兩察學政士亡不歸師之名髙天下然院中每屬文一篇成必折諸人髙子蓋嘗刪之數字不辠也故人服公之量試稱得人錄文至京師不至詆譏夫人茍心不相許鮮不以名相下遑卹其它然則公之量莫可及已其二山西多豪族定襄人李仁子希沆尙宗人女故家橫山築城自衛奪民田匿亡命縣每索逋至城下第闔門相謝且數十年嘗惡縣令使客盜其印防之大辠郡中震焉莫誰何公以計縛殺仁獄甫就而遷髙子代之因墮其城歸所奪民田三百頃劾希沆褫其官逺近大悅故人服公之明公下車常先徳化此細者何足著欲著其得民也其三五臺生王師祖以私愛格殺其妻陽縊之室事聞公按之抵辠師祖富於財萬端營之莫解旣公遷也則或釋之髙子治文書得其捲嘆曰是陳公所正獄也而可釋哉使吏發王氏婦冢診其屍如生一縣中盡駭異乃殺師祖故人服公之防凡三事皆可紀且熟知之作是序

鄭太夫人壽序

光州鄭修之旣登進士掌行人之職其冬受命禮部使於蜀持節過邑而母夫人氏壽七十賓客咸賀於家祥符人髙子賢言曰夫人姓尙氏與憲使公褫同祖始歸於鄭生三子而寡貧矣夫人乃奮力勤儉躬視臧獲耕織家繇是振布衣蔬食積余爲子師友費故修之有成爲天子使臣榮衍鄕閭也敬願祝夫人麋壽康樂無疆觀賢子之終成也以陟於尊位次歲癸已陽和方始太夫人加年有一於古難致之物東海若木之杖西山桃實之觴玉山之禾以爲飯丹丘之泉以爲漿江妃仙佩洛浦明璫靑雲之衣丹霞之裳願資以爲獻是日夫人出禦北堂堂上畵西王母圖壺觴在左賔客在右修之乃以諸賓拜爲夫人賀夫人慈顏黃髮愉有壽色𨿽繇今百嵗未艾也諸賓皆拜遂爲修之賀叔嗣觀古者國家之興不獨其君子賢也蓋皆有母徳云然內徳幽貞不容贊已自予與鄭修之遊也謙抑博約以予陪役春試始終執其禮不肯以齒先此非其修習於家者厚也不能然者故吾欲祝太夫人於子考之𨿽微善言竊不自外願從諸友後以獻期耋之壽

送張東田伯翔致仕文

昔漢河間相張平子居職不樂淟涊是慍故敍四愁之詩作歸田之賦後世君子伏讀其書未嘗不嘉奇志之髙翔而恨盛徳之終詘也江都東田先生守河南布政左使引疾遽歸解印將逝抱素願以自潔嗣風而髙蹈抗疏王庭兩致其辭悼行年之將邁顧與物之多違奉職無狀中切憂危語具在前後疏中於是有詔特釋其位未老懸車暫以逃祿初先生以南陽防政病免於家杜門受業鄕裏服化奄及七年絕意榮寵防今上協九八以開期登十六而該輔始起家四川參政河南布政右使尋領今官數月三遷彊出巖石固已使朝廷虛心而仄席縉紳拱手而避位然猶甘守屠羊之心不顧飛龍之運此固逸民之絕軌盛世之貞士也昔先王圖治旁求俊傑必崇謙退以防橫流人無老成儀刑安取羣僚在列莫止其行咨嗟徙倚咸馳空谷之情銜遵渚之思遂因出祖使獻其文云爾

南山詩序

粵在癸巳九月叔嗣被役於山西繇潞安則朝於沈國逾年甲午二月望遂分守冀南行諸縣因復朝焉凡再見宴禮有加然叔嗣天子外臣使事嚴恪不敢自越竊觀於王國諸族睦悅咸蹈於禮闔郡肅如也而王國諸臣長史宗孔南儀賓瑢賢六七人者以文相友嵗時賦詩稱壽號爲最盛若東火之仇又惇禮克讓非感化於徳教則不轃此聖天子以道理萬邦藩國克守侯度本支百億盤石四安皇天其錫防國家者亡窮縱有善頌無以益其說愚如叔嗣也又何以言者於是瑢再拜言曰惟王盛徳有文當垂永永與明亡極配於南山羣臣歌頌咸借於斯義放詩魯頌號其編曰沈頌詩凡如幹篇視叔嗣其目

研岡先生集序

河南中國之樞四方之都防人文最盛明興沾濡王化瓌傑挺生自叔嗣得承宴侍若空同李先生大復何先生浚川王先生後渠崔先生柳泉馬先生有涯孟先生研岡杜先生七公猶宗廟之有瑚璉朝廷之有梁棟士用仰止觀其精美之蘊卓犖之節敷爲政事發爲議論衍爲辭章著爲翰墨皆中榘度以垂法式巨細咸宜物理必該成一家言而余得交於研岡實有忘年之誼相與考先王之道遵哲人之軌彌歷年所叔嗣始爲古之學本以說文證以鼎彛考以漢碑準以章艸先生不謂之異爲辭賦之學先國風楚騷次漢樂府昭明所選下渉盛唐先生不謂之溺爲制度之學考周五官酌漢八書及唐六典遵諸司職掌先生不謂之迂泊然自守不養交遊不貴權勢以違於時先生不謂之愚道合則從不合而去仕於吏部屢進屢逐補吏邊隅先生不謂之罪可謂相得於形骸之外已先生有集若干捲眾刻之傳於世叔嗣防知最深宜序左方竊見我明有天下四海內外以稱臣妾百六十年兵戈寢息紀綱政治罔不畫一學士大夫講爲文藝比迹先民遭進今上益隆文治禮樂修明小大顒然咸登諸用數君子生其際遂享大名爲儒宗匠若是昔在巨唐詩道中興許燕擅其美沈宋極其至其後李白杜甫之流遂作雄詞逸气沛若江河上掩前古莫之與京白之詩曰揚馬激頽波開流蕩無垠蓋傷周楚之音亡而漢魏之聲離已然甫白之開流則亦已甚作者靡不遵其軌轍慕其風猷以迄於今羣公繼焉防翰敷詞不翅抗行翕然同響盈被朝野文章之作於斯爲盛後有知言必是焉觀叔嗣旣守邊隅不復奉對以究緒論錄感遇之由爰及數公庶梁宋之間聞之以勸

撫平錄序

嘉靖十二年大同之卒復嬰城告變朝廷議將盡治以懲以天下之兵翦此方隅無不得意而非天子之仁也故誅其元凶矜其醜類選良臣焉以善其政布我大惠惟邊徼之卹於是都察院右僉都禦史雙嵒樊公實受寵命照臨玆土公緣上徳意除苛用輕蕩然與士卒更始仁恩汪濊凡境內外靡不懽賴彊者寢憂弱者忘死安其室家有其孫子疆宇大和由是考戎實修馬政興廢舉墜摹畫精明奮兵擊敵鳴鏑逺徙奏功京師天子大悅璽書以勞賜服嘉新吏民歌頌載諸圖牒叔嗣惟邊塞之民與中國異本以謫戍屯諸境上扞蔽戎狄使內亡憂惟其桀勇以爲邊略豈它之慮蓋徒恐不知天子之仁所以生息之故今大同之卒旣以自亂上寛其死懷服明徳公復申之其澤益深無不履戴邊境以亡警功徳至盛宜有歌詩傳之無窮惟公曾大父司馬府君當永樂辛未之歲防名受事出入兩朝翊贊宣皇開府濟寜勲績爛然垂於後裔余休永長公以正徳辛未登朝光嗣前烈爲國鼎臣文事武功異世同符歌頌之作代有其人充盈於家榮觀誦法必取於斯知府誥遂刋爲書叔嗣謹序諸左方

再作老子集解序

考功薛先生旣屏居亳一紀致崇於學庚寅始注老子號曰集解余爲序其書刋之甚著先生意未覃盡時復損益丁酉乃成視余讀之義加精微要以至道協於大中繇漢以來言老子者蓋至是決矣顧世莫有與知老子者又孰以知先生之注序曰始余少讀老子謂猶皇帝王伯之降所言殆上皇事爾朴而不華後世弗能用也誠竊之亦足寡營而致治壯益讀之則見與聖人之道亡抵牾可施於世特其辭所出抑揚已甚驟不能通愚者欲信之助以靈異繇是遂爲儒家所詘置爲養生之書其徒守之至言湮晦要之古之聖人所學咸修已治人之事或得有淺深見有純駮爾柰何絕去使世諱言之老子之書殆於息矣餘懷此意未有以明其後仕都質之今祭酒武城王純父先生孔老所以異柰何純父答之與尼父意同而言異彼生於周末睹文之盛也嫉欲還之古故激言之激則不能亡過中已試言之仲尼曰人而不仁如禮何禮云禮云玉帛云乎哉禮與其奢也寜儉而聃則曰禮者忠信之薄而亂之首也其激如此去仲尼之辭逺矣故尼父之書誦法萬世而聃卒廢而爲它也余藏其牘他日仕山西復質之今京尹曹徳芳先生其言聖人之言道也猶人之名天也中國謂之天矣彼匈奴則謂之撐犂豈有二哉特其辭異耳天固不自知而人彊名之又爭辧之故學者誠求至於道凡支言可忘也達哉言乎蓋二先生皆深於老子者今以觀考功之注尢信易大傳曰天下同歸而殊塗一致而百慮學者習而常聞如不見其同與一獨以其異也遽詆訶之蓋讀其篇未訖往往已驚豈但老子邪嗚呼難言矣百世倘有其人固自知之餘何暇置譽毀哉記二先生之語篇首復作序

太平經國書序

正徳十四年餘以增廣生被試防問周禮疑信相半之繇余方少竊聞其槪因以意對曰昔孔子之時周徳方衰而對魯哀公以文武之政布在方防人存政舉之說及周益衰孟軻氏始言諸侯去先王之籍不得聞其詳彼所稱方冊與籍豈謂周禮耶孔子尙思興東周孟子則直勸齊梁以王當是時不但其籍亡𨿽有之固不可爲耶至荀卿之徒李斯佐秦遂取經籍一切焚棄之後世以爲辠然使始皇並天下爲周武王李斯有周公之聖其時欲行周禮能乎周之興也深仁厚澤垂十餘世聖後繼作禮樂法度莫不講明國以爲敎家以爲學漸被陶融非一日也故周立爲天子頒其政式放於四海靡然信從事若畫一不竢彊勉其來逺矣秦則不然以戰鬭爲功以干戈爲業法令已成習俗已定方其烹滅諸侯而六合爲一也𨿽有周禮將安施之而況後秦者乎何也先王之法至周始備至秦始滅去此其防也後世直用秦爲古耳秦不復行周禮明後世之不可行必矣然則是書可盡廢耶何爲其然也三禮莫古於儀周公所親定者說文云禮之字從豆從曲從示示古神隻字蓋先王於籩豆神只之間曲盡其意於是乎錄其升降等其隆殺故謂之禮此其迹也先王之意有不在是者周易觀之彖曰盥而不薦有孚顒若先王以其誠敬之心事神故下觀而化故傳曰聖人以神道設教而天下服矣今夫官名之設內外之辧崇卑之度多寡之數成周致治之具也而所以致治豈盡於是耶故善爲治者師其意而已若周禮者存之以考可也其略云耳是時南原王先生督學優之其年叔嗣舉於鄕後三年得進士爲考功主事始好是書聞人有異本不憚求之同縣人按察副使田勤甫氏刋周禮集說讀其中往往引太平經國書可觀取恨不見其全他日翰林學士姚維東氏云有之傳以示叔嗣錄藏於家後十年而爲嘉靖丙申上冬朔日刋於山西布政司

栗上黨集序

上黨栗道夫弱冠志學與古爲匹遁迹太行之麓十年弦誦思幽入上瞰周秦之閫奧下渉隋唐之波流著詩若干捲歲己丑余解司封郎中屏居梁墟盡謝親友道甫擔簦相造雞黍終日笑言甚得乃出玆編三復嗟嘆故贈予詩云髙風今重世大隠不居山遂忘年焉道甫旣連舉不第詩名益振名卿大夫想見其人稱不容口癸巳余出守晉陽道經潞上見道甫於家總理文翰探得彌深又贈餘詩云風聲隨斗望精采若云流投篇相答邈不可逮余乃辭去毎持瑤章把玩忘疲嗟乎余少而無聞長而倦學名本東家之愚夫情類南郭之喪我曾何所知敢與斯文然於當世之士未嘗不聆言而心賞睹形而目成也道甫之作良契餘懷誠無虛奬昔中郎倒屣於仲宣少府薦表於平正世亮有精鑑玆編者行役之餘輒綴數語用俟哲人

栗陳州詩序

夫藝士才髙位卑者自古不可勝數然名茍足稱𨿽詘焉豈可恨哉上黨栗道甫者余識之愛其文乙未歲朝京師翰林編修唐君應徳語余曰道甫詩可傳復誦其伯氏仁甫尢長歌詩思見之未閒也仁甫登乙丑進士防試第三人例以父尙縣君不得備宿衛補爲陳州知州亡何遭讒口棄官築捨五龍山下屏迹不入城兄弟講業其間人謂其負謗易白而陳州辧不肯力咸悲其不遇余聞古之達人讓卿相之位屠羊灌園有逃之沒齒者世豈能度陳州之心耶夫懷金佩玉揖遜人主之前誠與滅迹雲峯者不可同日語顧持操茍無悶當無疚於衷已丙申余始得陳州詩乃道甫爲之次之者讀之終篇察其身名之際略無所恨其所得逺矣余曩者嘗學於斯藝思所折衷性弱復善忘不能爲麗之詞每數日裁譔一篇不喜輒棄去今益怠何足與知詩虖慢懶相乘願自放於山林之間聊作以抒憂耳故睹於陳州之述益感焉

任吏部集序

固陵先生始舉進士奉大對今上親題其文直詞絕識名冠海內士莫不延頸願托末交余辛卯春再登上國首奉欵曲宴語闌宵相得甚眞乃投贈詩云文章知汝在交誼爲誰深旣遂別去其後余遷守邊垂世故相系親交日疎疑莫與匹乙未春得以覲事祗役闕下先生猶惇夙好不薄厭之感谷風之誼誦同人之言君子於是知友道存焉時則翰林唐君應徳陳君約之司勲李君伯華咸相綜理文藝啟發微言一朝大振余拘以外寮不得久侍遂錄先生詩謌文論總若干首用著矜式夫李白有詩人之材而無詩人之識杜甫有詩人之識而無詩人之度故言匪世法動迕於時余觀先生雍容謙和聲華益逺制行以周孔爲師陳詞與詩書比軌不激而髙不刻而工治世之音於斯以備明王之佐捨是焉適先生復不以余陋而使綴名於簡輒不避遜敢揚大雅夫世有心賞之士麗精微茍有見於斯編其必讚嘆愉悅犂然自解又何賴於餘言乎是歲蘇門山人髙叔嗣謹序

內鄕王殿下謁園廟序

夫執珪結駟位由徳尊玉食瑤宮道匪人替維昔皇祖疏土建邦模漢京放周制本支茂於百世磐石冠乎諸劉周自定王肇啟玆土加大邑以褒稱慕小山而典學內鄕諸國殆且百餘諸侯祭於其祖厥禮存乎有司歲庚寅十月內鄕殿下乃啟以卜吉載鳶而祖行授館不驚上食在道遂用登於某山實惟定王卜藏衣冠之所也齋明有防攺服而進神靈肅肅孝思蒸蒸鸞旗宿於靑山牢醴修於碧殿刋石紀美禮成而還王國諸臣僉曰惟上稽堯典以睦九族體比象而親萬國大孝之化洽被宇內今王防犯風露馳驅山川展敬園塋起感水木一物不煩於民間百禮盡徴於士類自非純孝永思篤志履道者孰與於此且王自喪元妃遂虛內寢後宮之絲竹生塵賓庭之纓冕成市好古邁河間之風爲善小東平之日休懿貞範不述何觀載金石而不朽被弦管以日新昭徳興文將俟君子叔嗣不敏家本夷門人同抱闗之生地𨿽梁苑才非授簡之叟故略爲著其大都以貽無窮云爾

老子集解序

亳老子所產也初老子著書言天道虛自漢以下莫能遡其本旨咸窺見一偏說由此起故其書日離州人薛考功先生始覃思大道之原究意天人之一折羣言合於榘度老子之道則粲然大明書成嘉靖九年歲在庚寅之次敍曰大道之歸一致而百慮聖人之旨同情而異言昔仲尼之門罕言天道是以後世無得聞焉然周易乾爻配象六龍始於勿用終於窮亢不以吉凶告人用九見羣龍無首則吉而仲尼贊之曰用九天徳不可爲首也乾元用九乃見天則蓋剛而能柔天之道也此與老子何異故稱吾見老子其猶龍乎夫學者獨患天人之分不明天人之分不明則其議聖人者陋矣自古言仁義禮樂有過於孔子者乎然而非不知天也言陰陽剛柔有過於老子者乎然而非不知人也顧聖人示人有不同其所言者學者之所信也所不言者學者之所疑也故世之爲老子者則絀儒學儒學亦絀老子夫知人而不知天者近乎愚知天而不知人者近乎誣柰何以此議聖人也或曰老子養生之書夫聖人之道內之以養其身則壽而康外之以理乎物則順而治聖王之事同條共貫豈有他哉作者旣皆已沒景響僕絕所謂其人與骨皆已朽者神而明之存乎其人薛氏老子集解二卷藏於家予錄其副焉

刻二張詩集序

二張九齡韶州人字子壽諡文獻有曲江集說雒陽人字道濟諡文貞有燕公集馬氏經籍通攷載之自文章道熄修文之士薈萃篇題略采名作習所目見不復知有諸家集余曩歲得曲江集京師蓋丘文莊公錄自閣本刋傳之求燕公集亡有也後再至都始獲寫本友人大理評事應君子陽有宋刻然不完二集缺謬亡復可攷二公俱唐相事宗遭李林甫文獻出爲荊州文貞出爲嶽州敍曰夫詩之作豈不緣情哉余讀二公詩方其登臺衡執鼎鉉抽筆蘭室雍容應制詞何澤也及臨荊南履嶽牧懷人寄言托物寫心又何淒也夫士抱器丁年曷嘗不欲感防雲龍道佐明主建不朽之業垂非常之譽乎而時謬不然逺迹江海之澨放意魚鳥之區事與願違心以迹孤況逢按劍之怒方同竊鈇之疑知讒不免欲語從誰是以憂來無端咸宣於詩爾嘗觀文獻在荊詩云一跌不自保萬全焉可尋又云眾口金可鑠孤心絲共棼文貞在嶽詩云誰念三千里江潭一老翁又云平生歌舞席誰憶不歸人詞旨悲涼令人太息然文貞特牽歸思而文獻良多懼心豈其遭傾奪之餘尙險仄未平耶今集中載林甫秋夜一篇公酬答甚遜得於周易避咎之道焉彼讒人者竟冺澌何在而公名徳爛然存於終古嗚呼哲哉叔嗣遊郎署時覽公詩未覺沈痛旣渉江漢三復焉乃知意所由興復以嘗踐玆地也因合刻之置廣視堂齋中堂據江夏山首下瞰江漢前使君葉縣衛正夫修築嘉靖丁酉夏四月朔

蘇門集卷五

欽定四庫全書

蘇門集卷六

明髙叔嗣撰

記銘

讀書園記

七年春髙子署吏部員外郎被病久之注朝籍已復從病中擢署驗封郎中三月乃上書曰臣少不知自愼身被狗馬病遭遇陛下一拜官再徙再擢職自惟受命涼薄曩守工部主事移疾請告者二語具前疏中今春沈病防興气湧痰結害於眠食昏瞀顚踣臣以問醫醫曰是血衰气逆積弱損心不治將害於躬夭絕天年臣竊自悲傷年未逮壯抱不測之病當朝廷建治之日弗能備用行伍獨困逆旅賓客左右過視無不憐臣爲臣流涕者伏惟敕所司亷臣病狀無他以例免歸倘天誘臣衷不遂殞亡猶得下觀鴻化所成如遂不捄亦得瞑目丘壑用其月放歸次月還上父母壽畢謝諸賓客不能共往來無何則屏居田間爲約每五日夕入定省輒出以爲常以書謝過視賓客不敢先以相勞自他迹不及城府所髙子乃稱曰始吾以元年冬去父母於今吾兄弟者三伯兄不幸以疾夭仲兄相次爲工部主事非有人侍父母者法制仕者凡有兄弟不得歸養父母今吾以病免吾乃得侍父母孔子有言書云孝乎惟孝友於兄弟奚其爲爲政余用不肖之軀拔足隴畆間幸得備位郎署無毫髮有以稱報上者退敢自托於仲尼之意亦惟以無事棄日時復俛取先王之書所以遊神而廣思者於此審居身之序蓋將終學乎庶幾乎平生之蓄志本玆旨以建園名冠其元門采上語列之刻石東壁後之人其永覽焉

東讀書園記

出仁和門由宋曹門歷邊村隄達獨樂岡北至園出麗景門由揚州門右轉歷蘇村後走陳畱道隄達岡南左轉歷白塔隄相國寺瘞僧所達岡中出麗景門北徑走白塔李氏墳後歷隄如上至園凡路四初髙子止西園西園垣廬新成然近念欲東東者大父所耕處自髙子他時未嘗一再至甚僻逺是時坐焉文堂心猶豫召僕問東路宋衡指地對出仁和門三十五里出麗景門右減三里出白塔減五出李氏墳後減七然李氏墳道狹不容車利走者又問一日往來如何冬後渉首春淩晨往食黃昏歸正夏秋初日出往食遊息日斜歸秋春杪晨往食遊息黃昏歸於是以囊盛書以缶盛糒以柴車載夏五月望髙子遂東父老聞皆過班白相向蓑笠交於戶起與揖讓問所以歸狀遊仕孰與吾農樂多少髙子具以得事皇帝六年兄弟結佩趨金門之下幸遭知遇前後凡五踐省闥父母被封澤小人分過烖生身受久病朝廷加恩不絕其官還耕於野謝父老遊宦無狀安敢望公等樂父老人人則大喜咸手操雞黍爲勞髙子與之飲人人益說始西郭人見髙子自引避非衣冠潔楚固不肯見粱肉皆具書拜函爲禮髙子大厭之及是𨿽袒跣人與語禮文益衰乃大喜謂可居也恨來之晚髙子曰世以莊周所錄古巢許之徒譏堯禹薄孔公其辭不馴雅學士大夫棄不信謂其人無有然孔氏書載接輿沮溺諸公其姍笑仲尼已甚惡可言無其人顧其風淳至不可用詩書禮樂之際責者余始至於野受父老之詰乃無以應悵然久之固知周言世有斯人不虛哉髙子旣自讀書園徙而東猶防前號加東作記

定非亭記

髙氏之先蓋自洧川徙云厥初漁陶於鄭門之野鄭門者宋之順天門也明興天下久旣治邑中賢豪殆以百數而鄭門處其半咸惇誼相尙有古遺俗風髙氏又號爲雄長家爲門屋特大之聚族其間人乃謂大門髙其後眾稍分徙髙子之仕於朝白家封君曰鄭門吾祖宗所發蹤今吾宗族處之且墳近祖宗防靈不無樂遊其中今故廬或聞乃爲他人有叔嗣願因今求爲室歲時伏臘上冢故畱防親戚故人飲以長驩敬甚便於是家封君求修如之田於其陽所謂讀書園也防作園亭今上賜髙子告居之時從父老問先世事曩之賢豪之子孫之存亡其流風滅如也異時之俗無有盛衰在百年之際何移之易也豈其地有異乎髙子曰予登鄭門之首循故城以西望其閭裏遂直如人身首足不具父老爲予言往者盛時有老父過其下指謂人是有非字之象焉其後多是非之興其書云然夫古先王養民必匡其俗鄕遂各樹之長時書其人善不善獻狀於君君乃賞罰及之其所以防民甚備逮教化陵夷猶有長者能使鄕之人羞爲不善不敢使聞之何者其行淳備感於人深也叔嗣觀於上世嘗里人死問其無以塟時顧妻耳脫金珥畀之夫婦猶嘆終無恨色其鄰里每食相率之先熟之家不責賓主至少年乃直懷器轢諸其釜去今人聞所大笑之者卽其風足感動於人心今復有是乎亡久矣俗之非柰何謂地形罪乎孔子曰文末吾猶人也躬行君子則吾未之有得矜文之末聖人不喜予患夫流俗之言不惟其本所以定之故號亭曰定非侈往世之風烈儻後有其人庶幾遇之

潞安府亭遊記

潞安攺府四年甲午六月侍禦艾峯先生四行郡國吏畏民和登覽玆亭追惟有唐宗王迹繇起察興衰之轍求用捨之塗慨然太息是時新雨飄檻微陽移庭緑虹垂於天際余紫生於林末開軒流目思在山澤歌以釋情而郡守宋君圭出廣平家傳相業篇終遂寄期望玆一時之盛也叔嗣獲從遊觀幸托名於石左防政分守冀南道髙叔嗣識

淸心省事堂銘

嘉靖癸巳余罷吏部稽勲郎中出爲山西布政司左防政分守冀南道始明約束逾歲禽巨盜於汾陽黜貪吏於某州屬年谷登竟內稱便乃爲堂於治所宋潞安元錫爲題其顏曰淸心省事余旣道滿攺守冀寜殆三年於玆邦益習土風達民志貶身自厲務爲儉約趨時之急不敢首事夫古之君子所爲能悅於民者豈多爲條教以防其明哉茍察於身適得所止不戕於物不乏於務而已故能與下相忘與下相忘者下斯悅之矣蓋古之以道理人者如此而叔嗣何足知之乃作斯銘著於冀寜道之堂其辭曰嗚呼我聞毋以嗜欲殺身毋以貨利殺子孫毋以政事殺民毋以學術殺天下後世仁哉斯言我服而行至簡不煩銘於斯堂庶幾永存

樊氏堂銘

懿彼崇堂顯於東土海嶽廻環靑徐左右吁何迢遰歷世不朽也爰始發迹脫挽事主三朝擁旄千里開府分陜是隆襟齊帶魯惟聖執象寢兵包虎披榛誅茅手營玆宇回瞰故園消遙嘉圃王事多暇往來容與冥司節黃鐘應序時禦髙庭白雪交下逮其晴霽擊牛伐鼓賓客稱觴賦詩笑語四海無波右文戢武故里有堂燕樂乃舉縣榜勒名樊公是取系曰天造艸昧辟王室皇初拔劍漢爲匹舞陽苗裔奮儒術立朝正色入造膝文作經綸武作帥文章之際功難悉司馬所沒民所律哲孫聿興祖徳述辛未紀年符祖出三葉其今事如一遺堂克搆嘉志畢陳圖采詩在今日再拜作頌載厥實

軼稿

西徵記

初去都也羣友設祖東門外皆去樂安人李茂欽在戶部獨追余飲三忠祠東以漕船載時四月中晨雨微霑人衣並河行三四里許各怳然嘆息余識茂欽國子監旣登進士歷吏部相得久甚一旦捨去未期防面何時回瞰雙闕在雲霧間因思曩日奉朝謁聽晨雞鳴夾立丹陛如此且十年令人不覺涕下其夕泊張家灣月欲望始出蒼然照水際防檣如樹魚商雜集歌語相聞余身繇此逺矣余以疲謬之姿防國寵靈福過其量未有秋毫補今試山西倘殺身邊垂也欲以報國者於是繇河西務天津滄州東光觀家大人之舊治余始生八月家大人攜之東明攜之黟又從之東光十六而家大人解官十九而余舉於鄕逮於今未嘗一日習於囏也渉世甚淺得無躓於今虖繇東光達武城臨淸防王純甫張子魚二人者同時考功之恭友也純甫是時拜國子祭酒子魚行兵備副使繇臨淸達大名衛輝抵捨客誚髙子曰方今羣賢並足馳丹轂結華綬造天子之廷榮名嘉美流光亡窮吾子何獨厭於時而棄之外亦有說邪余對曰若叔嗣所謂福過其量者也天子防賢而用輔弼必臯防在廷必元愷海內承風羣士向化辟如騏驥騁於康莊而疲牛自伏楩柟登於明堂而散木自廢彼其材大小宜也余勝帶遊朝寺曾無所逾人賴罪之寛也尙得參領大藩儻陳愚朦之力究尋丈之用乎畏譏議且不暇矣而何說之有五月十三日歸九月二十三日始西渉黃河宿原武過修武上太行時秋盡山西木盡衰葉摵摵落遂入境行澤潞沁終日走大山中水泉交瀉深谷無底仰觀靑松生嶺上防籠無數梁宋之人緩步遊歷才出城郭而已令聞此猶心生怖三晉屬薦饑早霜殺禾百姓怨恐羣盜匿山谷且出且入或殺縣吏而去傍縣皆震卽撲防復作有司方議賑事余然後知民之凋殘吏治之難也脫使趙廣漢張綱富弼張詠三四公者處此力能治乎十月六日余上官而分守冀南冀南者沁潞澤與遼汾也漢侯王傳郡守大吏也賈生汲長孺若不受於官彼其立朝意不自得故坎而長去然二子設用矣卒嘿嘿白首與漢羣臣何異誰當惜之者君子要當樹名於後爾豈必皆遇於時哉故黯與誼未爲達也其明年三月甲午始作記

西徵後記

髙子之謝病再補官而家大人年六十七益衰兄仲自虞衡謫嘉興矣無他兄弟以娛親者於是髙子覽於大明令曰官員祖父母父母及年七十許離職侍養適在稽勲又掌其事曰吾得歸侍吾親足矣防白之朝不果癸已春出爲山西左參政夏繇漕河遡流而南問山西之塗曰繇原武黃河渡信宿達於澤行計之如是則得奉吾親行易也歸而白於大人辛卯壬辰癸巳三年而大人須髮白盡矣齒揺落曰吾老不能西其冬叔嗣則奉太夫人以行旣處於山西省而叔嗣分守冀南當戍汾州分守之攺戍汾也自靑羊山之役始五歲而吏未有寜居者髙子二月之間三出三入於是太夫人勞叔嗣曰而二月之間三出三入者不以我乎始吾從而西也謂有寜居者今二月而三出三入是公私廢也太夫人遂有歸思矣叔嗣固不敢止逾歲二月十六日繇前路復於河南太夫人處山西者凡四月旣南髙子送之然抆泣曰叔嗣罪不可解矣曩吾爲郎中不能一建明今備官於邊心非不欲奮也而智力不逮也有老親在又戀不去欲何解其罪虖大梁東有田百畆退而思自牧其間嵗時奉杯酒上父母以終吾身焉不亦可緩罪虖又何求耶髙子於是虖始乞致仕

乞終養疏

山西等處承宣布政使司左參政臣髙叔嗣謹奏爲陳情乞恩比例終養事臣年三十六歲河南開封府祥符縣人由進士歷任工部吏部主事員外郎郎中陞補今官自度材能朽鈍智慮迂淺防受厚祿常思殞軀用補秋毫臣父珣先任東光知縣受敕封吏部考功淸吏司主事見年七十老病間作臣兄仲嗣任嘉興府同知今陞南京禮部祠祭淸吏司郎中臣與兄俱守官局禮缺昏晨甘防湯藥別無人事養每一念至心神殞越不勝私情伏覩諸司執掌內一欵凡官員父母年七十之上戶內別無以次人丁者方許親身赴京面奏掲籍定奪親終服滿起服赴部聽用又查臣同縣人陜西按察司副使郭鳳翺因伊弟鳳儀任湖州府同知同省人靑州府知府胡湘伊弟瀚任禮部司務俱近年題準放回終養臣竊不忖獨犬馬微賤幸徼洪恩願比副使鳳翺知府湘例如防敕下吏部該司查實與二臣相同別無他礙放回原籍終養以盡一日烏鳥之孝臣不勝感戴吁祈之至爲此具本令家人髙祿賫捧謹具奏聞伏敕防

乞養疾疏

吏部考功淸吏司主事臣髙叔嗣謹奏爲久病三次乞恩放歸調理事臣年二十五嵗河南開封府祥符縣人由進士臣少時竊不自愛身有犬馬之病去年爲工部主事時疾狀有異臥旅捨中三月許具奏二次語在前本中未防放歸其月轉臣吏部稽勲淸吏司主事無何又轉今官臣𨿽微才爲朝廷所知伏自傷念不有少效也其何以酬恩者故忍而至今獨寄居他人捨中鄕邦友人皆識臣情苦自今月來前疾轉加伏枕累息瞑無效自審難以供職是以昧死復請伏惟垂皇慈而展洪恩賜臣暫歸調理則聖朝無帷蓋之廢而微躬免溝壑之虞不勝努力思報之至爲此具本令家人髙進人抱賫謹具奏聞伏敕防

與孔文谷書

頃過邑伏蒙臨幸頻日宴語防宵投分實深報徳良薄感媿何如叔嗣朅來江闗尋亡王之陳迹探仙靈之奇蹤況値仲宣作賦之樓交甫解佩之浦登髙送目懷古愁心所恨不得攄情於良知聆音於大雅耳乍抵此諸務卒卒先此布問薛西原先生竟不受召殊爲邑邑未審防見否頃有何篇章不惜示及鄙作栗生防定者一冊附請敎兼新刻願乞大序倘肯恵及數言卽十朋之賜射虎髙作更望錄至不一一

與李少頴書

奉辭忽一載邊邑兵凶相繼奔命西東塵勞可想此月初於任西谿方伯處得讀手翰借良厚復諭及朝夕研岡嘿齋處追惟舊蹤令人恍嘆何日復一合並髙論防夕以寫郁陶也賤子少慕老莊遺情物外自以頗累患頃牽拘多故塊然悶處事與願違形隨眾役乃知放達之未眞而結習之弗盡也仰媿古人豈不自惜老親賤室各在故園一身行役但增離思耳種種惟故人識之文章聲望如吾少頴淹居吏局久矣不一調何耶偶問及外試錄文集隨上淸覽統惟尊鑑不備

答袁永之書

曩者數辱過視伐其蒙蔽弭節負郭之巷舉觴茂林之中逍遙文史夜以繼晝自惟亡侯生之奇而有虛左之顧乏叚幹之徳而辱過式之禮非揚雄之而當造門之敬匪杜甫之舊而接出郊之驩是以臨別之日倚夷門而長謠望天邑而太息知遁迹之亡窮寤離羣之有限別後復收來書申之嘉言兼聞伯氏發迹並珪璋以秀朗連驊驑於長途斯天倫之極樂也言慕容音何時可再金門多暇持防自適玩覇王之明略鑽孔墨之遺訓勉事聖君流聲當世使僕夫得髙枕於丘中永逃名於區外耕稼以輸王稅采樵以奉親顏於時新谷旣升田家大洽肥羜烹以享神枯魚燔而召友蓑笠在戶桔橰空懸濁醪相命擊缶長歌玆亦鄙人之自快而故人之所予也相思無窮言不盡意努力自愛還憶音書蘇門集卷六

欽定四庫全書

蘇門集卷七

明髙叔嗣撰

碑志

山西八角堡新置守備碑

嘉靖乙未朝邑韓公旣治山西冬遂行三闗十二月繇代州登鴈門上寜武畱六日曆八角所畱一日校士射去至偏頭稽兵實賞有能定法除殘士心悅勵惟冀寜道左防政叔嗣僉事日幹鴈門兵備副使啟從逾嵗從鎭西入省公察於邊害要之地乃上言提督鴈門等闗兼巡撫山西右副都禦史臣韓邦奇謹與鎭守山西副總兵臣鐸視邊闗歷八角堡察其道裏南至鎭西衛裁一百四十東去寜武裁九十西至偏頭北至老營堡各如之其地適中臣以考之圖乃與大同西路平朔奶河堡荍麥川相値而地不甚險敵騎內侵路必出於此邊人數防其患往嵗都禦史錠建此堡議甚是其額置守禦千戶所一指揮一官軍一千四百然指揮非兵部所擬注卽缺類以空員一人彊使之其權甚輕兵將不識何以責成功且又本邊乏人臣見管隊諸職往往攝以旗軍𨿽百戶亦無於是守禦指揮缺卽不得不用腹裏者充之益非其人不良於用甚無益臣邦奇臣鐸謹議宣府地方如新河新開諸堡官軍裁三四百又無衛所比之八角相絕然尙爲置守備臣謹請八角堡置守備一人領之便因奏偏頭指揮萬山可守備十五年【闕】月奏下兵部其月兵部奏俱如請叔嗣謹考山西地當敵一面其北守大同割朔應蔚渾源州屬之以南守鴈門鎭西鎭西者岢嵐州也洪武三十三年稍置偏頭成化二年置寜武則與鴈門而三其後正統末更置老營堡稍大之而置八角堡實由嘉靖元年始後二年成偏頭初領以都指揮後治十四年始移置副總兵鴈門寜武成化初置守備老營堡正徳八年置遊擊將軍一人而八角置守備實由今始羣吏議伐石以紀苑洛公之徳視後世其系曰聖皇臨位匡撫萬國表畫河山鴈門南北乃立三闗以戢兵革蒞用鼎臣羣帥奉職鼎臣之恪法令修飭吏奉條約豪族屏匿下究閭井軌敎不忒細大齊同俱有品式嵗乃大和百谷繁植民歌於塗美衣衍食訟獄旣平士行端直嵗十二月來巡邊域乃周三闗士馬審劾閱於平壖兵罔不克徼亭外內燧火衰息聲彼四逺酋長柔服乃建守臣下僚是陟疆埸謐寜惟公明徳我刋厥石以垂罔極

新遷賈令驛碑

賈令驛不知名所繇起置在盤陀同戈洪善之間嘉靖十五年八月大水壞驛舍其月祁縣知縣劉鋭因呈言驛去祁二十里而近並河民居裁百餘客來無肯安者常止祁傳乘糗芻縣驛兩具之以應客求惟祁所出民病不敢言且驛長諸役使皆近驛人爲之善伺得其私公亡匿傳乘𨿽囚系亦解縱去莫誰何前後長以罪罷去不可勝數驛事益廢願因其壞遷之縣便當是時祁父老皆言驛當遷都察院下其呈驛傳道察院下分守道使都司斷事尹竭視之視之賈令東抵盤陀三十五里北抵同戈四十里南抵洪善七十里祁居其中盛言可遷防都察院結汾州獄繇祁還分守道白其狀議乃堅決曰必得人以專其工不然不就於是屬太原府檢校鄭鴻計其直期以畢工得代故成起以九月二十六日成以【闕】月【闕】日始賈令人食於驛聞驛遷聚族將訟之其言惑人檢校鴻遽撤其材盡歸之縣乃不果訟故太原名善訟不虛也夫以一驛之細其事明白如此不遷則祁民不堪而困已遷之則賈令不利而怨已怨者其私也微斷以行之有不爲言所動者誰邪繇此言之彼其大者可慮也已

嘉平渠碑

惟嘉靖十四年十月朔都禦史苑洛公平楡次康彥徳之訟徐溝王知縣懷禮乃刻石以明政意始楡次縣東泉出合流山曰小河水由馬村前西放至軍村過蜀巴村蜀巴村彥徳居之下流百姓治渠灌北胡喬西胡喬郝村太原右衛軍屯在徐溝者號莊子營及北闗廂村凡五連塍交注其約春引水起北胡喬以次及北闗廂秋起北闕廂以次及北胡喬各爲長分督之以故田皆成膏沃而彥徳田在上游也水由地中直走下亡所用異時他村人引水至此從上或壞並渠田彥徳村人故塞其水於是他村人約爲至期餉之酒若食不免則遺之糓尙無厭久之他村長趙文奎不忍乃訟之屯田道屯田道聽其獄弗直靣彥徳訟之都察院下分守道治於是分守道乃變其渠長諭他村人均出直割並渠地界之代納其稅則長亡爭屬懷禮成其事逾年春懷禮言渠事明白矣號其渠曰嘉平立石焉

遂成鎭碑

丙申夏四月叔嗣行壽陽方君體易同至要羅山視新鎭訖工樓屋壯堅登之傳捨作其下街衢洞直可觀已有樹新楹者三民曰自鎭成而遷至之家十有五矣於是題其門刻石號遂成始山西辛壬癸歲屢弗登羣盜萌芽而要羅山介陽曲壽陽楡次盂縣之間也東走京師西走蜀秦其路四達盜沒其中吏莫之捕相視緩罪往往林巖蔽虧行旅百出百姓患之參政今山東按察使遂寜陳君子學分守冀寜建保甲之法根逐踵系竟內盜息思制要害鎭議由是起矣防兵部奏欲爲邊民修堡壁並居之以爲固咨下諸撫巡都察院行子學乃援之請而都禦史任西溪公可之使吏度要羅山地毀南溝寺撤古瓦橋材木茍完復分其力三縣來役工作子學遷去體易攝是道身督其工故有成也起以嘉靖十四年二月成以其冬十二月壽陽主簿牟嘉續楡次縣丞丘嶽盂縣丞郝世爝牒告工畢請設巡檢司巡撫都察院察院下其呈叔嗣以設官置吏法當奏聞緩乃議置百長一人割三縣民壯五十之百長居官舍給之廩爲常皆如議體易福淸人今按察僉事分巡冀寜子學體易俱有文以道治民上下便之叔嗣實代子學守其條教不墜刻石紀其事

汾州馬跑泉碑

嘉靖十三年甲午正月冀南道汾州王府教授所申欲攺引州城西馬跑泉水環城陰顓其利民並泉居且千餘家恃水以富百餘年其樂攺否如何也巡撫都察院得敎授言信之符下分守冀南諸道親詣汾亟舉其事分守道時在潞安也心疑鑿引水泉妨民生業不便呈復議止之巡撫院以爲不能身帥人徒托空言防冀寜道有賊殺石州吏目遂按行冀南道徑奪其俸收吏罰治之分守道旣造汾汾士民數百餘人俱言引水無益而馬跑泉山下郝洪里人李從恩等果狀言自父祖以來世守其田源今欲引奪之必死亡聊其言哀痛百姓或哭遮道訟不已分守道符下權州平陽府推官授孝義縣丞前給事中國良往視之歸俱言地勢髙下崖谷斷連去城五七十里工作非鉅萬不可當夏秋山水漂髮舉而棄之亡益也絕不可行分守道往眎之良信欲上其事復止之部吏皆震惑曰必重得罪當是時民饑訴賑分守道議以移沃野之粟救瘠土之人公私俱便可行呈上乃得請毎地畆勸義粟三斗貯之倉使同知蘇瓏掌其入諭民占水種田如舊於是汾父老議以分守道止不復攺泉矣然吾等老後世子孫誰復知泉所爲不攺者乎諸司代去亡常安知後不有欲攺泉而人弗能止者邪則羣詣道請刻其事石又懼藏碑不固請樹之公衙堂比余感其意敍其事刋之石敍復質直不文後人益笑余愚也

大明北墅李公墓表

北墅公始自慶陽徙開封當成化之十八年蓋爲儒無所成有弟曰夢陽世稱空同先生幼異才公朂之顓學登進士以文章名公乃稱曰士而貴蓄道徳若庻人則惟居積不多之患於是習猗頓陶公之術遂以財雄第宅田園極膏沃子孫皆與開封人婚治中壽寜侯橫時空同先生爲戶部主事也上書言其狀下獄繇是有直聲正徳元二監官劉瑾竊政戶部洪洞韓尙書劾其罪而彈事出空同手瑾怒矯詔羣逐之已而逮系空同京師使者乘勢窘廹且希瑾意欲殺之甚急家人畏或匿去公旣富於財往來其間賔客遊說萬端卒脫之獄空同直聲動天下而公遂以友愛聞有子四女四初娶眞定阜平孟氏大同府知事楫之女也有婦徳生子根散官木舉人友竹爲石岔驛丞而側室陳氏生子樹一女柳氏生三女諸孫子九某某女十曾孫子三女三公事父母孝處親族治家教子孫有法木旣以丙子舉於鄕文翰茂美當世達士莫不交之而諸孫中用恆用謙用觀皆爲府學生女嫁皆貴族歲時上壽車蓋至里巷爲不通公好气慷慨坐中起舞行酒客盡歡旣老爲諸子異產居之曰使後世相敬也享年七十五孟氏享年六十九卒合塟城北百岡空同先生之敍譜曰李氏貞義公者名恩贅於扶溝王聚而於慶陽寜州軍故居慶陽貞義公生忠號防士公世有達節處士公生正爲阜平縣學訓導遷爲周府封丘王教授號吏隠公娶髙氏生孟和字子育卽公夢陽字獻吉孟章夭故公娶於阜平而家大梁從吏隠公也空同官至江西按察司提學副使先公卒叔嗣讀李氏之譜而用觀妻我兄子姻婭之間聞其行誼特著謹撰其大事刋石墓道以告勿毀

明王先生配陳氏合塟志銘

友人王子安生十八年甲戌爲正徳九年厥考卒槁塟後二十年甲午爲嘉靖十三年母陳氏卒逾年十月二十六日合塟之開封城東南神岡新阡子安追惟考妣之徳著於同年生馬昌之狀以命叔嗣銘狀曰王氏在元爲蘭陽縣人大明興曰八老者初徙陳畱縣天下甫定詔百姓得自墾田因家於堌陽鎭八老生玊玉生諒諒生宣宣生先生諱祿字天賜起迹田畆博學詩書明於古今之務卓犖不羣弱冠試於有司文辭甚偉補爲開封儒學生受業京師車一之山東王懋綸諸公門下交相推奬許以經世之材遂及諸生亦逺讓伏流譽至今夫其徳輶所被聲實兼隆𨿽時弗遇人猶悼嗟故可述已乃若峭直之性與世寡交端嚴之度疾惡若仇然而聞善若驚視人猶已淵懿大溫如春和故罕所尢於世焉至其孝友之行可質神鬼嘗聞父疾絕河歸視防履春冰奮出不死園廬遺產推致伯兄不取其丰致身以禮屢空晏如不幸早歿享年三十有八生民弗防其惠學士徒纂其業嗚呼痛哉有子康字子安舉進士省試錄其文次子賡孫男四孟言仲言季言少言孫女三俱幼陳氏惟儀封之望粵有令徳慈柔純靜克配先生躬履井臼至防馬通用供防婦職備修庭無間言以昌孫子享年六十叔嗣幸與子安好村墟相聞嘗拜太夫人堂下雞黍用勞惟我母氏接侍慈顏每語叔嗣謂王氏有賢母遂用刋石幽堂銘曰昌有云政缺道分魁儒藝士晻沕亡聞若王先生夫婦之徳儷於古訓其行弗忒更百後世孰知其則我銘玆石以眎罔極

霍上蔡墓表

嘉靖八年秋守河南都指揮軍事盧龍霍君錄其考上蔡知縣妣劉宜人死王事事河南髙叔嗣讀其書其奏曰給事中臣瓚言河南巡撫都禦史臣璋巡按禦史臣鰲言上蔡破賊殺其知縣恩裂屍四置縣門其妻先自罄於室武皇帝曰其贈光祿寺少卿劉贈宜人錄其子下有司治祠屋共祀事其碑曰賊斷上蔡頸無血白气縷縷若騰龍靣猶生其傳碑同而與奏絕異人曰霍氏不忍其酷故傳避之碑防其誤始賊入上蔡城上蔡人相與謀脫霍使一人衣冠僞走賊呼我知縣來賊則羣執以去以其間使霍可亡去霍不肯傳皆漏不載傳不可信要之死不可諱徒使後萬世人疑者當以奏爲正於是采上蔡遺事勒石墓上遺事上蔡始爲山陽設法省共餽私費爲安邑不受富民請初富民翁獨死其妾私其貨於養子乃逐其養子歸其貨於其族以食其妾罷山民之爲吏樵者遭宦者劉瑾奪其官起家爲上蔡賊攻上蔡城凡一日夜城破猶巷戰城卑於故蔡城而附之故破劉宜人先上蔡一日死宜人築臺曰望夫宜人少蔡十二嵗繼取始人以上蔡少子免賊初戕上蔡於南門縣人收其屍上蔡少孤事繼母孝性不飲酒人不敢幹其介三仕家不益皆碑未載者十五事合前十七事

明袁處士公墓志銘

袁處士公諱寶字尙資祥符人也家故髙貲始元季豪傑莫肯爲吏多臧於賈中而處士先景英者筦公家鹽利防世已亂縣中人皆辟匿去景英獨計不去久之髙皇帝已定天下三年予百姓戶繇縣中故族計裁六七家它盡乃客戶景英帖爲匠以此益饒知名生伍伍生貞貞生恭信敏信取曹氏生處士及定處士年十三信則卒亡何敏卒袁氏本據世業信敏以然諾四方客歸之列肆東衢上旣皆已卒而處士幼好弄闘鳥遊嬉衖中裏父老或倚門笑曰是兒袁士衰矣處士聞則歸投殺鬭鳥持抱母問父生時狀三年足不復出前衖以千金往徠商吳楚間益敕行三楚秦晉江淮之良賈益多歸之乃復振當是時袁氏同財五世子孫數十非痛以禮折之則羣不相能而處士事其母最孝與弟定友愛鼂夕問汝得無饑寒事率身先之不以一錢入私室族以大和正徳中嘗詔郡國求五世不異火者有司皆計莫如袁某家乃以羊酒先袁氏奏定當上矣而太監鎭守府縛族子以他事欲殺之處士行千金立出之獄家繇此困而防他家幾欲得袁氏肆者念處士老諸捨子亶不分分而奪之易耳卽紿謂諸子汝亶能分吾將佐汝金爲生諸子心各欲自謀果訟欲分處士詣郡聽事叩頭屈指數吾爲若取某嫁某未嘗多少爲家三十餘年誠無狀然柰何使家至身破乎爭不能止諸家旣分乃置酒又要諸肆中賈客諸肆中賈客長老曰袁四未嘗利人一物妄一言欺我皆莫利從去諸家遂敗處士又振時猶卹諸家然前詔遂格不行它時郡縣春秋鄕飲求客學上處士名具以狀對郡乃召以爲賓嘉靖八年十二月十九日疽發髩際卒計生天順五年十一月二日年六十九取晏氏繼方氏繼楊氏方氏生一女鎭平王府輔國將軍夫人楊氏生子四永爵學生永祚永徳永淸女三一歸劉承武生一叔嗣封安人一陸柬生卜以逾年【闕】月【闕】日塟宋城西土橋旁晏氏方氏祔銘曰累蹶而趨亦莫躓也旣丰於家而弗利也視居則卑徳之貴也鄕人之思卒相謂也辭以申之餘歔欷也大明山東鄒縣學訓導陸公合塟墓志銘

髙叔嗣有友壻陸生柬者陸生之父陸公生而甚秀異父名曰澄他日曰聞古有陸澄則更名淸字汝淸七嵗誦孝經朱氏小學少長受毛詩常知縣所通諸家之言爲縣學諸生縣學諸生文盡出其下試輙得廩膳陸公連讓補後已貧者謂不足爲儒也乃與其弟濙澤澍淳修孝友之事躬行於家當是時陸氏同食者數十而母族之貧者又數人大母家朱氏母家林氏盡仰給生死之具而朱氏故一子陸公嘗求得資之爲賈又爲取婦生子朱氏得不絕人由是頌陸公長者矣而郡太守至親拜陸公之父以子孝故也陸公嘗父母病不解衣日夜侍非口親嘗藥者不進父喪三日不一飲食母喪亦三日諸盡放古爲之終喪五年臥廬中哭數幾死其後右目枯人益賢之無不欲知陸公者然而七舉不得第正徳十五年嵗貢入京師天子殿試例授山東鄒縣學訓導陸公欲之鄒卦之得不吉陸公謂人命也明年之鄒之鄕則以其學帥人不受諸生金錢居歲餘果卒諸生爲棺衾哭皆哀陸生之母初舉人李海者取於杞之徐氏一夕徐夢見月光入於懷婦翁臨洮知府紳謂海汝夫婦當生賢女後海夫婦生女名曰金櫻因不肯妄予庸人時陰求可予者而人往往譽陸公而陸公業兩取皆早卒心亦儀李氏兩家遂爲婚姻嫁時陸母年二十矣能孝舅姑姑林病困求同輩無敢進者陸母獨進陸公爲儒而陸母自三四嵗時已通孝經列女傳等曉詩書治家家內外皆治生三子蘭先卒東陸生皆口授之書生二女亦先卒陸公之喪羣弟始異而陸母從二子歸塟也貧居一敗官舍中則以其嫁時衣被爲東取於楊禎氏無何楊氏卒又爲取於劉云圖氏爲陸生取於袁寶氏其治家猶如故時人莫見其婦姑面者陸母少嘗危疾陸公治之百方至是哭楊氏疾動臥兩月卒於是陸生兄弟議曰始吾北涯公塟時無銘非先人意今吾母又卒且吾陸自元儒學提舉五萬府君二世而中衛大夫儒學提舉名三世而克仁四世而銅陵教諭伯昻塟其地五世而鞏縣教諭貴常徴不就官始居祥符六世而鑑以有先人七世俱盛徳是不可泯故乞銘於髙氏陸公生成化六年三月七日卒嘉靖二年二月二十八日其年四月九日塟年五十四陸母生成化十三年四月十六日卒嘉靖八年八月五日【闕】年【闕】日塟年五十三初陸公所取陳氏琮女楊氏舉人瓚女兩人無子皆合塟事不載銘曰陸氏之先赫自金華本源六世波流而他自陸公討始識厥家由上而推蓋淵齡族二家藏之云譜所錄陸氏之先儒亦世有澄也徳明今則不朽天昌其學而身不偶宋城南偏西者公墓三妃協徳合塟其處

封君黃先生墓表

先生諱錦字元美安丘宿家都人也族冑由興蓋自淮安元室板蕩官𨿽常次或遺其孥處於玆邑擇土浯河一世曰通甫二世曰大用三世曰友敬四世曰英隠淪不仕恭竢休明五世曰泰爲文林郎泰娶鐘氏實生先生純徳懿行當世讓伏嘉言貞矩孚於閭裏故可得而述已始侍文林府君歷官五臺寶丰應山出入翊贊俾無內顧海內稱亷服膺遺訓藏書禮器歿祭輒哭春秋嘉辰賓客罷慶攀墓慟毀用是疾亡母鐘痼病侍藥牀褥經渉年所禱用身代遭喪悲號嘔血而瘖逮事繼母不易其禮與伯氏裳少長友愛庭亡間言裒多益寡幹蠱於家後奉伯氏裘書必均弗取其贏疾瘧相持奔命江淮卒完而歸孤祐罹賊蹈刅爭捄賊義乃捨親嫟故舊窮達弗變口鮮侈言交無私諾朋友防好不能酣謔僮僕勞役恆用身先惟其孝友出諸天性動不逾軌言可貽謀享年六十有八嘉靖十二年七月【闕】日卒子曰祚禎祥禕祿女二長嫁張東萊次嫁劉萬鐘孫曰守中守正守道守黙守愚守莊守銓守藩守直守謨守讓守文守野守經孫女七禎字徳兆癸未賜進士出身春官錄其文式歷官大司馬屬佩印典職治行卓絕爲諸曹冠天子褒嘉詔先生封爲承徳郎兵部職方主事辛卯武庫火徳兆下獄奪官歸無怨色以奉大人當世縉紳稱不容口叔嗣幸托徳兆末交誼均子弟習聞休範承訃哀慟追慕音容誦述光烈思垂罔極刋石墓道俾後子孫永觀於玆

樂安李封君誄

嘉靖六年丙戌正月十七日山東樂安李公卒於京師春秋六十又三公始家貧棄儒爲吏授饒州府司獄後以子懋欽貴封授吏部稽勲主事服官克家作範當世則有三原馬伯循氏之銘彰徳崔子鐘氏之表明徳髙文歿而不朽於是乎在而嗣人思述前烈匪資一物茍人有其辭皆將被之金石顧叔嗣頑敝復何以效其言乎敢追而爲誄曰昔在帝舜寔惟咎繇克愼典獄光於虞朝齊美五臣庸登大理厥姓斯官末冑稱李淑問世滋百代伊始惟公少長習詩惇禮誰謂儒行而安爲史皇授司獄於彼饒州民訛訟健邦典爲仇桎梏日滿貨賂川流敬徳不恆物承之羞自公愼止郡邸孔修嚴嚴犴狴生出死入天作寒暑烖盭仍集貪殘之故捄命弗給网罹無辜恆嗟以泣人之寛猛過猶不及司獄秉徳乃柔乃剛屏其臭腐哺其疾瘍囚曰父母眎我如傷無或恐愓恃以不忘仲子耀文擢應嘉舉冠名春官飛步宰府邦降嘉禮恩洽於親丹裳玉佩璽書四陳公拜是受寵命日新寛樂令終懸車海濱自時不造於今爲甚鄒魯榛蕪文教衰寢喪服五禮民莫以諗抑抑封君化行繇家道僞以誠作儉於奢鄕用折衷時尠有加奉姑惟仁友弟惟愛每思祿養而親不逮純孝永思疾用是廢乙酉之年蓋至京師何以朂子先民有詩先民有詩夙夜在公著之翰墨以飭汝躬臨危末命道莫先忠言發長逝遺憲無窮嗚呼哀哉於公駟馬功在活人丙吉不死報及其身云何封君背世湮淪天道不厥嗣以信萬石周愼不言篤行微物必舉內行純明校徳徴古異世同稱無曰位薄善靡與京豈乏鼎食或隤其聲天之所與是謂仁榮身歿名劭來哲作程嗚呼哀哉

蘇門集七

欽定四庫全書

蘇門集卷八

明髙叔嗣撰

雜著

說直一首贈巵山先生

去十二年餘以直友人之事得謗繇吏部郎中出爲山西左防政居嘗邑邑不自解亡與言者逾嵗冬巵山葛君來爲同官意相得也稍相親言相合亡何余入覲京師後數月復還山西則防諸潞安是月首夏地尙寒夜宿館中明燈鬯飲論議卓然聞所弗及某人賢不肖指諸掌上不阿當世不私其交畱二三日不忍捨去每念直者嘗撓於眾君昔領郡淮安綰兵符天津淮安天津當京邑孔道使者舟車四靣至客皆欲如所願時時興毀怨君居數年然縉紳益稱之何以致諸彼人巧爲將迎眾或不可徧悅曲爲避畏事固不可預謀惟直矣凡望其容貌而察其言者皆知其君子故誠賢者斯敬君不肖亦且憚而引去無私求何怨之敢如叔嗣骯無匹於世世亦棄叔嗣然敬尙君故知君所以得天下士譽者以此𨿽然有畏余讀說文說直字從十從目從��古隱字也謂人十目所視而亡曲隱爲直繇此而乘於心爲徳余衍其說人以十目而視我於隱處茍克當眾心然後爲直夫人以十目視我於隱處其可畏孰甚焉士茍利其身已矣而且戕人以利身茍遂其私已矣而且毀公以成私夫戕人以利身毀公以成私矜名誇寵賈利騁欲何不至者而視人於隱處吾誠愛君故願君畏之也巵山先生命叔嗣以文且欲規之也作是說

釋訓

始許函谷先生讀論語至夫子吾道一以貫之曰聖人之道合治已治人而一之故曰一貫當是時曾子亟曰惟已而解於門人所謂夫子之道忠恕而已矣忠者盡已比於治已恕者及人比於治人此其同情而異言者也參五六籍曾孟如大匠執規矩而攷器象靡有不同已然注者曰聖人之心渾然一理又曰借學者忠恕之事其辭非不美而非仲尼本旨仲尼所以教人者博文約禮之功修已安人之事耳性命蓋未多言也繇是著論語指要顧學者莫敢當言注家或信或不信函谷爲少宰也他日以語其屬髙叔嗣乃考論語昔者子貢號最博識嘗聞一貫矣然謂夫子之言性與天道不可得而聞或曰夫子罕言性矣假使論語顯言性命弟子據而書之明白如此又安得所謂不得聞與罕言者乎繇此觀之論語所載皆所恆言可得聞者也夫子嘗曰中人以下不可以語上也思得中行而不可他日又思其次矣如此則其書豈有所謂語上者乎髙叔嗣曰儒者可謂失其防矣聖王之道內之治已外之治人非二物也道之分裂由黃老則其說長於治已繇申韓則其說長於治人然治已者身無爲而人自化焉故其效可睹也治人者本末逆施法制逾多功效逾速禍逾近故申韓之旤不可勝言也此繇聖人之道弗明也今之學者不以聖人之所以修身治民者而修身治民徒以仲尼之所罕言與賢人之所未聞者而立言何也彼其施於用猶今之醫也亡岐倉之智而惑其遺方焉或能用其半或有不能徒視其才爾而非其學之獲也然則聖人之言卒亦未明也已

塟驘文

陰陽育物億類齊均喘息蠕動俱播陶均往來變化孰測其因咨爾有形誰使之然卓爾垂尾修脊環連四蹄矯健雙目深員如鏡之瑩如金之堅稟气中土其色孔純資生於馬骨狀特雄少有軼才長而甚馴爲家良駟十有三年較能諸畜茂建元勲靑陽受禪百艸亨屯鳥降於桑戴勝綿蠻農夫正防星言於田布種黍稷迎春之先服我耒耜已事而踆霜露旣下天地戒寒展力塲圃以告成功五穀大熟厥禾億千登之倉廩維粒陳陳曰爲防酒乃殺丰豚速彼諸父享此百神旣醉旣飽和樂無厭三春旣熙士女溱溱主人出遊於以遨防我車旣膏大道是遵鳴鑾侍禦稅於交甸興殫日暮總轡而還歸塗未畢縣車逮昏黙識路指景而犇長鳴在野穉子倚門主人下車休於其宮服勞余齒旅力不旣儞髙足出入孔安形神茂美老而奮气竭力罄不克永生哀鳴而斃伏櫪不振僕曰鬻之我心傷閔追思田方老馬是訓少盡其力棄之不仁乃捐帷蓋塟之髙原嗟乎造化役汝以身予之蹄毛嘗其苦辛初縣髙價爭之市中金羈華廐何益汝躬當時所貴孰知其終才以厲已利以爲人萬物芻狗道於是存爾其息矣長反而眞

權說

夫大道未形萬類糾蟠有生之羣紛紛相姦聖人憂之窺天之象察地之理陰陽變化百物之體追琢大道張之使縣制民之中有物曰權於是乃有君臣乃有父子乃有兄弟乃有朋友夫婦之倫皆於是起是故宮廷有儀吉凶有禮農耕於野賈坐乎市飲食衣服以生以死蠻貊鳥獸跨海內外經常垂布萬世逌賴天下大治亡物不遂有不協於是者斥爲妖孽逢其災害百姓樂成守之曰經權乃遂廢藏爲虛器聖者司之歷世莫施遭時之變眾不能治時耀其權百姓驚疑權之久藏眾旣弗知及其用之適遭非時故若爲變設與經乃離夫聖立人極道以爲公變故之來弗可勝窮隨時而遷與道相從是故或揖遜位或兵相攻或握節而死或攝羣雍雍合於億載孚乎萬邦使預爲之是謂興戎權之推移巨細齊同辟猶圓以出規方以應矩大聖創物莫不有祖生民之業上下棟宇幾席戶牖亡不得所閭閈相承愚夫咸睹及其築臺九層畵宮百堵奇巧萬方寓意而舉孰知工師之有規矩行有舟輿居有杵臼生民之業種種而有孰知規矩爲制之首世衰道微變故日多環視亡權莫如之何丘軻立言思濟天下無位弗行民不肯與權乃大墜世鮮克舉王路榛塞倀焉終古天下大敝禍亂無數易曰聖人作而萬物睹聖人作權與道爲伍騠駃驤首周流九土鳴鑾中律奮足中舞旣踐康莊超忽囏阻鳳皇翺翔集於蓬堵驢驘鶩鵝困不得所折足傷羽眾人肖之孰者可語

卜隱

世有先生韜鳴鶴之懿徳羨飛鴻之髙舉指西山以寄言托南郊而特處制芰荷爲我裳結芝蘭而爲佩濯長纓於洪流陰卿云乎傾蓋爰乃至人詔之曰夫空谷之音不響於時久矣逸軌榛塞至言何述焉今先生舒翼區外抗志浮雲執圭不以曜寵列鼎不以取珍結駟不以移步丰屋不以怵神獨杳冥以凝道汗漫以濳眞寂寞以熙體寥廓以捐紛吾將爲子端卜居之防吐招隱之歌降山父於箕嶺反老氏於流沙命耕稼於后稷受漁釣於姜牙然後疏以仁誼之淵辟以禮樂之塗休以六經之林棲以七略之廬弭節三墳之表秉耒九丘之虛優哉遊哉於以自娛先生攺容而稱善援柔翰以成書

贈恭川李大夫詞引語

甲午之春晉方薦饑羣盜萌芽始防竊於深山俄狼狽於防郡銅符夜分羽檄日馳禦史大夫王公禦史姜公憂國忘食得賢解衣選猿臂於邊邑求驥足於幕下時則有我恭川李大夫義形四坐勇賈萬夫帷帳畫防則言發中機俎豆折衝而謀成制勝開府總四道之兵建牙徴三闗之勇指水濟魏侯之川舉火焚介推之嶺魚貫爭奮烏合盡殪桴鼓之聲絕京觀之事築未浹旬而大憝就平不崇朝而一戰著績壺漿陳於竟上露布走於邦中士女咸觀父老胥悅先是恭川久服事於晉陽將拜職於梁省除書初下辟命載畱冦恂可借河內繇之息肩裴度旣行淮西於是授首建此長防贊我眾績自昔未有制全勝於一出收成功於將去如斯之巨者也家蓄油素願勒去思之銘國有憲章當賜來朝之樂羣寮豈有言而弗閒歟將頌功而未能者爰獻觴於出祖敢抽筆以命詞

防秀才文二首

問韓文公王荊公文章之工節行之髙獨冠唐宋然昌黎不登宰輔天下恨之金陵再持臺鼎訕笑於今夫退之之不爲相未可量也使介甫優遊下位材不究施則世之惜王者又不但如惜韓矣人之成名固有幸有不幸歟抑其材有宜有不宜也流俗之毀譽取捨豈盡合中果可定耶諸君必有獨見之言

問大易有云樂天知命故不憂未至樂知其憂果何事孔子又云四十而不惑未至四十其惑果何物且以聖人猶然而況於吾人乎人之窮通譬如寒暑天不能以無寒暑而人能以無窮通乎然而俗士桎梏於軒冕逸民放達於山林皆不能見於通窮者故茍無心焉𨿽日處朝廷之上而不驚茍有心焉𨿽日在江湖之上而不捨請問安身之術何所據養心之法何所先諸生必有聞於此矣顧一陳之以觀其趣

祭鄭虔州文

在昔先民惟名與位茍取其一莫兼其二自非大雅孰能兩至淵哉府君曠世髙視先朝治時維休明俊乂四集偕應弓旌試宰洪洞民嬉政成郡國交舉天子是徴歷佐司徒撫翼皇庭處煩不厭在眾能澄乃守平涼旣踐於防寵命亨嘉紫綬金川流雨潤恵政旁施四民弗擾一郡鹹宜邦降褒禮人興頌詩君子有行與時舒捲未老引年稱疾自免中林放達故里蹇古人髙方公則淺慶發厥門教成維子仲繼地官伯登禦史如珪如璋令聞不已璽書攸嘉爵服攺增公拜於家帝命再承履道不愆考徳斯馮庶幾鄕國永觀典刑天不遺老如嶽中崩嗚呼哀哉某等忝接封壤嗣人之友禮弗登堂慕徳永久追誦光烈𨿽歿不朽望逺陳辭興哀稽首

祭晉溪公文

嘉靖癸巳孟冬之望謹用牲醴楮幣申祭於故府主太宰恭襄晉溪公曰在昔聖哲與道屈伸出入捲舒厥分惟均曩者戊子愚也在逐退耕梁囿逍遙河曲捐棄餘息猶荷天覆端笏鵷行參轡驥足時維明公秉衡在司徊翔省闥瞻近光儀狷直不容屢傾於時大人含忘其陋私嗟余孤賤不懲其狂天不終卹逮公雕亡防恩過幸出守晉陽事方賈傅情比顏延回思疇曩感戢自憐過瞻墟墓轅馬弗前孟冬十月官程孔亟徵徒憔悴軌路杳黙驅車汾上垂涕山側庶公精爽鑑予心惻

祭翟母太夫人文

嗟夫人氏稟聖含貞奉嬪髙族厥徳純明乃誕元哲作邦國禎靑紫闥出入光榮鳳誥龍章昭受命服登於遐齡享玆景福帝曰惟良克鎭荊楚江漢咸平元哲來撫夫人從之如曹大家伏臘晨昏其樂孔嘉江魚橘柚鼎食崇加夫人曰歸公疏再上天子眷之錫我祿養河東不歸弗克以往遂殂於荊邦人咸悲云我大夫大邦是綏夫人壽考匪悲所興夫人東轅不我俾寜凡此庶僚罔不軫懷祖祭路隅以告同哀嗚呼尙饗

軼稿

山西鄕試防問二首

問典謨誥誓垂布萬世帝徳王業於是乎在求之尙書而其文可觀也我太祖髙皇帝天縱之能神授其歷艸昧初興不忘講習嘗伏讀禦制惟詔則有卽位諸篇惟誥則有封信國公湯和諸篇惟書則有與元防主諸篇惟勑則有諭太師李善長諸篇惟文則有卽位告祭諸篇惟防則有聖學諸篇不刋之典懸諸日月自然之文沛若江河蓋與典謨無二矣昔漢武帝徵伐四夷詔令爾雅是時司馬相如吾丘壽王之屬爲之視艸唐徳宗奉天罪已彊悍流涕是時陸敬輿爲之裁詔彼徒臣下之代言爾然其盛若此而況出於聖祖親制者乎是宜勍敵革心鉅儒拱手也列聖相承金匱石室藏之天府副在有司玆願頒布學宮與六經爲七人得誦法神武聖文示百王式不其盛歟其視續七制之書集兩漢之詔令者相去逺矣諸士子謹相與頌其盛可乎問聖人立言垂訓至六經孔子之書止矣後世專門著書者無慮數十家何紛紛若是哉要之純駁是非之間自有不可掩者矣姑舉其大者與諸士子商之夫經莫大乎易作太者固欲凖之也說者謂其言一本於莊老已不免於覆瓿之譏矣然則易果不可凖乎傳莫大乎論語後之作中說者固欲擬之也說者謂其言實過於荀揚亦莫逃於豎屋之譏矣然則論語果不可擬乎至若大學之書敎人之大法也後儒因之以作衍義其二綱四目之列非所以闡其旨乎或謂但及修齊而不及於治平者何歟春秋之書經世之大典也後儒繼之以作綱目其褒貶鑑戒之義非所以帥其意乎或謂筆削之間有與凡例不合者何歟願著於篇以觀稽古之學

題焉文堂集後

古人不云身將隱矣焉用文之僕丘園之姿久婆娑於人間思放達於物外爰有敝廬托於平野郊闗之外人境都絕乃若二三朋曹欵柴闗而論焚枯魚以引白笑陶令之晚歸嘆尙子之情非防翰敷辭不必工拙散在他方各成卷帙子弟門生稍自輯錄嗟乎雕虫無補子云始自悔於末年畵虎何成孔璋終受譏於當代號曰焉文堂集云耳蘇門山人識

題刋髙氏日程後

余少好老莊之言離心事務廢日自放復以家貧幹祿京輦迂疎不進學術事功兩亡所就奄及四九之年緬思哲人競時之訓俛而自吁然悟來者可追則又闌宵起坐不寐茍繇是天加之年淬礪不怠將有所樹立以自效不泯泯於斯世至於隱顯之際匪吾好所存因刻日程以眎吾志云歲柔兆涒灘十月朔日山人髙叔嗣書於焉文堂

蘇門集卷八

蘇門集後序

正位自少聞河南蘇門先生名間嘗讀其詩若文則見格調閒逸意興端潔回出塵表輒撫捲而嘆息見其人已而入仕宦遊中外聞薦紳先生談其爲人鋭情雅道不與世隨在都署而有山澤之想若鳳儀麟遊之不可羇思其人寔與所著詩若文似之孟子曰誦其詩讀其書不知其人可乎位於先生有以知其人矣比位出守維揚幸厠總漕毛介川翁屬翁乃先生壬辰禮闈優錄也坐鎭江淮文武爲憲居嵗余特召內臺將行出先生之集命之重梓俾後生知前輩之盛則又執集而嘆曰視其所舉則知其所爲舉之者聲應气求固然也古之豪傑之士遇知於文塲者如唐陸宣公之於韓昌黎宋歐陽之於蘇伯子而呂東萊一見陸象山之試卷卽名知其人夫固有所辧也位𨿽未得見先生而先生之爲人蓋益驗於知人矣然則玆集也其傳也夫翁道徳文章光被海內而所至不欲以文顯竊見撫臨以來百務節省獨於此集用心焉豈惟知遇之私誠重其人也刻旣成位不揣猥庸謬識末簡如此若夫先生著作之美則舊本已序之而我翁名世徳勛朝之士大夫仰之凡轍迹所至之吏民頌之何止於江淮之間奚啻於當時之近則又何庸於位之喙云

嘉靖癸亥嵗季春月吉旦直揚州府知府豫章後學張正位謹序

跋蘇門先生集後

蘇門先生集凡八卷後岡陳公首梓於湖省而考功讀書園諸稿多先生先日手所自輯愼傳也水陽亢公再梓於汴省而詩曁文廼增入數首重遺也蓋後岡爲先生海內知交而水陽則先生甲午晉闈所取省解也愷也不佞壬辰就試南宮繆爲先生所錄迨今三十餘載慨師資之日逺幸斯集之猶存披誦之餘肅然如對先生焉蓋先生亢潔不羣雅自好修蓋其所撰述大都類其爲人一字一句莫之能易大傳曰修辭立其誠又曰吉人之辭寡先生其立誠之吉人者哉總漕之明年爲癸亥付揚守張君正位梓之不特以其辭焉已耳是嵗仲春之下澣日門人毛愷拜手敬識於集思廣益堂

