柏齋集明何瑭

欽定四庫全書

集部六

栢齋集

別集類五

明

提要

臣等謹案栢齋集十一卷明何瑭撰瑭字粹夫號栢齋武陟人弘治壬戌進士官至南京右都禦史謚文定瑭篤行勵志其論學一以格致爲宗集中送湛若水序謂甘泉以存心爲主予以格物致知爲先非存心固無以爲格致之本物格知至則心之體用益備其生平得力在此故當時東南學者多宗王守仁良知之說而瑭獨以躬行爲主不以道學自名復畱心世務如均徭均糧論兵諸篇皆能深中時獘𨿽其文體朴質不斤斤於格律法度之間而剴切詳明不支不蔓猶存弘正以前規範與巵言剿說者流相去逺矣集凡文十卷詩一卷爲嘉靖已酉鄭王所刻又有所著陰陽樂律儒學管見則趙王摹印以傳目爲栢齋三書今別行於世云

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

柏齋集卷一

﹝明﹞何瑭撰

○講章

尙書講章

禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休

這是虞書益稷篇史臣記大禹告舜的言語都是嘆美辭帝是指帝舜兪是然其言止是事物之理具於吾心各有至善所當依據而不可移易的意思幾是事之發動處康是事之安穩處弼是指輔弼之臣徯是待申是重休是美大禹將要告舜先嘆美曰都又特稱帝以起其聽說道帝居天子之位若一念不謹愼則四海之內皆不得安一日不謹愼則千百年之患便從此起所以須要謹愼不可放肆帝舜聽了遂說爾的言語誠然有理我當從爾所言凡事謹愼禹要帝舜知道謹愼的勾當故又說道人心之靈事事物物莫不有个至公至正的道理只因私欲的念慮動搖其中所以此心常危殆不安爲人君的凡處一事接一物必要心心念念專在道理上這便能安其所止而不陷於人欲之危若是幾發動的去處須要仔細計較不要差了念頭及事務成就的時莭須安穩停當不可茍且施行這便是惟幾惟康倘所行一有差錯陷於私欲輔弼的大臣又肯直言勸諫不使人君陷於有過之地這便是其弼直君臣上下交相儆畏謹愼之道不過如此天下的人心都有這个道理人君所行的旣合道理了但凡有所動作則人心無不響應固有在我發意之先預先等待的況上天福善禍淫都看著人心向背以此昭受上帝之命天豈不重重眷命加之以休美之福乎這便是謹愼的效驗臣竊惟大禹之言切於治道帝舜一聞而卽從之見諸施行所以天下太平萬世稱爲聖明之主仰惟皇上所居之位卽帝舜之位伏願端存心出治之本聽輔弼忠直之言上下交通天人恊應太平之治可齊於二帝宗社之休必保於萬年矣臣愚不勝惓惓伏惟聖明畱意

○奏議

史職議

修史職以備國典事伏以有官守者則思修其職有言責者則思盡其忠此人臣之大防而古今之通誼也臣以菲薄待罪史官伏覩內外百司各有職守而史官獨若無所事者朝參之餘退安私室於國家政務無分毫補益猶且月受俸錢日支廩給旣失官守之職難逃屍素之譏毎念及玆不勝惶愧臣謹考古者王朝列國皆有史官掌記時事我祖宗設修撰編修檢討謂之史官俾司紀錄法古意也謹按國朝名臣錄在太祖時劉基條答天象之問上悉以付史館在太宗時王直以右春坊右庶子兼記注凡聖政聖訓之當書者皆錄之以備纂述由此推之史官之職在國初猶未失也不知因循廢墜始於何時沿襲至今未克修舉臣於受職之初卽欲陳奏自以無所考據又慮人微言輕未必聽用徒爲嘵嘵實亦何補含愧茍祿奄過歲時旣又念聖賢相逢百廢皆舉擇言而從不以人廢於此時而不言是終無可言之日矣方擬陳奏不幸孝宗皇帝奄棄萬國哀慕方切豈暇圖此方今山陵旣畢政治維新伏望遵祖宗所已行修史職於久廢勑令修撰編修檢討直史館凡陛下之起居臣工之論列大政事之因革弛張大臣僚之升降拜罷皆令實時紀錄止用據事直書不須立論褒貶仍於紙尾書某官某人記藏之櫝櫃以待纂述史職旣修國典斯備上則聖君賢臣嘉謨嘉猷不至有所遺落下則憸夫小人懼遺萬世之譏亦有所懲戒不敢縱恣爲惡公則明朝廷無虛設之官私則使人臣免素餐之愧事體甚便或謂館閣之地所以儲養異才不必擇以職守臣竊謂養才之道當使之周知天下之務方可以備他日之用今諸人於國家政事初不聞知𨿽欲練習其道無由若令史館供職庶因紀錄之間得練習政事之體他日任用不至疎脫是於修職之中實寓養才之意臣愚不勝惓惓

戰船議

議處戰巡船隻事該都水司呈奉本部送準操江衙門咨﹝云云﹞到司查得本部嘉靖六年造完戰巡船八十四隻今年見造又一百四隻其工食例該本部措給其物料會無者例皆坐派蘇松等府徵解查得六年修完船隻物料先已招商應用今尙有四府未完今年物料各府通無解到照得咨內開稱已及年分損壊船又一百二十八隻例該修造未及年分損壞船六十三隻不久捱及年分又該修造其物料俱該坐派蘇松等府恐民力不堪呈乞議處到部照得南京內官監供應器皿及裝盛物料神宮監司苑局等衙門姜棚及姜芽竹簍等料本部供應器皿及修船物料例俱坐派蘇松等府約計銀十萬兩以上見今累催俱未完解固由官吏違慢亦由民貧辦納不前其操江損壊戰巡船一百八十一隻若再坐派深恐民力不堪有如該司所慮擬合議處查得永樂年間額設戰船止一百三十一隻宣徳以後漸增至三百一十九隻至成化年間止存一百四十隻具載會典當時不聞悞事今乃增至四百隻比永樂年間三倍有餘宜量減其半庶得少寛修造不至連年坐派以重困疲民或謂其有備無患操江船隻不可輕減臣等議得兵家之法𨿽稱有備無患尢當料敵度時若彊敵大盜出沒於江湖之間必用水戰決勝則戰船不得不多若彊敵大盜或在北欲渡江而南或在南欲渡江而北則戰船止於巡邏把截自不須多蓋敵一登岸戰船卽皆無用故也況今四方寧靜無彊敵大盜之警其出沒江上者不過鹽徒小盜若設戰巡船二百隻加以府縣巡司等船固已足用其多餘戰巡等船實系無用縱有大盜卒起兵部馬快等船不下四五百隻亦可一時借用不爲無備今乃以多餘無用之船而連年坐派以重困疲獘之民似爲非計又查得新江口戰座巡哨等船舊例五年一修十年一造先年損壊俱系操江官軍自備物料修理天順三年該南京內守備題會同外守備並本部議將座船二隻先盡舊料不敷之數會有闗支會無買辦動支官錢給還戰船該用物料以五分爲率二分官爲出備三分原船官軍出備會議題準一向遵行至成化二十年該外守備奏要將損壊船隻止行南京工部修造本部備查題準事例具奏仍準照舊官二軍三至成化二十三年又該內外守備題巡軍比操軍辛苦巡船損壊要行南京工部修造工部覆題備行本部查照果無別議將該用物料查會闗支買辦仍委官一員嚴督龍江提舉司官吏匠作及南京中軍都督府差撥官軍與同原船旗軍相兼用工修造本部旣失於查照題準見行事例執奏又失於查照原奏情節乃將巡船並戰船通與修造從此遂成故事弘治十八年又該本部奏準將攺造戰巡等船會無物料坐派直隸蘇松等府州縣辦解沿襲至今遂爲定例各船旗軍因戰船損壊俱本部修造利害不切於彼遂將戰船視爲官物非止不加愛惜甚或暗行作踐往往不及年分先已損壊捱及年分則又移文本部修造其獘已久臣等議得運糧官軍勞苦萬狀運船損壊尙與官停半出銀修造操江官軍安逸已甚戰船損壊反不出分文止行本部修造已爲不平又致生戰船速壊之獘深爲未便乞勑該部會同兵部計議如臣等所議萬一可采乞將戰巡船量畱二百隻應用其餘俱送龍江提舉司拆卸堆垜候畱用船隻損壊卽用修造不敷料銀或查照題準舊例以五分爲率官二軍三或比照運船事例官軍停出戰船旣減則修造自少操軍知愛惜其船則損壊必遲修造益少修造益少則物料本部可辦不必坐派各府以重困疲民事體似甚便益

織造議

議處織造絲料及參劾不職官員事該都水司呈奉本部送準守備掲帖﹝云云﹞案呈到部捲查嘉靖四年﹝云云﹞據鋪戶何輔等告﹝云云﹞又行據南京丙字庫中﹝云云﹞照得諸司職掌內開凡織造供用袍服叚疋及祭祀制帛須於內府置局織造其所用蠶絲紅花藍澱於所產去處稅糧內折收按歲差人送庫支用是知織造制帛絲料會有在丙字庫支用系祖宗正法嘉靖四年料造制帛一萬五千叚本部失於查照將該用絲料不作會有行丙字庫支用卻作會無行應天府鋪戶買用實系違法參照鋪戶何輔所告情旣可憫理亦甚直旣丙字庫中有堪用細絲擬合將原擬行應天府鋪戶買絲一節攺正會有行丙字庫支用已經行移神帛堂遵依選用及條送南京禮部擬行會題去後今準南京守備司禮監太監髙某等揭帖內稱神帛堂堂長稟稱丙字庫絲不堪織造等因臣等參看得丙字庫內外官員吏典人等職專收支乃將稅糧折收串五細絲濫收粗絲以致不堪織造支用若非受賂徇私亦系怠職悞事查得大明律起解金銀足色條下凡收受諸色課程變賣物貨起解金銀須要足色如成色不及分數提調官吏人匠各笞四十著落均陪還官所據該庫內外官員吏典人等相應比附前律查提究問但該庫申稱所收絲堪用義經守備官選中今神帛堂卻稱其絲不堪參以鋪戶告詞中間恐有別情乞勑該部計議合無將該庫內外官員人等比附前律提問惟復別有定奪通行奏請上裁候有成命遵照施行再照掲帖又稱神帛堂急缺織造絲料要行從長議處參詳主意不過要照舊行應天府鋪戶買用臣等議得買絲違法損民且使折收絲終歸無用公私兩病深爲未便本部旣知其獘豈可復行但本堂執稱該庫所收串五絲俱不堪用若不急爲議處往來駁難不免悞事乞勑該部移文戶部轉行南京戶部計議合無將明年以後湖州府解到串五絲徑送本堂收用仍行移丙字庫知數公私兩便庶經久可行又查得諸司職掌內開蠶絲出產在浙江湖州府毎年該折收六萬觔見今毎年折收串絲荒絲各止二萬兩計各止一千二百五十觔其神帛堂毎年該用絲數累次行查堅不準行以此不知的數據守備平日口稱毎年織三千叚該用絲二千八百十二觔八兩又查得內織染局所織誥勑絲料亦該在丙字庫支用毎年織一千道計該用絲若干觔照得見今折收串五絲數少支用不敷不免又費議處亦乞轉行南京戶部計議再查神帛堂如果毎年織制帛三千叚則串五細絲再加派二千七百五十觔務勾兩衙門支用此系舊制不爲多事再照丙字庫見有絲近年者已該三萬五千餘觔逺年者不知其數旣各衙門俱不支用俱將化爲灰燼似亦可惜亦乞轉行南京戶部議處爲便緣系議處織造絲料及參劾不職官員事理﹝云云﹞

制帛一叚長十八尺料串五絲十五兩毎尺該絲八錢三分三釐彊

誥命一品文職長一丈二尺料串五絲一觔十二兩六錢一分二釐五毫二品長一丈料絲一觔六兩八錢六分二釐五毫三品長八尺五寸料絲一觔四兩一錢八分七釐五毫五品長六尺料絲一觔五錢一分二釐

勑命料絲十三兩六錢九分二釐五毫

誥武職料絲十三兩一錢三分八毫

此料數系織造原數今以制帛分兩丈尺計之似乎至多當時亦欲題準減省後以遷官未奏云

民財空虛之獘議

理財足民以安天下以保聖治事臣竊聞平天下之道重在理財蓋財用之盈虛系民生之休戚而國家之安危治亂從之是固不可忽也古人有言天下之財不在官則在民去年因陜西四川河南湖廣山東山西等處凶荒各該撫按官員累奏王府祿米軍士月糧多有欠缺無從處補軍民人等餓死數多無從賑濟則是在官在民之財皆空虛不足可想見矣臣竊以爲在官之財不足固爲可慮然不若在民之財不足可慮之甚也蓋民財不足則樂歲不免於凍餒而凶年必至於死亡凍餒死亡之憂迫之於中而剝削差科之患又迫之於外事勢窮極盜賊必起此蓋宗社之憂非小小利害也是豈不甚可慮哉去歲凶荒賴皇上聖明亟行蠲免大爲賑濟民心少安然而死者已眾萬一不幸頻歲凶荒不知民何以堪命是蓋不可不預爲之所也臣猥以迂疎備員戶部叨有理財之責竊計在官之財所以空虛不足者其獘有四在民之財所以空虛不足者其獘亦有四宗室日蕃武職日濫冗食太多冗費太廣此四獘者在官之財所以空虛而不足也而徵納逋欠之獘則又在其外焉官吏剝削差科繁重風俗奢僣生齒蕃多此四獘者在民之財所以空虛而不足也在官之財不足四獘本部先已具題外其在民之財不足四獘臣謹開坐具奏伏望皇上憫百姓之困窮念宗社之大計勑令該部議擬實行則民財可足天下可安而皇上孜孜求治之念亦可以少副矣臣愚不勝惓惓

一官吏剝削

傳稱國家之敗由官邪也官之失徳寵賂彰也蓋官吏貪賂必剝削小民小民窮困不堪小則爲盜大則作亂而國家之治敗矣此必然之理也我太祖髙皇帝起自民間深知其獘故立國之初痛懲貪賂官吏甚者卽行誅殺以快小民之心旣制爲大誥醒貪錄諸書以戒諭之又定爲官吏受枉法贓滿貫罪絞之律以恐懼之是以當時官吏畏法小民得安晚年因見法令已行貪風已革乃於洪武三十年定官吏受贓滿貫者爲雜犯死罪準其收贖蓋不忍以財物之故傷人性命此聖祖寛卹之仁也柰何官吏不才不體聖祖之心漸啟貪賂之習積至正徳年間其獘極矣官以賂升罪以賂免輦轂之下賄賂公行郡縣之間誅求無忌小民受害殆不忍言百姓困窮盜賊蠭起國家之事幾至大敗臣不勝憂忿於正徳六年奏言先欲勑諭大臣令其守廉奉法以倡百官次欲將貪贓害民官員凡犯取受入已贓滿貫以上俱籍沒貲產輕則爲民重則充軍軍職犯贓一體歸斷所冀法令嚴明則貪官知懼民困可蘇國家可保耳當時論者皆謂臣言苛刻難以施行臣竊謂責人以難能之事則材知有限不可勉彊若一槪加罪則誠爲苛刻至於貪與不貪則在乎肯與不肯非有甚髙難能之事況彼奪民財而法乃籍沒其財情法似乎相對且未嘗傷其性命似未爲苛刻論者之意不過謂士君子辛苦仕途有所取受亦是常情罪以籍沒似可矜憫耳臣竊聞有宋之時範文正公當道遇不才監司一筆勾之富鄭公曰公但知一筆勾不知一家哭矣範公曰一家哭何如一路哭耶富公亦當時賢者其言亦近於厚但其所見之公私大小則不逮範公逺矣況官吏貪賂則剝削小民小民困窮則遺禍國家情旣可惡闗系尢重此與其它不才悞事者不同是安可過爲姑息而不加重治哉伏自皇上卽位以來選用忠賢禁止賄賂輦轂之下號稱淸明然府縣之間貪風猶在誅求剝削至今未已上司多事姑息不行嚴治甚者交通賄賂縱容行私民財日空民生日困其獘大端在此此風不革而欲望小民之安國家之治蓋斷乎無是理也臣愚竊聞治久病者用毒藥革久獘者用重典宜先申明戒諭天下百官令其守廉愛民令下之後敢有仍前貪賂害民者凡犯枉法贓滿貫以上俱籍沒貲產照例充軍犯不枉法及侵盜贓至銀一百兩以上及他物值銀一百兩以上者亦籍沒貲產照常爲民軍職犯贓一體歸斷若上司官承告官吏貪贓事情不與受理及𨿽與受理而擬斷不如法者卽以不才黜退有贓者亦從重論毎年終巡按禦史及法司俱將問過贓官起數造冊具奏以慿查考其姦頑妄揑贓私排陷官吏者除問以誣告罪名仍遷徙化外夫貪官之所愛者財耳若止去其官不奪其財彼猶不失其富旣不知恥豈肯攺行若籍沒法行則𨿽不問以死罪彼慮並失其原有之財必知警懼則貪風庶乎可革民財不耗民困可蘇而國家之治庶可保之於無窮矣

一差科繁重

傳稱時使薄斂以勸百姓爲天下國家經常之道蓋爲治不能不使民但使之以時而不竭其力斯可矣不能不取民但斂之以薄而不匱其財斯可矣此蓋古聖賢之明訓而萬世不可易也仰惟國朝使民之法除里甲正辦外如糧長解戶馬頭船頭館夫水夫馬夫祗候弓兵皂隸門禁廚斗之類無所不役固已多矣但國初法令嚴明編僉有數故民力未至甚勞近年以來則常役之外雜派夫役紛紛而出如斫柴夫擡柴夫修河夫修倉夫運料夫接遞夫站夫鋪夫閘夫淺夫之類因事編僉蓋有不可勝數者矣國朝取民之法除田土稅糧外如鹽課茶課金銀課鐵課魚課稅商船鈔戶口食鹽皮角翎毛油漆竹木之類無所不取固已重矣但國初於公用物料猶令稅糧折納或官錢收買故民財未至甚費近年以來則額徵之外雜派物料又紛紛而出如供用庫物料甲丁庫顏料光祿寺廚料太常寺牲口南京則又有供用器皿物料戰巡船隻物料內府各衙門應用物料隨時坐派蓋有不可勝數者矣以上夫役物料臣之所知者耳所不知者尙不止此例皆取辦於民上司惟務事行至於民力之堪與不堪民財之敷與不敷皆不暇計賢能守令縱有愛民之心迫於上令亦不能自行其志不才官員則又因以爲利加以吏典與裏胥賣放多科小民受害所不忍言民財之耗民生之困此亦大端也臣竊以爲前項雜派夫役旣不可免惟編之有數用之有時庶可少寛民力使受一分之賜宜行令各州縣通將人丁查出略仿古昔用民之力歲不過三日之意其人丁除役占優免外毎人五丁編夫一名歲役不過一月毎丁各該六日不行者貼工食銀一錢二分南方以田起夫者則毎田百畝作人一丁計數編夫俱準前例或本處工多夫少如其工可緩者令挨年次第舉行如緊急不可緩者令將鄰近州縣夫通融恊濟大率逺者出銀近者出力或民自願赴工不願出銀者聽從其便如本處及鄰近通無工者則寛以與民至於雜派物料則宜仍照國初舊例系逺方州縣產有者或令稅糧折納或以該徵稅課錢鈔收買差人解送應用系京師近地產有者則徑以各處觧到稅課錢鈔收買不必坐派通不許令民出辦其各項物料內有不系緊用者仍令各該衙門查出量爲裁減如此則民財少省民困可蘇而國家之治可保之於無窮矣

一風俗奢僣

易稱節以制度不傷財不害民又稱履以辧上下定民志蓋用度奢侈則民財必傷上下不辧則民志不定此蓋必然之理而爲治者所當念也仰惟我太祖髙皇帝於開國之初凡官民房屋衣服器皿之類卽定有制度上得兼下下不得僣上違者各治以罪其居處僣上用者至處死籍沒立法之意蓋甚嚴矣彼時百姓初脫亂離之苦凡百用度取給而止奢僣甚少中間奢僣犯禮者不過二三豪家聖祖已嚴爲禁約如此自國初至今百六十年承平旣久風俗日侈起自貴近之臣延及富豪之民一切皆以奢侈相尙一宮室臺榭之費至用銀數百兩一衣服燕享之費至用銀數十兩車馬器用務極華靡財有餘者以此相誇財不足者亦相仿效上下之分蕩然不知風俗旣成民心迷惑至使閭巷貧民習見奢僣婚姻喪塟之儀燕會賻贈之禮畏懼親友譏笑亦竭力營辦甚稱貸爲之官府習於見聞通無禁約間有一二賢明之官欲行禁約議者多謂奢僣之人自費其財無害於治反譏禁者不達人情一齊眾楚法豈能行殊不知風俗奢僣不止耗民之財且可亂民之志蓋風俗旣以奢僣相誇則官吏俸祿之所入小民農商之所獲各亦不多豈能足用故官吏則務爲貪饕小民則務爲欺奪由是推之則奢僣一事實生眾獘蓋耗民財之根本也臣愚以爲風俗旣壊非嚴爲禁治則獘不可革宜令禮部查照祖宗舊制再行申明如婚姻喪塟禮物妝奩祭祀燕飲之類舊制未備者亦各定爲制度其僧道死喪追薦災禍祈禳之類或通行禁止或令比照祭祀制度而行制度旣定通行天下刻榜禁約犯者除問罪外俱將其違法之物沒官如飲食諸物不可沒官者則照依所費罰之以十分爲率俱以三分給告人充賞七分備賑及補助貧民糧差拖欠之用再犯倍罰三犯不分官民俱遷徙化外如該管官員承告官民奢僣事情不與受理及𨿽與受理不照例罰治者俱依制書有違問罪通不管理者卽以不職罷黜蓋出令在君承君之令而致之民在臣臣旣不奉行君令不職甚矣罷黜何疑或謂告人給賞則起告訐之風犯人罰沒或爲貪官之地皆非治體難以施行臣竊以爲令貴必行禁貴必止令之不行禁之不止𨿽堯舜不能爲治緣官民奢僣該管官員必須見知方可罰治若告人無賞則人皆謂奢僣者自費其財於我無損出名告舉徒結讎怨於我何益下人旣不告舉上官何由見知欲令行而禁止難矣聖祖於除姦革獘皆賞告人蓋爲此也至於將違法之物沒官及物之不可沒官者照所費罰銀備賑或補貧民糧差拖欠則損有餘而補不足者無所不可若官吏侵欺自有正法柰何預爲計慮遂將禁治奢僣之良法格而不行哉臣又聞京師四方之極君身萬化之源故化行自上法行自近伏望皇上惇行節儉爲天下先嚴戒內外官員節用惜福不許過爲奢僣以壊風俗違者聽科道紏舉一體罰治如此則民財不耗民志不惑而國家以禮教民之治庶可成矣

一生齒蕃多

孔子適衛嘗有民庶之嘆冉有問旣庶矣又何加焉孔子曰富之蓋庶而不富則民生不遂治功不成此必然之理也仰惟國朝開創之初亂離初定人民鮮少土地所生之物供養自然有餘承平旣久生齒蕃多而土地所生之物無所增益則供養自然不足加以官吏剝削差科繁重風俗奢侈則民財安得不耗民生安得不困方今民困極矣向上三獘若蒙準行則可救其半至生齒蕃多別無善策惟有盡辟地利以資生養一法尙可施行方今地窄之處貧民至無地可耕而鳯陽淮徐山東登萊等處荒田彌望近日臣下建言欲命官勸農開墾荒地其意亦皆在此但開墾荒地之法其事甚難蓋召集開地之人類多貧難不能自給久荒之處人稀地僻新集之民旣無室廬可居又無親戚可依又無農具種子可用務農時月不暇他營朝暮飲食何所取給故往往不能安居樂業輒復轉徙𨿽設有勸農之官亦終無成效臣愚以爲設官勸農非假以事權則無以使之行其志非齊以賞罰則不能使之盡其心今山東𨿽命官勸農而未假以事權鳯陽等處則皆未命官宜勑該部選擇通知農務之士授以按察之官賜以勑書令其專管勸農或查撥本處丁多田少之人或招集外處流徙失業之人或起取狹鄕無地之人俱聽從便宜施行凡農民該用室廬農器種子賑給俱許其動支官錢處置仍令其兼管詞訟凡所收紙價贖銀俱聽其便宜支用至分行催督許令設立老人管理老人盡心勤謹者許從便賞勞仍刋給農桑撮要等書使各知種植之法三年之後地已成熟毎畝科米五升卽以補該縣逃移逋欠糧額官量升轉仍畱勸農六年之後農功大成超與升授或因循怠惰三年無成亦量行責降仍通行州縣官凡有荒地去處各令教民開辟三年之間地辟而糧完者考以稱職地荒而糧欠者考以不職如此則官肯盡心民肯盡力地利盡辟非惟生齒之蕃得有所養而公家之用亦有所資矣

○奏疏

東昌同知乞致仕狀

患病不能供職乞恩放歸田裏事臣見年四十二歲系河南懷慶衛軍籍直隸揚州府泰州如臯縣人由進士歷任翰林修撰正徳五年三月內奏準致仕正徳六年二月內行取復職正徳八年四月內因不謹得罪攺調直隸大名府開州同知正徳十年閏四月內轉升今職當年五月初十日到任伏念臣才旣迂疎身復多病本不宜久在仕途先年已得放歸田裏後來復蒙起用臣病實未痊可顧念昔叨侍從久被恩私無一言補報而去於人臣之義未安重以親老家貧公私交迫故不得已扶病赴職一則欲竭犬馬之忠少圖補報一則欲竊升斗之祿以給俯仰此臣之志也而才智短淺言行乖違績效未有分毫過惡不勝指目義不能見幾早退至以不謹得罪猶蒙聖恩寛容不加重譴仍與善地初時猶欲勉圖後功以贖前罪而政務多端才智難彊憂勞交劇疾病益增在任兩年患病過半若治臣瘝曠之罪自當從罷黜之科猥蒙超轉官階俾佐大郡蓋朝廷念臣曾叨侍從矜臣無所知識故優假之如此也臣𨿽至愚豈不知感獨念人臣之義陳力就列不能者止臣前任開州事簡地僻尙多瘝曠今任東昌統轄十八州縣路當南北要衝政務旣多應接不暇以臣不才多病之人豈能勝此近來病勢增重怔忡眩暈無日暫寧咳嗽嘔噦不時舉發加以肢體疼痛神志昏迷舉措累有乖違政務實多妨廢若不預求退避誠恐瘝曠益甚罪責難免伏望聖恩矜憐乞勑該部將臣放歸田裏使臣得釋去罪責茍延性命臣不勝感戴戰懼之至

東昌再乞致仕狀

患病不能供職懇乞天恩放歸田裏事臣先因患病不能供職於正徳十年九月內奏乞放歸田裏奏下未蒙覆奏臣竊料該部之意必謂臣病未至沈痼不忍卽便棄捐此固大臣愛惜人材之意至於臣義之不可不去情之不能復畱則該部蓋有未及察者伏念臣固滯迂疎褊狹狂躁旣無臨政之才又無保身之術加以疾病侵亂神志皆迷舉措累有乖違職務實多妨廢特以上司委曲包容未卽糾舉然包容者私情也糾舉者公法也臣若不亟求退避至於瘝曠益甚罪狀益明上司𨿽欲委曲包容臣𨿽欲徼幸茍免皆不可得夫以瘝曠受罪在不才之人固不足惜公家之事不免有悞然則孰若未敗而去之爲善乎此臣之義所以不可不去也臣嘗謂士生世間有才者則當進用而憂民之憂無才者則當退處而樂已之樂臣竊祿十有五年初無分毫補報臣之不才已可知矣況疾病已深神志已沮若復久畱仕途展轉沈痼必至傷生進旣無益於公退又不遂其私俯仰身世抱恨何極此臣之情所以不能復畱也臣竊聞聖人爲治貴順人情故不責人以所不能彊人以所不欲方今英俊如林不乏任用府貳之官亦人所歆慕夫使不才多病者退休田裏而英明精健者馳驅仕途則上旣不悞公事下亦順其私情大臣駕馭人材表正風俗之道一舉兩得何必畱一不才之人然後爲愛惜人材也哉臣誠情迫於中言語干冒罪當萬死伏望聖恩矜憐少寛斧鉞勑令檢臣先奏放歸田裏使臣得釋去罪責茍全性命臣不勝感戴戰懼之至

禮部再乞致仕狀

自陳衰病曠職懇乞天恩放歸田裏事臣先因患病不能供職具奏乞恩放歸田裏欽蒙準給假調理除欽遵外伏念臣稟受淺薄血气早衰自新年以來毎站立稍久則腰脊酸疼勞苦略過則噦嗽並作頭目眩暈心志怔忡毎感輒發毎發增重臣竊計旣衰無復壯之期居官無不勞之理若疾病略發則職業必曠職業旣曠則罪責不免與其得罪而後歸不若見幾而早退是以冒昧具奏乞恩放歸田裏荷蒙聖恩不卽罷黜仍準給假調理臣不勝感激初亦欲勉彊調理以圖補報柰病根已深調理難效經今半月不得痊可臣竊計病勢如此若復貪戀恩私不早引退則憂勞相尋病必沈痼非惟無以盡補報之忠且將不免貽性命之慮此臣所以日夜憂懼不知所處也伏望聖恩憐臣衰病將臣放歸田裏俾得釋去憂勞少延殘喘以仰觀治化之成臣不勝感戴天恩之至

禮部致仕謝恩疏

謝恩事臣先因患病不能供職具奏乞恩放歸田裏欽蒙準臣給假調理續爲自陳衰病曠職懇乞天恩放歸田裏事奉欽依何瑭屢稱有疾準回籍養病欽此除欽遵外伏念臣猥以疎庸誤膺任使恩逾海嶽報乏涓埃玆以衰病乞歸復蒙準令養病臣不勝感激擬欲扶病入朝謝恩面辭重念病體尙虛眩暈時作誠恐傾僕失儀深爲未便爲此除望闕叩頭外謹具本謝辭伏望聖徳益崇皇猷允塞臣幸未僵僕尙當與農夫樵叟歌詠太平傳示無極臣不勝感戴戀慕之至

禮部三乞致仕狀

懇乞天恩憐憫衰病容令照舊回籍養病事臣先於本年四月二十五日因衰病曠職具奏懇乞天恩放歸田裏荷蒙聖恩準放回原籍養病臣於五月初一日具奏謝辭於初六日出京回籍初七日行至張家灣地方準吏部差人送到咨文內開節該欽差四川道監察禦史毛鳳詔奏陛下近準禮部右侍郎何瑭回籍養病如蒙愛惜是才攺命在京調理病痊卽出供職等因節奉欽依何瑭著在京調理病痊仍出辦事不許回籍亦不必辭備咨到臣臣不勝感激伏念中外羣臣才徳學術過於臣者不可勝數選擇任用綽綽有餘陛下一聞禦史之言卽攺命臣在京調理病痊仍出辦事恩眷之厚臣𨿽粉骨碎身亦不能報但念病勢有淺深則調理有難易臣之病因血气早衰毎遇憂勞則發緣血气之衰非旬月可補而職業之重不免憂勞若久病不痊則曠職有罪臣所以懇乞放回者蓋勢有所不得已也臣今已遵奉先次恩命回籍在途若遵依今次恩命仍復還京調理誠恐病痊無期旣無以仰報聖恩而久病廢職且不免終罹刑憲此臣所以憂懼悲傷而不知所處也夫士君子進徳修業孰不欲遭際明時少行所志享有爵祿以爲光榮哉臣少年讀書亦頗辛苦今幸得遇聖明之君見有富貴之樂使臣病堪支持心無憂懼亦安肯無故求退以自處於貧賤之地哉然則臣之情可推而臣之薄命眞可憐矣伏望聖恩憫臣衰病之苦察臣懇迫之情仍容臣照依先奉恩命放回原籍養病使得釋去憂勞少延殘喘則未盡之年皆陛下之所賜也臣不勝感戴之至今臣欲還京則患病不能欲回籍則懼罪不敢進退維谷朝夕彷徨

辭免掌都察院狀

辭免新命乞恩容令照舊養病事臣於嘉靖八年四月內因衰病曠職具奏懇乞天恩放歸田裏節奉欽依何瑭旣屢稱有疾準放回原籍養病臣於五月初六日起程回籍本月二十三日準吏部咨該吏部等衙門題照得南京都察院右都禦史員缺今推得禮部右侍郎何瑭兵部右侍郎黃衷俱堪委任伏乞聖明於內簡用一員令其到任管事等因奉聖旨何瑭升南京都察院右都禦史掌管院事欽此欽遵備咨前來臣不勝感激恐懼卽欲具奏辭免因在途次未便六月十六日臣始回至原籍伏念臣因衰病乞歸荷蒙聖恩準令回籍養病方幸茍延殘喘豈敢復望升擢其南京都察院右都禦史員缺在位諸臣自足擢用不意該部推臣備薦又誤蒙聖明簡用恩出望外事異常經臣誠不勝感激但念臣方以衰病求退輒蒙非常恩命心實不安況都察院系紀綱之司都禦史爲風憲之長𨿽兩京之政務繁簡不同而百辟之具瞻彼此無異任是職者必其事無不知知無不言庶幾少稱伏念臣才識迂疎學問粗淺於國家之政務旣未通知於臣下之賢否尢寡聞見加以見今疾病侵尋神志摧沮怔忡眩暈無時暫寧嘔噦疼痛有感則發豈能振舉紀綱仰贊廟謨不免上孤聖明簡用之恩下失大臣薦揚之望得罪邦憲貽誚士林臣誠不勝恐懼伏望聖恩憐臣衰病容令照舊原籍調理收回新命攺授賢能則國之紀綱可以振舉臣之私情亦得便安臣不勝感激恐懼之至

○表

恭上皇考獻皇帝徽號賀表

伏以化始家邦昭一人之有道禮先孝敬合萬國之歡心凡在臣民悉皆忻忭恭惟皇帝陛下聰明天賦英睿夙成上帝篤生黙定神人之主大宗入繼允符中外之心義𨿽重於所承恩豈忘乎自出肆隆名徽號旣盡禮於有常而備物殊稱兼伸情於罔極事緣義起含生仰仁孝之風恩自上流率土受汪洋之澤臣等躬逢曠典喜倍恆情限守職於南藩允傾心於北闕伏願致愛致敬篤孝養於兩宮多壽多男隆本宗於萬世臣等無任瞻天仰聖激切屏營之至

恭上昭懿慈壽皇太后徽號賀表

伏以英皇配舜垂千古之鴻名任姒母周啟一朝之盛治傳聞自古喜見當今恭惟昭懿慈壽皇太后陛下徳備坤元聖同天俔贊襄孝廟敷陰教於四方啟佑武皇著母儀於九有贊揚遺詔迎立聖明寶位欲危而安人心翕然以定此固天心之有在亦由聖徳之難名肆皇心圖報之無方致徽號屢加而不已臣民均慶夷夏同歡臣等職守外藩心馳遙賀伏願思齋思媚追周世之遺風永壽永康鄙漢帝之陋習慈闈有慶享孝養於九重聖壽無疆永瞻依於萬國臣無任瞻仰激切屏營之至

恭上章懿皇太后徽號賀表

伏以命與徳新聖主際龍飛之運母由子貴慈闈隆鴻號之稱歡聲雷動於臣工喜气春生於宮闕一朝盛事千載奇逢恭惟章懿皇太后陛下毓秀坤元鍾靈月魄徽柔素著懿範迥出於羣倫眞順夙成盛徳同符於厚載是致皇天之眷篤生聖哲之君宸居旣正於離明大禮宜隆於長樂金書玉冊徽稱極九有之尊海錯山珍奉養備萬方之品臣等幸逢盛事喜溢中心思桂殿以傾心望楓宸而致祝伏願慈顏悅懌家邦永固於萬年聖孝昭彰治化弘敷於四海臣無任瞻仰激切屏營之至

柏齋集卷一

●欽定四庫全書

柏齋集卷二

﹝明﹞何瑭撰

○序

宗藩孝行序

曽子曰生事之以禮死葬之以禮祭之以禮可謂孝矣三代以還教化廢缺人子當親之存也事之尙不能如禮至於葬祭尢爲滅裂其可嘆者多矣宗室鄭王殿下孝愛之性得之天授先王早逝毎以不及躬事爲恨事母太妃曲盡愛敬乙亥正月母感疾王不脫冠帶而養飲膳湯藥必嘗之而後進母旣不起則呼號辟踴頓絕復蘇凡斂而附於身殯而附於棺者必敬必戒朝暮奠哭視禮有加焉塋在太行山麓去府城餘三十里王徒步送葬左右請乘輿則泣曰吾自此不復見吾親矣徒步何足勞也旣葬左右請遵以日易月之制易吉服則又泣曰短喪非古也自漢文帝始也父母之恩罔極聖人定爲三年之制示有終耳吾柰何捨之而遵漢文之亂制乎左右乃不敢言旣而請禦酒肉賓筵請用樂皆不許曰非惟禮不可心亦不忍也大小祥祭及四時之薦必以禮而悲感視初喪無異焉由是國中士大夫之習於禮者相與議曰生事葬祭以禮在士夫猶以爲難況王生長富貴之中乃能舉久廢之禮是可不謂之孝乎永言孝思孝思維則下武之詩所以頌周王也靡有不孝自求伊祜思樂之詩所以頌魯侯也蓋上有善而下不知則爲不明知而不以頌則爲不仁是非貢諛蓋所以褒旣往勸將來也王之孝如古人矣可無述乎僉曰善於是憲副吳道寧首賦詩以頌士夫咸繼作焉王姻親閻廷璧彚次之得詩歌樂府凡若干首以瑭嘗備員國史也乃屬敍其梗槪如右云

宗藩趙王殿下孝行序

彰徳儒士蔡生繡介吾友瞿賢儒及門生張繼光來謁手捧一編書以示則宗藩趙王殿下孝行錄也予讀之旣蔡生乃作而請曰繡無似不能繼先人之志業儒無成蒙國主殿下招致書堂待以士夫之禮繡蓋深感徳焉顧無以報念惟國主孝行之懿古今鮮比擬撰述稱頌傳之無極顧力不能擬借重執事一言幸甚賢儒繼光復助爲之請予不得已乃告之曰錄中所載賢王殿下之孝有郡王之奏有該部之議有聖天子之勑有名公才士之歌詠序論凡所以焯徳傳逺者備矣至矣予復何言無己則申明聖人立教之意以破世俗因循之說以彰王休以定王志乎聖人立教罔不欲人入於善而不流於惡故有賞罰之典焉以賞罰或有所不及故又立爲聖賢愚不肖君子小人之名以示褒貶榮辱焉使賞罰不及者亦有所勸懲自力於善而不流於惡其立教之意逺矣孔子曰君子去仁惡乎成名孟子曰令聞廣譽施於身所以不願人之文繡也意蓋如此孟子他章有好名之論不過謂好名而不出於自然者眞情有時而發見不如安行者耳非爲惡也世之怠於自修而又嫉賢妬能者於人之放辟邪侈無所不爲者一切不問見人之修身飭行克自樹立者則往往從而謗之曰此好名者也孟子之所惡也一唱百和遂成風俗賢人君子志欲爲善而中無定見者亦畏譏避謗不敢果於爲善甚至委曲徇俗以求免譏謗之及其身亦惑矣孰謂孟子垂教之言而反貽害教之禍至於此哉愚竊謂無意於名而安行乎善者聖人也有意好名而利行乎善者賢人也不知名之可慕而肆意爲惡者小人也盜名欺世而行實未善者姦人也賢人之利行𨿽不及聖人之安行然則去小人姦人則逺矣論者不譏彼而反謗此是何心哉今觀趙王殿下之事祖母也居則致敬養則致樂病則致憂喪則致哀祭則致嚴孝之行蓋無不備矣及郡王奏請旌異則具奏辭免蓋安行乎善而無意於名者也是蓋聖人之用心也或曰王𨿽賢未可遽謂之聖曰王固未可遽謂之聖而其見則聖人之見也賢而利行進進不已安知不同歸於聖哉昔人有稱夫子之聖者夫子曰聖則吾不能我學不厭而教不倦也聖吾不能辭其名也不厭不倦踐其實也辭其名而踐其實故至今稱夫子之聖者不衰王尙勉哉世俗之論無疑也蔡生曰執事之言甚正請書之繡將捧歸以獻於我國主於是乎書

鄭王加冠序

嘉靖癸巳正月三日宗室鄭王殿下始加元服庠生賈佩具禮稱賀徵辭於瑭瑭竊惟人生旣長則冠自天子達於庶人無以異也儀禮止有士冠禮公卿以上皆缺或謂人無生而貴者故𨿽天子之尊冠必以士服是以止有士冠禮及考於史則成王之冠也有史佚之辭魯侯之冠也備金石之樂趙文子之冠也晉諸卿各有頌戒之辭是知公卿以上冠禮非本無也以失傳而亡耳我聖祖以禮治天下自天子皇太子親王以及品官士庶人之冠莫不制爲定禮垂教之意逺矣然天子天下之主也天下之人賴焉親王一國之主也一國之人賴焉蓋有非品官士庶人可比者恭惟賢王殿下天性聰明讀書尙禮童幼之時已有人君之度國人蓋久已歸心矣故今玆之冠無不忭蹈稱賀蓋禮之不容己者也何假於辭無已則聖祖自有訓辭在謹述以告可乎禮初加之辭曰惟玆吉日冠以成人克惇孝友福祿來臻蓋欲王孝於親友於兄弟以享福祿也再加之辭曰冠禮旣舉寔由成徳敬愼威儀惟民之則蓋欲王有威可畏有儀可象以治國人也三加之辭曰冠至三加命服用章敬神事上永固藩邦蓋欲王主鬯奉祀謹於朝享以長守藩國也至此則人君之道庶幾備矣此固國人之所望也此固賈佩稱賀之誠也於戲賢王尙念玆哉

大司空靜庵胡先生攺左副都掌院事序

靜庵先生以忠義才略受知聖明嘉靖初元卽自左僉都禦史超擢吏部右侍郎未幾丁外艱歸服闋攺兵部右侍郎以素病痰火發作無時朝參不便乃奏乞致仕不允復奏乞攺南京閒散衙門調治亦不允內閣諸老爲請乃命攺南京吏部左侍郎時嘉靖五年秋也今年夏簡命爲南京工部尙書未幾復簡命爲左都禦史掌都察院事先生聞命下戚然不悅曰某以病乞攺南今病未愈豈可復造朝卽造朝病安可支亦歸老田畝已矣乃具疏乞致仕將堅臥不起僚友或勸之曰士君子爲學行道得君最難蓋有終身不得者焉今聖上之於先生知之可謂深矣待之可謂厚矣任之可謂重矣有君如此豈忍負之況君命召不俟駕禮也今病未至不能出門戶而輒欲堅不起不敬孰大焉宜亟造朝以面吾君如病不能支則天也至此時而去誼無憾矣豈可預憂其不支而偃蹇若此乎先生蹵然變色乃始治裝爲行計僚友咸賦詩贈別僉謂瑭叨從同僚後宜有言嗚呼瑭何言哉瑭竊聞士君子之論多謂天下之治在庶官之得其人庶官之進退權𨿽在吏部至於考察其賢否才不才之實以報吏部則巡按禦史寔提其綱近年禦史之巡按者類挨次點差不復選擇故時不得人由是庶官之賢否才不才往往失實先生掌院事亦畱意於此已矣禦史巡按之差惟其人不惟其次綱舉目隨則官皆得人天下之治可坐而致瑭竊謂先生國之大臣也君徳朝政何所不預而論者獨以此爲言豈非以此爲職掌之所急歟𨿽然天下之事言之易而行之難行而有成功爲尢難至於變法而能成功則難而尢難者也蓋人情安常駭異所安者𨿽有不善未必以爲非所駭者𨿽有大益亦未卽以爲是易之革曰巳日乃孚蓋言變法之初人未之信必久而後信也又曰元亨利貞悔亡蓋言變法而當其悔乃亡否則有悔也是豈可易易而爲之哉宋仁宗延輔臣於天章閣訪問治道韓琦範仲淹各條上時獘數事方及施行謗議隨起韓範相繼去位而宋之治不可成矣變法之難蓋如此我朝吏部循資格以進退庶官都察院挨名次而奏差巡按禦史其來非一日矣今欲變之豈可易易而爲之哉先生忠義才略孚於上下久矣處此計必有道竊嘗聞人之愛君子者恆望其有成而憂其未濟故茍有所見輒以告之備采擇焉至言之可用與否則未暇計也大抵法之變也有漸則人不驚大寒不能驟變而爲大暑大暑亦不能驟變而爲大寒天道且然而況人乎哉去其太甚而遵其可上下者寛以待之忍以持之久則融然化矣抑人情意得者多自是功成者多自驕自是則不能受人之言自驕則易以來人之妬書云有言逆於汝心必求諸道有言遜於汝志必求諸非道又曰汝惟不矜天下莫與汝爭能汝惟不伐天下莫與汝爭功皆格言也先生念哉聖明之托天下之望庶乎其不負矣

兵侍石峯陳先生考績序

兵部石峯陳老先生以歲十二月奏績京師閩士大夫官南京者兪君陳君林君相率徵言以贈且曰石峯老先生吾鄕之望也嘉靖攺元以右副都禦史巡撫江西明年攺南京大理寺卿又明年攺南京兵部右侍郎在巡撫地方安堵在大理獄無寃民在兵部內外無艸竊之警此皆彰彰在人耳目者也玆以三載政成入報天子敢祈一言以贈瑭敬慕先生久矣況諸君見命其何敢辭所懼淺近之言不足以發揚盛美耳正徳初年逆瑾用事陰排諸老顯挫臺諫天下蓋岌岌乎危矣先生時以禦史督學於南畿卽上言老成不可不惜狂直不可不宥言甚切至疏入忤旨謫丞掲陽南畿之士聞當棄去徒步追送踰數十里不捨至臨岐皆灑涙以別當是之時先生忠直之聲寛厚之徳蓋已動朝廷而聞天下矣瑭心識之然無由見也頃來南都始得承顏接辭見先生凝重如山嶽渾涵如江海蓋有所謂澄之不淸撓之不濁招之不來麾之不去者焉益加敬慕以爲不可測乃今復聞所未聞始知先生蓋儒之有道者是固不可以淺近測也竊嘗謂儒者之道包羅天地揆敍萬物無所不有故學至聞道則達窮崇卑逺近大小隨試輒效先生信儒之有道者歟不然何功業之成隨寓而著有如是耶竊於是重有感焉古稱才難全才尢不易得唐虞之際命官九人固皆極天下之選也然而典禮典樂掌教掌刑皆久於其職有終身不易者豈非以才性各有所長職業各有所習兼全之難故耶至於內總百揆出總六師土地山澤無所不掌惟禹益爲然全才之不易得蓋如此今先生巡撫未幾而攺大理大理未幾而攺兵部功業之成如倉公之藥隨試隨效如由基之射百發百中其才之全蓋可以追配禹益矣奏績京師受知天子端委廟廊之上以輔成唐虞之治蓋有可預知者第念近日當道用人司錢榖者未久復攺之典刑獄職風紀者未久復攺之任民牧計資而遷遇闕而授初不問其所長所習無乃以全才待天下之士乎其意良厚矣所慮全才不可多得用違其長則王良操弧伯羿執轡非惟無功且或敗事是固不可不深長思也詩云左之左之君子宜之右之右之君子有之謹誦此以爲先生贈語云無求備於一人又云及其使人也器之因先生之行而一誦焉倘當道聞而見取未必非用人之一助也狂夫之言聖人擇焉幸畱聽勿忽

贈都察院右副都禦史申臺張先生巡撫遼東序

士君子處難處之地而能成功者非獨其才之有爲也蓋亦有髙逺不凡之識堅忍不拔之操焉夫天下之事紛至沓來利害得失之幾間不以發非有才者固不能辦也然而事之輕重緩急莫不各有一定之序士君子之有識者則恆先其本而後其末𨿽隨機應變者不可預圖而其規模所在則未嘗不先定也規模旣定則小故不搖浮言不惑而事之不濟者鮮矣國朝之制聖天子髙拱於穆淸之上省方觀民之典則委風憲重臣其名曰巡撫夫受九重之托而一方安危之寄巡撫之職蓋已有不易盡者而邊方尢難蓋內地之巡撫止於察吏治之臧否驗民生之休戚而已事有常規可守而行至於邊方則外與彊敵爲鄰常規之外又有用兵之寄焉用兵𨿽有總戎專職然而政令之弛張軍機進退巡撫重臣鎭守內官無不參預少或不同則動相掣肘坐是敗事者多矣況夫敵人之盛衰無常中國所以禦之者在士卒之用命與否耳士卒之情撫之不可以無恩而驅之則不可以無威威過則離恩過則慢古人謂愛民如嬰兒故可與之赴深溪又謂能愛而不能令猶養驕子不可用也斟酌於政令之間恩威不偏使士卒樂於用命斯亦難矣僚友旣和士卒用命然後外侮可禦地方可安斯不亦甚難矣乎然而士君子之有識者則處之莫不有道姑以一家之事明之君父母也僚友則兄弟之共事者也士卒則家眾也敵人則外侮也兄弟所見𨿽或不同至於欲父母之喜而畏其怒則同兄弟所見或有未善吾不必遽責之也則告之曰如此則敗家事得無貽父母之怒委曲懇欵不詭不激有不欲信從者乎家眾所急者饑寒困苦也事事不卹而惟責以用命其將謂何吾則益其衣食去其患害家眾飽矣暖矣身安而無事矣猶或慢令再三教戒之而不攺則眾皆知其罪之有在矣然後懲一以戒百有不肅而奔走者乎兄弟和家眾用命則於禦外侮何有竊意巡撫重臣若以待兄弟之道禦僚友則無有不和禦家眾之道禦士卒則無不用命外侮可禦地方可安功業之成蓋可坐而致矣申臺張先生由南京光祿卿擢都察院右副都禦史巡撫遼東同鄕士夫官南京者相與餞別謂瑭爲同年友也宜爲言瑭謂遼東邊方也而先生之才識操守俱過人其立功可必也故以此告之昔吾鄕先生如鈞陽馬公靈寶許公俱立功邊方然後入佐大政於巖廊之上至今赫赫在人耳目申臺念哉罔俾阿衡專美有商同鄕固以此望先生矣

仰止黎先生攺北京通政提督謄黃序

嘉靖甲申予承乏南京太常寺始與大通政仰止黎先生相識見其談笑自如不立崖岸竊以爲和易可親及察其居官守身各有例程無少滲漏則又以爲非茍同者徐與之處聽其論天下事不激不隨整整有條理可按而行則又知其中所蘊蓄有不可以常情測者由是遂與定交動息相咨出入必偕蓋三年無少變焉今夏吏部因北京提督謄黃通政缺以先生薦詔允之先生戒行僚友各賦詩贈別函谷許先生屬瑭爲序於戲頌徳敍情期以逺大諸作備矣玆復何言無己則謄黃乎先生之才於天下事無所不可爲其視謄黃蓋牛刀而雞割也宜不必論竊嘗謂君子之智隨寓而發故牧羊可以擾萬民作室可以相天下況黃之所紀皆諸臣立功之迹而國家開創之略亦有存乎其中者哉黃所紀功臣多國初人承平𨿽有之亦鮮矣聖祖提三尺劍以有天下𨿽勇知天錫然亦有諸臣之助焉黃所紀公侯伯則贊廟謨而專閫寄者也黃所紀指揮千百戶之屬則執干戈而冒矢石者也當其時間闗百戰性命蓋有不可以朝夕保者亦旣勞而且危矣創業艱難君臣同之先生翻閱之際夫豈能無所感乎論功錫爵與國咸休山河帶礪之盟聖祖未嘗有彼此也考乎其後則傳爵至今者有焉奪爵覆宗遂至無噍類者有焉稽於黃可知也其傳爵者豈非忠孝敬信受知於朝廷而見佑於神明者乎其奪爵者豈非悖逆驕奢得罪於朝廷而見怒於神明者乎祖宗之立功同而子孫之盛衰異翻閱之際吾知先生之不能無所感矣由小可以知大由人臣可以知人君先生其有意乎哉他年輔佐之功業蓋未必不於謄黃有發也吾於先生乎有望矣

湛甘泉考績序

聖賢之學明徳新民而已無他道也近世學者往往從事於博洽葩藻之間不然則髙談性命以爲理學至於明徳新民之實則畱意者鮮矣弘治正徳之間甘泉湛先生與一二同志獨以古學爲倡天下之士翕然稱之曰甘泉先生今之道學也嘉靖三年南京國子監祭酒缺員吏部以爲非先生不可乃以名聞詔可之旣蒞任則嚴規矩申約束日與諸士子講古聖賢明徳新民之道暇則習燕射禮雅歌撃磬以養其心使無外慕士習蓋丕變焉三年教成將奏績北上司業琴溪陳先生間謂瑭曰臨別贈言古也甘泉北上必將畱侍聖天子不南來矣子雅厚於甘泉者也豈可黙焉已乎予應之曰予往年亦嘗問學於甘泉予則以格物致知爲先甘泉則以存心爲主所見略不同然非存心則無以爲格物致知之本物格知至則心之體用益備蓋有交養互發者焉是則要其終固未嘗不同也甘泉旣以其學造就天下之英材備朝廷之選用矣則其入告天子豈假外求哉今𨿽有言恐無益也琴溪曰固然然古之贈言者豈必皆有所益乎亦盡心焉爾已瑭曰唯唯竊聞臣之告君與師之告弟子其道𨿽同其術則異師之告弟子或開其端而不究其歸或提其綱而不及其目蓋欲其深思而自得之也臣之告君則不然詳略相因首尾畢舉蓋欲君卽可見之施行不復勞其心思也昔魯君嘗問政於孔子矣孔子告以治天下國家之道自修身尊賢親親敬大臣體羣臣以至子庶民來百工柔逺人懷諸侯無不畢具其施行之條目功效之次第復纎悉周宻其要則不外乎誠之一言其所從入則始於擇善固執之兩端噫可謂詳而約矣聖天子勵精圖治夫豈魯君可比古聖賢之道固宵旰所欲聞也甘泉入而奏績夫豈可不知所畱意哉在上聞大道之要在下蒙至治之澤吾於是乎有望矣琴溪曰此甘泉之志也盍遂書以爲臨岐贈於是乎書

少司成郭杏東考績序

杏東郭先生任南京國子監司業蓋三年於今矣教行化成乃北上奏績於明天子僚友各賦詩贈別甘泉湛先生謂予同鄕不可無言嗚呼予何言哉離合之情規待之意諸文之述備矣予復何言則舉吾儒之常談以告其可乎今之國子監古大學也古者大學教人之法具載聖經其綱領有三而其條目有八要其功用所終則至平天下而極原其用力之始則由格物致知以進固吾儒之所常談而眾人之所習聞也竊以爲天下之物多矣欲一一而知之其勢蓋有所甚難者孟子有言知者無不知也當務之爲急古之君子何爲而學也爲修齊治平而學也則其格致之所當急者固有在矣身如何而修家如何而齊國如何而治天下如何而平細而言語威儀大而禮樂刑政此其物之所當格而不可後者也博學而審問焉愼思而明辧焉一旦卓有定見則所謂物格而知至者在是矣由是而發之以誠主之以正然而身不修家不齊未之有也使其得君得位以行其志然而國不治天下不平者亦未之有也大學之道亦若是而已矣至於究其本源則爲性爲命形於著述則爲詩爲文固非二道特其緩急先後各有次第不可紊耳今之君子不察乎此刻意詩文則曰立言不朽此英傑之所以名當時而垂後世也畱心性命則曰無極二五窮神知化此大儒所以繼往聖而開來學也至有爲趨詣快捷方式之學者則又曰理出於心心存則萬理備吾道一貫此聖人之極致也奚事外求噫爲此論者皆天下豪傑之士也吾豈敢謂其不然哉特恐其於修齊治平之道反有所略則所學不適於用而所用不出於學於古人之道不免有差耳平生管見以此爲的往嘗與朋友論之或然或否然者未必深以爲然否者則怫然徵於聲發於辭者有之矣豈非平平之談人所習聞故厭忽之耶因是閉口不談玆以杏東任大學教人之職而雅有志於古君子之道也故申以告不知杏東竟以爲然否也

賀大司徒韓老先生壽八十序

天之保佑國家莫大乎錫之以壽考之臣蓋使之以上翊王度下澤生民其任非小小故也顧其離合進退之迹則有不可以一律齊者焉或始終在廟堂之上或始合而中離卒乃大見信任致功業赫然於天下後世是皆有數存乎其間其爲天保佑國家之意則無以異也始終在廟堂之上若伊傅諸公是也周公輔相武王平定四海其忠聖蓋天下盡知之至成王之時召公則在廟堂之上周公乃以流言之變避居東都後成王感風雷之變啟金縢之書始悟而迎公以歸大加信任於是乃戡定禍亂坐致太平功業之隆至今餘二千年猶赫赫如前日事竊以爲周公之功固大矣使非天賜以壽考之福成王未及悔悟輒先朝露抑安能至是哉是知周公之壽考蓋天保佑周家之意有在而非人力之所能爲也厥後周公語召公以老臣輔國之功歸於天壽平格其所感者深矣孝宗朝質庵韓老先生位大司徒以正直忠厚聞於天下今上初元太監劉瑾用事先生乃退居洪洞迄今蓋十有五年矣而起居康健聰明志慮不衰今年壽登八十子士奇以鳳陽貳守擢守懷慶便道歸省九月二十六日值老先生初度之辰稱觴上壽懷慶同寅諸公聞之謀致禮往賀焉乃來徵言於瑭瑭竊惟老先生蚤以名進士任諌垣揚歷中外幾四十年乃至大任忠義在朝廷利澤在藩省聲名在天下蓋有不待贊者而中經變故與周公避居東都之迹相類方今黃髮元老可以系天下之望者中外不可多得老先生乃壽考康健不衰安知天之意不有在乎他年蒲輪迎歸端坐廟堂之上贊我聖明太平之治於億萬年之逺如周公之在當時蓋亦理之所有者也天之意𨿽未可知而天下之士固以此望老先生矣今日壽考之賀蓋上爲宗社下爲生民而不止爲一人一家之私也詩云髙山仰止景行行止老先生固天下之所仰哉

贈太宰玉峯朱先生致仕序

嘉靖六年例該考察京官兩京吏部都察院奉命考察奏請發落訖廷臣有言南京考察六科給事中不去一人爲畏其勢不敢去者有旨命再考察南京吏部尙書玉峯朱先生乃具奏辧明且乞罷黜大意以爲朝廷立考察之法非欲各衙門一槪有所去也可去則去可畱則畱惟公道是主南京六科給事中止有七員委無可去故皆畱之何謂畏其勢而不敢去哉若必以畏爲嫌務去一二人以爲避嫌之計𨿽有所枉亦不暇顧又豈得爲公道哉然其所謂畏者無他蓋畏其彈劾以致黜退耳臣若不自引退亦何以自解於人言哉再照考察事例罷軟者當去有疾者當去若臣畏避權勢正所謂罷軟者當去一也況臣久患痔疾痛楚呻吟精力日耗委難勉彊供職當去二也伏望聖明俯監愚悃特賜罷黜幸甚奏入有旨卿旣有疾準致仕有司月給米三石歲撥人夫四名應用欽此命下士夫惜先生之去者咸往唁之先生慨然曰銓衡事重常恐不勝任以取罪咎蒙恩許致仕吾知免矣色甚喜士夫旣惜先生之賢又髙先生之志各賦詩贈別少宰蒲汀李先生間謂瑭曰部屬諸君之詩其旣爲序矣僚友諸公之詩執事幸畱意焉再三以不文辭不獲瑭竊惟孔子有言君使臣以禮臣事君以忠夫臣之事君竭股肱之力以趨公家之務孜孜不敢怠忠也力有所不能義有所不可則乞骸避位不敢詭隨面諛以爲容說之計亦忠也君之使臣委以腹心言聽計從使修其職業禮也有故求去則體其情而許之歸亦禮也至於恩典優渥施於去位之後則又禮之加隆者也先生之所以自處聖明之所以處先生者可謂各盡其道矣明君臣之道彰朝廷之美以示天下後世法諸公之作夫豈可已哉竊又聞國朝狀元無慮餘五十人位至卿相者不過五六人以道去位蒙被恩禮者又止一二人噫先生可謂全福矣竊嘗觀先生爲人莊重簡黙與人無嬉戲論議行事必審而後發平居恂恂若無所異及臨大節則有確然不可奪者內凝定而外渾成蓋全徳君子也諸福之萃豈偶然哉原徳福之相因昭天道之不爽崇厚警薄諸公之作蓋有闗世教焉匪直彰朝廷之美而已也瑭不佞於先生之賢未盡稱述姑以是冠羣玉之首塞蒲汀之命云爾已矣

司空何燕泉先生養疾序

九月之吉公事旣治司廳徐君及四司正郎何君等進謁曰燕泉何先生得請歸原籍養病時維諸老先生各賦詩贈別蕭長山先生實掌部事乃請少宗伯類庵趙先生之文冠於卷首卷未及成而燕泉行未幾長山類庵一時去位代燕泉者爲信山韓先生亦相繼去位已而靜庵胡先生貞庵周先生嗣掌部事後相繼攺官赴詔北上卷今成矣將寓歸燕泉先生而序文尙缺敢以告下執事予旣諾之揖諸君退乃取捲閱之則諸公之作俱在有長篇焉有短章焉層見疊出如入瓊林大盈珠玉輝映蓋有應接不暇者則嘆曰休哉燕泉之盛徳大業乃爲人所敬慕歌頌如此旣而歷數作詩諸公則去位者有焉去世者有焉旣官而去南都者有焉今存者僅有其半則又嘆曰人事之不常如此存沒聚散之際其可感也乎予因是泛觀天地萬物之化寒暑晝夜代遷而行風雨煙雲頃刻而變蓋有不能以一息停者飛者或化而爲潛植者或化而爲動如蜃蛤蛇雉老楓羽人朽麥蝴蝶之類不可勝數則又嘆曰天地之气與萬物之形體皆不可常如此世之人於外物之倘來寄者乃認爲已有欲常保而不失豈不誤哉古之人視禍福得喪如寒暑晝夜之代乎前略不介意其所見逺矣抑又聞榮啟期九十帶索行歌不休或問所樂則以得爲人得爲男子對夫世之得爲人得爲男子者何限其間聰明博達者有幾蓋已少矣得時得位置身朝廷之上者有幾功業行乎時聲名垂於後與古之聖賢同不朽者有幾蓋滋少矣燕泉先生總角聰頴過人弱冠卽以文章取髙第有大名於天下已而官郎署官藩臬官巡撫皆有惠澤在人進貳銓衡品藻進退天下士立朝侃侃不阿𨿽以議大禮忤旨攺官南部然天下之士聞先生之名者識與不識莫不加敬今𨿽養病去然縉紳之歌頌徳業者亹亹不休所謂功業衍於時名聲垂於後可與古聖賢不朽者先生非其人耶由前則世事不足較由後則先生之所得過榮氏逺矣夫豈不足以自樂也耶樂則神怡神怡則气溫吾知先生之病不藥自愈他日復起而佐聖明之治未可知也先生其亦有以自樂也耶予昔見愛於先生未及請益而先生去矣因序諸公之詩而一發其狂言如右先生其亦有以教我也乎

贈少司空信山韓先生致仕序

少司空信山韓先生自筮仕以至卿佐以忠信淸謹自持無豪髮茍今年科道惑於流言劾先生阿附逆瑾侵克官銀失大臣節朝廷未及察也乃令先生致仕士論皆爲稱屈所謂阿附逆瑾蓋指先生任中書選給事中事而言也中書舊不預科道之選正徳初年劉瑾用事中書李憲其鄕人也謂中書博士行人俱由進士出身而中書獨不預科道之選理似不平瑾以爲然乃令中書由進士出身者與博士行人一體選科道憲由是得給事中明年先生與同僚二人亦得選給事中是開此例者憲也非先生也故瑾敗憲卽斥去先生獨無異議不然當時科道豈肯置先生不問哉所謂侵克官銀蓋指先生任總督時修倉事而言也修倉銀兩主之者戶部委官也恊同支銷者巡倉禦史也先生不過考其出納之數耳未嘗經手何由侵克以故士論皆稱其屈意此無怪其然也曽子之不殺人人孰不知其母知之宜有萬萬於他人者曽子殺人之言三至其母亦投杼踰墻走矣周公避流言之謗退居東都成王未察也亦不之止旣察則迎公以歸有不俟終日者矣曽子之母豈不慈成王豈不聖流言之多固易惑而難辧也科道誤劾先生朝廷令先生致仕夫何怪哉或曰是固然矣造言者則可惡也噫亦不必惡也乘喜怒以毀譽人者往往失實喜怒旣平則固有自悔而自咎者矣是皆常情亦可恕也況毀譽𨿽出於人而得喪實由於命孔子不惡公伯寮其道大矣吾嘗聞先生言在庠序時星士余姓者謂先生大運至已當轉亞卿卽避位乃善徵之於今若合符契此豈非孔子之所謂命耶先生可以釋然矣或問先生廉於守官而篤於親故俸祿所入多費於問遺周濟故囊無餘積家無厚產今玆之歸貧困柰何噫是不必慮也守正而不遇者天與之厚而不報者人與之天人所與蓋未有終困窮者也周公逺矣少宗伯東江顧先生在嘉靖初年流言謂其通賂權要科道交劾之遂致仕去後科道知流言之失實也復交薦之今徵用矣先生之去何遽爲之戚戚也哉先生將行僚友各賦詩贈別蒲汀李先生屬瑭序靜庵胡先生復以手書來促乃述士夫公論以歸之如右噫先生可以釋然矣

贈石龍黃先生致仕序

經憲石龍黃先生以議大禮爲朝廷所錄擢南京繕部員外郎石龍久有去志先已具疏乞致仕未報至是復具疏乞致仕不俟報遂行僚友兪君輩惜其去而不可畱也乃徵言於予以贈予獲交石龍舊矣於其去也固當贈之以言況又有諸君之命乎予嘗謂處繁難然後見人之才臨利害然後見人之守平居議論皆未可信石龍在武宗朝始仕爲後府都事時垢獘紛然石龍悉簿正之中有武職依憑中貴侵官銀至萬計莫敢問者石龍竟發其事中貴𨿽銜之無以害也已而乞致仕去今上登極侍禦朱守中以石龍有王佐才薦起之擢今職石龍持憲奉公上下倚賴差遣刑名簿書出納之際惟淸惟允𨿽絲毫必盡其心會大禮議起廷臣意見不同互相攻擊石龍謂廷臣不和則君心疑上下之情扞格不通爲害非細乃具疏論救因援古證今明大禮之所宜從甚辧旣而大禮議定凡與上意合者悉進官石龍志弗樂也卽具疏乞致仕及繕部命下而去志不可回也遂行噫石龍之才之守亦略可見矣非賢者固不能也或謂石龍曽大父職方愼齋公大父少司空定軒公父文選方麓公世有賢名而少司空尢爲海內所欽仰石龍始師少司馬石峯陳先生習舉子業繼師前少傅宗伯方石謝先生學古文辭後及今大司馬陽明王先生大司成甘泉湛先生講明心學之奧數先生皆人望而方石尢爲後進所矜式石龍之賢淵源有自矣予竊以爲古今名臣之子孫不類其世者多矣而師友之見亦往往不出於一然則石龍之賢謂其淵源有自可也謂其深造獨得亦可也皆不必深論獨念古之聖賢一出一處莫不有道自是道之不明也以隱爲髙者往而不返以仕爲通者溺而不止或謂與其爲通吾寧爲髙斯言蓋有激耳非其至也孔子之言曰天下有道則見無道則隱又曰用之則行舍之則藏聖賢出處之道宜無是過春秋之時何時也孔子乃棲棲不去豈以其時爲有道乎抑以列國之君有能用己者乎沮溺丈人之儔蓋所謂無道而隱捨之而藏者也乃不爲所取抑又何歟由是而推則出處之道固未可以一言盡也竊謂士君子必能超然於富貴貧賤之外一衣一食足以自老一丘一壑足以自樂富貴貧賤於我何損益哉古之聖賢於此其見之也審矣道有可行之幾則出而仕經世濟物以遂吾仁天下之心從容開導左右斡旋以求其濟者蓋無所不用力焉固未嘗悻悻於一言一事之從違而遽去至於事不可能勢將有變則又見幾而作有不俟終日者焉變化從時不拘一法神幾妙用蓋不可以常情測者古聖賢出處之道亦略可知矣蓋超然於富貴貧賤之外聖賢與髙尙之士同至於仁天下之心濟天下之才則髙尙之士蓋未必能預也孔子不滿於沮溺丈人之儔蓋以此世之君子無聖賢之心之才於富貴貧賤之間未能無累乃輒以孔子借口吾恐其無以服沮溺丈人之儔而免其竊取也噫吾於石龍之去又安能不重有感哉嗚呼天下之道大矣石龍何以教我幸無謂碌碌屍素者不足與言而外之也

禦史司馬魯瞻之湖廣刷捲序

爲治之道有任法有任人古之治任人後之治任法任人者非無法也法舉其綱纎微曲折之間進退損益則主者得以制之期於事治民安不失法意而已是之謂任人任法者非無人也纎微曲折之間莫不有法如是則進如是則退如是則損如是則益人之當其任者守法而已能守法矣𨿽事煩民擾上不以爲罪也不能守法𨿽事治民安上不以爲功也是之謂任法國朝之治自廟堂之上以至郡縣之間自黜陟刑賞之大以至於錢榖工作之細莫不各有一定之法有司奉行惟謹大抵任法者也法之細碎耳目不能以徧記故必有簿書焉簿書之欺謾上下不能以相保故又有鉤考之法焉今所謂照刷文卷者是也朝廷恐有司之黨比不可任也凡照刷文卷皆差禦史一員往蒞其事夫禦史朝廷之耳目也大賢之所以進大姦之所以退善政之所以行敝政之所以革靡不憑之其任重矣照刷文卷特承簡命夫豈不思所以盡其心哉顧文卷之集於几案者山堆川委𨿽竭精神窮日夜以鉤考之亦未必盡得其敝之所在可謂甚勞而且難矣論者率謂任法者勞而少功不如任人者逸而有終斯固然矣然任法者朝廷之制也守法者臣子之職也生今之世反古之道夫豈可哉無亦考法外之意乎人亦有言日月之明無所不照而陰崖蔀屋之下時有所遺人不謂日月不明大者旣舉小者可略也雷霆之擊有罪固未嘗人人而擊之也然語及雷霆之威凡懷姦負罪之人無不畏懼攺悔者以其威之有時而不測也侍禦司馬魯瞻才而賢者也受命之湖廣照刷文卷兼查盤軍器僚友譚君希曽湖產也徵言以贈予惟士之才而賢者能用法外之意以濟法所不及雷霆之威日月之明固司馬君之優爲而亦譚君之所深望也謹述以贈嗚呼君尙念哉

洛陽吳壽夫考績序

洛陽吳君壽夫以名進士擢南京山西道監察禦史蓋三年於今矣玆赴京考績同寅粘君某喬君某以瑭於壽夫同鄕也乃來徵言以贈予惟人臣之誼有官守則思修其職有言責則思盡其忠我朝之制內設府部寺監外設司府州縣各有所典之事蓋所謂以官爲守者也侍則設六科給事中風憲則設十三道監察禦史俾之論列天下之事則所謂以言爲責者也予嘗謂修官守之職易盡言責之忠難何以言之蓋官守之職各有司存循禮奉法政無缺失而職固已修矣選舉不淸人不以咎戶部財賦不節人不以咎禮部非其職也則庶官可知矣至於有言責之寄者則不然上則君徳之污隆下則臣職之修否皆所當言故一政之失一物之不得其所言官預有責焉欲盡其忠玆不亦難乎況夫人品之賢否政事之得失散在天下者多矣聞見異同愛憎異情吾知之有所未眞而輕言焉則無益於天下之治而或有害知之眞矣上慮君心之疑下慮羣議之奪憂謹畏譏惴惴自保或含蓄而不敢言或輕言之而不敢盡於是乎天下之淸議起矣知之眞矣能直言矣或素行未足以取信於上下或論議正救未能盡其術則其言未必得行而反復相激或至貽天下之禍夫眞知天下之事非知者不能直言非勇者不能素行足以取信於人而言盡其術非仁者不能全是三徳而後言責之忠可庶幾焉玆不亦甚難矣乎壽夫爲禦史三年矣天下之事咨詢於僚友之間數納於廟堂之上其眞知而直言之者屢矣簡在聖心見之施行者計亦多矣玆行也陟明遷喬蓋有不俟卜者竊嘗聞君子之事君也其心恆不滿足故職𨿽修矣而猶望其日修忠𨿽盡矣而猶望其日盡方今聖明在上𨿽化理淸明而未必無一事可言鳳鳴朝陽天下傾耳吾蓋於壽夫有望焉此亦僚友贈言之意也

柏齋集卷二

●欽定四庫全書

栢齋集卷三

﹝明﹞何瑭撰

○序

贈許都事序

南京前府都事靈寶許君廷章故冡宰東崖公第六子也正徳甲戌以公蔭入國學讀書學成歸侍親時冡宰公已捐館惟太夫人在堂廷章乃築壽萱堂以奉甘旨復築栁溪書院因以自號承歡之暇則溫繹舊業以故所得益深所養益粹嘉靖乙酉試吏部第四人授今軄丙戌蒞任同鄕士夫官南京者相率往賀廷章冠帶出迎客觀其容退如也聽其言訥如也及卽席坐徐與之論古今事成敗得失則秩如也乃知其抱蓄不凡咸加敬愛謂冡宰公賢子謂瑭宜有言以贈瑭竊惟行潦之水不生蛟龍蟻封之丘不產虎豹滄海泰山則固有之其理則然也冡宰公以大才直節爲朝名臣夷夏莫不聞則家庭之訓誨可知矣子之多賢無怪也弘治壬戌瑭叨中科第時公以少司徒致仕家居次子廷綸官瑣闥三子廷美官烏臺瑭始得納交焉正徳初元公以廷臣交薦徵拜大司馬尋轉大冢宰廷綸廷美俱以大臣子不任言路攺翰林予乃得朝夕見焉廷綸則聰敏洞達如日月可仰廷美則端謹溫潤如圭璧可愛𨿽徳器不同其爲天下之瑞一也聞其伯兄廷言中癸夘鄕舉蚤卒季弟中丙戌進士五弟俱賢而未見也乃今識廷章焉𨿽職位閒散無以自見而其才可知也周有八士漢有八龍許氏昆弟可匹休矣盛哉盛哉孟子有言所謂故國者非謂有喬木之謂也有世臣之謂也元愷在唐虞伊陟巫咸魯公丁公在三代卓卓不可尙矣予嘗謂三代以下鮮世臣非謂其爵位之相繼者無人也謂奕世載徳不忝前人者不多得耳今冢宰公振於前而廷章昆弟繼於後世臣其在是乎廷章念哉吾不復贅辭矣

贈分巡僉憲郗公擢陜西撫民參議之任序

僉憲郗公分巡河北駐節懷慶蓋二年於今矣以吏部薦擢陜西撫民參議郡貳守張公雅蒙禮待乃來徵言贈別以爲知己之報予竊惟古人贈言體各不同仲山甫奉命城齊詩人作烝民送之備舉其平日徳業之盛美之其序城齊不過數言而止韓侯受命之國詩人作韓奕送之則略不及其平日徳業而夙夜匪懈幹不庭方與夫實墉實壑實畆實籍之類凡所以勉其修舉職業者蓋亹亹不足若有遺論焉此其故何哉蓋城齊常事山甫以元老重望任之無足慮者故略韓侯之國則有地方安危治亂之寄其職任甚重故勉之不得不詳其體則然也仰惟僉憲公分巡河北明察果斷威惠並行蓋有震動如雷霆涵濡如雨露者其徳業之盛及履歷之詳赫然於人之耳目不可掩也臨別贈言縱不盡述人誰不知哉竊念公玆之任受天子之命有地方之責職任之重蓋有過於韓侯者則屬僚下吏受公之深者爲公深慮逺計情其可已哉或謂撫民之任三省相連流民雜處凶頑不逞之徒時出乎其中寛之則翫而不服嚴之則激而致變治之有甚不易者予竊以爲不然民不患難治患治之未得其道耳龍尙可馴虎尙可擾而況人乎哉龍虎所以可馴擾者無他順其情而已矣撫民之任地方之險易逺近人民之彊弱眾寡吾不能知至於民之情則未有不可知者也民情莫不欲生省吾刑罰則民可以生矣民情莫不欲富薄吾稅斂則民可以富矣民情莫不欲安禁吾侵擾則民可以安矣民情莫不欲逸簡吾差徭則民可以逸矣非禮決不可缺而民所難能者勿彊非法決不可爲而民所易犯者勿禁非罪決不可赦而民有詿誤者勿誅明以告之信以守之公以行之持以無倦如此而民情不得者未之有也民情得矣縱有二三凶頑不逞之徒誰與爲黨刑之則服剿之則滅矣是何難治之有哉邇悅逺來政成名立然後晉位廟廊大福海內何所不可此皆公所能爲亦屬僚下吏所望於公者也謹代言之以獻公諒不謂其策之平平而忽之也

贈僉憲郗公擢陜西撫民參議序

分巡僉憲郗公駐節懷慶患本府人才委靡不振思有以興之擬創建書院選府縣諸生幼而頴敏者擇師儒別而教之庶幾有立會朝廷下新令興學育才亦如公擬公喜曰吾志得矣乃令府縣選諸生幼而頴敏者得二十六人乃取濟源學侯教諭溫縣學張司訓專教之公亦時加訓迪頻饋菜米薪炭油燭紙筆之費以作興之諸生咸感奮向學未幾公升陜西撫民參議師生不忍其去而不可畱也乃偕來徵言頌徳以爲臨岐之獻予語之曰魯侯興學魯人頌之泮水之詩是也夫魯侯國君也興學國政之急者也魯侯行之不爲異政魯人尙頌之我朝府州縣各有學専教則有師儒提調則有守令奉勅總督則有憲臣其餘上司𨿽亦有興學之責然非其職任所急也今公乃能畱意如此賢於魯侯逺矣師生頌徳贈別蓋亦人情所不可已第不知師生欲何言幸明以告我我將采焉侯學諭曰吾聞銓曹升官各有資次或有不當寧使公論稱屈勿使公論稱幸蓋稱屈者後人必補之稱幸者後人必抑之皆事理之自然也公往以禦史言事外補而非其罪沈淪郡佐凡數年而始升僉憲歷任僉憲將三年而始升參議以僉憲而升參議似無不可若通計其資則於公論爲屈其銓曹一時未暇思乎屈於前必伸於後名位鼎來可立俟也請以此頌以慰公心張司訓曰吾聞君子之在仕途非位不髙祿不厚之患而職業不修令名不立乃爲可患公此轉𨿽未愜公論然公明達果斷廊廟才也於職業少畱意焉政成名立一範一韓一夔一契無所不可大位不公與將安歸哉請以此頌以昭公休諸生曰魯侯興學之時淮夷方爲魯患故詩人作頌曰旣作泮宮淮夷攸服始則欲獻馘獻囚以討之中則欲式固爾猷以獲之終則欲修明教化以覺悟之深謀逺慮蓋無所不至也竊惟撫民之治駐節商州南控襄郢東連嵩鄧流民雜處凶狡時作其爲地方之患𨿽未至淮夷之甚然亦有相類者公尙念哉修整武備以懾其心而使之畏焉寛簡條約以安其生而使之受焉申明戒諭以開其愚而使之化焉而又待以不欺行以不倦將見民之於公固有尊之如神明而親之如父母者矣請以是頌以達公猷予曰感徳而愛好徳而頌人之情也愛不忘教頌不忘規君子之道也有味哉師生之言乎其爲公深謀遠慮備矣謹次第書之爲臨岐獻

南京刑部郎中劉振道擢山東參議序

南京刑部河南司郎中劉君擢山東布政司參議同寅張君袁君來徵言以贈予雅聞劉君賢而未詳也因叩其家世履歷曰君字振道江西撫州府崇仁縣人尊翁素軒先生典學邵武諸處課子惟勤均克有就長振遷以丁丒進士任禮科給事中幼振文以癸未進士任兵部主事次乃振道以甲戌進士知祁門縣升刑部主事轉南京兵部員外旋轉今官頃得邸報升山東布政司參議君歷官咸有聲績今之任有日願執事主張之也予竊惟君家世詩禮父兄之所告詔者計無所不至今𨿽有言將何以益之無已則書生之常談乎舜分天下爲十二州州設之牧其戒命之詞曰食哉惟時柔逺能邇惇徳允元而難任人蠻夷率服民之所急者食而食之所重者時遠者則寛而撫之近者則擾而習之牧民之術亦略備矣而復曰惇徳允元而難任人何居殊不知天子以天下之大兆民之重不能自治故立之牧以分治之然收一人耳州境廣逺其民亦重矣牧𨿽戴星出入不憚勞苦亦安能使之一一得所哉故復有分任其責者焉在邦國則有侯伯子男在有司則有鄕遂州黨大夫士之屬皆分任牧民之責者也徳者元者非盡心民事者乎吾惇之允之則孰有不勸任人也者非戕賊吾民者乎吾難之則孰敢不懲此蓋提綱挈領之道尢州牧之所當知也內治旣修逺人自至蠻夷率服蓋有不期然而然者矣今之布政司古州牧也嗚呼君尙念哉山東之境東盡遼海西北西南則與兩畿相接地廣物阜固嘗以富庶聞天下矣比年以來民頗雕匪惟逺方不寧而大盜往往竊發於腹心之地是豈無其故耶無乃賦稅太重徭役太繁有以奪其食而妨其時乎無乃法令不振姦宄肆行所以撫而擾之者未盡道乎噫此固守令之責也提綱挈領使守令各勉其職又誰之責邪嗚呼君尙念哉君以詩禮名家父兄朝夕之間何所不講且前此歷官俱有聲績玆行也豈肯翫時愒日隨波逐流以碌碌自處乎抑綱領守令布政官之任也使布政官得行其志則撫按之任也聞君當分守遼陽遼陽之巡按未知爲誰其巡撫則吾申臺張先生也先生當今之賢者也吾見其志之相合而山東之民自此有瘳也

周侍禦僉憲河南序

山東周先生以雲南道監察禦史擢河南按察司僉事整飭潁上兵備河南士夫在畱都者相與議曰按察之職以明法禁姦警肅上下逺邇爲任可謂難矣而兵備兼有地方安危之責蓋又難焉潁上之治北控河洛西接蘄雲南盡江淮之畔地廣人眾地廣則姦宄之察有所難周人眾則斗辧紛爭𨿽勞心力以聴之而日不暇給況流移雜處風俗勁悍撫綏控禦少失其機則禍或由是以作加以南畿河南各有巡撫都禦史巡按禦史而兵備政令皆與之相闗此四人之性行未必皆同方圓枘鑿一有齟齬非惟動相掣肘事不可行而謗議往往由之以起兵備之難如此不知先生何以處之吾黨有不爲之慮者乎光祿張先生曰諸友謂兵備之任難稱信然予竊以爲天下之事紛至沓來非明敏之才不濟有才矣而或至於敗無他傲與肆之故也蓋古之有才者謂天下人皆莫己若故多自是自是則不期傲而自傲謂天下事皆不難爲故多率易率易則不期肆而自肆傲則忤物故行多齟齬而謗議隨之矣肆則玩事故人情政體慮之或有所未周處之或有所未善而釁隙隨之矣以是而往幸不敗者有矣欲政成令行逺近蒙福蓋未有也先生之任臺諫卓有才名吾未及久相親炙盡得其深然嘗有以占之矣兵備之命始下也吾與一二僚友往拜焉先生冠帶出迎客儀度甚肅稱賀禮畢各卽席坐語及兵備前政得失歷歷如指諸掌旁及時事井井乎有條理而不可亂混混乎有源委而不可窮沈思審處未嘗輕發蓋有才而又善用之者也其不傲而肆也較然矣以是而往何往不濟吾見政成令行而逺近之皆受其福也上副朝廷之托下慰吾黨之望於是乎可卜矣僉嘻然曰甚善先生戒行有期乃相與餞別於雞鳴寺之憑虛閣而瑭次第其語以贈於是乎書

贈陜西僉憲張履謙之任序

南京刑部尙書郎張君履謙擢陜西僉憲南戶部舊僚林君遊君徵予言以贈予惟人之贈言廣忠告也第言有可盡有不可盡或交未深或其人未足與言輒盡言以相告非惟不見信且取怒者有矣是不可也交深矣而不盡言是謂隱情隠情不忠其人足與言矣而不盡言是謂失人失人不智正徳辛未履謙以應進士舉畱京師與予居相近也數相往來蓋十有五年於今矣交不可謂不深履謙歷官俱有聲績以戶部攺刑部而戶部舊僚愛慕無已則其心事可想是不可謂不足與言然則予之言又安敢不盡哉予豈能知天下事然嘗聞君子之論矣天下之治亂系民生之休戚民生之休戚系守令之賢否監司者守令之綱也朝廷者監司之本也朝廷以天下之大不能自治而分其責任於監司則監司之責任顧不重且大哉天下之事自戶婚田土賦稅差役錢糓甲兵以至於姦盜詐僞之屬監司無一不當問然司之所統凡幾府府凡幾縣人民凡幾戶是已不可勝數而政事若前所云雜出乎其間者紛至沓來蓋又不可以數計也監司一人而聴斷之欲各得其理以安吾民非惟精神不堪日月亦有所不足是知監司盡心於政事者賢則賢矣謂之得其要則未也府之政事統於守縣統於令得一賢守則一郡事無不理而民無不安矣得一賢令則一縣事無不理民無不安矣其不肖者反是則監司之要可知矣然非謂悉委政事於守令而無所問也率作興事屢省乃成此古法也吾分政事於守令而省其成如事無不理民無不安則守令之賢者也旣禮貌之又從而薦舉之賢者有不勉乎事不能理民不獲安則守令之不肖者也旣誚讓之又從而黜罰之不肖者有不懲乎其或才有所不逮事有所未諳吾姑教戒之以待其後有不黽勉而攺行者乎然守令之賢不肖如白黒者易知也其疑似者則難知也寛似姑息嚴似苛暴敬似諂諛正似傲倨若此類不可勝計己之好惡或因以生人之毀譽或因以起少有不察賢不肖易位矣是則尢不可不加意也外貌之敬忽傳聞之毀譽姑置勿論先詳察其政事之理否則賢不肖可得矣守令之賢者進而不肖者退則事理民安而治無不成矣監司之責任有不盡乎朝廷之望我者有不副乎陜西之守令政事民情皆不可知所知者君子之論如此也敢盡以告於戲尙念哉履謙之賢自有公論朝廷所以待履謙者自有公道皆非贈言之所急也故略

贈郝玉卿四川僉事序

郝玉卿先生由刑部正郎擢四川按察司僉事瑭往拜賀賓客咸集瑭曰蜀逺朝廷萬里吏治污隆民生休戚土宇安危惟方面守臣憲臣是賴執事何以治蜀盍一言之使吾黨知之乎玉卿笑不答客曰昔甲乙丙丁論政吾嘗聞之矣甲之言曰太上能以徳化民其次莫如猛火烈民望而畏之故鮮死焉水弱民狎而暱之故多死焉政亦猛而已矣乙曰政貴得中太剛則折太柔則廢詩云不競不絿不剛不柔敷政優優百祿是遒中也豈可一於猛哉丙曰政貴通變政寛則民慢慢則糺於猛猛則民殘殘則施之以寛傳曰大火中而寒暑退天道也丁曰賞善罰惡命徳討罪施之有宜用之有時吾何容心於其間哉風霜雨露疊見錯出四凶之誅元愷之舉舜之事堯亦何嘗倚於一哉道並行而不相悖天地之所以爲大也竊評之甲之所言政之要也乙政之經也丙政之變也丁政之時也是各一道也然不無至否焉孰是孰非孰從孰違執事其擇一於此以示吾黨兆乎玉卿亦笑不答瑭乃爲之歌曰山川兮悠悠蜀道兮阻修豺豕縱橫兮民何以休遼哉邈邈兮我心用憂客有和之者曰山川兮蒼蒼蜀道兮阻長君子之政兮孔良不茹其柔兮不吐其剛豺豕伏匿兮鸞鳳翺翔千秋萬歲兮民誰忍忘

葉正郎出守廣南序

掌科丘先生間枉顧曰屯部正郎葉君時舉吾鄕名士也中弘治乙丒進士初授福建浦城尹三載將考績天官卿以風憲缺員行取值太夫人喪不克赴服闋升知直隸六安州期年又遭先大夫喪起復攺知山西蒲州正徳辛巳升南京繕部員外郎三載考績實授屯部郎中癸未七月升雲南廣南府太守時舉天性平易率直與人推心相信不詭不隨其爲政多從簡易在州縣上司累相旌異聞浦民有繪像者蒲民有畱靴者其惠愛在人至今見之猶父母然其在工部職務修舉大司空崔公甚益重之部院悉書上考今玆之擢公論咸以爲屈時舉亦以逺方郡守例以待資望之下者不然則羸老不任事者不然則有過而謫者今當道乃以吾往相待可知矣卽欲謝病不之任同鄕以時舉年未艾後事未可知咸勸之行而時舉未果也願執事有言以速之幸甚予惟君之行止自有所據區區之言豈足以轉移其志然有愚見敬爲誦之俟君擇焉可也士君子之在仕途履歷何常之有或在廟堂或在郡縣或在日月之側或在嶺海之外其始同其終未必同其始異其終或不異蓋未可以一律齊也君柰何輒以廣南爲逺而鬱鬱自沮哉卽如君意逺方郡守多以待資望之下及羸老有過者則遠方之民不獲瞻士君子之光儀蓋亦久矣君以甲科之英揚歷中外政聲赫然廟堂縉紳交口稱頌此固夫人之所知也今玆之往廣南之民蓋有如景星鳳凰爭先覩之爲快者矣況逺方之民久困於貪殘罷委之政今君之往乃被之以仁風沃之以膏澤使之休養生息於聖明之世是無異出之陷阱之中而臥於袵席之上援之豺虎之窟而納之父母之懷矣其歡呼鼓舞當何如哉歌謡興而徳功成蓋可以指日而待也士君子之在仕途𨿽有逺近之辧至於旬宣之使監臨之長搜羅守令之賢能者以薦於上銓部簡其卓異者置諸大位則不以逺近異也語稱彭蠡之濵以魚飼犬荊山之巖以玉抵鵲豈以魚與玉爲可賤哉多有之地人不見貴其勢則然也近地郡守賢能相望亦仕途之荊巖彭蠡也若逺郡則不可多得矣旬宣之使監臨之長欲搜羅賢能以薦於上舎葉君將奚取哉髙爵重任自可坐致由是而觀又安知遠之不爲近而屈之不爲伸耶昔文翁在西蜀興庠序之教衛颯在桂陽制婚嫁之禮皆流聲中朝馴至大任良史列之循吏至於今稱頌不衰夫庠序之教嫁娶之禮亦常政耳使在中國夫何足稱然則遠地邊方固士君子立功揚名之所也亦在乎爲之而已矣君柰何返以逺自沮乎掌科乃作而謝曰得子之論逺方郡守之利害皎如指掌時舉可以歡然就道矣請書之爲臨岐贈於是乎書

黃掌科出守嚴州序

聖天子起自外藩入繼大統備知民事艱苦卽位之初勵精圗治廟堂大臣祗承徳意謂宣布朝廷惠澤以贍養元元職莫重於郡守近年郡守遷轉太速不暇行其政教故民鮮得安請久其任有功效者進其職銜仍理郡事功效大著則不次擢用制可天子復謂守貴得人狼貪虎噬及脂韋不職者豈可使之久在民上乃采廷臣之言令兩京三品以上官各舉堪任郡守者三人俱以名聞卽有不稱連坐羣臣奉命惟謹悉心搜訪惟恐不副上意士民之望治者蓋欣欣焉維時浙嚴州府缺守吏部乃以南刑科北川黃先生薦命下縉紳士夫相與論曰北川在諫垣才三四年指陳缺失別白賢否補益於朝廷甚多陟明遷喬以公以卿無所不可柰何復勞以有司之事卽資序未深俾久在諫垣其所補益當不止此且出諫官以補郡守昔人謂憂其末而忘其本玆得無近似之乎或曰不然子之論所謂知其一而不知其二者也天下之事耳聞不如目見之眞思慮不如經歷之熟布衣之士一旦超處公卿之位於民情事體𨿽聰明博達者亦未必眞知𨿽眞知之其細微曲折之間亦未必能盡得其詳況艱難險阻未嘗則思慮多不深體悉多不至乃遽使之裁處天下之事進退百官之賢不肖欲一一中節而得宜是安可得哉以北川之聰明博達使之周旋於郡縣之間則於民之休戚事之利獘與其行止興革或勢有不能盡如吾意者自當無不眞知上下之交不諂不瀆毀譽是非不爲流言所惑以至於賢否失眞者亦自當眞知其曲折增益於拂亂之餘而練達於操危慮深之後吾見政聲之赫然也事治民安旣足副九重之意功效大著且將有不次之擢他日居公卿之位輔聖天子於廟堂宰制萬幾進退天下之賢不肖固將有異於他人者矣試之於外然後大用之於內𨿽屈於一時實伸於永久然則一出入內外之間又安足爲輕重欣戚也哉論者乃服已而同寅多賦詩爲北川贈山東周先生等屬瑭有言爲引瑭不工文謹述所聞縉紳之論以告蓋此其大者耳若嚴之民情事體北川蒞任之後自能知之玆不暇言也

王侍禦出守汝寧序

汝寧河南大郡也統轄十五州縣政令旣繁而路當南北要衝旬宣之使往來之賓客絡繹不絕應接蓋無少暇焉故凡守玆土者非有明達果斷之才者鮮克勝任嘉靖五年春吏部大計天下之治視其勝任不勝任者而去畱之汝寧之守以才力不及攺仕選能勝其任者代之乃薦南京河南道監察禦史王君汝學以往君素有才望汝寧士夫官南京者聞命交賀旣相率拜君於私第復相率徵予言以贈予惟人之贈言備采擇也王君自筮仕爲縣以至徵拜爲禦史歷有聲績其練習久矣天下之事何所不知奚俟人言光祿申臺張先生曰不然近世士大夫居髙位有大才者多不務諮訪王君獨不自滿某等之往拜也卽詢民隠及吏治得失孜孜不怠某等旣以所聞見告之矣而未盡也故請益於子子何辭焉予乃仰而嘆曰甚矣君之好問而好察邇言也愧予無以吿耳昔人有言知爲子然後能爲人父知爲臣然後能爲人君知事人然後能使人蓋自其所習行者推之無難也君嘗爲縣矣所服事而聴令者不有守乎守之政令如何則縣得其安如何則縣被其擾亦旣知之矣今玆之往行其所以安乎縣者而去其所以擾乎縣者則下無不獲矣君嘗爲禦史矣按察百僚揚淸激濁固其職也守不在激揚中乎守之治行如何則爲賢如何則爲否今玆之往行其所以賢者去其所以否者則上無不獲矣上下旣獲則政無不成令無不行熈熈然風艸之相偃而桴鼓之相應也汝寧之民有不蒙福乎申臺曰諾予曰我朝黜陟之法不同於古郡守治行超卓者不二三載輒遷吾恐汝寧之民不得久蒙君之福也眾曰柰何曰見賢思齊人有是心安知來者之不如今也今姑樂王君之能福吾民可矣將來之事安得一一而爲之慮哉申臺曰然乃次第其語爲王君贈云

司馬公攺守嘉興序

張淩漢吳時之範子仁偕來枉顧曰郡伯司馬公守吾郡三易歲矣士民蒙被恩徳方以公爲父母冀朝夕見乃以吏部薦攺守嘉興行有日矣士民欲挽畱之不可也盍有言以贈以彰公休以致吾士民之意乎予曰唯唯竊念幼讀前史見循良之吏有恩徳於士民者或升遷或更調或以他故而去其士民往往挽畱不置甚至臥轍攀轅使不得發其不然者反是因以謂眾心之好惡可以驗官政之得失及後見孔子爲政於魯魯人乃謗之曰韠而麛裘投之無郵子產爲政於鄭鄭人謗之曰孰殺子產吾其與之夫孔子大聖也子產亦公卿之賢者也其政豈有不善哉眾乃欲投之殺之有不止於喜其速去者何也則又疑眾心之好惡有不足憑者後讀魯論見子貢曰鄕人皆好之何如子曰未可也鄕人皆惡之何如子曰未可也不如鄕人之善者好之其不善者惡之乃嘆曰一鄕之人皆比肩而立者耳所好所惡者尙各以其類況大人君子在上位者其存心也公其行政也平喜有賞怒有刑𨿽寛於勸善亦嚴於懲惡則於眾人之情固不能以盡合矣甲之所好乙或惡之此之所譽彼或毀之此豈可得而一哉此孔子子產之所以蒙謗也迨其久也徳政旣洽眾望咸歸則謗言自息矣此孔子子產所以終獲令名也然則觀君子之政蒞於政未久者眾好眾惡豈可不察其故哉公守懷慶𨿽三易歲然實未久也士民蒙被恩澤者固戴公如父母矣而觖望者則難保其無也瑭老且病不能逺餞公於郊外三君子其尙畱意哉公之行也士民之在道傍者惜公之去而垂涕願畱者有幾復察其人爲何如人喜公之去而歡呼嘻笑者有幾亦察其人爲何如人蓋一以驗公之政一以觀吾黨之善惡也歸幸相示瑭當筆之簡冊以俟他日傳循吏者之采擇云

張推守升汝寧貳守序

爲政孰難得民心難得民心非難得民心而以其道難自豈弟之風旣微而貪暴之政代作蒼鷹乳虎之儔此肩接踵而顯於世鞭撻肆行斬伐無忌凶威旣立則剝取百姓之膏脂以充一已之筐篋轉相汲引馴致髙位天下之民如墜塗炭其來也非一日矣故民亦疾視其上如冦如讎其在位也惟恐其不去其去也惟恐其不速無一毫愛敬眷戀之意此豈民之薄哉其應固然也故曰得民心難其反此者則又務爲煦育姑息之政以取悅於下有罪不刑而悉從寛貸庶事不理而惟務因循曰吾將以卹民而省費其巧者則又爲朝四暮三之術以籠絡其民𨿽憂民之言不絕於口而實無愛利以及於下紀綱不立姦獘日滋𨿽驩虞於一時而不可行於永久𨿽愚民翕然以爲賢而君子不取也故曰得民心而以其道難吾郡節推張先生以慈祥豈弟爲心而以公平正大爲政聴民之訟必盡其情罪之輕重大小則一斷於法而無所縱捨初不用姑息籠絡之術六縣之民皆愛敬先生如其父母豈非得民心而以其道者乎先生以當道薦擢汝寧貳守自懷慶之任汝寧道出孟縣官吏師生耆老感先生之徳惜其去而不可畱也乃繪像以獻而請予言以道意予有感於得民心以道之難而幸於先生見之也故書是以吿於戲天下之民一也民之所好好之民之所惡惡之此之謂民之父母先生懋哉吾見民心之愛敬將彼此無以異也

孟縣劉大尹奬勵序

天下之事行爲難行之得失其難在已行之從違其難在人在已者可勉也在人者所值有幸不幸吾將柰之何哉夫士君子稟扶輿之淸淑爲人倫之冠冕孰不欲立功業於當時垂聲光於後世哉然天下事處之亦甚難矣紛紜轇轕欲其剖析震撼擊撞欲其鎭定少失其理則瓦裂莫救處之不失其理矣然或上無知已以爲之援則局蹐於兪咈之間顧望於進止之際亦安得從容展布百姓見其體勢之不重也姦詐者巧於媒蘗彊梁者敢於抗拒方支吾自救之不暇欲望功業立而名聲彰豈不難哉故嘗謂士之立功垂名者有其志矣或患於無才有其才矣或患於無位有其位矣或患於無援全者百一故功名之成立甚不易也孟縣大尹劉侯豪傑之士也志尙髙逺而其才又足以副之剸繁治劇抑彊扶弱皆不勞餘力當道以其能也以禮幣奬勞焉懷慶府儒學薛生堯佐孟人也鳩諸友徵言以賀予感夫功名之難幸侯之有志有才而又見知於上將可以大有爲也故書是以歸之以徵於他日云

修武冷大尹奬勵序

修武知縣冷侯述職京師課最還任巡按禦史汪公分巡僉憲孫公各以禮幣奬勵懷慶府儒學生史學易等修人也來徵言以賀予惟冷侯君子也君子禍至不懼福至不喜上司一禮幣之旌奬於侯之賢未足爲輕重似不必賀繼而思之則亦有可賀者君子立身行道固無所待於外然修之於已亦恆驗之於人以考其至否夫子告顏淵克已復禮必及於天下歸仁告仲弓主敬行恕必及於家邦無怨蓋謂是也況君子之在下位則所系又有重焉蓋君子之得位任職固將以行其道也上有譴怒下不信服欲道之行得乎夫察在位之賢否得失於毀譽未萌之前惟大人君子及有識之士能之庶民固未必能也往往上之所賢則庶民從而賢之上之所否則庶民從而否之賢否之間政治廢興之所系也夫子曰居下位而不獲乎上民不可得而治矣意蓋如此侯之賢吾嘗聞之矣愛民深待士厚臨財廉處事愼如祠名賢以作士風纂修縣誌以備邦典立繼往開來化民成俗坊於玄廟之前以詔髦俊及夫沿路植栁以蔭行旅之類皆出於簿書期會之外然此惟有識之士能察侯用意之所在而知其賢四境之民則未必知也今上司疊以禮幣奬勵其賢則四境之民忖於心而頌於口必曰我侯賢人也不然何上司禮待之如是也民旣知侯之賢矣則令無不行禁無不止動無不化侯之道將大行而政將益光矣此所以亦可賀也且物莫不有始嚴霜肅物則墮指折膠之始也東風解凍則流金爍石之始也上司之所旌奬則亦髙位大任之始也官怠於宦成侯之所知也尙念哉進爵位於巖廊流勲名於竹帛固君子事也謹書此以爲他日賀云

絳縣貳尹寗文威之任序

予幼讀昌黎丞廳壁記謂丞所以貳令於一邑之事無不當問又謂丞例以嫌不可否事惟拱黙自守竊意丞之與令𨿽名位不同至於受天子之命有牧民之責則無以異也一邑之事令主之於上丞贊之於下令倡之於前丞和之於後可否相濟如曲蘗鹽梅然則政善民安彼此俱美何嫌何疑而拱黙自守乎先民有言詢於芻蕘況僚友乎昌黎之言或有所激蓋未必盡然也及後備員仕途更歷中外見府同判之所以事其守縣丞簿之所以事其令大抵如昌黎之言怪問其故則曰將順以成其美規諷以救其失佐貳事長官之道吾儕非不知也顧長官之用心不同或寛仁而明達或狹隘而固滯寛仁而明達者聞人之言不以爲忤斟酌可否而從違之故政事益修僚友之情益厚狹隘而固滯者聞人之言則咈然怒不以爲侵已之權則以爲彰已之短僚友之情由是不和政事𨿽失甚至於敗彼亦不悔也世之賢者不可多得故吾儕寧爲彼而不爲此予聞其言深用太息竊意爲長官者惡聞人言固失矣爲佐貳者未有一言爲長官之助而輒避嫌自守則亦未爲得也程子有言簿與令不和多由私意若以事父兄之道事之過則歸已善則惟恐不歸於令積此誠意宜無不感動之理今之爲佐貳者或者於斯道有未盡乎己未盡其道而輒謂令惡聞人言豈理也哉友人寗文威先生選授山西絳縣丞先生之子曰時中者學博而文爲諸友所敬慕其同窗張時望王言道輩乃來徵言爲先生贈先生和易忠信處僚友之間保其無忤吾恐其徇世俗避嫌之見而拱黙自守也故以是告之其令未知爲誰其用心未可懸度吾將於文威之行卜之也於是乎言

朱二尹致仕序

南通州恥齋朱先生仕爲武陟縣丞正徳丙子四月同僚被論事連先生明年丁丒天下諸司例該入覲上司以先生事白無罪例該復職乃於八月內具先生職名中吏部及期猶以事未結不得入覲吏部以先生不至疑中途有他故遂令致仕懷慶士夫與先生遊者聞命往唁之且惜先生無罪被黜或咎同僚之詿誤或咎吏部之不審先生獨慨然曰凡事有命柰何以咎他人哉昔忠宣爲章惇所排得罪罷相家人皆以咎惇江行舟覆衣裝盡濕家人舉火燎衣忠宣顧謂曰此豈亦章惇害我哉蓋凡事有命先賢嘗蹈之矣豈獨僕哉且居官亦有何樂入則治簿書趂期會出則奔走於車塵馬足之間至謁上官則拜跪稱謂與僕隸等吾不屑於此久矣獨念蒙朝廷作養之恩幸有民社之寄庶幾少竭涓埃以圗萬一之報耳義不當無故引去以自逸樂今旣見黜去有辭矣薄田可以具饘粥子弟可以供使令林泉可以適性情𨿽無俸入之養亦無政事之勞𨿽無爵位之榮亦無事上之辱彼此得失蓋略相當尙安能戀戀於已破之甑而怨天尢人哉聞者嘆服乃以吿瑭瑭原貫泰之如臯於先生爲同鄕往嘗聞先生始蒞政將以五月中日士夫謂正五九月火星用事不利居官故多不以是月蒞任或以告先生笑曰政之得失在我位之得失在命天時豈有不善哉以五月蒞任流賊猖獗同僚或遣家入郡城避之復陰穿地窖擬縣城破將潛匿以免先生獨奮然曰朝廷設官凡以爲民賊至縱眾寡不敵當倡民守城今先遣家避賊百姓何所恃乎且城破矣豈匿地窖所可免哉縱免何面目見天下士大夫乎乃不遣家於戲處疑似然後可以見人之識臨利害然後可以見人之守先生之識之守卓矣則於得喪之際無戚戚之感蓋無怪也噫先生之歸樂矣顧念吾儕幸得數接詞色嗣是而後瞻拜無期不能無暌違之感耳別酒旣斟行旌在道詩云樂只君子保艾爾後請以是爲先生祝毋金玉爾音而有遐心請以是爲先生贈

栢齋集卷三

●欽定四庫全書

栢齋集卷四

﹝明﹞何瑭撰

○序

贈王邦佐分教寧海序

同學王邦佐先生器宇端重學博而文累舉於鄕不第乃以貢入太學因親老謀爲祿仕得分教山東寧海州親友許舜時輩來徵言以贈嗚呼予何以爲邦佐告哉爲學爲教之方修已治人之道聖經賢傳備矣固邦佐之熟知也將何以益之哉予獨念近世學者多從事於記誦詞章之習以取科第以致通顯意以爲學問之道如是而已師以是教弟子以是學在在皆然知有聖賢修已治人之學者蓋甚鮮矣或以聖賢之學爲難殊不思聖賢亦人耳士希賢賢希聖分內事也在勉與不勉耳或以士必棄科舉之業始可從事聖賢之學今方謀進取疑有所礙故不敢噫此又不思之甚也聖賢之學明徳新民何嘗禁人之進取哉顧進取之志何如耳格致誠正以修其身者必欲治國而平天下使以隱爲髙如沮溺丈人之儔則何以治國而平天下乎其不然也審矣邦佐念哉天下之治亂在人才人才之盛衰在學校師儒則學校之主也師儒得其人則學校興人才盛而天下治非其人則學校廢人才衰而天下亂其任蓋亦重矣古之爲祿仕者乘田委吏尙不敢曠其職而況師儒乎哉寧海去鄒魯爲近孔孟之化猶必有傳者安知其無豪傑之士出於其間乎吾言止於此矣邦佐曁寧海之士庶幾念哉

蔣教授攺任序

鄭府眞丘王教授平涼蔣先生以王薨攺周府封丘王教授某約縉紳士往餞之來徵言於予以道別意予惟士君子在仕途類以儒學官及王府官爲落莫不偶予竊以爲不然故嘗謂君子在仕途之可樂者大端有二大則坐廟堂之上與天子可否政事進退百官以綱紀天下次則在藩臬郡縣之間爲斯民興利除害使百姓敬之如神明愛之如父母此固可樂也其或道與時相違才與命不偶則鳴鐸於庠序之間與英俊之士講道義辧古今事得失成敗或曳裾於宗藩之府爲賢王講說經史以啟發其聰明無奔走叢脞之勞而有從容偃仰之適此亦可樂也至於上焉而不能行其道次焉而不能安其身勞神於窺伺承順之間毀形於車塵馬足之下則𨿽居髙位食厚祿世俗固以爲榮君子之心不樂也先生始以國子生授四川石泉縣學司訓旣而擢鄭府眞丘王教授今攺官仍在王府其亦有所樂於此否乎故因以質之先生諱傑字士英徳性淳厚學問有源委故及門之士盍簮之朋於其別也戀戀不忍有如此云

致仕文安縣主簿孟公夫婦九十序

人生以百歲爲期故古人以百年爲上壽八十爲中壽六十爲下壽然古之聖人或年踰百歲後世則鮮或克壽𨿽孔子大聖亦僅七十有三而已或謂气有淳漓則數有短長太古渾沌始辟風气方淳故人物之生其時者多壽後世太朴旣散風气日漓故人物之生其時者多夭宋儒蘇氏子瞻嘗言蜀有老人村居深山中與外境絕不通食粟飲水無鹽酪酒肉之養其人多壽至有見五世孫者豈非深山窮谷之中淳朴未散其風气猶有太古之遺故耶近來風气益漓壽者尢不易得以予耳目之所聞見壽登九十者止二三人壽登八十者不過十餘人吾郡士民奚啻數百千萬而壽九十者僅二三人壽八十者僅十數人是不尢難得也耶武徳鎭致仕文安縣簿孟公與其配張氏俱壽登九十子三人曰經未仕曰綸任驛丞曰紹任巡檢孫十一人曰祿配鄭府新樂郡主爲宗人府儀賓曽孫男女五人皆侍膝下鄕黨宗族姻戚咸以爲慶姻家張君英乃來徵言予𨿽未及親炙公之顏範然嘗聞公之气質淳厚言動謹飭家饒於財而以禮自守未嘗驕人仕宦政成卽引退優遊田裏二十餘年於今矣蓋得太古之气於澆漓之世者也夫近世壽八十者尙不可多得而公乃至九十又夫婦偕壽不尢難耶東坡以人生得見五世孫者爲難而公已見四世孫蓋庶幾矣豈非公獨得風气之淳故能然耶居今之世爲古之人公眞可敬也哉吾有感於世道之變故書是以爲慶

張千戶襲職序

羣牧所千戶張侯受命襲職歸自京師姻親李拱之來徵言以賀且曰侯之先順天府之大興人髙祖始從戎以靖難功累升至金吾左衛副千戶攺鄭府羣牧所千戶傳曽祖祖父以及於侯其世逺矣侯今臨政伊始願執事之進之也於戲人亦有言敗軍之將不可以語勇瑭以迂疎多病退伏閭巷乃嘵嘵然語人以居官臨政之方人誰聴之然嘗誦先正之論矣請述以告可乎人無於水鑑當於民鑑國朝之初功臣封侯者不下數十今存者無幾豈非位髙祿厚子孫驕奢淫佚不自保守故至是耶侯家得五世歷百餘年不替所守豈非累世忠孝勤謹不自放逸故致然耶噫侯可謂賢矣勿以位髙而驕人勿以祿厚而縱欲事上以忠待士以禮接下以仁處事以法勿荒於酒勿迷於色勿疚於利夙夜永念不怠如此而家世不長名位不光無是理也然居官臨政之詳具載書史聞侯之祖手不釋卷侯嗣守庭訓且姻親交友皆彬彬然文學士也聴覽之暇畱意書史考之於冊咨之於友則聞見博而心志開爲益多矣侯尙念哉抑瑭又聞士欲立功名於世有其志無其才不可也有其才無其時不可也有其時無其幾不可也方今艸竊蠭起天下多事士欲立功名以自見此其時也侯如有志則積學廣才以候其幾其亦可也瑭已矣無能爲矣

賀單戶侯軍政序

國朝政治之法文武並用文則取之科目武則取諸世冑取諸科目選擇甚精故得之甚難而其任職也自不敢不愼取諸世冑則安坐承襲故得之甚易而其任職也多不自愛惜朝廷患其無所懲勸也乃立爲五年一考選之例廉能公勤爲軍士所服者則選任軍政令其居職理事貪酷庸暗爲軍士所惡者則退爲剩員令其帶俸雜差蓋亦鼓舞振作之良法也嘉靖丙申例該考選衛所官自指揮以至戶侯各有進退而戶侯單大人實與軍政之選母舅劉大等乃偕諸親往賀而徵言於予予竊惟古昔聖王之法凡臣下有功於國者其子孫皆教之教之而成材則官之如不足用亦使之不失其祿故仕者世祿而不世官我朝文職無世襲武職則自公侯以至千百戶皆世襲其待之厚於前代矣國初武職犯罪降革今此法𨿽廢然自有考選之例以來廉能公勤者始得軍政理事否則帶俸雜差而已蓋與古世祿而不世官之意實相暗合今單戶侯旣以素爲軍士所服選任軍政信可賀矣然可不知所愼哉凡事朝廷俱有法令合於法者則行之違乎法者則不爲此蓋居職理事之規矩也能愼乎此則軍政有光矣戶侯念哉是爲賀

陳彥威生子序

予自遁居荒野百事俱廢自分與城市相忘久矣忽謝宗徳同周彥實來訪茶罷作而請曰舎親陳先生去冬始生元子敢祈一言以賀予以荒廢再三辭不獲於戲予言何所發明乃煩人之勤懇如此哉夫生子之可喜與年長生子之尢可喜夫人知之夫人能言之予何以爲先生頌哉邇來習於稼穡之事請以稼諭可乎富人之稼也其田肥其糞多其耕勤其種時故其苗之生也碩大以蕃少粃而多實貧人之稼也則不然其田瘠其糞少貸牛以耕不免鹵莽貸糓而種不免晚暮故其苗之生也茸短萎黃多秕而少實是豈糓之性有殊哉其所養則然也積善之家其父祖仁恕忠厚旣已見佑於天庭闈之間所以訓其子孫者又無非禮義遜讓之事故其子孫之生者多賢明而壽積惡之家其父祖之彊狠凶逆旣以得罪於天而其子孫耳濡目染於朝夕之近者又無非不道不法之事故其子孫之生者多頑悖而天是豈人之性有殊哉亦由其所養而然也先生自上世以來累葉忠厚先生昆季五人皆光明俊偉卓然自立爲逺近所宗天之所以佑陳氏者旣已驗矣先生於昆弟爲長尢謙厚不伐天之所以佑之者蓋方來而未已也斯子他日之聳壑昂霄蓋不卜可知矣予昔遊庠序視先生爲先進先生之相接也不以後進忽之循循煦煦愛禮兼至予心蓋銘刻焉先生生子之喜固予所樂道也況又有謝君之請乎惜荒廢之久不能發揚盛美之萬一耳姑以此賀

曹元善更名序

窻友曹元善先生本名仁以漢曹操之族人有名仁者惡其類也更名希仁請於提學憲副邊先生先生許之諸友欲並更其字來謀於瑭瑭竊惟天道莫大於元人道莫大於仁故曰元者善之長也君子體仁足以長人仁之字符善厥旨深哉然希仁之與仁一也且元善之稱於親友久矣不更可也無已則以可勸可戒者爲元善吿乎古之賢人君子非惟同宗榮之同鄕榮之天下亦莫不榮之孔顏之名萬世仰慕是豈有所阿私哉憸夫小人非惟天下恥之同鄕恥之𨿽其同宗亦恥之幽厲之名孝子慈孫有不能攺噫其可畏哉夫人爲萬善之長初無可惡而元善必欲更之者徒以操故耳曽子至孝不過勝母之門墨子非樂不入朝歌之邑古之人有然者矣元善惡惡之心其嚴矣哉吾夫子有言見賢思齊焉見不賢而內自省也夫操之所以可惡者豈非姦邪猜譎不忠於漢故耶夙夜以思凡事之類於操者悉去之斯可矣夫仁一發而親親再發而仁民而愛物極其效則至於天地變化艸木蕃嗚呼大矣元善事親孝處兄弟義交友朋信臨財廉而處事公以直其所以行之於身者蓋無不仁也他日有位則鼓元气而雷域中騰百川而雨天下亦分內耳元善念哉夫責善朋友之道也故吿之不敢不切以詳元善念哉

張生入學序

嘉靖元年二月欽差提學副使王先生試士懷慶選子弟之俊秀者補儒學弟子員張生繼光預焉處士熊世威其外父也來徵言以賀予惟我朝之法取士則以科目養士則以學校其取之也中鄕試者則謂之舉人中會試而賜第於廷對者則謂之進士公卿百司胥此焉出其取之也重矣其養之也始入學則謂之附學生少進則謂之增廣生再進則謂之廩膳生教以義禮以養其徳教以文詞以養其業徳成業就然後以科目取之其養之也豫矣譬之木焉楩楠杞梓必豫養於山林場圃之中培壅澆灌積以歲月旣成材矣然後匠石取之以爲明堂棟梁之用固自然之序也張生今始入學爲生員蓋楩楠杞梓初培養於山林場圃之中者也豈可不思所以自養哉齋莊中正以養其心學問思辧以養其知孝友忠信以養其行禮義廉恥以養其節使在學校之中則爲名士由科目而出則爲名臣斯無負於朝廷養士之意而大慰乎親友相賀之心矣不然吾恐養小失大不免爲士林之累也生嘗從予遊予愛其典雅聰慧有可進者故以是吿之生尙念哉學問精微之妙生當自求之言固不能盡也於戲生尙勉哉

賈生入學序

賈生應奎文洪先生之子也天性聰頴而文洪教之甚勤其纂言爲文淸麗可愛今年提學憲副王先生試士懷慶選子弟之俊秀者補儒學弟子員府學凡補三十三人應奎寔爲之首許舜民先生其外父也懼其驕而不進徵予言以贈之予惟文詞淸麗在後進固爲可愛然此特始學之事耳吾儒之所當務者蓋不止此也昔魯齋文正公幼時從鄕師讀書嘗問曰讀書何爲曰科舉取第耳公曰如斯而己乎師大奇之自顧章句儒非其師遂辭去公後卒以道徳文章爲世師表奎壻舜民之門拜文正公之祠遺訓風烈蓋聞之久矣其亦嘗思之否乎文詞淸麗充其極不過可以科舉取第耳然則所當務者固不止此也國家以學校養士有司以文詞取士意必有在生亦嘗思之否乎古者八歲入小學十五而入大學所事各異今之府縣學古大學也生藏修遊息於此豈可不思其所當務哉誠思而求之則自不敢不進將來事業必大過人決科取貴蓋在所不待言矣於戲生尙念哉生尙勉哉父師親友之所以望生者固當不外此

蒙宗孟西歸序

平涼蒙生從其父宦學於山東靑州府益都縣歸而過懷慶眞丘王教授蔣先生其外舅也因畱講學於懷慶將歸窻友牛生來徵言以贈予惟責善朋友之道也臨別贈言責善之餘也吾何以爲生告哉今世士君子之講學者大抵主於發策決科夫吿人而不以其近且切者非迂則誣然止於其所習聞習見而無所進焉君子亦不爲也昔子張學幹祿夫子告之曰多聞闕疑愼言其餘則寡尢多見闕殆愼行其餘則寡悔言寡尢行寡悔祿在其中矣不斥其幹祿之非亦不曰此幹祿之術也止曰祿在其中而已此固聖賢告人之法也夫學所以謀道也五經四書載道之器也國朝養士於學校使之講明乎五經四書之文然後取以科目布之庶位以贊政治意固有在矣嗚呼生尙念哉本之四書以求其端廣之五經以充其體參之史傳以通其變身如何修家如何齊國與天下如何而治平時而玩焉務使得之於心驗之於事則發而爲英華行而爲功業決科取士蓋將不待他求而自至矣於戲生尙念哉朋友贈言之意當不過是也

仇生北歸序

正徳末年予致仕家居潞安仇生奉其尊甫玉松先生之命來從予遊旣而別去嘉靖初年予蒙恩起廢從仕於外與生不相見者蓋十年於今矣嘉靖已丒予再致仕家居今年生復自潞來省時玉松先生捐館已六易歲矣相見首弔之生悲泣不能已次問其諸父安否次問其學業所至則慨然曰生一病三年不能出門戶今病𨿽愈气體尙虛不耐勞苦學業廢幾盡予以生年齒方壯體虛尙可復學業尙可勉進之生唯唯居數日將去予念平日無益於生而生乃惓惓相愛無已顧無以報之又念予老矣恐後不復相見乃以平生拙學告之蓋盡心之道也竊嘗謂大學之道在明明徳在新民在止於至善格物致知誠意正心修身皆明徳也齊家治國平天下皆新民也學者於明徳當無所不用其極新民之道則惟可行於家仕而得位然後可行於國與天下生居家有家範居鄕有鄕約修身齊家以化乎鄕人其道蓋已試而有驗矣念生方積學待用他日出仕則當有治平之責語𨿽稱居家理則治可移於官然國與天下地廣人眾政事益繁治平之道非講之素明臨時擬議推度而行恐無以合宜而中節然則生於今日豈可不加之意哉治平之道有所謂事君事長使眾焉有所謂興仁與讓焉有所謂禁貪戾焉有所謂與民同好惡焉有所謂不專利焉其大綱𨿽明而條目曲折則有不可以一言盡者生尙念哉以大學之傳爲綱而博考於經書子史復參以國家憲令以盡其條目之曲折務使其各有定見此則所謂物格而知至也至是則明徳之體始全他日出仕則隨其位之所至而行所當行一出於誠則新民之用亦漸造其極矣功成名立可傳不朽與前日之行家範鄕約者蓋無以異也嗚呼此大學之道也予平生之拙學在此生歸矣尙念玆哉尙念玆哉

仇文烈孝行序

潞州義門義官仇君文烈乃兵科給事中敏之六世孫而宿州吏目君時濟之子也天性篤孝六歲喪母知號慟見者酸愴旣長習於家庭禮義之訓事父及繼母曲盡孝敬正徳十二年父病癱患不能動履君侍養醫禱曲盡其誠歷三載如一日父卒不起君號慟幾絕旣葬寢苫枕塊不禦酒肉悉如禮每奠哭哀慟如初喪至服闋不懈由是眾稱其孝嘉靖攺元修先帝實錄詔天下有司采求忠臣孝子義夫節婦之類以備通纂潞學正王公首錄君爲孝子以應搜擇裏老郜經等亦應詔呈舉有司奏請旌異由是君之孝上下逺近無不聞懷慶之士與君弟庠生文光遊者相率來徵言以贈予惟臣之於君子之於親忠孝之道咸其自盡焉爾已非有所待於外而後爲之也仇君之孝其親其心亦若是已矣夫豈以上之賞罰人之毀譽爲作止哉然而有司薦之士友贈之是亦有說乎噫此蓋教化之端風俗之機眾人所忽而君子之所畱意也夫不待賞而自爲善不待罰而自不爲惡上智也賞之而終不爲善罰之而卒不免於惡下愚也至於可導而上下者中人也上智不易得下愚亦少中人則滔滔者天下皆是也人有一善上皆賞之眾皆譽之其不相勸而趨於善者鮮矣人有一善上咸不加察焉眾咸不知敬焉其不怠沮而變於惡者亦鮮矣古之聖賢能謹乎此故風俗淳美比屋可封後世忽之此風俗所以不如古也仇君之孝士友之所以汲汲稱揚若不容已者夫豈無謂也哉風俗之美吾於是有望矣

張世臺侍親之封丘序

孟縣大尹張先生遣其子世臺從學於予未幾當道以先生治迹彰著薦其才堪治繁調官封丘世臺將侍行同遊之士繪圗賦詩以贈其別復請予言以敍其首予竊惟指引者師之功也從容規戒者友之任也諸士以世臺逺行不復得遂其羣居講習之樂故賦詩贈別以致繾綣之意友道也予淺陋不足以師世臺然嘗屍其位矣每見世臺有所質問不達不已竊喜其志篤意勤可以與進然未有以發也今其逺去固當有以吿之而況其友爲之請乎於戲夫子有言可與共學未可與適道是學貴於適道學焉而不知適道猶不學也今世之士非不誦習聖賢之書口講其所謂道也至於聞道學之名則相顧而笑豈以是爲不美哉其心必以爲聖賢之道必先義後利必厚本抑末今方作爲文詞以干祿仕而何聖賢之道之云噫是蓋未之思也聖賢之道明徳新民夫豈以隱爲髙如沮溺丈人之所爲哉惟出處進退之間不爲詭遇斯已矣文以載道聖賢亦未嘗不爲也惟不徒飾其輪轅而無所載斯已矣人莫不飲食也鮮能知味也渴飲饑食聖賢不免與人同所異者知味之正耳若謂必絕文詞必棄祿仕然後可以語聖賢之道是何異於閉口枵腹然後爲得飲食之正哉是亦不思甚矣世臺念哉從事乎博學審問之間反求於愼思明辧之際凡聖賢之所以修其身齊其家以及乎國與天下者必究其極勿鑿而深勿執而固要以大中旣自得矣則發爲文詞以應科目施於政事以爲功業無所不可不幸齟齬則樂天知命而遁世無悶焉聖賢之道固卽此而在矣豈索隱行怪爲哉抑人有言雌雞不能伏鵠卵吾淺陋不足以化世臺三原馬伯循髙陵呂仲才皆世臺鄕先達也其學俱有源委世臺入承庭訓出就二先生訪焉其可也諸友繾綣之意亦若此而已矣嗚呼念哉

贈石嵓處士仇時閒序

士君子所以取貴於世者以其見道明而將義篤也而隱顯不與焉古之隱君子如封人晨門諸賢皆垂名於魯論而王彥方管幼安黃叔度諸賢亦流光於史冊至今餘千年矣而言論風旨猶使人景慕不已世降俗末斯人蓋不可多得矣有與之彷佛者寜可不表章之使顯於世哉正徳年間予廢處林下聞潞州仇氏家法之美而未詳也會其宗子瀋藩儀賓時茂遣其子熈從予遊乃得見其所作家範及所舉行鄕約始知時茂及其從兄時濟弟時淳時表時閒皆以孝悌禮讓爲鄕人所宗心竊慕焉然無由見也嘉靖壬午予丁先父憂時表奉其伯兄命不逺數百里來弔奠觀其禮度循如也聴其言論秩如也益信其昆仲之賢未幾別去嘗意他日或至山西當造拜其室以盡觀其昆仲之儀刑值蒙恩起廢奔走仕途不相聞者久矣乃今嘉靖戊子春時閒復奉其仲兄時淳之命來訪其禮度言論猶時表也詢時茂起居則捐館踰小祥矣相與悲悼久之暇日延時閒小餐論及家範鄕約傍及古今人行事得失皆舉經史或儒先著述以對明白剴切不激不隨乃知其識見髙明眞有士君子之風又嘆其昆仲皆賢又有古人之所難得者益加敬慕時閒嘗問予以學問之要予應之以讀聖人之書當知其意行古人之道勿泥其迹時閒以爲然其虛心從善蓋方進而未已也其與古之隱君子並流芳聲可期也於其歸也姑以是贈之以徵其後云

贈婁生東歸序

聖賢之道未知以知爲難旣知則以行爲難有志之士讀書窮理能知聖賢之道者時時有之至於知而能行者百無一二此無他世俗之說橫於中而利害之勢迫於外於是乎徇時之計生而行道之志變矣於戲此道所以不能行也世之人見小人得志君子困厄類皆曰順時者通忤時者窮是不可以不通其變也士之惑於其說者蓋十而八九矣抑不思窮通得失莫不有命自古及今小人得志者固多矣而敗者亦不爲少君子之困厄者固多矣而顯者亦未嘗盡無是知窮通得失皆出於命非人力之所獨致也故君子恆行法以俟命不知命者則無以爲君子聖賢垂訓之意逺矣或疑斯道之大浩浩難窮欲盡知而全體之有未易者殊不知道有全體有先務智者無不知也而當務之爲急修齊治平豈非當務之急者乎學問思辧以致其知旣眞知矣蘊之於心則爲徳體之於身則爲行發之言語則爲文章措之天下則爲事業大可聖次可賢下亦不忝爲士君子矣或問推行之要曰本之以誠施之以恕律已以嚴責人以寛窮通得失則一聴乎命有所不得則反求諸已而不變不沮焉知此則道庶乎其可行矣婁生東歸乃來告別予念生有志於聖賢之道恐其或惕於世俗之說而不克終也故書是贈之於戲書不盡言言不盡意生尙繹思而推廣之哉

賈賢權驛序

國朝統一四海政令之施或上遣使而布於下或下遣使而達於上皆給驛以行使者至驛則館人授室饔人致膳圉人具僕馬故使者至則如歸去則無畱難之患政令之施捷於風雷之鼓動蓋有由然也逺近州縣莫不有驛而河內萬善驛則在太行之麓路通山西使客往來者頗少驛官缺員府縣恆委他官署之事非其職故多至廢墜正徳十五年義官賈賢寔承府縣檄往署驛事凡百盡心不以權暑而怠故屋宇修潔飲食豊腆士飽而嬉馬騰於槽使客至者無缺供之咎上下咸愛敬焉姻親張某等乃來徵言以賀或謂驛傳之政非大也驛官之秩非崇也至於他官暫時權署則又可知矣是何足賀噫不然政不在大小秩不在崇卑惟盡心於其職者斯可賢矣孔子爲委吏而會計當爲乘田而牛羊茁壯夫孔子大聖人也會計當牛羊茁壯此瑣瑣者何足稱數而史氏必備錄之者以見大聖大賢克勤小物無所往而不用其心也賈賢權署驛事能舉其職孰謂其不可賀乎眾僉曰諾於是乎書

周總旗應役序

儀衛司總旗周君大淵去歲冬始膺役旗手千戶張侯命分任司事君以衰老辭侯曰任事之勞非衰老所堪固然但事務煩冗非老成練達者不能況眾人疲敝久矣他任事者不免有所漁獵眾益以困汝旣老成習事又家道殷實無取於人分任司事非汝莫可其勿辭君不得已受命旣而委以巨細之事悉皆允愜上無怒容下無謗語眾咸頌侯爲知人又喜君之能任事也姻家孟气之乃來徵言以賀予於周君爲妹婿故不得辭竊惟事無大小能任者賢事茍勝任則𨿽閭裏之役亦足以流芳於當時仇覽諸人是矣事不勝任則𨿽公卿之尊不免遺譏於後世孔光諸人是矣然求所以勝其任者豈有他哉本之以誠行之以勤處之以公如是而已誠則人不疑勤則事不敗公則眾咸服充是道也𨿽公卿之任無不勝者況其小小者乎君念哉言行相顧以致其誠夙夜匪懈以致其勤差科必均以致其公則上悅下服將始終如一日矣昔於公爲獄吏凡事不茍嘗令髙大其門曰吾治獄無寃後世子孫必有興者至其後定國果爲卿相君勉哉天道無親常與善人安知君之子孫無興者乎謹書之以徵於後

贈民安驛驛丞牛本誠之任序

友人牛宗器之子本誠由承差授湖廣公安縣民安驛驛丞將之任庠友王子正伊親也乃來徵言以贈嗚呼予何言哉欲告之以古人居官之道則迂逺而不切於事欲告之以今人居官之道則予有所不知𨿽知之亦未能得其肯綮然子正之請不可虛而宗器之厚又有不可黙者姑述所聞以告而本誠擇焉其可也驛逓之官大要以奔走承順爲職凡朝貴之經過上司之巡歷公使之往來驛官咸有事焉其進退欲恭其應對欲敏其館捨欲潔其飲食欲丰其車馬欲備以整欲一一各得其宜固己難矣況夫館舎之授主之者館人也飲食之供主之者饔人也車馬之戒主之者圉人也而驛官實總理焉治之太寛則下不用命而悞事治之太嚴則下或不堪而生怨或寛或嚴各中其節非洞曉物情深知事體者不能也玆不亦尢難也哉語云不習居官視傍州例本誠之鄕鄰豈無服役於驛逓者乎驛官之行事如何則上官喜如何則上官怒如何則下人悅如何則下人怨本誠計亦知之矣今玆之任凡事視以爲法戒焉則上無不喜下無不悅驛官之職不難稱矣本誠家饒於財俯仰之資不賴於官而本誠之來見我也進退言語淳朴無僞蓋忠信人也忠信誠也本之以誠而加以通敏驛官之職綽綽有餘矣然予不眞知今人居官之道所言不知可用與否本誠就習於世事之君子而再訪焉其可也是爲贈

賀薛生入學序

嘉靖壬辰提學副使敖公按臨懷慶選子弟之聰俊穎異者補儒學生薛先生之子堯民與焉曹四先生生之外舅也乃來徵予言以賀予惟生以童稚之年登庠序之門徳業未成名譽未著將何以賀旣而思之則亦有可賀者焉楩楠杞梓之木必預養於山林然後匠石取之以爲棟爲梁聰明俊傑之士必預養於學校然後朝廷取之以爲公爲卿取之𨿽在後養之則在先不有以養之孰從而取之是則養之之始亦可賀也然材之成也難矣善養木者其根欲深其培欲平其灌欲時而又剪其繁冗去其荊棘使土力不分復遲之以歲月然後棟梁之材可成善養士者必根之以虛明敬一之心培之以聖經賢傳之旨灌之以明師良友之澤而又戒其雜習除其穢行使用志不分復遲之以歲月然後公卿之材可成其事之相類有如此者嗚呼生尙念哉作養者朝廷之意也期望勸戒以相養者父兄師友之任也崇徳廣業決意而往以自養者則生之責也夫子有言譬如爲山未成一簣止吾止也譬如平地𨿽覆一簣進吾往也士始入學亦一簣之覆者也生尙念哉吾言止於此矣

栢齋集卷四

●欽定四庫全書

栢齋集卷五

﹝明﹞何瑭撰

○序

王教之端詩序

王教之端詩冊若干葉縉紳大夫士爲宗室鄭王殿下母妃而作也妃姓閻氏竹山縣知縣敬之女也以容徳選配鄭懿王殿下冊封繼妃自入王宮謹循內訓時舅鄭定王已薨逝祭祀必嚴姑李妃方壽康愛敬兼至內外稱之曰孝贊相懿王動遵典禮笑語之聲不聞宮闈之內淸肅內外稱之曰敬懿王之薨今王尙幼妃攝理國事乃節縮贏餘修舉廢墜葺理始祖靖王墳所之享殿而時祀有歸請給庶祖姑簡王夫人張氏之封號而崇奉有禮內外稱之曰恭周卹懿王前妃顧氏之家不減於已家撫育伯兄康王之女無異於已女內外稱之曰惠今王方在齠齔則勤顧復以保其躬出就師傅則嚴訓戒以成其徳內外稱之曰慈凡玆懿行不可殫述王旣襲爵乃及兄東垣王具奏於朝乞賜旌奬以彰母妃之賢以伸罔極之報奏下禮部行撫按勘實奏上帝乃遣行人賫嚴勅奬諭若曰勅諭鄭懿王妃閻氏先該爾子鄭王等各奏爾竭力孝親睦厚宗黨濟饑卹死善行著聞等因該部覆稱已經撫按等官勘實奏報玆特降勅旌奬仍命行人周汝員往諭以彰爾賢以爲諸藩內助之勸爾尙益惇乃行永綏家邦欽哉故諭王拜受捧入妃設香案具冠服拜受如禮由是內自宮闈外及臣庶咸頌妃之賢榮帝之命莫不抃舞歡呼拜手稱慶其縉紳大夫士之能言者又作爲聲詩播之逺邇將傳示無極妃兄閻廷琮乃裝爲冊葉請瑭爲序其首瑭竊惟周文王之妃姒氏著有懿徳宮人作闗雎之詩以頌之周公采詩被之管弦以闗睢爲房中之樂用之天下孔子刪詩垂訓萬世以闗雎爲首匡衡讀而贊之曰此綱紀之首王教之端也夫闗雎不過頌后妃之徳耳何以爲王教之端乎蓋王者之教化極於天下之平然天下之平必始於國之治國之治必始於家之齊后妃有盛徳則宮闈淸肅而家齊矣未有家齊而國不治者也亦未有國治而天下不平者也周公以闗雎爲房中之樂用之天下孔子刪詩以闗雎爲首蓋立教之深意也匡衡謂爲王教之端夫豈過乎哉今賢妃事先姑能孝相懿王敬奉祖妣能恭睦宗姻能惠撫今王能慈懿徳之全可以追配太姒縉紳大夫士之詩蓋亦繼闗雎而作者也詩冊之首題目王教之端取匡衡之贊也嗚呼休哉聖朝如欲采取風謡播之管弦以化天下或欲刪述皇明一經以垂訓萬世安知不有取於斯乎君子於是乎有所感矣

榮壽詩序

山西陵川府孤云殿下與其兄孤松孤巖殿下各以道徳相勉孤巖蚤逝孤松乃與孤云率子侄十人共爲一會創立會所名以宗約咸以道徳相勸有過則規無事亦讀書約中一切俗務盡皆屏去事聞朝廷錫以優禮國主亦不時存問不幸孤松亦逝獨孤云今年壽登七十邦人咸喜大夫士之能詩者各賦詩頌禱子某等乃裝爲冊葉名以榮壽因吾門生仇熈秀才徵言敍其首簡予以老病不文再三固辭而所請不怠益篤竊念予老朽矣言何足輕重而乃令宗英勤懇如此乃勉彊爲序曰壽天天之定命愛惡人之常情愛之而欲其壽惡之而欲其夭是以人情移天命也理似不達故聖人以此爲惑然各有道焉不可以一端盡也蓋人之賢而有徳者上則可以爲邦家之榮華下則可以示萬民之楷範故愛而敬之者恆欲其壽蓋欲久而光榮楷範之化於無窮也南山之詩云樂只君子邦家之基樂只君子萬壽無期意蓋如此其不賢而無徳者大則殃人害物小則庸碌無聞如深山之木石大澤之龍蛇𨿽多歷年所何益於世故惡而疾之者恆欲其夭蓋不欲久見之也湯誓曰時日曷喪予及汝皆亡意蓋如此是知愛之而欲其壽必其人之賢者也惡之而欲其夭必其人之不賢者也夫子刪詩定書存而不削以爲萬世之勸戒立教逺矣所謂各有道焉者也況乎宗室席帝王之蔭世爵世祿人罕倫比則敗度敗禮自其常態其能免人之疾惡者鮮矣河間之好禮東平之樂善何可多得則孤云殿下之賢豈不深可愛敬也哉榮壽之詩聨篇累牘蓋秉彛好徳之情有不能自已者耳非無謂也他日朝廷舉采詩之典安知不有取於此乎增光玉牒垂休萬世河間東平不得專美矣老病之言不能深論姑書此以爲羣玉前驅云

魯齋全書序

魯齋許文正公元大儒也其道徳功業天下固已景仰而佩服之矣獨其遺書散落久未萃其全正徳丙子欽差巡撫河南地方右副都禦史西蜀梧山李公檄下有司命表章先賢戊寅欽差總制軍務太子少保闗中幸庵彭公致仕過河南聞而慕之因以搜集魯齋全書相托巡撫公乃以命河內縣尹平涼髙侯傑始屬魯齋七世孫婿四川按察司副使郝先生玉卿未竟而玉卿卒乃屬縣儒學教諭宰先生廷俊旣成書乃屬瑭校正謹爲序其顚末以見魯齋全書之集出於二公之意云爾至魯齋之格言至論所以啟迪來哲垂訓後世者則讀者當自得之不待贊也

懷慶府誌序

地理之有志尙矣其見於經則夏有禹貢周有職方可考也秦漢而下郡國各有圗志猶古意也我朝英廟時嘗命儒臣編大明一統志上自皇都下至司府州縣外及四夷無不備載視古蓋加詳焉然卷帙旣繁人不易得故府州縣又各自爲志以便觀覽蓋其勢則然也懷慶府舊未有志宏治年間前太守長山徐公嘗命儒士鄱陽鄭芝同儒學生之有才識者編集之旣脫藳矣公升河南布政司參政去郡故未及梓行正徳庚午瑭致仕家居公以都察院右僉都禦史有事陜西道經懷慶瑭拜謁之餘公示以志藳托爲校正乃訂其訛謬一二間有損益然大體多仍其舊不盡革也私家無力繕寫瑭亦蒙起廢北上故未能成書正徳丙子瑭再致仕家居今太守郯城周公同年也偶語及府誌之闕乃告之故公瞿然曰此吾責也乃擇書史給筆札食以廩餼命之繕寫旣成將壽諸梓復托瑭序其首簡謹爲述其顚末如右以著二公用心之勤及志成之不易若夫作志之體則有禹貢職方在筆削未精尙有待乎後之君子至二公其它徳政則以非此志所由皆不贅及云

修武縣誌序

郡縣之有志猶國之有史也其不可缺也明矣國朝已有大明一統志然萃天下郡縣於一編事提其綱不免太略是以郡縣又各自爲志詳其目也修武爲河南名縣舊未有志正徳丁丒蜀昌冷先生以鄕進士來知縣事政教之暇詢知其故嘅然嘆曰誌書不作則文獻不足政教猝無所取徵此吾有司之責也乃立爲凡例擇儒學師生之有才識者委以編次而已考正焉書旣成矣乃具辭命禮幣伻來請敍其首予取閱之𨿽筆削精義未能盡得然觀其志疆域則土宇之廣狹見矣志沿革則時代之變更見矣志天文則災祥之占見矣志地理則山川之美見矣志創建風俗戶口食貨則政教之興廢民生之休戚皆見矣至於職官名宦遊寓則志士之臨蒞乎此者也選舉訖乎方術則志士之生長乎此者也藝文則又志鴻儒碩學發明此土之華實以爲吾人之鑑戒者也一展捲間而政教之施孰可以緩孰可以急人物之行孰可以懲孰可以勸莫不備悉噫志之作有補於治也多矣抑考文議禮恆見於從容無事之時方今政令匆急士大夫盡瘁於簿書期會之間以應其上之求日且不給先生獨能注意乎此其異於人逺矣好古博雅者又安得不深有感也哉

上黨仇氏家範序

人有恆言皆曰天下國家然天下之本在國國之本在家家不齊而能治國平天下者未之有也古人齊家之法其詳不可得而見矣其略則在於禮之內則宋司馬公家儀朱文公家禮與近代鄭氏旌異編諸書皆祖述內則而有作者也國朝上黨仇氏家範則又斟酌三書而損益之者也古人齊家之法蓋亦可以類推而得其詳矣瀋藩儀賓時茂仇氏宗子也嘗命子熈從予遊間以所作家範示予且曰願有言以終之以示嗣人予惟仇氏家範之懿與夫治家不貴於能忍而貴於有禮之意大司成和順王公州守三衢徐公之序備矣予復何言無已則舉所嘗過慮者以吿可乎夫立法在祖宗而守法在子孫世咸謂守法難予竊謂立法尢難慮有所不周則法之立也人情事體有所不安則其勢不可以久行勢不可以久行𨿽賢子孫亦難於守是以古人之立法也嚴其大綱而寛其小節正倫理篤恩誼其大綱也衣服飲食財貨交際之類其小節也嚴其大綱使世守不變寛其小節使得以損益從時則法之立者庶可以久行而不廢矣於戲非賢祖宗不知立法非賢子孫不能守法仇氏子孫尙念之哉

質庵存稿序

質庵存稿者洪洞韓老先生之所著也先生蚤以名進士職諫垣累官至大司徒揚歷中外餘四十年凡有感觸紀贈悉形於詩其存稿至數百篇仲子來守懷慶重惟手澤乃釐爲六卷刻梓以傳而屬瑭序其首簡瑭之淺陋豈足以序先生之詩哉而誼不可辭也嘅自明良喜起之歌旣淪淸廟文王之什寡和廟堂大臣鮮復有畱意於詩者蕭曹丙魏房杜姚宋寂寥無聞有宋韓範始有所作而不多見其間以詩文名世者歐陽公一人耳國朝大臣始有以詩鳴者然多館閣諸老他官亦少豈功業文章兩極其盛固不易得耶先生內職諫垣外任嶽收出撫藩省入贊廟堂政繁責重宜若不暇於詩者而所著作乃至如此之富是豈易得哉瑭竊伏而讀之但見其意態溫淳如春風良玉句法淸新如行雲流水險韻賡和至數十首而句穏意新無牽彊重累之病如層濤疊浪可喜可愕而無一不出於自然噫盛矣非先生性情之正才思之淸學問之博其孰能與於此哉惜瑭非知詩者不能盡得先生之妙也先生以功業節義聞天下聖天子踐阼之初亟以璽書存問先生近又加先生太子太保仍給授一品誥命錄一孫爲光祿署丞凡優老之典無不畢備曲是先生之忠義大節益暴白於天下然則先生之片言隻字世猶當寶藏而傳誦之況著作之富有如此者乎其名世傳後無疑也淺陋之言何足爲有無輕重謹拜書篇端姑以致仰止之私云爾已矣

通鑑綱目前編序

作史果難乎據事直書吾未見其難也作史果易乎孔子作春秋筆則筆削則削遊夏不能贊一辭然則謂之易不可也蓋據事直書可能也考訂史籍之訛曲盡事物之變使往古之迹洞見於筆削之間是非之實不謬於予奪之際則非學問精博識見平正者不可能也是固不易矣友人函谷許子以春秋終於獲麟綱目始於周侯三晉中間斷而不續餘七十年乃作通鑑綱目前編三卷以補其缺參稽諸史旁及經傳歲月事迹之訛悉加考訂至於大書提要分注備言則取法於春秋綱目其用心可謂勞矣間以示瑭俾序諸首瑭惟古之聖賢得位行道則不暇著書其著書者大抵多出於窮居困阨之士蓋其學問識見旣足以經濟天下而目前之事又有以感觸其心欲起而治之不可得故不得已而寓於著述之間使後世有能信而行之者則施設之權𨿽不自我出而道固已行矣孔子之作春秋朱子之作綱目皆此意也函谷之作是編夫豈偶然哉函谷在孝宗朝任黃門給事在武宗朝任翰林檢討位嘗顯矣值逆瑾用事尊甫冢宰公以持正相忤致仕函谷及弟松臯皆外補瑾誅徵拜尙寶卿函谷遂辭位家居著書立言若將沒齒其作此編不可謂之無意也頃以當道論薦徵拜南京通政司參議漸當柄用嗚呼聖賢之道未得位則寓於書旣得位則行於時自古皆然吾於函谷有望矣函谷之學問識見備作史之難觀者自能得之不暇多贊姑書此編首以明雅志以徵他日云

六禮纂要序

侍禦藍田李先生奉命巡按江北政務旣舉以禮教未洽爲慮檄令泗州判官侯廷訓會同學正潘勗纂集冠婚喪祭飲射六禮而提調則令知州薛祖學刋印成書將給發按屬各府州縣俾提調官督教官生員講習而倡行之以惇禮教以厚風俗以禆治化復令訓導陳言來南京徵予言以序首簡嗚呼古禮不行於後世久矣竊嘗謂禮緣人事而爲之節文者也冠婚喪祭飲射今之人日用不廢與古無以異也獨謂古禮不可行夫豈無其故耶蓋禮有本有文致敬以嚴其分致愛以和其情禮之本也古今之所同也衣服器用之制牲牢幣帛之數升降揖遜拜跪送迎之節禮之文也其華朴奢儉繁簡之不同𨿽並世有不能相一者而況有古今之變乎論禮者不求其本而泥於其文故𨿽賢智之士猶疑古禮繁縟不可行於今之世而況於蚩蚩之民乎殊不思禮之本不可變至於其文則損之益之與時宜之無所不可孔子謂純儉可從眾拜下不可從眾蓋己發其端矣惜乎後賢不能觸類而推廣之耳今先生之纂集斯禮也首謂先王制禮必通於上下大易爲訓毎切於易簡末復謂士夫不行則鄕人何所取法學校不講則閭閻無以興起損益之權倡導之機蓋已得其要矣而薛君輩又能仰承徳意斟酌古今之變曲盡損益之宜使禮文明白簡易人人用之而皆便古禮之行其殆在此乎抑瑭於侯君庶富而教之論重有感焉富之而厚其生教之而正其徳𨿽皆民之所望於上而厚生尢急茍上之人修其徳政使百姓咸遂其生則民固將愛之如父母敬之如神明而惟其言之信矣況冠婚喪祭飲射皆民事自不可廢者吾乃以禮教之彼有不信從之者乎不然則民不見徳𨿽諄諄以禮教之不信也況民方救死不贍亦安暇治禮義哉賢人君子念玆在玆以惇禮教以助成聖朝治化之盛庶不負先生之意哉是爲序

完名榮壽錄序

大司徒洪洞韓老先生以淸忠直亮歷事三朝天下之士固已敬慕而景仰之矣毅皇帝踐祚之初羣小用事先生首倡府部廷論之遂被誣構致仕然自是而先生之名益重天下之士或擬先生爲文富或擬先生爲韓範或擬先生爲伊周形爲歌詩發爲序論頌盛徳而祝遐壽者蓋不一而足今上嗣大歷服亟起先生以爲新政之助而先生年八十有一矣乃以老疾力辭上復遣行人賫璽書存問致禮且望先生以嘉謨嘉猷入告先生仲子爲予同年方守懷慶感上之恩榮先生之遇乃集累朝誥勅及士夫祝壽詩文共爲一帙題曰完名榮壽錄蓋摘璽書完名盛福今日僅見之語而目之也間以示瑭瑭竊惟士君子致身宦途庸瑣姦佞者旣不足道其或慷慨激烈以功名忠義自許偉矣中或怵於利害不能自守往往攺行易轍故不能大滿天下之望若是者𨿽位至公孤年過耆耋流俗固以爲榮君子不貴也若先生之始終一節壽考康寧上下敬慕眞可謂之完名榮壽矣抑國家之興莫不有名世之臣以爲之輔佐在唐虞則有稷契臯夔在三代則有伊傅周召在漢唐宋亦有蕭曹房杜文富韓範之儔𨿽功徳不能皆同其爲名世之臣一也誦謨訓之遺文讀史傳之緒論至今𨿽數千百年尙能使人興起斯錄旣傳天下後世之士目覩而口誦之孰不仰國朝如唐虞三代之盛而謂先生爲稷契臯夔之倫哉有志之士可以見賢思齊而庸瑣姦佞之流亦可以自悔而自愧矣

栗庵遺稿序

濂溪周先生曰文所以載道也又曰文辭藝也道徳實也篤其實而藝者書之美則愛愛則傳焉賢者得以學而至之是爲教由是觀之文不載道謂之美不可也文不美欲其傳不能也文字可以易言哉𨿽然日月星辰共爲天水火土石共爲地指一星一辰一水一石曰天地之全體盡在是不可也謂一星一辰一水一石非天地全體之分散亦不可也持是以觀天下之書茍言能成文而不悖於聖人之道𨿽稗官小說尙有可取況根本六經祖述孔子粹然一出於正者乎故南京太常少卿栗庵鄭先生所著詩文甚多子婿刑部郎中陳詢匯之嘗彚次成集不幸毀於鄰火子孟繩徧訪鄕士夫及四方交遊僅得若干首將刻梓以傳請予爲序予取而讀之見其理精而气充興寄幽深而詞句典雅蓋所謂根本六經祖述孔氏粹然載道之文也其傳也必矣抑古人有言先人有善而子孫不知不明也知而不傳不仁也孟繩恐先人之善泯沒無聞而汲汲然刻梓以冀其傳其志亦可嘉也已矣先生諱環字瑤夫別號栗庵登天順庚辰謝一夔榜進士第三人授翰林院編修歷南京太常寺少卿以卒其平生履歷志行則具於禮部侍郎同年謝先生所撰墓志銘玆不贅云

陶氏家教序

晉絳陶氏東溟子仕爲懷慶府照磨仲子梓以省父來因請學於予予以病不任應客辭止之然其志不但已也遇間時來討論文義梓先從髙陵呂涇野學亦旣舉於鄕矣而好問不倦如此予見其可造逺大甚愛之嘉靖壬寅秋東溟子以位下不能行其志請於當道乞致仕去當道許之梓復來告別袖出一編書曰陶氏家教此家君所著以教我宗人者也敢請一言冠於篇端予以衰病久不作文辭明日東溟子復攜梓來固請予不得已許之已乃取其編而閱之則首錄大冢宰三原王端毅公所注皇祖聖教次錄大明律子孫所易犯者十八條及十惡曰十八條不謹則將入於十惡可不懼哉次錄少宗伯髙陵呂涇野所修大明會典中士庻人冠婚喪祭四禮末著朔見儀予乃仰而嘆曰賢哉東溟子之用心乎善哉東溟子之立教乎世之仕者莫不積金帛以遺子孫東溟子獨著禮教以遺子孫其用心異宜不賢而能之乎天生烝民气稟不一有上品者焉有中品者焉有下品者焉上品之人不教而善中品之人教而後善下品之人教亦不善天下之人上品者不可多得下品者亦自少見中品者則紛紛皆是也聖賢立教不過欲人勉於善戒其惡而已矣然其言深奧難明其效悠逺難見非聰明博洽者未易悟也今東溟子所著如聖教孝弟之類及會典四禮則皆所以勉人之爲善也能從之者大則聖次則賢下亦不失爲令名其福可以立俟觀者有不肅然而省乎如聖教之毋作非爲及大明律之十八條十惡皆所以戒人之爲惡也犯之者輕笞杖重徒流極則絞斬而性命不保矣其禍至不旋踵觀者有不凜然而恐乎其事顯而易明其效近而有徵東溟子之立教善矣斯道也大可以教天下小可以教一家夫教之行自家始而天下者家之積也人人能教其家則教天下者不外是矣東溟子以位下不得行於天下乃著之以教其宗人蓋素位而行者也夫豈淺之爲志者乎予聞陶之宗宦業相輝甲科疊出𨿽未仕者亦端謹可愛蓋能行其家教者也東溟子復著而爲書使世守之慮逺矣夫立教者前人之賢也從教與否則後人之責也陶之宗人念哉庻勿忽

蕭氏族譜序

古有大小宗之法故𨿽百世之逺而世系不迷宗族不散周衰宗法始廢然士夫家猶有譜以紀其世以合其族唐衰以及五季之亂譜法復廢由是士大夫之興起在位者往往不知其世系之所自出於族人之存者則𨿽服屬未盡類皆視如路人其可嘆者多矣宋儒歐陽氏蘇氏慨然有感乎此乃考古大小宗之意修立譜法其見逺矣由宋以迄於今士夫家多遵用其法而北方累遭兵火存者甚少姻家蕭君文敏富而好禮自其先祖立功聖朝始有世爵傳嗣分派各有令人君之尊府宗和公恐子孫久而不知所自也慨然欲修族譜以紀錄之未果捐館君繼先志成之間以示予自君之始祖及君之子孫凡八世其間立功受爵之詳傳世分派之次歷歷可見隱然古大小宗遺意嗚呼修族譜於久廢之餘俾世系不迷宗族不散君之見豈淺淺哉是誠可嘉矣抑予於是深有感焉蘇氏之作族譜也嘗曰觀吾之譜者孝弟之心可以油然而生矣而橫渠張氏亦曰宗法旣立於朝廷大有所益或問之曰士大夫各知其祖忠義豈有不立朝廷豈無所益嗚呼此先儒立譜之深意也詩云無念爾祖聿修厥徳又云凡今之人莫如兄弟蕭氏子孫尙念哉則斯譜之作不徒然矣

張公祝壽圗序

郡處士張公今年壽七十有六十二月九日寔其誕辰子壻靳文佩者繪公行樂圗以壽來屬瑭敍其意竊謂人情莫不欲壽然得之甚鮮或二三十而夭或四十而夭得至五六十者蓋十三四焉得至七八十者蓋十一二焉得至九十百歲者蓋絕無而僅有焉世或有壽者矣然饑者無食寒者無衣顚連而無告呼號而轉徙若是者𨿽壽奚益亦有壽且富貴者矣然狠戾無親茍賤無恥鄕閭惡之親戚鄙之亦未足貴也壽矣富貴矣且有令徳矣或子姓乏絕族姻寡尠顧後瞻前形影相弔亦未足樂也今公七十有六康彊無恙壽矣居有棟宇出有騎從食有肥甘衣有輕暖不役官府不謁公卿富且貴矣幼而孝弟長而惇謹老而不亂族姻裏閈敬慕無間有令徳矣內而子姓外而甥壻蘭桂交榮冰玉輝映舞彩衣而稱壽觴者彬彬濟濟天下之福蓋畢備矣慮澹則神淸心安則形固今公備天下之福而無少戚戚者以介乎中深衣幅巾優遊於太平之世無牽無視不愧不怍則將來之壽豈可量哉文佩作而拜曰此環意也盍書之以爲公壽於是乎書

烈婦李氏詩傳序

嘉靖七年順天府鄕試東明縣學生員楊琎偕其子生員楊舟楊栁應試舟感暴疾死弟栁遂不入試扶柩以歸妻李氏在家聞訃卽號慟不食誓以死殉伊父李放及伊姑李氏苦勸之俱不從聞夫柩將至遂自縊於寢室以死巡按禦史以聞下禮部旌異大夫士之能詩者各賦詩以詠歌之捲帖旣成婁生樞乃來徵予言以敍其首予竊惟人孰不死而死義者獨見貴於世故語謂死非難處死爲難李氏從容死義信可貴矣柏舟之詩聖人錄之爲世訓取其能守義也況能死義者乎李氏旣蒙恩旌異則國史自當有傳以傳不朽諸君之詩與柏舟之詩並傳無疑也抑予於此重有感焉能舉百鈞必能舉一羽不能舉一羽而能舉百鈞者未之有也死生亦大矣而李氏從容能之使其爲丈夫則其處利害之際吾知其綽綽有餘也昔南齊褚淵以名節自勵蕭衍之變不能死難遂喪所守未幾病死君子惜之蓋惜其畏死失節而亦不免死也然死生利害之大者也竊見世之君子平日以名節自命及至臨小小利害遂倉惶失措喪厥所守則其臨死生之變可逆覩矣然避害者未必免害畏死者未必免死其可惜者蓋不惟一褚淵也由是觀之則李氏非獨賢於婦女也𨿽丈夫亦有所不逮矣爲丈夫而反婦女之不如豈不深可愧哉讀李氏之傳誦諸君之詩吾知其有所感矣語云蠶則績而蠏有匡範則冠而蟬有緌吾於玆詩亦云

張孝子聞木興悲詩序

予幼讀前史於忠臣孝子義夫節婦之傳未嘗不三復嘆息意以斯人世不多得及考其履歷始末往往出於貴官大族寒素之家甚少豈降衷之性獨丰於彼而嗇於此耶予後預修孝宗皇帝實錄於忠孝節義之事得於見聞者欲一一撰次同列皆以爲未經奏聞旌異者例不得書乃閣筆太息噫寒素之士勢力寡弱誰爲之奏請而旌異之耶由今準古則忠孝節義之傳多出於貴官大族無怪也賢士君子立身行已求自盡其道耳人之知不知名之傳不傳固所不屑而爲世道計者則豈可恝然若是吾於是重有感矣友人張存誠往年喪厥考先生哀毀過禮旣葬廬於墓凡三年旣免喪不飲酒食肉凡二十年分巡分守及郡太守佐貳諸公皆加禮待欽差巡撫都禦史四川李公特扁其門曰孝子然亦未奏請而旌異之也交遊之士嘉存誠之行又惜其未得表章以傳不朽也各賦詩致意予惟董邵南之孝得昌黎公作詩發揚之遂焯焯於世存誠方將以歲貢入京師遊太學徧交天下之英俊或進謁於名公巨卿安知無如昌黎公者爲之發揚使傳於不朽哉敬敍次其行之大槪庻大人君子欲發揚潛徳者有所考云

三晉第一家序

上黨仇氏世居雄山之東久矣自其髙祖兵科給事中公啟家以來迄宿州吏目時濟蓋五世矣百口同爨庭無間言時濟以家口益眾恐其久而無所持循將至於渙散也乃謀於其弟瀋藩儀賓時茂義官時淳監生時表典科時閒作仇氏家範以爲治家之法俾子孫率而行之孝友之聲昭著逺近復與鄕人舉行藍田呂氏鄕約凡所謂徳業相勸過失相規禮俗相交患難相卹皆相與舉行之又刋印太祖髙皇帝訓辭家給一冊諷誦體行由是戶崇禮讓人識廉恥風俗爲之大變都憲虎谷王先生以名行聞天下嘗有志於復古善治與時濟鄰壤深用嘉嘆乃手書三晉第一家字俾扁於門以褒之時濟謙讓不敢當第藏於家不以示人旣而時濟捐館辛已之秋州守曹侯聞而請觀焉遂刻扁揭於仇氏之禮賓堂縉紳交賀鄕約諸人董祥秦蓁等乃撰事狀具禮幣屬約中時濟表弟張敍徵言於予予惟三代旣還禮教廢缺古人修身齊家之道孝友仁讓之風不見於天下久矣幸孔孟導美於前諸儒講明於後然不尊不信從者甚少有能拔起流俗之中惇行古人之道以倡天下以厚風俗者是可不深嘉而樂予之哉是以唐宋以來若博陵崔氏河東栁氏壽張張氏江州陳氏浦江鄭氏皆爲當代之所崇尙秉筆之士亦喜談而樂道之列於史傳以示天下後世是豈茍然也哉蓋行古人之道不唱則不隨不振則不起表章於此蓋所以激勸於彼也今仇氏能行古人之道以齊其家以化其鄕縉紳名公乃崇起而張大之同志之士又諷頌而播揚之普天遐邇安知無聞風而相踵者乎國朝治化之美追配三代吾於是乎有望矣謹書是以歸之若仇氏行誼之美具於事狀者則固昭然在人耳目不備錄也

栢齋集卷五

●欽定四庫全書

栢齋集卷六

﹝明﹞何瑭撰

○序

天衢獨步捲序

易大畜之上九曰何天之衢亨象曰何天之衢道大行也士大夫得志而行道於時者功業輝煌心意伴奐豁達無礙與行於天衢者無異故大易取象焉然道不徒行必畜而後行大畜之象曰天在山中大畜君子以多識前言往行以畜其徳意士固未有不能畜徳而能行道者也伊尹之耕於有莘也誦詩讀書以樂堯舜之道一介不茍取予其所畜大矣三聘而起相湯伐桀功格皇天名垂後世豈非能畜徳而行道之驗耶鞏昌漳邑張生鳯翔從其父審理先生宦學懷慶學旣成矣以明年期當鄕試乃治裝西歸諸友各賦詩詞贈別且題其卷首曰天衢獨步蓋以得志行道望之也生亦嘗從予遊予見其縝宻而淵深有可以進於逺大者於其歸也恐其志於行道而畜徳以爲之本者或未弘也故以是告之噫生念哉多識前言往行以畜其徳道之行也不難矣

髙車駟馬圖序

通判劉公致仕西歸縉紳之士相與餞別乃繪髙車駟馬圖以贈而屬瑭序其意或曰髙車駟馬仕途之所有事也公致仕矣贈之以此無乃動其盛衰之感乎予曰不然富貴者儻來之物也有時而來有時而去蓋不可認爲已有也尙矣盍不觀於天道乎春夏之時大化氤氳艸木之勾者萌甲者坼葉者敷花者實或紅如丹砂或黒如點漆或黃如精金或白如美玉或彩色間錯如錦如繡蓋不勝其繁華之可愛也未幾而金風薦爽嚴霜布冷艸木之蓊然者雕矣沃然者槁矣原野之間一變而蕭條寂寞矣蓋盈虛消息自然之理𨿽天地不能違而況人乎士君子之幼也藏修遊息凡聖人之經賢人之傳與夫百家諸子無不取而閱之俯而讀仰而思其志固將以有爲也及壯而登仕途也或在廟堂或在郡縣乘髙車策駟馬僕禦揚揚前呵後擁富貴之樂固世人之所榮艷而奔走也然陰陽宻移形容暗換黝然黒者白矣渥然丹者槁矣矯然健者亦衰而怠矣於是乎解紱歸休懸車息駕蓋行藏進退人道之常自古無不然也公明達此宜無不知者何盛衰之感之有況人情久靜則思動久動則思靜公馳驅仕途凡幾年矣親戚故舊不相見者亦旣久矣今玆之歸也渡大河入函闗陟秦隴親戚故人或迎於途或候於門開酒命觴握手論舊公豈不歡然而樂乎佳時勝日登鳯山瞷洋水或舒嘯以來逺風或吟哦以消永日心曠神怡蓋有不知宇宙之爲大而萬物之爲夥者回視宦途之髙車駟馬眞黃粱之一夢耳又安能戀戀於已墮之甑而欝然不釋也耶眾嘩然曰此達觀之言也請書之以爲公贈於是乎書

儒學管見序

或問儒者之學曰五經四書之所載皆儒者之道也於此而學之則儒者之學也或問其要曰莫要於大學程子曰大學孔氏之遺書而初學入徳之門也學者必由是而學焉則庻乎其不差矣請問其指曰人之有生莫不有身焉亦莫不有家焉仕而在位則又有國與天下之責焉修身齊家治國平天下莫不有道此則道之實體也具此道於心神性情之間明徳也行此道於家國天下之際新民也明徳爲體而實見於新民之用新民爲用而實本於明徳之體蓋內外合一者也而莫不各有至善之所當止焉然斯道也非知之於先則不能行之於後故聖經有知止能得之訓焉物有本末事有終始知所先後則近道矣此大學之要指也請問其詳曰人之生也莫不有心以爲此身之主忿懥恐懼好樂憂患皆心之用也情也其未發則性也方其未發也必廓然大公無所偏倚心之本體方得其正一有偏倚則不正矣此善惡之根也或曰朱子謂心之未發如鑑空衡平無正不正之可言必其旣發則正不正始有可見故章句謂用之所行或不能不失其正今乃謂未發之時心已不正何也曰心之正不正𨿽見於旣發之後實根於未發之前如鑑之不明衡之不平𨿽未照物懸物而其體固已不正矣至於用之所行或不能不失其正則修身章內親愛五者之偏正指此而言所謂已發而爲情者也若謂正心傳內不得其正卽指已發則修身傳內五者之偏又何指耶朱子章句蓋一時之誤也其以正心次誠意之後何也曰意不誠者明知善之當好而不能行明知惡之當惡而不能去蓋自欺之小人也又何暇論其心之正不正哉其或誠於好善而惡惡矣而气稟識見之偏心有未正則接人處事之際往往隨其所偏而發不復加察則𨿽誠於好善而惡惡不免有時而失理此則君子有所不免誠意之後繼以正心蓋欲其涵養省察使其心未發之時無少偏倚感物而動之際又加察焉使情之所發用之所行無一不中乎理此則儒者之極功而聖人之能事也然五者之情各行於接人處事之際接家人國人天下人蓋無不然也而所接莫先於家人故於修身齊家傳內發之非謂接他人不然也情之正者善也不正者惡也行於家則有孝弟慈焉有仁譲焉善也不孝不弟不慈貪戾惡也行於國則有事君事長使眾之道焉有興仁興譲之敎焉皆善也反乎此者惡也行於天下則有與民同好惡者焉不專利者焉善也好惡狥一已之偏者焉專利而病民病國者焉惡也格物致知云者格修齊治平之道而眞知孰善孰惡者也誠意云者行修齊治平之道誠行其善而去其惡者也至於天下之治亂天命之得失則善惡之效而萬世之勸戒也此儒學體用之大全也或曰中庸語孟五經何如曰中庸與大學相表裏者也然詳於善而略於惡有所勸而無所戒故視大學爲緩語孟則或因一人一事而發五經各自一體亦多因一人一事而發非統論也學者誠能於大學而有得焉則三書五經所載者孰爲修身孰爲齊家孰爲治國平天下孰爲通論可以一貫而無遺矣儒者之學豈復有他蘊哉或曰論學可矣如爲政何曰學與政非二道也學以政爲大餘小節也天下之政總於六部以大學之傳考之平天下之用人吏部兵部之政也理財則戶部工部之政也治國興仁譲之善則禮部之政也而禁貪戾之惡則刑部之政也然國與天下一也傳者特因其逺近大小而互舉之耳實則無二道也吏部兵部之用人能同天下之好惡而不狥一已之偏戶部工部之理財能節用愛人而不爲聚斂之計禮部刑部能興善而禁惡則謂之賢公卿有司可也本之以大學之道而行之以國家之法爲政之道思過半矣嗚呼此儒者之正學也或者乃捨而不由其徒從事於記誦詞章者旣不足道而所謂道學者又多用心於性與天道之間及存心養性之說名𨿽可觀實則無補其可嘆者多矣功倍於小學而無用髙過於大學而無實宜朱子之太息也或曰科舉如何曰科舉之學不患妨功惟患奪志先儒已有定論儒者之學明徳新民新民之功必欲治國平天下茍不出仕何由治平茍不科舉何由出仕然則習舉業以應科目亦儒者之正也易幹之九三曰君子終日幹幹夕惕若厲無咎夫子傳之曰君子進徳修業忠信所以進徳也修辭立其誠所以居業也其九四曰或躍在淵無咎夫子傳之曰上下無常非爲邪也進退無恆非離羣也君子進徳修業欲及時也深知此意則習舉業以應科目爲儒學之正也明矣嗚呼天理人欲同行異情學者其尙繹思之也哉大學之道明徳爲體新民爲用體卽用之體用卽體之用如耳目與視聽然非二物也朱子發明已至而欠明切眞西山作大學衍義所言𨿽切於勸戒而於大學之道實則不知諸儒之論亦多謂先治已後治人不免離體用爲二予懼學者不知所用心也故著儒學管見以救之但所言簡略未備學者詳之可也

樂律管見序

予幼讀西山律呂新書初蓋茫然不知所謂玩索之久始得其門戶而疑其有所未通後讀書翰林見宋陳氏樂書反復參玩乃若有得然後知西山之說有未至者顧時無同志無所切磋藏之中心蓋二十餘年矣近見士夫著述有論及樂律者惜其於古人作樂用律之意均未有發明乃錄出管見如右蓋將求正於四方之君子庻古樂可復見耳觀者幸恕其僣妄云

陰陽管見序

陰陽之論予幼聞其名而未知其實反復乎周程張邵之書出入乎佛老醫卜之說者將二十年至三十八歳玩伏羲卦象而驗之以造化之道乃若有得惜諸儒之論皆失其眞也欲著述以明之以其非日用所急且恐啟爭端也藏之中心蓋十五年於今矣間與一二知已談之而李東郭先生屬予筆成書因略書數條告之王浚川許函谷復有所疑且予著述之本指亦未明也乃補書三條於內嗚呼性命之難言也尙矣一已之見安敢必他人之皆我從哉引伸觸類正誤糾失蓋有待乎世之君子焉

陰陽管見後語序

造化之妙先聖已有論者見於易象及禮祭義春秋左傳諸篇可考也但所言簡略耳蓋以其理微妙難明恐學者知未及此驟而語之反滋其惑故等閒不論所謂子不語神子罕言命夫子之言性與天道不可得而聞是也但近世儒者不察先聖之指未明造化之妙輙以已見立論其說傳於天下後世學者習於耳目之聞見遂以爲理實止此而不知其繆也予惜其失故著管見以發之而爭辯紛然而起蓋爲先入之言所梏耳予不得已乃著管見後語以發之學者熟玩而細察焉可也

醫學管見序

余平日好養生之術以醫道切於養生且可寓濟物之仁也故畱意焉沈潛日久頗有所見多前賢之所未發時或語人契者甚少蓋以其素不畱意故驟語之而不入也竊念余老矣不忍使所見無傳終於無用且恐或有差悞無以來賢者之敎也乃錄出如石嗚呼醫非小道而可以寄死生之命士君子平居略不畱意一旦有疾乃委死生於庸醫之手豈不悞哉力學應事之暇時一畱意蓋未必不賢於博奕也

家譜序

何氏之先世爲直隸揚州府泰州如臯縣江寜鄕十五都何家保人譜亡世次無考自瑭髙祖忠一公國初以從戎始遷懷慶故今爲懷慶人髙祖塟府城東劉塞村之西髙祖之叔父曰興無子附塟髙祖墓左髙祖之子孫皆從塟焉瑭念自髙祖至瑭已五世矣族繁世逺恐後分散無所紀也乃作族譜以紀之俾凡我同髙祖之子孫家有一冊縱後時變族散亦可以考見枝派尋究本原以不失親親之意云爾

附譜例

五世之後止紀同髙祖之子孫余不通紀服盡也此小宗法也然譜皆有始祖至五世之子孫冠於譜端大宗法蓋存乎其中矣子孫散居異方者服未盡而譜亦不紀勢不行也散焉而知其異合焉而知其同仁至而義盡矣

家訓序

古人齊家之法略見於禮之內則朱文公纂集家禮已具載司馬溫公居家雜儀蓋亦祖述內則之遺意而爲之者也俱可遵行近世如浦江鄭氏家規肥鄕郭氏家塾事親上黨仇氏家範亦有可取但家規家範所載賞善罰惡之法過於明白使人難堪此則不必行耳閨門之中恩常掩義或有過惡戒之不攺則治之累戒不攺則絕之然不必彰其形迹蓋猶望其悔而攺也此五書者子孫皆當知而遵行之此外子孫有聰明者則漸敎以小學四書五經諸史可也幸得有官則行道建功上也守亷奉法次也貪酷姦諂則非吾所望於子孫矣恐吾一旦不諱不及敎訓子孫故於閒中書此垂訓凡我子孫尙念之哉

○引

仁壽延恩詩引

吾鄕韓老先生盛徳重望素爲人所敬服弘治乙丑壽登八十適今天子嗣位之初尊上兩宮徽號覃恩天下凡民年八十以上者賜以冠帶以榮其身先生旣受命親黨畢賀仲子佶方肄業太學畱京師縉紳交遊者各賦詩以贈爲先生壽秉仁裝爲冊葉題之曰仁壽延恩屬序於瑭瑭竊謂徳莫大於仁福莫先於壽皆人所歆羨而難得者也世固有壽者矣而未必仁亦有仁者矣而未必壽兼得之者不尢難乎抑又有難者焉嘅自憲敎乞言之禮廢而尊賢養老之意衰況夫擾攘之時彊弱相陵貴壯賤老番番黃髮能免播棄幸矣何尊禮之敢望乎間有錫爵賜帛之典然曠世僅一再見遭際者不其難乎今先生仁且壽復生太平之時際曠世之典豈非慶之大者乎蓋難之又難者也抑窮檐蔀屋之下淳龎之老𨿽幸遇曠世恩典然沾被者亦不多得噫此人所以又貴乎有賢子孫也先生三子長智秉貞季斌秉徳皆有士行秉仁節髙而噐宏學贍而才敏他日顯揚夫豈止此此固縉紳所縷縷也瑭特有感於遭際之難姑書以爲引云

棠陰去詠引

棠陰去詠詩冊懷郡士夫爲分巡郤公而作者也公分巡於玆三年矣禁姦革獘凜如秋霜禮士待賢藹如春日蓋無不畏且愛焉今年以陟明擢陜西撫民參議士大夫以禮幣賀者俱郤不受惟以詩文賀者則不辭於是衛揮使吳侯乃約士大夫之能詩者各賦詩一章以頌公徳裝爲冊葉題之曰棠陰去詠復請予序其首簡予竊惟甘棠之詩周人爲召公而作者也召公巡行南國以布文王之政或捨甘棠之下去後民思其徳遂愛甘棠而不忍傷復作詩詠之所謂蔽芾甘棠勿剪勿伐召伯所苃者是也詩冊曰棠陰去詠蓋以召公比郤公也其指逺矣予於此竊有感焉自召公而後去思之詩遺愛之頌代有作者固當不止一人然惟甘棠之詩盛傳餘皆不傳豈無其故哉詩云鶴鳴於九臯聲聞於天言誠之不可掩也後來諸公之徳政或者視召公猶有所未至乎此傳而彼不傳蓋誠不誠之所分也夫子曰詩可以興可以觀公不受禮幣而受詩文夫豈無意哉觀前人之得失爲在已之法戒感奮發勵期與之齊公之意其在此乎罔俾召公專美前代予於公有望矣於是乎書以爲詩冊引

蕭母北堂慶壽引

姻家蕭母太夫人壽登八十內外族姻捧觴稱慶者先後相繼卷軸充庭珠璣溢目子銳等裝爲冊葉瑭忝在姻屬之末敬題其首曰北堂慶壽復推厥由以爲古來人生以百年爲期故百年爲上壽八十爲中壽六十爲下壽殤夭短折之餘得至下壽者尙以爲幸況中壽上壽乎如太夫人之壽誠可慶也夫徳與壽相爲表裏者也有徳者固可得壽然必有徳而壽者斯爲可貴否則深山之木石大壑之龍蛇𨿽多歷歲年亦何益於世敗常亂俗殘人傷物生一日則貽一日之害生一歳則貽一歳之害故曰老而不死是爲賊若是者亦何貴於壽仰惟太夫人慈仁明逹輔相先君子恢拓家業爲懷慶巨室訓敎諸子孫賢明仁厚爲一時聞人此皆人所共知非姻戚之私言也太夫人之徳槪可見矣家範之嚴內外取法壽一年則示法於一年壽百年則示法於百年此固人情之所深願也詩云淑人君子正是國人正是國人胡不萬年豈惟男子然哉請借以爲太夫人壽

行山別意引

郡伯司馬先生南都士林之冠冕也蚤登甲科卽拜南臺禦史時母夫人方在堂先生公退則與諸弟奉甘旨問起居於堂上𨿽政聲動海內而身實未嘗離庭闈此蓋君子之全樂而人生不常有者也嘉靖辛卯秋以銓部薦來守懷慶始與母夫人及諸弟別明年謀迎母夫人來宦邸以養母夫人以顧戀庭闈不果來於是仲弟洛瞻乃奉母命來省兄弟相見蓋雍雍如也畱兩月將去依依然不忍別門下士庠生瞿懋等聞之乃賦詩以贈裝潢成捲題之曰行山別意間來請敍其首予竊惟臨別贈言自古有之然情之所感不同則言之所發隨異念昔先生拜官之初日與母氏兄弟相聚於一堂之上今乃相望於千里之外弟兄幸一相聚又不久而離其情之戚戚蓋有所不能免者矣然丈夫之生也桑弧蓬矢以射四方固無終身不出戶庭之理況豪傑之士以顯親爲孝以亢宗爲榮今先生𨿽暫屈小郡然他日致位臺鼎實由此進則所以大顯親之孝崇亢宗之榮者此蓋其權輿也母氏兄弟𨿽有離違之憂亦可以少釋矣諸友贈言之意其殆出於此乎抑古人贈言非直敍情也蓋亦有感發之益焉崧嵩烝民拳拳以徳業相期望故申伯仲山甫之賢至於今有信夫南都天下英才之所萃也洛瞻藏修逰息於其間所造深矣觀於海者難爲水不知於諸友之贈言其亦有所感發乎司馬之先有太史氏壯逰四方登龍門探禹穴觀風鄒嶧觀射於矍相之圃無所不至歷覧旣廣气益豪邁後遂以文章名天下懷慶蕞爾郡也言未必於吾洛瞻有益然行山大河則亦天下之壯觀也洛瞻歷覧於此其亦有所感發也乎他日復有以文章名天下如太史者安知不在此乎謹書此爲贈言引蓋將以徵其後云

三晉第一家引

上黨仇氏以孝義禮譲聞於三晉大司成虎谷王先生應韶篤論君子也嘗以比浦江鄭氏手書三晉第一家字贈之虎谷不妄許可由是逺近縉紳士夫咸信仇氏之賢無異詞者仇氏宗子瀋藩儀賓時茂嘗命子熈從予遊來懷慶懷慶之士以其義門之彥也咸願與交而熈溫潤典雅不以行能驕人以故無不愛且敬者於是各賦詩以贈而請序於予予惟古之君子樂道人之善故上自明君賢臣下至匹夫匹婦嘉猷忠謨懿徳粹行往往播之歌詩以頌美之載於三百篇者可考也聖人刪以爲經垂訓萬世至今讀之猶可使人感發興起至有不知手舞而足蹈者傳謂詩之爲敎可以美敎化厚人倫移風俗豈不信其然耶今仇氏以孝義禮譲爲縉紳所推許諸友乃從而詠歌揄揚之是固古君子之用心也夫頌其始所以規其終也褒其善所以勸其不能也觀者以是求之則詩之作也不爲面諛矣

栢齋集卷六

●欽定四庫全書

栢齋集卷七

﹝明﹞何瑭撰

○記

懷慶府重修儒學廟記

懷慶太守長山徐公以郡學夫子廟規制弗稱無以振作士气勇於向方乃拓而新之神像禮樂器一時皆備少師洛陽劉公已爲之記學師生感公作興雅意無有窮已無以自見伻來求記其實以彰公休以垂示無極瑭雅受知於公且叨以文字爲職業故不可辭竊聞上之興學在實不在文士之自致貴本不貴末今廟學鼎建規制彌張窺其門則見廊廡之邃嚴升其堂則見階戺之端緒入其室則見聖容之淵穆祭奠時舉爼豆旣陳鐘鼓琴瑟翕然在上羽旄綴兆翼然在下凡所以駭耳目而怡心志者與廟制偕進噫盛矣不可以有加矣觸其外則動其中修其文將責其實公之意豈不有所在哉孟子曰庠序學校皆所以明人倫也人倫明於上則小民親於下矣公之意豈不在此哉父子有親君臣有義夫婦有別長幼有序朋友有信此人之大倫也吾夫子盡之而聖七十子之徒修之而賢五經四書之所陳皆是物也國家用之則治捨之則亂全棄之則亡明效大驗稽諸古可見已我朝設學校徧天下咸廟祀夫子俾士皆誦法五經四書夫豈徒哉然則公作新廟學意斷可識矣吾黨之士可不知所以敬承之哉稽之以經書驗之以事物質之以師友體之以心思凡父子之所以親君臣之所以義夫婦之所以別長幼之所以序朋友之所以信皆究其極下則措諸言行以修其身以齊其家以化其鄕黨上則敷爲政敎以行於官府以通於邦國以逹於天下後世不幸遇艱難擾攘之時則秉經揆義可進進可退退可生生可死死務使人之大倫無少虧玷以自立於世以無負朝廷作養之意以無愧於古聖賢此學之本也可貴也否則竊取前聞妝綴語言以希世取寵而已抑末矣是豈公興學之意哉公徳政之懿與營建始末洛陽公所已記者瑭不敢贅故姑著公意以與吾黨之士共勉承焉

河內縣重修廟學記

河內縣儒學文廟在縣治之西考碑記洪武十五年知縣姑孰陶晟之所剏建也迄今將百四十年矣棟宇不無傾欹屋瓦不無脫落有司𨿽時加修葺而因陋就簡規制未備春秋奠獻無所瞻仰甚無以稱朝廷崇祀先師之意敎諭宰廷俊惻然於心乃謀於同寅訓導鄭樞汪振王詔牒呈於縣請爲修理知縣髙傑乃申請於撫按兩司報可乃出帑藏銀六百七十兩市材木瓴甋之屬鳩工匠徵夫役委義官蕭欽督工修理正殿舊三間廣爲五間兩廡舊二十間廣爲二十四間戟門欞星門皆撤而新之欞星門三座皆易以石柱門內有泮池亦甃以磚石未幾知縣髙傑擢刑部主事去任縣丞蘇徵繼其志綜理不怠乃底於成經始正徳十四年正月落成於明年九月未幾徵亦致仕去今知縣王濟民復修拓兩齋補其未及廟學規制視昔大備敎諭宰廷俊等來徵言以紀成績惟吾夫子之聖以及從祀之賢皆功在萬世有司修廟致祀皆祇奉朝廷徳意而爲之蓋有不待贊者然聖賢廟貌之設祀典之禮必行於學宮之中此則朝廷深意蓋有不可不知者英俊之士藏修遊息於此朔望參謁春秋奠獻夫豈無所思乎均是人也彼胡爲而廟祀於萬世吾儕眾人胡爲而不得預也反復以思之黽勉以求之不沮不怠則庶乎其有得矣抑行逺自邇從祀之賢有魯齋許先生焉非河內之產乎志其所志學其所學過則聖及則賢不及亦不失於令名則於朝廷廟祀先聖先賢之意庻不負矣不然則殿宇之崇徒爲觀美亦何益之有哉亦何益之有哉

孟縣重修廟學記

孟縣儒學在縣治東南始建於洪武初年重修於正統某年迄今蓋又八十餘年矣廟廡堂齋號捨俱就傾圮嘉靖九年皇上頒禦制敬一箴於天下學校命勒之於石覆之以亭惟時孟縣缺知縣縣丞黃知常奉命惟謹亭旣成矣尙有餘材顧明倫堂師生朝夕講肄之地傾圮非便卽以余材攺建於舊址西北二門亦修整方擬申請通修廟廡齋號之屬未果會升順徳府任縣知縣去任是年二月欽差巡撫都禦史徐公撫臨本縣下學祗謁先聖廟見廟傾圮不治意甚惕然退臨明倫堂聽諸生講肄見堂鼎新闊大問知其由意甚嘉之司訓張瓛因以黃縣丞欲申請通修廟學未果而升任去徐公允之卽詢可以任其責者師生合辭以典史喬茂義亷能可任薦公卽委之共計木料磚灰諸費估銀二百五十兩以舊址廹近城垣乃買民地三畆拓之文廟退後復加兩楹共八楹兩廈戟門比舊髙竦欞星門攺建牌坊鑿泮池甃以磚石規制蓋燦然一新矣又於明倫堂後起蓋饌堂五間東西庫廚房各三間位置區畫各得其所經始於嘉靖九年八月落成於明年九月學師生以玆役也工費浩大名𨿽攺建實則創始非縣丞黃知常無以啟其始非巡撫徐公無以成其終非典史喬茂義之亷幹亦不能致完美如是之速皆不可不記乃托國子生潘伸來徵言於予將勒之石昭示無極予惟聖朝之治以興學育才爲先自巡撫而下若縣丞若典史皆知以修理廟學作興士類爲急祇承徳意至矣然此皆有司之事也講學明道以不負朝廷徳意則士之責也吾黨之士其亦知所務哉夫帝王之治本於道而帝王之道本於心治道莫大於明倫而心法莫先於敬一此不易之論也自先聖以及諸儒所以廟食萬世者明此而已我聖祖興學育材堂必匾以明倫掲其要矣我皇上繼志述事箴復申以敬一蓋探其本也吾黨之士可不知所勉哉以敬一之心明人倫之道大可聖次可賢出則行此道以贊天子之治處則明此道以贊天子之敎以共承朝廷徳意斯不負矣不然則棟宇輪奐徒爲觀美亦何益之有哉亦何益之有哉

復許文正公祀田記

許文正公元大儒也沂其淵源所自實上接考亭之統究其利澤及人則實有用夏變夷之功歐陽公所撰神道碑詳矣公祠凡三一在河內縣儒學之側一在縣東北李封村公墳墓子孫在焉一在景賢村公別墅也景賢村故有祀田二十八畆後爲鄕民所有公子孫訴於官則曰汝先世嘗鬻於我有劵契存焉歲逺人亡眞僞無所考證官府亦不得以其田歸之正徳丙子欽差巡撫河南地方都察院右副都禦史西蜀李公檄下有司表章先賢祠墓傾敗者修葺之祠田浸沒者理出之公七世孫儒學生泰和乃具公祠田始末以告李公慨然曰公道徳功業師表天下後世宜世世祀祀田剏置不爲過況故有乎特念其田久爲民所有一旦奪之恐民不堪乃議贖取之於是分巡按察司僉憲東吳韓公濓命懷慶府知府郯城周公舉河內縣知縣平涼髙侯傑出庫藏官銀二十兩盡召田主歸其值收其劵契取其田畀許氏子孫泰和輩使世守焉以奉公祀明年分守布政司大參東吳宋公冕兵備分巡按察司僉憲金臺王公鏜韓公濓麻城汪公正閩中範公嵩議以斯舉也見君子尊賢之禮焉又見愛民之仁焉又見處事之義焉不可以無述斯田也今𨿽歸許氏矣安知他日不復爲鄕民所有子孫不復鬻之於人也不可以無戒乃命有司紀之於石以示久逺於是知縣髙侯傑乃來徵言予竊惟文正公道徳功業昭然在天下後世祀田之有無似無大損益而事體所在則有不可不書者春秋成公初年書取汶陽田傳者曰取者得非其有之稱汶陽魯田也見侵於齊魯不請命於天子以正疆界乃假晉兵力以取之與得非其有者同故書之以示譏竊以爲晉主夏盟固代天子行事矣諸侯有彊淩弱眾暴寡如齊之於魯者蓋其所宜治也徵齊之罪而返魯之侵地無可譏者可以取則取豈可以例爲得非其有哉所可譏者他日使韓穿來言汶陽之田復歸之於齊耳巡撫公復文正公之祀田宜與晉返魯汶陽田爲比而上全崇奉先賢之意下不徒奪民之有權不失正蓋有昔人之所未及者分守分巡曁郡守縣侯祗奉徳意協贊有成皆不可不書抑於此有感焉鄭以祊易許田於魯春秋書之君子曰於此見鄭於魯有無親之心蓋譏其以祖之分地擅與人相易也夫以田易田尙獲譏於春秋則舉先祖之地而輕以畀人者又當何如也噫文正公之子孫可不戒哉

元魏國許文正公廟祀記

懷慶府城舊有元中書左丞封魏國許文正公祠廟一所歲久不治府同知王公修補完潔復議以爲公道徳功業萬世仰賴有補風教不淺匪直泛泛鄕賢而已顧未秩以常祀恐無以盡後人瞻仰之誠且廟無典守之人非惟易致傾壊而市井之徒雞犬之類不免雜入踐穢褻瀆不敬孰甚擬行令河內縣均徭內編銀六兩於春秋祭丁後府官率各官師生致祭又於均役內取附近人戶審編門子一名責令看守本廟司其啟閉時其灑掃庶廟貌常新禮儀以肅有補風教多矣議定請於分巡僉事郭公咨於知府司馬公皆以爲然乃申請巡撫都禦史徐公準擬巡按禦史王公行兩司及提學議布政司左布政使於公右布政使林公按察司署印副使劉公提學副使敖公會議謂宜如府擬符下府同知王公乃徵予言以記其始末且曰匪府輒私有請也當道諸公意也予不得辭乃爲之言曰禮法施於人則祀之公踐履篤實議論純正可以上繼考亭之統而利澤及人功業尢爲炳煥法施於人公蓋其人也秩以常祀宜矣獨近世儒者謂公不當仕元不能不疑於其說予嘗著論辧之大略謂舜文皆生於夷而道徳功業萬世仰賴元主𨿽未可以舜文比然敬天勤民用賢圗治蓋亦駸駸乎道矣況當時生民糜爛已極元主乃能知公之賢而以行道濟時望之公亦安忍不爲之出哉夫作春秋者非孔子乎春秋所外莫大於楚昭王之聘孔子亦往拜焉使不沮於子西孔子固將爲楚之臣矣孔子魯人也尙可以臣楚公元人也乃獨不可以臣元乎然則儒者之說謬矣由是觀之公之道徳功業旣皆可法而出處進退亦無所悖其秩之常祀無可疑矣同知王公崇祀先哲之雅意當道諸公與人爲善之盛心蓋皆出乎此也故爲之言俾刻諸石有志於道者其尙考諸

表彰先儒許文正公碑記

都察院右副都禦史四川李公奉命巡撫河南誕興文敎欲風勵諸士子以聖賢之道乃亟求先儒而表彰之肆惟河內縣魯齋文正公學有淵源寔上接考亭之統爰命有司樹碑石以頌其徳葺遺書以闡其道復祭田以奉其祀建坊牌以表其裏縣尹平涼髙侯祇奉徳意惟謹旣竣事復建坊於公祠大門外設重門於內廟制益邃以嚴公七世孫泰和等乃來徵言以記成績竊惟文正公道徳之休光李公髙侯表彰之雅意蓋有不待贊者予於此獨有感焉聖賢之道𨿽本於性命之微而寔見於綱常之著𨿽極於彌綸參贊之功而亦不遺乎灑掃進退之節本末兼該巨細畢舉蓋切於民生日用而非杳冥昏黙之謂也至入道之方則必先之以小學以立其基本繼之以大學以收其成功又有不可躐等而進者孔孟旣沒道學失傳有宋諸儒繼出而考亭朱夫子寔集其全旣章句大學一書復搜葺小學一編其示士子以入道之方可謂明且切矣魯齋幼而讀書卽志於聖賢之道後得考亭小學四書乃盡棄故習一從事於其間故立身行已立朝事君及啟廸後進莫不以朱子爲依歸學以躬行爲急而不徒事乎言語文字之間道以致用爲先而不徒極乎性命之奧其所得者蓋純乎正而不可加矣近世之士有志乎聖賢之道者往往刻意著述畱心性命至於修齊治平之方義利取捨之分則多忽焉而不省夫著述以明道聖賢固不廢然非所急也性與天道夫子罕言而四敎之施必以文行忠信則其所先者可知矣周子有言聖人之道蘊之爲徳行行之爲事業彼以文詞而已者陋矣或問程子何不以太極圖示人曰恐滋學者入耳出口之獘然則刻意著述畱心性命而忽於躬行致用之實者不幾於陋而獘乎予病此久矣而未能救也巡撫公縣侯表彰魯齋許文正公之雅意其有在於斯乎有志於聖賢之道者可以省矣

韓文公廟碑記

道統之傳其來尙矣三代以前如堯舜禹湯文武之爲君臯夔稷契伊傅周召之爲臣皆逹而在上故其道行三代而降如孔子之於春秋孟子之於戰國皆窮而在下故其道明道行則天下蒙其福道明則天下𨿽不全蒙其福猶賴其正救之功以不至於大亂孟子旣沒道益晦塞權謀功利之說旣紛紜於天下而異端佛老之徒又旁出乎其間天下之士彷徨駭愕不知所適從者久矣至唐吏部韓文公出始起而辟之異端少息而吾道賴以復明天下之士始曉然知所歸往蓋文公之功於是爲大先儒亦許其接孟子之統者蓋有以也或謂公𨿽有辟佛老之功然於聖人之道亦未能眞知論性則謂性有三品論道則以博愛爲仁行而宜之爲義皆未造堂奧之深噫是固然矣論人者尙論其世三代以前聖人在上斯道大行朝廷之所施設學校之所講明蓋無非仁義道徳之發士生其間耳目之所聞見無異物焉故其知道也易三代而降斯道不明異端競起權謀功利之說不可勝數而其近理而亂眞者則莫大於二氏天下之言性命道徳者不主於老則主於佛聖人之道之存者蓋無幾矣士習於見聞之陋欲擇所從者顧不難哉韓公獨以仁義禮智信爲性由仁義而之焉爲道仁義足乎已無待於外爲徳其眞知灼見蓋非他人之所易及矣抑吾於此尢有感焉人之情莫不趨利而避害惡窮而喜逹是利害窮逹之間士君子勸沮之所關也三代盛時聖賢在上其困窮拂欎不得志於天下者非小人則庸人也有志之士孰不思以聖人之道自修其身以赴亨嘉之會哉後世則不然士之知以聖人之道自勵者往往蒙譏笑被謗訕甚者排擯摧抑使之困窮以死其勢蓋甚難矣孔棲棲於春秋孟皇皇於戰國坐是故也韓公𨿽未能與孔孟並論然立言飭行終與庸人殊科竄蠻荒謫海上流離奔走其困窮亦甚矣故唐史謂學者之於公也始而笑中而排終而翕然隨以定夫笑也不爲沮排也不爲懼卒能自立爲士君子之所歸往非卓然有見於聖人之道其能以至此哉公眞可謂豪傑之士矣公名愈字退之世爲河陽人河陽爲懷郡屬縣故郡有公祠正徳丙子欽差巡撫河南地方都察院右副都禦史李公公餘晉謁祠下謂公儒者山斗命懷慶府知府郯城周公舉伐石樹碑以頌遺烈以風動後之人諮於分守布政司大參金臺楊公志學王公震莆田陳公琳少參東吳宋公冕兵備分巡按察司僉憲金臺王公鑑東吳韓公濓麻城汪公正閩中範公嵩乃命河內縣知縣平涼髙侯傑來徵言予故備論公辟異端明吾道之功以頌之詩云髙山仰止景行行止由公所至以上求堯舜禹湯文武孔孟之道天下固不可謂無其人也有志之士尙念之哉巡撫公名充嗣字士修別號梧山由進士攺庻吉士讀書翰林其所造深矣故其爲政知所崇尙如此云

唐昌黎伯韓文公廟祀記

懷慶府城舊有唐吏部侍郎封昌黎伯韓文公祠堂一所歳久蕪穢不治府同知王公修補可觀復以爲公之道徳功業萬方仰賴有補於風敎不淺匪直泛泛之鄕賢而已顧未秩以常祀恐無以盡後人瞻仰之誠且廟無典守之人非惟易致損壊而市井之徒雞犬之類不免雜入踐穢褻瀆不敬孰甚於此擬行令河內縣均徭內編銀六兩於春秋祭丁之後府官率各官師生致祭又於均徭內查取附近人戶審編門子一名責令看守本廟司其啟閉時其灑掃庶廟貌常新禮儀以肅有補於風敎多矣議定請於分巡僉事郭公咨於知府司馬公皆以爲然乃申請撫按巡撫都禦史徐公準擬巡按禦史王公行兩司及提學議布政司左布政使於公右布政使林公按察使陳公副使劉公提學副使敖公參議謂宜如府擬呈上巡按王公亦準擬符下府同知王公乃徵予言以紀其事之始末且曰匪府輙私有請也當道諸公意也予不得辭乃爲之言曰儒者之學以明道爲重孟子旣沒異端競起佛老之言盈天下老氏以虛無爲道失道則爲徳佛氏以寂滅爲性修性則爲道異言喧豗天下貿貿然無所適從久矣文公乃獨以仁義爲性由仁義而之焉爲道足乎已無待於外爲徳其見於原性原道之篇者炳如也由是天下皆知異端之非吾道之是其有功於世多矣或者謂公以博愛爲仁指用爲體見道未爲眞切此固責偹之意而實則不必然也樊遲問仁子曰愛人孟子亦曰仁者愛人則以愛言仁固孔孟之所不廢也夫何不可之有況人情志伸則气昌志屈則气沮公之辟異端也至於逺竄而气不少沮故卒能有立至今天下知二氏之非蓋由公啟之也其有功於吾道豈小小哉史氏謂公之辟異端較之孟子功齊而力倍之𨿽未盡然然能言距楊墨者聖人之徒也公豈非其人邪禮法施於人則祀之公蓋足以當之矣同知王公崇祀先哲之雅意當道諸公與人爲善之盛心皆不可不記故爲之言俾刻諸石嗚呼士君子有志於道者其尙有考於斯哉

孟縣攺建韓文公祠記

聖人之道其大矣哉包羅天地揆敍萬有蓋非其它一才一藝之可比也故君子之學患不聞道茍得聞道則𨿽勢在匹夫世猶當景仰而崇奉之而況其顯者乎孔孟旣沒道學不明異端之說充天下老氏曰虛無道也釋氏曰寂滅道也天下之士迷於其說貿貿焉莫知適從者蓋非一朝夕之故矣至唐吏部侍郎韓文公始明辯而震揚之曰博愛仁也行而宜之義也由仁義而之焉則爲聖人之道老與佛之道非道也由是天下之士始曉然知吾道之正異端之邪其見道之明固已度越諸子矣而又慨然以道自任𨿽蒙譏罵訕笑不懼不沮佛骨一表至犯天子喜怒竄逐南海瀕於死亡而不悔其信道之篤豈世儒之所易及哉逮其晚年道成名立天下學者仰之如泰山北斗有宋元丰中逐以公從祀孔子廟庭公之得預乎聖道之傳天下之士固已無不知矣況其桑梓之地遺風余澤漸被尢深士之生於斯遊於斯者又當何如而景仰之邪公本河陽人河陽於國朝爲孟縣縣之西有韓莊傳以爲公族所居莊有冢傳以爲公墓公集亦有過河陽省墳墓及我家本瀍榖有地界臯鞏之句則公爲孟人無疑唐史乃謂公鄧州南陽人蓋傳誤耳弘治年間大冢宰耿公始表公爲孟人奏請於朝建祠致祀其所以風勵後學之意深矣顧棟宇卑狹未稱且僻在深巷過往士夫猶有未及知者正徳丁丑縣尹劉侯慨然有感於斯乃攺建於縣治南門內孔廟之右髙明爽快旣足以竭虔妥靈又於祠前豎坊題曰鄕賢韓文公祠蓋以見公有得於聖人之道而爲此邦之人也往來士夫咸得謁祠致敬而耿公表章之意始大暴白祠成欲紀其攺建始末於石乃請命於太守韓公公以屬瑭竊惟士君子垂世不朽者不止一途而莫大於得聞聖人之道孔孟以來世儒得與斯道之傳者僅可屢數而吾黨得二人焉公及河內許公是也然上下千數百年而僅得二人可謂難也已矣有志之士謁公之祠夫豈能無所感邪冡宰公名裕河南盧氏人太守公名士奇山西洪洞人縣尹侯名澄陜西邠州人皆有志於聖人之道者故所崇尙如此謹附於祠記之末使後之人有所考焉

趙烈女祠碑記

烈女姓趙氏懷慶之河內縣人幼父許聘同縣儒學生王子聰之子錦未幾子聰卒家貧錦甫數歳鞠於母張氏辛苦成立學爲詩文往往有奇句可誦不幸夭死趙女方在室聞訃痛曰吾旣聘王氏王氏卽吾夫也夫死曷歸乃往哭盡哀將殉死顧姑老在堂無他子侍養義不可棄去旣殯乃畱養姑破屋蕭然不蔽風雨尺帛斗粟皆無宿儲朝夕甘旨取給女紅傍人見聞者皆顰蹙不自得趙氏怡然也弘治十三年冬姑以壽終趙氏並啟舅曁夫之殯返塟祖塋歸自經死鄰里上其事於府將圖奏請旌表歷數年未能得也長山徐公由工部尙書郎來守懷慶政敎旣修百廢皆舉有以趙氏事告者公戚然曰世有志行卓異而沈沒如此者乎是吾責也力聞於朝請加旌表以風示四方制旣可乃建祠於郡治之東祀趙氏焉外又爲石坊使人可望見而思也河內尹李侯贊相甚力旣落成請記於石以示久逺乃敍其事而銘之辭曰古有貞妻亦有孝婦室家旣宜乖離中路孝婦貞妻在禮則然世罕蹈之猶著簡編嗟嗟貞懿冰瑩玉潔軒車來遲良人隕折拊膺呼天誓將同歸睠睠顧懷姑老曷依一室蕭然孰甘孰旨纂刺瘁艱不慍以喜姑亦壽老百年而終累累新墳負土以封大事旣襄溘然長逝同穴而藏不違初志見聞興嘆風節凜然賢守封章錫命自天錫命自天金書有耀翼然新祠奠彼衢道嗟爾士女孰無秉彛孰無秉彜胡不鑑思

孟縣潘侯祠記

潘侯祠祀晉河陽令潘侯安仁也河陽今爲孟縣祠舊在縣城南門外縣令劉侯攺建於門內大街之西從民欲也旣成儒學敎諭徐先生及同寅諸生議記成績於石以示久逺乃來徵言予惟記者記其事耳奚俟多言無乃有所感諷於其間故不憚煩耶古今令河陽者多矣安仁何以獨祠考之傳殊無赫赫可紀之績第稱其好植桃李春花盛開與百姓嬉逰以爲樂如是而已竊謂民愚而神不可以文欺茍有以及之則𨿽不布一敎條而自無不懷不施一刑而自無不畏茍無以及之則𨿽朝聚而告之曰吾將字爾之生暮召而號之曰吾將成爾之徳鞭朴日嚴斬刈日酷曰吾將以鋤惡而佐善終不懷且畏也安仁之政事今無所考意其必悃愊無華而與民相安於無事者不然何河陽之民感而立祠今上下且千有餘歲而卒莫之廢耶夫人所褒大崇尙者必其志向之所在也劉侯新潘侯之祠其亦有意乎哉先生肅然作而曰此予所欲言而未敢先也河陽令𨿽爲縣實古州治南通雲貴西接川陜政務供億甚煩令有甚不易爲者劉侯自下車以來課農桑完租賦興學校卹鰥寡實倉廩淸囹圄以至修城浚隍架橋平道皆不動聲色卓有成績其才蓋有大過人者上下旣已稱其能然侯之心不自足也恆以方今民窮財盡而上令嚴急𨿽欲與百姓相安於無事如潘安仁有不可得者故新侯祠以見志非偶然也予曰時不同則政不必同惟其仁而已矣饑者易爲食渇者易爲飲能寛一分則民受一分之賜矣易曰鳴鶴在陰其子和之言誠之相感也侯誠有愛利及民安知孟縣之民他日祠侯不如今日之祠潘侯乎潘侯名嶽字安仁其官閥履歷晉史有傳劉侯名澄字靜夫陜之邠州人以禮經中鄕試髙等初授開封封丘縣令後攺授懷慶府孟縣云

重修沁河堤記

懷慶府城北二里而逺有河曰沁河源自山西來乘髙趨下怒流湍悍可畏河之南有堤蓋以防其患也始築年月無可考計其來蓋亦久矣成化年間堤漸陵夷十八年夏秋之交霖雨大作河暴漲決堤毀城摧房垣漂人畜不可勝紀日照陳公時守懷慶徵徒役修築之堤復髙厚完善迄今餘三十年矣復漸陵夷比年夏秋之交每霖雨河水暴漲輙至城下城外房屋墻垣多致傾塌居人恆凜凜焉恐復有十八年之患太守郯城周公議欲修築以勞費重大乃請於欽差巡撫都禦史李公公曰修堤防以禦水患政也𨿽勞費固不得已況親王在此尢有不可緩者其亟圖之乃諮於分守大參楊公王公分巡僉憲韓公範公俾經畫區處計堤之當修築者西起回龍廟東過眞武廟長凡三百一十丈有奇髙約二丈有奇厚闊狹不等計椿木當用八千根府庫官銀一千兩易買六千根本府措置二千根計夫役當用三千名懷慶衛派九百名河內縣派二千一百名計定乃委府太守周公推官張公衛指揮徐公賈公縣大尹髙侯總督府復轉委溫縣典史丘會督役修築起工於正徳十二年正月二十四日訖工於是年四月十日太守公又令沿堤種樹千餘株蓋亦爲護堤設也旣落成府縣儒學教諭訓導宰廷俊趙文隆軰囑某請記成績於石以示久逺竊惟天下之患備於未然則力省而功倍患至而後圖之非惟勞費不貲往往有不及事之悔古人於堤防溝渠之類歳加修治職此故也惟玆堤使十八年以前有人修築則可以免墊溺之患柰何其不然也今太守公及河之未大爲患也先築堤以備之其爲民之徳甚厚然亦勞且費矣嗣是而後歳加修築埤補使玆堤不至陵夷則吾人墊溺之患其永免乎故記其修築始末復系之以此以告後人至於公其它徳政與是役無闗者則不暇贅而義官之屬有勞於是役者其姓名則記之碑陰亦不暇詳述云

重浚廣濟渠記

沁水自山西來至懷慶府濟源縣王寨裏出山地名枋口嬴秦時於上流鑿爲五渠分引其水以灌民田歳久湮塞弘治六年河內縣崇下鄕民張志奏開廣濟渠以灌濟源河內溫孟武陟民田正徳七年利上鄕民馬榮復奏開利人渠以灌其鄕之田利人渠口地勢平坦水流順利故一向疏通廣濟渠口地勢髙仰水流艱澀故累致湮塞𨿽歲加疏浚而終不流通一遇亢旱則名爲水田者悉成焦壤百姓皇皇無所控訴正徳十五年冬洪洞韓公來守懷慶振肅紀綱百廢皆舉河內縣崇下鄕民曹剛等乃告乞疏浚河渠公嘅然曰郡守爲一方民物之主凡百利病皆當興革況開渠灌田乃吾民衣食之所自非一事之利病可比豈可坐視而不加之意乎顧時方寒沍未可有爲明年正月三日卽率同寅貳守張公通府黃公劉公推府張公及河內知縣王侯濟民等躬往渠口相地勢之所宜將大起夫役別議疏浚旣至上下山原往來審度見利人渠去廣濟渠不及一里而渠水浩浩有餘乃議斜鑿一渠分利人渠水入廣濟渠則兩渠民田灌漑皆足其力省而功倍利上鄕民懼其減已之利也爭論不已公乃徐諭之曰渠水有餘𨿽分其半入廣濟渠其半尙足灌漑無損於此而有益於彼何憚不爲況民皆吾民也使有所病吾亦何忍奪此而與彼哉民旣帖服乃令河內縣量起夫役委管河老人韓彥段廣督工疏浚越月工完兩渠通流灌漑皆足是歳大稔百姓感公之徳踴躍歡呼逺近如一老人韓彥段廣張洗楊緯義官茹經及堰長髙松李鎧等乃來徵言於瑭將勒諸石以示久逺以無忘公徳瑭切惟賢人君子所以能成一時之功者固本乎有忠愛之志亦在乎有明斷之才近來士大夫類多從事於簿書期會之間於爲民興利除害之政鮮復畱意或有其志矣而明不能察事幾斷不能決疑二往往中輟不能成功廣濟渠之始開也上司以勞民費財甚難之時則有通守施公贊其成利人渠之始開也濟源之民懼損其膏腴之地極言不便至奏聞朝廷連歳不已時則賴郡守藏公節府潘公致其決然則成一時之功固未易也今玆河渠之疏鑿非公明斷於上又安能以就緒也哉昔漢杜詩修召信臣舊渠以灌民田當時百姓歌之曰前有召父後有杜母史冊書之以爲美談公亦何譲於古哉柳公尊甫大司徒質庵先生往嘗巡撫河南地方利病蓋無所不用其情矣公之來守也庭訓之間計無所不及疏浚河渠以爲民利蓋其尢彰明者耳瑭恐百姓之未必知也故終言焉

東火鄕攺正祀典記

潞州東火鄕宿幕仇時濟氏往年與其鄕人舉行藍田呂氏鄕約卽鄕之東嶽廟行之旣而以東嶽非庻民所得祀乃遵太祖髙皇帝裏祖得祭土榖神詔命設五土五榖神主卽嶽廟之後殿祀之祀畢則藏主於嶽廟之前殿扄其門不啟由是嶽神之祀遂廢未幾時濟去世宗弟國賓時茂嗣主約事間謀於眾曰祀禮有典吾儕祀土榖之神而不祀東嶽於禮甚正顧嶽神之塑像尙在今𨿽不祀安保他日不復其舊吾欲撤之以窒復祀之源如何僉曰可未果而時茂捐館仲弟義官時淳以兄之志不可不終也恐禮未允乃令其季弟醫官時閒來南都訪於溪田馬子涇野呂子並及於予二子曰東嶽泰山也在魯境內禮諸侯祭境內山川季氏以魯大夫而祀泰山孔子尙以爲非禮之祀神必不享況晉民而祭魯之東嶽神之不享也決矣且褻瀆神明律有常禁而土榖神之祀則聖祖所許今撤東嶽之像而修土榖之祀稽於禮而合稽於情而順無可疑者以此窒東嶽復祀之源甚善予曰所論正矣然東嶽之祀徧天下其故則不可不知也博物志云東嶽主召人魂魄其始不過謂東嶽屬木爲魂蓋以五行象類言之耳非有他也而立言無法昧者不察遂謂人死魂皆歸東嶽嶽神將治其生時善惡而罪福之世之惑於其說者往往立廟致祀冀以徼福而免罪故東嶽之廟祀徧天下其來也非一日矣昔漢成帝廢諸祀之不合典禮者其意甚正劉向乃謂諸祀俱有神靈不可廢帝暮年無子惑向之言盡復諸祀夫劉向大儒也於鬼神之罪禍尙有所惑況餘人乎東嶽治人死後之魂而罪福之祀則可以徼福而免罪世之惑也久矣玆惑不解𨿽毀其廟將復設之猶反手耳況止撤其象乎以此窒其復祀之源恐未能也時閒蹵然曰爲之柰何曰此不難也事之有無斷之以理東嶽治人死後之魂而罪福之萬無是理借使有之乃緣是享人之祀而行私於其間則亦一瀆貨枉法之吏耳明明上帝豈肯容之乎誠有嶽神必正直無私如世之淸嚴官府且將惡愚民之敗其名節而加之以譴怒矣況肯享其祀而福之乎由是而觀則東嶽享人之祀而私以罪福其無是理也決矣昔夫子謂泰山不享非禮已具此意特其言引而未發玆故反復論之世之惑者其可解乎二子曰解矣乃書之以授時閒俾歸而刻之石以告夫後之人

仇氏祭田記

家禮之大者曰冠昏喪祭冠昏爲人道之始喪葬爲人道之終世猶知謹至於祭以追逺則非好古知禮之君子能畱意者鮮矣夫祖先之祭上以重本始下以合宗族蓋紀綱人道之大端也古昔盛時自天子以至於庻人蓋未有不祭其先者當祭而不祭則有大僇其嚴如此而可忽乎哉然牲殺噐皿衣服不備則不可以祭是以後世知禮之君子有其志者或病其無財有其財矣又恐家之盛衰無常子孫無所依據以爲世守之資也於是乎有祭田之設焉事𨿽義起蓋亦依仿右人自卿以下必有圭田之法而爲之也有其田矣又恐子孫之賢否不一或不能保守於永久也於是乎有訓戒之辭焉嗚呼其慮逺矣其用心於禮也可謂勞矣上黨仇氏作爲家範以訓嗣人冠昏喪祭一遵古禮又撥常稔田一百五十畆別蓄其租專充祭祀之費復戒子孫永逺保守有言質鬻者以不孝論其有見於此乎宗子森謀欲勒石祠堂之右以示永久乃屬瑭爲記謹爲述祭禮之所當重及祭田之所由設以歸之嗚呼仇氏子孫尙無忘先人之用心哉田一叚在陽堰計八十畆一叚在池西計七十畆

南湖記

桐城錢生君溥吾友憲長公溥之從弟也以其先君子水南居士去世思之不置計以水南之號親之所以自命者也親𨿽往矣水南之地則猶在也已之號若仍乎親則遊斯地而耳斯號庻吾親之常存乎顧以父子同號則他人莫辧乃自號曰南湖蓋不忍逺乎親而又不欲混乎親也頃來南都語予以故予曰孝子之事親也生則盡力沒則盡思盡力可能也盡思則非純孝者不能也古之孝子於親之歿也聲不忘乎耳色不忘乎目嗜欲不忘乎心故食杯圈則思口澤焉誦遺書則思手澤焉居宮室則思堂構焉履菑畬則思播獲焉孝子之用心蓋如此今生於親所號之地思之不置因轉爲已號可謂歿能盡思矣不孝而能之乎孝則孝矣然生於是吾恐其道之未充也生瞿然曰是將柰何曰孝子事親養其口體樂其耳目親歿則皆無所及矣其尙可勉者不在於順其心志乎立身揚名以顯於世親之心志孰不以此而望其子乎亦思之而已矣生復蹙然曰孝親之道旣聞命矣如南湖何予曰人之志茍有所思則隨所見聞無不感發故志思艸書則公孫之劍器亦艸書也志思養生則庖丁之解牛亦養生也況親所往來釣遊之地嘗以自號者乎今夫南湖之水淵源有本焉會同有徳焉鑑照有明焉涵泓有量焉波瀾有文焉蒸爲雲雨澤及萬物則又有濟時之用焉凡人子立身揚名以順其親之心志者南湖之道無不有焉是在乎思不思勉不勉耳孰謂其於孝無所發乎生欣然曰甚善開我請書以爲記庶永無忘乎予旣諾之遂書以貽之云

栢齋集卷七

●欽定四庫全書

栢齋集卷八

﹝明﹞何瑭撰

溫縣知縣王侯徳政記

懷慶所屬六縣溫最小其地瘠其民貧故前後爲令者多以煦濡慈惠治之因循翫愒俗益惰偸逮正徳十三年山東王侯以鄕進士選知縣事下車以來一切以嚴猛從事凡氏之罹於法者慢期會者違教令者與吏之通請謁受賄賂者悉繩之以法又使人覺察四境民有酗酒者賭慱者彊淩弱眾暴寡者及光棍喇虎放火行刼爲民患而莫敢誰何者悉捕而治以重典由是法令淸肅苞苴不行良民寃抑者有所赴愬姦民凜凜然懼刑罰之及其身覩侯如雷電鬼神不可測度𨿽在私室亦不敢放肆出一語況敢叫呼橫行以爲齊民病哉紀綱旣振乃修城隍治橋道植楡柳數萬株以儲材木築河堤數百步以防洪水積粟榖數千石以備荒年創養濟院數十間以養煢獨民有耕種而無牛具者婚娶而無聘財者皆量爲資給流民而自外復業者皆量免差稅時或捐俸設粥以濟餓莩尢畱意學校暇則試諸生學業勤惰第其甲乙而勸懲之以上司提學者久不至縣乃預選民間子弟之俊秀者百餘名量免其戶之差役俾之肄業以待収擇河內舉人範安僑寓於溫亦爲之樹立坊牌使後進有所懲勸政聲流聞當道交薦逮正徳十四年鄕試取侯爲簾內官品藻精當得士爲多由是當道益知其能乃薦其才堪治繁攺知開封府祥符縣士民戀慕而不可畱也乃述侯徳政徵言於予將勒之貞瑉以示久逺予惟昔子產之在春秋夫子稱其爲惠人而其授太叔以政也乃曰惟太上能以徳化民其次莫如猛火烈民望而畏之故鮮死焉水弱民狎而翫之故多死焉吾嘗疑乎是今以王侯之政觀之子產之言蓋自有所見而未可執一論也詩曰豈弟君子民之父母夫豈以彊敎之弟以恱安之民斯尊親之如父母矣何以猛爲抑豈弟君子蓋子產所謂太上能化民以徳者也太上不可得而見矣以愛爲心而以猛爲政如子產之所以授太叔者今蓋亦不易得也王侯其賢乎哉侯名民表字道立山東登州府招逺縣人

浙省北新關戶部分司題名記

財者天下之大計也國脈民命皆系乎此故君子盡心焉太古之時上之用度甚節故取於民之法甚簡中古用度漸繁故取於民之法漸宻觀禹貢周官之所載大略可知矣然方其盛時山澤之利與民共之商賈之徵復時時有所縱捨民猶未甚病也降及後世山澤之利悉歸於官農之稅旣不止什一而其從事商賈者則已稅其貨又算其舟車緡錢可謂取之盡錙銖矣民之病可勝言哉議者多謂商賈諸稅可罷宋儒範仲淹獨謂上之用度旣不可減與其取於農不若取於商猶不失厚本抑末之意固非謂此法之爲盡善也蓋有所不得已焉耳國朝之於商賈旣已稅其貨又稅其舟船蓋亦依仿近代而爲之者也浙省之物貨甲天下故四方之商賈咸輻輳焉其貨稅船稅之出入往年止以有司治之當道慮有侵克之獘乃於弘治六年始請命戶部貟外郎或主事來監臨之周歲代去然財猶膩也近則污人故士之以潔廉自好者多以是役爲嫌稍失愼防則往往至貽物議嘉靖二年某月徽州潘君希平以主事被命至或以爲慮君蹙然曰財者天下之大計也使人避嫌不理將委之誰哉亦處之有道而已矣乃令稅課司局商稅及北新關船稅之所入皆寄於杭州府庫已惟典其籍而鉤稽焉是歲薄賦而稅入視往年不啻三倍聞者僉謂君持廉革獘故能致此同聲賢之君聞之愀然不悅曰此非予之意也稅入之贏縮在商船之多寡近歲北方道梗商賈皆萃於浙而是歲江南大饑米商之來者尢眾故稅入最贏若不察其然遂以是歲爲率而必取盈焉則貽害於後多矣乃具疏其故陳於當道聞者以君識髙而慮逺非常情所及愈益賢之甲申之春君以瓜期將屆念惟古人一登眺遊覽之適猶或題名以收感於後況監臨於此經歷歲時而其人之賢否得失不無可法戒者而姓名不傳後之人何所徵乎乃稽案牘詢故老得監臨於此者凡若千人皆勒於石虛其左以俟來者而闕其不知間屬瑭爲文以述其意瑭非能文者也而財用之輕重本末則頗聞君子之論矣謹書以歸之嗚呼仁人志士其亦有感於此也夫其亦有警於此也夫

王屋山天壇玉皇廟記

王屋山者天下名山也在今河南濟源縣境內山形如王者宮殿故名王屋王屋之巓是爲天壇圖經地誌以爲第一洞天形勝景致靈蹤古迹圖志悉矣世傳軒轅皇帝曾修煉於此其紫金巖禦愛松迄今猶存故後世棲眞之士往往歸焉乃大明弘治六年道流張太素等由山西來結茅壇頂間嘆曰山以天壇名玉皇上帝天神之主也三淸有宇而玉皇無殿何以竭虔妥靈大不稱名山本意遂謀構殿肖像以肅崇奉乃夷崄岨剪荊棘辟地數丈築土爲殿基崇二丈四尺廣六丈縱七丈有奇又慮殿在壇久必傾圮重建不易乃覆以鐵瓦鑄爲銅像爲永逺不動計經始於弘治十二年正月朔旦落成於正徳三年九月望日鐵瓦殿計三楹銅鑄玉帝像一眞人玉女像四兩廊爲琉璃殿七楹中肖天將像復鑄銅燈花瓶鐘鏡鑪鼎皆極工巧其工用俱出門徒及四方施主並不用常住升米文錢方修建時其光變祥應甚眾旣成因吾內兄周溥周澄昆仲來請記嗚呼天帝之尊在禮惟天子得祭𨿽諸侯王不敢僭太素等庻人也而崇奉玉皇上帝可乎吾何以記而周君昆仲之請不可辭無已則有一焉天地人之父母也人天地之子也而天子者獨爲父母宗子古禮父母之祭宗子主之支子不與故傳云支子不祭明其宗也然則天地之祭惟天子主之諸侯不敢僭固矣然父母之祭𨿽不得與至孝敬之心則不以尊卑有間也太素等崇奉玉帝其亦可哉吾聞道家之學恬淡翛然獨往天地萬物俱不以經心太素等道流也乃汲汲於崇奉玉帝勞筋骨疲精神不卹其有見乎哉其亦報本反始之道有不得已者哉太素等設心之誠門徒趨事之勞施主相成之善皆不可沒乃爲之記而系以詩曰皇皇上帝監觀四方巍巍天壇奠彼中央壇頂有宇以事上帝伊誰作之道流太素殿宇巖巖像設穆穆進趨拜跽孰不祗肅惟誠惟敬可以格天天福下民億千萬年

重修三官廟記

武陟之木欒店東南巷口舊有三官廟一所蓋元時之所建也國朝永樂初年廟貌傾圮遺址尙存正徳攺元上元之夜市人毛雄張瑄郭洎共議修復時地主李豸在焉慨然欲捨此地眾以爲不可乃輸半價易之其地東西十一丈南北九丈旣定修廟之事乃推道士郜某居民曲洪王聰董之材木瓦石工匠之費則居人各以其所有助焉乃起立正殿四楹中塑三官像東大王殿四楹西子孫殿四楹前門四楹道院房數楹鐘樓二楹約費銀三千兩廟成餘二十年矣鰲山衛敎授王先生世居木欒蓋預聞修廟之事者也嘉靖十年春有事府城間語予以修廟曲折因請爲記先生予厚友也故不可辭乃語之曰修廟曲折居人所知𨿽不記亦可也至於三官之神誣於世俗怪誕之說則𨿽世人奉三官之祀者或未知也請一論之以袪其惑可乎三官之名古不經見始見於漢張魯傳中魯以三官敎行於蜀之雞鳴山凡人有所祈禳則書其事狀爲三一焚於山上謂逹於天官一瘞於山下謂逹於地官一沈於水中謂逹於水官其祀之日則以正月之朢爲上元節而祀天官七月之朢爲中元節而祀地官十月之朢爲下元節而祀水官竊原其義蓋天陽也正月陽始用事故祀天官地陰也七月陰始用事故祀地官水旺於冬望故十月孟冬而祀水官蓋亦古者冬至陽生而祀天夏至陰生而祀地與夫大川海瀆之祀也張魯乃道陵之後道陵出於道家而道家以老子爲宗老子嘗爲周柱下史習於古禮三官之名或古禮有所傳而後世失其眞耳不知何世妄人乃撰爲三官經典謂陳氏子娶龍女生三子俱有神通一爲天官一爲地官一爲水官可謂怪誕之甚矣夫人之所以祀天官者謂其分我以神且覆我也所以祀地官者謂其分我以形且載我也所以祀水官者謂其分我以血脈且出云而生百物以養我也報本反始皆禮之正也若世俗之說怪誕不經則三官之祀遂爲滛祀矣豈禮也哉然禮天子祀天地𨿽諸侯不敢僭焉小民而祀天地可乎曰是或一道也小民而饗帝王於家固無此禮然天子行在庻民或獻瓜果焉君子不罪其瀆而取其誠蓋禮之變也小民而祀天地蓋亦類此況先王制禮尊天而親地故社之祀小民亦得行焉社固地神也然則鄕民之祀三官則亦庶乎其可也大王未詳爲何神子孫蓋亦古郊禖之祀也以其非廟祀之主故略之

重修玄帝廟記

天下之事成於有志大而經綸家國小而制作事物或創其所本無或飭其所已壊蓋未有無志而能成者也郡城東南故有玄帝廟一區考碑記則唐人謝景修之所創建也初名聖水觀後更今名累經兵火國朝天順成化間都指揮薛分命耆老聶旺陸愷等重加修整廟貌復完弘治十年予讀書廟中時惟前玄帝殿後三淸殿僅存余廊廡皆傾圮不治廟住持道士汪玄弼慨然欲修整而充拓之予𨿽嘉其有志然計工費甚大恐其未能成也是年始建外門四楹次年於前殿右建聖母殿四楹正徳元年於後殿前左建三官殿四楹右建四聖殿四楹七年於前殿左建帝君殿四楹十一年復於後殿之前左建轉廊五楹以奉先天聖母及南斗星君右建轉廊五楹以奉西王聖母及北斗星君次三官殿南建廊四楹以奉五祖四聖殿南建廊四楹以奉七眞嘉靖六年復於前殿之前左右各建廊廡十楹以奉天將東道院後建殿四楹以奉聖父聖母其餘眞觀祠及鐘樓鼓樓以次完美棟宇輪奐照耀逺近盛矣予竊計其材木磚瓦丹靑繪塑及工匠徒使之費非數千金不能給怪其致此必有他道及詢於人則曰無他道也弼自誓志修拓廟貌以來布衣蔬食不禦酒肉凡經醮所得錢幣悉以供修廟費不營其私以故上自親王下至民庶翕然信之或助錢榖或助材木或助磚石川委雲集不約而至廟貌之所以有成由是道也予竊嘆弼一布衣士耳用志不變尙能有成如此大人君子有志於天下國家之事行之以至誠持之以悠久則豈有不可成者柰之何不多見也弼以予嘗讀書廟中來徵予言以記歲月予嘉其有志而喜其有成也謹書是歸之俾刻之石使後之人有考焉云爾若記典則固未暇究也

懷慶府重修城隍廟記

城隍之祀古無有也蓋後世以義起之也古昔聖王之制禮也凡有功徳於民者則祀之初無間於巨細故天地之覆載日月星辰之照臨與夫山川社稷之興雲雨生百物者旣已秩諸祀典至於水防郵表畷之屬亦不敢遺蓋仁之至義之盡也城隍所以衛民其功不爲不大顧未有享祀後世列於祀典蓋仿水防郵表畷之義而起者也始於何代吾未及考近世城隍之祀則不以主而以像且加以爵號被以章服我太祖髙皇帝踐阼之初一新禮制謂髙深不可以儀刑流峙無所與章服且百神皆受命於天世主之爵號亦有不可加者乃令止稱某府某州縣城隍之神是可以爲萬世之法矣而各處城隍之祀猶多以像蓋沿前代之故而未及攺也予嘗觀乎其廟則冠履肅然侍衛森整大抵如守土之臣以故百姓皆謂府州縣官所以理民之是非賞罰於明城隍之神所以理民之善惡禍福於幽故民之祈福禳禍與寃抑之不得伸曖昧之不得白者官不能理則以訴於神不待召而自來不加刑而自畏蓋官有所不能制者噫聖人以神道設敎城隍之祀以像是或一道也懷慶府城隍廟在府治東南歲久傾圮前太守曲沃趙公鐸欲新之不果去任今太守郯城周公舉謂事神以導民正典也況前人有遺緒乎乃盡發趙公所積羨財市材木瓴甋之屬復措置以益之命正術宋奎董其役百姓見役興亦各以所有來助始事於正徳十二年夏四月庚子訖工於十二年秋八月甲辰凡新建大門四楹二門四楹正殿兩廊屋瓦脫落者補之丹臒漫漶者鮮之廟制益嚴人之進謁於神者益敬以畏鄕老張讓李雄許亨張貴郭銳道士賀玄淸王靜宣軰謂斯役不可以無述也乃來徵予言以記故爲道神秩祀之義而系之以修廟之月日以示乎後之人云

白齋張先生修建碑記

山西白齋張先生弘治六年癸丒冬來遊天壇樂其山水遂結廬隱居至十一年戊午遂發心募緣於壇頂修建玉皇殿三間南向又於殿前建天將殿左三間右四間東西向至正徳攺元丙寅始訖功四年己巳奉鄭懿王令旨召修本府玉淸宮虛皇閣功完復回天壇隱居十年乙亥省城周府胙城王孫輔國將軍因有疾禱於天壇有感遣使賫書幣命先生崇修天壇頂之三淸殿鐵瓦銅脊五間元君殿王母殿各三間俱南向左右列南北斗殿各五間東西向中修軒轅授道三級瑤臺一座臺下又建玄帝殿三官殿救苦殿各三間四聖殿一間左右云堂共六間東西向各殿凡鑄塑聖像凡一百三十有四尊壇丁道院又建仙官殿三間廊廡二十間道院門徒所居方丈四十餘間至明年訖功嘉靖四年乙酉本府孟縣善士耿塤等請先生下山於郡城北沁河上修建石橋未完而先生去世矣門徒薛淸濴馮淸善等恐其師修建之功久而冺沒也乃來請曰先師往年修建玉皇殿執事幸賜之言今勒之石矣後修建虛皇閣及三淸等殿尙未有記望賜以言庻先師之功行久而彌彰也吾友任遐齡宋文祥助爲之請文祥具事之始末以告予旣不得辭乃爲之言曰吾聞道家之敎以性命爲宗以精神爲本𨿽治天下國家猶以爲土苴緒餘則修建之事可知矣白齋先生乃殫慮竭力於此何耶門徒又汲汲然圖不朽於此夫豈亦有意乎抑吾又聞太上有言有之以爲利無之以爲用有也者治天下國家及修建之類也道之末也無也者性命精神之謂也道之本也非本不立非末不彰觀天之道必以日月星辰之文觀地之道必以山川艸木之形觀人之道必以治平興建之用此之謂也白齋勤勞於修建門徒汲汲於碑記其有見於此乎乃撰次其事而系以斯言嗚呼有道之士其亦有感於斯言也乎是爲記

漢孝子郭丁二公之碑記

行有過而不害於敎眾人之所驚而君子之所取也夫道貴乎中愚不肖者旣不能及而賢智者又或失之太過是以得乎中者爲難然君子則曰與其不及也寜過蓋損過就中易彊不及以至乎中難故云然也漢孝子郭巨丁蘭之行其所謂賢而太過者歟孝子之行載在紀傳天下後世之論者或以爲恐幼子分其母之甘旨固孝矣然豈無他處置之法何至埋之刻木爲母像而事之盡禮固孝矣然鄰人侮其母像𨿽爲可怒然豈遽以殺之使黃金不獲則將遂埋其子矣母慈其孫必將啼泣悲傷𨿽甘旨滿前固不能下咽也養親之口體而不能順其志孝子之道固如是乎使木像無垂泣之異有司不原情貸死則遂與鄰人抵命矣縱母尙生存爲人所侮茍不至以死復讎然猶當權輕重而處之柰何以一朝之忿而置親之無後乎且後世之事親者必殺其子與身然後爲孝是可以爲常法乎不可以爲常法豈可以爲敎乎二子之行誠過矣君子則曰論人者當先觀其心茍可取行之過𨿽不合道無大害也何則蓋舉百鈞者不難於舉一羽明能察秋毫之末則輿薪之見固有餘矣在禮人子之事親也衣服飲食之屬凡所以養其口體樂其心志者無所不至初不以妻子之故而怠故好貨財私妻子不顧父母之養者世所謂之不孝大孝顯親其次不辱故縱耳目之欲以爲父母戮世亦謂之不孝二子所行𨿽未合乎道之中然由其心推之則禮之所謂孝皆所優爲而世之所謂不孝蓋斷乎其無有矣論道者貴乎中不貴乎過取人者則當先於心而後乎其迹二子之心豈庸眾人所可及哉殺其子與身且不卹則凡可致愛敬於親者故無所不用其情矣世之事親者使能體二子之心而行之以禮則孝之道在是矣夫何害於敎哉

○論

均徭私論

或問近日有司審編均徭以田土爲主其法如何曰此非祖宗之法也蓋流俗相傳之誤也祖宗之法具在諸司職掌戶部職掌田土項下云凡各州縣田土必須開豁各戶若干及條叚四至系官田者照依官田則例起科系民田者照依民田則例徵斂務要編入黃冊以慿徵收稅糧如有出賣其買者聴令增收其賣者卽當過割不許灑派詭寄犯者律有常憲戶口項下云凡各處戶口每十年各布政司府州縣攢造黃冊編排里甲分豁上中下三等人戶遇有差役以慿點差賦役項下云凡各處有司十年一造黃冊分豁上中下三等人戶仍分軍民匠役等籍除排年里甲依次充當外其大小雜泛差役各照所分上中下三等人戶點差由是觀之則田土納稅糧戶口當差徭其不相混也明矣今乃照田土當差是豈祖宗之法哉或曰人戶有上中下三等蓋以其貧富不同也貧富難明田土多者必富少者必貧則照田土編差蓋法外意也似無不可曰戶有上中下三等蓋通較其田宅貲畜而定之非專指田土也若專指田土則施於農民可矣工商之家及放債居積者皆不及矣古人立法厚本抑末今人立法厚末抑本豈知治道者哉況差役以人丁爲主以上中下三等較其貧富以爲派差之重輕此法意也今舍人丁而論田土蓋失其本矣夫豈可哉或者曰田土不當起差祖宗之法固然矣近聞外縣有以寄莊人戶不當差役申請於上者巡撫批稱種田而不當差有違於租庸調法令其照田認差然則計田當差𨿽非國法或古法乎曰此巡撫未考而誤批也唐法有田則有租卽國朝田土納稅糧之意也有身則有庸卽國朝戶丁當差役之意也有戶則有調卽國朝農桑絲絹之意也種田而不納糧謂之有違於租庸調法則可也種田而不當差謂之有違於租庸調法則不可也若田土旣納稅糧又當差役是有田者不惟有租而又有庸而有身者遂無所役矣不亦誤之甚乎曰以田土當差唐法知不然也或者先王之法乎曰先王之法其詳不可考矣然孟子曰有粟米之徵有力役之徵有布縷之徵粟米取於田土卽租法也力役取於人力卽庸法也布縷取於園宅卽調法也由是而觀則計田土以當差役旣非古法又非國法而有司乃有此行不亦謬乎曰有司有此行何也曰此周文襄作俑之過也宣徳年間周文襄巡撫南畿患民間起運稅糧之不足也乃令稅糧正數之外多加耗米以足之除辦納稅糧外有餘剰者謂之餘米復恐民以加耗之多怨已也乃令凡民間戶丁之差役料物之科派皆取諸餘米此蓋朝四暮三之術也本傳謂小民𨿽多出耗米然耗米之外再無差科之擾深以爲便東南多遵用其法後又自稅糧變爲田畆故東南有田差糧差之說南士仕西北者漸推用其法故西北近年亦有田土當差之說此蓋不考祖宗之法而惑於流俗之傳者也或者曰文襄之法𨿽非國法旣民以爲便則用之似無不可何必拘於舊法乎曰民以爲便亦據文人之傳而言耳實不然也夫差役出於戶丁士農工商之家除例該優免外其餘戶丁蓋未有不當差者也今止令取於耗米則是士工商賈之差農獨代當之矣是豈均平之道哉況驛逓馬牛車船之役俱出於田土稅糧則農民已偏累矣柰何復以雜差再累之乎今論者皆知東南之民困於稅糧西北之民困於差役而不知東南所以困於稅糧者以差役亦出於稅糧之故西北所以困於差役者以旣有丁差又有糧差之故由是而觀則周文襄輕變祖宗之法而開此累民之端其罪安可逃也或者曰審如此則寄莊人戶不當差役者皆幸免矣曰此有司不知守法之過也使有司知守祖宗之法審定三等戶則之時不論士農工商凡田土貲本市宅牲畜多者俱定作上等派與重差則寄莊人戶𨿽買別州縣之田而難逃本縣之差矣何幸免之有今惟不守祖宗之法審編均徭捨戶丁而計田土故寄莊人戶有躱差之獘欲革其獘盍求其本乎或曰祖宗差役之法今亦有行之者乎曰北畿州縣審編均徭初止審三等九則戶門並不注定差銀多寡數目審定戶則然後通算三等人戶除役占優免外該當差者共有若干丁卻算本州島縣銀差力差該用銀共計若干兩方令三等九則戶丁差等出銀期足供銀差力差之用而已此蓋遵祖宗之法而又通其變者也蓋祖宗之法止令照三等戶則點差但差少丁多用之不盡點差之時不及差者幸免見當差者偏累今乃令丁皆出銀差之重者朋合應當則人丁無有不差者矣此蓋均徭之善法也河南舊例審編均徭𨿽未以田爲主亦未以丁爲主其人丁差銀增減從審官之意多寡無一定之法少有不至兩者多有三五兩者有十餘兩者甚有至四五十兩者丁多之戶銀多亦不爲過單丁之戶銀多則一差用之不盡必須分爲數差是一丁而數差也豈照戶點差之法哉但上下習於聞見不之覺耳近聞巡撫吳公所定均徭則例每地一頃出銀四錢每人一丁上上戶出銀一兩二錢以次各照戶則出銀不等若該縣銀多差少則逓減銀少差多則逓增視舊法頗有定規但偏累農民未盡善耳必攺北直隸之法上不失祖宗之法下無偏累之獘乃爲盡善此蓋識者所深望也或者曰今之富家或田連阡陌或貲累巨萬較之小民豈止什伯若止照三等戶則計丁當差其丁多者出銀固多其丁少者出銀甚少豈不爲幸免乎曰古人爲國藏富於民蓋民之富者官府之緩急資焉小民之貧困資焉時歳之凶荒兵戈之忽起資焉蓋所恃以立國者也平時使之應上戶重差法如是足矣必不得已則準北畿事例上戶丁少者量出門銀亦可也豈必盡取所有使之僅與小民之貧者相若然後爲快乎於戲時使薄斂先聖格言繭絲保障後賢深慮柰何今在位者之不思也或者曰不在其位不謀其政子林下人也嘵嘵多言無乃爲當道者所惡乎曰捨已從人大舜之所以聖也聞過則喜子路之所以賢也吾以聖賢望人痛小民之受害故私論之蓋遵庶人傳言之訓而爲之也蓋冀其或聞而攺之也若恥過作非聞諫而怒則小人也當道諸公其欲爲聖賢乎欲爲小人乎必有所擇矣作均徭私論

均糧私論

或問丈地均糧之法如何曰此朝廷仁民之政也第中間曲折各有利害行之不得其道則反以害民此不可不知也或問其故曰田有上下則糧有重輕此自然之理也禹貢之田分爲九等稅糧之輕重往往因之蓋爲此耳天下之田吾未能知河內之田則頗知之矣上田歲收畆不下兩石多或至三四石下田歲收畆不及一石少或至三四斗大抵上田一畆之收抵下田五畆國初定糧失於分別一槪定作每畆糧八升五合後官府以下田人戶辦納不前也乃議令起運重糧多派於上田裏分存畱輕糧多派於下田裏分蓋亦裒多益寡稱物平施之意也𨿽未盡得其宜而民病亦少蘇矣近年上司患裏書那移作獘也乃令不分起運存畱俱總定一價則上田下田無所分別𨿽曰可以絕裏書之獘而下田民戶固已不勝其害矣然坐派之法歲有變易民之害猶有時而解也若丈地均糧初時不審上田下田一槪均派糧額一定不可復變則下田之受害蓋有不可勝言者矣夫田地有上下則稅糧有重輕與犯罪有大小則受刑有重輕其理一也犯大罪者𨿽絞斬而不爲苛犯小罪者𨿽笞杖而不爲縱蓋各得其宜故也或者患吏書之舞文也乃一槪定爲徒流之刑以爲可以絕獘抑不思宜絞斬而得徒流者固爲幸矣宜笞杖而得徒流者不亦冤哉今不論田土上下而一槪均之以糧何以異此往嘗與巡撫徐公論之徐公深以爲然故令丈量田地分爲三等均糧之額初則通以中田爲凖下田則少損之上田則少增之以下田所損之數爲上田所增之數蓋亦所謂稱物平施之意也傳聞近議不許田分三等蓋亦未之思也若他縣之田無甚上下猶可言也河內之田果不分上下一槪均糧此則名𨿽均糧而實則不均之甚者也此利害之大者也而所聞又有可論者間巡撫公文謂除河路外蓋謂河路非可耕之田故除之也而承行官吏不明其意乃令河止除丹沁二河新開河道引水澆田者不除其河身所占之田俱令民田在兩岸者包納或問其故則曰引水澆田人戶得利故不當除竊謂引水澆田之利眾人之所同也非獨兩岸有田之民也而令其包納稅糧歲無休時此何理也路止除驛逓大路其餘通行古路俱不得除其稅糧亦令民田在路兩傍者包納竊謂民田在路兩傍者人畜往來踐蹂固已受害多矣古路眾人之所往來與驛逓大路無以異也乃復令其包納稅糧此何理也至於田內墳墓𨿽上司未有明文竊意丈地均糧亦不過丈實耕之田而均以實有之糧耳墳墓非可耕之田其不當徵糧蓋有不待言者矣今乃令墳墓不除有主者照地數均糧無主者聽民納銀於官平治爲田照數均糧竊謂先王有掩骸埋骴之令國朝有漏澤園之設而平治他人墳墓爲田園者律有明禁此蓋朝廷恩及死者之仁政也而一切不顧止曰吾將以均糧也不知均糧之初意果若是乎此三者亦利害之大端也小民被害而不敢言吾黨又以不在位而難顯言故私論之庶轉聞於當道之仁人君子或有以處此也夫變法本以利民而反爲民害仁人君子在當道者不知則猶有所諉知之而不爲一處亦安忍哉然此非吾事也非吾責也吾言止於此矣或疑田之上下難定曰此不難某鄕之田上某鄕之田下縣民蓋無不知者今宜令丈地委官於所丈之田各區之下明開水田旱田及在於某地方然後集合縣裏老當堂會審某處系水田或上或中或下某處系旱地或上或中或下各親筆塡寫於下面審旣定水田上等者則通定作上地中地則令與上地五分中地五分下等則令與上地三分中地七分旱地上等則定與中地七分下地三分中等則定與中地五分下地五分下等則定與中地三分下地七分田之分數旣定則斟酌損益均之以糧自然人心可服而事成矣田之上下若不官自審定而委之裏書則獘旣多端人亦不服事豈可行哉夫變法本以利民處之不詳則反貽民害仁人君子在當道者亦安可避一時之勞而不爲斯民永久之計哉

與楊邃庵論兵五篇

論賞

用兵之法非賞無以勸功是以國家立法凡戰勝殺敵者俱計首級行賞升官但此法可施於小敵而不可施於大敵兩軍相接兵刃相交縱有殺傷豈暇斬取首級縱賊眾大敗我軍若務斬取首級其姦惡賊首必從容逃去斬首𨿽多亂終不息況揮刀𨿽在於一人成勝實由於眾力今有首級者方論其功無首級者通不見錄亦非所以使之並力齊心也且中隱危機使賊知餌兵之法則破軍殺將其機皆由於此是尢不可不慮今宜別立賞格戰勝之後總計首級多寡而次第其賞將領作一等先登陷陣作一等眾人作一等其有顯立奇功人所共見者另賞不拘賞格則接戰之機勸功之道兩不悖矣

論罰

當時朝議於敗軍悞事將官止令記過待事寜之日來說余謂賞罰當速庻將士畏法用命欲擬卽先革職令其帶罪殺賊有功方許復職語多不能盡記

論術

朝議凡彊賊除首惡不赦外餘賊滚馬投降者俱各免罪此固古法但時勢不同反能害事蓋我之兵威旣振賊之生路已絕恐其致死拒戰縱能剿殺我軍亦傷故出誅首惡赦脇從之令一則開彼內潰之路一則全吾好生之仁也今我兵方委靡不振賊勢方猖狂自恣乃先宣此令於外使姦惡窮民無所畏懼流賊所至從者如歸其意蓋謂今日從賊得以搶掠自養賊若勢進則可圖望不軌賊若勢退亦可以投降不死是此令不惟不能潰賊之黨而反益其黨矣令出不可收回今宜再出一令凡四方英雄豪傑之士許詐投賊中或傳報消息或臨陣爲我內應俾其從賊陣中殺起則賊眾自然驚敗本人須異其衣帽我軍辧認不殺若得便擒斬首賊重加升賞如此則賊首不免疑懼不敢多收姦惡窮民而其黨日孤矣

論倡

朝議庸人爲賊不足慮姦雄從賊乃可慮行令天下有司官貟將部內豪傑籠絡歸我庶不爲賊用但念惟豪傑方識豪傑方今有司豪傑者少彼豈能識誰爲豪傑而籠絡之哉況此令又不可宣布蓋恐沮忠義之心長姦雄之气也今宜別立一法曉示天下謂朝廷百五十年撫養百姓恩徳甚厚今流賊乃因承平日久民不知兵之故糾合姦邪殺害良民擾亂天下甚爲可惡爾等豪傑之士固獨力難抗坐受其害豈不誤哉令天下不拘官民師生軍民人等有抱英雄之材者自行糾合鄕裏演習武藝賊至勢小則自行擒捕勢大則助官軍夾擊有功與官軍一體升賞如此則人人能戰在在有兵流賊之勢自弱而籠絡豪傑之術卽在其中矣

論權

朝廷命官領兵剿捕流賊此常法也但事無統紀賊在直隸則山東之官不問賊在山東則河南之官不問盜賊縱有敗衂之時亦得以東西逃躱終難捕滅今須設一總制官員令其隨賊向往卽督本處官員調撥軍士從便剿捕則盜賊之路自窮而平定之期有日矣

栢齋集卷八

●欽定四庫全書

栢齋集卷六

﹝明﹞何瑭撰

○序

天衢獨步捲序

易大畜之上九曰何天之衢亨象曰何天之衢道大行也士大夫得志而行道於時者功業輝煌心意伴奐豁達無礙與行於天衢者無異故大易取象焉然道不徒行必畜而後行大畜之象曰天在山中大畜君子以多識前言往行以畜其徳意士固未有不能畜徳而能行道者也伊尹之耕於有莘也誦詩讀書以樂堯舜之道一介不茍取予其所畜大矣三聘而起相湯伐桀功格皇天名垂後世豈非能畜徳而行道之驗耶鞏昌漳邑張生鳯翔從其父審理先生宦學懷慶學旣成矣以明年期當鄕試乃治裝西歸諸友各賦詩詞贈別且題其卷首曰天衢獨步蓋以得志行道望之也生亦嘗從予遊予見其縝宻而淵深有可以進於逺大者於其歸也恐其志於行道而畜徳以爲之本者或未弘也故以是告之噫生念哉多識前言往行以畜其徳道之行也不難矣

髙車駟馬圖序

通判劉公致仕西歸縉紳之士相與餞別乃繪髙車駟馬圖以贈而屬瑭序其意或曰髙車駟馬仕途之所有事也公致仕矣贈之以此無乃動其盛衰之感乎予曰不然富貴者儻來之物也有時而來有時而去蓋不可認爲已有也尙矣盍不觀於天道乎春夏之時大化氤氳艸木之勾者萌甲者坼葉者敷花者實或紅如丹砂或黒如點漆或黃如精金或白如美玉或彩色間錯如錦如繡蓋不勝其繁華之可愛也未幾而金風薦爽嚴霜布冷艸木之蓊然者雕矣沃然者槁矣原野之間一變而蕭條寂寞矣蓋盈虛消息自然之理𨿽天地不能違而況人乎士君子之幼也藏修遊息凡聖人之經賢人之傳與夫百家諸子無不取而閱之俯而讀仰而思其志固將以有爲也及壯而登仕途也或在廟堂或在郡縣乘髙車策駟馬僕禦揚揚前呵後擁富貴之樂固世人之所榮艷而奔走也然陰陽宻移形容暗換黝然黒者白矣渥然丹者槁矣矯然健者亦衰而怠矣於是乎解紱歸休懸車息駕蓋行藏進退人道之常自古無不然也公明達此宜無不知者何盛衰之感之有況人情久靜則思動久動則思靜公馳驅仕途凡幾年矣親戚故舊不相見者亦旣久矣今玆之歸也渡大河入函闗陟秦隴親戚故人或迎於途或候於門開酒命觴握手論舊公豈不歡然而樂乎佳時勝日登鳯山瞷洋水或舒嘯以來逺風或吟哦以消永日心曠神怡蓋有不知宇宙之爲大而萬物之爲夥者回視宦途之髙車駟馬眞黃粱之一夢耳又安能戀戀於已墮之甑而欝然不釋也耶眾嘩然曰此達觀之言也請書之以爲公贈於是乎書

儒學管見序

或問儒者之學曰五經四書之所載皆儒者之道也於此而學之則儒者之學也或問其要曰莫要於大學程子曰大學孔氏之遺書而初學入徳之門也學者必由是而學焉則庻乎其不差矣請問其指曰人之有生莫不有身焉亦莫不有家焉仕而在位則又有國與天下之責焉修身齊家治國平天下莫不有道此則道之實體也具此道於心神性情之間明徳也行此道於家國天下之際新民也明徳爲體而實見於新民之用新民爲用而實本於明徳之體蓋內外合一者也而莫不各有至善之所當止焉然斯道也非知之於先則不能行之於後故聖經有知止能得之訓焉物有本末事有終始知所先後則近道矣此大學之要指也請問其詳曰人之生也莫不有心以爲此身之主忿懥恐懼好樂憂患皆心之用也情也其未發則性也方其未發也必廓然大公無所偏倚心之本體方得其正一有偏倚則不正矣此善惡之根也或曰朱子謂心之未發如鑑空衡平無正不正之可言必其旣發則正不正始有可見故章句謂用之所行或不能不失其正今乃謂未發之時心已不正何也曰心之正不正𨿽見於旣發之後實根於未發之前如鑑之不明衡之不平𨿽未照物懸物而其體固已不正矣至於用之所行或不能不失其正則修身章內親愛五者之偏正指此而言所謂已發而爲情者也若謂正心傳內不得其正卽指已發則修身傳內五者之偏又何指耶朱子章句蓋一時之誤也其以正心次誠意之後何也曰意不誠者明知善之當好而不能行明知惡之當惡而不能去蓋自欺之小人也又何暇論其心之正不正哉其或誠於好善而惡惡矣而气稟識見之偏心有未正則接人處事之際往往隨其所偏而發不復加察則𨿽誠於好善而惡惡不免有時而失理此則君子有所不免誠意之後繼以正心蓋欲其涵養省察使其心未發之時無少偏倚感物而動之際又加察焉使情之所發用之所行無一不中乎理此則儒者之極功而聖人之能事也然五者之情各行於接人處事之際接家人國人天下人蓋無不然也而所接莫先於家人故於修身齊家傳內發之非謂接他人不然也情之正者善也不正者惡也行於家則有孝弟慈焉有仁譲焉善也不孝不弟不慈貪戾惡也行於國則有事君事長使眾之道焉有興仁興譲之敎焉皆善也反乎此者惡也行於天下則有與民同好惡者焉不專利者焉善也好惡狥一已之偏者焉專利而病民病國者焉惡也格物致知云者格修齊治平之道而眞知孰善孰惡者也誠意云者行修齊治平之道誠行其善而去其惡者也至於天下之治亂天命之得失則善惡之效而萬世之勸戒也此儒學體用之大全也或曰中庸語孟五經何如曰中庸與大學相表裏者也然詳於善而略於惡有所勸而無所戒故視大學爲緩語孟則或因一人一事而發五經各自一體亦多因一人一事而發非統論也學者誠能於大學而有得焉則三書五經所載者孰爲修身孰爲齊家孰爲治國平天下孰爲通論可以一貫而無遺矣儒者之學豈復有他蘊哉或曰論學可矣如爲政何曰學與政非二道也學以政爲大餘小節也天下之政總於六部以大學之傳考之平天下之用人吏部兵部之政也理財則戶部工部之政也治國興仁譲之善則禮部之政也而禁貪戾之惡則刑部之政也然國與天下一也傳者特因其逺近大小而互舉之耳實則無二道也吏部兵部之用人能同天下之好惡而不狥一已之偏戶部工部之理財能節用愛人而不爲聚斂之計禮部刑部能興善而禁惡則謂之賢公卿有司可也本之以大學之道而行之以國家之法爲政之道思過半矣嗚呼此儒者之正學也或者乃捨而不由其徒從事於記誦詞章者旣不足道而所謂道學者又多用心於性與天道之間及存心養性之說名𨿽可觀實則無補其可嘆者多矣功倍於小學而無用髙過於大學而無實宜朱子之太息也或曰科舉如何曰科舉之學不患妨功惟患奪志先儒已有定論儒者之學明徳新民新民之功必欲治國平天下茍不出仕何由治平茍不科舉何由出仕然則習舉業以應科目亦儒者之正也易幹之九三曰君子終日幹幹夕惕若厲無咎夫子傳之曰君子進徳修業忠信所以進徳也修辭立其誠所以居業也其九四曰或躍在淵無咎夫子傳之曰上下無常非爲邪也進退無恆非離羣也君子進徳修業欲及時也深知此意則習舉業以應科目爲儒學之正也明矣嗚呼天理人欲同行異情學者其尙繹思之也哉大學之道明徳爲體新民爲用體卽用之體用卽體之用如耳目與視聽然非二物也朱子發明已至而欠明切眞西山作大學衍義所言𨿽切於勸戒而於大學之道實則不知諸儒之論亦多謂先治已後治人不免離體用爲二予懼學者不知所用心也故著儒學管見以救之但所言簡略未備學者詳之可也

樂律管見序

予幼讀西山律呂新書初蓋茫然不知所謂玩索之久始得其門戶而疑其有所未通後讀書翰林見宋陳氏樂書反復參玩乃若有得然後知西山之說有未至者顧時無同志無所切磋藏之中心蓋二十餘年矣近見士夫著述有論及樂律者惜其於古人作樂用律之意均未有發明乃錄出管見如右蓋將求正於四方之君子庻古樂可復見耳觀者幸恕其僣妄云

陰陽管見序

陰陽之論予幼聞其名而未知其實反復乎周程張邵之書出入乎佛老醫卜之說者將二十年至三十八歳玩伏羲卦象而驗之以造化之道乃若有得惜諸儒之論皆失其眞也欲著述以明之以其非日用所急且恐啟爭端也藏之中心蓋十五年於今矣間與一二知已談之而李東郭先生屬予筆成書因略書數條告之王浚川許函谷復有所疑且予著述之本指亦未明也乃補書三條於內嗚呼性命之難言也尙矣一已之見安敢必他人之皆我從哉引伸觸類正誤糾失蓋有待乎世之君子焉

陰陽管見後語序

造化之妙先聖已有論者見於易象及禮祭義春秋左傳諸篇可考也但所言簡略耳蓋以其理微妙難明恐學者知未及此驟而語之反滋其惑故等閒不論所謂子不語神子罕言命夫子之言性與天道不可得而聞是也但近世儒者不察先聖之指未明造化之妙輙以已見立論其說傳於天下後世學者習於耳目之聞見遂以爲理實止此而不知其繆也予惜其失故著管見以發之而爭辯紛然而起蓋爲先入之言所梏耳予不得已乃著管見後語以發之學者熟玩而細察焉可也

醫學管見序

余平日好養生之術以醫道切於養生且可寓濟物之仁也故畱意焉沈潛日久頗有所見多前賢之所未發時或語人契者甚少蓋以其素不畱意故驟語之而不入也竊念余老矣不忍使所見無傳終於無用且恐或有差悞無以來賢者之敎也乃錄出如石嗚呼醫非小道而可以寄死生之命士君子平居略不畱意一旦有疾乃委死生於庸醫之手豈不悞哉力學應事之暇時一畱意蓋未必不賢於博奕也

家譜序

何氏之先世爲直隸揚州府泰州如臯縣江寜鄕十五都何家保人譜亡世次無考自瑭髙祖忠一公國初以從戎始遷懷慶故今爲懷慶人髙祖塟府城東劉塞村之西髙祖之叔父曰興無子附塟髙祖墓左髙祖之子孫皆從塟焉瑭念自髙祖至瑭已五世矣族繁世逺恐後分散無所紀也乃作族譜以紀之俾凡我同髙祖之子孫家有一冊縱後時變族散亦可以考見枝派尋究本原以不失親親之意云爾

附譜例

五世之後止紀同髙祖之子孫余不通紀服盡也此小宗法也然譜皆有始祖至五世之子孫冠於譜端大宗法蓋存乎其中矣子孫散居異方者服未盡而譜亦不紀勢不行也散焉而知其異合焉而知其同仁至而義盡矣

家訓序

古人齊家之法略見於禮之內則朱文公纂集家禮已具載司馬溫公居家雜儀蓋亦祖述內則之遺意而爲之者也俱可遵行近世如浦江鄭氏家規肥鄕郭氏家塾事親上黨仇氏家範亦有可取但家規家範所載賞善罰惡之法過於明白使人難堪此則不必行耳閨門之中恩常掩義或有過惡戒之不攺則治之累戒不攺則絕之然不必彰其形迹蓋猶望其悔而攺也此五書者子孫皆當知而遵行之此外子孫有聰明者則漸敎以小學四書五經諸史可也幸得有官則行道建功上也守亷奉法次也貪酷姦諂則非吾所望於子孫矣恐吾一旦不諱不及敎訓子孫故於閒中書此垂訓凡我子孫尙念之哉

○引

仁壽延恩詩引

吾鄕韓老先生盛徳重望素爲人所敬服弘治乙丑壽登八十適今天子嗣位之初尊上兩宮徽號覃恩天下凡民年八十以上者賜以冠帶以榮其身先生旣受命親黨畢賀仲子佶方肄業太學畱京師縉紳交遊者各賦詩以贈爲先生壽秉仁裝爲冊葉題之曰仁壽延恩屬序於瑭瑭竊謂徳莫大於仁福莫先於壽皆人所歆羨而難得者也世固有壽者矣而未必仁亦有仁者矣而未必壽兼得之者不尢難乎抑又有難者焉嘅自憲敎乞言之禮廢而尊賢養老之意衰況夫擾攘之時彊弱相陵貴壯賤老番番黃髮能免播棄幸矣何尊禮之敢望乎間有錫爵賜帛之典然曠世僅一再見遭際者不其難乎今先生仁且壽復生太平之時際曠世之典豈非慶之大者乎蓋難之又難者也抑窮檐蔀屋之下淳龎之老𨿽幸遇曠世恩典然沾被者亦不多得噫此人所以又貴乎有賢子孫也先生三子長智秉貞季斌秉徳皆有士行秉仁節髙而噐宏學贍而才敏他日顯揚夫豈止此此固縉紳所縷縷也瑭特有感於遭際之難姑書以爲引云

棠陰去詠引

棠陰去詠詩冊懷郡士夫爲分巡郤公而作者也公分巡於玆三年矣禁姦革獘凜如秋霜禮士待賢藹如春日蓋無不畏且愛焉今年以陟明擢陜西撫民參議士大夫以禮幣賀者俱郤不受惟以詩文賀者則不辭於是衛揮使吳侯乃約士大夫之能詩者各賦詩一章以頌公徳裝爲冊葉題之曰棠陰去詠復請予序其首簡予竊惟甘棠之詩周人爲召公而作者也召公巡行南國以布文王之政或捨甘棠之下去後民思其徳遂愛甘棠而不忍傷復作詩詠之所謂蔽芾甘棠勿剪勿伐召伯所苃者是也詩冊曰棠陰去詠蓋以召公比郤公也其指逺矣予於此竊有感焉自召公而後去思之詩遺愛之頌代有作者固當不止一人然惟甘棠之詩盛傳餘皆不傳豈無其故哉詩云鶴鳴於九臯聲聞於天言誠之不可掩也後來諸公之徳政或者視召公猶有所未至乎此傳而彼不傳蓋誠不誠之所分也夫子曰詩可以興可以觀公不受禮幣而受詩文夫豈無意哉觀前人之得失爲在已之法戒感奮發勵期與之齊公之意其在此乎罔俾召公專美前代予於公有望矣於是乎書以爲詩冊引

蕭母北堂慶壽引

姻家蕭母太夫人壽登八十內外族姻捧觴稱慶者先後相繼卷軸充庭珠璣溢目子銳等裝爲冊葉瑭忝在姻屬之末敬題其首曰北堂慶壽復推厥由以爲古來人生以百年爲期故百年爲上壽八十爲中壽六十爲下壽殤夭短折之餘得至下壽者尙以爲幸況中壽上壽乎如太夫人之壽誠可慶也夫徳與壽相爲表裏者也有徳者固可得壽然必有徳而壽者斯爲可貴否則深山之木石大壑之龍蛇𨿽多歷歲年亦何益於世敗常亂俗殘人傷物生一日則貽一日之害生一歳則貽一歳之害故曰老而不死是爲賊若是者亦何貴於壽仰惟太夫人慈仁明逹輔相先君子恢拓家業爲懷慶巨室訓敎諸子孫賢明仁厚爲一時聞人此皆人所共知非姻戚之私言也太夫人之徳槪可見矣家範之嚴內外取法壽一年則示法於一年壽百年則示法於百年此固人情之所深願也詩云淑人君子正是國人正是國人胡不萬年豈惟男子然哉請借以爲太夫人壽

行山別意引

郡伯司馬先生南都士林之冠冕也蚤登甲科卽拜南臺禦史時母夫人方在堂先生公退則與諸弟奉甘旨問起居於堂上𨿽政聲動海內而身實未嘗離庭闈此蓋君子之全樂而人生不常有者也嘉靖辛卯秋以銓部薦來守懷慶始與母夫人及諸弟別明年謀迎母夫人來宦邸以養母夫人以顧戀庭闈不果來於是仲弟洛瞻乃奉母命來省兄弟相見蓋雍雍如也畱兩月將去依依然不忍別門下士庠生瞿懋等聞之乃賦詩以贈裝潢成捲題之曰行山別意間來請敍其首予竊惟臨別贈言自古有之然情之所感不同則言之所發隨異念昔先生拜官之初日與母氏兄弟相聚於一堂之上今乃相望於千里之外弟兄幸一相聚又不久而離其情之戚戚蓋有所不能免者矣然丈夫之生也桑弧蓬矢以射四方固無終身不出戶庭之理況豪傑之士以顯親爲孝以亢宗爲榮今先生𨿽暫屈小郡然他日致位臺鼎實由此進則所以大顯親之孝崇亢宗之榮者此蓋其權輿也母氏兄弟𨿽有離違之憂亦可以少釋矣諸友贈言之意其殆出於此乎抑古人贈言非直敍情也蓋亦有感發之益焉崧嵩烝民拳拳以徳業相期望故申伯仲山甫之賢至於今有信夫南都天下英才之所萃也洛瞻藏修逰息於其間所造深矣觀於海者難爲水不知於諸友之贈言其亦有所感發乎司馬之先有太史氏壯逰四方登龍門探禹穴觀風鄒嶧觀射於矍相之圃無所不至歷覧旣廣气益豪邁後遂以文章名天下懷慶蕞爾郡也言未必於吾洛瞻有益然行山大河則亦天下之壯觀也洛瞻歷覧於此其亦有所感發也乎他日復有以文章名天下如太史者安知不在此乎謹書此爲贈言引蓋將以徵其後云

三晉第一家引

上黨仇氏以孝義禮譲聞於三晉大司成虎谷王先生應韶篤論君子也嘗以比浦江鄭氏手書三晉第一家字贈之虎谷不妄許可由是逺近縉紳士夫咸信仇氏之賢無異詞者仇氏宗子瀋藩儀賓時茂嘗命子熈從予遊來懷慶懷慶之士以其義門之彥也咸願與交而熈溫潤典雅不以行能驕人以故無不愛且敬者於是各賦詩以贈而請序於予予惟古之君子樂道人之善故上自明君賢臣下至匹夫匹婦嘉猷忠謨懿徳粹行往往播之歌詩以頌美之載於三百篇者可考也聖人刪以爲經垂訓萬世至今讀之猶可使人感發興起至有不知手舞而足蹈者傳謂詩之爲敎可以美敎化厚人倫移風俗豈不信其然耶今仇氏以孝義禮譲爲縉紳所推許諸友乃從而詠歌揄揚之是固古君子之用心也夫頌其始所以規其終也褒其善所以勸其不能也觀者以是求之則詩之作也不爲面諛矣

栢齋集卷六

●欽定四庫全書

栢齋集卷七

﹝明﹞何瑭撰

○記

懷慶府重修儒學廟記

懷慶太守長山徐公以郡學夫子廟規制弗稱無以振作士气勇於向方乃拓而新之神像禮樂器一時皆備少師洛陽劉公已爲之記學師生感公作興雅意無有窮已無以自見伻來求記其實以彰公休以垂示無極瑭雅受知於公且叨以文字爲職業故不可辭竊聞上之興學在實不在文士之自致貴本不貴末今廟學鼎建規制彌張窺其門則見廊廡之邃嚴升其堂則見階戺之端緒入其室則見聖容之淵穆祭奠時舉爼豆旣陳鐘鼓琴瑟翕然在上羽旄綴兆翼然在下凡所以駭耳目而怡心志者與廟制偕進噫盛矣不可以有加矣觸其外則動其中修其文將責其實公之意豈不有所在哉孟子曰庠序學校皆所以明人倫也人倫明於上則小民親於下矣公之意豈不在此哉父子有親君臣有義夫婦有別長幼有序朋友有信此人之大倫也吾夫子盡之而聖七十子之徒修之而賢五經四書之所陳皆是物也國家用之則治捨之則亂全棄之則亡明效大驗稽諸古可見已我朝設學校徧天下咸廟祀夫子俾士皆誦法五經四書夫豈徒哉然則公作新廟學意斷可識矣吾黨之士可不知所以敬承之哉稽之以經書驗之以事物質之以師友體之以心思凡父子之所以親君臣之所以義夫婦之所以別長幼之所以序朋友之所以信皆究其極下則措諸言行以修其身以齊其家以化其鄕黨上則敷爲政敎以行於官府以通於邦國以逹於天下後世不幸遇艱難擾攘之時則秉經揆義可進進可退退可生生可死死務使人之大倫無少虧玷以自立於世以無負朝廷作養之意以無愧於古聖賢此學之本也可貴也否則竊取前聞妝綴語言以希世取寵而已抑末矣是豈公興學之意哉公徳政之懿與營建始末洛陽公所已記者瑭不敢贅故姑著公意以與吾黨之士共勉承焉

河內縣重修廟學記

河內縣儒學文廟在縣治之西考碑記洪武十五年知縣姑孰陶晟之所剏建也迄今將百四十年矣棟宇不無傾欹屋瓦不無脫落有司𨿽時加修葺而因陋就簡規制未備春秋奠獻無所瞻仰甚無以稱朝廷崇祀先師之意敎諭宰廷俊惻然於心乃謀於同寅訓導鄭樞汪振王詔牒呈於縣請爲修理知縣髙傑乃申請於撫按兩司報可乃出帑藏銀六百七十兩市材木瓴甋之屬鳩工匠徵夫役委義官蕭欽督工修理正殿舊三間廣爲五間兩廡舊二十間廣爲二十四間戟門欞星門皆撤而新之欞星門三座皆易以石柱門內有泮池亦甃以磚石未幾知縣髙傑擢刑部主事去任縣丞蘇徵繼其志綜理不怠乃底於成經始正徳十四年正月落成於明年九月未幾徵亦致仕去今知縣王濟民復修拓兩齋補其未及廟學規制視昔大備敎諭宰廷俊等來徵言以紀成績惟吾夫子之聖以及從祀之賢皆功在萬世有司修廟致祀皆祇奉朝廷徳意而爲之蓋有不待贊者然聖賢廟貌之設祀典之禮必行於學宮之中此則朝廷深意蓋有不可不知者英俊之士藏修遊息於此朔望參謁春秋奠獻夫豈無所思乎均是人也彼胡爲而廟祀於萬世吾儕眾人胡爲而不得預也反復以思之黽勉以求之不沮不怠則庶乎其有得矣抑行逺自邇從祀之賢有魯齋許先生焉非河內之產乎志其所志學其所學過則聖及則賢不及亦不失於令名則於朝廷廟祀先聖先賢之意庻不負矣不然則殿宇之崇徒爲觀美亦何益之有哉亦何益之有哉

孟縣重修廟學記

孟縣儒學在縣治東南始建於洪武初年重修於正統某年迄今蓋又八十餘年矣廟廡堂齋號捨俱就傾圮嘉靖九年皇上頒禦制敬一箴於天下學校命勒之於石覆之以亭惟時孟縣缺知縣縣丞黃知常奉命惟謹亭旣成矣尙有餘材顧明倫堂師生朝夕講肄之地傾圮非便卽以余材攺建於舊址西北二門亦修整方擬申請通修廟廡齋號之屬未果會升順徳府任縣知縣去任是年二月欽差巡撫都禦史徐公撫臨本縣下學祗謁先聖廟見廟傾圮不治意甚惕然退臨明倫堂聽諸生講肄見堂鼎新闊大問知其由意甚嘉之司訓張瓛因以黃縣丞欲申請通修廟學未果而升任去徐公允之卽詢可以任其責者師生合辭以典史喬茂義亷能可任薦公卽委之共計木料磚灰諸費估銀二百五十兩以舊址廹近城垣乃買民地三畆拓之文廟退後復加兩楹共八楹兩廈戟門比舊髙竦欞星門攺建牌坊鑿泮池甃以磚石規制蓋燦然一新矣又於明倫堂後起蓋饌堂五間東西庫廚房各三間位置區畫各得其所經始於嘉靖九年八月落成於明年九月學師生以玆役也工費浩大名𨿽攺建實則創始非縣丞黃知常無以啟其始非巡撫徐公無以成其終非典史喬茂義之亷幹亦不能致完美如是之速皆不可不記乃托國子生潘伸來徵言於予將勒之石昭示無極予惟聖朝之治以興學育才爲先自巡撫而下若縣丞若典史皆知以修理廟學作興士類爲急祇承徳意至矣然此皆有司之事也講學明道以不負朝廷徳意則士之責也吾黨之士其亦知所務哉夫帝王之治本於道而帝王之道本於心治道莫大於明倫而心法莫先於敬一此不易之論也自先聖以及諸儒所以廟食萬世者明此而已我聖祖興學育材堂必匾以明倫掲其要矣我皇上繼志述事箴復申以敬一蓋探其本也吾黨之士可不知所勉哉以敬一之心明人倫之道大可聖次可賢出則行此道以贊天子之治處則明此道以贊天子之敎以共承朝廷徳意斯不負矣不然則棟宇輪奐徒爲觀美亦何益之有哉亦何益之有哉

復許文正公祀田記

許文正公元大儒也沂其淵源所自實上接考亭之統究其利澤及人則實有用夏變夷之功歐陽公所撰神道碑詳矣公祠凡三一在河內縣儒學之側一在縣東北李封村公墳墓子孫在焉一在景賢村公別墅也景賢村故有祀田二十八畆後爲鄕民所有公子孫訴於官則曰汝先世嘗鬻於我有劵契存焉歲逺人亡眞僞無所考證官府亦不得以其田歸之正徳丙子欽差巡撫河南地方都察院右副都禦史西蜀李公檄下有司表章先賢祠墓傾敗者修葺之祠田浸沒者理出之公七世孫儒學生泰和乃具公祠田始末以告李公慨然曰公道徳功業師表天下後世宜世世祀祀田剏置不爲過況故有乎特念其田久爲民所有一旦奪之恐民不堪乃議贖取之於是分巡按察司僉憲東吳韓公濓命懷慶府知府郯城周公舉河內縣知縣平涼髙侯傑出庫藏官銀二十兩盡召田主歸其值收其劵契取其田畀許氏子孫泰和輩使世守焉以奉公祀明年分守布政司大參東吳宋公冕兵備分巡按察司僉憲金臺王公鏜韓公濓麻城汪公正閩中範公嵩議以斯舉也見君子尊賢之禮焉又見愛民之仁焉又見處事之義焉不可以無述斯田也今𨿽歸許氏矣安知他日不復爲鄕民所有子孫不復鬻之於人也不可以無戒乃命有司紀之於石以示久逺於是知縣髙侯傑乃來徵言予竊惟文正公道徳功業昭然在天下後世祀田之有無似無大損益而事體所在則有不可不書者春秋成公初年書取汶陽田傳者曰取者得非其有之稱汶陽魯田也見侵於齊魯不請命於天子以正疆界乃假晉兵力以取之與得非其有者同故書之以示譏竊以爲晉主夏盟固代天子行事矣諸侯有彊淩弱眾暴寡如齊之於魯者蓋其所宜治也徵齊之罪而返魯之侵地無可譏者可以取則取豈可以例爲得非其有哉所可譏者他日使韓穿來言汶陽之田復歸之於齊耳巡撫公復文正公之祀田宜與晉返魯汶陽田爲比而上全崇奉先賢之意下不徒奪民之有權不失正蓋有昔人之所未及者分守分巡曁郡守縣侯祗奉徳意協贊有成皆不可不書抑於此有感焉鄭以祊易許田於魯春秋書之君子曰於此見鄭於魯有無親之心蓋譏其以祖之分地擅與人相易也夫以田易田尙獲譏於春秋則舉先祖之地而輕以畀人者又當何如也噫文正公之子孫可不戒哉

元魏國許文正公廟祀記

懷慶府城舊有元中書左丞封魏國許文正公祠廟一所歲久不治府同知王公修補完潔復議以爲公道徳功業萬世仰賴有補風教不淺匪直泛泛鄕賢而已顧未秩以常祀恐無以盡後人瞻仰之誠且廟無典守之人非惟易致傾壊而市井之徒雞犬之類不免雜入踐穢褻瀆不敬孰甚擬行令河內縣均徭內編銀六兩於春秋祭丁後府官率各官師生致祭又於均役內取附近人戶審編門子一名責令看守本廟司其啟閉時其灑掃庶廟貌常新禮儀以肅有補風教多矣議定請於分巡僉事郭公咨於知府司馬公皆以爲然乃申請巡撫都禦史徐公準擬巡按禦史王公行兩司及提學議布政司左布政使於公右布政使林公按察司署印副使劉公提學副使敖公會議謂宜如府擬符下府同知王公乃徵予言以記其始末且曰匪府輒私有請也當道諸公意也予不得辭乃爲之言曰禮法施於人則祀之公踐履篤實議論純正可以上繼考亭之統而利澤及人功業尢爲炳煥法施於人公蓋其人也秩以常祀宜矣獨近世儒者謂公不當仕元不能不疑於其說予嘗著論辧之大略謂舜文皆生於夷而道徳功業萬世仰賴元主𨿽未可以舜文比然敬天勤民用賢圗治蓋亦駸駸乎道矣況當時生民糜爛已極元主乃能知公之賢而以行道濟時望之公亦安忍不爲之出哉夫作春秋者非孔子乎春秋所外莫大於楚昭王之聘孔子亦往拜焉使不沮於子西孔子固將爲楚之臣矣孔子魯人也尙可以臣楚公元人也乃獨不可以臣元乎然則儒者之說謬矣由是觀之公之道徳功業旣皆可法而出處進退亦無所悖其秩之常祀無可疑矣同知王公崇祀先哲之雅意當道諸公與人爲善之盛心蓋皆出乎此也故爲之言俾刻諸石有志於道者其尙考諸

表彰先儒許文正公碑記

都察院右副都禦史四川李公奉命巡撫河南誕興文敎欲風勵諸士子以聖賢之道乃亟求先儒而表彰之肆惟河內縣魯齋文正公學有淵源寔上接考亭之統爰命有司樹碑石以頌其徳葺遺書以闡其道復祭田以奉其祀建坊牌以表其裏縣尹平涼髙侯祇奉徳意惟謹旣竣事復建坊於公祠大門外設重門於內廟制益邃以嚴公七世孫泰和等乃來徵言以記成績竊惟文正公道徳之休光李公髙侯表彰之雅意蓋有不待贊者予於此獨有感焉聖賢之道𨿽本於性命之微而寔見於綱常之著𨿽極於彌綸參贊之功而亦不遺乎灑掃進退之節本末兼該巨細畢舉蓋切於民生日用而非杳冥昏黙之謂也至入道之方則必先之以小學以立其基本繼之以大學以收其成功又有不可躐等而進者孔孟旣沒道學失傳有宋諸儒繼出而考亭朱夫子寔集其全旣章句大學一書復搜葺小學一編其示士子以入道之方可謂明且切矣魯齋幼而讀書卽志於聖賢之道後得考亭小學四書乃盡棄故習一從事於其間故立身行已立朝事君及啟廸後進莫不以朱子爲依歸學以躬行爲急而不徒事乎言語文字之間道以致用爲先而不徒極乎性命之奧其所得者蓋純乎正而不可加矣近世之士有志乎聖賢之道者往往刻意著述畱心性命至於修齊治平之方義利取捨之分則多忽焉而不省夫著述以明道聖賢固不廢然非所急也性與天道夫子罕言而四敎之施必以文行忠信則其所先者可知矣周子有言聖人之道蘊之爲徳行行之爲事業彼以文詞而已者陋矣或問程子何不以太極圖示人曰恐滋學者入耳出口之獘然則刻意著述畱心性命而忽於躬行致用之實者不幾於陋而獘乎予病此久矣而未能救也巡撫公縣侯表彰魯齋許文正公之雅意其有在於斯乎有志於聖賢之道者可以省矣

韓文公廟碑記

道統之傳其來尙矣三代以前如堯舜禹湯文武之爲君臯夔稷契伊傅周召之爲臣皆逹而在上故其道行三代而降如孔子之於春秋孟子之於戰國皆窮而在下故其道明道行則天下蒙其福道明則天下𨿽不全蒙其福猶賴其正救之功以不至於大亂孟子旣沒道益晦塞權謀功利之說旣紛紜於天下而異端佛老之徒又旁出乎其間天下之士彷徨駭愕不知所適從者久矣至唐吏部韓文公出始起而辟之異端少息而吾道賴以復明天下之士始曉然知所歸往蓋文公之功於是爲大先儒亦許其接孟子之統者蓋有以也或謂公𨿽有辟佛老之功然於聖人之道亦未能眞知論性則謂性有三品論道則以博愛爲仁行而宜之爲義皆未造堂奧之深噫是固然矣論人者尙論其世三代以前聖人在上斯道大行朝廷之所施設學校之所講明蓋無非仁義道徳之發士生其間耳目之所聞見無異物焉故其知道也易三代而降斯道不明異端競起權謀功利之說不可勝數而其近理而亂眞者則莫大於二氏天下之言性命道徳者不主於老則主於佛聖人之道之存者蓋無幾矣士習於見聞之陋欲擇所從者顧不難哉韓公獨以仁義禮智信爲性由仁義而之焉爲道仁義足乎已無待於外爲徳其眞知灼見蓋非他人之所易及矣抑吾於此尢有感焉人之情莫不趨利而避害惡窮而喜逹是利害窮逹之間士君子勸沮之所關也三代盛時聖賢在上其困窮拂欎不得志於天下者非小人則庸人也有志之士孰不思以聖人之道自修其身以赴亨嘉之會哉後世則不然士之知以聖人之道自勵者往往蒙譏笑被謗訕甚者排擯摧抑使之困窮以死其勢蓋甚難矣孔棲棲於春秋孟皇皇於戰國坐是故也韓公𨿽未能與孔孟並論然立言飭行終與庸人殊科竄蠻荒謫海上流離奔走其困窮亦甚矣故唐史謂學者之於公也始而笑中而排終而翕然隨以定夫笑也不爲沮排也不爲懼卒能自立爲士君子之所歸往非卓然有見於聖人之道其能以至此哉公眞可謂豪傑之士矣公名愈字退之世爲河陽人河陽爲懷郡屬縣故郡有公祠正徳丙子欽差巡撫河南地方都察院右副都禦史李公公餘晉謁祠下謂公儒者山斗命懷慶府知府郯城周公舉伐石樹碑以頌遺烈以風動後之人諮於分守布政司大參金臺楊公志學王公震莆田陳公琳少參東吳宋公冕兵備分巡按察司僉憲金臺王公鑑東吳韓公濓麻城汪公正閩中範公嵩乃命河內縣知縣平涼髙侯傑來徵言予故備論公辟異端明吾道之功以頌之詩云髙山仰止景行行止由公所至以上求堯舜禹湯文武孔孟之道天下固不可謂無其人也有志之士尙念之哉巡撫公名充嗣字士修別號梧山由進士攺庻吉士讀書翰林其所造深矣故其爲政知所崇尙如此云

唐昌黎伯韓文公廟祀記

懷慶府城舊有唐吏部侍郎封昌黎伯韓文公祠堂一所歳久蕪穢不治府同知王公修補可觀復以爲公之道徳功業萬方仰賴有補於風敎不淺匪直泛泛之鄕賢而已顧未秩以常祀恐無以盡後人瞻仰之誠且廟無典守之人非惟易致損壊而市井之徒雞犬之類不免雜入踐穢褻瀆不敬孰甚於此擬行令河內縣均徭內編銀六兩於春秋祭丁之後府官率各官師生致祭又於均徭內查取附近人戶審編門子一名責令看守本廟司其啟閉時其灑掃庶廟貌常新禮儀以肅有補於風敎多矣議定請於分巡僉事郭公咨於知府司馬公皆以爲然乃申請撫按巡撫都禦史徐公準擬巡按禦史王公行兩司及提學議布政司左布政使於公右布政使林公按察使陳公副使劉公提學副使敖公參議謂宜如府擬呈上巡按王公亦準擬符下府同知王公乃徵予言以紀其事之始末且曰匪府輙私有請也當道諸公意也予不得辭乃爲之言曰儒者之學以明道爲重孟子旣沒異端競起佛老之言盈天下老氏以虛無爲道失道則爲徳佛氏以寂滅爲性修性則爲道異言喧豗天下貿貿然無所適從久矣文公乃獨以仁義爲性由仁義而之焉爲道足乎已無待於外爲徳其見於原性原道之篇者炳如也由是天下皆知異端之非吾道之是其有功於世多矣或者謂公以博愛爲仁指用爲體見道未爲眞切此固責偹之意而實則不必然也樊遲問仁子曰愛人孟子亦曰仁者愛人則以愛言仁固孔孟之所不廢也夫何不可之有況人情志伸則气昌志屈則气沮公之辟異端也至於逺竄而气不少沮故卒能有立至今天下知二氏之非蓋由公啟之也其有功於吾道豈小小哉史氏謂公之辟異端較之孟子功齊而力倍之𨿽未盡然然能言距楊墨者聖人之徒也公豈非其人邪禮法施於人則祀之公蓋足以當之矣同知王公崇祀先哲之雅意當道諸公與人爲善之盛心皆不可不記故爲之言俾刻諸石嗚呼士君子有志於道者其尙有考於斯哉

孟縣攺建韓文公祠記

聖人之道其大矣哉包羅天地揆敍萬有蓋非其它一才一藝之可比也故君子之學患不聞道茍得聞道則𨿽勢在匹夫世猶當景仰而崇奉之而況其顯者乎孔孟旣沒道學不明異端之說充天下老氏曰虛無道也釋氏曰寂滅道也天下之士迷於其說貿貿焉莫知適從者蓋非一朝夕之故矣至唐吏部侍郎韓文公始明辯而震揚之曰博愛仁也行而宜之義也由仁義而之焉則爲聖人之道老與佛之道非道也由是天下之士始曉然知吾道之正異端之邪其見道之明固已度越諸子矣而又慨然以道自任𨿽蒙譏罵訕笑不懼不沮佛骨一表至犯天子喜怒竄逐南海瀕於死亡而不悔其信道之篤豈世儒之所易及哉逮其晚年道成名立天下學者仰之如泰山北斗有宋元丰中逐以公從祀孔子廟庭公之得預乎聖道之傳天下之士固已無不知矣況其桑梓之地遺風余澤漸被尢深士之生於斯遊於斯者又當何如而景仰之邪公本河陽人河陽於國朝爲孟縣縣之西有韓莊傳以爲公族所居莊有冢傳以爲公墓公集亦有過河陽省墳墓及我家本瀍榖有地界臯鞏之句則公爲孟人無疑唐史乃謂公鄧州南陽人蓋傳誤耳弘治年間大冢宰耿公始表公爲孟人奏請於朝建祠致祀其所以風勵後學之意深矣顧棟宇卑狹未稱且僻在深巷過往士夫猶有未及知者正徳丁丑縣尹劉侯慨然有感於斯乃攺建於縣治南門內孔廟之右髙明爽快旣足以竭虔妥靈又於祠前豎坊題曰鄕賢韓文公祠蓋以見公有得於聖人之道而爲此邦之人也往來士夫咸得謁祠致敬而耿公表章之意始大暴白祠成欲紀其攺建始末於石乃請命於太守韓公公以屬瑭竊惟士君子垂世不朽者不止一途而莫大於得聞聖人之道孔孟以來世儒得與斯道之傳者僅可屢數而吾黨得二人焉公及河內許公是也然上下千數百年而僅得二人可謂難也已矣有志之士謁公之祠夫豈能無所感邪冡宰公名裕河南盧氏人太守公名士奇山西洪洞人縣尹侯名澄陜西邠州人皆有志於聖人之道者故所崇尙如此謹附於祠記之末使後之人有所考焉

趙烈女祠碑記

烈女姓趙氏懷慶之河內縣人幼父許聘同縣儒學生王子聰之子錦未幾子聰卒家貧錦甫數歳鞠於母張氏辛苦成立學爲詩文往往有奇句可誦不幸夭死趙女方在室聞訃痛曰吾旣聘王氏王氏卽吾夫也夫死曷歸乃往哭盡哀將殉死顧姑老在堂無他子侍養義不可棄去旣殯乃畱養姑破屋蕭然不蔽風雨尺帛斗粟皆無宿儲朝夕甘旨取給女紅傍人見聞者皆顰蹙不自得趙氏怡然也弘治十三年冬姑以壽終趙氏並啟舅曁夫之殯返塟祖塋歸自經死鄰里上其事於府將圖奏請旌表歷數年未能得也長山徐公由工部尙書郎來守懷慶政敎旣修百廢皆舉有以趙氏事告者公戚然曰世有志行卓異而沈沒如此者乎是吾責也力聞於朝請加旌表以風示四方制旣可乃建祠於郡治之東祀趙氏焉外又爲石坊使人可望見而思也河內尹李侯贊相甚力旣落成請記於石以示久逺乃敍其事而銘之辭曰古有貞妻亦有孝婦室家旣宜乖離中路孝婦貞妻在禮則然世罕蹈之猶著簡編嗟嗟貞懿冰瑩玉潔軒車來遲良人隕折拊膺呼天誓將同歸睠睠顧懷姑老曷依一室蕭然孰甘孰旨纂刺瘁艱不慍以喜姑亦壽老百年而終累累新墳負土以封大事旣襄溘然長逝同穴而藏不違初志見聞興嘆風節凜然賢守封章錫命自天錫命自天金書有耀翼然新祠奠彼衢道嗟爾士女孰無秉彛孰無秉彜胡不鑑思

孟縣潘侯祠記

潘侯祠祀晉河陽令潘侯安仁也河陽今爲孟縣祠舊在縣城南門外縣令劉侯攺建於門內大街之西從民欲也旣成儒學敎諭徐先生及同寅諸生議記成績於石以示久逺乃來徵言予惟記者記其事耳奚俟多言無乃有所感諷於其間故不憚煩耶古今令河陽者多矣安仁何以獨祠考之傳殊無赫赫可紀之績第稱其好植桃李春花盛開與百姓嬉逰以爲樂如是而已竊謂民愚而神不可以文欺茍有以及之則𨿽不布一敎條而自無不懷不施一刑而自無不畏茍無以及之則𨿽朝聚而告之曰吾將字爾之生暮召而號之曰吾將成爾之徳鞭朴日嚴斬刈日酷曰吾將以鋤惡而佐善終不懷且畏也安仁之政事今無所考意其必悃愊無華而與民相安於無事者不然何河陽之民感而立祠今上下且千有餘歲而卒莫之廢耶夫人所褒大崇尙者必其志向之所在也劉侯新潘侯之祠其亦有意乎哉先生肅然作而曰此予所欲言而未敢先也河陽令𨿽爲縣實古州治南通雲貴西接川陜政務供億甚煩令有甚不易爲者劉侯自下車以來課農桑完租賦興學校卹鰥寡實倉廩淸囹圄以至修城浚隍架橋平道皆不動聲色卓有成績其才蓋有大過人者上下旣已稱其能然侯之心不自足也恆以方今民窮財盡而上令嚴急𨿽欲與百姓相安於無事如潘安仁有不可得者故新侯祠以見志非偶然也予曰時不同則政不必同惟其仁而已矣饑者易爲食渇者易爲飲能寛一分則民受一分之賜矣易曰鳴鶴在陰其子和之言誠之相感也侯誠有愛利及民安知孟縣之民他日祠侯不如今日之祠潘侯乎潘侯名嶽字安仁其官閥履歷晉史有傳劉侯名澄字靜夫陜之邠州人以禮經中鄕試髙等初授開封封丘縣令後攺授懷慶府孟縣云

重修沁河堤記

懷慶府城北二里而逺有河曰沁河源自山西來乘髙趨下怒流湍悍可畏河之南有堤蓋以防其患也始築年月無可考計其來蓋亦久矣成化年間堤漸陵夷十八年夏秋之交霖雨大作河暴漲決堤毀城摧房垣漂人畜不可勝紀日照陳公時守懷慶徵徒役修築之堤復髙厚完善迄今餘三十年矣復漸陵夷比年夏秋之交每霖雨河水暴漲輙至城下城外房屋墻垣多致傾塌居人恆凜凜焉恐復有十八年之患太守郯城周公議欲修築以勞費重大乃請於欽差巡撫都禦史李公公曰修堤防以禦水患政也𨿽勞費固不得已況親王在此尢有不可緩者其亟圖之乃諮於分守大參楊公王公分巡僉憲韓公範公俾經畫區處計堤之當修築者西起回龍廟東過眞武廟長凡三百一十丈有奇髙約二丈有奇厚闊狹不等計椿木當用八千根府庫官銀一千兩易買六千根本府措置二千根計夫役當用三千名懷慶衛派九百名河內縣派二千一百名計定乃委府太守周公推官張公衛指揮徐公賈公縣大尹髙侯總督府復轉委溫縣典史丘會督役修築起工於正徳十二年正月二十四日訖工於是年四月十日太守公又令沿堤種樹千餘株蓋亦爲護堤設也旣落成府縣儒學教諭訓導宰廷俊趙文隆軰囑某請記成績於石以示久逺竊惟天下之患備於未然則力省而功倍患至而後圖之非惟勞費不貲往往有不及事之悔古人於堤防溝渠之類歳加修治職此故也惟玆堤使十八年以前有人修築則可以免墊溺之患柰何其不然也今太守公及河之未大爲患也先築堤以備之其爲民之徳甚厚然亦勞且費矣嗣是而後歳加修築埤補使玆堤不至陵夷則吾人墊溺之患其永免乎故記其修築始末復系之以此以告後人至於公其它徳政與是役無闗者則不暇贅而義官之屬有勞於是役者其姓名則記之碑陰亦不暇詳述云

重浚廣濟渠記

沁水自山西來至懷慶府濟源縣王寨裏出山地名枋口嬴秦時於上流鑿爲五渠分引其水以灌民田歳久湮塞弘治六年河內縣崇下鄕民張志奏開廣濟渠以灌濟源河內溫孟武陟民田正徳七年利上鄕民馬榮復奏開利人渠以灌其鄕之田利人渠口地勢平坦水流順利故一向疏通廣濟渠口地勢髙仰水流艱澀故累致湮塞𨿽歲加疏浚而終不流通一遇亢旱則名爲水田者悉成焦壤百姓皇皇無所控訴正徳十五年冬洪洞韓公來守懷慶振肅紀綱百廢皆舉河內縣崇下鄕民曹剛等乃告乞疏浚河渠公嘅然曰郡守爲一方民物之主凡百利病皆當興革況開渠灌田乃吾民衣食之所自非一事之利病可比豈可坐視而不加之意乎顧時方寒沍未可有爲明年正月三日卽率同寅貳守張公通府黃公劉公推府張公及河內知縣王侯濟民等躬往渠口相地勢之所宜將大起夫役別議疏浚旣至上下山原往來審度見利人渠去廣濟渠不及一里而渠水浩浩有餘乃議斜鑿一渠分利人渠水入廣濟渠則兩渠民田灌漑皆足其力省而功倍利上鄕民懼其減已之利也爭論不已公乃徐諭之曰渠水有餘𨿽分其半入廣濟渠其半尙足灌漑無損於此而有益於彼何憚不爲況民皆吾民也使有所病吾亦何忍奪此而與彼哉民旣帖服乃令河內縣量起夫役委管河老人韓彥段廣督工疏浚越月工完兩渠通流灌漑皆足是歳大稔百姓感公之徳踴躍歡呼逺近如一老人韓彥段廣張洗楊緯義官茹經及堰長髙松李鎧等乃來徵言於瑭將勒諸石以示久逺以無忘公徳瑭切惟賢人君子所以能成一時之功者固本乎有忠愛之志亦在乎有明斷之才近來士大夫類多從事於簿書期會之間於爲民興利除害之政鮮復畱意或有其志矣而明不能察事幾斷不能決疑二往往中輟不能成功廣濟渠之始開也上司以勞民費財甚難之時則有通守施公贊其成利人渠之始開也濟源之民懼損其膏腴之地極言不便至奏聞朝廷連歳不已時則賴郡守藏公節府潘公致其決然則成一時之功固未易也今玆河渠之疏鑿非公明斷於上又安能以就緒也哉昔漢杜詩修召信臣舊渠以灌民田當時百姓歌之曰前有召父後有杜母史冊書之以爲美談公亦何譲於古哉柳公尊甫大司徒質庵先生往嘗巡撫河南地方利病蓋無所不用其情矣公之來守也庭訓之間計無所不及疏浚河渠以爲民利蓋其尢彰明者耳瑭恐百姓之未必知也故終言焉

東火鄕攺正祀典記

潞州東火鄕宿幕仇時濟氏往年與其鄕人舉行藍田呂氏鄕約卽鄕之東嶽廟行之旣而以東嶽非庻民所得祀乃遵太祖髙皇帝裏祖得祭土榖神詔命設五土五榖神主卽嶽廟之後殿祀之祀畢則藏主於嶽廟之前殿扄其門不啟由是嶽神之祀遂廢未幾時濟去世宗弟國賓時茂嗣主約事間謀於眾曰祀禮有典吾儕祀土榖之神而不祀東嶽於禮甚正顧嶽神之塑像尙在今𨿽不祀安保他日不復其舊吾欲撤之以窒復祀之源如何僉曰可未果而時茂捐館仲弟義官時淳以兄之志不可不終也恐禮未允乃令其季弟醫官時閒來南都訪於溪田馬子涇野呂子並及於予二子曰東嶽泰山也在魯境內禮諸侯祭境內山川季氏以魯大夫而祀泰山孔子尙以爲非禮之祀神必不享況晉民而祭魯之東嶽神之不享也決矣且褻瀆神明律有常禁而土榖神之祀則聖祖所許今撤東嶽之像而修土榖之祀稽於禮而合稽於情而順無可疑者以此窒東嶽復祀之源甚善予曰所論正矣然東嶽之祀徧天下其故則不可不知也博物志云東嶽主召人魂魄其始不過謂東嶽屬木爲魂蓋以五行象類言之耳非有他也而立言無法昧者不察遂謂人死魂皆歸東嶽嶽神將治其生時善惡而罪福之世之惑於其說者往往立廟致祀冀以徼福而免罪故東嶽之廟祀徧天下其來也非一日矣昔漢成帝廢諸祀之不合典禮者其意甚正劉向乃謂諸祀俱有神靈不可廢帝暮年無子惑向之言盡復諸祀夫劉向大儒也於鬼神之罪禍尙有所惑況餘人乎東嶽治人死後之魂而罪福之祀則可以徼福而免罪世之惑也久矣玆惑不解𨿽毀其廟將復設之猶反手耳況止撤其象乎以此窒其復祀之源恐未能也時閒蹵然曰爲之柰何曰此不難也事之有無斷之以理東嶽治人死後之魂而罪福之萬無是理借使有之乃緣是享人之祀而行私於其間則亦一瀆貨枉法之吏耳明明上帝豈肯容之乎誠有嶽神必正直無私如世之淸嚴官府且將惡愚民之敗其名節而加之以譴怒矣況肯享其祀而福之乎由是而觀則東嶽享人之祀而私以罪福其無是理也決矣昔夫子謂泰山不享非禮已具此意特其言引而未發玆故反復論之世之惑者其可解乎二子曰解矣乃書之以授時閒俾歸而刻之石以告夫後之人

仇氏祭田記

家禮之大者曰冠昏喪祭冠昏爲人道之始喪葬爲人道之終世猶知謹至於祭以追逺則非好古知禮之君子能畱意者鮮矣夫祖先之祭上以重本始下以合宗族蓋紀綱人道之大端也古昔盛時自天子以至於庻人蓋未有不祭其先者當祭而不祭則有大僇其嚴如此而可忽乎哉然牲殺噐皿衣服不備則不可以祭是以後世知禮之君子有其志者或病其無財有其財矣又恐家之盛衰無常子孫無所依據以爲世守之資也於是乎有祭田之設焉事𨿽義起蓋亦依仿右人自卿以下必有圭田之法而爲之也有其田矣又恐子孫之賢否不一或不能保守於永久也於是乎有訓戒之辭焉嗚呼其慮逺矣其用心於禮也可謂勞矣上黨仇氏作爲家範以訓嗣人冠昏喪祭一遵古禮又撥常稔田一百五十畆別蓄其租專充祭祀之費復戒子孫永逺保守有言質鬻者以不孝論其有見於此乎宗子森謀欲勒石祠堂之右以示永久乃屬瑭爲記謹爲述祭禮之所當重及祭田之所由設以歸之嗚呼仇氏子孫尙無忘先人之用心哉田一叚在陽堰計八十畆一叚在池西計七十畆

南湖記

桐城錢生君溥吾友憲長公溥之從弟也以其先君子水南居士去世思之不置計以水南之號親之所以自命者也親𨿽往矣水南之地則猶在也已之號若仍乎親則遊斯地而耳斯號庻吾親之常存乎顧以父子同號則他人莫辧乃自號曰南湖蓋不忍逺乎親而又不欲混乎親也頃來南都語予以故予曰孝子之事親也生則盡力沒則盡思盡力可能也盡思則非純孝者不能也古之孝子於親之歿也聲不忘乎耳色不忘乎目嗜欲不忘乎心故食杯圈則思口澤焉誦遺書則思手澤焉居宮室則思堂構焉履菑畬則思播獲焉孝子之用心蓋如此今生於親所號之地思之不置因轉爲已號可謂歿能盡思矣不孝而能之乎孝則孝矣然生於是吾恐其道之未充也生瞿然曰是將柰何曰孝子事親養其口體樂其耳目親歿則皆無所及矣其尙可勉者不在於順其心志乎立身揚名以顯於世親之心志孰不以此而望其子乎亦思之而已矣生復蹙然曰孝親之道旣聞命矣如南湖何予曰人之志茍有所思則隨所見聞無不感發故志思艸書則公孫之劍器亦艸書也志思養生則庖丁之解牛亦養生也況親所往來釣遊之地嘗以自號者乎今夫南湖之水淵源有本焉會同有徳焉鑑照有明焉涵泓有量焉波瀾有文焉蒸爲雲雨澤及萬物則又有濟時之用焉凡人子立身揚名以順其親之心志者南湖之道無不有焉是在乎思不思勉不勉耳孰謂其於孝無所發乎生欣然曰甚善開我請書以爲記庶永無忘乎予旣諾之遂書以貽之云

栢齋集卷七

●欽定四庫全書

栢齋集卷八

﹝明﹞何瑭撰

溫縣知縣王侯徳政記

懷慶所屬六縣溫最小其地瘠其民貧故前後爲令者多以煦濡慈惠治之因循翫愒俗益惰偸逮正徳十三年山東王侯以鄕進士選知縣事下車以來一切以嚴猛從事凡氏之罹於法者慢期會者違教令者與吏之通請謁受賄賂者悉繩之以法又使人覺察四境民有酗酒者賭慱者彊淩弱眾暴寡者及光棍喇虎放火行刼爲民患而莫敢誰何者悉捕而治以重典由是法令淸肅苞苴不行良民寃抑者有所赴愬姦民凜凜然懼刑罰之及其身覩侯如雷電鬼神不可測度𨿽在私室亦不敢放肆出一語況敢叫呼橫行以爲齊民病哉紀綱旣振乃修城隍治橋道植楡柳數萬株以儲材木築河堤數百步以防洪水積粟榖數千石以備荒年創養濟院數十間以養煢獨民有耕種而無牛具者婚娶而無聘財者皆量爲資給流民而自外復業者皆量免差稅時或捐俸設粥以濟餓莩尢畱意學校暇則試諸生學業勤惰第其甲乙而勸懲之以上司提學者久不至縣乃預選民間子弟之俊秀者百餘名量免其戶之差役俾之肄業以待収擇河內舉人範安僑寓於溫亦爲之樹立坊牌使後進有所懲勸政聲流聞當道交薦逮正徳十四年鄕試取侯爲簾內官品藻精當得士爲多由是當道益知其能乃薦其才堪治繁攺知開封府祥符縣士民戀慕而不可畱也乃述侯徳政徵言於予將勒之貞瑉以示久逺予惟昔子產之在春秋夫子稱其爲惠人而其授太叔以政也乃曰惟太上能以徳化民其次莫如猛火烈民望而畏之故鮮死焉水弱民狎而翫之故多死焉吾嘗疑乎是今以王侯之政觀之子產之言蓋自有所見而未可執一論也詩曰豈弟君子民之父母夫豈以彊敎之弟以恱安之民斯尊親之如父母矣何以猛爲抑豈弟君子蓋子產所謂太上能化民以徳者也太上不可得而見矣以愛爲心而以猛爲政如子產之所以授太叔者今蓋亦不易得也王侯其賢乎哉侯名民表字道立山東登州府招逺縣人

浙省北新關戶部分司題名記

財者天下之大計也國脈民命皆系乎此故君子盡心焉太古之時上之用度甚節故取於民之法甚簡中古用度漸繁故取於民之法漸宻觀禹貢周官之所載大略可知矣然方其盛時山澤之利與民共之商賈之徵復時時有所縱捨民猶未甚病也降及後世山澤之利悉歸於官農之稅旣不止什一而其從事商賈者則已稅其貨又算其舟車緡錢可謂取之盡錙銖矣民之病可勝言哉議者多謂商賈諸稅可罷宋儒範仲淹獨謂上之用度旣不可減與其取於農不若取於商猶不失厚本抑末之意固非謂此法之爲盡善也蓋有所不得已焉耳國朝之於商賈旣已稅其貨又稅其舟船蓋亦依仿近代而爲之者也浙省之物貨甲天下故四方之商賈咸輻輳焉其貨稅船稅之出入往年止以有司治之當道慮有侵克之獘乃於弘治六年始請命戶部貟外郎或主事來監臨之周歲代去然財猶膩也近則污人故士之以潔廉自好者多以是役爲嫌稍失愼防則往往至貽物議嘉靖二年某月徽州潘君希平以主事被命至或以爲慮君蹙然曰財者天下之大計也使人避嫌不理將委之誰哉亦處之有道而已矣乃令稅課司局商稅及北新關船稅之所入皆寄於杭州府庫已惟典其籍而鉤稽焉是歲薄賦而稅入視往年不啻三倍聞者僉謂君持廉革獘故能致此同聲賢之君聞之愀然不悅曰此非予之意也稅入之贏縮在商船之多寡近歲北方道梗商賈皆萃於浙而是歲江南大饑米商之來者尢眾故稅入最贏若不察其然遂以是歲爲率而必取盈焉則貽害於後多矣乃具疏其故陳於當道聞者以君識髙而慮逺非常情所及愈益賢之甲申之春君以瓜期將屆念惟古人一登眺遊覽之適猶或題名以收感於後況監臨於此經歷歲時而其人之賢否得失不無可法戒者而姓名不傳後之人何所徵乎乃稽案牘詢故老得監臨於此者凡若千人皆勒於石虛其左以俟來者而闕其不知間屬瑭爲文以述其意瑭非能文者也而財用之輕重本末則頗聞君子之論矣謹書以歸之嗚呼仁人志士其亦有感於此也夫其亦有警於此也夫

王屋山天壇玉皇廟記

王屋山者天下名山也在今河南濟源縣境內山形如王者宮殿故名王屋王屋之巓是爲天壇圖經地誌以爲第一洞天形勝景致靈蹤古迹圖志悉矣世傳軒轅皇帝曾修煉於此其紫金巖禦愛松迄今猶存故後世棲眞之士往往歸焉乃大明弘治六年道流張太素等由山西來結茅壇頂間嘆曰山以天壇名玉皇上帝天神之主也三淸有宇而玉皇無殿何以竭虔妥靈大不稱名山本意遂謀構殿肖像以肅崇奉乃夷崄岨剪荊棘辟地數丈築土爲殿基崇二丈四尺廣六丈縱七丈有奇又慮殿在壇久必傾圮重建不易乃覆以鐵瓦鑄爲銅像爲永逺不動計經始於弘治十二年正月朔旦落成於正徳三年九月望日鐵瓦殿計三楹銅鑄玉帝像一眞人玉女像四兩廊爲琉璃殿七楹中肖天將像復鑄銅燈花瓶鐘鏡鑪鼎皆極工巧其工用俱出門徒及四方施主並不用常住升米文錢方修建時其光變祥應甚眾旣成因吾內兄周溥周澄昆仲來請記嗚呼天帝之尊在禮惟天子得祭𨿽諸侯王不敢僭太素等庻人也而崇奉玉皇上帝可乎吾何以記而周君昆仲之請不可辭無已則有一焉天地人之父母也人天地之子也而天子者獨爲父母宗子古禮父母之祭宗子主之支子不與故傳云支子不祭明其宗也然則天地之祭惟天子主之諸侯不敢僭固矣然父母之祭𨿽不得與至孝敬之心則不以尊卑有間也太素等崇奉玉帝其亦可哉吾聞道家之學恬淡翛然獨往天地萬物俱不以經心太素等道流也乃汲汲於崇奉玉帝勞筋骨疲精神不卹其有見乎哉其亦報本反始之道有不得已者哉太素等設心之誠門徒趨事之勞施主相成之善皆不可沒乃爲之記而系以詩曰皇皇上帝監觀四方巍巍天壇奠彼中央壇頂有宇以事上帝伊誰作之道流太素殿宇巖巖像設穆穆進趨拜跽孰不祗肅惟誠惟敬可以格天天福下民億千萬年

重修三官廟記

武陟之木欒店東南巷口舊有三官廟一所蓋元時之所建也國朝永樂初年廟貌傾圮遺址尙存正徳攺元上元之夜市人毛雄張瑄郭洎共議修復時地主李豸在焉慨然欲捨此地眾以爲不可乃輸半價易之其地東西十一丈南北九丈旣定修廟之事乃推道士郜某居民曲洪王聰董之材木瓦石工匠之費則居人各以其所有助焉乃起立正殿四楹中塑三官像東大王殿四楹西子孫殿四楹前門四楹道院房數楹鐘樓二楹約費銀三千兩廟成餘二十年矣鰲山衛敎授王先生世居木欒蓋預聞修廟之事者也嘉靖十年春有事府城間語予以修廟曲折因請爲記先生予厚友也故不可辭乃語之曰修廟曲折居人所知𨿽不記亦可也至於三官之神誣於世俗怪誕之說則𨿽世人奉三官之祀者或未知也請一論之以袪其惑可乎三官之名古不經見始見於漢張魯傳中魯以三官敎行於蜀之雞鳴山凡人有所祈禳則書其事狀爲三一焚於山上謂逹於天官一瘞於山下謂逹於地官一沈於水中謂逹於水官其祀之日則以正月之朢爲上元節而祀天官七月之朢爲中元節而祀地官十月之朢爲下元節而祀水官竊原其義蓋天陽也正月陽始用事故祀天官地陰也七月陰始用事故祀地官水旺於冬望故十月孟冬而祀水官蓋亦古者冬至陽生而祀天夏至陰生而祀地與夫大川海瀆之祀也張魯乃道陵之後道陵出於道家而道家以老子爲宗老子嘗爲周柱下史習於古禮三官之名或古禮有所傳而後世失其眞耳不知何世妄人乃撰爲三官經典謂陳氏子娶龍女生三子俱有神通一爲天官一爲地官一爲水官可謂怪誕之甚矣夫人之所以祀天官者謂其分我以神且覆我也所以祀地官者謂其分我以形且載我也所以祀水官者謂其分我以血脈且出云而生百物以養我也報本反始皆禮之正也若世俗之說怪誕不經則三官之祀遂爲滛祀矣豈禮也哉然禮天子祀天地𨿽諸侯不敢僭焉小民而祀天地可乎曰是或一道也小民而饗帝王於家固無此禮然天子行在庻民或獻瓜果焉君子不罪其瀆而取其誠蓋禮之變也小民而祀天地蓋亦類此況先王制禮尊天而親地故社之祀小民亦得行焉社固地神也然則鄕民之祀三官則亦庶乎其可也大王未詳爲何神子孫蓋亦古郊禖之祀也以其非廟祀之主故略之

重修玄帝廟記

天下之事成於有志大而經綸家國小而制作事物或創其所本無或飭其所已壊蓋未有無志而能成者也郡城東南故有玄帝廟一區考碑記則唐人謝景修之所創建也初名聖水觀後更今名累經兵火國朝天順成化間都指揮薛分命耆老聶旺陸愷等重加修整廟貌復完弘治十年予讀書廟中時惟前玄帝殿後三淸殿僅存余廊廡皆傾圮不治廟住持道士汪玄弼慨然欲修整而充拓之予𨿽嘉其有志然計工費甚大恐其未能成也是年始建外門四楹次年於前殿右建聖母殿四楹正徳元年於後殿前左建三官殿四楹右建四聖殿四楹七年於前殿左建帝君殿四楹十一年復於後殿之前左建轉廊五楹以奉先天聖母及南斗星君右建轉廊五楹以奉西王聖母及北斗星君次三官殿南建廊四楹以奉五祖四聖殿南建廊四楹以奉七眞嘉靖六年復於前殿之前左右各建廊廡十楹以奉天將東道院後建殿四楹以奉聖父聖母其餘眞觀祠及鐘樓鼓樓以次完美棟宇輪奐照耀逺近盛矣予竊計其材木磚瓦丹靑繪塑及工匠徒使之費非數千金不能給怪其致此必有他道及詢於人則曰無他道也弼自誓志修拓廟貌以來布衣蔬食不禦酒肉凡經醮所得錢幣悉以供修廟費不營其私以故上自親王下至民庶翕然信之或助錢榖或助材木或助磚石川委雲集不約而至廟貌之所以有成由是道也予竊嘆弼一布衣士耳用志不變尙能有成如此大人君子有志於天下國家之事行之以至誠持之以悠久則豈有不可成者柰之何不多見也弼以予嘗讀書廟中來徵予言以記歲月予嘉其有志而喜其有成也謹書是歸之俾刻之石使後之人有考焉云爾若記典則固未暇究也

懷慶府重修城隍廟記

城隍之祀古無有也蓋後世以義起之也古昔聖王之制禮也凡有功徳於民者則祀之初無間於巨細故天地之覆載日月星辰之照臨與夫山川社稷之興雲雨生百物者旣已秩諸祀典至於水防郵表畷之屬亦不敢遺蓋仁之至義之盡也城隍所以衛民其功不爲不大顧未有享祀後世列於祀典蓋仿水防郵表畷之義而起者也始於何代吾未及考近世城隍之祀則不以主而以像且加以爵號被以章服我太祖髙皇帝踐阼之初一新禮制謂髙深不可以儀刑流峙無所與章服且百神皆受命於天世主之爵號亦有不可加者乃令止稱某府某州縣城隍之神是可以爲萬世之法矣而各處城隍之祀猶多以像蓋沿前代之故而未及攺也予嘗觀乎其廟則冠履肅然侍衛森整大抵如守土之臣以故百姓皆謂府州縣官所以理民之是非賞罰於明城隍之神所以理民之善惡禍福於幽故民之祈福禳禍與寃抑之不得伸曖昧之不得白者官不能理則以訴於神不待召而自來不加刑而自畏蓋官有所不能制者噫聖人以神道設敎城隍之祀以像是或一道也懷慶府城隍廟在府治東南歲久傾圮前太守曲沃趙公鐸欲新之不果去任今太守郯城周公舉謂事神以導民正典也況前人有遺緒乎乃盡發趙公所積羨財市材木瓴甋之屬復措置以益之命正術宋奎董其役百姓見役興亦各以所有來助始事於正徳十二年夏四月庚子訖工於十二年秋八月甲辰凡新建大門四楹二門四楹正殿兩廊屋瓦脫落者補之丹臒漫漶者鮮之廟制益嚴人之進謁於神者益敬以畏鄕老張讓李雄許亨張貴郭銳道士賀玄淸王靜宣軰謂斯役不可以無述也乃來徵予言以記故爲道神秩祀之義而系之以修廟之月日以示乎後之人云

白齋張先生修建碑記

山西白齋張先生弘治六年癸丒冬來遊天壇樂其山水遂結廬隱居至十一年戊午遂發心募緣於壇頂修建玉皇殿三間南向又於殿前建天將殿左三間右四間東西向至正徳攺元丙寅始訖功四年己巳奉鄭懿王令旨召修本府玉淸宮虛皇閣功完復回天壇隱居十年乙亥省城周府胙城王孫輔國將軍因有疾禱於天壇有感遣使賫書幣命先生崇修天壇頂之三淸殿鐵瓦銅脊五間元君殿王母殿各三間俱南向左右列南北斗殿各五間東西向中修軒轅授道三級瑤臺一座臺下又建玄帝殿三官殿救苦殿各三間四聖殿一間左右云堂共六間東西向各殿凡鑄塑聖像凡一百三十有四尊壇丁道院又建仙官殿三間廊廡二十間道院門徒所居方丈四十餘間至明年訖功嘉靖四年乙酉本府孟縣善士耿塤等請先生下山於郡城北沁河上修建石橋未完而先生去世矣門徒薛淸濴馮淸善等恐其師修建之功久而冺沒也乃來請曰先師往年修建玉皇殿執事幸賜之言今勒之石矣後修建虛皇閣及三淸等殿尙未有記望賜以言庻先師之功行久而彌彰也吾友任遐齡宋文祥助爲之請文祥具事之始末以告予旣不得辭乃爲之言曰吾聞道家之敎以性命爲宗以精神爲本𨿽治天下國家猶以爲土苴緒餘則修建之事可知矣白齋先生乃殫慮竭力於此何耶門徒又汲汲然圖不朽於此夫豈亦有意乎抑吾又聞太上有言有之以爲利無之以爲用有也者治天下國家及修建之類也道之末也無也者性命精神之謂也道之本也非本不立非末不彰觀天之道必以日月星辰之文觀地之道必以山川艸木之形觀人之道必以治平興建之用此之謂也白齋勤勞於修建門徒汲汲於碑記其有見於此乎乃撰次其事而系以斯言嗚呼有道之士其亦有感於斯言也乎是爲記

漢孝子郭丁二公之碑記

行有過而不害於敎眾人之所驚而君子之所取也夫道貴乎中愚不肖者旣不能及而賢智者又或失之太過是以得乎中者爲難然君子則曰與其不及也寜過蓋損過就中易彊不及以至乎中難故云然也漢孝子郭巨丁蘭之行其所謂賢而太過者歟孝子之行載在紀傳天下後世之論者或以爲恐幼子分其母之甘旨固孝矣然豈無他處置之法何至埋之刻木爲母像而事之盡禮固孝矣然鄰人侮其母像𨿽爲可怒然豈遽以殺之使黃金不獲則將遂埋其子矣母慈其孫必將啼泣悲傷𨿽甘旨滿前固不能下咽也養親之口體而不能順其志孝子之道固如是乎使木像無垂泣之異有司不原情貸死則遂與鄰人抵命矣縱母尙生存爲人所侮茍不至以死復讎然猶當權輕重而處之柰何以一朝之忿而置親之無後乎且後世之事親者必殺其子與身然後爲孝是可以爲常法乎不可以爲常法豈可以爲敎乎二子之行誠過矣君子則曰論人者當先觀其心茍可取行之過𨿽不合道無大害也何則蓋舉百鈞者不難於舉一羽明能察秋毫之末則輿薪之見固有餘矣在禮人子之事親也衣服飲食之屬凡所以養其口體樂其心志者無所不至初不以妻子之故而怠故好貨財私妻子不顧父母之養者世所謂之不孝大孝顯親其次不辱故縱耳目之欲以爲父母戮世亦謂之不孝二子所行𨿽未合乎道之中然由其心推之則禮之所謂孝皆所優爲而世之所謂不孝蓋斷乎其無有矣論道者貴乎中不貴乎過取人者則當先於心而後乎其迹二子之心豈庸眾人所可及哉殺其子與身且不卹則凡可致愛敬於親者故無所不用其情矣世之事親者使能體二子之心而行之以禮則孝之道在是矣夫何害於敎哉

○論

均徭私論

或問近日有司審編均徭以田土爲主其法如何曰此非祖宗之法也蓋流俗相傳之誤也祖宗之法具在諸司職掌戶部職掌田土項下云凡各州縣田土必須開豁各戶若干及條叚四至系官田者照依官田則例起科系民田者照依民田則例徵斂務要編入黃冊以慿徵收稅糧如有出賣其買者聴令增收其賣者卽當過割不許灑派詭寄犯者律有常憲戶口項下云凡各處戶口每十年各布政司府州縣攢造黃冊編排里甲分豁上中下三等人戶遇有差役以慿點差賦役項下云凡各處有司十年一造黃冊分豁上中下三等人戶仍分軍民匠役等籍除排年里甲依次充當外其大小雜泛差役各照所分上中下三等人戶點差由是觀之則田土納稅糧戶口當差徭其不相混也明矣今乃照田土當差是豈祖宗之法哉或曰人戶有上中下三等蓋以其貧富不同也貧富難明田土多者必富少者必貧則照田土編差蓋法外意也似無不可曰戶有上中下三等蓋通較其田宅貲畜而定之非專指田土也若專指田土則施於農民可矣工商之家及放債居積者皆不及矣古人立法厚本抑末今人立法厚末抑本豈知治道者哉況差役以人丁爲主以上中下三等較其貧富以爲派差之重輕此法意也今舍人丁而論田土蓋失其本矣夫豈可哉或者曰田土不當起差祖宗之法固然矣近聞外縣有以寄莊人戶不當差役申請於上者巡撫批稱種田而不當差有違於租庸調法令其照田認差然則計田當差𨿽非國法或古法乎曰此巡撫未考而誤批也唐法有田則有租卽國朝田土納稅糧之意也有身則有庸卽國朝戶丁當差役之意也有戶則有調卽國朝農桑絲絹之意也種田而不納糧謂之有違於租庸調法則可也種田而不當差謂之有違於租庸調法則不可也若田土旣納稅糧又當差役是有田者不惟有租而又有庸而有身者遂無所役矣不亦誤之甚乎曰以田土當差唐法知不然也或者先王之法乎曰先王之法其詳不可考矣然孟子曰有粟米之徵有力役之徵有布縷之徵粟米取於田土卽租法也力役取於人力卽庸法也布縷取於園宅卽調法也由是而觀則計田土以當差役旣非古法又非國法而有司乃有此行不亦謬乎曰有司有此行何也曰此周文襄作俑之過也宣徳年間周文襄巡撫南畿患民間起運稅糧之不足也乃令稅糧正數之外多加耗米以足之除辦納稅糧外有餘剰者謂之餘米復恐民以加耗之多怨已也乃令凡民間戶丁之差役料物之科派皆取諸餘米此蓋朝四暮三之術也本傳謂小民𨿽多出耗米然耗米之外再無差科之擾深以爲便東南多遵用其法後又自稅糧變爲田畆故東南有田差糧差之說南士仕西北者漸推用其法故西北近年亦有田土當差之說此蓋不考祖宗之法而惑於流俗之傳者也或者曰文襄之法𨿽非國法旣民以爲便則用之似無不可何必拘於舊法乎曰民以爲便亦據文人之傳而言耳實不然也夫差役出於戶丁士農工商之家除例該優免外其餘戶丁蓋未有不當差者也今止令取於耗米則是士工商賈之差農獨代當之矣是豈均平之道哉況驛逓馬牛車船之役俱出於田土稅糧則農民已偏累矣柰何復以雜差再累之乎今論者皆知東南之民困於稅糧西北之民困於差役而不知東南所以困於稅糧者以差役亦出於稅糧之故西北所以困於差役者以旣有丁差又有糧差之故由是而觀則周文襄輕變祖宗之法而開此累民之端其罪安可逃也或者曰審如此則寄莊人戶不當差役者皆幸免矣曰此有司不知守法之過也使有司知守祖宗之法審定三等戶則之時不論士農工商凡田土貲本市宅牲畜多者俱定作上等派與重差則寄莊人戶𨿽買別州縣之田而難逃本縣之差矣何幸免之有今惟不守祖宗之法審編均徭捨戶丁而計田土故寄莊人戶有躱差之獘欲革其獘盍求其本乎或曰祖宗差役之法今亦有行之者乎曰北畿州縣審編均徭初止審三等九則戶門並不注定差銀多寡數目審定戶則然後通算三等人戶除役占優免外該當差者共有若干丁卻算本州島縣銀差力差該用銀共計若干兩方令三等九則戶丁差等出銀期足供銀差力差之用而已此蓋遵祖宗之法而又通其變者也蓋祖宗之法止令照三等戶則點差但差少丁多用之不盡點差之時不及差者幸免見當差者偏累今乃令丁皆出銀差之重者朋合應當則人丁無有不差者矣此蓋均徭之善法也河南舊例審編均徭𨿽未以田爲主亦未以丁爲主其人丁差銀增減從審官之意多寡無一定之法少有不至兩者多有三五兩者有十餘兩者甚有至四五十兩者丁多之戶銀多亦不爲過單丁之戶銀多則一差用之不盡必須分爲數差是一丁而數差也豈照戶點差之法哉但上下習於聞見不之覺耳近聞巡撫吳公所定均徭則例每地一頃出銀四錢每人一丁上上戶出銀一兩二錢以次各照戶則出銀不等若該縣銀多差少則逓減銀少差多則逓增視舊法頗有定規但偏累農民未盡善耳必攺北直隸之法上不失祖宗之法下無偏累之獘乃爲盡善此蓋識者所深望也或者曰今之富家或田連阡陌或貲累巨萬較之小民豈止什伯若止照三等戶則計丁當差其丁多者出銀固多其丁少者出銀甚少豈不爲幸免乎曰古人爲國藏富於民蓋民之富者官府之緩急資焉小民之貧困資焉時歳之凶荒兵戈之忽起資焉蓋所恃以立國者也平時使之應上戶重差法如是足矣必不得已則準北畿事例上戶丁少者量出門銀亦可也豈必盡取所有使之僅與小民之貧者相若然後爲快乎於戲時使薄斂先聖格言繭絲保障後賢深慮柰何今在位者之不思也或者曰不在其位不謀其政子林下人也嘵嘵多言無乃爲當道者所惡乎曰捨已從人大舜之所以聖也聞過則喜子路之所以賢也吾以聖賢望人痛小民之受害故私論之蓋遵庶人傳言之訓而爲之也蓋冀其或聞而攺之也若恥過作非聞諫而怒則小人也當道諸公其欲爲聖賢乎欲爲小人乎必有所擇矣作均徭私論

均糧私論

或問丈地均糧之法如何曰此朝廷仁民之政也第中間曲折各有利害行之不得其道則反以害民此不可不知也或問其故曰田有上下則糧有重輕此自然之理也禹貢之田分爲九等稅糧之輕重往往因之蓋爲此耳天下之田吾未能知河內之田則頗知之矣上田歲收畆不下兩石多或至三四石下田歲收畆不及一石少或至三四斗大抵上田一畆之收抵下田五畆國初定糧失於分別一槪定作每畆糧八升五合後官府以下田人戶辦納不前也乃議令起運重糧多派於上田裏分存畱輕糧多派於下田裏分蓋亦裒多益寡稱物平施之意也𨿽未盡得其宜而民病亦少蘇矣近年上司患裏書那移作獘也乃令不分起運存畱俱總定一價則上田下田無所分別𨿽曰可以絕裏書之獘而下田民戶固已不勝其害矣然坐派之法歲有變易民之害猶有時而解也若丈地均糧初時不審上田下田一槪均派糧額一定不可復變則下田之受害蓋有不可勝言者矣夫田地有上下則稅糧有重輕與犯罪有大小則受刑有重輕其理一也犯大罪者𨿽絞斬而不爲苛犯小罪者𨿽笞杖而不爲縱蓋各得其宜故也或者患吏書之舞文也乃一槪定爲徒流之刑以爲可以絕獘抑不思宜絞斬而得徒流者固爲幸矣宜笞杖而得徒流者不亦冤哉今不論田土上下而一槪均之以糧何以異此往嘗與巡撫徐公論之徐公深以爲然故令丈量田地分爲三等均糧之額初則通以中田爲凖下田則少損之上田則少增之以下田所損之數爲上田所增之數蓋亦所謂稱物平施之意也傳聞近議不許田分三等蓋亦未之思也若他縣之田無甚上下猶可言也河內之田果不分上下一槪均糧此則名𨿽均糧而實則不均之甚者也此利害之大者也而所聞又有可論者間巡撫公文謂除河路外蓋謂河路非可耕之田故除之也而承行官吏不明其意乃令河止除丹沁二河新開河道引水澆田者不除其河身所占之田俱令民田在兩岸者包納或問其故則曰引水澆田人戶得利故不當除竊謂引水澆田之利眾人之所同也非獨兩岸有田之民也而令其包納稅糧歲無休時此何理也路止除驛逓大路其餘通行古路俱不得除其稅糧亦令民田在路兩傍者包納竊謂民田在路兩傍者人畜往來踐蹂固已受害多矣古路眾人之所往來與驛逓大路無以異也乃復令其包納稅糧此何理也至於田內墳墓𨿽上司未有明文竊意丈地均糧亦不過丈實耕之田而均以實有之糧耳墳墓非可耕之田其不當徵糧蓋有不待言者矣今乃令墳墓不除有主者照地數均糧無主者聽民納銀於官平治爲田照數均糧竊謂先王有掩骸埋骴之令國朝有漏澤園之設而平治他人墳墓爲田園者律有明禁此蓋朝廷恩及死者之仁政也而一切不顧止曰吾將以均糧也不知均糧之初意果若是乎此三者亦利害之大端也小民被害而不敢言吾黨又以不在位而難顯言故私論之庶轉聞於當道之仁人君子或有以處此也夫變法本以利民而反爲民害仁人君子在當道者不知則猶有所諉知之而不爲一處亦安忍哉然此非吾事也非吾責也吾言止於此矣或疑田之上下難定曰此不難某鄕之田上某鄕之田下縣民蓋無不知者今宜令丈地委官於所丈之田各區之下明開水田旱田及在於某地方然後集合縣裏老當堂會審某處系水田或上或中或下某處系旱地或上或中或下各親筆塡寫於下面審旣定水田上等者則通定作上地中地則令與上地五分中地五分下等則令與上地三分中地七分旱地上等則定與中地七分下地三分中等則定與中地五分下地五分下等則定與中地三分下地七分田之分數旣定則斟酌損益均之以糧自然人心可服而事成矣田之上下若不官自審定而委之裏書則獘旣多端人亦不服事豈可行哉夫變法本以利民處之不詳則反貽民害仁人君子在當道者亦安可避一時之勞而不爲斯民永久之計哉

與楊邃庵論兵五篇

論賞

用兵之法非賞無以勸功是以國家立法凡戰勝殺敵者俱計首級行賞升官但此法可施於小敵而不可施於大敵兩軍相接兵刃相交縱有殺傷豈暇斬取首級縱賊眾大敗我軍若務斬取首級其姦惡賊首必從容逃去斬首𨿽多亂終不息況揮刀𨿽在於一人成勝實由於眾力今有首級者方論其功無首級者通不見錄亦非所以使之並力齊心也且中隱危機使賊知餌兵之法則破軍殺將其機皆由於此是尢不可不慮今宜別立賞格戰勝之後總計首級多寡而次第其賞將領作一等先登陷陣作一等眾人作一等其有顯立奇功人所共見者另賞不拘賞格則接戰之機勸功之道兩不悖矣

論罰

當時朝議於敗軍悞事將官止令記過待事寜之日來說余謂賞罰當速庻將士畏法用命欲擬卽先革職令其帶罪殺賊有功方許復職語多不能盡記

論術

朝議凡彊賊除首惡不赦外餘賊滚馬投降者俱各免罪此固古法但時勢不同反能害事蓋我之兵威旣振賊之生路已絕恐其致死拒戰縱能剿殺我軍亦傷故出誅首惡赦脇從之令一則開彼內潰之路一則全吾好生之仁也今我兵方委靡不振賊勢方猖狂自恣乃先宣此令於外使姦惡窮民無所畏懼流賊所至從者如歸其意蓋謂今日從賊得以搶掠自養賊若勢進則可圖望不軌賊若勢退亦可以投降不死是此令不惟不能潰賊之黨而反益其黨矣令出不可收回今宜再出一令凡四方英雄豪傑之士許詐投賊中或傳報消息或臨陣爲我內應俾其從賊陣中殺起則賊眾自然驚敗本人須異其衣帽我軍辧認不殺若得便擒斬首賊重加升賞如此則賊首不免疑懼不敢多收姦惡窮民而其黨日孤矣

論倡

朝議庸人爲賊不足慮姦雄從賊乃可慮行令天下有司官貟將部內豪傑籠絡歸我庶不爲賊用但念惟豪傑方識豪傑方今有司豪傑者少彼豈能識誰爲豪傑而籠絡之哉況此令又不可宣布蓋恐沮忠義之心長姦雄之气也今宜別立一法曉示天下謂朝廷百五十年撫養百姓恩徳甚厚今流賊乃因承平日久民不知兵之故糾合姦邪殺害良民擾亂天下甚爲可惡爾等豪傑之士固獨力難抗坐受其害豈不誤哉令天下不拘官民師生軍民人等有抱英雄之材者自行糾合鄕裏演習武藝賊至勢小則自行擒捕勢大則助官軍夾擊有功與官軍一體升賞如此則人人能戰在在有兵流賊之勢自弱而籠絡豪傑之術卽在其中矣

論權

朝廷命官領兵剿捕流賊此常法也但事無統紀賊在直隸則山東之官不問賊在山東則河南之官不問盜賊縱有敗衂之時亦得以東西逃躱終難捕滅今須設一總制官員令其隨賊向往卽督本處官員調撥軍士從便剿捕則盜賊之路自窮而平定之期有日矣

栢齋集卷八

●欽定四庫全書

栢齋集卷九

﹝明﹞何瑭撰

○說

南京司禮監太監何公字廷貴說

嘉靖乙酉季冬朔旦予以闗領制帛至南京司禮監時太監何公實掌監事相見禮度甚閒雅公事旣畢乃造其室拜焉相待情意甚欵洽今年季冬朔旦復以闗領制帛至監公禮意益勤旣歸公乃以手翰見教若曰予名綬考訓詁綬組也禮記綬組天子玄公侯朱大夫純世子綦士縕此佩玉之組也應劭漢官儀曰綬長一丈二尺法十二月廣三寸法天地人此佩印之組也字以表名人道之常幸執事圖之予竊惟天子之貴無上自公侯以至於士𨿽名位不同然皆人臣之貴者也古法貴者佩玉而印非庶人所得用則佩印亦貴者也綬之佩玉佩印𨿽殊而爲貴者之飾則一然則公之字宜曰廷貴夫古人佩玉佩印非徒以爲身章也蓋君子於玉比徳焉觸其外動其中則好徳之心油然生矣佩於身蓋不欲須臾離也政達於上下非印不信佩於身示不忘也徳以爲體政以爲用君子所以見貴於天下後世者多矣豈直以名位之貴哉公可以知所用其心矣我太祖髙皇帝法古建官內設監局衙門以掌內政外設文武衙門以掌外政體統相維表裏相應聖謨蓋宏逺矣司禮監日侍天顏掌管禦前一切文字蓋所謂輔養君徳典司政本者咸有賴焉視各衙門尢爲樞要非老成練達者不在玆選公向用有日則所以資徳而資政者寧不知所以用其心乎世之論者於內臣外臣往往各有偏主予竊以爲人之所以可貴可賤者在君子小人耳事君忠臨民仁處事公則君子也事君不忠臨民不仁處事不公則小人也內臣未必無君子外臣未必無小人論者亦致辧於此而已矣內外何擇哉古之人若巷伯之疾惡寺人披之事君呂彊之淸直張承業之忠義皆內臣之可貴者也𨿽名公卿何以加焉公明達而溫雅有君子之質於資徳資政一加意焉奚古人之不可及哉貴於天下貴於後世吾於公乎有望矣公尙念哉

都指揮景公字汝忠說

都指揮景公紹宗襲職蒞任有年矣庠友鍾大化等相與議曰春秋之法王朝大夫例書字士乃書名景公方面也視古大夫名而不字可乎盍謀所以易其名者乃相約諮於瑭瑭竊惟古人取字莫不有義由字子路以路爲人之所由也賜字子貢以上有賜則下當有貢以報之也公名紹宗豈非以紹厥祖宗爲義乎子孫之於祖宗所當紹者固不可以一端而盡然而必有大者焉舉其大則小在其中矣公之祖宗佐我皇明平定天下以致膺有爵位延及後人夫豈無所本乎或發謀決策以立功或搴旗斬將以破敵公之尊甫又死於國難蓋無非盡忠於所事也然則公之所當紹者豈有大於忠乎宜字曰汝忠夫人臣而以忠君存心則事上必敬撫下必仁處事必公戰陣必勇凡所以增光前烈益迓天寵者蓋無往而不利矣公其念哉潦倒倦談言止此矣公其勉之是爲贈

張克已修已字說

張本善先生之子長曰克已次曰修已皆冠而成人矣克已謹愼周密口無妄言身無妄動循循然有規矩修已則剛果明決物來能格事來能應惡酒之妨務也絕口不飲者凡五年𨿽徳性不同然皆克家之子也親友咸愛重焉乃字克已曰宗元修已曰宗道屬予說其義予惟天之徳莫大於元其在人則爲仁夫子有言克已復禮爲仁字克已曰宗元探其本也人莫不欲修已然而觸情徇物往往不能善其終夫子有言修已以敬字修已曰宗道指其歸也嗚呼二子念哉自家庭骨肉之間以達於揆事宰物之際視聽以禮言動以禮則已無不克而天徳之元在我矣大而人倫細而物理務使知無不明而處無不當惟親惟義惟序惟別惟信而放蕩於規矩凖繩之外凡可以敗徳敗家之事毫髮不爲如前聖之惡旨酒焉則道無不行而所以修已者盡矣嗚呼天理之精微在天則爲元在人則爲仁率仁而行則爲道其同出而異名與兄弟之同气而異形者蓋絕相類也二子念哉則尊甫命名之心親友相字之望庶兩不負矣

謝玘字說

捨親周彥實請於予曰友人謝玘未有字稱謂之間甚不便也幸爲一說其意予惟幼而父名之長而友字之古之道也謝君未有字而彥實以爲請禮也然古今名字往往有義或以勸或以戒使入於耳存於心者有所感發非徒稱謂之便也竊聞玘玉之美者也玉之美者溫潤而澤縝密以栗垂之如墜叩之其聲淸越以長夫溫潤而澤仁也縝密以栗義也垂之如墜禮也叩之其聲淸越以長樂也仁義禮樂徳之美者也古者君子佩玉蓋將以比徳也然則謝君宜曰宗徳夫宗徳之字呼於親友之口入於謝君之耳其不有感發乎上孝於其親下友於兄弟外睦於姻親鄕黨而仁之徳修矣言行必愼取與不茍自內以及乎外無往不然則義之徳修矣不以財驕人不以善自伐謙恭兢業久而不怠則禮之徳修矣內和其心外和其形應事接物藹然春溫無所乖忤則樂之徳修矣徳成乎已名昭乎人則玘乃玉之至而謝君爲人之玉也顧不美歟否則瑉中玉表吾恐良賈之擲去也宗徳念哉

範汝謙字說

庠友王廷相謁予曰庠生範汝謙子仁侍禦之子而生之婿也旣冠矣今年提學副使敖公試其文優等進補增廣親友會遇尙斥其名而未有字禮似未安願執事之教之也予雅與廷相子仁交故不得辭伏羲作易地中有山之卦名之曰謙文王系之以辭曰謙亨君子有終吉夫地中有山何以謂之謙也蓋山物之髙者也地物之卑者也以髙而下於卑此所以爲謙也名位卑微徳性遲鈍退然自處於眾人之下固其所也是未足爲謙也名位髙矣徳性敏矣眾人皆望而畏之乃不驕不矜卑以自牧非甚盛徳其孰能知之是則所謂謙也此伏羲之所以取象而文王之所以系辭夫禦史朝廷之要官也天下之公議在焉言及乘輿天子動容言及廟堂宰相待罪下及百僚之賢否庶政之從違罔不由之故曰朝廷之要官也而生也其子也所憑依厚矣年始弱冠學業郁然爲儕輩所服當道所重徳性敏矣玆二者驕矜之所自來而眾人之所同妬也終之實難子仁以汝謙名之其教之之意深矣大舜稱禹曰汝惟不矜天下莫與汝爭能汝惟不伐天下莫與汝爭功孔子亦曰如有周公之才之美使驕且吝其餘不足觀也已夫禹與周公皆大聖也百揆冢宰皆要官也而莫不以謙自持況其它乎當時稱聖至於今而不衰所謂有終者蓋如此然則生之字宜曰有終徵乎易也嗚呼生尙念哉禹周公皆我師也誰謂山髙企其齊則在勉之而已矣科名祿位蓋不待論也是爲贈

庠生蕭鸞字應祥說

蕭生名鸞閥閱之子也天姓頴敏父兄恐其安於豢飬之樂而損其逺大之志也乃教以儒業生遂感奮自勵稍聞於人因女妻之生乃從予學今年提學憲副王先生試士懷慶選子弟之可進者補儒學弟子員生與焉親友偕賀或謂予曰幼名冠字所以重成人而與之爲禮也生冠矣今復策名於學非閭巷碌碌者比不可以不字而執事至親也宜有言以贈且因以教之如何予曰唯唯竊惟鸞靈鳥也其聲至和鳴則天下太平故世以鸞爲國家之祥賢人君子遭時得志有言於上則可以致治太平與鸞何異然則鸞蓋鳥中之祥而賢人君子則人中之祥也生之字宜曰應祥念惟生𨿽出於武弁之族然其曾祖參將嘗以才略中武舉狀元文學之祥蓋已開其先矣而祖父昆仲又世積忠厚古稱和气致祥又稱作善降祥生之天性頴敏豈可謂之偶然也哉庠序之中英賢攸萃固鸞鳯之林也生念哉勿荒於嬉而勤以精其業勿毀於隨而愼以修其行使他日得志明時眞能贊成太平之治則應祥之字庶不負矣父兄教子之心師友責善之義大不外此嗚呼生尙勉哉

勤庵說

蕭公字應干嘗取天行健君子以自彊不息之義名其所居之室曰勤庵其勵志蓋有在也閒屬予說其義予惟人生在勤勤則不匱士之道徳農之稼穡工之技藝商之貿遷蓋未有不勤而能成者也應干以勤名庵宜矣抑吾聞功崇惟志業廣惟勤有志而不勤則志𨿽大而無成𨿽勤而不知所志則𨿽有成而不免於陋應干勤矣其所志則未知也人之所志大略有三曰富貴曰功名曰道徳農與工商之所志富貴而已志於功名道徳者惟士爲然應干旣富貴矣而猶讀書尙禮孜孜不怠其殆志於功名道徳者歟志以先之勤以繼之斯其進也莫禦矣或曰卑之無甚髙論予曰不然聖人之道夫婦之愚可以與知夫婦之不肖可以能行況應干之聰明俊爽者乎顏淵曰舜何人也予何人也有爲者亦若是顧吾之志與勤如何耳應干念哉是爲說

○書

與潘同館書

試事未畢不得趨拜以敍久闊之懷甚怏甚怏薄具少表芹意計二十九日午後試事可畢不知可少待容一會否衰年彊顏於此甚無意趣惟以得會一二故人爲重而又值此乖阻可嘆可嘆備員外省誼不可通書都下故人有見問者幸一致意恐終不得與執事會故覼縷及此幸諒之不宣

與潞安仇氏書六篇

春初逺辱誨音至今感佩秋間復蒙遣令器逺來相從顧惟淺陋不能有所啟發方以負托爲愧重蒙寵以手翰申以佳貺益用愧感山川阻修末由瞻拜毎念盛徳髙風北望咨嗟而已粗紗一端少引芹意天時嚴寒惟臺候納福是祝不備

累辱誨音佳貺盛情深感承詢及譜圖事錄詳玩所著與前人時有不同然作譜如作史典實明備斯可傳矣體制不盡同無害也北方士夫家作譜者甚少深用敬仰恨無由面會盡質所疑耳末惟以道自愛厚幣義不可虛受敬返璧惟心照是荷不宣

聞有气疾治法平心爲上導气次之用藥爲下夫心爲气主故怒則气上悲則气下憂則气結樂則气散當念萬變皆虛縱有不快亦如寒暑晝夜相代乎前皆自然常理不足畱滯胸中久則心自平而气自調矣其次亦以心運气使疏通不滯再不得已則用炒靑皮炒枳殻各二錢川芎一錢佐以白術制厚朴各一錢少加桂五分空心服之須五六貼乃效大抵還以平心導气爲主藥不過爲之助耳不宣

累承雅愛深感盛情生以不才朽腐誤蒙起用深愧不堪是以於親友賀贐並不敢受逺辱佳貺深感然一辭一受恐得罪於眾敬用返璧幸心照令器體虛最宜加愼大抵以靜養爲主而輔以藥力庶保終吉道逺無由會晤臨書悵然末惟心照不備

累辱誨音足見雅愛朋友道喪久矣能正言相規者絕不易得生溺於見聞之陋事多違禮毎覽教戒輒用赧然𨿽未能佩行然亦不敢忘也和易和節之號皆善擇一心之所安者自命可也胡畫士來備道雅愛彼此交感會晤無期謹此布意末惟以道自愛不宣

去冬蒙寄示周守保甲法且請序文予時適臥病未暇觀也後觀其立法之意甚善但中亦有一二處難行者如分居民爲三隊社長領一隊防守本村社副領一隊徑赴失事村分救護社正領一隊伏路把截此甚難行計十里之內必有數村居民分屬社長正副三人有警何以呼集不如每村立一莊頭居民分爲二隊有警一隊守一隊出救俱責令莊頭呼集社長正副但稽其用命不用命而賞罰之焉庶可行也社學束脩似乎太厚𨿽尊師之道但人情出辦不易則亦不可久行耳似當減之使足爲代耕之養可也若潞俗自來如此厚則從厚可也社倉積谷不必過多恐生他獘或貽後患但積谷可備本社一二年之荒卽止中間以陳易新之法從便行之可也予近年於世事俱厭倦尢不喜作文字蓋衰倦之故也序文艸艸塞命紬已收訖粗緞一端奉答表意聞貴恙尙未痊可除藥餌外調攝之法亦當少畱意讀書進學須體平後方可圖之言不盡情惟心照不備

答婁生書

古人謂死而不朽者有三曰立徳曰立功曰立言歐陽子援之以贈其門人徐無黨則謂立言不如立功立功不如立徳其論甚正惜不明著立徳之方使學者無所用力猶爲未備予謂聖賢之學本於明徳明徳之方始於格致自身心性情以達於家國天下莫不各有一定之理一一而格致之使本心瑩然無所不明則徳立矣由是而形之踐履則爲善行措諸政事則爲丰功發於議論則爲格言達則伊周窮則孔孟蓋無所往而不可也立功立言蓋皆在其中矣若後世人臣勲業司馬韓柳之文又何足羨慕哉賢契嘆平生學文學道建功立業而皆無所成亦畱心於此而已矣功崇惟志業廣惟勤立志而繼之以勤何事不成𨿽自今方覆一簣可也況已有其基乎𨿽然爲不朽之計而立徳立功立言猶自立教之意言耳大聖之心不如是也窮神知化獨立物表彼其視世人之毀譽榮辱不啻暑寒晝夜之相代乎前耳夫豈屑屑於是哉斯言𨿽未易及然亦不可不知也念之念之

○移

表彰陳同父移

本道爲表彰先賢以明公論事照得故宋永康陳同父先生才髙志忠文雄節峻當時推重後代景仰舊祀於本府鄕賢祠內公論允愜近按臨考試諸生聞前此有議其喜談兵事不修小節與聖門所學不同者當道惑於其說罷其祠祀竊惟聖門施教尙分四科君子取人豈拘一律子路好談軍旅遊夏齊驅宰我立論短喪閔曾同祀若依淺狹之見均在罷黜之中陳同父言行始終人所共知予不多及特明此意以釋羣疑仰抄案回府著落當該官吏卽造先生神主照舊奉入郡學鄕賢祠內致祭仰抄案官員先具不違依準呈來

○跋

雲中激變論跋

或問代府宗室雲中激變之論如何曰所論可觀矣然知其一不知其二也往歲軍士殺巡撫固出於有激然亦驕悍而無知者也朝廷處之過寛失於姑息彼遂以殺上官爲常事矣彼旣以殺上官爲常事則上官一忤其意卽皆可殺此所以復有李總兵之變也李總兵之見殺也吾嘗訪其故矣非爲其克減糧賞也非謂其妄殺無辜也不過謂用法過嚴副參以下至於軍士皆不悅耳總兵用法過嚴軍士卽敢殺之已爲不道況又有陰謀相傾之機伏於其內乎夫殺總兵者固非副參都司指揮也然軍士敢殺總兵不復以副參都司指揮爲可畏副參都司指揮亦坐視總兵之見殺而不救此其故則不可不察也副參都司指揮各有握兵之權同居一城之內其救總兵非難也乃坐視不救其情可知矣若非陰縱主謀亦系畏懦失機治以軍法豈容免死軍士殺總兵謂由總兵虐害所激此𨿽未知虛實尙有可諉朝廷命將徵剿不過欲得首惡耳大抵止一二百人非欲盡屠大同之人也乃復抗拒不服不肯送出首惡甚至敵殺官軍勾引諸邊此豈亦朝廷虐害所激哉副參都司諸人坐視若罔聞知旣不設法擒剿又不禁治阻當此何意耶論者猶謂軍士不反朝廷其情爲順副參諸人無預軍士之謀何所見耶及朝廷差官招撫乃始取十數無援之人以充首惡之誅其情豈可掩耶朝廷乃一切以姑息待之置而不問而馬升楊林之首惡有名者且以有功升官矣旣不能正首惡之誅又未聞有善後之策吾不知禍亂何時而已也天下之患常起於上之人以下之人不足畏恣意淩虐及下之人激而生變則又畏之太甚不敢復治此姦雄之所以觀釁而生心也此天下之勢所以一去而不可回也昔元魏時髙歡行役洛陽見羽林軍士相率焚大臣張彜之第魏朝不敢深治乃慨然曰朝廷紀綱如此家財豈可保乎遂散財結客後卒成霸王之業姦雄代有不可謂今天下盡無其人也論者謂軍士殺總兵爲常事乃欲朝廷緩以處之待其自潰且以癰疽爲譬此蓋未深思也譬如人於平日恣意聲色不知自謹馴致有癰疽生於胸腹之間不知醫之治此當鍼石補養之並用乎抑止歸咎其平日不謹畏其痛楚不復攻治而待其自潰乎吾恐其毒气流注臓腑俱病一旦毒發而不免於死也竊意朝廷之處此變當通究始終盡殱首惡然後選任賢將撫以恩威乃可今旣失之於前矣如欲求善後之策宜明以朝廷不究旣往之意丁寧戒諭使軍士知非常之恩不可屢得各要攺過自新安分守法如總兵以下有剝削酷害軍士者許具奏拿問不許擅自殺害違者全家處斬復申明軍法使總兵副參遊擊都司諸人俱要撫卹軍士不許剝削虐害違者或告發或訪出俱各拿問仍各禁治所部軍士不許諠嘩謀亂犯者以軍法重治有作亂者卽互相策應擒剿不用命者卽以軍法從事總兵副參都司諸人有不相策應至於失機者各罪坐所由依軍法處斬不赦有司之民護衛之軍丁各結爲保伍擇人管領有變互相策應違者亦各治罪如此則大小將官同心協力形格勢禁亂庶可已不然則縱有賢將亦不能行其號令事勢所激亂必復作天下姦雄觀釁而起朝廷𨿽欲一切以姑息待之恐亦不可得也近又見宗室有因雲中之變奏請禁治貪酷恐釀成天下之變者其言深有所見然未探其本也天下之本在朝廷朝廷之本在君心君心未知治亂安危之機好諛惡正則小人進而君子退矣小人當道則順旨固寵剝下附上無所不至以類引類則據要地者皆其黨矣縱有一二賢者亦不過謹厚自保豈敢正言其非然則𨿽有禁治貪酷之法誰奉行哉而奏中言不及此豈未及深思乎抑有所畏而未敢言乎朝廷有禁治貪酷之法而臣下廢格不行此誠天下治亂宗社安危之機非小事也竊謂此宜深勸朝廷以治亂安危爲重親任忠賢斥逺諛佞然後勑諭該部禁諭文武職官各令守廉奉法不許剝削酷害軍民犯者文職卽依題準問刑條例枉法贓滿貫者問以充軍不許止問革職武職依戶部題準事例犯私罪杖徒以上者依律各問降革不許止問立功違者法司卽將原問官參究問罪輕者降調重者黜退有贓者亦問充軍若法司循情不參朝廷或摘取詰問亦輕者降調重者黜退有贓尢加重治如一年之內全無問到貪酷官員亦要通行查究仍刻榜曉諭天下如在外法官問斷貪酷官員不依禁例許諸人奏聞究問如此則法令可行不爲虛文貪酷可減軍民得所而禍亂不作矣語稱臣之於君三諫而不聽則去之子之於親三諫而不聽則號泣而隨之異姓之臣去之而已同姓之臣無可去之義猶子之於父也念哉念哉林下之臣法當括囊自守不談時事而區區憂國之心有未忘者因觀宗室論奏喜其有忠愛之心而惜其未盡事理之變乃艸此於後以備采擇觀者幸見恕哉

兵論跋

予臥病林下本不當復談世事但予念敵兵深入搶殺事闗地方利害非一家之私可比又念地方旣亂亦無一家獨安之理故不得已告於士夫之知事者庶轉達當道見諸行事則亦救時之愚慮也

守拙捲跋

予幼讀濓溪拙賦怪其詞太簡問於友人友人笑曰甚哉子之固也不曰拙者黙乎天何言哉四時行焉百物生焉吾尙病濂溪未能忘言子乃怪其簡乎予無以應同寅潘希周先生示以守拙傳文一冊蓋諸名公爲其伯父傅潤翁而作者也凡古今巧拙之論蓋彬彬備焉予拙於詞不能有所發明偶記所聞於友人者漫書於後不知於守拙翁之意竟有合否

鏡中眞讚跋

其色溫溫其容穆穆屹然如山曠然如谷孝友成於家庭信誼著於宗族在富貴而不侈不驕處鄕黨而不諂不瀆若是者𨿽累言尙不足以形容況丹靑豈能寫其心曲噫此𨿽未足以得君之大全豈不庶幾識君之彷佛也耶嘉靖庚寅姻家蕭君文敏壽六十有三長子拱暘乃謀於弟鳯弟鸞弟鸛若曰語稱父母之年不可不知也一則以喜一則以懼父母之壽髙矣可喜也亦可懼也吾聞爲人子者𨿽跬步而不忘親父老矣吾兄弟各居𨿽欲朝夕望見父之顏色而不可得況後世子孫乎盍募良工寫父之神吾兄弟各收其一朝夕奉事如見顏色何如諸弟曰甚善神旣寫矣復謂諸弟曰父之顏色工之所能寫也父之徳行所以庇佑我子孫者則非工之所能寫也盍請名筆述而爲讚使我子孫見父之顏色則思父之徳行庶永慕於無窮乎諸弟曰諾乃請於予予感應干兄弟之孝旣述以讚復系以跋使觀者知所自云

○策問

九問

問周子論士希賢而曰志伊尹之所志學顏子之所學曰志曰學有以異乎於伊尹曰志於顏子曰學意必有在抑二子果有所長而不能相兼乎幸明以告我

問救荒之政古人言之詳矣或發倉粟或募民出粟或鬻官鬻度牒孰可行於今至其賑給之法則或煮粥或給以粟然粥之煮有限而待哺者無窮使窮困之民伺候於旬日之久而始得升斗之粟恐不能有濟將何施而可諸生有善策幸以告我我將以告於當道者

問盜賊不息則良民不安浙中舊稱無盜近來桴鼓四鳴道途多梗其咎安在古之善治盜者如晉之隨會鄭之太叔漢趙張龔遂虞詡之徒事功之詳具在史冊或以寛或以嚴或以鉤距或以徳化往往不同孰可以行於今諸生其明以告我以觀有用之學

問海潮之難明也尙矣昔人之論或以爲由於日或以爲應乎月或以爲气之喘息或以爲地之升降或以爲海蝤之出入孰爲至當昔余襄公生長海上故其海潮之論獨爲先儒所取蓋以其知之眞也諸士子生長於濱海之地安知無襄公其人乎幸明以告我以觀窮理之學

問孔子曰我非生而知之者好古敏以求之者也議者多以爲謙辭然問禮問樂問官之類備載典籍則好古敏求非盡出於謙者夫以孔子之聖尙不得謂之生知則生知之聖何人可以當之諸生其明以告我

問學校興則人才盛富陽生員甚少及選送童生又止二人可謂不振之甚矣夫閩蜀荒陋之地也一遇大君子振作於上其文教至今不衰況浙中人才淵藪而富陽乃若此其咎安在語稱豪傑之士𨿽無文王猶興在上之所以作興與諸生之所以自爲謀者其道何由明以告我我將采而行之尙無譲

問宋之道學莫盛於南渡之餘蓋自考亭得伊洛之傳於延平李氏南軒東萊旣與之同心協徳而象山止齋龍川諸賢亦與之上下其論故斯道大明此固天下後世之所共知也然觀其議論或主徳性或主問學或先功業或先禮制往往若不可合者豈道之多端固若是歟抑人之所見有淺深得失之異歟溫號海濱鄒魯諸士子於先儒之緒論蓋必有畱心於其間者矣其明辧以對毋泛毋略

問先儒有言西漢之人才可與適道東漢之人才可與立三國之人才可與權夫道未易言也兩漢之人才果可與適道而立乎至於權則聖人之大用尢有未易言者孔門髙弟如顏曾之賢尙未足以與此三國季世也乃有可與權者乎不然則先儒之論疎矣諸士子其各據所見以對毋泥成說

問孔子嘗言天下有道則見無道則隱春秋之時天下之無道也極矣乃周流四方而不隱何歟已言之而已自違之何以取信於人荷蕢諷其可已蓋亦無道而隱之意也乃復以果哉譏之何歟自我言之則以爲是自他人言之則以爲非無乃好勝而彊辧乎凡此皆諸生朝夕之所講誦者也其各以所見告我

○雜著

讀韓栁文

韓文髙栁文巧於模寫然於韓爲劣

讀審勢

賞罰有常而不易則人自有所懲勸矣用不測之刑用不測之賞使民不知所從發則民無所措手足矣商鞅之法可以彊秦亦可以滅秦然其法猶有定制而不變使民可守何嘗有使人不知其所從發之意耶嗚呼商鞅極矣老泉乃欲上之耶然此非老泉之立言本意也

讀田樞密書

其所自賢者文其論孔孟非也其欲見用則有挾而求也洵乎洵乎權詐之流也

讀律呂元聲

律呂元聲莆兩山李文利氏所著也其法謂黃鍾律三寸九分最短蕤賓律九寸最長宮音最淸羽音最濁與古法大相反竊謂此不過一家之言耳究其實則非也夫律之短長音之淸濁皆人所命則謂黃鍾爲長爲短宮音爲淸爲濁似無不可今所以知其非者亦以其法象無準倫類不通知之耳古法黃鍾律長九寸蓋以天地之陽气冬至之日始自下而升然去地上猶逺故埋黃鍾九寸之律於地中以候之气至則律管灰飛以此爲驗若黃鍾止三寸九分則安能與地中之气相接若謂候气之法十二律之管埋於地中者皆齊其下不齊其上則十二律之管气至當一時飛灰又何以別於黃鍾此其法象無準一也律以候气和聲聲气皆屬乎陽老陽數九故黃鍾九寸若謂三寸九分則不知何所取義此法象無準二也樂聲與人聲各有五音而人聲尢爲自然喉爲宮音舌爲商音牙爲角音齒爲徵音唇爲羽音此人聲之自然者也李氏亦謂此爲可據矣喉爲宮音豈非以其來之深長而濁乎故古法以長律之音爲宮以配之唇爲羽音豈非以其來之短淺而淸乎故古法以短律之音爲羽以配之今李氏乃謂宮音最淸羽音最濁則與人聲之宮羽相反此倫類不通一也李法謂數少者音淸數多者音濁及論五音之數則謂宮音五十商音八十角音九十徵音七十羽音六十宮音五十最少謂數少音淸可也商音次淸數乃八十羽音最濁數乃六十又安在其少者淸而多者濁乎此倫類不通二也若謂宮土音故數五十羽水音故數六十則商金音數何以反八十角木音數何以反九十乎土濁水淸理不可易今乃謂土音淸而水音濁何居此其倫類不通三也旣以宮爲淸而羽爲濁矣及論樂調則又謂蕤賓爲宮則夾鍾爲羽又安在其宮淸而羽濁乎此其倫類不通四也此六者音其大端余瑣瑣者未暇細論然則其法之非也明矣

讀中原音韻

中原音韻江西周徳淸氏所著也其法謂平分二義入派三聲平分二義則以平聲之字音有抑揚分爲陰陽如荒黃靑晴之類是也詞曲之間當用陽字者不可用陰字當用陰字者不可用陽字若失其法則歌喉有礙然此亦近世之論耳古法不然也古人歌詩有葉音之法蓋借他字之音而歌之也則於字相近而音有抑揚者固可以相借而用之矣況周法謂入派三聲則入聲之字當歌之時亦借爲平上去聲而歌之矣拘於平聲而不拘於入聲抑豈得爲通例乎然則周氏蓋亦知音而未達者也獨其所述十二曲調猶可考見古樂之彷佛觀者亦不可盡廢之耳嗚呼禮失而求之野此豈得已也哉予旣著管見後得見神樂觀所具中和樂譜乃知合四一上尺工卽五音之別名但四淸有黃鍾大呂太簇夾鍾而無林鍾與管見不合然四淸全無用疑傳久有悞蓋與五音相生之法不合也姑記於此備參考云

○傳

和節居士傳

詩衛風淇澳之篇美武公而作者也其辭有曰善戱謔兮不爲虐兮朱子釋之曰言其和易而有節也上黨太學生仇時表慕武公之爲人乃以和節扁其藏修之室因以自命間屬予爲傳予竊惟古之聖賢不廢戲謔蓋一張一弛文武之道戲謔出於人情之所不免故不禁也及張子作砭愚以訓學者乃切切以戲言戲動爲戒夫張子傳聖賢之道者也所言乃若冰炭殊不可曉及讀魯論見有子論禮之用和爲貴復曰知和而和不以禮節之亦不可行乃始得其說蓋聖賢盛徳之至動容周旋無不中禮故其戲謔自不爲虐後之君子未能謹禮若遽以戲謔爲事鮮有不失者矣此橫渠之所以切切而戒之也朱子以和易有節釋淇澳之詩其旨深矣傍考武公自警則有抑戒之篇悔過則有賓筵之雅其所以謹於禮者至矣而淇澳詩人美之亦必先之以切磋琢磨繼之以瑟僴赫咺然後及於戲謔而不爲虐焉則其言固有序矣然則欲和易而有節者可不知所用力也哉嘗讀時表家範自冠婚喪祭以至衣服飲食言動之微莫不有禮而時表之來接也循循雅飭可觀可度則其於武公之和易有節者蓋已深體而自得之矣來諮於予豈非欲以其所自得者與同志之士切磋而共由之哉時表名桓世爲上黨詩禮大族兄字時茂者爲瀋藩儀賓有志於古聖賢之道嘗遣其子熈從予遊故予於時表之請不得以不敏辭云

○讚

靜樂堂讚

大廈沈沈雕欄楚楚吞吐陰陽隔離風雨中有天人衮衣章甫左圖右書俯今仰古造化與鄰聖賢爲伍靜樂之堂淸虛之府

周審理像讚

古學古心令儀令色奮迹儒林司刑王國克允惟明上嘉下說冠佩儼然庶幾見徳

栢齋集卷九

●欽定四庫全書

栢齋集卷十

﹝明﹞何瑭撰

○碑銘

追封鄭定王碑銘

嘉靖十二年正月十五日宗室鄭王殿下遣審理副周廷蘭來諭瑭曰予祖東垣端惠王乃予曾祖簡王之子伯祖僖王之弟伯考康王之叔父也弘治十六年薨逝蒙朝廷賜謚祭塟訖正徳二年康王薨逝無子予先考懿王以倫序當襲蒙朝廷授以冊寶進封鄭王先考卽奏乞追封祖爲鄭王該部以前無事例寢其奏不報正徳十年祖妣李氏薨逝蒙朝廷欽賜祭塟亦止從郡王妃典禮先考懿王享國十三年薨逝乃嘉靖七年予母妃追念先王之志未伸復援唐府事例奏乞追封祖爲鄭王欽蒙聖恩準進封鄭王攺謚曰定祖妣亦進封鄭王妃各賜以金冊已告廟謝恩外玆欲立碑墓前以彰聖天子之恩母妃之孝以慰我祖考妣及先王在天之靈幸爲予撰次始末勒碑示後瑭拜受命竊惟人子之孝莫大於尊親然或拘於分而不得或拘於時而不得故人子能全其尊親之孝者甚難仰惟我聖天子由宗藩入承大統初議追尊考興獻王爲皇帝以廷臣爭議不決亦踰年而後定其難也蓋如此我東垣王追封鄭王恩典先懿王奏請而未得今母妃奏請乃始得之是固孝心相繼所致然非聖天子在上推已尊親之心以逮臣下亦安能致得之之易如此哉然則聖天子之恩烏可忘也立碑墓前昭示後世今王之志甚善瑭謹拜手稽首而獻銘曰人子之孝莫大尊親孝心得遂天下幾人請封鄭王懿王之孝部議弗從沒身是悼王妃繼請乃行追封煌煌金冊賁於泉宮王妃之孝王實導之天子之恩何以報之今王對揚立碑墓前稽首頓首天子萬年

○墓志

封太淑人何母劉氏墓志

嗚呼此瑭母太淑人祔葬瑭父工部府君之墓也太淑人姓劉氏世爲懷慶衛人父諱鈺字子珎讀書通大義家法甚嚴繼配郭氏有賢行寔生淑人淑人資稟旣異又漸染家教故女徳女工有過人者年十八歸我先考工部府君事舅姑能孝治家勤儉有法家嘗中衰淑人相先考辛苦自立不求於人惟以教子讀書爲事弘治壬戍瑭舉進士甲子授翰林院編修蒙封先考編修封母孺人正徳初年太監劉瑾用事瑭與之不合乞致仕歸未幾瑾敗行取復職復以經筵進講忤旨謫開州同知轉東昌府同知丙子復乞致仕歸侍膝下辛巳先考棄背是年今上卽位以薦者言起瑭爲山西提學副使以居憂不赴服闋攺浙江提學副使居一年升南京太常寺少卿轉正卿嘉靖丁亥升南京工部右侍郎明年遇例加贈先考南京工部右侍郎加封母太淑人是冬攺北工部十二月至京攺戶部踰三月攺禮部俱右侍郎而瑭病矣乞歸蒙升南京右都禦史致仕幸得侍淑人膝下首尾十年而太淑人棄背矣嗚呼痛哉太淑人性嚴毅瑭輩有過輒以大義責之瑭輩恆凜凜焉故得免於大惡訓戒之言今不復聞矣痛哉痛哉淑人生景泰丙子九月四日辰時卒嘉靖戊戍二月十五日申時享年八十有三生子男二長曰瑭卽不肖娶周氏次曰璋娶張氏女二長適處士秦子隆次適府掾傅選孫男三長曰光祖娶薛氏次曰顯宗娶劉氏繼娶陳氏次曰延祚娶秦氏俱生員孫女七長適生員王世綸次適生員劉廷佩次適國子生蕭鸞次適國子生郝九疇次適國子生傅良徳次聘官舍鍾鑰一尙幼曾孫男二長曰諮聘蕭氏次曰詢聘張氏曾孫女七長聘郭鈐次聘吳大英余俱幼卜以四月十八日啟工部府君之竁而祔塟焉瑭病廢不能乞銘於名公大人收淚謹述淑人世行大略以志於石至痛無文故不銘云

○墓志銘

教諭張公配孺人王氏合塟墓志銘

正徳八年冬十有一月刑部主事張孟復先生以奉命審刑至開州公事畢揖瑭而進之曰弘治癸亥十二月十一日先考教諭公卒塟儀封縣西畱陳鋪之東原秉衡實爲志正徳丁卯四月十三日先妣太孺人復棄背以河患未克祔塟玆便道歸將卒事志以記執事固以昏亂冗並辭先生曰志吾已具狀煩一櫽括耳乃受命先生旣至儀封乃使使賫狀授瑭狀若曰先妣姓王氏曾祖諱景春祖諱亮父諱興俱力農晦徳先妣幼有令聞先考喪前妣李氏擇嗣內事乃歸先妣先妣婦道甚飭且性明斷有丈夫風𨿽閫外事與聞者一切匡輔先考加敬禮焉成化己丑始生原明時先考春秋髙先妣每齋戒禱曰吾得見此子成立可當門戶足矣而教愛周至原明少長先考教以讀書作文先妣恆分紡績之燈與同起止故原明不敢休怠少自樹立幸得領弘治乙卯鄕薦時二親在堂二孫獻喜膝下冀沾寸祿少酬罔極不幸相繼棄背今𨿽叨甲科有職事親不逮矣痛何言哉先妣姓至孝事姑以愛敬聞隨先考居官時每寄物事於母曰吾姑已矣吾何用愛焉平時訓原明者甚至病且革猶曰汝生長明時毋墮先志以忠朝廷吾歸張氏有子也言猶在耳痛哉先妣享年七十有二子一卽原明正徳辛未進士女四長適王郁次李鳯次李雍熈次﹝闕﹞承賢俱士人孫二曰立曰可先考世行官壽具秉衡志先妣以正徳癸酉十二月八日合塟嗚呼懿哉太孺人之行也婦孝妻從母愛而教足嫓徳教諭公矣同藏何憾是宜銘曰孺人相夫敬戒無失爲婦爲母賢聲四溢栗如豁如維是玄室百年同藏以永終吉

汝北縣主墓志銘

嘉靖八年七月六日汝北縣主以疾卒於正寢孫九成等卜以嘉靖九年十月十日啟厥祖儀賓馮公之竁而合塟焉先期以其姻黨張上捨所撰狀來請銘按狀主乃涇陽安靖王長女也王性嚴有家法而王妃張氏復有賢行故主之生也天性聰明惠順謹黙甫十歲王命讀書寫字凡皇明內訓孝經列女傳等書皆王日逐所親授至今朱翰宛然主隨授卽曉大義稍長事女紅精致過人王曰汝王家女何勤勞乃爾主曰此女子內分事不可不知豈專於讀書寫字而已王善之王或有所盛怒主婉詞以諌王亦爲之霽威年十六受封汝北縣主至十八歲請婚於朝命下選鄭府儀衛司儀衛正馮宣次子恕爲儀賓封亞中大夫儀賓父母在堂主時問起居飲食衣服必躬必親然後進曾無驕容儀賓好博奕主勸以琴書儀賓好花艸主勸以種植儀賓好朋友主勸以擇友夫婦愛敬如賓曾無反目且不妬不忌宮中侍婢皆敬服愛慕曾無怨言𨿽處富貴自奉恆儉姻親有匱乏者必周卹賑貸曾無靳色比舅姑繼沒塋塟務從其厚時祀務尙丰潔內外賢之弘治五年遣子繼勛遊郡庠弘治九年儀賓偶感疾卒於正寢主服喪三年未嘗有喜色恆勸子曰汝父早逝汝當及時向學以圖顯揚勿怠荒以貽汝父九泉之憂弘治十五年子繼勛又卒主移哭夫之哀而又哭子嗚呼痛哉二孫尙幼主朝夕撫育常語子婦胡氏曰忠臣不事二君烈女不更二夫古人此言深有道理胡氏感激悲號誓死無他志姑婦節孝孀居人無間言二孫已成立主遘疾且革召二孫語曰汝祖早逝汝父亦早逝汝不能見矣汝母亦五十餘汝當勤謹孝養汝兄弟亦當和睦吾死亦瞑目矣余弗他及言訖而逝主生於景泰六年六月六日享年七十有五子男一卽繼勛也娶兵馬指揮胡銘次女孫男二長曰九成娶郡人沈鵬女繼娶郡人韓堂女次曰九思娶郡人張約女孫女一適兵馬指揮閻敬子廷琮曽孫男六曰尙仁尙義尙禮尙智尙信尙溫曾孫女二俱幼嗚呼主在宮爲賢女出宮爲賢婦終而爲賢母皆卓乎不可尙矣予幼讀詩見王姬之肅雍共姜之守義未嘗不嘆其賢及觀史傳所載姬主多驕惰不謹以爲古之人後不可復見也未嘗不深加悼惜今觀汝北縣主事舅姑盡其孝相儀賓盡其義宛然王姬之肅雝也朂子婦以貞烈自守撫二孫咸底成立視栢舟之自誓殆有過焉此固可見人性之善無古今之異蓋亦由我皇祖治家有法故宗室燻陶漸染而姬主之賢有如是也嗚呼休哉是宜有銘銘曰先王教化始於閨門王姬侯女禮義是惇降及後來教化淪替放蕩驕矜靑史斯穢縣主之賢古風尙存勒玆貞石以詔後昆

憲副吳公墓志銘

嘉靖十年十一月二十五日致仕山西按察司副使吳公以壽終於正寢子守誠等卜以十二年春二月二十九日塟公於祖塋之次先期以狀請瑭銘公壙中之石瑭於公爲後進公以名徳爵齒爲鄕達尊乃折輩行與交閒居相見教愛備至瑭𨿽疎懶不能日侍杖履然心實歸仰焉今公不可見矣銘又安忍辭邪公諱道寧字世安別號繼公按狀公之先爲浙溫州之潭頭人國初徙居南京晚市父維成化初任溫縣教諭嘗夢於黃河中流蓋樓因曰吾當於河內起家遂占籍河內焉公自幼篤實無妄言與弟道隆同受學惟務窮理不尙詞章枝葉教諭公嘗曰道寧爲學如錘鑽氈遲透終不迷也道隆爲學如錐鑽氈卽透卽迷也成化丁酉中河南鄕試禮魁戊戍登進士第授鹽山縣知縣迎教諭公以養政余定省教諭公毎舉古語以訓曰但存方寸地畱與子孫耕故公居官恆以慈愛爲本節民財力爲先至於徭役一事尢加用意故復業者接踵而至百姓愛過父母三載以政績卓異升監察禦史彈劾激揚風裁凜凜弘治初年河內民奏開廣濟渠不果行是時公巡鹽河東適勘鹽引十萬應否充給河南官軍俸糧公曰俸糧吾省利廣濟渠吾府利均爲國家利吾兩成之達諸河南撫按後渠成漑民田甚溥巡按眞定等四府貪酷望風解綬先是開州有巨冦爲一方深害交結權姦莫敢誰何公設法捕獲戮諸市曹人心大快弘治十一年升山西按察司副使奉勑整飭鴈門等三闗兵備創築寧武新城設寧武所及沿邊堡寨俱募軍充實武備一新邊人有賴後以疾辭歸惟以耕讀爲事毎訓子曰汝祖三十以後始奮發讀書或夜無油就月色讀尙能明禮經中式刋文汝俱年富燈火不須營幹正宜努力諸子或不能背書卽掩卷朗誦一徧曰我年六七十尙能背誦汝後生反不能邪諸子感奮力學守中遂登進士第正徳初廣濟渠通塞不時公因溯流窮源相度地勢直抵五龍口嘆曰使渠由此而行數世之利也今不二十年而塞蓋創始者失地利耳遂達諸當道違廣濟舊渠三四里許另開利人渠曰舊渠如此故失利新渠如此乃得利刁民百計沮撓往返五年而後渠成水利至今賴之濟水國初遶府城東流入河公因開利人河見其南流曰此古迹也豈可興今利而忘古利哉達諸當道修架橋六座新流從上濟流自下二利並行而不悖林下優遊三十餘年身體康彊未嘗有疾年八十五六時毎遇別墅花卉春佳秋禾告成扶杖觀翫往返步行數里臨終不及已事苐謂諸子曰汝等不須憂貧但教子孫讀書爲上策耳公生正統癸亥十一月二十日巳時享年八十有九配金氏累封恭人先公四年卒側室三職氏黃氏戚氏戚先於正徳九年卒子男五守誠引禮舍人守敬生員守中廣平知府守和早卒守經儀賓今更名模女四淑淸適生員董志學卒淑淨適指揮劉傑卒淑淵適指揮沈隆卒淑貞適散官蕭拱暘男孫七大夏生員大韶大讓大徵大英大福大節俱幼女孫十善琮適百戶宋學善璜適生員張思齊善環適典仗焦繼芳善佩適生員孟永增善瓊聘指揮薛守直長子善瑯聘守備顏齡長子善玕善珎善珠俱幼瑭竊聞有大徳者必得祿位名壽而徵之於世或不盡然故君子或疑於天道之難信今觀公居官則名實加於上下居家則惠利及於鄕黨人固已愛而敬之矣而忠信謙抑不以尊貴驕人𨿽閭裏童稚亦以禮待之故無逺近大小皆稱公爲大賢君子位至方面年至耄耋祿位名壽蓋兼而有之矣而子孫多賢又有出五福之外者天道豈眞不可信邪是可以傳不朽矣是宜有銘銘曰大徳獲福自古所傳徵之於世或不盡然嗟嗟吳公盛徳君子名在憲堂惠畱閭裏有爵有祿亦旣顯榮百年康健壽考令終玄堂孔堅不震不圮公其永寧貽慶無已

宿州吏目仇公墓志銘

瀋藩儀賓仇公將以明年二月朔旦塟其從兄宿州吏目公於先兆之次乃具書狀禮幣走使來懷慶請銘於瑭瑭雅聞公昆弟賢又辱在相知之末故不可辭按狀宿州公諱楫字時濟世爲潞州東火人髙祖諱敏國初爲兵科給事中曾祖諱述芳業醫祖諱鏞援例授七品散官考諱鶴義官妣張氏繼母閻氏兄弟三人公爲長仲曰朴義官皆張出季曰欄醫學典科閻出公天性聰慧八九歲卽通算人皆奇其敏悟旣而從學於陵川致仕教諭姬先生彰習舉子業甚有志於科目時兩伯父皆蚤逝儀賓弟居城中諸弟尙幼家事乏人贊理乃以父命援例入爲國子生卒業卽代父綜理家政內外得其歡心一日從弟監生桓城居偶疾城距東火八十里公聞之雪夜往視至城下夜方半門啟詢其由爲當道者傳報也議者曰王城路非衝要夜半門啟實難遇也非君友愛篤至何以致此後仕爲宿州吏目臨民蒞事不事鞭朴惟以理勸諭之初事似不克速濟太守黎公每咎其迂曰宿民汝可以徳化耶後不一年百姓感戴如父母凡遇公事民趨赴勤如子侄黎公慨然嘆曰吾不如子黎公君子人也遂相契如至親一日因踏看境內災傷公躬往村落之民皆扶其父老迎拜道傍公卽下馬爲禮曰老者安之不當如此勞動父老咸曰子孫毎從公府來者皆言衙門開設以來愛民之深者無如父母官願得一見也居民在在皆然未幾上司有大書贊政勤能之奬歷俸未二載外艱訃至公號慟不自勝弔者皆爲垂涕卽命家人束書歸太守戀戀如失手足宿民皇皇如捨父母徒隸來護送者人馬幾百數途中屢命其回竟無一人先返者公至境望門抵家號慟幾絕者數次凡送死之禮無不極其誠信時烏鳥羣集於屋去而復至者月餘議者以爲公孝誠所感大事旣襄不禦酒肉不歸寢室戚戚其容者終制禫祭旣畢遂家居不起慨然欲化一家一鄕如三代之風於是上孝老母下友諸弟建祠堂祭及髙祖以下四世神主報本追逺之誠無不曲盡立家範錄自冠昏喪祭及事物細微訓後齊家之則靡有闕遺營義房一區於家惇請鄕先生以教宗族子弟免其束脩再起義學一所於裏以訓鄕黨童稚資其薪水設醫藥以濟窮鄕有疾病者置義冢以塟逃屋無墓地者作禮衣深衣女轎燈籠諸物以助行冠昏者備大舉布巾香案儀節等具以助行喪祭者又請鄕彥數人相與講明家禮使其贊而行之已而一鄕二三戶喪塟咸不用浮屠昏嫁皆不惑術士復刋印三原冢宰王公注釋太祖髙皇帝木鐸訓辭數百冊本鄕人給一冊勸其講而行之正徳戊辰歲六七月大旱公率鄰村父老數千人齋戒沐浴於山林壇廟露頭跣足減食跪香卽日大雨方數百里三日乃止人皆服其悃誠可以感動天地辛未歲流賊入境家人皆避之賊傳言聞仇氏多馬出馬則庶得保全否則必火其室公曰室可火而馬不可以資賊賊遂大火其室而退賊初至搜掠婦女間有死節者四人賊退公不悲其家之災而獨憐四女之死乃述事狀授儀賓弟俾轉達當道後旌表門閭又舉行藍田鄕約每月望一會同約之人務在徳業相勸過失相規今月某人行何善事卽書於勸善簿某人行過惡卽書於懲惡簿畢乃序坐談論理家孝弟之事酒飲微醺卽止有大惡者出之嘗對鄕眾曰姦盜之事最所深惡有能捕獲者吾賞錢一千盜田野穀豆者賞粟一石蔬菜者賞粟五斗數年之間盜賊斂迹帷簿甚嚴素酗酒者沈醉而不言素健訟者得理而亦忍於是翕然閭裏和睦時有徵鴈宿於門右古木相應和鳴至旦而去議者曰鴈非棲木之鳥其性正而有序今夕之來棲因公修身睦族所致也公自家居罕入城市𨿽鄕飲亦不往曰無功於朝廷不敢虛領其賜也開樂休園一所鑿池種蓮坐知止亭上明窻淨幾以琴書自娯撰爲八景墨客詩人往往題詠有八景詩集藏於家毎戒子弟曰衣食饒足卽爲富矣何必多積金帛凡借貸錢谷惟輕取利息庶合古人貧富相資之意其濟宗族惠鰥寡周窮卹困之事晚年尢篤至是以疾卒於正寢弔者千餘人莫不灑泣公生於成化四年二月二十六日卒於正徳十五年十一月初九日享年五十有三塟於陽堰原從先兆也公娶李氏陵川縣禮義裏旌表六世同居義門濯之女早卒繼郜氏本州島東闗村士人訓之女亦早卒再繼孫氏潞州衛千戶舍人仁之女生子三曰勲義官李出配義門義官玹之女曰炳聘本州島蔭城村知縣李素曾孫夣陽女曰煌聘梁家莊士民劉彥彰女女一曰徳恩尙幼皆孫出孫男一曰塙聘本州島西火鎭士民焦琦女孫女二曰弄瓦弄碗皆幼嗚呼吾聞仁人君子在一鄕則化一鄕在一國則化一國在天下則化天下觀仇公之所履行感動可謂仁人君子矣而官止於一幕壽不逮六十俾不克究所施設豈非命耶昔漢陳仲弓爲太丘長名重天下至於今稱頌之者不衰當時豈無貴官豈無髙壽而天下後世所仰慕者乃在此而不在彼然則仇公亦可以無憾矣乃爲之銘曰孰親其親孰仁其民嗟嗟仇公今之古人胡小厥施胡嗇厥壽彼蒼茫茫孰任其咎徳修於家化行於裏百世可傳是云不死

仇母閻孺人墓志銘

閻孺人者潞東火仇氏之生母也嘉靖壬辰冬十一月十有六日以壽終於正寢子朴等卜以來年春二月十有一日祔孺人於其考義官之墓先期以侄熈所撰狀具書幣伻來請銘予雅重仇氏家法之美及其昆仲之賢曁觀狀乃知皆成於孺人之教噫孺人可謂賢母矣是豈可不傳按狀孺人姓閻氏潞西火鎭處士素之第五女也性聰慧年七八歲時聞祖閻三翁訓戒卽知以禮自守無故不出戶閾少長依嫂李學女紅及笄凡鍼黹鍋竈紡織蠶桑無不精曉祖父母父母皆鐘愛焉他姓求婚皆不許成化十三年義官仇君鶴喪偶張氏厥考散官翁乃托執友李君禎求爲義官續弦於閻三翁翁慨然許之曰吾非富仇氏也其家孝義義官良士吾孫女得所歸也張氏遺二兒俱幼孺人合巹禮成次日卽抱幼兒於私室人以爲難未幾二兒衣履一新舅氏見之喜曰吾二孫得托吾憂舒矣輪當主饋舅戒以勿妄費米麵鹽醋及諭以起家艱苦之意孺人奉命惟謹輪當碾磨及醞釀醤醋腌治蔬菜紡織染練之類舅亦諄諄戒之孺人所作無不精潔悉中舅意舅喜曰吾兒婦能聽吾言必能成吾家者蓋自後亦不復戒矣是時舅總家政伯兄貞篤先生主錢谷義官君兼管門戶成化十七年貞篤先生物故遺子森甫十四歲桓方五歲女猶在娠義官君獨任家事內蓄孺人收藏式克贊相絕無私假私藏之議成化二十年兄子森選爲內丘王府上艾縣主儀賓營造府第凡工匠飲食之需孺人悉供給不怠及府成義官君謂孺人曰縣主將出閣首飾尙未備你與二嫂有金可各出數件爲用孺人卽罄收以獻義官君笑曰汝能先於二嫂耶弘治九年兄嫂丁卒遺女適沈陽衛指揮張淮糚奩悉出孺人之手無不從厚女嘗謂叔母待我過於親女孺人待子姓𨿽慈至於教之甚嚴諸子皆教以義方子欄甫八歲卽遣從師讀書時或喜戲卽訶之不攺卽笞之曰失教卽爲敗子故欄讀書尙禮爲時名人十五年春子楫選爲宿州吏目孺人戒之曰吾兒須要淸愼勤謹以報國恩故楫在宿州盡心職務致上司有贊政勤能之奬十六年七月義官君物故孺人乃忍痛率諸子經營家務具朝夕奠如禮九月楫至自任旣塟乃與弟儀賓森及諸弟議立家範以成先志白於祖妣陳及孺人孺人曰爾父嘗言西院大伯收得鄭氏旌義編一本好書成家者當以爲法爾等能成父志立爲常規期於久行爾父地下亦當欣悅矣後楫舉行藍田呂氏鄕約以厚風俗作義學以教子孫及鄕之秀俊孺人皆奬勵而勸戒之正徳六年端午日或報流賊千餘人已到趙村諸子曰母親同諸婦可在鄰家一避孺人不可卽督諸婦由間道以趨州城賊至諸子亦以逺避使人傳言索馬不與遂火其居孺人在州城三月與縣主相接以宗室待之縣主則以侄婦自處世相親愛秋初賊遁王師凱還金鼓動地或勸孺人出觀孺人曰賊火我室吾兒臥瓦礫食燒谷以存性命吾忍觀鼓樂邪初賊退諸子卽修葺房舍少完迎祖妣陳及孺人歸舊居九年祖妣陳以壽終孺人哀毀盡禮十五年子楫病卒孺人哭大慟孺人性好節義聞侄森修四貞祠及親族生員閻誠妻程氏夫死自縊及李曉妻未醮夫死歸夫家持服事姑皆加奬勵尢好周卹遇歲饑輒周賑於裏之貧者親疎有差無有不徧侄森及子朴繼欲建東山書院延耆儒以教子弟及鄕之俊秀以廣義學之意孺人復勸成之嘉靖十一年七月七日孺人感風疾臥牀子朴欲置田百五十畝以供義學先生束脩之用白於孺人孺人復首肯之蓋其教子尙義之心至老而不倦也至十一月十六日戍時病亟乃卒孺人生天順四年十一月二十六日戍時享壽七十有三子男三長楫任宿州吏目先卒娶李濯女繼郜訓女又繼孫仁女次朴義官娶王陽女繼義官潞俊女又繼董祥女皆前張氏出又次欄醫學典科娶知縣王綸女繼李思聰女女二錦菊適千戶申琇封宜人先卒繡菊字郭邦鎭幼殤皆閻孺人出孫男四曰勲義官娶李氏曰煥生員先卒娶李氏曰炳娶李氏曰煌聘劉氏先亡孫女八一季冬字李鈞先亡二徳裕適武思彤三徳恩適生員焦謨四徳邵字李皆五徳重字袁逐六徳備字生員申去垢七徳地八徳愼曾孫男四一塙娶焦氏二階聘袁氏三培四壵曾孫女五一弄瓦適王充耘二弄碗字賈克明三弄枕四弄車五弄斾予竊惟人家盛衰固由男子主之於外婦人贊之於內易家人卦以父母爲嚴君復以男正位乎外女正位乎內爲治家之要垂訓逺矣今觀孺人事舅姑以孝事夫子以敬待姒娣以和教子孫以義雍雍於宮肅肅於廟凡妻道婦道母道無有不盡可謂賢矣至身爲主母又能贊成家範率諸婦躬行於內以致家道有成諸子稱賢尢爲可頌昔文伯之母及孟母範母陶母皆以能治家教子畱芳簡冊孺人蓋有與之相上下者是豈可不傳是宜有銘銘曰仇母孺人百年以備撰詞勒石傳於世世

處士仇時表墓志銘

嘉靖乙未冬十二月二十一日潞安處士仇時表以疾卒於正寢卜以明年二月十七日祔塟於陽堰祖塋之右其從兄義官公朴命其從子熈撰狀乃具書幣遣使來徵銘於予予發書痛悼念昔正徳辛巳予丁先父憂時表奉其兄儀賓公森命來弔奠相度閒雅予深敬慕焉別去今十五年矣嘗念無由再見而今則已矣痛哉痛哉志銘之托又安忍以衰老辭也處士諱桓字時表別號和節居士嘗爲國子上捨不稱而稱處士從其志也仇氏世爲潞安東火人髙祖敏給事中曾祖述芳醫士大父鏞散官父鴻積學不仕旣卒都憲虎谷王公私謚爲貞篤先生母丁氏於成化十三年十月初十日生處士處士生而淳篤寡言笑方匍匐與羣兒戲不爭年十二補郡庠弟子員郡守馬公掌教劉公深器之十九齡廩食一日與儀賓兄省母惟山兄束金衣繡騁天賜馬處士靑襟楚楚光彩逼人見者莫不嘆羨一山翁李姓者曰我僕事貞篤君最久稔見其盛徳廣濟惜天不假年今二嗣榮耀至此足以少酬其志於地下矣言訖泣下聞者嘆息母病同兄吁天求以身代及卒哀毀踰禮又念父終方幼遂設主同母靈追奠三年不禦酒肉服闋彊學力行期以大顯厥親屢中裏選而不入鄕書鬱鬱成疾後膺例輸粟濟邊肄業冑監未畢嘆曰遘疾求仕於義安乎卽日告歸隱於山谷間授受生徒誓不仕進叔父義官公鶴卒處士哭曰吾少失怙所賴者有叔在堂時賜訓誨耳今又不幸至此慟哉助兄吏目公楫克襄大事卽同議舉行家範鄕約等事少暇則讀古人書湯陰馮氏子以心疾浪遊太行間處士試其文可進遂館谷之居無何馮疾痊肆力於學值大比秋處士領儀賓兄命渡壺口下羊膓躬送於家其年馮以禮經魁中州聞者義之處士又以父母及叔父俱去世獨叔母閻在事之甚孝旦夕溫凊不異所生每得四時鮮物薦祠畢卽以奉焉與諸昆弟處甚雍睦人不知其爲從兄弟也叔母閻卒從兄義官朴弟典科欄墓居終喪處士率再從子勲等綜理家政凡錢谷出納以時有稱貸者一遵家範以貧富相資爲意不孜孜求利而奉喪祭待賓客行慶弔周貧乏以至畢子女之婚嫁供有司之賦役率自有餘百無一失蓋其天性寛厚而篤於守禮故平居𨿽自奉淸約而於物亦無所吝性不喜飲酒而燕客則必盡歡禦家無疾言厲色僮僕有過恆矜其愚而宥之課諸子及羣從子弟諄諄以詩禮是訓曰不爾則無以立身乙未九月偶感脾疾自度不起猶彊言笑以慰家人一日召諸子於牀下屬之曰汝輩讀書勿徒事篇章以供口耳之資須將聖賢言語深求玩味實體諸身以見於行事乃爲善學我碌碌庸人虛生於世汝輩勿以爲法也又數日乃卒弔客及門者千有餘人皆曰善人沒矣無不揮涕此足以觀其徳之所感矣處士享年五十有九配李氏旌表義門滌之四女也子二俱李氏出長曰火聘西火鎭程蘭之女次曰炅聘鄕賢大司馬蔭城李公八世孫珊之女女一側室郜氏出郜同女俱先卒火淳篤無僞炅頴悟絕羣他日代處士顯親者必此子也且二子侍疾親嘗湯藥居喪能知哀戚有可觀者咸以爲處士之化予竊惟古之賢人君子惟以積學修徳爲急至於仕隱則隨乎時如龎徳公管幼安王彥方黃叔度諸人隱而不仕彼豈碌碌庸人哉蓋其胸中抱負逺大以道與時違而不屑仕耳故𨿽隱居獨善其風聲气節亦足以感化當時流芳後世今觀狀中所載處士之言行風旨蓋亦有所抱負而不屑於仕者其殆龎徳公諸人之流乎是宜有銘以傳後世銘曰賢人君子仕隱隨時仕而碌碌孰與隱居處士終隱髙情叵測後世徵賢視此幽刻

封安人許氏墓志銘

安人姓許氏元魯齋文正公六世孫皇明魯府審理之幼女而四川按察司副使郝玉卿之繼室也審理諱偉字季髙娶霍氏寔生安人安人性聰敏讀書通大義女紅閨範咸極其精父母蓋鐘愛之副使之父諱潤字汝濟任鳯縣知縣娶趙氏生五子三女繼娶陳氏生三子二女副使行三諱綰字玉卿中弘治已未進士授刑部主事歷四川按察司副使先娶程氏有賢行玉卿在刑部程氏病故擇可以嗣之者親黨咸謂今安人爲宜玉卿乃禮聘娶焉郝氏族大以蕃安人事上接下咸有禮法眾謂其賢足繼程氏正徳﹝闕﹞年玉卿考刑部主事滿贈父如其官贈母及程氏俱安人許氏封安人正徳己巳玉卿擢四川僉事以道崄匹馬之任安人與妾李氏畱家居程安人之歿也遺子二女一長子天次子亦病安人始生子九疇在𦇤褓安人撫育教訓極其辛苦閨門斬斬人咸稱之甲戍玉卿以考滿擢副使鄕官有與之不睦者會其人在言路乃劾之遂致仕已而次子及妾俱故女適舉人程永吉戊寅玉卿亦病故時疇方九歲安人哀毀之餘撫養幼子綜理家政備及辛苦紡績以夜繼日故家業不墮益崇九疇稍長成教以讀書繼父志遂補郡庠弟子駸駸向進爲之娶予女爲配親黨僉謂安人自此可安享後福矣不意於嘉靖十年十二月感疾遂卒蓋月之初九日是也安人生弘治己酉三月二十四享年四十有三而已嗚呼痛哉子九疇卜以明年二月十有七日啟其父副使之壙而祔塟焉先期來請銘嗚呼予又安得不爲之銘銘曰人倫之道夫婦爲首內外克諧庶幾不朽嗟嗟安人厥徳孔厚爲婦而婦爲母而母眾稱大賢云胡不壽夫婦同藏尙福爾後

靈石儒學教諭王先生墓志銘

嘉靖癸巳五月五日友人王崇賢先生以壽終於正寢子制等卜以歲八月三日塟先生於先塋之次先期具狀來請銘按狀先生世爲河內人云云瑭竊以爲士之生世固自有幸不幸以先生之學之行可以逺到而乃官止於師儒年不逮七十可謂不幸然較之齷齪歿世者則有間矣謂之大不幸不可也語稱善積而後顯先生自髙祖以迄今家傳詩禮世尙忠厚善之所積厚矣安知其後不大顯乎季子問臣蔚有才名其在此乎其在此乎謹爲之銘以徵其後銘曰於乎先生學博徳厚位不大顯命也孰咎官爲師儒不爲不偶年幾七十不爲不壽有子而才將大而後於乎先生可以不朽

蕭生墓志銘

茂才蕭生以疾卒於正寢父兄將以今年九月九日祔塟於城東先塋之次乃以姻家李拱之先生所爲狀請銘於予嗚呼予豈忍銘生之墓耶念惟生從吾遊踰年矣刻志向學駸駸上進望其可以逺到乃止於此每思之輒爲淒惻今亦安能執筆作爲語言以益其悲耶又念生從吾遊聞吾一言有契於心輒喜形於色今𨿽已矣安知冥漠之中不望吾之有言以開其意耶嗚呼痛哉嗚呼痛哉生名鵾未冠未字其先爲云夢人初祖曰榮仕僞漢陳友諒八衛指揮使後歸附我太祖髙皇帝累以戰功授黃州衛百戶升太原衛左所副千戶卒塟黃岡縣榮子曰忠襲官歷升河南都指揮同知掌印卒塟嶽州忠子曰誠襲任懷慶衛指揮僉事卒塟懷城之東誠子曰敬襲職中正統八年武舉狀元授總戎副帥敬次子曰禮人物丰碩有大度隱徳不仕以財雄鄕裏嘗遇凶歲出谷千餘石以賑饑人皆徳之禮生三子孟曰鋭仲曰鑑季曰鋐娶武氏本衛指揮俊之孫此則生之父母也生自幼凝重寡言笑不與羣兒嬉稍長舉動如老成人年甫九歲入小學讀書日記千百言十歲能屬對知作四書破承十三習書經通大義間嘗謁督學憲僉劉公憲副文公告考入學俱蒙優奬令其加勉讀書𨿽未見錄莫不以逺大期之鄕裏胥慶曰蕭氏有子矣年十七始從予遊朝夕講肄𨿽隆冬盛暑不倦予甚愛之正徳戊寅春予往居南尙村別業生亦從築室就學日益刻苦每月止一歸省問安畢卽來不畱私室夏五月感疾回家調理猶手不釋卷秋七月疾革語其父兄曰我受祖母兩伯眷顧曁父母鞠育之恩未有一日報今命數至此終天之恨豈能瞑目於地下耶言旣淚注如雨左右亦相向大哭越數日卒時則正徳十三年戊寅歲八月初四日巳時也距其生弘治十四年辛酉歲十一月二十一日亥時得年才十有八娶葛氏本衛千戶堅之女無子止一女名月嬰尙在𦇤褓生𨿽生長富貴家然於聲色玩好略不動念惟一意讀書而已其天性孝友人尢難及上而祖母曁諸父母下而羣從兄弟無不鐘愛生於臧獲輩亦莫不得其心母嘗感風疾生朝夕侍湯藥不離左右生寢衣不解帶與人交泛愛而親仁以此內外無間言眾方期其逺到而止於此嗚呼痛哉古稱爲善有後又稱仁者壽生之家世積善人所共推而生又溫粹恭謹可謂有仁者之資矣乃至於此何耶陰陽交錯五行疊運故徧駁者眾而粹美者間一值焉以其間值之難故其數多不能長生豈得其粹美而不能長者耶不然何以至於此耶太虛不能不聚而爲萬物萬物亦不能不散而爲太虛聚散有時神則無間冥漠之中玩斯悟斯庶可以釋其終天之恨而瞑目乎嗚呼痛哉

○墓銘

寧國府同知鈍齋宋先生墓銘

史傳循良詩稱豈弟古道淪胥有識斯喟懿哉寧國於古克繼守官廉平治民愛利視彼巧宦趨者如市彼以爲榮我以爲穢爵不配徳於我何愧長者之稱縉紳無二嗟哉宜人克與同志勒銘貞瑉以詔來世

西郊宋處士夫婦墓銘

孔村之原沁河之涘西郊先生歸神於此夫婦同藏爰笑爰語孔吉孔安福爾孫子

○墓表

誥封余姚郡主墓表

聖人立教善善恆急而惡惡恆緩惟其急於善善也故善𨿽小而必揚惟其緩於惡惡也故惡必著而始罰衛世子共伯蚤死其妻共姜守義父母欲奪而嫁之共姜乃作柏舟之詩以自誓夫婦女之道從一而終則夫亡而不再醮亦常行也夫子刪述六經垂憲萬世乃取柏舟之詩而錄之汲汲然惟恐其無傳於後此其意何哉嗚呼不有所短誰稱其長禮教不修風俗淫蕩雉鳴狐綏之聲盈於逺邇其可嘆者多矣夫子錄柏舟之詩夫豈得已哉稱一人之善所以勵眾人之未善褒表其旣往所以示勸戒於將來也聖人立教之意逺矣我聖祖以禮教治天下令民間婦女幼而夫亡守義老而不攺節者奏聞旌表法古意也至於皇家婦女則自鄕君以上俱禮無再醮蓋欲宗室人人皆入於禮教之內不止待之如凡民而已也其齊家正內之化蓋有逺過於前代者矣然由是姬主之善行懿徳亦往往不傳於世君子蓋不能不致意焉若余姚郡主其殆有善行懿徳而未傳於世者乎主宗室鄭簡王第九女夫人於氏之所生也工容言徳皆可稱述年十九選配誥封中奉大夫甄公廷輔相敬如賓𨿽在燕居未嘗狎暱公遘疾主躬奉湯藥未嘗離左右公卒哭踴屢絕時子濟時甫三歲泣而撫其頂曰吾所以不得從爾先人於地下爲汝故也旣塟卽不禦脂粉不飲酒聽樂惟以祀先教子爲事閨門內外蓋斬斬如也聞有放蕩不謹者卽顰蹙曰柰何辱帝王家也絕不與往來由是主節操之嚴內外無不聞嘉靖癸巳十二月朔日以疾卒於正寢訃聞朝廷賜祭塟如制主旣與中奉公同塟矣子濟時復請予表其墓予惟主奉先教子睦親逮下俱可稱述而孀居之節尢爲可敬故特表而出之使得與共姜之賢同垂不朽於風俗庶有勸也嗚呼懿哉嗚呼懿哉

康修撰對山墓表

聖人之道經而不迂權而不譎蓋大中而至正者也後世豪傑之士非無作聖之資也而學力未至故於聖人之道或得其偏而不能無失規行矩步毫髮不差曰此聖人之經也而人情物理有所未明處常事而不能得其要遭變事而不能通其權其失也流而爲迂排難解紛變化無方曰此聖人之權也而挾智用術顚倒縱橫言焉而不稽其所終行焉而不究其所獘其失也流而爲譎譎則不足以服人迂則不足以濟世此古之君子所以大過人而今之君子所以不及也對山康子其殆學聖人之權而未至者乎其才甚髙其气甚豪其性甚眞其言行則不切切於規矩之內其取重於當世以此而見謗於世亦以此使其遇能言聖人之道而與之切磋而又悉心聽信焉講去其非而益粹其是損其過而益其不足則其所立豈止於此哉吾又惜對山之不遇也孔子論人以中行爲上次則思狂狷謹厚自保者不數也似徳非徳者則斥以爲賊患得患失者則賤爲鄙夫其情蓋可見矣對山其殆孔子之所謂狂者乎對山言行之迹墓碑已備玆特論其人品附於墓碑之後使來世知有對山康子斯已矣

白齋張先生墓表

先生姓張氏諱太素山西萬泉縣綿上鄕下樊村人也父某母某氏先生生而頴悟不凡稍長卽從戎練達世故備歷艱苦儕輩敬服年四十餘慨然棄妻子出家爲道士禮邵眞人弟子程守然爲師後遊歷名山泛愛有道之士丹經子書靡不涉覽且又食淡四十餘年鹽酪不入口人咸以白齋先生稱之弘治六年癸丑冬來遊天壇樂其山水遂結庵隱居至十一年戊午遂發心修造乃普化十方財物於壇頂建玉帝殿三間南向銅脊鐵瓦且爲銅像及侍女鑪鼎花瓶大鏡俱備又建天將殿左右各三間東西向至正徳攺元丙寅始訖功己巳奉鄭懿王令旨召修本城玉淸宮虛皇閣五間功完復回天壇西七十里許西陽山結廬修道乙亥省城周府胙城王孫輔國將軍因有疾禱於天壇有感遣使賫書幣命太素崇修天壇頂之三淸等殿明年訖工嘉靖四年乙酉本府孟縣善士耿塤等請先生下山於府城北沁河上修石橋功未完而先生去世矣時嘉靖八年己丑冬十月十八日卯時也壽八十有五先生平生無疾異日端坐而化見者皆驚異焉門人奉遺蛻塟於沁橋之滸會塟之日四方之眾雲集塟所門徒薛淸濙馮淸善輩恐先生之塟處久而或迷沒也乃因吾友任遐齡宋文祥來徵言以表其墓文祥復狀其履歷之始未以授予往年亦嘗與先生相接見其溫厚誠朴退然如愚意其爲有道之士也叩以道要則固辭不知寂無一言昔太上有云知者不言言者不知先生其眞有道之士耶是固有不可以常情測者矣姑摭其履歷之始末俾勒之石四方之人百年之後有慕先生之道而欲拜其墓者其尙有感於斯文也哉

○祭文

祭仇儀賓玉松

維嘉靖七年歲次戊子三月壬申朔越三日甲戌南京工部右侍郎懷慶何瑭謹以牲醴庶品之奠敢昭告於宗人府儀賓亞中大夫玉松仇先生之靈曰士或覿面而不相知或越千里而相感者蓋由其心之同不同也先生處潞州瑭處河內相去殆千里矣先生之賢瑭實慕之瑭之不肖亦蒙垂念豈非心之有所同哉嘗意他日有事山西或得晉拜請教今則已矣嗚呼痛哉寄奠一觴少伸哀慕先生生爲賢哲歿爲神明庶幾有知鑑玆誠恪尙饗

柏齋集卷十

●欽定四庫全書

柏齋集卷十一

﹝明﹞何瑭撰

自序

予髫年得杜律虞注讀之愛其髙古顧以方事舉業力不能兼棄去弘治甲寅客有示予以郡處士王錦尙絅所作詩數首喜其淸新可愛乃作二詩貽之因與倡和明年而尙絅物故予不復作詩又明年而通渭王老先生來守懷慶雅好吟詠或以予名薦乃作二詩上之然而非所樂也再明年先生以外艱去任壬戍予徼幸登第復幸與天下名士讀書翰林乃復畱意學詩未幾有感遂不竟學後𨿽濫竽詞職之後時或應人之求有所述作然終不能工也故俱不存稿邇來二十有四年矣追想所與倡和贈寄諸友死生離合多不相見暇日因追憶舊稿僅得若干首錄之時復觀省以存友誼至南京以後所作則隨附於後蓋以備他日之遺忘云耳詩云乎哉嘉靖四年四月十有八日誌

○擬古

獨漉篇四首

獨漉獨漉水深沒轂不畏沒轂但畏車覆

獨寢中夜涼飆襲襟不能告人祗傷我心

洪水湯湯神禹旣導槪云自天誰宅四隩

龍惡可馴虎猛可刺豈其無方使我心瘁

○五言古詩

入院言志

幽邃隔塵境崢嶸鄰帝居庭槐郁靑翠窻竹蔭扶疎翦緋花傍檻漱玉泉遶除睠惟翰苑淸奚翅夏屋渠簡拔幸見收進修敢云徐趨隅咨問頻對牀切磋胥搜玄翻五經考古研六書綺麗戒浮薄淳朴返古初聖賢果何人追逐疇止予惜哉歲華晚日月催居諸邈矣吾道大滄海連歸墟仰瞻際幹蓋俯視蟠坤輿一得遽自滿何異井底魚風髙鶴夢驚天空鵬翮舒行藏有矩範祿位慚素虛去去王屋山翹首承明廬

冬日雜興四首

重衾不成寐展轉冬夜長神疲一合眼忽已升髙堂衣裳問燠寒拜跪陳酒漿夢覺雞亂啼渺然天一方艸芥視天下感念焚中腸卻憶過庭訓兒當佐虞唐

故鄕千里餘夙夕夢見之門巷宛如昨鄰里亦不移親朋喜我至談笑相追隨情長苦夜短夢覺恍惚疑諒無離魂術所見知是非徘徊顧庭宇黙黙坐如癡

歲暮霜霰滋朔風驚戶牖延觀天地間無物不衰朽松柏𨿽堅貞顏色亦非舊玊衡指孟陬睠焉回我首

五嶽柱四極眾山難比崇春夏泄化機澗谷披靑紅霜雪任刻轢嶻嶪蟠蒼穹天地有正气令人豁心胸

哭季女二首

我昔自外歸三女中門迎心知非男兒聊得樂此情季者尢黠慧恩愛鍾平生云胡遘一疾性命倐焉傾旅塟給孤園煙艸縱復橫歸來枕書臥歷歷舊音聲起覓無所見淚下沾襟纓

女死未及殤其母晝夜啼痛念父子恩亦復爲酸嘶叩門來知己慰釋巧言詞有生會歸盡壽夭理亦齊傷生遺親憂過哀豈非迷攬涕謝訓言仰視白日西安得千斛酒終朝醉如泥

得友人書二首

晝寢驚叩門滿耳聲剝啄開門見鄕人新來自河洛袖中出短書云是故人作開緘見故人反使心膓惡栗夫家屢空致中體如削

元善𨿽無恙煢煢形影各離索感此時同遊念前約沈吟久無言矯首嘆寂寞去年致中亡今年栗夫死灑淚向蒼穹吾道眞已矣

送方士六首

先生覃懷來復向覃懷去悵望難久畱離魂杳煙樹

憶昔讀書捨寄在蓬萊宮長松掛海月短艸畱春風

同窻四五人肝膽如一身𨿽存經濟志亦與云蘿親

先生時來過談笑共抵掌赤水涉波瀾玄珠譏象罔

別來三年餘相思空寄書死者不可見生者猶離居

歸時見故人爲問平安否紫气映冥鴻夜夜頻回首

鶴舟

君家有鶴舟泛泛江中流停橈丹鳯山鼓枻紫麟洲欲濟沈溺人撐到鳯池頭世事不可意歸棹難久畱我家有虛舟飄飄河內浮東風亦漂蕩邂逅暫夷猶常恐波浪生命與蛟龍謀子去我所羨我畱君不憂解纜未忍別題詩記綢繆再會未可必相憶商聲謳

贈方矯亭

末世重功名古人崇道義趨向一以殊此取則彼棄孰知方寸中本是經綸地卓哉矯亭君盛徳愚所庇再拜治心篇賢聖可同志

和暑中韻

把酒對同心推窻見庭樹大化恆寂寥枯榮自來去

○七言古詩

楚昭王圖

闔閭甲戈中宵起雷鼓喧轟震千里桔橰火照楚王宮倉皇逃避浮江水中流風起生白波黿鼉出沒蛟龍多小船重載懼沈溺君王淚下雙滂沱王弟王妃並王子疏者下船誰可使君王手扯介弟衣儲宮相逐慈闈死嗟嗟薄俗不堪陳兄弟何如妻子親忽見畫圖驚往事小詩吟罷倍傷神

琴溪宅分韻得紀字

國子先生前太史大暑開筵梵宮裏南風生涼差可喜況有冰漿浸寒李飲酣執盞逡巡起一語相期誓終始諸公盡是天下士瀛海散仙安足擬人生百年風過耳願竭丹心報天子名垂萬古無泥滓莫笑狂歌同下裏四美二難聊用紀

○五言絕句

錢生墳前八景﹝今錄其七﹞

巉然千仞峯宛似九苞鳥神遊乘興時騎上靑雲表

右鳯山翥云

怪石如秋隼淩空勢欲飛英賢神采異彷佛見光輝

右鷂石橫秋

九峯如列戟拱立墓門前見說簪纓後功名繼祖先

右九華列戟

溪水如環帶分明束墓腰追思遊衍日曳履過危橋

右雙溪環帶

秋月映秋波淸徹世無比猶似見親心淚灑楓湖水

右楓湖浸月

英魂招不起應在此徜徉紅綠波相映眞成錦繡鄕

右芙蕖簇錦

蘆花秋似雪掩映釣魚舟先世嬉遊處經過淚暗流

右蘆花噴雪

○七言絕句

過卻金館

卻金本是尋常事凜凜淸風只至今若使仕途貪者少夷齊名姓亦消沈

贈星士

杏壇寂寂罕言命滄海茫茫空問津今日見君談甲子守株翻卻是髙人

玉華山

故鄕王屋比瀛州足迹中年未一遊玉華嶺南千萬里幾時飛舄到峯頭

送陳琴川

此別重逢未有期東西相望漫相思一編管見聊持贈披閱應同對面時

雜畫九首

稚子江邊攜水去野人云外采樵歸閒亭晝永紅塵淨坐看幽禽自在飛

洞簫吹徹大江風回首曹劉事業空赤壁仙翁竟何處靑山依舊月明中

直道難容今古同江邊誰識玉堂公萬言書在人人讀惆悵相看是畫中

爭名爭利笑人忙白水靑林且退藏想是雄心消未盡卻來棋上鬭存亡

兩地相思見面難暫將微物寄平安親朋問我年來事閒看漁翁把釣竿

三鳥不知是何鳥相向飛鳴不肯休勸爾早尋髙樹宿蕭蕭蘆葦不禁秋

平川煙艸自萋萋南北東西路不迷牛飽心閒無外事揚鞭笑指晚山低

夜深惟恐蛟龍鬭急早倉皇負网歸莫道江湖能逺害人生隨處要知幾

獨坐江樓思渺然晚雲散盡月當天同心相訪須相見不比山陰雪後船

懷陸子淵

共誰虛室細談玄東望江云意渺然憶昔少年今老矣不堪吟對菊花天

趙子昻鱖圖

曾聞魚藻頌皇都見說杭城殿閣蕪卻想王孫揮筆處也應回首念西湖

梅雪卷二首

榾柮煙消紙帳溫梅花雪影共黃昏興來我欲閒相訪分付奚童莫掩門

梅花開放雪花飛矮屋斜穿一徑微松頂忽聞玄鶴唳主人扶杖夜深歸

次鄒謙之除夜韻

爲惜佳時暫舉杯春光聞道來年回憑誰細話眞消息起向前軒翫蚤梅

○五言律詩

送秦世觀宣府督糧

曉日都門道春風送客行轉輪明主托規戒故人情政事忙多錯嫌疑謗易生至誠能動物元不在聲名

送張仲修河東巡鹽

河東鹽課事軍國用斯存錦綺商人富靑騘使者尊溝渠憐赤子霄漢隔金門無限憂時意臨岐不盡論

送楊太常歸省

卿寺遷喬久家山入夢頻暫辭黃閣老歸慰白頭親道路無多慮將迎有故人聖朝須佐理莫戀錦江春

送穆司成之南監

南京根本地司業範模官今日須君往他年作鑑看文章回古道風俗障狂瀾惆悵臨岐處天時漸漸寒

歸鴈次孟望之韻

何處堪惆悵歸鴻嘹唳音闗山千里路光景四時心影入春風靜聲傳畫閣深冥冥霄漢上羅网莫相尋

酬孟望之次韻

憶昔梁園會憐君意气投雲霄方並轡風浪復同舟黃屋空回首淸樽且解憂賈生如曉事應不弔湘流

弔林纘妻死節

一醮期偕老殉夫遂殺身閨門憐弱質髙節見斯人月照鴛帷冷苔封馬鬛新彛倫闗政體誰爲奏楓宸

挽謝木齋

四海文章伯三朝柱石臣林泉謀養浩山嶽慟歸神門下依仁久天涯灑淚新束芻無路奠腸斷浙江濱

題楊憲長家手卷二首

萬里靑雲路先生次第行山川頻按節夷夏盡知名令肅豺狼避恩深艸樹榮猶思補丹扆驅馬向神京

右雲程萬里

黃甲蜚英俊烏臺早致身澄淸曾攬轡忠鯁獨埋輪勲業追前輩風聲起後人九原松柏冷相望欲傷神

右激濁揚淸

題侯氏忠義錄

海內傳忠義侯君世徳長鼓盆居靜室揮劍死封疆祠柏淩霜翠亭梅帶雪香臺山南望處彷佛見輝光

和郭杏東除夜韻二首

除夜圍兒女髙堂隔老親本無經世策空作去鄕人勛業看吾友蹉跎嘆此身家山並仕路來往自嫌頻

歲序如流水滔滔不肯休靑燈相對坐濁酒蹔扳畱身世將安適才疎拙自謀梅花開雪裏笑爾不知愁

元旦次蒲汀韻二首

身事憐衰白羇棲感歲年雲霞占曉日花柳媚晴川家逺書難得鴻歸信欲傳髙臺頻極目風景故依然

風物開新歲闗山念逺遊慈闈三載別宦邸一身畱詩酒聊乘興煙花豈解愁目窮飛鳥外魂斷仲宣樓

人日

歲事卜陰晴朝來霧气淸天開熈皥象風度笑歌聲丰稔傳鄕國繁華記帝城客居無好況愁減爲蒼生

次韻挽陳虛庵二首

虛庵今已矣東望一傷心情愛三秋月剛凝百煉金猶懸徐孺榻誰和伯牙琴欲寫循良傳翻嫌職掌侵

見說毘陵守無如公最賢化行風偃艸心靜月當天士頌眞君子民歌大有年熈熈並皥皥史筆恐難傳

送左都顏先生入京

聖主坐明堂霜臺振紀綱老臣膺簡命南國倍輝光已覺豺狼遁遙看鳯鳥翔離筵回首處秋思正茫茫

類庵宅

洞天何處好淸愛水晶宮宗伯開華宴羣仙醉碧筒蔗凝金椀露花動翠簾風豈必浮滄海瀛洲在此中

敝宅分題得觀音梅水

逺映觀音閣梅花煙水寒暗香盈斷浦疎影落輕瀾漱玉聲相應和羮子半酸瀛洲何異此登眺共憑欄

挽西郊宋處士夫婦

詩酒陶元亮瀟條住逺坰傷哉新冢白愁對舊山靑同穴憐雙璧傳家在一經笑談春滿座人共相儀刑

次杏東元宵韻二首

帝城元夜盛燈火畫堂深節序同南北人情變古今山河憐晚霽花栁怯春陰笑語喧兒女翻傷老大心

燈火逢元夜萍蓬嘆索居感時知我老得句遣兒書酒少愁難破年衰恨有餘團團天上月幾見缺如梳

次對雪韻二首

夜雪深過尺春城礙出遊且斟澆悶酒休上望鄕樓齒髮眞堪念聲名不用流行當謝明主歸去故山頭

感時驚雨雪撫已惜精神鏡裏容非舊天涯歲又新愁來便枕簟客至彊冠巾聚散思今昔相看意更親

○七言律詩

四月八日午門賜宴次秉衡韻

節驚蓂莢問元初浴佛傳來貝葉書龍陛玉音催賜宴鳯樓瓊席坐連裾抗章有志同韓愈獻賦無才似子虛不是聖明重異教欲將奇怪駭吾儒

宗藩孝行

玉樹分枝帝室親昭然誠孝冠羣倫寸心哀慕窮天地永夜悲號動鬼神髙冢松楸頻灑淚名園桃李謾生春憑誰寫入丹靑傳大播遺風起後人

王教之端冊業

慈闈髙行並南山文母徽音尙可攀孝子謄書馳驛騎聖君聞奏動天顏玉階遣使綸音重金殿承恩羽扇間莫道尋常內家事帝王風化正相闗

送李守正歸棠邑省親

宦途邂逅與君同又見歸旌逐斷鴻東觀月明淸夢逺北堂春好壽顏紅滄溟汗漫魚龍水平野蕭條艸木風忠孝此行眞兩盡天涯極目思無窮

癸亥雜詩八首

出谷鶯啼楊栁絲客邊風景似年時西山凍釋抽新艸上苑春歸入故枝心念舊遊頻眺望夢回殘月倍相思催朝無柰雞鳴早又逐羣英過鳯池

故園門巷枕黃河散亂牛羊艸滿坡兩岸夕陽行客棹一犁春雨老農蓑撥醅酒熟尊顏醉擊缶聲喧稚子歌一別天涯幾芳艸夢回茅屋月明多

黃金臺畔太行隈千里風光一日回白馬渡迷芳艸合紫金壇迥曙煙開笙歌到處畱人醉車馬誰家上冢來坐想舊遊眞似夢野花黃蝶徧蒿萊

盤谷燕川二月寒馬頭溪水隔天壇黃茅踏徧幽人徑白石燒成道士丹風暖野禽朝對語月明松鶴夜交歡采眞擬結峯頭屋引領西南盡日看

十里雲霞鎖洞天靈蹤千古尙依然老君池水深春雨黃帝松陰暗曉煙盤谷斷碑芳艸外玉川茅屋野花前別來勝景應如昨歸去繁霜懼滿顚

目窮郊野徧芳菲淸曉登樓轉夕暉風撼上階花影亂雨滋穿土艸芽肥采芝商嶺人何處種菊潯陽事已非同學故人偏自得海鷗沙際共忘機

聞道商山老紫芝百年短景不勝悲紅塵滿眼空憐我靑史流芳竟屬誰杖化葛陂龍去逺笙聞緱嶺鶴來遲王孫艸綠煙汀晚獨倚危欄自詠詩

靑春回首思悠悠王屋山髙沁水流觀國念存空倚劍思鄕魂斷獨登樓悲嗚夜月籠中鶴泛濫春波海上鷗寂寂桑楡斂殘照麗譙吹角使人愁

追挽王戶部

馬鬛西風吹野蒿襄城南望夢魂勞趨塵不及瞻犀表繼踵空憐識鳯毛玄武掛冠頭正黑靑雲倚劍志猶髙是誰寫入巢由傳不說勛名在戶曹

追挽復齋王憲副

淸新曾讀復齋詩眉宇居然見紫芝翰苑鳥臺憐往事靑蠅白璧恨當時平原艸滿鴒飛急孤冢苔荒鶴弔遲我欲招魂歌楚些乾坤浩渺不勝悲

望泰陵次序庵韻

玄扄一自掩重闗惆悵龍髯不再攀絳節定應歸帝所翠華無復到塵寰亂峯殘照玄猿哭衰艸寒煙石獸閒載筆小臣凝望久玉樓瑤殿倚空山

送羅戶侯歸成都

腰間錦帶佩雙龍萬里東來謁九重劍外風煙憐獨往日邊甥舅記相逢雪消漢水連天闊春盡巴云入樹濃麟閣於今待勛烈莫將韜略老藩封

送野汀祭掃

道途豺虎正縱橫底事歸軒冒險行霄漢一身明主托江山萬里老臣情云迷汴宋懷松檟路入衡漳斂斾旌回首天門紛羽檄可能鄕社戀蒓羮

送潘仲魯使安南

風塵時節送君行萍水分攜百感生六館交遊曾刮目十年離合最闗情山川渺渺蠻中路霧雨昏昏海上城玉冊已頒王事畢便催車馬轉歸旌

酬李序庵次韻

鞍馬紅塵日送迎累驚時節變陰晴白衣蒼狗有何意流水髙山無限情把酒舊曾臨鄭圃題詩誰復共韓檠故人若問年來事華髮新從鏡裏生

贈侯汝立次韻

黃堂伴食歲棲遲彤管題詩淚欲垂疎懶自宜陪鹿豕奔騰誰復逐龍螭茅齋夜月談玄榻野店春風賣酒旗便好掛冠從此去帝鄕回首路逶迆

贈黃大行還京師

煌煌使節下神京又見歸旌傍曉行山斗空懸今日意將迎無復少年情叮嚀稷契煩調護疎懶巢由賴治平鳯閣龍樓天咫尺紫垣翹首暮雲橫

同館會都下者十有三人以塵世難逢開口笑菊花湏揷滿頭歸分韻賦詩予得花字同賦歸字

朋簮重盍慰暌違仕路年來覺漸非紫極闗心明主在靑雲回首故人稀半生歲月閒中過十畝園林夢裏歸孔孟伊周俱泯沒不湏相向欲沾衣

同年郁希正與予同謫開州希正遷南京戶部偶誦水東日記所載先生送別詩謂其詞意悲感聞者流涕因索予和漫爲賦此詞語髙妙何敢望前人至於情之可悲則固有甚焉者矣觀者略其詞而取其情可也

晚風吹雨鬢瀟瀟往事闗心酒半銷萍水兩人康叔國風雲千載孝宗朝喬遷君喜家山近蓬轉誰憐宦海遙楊柳啼鵑分守處河橋愁似洛陽橋

贈方時舉少參次韻

道學千年說二程涪州歸詔促裝行也知西監非崇秩自是淸朝忌盛名天姥山髙冬月小浙江潮上曉云晴歸途紀興囊中稿風便何妨數寄聲

弔同寅許補之次半塘韻

才名籍籍重交遊豸繡煌煌寵命優身死空畱憂世策時危難得濟川舟春深人惜甘棠暮月落鵑啼宰樹秋惆悵手書才數日卻疑蝴蝶夢莊周

次周半塘遊天臺韻

隨州詩句敵長城況復登臨逸興生瀑布泉流山自好柏臺公暇趣尢淸洞間云鎖人來少橋險風髙鳥度輕笑我塵凡欠仙骨肩輿空望晚峯行

送潘氏叔侄還湖廣

西風吹雨正重陽徵馬蕭蕭客袂涼棣蕚情知離別苦竹林歸念道途長南溟水闊搏鵬翼北極天髙斷鴈行遙想紀行詩滿捲莫將幽意弔沈湘

贈伍松月致仕

都憲先生拂袖歸都門相餞惜光輝汀花岸艸隨時發野鳥沙鷗信意飛海上共傳平巨冦江西猶記破重圍韓侯不隱畱侯隱靑史千秋說見幾

送鄧二府致政歸膠州

夢覺黃粱萬事空倚闌翹首羨冥鴻懶從赤紱稱循吏擬向滄浪狎釣翁孤鶴伴吟臨夜月蹇驢騨醉入春風東西路阻音書少林下知誰笑語同

題鳯圖

虞周世逺太平稀靈鳥翩翩何處飛千載賢王時運筆九重聖主正垂衣雲開丹穴風初靜日上靑桐露未晞黃髮老臣懷至治羽毛五色望來歸

題淮浦捲

長淮之水東南流美人家在淮上頭滄波碧石有深趣朝史暮經無外求東風側耳聽黃鳥夜月捲簾招白鷗畫圖一見擬相訪何處元龍百尺樓

再和石溪

瑤華稠疊逐人來懷抱陰沈爲子開髙臥袁安甘冷落孤吟何遜苦摧頹寒多何柰肌生粟飲少空嗟甕有醅東閣莫嫌無好句眼花不辧雪中梅

齋居四首

齋館寒燈獨不眠譙樓更鼓晚風傳夢歸戲彩花當戶睡起推窻月在天驚鵲南飛翔夜樹徵鴻北去沒春煙詩成欲寄同心友恐惹閒愁到客邊

瑞靄祥光滿戶庭髙瞻黼座儼威靈讚傳行禮千官肅工奏登歌眾樂停對越聖容深穆穆降臨神馭逺冥冥江湖翹首層霄上愁絕孤臣兩鬢星

公庭吏散集林雅齋室端居免坐衙春滿禁城偏此地風傳歌管是誰家遙瞻紫極懷天表喜見彤雲護日華潦倒揚雄思獻賦卻嫌詞藻近浮誇

小齋端坐念離居佳句傳來重起予霄漢故人俱老矣廟堂勲業竟誰歟情同杜甫非耽酒迹異虞卿懶著書回首故山淸夢斷三年塵土滿徵裾

秦淮一覽閣二首

好景應憐畫不如小樓非止爲觀魚坐邀吟客頻登賞時有仙人共起居春水泛紅花落後晚山增翠雪消余荔枝盧橘非眞有卻笑前賢賦子虛

畫閣臨流想象題倚欄翹首覺天低名花無數侵簾入好鳥多情傍戶啼近水迢迢經雨綠遙山隱隱拂云齊從來吏隱難兼得城市還驚似澗溪

挽薛處士倒用舊韻

云暗天邊處士星客窻寒雨夜冥冥輀車忽自京師返相杵懸知里社停別圃煙花懷地主艸堂猿鶴怨山靈詩壇舊友應多在灑淚東風到戶庭

贈貳尹李大人致政西歸

數載哦松興有餘一朝解組意何如摩空倦鳥投深樹過雨閒雲斂太虛酒熟邀朋談往事心閒教子讀遺書林泉自有無窮樂肯爲浮名嘆索居

東津招飲贈詩酬此謝愛

鳥啼花發報新年對酒論詩興藹然甲第韓歐元共榜風流李郭更同船此時酒盞寧辭醉他日詩筒莫厭傳離合此生知未免笑談回首社壇邊

送唐府丞送母還鄕

牙檣錦纜奉慈顏兩岸人誇舞袖斑京兆平刑聞一笑帝城迎飬記三山長江渺渺徵帆急落日亭亭去鳥閒畿甸焦枯望霖雨石橊花發候君還

淸風亭賞牡丹次華泉韻

上苑芳菲第一叢何年移入禮臺中堪嗟富貴非前日誰信淸髙有舊風夜月皎如銀燭照曉煙輕似碧紗籠不須對此頻惆悵萬品榮枯屬化工

再次韻

花時載酒賞芳叢感慨還生悵望中一點心存常向日數年枝老太禁風今朝相對慚衰白明早重來嘆落紅乘興題詩聊一笑敢嫌詞藻未能工

次華泉賞黃牡丹韻

寶欄春曉爛生光照眼花開正艷陽唐世禦袍還愛赭漢宮粉額盡塗黃更憐上苑風前色兼有東籬月下香老厭妖嬈愛淸雅幾回徐步過前塘

次仰止送周貞庵韻

四月南風錦纜斜送行冠蓋集江涯謾嗟行役還髙詠共說詩壇讓大家檣櫓影揺波底月旌旗光映岸傍花樓船到處鯨鯢避博望虛傳海上槎

送張申臺巡撫遼東

帝城東北是遼陽旌斾悠悠去路長千里山川歸節制萬年襟帶此封疆迅雷震處開聾俗甘雨零時潤瘠鄕見說醫閭秀無比政閒應上最髙岡

聖節習儀朝天宮次華泉韻

風馬瀟瀟夜气森江湖廊廟幾闗心太平天子春秋富衰老孤臣感念深詞苑濫竽憐往昔奉常叨祿愧而今千秋金鏡無由上萬歲遙同祝壽音

次日習儀太常不預再次華泉韻

玉宇涼生萬木森佩環趨走念同心風傳鼓角朝儀靜云擁旌旗帝座深祝壽已聞頻似昔賡歌還羨不如今獨慚下裏巴人曲難並黃鍾大呂音

東園亭上次華泉聯句韻

細細巖風吹桂香微微江雨送新涼莫思白髮愁千種且對靑山醉一場舞袖輕揺秋水靜歌聲髙入暮雲長良辰美景眞湏惜屈指東籬菊又黃

和郭杏東九日韻二首

吟苦偏愁白髮催故人何事又詩來籬邊黃菊花相對客裏淸樽酒自開南國此時聊遁迹北扉當道正需才嗟予潦倒無他望獨立西風想釣臺

重陽細讀黃花句懷抱因君一暫開杜甫當年已作客陶潛今日正銜杯殊方久廢登髙興靑眼誰憐濟世才北望親闈腸欲斷塞鴻頻到少書來

送貞庵進表分韻得文字

星占營室動天文世廟新開自聖君入賀中丞淩驛雪送行僚友惜江云歌聲緩處詩初就風力柔時酒半醺待漏寒多不成寐鳯樓霜角幾回聞

送寅長南屏老先生入覲用樾岡韻

官署方歡伴食新離筵無柰便傷神三千里外朝天路四十年來報主身殿上咨詢瞻日月淮南歌頌記陽春工曹造作如星火休說寛仁舊撫巡

病歸畱別諸友次浚川韻

幾年塵土污華簮歸想南莊樹影深廊廟山林元異趣野雲沙鳥是知心不嫌鄰叟挨肩坐卻恐明公枉駕尋沈水煙消荻簾捲綠槐髙處一蟬唫

次鳯凰臺韻

春來閒上鳯臺遊極目長江天際流紫气蔥蔥籠殿闕蒼煙漠漠羃林丘功名誰畫麒麟閣詞藻空傳鸚鵡洲且對靑山傾綠醑莫教明月笑人愁

送陳侍郎奏績京師

少宰朝天及早春羣公相餞集江津九霄宮殿皇都逺千里鶯花驛路新鳷鵲樓頭傳刻漏鳯凰池上聽絲綸袖中應有山公啟見說君王訪正人

齋居次韻

南國齋居萬慮輕北辰翹首正闗情紫壇香藹通金闕絳節雲開下玉京樂奏笙簫傳禁衛駕回車馬隘都城人心歡悅天心享共賀今年大禮成

弔前溪景伯時

車馬穿林踏曉晴山河揮涕掩荒塋玄堂漫刻新碑志丹旐猶題舊姓名文字百年空翰苑英靈千古閉佳城鳯臺門外經行路彷佛鳴騶月下聲

送樾岡

靑春旌斾照長途相餞中丞赴上都聖主臨朝求治理逺人傾耳聽嘉謨兩淮煙水連南北三晉雲山似畫圖見說經過豺虎避至今歌頌滿樵蘇

送松月

江西傳檄奏奇勲海上揚旗淨冦氛憲府論功誰並駕銓曹書最已前聞大同金鼓驚邊月甘肅烽煙肅隴云自古全才兼將相莫教人說範希文

同年殷僉憲遷居伍松月有贈因和二首

華居新買傍城陰流水橋南帶茂林車馬稀疎知地僻煙花撩亂覺春深醉扶竹杖看魚躍困倚藤牀聽鳥吟最愛三山當戶牖晚峯相對翠千尋

不受塵埃半點侵誰知城市有山林鳥啼花落簾櫳靜月白風淸苑宇深酒熟時招鄰父飲詩成閒對細君吟興來策杖園中去萬紫千紅自討尋

聞蒼谷來

騎驢出郭俟龍湫怪事相傳說未休﹝蒼谷擬攺怪事爲勝事﹞病我不能遵往轍更誰堪望繼前修春風滿面形容隔華發盈簮歲月遒嘉靖九年元日曉斾旌應記過懷州

贈通渭王應祥

三十年前舊弟兄一樽相對眼偏明雲山此去依春隴車馬何時復帝京世易蹉跎男子志老難離別故人情闗中知已如相問報道新來欲避名

○五言排律

送王大歸通渭

五月天方暑端居汗似漿君行胡汲汲使我意茫茫惜別情難巳銜恩恨豈忘先公開棨戟賤子侍門墻禮過惟呼字才微許擅場君時方弱冠顏色美淸揚設醴情偏厚論文興未央暌違驚歲月今昔痛存亡雅望虛丹棘新阡弔白楊薤歌空涕涙芻奠阻闗梁鶚薦恢庭訓鸞飛入帝鄕萍蓬憐邂逅弓冶見輝光垂翅雲霄逺歸鞭道路長別懷方浩渺時事倍淒涼四海豺狼滿千秋鳯鳥藏偃戈空屈指漂杵幾沾裳濟世須英俊逢時貴激昻到家先展墓調膳日升堂竹簡功須進棠花色並芳二年齊旦暮萬里看騰驤

挽貳守宋先生

耆壽雕零盡傷心一詠詩典刑存後進風槪想當時有美鄕邦彥眞爲俊秀師賦梅才自逺渡蟻慶猶遺赤縣官初試靑雲譽早馳髙陽畱惠愛仁壽振綱維鰥寡頻流涕權豪愧俛眉陽城書考下顏駟轉官遲海畔僉廳擢江南貳守推銓評方少愜公鬢已如絲守制還鄕裏投簮訪故知鄒陽𨿽系獄公冶竟無私未盡鵾鵬樂俄興鵩鳥悲歸神余馬鬛傳世有麟兒憶昔叨京宦曾經仰令儀抵家公不見懷舊淚空垂寂寞生芻奠淒涼有道碑松楸頻注目翔鳥下髙枝

柏齋集卷十一

