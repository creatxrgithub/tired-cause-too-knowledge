

●欽定四庫全書

儼山續集卷一

﹝明﹞陸深撰

○賦﹝二首﹞

水聲賦﹝並序﹞

陸子北徵困於道路日不數里而閘隸扄啟數更告勞獻瘁蓄泄稍愆則舟膠於沙夜宿河次聞河水努閘而過者淙淙汩汩臥不成寐乃秉燭倚舷聴而賦之

轟轟乎蟄雷摶地軸與■﹝鼻勾﹞■﹝鼻勾﹞乎將颶風撼而砥柱折與喧喧乎龍嘯云與哮哮乎長鯨之吼日與逢逢乎周庭鼉鼓何桴之不絕也吰吰乎蕭寺鳧鐘而莛又無節也閧閧乎共工之首抵觸天柱與隱隱乎穆王之駿復道馳掣與鏦鏦乎長平機發金革偕糜與烘烘乎咸陽火縱而玉石裂與南燻和兮調揚泰山頹兮響長洞庭奏兮未闋華州哭兮未傷將使褒姬輕裂帛巫山醒襄王胡騎解重圍而鍾生攺聽乎宮商也陸子寤驚惕若心兵靜言審之胡爲乎鳴舟人告予曰是曰水聲

四老圖賦﹝並序﹞

淸河公曁其夫人受封之又明年也公壽八十夫人未及者二年蓋今昔之所難也其子職方郎中允敬方佐天子削平羣盜不能一日去謀所以爲壽者乃以四老圖使其友陸深識之將寓歸樂公之志焉其辭曰

偉四老之軼羣兮乃山澤之列仙何冠裳之陸離兮儼商周之所傳宅乾坤以爲家兮采桃實以爲食馭陰陽之逸駕兮縱吾轡之所極邁商顏以求侶兮過絳邑而問年澹逍遙於野中兮各陳詞而競前覩眉宇之軒揚兮知顏色之獨好忘榮名而不顧兮亮有得於要道欽丹靑之輝映兮羨髙風於異時邈芳躅之孰繼兮顧於今而見之乃有遺安先生南州淑气子肯父堂母以子貴嫓雙美於共世兮若鸞鳯之在霄固松柏之貞茂兮閱歲寒而後凋俯澄江之如練兮接蓬瀛於咫尺宴瑤池之白雲兮映冰雪於姑射所貴君子之年兮作邦家之寵光詠南山之篇兮聊寄情於霞觴睇桐裏之鬱鬱兮垂蔭於鯉庭相天誅之九伐兮固昔授之一經方將履太和而超無爲兮偕羣仙以容與橫大江之雲濤兮爰徵詞而臨楚

○五言古詩﹝五十七首﹞

擬古三首

擬行行重行行

悠悠日將逺思君心甚邇所嗟異居處同生不同裏別離旣以苦會合諒以難逝川期東海行雲戀故山自知去日貎難比舊時顏出門卽逺道兩雪紛浩浩潦泥緇素衣安得白日照矯首念徵人憂傷易終老

擬西北有髙樓

層樓一何巍亭亭切雲霄綺疏縹緲間欄楯匝周遭不知誰居中哀怨逐風飄爲言本邯鄲闗河望迢迢區區懷苦心三載非一朝援琴以寫之意重絲難調初爲陽春曲再行鼓山髙妙音本絕世賞識何寥寥思爲雙黃鵠比翼與俱翺

擬孟冬寒气至

歲盈易寒風曠野何蕭條深居戒逺趾四壁亦飄搖陽和日已往陰沍日已驕門外逺書至啟函知故交慰我以好音期我以明昭感玆殷勤意千載詎能銷素心抱愚衷欲吐還自韜

秋懷三首

越人挾燕石買之曰千金和氏抱荊玉至死悲不任燕石媚光彩舉世傾所欽彼璞一麤礪在中誠難諶不惜大寶湮傷哉和氏心

二

鴻鵠非讎人挽弓欲射之蜻蛉亦何意兒童解黏絲人生寄一世毀譽安所期髙樹多天風髙臺多赫曦貞白茍不虧豈能隨崇卑

三

試歌淸廟篇餘音遏流云千人揜耳過萬人不爲聞轉歌後庭曲和者日紛紜已矣何足論吞聲淚沄沄

贈別徐昌國二首

北風起天末送子城東闉願言遲數里欵欵得具陳我有一端綺持以贈夫君不願爲黼黻不願爲袴裩願爲平居服昏旦常相親垢敝忍棄捐愛惜情如新

二

北風吹我襟朢子不得見跂立恨足短淚落迸如霰艸樹搖寒涼二曜急流電遊子在路岐襦薄馬悲顫未明戒先驅薄暮苦後殿空谷多松栢念此步不進

南朢水澀舟不得去同行者謀就陸戲成自慰

春江多桞花風起花還飛夕陽斂飄蕩委地相因依行止諒有數蚤暮同所歸百年總行旅安用長歔欷羲和無東回安樂誠幾希眇焉泣岐子人逺事己非飄飄山水間志願良不違朝多淸風來暮多繁星輝古稱太史公千載欽嘉徽

和趙類庵燈花

誦君燈花篇值我燈花燦旖旎欲浮香敷披似春半圓朶競霞呈岐枝誤星散娛翫夜三更遲回腸九轉獻祥諒無私涼徳歌有靦南郊禮將成預兆明庭宴無藉春風吹偶見春風面影搖畫屏斜蕋墮銀檠亂君才本天妙況復論交淡遊戲賦燈花膏馥人猶厭麗藻淩六朝髙風駕前彥倘許朢後塵鉛槧從玆辦寒燈復作花政爾從人願

邯鄲縣南見捋柳芽充饑者

靑靑楊柳樹弩眼學窺春春風漸暄妍品彚一以新如何遭采折捋之葉屯屯初疑摘早茗尢恐識未眞問此胡爲爾答云療饑貧芽茁本可茹何暇辯芳辛旣免私家競復有官道遵連朝斷煙火持此抵八珍地鑪酌野水拾樵煮淸淳幸將糠粃雜撐腹藉輪囷去秋淫潦厄今春點差頻焉知歲年計聊度旦暮身嗚咽語難了淚落如可紉見此三嘆息臨岐倍傷神黎民有菜色何況等木皴道路正供億一日須萬緡民腹已如此民力那堪論王政先煢獨漢治資良循天恩倘可乞咫尺當重陳

儼山精舍晚意

風蟬咽翹林江鷗泳別渚雲霞變初秋焦枯慰時雨豈乏淩衝志蓬瀛渺何許兀坐當軒楹涼飆滿衣薴中炯常晏如外紛亦屢拒會心適寡諧顧影聞獨語

風雨夜擁鑪防警楫兒從傍屢作啼思

野居寧免懼所恨乏兼貲雞犬偶不寧兒女成悲啼靑氈有舊物綠林多健兒昨聞東西陌頗受狐鼠欺明燈守長夜風雨正淒其豈云网可漏無乃歲阻饑春陽正駘蕩民物方皥熈願言寄當路莫憚催科遲

雜詩三首

四敍若鱗次君子感變遷昨日夏熱酷今夕秋月鮮涼飆振天末艸樹失故妍元鳥逝不返蒼鷹厲髙鶱茍無豳風人何以卒歲年

二

古井春無泉槁木夏無枝仲尼嘆糞土詩人詠徳基中夕起坐嘆嘆息將奚爲去者日己逺來者安可期不見令名士監古乃得師三敝幃殉老馬恩義貴有終

三

良從下世黃鳥哀國風蟻宂墮太山蛆流毒桓公棄置萬夫朢憂來不能窮浩歌當永夕沈思夜將中

元旦日蝕

白日眾陽宗王正四序首況此月初吉食之亦孔醜故老相驚嗟百年未曽有頗聞文皇時玆事亦匪偶當其君臣會災祲豈能久宋公才一言熒惑乃卻守於今太陽厄從申直至酉羣僚萃南宮簪組紛前後臺史報初虧稽首再三扣元臣跪伐鼓申救情獨厚髙髙若罔聞啖食未滿口乍疑璧微缺忽若鏡中剖須臾如月初恍欲露星斗慘淡不可辧氛霾互纒糾天人會相通垂戒固不茍吾聞月掩日其事果然否無乃陽道衰遂爲陰所走月本傅日行代明得稱耦倘使日景虧月光安所受其事或渺茫吾欲徵神瞍載觀春秋書一一各有取下土蟣虱臣慚無捧日手

雨夜無寐泛然成篇

海隅苦卑暑溽潤恐違生思淩千仞岡一眺白玉京玉京多仙侶招邀有深情餐啖皆淳和被服何輕盈俯視塵中世朝夕競浮榮

聴雨

摵摵入葦際蕭蕭自檐楹幽居忽復旦迥野薄江城偃息從玆始塵鞅詎能嬰園田被膏潤琴書有餘淸浮生本未定譽毀等陰晴聊有盈觴酒獨酌慰幽情

吳人以巨艦載湖石至雨中閱之

蒙蒙江天雨遙遙湖水船誰施巨靈斧擘此靑數拳縹緲呈夏云嬋娟隔春煙𨿽乏衛公識偏懷米生顚蹇予頗好奇有癖在林泉肩輿度壑暝孤榜逐溪緣品視剔苔蘚摩挲計雕鐫遄歸亦乘興臥遊裁短篇

寓樓寄儲芋西

天低歲云晏故鄕復僑居與子共巷陌相朢一水余瓦屋正鱗次石橋亦虹舒心親物無礙會數意猶疎乾坤本逆旅日月自居諸來此飲名酒相攜校詩書華髮不可變功名等爲虛及時須行樂政恐不待予申章示同志聊以酬遂初

題茁蘭

滋蘭茂九畹靈雨茁其芽和氏抱荊璞以身明不瑕芳澤貴自保物色寧有涯但使臭味同歲晚何足嗟猗猗闗西彥風流如謝家光輝媚幽巖旖旎掦芬華溫恭君子持令徳戒紛姱豈乏桃李姿貞白世所嘉

洗竹

蘭以當門鋤竹緣太密洗托身茍失所彼美徒漫爾郊居時雨餘茅蕪手自啟好風來林端煩曦蔭樹底生事𨿽甚微麤足辦鹽米會心卽交遊異姓等兄弟吾行迫始衰聊復勤四體伐檀譏素餐相鼠歌有禮

九月朔晨興

落葉紛可掃客行殊未歸大化無停運倦翼多卑飛淩寒懷執熱撫序悲授衣物候變南北世故有依違晦朔成代謝所嗟知者稀

謁漢髙廟

元冬曜白日曠野吹大風旅行齊楚交密與丰沛通磊磈半畆丘乃有髙皇宮堂堂赤帝子儀像居當中天運茍不極未肯生英雄一時風雲會百輩皆王公野人守惇朴香火祈年丰那知千載上行天乘六龍丈夫事眞主聖人優百工感嘆復感嘆豈必非遭逢

贈別汪天啟同年

借問何所悲相知新別離掩袂各揮涕步步不得辭恐墮兒女情揮酒盡一巵念我同門友髙舉振羽儀東西各有過與子願獨偕﹝葉﹞意多覺別促情親身不違仰視白日速嗟此道上泥久要四海志歲年空路岐慷慨發我歌我歌當向誰諒子重察識會面知有期

過黃憲墓

當年自無營千古如識面安用金石堅始知儀秦賤曉行襄江濵殘月墮西堰溟蒙艸露晞屓贔標題見相從牛醫來古意倘未變

和陸太宰水村也適軒詠懷

地卽大隱勝材集補天余達人秉髙尙詎云朝市拘覆庇本四海俯仰托玆廬云石自流峙吹噓及根株命觴沿徑曲鑿泉當坐隅遂使耳目曠頗勝絲竹俱心融境斯一理適情自娯載理聞鶴譜時臨換鵝書藏胸富丘壑佐世登唐虞疏品荷陶鑄蒓鱸思躊躇室邇人甚逺歌嘯日正舒賤子獲聴履自負龍門如

送徐昌榖湖南纂修

取友在異世貴此肝膽通與子同鄕國筆硯亦屢同一別歲月速那得不匆匆宵戒一觴酒起視夜方中追子恐弗及繆綢敍難終夾居長安道參商各西東況玆萬里隔目斷雙飛鴻江湄長芳艸郁紆傷我衷

詠蠶食葉圖爲康修撰徳涵作

啖葉勢未已謀生意何愚但知厭其腹寧知用其軀恩深報必厚功髙禍與俱物理固若此感嘆將焉如

張太史常甫得予告

聞子有逺役我心己南悲菀彼桑與梓藐在天一涯恨無雙羽翰髙飛鎭相隨持此一寸心隱抑詎當知宵起步廣庭天髙列星遲人生有會合世故多別離別離勿復道但問別者誰

雜詩

覽鏡難自持容顏豈常好秋髙風露勁黃落紛弱艸豈無長生藥馳心違至道淨宇澄垢懷冥觀契元造遲回三十年念此苦不早瑤池與元圃微風蕩芝艸

釣臺

雙臺切髙云碧溪下長風本懷戀比鄰長嘯辭王公把釣已忘魚入夢猶非熊人境有舊廬客星動髙穹江山自朝夕禽魚或西東朝市各取適出處俱自躬豈曰萬戶侯非此一畆宮咄嗟保厥始優遊愼所終

玉華雜詠三首

蓬壷

羣仙歷萬刼三山乘六鰲琪樹連瑤艸珠宮貝闕髙歸來玉華子新制六銖袍

碧香閣

雨洗碧色鮮風來淸香逺田田旣堪悅亭亭若可飯幽期當南軒微波坐成晚

問站臺

月出靑山外浮雲爲掃開缺圓緣底事弦朢孰相催有言俱不省流影照髙臺

宿佑聖觀候明發﹝是日小至﹞

宦業祗簿領遊目曠林泉偶此山陰雪來衝竇中煙新陽一以長天道會好還招邀復材彥探討事幽元初遵濳虯壑還過種玉田曲檻俯躍鱗盤空墮飛鳶時聞林端磬幾遇云外仙相將願有遂所適期無前

武城觀漲因憶陳后山五月一雨涼中宵大江南之句情景悠然援毫有述

長河五月雨一夜十尺彊大星映南斗微風生蚤涼坐此景物暢懷彼路阻長人生百年內弦朢倐相將茍非金石固動靜各有常大化無停息仰視河漢光

安山道中晚棹

洋洋水波逝水欽川上懷遂將去齊魯明當度江淮逺役謝塵鞅髙居理茅齋沙田二三頃婉孌東海涯芳春景物麗夕陽襟抱佳耕讀有遺軌長使願無乖

題陳光祿惟順迎暾書捨二首

鷺嶺

白鷺斜行下靑山百里長登髙一以眺風物近瀟湘謝安如可起飛去逐鸞凰

寺煙

有寺隔東鄰人煙日中滿感此盈虛間沈吟坐來晚曠古達者心尋山不辭逺

近田詩﹝並序﹞

太宰松臯翁作近田詩以示其冡子■﹝亻與﹞■﹝亻與﹞奉以爲別號深讀其詩序窺見翁之實學近裏若此因和一章近世有講學者長虛騖逺賴翁此作可以一變深亦爲之惕然蓋不獨可以傳之一家也■﹝亻與﹞其實之

國風驕甫田鄒孟戒捨已載歌許近田取譬同一理許本太嶽後繼世疊金紫煌煌示新篇下帶有深旨西周帝王基累世由農起千載公劉詩配天后稷祀致廣本愼微舉逺必自邇請觀阡陌間東西僅尺咫耕耘貴及時稼穡便佐使屨杖傍門廬饁餉出童婢收成俄頃間焉用枉邐迆心田尢近之力耕從此始請君聴我歌我本田家子

晨興見白髮

四十期有聞覽鏡髮攺素古人悲染絲一變不復故神王自中恬形勞豈外慕伊余本懦儒履滿毎知懼悟言養生篇引領遂初賦大化運自然頹景不可駐達人固忘我君子保末路華實見本根相將歲寒暮

裕州宵行車中聞雨

計程兩旬日乘傳二千里山川气候分值此廉纎雨輦路斂輕塵遙山渺煙樹淅瀝響蓬軒夢想春江滸行役𨿽苦疲陰陽有爕理物情荷恩慈天運賴明主甘霖在咫尺滂沱慰中土

月下發河間

西北列玄陰晨气何凜冽鼻息凝層冰纎指不得結出郊遂無際戒颒膚欲裂﨑嶇𨿽彊禁頗勝風沙沒

新城趨涿州喜見西山

杳杳靑雲間崒嵂黃金臺行人多苦寒常恐北風來﹝風起則黒气如山當空北人以爲候﹞漸近始分明熟視驚還猜相逢陌上人顧問首屢回所期旣以遂郁紆開我懷

送王存約赴恵州二首

涓埃難爲功犬馬終戀主新辭掖垣直郡符遂中剖平生弧矢懷慷慨赴南土身逺迹甚邇愛深心愈苦於惟孝皇仁貽謀邁前古网羅天下才拔十望得五鼎湖一睇瞻臨風淚如雨

二

朱方赤日永揚舲江路長亮無沈湘賦寧少伐木章川原孕靈淑藻麗發景光沖抱秉素尙令徳藹餘芳徽音幸毋阻一寄鱗鴻將莫以仳別恨置此冰炭腸地理任險易天運變炎涼

寓谷亭二首

幽蘭出佳谷托根岐路傍路傍多風雨侵淩良獨當榛荊雜菅茅紛紛遙相望白日萬里逺腐艸流熒光感此忽求懷冰炭入我腸千古曠達人去住貴能忘松菊有良侶諒玆非故鄕安得垂天翼附之東南翔

二

駕言登髙丘憑南望天涯彷佛北堂樹穠郁時敷披心恍神與俱長跪畢我私初言定省違次言苦路岐三言近起居四言長相思五言母慈重未能報男兒滔滔殊不已涕泗交相垂浮雲自南來雙日忽如遺茫茫千里外想仰徒噫嘻日夕山下歸露艸靑離離

送朱子文令奉化

少小同鄕校文翰事幽討比身雙南金抗志萬物表鄙余慚先登遲子在逺道邇來叩帝閽披腹呈至寶經綸以爲期朂哉善自保

我有平生人

我有平生人區區管鮑看金石諒匪堅何況蕙與蘭聨袂慷慨歌歌聲激云端靑雲爲之開白日照肺肝恩情中道阻盟誓日己寒四海非不寛吾心自不安淸宵入我夢援琴爲吾彈

霜後拾槐梢制爲剔牙杖有作

金箆與象籖淨齒或傷亷靑靑槐樹枝一一霜下尖偶聞長者談物眇用可兼搜剔向老豁其功頗勝鹽兩堅苦難入薄肉忌太銛眷此木气余柔中末逾纎復有苦口利用之代鍼砭余官自槐市日夕映齋檐西風動中宵幹雨鳴疎簾呼童事收拾把束若虯髯試以苜蓿余風致殊淸嚴作詩示君子取才愼棄捐

江行望洪都

吳楚並南紀風物共淸嘉澄湖富魚鳥聨山起龍蛇人力務稼穡土膏雜桑麻秋气日漸勁四野垂幽花旌旗發前澨樓船奏淸笳極目有嘉致兀坐澹不嘩雲開帝子閣水深髙士家南浦餘碧波西山結綺霞撫此大藩地豈曰盛繁華緬慚寄民瘼何以答晨衙

閒居三首

璧月墮止水可翫不可親幽人俯闌曲羽扇一角巾悟我眞色相澹然忘此身

二

軒中何所有四壁微風發其大不盈畆納此一輪月嬋娟萬里情徘徊照短髮

三

畫檐淨流云鮮月代秉燭上有梧樹枝下有寒泉緑夜深地復靜俯仰皆自足

儼山續集卷一

●欽定四庫全書

儼山續集卷二

﹝明﹞陸深撰

吳中新刻臨川集甚佳雙江聶文蔚持以見贈攜之舟中開帙感懷寄詩爲謝

少小有書未能讀暮年好書讀不得豈惟簿領少餘間兩眼冥蒙淚旋拭簾前見物私自憐霧裏看花慣曾識憶昔家住東海濵世務耕農寡文墨勉勤誦習起家門毎事收藏節衣食一從觀國上皇都十載具官充史職長安朋輩心多同古典探搜事尢力荊文丞相宋熙丰國監遺文舊嘗刻猗予謬司六館成手許校磨工未卽當今楔棗稱吳中唐模宋板俱奇特是非本定空愛憎報復何窮恣翻覆文章功業兩難朽治亂興亡三太息蘇州太守古鄴侯貽我逺勝黃金億樓船風雨滿章江把玩新編坐相憶

蒼鷹圖

蒼鷹瞥地風蕭蕭狐耶兔耶狂欲跳老拳未放輕一攫側目政爾愁雙翹天空秋老闗塞晚落日孤林萬山逺覽圖令人气滿膺荊榛匝地移蘭畹林生五嶺太平人何事落筆心先嗔忠貞立朝姦佞懼貔虎負壑山林春錦衣周君人中傑意气要與圖爭烈封侯萬里看下鞲一灑平蕪徧毛血

次答沈叔明石屏歌

效古初開綠野堂偶置屏石增淸光此屏來自萬里道產向滇南山水鄕點蒼秀色多煙景雲霧重重玉龍隠星斗髙侵太白峯海天常拂扶桑影疑有陰陽變晦明臥遊坐對俱崢嶸若非黒白分明見必是丹靑點綴成猗予少日多遊興今已白頭尋蔗境愛月時登庾亮樓歸田重理陶潛徑摩挲此石得大觀羲娥來往雙轉丸獨倚巖巒酒醒後便覺空同眼界寛微茫云外見新月晃漾峯頭余積雪長夜髙堂如有神衣冠滿座皆含冽多君珠玉羅胸中落筆宛有唐初風爲我石屏歌一闋安得持獻天子明光宮

次答姚子明石屏歌

乾坤奇秀皆儲精老我儼山偏多情是中猶有愛石癖一見奇石雙眼明十年去國行八省參謁咨請兼逢迎晚蒙聖恩召自蜀置之金馬白玉京晨趨黃扉暮紫闥左圖右史心無營賜金月俸有餘鏹買得一屏當座橫人言此屏本無價我亦得意還若驚煙雲縹緲天臺路巖壑隱映芙蓉城瑤池東來降王母仙掌擘出煩巨靈有時坐對一長嘯便覺毛骨隨風輕滇南蒙叚昔開國此石充貢萬里程攜歸東海添秀气聊與平泉作後塵得君長歌更增重五色光焰輝文衡

七峯歌

七峯主人家七峯七峯東來如七龍地當北斗星辰見派接南山雨露濃緣江亭館連雲起方丈瀛洲天尺咫帆穡渺渺萬里船煙波日日東流水主人元是孫子荊漱石枕流非本情胸吞云夢已八九眼視四海皆弟兄況有文章稱大手逺追建安成七友雲樹鶯花一萬重琳瑯金薤三千首遙峯絕壑迥還孤虧蔽陰陽自有無寂寞可憐楊子宅丹靑空事輞川圖觀國才華工好古別啟圖書羣玉府黃鐘大鏞序殷周太華長河儼賓主門外聨翩長者車峯頭縹緲列仙居靑天白日常應爾金塢珠樓總不如江南自昔多佳麗誰復豪華誇甲第桑梓依依見此心弓裘永永承先世天鍾形勝待公侯莫因風物重淹畱願將郭隗千金價更起元龍百尺樓

丹陽孫思和新作七峯之居與江山相映發予曩在翰林時許以題識以冀身逰其間爲偉麗特絕之觀蓋久而未果嘉靖癸未思和東過海上要予夙諾聊成短歌庸答雅尙七峯其能出長風蕩穹林與江聲海濤相應和乎是歲十月旣望

竹齋歌﹝有序﹞

丰城王君鑑之以竹名齋遊宦所至輒以竹齋聞蓋紀勝也凡勝無常物勝則人附物人勝則物因人仰七政而思舜覩河洛而見禹物之勝也陶靖節之菊林和靖之梅人之勝也物勝則重其人人勝則物因之重自古逮今一也竹之勝自孔門所羨淸修節槪之士咸願附焉鑑之其有取於竹哉故予爲作竹齋歌

君不見仙尉齋前數竿竹勁於龍髥嫩於玉向晚冰霜如有情多時盤筯寧無肉一從手種春雨餘搖動靑冥散炎燠未論畱汗等琬琰先須截管諧琴築曾聞子猷傲山陰何如衛武歌淇澳虛齋中含八面涼恍疑瀟湘秋萬斛軒窓隱映月漸移枕簟飄蕭粉初撲堪擬封侯自千畆正有幽人在空谷凍雷驚筍起臥龍怪石蟠根解羣鹿遶檐日日報平安一歲淸風三百六齋中本是瀟灑人歲寒之交元有神當年隨計赴上國尙書宰相俱心親人言松栢並奇操共愛金玉尋芳鄰燕京爭誇見彷佛黃金別築髙嶙峋劍江回首舊隱地花縣拜命新行春朅來小試釣鰲手東海裊垂絲綸九苞彩鳯下覽徳千里靑雲髙致身仇香枳棘昔同調蔣詡徑路今通津蹔將形影照南浦若比甘棠尢逼眞我歌竹齋君試聴天子用爾淸風塵會須嶰谷逢伶倫

怡菊歌贈童相士

品菊如相馬不在驪黃間以此復相天下士伯夷陶令何爲顏維時日月俱逢九千山蕭森松栢後且看歸去三徑花況有生前一杯酒酒酣耳熱歌嗚嗚白眼仰視雲天無虎頭燕頷秪俗輩鳶肩火色誰丈夫拂衣起就菊花舞白頭童童風縷縷金錢若解買秋光更種明年一千樹

送朱玉洲遊南雍

玉洲勝絕天下無皎如秋月懸冰壷連城豈爲索髙價千頃直欲吞江湖幾年東海抱絕藝邇來長安稱巨儒黃金殿前看落筆滿紙一一驪龍珠庭前郎君名進士門下諸生朝大夫自有鰲頭須手致更從北闕向南都千金駿骨非難事萬里鵬風有壯圖太史近占乾象好題詩贈汝還憐吾聽我題詩作吳話終當把酒話蒓鱸

岐陽石屏歌諭太守子幹所恵

岐陽之民像侯徳逺致山中一片石依稀宛見城郭面彷佛尙帶山川迹一從乘驄換五馬霧渚煙村坐來隔摩挲三復如有情指麾從吏貽江濵長卿多病枕書臥驚起門外髙嶙峋倒履相迎問來使開椷再拜生陽春荷侯此恵百感集媿我家徒四壁立忽焉屋底開暮晴搖蕩虛無翠寒濕新恩舊恵俱在眼萬壑千巖互相入滇南大理空自珍江上數峯尢絕倫天然飛走肖麟鳯瑟爾瑩潤同瑤瑉坐當保障屹不動豈免覩物終懷人自是侯家有餘積畱待他年隔朝席泥金孔雀映芙蓉郎君近作乘龍客胡爲致之向儒素恐使湘靈動深惜君不見唐朝太宗重畿甸徧題姓字畱宸眷天生異質當大用安得隨君獻入光明殿

題鄭俠流民圖﹝爲曹承之主事﹞

近時畫手數吳偉泰和郭詡差可擬良工位置著意深何但煙雲生筆底此圖淺淡頗有工描冩人物間闗裏骨肉牽聨老稚兼衣裳繿縷面目紫雲是鄭俠流民圖彷佛啼號聲滿耳風回艸樹生晝陰翠壁華堂容有此雲間才子曹濮陽胸藏丘壑心如水朅來射策光明宮便欲飽暖同遐邇俸貲積月數不盈擘畫太半收書史時騎痩馬向長安買得殘縑大小李會心論格不論錢袖來向我陳終始闗同荊浩久己無馬逺夏珪呼不起郭生自是淸狂人東抹西塗聊復爾太平有象雞狗肥世路無情鄕井徙君不見治亂興亡各一時憑仗調和與爕理民瘼寧知千百端君門空瞻一萬里摩挲此圖展轉不已荊文相公熈丰天子

月潭歌﹝有序﹞

月潭以盛宗舜氏聞人境俱勝毎當秋月印川時又若宗舜氏之在予目睫也宗舜明於地理之學予葬先太史公宗舜寔有力焉玆將謁選天官作月潭歌送之

靑天一片月墮影萬丈潭上下本空同水月自相涵月潭先生人中豪家住東海之東臯心胸瀟灑了不染肯與世路衝風濤早年文史富筆硯中歲節介何其髙祕傳別有郭氏訣直欲萬里空秋毫月潭子眞地仙尋山問水廢白日彈冠結綬還當年方今天子神且聖虎拜鵠立金鑾前願將玉兔長生藥並獻水底驪龍涎乾坤朗照湖海靜予欲秋江弄月圓

呂梁行

君不見呂梁之水天下奇奔騰轟湱無停時飛冰走雪耀日色龍吟鯨吼啼蛟螭恍如鰲足昨夜折銀河倒傾忙驟馳又如天鼓落下界神丁六甲相追隨舟人伏枕不敢睡稚子未解驚滿頥黃河源自星宿海千里萬里歸天池濟川以南數十水匯同潨會來於斯蓄受旣富發泄盛俯視此理良無疑不信請看田道間夜來春雨今朝泥

題文徵明畫

筆下塵埃一點無開圖知是賀家湖秋風九月菇蒲岸橫著溪舟看浴鳬阿明此藝稱獨步前身妙絕元姓顧安得置之水晶宮臥看雲煙落毫素

七十歌

歲月流落何艸艸古今七十世稀少我生二十五始仕自計五十歸須早余年二十付閒適等此三分少壯老邇來倐忽四十五鬢髮斑斑志灰槁況懷憂患在逺途慘淡冠裳雪皜皜人生苦非金石固恆恐形神不自保悲歡晝夜正相半此後信可知懷抱欲從今日巧相補利路名場迹如掃五年縱復能幾時一寸光陰璧非寶虞翻骨相久己寒子云曉事恨不蚤故園花柳𨿽未成願得彊健晚亦好交戰要難爲達者乘險那得窺大造試將此意一問天長風南來萬里道

十一日安陵始得風過桑園

人生快意寧有此帆腹飽風走溪水憶昨躋攀分寸間今之北船無乃爾天公大運詎兩全怨者自怨喜自喜半生紛逐向畏途首肯分明到物理華閣滕王髙宴中靑衫司馬扁舟裏古來此事信有然坐看明月江心起

贈別殷子

殷子有奇骨昻藏若駿馬康莊在逺道伏櫪甘土苴長安一朝別我去再三挽畱不能住潞河新有下灘船到家正及朱炎暮君家本在齊魯墟楓林瑟瑟臨前除小樓畫檻蔭林椒中有前世千卷書北窓慈毋髮垂領倚門望兒悲短景小弟今年十四五弄筆時時學馳騁上奉母顏下課弟日有餘功擬叢桂病骨偏宜秋气涼藥囊閒卻參苓劑登髙迥睇望泰山恍見仙人時往還翩翩白鶴不可借流光日夜凋朱顏朱顏一往那再復惟有功名畱汗竹志士偏增日暮悲佳人易感窮途哭憶昔虛堂坐論文辭鋒往往追先秦談詩屈指數漢魏嘆息六代何無人殷子奇气鮮有匹人間八寶光耀日吳郡徐子吾畏友毎毎到君賞髙逸君不見九方臯胡能按譜求馬毛願子加餐善自愛天閒十二終當豢爾曹

和王元章梅花酬姚時望

歲寒冉冉余冰霜畱此一樹先春芳山農能事數獨步淨掃楮素搖兔芒龍池波騰鸜眼裂噴薄元云沁蒼雪須臾樹梢送長弓掛此一片寒潭月賞心詩客多風韻欲挽筆力回春信競搜奇事出枯腸亂揷繁花向春鬢靑錢沽酒白玉缸自勸一觴梅一觴調羮有時會結實物色夢落商家王山林托交盟未冷眾醉何須悲獨醒中分一頃養鶴田半頃種花泉半頃

儼山續集卷二

●欽定四庫全書

儼山續集卷三

﹝明﹞陸深撰

○五言律詩﹝五十八首﹞

春早

春訊今年早東風隔歲來弄黃初上柳試白己傳梅髙閣消殘雪重淵動蟄雷好花臨水背應怪未曾開

東池

梅花白雪塢楊栁緑煙堤野曠春偏晚江深日又西爲尋彭澤宰如到武陵溪茅屋人家裏時時聞鳥啼

花朝

故園新甲子今日是花朝雨意含髙閣風光到小桃陰晴候農圃山水動漁樵夙有林泉癖淮南謾見招

曉發北津將過慶寧會鄭方齋通守

初破桃花浪遙過杜若洲禹功今尙在江水正東流浩蕩蓬瀛路追隨李郭舟壯心何處極聊此付春遊

從丹鳯樓前渡江

春色臨江閣年光徧海城東風吹又轉芳艸望還生天路靑雲迥鷗波白羽輕平生濟川意野渡更分明

江上登望

江流何渺渺孤帆澹秋暉遙知三山近復送百川歸蜃樓橫碧落龍湫臨翠微徘徊那可極返照上人衣

端陽

畎畆驚時序端陽復早晴遙知宣賜裏空有侍臣名舟子漁龍渡騷人糈酒情千年渾舊俗地接楚江城

五月七日雨中宿觀瀾亭

溽雨江天暗通宵水气多壯心驚歲月人語隔煙波舟檝供髙枕江湖付短蓑浮沈聊爾爾擊節自長歌

舟中

稍稍時雨歇悠悠午夢醒極知行更樂誰遣鬢成星艸長蛟龍窟風回鸛鶴腥滄浪聞孺子一棹過前汀

五月晦江上送宋義卿民部

重五月不至望六送行舟梅雨快初霽荷風如早秋天涯俱宦轍江上倍離憂欲采幽芳贈因過杜若洲

初秋對月

今夜新秋月三江復故鄕龍歸行雨後蛩助搗衣長梧葉三分變蒓絲十尺彊人間自離別天上亦河梁

南翔寄姚文光

欲訪髙人宅先爲倒屣迎何如溪上路空復雪中情風雅還千載雲霄近五城東流與歸棹曲曲大江淸

別朱升之

淺交多別語情極易忘言送客風生舵懷人月到門夜長偏旅榻秋早是江村復向論心地何年共一樽

秋齋夜聴雨

林屋意自愜雨交羣息初气通琴幌潤聲斷畫檐疎獨火明深竹方牀滿舊書夜闌淸更徹豈敢少吾廬

夜宿淸江浦懷夏公謹

懷人不能寐風雨滿船窓爲問揚州勝瓊花解作雙河流赴東海淮甸自名邦並有澄淸志聨舟渉大江

薄暮放舟

金鼓送歸舟星河欲共流微霜初入夜落葉己辭秋人語江聲答漁燈岸影稠逍遙吾取足何處是滄洲

十一月朔與錢國輔江門觀漲

水檻漂垂釣江門不掩風望窮東海若身擬爛銀宮浴日中流急浮天一葦通魚龍吾得免消息任虛空

與張山人夜渡

入夜水雲闊煙霏共渺茫遙空聞鴈陣逺火識魚榔野渡虛舟楫寒更犯雪霜吾哀倦行役復此戀江鄕

雨夜

入夜檐花細回風雪片輕歲寒如此候愁絕最闗情燈火虛齋永園林曠野平重門須及早波激大江橫

微雪不成

尙臘猶應雪前春未謝寒入簾看片片隔竹聽珊珊旭日含花動流雲帯雨幹來牟如失望誰續腐儒餐

臘庚申雨中步出西郊視葬先兄素庵

和淚北風雨傷心西郭墳江聲空逝水山色有浮雲未起隆中臥先修地下文池塘春又到南鴈不堪聞

和答黃勉之

國器推豪俊鄕評熟姓名風帆同偃蹇歌調獨淒淸故里層雲映長河片月生非君惇素尙老去若爲情

題西靑小隱

幽人肥遁處一片夕陽深入望連秋水橫空帶晚林琴書元寂寂門巷自陰陰雲路蒼茫裏鴻飛不可尋

乙酉歲際二首

燈火髙樓夜人間歲又除團圞兒女會蕭颯鬂毛初椒葉頻傳令桃符只自書百年彊過半非是更何如

二

揚燎明連漢流星紫入煙千門俱守歲一夕共增年寒勒梅香細春回竹葉前江湖身倘健歌詠祝堯天

和劉仲素雞鳴山

步入招提境下方秋水浮雪深枯壁定云遶逺江愁鐘伴黃昏去泉依白石流共僧分一榻十日不梳頭

十四日濟淮

雲霞開曉色舟楫亂黃流千古濠梁意當年帝業州地靈山繞闕天近水環樓壯志隨丹檢芳春感勝遊

湖泊阻風

風水一相激江湖因攺形去來本無定恩怨空有情客路遙山瞑漁燈極浦明臥龍何處所歸鴈自知更

過故城

燕薊日巳逺薄行齊魯郊孔顏千古樂管鮑一生交無復歌長鋏何心學觧嘲舵樓風水急落日掛林坳

長至入侍內殿遇雪﹝丁卯歲﹞

夙直通明殿云空雪片飛履髙防失足憐濕畏沾衣宮蹕傳來逺期簪望不稀陽和通帝徳瑞白滿皇畿

自朝天宮還經海子雪甚有懷顧未齋

宻云逗晨光澄湖抱上方混鵝聲轉細礙馬路偏長道履三陽泰花添兩鬂蒼髙樓正奇絕淸宴憶春坊

再集五賢堂次至日登山韻奉答嵩野

路向髙峯入筵隨落日開客憐今雨到人擬古風回逺暝含殘雪新陽動蟄雷愛君淸徹骨不爲看山來

題來靑軒次韻

禪定無來往塵緣有送迎每於冠蓋入先動塔鈴鳴天近多仙气山深少世情極知公爲國未問水雲程

次韻何仲黙別鄭山人兼柬李獻吉

歲晚同爲客衝寒對別尊獨憐辭帝闕不羨曵王門行計惟詩卷相思有夢魂南還逢李白悵望幾黃昏

人日遇徐子容

積雪霽人日苦寒欺客襟相看一杯酒不負百年心劉向俱中祕相如獨上林共君回首地十載賦春陰

三日雪中入內署

瑞雪三陽候祥雲萬里同鳯池畱伴待鶴馭入羣空林花猶怯凍宮桞未禁風老覺才情減梁園賦獨工

與盛希道太史談玄二首

愧乏山林骨欣逢大隱人時參言外意己識相中身斜月前溪水微風別浦津靑山誰可住春入桞條新

二

我有江南屋花叢掛月痕湘簾風不捲寶鼎火初溫仰面晨窺牖低頭夕掩門千言難易辯無語向君論

謝類庵恵山菜數色

戢戢云能把盈盈露帶漙瑯玕難比色苜蓿正虛盤百事俱堪做千金欲報難偏慚名未識細撿國風看

自忻州還度石嶺闗

北望沙場磧南來石嶺闗遙山看圍合新水送潺湲短髮蒼茫裏髙情紫翠間曉陰渾未散暫此寄悠閒

予入晉以四月二日宿權店三日過南闗抵盤陀八月東巡還亦以二日抵權店是晚遂宿南闗三月午餉盤陀豈有定數耶

一飯盤陀驛靑山是再來登臨殊不盡莭物苦相催樹色庭除古秋衣篋笥開天涯俱作客去住莫驚猜

萬善驛小憇

西山初出險南日正隨陽客路逢殘歲人情懷故鄕河流看渺渺雲樹入蒼蒼天地畱形勝中州古帝王

望日觀冰

十里湖南路連空入望遲日華流寶气風景接瑤池岸谷人間事冰霜歲晚知揚雄工奏賦羽獵想當時

井陘道中遇雪

三白丰年兆連朝瑞更多巖阿皆入畫郢曲況聞歌點綴乾坤好調停莭候和靑山如好客乘興逺相過

入平定州

雪擁頻回馬山寒少見人歲長不記歷風暖卽知春泉石謀生薄煙霞卽事新此中有眞隱能望豈能親

曉發包家集

殘月曉猶上淸霜春正濃背山過疊疊前路去重重野店客期集沙村人力農中原戎馬地開運憶飛龍

東鄕長至﹝去歲巡萍鄕﹞

至日復至日萍鄕更東鄕長途雙客鬢浮世兩年光水轉溪無路林寒夜有霜天時與人事消息看相將

露坐

露坐消江夜開簾納水風十年常作客百計若爲工星斗三天上鄕園大海東南飛烏鵲侶未必羨冥鴻

自山南過宣妙寺復會周約庵小燕

深慰停舟待還承髙燕開雨中多寶樹風外妙髙臺老愛塵凝榻心驚夢破槐空門多意味欲去重徘徊

送顧頥齋進表

有美文章伯樓船出漢嘉萬年天子壽一統帝王家灘下黃牛峽江回白鷺沙大官供賜酒湛露映流霞

習池

襄樊戎馬地山簡愛髙閒勝事傳千古江流抱一灣碧山羅戶牖翠筱漾潺湲東望增鄕思宸遊正北還

登祭江亭

春深羊傅廟江湧鹿門山一上孤亭望遙空獨鶴還浪沙明浴日苔砌暈成斑耆舊登臨地髙風乍可攀

轟廐驛乘潮順風北下

人生快心事風水送歸舟況復靑山曲頻過碧樹洲艸深藏乳鴨波逺沒輕鷗苦愛觀風地終慚爲國謀

上虞道中

山海無藏秀乾坤有奧區土風兼百粵習气近三吳潮落曹娥渡天垂賀監湖畫船牽錦纜時復下菇蒲

玉山西下換小舟乘月

平生愛山水淸興此宵偏兩岸爭開畫中流獨進船星河相隱映波月共嬋娟又向灘聲裏珠明練倒懸

次韻送李都閫

相望極天涯玆行況近家弦驚云外鴈弓臥壁間蛇南國收蠻霧重湖靜浪花宏開仁壽域那敢獻飡霞

常州道中遇雨

片雨江南路舟行幅畫圖樹頭勻著翠荷葉亂跳珠秦望煙光晚晉陵雲气孤所嗟舟子意沾灑與泥塗

荊門驛逢張常甫庶子

忽報荊門驛俄傳學士舟喜來狂欲舞起坐病俱瘳客笥衣重攺人家麥已秋風波自淹速意緒且綢繆

○五言排律﹝一首﹞

夾馬營大風

不知遊子意正切故鄕情飄颻自南北颯飁亂噌吰撼樹動地軸飛沙迷日晶急流江故逆去棹布頻橫前途勞問訊舟子重論評觸日白雲舞漫空紅雨傾燕銜泥不度鵲托杪偏驚髙閣心疑動危峯勢若撐人間因苦樂天道任虛盈宋祖龍飛地髙皇虎脫嬰百年兩陳迹雙眼獨分明更發斜陽裏浮萍是此生

儼山續集卷三

●欽定四庫全書

儼山續集卷四

﹝明﹞陸深撰

○七言律詩﹝五十二首﹞

春分日大風

九十日春分一半四千里路長風沙寒衣欲變難爲客曉夢無憑數到家闗塞每憐新過鴈山城深護未開花向陽剩有閒庭院滿意東來吹帳紗

大風

昨夜雨沙今大風美人髙閣怨飛蓬栁條萬結渾欲斷梨花一株容易空豈是宋都過退鷁亦愁鄕信阻歸鴻江南茅屋吾所愛莫教吹捲瀼西東

早朝

聖人勤政百工良鐘鼓聲嚴夜未央仗馬但聞嘶落月朝鴉不見帶朝陽班成鴛鷺當堯陛影動雲霞護舜裳緩步歸來綸閣靜尙添官燭校文章

出北城與嚴惟中倪本端同行

天門積雨洗炎蒸日射西山紫翠層白髮先朝老供奉靑衫騎馬向諸陵幸陪鴛侶時相並欲挽龍髯卻未能流水稻田城北路去來吾記昔年曾

題函谷艸堂爲許廷綸

表裏河山故國西昔人曾費一丸泥逃秦客去雞猶唱擬杜詩成手自題天際浮雲橫紫邏夜窓燃火照靑藜臥龍未許終藏雨指點南陽是隔溪

對月

庭樹扶疎月轉陰煙銷畫燭候虫吟隔簾秋色三千里伴影離人一片心門寂紅顏頻對鏡帳寒淸夢尙揮金去年燕趙今吳楚指點明年意更深

送黃子和主事赴揚州鈔闗

潮弄船聲發建康計程明日到維揚官橋夜鎖初來客輦道春搖故國楊傍斗五云常捧日橫空一劍獨飛霜政成不隔來年路儒雅風流日繞腸

秦淮漁笛

桃花新水滿江流一棹波連白鷺洲网趂夕陽魚在桞酒隨村店蟻初篘髙懷閒弄江梅曉古調遙翻嶰竹秋幾度曲終潮正落有人指點說東遊

題陶云湖墨花水仙

淡妝髙韻北風寒傍水猶宜月下看神女誤遺金約指良工新制水晶盤綠羅帶引風初定碧玉璫含露未幹細檢畫圖知苦意春光不愛染云巒

子殤後一首

小巷深深日似年柴門寂寂掩風煙一川花桞春無賴三五嬋娟夜可憐狼籍頭顱多殢酒飄搖魂夢但髙眠少年事業眞堪笑囊有殘詩近百篇

苦寒歸心愈切次胡可泉韻

囊無楊震四知金手種桓溫柳十尋殘菊傲霜如戀客棲鴉帶日自投林間來曝背猶堪獻驚起衝寒苦未禁夢繞故園春事裏煙波門巷落花深

晚泊

風濤滿目月黃昏晚泊澄湖獨樹村漁艇隔溪常宿火茅茨臨水半開門夢從五夜多逢赦﹝古詩罪人多夢赦﹞人過中年易感恩聖主如天司節候陽和須向歲寒論

閏月廿七日雨雹圓如龍眼書異

亂颭明珠玉不如兒童驚喜走階除拾來顆顆圓相並望裏星星濕有餘造物自應工變化陰陽誰爲管盈虛爲農復恐傷農事細檢春秋起例書

丹陽孫思和東遊每當山水勝處輒繪爲圖冬夕過儼山示我光福一段賦此

看君畫裏汛扁舟今夕披圖數勝游水面靑峯七十二山腰黃橘幾千頭帆開逺影江湖闊天接中流日月浮試問虎溪橋外水爲誰煙浪下蘇州

次韻白鴈二首

秋傳孤鴈過瀟湘人在髙樓望故鄕顏色總疑新變態羽毛錯認舊隨行闗山雪後寒無影禾黍風前夜有霜贏得光輝照塵世久從靈沼近文王

來從星漢下瀟湘糚點楓林入醉鄕錦字傳情通萬里銀箏移柱送斜行溶溶月色憐孤影渺渺歸心滯晚霜堪嘆楊雄頭盡白惟將羽獵奏君王

度太行而西多土壠層復風物都澹泊自沁北行溪山間始見梨花道傍雜卉紅紫斑斑時四月二日也慨然有懷京國舊遊

一路尋春何處尋山中春色夏初臨依微楊柳風無力惆悵梨花月有陰陶宂尙存三代制耦耕應抱古人心舊遊忽憶憐芳事雲路西南隔上林

夜集夏桂洲宅送崔后渠

無限髙懷付酒邊燭花如爲吐紅蓮雨餘殘暑消簾幕月轉微風裊篆煙東閣大開畱別客玳筵髙啟列羣仙不知今夕爲何夕疑在珠林玉樹前

和答胡汝載

瓊林珠閣不勝寒慚負時趨白玉闌獨抱琴書耽寂寞誰從花竹問平安沈腰己痩頻移帶潘鬢新添欲滿冠相對長安同作客椷詩特地勸加餐

和張甬川臥月書懷

可憐三五月嬋娟度榻穿幃攪客眠只照長安情不極共看千里意俱懸金波欲動江湖迥銀漢斜流殿閣邊萬戶千門深夜裏淸輝應爲搗衣偏

謁曹九峯先生墓

淸才巨筆更逍遙白玉樓成赴紫霄池上夢驚生碧艸碑前人到奠芳椒陰森气候還松蓋搖落年華但柳條多少漢朝金紫貴將軍只數霍驃姚

自天姥望天臺

何處天臺有石橋行人指點碧雲霄劉郎欲度何由得隱士難迥枉見招齋磬出林春漏永徵旗繞澗暖煙銷仙凡咫尺空惆悵馬首東來客路遙

兩宿僧房病後身髙情聊與白雲親靑山似畫閒門少紅日如輪世路新吳楚地連多客戶瀟湘天逺有騷人南中歲晚饒風雨愛聽鐘聲報四鄰

雪後入禁中供事

瑤翻層雪護黃金天上淸寒分外深山遶帝京開玉障气凝宮柳長瓊林鳯凰池畔風先合鳷鵲樓頭月有陰雲物不須書異瑞秪占三白慰民心

郊壇演樂

金湧堤沙接鳯城西山晴雪照人明闤扉出郭依黃道臺殿淩空鎖太淸陽气正凝南至日禮官頻展奉常牲聖人制作親遭際身到鈞天聽九成

禁中齋夜

寂寂齋心夜气濃玉河西下鳯樓東忽驚凡骨畱天上賴有仙僚共雪中蓮漏暗通風力勁瑣窓斜映月痕空大烹本爲牛羊薦鼎鼐調和愧未工

臘日嚴寒新制狐裘服之

六十一回經歲寒狐裘初試向長安南人不識千金價北地尢珍一腋看白盜己非前轍逺紫貂𨿽好策勲難衰慵尙戀君恩重辦得朝趨候夜闌

丁丑除夕

門掩虛堂畫燭輝隔宵先自理朝衣冰霜逺道臨靑鬢星斗中天護紫微豈有涓埃報知己且將身世付忘機物情自與流年換今昨無勞論是非

別李時元下第

吳山蒼蒼共燈火潞河悠悠卽去途乍可後期還磊落莫因逺適悲江湖晴風浪搖四月麥宿雨帆輕十幅蒲南國詩成須早寄風塵淸夢客樓孤

和易欽之遊廣恩寺

春日忻逢水西寺入門無數香煙凝鄕園千里逺作客塵土十年終愧僧風光毎向閒邊見山色試憑髙處登未問西來栢子樹可憐淸沼玉壷冰

視牲

向晚郊壇第幾巡願儲精意奉明禋去來路熟渾忘逺西北山多欲礙春終見牛羊歌帝右未因鼷鼠變齋晨東風又徧天街艸禦輦須憐碧玉茵

右廂齋居

槐影參差月滿空橋門云館鎖重重齋心自覺春宵永痩骨偏承夜气濃北斗旌旗驚閃爍南郊圭璧奠從容相如最有淩雲筆恨殺文章艸漢封

送陸良弼調楚雄

長沙才調賈生同古郡滇省楚更雄萬里驛程山共水五更心事雨兼風極知駿骨臺堪築未爲齊門瑟轉工交契十年情不盡長安幾度別離中

分題燈下細書壽副憲盧師召乃翁

靑藜火底坐揮毫猶有蠅頭滿薛濤似與黃庭傳妙訣還將白練冩風騷懷人詩就石湖曉寄子書成劍閣髙見說方瞳今己碧更從天際送鴻毛

淸明日半軒前丁香盛開偶題

小院回廊曲曲深爲誰頻結雨中心東風吹到第幾信節序俄驚百五臨簇簇紫茸如可咽蕭蕭華髮豈勝簪故園買去開還早相伴溪梅水竹林

歸途再同林介立經行蓮塘

楊柳芙蕖一徑長未秋先己動新涼塵心到此消應盡暇日來多盡不妨空翠拂衣山有气柔芳過雨水俱香千尋萬雉金湯地信有人開吏隱堂

送林以吉提學

泥封芝檢下靑冥帝輔皇畿重典刑秋滿大江雙畫楫風隨驄馬幾長亭滿蹊桃李含時雨到處篇章發地靈更向斗南占气象雲開五色見文星

食菱

一曲菱歌江上秋畫船歸近望江樓北來物色渾如玉南望鄕闗第幾州風味疑從仙掌墮水芳曾傍錦云浮歲寒獨枉佳人恵消得相如一片愁

食酥疊前韻

瓊花凝露拂髙秋玳瑁筵前十二樓軟滑不須論北塞溫柔元自出南州夜寒錦帳笙歌細春暖金尊琥珀浮慚愧淸寒玉堂客得聞風味破新愁

謝顧未齋恵連實疊前韻

長卿病肺幾經秋藥餌頻須正倚樓忽枉新篇題玉井渾如髙誼借荊州細傾圓實珠璣亂尙帶淸香玉露浮見說功多心獨苦采蓮歌罷使人愁

疊韻答柴徳美黃門

藻思芙蓉露下秋逺過王粲賦登樓時焚左掖三千疏曾定山東一百州獨客琴書殘臘盡中天臺殿瑞煙浮夕陽無限憑髙興興汝同懷北顧愁

和兪國昌食鱸再疊秋字

鱸魚誰送海門秋逺客思歸正倚樓張翰因風辭洛下東坡乘月向黃州鱠成飛雪銀絲細目斷煙波釣艇浮剩有詩筒報知己且憑鬥酒慰覊愁

戊戌元旦早朝

曉日曈曨映彩霞先春欲綻上林花侯藩接履朝元旦聖主垂衣禦正衙楓陛天髙嚴虎豹繡旗寒襲偃龍蛇九重禮樂登三代四海車書正一家

早朝

宮井疎鐘曙色催五云百和繞蓬萊優遊萬國龍顏動森列千官雉扇開寶鼎赤墀籠曉日玉音丹陛隠春雷城鴉髙拂扶桑景白玉橋頭侍從回

初試羊■﹝茸毛﹞予有一端藏笥中者十年玆教內館始制爲衣以禦北風感而有作

蕭颯頭顱感是非半生何敢愛輕肥相將歲晚看新制指點年華亦故衣北郭嚴凝隨痩馬西州辛苦到殘機病來卻恐渾憔悴且試休文舊帶圍

和宮端後渠玉亭賞蓮之作

玉亭淸切五云邊盆沼誰移玉井蓮來賞正逢初過雨倚看須著半含煙何妨絕代稱君子準擬前身是水仙四十年來同榜客一尊相屬醉花前

疊韻答嚴介溪賞蓮

紅衣翠蓋玉闌邊一曲新涼聞采蓮芳潤似擎金掌露淸芬疑惹禦鑪煙主人元是瀛洲客勝賞眞成陸地仙別後難忘定何處一樓風雨五更前

恭謁顯陵二首

曈曨曙色映祥雲臺殿巖巒錦繡紋春气正濃連王气人文逾朗應干文水知宗海千川合脈是眞龍五嶽分願獻周原瓜瓞頌萬年長擁聖明君

龍蟠鳯翥有餘奇聖教皇情無盡時華表欲棲千載鶴靈風常滿萬年枝橋山弓劍瞻云閟寢殿衣冠展月儀地接三都﹝中都祖陵南都孝陵北都七陵﹞元咫尺天開一統正雍熈

中秋月下懷髙進之

浦漵虛堂欲暮秋故人靑眼夜深畱微風明滅漁舟火四壁淒淸戌角樓身世渾疑非幻境心期千載有神遊庭前忽報中秋月踏碎花陰未肯休

送方矯亭赴南祠部

詞人南國古來多乂渡秋江渺渺波兩地客懷俱復爾十年心契柰愁何鳥啼畫省常封印簾捲鐘山且對歌後夜黃金臺上路鴈書頻望下星河

昨弘治辛酉南畿秋試獲識吳江錢廷輔廷佐兄弟若聮珠駢璧文采映射心竊賞之旣別去無從晤言時時往來於懷今嘉靖丁亥夏廷佐以扁舟訪予江村始知廷輔方應郡貢去而廷佐先領正徳己卯鄕薦矣轉盻三朝垂三十載而予亦老矣爲之感嘆次韻奉答

秋風一曲伯牙琴曾和鳴臯鶴在陰別後相思多夢寐重逢今日是山林大鵬萬里須搏海駿馬髙臺爲築金見說松陵富酬唱直從皮陸到如今﹝今吳江卽古之松陵﹞

儼山續集卷四

●欽定四庫全書

儼山續集卷五

﹝明﹞陸深撰

○七言律詩﹝五十三首﹞

遊儲芋西園池乘月夜泛

峯巒巖壑俯中流何處三山與十洲新雨不妨泥滑滑好風先送水悠悠鷗無機事迎人下客有髙懷盡日畱向晚星河迷上下笙歌燈火木蘭舟

縣衙隨班

幄殿髙懸綘節朝龍紋浮動瑞煙飄地當東海開黃道仗倚中天切紫霄花縣千城臨禹貢華封萬口祝唐堯年時正憶臚傳裏玉筍金鋪具百僚

歲暮風雨中發藏書示楫子

歲寒風雨合江樓燈火樓頭數夕畱新命誤蒙吾己老舊書多在子湏收星辰萬里趣闗塞環佩三朝侍冕旒抱得寸心終許國未應猿鶴怨林邱

三日雨後登儼然亭

蕭蕭竹樹夾溪深一雨初晴長綠陰眞意倘違空老大野芳𨿽少亦山林好風似舊穿髙榻流水如知繞素琴東去大江知到海爲誰煙浪送歸心

寄黃希武提學

憶昔長安夾道居玉堂黃閣晚來初槐陰滿院或共賦藜火隔窓時校書歲月悠悠成浪迹煙波渺渺正愁予聞君咫尺騎驄馬病臥扁舟限所如

夏日樓居

小樓長日轉朱炎糚褁殘書手自籖性癖眞成文字蠧官淸擬辦水晶鹽白雲出岫來當戶綠樹揺風送入簾卻喜到門塵事少始知吏隱信能兼

火花次楊東濵韻

巧憑銖兩結根芽暗裏機關頃刻花風火陣中疑帶雨樓臺影裏半爲霞催開始信由人力揺落寧須待歲華文菊瓶梨俱爛熳好開懷處是還家

南溪

四面溪山如畫裏扁舟南下更悠哉燻風五月常先到梅花一枝偏早開茅作小齋俱背水月臨午夜獨登臺朝宗萬派俱通海遙向鄱陽一脈來

九日山居客至以大風不遂登髙因次李空同集韻

澤國風濤郁未開長緣病骨懶登臺無期逺客還能至有幾重陽得再來黃菊自應籬下看淸霜如爲鏡中催當年空負淩雲气獨把茱茰首重回

春日齋居對雪

盡日風雲掃不開雪花如剪下髙臺幾家菜麥春猶淺何處漁樵晚正來去路欲迷南過鴈餘寒尙阻北枝梅病來辭賦渾忘卻慚愧梁園授簡才

病中檐外石橊花盛開

病臥髙樓傷客心隔簾花發晝陰陰朱房宿露輝朝日碧葉穿雲映逺岑大椀移栽今滿地茂陵回首欲沾襟一枝爲揷如年少愁鬢天涯不上簪

雨中宴莊氏東園畱題山亭

洞中山石俯波光窓外林花薦野芳況有管弦相映發盡教風雨佐淸狂虛疑四老煙霞地正是三江雲水鄕我欲卜鄰酬望想自應團社寄篇章

二日過唐橋莊

畫船如鷁水雲遙閒過南溪五里橋行人渡口出復沒急鳥沙頭鳴更揺相攜看菊畱茅舍獨往尋源隨海潮無限髙情付江路林梢落日見漁樵

秋懷

斜風細雨滿蕉窓蘆花蘋花繞大江潮上水痕魚六六秋隨天逺鴈雙雙破除俗累還髙臥韜捲談鋒願豎降物色若教供指點靑山合比鹿門龐

甲申元旦待漏入縣齋隨班

樓閣參差一水西攬衣猶自候朝雞葭灰巳應三陽轉帝座遙瞻北斗低步入花封和雪動聲傳嵩祝倚云齊太平有象君王聖天保詩篇手自題

春晴登樓

新晴樓館拂雲開萬瓦含風接上臺短晷漸隨陽漏長長江元傍海開來雲山疊疊春千里世事悠悠日幾回倚徧闌干思無限黃金誰築最髙臺

鳯岡書屋爲寜波朱允升賦

鳯凰岡下結幽居能讀先人萬卷書手種碧梧深雨露誰題凡鳥到門閭楚狂空有歌相和阿閣曾傳事巳虛見說上林工奏賦白頭未必老相如

六日始晴

春日常陰到人日今年人日隔宵晴雍熈有象回天地鼓吹無能答聖明江上舊便髙枕臥花間新辦小車行東風又動吳波綠流過閒居獨有情

有拳石類靈壁嵌谾可愛作盆池貯之庭中

湖上靑山得共分映空揺漾綠生文下蟠或有蛟龍窟髙踞疑空虎豹羣雨後愛看封碧蘚月明如見吐遊雲九華雪浪畱題品願附蒼蠅次第聞

送何鴈峯郡伯入覲

六龍天上中興年五馬雲間早著鞭臺閣九霄圗畫裏衣冠萬國冕旒前淮南臥治須臺鼎宣室論才促禦筵試向王正占緯候風雲日月滿堯天

登南廣福鐘樓

百尺闌干圍暮鐘江流曲曲臥眞龍望窮南畝棲禾黍天放西風吹菊松落日樓臺俱渺渺浮雲舟楫自重重淩空爲盡悲秋興一上髙樓興轉濃

晦日出城送塟曺啟東憲副

入云城堞俯危闌石磴沙堤路幾盤滿目山光無近逺一畨人事有悲歡聊生政可三杯酒進步何須百尺竿細柳幽花倍惆悵東風漠漠釀春寒

秋日無聊偶然作

問余何事每淒然尺璧光陰閱歲年舊讀書今存蠧宂新縫貂巳剰鶉懸常余孤枕還鄕夢頻乞東家買藥錢自信英雄須到骨業身隨處了塵緣

贈別尢宗陽還吳門

臨岐莫怪恨喑喑投贈天涯紙半函澤國鄕音三泖北江湖夜雨一燈南浮蹤去住僧畱偈世味寒溫佛飽參歸去若逢人問訊文章何用學春蠶

懷都下友人

梅蒸懸榻晝慵開徙倚階除破碧苔短夢空隨蝴蝶化尺書頻問鯉魚來迷人芳艸偏畱雨極目浮雲忽送雷千里相思多少恨驅除無計且銜杯

喬白巖太宰家

山畱題在邇亭晉陽文物上卿家小作江山殿歲華望到白巖明玉雪﹝相去十餘里﹞由來綠野鎖煙霞云牕覆奕傳仙譜石室藏書帶相麻同是登臨還在邇逺尋何用訪丹砂

廿四日曉發平樂白巖追送山行數十里中途微雨有贈

山中秋色半陰晴上相肩輿許並行別有歲年悲短髮﹝與白巖別廿三年矣謂予如昨但髯髮有白者﹞老無文墨愧諸生細談舊事兼新事遙聴松聲共水聲珍重桑楡最名勝龍光咫尺是神京

書院池亭忽有玄鶴下集因養於庭

橫空一鶴下危闌隱隱丹砂變羽翰疑是歸鴻須系帛莫將野鳥誤稱鸞靑田到後雲天逺北海從來歲月寛﹝白鶴千年復化玄﹞飲啄漸馴宜試舞客衣偏感化長安

東阿道中對雪

天爲山行借雪看路隨天逺更漫漫詩成驢背偏如意病後狐裘少耐寒授簡有才懷帝子折梅無使寄長安惟餘一片郊原興白馬翩翩兔窟幹

和陳中川秋燕東關寺

太原城畔東關寺合讓元龍獨倚樓回首風煙成隔歲當時遊賞正髙秋黃花破帽寒猶戀紫塞浮雲晚更稠今夜燈前聞古調三巴最苦若爲酬

發平潭

流年如水客程遙又是王正第二朝關塞極天三晉國風煙入望五雲霄名山有副藏遷史擊壤無功頌帝堯千里不妨隨騕褭一枝終自負鷦鷯

送胡汝載丞武昌

詩律從來徹骨淸哦松端不負玆行星辰南斗占郎位江漢西來抱縣城鸚鵡洲邊芳艸合鳳凰臺上逺山晴春眀門外衝寒別欲折梅花重有情

蕭海釣文明先生挽詩

朝野名傳翰墨餘白頭空有讀殘書南荒秋早逢揺落四海人多問起居塞下當年曾失馬釣絲終歲竟忘魚八哀此日還成賦慚愧先生識面疎

連日遲李獻吉不至有作

幾日都門長者車風塵不見正愁予只今對面還千里何處相思有尺書秋色天涯催客暮山光樓外爲誰舒空歌枤杜回長嘯終愧緇衣嘆索居

西堂分韻得新字

帝裏風光屬小春橋門髙燕集嘉賓城臨北斗看山近人愛斜陽送酒頻憶昔圗南同作客相逢回首各傷神情深渾欲忘歸去怕見樓頭月色新

安鴻漸贈詩兼惠紅酒狐裘途中和答

恭承帝遣出詞林珍重髙懷抵萬金醇酒巳從心醉後綈袍何止故情深秦關日月時分照遼海風雲忽送陰一路畫圗隨馬首據鞍聊得繼髙吟

寄曺孚若

憐予獨住神仙府憶爾淸齋禦史臺月近上元如有喜賦成郊祀愧無才香飄禦輦和云度寒勒宮花待日開巳覺歡聲連萬國更瞻佳气滿三臺

送何文徵赴開州

江東文藻竟誰如新綰銅章左佩魚天上風雲元咫尺兵前艸木正蕭疎煙樓夜遶三刀夢露冕春行五馬車便欲修成循吏傳卽看名滿薦賢書

番陽察院課種竹

偶來種竹當公事此去成林知好看春雨龍孫過墻起月明鳳羽滿溪寒恍疑臺殿臨淇水旋著闌干護石壇欲報所思頻悵望自將顏色比瑯玕

宿常山集眞觀

病懷自愛尋山憇面面芙蓉映逺峯向晚樓臺棲宿霧報晴鐘鼓動秋風千重地脈閩關北八月星槎浙水東懷國望鄕俱不極一龕燈火翠微中

途中見縣僚迎春

彩幡銀勝颭微風塵影人聲蹴踏中殘歲雪消江柳外一年春到海云東文明有象占天運艸野無才贊化工須信煙波通雨露輕陰催暖護眞龍

遊武夷

淸遊妙得此山中一度來過一不同泉石煙霞時上下陰陽昏曉自西東溪流九曲層層去云鎖千峯面面通向晚天風墮仙樂月明知是武夷宮

秋曉泛九曲

縹緲煙霞曙色分蓬壺玄圃只徒聞丹崖倒射潭心影錦浪初生水底紋合有仙靈藏蛻骨寧無富貴等浮雲擢歌九曲應誰和獨倚秋風弔二君

遊歸宗巖

異境靈源閟復開直從一水接三臺閩山形槪何如此朋輩登臨有幾回片石隕空風出洞孤松架壑晝聞雷白雲巳滿層臺下雲裏更尋髙處臺

次韻答萬石梁大參

得陪騶從出城遊況愛煙嵐向晚收楊子何心能頌莾仲宣無計且依劉林間鳥並鵑聲急雲裏江分燕尾流酒量近來因病減令人苦憶醉鄕侯

長至班罷

歲晚滄江客未還履長冠冕尙隨班五更漏水浮銀箭千里籓封傍雪山舊典歲修知國體孤臣身逺憶天顏新陽一脈湏調護環佩歸來學閉關

出北郊候入金繩寺獨坐

初過城陰駟馬橋緣溪水竹正蕭蕭得閒豈恨流年晚愛客渾忘去路遙風捲斾旌驅陸海天寒樓閣霽煙霄南中景物長妍麗囊底無勞嘆皂貂

病後閉關

萬里橋邊萬里身西風摵摵鬢毛新天應憐我長爲客事到求名始累人滿院蒼苔行省宅一川黃葉大江濵少陵老去多秋興且傍雲山結四鄰

次韻酬衛■﹝氵𨿽﹞川

蒹葭眞倚玉爲林虛負知音愧此心世路百年風浪迥天涯雙鬢雪霜深依依別思俱通夢藹藹春云欲化霖拋卻簿書山水裏停驂時得和齊吟

遊烏尢寺

插天一柱障東南髙下僧房共佛龕巫峽地靈勞鎖鑰峩眉天險隔煙嵐常驚虎豹蹲蒼莽疑有蛟龍起碧潭爲問魚虫箋爾雅景純曾此事幽探

閶門登城晚眺

雉堞云平臨北斗橋門流水接西湖綢繆巷落縈鐙火輸轉東南鎖舳艫西子館前多半夏越王臺下有蘼蕪晚煙生暈溪風靜欄檻千家入畫圗

京師寄姚玉厓

十度書來九不酬遙傳賓館是蘇州文章合動羣公賞山水眞當萬戶侯未見故知能薦馬但聞東道暫依劉相思又上金臺路滿地西風吹暮愁

寄汪思云

白玉堂深午漏遲黃山髙處倍相思人於鶴背腰纒貫心似蛛絲手論棋聴雨樓頭眠較穩望雲天際立多時十年萬里常爲別獨對金臺一賦詩

壽汪思云六十

黃山六六歲華新綺席宏開送入珍手揮千金作義事眼見四朝臨聖人尋盟愛結煙霞侶耽奕偏宜竹樹鄰天上長生先注籙共君華發守松筠

壽汪思云室余孺人七十

越山髙處入靑雲仙裏華堂啟壽尊日映萱庭花晚翠風含椿樹露朝新筵開綠醑重茵席簾鎖斑衣五色文從此耋齡垂慶節會看花誥玉樓春

儼山續集卷五

●欽定四庫全書

儼山續集卷六

﹝明﹞陸深撰

○七言律詩﹝三十一首﹞

送皇甫子循謫黃州推官

雪堂舊路君重到赤壁文章五百年一向東曺分郡檄卻從南斗望臺躔流塵逺道徵袍上宿雨淸秋客鬢前明發大江過夏口中流應有濟川船

華侍讀鴻山以紅氈紵靴相贈奉謝

紫氈絲履慰新寒扈從秋陵路幾盤飛舄空傳云外到舞裀不數掌中看著來紅軟身先健臥對靑山夢亦安情似綈袍人似玉滿懷瓊玖報應難

劉都閫以紅花本見貽

才賞名花當送春移根西向伴吟身爲誰池館能憐舊到手風光又斬新謝令空題紅芍藥杜陵偏感白頭人公庭事簡餘芳艸畱取靑枝襯綠茵

秋初望西山有霧气如雪偶成

日照西巖曉霧封恍然遙對雪山峯奔波十載有萬里雲水半生知幾重天上樓臺新雨候長安風物早秋容長趨館閣慚無補日近煙霄五色龍

送劉甥兆元會試

天南春色探支來逺送魁春折早梅江上形容吾老矣望中臺閣子行哉科名莫以文章小甲第須掄將相才記得當年塗抹處黃金城闕杏花開

自睢陽入梁有懷何鴈峯憲副

雲間遂作三秋別濠上相爲一宿淹人世百年悲喜共客程千里雨晴兼棠陰鶴乳思方去玉節金符令更嚴後夜梁園回首望鼓城山月水晶簾

送王禮侍思獻冊封

八座淸嚴玉署寒新持龍節下云端分封典禮存周制奉使威儀覩漢官南斗文星占气象北堂萱艸慰平安還朝正築沙堤路看艸黃麻墨未漧

次韻徐登州畱別

相看把袂又微曛春燕秋鴻各戀羣江上不題鸚鵡賦潮州應少鱷魚文先皇賜第恩如海五袴歌聲響入云一枉朱轓更東去行春空谷馬蹄聞

送劉徳徵赴夔州

昔從夔府望京華今去江南萬里賖亦有詩篇如杜甫莫因辭賦弔長沙人從五馬憐春色地接三巴切暮笳天子正思蘇逺郡長城時見倚云斜

利路紀雨八首自廣元至栢林驛適久旱得雨口占識喜

甘棠實恐負初心時雨何期更作霖行處萬山驚簿暮望中一片見濃陰飛揚豈爲催詩急飄灑終憐潤物深安有隨車方往轍虛煩父老沸佳音

抵保寧是夜雷雨大作明復晴霽出謁文廟遂由城北門過社稷壇轉入西門禮城隍神拜張桓侯墓復出南門觀浮橋廢置乃自東門還分司疊韻

慰卻三農渴望心通宵沾潤己成霖客盤鳥道淸新暑云護龍湫散逺陰暘雨極知天意厚節調空感國恩深蜀川花鳥今無數隔葉鳴鳩多好音

自大寜至瀘溪館小憇復有雨意遂再疊韻瀘溪巳入順慶之境以未忘閔雨故附之利路云

兼程計日竟何心聊慰蒼生久望霖疊疊溪山千里道蕭蕭竹樹萬家陰閒看行蟻占遲蚤試策新秧問淺深五月南來多淑气並將風雨佐虞音

自射洪適梓州雨候同栢林驛三疊

人心盡處合天心消得巴渝三日霖自信本來調水旱卻緣底事怨晴陰雲封蜀道千山重江到瞿塘萬里深舊是吾家歌吹海﹝放翁帥蜀有十年歌吹海之詩﹞買教弦管續餘音

午後微雨明早發中江新漲壞橋拿舟而渡始知四郊得雨甚渥四疊

泉聲曲曲度江心知是前山已化霖巫峽風煙天漠漠巴渝歌舞曉陰陰春回■﹝禾罷﹞稏連村合涼沁芭蕉到骨深聖主中興多法古宣王云漢有遺音

予卜以六月十一日履任六日到省中諸公憂旱甚勤九日晨入撫院遇雨未愜十日雨如傾注未巳喜而五疊

飄蕭竹樹動鄕心卻是西川雨釀霖水繞巴江流漸長云來巫峽气常陰不妨栢澑參天下復愛棠棲隱地深欲爲吾民歌帝力陽春白雪有餘音

十日晚同朱秋崖憲副鄭海灣少參同齋夜分禮成星月朗然厥明有事公堂小宴時得雨六疊

好雨知時慰客心須將滴滴比甘霖紫薇花下涼先動翠栢叢中曉更陰賦就漫誇神女麗夢回巳感聖君深遙憐谷口躬耕處試聴康衢擊壤音

十二日復得雨大足七疊

浪博虛名愧此心眞成三日雨爲霖溪聲一夜喧新漲雲气千峯結晚陰喜極翻嫌歌管脆病餘渾怯酒杯深窓前最愛芭蕉響疑有人傳太古音

送徐伯臣出令奉化

徐卿家世更能文新綰銀章下五雲龍種擬看空冀北牛刀聊復試雞羣气橫湖海神仙侶坐擁江山錦繡紋欲向風霜占大節卻從冰蘗樹奇勲

送王世羙赴承天寫碑

江漢星分本上游中天一統帝王州時曕王气蟠龍虎實有文光貫斗牛詞客曉從三殿下筆端人擬五云畱丹靑琬琰俱能事延攬登臨總勝遊

十一月二十日次太平驛見梅花和謝僉憲邦正壁間韻

山云黯黯復冥冥釀雪爲霖總未成忽見梅花如著意卽看詩艸可憐生月來粉蝶渾無影風度黃昏似有聲況與歲寒期更早玉人消息最分明

次韻答介溪﹝志榮遇之感﹞

風雲常護六龍行慚愧恩題翰學名碧漢遙憐通閣道弱流元不隔蓬瀛尙餘忠赤供趨向豈有文章佐聖眀幸傍紫垣占象緯泰階平處玉爲衡

次韻答霍渭厓

西望遙山紫翠鋪篷壺瓊島切淸都仙才何用東求海王會仍須繪作圗金榜日髙懸五鳯玉河水滿浴雙鳧遭逢若論恩波闊憶向瀟湘萬頃湖

送鄒東郭學士赴南院

手綰銅章白玉堂天南星斗避文光淸華官府眞仙界佳麗江山舊帝鄕擲地賦聲添紙價傳心書法長秋陽河堤待築還朝路雙闕天連一水長

南還途中有作﹝是日長至﹞

兩日出城重作客一年長至馬蹄中履霜夜展東陵祀到海山回萬里風平望歲華揺禦柳南來王气滿珠宮何人寒谷能吹律正見祥雲映日紅

潞河候水次張石川韻

心同野鶴恣髙飛學得屠龍與願違魂夢九天雙鳯闕江湖滿地一漁磯安身已辦烏皮幾稱體新裁白薴衣賴有河邊同載客不應林下見猶稀

和答陶南川兵侍

片雲將雨過西山望斷東歸水上灣海近似聞龍臥起天髙不礙鶴飛還桓公老去瑯琊樹白傅歸來洛社間更遣余工擬叢桂案頭湘管紫琳斑

靑羊宮餞顧頥齋卽事

靑羊翠栢白雲阿又是春風一度過宿霧欲收初露冕餘寒猶在薄侵羅行邊巷陌流塵逺物外樓臺勝事多無數鄕山心水隔酒闌重與聴驪歌

壽顧東川表弟

春明棨戟錦衣鮮近捧丹符下九天標柱舊題酬駟馬繡筵新啟集羣仙人如白玉臨風樹袖有黃庭煉石篇無限韶光正明媚扙藜攜酒過東川

廖學士鳴吾孫園之招席上和曾都諫日宣一首

偶借春風半日閒來尋緑野共開顏蒼松翠竹含新雨金殿朱旗對逺山勝事巳傳丰沛裏髙情多在水雲間玉堂靑鎖俱仙侶文雅風騷莫放慳

和姚尙羙龍山會詩

金錢片片籬邊疊買得天家一段秋橙橘飽霜黃樹頂芙蓉印水茜江漚縱橫數陣飛歸鴈欵乃一聲歌牧牛人世都來能幾日牀頭詩債會須酬

老母自八月末失調至於十二月逾一時六日始離牀褥扶枝引步負暄弄孫於檐下若春木向榮朝暾屏翳前十月廿八日爲誕辰湯藥之中惟焚香告天不得備禮是日乃取巵酒拜獻團圞相保得遂母子姑婦之歡因志以詩

蕭蕭雪鬢病餘深半倚蓬籠尙擁衾教子揮金酬國手抱孫低語調鄕音恐驚舊日回眀鏡喜是今朝捧禦簪重覓斑衣補春酒長箋題徧鶴飛吟

○五言絕句﹝四十七首﹞

十二日試燈

三五近春宵長空萬里遙預期華月滿先借彩燈燒

漫興二首

兩兩鳥對語翩翩燕又來艸堂渾似昔時有好花開

二

簾紋靑窣地橋影碧涵波江館騰騰路漁郎欵欵歌

初夏八首

雨打蝸牛篆水回科斗文辛夷花正發咄咄欲書云

二

竹粉輕過院秧鍼短出潮瘦笻妨艸耳髙屐距山腰

三

行蟻醒槐夢遊蜂靜蜜衙嫣然成一笑更愛雨中花

四

散步常依樹髙眠且枕流北牕陶令宅南國庾公樓

五

雨意初蒸暑林聲巳變禽兼句斷來往無日罷登臨

六

竹閣開林樾蘭舟過石塘歲年占五榖風物近端陽

七

雨歇鳩鳴午風行麥送秋村村雞犬裏疑有故時侯

八

晚潮常帶月夏雨不過田身世江湖里人家水木邊

敬亭

竹色寒不攺綠陰常到門年年春雨裏个个長龍孫

思亭

杉檜郁參天山深含紫煙秋髙霜露裏落葉滿亭前

醉窩

愛酒不愛醉酒深如有神同來送日月無柰獨醒人

觀水碓

圓機答髙杵急水激飛輪桔橰巳多事愁殺灌園人

西巖詩﹝有序﹞

西山在今都城之坤隅是中多巖岫洞壑之勝都閫劉君世臣燕產也嘗遊其地愛焉卽以西巖自號𨿽宦轍四馳人稱之必曰西巖云西巖本出揚州之族與予俱爲南人同事西蜀有鄕邦之好爲作西巖好七章贈之隨地可歌不必在金臺之右易水之左也

我愛西巖好桑楡一徑長歲寒奇節操揺落任風霜

二

我愛西巖好風光足大觀微波分太液咫尺是長安

三

我愛西巖好三臺接九天何時飛閣裏東海看桑田

四

我愛西巖好巖中動八荒五丁翻地軸一矢射天狼

五

我愛西巖好居延出酒泉星流白羽箭風吼紫金鞭

六

我愛西巖好川西與浙西林逋湖上興杜甫峽中題

七

我愛西巖好他鄕說故鄕揚州回鶴背燕國射龍光

辛丑歸途中絕句五首

忽憶乘髙躅因知遡急流陶潛初罷令李廣不封侯

二

野曠余長畝家嚴具敵樓舊巢飛燕子古壁篆蝸牛

三

柳徑縈堤曲柴門逐水開無心論出處有客賦歸來

四

四十年前路三千里外心人生幾兩屐閒處萬黃金

五

畏影常依樹尋盟每問鷗天邊孤竹國雲裏仲宣樓

過宋玉墓

楚國余文藻當春過故邱爲君悲不巳安敢向髙秋

和蒲汀顯陵道中柳陰小憇四首

花霧蒙蒙逺山云冉冉髙幸陪金紫客時覩赭黃袍

二

寢殿祥雲合山陵王气髙風光饒帝裏春色滿恩袍

三

路細靑山轉天空白日髙同來三扈從碧柳蔭朱袍

四

天子岡頭路風雲北斗髙穿林回雉扇度嶺耀龍袍

和安鴻漸登樓曲

團圓三五夜待月上髙樓誰知風共雨又妬一年秋

方春野挽詞三首

春野依然在春風依舊來去年巢裏燕不見主人回

二

楊子談玄宅陶潛漉酒巾一時俱寂寞愁絕不堪論

三

樹遶滕王閣溪流徐孺祠昔年遊賞處花落雨絲絲

書扇寄李百朋

錦浪生春水茅亭盡日孤十年身不病天逺共江湖

詠石七首

呂公﹝中峯有二竅如呂字﹞

呂公本俠士詭稱回道人黃金亦可變誰云非法身

蓑衣眞人﹝石紋縷縷下垂若蓑衣﹞

眞人巳忘我猶著雨蓑衣一朝盡刼盡風雪不知歸

麻衣道者﹝瘦長人立皺若襞積﹞

當年錢若水寒夜撥鑪灰若是公侯骨定應期不來

邋遢仙﹝形骨昌侈不受束縛﹞

古來神仙侶均爲柱石材得志有廊廟有時居艸萊

劍石﹝背呂公而聳透石劍﹞

葛陂化爲龍八公亦煉石借身逺報讎凝血今成碧

紫雲

積翠競萬壑孤頑自離羣因風欲吹墮夕陽明夏云

紫芝峯

采芝堪療饑煮石亦可餐悵望啇山老浩歌蜀道難

題江海看云卷三首

南有一片雲因風墮東海彌天作霖雨望之若可采

二

海上會看雲飄飄迥不羣扶桑紅日近錦繡總成紋

三

我愛看云客江行復渡江東風一夜雨夢遶紫荊牕

儼山續集卷六

●欽定四庫全書

儼山續集卷七

﹝明﹞陸深撰

○七言絕句﹝七十首﹞

春日送客卽事

春陰漠漠晝沈沈度嶺穿林深復深關路望窮人正去野花開處鳥能吟

漫興

水郭江村不受塵惟將石竹伴閒身玲瓏漏月看云骨瀟灑含風對玉人

登樓

掉臂歸來萬里身倚闌無數物華新細尋往事知多少我是明年五十人

雨窓春興

泉石煙霞共此身總於春雨長精神窓前更有芭蕉樹一夜輸心似向人

溪山疊疊雪初寒江水悠悠一釣竿著得羊裘竟何益蓑衣和月下前灘

晚放舟東渡

扁舟揺蕩浦云東疑有神仙向碧空制得六銖衣試著新涼浮動一襟風

題陸封君怡梅捲

我家放鶴坡頭樹種近西湖處士居獨板橋邊山十里杖藜來探雪晴初

吳江長橋奉和邃庵閣老

長年此地往來過風景時時付短歌千尺臥龍如未起水光山色柰愁何

買得一小舟往來江上題曰水晶宮

三江西下五湖東風月煙波四望中我買一舟輕似葉分明揺動水晶宮

架石

摽排甲乙位髙低愛殺山翁手自題多少黃金教歌舞落紅空濺雨中泥

客至小酌花下

客到東軒慰病身嫰涼天气露華新人生有酒花前飲酒色花枝俱照人

春日雜興

惜春無計爲春畱獨倚元龍水上樓無數飛花隨宿雨海門東去更東流

題屈處誠雪竹

蕭蕭云物滿堂寒屈老風神向筆端帶雪瑯玕三百个蔣家徑裏見袁安

爲方思道題畵眉折枝

中山紫翠護層層合起髙樓對雨憑愛汝一雙花底鳥爲春啼殺海裳陵

張仙斜

驂鸞歸去是何年覆釡山頭有墓田名姓卻隨丹竈在縣人相對說張顚

重陽後六日登鏡光閣五首

層層樓閣俯京畿一帶淸溪白鳥飛直北長城千萬堞江山如此羙人稀

天涯秋色倍思家南鴈歸來萬里沙今是重陽第幾日登髙無處問黃花

曲闌矮幾坐晴波柿子胡桃落葉多爲愛城西好風景相期一日一來過

並馬來尋水西寺春風憶我慣曾遊壁問題字悲歡共簾下鑪煙盡日浮

城外光陰日易斜城中車馬足風沙此時極目登臨意舊有雲山幾片遮

送楊百川赴南太常典簿

南國容臺我舊遊淡花疎竹映髙秋送君秋日容臺去無限鄕心逐水流

寄襲錦子

春風三月滿汀洲來看瓊花憶壯遊二十年前文墨社思君不見過楊州

任城題楊誾直夫泉香書屋二首

水紋花气鬭精神疑是成都賣卜人傳得一區楊子宅藥苖閒洗雨中春

常山人家畵不如君家宛在畵中居艸堂新開何所有半貯參苓半貯書

崇法寺刻竹

養花天气帶微寒林下輕煙制月團忽過僧寮題竹坐春醲如酒對瑯玕

馬嵬

秦關山勢拂云來才過驪山又馬嵬今日豈知當日事澗花含笑爲誰開

予素不能飲酒昨至成都僚友並勸予蜀燒酒云可祛暑濕也命家童以蜜和之初吸半醆漸至引滿復能加一酌極有效自後每晨起便飲飲之輙沖和與年少時苦酒迥異不意老來始知其趣乃爾日飲兩三度陶如也家童驚喜謂自飲酒來顏色頗異豈於此將有所得耶笑成一絕

向來酒醆太無緣多負風花雪月天今日天公憐老大放懷加量到西川

都司紅蕉爲逸騎所傷

粉墻髙映緑成陰待看紅花雪裏深一任摧殘付蹄囓人間何限惜花心

桂州夜宴出靑州山查薦名

南珎盧橘與枇杷北果紅秋帶晚霞淸潤入脾消酒渴甆甌如雪更宜茶

張西峯少參以詩促歷次韻答之二首

幾時不見張公子風調才情正可人頗怪歲寒催短景爲君遲送一年春

秪辦送迎酬過客那知城市有閒人何湏鳳歷看時令才有花開便是春

病起獨坐東堂

病後光陰迥不同怯寒嗔熱怕當風不知短髮緣何事盡點霜華入鏡中

來靑軒和玉溪韻

磴轉峯回年復年古藤喬木暗流泉西天正在西牕外一片靑靑落照前

送人往姑蘇

春病春愁撥不開欲因東海望蓬萊扁舟不得從君去同上姑蘇百尺臺

嵇忠穆墓

滿川花柳斗春分城日初髙艷綺雲恩怨一空人代換道旁猶表侍中墳

曉過咸寨

壁間黯黯路漫漫茅舍雞聲夜向闌浮世無端渾似夢春來客夢更無端

題西域圗

自從博望通西域唐代諸豪最盛彊今日玉門關外路不須請組系名王

自劉元海嘯起中原馴致契丹金元之盛防微杜漸令人三嘆息於徙戎一論也西北諸邊回族尢黠鷙猛嗜欲出於其性此圗簡逺頗得其情狀於丹靑之外蓋錦衣沈君所藏展閱之餘不能無感於近事因書一絕其後云題竹送王秉哲

平安不用報泥金春雨龍孫看過林贏得淸風滿人耳汗靑畱祕玉堂深

題雙嶼

水面波心相對開海門西望妙髙臺不須更問蓬瀛路獨棹扁舟自往來

題畵鷹

素練秋髙艸樹枯來從東海勢應孤卽看一擊還千里更愛淩風不受呼

雪後次西峯韻二首

長安旭日照西峯照見峯頭千尺松龍甲虯枝風鬛動蒼顏翠色露華濃

獨上髙樓望雪峯有人臥雪伴長松不知門外停車蓋鐵被觚稜睡正濃

題倪雲林畵壽齋詩轉壽唐龍江

倪郎逸筆壽齋詩轉壽龍江海鶴姿如此山林歲寒節便■﹝扌棄﹞千文鬢成絲

題黃斗塘詩畵

飛鴻雪迹爲誰畱筆底靑松走翠虯憶得縣衙公事散聴風聴雨水西頭

送顧生文羙遊瑞安

碧峯黃葉釀髙秋滿架圗書手校讎見說逺遊南海去好隨龍气望瀛洲

題馮會東雪竹捲

彊項折腰還一時要看雪裏兩三枝春風桃李花無數白白紅紅吹又吹

寄南莊

相看無限故園情獨寄西樓向晚晴秋水一奩天上下荻花楓葉隔江城

贈董子元

汝家舊業天人策漢室公卿第一流猶有箕裘待華冑杏花春雨曲江頭

題畵萱

樹背殷勤祝歲華短鋤將雨護春沙朝來省識丹靑意畱取堂中日日花

題畵寄陶良伯

東谷先生谷水東黑頭歸去五雲中門前五柳今如許不負陶家有祖風

題悅茶捲

水竹交居事事宜更將春思鬭槍旗分符調得中泠到未放松陰鶴夢遲

予與襲錦子別凡十年矣丙戍冬初再得書不勝馳想題此寄之

人間眞有楊州鶴海上寜無靑鳥書一紙應湏萬金價相思又是十年餘

題馬麟畵蘭

秋風九畹正離離畵裏相看一兩枝欲寄所思無柰逺閒拈湘管對題詩

梅雪絕句三首

嶺南多梅卻少雪塞北苦寒花絕無爭似吳峯千尺白暗香疎影兩三株

主人亭子靑山曲雪護梅花傍綺疏扶起隔宵淹酒病裹頭袖手仗消除

淺沙細水獨相親無賴飛瓊妬早春本是玉肌偏耐冷捲簾孤負惜花人

挽人失偶

春辭原上花銷雨鸞去臺空鳯獨飛寒夜燈前開故篋不知淚滿舊縫衣

題竹隱捲

拋卻閒緣謝畏途短牀方簟竹閒鋪睡餘滿地西風後亂掃枯枝下酒壚

過無錫

泉聲髙下靑山裏樹影蕭疎廢堞前無數客愁驅不盡買魚沽酒喚開船

人持元史至用二十陌得之

囊中恰減三旬用架上新添一束書但使典墳常在手未嫌茅舍食無魚

壽陽察院次壁間韻二首

無心隨處夢魂安古栢臺深五月寒自笑靑山老居士松牕閒殺舊蒲團

疎慵聊與拙相安華發蕭蕭鏡裏寒門掩萬山深院靜古槐成蓋綠陰團

試院初寒偶閱陶詩

三日無詩太好奇﹝放翁事﹞莫將胸次惱希夷不知彭澤緣何事十七年來九首詩

寄姚文光

白鶴江頭白鶴村水芳沙暖有名園溪南九月黃花信欲覓餐英夜過門

鄕人送菊列之堂中

滿堂秋色又年華白白紅紅客到家不似東籬老陶令只愁無酒對黃花

前十年願丰堂曾識金宗魯後十年宗魯之子復至江山如昨而余已老矣不知今吾故吾寜何如耶漫興一首

曾看老馬五花紋驥子風神又出羣世上驪黃總相似不知誰爲掃千軍

過溪莊畱題

漠漠平田水漫流溪莊端合雨中遊主人愛客千金壽報爾天香萬斛秋

謝何登之恵玉蘭

揚州何遜最能文江水東流隔暮云我有好峯三十六玉蘭花發正思君

儼山續集卷七

●欽定四庫全書

儼山續集卷八

﹝明﹞陸深撰

○序﹝八首﹞

贈楊司封仲玉序

我朝兩都並建士大夫宦歷同謂之天子禁近之臣自北乞南者著例輙聴其去非獨以便臣下之情亦以養亷靜之操也自南入北者必以薦拔遷擢論不得自乞其法意微矣楊先生仲玉以桐鄕令五月調開化三年政成入爲刑部主事閱三月以養母便乞南攺吏部主事去子方臥疾於家聞而慕之及起告來先生之子兵科給事中士宜以行捲請敍先生之行也予不及送願有言焉及讀少宗伯東江顧先生所贈序稱楊氏之先世積善於已獲報於天故先生兄弟父子之間科第人物聫羙並秀爲一時郡邑冠昭乎天人之際可以勸矣予何加焉惟昔往歲以使事過三衢方是時先生令開化適羣盜發饒信間而開化當盜衝先生亟請城焉旣得命親閱版築屹然保障而開化可守矣嚴村者開化之間道也先生視其地曰僻而捷請守焉上官不以爲然賊竟由嚴村口入賊旣入開化間先生據城不暇寢食者凡六旬獨以恩信招集勇敢殺賊甚眾及上首級嘆曰殺人以成功名吾不忍也卒爲有力者冒去以得賞賊旣退殺掠慘酷居民凋耗上官欲按舊籍定賦先生曰亡者民也存者籍也亡者實存者虛以虛存徵實役其何以堪吾不忍爲之遂躬歷鄕鄙閱實口數以新籍從事余采諸道路之言如此復訪諸士大夫皆然予竊識之今得牽聫書諸簡末使後有考焉先生蓋勇於爲善而獨亷靜於進取者耶楊氏之獲於天者宜益厚矣則是行也果不足以盡先生而足以爲先生賀先生之兄伯玉憲副與予爲忘年交憲副公直諫不喜人諛佞年未及而身先退亷靜之操尢爲卓立夫屈伸進退之間君子所以與道消息者也余無似不足以與於此士宜幸有以質之

縣侯張八峯考滿序

嘉靖癸卯八峯先生令上海之三年今上皇帝中興之二十有二年也仰惟皇上深仁厚澤浸漬海隅而綜核之法精我侯以宏材碩學輔理赤縣而循良之政舉蓋千載一時也侯舉戊戍進士有聲當道者器之試令於海海東南壯縣素號難治侯之令海也先徳教而後政刑惇本實而汰浮冗嘗有言曰使吾有赫赫之名吾寜徐徐之爲愈也使吾爲快心之舉吾寜遜志之爲務也是故一年而道行二年而信孚三年而化成海之爲海亦旣攺觀矣今獻績於朝當爲治平第一侯自此升矣夫君子學成而仕患無其時時矣患無其遇遇矣患爲他奪而業之不能竟也我侯身際聖明道合當軸而又實以三年之俸歷志遂而業成上獲而下得可不謂千載一時也哉卜日戒行邑之士大夫相與餞之江上有爲達才之論者曰侯豈百里所能淹哉司封駁持諫諍以左右天子發舒輔相之業吾海上固桐鄕也有爲畱行之計者曰天下一縣之積也使侯之道行必有轉移感應之機風動阿衡猶運掌也兩者不能決以諗於深深曰皆是也凡人之情有愛之者則不忍其去有望之者則不願其畱𨿽然大小則有間矣與其私於一方孰若公於天下八峯其行哉昔王文正公子明宋之賢相其送薛簡肅之爲轉運也曰東南民力竭矣薛公一奉其言爲世名臣竊意當時文正深居廟堂之中未必親覽東南之實且眞仁之朝宋事將非矣顧宰相一言𨿽百世猶頌之惟我聖祖肇基淮甸皇上龍飛江漢東南气勢豈前代所敢望哉況今天下一統幅員萬里又無燕云興靈之役中外臣工注意根本之地者謨謀疊出海實東南之一邑固在袵席之上矣但今日之事則我侯之所身親目擊者也侯亦有意於文正之言否耶今制凡考滿自外入者先上其事於考功考功殿最之乃上其事於朝天子親殿最之其髙等則有錫宴賜勑之典或有面對輪召之舉侯時在列倘以東南民力聞於上事有所濟則回天沃日之功又當出王文正之右矣是誠千載一時也侯唯唯相與載拜而別禦醫顧君定芳輩前趨以告諸士大夫曰古者行必有贈禮也斯可以爲八峯贈矣請書於簡

鯉庭雙壽序

嘉靖甲申歲秋九月未盡一日董徵君三岡翁初度辰也實開六袠配孺人氏宋同焉翁孺人有徳徳翁與孺人者咸以雙壽壽翁初翁屢舉子輙不育昨歲始得男男甚偉長必後董人尢以爲仁者之報進士董君羽用旣祝焉曰是宜稱鯉庭雙壽庶以彰天之報仁人乃手書翁之懿行足以祈天永命者百十以告於儼山人陸深曰翁子儀之伯父也子儀猶之子也知子儀者伯父深矣伯父母之壽故子儀之慶尢深焉夫可慶者壽可傳者文可文者情文以彰壽壽以徵徳徳以永世於有道者望也此子儀之情也敢請予發書不敢當者久之子儀之請至再而益勤因念今世號稱巨族世家者爲不少矣而詩禮甲科之盛則吾郡聞焉吾郡詩禮甲科之家爲不少矣而父子兄弟之盛則董氏擅焉乃若出處之皆賢繼承之不替則尢盛於董氏予初登朝從廷尉中岡公郡伯宜庵公之後而太守守庵公實有京闈同年之好已復連婣曩歲拜太夫人於裏第時與三岡翁遊處信宿醇然君子儒也方時年甚彊气甚壯偉貌而玉晳眞貴介公子也退乎其容縟乎其禮度謙謙乎不示人以城府則名門之令器也聴其議論辯而理考其踐履密而誠觀其運用出而不窮蓋練達經綸才也遊心物外不以世慮紛擾茂林修竹之間杖屨往來卻而望之又神仙流也予敬且慕焉頻年以來徳義益聞惠澤益廣充養益邃而春秋益以髙矣承事諸兄間藹然孝友之光爲世矜式天眷明徳俾有賢嗣翁殆今之仁人耶傳曰仁者壽夫仁道之難也久矣千載一人若猶接踵況於並世而雙一家所萃饗偕老之福如翁如孺人者是又國家禎瑞之符而非董氏一門之慶𨿽羽用愛深情至恐亦未得專而慶之也自是而壽愈升則慶愈大慶愈大則傳愈永傳愈永則徳愈深而風愈逺古人所謂不朽者蓋若是深知翁故史官也庸書以俟並以復羽用云翁名懷字世徳禦史介軒公之季子別號三岡人稱之曰三岡翁亦壽也

壽沈西津方伯六十序

大方伯西津先生沈公旣致蜀政歸歸數年年始登六十今嘉靖辛卯六月九日實惟初度之辰僉謂公官至二品矣用之尙未盡其才或者天將益之以算乎深曰何但已也聖明圗治惟才是求惟求老成是事天子且用公於六十外益之以算者庸知非所以盡其才乎僉又曰然是宜賀且祝也相率先期登堂舉禮請詞爲侑沈氏之良有雲溪先生者明於大道善爲盈虛之詞曰榮名外也神明內也外益形內益生外厚矣而生無益者有之未有趨於外而中之有也其惟核之存乎其惟兌之塞乎惟聰之黜而明且闇乎以無爲爲爲乎吾家弟之所知也是故抗志物表獨超大原𨿽涉世多虞而險夷欣戚之境藐焉不一槪於中是壽徵也有百戶侯昌甫者志於大業善爲康濟之詞曰文經武底治之道也禮禁法防理之制也故變化消息與天地俱大人思以一身易天下故曰安我所以亨天下也存我所以厚蒼生也仁壽之效成而吾且與共其不朽吾家兄之所辦也是故揚歷中外卓有政績居常未忍忘世於凡國家理亂之原聞焉必議議焉必詳精神意气之駿發日盛而月新是壽徵也於是進士存肅捧觴趨而前曰二父之言良是夫修身以至於永命爲邦而迄於治安此豈常人所能哉吾叔父實兼有焉𨿽然古君子之道放之則運六合而有餘斂之則藏一身於無迹此豈有二致哉吾叔父豈有聞焉顧吾叔父亷直自信動與時忤耳順云及冢器尢虛天道於仁人何如也方今天子神聖斷然爲威福之主淸問明揚使是非忠佞大白於天下以究中和位育之化吾叔父葆眞延祥誕毓多男以衍螽斯瓜瓞之風存肅忝以詩書承公後歲歲當率宗人如此一觴此存肅之志亦存肅之所爲祝也光生以爲何如深聞之曰懿哉雲溪之言淵乎有兄道焉戶侯之言秩乎有弟道焉進士之言藹乎有子道焉是可以訓矣深少而鄙公有五年之長竊幸同朝猶兄弟也膏馥所漑亦旣多矣使公之道行與公之身壽方且恃以爲重寧非慰且願哉自惟沈陸世居海上百年以來疊相婚婣先世長老皆淳檏和厚故多壽考至於今未衰也又幸從公以科第起其家益有榮光焉一脈之承傳又寜無望於公哉公將邁期耋閱歲寒巋然松栢之韻使宗黨婣戚永有矜式庶幾人以道尊年以人壽此又深之祝也是故特書爲序以張之鄕邦且使兩家子弟共聞焉世惇之抑世守之固有出於言語文辭之外者不知公以爲何如也

海國畱春卷後序

右海國畱春之詩凡若干首弁以海國畱春之序一首此鄭侯啟範自上海令赴召起而上海士大夫所爲作也蓋以畱侯侯不可畱遂以思侯云侯莆田名家弱冠舉進士負奇傑之才博學而明於理令上海滿三年矣惠政焯焯以百十計最其大者右文興學稽古卹民有丕變焉海環地六百里齒聚而易爭故好訟海地之所產利薄而費穰故吝財訟之至也至於忘曲直而擾公私吝之至也至於逋賦貢而喜怨誹二者海之難理也甚矣自侯之來百事攺觀固未嘗遣一介行境內又未嘗輕取一介於人人故海之民甚安之其去也海之民甚思之夫海之民能思之未必能言之海士大夫能言之未必能傳之故彚而帙之並以贈侯將使天下後世知侯者眾也眾謂深宜序其後深辱侯知且舊顧不文未必能傳侯乃爲之序曰環數百里而爲縣壯縣也以進士令壯縣擇而使之也進士令壯縣舉矣才也舉壯縣滿三年得召才之著也召去且將爲給事中爲侍禦史當其才也夫縣令給事禦史極內外之選也𨿽然縣令給事禦史品皆在第七自進士爲之皆初階也自此以往陟臺省與國政充其才也𨿽然其事則皆縣令之事也縣令之事吏戶禮兵刑工古之六官也故縣令才也然後爲才給事才禦史故初之難者縣令也上海視他壯縣尢稱繁巨侯舉之已無難矣而況於其它乎自此而陟臺省聞國政特出其餘耳深病且老矣願拭目以觀侯之進且以永海國之思也若侯之畱於海者眾矣故序

鄕同年會序

弘治辛酉南畿錄士凡百三十有五人正徳丁丑之春三月二十有四日會於京師與者凡二十六人越七日再會前此甲戍之春嘗會矣凡四十九人至是則會愈數人愈寡而情愈親嗟乎士方年壯志銳輙欲盡攬天下之材傑而交之然嘗患乎不專及夫歷閱久而事變更升沈散聚槪於中然常患乎不樂暢湮鬰之情以聫渙散之勢是則玆會之意也朋友之道其來久矣惟近世同年之交同升而臣有兄弟之義同師而出有幾席之親是故疏而宻逺而近間有不識面目一問姓名而情好已惇𨿽其子子孫孫猶將世世講之矣況於地鄰人接生長千里之內爲鄕同年者哉是則玆會之不容以已也𨿽然情必附義私不勝公此古之道也諸君子知所以會者乎以同年之好也亦知所以爲同年者乎國家設科以待天下之士固將以同文求之夫文同則道同求同則進同然而出處顯晦中外逺近大小蚤暮勢有不能盡同而同力同心以報國致志無乎不同者是則玆會之光也深不敏敢以爲諸同年告與會之士某授某官行也因以爲贈

歸田錄序

歸田錄者沙邑陳公詩一編也公在英宗之朝仕爲河南布政都事公旣歸老之言也其後人錄之以昭公之志公卒之餘三十年其孫玙始由閩省檄貢在今天子之庭旣畱南雍又二年始歌鹿鳴於應天又二年始出錄俾同年友陸深詠歌之旣又屬以序頃嘗奉君語間及先公嘗婉辭以避或中語則輟察其意蓋悼公之不得志又重慮聞者之未悉也乃盡扣之曰先公士乎曰士也治經讀史負不羣之志操筆摛文時軰退服曰先公仕乎曰仕也亷明有識長於治治但以气岸自髙不知爲小官也以是爲當道者弗容然窘孽百至竟亦莫能加民譽日增焉曰先公歸乎曰歸也有田數畝以給食課童婢以足衣讀書賦詩以終日英气壯志常發於酒酣耳熱之後深之得於公孫者如此及讀公是詩果朴素英發古之風節人也徐考所至皆不稱公公有經史胡爲八舉皆北公有才政胡爲官不再遷是豈皆遇也乎由今觀之則天之報公也不必於其身將隆其後靳於一時者流於百世髙階通顯有與公同時者今其鄕鄰子弟有不能舉其名尋其門戶亦就凋廢公𨿽一命之士去於世也逺矣天下之士識與不識咸樂繹公之羙讀是錄也皆知於今有公也進而與公之孫交也皆知公之有後也於公孰賢哉公諱某忠肅公之後玙字良玉積學富文將盡發公之藏者是爲序

壽唐母張孺人六十序

唐母張孺人以辛丑生今歲再行辛丑花甲重周而始開七袠古稱中壽是已十月十有二日爲初度之辰兩族子侄曁郡邑婣婭相率登堂爲壽而以侑觴之辭屬予惟吾郡士族多舊家而張唐尢顯城東三節之門尙書南山公擅焉孺人其女孫也唐氏居金匯者世世以積善稱郎中西園公復以甲科起其家孺人其冢婦也予陸氏亦望松郡忝列朝紳適從尙書郎中公後且敬且慕辱兩家皆不予鄙子楫遂娶孺人之季女有婣好焉故知孺人爲詳復念竹溪君遊締之雅故敬孺人爲最蓋有年矣予適蒙恩歸休楫時以蔭卒業太學侍予南還數請於予曰唐自西園公違世家遂中落賴我竹溪公以詩禮纘家聲以勤儉保家業彬彬然日益昌大孺人內贊之力居多兒將以此爲祝予曰是婦道之常爾未足爲孺人壽也楫曰再自竹溪公違世家日益凋賴我孺人周旋百蠱訓迪嗣子以有聲太學唐祚之衍未艾兒將以此爲祝予曰是母道之常爾未足爲孺人壽也惟孺人之大節在造唐其足以格天也必矣玆當食報之秋吾知天之所以壽孺人也必矣孺人惟一子自治方其早失怙也孺人憂其無以立夙夜訓誨身兼師保今自治之學有成矣气體充裕矣當俾西園公爲有孫竹溪君爲有子而自治將多男則含飴錫類其所造唐者比於安國運豈出忠臣良將之下哉今玆稱壽正祝頌之始耳兒軰觴酒豆肉足爲賢母榮哉於是楫跽而前曰是兒之所欲言而未能者也請書爲賀遂書

儼山續集卷八

●欽定四庫全書

儼山續集卷九

﹝明﹞陸深撰

○序﹝九首﹞

送臨江兪節推之任序

天下之事必有始故善作者不廢善成者不遺斯古今之通義也𨿽然道化與時隆污殆未可執一而論其始卒未嘗不在豪傑之士必先識之得之以爲理相時而動罔不吉其至也率於化會於道而天下之理成矣今天下之理曷爲乎始孔子之言曰飲食必有訟故受之以訟訟必有眾起故受之以師夫飲食者嗜欲之道也生人所不可一日無者也有嗜欲而後有爭訟有爭訟而後有師又天地之大義也故自乾自坤自屯自蒙自需而訟而師𨿽聖人之序易也亦不得而與焉訟者小刑也師者大刑也今之世卽使刑措焉而六官之職弗理者未之有也國家百有餘年涵煦而生息之至矣閭閻之下以聚以嬉日用飲食詐僞日滋漸張勢也故所在相告許深文巧詆鞭笞不得停囹圄不得隙在上之人有以齊之而以理理之法固當爾𨿽使聖賢復生理今之世純用禮樂焉而於刑罰不究其有能致理也乎竊嘗研推三代之治與今日之宜斷然以刑爲之始而不能不厚望於司刑之官也惟我皇朝於刑是審是愼內而兩畿則以臺憲重臣董之外而諸藩則屬之按察使若府則特設推官一人焉是蓋配六官以爲理矣歲時復出大司冦屬巡行天下加詳允焉至今刑未甚措而禮樂未甚興將予之所謂始者非耶抑司刑者未得其理而理之耶皆未可知也今天子踐阼百度更始首降徳音拳拳於欽卹之道士也乘大運膺官守攄夙學庸非一時耶吾郡兪君世美以成化癸卯鄕進士屢上春官富文史識道理今年夏謁選天官天官卿才之俾節推臨江府事臨江大郡也民庶而訟繁僉謂非君莫宜將之任謁餘言爲行李敍君固豪傑之士其於天下始固識之得之乎哉今出佐大郡爲詳刑官將舉而措之不難矣𨿽然計君之職亦難矣夫環一郡之刑獄皆於君焉平反焉然非能自致於理也必且合乎上之意以得乎下之情夫上得以勢位臨之下得以利害動之惟上之狥則廢職惟下之狥則廢法二者不可均也一視之於理禍福利鈍不遑計焉𨿽然處下易處上難夫下之人動以利害世固有不畏利害者矣而下之利害且有時而不行也惟上之人不但臨之以勢位又能以名動之世鮮有不好名者矣徒取敏捷辦事之名以爲榮焉而下之情多失其實𨿽知而不問問而甘心焉何取於理哉君且安焉食其祿居其位可乎不可也深不佞敢以告君並以風當世之詳刑者

通判原公利民偉績序﹝代作﹞

地勢入於東南吳故澤國也松爲吳甲郡地分東西鄕東瀕於海乃髙阜西薄諸湖則洿下焉時或霪雨兼旬則西爲巨壑或彌月不雨則東或龜坼民於是乎艱粒矣夫一郡也而利害迥異旱潦在天者不可必有相之道則存乎人焉故古之言治水者二浚與防而已今天子向意東南軫念及此蓋自府僚縣佐而下凡職是者皆愼其選匪賢且才弗得任視他特加重焉先是水利掌於浙臬慮其事兼而任分也故特出部署一人以代之又慮其官暫而權輕也故特命今郎中傅公某專掌之而吾侯以倜儻卓犖之才服是命而期至上下得人一時胥慶焉粵惟東南之地旣非西北諸方比沃壤宜稻梁故莫利於水一失其平轉利爲害猶反復手也而吾侯心切民隱慮闗國家廣詢博訪諏厥便以爲利民計相時之宜度地之利髙者浚之以疏其堙淤漲塞之妨下者堤之以殺其奔騰澎湃之勢蒼農老耕皆安所業焉某也試以目擊一二言之槪可類推矣肇家濵密邇縣治自邑以西阡陌皆取給焉故嘗堙淤民恆苦之侯至自松覧厥地以爲是當疏者乃檄諸縣鳩工集財夫丁凡若干人皆卽日從事侯又親臨以程之畚鍤之聲相聞於道未及浹旬而向之堙淤者類皆通焉是河遶學宮之南迆■﹝辶裏﹞而西蓋當一邑文明之地源脈久蕪不獨田夫有旱暵之憂𨿽登臨弔古者平沙淺艸淒涼溢目蓋有感嘆而興怨者矣今旣得侯以通豈復有昔日之遺恨乎故嘗循河而舟焉則啟土成畦絫絫然若山之障乎兩旁也又嘗登髙而陸行焉則碧澌縈匯宛然乎一邑之襟帯也鷗鳥浮沈帆楫上下遂爲一方之勝槪焉嗟乎是豈直爲文觀哉居民授田其旁者負耒耜而欣欣伊誰之賜歟夫春秋之法凡勤卹民隱者皆在所當書以侯之績之偉如是固大書特書不一書而後已也顧非其人歟侯姓原氏某處人官今松江府倅云

賀大理丞李仲陽序

今上將用一人丞大理下公卿議議以監察禦史李先生仲陽名上報可而先生遂進爲天子輔弼之臣矣監察禦史林君孚可合同官者而問賀於深深應之曰先生所謂當世之才而名位則未極者也昔先生從先封君遊嘉定矣深少而聞之知讀其文矣贍以博長而登朝先生賜之交獲識其人矣粹以雅旣乃南巡得被其政矣正而理曩過桐鄕考於其治矣豈弟而民思之也若是者深竊以爲用先生之未及盡而丞大理亦常資也於先生何賀焉孚可諸君子各以意對曰天子懸位以待天下之賢者賢者必得然親疏之感異固人情也仲陽吾之所知者而吾獨得無情乎吾是以賀曰此朋友之義也可謂進而不忘者矣曰天下之要以天下之賢者處之不賢而處天下之要吾等與有責焉仲陽所處吾可以慰矣吾是以賀曰此秉彛之心可謂公而有體者矣曰君子之仕也行其學也非榮其位也而位弗相值則有枉其學者矣仲陽值其位而大可見之行也吾是以賀曰此公善之心也可謂仁而同物者矣曰天子爲官而擇人人得而官理大理者古廷尉之官所謂天下平也平而天下之理可幾矣吾是以賀曰此社稷之志也可謂忠而及逺者矣夫進而不忌則有功公而有體則有勸仁而同物則有容忠而及遠則有章有功可以大也有勸可以化也有容可以受也有章可以久也大而能化受而能久請以是爲先生賀可也遂書爲序

送黎侍禦巡按南都序

議者皆曰今之禦史美官也禦史而巡按又美也按而得善地又美也其不以士之學而仕仕而行仕有不得盡其學而行有難於仕者而禦史者行之易也禦史而巡按行之遂也按而得善地行之而速其效也是其所以爲美也𨿽然以僕論之殆所以爲難也禦史以言爲職天下事禦史皆得言之言之而善其後夷考其人如其言不已難乎其出而巡按則尢難焉者夫獻其言盡其議其成與否顧緩與速我猶不得獨任其責也一旦奉天子明命轄數百里之地數百里之地左仰而右望一人是賴固非曩之徒言可槪又況浹歲責其成者哉維僻逺之地爲易稱耳蓋事簡俗變簡則有餘變則有功故也非若通都大國百廢具舉刻期而集心條手彚有日不暇給者矣而縉紳大夫又瞠乎其後也議其得失如較白黑毀譽之來固朝行部而夕廊廟若此者皆僕之所以難也由其難以成其美豈非存乎其人哉新諭黎君幹兆官至禦史禦史而巡按按而得南都南都固善地也今之所美備之矣然度君果舉是也乎僕知黎君者也眞其人哉夫士必有學而後行之大必有气節而後行之沛然君聚書充棟暇則較閱若經生然間嘗奉緒論叩其所得深矣其立朝屢抗大議蹇蹇諤諤不少狥俗挾其所有如是乎可量也然則今日爲禦史禦史而巡按按而得善地有不舉舉而不難未之有也於是嚴吉士惟中幹兆之婣家也喜是行必成其美率我同館之士凡三十軰賦詩餞之旣成而屬序於僕維昔崧髙烝民此同朝餞送之始也然成於一人止於一篇未有若今日之盛也而二詩者於山甫申伯之徳業極其鋪陳若不容口至於今讀之人不以吉甫爲佞故僕於序是詩也舉其美列其難易而並著黎君之大者將以諗於天下後世天下後世之人讀是詩也亦不以僕爲佞固■﹝■﹝一上自下﹞頁﹞且幸也時黎君之母太孺人適登八十干兆素謀歸壽壽今便甚將遡江而上率其族人子姓共拜於堂下然後循江而下以視事焉共其公以慰其私此皇華四牡之所無者是又一美也故序

賀君內子挽詩序

婦人之徳無故無稱凡稱必故也婦人之職不越閨門其稱賢婦系其夫其稱賢毋系其子匪專辭也專辭則故故者婦人之厲也相夫子以正終無得而稱焉斯夫人之道也武昌賀君天爵之內子某氏婦人之賢也不幸蚤死其賢愈顯余來南雍辱交於賀君旣久竊嘆其賢於人也有三讀書綴文旣工旣勤气銳志專無少外奪其敏而學一也賓至則潔觴丰豆有飶有芳酒醴以時殽核惟旅其恭而禮二也衣皆麻枲不禦繒帛𨿽質而整望之有章其儉而衷三也及是內子之卒予然後知君之賢與有助焉卒之日在南雍之寓殯殮旣具天爵嗚嗚哭不休曰天乎奪吾良仇家蠱雧心矣吾曷以究吾學中饋無所托矣吾曷以飲食吾友衣裳顚倒矣吾曷以取吾衷眾聞而悲之乃訪古蒿裏薤露爲詩若歌以悼其厲以賢其賢以弔賀君之不幸君重惟內子客死且無嗣恐遂湮其賢也乃彚次成帙屬予序而傳之予謂君之內子厲莫大焉享年不得望三十相其夫不及食其報客死之日無三尺之孤此豈惟賀君之所痛天下之所共悲哉將死者有知未遽逝也𨿽然气之聚而生其散而死方其聚也不能不散修短數也惟有賢傳則不汅汅厲而以賢其與不厲而不賢又果孰爲修短哉於是乎生者死者宜皆無憾也夫詩總若干系於於左方覽者當各得其指焉故序

張母翁孺人八十壽序

孺人氏翁翁莆大族也入我朝有謚襄敏者官至戶部尙書爲時名臣孺人之祖也孺人幼有淑質以女徳聞一鄕擇歸東崖府君遂相府君以文學起仕至龍門令以婦道聞一郡東崖府君吾上海令張侯國鎭之父也國鎭以名進士令海有美政豈弟慈祥人父母之士大夫望侯容色如楩楠杞梓郁茂參天又如明珠玊樹光彩照世退而私相語曰侯固學成意必有本將山川之間气耶亦父母之訓成也何淵源迥異若此侯嘗貽書吾兒楫曰秉壷有母行年八十養在裏地瞻云千里靡日不思母每作手教至必曰汝父所蓄出焉尙餘汝之上海猶龍門也其一心爲國以報天子又曰循良之政古人所賢汝之上海乃制錦也其加意民瘼以無負所學又曰功名之際官有三事先襄敏公之望與東崖公之名舉目在前汝之上海固發軔也其懋思先徳以振家聲予老且康無予思也秉壷每得書必焚香百拜奉之惟謹故海政麤治惟尊翁儼山知之不識果能慰吾母否也今歲辛丑十一月廿又五日實惟初度之辰將致一觴爲壽惟儼山一言侑之予聞之嘆曰此一世之賢母也吾邑六百里孺人之膏潤及焉予何敢愛乃作而言之世稱八母惟嫡尊且貴焉而壽世之所難也壽登耋耄尢難也壽矣而賢又難也賢矣多男有如國鎭後之者則又難也制進士有錄錄世系也錄必先嫡至貽封亦必先之孺人播螽斯樛木之風以大張氏之後東崖公三子孺人袵保過於本生國鎭爲季已先錄之方將入爲臺諫馴至卿輔孺人當踰百齡鸞封鳯誥一品之貴又將先及此則古今之所難而亦古今之所敬且愛也敬愛所萃歌頌興焉是闗雎麟趾之義也莆陽文獻當有巨作揚之顧予不類爲歉聖天子將采詩陳風孺人之懿又當先及孺人於是可慰而國鎭之爲養大矣乃制爲三祝之詞授侯寓歸俾歌之以侑觴其初曰瞻彼蓬壺峻極於天時出雲雨覆露八埏壽筵啟兮當筵前太夫人中坐兮擁列仙其次曰東望瀛海中有三山六鰲引首蟠木爲闗流霞再進兮同潺湲笙歌沸兮舞斕斑其三曰二儀交會六合同春邑有賢令家有慈親對南山兮綺席宏陳回古風兮今孺人

新江十詠詩序

君子去其鄕則思何思欲見之也欲見之者何厚之道也何爲欲見之厚也重本也凡事必有本水有本源木有本根作室者有基本而況於人乎人之生於是鄕也山嶽儲精水土孕靈父兄宗族之攸萃一旦去之曷爲而能已於思乎旣思之遂去之者何古者男子始生則懸桑弧蓬矢志四方也將行道於四方也夫以孔孟之聖賢轍迹幾徧天下而獨於齊魯之邦未嘗忘情焉凡以重本也夫人之情旣不能無思思而不能遂見得見其似者可矣此圖畫詠歌之設古人之所爲不廢者與是故輞川以摩詰之丹靑平泉以文饒之手筆彼皆百世傳也而況於今乎林君徳潤鄞產也來教於吾海邑居常爲重本之思其鄕士郁古淡爲作新江十景圖以慰之十景者何曰梁山伯祠曰石將軍廟曰髙衖義冢者古也曰龍潭禳禬者功也曰葉庵齋鼓曰寶慶晨鍾曰夾塘觀漲曰新渡橫舟曰吾港秋月曰百丈春波者勝也士大夫聞之各因題賦詩焉浸成巨捲而授予序按新江在鄞城之西十里許而所謂十景者相望於三四里中於徳潤之居環而列焉徳潤當鳴鐸授經之餘每一展玩按圖詠詩則水木桑梓之念勃然以興化日致位顯融所到益逺相與提攜之久又有今昔之感而益思所以爲鄕邦重者不必親到其地而凡杖屨之往來童子之遊釣者已歷歷在目不自知其身之爲客也是捲何可少哉凡有事四方者可以法矣

贈翁憲副存道自松赴浙序

松天下之雄郡也朝廷必擇士大夫之賢且才者守之士大夫之得守松者亦以賢且才自待是故松治常天下之最也而守輙遷及夫遷而去也民各因其治思焉其民之雍然以長也其治和其民之穆然以深也其治肅其民之驩然以固也其治惠其民之秩然以婉也其治文其民之儼然若有慕也廓然若自失也其治寛以仁君子率於是乎有考焉潮陽翁侯存道以名禦史出守松不及三年遷爲浙江按察使副其去也民思焉所謂雍然長者穆然深者藹然固者秩然婉者實兼之而儼然若慕廓然若失者尢甚蓋侯之治以寛爲之本是宜系民之思推郡莆陽李君與侯雅知善來攝海事率其屬役往送焉蓋從民之思也而謂深宜序昔侯爲禦史時余初登朝從班行末望而偉之亷問焉曰翁禦史辱從朝士遊稱有風裁者亦曰翁禦史又間與湖襄之士遊數能按者亦曰翁禦史閩之士從旁首肯焉又曰是嘗治吾興化者固宜然侯所到皆有聲去皆見思若是然則自松而遷浙又自浙而遷而去也其民有弗思者乎其士大夫有弗交譽者乎夫浙亦天下之雄藩也將於異日乎有考焉前松守宜春劉侯今爲其布政左使劉侯之治尙嚴翁侯往以寛濟之其有合乎兩松守並時俱蒞於浙又皆賢也藩臬兼資政刑相弼浙不謂得人矣乎故得牽連書以爲浙之士民賀

壽汪思云室余孺人七袠序

大江迆南山川雄麗甲宇內而生人稱焉多偉丈夫奇男子隱顯不常而常可稱述蓋自古然我朝涵養休息幾二百年宛然周南之風化徽歙又江南之上游也山益髙俗益美气益完固蓋不獨男徳爲賢而又有女徳焉汪生尙庠歙產也遊上海以母壽請爲祝曰吾母余孺人今年以八月廿又四日登七十尙庠謀捧觴歸敢以聞孺人思云居士汪處全之配也予聞其賢舊矣尙庠𨿽無請予當有詞況請之勤乎予乃進尙庠而告之曰家之興以婦子之賢以母夫之相以妻汝知之乎汝父思云與予交三十年矣雅懷貞操挾髙貲遊江湖間求一世豪傑士與之上下其意气重義尙禮無世俗翻覆之態殆以啇隱者與然什九在外而家門之政自孺人一身當之思云三十未有嗣孺人每語之曰吾無以侍君汪之大事未遂君寕獨我望與逺近良家子求可得也胡爲棲棲若是儉乎思云感其意爲置側室已而孺人卽舉三男而側室繼出三男人以爲賢淑之報焉六男繞膝孺人撫之如一產曁長一一爲婚娶恆誨之曰爾父不得已業啇爾軰各宜以經學光汪氏吾願也於是二子遂以邑庠士遊太學聲名藉藉起鄕人榮之行將以科第顯有日矣孺人之教澤及汪氏者何如也且夫梁鴻之譽賴孟徳曜而益彰範滂者學行則自其母成之若孺人者宜於家繁於嗣善於室所謂令妻壽母非耶𨿽然壽亦多端矣蓋自五十之艾以至於期頥均之謂壽而七十則人稱之爲稀年若孺人之賢亦世之所希有也夫以希有之徳而享希年之壽此固天道之所厚庇而陰隲焉者也尙庠歸以予言爲孺人壽觴侑孺人倚幾聽之亦必喜而悅旣喜且悅則心日樂而气日充矣由是而底期頥可俟也尙庠乃再拜請書遂書爲壽

儼山續集卷九

●欽定四庫全書

儼山續集卷十

﹝明﹞陸深撰

○記﹝四首﹞

小沼記

劉子奇進窽地爲沼於庭庭方廣不踰尋丈沼居其半側足行庭中衣前後裾常欲渉沼波是故曰小沼京師地髙燥水泉𨿽曠野皆難得況城市乎必欲置諸家庭間𨿽小亦難也初劉子作沼課僕汲井輸水日不足旣而時雨適至沼遂溢因甃以磚而水始渟涵僅乃一泓蒔藕其中浮以蘋藻於是沼成陸子淵過而翫之俯見眉髮歷歷可數蘋若壓淤而藻若緯波者徜徉終日不忍去劉子遂命觴於沼上子淵賞其奇顧而問曰夫見不足者羨有餘孟子曰觀於海者難爲水見至足也子楚人也而家於洞庭夫洞庭天下之觀也浩渺彌漫千里一望者嬰而習之見而狎之矣又奚羨此一勺爲哉劉子仰而笑俯而嘆曰夫亦各適其適耳吾固不知洞庭之爲大而玆沼之爲小也鳥適於木非必皆鄧林獸適於陸非必皆巨野是故水一也余誠生長洞庭之上見敗舟沒人而洞庭之害者眾矣而吾玆沼幸不至是且一物同適而安危異焉吾未能相易也子淵聞之曰近於理作小沼記正徳二年三月六日

塊庵記

吳江東陸生以塊名庵夫茍物𨿽微且惡或中於人之所好木之朽析薪好之塵垢醫師好之糞壤老農老圃好之況其尊者乎獨塊何好視之塊然而已人無知愚賢不肖授之塊皆弗欲生自少日放言髙論希大慕遠已不見好於其鄕旣學文辭脫棄時尙求世之所不好者爲之反而行古人之道正其本責其末斥其浮崇於實人皆望望焉其去之也不有類於塊故得以塊自居𨿽然塊也者積而至於尋丈放於頃畆之外皆塊之爲也滋稼穡養百物出其力以利於世及其至也諸侯藉是以爲社稷天子因之曰有天下塊之徳生恐其弗勝也敢記於壁癸亥之歲日長至自爲文云

遺橘軒記

金橘橘類也其大如彈小者如豆其味酸其木扶疎其實純黃可以實賓豆或以之漬宻香美可久江南園圃多有之或以爲庭實秋冬時累累隱映可觀而蘓之洞庭擅厚利焉一名金柑昔人所詠分金者是殆其一種與弘治末江南連歲大寒河冰盈尺凡物之附熱者輙死柑橘無遺𨿽洞庭百年之植皆盡往往吳人之所厭飫者顧取給與他方余家西堂庭中一樹先大父手植也可五六十載輪囷盤屈有奇觀焉正徳戊辰余以憂還家林木變衰花竹蕪萎而是橘也獨以其蔽於屋一角尙在方其盛時園圃聮榮美實克牣奚獨顧此一旦經變之餘人方幸其無恙而加愛焉豈知向日之所蓬藋而蒿艾之者亦是物也哉夫事有時貴物有托存此類非耶遂作小軒臨之除去穢壤疏剔條幹其僵凍未凋之色與余哀毀僅存之形又相當也因題其楣曰遺橘且用比之於桑梓云巳己二月朔日記

鶴沙家慶圖記

雲間山水自西來結滄海東匯其最勝地曰鶴沙晉華亭侯別業也因得名最古其地最著姓曰談蓋自司空公而後益繁焉談氏之子弟其最佳者餘皆獲與之交焉曰舜年者與同筆硯攻進士業最相友善舜年之兄曰舜耕與同埸屋角藝俱敗去因而相知於是以文義下上者十年於玆矣最久𨿽然余未獲升談氏之堂而於其昆季羣從猶未數數然也竊意必有仁厚壽考之人與文章博雅之士相稱以當玆地之勝正徳丁巳余自史局東歸談茂才曰寶之者謁余東江手持一圖曰家慶者再拜言曰寶之家翁杞石先生與家夫人金今年並登五十六月八日誕辰也兩從父東石西石先生繪此圖爲壽先生從父之知已也而家翁之頥交焉者也敢以文請挹其容煦然而敬恭也聽其言粹然而辯也課其進退夔夔若有承而出之也余甚異之乃進自賓階與之坐而諾焉柘石先生者名某字舜錫舜年之最長兄也以行誼聞昔人稱王謝子弟靡不佳者其故家流風致然今夫以舜耕舜年者爲之弟而有寶之者爲之子又故家焉其人何如也余所謂仁厚壽考者其斯人與余聞談氏愛石輦洞庭之祕發靈璧之藏環居而山焉巉巖峭巁類海上三山之爲而奇峯幽洞足以供瞻眺入詠歌雲霞縹緲之中時有驂鸞駕鸐者彷佛來焉於是舜錫稱杞石舜耕稱東石舜年稱西石夫山气之融結者也其徳靜若君子之亷介而有恆者也故孔子曰仁者樂山繼之曰仁者壽以類從也夫居山樂山聖人尙因其情以占其效之必至而況嗜石之篤如杞石之爲其效又何如也又況厚之以耆舊之風衍之以詩書之澤者然則今之五十慶之所由始也他日將膺國慶天子且致慶願少徯焉豈特家云乎哉𨿽然舜耕舜年之繪圖者弟也寶之之乞言者孝也皆不可以不記

○跋﹝三首﹞

跋世壽堂捲

夫金玊之純固也山嶽之靜常也松栢之貞茂也物且然耳若周氏之世壽固有本哉深竊論周義翁之壽足以系興亡之故爲不徒矣三代而下惟宋失天下最長久惟元興最爲艱難宋自一汴二杭三閩四廣卒於崖山一舟而元自朔漠滅國五十以及夏及金及宋蓋國家之廢興事變多端日月逾邁而翁以大年生於宋長於元鄕飲於明何其奇也六世孫震以名進士筮仕鄱陽令向往未艾是能以其道壽人而益以昌翁之世者又不徒爲壽而已矣震其懋之哉深乃於鄱陽觀是捲而書之翁生於宋景定之五年鄕飲禮行於皇明洪武之五年卒於鄕飲後之六年震生於成化之五年舉進士於正徳之六年深書於七年寔震令鄱陽之明年也

跋鄭文峯所藏劉松年赤壁圖

右赤壁圖宋劉松年所畫按赤壁之勝具於蘓子二賦一時景物復具於此圖當是一幅今釐而爲二爲鄭司徒文峯先生所藏予家有鮮於伯機行書後賦因舉而歸之文峯遂裝成一卷相與賞嘆以爲物必有合固龍劍也予謂合不合無足論惟物之得其所托似非偶然者文峯髙雅所至有江山之助以爲廊廟之儲竹頭木屑猶在所錄況圖書也哉𨿽然黃州赤壁托東坡以傳樊口赤壁亦傳自曹瞞之攻戰後世忠憤之士多幸周瑜之有功至雪堂畱滯皆以爲舒亶李定軰承附時宰故江漢間兩赤壁各系漢宋之事覽斯圖也千載之眞是非定矣此卷胡可少哉文峯其寶之

跋定武蘭亭捲

昭陵永閟千年迹定武猶存幾樣碑今人間定武又閟不可見矣世逺則同歸朽滅何物不爾金石爲傳世之器果足盡情耶近時禊帖稱汴中者絕佳予金陵購得此卷紙墨又佳蓋數十年前物也又安知後之人不興嘆於此耶

○書﹝二十四首﹞

與董中岡二首

恭諗榮還卽欲趨侍以悉夙懷顧多病多事然此心南向已久令侄至知已弄璋是足以當二品官千鍾祿矣他尙何足介帶時下春和倘能一日深當作侶以搜奇選勝於茂林修竹之間浮世得喪不過夢幻想髙雅之懷自有妙悟非深所能助也如何如何

深登堂展謁無日不勤比緣舊痾殘暑遂負中秋之約方懷慚悚忽奉手書情誼藹然措躬愓若少伺扁舟南浦敬下陳榻也再承全篇累幅明珠良玊令人把玩不釋手勉爲效顰蹇澀難繼容更請教所示紫岡之卜敬如尊命無不可者玆艸艸具目以上俟議定以原契去也但孤侄在縗絰之中圖襄大事意望今歲之租尙煩執事者指揮爾如何如何委曲事宜悉告來使幸扣之倘有示不吝別紙病暑憒憒裁答不謹

與郁直齋七首

唐橋舟次奉違教範忽復經歲瞻仰惟勤想公愛我當不異此懷恭審道候淸嘉爲慰往時梁上蹤迹得伏法否近聞崇明之警天下事養亂釀禍率皆有漸故園薪木何甞一日不在念也濳消鎭定屬望要途亦恃有臥龍長嘯如何如何深處此隨分供職頻作溪山之行遇會意處亦復忘勌第苦目疾殊不快暢何當數追左右以助麈尾耶捨侄相自武當登廬阜東還扣之或有奇事也遙計壽筵宏開必隨賀賓上巨觥致頌余惟臺亮相侄還曾具啟達伏諗臺慈萬福爲慰今歲夏熱殊酷適以事過江州南康乃在廬山之麓番湖之陽避卻秋來兼攝湖東玆將上懷玊盤桓上淸宮以尋神仙之窟宅樓船已次龍津便中特以奉報世間齷齪齷齪事已付之度外王法公道吾靜以俟之儻不遇亦已矣自古至今士之不遇者何限也往歲甞告執事欲求故鄕一塊安樂土恐亦未便可得也柰何柰何余非面莫盡近見鄕錄四五處文气皆和平世道豈將復耶跂予望之餘不盡

昨承惠古紙感感詩帖攺字尢雋永荷荷作詩一事古人論之詳矣要先認門庭乃運機軸須髮之性情寫乎胸次然後體裁格律辯焉方今詩人軰出極一代之盛大抵古宗選律宗杜可謂門庭正機軸工矣惜乎過於摹擬頗傷骨气昔宋時有優人誚館閣者衣破碎之服揚言於眾曰我李義山也爲三館諸公牽撦至此今日文選杜詩亦可謂牽撦盡矣惟直翁可免此聊爲道之幸見教一二至望至望小兒近日又作得經義五篇皆朋儕中擬題奉爲令孫與黃生一日同作爲教兼煩老手細批各篇後乃見推愛若徒以好語復之非所望也至禱至禱

甞聞前軰言今世無文章但有減字換字法耳不意衰老及見之吾夫子稱堯舜之徳業以爲煥乎其有文章文章一也無古今之異有此等文章則有此等事功大可憂也豈可亦尋行數墨間爲小事哉恨吾菲薄且病惟有感嘆與退避而已若主盟斯文一變至道不得不有望於當世之大人君子吾直翁豈可多讓哉偶得瑣綴錄在幾奉去𨿽未敢據以爲凖則有多少朴質前軰尙可想也幸教示

深此行匆匆寔多懷畏辱拳拳教愛臨發遠餞尢深銘刻叨庇歲暮履任隨分供職所幸寮宷多故舊兼有湖山之勝但覺興味迥別老態殘生固應爾耶柰何柰何近小兒南來念欲從二三名士遊以廣見聞此又舐犢之常顧辱憐愛惠之好言此意尢難忘也謝謝所要明經士想爲令孫輩師模須校選奉報亮之亮之時下春明伏惟尊候多福吟嘯爲樂浦上園亭花竹當漸佳恐耆舊赴召未得具饗也不盡

昨承枉顧欵語領教益多故舊凋謝景入桑楡𨿽日日得此猶爲不足又何暇知身外事耶敝廬賴庇落成後卽讀書教子自可爲局中末著矣此意執事或能亮之適得京中七月廿四日書報晉溪公此時尙未有凶兆荊山眞孟浪也白川南轉恐亦未爲的實知之兩生文卷納去此如上路人取道不謬矣但要腳頭不住京洛可到也無事他求陰雨愁人聊此不具

聞公種樹且將架石令人欣然便有山林之趨深適東渡故園竹木森秀果實叢生摘取數顆奉消南行詩渇此事卽爭三五年有實受用矣連日齋居淸晏海叟集亮入品藻如之何此老詩有气骨往時年少喜方人甞以爲髙過吳中四傑人多不服惟王文恪公以爲然追念長安詩杜中品評編校將三十載而獻吉仲黙俱已下世爲之慨嘆此老別有全集俟著眼後更須裁訂商量也

與戴子孝一首

別去懷仰殊苦不識何日是君故鄕團圞之會途中亦復無恙否深叨逺庇客居粗安但覺與世齟齬耳思與君孤舟漫遊髙樓劇話處恍然一夢而都事不如意然後服君之練達而始悟僕之迂狂也無柰賦性頑鈍𨿽蹶而不悔近得祕法朝參之餘杜門焚香一味參禪習靜𨿽書冊盡皆掃去乃大有益瞻望千里何緣得與君極論耶所畱捲尙未寫得緣釋褐後卽有入館事繼之國哀勿勿容徐圖之故鄕知契見間卽望致意便風附問指不多及

與唐竹溪一首

昨者問俗亭餞送髙情雅愛無任感刻別來途次賤累軰叨庇俱安將抵灣下忽蒙恩命孤逺之蹤辱聖主特達之知出自望外顧菲劣無以報稱爲懼入朝躬謝皆幸成禮五月望後已到任屢蒙宣賜品物絡繹在道近拜侍經筵之命寵光恩禮遂與卿輔略等榮感之餘惟增慚懼忽忽月餘未間報謝乃辱逺使多儀豈勝慰浣

與顧東川表弟二首

自灣中分首南路備經憂恐出閘河始就順境舟次幸不熱士大夫頗多慰藉甚適至六月六日始抵家暑濕煩毒又耳聞目見者豈魑魅之區耶鄙之不忍笑之不可欲泣而道之不能𨿽一日不得安處又吾弟日望不還正如芒刺了卻楫兒婚禮又候過半月遂南來不知吾弟是何日到家爲何事畱滯乃爾自杭州尙望追及也七叔以八十之年率諸子弟軰爲湖山之遊卻又是一段奇事七月廿三日遂泛錢塘一路溪山如畫風水兩便兒軰遊嬉藹藹頓忘旅懷八月初渡嶺皆安好入武夷過卻生朝極登臨躋攀之樂形容不能盡有一二門生追伴四五日窮九曲尢奇勝此處卻寛廣有田成段落源頭活水分渠而浸時正見秋黃之際至此𨿽描畫亦不能盡矣鱗魚白飯輕徭薄賦極可治生人世仙界無以過此廿一日上任廨捨皆寛敞後有髙丘園亭流泉繞階除入廚中時時拄杖登髙溪山皆入幾席府治中風俗甚佳豈羅仲素李願中之遺化未泯士夫只有三四家皆朴實勤儉如古人卜居無以過此吾弟能飄然一來可商量也人還附此不盡

深再拜九月十九日往謁羅豫章先生祠堂山行去來計五十餘里還見張禎者得手書始知北歸慰喜無量此處一一皆有北信不過四十日世熊反復若此深之南來殆有天幸耶簿書簡稀溪山佳勝且風俗淳朴眞可以忘老矣揖兒學業日有進益比之京師大不同早晚與之論道理講學問殊不落莫古稱忠義之人是處便有山川鬼神呵護此理不可誣但所謂天之君子人之小人且須受之不必校不必校今年故鄕歳事如何吾弟得暇扁舟南來盡有奇趣也跂望跂望鄭侍禦被劾可念近日有信要作乃翁墓碑別有數處請文乃苦事苦事余乘便再啟

與董子元二首

山亭舊遊殊動世契之感故不能久畱回舟遂抱病甚苦不意發奇石相贈益令人悵然慚愧與頌謝交勝也柰何柰何衰老之人復蒙璽書臨門誼當趨命松城得握手尢望尢望臨川集脫落當覓一全本奉觀官箋三寫去舊稿承命也

昨承顧兼小兒承教無任感慰所畱紙冩去途中寄白巖先生二詩以吾子元有通家世契爾能和至尢望尢望聞收蓄本朝先達紀載甚多乞一一目出寫至與寒家所有者比勘之如何如何張月鹿云祝枝山所著蘓材小纂在文府亦望發來一目山居臥病殊苦春寒有文話商量不識扁舟肯北下否拂榻以俟

奉宗溥從兄七首

西門別後在途備甞辛苦幸不落入賊手道路之難未有甚於此時者言之可懼六月初冒暑入城供職七月間乞恩得給賜勑命二軸但念先母平生受盡勤勞竟不能少俟爲恨涕淚如何弟宦況如故京師風土頗相宜無恙報此足矣秋成不知如何山東北直隸盜賊猖獗此有大气運無可柰何郁希正還便時在閣下看教職捲聊此古人云烽火連三月家書抵萬金不知此書何日到也餘萬萬不能盡

自十月五日八郎死後苦痛萬狀此兒聰慧過人今旣殀死後事可知矣往時𨿽屢遭此但今气血已衰尢覺難忍幸九郎得好室人漸健客中聊爾遣日天道遠未可測觀之國事家事人事意欲求退此計已決少俟機會下手耳主上務明察而英武獨斷爲臣子者精白承休之不暇甚爲可愧可懼也王世明房宅欲交易若果成爲歸老之策亦是鳩居鵲巢省後來費力且恐浦東不是安居也幸斟酌兩月來心事憒憒百念灰冷聞宗潤兄病已全愈但澄之兄尙未脫體不知近來如何吾一輩兄弟數年來衰謝若此豈是不肖叨冒寵榮爲天所厭或是不能積善隱惡所致也可懼可懼大伯七叔處皆不敢報書俱煩吾兄奉慰一一張約齋先生處望申悃愁膓病骨不能盡述

去歲一冬不得家中消息極爲想望深居京庇及如常近日聖駕東還例沾金織賜衣紅靑二品寒暖三時但虎彪花彩似借武階得爲便服皆出制命也榮懼兼之約齋先生或能備道時事當就問其詳歲暮有書止家屬之行所慮道路饑荒風波不測若夏麥有收可作行計伏望自老父而下慰安之向承示及前程一事曽與約齋先生細議髙下前卻之間吾兄惟意所安者深當量力處之更望裁示老父今歳八十有一恨不能遂戲彩之歡兩小兒或能作嬰兒眞態也興言及此不勝神魂飛越惟吾兄體之念之

比承手教不任感激賤累輩極荷周旋北來途次亦安穏於客居甚爲團圞但南望老親不覺涕泗之交下也此情柰何顧門戶事大聊復隱忍於此以有所待南來守官粗遣近方謝印上下之情不至枘鑿而抗顏任怨勢須久而後定也大比在邇吾兄沈鬰已久理宜大發秋風消息已爲洗耳歲暮擬對牀於長安矣小考聞已過尙未有的信今歲方在例頭恐取人之路太窄入簾免至冬烘亦一便也

新年來不得家信又聞家小北來心甚擬望二月壽筵不得預如負芒刺此時正在禮闈校閱將定辱二主考先生許壽以文而同事諸公俱作壽歌都練兪國昌題曰禮闈遙祝將成大軸寄歸弟因居家間久玆來供事誓竭公誠但過勞病作僅能畢事今歲場中主於崇雅黜浮貴理學變文體而一時負名之士或不在選所得皆實才也舒芬王正宗二卷皆本房奇作舒以經學勝王以後場勝後舒遂大魁天下頗愜輿論今特寄二子捲並場中批語試細觀之或出與鄕中諸後進一看可以思齊他尙有佳作因人事不能盡錄陸續可寄也靳公竟以物議去國眞可惜矣

比日家人至得書兼知吾兄所以拳拳爲弟之情百凡加意何敢忘何敢忘弟自入冬以來病勢漸去十月初間議有南司業之行便欲欣然承之復有畱行者近又有司禮監教書之命生徒幾三百人皆權貴難制馭而批授問難極爲勞攘五日一往徒步十里似非病後所可堪也柰獨客萬里懷老念幼無時少忘屢欲爲退休計顧家門事大未敢輕爲自便如何如何京中時事人心安堵天命祖徳宜若無事但聖駕一還則無復他慮矣朝士間有送家屬還兼引疾去者亦各行其所見耳弟之家屬勢須一來舟可用自雇府縣中決不可幹玆𨿽有書特致問訊此事不欲與之言也臨行事宜更望斟酌或決之龜卜耳十二月初還遣一信來爲行止承示宗澤兄葬事如此亦可其間委曲吾兄自爲善處古人所云忍之一字或可行之大抵此人倫之變也吾兄出處事弟亦謀之俟有便委曲當別陳

京中事體委曲約齋先生必能道之約齋行後兩日而司業之命方下目今移居到任俱已定疊叨祖宗厚蔭與夙承訓誨廁大臣之末沾侍從之榮所得不爲不多矣自度任益重而官益冷夫任重則人之責我者益備官冷則我之副人者甚微能不重爲戒懼此言惟吾兄知之審之思老念幼之心無日不切秪恐南都卒難得耳柰何柰何春初家屬權且北來乘機旋處之不敢不安於命也

與徐伯臣二首

臥病索居思一見故人而不可得如長谷尢難爲懷不知新涼可期否向許寄邵復孺先生詞稿近亦收得一二種手筆卽當奉覽前輩盛美付之落莫庸非後死者之責耶臂病將廢衰殘可憐適示銅物當爲漢器是天祿辟邪之類制作甚佳惜斷其尾爾余候面悉

逺諗道候淸吉仁政展布念昔遊佳勝恍然身在海山奧區顧老矣爲之悵望不能已已昨自望日扁舟出行田舍迆■﹝辶裏﹞至靑龍江上舊置竹林池塘結數椽於上九峯當前歷歷在目其右枕白鶴江吳淞抱之而東因榜其門曰歸從紫閣黃扉裏住向靑龍白鶴間頗憶長谷不得相與指點之然鵬摶鷃笑固物理不齊爾臨啟作報忽漫及此一笑一笑

儼山續集卷十

