

欽定四庫全書

集部六

靑城山人集

別集類五【明】

提要

【臣】等謹按靑城山人集八卷明王燧撰燧字汝玉長洲人洪武中舉浙江鄕試以薦攝府學教授攺應天訓導擢翰林五經博士官至春坊贊善洪熙初贈太子賔客諡文靖所著詩稿在當日已多散佚正統十二年其孫鏜始裒次爲編其婣家華靖刪定爲八卷卽此本也朱彛尊靜志居詩話稱其詩不費索斤斤唐人之調吳人徐用理集永樂後詩家三百三十人以燧壓捲今觀其詩音節色澤皆力摹古格頗近於髙棅林鴻一派誠有擬議而不能變化之嫌然當元之季詩格靡麗往往體近塡詞燧能毅然以六代三唐爲模楷亦卓然特立之士又不得以後來王李之流預繩明初人矣乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

靑城山人集原序

余弱冠時已聞靑城王先生刻厲於詩之名矣及遊京師獲拜先生於給事中天臺蔣君所辱先生不以後生待余而與之進頃之蔣君以送宋侍書歸金華詩求於先生先生卽伸捲濡墨題曰少小離鄕國歸時及壯年三巴百指住萬里一家全靑瑣榮新秩金華復舊田聖恩何以報晚節保貞堅題竟卽擲筆而去予時異先生於詩不涉搆思才之敏句之新也有如此而不負昔之所聞也矣玆吳門華君彚粹先生之詩凡若干捲欲命工以鍥於梓徴予序其首簡惟詩爲文之至精者也發乎情性而止乎禮義夫豈可易言者哉故知非賦稟淸明才趣超踔之士不足以語此若先生者自少負聰明特達之資才淸趣防宜其平日之詩之文輙與海內作者齊驅而並駕間有或之而先者也若玆集不淪虛寂不流靡漫洋洋乎沨沨乎緣情指事駕蘓李而淩元白其慨而不激直而不肆殊得詩人溫柔惇厚之防誠不負爲一代之名家也玆辱華君之請序顧余之昏庸膚陋奚足以當特念不拜先生者垂五十年餘因覩斯集而感慨系之姑彊言以弁其端者用識予景仰之私云爾先生名璲字汝玉姑蘇人靑城其號也官至右春坊右贊善兼翰林院檢討贈太子賔客謚文靖華君名靖字彥謀讀書惇行士也以先生沒而欲不沒先生之善將刋是集以行於世亦可見其爲人云故並序之景泰元年八月初吉資善大夫南京吏部尙書蕭山魏驥書

欽定四庫全書

靑城山人集卷一

明王燧撰

五言古詩

雜詩十首

昔年十四五猛志狹八荒欲登昆侖巓揮手攀扶桑腰縣倚天劍身被拂云裳岀入在元始顧瞻近三光瑯玕久不寶靈鳥方髙翔吞聲勿復道感慨熱衷腸

又

遠遊歷燕趙撫劍黃金防昭王在何許遺迹空蒿萊是時窮秋後朔漠悲風來驚沙掩白日六龍就西頽羈懷無與歡俯仰獨徘徊徘徊將安之零淚曾沾懷

又

靑陽降丰澤萬物競欣榮秋霜被原野從此悲凋零賢人抱識鑑時運有衰興四皓隠商山二八登虞廷捲舒貴適道奚必局常經

又

長川欲車騁修路乃舟航梧桐巢燕雀荊棘棲鸞凰人情多不測世故有難量班姬不長信趙女入昭陽防陰今日翳巧語使交傷誰能如管鮑終始不相忘

又

多財情易滛縱欲神將鑠瞻前愼圖返處泰當思約婉孌通衢子遨遊恣歡謔玉佩綺羅衣白馬黃金絡但慕千駟侈安知一瓢樂一朝時忽殊萬事總零落盛年不可保富貴難常托胡彼沖虛人防心守恬漠

又

蕣花輝朝艶豈覩蟠桃春營營塵中徒寧識林下人聲色令心惑驕荒使智昏日夕相馳逐何時返道眞

又

顏回反夭卒盜跖獲壽亡眾人惑其變志士守其常非法不敢姦臨義安肯忘願爲松栢姿不學桃李芳桃李能娯人飄零使我傷

又

弱水不容涉蓬萊焉得遊生時被珠玉死後歸山邱一身非我有此外定足求君子順時命小人行險謀榮華能取辱貧賤可忘憂

又

盛衰互相倚物理本有常倉鶊方振羽鴻鴈已飛翔人生不滿百防命若晨霜昨時朱顏子忽奄成蒼蒼材大徒爲累名髙徒自傷何如王子晉乘鸞遠飄揚

又

東去有瀛洲靈鰲戴三峯洪濤九萬里雲海彷佛通神仙息其上丹闕泊珠宮飡霞幾玉蕋緑髮雙靑瞳我將從之遊輕舉淩長風飄飄八紘外流睇九垓中江河一溝瀆泰華如蟻封放神蕩精魄壽與天地終

拙齋爲徐希孟賦

抱甕良獨苦桔橰殊可珍何爲漢陰叟不肯防其淳古道去雲遠澆風蕩天眞營營趨巧智擾擾逐迷津之子慕髙尙遊心葛天民閉門守質朴事此百年身繁榮媚芳節百卉悴嚴晨人生有恆理安用常憂辛

萍居

匏瓜有恆繋流萍無定蹤物情各自然今古誰能通人生寄宇內出處將無同墨生突不黔原思老蒿蓬仲尼稱大聖轍迹環周封孟軻挾仁義鄒魯不能容宵人懷所安君子順其逢行止𨿽殊塗至今歸一宗願子保貞素坎流當任從

鳴鳯軒

鳯飛朝云表五章偹羽儀廻翔久不下顧覽在徳輝美人抱髙志植此圭璚姿將期九苞翼來集淩寒枝但恐花不實零霜厲嚴威從今舟穴雛惸惸抱長饑翻貽斥鷃誚中道將安歸

寄陳嗣初

昭代鮮遺逸夫人尙沈淪豈無乘時志華髮有慈親傾家具甘防勵守淸貧蹉跎四十載抱潔將終身嗟我愧非才叨陪侍從臣薦章豈所惜知子情未伸滄海風霜晚故苑芳華新勉焉愼自保防服髙堂春

送徐希孟之沅湘

靑靑璚樹枝忽帶風霜雪借問此何來沅湘久從役翻思離別年寒暑屢遷易故交幾人存往事誰能識秋風飄大荒旅鴈振新翼翩然整行斾又欲辭鄕國庭闈豈不戀王事敢寧息嗟予久衰病送子傷衷臆匪無丈夫志臨岐要難抑後防復何時勸子加飡食

答王之常

零露漙蔓艸月華皓前墀美人在宻邇枉札寄遐思余本林棲士夙懷山野姿矧玆抱屙久筋力彌已衰慮淡非有悟退閒固其宜念彼谷中蘭芳生日應滋過時不以佩將與蕭艾萎非君同心者此志諒誰知

防飲賦得酒字

處世猶夢中夢覺復安有生前尙如此何暇計身後屈原稱獨醒空葬江魚口古人不欲者一一今在否君防枝上花榮悴若翻手朱顏幾何時倐爾成皓首畫堂綺筵開總是靑雲友海風掃秋空錯落掛星斗我將舞柘枝君唱折楊柳勸君當此歡莫負杯中酒

送太守之官

瓦缶獲登薦洗罍寧見珍巴童更倡和豈復歌陽春吁嗟去古遠大雅將誰陳聖朝復惇朴淸風蕩囂塵多君秉髙志卓犖思超倫晚生際今世尙友懷古人亨衢縱逸轡天池躍修鱗分符守名郡治本歸淸眞香凝燕寢晝吏散公庭春乃知汲長孺臥理淮南民孰云世日降此道非殊倫勸君終努力埀輝暎無垠

著存堂

髙堂已寂寞居處若平生結念承歡日疑聞謦咳聲況玆承祀事芳香旣云升中心致愛慤洋洋儼居歆孰謂逝者遠格思在精誠著存記戴禮端切孝子情

述懷

蚤年蔑知識負志頗傲岸毎鄙子張辟常嫌仲由喭浩气逸虹蜺髙情薄霄漢懸河吐狂談振綺灑芳翰辭胎珠晶熒出璞玉璀璨羣英見推奬前輩辱稱贊問齒方在童有髮猶未冠展轉時物非蹉跎嵗華換風霜忽淒厲雨雪亦零亂未縱躍川鱗早鎩淩雲翰顧瞻乏良圖進退昧深算豺狼正縱橫虎豹共奔竄一身甘賤貧十口寄叢灌蒸藜當晨炊掃葉供午爨角巾不裹頭破褐僅遮骭世途日孔棘家道屢多難百憂遂紛紜萬事總蕪漫浮蹤學萍漂浪迹類梗斷徒懷濟時略獨抱窮途嘆攜書過海濵負笈客江畔感至恆支頥愁來頻扼腕今秋防又殘玆夕坐將半哀哀鵲繞枝嗷嗷鴻失伴靑燈乍明滅皎月方輝煥寒聲撼空窻露气逼虛幔壯懷凝欲消歸思浩莫絆驚魚怯舉网傷鳥畏張彈未覩黃河淸空歌白石爛亂杵遞相催羣雞互爭喚出門望東方漫漫何時旦

平安南詩

聖恩涵萬國蠻夷犯天綱寛刑冀或攺怙終彌弗臧神人咸憤怒天兵臨南荒虎賁八十萬士馬皆精彊陸行震山谷水涉騰海洋逆徒敢來拒一鼓如驅羊誰云富良險坦若履康莊誰云連柵固易若摧枯楊脇從悉罔治渠魁獨奔亡王師疾如飛追逐窮潛藏大索搗巢穴如入無人鄕生擒盡遺類凱奏軍威揚遂令炎服表禾黍秋芒芒昔陷狐貍窟今防帝澤滂父老饋簞壺士女來元黃捷書報天下歡抃聲洋洋平淮美憲宗江漢贊宣王小臣忝朝列稱頌進明光願言祈聖壽萬萬同天長

王孟端冩竹木圖爲院判劉士賔題

菁菁緑竹枝落落古貞木同抱淩寒姿托根荒山曲長安桃李花含芳媚春淑狂風一披拂蓬梗共吹逐願祈保後凋寧憚委巖谷

行素軒

谷粟茍充腹膏粱非我謀禦寒有布褐奚用襲狐裘顏生在陋巷簞食樂忘憂原思處蓬蒿結駟匪所求吁嗟去古遠此道良悠悠之子秉夙尙潔躬企前修力畊畎畆間行素屛紛尢濁酒盈春缸時稼登寒疇營計有恆產奉親足甘柔長年逢餘暇旣唱還復酬內省多自得外觀悉云浮人生遊寰宇百嵗非千秋咄彼利名子蚩蚩何止休

送曽子固視猶子子棨還江右

邱園事韜晦托迹依蓬蒿棲遲四十載悉屏塵事交猶子瑚璉器置身登靑霄感念同气恩心焉結煩勞翩然辭林扉京華逺遊遨歡愛情旣洽別離思已消因登鐘山岑乃望長江潮時逢康泰盛治用神化超壯玆平生志攄此胸中豪薄言賦旋歸東流溯輕舠天邊三山迥雲際九華髙還家田廬靜去郭煙水遙豈無當世賢連茹思拔茅捲舒各有道涇渭難混淆白駒終莫縶叢桂那能招重來諒未卜仰止徒長謠

惠山畱別諸友

名山蘊眞气地脈顯靈液澄源古石深乳竇寒泉滴鏘鏘激淸響湛湛凝沈碧中朝賜告還杖策遂登歷因尋禪棲侶復值親知客芳蘭襲華裾嘉羞薦瑤席諸公屬靑年愧我髮埀白同逢聖明代歡樂殊未極明晨將戒行分袂欲成戚後防良有期別離何足惜京華望東吳雲樹才咫尺

文防軒

我昔騁逸轡藝苑窮遨遊濟濟集時彥髙談極殷周質文相炳煥探索入元幽道漓秦漢際眞源失其流聖代復淳古唐虞共鴻猷諸生抱奇志聖學思探求開軒黌宮裏師友更倡酬淸風杏壇來衝襟散煩憂願言崇令徳期與顏曽儔

養志堂

事親貴奉養匪在衣與餐輕甘或不懌麄糲有餘歡古來稱孝子豈爲保饑寒賢哉曽參氏志養心已安孟軻表志行埀芳逾芝蘭之子慕前哲辟玆華搆寛佳名題養志承顏恆【闕】觀邇來捧毛檄置身靑雲端丁年富才力天路隨鵬搏又如阿閣鳯文彩偹羽翰顯庸自玆始行見加纓冠忠貞克努力大孝乃思完埀輝著汗簡一寸中心丹

結交行

堅冰不可履內蓄萬狀波小人不可近對靣興网羅傾舟非必深折輪非必峩君防平地間步步山與河

秋夜寄華東湖

旅泊未云久遽玆及良時郊原夕澄澈星斗上參差望君宻邇地結我千里思豈無澤畔舟泛月弄淸漪徒然起幽興尙愧文墨羈行待瑤華秀終當踐佳期援毫慚鄙陋先用冩暌離

題徐希孟雲林捲兼柬王之常

東吳山水郡我家萬山中自從別猿鶴振佩明光宮雲林結遐想美人邈難從之子山中來都門忽相逢我家南窻下幽蘭滋幾叢天寒露華隕花葉應丰茸路遠莫能采恐隨蕭艾同送子鳯城外長江生西風明將臥雲林五湖煙水東我有所思者同心復同宗懷之不可見使我心仲忡因君爲報謝蕙帳非終空

徐山人來自東吳邂逅相見以雲林圖徴詩追念舊遊爲之悵然故人之常先生養髙林壑不渝素志自愧與時追隨進退無補可爲長嘆也方將整冠入西淸山人適來告別淸曉篝燈賦詩並識左方吳門王汝玉

挽林先生

林公生勝國卓犖志不羣蚤嵗嘗膴仕老年遭世屯豺虎相啖食龍蛇方未分三吳各都防白晝昏風塵樂土成割據江山陷沈淪公時遂長遁閟迹潛荊榛不冠亦不帶佯狂稱散人誓將沮溺儔甘與原憲貧違俗本全節潔身非亂倫皇明靖六合萬國咸來賔伯夷洎呂望歘然興海濵繄公豈無志彈冠乘道津柰玆筋力衰終作艸莽臣昔在八姓日翠華屢更新嗟嗟馮太師累世秉國鈞何如鄭雲叟獨不掛纓紳觀公秉髙誼異代同淸芬令子抱材器恭逢堯舜君蒼蒼示昭鑑公郁從玆伸鳯翔千仭儀豹變南山文終爲明世瑞垂輝耀千春九原或可作些酒招歌魂

初辭長洲縣庠

潛鱗貴幽沈迅翮當上徵伊抱孱陋質俯仰難爲情進趨旣匪任退武復懷驚念往感多變顧始愧將傾玆焉幸返舊遊息在柴荊谷行晨晻曖嶺眺夕澄明紅泉演緑磵碧磴披丹英時升煙霞表恍若淩長淸素心自昭曠外物徒紛榮願同戰勝者弄化保嘉貞

寄王秀才

無事互相倚孰能察其防羣賢溢天堦獨子偃巖扉𨿽云缺華綬自顧有斑衣人生各異立志者當庶幾江山入秋气艸木凋芳菲蒼然貞松質嵗晚有餘輝

題雪屋捲

洛陽掩闗臥剡曲放舟廻何如山館晝獨坐思悠哉鑑湖似瀛海稽阜若蓬萊波淨銀爲浦巖明玉作臺矜鮮失舞鶴防白間疏梅知子丰葩藻詎讓兔園才願聞歌郢曲陽春逐奏來

鵪鶉

遊鶤運四海黃鵠摩丹霄道逢霜霰嚴鎩翮靑雲遙何如秋原鶉短羽無髙超饑飡野田實棲集依葦蕭時飛復時止和聲弄鮮飈雌雄各安偶所樂同鷦鷯志願易爲足過圖良自勞物生貴得性豈必搏扶揺

題雙壁堂

謝庭誇玉樹衞詩賦瑤璚何如臨江彥伯仲二難並瑩然雙白璧皎皎藍田英佐邑初試用躬畊尙違榮昭代貴良器天衢方大亨懷韞豈終久卑沈匪無成瑚璉薦淸廟瑯玕貢明廷知君善待賈行見重連城

秋夜九首

桐風弦商聲竹露琤寒滴室幽月離離壁古虫喞喞遲莫行可企朱明奄成昔方來無新歡旣逝多故慼晶晶窻下燈照我爲生客

又

西陸气淒惻敗扉宵不扃片月落空隙冷煙攢破櫺慼慼少安臥悠悠孤抱醒悲蛩呻酸響老木挺瘦形卽此叢眾感懵然使心防

又

憂聼不及遠客夢不暇長哀風弔中夜古葉啼髙蒼幽幽籬下枝尙綴防薄芳嚴霜將卒至生意安所望失時貴潛智揚已徒見傷君子識命分冺滅庸何妨

又

瘦骨懼寒集病懷驚運周廻愁緣腸轉孤緒隨噫抽念昔苦多謬慙今未違尢流光逐逝水瞬息不暫畱涉川當乘舟遵岐當駕輈前修有良軌後輩宜勉由尙湏防其駑庻幾道可求

又

寒月如利防稜稜不可幹愁人如秋蟬嘒嘒皆哀酸新淚迸故眼後噫續前嘆誰言一寸心中有慮萬端

又

冷衾無暖臥短燭無長明志士有憤嘆憂人多苦聲涼月掛寒壁枯飈嘶商莖四時遞相促羲馭長不寧【闕】忽如剪撫【闕】颯已盈竇虫鳴幽幽餘生欲何成

又

四壁鬼神滿單棲誰與羣凝心無定寐集耳多虛聞病骨利於刃瘠膚皺成紋盤盤愁輪運裊裊憂緒紛彊爲咿嚘歌鳴響如悲蚊

又

羈貧日彌甚破屋秋夜長數防星掛帳五更霜落牀寒蜂刺雙足峭若攖劍鋩枯泣不爲滴噫總成章自憐憔悴生安得逢春陽

又

露滴夕气瘦風泣霜天枯暗螢無遠照商鳥有驚呼臒肩聳將折吟腸痛如刳忍苦求古道古道非今途今途與古道曲直各異趨趨曲不趨直傷哉古道蕪

爲華彥謀題王孟端冩枯木竹石

洛陽二三月桃李爭芳菲朝隨春陽媚暮逐東風飛山中有古木叢竹相因依蒼然抱貞固不爲霜霰欺由來君子心流俗那能移

題施江月扇

憶我初識君江軒月如秋故人丹林子挾我同遨遊涼風起天未白蘋滿芳洲浩然縱奇气畢竟情未收自玆始相見談笑恆忘倦興來揮防毫五气云露炫卻哂謝宣城澄江淨如練我去謁承明君來訪神京客樓三日雨聽徹�花聲別來今幾載屢防流光攺彤庭賜告還風景依然在重防落楓江芙蓉正堪采百年幾何時防少多分離那知在今日聚首非素期玉杯行美酒座上皆親知當筵不爲樂莫待長相思明朝我仍去未必重相遇丈夫志四方細故安足慮它時倘念我爲折三花樹

題吏部陳侍郎奉萱堂

美人奉親處乃在湖山中水雲深幾許蒼翠千萬重髙堂啟華搆長日春融融羅帷捲晴旭防服翻和風稱觴介眉壽花暎親顏紅人生天地間至樂誰能同願言保終養何必希喬洪

鄒氏安然堂

君子安命分宵人蹈危機二者茫昧間孰能察其防陸行思薄漢沈淵欲騰飛何如順其軌履此坦且夷賢哉道鄕裔素位不外馳文繡與絺綌各言守其宜我歌安分篇願以貽箴防

題廬山讀書處捲

謫仙去已久千古廬山空惟畱瀑布水依舊懸長虹美人抱良質價重連城璧心同秋水淸气與晴雲逸結屋廬山邊讀書知幾年逍遙明月下嘯詠涼風前長吟謫仙詩還繼謫仙興五老削靑天芙蓉挿明鏡朅來從宦遊空憶廬山秋九江可攬結飛夢過江州

黃鵠山房爲典儀蕭彥敬賦

黃鵠已飛去空餘黃鵠山只今幾千載黃鵠當來還美人雲霄士托迹玆山裏山房臥白雲丹詔忽徴起典儀侍親王朱邸參鵷行自公每退食山中恣翺翔天空月明後涼意滿窻牖風生萬壑哀黃鵠知來否狂歌招黃鵠卻上黃鶴樓長江一萬里流到武昌秋仙人子安軰玉節降瑤防不騎黃鶴下定跨黃鵠來我將從子去附翼紫淸表追隨黃鵠遊俯瞰三山小

爲顧禦史題竹林茅舍圖

簪紱遂初衣結茅在深竹庭靜積秋陰窻虛鎖寒緑知子久樂閒無心慕榮祿予本林壑人平生寡羈束欲因風雪夕來擬聨牀宿爲問捧簡時何如此幽獨

愛日堂

羲和不停馭孝子多隠憂譬彼川上波逝者無廻流寸艸徒有心春暉諒難酬豺獺欲思報昊天極悠悠誰揮魯陽戈爲請飛光畱

爲談彥誠題戴嵩畫牛

楊柳緑生陰春陂芳艸深牧童放犢去杏塢入煙林黃昏伴應少孤月起遙岑嗟我忘歸客徒興畎畆心

題侯主簿忠告軒

君誠不獨治分憂賴賢牧所以漢郎官出宰應星宿長洲古名邑民物稱富足年來久凋獘五月糶新谷侯令剸煩才存心在忠告行春載輕車煙村桑柘緑孝悌申古訓淳龎化今俗坐令百里間謳歌仍鼓腹昔聞宓子賤彈琴致民服復修良吏傳爲爾請重續

霞洲舊隠

我聞仙霞景未識仙霞洲三山橫紫翠影落七閩秋前賢讀書處占盡仙霞趣結綺排空來流暉浮野去之子非庸人霞洲臥幾春朅來應明詔侍從依紫宸徒凝霞洲想難遂霞洲賞防待功成時拂衣許長往

題靜專齋

天道以穆生物無二心陰陽不停機寒暑遞相尋黙然成運化寧間古與今惟人最鐘秀靈防湛沈沈操存諒有道不爲羣累侵澄瀾來輕風皎月銷防陰勉焉勿休替接武淵與參仰希無言訓三嘆有遺音

題養晦齋

良玉蘊貞石明珠藏重泉未登卞隋場至寶何由宣美人抱才器中嵗甘自捐法曺才小試不與物推遷簿書日糾紛此心每悠然金門慕方朔山陰憶梅仙由來貞隠者豈必棲雲煙乃知抗志士匪謝區中緣願子終所守兼以道自全

題髙太常贈錢文學畫竹

美人抱貞節來自苕溪陰相遇玉堂仙貽贈比兼金猗彼緑竹枝瑯然瑤華音防物豈足貴用表嵗寒心

題淸暉樓

昔上越王城曽望丹山曲千巖與萬壑一一皆經目歸來四十年東望心茫然至今山窻夢夜落九洞天葉君住東州家有淸暉樓檐棲水色冷簾捲山光秋緬懷舊遊處天涯煙樹長吟謝公詩安得淩風去

遠趣樓

王君大隠徒脫略當世務結樓紅塵中宛有滄洲趣窻含夫椒云簾捲洞庭雨暮防煙鳥還朝見風帆舉身將杳漠俱心與鴻蒙侶卽此是眞遊何須在巖渚

題畫

嘉樹生繁陰林虛轉深杳夜來疏雨收緑水人家曉素心寡所營豈爲煩慮擾獨坐望南湖淸風動蘋杪

又

疏煙帶平野閒花落空林雞聲在何許人家春樹陰將尋邱仲侶諧此塵外心幽期倘云遂寧惜露沾襟

松石軒

熈陽麗東園繁華艶桃李驚風飄西陸零落委流水驅車駕言邁登彼南山趾靑松何欝欝白石亦齒齒亭然獨後凋屹立復奚倚狂夫徇輕薄志士固終始願期保貞心中道無衰靡

題張昭陽秋野軒

象無停轡白駒恆不羈旋聞金飈振奄觀炎暑移堂居瞰西野秋气倐云淒鳴鴻方噭噭彼黍漸離離白蘋芳華動紅蘭彩艶滋彈冠晴崗表濯纓晴川湄物情信多美夙心寧弗怡但感豳風戒重懷蟋蟀詩履霜非伊始堅冰行可期四時有成序天道諒如斯逹人貴無悶志士抱遐思惟應守其素玆理良可持

題中子捲

君平昔遁世賣卜居城闉百錢足自給閉門守淸眞伊人負髙志脫略煙塵際淸風去不還此道今誰繼我聞舂市東客有號中早年謝紛靡晚節甘固窮嘗師中子曽晤窮通理龍性豈能馴鳯飛疇得制我願往從之平生命自知不須論躍馬但欲問前非

哀觧開先

勝國運終圮潢池爭弄兵惟公起儒素志在安蒼生風塵昧寰宇攬轡思澄淸誓將雙龍劍截海屠長鯨西江數十郡冦盜紛縱橫公時奉朝命慷慨辭帝京翩然乘單舸萬里東南行父老覩漢儀簞壺欣並迎間出敵人壁重完吉安城檄書傳將臣戮力掃攙搶當時忠義徒猛气沖冠纓指期定恢復奮激爭攄誠惜哉事已去雄圖竟無成狂瀾旣潰決孤柱安能撐徒揮魯陽戈難挽落日傾至今悲歌士聞風爲吞聲魯連遊邯鄲片言定紛爭謝傳起東山談笑江左寧嗟公𨿽不偶千古同髙情可憐流俗子錙銖論重輕安知壯夫節成敗何足評余亦抱奇偉囊錐常願呈慕公一寸心金石同堅貞布衣憂社稷任重居公卿九原不復作長些衷難平賦詩繼七哀雪淚風悲鳴

和僧見寄三首

師本林臥人予亦煙棲客同在一山中如何未相識鐘鳴松杪風惆悵生孤憶

鶴飛空林表人語驚泉間淸景方自悅所思杳難攀歸云何處至無復望中山

聞說心處巖棲知幾層磬隨夕籟斷香帶秋嵐凝寂寂松窻下孤燈照一僧

二婦艶二首

大婦冠鳯翹中婦試春綃小婦方安臥羅帳掩春嬌曙寒衾枕冷良人事早朝

大婦上云機中婦裁羅衣小婦多姿態含笑惜春暉鳥啼花復落夜遙人未歸

詠中庭幽蘭寄曽日彰練聲伯

中庭有幽蘭貞獨信爲美移根自澤陰托防近堂趾敷葉恆披緑抽莖復攢紫桃李詎能方荇茝或可比紉之佩服間足以贈君子

送浦舍人還晉府

秋气集西陸驚風飄大荒酒酣拔長劍送子度太行賢王受睿算【闕】土鎭朔方晉國古名都九州輳才良子懷珠與壁獲登隋卞場置身旣得所勲業行可望別離當玆日豈不懷感傷丈夫相結托所貴在慨慷詎學兒女徒眷戀涕沾裳

送同年故人別

孟春寒律逝令節變靑陽結軫東郊路餞子返故鄕山川固云邇感別易情傷念昔同遊日騫翰志遠翔詎知今再遇流浪嘆星霜時風敷淑气臯蘭茁紫芳采此將爲贈終要去不忘

送吳得淸寺丞復任

之子出將家能武兼能文昻然騏驥姿不與凡馬羣我昔始相遇芝蘭喜同芬匆匆情未盡遽作東西分愧我忝宗伯幸際唐虞君子行典馬政目極滁陽云京華素秋節邂逅展殷勤羨子气淸逸涼空淨塵氛丹靑淩顧陸詩逼鮑參軍或時灑翰墨縱橫題練裙飄然復別去幽路滄江濆愛而不可挽煙樹愁紛紛贈子芳杜蘅懷袖有餘薫願子保貞潔臯鶴聲終聞

發故篋得表侄尢允所錄雜文

我有心所親全家竄南徼傳聞已淪亡想念結懷抱開篋睹遺書臨編增永悼伊子自童丱與爾惇情好自匪因親防由來同志操泮宮武共步蘭省藝偕較宇宙中橫潰艱虞出非料爾去困累拘余歸隠畊釣一朝異存沒萬里阻哀弔荒阡瘞旅櫬炎風拂飛旐二親亦沈隕孤息復誰告感玆痛心膺奚暇論墨妙殽羞奠安設鞠養言非蹈摛章情冀申濡毫意如耄

秋齋曉坐

旭旦抱虛寂齋居絕諠嘩淡然思慮息悅此景气佳涼颸散煩燠緑樹含淸華玆焉卽棲屛奚用窮幽遐羽人潄金液隠者營丹砂長生事旣悖遺世言徒誇我志孰能亮沈吟空自嗟

淸樂軒

雅志厭紛擾委懷泉石間云嵐遞掩暎松竹交廻環坐覧架上書仰瞻天際山諸生列華席辧析啟心顏此中有眞趣非謂耽燕閒

答丁遜學虞公務見寄

前峯暝色起四野黯將暮緬懷故山人相望阻歡晤慼慼抱離愁衝衝動憂素豈無江上舟泛此煙中渚尙爲文墨系未果戒歸路載歌投贈篇惆悵徒延佇

又

偶然返山中相見散煩襟別來又旬日佳期尙難尋郊原初雨歇新緑徧春林自慚萍梗迹徒負煙霞心覧君枉貽什中有金玉音沈吟不能答落日下西岑

湖中夜泛

夜深入廣澤月暎孤舟寒四顧杳無際益知天宇寛孟冬气蕭索北風振枯萑烝然遵渚鴈驚舉靑雲端嗷嗷發哀響無地息羽翰我心懷惻隠感激生憂患願言漙愛惠咸使玆類安惜哉力防弱扼腕徒長嘆

送徐庭蘭歸包山

君家洞庭西我家洞庭東盈盈一水隔何事不相逢花飛長安陌邂逅初相識一見卽成懽寧知共爲客秋風生旅衣別我欲言歸無限滄洲趣吳山入望防因君問猿鶴蕙帳何如昨別有嵗寒期長歌在林壑

秋夜懷沈秀才

螢棲衰葦寒月斂疏蘿暝羇懷悄無懽臥背風燈影露冷葉聲翻更深人語定欲彈孤桐琴惆悵誰能聽因玆念知己展轉至宵竟

題仙山圖

二室秀紫煙九華挿靑天仙人跨白鳯棲息來其巓我欲往從之跪受長生編飄然學輕舉謝此塵中緣平生事遨遊空悞桃李年秋霜防緑鬢未果求眞詮空齋防圖畫靈境臨我前云梯掛蒼巘碧澗流丹泉金光艸初長瑤華共芊綿何當飡其英笑拍洪崖肩

次汪翰林登尹山述懷效韓儀曹詩韻

朱火流天末商飈起江臯佳人在何許一夕增波濤相望阻遐道無由泛輕舠煙空數鴈過木落羣峯髙感玆嵗將晚使我心煩勞徒然植蘭茝乃爾埋榛蒿淸風旣不至霜霰將焉逃賦詩謝妍倡兼以呈同曹

題度闗圖

秦川西南騖迢遞帶凾闗雞鳴津吏起車馬無時閒七賢欲何之騶從擁徵鞍顧盼周鄭郊翺翔二淆間茫茫快遐目悠悠開心顏而我苦匏系徒思遠遊盤披圖企髙躅飛度鐘華山題詩攄壯懷安得相追攀

次翰林博士先生嵗除陪祀詩韻

文武創王業成康紹鴻基謳歌恊人望歷數承天時聖朝啟景運太祖英雄姿九州昔橫潰伊誰撫羣師龍飛起濠泗叱吒開坤維戎衣才一試中夏先平夷觀兵出日表振旅陰山陲鰥寡有安養困窮無垂洟北徵南服怨東討西人思嗣皇禦大寶發政首老羸諒陰始終畢南靣裳衣垂三千舉禮典五百符貞期聖心不自滿夙夜惟敬祗獻嵗修時祭致齋肅威儀鳴鑾屆淸廟侍衞行逶遲雲從翔鳯蓋日炫交龍旗音容端可卽登降愀含悲載惟肇造艱愼守方自玆精心益寅畏對越罔愆遺神保錫靈貺宗祝告蕃祺萬邦永康乂屢丰無阻饑一徳恆昭顯日新寧纇疵泰山奠宗社瓞綿根支商王配齊聖周後同緝熈億年固綂緒百代奉宗祠史官紀成績足配生民詩

送劉廣文

美人冠章甫千里遠䢐徵餞別河梁上惻愴結深情江南祓禊罷春服屬初成芳洲生緑水繁樹隕朱英艸蔓縈如綬鶯歌響似笙念此將暌間中素詎能平惟應候迅翼仰聆金玉聲

雜詩

世代宅三輔遨遊徧南都南都繁華地鬱鬱帝王居朱宮夾馳道丹闕俯淸渠東眺金張第西瞻許史廬南鄰擊鐘鼓北裏鳴匏竽平明朝謁散幰蓋溢亨衢日夕未能止雞鳴復來趨貪夫徇財賄烈士貴名譽今我諒何苦坎坷獨憂虞

題方士洪雲林書捨捲

我家吳山西君家吳山東東西近相對各在雲林中別來忽幾載屢見流光攺佳遊今已非往事知安在君浮汳河水我客京華春同沽金陵酒共是殊鄕人我猶滯冷捨君將還故山雲林結遐想可望不可攀送君長安道飛花亂煙艸楚樹接吳山闗河路非杳明朝我憶君矯首情易淒雲林在何許如隔武陵谿

顧愼畫爲徐子信題

放舟白蘋渚上有靑楓林美人自遠至水濶煙雲深相防黙無語共愛風滿襟俯仰千載上何人是同心

又

林間緑綺琴江上木蘭艇同是塵外人迹殊心各靜葉下羣樹涼雲歸萬山暝物我俱已忘淸襟豈勞整

靑城山人集卷一

欽定四庫全書

靑城山人集卷二

明王燧撰七言古詩

送鄭齡還家

山中別來三十年京華重見情依然昔時少小今老大相顧握手俱堪憐緬想煙霞同志客楚云秦樹天南北慿誰爲問舊遊懽鷗盟冷落花狼籍雨聲空館喜聨牀銀燭搖紅夜正長觧貂且醉金陵酒勿論它鄕與故鄕我方畱滯君歸去未擬佳期在何處百年幾度海生桑目斷江東緲離緒

題王叔明畫黃鶴山圖爲諭彥行賦

我昔曽遊黃鶴山山人畱我閉松闗山中風雨經十日萬壑千巖空翠間別來浪迹遊湖海嵗月茫茫不相待回首東南頻夢飛山空鶴去人何在畫裏依稀記往年水光山色總依然尋遊常有山中客揮手誰招鶴上仙竹陰深鎖秋窻曙疑是山人吟笑處人生行樂付東流萬事浮雲總何許我欲山中訪舊遊酒船橫渡洞庭秋請歌黃鶴歸來曲消盡胸中萬古愁

題海棠白頭公爲範原紹作

韶光染色濃如綺開徧東風枝上蕋海棠偏得艷陽多亂簇香紅嬌不起白頭啼鳥含芳情殷勤飛入花間鳴似向東君訴心事千回萬轉皆春聲餘情欲寄朱顏客爲報靑春勸君惜防花須及少年時莫待吳霜鏡中白

爲朱昻題薛澹園竹

我家昔住吳山麓繞屋曽栽萬竿竹如今見畫卻題詩憶在山中春雨時暮云作團飛不起空翠滿衣秋欲洗何當重掃石牀眠一任露華涼似水

題湖山佳趣捲

我生夙抱煙霞癖半世林泉寄蹤迹五湖春水洞庭山沙鳥野猿俱舊識菲才叨祿在京華頻防長安陌上花翻憶湖山昔遊處不知明月落誰家美人家在東吳住占得湖山無限趣采樵常倚桂枝巖放棹時過荻花漵我有茅堂與秫田歸期未卜是何年玉堂一枕春風夢飛繞山光水影邊

新秋寄遠

梧桐露零金井寒芙蓉水減銀塘寛社日湘簾送雙燕素塵寶扇愁孤鸞新絲織就鴛鴦綺並刀裁作合歡被古巖桂吐月半輪澄空鴈來人萬里星斗迢迢涼夜長音書幾日到遼陽封侯早系黃金印莫負君家白玉堂

石湖送別

靑山嵳峩云外起下有澄湖綿十里春風吹雨洗吳天天淨湖明玉鏡圓範公昔日曽遊處水色山光帶煙樹春明畫舫載笙歌獨有遊人自來去美人從此赴京師湖上楊花正亂飛歌罷湖山前度曲佩聲歸去侍彤闈

房山竹

輞川昔畫鐵鉤鎖滿幅縱橫鳯毛墮澄心初畫金錯刀煙梢數葉風蕭蕭房山挺出文蘇後近代誰能出其右防毫揮成玉兩枝弄晴帶雨靑猗猗此君眞得冩神手宛然空谷相逢時吳興灑瀚飛霜雪名畫名書稱二絕風流一代屬儒家什襲珍藏宜檢閱

題張良之思親堂

二親昔時在庭闈孝子翩翩舞防衣二親已歿歸黃土孝子空思防衣舞春風花開秋葉黃雨露旣濡天降霜流光無情不相待此心思親那可忘當年種得長生艸惆悵如今亦枯槁滄溟易竭山可虧人生思親無絕期

讀余忠宣公文集

中原日落秋塵黃西望烽火連荊襄雄藩宿將盡驚遁書生復見張睢陽孤軍堅壁大江上誓欲保障東南疆羽書四入丞相府援兵不出吁可傷神州陸沈大勢去夫誰擊楫江中央七年大小數百戰士卒感發疲復張食殫力竭城遂防麾下禆將無生降嗟公竟作厲鬼死全家義徇爲國殤至今遺文落人世直與日月爭輝光伊余再拜獲披誦徒抆血淚沾衣裳九原精爽應可作願歌大招薦椒漿

金陵夜坐

海風夜半從東起雲捲秋空淨如洗三山射影入明河金作蓮花開緑水緑水茫茫使我愁不知何處可通舟張騫一去今安在天上人間幾度秋

題可齋捲

維揚佳士潤州客十載簪纓遊上國齋居新搆遠塵囂彤邸扁題畱翰墨縹帙牙籖左右陳靑囊有藥濟時人年來積得陰功厚紅杏花開繞捨春長時賔友多相過透竹茶煙翠成朶機心總付與浮雲觴詠笑談無不可老我年來眾疾嬰願求匕劑制頽齡朱顏若有還童望不用黃庭內景經

贈觧學士

憶昔先皇臨紫極軺車屢降徴山澤君時年少挾奇才徒步觀光來上國萬言防進蓬萊宮劍花出匣森詞鋒九重非常賜顏色一朝聲譽淩長虹玉堂初秉絲綸筆金豸俄遷烏府秩廷臣俊乂數千人當代諫書推第一殿前端立近宸旒西風雕鶚橫淸秋片言直折田丞相幾度請斬安昌侯貴戚勲臣金與霍終年陪從親帷幄長安市上多家奴一日聞風皆膽落天恩旋許歸寧親放迹西江山水濵長讀南陔采蘭句繡衣晴炫斑衣新陽春明月秋風夜憶簉鵷行侍龍駕中天回首五云髙淸夢長飛雙闕下鼎湖白日嘆龍升君亦倉皇西北行孤臣遙望帝鄕遠血涙如雨沾長纓萬里棲棲復歸日獘裘羸馬無人識都觀裏防桃花總是劉郎後來植我皇繼統傳萬年囊括四海收英賢賈生遂膺宣室召諸葛不顧南陽田含香重入鑾坡直屢艸丹書宣帝徳金雞銜出紫泥書蓮炬照還靑瑣夕先皇盛業超虞唐命君紀述開祕藏編成再拜獻中禁勑賜文綺兼緋黃萬機燕閒宮漏夕東閣西淸常侍側恭承顧問進嘉謨上補衮衣無闕職明良際合古今稀況復兩朝蒙眷知子房一遇赤龍子倒海傾心山不移嗟余識君𨿽恨晚君常顧我多靑眼大夫傾蓋卽情親結交何必論深淺勸君松栢勵貞心嵗晚不爲霜霰侵投軀盡悴報明主袖拂五湖煙水深

薛濤海棠

錦城已得春消息萬里橋邊花似織東風先到海棠枝千朶苞香茜裙拆橋邊媺人花作魂玉纎巧奪花精神娟娟盡濕金莖露卻笑胭脂防絳唇鸞牋半幅情無限不學琴心抱孤怨只愁化作防雲飛緑葉陰陰閟深院

半野軒

松陵城外長橋路緑水逶迆帶雲樹水邊樹裏是誰家半郭半村髙隠處少年曽入幽並遊投老還家理釣舟醉臥蘆花深浦月笑呼笙鶴洞庭秋流光苒荏浮雲攺八表神遊知幾載至今想見晉風流猶有當時遺墨在我亦煙波舊釣徒香秔炊熟膾鮮鱸天恩未報丹心切敢問漁蓑泛五湖

題嶽陽樓圖

君山一帶橫黛蛾洞庭萬頃生白波西風落木楚天迥樓倚紫漢髙嵳峩西瞻雪嶺雲中起東俯長江數千里飛檐曲欄倚西風落鶩孤霞帶流水昔聞蓬萊有眞仙幾度樓頭曽醉眠玉管一聲山月白朗吟飛去已千年子生素有遨遊志白髮東南欲畱滯登樓擬欲覓仙蹤試問三神山外事便當鏈液鎔金丹後天不老常紅顏晴窻對畫發遐想嶽陽之樓何日來躋攀

冷齋

單君家本東州住十載棲棲守儒素一官新領廣文氈宛在長江最西處江花江水朝暮流卻望家鄕思舊遊想象當時讀書處齋居蕭颯冷如秋自從來作江西客畱得平生心不易一齋況味冷如初任使人間自炎赫嵗雲暮矣飛嚴霜東園豈復遺芬芳貞松老栢挺孤操蔚然秀發千尋岡人生抱道貴如此肯逐繁英共浮靡世上誰知鄭廣文洛陽豈識袁髙士嗟子避熱三十年冷齋寒席心久便人生老去本戒得況乃層冰心素堅感君少壯負奇志凡馬羣中見騏驥願君中道勿自疑晚節苦貞宜愈勵

題鳯山書屋

吳山往事浮雲去山勢猶傳鳯棲處東風不鎖玉樓春花落當時後庭樹美人家住鳯山坳雪捲橫江萬頃潮雲气陰連三島近海門晴拔兩峯髙疏簾展捲淸朝坐曲幾篝燈宵未臥鳯飛千仞不歸來頻見萬松山月墮九苞覧徳今朝天美人追隨靑雲邊黃旗紫蓋蔥蘢起彩章五色同翩翩置身阿閣依霄漢珠樹璚花互輝煥親聼簫韶奏九成嗈嗈聲在瑤防畔應思髙臥鳯山雲水影林光幾度新野鳥獨憐山寂寞一聲啼斷翠華春別來書捨渾如舊芳艸間花自增秀已聞名譽重穿楊未許思家問垂柳風流白晳方靑年駿馬金羈被錦韉丹鳯城中朝謁下何人不羨玉堂仙況嘗遠作乘軺使西北山川歸攬轡未誇天上泛靈槎盡入胸中作奇气憶余少覓錢塘遊月中折桂西風秋可憐與子未相識不向鳯山尋少畱老來遇子芙蓉闕屈指流光十餘閱瑣闈應制午陰移紫禁候朝淸漏徹同侍鑾輿幸辟雍千官珂佩如雲從退歸一望春無限滿袖天香紫陌風講筵初設紳纓列延閣編書萃才傑就中我最知子深楚楚眞雛產丹穴西蜀徒稱龎士元河東不用推三絕絲繩玉缸春酒香幾回共醉黃金觴華筵錯落羅綺食星河銀燭交熒煌後予簪筆承華侍子錄勲績書旂常玉墀同簉鵷鷺序東閣西淸嚴禁籞此際終朝迹稍疏毎逢休暇多相與我今爲子歌鳯山興落書窻緑蘿雨劍花出匣秋蓮開防子爽邁非凡才育成羽儀偹炳蔚當年本自岐山來明堂大啟臨泰階聖人端拱萬國懷銜書呈祥將屬誰鳯山舊舎何有哉

聚玉堂詩

連城白璧天下奇卞和得之翻見疑周家璧及琬琰列陳西序誰能窺何如春秋邾國多一門長防春雍熈風雲淸淑華搆啟九龍山前震澤湄春花秋月嵗頻度堂上日日吹塤篪伯兄資稟溫且栗仲季咸粹無瑕玼呂君舊爲文學掾掲題聚玉顏堂楣河南先生玉堂老文章耀長虹垂雄篇奧義作題識力挽古道孰澆漓容防博士梁溪彥持捲索我爲歌詩硜硜頑礦人所棄敢對西子揚蛾眉勉思祖母尢氏族事宋穆陵爲太師昔營菟裘並錫麓少小猶憶相追隨邑中著姓我多識鄒氏頗亦曽相知靑氈傳家將百載不逐桑海同更移秋風萬木總凋謝挺然獨抱淩霜姿只今相承凡幾葉庭前皎皎增璚枝緬懷時風久趨薄欲詠棠棣嗟吾衰喜君與俗不俱靡二難皓髮全怡怡有如紛紛雞鶩侶蔚然孤鳯丹山儀余家昔嘗秉友愛鄕人曽以芝蘭推那知中道遇摧折鶺鴒原上徒傷悲中情感激爲君賦才薄愧乏瓊瑤詞

題梅花卷爲顧禦史賦

我家家在吳山住路入梅花最深處天空嵗晚雪紛飛繞屋寒香千萬樹花時日日醉花邊酒醒長吟花下眠聽到翠禽啼欲斷任教明月照靑天自從遊宦京華久夢繞花前與花後故山花發想依然何遜才華已非舊霜防禦史繡衣人藏得橫斜水面眞一幅齊紈裁皎雪筆端渾是玉精神蕭齋凍雨檐花落紙帳夜寒燈影薄恍然相對似還家春信依稀生緑蕚緑蕚春生日漸多故山歸計尙蹉跎玉堂日賜宮壼酒其耐梅花似雪何何當便赴防花約莫待江天吹曉角詩成卻向畫中題酒熟空思花下酌

烏防淸曉

廣寒宮闕金風起十二瓊防涼似水何時月弄晴輝冷浸栢防秋色裏美人繡衣對靑燈六曲云屏爽气凝南飛烏鵲不驚繞玉壺淸貯銀河冰此時心在澄虛境白露紅蓮秋烱烱忽聞禁漏滴三更喚起遐思發深省參橫斗轉天蒼蒼將整冠佩朝明光衮衣無缺不煩補近臣何事諫封章城烏未啼人尙悄坐待金鑪香篆裊天上初傳啟九闗一庭霜月烏防曉

題雲山圖

三山陳翁湖海士平生浩蕩懷奇气晚年脫迹遊永嘉冩盡江南山水意江南山水何處多吳頭楚尾靑嵳峩天雞啼罷海光動大江一道懸銀河江村緑樹人家曉燕子歸時人悄悄千山空翠挾雨來萬頃白雲閒不掃爾不見米芾顚海嶽廟前書畫舡溪藤出水雪花皎興來搖筆生雲煙又不見髙尙書家住房山滄海隅晝長坐對遼天迥尺素亂灑云糢糊陳翁昔嵗得其奧邱壑蟠胸奪天造大娘劍器張顚艸手應心通入神妙何當放浪遊名山倒跨白鹿尋仙闗翁乎翁乎精爽可呼起笑折三秀云崖間

春風堂

昔年有士遊程門彌月坐絕春風溫淸芬相傳數百載族姓喜見云初孫早年負笈登太學宰邑佐郡多承恩公餘退食髙堂下右史左圖供討論大書春風揭華扁仰止先哲今如存恍然心目若親灸不異當時和气暄我聞遊楊嘗立雪太山巖巖師道尊大賢設教豈矛盾萬善殊途同一源吁嗟道喪向千載古聖奧義多湮淪斯文未冺出天意篤生河南弟與昆言立徳示矜式垂訓萬世開防昏猶如長夜方未曉朝陽忽起光燉燉春風堂中春寂寂之子獨坐無煩喧更歌浴沂詠歸罷俯視滿庭芳艸蕃悠然眞趣非外假欲冩心素應忘言

南湖佳趣

雨香雲暖東風裏緑漲南湖湖上水望中千頃淨無塵細縠平鋪吹不起鳬鷖鸂防交交飛蒲芽含紫蘆芽肥天光水影更蕩漾湖南湖北皆春暉美人家並湖邊住花落花開春幾度自從捧檄仕京華夢繞煙霞釣遊處我本沙鷗社里人別來頻見鳯城春賦詩爲冩湖南趣猶憶汀洲采白蘋

陌上桑

東城璧日曙煌煌流照防家文杏梁羅敷初起郁金牀妝成曳履出蘭堂纎纎柔荑攜玉篚逐伴紫陌采緑桑陌上麗景正春陽鮮華丰艸競紛芳暎見羅敷好容妝丹唇含貝眉黛長瓠犀皓齒粲晨霜臉邊勻飾和頳黃宮腰冉弱盈把彊澄瀾娟娟溢嬌眶倭墮寶髻低復昻翠釵翩翩翹鳯凰耳畔明月綴雙璫廣衣窄襦巧束裝鮫綃方領湘綺襠綉文交頸刺鴛鴦合歡緩帶順風颺廻軀竦步婉欲翔落英飛燕交頡頏行人辟易立兩行盡訝羅敷艷非常使君五馬來東方遣吏借問家何鄕願言授綏共徜徉羅敷含羞佇道旁湏臾防防啟鸎吭致辭向前請審詳妾家易識復難忘靑樓畫閣儼相望二八辭親奉姑嫜良人初並侍中郎朝朝馳驟少年場騧驪銀勒紫絲韁芙蓉劍轉七星芒今年專城綰金章瑤璠結佩響鏘鏘眞珠颯纚垂香囊府中出入善趨蹌六衢三市生輝光可憐意气能驕張還家別有歡無央九華帳列東西廂侍女齊燻蘇合香箏竽喧闐間笙簧七盤曲赴紛浩倡左右起舞茱萸裳襜襜綺態遊龍驤中庖丰膳進牛羊佳醴湛湛泛華觴良人欣欣方樂康羅敷辭竟聲彌揚置筐再拜申禮防人生伉儷各有當使君一向不自量蠶饑妾欲歸洞房五馬勿復久彷徨

題江山傑閣圖

我生不識黃鶴樓未向滕王閣上游南昌武昌空夢想安得醉倚雕欄秋畫中樓閣知何處我欲淩風試飛去西山雨挾南浦云鸚鵡洲連漢陽樹手招仙人王子喬吹笙歸來共逍遙緱山防鳯緲難見華落瑤池王母桃人生百嵗眞如寄何乃長年苦匏系流光一去豈復來湏趂靑春尋賞事楚江迢迢帶楚山危樓傑閣江山間飄然乘興窮躋攀何湏鎔錬大藥延紅顏

聽鶴軒

黃鶴樓頭鶴飛去遼東白鶴知何處何如結屋鳯城西坐聽鶴聲來玉宇玉宇澄淸玉鏡明戛然孤響落靑防天風吹入松底半夜秋生四座聲窻中美人雲霄士素被香綃寒熟睡驚廻一枕小遊仙恍在丹山璚島裏丹山瓊島防云深山中珠樹森成林珠林花開不知數花開處處皆仙禽何當飛弄瀛洲月聽取長鳴山石裂歸來一笑蟠桃春赤壁橫江何足說

題赤城霞气捲

赤城嵳峩倚天起橫絕海云三百里嵐霏銷盡霽霞明防翠蕩搖靑鏡裏綺華丹焰紛交流五色芙蓉緑水秋羅浮天姥何足數气壓三山十二樓粉署仙郎赤城客石梁華頂親遊歷幾廻夢入故山霞不知身在長安陌長安陌上早朝天日麗觚曙景鮮紫蓋黃旗蔚防蒨龍光咫尺五云邊鵷班侍立敷章奏花露沾衣凝竚久恍疑身上靑雲梯仰手瑤光攀北斗羨子朱顏緑鬢時淸朝際遇古來稀早竭丹心報明主赤城嵗晚弄霞暉

贈鶴林周初

鶴林先生紫煙客丰神秀朗雙瞳碧早年學道逃人羣吳越名山徧遊歷靜中黙悟天地眞卻歸髙臥桃花春河車奼女未騰化滄溟回首揚紅塵丹書召入麒麟殿身被羽衣承燕見從此聲華傾上都五侯七貴爭迎餞西方神嶽髙崢嶸詔遣先生祠百靈道傍奔走二千石人訝眞仙降玉京禮成俯伏拜大庭佩環拂地風泠泠四門閎開對黃道五云回防垂金城是時君王方穆淸龍顏顧盼喜气生賜以石髓所和之大羮賈生前席何足榮罷朝上防陳悃誠臣願乞身終素情綸音重降芙蓉闕特許先生返巖穴路出龍盤山外雲帆開楊子江心月靑鸞白鳯飛參差仙之子兮繽紛而相隨洞天防防兮千秋一時先生歸去兮猶未遲丹防舊種金光艸此際花葉方紛披懸知先生交搆功已成欲將身與元化並長生之術倘可授我願相從閬苑行

湘竹簫歌爲趙丹林賦

君家洞簫天下奇碎紅亂防香淋漓濃如丹砂沁冰肌淡似猩血凝璚枝持來世人莫能識疑是秦王女兒之所貽幾回吹向霜江曉皓月不明風悄悄一聲捲入碧雲中驚散飛鴻落天表君不見重華去兮歸路遙二女泣向湘江臯江臯之竹竹間淚萬古千年長不消我將挾君攜此同上黃鶴樓醉弄一曲離鸞秋曲終飛度洞庭去試聽蒼梧猿夜愁

題扇和張文伯韻

洞庭緑漲波連天蒹葭露冷秋蒼然酒船橫放白鷗渚世間誰謂無神仙百年總是邯鄲客豈必區區困形迹揚雄識字竟何成賈傅抱才曽受謫公生明世登天門日侍彤庭近五云平生本有江海趣長憶五湖沙鳥羣夢中濯纓歌未了藥鑪九轉神丹早待公白首報君恩同采靈芝向瑤島

樂親堂

美人結佩朝明光俯伏丹陛陳封章髙堂親老乞就養恩賜儒官歸故鄕潮州南去幾千里原田毎每帶桑梓到家開講多閒時日日陞堂奉甘防山梁雉聲鳴角角人生無如養親樂

溪南小隠爲孫叔瑜賦

我從天上歸煙霞偶過溪南小隠家谿頭昨夜雨新歇浦口水生浮釣槎十年江海狂遊迹暫爾還鄕反如客沙鷗野鳥忽相逢總是當年舊曽識明朝又欲去朝天身在龍樓鳯閣邊回首溪南何處是夜深夢落洞庭船

東坡畫竹爲周仲輝題

眉山一代稱文雄落筆往往淩長虹時將書法作畫法墨花灑出皆神工一枝老幹欺霜雪數葉翛翛更淸絕儼如端笏立朝時餘子紛紛莫能折至今防畫精爽生恍疑玉局攀云軿詩成拜冩發長嘆南山一帶橫空靑

題竹根道人

早年曽作長安客遊徧東城與南陌老來卻秉嵗寒心情與竹君相莫逆平生遇竹成久畱不異當年王子猷詞人爲作竹根傳飽食渭川千畆秋邇來歸臥吳山久白髮蕭蕭心不朽興酣按節竹間歌卻笑吳興饞太守

白雲窩

君家昔在吳山住俗客長年少來去我因登眺遠相尋直到白雲最深處憐君所寓多淸幽云爲防榭雪爲樓但觧此身居混沌不知人世換春秋采藥云隨身讀易云依座閒到白雲吟醉擁白雲臥石鼎茶香午夢回白雲猶自未曽開柳絮一天風不捲梨花萬樹月初來莫論栁絮風難比梨花月容易飄零容易缺何如白白山中云晨夕相防自怡悅自怡悅人誰知白雲本與無心期飄然辭云下山去佩琴攜鶴遊京師寄迹京師逾十載白雲縹緲長不攺濟人未了竟忘歸故山猿鶴應相待我去君來二十春今朝那復又逢君何時共買東風棹相與還山訪白雲

春曉美人圖

梨花埭上雞鳴早十二璚樓天乍曉東風不動緑楊絲雲母窻空春悄悄銀屏復帳掩鮫綃遮斷蓬山海路遙鬢亂釵橫雙鳯軃玻瓈枕上不勝嬌誰將鸚鵡偸調弄驚散瑤防合歡夢金盤仙掌日華髙小苑花枝露痕重小玉薫殘蘇合香臨鸞先學理新妝合歡欲起愁無力滿院緑陰春晝長

送人還江西

淸江水浸芙蓉花君來別我將還家知君家在臨川住十載從宦遊京華職居宗正掌淸近親見玉牒滋仙葩聖恩如天浩無際特賜休老尋煙霞都門祖餞擁冠蓋有琴在囊書在車到家山水想依舊西風落木秋更佳曉窻一枕夢初破忘卻防鼓趨晨衙山田霜降稻新刈晴溪水涸魚堪義陶然醉臥菊籬下人生此樂眞無涯二防榮歸難獨美朝野嘆羨良非誇慚余未遂報明主敢憶五湖乘釣槎賦詩贈君西別去側身東望空長嗟

題山水小景

往年曽到西湖曲雨後西山翠新沐蘇公堤上栁枝靑蘇小門前芳艸緑畫船搖曳向湖中載得鴛鴦浦口風春去春來知幾度總將心事付殘紅客窻見畫成今昔湖水湖山渾咫尺何當重費買花錢載酒六橋尋故迹

題周昉折花仕女圖爲劉士賔賦

陽防雨過朝慵起翠撒雲鬟倦妝洗東君昨夜送韶光春在花枝嬌旖旎暖香暗襲紅霞綃沁入玉纎溫不消麝臍龍腦避芳馥金鴨沈檀皆罷燒含情欲與花神說爲訴芳心愁萬結莫教零落五更風蝶粉蜂黃共消歇

贈道士吳覧

鶴齋先生鶴上仙與余曽逢東海邊手持昆岡緑玉杖袖有金匱靑霞編謂余不是紅塵客前度名當在仙籍夜防抵掌論長生笑指東方曉光白爾後飄然各觧分茫茫回首不相聞先生徧遊五嶽去余亦還山臥白雲此來忽遇吳貞節昔事先生受眞訣借問先生今在不太淸之上朝仙闕仙闕深沈隔九闗珠樓璚宇倚髙寒中有仙人不知數月爲環佩云爲冠蟠桃花發春漫漫人世千年如等閒我將滅迹棲名山交搆精魄營神丹天傾而後凋朱顏坐視桑田成海湏臾間

題澄江韓氏彌性堂捲

芙蓉城裏花如簇況有澄江秋水緑花間茅屋是君家門外縈廻江一曲長年自與世情疏何異柴桑處士居竹粉晴飄圍罷局蕓香晝染讀殘書我曽放迹澄江上水墅山邨徧遊賞如何未觧識君家往事茫茫空悵怏君家令子仙闈郎我忝濡毫直玉堂侍宴毎聫金屋坐退朝常接玉墀行幾畨論舊相畱戀彷佛澄江眼中見令人飛夢落江南滿座秋光淨如練披圖索我爲題詩老去空慚藻思非勉率爲君歌此曲恍然疑接謝元暉

題煙江疊嶂圖

劍闗平削千山開勢掩巴蜀何雄哉蛟飛鳯舞互爭秀中有一道長江來昔年鼎足曽分峙慘淡風雲屯伯气鄧艾功勲誇一時武侯忠義垂千世只今天地皆淸寧蜀江水緑山靑靑漁舟一葉三峽口行人釃酒登夷陵我生蹤迹畱南國未遂西遊到荊益何當鼓棹溯瞿塘錦官城裏防山色

爲侯主簿題羣玉軒

使君自是玉雪姿出宰百里逢淸時手栽江梅繞公館天寒嵗晚花盈枝我從天上歸林谷索我揮毫賦羣玉何郎才思已非前空憶揚州夢難續親記承恩從翠華頻過小苑曉防花玉堂雪霽東風冷千樹璚瑤發素葩宮壺酒醒疏鐘起身在蓬萊仙島裏旋捲靑綾披素裘筆端詩成如振綺披圖便欲賦長歌撫捲其如羣玉何憑誰喚取雙靑鳥聽我吟翻瀚海波

孟母斷機圖爲練母沈夫人壽

匹縑不易成紛緒不易治如何孟氏母剪斷機中絲機中絲斷猶可理覆簣成山寧可止子賢著徳炳日星母教垂名耀靑史練塤伯仲純孝資蚤年英拔非凡兒趨庭旣承嚴父訓慈闈化導猶孜孜隆冬盛暑功弗間燈窻常聽烏翻枝突然已弁思報徳寸艸難答三春暉千年桃實瑤池後酒進三觴樂初奏手持孟母斷機圖拜向親前祝親壽雙親鶴髮皓垂肩蘭玉參差爭秀妍自言兒𨿽匪敢窺前哲母氏特比孟母賢兒容旣婉母顏悅庭戶藹藹春風邊我聞百行孝居首塤孝於今信希有袖懷三橘奉親嘗臥獲雙魚適親口豈如比親古賢母塤也愛親心更厚獨憐防衣遊未歸王孫芳艸幾萋其版輿毎禦髙堂上空對畫圖思見兒庭前幸有孫枝茂買肉食之須此時防待陳情能奉表我當重賦斷機詩

題王仲遠東郭艸堂

百花洲上花全落緑水逶迆帶煙郭郭東茅舍是君家千頃湖光秋寂寞長年無事揜閒扉欲遠人間是與非西望吳時舊防榭綺羅空逐防雲飛白蘋波上涼風起菇米炊香蒓菜美沿月乘流幾忘還釣船橫放蘆花裏知君與世漸忘情不羨金門大隠名我欲敲門一相訪滄浪同泛濯塵纓

風竹二首

此君曽向瑣闈防金莖露洗靑瑯玕故山近日重相對涼雨新收香粉墜一枝瀟灑畫圖中冩得江南葉葉風明朝何處重相遇紫閣深沈翠霧籠宣和內家稱畫竹文蘇響斷誰能續後有房山與薊邱筆端冩盡瀟湘玉君家此本屬何人一竿獨立淇川麓凜然節操淩冰霜嵗晚佳人在空谷天寒彩鳯不來棲日暮煩誰伴貞獨

題謝孔昭畫天池石壁

層峯秀拔秋云端疊石亂鎖靑巑岏土花半削太古色碧池蕩漾淸流寒中吳勝境當第一虎阜靈巖本非敵惜哉未經韋白題數百年來閟奇迹我家相去十里餘春遊秋賞無時虛廬山天姥著名久當與伯仲稱輿圖東山遺裔丹靑客海內仙蹤在胸臆興來落筆妙入神滿紙縱橫列泉石誰能爲我喚取五湖船一夜飛度穹窿巓仰窺天闗叩石鼓驚起萬壑松風泉

林霏軒

憶昔放舟苕霅間靑鞋竹杖登弁山山春日霽曉光薄巫女緑濕雙螺鬟深林無處覓僧寺衣上紛紛帶空翠卻尋樵路到樵家彷佛瀟湘問山市十年髙臥吳山秋每防煙霏散復收東南佳趣滿胸臆人生何必窮仙遊自從候曙朝金殿天上神仙幾親見龍樓鳯閣防雲中紫蓋黃旗蔚防蒨山人忽寄林霏圖軒居冷防靑扶疏層陰濃黛數千頃淸潤逼簾秋气虛翻然便欲動幽興獨抱瑤琴訪蘿逕同是煙霞社里人相逢不必通名姓時淸未敢歸林巒吳弁羣山空畫翰滿目晴光春欲染緘詩先和松風寒

雲門山水圖

我昔探禹宂嘗登秦望山白雲橫秀色半落靑巑岏山髙云深緲空曠勢拔海天山萬丈赤城霞气石梁虹昏旦絪緼各殊狀便欲因之上天臺飛度弱水登蓬萊芙蓉削出海光裏緑波蕩漾金銀防山重重兮蒼翠云溶溶兮昭回素娥玉童兩兩追隨翠鸞紫鳯雙雙徘徊丹崖碧磴懸寥廓我將從之路綿邈翩然興盡思歸來至今猶憶仙家樂秋風葉落春花飛俯仰淸遊今是非美人示我縑素軸頓覺滿目生淸輝山靑雲白宛如昨賀家宅臨湖水湄日長艸閣門不掩有客放舟來問奇自從金閨預通借曉振珂佩趨彤墀公堂退食時展玩淸夢幾度生耶溪嗟予謬陪靑瑣闥與子出處同襟期雲山本有平生趣顧余菲質叨恩私寸心報國倘能遂卻跨白鹿登丹梯

題金山寺

長江萬里從西來直走東海何雄哉金山湧出浪花裏近對北固靑崔嵬我嘗放舟京口宿擬叩山門快遐矚平明潮漲催觧維水影山光空滿目住山開士江海人卓錫棲禪今幾春邇來膺召遊上國校讐祕閤從詞臣退朝迎我維摩室手啟瑯函展湘帙靑宮少師希世才滿紙縱橫揮防筆恍然置我金銀宮曇華亂落江天風妙髙防上月輪轉海門日照扶桑紅便欲因之訪三島側身飛度東溟曉三山弱水一杯中俯瞰齊州拳石小自慙凡骨非仙姿江山咫尺成天涯飄纓忝入靑瑣闥晝長獨坐勞相思何當灑翰巉巖壁剝蘚題名紀遊歷狂歌起喚騎鯨仙我亦瀛波釣鰲客

題神駿圖

侯家櫪上拳毛騧奇紋五色明春霞天生神駿異凡骨不數霍家獅子花昔年初出秦川道飽食秦原漢陵早昻頭振鬛一長鳴驚散秋鴻落天表曽隨博戰雪山西南海霜風入玉蹄劍外已銷狐兔迹歸來穏步上沙堤雕鞍金勒靑絲轡頻從長楊獵廻騎嬌嘶紫陌軟塵輕弄影鳯城春日麗侯家勲業比山河萬古千春永不磨通借金門靑瑣裏常騎神駿振鳴珂

貞節堂

良人死作戰場鬼賴有兩兒猶可倚抱兒啼泣背燈光遊魂不歸秋夜長當時羅衾香未防綉幃亦有鴛鴦結婦人無夫若風燭縱欲重施爲誰設兒今成人妾守志太守封章旌節義良人精爽亦有知妾身𨿽亡復何愧

題【闕】

隋家二世厭衮衣不禦丹扆朝華夷汴水東流三百里行宮夾道花離離交刀剪落鴛鴦綺髙展牙檣照江水承恩侍從千蛾眉深鎖洞房嬌不起九華帳裏醉濃香回首烽煙暗晉陽花月歌防花落盡空城秋雨靑蕪荒

題邱園舊隠圖

亞卿昔作桐江客擬向邱園終隠迹嚴陵灘上富春山煙水林泉已成癖中天午夜客星明遂別云蘿謁紫京玉殿含香頻入奏仙闈視艸久題名承恩出贊滇陽治萬里山川歸攬轡千重鳥道入云端一派江流落天際卻思髙臥在家鄕小檻閒六月涼明月到時松影轉晚風生處藕花香知君已受西南托莫戀東州舊行樂須待功成報聖明濯纓重問滄浪約

題畫

春林一雨花成泥萬絲深處殘鶯啼捨南捨北水漲溪出門有馬不可騎千巖萬壑煙霧迷近山一帶橫峨嵋湏臾開霽朝日晞靑嶂突出臨溪湄宛如故舊久別離邂逅忽見皆忘機長松修竹交凝暉空翠藹藹濕不飛蘿寥寥春晝遲蕙帳夢熟眠多時北山有文寧用移買山豈假襄陽貲客來莫怪衡門低並訝花徑深逶迆芊芊芳艸剪碧齊自是轍迹長年稀畫中人物知爲誰髙尙當出晉義熈抱琴載酒將安之飄然不受塵鞅縻我辭漁釣遊京師秋風捲空舊茅茨五湖買艇復奚疑行須早聽闗門雞返懷榮沾雨露私靑鞵徒憶尋山蹊林泉故人倘念我它年別訂瑤華期

靑城山人集卷二

欽定四庫全書

靑城山人集卷三

明王燧撰七言古詩

送鄭禦史僉憲四川

鄭君夙抱靑雲志十載未能施利器束書曽向西南遊漢蜀山川歸攬轡名藩大府幣郊迎肯屈大材從小試下幃涵潤百氏言閉戶研窮六經義胸中蘊蓄旣汪洋筆底文詞轉滂沛長風驟疾掛髙防峻岅﨑嶇奔逸驥潛淵神彩竟難藏衝斗虹光終莫閟我皇嗣位握乾符詔遣軺車求俊乂幡然逺應薦章來闕下才華推賈誼玉堂編纂列羣英金匱抽書發中祕嘉謨盛訓與討論聖徳神功煩載紀詞林本自號神仙象服矧兼金豸貴編成上獻黼座前寶匣封緘貽永世內帑盤花文綺叚儀曹奉勅親頒賜金章紫誥出九重全蜀黎民付専治手持憲節望劍闗一路風霜變淒厲親知送別登鳳臺四座喧呼增意气嗟予識君𨿽恨遲每讀雄文如舊契人生相知良獨難浮世佳逢亦非易樽前興發酒再沽橐內金空衣可質志士誰當嚴韅靷丈夫不用多軒輊長歌贈君情柰何苦節冰霜勸君勵

古磚篆文歌

洪武某年範陽盧公武氏嘗過予城南舊居道出僧坊見甃壁古磚上有篆文隠起勢甚奇偉公武欲求得之時僧塗堊方畢飾吝損壞弗肯予今年餘復見之因抉壁豪取而公武歿已數載遂歸於公武猶子次農並作歌紀焉夫此磚不知綿歷幾千百年始獲發於公武今公武歿又數載不爲它人持去而余獲歸於次農是豈物之遇有其時抑亦世之好事者恆鮮得耶今年寔洪武丁夘也

範陽盧君好奇古羅网前聞用心苦荒巖窮澤徧探求斷畫殘鉤總裒聚昔過僧宇見陶甓上隠遺書可瞻覩斑痕不假琢石磨缺角寧煩煉金補剝苔剜蘚試研尋浣土滌塵細摩拊未知纎悉無舛訛已覺縱橫合規矩疑從盆缶窺禹鼎似向萑蒲獲荊楛世逺那能究源委紋完尙可推編部詭形轉折龍盤拏逸態飛騰鳳騫舞整如康衢駕列駟踞若髙岡蹲怒虎气吞鄢郢練三千價陋咸陽城十五蛇奔虺走莫徒誇劍拔弩張安足數範橅旣不類臣斯體骨未應同詛楚恍駕孔壁得科斗眞訝岐陽逢石皷吁嗟篆法多變化惆悵簡書趨莽鹵不知此字誰揮灑欲與籕史爭參伍緬想東吳稱覇彊曽聞季札聴韶濩一時文物豈無傳千古字書當有祖後人自合重千金故物不宜充百堵擬令僕夫遂攜挾無柰主僧猶吝予中心往來累暮朝纒次周流更子午我昨重來經舊地盧君已歿歸荒土壁傾僧去物幸存水濯雨淋文不窳巴夷那識貴陽春甌駱由來賤章甫世無博雅同賞鑑獨發長吁爲收取終然雄劍起丰城畢竟明珠還合浦可憐盧君難復生賴有阮咸能嗣武嘗臨滄海眺三韓曽入靑徐弔梁父篋裏富儲金石錄胸中宏辟圖書府願言持送歸寶蔵請共知音辧魚魯

白鶴山房

白鶴何年過海東翩然飛落山之中只今鶴去幾千載惟有靑山鎭長在靑山長在人民非白鶴何如竟不歸美人結屋山中住朝對林霏暮巖雨它日松窻短夣驚山中應有鶴來鳴

重題

我從天上歸重到白鶴山靑山宛如昔白鶴何時還白鶴不還那足惜美人一去長相隔茫茫瘴嶺數千重悵望旅魂歸不得我欲臨風歌大招楚雲湘水不勝遙相思有淚知多少地老天荒恨未消

潘宅菖蒲歌用謝疊山先生韻

潘夫子辭雄成好山入座雙眸靑一拳特立太古上影落萬丈之圓靈幽蒲葉緑弄晴旭勁節黙與吾心盟長飈捲沙云腳斷臞臞蘚嗇天無情孤花識者少不與俗物同條生波心蟠根五蹙縮直气射日淩滄瀛斜拖玉杖乘風行目擊意防忘其形崧髙仙人在何許齊州九防煙空橫長林雲散月皎皎宻樹露滴天防防乃知造物有深巧笑談彷佛成珠庭淸香一吸九竅潔飽徳不使饑腸鳴窻間姢姢曉凝翠耳畔蓛防寒流聲我聞長生有奇術便宜寡欲遺塵纓我嬰舊感浪作賦種魚細事空傳經何如白頭梅子貞飲芳嚼秀三千齡眇觀寰海一杯小半夜夢落靑雲城我言𨿽狂有至理世人聞此猜而驚潘夫子心和平膚腴貌古神尢淸逍遙谷中住未夕藥囊到處畱余馨潘夫子不可輕江山一攬萬里足孰謂智者無完名

山月軒

九山有月明如鏡月色山光互輝暎君家故業隠山中幾度獨吟秋夜靜夜靜山谷月倍明防山對月有餘情一輪艷彩河邊樹數防螺鬟天際靑自從來作京華客何處卻看山月色鳳凰臺下晚春時石頭城畔涼秋夕新月還同舊月華故山回首是天涯但喜人生逢賞事那知明月落誰家知君名紀神仙闕桂子含香待攀折行看直捨竚花陰未許還山重對月

題采菱圖

湖南風信起湖北浪花多欲唱采蓮曲翻成采菱歌采菱歌斷汀州暮何處卻尋歸去路誰搖蘭艇笑相迎燈火遙生白蘋渡

苕溪余舊所經遊秋髙气淒風淸水落逺近漁歌更唱互答舟行沿洄恍若世外別來不知幾寒暑矣中吳徐希孟攜謝孔昭所臨松雪翁采菱圖索詩爲作吳歌題其上不能不動江南之思也吳人王汝玉書於玉堂京署時永樂己丑上巳日也

送張文琮之官新城

先生家本東州住蚤嵗才名人共許十年再易廣文氊兩邑英才沾化雨忽報慈親與世違髙堂灑淚脫斑衣宿艸荒原零露夕寸心方憶報春暉徵書遙自天邊降野鶴閒猿徒悵望待漏初趨金馬門看花還入烏衣巷相逢共向鳳城春正值靑靑栁色新長乾道上春衫薄卓女壚頭緑酒醇君將出宰新城去送別城陰遇朝雨座中唱徹渭城歌江艸江花總愁緒論交何必須故人昔聞傾蓋卽情親爲君暫綰離防住我有中心欲具陳知君本是巖廊器下邑割雞才小試中朝藻鑑豈終遺行見靑雲當立致聞說新城建昌近來民物頗凋傷更欲煩君下車日好將寛政卹逃亡

瑤瑟怨

多情莫學澤中蘭有恨莫爲江上蓮蘭心守死心不攺蓮根折斷絲猶牽君不見天荒地老皆如此千古湘娥怨湘水至今血淚灑叢篁防防香含露痕紫涔陽西望煙淒淒鷓鴣飛入煙中啼蒼梧波杳彩雲滅萬里孤光秋月迷西風北渚蘋花白歸夢未知身是客夜彈瑤瑟渡江來九疑翠黛濃如滴

雷雨防嬰圖

雷憑憑雨溟溟母抱兒中野行母心苦兒心驚掩兒耳令勿聴東西四顧屢屏營人生至愛天所生胡爲武才人獨無母子情

雪洲圖爲江陰夏叔度賦今其孫珙珍藏於家

江云漫漫天漠漠凍雲著風吹不薄巫娥翠失十二鬟春花亂零飛雪落千山萬山削瑤璚瀛洲路近芙蓉城仙人白鳳望不到滿前琪樹紛縱橫樹根誰坐蘧廬底寒衾布袍僵不起此時淸興與誰同惟有騎驢暗香裏

九竹軒爲侍講曽棨作

君家種得靑瑯玕森然挺立淩雲端黙符陽剛協幹徳欲與主人同嵗寒向時分根自何所有客移送來仙壇時君新魁龍虎榜甲第初賜臨長幹侵晨結佩謁靑瑣薄暮入直趨金鑾夙心𨿽與此君契何暇問信求平安一朝春雷動土脈錦防斑斕香粉幹大廷奏簡退日早歸來卻對靑檀欒蒼龍亂落望無際翟葆髙擎知幾竿騫飛或爲鸞鳳舞夭矯忽作蛟龍蟠還疑玉井花亂髮更訝羽林槍列攢胡爲滿十仍損一數不成偶奇相防將同箕疇昔埀範還似虞廷掌命官寧非天道忌盈盛示君此理戒其完嗟彼佳人在空谷天寒日暮徒長嘆君今髙名徧海宇日侍淸問班鴛鸞紛綸屢艸九重詔民物樂育皇恩寛簫韶已成獸率舞夷蠻成貢民均歡勸君冰霜節益勵埀輝靑簡終不刋我歌九竹歌未止天風滿林江月團

和髙季迪將進酒

君不見雲中月淸光乍圓還又缺又不見枝上花容華不久落塵沙一生一死人皆有緑鬢朱顏豈能久樽前但使酒如澠肘後何須印懸斗咸陽黃犬嘆已遲至今千載令人嗤請看古來功業士何如陌上游冶兒百年飃忽寄宇內日日歡遊能幾嵗勸君莫惜囊中金但趁生前常買醉臨卭壚頭緑蟻香栁花卷雪春茫茫吳姬越女邀相向痛飲須盡三千觴興來狂笑縱所適愼勿畏它權貴客東風吹落頭上巾此日獨醒端可惜一朝綺羅生网塵妝樓空鎖靑娥人酒星不照九泉下孤鳥自哢山花春解我金貂脫君素裘白日旣沒秉燭遨遊君爲我舞我爲君歌謌舞相合其如樂何

題李龍眠寫山莊圖

靑山萬疊髙侵天緑陰千頃晴煙巨靈倒挽銀河水瀉作百丈飛來泉蓬萊三島不可往江南山水稱龍眠龍眠髙人李居士前身列籍瑤臺仙胸中浩蕩有奇气眼底恍忽無塵緣同時二友總佳士炯如芙蓉出澄漣山中一經遊歷後至今艸木增淸妍百年對畫起遐想風流文采俱依然辛夷花開木蘭發宛如王維家輞川我生素抱林泉趣每因匏系恆自憐邇來繆掌祕閣籍徧閱圖畫窮幽洞天福地似曽識不用謝屐勞扳援

皆山軒爲吳太僕賦

滁陽繞郭皆名山丹崖翠壁交廻環西南諸峯更奇絕平地聳出靑螺鬟美人開軒遊息處況占緑水淸溪灣山川明秀風景淑別是洞府非塵寰久居太僕掌馬政屢聴黃鳥春綿蠻秉心深沈功效著聲譽借借聞朝班江淮地方數千里但在野蕃駒馬中驊驑騏驥不知萬富盛豈止充天閒公餘多暇得自適憑軒蕭索恆怡顏捲簾忽驚空翠墮拄笏正值孤云還松梢結巢來皓鶴竹下放籠開白鷴悠然俯仰足佳趣胸中安得生荊菅靑編縹軸列左右云端五色光斕斒詩情畫思時湧發淸气奕奕衝巾綸天然造化露毫素野花芳艸慙妖追尋醉翁吟笑地想象髙致無由攀山僧智仙去已逺釀泉聲迸空潺湲穿林度壑覓陳迹屐齒印徧苔痕斑乃知美宦有如此底須投筆逾玉闗嗟予亦抱煙霞癖孤琴乘興良非難十年不渡楊子險詎識闗嶺行程艱菲才繆沗靑瑣直日事文墨多裁刪佳殽丰膳叨飽飫法醖名果加分頒坐忘寒暑屢遷攺臨江楓葉霜頻殷人生托身各有所造物於我誰云慳晴窻偶動臥遊興消我半日浮生閒瑯琊盡入行樂裏勝境不用虞神姦長歌一曲逺緘寄不覺新月娥眉彎山靈好事應有識請置萬壑千巖間露涼夜永煩朗誦激起天籟秋珊珊

紫雲書捨

大江之東紫雲山平地拔出髙防岏晨光霽色蔚蔥蒨五彩照耀靑端之子當年讀書處正近紫雲山下住長時頻見紫雲生終日無心自來去一從捧檄脫荷衣落月空齋屢夢歸遙憶靑山紫雲裏緑蘿應長舊巖扉知子平生抱材器致身合在靑雲際莫將心戀紫雲山當展忠貞報明世

題梅花

雪花飛度西湖來東風吹上孤山梅林逋宅前春信早北枝亂吐南枝開我昔扶笻六橋路看花幾度曽延竚從教寒透素貂裘行徧瑤英最深處江湖舊遊三十年緑樽空負看花緣休文巧思奪天造一枝香玉橫吳箋南湖佳士煙霞伴齋閤髙懸供適玩持來索我賦梨云恍惚花神照揮翰翩然喚醒花前盟總是江空嵗晚情欲挾飛仙花下去莫教玉笛弄新聲

八駿圖

房星光射榮河水化作神駒古無比良工何處運精思八匹飛來防毫裏血溝流迸皆頳霞一蹴將窮金母家气吞唐廏照夜白豈數郭家獅子花時淸不假長驅力立伏退還春日直桃花浪暖芳艸靑圉人初解黃金勒騰驤臥浴得自由笑彼霜勁沙場秋伯樂經過若窺見乃知世有眞驊驑韋庵亦抱支遁癖長恐良才終伏櫪按圖索駿有餘情恍憶龍池飛霹靂我當喚起曹韓徒繪昔華山歸馬圖更招能賦杜陵老髙歌擊折紅珊瑚

又

昔聞穆王有八駿四海蹴踏風雲起瑤池看徧蟠桃花歸路日行三百里如何朝下浴晴川不控金羈脫錦韉春艸欲齊靑被野浪花新漲緑浮天良工凝思邈眞種气勢翩翩兀森聳豈獨丹靑防抺神定知星宿光芒動五色照耀連錢文非止能空冀北羣題詩愧乏少陵善畫後不見曹將軍劉公寶之當什襲還似千金買駿骨晴窻展對想奔馳風捲江雲山月出

河淸應制

黃河一道來靑天發自蔥嶺通於闐沙行石觸走千里下合眾水成奔川龍門昔經神禹鑿六丁斧痕猶岝防瑤池幾度桃花春晝夜濁流長噴薄我皇乘龍秉乾綱翕張元化陶八荒飛潛動植獻嘉應皇天后地開禎祥禹渡東西路迢遞一夕河神啟靈祕怒濤帖妥風不驚澄漪茫茫皓無際恍疑銀漢懸髙秋更似瑤島連瀛洲廣寒宮殿防雲裏俯瞰三山十二樓姬周沈壁熒光吐宮築宣房思漢武當時靑簡誇神奇試較於今何足數小臣作詩頌河淸願播弦管配咸英傳之三萬六千載聖子神孫長纉承

蘇臺栁送人還越中

姑蘇臺前楊栁枝萬縷千條拂地埀江南八月秋光暮忽逢歸客蘇臺路歸客新從江背來金鞍暫解憩蘇臺蘇臺楊栁猶堪折相送歸程到東越東越迢迢路尙多離懷別思將如何請君共醉臺前酒聴我新翻楊栁歌楊栁歌殘聲可憐卻憶蘇臺全盛年蘇臺全盛今衰攺惟有臺前楊栁在臺前楊栁最娉婷蕩日搖風無限情昔時緑帶防馳道今日長條拂古城古城下瞰百卷洲洲上別君令我愁別後相逢在何日明年臺上栁絲柔

周公進旅獒圖

皇姬啟周翦大商明堂南面埀衣裳繄彼西旅宅金方祗貢厥獒四尺彊能搏猛獸斃封狼彼韓洎盧烏敢當太保公奭陳典常不寶逺物邇乃康所寶惟賢邦則昌丹靑誰爲圖厥狀表周鴻化埀無疆永貽訓戒示後王毋肆外欲從禽荒

歌風臺送劉克讓先生之沛縣邑庠

髙防崢嶸淩空開下瞰丰沛何雄哉羣山蜿蜒起東北猛勢飛度靑徐來芒碭前臨如卻據行人猶指龍潛處只今龍去三千霜漢家事業煙蒼蒼山東日落海天濶大風自起雲飛揚沛中故迹今如此惟有髙臺未傾圮送君去兮空浩歌江南三月春色過姑蘇臺前一杯酒落花漫漫芳艸多渡江水逺山嵳峩它時相思情柰何情柰何將焉歇君當憶我姑蘇之夕陽我當望君歌風之明月緘書共達長淮流兩地因之慰離別

題張溪云畫竹

唐人畫竹推絕倫輞川眞爲竹冩神筆端抽出鉤鎖法片片剪落湘云春澄淸亦得此君意金錯刀成世爭貴數葉蕭疏玉一枝鳳毛龍角誇雄麗張君畫竹何人傳落墨往往宗輞川佳人天寒翠袖薄滿堂颯颯生風煙平生跌宕不羈迹尢與此君情莫逆大娘劍器張顚書奇妙自與常人殊興來大叫數紙盡赤手探得驪龍珠君今騎鯨躡雲衢百年眞迹絕世無爾從何處得此圖重價自合傾名都我來爲爾賦長句詩成總是江南趣醉揮如意按節歌不知擊折珊瑚樹

題修竹美人圖

蘭膏香膩盤云緑愁鎖春山黛痕蹙天寒日暮悄無言翠袖盈盈倚修竹修竹無心亦有情竹花結實珠繁縈秦樓人去防鸞杳湘江種得相思成相思有種何時歇竹上年年怨離別千古魂消怨不消淚紅染成鴛鴦血

題梅莊捲

我家吳山羣玉塢千林雪霽花難數幾回聴徹靑鳥啼春在南枝北枝吐衝寒載酒花間遊漠漠梨云爛不收暗香疏影發詩思還如何遜在揚州別來倐忽流光攺夙昔閒情竟何在美人家有梅花莊十里素香春藹藹九龍山下三泖東渾似西湖水月中市上紅塵飛不到玉妃別下廣寒宮歸心便趁東風起飛度湖山萬花裏狂歌喚取縞衣仙興捲吳淞半江水靑燈照我客捨寒歸計其如行路難花前勝賞仍負卻坐惜春深香粉殘人生百嵗渾如寄還省舊遊憐久棄題詩爲贈梅莊人目極瑤英緲天際

白雲窩

道人昔隠吳山麓檐下常畱白雲宿道人今住鐘山西半櫩思借白雲棲吳山鐘山相對起江水江花三百里多情惟有故山雲長日氤氳落窻幾窻幾白雲看漸多道人身在白雲窩興來擊碎銕如意翻作靑天白日起靑天雲起知多少笑指蓬萊山石小滄溟弱水一杯中咫尺扶桑海光曉我生本是無心人叨入靑瑣陪朝紳平生無限江海趣白雲常與情相親偶來假榻云窻臥滿屋白雲寒欲墮橫江孤鶴一聲秋枕上黃糧忽驚破

贈趙丹林先生

晉唐以來善畫者北苑神妙超古今咸英韶舞旣興作世間凡樂皆哇淫丹林趙君抱畫癖毫端彷佛窺其室匡廬南走控祝融泰岱東撐壓溟渤興來信手勢若飛屼嵂縱橫滿髙壁自從攜家隠五湖葛巾芒屨儕樵漁或時落茟益奇絕往往探奪驪龍珠江南巨室爭購得一紙不惜千緡儲君今冉冉迫埀老君畫從玆愈當寶我有素縑雪花皎煩君精意一揮掃回取商巖貌惟肖明廷恐欲求師保

謝故人送炭

嵗雲暮矣天荒涼北風蕭颯號枯桑天工衒術逞奇巧剪冰作花散下方空齋有客羸且病正襟危坐凍欲僵地鑪無火灰亦冷雙足刺若觸劍鋩故人相愛意殊厚淩晨投以炭二筐瘦形挺然狀雞骨尙帶櫟塢秋煙香便如暗室正欲覩忽向目前逢夜光施敲石火自吹燎覺羣陰皆遁藏須臾血脈始和暢漸久神气皆揚揚信知此物功不細能使陽徳隨昭彰吾聞冬至子之半泰道從此當開陽今年天心亦何事乃遣沴气妨時暘緘詩報謝有深感梅花幾日開春香

題髙峯讀書處

髙峯巉巖淩紫煙下有江水連靑天美人隠迹山水裏閉戶讀書經十年古今成敗歸窮討萬事浮雲皆艸艸志趣思同野鶴閒襟懷欲與秋天杳戔戔束帛下丘園拂曙來登金馬門一官小試職巡邏公署獨臨湖上村水光掩映山光冷雞犬不鳴墟落靜捲簾獨坐謾長吟起看花陰轉虛逕緬懷當日讀書時空憶王孫芳艸詩寄語山中舊泉石滄州別有嵗寒期

懷云圖

九疑之山多白雲遊子望雲長憶親親親迢迢幾千里目斷西風愁緑蘋斑竹崗連故鄕路天涯遙指雲飛處空山秋深霜露寒落葉蕭蕭壠頭樹壠樹葉落春還生人生一去如流星百年抱恨不能盡精衛空欲塡滄溟何當寄語洞庭湖上風爲爾掃卻行雲空楚天一碧望無際防衣夢舞春花中

望云思親圖

神京望弋陽蒼山二千里遊子思嚴親遙瞻白雲起白雲飛來上靑天倐忽變化長風前朝隨五老峯頭雨莫帶香鑪頂上煙爾家迢迢白雲下別來幾見流光謝常將一片思歸心飛逐孤云落親捨知爾靑年才思丰置身況在栢臺中好從云去爲甘澤忠孝兼全比狄公

奉和禦制塔影詩

金仙設教傳人間法王闡化抽闗遂看靈谷是靈鷲還指東山爲雪山鐘聲曉逐湖聲起江月芒寒天似水敷大法起秋毫彌滿三千大千里昆侖之水決黃河滔滔一派東流波人生眞源無滯礙何用平地生遮羅烏飛兔走朝還昧春去秋來遞更代若能澄淨不生塵千古靈根鎭長在世間何色與何空空色由來何異同岸上花開水邊影分明空色有無中誰言金石終成毀須信眞空有眞體東園卉木萬般新獨數姚黃並魏紫世人實解消羣惑櫪驥終然脫徽纆春風得意騁康衢長日遨逰趨樂國大漠羣山蔥嶺西法王曽此導沈迷只今謁帝到中土法雨灑出紅玻瓈人喜遷喬出幽谷快披雲霧曕晴煜天風吹送天花來萬壑千巖總芬馥紫霄復見發神光祥雲五色連蒼茫金蓮花開徧古栢寶塔倒影來長廊回望鳳城才咫尺都人瞻仰無晨夕傾心願效鹿銜花畢竟頓忘駒過隙小臣幸預登香臺周瞰玉宇消輕埃天書煌煌麗云漢龍鸞騰舞奎文開靑山盡是煙霞繞玉樹珠林相皎皎法王長贊太平年九重閶闔春初曉

送鐘遜夫

我來故里翻成客邂逅逢君如舊識棲雲精舍竹林中暫見仍分端可惜洞庭水落秋風驚汀洲白芷紅蘭生江頭把酒送君別早潮催送仙舟輕明朝我欲辭家去吳云近接神京樹蒼龍闕下有佳期月轉花枝同曙

楊節婦吟

婦人托身夫與子有子無夫猶可倚楊家節婦當少年良人先亡復無嗣嫁時羅襦在篋中連枝尙有雙芙蓉妾身未亡似餘燼欲作時妝誰爲容空閨孤燈三十載昔時緑鬢秋霖攺海波可枯山可虧妾身誓死不可移

端陽應制

九重閶闔開黃道香雨淸塵潤瑤艸鑾輿遊幸鳳城南錦繡江山勝蓬島卿云流彩暎紫淸薫風綺樹嬌鶯鳴花園禁籞肅萬騎仰見金鉞羅霓旌須臾中使傳宣下特勅羣臣張大射酒如川湧肉如陵陳賞奚論萬金價鴈翎矢逐神飈馳平分楊栁璚瑛枝防門嵳峩報毬度恍覩碧落流星飛鵷鴻斑列懽殾沸欣遇太平全盛世河淸海晏天地寧紫塞丹崖皇化被京華五月逢佳辰萬乘閱武行時巡文臣將士同愉樂康衢傳播歡聲新防臣躬感風雲防況沐天恩降滂沛年年今日奉宸遊聖壽長齊天萬嵗

題髙士謙畫竹

錢塘髙君愛修竹拄杖敲門看不足經營慘淡入胸中落筆縱橫萬竿玉昔年曽向大梁遊曳裾王門經幾秋淇園睛菉數千頃興來信手風蕭颼白頭老作京華客暑往寒來嵗頻易豪家僧捨總相迎到處畫屏畱墨迹夏官司馬舊同鄕牙籖玉軸圖瀟湘只今君乘黃鶴去此卷什襲歸珍藏公署朝回頻展對滿堂冉冉生雲气山雨飛遮鼓瑟祠江風吹碎淩空佩我昔尋君白玉堂檐花落盡靑燈涼宛然屈指疑昨日自嘆鬢影沾吳霜人生聚散有如此世間萬事東流水古今回首在須臾何必溟波變桑梓我欲招君不可追芙蓉城裏自芳菲倘思故國平生樂好逐岐山防鳳歸

奉和禦制詩

如來有法名圓覺圓覺由心不由學虛靈本體鎭長存炯然獨照羣昬爍爍盡羣昬煩惱無碧天湛湛秋皎如坐臥行藏皆自在澄波不種一葭蘆靈山大義曽宣演了義何須語重轉智者能通脫枯殻凡夫未達抽空蠒紛紛世上醉夣身瞶瞶不知求正因羊腸九折問舟楫鯨濤萬里尋車輪皇天命我聖天子普濟羣迷敷治理八荒四裔總陶甄沈溺顚連悉扶起法王演教闡大成圓機慧性由三生朅來謁帝駐靈谷天籟皆爲天樂殾陳今古茫茫劫湏解夙生修淨業自然騁駕上康衢脫卻迷途山萬疊都人向仰駢闐來只園復見琪花開恍疑手扳南斗柄身登十二璚樓臺又如親覩釋迦佛路入雪山髙嵂崫和風麗日浩無邊五色神光互照歘黃金座上示尊嚴緑水芙蓉色相兼或時出定還入定瑩然銀海霜蟾益知靜黙爲眞法文字徒厪辭霅霅靑陽一夕到東園九土根荄悉萌甲眞詮信不在支離試看腐艸光差差神通變現皆至理天造地設非人爲佛教陰能翊皇度眾人快覩爭披霧天書防赫粲云章侍從羣臣難繼賦頓令山水皆淸妍洞庭鉅野張鈞天奎光煌煌同佛日照我皇明聖祚萬萬千千年

贈卜士羅景中

君平昔隠城都市曽闡先天開卦肆百錢一日足生涯獨坐焚香門靜閉一自仙遊去不還淸風千古灑人間姑蘇有客好沈靜術精卜家閶闗春風花開秋葉落此身不受塵羈防已將心事付浮雲長日逍遙有餘樂姑蘇前度盛豪華甲第連甍淩紫霞一朝事往人何在翻作尋常百姓家何如寂寞無拘系俯仰窮探得深意天心水面風月佳得失榮枯兩相棄

贈胡相士

平生素志在韋布躍馬食肉非我慕恭逢聖世拔羣才叨從時賢廓髙步邇從天上賦歸來偶遇胡生懷抱開知君己得唐舉術愧我元非蔡澤才

逢故人夜話

結髮未有【闕】托交盡才雄與君同戲賦曽謁蘭臺宮滿堂總是靑雲客一時聲聞淩煙虹寧知失志淪江海嵗月無情不相待北遊屈指幾人存鏡裏朱顏暗銷攺知君試宰古靑州旋聞投紱歸林丘恍然客館見顏色疑是山陰雪夜舟相逢卻憶少年日怒發上衝森似防黃金百鎰一旦空何事棲遲困朱墨興來擊劍鸜鵒舞平生心胸爲君吐丈夫零落艸芥間三尺兒童共唾侮狂談極辯感慨多長夜迢迢未半過解貂難當吳姬酒其柰空齋明月何明月耿耿星參差銀河倒掛天南陲與君且臥待明發欲濟蒼生猶未遲

書巴陵女子詩於文丞相詩後

襄陽城上降旗舉回首烽煙昬鄂渚忠臣不獨李洺州節義更有巴陵女巴陵女子魏公孫結髮歸向【闕】門南來故族多衰替惟有安陽家範存當時倉卒罹鋒鏑猛士雄夫猶喪色從容濺血寫羅裙此志誰與巴陵敵宋家宗社三百年姦臣賣國眞可憐安知殺身成仁者乃在銀臺寶鏡前長江滚滚流滄海埋玉沈珠竟何在夜深月照海門秋當與巴陵並光彩後來靑史知屬誰名氏不共【闕】妻埀願書文相哀憤什繼錄巴陵慷慨詩

送人復任

巴君抱志淸以亷蚤嵗苦學甘虀鹽復膺嵗貢登太學晨立館下恆恭謙年深拜官趨縣幕北闕拜謝衣襜襜天恩浩蕩不能報誰謂祿秩微且纎致官不攺在閒操官舍有突或不炎家人從君告空乏君獨不異終日恬朅來輸漕拜丹陛民望返轍頻東瞻復尋歸路赴官所長江雨晴春水添太和回首在何處舟前翠黛廬峯尖邑人謌謳沙際老雉爭立首皓黔君今恵愛有如此何必馬駟車施幨宦途豈無顯位者防竊雞啄長不厭孰云毀譽無足畏名在士庶口用噞曽聞勁艸挺風疾更想貞松淩嵗嚴我謌贈君激末俗薄位豈得長相淹

送太學胡秀才

胡君家住淮河上力學養親無外尙挺然自是不凡材選進巖廊待良匠俄從俊秀趨邑庠旋登冑監朝明光璞中良玉發溫潤匣底寶劍開鋒芒大廷求士懸美祿小大畢收無棄逐長安衢路東復西貴戚權豪列華屋侯門投刺豈無媒獨掩書帷生緑苔遊情肆志究靑簡長使功名心似灰京華客遊春復夏夢魂忽落孤云下飄然請謁賦還家拜命卽行寧俟駕一杯相送鳳臺春落絮飛花江水濱同袍共惜仙舟逺故里爭看防服新人生出處何須計父母俱存眞樂事渭城歌徹栁靑靑極目淮山煙際

鬭牛圖

時雨新收芳艸緑水田犂歇春畊足牧童髙臥古樹陰隴上閒牛自相觸各爭勝負气轉雄不知爲私還爲公應笑當年掛書者誤隨李宻遊山東

陽春曲

鷓鴣啼斷聲沈沈十二樓前晴翠深海日初紅鏡中曉滿窻楊栁生繁陰遲遲簾幕生羅綺帳暖流蘇人未起九街珂佩已朝天夢魂猶在濃香裏覺來忽聞長樂鐘獨倚朱欄春恨濃不知昨夜東風急卻恨滿街花雨紅

再奉和禦制詩

天開圖畫煙霞間仰瞻閶闔虎豹闗如來法王駐幢節大啟勝防同靈山黃旗紫蓋蘢蔥起龍盤虎踞臨江水花城近接鳳城東金殿紅樓碧霄裏寶花座上辯懸河法海晴翻百丈波八極神王來拱防九天星斗共森羅敷揚至理開防昧陰翊皇綱轉昭代信知隨處卽眞如大道本來無定在世人惟識色非空未解根源空色同烈火自在淸水底輕塵忽染寶光中遂將事物論成毀昧卻無中有眞體春來花卉滿郊原眼界莫分紅與紫百年貿貿成迷惑身世焉知脫徽纆幸逢聖主開太平玉帛梯航朝上國法王來自金天西宣大法醒昬迷要令化雨沾庻類栁枝水貯靑玻瓈只今只園是靈谷祥雲佳气常輝煜曇花飛墮半空來大地山川總芬馥時時法界出榮光照見原野晴茫茫又看寶塔現神影防翠煥發花間廊龍駕躬臨天咫尺回鑾毎待西林夕河淸海晏聖情歡長日從容多暇隙湛然止水澄靈臺紅蓮不染秋江埃鸞騰鳳舞禦宸翰煌煌日月中天開掲之丈室龍光繞玉戶瓊窻相皎皎萬年長鎭法王居臣民永樂春臺曉

送人歸四明

四明開郡溟濤中地與歐越相交通更唐歷宋生息異民物實與諸華同南渡故族多依止文獻往往存流風安知百年太平後楚涉作俑先羣雄海濵忽舉烽火起城廓但見煙霧蒙當時海內久寧謐父老不識操戈弓出門相見共埀泣何異犬豕遭羆熊廟堂安坐共肉食誰肯謀慮殫貞忠偸安茍出一時算表請章服蓬萊宮朱溫遂得拜使節侯景未幾超上公遂令樂土成割據不復眾水歸朝宗時淸送君還故里使我懷感心忡忡剩水殘山定何似故家喬木應己空念昔東行曽到日郡中名勝多探窮湖心寺前秋月白曹娥江上春花紅別來屈指三十載回首舊遊難再逢逢君歸去弔遺迹緘書爲報西飛鴻

商賈行

揚州橋南有賈客船中居處無家宅生涯常在風波間名姓不登鄕吏籍前年射利向蠻方往平行販越海洋歸來戴貨不知數黃金繞身帛滿箱小婦長幹市中女能舞柘枝謌白薴生男學語未成音已教數錢還防楮陌頭車輪聲格格畊夫賣牛買商舶

爲盛惟性題謝孔昭畫山水

我本漁樵山水客半生放浪狂蹤迹十年朝謁明光宮回首洞庭雲霧隔幾回飛步鳳凰臺大江茫茫萬里來黃旗紫蓋披天起王气蔥籠五色開登臨壯觀快心目九防齊州煙霧簇千金不惜沽酒貲自信平生心事足歸來重覓洞庭游水光冷浸山光秋故人喜我天上至依舊忘機有白鷗行將結佩趨金闕分襟復與親知別詩成寫向畫中看蓬島三花不堪折

李龍眠山居圖

羣山蒼翠開云屏中有飛瀑懸靑緑陰深鎖白日靜千巖萬壑花娉婷龍眠居士神仙客平生常著遊山屐荒崖幽谷徧經行野鶴閒猿總相識百年人去空靑山獨畱翰墨傳世間畫中三友如何卽髙躅那逺那能扳我生夙抱林泉癖家住吳家山水國十年遊宦客京華回首五湖煙樹隔晴窻對畫歸興新緑蘿飛花瑤艸春我當招起龍眠友拂袖同爲林下人

靑城山人集卷三

欽定四庫全書

靑城山人集卷四

明王燧撰五言律詩

右掖門對雪

東閣暘初起西山雪尙凝風沈金鐸靜云擁玉樓層賈誼畱宣室相如臥茂陵自慙衰朽質進退兩懷冰

送張孟經歸松江

我昔客遊處送君孤棹歸湖山想仍在故舊總言非傾別酒新熟到家花未稀吟情與離思相逐共依依

題贈毉士吳彥才

舊夢吳門月新遊上國春居畱琴作伴行有藥隨身欲學壺中客還爲物外人自緣忘世累非欲事沈淪

送廬州驛丞

鎭漅何處是淮水汴流間有祿誰云薄居官毎得閒花藏公館暗蘚入客亭斑攷績重臨日長年飽看山

雞鳴山見桂花

月殿誰曽種仙家別自栽髙秋萬木落空谷一枝開風隔林中度香從天上來因思賦招隠愧乏小山才

送姚文靜下第歸省

數年遊太學才冠魯諸生誰料還家日翻爲失意行春衣遊上苑寒食別都城且盡娯親樂良材待晚成

寒江送別

結束辭親去王程恐後期河梁送行處江路變寒時落月它鄕夢孤云舊裏思及當有代覲省未應遲勤農軒爲族兄徳章賦時挈家居聊城

罷挾幹時策因從壠上畊十年辭茂苑數口寄聊城故業桑麻在新居卉木成相望千里外徒此愴離情

萬松圖爲華詳叔題

夭矯萬株松靑山深幾重將爲髙士撡不受大夫封風雨經秋夕冰霜逼嵗冬後凋終自保桃李若爲容

西齋獨坐

餘照忽西沈蘿窻結暝陰幽情誰與晤孤思不能任松風發逺響石瀨答淸音感此懷良友因之托素琴

送徐一校書宰固城

江艸縟芳辰江花艷晚春方爲帝城客復送故鄕人離思𨿽云慘官程自此新琴堂非小試要見俗還淳

爲張仲照題秋野軒

城郭囂塵逺郊原爽气浮霜丹千樹葉云白一天秋泖蟹螯初薦溪菇米乍收滄浪濯纓罷長揖謝公侯

同諸友七寶泉燕集

磴轉靑巖斷泉歸緑竇深擷芳遵磵曲列席就蘿陰野迥寒云徹山昬夕照沈酒酣情未極延賞洽幽心

又

與子乖違後年華幾度更寧知在玆夕忽復敍幽情山月含秋影風泉急逺聲相看吟坐久中抱有餘淸

送友人之官

春山春樹緑相送去何之拜命辭朝日分符出守時花連渚宮暗潮溯楚江遲鼎郡雕零久疲氓借設施

送夏秀才赴徵北幕

長劍辭親愛將酬報國心家鄕一騎發闗路萬重深斾捲迎邊日笳鳴亂夕陰遙知徵戍將開幕待陳琳

冬夜客館懷王達善

幽齋人寂寂獨坐抱相思正是離居夕況當遲暮時堦空寒葉響窻暝宿煙滋安得瑤華發山中踐素期

宿徐良夫宅畱別

月中人語歇松子落空山髙樹風初向閒燈門半闗今宵暫同宿明發惆孤還別有重來興溪陰莫雪間

題倪雲林畫

叢桂己消歇白雲亦悠悠當時鴻山宅花落空林秋平生山水趣晚嵗江湖遊撫卷三嘆息空遺晉風流

寄友

不見熙眞久此心將柰何毎因佳節換倍覺別愁多駐景功應熟居閒气轉和無由聫夜榻淸月照窻蘿

又

寂寂重扉掩天秋夕气新風前初落葉燈下未眠人直道其如命無謀只任眞憂心似衰艸惟待發陽春

怡親堂

務本承先業逃事養眞𨿽云各求志卻喜共怡親棣萼聫芳日斑衣競舞春我尋純孝傳端不愧前人

送兪紀善調宰魯山

艸章猶在篋花縣去鳴琴舊擅聲華重新沾恩例深崇文明主意惜別故人心分守長安道因風嗣徳音

又

故人離別久忽見各開顏我老塵埃際君辭霄漢間全家三泖逺百里一官間卓魯畱遺傳髙風諒可攀

送王以貞主簿親老歸養

聖朝推孝治之子去寧親戀闕丹心切還家防服新山經秣陵晚門掩若溪春今古重榮養如君有幾人

夜坐

牢落它鄕客淒涼獨夜魂殘燈孤館靜斜月小窻昬蘇子裘𨿽張儀舌尙存此生窮達事不必問乾坤

又

夜坐鄕愁切燈前客影孤髙天初上月羣樹正啼烏漂泊更新節蹉跎困壯圖此心獨未朽匣內有陰符

挽邵處士

雅望推鄕裏淸風播縉紳抱才猶未展賫志竟長淪蘭邑溪堂靜椒峯壠樹新幽光當不泯鉅筆勒貞瑉

挽金洲吳處士

有士抱髙節逍遙在林丘布衣輕組綬天爵傲公侯心逐閒雲捲身隨野鶴遊何由歌楚些薦藻謁金洲

又

脫迹浮名外遊心太古先一經傳後似獨行繼前賢髙致由泉石淸風表墓阡行人徒仰止灑淚緑蘿煙

送僧住京口萬壽寺

京口千年寺長江獨去僧舊名題萬壽大法演三乘鐘罷潮聲續樓髙蜃气騰金焦昔遊處何日約同登

送倪堯明知沙縣

沙縣知何處閩中去路賒一官仍出宰千里復辭家瘴雨防榔葉晴風茉莉花願君防薏苡白璧自無瑕

題錦江迎養詩卷

迎親因美祿出宰得名邦防服臨花縣琴堂治錦江曽參端有並宓賤豈無雙想見三年後民風盡變龎

送僧住靈巖

百花深處寺猶指舊吳宮事往人何在香消徑已空今朝送師去玆地闡宗風別意兼鄕思依依雲樹東

送趙廣文赴任

冑監初投迹黌宮再調官行看新教洽莫嘆舊氊寒閩路春將近都門雪乍殘諸生迎拜日揖讓杏花壇

送通政寺丞章有常使朝鮮

己受蘇卿節還乘博望槎金章伏紐紫誥鳳盤花明主親頒命藩臣敬拜嘉寧煩遣荀彘環海久爲家

又

三韓輿地內四郡海濤邊聖主思申命廷臣選獨賢下情宜訪度上徳在敷宣莫愛千金劍將貽漢史傳

又

玉節辭朝去樓船截海行天王頒正朔藩國荷恩榮鼇極云無際雞鳴日巳生邦人知禮分冠蓋出郊迎

又

授節褒遐服臨軒遣使臣忽銜明命重榮賜襲衣新鯨海尋封域龍江發去津涼風仙桂月翹首望車塵

又

茅土開封日符章鎭國時朱防通漢使牡奉殷祠獄訟邦人向宗祧世祚埀從今千萬嵗與國共無期

致思堂

果樹皆初植琴書是昔遺先人存故物孝子致長思學禮趨庭日承歡舞防時此心可盡徒詠蓼莪詩

送某編修侄還江西

阿咸辭叔父春晚別京畿家在江西住人從天上歸離筵栁枝短佳防竹林稀知子廬陵夢依依對瑣闈

送人之官

滇陽餘萬里一命荷恩深應宿郎官職分憂聖主心治勞煩制錦俗化借鳴琴云翮終難滯還棲在上林

遇王子淵

分違十五載容鬢攺平生乍見忽忘姓相驚各道名離愁無限積往事幾回更又作臨歧別淒其感我情

哭曹給事

署職居仙禁分曹掌士師那知彌月病永間百年期堂有衰齡母家無主祭兒親交臨旅櫬向哭有餘悲

又

秋色淒丹旐驚飈颯素幃文成賈生賦舞罷老萊衣艸聖從今絕交情感昔非那堪愁正切鄰笛怨餘暉

送杜徳潤

相聞十餘載未得敍平生撫捲歌三疊依然含別情吳江楓葉下楚澤蘋花榮去去毋畱滯西風一棹輕

寄友人

世味渾忘卻身心得少閒臨池看白髮把酒對靑山經史三餘外桑麻十畝間優遊期卒嵗寧料阻時艱

再用前韻奉答

君本逃名者如何亦未閒秋風發叢桂孤杖別家山落落徵塵裏遑遑歧路間相逢一惆悵空感世情艱

秋夜對月

桂月髙秋滿蘭堂獨夜長涼光浮露葉淸響亂風篁䢐謝悲余景雕傷感眾芳所思千里阻重此值淒霜

挽唐愚士二首

久入平津閣新趨禁掖門賔筵存舊禮翰苑荷殊恩竟抱漳濵疾俄招楚澤魂不堪愁絕處鄰笛怨黃昬飄風翻繐幕落日閃丹旌未展生前志空遺歿後名托交知已任執紼故人情旅櫬東歸處淒然淚滿纓

雨後夜坐

荒村疏雨後茅舍在溪邊半夜涼初透孤燈人未眠病多詩思少客久世情便卻憶年來事茫茫總可憐

送人之官

髙歌傾別酒撾皷發官船煙栁千絲雨鶯花二月天且今日醉定約暮春還凱奏彤庭曉歡聲動日邊

送人

幼時曽客處今日送歸人東海一千里流光四十春江山應似舊花鳥幾經新故友如相問衰容與病身

又

同謁天官選君歸我獨畱本朝聫轡去翻作異鄕愁雲杳曹娥渡江空白鷺洲欲知相憶處倚徧月明樓

送人復任合浦縣簿

鳴騶何處去南海復之官路入蠻溪暗珠還合浦寒鹽車非伏驥籬枳暫棲鸞聖主求賢急飛騰諒不難

挽廬陵蕭先生

徳行稱先輩威儀式後生靑山初晦迹丹闕早知名方逐搏鵬舉俄驚賦鵩成讀君匡世策雪淚灑長纓

又

出處恆師古憂傷每感今展禽將比迹賈誼本同心江右儀刑在天南嵗月深有經傳令子身沒勝籯金

送朱校書赴任余杭

成傳世業膺薦謁承明特授儒官去仍尋故里行煙花曹女廟春艸越王城總是曽遊處難爲送子情

東王先生

先生懷魏闕未肯臥林丘分別才旬日相思又莫秋碧雲連逺道緑芷歇芳洲還念歸來否忘機有白鷗

答友見寄

鶯歇蟬初動經春別故扉勞君遙問信是我正思歸夜館煩虛榻秋風擬拂衣蒓鱸𨿽可戀何似北山薇

柬彥起秀才

身抱丘明疾家罹原憲貧親年迨埀老兒齒未成人分別山中冷相思澤畔春何當歸去後訪子問艱辛

追賦楊氏夜遊

十二百驚鴻纓鈴小隊叢蓋張遮桂月扇動度蘭風翡翠釵梁重芙蓉袴褶紅今宵向何處將入望仙宮

又

朱城壁月懸西市隘車鈿金鐙銀花鏤雕鞍翠羽塡黛輕眉月細膏滑髻雲偏馳道爭先絕君王中使宣

又

銀燈隠絳紗流彩暎鈆華挿鬢金鸞小塡蛾翠鴈斜衫寛藏半折綬解綰雙花共覩新妝束相邀進內家

又

紅錦簇鞍韉宮西小市邊更衣寛寶帶勻粉落花鈿袖窄揚鞭易靴輕下馬便君王好夜飲畱醉鳳樓前

述懷

三十未得志棲棲無所投空持五經笥不遂一身謀土蝕張華劍塵生蘇子裘何如覓歸計負郭有田疇

又

識命當隨寓無營只守眞安知執圭者乃作種瓜人周道荊榛合窮山蘭杜新毋雲菽水薄朝夕可娯親

題林泉居捲

舊忝林泉隠新從朝市人行雲流水夢芳艸落花春世事終難料生涯莫任眞茫茫天壤內到處是通津

雨中江館偶成寄山中諸友

雨聲窻外曙獨客夢魂驚陽月看仍盡春衣縫未成空將倦遊意並付憶歸情寄語山中侶松間有舊盟

寄畊漁子徐良夫

理世無遺逸君何獨遁逃方知唐虞盛乃遂巢由髙耕田中吳野下釣五湖濤帝力我安有熈然縱遊遨

寄虞公務

泛泛蹤難定皇皇思每驚嵗年知幾換書劍竟何成多雨江村夜孤燈客館淸此時誰共語惟念昔同盟

贈丁秀才敏

君年逾一世我齒越三旬本是同懷者俱爲失路人棲棲在羈旅落落困風塵安展淩雲翼相期據要津

送王之常

搖艇緑江頭江花昨夜秋正當人欲去復值雨初收楊栁疏煙渡芙蓉落晚洲離情不可道盡逐水東流

送春官主事陸伯曕使朝鮮

寰宇同文日春秋一統年仙郎辭粉署星使泛樓船海極神鼇際天連旭日邊何慙張博望勲業著靑編

又

臣民歸正朔名器重繁纓蕃國忠誠切朝廷寵賚榮日邊龍節去海上使星明重續東方傳誰論漢將名

春夜對雨

逺漏沈余滴空齋夢乍闌燈搖風影亂窻掩雨聲寒節序愁中駛鶯花客裏殘故園歸去晚惆悵負春蘭

少年行

出身本六郡結愛入三川舊是良家子新從俠少年黃金裝劍珥緑錦制鞍韉笑殺成都客窮居事艸

和唐侍讀嵗除韻

靑嵗芳華啟陰節序窮寒收燈影裏春入漏聲中弱志憐今異新懷與舊同嚴城冠蓋動鑪炭已銷紅

送楊仲宜歸閩中

一門推二妙蘭玉喜同榮之子旋歸日難兄眷戀情皇都半秋鄕路幾時程應有重來約春風花萼生

又

不識閩闗路迢迢天一涯因尋鴻鴈侶來詠鶺鴿詩官舍同眠夜滄江獨去時明朝相望處兩地各含思閩中楊仲宜氏不逺數千里來京師謁見其伯氏諭徳公勉仁盤桓月餘告別余聞而喜曰若仲宜可謂眞知敬其兄者矣夫京師名貴之囿也韋布之士辭鄕井來遊者鮮不役於是仲宜倐然而來飄然而去無意乎此非誠心敬其兄者哉因賦五言短體以餞永樂五年秋八月旣望承務郎右春坊贊善兼翰林檢討靑城王汝玉

柬施景仁

膺薦朝仙闕承恩返舊扉終酬元亮志謹識冶長非晴巷靑楊合春園緑韭肥生涯方滿目從此可蔵機

題看花仕女

玉臺裝乍整纚履盻行雲羞臉團紗掩嬌蛾淺黛分翠松連理帶香膩七襄裙竚立花庭下含情怕夕曛

寄曽先生

理世方招納君何獨避名遨遊徧山水談笑卻簮纓身與閒雲侶心將世事輕吳山舊棲托應是爲蒓羮

又

月色經秋半懷君今夜心徒然期晤語翻此間徽音煙寺微鐘度江城逺柝沈何當一乘興搖艇欵溪陰

送捨弟璡

送爾出門去出門行路難時方重財賄孰肯禮儒冠沙晚鶺鴒苦雨淒棠棣殘好營甘防養歸奉二親懽

挽毛國子

投荒知幾載拜闕始逾年正喜經幃設俄驚客館捐病妻嗟失倚弱息嘆誰憐重聴山陽笛含淒徹九泉

靑城山人集卷四

欽定四庫全書

靑城山人集卷五

明王燧撰五言長律

和徐髙尙同陳胡二文學虎丘遊集

中吳饒佳遊玆山極殊觀磅礡踞臯陸防岏軼霄漢靈巖南蔽虧震澤西衍漫岧嶤見城堞參差曕裏閈飛甍淩巘出紺宇橫林奐餘霞皎夕陰初旭縟晴旦宗周昔無象四國爭發難闔閭紹遺業傲倪覇東翰雄圖未終畢宮車忽云晏年遙代祀忽世變物情換深蔵閟雨花曲池幕煙蔓崖崩畱鑿紋石駁餘劍防諸君美無度假日窮幽翫憑峭信多覽弔古亦增嘆伊子旅江壖接武嗟阻限聆風仰淸穆披藻羨芬爛重尋倘能卜偕行願相贊

送縣尹某人薦舉復職

邑庠初勵志太學早蜚聲經學推先輩文華厭後生幕賔曽署墨巡戍舊題名薄宦浮沈久頻年寵辱並自期成委致何幸遇淸明薦剡騰丹陛徵書下玉京拂衣辭隴畞被褐謁銓衡復贊琴堂去仍爲花縣行莫言淹驥足誰謂滯鵬程百里謳歌洽三年政績成天官稱考最朝士譽才英日麗雙龍闕春明五鳳城臨江開祖帳出郭送行旌南浦生芳艸滄洲長杜蘅願言持贈別勉子樹忠貞

送李僉憲

晨興趨禁闥夜直在仙闈十載濡華筆三朝侍衮衣忠誠曽歷試政事毎無違北闕除書降南方憲節飛淸霜隨部署明月照驂騑瘴嶺梅花早炎天雁侶稀明朝空悵望何處待音徽

送儀曹主事陸伯曕使朝鮮

鯨海洪濤裏雞林旭日邊皇風八表使節降中天往賜殊恩享來朝甲令懸舊知鄰日本新號復朝鮮禮樂存殷後衣冠仿漢前詩歌四牡什書讀旅獒篇浿水功全陋新城績浪傳聖圖寧有外王道本無偏職貢梯航日河山帶礪年只今同內屬不用將樓船

絲竹堂

東魯分支逺西江衍派長風雲開勝景絲竹敞華堂架貯籖新挿書存壁舊藏口傳思伏勝妄意笑共王聖道乾坤大經文日月光方今逢盛治奕葉看流芳

送人之官四川

暫輟分曹秩初懸刺史章承恩辭建禮銜命出昭光峽束瞿塘險山盤劍閣長蒲鞭隨騎後卉服拜車傍已見風聲被行聞徳化彰大廷重考最計日簉鵷行

送祝少卿使朝鮮和大學士王達善韻

治教千年防車書萬國同蕃邦修貢禮報使選時雄文物商周在封疆漢節通洪濤翻地白初日射天紅海服皇圖內邊人聖化中敷宣當奉職要在復箕風

靑林小隠圖

緑波三泖外靑嶂九龍前別有深林境新開小洞天晴陰千頃合春樹幾村連翠濕楡將墮紅深花欲燃搴蘿朝帶露煮石暖生煙庭養華亭鶴門維笠澤船方期事眞逸更擬謝煩緣忽應徵書起旋將舊業捐閩中陪制錦江右佐鳴弦夢斷居閒日心存報國年煙霞盟暫輟松栢操彌堅又報山中侶空移蕙帳篇

送太醫院使戴元禮歸金華

金華初脫迹紫禁早知名旋起丘園隠來沾雨露榮靑囊存藥祕玉檢貯方精先帝稱純謹今皇重老成兩朝親侍從十載盡忠誠請告衷懷切推恩睿算明賜金分禦帑祖帳溢都城艸色丹陽路花香白下程將期過巖子應擬訪黃平童稚臨門親知夾道迎還家𨿽樂具戀闕自魂驚知近初陽節趨朝聴佩聲

送唐太守

初贊霜臺憲旋遷粉署郎趨朝常秉禮入幕每持綱重沐君王寵新懸刺史章均州江水右夢渚楚山陽秋岸丹楓落涼洲白芷香別來何以贈先世有遺芳

靑翠軒

寢扉臨勝絕春竹瑣檀欒凝翠棲經幌分靑度藥欄粉飄風際曉籜解雨中寒檐外云三徑墻陰玉萬竿懸知禪講罷鳴鳳下瑤壇

致樂堂

奉親思致孝養志敞華堂暎日斑衣粲迎風錦幕張鶴埀耆耄發雁列子孫行椿樹連茂萱花近砌芳田荊紛蔚蔚竇桂發穰穰酒獻千金壽鑪供百福香承顏和气集政頌徳音揚繁祉方無巳遐齡政未量長年皆樂事寧賦采蘭章

題桂山堂

不作淮南客還歌桂樹秋堂依林下敞人似月中遊白薴涼新透淸郊暑乍收風從小山度香入九天浮城市心應逺煙霞志已酬攀援如有意嵗暮共淹畱

送永丰教諭陞襄陽教授

九年鳴教鐸三考謁銓衡職典黌宮舊官超大郡榮成規存吉水新訓著襄城登峴懷羊祜埀帷慕董生春歸習池晚花發大堤明想見傳經暇從容載酒行

棠陰書屋

煙霞開勝境林壑帶幽居終日心無累長年樂有餘時過三益友賸貯五車書縫練收螢火燒蕓辟蠧魚風吹朝幔捲月暎夜窻虛巳致靑雲上還思素服初丈夫終一徳窮達復何如

哀故友

宇宙經紛潰江湖減舊知可憐今日淚又爲故人埀我昔叨鄕榜君方謁泮池𨿽當童稚嵗早見老成姿靈鳳初辭穴神駒不受羈昂昂呈骨格采采濯威儀自合淩丹漢應須置玉墀風煙一飄散寒暑久乖離杜曲身彌困盈川譽日馳停雲空悵望落月累成思郭外閒投迹山中喜踐期絳紗新帳設防筆麗詞摛志趣朋儕畏才華月旦推吾徒獲佳侶鄕校遇良師幾度聨徐榻常因入董帷夜吟燈數剪晝論晷頻移村轉千花裏山蟠巨澤湄知將遂棲隠正擬得攀隨不意干戈變俄驚衽席疑片時殊寵辱反掌易安危骨肉歸何處精靈失所之慈親痛鉗赭愛子陷囚縲薤露行歌杳銘旌返遲伊人乃如此造物竟奚爲大廈轟霆震連岡烈火滋那能分玉石豈復惜櫨榱有禮行哀問無家致弔辭昨來過寓所但覺益淒其欲秉中郎筆難書有道碑天秋气蕭爽日夕影參差暗壁封苔暈虛窻罥网絲題閒桂泉詠酒罷滸溪巵中散琴安在山陽笛自悲傷今腕方扼感逝頰重支劍化丰城後珠沈合浦時徒然歌楚些魂斷不堪追

過尹山東庵

地湧琉璃界天開翡翠林那知近湫隘誰意得幽尋日麗花臺迥雲橫貝闕深紺園浮霽彩琪樹帶春陰玉磵珠泉滴丹窻緑嶂臨梵王紅錦服仙女碧瑤簮金作山龍甲朱爲海鳥襟鳴鐘驚雉舞講法引猿吟境靜塵難染機深慮不侵願因淸淨力從此識眞心

代閨人怨

璧月鑑朱扉金風復動幃燻鑪添夕燼華燭散炎輝孤人處蘭室蕩子別金防月蓂頻隕謝春艸屢芳菲腕玉銷璚釧啼珠染翠衣調弦閒寶瑟織錦罷鳴機夜衾懷嬿婉晨鏡惜容徽夢畏靈雞喚心驚旅雁飛往嵗從徵北連年屬建威馬邑方無戍龍城已解圍念玆桃李月那能獨不歸

題【闕】

五嶽眞遊逺三山勝景賒何如赤縣裏自作野人家大隠齊東魯閒居類浣花雪中丹鳳闕捨外白鷗沙山影搖書幌波痕上釣槎詩成江愈淨夢覺日將斜案有閒僧帖門無俗士車遺安付心事習靜寄生涯逕憶終南捷名聞少室誇君今誰得似終老在煙霞

五溪放棹爲嚴明威賦

昔聞五溪險今見五溪平繐帳迎風捲樓船帶月行煙花蜀相廟露艸伏波營已竭忠臣節仍全孝子情白雲悲望切黃壤喜沾榮古栢森神道堅瑉勒墓城此中方眷戀罷促還程

淸眞軒

甲館連甍起閒軒勝景開誰言居戚裏宛似入蓬萊樹接天家近山從上苑回涼飈排闥至空翠拂檐來竹粉飄琴薦松花落酒杯鶯啼煙外栁鶴臥雨中苔寄興多佳賞陪遊得上才永和千載逺文采共昭回

和故鄕諸友見寄

昔別逢條桑今還值鳴蜩逺遊淹辰節離思結昏朝水宿我情懣山棲子志超半生懷隠止中道困淪漂𨿽積巖壑眷恆違樵牧招日歸未溫席於邁復揚橈仍將風波習再與朋知遙杳杳寒蓬轉茫茫秋梧飄感儀寧乏操慕舄豈無謠事系竟難解心懸徒如搖惟當惇久要不爲嵗寒凋

訪山中故人

整策陟幽峻尋云入靈谿藤蘿互防宻崖磴紛盤紆長林倐數轉春鳥時一啼稍覺去人逺詎知行路迷欣值息心士幽獨在巖棲淸晤防夙契防防啟機於焉素懷愜澹然凡慮非明當稅塵鞅投迹恆相依

靑城山人集卷五

欽定四庫全書

靑城山人集卷六

明王燧撰七言律詩

瓜州道中

淸江杳杳水連空江北江南緑暎紅三月異鄕逢攺火經春遊子怨飄蓬滿汀蘆葉孤舟雨一樹梨花小斾風遙望故鄕何處是依稀煙樹五湖東

雙溪艸堂

淸溪窈窕合流深長望茅堂溪水陰明月闗河千里夢夜窻燈火十年心題詩尙記江如練列坐空思風滿林安得投簮陪杖屨一庭春艸暎靑衿

春日左掖門聞鶯

落絮飛花滿禁城萬年枝上一鶯鳴全非幽谷閒闗調總是東風宛轉聲啼處尙含求友意斷時猶帶惜春情朝回左掖門前聴疑是仙韶奏九成

新秋早朝

宮井梧桐葉乍飛新涼先到侍臣衣蒼龍闕上銀河轉丹鳳樓頭玉漏稀宿衞分行環輦路夕郎鳴佩出仙闈嗟余虎觀叨陪從簮筆慚無補萬幾

寄北京韓院使

分別長幹不記年南樓明月幾回圓情生疎雨殘燈後人在重云逺樹邊此地寒銷葭管夜南方春近杏花天嗟余久抱漳濵疾願撿書囊啟祕傳

送馬先生致仕還松江

十載黌宮坐冷氊旋因致仕逺辭天桑楡暮景逢明世桃李春風憶少年送別同傾江館酒賦歸獨泛泖湖船慙予亦有蒓鱸興夢繞吳松煙水邊

送人歸吳

相逢不計別來年君鬢如蓬我皓然親友凋零知幾在江湖飄蕩喜俱全九重請告承新寵五栁還家老舊田明發京華又分別春風應送洞庭船

寄衣曲

素練辭機夜搗砧烏啼桐井月移陰三年異域無來信萬里徵衣寄別心霜重已忘刀尺冷風髙長憶塞垣深榮勛莫在班超後日日空閨待好音

送韓伯永之北京省父

嚴親端笏侍龍旗愛子相從著防衣千里神都瞻王气兩淮春水漾晴輝蘭苕暖近香初動梅萼寒銷雪乍稀相見承歡調膳處卽看行幕是庭闈

挽學士王達善

縞紵論交兩少年相逢不覺共華顚蓬沙紫塞憐分袂風雨靑燈憶對眠投老喜看居內相抱屙忽報掩重泉九龍山下梁溪路目極丹旌思黯然

送浙江僉憲之任

吳水吳山錦繡中太平簫皷萬家同朝端新授觀風節使者初乘按部驄九里松畱梁舊寺萬年枝隕宋遺宮錢塘風俗猶存古秉節須煩臥治功

送張孝逸

天書曽賜返巖扉重應軺車拜紫防振袂曉趨中禁路濡毫晝坐列僊闈云邊日轉龍旗動花裏風輕玉漏稀大典告稱恩露重春來莫憶故山薇

挽王之常先生

生平英邁薄秋云野鶴飄搖迥不羣早嵗常懷千里志莫年空臥五湖濆嗟無嗣子題新主幸有諸孫輯舊文不識滸山先壠下誰書徵士表淸芬

送人還鄕

一別芹宮舊講氊幾年歸去臥林泉承恩重應徵賢詔休老還尋負郭田官驛曉云迷楚樹大江春水放吳船世麟堂上遺經在應與諸生理舊編

送太守徐彥威

路出都門指八閩送君方值栁條春漢庭循吏推黃霸潁郡遺民望冦恂雪水滿江催畫鷁棠陰夾道引朱輪銓衡考績論公最知是専城第一人

爲周文威題菊庭捲

親王受冊鎭長城上將分符總重兵仙闕九重頒命出星軺萬里向西行藥囊舊貯丹經祕詩卷新承賜翰榮什襲珍蔵歸父隠虹光夜貫斗牛明

送太平劉知府復任

錦繡江山拱帝畿上皇曽此駐龍旗三年出守勞綏撫再命専城遇眷知桑柘千村丰庶日歌鐘萬戶太平時送君重去宣王化明世休論治蠒絲

送翰林王孟暘參將安南

暫輟含香直晚班新參將閫出平蠻黃茅緑樹千重嶺瘴雨蠻雲幾處闗去馬正逢椰子熟歸旌定及茘枝斑知卿素有雄豪筆須勒神功鎭海山

送王孟端隨駕之北京

龍馭時巡幸北京屬車侍從魯諸生周廬未徹黃茅起磴道新開輦路平星拱紫垣嚴宿衞天臨華蓋肅行旌馬卿素有淩雲志應有詞章頌聖明

送文淵閣待詔端孝文使朝鮮

扶桑日出曙光寒帆掛長風積水寛漢武開邊分四郡聖朝遣使撫三韓河山誓重畿封逺雨露恩深島部安想見藩臣迎節下猶存黼冔舊衣冠

七夕次蘇校書韻

玉樹金風晚乍聞秋光南國未三分露涼將擬投班扇才拙空慙續栁文千里憶歸吳苑外頻年客計楚江濆仙家此去知何處只隔瀛洲五色云

送吳侍書省墓

三年染翰值仙闈新沐天恩請告歸但使丘原仍似昔誰論松菊稍云非朝衣入里人應羨白首榮親古尙稀相送不須生別思春風佳防在金扉

題虞山景

平生未識海虞山攬秀曽因圖畫間云入空蒙開倒景僧依蒼翠閉禪闗湖田稼熟秋千頃煙浦舟行路幾灣天上歸來暫停轡何當畱我老年閒

送王孟端侍從北巡予亦將適武淸先賦奉餞

子昔朱顏我少年梁鴻溪上愷周旋相逢正喜情如舊屈指方驚嵗屢遷行李欲爲投北計束書先上渡江船它時重剪西窻燭應在春風易水邊

次齋宿詩韻

聖王報本奉彛章親禦丘祀昊蒼文命誕敷開景運精誠昭格顯神光九天星暎中庭燎午夜風傳合殿香璚署仙人歌盛徳抽毫欲賦媿楡揚

題韓禦史椿萱堂

濟南簮紱傳家舊闕下恩榮受賜新烏府諌書推二妙華堂防服奉雙親椿萱並美陽和節蘭玉同沾雨露春驄馬聫馳誰不羨淸風端可繼前人

送龔郎官

闕下陳情拜至尊天書賜告出都門星郎舊掌銓衡寄黃壤新沾雨露恩奕葉遺芳今日見百年喬木幾家存嗟余亦忝簪纓後世澤荒涼愧子孫

送順昌伯雲南撫安

分閫曽登上將壇金貂新挿鵕防冠身輕百戰君恩重威振三邊敵膽寒幕下偏禆皆許歷座中賔客有馮驩兵符又向西南去談笑風生六詔安

壽董學士

昔將忠藎事先皇南去歸來兩鬢霜徳重三朝兼傅相名髙四海仰文章承恩曽賜金蓮炬退食新開緑野堂天上忽頒宸翰降奎星午夜動輝光

又

金章殿下日初移白玉堂深午漏遲後進咸宗鄒魯學滿朝皆識帝王師新承鳩杖頒恩日正值蟠桃防宴時聖主只今方倚重未容歸踐赤松期

送人告老還鄕

太學棲遲共幾年風燈蓬鬢影蕭然鄕闗回首思千里章奏陳情徹九天荒逕許尋彭澤菊全家仝上楚江船歸時莫問生涯事故物仍存有舊氊

聞錢仲益自杭州獲歸

空江秋晚憶分違回首俄聞世事非異國頻年嗟久滯故鄕今日喜重歸黃花漸發逢新雨白鳥仍來識舊磯咫尺對君湖水畔何當放棹欵柴扉

送李僉憲

兩朝染翰侍君王新荷深恩秉憲綱日射繡衣辭殿陛潮催畫鷁上湖襄長風鵬翼初橫漢官驛梅花盡帶霜想見露車行部日應從召伯問甘棠

又

拂曙綸音降紫防鳳池仙客繡爲衣先朝故舊如君少四海交逰似我稀雲散都城新雪霽寒生江路早春歸懸知別後趨朝日猶憶相從向瑣闈

客懷

水流花謝總無情臥病漳濵百感生自笑田園荒舊業卻將文字覓虛名春來又見羣芳動老去都無一事成故里鶯花應念我行將長揖謝公卿

又

逢掖𨿽云是舊衣故山終負采春薇時淸懶上王通策病久常閒董子帷寰宇同逢新節至江湖自覺故人稀平生多少闗心事空學莊生蝶亂飛

又

夜靜燈寒獨掩闗滿窻風雨響珊珊客中自信貧非病老去方知懶是閒寺逺無尋僧作伴林深思與鶴同還枕邊又聴朝鐘動憶簉鵷鴻綴末班

送胡典仗賜告還鄕

班分彩仗列廷墀侍衛親王典漢儀嬰疾正當彊仕後乞身未及老年時心懷朱邸行猶戀身到靑田夢尙疑欲報君恩何處是好將忠義付佳兒

題右江遺墅

陰陰喬木帶江沙建武年來世緒賒麾節頻沾新雨露山林不攺舊煙霞緑深椰子經春葉紅綻蕉叢過臈花曽讀雲臺諸將傳子孫繁衍有誰家

送人之越

我昔東行到越州別來回首幾經秋停雲尙憶當時興送客偏增感舊愁曹女祠荒花自發賀家宅廢水空流不知故友今誰在煩向春波問白鷗

湖西別業

豫章城外楚江邊舊業猶存季子田雉雊蠺眠三月暮桑陰麥秀幾家連將同杜老家夷曲似學王維住輞川我本五湖畊釣客滄洲空羨白鷗眠

送曽先生

吳江楓落水增波忽報山人放棹過相見政將懽意接送歸無柰別愁何風生晚澤蒹葭響雨歇空山煙霧多此去幾時重聚首嵗寒有約在松蘿

送人之官

黃茅逺接海云邊官驛迢迢路幾千客騎曉防梅嶺月行裝上廣州船陶潛未遂歸來志馬援猶堪矍鑠年想得到官敷政日那人爭拜玉堂仙

送魏秀才

江湖遊蕩欲何依末路誰能禮布衣木落霜天秋欲暮風生澤國鴈初飛辭家己久行囊盡爲客無謀相識稀明日重歸故鄕去里人應誚讀書非

次費剛中秀才見貽詩韻

一載漂零江海行與君俱是一書生心同孤館秋燈影夢斷重門曉佩聲啼鳥殘花傷往事暮云春樹動離情相防只隔吳淞水空羨風前短葦輕

又

艱闗曽記共君行此際相思別恨生四野荒山橫暝色孤城落日起秋聲星霜冉冉蹉跎感湖海茫茫故舊情麗句枉投難報謝自慙金玉尙爲輕

寄友

鶯歇江鄕杜宇悲故人遙望久乖離夢因春盡歸常切書爲山遙寄毎遲疎雨林邊尋古寺夕陽嶺下謁荒祠匆匆己負瑤華約別有西風桂子期

懷範宗文

君去遨遊尙未歸北風吹雪正霏霏懸知此日生涯薄應悔平時直道非舟泊空江聞鴈斷路逢寒艸過人稀吳興巨室多豪傑誰識當年舊繡衣

送人歸省

新沐天恩拜玉墀宮衣榮暎防衣時仍從東浙家鄕去應詠南陔孝子詩白下餘花香未歇赤城芳樹緑初滋知君戀闕丹心切良防須先露冷期

挽吳處士

平生晦迹臥林扃太史應占處士星十畞桑楡閒暮景一蓑煙雨釣寒汀遺安巳得龎公計傳後無煩韋氏經欲挹髙風何處問蘭陵冢上有新銘

又

煙霞深掩故山扉投老林泉一布衣野夢不縈靑瑣闥閒情常在白鷗磯蔵書篋滿傳家逺種秫田多帶雨肥忽厭塵寰向何處靑松寂寂鎖斜暉

寄吳中故人

鄕心離思共依依吳水吳山悵久違客裏頻看流景換老來偏感故人稀百花僧捨思攜酒細雨春林憶采薇一枕飄零江海夢夜深空趁蝶交飛

送徐子信還吳

渡頭初聴采菱歌送子還鄕意若何碧樹霜前紅葉少靑山雨後白雲多共憐杖屨遊桑梓仍羨衣裳制芰荷簮筆自慙無所補空令華發嘆蹉跎

紫翠丹房

洞門深鎖鳯城春迥隔長安陌上塵雲裏山光搴幕入雨中栁色過窻新自緣習靜成閒逸非欲逃名事隠淪想見齋居淸晝永藥鑪丹竈每相親

送友之西秦

天子臨軒命近臣逺持憲節鎭西秦瑣闈暫輟封章奏駿馬行防出撫巡豳地應非周故俗茂林無復漢遺民闗中父老郊迎日爲播朝廷聖化新

秋夜

碧天涼月漾金波玉漏防時夜半過客夢不知歸路逺鄕心偏是到秋多鵲驚孤影翻風葉蛩帶寒聲起露莎遙想五湖煙雨好無由重整舊漁蓑

次張眞人見寄

玉京神觀喜佳逢始信蓬山有路通忽報仙幡臨艸澤驚看畫鷁下天風涼生晚渚芙蓉老霜隕秋場稼【以下闕】

靑城山人集卷六

欽定四庫全書

靑城山人集卷七

明王燧撰五言絕句

東郭襟詠十首

仲逺家東郭予家東郭東春秋閒暇數輕舟往來遇景畱連輒成歌詩積時旣深不知累什

東城

家住東城下時登東城上東城幾古今一望一惆悵

艸堂

艸堂近東郭緑水遰縈回荊門多不掩時有淸風來

葑村

荒邨依野葑樹色水光邊人家知逺近犬吠隔溪煙

莎灘

莎灘溪水汜灘上煙莎緑日夕少人過閒鷗自來宿

栁汀

閒汀多種栁窈窕入溪潯東風花落盡滿地是春陰

苔逕

塵機暫已忘塵事日應逺試防徑中苔朝來深與淺

紅蕖港

流水深成港芙蓉照水新葑溪非鏡曲莫誤浣沙人

緑萍灣

淸溪知幾轉靡靡緑萍多莫赴流紅去漂淪將素何

石庭

石庭平且敞規制非雕鑿家僮頻掃淨畱待閒花落

菊籬

種菊東籬下芳叢經雨生膏粱不可食日夕待餐防

佳賞軒雜詠

往嵗在鄕裏時嘗爲朱亮字伯貞記佳賞軒及來京師又持捲索詩因追賦軒居故事爲五言八章時亮新擢禮科給事中暇日一披詠之不知如身在軒中否時庚辰冬十月也

南園

蘇郡庠初並東城殊極隘陋範文正公有園在城南相地者云玆地當踵生公卿公曰與其私於一家孰若公於一郡遂以之建今學云

南園夷且曠水木凝華淸天開景明淑仰見昔人情

道山在學宮西廡後

開軒道山下時登道山上美人今在否日暮增惆悵

泮池

泮池深且廣緑水浸紅蓮輕風雨餘至演漾起澄漣

杏壇

空壇有繁杏藹藹緑生陰淸風何處起猶自聴鳴琴

古檜在明倫堂前或傳文正公手植

古檜依堂陲曽聞昔賢植嵗寒霜霰多不攺靑靑色來秀橋太湖水東來由橋下曲折入學宮流渠並西墻

石梁跨新緑源長流愈淸何須滄浪水可以濯塵纓

春雨亭

閒亭對春雨窈窕來城陰初滋千門栁復沾松桂林

采芹亭

髙亭臨泮水緑芹生水陰長年時采擷列坐有靑衿

題髙彥敬畫

孤榜系落日淸風秋思長隔溪望林閣夕靄正蒼蒼

題徐幼文畫次髙季迪張來儀韻

云生疎林晚花落空山春裵佪林下路惆悵山中人

題王思敬扇

家住緑蘋州軒窻瞰碧流夜來疎雨過涼思到沙鷗

題畫

疎樹葉全脫眾山云半收髙人坐苔石風露一身秋

又

葉暗前朝雨花飛昨夜風空山人不見春在緑陰中

又

山影照淸流涼生杜若洲夜來江上雨添卻幾分秋

詠兔

芳艸滿陂緑艸中狂兔行只今罷虞獵來去任縱橫

又

靑松郁如蓋下有兔爰爰徘徊知何事應待望舒圓

題雙鳥圖

婀娜緑楊枝上有雙鸜鵒焉知九苞鳳終擇丹山宿

又

翩翩雙好鳥同集一枝安誰知瑤島上別有靑瑯玕

題蘭

楚楚九畹姿托根孤石上淸風久不來含芳獨惆悵

又

古石生幽蘭孤芳貞且妍何由遇君子移置瑤臺邊

婕妤怨

長信秋風起昭陽夜月明相看一步地各自不勝情

又

歌聲何處動獨立又黃昏自愁成感嘆不是怨君恩

梧桐竹石圖

髙梧冒嵐宻修篁依石疎憶在西林院閒窻涼雨餘

山齋

齋居在山中長日人來少石壇花落多時有東風掃

玩古軒

松下有閒軒鳴琴間圖史今人非古時古人今己矣

竹磵

種竹繞磵濵蒼然晝如晦故人期未來自有淸風至

白石坡

坡上有靑松坡下多白石還愁蒼蘚生何處尋行迹

淸陰谷

埀陽何靡靡繁陰覆谷中芳春信多媺預恐起秋風

埜亝

閒齋面瀟灑欲謝塵中緑四坐杳無際此心方淡然

枯木竹石

西風昨夜秋琪樹芳華歇獨有修篁枝虛心保貞節

題竹

粉籜解香苞新梢展鳳毛空庭明月夜只怪粉墻髙

寒江獨釣圖

空江不見人飛雪紛如剪獨有埀釣翁孤舟水雲逺

題竹

志士勵貞撡君子抱安節請防艷昜花何如後凋葉

又

籜香初解粉葉嫩正含姿長保靑靑節相期嵗晚時

橋亭八詠爲宗人府經黃子中賦

澧陂春漲

春陂昨夜雨緑水潮來漲應有放歌人濯纓陂水上

香鑪紫煙

紫煙明復滅窈窕孤峯曉松風吹不消何處看飛鳥

龍磜朝嵐

朝嵐龍磜生復度靑林上咫尺不逢人惟聞樵笛響

田東暮雨

負來春暮東風灑靈雨歸時屮路昏帳望誰爲侶

云源仙笛

閒雲深幾層孤笛云邊動泉聲忽相亂莫辧梅花弄

聖容僧鐘

山色杳冥中煙霞最深處因聴風外鐘知有閒僧住

甘泉飛瀑

危峯髙不極瀑布半空飛巖風吹莫濺恐濕緑蘿衣

天寶懸崖

懸崖空翠表下瞰羣山低靈仙望不至誰與登云梯

題畫雜詠

月出孤松陰風生百泉響空山不見人解帶蒼苔上

又

花開山色中鳥哢泉聲裏相對澹忘機辟書徵不起

又

潮痕帶晚沙云影連春樹隔浦漾舟來應尋酒家去

又

濕翠暎繁紅東園起暖風春光何處是都在鳥聲中

又

亭亭一片雲飛墜靑嶂間未肯從龍去長與幽人間

古石蒼檜圖

石間有蒼檜乃是靑雲姿願君愼培養嵗晚以爲期

題畫梅

淺白睡時妝輕淸雪後香憶曽相見處江店月昏黃

題雅室

深院沈沈晚香崖獨自飄忽聞琴瑟聲都是相裏潤

靑城山人集卷七

欽定四庫全書

靑城山人集卷八

明王燧撰七言絕句

題趙松雪畫

自從玉馬去朝周雲散花飛幾度秋寶玦玉還零落後吳興畱得晉風流

題趙仲穆畫

十二璚樓紫翠重萬年琪樹落秋風南朝無限傷心事都在殘山剩水中

寧戚飯牛圖

寧辭掩骭褐衣單叩角長歌坐夜闌有志欲逢堯舜禪如何功止霸齊桓

題畫送陳孟敷

君家門掩緑陰低古木叢篁水郭西我向京華望吳苑桃花只隔武陵溪

題吹簫圖

玉簫聲斷鳳樓空人在煙霞紫翠叢何事沈郎千古夢多情猶入紫防中

爲朱仲昂題畫

誰家茅屋住深山路轉淸溪第幾灣寄語桃花休亂落恐隨流水出人間

題倪雲林畫

水流花謝白雲飛滄海桑田幾是非莫問蘭亭舊蹤迹當時文采古來稀

唐宮七夕圖

花萼人歸鎖畫樓長生殿裏防牽牛闗山風雨聞鈴夜贏得鑾輿事逺遊

送趙友同之松江

畫船曉發鳳城東江上靑山云幾重秋水連天三百里片帆一夜到吳淞

又

我別松江幾度秋渚花汀艸不勝愁京華送子松江去夢落滄浪舊釣舟

題趙仲穆畫蘭

吳興才子宋王孫國步興亡不用論北去歸來三十載卻將幽興冩芳蓀

詠侄孫鏞扇

我昨承恩賜告還杖藜時到海虞山十年湖海狂遊迹暫喜登臨一日閒

題江村夜歸圖

汀葦蒼蒼白露凝一灘寒月未收罾西風吹醒江南夢四壁蛩聲半夜燈

題畫

芙蓉城隔防雲間咫尺蓬萊海上山見說瑤池花又落不知靑鳥幾時還

送山西行都司斷事

桑幹西去出長城白艸黃雲疋馬輕後夜它鄕見明月鴈門闗外望宸京

題倪雲林畫二首

淸閟閣前芳艸緑小蓬壺上落花多吳山西畔人何在遺墨空存晉永和

逍遙天地一閒身浪迹江湖七十春惟有雲林堂上月於今猶照昔年人

溪山髙士圖

萬山環繞樹髙低十里煙霞路欲迷一夜東風花亂落莫教流出武陵溪

雙桂堂

堂前丹桂兩枝芳堂上慈親兩鬢霜幾度彩衣稱壽處天香滿袖露華涼

題扇贈姜公實

玉堂退食苑鐘遲不覺花磚日影移忽報故人來問信相逢卻說故鄕時

寄略道權上人

長幹寺裏訪淸遊花落花開幾度秋望斷碧雲人不見夜深飛夢到揚州

題畫

五湖深處舊柴闗春水桃花第幾灣昨夜東風吹夢去白雲深鎖萬重山

桃源圖

天臺山下防云邊別有人間小洞天劉阮凡情猶未斷錯教花裏遇神仙

題槎處捲

不隨星使溯河流卻向荒磯侶白鷗我本緑蓑江海客十年空憶在滄洲

題趙丹林竹

一枝斜影過墻陰靑瑣窻寒夜未深卻憶佳人在空谷嵗寒應念舊同心

與練綱題扇

天上歸來訪舊遊花開花落幾經秋喜看堂構還如故玉樹芝蘭日漸稠

題畫菜

我本山中食薺腸玉堂饕飫大官羊卻思春雨閒園後煮得新葵滿釡香

海棠便面

彩毫香染墨淋漓寫得東風玉一枝不似落陽花譜見香紅新雨濕胭脂

題倪雲林畫次髙季迪徐幼文韻

水流花謝嵗華深江左風流不可尋畱得當時陳迹在永和遺墨寫山陰

題竹贈祖士英

湘臯日出楚煙消緑玉參差罩碧綃棲鳳一時驚夢起滿林齊舞翠云翹

杏林春曉

種得千株艷杏花東風門巷盡頳霞行人不識誰家住錯認當年董奉家

題趙丹林竹

一家村上記相尋坐對蕭蕭風滿林天上歸來重看畫遼東鶴去海門深

爲吳子敬題畫

雨洗淸江十里秋渡頭水落放輕舟客窻一枕江南夢都在蘭汀杜若洲

題黃鶴山人畫

獨臥茅廬學孔明半生心事己無成都將黃鸐山中趣寫作煙霞物外情

題沈士偁畫

亂雲重疊樹髙低不見人煙只聴雞它日掛冠尋故隠移家合住在苕溪

題王孟端竹

憶尋飛夢過湘江親見仙人葆羽幢獨坐玉堂春晝永誰分淸影到晴窻

題竹鵲圖

新竹猗猗葉乍齊多情靈鵲戀雙棲人間有喜常先報不學城烏空夜啼

送胡郎中

長乾道上含情別明月樓前入夢頻同是老年仍在客如今莫說故鄕人

題幽篁蘭棘圖

裊裊新梢帶粉痕一枝橫棘倚芳根不知天上中和意彼此同沾雨露恩

題桂陰老人

白玉堂前丹桂發水晶宮外月輪髙坐聴淸漏渾忘寐涼露漙漙濕素袍

題池塘野步

曲欄幹外暑風淸白葛生涼杖屨輕花隠蘭舟看不見時聞隔浦唱歌聲

靑山白雲圖

遊子殊方淸夢逺慈親瘞玉白雲深它年隴上松千尺髙節應同孝感心

秋江晚罾

殘陽防防照秋波閒理漁罾下淺莎但使得魚那怕晚水邨南北酒家多

蘆汀夜笛

風捲蘆花雪滿洲笛聲飛送一江秋曲中都是滄浪趣楚客聴來不用愁

題畫梅

誰將淺黛濕冰魂褪盡當時舊粉痕卻憶故山殘雪後淡煙籠月夜初昏

又

誰遣緇塵羃縞衣江南臈盡淡忘歸羅浮夢斷梨云逺月暎佳人啟素扉

題許瀾伯扇

十年不上讀書樓天上歸來訪舊遊卻喜琴書今有托莫年從此得優遊

題畫畱別許瀾伯

故人喜我逺還家卻向溪陰放釣槎且盡樽前一杯酒明朝相望在京華

題秋林小景

孤笻何處事淸遊林壑生涼雨乍收霜葉一枝紅未脫白雲深鎖亂山秋

送陳宗述之官西蜀

我從東去子西行萬里橋邊萬里程白下楊花多似雪還應難比別離情

畱別錫山諸友二首

我將策馬入神京諸子乘舟逺送行芳艸落花三百里依依總是故人情

當筵莫唱渭城歌此去京華路不多明月相思情更切西風木落洞庭波

蕉石圖

瘦玉含香黛色新閒庭晝永悄無人芭蕉展盡丁香結又是長門一度春

早朝

禁鐘才動曉風防疎竹翛翛對瑣闈非是日髙簾不捲怕教空翠濕朝衣

題吳彥才畫

己將心事付行雲莫問君家瑤艸春明日穆陵闗外路親知應念逺行人

題杏花山鳥

杏花過雨粉香深老去秋娘瘦不禁惆悵看花人不見卻將春色付山禽

梨花桑扈

桑扈交交拂曙鳴梨花過雨羽衣輕莫教舞落深窻裏怕遣羅敷曉夢驚

海棠白頭公

海棠花發滿東風猩血妝成萬朶紅銀燭不來燒夜永春情都付白頭翁

題卓迪畫

長江一道落靑天北固山髙淩紫煙曽記夜涼吹玉笛海門星斗照樓船

題荷花

鑑湖煙月不勝春十里霓裳照水新汀鷺沙鷗俱未識折芳應誤浣溪人

題髙彥敬畫和髙季迪張來儀韻

貞元大歷舊風流賦盡江南芷若秋何用山陽聞夜笛水光云影總離愁

題梅花

看花曽憶少年遊江海狂蹤知幾秋莫道何郎今老去未教詩興減楊州

長安臘盡已春回余雪全消未見梅紙帳夜寒淸夢覺梨云空滿畫中開

萬山春雪不勝寒幾度曽經載酒看沈醉獨眠花影下任教靑鳥自啼殘

月色娟娟滿禁林靑綾被擁玉堂深宮壺賜酒初醒後只少梅花伴我吟

題畫

西風嫋嫋起林阿一夜新涼到薜蘿人在空江秋影裏靑山不似白雲多

題康王渡河捲

北來飛騎疾如風路隔長河勢已窮不有當時神馬力中興誰辦百年功

爲朱景昭題畫竹

西山故宅艸離離畱得瀟湘緑玉枝莫怪臨風倍惆悵畫中盡是故人詩

和靖夜吟圖

娟娟霜月夜窻虛隠幾看花樂有餘心事暗香疎影裏平生不作茂陵書

普大雲水仙

洛浦仙人綽約姿淩波塵起襪羅時何年化作天花起來散靈山大防期

題髙彥敬畫

輕煙漠漠雨毿毿風景分明海嶽庵北望房山數千里如何淸興落江南

題扇與練經

禁苑看花十二年歸來風景總依然當時壽愷人𨿽逺喜有槐陰緑滿前

題華東湖畫

白髮東湖一老仙已乘黃鶴上雲煙至今遺墨畱人世淸興橫飛太華顚

淵明把菊圖

典午山河已夕暉卻尋三徑賦旋歸平生心事南山在不爲東籬待白衣

題扇別顧伯行

我別家鄕七月秋相逢故舊更遲畱明朝相憶知何處遙指蓬山十二樓

題畫三首

人家隔斷水西東行盡溪橋有路通巖樹今朝全緑徧夜來曽起落花風

一別溪頭舊釣槎十年頻看鳳城花天恩賜告歸來日不識松蘿是我家

暖雨初收霧尙昏緑楊深塢杏花村山中少有凡人到滿地春陰不掩門

題竹

香露淋漓濕未幹迎風翠袖不勝寒勸君莫取靑靑節畱待丹山五色鸞右雨滌鉛粉節

又

湘臯春盡玉靑靑曽值西風過洞庭碎佩叢鈴滿煙雨夜深楚客不勝聴右風搖靑玉枝

又

春雷初響蟄龍驚猛勢淩空夭矯橫幾度山窻親見處露華如水月華明右淩空勢方起

又

憶曽相對瑣闈深制艸成時日乍陰粉濕香濃春爛熳嵗寒霜霰豈能侵右得地色不移

錢塘觀潮圖

浙江亭上彩雲收二十年前憶舊遊正是桂花初發月輪飛上海門秋

王孟端畫枯木竹石爲張繼孟題

古木疎篁倚石邊不隨桃李鬭春妍平生畱得冰霜撡別有幽期在莫年

嚴子陵

獨將風節冠東京不向雲臺列姓名千古嚴陵灘上月至今猶似客星明

張志和

風蓑雨笠幾經春流水桃花一釣綸身世自甘成兩棄翻然終愧有莘人

題鳳池淸影圖

粉濕香凝露乍消湘娥新整翠云翹一春靑瑣長相對影轉金堦近午朝

畱別吳秀才

重剪靑燈敍舊懽恩深不遣戴南冠平生畱得丹心在擬與貞松傲嵗寒

紅梅

絳羅偸換玉精神不是西湖舊日春花落莫隨流水去尋源恐誤放舟人

題竹

曽過陽明觀下春山前十里盡蒼筠東風吹送雲門雨只聴鳴環不見人

題王汝瑄扇

不向金門謁翠華一琴一鶴度生涯亂山殘雪西湖曉看徧寒梅萬樹花

題畫

數峯相倚玉成簮樓閣深沈酒尙酣十日春寒簾不捲杏花飛雨滿江南

送唐同知孟亷之任

楊子江頭曉發舟一官新任佐泉州南方民物多凋此去當分聖主憂

題胡給事中畫

碧梧翠竹兩淸妍陰落閒庭古石邊未引丹山儀鳳宿畫長蓋我讀書眠

題東郭艸堂次梁用行韻

日下西峯月上初防煙收盡四郊虛長歌獨自還家去卻笑當年讀漢書

太白觀泉扇面爲周上捨賦

芙蓉五朶挿靑天百尺飛流霽雪懸我欲乘槎上天去不知何處訪詩仙

題畫

露莎煙艸滿晴川罷釣歸來暫泊船非是野情忘世事閒愁不到白鷗邊

又

仙水仙山有路通人家遙住白雲中一溪春色無人管流出桃花片片紅

題謝孔昭畫

曽共滄浪釣晚風今朝江上又相逢莫辭同醉船頭月明日煙波各萬重

靑城山人集卷八

