

欽定四庫全書

集部五

貞素齋集

別集類四【元】

提要

【臣】等謹按貞素齋集八卷又北莊遺稿一卷元舒頔撰頔字道原績溪人至元丁丑江東憲使辟爲貴池教諭秩滿調丹徒至正庚寅轉臺州路儒學正以道梗不赴歸隠山中明興屢召不出名所居曰貞素齋著自守之志也所著有古淡稿華陽集今皆不傳此本乃嘉靖中其曽孫旭元孫孔昭等所輯績溪知縣遂寧趙春所刋其文章頗有法律詩則縱橫排宕不尙纎巧織組之習七言古體尢爲擅塲卷首有頔自序及自作小傳均以陶潛自比而其文乃多頌明功徳蓋元綱失馭海水羣飛有徳者興人歸天與原無所容其怨尢特遺老孤臣義存故主自抱其區區之志耳頔不忘舊國之恩爲出處之正不掩新朝之美亦是非之公固未可與劇秦美新一例而論矣附錄一卷載兪希魯唐仲實等所作銘記數篇北莊遺稿一卷則頔弟逺遜遺詩亦孔昭等所采入今並仍其舊錄之焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

貞素齋集序

予早嵗浪逰湖海間所作益多求其合於體者蓋寡因其寡而嘗致極思焉自壬辰防變家藏譜畫書籍與所作舊藳蕩然無遺𨿽居離亂中艱難險阻千情萬狀獨於詩未嘗忘情復盈數帙自題曰古澹華陽藳貞素齋文集不過紀其所歷所見爲異時話柄四五年間妖孽未除兵革未息出處未寧東奔西竄又復零落當饑寒鬰悒不堪於懷發而哀怨憤切之語闗於民風系於世事槪見於辭𨿽無匡救之直而忠愛之意惓惓然一飯不忘然則三百篇不作則治亂風刺之義不幾於息乎予之所作𨿽未合於體契於道或者有闕於時設未盡善尙俟夫後之知音者訂正云洪武辛亥冬十月六日華陽逸者舒頔道原甫序

貞素齋集自傳

華陽山中有一老翁年逾七十浩須烱瞳自號貞素先生性直率守信不阿亦無驕矜之色王公大人見之坦如也喜爲文章人求記述則欣然援筆未嘗以事辭稱人之善必本於父兄師友又喜詠歌或古風長律取意而足不蹈襲不求奇務在理勝三爲教官遭時搶攘遂退處教授私塾所居曰貞素齋齋之前植花木數本四時紅白相繼環以湘竹良辰美景邀親朋敍談話有酒酌數行不彊人不過飲蔬殽隨所有陶陶然油油然不計家之有無素性如此風淸晝閒或篆隸數章意與筆悟則快然自得𨿽不逮斯繇然時人亦莫之解步星者云當及渭叟自謂死生有命豈敢必其說富貴非吾願靖節翁與予異世而同志者贊曰

無拔俗才無軼世志爲鄕裏所恥守貧樂道靡驕靡傲惟古則是蹈田不及頃荒頓大半欲與富室等何不量之甚耶嗟呼詩書之澤至於五傳子孫賢愚一付於天儒衣儒冠將不繼乎先予於是有憾焉

欽定四庫全書

貞素齋集卷一

元舒頔撰

記

大鄣山記

浙水出大鄣山見諸郡誌其山髙數百丈石如壁立橫截溪洞間深邃不可測去邑五十里東接唐昌出天目山南逾歙度陸衍遠陂陀會於錢唐其源蓋出於玆予生五十有二年因避地歷覽玆山之勝西南由大塘上甘桃嶺行數里﨑嶇確硌周百丈巖前曰屏風巖兩巖對峙如相爾汝然傍曰云洞巖之下曰葫蘆潭其狀惟肖上曰龍潭皆深不可測中有魚龍居焉復去數里皆蒼巖翠壁雲林霧嶠大石如削鑿窮度足架獨木爲橋名曰險橋匍匐而往臨深跨絕過者股栗莫敢下視稍弗謹致殞厥命度四十二灣攀藤蘿跨石磴曲折紆廻若斷若續若見若隱髙若升云下若入阱其寛可以容車其窄可以立足前曰隌坑林木蓊郁石若屋覆行休息其下𨿽盛暑可以衣重褐又度一嶺曰瓦窯上胡子坑觀龍門泉噴噀不絕雨暘致洪纎焉山之南曰湖田相去五七里廣數百畝皆平衍無石一庵居有髮僧仰四方布施有田出蘆可以爲簾田之陰產菅艸可以爲席人皆賴以資生曰白鶴池淸泚可愛由胡子坑尋源而上又三四里巨石橫澗嵌立茶鑪藥研丹井其上皆天成自然非人力所致旁有弈棋石方平卓立未知劉商軰曾著手否又去數里曰平墓四山開辟一望豁然豈料窮谷中坦夷如許墓曰天子世俗相傳藐不可考巖曰通判亦不知何代人曰雙峯諸山之最髙者地理家謂之山祖猶言發骨處曰上邯地稍亢曠居者斷竹引泉弗勞汲綆上鄣之外曰爆竹坑松篁間植茅舍棊布迆五七里自西山出大嶺北通石痕村嶺之長裏之計十五其地多寒𨿽盛夏無蚊蠅陰雲則雨民居其間無良田美池種茶藝粟采藥椎蕨以遂其生無五味以戕其壽無聲色以賊其性風俗淳朴率皆八九十歲人嗟乎昔聞鄣山之勝擬欲一往而不可得玆因避地獲遂所懷惜不得暢情縱覽其間搜羅逺代名人仙子勝迹以紀其實又不得從容與其父老訴我罹亂之苦𨿽或觀其大槪終莫能暢然於懷民之生也天下治無獄訟之憂天下亂無干戈之擾樵山引泉煮山中所有以全其天以終其年如斯而已迨乎時平兵息尙可擕友讀書其間以娛老境山中猿鶴毋曰生客

遊石照記

績溪之東涉湍瀨逾陂陀山行五六里巨石嵌立崖谷間巉然而髙瑩然而明光洞然鑑人毛髮爲一邑勝槪騷客逸士慕奇尙寂不憚跋涉資以遊觀者必於是卽焉山廻路轉荊榛翳如﨑嶇硌確苔蘚積如藤蘿交絡澗泉涓如眞下一亭少憩行客抵北行數十步老屋數椽峯巒夾聳午不見日蘭若以石照院得名良有以也世傳自李唐來已有之二三衲子居其中逺塵俗處荒僻林木蓊蔚禽語相答如聞鈞天之音非性空悟寂超然物外不能一朝居也住持曰悟心原頗聰明事修飾不茹葷酒稍稍異眾類恆產𨿽不多困於徵徭時春雨稍霽予與客徘徊其上因顧而嘅曰自有天地卽有此石光明瑩潔妍媸必鑑類性空歟幽深閴絕塵俗不染類悟寂歟俾飡粥趺坐存想其所以爲石所以光明者何一旦豁然了悟澂澈夲源向之積翳亦稍辟矣原夫至頑者石猶明明燭物吾心匪石本來之光明未昧奚爲而弗若愼思篤行則三乘地位一指防可到斯理具在豈石能照我吾心亦能照石悟乃弗答俄而天風泠然聲振萬壑芒芴若幻化而升寥廓也

綠照亭記

忠烈廟旣成乃具牲享神人協和以燕以樂酒半唐侯彥昭欣然謂眾曰聞昔有亭曰綠照俯臨大溪凡遊觀者咸於是憩士大夫之來或燕飲詠歌其上觀山川之雄景物之勝亦興起而樂焉玆妙庭適成斯亭不可不構功虧一簣奚以美稱眾曰諾不日而亭告成梁棟榱桷朴堅是尙弗侈弗隘於觀遊也始稱於是復置酒其上以酬其工惟時東皇謝事節屆麥秋時雨乍霽旭日曈曈嘉木菀茂翠陰拂檐環流湛深虛潭碧澄羣山隱約於幾席之外萬緑移照於尊罍之間黃鳥交交遊魚隊隊令人意緒翛然心與景會物我兩忘若飛仙之遊浮丘也迨其夕陽墜晚煙起漁歌樵唱互答失響丹靑滿目煥然天成彷佛王維之寓輞川也於是眾復執爵謝曰廟與亭苟完矣非侯之力不如是之壯觀也神其貺之侯曰不然非予之助諸公相與扶持之力神明黙相惟多今四方息兵革之聲朝廷無事幸得與諸公優遊而樂於此亭者聖天子之賜也或曰水可以鑑形不能鑑人之心侯心如水淸澈不撓物至無遁妍媸畢照然則治民之暇又能事神以成厥功亦政之善也夫他日立大功爲國家梁棟以福天下民思慕不忘亦將如神之百千世而悠久也侯掀髯一笑曰毋子期子姑去迂老舒頔獲陪斯燕慶其事功之成乃爲之歌曰登源之東神明之宮溪環淸流不激不衝新亭翼翼庇於椅桐參天蔽日蒼翠重重昔扁綠照今成厥功我侯所創兮靡有他址不可廢兮飛甍峩峩騷人墨客兮來遊來歌長篇短調兮若奏云和魚川泳而鳥雲飛兮淸陰婆娑前村煙雨兮樵笠漁蓑靑黃接畝兮髙下麥禾政化所及兮於理則那聲諸詩兮紀侯來過勒丰碑兮永矢弗磨

五松亭記

雲臺觀舊在邑西地陋屋老羽流僅二三人道士王虛中憂其居陋其徒與教寖防施吾家秀野之隙地而棲焉先山門城門之西創亭一間去華就易以除風雨以憩遊觀亭之前有松五本亭亭若蓋列坐十餘人因以五松扁納防嶁於幾席俯闤�於目睫凡朔望邑僚吏祝聖人壽必於是焉至坐五松之下綠陰滿牀涼颸灑面心怡神曠若登瀛洲而跨圃及其淸聲�颯毛髮竦立若風雨乍至而起乎無涯俄焉疊韻接響馮淩太虛又若遊雲霄而聽鈞天之樂迨夫雨晴雲斂蛟龍蟠而鱗甲近鬱鬱蒼蒼可觀可愛或圍棊或煮茗逰乎方外而澹乎世味此樂未易與俗人道也夫松非異木也林麓山谷巖壑之間樵牧以傷其生牛羊以殘其蘗未若玆植日接乎淸虛之士時聽乎鐘磬之音豈非松之遭與嗟乎向之所謂防今則眾且闡矣向之陋與老今則勝而奐然矣余嘗慕老氏教而未探其竅以觀其妙孰能服松華咀松苓乘元气而上升保精气以延修齡吾將與爲徒虛中曰然遂書之

一淸堂記

太淸天地之元气絪絪縕縕渾渾綸綸周流穹壤間無一息停者其惟元气乎其扶輿絢麗湛然者未始不淸及其晦冥變化則有時而濁矣績歙唐之華陽鎭鄣水出其東入淛江瀦於海其淸之元乎前江淮知府理侯當艱危之際出處未嘗闗於心來宰吾邑民朴而事不繁官安而吏多暇下車初辟艸莽去瓦礫防孤閔幼政明獘革不數月間百廢具舉明年築堂於寓捨之隙爲燕息之所扁曰一淸將如水之源乎將體天地之自然者乎侯髙昌人也聰明剛果識見超卓奇勲懋徳不可指計仕於南國歷年多於世事靡不通曉見世人之汨泥揚波者眾懼辱於已乃棄大府而僻壤是依潔身治事若甚宜之時方勞鞍馬於矢石疲甲兵於戰爭而侯扁堂曰淸節而侯之心可見矣居官而守此則身可保矣以之治國則天下可保矣或曰黃河淸天下太平予耄恐弗及也昔者伯夷恥食周粟死於首陽孔子稱之而孟氏僅許以淸陳文子潔身去亂然未見其心果見義理之當然而無所累夫子亦以淸許之然則君子言行之際不可不愼及其風晨月夕洞開八牕則乾坤之气淸與我爲一體靑靑蒲畦間植花木則眼底之淸意具物之中又與自家意思何異若夫投壺詠歌賦詩飲酒則有賔客之淸語存焉侯愕然曰予之所扁意有所在子之所論包天地萬物善則善矣而猶未也復有所思乎予矍然曰源淸則流淸今侯之心淸政淸惟兾元气之淸耳源苟渾渾流將焉救侯笑而不答是爲記

無名齋記

蓋聞老氏之道有物有名有名後天而立無名先天而生予生有名之後溯探無名之先不亦難乎然黙而思之竟不知無名何物也若以物論之則物於物非無名也近於不生不化之說矣若以無物論之則曰虛曰無亦非也近於荒唐不根之論矣蓋無名者不可以淺近而窺不可以粗俗而度是蓋無聲無臭類乎有聲有臭矣無象無形超於有象有形矣先於天地而不爲久長於上古而不爲老老氏曰有物混成先天地生佛氏因之曰有物先天地無形本寂寥能爲萬象主不逐四時凋二氏又將無名以物言之可乎吁無名之義大矣哉一字以蔽之曰道而已矣今吾友戴公仲徳以無名齋扁之蓋有得於是歟公之生稟山川之秀而鐘一气之妙能存心養性不爲物欲所誘不以利祿動心其有得於自然之妙與故曰無名者道也予將因是以記之

謙齋記

晚進之士知學之可以立身識時務不苟進甘澹泊不爲私欲動非有卓然之見其孰能如是乎市東黃克敬氏年富才贍與其兄克明弟克文孜孜矻矻日與講肄窺其涯涘將升堂而入室講肄之所以謙齋掲卑以自牧之意藹然可見易曰地中有山謙君子以裒多益寡夫易四聖人之全書六十四卦謙六爻俱吉以一陽處五陰之中陽防陰盛一剛不能制羣柔非謙其何以處之𨿽然君子有是徳始𨿽卑而終益尊始𨿽晦而終益明故曰有終此謙之象也然則謙乃君子之盛徳與顏閔之侃侃誾誾夫子之申申夭夭其亦謙之意歟漢張良遇老人於道履墜圮命進履良進履老人以足受之曰孺子可教凡三遇出書一編曰後十三年見我濟北谷城下黃石卽我也良之謙乃爾所以成漢之大功周之時魏子擊遇田子方於道下車伏謁不爲禮子擊曰富貴驕人乎貧賤者驕人乎子方曰貧賤者驕人爾富貴安敢驕人國君而驕人則失其國大夫而驕人則失其家夫士貧賤言不用則行不合則納履而去安往而不遇貧賤哉斯言也紿子擊而深讓之惜猶未悟噫寧不知子方父執歟師歟倨不爲禮理之當歟以師弟子言之亦不爲過由是論之子擊之問非禮也然則二子之遇不遇在謙不謙之間耳克敬宜審之矧於四聖人之書加之以涵泳進之以徳業融防貫通於進復動靜悔吝吉凶機防易簡莫不洞然於心胸矣余嘉其識時務知進學而不淆於俗故遂記之

蔓靑樓記

昔任昉稱新安大好山水然山水莫勝於婺源予聞鳳遊山去婺源八九十里山水爲尢勝夙嘗慕焉惜無事不得一造其間以償所願邑校方君彥黙謂予曰子知夫鳳遊山之勝詎知夫世家因勝而居者曰汪氏端慤達於變好文而守禮人品不凡賔朋過從饋餉餞贐之禮日不絕子弟耕讀彬彬然守家法不爲綺靡所敓當兵戈擾攘之際裏中獷狠糾戈叛者蠭起蒼頭殺主惡少殺人掠財蓄燬室廬斁綱紀恬不爲怪惟汪氏素以仁義服人而人亦莫敢以凶暴犯蓋平昔以善及人小大賴以安卒保守以免禍者汪之力也大軍至主將命部領鄕義一時號曰總管附馬子敬王公時領兵鎭婺源甚寵愛之兵日以消時日以寧汪退乃處於山之陽擇勝築樓軒牕豁如焚香讀書蔥菁藹如平挹朝紫逺分夕翠蔚蔚巗岫浮浮爽气若造化者攝奇偉排怪特獻於玆樓也因題曰蔓菁夫蔓訓滋也延也言山色若黛綠然滋蔓延繞綿亙不絕以助玆樓之勝也汪氏世居其中子孫歷千百世亦猶此山云耳夫然後仁以居之義以行之禮以成之信以守之庶斯樓之勝與山俱也任公之稱豈欺我哉彥黙曰然遂書以遺之俾歸而鑱諸石汪氏名防字彥溫叔伯父恭前朝嘗爲甘肅柔逺州巡檢云

秀巖云逸記

翚山之北有隱君子曰秀巖長身瘦竦雅操厲行昻昻若野鶴然年逾七袠如五六十人業神農術藥病疾濟夭死貧富不以利賄較抱疾者日踵門相接辧色察脈曰某病可治某病不可治越日數一一如其言信乎醫之良者與家𨿽貧汛掃一室異夫厚積者之爲至於適夫趣者細蒲香艸佳菊矮桃攝夫生者黃精白術椒實芎防葳防交加婀娜庭檻以造物者爲引年之資翛然物外不以得喪累其心見者咸以爲神仙之居自號曰秀巖云逸寓物適情表夫隱居之意以自樂耳夫云動也巖靜也合動靜之機以處肥遁何適不可況乃翚山峙其陽吳山背其陰峯巒攢列蒼翠萬狀門枕淸流云疊逺岫接於耳者潺潺然浮於目者靄靄然林影絢緑天光湛碧獻奇納秀飛動幾席不可悉名於斯時也鑪篆騰茶煙息怡神養性黙坐忘慮不知天地之寓我我之寓天地也嗟夫閒居自適者樂天知命者也守志厲行者仁人君子之盛徳也知疾病死生者醫師之良也不爲濁世所汨者超世拔俗之士也子嘗敬慕焉後漢韓伯休藥不二價恆懼人知忽一女子呼姓名輒遁去秀巖翁居翚山之陰不入城市以逸自處遁世以終其身抑亦伯休之徒與予故樂道而記之翁姓汪名詢字子文先世爲儒家

交山記

壬子秋七月餘偕弟士謙過旌川拜掃祖隴畢訪呂君養中於邑庠假榻西齋挑燈夜話議論古今人物得失若燭照數計然情甚歡洽出示交山詩卷甚富一時名公卿題詠甚壯麗且曰予世居上涇交山金鰲峙其北黃山拱其左巖巒拱揖煙霏吐吞態度萬千若交契有情者因掲以自號況某托交於先生且久願丐一語幸毋吝予聞上涇呂氏自昔故家族大而支蕃於玆有年矣子以交山號寧無意乎將薄世俗之交漓而與山交乎將山交頸接吻而有情愛乎抑謂世居玆山思祖宗之徳澤而不忘乎將慕兩山若爾汝而嫵媚乎將棄置遺俗不與污濁混乎意子心有所悟趣有所得而然乎苟非契合則山自山子自子矣奚斯焉取今曰子非玆山不交山非吾子不友然則交山之勝子殆獨擅歟抗塵走俗者將不獲容迹於其間矣言未旣有客闖門難予曰交山隱者之號將非與山爲徒殆唾利祿絕事功與鹿豕遊與木石爲偶者乎予曰不然養中旣達主邑頖秀育英才歷有成效亦期大用於世豈膠於文山者哉詩不云乎髙山仰止景行行止又曰維桑與梓必恭敬止養中爲近之子之言何其固耶客不答一笑而去遂書以爲交山記

聚賢亭記

陳氏之居獨馬村不知其幾世矣村之東西兩水合流下注於溪環居左右皆陳姓貧富𨿽不侔無異姓居好事者跨合流構亭一楹渾堅朴素廣丈餘袤如之掲以聚賢亦髙山仰止景行行止之意長至後三日適余過子周隱居家羣俊秀或集於亭子周屬予文或者曰以太丘擬之餘曰未也夫賢者有才徳之稱出類拔萃之謂顏子孟子大賢也漢之司馬遷相如揚雄班固劉向劉歆之屬唐之韓昌黎栁儀曹李觀元結皮日休舒元輿之徒宋之盛有周濓溪邵康節張南軒橫渠河南二程及我鄕文公先生皆以賢稱古之人無大過人者仁義存於心道徳蘊諸身動靜出處有儀有則此所以爲賢今人所不及也若夫遊焉談詩書禮樂孝悌忠信化漓爲淳斯善矣息焉詠歌情性講明修身齊家以至愛親敬長及乎治平之道尢善矣其或雜坐餔餟燕酣是圖無稽之談不急之察里巷鄭衞之音縱心悅耳自謂快意君子無取焉司馬公云不乘駟馬車不復過此橋厥後名譽益著果如其言賢乎哉傳曰君子賢其賢而親其親又曰見賢思齊焉登斯亭者其亦不思乎子周與予忝姻好敬以是復羣俊秀苟不忘其先志司馬之志心先哲之心黽勉自進超超乎出類拔萃人皆曰獨陳多賢乎其庶幾乎迂老目擊盛族五世故不以頌而以規

適安堂記

昔任昉稱新安大好山水其巗岫之特異泉石之幽奇而吾績爲尢最邑之北重岡疊阜逶迆蜿蜒窈窕深防恍若盤谷支分�螻曰五更嶺依山負郭林木蔚秀絕喧囂逺塵俗吾家世有其居壬寅兵戈蠭起室廬刼盡遂寓山北別墅越一十有五年丙辰歳季弟遜構數椽於故址以蔽風雨不華不飾名其堂曰適安余未知其所以安也將建立事功措諸社稷如磐石乎將同流摸稜兾幸免於世位之危乎將棲遲偃仰樂其四體而已乎然則堂之名取諸韓贈李願文則其安可知矣若夫拄笏看山開窻邀月足以娛其朝夕耕而獲樵而且牧圖史琴磬森羅左右客至觴詠談論今古言不及功利其餘勉耕讀之功明靜定之義得之於心則其安又可知矣嗟乎願之言不遇時者之事也起居無時身則安矣苟不遇之則悶郁抑熱其中心顚危展轉於寤寐𨿽山林逺遁亦惡能目爲安是安其身不若安其心也昔禹之治水履於山乘橇於泥手足胼胝過其門不暇以入若心法之傳則察之守之復危於安其不安其身而有以安其心也較然矣韓子之告願不及乎此余與遜言重天倫也豈敢槪以事功望人哉遇焉不遇焉無適而不自安余將以之相期於吾弟也於是乎書

野航記

航之與舟大小殊制其所以濟川致遠則一帆以麗乎檣橫其禦風也柁以轄乎軸制其旋波也釘以附掣所以鎭浮也樓以望逺所以防姦也防以捍濤篷以覆雨欲其堅固而縝密也艣以蕩之防以維之進止在我也若篙槳師愼擇乃任則在乎子矣於以實萬斛於以浮大江風濤洶湧此身安然若坐密室曹從善氏以野航號將蓄其具而置諸寛閒之野寂寞之濵乎將翛然遺世獨立將飄然湖海如鴟夷子乎將鄙薄斯世避塵氛污濁乎不然奚夐絕若是亦將友煙波釣徒乎唐杜陵客成都依嚴武築艸堂浣花潭上題南鄰詩雲春水才深四五尺野航恰受兩三人遇物適情陶寫一時所見爾年華益茂詞辧博洽遊歷南北第恐斯航將久靡於山中矣嗟乎君子者濟世之航盍思而勉之

仁知堂記

仁知堂者甥馮樞居之堂也祖居馮村臨孔道而修竹華棟殘於寇兵垂二十年遷於楊村去祖居十餘里新構數椽方池嵌前活水防防流不絕四山環繞林木郁茂居者三二家有似盤谷或曰似王官谷類隱者之所居予嘗造其所愛其山水幽僻題曰仁知樞乃請文於予若夫麗日遲遲微風扇和嫩緑嬌紅耀巖谷𨿽王維韋偃復生不易著筆及其涼炎淒淒天髙气肅萬物斂華俗子遠迹黃冠野衲絕交於斯時也臨淸池可以觀遊魚坐奇石可以對棊奕況膏腴鱗次近接目睫名花佳果第列左右逍遙徜徉足以自樂樞之曽大父曰貞卿以醫鳴於時其父仁伯壻予女弟尢精於傷寒前朝嘗爲郡醫學正今三世矣樞嘗云人生世間若輕塵朝露居諸易邁苟不以淸致自適將與艸木同腐於是擇曠處幽臨淸卜築將如李願司空圗輩棲身其間以終餘生子聞而喜之然而盤谷托文於昌黎公以傳王官構三休而名益著惜余非韓擬而生之堂將如司空乎夫志林泉則唾利祿重道義則輕王公難與鄙夫同日而語噫生乎亂世遭乎不祥東徵西伐徵斂靡有虛日膠膠擾擾弗獲時刻寕厥功乃得竊暇寸陰以樂山水以償所願非幸與易蠱之上九不事王侯髙尙其事善固善矣第恐時有弗容昔人有善爲不手者後封以士𨿽然醫之爲業療疲癃濟夭死種陰功用之甚溥非仁與醫者意也鑑形辧色察夫脈之虛實視其疾之可否而藥之非知與夫仁知聖人之事也傳曰仁者樂山知者樂水甥歸學聖人之學心岐黃之心日究竟於是躬行實踐非虛斯堂則予名堂之意亦不虛矣甥勉乎哉

乳溪道院記

洪富山髙數百丈峙立於北原委於東南是爲乳溪紆廻曲折又二三里曰浣沙溪世傳仙女織其上邑因以名乳溪之原實自洪富山郊曰乳村地稍稍平衍羣山環拱林木秀郁龍虎森衞融結之气鐘焉邑人胡慶雲佳城宅其中家業日肥因構屋十餘楹榜曰乳溪道院祀其先世示不忘也刳竹引泉爲池爲亭淸流防防以廚以漑植以佳木名花春和景明邑之人咸於是遊玩殆山水之勝者慶雲之傳逮至四世而孫始繁曰彭曰有曰鼎曰慶咸克厥家慶生二子長應淳次應祖而彭之嗣復以應祖繼比儉而理富而潤居充廣其膏腴生意津津焉應淳生仲文次宗文應祖生闗弟次闗壽家庭之間怡怡愉愉聫芳並秀若芝蘭然爲時所稱道亦云盛矣壬辰兵戈道院就燬應祖父子謝世仲文亦長往矣惟宗文嘅然念先世創業艱難一旦丘墟弗忍坐視乃與諸侄僉謀薙榛荊畚瓦礫卽其故丘募工伐木始於十月冬明年七月落成爲屋凡若干楹敞而不隘朴而不華復其舊而新是圖牕開南山爽气勃勃襲人杖防東林鳥聲嚶嚶悅耳榮辱不知黜陟不聞誠隠者之居奉先之室也予因嘆曰離亂後富貴家子孫衣冠陵替丘隴不守甚至易主者有之發其所藏者有之斬斷者有之悲夫今胡氏子弟昌而榮睦而義僉謀以克成先志亦可謂善繼者乎夫仁人之心根於天性之固有及爲物欲所蔽則有時而昏苟充足而罔思先世今之罪人也工師給功不有譔述何以勸於將來餘同裏也知其先世也稔故歷敍而書之並以告夫世之嗤嗤者俾自厲宗文將復請於當道大手筆以耀其家以永其傳云

埜耕堂記

大江之濵長淮之濆有名郡曰陽和山陂陀而地平衍蜿蜒磅礡鬱蔥之气融而爲雲霞舒而爲五采意其間必有英勇慷慨文武之士生焉惜未遑一造以償見聞鎭撫謝公伯英實生其間秋七月以公事至邑訪予衡門衣冠楚楚威儀棣棣謙恭而和緩雍容而禮文不自知其爲將官也以埜耕號抑功成名遂身退之意與春雨一犂玩以自適與將假農桑以謝軍政與非知幾其孰能如是耶舜之歷山伊尹有莘之野皆起於耕垂名傳記至於今稱道之至正壬辰兵戈蜂起世運䢐革今聖天子聰明睿知提孤兵渡長江网羅俊傑十餘年間淹有海宇伯英出自將家負文武長才冒弓矢攻城池風餐露宿與士卒同衣食分勞苦丁酉戡定禍亂衞國公【鄧大夫崇】委以鎭撫新安爵忠顯校尉今二十年餘軍畏其威民懷其上下穆然可謂得其心得其眾有道矣較武之暇淨掃一室爲休息之所掲埜耕二字於其楣嘉賔萃止或焚香觀畫雅歌投壺弈棊打馬飲酒論詩一日之閒盡一日之樂視彼區區於利祿而罔知進退者大不侔矣今天下無事息兵甲以事畎畝善固善矣第恐扶搖九萬不容山麓久息也伯英曰不然吾不效堅白鳴久矣英之髙祖武功大夫趙宋知濠州以才能著年逺罔記諱字曾大父天祐巴延丞相下江南以功授大中大夫辰州路總管祖文彪善騎射驍勇有才識隨侍芒古歹丞相除武徳將軍鎭守信揚管軍千戶父致遠襲祖爵承仕郎永新州判官兄珵襲武徳職事金華弈指揮嗟乎一家之內繼繼承承簪笏蟬聯可嘉也夫伯英秉磅礡之气負英勇之才以矢石汗馬之勞一戎衣位在六品列紆銀衣緋不爲不重矣由祖宗積徳百有餘年曆三朝子孫文武衣冠相繼不爲不榮矣以埜耕號恬淡之意可素書云樂莫樂於知足鎭撫公有之昔曹彬徵蜀不事殺伐凱旋舟中無他物惟圖畫而已後三子皆領旄鉞若夫後之云來思祖宗積徳文武忠厚食祿累朝加之以謹愼勉之以問學將見謝氏顯榮未易量也鎭撫公與予交非一日好也徵文與予聞其言而喜之故並及之

晝錦堂記

瀛川處士章運之重建晝錦堂成處士之世孫寧國路同知麒卿予表兄也屬予文記曰按章氏家譜運之宋平章事郇國文簡公後錢塘伯之孫也文簡公居浦城作晝錦堂於縣南峯刻仁宗賜詩凢子孫登科仕宦者鐫名於此南渡時倉部員外郎遷昌化亦多顯者雄主徽州婺源簿櫄通議大夫槱主信州玉山簿樵知處州鑑通奉大夫爵錢塘伯鑄福建路轉運使淳淮東幹官祖康軍諮祭酒祖邵知浦江縣頎之桐陵縣主簿運之從仕郎運之始遷瀛川乃大其闔閭以奉先祀則仍取郇國故居之名牓諸防事所謂禮不忘其夲示後世猶有考焉耳瀛川狀若祥雲捧月七星爲案瀛巖北嶻屏南嶂峙龍川左繞瀛源右旋東南山水委靈輸秀至是而極章氏居之陟降之際上念祖徳毋或不防史稱文簡爲人莊重深厚持守法度在中書八年宗黨親戚一切抑而不進建邦啟土今百幾十年運之值兵戈倥傯救死不贍之餘乃能表揚之天殆將復興章氏乎寧國今以武功顯爵秩蓋未艾也消息之機存乎天興廢之道存乎人天固未嘗以其消而不息人亦何能以其廢而不興苟以其終之不能不廢也遂輟而不興焉是夜不不必有晝而天之貞也亦不必復爲元矣君子於此亦惟順天道之消息以盡力於人事之所當爲者耳文簡公詩書之傳輔相之業其可復者蓋不止於一堂而已運之積而未施施而未竟寧國當詔子孫圖復其大者逺者以不忝所生則庶幾於此堂爲無負也

重建翠眉亭記

邑之西兩山如嫵橫列左右著眉黛然故名亭翠眉歲月邈不可考宋元丰末潁濵蘇文定公宰斯邑登斯亭思其故鄕日吟嘯其上甫半載被召畱題三十六韻而亭之名益彰凡觀遊者卽玆以爲勝今二百餘載旁有觀曰雲臺亭惟觀是依至正壬辰烽火四起邑之室廬皆燬觀與亭𨿽廢景物猶有可觀者迨甲午道士王椿永遷觀於邑之北遺其故基無復議建者丁酉秋事變八月江淮知府理侯至肇理邑事會政繁斂擾越明年流逋甫歸賦平事簡乃舉墜興廢侯慨然曰昔之翠眉不知作於何人潁濵至而名乃彰豈非地以人而勝與𨿽世殊事異昔賢過化登覽之地詎可湮沒耶復議再構遂卜幽擇勝得地於觀東山川獻奇闤闠下瞰謂無如橫列者昔賢登覽之意可以復繼於是乃垣乃墉載塗載塈工旣告訖民樂以嬉亭成爲堂三楹於其後扁曰溪山一覽祠文定公於其間以邑大夫賢者配歲時缺祀事遂買田以畝計者二十有奇租之入以石計者亦二十有奇命椿永掌之以充其費且俾貯其餘爲葺亭之餘侯之圖存爲悠久計者用心亦厪矣然則亭之勝視昔爲侈乎梓橦峙其左翚山聳其右煙巒霧岫隱見太虛溪流洄洑淸徹無底倚闌縱目神馳思爽若與造物者同遊乎寥廓或曰亭可遷而景不可移是大不然苟不遷斯亭則名與景俱湮沒無聞矣若乃琴堂事畢封篆退署使客不來邊亭罷武與客觴於玆悠然而思惕然而憂曰方今兵革未息民懷呻吟愁痛之聲吾儕何幸竊半日之樂盍思夫轉呻吟於歡笑化愁苦爲泰和此侯愛民之意人有弗及者昔栁栁州爲零陵令薛存義記三亭謂邑有遊觀亦爲政之具今遷居構亭繼前賢將墜之迹果爲政之具與復立屋買田以供祀事掲三十六韻於楣殆過於薛矣地以人勝豈專美於前人侯名思明字天章號曰徹恩髙昌人

文會亭記

文公先生祠成後余隟地復構小亭一間息焉以資講肄遊焉以舒情思不雕不飾去浮靡而儉素是尙瓦代以茨示簡朴也岸累以石期弗崩也中窪而爲池沼淸漣也蒔蓮畜魚取濓溪所愛而兼飛躍之義也縣治相望政教接也弦歌瑯瑯羣英集也四牕玲瓏景豁如也賢侯至止勵進修也扁曰文會本諸聖經也禮讓進退非所以事遊觀尙燕樂也蓋將隆師友博經籍切磋琢磨日求乎進益而登斯堂講明斯道仰瞻貌像則思學爲聖賢者所學何事退而憇斯亭融仁義於方寸視利祿於土苴與造化遊與萬物一然後於扁之意得矣苟規規於言語文字間而下究夫所以然吾於二三子不取𨿽然其始未有亭也斯亭之構自歐侯始故爲文以志之

明理軒記

理一而已矣貫萬事通萬物根於人心之固有合乎天道之自然一本萬殊萬殊一本莫非此理𨿽然理豈易言哉欲明此理非博學審問愼思不可也六經昭如日月統此理也聖賢千言萬語明此理也是故曰天曰地指形气而言曰性曰命是得形气之靈者皆從理中來有此理然後有此事與物蓋理之初也無始終無內外無小大精粗無聲色之可求無形迹之可諭理已具因事而後著焉明與不明存乎人耳易之六十四卦書之九疇中庸之莫見乎隱莫顯乎防明乎此始可與言理矣指一事一物而曰理止於是豈理哉里人許子仁予之表弟也性聰明識道理築室於鄣山之陽扁其軒曰明理讀書其間又心於地理之術予懼夫泥於術也乃爲記其軒如此云

小盤谷記

予嘗謂山水之勝待人而重翚山之陰村曰小谷去邑治僅五十里許其山陂陀蜿蜒起伏環繞程氏世居其間爲望族履善之伯父曰無方業岐黃術活人惟恐後其泉出山下防防巡庭除鳴淸潔可濯慕唐李願所居更名曰小盤谷辱徵予文昌黎公序盤谷之勝狀隱顯之迹詳且盡矣歐陽公謂唐無文章惟有昌黎序盤谷一篇詎庸其間再一轉語覺我形穢不思之甚與然履善請之懃懃焉敢黙然弗以慰所請哉予嘗謂山水之勝待人而重小盤谷之記宜屬之何人今夫峯巒聳秀峭拔崷崪飛舞若龍鳯馳驟若驥騏曲如弓折如規秋气爽夕陰凝碧不可悉名山之勝也至於淵澄潔淸渟滀洄洑風行而紋縠生月朗而奩鑑掲玆水之勝也猶有可狀者焉及乎春雨初霽奔川赴澗如長虹掛空如玉龍噴雪如鳴琴如濺珠涓涓不息汨汨不竭玆又勝之奇者也迨夫川上之遊與夫必觀其瀾斯道體存焉未易槪論吾意夫履善處承平之時習紈綺之麗友朋相過詩酒殆無虛日山水之慕志恐未堅也嗚呼天道無知惜與伯道同一嘅履善笑曰陶潛五子昧文翰而墜休風任昉四男懵經術而替家業有之與無曠達之士所不論子與予托姻好知之深何其寫予心事之眞耶谷之稱非子文其何以名遂記之敢復爲之歌曰谷之曲子其卜築谷之夷浚以淸池谷之曠艸木茂暢谷之深窈而愔愔盤乎磅礡煙霞漠漠巨石平削列乎仙著嗟谷之樂兮親戚故舊日徜徉其間兮曰詩與酒醉則嘩兮日月扃牖笑且歌兮入無何有何螽斯之不平兮森門楣而擢秀意造物之眷眷兮俾金石而爲壽峩佳城之伊邇兮龍虎左右俯仰無怍兮視富貴如蒼狗亙千百祀兮斯文不朽

貞素齋集卷一

欽定四庫全書

貞素齋集卷二

元舒頔撰

序

石鏡詩序

吳元年丁未允升朱先生自翰林致事歸明年攺元洪武冬十一月先生以他事過邑適通判夏侯偕六安鄭士恆邑令歐徳淵相與觀石鏡時倉卒未暇賦去寧國以此詩寄頔代書之庚戌十二月先生以疾不起余屢欲書而寺僅創茅一間塗塈未完而欲題無處遂命悟上人制此帙僭爲序其端復搜訪前後名士大夫題詠附於帙以便觀覽夫名山水待人而增重若峴山之墮淚采石之蛾眉良以是與向使主寺者好事則詩不旣多乎兵燹零落難復記存僅得一二附於後豈惟增重於玆山亦不失信於友朋之一端也

送戴山長之淸忠書院序

淸忠書院者不知爲何人而設也曰淸曰忠表而出之槪可見其爲人矣聖門三千之中未甞以是輕許人今書院在松江華亭夫松江爲浙右名府其間多名人仙子居之若鴻漸令威昭昭在人耳目者也吾友戴君仲庸受紫微垣檄俾職山長夫山長職專而事一無牽制之患仲庸負跌宕不羈之才蚤歲浪遊湖海間所遇王公大人皆朝廷重臣爲一時知己交今翰林承防埜裏公其故人也昔居浙東帥閫仲庸過訪公常舉爲右職恥而不就又十餘年公復以茂才舉始遂初志仲庸常曰短裾窄袖從事於鞍馬間君子不爲也嗟夫故人以貴顯之重名位之隆猶眷眷不忘於布衣久屈之士其交情爲何如且今之爲教官者其途有二科舉茂才而已然而坐明倫堂上與諸生講論斯道周旋禮樂者吾未見其人若仲庸之才之徳實稱斯舉慶吾道之得人也𨿽然非翰林公之知人莫克斯舉非丞相之知翰林公之用人莫遂所願是則二公相須而成吾仲庸也仲庸詎敢怠厥事以負二公之心哉南風其燻綠綺再鼔士友喜曰可以出而仕矣於是舒子引觴而告曰君去雲間與諸生講暇爲我訪諸華表復有昔時學仙者乎他日歸也茶經肯惠予否淸忠夲末無忘見示仲庸亦喜而辭曰敬受命

石印詩序

頔嘗謂物之瑞往往時與人相應時之應大而人之應專气之相感類之相符有固然者一日父老告於予曰邑南七里潭曰油潭石曰石印汨沒沙磧泥潦中有年矣春大雨泥沙四淨石乃獻奇斯何祥也頔撫然曰斯所謂人之應哉縣令理侯開治之始亷明剛正幾七閱月民安於政教則瑞之應殆謂斯也間以語侯侯怪而問焉乃率父老集邑之士及載酒饌披荊榛剪蕪穢盤旋於途紆廻於溪防馬卽石而觀焉狀若蹲虎小石錯崿若積若累四虛中隙屹立於溪溪水淸香環繞洄洑林木蓊郁丰艸茸蓐於是坐而觀愕然相顧而嘆息曰郡誌載石印令亷乃見否則隱前之見崔正吉爲令徵黃門舍人其次蘇子由擢侍郎又其次張仲紀拜中書右轄今之見於我理侯不尢有徵哉惜出非其時未見天下太平耳是日也風日淸美二麥告成侯與士友合飲罄歡以歸喜其瑞而慶侯之防也各賦詩紀其事侯名答裏麻識理字天章髙昌人

溪山環秀序

黃氏友仁好修士爲弟子師市居性不愛喧閙擇夫幽僻東溪之上築一室以聚其徒扁曰溪山環秀事親樂道起居與適一日袖捲過余請文以張之予謂天地之秀或胚胎於溪山之間而山川之秀鐘而爲人人稟其秀爲萬物之靈具眾理應萬事溪山之秀固以盡得之矣余謂友仁坐一室得溪山之秀朝吟暮誦莫若得人之秀爲佳拔其尢者而授之以三墳五典道之以禮樂刑政幼而學之爲一邑之秀壯而行之秀當甲於天下豈特一室專夫秀哉然則秀之義亦大矣予之得夫天地之秀者如是所以期夫友仁者亦如是友仁學不厭而行有恆必有得也書以勉之

朱萬戶勦宼序

處大事立大功昭昭於時不屈不撓爲生民除禍爲國家宣力非其謀謨忠義素蘊積於胸中不汨於物欲者不可也今守禦績邑克用朱侯文武兼濟優才徳而長政事爲時傑然者至正乙未冬宼復據黟私窺我大藩侯總兵嚴陵溯淳安駐札於威平常窺宼多寡時兵不滿千計乃出奇待士卒以信其進也以詐兵書云兵不厭詐侯得是法故屢出屢中丙申四月新安克之冦大敗直抵休陽及黟斬首數千級其用武也不在周魯下丞相嘉之陞萬夫長守績鄕有章淸者險惡販夫集冦黨未潰侯黙察狀並其從厠六人卽擒而戮諸市民不驚而余惡皆潰民乃歌曰侯來守邑咸蒙其徳率眾歸寧首爲殺賊先總兵威平民有姚壽四者一園丁耳有膂力因捕宼獲微功府設建徳簿乃陰與宼通侯覺鞫訊情實戮其黨二十一人由是兵大進𨿽然侯平昔立心處事往往若是嗟夫忠義可以貫日月可以動天地可以破山嶽可以感鬼神彼區區販夫園丁欺心罔上務虐民以肥其家忠義詎可欺耶予嘗讀唐史見處存義遷武義節度使每病國難未夷語輒流涕軍中多處存義愈爲之用素善李克用遣使諭士共平京師王鐸差興復功以勤王舉義處存義爲第一收城破賊李克用爲第一今觀侯之功業兼二子誠有爲於當時者初侯侍今上皇帝出入禁闥十有餘年忠義之气凜不可犯授金符爵土錫翼徽泰千夫長當四方無事則橫槊賦詩雅歌投壺有古名將風其進兵也隊伍棊布乘其虛出其不測計其必勝則勝也果是皆忠義所至不汨於物欲故也噫我國家得如侯百軰分布天下何宼之不可去何禍之不可除耶吾儕小子目擊乃事庸是緝爲菲辭俾民誦之無忘他日必有史官書之以昭侯忠義對揚天子休命

胡氏族譜序

予過龍山之陽岸幘臨風而嘆曰昔之彬彬衣冠故老今無一人焉昔之渠渠華屋甲第今皆荊棘焉昔之朗朗弦誦聲振林木今何寥闃焉感慨疇昔恍然一夢忽內弟之侄燫手執家譜一通甚鉅懇欵甚勤禮貌甚荘進而告曰先生讀書著文名聲昭昭湖海間敢請一言以華吾宗予辭不敏按譜胡氏始自靑州濮陽縣板橋村意其東晉渡江時也常侍公不書名爵亦當時侍從之官嵗久而湮沒與遷於績之龍山爲始祖爲著姓子孫蕃衍充實迨今二十二世矣宋之興衣冠之士登仕版者班班可考元之盛耕讀不輟見稱於時而家益丰至正壬辰天下大亂詩書之澤蕩然幾無遺類矣嗚呼豈謂吾內姓尙存斯譜耶得見諸老於譜系間斯幸矣衣冠之族禮儀之風後之子孫苟能振起繼其先世斯可矣予觀潯陽陳氏自唐迄宋至於元朝累旌表其家凡二十餘世猶同居共防及聞浦江鄭氏今亦十五六世未嘗分異讀書嚴謹有家法昔人云就其如舜者去其不如舜者余老矣於胡氏尙有望焉

羣英詩會序

詩之不興也久矣自三百篇以下漢魏李唐諸大家各以詩鳴時迨夫宋其聲寖微及我元之興也其音大而跨乎漢而超乎魏軼乎李唐之上猗歟盛哉傳曰詩言志又云詩可以興鯉趨而過庭則曰學詩乎然則詩其可不興乎興於詩禮斯立矣吾鄕諸友遭羣凶攘竊之餘而復形諸詠歌發其鏗鏘之音宣其湮郁之气和其性情之美或登髙臨深或良辰美景或悲憂愉逸一於詩是寄詩其將興乎然而詩之義有六比興賦風雅頌是已詩之格有四淸奇古怪是已此舉其大略耳予謂詩之病亦有六澁晦俗陋淺腐是已而詩之要有二圓活工致是已噫詩豈易言哉捨是數者而欲組織爲工雕琢爲奇吾未見其可也自今厥後凡詠物工於律他無所拘詩成繕寫成編請延先達以考其工拙諸友當勇進一頭地𨿽未敢與漢唐李魏齊驅並駕亦不在眾人下矣因目其編曰羣英詩會夫誰曰不可

夏守謙詩集序

詩始於三百十一篇孔子刪而正之所以示政教觀民風世降俗偸去古益遠而詩之義不明世之學詩者以組織爲工以綺麗爲美相矜奇尙異而詩之意益昧夫詩豈易言哉晉魏以降音律猶有可觀迨李唐家體有盛晚之殊捨杜陵奚取焉近代有所謂臺閣山林江湖之詩然臺閣諸老有非唐人所可及者如予所識金陵夏君守謙溫然有容蔚然有文遭亂之世挈家西東如風木之翼燕山李君彥髙相友善出處與俱會予山中出示平昔倡和詩一帙有和平衝澹之意無組織綺麗之處流離顚沛之中凡窮愁哀怨艱難險阻一於詩是寄其勤於用心亦杜陵之意與後之觀民風務政教者必有采於玆三復是編敬書以復

松桂山房序

夫松產於穹巖幽壑上干雲霄下蔽巨澗淩風霜虐雪雹不以肥瘠而易其色不以寒暑而剉其節類士之有守與古桂托根蟾窟影拂列宿雪霜不得侵雨露不借潤婆娑低昻與夫太陰者相爲明晦類士之髙邁與二者物之堅貞勁直故有道之士於斯有取焉星源方君彥黙介乃行厲乃操飄飄然有淩雲之志結屋於棠谷先府君之別墅扁曰松桂山房耕讀自適志存養母蓋惇尙古道寄松桂以逃名者今太守閻公儀以隱士薦申於禮部出故山泛大江遊乎舊都觀鐘陵王气覽天下豪傑士區區升斗焉能爲君凂哉昔太史公周遊四方歷覧山川風士人物不如是不足以發其隱幽泄其情思則向所謂堅貞勁直終閟而不揚唐韋微表爲禦史嘗云一班一級不見滋味將爲菊松主人無愧元亮君往哉歸而孝養之志不移余亦曰無愧松桂也進退之際惟君審處

時賢詠物詩序

作詩固難詠物爲尢難意貴乎含蓄事貴乎櫽括妥貼迨乎不蹈襲不塵俗不堆積斯爲善矣而又欲句圓而意新格髙而語壯如斯數者可與言詩矣然非才兼識備气局過人者莫能造此友人遁齋余君暇日選名公大夫士善於狀物櫽括妥貼者凡三百餘首題曰時賢詠物皆縝密而工致且無半防塵俗搜羅裒集芟蕪剔蠧其用心勤且公矣似非老手安能如是矧後生晚進螢牕雪案之餘誠能用心於此櫽括含蓄髮鏗鏘於金石變塵腐爲淸新將不在人後矣若夫寛閒寂寞更倡疊和或泄其奇怪或吐其精嚴謂非是編之功吾不信也予愛其選之精集之廣故序其端爲詩家楷式

林泉歸隱後序

悅中王君與餘同年月先於予亦以肩隨之蚤歳同筆硯比長悅中試吏於宣予以菲才去南紀結知公卿大夫校士職冷上秋浦之南徐遊天臺不相見者輒一二十年壬辰世變後十有三年邂逅郡城一見予薄徳以气自負時悅中典休陽邑幕又十年會於萬山堂年各七十矣髭鬢皓然恍若隔世且悲且喜不圖爲世用世亦非我用矣握手出肺肝語未竟復示以詩卷乃休陽秩滿時士友繪林泉歸隠圖賦詩以贈以筆其旋也序與詩皆能道其實而辭益壯予曰噫夫士而隱見稱於後世淵明是也乃知時者隱而仕見誚北山周顒是也此乃不知時者隱而仕名亦不起若李勃魏野之徒今未見其人𨿽然典幕防職也掌六曹案牘其輕重出入可否當書決從典幕始其職不爲不重予與悅中出處𨿽不同蒼顏白髮與夫心事未始少異玆退處林泉日抱孫娛嬉以琴書自適以玩夫世之攘攘其樂殆過於予子曰克禮辟府吏予𨿽未覿面聞其人溫然有儀知其爲善君子也嗟夫世之享厚祿居大官貿貿焉據髙位而不知退罔知民卹辱身喪家豈不大有惡於我悅中哉悅中居有司以淸素自持家無餘貲人多賢之先大父曰本先生世居嚴陵嘗典教郡庠因家焉然則一丘一壑予他日叩山靈豈容專美悅中一笑

漫遊子序

淛江之東有聞人焉蘊籍如王右軍吟詠若謝靈運文章似陸士衡幼讀書有大智嘗語人曰大丈夫生斯世當周遊天下歷覽山川人物與夫靈異古迹遐壤幽怪驚心悅目莫不悉觀畢覩然後貫穿事物之理融會天人之趣不如是不足以有爲也是故不登泰華不知夫髙且尊焉不涉江海不知夫深且險焉不迹夫通都大邑不知華侈而繁盛焉不履夫燕趙齊魯楚魏之郊不知夫土之廣生殖之繁焉夫如是生斯世也奚負所謂聞人吾郡通判劉侯昭父其人也號漫遊子讀書三十年天子卽位之明年邦國以理干羽以陳於是朝廷以明經選士侯首膺是選擢忻州同知夫仕祿在行其道爾行其道所以行其志也今居一官守一職幾敗乃事者何可勝數若侯之蘊借吟詠可肩王謝而文章政事殆過之況居鄰禹穴一舉而歷覽燕趙之墟涉黃河觀泰華以攄其素志亦大矣夫漫遊殆非虛語侯爲人抗直而不阿政明而能斷有詩數十卷淸潤可掬將行於世云

雲臺觀燕集序

昔人稱良辰美景賞心樂事是謂四美余謂景之美者莫如秋花之美者莫如菊夫秋气最淸花得气之淸所以爲尢美也春夏之花眾人所愛淵明愛菊亦愛其气之淸者與予家舊藏菊譜凡三百餘種今所見者百中一二耳世經離亂人家所植𨿽一二亦罕有況好事者不多見重予一嘅雲臺道士王虛中植菊二十餘本誠罕有僅見者至九日菊次第開風僝雨僽弗獲往觀邑大夫許君由衷嘗慕觀焉屬以事亦弗果越十又六日天气晴朗道士過予曰花旣開不可不一觀許君造焉予與之俱花之大而奇者曰醉楊妃猩猩紅曰錦云紅禦袍黃玉版白之類繽紛錯雜亭亭挺立若午天之云若宮機之錦炫燿絢目不可悉名狀少焉肴核旣陳醆斚序行流而驩驩而賦則一時淸興似不減於龍山予曰噫花之愛豈淵明所獨哉淵明遭叔世知晉室之不可支知祿仕之不可久在官八十二日假督郵而去賦歸去來以自況其髙蹈淸絕千載之下一人而已觀其詩衝澹雅潔夐出塵表固自成一家𨿽沈劉鮑謝未易窺其籓籬嗟夫花非異於昔也時有遷變而人品獨殊耳今有人焉雅潔如之衝澹如之唾視利祿亦如之何古人之不若耶然則所謂四美百年之內幾度相逢如淵明者又幾何人今辰獲陪邑大夫與諸公會燕而樂樂而能賦玆非幸與預燕者邑校方彥黙府史何仲明序之者邑人舒頔也

贈星者房景星序

天地閉固霜風慘淒有客竦肩揚袂謁余衡門長揖而進曰某家淮南崇明郡房姓景星字乃陰陽家者流祖父自來今流數世於星也發躔度之妙於數也闡河洛之祕於五行也而徐子平之防尢究心焉凡來問吉凶禍福一皆奇中以是名湖海間士大夫以是加敬焉予聞而偉之進而告之曰夫自伏羲畫八卦而吉凶生焉大撓造甲子而五行著焉首作算數而禍福生焉厥後紛紜雜說不可勝數漢司馬季主卜於長安宋忠賈誼遊於肆辧論天地日月之運陰陽吉凶之本武帝聚防占家問之某月日可取婦乎五行家曰可堪輿家曰不可建除家曰不吉叢辰家曰大凶歷家曰小凶天人家曰小吉太乙家曰大吉辯論不決帝令避死忌以五行爲主今總而名曰五行五行之說自此始景星妙年家傳有自矧慕季主之論參諸家之祕究河洛之防於術也奚但若斯而已耶太史誌而著之故非淺能小數之可及也抑不知今之辯論者有如宋忠賈誼者乎祖父之術抑嘗造其防乎俟予暇日相與講明之姑以是復之

送旌徳縣達嚕噶齊赫斯公秩滿序

旌徳屬宣古邑也居萬山中去郡幾二百里土饒民殷昔稱易治凡監玆邑者率皆國族與夫色目亷愼有才之人至正癸巳秋令西夏赫斯公來爲邑長下車初遭時多難甲冑未嘗去體一食之頃戰兢是持日思夫靖安之道而未得迨甲午冬欽承詔防差稅更免三年恵至渥也而四方未寧兵革不息供給之繁科斂之重尢甚於昔明年和買軍需公惻然念民之窮困乃杜姦幸縮浮費俾富實之家蓄防幹筋角皮革之屬供給其用而貧者不與焉守禦闗隘則召募好義之士招集壯丁若沙城若上涇動以萬計府委督是役秋毫無犯由是冦不入境民賴以安凡訟於庭者辧其曲直審其是非彼欺於心誑於官者辭窮色厲則責以罪而戒夫眾以警夫將來彼或當罪限信符以攝之吏胥弗獲肆其姦於是庭無畱訟民亦莫敢輕犯乙未秋八月郡失守公獨守縣治與民約曰宼至誓死戰背順者誅民咸畏之總兵者聞公宣力遂陞爲本路治中夫治中古之別駕也職居佐貳與太守可否行事其職亦不爲不重以監邑而陞別駕民社之寄何如耶漢龔遂爲渤海太守宣帝召見謂遂曰渤海廢亂卿何以息盜遂曰海瀕遐逺民困於饑寒而吏不卹故使陛下赤子弄兵於潢池中公之治邑愛民如子去而民思之不忘郡失守而公堅志不退彼聞風而遁者寧不少愧今秩滿比旋行將羽儀於天朝也其盜賊之未息生民之窮困上召見之將如遂對乎民日望之相期於乂安也

贈江眞卿遷調序

霜風沍寒萬木帚立予方憂時多艱幽思退處友人江君眞卿翩翩而來飄飄其裾濯濯其神過予衡門之下爲之言曰某吏玆邑遭時多事凡軍需供給訟牒追會與夫工役之繁科斂之重出於民奉於官官不知勞民無愁嘆之聲則吏之責殆盡然而猶復兢業自持惟恐怠厥事以辱厥志今將逾考而告遷願請一言以壯之予進而語之曰今之位郎官祿二千石皆吏也豈特夫司縣而已哉視其循酷何如爾然績溪小邑也眞卿才用磊落挾簿書佐邑長令剸繁理劇若庖丁解牛遇肯綮而後止耳予昔浪遊金陵錢唐諸大邑友夫名公鉅卿究其所歷或門閥或以貴冑或起身司縣間求平公無私惟法是守者千百中一二人焉以貨敗繢乃事毒於民以矯一時者何可勝紀今聖天子大一統而以禦天下若臺若省靡間南北登俊傑於樞要擢賢良於顯途可謂盛矣然而人才未盡見設施法度未盡見公正豈守職奉法者未盡致理與抑人才未盡舉用與何時事之多艱也貞卿年妙而質美多才而風流自縣而州由州而郡上而臺省何適而不可貞卿愼之勉之以副予相期之意系以詩曰車書混一垂百年東南人物還翩翩邇來臺省體聖意置諸淸要能多賢大才或遺小才棄公道一出靡後先勿謂州縣徒勞爾由階而升孰非然公亷愼慤勤佩服雲路萬里蚤著鞭人生適意在富貴名譽畱與身後傳寒風刮面雪滿天有術安得寧戈鋌相期徳業宜勉防丈夫立志當彌堅

贈卜筮畢斗南序

海寧畢斗南性質直尙友誼以卜筮鳴於時凡占吉凶禍福者踵其門如市驗人休咎如執左券毫髮不差抑何神耶晉隗炤善卜易臨終語其妻曰五年後有詔使姓龔者至俾蓍而得金後果如其言斗南之卜將如炤乎抑亦通易之而預知吉凶乎又能通變使人不犯其凶乎門如市談者誇焉宜哉由是家益饒有雙溪讀易齋予爲作篆時焚香黙坐玩其辭窺陰陽消長之理斷其占知吉凶禍福之機亦善矣夫予聞嚴君平賣卜成都日止百錢自足下簾讀老子將無同乎斗南發一笑

送楊子成歸錢塘序

錢塘爲東南大都會湖山之勝槪闤闠之靡侈島嶼外國珍奇詭異之物莫不於是焉集可謂甲於天下矣然而習俗之巧而儇亦非他處所可及者予昔謁選薇垣客開元宮與客泛舟湖上過南髙峯訪前朝遺迹俯江樓觀海門潮勢亦天下一奇見齊衰者未嘗不傷悼而嗟嘆之及歸復睹其盛飾庖饌嬉笑如尋常人噫習俗之儇抑至斯耶五代之風尙流於今耶晉阮籍負才放曠居重哀廢禮何曾責之𨿽然干戈擾攘後足迹不至者今亦廿載余不有變而復於古者乎余耄杜門謝世事忽沈良卿告予曰吾友楊迪丁父艱將歸錢塘予因有感而道焉不知錢塘習俗猶如昔乎侈靡之猶如昔乎予不得而知也子成丰姿爽澤吏績邑不幸以父憂去將不蹈陋俗襲頽風混於眾耶今聖主方以孝治天下歸而訪諸父老其以餘言爲然否遂書以爲送行序

送胡兼善之南京聽調序

郭山爲乳水之雄諸山之宗見於郡誌其山聳拔崚崄支分天目源匯於錢塘其扶輿淸淑之气又皆蜿蜒融結鐘而爲人由是英俊整潔之才多出其間乃自世經喪亂陵谷變遷向之喬木故家詩書遺澤悉陵替荒落至子孫無遺類者有之嗚呼扶輿淸淑之气理自可恆孰知夫世運之變有時而息者與若吾鄕胡生兼善稟淸淑之气英偉整潔況爲人磊落不羈自幼好學美資質聰敏有度量俾其得良師友相與琢磨洗滌以薰其善其進未易量也由此觀之生息之理殆未可窮詰矣予觀其人豈久汨沈於司縣者哉五年吏部符下凡歷郡邑俸日月滿悉以名上聽調於四方明年春時雨乍霽寒風轉和於是同列者咸戒行李出乎北門昔同遊者觴以餞之予乃酌以酒而祝之曰生去京師其尙書侍郎皆負才徳著聞望爲天子所推重言貌之際惟謹再祝曰處朋友卑以自牧毋倨容毋狂以恣其非毋以便安爲身謀三祝曰處公事如家勿私於其人以污其身以辱其親勿以卑而喪厥志是行也予知其必有合矣生復奉觴謝曰願從先生是訓朝夕服膺以毋忘是戒

戴氏族譜序

余讀孔子世家知聖人出於宋其祖弗父何及正考父佐戴武宣公知戴氏自宋出時與聖人同夫聖人以仁義道徳之說遊齊魯楚衞之郊時君不能用退而修詩書禮樂天下後世則之戴之族或顯或隱散處四方而名彰彰在人耳目夫豈偶然哉今以績溪言之自前山忠公而來有曰愷者宋紹興三年授承信郎監壽春府酒稅六年除保義郎權僉書忠正軍節度七年調成忠節度權通判壽春府兼管內勸農營田事九年遷武略大夫轉武顯大夫有曰泳者登嘉定十六年進士第同蔣重珍榜授修職郎主饒州浮梁簿厥後支分衍子姓日繁徙於饒於婺於旌徳於涇縣於休寧於婺源者皆是也或因時而變遷或隨寓而占籍其源蓋於績溪之新榮鄕前山裏猗歟盛哉曰六一公諱璚字玉甫頔之外祖父也頔髫稚時聞外祖云吾族居績溪淸白相承詩禮之聲弗墜時家𨿽甚殷外祖守儒素厭紛華而博學尙友好接賔客喜談論凡聞望重於時者過自鄕裏未嘗不延接贐以禮壽八十有三譜之首序平章鄕林亷公榮祿所作次徳建錄事兪晫元明所述其他則未暇記也壬辰世變舊譜不存而所抄亦爲丙丁所奪尙能記憶大略嗚呼外祖用心於譜系可謂謹矣夫譜者不過記宗之親疎別支流之逺近然自吾祖以來至於吾身推之一气相傳則何親疎逺近之有讀蘇老泉族譜序可以感發興起後之子孫思先世之貽謀繼古人之芳防比其富且貴焉無媿也貧且賤焉無愧也亢宗保族豈以自外至者爲榮辱哉十五世孫曰元達防譜徵予文予於戴爲外家禮有緦麻之親重其族繁衍而昌大因述所聞於昔者緝而爲序尙蘄勉諸

章氏族譜序

君子修身必本於孝孝莫大於敬親自吾親推而至於髙曾同此一气下而及乎曾傳此一气也傳曰身也者親之枝也敢不敬乎自髙曾至於吾身幾世矣由吾身而及乎曾又不知幾世矣傳愈久支愈逺厥宗紀系此家譜所由作也爰自壬辰兵戈騷擾譜之存者有幾予每思至此太息不已適表侄章子明袖出家譜一編丐予弁首簡其容貌甚恭其禮意甚勤其懇請甚確顧予耄且悖筆硯廢已久然子明之祖母予從姑也義不容辭案章之先齊太公支孫封鄣其後以國爲氏云去邑爲章子孫因之唐季康州刺史及居浦城五代間枝葉繁盛太傅仔鈞洎夫人練氏陰功碩徳載培載植用昌厥後故慶曆名相嘉佑元魁彬彬輩出南渡時倉部員外郎遷昌化亦多顯者翃之子槱樵詡之孫鑄鑑皆相繼登第翃主徽州婺源簿槱主信州玉山簿樵知處州櫄通議大夫鑑通奉大夫爵錢塘縣開國伯鑄福建轉運使淳淮東總領所幹辦官祖康平江府軍諮祭酒祖邵知浦江縣頎之桐陵縣主簿運之從仕郎運之往來父兄宦邸道過瀛愛其山水淸勝因置田莊謂昌化爲浙東最僻靜處有勢則易以興無人則難於守鋭志遷瀛川奠家焉且以信義結鄕人鄕人無老幼貴賤咸仰其爲丞相苖裔指其居則曰丞相之第也指其墓則曰此丞相家之墓也最爲鄕人所尊重今幾世矣流風遺韻猶有存者豈非祖宗之積徳有漸而致然歟傳曰積善之家必有餘慶今觀之章氏詎不信然耶𨿽然人稟天地之中以生賢不肖異類𨿽聖人亦未如何子明之父寧國路同知父麟公兄旌徳尉子良皆學博行醇有古循吏風方將斂其爲郡邑者施於家然則玆譜也豈徒作哉記曰霜露旣降有淒愴之心雨露旣濡有怵惕之心子明於家譜拳拳不忘迨知孝之本歟若夫家世之興隆云仍之顯達又在後之人所積何如勉爾子孫以副所期敬之哉

北門張氏族譜序

夫祖宗之爲孫子計者有官爵則思榮其身而昌其家有恆產則思厚其積而豪其鄕此人心之所同無足怪者及其世代綿邈子孫蕃衍然後有賢愚貧賤富貴之殊萬有不齊此理之常亦無足怪者今有人焉思其祖宗之勤儉幸其家世之不墜纂其譜系續其支以符祖宗之心者曾幾何人一日婣友徳成告余曰張先世由歙之左汊徙績今九世在目幾二百年矣至正壬辰大綱不振兵戈四起棄我室廬遁於巖谷詩書之澤幾廢先世譜系逸遺靡存玆欲重修則失其本末不能悉記欲他尋外宗則非夲支的不敢妄爲丘隴之所存瓞之所系年逺而支益蕃屢欲過左汊諸族是訪以徵所從來屬以事不果姑自九世祖始由所知者輯而爲譜𨿽云闕略暫俾子孫知其大槪竢足其全某與先生忝姻婭敢以序請辭弗獲按張氏黃帝第五靑陽生揮爲弓正觀弧星始制弓矢立祀弧星遂以爲氏後世散處四方或榮或悴皆不可考一世祖和隱居讀書三世祖諱寘號拙翁宋授江東提刑韓寀宋登仕郎祕書省防教官四世祖恢魁漕貢進士恬字安道元有天下版圖歸職方氏率民來歸攝本邑令轉鉛山建徳二縣尹曰旂號方山習書廣徳路文學五世祖騰光宋補太學生鑅字孟洪授江陰州文學教弟錝字孟堅內則頔之從姑也質而文皆深衣大帶表表爲鄕裏矜式徳成之伯父諱滄字彥淸叔父諱潤字彥溫棣萼聯芳魁梧有容儀皆厚積爲鄕裏仰諱濬字彥深徳成之先君子也磊落不羈裏有不平事輒往從是焉然則余於諸伯仲間忝異姓兄弟之好寧無言乎況爲邑望族自先世來以儒業進者前後相望綿綿延延不絕如縷豈天降善於儒門如是其久且逺乎抑儒之業可以袤延後嗣衍而蕃耶及余所見亦四五世矣由喪亂後今又二十餘年尙擾擾靡寧成徳乃嘅然思念祖宗余緒恐久而失其傳也自一世祖始至於八九世凢墳墓之在某鄕某原某山某向及生沒之年月與夫或隱或仕悉書之若子若孫娶某氏聘某氏亦書之區分別裒於一集俾後之云仍粲然可觀徳成之用心亦謹矣由左汊家乳水聚族一門屈指九世不爲不遠詵詵繩繩不爲不蕃張氏之族可謂盛矣嗟乎詩書一脈𨿽百世不可廢後之子孫思夫祖宗創業思貽祖宗令名秋霜春雨焄蒿淒愴之心寧不勃然有感思繼先世者乎斯可謂孝矣老泉云觀吾祖宗之譜孝敬之心油然而生韓魏公云謹家牒而不忘乎先塋者孝之大也唐張公藝同居合防亦九世千載之下髙其義宗家之事宜致思焉余耄矣張氏之門昌其家而榮其後天假之年容或見之讀余之序亦必有感發而興起者矣尙其勉旃

貞素齋集卷二

欽定四庫全書

貞素齋集卷三

元舒頔撰

辧

石印辧

郡誌載油潭石印方平有文其出沒系縣令亷否宋蘇潁濵崔正言宰邑時嘗一見後沈於沙世奇其說而傳之予嘗怪而疑之戊戌春三月縣令理君天章亦喜其事拉予往觀以究其實比至目其狀癡焉頑精橫臥溪滸長五六尺許髙如其半其色若鐵皆積小石以成磊磈錯崿無甚奇者則郡誌與傳皆誣甚矣人之好怪也嗟夫自天地卽有此石有是縣然後有令令之貪亷者不知其幾無乃蘇崔亷而起石之靈耶抑石素靈知令之貪亷而爲之出沒耶石其有靈繼蘇崔者果無其人乎世有石知貪亷而時其出沒則人不若甚矣寧不愧乎其好怪而昧夫理又復符其說而筆之於志識者詎庸信唐桞桞州記零陵石鐘乳刺史貪戾邦人病且紿刺史明潔穴人以乳復告彼以紿而此以誣偶合一機耳今有人聲譽洋洋在上海內稱頌不置口洎見不副於實者往往若是豈惟石哉且丰其祿巍巍在位去玆不遠矣予將火圖經燬其石絕其誣使後之人無復疑碑

蘇文定公祠碑

吾邑之西隅有亭曰翠眉不知其何人作也前則二小山對出自亭而望嫵然如眉地勢平衍林木蓊蔚元丰末蘇文定公爲縣愛其幽淸時往遊焉賦詩其上公去而邑人思之卽亭爲祠中更黨籍禁錮之餘重以冦攘之厄井邑蕩然公之遺翰了無在者紹興中飾縣廨一堂名曰景蘇後令曹訓核刋公在績溪所爲詩三十六篇於石而摹公像於亭嵗月寖久棟宇弗支淳熙十年公曾孫祕閣修撰諤爲江東路轉運副使按行邑中來拜祠下出俸錢付縣吏修之經久亦頽矣至前江淮太守髙昌達理瑪實哩侯天章當艱危之際出處未嘗闗於心來宰吾邑下車初詢父老曰吏斯土者孰賢僉曰眉山蘇公子由爲吾邑之賢令也次日謁於祠嘆感其剝落輒出俸泉固將及之召頔作文以爲之記又明年厥土告曰祠已成矣辟亭爲四楹得家廟本別繪公像於中前爲軒楹以靣兩山後爲捨以待遊者以公之愛其處規制仍舊不敢侈也夫公之名滿天下而文章誦於四夷功烈論議具載信史豈須記而後傳蓋績谿在巖邑間公之爲令僅以半載而邑人至今乃不能忘則其道徳所加必有樂施而民信者矣𨿽然公之對制策當仁宗朝已有敢言之气而幾見黜於有司驅馳州縣不得用於臺閣者逾二十年迨東坡先生以詩得罪公亦坐貶於筠州起而來績谿則旣五十矣自是始還曽不數年任言責司翰墨以翼政路而登門下者則向之忌嫉於公而蹭蹬不偶者未足爲公嘆也昔公自蜀入京師縱觀河山之雄宮闕之壯上書韓太尉實自比司焉遷欲求天下之奇聞壯觀以激發其志气顧以一縣之微一亭之小耳目所寓未厭而樂之何哉公嘗有言曰天下之樂無窮而以適意爲悅方其得意萬物無以易之其斯之謂歟今理侯之政惓惓慕公詢民之思以志於公所遊之地則績谿者殆公之桐鄕也故頔摭民之謡以爲祠神之章俾歳時酬公而歌焉其辭曰公之居兮岷峨西懷欒城兮家貝茨翠眉之山兮何足以嬉公之來兮昆侖丘大江注兮九河流翠眉之水兮何足以遊嗟公遊於天壤兮等於浮漚擾擾萬類兮是惟蜉蝣撫玆百里兮曽何異於九州剖折獄訟兮亦吾廟謀不爲此棄兮詎爲彼畱金閨兮玉堂調神鼎兮輔巖廊朝臨乳水兮暮棲海康榮枯貴賤兮公以爲常藐祠庭兮山之左杉千章兮竹萬个公之去來兮世莫可期慘云車兮斯人是思元至正戊戌冬十月癸酉日記

三賢堂碑

大明洪武紀元四夷卒服中夏來貢遠邇咸期於治然匪教莫輔於是禮宣聖廟如常禮始創太史徽國文公朱先生祠公生時婺源居有井白气上騰者數日故生而神靈頴悟聰敏特異能言時韋齋先生指上曰天也復問在上何物先生奇之幼從羣兒戲畫八卦沙上以指示之少長厲志聖賢之學年十九中進士第主泉州同安簿累遷知靜江潭州轉兵部拜直寶煥文閣侍講致仕華文閣待制明年七十有一卒贈中大夫自登第仕外九任立朝僅四十日嗚呼道其難行也夫理宗寶慶三年贈太師追封信國公紹定攺今封諡曰文外氏祝居紫陽故得專祠杞績獨闕祀前令玆邑者欲作復輟弗克而就厥志人事不齊士气黙適湘中歐囦來蒞政嘅言興舉乃摭舊學遺址去縣逾百步許以是年四月治建堂立像惟肖以門弟子黃公幹蔡公元定配經營齋廡及門甃石於墀級堦於庭垣墉庖湢丹艧塗堊外內完美禮飽於經術者爲弟子師復構文會亭於後爲師友講肄遊息之所面陽位亢牕牖明豁山光云影飛動欄楹間爲一邑壯觀諸士躍然曰文教興乎令知所本乎嗟乎道之在天下如水之在地中斯道無乎不在日用動靜語黙之間無非道也三代已降周公孔子出斯道始著秦燔詩書道幾於熄漢興董仲舒云道之大原出於天當時倡爲似是近世儒先方回以爲天出於道學者善之先生繼周程張邵諸君子擴聖賢未發之蘊奧纘百世之絕學六經四書仁義道徳之說子史百家傳志譔述之言莫不竭其心殫其慮剔抉刮劘窮天地事物之理測鬼神造化之機判古今得失之由論議卓然爲百世師所謂衣被生靈羽翊斯道扶持世教先生之功爲多大有闗於風化也且夫邑有闕典而令不知舉責民鄙夷而不可化是大不然苟不教而責其不化夫豈民之罪也哉祠成蠲以秋仲捨菜諸生感令之興舉咸願刻石以頌余亦嘉令從道尙賢於法宜書然則爲忠爲孝以之相期於諸生也同寅縣丞邢惓典史蔣原禮贊其成功云

重建登源廟碑

登源廟者越國汪公之神之祠也公生而岐嶷美髭髯好武事以勇俠聞叔父寶觀爲隋將深器之當隋之季也天下大亂髙祖起太原受命有唐公秉山川之雄提三尺奮不顧身柄六郡屈萬眾旂道旄指悉聽號令武徳三年庚辰濳遺其弟宣城長吏鐵佛走長安申欵誠明年九月甲子奉表歸唐髙祖以制褒之曰汪華往因離亂保處州鄕鎭安靜一隅以待寧晏識機慕化逺送欵誠宜從褒寵授以方牧可使持節總管歙宣杭陸婺饒六州諸軍士歙州刺史上柱國越國公食邑三千戶貞觀二年入覲授左衞白渠府總軍十七年攺忠將軍行右衞積福庫折衝都尉明年太宗徵遼遷九成宮畱守駕還偉其功二十三年薨於長安享年六十有四永徽三年歸葬歙之云郎山按是實公四世祖叔舉字鵬逺宋武帝大明間爲軍司馬年九十八卒葬登嶺白楊坑鵬逺生泰泰生勲明勲明生僧瑩陳文帝天祐初爲海寧令遷郡長史而公生焉嗚呼公負忠勇之气保塗炭之民識天命之歸達君臣之義仁知兼該威惠並至宜其沒而爲神廟食百世以祛疾癘以福我民可謂靈也矣宋累追封至昭忠廣神仁武神英聖王廟錫忠烈攺封昭忠廣仁武烈靈顯王廟之廢興不知其幾復燬於至正壬辰之亂我朝龍興奄有海隅凡名山大川忠臣烈士祀典實嚴神乃復唐舊封洪武八年許之長葛唐侯由州來令吾邑甫期政修民化邑以善治稱越明年夏秋之交績歙俱旱侯卽防告祠下甘澍輒應是年獨境內大稔民咸曰耿耿神之賜也侯所以致哉未幾奉防凡祀典神祗廟宇或敝廢咸一新之侯乃蠲潔謁祠下致敬環視髙下莽焉丘墟遂惻然審諸耆老曰廟燬久不治則甿祈日慢禎祥弗降爲神羞於是無遠邇咸相與剪榛翳畚瓦礫度材惟奇命工惟良卜日惟吉眾手並作殿視舊規宏敞壯麗翚飛翼然丹堊煥然像貌巍然羣峯拱於前一水環其下林木蓊郁閟幽獻奇眞神明之居也庶可掲防妥靈況水旱疾疫有禱必應生養休息皆蒙廕庥歷唐迄今七百餘歲綿綿蒸嘗是孰使之然耶保障六郡民不知兵功孰大焉奉籍受命埽除姦凶忠孰大焉經曰仁者必有勇又曰未有義而後其君者神兼有之昔周穆王得八駿西巡樂而忘歸徐偃王有朱弓赤矢之瑞四方諸侯賔貢者三十六國其後偃王不忍鬭其民北走彭城武原山百姓從之者萬餘家偃王卒鑿石爲室以祀至今香火不絕漢祖之興吳王芮以功封長沙光武之起公孫隗囂矜已飾知卒至土崩南越尉陀奉詔稱臣黃屋左纛俱廟食百世與公之於唐功烈同其赫弈當時之民祠而祀之者惟恐弗及況我績邑實神明桑梓之邦而登源又丘陵之勝者乎宜其邦人思之愈久而愈不忘也綠照亭在廟之東俯瞰潭洞虛敞髙明修藤古木遊鱗可觀適足以滌煩慮絕塵想侯皆新之創始於是十一月辛巳明年四月工旣訖士民大享於庭欣然曰穹哉惟休乃相與請文以勒諸石唐侯名昊字彥昭主簿髙彥誠北平人

雲臺遷地重建碑

雲臺觀者方外之士所創之居也肇於唐永泰初其故址在縣南七里每旦望邑大夫必至憚往返之勞也宋寶慶三年攺遷於邑之西翠眉亭之左蓋取便於近也朝廷錫額今百餘年羽流二三徒而其教寖微相地者以爲龍山無气八風不停而致若是作興之士再欲攺創而卒無其所嘗以爲恨皇帝卽位十有一年當至正辛卯河南宼變明年三月渡江四月突入徽境燬予邑而斯觀巋然獨存梁棟崢嶸牕戶零落四顧蕭然觀者一嘅而已又明年春二月克復縣治道士王虛中端願而向道絕茹飲律守是恪予嘗嘉之一日稽首於予曰觀之不興則其道幾絕卽欲遷創擇艱吉良願檀越以秀野之地布施之予嘆而應曰夫秀野則頔之太祖母與太伯祖宋授忠義檢法千乙公之墓在焉又豈敢棄而爲子方外之居淸虛之道場乎虛中請不已迹其心亦拳拳然於是以西偏之隙地充之廣凡若干丈袤如廣甲午五月乃辟其地剪其荊榛撤其舊而遷之三淸居正中爲屋凡三楹北居眞武殿亦爲屋三楹工之計凡三千九百二十緡之費凡三千八百有奇外爲山門三楹若垣墉若廊若方丈庖湢將次爲之嗟夫以方外之士廩無儋石之積囊乏分銖之資一旦成就若此豈易易哉予孔子徒也以仁義道徳之說淑諸人老氏之所謂道徳者云非吾所謂道徳也憫其教之將湮乃施以是而俾輯之非求福田利益也求福田利益而施之其如仁義何后之爲其徒者思其創之艱能繼其業而興則予家之地亦相傳於無窮也虛中法名椿永授集賢院檄云

曹溪庵碑

凡山水勝槪幽寂不與俗混而得名者一切爲佛剎庵宇所有予年壯浪迹東南凡奇絕勝槪幽寂深窈佳山水莫不注意登覽寄情其問北歸老田裏追憶舊遊殆不可復若曹溪庵𨿽不甚宏敞亦山之小勝者歟曩嵗老屋數掾不蔽風日壬辰燬於兵榛莽不治荒穢尢甚舒太湖【今安慶路】善知識程善因辟地處據住持辟艸萊薙荊棘爲門爲堂凡十數楹左泡右湢整然不紊若有爲者之爲額曰曹溪蘭若修淸淨身作如來供日趺坐一榻誦華嚴數卷究竟身心航濟彼岸較絕內騖外視規戒若虛語者不侔初曹氏族盛曰南坡厚積而薄施名所居之村曰曹村庵曰曹溪立祖禰木主其中歲時祭祀奉先思孝禮也因其姓而演其教宇焉而彰其功徳人徳而祀其香火世殊事異夢幻泡影殆不我誣今曰蘭若釋氏以爲閒靜處世有托閒靜而混污濁絕葷酒而不防嗜欲者於善知識匪若也𨿽然太湖爲淮西名邑司空二山祖道場在是故人多慕向佛氏峩巾大袖頂包手錫走名山師焉而不髠善也孑然渡江由宣之績處患而擇幽勝搆故址而新是圖聳觀瞻於一鄕異乎近世學者之爲也梁天監初僧智樂之韶之曹溪聞其水香掬嘗其味雲此水上流有勝地去此百七十年當有無上法寶演教六祖禪師出果如其言𨿽然地分遠邇而曹溪之名則一後之人念其勤儉嗣而葺之俾燈燈相續亦將如智樂所云則善之勤也庶無負跋

跋相溪圖後

歸附初省臺缺吏用取諸有司吾鄕以三人貢子原胡氏其一焉初吏禦史臺凡三載發建寧典興化幕律身處事以平易聞閱三十月閩省理問所缺從事聞有守俾攝焉屬邑簿贓敗鞫實罷復瞇其文匿其過而復其任事覺禦史以失錯黜何其幸耶昔三人同貢其二或僇或屯俱以惡受禍子原平昔以善著厥聲以小失黜豈非天相善人哉然贊畫興化予𨿽不獲見今觀贈行詩及相溪圖其友誼交情槪可見矣𨿽然子原遊歷東西十餘稔言辭之不遷禮貌之不易恂恂然平易人也嗟乎今之登仕版者官無崇卑一或小失非僇則屯極而不分賢愚一致可哀也夫子原處邑末寮復攝理司從事能保厥身而歸囊橐蕭然覘其所守可見較之他人榮幸多矣暇日提披是圖如見相溪之友然則相溪之民寧不爲子原思乎

跋汪杏山北遊詩集

詩豈易言哉古人於詩凡憂思愉逸悲傷愁嘆怨憤郁悒懷感恐懼不平於中必形諸歌詠所以宣其和泄其思成其音者也暇日仁齋汪君攜其三世叔祖杏山先生北遊集出示繇大江之東渡淮濟入黃河歷靑兗達於燕冀其城郭之華侈江山之壯麗宮闕之雄奇人物之都防徧觀歷覽士君子一出偉矣哉然予味其詩皆郁悒不平語嗟乎先生林泉丘壑之意深而風雲湖海之志澹如也授郡文學歸以將仕終僅存此集惜其無傳焉仁齋志之示諸云仍於以見一代之文物也

跋白雲文集後

作文固難古文尢難不效古𨿽工無益於道文所以載道志於斯道斯其所以爲難漢之時司馬遷揚雄班固劉向皆擅古文體制髙辭气益充然者也至唐韓桞文體三變以去古未逺故其气渾然迨夫宋理學而明文不逮古多矣此又闗乎气數然也吾友仲實唐君實學懿行自南校官歸罹世變故隱居於城南文有白雲集闗鍵理志雄偉雅健飄飄然有淩雲之風至其論議浩渙若長江大河滔滔汨汨莫知所止蓋熟於文然也先府君長孺先生嘗升南軒書院時頔嘗資講習歸老以鄕校致事文章學問爲時所宗仲實蓋得其家傳云所謂充然渾然者當不在漢唐下詩尢髙華縟淸潤有臺閣風度昔仲實嘗賔烏古遜左丞館訓其子弟左丞公好賢下士時公卿士出其門者甚多所居所見迥與人異文非難由其昧所見不得所傳斯爲難也予與仲實世忝斯文好年稍長而學不及惜不得朝夕求益徒兀兀老山林下辱示文集情不能忘敬書以歸

跋百馬圖內三牛

勇於戰者必以馬力於田者必以牛今馬百而牛僅三豈以戰居多而力田者嘗少與亦知世將用戰而然與抑畫師當時吮毫運意殆以是與抑所謂風馬牛不相及者與非予所知也俟夫知者予將叩兩端而問焉

跋竹洲胡君行述後

夫士之立身行道期無愧而已前廬州路儒學教授鄕先生竹洲胡君粹徳碩行建事便人曩教鄕邑相地創學擇師訓生徒後師浮梁教充廩稍之不給構黌宇之將墜葺敝補罅歸民田之久訟者餘百畝教有方而養不輟先生可謂急先務矣至於施藥濟眾辟途築堤惠於人者尢博當羣凶擾擾險難中而彼不爲害也意造物者陰相之天假之年其事業又有可觀者惜廬州之命下而遽已焉可悲也夫先生沒垂三十年當大定丙寅邑士坤翁汪君哀其徳之泯而無聞也始述行實櫝於家至正辛卯先生之孫樟得行述於坤翁之從侄疇書篋中嗚呼先生之出處昭於前晦於後而後明於今日蓋天之未喪斯文也抑其立身行道無愧而至然也先生葬富龍山之杉木塢樟爲鑿池聚流以蓄其气術家所謂風水者昔杜羔失其先隴詢諸父老罔知者館浮屠氏悲泣追慕忽覩柱煙煤中彷佛有字拂視之乃父遺書云吾子孫欲求吾墓當於梁家問之遂訊梁果得其處予觀子茂訪遺書而得其祖之行述豈偶然哉館於巨室資筆耕以營其祖隴事𨿽與羔異而孝敬追慕之心亦可謂厪矣予與子茂世忝姻好稔知其詳故歷敍其始末俾乞銘於當道立言之君子以賁其幽而垂無窮焉

文

績溪縣上梁文【辛亥八月十日庚寅】

伏以新安乃文公講學之地乳水亦潁濱過化之鄕道徳可尊才名尢重矧弦歌之聲藹百里況政教之惠畱一方顧梁棟之摧頽柰訟獄之繁劇爰因舊址復構良材共惟令尹仲良鄭侯視篆之初謀以易蠧朽治民之道務以施循良適當丰稔之秋又值太平之日堅剛取夫大木經之營之簡朴合夫古規完矣美矣非壯麗無以敵山川之勝非宏敞無以表子男之邦西挹翠眉時覽羣峯之秀拔東瞻石鏡常懷黎庶之窮愁羨武城小試於牛刀效單父雅彈於琴操用度廣而不煩民力工役重而匪奪農時革故鼎新協和僚佐截長續短補答編甿爰架修梁輒伸善頌

梁之東搏桑旭日照曈曈久聞兵革三邊靜共喜車書四海同

梁之西禾黍秋風眼界迷小邑弦歌風俗美賢臣法令古難齊

梁之南琴堂深靜坐潭潭事簡吏閒民樂業小停僚佐共淸談

梁之北從今願展飛騰翼年登丰稔樂四方人慶升平歌萬國

梁之上髙挹雲山數萬丈反風吹滅虎渡河又見雙鳬逺相訪

梁之下山川一帶堪圖畫文風日振俗風淳士類彬彬詫遊夏

伏願上梁之後天地淸寧人材俊傑風調雨順家家鼓腹含飴海宴河淸處處修文偃武賴一人而有慶祝萬壽以無疆普降禎祥咸霑吉福

虎入市文

適有客過予曰近虎入市何耶夫虎狼陰類也晝則隱山林遁巖壑惟恐人之爲己害暮則處幽僻惟村落是窺求飫其餒亦其性然曩歲村落間或有之市井未聞也苟一至焉莫不異而怪且驚也世俗變移虎狼白晝入市若虛焉攫犬豕牛羊復爲人傷亦時耶奚其怪噫子所言者獸怪也抑知夫人怪有甚於斯者乎罔矜窮困虐斂荼毒教弛禮廢斯文其將喪乎斯其有甚於虎狼者乎客不答感而哀之遂退

南山虎文

南山之虎黃質黒章白額與彪豹伍巡深山大澤中惟獸是食冬夏之交艸木黃落得以肆志從欲猛莫斯盛藏深林伏衰艸飽則眠饑乃出磨牙鼔唇掉尾而奮威咆哮嘯風於廣莫之野噫可畏也哉然樵夫豎子或於山蹊谷澗之際忽爾見之則膽落心喪莫知所以而虎欲伺而食之幸而免者乃潛蹤間道以歸諸父兄相與聚謀計張機畫阱去猛獸而爲人除害是心亦良矣彼虎何知也怛然如平昔時一日諸父集鄕裏之壯者彊者有技藝者又羣聚而告之曰南山之虎與彪豹食獸殆盡必伺人而食之裏之童稚朝暮而牧樵得不爲彼見見必被牙爪寧復有全軀耶於是鄕裏善其說謀爲機阱伏矢石於幽僻執鎗刀以尋其窟穴四合以圍之羣虎豹皆驚起莫能遁有中矢石者有墜機落阱者皆殺之迨無遺類矣且食其肉寢其皮而鄕裏寧矣悲夫物以類聚物之情也今之人深謀而懷毒有甚於斯始於害人而終爲人害理之必然者由其見之不明悟之不蚤悟也因覩其事述爲文以戒夫殘暴者

代作祭鄭知縣文【公名仲良代其子永壽作】

追念先考自干戈擾攘出軍旅中涉獵艱險凡二十餘年遂丞武寧閱二考有聲復移宰績邑循循治民無疾言遽色及苛虐用刑遭時事之紛紜托形气於杳冥嗚呼哀哉去家千里孤苦零丁上有伯氏白髮鬅鬙下有女兄皆髫齓而娗娗孰知夫祿可以得名而不足以保身孰知夫勢可以及人而天不假以修齡嗚呼哀哉痛裂肝腸兮老幼不寧舉目無親兮風霜慘人望下蔡兮云凴凴大江兮揚舲刲肥牲兮薦芳馨子女羅列兮哭前庭雲車霧駕兮來魂靈嗚呼尙饗

祭表兄戴仲徳歸壙文

我母汝姑汝父我舅中表弟兄如足如手幼同筆硯兄獨挺秀比長異途兄獨守舅田園是娛日酣醇酒親友過從禮意彌厚天不假年逾五十壽嫂氏克勤家業益就遭時亂離歿於兄後雙厝北莊十餘年久玆當歸藏山明水秀有子有孫貲產日茂頔等異姓兄弟親誼實厚聊陳薄奠辭愧鄙陋魂其有知鶴駕雲岫嗚呼尙饗

祭方道夫文【代吳祐作】

某不幸早歲喪父孤苦零丁內無兄弟孑然獨處若無所依況家貧無期功之親相爲引援所幸者賴外舅念某出自儒素以衣冠防族見稱於時於是招贅於門年未及冠朝夕與外姑撫育訓誨樹立門戶至於成人比長俾遂室家骨肉之親半子之分迨癸卯生繼宗在𦇤抱中外舅指此兒曰汝舅臥病在牀對姊氏云倘生男可與我爲後不幸汝舅卒汝果生男遂名繼宗立爲後庶無違我兒前言無使汝舅無後也言之嗚咽動心又云吾族應繼者無其人縱有之族遠不吾肖也田圜物業付汝夫婦掌管繼宗長大惇師教誨俾其有成立卽吾孫也汝無忘我言我老矣僅有一弟賢夫顧自有田廬諒不爲我師汝母與外姑可同居朝夕奉養惟孝吾暝目可無憾矣其言凜凜在耳兢兢不敢忘今年春外甥嬰疾旬餘戚戚憂念設不諱將如之何幸而無恙私竊自喜所慮者門戶之大稅糧之重科差之繁非外舅只力莫能支嗚呼天其祐善人乎其不祐善人乎四月八日疾復遘視以爲常亦未嘗服藥飲食之奉淡如也翼日吐防並作家人亦不經意俄頃長逝矣嗚呼哀哉追念外舅自幼以辟薦董府事歷歷倉庾筦庫中經喪亂幾墮惡少手幸而得脫嘗云世事甫定老於田園無復他求矣憂於心者惟女與外孫繼後一事耳嗚呼天其果從人願乎外舅辛勤起家至於丰裕平生涉獵世故甚繁奉於身者甚薄交於人者寡儔謀於世故者未嘗不爲之用意年逾耳順鄕裏稱之曰善人亦善矣嗚呼外舅之料於前者莫鑑其脫計於後者天其從之乎祐與外姑均抱無涯之恨者此也佳城已遷術者以爲未吉暫菆乎後圃庸俟卜吉再遷窀穸玆陳薄薦少罄防忱躃踴哀送以奠安夜壑云爾

祭先妣安人戴氏文

壽而沒於太平之世衣衾棺槨之備也必矣適遭亂離之時𨿽有逾七望八之壽而衣衾與棺槨之粗備而不華爲人子者得不爲之極哀而深痛耶吾母之生也以儉勤起家以和睦處眾不矜不耀畏威保守故家恆給而事無遺也壬辰夏四月冦至邑挈家上坑口依親弟故瑞卿未幾接踵而來罄所有而攘之吾母憂且驚寅夜去三十都泊外舅許氏以諸表弟之可托寄又慮頑獷勢未靖安遂如十四都棲梧桐坑迆上竺岑之金洲止周榮甫家山深地險將謂難可逃而禍可避彼時吾母挈諸媳諸孫及吾兄弟凡二十餘人登崇涉險不杖不扶徒步而趨筋力尙彊健愁郁患難忘身心之爲勞也頔𨿽私喜日夕兢兢於懷況四方蜂起人心煌惶身將無所依焉如此者半載事勢稍寧回四小都莊暫息風翼而憩萍蹤明年羣宼如初避地人四散逃走吾母一如平常時未嘗以乏肩輿而告勞嗚呼痛哉迨至丙申二月洞猺卒至時冦據吾郡猖獗猺怯捕屯駐水渦僅七八千餘人恣殺人擄牛羊婦女絲帛之物時俱薴幹莫之避眾驚懼以貨通於猺老幼間道出頔與弟逺遜以牛及家之所有賂五七惡少得脫負母至葉山時雨雪未止泥濘且畏怯步進復卻顧潛髙山小松樹下衣濕天寒戰栗不已又無深林巨壑爲之掩蔽覆幬遂爲冦所獲吾兄弟皆被縶吾母哀以告得免頔與弟遠遜裸而洗身中鎗者六七幾至殞命賴天地神明祖宗陰靈之庇免墮危難復縛至小莊以撿括未盡發而遺之苟全殘喘當此之時母哭不見子子哭不見母哀痛吁天柰何柰何誰謂吾母子復存而活耶度不可居也頃如十三都抵上塘胡家勢又未寧入大鄣山宿胡子坑幾三月未嘗知鹽與肉味風飡露宿飽常少而饑常多暮竄而朝奔憂有餘而喜不足天之相吾母者與之以壽而不與之以福及其老也與之以勞而不與之以逸傷哉痛哉丁酉秋七月澒洞復如初壬辰多事避楊溪坑半月𨿽免勞驚之患澹泊之況戰兢之懷何曾朝夕安也談星者云吾母壽望八袠之上私竊自喜意吾母復見太平而遂一日之樂是天不負吾兄弟也夫何不耄而衰不疾而萎使吾兄弟失望苦痛至於此極耶今年七月廿三日頔以事出邑母倚門而祝曰汝宜早歸恆目送之言猶在耳二十七日訊來報母伏枕而粥食少進不知感何疾亟歸以奉湯藥臥而未起見曰吾兒來矣縣中事靜否對曰無事卽喜憂門內之媳與孫也憂往來車馬之擾攘也情緒不閒每每若是時則精神恍惚語言不如常時計將安施遂禱於神告於天則如談星者所云吾妹自楊村來視疾感熱證僅兩旬旅櫬而歸其痛防爲何如八月十三日也又七日吾母亦長逝矣豈期天下相數止於斯而奪吾母吾妹之速耶痛哉痛哉嗚呼棺𨿽具而無槨衣衾備而不華吾知其不悅於心也必矣連城甲兵頻年不息憂思勞苦萬緒千端甘防之奉未嘗一日適口吾知其不樂於懷也審矣哀哀父母生我劬勞鞠育之恩昊天罔極生也何酬沒也何報九泉之下永隔音容杳杳防莫聞莫覩玆當七七設祭如儀防其有知耶其無知耶尙享

祭張仲敬入壙文【仲敬諱愼松塘代其子英才作】

維洪武二年十二月二十一日壬午孝男張梓謹以牲殽庶羞之奠百拜祭致於先考文宣教張公之柩嗚呼哀哉兮遭時不祥痛父之不幸兮倐焉告亡嘆家業之陵替兮父伯先喪防攘孑立兮干戈擾�何詩書之澤兮遽罹此殃哀皇天之不仁兮中情孔傷奉母兮北堂澹疏食兮韜光籌防莫措兮安貧守常浮菆淺土兮寸心皇皇歲月荏苒兮幾星霜玆卜吉兮崇塘靑山盤盤兮龍驤生气結兮鸞鳳廻翔水流子癸兮環抱明堂月吉兮時良魂魄安厝兮千秋永藏養生送死兮子道克襄百靈呵防兮川流源長陰福子孫兮百世其昌肴核雜陳兮奠椒漿

貞素齋集卷三

欽定四庫全書

貞素齋集卷四

元舒頔撰

傳

三害傳

蛟蠅防三者皆物之爲人害者也較其害防爲甚蛟蠅次之當炎暑時蚊與蠅黨結而得志駢集而陣屯尋臭逐香沾其餘瀝晝之爲害者蠅也伺隙巡罅紛聚如轟雷吮人之膏血宵之爲害者蚊也防之害過斯二者翻盆甕嚙器皿跳梁穿牖莫分美惡𨿽貧亦惡之予謂蚊與蠅趨炎附勢而已防則靈於二者晝乃伏宵乃出物無妍媸羣壞而莫知顧忌害尢甚者焉嗟夫世之害者豈斯二而已哉微而害物私而害公大害天下國家豈非斯類耶而予因有感作三害傳

二節婦傳

華陽在新安郡北當孔道山多聳拔連匝民生其間率多峭直至於婦人亦皆守貞不二志其一朱氏適宣政卿汪仲英年二十喪所天事舅姑以孝稱鄕裏間生子一同文撫育至於成人延師訓誨綽有父風葺舊田廬給以衣食躬歷辛苦克成厥家至正間嘗以節孝聞於朝同文破產竭孝道因世革不果就迨洪武來復舉於禦史亦不報年七十有餘矣其一胡氏適汪龍年二十四子芝孫年二歲而龍喪家防其先於邑辛勤鞠子比長置身伺縣中年三十以疾卒僅有一媳同甘苦育諸孫壬辰兵戈後室廬旣燬家無餘資亦守志不二今年七旬有三淒淒然毿毿然常著短布襦治家爲活云貞素子曰自兵戈離亂後婦人守節者蓋不多見曩余客金陵時姑蘇破軍卒虜一女子云其父嘗爲吳郡吏貌甚都善作軟語媚其卒同過維揚會親戚乃與合巹舟渡江半輒自沈終不爲所污此女子之守節者然華陽居萬山中二婦生長其間非有聰慧之資識見之異其卓卓自守不爲混亂移易可尙也夫魏曹文叔妻令女夏侯文寧之女文叔早死無子恐家必嫁已乃斷髮爲信後家果欲嫁之以刀截兩耳曹氏誅文寧爲梁相防使人風之又以刀斷鼻令女曰仁者不以盛衰攺節義者不以存亡易心予觀之令女無子不嫁毅然气節千古之下直欲與日月同光今二婦有子不嫁理固然也而較之優劣𨿽殊然皆有烈丈夫志嗚呼世有食祿享榮臨難遽易所守甚至賣降恐後反婦人女子之不若何哉世道不古民風日媮觀於此寧無愧色況事闗綱常風化有非泛泛細故者比予故牽聯書之以警夫世之背媱並失所守者少自省云

賦

瑞蓮賦

理侯天章治唐昌之明年移植白蓮於治旁又明年花乃變爲紅而雙頭並開邑之民咸以爲瑞形於歌詩末幾除新安別駕乃瑞之徵也爲之賦

繄艸木之殊花兮气鐘陰陽孕奇毓秀而生兮異夫尋常托根何所兮來泰華之髙岡處淤泥而不染兮心涵雪霜湛七竅之玲瓏兮纎絲中藏忽駢首而並蒂兮花於唐昌伉同莖而交頸兮恍若水上之鴛鴦始縞素兮幻紅妝訝美人兮雙低昻窈窕綽約兮馮夷中央儼亭亭兮類直方慨鮮葩之殊特兮爲人降祥自李侯而致之兮孰云匪臧爰宰百里兮乃推恩光澤及品彚兮惟徳是將意造化之陰符兮瑞應循良昔異畝而同穎兮惟周之彊矧麰麥兆瑞兮曰絳之鄕嘉禾連理兮載諸典章和气致祥兮羣生蒼蒼侯之聲聞兮逺邇洋洋宜超升兮位列黃堂朅來新安兮先聲播揚先此邦兮何酷何戕倒施顚錯兮苛虐爲殃侯之來兮埽粃糠六邑熈熈兮父母是望小大煦兮歌擬龔黃志澂淸兮突過範滂秉鈞廟廊兮作柱石黼黻皇猷兮爲君棟梁致吾君兮超軼乎陶唐

蕈賦【並引】

蕈非一種有松花蕈蛤蕈肉蕈香蕈竹姑之屬松林茅地間二八月有之樵夫豎子知其名采鬻於市不知名者食則殺人因作賦曰

彼松林之翳翳兮土恆潤而處卑當秋季與春仲兮紛異色乎離離霑雨露之殊恩兮乃成形而產玆謂童子之奔競兮攜籃籠而去之何黑色之燦爛兮茁無根與士皮名可異而可食兮宜供羮而帶靡膾微辣而細縷兮肉稍腯而薄披友玉版與紫蕨兮味甘美而益奇積磊磊於盤飣兮恍有類乎玉芝名不識而遽飡兮遂殞命於一時憶蒓絲而去官兮惜季膺之未知慨商山之莫逢兮嘆首陽之甘饑啖苦筍與雕胡兮何孺子之可悲獻我君於九重兮嗤曝背之龎眉意溪毛磵渣之可潄兮吾焉捨此去含飴辭曰菶菶萬物陰陽乃和惟木有耳惟葉有莪气同質異蕈其孔多靡根靡蒂匪華匪柯薦之宗廟頌聲有那商周或遺是用作歌

說

貓不捕防說

予家罹壬辰冦刼後居無恆居城北曹氏寓廨僅存予往來假寓焉艸眠缶食苟爾延息迨至乙未時事猶未靖朝夕惕惕暮則羣防跳躍叫嘯甚至不假寐鄰媼畜貍奴甚馴假而歸之時而食焉將俾捕而寧寢乃貍奴者饞於食而不饞於防防得以自恣嚙而無忌作勞而無畏憚貍奴若懵然乃呼貍奴而告諸汝食我食同我居寓羣防跳躍叫嘯而無畏憚亦莫汝捕殆如無某氏食汝何耶吾將再於他氏假貍奴俛首欲答而不能乃因嘆曰吾懼夫鼠竊爲貍奴是托玆不捕而恣鼠虐豈惟負所托亦竊耳彼利其利而不利於物與汝竊吾食而莫吾捕奚其異乃卽攜貍奴歸於鄰媼鄰媼笑而受之予亦發一笑

瑞瓜說

莊畔小圃地靡盈十丈命童稚治畦雜蔬及瓜夏六月長繚枯篠袤五六尺許蔓駢如掌生首若雞冠蟺蜒若靑虯一蒂十花並開而實者七亭亭菶菶可愛可愕人奇之以爲瑞予亦異之嗟乎禾之異畝同穎周以嘉稱麥之一莖數穟絳以瑞應迨夫田中之麻九野之禾凡一花一艸爲時瑞者種種載方冊玆瓜之異於常詎非瑞乎𨿽然時乃不祥瓜之瑞爲時而出則其謂之瑞也宜哉

祛邪說

鬼神之事聖賢之所不論非不論也理不可經詰也不語怪亂神是也由是觀之杳冥茫昧千變萬化聖人且不可詰而況常人乎張子曰鬼神二气之良能程子曰造化之迹斯說最妙但未易窺測耳能窺鬼神者其惟知人乎姻髙仲汪氏家世儒者受父師之訓讀書達時務於性命禍福之說亦嘗討論而推究之吁鬼神之情狀抑知之乎抑究其所以然乎抑其中亦有所感而篤信之乎說者謂施符水祛邪魔捷如影響斯道家者流予孔子徒也於鬼神之事未嘗究心夫學所以明理杳冥茫昧豈敢信言之暇日仲江攜是捲過予予嘉其聰敏而多能也懼其惑而誣也復憂其泥於誕而致沈也作是說以貽之

退思軒說

夫人之立大功建大業必夲於思思則明明則不惑凡發心施於作爲者皆思也傳曰二五事思曰睿睿者何通其防也又曰愼思此誠之之目也學而知也曰近思則心不外馳而所存自熟仁之道具焉曰思無邪統三百篇之義而言均思也特所指異耳原夫心之所發萬慮萬變其要歸於正而已思云乎哉升施君孟文昔從事都督耿公幕訓練士卒發謀出慮時號奇兵性度溫粹質美而徳懋望之皎如玉樹然識與不識咸稱爲寛厚長者又喜爲詩文日觴七友相與倡和鏗然有聲僑寓紫陽山署其軒曰退思徳之養也予曰君退而思將一日三省如曽子乎將謀猷畫計如孔明乎將鎭國家撫百姓如蕭何乎不然退而奚思經曰退思補過無乃思其所不及與抑優遊而思進與君曰不然子言過矣大丈夫生斯世進則思竭誠以報國退則思修身以行其道古者堯舜之治天下思以仁民無怨桀紂之治天下思以暴民多議就其如堯舜者去其不如堯舜者如斯而已子所謂大功大業奚出於是哉予退而思君之言悉矣敢述其意書而掲諸軒楣

墓志銘

故處士張君吉甫墓志銘【代旌徳縣劉性撰】

至元丙子夏五月績溪有布衣張吉甫以疾卒於是鄰邑與其邑之往來者交賫咨痛相弔曰急誼豪俊之君子死矣不可復見矣余未始識吉甫也而其氏名往往熟吾耳則必非庸眾者比是年冬吉甫之孤憲廣以其裏儒胡相所述事狀來謁銘曰吉甫諱有常幼名重五姓張氏曾大父寊號拙翁宋授江東提刑官大父恢魁漕貢進士父騰光宋太學生吉甫年十二志趣超卓气貌沈沈提刑君見而奇之曰是宜爲吾曾孫必大吾門故吉甫自少讀經史洞悟貫夲末粲然反已篤踐不專見聞然亦未嘗以自多也旣壯去遊四方益究覈人情物理善趨時識變而終不與人苟同故無所遇合而歸居鄕裏崇睦婣之行赴人之急以惟諾聞善防事之是非成敗云後當然已而果於卹孤養老尢極隱惻周盡每鄕校闕官必攝事葺舊起廢達禮平气士興其義題其居曰恆齋門無雜賔惟邑大夫之問政曁秀民之講學者造焉初娶胡氏無子後娶章氏子四人憲廣懋愼女四人孫男七人享年七十有三墓在邑之西九都曰葉裏憲廣之來謁也禮甚莊容甚戚辭甚恭予旣辭謝不獲則謂之曰予未始識而父也而今子之志不可以未之遂也矧曩者余相識也向老人言庶幾可徵余觀古昔盛時取賢斂材於其不能文辭者往往張其事以激靡敝之習求之於古亡有是也而父旣沒子能頎頎致孝容稱其服知名其先人之行玆非道之行於家乎鄕校者公論之所出不可壓以勢力而父攝事而長老子弟咸推服無異言玆非徳之孚於鄕乎且號其讀書之所曰恆則吉甫之學有見於此恆也者徳之平常而可久者也世或稱吉甫爲急誼豪雋此其夲矣銘以是庻其傳哉憲廣皆再拜稽顙曰子誠爲知吾親者銘曰

古風愔愔以有恆心世媮孔壬浚之求深展也張君以恆不憯於家於鄕式昭徳音績溪之陰墓門有林勿剪勿侵嗣人之欽

銘

謙益齋銘

歙鮑尙文氏積學好古扁其齋曰謙益乃爲銘曰

六十四卦惟謙爲吉內止外順虛中以立髙而能下卑而能屈處卑而自尊取退而自佚屈己待物恭已作則有歙鮑氏沈潛六籍且讀且修齋曰謙益精進不已聖賢可及我銘斯齋朂爾令徳

循善堂銘

循善堂者邑南余宗益之堂也予嘗記之矣復爲之銘以致相期之意銘曰

肇初厥祖家蕃銀峯【徳興也】學貫經史臚傳公宮子作孫述繼承可及然令聞式昭厥徳迨十一世綿邈亨頁有學有述乃遷祖塋楊溪祕閣山水衍廓遭世亂離辛勤厝槨徽饒異邦同此東江吁丕休哉碩大且厖植以厚徳云仍蟄蟄三槐可徵五桂可必以啟其後以光其先小子作頌以永其傳

惟善堂銘

郡守魏侯璋築室退處於城東扁其燕寢曰惟善乃爲銘曰

楚國無寶惟善爲寶著之於經允矣爲好昭烈將終遺言戒之毋以善小而弗爾爲苟能善善克己無倦人欲旣消天理乃見厥初降衷至理渾然所性一鑿狂悖生焉善乃天性靡生厚薄孟氏道善荀卿道惡善惡之際處貴適中荀也小疵軻言至公嗟嗟後學罔知所履柔則不立剛則無禮頎頎魏侯以善名齋朝夕仰瞻動作與偕善行是果善處在我守此恂恂戒彼不可雞鳴而起乃聖之徒中心勿遷爲後之模小子作銘僭竊是告敢告云仍善繼芳躅

松崖銘

董建中氏通儒術論星數學以松崖自號徵予銘銘曰

形臞而淸質堅而貞傲霜雪操結歲寒盟巉石坤厚不騫不崩屹立萬仭載瞻載登伊誰之好托以髙蹈番昜董生松崖自號談子平術觀初庵星參皇極奧玩巫咸經气淩雲霄根蟠大地一朝良工材用可致彼炎我覘彼紛我恬進退用捨時乎我占嗟嗟小子安其所適敬愼厥徳永保貞吉

贊

呂婦贊

巖鎭呂竹坡左史之孫女諱嘉貞年十七適吳氏子壬辰避冦黃山桃花潭爲冦所殺徵予文爲之贊曰

閨門四徳柔順居先臨難不屈出乎性天羣盜旁午巖遁穴宿逢彼惡少至死不辱年未及笄聘於吳氏志節凜凜風化是矢左史裔孫亞竇氏女納欵受降寧不愧汝桃花潭上聞者嘆嗟我贊髙風貞烈永嘉

箴

復齋箴【爲林彥和作】

客有號復齋者學陰陽家余未面晤友王生彥髙徵予文箴曰

陰陽至理悉寓乎易筮決吉凶兆始於一龍馬負圖像數互立六四乃陳疊運駸駸陰極於子一陽來臨於卦爲復見天地心務學深智有林氏子研羲文奧賾旋璣理以復命齋聖域可企汲汲孜孜無利於時造化之妙玆焉是推朝夕黽勉敬愼爾思

雜著

普慧居士偈

有學佛氏者普慧張其姓短褐而峩巾望之知其爲善知識也慕空尙寂於究竟殆未超脫欲俾人人解悟性根通徹夲源見如來法身徧河沙世界是心普矣俾慧亦普恐未也夫人爲萬物之靈稟賦有淸濁之異淸者慧而濁者否焉烏乎而普是故普慧者佛氏之心也予懼夫迷於近而遺乎夲乃作偈以解之

厥初形始賦慧性已云具朗然萬光明照耀靡內外混混物欲中昧目惟見佛至人性不移不爲彼所汨心有普慧心了了長如是每於靜處觀皎若大明鏡脫彼污濁途超入淸淨境竟作如是觀皈依悉解悟

沈谷華休官入道蓋庵疏

處士沈谷華久厭塵勞將依淸淨天官告老道妙求眞茆屋中三教俱全蒲團內一心無染出家兒豈有卓錐之地平道人兼無防鐵之金短疏恭持髙賢樂助伏以五栁先生爲折腰而棄職三閭公子因新沐而彈冠民生之至樂曰閒鄕論之咸尊曰老笑指白雲歸去還他外物髙人醉邀明月同行輸與詩中樂聖一壺酒一枝花盡教慢舞狂歌數株松數椽屋贏得早眠晏起生於士歸於土百年空自經營貧在天富在天一世何妨落魄衞國蘧夫子知四十九年之非西天善財童解百千三昧之智學有蚤莫道無聖凡悟則四病四相皆空迷則八識八風俱起蓋棺事始定古今那一个抽頭臨死淚方流瞬目使眾人彈指旣知如此卽合處分且如老去做道人大似急來抱佛腳有證有修絕類盲人模像求解求脫還同巴客驚蛇福田罪性夲來空地獄天堂皆是幻包天包地無過一防眞心通鬼通神只是一个誠字照鏡迷頭演若達多狂走割皮憫世刪陀羅樹能醫白老防黑老防嚙斷藤根好寃家惡寃家合成煩惱昔歲漂沈丘井今朝跳出樊籠解放癡絳潑殺悶火便是人間快活漢眞成蓬島地行仙黃金鑄鼎要烹天地之根黒水煎鉛將錬兔烏之髓半斤八兩多是一內生成萬彚千名盡向三中變化秦樓楚館天涯芳艸王孫蘿屋松牕紙帳梅花獨自云筒息气一聲髙一聲低聲聲透徹虛中拄杖麻鞋幾步險幾步穏步步踏著實地老先生醒了也眾徒弟去來兮回首見麼能幾日桃李春風屈指數咱自連夜梧桐秋雨且道目今何處安身立命便休推調這里弛擔息肩防擻舊精神安排新格範貧道人於紅塵中閙市裏不寛不窄非正非偏平地上安閒處蓋一座小小茅庵富長者於歡喜內慈悲中或重或輕隨緣隨施福田邊塵俗外做一件大大好事謹疏

登源祖廟疏

伏以英防定亂拔劍輔翼於李唐威武靈顯錫號寵光於趙宋赫王封之八字巍廟食於六州惟我乳水登源實齊司馬陵寢爲藏祖之故地建奉主之專祠旣殿庭久燬於刼兵賴明良再謀乎棟宇云車鐵馬神光烜赫於前朝虎略龍韜功績播揚於令典民有水旱疾疫禱之黙然國無凶荒札瘥護之惟謹玆聖主欲重新建造而賢令擬復舊完成正殿聳雲霄大杗小桷之攸用妝樓鎖煙霧深閨邃閣之適宜前後亭防要使行人喝采西東廊廡須教觀者防頭小道人不免抄題大夫士慨然樂助況朝廷下捐免之詔貧富饒優而廟宇及成就之年公私吉慶五風十雨兆嘉谷之攘攘百子千孫祝民家之世世福緣有自功徳無邊謹疏

贊【附】

題許公仲三小像

長身玉立奮威武於亂離迨乎成平恢廣大之鎡基夭我徐卿固天命之所系壽擬孔氏亦世道之所希

貞素齋集卷四

欽定四庫全書

貞素齋集卷五

元舒頔撰

古體詩

爲苗民所苦歌【六十韻】

二月初七日壓天風雨急僕夫問訊回苗民水渦集倉卒戒行李二三競奔入天寒泥塗滑出屍出不得或牽牛數頭或縛雞數隻長鎗插檐髙短劍耀白日動輒便殺人相遇焉敢敵雜以無借徒孰與分南北老母驚且憂扶持間道出彼來以此遁囊槖罄收拾急度墓頭復恐見雪迹行行葉山凹手足俱戰栗兒雲母疾行母說疲無力坐憩長松下蔽身艸不密又逢惡少來見罵作彊賊刀鎗羅我前性命在咫尺母云我兩兒懼怕避橫逆再拜致哀告慟哭並二侄衣衫盡剝脫裸身肉見赤長繩與弟連縛手黑如墨嗔叱行步遲遽以大刀擊血流未得止苦痛便走疾漸圍至田中鎗立哨齊吸拔刀斫弟項乞免幸弗及母憂失兩兒兒復憂母泣艱險萬狀生憂危勞苦役內懷五臟饑外被一身濕箠楚卒未休死生安可必山中亦何有所蓄僅米粒檢括殆無遺忽忽日將夕畱連至宋村心緒茫若失倏遲逢一卒相見似相識懇懇甚心慈眾皆被呵叱但云解其縛外懼心悅懌兄弟相依回泣母何處覓哀矜復自憐舉目百無一頃刻子見母哀號敍痛防斫松代膏明拾艸當菅席主僕皆畏寒相忘共薰炙憂懼不待明雞鳴咸盥櫛又復去喜坑晨星尙未沒山家避舍去老母獨匐匍逐隊躋山椒冒雨倚松立頭上水淋面足下寒徹骨明日古唐山盤折猶嵂崒亂石如蹲虎狹徑跨其脊呼號風泠泠掩映云羃羃初疑茫昧中天地始開辟往來不暫停昏黑亦忘食當時已狼狽寕復問家室幼女猶可憐含啼抱嗚悒不憂行路難但恐棄溝洫朝廷夲除禍仁道立民極假威及蠻猺所至皆戲劇殺掠果何辜曷嘗分玉石披蘿徧山林蕩掃空郡邑不幸生斯時處處值荊棘皇天逺不聞愁悶塡胸臆殘喘倘久延今亦匪疇昔渠魁未殄除黙坐長太息

欲雨不雨歌

四方突兀雲峯起一聲霹靂震天地畎畝欣欣望不來須臾耆老翻憔悴風聲蕭颯雁橫塞掃卻云霓無防翳天生萬物出至公底事生民不蒙惠西方有雨東方晴無乃天帝私意萌天下有道人不議雨暘不均安不評莫不是東海殺孝婦又恐是囹圄多寃甿彼有罪兮彼當罰此無辜者施恩榮墨雲閣雨不肯下爲問歲功何由成君不見田疇坼裂焦黍稌桔橰忍渇臥溪滸於是鞭雷公叱電母謫惰龍叫天母神祠血食貪膻腥眞宰萬靈亦何補嗚呼我爲蒼生賦稅憂食祿大官焉知民間暵幹苦

戲楊桓子威歌

僻居陋巷無車馬綠樹淸陰對瀟灑皂卒敲門耀武來將軍元是風流者名家陜右赫前朝小試弓刀亦閒雅自言離亂步艱難磊落情懷輒輕寫飄飄仙佩逺自汴洛來鶯鶯燕燕何事雙飛回情深豈料翻成怨恩重自古多狐猜江山迢遞夣魂裏風雨淒涼思慮起悲歡離合各有時共明月兮隔千里君思妾兮含怨疑妾憶君兮傷遠離願將顏色托鸞鏡長照此心無少虧

月灣釣者歌

月灣釣者天與閒【吳月灣山長樂平人】長日釣魚明月灣黃昏坐到月上山天低月髙人未還月圓在天半在水明月灣頭人所喜先生月灣家密邇坐釣明月那可已波神起笑弄明月月滿波心魚撥刺黃昏搖尾寒餌沒爛月錦鱗魚上出得魚叩月喚鄰家煮魚和月吞香霞舉杯月來金滿花酒光蕩月天無涯杯痕倒瀉月入腹月興惱人淸不足杯天仰空月照目顧影翻憐月孤獨夜深月冷霜雨天勸月不飲月乃賢置杯愧月坐月前月謂汝飲天之泉呼童就月卽更酌月故憐人月不落月在憂來無處著但恐樽空月相卻我不知曹老瞞明月可掇憂無端豈不聞嚴家漢灘月不滿羊裘寒非熊辭月就西伯夜夜渭川空月白未如明月灣頭客酌月取魚賖酒喫忽自笑把酒問月者何如古人今人月在諸金尊照月常不虛胡爲捉月騎鯨魚靑溪好月連江湖廻環九曲月若鋪我今亦願爲月灣釣者磯頭徒展席爲月沽酒後耳熱醉舞明月歌嗚嗚

洞簫歌【爲朱士元作】

我昔遨遊敬亭山飛仙月底鳴佩環二十四管列鳳翼宮商疊奏縹緲之雲間紫姑吸玉液爛醉眠天闗不知星移斗柄轉但見池上桃熟垂紅殷又聞悠揚淸韻起復止嗚咽彷佛啼小蠻當時蕭郎鳳樓教弄玉騎鸞海上一去不復還後來新制祿山獻梨園子弟意在娛妖環雙溪疊嶂別我久物華亦換我亦兩鬢斑謁來金陵董大築忽聞朱郎學弄玉蕭史去已逺誰能授新曲雅音久隳廢舉世滛哇續秋風泠泠欺茅屋歸去來兮早田熟何時攜此四尺竹爲我倒吹一洗世間之塵俗

落梅歌

一枝兩枝橫水濵千片萬片飛早春殘香滿地鋪白茵貪結靑子枝頭新章檐下肌理勻春夢未醒香醪醇君王寵愛恩情申何況防綴額與唇托根巖谷遭時屯莓苔剝落湮紅塵碧玉柯榦供樵薪更復擾擾來棘榛疇昔開伴粉署賔東風輕防池銀歸來天上迹已陳心腸鐵石見無因惜華長嘆華下巡見仁頓覺添酸辛角聲吹月雙眉顰不知誰是調羮人

大木爲雪所偃歌

前山夜寒雪三尺大木盡偃僵且直疑是帝謫蒼龍精潛形巖壑事修飾天公責物何無情至重屈折出至輕臥如鋪瓊瑤豎若立甲兵只愁漏朝旭照耀形與精嗟哉復嗟哉徒爾懷大材良工不見遇斤斧行相催君不見今古忠臣與烈士負志屈節皆如此

百牛圖歌

繄誰畫此百牛圖絹素淋漓懸兩壁摩挲細認角頭奇無柰戴嵩畱宦墨牧童騎策過前村春樹陰陰春艸碧雲收霧斂山花明逺近顚崖翠光濕平湖斷岸水淺深皺縠粼粼展如席犢眠艸間牛不乳饑嚙靑芻礪蒼石或飲或浴云滿身物我相忘祗自得橫斜體態百頭殊牧豎籠雛戲阡陌有時背上顚倒騎細雨斜陽橫吹笛時平放爾桃林中布谷催耕苦相迫嗚呼比年兵革彌天下千畦萬隴生荊棘只今農父把鋤犂處處開耕皆爾力斗米三錢戶不扃四海蒼生無菜色

秋風行

涼風起空濶卽漸吹寒聲路遠衣裳單良人久從徵妾身勤機杼惟恐衣未成短裁便鞍馬密縫憂遠行君昔辭家去王事迫期程守邊十餘載殺气猶崢嶸夫亦身徇國妾亦死誓盟志同心不攺庶保身後名

趦趄行

二月晦日擬出邑中雨阻不果因賦之

今朝欲出還不出何況四山風雨急帶水拖泥我所嫌息肩弛擔心方佚旣無汗馬功又乏耕鑿力暮史朝經聊自怡春塲秋選從遷秩天命付已定所得今已多任人笑我成蹉跎洗眼看破走奔波萬千事計意謂何百年一夢歸南柯漢祖麥粥滹沱河不如商嶺四皓歌烏江項羽揮長戈不如采薇陽山阿君不見王霸功業殊總是一抔土英雄爭戰到頭誰自悟君今洗耳聽我歌趂取靑春樂尊爼

次張徳政觀瀾行

墨云壓天殷其雷白雲如注西南來於時我方髙枕臥池上菡萏花初開從渠雷昏與霧暗推起篷牕時一看頃刻陰霾盡掃除但見衝堤仍破岸黃流渾渾能幾時陰陽气忒何須悲風平浪靜有妙處綠漪招我枯藤支我本人間無用叟瀾兮瀾兮觀汝久蛾眉亭下如斯夫焦光寺前亦非偶縠紋細細萬頃寛鱗甲簇簇生彌漫容光照灼上下千萬態馮夷仙子往來乎其間天風不來如鏡平一輪明月海底生兩眼長向江湖看詩成落筆魚龍驚山溪一篙足梅雨波濤不浸中流柱靜觀莫怪當時人南北滔滔皆要津

繅絲行

小麥褪綠大麥黃吳姬踏車繅繭香尖鋭入沸髙下忙雪雹萬斛浮瀟湘千絲萬縷雪炯光五色期補帝舜裳縣吏夜打戶租稅無可措猶豫欲輸官又恐奉上誤躊躕展轉無柰何東方漸明事更多

蒼鷹行

蒼鷹擊煩觜爪困無力城狐社防白晝縱橫出天髙日逺維不張湖海茫茫漏余迹君不見楚歌四靣驚老奴不聞天子聞亞夫

織婦吟五首次知縣許由衷

妾家住西河家貧守淸素年方二八初學織常恐暮父母生我時不識當門戶夫君良家子安肯受辛苦

二

機織不畏多但畏官府促去年布未輸今歲糧未足阿姑八旬餘縮首日下曝君戍憂邊庭妾心念機軸

三

妾憂機杼空惆悵時停梭機空且勿憂戌逺當如何烏鵲噪檐樹紅葉翻庭柯夫君萬里外妾織愁愈多

四

亂絲入手中上機十數疋細花間鸞鳳精巧俗莫測朝餐釜底焦夜靜壺下滴君心自明月願照勤苦力

五

天邊比翼鳥庭下連理枝髙枝接伉偶孤鳥鳴何悲妾織還自制逺寄良人衣君心諒匪石歲久當自知

絡緯吟

夕云淒以淸涼颷颯然至籬根繼續聲長繭繰絡緯雙股依艸荄兩翼鼔元气月明更漏遲似訴無限意防物尙知時難彼非物類我懷素瀟酒聞汝澹心慮

題子猷訪戴圖

雪霏霏云羃羃一色乾坤無四壁乘興移舟半醉醒故交剡曲眞莫逆古人情今人心色取行違何侵尋管鮑去後俗風降披圖感嘆懷山陰

百馬圖

一馬百馬等馬爾百馬一馬勢態異龍眠老李意脫神代北大宛無不至樓蘭失國玆墟玉門無闗但空址葡萄逐月入中華苜蓿如雲覆平地始皇長城一萬里漠雨平添窟中水將軍昔有李二師尺箠長驅萬騏驥當時無乃或爾遺齕飲翻沙縱眼戲就中驍黠囓與踶或示仁柔奔且逝循坎屹立意度閒下首當膺若多智昻頭振鬛彼者雄似恐世閒無猛士輪防詔下不再求蕃使往來知禮義不徒嫁女事烏孫祗以金繒相贈遺茫然圉牧不知誰牝牡驪黃交乳字世有伯樂不願逢禦若王良空善技汗血溝珠胡爾爲無能安並駑駘視唐家太平有天子開元天寶周四紀是時天下政無事深宮每欲妃子喜教之舞數政如此漁陽鼓動地起祿山見慣亦有似可憐零落四十疋後來值得田承嗣

竹溪書室圖【爲黃克文題】

淸溪溪上竹無數愛竹移家竹林住階前老竹鏗玉聲秋夜讀書霑竹露書聲繞屋雜竹聲竹色侵書助書趣竹根个个長龍孫竹上鳳凰亦來聚有時攜琴陪竹彈兩袖淸陰分竹翠云梢月榦竹弄影杖竹尋詩過橋去平生性癖亦愛竹不問主人造竹所君不見一笻投陂忽變化萬卷蟠胸勝插架

六人蹴踘圖【趙太祖太宗楚昭輔黨進趙普石守信】

靑巾白袍虎龍姿紫袍也是天日奇風雲之會此一時太平無事不敢知君臣更作軍中嬉紫薇小星燕尾眉雪鑪熾肉寒語遲大嫂婦人殊不癡一榻之外他有之江南來臣河北遺開封大弟汝自爲此意誰與同襟期蹴踘對戲兩不疑攬衣政發羣雄嗤黨家麗人蓬鬢垂羊羔金帳趂婢兒頭巾半脫背後窺彼楚與石聊相隨當時總恨弱子欺亦愛三百開洪基禮樂文物如諸姬吳興錢選操兔錐落紙或有無窮悲周人彷徨歌黍離

唐十八學士登瀛洲圖【王宏正白描】

天策將軍龍鳳姿十八人者皆英奇乾坤施轉豈無意風雲會合固有時唐虞盛際九官爾而此乃復一倍之神物在淵眾鱗集五采下徳百羽隨後來可惜貴才俊祗遣上古歌雍熈河汾夫子講孔道弟子僅以功名期當時房杜亦可喜管仲器小寧無譏儒冠一著道士服豈爲老氏談無爲頴達祖漢疏經義宜於聖奧初未知歐虞褚薛尙筆翰一戈何足窮毫釐魏徵王珪差觧事亦足以格君心非武門前起倉卒手足之血親淋漓此時此獠可撲殺敓昏僕碑竟何其斗米三錢戶不閉小康不補大義虧瀛洲一登老生願丈夫須作眞男兒護龍河頭生紫气鬱鬱蔥蔥天宇彌金陵豈無此學士醫官酒保登天墀奎章開閣亦太甚天歷詔書無乃危布衣無能坐長夜獨搔短髮頻歔欷老妻笑人小女起走把靑鏡臨須眉西家好酒賖來喫無用勞煩閻畵師

西湖曲

儂家生長西湖住晝舫紅牕日來去不識干戈戰四夷良辰歌舞酣朝暮越王懷憤攻城來士卒失守城門開嬌容如花惜不得一旦零落同蒿萊百年气運如過電頭白眼昏那忍見商山路杳雲霧深桃源不假漁郎便錢王宮闕艸樹荒景靈臺榭風雨涼孤山梅花幸無恙父老含悲辭故鄕

江南曲

庭院深沈日正長綠牕紅幾繡鴛鴦落花風起停鍼看蝴蜨雙雙過粉墻

悶倚西牕月上時月將花影弄花枝欲將心事托明月花有殘時月有虧

寶鴨曲

銅池織風翠波躍睡足暖煙饑不唼重簾未厭雲水姿華屋淸深寄閒絕生硃剝花紅錦翅枯咽半濕薔薇水寶燈夜懸琉璃光恍若淡在滄浪裏當筵慢舞得嬌嬈指痕膩染羅紋細就中空有絕纓人誤織韓【韓壽事】郎衣上气古聞舄花之言豈虛語願學飛仙作雙去

湘中曲【並引】

湘中徐姓官淳原偶以事逼沈於井其妻妾仍寓官所鄰邑令故人也爲同鄕昔同仕徐交甚稔知其新寡遣人邀之遂至往來數數懽甚浹置酒食出肺肝語求其妾其妻諾之將卜日締好忽松蘿人求媒不允隱前議托詞歸湘中故人鬱鬱不樂明日告行攜酒饌送南門外泣下各不忍別去若畱情者至中途通松蘿人以妾從黟令故人聞之悵悵若失不兩月事覺坐金陵獄噫大丈夫居官若此者豈斯人耶墮婦人計者往往有之大抵好財與色者皆是彼以貪敗此以色謀相去逺哉俱謂之不仁可也矧區區一婦人藏機設計若此匪妖則禍爲丈夫者才識可見矣黟令月餘徒袁死江寧鎭婦乃伶者閔其事作湘中曲非欲傳於世也抑亦厲風俗並爲居官者戒

妾家湘中曲十五事所天二十從夫君出戍守塞邊食祿徐陳間奔走不記年轉官入宣邑朝夕尢拳拳不幸夫君亡中道成棄捐故人宰鄰邑仰望應周旋念昔交契深將謂心如前挈家來相依此意未易宣入室拜丹旐遺思及九泉遂托通家好往來無姻聯私情中忽動外議殊未然托辭歸故鄕擬買番江船番江路綿邈情亦中道牽黟山亦在望乳水徒涓涓昨朝與君別芳艸蔚萋芊妾意君不知因知非因緣鸞飛求其凰鴛鴦不獨宿妾身如楊花君心如明燭燭明不照羅襦闇花飛東風恣飄逐古來儇薄無男女何況時情易翻覆嗟哉時情易翻覆可憐彼此爲身辱嗚呼世無栁下恵罕見盧氏妻近代賢郎亦如此不獨斯事令人悲

秋雨嘆

我行郊原積雨霽禾黍髙下秋離離老翁拾薪焙晚濕羸婦拉穗充晨饑材鄕啼號砦麥苦老幼奔走城墻疲自從四月天雨雹至今老樹枝離披羣鳥雜處隘道路庶姓僻壤棲茅茨下土銜怨天降禍天爲除禍民爲悲遂令四海若鼎沸荼毒綿亙無盡期安得旄頭鬼與死坐看雲起來遲遲

繅絲嘆

東家繅絲如蠟黃西家繅絲白如霜黃白絲出蠶口長短繅出婦手大姑停車愁解官小姑剝繭愁冬寒向來苦畱二月賣去年宿債今未還手足疲瘃事亦小官府鞭笞何日了吏胥夜打門稚耋生煩惱君不見江南人家種麻勝種田臘月忍凍衣無邊卻過廬州換木緜

漁父嘆

溪淺每愁魚鼈少澤深又慮蛟龍居移舟猶豫生涯拙舉网徘徊作計疎山水淸幽亡足迹江湖寛濶足庖廚古來疎罟今猶密輸與陶朱得自如

續無家別

一生辛苦杜陵老白髮被垂常不飽夔州同安經亂離才略謀猷蘊懷抱我生不辰時偶同挈妻扶母西復東風餐露宿萬艱險一已之外物物空富者相積今何有不如貧賤余升斗我今漂泊居無家妻子相看俱掣肘事業赫赫歸英雄遺臭風烈將無同掀髯一笑入山去萬壑蒼翠啼天風

續新婚別

妾生二九顏如花父母許嫁歸君家錦衾香融情脈脈君戍別妾天之涯君去日益遠妾身何所依持贈古明鏡背負雙鸞飛鸞飛雙雙意和協君心如鏡光皎潔願分光潔照妾懷莫遣孤鸞泣離別泣離別嗟新婚人生誓莫生閨門祗恐容顏易零落妾心願早承君恩

湘妃怨

湘江淸湘月明月明不照湘妃心水淸翻污湘妃裙九疑云深蒼梧死萬古千秋只如此含雙淚竹上彈至今湘竹畱斑斑空令後世人長嘆

春日謡

春雨昨日長綠苔春風昨夜吹殘梅花殘尙覺春未老頭白怪殺春相催天上春光法天道人間春色貽人哀天時代謝人事變變極依舊春風來

祀事【五章章六句】

祀事國家崇敬也離亂後不覩玆典久矣乃今山川社稷風雷肇置壇壝齋庭庖湢列以位次春秋祭拜非升平之幸與華陽山人舒頔欣見盛典聲諸詩歌曰

嚴我祀事牲醪潔馨升降揖拜於山川後靈壇壝肇置有齋有庭

惟后稷氏播種百谷食我活我壇而不屋萬世民生永賴是育

曰風曰雷曰雨曰暘弗忒於時嘉谷穰穰乃積乃倉惟邦家之祥

冠服整肅沐浴外宿昧爽禮行弗諂弗瀆幣實於篚鞠躬致告

伐鼓彭彭撞鐘鍧鍧神人以和鼔瑟吹笙法古用今祀事孔明

雙檜【七章三章章六句四章章八句】

昔宣聖手植雙檜今五十五世孫謙夫之父再植於東魯齋復爲圖爲文豈惟昭厥美所以示不忘也華陽舒頔聲諸詩曰

巍巍雙檜植自東魯旣培其根亦沃其土伊誰之功實自厥祖

雨露所濡童童車蓋蔽覆萬夫聖徳之大爰洎子孫綿千百代

宣尼所植千有餘年气運所鐘於玆系焉枝茂繁華以衍以延

曰惟厥考讞獄澧水詳愼卹刑卒於官所母挈孤子寄食秋浦中經亂離誰其念險阻

天相厥子丞於休陽思檜斯植思考斯揚東魯東齋惟耿有光承乃祖乃父示子孫毋忘

於皇厥祖纘周文武仰髙鉆堅亦孰敢予侮雙檜蒼蒼與日月同光東齋煌煌垂萬世無彊

豈弟君子民之父母召公甘棠蔽芾其後惟其思之是以似之小子聲詩相期似之

芙蓉花盛開可愛

亭亭芙蓉花開向疎籬邊妖姿如美人不與春爭妍又如漢宮妝窈窕嬌三千斯花不解語一笑何嫣然我家舊池館秋日鳴管弦賞花紛如織深夜醉花前愛花如愛人美惡人自偏但見人如花不如花年年

看書

一日不看書此心若有失看書心未巳細字費目力六經皆糟粕中有味如蜜古來聖與賢孜孜復汲汲流傳百世下相見不相識今人不如古古人豈今日時還看我書撫卷三嘆息

賦詩

一日不作詩此心成渇想非闗賤性癖只爲薄伎癢六義起商周漢魏相效仿下迨唐宋交聲韻疊淸響於焉觀治亂豈直事標榜窮幽與廣達俱屬浩气養何當搜神奇後世知音賞

節飲詩【並引】

夫酒適興而已名曰歡取其樂也詩興眉壽之歌書載沈酗之戒皆不欲其過於飲也故大禹之所惡靖節之所止莫非此意𨿽然宣其湮郁陶其和气非此生其誰歟於是賦節飲一章惟諸公其斟酌之幸毋曰寡情

麯生乃狂藥大禹惡其防古人慕味其中有至理我觀栗裏翁不醉日不已悟世若大癡玆焉名譽起後來效酺醩顚倒世間子予生無大量沈酗非所喜蛙腸與腹能容幾何爾靑州號從事眞人呼白水騎鯨仙可期荷鍤死不恥適興與追懽豈在昏昏裏揖謝糟丘生逺汝幸勿鄙

古松

偃蹇歲寒姿盤屈當虛蒼皮絡紫蘚翠色搖靑冥中藏六月雪下伏千載苓酷暑亦何畏隆冬愈加靑老骨存蛟龍繁枝庇林坰不幸失所依流禍延丙丁恩深感雨露猶足揚王庭天風西南來愼勿驚山靈

寄胡季和侄

龍須髙挿天石壁削蒼玉中有偉人居琴書樂幽獨昔經喪亂余俯仰幾不足先君儒者師教食玉山祿之子溫溫姿以道訓家塾散慮臨淸溪陶情玩修竹常懷老杜憂復效長沙哭客至輒開尊脫略外邊幅舊物遺靑氊願言繼芳躅

木槿

愛花朝朝開憐花暮卽落顏色𨿽可人賦質無乃薄亭亭映淸池風動亦綽約彷佛芙蓉花依稀木芍藥炎天眾芳凋而此獨淩鑠慰目聊娛情蒼松在巖壑

白槿花

素質不自媚開花向秋前澹然超羣芳不與春爭妍涼夜弄淸影縞衣照嬋娟佳人分寂寞零落祗自憐鮮鮮碧雲樹皎皎萬玉懸朝開暮還落物理乃自然嗤彼壅腫木徒爾全天年

綠照亭

亭亭登源山上有綠照亭下瑩百尺潭樹木冬夏靑官僚時登眺毛髮亦洞照不用投以膠肝膽自同調許侯登科人胸次藏經綸又似亭下水淸徹無與論

晚節亭

結亭山之阿而以晚節扁相期歲寒心松菊托深巘老翠郁嚴冬寒香防蒼蘚不競桃李華日乃荊棘剪幽人壽而康營窩巧如繭有詩時復吟有酒聊自遣願言百世孫努力各黽勉

七佛庵三十韻

春色如多情陰雲貸遊矚登臨不憚勞踤轉山谷石磴危欲敧梯身進恐復松風響簫笙花露滴巾幅鑿鑿石齒連盤盤山脊伏初疑路不通似覺地可縮小憩林木深大觀天地育曠胸陵八荒舉手決四瀆歲暮歷險艱時危事幽獨情深山水佳興遣杖屨復七佛庵先登一人泉可掬誓將寂滅心受此淸淨福塵世徒喧啾山門逺榮辱艱難慨諸僧落莫棲老屋江水淸入懷淮山翠凝目花陰覆層檐鳥語隔幽竹稽首幡幢翻升階路徑熟禪心絮沾泥世味防煮粥軍政期嚴明民風慕淸穆旣興楊朱悲復動賈生哭再上講經臺仍摳禦風服慿髙气層層眺遠山矗矗石眼松落根崖腰樹飛瀑一照須眉兩地映蘭菊骨蛻超塵寰悟空信機軸無心云自飛得趣景何倐綠樹啼白猿靑莎臥黃犢川原豁而開麻麥蔚以蓼遊辰風日和行徑花艸馥防防鶴歸來長笑下山麓

送何子舟徵官秩滿

友朋情若何最苦是離別親愛不忍捨臨岐語嗚咽宦遊南北州江海多隔越爲官不必髙飲酒不必冽寛厚長者心剛彊見中輟所以甘棠陰千載稱召伯

懷秋浦

我昔客秋浦竊食居芹宮朝遊望京門莫宿齊山東看花拂曉露騎馬踏春風稽首昭明祠香火千古崇釣魚池尙在讀書臺已空當時不知幾亦墮元惡中辛勤注文選休名照蒼穹

暮秋彌月陰雨薪米甚艱晚霽至夜復雨

黃昏天開霽夜黑雨後作天公亦侮人稔歲變凶惡濕薪炊午庖生稻炒晨鑊十日九陰雨何處散吾腳況味固不佳光景亦蕭索孰云歲功成尙乃滯耕獲倩誰開扶桑四海照一爍

子恭淩君仲冬回冷校居講下醵杯以慰岑寂杯余偶成

有客美髯子飄飄雙溪來手持靑芙蓉笑索梅花開語寄宣城謝句詠都官梅日南見子月徵途雪皚皚一官勿謂冷官熱非其才吾道欣有托願言且徘徊將何慰岑寂時共陳尊罍

用前韻

俗子推不去可人期不來芹宮有佳士豁達襟懷開緬想客秋浦醉弄淸溪梅相別十餘載鬢邊白皓皚雲霄走俊彥山澤遺英才韞櫝諒有待因時暫徘徊𨿽無細腰舞何妨酌金罍

耕隱堂

張生梓嘗從遊乃祖重五氏有堂扁耕隱索題詠遂賦之

扶犂出東郊適值春雨足布種宜及時日至皆自熟村後數畝田村前三間屋賦稅早了輸勉勵兒孫讀從渠食萬錢任彼學幹祿官守言責無睡覺日曬腹

雜興

種秫無一頃誅茅擬三間詠歌衡門下心與孤雲間投竿傍逺水采藥歸名山忽見雙白鳥飛去時飛還南澗水泠泠東村月灣灣豈無一樽酒獨酌開歡顏

述事

鷹鸇務擊搏鸞鳳尙文采鳳子久不來鷹鸇抱饑餒狐兔滿郊原觜爪今安在朝廷急賢才彼乃富於賄田裏聲嗷嗷朝夕不可待況彼亦罹難玆焉尙不悔斯理將柰何吾將扣眞宰

立春

三陽肇開泰一气回新和百卉已萌茁光風扇晴波田疇入鋤犂城郭仍干戈而我抱鬱鬱居焉萬山阿忘言今古事叩角時悲歌治亂闗气化世情今如何悠然出山去天濶浮雲多

春陰

昏昏霧隱山羃羃雲弄水造化如妬春又釀明日雨尋芳未可期息戰乃所喜花淚愁闌干栁眼眠未起昔日繁華衢玆焉變荒址將何測陰陽黙黙數甲子

夏夜

飛螢委露艸宿鳥驚風枝河漢耿玉宇東星忽西馳幽人澹無寐起問夜何其桂樹影婆娑照我須與眉人生無百歲歡樂幾何時有酒且盡醉長歌歸來兮

次王和夫避世八都

生平性放曠處世常淡然但恐學未至讀書究其時經喪亂際向慕心益堅仰睇髙飛鴻翺翔入雲煙雲何雜燕雀下與雞鶩連避謗去城市尋幽適林泉枕流夜雨歇坐石春風顚徒抱心耿耿復憂腹便便王君我畏友時寄五色鮮神鬼泣老筆風雪走長篇文章古所貴道義今誰傳將謂禮樂盛遽罹干戈年六經旣掃地一物安得全借甚右軍裔榮讓諸郎先依山更帶水問捨仍求田花下鹿濯濯雲間鶴翩翩情懷何許風月渾無邊尊酒何時防醉賡云錦箋

中秋對月無酒悵然孤吟

對月惜無酒悵然負良宵而我郁此居時世居無聊舉頭問明月桂影東林髙南箕粲黃道北斗橫靑霄澹泊固常事佳辰何寥寥貰酒賞明月盤中乏羶臊何如待九日醉約柴桑陶

代諭景初送王仲才秩滿升廬州府史

亭亭九華山靑芙蓉鬱鬱鐘間气挺挺生材雄王君爲時彥置身簿書藂分祿來淮西逢人說江東無爲富魚米頻年屢興戎姦貪互殺伐來往靑與紅想當官府初十室九已空稅賦且缺略況乃軍需供龎然雜羣處憒憒如盲聾承王奉王命禦下悲下窮亂離愼所處襟懷自舂容一朝書上考行李何匆匆櫂發秀溪月帆掛巢湖風廬州古名郡地衍當要衝似聞太守賢才美皆升庸況復薇垣臨恐是夔與龍會當騰踏去仰羨孤飛鴻

艸堂文遠長老

艸堂爾何靈占此淸淨境緬想齊梁間談空效甲丙迄今七百載愚谷昧究省晚結文遠交參悟若脫頴燈燈續長明院院慨淸景粵自兵革興林泉息孤影源澄江湛波眼淨雪冒嶺幽幽居其常擾擾觀以靜澹然方寸間一切事俱屏願開了了心下界洞光同

贈幾上人

上人夲忘機機鋒觸處有寂然不動時天地懼掣肘機近如何無語對蒼狗機心不可忘用機成矯揉不停惟天機烏兔疊飛走有時機忽萌光芒射牛斗慮恐不見幾枯坐如木偶誰能參我機直把命根剖我機未易參請看三緘口九年靣壁坐解得此機否談空未是空類朽元不朽機闗識得破自家才放手笑挽北山云是我無心友

頭陀廢寺

微云漏疎雨春事將結束小徑敷落紅長條已棲綠行行叩禪闗寂寂敧老屋犬吠知來客巖棲見僧獨漣漪漾方池菁蔥鬱佳木立教𨿽尙空存心未脫俗於世竟何裨零落歸山谷極樂迷羣生無生惑三竺風光慰羈人聊此寓遊目

暑夜

火雲夜不捲老汗如流漿展轉復展轉披衣趂風涼仰觀紫微垣列宿森四傍分布各有位中天垂光芒如何久離間使我獨徬徨紛紛熱惱者跨海無津梁

春曉

月落牕未曙鄰雞再三啼攬衣起徘徊傍水鳴鸊鵜水末霧气薄花梢露華低晨光一開豁照耀東與西隔屋鳥語碎叫云鶴聲齊治生不可緩童僕勤鋤犂春曉最淸淑竟作春曉題

宿興福寺

金仙何許老樹防法堂臺殿月正髙風鈴語丁當自從入中國妄誕驚愚狂咸謂極樂國遙遙在西方血气人所鐘有生必有亡胡乃不自覺於焉慕荒唐頂禮三世尊我心多妙香三千世界中物物被徳芳忽然稻花雨散作先秋涼

雜興

颯颯風已動霏霏雨將來溝塍水溢滿晚稻花齊開黃鵠邈云漢靑蠅集蒿萊流光倐云邁瑞气何當回寓目且如此長吁上髙臺

二

火流母金伏涼颷迎蓐收斗柄指西南銀河界天浮鴻鴈沙溪來稻粱豈身謀尺書系其足闗塞當髙秋上言安邦策爲解倒懸憂寸心抱耿耿羣飛日啾啾

三

五雲宮闕髙萬里不可到振羽欲奮飛剛風蔽前道艸蔓日已滋邦國日益耗爕理者何人調和夫深造堂堂賈長沙虛負夜半召時世今何如吾將問商皓

微雪喜晴

愁雲起層層大雪落板板北朔號枯桑須臾吟眼阜凸恍若堆地凹忽疑剗紅圍麒麟鑪綠泛琉璃琖朋友各遠居相邀愧書簡九天捲層陰八極開微暕

憶邊

良人久從徵闗河音書絕莫念閨中情所貴保貞節妾心明如鏡君心皎如月明月照萬里靑鸞惜離別綠牕起遲遲惆悵櫛短髮願將明月心長夜照天闕愼勿生遠愁從渠自圓缺

贈星者吳子椿齡

偶來翚山陰數日雨不止出門送春去香泥濺雙履峩巾者何人云是儒家子手持十二曜開口斷生死我今已白頭亦是湖海士王門曳長裾相府掛名字不辰逢搶攘林下且如此問玆復何如嗒然笑不已死生固有命修短順天理顏蹠不同途壽夭未可擬臨風叫君平成都幾千里

兪舜欽遷居城西

闤闠結華構軒牕豁虛敞山光映層甍云影互來往攜書敎子讀坐待明月上英風慕謝習气類任昉種菊依云根掩闗謝塵鞅靑囊祕奧奇白屋多景仰平生湖海心慷慨惡寸枉彼此愛桐鄕今古意相仿賸栽竹滿林恐是三徑蔣

薴幹

樹老泣寒雨巖空號暮風豈無一尊酒爲我澆曠胸夜夢生羽翼孤飛廣寒宮玉皇香案側窈窕雙女童再拜辭懇切俯伏陳愚衷飄然跨白鶴言笑超鴻蒙

贈黟縣丞臧起潛赴京十二韻

魯山好家世累葉孫枝賢潛也甚俊逸詩思如湧泉去歲道吾邑之官上黟川今年大府委押運百萬錢會稽古多士山水尢淸妍君才如繭絲抽繹不斷牽酣歌發天葩落筆數十篇字畫倐變化縱橫類張顚爲政尙文質不負朝廷銓安得數十輩郡邑熈熈然驅車南京道木脫霜滿天寵渥列近侍願托冥鴻傳

前山寺【並引】

予自上田回山莊過前山寺訪秀山主因登後隴時雪初霽見前村一帯人家蒼松翠竹殘白掩映宛如畵圖中惜不能呼起顧虎頭爲予著筆乃爲之詩

登眺見殘雪璀璨東西家防綴松與竹又如三春花摳衣陟崔嵬一日窮天涯霽色豁林麓新歲宜桑麻於時冬告闌天地寒彌加冰沍山下泉漸泊溪中沙老僧撥寒鑪旋煮雪水茶澹泊生智慧蕭條勿咨嗟我生星失躔負此兩鬢華勲業上竹鮎歲月赴壑虵萬事付一嘅仰羨投林鴉

齒脫

今朝一齒脫恍若孤城破動搖許多時被我獨捱過一邊無窒礙五臟恐饑餓𨿽免咀嚼勞入口愛軟和空洞亦自好堅剛乃招禍舌劍如尋常匪才直欲吐

送歐宰入武陵

秋雨昨日足秋田再生綠送君入武林髙下半成熟錢塘大都會奢麗人目百工競浮華衢苑紛馳逐毋惑於彼誇毋憾於此辱折腰賦歸來彊項仍食祿奇哉八月潮天下惟此獨南朝百餘年故址煙艸覆混瘞鎭浮圖何物太慘酷潮頭子胥怒嶺上嶽飛哭縱觀無古今長嘆有倚伏君還定何時桂月奉醁

閒步

和風漾晴雲約我散芒屩步出東南郊情景欣有托好鳥鳴嚶嚶幽花澹漠漠平生江海交亂後半淪落惟餘白髮翁林下甘寂寞眼前兒與孫懶惰不好學緬想栗里人取醉聊自樂

石山菖蒲可愛因賦之

崚峋一拳石含蓄千丈勢蒼松封莓苔淸泠貯華第婆娑叢叢蒲籠絡根夲細朝汲井底泉慨焉結交契靑靑幾席間勿遣塵紛翳小結山水緣娯情以卒歲

塞上歸

昨聞邊庭將斬首西北還笳鼔隘城郭愁雲暗闗山白馬載輜重側掛雕弧彎妻子迎入戶告訴衣食慳夫亦久戰伐靣黑肌肉孱有兒莫從軍至死受苦艱

朱士良紫陽讀書詩卷二十韻

昔遊紫陽山載拜紫陽翁六籍賴得注百家悉研窮四方共推仰千載知尊崇孫枝繼芳躅結屋山之中讀誦夜不輟吾伊聲沨沨常懷惻隱心學術軒岐攻推五運六气爲時起疲癃乘閒輟歌詠呼鶴攜琴童軒牕豁明淨松竹郁靑蔥移笻拂花露解防衝溪風采藥南山北尋詩漁梁東歸來對聖賢防意務貫通思欲出佐理何如裨世功思欲竭智巧何如濟羣蒙二者足名世安用心衝衝趣與物理防景與心神融如覿考亭靣如接元理公嘯傲穹壤間斯樂將無終願授養生術復假明與聰招邀聶許輩攜手超鴻蒙

田家

龎眉老翁抱孫嬉人驚犬吠雞過籬曲屈枝懸樹架豆榾柮火熟瓶煮糜深慚相見乏治具所憂辛苦遭亂離我語阿翁勿內懼他年會見淸平時

淸明雨

雪蓧花開百五日荒阡雨暗松楸泣道途隨處白骨多紙陌誰標酒誰瀝我家祖隴旌川南六載離亂淚空含明朝載酒掛錢去一路海棠紅正酣

琴溪隱者【過琴溪汪胡二家相與欵予知賢而隠者乃爲賦此】

琴溪兩家气誼一風俗淳龎無今昔松蘿猶有朱陳風泉石煙霞成痼癖桃華洞口秋復春恐有漁郎來問津轉首不知桑海變眼昏錯認商山人

舟行見漁者

河邊得魚河水煮老嫗行觴翁作主風篷轉灣舟自行篷底兒孫笑爾汝廟堂任重煩謀謨安得此樂與汝俱蕭蕭白髮秋江上悔不當時早學漁

貞素齋集卷五

欽定四庫全書

貞素齋集卷六

元舒頔撰

古體詩

懷京陵故舊

憶昔族食王謝鄕友朋濟濟相頡頏烏臺突兀老柏蒼繡衣驄馬諸豸郎把手夜醉秋天長玉簫明月吹鳳凰轉頭別我餘十霜歲月流水何茫茫故人星散各四方或居天上旒冕傍或處湖海道自將一隱一顯逢時昌山林鐘鼎同休光愛親愛國不可忘懷友細讀停雲章

平林煙雨

時人賣畫千金傳一片好景眞天然四時不用舒展看翠嬌綠潤當牕前春三漠漠護暖雨秋九慘慘啼蒼煙槎牙古怪雲霧暗屈蟠偃蹇蛟龍纒初見疑是李將軍又似水墨王輞川米家無根與艨艟安得活動金吾天明朝雨晴煙就斂便欲設榻林間眠請廻谷口俗士駕幸勿驚我雙胎仙

送彭如山主簿今上皇帝潛邸時如山偕朱克用隨侍廣西及卽位克用除徽泰唐州保甲上副千戶如山除太平縣尉轉武岡路寧綏簿因訪克用回賦詩志別

十年天上隨飛龍錦衣出入明光宮一官榮調來江東鐵靣少府神仙風萬乘豈獨嚴陵翁千古气味將無同綏寧作簿行匆匆風塵澒洞途路中故人賴有朱元戎雲霄髙誼低穹窿相逢莫計官卑崇至尊豈不思我公羨公磊落气如虹五色相期帝衮縫

適耕堂爲吳琴汪壽甫扁而賦之

萌坑嶺下吳琴村中有汪氏居其源威烈遺風千載聞積善好禮枝葉蕃衣冠濟楚信行惇築室亢燥依山根適耕大篆楣扁存掛經扶耒窮朝昏以適爲樂遺子孫浮雲富貴安足論荒煙衰艸金穀園雲闗霧谷截來轅煙蓑雨笠逺市諠肯堂有子班箎壎山川瑞气藏渾淪文光五采朝吐吞月明淸夜啼黃猨不羨變化南冥鯤不貪爵祿何負恩春蘭秋菊芬幽軒客至談笑開淸尊任彼輕薄手覆翻退處寧學渠觸藩女及笄嫁男已昏俯仰無愧乾與坤醉眠老腹摩朝暾至樂百世垂後昆休寧汪彥材訥翁山房四趣【蘿墩憩松太和問道羅川聽泉西山耕釣】

松蘿有客號訥翁山房書聲夜沨沨堆案經史蟠心胸吐玉霏屑气吐虹驚世駭俗無雷同黙坐如愚復如聾參破道並眞空了達今古靡不通棟梁朴素牕玲瓏奇花映竹紛靑紅方池漾碧春融融魴鯉游泳春喁喁客來置酒樂意濃忘形取醉肴核丰蘿墩朗詠憩古松爲幢爲蓋陰重重太和問道搘短笻道在何處將何從康莊坦途無不逢川流防防聲淙淙洗滌煩熱兩耳聰有時扶來西山東要似鹿門龎徳公長竿獨釣鯽與鱅艸塘水長靑茸茸消搖散誕穹壤隆有生不願王侯封有足不踏月光宮兒孫滿眼短鬢蓬嘉禾盈疇菊成叢山房之樂樂無窮

胡子坑【屬大彰】

兩儀未判路不平凹凸突兀潛幽靈毓秀孕奇挺峭拔攢峯列壑爭伶俜枯槎著蘚半身碧老石迸土千螺靑天淨森鋩列畫防雲開大彰橫靑屏臨深架木側足度飛瀑灑靣洗耳聽已有仙人浴丹室寧無烈士磨厓銘猨不驚籟寂寂白鶴下舞花冥冥便欲臨風蛻凡骨來玆絕粒餐仙苓尙聞好事薙荒穢直上絕頂峩新亭茗盌先春煮碧澗蓬牕釀臈釃銀瓶素衣何必待三聘白首尙可窮一經空谷時聞尙書履疎林夜仰處士星時乖狼虎集妖孽地濶魑魅行眞行避世何煩慕淸致憂時且復逃膻腥鄙哉時俗自污濁喜甚潤谷長淸泠祗恐遇公易輕徙玉皇敇命守六丁

汪同甫見賜柱杖

吳王不朝賜以柱九節飛騰異人語葛陂化龍飛上天入手鏗然亦輕舉圓頂乾象挺正直八卦倒垂靡燥濕從玆筋力賴扶持九萬天池六月息感子慷慨來髙情植立牀頭神鬼驚祗恐空山沐雨露防杖老子朝玉京

立秋

西風吹秋七月朔何曾一葉梧桐落六合如窯老火作炎光裂石金流鑠透衣苦汗揮不卻赤日行天無處泊山林近時迹難托祝融酷把朱方鑿蓐收爲我淸焱約洗淨熱惱涼如昨萬里東西縱行腳風雲變化無拘縛騎鶴鈞天超廣莫

送丘克明歸袁州蘋鄕

宜春太守推賢良丘東首薦中書堂謀猷或者擬李廣命運爭柰猶馮唐銓衡俾職五色綫相期補衮朝明光長絲擬系烏兔足短絲織就龍鳳章彌縫海鶴健帝徳黼黻宇宙開皇綱功成豈料負薪戚陰雨兩月不下牀遂告太守辭厥職主司猶豫心遑遑今朝西河理歸棹月明羞澁浮行裝大孤小孤浴秋色廬阜五老含靑蒼楊瀾左蠡鄕國近鄰里載酒仍刲羊家山松竹久無恙畱待晚節同幽香黃山白雲不堪贈詩成遠送還蘋鄕

題海寧吳筠軒山水窠手卷

世間名士多愛竹爲愛扶疎伴幽獨虛心直節傲雪霜盡日相看看不足松蘿山下延陵裔自號筠軒詠淇澳明牕淨幾泚霜毫暖日晴風弄蒼玉有時乘興寫山水復貌時人眞靣目一丘一壑胸次奇萬貌萬形心匠蓄瀟瀟灑灑聲秋軒瑟瑟瑯瑯撼昬屋我家昔遇湘江濵此君與我情最親別來廿載世離亂蹤迹萍梗無音塵適與筠軒偶相見一笑袖拂松蘿昏怡然贈我一幅畫滄江萬頃波粼粼遠岫雲開虎嘯月疎林霜落鴻來賔抱琴疑是林和靖谷口又類鄭子眞扁舟蕩漾空濶際蘆華兩岸紛繽繽感子髙情寫幽趣世無管鮑行踆踆明朝漁翁約我度溪曲彷佛又似桃源人

許子仁相招山中敍話

許君邀我來山中我來但見堂戶空主人送客過溪去風吹兩岸花蒙蒙屋後萬疊金芙蓉紫气夜吐仙人宮澗泉流香過白鹿林木掛雨拖靑虹羨君築室讀其下超遙不與世俗通一聲黃鳥破幽夢四顧空牖俱玲瓏我愛此地無暑气重來飽飯談仙蹤

陪邑長諸公集燕雲臺

琳宮陪燕集秋暮芙蓉花開色如故郎官騎馬靑松林儒士防笻紅葉路四方玉帛車航來民物次第登春臺廷臣骨鯁扶日月禦史豸聳飛風雷白頭擬獻元和頌靑眼誰識英雄才天風蕭蕭霜欲落巵深酒深同眾樂桑麻百里借春溫未信河陽只潘嶽

予生之辰畱水村風雪中偕戴仲本飲賦此自況

桑弧蓬矢負初志竹泉勲業期晚年擾擾無情萬觸目蕭蕭短鬢雙垂肩文章慙儕司馬氏淸致合友林逋仙貴重何須六國印富餘只用二頃田種花蒔竹酌芳醑打馬圍棊和長篇底事今年醉親友亂離重會非偶然

寄葉郭二郡守十六韻

番江千石皎玉樹嚴瀨五馬拳蒼顏武士鎭邊眾或忌文臣制節民具瞻侯藩布令謹出內相府馳譽無涼炎奮迅鶚書昔並薦飛騰驥足時暫淹呼童朝耕引暮汐攜子夜讀分秋蟾富貴逼人被波波功名到手猶謙謙江陵委付詰讒佞將牧予決存公亷水驛七千速旌斾官船一月諳虀鹽曠懷逺寄漢江曲雅調淸絕廬山尖晚泊九江駭雪浪寒生五老懸冰簾回頭大小姑遠望舉手東西梁可拈寂寞蛾眉臥采石淒涼蓬鬢啼靑簾山中猿鶴未必怨天上雨露何當霑幾欲作詩慰行館二公發笑時巡檐行藏勿與大官道窮達安用太史占卻憶徘徊泮池上輕衫短帽春風嚴【大小姑在江州下東西梁在大信時酒禁甚嚴】

詠髙景樓【蜀川陳氏】

蜀山岧嶤蜀水長中有偉士須眉蒼築樓百尺聳奇觀追昔豪气相頡頏眼空林麓隘宇宙手抉云漢分天章仰觀眾星何歷歷下視濁世何茫茫畫棟朱簾杳掩靄丹霞翠壁森相忘我來著腳試登眺主人置酒仍刲羊琉璃盤凝玉酥滑瑪瑙杯泛金液香是時天气頗蒸溽木末風颯生微涼楣間大扁髙景字墨汁光潤如珪璋髙山景行有深意暇日對此宜端詳心融理會與道一境界萬物皆春陽心自心兮理自理富貴過眼雲飛揚醉酣擲筆霹靂響共子一笑歌時康

長短句

懷京口

我昔遊北固飄飄紫霞裾手招雲中君嘯傲驚天衢一別回塵寰於今五載余緬懷城中朱紫客朝臺暮省相催迫東華馹使傳宣來喜動諸公藹春色偶遭禍亂居山中衣冠靣目塵土蒙儒坑選冷難得調兀兀且作經年窮不知故人念我否詩成逺寄南飛鴻

對雪

晚來陣陣風作威不知靑山添卻幾尺圍但見竹枝如罄折上天下天仍復片片飛出門如此凍何人攜酒送煙村八九家未若自開甕乘興泛舟頗自奇人生但貴心相知牡丹開時已預報誰知愁遇藍闗道羊羔太俗茶太淸我奇我謌君細評

陪知縣理天章遊石照

度東溪上東嶺亂石絆健足修羅拂衣領曲蹊窄徑勞攀躋上如升天下入井霜風嚴肅寒景寒冰照壑映林影一彎一抱山盤紆萬壑萬松聲浕涢知縣來閱淸境山花含笑山勾引靑銅出匣懸空崖照我須眉光炯炯不知誰鑿復誰磨肝膽私耶豈容隱山僧來進紫霞杯一聲長嘯山雲開百年塵世幾更變臺殿突兀今卻灰世幻物幻我亦幻英雄豪傑何爲哉二三老類四皓就中可惜無才調扶王抑霸今何人老天想已安排了歸去路我已悟半醒半醉日將暮靑天萬里淨無雲鸛鶴橫空叫煙霧

同弟仲修訪胡亨甫病中

拂開紅塵路直上靑雲闗手弄碧芙蓉倒騎白采鸞飄飄乘風逺相訪萬里無雲春駘蕩笑問久病老維摩肯教獨占梅花帳只雞鬥酒情何懽咫尺如隔弱水寛祝君但願厪加餐春山處處堪盤桓

七姑峯

大姑云髻靑披膚小姑霧鬢靑模糊三姑窈窕新沐梳不知山靈許嫁無婷娉侍側第四姑五姑六姑醉欲扶惟有七姑低小隱復見疑是當年化石望厥夫風拭雨磨幾千載挺立天地靣目麤山頂日日望霧暗山腰年年艸不枯精靈魍魎時出沒下有猿猱掛樹長號呼大椿老桂枝扶疎石室照夜丹砂鑪乘鸞跨鶴來往環佩響彷佛蓬瀛閬苑仙人之淸都佳致便合寫作圖時乎時乎歸來乎

送蘋鄕丘克明

楊栁磯燕子飛江南倦客江東歸蘆芽出水鰣魚肥君亦歸去是耶非聞君疾未相識漫浪贈言恐無益新丰鬥酒何日逢人生意气無南北喜津津去宜春鶯花滿路娛歸人君不見都門冠蓋都憂惱拄杖故園風日好

寄王和夫效騷體

我思美人兮山之北一別悵望兮年逾六七世事紛擾兮不得息朔風慘慘兮橫戈飛防睇寒云兮日將夕隔遙岑兮隔我話疇昔仰天長嘆兮空相憶

我思美人兮山之陰來便郵兮寄佳音錦箋云字兮長短吟升沈榮悴兮君知我心路迢迢兮白雲深思夫君兮憂心愔愔何時握手兮因盍簪

過伏牛嶺

伏牛嶺髙髙且遠﨑嶇羊腸路百轉仲冬跋涉汗流漿每嘆時危歷艱險陰厓慘慘生悲風極目四顧山巃嵸人生能著幾兩屐蹤迹不異無根蓬我家居山南別業寄山北羣凶勢縱橫往返苦行役山中天气溫如春絕壁遙見梅花新梅華年年見春色不見多少行路人

玉虛中道士見惠紫竹杖詩以答之

仙翁遺我紫膚笻九節入手生霜風霜枝露葉脫凡庸長身恐出嶰谷中七尺炯照蒲柳容苔班荊棘交戶封精神气骨元化通扶防已喜慰老翁顏色無復驚疎慵拄訪王母瑤池東桃華千樹如錦紅金童玉女雲間逢倒拖笑入蓬萊宮畱向牀頭祗恐蚤晚化作龍飛上天去開九重扶重瞳

貞素齋集卷六

欽定四庫全書

貞素齋集卷七

元舒頔撰

五言絕句

春日雜言

日暖苔衣軟谿行荇帶長化工無限意袖手立斜陽

二

梅片防蒼蘚松花糝翠厓年年春自好柰此世情乖

三

賈誼思明主華元歸故都張良辭北闕範蠡泛東湖

四

湖海半生客乾坤一布衣義哉周伯叔飽食首陽薇

題墨菊

寂寞東籬下花開幾度秋相看有佳趣歲晚共綢繆

度翚嶺

岑頭雲霧暗不見﨑嶇路寄語來去人黃昏愼行露

二

樹隱猿猱形雪印虎狼迹天寒日苦短閉戶莫出入

夢遊三絕

霜月炯虛寂雲霞燦縹緲玉府朝眞回鞭鸞過蓬島

二

天壇吹玉笙洞府騎白鶴綠鬢雙仙娥乘風下寥廓

三

琤琤白玉佩燦燦紫雲裘海上幾千里雲間十二樓

翠眉

西嶺橫翠眉讀書捨其下諦觀無聲詩寫我有聲畫

閔堂庵

山川藏勝地竹樹隱孤庵泉冽出龍窟燈淸明佛龕五言律詩

甲寅正月二日雪

元日喜開霽晚來云翳生園林春淡淡天地雪盈盈寒色砭肌骨晴光待燕鶯繁華何處是人在鳳凰城

野興

日落山逾碧霞明水透紅物華離亂際人事寂寥中園棗經時熟田禾失歲丰悲哉秋漸老天濶叫徵鴻

宿田家

茅屋編疏葦童奴臥與俱僧來尨吠竇人靜雀行廚未擬揚雄宅難招葉令鳬霜風正髙潔有酒且須

過洪富嶺

野鳥聲如鬼溪藤曲似蛇升髙愁步履歷險怯敧斜天近身疑蛻雲飛手可拏振衣千仭頂蒼翠渺無涯

次夏守謙遊石照韻

空厓隱光怪一片倚林阿石古元非鑿奩開底用磨月寒光欲吐露曉色逾多山鬼形難遁騷人費詠歌

次兪舜欽寫懷

花落隨流水枝空掛女蘿位卑心獨赤世亂鬢先皤僻處賔朋少康衢狐兔多邊庭威武備數誦大風歌

九月晦日宿淸福寺【卽淸塘寺】

一徑通幽寂修廊碧霧融禪僧坐黙黙山鳥語空空花竹蕭疎際林泉嗚咽中日髙人未起紅葉下秋風

七夕

佳節秋無幾歡娛在此宵雲間兔搗藥天上鵲成橋巧處從人乞拙來還我招兒童覓果踏月慰無聊

幽事

毿毿垂鬢白惟怕事縈心泛海憂無計棲山恨不深早梅將破玉衰栁又含金造化無停轍幽懷那可禁

除夕

茅茨𨿽偪側兄弟喜團欒酒灔玻璃琖魚蒸翡翠盤百年從落魄再拜乞平安門外霏微雪頗饒今夕寒

除夜寓飲雲臺觀微雨

天壇淨寒雨殘歲夕已除燈火澹城市寥寥類村墟民人各離散何日寧此居抱恨待明旦欲獻軍前書

病退

淸閒無病惱卽是老神仙臨水簪花飲開牕枕月眠坐吟松下石渇飲澗中泉此樂無人解玉簫吹洞天

人日晴

元日至人日今年卻喜晴四方民樂業千里卒休兵春麗山河壯風淸艸木榮老天賜彊健拭目看升平

雨中適興

天濶雲橫野春深水繞村折花攢粉蜨投果喚靑猿潤物絲絲雨傷春片片雲時危朋友少終日掩衡門

山莊雪霽

山莊倍岑寂沽酒出前村聲怪風號樹光淸雪擁門莊嚴天地老約束虎狼蹲偶遇負苓者前知與細論

聞鐘嶺

春雨聞鐘嶺亂山啼杜鵑因思離亂日復見太平年步月棲巖穴淩霜度嶺巓古松曾識我深省復潸然

績溪嶺

縣以績溪治嶺何占此名四時聞澗語終日少人行有石虎豹臥無巢鳥雀爭淒然情思淡倚杖聽松聲

無題

身歷兩朝日眼空七十年文章難並世貧富總由天學艸誇張旭能詩說鄭防老夫渾不解醉後祗貪眠

郊行

人老詩難老人窮道不窮宦情流水外野興夕陽中窻泊千峯翠檐飛一葉紅夢中加帝腹千古有誰同

題方仲章莊居

松竹覆苔徑開牕對翠屏林花紅窕窈瀑布玉俜伶畢卓抱髙甕常林掛舊經山莊有淸意大藥養修齡

幽居

自愛幽居好門無俗子來朝廷常選士巖穴有遺材垂桞拂蓬戶飛花防砌苔棲遲林壑態補報乏涓埃

二

自愛幽居好簟瓢陋巷如時評王霸業日讀聖賢書數竹驚棲鳥敲鍼學釣魚酒鑪並藥竈鎭日伴茅廬

三

自愛幽居好衡門鳥雀馴筆牀香帯墨書幾翠分筠詩禮家聲舊兒孫學業堙論文求益友鬥酒聚比鄰

四

自愛幽居好園池物物新碧桃飛粉翅翠藻穿金鱗久謝江湖友長懷翰苑人徳星何處聚昨夜夢荀陳

遣懷

母老能彊飲兒慵不讀書生逢離亂世遷傍隱幽居野水通荒徑松林接逺墟尋梅蹋雙屐適興雪晴初

歸來

潛迹鄣山側歸來六月初耕園遲種豆斸地旋栽蔬世迫詩書廢心憂禮義疎臨風三嘆息倚樹獨躊躕

角鷹

頂毛森獨角餵肉常恐餒觜爪思攫拏羽毛耀文采一飛衝九霄兩目窺四海志非燕雀知防物焉足凂

避俗

閉門避塵俗悶來還杖藜防風時動竹久雨不衝堤林濕朝生靄山明晚掛霓可憐龎老子耕耨共山妻

山中居

自得山中趣晨炊采藥苗養眞期骨蛻息气禦神飈花襯王喬舄泉香許子瓢已疎城市迹安用小山招

二

世事且如此何煩苦用心罕逢靑眼客細誦白頭吟川上波常逝山中云更深制荷仍佩蕙不受一塵侵

坐石

趺坐蒼苔石斜披白接防行人隨處說羣盜出村遲避地山嫌淺憂時事怕知近來難粒食枵腹且吟詩

來鴈

嗈嗈起沙漠肅肅度瀟湘到處隨寒暑謀身豈稻粱不鳴常得罪傳信又何傷明月蘆花夜歸來兩翅霜

雨窻雜詠

萬里雲煙暗一天風雨愁無書上北闕有雁過南樓禮簡陳蕃榻寒荒季子裘名聲江漢濶何日放吾舟

二

依山開竹戶負郭葺茅齋每嘆時難得何愁事未諧追隨詩作侶消遣酒爲懷陋巷貧而樂憐渠死便埋

新竹

當牕色淸潤入戶影扶疎直節臨風瘦新梢過雨虛密畱棲采鳳長取釣鰲魚若欲逃塵俗且看君子居

天河

迢迢亙南北不見起風波明月紫微近气吞滄海多星辰不敢度雲霧有時過便欲乘槎去髙深知幾何

對雨

挈家避山下濕气襲衣襟絕壑風雲壯空林煙霧深人驚時洶洶猿叫夜沈沈未見歸寧日懷憂隨處吟

過旌徳

寂寞旌川道川云暝不收張騫西域使範蠡五湖舟豆子雨開霽蘋花風弄秋驅馳王事迫今日莫淹畱

生辰

行年五十五於世慚無補勢離鴛鴦班意豈雞鶩伍腳跟摩層霄心力窮萬古是身寄乾坤夢寐憶鄒魯

獨步

獨步誰爲侶溪邊有白雲情親鷗共狎機動鹿分羣細艸沿厓出幽花隔岸馨歸鴉背秋色飛過夕陽林

度翚嶺

下嶺日已暝四山煙霧深世情不爽意家事頗闗心今夜月生暈明朝天恐陰人家虎狼懼列炬出疎林

山家

涼風吹積雨獨樹對山家村落孤流漫兵戈老屋斜牛羊歸晚路場圃見秋花萬寶告成日蕭條良可嗟

花朝雨

細細花朝雨問花何日開尋芳幽徑去拾翠曲堤回屐齒沾香艸籬根臥落梅因思去年事愁苦遁山隈

答髙復九秀才

斯文寓宇宙無古亦無今在我樂聞道從渠乏賞音兵戈常洶湧禮樂未銷沈賴子時來過庭花轉午陰

過西坑次劉昭父通判壁間韻

我來河陽砦無復見斯人霧罩松間石雨沾頭上巾感時空說劍憫世罕埋輪一笑出門去葉間啼鳥頻

次方彥黙雨中韻

故園無限好春雨長蒿萊冠蓋底須羨詩書良可哀百年難自料兩鬢苦相催寂寞山林下無由去上臺

小園

已抽長蔓槐將試早花人忙時雨稼邊急暮云笳白莧生紅葉黃蔥長翠芽小園生意足盤飣不須賖

平原

眺遊縱逺目平原試一登村村來俗物寺寺長蠻僧跨澗長松樹懸崖老葛藤﨑嶇山下路來往記曾經

上莊山家

萬疊山如晝髙岡結數椽種茶依白石接竹引淸泉住久民風朴身潛世俗牽時乖易觸諱黙坐意悠然

次兪舜欽韻

雲气騰三島春光隘九天低枝花雨泣夾岸栁風顚吟苦幾成癖看來自可憐脫巾松下臥髙詠白雲篇

二

閉門春又暮遊子去何之世事忽顚倒人心太險危從敎狼虎閙莫遣燕鶯知古誼今誰尙蕭條歌扊扅

三

觀水非云釣登山豈爲樵日邊書欲至云外隱難招問姓題蕉葉尋幽采藥苗商山𨿽可樂恐負聖明朝

四

山中春欲暮春服未曾成細細巖花落茸茸牕艸生棲遲悲世事牽落嘆人情微祿慚無補終身荷聖恩

寫懷

羈縻隨世俗陶寫任天眞夜雨似畱客春寒偏著人消磨三尺劍防擻一襟塵幽憤終難遏行歌江水濵

雨窻遣興

靄靄林間雨涓涓石上泉水從幽澗出河與大江連云重鳥無語天寒花未然悠然淸興在何用更逃禪

二

淪落桑楡景蕭條向艸堂時情宜澹泊詩思或茫洋天上冥鴻逺臺端采鳳翔慚無五色綫爲補衮衣裳

山居【次寧川汪子亨氏伯父武卿憲使韻】

我慕山居僻幽深好避時解愁澆濁酒消困釣淸池欲作竹君說恐令梅友知興亡百年事翻覆幾枰棋

二

我慕山居客知時悟昨非饑餐藜藿飯行著芰荷衣未雪梅先瘦經霜芋自肥幽居眞有趣祗恐未忘機

三

我慕山居友閒中意思長秋風籬下菊春雨屋頭霜煉藥類景逃名效子房紛紛朱紫貴朝夕任渠忙

風雨瀟瀟微醉秉燭復賦

阻卻登髙興泥深懶出門免教穿防屐聊復倒甆尊籬菊枝底壓山雲气自昏誰云秋圃澹老子惱吟魂

二

緬想陶彭澤斯人未必貧偶然無酒飲尙爾看花頻江海云垂地川源水拍津杯盤𨿽澹泊吟詠莫因循

上田

登眺有餘意豁然心目間過橋梅蘸水傍屋竹連山隔嶺閒雲度投林倦鳥還從來丘壑意頗與幼輿闗

春雨

霢霂回枯意霏微潤物初翠眉催岸桞紅甲長畦蔬泉動溪流活春浮土脈虛生生功用博何物爲吹噓

雨後

寒雨滴深夜寒衣未著綿百年心事在萬種俗情牽野濶云垂地江空浪泊天揚州城下路來往憶當年

山居

支笻云出岫開院鼎沈煙惆悵人千里涵容自一天懶從丹井問醉傍白雲眠久悟浮生幻歸耕隴上田

二

披襟坐林下淸露滴衣裳饑采松花服行穿槲葉香利名心共逺山水意何長休引時人訪恐驚雙鶴翔

病後

老矣筋骸弱病餘脾胃衰已無裨世術更欠入時詩舊水歸新港殘花戀故枝同眠不同夢此意老天知

出邑書所見【時居山莊】

路路迷荊棘田田沒艸萊佇看心已慘更覺眼難開運蹇靑雲隔時危白髮催縣官移檄至珍重再三來司諫黃克敬尊翁申甫獲榮封克敬便歸稱觴膝下詩以慶之

眞龍飛甸服三鳳起河東忠孝源流逺兒孫際遇同錦衣來膝下丹詔出雲中白髮如君少癡兒愧老儂

索畫

西江好山水畫者至今傳髙古闗潼氏淸奇羅稚川流水疏林外夕陽芳艸邊何時茅屋底松樹起雲煙

日薄

日薄霜華重天寒雲气低市廛烏復集闗塞馬頻嘶請老聞風退嬌兒背父啼休論當世事我已醉如泥

述懷

暮年不再春歉歲且安平脫齒愁堅物眼昏猜逺人氊廬嗟卻薊戎馬喜歸秦白髮江東客無心謁紫宸

山居次二弟韻

南山爛白石東谷產靑芝顚倒萬般事翻騰幾局棋鳶飛天澹澹魚戲水漪漪又赴東華燕旗翻王母池

二

消搖物外人衣上怕緇塵商嶺猶辭漢天臺尙避秦隔花紅雨亂泊栁翠風頻午谷煙霞迥相過問子眞

村口晚眺

暮煙橫逺埭宿靄捲疎林豁達乾坤眼消磨湖海心引杯成略醉得句且微吟晚景多佳趣誰能意外尋

山莊雜詠

繞屋陰陰樹通池細細流寄書來故舊飛夢上神州百兩歸朝士千金買墜樓知幾誰氏子一笑過林丘

春雪

片片沾芳艸紛紛雜落花籬寒春雀陣檐凍午蜂衙云密深藏樹溪渾不見沙小牕風力惡呼婢莫烹茶

日暮

日暮睇寥廓天空云自閒四圍都是竹三靣更無山春盡花才放林昏鳥獨還故園桃李夜此意頗相闗

晴

雲气扶紅日江光漾翠濤煙籠淮樹逺天淨楚山髙慕道心誠渇憂時鬢獨搔明朝鐘阜去渡口買輕舠

白土嶺

拾松供煮茗掃石坐談詩湖水連天逺山雲雜霧遲川原森壯麗宮闕郁參差日夕下山去姮娥淡掃眉

二

野水孤城迥風行浪積沙一方龍虎國六代帝王家玉樹歌仍在新亭恨轉加凝情正寥落漁唱答邊笳

茅岡鋪阻雨

巖谷幽棲士江湖懶散身思鄕荊楚客憂國杜陵人年老常防病時乖不厭貧滔滔浸北陸何處是通津

過靈鷲次少陵龍門寺韻

以玆放曠身閒適淸靜境殘雪生夕光老蟬弄寒影但知泉石幽不覺毛骨冷老矣時一鳴朂哉日三省

晚興

枕簟涼如水飛蚊晚不禁空懸三寸舌難訴百年心鷗狎機先息狐疑計愈深臥聽黃鳥弄醉和白頭吟

程氏幽居次唐仲實韻

自得山中樂田園近屋廬池淸魚可釣林密鳥相呼剪燭窻前讀敲門月下沽鐘陵多貴气此意有還無

二

靑山秀可掬似與主翁便釀秫爲畱客采芝常遇仙花香雲滿洞鶴唳月流天願棄人間事同盟海上緣

嶠源

溪回石欲動山斷路還通嵌石蘚花白颭林楓葉紅野雞啄寒澗塞鴈下晴空莫怪楊朱泣於今路更窮

責子

有子如無子承家恐墜家白頭憂憤積防服婉愉賖孝養天應庇公勤眾所誇丁寧猶不省貧困莫咨嗟

題方行可教授講堂

時制世業儒得編儒戶吾績以儒爲戶者凡若干而行可氏世爲諸儒所宗因作講堂以會講焉故詠之

隱隱松林下瀟然屋數椽五星光滿座六籍煥中天道脈來西浙心傳防百川圖書家學在【行可夲周姓故云然】講論自便便

淸明祭祖墓便過旌徳栢齋宗家兼懷黟歙祁諸宗人

水木尋源夲宗情自一般春風助酬酢夜話盡盤桓黟歙時親近旌祁路渺漫韋家花樹會幸勿作虛談二【孫何孫勤兄弟馳名人呼爲大小狀元先世雄雅二公以雄才及第故云】

杜陵淸騎出騎馬覓從孫埽墓空增感懷宗亦斷魂二孫名更遠諸阮譜猶存獨喜儒冠繼寒氊漫自溫五言長律

寄工部主事許由衷十五韻

杜老登先籍韓公踵後塵古來淸要地多是讀書人才徳眞堪羨天姿稟賦醇論思勞主畫獻納善敷陳乳水懷潘嶽潁川思冦恂歸朝班鷺羽入奏近龍鱗臺閣名聲著風雲事業新宮庭扶日月陵寢防松筠萬國車書混三軍甲冑巡皇猷期黼黻洪業擬經綸冠冕崇淸廟車輿擁紫宸近聞搜防禍無怪受誅頻汲黯誠匡主顏公不顧身棠思千古召翰寄五云郇遺愛銘諸子謳歌藹四民

贈元善蔡君理官銅陵

白靣皇華客朱衣紫府仙儀容過雅典進退合周旋奉檄長臨闕宣威每到邊風塵雙鬢底江漢一防前上相推多藝諸公念獨賢銅陵開舊治玉案受新遷拜命兼恩寵躬行在勉防好攀潘嶽駕莫後祖生鞭敝槖無他送將詩自我先永期懷補報常爲抑雕鐫旦日催鳴佩春風簇小筵從來荊棘地鸞鳳豈畱連

七言絕句

過石金

東風著意扇防和紅白花開亞薜蘿榮辱不闗心已逺閒看童稚拾溪螺

瀑布泉

雨餘嵐翠撲吟懷秀巘奇峯似筍排帝謫玉龍飛不去怒泉百尺噴蒼厓

題石鏡

非琢非磨亦非鑄陰精凝秀掲光明熒熒長照巖阿底不照人間事不平

二

混沌初分鐘秀气山靈呵防到如今寒光閃閃窺今古照破姦貪詭佞心

次朱克用萬戶韻

和風駘蕩栁腰斜茅屋溪邊賣酒家馬首翩翩旗腳轉如何偏惹帽檐華

采石

江聲似欲欺文士月色曽經照錦袍八百仙人騎白鶴紫簫吹徹碧雲髙

九日無酒

龍山防上不曾飲栗裏門前無處賖望斷白衣人不至教人羞煞見黃花

維揚七詠

明月樓

昔年明月照盈盈今日樓空月自明銀甲錦箏歌舞地寒鴉落日淡孤城

皆春樓

樓前景物逐時新樓上笙歌日日春華麗已隨時節換東風吹恨栁眉顰

騎鶴樓

遼海胎禽去不歸人民城郭是耶非腰纒休作揚州客設使相逢起禍機

嘉會樓

壯年登覽醉歌日況是太平全盛時燕子銜將春色去畫欄寛處樹旌旗

平山堂

平山山上構髙堂堂下靑蕪接大荒堂廢山空人不見冷云秋艸臥橫岡

蕃釐觀【卽瓊花觀】

天上奇花玉色浮祗畱一種在揚州如今后土無根蒂蜂蜨紛紛各自愁

太平橋

靑樓翠幕舞纎腰金屋銀屏貯阿嬌二十年前豪俠客相逢猶自說前朝

雷塘【隋煬帝所葬之地】

帝徳當思萬世圖牙檣錦纜下江都盤遊未竟天兵到占得雷塘地一區

鼓樓岡

殷殷雷聲雨未收鼓樓岡上滑如油昔年禾黍離離地誰把蓬萊換卻秋

靑山之旁曰眉山喬木儼如昔時因其事而賦之

稻滿圩田水滿陂石橋松徑槿花籬雞鳴犬吠日將夕一帶人家似舊時

金陵懷古

龍蟠虎踞石頭城今古英雄幾戰爭遺恨六朝何處是江聲猶抱不平鳴

太白墓【唐翰林李太白之墓郡守馮景夫篆書】

太白墳前秋艸黃葦蘆髙捲紫藤長文章從古不傳後笑煞沈香貶夜郎

生孫

吾年五十始生孫天相儒家積徳門但願賢材爲世用何妨錯節與盤根

二

無難無災便可嘉公卿由命不須誇他年月窟相期汝莫忘龍山安定家

四皓圖

局面何曾肯放閒看來著著是機闗當時汨沒知何限幸爾圍棋不出山

白葵

好似巫山窈窕娘冰肌玉骨雪爲裳自從月下輕離別幾度薰風欲斷腸

石竹爲胡伯善題

一枝灑灑出風塵婀娜髙標足可人莫近葛陂風浪濶怕渠變化起蒼鱗

二

西臺石刻王摩詰南土墨妙文湖州後來好事多彷佛不道斯人一出頭

三

一竿兩竿晚颼颼拄杖敲門六月秋爲愛此君貞節在何人更向渭川謀

四

爲愛山陰王子猷幾回停棹越溪頭萬竿碧玉森如洗聊寫一枝風滿秋

五

酷暑人間不受降根移直節自湘江長梢結實畱棲鳳先借淸陰拂短牕

病中問內弟戴仲夲

我病𨿽遲病已多不知仲夲近如何少年詩酒磨風月老去焉知疾病磨

二

此日功名願已疎溪山隨處樂樵漁如何二老同時病彼此相遺問起居

題蔣夲仁巢木竹石

瀟灑疎篁曾雨露槎牙古木慣風霜東風不詧忠貞節羞與當時作棟梁

題石照蘭若

無名無利亦無能我是人間有髮僧靜坐防思愛幽寂何須向我說掀騰

二

白雲深處一間茅門對長松老鶴巢客至煮茶延淡話任他虎豹自咆哮

題水墨葡萄

老龍騰淵雲气濕萬斛驪珠夜光泣秋風吹滿西涼州釀就淸香浮玉腋

翚嶺

肩輿石徑斜亂山髙下暮雲遮南風吹散九天雨西嶠開殘百合花

由績坑出乳溪聞鵑

細艸幽花二月天暖風晴日弄春妍孤村路僻行人少忽聽深林叫杜鵑

二

雲樹蒼蒼鵑亂啼炊煙澹澹日沈西尋幽獨向山中路吟得詩成何處題

送楊子威巡檢

傳家淸白負通才髙築黃金孰與媒騎馬莫辭龍虎國題詩須上鳳凰臺

過西坑次劉昭父壁間韻

兵後公庭又一新眼前物物見天眞靑山不管興亡事幽鳥數聲啼破春

獨感

翻雲覆雨須臾間轉喉觸諱生波瀾淳風已散不可復九疑翠冷湘江幹

暮春

黃鳥穿花語自柔淸風吹竹綠修修道人懶散江湖客不道於今遽白頭

偶成

燕子穿花帶雨飛杜鵑聲苦勸人歸靜觀世事何時了小吏敲門逼戰衣

閒居

齋前一樹瑞香桃綠葉蓁蓁僅尺髙待渠紅熟邀王母只恐東方暗裏搯

二

涼雨初收放晚晴尋詩池上句難成槐陰布地鶯聲滑山上白雲無限情

題淸湘秋景

昔人云詩是有聲畫畫是無聲詩善模寫詩與畫者之辭然一丘一壑出自肺腑肆於筆端不自知其神也矧瀟瀟灑灑奇奇怪怪非深得意趣之妙不可及友人汪允中以淸湘圖寄示予觀滄江白石茂林修竹彷佛昔客湘中時景江滸小艇坐紫衣橫玉簫嗚嗚怨訴又不知誰氏子豈意離亂後覩此佳致有聲二首敬書以歸

木落三湘雨後天細泉飛瀑掛晴川疎篁影裏簫聲過借問誰家上水船

又六言

日暮九疑矗矗淸湘萬竹修修不管掀天風浪孤鸞引鳳船頭

偶題

生平不識大鄣山歷井捫參四十彎誰道仙家隔蓬島桃花流出在人間

過程氏莊

昨夜東風吹栁條石痕橋上玩梅梢百年蓄積隨流水新燕還知定舊巢

周村

一溪流水碧潺潺萬壑松風舞翠鸞老客石盆巖下憩興來題字付誰看

書西坑楊子威巡檢官舍

詰曲溪山窄復斜溪流淺碧漾寒沙山村亂後蕭條甚隱約疎林一兩家

小陳村題竹

數竿修竹翠交加一曲淸溪浸白沙喚雨錦鳩林木外晚煙飛起那人家

二

霜林慘慘帶蒼煙防防連云慶有年回首峴山煙路隔莫教羊子淚潸然

題田家壁

屋上靑山屋下池松杉蓊郁映淸漪兒孫耕種歸來晚臥聽流鶯啼竹枝

二

料得時光不是秦野花啼鳥又靑春行人相見莫相問曾是當年避冦人

百舌

漠漠輕雲淡淡陰門前楊栁萬黃金誰教巧語調春色飛向髙枝學百禽

出山中

下山容易上山難上到山頭足力酸待得易時難已歷常將容易轉頭看

二

偶隨流水到天臺無數桃花夾岸開个裏夲非人世界如今悔煞出山來

出汪家村

轟雷將雨驚孤枕急電搖光閃暗牕風勢不須如此急生平肝膽未甘降

二

四檐如注雨垂垂頃刻山河盡蔽虧皎日中天行白晝縱然昏暗不多時

雪

乾坤淸气屬陶家太尉元來不煮茶老子無茶亦無酒拄藤踏雪看梅花

題汪良後唐馬圖

桃花亂落春不收片片飛上紫驊驑見說天閒求駿骨莫將顏色爲君謀

張氏耕隱堂復次韻以足其捲

獨向南莊臥白雲逺山防防入簾靑半犂新雨孤村外始聽春禽第一聲

暮春之夕雷雨交作

一聲雷震天闗動半夜雨欺茅屋疎推枕披衣忙檢防牀頭惟恐濕詩書

次兪舜欽述懷

化行俗美說吾鄕鳳不來兮走虎狼棋局翻騰何日了未聞諸葛起南陽

度新岑晴日可喜俄而復雨

汗漬羅衣春晝長山茶花謝水流香東園紅紫無多了說與蜂兒莫恁狂

髙郵破

海水歸洋不上來江湖到岸又空回白衣蒼狗隨時變日莫空聞猿嘯哀

至泰州書徐千戶壁

海天無際接扶桑此地曾經幾戰塲怨恨不隨流水去空階夜雨泣寒螿

二

圖書整整堆蓬蓽劍防森森擁桞營畱客茶話平昔隨緣糚防泰州城

送人之濠梁

萍梗無根任所之休將身世計安危槿花滿地紅於錦怪煞狂風昨夜吹

風雨墨竹

一枝瀟灑暮颼颼散作江南六月秋休棄散才看弈化葛陂深處是龍湫

贄書李廷獻

書生亦是避世人江海何日寧風塵孫吳不生伏波死山谷且復潛閒身

小谷庵

白晝不聞雞犬聲黃昏畏避虎狼行時光卽漸消磨盡爲問通作麼生

過魯子昭山人

竹樹深幽三兩家蔬塲外種綿花平田趂水耕鉏辦醉倚柴門看落霞

七言律詩

至正十五年乙未歳元日居山中

霽雪收寒放曉晴遙瞻北極慶長生杯浮淡柏茅柴酒盌入酸骨董羹白髮隨時居古裏丹梯何日上神京新正戊午好天色人與梅花一樣淸

燈花

焚膏爲焰艸爲根檠上光搖夜气存金粟何曾嫌陋室銀缸長是照閒門幾番報喜期盟約數伴傷春搵淚痕暗倩佳人纎手剔榮枯不借化工恩

自嘆

半紙虛名屢失機六年憔悴北山薇雲霄路近行囊澁湖海塵揚故舊稀官冷位卑思補報祿髙責重慕輕肥閉門風雨春多少鴻鴈雝雝又北歸

淸明

空蒙細雨濕松楸亂後人家哭未休幾處燒錢飛蛺蜨三叉無主祭骷髏精魂作祟狂魂語新鬼銜寃舊鬼愁可是禁煙兵燹際荒城寥落水東流

送春

蒼龍禦駕送東君閃閃旌旗暗別魂花謝水流孤白日鶯啼燕語又黃昏光風𨿽好容顏老世事難齊歲月奔見說祝融交代了空教殘綠對芳樽

詠石鏡

屹立空山照不平須眉一見更分明神呵鬼防光尢炯雨洗風磨色愈淸淨瑩無瑕秋鶴妬虛涵洞徹曉猨驚騷人逸士多遊玩說與山僧爲啟扃

過小谷村程履善畱酌

松風出谷響颼颼滿地松花夜不收危路駕橋連石磴髙田接梘引溪流空開林麓天光近汗濕衣衫暑气浮芒屩竹枝今倦矣故人雞黍爲遲畱

秋蟬

老樹西風黃葉飛棲枝泣露晚涼防短長吟處雨初歇斷續聲中秋又歸化去尙畱遺蛻在看來誰悟幻形非澹煙衰艸郵亭路多少行人愁夕暉

胡仲敏訪予石門

敲門風竹報平安知有何人爲解環歲冉冉兮如撚指事紛紛處且開顏醉酣山水淸幽際思入雲煙慘澹間聞說淮南狼虎鬭闗山徵戍幾時還

正月八日上母壽同表弟戴仲仁飲於山莊

谷日淸明春漸長白頭慈母壽而康延儒未見開東閣稱壽何妨燕北堂住世久經離亂惱慰情還喜子孫昌希年希有今逾五笑著斑衣拜捧觴

二

愛日難忘盡子情一罇親黨慶歡榮𨿽云兩姓爲姑舅同是一家佳弟兄菜切靑絲時雨滑魚披玉膾曉冰淸不須絲竹並歌舞壽祝長庚歲歲明

獨坐

花栁橫陳兩月春山行盡日絕行人傳聞建業烏臺舊見說姑蘇絳幘新學術何緣題閬苑詩書作計獻楓宸春風滿目江湖濶無處乘槎問要津

淸明

尊中無酒空對花上冢掛紙今誰家舊火荒村已零落新煙破屋多咨嗟晴風暖日笑桃李髙田曠野悲桑麻時節自好世俗惡荒阡古木啼烏鴉

七姑峯

七峯嵳峩翠模糊七峯之嶺隱麻姑林深霧暗走糜鹿月落風起號於菟塵世百年日變幻靑山萬仭無榮枯殘春細雨我熟睡門外烏雀從喧呼

山居書事

萬翠堆中結數楹出門漫作隴頭行侵衣山色宿酲解撼屋溪聲曉夢驚文采照林禽異羽靈根醫病藥多名老翁只道山居好旋摘金芽活火烹

題山中所有

石芥蘇麻紫蕨薇破頭巾罥山梔垂火流金鑠錦襖子霜降木落玉靣貍豬耳蕈供黃粟飯貓頭筍煮紅豆糜泉聲鳥語和音樂山翁樂處無人知

寓雲臺觀

琳宮遷建恰三年時值艱危未了緣白鶴不來華表幻赤城欲去采鸞騫擬招圃孤云隱且借仙家一榻眠今夜山牕聽秋雨松聲將夢上瑤天

夜聞機聲

鄰屋機聲斷復連素絲深夜織嬋娟嚘嘐疑是衝霄鶴咿渾如下水船雙鳳絞梭拋玉筍五花綾桁履金蓮經天緯地男兒漢未必年來屬婦權

九日風雨作惡因記滿城風雨近重陽之句輒易二字足成二章

雲低霧暗澹秋光籬落蕭條菊未黃元亮貰尊嫌滑滑孟嘉岸幘惡浪浪百年難遇風光好九日仍愁節序荒幕下參軍呼不起滿山風雨作重陽

二

霏霏霢霢潤林塘佳節令人暗感傷水溢難邀朱履客云深空望白衣郎香芋已帶十分紫防酒休孤半殻黃敧帽龍山獨惆悵滿山風雨作重陽

雨牕偶成

雨壓中天雲霧低華陽郭外艸萋萋江湖夢遠紅塵隔閶闔門髙紫气齊紅拂杏花沾翠帽綠拖楊栁憶金閨故人騰踏雲霄上何日相從信馬蹄

棃花

慿闌幾見物華新淑气香催粉膩勻淡淡園林千樹雪溶溶庭院一枝春仙肌綽約能超俗玉骨玲瓏不染塵休進西園諸子弟如今佳調久無人

李花

老君指樹因爲姓太白相傳是一家晴雨半春難見葉暖風三月始開花整冠憩客生疑似鉆核乞人虛嘆嗟底事道傍多苦味累累此去不須誇

杏花

羣芳一樣受春風偏向枯枝防綴紅種樹仙居雲气表賣花人在雨聲中無香蜂蜨何須閙有色容莊不在工遊子尋芳莫輕折存仁方見積陰功

桃花

漫山麤俗軟輕堆雨露無私處處開道士曾移種仙館漁翁相引到天臺色隨歌扇輕翻覆紋織香羅巧剪裁非是芳心貪結子祗因造化育胚胎

碧桃

移得仙家異種歸綠葩素質淡芳菲春風不結靑枝子暖雨曽沾紺色衣皮子賦工花特異都觀古樹應非月明酒盡瓊枝落疑是西園粉蜨飛

海棠

司花神女勒韶光催放東家蜀海棠艷冶半開紅粉靣嬌嬈軟襯碧羅裳髙髙銀燭何煩照淺淺金杯底用忙孤負錦江千樹錦少陵無語爲花狂

睡遲

剪燭吟詩睡較遲破牕漏月笑相窺時聞蛙吹鳴荒坎忽見鶴巢翻故枝花落水流鸞鏡晚夢回酒醒鳳簫吹王功霸業皆塵土不博柯山一著棊

楊溪道中

春來頗覺無情思忽見野梅開樹花闗上紅頭仍有腳道傍白髮久無家南國衣冠污塵土中天樓觀絢雲霞相逢猶說築城苦饑立東風生怨嗟

蜀水道中

迢春山春日遲老天無事使人悲時危漢苑花含笑風急隋堤栁蹙眉村落無煙幾千里麥麻何處兩三岐年來無限傷春意獨倚長松聽子規

次王和夫見寄韻

俯仰無慚一不驚寒香晚節頗闗心九天雨露恩常溥萬里山河恨未平老景肯輸詩筆健曠懷寕讓酒杯淸紛紛利祿爭先步誰似淵明去就輕

二

世事翻騰莫浪驚且將詩酒漫陶情不期富厚如元載擬把窮通問子平睡足蓬牕松雨落醉歌陶枕竹風淸累累肘後黃金重不博髙談玉塵輕

月下白蓮詩會

廣寒宮對若耶溪縞袂佳人照綠漪萬里寶奩開玉鑑三千粉靣會瑤池明光素魄凝香處綽約仙姿弄影時說與姮娥休負約香山社裏久相期

復入大鄣

山頂飛泉綠樹齊彎彎相見倦攀躋龍眠溪洞涎流石鹿過林臯麝脫臍日落空巖山鬼嘯風生古木野猿啼兩經冦刼山中避歷徧人間萬險蹊

同弟士謙登覽鄣山之勝賦此

披榛拾磴事幽尋造化生成嵌碧岑丹竈無煙鉛汞冷棊盤有石蘚苔深飛泉下注龍池淨香木空遺藥研沈一片蒼頑具形器惜無珍賞蔽嵚崟

誕日

虛負光陰五十三遭時屯蹇卻難堪潛藏形影秋前燕零落繭絲春後蠶林外孤鸞飛翽翽寰間羣虎視耽耽年來不見商霖手祗恐諸公醉夢酣

雨牕偶成

門無車馬淨蒼苔讀倦髙眠午夢回一鳥哀鳴衝雨去兩僧諷誦蹋云來天橫黑气心常恐道隘紅塵眼倦開安得祥風甘露降長歌歌上鳳凰臺

對雨

茅屋經年長薜蘿故人久雨不來過山川慘慘光華少天地昏昏煞气多階艸宿螢藏細葉庭梧巢鳳覆長柯細看柱礎饒蒸潤柰此云雷未已何

吳琴道中有感

人生气運有窮通生遇明時命不逢千里江山紛擾際七年蹤迹隱淪中栁偏陽地先搖綠桃恰春寒未放紅遙憶故人江海上飄零書劍各西東

吳琴忠烈廟

古祠摧敗獨孤村老衲龍鐘倚廟門半畝寒冰棲臘意一川晴日借春溫松林慘澹猿猱嘯山徑﨑嶇狼虎奔說與行人愼回顧歸時切莫近黃昏

度萠坃嶺

雨過郊原綠倍添竹輿行處倦厭厭翠垂松葉沾衣袖紅綻花枝映帽檐石澗水香麋麝過林梢露重蜨蜂黏軟晴天气催農務麥飯新甞似蜜甜

雨牕述事

世事落落將柰何四溟鼎沸紛天戈靑山過雨十分色黃潦得風千丈波我方髙枕北牕下君亦藏器東山阿靜觀萬物待時動日華依舊髙嵳峩

過大石門

一溪流水漾晴沙行出孤村日未斜在世由來多是客此身何必更尋家向人報喜枝頭鵲與眾爭嫌屋角鴉眼底休論凶吉事且看田叟種桑麻

平郊晚眺

垂天陣陣壓山雨傍水泛泛獨木橋松徑縈紆少蹤迹荊扉掩映無塵囂燈明茅店客閣榻路轉野寺僧歸巢靑簾髙捲酒已罷獨鶴歸晚聲寥寥

大雪

惻惻東風毳褐單銀河剪水雨天�初疑金縷飛揚絮卻妬朱門賞牡丹妝防春光琪樹老迷漫曙色玉山寒閉門欲學袁安臥只恐鄰家笑冷官

雨中出北門

白雨茫茫山下溪靑秧匝匝水平堤小姑洗足忙朝餉老叟科頭趂早犂魚上釣來供客飲鶯飛樹立向人啼扊扅歌斷交情見漫說當年百里奚

哭胡師中

大易推明先後天更將圖卦究防文從韓子經三變學接文公第八傳只道斯文天未喪豈期後進淚潸然淒淒旅櫬薰風道黯黯愁雲落日邊

平林煙雨

楩楠杞梓鬰修林沐雨磨煙紫翠深數縷早春籠秀挺幾番淸夜向蕭森橫枝覆地不見日直榦參天都是陰材大從來難世用風雲气節歲寒心

贈孔學教克煥

克煥乃宣聖之後其八世祖端朝常爲黟縣尹遂家於歙後遷邑之八都克煥有司以才行舉爲儒官家藏端朝誥勑猶存

聞說君家好山水至今猶是魯儒風春時練帶魚初上霜後花屏葉更紅不是新安來孔氏如何闕裏有文公聖賢道統相傳妙自北而南意已通

餘生六十有五伏覩先君靈鷲壁間詠不覺然敬用嚴韻又爲之恧然期於後者尙其然乎

罔極恩深仰昊天時思追遠薦寒泉出門宦海波濤險借榻禪房風雨眠深夜談鋒誇咄咄平時講道覈白頭追和先君韻倚柱沈吟涕然

戴氏樓居次韻

山環水繞居之安圖畫森列宜晚看翠幕低垂爽气肅銀燈髙照書聲寒世情頗覺眼界窄酒量不博詩腸寛湖海半生今白髮掀髯一笑倚朱闌

二

遙對東山憶謝安百年塵世靜中看時危寶匣神光吐人阨金城煞气寒傍捨田園欣有托過庭詩禮素來寛等閒名利無心向白鳥飛飛人倚闌

避亂蘭坑題諭氏池亭

暇日閒登池上亭池荷斂雨散餘馨時迎秋近稻花白水泛涼生蓮子靑竹下杯盤休酩酊眼前兵甲願淸寧我來未了公家事老幼相逢涕淚零

題義堂

溪上種蘭堂扁義相傳諭姓起伊周子孫蕃衍皆純朴池館荒涼付謬悠教子讀書忘請謁勸人耕稼絕干求從來積善還餘慶多少收成在後頭

諭氏堂義可以爲訓矣記之且賦之登斯堂者庶其有興乎

秋日郊行

西風吹老萬年枝黃鶴飛來不肯棲鴈過楚天秋日薄蟬鳴溪樹暮云低儒衣誤我祿違養野興可人詩易題怪雨乍收妖未息山中漫爾憶金閨

次戴仲庸有懷

多君气突董宣彊借甚名聲四海揚北上燕臺宮闕壯南窺禹穴海天長毎思濟世人難濟翻笑狂夫老更狂冷眼看渠翻覆勢衝霄孤鶴素昻昻

揚州

仙人已騎白鶴去倦客漫逐紅塵來人間又見梧葉落觀裏無復瓊花開明月皆春罷歌舞王宮相府俱塵埃江山如此豪華歇千古豈不令人哀

泥

九陌香塵濕不飛融融隨步襲荊扉玉驄行疾濺春雨紫燕銜遲帶夕暉蚓竅吐淤黏屐齒鳳書封漬污朝衣夜來滿地沾飛絮指防行人石徑歸

蒼龍洞

擇勝尋幽度逺岑雨晴快我一登臨山腰白鹿銜花過洞口蒼龍隱霧深石室生春僧兀坐冰簾掛曉客來吟浮生閱世心如水山鳥何煩說古今

失恃

凶年阨運禍非常慈愛翻成失北堂靑鬢爲官冷亦樂白頭防母痛何長銘旌外閃兒孫哭衰絰中涵肺腑傷養老奉終成大事山南窀穸北山莊

九日哭母見菊感而賦之

時序何曾攺物華風塵極目徧天涯嘆東籬雨花難放哭北堂親節不嘉落落情懷猶遁世蕭蕭門戶尙浮家龍山勝事空追憶酒熟比鄰懶去賖

失意

失意深潛懶入城坐愁懷恨老時情徵鴻叫月帶秋色落木隨風送雨聲憂國赤心慚未報思親白首嘆無成傷心莫問人間事淚灑空山煙霧橫

涇川道中

靑山雨後白雲生雲气參差樹艸淸明月出山云弄影淸風吹水樹含聲人家屋角驚尨吠官路橋頭去馬鳴天地之間我亦客還將老眼望升平

訪戴仲夲

四年兩度過君家一笑相看感鬢華老去不堪光景薄春來依舊物情嘉圍鑪佳醞四五盞傍捨早梅三兩花世事浮雲易更變石金巖上好煙霞

送內兄戴仲徳入藏

百歲光陰只恁麼英雄能幾占山阿尋龍難辧金精祕歸鶴仍悲露歌七十送兄情惻怛一巵奠墓淚滂沱男兒至此事方了後世賢愚柰若何

題萬山堂

虛皇閣外是黃山許躡浮丘日往還廟食武安三國始王封渙號累朝頒已知白鶴曾題柱休說靑牛不度闗地縮山林近城市人遊蓬島出塵寰

二

萬山頂上數間屋竹樹雲煙郁翠蒼鐘鼓樓頭飛日月風雷壇上送宮商灘聲迎枕春雨足嵐气入戶秋風長得似仙翁無个事蓬萊宮裏醉壺觴

贈眞人張虛衝

家住蓬萊頂上山暫將形迹寄塵寰代傳西漢遺千禩名列東華第一班寶劍光搖祛海怪朱文夜奏發神姦拜章上與天人語曽把陰功動聖顏

二

漢家譜系久無傳惟有畱侯世世仙百代冠裳齊日月千年龍虎衞山川道尊教大宗主人仰名山古洞天朝罷虛皇近丹闕翠云裘惹禦鑪煙

寄旌徳趙用章

再讀停雲憶故人別來四見梓山春功名不讓文章伯寵辱多輸自在身三徑我聞彭澤令百年誰是葛天民斯文如綫眞堪嘆好句毋煩寄我頻

題休寧陳氏聽泉樓

何人山下起髙樓樓下泉聲繞故丘滴滴鳴琴堪洗耳泠泠瀉石試凝眸支笻獨立天將晚掩卷似聞風作秋到海終當浴日月安知巖壑不同流

石鏡

一片寒光嵌碧巖天開地辟孕岏巉四時長照匪銅鑄萬古不磨容蘚緘拂試毎驚須髮攺摩挲疑有鬼神監冰奩不捲照幽寂萬壑淸風舞翠杉

擬上禦史

文星昨夜照江東萬丈光芒上貫虹赫赫世驚冠聳豸行行人避馬乘驄咨詢政在求民瘼幽隱何緣達帝聰歸覲淸光應顧問江山寥落困窮中

贈孔希文歸淛

我愧爲儒事筆田君來往顧辱佳篇半生騰踏江湖日孤館蕭條風雨天靑眼故人能有幾白頭詞客更誰憐江東遊徧浙西去風撓蘆花月滿船

黃氏惇睦堂

風俗之薄久矣惇睦之風我獨見於克敬兄弟焉乃爲篆書其額贈之詩文

黃氏庭前棣萼新乳溪溪上樂天眞水分兩川源逺花發連枝天地春風急雁行吹不斷波淸魚隊見相親紫荊樹色榮枯易笑殺田家俗未淳

仲修弟誕日

兩年誕日客山莊厭見諸孫奉壽觴百歲幾回同暢飲半生多是負韶光西池桃過千年熟南極星迎一綫長富貴年逾頭漸白靑鸞何事背孤凰

代人作送毆陽知縣秩滿

金井蕭蕭落翠梧郎官匹馬出長途琴書小束盈車兩稚耋追攀載酒壺任滿不妨畱一犢身閒便合跨雙鳬鳳城故舊靑雲上連茹而今定不孤

次孤嶽上人韻

相逢偶似虎溪橋借榻仙房春十朝無補但思遼海去投閒安用小山招吹噓暖雨披紅萼攛掇春風上翠條塵世浮雲隨處變且容花鳥伴淒寥

題和心齋道友藥室

一室如舟久煉眞靑芝赤箭雜新陳松花釀酒昔畱客槲葉燒丹今養身藥籠出入成都市風符上下揚子津三千童女鳴簫鳳吹出都樹樹春

寄黃克敬謫歸

力叩靑都虎豹闗危言鯁直動天顏一生涕淚常憂國萬里風塵已賜環共惜賈生成逺謫遙知唐介得生還馬蹄又踏歸來路應笑姦諛媿鷺班

郡庠鄕飲酒賦唐仲實

靑衿濟濟集黌宮坫爵升堂典則同歷代相傳鄕飲酒淸朝復繼古人風衣冠禮樂從先進齒序耆髦喜再逢立懦厲頑惇薄俗斯文矜式借羣公

東白軒

晨光初動搏桑國素色旋彌宇宙中萬里气浮天晃朗五更人訝月朦朧遂令天下昏昏者要與人間皎皎同虛室縱生能幾許酒酣欲問野航翁

送客偶作

滿目云翻稻半黃化工成就答秋光漸看艸木離披色惟愛蓀蘭旖旎香故國音書天渺渺舊家松栢翠蒼蒼偶因送客叢山道又得田家棗栗嘗

中秋

年年古桂散淸香夜夜寒光照艸堂髙樹依然飄馥鬱老蟾從此照淒涼婆娑影動拂三島徙倚花陰醉幾塲休笑南樓狂老子昔年東府更疎狂

九日飲侄女家

菊花杯泛茱萸酒楊柳村沿石境山門掩黃雲千百頃溪藏紅葉兩三灣懽然自覺情難盡醉矣都防夜易闌細雨斜風休作惡歲寒心事正相闗

髙諸山

避地曾經遇虜俘挈親攜弟費支吾世將禍亂謀臣拙天遣英雄大業圖江革行傭身畢備陳遺焦釡復充餔白頭又見升平象朝夕鹽粥一盂

谷日乃先妣忌辰感而賦之

谷日行歌悲艸堂追思鞠育感情傷園林無恙且故里松楸卻怪猶殊方慈訓入夢月皎皎羈懷滯云此茫茫百年但乞身彊健一任滄海塵飛揚

寄施孟文兼柬魏璋知府

聯鑣共話過山中翚云深阻往從風雨滿川題醉墨乾坤隨處著行蹤九霄沆和云咽萬斛珠璣帶月舂二老風流合典則文星夜夜照芙蓉

過旌徳下莊省先墓山長公墓因訪方朝陽

幽勝何年號隱龍光風霽月四時同族綿百世云仍盛秀萃一門山水雄古木修藤時雨露良田嘉谷自秋風我來苒苒歲雲暮恍若桃源邂逅逢

同仲修士謙弟山莊夜話

煮茶燒栗共淸談開酒尋蔬樂且耽產業多年存嶺北兒孫百世享江南軒昻昔比衝霄鶴退縮今如上箔蠶廊廟棄才猶犬彘由來榮寵底須貪

仲仁見邀雲臺小酌席間次韻

風偃花枝亞石闌春餘情緒頗相闗蹉跎雙鬢千莖白孤負中心一寸丹對景忘懷聊酩酊感時憂國暗辛酸狂蜂癡蜨從撩亂輸與幽人冷眼看

晚晴復雨

三更雨後天開霽一霎晴蒸云作堆茅屋似緣畱我住柴門肯許俗人來池塘夢斷無新句鄰捨情多出舊醅明日陰晴猶未定南山殷殷忽聞雷

寄京口兪判府用中【年八十九嵗】

白髮紅顏照綠尊黃花靑蕋映朱門城中人慶百歲壽堂上翁攜五世孫理性發明周孔學文章超邁馬班言四方學者如星布咸仰先生道義源

暮秋卽景

天气將寒卽漸加東籬猶有傲霜花羣漚泛泛下芳渚孤鶩飛飛送落霞山僻樹髙巢鸛鶴江晴水落网魚蝦城頭夜月泣嫠婦徵戍何時得到家

仲修士謙二弟亦感冒作此以代問安

命乖兄有負薪憂二弟風寒日減不手足親情思彼此星辰度數有遲畱干戈邊鄙軍師苦風雪山川薪米愁枕上脊令詩再讀何時樽酒共春遊

二弟和韻復韻之

白首長年爲國憂時人曾悟此心不世情惡薄共誰語春事闌殘不我畱栗裏莊前陶令醉浣花溪上杜陵愁有錢難買身彊健載酒尋芳作勝遊

寄郡幕李叔易兼東靳寛甫知事

半紙虛名鮎上竿毎嗟孤負寸心丹濟時有術補天易學道無緣縮地難酒熟牀頭巾可漉魚縣門外鋏空彈榮枯遲疾皆由命白首當年起釣磻

次汪仁齋百丈巖韻

斷壁懸厓獨木橋雲林煙樹影蕭蕭巑岏上聳參天石噴噀中翻巨海濤冥晦疑從三峽度崢嶸眞絕眾山髙我來避地非登覽怕煞徵塵染布袍

過平墓

飛泉百尺噴龍門界破靑山玉一痕萬壑松聲淸病骨半川花影惱詩魂茶鑪藥鼎封云窟棋局盤池隱木根從古名山多勝景何妨載酒共談論

小疾

日抱防屙費誦吟等閒風月不闗心病魔便合避三舍詩價何曾直百金泉石煙霞從性僻市朝塵土任渠深祗今四海瘡痍甚安得秦人爲砭鍼

詩謝朱克用萬戶【崇天京都門名】

驕馬京城記昔年侯曾侍輦出崇天禦街寛處春容澹金殿橫頭日影穿側帽王孫歌窈窕隔花仙子話因緣歸來江右紅塵際天上風雲只自然

懷姑熟

蘆葦蕭蕭靑山巓故人悠悠別經年李家兄弟擢雙桂張氏門庭出孝蓮右轄簪纓今有幾監司冠蓋豈無傳感嘅翻思成一夢令人卻憶錦袍仙

李靑山二子長伯羽次曰仲羽皆中鄕貢其裏名雙桂坊長孝後知閩憲幕完顏右丞呼納監司皆寓居城中

和曹志行寄弟可庵

幾年無計見長眉春半詩來惱我脾遁世入山深始好憂時撫劍醉方宜不聞彭澤人裁竹翻笑商巖老卻芝情話𨿽親悵疎闊寄書仍怪鶴歸遲

次王和夫見寄

旌旗搖曳栁營前邑賴元戎守禦堅林藪漫如秦地日山河依舊漢家天剛風萬里掃妖祲甘雨四方淸瘴煙堪羨山中萃淸致醉歌人訝老詩仙

和兪舜欽韻

康衢陋巷乏紅塵湖海交情孰與親旭日依然升海島妖風久矣渡江濵市橋細栁惱淸曉官路孤梅愁早春甚喜地仙兪博士知幾自不與時均

聞闗上日戰

邊闗虎狼日格鬭村落雞犬皆哀鳴壯士奔騰兾進取老夫懶拙期升平九天星象乖異見千里闗山魂夢驚起舞中宵誰氏子好將時事爲予評

飲程氏莊

小閣紅鑪暖似春白甆瓶矮瀉香醇平時恬退非無益此日英雄恐未眞虎陣從教分地界鵑聲未必叫天津夜來醉裏慿髙望萬里紅雲覆紫宸

有客自北固來者畱宿茅齋

湖海交遊老弟兄十年不見困從徵干戈江上猶思鬭詩酒燈前且敍情世事看來棋局變功名識破釣絲輕到家風月知無恙相見諸公煩寄聲

金陵懷古

六代繁華古又今鐘山王气拂云岑玉驄聲斷烏臺寂赤幟陰移畫省深月照觚稜風淅淅霜淸甬道夜沈沈白頭原是觀光客手弄梅花感慨吟

贈宣城朱士元善吹簫

玉樓明月紫鸞管秦女曾吹引鳳凰一气抑揚調律呂五音淸濁按宮商嗚嗚如隔落花遠嫋嫋更聞流水長鄭衞滛聲悅凡俗吾將洗耳聽朱郎

雨中呈丰彥輝

十年塞北干戈擾二月江南雪雨深時異世情難逆料天寒老客不能禁江山明秀動歸興花栁橫陳驚壯心休上賈生流涕防且賡梁父白頭吟

寓居牕外葵花盛開可愛

牕外花開一丈紅數枝穠淡倚墻東寸心也學傾朝日二色相依競晚風猶記昔年栽館地又看佳節走兒童蒲葵在眼龍舟歇不道飄零尙梗蓬

髙村吳仲文有約

共道延陵好弟昆向來簪笏藹髙門故家喬木今非昔流水孤村朝復昏松塢樹交猨抱子花園艸合鶴生孫繁華自古如春夢相對悲歌酒一尊

春雨彌旬下民艱食卽事

白雨跳珠瀉嬾荷墨云堆騎轉庭柯牡丹花好醉能幾杜宇聲悲春不多樂事毎爲塵俗誤韶光也被老天磨惜春歸去畱無計買酒溪頭長短歌

縣丞那彥權考績賦詩贈行

春風驛路馬蹄輕載酒河橋酌遠行官向滿時知政績人於別處見交情十年帶劍裨王業二月看花上帝京聞道靑雲多故舊長才祗合輔臺衡

次韻葉實夫西山園飲

西山蒼翠誰家園竹樹繞屋何森然置酒邀我坐林下髙歌握手行花前偶然得句不在巧相勸爛醉仍烹鮮世事人情多莫問百年過去知誰賢

次宋耕夫經歷梅木杖韻

羅浮山下碧柯長入手摩挲色古蒼顚躓暫添身畔力防扶曾嗅水邊香狂吟毎喜對雪月倚立更憶傳靑黃止渇將軍不攜去畱與詩翁訪艸堂

南山秋色樓

秋色橫空眼界寛玲瓏八面見峯巒稻花香滿雨初足梧葉聲淸風正寒百尺不教餘子臥四時那許俗人看課孫教子無他事笑拍闌干解醉顏

宿蜀川覺乘寺

遊宿招提記去年重來春暮雨餘天丰碑甚愧畱名姓玩世何由脫俗緣未了此身還是累已參前定不爲禪春花秋月無窮意一笑空山聽杜鵑

貞素齋集卷七

欽定四庫全書

貞素齋集卷八

元舒頔撰

七言長律

閒居遣懷

手弄閒雲只自怡樂門眞味少人知溪邊觀水栁風細竹上題詩花日遲醉裏焚香評古畫醒余煮茗著殘棊文章不入翰林眼形貌宛如巖壑姿王衍淸談時拂塵楊修用智夜捫碑寄言馳騁京華客我正髙吟岸接防

送葉宗茂之京陵

羣公政爾論歸田又上鐘陵順水船薇省檄來徵俊彥黃金臺築聘時賢文章气骨淩三傳議論波瀾動百川誼重金蘭增繾綣居同桑梓益周旋已聞天上風雲曾未信人間雨露偏霄漢故人如問訊江東老客雪盈顚

有懷諸公

黿鼉出沒黃田蕩龍虎盤蹲白下城才俊滿前勞顧問愚蒙在下冀升平波濤江漢暫時險煙霧乾坤有日淸文士負才徒倚馬武夫挾勇祗談兵朝廷安用生疑慮田野何由覩聖明薇露每愁東日上桞云猶帶北風橫羣公退食方云喜數子馳心尙慕榮澤國暮春觀撲滿江湖深夜炯攙搶鄕村落落眞堪嘆冠冕峩峩未足驚黃犬東門憐往事白頭南土憶歸耕【撲滿土器攙搶彗星】

詩餘

滿江紅

時雪快晴苗民攻宣未克往來郡邑間擾攘尢甚憲府移司於徽視而不問嘆時事之靡寧哀生民之塗炭因賦此曲兼柬邑令郭文質

天也多情巧幻出天河寒水多態度悠悠颺颺輕粘牕紙萬里豈無祥瑞應四方已在饑寒裏把溪山好處縱橫摹須臾耳江海濶風塵起狐兔狡鷹鸇恥假蠻夷威柄侵漁而已諸老忠良皆石柱九重仁聖眞天子待明朝晴霽看靑山淸如洗

酹江月

三槐氏冑早榮陞大府展施才調應嘆濡須兵革後幾度愁紆懷抱剪燭寒更催科春晚諸事安排了簿書藂裏辛勤說與誰道遙想淝水西邊三賢堂古孝肅名偏好爲我瓣香先致敬耿耿寸心相照贊畫侯藩趨丞相府指日登樞要不堪離別一尊聊爲傾倒

蝶戀花【送胡一之上襄陽】

鐘阜相催何汲汲猿鶴休驚卻上襄陽驛袖拂峴山碑蘚碧淒涼淚眼今猶昔勲業正須年少日楚雨湘雲囊錦都收拾祗恐綠閨春寂寂孤鸞背月鮫綃濕

酹江月【送指揮司王仁卿知事代廣陵郡官作】

人生交誼篤金蘭气味不堪離別綠水紅蓮聲價舊又向髙郵施設幕底淸風樓前明月此意誰說美哉魚米此行足可怡悅聞道細栁營中三軍整肅訓練眞奇絕贊畫公餘閒拭目午夜劍光明滅料想明年榮膺薇省髙步登天闕片雲相隔人來應問華髮

謁金門

人磊落移贊髙郵蓉幕采筆生春和气作軍民同此樂休說邊陲蕭索米白魚肥如昨別後情懷何處托寒

光倚山閣

水龍吟【慶陳仲洪家慶樓】

人間何處無樓算來積善應難得操持一念應乎萬事盡皆陰徳伯仲怡怡親朋濟濟云仍蟄蟄任才髙王燦興同庾亮誰敢與元龍敵珍重劉郎好事好浮山爲君拈出眼前標致壁間圖畫屏間松竹春晚髙秋睛眺逺翠紅如織待他年看取飛來五鳳記如椽筆

折桂令【壽張徳中時三月三日】

問仙娥何處稱觴帕逓香羅壽祝張郎整整杯盤低低歌舞澹澹韶光想無愧乾坤俯仰且隨緣詩酒徜徉樂意何長人醉西池月上東墻過今朝三月初三昨夜長庚書幌光含狂客追懽歌姬索笑餘子醺酣且莫說鶯兒睆睆試聽他燕子喃喃此樂何堪喜君暢飲容我髙談

風入松

故人情況近如何應被酒消磨醉來笑倚娉婷臥傷心處暗濕香羅肱曲紅生玉筍鬢偏翠捲新荷薰風枕簟屆時和著我醉歌襄陽舊事今安在風流客屈指無多休說玉堂金馬爭如雨笠煙蓑

沁園春【閒適】

閒處如何也堪吟詩也堪弈棊想白衣送酒誰如元亮白鵝換字誰似羲之濠上觀魚雲間呼鶴此樂人間未易知平生性喜不惟酒困常帶書癡盡教步武天池且間得閒身一會嬉便朝登金馬何裨世教暮趨玉殿安救時危赫赫功名堂堂事業不傅先生這肚皮休瞞我任官髙祿厚也要些兒

小重山【端午】

碧艾香蒲處處忙誰家兒共女慶端陽細纒五色臂絲長空惆悵誰復弔沅湘往事莫論量千年忠義气日星光離騷讀罷總堪傷無人解樹轉午陰涼

前調

時有武陵之行值時變故弗果因賦之

笑問西風一葉舟阿誰招我武陵遊豈知身世兩悠悠西湖好孤負桂花秋應笑樂平侯無端千百計一塲休願將功烈闡皇猷南飛鴈莫爲稲粱謀

朝天子

學騃妝癡誰解其中意子規叫道不如歸勸不醒當朝貴閒是非於心無愧盡教他事爭甚底不如他瞌睡不如咱沈醉都不管天和地

江城子

歌者張氏戴仲徳本時以茶謁之家戲書以貽之

戴郎昆仲太風流翠娥愁解貂裘醉中摸索玉搔頭繡被搵香肌粉滑云作帳月爲鉤茅庵權當小秦樓意綢繆話揚州瓊花騎鶴兩悠悠薄幸薄幸生今老矣無夢到那溫柔

前調【代人送行】

積雨坡塘五月秋送還畱且停舟聽我驪駒歌徹上廬州無柰綠牕眉鎖恨情脈脈思悠悠同鄕翻作異鄕愁善謀猷盡優遊不見閭閻談笑覓封侯勲業此時都莫問書有便寄來否

水龍吟

端午日寓薴幹作時四方洶洶民思太平而未寧也

輕雲閣雨還晴蒼黃又負端陽節去年今日大彰深處寸腸千結好事多無良辰難再猶傳遺孽看連城澒洞大家愁惱這光景何時歇因想金陵佳麗閙秦淮龍舟稱絕牙檣錦防翠冠珠髻畫蘭羅列回首丘墟滿襟塵土向人空說且停杯容我離騷細讀弔羅江月

沁園春

多少閒情桃源問蹊柯山看棊把杏花春雨從頭吟了木樨秋月開戶邀之气捲風雲眼空江海萬古從前我已知君休笑任陳摶假睡豫讓佯癡風回太液淸池欲畱住東皇共笑嬉想乾坤浩浩誰曾整頓干戈擾擾孰問安危籠絡人才登崇祿秩赤箭靑芝敗鼔皮都休問看營巢燕子哺乳鶯兒

水調歌頭【時楊溪避兵】

飽來石上臥醉向溪頭吟山靈不管閒事容我盡登臨山外猿啼鶴唳世上虎爭狼鬭此地白雲深古今一抔土天地亦何心隔茅廬塵萬丈不相侵林泉自有佳處石澑似鳴琴漢室煌煌大業唐代昭昭正統此理細推尋髙詠出山去艸木亦知音

太常引

山色共承宣君秩滿我遲延幾度醉花前曾怪殺春山杜鵑菱花再照鸞膠再續應笑雪盈顚深夜話婢娟也曾是都門少年

風入松【雨後偶成】

紗廚過雨晚涼生枕簟不勝淸冰肌玉骨元無汗香風過深院語流鶯翠幌光搖絳蠟畫堂暖瀉銀瓶玉箏牙板接新聲云髻寶釵橫銀絲膾細江瑤脆揚州月照我醉吹笙舊事十年猶記壯懷此日堪驚

賀新郎【爲張徳正續弦之慶】

繡隱芙蓉褥更屏間雙雙孔雀間金盤綠鶴別鸞離深閨悄帳冷梅花夜獨空夣繞巫山千矗雨意雲情紅顏霜鬢合懽再把鸞膠續事諧矣意方足洞房春暖人如玉怕的是雞聲逓曉無情催促笑拂菱花相依照取次畫成眉曲伊也道臨邛何辱吉葉熊羆應入夢看這番桂子紛追逐爲君喜醉紅燭

虞美人

聞邑雲臺煙火花燈老倦不復往觀

紛紛兒女看燈去千防搖紅樹翠鼇山倚紫雲堆記得年時老子也曾來硫硝結縛通仙伎光焰千般異今年老子懶來看手弄梅花和月倚闌干

貞素齋集卷八

欽定四庫全書

貞素齋集附錄卷一

貞素齋銘

新安舒君道原以貞素銘齋京口兪希魯爲之銘曰心有懿徳貞爲之則素位而行厥徳用迪徳貴於貞維體之成行安乎素斯用之行匪體而用奚貞以素素本乎貞徳行斯具貞以干事事由是立素以履道何往弗吉維忠維信無畔無援正固居易貞素斯踐朂爾舒子敬愼終始忠告輔仁述此銘只

貞素齋記

洪荒之世遐乎邈哉上古伏羲氏作有畫而無書中古羣聖疊興然後六經傳焉何以謂四徳元亨利貞由是而四時順序四方定位焉何以謂五行金木水火土由是而五常均賦五采彰明五音五味相資而生焉績邑隱君子舒公道原焚香盥手卜易遇乾曰乾天也貞爲幹徳支卦得兌曰兌西方也素爲兌邑於是古額其齋貞素屢來謁記初道原當海內隆平尊先公尙無恙左右侍養烝烝孝謹乃鼓篋使之逺遊舉茂才陞校官於金陵治書王公繼學侍禦張公夢臣韓公伯髙一見器識要出自我門下京口侍禦秦公元之左丞裕之吟詩論文買舟徘徊金焦兩山間柰秉性剛特於是非可否不得其平則拊髀用泄憤懣自視汲黯不翅於囁嚅齷齪爲何如人也壬辰之變生意日蹙又念平生知己無托知者出入磵谷殘雪乍消凍禽棲樹落梅防染知者以爲髙士長裾破笠嗜飲輒醉不知者以爲狂客云嗚呼大道無名彊之以名道四徳終於貞貞者正而固也武蟠屈以靜爲體也五采始於素素者潔而白也粉地蕭瑟以文爲用也一靜一動而復歸於靜天地已生之气也一質一文文而復本於質天地已成之象也嗚呼防矣道原今年七袠有二耳聰目明老學不倦拳拳以貞素爲務幾杖有銘盤盂有戒佩韋皆以藥其性之偏求其志之篤驗其學之有成也異時經其裏指其齋遺風餘烈有不可及之嘆以老成之難遇也典刑在焉洪武八年冬十月旣望同郡盲者唐仲實記

貞素齋記

績溪舒先生道原疇昔升平時解後城闉懽然文字間至酒酣气張逸气舒發慨然論天下事曰當然不當然指顧區畫擬議犁然當於人心予有以知夫先進之士意气之眞識度之逺徳義之審也遂相與訂交遊幾二十年握手懽甚契合益深而各蒼顏白髮矣乃曰吾讀書之所扁曰貞素昔諸大老爲詩文盈軸玆蔑尺紙能無情乎予惟貞素之道以儒說推厥義爲大先生之取之也何居幹之四徳貞下起元元之運極天地亙萬古配四時生生不窮而貞之徳爲本故先天圖六十四卦三百八十四爻與天爲運而變剝之間貞之徳消息著焉辟則人心之酬酢萬事萬變施無不當莫非仁徳之流行而本然之善其本也素爲采色之本故曰繪事後素又曰易有太素眞素也者其諸指夫貞之徳爲本然之善而思所以用力者歟學問之道莫大乎涵養本原能用力於此卽程子教人靜坐之功李延平授受子朱子涵養喜怒哀樂未發之中之謂也抑貞之訓曰正而固以貞素而謂天本善之善固也而子朱子又以素猶見在釋之何耶竊謂卽其見在之位而爲其當爲固其本然之善也故曰君子思不出其位又曰素富貴行乎富貴素貧賤行乎貧賤素夷狄行乎夷狄素患難行乎患難是則貞素也者又所以謂夫心身之間事爲之際當益固其本然之善而思所以用力致其警省者歟君子之學莫大乎因夫時措之宜而本然之善存此聖人安土惇仁樂天知命之事也若然則君子由前之爲其植乎內也深由後之爲其培乎外也厚內外涵養挾持上達天徳而內聖外王之道具矣聖賢之學其有大諸此者乎故曰貞素以儒說推厥義爲大此吾儒心法也又豈老莊朴素質素純素之謂者哉先生升平時研聖學筮膴仕浩然思有所爲洎遭亂離涉艱險毅然無所屈撓其有得於眞素之道多矣斯其所以眷眷思繹其義以貽後之人者歟惜予之不足以發之也玆姑撰述所聞以爲復先生尙其憶夫諸大老之說爲有合與否以告我而無以爲固也是爲記洪武辛亥五月望日歙周澹如書於鶴止閒軒

貞素齋後記

文者物之成章者也道者文之所載者也道固無時而不在文亦無所往而不有也日月星辰山川艸木天地之文也風雨霜露煙雲雷電陰陽之文也圖書八卦伏羲氏之文也易書詩春秋禮樂周公孔子之文也顏曾之學由之政求之藝皆文也其所載之道發於自然垂於永久盛大昭著輝光日新窮天地亙萬古而不冺者道之體也是君子得之於心施之於事身修家齊篤恭而天下平者道之用也孟子所謂窮則獨善其身達則兼善天下道之效也是以或出或處或用或捨居易而行夷險一節莫不各適其當然之道於是乎有貞素之義焉夫貞者正也常也素猶見在也易曰天地之道貞觀者也日月之道貞明者也天下之道貞夫一者也君子藏器於內觀變於外察盛衰消長之理識進退存亡之機守乎一而不二主乎中而不移直有富貴貧賤威武所不能奪者吉凶榮辱禍福利害一信於已而非所可計固有確然而不動於心者其知貞常之道見在之義也歟非盛徳君子孰能然乎華陽道原舒君卓犖瑰偉之士也少負奇气壯遊於大人君子之門當時縉紳莫不折節敬禮爭相辟薦三歷校官旣而丁時艱難遂杜門爲逸老計以貞素扁其齋前鑿方池周植竹木奇蔬異果春華秋實粲然而敷榮森然而行列教授生徒日接賔客談詩文論古今得失或危坐忘飡或陶然一酌興有所寄則長歌短章舂容激越浙風江雨喚醒舊夢不自知其年嵗之馳而山林之樂也是皆守正以爲常素其位而行合乎居易俟命之防而無行險儌幸之心眞有契於貞素之義矣鄕先生題詠成帙發其全徳不亦盛乎復徴餘言夫以雅行文章巋然範俗耆年碩徳著於鄕裏小子後生何敢措辭於其間哉然吾郡文公桑梓之邦禮義之俗日靡故家典獻霜木晨星走也不肖棲遲名邑七年於玆承下風親教誨不可不謂之知己也況詩書之澤旣深且逺他日賢子若孫必有以英俊奮發大其家聲則先生之文傳於無窮而道亦相與不朽矣是則今日之記亦不可無也洪武九年龍集丙辰夏六月朔甲申契生婺源方元成識於邑庠愼獨齋

貞素先生花萼圖記

眞人馭極四海九州罔有內外悉靡然臣服蓋天威也天威窮日所出入矧華陽密邇畿輔耶是故林臯遺逸坐享升平爲世歆幸予內弟貞素先生積學勵行延譽朝著典臺州路教授致政歸謂華陽溪山奇秀甲新安日移伯仲逺遜杖履所及或登髙或聽泉或掇幽芳或防喬木春有北野縣花夏有梓橦山云秋有映潭月冬有蒼洞雪千態萬狀不可殫紀嘉時令節雅歌投壺賡唱疊和皆理道政事非徒博奕飲酒溺於閨門之懽而已好事者繪爲花萼圖以傳之予往省諸舅氏過從未嘗不三擊節嘆賞乃語貞素曰憶紅巾之亂南北郡縣且陷沒髙薨巨桷鞠爲丘墟榛葦所生鳥獸所聚霜露蒙翳四顧蒼莽欲尋殘山剰水之樂漫不可得則凡富貴功名人生待之以爲榮待之以自托於天壤間者果何如哉君子之道不以天下之重易所性之貴吾貞素伯仲良有以也𨿽然啖鼎食之寸臠味滄溟之一滴敢不敬念我天威吾儕耄矣當詔諸後人圖所以爲報開門而仕務砥礪名節致君澤民不爲苟且肥身潤家之謀當大艱難大變故從容處之閉門而隱安土惇仁樂天知命以節士防退之行自勉則今日花萼永永無斁若夫輿馬赫奕蕩惑里巷官爵貨力搖動官府率爲花萼之累所不忍聞也予蓋親戚乃致情愛之私規切云云貞素毋以予爲迂龍鳯十二年二月前奉政大夫同知寧國路總管府事瀛州章文麟書

故貞素先生舒公行狀

禮記云事師無犯無隱左右就養無方服勤至死心喪三年貞素先生舒公梓之師也生事之死喪之則所以狀其行而使之不冺者禮不在吾弟子耶先生生於元大徳甲辰十二月二十又四日諱頔字道原貞素其號也先生之先居舒村有曰雅公雄公者爲宋文武狀元官至宣使尙書科第相繩至九世孫恕四公覩績之山水明秀因家居城之北焉代多聞人至髙祖六九公諱珣以明經補國學上捨時天下多故遂不仕著有鶴林手稿曾大父諱夢旂字武仲宋補國學上捨仕登仕郎大父諱正大字直方號梅埜元初以肄業積分授饒州路長薌書院山長轉廣徳路儒學正父諱字彥洪號白雲先生以文學薦授杭州路昌化縣教諭又轉教錢塘皆儒官也先生幼有操志嗜學好義不與羣兒伍外祖玉甫戴公嘗奇之曰余將見文明之外孫異日必昌其家年十二三經書成誦十五六淹貫諸史工詩文鄕先輩皆奇之與同郡允升朱先生子美鄭先生以文程先生相與講明比壯遊江湖尋師問道受業於姑孰靑山李先生與其子伯羽仲羽及翰林主敬陶先生博士元叔潘先生皆爲同捨生時中丞伯庸馬公祭酒伯髙韓公洎諸南豸冠皆雅善深器之後至元丁丑江東憲使雅克巴哈辟爲池陽教諭大興文教貴招來多士時萬戶侯棗陽仲賢萬公庫楚巴哈公延於家塾訓子孫皆襲侯爵秩滿調京口丹徒校官遂館於平章元之秦公之門先是邑學無恆產廩祿仰給郡學黌捨僅三楹卑隘弗稱門廡悉缺先生瞻顧嘆曰何足以闡斯道遂白郡守士則王公出已帑率士類鳩度財用辟建禮殿如制創齋廡及櫺星門不日落成士民嘆美生徒從遊者日益眾江淛考試官松江府判用中兪先生爲文刻石以記其事至正庚寅轉陞臺州路儒學正遭時多艱不仕歸覲親闈定省未溫兵戈擾攘遂奉親攜書歸遁山中嘗與其弟逺遜輿親避寇巖谷被擄執先生正色叱賊言甚厲欲殺害之弟兄執手抵爭代死且曰若輩罄我囊槖酷毒吾家但存弱孫以奉吾母死無憾焉由是賊眾皆感泣俱釋以全丙申二月初七日也嵗丁酉天下猶未寧今衞國鄧公戡定吾郡江淮知府天章理公開治吾邑交章薦剡厚禮卑辭聘先生於北山之陽先生志不果出矣遂以疾辭未幾慈闈失養閉門終喪禮晚年誅茅結廬爲讀書所扁曰貞素齋訓課子孫講解不倦長於詩文有古澹稿華陽貞素諸集藏於家而稿之不存者尙多尢工於篆筆力精健人多慕求之先生操行堅正不屈不阿甘貧樂道不及功利故能今終天命洪武丁巳秋九月十又五日終於家享年七十有四先生娶胡氏子一孫男二嗟夫人之有死逝如夜旦豈有超然而獨存者哉書曰朝聞道夕死可矣舒由上捨至於先生五世相傳皆以儒顯豈非源深流長之效歟然則舒氏之澤將未艾若先生者可謂生順而沒寧者矣嗚呼哲人云亡予將疇依相向而哭爲之失聲昔人有痛其師之死而私爲之諡者而今則未敢也敬爲述其行實丐求當世名公一言庶幾可以傳不朽云時洪武十二年春正月吉日邑東門生張梓頓首拜譔梓字英材號無欲齋後以學行舉任本縣儒學訓導轉授遼陽學諭

華陽貞素舒先生墓志銘

余先人嘗與績溪先輩王伯經胡相之舒彥洪三先生爲友古義稱篤惟彥洪先生子道原公與予又友愛特深己酉奉檄賫詔防抵績溪與道原盡記登源洞題詠韓退之有曰兩家子弟材智不相下不能通知二父志若道原者可謂善繼其志矣丁巳秋道原疾逝予瞽未遑弔哭己未春其弟遜與其子詢袖銜行實踵門告曰余家與先生忝交載世先生必能道吾先兄意中事願丐一言以賁幽壤嗚呼予忍志道原之墓乎按公諱迪字道原貞素其號也先生之先居舒村有曰雅公雄公者宋以雄才及第科甲蟬聨迨其孫恕四公遷家績之城北云仍相繼代不乏人髙祖珣公以明經補國學上捨時天下多故遂不仕著有鶴林稿曾祖夢旂公字武仲宋補國學上捨階登仕郎祖正大公字直方號梅埜元初以學行舉授饒州路長薌書院山長轉廣徳路學正父彥洪公號白雲先生兩任杭州昌化臨安教諭其淵源所漸者逺矣公秉性豪邁羞與市兒伍年十三黙誦經籍十五六淹貫史策外祖戴公玉甫曰不特黃太史之有洪鈞父矣寖長頗尋訪在鄕裏集賢朱公允升翰林鄭公子美禦史程公以文答問反復孳孳不厭在姑孰師禮李公靑山一時父子不減三蘇參政陶公主敬博士潘公原叔同捨生也在金陵中丞馬公伯庸祭酒韓公伯髙極口借譽南院諸豸分庭抗禮凜凜不屈其除貴池教諭明正學申教條俾江淮之人累累接踵莫不向慕其調丹徒傾已帑召羣工曰廟曰學丹堊翔煥內外一新記之者松江府判官兪公用中侍禦秦公元之設親主客以嚴講貫其陞臺州路學正時方劻勷不果出矣壬辰丙申遁伏巖穴有利其貲者公曰但存稚孫足以供老親足矣未幾親沒肉消骨立白頭衰盡公之爲詩盤桓蒼古不貴纎巧織紝之習字尢喜朴拙有識之者曰宗漢匪八法也家藏古澹貞素諸集若干捲春秋七十有四娶胡氏子男一人名詢孫男二人將以是年五月十日竁於縣治之北秀野嗚呼士不以道自重久矣倘遇人之孱懦則愚弄之稍振拔者輒畏縮吐舌公常太息曰士生天地間浩然正气金石可磨也膠漆可解也吾之正气不可撓也孟賁失其勇也陳平失其智也吾之正气不可奪也石介字守道當慶曆中獻聖徳褒貶忠邪先是眾怒不可犯遂以奇禍中介欲鑿棺而驗其死生賴天子仁慈而不忍也公之浩然正气平日於死生禍福是非毀譽無避忌故忤時觸諱而恱之者少而不樂者滋多古之烈丈夫微公其誰耶余不腆於文夙辱友愛姑掇其梗槪掲於墓上銘曰山髙則頽水深則洄不渝不泐過者必式曰防矣時洪武十二年四月望日同郡友人白雲唐仲實拜手撰

貞素齋集附錄卷一

欽定四庫全書

貞素齋集附錄卷二

北莊遺稿

北莊先生諱逺字仲修可庵先生諱遜字士謙我祖貞素先生之弟也先生以詩聞名家二公嘗從之論議得其源流一時倡和花萼相輝貞素先生嘗爲之圖其樂可知已可庵先生𨿽得入府縣誌列之隱逸然皆未有傳也復采一二附之錄後庶幾一時盛事可以並傳不朽云八世孫孔昭謹志北莊遺稿

贊兄貞素小像

偉哉貞素金玉遐心言根理致學自天成屢濟時艱三闡文教忠孝遺模古今人表

次貞素兄逰石照韻

靑碧石如削妍媸鑑靡阿光浮春雨洗昏動暮云磨髙尙人難見分明世不多山靈謹呵護遙睇爲長歌

幽居次唐仲實韻

杏樹髙於屋橊花矮近檐疎簾風細細開戶月纎纎機息鷗常狎朋來鵲屢占忘懷無爾汝瓶內酒須添

挽旌徳元眞觀道士王云友

嶺上云爲友牕前水是心遽遊方外去安用世間尋閬苑淸風迥函闗紫气深只如酣醉夢長是夜沈沈

莊居述懷二絕

花如鋪錦柳如綿落日空山哭杜鵑癡客不知塵世事顚厓長伴白雲眠

春山靑潑雨初收人倚衡門獨自愁路上相逢荊棘【闕】酸風吹袂淚交流

聞鶯

鶯語如簧囀淸曉飛來飛去靑林繞舌端便巧似訴人巧語世間曾不少

早行和弟可庵

月落霜林烏乍啼風生驛路馬頻嘶柴門犬吠天將曙知有人家住隔溪

二

雞鳴野店整雕鞍路漸分明出亂山記得少年因中酒一竿紅日倚歌鬟

上母壽

願祝堂上老慈親八百甲子如其人王正降誕值谷日孫子稱賀當新春白髮垂垂照盞斚紅顏粲粲輝庭筠冰魚寒筍愧奉養五色斒斕如鳯麟

貞素兄以龎公傳示讀感而賦此

龎公伉儷隴頭耕爵祿由來敝屣輕秦相範雎寧免辱漢臣疏廣已辭榮門栽五柳諸郎懶手植三槐二子成富貴從知天已定願培陰徳任餘生

幽事

樹繞重門盡日陰倚風時聴蛻蟬吟采松釀酒開除事畫紙圍棊消遣心親舊殊方音邈邈兵戈滿地夜沈沈眼前得失君休問家住云窩深復深

兄建小園艸堂落成次韻

卜築南園喜落成種花移竹傍檐楹方池水暖魚遊藻髙棟泥香燕防營佳客過門陪杜酒諸孫執業對韓檠居貧未可思熊掌樂道何妨咀菜羮

秋日郊行

陰霾掃淨山歷歷晴谷回轉泉涓涓羣雀噪風世欲幻一狐嘯日天爲旋祥光垂情閔下土秋色著意開平川我老英雄一掬淚夜深灑向虛窗前

雨後一律呈貞素老兄

吾兄寫字似寫畫大筆如椽不厭提六法妙知前古意八分時爲上人題雨餘盈池出日落山靈隔樹科斗啼最喜髙年更康健笻枝不用采霜藜

可庵搜枯集

自贊

可庵可庵處世夐別勢利不趨棲遲守拙𨿽無善可稱亦無惡可說愧何補於事功誠有忝於前烈

五言詩

交山圖

岸巾褦襶子舉世罕知心卻與山爲友抱琴時一尋

題畫馬

冀北風霜肅江南煙雨肥騰驤盡龍種豈肯受金羈

和許知縣織婦吟

錦織並蒂花花成漫停梭停梭復細看人與花如何明月照中天敗葉鳴寒柯誰知恩愛心翻成離恨多

二

雙星照短牖孤月懸髙枝仰睇星月明對此令人悲手持並州刀爲君裁寒衣不忍密密縫此心君應知

山中

我愛山中好翛然樂有餘荒徑從不掃溪淺足堪漁汲井旋烹茗閉門還讀書𨿽云市朝好吾亦愛吾廬

和黃友仁見寄

珍重淳原客新詩寄故人交情多繾綣時倦一酸辛西嶺山如畫南樓月似銀何時一尊酒同醉岸烏巾

誕日和貞素兄韻

陽和回地底春信到枝南酒味方淡羲文義細參靑燈空自照白髮漫盈簪寸艸春暉意年年此日慙

李謫仙

召對金鑾殿榮膺白玉堂气吞髙力士眼識郭汾王醉骨生疑蛻詩名死更香何由見顏色落月照空梁

和蔡原英暮春雜詠

處處鵑聲急春光大半非緑扶官柳暗紅防岸花飛竹塢消殘靄柴門掩落暉髙人尋友罷獨抱一琴歸

二

十日九風雨春來有許陰气騰三島瞑緑漲一江深苔匝痕猶濕花垂力不禁遙憐杜陵老麻麥正闗心

和人韻

山水有眞趣琴書得自由歌詩哦字眼沽酒過墻頭南國黃花景西風白雁秋何人發幽興吹倚江樓

題度洪富嶺道中

踏破瓊瑤路行穿翡翠岑光搖鰲背穩迹印獸蹄深冰瑩奩開鏡泉凝玉墜簪野梅香徹骨三嗅動微吟七言詩

題百馬圖

詔許平戎罷戰還徵鞍初卸汗初幹從今歸牧華山後只許丹靑畫裏看

和曹從善見寄

雨餘山霽艸痕靑徹夜灘聲作雨聲起坐東軒淸不寐開窗邀月傍云聽

二

一年好景半陰晴欲向東風訴不平幸有靑靑門外柳牽縈詩思自多情

題副使蔣仁本索烏巾紗

一幅依稀暎白頭黃花見我不須羞憑誰巧制抹眉樣收拾吟翁兩鬢秋

題虛中王君紙扇所畫竹石

珊珊挺立兩三竿爲愛淸風不厭看只恐乘鸞仙子下夜深吹斷玉簫寒

道中

雨來雲裏山頭低雨收雲束山腰齊眼前好景吟不得天風泠泠馬頻嘶

髙尙書春曉圖

萬壑靑涵春逺近千秋曉濕翠模糊尙書胸次何瀟灑寫出匡廬一段圖

餞博士朱大同赴京就試

峩峩萬仞紫陽山仰止彌髙不可攀孔席未能三月暖祖鞭又覲五雲間八珍分錫瓊林宴羣佩趨陪玉筍班敷奏九重承顧問定應家學動龍顏

戊戌立秋夜紀夢

戊戌七月立秋夜淸夢忽然到江濵儒冠只有攀鱗士戎服尢多射虎臣分題依稀蟾窟曉侍宴彷佛龍樓春覺來展轉耿不寐涼月照窗懷故人

和方彥黙教諭思親憶鄕

誰家搗練鳴秋砧偏感春暉寸艸心白髮倚閭日又暮靑衫受業更將深城頭烏啼月照樹天外鴻歸霜滿林寒齋獨坐誰是伴靑燈相對空長吟

送丘克明副使休官歸湖南

二孤髙枕大江流天入蒼茫日夜浮帆影逺連巴蜀曉櫓聲淸入洞庭秋菊松雅興同元亮泉石幽盟慕許由別後相思梅正發月明千里倚江樓

偶成有感

少年一笑千金騎馬看花遊上林飄飄兩袖香風發鈞天彷佛聞仙音回頭往事淸夢裏滚滚年光付流水安得壯士挽銀河願言爲把紅塵洗

余舊藏朱大同侍郎墨菊友仁黃兄展玩之餘感嘆哀悼不已遂賦詩以挽敬步韻以復情見乎辭【朱擢禮部侍郎遭厄惜哉】

根本東籬不用培霜葩幻向筆端來藝林遊戲遺香墨宦海聲名等燼灰風韻尙憐存晚節韶華空憶占秋魁披圖細玩仍珍襲獨對西風倍感哀

心逺軒爲郡城汪仲逺賦

結屋城東地自偏南山日見意悠然籬邊采菊仍賖酒壁上懸琴不用弦滿地荒苔童不掃一庭落葉客猶眠有時倒屣迎髙士卻怪山林在市防

題戴叔佩碧霞軒

占得翚山一片雲卜居自愛逺塵氛一天曉絢千機錦半席晴摛五采文菽水娛親春正永篝燈課子夜將分个中好景難描處孤鶩齊飛帶夕曛

江亭秋霽圖爲黃友仁題

萬頃波光煙飄緲風防秋聲生木杪隔江彷佛是江南一帶逺山靑未了何人獨引小溪僮來訪幽亭玩易翁亭下扁舟纜莫解磯頭昨夜多顚風

和謝宗可霜華花霧塵詩韻

宿酒禁持夢乍醒陰陰芳樹鳥無聲輕籠翠色溶溶曉漸復紅香淡淡晴誤避茶煙跧老鶴慣藏栁影咽嬌鶯東風卻怕花神怪捲起霏微幕不成

餞許知縣秩滿赴省【時有復三考之文至】

珍重三年月旦評今朝解組覲宸京政書上考推公論詔許重來荷聖恩春滿皇都鶯囀早風淸官路馬蹄輕東門別酒不須醉指日兒童竹馬迎

題翚嶺【分題許宰解任赴京】

金削芙蓉傍五云躋攀手可摘星辰風霜威肅峯巒曉雨露恩深艸木春百折縈紆通鳥道一澄澈瞰龍津從今濶步最髙處身近蓬萊天上人

和曹從善見寄

壯志淩雲憶少年幾多髙木看鶯遷君能操守冰霜潔我老心徒鐵石堅世態炎涼無古道人生會合有良緣誰知病起山中客白髮瀟瀟只自憐

二

暖日暄風散晦防園花巷柳媚新晴蹇予潦倒心猶赤感子殷勤俗眼靑短髮豈因衝怒竪枯腸時作不平鳴夜來雨過空山後翠撲嵐光入戶明

三

一曲歌殘樂未終韶華何事苦匆匆云來云去元無定花落花開總是空詩夢已歸牕艸翠酒痕猶借臉文紅華陽山下遺衰艸卻喜斯文道未窮

過旌徳華陽寺文天闗上人畱飲貞素兄賦詩遂次韻

星辰落落無多士頭雪班班有幾僧逺水霞明紅片片亂山云防碧層層幽懷止許琴三操勝景時容屐一登寄語山鄰莫驚怪題詩刻竹記來曾

九日辱邑令歐本泉見招登髙靈山

絕頂行行莫厭遲酒情詩思兩相宜百年行樂可無酒九日醉餘還賦詩楓嶺霜幹紅冉冉苔磯水漾緑差差風流不減龍山興賸插黃花帽半敧

再過鎭江有感

京口重來二十年江山景物自依然煙橫鐵甕城千疊潮落金山石一拳昔借靑燈分講席今慚白髮泛徵船腰纒曾跨揚州鶴醉壓吳姬舞袖偏

題溪山環秀手卷爲黃友仁賦

卜築城東孰與儔八牕面面擅淸幽穿花流水夕陽亂出岫閒雲爽气浮坐石醉呼天外鶴憑闌閒對渡頭鷗知君揭攬多淸致空羨人間有五侯

餞黃克敬應賢良舉賦

祖澤汪汪陂量宏聞孫襟度玉壺淸閉門自樂甘顏巷徵檄行催覲帝京朝雨浥塵闗樹暗春風迎棹浪花輕九重慶際風雲會萬國光瞻日月明防插宮花香泥泥班陪玉筍佩琤琤京都故舊如相問爲說年來老力耕子周倡和貞素兄佳什見寄因次其韻

澗谷深深圖畫開依稀潭第等蓬萊雨餘逺岫靑凝黛水漲平池綠潑醅語舊西牕燒絳蠟吟情東閣動寒梅杜陵已喜千間庇司馬應憐四壁頽下榻每應髙士至抱琴時有故人來采芝不獨商山老亦有韜光輔世材

八駿圖

君不見鎬京周穆王馳騁八駿遊八荒瑤池宴罷歸來晚脫羈縱逸交騰驤又不見燕昭千金求駿馬朽骨售之亦償價方今歸牧華山陽卻把丹靑作圖畫戴公妙筆絕世奇功與造化爭錙銖披圖三嘆無人識只有當年伯樂王良知

重九日

去年登髙靈山顚新詩醉寫秋風前金杯酒泛紫萸滑烏紗帽插黃花側今年瀟瀟坐風雨回首往事心茫然靑山當戶爲故友白髮兄弟羅酒筵丹楓染霜明秋色白雁叫雲橫暮天醉窮老眼浩無際賸欲乘風遊八埏

題秋江圖爲黃友仁賦

老樹槎牙石巃嵸隔岸人家紫煙重長江蒼茫日夜浮天塹西來云影動駕風上水誰家船片帆髙颺孤云邊林下伊誰褦襶子抱琴應訪艸堂仙毫端逺勢莫能比巴陵洞庭秋水裏莫是當年顧虎頭寫出滄洲千萬里詞

感皇恩述懷

疎雨滴淸秋洗殘流火爽動涼颷透簾幙寒蛩吟徹誰道小鳥蕭索靑鐙相伴我情依約螢照更殘烏啼月落悲壯山城數聲角漫漫長夜扣角長歌方覺人生能有幾須行樂

臨江仙【偶成】

銀燭光搖秋夜永一天涼浸詩脾鳴虫喞喞漏遲遲半生春夢裏彷佛是耶非萬事破除惟有酒當歌不飲何如人生七十古來稀休爭彊與弱行樂是便宜

滿江紅【小莊有感】

嵗晚江空更風雪連朝情惡門緊閉淸寒奰屭重重簾幙老屋數椽聊掩庇山田幾畆多磽角嘆前村喬木碧參天今凋落三杯酒還堪樂一局棋尢難著任功名蓋世到頭都錯世事宛如春夢短人情恰似秋云薄對靑燈感慨話興亡今猶昨

水調歌頭壽貞素兄

稀年古來少何況又逾三雙瞳炯炯凝碧白髮更盈簪剛把殘冬畱住先借新春四日醉倚晴酣榮悴付定命艱險任經諳舞斑衣沽臘醖典春衫觥籌兄弟交錯同是鬢鬖鬖自喜衣冠奕世未墜詩書如綫此外更何慚笑問梅花信春已到枝南

木蘭花慢壽貞素兄

怪夜來南極祥光炯炯中天恰先借新春暫畱殘臘爲度稀年弟兄垂垂白髮願年年輝暎漾樓前尊酒光搖旭日鑪燻細裊輕煙詩書一脈繼靑氊五世喜家傳憶京口橫經天臺振鐸往事悠然回頭十年如夢看園花灼灼幾春妍爭似蒼蒼松柏嵗寒同保貞堅

文

祭貞素兄終七文

嗚呼痛哉吾兄之生稟性梗植砥節礪行慷慨朴質皓首窮經挑燈繼日密遊江湖縉紳器識振鐸池陽文聲赫奕再教京口黌捨陋窄學無恆產齋無講席薄祿養防郡庠仰給禮殿卑隘載新是辟文教大興名譽借借咫尺天臺雲深霧隔嗚呼痛哉我昔與兄累遭兵革扶母逃避被冦縛執母遺山中子遭擄搤兄弟累累厲言罵賊白刃加頸略無憂色母憂子亡子憂母失兩地憂懸天意憐格賊乃解防遂免鋒鏑子母相見且喜且泣不墮惡少吾家陰徳嗚呼痛哉嗟嗟吾兄簡淡尙古和而不流安貧樂處誅茅結廬聊蔽風雨扁曰貞素爲讀書所講明道義探賾經史兄弟怡愉詩酒容與開門授徒程通章梓嗚呼痛哉嵗在丁巳時維九月羣編誌書兄嬰微疾兄弗果行弟往編集書未成編病報危急函歸省問相見悅懌從容顧問講論防繹迨其厥明翛然簀易嗚呼痛哉兄之壽享七旬四齡一子一女孫男二人孫聰匪魯筆硯時親吾家文脈將見黽黽興言至此暗傷我神嗚呼寒雪兮依依陰風兮慘淒義重手足兮同气連枝痛裂肝腸兮涕泗漣洏薄陳素奠兮聊表孝思哀有盡兮思無窮時尙饗

貞素齋集附錄卷二

