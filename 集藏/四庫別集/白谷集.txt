《白谷集》

﹝明﹞孫傳庭撰

欽定四庫全書

集部六

白谷集

別集類五

明

提要

臣等謹案白谷集五卷明孫傳庭撰傳庭字伯雅代州振武衛人其名或訛爲傅庭誤也萬曆庚申進士官至督師兵部尙書討李自成兵敗潼闗歿於陣乾隆四十一年賜謚忠靖案史載崇禎十一年李自成自蜀還走陜西傳庭扼諸澄城分兵五道擊之降其驍將混天星過天星等朝廷恃以爲屏蔽十六年出師潼闗降其僞將四天王李養純擒其僞果毅將軍謝君友自成懼謀降賊幾盡滅乃以霖雨七日餉絕軍亂致敗遂以身殉今證以集中澄城報捷諸奏疏委曲詳盡一一相符惟史載崇禎十二年正月戊辰劉宇亮孫傳庭會師十八萬於晉州不敢進考集中官軍苦戰疏內稱解眞定之圍救濟南之陷出口之役又率所統鎭將官兵勠力合戰事皆在正月戊辰之後又恭聽處分兼瀝血忱疏內歷舉正月二十七日臣欲先發兵馳東安扼擊而督察不從二十九日臣勉發曹變蛟楊國柱等兵先往次早復約督察同往或臣獨往而督察又力阻云云督察乃劉宇亮也據此則兵集不敢進其責全在宇亮傳庭特爲所牽制故本紀連書之耳是亦足資考證也此集自一卷至三卷爲奏疏卷四爲雜著卷五爲詩奏疏載自崇禎十年七月二十日起至十二年六月十二日止其於十五年復起救開封至十六年奏疏並佚不載殆傳庭殉難全家俱歿其十五年以後稿本或俱失於兵火歟

乾隆四十四年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●白谷集總目

卷一

奏疏

卷二

奏疏

卷三

奏疏

卷四

雜著

淸屯錄﹝附﹞

卷五

詩鈔

●欽定四庫全書

白谷集卷一

﹝明﹞孫傳庭撰

疆事十可商疏

題爲廟算當一無不毖疆事尙十有可商敬抒愚見恭請聖裁事自流氛煽亂殆閱十年發難之初賊勢甚小我兵日剿而賊勢益大今用樞臣楊嗣昌之議復措餉二百八十萬集兵十二萬付之督理及臣等各撫臣以圖大創謂滅賊在此一舉矣儻任事諸臣繇今之道迄無變計臣恐今之措餉二百八十萬豈多於向者已費之幾百十萬哉今之集兵一十二萬且不逮向者見調之九萬矣廟堂苦心而籌豈可再供一番嘗試而天下事又尙堪再誤乎臣不爲臣等身家慮而爲朝廷封疆慮蓋事之可商者有十焉一曰商兵夫剿賊須兵此必然之理也然兵必核實爲我用否則紙上空談有兵亦與無兵等今各邊之精鋭以屢調盡空卽欲照部議集兵不可得矣如使可得皇上但據督臣所奏兵數一細按之似督臣之所以應大剿者竟未有加於前也且楡鎭以聞警淹畱寧鎭以被衂歸息皆不能卽至夫兵力如故迅掃何期又況可憂不獨在無兵乎此其可商者一也一曰商餉夫未籌兵先籌餉士馬所以貴飽騰也然必餉圖可繼餉始不窘今海內之脂膏已竭澤欲盡𨿽欲照部議徵餉未必如數矣卽能如數皇上但據督臣所奏餉數一細覆之似兩部之所議以供兵三萬者必不能供二萬也且兵合於何日餉足於何期見支猶虞掣肘補欠更需時日調兵原期大剿餉將困於坐食又況可憂不獨在餉之難繼乎此其可商者二也一曰商地夫用兵全在地利地利者我之所利而賊之所不利也向來賊勢張則四出困則歸秦賊之地利在秦明矣乃我又若惟恐賊之不得地利始則合督理之力而驅之於秦繼則盡一督之力而守之於秦環秦皆山也賊旣據山爲巢兵又視山爲阱賊自安閒於山內兵殆坐困於山外賊掠糧而兵不能斷賊之糧道兵屯日久所需米豆日益騰貴至不能支是逼賊於山不能窘賊反以自窘此剿賊之大病也樞臣四面六隅之議毋亦欲我殺賊有地賊逃生無地耳若竟如此賊將踞全秦爲窟穴而四面六隅幾爲空張之网矣此其可商者三也一曰商時滅賊須審天時天時者我當其時則可勝賊當其時則可圖也賊夏秋則橫冬春稍戢賊之時不在冬春明矣乃我若偏憐賊之窘於冬春而不肯乘機者無兵每嘆於冬初兵集已至於春杪屢值冬春我旣無兵乘賊賊更乘我無兵不戰而賊愈鴟張彊戰而兵或敗衂繇是賊益肆而我愈無如賊何兵無能爲而賊所埀涎之城堡日任其攻刼竟付之不能問矣夫有圖賊之時我旣錯過賊反狂逞此剿賊之大患也部臣計餉一年毋亦謂我之殺賊在此一年而賊之滅亡在此一年耳若竟如此𨿽再易年亦無望獲丑報訊而年復一年竟成不了之局矣此其可商者四也一曰商賊剿賊必需知賊而後賊可圖也賊動稱十萬動稱數十萬而老本精賊畢竟無幾今豫楚江北𨿽皆報有多賊乃賊之彊者悉在秦然秦賊自闖王被擒蠍子塊張妙手就撫惟過天星闖將混天星三賊略稱悍肆而三股精賊亦自寥寥無多也今我如畢智竭力日夜惟三賊是圖苐能於三賊了當一二股而秦賊便成破竹秦賊平而豫楚江北之賊便可傳檄定矣如不握定要領早從大頭顱處下手而泛泛從事賊必不可滅也夫賊𨿽無他志然原非善類未有竟不滅而竟無他志者臣不能不深憂其卒也此其可商者五也一曰商我圖賊宜先知我我之滅賊非更有可待也地方破殘凡幾人民殺戮凡幾猶可徐竢修復乃上下人心渙散黠卒窮民到處思亂是吾之可憂者不獨在賊蓋自廿載供邊十年備冦以來已悉索敝賦矣玆復議餉二百八十萬兵十二萬措辦之難爲何如此番兵餉豈可輕於一擲耶當如臥薪嘗膽痛念此番兵餉非易使此番之兵餉不又似從前之虛擲而我之力尙可少舒我力舒而後來再有徵繕猶可勉彊供應也如不深維根本而悠悠如故後來之事益難矣夫我之元气久索尙爾克削不已寧有不危者乎臣又不忍深思其卒也此其可商者六也一曰商剿覷定一股剿完一股此剿賊之要訣也今計不出此迎擊旣畏賊鋒合圍又苦兵弱遂不得不殺零截尾以掩餙目前而剿不成剿矣不思賊卽眾彊自可設計以圖之蓋賊無城郭自固原日日寄命於我驅之於必困之途取之於垂死之日王師所以有徵無戰也如苐一彼一此爭勝負於矢石之間卽勝亦無闗於蕩平況未必勝乎專剿之責在督理之臣各撫臣止可恊心參贊必不能隨賊逺逐也此其可商者七也一曰商撫懷之以徳懾之以威此撫賊之要著也向之歸命未必假我旣有誘殺之嫌今之投戈未必眞我已無堅拒之力遂不得不遷就籠絡而撫不成撫矣不思賊卽眞誠無他我亦須張威以待蓋賊已窮極思返我惟有以懾服之則狐疑狙伺失其故智又乘其欲盡之勢迫以難犯之鋒乃可永消反側也如已恩窮威頓始望懷來於狡詐之軰卽來亦難保其有終況必不來乎苐行撫端責之各撫臣而督理惟宜一意剿殺庶不啟賊以輕視也此其可商者八也一曰商將制勝之機在於擇將總鎭偏裨皆剿賊之將也乃能實實剿賊者幾人卽左光先曹變蛟二帥一則頗能詳愼一則頗能勇往然久歷行間究未能獨奏膚功而此外之庸碌者尙多也臣謂曹左暫堪驅策其餘亟宜裁汰失律者亟宜按以軍法以警衰惰卽如臨洮總兵孫顯祖年暮無功斷難姑容則凡如顯祖者均宜次第甄別此事之可商者九也一曰商人戡亂之任在於得人督理巡撫皆辦寇之人也乃能實實辧寇者幾人惟督理二人一則勞著徵流自可劵諸已往一則功成靖邊尢可信其將來其餘尸位應不乏人也臣謂督理並膺倚任其有不能辦寇者似宜亟行更易如臣傳庭心徒切而命實乖今且貽累督臣一事無成卽或憐非禍始亦宜重加罪斥則凡似臣者皆不敢貪戀勝臣者亦不敢推諉矣此事之可商者十也以上十事伏祈穆然深思毅然獨斷於一切事情宜廟堂裁決者卽行裁決宜該部申飭者卽行申飭於文武諸臣宜照舊畱用者仍行畱用宜復議斥處者卽行斥處懲前毖後攺故圖新封疆之事或有瘳乎臣身在局中實見情形如此用敢備疏請裁期於在事諸臣力圖共濟非徒以條議塞責伏祈聖明全覧施行崇禎十年七月二十日具題八月二十七日奉旨該部看議具奏

報甘兵扺鳳並請責成疏

題爲恭報甘兵扺鳳臣遵旨調度並請防擊一定之責成以便遵守事崇禎十年六月初一日準兵部咨爲塘報成階剿賊級功等事該本部覆題奉旨是這川兵應量撤量畱著該督撫會商妥確速奏西鳳畱王國靖兵専聽撫臣調度及川兵回日分別賞擢等事宜俱依議標旅屯軍並著該撫上緊募練務濟緩急不得遲延欽此欽遵抄出到部移咨前來隨經移咨督臣洪承疇會議去後除川兵撤發回蜀已經督臣另疏具題外其甘兵奉旨給臣調度臣一面移咨督臣督發仍一面屢次移文王國靖催調今於七月十五日準督臣咨稱原任總兵王國靖統領甘肅官兵二千八百餘員名馬騾一千八百餘匹頭於五月二十五日自禮縣離營回鎭將選畱實在官兵二千七十九員名馬一千三百二十八匹騾五十四頭俱交付甘肅原任副將盛略統領於七月初八日自秦州啟行前赴鳳翔西安聴貴院調度其官兵應支廩糧馬騾料艸自六月二十日以前俱於本部院軍前餉銀動給自六月二十一日起至七月初十日止共該廩糧料艸銀四千五百八十八兩七錢六分已行布政司於収貯八九兩年新裁公費銀內支給其自七月十一日起應支廩糧料艸則例總統副將一員盛略日支銀五錢見任甘肅鎭夷遊擊一員趙用彬日支銀三錢甘肅總兵標下坐營都司一員葛勇日支銀二錢五分甘肅總兵標下旗鼓守備一員鄧萬鍾日支銀一錢八分加銜遊擊見任大平堡守備一員王萬策日支銀二錢五分加銜守備楊奎光等三員毎員日支銀一錢六分千總曹撒賴等二十一員每員日支銀一錢四分把總孫登魁等四十員每員日支銀一錢材官紅旗張六等一百一十一員名毎員名日支銀八分百總管隊大旗陳能等一百一十名毎名日攴銀七分軍丁一千七百八十九名每名日支銀六分馬一千三百二十八匹每匹日支料艸銀八分騾五十四頭每頭日支料艸銀五分以後聴貴院給發等因到臣該臣看得甘肅之兵奉旨屬臣調度臣催取再四今始東來適寶雞屢報賊警臣卽檄令屯駐鳳翔剿禦此兵共計二千七十九員名並馬騾月費餉七千二百餘兩計一年卽該費銀八萬七千餘兩臣不得不照督臣原支則例按月支給督臣通計剿兵猶欲將甘鎭續調之兵並以予臣苐督臣會移臣手書謂甘兵非賊敵手臣查此兵隨徵半載功級寥寥塘報可稽臣受防剿一面之寄安能全領非賊敵手之兵以圖僥幸於萬一查有部調鎭臣王威親統延兵南下威以宿將臨戎威聲紀律自與偏禆不同乞勅督臣將威兵畱之西鳳佐臣防擊又可兼顧本鎭其甘鎭見到各兵內其中有應汰者臣淸屯事竣刻下卽親詣鳳翔逐名選驗分別去畱約或可得千餘名臣聞延鎭整搠待調之旅亦僅千餘以此二兵合臣見在標兵並各防兵與臣所遣官市募者陸續齊集共可得馬步戰兵六千餘名臣必能於分防恊擊勉圖報效臣於此竊有請焉朝廷馭邊臣之法必責成分明然後賞罰畫一臣職任鎭撫奉皇上分防恊擊之命東西皆當兼顧勢不容騖東而遺西騖西而遺東理臣剿賊於東者也如理臣追賊近陜臣卽應分防恊擊於潼闗督臣剿賊於西者也如督臣追賊過隴臣卽應分防恊擊於鳳翔儻東西防擊各無隕越則臣可幸叨不譴如東西防擊或有不效則皇上治臣之罪以爲督撫戒臣甘心焉此外不特潼闗之東臣不能越境東出卽秦隴之西業有督臣大兵臣亦不能舎郤根本與督臣盡聚西偏如今歲春夏間督臣提五鎭之兵剿賊於隴右臣居守省會西鳳郡邑幸得晏然卽有零騎窺逞臣檄偏師一擊賊卽踉蹌西遁數月以來臣𨿽苦無兵實未悞事邇奉嚴旨與督臣一並議處恩威出自朝廷臣子豈敢餙避然犬馬微忱亦欲仰邀天鑑竢有處分部咨另疏剖陳外臣思地方之責成若不分明則廟堂之賞罰何以畫一伏祈勅部復議分別責成除漢興商雒臣已前疏吁請復設鄖撫專轄外自今以往如令臣遵奉屢旨於潼闗西鳳之間調度兼應卽以調度之效不效定臣之功罪惟命抑或念督臣久勞行間宜令督臣彈壓於潼闗西鳳之間使臣提分防恊擊之孤旅隨賊專剿臣亦不敢不惟命總期於責成分明賞罰畫一臣非敢擇便非敢避難惟有竭智畢能以求仰分聖憂於萬一而已若似今者督臣提五鎭之兵剿賊於西臣在省防守近省千里內毫未有失一旦並幹聖怒使臣惶惑無措則此後臣將何以自免也統祈聖明鑑裁施行崇禎十年七月二十六日具題八月二十七日奉旨該撫親統甘兵恊剿已有旨了這延兵畱鳳事宜及分別責成以定功罪該部看議速奏

糾參婪贓刑官疏

題爲刑官委署婪贓遵勅先行挐問事臣惟剿寇必先安民而安民尢在察吏臣備員秦撫每於詰戎討寇之餘晷益厪察吏安民之本圖故屢飭所屬郡邑凡問理詞訟不許濫贖加罰徵収錢糧不許勒収羨耗日用買辧不許虧累行戶榜示諭禁再三嚴切尢於署篆各官諄諄加意詎有貪黷恣肆如署涇陽縣事慶陽府推官何守謙其人者涇陽一邑爲三秦富庶之區前任知縣王珵先經臣備察論劾臣愼重此缺不敢輕率擬補而西安丞倅寥寥無可委署藩司因議借才鄰郡以守謙調委臣據詳批允謂本官必知刻勵自愛或不至染指膻地臣以邇來吏治日污秦中尢甚恐徵収索羨錮獘難除宻諭守巡兩道單騎親往掣櫃拆驗隨據分守闗內道李虞夔掲報親至涇陽抽驗各裏収完在櫃糧銀每櫃抽驗二封每兩除正數外有加収羨耗三四分有五六分者有原収數少者卻於流水簿並封袋揑寫數多者其餘在櫃銀兩尙未盡拆等因乂據稟稱自本月初七日以前収者何推官拆訖無可查考惟自初八日以後者貯櫃無幾抽掣數封秤兌每兩正數之外餘者多寡不一至少不下三分至多不過六分另單呈覽中有一櫃系収書作獘簿封與銀數不符見發糧廳究擬另報臣又訪得本官婪肆多端復將單欵事迹並被害證佐姓名開發該道就近秉公親審明確呈報一面令該道先將収完在櫃糧銀公同教官逐封秤兌通完總算原該正數若干外加羨耗若干並將収糧原等及拆驗之等嚴追封解去後隨據該道呈報該本道共同西安府通判余昌祾該縣教官李連芳等親詣該縣堂將前抽驗銀封驗明本道原判朱封卽追原収銀等三把將各裏銀櫃共一十一个逐一拆驗秤兌正數銀二百八十九兩五分一釐八毫外加羨耗銀一十四兩五錢二分總計毎兩外加耗銀五分屢經申飭之後尙有此數就此計算本官任內共収銀二萬三千七百四十二兩二錢零共外加羨余銀一千一百八十七兩一錢一分其前収過銀兩已經起解恐所加之數尙不止此今將収銀吏趙參張光顯田國璽原収銀等三把固封呈解拆驗之等系民間私等恐與天平不合請乞本院查審將三等發布政司較合等因臣面審趙參供稱何推官原定等子每兩比民間重三分秤時又髙擡六七分大約每兩重一錢先因百谷裏花戶成光徳納銀六錢八分拆銀輕少責二十板枷號二日身死是實又據張光顯供稱何推官平素火耗原有加一今回慶陽因本院告示嚴禁令戶房吏分付上糧花戶從今秤平些是實又據田國璽供稱何推官自枷死花戶成光徳後因火耗輕少又挐三櫃四櫃九櫃十櫃十一櫃花戶羅安等約十餘人各責二十板十五板不等將十一櫃九櫃十櫃各問有力杖罪六分自此以後花戶俱加火耗毎兩以民間等子在加一以外以降發法馬毎兩約加六七分又封銀不論多少俱要成錠因此百姓所費逐多又供秤銀若是平了何推官便說就是買賣也沒有這樣平秤之理等情各供明白及將解到原等與布政司法馬較兌所差無幾恐此等猶非収糧原等並將各吏所供火耗輕少拘挐花戶枷號斃命及納銀無論多寡俱要傾銷成錠情節並行該道與原發單欵一並審明確報去後今據該道將臣原發單欵﹝計十四欵﹞逐一審明登答呈報前來並粘連已故知縣王光翰妻曹氏武生樊聖謨當鋪行王周斗行張萬庫告狀四紙同審明犯證申解到臣臣復行親審無異該臣看得秦吏至今日固稱數摘之瓜而秦民至今日更無可剜之肉連歲均輸助餉派徧九州島皇上獨俯聽臣言特免陜西者誠以十載兵荒之殘黎實有旦夕難保之勢不得不稍畱一息以養將來回蘇之脈如聽不肖有司朘削吞噬而莫之問則皇上破格所免與微臣痛哭所請者不且毫無及於小民而止飽此輩之囊槖耶慶陽府推官何守謙司理旣有察吏之權握篆更受保民之寄乃不聞潔已惟知溪壑是盈且加以殘民豈但簠簋不飭憑姦僧爲綫索賄賂潛通視民命如艸菅枷責立斃尢可異者以縣令之妻忠將之母煢煢孀嫠望八埀死而本官無端拶指慘目傷心又何有於武生樊聖謨之橫加責罰也本官酷以濟貪斷難逃於三尺除遵奉勅諭一面先行挐問外謹將審寔事欵備列糾參其慶陽推官員缺勅下吏部速選嚴限到任臣謹會同按臣謝秉謙合詞具題崇禎十年七月二十六日具題八月二十七日奉旨何守謙卽盡法追擬具奏員缺速補該部知道

恭報官兵兩戰獲捷疏

題爲恭報官兵兩戰聨捷事據分守闗西道李公門塘報大天王合陵雁等賊塘馬逼犯寶雞地方請兵援剿適甘兵奉調東來已至岐山臣隨飛檄副將盛略速返鳳翔偵賊剿殺臣亦卽親提標兵前往調度乃以天雨連綿至八月初二日臣統兵西發本日據副將盛略塘報七月二十四日官兵至寶雞渭河迆南八廟天王村伐峪與賊大天王賽闖枉等對敵斬獲首級九十八顆等因到臣臣復諭令該將乘勝鼓勵務期盡殱賊眾旋聞賊被創之後猶屯渭河南伐峪八廟等處臣思賊在河南宜從盩郿進兵且賊方堤防河北正可掩其無備首尾夾擊一鼓剪滅臣隨提標下馬步官兵一千八百餘員名介馬星馳又檄監紀同知張京督內丁二百名並咸陽駐防參將尢捷都司賀英守備馬虎官兵七百一十六員名悉赴盩郿恊剿至初三日俱抵盩厔臣隨發隨徵守備薛見龍從盩厔渡河與副將盛略約期夾攻去後至初五日夘時臣督兵行至郿縣聞盛略已於初四日殺賊獲功隨據該將報稱八月初四日官兵至賈家村與賊鏖戰斬獲首級二百三顆等因到臣又節據分守闗西道副使李公門塘報相同該臣看得大天王等賊從徽秦東犯逼近寶雞督臣洪承疇大兵方扼闖過等賊於階成臣檄甘兵剿擊一戰得捷臣復悉索標下馬步從盩郿而西迎賊之前期會甘將以圖夾擊乃師方次郿而甘兵再戰復捷之報已至賊兩創之後竄伏山峪似欲西奔臣馳渡鳳翔調度官兵兩路搜討儻奔軼不逺更無別股賊黨爲之聲援則此賊必落彀中矣甘兵久在隴右未立功績一入鳳而兩戰兩捷𨿽賊僅數千亦以新來之气可鼓耳副將盛略都司葛勇並應敍錄而葛勇斬臨陣退縮一卒遂使軍气大振功尢足多隨徵參將趙用彬加銜遊擊王萬策旗鼔守備鄧萬鍾加銜守備楊奎光中軍祁功偉千總盛胤昌等均應彚敍獲功軍丁臣卽照例賞給用示鼓勸臣繕疏將發九月初九日晚據都司葛勇差塘丁口報本日早該將遵臣屢檄期約標兵從顧川一帶偵探大天王等賊會剿間忽見南山有馬賊無數執打大旗絡繹出峪循渭河南岸東走有賊營走出一人因販椒被擄乘空逃出稱出峪之賊系闖將過天星混天星賽闖枉四隊六隊八隊小紅狼等十數大股合力東來賊自寅至酉尙未走盡東西寛約四十餘里聲勢甚猛次日酉時又據守備薛見龍報稱徽秦東來大賊於初九日三鼓從東石家嘴探河口看賊之向往從東路行又於初十日寅時從益門鎭出來之賊俱往東行兩日尙未走盡等情臣於數日前卽聞督臣督左曹兩帥大兵駐札禮縣賊日近縣城索戰若大兵不勝賊必倒東直犯涇三內地今賊果東矣大兵消息尙未知何如臣惟闖過等賊與大兵相持於階成山中者七八月气熖風聲並非昔比各賊固多有借之以爲名者此東來出峪之賊亦未必卽系闖過然據報兩日之間自寅至酉尙未走盡其眾可知憶去冬今春賊盡聚西鳳卽闖過等賊其眾亦未至此當其從咸陽東窺涇三闖過糾諸股之賊合力狂逞臣提寥寥標旅猶能扼之使西使此賊卽闖過也則是賊勢未嘗少減而尢少增使此賊非闖過也則闖過之勢又不知若何而賊眾之猖獗愈不可言矣且聞西禮之賊尙有未盡東者如此賊之來竟無剿兵尾其後督臣止分臣甘兵二千晉蜀之餉尙未解到分文臣新增之兵𨿽竭蹶募練焉能一蹴就緒乃欲以獨力支此猖獗之寇豈易易也且初八九等日節據潼闗道稟混十萬老回回等賊已至陜州塘馬撒至閿鄕有河南王都院陸兵道督兵追勢必入秦儻東西之賊合謀並犯更可寒心除臣馳檄西鳳州縣固守城池並行潼闗道督闗門及韓合防兵贊畫司務廳陳繼泰督鄕兵馳赴堵禦外臣惟有酌量緩急往來調度謹先馳報上聞伏乞埀鑑崇禎十年八月十一日具題九月二十一日奉旨據報甘兵再捷闖過混十萬等賊東西交逞俱有旨了該撫須嚴加秣厲相賊形勢與督理二臣恊力夾剿蚤奏蕩平不得借口弛缷該部知道

降處陳謝並瀝下忱疏

奏爲臣罪蒙恩降處恭陳謝悃並瀝下忱事崇禎十年八月初六日準吏部咨爲馳報平鳳商雒賊情曁聞石漢二邑賊寇入城事準兵部咨該巡按陜西監察禦史謝秉謙題前事等因奉旨據奏賊突涇鎭南窺西屬又商雒紛告軼入石漢不聞疾救玩延流毒殊可痛恨該督撫身膺巨任遵限蕩平何在俱著議處仍一面嚴飭鎭將互援分討窮搜盡殱速底廓淸如再僨誤諸將定立置憲典不宥其興安傳報情形該撫還確查馳奏該部知道欽此欽遵移咨到臣該本部覆題看得流賊橫軼漢中時日不爲不久攻克石泉因而圍困漢陰民命旦夕正宜調發兵將救焚拯溺乃督臣洪承疇撫臣孫傳庭二臣均膺討賊之任坐視城陷置赤子於淪亡咎將誰諉相應各降二級照舊戴罪剿賊自贖等因奉這件旨洪承疇孫傳庭著各降二級照舊戴罪剿賊自贖欽此欽遵抄出到部移咨到臣臣不勝感激不勝惶悚除恭設香案望闕叩頭謝恩外臣竊惟秦事當壊亂之極實微臣受事之初臣自銜命入闗所見所聞皆堪浩嘆臣已自分有必得之罪然私意挽回補救𨿽非臣力所及而頂踵捐糜臣所素矢逾歲以來率一旅標師東援西擊恨不立奏蕩平其僥幸所成往往出於臣力之外臣不敢老師也皇上給臣餉銀六萬兩臣直欲當幾百十萬之用支用經年猶未告匱此外剿餉未嘗分費錙銖臣不敢糜餉也鞏漢所屬𨿽失事屢聞苐非在大兵行剿之地卽系撫治分轄之區他如西鳳平慶等府幸皆保全寧謐臣不敢貽誤地方也凡此皆皇上所素鑑舉朝所共知惟是藍田之變兵叛標下就中委曲臣茹苦難明實臣之罪乃蒙皇上矜其乖蹇特賜寛宥自此以外臣竊謂可幸無罪矣頃因按臣謝秉謙有馳報平鳳賊情一疏臣奉有議處之旨臣皇皇莫知所措續接部咨因賊攻克石泉圍困漢陰將臣與督臣洪承疇並議各降二級戴罪剿賊自贖覆奉兪旨其涇鎭西屬之有無失事商雒之曽否軼入該部並未議及想已知之悉矣惟是石泉漢陰之攻陷俱在大兵入漢之後爾時臣止慮彼中米貴餉絕特促布政司那借餉銀七千兩於標兵數百名內選撥二百名徒步分攜從黑水峪解漢接濟至於大兵救沔後奔亡之賊猶能攻陷兩邑與夫民命之旦夕咫尺大兵猶待臣迅發將領馳赴此豈臣意料之所及也如所云均膺討賊之任臣敢謂非臣之任第討賊之所必需有三曰兵也餉也權也委付均則責成亦均臣之均與不均不待臣言之喋喋固盡在聖明鑑照中矣況卽委付原均而東西逺近必有區別寧臣之敢於坐視乎爲法受過臣所甘心故臣初奉嚴旨卽有寧重無輕寕斷無疑之請苐該部擬議之際權衡微覺未審恐罰臣不足以示後來之警則臣之所重惜也若夫不卽褫斥仍許臣剿賊自贖此實皇上鼓勵之洪仁臣𨿽駑劣不敢不竭蹶從事其能逭過與否臣莫能自必惟恃聖明在上無微不矚朴忠鯁念終當仰荷憐詧也爲此謹奏崇禎十年八月初九日具奏九月二十一日奉旨地方功罪督撫均屬一體孫傳庭著同心共濟力圖殱剿毋得諉缷該部知道

奏報賑過饑民並發牛種銀兩數目疏

奏爲遵旨行賑已竣謹會疏奏報事崇禎十年二月初三日準戶部咨該臣題爲秦民窮困已極相率走險可虞懇特沛殊恩奠安危疆事該本部覆題本年正月初十日奉旨覽奏秦省災荒至極民不聊生深惻朕懷亟宜賑卹但目今部庫匱詘玆特發禦前銀三萬兩再著太僕寺發銀二萬兩光祿寺發銀一萬兩該部撥給車騾著忠勇營中軍李應忠星夜押解會同該撫按相度緩急設法救濟務令饑民得沾實惠事完報銷如奉行不善及乘機作獘者據實參奏仍查災重之處停徵錢糧並飭地方有司實心拊循不得虛應故事欽此欽遵移咨前來臣卽檄行陜西布政司督令被災州縣確查應賑饑民戶口三月初四日欽使賫銀六萬兩到省暫停布政司聽候分發臣同監臣李應忠按臣謝秉謙仰遵明旨會同商確除慶陽臨洮二府屬州縣兵荒未若西安等府州縣之甚者不徧賑外將西安鳳翔延安平涼興安漢中鞏昌六府一州所屬兵荒州縣逐一詳酌分別應賑量賑先以里甲之多寡州縣之大小擬注銀數及取冊已到復爲裒益其在鞏昌府屬者臣等與甘肅按臣黃希憲一體移會緣流寇擾害道路多梗賫冊發銀勢難齊一有從山谷間道陸續投冊者臣等卽陸續會議銀數一面行布政司分撥解發一面行各該道府委亷幹官員公同監臣分遣把牌並該州縣掌印官分鑿包封逐名點散有臨時不到或別有事故者卽扣銀繳還毋容混冒至秦韓兩藩貧宗與衛所牧監窮軍亦皆報冊求賑蓋罹災實與民同往例原皆並賑是以臣等亦酌議量賑其荒殘最甚州縣貧民無力耕種者仍各酌給牛種令每十人同領銀一十五兩俟其収獲二年後止照原數還官収貯仍備賑貸之用今事已報竣總計賑濟過極次貧宗貧生貧民貧軍共九萬八千一百三十九人共散過賑饑銀五萬六千四百八十四兩三錢共給過牛種銀三千六百五十八兩六錢七分二項共享銀六萬一百四十二兩九錢七分內一百四十二兩九錢七分系秤兌多餘之數臣惟三秦荒盜頻仍哀此下民非死於賊卽死於歲其顑頷未盡而僅延視息者蓋已無幾矣不惟含鼔非其故卽耕鑿亦鮮其人郡邑集鎭彊半邱墟阡陌田園祇余蓁莽一二孑遺皆竄伏於土穴山洞之中掘艸根刳樹皮以果腹甚至有人相食者各省災祲困苦未有若斯之極仰蒙皇上特允臣等之請沛發多金遣使遙臨渙綸逺播鳩形鵠面咸戴皇恩山谷水濱盡沾聖澤人心賴以維系卽天意亦賴以挽回蓋自欽賑旣頒之後西鳳近地遂得風雨無愆來年有獲此實皇上軫卹災黎感格天心之所致也其十年分災甚之處如漢中興安與鞏屬數處寇擾最久鬥米價至兩余所有應蠲應緩錢糧已經兩按臣疏請奉旨止酌量蠲緩存畱然漢中興安及鞏昌兵荒最甚之處一切錢糧俱萬難催徵至西安鳳翔平涼所屬之商雒隴扶涇崇等處殘破已極遽難望荒蕪於有秋近按臣謝秉謙復以商雒五屬軍餉賦役全書生員優免三項具題矣其餘應免錢糧並延安旱災雹災俱俟西成之後勘確重輕分數同漢興鞏昌臣等通行酌議題請外今將賑過人數銀數及發過牛種臣謹會同監臣李應忠按臣謝秉謙黃希憲合疏具奏至臣等於欽賑未至之先按臣曽發倉糓分賑臣於山陽鎭安藍田三縣行司府措給過賑銀共一千兩然爲數涓滴未敢混列上聞爲此謹奏崇禎十年九月初四日具奏本月二十六日奉旨已有旨了該部知道

報寶郿剿撫捷功疏

題爲恭報大捷事先是大天王等賊從徽秦東掠鳳寶我兵兩戰兩捷斬三百餘級賊敗入顧川山谷臣抵鳳翔仍督標兵與甘兵兩路搜討間又有棧道出峪之賊從寶雞渭河南岸東犯又潼闗道報混十萬等賊已近閿鄕勢將西闖闗門臣酌量東西緩急調度堵禦情繇已於八月初一日具疏奏聞隨準督臣洪承疇手書謂東犯之賊系小紅狼蠍子塊餘黨及臣詢差官李明謂闖過混諸賊亦俱東犯臣亦卽於十一日移文督臣並按臣謝秉謙會調大兵東來合剿隨據統領甘兵都司葛勇報稱出棧諸賊選精兵渡渭窺探虛實都司卽率蕃漢兵丁擒獲活賊一名來山虎縛解到臣臣面審據供出棧之賊系猛虎中斗星闗索一練鷹闖事王奎木狼黃巢闖將等股欲繇盩鄠渭華一帶徑下河南臣諭來山虎爾賊頭闖王等已就戮蠍子塊等已就撫今放爾回去宣布恩威有能攺邪歸正者皆待以不死若有好漢準隨營殺賊有功一體給賞如執迷不悟本院督大兵盡行剿滅不直殺爾一人釋放去後十二日午時據原發寶雞探賊塘撥守備薛見龍報稱本日寅時賊到髙店蔡家坡放火等因據此臣見賊漸東犯如過省南則鄠藍臨渭一帶震驚如渡渭北則興咸涇三等處可憂因一面檄行監紀同知張京督同參將尢捷等統延兵於寶雞堵扼賊後臣提標甘二兵從岐扶渡盩厔馳抄賊前迎剿以盩厔地稍平衍便於衝擊本日酉時師次岐山當夜有中斗星領步賊哨頭艸上飛的名揚威來投稟稱來山虎蒙本院不殺放歸故小的捨妻子來降又供各賊欲東犯河南等情十三日臣行次扶風據鳳翔府通判陳元勛推官張鳳鳴差役押被擄難民杜孝孝賫猛虎等八頭目乞撫稟帖到臣臣一面給示開諭一面鼓勵兵將赴武功渡河衝殺十四日臣至武功報賊復西退二三十里十五日臣復移咨督臣催發剿兵從鳳寶東下與臣東西夾擊至十六日又據原發郿縣探賊塘撥守備薛見龍報稱從賊營投來頭目翻山鷂等一十四名並帶男婦六十四名口馬騾驢八十匹頭查翻山鷂系前賊闖王舅子臣審明收撫隨差千總張世彊前去猛虎等營招諭十七日張世彊回稱行至河上與賊宣布招撫徳意見各賊𨿽口稱願降仍行搶刼似有潛往東行消息等情是日又據潼闗道報稱混十萬等賊仍在閿靈一帶屯札等因十八日寅時又據塘撥守備薛見龍報稱賊在髙店等處圍攻堡寨甚急等因臣自至武功大雨三日是日少晴臣卽提兵渡盩厔進剿途中又據監紀同知張京報稱大天王等賊從楊家河出口捉住鄕民盤問猛虎等賊今在何處要去合營卑職卽於十七日發內丁並延兵前去衝殺斬獲首級一十五顆生擒二名日晡賊始逃奔上山等因臣於十九日五鼔提兵從盩厔馳至郿縣東三十里槐芽鎭遇賊我兵奮勇衝殺賊敗西返日暮収兵次早臣至郿縣據分巡闗內監軍道僉事王文淸塘報斬獲彊壯賊首四顆生擒一名射死無數収獲彊賊九名等因臣慮賊仍東潰一面檄潼闗道丁啟睿並標下贊畫司務陳繼泰從藍田一帶差塘撥逺探如賊潰敗或賊有從東路奔逃者該道卽督闗門防兵該廳卽督民屯等兵設伏堵賊一面督官兵於二十一日進攻賊據阻不出二十二日賊頭闗索一練鷹復具稟令難民張義投臣乞撫臣仍給告示差鄕導趙士學等往諭並偵賊頭住址及賊中虛實二十三日賊復遣書寫岑彭等二名賫稟赴臣投見臣察彭願撫最眞授計於彭使構賊相圖去後二十四日賊遣精兵近縣窺探臣發馬兵數隊馳殺陣斬二級活擒馬賊三名審明梟斬是夜岑彭約同賊精兵數十人潛驅馬騾出營來投臣卽於二十五日發兵分四路進剿賊憑髙瞭見先發老營入峪畱精兵賊倚山待敵我兵馬步並進奮勇仰攻鎗炮齊發賊不能支敗退上山我兵奪嶺大戰獲捷據監軍道王文淸塘報共斬彊壯馬賊五十二顆生擒一十三名塘報間又據降丁翻山鷂赴本院稟稱鷂先年隨闖賊時曾在扶風醴泉地方埋銀二處醴泉埋銀處所記識不眞扶風城下埋銀處所至今猶能記憶乞行差人押赴該縣掘取等情蒙本院差官郭鳴鳳李國艾押同鷂並行令扶風縣印官同赴原埋銀處所眼同鷂等掘取去後本月二十七日隨據該縣申稱卑職同差官及降丁街民掘出銀四大錠二百兩碎錠六百九十三兩共銀八百九十三兩同眾稱兌包封解赴軍前等因蒙本院驗明給賞翻山鷂等各降丁銀一百兩余銀髮監収廳貯庫充餉訖等因復探賊自殺敗狼狽已極循山西遁臣又星夜移文督按二臣會催剿兵從西面堵擊使賊進退無路至二十八日二鼔有臣先後差役李玘均等同督臣差役賷督臣回文到臣臣閱督臣密字謂親提左曹等兵於二十八日早至寶雞據報猛虎中斗星大天王三賊合營俱屯聚寶雞以東楊家店本日辰刻具圅會兵間傳聞賊已向西行走未知何如賊情變幻時刻不定若果向西逼近寶雞二三十里官兵勢又不容等待延遲不速剿以至失此機會希卽傳齊官兵先量發馬步各兵若干執火器速赴斜峪山口鳴炮扼堵再督大兵從東往西擊殺若左曹等兵一殺則各賊勢必東竄正所謂東西夾剿可必成功如或今二十八日午未時以後賊苗頭未盡向西來未甚廹近寶雞則此中官兵必不先動必以今夜二更發兵二十九日黎明到賊處剿殺本院官兵亦卽於今晚定更時發行次日黎明同到賊所東西夾剿等因臣當卽傳齊各將掌號發兵西馳合剿去後據監軍道王文淸塘報到臣又據監紀同知張京報稱二十九日進剿各營共斬賊級八百餘顆生擒一百餘名又招投降上天虎等賊五百名內精賊一百五六十名俱到鳳翔闗廂住宿等因又據總兵左光先曹變蛟差人口稱相同除左光先曹變蛟等營斬獲功級聽督臣具題外九月初一日又據潼闗道塘報八月二十五日探得豫中之賊老營仍在地名中原西畱東畱魯山等村屯札塘馬到秦村傷人八口復至永泉鎭離閿鄕止二十里等因到臣該臣看得臣之振旅而出也爲大天王一股也其眾僅數千臣擬調度標甘二兵夾擊盡殱乃臣提標兵方出甘兵已遵臣先檄兩戰獲捷斬首三百有奇故臣扺郿而賊已西臣遂渡渭入鳳欲另畫攻圍之計以盡賊而忽報大賊出棧蓋卽猛虎中斗星等賊也各賊哨目頗多猛虎則代蠍子塊中斗星則代闖王統其黨眾以稱老掌盤子者也賊出棧卽遣賊撥渡河直瞰寶雞甘營都司葛勇率親丁生擒其領撥之來山虎解臣訊之知賊欲繇盩鄠歷渭華徑犯河南臣釋之使復還賊營宣布朝廷恩威以開其來歸之路而攜其死戰之心臣一面提師東旋從武功渡河於盩厔川中迎擊比來山虎去而艸上飛隨投未幾賊目翻山鷂亦以來山虎之言率其精兵並男女六十餘人繼至翻山鷂乃與俘賊闖王相伯仲而久以驍雄敢戰聞者也當小紅狼投降之後眾議欲以山鷂統其眾因闖將總掌各賊之盤惡其勇力儕已乃以中斗星統之此賊歸而中斗星之眾皆不能自保矣賊復具稟求撫臣亦佯應之而惟決計以圖盩厔迎擊之舉及臣武功阻雨三日賊猶逡巡寶郿之間又報攻克堡寨臣恐秋禾徧野賊或據險久屯臣遂於十八日渡河十九日從盩赴郿忽遇賊於槐芽鎭賊之塘馬與我之塘馬方見而賊之老營卽隨其後官兵奮力撲賊賊護老營各輸死鬭苦戰半日僅斬賊數級賊老營漸登山賊乃引去官兵亦以日暮収營是夜臣與監軍道臣王文淸率官兵露宿本鎭臣復懸賞遣奇兵姚敬邢公夜入賊營借撫行間而賊目孟絕海又率其妻孥隨姚敬等來投絕海乃蠍子塊營中之錚錚出色者當張鎭被陷時賊得其蟒甲三領蠍子塊與存孝及絕海各分其一今絕海猶披之其勇力可知此賊歸而猛虎之眾亦莫不相顧震悚次日報賊西折臣督官兵至郿偵剿而賊屯郿之南山下西踞五丈原東接洪河南倚斜峪闗各山口北則石河稻畦圍遶其前臣於二十一日發兵誘戰賊恃險不出我兵空返臣復諮度地形宻籌用間用奇之著使鄕導趙士學往復賊所盡得賊中情形及賊首居停之所二十三日晚賊復遣其書寫岑彭等叩臣乞撫而岑彭盡輸賊情於臣願爲臣用臣宻授彭意彭唯唯而去次日賊遣精騎近城窺探臣發馬兵數隊縛斬五人甲馬並獲是夜彭遂率其同謀歸正之唐守玘等驅賊馬騾偕來而賊頭闗索之戰馬在焉彭至言賊甚窘畏各頭目共議出山而羣賊憚險不從臣於是日晚分派標甘等兵於二十五日之五鼓四路並進賊方日夜懼臣進剿每至夜半卽發老營入山精賊韝馬待戰兵方出郿賊已偵覺狡伏兩翼從中迎敵勝則肆彼長驅敗則誘我入伏不意臣兵分路而往埋伏之賊計無所施只得分頭接戰官兵奮勇披殺立斬其哨隊精鋭數十級敗遁上山我兵亦乘勝攻山追歷數嶺賊之滚崖落澗者紛紛無數慮馬騾悉爲我得自行砍傷與推入崖澗者無算我兵爭欲乘勝窮追而山徑益險不可踰不得不収兵回營賊自是東犯之謀寢而西折之形見乘夜起發老營循山而徙營於寶雞之南山精賊找撘窩鋪狙伏山頭以防臣蹴其後時尢捷之兵𨿽駐防寶雞而爲數不多不能出奇制勝臣屢咨督臣請兵夾擊督臣愼宻東來禁絕行旅卽臣請兵之差役亦慮其漏泄不肯先發於二十七日之夜至寶雞次日近午裁書約臣於二十九日黎明夾剿賊距郿逺而寶近故督臣期臣兵於定更時發左曹等兵於二鼓發乃差使不能飛馳書至時已二鼓臣得之固知臣卽發兵已遲然喜賊之必可大創也不覺從榻中躍起蓋竭賊之力止防東邊若西邊則不惟不及防且不及知出其不意大捷必矣急傳各將掌號啟行諭以卽不能依期馳至賊所但能扼賊東奔之路並嚴防諸峪使賊毋軼出俾左曹得以趕盡殺絕亦卽各將之功比兵行則已三更矣途中復有石河稻田各兵將才歷﨑嶇復行沮洳心徒急而不能前也辰時至釣魚臺則見賊已登山左曹大兵已擒斬近千収兵札營甘營都司葛勇憤無賊可殺見山頭有賊堅欲攻山匹馬先登樵徑狹仄馬實難行徒步往從者數人而已勇之夷丁擠擁山下方尋路急進而勇已中林莾伏賊之矢落馬殞生各丁痛恨搜林斬獲六級負勇回營各兵収札山下總兵曹變蛟聞各兵至亦領兵四隊至山前與盛略等相見而返略等本日統兵回郿是夜賊從山內奔竄次日發塘出哨並無一賊復差步撥乘夜入峪哨探行百里外無所見憶此賊初出益門鎭時气焰風聲不可向邇旁觀者皆以眾寡不敵爲臣危之卽督臣寓書於臣亦言此賊若與大天王合則甘肅等兵迎敵宜愼臣擒獲來山虎訊賊之情言將犯省會闖闗門東去中州臣爲髮豎眥裂陳師鞠旅迎頭苦戰臣每曉諭各兵將以迎頭之與截尾苦戰之與掩襲其難易懸絕人所共知然蕩平之功必應從迎頭苦戰做起則各兵將之有志功名者亦必應從迎頭苦戰做起各將兵但能迎頭苦戰卽斬馘無多亦必從優敍錄故各將鼔鋭諸兵奮勇槐芽鎭之役力遏潰決使不得東下臣復於就中用間設奇頗費籌劃幸賴皇上威靈屢發皆中賊之戰馬歸我營廏賊之積金歸我帑藏賊之心腹爪牙歸我部曲且各兵將殱鋭逐北不避險阻使賊膽落西折逼賊之老營於西牽賊之精兵於東以成左曹數月來未有之大捷逺則河南之郡邑無虞近則盩鄠華渭之禾稼可保目前滿篝滿車轉盼卽千倉萬箱諸將之功不可沒也使賊從峪徑狼狽西出督臣復發偏師遄往扼擊於徽鳯要險之處此賊其無噍類矣臣已移咨督臣謂當以左曹大兵仍偵闖過各賊所在馳赴圖剿而以臨洮總兵孫顯祖及副將賀人龍之兵待此賊於徽鳳之間掩擊度督臣必有定畫臣因西賊旣敗遁而豫賊之在閿靈者猶眈眈西窺未已督臣大兵見在鳳翔郿縣斗城兵難久駐遂令監軍道王文淸督甘兵駐盩厔畱標兵駐鄠縣臣暫回省彈壓兼料理闗門之防如此賊仍出峪東窺臣仍介馬星馳赴盩厔調度一日可至所有迎頭苦戰屢捷之諸將如甘營統兵副將盛略遊擊趙用彬旗鼓守備鄧萬鍾加銜遊擊王萬策加銜守備楊奎光崔朝印王宗義中軍祁功偉千總盛胤昌盛胤祥葛衛國卜言免張士英標下綂兵調徵參將王永祥隨徵原任參將解文英統兵後左營實授都司僉書李國政郝光顯實授守備張文耀調徵守備李遇春王世惠督陣守備千把總郭鳴鳳王加福魯自友知事錢士芳參謀武淸周中軍千把總實授守備黨威楊豹李文奎監軍道中軍鍾鳴丰俱應從優議敍內李國政剿賊最久上歲十二月華渭潼閿剿混十萬等屢著捷功今歲正月以孤兵入山解商雒之危剿撫皆有成效此畨聨絡將士督陣衝鋒又居中策應得本官之力最多臣標下別無大將獨恃有本官宜量加遊擊銜以示鼓勵至陣亡都司葛勇臨敵身先士卒且晁峪之戰手刄退縮之大旗軍丁馬尙徳而諸兵奮戰獲捷又親縛賊撥之來山虎臣特破格旌賞勇益鋭意當先遂欲攻大帥不攻之山躍馬巉巖隕命鋒鏑殊爲可惜除臣賞棺収殮親行致祭仍應題請優卹以慰忠魂伏乞聖鑑施行爲此具本謹題崇禎十年九月初四日具題本月二十六日奉旨據報郿寶合捷具見督撫同心調度將士戮力行間著乘勝極力夾剿淨此賊氛毋气盈弛懈復縱他逸兵部馬上馳諭其有功陣亡兵弁著察議具奏

恭報司務廳練兵並請闗防馬匹疏

爲題請闗防馬匹事準兵部咨遵奉明旨行據標下贊畫司務陳繼泰呈詳到臣該臣看得用兵莫善於土著莫不善於逺調臣童而知之自入秦疆疢心寇患而兵單餉匱無力驅除恨不仿古人寓兵於農之意以握根本之圖而収蕩平之效惟是邇來之寇狂逞多年精彊慣戰實不易與每思標本兼舉之計方議募調邊兵以資目前之摧陷而又淸練屯兵徐圖自彊臣實非敢薄土著而貿貿逺求也臣查司務陳繼泰請纓一疏不禁稱快繼準部咨以繼泰充臣標下贊畫俾其募練土著三千隨臣徵剿臣旣幸於無兵之日得兵又幸臣所有志而未逮者可於本官見之施行準部議云西安州縣募有自守之兵一縣三四百名歲費銀六七千兩故臣於本官未至之先行司議將近省州縣民兵摘取二千名卽以原有工食充餉各州縣工食每兵每日有三分四分五分之不等臣令一遵部議悉準五分聽本官至日選練支給如所取民兵不能如本官之意卽聽其汰回令扣解工食候本官另募則在各州縣不徒養無用之兵在本官自可得見在之餉其挑揀教訓又一任本官爲之臣惟樂觀厥成並不掣本官之肘此外臣有淸出屯軍所給鎗銃炮藥一一精備正當分營團練之時撥給本官一千名與民兵合練俾成勁旅三千以禆徵剿玆時將三月臣有鳯翔之行臣尙恐簡訓或有未周不肯輕試其鋭畱防省城後恐豫賊西犯秦賊東逸惟令本官於潼藍之間張聲設疑乘敝擊惰戒勿輕與接戰蓋臣方期本官以大用而不敢令其汲汲漫爲也今蒙行查據本官申報選収各州縣解到民兵九百六十名本官自募官生材勇九百七十名並臣所發屯軍九百六十二名計數幾於三千不爲不多閱日已過八十不爲不久又謂訓以百日之功可效半臂之力臣謂本官旣從實地做實事卽百日之期亦可無限本官肝膽意气勃勃無前皇上惟執本官之言以責本官之效苟能裨補廓淸卽稍需時日非遲也乃本官又以茶馬闗防功賞三事爲請臣惟衝突須馬故剿兵皆以馬三步七爲率本官鋭意殺賊不欲以尋常鄕兵自格且云所選官生兵丁並屯兵內熟練弓矢精通劍戟善於馬上技藝者屈指千餘皇上於本官旣不惜破格鼓舞將爲各省練用土著之倡豈靳此茶馬千匹使本官詘於前鋒而安於後應也臣所那湊逺市西馬千餘匹見在募到邊丁數百虛策以待其未到而需馬者猶多本官亦知臣馬無幾不能分給故特求茶馬應請勅下兵部將本年解京茶馬二千匹內撥給本官一千匹以展其才此一千匹之路費艸料該銀三千五百兩亦祈並給本官以充數十日艸料之費其以後不足者臣卽以餉動給至於本官文移動闗錢糧兵馬須有闗防應請勅下禮部鑄頒若夫功賞銀兩臣標下原無額設本官之兵但能立功豈患乏賞臣請於剿餉內一體那給似不必另請專設也再照本官原請募兵三千今三千內有臣發屯軍一千名臣祇以屯軍亦皆土著又不煩措餉而其人之年貎勇力不讓募兵且器械精備似尢過之臣故撥令並用如目下臨敵剿禦募兵果逺勝於屯兵臣願爲本官另行措餉使其募足三千之數且不但三千卽盡皇上所給之剿餉臣悉倚本官俱募土著以速奏蕩平用力逸而収功大又不至釀釁貽憂臣何憚而不爲也至於因用民兵扣取其原有工食臣祇以旣有此民兵有此工食卽其兵不若本官自募之兵而其工食豈不可爲本官自募之餉莫非地方之物力莫非朝廷之錢糧何必剿餉始爲餉而付此項於虛糜也此實臣區區節縮苦心然亦本部文私鬭公戰之意而行之耳統祈聖明鑑裁施行謹奏崇禎十年九月初六日奏十月初一日奉旨該部看議具奏

報降丁掘獲窖銀疏

題爲續報降丁掘獲窖銀事臣昨提兵於郿寶間擊剿出棧諸賊収獲降丁翻山鷂等據翻山鷂供先年隨闖賊時曽在扶風醴泉地方埋銀二處醴泉埋銀處所記識不眞扶風城外埋銀處所至今猶能記憶乞行差人押赴該縣掘取等情隨經臣差官押翻山鷂至扶風同該縣知縣宋之傑掘獲銀八百九十三兩解至軍前臣給賞各降丁一百兩余銀七百九十三兩發監収廳収貯充餉業經臣於報捷疏中附奏在案續據翻山鷂稟稱醴泉埋銀處所𨿽記識不眞若至彼相度形勢尙可掘挖等情據此臣票委參謀武淸周押同前往醴泉縣同該縣印官掘取去後今據該縣知縣韓景芳申稱蒙委武淸周押降丁翻山鷂等到縣卑職卽同委官並降丁翻山鷂等至窖銀處所掘出原窖銀兩眼同秤兌共二千九百一十三兩九錢封裹貯庫等因據此臣行令於內給賞翻山鷂並眾降丁劉君槐等三百五十兩俾制買甲馬隨徵報效其所餘二千五百六十三兩九錢貯庫爲照降丁畨山鷂的名拓攀髙乃前俘賊闖王髙迎祥心腹至戚而其智力亦與迎祥相頡頏者也迎祥於八年九月屯擾西鳳其所刼掠之貲捆載不盡者悉穴藏於扶醴空闊之地諸賊皆不與知惟令攀髙知之迨迎祥成擒於盩厔而攀髙逺遁於漢南今始從棧道出峪感臣不殺其夥賊來山虎之恩率眾來歸遂舉迎祥所瘞之金一一首出掘獲查窖銀處所於扶則在郊闗之外於醴則在園野之間乃攀髙等記憶旣眞不敢私起頗能守法輸誠臣用敢卽動原銀從優給賞俾制買甲馬隨徵效用由此或能格面格心得其死力爲我用亦未可定除給賞各丁外先後二次共存銀三千三百五十六兩九錢俱應充餉或作軍前功賞之需統俟事完同兵餉彚冊報銷謹題崇禎十年九月十三日具題十月初八日奉旨知道了先後掘獲銀兩著充兵餉賞功等用彚冊報銷該部知道

淸屯第三疏

奏爲微臣淸屯事竣三秦永利已興彚報前後淸出實在兵糧數目事竊惟淸屯之舉臣不揣謭劣謬欲修舉祖宗久湮之成法於患貧患寡之時爲足食足兵之計矢志殊迂用力匪易今幸邀寵靈克副愚忱竟臻成效以兵則向欲爲省會四門各索乘障之三百人而不可得今則於前後左三衛淸出實在營軍九千三百三十八名於右護衛除旗軍校尉七百八十名外淸出實在修工軍二千五百一十七名悉年力精壯營軍已分六營團練修工軍已撥令增築省會三闗矣此臣淸出實在之兵數也以餉則向盡四衛之歲入支都司衛所廩俸雜費及標下家丁二百月餉奇兵千人加糧而猶虞不足今則於前後左三衛淸出課銀一十四萬五千二百四十二兩零於右護衛淸出本色麥米豆一萬三千五百五十六石零今夏課銀已將完而本色亦見行徵収至原兌各軍未起課之地應納丁條艸馬等銀共四千五百八十一兩零猶不在內此臣淸出實在之糧數也是役也兵不煩募徵苐稽之斷殘之尺籍遂得萬二千餘修我戈矛事乃畚鍤在將來終不敢謂戰則不足在今日已可謂守則有餘餉不假摉泒苐復自姦宄之槖囊遂得一十五六萬兩石金盈於帑粟充於庾在目前可支繁匱之軍興在後日可禆富彊之永計矣至於酌其便於人情畱其餘於地力故當經畫之初已無難於慮始卽經撓亂之後竟無害於觀成蓋臣籌度逾年確有主見經營數月斷在必行遂使二百載相沿之獘竇摉滌無餘億萬年不涸之利源流通罔旣臣於是益信天下無不可爲之事而自今以往凡有心爲朝廷任事者亦不至以臣之多事無成爲戒矣然其所以成始而成終者非臣一手一足之力所能辦除原任西安府推官今行取王鼎鎭當臣初舉此意本官卽力贊其可行及奉臣檄則直窮蠧壊之根不避羣小之忌精心擘畫定力擔當始事之功獨居其最臣已於第一次淸屯疏內題敍奉有準與優敍之旨聽部考選外如分守闗內道副使李虞夔接管淸理不狥情面至於軍戶地戶爭訟之案情僞百出剖斷公明至各衛之冊籍繁多毎衛輙至十餘本而分郡分邑縷析於三十六州縣者毎本輒經數造而續淸續發毎州縣又輒至數畨紛紜浩繁本官必經手經目勞績鮮儔敍酬宜厚此外督徵州縣當屯政修明之始能加意奉行有裨軍國大計與尋常歲額遵例催辦者不同應照完課次第並行甄敍內如長安縣知縣賈鶴年淸操軼俗催徵有法首先報完夏課以爲諸有司之倡咸寕縣知縣宋屺畱心督催夏課遵限報完鄠縣降級知縣張宗孟悉心調劑使軍佃悉得其平不急爭一日之早完獨深圖長久之至計而夏課報完亦不落後渭南縣署印西安府同知王明福奉文之初有一二姦徒妄思延抗本官擒首惡枷責示警旬日之內遂報完三千餘兩蒲城縣知縣田臣正項錢糧不逾夏而徵完六分於屯課尢竭蹶從事遵限及額同州知州羅爌守潔才練使梗頑頓化課額能完華州知州鄧承藩本州島額課𨿽數僅五百七十餘兩而夏季遂完解八分亦見勤敏興平縣知縣閻堯章額解亦僅數百而鼓舞軍佃有方使人皆知納課之便臨潼縣知縣張鼎課額頗多完將及數以上各官均請議敍以示鼔勵者也其餘州縣或解數僅多而準之原額尙不及半或解𨿽及額而按之銀數原自無多又或解將及額銀數亦多而始則奉行不力近於怠緩繼復肯綮未得涉於張皇臣俱不敢濫舉所有淸出軍糧臣謹造冊奏報再淸出屯課銀粟共十六萬餘數固不爲不多然較國初尙不敷原額秦方兵餉兩絀臣搜剔有此自玆以往庶幾經理有方侵牟永絕以秦兵衛秦地卽以秦餉養秦兵凡遇軍興不至動煩呼吁可永寛聖明西顧之慮若此項銀粟則必不宜別有挹注也蓋四衛軍糧各有定數有一軍卽應有一糧有一糧卽應補一軍必軍糧漸如原額乃能漸復先朝富彊之盛內且有額支丁條艸馬司衛雜費等項又營軍加糧軍役工食與夫延寧各邊班價俱於此中取給又向蒙聖明準臣設標兵三千除當年給臣冏金裁站新餉六萬兩之外以後著臣自行設處臣凜奉明旨至今未敢另有陳瀆亦應以此項接支頃戶兵兩部計議會剿兵餉該給臣餉銀二十三萬四千兩止撥給臣本省裁站並晉蜀均溢銀一十八萬七千餘兩尙不敷銀四萬六千有奇以臣見抽屯餉緩議昨臣通計剿兵原列標兵在內亦自應以此項通融湊抵又省會重地南北西俱無闗城東闗有城亦低薄不堪臣見行分守道督咸長兩縣分工修築夫役卽用右衛軍丁而鹽菜等費亦於此項支給又打造軍器獲捷賞功臣衙門並無額設亦應於此項那用則此屯課自各項支銷外無多贏餘卽欲招補額軍已不能不需之異日況軍佃良頑不一未必一一通完臣若不預爲陳明當玆司農仰屋之時或取臣所淸出之課另充別項酌濟則不但使秦地空虛如故且並有名無實之原額亦永不可問是臣徒費一畨苦心於秦無益而反害之矣至於十面合剿之舉仰借皇上天威諸臣謀力果能刻期蕩平則自崇禎十年以後秦與各省之剿餉俱不煩戶部撥給卽或餘孽猶存尙費驅殱臣有此兵有此餉臣爲悉心料理自可支撐防擊臣亦必自崇禎十年以後再不敢仰求接濟於戶部此則臣之所可自任而敢昌言於聖明之前者也統祈鑑照施行謹奏崇禎十年九月十三日具奏十月初八日奉旨據奏淸屯旣竣裕餉足兵孫傳庭具見實心任事該部看議具奏

題被災地方蠲緩錢糧疏

題爲遵旨查明災重地方仰請蠲緩事捲查崇禎十年二月初三日準戶部咨該臣題爲秦民窮困已極相率走險可虞懇特沛殊恩奠安危疆事該本部覆題本年正月初十日奉旨覽奏秦省災荒至極民不聊生深惻朕懷亟宜賑卹但目今庫部匱詘玆特發禦前銀三萬兩再著太僕寺發銀二萬兩光祿寺發銀一萬兩該部撥給車騾著忠勇營中軍李應忠星夜押解會同該撫按相度緩急設法救濟務令饑民得沾實惠事完報銷如奉行不善及乘機作獘者據實參奏仍查災重之處停徵錢糧並飭地方有司實心拊循不得虛應故事欽此欽遵移咨前來除監臣李應忠賫到賑銀臣等會議散賑並分發牛種先後事竣前已造冊具疏奏聞外其十年分災重之處臣等仰遵明旨檄行布政司分行各府道確勘去後節據分巡闗南闗西河西商雒潼闗各道並西安漢中平涼鳳翔鞏昌等府及興安州各申報所屬州縣災傷有值亢旱夏麥無収秋禾未種者有𨿽布種成苖被冰雹打傷者有人民被寇殺擄逃散未能布種荒蕪者有苖秀將成被冦殘毀者或請賑卹或請蠲緩等情到臣臣復批行布政司覆勘彚報去後十月十六日準戶部咨該監臣李應忠奏爲微臣賑秦事竣恭報散過銀數並查蠲緩錢糧仰祈聖鑑事九月十七日奉旨據報賑濟秦省饑民六十二處已盡沾實惠並節存攺助牛種蠲緩勘明續奏知道了內稱印官有棲身無地俸薪全無者該撫按確查廉善分別勸勉俾得堅心愛民以昭朝廷體羣臣至意該部知道欽此欽遵抄出到部移咨前來已經備行遵照去後今於十一月二十八日據該司呈詳到臣該臣會同按臣謝秉謙黃希憲議得軍旅饑荒乃從來偶值之變而秦則歲以爲常臣等拯救無能乃蒙聖明注念危疆軫存遺孑大沛恩膏卽使野殍溝瘠咸荷更生猶慮災重地方窮民應輸錢糧不能辦納令臣等查明停徵𨿽古聖人如傷在抱何以加諸臣等祇奉明綸分行踏勘如商雒之累歲荒盜漢中之斗粟兩余鞏昌之罹冦最久與興安之巖邑兩陷臣等先後疏報俱在禦前自應並以災重邀恩其它西鳳平延各州縣或殘破之極一望邱墟或殺戮之餘呻吟徧野或民逃冦踞東作未興或夏旱秋雹西成罔獲臣等查核分別奏聞除西安屬地有冦警稍息二麥頗登惟夏末稍旱並臨洮府屬𨿽經冦擾被災未甚與凡稍可徵輸州縣俱不敢槪議蠲緩外查得屢經冦殘地方與夫旱雹災傷最甚之處如西安之山陽鎭安商州商南雒南漢中之南鄭洋縣城固西鄕沔縣褒城略陽鳳縣鞏昌之階州文縣兩當成縣西和漳縣秦安平涼之涇州崇信華亭鳳翔之隴州麟遊興安並所屬之白河紫陽洵陽平利以上三十州縣或屢被冦殘或酷遭旱荒被災一等應將十年分存畱錢糧並新舊軍餉及雜項公費羊價料價匠價並衛所屯派軍餉俱蠲五分緩五分鞏昌之隴西寧逺伏羌秦州禮縣淸水徽州並洮岷西固城三衛所平涼之靈臺隆徳鎭原平涼莊浪鳳翔之扶風汧陽延安之安塞保安延長甘泉宜川延川慶陽之寧州眞寧安化合水以上二十四州縣並衛所營堡曾經冦掠民多逃竄地多荒蕪卽間有耕種又罹旱雹被災二等應將十年分存畱錢糧並新舊軍餉及雜項公費羊價料價匠價俱蠲三分緩二分徵五分西安之耀州同官永壽長武三水淳化同州藍田朝邑韓城蒲城合陽澄城鳳翔之寶雞郿縣岐山鞏昌之通渭安定平涼之固原靜寧慶陽之環縣延安之鄜州膚施中部宜君雒川綏徳安定淸澗米脂葭州神木府谷吳堡以上三十四州縣並各衛所營堡亦經冦擾民殘地荒又值夏旱秋成甚薄被災三等應將十年分存畱錢糧並新舊軍餉及雜項公費羊價料價匠價俱蠲二分徵八分至於石泉漢陰寧羌三州縣俱新經冦陷百姓殘傷已極十年分存畱錢糧並新舊軍餉及雜項公費羊價料價匠價俱應盡蠲以上所議蠲緩止及存畱錢糧與新舊軍餉雜項公費羊價料價匠價數項此外有祿糧爲宗藩急需民運爲邊軍急需站價爲驛逓急需豫徵軍餉爲剿兵急需俱未敢槪議蠲緩至監臣疏稱印官有棲身無地俸薪全無者蒙旨著臣等確查亷善分別勸勉臣等查得西安府鎭安縣知縣秦來傒力捍空城賊偪境內猶能出奇斬馘已經兵部敍錄先因薪俸無給至家口不免嗷嗷臣曾括金四十兩以贍之鳳翔府隴州知州文應麟受事該州當屢經殘破之後無復州治該本府知府熊應元條議修復督臣洪承疇發兵鎭守一時在事諸臣各有捐助臣亦搜捐贓贖二百餘金以佐工料今城工報竣而拮據綢繆賴該州之力居多扶風縣知縣宋之傑委署之初該邑官舎民廬無復存者本官代庖數月勞來有方未幾而百堵具興市肆如故邑治漸有可觀臣因以本官題升該縣以償其前勞且以鼔其後效平涼府靈臺縣知縣敖浤貞方履任時賊猶踞城內本官受事於城外之南堡及賊漸引去本官招集居民繕葺城垣置備守具殫竭心力厥後大冦屢犯其境竟能固守崇信縣知縣髙斗垣歷殘邑二載臥薪嘗膽形神俱瘁今城已修復廢墜可徐俟興舉而本官以憂去之數官者艱難困苦旣已備嘗黽勉勤劬復能自效與廉善二字有當用當遵旨勸勉內髙斗垣𨿽以憂去而勞不可沒故並列以聞至於見在各官倘能初志不渝末路愈振以廉善始復以廉善終是在各官之無棄爾勞矣此外凡城經殘破之處官之俸薪未盡無給而棲身實苦無地者尙有山陽永壽華亭麟遊涇州褒城漳縣秦安成縣階州文縣兩當石泉寧羌漢陰等處苐其官或經參處或久缺未任或新任而廉善未能自見臣等所以分別勸勉者亦不能不徐俟其後而官廨俸薪等項現飭各道府從長計議另疏題報爲此謹題崇禎十年十二月初十日具題十一年正月二十六日奉旨該部看議覆奏

題按臣錢守廉卹典疏

題爲勵勞臣以光大典事準吏部咨遵奉明旨行據陜西布政司呈詳到臣爲照臣忠莫大於致身主恩特優於死事若其勞在邊疆尢宜上邀殊典該臣看得前巡按陜西監察禦史錢守廉立朝著謇諤之風報國矢捐糜之志有懷慷慨匡扶豈異人爲殫力澄淸髮膚總非我有入闗值冦盜擾攘之日縱橫盡封豕長蛇按部際近邑殘破之餘來往悉靑燐白骨乃守廉罔辭險阻備極辛勞旣巨細靡不身親復安危引爲己任籌兵籌餉捋蓄而肌骨爲銷議撫議徵擘畫而心神幾瘁憤將士之驕玩成習直欲以繡斧代尙方痛我師之延悞罔功恨不以驄馬當汗血故擒闖酋於盭厔實守廉畫策於火攻収滿冦於延安又守廉自受以戎索此守廉勞績昭昭在人耳目俱有塘報可稽然守廉致病致死之繇不專在是也兼任三年之巡閱勞旦晝於簡伍稽儲親核兩鎭之邊防歷馳驅於衝寒冒暑故鄜宜之轍未返馬上血傾數升比楡固之役方周榻間食惟幾箸迨勉竣掄才之典棘甫撤而守廉遂不起矣按臣謝秉謙接任謂守廉以死勤事實不敢沒其成勞亦臣所眞知灼見若非破格優卹非所以勵臣節而昭國典至守廉生平才品與夫察吏安民觀風問俗諸善狀爲巡方職業之所應盡者臣不敢一一縷數也查得大明會典一欵凡在京出外文武官員不拘品級其以死勤事者會典取自上裁今守廉功在秦疆臣謹會同按臣謝秉謙合詞具題伏乞勅部議覆施行謹題崇禎十年十二月初十日具題十一年正月三十日奉旨該部查例覆奏

移鎭商雒派防汛地疏

題爲微臣遵旨督兵斷截商雒恭報到汛派防情形仰祈聖鑑事照得流冦煽禍十載勢益披猖臣實不勝痛憤於十一月初十日具有微臣素負癡膓一疏以秦冦適去臣兵少集輒自請出闗剿賊方在候旨本月三十日準兵部咨爲請旨責成剿賊第一事令臣兵斷截商雒十二月初三日又準兵部咨爲緊急軍情事令臣速赴所派地方臣一面咨覆兵部一面厲兵秣馬發撥逺探豫楚各賊西向情形間本月二十一日又準兵部咨謂兵機介在毫髮賊勢急於奔湍申令扼剿謹具題逹事內云賊旣自南而北勢必自東而西或涉南陽走內淅則商南受其衝或過汝州走永盧則雒南受其衝苟一入商雒而萬山環之岐徑錯出出藍田則通鄠杜出山陽則達鄖房出興安則奔蜀漢而我官兵追之不及截之不能又散漫而無可如何故臣前議陜撫堵商雒實當賊首衝而潼闗一路有晉兵橫截陜靈卽諸賊不敢正視此形格勢禁用兵之理有不可易者也本月初三日接得陜撫孫傳庭微臣素負癡腸之揭自請出潼闗殺賊而欲令監軍道張京領王洪祖大弼之兵別出鄖西此或拜疏在未見責成之前可耳若旣見明旨責成該撫宜急趨商雒豫堵賊衝等因移咨前來準此臣於二十四日親督官兵繇藍田赴商雒議以後左營都司李國政統領馬步官兵九百一十三員名屯兵炮手四百四十四名署中軍事旗鼔都司王國棟統領馬步官兵一百七十員名奇兵炮手四百二十名直抵商南以堵內淅之衝以甘營副將盛略統領馬步官兵一千五百八十八員名屯駐雒南以堵永盧之衝以原任副將遣戍趙大胤所統馬步官兵六百八十八員名並原任副將王根子所統蕃漢官丁一百八十四員名原任參將解文英所統馬步官兵五百九十六員名守備張文耀所統馬步官兵一百四十二員名操司孫枝繡所統馬步官兵四百二十二員名俱駐商州居中四應及臣至藍田據前發河南及鄖西塘撥報豫楚各賊尙未有西犯情事臣因念商雒米糧騰貴臣前發商雒道屯課銀三千兩所買糧料不能濟多兵駐防之用臣因暫駐藍田二日又發屯課銀令該縣糴買料豆令旗鼓都司王國棟同奇兵千總董朝薦分派騾軍轉運查臣原買運騾僅二百餘頭計程運至商州六日一轉每次運豆一百五十石以供千馬六日之料尙爾不足其兵士所需糧米臣先行藍田糴買並屯課折納在倉者約千餘石俱不及運臣因令趙大胤等兵於藍田暫駐其盛略甘兵見在潼闗臣亦行令暫駐闗上俟發李國政王國棟各兵赴商南之後卽調趙大胤等兵齊赴商州盛略兵亦俟臣另檄至卽赴雒南臣親提李國政王國棟各兵於二十七日自藍田入山從七盤坡攀援而上側身一望萬山如簇行旅久絕艸木蓊蘙並所謂羊腸鳥道不可辧識臣棄馬而徒同官兵披荊捫石躡雪淩冰下窄坡闗經藍田每至險滑不能定足之處左右爭掖臣臣不欲使各兵將窺臣之憊輒皆麾去行數十里所過村落廬舎無一存者晚露宿牧護關燐火生於寢處馬溺時濺襟裾軍中踐更之卒於數武外喧傳虎過者至再臣擁裘與隨徵健丁十數軰危坐達曙呼早炊無所具僅脫粟一盂鹽蔬數莖其諸將士枕戈懸釡之苦固可知已洎涉秦嶺道枕南巖積陰險滑更甚臣雙足蹣跚欲踣者幾再臣益賈餘勇以示諸將之稍懈者再行竟日近商州僅一舎尙杳人煙比及郊闗亦以賊火成墟始見三五老稚行立道左然皆疾首蹙額似畏多兵之至不能相容者旣抵州詢商南城內居民約僅百家難以駐兵查有商雒鎭龍駒寨兩處居商州商南之中距州百里猶可運糧接濟臣因將李國政王國棟所領兵馬分屯兩地擇賊焚余之屋稍存椽瓦者居之俾於鄖豫兩路逺差哨探如商南以東但有賊耗李國政等兵卽馳詣商南截剿一日可至其趙大胤等兵與盛略之兵亦俟賊警稍西大胤等兵卽從藍田徑馳商州盛略兵卽從潼闗徑馳雒南俱兩日可至兵在內而賊在外兵在近而賊在逺汛地已經派明聞警卽可遄赴庶於扼堵旣無悞而亦不自致窘困若闗門重地𨿽陜靈已有晉兵我兵猶宜設防臣行令原派防韓合參將王永祥統領馬步官兵四百二十七員名仍與潼闗守兵恊防至漢南大冦𨿽遁入川中而遺孽尙多與土冦相倚爲祟如略陽階州城固洵陽白河之間或報千百甚或報萬餘臣𨿽行各該道相機剿撫度難盡滅且漢中米糧騰貴尢甚商雒見今云棧猶梗販運難通臣行令贊畫司務陳繼泰統民兵二千名疏通機道給以三月餉銀共九千兩卽作糴本販運米糧入漢接濟外有原任參將田時升所統馬步官兵八十九員名並所督練屯兵一營及司務廳屯兵九百六十二員名與各營屯兵俱畱防省城臣到汛派防已定謹具疏馳報至臣斷截之方略請豫陳焉方臣未至商雒而商雒之情形在臣意中及臣旣至商雒而商雒之情形在臣目中其在臣意中者賊無處不可入我無處可防故臣謂惟有困賊於山之外擊賊於山之內而已其在臣目中者賊無處不可入我無處可防如故而臣所以算賊者則似更進一籌固卽該部所謂臣先入伏兵待賊毋令狡賊先入爲伏待兵之說也蓋商山之險阻荒苦我與賊共之臣旣提兵先入則以逸待勞以靜待動之勢猶在我較扼賊而困之山外取效捷與索賊而擊之山內用力易故或賊繇永盧入雒南或繇內淅入商南臣必能迎頭擊堵卽或繇永盧內淅各山峪紛出之岐徑奔竄於不商不雒之間然未有竟不商而突興漢竟不雒而越藍鄠竭臣之愚卽不能滅此朝食乃如部議所云務必驅之東出俾禁旅理臣與豫晉之兵収功一戰臣不敢不惟力是視苐賊眾我寡賊合我分故該部復議調督臣洪承疇兵與臣兵合勢斷截倘督臣旦夕果至計乃萬全然今川事決裂督臣或不能恝然東返而臣亦不敢以單薄自諉乃臣所慮者陜靈橫截之兵未必能代臣塞崤函之罅漏誠以在人者不敢恃故臣仍以韓合之兵與潼兵恊防闗門臣所無可柰何者鄖防之南竹房等處接壤興洵臣鞭長難及不能並騖賊或自楚地從彼中闌入在臣卽可缷責而藩郡震驚又在所不免然此自有治臣鄖襄之汛兵扼之於前督臣漢興之剿兵殱之於後臣猶不能不鰓鰓過計則臣爲封疆無已之私衷也至於此中駐兵無地運糧最難臣惟望天心悔禍速滅此賊臣何敢妄冀立功不然則望大兵星馳電掣速驅各賊早至荒山臣得以未疲之力與之一決可僥幸寸豎仰報聖明亦臣之所願也伏乞垂鑑爲此謹題崇禎十年十二月三十日具題十一年正月二十二日奉旨據奏到汛派防情形知道了所陳方略孫傳庭著卽相機扼賊毋致狂突仍飭督治諸臣力遏鄖襄以障藩郡如玩悞諉缷一並重治該部知道

辭加級銀幣疏

奏爲異數殊恩萬難祗受事崇禎十一年正月初五日準戶部咨該臣奏微臣淸屯事竣三秦永利已興彚報前後淸出實在兵糧數目事一疏該本部覆題十年十一月初六日奉聖旨李虞夔加一級賈鶴年等俱紀錄孫傳庭淸屯充餉勞怨不辭著加一級仍賞銀三十兩紵絲二表裏用昭激勸今後各撫務以秦撫眞心實事爲法不得自狃匱詘徒煩仰請欽此欽遵抄出到部移咨到臣臣跪誦明綸不勝惶感伏念臣至謭劣悞蒙皇上簡擢塡撫秦中今幾二載方臣叱馭入闗時秦徧地皆冦而問兵無兵問餉無餉臣惟照臣所請設兵數招集訓練卽以所請冏寺遼站等銀六萬兩催解支給東援西剿亦累奏微功然兵力旣單餉且虞斷冦氛方劇迅掃難期臣日夜展轉恨不折肢爲兵糜骨作餉以遄靖狂飆早紓宸慮且以振弱濟虛俾百二重闗可永恃無虞臣因查西安前後左三衛並右護一衛有軍如許固一一可勾毎軍有贍田一頃固一一可核臣竊嘆國家兵餉莫大於是乃日疾首攢眉憂兵憂餉耶用是多方稽討一力擔承溯流窮源循名責實幸藉皇上寵靈一時道府州縣諸臣靡不恊心共濟得成厥功𨿽於兵食大計不無禆補然爲國家應有之利臣子應盡之職乃蒙皇上嘉許過甚寵賚非常謂臣淸屯充餉勞怨不辭加臣一級仍賞銀三十兩紵絲二表裏用昭激勸且俾各省撫臣以臣眞心實事爲法臣聞命自天措躬無地夫以軍衛民以屯養軍原祖宗富彊永圖祇以法久獘滋盡歸隠占致難究詰臣受封疆重寄何得悠忽瞻徇不一淸釐卽獨勞眾怨皆臣所甘況自有此舉在臣旣幸展布有資不苦襟捉肘露在地方之人亦以緩急足恃謂可席慶蒙安臣且一勞永逸有徳無怨矣而更以勞怨厪聖慈之矜憐叨明庭之晉錫則於臣誼涉欺罔而於君恩爲逾格況臣自受命撫秦之初曽蒙召對平臺親承眞心實意之聖訓玆卽以區區朴誠荷皇上之洞鑑昨於臣奏報之疏旣嘉臣以實心任事今於戶部敍覆之疏又嘉臣以眞心實事且俾各省撫臣以臣爲法臣何人斯蒙皇上知遇至此臣生旣非虛死且不朽況臣撫秦無狀叢慝實多日者漢陰之失不卽加臣以斧鉞僅薄示降罰若復以負罪之身冒玆寵異𨿽聖明固有不測之恩而臣愚實凜非分之懼伏乞収回成命準臣辭免使臣心稍安臣罪稍逭臣無任激切屏營待命之至爲此謹奏崇禎十一年正月初九日具奏二月初十日奉旨孫傳庭淸屯著勞敍賚已有成命不必辭該部知道

議蠲漢中錢糧疏

題爲漢郡復值災荒亟請拯救事照得漢中親藩重地無歲不罹冦患而凶荒亦因之去歲之春斗米八錢窮民饑餓死者不知凡幾仰賴我皇上發帑賑饑一二未盡孑遺幸得少延旦夕以冀天運之轉移不意入夏旱魃爲虐二麥俱枯及夏末得雨稍種榖黍晚田幾幸薄収乃八月間闖將過天星等九股大冦復遭蹂躪迨十月去蜀西成已過顆粒未登兼以棧道久梗販運阻絕卽今斗米價至一兩且無處糴買臣每詢之彼中差來官役僉云在城在野殍殣相望白骨成邱臣心如割無計可援幾擬再懇皇慈發帑賑濟又思聖澤卽可頻邀而涸鮒亦難久待展轉再四惟有疏棧通糶一策尙可以濟燃眉適臣標下贊畫司務陳繼泰扼腕時艱條畫具申欲以疏棧通糶爲己任臣卽據本官詳議令統領官兵二千名疏通棧道臣仍檄布政司轉行西安府借動屯課預給本官三个月餉銀九千兩內以四千五百兩給散各兵充餉以四千五百兩作糴本易買米糧驢頭販運接濟臣又念棧道屢經流冦奔突人煙斷絕各兵應用器具俱宜自行攜帶仍檄西安府動屯課銀二百兩給賞各兵以爲制辧之資鼓勵遄往令於棧道挨程屯駐更班轉運兼令設法招勸附近民人給與糴本同各兵往來負販除糴本之外得有利息卽給各軍民自潤使樂於從事本官已於十年十二月二十六日於西安府領銀督各兵從涇咸取齊前往至十一年正月初五日又接按臣謝秉謙手本議再借銀數千兩易買米糧兼買騾驢另行委官設法販運臣念彼中饑荒至極增本廣運多多益善又行布政司復湊銀四千兩行分守闗西道李公門轉發鳳寶岐郿等縣易買米糧仍令該道移駐鳳縣令鳳翔府通判陳元勛移駐寶雞催督各縣將買完米糧運交鳳縣署印官収貯該道卽設法雇募騾驢或募夫轉運並令漢中道府急速設法給文貸價前來接運或鼓勸士民自行販運至漢報數在官聴該道府仍卽酌定出糶之價除原本之外營出利息亦聽販運軍民自潤然此兩運糴本若卽分給漢民作賑勢難徧及故臣責成官爲買糧督兵接運又招致民人負販俾其絡繹周轉源源不斷則所濟於漢民自多至於彼中一切錢糧已萬難催徵業據布政司申詳已具有遵旨查明災重地方一疏議將漢屬各州縣本年各項存畱並新舊軍餉及雜項公費羊價料價匠價分別蠲緩內議寧羗州盡數蠲停南鄭洋縣城固西鄕沔縣褒城略陽鳳縣俱蠲五分緩五分其存畱軍餉等銀外尙有祿糧民運站價俱未議及今該處凶荒至此臣恐所緩之五分與祿糧民運站價卽不議蠲亦難望其完納似應全數蠲免之爲愈也臣謹會同按臣謝秉謙合疏具題伏乞勅下該部復議施行爲此謹題崇禎十一年正月二十五日具題二月十七日奉旨據奏疏棧通糴招勸賑濟知道了所請蠲緩事宜該部看議速奏

奏報甘兵廩餉疏

奏爲甘兵廩餉久有成額微臣接管委難釐正謹具疏奏聞以祈聖鑑事崇禎十年十月初八日準兵部咨該臣題爲恭報甘兵扺鳳臣遵旨調度並請防擊一定之責成以便遵守事該本部覆題本年九月初八日奉旨督撫功罪一體恊力夾剿屢旨申飭孫傳庭著與洪承疇等彼此同心隨賊東西殱堵早奏蕩平豈得分別以滋規缷若失時僨事國憲具存甘兵仍聴孫傳庭調度毋容又更甘兵廩餉事宜作速釐正欽此欽遵抄出到部移咨到臣除臣與督臣洪承疇恊力同心隨賊殱堵不得分別規缷及臣調度甘兵祇遵明旨外臣隨將甘兵廩餉事宜移咨督臣會議去後至十一月十六日準督臣回咨內稱甘肅官兵本部院原定則例系二月間調到之初卽在臨鞏階文洮岷徽成地方米豆價騰自應照各營事例一體支給今各官兵旣攺聴貴院調處皆駐在西安潼闗渭華涇三鳳翔地方往來不過二三百里力不苦於奔疲且地方米豆價賤糧餉自可節省以勞逸饑飽逺近之勢較之自不能以相同所有甘兵與各官目酌量釐正等項應聴貴院裁酌相時隨地先爲釐正另行會題等因準此該臣看得甘兵乃督臣三邊四鎭所統轄之兵而臣則隔鎭之撫軍也彼自督臣軍前發臣標下其所應支廩餉臣卽未準督咨亦不便岐視況督臣曾以則例移臣臣安得不照督臣則例支給今該部據臣奏報覆請釐正奉有明旨臣當東手憂餉之時苟可以酌盈濟虛豈非臣之至願苐揆之情理釐正之舉臣實未可冒昧故臣遵部咨移咨督臣會議及得督臣回咨調甘肅官兵二月間調到之初在臨鞏等處米豆價騰應照督臣各營事例一體支給今聴臣調度皆在西安潼闗渭華涇三鳳翔地方米豆價賤自可節省應聴臣酌量釐正夫去歲春初臨鞏米豆價猶減於西鳳後因大兵久駐價始日騰恐臨鞏貴而西鳳賤之說實非定論卽以勞逸饑飽逺近爲言臣奉命措兵亦思滅此朝食倘遇赴湯蹈火各兵豈得不往卽使解衣推食在臣豈容少靳若任其逸不妨聴之饑而苐知減餉俟其勞方可許之飽而始爲增餉又鰓鰓焉較量於逺近以爲之裒損其何以使各兵樂爲臣用而得其死力乎且各兵之在西鳳距甘鎭不較在臨鞏倍逺乎乂今隨臣斷截商雒非卽向來官兵所裹足不前之地乎其勞逸饑飽逺近之處又何如耶況從來軍餉由少得多則以爲固然由多得少則以爲駭然臣卽慳吝存心刻薄成性實未敢以三軍之怨讟爲可嘗試輒貿貿然輕議釐正也至於臣之所釐正亦不少矣各兵初屬臣調度時毎月應支餉銀七千二百五十餘兩臣於郿縣親點一過復行監軍道王文淸同總統副將盛略逐一揀選汰去官目三十一員兵丁四百一十四名馬騾七十匹頭毎月共減支銀一千五百六十餘兩是臣之所釐正也至臣約束各兵不得擾民間一米一蔬各兵洗心滌慮以奉令惟謹是亦莫非臣之所釐正也且樞部計議兵餉督臣之兵與臣之兵原無等差今臣標兵廩餉不敢槪拘督臣則例而甘兵廩餉似不得不仍如督臣則例支給矣至臣之兵數原應一萬今計臣見在兵數卽除去甘兵尙在一萬之外刻下臣卽以臣練就兵馬營制及分營將領詳列奏報稍俟二月合剿後臣擬將甘兵繳還督臣如督臣不用則應發回甘鎭臣已移督臣咨會矣伏乞聖明垂鑑爲此具奏崇禎十一年二月初二日具奏三月初三日奉旨該部看議具奏

白谷集卷一

●欽定四庫全書

白谷集卷二

﹝明﹞孫傳庭撰

剖明站銀斟酌裒濟疏

題爲剖明秦省站銀僅存給驛之數並請斟酌裒濟以禆實用以佐急需事崇禎十年六月初一日準兵部咨該本部等衙門會題爲兵餉遵旨熟商事機萬難遲滯等事八月十六日又準兵部咨該山東巡撫顏繼祖題爲驛逓倒逃不飭緩急脈絡難通等事俱移咨到臣捲查秦省節裁站銀先該兵部坐泒八萬四千一十二兩零後據各府報到所屬州縣原開撒數止該八萬三千九百五十二兩零十年分議以三分之二給驛該給驛銀五萬五千九百六十八兩零該部通查本年銀數除督臣洪承疇題畱剿餉銀四萬兩又漢中新增兵餉銀一萬二千兩止存給驛銀三萬二千一十二兩零及臣覆查本年銀內又應除前撫臣甘學闊題允俟事平始撤兵餉銀一萬兩並前州縣原開撒數少銀五十九兩零止存銀二萬一千九百五十二兩零又漢中新增兵餉銀一萬二千兩布政司原議以漢中所屬寧南九州島縣裁站銀八千三百二十餘兩兌給及查該府所屬州縣殘破幾半又值異常饑荒此項站銀萬難催徵臣已行該司另以應存站銀補給則又當除去銀八千三百二十餘兩止存銀一萬三千六百三十二兩零乃漢中而外又如鞏昌之階州文縣漳縣成縣兩當西和秦安及西延平慶鳳興所屬各殘破地方應徵錢糧無論已未題免悉催納不前站銀豈能獨完故卽督臣原畱之四萬尙多借解漢中原畱之一萬二千亦臣以屯餉借給見今嚴催該司抵補該司若不能措又安所得一萬三千六百三十二兩給驛之銀也則此給驛之銀自應從十一年始及查十一年站銀照該部原議以二分給驛該銀五萬五千九百六十八兩零以一分報部該銀二萬七千九百八十四兩零其報部銀內又應除冦平始撤兵餉銀一萬兩漢中新兵銀一萬二千兩尙該銀五千九百八十四兩零乃十一年之民力豈遽加於十年卽給驛之二分與事平始撤及漢中新畱之兵餉亦斷不能盡完無欠又寧有贏餘可以報部乎此臣所謂秦中站銀僅存給驛之數其報部之一分自應仰懇天恩勅該部卽爲除免至於給驛之數無論完多完少俱應給驛乃臣又請爲之斟酌裒濟者查兵部原議陜西用兵所在驛逓數倍艱難徑免三分之二仍給各驛是該部原因秦之用兵而念其艱難因秦之艱難而始爲給驛也乃秦之驛逓固艱難而驛逓之艱難實不一且秦之艱難又不盡在驛逓而更有甚於驛逓者臣身任秦事苐欲使此徑免之二分實足以濟秦之艱難以仰副聖明之徳意以不虛兵部爲秦請命之苦心則於給驛之中旣不容混施於給驛之外又不得不兼顧矣查得秦中驛逓向因各衙門差遣繁多夫馬苦累臣於入關之初設法嚴禁置立號票非系傳報緊急軍情部解京邊錢糧與夫取辦軍器等項例應用勘合火牌者不得用驛逓一夫一馬於是濫差盡杜應付遂減臣又查近省各州縣驛逓如咸寧長安臨潼渭南華州華陰潼關髙陵富平三原岐山鳳翔等處驛逓向皆僉募馬戶多有市棍包攬借口衝繁攀害里甲毎馬里甲幫貼銀八九十兩甚有百五十兩二百兩者臣盡革市棍仍訪其姦獘之甚者嚴拏勘問時尙未有兵部官飬馬匹𨿽是美意實非良法之議臣行令各該州縣以原額站銀官買馬騾於公所攢槽餧養走逓其馬騾間有倒斃仍詳申臣衙門批動站銀買補於官無累於民無擾卽不敢保後來永遵無斁而見今行已逾年頗有成效故臣接部咨之後於未經官養者固行令照舊於已經官養者亦未敢更攺節據咸寕長安岐山潼關等處開報該驛站銀自官養以來各有省剰不等今如槪行給驛欲給民則民未應差欲給官則見在已有省剰此項之給不幾付之虛擲乎是此十餘處官養之驛逓固可以無給矣此十餘處乃本省有數衝繁之地經臣釐飭調停旣支撐容易其諸次衝而少僻者自可類推卽其中道路遠近不一原額多寡相懸亦可以無槪給矣又有向來𨿽稱衝繁近因前路梗阻差使罕至如鳳翔之寶雞西安之武功興平等處走逓旣減卽宜量示優卹亦可以無全給矣臣何敢以朝廷軫卹艱難之賜而漫爲市恩也至有昔稱簡僻今較衝繁如沔縣略陽徽州秦州淸水隴州汧陽等處自棧道梗阻漢興一帯差使俱攺繇此路其臣禁裁僞濫之所減亦不勝此道路歸並之所增自應遵照部議以三分之二徑給又有殘破驛逓無論夫馬全無卽驛舎民居皆被火毀如艸涼三岔松林安山武關靑橋馬道開山等處俱宜另議修復工費不貲𨿽盡此原給之二分或再於二分之外更加一二倍猶不能濟事故前撫臣練國事曽請有修復站銀二萬竟未敢輕舉昨臣已借動買馬今剿威大振賊滅有期凡各倒廢驛逓皆應次第整理似不得舎此項而別請經費自應那各驛可以無給與可以無槪給及可以無全給之銀以充修復之用故敢以斟酌裒濟仰請明旨乃秦之艱難更有不在驛逓而甚於驛逓者無如防餉是矣查得韓城合陽馬蘭潼關等處防兵先年題準毎年支用兵荒銀一萬九千五百六十兩七錢商稅銀二萬九百九十四兩初時計口授食無虞虧缺嗣因冦勢披猖兵數日增餉額不敷俱於題畱剿餉內湊支至崇禎八年部議將兵荒銀攺充韓藩宗祿其應支防餉於本省軍餉內照兵荒銀數撥抵其防餉不敷者亦應仍以剿餉湊支乃本年因調到剿兵眾多題畱剿餉且不能支剿兵之用故不能湊支防兵節經前撫臣李喬甘學闊批行布政司措給除正項外剿兵及防兵共長支過軍餉銀五萬四千五百六十六兩零曽經前撫臣甘學闊題請開銷部議以未題先支未準仍將前長支銀令毋年設補一萬九千餘兩卽準作撥抵兵荒之數自九年起防餉益無著落今查九年防餉支過銀三萬六千九百餘兩原額商稅銀止收完八千六百有奇十年防餉支過銀三萬六千一百餘兩原額商稅銀止收完一萬一千八百有奇其餘不敷之數皆於司庫那借湊支以至於今那無可那借無可借除臣於稍緩處節次裁去兵約一百七十餘名馬約三十餘匹而實支月餉歲費尙約需三萬三千餘兩此在戶部自知爲應支之數且該部旣以原支之兵荒銀撥抵韓藩宗祿題明以軍餉撥補乃因前撫臣於額外各有長支遂恡惜刓予自臣接管並額內應支之一萬九千餘兩亦不準支故臣不得不行該司委曲借給今所借日多該司日申詳促臣請補臣以時值空匱聖明宵旰方殷逡巡不敢瀆陳頃臣淸有屯課銀兩除支三衛官俸軍糧解給班價及修闗軍丁鹽菜與夫造器充賞之外尙可湊補此項但戶部因臣見抽屯課已將應給臣剿餉扣短四萬六千餘兩又臣自崇禎十年該部撥臣剿餉一十八萬之外以後卽臣兵不能遽撤其所需之餉臣矢不取給於該部臣已於淸屯事竣疏中明白入告矣是臣所期以屯課濟朝廷之用者固不能一樹幾剝以應各項之需也幸此裁站銀兩兵部已題允給驛合無容臣通融支用除應給之驛逓與應修理之驛逓臣酌量徑給及通融動用外余有若干卽湊給防兵餉銀總此給秦之物一裒濟間而於彼旣不致虛糜於此亦不患匱乏計蓋無便於此者至給過銀數布政司於年終分析造冊報部銷算其戶部抵過宗祿原撥防餉兵荒銀一萬九千餘兩止照原數以軍餉撥臣抵補其九年十年用過防餉除毎年應支軍餉一萬九千餘兩並稅銀外九年長支過銀八千六百餘兩十年長支過銀四千七百餘兩令該司照數補完其前撫臣八年長支銀五萬四千餘兩候事平水陸路通商筏稅銀足額陸續扣還庶透支永杜而正項亦永淸矣再照站銀𨿽屬在兵部防餉𨿽屬在戶部然兩部協心體國豈分彼此且此銀業已給秦矣又用以餉兵兵部豈有靳焉至該部原議以十年分站銀給驛三分之二未及十年以後乃秦雕攰至極非邀皇上厚澤深仁徐爲培養元气何能遽復則皇上之所以濡沬而噢咻之者豈忍自十年遂已卽臣之所以仰懇再造者亦非直以秦十年之自處其窘未獲實沾浩蕩輙敢喋喋也統祈勑部施行爲此謹題崇禎十一年二月初二日具題三月初三日奉旨該部知道

報流寇自蜀返秦疏

題爲微臣遵旨東截剿兵邀賊北返謹馳奏上聞並報微臣回省調度相機防擊以竭臣愚事臣遵奉明旨親督官兵在於商雒斷截已經具奏並節具塘報外今於二月十一日據西慶平鳳監軍道僉事張京塘報同日又準按臣謝秉謙手本到臣案照先於二月初五日據漢羌營遊擊韓進忠塘報同日又據分巡關南道劉宇揚塘報各到臣今據前因該臣看得自闖過等賊入蜀而秦之西南半壁亦並無大冦之迹矣督臣洪承疇復提固原總兵左光先臨洮總兵曹變蛟及副將馬科賀人龍趙光遠等勁兵盈萬入蜀遠討而又馳調延鎭總兵王洪及寧帥祖大弼之兵厚集於漢略徽秦之間首尾聯絡以防賊之奔逸而備我之堵擊臣謂盡賊在此一舉矣故臣奉聖明斷截商雒之責成臣亦不敢望督臣分一鎭之兵以佐臣之單弱卽樞臣楊嗣昌低回籌度亦似穆然於臣力之難支而臣迄不敢稍萌諉缷且有督臣不能恝然東返之奏以決我兵入蜀之行臣之區區惟日望大兵滅賊於蜀使一騎不還則蜀之危解而秦西南之患亦可以永絕矣縱臣汛守之地或以力綿僨悞致幹斧鉞臣甘之已不謂自臣入山豫楚之冦反徘徊未敢突犯商雒及入蜀之冦忽又盡報還秦老營已札西禮塘馬已至秦州矣查各賊自至蜀中三閱月皆盤旋於川西一帯在白水江西故所失城池亦俱系江西地方川西西阻羌番東南俱阻大江川兵亦盡聚於東南故賊不能東出夔門南走敍瀘設使我兵卽從川西進發川兵扼堵於前秦兵馳擊於後賊逃死無路勢成釡魚不謂兵從川北南下賊遂從川西乘罅而北矣此實秦之刼運未已臣之蹇劣應值此厄夫復何言據報左曹兩帥似皆在賊後王帥已赴漢中倘祖帥又不能拒堵於西禮則西鳳平慶勢復岌岌臣見防商雒豫楚諸賊如八大王等股猶鷙伏於榖城而葉縣舞陽亦報有大冦擾掠瓦背餘孽復出於嵩永之間臣原不敢遽離商雒苐西鳳內地尢宜急顧查原任總兵張天禮領有馬兵一百餘名步兵三百餘名先奉督臣檄駐咸陽臣已移文促令馳赴鳳翔防禦然爲力幾何恐不足恃臣不得不馳還省城適中調度如西賊突犯鳳寶恐商雒駐防官兵逺調不及亦應預檄赴省以備發剿俟臣至省酌量緩急調取謹先據報奏聞伏乞聖明垂鑑至臣母老子獨迎養則水土不宜送還則倚閭難禁臣方欲俟大剿期畢陳乞終養而今不敢請矣賊旣返秦此臣報君之日非臣報母之日臣所練就兵將盡堪一試臣惟有捐糜頂踵矢不與賊俱生以盡臣戮力封疆之義倘徼天之幸稍有寸效可以稱塞萬一臣乃敢披瀝血誠萬懇聖恩以還臣身於臣母俾臣母未盡之餘年得以少延臣今年方四十有六竭萬死以報聖明固有日也臣無任悚息待命之至臣艸疏甫畢據商雒道副使邊侖塘報本月十二日酉時據本道原差往內鄕探賊舎役趙自旭等報稱年前克了鄧州褁去難民一百有餘蒙鄖縣給票各回本地從榖城來正月三十日到州州官審問難民說八大王長判子二營安榖城縣內一半爲民一半跟隨鄖院招成兵馬他要剿賊又有鎭平縣差人在內鄕縣探報賊情二月初二日據報縣官說四大營賊闖塌天老回回掃地王興世王俱在裕州唐縣泌陽縣後有河南撫按兩院統領祖左二將官兵馬俱在裕州駐札跟剿其四營賊並不殺人放火俱在裕州討招安不知眞假等情據此則豫楚賊情俱緩臣斷截商雒之兵益應預發還省無容再計爲此謹題崇禎十一年二月十三日具題三月初三日奉旨據奏蜀賊返秦孫傳庭馳還適中調度並駐防商雒官兵檄令赴省備剿知道了督兵必繇川北始達川西這所奏卽從川西進發取道何路還著查明具奏

酌議量蠲民運錢糧疏

題爲蠲緩已奉明綸查酌萬難需待事崇禎十一年二月初三日據陜西布政司呈詳到臣該臣看得秦中被冦殘破州縣及兵荒最甚地方崇禎六七八年存畱課程等項錢糧凡拖欠在民者業荷聖恩蠲免矣至於民運一項系供延寧甘固四鎭軍需盡蠲則邊餉虧缺可慮不蠲則災黎輸納不前另議抵補則公私匱竭從何取辦臣仰遵明旨從長確議除臨鞏二府屬州縣九年以前起存錢糧已經前按臣黃希憲具題分別蠲免又漢陰石泉二縣九年以前起存錢糧已經按臣謝秉謙具題全蠲俱經部覆奉有兪旨又漢中府屬九州島縣十年以前各項錢糧昨臣已疏請全蠲玆不再贅今復將其餘州縣酌被災之重輕議蠲徵之等差如西安府屬之山陽鎭安同官永壽澄城藍田商州商南雒南九州島縣鳳翔府屬之隴州麟逰扶風汧陽四州縣與平涼府屬之涇崇等十州縣慶陽府屬之寧安等五州縣延安府屬之鄜膚等十九州島縣並興安州及所屬白河洵陽平利紫陽四縣應將所欠六七八年民運錢糧全蠲如鳳翔府屬之鳳翔寶雞岐山郿縣四縣應將所欠民運錢糧在六七兩年者全蠲在八年者量蠲五分帯徵五分如西安府屬之咸陽耀州韓城邠州長武三水淳化幹州白水富平華州華陰合陽蒲城十四州縣應將所欠六七八年民運錢糧量蠲五分帯徵五分如西安府屬之鄠縣盩厔長安三原臨潼同州六州縣應將所欠六七八年民運錢糧量蠲二分帯徵八分總之原議蠲之數原皆不能徵者也祇緣民力已殫在議徵之數亦未始非可蠲者也祇緣軍需難缺正該司所謂萬不得已之情無可柰何之勢也除將蠲免過存畱課程等銀遵旨造冊報部外臣謹會同按臣謝秉謙周一敬合詞具題伏乞勑部復議施行爲此謹題崇禎十一年三月初六日具題四月初一日奉旨該部知道

恭報東西冦警並陳剿禦情形疏

題爲恭報東西冦警並陳剿禦情形仰祈聖鑑事節據分巡闗西分守河西守巡隴右並固原洮岷商雒及分巡闗內臨鞏漢興監軍各道所報東西賊情臣已塘報閣部訖三月初三日據潼關道按察司丁啟睿塘報初四日又據邠州知州鄧元復塘報又據西安府同知管三水縣事孔宏燮塘報同日又據西慶平鳳監軍道僉事張京塘報各到臣該臣看得自入蜀大冦復返階文臣慮其飽而愈橫且有左曹等兵逐之於後恐賊卽出我不意疾走西鳳故臣從商雒還省內顧然猶不敢遽撤商雒斷截之兵者誠以屢旨責成甚嚴又臣荒山久戍之苦辛不忍自棄耳及嵩盧之小醜宵奔平固之警聞復迫臣方欲移緩就急盡臣所有之兵悉索西援乃河南按臣忽有傳帖馳約夾剿情事甚急且有一刻千金之囑而靈陜之晉兵又因期畢渡河臣何敢以西援廢東顧故臣先將盛略之兵調至臨潼又將李國政之兵調至省城其趙大胤及王萬策之兵亦擬並調出山發之使西而今不敢盡調矣乃六隊大天王混天王諸賊已從平固分道而來左曹之兵俱落賊後又兩帥相倚仍與闖過相持不能分圖此賊祖王之兵𨿽在賊前或緣道左相失今亦俱落賊後遂聽其爰爰東奔據各處塘報此賊分合無常飄忽不定眾寡之勢似猶未確及得監軍道張京之報該道哨探最眞此賊盡非小弱督臣洪承疇已摘發一旅付該道分提尾逐轉瞬之間此賊便當越平慶突邠幹瞰淳三矣臣朝夕摩厲與賊一決正在此候其又何敢借口於商雒之斷截奉有畫一之責成而遂任此賊鴟張內地剽掠惟意乎苐臣之兵合之差堪自彊分之未免見弱然臣不敢以弱自諉也臣且將總兵張天禮之兵移令與該道合力逼賊又嚴檄該道謂賊在東而兵在西且賊塘已至鎭寧該道惟逐賊使東勿縱賊復西卽該道之功若夫迎頭堵擊設奇殱剿臣當惟力是視成敗利鈍悉臣任之臣今將李國政王根子張文耀之兵檄繇耀淳邠幹之間隨西賊所向奮力迎擊而發參將解文英之兵與王萬策兵分駐商雒偵探東賊以應河南之夾剿潼闗有韓合參將王永祥兵並闗兵馬步千名堪與王萬策解文英兵犄角聲援其趙大允兵暫更回省並副將盛略兵中軍鄭嘉棟新兵亦俱屯駐近省聽臣酌量東西緩急檄發策應此臣目前調度之大略也爲此謹題崇禎十一年三月初六日具題四月初一日奉旨兵部知道

復級謝恩疏

奏爲恭謝天恩事崇禎十一年三月初六日準吏部咨該臣奏爲微臣淸屯充餉𨿽效微勞過蒙異數殊恩萬難祗受謹披瀝控辭仰祈聖鑑事奉聖旨孫傳庭淸屯著勞敍賚已有成命不必辭該部知道欽此欽遵抄出到部移咨前來同日又準吏部咨爲微臣淸屯事竣三秦永利已興謹彚報前後淸出實在兵糧數目等事一疏該戶部覆題奉旨李虞夔加一級賈鶴年等俱紀錄孫傳庭淸屯充餉勞怨不辭著加一級仍賞銀三十兩紵絲二表裏用昭激勸今後各撫務以秦撫眞心實事爲法不得自狃匱詘徒煩仰請欽此該吏部覆題查得見任巡撫陜西等處地方贊理軍務都察院右僉都禦史加從三品服俸降二級戴罪孫傳庭加一級應加從三品查部院無從三品職級合無將本官原降二級俯準開復仍免戴罪等因奉聖旨是欽此欽遵移咨到臣捲查先該兵部核敍擒闖功次奉聖旨洪承疇孫傳庭著各加一級仍俟事平彚敍欽此該吏部覆題查得見任總督陜西三邊兼攝總督河南山西陜西湖廣保定等處軍務兼理糧餉兵部尙書兼都察院右副都禦史洪承疇系正二品今加一級該從一品合加官銜伏候聖裁見任巡撫陜西等處地方贊理軍務都察院右僉都禦史孫傳庭系正四品加一級該從三品查部院無從三品職銜合無擬加從三品服俸等因奉聖旨洪承疇著加太子太保孫傳庭加從三品服俸欽此臣連疏控辭兩奉敍升已有成命著卽祗受不必遜辭之旨臣具疏謝恩祗受訖嗣因大兵入漢剿賊賊攻陷石漢按臣謝秉謙具題吏部覆奉聖旨洪承疇孫傳庭著各降二級照舊戴罪剿賊自贖欽此欽遵移咨到臣欽遵在捲今準前因伏念臣有懷報主無術匡時頃以力尋濟否之方輒爾勉爲淸屯之役祗甘勞怨敢冀寵榮乃疊荷褒嘉更渥邀敍賚𨿽勞微賞重式蛙市駿朝廷自有機權然噐小受盈濡鵜續貂臣子宜揆涯量用是特求辭免以慊愚忱何期未賜矜原更叨溫汗幸藉司衡之裁酌適協引分之吁陳卽臣秩之原無可加知君恩之益未有極矧戴華衮而逭斧鉞僥幸已多又曳文綺而橐精鏐冒叨復甚臣惟有追前愆以省過矢竭捐糜勵後效以酬恩永圖稱塞而已臣無任瞻依感戴激切屛營之至爲此謹奏謝以聞崇禎十一年三月二十五日具奏四月二十九日奉旨該部知道

題潼闗設險合兵疏

題爲設險乃能據險合兵卽以增兵謹請畱用工軍攺移營將以固巖闗以明責成事崇禎十一年二月初八日據潼闗兵備道按察使丁啟睿呈詳到臣捲查十年十一月三十日準兵部咨該臣奏爲遵旨查奏事該本部覆題十月三十日奉旨李燁然專轄地方任賊闌入漫無扼禦豈得以不繇潼闗輒議調用著革職賊出入旣不必繇闗以後堵禦作何責成該督撫詳查確議具奏不得朦混欽此欽遵抄出到部移咨前來已經備行潼闗道查議去後十二月十二日據該道呈詳隨卽移咨督臣會議去後今準咨復前來該臣看得潼闗夙稱天險比來賊騎衝突惟意豈河山形勝忽異則以控扼需人今不古若耳查闗城之南有平野四十里直抵南山之麓爲南原與豫之閿鄕壤地相錯寥闊漫衍實賊往來孔道賊入秦出豫率從此奔竄此外依山傍壑有徑可行者謂之峪豫秦處處爲鄰而處處皆山處處皆峪然繇豫入秦之峪其通商雒道地方者紛紜不可指數其通潼闗道地方者則惟蔥峪甕峪蒲峪潼峪蒿岔五峪通華陰■﹝山間﹞峪喬峪構峪石堤四峪通華州苐使南原四十里之罅漏一塞則陰華之九峪俱有一夫當闗之勢而闗門一帯節節皆成難踰之險矣臣又查南原四十里俱下臨禁溝深峻可憑故臣與潼闗道臣丁啟睿籌劃經年議於原上建三堡堡與堡相距約十里各屯步兵二百名扼守聲援又置一十五墩墩與墩相距不三里各宿火器手二十名俾憑髙擊打火炮之力彼此相及其堡若墩俱傍禁溝築建又將溝旁樵牧小徑剗削壁立但堡墩先完各於前數置兵於內賊卽有十萬之眾必不敢迫近溝下此臣所謂設險乃能據險也今墩已修完八座臣又發屯課三百兩檄該道嚴督夫役並工修築刻日可以通完惟是三堡之剏工費頗多該臣議將潼闗衛本年應撥延寧鄜州班軍一千二百一十八名暫畱一年以自爲計在延寧不過免催一年逋欠之班價而可使全省咽喉之地金湯永固想延寧共濟有心或亦必許畱不靳也至設險旣周固可無需多兵然此堡兵六百墩兵三百在不可少除墩兵卽以衛卒撥用其堡兵六百專令伏險邀擊非邊丁不可查闗門有見在夷漢丁僅五百名卽盡充堡兵尙少一百名又自堡兵而外如別無一兵非所以建威消萌故臣欲共設兵一千二百名原不爲多然當此單虛匱竭之時縱兵可另募餉從何出臣查先年因冦起延北設有韓合營兵除先撥闗門三百卽在今五百之內又因防餉不敷陸續逃亡調用者未行招補今止存三百二十名又馬蘭防兵亦因備禦延冦而設俱系邊丁除逃亡調用外尙存一百名今延北寧息兩地又俱非重地臣於馬蘭且另撥有屯兵往守此兩地之兵俱應歸並闗門合之闗門夷漢丁共九百二十名再於潼闗衛兵內撥炮手二百八十名共足一千二百名以馬兵六百當闗步兵六百居堡俱付王永祥統領以其營攺爲潼闗營以該將攺爲潼闗營參將則不煩增兵而闗門自不患兵寡矣此臣所謂合兵卽以增兵也查王永祥原銜系以遊擊署參將該將資俸已深勤能練達屢有戰功應攺爲實授參將則該將感恩圖報凡可爲巖闗效竭者當益無不殫之力矣夫如是則天險以人謀增勝非徒有山河百二之名兵威以地利益雄居然成虎豹當關之勢自今而後賊乃不敢正視關門倘或更有窺逞該道將自當並力堵禦務令匹馬不得闌入脫致疏虞該道將不能辭其責然或賊從內出則難槪爲苛求蓋我據溝設險險俱在外不在內也凡內出之賊必先據南原非墩堡所能禦且賊眾動稱數萬亦非墩堡之軍所能格又各峪之徑自內抱堵固易爲力若賊原在內我卽有百十戍守之卒站立且難尙望其扼堵乎若該道將能出奇擊剿卽當據功論敍至道臣丁啟睿締造籌劃爲重地永遠計尢備極苦心應俟堡工通完查核優敍至於商雒賊入之路不啻萬徑千蹊實窮於扼堵無方則所以責成商雒道者惟有預偵早報嚴守城池以待援兵之至而已臣謹會同督臣洪承疇合詞具題伏乞垂鑑爲此謹題崇禎十一年三月二十九日奉旨該部看議具奏

報合水捷功疏

題爲官兵出奇扼要恭報捷音事臣提標下副將王根子等兵馳赴慶陽徵剿六隊等賊先檄監軍僉事張京督逰擊崔重亨吳國偉兵從西緊躡賊後又檄監軍僉事王文淸督副將盛略趙大允兵赴中鄜埋伏於前檄定邊副將栁汝橒從北面堵截夾剿三月十七日夜臣抵慶陽據報賊老營奔東北水飯臺吳旗營賊撥精兵尙在馬嶺潘家寺臣傳令各兵秣馬的於十九日平明進兵十八日據副使鞠思讓報稱監軍道督崔重亨吳國偉二將尙在萬安監是夜臣率各兵肅隊前往約四鼓將近阜城又據報賊營已移閻家嶺臣恐我兵疲勞勢難追擊又以崔吳二將尙在萬安監距曲子驛二百餘里不能遽至因將兵馬撤伏阜城歇息擬俟二十日進剿十九日卯時據曲子驛稟報崔吳二將兵馬於十八日二皷抵曲子驛十九日進兵臣卽督副將王根子參將鄭嘉棟逰擊李國政等兵馳赴夾擊我兵窮追六十里賊奔東北訖臣將步兵屯阜城二十日帯馬兵至慶陽探賊所向另圖進剿二十二日據監軍張京塘報本職奉總督軍門牌委監逰擊崔重亨吳國偉統領馬步官兵一千三百餘員名於二月二十六日自禮縣起程赴平固追剿六隊等賊三月十二日師次鎭原嚴督崔吳二將兵馬扼險設伏驅賊東奔毋使西折以便大兵就近夾剿職思賊在曲子驛若我兵直抵府城則賊必西奔遂於十四日攺繇萬安監接據慶陽府塘報內稱賊在環縣地方曲子驛馬嶺河攻堡搶糧久屯不去等情職思該監離賊營尙二百餘里路險溝深不宜趨利遂與二將等商議令於十八日五皷起行直抵賊營十九日平明交鋒賊精健五六百騎倚險迎敵鏖戰多時賊且戰且卻誘我深入官兵已追殺三十餘里恐墮賊計乃始收營當陣斬賊首級奪獲大旗盔甲馬匹賊本日卽東奔柔遠川等情臣度賊𨿽東遁東邊一帯人煙斷絕無可搶掠恐賊乘我官兵在西或南奔合水出犯三淳遂一面發參將鄭嘉棟統兵馳赴華池襄樂堵截一面發參將王根子逰擊李國政都司張文耀各統兵馳赴合水擊剿二十四日至合水靑岡原遇賊大戰賊敗東奔臣一面檄令副將盛略趙大允兵迎頭截殺一面檄李國政王根子等兵尾賊緊促窮追二十六日忽報過天星混天星等賊自階文透出成徽突至寶雞臣聞警卽調李國政王根子鄭嘉棟俱撤兵馳赴鳳寶截剿又調參將解文英逰擊王萬策俱赴臣軍恊剿其六隊之賊仍檄崔吳二將兵從西尾追又檄盛趙二將兵從東堵禦臣於二十七日自慶陽繇華池先統鄭嘉棟兵南發復檄李國政王根子星馳赴援臣已塘報閣部並合水捷功附報大略訖本日據報三月十九日追賊遠遁死賊忽東忽西各處竄奔二十四日已時官兵至合水縣隨據鄕民報稱賊從羊圏溝蜂擁前來前隊已過黃家崖窯離縣城二十餘里馬兵從旁抄撲三路齊攻死賊大潰各路官兵追殺二十餘里至靑岡原龍王廟當斬獲賊級生擒活賊奪獲盔甲戰馬隨有賊數千接戰疊相迎殺自午至酉我兵奮勇戰經百合羣賊調聚各山精悍設伏誘敵我兵鼓勇直前當陣砍殺馬上精賊數人旗幟盔甲弓刀馬匹全獲死賊披靡我兵乘勝又追十餘里夷漢兵丁追砍射賊落馬者數十當陣斬獲首級無算前後一日五陣追殺三十餘里我兵全勝收兵回營於戌時回至合水縣查得都司孫鑑等斬獲老營隊賊混名三隻手等首級六顆新營副將王根子標下守備張大成斬獲小頭目飛山龍首級一顆中哨都司趙祥斬獲上天虎首級一顆千把總王加棟等一十九員各斬獲彊壯賊首級一顆夷丁毛哥則等斬獲老管隊黒虎賊混世龍小天神二天王首級各一顆紅藍旗材官夷丁明罕等一十五名各斬獲彊壯賊首級一顆新營副將王根子標下都司趙祥等奪獲大天王長子雷神保年十二歲次子三家保年五歲奪獲賊婦盧氏常氏劉氏張氏逰擊李國政標下守備李文奎等斬獲彊壯賊首級八顆把總吳養純等斬獲管隊賊飛龍賊頭鑽天龍老夜不收張飛等首級各一顆隨徵都司守備路哱囉等二十一員各斬彊壯賊級一顆監營逰擊張承烈標下親丁張應太等五名各斬彊壯賊級一顆都司張文耀等斬獲上天虎不著地小鷂子首級各一顆周永圖等一十八名各斬獲彊壯賊首級一顆材官範廣等擒獲活賊三名李敬等奪獲賊婦陳氏王氏以上各營官兵斬獲有名賊頭首級並彊壯精賊首級共一百五顆生擒活賊三名賊婦六口賊子二名俱押送合水縣查驗明確取有印結在捲所獲鐵盔甲二十二頂副綿盔甲六十一頂副弓箭刀共四百二十件驗明仍付原獲兵丁收執各營共獲馬騾三百餘匹分別給賞有功員役各等情到臣三十日臣行次邠州據報過混等賊已過興咸臣先因標下贊畫司務陳繼泰統兵漢南疏棧報歸卽檄本官統民兵二千名赴口子鎭扼防六隊等賊出犯涇三嗣因各賊殺敗東遁臣復檄本官統兵赴涇河上下渡口堵截混過各賊去後續據各縣報賊已至涇三時王根子兵次政平李國政兵次寧州臣令鄭嘉棟之兵攺繇淳化截徑於四月初一日先赴三原臣催王根子兵亦繇淳化於初四日抵三原據陳繼泰塘報三月二十九日丑時探至南原有賊騎二百餘已到涇陽縣之南渡職親督官兵截之於信和堡與賊相遇當陣斬獲彊壯首級七顆活擒一名奪獲婦女二口馬騾驢一十六匹頭盔甲一副弓刀十三件箭刀鋴炮所傷無數等因又據各縣報賊從髙富東奔臣先於沿途一面檄催參將解文英遊擊王萬策從商雒作速前來一面調原任參將朱國棟田時升統在省鋴炮手一千五百名赴軍前俟各兵齊集卽隨賊所向合圖大剿該臣看得六隊大天王混天王爭管王等賊與闖將過天星混天星等賊自秦入蜀飽掠同歸而六隊自負精彊惡爲闖將所軋因先度陽平走略陽曆禮伏越平固直抵慶陽將爲久屯之計以其地有糧可因且險足踞也臣自聞賊東犯卽申約道將分汛責成誓圖剿滅比東西兩川之聚結報探稍眞臣一面檄監軍張京督逰擊崔重亨吳國偉兵又擇總兵張天禮所部精銳益之俾從鎭原一帯張勢東逐一面檄監軍王文淸統副將盛略趙大允兵俾從中宜一帯鼓鋭西截又一面檄定邊營副將栁汝橒率該營精銳塞其北遁之路臣親督中軍鄭嘉棟遊擊李國政原任副將王根子都司張文耀等兵出淳三寧眞徑撲慶陽迎擊臣於十七日夜四鼓率各兵入慶陽府城於十八日傍晚發兵約十九日早可至賊所剿殺及行逾夜半將近阜城而守弁郝光顯報稱賊營又北徙三十里臣念各兵遠渉已勞若趨利於百三十里外恐犯兵家之忌又崔吳兩兵不能齊集因撤各兵暫憩阜城不意崔吳二逰擊是日於二百里馳至突逼賊壘遂與接戰臣迅發各兵應援乃兵未至而賊已望塵奔矣僅二逰擊斬賊二十七級稍挫其鋒猶未大創賊奔之後據險不出累據偵役報賊精兵猶出沒西川而老營則已宻移東川臣慮賊欲賺我兵於西卻繇東川疾走三淳乘隙剽掠臣遂檄監軍道張京仍督崔吳厲兵以毖西邊之防而以鄭嘉棟兵發華池以李國政王根子兵發合水偵賊南向卽縱兵截擊比李國政等兵方至合水忽報賊果結隊而南矣兩將能謀善戰決機迅敏當卽申嚴軍令奮臂先登而都司張文耀素懷忠義復經樞部敍升期以死報與兩將聯鑣同進又各率所畜夷降丁健驍勇絕倫故能迎頭苦戰冒險窮追殱對壘之窮凶執渠魁之孽子𨿽功級僅百餘然皆馬上精賊較襲零尾後掩殺被擄脇從豈但一可當十至所獲二孽俱皆賊首大天王之愛子乃悉爲我俘則我師之勇奮與賊眾之狼狽固可知巳夫賊當掠蜀新歸凶鋒烈焰不可向邇諸將之捷使我气振而賊魄奪卽內地風鶴之人心亦有所恃以無恐其有造於風雨漂搖之危秦殊非淺鮮衡功論敍似不宜較量於功級之多寡矣王根子善用蕃丁此戰尢最得蕃丁之力所擒大天王二子皆其部下官兵厥功居首本官曽經題參擬戍尙未部覆後以擒闖功奉旨另案酌議今應行免議量與湔除李國政瀝血誓眾殫力殫心且此戰之分合有法始終不懈實賴有國政爲之指麾相應優敍張文耀率偏師一枝能與二將分路齊驅勇气無前亦應並敍其原獲雷神保之趙祥胡椒大王之孫成才與督陣當先衝鋒斬級之兵部差官施應堂都司守備孫鑑郭鳴鳳崔應舉任國柱王加福等各營守備千把總張大成李文奎李秀張鵬翼李國愛苗大勝劉友元賀登第吳養純範廣許成光等蕃漢兵丁毛哥則卜桑顧髙遷孫世才卜卜戶白光明等亦應並敍至逰擊崔重亨吳國偉星馳赴敵突爾一戰實爲各將之前驅中軍鄭嘉棟都司張一貴與隨徵都司李世春泒伏南路𨿽未與戰勞不可冺亦應紀錄監軍道臣張京度賊去向如在目中而往來邀擊宵徵露處備極勞苦並應紀錄示勸定邊副將栁汝橒曽經檄調未到或因道梗至都司郝光顯始𨿽探賊未確繼能親尾賊後得賊情形不時馳報俱應免議其獲功官兵與對陣被傷兵丁容臣動屯課銀兩徑行賞卹至賊旣東竄臣查邵莊隆益一帯荒苦至甚毫無可掠隨檄李國政與王根子裹五日糧緊促賊後臣又預設盛略趙大允兩兵於鄜延候賊夾擊臣私計此賊業入彀中或卽其應滅之時臣忽以鳳寶告警牽臣以不得不顧之內地無柰撤兵而東鳳寶之賊爲過天星混天星兩大股及邢家米闖將兩小枝乘臣在慶卽星夜奔突徑越涇三今且渡雒河犯同澄蓋及臣未至欲先據黃龍山爲逃死地臣隨飛檄司務廳陳繼泰扼守涇河毋縱賊渡苐賊風馳雨驟又眾寡相懸未易截堵尙在可原臣艸疏巳畢又據監軍道王文淸塘報六隊大天王爭管王等賊圍攻甘泉縣盛趙二將統兵馳援至甄家灣與賊對敵把總王萬虎斬獲首級一顆塘馬守備張守艾等又生擒賊塘一名抓地虎中哨守備張登朝生擒爭管王兒子小黃鷹餘賊奔潰立解縣圍又招出領哨賊頭一名滿山紅管隊一名小黒鷹救獲被擄難民張希春等一十五名查賊因鄜東有兵遂從西原遶走及聞鳳寶告警追兵撤赴內地賊徑圍甘泉旋被官兵衝擊北遁等情又據監軍道張京塘報稱賊見在鄜州西原知鳳寶有警本院大兵調回惟趙盛兵在鄜州賊準備打仗職兵自西賊不堤防機會可乘擬不至鄜州俟至張村若有路可抵賊營則宻會王監軍訂期夾剿等情臣仍檄該二道相機期會夾剿去後又據延安府報稱大天王的名髙見系延長縣人於四月初一日到雒河地方卑職將王副將擒獲大天王兒子二名情繇冩帖招諭去後隨據大天王稟稱小的因饑寒所迫求生無路今王副將將小的嬰兒收住一名雷神保一名三家保未知存亡旣然有命懇乞本府轉報將小的兒子送出一个來相見一面必然就撫等情臣相機操縱如果渠冦大天王悔罪輸誠實心乞命卽準收撫陣擒孽子給渠收養再照臣計前後東犯之賊約十之八九其未東者獨八隊闖將一股及闖王餘孽中斗星一股此外無可指數之冦夫此冦非卽破蜀郡邑之冦乎今獨以臣當之臣兵自甘兵而外未嘗另分邊鎭一旅臣餉戶部原議短給臣四萬而蜀餉又毫未解至乃臣之兵尙堪支賊臣之餉尙堪支兵臣在昔或屬空言今一一皆可明試臣惟有殫竭臣愚以盡臣仰報天恩於萬一耳再敢冒陳者臣之兵分防協擊者也乃使之兼防獨擊豈臣所敢諉缷倘旦夕各總鎭念臣孤危皷義東援乃臣之至願然而必不能遽至也卽一二月內或至而兵又疲賊又道矣向臣請與督臣分地分兵東西分剿度兵力賊情必應如此時樞臣楊嗣昌迫欲滅賊以西安無賊恐臣意在規避其所舉以責備臣者實疆臣之通病且臣奉有不得分畛畫疆之諭旨固未敢更有瀆陳今賊之大勢八九在東止闖將一股在西以四總鎭及各副將參遊之全力圖之自應刻期殄滅其東邊之賊紛紜正甚殱除量非易易臣今復申前請自與規缷無渉伏乞聖明速勅該部復議賊勢𨿽盡在東督臣剿滅闖賊之後不必盡發各總兵於東臣止願分一鎭攜原食剿餉東援其餘兵將盡在西暫時休息俟臣將各賊驅剿西遁督臣卽督西兵迎頭急擊卽不能使賊盡滅又必驅之使東倘賊復東折臣仍以臣兵及一總鎭之兵迎擊於東卽不能使賊盡滅仍必逼之使西而督臣仍以西兵迎擊如是則我靜賊動我逸賊勞我飽賊饑往還數次使賊疲於奔突而自不可支矣至應分汛地或卽照臣前疏區畫或樞部另爲酌議其應分東援之鎭必應於曹左兩鎭擇撥一鎭以兩鎭之汛地兵馬皆與臣尙相關渉臣調度爲便也臣向以尾賊亦可滅賊苐視尾賊者如何人耳今尾賊諸將官且忽失賊之處賊何能滅也故臣又謂滅賊要著必應如此如苐與賊俱騖臣不知奏效何日矣伏乞聖鑑施行爲此具本謹題崇禎十一年四月初七日具題五月初二日奉旨該部看議速奏

報冦孽率眾投撫疏

題爲冦孽率眾投撫謹報解散安挿確數以祈聖鑑事先於二月二十九日據監軍道僉事王文淸塘報賊首一朶云等四名率眾投撫等情據此臣一面檄行監軍商雒二道仍行山陽縣審察如投撫果眞卽令解散安挿已於三月初三日塘報閣部訖今於四月初五日據山陽縣知縣常吉申報又據商雒道副使邊侖塘報各到臣該臣看得山陽地方與上津接壤一朶云等盤踞上津六郎關一帯出沒肆掠於商雒爲臥榻之賊一爲官兵追迫輙遁入商雒其視商雒又逋逃藪也自秦兵駐防商雒賊營窟之計已窮而遊釡之勢日促故其化豺狼爲鴻雁易牛犢以劍刀豈眞悔罪慕義蓋實無可柰何此正樞臣楊嗣昌所謂形格勢禁之明效也苐恨荒山兵難久處又秦冦殊多臣以有數之兵隨賊四應不能逐日守山然有此五百人之投戈則我兵數月之苦守非徒然矣今據該縣冊報招撫過共五百一十九名內解散歸各原籍者一百九十七名見在該縣給田耕種者三百二十二名造具姓名籍貫淸冊前來固可無虞反側永保輯寧矣其在事監軍道王文淸商雒道邊侖山陽縣知縣常吉應請議敍其差委員役小王虎劉應祥史邦遂楊世重張秀等臣酌量給賞外伏乞聖鑑勅部施行爲此具本謹題崇禎十一年四月初七日具題五月初四日奉旨該部知道

報澄城捷功疏

題爲大冦合股東犯官兵齊力奮剿仰仗天威恭報奇捷事照得大冦過天星等自鳳寶東犯直越涇三富同在澄城縣地方搶掠臣先於慶陽聞警馳回追剿料賊欲倚黃龍山盤踞爲害臣親提官兵夜渡雒河馳至澄城分兵五路按期進發於四月十三日在楊家嶺虎兒田馮原等處大戰獲捷斬級千餘生擒活賊及奪獲男婦盔甲器械馬騾無算先於陣前差報部科訖今於本月十九日據潼闗兵備道丁啟睿監軍道王文淸塘報準副參逰都鄭嘉棟等牒報三月二十六日過天星等大夥自蜀入秦突犯鳳翔蒙撫院與按院檄令監軍道督副將趙大允盛略兩營官兵從間道南下一面督率鄭嘉棟李國政王根子張文耀等營各官兵前往鳳翔迎頭截殺兼程馳至邠州據報賊已過涇三一面檄調原任參將解文英遊擊王萬策各統駐防商雒之兵同管餉西安撫民同知王明福前來合剿撫院復繇三水淳化至蒲城賊已繇同州地方晉城渡雒河意欲盤踞黃龍山一帯搶掠賊倚北山爲營湏於東西兩面並正南一路會兵齊進方可制勝隨檄監軍道督甘兵自中部宜君繇白水徑抄黃龍山先據險要以扼賊路復檄潼關道督潼關精勇營自朝邑馳赴澄城合剿令原調商雒駐防遊擊王萬策統領甘兵並原任參將朱國梁統領屯兵星夜馳赴黃龍山與監軍道所統趙盛二副將合兵檄令贊畫司務陳繼泰統兵扼雒河管餉同知王明福督參將解文英及田時升駐蒲白以防賊潰撫院隨於初十日酉時督領副參逰都鄭嘉棟等兵自蒲赴澄三更至雒河蒙撫院不避危險策馬先渡各官兵聯絡過河五更入澄城兵馬盡伏城內不許一人出入以泄兵機宻探賊營住縣北沿山一帯馮原劉家凹劉家圪老南北趙莊上下彌家村黨家莊虎兒田等二十餘村首尾七八十里煙火相望聯絡不絕離澄城縣七十餘里隨準監軍道移會鄭嘉棟等並督趙大允盛略兵繇白水■﹝走贊﹞行一百八十里亦於十一日寅時到黃龍山屯兵夾剿約以鳴炮爲號隨蒙撫院繪圖分兵四路其黃龍山之兵專堵黃龍山一路各照泒定村莊一齊剿殺隨分馬步官兵八百七十員名炮手五百向東路剿殺武安村髙原村雷村寺莊之賊分馬步官兵一千一百一十八員名炮手二百四十有三赴西路剿殺宻石南北趙莊上下彌家村黨家莊溝西上下村之賊又分馬步家丁八百二十一員名炮手五百分中路剿殺何家莊羅家凹楊家嶺虎兒田喬莊之賊又分夷漢馬兵四百餘員名赴河西剿殺馮原劉家凹之賊督家丁一千五百八十三員名從黃龍山約會夾剿於十二日黎明潛至賊所申明號令賊已知覺將老營打發起身惟畱精兵迎敵職各官兵照依泒定汛路村莊一擁齊衝死賊遁走官兵乘勢追砍參將鄭嘉棟都司張一貴李世春等從東抄殺逰擊李國政都司張文耀等從西路殺入副將王根子守備胡安等從中路殺入參將王永祥從河西馮原一路追殺官兵力戰死賊大敗官兵窮追逼賊老營賊護老營益拚命死闘官兵齊力圍攻當將賊老營衝開副將王根子家丁池化受將過天星親姊張氏擒獲其餘擒斬射傷砍殺及落澗墮崖死者不計其數賊潰徑向黃龍山奔遁塵土障天監軍道督副將趙大允盛略郭鳴鳳等同王萬策塘馬哨見塵起知大兵從東南殺來卽於馬上傳諭諸將士務要勇往接殺各官兵無不踴躍直從黃龍山殺下信炮相接趙大允盛略領官兵奮勇撲砍死賊驚見我兵從山頭殺下復向東奔趙大允親執白旗領衝鋒官丁同盛略一齊赴殺與李國政領李文奎李國愛等兵會合一處衝殺愈勇死賊棄馬滚溝陣前喊稱我過天星混天星從來未喫此虧乃復將各哨精兵傳合一處■﹝扌棄﹞命抵當時已過午各路又將新造白甲官兵直撲賊中砍殺賊愈不能支遂奔石堡川又上射公山五路官兵齊力趕殺仰面上攻鏖戰時已至申逰擊李國政謂此戰必湏穿攪賊營方可盡殱卽領本官內丁二隊喊殺直入賊中射殺穿紅蠎甲賊頭一名死賊大潰時巳至酉馘斬死賊千餘滚跌及帯傷死者無算餘賊哭泣逃奔有不入大營四散落艸者亦不計其數天色漸晚乃鳴金收營監軍道仍督趙大允等兵回黃龍山防賊暗竄白富各營收兵回營查得中軍參將鄭嘉棟所部官兵斬獲彊壯賊級一百八十四顆生擒活賊五十六名奪獲馬騾五十五匹頭婦女八口鐵盔甲三十六頂副綿盔甲一十九頂副弓箭刀共六千一百三十五件陣亡家丁宋學孔等四名重傷家丁張英等九名輕傷家丁王天柱寧有徳二名後左營逰擊李國政所部官兵斬獲賊級二百八顆內官丁李文奎等斬賊頭目領哨老管隊一撮風等首級二十二顆彊壯賊級一百八十六顆生擒活賊八十名婦女十口奪獲馬騾三百二十七匹頭鐵盔甲四十二頂副綿盔甲七十三頂副弓箭刀一千二百一十四件陣亡隨徵把總一員王國武夷丁一名薩奇勒新營副將王根子所部官兵斬獲賊級二百二十九顆內官丁王建都等斬賊頭目領哨老管隊虎頭大王等首級二十八顆彊壯賊級二百一顆生擒活賊四十一名婦女二十二口奪獲馬騾三百二十匹頭鐵綿盔甲一百五十頂副弓箭刀三千四十件陣亡夷丁阿桑等二名重傷官丁張一鳳等九員名輕傷家丁一名中營都司張文耀官丁斬獲賊級六十二顆內官丁範廣等斬領哨老管隊靑背狼等首級八顆彊壯賊級五十四顆生擒活賊一十二名婦女四名奪獲馬騾七十三匹頭大旗一桿鐵棉盔甲五十五頂副弓箭刀一千四百六十件鐵鞭一十一根潼闗營參將王永祥所部官兵斬獲賊級一百二十七顆內官丁艾登舉等斬賊領哨老管隊紅狼等首級九顆彊壯賊級一百一十八顆生擒活賊三十一名奪獲馬騾三十一匹頭盔甲弓刀器械共三千三百一件重傷官丁馬蛟麟等九員名輕傷家丁李賢等七名澄城縣鄕兵斬獲賊級三十五顆前右營副將趙大允所部官兵斬獲賊級八十二顆內官丁郭鳴鳳等斬賊頭目管隊明樓等三十顆內守備趙完英斬級一顆面刺大王二字據生擒活賊黒鷹認識系混天星哨頭領三千人彊壯賊級五十二顆生擒活賊二十四名婦女八口奪獲馬騾二百五匹頭盔甲五十三頂副弓箭刀撒袋共二千二百一十二件重傷官兵張我耀等二名甘營副將盛略所部官兵斬獲賊級三十二顆內官丁辛土谷赤等斬賊頭目新天王等首級一十一顆彊壯賊級二十一顆奪獲婦女二口馬騾一百六十一匹頭盔甲三十六頂副弓箭刀器械俱全陣亡家丁劉尙仁等六名甘營遊擊王萬策所部官兵斬獲賊級五十八顆內官丁劉建勲等斬賊頭目下山虎等首級二十二顆彊壯賊級三十六顆奪獲馬騾一十八匹頭陣亡千總一員葛衛國家丁一名李進監軍道守備朱貢瑞等斬級五顆生擒活賊一名奪獲馬騾九匹頭黃龍山守備賈奇珍內丁袁汝欽等斬獲首級一顆生擒活賊一名守備呂承誥斬級一顆丘加遇斬級一顆以上各營通共斬級一千二十五顆內據生擒活賊來虎黒鷹等並賊婦認出各營官丁李文奎等斬獲有名賊頭目領哨老管隊一撮風等首級一百三十顆彊壯賊級八百九十五顆生擒活賊二百四十六名俱當陣乞降解驗審明各給免死票發回原籍奪獲婦女五十四口俱發澄城縣招諭親屬認領其所獲功級驗明發該廳縣收貯仍取印結附捲訖各營奪獲馬騾一千一百九十九匹頭馬匹堪用者給兵丁準自備入營騎徵騾頭堪用者畱營給價充官運糧其馬騾並驢不堪者分賞有功並原獲及同隊同伍兵丁各營共奪獲鐵綿盔甲四百六十四頂副大旗一桿鐵鞭一十一根弓箭刀撒袋共一萬六千三百六十二件仍令原獲兵丁收執隨營應用陣亡後左營把總一員王國武甘營千摠一員葛衛國各營蕃漢兵丁宋學孔等一十四名陣失並射死各營官馬三十一匹自馬一十五匹重傷官丁徐成等四十員名輕傷官丁嶽友才等十員名重傷官馬一十八匹自馬一匹輕傷官馬六匹等因塘報到臣該臣看得過混兩冦眾盛精彊並稱雄於諸大冦之中烈熖凶鋒不可向邇八年之覆曹帥九年之陷兪帥十年之衂祖帥皆兩冦之爲也今復掠蜀飽還聲勢益橫又有邢家米闖將等諸小股爲之羽翼乘徽秦夾剿之稍疏遂繼六隊大天王爭管王混天王之後分道東窺知臣有事慶陽輙直抵涇三及臣未返西安遂飛越同合屯札澄城將倚黃龍山爲負嵎地臣聞警馳追算賊幸中以我兵先發據山使彼眾計窮營窟臣復提旅親徵銜枚宻進河山難渡臣卽率眾投鞭曙色未分兵已入城息鼓乃爲精選向導細畫地形分兵分寨期於一网兼收爲衝爲援毋令鍼芒或漏嚴門禁以防預泄得姦諜而破狡謀二皷出師五路向賊平原萬隊旣若輸地以來髙嶺一軍又巳從天而下賊驚駴莫測應接不遑加以士卒盡選練之驍雄號令遵申明之約束故能奏功一鼓斬首千餘擒降累百死傷潰散及所獲甲馬器械不可勝記過混二賊僅以身免此實秦中剿賊以來未有之大捷也非賴皇上聖武旁昭神謀遠運及朝臣計劃周詳樞部指授盡變與夫督臣同心共濟按臣新任協恭豈臣之區區所能辦也臣受寄巖疆奄及二載無禆戡定臣罪實深臣不敢借此自贖至於在事道將與行間材武如不爲破格優異恐無以作奮新之气而鼔樂效之心故臣不得不以賞不逾時之曠典仰懇皇上立沛恩綸勅部甄敍如潼關道臣丁啟睿分巡闗內監軍道王文淸俱應優敍臣標下中軍參將鄭嘉棟往來策應所獲功級累累後左營遊擊李國政奮銳先登誓以死圖報身中七矢而鏖戰益力且部下所獲功級最多新營原任副總兵王根子衝鋒破陣功級獨多於各營且合水之役俘獲大天王之二子今又俘獲過天星親姊張氏查張氏有夫混名二虎子混名大星宿俱以慣戰得名賊中過賊倚之如左右手張氏旣獲則過賊气奪而二賊皆可間之使爲我用前右營原任副總兵趙大允設伏山上進兵悉如期會潼關營參將王永祥率關兵馳至獨分溝西一路掩擊得勝逼賊使就我夾擊而獲級且多中營都司僉書張文耀所部降丁僅一百四十而毎戰必扼要爭奇都司僉書張一貴擐甲臨戎能使千人自廢甘營副將盛略提甘營馬步一千𨿽獲級較少然與趙大允聯鑣並進能無失夾剿之期原任太平堡守備加銜遊擊王萬策繇商雒遠至兵不及食息馬不及飼秣卽毅然隨剿而獲級差多以上各將均應優敍內王根子原任薊鎭馬蘭副總兵都督僉事降三級又因陜西剿賊題參擬戍尙未部覆前以擒闖功奉旨另案酌議昨合水捷功臣已題請量與湔除趙大允以原任陜西流曲副總兵題參遣戍前以殱蠍功部題奉旨戍案量與湔除以上二員俱應量予復職王萬策新經甘肅按臣糾參奉旨提問應照從輕量擬俾殺賊自贖張一貴前因藍田兵叛奉旨戴罪剿賊自贖應免戴罪督陣兵部差官施應堂標下旗鼓都司王國棟隨徵都司孫鑑郭鳴鳳守備胡安崔應舉原任參將郭淸原任逰擊張承烈分營督戰鼓勇直前內施應堂王國棟孫鑑郭鳴鳳胡安崔應舉六員應各加一級郭淸以原任寕塞參將被劾奉旨提問擬徒相應論功末減張承烈以原任紅徳城遊擊被劾奉旨革任回衛相應論功敍用中營中軍李毓椿千總劉吉明臣把總馬負圖後左營守備張鵬翼李文奎千總李國受苖大勝吳養純前右營中軍守備黨威千總李遇春郭永壽武大定拓應卿新營中軍王建都實授都司趙祥千總張大成潼關營千總馬蛟麟以上十八員躍馬當先摧鋒斬鋭俱應加一級中營隨徵都司李世春千總楊王庭把總魯典魯宗用陳自興後左營中軍守備李秀守備楊豹路哱囉路著太千總羅國用把總賀登第劉友元隨徵守備楊成材官王友蒼前右營千總趙完瑛新營千總杜成祿中營張文耀下千總範廣把總牛希才潼關營中軍艾登舉把總劉福祿監軍道下中軍守備鍾鳴丰把總孔珠甘營盛略下守備楊奎光甘營王萬策下千總席大卿黃龍山駐防加銜守備賈奇珍以上二十五員戮力苦戰馘斬功多並應紀錄原任參將解文英田時升從商州調剿兵馬急趨奔疲臣因令伏兵蒲城以防賊潰𨿽未交鋒勞不可冺應俟彚敍駐札黃龍山西延捕盜同知徐文泌管餉西安撫民同知王明福澄城縣知縣傅應鳳蒲城縣知縣田臣管餉咸寧縣縣丞諭品參謀武淸周雷鳴時或撥防兵隨營協剿或選向導審察地利或轉運糧餉備辦軍需並應敍錄內武淸周以原任知縣被劾遣戍臣稔其素有才幹故以參謀委用今本官隨徵已久頗多勞績至自募丁健殺賊立功所騎戰馬亦皆本官自備費殊不貲亦應量與湔除其各營斬獲首級應請照兵部題頒新例毎顆給銀五兩用示鼓勸臣查有臣前題降丁拓攀髙兩次掘獲窖銀三千三百餘兩堪以動用除卽先照向來舊例毎顆賞銀三兩俟欽賞頒到仍照新例補足其陣亡後左營把總王國武甘營千總葛衛國均應議卹內王國武以所乘戰馬付之主將步戰殞身尢宜厚贈以旌忠義至標下贊畫司務陳繼泰虛怯無當本官倚借京銜鴟張於桑梓之地官民上下罔不側目錢糧出入亦不淸楚伏乞聖明勅部察議爲此謹題崇禎十一年四月二十二日具題五月二十日奉旨奏內有功及陣亡員役該部核議敍卹欽賞銀兩著卽給發陳繼泰並卽察議速奏

報官兵迎剿獲捷疏

題爲狡賊聞風先遁我兵迎剿獲捷恭報調度期會情形仰祈聖鑑事照得流冦過天星混天星等自澄城大創後與六隊爭世王等俱奔竄延安地方臣因西安麥秋未畢將標下官兵分布白蒲富耀等處扼防五月初四日據分巡關內監軍道僉事王文淸塘報延賊苗頭已向鄜州地方臣卽檄調派防白蒲富耀各官兵俱赴中宜堵擊並移會總兵左光先統兵自鳳翔馳赴慶陽夾剿臣亦於卽日赴中宜調度繇三原耀州行次同官縣欲候兵齊卽從中宜進剿初七日據宜君縣塘報賊於初六日三更發老營奔馬蘭等處精兵天明亦去等情臣因賊勢西奔恐兵從中宜尾追不能殱掃且慮賊從馬蘭突犯涇三一面督發逰擊李國政統兵自同官馳赴中宜從東防擊臣仍返耀州督發中軍參將鄭嘉棟原任副將趙大允參將解文英等兵馳赴三水扼堵並移會總兵左光先自慶陽截剿去後初八日又據塘報昨初七日探賊老營奔西北今仍折回店頭蘓家險等處等情臣查賊屯店頭等處驚疑不定官兵一至賊非西奔慶寧必南犯三水我兵宜三面約期緊促使賊遁逃無處隨檄監軍王文淸監督副將參逰鄭嘉棟趙大允解文英王萬策等兵從三水眞寧扼剿以防賊潰臣親提副將王根子都司張文耀等兵赴中宜與李國政之兵約於十四日從中宜進剿復移會該總兵亦於十四日馳赴隆坊進擊賊潰勢必南奔三眞彼中有鄭嘉棟等兵扼堵店頭隆坊之兵創賊之後卽乘勝追擊苐慮賊情瞬息變幻兵機遙度爲難仍宜隨機應變俟兵至隆坊店頭該總兵與臣彼此移會進剿的期如東西各有可乘之機期會可以無拘卽隨便圖之去後十一日臣抵宜君據報賊知官兵至老營已奔老山惟過天星等精兵在於隆坊西北侯村河李家凹太平原等處打糧十二日臣抵中宜部議於十四日發王根子李國政等兵從隆坊進剿十三日卯時準左總兵手本回稱本鎭從合水邵隆進剿則寧州西華池無兵賊乘空逸出我兵返殱不及昨蒙軍門手紮內云曹祖兩總兵初四日自秦州起身走固原計十四日可到慶陽若賊轉向張村邵隆北路自有曹祖兩總兵堵截本鎭準於十四日至賊駐之處剿殺請乞貴院提兵北進使賊同時兩面受敵首尾難顧可藉運籌而成大功期會固如此議約但賊情變幻若早晚離店頭西犯保安蘆保則本鎭兵近貴院兵遠應遵憲檄所云東西各有可乘之機不拘期會隨便而圖之矣等因又據李國政塘報太平原之賊於十二日夜從猿猴神嶺入山奔竄距官兵已遠難以窮追臣隨查此山人煙斷絕不惟官兵未易深入卽賊亦難久居勢必出山奔突非西遁合慶環固必南犯眞寧三水臣復移會總兵左光先督兵從西視賊所向如西奔合慶則該鎭就近迎頭截擊如從合水北竄環縣固原則該鎭急移曹祖二總鎭於彼處極力扼剿如南奔眞三則有臣預發鄭嘉棟等兵足資堵殱使賊不得西奔南竄務逼東折臣督兵從東扼擊賊一再往返掠糧不得困餓待斃可以盡殱移會該鎭並咨督臣去後十四日又據王根子李國政等報過天星等知官兵於十二日到中部縣賊於本日夜二更俱起營西奔繇猿猴神嶺柏樹店大山犯慶寧合水等處去訖等因十五日據監軍王文淸探報十二日左總兵在羅山鎭打仗得功賊已大敗奔駱駝巷往東南中部地方等情臣查過天星之賊十二日二鼓方始西遁該鎭所殺之賊必系混天星一股且各賊自聞兵西遁並未東折恐賊從西奔竄復移左總兵會查堵剿去後十六日準該鎭手本移稱本月初十日準貴院手本過混等賊折回店頭蘓家險等處約會十四日彼此進兵以期夾剿等因到鎭準此本鎭隨遵照指授啟行間忽於本日申時據報初九日賊塘數十騎出駱駝巷往蘆保兒嶺看路情形亦具報矣十一日寅時復據報賊於初十日卯時經過駱駝巷徑往蘆保嶺羅山阜去本鎭卽日取道襄樂秣馬午時肅兵潛進十二日黎明馳至羅山阜賊已起營追至羅保嶺官兵奮勇力戰斬首二百七十顆生擒五十六名審據活賊口供西來者系混天星新天王張妙手三家之賊畏怕貴院雄旅迫剿故奔西躱避其過天星之賊走張村邵莊隆益至合水相合又有言駐札隆坊求討招安其混賊被殺之後或奔合過賊亦不可定本鎭列營羅山阜分投差撥嚴探看犯某路卽行緊追至於過天星未知果約去合水抑尙駐隆坊請受招安如去合水本鎭自應追殺如駐隆坊另聽調度等因準此查臣十一日據報賊知官兵至遂發老營已奔老山止有過天星精兵在隆坊西北太平原等處打糧是晚臣督王根子張文耀兵駐宜君因過天星投稟赴臣乞撫臣以我兵不能卽至賊所故給與諭帖以緩其遁令其悔罪自決及十二日臣抵中部各賊遂於是夜西遁非過賊假撫探兵則知混賊被創急遁合營除臣復移該鎭賊如西奔合慶該鎭就近迎擊賊如北竄環縣固原該鎭急移曹祖二鎭扼剿如南遁眞寧三水有臣預發鄭嘉棟等兵堵殱賊如東折臣從鄜中之間督兵扼擊使賊往返延慶荒山中掠食無所逃生無路卽可盡殱外該臣看得過混等賊自澄城被創北奔蹲伏延安一帯惕息不敢南下者半月餘矣玆以延地荒苦無糧可掠乃從甘鄜遶出分突中宜恐臣之標旅又忽飊馳迅擊驚棲不定到處窺探臣甫次同官而彼巳西奔臣復返耀州而彼又折還比臣提師再進而彼益聞風急走𨿽臣許撫以緩之亦不能使之少需故競乘夜奔逃矣幸臣三方之布置頗預累次之申約已明混賊先奔一日至羅山阜適與鎭臣左光先及副將馬科兵遇迎頭一擊斬級二百七十顆生擒五十六名賊遂大潰賊以東南俱有官兵故未敢折鄜中瞰三淳度必馳合過賊並突慶陽據左鎭移文稱曹祖兩鎭於五月初四日自秦州啟行計十四日可至曹鎭素爲賊憚又有祖鎭佐之以並力此路賊自不能爰爰逸去也臣查鄜州百里之西合水數十里之東眞寜百里之北慶陽東川之南橫豎約三四百里彌望荒山掠食無所賊藩觸此中萬難久處非西突合水走寧邠鎭涇則東返鄜州折甘延中宜非南下眞寧突三淳涇三則北越慶陽奔環縣固原苐使臣兵能扼之於東南各鎭兵能堵之於西北各勿縱令賊逸並斷其出掠之路賊窘促坐困殺食牲畜一盡惟有束手就死而已樞臣所謂𨿽有十萬之眾難禁三日之饑正此地此時滅賊之要著也至延北之賊惟六隊爭管王二股蓋自合水賊衂混天王以潰散失羣西遁頃報自環慶折還必已附入過混之營大天王因二子被擒已經投撫止餘六隊爭管王彼中悉索鎭堡官兵自能辧之若漢中𨿽報闖將復繇略沔犯寧羌然據各鎭塘報闖將自河洮屢創之後所餘無幾自難復振倘徼天幸過混旦夕就殄餘賊次第可滅三秦庶有蕩平之期矣除臣移咨督臣並移會左鎭及申飭臣標下各將鄭嘉棟等各嚴加堵扼及左鎭捷功俟查明題敍外爲此謹題崇禎十一年五月十七日具題六月十四日奉旨知道了該部知道

報三水捷功疏

題爲馳報捷功以紓聖明西顧之憂事照得混天星過天星米闖將等各股大冦繇延安折犯中宜臣馳約剿師與臣標兵四面圍賊以標兵分任東南二面臣親督遊擊李國政原任副將王根子等兵於東面逼賊以臣中軍參將鄭嘉棟原任韓合參將解文英原任副將趙大允甘營原任遊擊王萬策於南面候剿賊從合水突出總兵左光先曹變蛟等從慶陽馳追賊折三水邠州馬蘭等處鄭嘉棟解文英趙大允王萬策等兩日三捷擒斬約一千名顆投降男婦六百臣復介馬親督王根子等兵繇中部宜君趙和尙寺馬蘭一日夜行二百五十里入山搜剿又收降大掌盤子混天星邢家米闖將火熖斑就地飛劉秉義等並過天星領哨通天柱尖兒手等及各營領哨管隊精兵與隨從男婦約二千五百餘人潰散無算先於五月二十一日差官報部科訖今於本月二十四日據監軍道王文淸塘報準標下中軍副將參遊鄭嘉棟解文英趙大允王萬策塘報混天星過天星邢家米闖將等賊繇涇三東犯至澄城地方四月十二日我兵擒斬一千二百餘名顆已經塘報訖死賊狼狽北遁延安蒙撫院以西安二麥正值收獲恐賊復南下繇東必犯韓合白蒲繇西必犯同耀淳三仍宜分布扼防隨令監軍道親督參將鄭嘉棟原任副將趙大允扼防白蒲東援韓合逰擊李國政原任副將王根子都司張文耀扼防富耀西援淳三又蒙移會延綏撫鎭發兵從延北剿殺於五月初三日據報混過等賊自雒奔鄜苗頭西向中宜本職等極力堵剿又蒙監軍道調取泒防白蒲富耀及藍田駐防原任參將解文英雒南駐防遊擊王萬策各官兵俱赴中宜堵擊並移會左總鎭統兵自鳳翔馳赴慶陽夾剿本院亦於卽日繇三原抵耀州先提遊擊李國政原任副將王根子官兵行次同官縣欲候兵齊卽從中宜進剿初七日據宜君縣塘報賊探知官兵將至於初六日三更將老營先奔馬蘭等處精兵天明亦去蒙本院因賊勢西奔恐兵從中宜尾追不能殱掃且慮賊從馬蘭突犯涇三一面督發遊擊李國政統兵自同官馳赴中宜從東防擊本院仍返耀州初八日又報賊仍折回店頭蘓家險等處蒙本院檄因查賊屯店頭驚疑不定官兵不至賊非西奔慶寧必南犯三水我兵宜三面約期緊促使賊逃遁無所其中宜一路本院親督進剿無用多兵除量提遊擊李國政副將王根子官兵及都司張文耀家丁先赴中宜從東進剿其餘四營官兵應赴眞三截剿並移會左總鎭督兵自慶陽馳赴隆坊從西進擊然賊情瞬息變幻兵機遙度爲難仍宜隨機應變如東西各有可乘之機期會可以無拘卽隨便圖之該監軍道親督中軍參將鄭嘉棟原任副將趙大允參將解文英甘營遊擊王萬策各官兵馳赴眞三分布設伏扼防南奔仍急督四將遠行偵探極力堵剿務期一鼓殱掃萬勿致賊遁逸蒙此監軍道卽移會本職等俱要仰遵撫按兩院憲檄鼓銳出奇擒渠掃黨滅此朝食準此偵剿間十一日本院兵至宜君據報賊知兵至遂將老營發奔老山止有過天星等精賊在隆坊西北太平原等處打糧是晚過天星等投稟遣小賊管來子赴院乞撫本院以我兵不能卽至賊所因給與諭帖以緩賊遁令其悔罪自決及本院抵中部據報各賊遂於是夜西遁蒙本院檄云十三日準左總鎭手本覆稱本鎭從合水邵隆進剿則寧州西華池無兵昨蒙軍門札開曹祖兩總兵初四日自秦州起身計十四日可到慶陽若賊轉向張村邵隆北路自有曹祖兩總兵堵截本鎭準於十四日至賊駐之處剿殺請乞貴院提兵北進期會固如此議約但賊情變幻若早晚西犯本鎭兵近貴院兵遠應遵憲檄所云東西各有可乘之機不拘期會隨便圖之準此查賊已西遁本院復移該鎭賊如西奔合慶該鎭就近迎擊賊如北竄環固該鎭急移曹祖二鎭扼剿賊如南遁眞寧三水有本院預發鄭嘉棟等兵堵殱賊如東折本院從鄜中之間督兵扼擊使賊奔突無路掠糧不得困餓待斃卽可盡殄除移該鎭查照督兵堵剿並移會軍門及按院外該道速督各將遠偵堵剿務期殱掃不得疏縱蒙此本道卽移會各將遵照十三日據報十二日左總兵在羅山阜打仗賊敗奔駱駝巷往東南中部地方蒙本院於十五日接報查賊聞兵西遁並未東折中部地方亦未報有賊警恐賊從西奔竄復一面移文左總鎭會查堵剿一面檄監軍道卽督各將確探堵剿俾賊不得遁逸蒙此卽移各將嚴加偵剿又蒙本院令箭傳諭慶寧一帯已有左曹等鎭兵馬足能堵剿各將宜駐三水馬蘭防剿等因該本職鄭嘉棟解文英駐防三水趙大允王萬策駐防馬蘭各督士卒偵剿間本月十八日午時據賊頭哨已至湫頭原一帯直奔西南等情該本職與解文英會議過混等賊素稱狡悍我兵當分兩路夾擊出奇制勝使賊前後受敵當卽飛移趙大允等知會十九日本院中軍參將鄭嘉棟統領該營都司張一貴等官兵八百餘員名本院參將解文英等統領官兵八百餘員名並會同西安府同知孔宏燮發該縣鄕兵五百名繇三水地方迎頭進剿本院監營原任參將郭淸等官兵七百六員名並監軍道中軍守備鍾鳴丰隨徵家丁五十名甘營遊擊王萬策統領官兵四百九十餘員名俱從馬蘭赴邠州地方當先邀擊並飛報撫院訖本日寅時賊果漫山塞野蜂擁而來本職等以逸待勞預布官兵扼險設伏更番迎敵賊率精兵撲戰我兵奮勇鏖戰我之伏兵衝出賈勇砍殺賊不能支鄭嘉棟所部官兵當陣斬獲賊級一百五十七顆生擒活賊一百一十二名婦女二十口奪獲馬騾一百六十七匹頭弓刀箭五百六十件鐵綿盔甲八十五頂副餘賊披靡奔竄我兵馳追有掌盤子劉秉義等率領男婦約四百名口跪伏馬前乞命職等遵檄準收投撫參將解文英所部官兵斬獲賊級一百六十五顆生擒活賊七十名婦女二十三口奪獲馬騾一百六十一匹頭鐵綿盔甲七十二頂副弓箭刀一百五十二件三水縣鄕兵加銜守備陳登盈等斬獲賊級四十二顆餘賊分爲兩股混天星一股奔去馬蘭宜中赴撫院軍前投撫本職等卽飛報本院發兵馳赴馬蘭剿撫過天星一股奔去西南史家店地方知彼處已有趙王二將官兵在前截剿正中本院分路截擊本職等仍催兵向前追殺使賊不知前有伏兵一意奔竄該副將趙大允遊擊王萬策哨賊已至遂於前途披殺賊且戰且走我兵賈勇撲砍賊皆潰竄我兵追殺四十餘里副將趙大允所部官兵當陣斬獲賊級四十二顆生擒活賊五十二名奪獲馬騾一百六十五匹頭撒袋二十一副弓箭刀五百六十四件王萬策所部官兵斬獲賊級一十二顆生擒活賊一名奪獲馬騾九匹頭紬綿鐵甲一副弓箭刀四件副賊之滚溝落崖者不計其數時天晚不便前追收兵暫屯南河村甫二鼓趙大允等傳令兵貴神速急宜乘勝追剿各兵褁糧已畢有賊一股潰折三水炭店溝地方二將復督各兵連夜馳追於二十日寅時賊仍出死力回敵我兵一齊衝殺賊不能支■﹝扌棄﹞命從邠州地方奔西我兵因連戰兩日又兼大溝阻隔收營查得趙大允所部官兵當陣斬獲賊級八十七顆生擒活賊八十一名當陣乞降混天猴通天柱等男婦二百名口奪獲馬騾一百三十匹頭弓箭刀二百四十件綿盔甲一十八頂副遊擊王萬策所部官兵斬獲賊級一百一十一顆生擒活賊六十四名奪獲馬騾九十四匹頭弓箭五十七副刀三十五把綿甲九副監軍道標中軍守備鍾鳴丰等斬獲賊級七顆奪獲弓箭刀一十七件騾一頭是日本院據西路塘撥傳報趙大允等統兵已赴邠州地方截剿恐賊西邊被殺奔突馬蘭一面檄令遊擊李國政統該營官兵仍在中宜地方扼賊北奔一面親督副將王根子中軍王建都等自中部馳赴宜君先令蕃丁飛赴馬蘭哨探入山搜剿比有賊頭大掌盤子混天星的名郭汝盤邢家米闖將的名米進善被各兵追殺窘迫欲赴軍前投撫行至馬蘭山後劉家店各賊以本院駐節中部相距窵遠復懷疑畏及前哨塘撥哨見王副將塘馬夷丁回報前途又有黃帽達子截剿混天星等驚惕無措遂率夥眾約二千人奔赴馬蘭城下具稟投降隨諭各降丁赴趙和尙寺空堡內蔵駐候撫院明示裁奪適本院差官至彼混天星與米闖將隨具稟帖內稱小的等原系良民因連遭荒旱逼在迷途萬死難贖小的等前在中部有乞撫之心但眾口難調今幸陳把總說撫院奉旨招安小的等眾情願投生等情蒙本院令副將王根子馳馬止兵暫退於玉華二十里本院單騎至趙和尙寺抓山虎等率眾羅拜馬前哭聲震天叩頭乞撫蒙本院宣諭朝廷恩威俱俛首傾心乞命俱準收降又有小掌盤子火熖斑就地飛等原領約五百人逃匿山內亦卽出山投降俱一體準收本院仍卽起馬日馳二百五十里三更復抵三水仍令將混闖等賊營男婦約二千五百人俱赴三水縣點名安挿查得各營官兵通共斬級六百二十三顆在邠州地方所斬者該州驗明收貯在三水地方所斬者俱擺列通衢蒙本院並監軍道飭三水縣驗明收貯取有印結附捲共生擒三百八十名奪獲婦女四十三口共收降三千五十名口內大掌盤子混天星的名郭汝盤一股領哨抓山虎的名李玉傑走山虎的名郭應春王龍的名李望升普天飛的名孫養教惠傑管隊一條龍的名張玉正江虎的名髙政過天飛的名劉將過天王的名王守信飛龍的名李安猛虎的名楊秀頭翻山虎的名田一秀飛虎的名張希云劉軰的名曹丙英二點油的名楊君祿永長的名任之才隨虎的名李二惠國孝惠文英惠國順李有才白其金黃希全張有良李有士王進祿髙靈綫一龍並率領男婦一千一百二十名口獻出馬騾一千二百一十匹頭大掌盤子米闖將的名米進善一股領哨走山虎的名景友倉踉虎的名薛孟秋一盞燈的名蘓孟秋三刀毛的名王一節賀守亨管隊搜山虎的名楊守禮三要子的名髙自卓增虎的名劉望軒存孝的名馮守瑞笑虎的名張士英宋虎的名王景玉飛浪的名髙明跟虎的名李可元喬應髙飛鷂子劉二張新虎閻明朱朝貴小答子並率領男婦七百三十名口獻出馬騾七百二十一匹頭小掌盤子火熖斑的名髙仁美一股領哨隨虎的名白養奇跑山虎的名黨丙友髙宜普閻五管隊奎木狼的名王小則趙五劉成張聚寶王玉周之才梁長閣王尙禮劉大利髙中兒趙玉李撓絲梁初志趙龍並率領男婦二百八十三名口獻出馬騾二百二十三匹頭小掌盤子就地飛的名白坤一股領哨艸上飛的名封養正劉世安郭俊管隊走虎的名賀養浩俊龍的名王佐偏虎的名折邦俊過天龍的名薛方成一根蔥的名劉升曹養王曹養正劉光友趙守全蘓宗儒任國宗周瓜子鄧一山並率領男婦二百一十名口獻出馬騾二百三十匹頭大哨畨山鷹的名劉四禮管隊撾地虎的名宋尙遷並率領男婦四十一名口獻出馬騾三十二匹頭次掌盤子劉秉義一股領哨新虎的名張國能魔羅的名白邦英馬上飛的名馬守伏管隊張虎的名張應庫三條龍的名王汝升馬漢的名景彥一斗金的名周希貴來虎的名馮希才飛山的名髙進賢來軍的名石立旗牌的名李自顯隨虎的名趙文耀沙將官的名李國寵騙過海的名趙應選並率領男婦三百一十二名口獻出馬騾二百六十九匹頭混天星下大哨頭李三管隊韓來選並率領男婦四十名口獻出馬騾二十九匹頭過天星下大哨頭尖兒手的名髙英領哨四隻手的名張一科雲裏燕的名黃建恩管隊馮成劉福安崔友亮周彥奇王汝正閻自聰並率領男婦一百一十四名口獻出馬騾一百五十四匹頭大哨頭通天柱的名韓宗位領哨馮萬油管隊琉璃猾的名王世倫新燕靑的名龎文升並率領男婦一百三名口獻出馬騾七十七匹頭大哨頭混天猴的名路三讓領哨迫天飛的名吳養世秦明的名趙可秀管隊北飛的名路川雙花的名位能八虎的名位養道並率領男婦九十七名口獻出馬騾七十五匹頭俱行監軍道同三水縣點查收訖內願隨徵者收營隨徵願回籍者給免死票發回原籍其各賊逃散及爲鄕民所殺未驗者不可勝算各營當陣奪獲馬騾共七百二十七匹頭馬堪騎徵者給兵丁準自備入營騎徵騾堪用者畱營給價以充官用駄糧不堪者分賞各有功兵丁各營奪獲鐵綿盔甲共一百八十五頂副弓刀箭撒袋共一千六百五十二件俱給各原獲兵丁備徵陣亡兵丁張贇等七名傷斃各營官馬三十五匹自馬一十二匹重傷官丁寫令等二十六員名輕傷官丁馮在京等四十八員名等因到道塘報到臣又據陜西監軍道右參政樊一蘅塘報準固原總兵左光先塘報本鎭於五月十二日在羅山阜殺混天星等賊斬獲首級二百七十顆生擒五十七名已另具塘報訖混賊被殺之後復東遁鄜中地方本鎭十五日轉慶陽備辦糧糗同日曹總鎭統兵亦至十六日報賊走合水南山向西北撥隨獲一賊子訊據供稱混過兩賊又合營一處往西路搶糧卽知會曹總鎭迎頭攔殺本鎭追尾殱剿十八日至眞寧縣地方三河原大戰斬獲首級七十五顆生擒二十六名十九日至三水縣地方斬首級一百六十五顆生擒五十八名收降二百四名奪獲馬騾六十四匹頭等因又據該道塘報準臨洮總兵曺變蛟塘報本鎭十五日至慶陽據報賊從合水南原徑奔黒水河本鎭會同左總鎭同副將馬科提兵從合水大路追躡賊尾本鎭同副將賀人龍提兵從華池間道以截賊頭卽連夜越寧州至早社十八日晚據報賊在湫頭原本鎭督統官兵連夜前進至眞寧又報賊於二更起營奔回邠州本鎭繇大廟捷路馳至金村原適遇混過前哨精賊本鎭嚴督各將兵努力惡砍賊悉敗奔查得當陣斬首二百八十顆生擒五十名奪獲婦女一百六十口馬騾五百六匹頭等因又準寧夏總兵祖大弼塘報本鎭十六日抵邠州卽差官各路偵探十八日酉時據報有賊數千從三水逸出本鎭卽統官兵出城十九日黎明至赤茶坡與賊對敵斬獲首級二百三十八顆生擒一十八名收降一百一十七名奪獲馬騾一千餘匹頭等因各報到臣查秦中大冦自闖擒蠍殱而後則必首稱混過混天星固大冦中之最雄者也若邢家米闖將𨿽不及混天星然亦自領一營與混同驅並逐火熖斑就地飛𨿽所領止二三哨然皆不附混過等營而各爲一營至劉秉義則又全領張妙手之遺孽以錚錚於諸賊之中故皆得以掌盤子稱也各冦猖獗十年蔓延七省決裂至於今日我之元气爲之銷索殆盡臣秉鉞三秦兩年碌碌竊以憤惋有心揮霍無具去歲樞臣楊嗣昌畫策大剿分餉措兵臣亦與有專責臣彷徨審顧拮據數月粗有可觀及大天王與爭世王混世王爭管王突犯平慶臣嚴申道將務逼使東臣報警之疏亦可覆按比合水一戰賊直走鄜延就我夾剿我師緊促其後勢在垂剪而混天星米闖將與火熖斑就地飛劉秉義及今僅以身免狼狽西遁之過天星新天王等又復越鳳寶而東牽臣以不得不內顧之勢臣分身無術兼顧實難用是竊竊憂之然臣耿念癡腸不敢不以東邊剿賊自任重申前請明區區之愚忱已備載合水報捷一疏苐臣矢願𨿽奢才疏識黯幸荷皇上威靈楊家嶺之役使賊膽落魂銷比賊遶折中宜驚棲不定臣詳察地形變窮賊計馳約剿帥分布標兵又合督臣西來之師三月之內大小七戰總計此賊幾滅十分之八據臣標各將探得死賊隨過賊西奔者大約不及千人內精兵不能一百比臣晤督臣洪承疇云西奔之賊尙有二千精兵尙有二三百臣已宻行賊所經過州縣確查具報該臣看得混天星等藪澤凶頑乾坤沴戾或頡闖頏過狎主梟獍之盟或合隊分營並張虎狼之勢蔓延七省罔非流毒之區烽積十年尙尠銷煙之日金雞之赦累下全無繇作其悔心鐵馬之徵不休迄莫能戢其逆志恩威兩頓剿撫俱窮頃復掠蜀飽還輙爾躪秦深入欺內地之單弱恃賊夥之眾彊將謂我如彼何豈知今非昔比臣稟責成於樞部磨勵已閱三時荷特達於聖明報稱惟期一日擬嗣凱旋於黒水遂賀戰勝於黃山酋魄早禠軍聲大振洎北奔延鎭賊得緩死三旬比西遶宜郊我遂出師五月迹其驚棲不定之狀度其潰奔必出之途千里合圍九軍齊奮旣云屯而霧列或一地二營或兩地三營亦電擊而颷馳或兩日三戰或三日四戰在賊傷弓之後寧堪萬弩環張在我投网之餘肯使一目或漏故報捷之騎方絡繹而來乃傳飭之符猶聯翩以往遂使釡魚檻獸馘首而膏斧鉞者前後三千澤蜮山■﹝犭蚤﹞革心而入絳縼者大小五股收渠散黨一朝幾致蕩平懷徳畏威指日可期底定蓋過冦僅以身免虎無翼而難飛矧余夥罔不心寒鴟有音而可格此實聖天子中興之烈亦惟師武臣大創之功欲鼓敵愾之忠宜渙酬庸之典若臣猥逢多事抒丹敢謂臣勞謬有積忱垂白嘗思母老幸我圉之無恙庶親闈之可依此屬至情別無他冀除督臣標下及各總鎭功聽督臣題敍外臣標下中軍參將鄭嘉棟原任參將解文英功實居首鄭嘉棟前以澄城捷功題敍加級今請再加一級在解文英澄城之戰前已彚敍今請加一級本官先任韓合參將因病回籍調理後陜西按臣奉旨彚敍秦中剿功議加本官一級給有副總兵部札今請以副總兵加級徵剿原任副將趙大允甘營逰擊王萬策伏兵馬蘭聞警西馳一戰再戰兩日連捷趙大允前以殱蠍功奉旨戍案量與湔除又以黃龍山捷功題敍復職今應同前功通敍新營副將王根子鼓率夷丁所向無前屯營玉華懾賊歸命後左營遊擊李國政扼險隆防原獨當東西逼賊入网王根子先經題參擬戍未覆以擒闖功奉旨另案酌議昨合水捷功已經題敍量與湔除又澄城捷功已經題敍復職李國政前以澄城捷功已經題敍加級俱請同前功通敍中營都司僉書張一貴李世春毎戰當先千人辟易旗鼓都司王國棟都司僉書張文耀新營中軍王建都戮力行間屢有成效張一貴前因藍田兵叛奉旨戴罪剿賊自贖昨以澄城捷功免罪李丗春前以澄城捷功已議紀錄王國棟張文耀王建都前以澄城捷功已議加級原任參將李當瑞田時升郭淸監營守備署指揮同知郭鳴鳳千總盧自友雷世英樊學仁臨陣督戰指麾嚴明郭鳴鳳前以澄城捷功議加一級郭淸前因參劾提問擬徒昨以澄城之捷論功末減今均請一體議敍中營中軍李毓椿千總明臣楊王庭萬流芳梅永髙把總魯典魯宗周趙光遠陳自興馬負圖鋒營中軍守備劉夢鯤中哨千總解文學把總趙希貴守備張進忠江奇華前右營中軍黨威三哨守備張登朝李遇春郭永壽守備武大定甘營守備葛士英千總劉建勲當先勇戰擒斬功多內李毓椿明臣馬負圖黨威李遇春郭永壽武大定前以澄城捷功各加一級楊王庭魯典魯宗周陳自興前以澄城捷功已敍紀錄今請並前功各加一級萬流芳楊永髙趙光遠張登朝劉夢鯤解文學趙希貴張希忠江奇華葛士英劉建勲俱請量升一級馬蘭把總陳我志收降宣力應與塘撥百戶王明徳並敍分巡關內監軍道僉事王文淸前以黃龍山捷功優敍因誤傳賊信今應停其議敍參謀原任知州雷鳴時隨營畫策多合機宜經前撫臣糾參節經督按諸臣審明部覆奉旨降調澄城功已經敍錄在案今請復還原職管三水縣事西安府同知孔宏燮自兵屯該縣措辦糧芻無誤且所練鄕勇隨兵協剿又多馘斬之功請與優敍統領鄕兵守備陳登盈等請給加銜部札布政司經歷劉文濟隨營管餉挽運收支各數明晰前敍澄城捷功未經列名昨於冦渠投撫疏中補敍今請前後一並優敍以上有功文武各官仍俟冦平日照部頒新例彚題分別再議其應給功賞銀兩臣先動餉銀墊給俟部發大賞到日還項臣艸疏已畢頃據長武縣報十九日有賊千餘騎自本縣東北地方來至城北將欲札營仍復散往西南去訖是晚三更有過天星下頭隊四虎及六隊郭應聘等男婦三百餘名口復回城下乞降又據鳳翔府報稱有過天星下頭目王永吉等七人率領男婦一百一十四名業赴府投降各等因據此則知賊勢瓦解過天星之黨存者亦實無幾除臣已行該府縣點查解驗審明一體遣散安挿外統祈聖明勅部施行爲此謹題崇禎十一年五月二十六日具題六月十四日奉旨這剿降各股大冦允稱奇策孫傳庭具見方略勤勞並有功各官俱先行敍升仍俟冦平彚敍應賞者準動餉銀軍前立賞該部作速解補敗遁者乘勝盡殱已降者務安挿得所該部知道

白谷集卷二

●欽定四庫全書

白谷集卷三

﹝明﹞孫傳庭撰

報漢中官兵獲捷疏

題爲漢中流孽突逞官兵奮勇獲捷謹據報奏聞事本年五月初十日據漢中副將趙光逺遊擊韓進忠塘報到臣該臣看得漢南流冦遺孽紏合土賊饑民藏伏南山不時出掠臣嚴檄副將趙光逺督兵偵剿俾毋養癰貽患四月間賊繇棧道南犯黃沙該副將督率遊擊韓進忠與同參將鄒宗武官兵及漢中府知府姚一麟親丁合力截擊斬級一百四十餘顆且擒獲首賊一名殺死首賊一名除藩郡切近之憂絕賊夥滋蔓之勢擬合恭疏報聞爲此謹題崇禎十一年六月初二日具題本月二十九日奉旨兵部知道

紏參貪橫監司疏

題爲監司貪橫已極謹據實紏參以肅憲紀事比來察吏之法不及於監司在賢者固不因以弛防在不肖者遂至敢於敗檢於是有恣饕餮以營私橐而攫取勝於盜行縱狐鼠以剝民膏致科派多於額賦且憑播弄以行其顚倒法紀全無借傾險以肆其把持善良側目以至虧行濫訟鬻士買官批問輙下及中軍闗說敢旁幹學政誠不容一日姑容如分守闗西道副使李公門者特爲我皇上臚列陳之﹝計事迹共十七欵﹞該臣參看得本官欲如溪壑難盈情比山川尢險指能障目遂謂天日可欺膽欲包身寧復神明是畏罄竹莫窮其穢迹鑠金更饒有讒謀亷吏視之如讎民瘼置之罔卹最可恨者徇劣令則一縣之錢糧侵混至一萬有餘竟欲使知府不敢揭參庇積役則兩地之幫貼科派至二萬餘金幾欲使按臣不得過問緣利令智昏寧惜身敗名裂況於文較武試亦欲居奇而請托公行卽聖明累飭之功令曾不足以動其顧慮其它塗面昧心寡亷鮮恥之事於本官又何責焉若不重加斥處則大之不法安望小亷前之不懲何有後警秦之吏治臣殆不知所底矣再照驛遞私派一事抗不裁革知府熊應元鳳翔知縣楊大勲幾欲請損亦竟不能力爭蓋本官儼然監司本官旣爲羣役所用𨿽於臣之檄禁面叱尙恬不爲意各官亦何能爲至若知府熊應元一淸若水徒以本官驅除異已竟罹盆寃貪人固善爲下石之謀亷吏豈竟杳撥云之日是非難泯故微臣不能無復楚之心衮鉞有靈惟明主乃能爲烹阿之事伏祈勅下該部將李公門嚴加議處庶官邪知警而憲紀可肅臣謹會同按臣王倓合詞具題崇禎十一年六月初二日具題本月二十九日奉旨該部嚴察速奏

報收發甘兵晉兵日期疏

題爲甘兵歸還督臣晉兵還駐晉地謹將收發兵數日期恭報上聞事照得甘兵先隨督臣洪承疇軍前徵剿崇禎十年六月內奉旨屬臣調度七月十五日準督臣咨送副將盛略遊擊趙用彬王萬策等所統實在官兵二千七十九員名馬騾一千三百八十二匹頭赴臣標下隨於鳳寶截剿屢獲捷功節經臣題敍在案其官兵內有患病馬騾內有瘦弱者臣於郿縣親行點驗汰退官目三十一員兵丁四百一十四名馬騾七十匹頭令趙用彬帶領回鎭止畱堪戰兵馬令盛略王萬策等統領向在潼華商雒駐防先準兵部咨以官目數多移臣將甘兵廩餉釐正臣查甘兵自督臣軍前發臣標下其應支廩餉不便異同且又查部派臣應統兵一萬臣遵旨選募除甘兵外馬步已逾一萬足資防剿故臣於釐正廩餉疏中議將甘兵仍還督臣如督臣不用發回該鎭臣於今歲正月二十九日移咨督臣會議去後三月初六日準督臣回稱本部院時下亟圖滅賊正苦兵單宜照來咨畱甘兵於本部院軍前卽令就近聽西慶平鳳監軍道監同崔吳兩遊擊官兵合營於平慶西鳳地方專剿六隊裏之賊等因準此適報六隊各賊逼犯平固欲從慶陽逸出耀淳又潼闗道報抄河南按院張任學手札內云曹操等冦欲入秦令秦兵一出函闗截賊於盧靈一繇商州截賊於商雒臣東西兼顧時各鎭大兵又無一鎭東援者臣遂一面發標下副將王根子參將鄭嘉棟遊擊李國政等兵視平慶之賊隨向堵剿一面發王萬策甘兵五百同臣標下參將解文英官兵分防商雒以堵豫冦令盛略甘兵一千暫駐臨潼聽臣酌量緩急調發東西援剿俟東賊稍緩商雒撤防發甘兵赴督臣軍前復移咨督臣去後隨報六隊各賊已至慶陽臣卽親督王根子等兵擊剿一面令盛略同臣標下副將趙大胤各統兵赴中鄜扼剿臣至慶陽提王根子等兵於合水大戰獲捷馘斬百餘級陣擒大天王二孽子賊敗東奔我兵正乘勝追剿忽報混天星過天星等賊透出寶鳳東犯同澄臣聞警急督標下各兵返顧內地並於中鄜調盛略等於商雒調王萬策等俱赴黃龍山截剿臣督各兵於楊家嶺等處大戰獲捷擒斬一千二百餘名顆賊敗奔延北與六隊各賊合臣隨將盛略甘兵除選汰及陣傷外點驗見在官兵九百五十二員名發隨西慶平鳳監軍道張京合剿六隊各賊其王萬策官兵四百九十四員名臣因報混十萬賊逼犯朱陽闗仍發本官雒南防剿未同盛略並發嗣報混過折犯中宜臣提王根子李國政等兵赴中宜從東擊剿一面調發鄭嘉棟解文英趙大胤王萬策之兵預伏馬蘭三水之間防賊南犯一面移會總兵左光先等於慶寧進剿扼賊西奔及臣赴中宜賊聞兵至起營西移因左光先等就糧慶陽賊從合水南奔鄭嘉棟等四營官兵於三水等處迎頭敵戰兩日三捷擒斬千餘渠魁混天星等五股過天星下三哨共三千餘人勢窘投降又總兵左光先曹變蛟祖大弼共報擒斬九百有奇収降三百餘人過天星僅以身免所餘殘孽無幾遁入秦隴山中督臣令曹變蛟及副將賀人龍等兵急趨入棧扼截並令副將馬科統兵緊促追剿潰敗零孽無難剪滅至六隊各賊聞諸大股剿撫殆盡勢孤膽寒亦繇慶陽西北逺遁督臣令左光先祖大弼等兵追剿可期盡殱頃準督臣咨稱甘兵若合全營猶可收一臂之用若將一營分爲兩處未免俱屬單薄希將盛略王萬策所統全營官兵俱送本部院庶兵合力厚便於成功等因準此臣遂撤王萬策從鳳汧回省我給餉銀移送間六月初五日準兵部咨該臣題爲官兵出奇扼要馘斬當陣精賊俘獲冦渠二子恭報捷音事該本部覆題奉旨是卽著猛如虎與秦撫合兵奮擊共圖蕩冦奏內有功將士著監軍禦史作速勘報兵丁軍前立賞欽此欽遵抄出到部移咨到臣隨據副將猛如虎稟報統領官兵一千員名馬騾駝六百八匹頭已於本月初二日渡河入秦至初八日該將統兵至臣標下臣將王萬策甘兵查點除事故陣傷外見在官丁四百七十七員名馬騾五百三十七匹頭已於十一日咨送督臣訖臣因賊孽遁入西山諸帥搜剿可盡暫畱晉兵駐省十一日據猛如虎稟稱初十日蒙山西撫院憲牌準兵部咨竊照秦賊東奔虞其衝出潼闗非晉兵不能就近遏之也今自陜撫澄城一戰賊折而西而北大掠延安秦將吳國偉戰死則眈眈之勢不在潼闗而在延東盈盈衣帶與晉緊鄰該撫宋賢前者大聲疾呼謂兵單不堪他調該將猛如虎呈報領安犒啟程僅兵一千則未足以當大敵也合行晉撫斟酌所向就近延東一帶河狹水淺凡可偸渡之處嚴斷賊衝如可乘機截殺不妨出奇暗渡破賊成功不必拘於前議繇陜入闗空勞士卒而不與賊相值可也若偵賊逺遁在晉近河駐防不得疲我兵馬聽調防邊等因該將備錄原牌稟報到臣除行該副將遵照部文刻日啟行回晉外該臣看得殺賊需兵然必眞能殺賊而始謂之有故鶴立成隊非有也惟不能殺賊則謂之無卽尺籍森列皆無也臣𨿽不知兵事然自役秦中於兵之利鈍用兵之得失窺之頗稔故臣謂無兵臣必實見其無兵乃不敢謬以爲有𨿽樞部曾以川兵延兵予臣而臣亦不敢受蓋此二兵無論彊脆若何而臣不能用則臣不敢倚之以爲有也及臣遵照部派之數自行募練漸有可觀臣又何敢諱以爲無故秦賊入蜀臣輙自請出闗蜀賊返秦臣輙願圖一當至因甘兵廩糧不便自臣釐正並欲將甘兵繳還亦以臣兵亦可不靠甘兵非徒以其釐正之難而遂敢因噎廢食也乃未幾蜀賊之還秦者相繼東突又無一鎭剿兵尾其後豫寇混十萬窺闗逼雒且同時見告臣東西馳騖兼顧恐難又臣兵自募練之後未曾一試臣亦不能不竊竊憂之故於續報緊急賊情疏中謂臣本非利器而盤錯已甚臣之私憂過計不得不爾比臣展轉揣度謂爲其事而無其功乃淳於髠之所未覩臣挑簡各兵蓋無一兵之弓矢技藝不經臣躬親試驗者挑簡之後凡如何進剿如何接應如何收營無一不經臣窮思極慮務求一當爲各兵耳提面命三令五申者也賊卽眾多卽不乏精鋭其能如臣所挑簡訓練之兵諒必無幾故臣恐懼之餘又不禁鼓奮卽初報六隊等賊豕突慶陽臣且申嚴道將務逼使東卽臣曾致書樞臣亦惟願大兵逼賊使東比賊盡東大兵未至臣又敢以獨力往來馳擊使賊大潰喪比大兵旣至三水之役臣復敢以孤標與各鎭兵分任東西迄今無一賊潰而在東者則以臣誓不與賊俱生之一念有以奪賊之气而褫其魄又臣所挑簡訓練之兵稍稍爲賊所憚耳今賊滅不止七八據塘報過天星之賊零星鼠竄勢必不能復振其哨目見存者已無多人內有臣所擒張氏之夫二虎子大星宿皆彼最得力之人𨿽以彼日夜緊防不能脫離然已皆系心於我旦晚之間此賊非滅卽降止餘六隊各賊又安能孤立於秦而臣兵則猶如故且非復昔之未曾一試矣臣差可恃以無恐甘兵除臣先將盛略所統馬步一千移送督臣外其王萬策兵五百臣因其久駐雒南習熟雒南地利欲畱以備彼中緩急督臣謂與盛略所統之兵分之恐俱單弱臣遂並送督臣至山西副將猛如虎之兵將最勇而兵頗單且臣鄕自鎭臣虎大威而外所恃惟該將之兵故臣鄕撫臣宋賢謂兵單不堪他調而樞臣復議亦謂不必繇陜入闗若偵賊逺遁在晉近河駐防聽調防邊臣又安敢虛拘該將於秦中故隨檄該將如部議遵行矣至若與督臣同心共濟以臣自揣亦似無有如臣者無論累當賊禍決裂欽限嚴切之際臣於剿事每能累效一臂聖明知之中外知之卽督臣亦知之苐以用兵一節陜撫之有固原臨洮兩鎭猶甘撫之有甘鎭延撫之有延鎭寧撫之有寧鎭也臣奉皇上之命並有剿賊之責於固臨兩鎭之兵分一鎭以隸臣豈不較他兵得力乃兩鎭皆在督臣軍前督臣方左右手倚之臣故從不敢爭執請討寧自募兵寧以隔鎭之兵屬臣一切調停駕馭較本鎭原有之兵未免費手臣豈樂彼而惡此則以督臣惟恃此兩兵而臣如分其一是欲督臣失左右手之倚臣故不敢出也今又以甘兵還督臣並王萬策之五百亦惟督臣之命未畱一人卽此亦可想臣與督臣同心共濟之一端矣徒以臣嘵嘵多口未免取罪督臣致滋中外之疑反似臣與督臣不能同心者臣之嘵嘵豈臣得巳卽督臣亦未甞不諒臣也夫賊之如何滅如何不滅臣亦旣知之已滅則秦之土地人民與秦之藩封俱安而臣與督臣之身家性命俱可無恙不滅則秦之土地人民與秦之藩封俱危而臣與督臣之身家性命皆不可保而且皆爲萬世之罪人如是而欲臣之不嘵嘵得乎臣原非崖異褊急之人苐因處禍亂危急之中迫圖共濟而致滋中外之疑故臣之區區不得不望於中外之平心一觀也然臣之始終止知爲朝廷濟事而巳他非所知則臣之此言又嘵嘵已臣無任惶悚之至爲此謹題崇禎十一年六月十二日具題七月初四日奉旨據奏收發各兵事宜知道了孫傳庭以實心任事同力恊剿朕所素知不必剖陳該部知道

議浚漢江淺灘疏

題爲臣職當竭其力報國猶有苦心極慮禦防捐資制造以壯軍威以固根本事崇禎十一年三月初四日據陜西布政司呈蒙撫按兩院案驗準工部咨該南京守備司禮監太監孫象賢題前事等因十年四月初九日奉旨畱都飭備宜周據奏捐資制炮等項具見急公並寄貯攺造事宜俱依議完日開報覆銷其湖廣漢中灘峽淤淺宜浚著該撫按看議速奏該部知道欽此欽遵抄出到部移咨前來備行到司行準守巡闗南二道查議到司呈詳到臣該臣會同按臣王倓看得漢江發源秦地故江流在漢興猶淺如能挑浚胥成巨浸使賊眾望洋自失寧非至願苐查洋縣之金峽灘等處尙可挑浚已經該道行該府州所屬地方督率鄕勇合力浚深若洵白之間淺處皆系沙灘旋浚旋淤工無所施故該州申議遇警則撥鄕兵用舟載炮防堵蓋險阻不足恃者仍須以人力扼守耳旣經該司查報前來相應題覆爲此謹題崇禎十一年六月十二日具題七月初六日奉旨該部知道

恭報過賊投降疏

題爲恭報過賊投降事六月十六日據陜西監軍道右參政樊一蘅西慶平鳳監軍道僉事張京塘報案照過天星一股大賊蒙總督軍門陜西撫院分布各官兵於三水縣邠州等處剿殺大敗勢窮逃走復蒙總督軍門分布總兵曹變蛟副將賀人龍馬科等官兵分頭追剿又於本月初七日發遊擊崔重亨等於東河堵截間初八日有邢家掌盤子勇將等先赴寶雞於軍門軍前投降初九日有過賊親侄大黃鷹等亦至寶雞投降初十日有過賊親兄張二等至寶雞投降十一日辰時有大掌盤子過天星並王吏目等俱至寶雞投降蒙總督軍門準降安挿南闗訖除各賊大小頭目男婦馬騾數目查明另報外理合塘報等因到臣該臣看得平寇之策惟剿惟撫然必有眞剿乃有眞撫故剿有剿之著臣向疏所謂驅之於必困之途取之於垂死之日此剿著之不易者也撫有撫之著臣向疏所謂乘其欲盡之興迫以難犯之勢此撫著之不易者也前據累報過天星之賊零星鼠竄勢必不能復振非滅卽降臣於疏報中業已屢悉今據監軍道樊一蘅張京塘報過天星等賊果從寶雞山中陸續出山投降此賊降後則秦中西奔之賊止餘六隊等一夥似難孤立久存且當混天星等初降之日臣馳諭遣使分投賊營招安六隊等回報語甚哀切苐有疑混寇之未降內有云如各股來投縱分屍斬首亦甘心樂輸今過賊又投降矣則彼之歸命亦在可必倘闖將之賊竄入漢南者果大狼狽或卽渡江逺遁秦賊之蕩平只在旦晚矣再臣前遣招安官任國柱至山新天王尙領賊黨約三四百餘見國柱一人馳至卽盡棄馬騾登山賊之窘蹙已極故相繼投降束身歸命臣等自當推廣皇恩待以不死苐中有必不可赦者則吏目王賜衮是矣彼以職官從逆作惡尢踰於諸寇故人人切齒卽諸寇亦無不謂賜衮之宜誅者若賜衮不卽正法凡投降諸寇必且相顧猜疑謂朝廷之招撫若眞豈有並賜衮而不殺者恐反側自此起矣況二虎大星宿等前在隆坊原曾屬任國柱稟臣謂王吏目與伊等不同自無並赦之理伊等願縳賜衮以自贖豈可令賜衮幸逃法网臣已移咨督臣洪承疇遣任國柱與投降各丁面質卽將叛官王賜衮於軍前斬決梟示另疏題報除收降大小頭目並安挿事宜與招降有功官丁俱聽督臣彚題外爲此謹題崇禎十一年六月十七日具題七月初八日奉旨該部知道

辭剿餉借充鹽本疏

題爲聖明原諭暫累吾民一年微臣不敢再累謹辭今歲剿餉一十三萬還之戶部並議借充鹽本裕國濟邊事竊惟朝廷卹民以禦寇每厪念於痌瘝乃疆吏糜餉以老師竟甘心於延悞貽宵旰之憂於至尊際全盛之時而無策臣𨿽謭劣恥之恨之自流寇蔓延十年披猖七省皇上旣從樞臣楊嗣昌之請厚集師徒大張撻伐又慮軍需難措重困閭閻渙發徳音如不得已臣三復暫累吾民一年之天語輙慚憤欲死謂誰任封疆縱寇流毒以致聖憂愓至此聖諭婉摯至此臣輩庸碌玩泄之罪眞不容誅時臣方有淸屯之役臣計其課入盡足養兵養兵旣成自可辦寇臣恨不卽將戶部派給臣餉繳還該部體皇上之心以卹皇上之民並聖諭所云暫累一年者臣亦不累實臣至願苐臣屯在初興恐數難取盈又兵亦新設諸費繁多且戶部派給臣餉該二十三萬四千兩因有淸屯之舉隨短給臣餉銀四萬六千兩故臣遵照派數催解接支其撥在四川者距秦窵逺難以遽至臣仍以本省預徵軍餉兌抵其兌抵未盡者臣復一面檄行布政司措給一面咨部扣抵至於令歲剿餉臣矢不仰給戶部臣已屢疏自認昨準部咨因剿局未結重煩聖慮復諭該部量徵均輸一半以濟急需且諭該部卽行撫按嚴飭有司仰體朝廷爲民除殘萬不得已之心大書榜示多方勸勉臣跪讀聖諭之婉摯較前有加仰窺聖衷之憂勤較前彌切臣爲感激泣下又續準部咨內開陜西巡撫十年分撥給餉銀一十八萬七千四百八十六兩零今約派十分之七計銀一十三萬兩已奉有先將見數分派支用之兪旨臣查兵部原派臣應統兵一萬今臣募練兵數合邊屯計之約一萬五千餘內邊兵及馬匹月支之餉稍浮於部額其屯兵則惟選鋒月有加糧出徵日有行糧支數較邊兵頗少計自昨歲起以十年剿餉及臣所淸屯課接支今歲之餉可無虞匱乏頃者大寇相繼東突臣兵往來馳擊業有成效似兵亦可無再增臣思臣兵旣足辦賊臣餉又足支兵其今歲給臣之餉臣安敢不照數繳還以副皇上暫累吾民一年之明旨且以明臣區區報效之微忱若戶部原給臣十年之餉以臣淸屯比應給之數扣短四萬六千是臣於皇上之民亦未敢全累一年也至臣之屯課業已抵支剿餉自不堪一樹幾剝有秦中原額防餉舊取足於兵荒及商稅銀兩戶部先以兵荒銀一萬九千五百六十兩七錢撥充韓藩宗祿議以新餉撥抵今欲取足於屯課又因慶藩疏奏該部復議將商稅銀一萬二千七百七十七兩七錢撥抵慶藩宗祿亦應以新餉照數撥抵今亦欲取足於屯課臣屯課止有此數實難勉從非臣敢慳吝也至此剿餉臣旣繳還戶部卽爲戶部之餉臣又欲借充鹽本者何也臣甞考國家大利自屯田之外無如鹽法鹽法邊中海支其支之海者臣未敢遙議其支之邊者爲各倉口鹽糧向系商人辦納徒有其名若官備鹽本攺商納爲官納一轉移間苐就秦之三邊論可以歲增戶部本色十萬又可使邊兵多得一倍之利且收其餘息可以備秦省兵凶緩急之需其有禆軍國視臣所淸屯課尢多臣已移文延寧甘肅巡撫及檄各道取三鎭節年鹽糧淸數以憑酌議今延寧兩鎭冊已賫到惟候甘鎭冊到臣卽另疏奏聞倘事在可行伏乞勅部卽以臣所辭剿餉借作鹽本不足者臣另行布政司設法那湊計一年所增戶部本色之數卽可與此剿餉相當況此剿餉終在不致懸宕也統祈聖明勅部議覆施行爲此謹題崇禎十一年六月二十一日具題七月十七日奉旨該部卽速議奏

題覆華陰議修磚城疏

題爲賊勢橫據秦中民力雕敝已極懇乞聖明發銀倡義以救殘黎以保危疆事崇禎十一年三月初二日據陜西布政司呈蒙撫按兩院案驗準工部咨該掌河南道事浙江道監察禦史王之良題前事崇禎八年十一月初四日奉聖旨紳民好義散財恊力城守著一體敍錄已有旨了華陰築城事宜該撫按酌議速奏該部知道欽此欽遵抄出到部移咨前來案行該司行據西安府查議呈詳通詳到臣該臣會同按臣王倓看得華陰彈丸之區城系土築鄕官王之良因寇氛未靖議易土城爲磚城此誠一勞永逸之計無柰工費浩繁措辦非易捐助之舉自一二鄕紳而外未可多望之編氓前任知縣崔大任方集眾通議致愚民夜噪經臣題參議處在案繼委華州判官李如楠署印鼓勸官僚紳士於城外增築圍墻於城上修葺舊垜今俱報竣尙堪固守至磚包大城宜俟年歲丰稔民力有餘另議舉行旣經該司呈詳前來相應具題伏乞聖明垂鑑爲此謹題崇禎十一年六月二十三日具題七月二十二日奉旨該部知道

題犯官任錡等招繇疏

題爲微臣殫力淸屯羣姦多方撓法謹將續淸軍課實數並處分事宜據實報聞以祈聖鑑事準戶部咨遵奉明旨行據陜西按察司呈報勘問過犯弁任錡等情罪招繇到臣該臣看得任錡視軍紀若弁髦居營務爲奇貨賣間空伍工剝削以充囊鑽委撓屯肆姦欺而蠧國多贓狼藉眾怨沸騰欲正王章宜投邊戍張彪按時且久包月復同苐效尢之罪可輕又飲恨之人較少似應衡情末減合準照例立功旣經該司勘明具招前來相應具題伏乞勅下該部復議施行爲此謹題崇禎十一年六月二十三日具題七月二十日奉旨該部核擬具奏

題覆扶風恊濟平屬站銀疏

題爲遺黎困苦已極殘邑賦稅當淸謹據實控陳比例懇恩伏乞聖明垂憐釐正以拯水火事崇禎十一年三月二十九日據陜西布政司呈蒙撫按兩院案驗準戶部咨該本部福建淸吏司郎中王■﹝王卂﹞奏前事等因崇禎十年三月十一日奉旨這奏內事宜著交該撫按查奏該部知道欽此欽遵抄出到部移咨前來又準兵部咨同前事俱案行到司行準守巡闗西二道查議咨牒到司通詳到臣該臣會同按臣王倓看得驛站之有恊濟所以通地方之肥瘠齊道路之衝僻均力役之勞逸派徵原等於正供索取亦異於私厲故在爲所恊濟者𨿽似挹彼注此在恊濟之者實非捨巳蕓人扶風縣原派平涼所屬各驛遞恊濟站銀六千五百二十三兩歲有成額相沿已久扶風鄕官王■﹝王卂﹞因念桑梓破殘具疏控吁懇求掣回臣等備行藩司移文守巡兩道轉行平鳳二府往復查議在鳳翔爲殘黎計恨不卽行除免在平涼爲窮募計似難毫釐逋負彼此爭執各具意見今該司議將十年以前欠數盡行蠲豁十一年以後額銀乃行徵解此旣可以寛孑遺之力彼又不至滋窮募之累一調劑間似兩地均得其平矣再查扶風恊濟平涼站銀之數與賦役全書開載毫無浮溢賦役全書訂正方新尢難另議更張旣經該司呈詳前來相應具題伏乞勅部議覆施行爲此謹題崇禎十一年六月二十七日具題

題紫陽縣官老病疏

題爲縣令老病不堪任事懇就近升補以慰民望事崇禎十一年六月初八日據陜西布政司呈詳到臣該臣看得紫陽屢經寇殘印官久缺諸務廢弛李瑤升補踰歲以衰病不能赴任按臣王倓巳據興安州申報彚請另銓續據布政司呈詳因紫陽士民合詞吁請議以興安州州判史采就近升補臣方批允會題而李瑤因申請晉撫咨題未果恐秦中糾其規避輿疾赴秦乞休查本官升自廣文年老病劇委系實情應準回籍苐員缺𨿽經彚報尙未銓補司議以興安州州判史采升補本官出身正途勤能練達委署洵紫兩邑繕城禦寇著有成績向因漢陰缺官臣曾議以本官升補漢陰知縣具題嗣因漢陰補有新官未經部覆今紫陽新升知縣李瑤旣病廢不堪蒞任署官莊冕又新報病故本官𨿽報升兵馬尙在興元紫陽士民爭欲得以爲令合無俯從輿情將史采攺升紫陽知縣庶殘邑料理得人從此可望有起色矣旣經該司呈詳前來臣謹會同鄖陽撫臣戴東旻按臣王倓合疏具題伏乞勅部復議施行爲此謹題崇禎十一年六月二十七日具題七月二十三日奉旨吏部知道

糾參規避疏

題爲糾參規避官員並請就近升補以濟時艱事崇禎十一年六月初六日據陜西布政司呈詳到臣該臣會同按臣王倓看得合水以蕞爾之區經荒盜之後一切卹民固圉治賦練兵惟印官是賴知縣張瑞傑升補年餘尙未到任規避顯然自當照例議處所遺員缺若推自逺省恐益耽延查得邠州州判孟學孔由恩貢出身綽有幹才巳登薦剡堪寄民社合無卽以本官就近升補合水縣知縣則聞命卽可受事而殘邑料理有人地方幸甚爲此謹題崇禎十一年六月二十七日具題七月二十三日奉旨吏部知道

議畱道臣疏

題爲議畱重地道臣懇恩降級照舊以鞏藩郡以慰輿情事據陜西布政司呈詳到臣該臣看得分巡闗西一道駐札平涼該郡建立韓藩夙稱重地比來因饑加旅脊脊多虞幸賴副使萬谷春駕馭得宜恩威並著畢殫心力定四履於擾攘之日措累碁若覆盂復五城於殘破之餘易風鶴爲澤鴈勞績具在公論咸孚乃於保舉案內部議降三級調用在該部衡鑑無私欲伸連坐之罰以塞幸進之門故不能爲成例少寛乃臣等處玆多事需才之時其可與共濟危舟同支亂國才識兩優官兵共賴若該道其人者實指不多屈今地方輿情攀臥甚切惟恐本官一去後來推補者卽才能無異本官亦不若本官駕輕就熟之爲愈啟懇韓藩命長史司申臣保畱臣批布政司查議前來臣謹會同督臣洪承疇按臣王倓合疏具題伏乞勅部復議合無將本官照所降之級從寛畱任該員果能益加奮勉酌限保題庶保舉之法旣行而重地亦不至失人矣至本官所保舉之聶朝明該部參其文品俱劣臣則以該部考官止定於一日之帖括文固可定而品難遽窺如以品也臣不敢知如以文也皇上此舉所重似不在文是本官之罪並不在不可寛之列爲此謹題請旨崇禎十一年七月初九日具題八月十二日奉旨該部知道

題犯官林應瑞招繇疏

題爲糾劾劣員以飭吏治事準刑部咨奉旨行據陜西按察司呈報提問過犯官林應瑞贓罪招繇到臣該臣會同延綏撫臣劉令譽陜西按臣王倓看得延長當大寇殘破之後煢煢遺孑業已無肉可剜林應瑞賦性本貪又年當衰暮亟欲以一符取償不思延長乃急當撫卹之地延長之民豈尙堪朘削故鼯腹未盈怨聲已沸嚴審入槖之贓較原參曾不及十分之二然而鄙穢難容昏憒已極耳目旁寄狐鼠縱橫大負民社之寄奚辭糾劾之條𨿽受事半年離鄕萬里承讞至此猶不能不爲應瑞憐苐一家哭何如一路哭褫衣徒配固以警官邪亦以酬民恨衙蠧郭盛民張芳董洪雨朱心悟宋士傑叢樹作姦憑城肆害贓證俱確並徒不枉經該司勘擬前來相應具題伏乞勑部復議施行爲此謹題崇禎十一年七月初九日具題八月十二日奉旨該部核議具奏

題出闗善後疏

題爲微臣出闗北上亟陳地方善後之策以祈聖鑑事臣遵旨出闗已於十月二十五日渡河而北十一月初三日過平陽矣臣於出闗之後還憶臣入闗之初郡邑半墟人民幾燼兵餉兩竭寇焰益橫豈意獲有今日臣幸不至以身殉秦且舉秦之一塊土盡洗妖氛還之皇上臣痛定思痛卽不敢顧影自憐而回首金城有懷如刺其何能不爲秦一圖善後也顧此時爲秦計者疇不曰呻吟方息則元气宜培反側乍安更隠憂當慮乃臣低回於標本緩急之間其所鰓鰓慮者則無如永斷商雒嚴扼漢興而已昨豫楚諸寇耽耽西窺𨿽經臣屢創東奔然諸寇之渠首與其哨隊猙獰者十九皆系秦人一爲兵逼勢必望秦若歸如北走內淅則秦之商雒當其衝西走鄖竹則秦之漢興當其衝商雒山峪勾連蹊徑百出向以臣■﹝扌棄﹞命從事固於皇上斷截之命未至隕越今臣奉命逺出在省兵將又以臣摘攜千餘未免單弱臣已欽遵明旨行令監軍道臣王文淸統領防禦文淸大略小心遇有緩急固自能竭力支撐苐須再益以剿兵千餘方可濟事卽總兵左光先曹變蛟之兵不能摘撥或以孫守法尢捷等兵湊合一千或以盛略王萬策所統甘兵選擇一千增付該道調度或以監軍道張京統領同文淸分汛合力共圖堵擊其潼闗營副將王永祥之兵亦聽兩監軍移會潼闗道臣丁啟睿斟酌情形調援策應而三秦東南之罅漏乃可塞也漢興界在僻逺賊每視爲避兵之地非重兵預駐扼防迨聞警調發遂已無及左光先曹變蛟等兵自闖將餘孽突蜀返漢以來日告疲頓前據監軍道樊一蘅塘報且有情見勢詘之語近接督臣洪承疇疏槁亦以各兵病苦爲言今曹變蛟已奉旨調赴理臣熊文燦軍前其左光先及賀人龍與馬科原領剿兵似俱應畱駐近漢地方休息秣厲漢中尙有邊患與饑民聨合爲祟據督臣疏謂實繁有徒宜卽責令左鎭等努力迅掃勿畱一孽其豫楚之賊如從鄖竹一帶西突亦卽責令迎頭奮擊勿縱一賊闌入則三秦西南之釁蘗可無滋也至臣已逺離地方幸督臣奉旨畱秦自宜東西兼顧然漢中未了之局恐尙煩收拾督臣卽或稍移秦隴仍應專顧漢興省會爲列屬轂綰之區五方雜沓姦宄易生堤備彈壓惟恃一二藩臬大吏查臬司久缺未補臣就近題升尙需部覆淸軍道王公弼臣復檄令帶管監軍隨臣行矣學道職專較士新升未任監軍道遇有警息卽當督兵出徵居守省會遂寥寥乏人布政使司左布政使梁鼎賢自郡守以至藩臬久蒞秦中賢聲懋著士民咸長城倚之又目今軍興旁午措辦饋餉宜借練才乃本官以開報闗西道李公門官評一節詿誤降調夫李公門之不肖臣於往來徵剿得之耳聞目睹最眞故能抨擊於該司開報之外而該司平昔於該道亦未稱以爲賢獨其所開報於鹽臣者不宜薄許本官之才幹以微示抑揚鹽臣耳目旣逺故於本官劣狀無繇摸索該司誠難辭咎苐向來臣等舉刻方面原不憑兩司之開報其兩司開報方面亦不若開報有司明以應薦應劾分別臚列者例也則該司固在可原玆聞降調之命一時人情皇皇攀臥吁懇萬口一辭惟恐本官離任以去昨臣接本官申請署官詳文故批令暫畱理事候新官交代今新官尙未推補卽推補亦未必遽至秦省兵荒疊罹之餘固圉安民不可不愸遺老成合無將本官遵旨降級俯準畱任周資保障於地方善後之計固亦禆益非淺也若夫禦災捍患守令最宜得人西安華陰一縣治𨿽蕞爾然錯壤崤函咽喉全陜實稱重地前任知縣崔大任又築城僨事罷斥頃接茶臣疏稿今任知縣李向日又以庸碌被糾矣如欲以治邑佐當闗之用非具有骨力兼饒幹略者不能勝任查得岐山知縣張名錄一腔浩气四應長才若以本官移調華陰則闗內第一要區庶可恃以無虞至岐山撫育荒殘催徵屯課亦需賢令料理查有安化縣知縣賀應祥皭然自好且雅欲有爲乃因奉行餉部勸納一事急公之過致爲刁生詬誶而人地遂不相宜本官英年美質盡堪逺到若卽調補岐山必能以一割自見所遺安化一缺另遴一新令治之斯刁頑可戢而人與地兩得之矣凡此爲地方計用人俱屬善後急切之務臣故敢喋喋並及統祈聖明勅部復議施行崇禎十一年十一月初四日具奏三十日奉旨該部看議速奏

辭樞貳疏

奏爲微臣驚聞新命揣分難承謹披誠控辭仰懇聖慈鑑允事臣奉調入衛於本年十一月十八日行次獲鹿據報北兵環繞眞定臣遂介馬擐甲督兵於十九日馳赴眞定解圍至二十一日準兵部咨爲奉旨事內開該吏部題爲陜撫出闗別當推補等事十一月初九日奉聖旨孫傳庭著升兵部添設左侍郎仍帶住俸陜撫員缺務須得人還著確選另推來看欽此欽遵抄出到部移咨到臣臣跪誦明綸恐惶無地自惟樞貳重任非臣謭劣所能祗承除恭設香案於寓所叩謝天恩外擬卽具疏控陳祈天辭免時臣吏書俱阻獲鹿無人繕冩玆臣行抵保定暫駐候旨十二月初一日又準吏部咨同前事促臣到任管事臣謹披誠叩懇竊念臣徒有癡膓殊無逺略頻年辦事伎倆已窮終日憂親神情復亂祗以職守覊紲竟致請告遷延何意渥被殊恩寧敢冒叨顯陟不但器小受盈則易覆抑且力綿肩重則難支思邊腹交訌而廟算猶紛其何以贊帷幄萬全之計顧策力幾竭而國威未振其何以鬯朝廷九伐之靈雪恥誰無同心而鎭將巾幗自甘其何以鼓忠忱於敵愾飭備屢煩明旨而郡邑衣袽罔戒其何以挽錮習於處堂況進而仰格主心何以使一切不急之政刑毋煩宵旰憂勞而獨握安攘之要又幸而俯恊羣意何以使百凡無益之議論毋事雌黃爭構而共成戡定之猷倘躐添設之一官有同疣贅卽糜虛生之七尺莫贖愆尢此臣所以聞命自天有懷如刺者也伏乞聖明俯賜鑑原收回成命準臣以原官率兵入衛其臣原缺幸已推補有人竢臣入衛事竣許臣陳情歸養庶幾依子捨以終母餘年惟有賡民謠以祝君萬壽臣無任悚息待命之至除俟臣入都赴鴻臚寺報名見朝外爲此具本謹奏伏候勑旨崇禎十一年十二月初二日具奏初九日奉聖旨樞佐已有成命孫傳庭不必控辭該部知道

密奏疏

奏爲密奏事北兵發難業經二十餘年而封疆之臣無一人爲皇上做實事說實話者大家延靠一味欺蒙以致決裂至於今日良可悲痛臣素蒙皇上鑑知今蒙皇上委任其何敢效尢他人朦朧耽閣致於必不可再悞之時再有一悞臣竊見今日各鎭之兵望風膽落必不能驅之使戰其言戰者非愚昧卽欺罔若眞逼令一決嘩潰之形瞬息立見當此之時豈堪更有他虞至於不戰之故祗緣簡練不豫積怯難前非闗兵寡臣細察各兵情狀卽使立增十倍蓄縮依然其稱兵寡者皆借口也臣又觀地方有司物力實萬萬不能供兵故閉門罷市到處皆然𨿽日取所在守令加以重法亦不能禁若更增兵無益於戰徒自窘困儻滋釁端尢爲可虞臣愚竊謂當救急之時豈容復用錯著尋持危之計何得稍萌幸心似宜將各鎭援兵量選精鋭畱督監及微臣軍前人各數千隨所向往犄角聲擊正不必輕言戰勝至於機會可乘臣等各有心知寧肯坐失若其餘之兵俱宜分發京畿逼近之邑隨地守城卽有見圍之處亦須密約守令間道潛往力圖捍禦夫如是則兵不結聚一處糧自可繼又實有濟於守兵此微臣一得之愚亦今日萬全之計也統祈聖明密勑本部確議施行事闗兵機故敢密奏然不得不與聞本部以便籌劃臣無任悚息待命之至爲此謹具奏聞崇禎十一年十二月初六日具奏本月十一日奉旨知道了軍務至急孫傳庭著聨絡督監盡力操防其分發隨守著各相機行該部知道

督師謝恩疏

奏爲微臣祗承新命拜受勑劍恭謝天恩事本月二十七日準兵部咨爲緊急軍需事該本部題奉旨孫傳庭著以兵部左侍郎兼都察院右僉都禦史總督各鎭援兵仍賜尙方劍勑書闗防符驗旗牌並速給發該衙門知道欽此欽遵備咨差官並賫捧勑諭一道尙方劍一口到臣臣卽恭設香案郊迎於臨淸公署叩頭祗領訖其符驗旗牌闗防尙未賫到臣以外患方殷義難諉卸不敢循例控辭卽於二十八日任事外竊念臣廿載憂時一心報主其不敢自愛頂踵欲爲朝廷一效緩急者有日矣苐臣矢念惟忠作事以實其不敢僥幸欺君朦朧悞國亦不自今日始然如使臣爲事有功按期奏效臣𨿽至不肖之人而天下無不可爲之事未有雪我朝之仇恥必應借異代之才能獨是無米之炊巧婦不能臨渴之掘萬分難濟臣卽自欺欺世妄謂可能亦必聖明之所不許而舉朝之所難信也然今日之事臣不能誰爲能者臣不任誰肯任者當主憂臣辱之時豈見可知難之候此臣之所以拜命不辭當卽祗領勑劍受督事矣獨是向來悠忽玩延誇張誕妄虛念餘年歲月糜幾萬萬金錢而秋毫罔績遺憂君父者何人臣以戮力危疆不遑將母三年盡瘁之孤臣滅寇無可居之功而又當疆事決裂已甚收拾最難之後甫任恊理已無督可恊再攺總督已無兵可督方束手待兵以束身待罪此實臣命數乖蹇使然臣有付之無可柰何而已惟祈皇上原臣苦情見今云帥王朴兵北去未還宣鎭楊國柱山西鎭虎大威兵已潰難收延綏和應詔兵往調未至河南援剿總兵左良玉臨洮總兵曹變蛟兵竟無音耗臣所督者除保鎭總兵劉光祚步兵同臣原帶步兵五百照監臣髙起潛題疏防守臨城更易登撫楊文嶽兵赴靑並監臣大兵徵剿外止有原帶陜西馬兵及劉光祚馬兵共千餘耳是尙不堪當一禆將指揮臣顧能擁此區區以對壘哉然卽使諸兵旣合而各兵伎倆廟堂不知臣甚知之決勝殊未易易但捨此請兵將徵兵何處臣故不敢別有無益之瀆陳乃兵尙未合而見今二東郡邑望風淪陷者已不知凡幾矣苐祈皇上於臣兵未合時憐臣原屬無辜卽臣兵旣合後鑑臣非甘有罪少寛斧鉞或使臣苟存視息臣非欲彊顏人世亦不敢遽陳烏私苐得薄命朝天罄竭平生面請聖明爲皇上確定大計料理年餘於以逺鬯皇靈定有微效臣於此時死有餘榮矣臣無任感激惶悚之至爲此具本謹奏崇禎十一年十二月二十八日具奏正月初十日奉旨覽奏謝知道了符驗旗牌闗防何尙未到著嚴催孫傳庭仍遵旨集兵出奇制勝以副簡任該部知道

辭保督並謝降級疏

奏爲微臣力竭重任難勝罪深量罰猶幸謹謝天恩兼陳愚悃事本年正月二十八日準吏部咨爲薊督亟宜早定保督不宜另推伏乞皇上勑部速竣以便從頭實做事該本部會題正月十八日奉旨洪承疇仍以兵部尙書兼都察院右副都禦史降四級戴罪住俸總督薊州等處軍務兼理糧餉經略禦倭著作速到任孫傳庭仍以兵部左侍郎兼都察院右僉都禦史總督保定山東河北等處軍務各鎭援兵兼理糧餉俱冩勅與他欽此欽遵抄出到部移咨到臣臣卽於行間恭設香案望闕叩頭謝恩繕疏控辭間二月初五日準兵部咨爲飛報省城失陷事該本部會題正月二十六日奉旨省會重地兵到輙陷甚至親藩罹難尢國家從來所未有內外防援各官俱屬有罪然主客久近又當分別宋學朱力阻援兵又無防禦著確查下落定案顏繼祖𨿽奉旨守徳而平時全無料理有事一味虛恢著革職聽勘倪寵巧猾避敵著革了職錦衣衛拏解來京究問髙起潛𨿽有調援豈能辭罪著降六級仍戴罪孫傳庭受事日淺著降一級戴罪與髙起潛奮力圖報自贖首輔劉宇亮督察何事也著戴罪李績祖寛等楊振周佑等朱之鎭等還著作速查明分別確議具奏山東撫鎭員缺著卽推立補本內無名首領衛所等官也著一並查明卿已有旨了欽此欽遵恭捧到部備咨到臣臣不勝感戴不勝惶悚竊念軍中制勝宜借壯猷閫外持衡每需福將臣天下之庸人也念年通籍什五投閒三任當官萬一罔效逺不具論卽頃者奉命入援詎不切同仇之義且浸假而躋樞貳恊贊浸假而以原官總督乃將多巾幗不能遽使之赳桓兵若眠蠶不能速化爲驍健庸莫庸於此矣臣乂天下之蹇人也役秦秉鉞備歷艱辛念母尸饔未申菽水非所敢言卽今者代匱督師已屬極難之任而何以聞命適在濟陷三日之前又何以兵集已在濟陷三日之後況二東𨿽靖而保全之外無繇副報效之心左輔尙紛而出口之時誰可爭到頭之著臣之蹇莫蹇於此矣庸爲人之所棄寧堪更試以錯盤蹇實天之所刑豈得自逭於斧鉞何以聖明重加委任旣若忘臣之庸薄示創懲又若憐臣之蹇苐臣力已竭而難效驅馳臣罪實深而莫酬浩蕩此臣所以感激涕零愧憤莫措者也除於行間恭設香案叩頭再謝天恩外其保督事任竢北兵出口臣乃敢另疏瀝血懇辭今仍以原銜督師自贖統祈聖明原鑑臣無任感激惶悚之至爲此謹具奏聞崇禎十二年二月初五日具奏初十日奉旨覽奏謝知道了孫傳庭著恪遵屢旨鼓勵督軍不必另辭該部知道

附請陛見原疏

奏爲恭謝天恩兼陳微臣切欲陛見之悃仰請聖明裁諭事臣臥病通州伏候廷議本月二十三日準兵部咨該兵科都給事中張縉彥題爲薊督擔荷甚重事奉旨這本說的是再嚴行申諭孫傳庭著卽赴任作速料理抽練事宜該部知道欽此欽遵恭捧到部移咨到臣臣不勝惶悚不勝感戴隨於寓所恭設香案叩頭謝恩外伏念臣自督師役竣屢多舛謬數奉嚴綸九死餘生不堪震疊彷徨憂懼無以自容於前月二十三日突感耳癥遂至失聰今已浹月向臣甫任督師皇上復允廷臣之請俾臣總督保定山東河北等處軍務臣綿薄無似且已成廢物自應具疏吁免然以方在席槁卽斧鉞或逭而鞶帨應褫故不敢自行控請何意聖明雷霆忽霽雨露頓回若暫寛臣前愆且將責臣後效臣罪不容寛才無可用仰荷不測之矜原復蒙無已之收錄感激思奮恨不捐糜頂踵稍圖報塞苐臣自絕於天五官缺一其何以振飭將吏臨蒞軍民祗誦溫綸局蹐無地惟有回環飲泣仰天搥慟而已顧犬馬戀主實難恝然至臣無可柰何之下情容當瀝血另陳今不敢遽瀆宸聰也臣自丙子陛辭忽越三載迫欲一覲天顏又臣仰荷任使𨿽防禦罔效然於一切軍國大計竊甞畱心究考稍窺約略臣耳固廢心尙存舌猶在也意懇聖明召臣入見庶幾罄陳芻蕘卽皇上俯有咨詢但令輔臣書示數字臣亦能一一條對臣竊見皇上虛懷下問於眞保等屬新設監司諸臣俱令星馳陛見豈獨於臣而靳之臣才略非能於諸臣有加然巧不如習言貴可行臣似覺有微長惟皇上勿吝階前盈尺俾臣畢吐其愚臣於內安外攘之間必有一二肯綮之言可以收事半功倍之效者用備采納如膚襲無當斧鑕願甘倘以臣聾廢蹣跚趨承未便或容臣越闕一叩勑樞戶部垣諸臣各出兵餉欵略與臣籌議一二日臣苟有一得卽令各臣酌確上聞臣不敢謂輕塵墜露必無補於嶽海髙深也臣無任感勒激切待命之至

官兵苦戰斬獲疏

爲官兵𨿽有斬獲不敢言功實實苦戰三日臣不敢不據報轉聞仰祈聖明勅部察覆事竊思敵圍眞定首至退敵者臣也臣恥報解圍而保撫報之及敵據濟南首至退敵者亦臣也臣恥報恢復而東撫報之卽靖二東障陵京且爲聲防爲拒堵爲接戰殫厥心力悉副明旨而臣之所入告於皇上者亦惟是如何聲防如何拒堵如何接戰以無沒諸將士之血苦已耳臣先事未甞誇詡後事未甞欺飾也蓋臣以癡忠報主憤恥二字臣實獨切臣身可殺臣必不敢自喪本心以熒聖聽出口之役我兵用步得力是以一鼓戰勝情形實實如此彼時各監提兵內臣與各邊鎭將領士卒同集邊口臣如飾罪冒功大言無實皇上之斧鉞可逃而萬眾之指摘奚逭也且初十日之戰曹變蛟遵臣步法與北兵轉戰衝擊臣之步兵莫不一往無前臣與總監諸臣俱在陣前豈敢欺乎至十一日之戰以相距漸逺故從眾議用馬遂不能摧陷如前然我兵與敵騎力抵竟日亦臣等所目擊者也十六日臣旋師薊州據監軍道塘報到臣正在繕疏具奏間適接邸報見督察一再誣臣意不可測又見各部痛感天言泣領臣罪疏內首指及臣云夫夫羣望之所歸而推轂則名實不副又該部覆察沙偶疏奉有原系孫傳庭飾詞不必行察之旨臣乃自痛才劣隕越竟至於此遂於出口敍疏趦趄不敢具報已思各將士■﹝扌棄﹞死力戰敵愾之勇實向來所未有豈可以臣故湮沒輙復據實勒陳內云臣身任軍務大創無能惟有引罪何敢復爲諸將士言功苐諸將士臨陣血戰昭昭在人耳目臣不得不據報轉聞除總監原督闗門勁旅及山永巡撫與從西應援之薊督宣督京營提督督理分監遵撫所獲功次應聽各臣自行察奏其臣所統各鎭將官兵與分監陳正彛兵合營同進仰仗天威頗知鼔奮𨿽所獲無多而敵愾殊勇總兵曹變蛟則揮刀當先人馬辟易祖大壽親語臣等曰今日眾將中顯了一人諸將皆服則變蛟也此固大壽彛好之公而變蛟之勇略冠軍槪可知巳王朴則親提步卒力戰衝鋒九日之役北兵以數千人來突而能不爲動楊國柱則往來摧陷矢捐糜以圖桑楡之收均應並錄在將領李國政則決策鼓眾先後數陣本將聨率之力居多而全守亮刁明忠鄭嘉棟王根子趙大胤李有功劉忠劉芳名魯文彬張天麟張一貴郭淸王國棟王鉞趙祥賀人龍郝崇胤劉世爵王希貴蕭繼節等恪遵師律有進無退均於行陣有禆相應並錄其餘文武將吏應否分別議敍俱候該部酌覆至於戰歿之臺賴李孟貞王兩等血濺沙場俱應優卹內李孟貞系臣標下札委守備以一人步逐五敵奮砍忽中敵矢貫腦而斃亦祖大壽親見爲臣等言之曹變蛟遣材官身負其屍以歸爲臣慟服不已者也尢應優卹被傷之劉成吳宗蹤馬應騰郭汝盤武定等臣驗多對而之傷足知進戰之勇內郭汝盤卽降寇之混天星武大定卽殺蠍子塊之黃巢而堅不復叛者俱能報國亡身尢宜風勸至於從來捷報率多誇張臣矢志不欺素邀聖鑑頃以舉事謬妄又爲舊輔劉宇亮兩次牽誣致聖明屢責其諉飾卽同朝亦莫保其初終臣有身未死無血可揮於此畨敍疏實惴惴然閣筆難下止以諸將士戮力疆場勞勩難泯輙敢詳述以聞苐祈皇上勑部密察則諸將士血戰之苦得明臣𨿽身受斧鉞有餘榮矣爲此謹題崇禎十二年三月十七日具題二十一日奉旨該兵部知道

恭聽處分兼瀝血忱疏

爲微臣行近通州忽接嚴旨暫止中途恭聽處分兼瀝血忱並請交割陜兵以聽薊督酌議事臣因內外多事憂憤廿年揣摩十載懷忠思效匪朝伊夕初奉命協剿臣卽有而請聖明另作良圖之奏旣奉命督師臣又有面請聖明決定大計之奏復以請見之意寓書閣部不一而足臣之率妄極矣該部此請蓋特爲臣若薊督事竣陛見前已有旨無竢請矣彼時臣方下部院看議正在席槁又安得借前席之箸耶該部豈見不及此使臣於此時儻得蒙恩召對罄所欲吐無論於禦敵長策條畫必當聖意卽議畱陜兵臣得一參末議亦何至徒失戰守家當虛糜無限錢糧而薊門竟未得陜兵絲毫之濟也顧薄命如臣胡可得也痛思臣自入援以來萬苦備甞一著未錯比敵將去臣罪遂多及事甫竣臣卽束身待議𨿽欲碎首禦階剖心無繇臣因具疏瀝陳內稱臣三年逺役半載入援咫尺天顏妄冀一瞻睟穆稍申犬馬戀主之私本月二十日於三河接邸報知原任督察閣部劉宇亮又疏牽指及臣奉有孫傳庭躱閃虛恢全無調度大負重任該部院一並確議速奏之旨又兵部請召薊保督臣奉有薊督著遵旨陛見陜西兵馬著洪承疇酌議速奏孫傳庭已有旨了之旨臣惟有席槁待罪無能稽首瞻天矣獨是躱閃虛恢臣所萬萬不敢出臣向剿寇秦中無兵措兵無餉措餉能使十年之寇數戰立掃蒙皇上眞心實心之褒不一而足臣豈初終相謬其不能滿志者則固以形勢之地方各異亦兵馬不皆臣所自練耳皇上痛念藩封淪陷郡邑丘墟生民塗炭無論是否臣任後之事何敢置辯但督察欲蓋已愆誣臣不已甚且舉經過州縣駐宿時日一一可稽之事惟其顚倒不知何以任誕至此臣報北援在濟陷之先彼時前股北折之敵尢多於後股東省有總監大兵臣應否不顧陵京及初六日聞濟陷之變臣等公議謂宜並力南向屬督察具疏臣於初七日卽發兵分防初八九日卽發總兵王朴等統兵繇平原並趨禹齊十一日臣亦親赴平原焉用督察之挽捉且督察自聞濟陷稱病臥榻又何暇挽臣捉臣豈病未眞耶抑祗任奚僮挽捉耶其逺繇河間者督察欲逺繇也督察不於十八日從徳州過河赴河間行十里許乎時河西無警督察已攜延綏保鎭火器兩營及云鎭馬兵一千同提標營馬兵五百可無虞矣又欲攜宣鎭馬兵一千臣以兵不能多分無戰之地始邀還督察同行督察逡巡不敢行臣於本日夜至吳橋督察止徳州囑令臣駐吳橋相候二十日早臣遣兵迎督察至始同抵東光二十一日臣欲繇泊頭赴滄州督察堅欲迂道交河二十二日督察復駐交河囑令臣先至滄州相候二十三日督察始至滄州今謂臣欲逺繇河間獨不思經過州縣駐宿時日一一可稽乎夫督察卽遲行一二日於事何礙苐督察止亦不容臣行卽或容臣行亦必令臣相候以擁護督察今反以迂遲誣臣若夫督察盡職於革職之後咨札紛至固欲補向來之缺陷以爲抄送兵部之地抑知剌謬多端祗見心勞而日拙矣他如偵探之不確驗級之未眞卽今偵探有報可考而首級之經臣解與督察解者司馬堂當自有定衡也又言督察參劉光祚彈墨未漧又復疏救致奉嚴旨忽指及臣初但以沙偶之言略爲點綴繼聞朝議頗嚴復具瀝陳顚末一疏謂臣當言不言一味旁觀專欲以督察卸擔夫督察參後始袖出一稿示臣方參時臣不知也何以謂臣卸擔且督察前疏旣云若督臣白簡無靈尙方空握而必借臣代紏督臣亦難自解反謂臣以督察之參卸擔豈督察好爲此等不倫之語祗以歸罪於臣督察必可解釋耳若臣之所以不參劉光祚者非縱也茨州之役劉光祚等原未失律喪師卽怯懦委屬隠情而參劾宜有顯罪自大城督察爲各鎭下拜各鎭將皆悚惕不寧臣以各鎭新合之兵辦敵實非易易恐繩之太急別致僨誤又行間之情形左右之姦僞督察殊未諳未知臣實慮之正月二十七日我兵大城戰敵後報苗頭已向東北臣謂宜量畱火兵設防先發戰兵馳赴東安扼擊而督察不從故臣止發刁明忠李國政劉芳名領哨兵八百隨敵偵探餘兵俱頓大城二十九日晚臣勉發總兵曹變蛟楊國柱等兵先往次早復約督察率餘兵同往不然或臣獨往掌號將發督察遣家人力阻復停一日比兵兼程於初三日寅時奔至東安晝夜疲勞距河猶六十餘里敵卽於是日午時盡數渡河又安爲半渡之扼擊及敵破黃花店等村各鎭布置敵兵設伏誘戰各鎭俱在張家鋪一帯埋伏臣等未甞易各鎭於前敵而各鎭不遵臣等歸後前官兵遇敵接戰互有殺傷我兵未能抵禦敵未至張家甫時已薄暮北兵舉號火整隊而還我兵亦收營各鎭未甞臨敵潰逃無可罪也乃督察遽行題參發疏之後以稿示臣臣因以行間情狀爲督察微及與臣所入告於皇上者無異也未幾而有磚廠之役督察不候報至卽行具奏約略繕疏如內云首級在二十顆上下從來無如此報法督察謬誤當自有因乃無端相尢執定沙偶之言爲下水拖人之計督察卽思陷臣當彊敵在內邊丁久戌之時何可以此語見之章奏督察顚倒乃爾而毅然請纓則臣等行間文武之不幸於督察何責馬若劉光祚鎭屬郡邑多陷自有光祚應得之罪臣始終非爲光祚寛也臣蒙皇上委任不效卽援二東遮陵京守內堵外前後大小血戰屢次俱不敢言功苐臣卽不才亦不至逺遜督察乃督察患失懼禍厚誣臣以行其掩飾臣卽任受將如淸議何哉臣見候議處陜西兵馬應遵明旨交薊督聽其酌議臣繁寃欲訴謹就事剖析伏乞聖鑑爲此謹奏崇禎十二年三月二十二日具奏二十八日奉旨郡邑失陷孫傳庭任後不少豈得諉卸並所奏督察事情該部院通行確議速奏

趣赴保任謝恩疏

奏爲恭謝天恩事臣臥病通州伏候廷議本月二十三日準兵部咨該兵科都給事中張縉彥題爲薊督擔荷甚重等事奉聖旨這本說的是再嚴行申諭孫傳庭著卽赴任作速料理抽練事宜該部知道欽此欽遵恭捧到部移咨到臣臣不勝惶悚不勝感戴隨於寓所恭設香案叩頭謝恩外伏念臣自督師役竣屢多舛謬致奉嚴綸九死餘生不堪震疊彷徨憂懼無以自容於前月二十三日突感耳癥遂至失聰今已浹月向臣甫任督師皇上復允廷臣之請俾臣總督保定山東河北等處軍務臣綿薄無似且已成廢物自應具疏吁免因見候議處故不敢自請褫斥何意聖明雷霆忽霽雨露頓施若暫寘臣前愆且將責臣後效臣罪在難寛才無可用仰荷不測之矜原復蒙無已之收錄感激思奮敢不捐糜頂踵稍圖報塞卽臣自絕於天五官缺一似不容靦顏於將吏軍民之上然臣年未五十倘徼靈藥餌未必不調理漸痊臣荷聖明如此特恩其何能自甘暴棄臣當勉彊趨任一面調養一面料理萬一競不瘳臣始瀝血另陳今不敢遽瀆宸聰也臣自丙子陛辭忽越三載迫欲一覲天顏又臣竊見皇上虛懷下問於眞保等屬新設監司諸臣且俱令星馳陛見臣才略非能於諸臣有加然巧不如習言貴可行臣似亦有一得倘能續諸臣之後跪伏禦前畢吐其愚臣於內安外攘之間必有一二肯綮之言可收事半功倍之效用備采納苐恐聾廢蹣跚趨承未便故亦不敢妄有瀆請臣過都之時或當於正陽門外望闕一叩以申犬馬戀主之私然亦必奉有明旨乃敢遵行至保鎭之事不止兵馬錢糧俱屬新創應俟部議卽臣兼管直省屬地頗寛駐札衙門似宜適中以便調度今亦未審當在何處並祈聖明勅部確議請旨詳示施行爲此具本謹奏崇禎十二年四月二十四日具奏二十六日奉旨陛見不必行保督練兵計餉昨已有旨孫傳庭著卽星速遵行眞心實做朝廷自有裁鑑駐札不必又議該部知道

請斥疏

奏爲微臣迫欲報主已至地方柰兩耳竟廢不能聞言何以受事又拂戾輿情已見其端展轉無計不得不據實哀鳴仰祈聖明勅部速議斥更以無致貽悞事臣負恩溺職罪孽深重自三月二十三日於通州感患失聰了不聞聲今已一月有半前月二十三日臣方席槁候議忽接部咨知臣復儌皇上使過洪恩催赴保督新任臣跪讀明綸感激思奮不暇深維始終謬謂臣年未衰暮或可調養料理漸需痊可旣具疏謝恩刻期赴任固臣區區犬馬報主之私也孰意兩耳旣廢跬步難行一至地方始知不可旦夕容畱如不及早馳請斥更以至耽延時日虛負重寄臣𨿽死不償責矣臣方過都之時臣同鄕親友宦於京邸者視臣於郊闗之外見臣狼狽之狀皆爲掩泣日暮抵蘆溝橋會分監臣武俊以督修城工在彼邀臣一飯凡所問訊慰勞之言臣俱不能聽惟令書役私記而已及行近涿州該州知州吳同春及衛輔營將官溫良等出郭相迎突值輿前臣不知爲誰氏茫無以應左右以手指畫臣都不省一時慚憤無地自容比至城署舉炮迫近臣輿止見火光迸發亦不之聞也臣在通州尙有一日偶聞炮聲玆殆以慚憤之故錮蔽更加於前矣迨入署於各將吏俱未延見閉門獨坐泫然泣下旣就榻涙猶涔涔盈枕也次日抵定興諭令左右於該縣官吏接見皆豫開一帖投臣始能辧識比該縣知縣王賜璽接見之後原役偶離臣所突有易州道臣劉在朝因便道就見遣差官大聲喊稟無如臣何旁役不得已乃代爲傳免謝之而去已得中軍官李國政小帖始悉其故臣於是慚憤益甚幾不欲生及進該道入見畱坐少頃該道有所語亦惟令書役於其去後書冩呈臣次日至安肅縣又次日至保定府凡有將吏接見非報帖不能知聞凡有事體聲說非開冩不能裁示臣時覺環臣左右殆無一不揶揄臣而姍笑之者臣之慚憤愈不可言臣因思臣方新蒞於將吏參謁之末節不能支吾已無以肅體示觀若臣任事之後諸所經畫非稽閱兵馬卽淸核錢糧與夫勸懲將吏諸重務乃臣出入內外俱不得不借聽於報帖假手於開冩就中藏姦啟獘寧有紀極若欲左右之人體臣充耳不相愚弄此萬萬必無之事然卽令若輩守法無他亦必不能禁所屬將吏之借口其何以保無後言使羣然懾服乎臣因候印未至偃坐一室前思後想無一而可卽臣才力果堪而聽而不聞豈得尙言才力卽使三五月可愈而保督之事豈可耽閣三五月況臣伎倆已竭又廢病難痊緣是煎憂之過煩燥增劇兩日已來並水火結濇頭目暈眩手足時作麻木延醫呂國賓診視謂心腎不交肝經火燥故爾气閉聲收蓋緣累年勞役受病已深且恐轉生他癥殊非藥餌可能旦夕取效臣竊維保督新設責任何等重大上厪宸慮何等殷切乃於一刻千金之時而容以兩耳無聞之人尸位貽悞乎其宜仰請斥更無容再計乃臣方擬繕疏瀝陳而初七日夜已有匿帖粘臣署前云軍民啞總督聾𨿽有苦情誰陳九重又聞各巷口及各衙門亦粘有此帖旋經揭毀則臣之不孚眾望拂戾軍民已見其端然使臣力或可勉卽人言奚卹乃臣憒憒若此安能稍圖寸效以謝玆悠悠之口又烏得不早自裁決也用是泣血哀鳴冒死馳奏至於臣罪原應罷斥蒙聖明寛宥趣令復任實出臣之望外今臣旣不能復任督事自應仍行褫革庶國法明而臣心亦可自愜非臣所敢辭也若夫堪任保督者以臣愚計之實不乏人皇上勑該部廣求公舉天下之人自足供天下之用何至於今日而嘆乏才乎以臣所知如原任兵部侍郎張福臻作令臨潁不捐公私創造磚城百雉屹然祗今豫寇紛紜臨潁獨獲安堵皆福臻之貽也又如登撫楊文嶽气定神閒遇事迎解前者守徳守臨以及援登俱先期遄赴便宜卽行具見逺略而沈雄溫湛妙有張弛殊不易及向臣曾以文嶽及東撫顏繼祖並舉之樞部臣於繼祖猶知之鎭撫之前若文嶽則臣信宿淸源時親見其遇卒能暇處紛不亂圓應無方所不勝心折者也臣耳目固陋其自二臣而外所不及知不能舉者何限苐在該部之亷訪推用耳伏祈皇上勅令該部務爲新設重鎭推舉賢能仰請簡用俾其星馳受事早奠巖疆力振初局念臣已經聾耳且不能聞屬官之言身何能勝地方之任又憐臣撫秦剿禦三年入援馳驅六月積勞嬰病萬非得已及臣印勅俱未領到無可交代允臣卽去俾早獲回籍調理又與臣老病之母早獲相依一日倘不遽塡溝壑惟有偕山樵野牧共祝聖壽於億萬斯年矣臣無任悚息待命之至爲此謹奏崇禎十二年五月初九日具奏十三日奉旨孫傳庭特任練兵何得輙以病諉著卽遵旨刻期料理不許延誤取罪仍著兵部查明速奏

再請斥革疏

奏爲微臣幸邀寛政恭謝天恩並再陳聾廢及病苦迫切情狀萬乞聖明慨賜矜憐急行斥革另簡才能蚤爲料理免悞封疆大計事臣自五月初六日抵保定因兩耳聾廢萬難受事具有微臣迫欲報主已至地方柰兩耳竟廢不能聞言何以受事又拂戾輿情已見其端展轉無計不得不據實哀鳴仰祈聖明勅部速議斥更以無致貽悞一疏於初九日拜發去後初十日準兵部咨該本部題爲功罪闗封疆之重威福系朝廷之權歷數失機列爲五案祈皇上立伸國憲垂玩逗之大戒以鞏治安之新圖事臣奉旨實降五級照舊管事臣跪誦明綸不勝感激不勝惶悚除恭設香案望闕叩頭謝恩外竊念臣承局𨿽殘矢心原實苐智勇俱困之日殘局委屬難收矧庸蹇無似之人實心何能自白負愆殊重伏罪何辭乃謬蒙廷議曲原特荷聖恩薄創此臣於稽首稱謝之餘所不禁感激涕零者也惟是應斥獲畱臣之際會誠奇𨿽生猶死臣之嬰疾最苦乃今不但𨿽生猶死且又垂死難生矣臣自前疏拜後枯坐一室咄咄書空僮僕書掾皆視臣若無物或詬誶於門屏之外或構鬥於廳事之上臣如在夢寐間有解事者密帖告臣卽於帖後求臣勿加窮詰臣忿不能忍呼羣役親訊之而彼此執筆互推臣竟莫悉其故反致誤責陜西攜來稿書一名而羣役相顧散去已乃知所責者非其罪也臣孑然一身別無親屬相從可以代臣體察禁飭然卽有親屬亦止能體察禁飭於門之內已耳門之外何以代也臣乃知天之廢臣以至於此臣眞𨿽生猶死矣又不意復感一癥將無生理臣因醫官呂國賓之言謂臣耳受恙繇肝火燥發且中有積痰恐轉成別癥連服淸痰之劑未有微效至十二日早起忽覺胸膈如有一物直抵喉間咽之不下咯之不出及以匙箸引之則有血塊如核與頑痰相纒不解愈引愈多該醫及僕輩相視惶駭謂不急圖謝事靜養性命之憂且在旦夕不但聽不聞聲而已臣爲憮然者久之因思臣之性命亦何足惜惟是臣母衰年獨臣一子臣向在秦切欲請告塵皇上睿聽者屢矣苐以疆事遷延至今倘臣或有他臣母暮景爲可憐耳然此終屬臣之私情亦非臣所敢言也臣所不能不急急陳者則以臣旣兩耳無聞必不能臥理保督之事而保督之事又斷不可時刻耽延惟祈皇上如臣前疏將臣速賜斥革另簡賢能星馳抵鎭早爲料理俾抽練重務毋致耽遲臣或死或不死而猶之死總非臣所計也使非臣病廢萬難受事保督之事又萬難頃刻耽遲臣前疏猶未奉旨安敢復有瑣瀆伏祈聖明立賜施行臣無任激切待命之至爲此謹奏崇禎十二年五月十四日具奏二十一日奉旨孫傳庭已有旨了該部知道

奏繳督師符驗闗防兼報撫秦存積銀兩疏

奏爲敬繳微臣前任督師符驗闗防兼報撫秦任內存積鍰站銀兩事臣前任督剿原領勅劍旗牌已於四月十九日具疏進繳訖其闗防因查核官兵支過行鹽並候部文扣算功賞臣已奏明俟事竣同符驗並繳今行鹽文冊臣已行令各鎭將徑報理餉主事李光宥查核功賞臣已銷算奏報所有闗防曁符驗相應並繳至保督闗防據塘官王燝於五月十二日賫至時臣業已病廢請斥未敢開動其準到部文及行各衙門文移凡闗抽練事務者臣俱用督師闗防轉行至二十一日接邸報臣蒙恩革任行查臣卽於公署恭設香案叩頭謝恩訖至二十六日接邸報新督已推登萊巡撫楊文嶽奉有兪旨登萊原在督屬聞命卽可受事臣隨將保督闗防於六月初二日差旗鼓守備楊豹率官承吏書羅國用等六員名賫送新督臣訖有節次準到部咨二十九件並行過及各鎭道投到文卷不及一扛檄發保定府呈送其衛鞏二營兵馬已行井陘易州二道遵照部題責原管官訓練應交新督臣稽閱臣於本月初九日自保定扶病移駐易州聽候查奏再臣原任秦撫叨轉今官節攺四任俱於行間拜命其巡撫復命事宜臣曾於恊理謝恩疏中奏明俟恊理事竣補行秦撫自臣以前七易其人而無一好去者故歷十三年未有一復命之撫臣獨臣得幸升例應復命今亦以病廢蒙罷不敢補行矣惟是一切錢糧臣仍期移會今撫臣丁啟睿銷算明白奏報至臣撫秦三年禁訟寛罰任內臟贖無多除湊買戰馬打造軍器及括充賞犒外未甞以一鍰入私橐有臣摘發鳳岐驛遞私派等獘各贓贖並臣行潼闗京兆岐陽等驛站馬立法官應除省民間私幫無算而在官正項站銀各州縣俱有節省悉在該州縣存積但未彚確總數向各州縣有申文至臣報充公費者臣皆嚴批拒之未動一分二項合之約三萬餘兩臣在秦之日悉以分檄布政司西安府收貯以充本地軍餉用備軍餉之不敷今原捲與各項錢糧冊簿俱於獲鹿失毀經承吏書亦被擒殺然俱經臣屢次批駁原委數目自可稽考臣已屢檄司府取造淸冊俟至日臣𨿽廢處田間亦必核確報聞亦臣已離地方不忘敝笱之區區也臣自塡撫危秦苦心拮據措餉則實實使無餉而有餉只淸屯一項計三年共得折色銀四十五萬餘兩本色米麥豆約五萬石措兵則實實使無兵而有兵淸出屯兵一萬二千人練就邊兵五千人卽作太平之役總兵曹變蛟勇推獨冠而所得力者半系臣標禦敵則實實使全秦十載不結之大寇數戰蕩平就中有名渠首如闖王蠍子塊張妙手混天星過天星大天王米闖將劉秉義火熖班就地飛整齊王瓦背乙條龍鎭天王一朶云皆屬臣殱撫臣屢蒙皇上實心任事勞怨不辭大捷奇捷方略勞苦體國籌邊之褒不一而足甚且以臣風示海內俾各省撫臣皆以臣眞心實事爲法乃臣之已蒙鑑知於皇上者止此淸屯足餉練兵禦敵之數事其臣朝夕砥礪及諸禆益地方未經奏報而可以爲海內嚆矢者臣未敢一一自明顧後來未有不爲聖明洞燭者卽此鍰站二項臣原擬於復命時一並奏報然非因文冊失逸吏書被殺恐後來隔手經承或致隠混臣業畱之地方卽以完臣始終爲秦之一念亦不敢自矜苦節仰瀆聖明也爲此謹奏崇禎十二年六月初八日具奏十七日奉旨該部知道

奏請查結疏

奏爲微臣聾廢久眞監按查奏未結披瀝泣陳仰請明旨事臣因兩耳聾廢疏請褫革萬非得已荷蒙聖明重念封疆革臣之任別推保督其臣病之眞僞勅令監按勒限查奏臣聞命以來感涕無已日夜靜竢查奏惟恐不速以查奏一事闗於臣之一時進退者小而闗臣平生之忠詐者大也夫臣才智疎淺气質剛躁則誠有之若夫畏難求脫甘處人後平日夢想亦所不出臣始任秦撫繼任督援■﹝扌棄﹞性命而靖十載之妖氛殫心力而計方張之敵勢未甞一日稱病矧今蒙皇上洪使過之仁及是時爲解嚴之日從容盡可料理勉圖尙足贖愆且臣三年揚歷尙未儌聖明已逮之恩千載遭逢亦思沐臣鄰共被之典顧無病呻吟願褫鞶帶自外生成夫豈情理臣感恙在方候議之日求斥在已抵鎭之時其病廢不堪之狀人所共覩蓋臣於三月二十三日通州感恙通州監臣崔進自能洞悉臣過都時涿州監臣武俊亦曾目擊臣駐保定月餘眞定監臣陳正彛密邇保定諒亦知之臣病今近三月服湯丸藥約二百劑迄未有效在通醫治有醫官傅懋宰在保醫治有醫官呂國賓又在通時主事楊汝經及道臣江禹緒每過臣皆爲惻然甚至垂涕在保時道臣錢天錫正值臣咯血來見曾面覩其狀旣得保定府臣黃師夔牛黃丸連服數丸其血乃已至於易州道臣劉在朝與保定府廳各臣黃師夔湯一統黃圖安皆曾與臣一面臣褎充之情景又皆各臣所共矚者也任舉一人詢之皆可爲據臣萬萬不敢有所假托明矣臣庶幾望夫早結一日則臣之心事亦可一日早見而安心調理冀有痊期不意適值按臣劉呈瑞奉旨革任總監臣方正化亦奉旨革任回京而新者又未知何日題差臣之候查卽今已逾二旬其前任督師符驗闗防業已奏繳保督闗防亦送新督臣楊文嶽不日且至臣不宜復駐地方乃監按俱缺查結何時溽暑孤棲有如望歲伏祈聖明垂念臣病非僞查結無人或勅令臣所陳三監臣中擇一查奏詢之眾口訪之醫人自不患其不實或另展限期仍候新任監按查奏及臣或駐境候查或回籍候查統祈聖明裁示昨見山海總兵候拱極告病亦蒙皇上勅下督監查其果否眞病然於拱極卽準革任回衛臣地異邊闗職非戰帥八月馳驅一身狼狽其可憐念倍於拱極皇上帷蓋之恩豈有靳焉臣迫欲報主一片癡腸原不敢仰負君父臣苟不終絕於天但得兩耳稍豁異日如蒙聖明不棄臣𨿽執殳荷戈以當朝廷一士之用亦臣所願效也臣無任悚息待命之至爲此謹奏崇禎十二年六月十二日具奏二十一日奉旨孫傳庭著俟查明奏奪不得瀆陳該部知道

白谷集卷三

●欽定四庫全書

白谷集卷四

﹝明﹞孫傳庭撰

鑑勞錄序

丙子春三月臣奉撫秦之命夏四月六日恭承召對詢臣以剿撫方略臣畢陳愚見因以撫標無兵無餉爲請欽蒙聖諭措兵難措餉更難宵旰焦勞形於天表又諭臣以眞心實意期勉殷切臣自矢殫力盡心實圖報稱陛辭而西以五月十有六日入闗受事爰及戊寅之十月廿二出闗北援拮據凡三十閱月巨冦悉平兵彊餉裕視向之妖氛匝地徒手罔措者又一秦矣自維臣履極難之地肩極重之擔當極敝之時能無卽於隕越以爲簡書羞且得通理京兆前俸報成滿考亦數十年來秦撫所未有也非賴主上推誠委任多方鼓勵豈臣區區之愚徼幸至此乃蒙聖明軫念犬馬凡有效力必賜褒嘉溫綸之下歲無虛月月無虛旬甚且風示各撫以臣爲法至臣以癡腸苦口數爲樞部督過因謂臣報兵後期自請白衣領職以甚臣罪聖明迄信臣無他仍於臣奏剖疏中嘉其實心辦理臣之仰邀帝鑑可謂至矣故臣毎拜寵命𨿽戎馬倥傯感泣之餘必略識顚末手錄登簡漸積成帙名曰鑑勞錄夫臣卽捐糜頂踵何勞敢言顧聖明之鑑不敢忘也敬付剞劂惟志天恩罔極云若夫敍錄猶稽實所司有意矜愼在諸將士不無顒望然非臣愚所及矣崇禎戊寅十有二月朔識

省罪錄序

臣維今中外棘手惟北敵與流冦臣至謭劣剿冦秦中遽銷十載之烽旋以北敵深入奉召入援尋被佐樞之命祇遵遄赴復攺協理無何賈莊兵潰遂儼然承師中之乏方受事集兵濟陷已三越日矣維時敵熖燎原人心風鶴臣始收餘燼以支殘局不自意儌天之幸及臣之身輒一無疎失而安二東障陵京固內堵外於我皇上宵旰毖飭之廟謨咸肅將罔墜至臨口之戰則又灑血誓眾鼓鋭摧彊二十三年之積衰爲之一振若夫枕戈擐甲長徵六閱月轉戰數千里曁督援七十日之內日與敵一彼一此界生死於呼吸臣未嘗少有退怯亦可謂備嘗艱阻罔愛發膚矣乃敵將去而求臣者遂多敵旣去而阨臣者益力臣盡瘁之餘加以憂鬱狗馬之疾所自來也何圖一疏吁陳貽罪亦至此極噫保督需人誠急胡虛懸五月豫屬於臣督援之初比臣席槁待譴奚復任之敢望顧已早爲規缷之地乎況時已解嚴臣一身叢垢又有母垂危揆之臣義子情俱有不得已者伏思臣忠君報國起念非誣雪恥禦敵殫心未謬而得禍如斯殊非無自臣敢謂何辜於天實命不同乎因撮行間始末成帙名曰省罪錄吁嗟臣惟不省以至於罪省而後知臣罪實深苐臣取罪之繇𨿽死不變如以今日之省初志稍渝臣罪滋甚尢臣之所不敢出也崇禎辛巳十月望日識

朋來艸小序

孫子一日坐辟易齋中俄見陰雲四合雪花如拳因憶王子猷訪戴事千載興懷大叫曰武子何在也亟命童子買蹇直抵太原一路堅冰在須冷風刺骨九原寥落石嶺淒其餘於此時興益不淺盡日至太原徑入李署武子方趺坐蒲團上聞余履聲勃勃有動瞠目向余曰伯雅來耶伯雅來耶余不作風塵之色武子亦不及寒暄之語苐呼酒酒酣武子爲月下歌騷人之致英雄之淚具見舌端余亦爲三載闗河今把袂百年天地此銜杯之句彼唱此和竟夜忘倦武子復向余曰我兩人豈以一笑空虛了今夜局耶乃啟蕭師拈朋來一題各就五首情之所至文亦同趣一切道學气頭巾气腐鼠气盡掃而空之而興猶未盡也噫子猷訪戴後世侈爲美譚然余且病子猷之淺也我兩人今日奇緣自謂過子猷一著海內弟兄其謂之何丙辰長至後一日書於晉陽李署之冰玉堂

鑑勞錄跋

臣自陷法网幽系請室悔罪愈深感恩益厚毎手斯編輒拊膺悲慟不能自己臣因是而深慨於疆吏之難也蓄縮無論矣卽發膚不敢愛而濟事爲難庸疎必及矣卽猷略可自效而獲上爲難幸而豎尺寸徼寵眷矣而構忌轉叢初終莫保則毋自喪生平仰負知遇之爲尢難臣於秦事一力擔承剿撫幸有成緒又悉在聖鑑敍錄屢厪明旨臣之遭際不爲不奇祇以朴拙無似動逢齮齕意見之參差固惟其可否而蕩冦安秦之戰功胡可掩也臣一手足之勤劬亦任其遏抑而將士衝鋒陷陣之血績何忍沒也猶曰臣實首事不便偏舉至若淸屯之效利在軍國臣何與焉且聖明加意屯政方風示各撫爲法而撓亂百出不廢不已又鹽政之議臣考究有年稽核閱歲一歸官納利倍淸屯其官納之需又取給於臣所辭還之剿餉臣疏告詳明仰蒙聖兪已勅所司舉行新撫因剿餉派在鄰省請以秦餉通融挹注攝部事者遂借端寢閣夫司農方苦仰屋乃以人廢言坐棄富彊之長策而不卹是誠何心噫見之實效奉有欽依猶承望相阨亦至於此臣復妄談軍務竊欲以禦敵管窺稽首禦前畢陳芹曝之悃維宗社苞桑之計何可得也此實臣報國有心致身無術自階之厲以至下貽鮮終之譏上累知人之哲臣罪萬死莫贖矣

吳太孺人乞言述

不肖傳庭頓首頓首謹齋沐祈言於老先生大人木天閣下傳庭自己未通籍而無祿先子見背四載於玆矣所恃煢煢相依爲命有母氏在母氏以未亡之身不忍從先子地下以有不孝孤在傳庭念自先大父先子以來家世淸白一經而外絕無長物至傳庭之身無以資膏油四載機杼之力實賴母氏以底於成一行作吏悠悠三年邑衝政煩不遑將母人子之謂何幸以敬受母命居官勤愼無大隕越以干吏議循資小考奏之天官氏得借一命貤恩二人使逝者發幽光於蒿裏存者荷寵賁於孀居眞千載一時也謹述母氏懿行淑徳命女史掌記備太史公采錄焉母出吳氏爲太僕丞吳公安孫女受育繼母有威無慈母氏年七八歲卽嫻女誡愼居內謹話言鞶絲女紅而外終日不出一語𨿽無以逢繼母讙然繼母直頷之耳邦有淑女君子好逑繼母必欲委之寠人子以失所仰望爲幸是時先大父知吳之早有令女也力爲先子求匹繼母曰寒士之家安得發迹乎曷其字之母氏遂歸先子縞巾練裙躬服節儉力行婦道滫瀡罔怠凡米鹽畜字精心綜理井井有方篝燈佐先子讀毎至丙夜不倦先子大小文試母必形之夢寐嘗刻期以竢先子之薦洎辛卯丁酉先大父先子後先列賢書里人榮之母處之泊如也已丁先曽祖及先祖母之變先大父雞骨支牀先子亦犯滅性之戒時母少婦耳室以內獨母爲政母哀號而隨之拮據襄事二喪克舉先子從不解問家事母經理悉中窽一切瑣務不以煩先子慮先子好行其徳周人之急不責其報母善承志意不難脫簪珥以佐不足凡弟輩婚娶輒出笥中之有以相其成及先大父先子相繼不諱繼祖母曁側室一人年皆僅逾二十志存匪石之固母朝夕慰存迄今冰玉之徳晚而彌芳𨿽天植其性而母左右之力居多大約母氏慈惠端愨溫懿肅愼馭臧獲以嚴而不廢恩處妯娌以和遇燕接必取古名媛以相勗喜持戒奉佛深信因果然語以禱祠邪魅則輒麾去又持衷淵塞人不易窺其喜慍至心應事機睹兆知微往往與先子若合符節而沈靜詳審處艱難辛苦之時委蛇克濟卽文夫何過焉當先子見背時遺命母氏曰吾弗及用世賫志以沒是吾未瞑目之日也不腆孺子可望早成曷緩治任其以素靈蹔停室堂三年後看孺子崢嶸歸來徐徐入地下吾志畢矣於時聞者咸謂送死大事成敗之數未可逆無惑乃翁亂命母慨然奉先子命惟謹時撫不肖孤曰母能食貧不以饔飱分兒念有志竟成兒其早慰若父也則又搶地呼先子曰夫子在天之靈其早有以相孺子也不肖孤會友課議或下帷攻苦母喜且不寐或眤交逰狎酒人則隕涕欲絕孺子若此曷急營菟裘無貽親朋羞噫非母氏矢志激勵不肖安得幸玆一第耶旣傳庭釋褐都門領符而出始歸謀穸事哀禮略盡母怡然曰孺子今而後始有以謝爾父於地下矣𨿽然立身揚名方自今始祖父淸白家聲具在爾其勉之卽今竊祿數載不至屍素取戾所稟於母訓者大也幸際聖恩汪濊之日孝治聿新之會敢祈靑藜彤管曲爲點綴片言九鼎一語七襄頂戴恩徳奚啻銜結先子行實載在志中玆不敢贅﹝不肖傳庭﹞可勝百拜懇禱之至

劉太孺人乞言述

母劉氏先子元配也劉爲代之望族女徳聞於閭裏母氏淑媛尢著結褵婉娩篤同心之義先子攻苦發憤母氏佐以織紝之勤有無逸之思焉至其蘋蘩致潔雜佩相徳庶幾婦職無忝乃事先子無幾時而竟以天奪嗚呼傷哉香返淸魂榮分白骨端有望於金閨之溢美焉

馮孺人乞言述

馮氏爲傳庭元配孝廉馮公明期女也年十四歸傳庭十七歲而天僅育一女托之師氏馮氏膏沐爲容知爲頎頎碩人而婉孌幽閒足迹未嘗離壼閾門以內閴若屏息𨿽欲聞一笑語不可得傳庭嘗負笈汾水輒能慫恿不作兒女沾戀至其溫恭孝惠尢足述者天不祚我良配竟使蒲栁之姿溘然先零傷哉敢邀餘芬少光兆域

兩邑拙政乞言述

傳庭塞下豎儒耳烏知爲令苦今而後知其苦也永商二邑實稱繁衝又以數年加派民乃重困傳庭始至訪民間疾苦首問錢谷宿蠧剔兜収之姦曉然示以親輸之法徵收裏排勒索火耗尢爲民害嚴諭平等交納自封投櫃民不苦催科輸將恐後門攤之役市民憯於剝膚召募火夫裁公費以給廩餼在市之窮民以蘇榷稅奉恩停免議者欲復流稅以佐宗祿輒力言其不便者四深切利害旋獲告罷軍餉永獨極重激烈具申曲折數千言列小民苦狀如覩當事靡不嘉允奉文搜括義切急公搜過二千餘金稅契之鏹歲解不過十數金而目擊時艱不敢以纎毫充他費前後解過一千餘金踰常額奚啻十倍募兵諭以忠義無不踴躍先登捐俸輸馬未已也又出家畜之最善者以獻他如淸累年之滯牒而積案一空懲猾胥之舞文而衙蠧若洗窮兩造之隱伏而雀鼠向化一切乘傳所需自行置辦又力葺公署之頺壊使者有卽次之安至辛酉之夏蝗虫害稼爲文禱於社蝗卽出境民乃有秋尢極重者黃河衝決直逼蒙墻故道岌岌乎將有甲辰乙巳之變甫任商邱急請詳發帑修築卽今徼惠河伯得免泛濫又浚壕之役不憚艱難以其素所佐縣官費之公田易金一千四百有奇以供民力金湯之險恃以無恐洎鄒滕妖變商邱實逼處此無賴棒會狡焉思爲內應於是嚴保甲練鄕兵創柵欄繕重門制戰車備火器不避暑濕單騎巡歷諸隘口相度地形指陳要害而防禦始周擒緝渠魁妖賊聞風遠遁輦轂亂民莫不解散蓋緣犯法有禁又許令自新以不治治之而邑始有良民業蒙督撫援新例題敍矣若夫工夫稍暇加意學行羣諸士造就之悉彬彬裁文質不乖於道則又傳庭以一經起家卽多事之秋不廢課藝凡此區區政迹固令之所不能盡得之民而民卒無不樂其便者則傳庭一念欵欵愚拙可以致民之信從民亦且相安於愚拙焉永之父老子弟謀而勒之去思且欲屍而祝之何以得此於民哉則曩之所苦者今又若甘之矣噫嘻斯固濫竽兩邑四載之行略如此伏惟太史公忘其葑菲采其一二以少存實迹云

歸徳府商邱縣剏置養濟院碑記

邑舊有養濟院以収卹無告之窮民原址不知何年附於城東南雉堞之下日久漸積居民依之列爲衢道以故池不得附城寢遠在數十步外屋近城則有攀緣之虞池遠城則有攻圍之虞時歲在壬戌余以永令借移於此東省妖賊正橫訛言朋興相違三百里皆謂旦夕可至亟修城守僉云民社不徹城無可守之法余獨計以爲民居尙可諸在養數者皆煢然無依使待有警而後徙之屋一撤安得遽有蓋頂駐足之地將更顚連失所乃爲期令他居民徙而預爲在養籍者擇得巽壇之右髙阜爽塏之區乃故憲副莒岸曹公冡君明經之地欲購而得之明經義不計直遂捐以爲用乃爲之創立棟宇以備風雨爲之周建垣堵以禦外侮爲之恢廓其庭院以便逰息爲之分別其庖湢以通緩急摠之南北若干步東西若干步共爲地若干畆分其舊址撤屋未竟而諸罷癃已杖策扶掖徙於中而安之不覺有遷移之擾其它居民更不迫而去上視崇墉巖巖百尺如自地中踴出乃始量其髙下計工開浚不逾期而池仍附於城下深廣各如法引陂而注之淵然巨浸乃始爲之浮橋扼其四闉出入之路萬一欲守綆橋而去之遂爲長河天險已余亦不自意功之速成成功而不擾也然非先移養濟院俾之有所歸則罷癃殘廢之人姦黠者倚之爲觀望安得使令之惟行如此余旣乘一時之攘搶爲商邑固墉隍之防貽百世以盤石之基方憐養籍諸老與他徙居民之不暇然一時創建之始末並其址之袤延不可不志其數以杜將來侵沒之獘庶得永其居於無窮也輒爲之記

派就壯丁曉示闔城告白

照得守城壯丁毎垜一名共該二千四百九十九名隊長及把柵等項約用二百名共該用壯丁二千七百名及實查在城居人堪應壯丁者殊不能派足此數故初議鄕官自身應免今除家人住戶照例抽派外仍議令幫應有差且視餘人幫應獨多矣初議生員業儒又已派管壯丁應免今又酌其力量厚薄議令幫應矣衙門人役系在官之身應免今亦議令協應或幫應矣初議營衛軍丁應免今除在城營軍不派爲備有事徵調之用其外城食糧者一槪不免卽本城衛所軍亦查其原未著伍者議令協應矣幫應者此借彼之利彼利此之餘原可以相資而不爲相厲協應者取二人之力収一人之用原可以兩濟而不至兩妨至於幫應之外有獨應一壯者非其父兄子弟之多則其產業生意之厚原可以獨承而非爲獨苦傳庭淸查以來拮據兩月頗竭苦心無非爲一城身家性命之計固不敢望一城之人相感苐欲求一城之人相諒倘派定之後鄕紳責余曰我輩叨在仕宦柰何反視平民幫應獨多傳庭則曰我輩曽沾俸祿不宜爲地方倡義乎在學諸友責我曰我軰列名庠序旣分管城垜柰何又復令幫應傳庭則曰諸友旣爲四民之首宜明大義且幫應原責之饒有力者非敢彊寒畯以難堪豈宜自甘菲薄乎各衙門人役責余曰某等服役公家安能分身守垜傳庭則曰爾等惟身家十分丰厚者始令獨應一名其餘身家稍次者必兩人乃協應一名爾輩卽在官之身獨不有上班下班乎其衛所及外城食軍糧者責余曰我等亦列在軍籍柰何不如例均免傳庭則曰爾等不著伍假借名色坐領公餉已屬不法豈公派守城復可聽爾等偸安乎至於肆市商賈旣於各巷住居挨派浮鋪原議俱免其不免而亦議幫者則以資本厚而得利多耳倘或私有後言傳庭則曰使窮民登城爲爾等守財爾等鋪面正財利之藪止令量幫銀錢分文猶如割如刺天神鑑之亦豈肯福爾乎事期共濟傳庭固不辭怨勞心苟相同闔城想自能體念今將派定壯丁掲示如左

雨公先生評後云霖按丁壯守陴天下通例而貧富多寡之際調劑極難有人心不固而金湯可恃者哉比年協贊城首竊效芻蕘法屢變而後定讀孫白谷先生議實獲我心總之以人和爲要遵孟夫子談兵法也

答樞輔札

僕祇遵尺一量率所部官兵共一千六百餘員名已於本月廿日啟行矣繇秦赴都取道山西較近乃計程亦四十一站士馬遠涉長徵勢難越站馳突俟渡河而後或可催令攢行然亦須月餘乃能抵都心徒急而足難前想必能垂諒也至此時敵勢若何僕無能遙度乃區區之愚謂惟一意固守勿事張皇則敵無如我何而膚功可立奏也苐恐廟堂之上議論紛呶令當事者卽欲不張皇而不可得且柰何

又

昨行次徐溝原擬攺繇紫荊可以兼程入都旋奉部咨俾從眞定進兵義不敢以兵單自諉遂取道井陘方抵栢井眞保按院道府告急之文接踵而至因叱馭冒險直撲恆陽幸保重地無恙一切情形具載塘報中不敢復贅到郡之日驚聞新命兼接臺札自維謭劣君恩臺誼何以克副祇有踧踖靡寧已耳奉教的在月終先玆馳報前後差官緣道路梗塞今始同返綂維慈照臨穎瞻結

致閣部札

自敵南下我兵實不能一矢加遺想臺臺自有確聞僕何敢妄贅大約各處兵情一言北敵遂無人色又安能責以交鋒然此猶督監所提之精鋭也若保鎭左帥之兵人馬器甲不能望督監精鋭百一而劉光祚兵壯馬不及二百鞏固營兵一半又以從徵久疲其馬率多欵段其人與光祚步卒十九盡畿輔鄕民固可一僥幸乎況左鎭兵尙未到闗門兵較諸兵或彊然亦總監摘攜之餘也又驕而難馭必不能驟成節制之旅僕無他謬巧臨渇掘井其何以仰副帷算聞北兵實未出龍固俱在畿南頃報督師提兵已遶出廣平若僕一渡河而南又空眞保之兵以往倘敵復北折眞保亦危似不可不深長思也爲今之計斷不宜輕言進戰飾報捷功惟宜馳飭督監各提一旅一東一西隨敵聲援分兵守城至撥僕之兵卽旦晚可集俱宜駐防東邊照管眞保倘敵勢南侵益深勢不能復折眞保僕乃可捨眞保而與之俱南若敵從山左河北俱出山西僕卽從龍固與之俱北而畿南重地乃可無虞矣

致樞輔札

六日定州具書同公移塵瀆想蒙垂鑑僕至眞保吳襄兵尙須數日總計撥給僕見在各兵內不能選堪用馬兵五十較督監兵力眾寡彊弱奚啻天淵乃今之可慮猶不在兵之寡弱師行糧從始能責以用命比見所在芻糧皆苦難繼且地方士民恨兵若仇一聞兵至緊閉城門闗廂房屋惟存四壁戶牖鍋竈一切烏有況行間無折色接濟兵卽攜有金錢何處可易一飽至眞定以南所過州縣率多殘破又敵去之後繼以大兵僕兵再往卽欲搜乞於鄕村不可得矣當此時勢卽有精鋭之兵可以多攜亦恐以嗷嗷致變況敢以備數之兵徒自窘苦乎候吳襄兵到僕選攜馬兵大約不敢過五千步兵欲備分防亦不得不勉攜數千亦不能多也其選余之兵應畱髮眞定所屬分防惟定州胡守識力超羣或當願畱余則恐不相容尙祈移檄馳飭若僕承他人極壊之局恐不免終與同罪然報主有心亦所不計也至題催戶部多解折色權宜救濟是目前喫緊之著並乞畱意旅捨匆勒不知所云

致樞輔札

僕於初九日抵恆陽原意就便攜鞏固營兵馳往乃該營兵因分監題畱不肯遽發左鎭兵不知何在劉鎭堪用馬兵約僅二百闗門兵再須三四日始至聞亦系步兵則僕之軍前馬兵依然止原攜之一千與新增劉鎭之二百耳卽以之撒塘發撥尙難支吾顧可以當一面犄角乎惟有憂憤欲絕而已至軍機現在何如已遣塘撥偵探馳請督師裁酌

致樞輔札

念七日驚聞新命方切彷徨明日差官已賫勅劍至矣揣時度事力必難勝許國致身義無可諉當卽郊迎祇受訖至於警報方甚兵集無期郡邑攻陷日聞人心所在風鶴卽三藩重地刻下俱有不可知者僕功無可望罪非敢辭惟是畿東之事自有主者僕方束手待兵萬希臺臺公虛主持爲幸率勒附謝並懇

致樞輔札

壊局難承屢懇矜免無可柰何竟蒙相屬當此時勢何能有爲一切苦情具詳疏掲惟臺臺念之猛如虎兵單而將勇故欲一借然須得部咨馳催方能遄至祖大壽兵已見調並祈檄赴僕軍前爲懇閱邸報知有內備之議懲前毖後自應早計苐所列某某眞才殊大不然天下事恐不堪再悞也若僕之一身倘逭斧鉞其所願效容當面請僕必不敢捨難趨易避險就夷也杞憂在念冒昧附陳死罪死罪

致閣部札

巨鹿之失緣當事者計無復之惟思謝責朝廷罔顧貽憂宗社眞堪令人切齒痛心也宣晉兩鎭𨿽幸拔出責以収潰圖功不可望已云鎭規避殆成積習楡兵烏延之事伎倆已見曹帥音信杳然左鎭亦無消息僕謬膺新命其所督者依然原帶之一軍與新益保定及闗門疲敝之步卒耳今且派守臨城僕亦以此兵僅堪派守故唯唯總監之布置鄭嘉棟兵約旬日乃可望至僕徒手難搏亦不敢以無兵自諉頃已選精鋭近千發繇武徳之間張聲堵擊但報敵尙無北折之意而兵力單薄若此安能創之使去僕向謂用奇用少可圖一當祗以前督喪師侯鎭又復被挫士鮮鬥志無著可施則惟有用虛而已然虛則難恃況將領中解人甚少怯病已深並虛亦不能用也可柰何哉伏楮漫陳憂憤欲絕

答東撫札

气誼最深睽違日久悵結可知邊事如此悞國何人比極壊難支乃責之褦襶子曰非爾不可區區一身不足惜其如疆事何哉弟甫奉協理之命已無督可協今又承乏總督已無兵可督豈可以徒手搏乎弟所率惟秦中一旅馬步凡一千五百餘皆保定及闗門疲敝之步卒耳初報敵渡河北折擬徑指徳州比得總監疏掲促守淸源遂繇棗彊取道南下及抵淸源卽以所率步兵盡派登埤弟遠辱使命仰體懸切已盡原部馬兵挑選精鋭數百繇武赴徳稍示聲援應用芻糧荷年兄軫濟自無虞缺乏駐歇闗廂又有郡守照管已屬厚幸濟兗諸重地總監俱已撥有援兵面晤有期臨穎瞻結

又答東撫請援兵札

繇冀趨徳攺適淸源其詳已悉前札玆不贅會城告急纓冠之救自不容緩且何敢緩也苐弟於前督僨潰之後突承新命其所撥給之兵祇今無一旅調至弟何能張空拳以相格拒屢晤總監云已發兵二枝往援東路之責專在該監度必不以誑言相悞也徳州諸紳亦復有書望援昨發去兵數百皆弟部下之錚錚者若収之城上以備應援的可勝鄕兵及內地兵數萬第恐州人士不肯納入然納入萬萬無妨也蓋若輩彊半皆功升都守又弟經年行間與共利害死生者幸年兄爲闔州一曉諭之頃報云鎭及楡林兵旦夕可至至卽提赴左右惟年兄指揮是聽不宣

致督察劉

臺臺宜駐徳兼顧頃已略陳細繹明旨所云一隅蓋指臨也非可總監之奏也又明旨云視敵所向今敵實未嘗向臨攻臨之說乃總監意外之慮耳臺臺必欲一往爲總監勸駕後仍宜遄返徳中守臨豈臺臺事也步火兵余𨿽無幾俟旌斾朝發卽照濟兵南發之數撥令赴防而彼中緩急仍僕任之李主政餉銀實此間續命之膏萬勿令攜之入臨髙唐有寄餉八萬已爲總監取去彼中固無需此也曹變蛟兵共五千原無額餉俱應取給行間連行鹽日費不貲聞軍士沿途頗以窘苦咨怨內副將賀人龍兵千餘已於祁縣嘩逃今尙不知作何狀也曹鎭兵見在止存四千在秦時已欠餉五月洪亨老借之州縣量給兩月尙欠三月乃赴援又一月矣將何以免其嗷嗷乎曹鎭勇員敢戰副將白廣恩亦武夫中出色者叩見時希勿吝金玉一鼓勵之然此無庸囑也

又致督察劉

臺體就平社稷之福也披翰可任額手臺臺駐徳南北東西可以兼顧豈爲滯於一隅入淸源則一隅矣若東撫自應一往以彼中守計惟東撫可便宜以圖也徳州之防僕自時時在念但有聲息卽遣馬兵一千馳往火步兵自分發之後僅存千餘備札營緩急之用頃報曹變蛟與楊國柱兵且陸續抵徳彼中事必不敢悞也苐臺臺應否入臨宜一酌耳率占奉報

又致督察劉

兵漸集矣將士之气較前亦稍知競奮俟曹鎭兵至偵有機會鼓勵而前務圖一當不敢負臺臺拳切也曹鎭兵凡四千盡多驍健然未攜有片甲禦敵與剿冦不同昨曽爲臺臺屢悉密兵原駝盔甲二百頂副步兵無所用之萬祈借給該鎭僕當補牘以聞也臺臺大札已抄示諸鎭將矣敬復

委曹鎭領兵擊堵諭四鎭札

戰守機宜必協謀乃能共濟臨時進止必專責乃不亙諉適與諸大將軍面屬不啻詳矣不佞所以彊借曹大將軍者以臨鎭兵多又不佞標下之兵實曹大將軍所素綂者區區之意諸大將軍想已洞悉功成題敍亦照各鎭所獲爲差毫不敢以意軒輊機會難得師克在和惟諸大將軍實圖利之囑囑切切

答魯王啟

頃二東被兵播越徳藩此時職兵未集負罪萬千比各鎭餘燼稍稍收合因念殿下名封震鄰不勝顧慮輒發一旅馳衛分自應爾乃蕭弁重荷金帑之賜職復謬蒙慰譽過當實增愧悚至於疏奏錄功尢非菲劣所敢承也玆因蕭弁役旋肅裁附復臨啟不勝感戢悚惶之至

致樞輔札

敬咨保鎭劉光祚庸碌不堪臺臺據閣部劉老先生疏參立請正法大是快舉第賜劍從事惟副將而下爲然若施之鎭帥頗駭耳目僕久役行間深知此時兵將積怯殊非誅戮所能立起若繩之太急恐致僨誤益煩聖慮昨曽冒死密奏聖明業卽聞之臺臺矣今僕同劉老先生審酌再四此舉殊有闗系因合詞馳請聖裁倘下部議逮問結正乃不易之法萬維臺臺主持臨穎不勝悚切

答兵科張坦公札

不佞庸劣無似蹇承壊局艱辛萬狀非所敢言獨是黽勉支撐自受兵以來幸不至致有決裂就中著數實未敢少錯鍼芒苐屢奉嚴旨震疊有加凜凜天威不啻雷霆在頂惟有勉圖竭蹷束身以待已耳督察公才略猶人請纓而出一籌莫效受誤左右舉動乖違旣奉嚴旨無端欲嫁禍不佞當靜聽處分之時乃咨移紛出謾罵相加以爲出疏自解之地此等用心寧不可恥竢部咨到日亦當有小疏略剖卽不敢過傷雅道然封疆事重何能寂無一言也各鎭將積怯有日又所部無兵此豈嚴法可能立振不佞教訓鼓舞嘔盡心血今且人人知奮又自屬不佞調度之後若輩實未嘗失律逗怯有顯罪可誅難逃臺鑑至從前可殺之罪又非向後領兵者所宜究督察今日因左右之怒而參明日又因左右之喜而救兩次之疏俱於發後相示不佞何能略贊一語乃謂不佞缷擔於督察不亦奇乎夫總督奉朝廷威靈手握尙方而鎭將漫不知畏者有所以使之褻也不佞自信實不至此亦知己所可共信頃太平一戰總兵曹變蛟等鼓鋭直前副將而下若白廣恩萬邦安中矢愈奮與各鎭噪呼衝陷連奪四山城頭萬目共見皆以爲二十三年以來所未有卽向所稱文懦無如王朴亦步率火器仰面攻山豈朴忽能畏法死戰至此則不佞之披誠激勸有所以使之然也不佞於若輩又何求焉其若輩從前罪狀輕重不同廟堂自有公議俟協督事竣細衡功罪誰可相凖誰應另議不佞自當率諸鎭同請斧鉞國憲具存何敢玩徇於其間也冗勒附報可任依切

與樞輔札

陜省標兵原因近日從各邊新募成營其家口俱僑寓省城無親可托玆以從行半載戰事幸竣迫欲西歸僕察其情不容己業爲移文請示竚候發還乃遂有迫不能待乘夜潛逃者業已行該營亙相挨查俟查確再報至其餘兵丁𨿽畏法未敢從行而思歸之情人人皆同僕謂宜念其從行微勞檄諭先逃者速止前途候本營將官領餘兵俱至同還並密諭該將至彼止訪查首倡者挐解正罪足以儆人心而彰國憲此外仍不必深求也數行布達臨穎無任延切

答閣部將材札

今日之所以無將者以封疆大吏無將將之人也有將將者則大冶洪鑪是鐵堪鑄而將材不可勝用矣以小諭大僕非能將將者也方僕奉命入陜時標下止罪廢數弁耳僕卽因而用之渠輩偶有一長卽嘉許誘掖偶有一短卽裁抑呵禁甚或萌心不肖逞詐試貪又爲之預先逆折使其廢然自返如竟至違犯則毫不假借或又稍有功勩則又稱賞不置使知鼓舞至於一切方略必多方解說務令躍然有會及試之有效又迎機省諭俾其觸類引伸故去歲澄城三水以及闗門數戰遂成掃蕩之功卽此數弁以至僕出闗之日所與俱者亦惟此數弁以僕觀之今似亦人人可將乃最優者無如李國政一人今以功賞事爲分監糾參見候究擬已矣此外沈毅精練則有鄭嘉棟卽可旦晚登壇恢宏明爽則有趙大允技勇知機則有王根子二弁亦可需次至其勛勞實績一一俱在按冊可知無俟縷數若夫逰都而下堪備簡拔者不能徧及至標下之外又未敢臆對矣無已廢帥中有張天禮者當是守將之選置之取到諸帥或猶稱白眉乎噫取大帥於廢帥之中此實出於不得已然廢帥之可用者原寥寥也敬復

又回兵部議發陜兵回鎭咨

爲軍務事四月初五日申時準兵部咨前事等因到職準此爲照自北兵出口各鎭援兵已奉有著從便道還鎭之旨大同宣府等兵俱已遵旨回鎭矣其陜西兵馬因復奉有聽薊督酌議之旨職隨檄令延綏並陜西撫標之兵各暫駐聽薊督同臨固甘寧等兵一並酌議一面移咨薊督酌議具題及接薊督回咨止欲酌議臨固甘寧之兵而以延綏及撫標之兵聴職去畱職以薊督奉有明旨非職所敢擅議因復咨請貴部及薊督會議今準貴部咨謂己巳西兵入衛至辛未陸續發回將延兵先發回鎭其餘兵馬仍聽密行遼東偵探北兵有無續發眞確信息再酌請命已經具題自應遵候苐查已巳入衛皆各鎭額兵今陜撫標兵系因近日從各邊新募而來且內多降丁攜帶眷屬僑寓省城自去冬入援已閱半載心牽內顧頗切思歸目今闗外警報且息況宣大延綏各兵旣俱回鎭此兵亦應暫行遣還如防秋需兵不妨馳檄再調想陜撫誼切急公未有不遵依遄發者聞薊督方往閱邊口恐不能卽行酌議各兵日望遣還徒糜芻粟亦屬可惜爲此合咨貴部煩請查照或將陜撫標兵先行具題發回其臨固甘寧各兵聽薊督酌議施行崇禎十二年四月初六日

報兵部挐獲逃丁正法掲

爲擒獲倡逃官丁卽行正法警眾事陜省乘夜私逃兵丁巳經職屢諭該將密查爲首倡逃者挐解去後十二日辰時據職原差標下札委旗鼓都司楊豹守備梅永髙稟報卑職等蒙差追諭先行兵丁今俱見住舊店地方約共一百餘名至十一日副將鄭嘉棟遊擊張文耀綂兵回鎭到彼查出張遊擊下倡逃札委守備一員劉三本材官一名邢永祥同住通州東南闗外倡說我們見今防禦事竣先行也不妨遂與永祥當街約叫各丁起身又查出鄭副將下倡逃二名尙自友蔣宏明俱系家丁住十里村聽說劉三本等起身遂邀約各丁同行訪實鄭副將等隨同卑職等實時將四犯擒挐解送良鄕縣監候取有収管其劉三本及邢永祥下餘丁並尙自友蔣宏明彊騎車戶騾八頭妄稱系給錢雇騎隨查給本戶認領等情又據張文耀呈稱蒙本部院憲牌仰卑職等卽挐倡首逃丁馳報本部院正法蒙批卑職選差中幹範廣牛希才等卽將逃回守備劉三本材官邢永祥趕至地名舊店挐獲解赴良鄕縣監候除家丁張平等二名卑職捆打一百棍警眾外理合呈報又據鄭嘉棟呈稱卑職十一日辰時至良鄕地方舊店據先差官楊王庭同本部院原差都司楊豹等俱稱初九日將各丁趕至舊店卽止諭令候本營人馬同行各丁在途未曽生事當卽查出家丁尙自友在村聞知東來兵馬吆叫人馬起身自友卽出沿街催督步兵並蔣宏明奪騎騾頭同行卑職等當將二丁挐送良鄕縣其騾二頭涿州曹副將帯同原主認去餘兵點明收伍前行等因各報到職據此爲照陜西標兵方候遣發乃忽有私逃之事劉三本固居然札委守備也向來剿冦諸案俱列有三本之功見候敍升卽偶與各丁同逃未嘗預約亦應以三本爲首況實三本作俑乎至邢永祥以張文耀之貼身而背主約逃尙自友蔣宏明以隔營之部卒而聞風糾合皆爲戎首均應梟斬若候提解正法恐各營兵馬去逺無以示警不若當此前兵甫行後兵才發之時卽就彼中駢戮庶可以懲一警百耳故職當差傳號遊擊趙祥執令旗前往良鄕會同該縣印官將劉三本等四員名卽行梟首仍發示馳傳各營以警將來其所奪騎張秉廉等騾頭已經追給原主訖至鄭嘉棟張文耀等應否免議綂惟貴部裁酌具題施行理合掲報須至掲者崇禎十二年四月十二日

淸屯示

照得西安左等三衛所額設屯軍屯地照軍給地以地養軍乃祖宗足兵足食良法祇緣承平日久初制盡廢屯軍旣不堪實用屯地亦徒有空名其各軍原領屯地有被權貴豪彊衙蠧學劣霸占者亦有始因兌食軍糧日久欺隠者甚至有本軍逃亡所遺田畆佃戶徑行侵沒者種種詭獘難以枚舉已經嚴行西安理刑官溯流窮源從頭搜查務照國初原額軍地及額徵糧艸一一查出地不容失一畆糧不容遺一粒通融祖制設立新規使地出之糧實可養軍糧養之軍實堪徵戰則國初富彊之盛可復見於今日而三秦可以長治久安矣俟查明議定本院以必行爲主一任權貴豪彊衙蠧學劣與各項姦徒百計阻撓本院已誓之天日斷無調停人情爲若輩轉移之理想若輩亦各有良心當此內外空虛腹心交訌兵單餉匱人民日見殺擄城郭所在破殘五位宵旰勞心羣工上下束手之日卽不能捐貲效義戮力佐公乃猶忍占朝廷之軍屯貽國家以單弱此其爲人毒猶逾於流賊而姦更甚於細作無論明有人非抑且幽有鬼謫本院叨玆鎭撫若使此法不伸此志不行尙可羞玆簡命汗顏於三秦士民之上哉爲此示諭爾屯軍屯余及占種屯地之家其各靜聽查理至各軍屯投到告詞姑收立案待查出之後各家如敢怙終不悛生端抗拒本院應按法處治者卽按法處治應特疏糾參者卽特疏糾參亦無庸爾等紛紛控瀆也若所官軍職旗甲人等務洗心滌慮將從前隠獘一一首出除往罪盡行寛恕仍加賞勸如藐玩不遵復肆姦欺一經發覺身家性命皆不可保矣決不虛示崇禎九年十一月二十二日

行西安理刑官淸屯檄

爲淸查軍屯以裨實用事照得西安左前後三衛所額設屯軍屯地照軍給地以地養軍乃祖宗足兵足食良法祇緣承平日久初制盡廢屯軍旣不堪實用屯地亦徒有空名其各軍原領屯地有被權貴豪彊衙蠧學劣霸占者有始因兌食軍糧日久欺隠者甚且有本軍逃亡所遺地畆佃戶徑行侵沒者至如常追免補一項軍有二千餘名皆系豪彊霸占毎軍一名該地一頃歲取麥米或三四十石或二十餘石止議追糧價銀二兩三錢七分卽免補伍更可駭異當玆內外多事腹心交訌人民日見擄殺城郭所在破殘設此數萬屯軍何嘗效一臂之力乃以有用之屯糧徒飽姦狡之腹何如照地徵租另募精兵以資戰守之爲得也爲此仰本官卽將前項軍屯調取各衛冊捲並所官旗甲軍職人等溯流窮源從頭搜查要見國初原額軍屯若干內水旱地各若干額徵糧艸各若干坐落某州某縣地方其地或系軍種或系民佃或系權貴生員衙役人等承種令其各逓認狀報首明白俱許照常耕種免其當軍卽照所種地之肥瘠分爲等第酌定本折糧銀數目備開某某地應徵本色麥豈米各若干折色銀各若干其糧銀近省者運赴永丰倉上納離省窵遠者納貯坐落州縣專聽另募精兵支用至於赴邊班軍亦免上班止議納價各衙門應用軍役亦止議給工食俱不許兌種屯地務要一一查出地不容失一畆糧不容遺一粒通融祖制設立新規使地出之糧實可養軍糧養之軍實堪徵戰則國初富彊之盛可復見於今日而三秦可以長治久安矣此事本院期於必行如有權貴豪彊衙蠧學劣與各項姦徒詭計阻撓生端抗拒及首報不實者指名報院應按法處治者卽按法處治應特疏糾參者卽特疏糾參本官務要畱心淸理速竣此役仍備造屯地糧數坐落州縣承種花名文冊賫院以慿覆核具奏施行崇禎九年十一月二十六日

行淸軍兵備道查各衙門軍役檄

爲淸查衙役軍丁實數議給工食以釐積獘事照得西安左前後三衛屯軍昔年鉆營各衙門答應有應舍人者有應夜役者有應軍伴軍牢者有應鼓手雜差以及諸色匠作者名色不可勝數又巧立二三班更圖歇役計各衙門濫用之數實繁有徒推原其故蓋以倚藉衙門占役名色希圖霸種屯地甚有全不應役而以家僕充點一時者其影占之獘種種難悉今本院痛釐此獘將前項軍役一槪起課卽衙門差使不可盡裁宜另議工食豈可以官軍額屯任冗役濫食乎如本院衙門舊有雜項軍役三班共計四百三十餘名今已盡發起課止畱二班毎名另給工食七兩三錢本院衙役旣淸而司道操屯府廳衛所獨不可淸乎爲此仰道官吏卽將三司各道並屯操參將府廳衛所等衙門各役使軍丁盡數會查實數行令起課其有應該畱用勢必不可缺者另詳申議工食但系濫役盡行裁汰歸營以實伍省費逐一淸查明白總造一冊報院再照按察兩院駐札省城爲日不多豈可常設軍丁影占滋獘此項尢宜盡裁也以後毎遇兩院進省駐札其應用軍役各衛所卽照有司撥快皂例撥牢伴或各衙門下班人役借用應役不得仍前常川設軍限十日內查淸造冊報院以慿施行毋得延緩崇禎十年四月二十九日

行西安監収官第一次屯田起課檄

爲徵収屯糧事據西安監收官呈賫攺正西安左前後三衛常追免補等項起課冊到院案照本院先因各衛軍屯或被權貴豪彊衙蠧學劣霸占或被姦狡之徒侵隠以致營伍空虛檄行西安理刑廳淸查續據該廳將常追免補勢豪影占逺近脫逃衙門答應四項逐一查出酌量地之肥瘠分別上中下三等起課上地毎頃一十八石中地毎頃一十五石下地毎頃一十二石毎糧一石折銀七錢冊繇前來查有股項未明者隨行監收廳覆核攺正去後今據前因合行徵收爲此除行各屯地坐落州縣収解外仰本官查照發去冊造應徵糧銀自崇禎十年起將各州縣解到屯糧銀兩照數収貯永丰倉專聽本院兵餉支用不許別項擅動分毫仍轉行各衛所管屯官員各將原管前項屯地應徵糧銀亦自崇禎十年起督責旗甲嚴催種地人戶速赴坐落州縣上納務要六月內先完一半十月內通完永爲定例如各官催徵有法銀完獨蚤本院具題優敍倘或漫不經心以致軍餉缺乏者官定重處旗甲拏究決不輕貸先具遵依緣繇報查崇禎十年四月二十九日

又行布政司查追喊噪軍人屯田並挐未獲噪軍檄

爲發審事據該司呈具李進成等焚劫喊噪詳繇到院該本院審看得各犯無端發難法紀蕩然李進成擒於本院大門之內與李■﹝梳﹐糹代木﹞業許通江段守彊所劫陳隆化家衣物俱被見獲固皆應斬無辭至其餘各犯原赴教場應點乃相率入城恣行無忌當被擒獲俱應正法未可以有贓無贓爲首爲從分重輕也至胡久興當擒獲之時除去大帽自稱非軍及欲加刑乃將地畆軍戶一一供出貎猙獰而語閃爍尢是各犯之渠若劉見所攜皮襖裁制方新未經穿著豈本軍曽用之物況五月非衣裘之時又見獲云履一隻云得之三門口查陳隆化之門卽與三門口相對此非本犯隨眾噪亂之確證乎至吳錫方在喊噪之時擒自鐘樓之前是本院所目擊者若以無贓曲宥使各犯止噪於本院衙前不焚劫陳隆化之家或焚其室而不劫其有遂可置之不問乎若各犯者正所謂求其生而不得則死之可也除將七犯俱行梟示外其陳應積朱一寧馬一坤王權楊應曉賈浩兒陳希虞徐登山程宗徳李繼忍姑行捆打陳徵徊姑行責治李朴然審系新至原未至教場當卽釋放外爲照已斬李進成等七名與捆打責治陳應積等十一名皆系應點之軍並無一人在起課之數者本院淸屯之舉於應軍者但取軍能實在除種原贍屯地外仍議毎年另給銀二兩四錢加恩不爲不厚於種地者但使地不落空僅照各軍私典之價止毎畆約徵租銀一錢取數不爲不輕故凡實在應軍者未有不忻然入伍凡本等種地者亦未有不樂於輸租惟是貪紳梟弁蠧役劣衿徑欲白占軍屯與夫積年包軍姦徒指稱代應剝取軍資自肥並無實軍操點皆以此舉爲害已爲不情於是邀眾講止未已也而倡議阻撓倡議阻撓未已也而挑釁恐喝謂第得鼓煽各軍一噪遂可寢其事耳逐審李進成等止陳應積許通江楊應曉程宗徳李繼忍各自種地五十畆王權自種地四十畆陳希虞自種三十畆李朴然自種十三畆徐登山自種十畆其餘俱系各占地之家雇覓應點若輩冒軍霸屯流禍至此其各名下屯地豈可復聽若輩占據合行查議爲此仰司官吏卽將前犯一十八名原贍軍屯地逐一淸查明白作何追還招佃速議妥確呈院以慿施行未獲脫逃王爾勲仍嚴限緝挐務獲另結毋得疎縱其王爾勲軍地的系何人隠占查確並報至都司原出示點軍及各軍齊集教場又分付不點且遽下嚴令以駭眾聽本院原行令該司領兵二千屯司領兵一千操司領兵二千本院中軍官領兵一千如何不遵原示移付各官分點又兵先在教場喊噪如何不行禁止卽不能禁止教場距城約三里餘如何不馳報城內遏阻聽其入城一並查明通詳兩院毋遲崇禎十年五月初六日

又行各州縣申飭徵收屯糧檄

爲徵収屯糧事據長安縣申稱本縣額徵三衛上半年屯課銀一千二百餘兩止催旗甲嚴督佃戶完納收糧吏役公平収受並不加收毫釐仍給佃戶原發繇票一張佃戶樂意輸納今已通完等因到院爲照西安贍軍屯地率皆膏腴原派課額極輕完納最易無柰各有司悠忽因循以致各佃戶觀望抗負如長安縣催徵不擾鼓勸有方原派夏季額銀一千二百餘兩奉行僅月餘開収不旬日卽照數通完有禆軍務殊非淺鮮除將賈知縣紀功優敍外苐查長安屯地較之該縣肥瘠相等而長安未煩鞭撲勾攝申擾能令佃戶樂從輸納通完而該州縣均司督徵完報豈容獨後合行申飭催解爲此仰州縣官吏卽將該州縣額徵屯課照依節行事理並師賈令催徵之方嚴責旗甲督催佃戶人等速將應納上半年糧銀設法催完報院定與賈令一體優敍如或泛視緩延定行參處決不輕貸崇禎十年六月十八日

行都司議給各衙門軍役兌支工食檄

爲立法兌支軍役工食以省煩擾事照得本院與各衙門裁定應畱供役軍人原種屯地旣經起課合照本院前行毎名月給工食六錢歲給七兩二錢應於屯糧內支給但查畱用各役中亦有自種屯地者今議卽於原種屯地應納課銀給票兌抵以免本軍輸納以省官給煩擾實爲兩便擬合淸查造冊給票爲此仰司官吏卽將本院及各司道衛所等衙門原奉本院批準應畱軍役逐一查明彚造一冊毎一衙門備開某項人役若干某某共若干名造冊報院以慿查發印票徑給本役執赴原種屯地坐落州縣付収糧吏將本役名下應納課銀照票內銀數登簿注收卽作已支工食本役止取實收並領繇票存照其兌糧票著收糧吏存貯抵數除抵兌之外本役仍該課銀若干卽照數補納通完不得拖欠毫釐中有新應未種屯地者應該另行給糧不得混造一處致難稽查未便崇禎十年六月十九日

白谷集卷四

●欽定四庫全書

白谷集卷五

﹝明﹞孫傳庭撰

○五言古

鄰翁嘆

鄰翁有三男長男差膂力仲也絕怯弱季尢可矜惻一身都廢棄所存惟視息忽驚遼事非繕發徧四國紛紛閭左兒不能安稼穡長以力見選執殳將軍側王師二十萬軍容亦旣飾豈知不慣戰聞鼓皆變色長男遂死之全軍盡奔北司馬復徵兵倉皇請嚴勅長令畏譴訶何敢遲頃刻又僉仲男往且稱百夫特鄰翁前致語哀鳴聲喞喞長男且戰亡仲弱豈辦賊長令亦信然材勇不可得彊驅出闗去勍敵何以克再戰復不利疆事益叵測司馬計安施徵調且倍亟鄰翁顧季男恐亦不能匿出門官使至復以威令逼鄰翁慘不言蒼天曷有極

靈邱山中

平生耽幽賞所在恣冥討偶來此山中悠然暢懷抱怪石髙挿云直欲淩蒼昊霏微小雨來空蒙山益好乍看瀑布飛忽疑天河倒香霧散新花錦蘭藉細艸層巖轉深壑蓊翳悉難考古來觀空人往往志蓬島求之不可得徒爾滋煩懆咄咄今日逰頓令俗腸掃應接自不暇何必山陰道

玄滌樓

余於映碧園構一樓日處其上世念都忘偶劉靑嶽相公過我爲題其額曰玄滌且綴以詩餘拜而受教恍若有會援筆率和不復刪削求工苐以答公示我之意或可比於拈花之微笑乎

繄我構此樓我意殊有托得翁名我樓與我意殊若我樓倚髙峯我樓環大澤上可拂丹霄下可淩廣漠辟暑接涼臺飛雲連傑閣秀木種千章繁蔭深相錯名花蒔百種嬌艷競芳蕚累石以爲山森森翠如削引泉以爲池濯濯淸可酌菽麥滿四原阡陌附城郭春可眺平疇秋可省收獲於此得一名取義總非薄翁也不謂然冥心爲深索謂余有心人塵氛早卸卻自能脫軒冕非徒擅邱壑玄滌爲我題豈以示微謔千古有祕藏任人自領略柰何當我輩此道致淪落卑者耽世緣髙者恣淸樂詎知性命間一毫無所著元不貴豪華亦不崇寂寞東山妓堪嘔北海賓亦惡陶令無弦琴亦似涉穿鑿諄諄五男兒先生已受縛繹翁玄滌指豎儒漫相愕太玄本無玄當從實地作欲扣眾妙門一切非糟粕揚子謬致疑毋乃見未擴如此玄自存寜復待疏瀹滌於何處施愚人難索摸伎倆日紛紜神理常渾噩譬借匠石斤爲削鼻端堊譬就良醫鎞爲割眼中膜滌盡乃見玄玄亦於何槖所以眞如性無病亦無藥惟餘具微慧雅志在寥廓盡日此樓上萬念歸隕籜醒坐倦卽眠羮藜而食藿間亦窺典墳不效張華博有僕不裹頭有婢長赤腳庭並無懸魚門安知羅雀如此而已矣翁其發一噱

蕭武子以詩見貽次韻答之

與君晉陽日傾蓋結深歡太行山色古汾水朝陰寒陵谷有時變不渝惟寸丹咫尺秋風起君應振羽翰卽蹶君仍在寜足掛睂端祖鞭吾先著翻疑多此官南州髙士榻信宿尙堪安世態羞鴟鼠交情自鳳鸞男兒重意气母悲行路難士爲知己死念之發永嘆

邂逅李捖陽明府有贈捖陽與張象風師稱同籍友其先太翁曾倅郡太原

吾師曲江歸嘖嘖李瀛海博碩復魁奇曠逹饒文采燕趙系相思余心久屬乃大梁忽把臂呼樽澆塊壘因念別駕翁雁門甘棠在顧今二十年口碑曾未攺君能衍世徳出爲神明宰惟餘骯髒人落落無可采如何傾蓋間兩情足千載

湧泉寺八詠

疏鐘撞月

疏鐘古剎傳秋月空山朗深聴自相聞如從月得響素影不可扣淸籟竟安往如何林莽間一一皆鳴爽

霜林歸鳥

根塵無了息性眞日以深悟徹無早晚元始自可尋肅殺滿天地泬寥秋气淸有鳥忽歸來淒然霜滿林

象塢云深

誰將大士座寘向山之阿因以象名塢猛气狎煙蘿塢上經掛衲無雨雲自多我來探靈迹或恐是龍窩

仰公春曉

浮生覺如夢至理色卽空林鶯一聲曙天地爲啟蒙名藍存勝迹新花發故叢此中有宻諦安能啟仰公

寒松戞漢

郁彼千歲枝偃蓋寒光映奇聳龍鶴形冷具霜雪性長風拂漢來謖謖動淸聴鏗聲散寥廓寥廓如相應

松落煙蘿

深徑蘿冉冉彌望煙漠漠遙聞雞犬聲知有人居錯老幼總無營第不廢耕作辟地余有心此中良不惡

溪橋晚眺

策杖湧林外徙倚溪橋晚靜碧飲長虹夕陽在絕巘雲歸洞壑幽倦鳥望林返悠然縱雙目神與目俱逺

雪崦啼猿

啼猿聲本哀況復在雪崦層峯鎖寒色聴者慘不忺余亦落漠人淚下襟袖沾山寺有老衲趺坐意自恬

謁臺歸逢大雨旋霽

入山何晴佳歸來雨滿道其初始霢霂倐焉勢傾倒萬壑怒雷奔彌川漲霪潦我馬不能前僕夫不自保余謂天胡然應是山靈惱謂子與我期已在十年早十年始一來歸去何艸艸雲煙粗領略深幽未全討倐爾遽言旋使我意如搗余乃祝山靈毋因逋客懆有約願重逰勝迹容再考向平婚嫁畢尙圖此中老應言遂淸霽當空日杲杲

○七言古

丈夫行

君不見西家生女施巾帨東鄰生男懸弧矢男子縱橫天地寛女子深閨無越趾吾曹磊落負須睂顧瞻四方心曷已若使低睂垂首老一邱毋乃丈夫而女子

秋夜飲貢二山同年醉後漫歌書贈

江南有客狂且淸我一對之爽气生見人先乞寛禮數索筆每能賦秋聲有時舉杯橫白眼有時起舞狎靑萍嗟爾長我三十歲愛我慷慨相結契醉來執手共唏噓意气淋漓輕身世自言天地總浮漚醒持一杯醉卽休堪笑豎儒何爾爾一日長懷千歲憂

得蕭武子書喜賦

去歲知君文戰靡遣使迎君江之沚那知一往絕音耗我心忡忡曷其已縱橫道路滿豺狼浩渺況隔大江水咄嗟逾夏復秋冬屈指殷勤數景晷疑君昔別語疏狂羞墮靑雲淹鄕裏又思君固饒襟期豈爲敝貂遂爾爾云何彭蠡一月期經年曾不致雙鯉愁來兩鬢爲君秋廬嶽嶙峋暮山紫出門有客揖餘言袖出一函磨折齒開函驚見君姓名令我大叫發狂喜持讀彷佛見顏色離緒纚纚披滿紙爲道芒山下榻時吏隱朋親同蘭芷問我夢蘭事若何又道蚌珠新添子我讀未竟欲起舞僮僕相吒胡若此吁嗟武子我本乾坤落漠人爲君憂復爲君喜兩人之情可知矣

午日西溪燕集歌

五月五日霽色鮮西溪開宴羅羣賢燻風微動水淸漣寶樹瓊枝紛四筵王郎善謔至獨先往往令人發狂顚雄飲眞如吸巨川髯張意興淩靑氈揮麈能譚秋水篇曹生雅是靑門傳畏飲卻知聴管弦竇叔願者亦復然劉家兄弟殊翩翩伯仲叔季華蕚聨阿侄文采獨披宣太學馮君任俠偏一擲能輕百萬錢弟充落魄愛逃禪兩郎詞壇何蹁蹮元三時花美女妍令我一見心誠憐元瑞奇古薄丹鉛欲奪蘇韓印獨專相馬常思九方歅猶子修隱文行全朝舞萊衣夕韋編宸居早著祖逖鞭羣季俊秀皆惠連獨有六古堪比肩余家大阮盡招延新叔揚州跨鶴還不貪腰無十萬纒綸叔修飭自娟娟吉叔臨池筆如椽常來醉倒習池邊健叔絕伎擅鳴弦時向新丰酒家眠徳叔尢喜酒如泉經叔﹝闕﹞羙且鬈瑞兒才知放紙鳶相與調笑弄潺湲親知骨肉相周旋固知此樂屬性天況復良辰美景駢少長雜列不問年登髙臨水隨其便主賓疊進搖畫船夾岸歌兒唱采蓮鳴箏撾鼓聲闐闐栁外新月一鉤穿長去少畱素手牽更縱蘭橈破暝煙一曲滄浪意欲仙曾聞滄海變桑田金穀蘭亭久棄捐及時我輩毋拘攣

嶽蓮篇壽田禦宿大參

我聞華嶽之頂池生千葉蓮采而服之成神仙華嶽之名以此傳雁門使君神仙者自幼生長華嶽下早探玉版嚼金丹駕鹿騎龍如走馬使君咄咄薄霞舉揮手山中謝毛女徜徉陸地漫浮沈冥搜時共嶽靈語嶽靈使君相下上爍爍蓮花開五臟落腕雄文擘巨靈山鬼叫號混沌喪一日聲名動帝闉夷然束帶向風塵鳬舄蹁蹮聊玩世驄馬騰驤亦避人驄馬春明不可畱玉節雄藩領上逰才向匡廬觀瀑布忽依勾注攬鬥牛勾注煙雲接五峯文殊見後多遐蹤徧地平鋪金菡萏倚天髙插翠芙蓉使君靜對意何有紫塞煙銷靖刁鬥掃榻焚香詩思幽欲喚太華共杯酒每來訪我荷池邊如臨玉井意嫣然爲言十丈花開處使我兩腋同飛仙仲夏六月荷英鮮恰逢使君開壽筵我有白雲不堪贈特爲賦此嶽蓮篇惟願使君如蓮還如嶽赤英傾日綠陰稠千秋萬載標卓犖

○五言律

夏夜獨坐

獨坐南窗月悠然欲二更空庭疏雨歇小苑淡煙橫湖海憐多病乾坤苦用兵旁皇淸不寐倚劍看欃槍

暮春晦夕偶張屏燈同武子飲分韻得來字

爲惜春宵盡紗屏四面開影搖花欲動光滿月疑來客共飛觴興人稱入洛才稍聞烽火息潦倒醉金罍

送別武子

戎馬愁方劇那堪送逺人看云憐別苦折栁問歸頻宦況惟餘拙交情獨爾眞明年十日酒同對帝城春

其二

痛飲眞吾事其如別恨何風塵勞歲月湖海尙干戈病骨開樽懶雄心倚劍多蕭蕭漣水上千古此悲歌

同梁大煦工部飲王宜蘇吏部園亭

城市開佳勝登臨擬輞川莓苔新著雨竹樹晚含煙水部才誰似山公興獨偏何當逃吏事長此共畱連

其二

莫話風塵事相憐但酒巵挑燈花轉艷倚檻月初垂衫履追隨雅天涯聚晤奇獨憐烽火急重醉定何期

秋夜

經年長作客獨夜況逢秋燭影搖鄕思砧聲亂旅愁夢隨鴻北下心逐火西流山月今方好安能載酒酬

除夜

邊塞家何處天涯歲又除鄕心三載劇客況此宵余看劍心彌壯謀糈計轉疏明朝三十一獨坐嘆居諸

其二

柏酒堪成醉其如感慨何風前人一別客裏歲三過鴻鴈闗河逺烽煙道路多坐深聊假寐淸夢繞煙蘿

元日試筆用除夜韻

歲從今日首臘自昨宵除郡邑驚危後乾坤戰伐餘物華人自競世局我全疏何似悠悠者漁樵老孟諸

春郊

躡履郊西路愴然思有餘輕雲揚逺岫新水湛平湖別恨縈春栁新愁長綠蕪不堪成獨嘯徵鴈一聲孤

野宿

燭影孤村夜星光獨宿樓愁隨春野闊夢逐故山浮倚枕憐多病持杯笑浪逰何時歸計得嘯詠繞煙洲

火樹

不借東風力還因劫火新聨翻天不夜亂落地皆春片片霞光幻枝枝寶色勻誰云花頃刻人世總非眞

其二

暖艷圍紅玉偏宜月下逢輝煌侵夜色雕鏤失天工長養非闗雨飄零豈待風莫疑枝葉異玉樹本靑蔥

其三

疑是乘春气瑩瑩萬朶繁樓臺靈蜃現庭院燭龍翻士女喧良夜笙歌滿上元漫矜饒艷麗桃李本無言

龎雲濤孝廉至畱酌衙齋用韻

詞壇久寂寞割據尙吾曹把酒分花气論文落翠濤餘才原僻傲汝意故粗豪千古存深寄蕭疏在二毛

春云

春云如有意片片下城闉乍合遙天媚俄開逺岫新有情元是幻浮世總非眞晚景蒼茫色攸然得所親

酒籌

共覓淸宵醉消磨付酒籌參差分夜月來往促春甌愛客宜苛令撩人喜暗投漫言探海屋此飲足千秋

喜雨

已嘆遺黎盡誰驅旱厲回一年才見雨五月始聞雷父老扶藜出兒童跨犢來欣然如有告具燼不須哀

苦雨

蝗旱愁初歇重憐雨不休田廬翻作沼闤闠可乘舟索餉追呼急徵兵羽檄稠蕭條四野內不忍豁雙眸

闈中夜集用李捖陽扇頭韻

棘院初鳴柝繡衣晚散衙萍分俱是客星聚卽爲家醉倚牀頭月狂生筆底花漏深香气濕知己落霜華

同陳玉鉉張雨蒼小集

兩君天下士與我一鄕人轟耳才名重論心臭味眞雌雄驚劍合慷慨覺情親咫尺聨靑瑣何勞嘆積薪

與許亦齡諸丈夜集

知己當今夕何妨漏幾催縱譚燈漸短劇飲月初來蕭索同官況悲歌總賦才西樓漫寥落歸雁幾聲哀

九月七日署中小酌

小院驚秋老天涯忽二霜干戈連五月風雨近重陽作賦惟鄕思當歌任酒狂巡檐頻感事叢菊爲誰黃

伍家集早發

荒村夜不寐明發攬徵衣殘月沈髙樹疏星照短帷雞聲催曉亂暝色入晨微漸覺春寒薄東林日欲暉

春夜

官署饒幽況含毫對酒壚春星臨曉樹夜色滿平蕪興劇呼明月詩成質老奴盤桓不成寐淸坐未言孤

對雨次蕭武子韻

淸署偏宜雨當壚飲興增竹窗香霧合艸徑晚煙凝酒劇蒼頭妬詩豪白眼憎狂來無著處卻憶六朝僧

夜坐次武子韻

無計堪消暑偏宜趁晚涼都將愁付酒不爲病修方攬鬢憐余短論心愛女長賦成聊共質如覺齒牙香

攜樽飲胡漢涵民部於楊氏園

愛客晚攜樽開門月滿園春花初倚檻翠竹故當軒畫棟歌聲繞綺筵舞袖翻憐君歸思切執手欲消魂

其二

飛觴同醉月乘興復登樓梁苑聞新曲並州憶舊逰深談時屏禦久坐數添籌爲問芒山气今仍似昔浮

自大梁還署中小酌卽事

燕邸人方至梁園客亦還煙塵頻悵望樽酒暫開顏艸長空階寂花開小苑閒徵途新得句搦管共君刪

荷亭飲丁竟豪憲副次韻﹝二首﹞

負郭成溪隱閒情合灑然學耕時省稼試釣或臨淵碧栁垂門外靑山遶座前偶延雙蓋入光采照池蓮

其二

小築南洲迥鳴騶喜賁然芰荷迎劍佩簫鼓振林淵酒繼平原後詩追大歷前使君饒藻逸伯仲見靑蓮

園居

辟地開三徑誅茅構一椽藜羮堪飽食竹簟任髙眠夾岸千株栁環溪百畝田今年穡事好足了酒家錢

其二

窺園時縱履隨地得悠然曲澗雙橋轉危崖一徑穿摘蔬遴嫩菌試茗汲新泉憇蔭垂楊下飄飄意欲仙

其三

迂僻眞成性終朝靜掩門就中微有會此外復何言種得花千樹沽來酒一樽自非庭畔鶴不許破苔痕

其四

不是耽元寂吾生合隱淪煙霞支病骨山水愛閒身艸閣全無暑花田別有春祗應成獨往魚鳥卻相親

其五

浮名吾自厭豈與世相違逺岫孤云沒空林一鳥歸屠龍心漫切刻鵠事全非終計惟深隱西山蕨正肥

其六

淸事吾猶懶況於俗事闗亭空惟貯月案靜獨延山作賦羞雕棘敲碁厭角蠻評花與選石尙謂礙餘閒

其七

交逰近冷落吾亦拙逢迎山色當門古溪光拂座淸平疇開逺眺曲徑引閒行老此無餘羨堪同鹿豕盟

其八

離騷原夙好齋坐探深幽哀怨悲今古文章第一流髙才多放逐濁世合夷猶讀罷余深感牀頭酒滿甌

初夏小憇映碧園

小憇山園靜淸和四月天栁飛瓊玉亂荷散碧錢圓臘酒鄰翁送芽茶稚子煎聲聲布谷鳥驚破午窗眠

西溪舟泛

余卜築西溪七載於玆壬申之夏偶作小艇命童子操舵與二三知友引胡牀據其上一觴一詠致甚樂也因成四律以落之

曲水饒幽況閒情寄小艟杯邀楊栁月裾引芰荷風蘭社人同載桃源路可通卻憐塵世上勞苦嘆飄蓬

其二

小泛西溪上悠然自在流吾原應縱壑僕故解操舟短棹隨花發輕帆共月浮忽疑多事客擊楫欲何求

其三

三尺平塘水居然可放舟新荷迎客艷細栁拂堤柔江海雙泡落榦坤一葉浮煙波如有意卽此是滄洲

其四

星漢仙槎杳扁舟樂意闗自能專一壑何用訪三山萬事無過酒浮名好是閒漁鷗堪作侶竟日每忘還

苦熱屏燭

辟暑偏宜夜帷燈覺可憎人疑居火宅吾欲踏層冰乍可華樽暗從敎堆案仍呼童亟屏去照膽有良朋

園侶

園居誰是伴鹿豕總堪羣遶檻皆予美環池有此君松陰邀鶴共蓮沼與鷗分相對不相厭朝霞共夕曛

園課

園居有密課早起向前除花徑隨風掃藥畦趁雨鋤閒臨鵝換帖悶檢蠧畱書琴畫兼詩賦蕭然雅興余

涵虛閣四詠﹝選三首﹞

流觴

流觴溪水曲雜坐列羣仙籌借新花作杯憑細浪傳飛揚塵外客瀟灑鏡中天逺憶蘭亭迹山陰修褉年

聴泉

眾籟溪邊寂泉聲枕上通急來知帶雨逺至想隨風宛轉危橋下淸淒亂石中拂琴聊一曲流水調堪同

泛月

蘭橈侵晚蕩桂影逐人來舟似珠盤轉溪如鏡匣開映波霜欲立浮瀨雪爲堆還視涵虛閣依稀逼玉臺

西園偶成

世情總如此吾意復何求負郭山連水爲園近且幽朝來黃鳥喚晚駐白雲畱因憶陶彭澤居然達者流

詠松塔二首和田禦宿焦涵一作

浮圖耽夙寄對此意殊饒細葉攢峯削髙柯累級遙沸濤仙梵落掩蓋寶幢搖舎利應曾貯君無訝後凋

其二

別有團欒致亭亭倚蓋齊疑摶冰雪造喜引蔦蘿躋幹直知爲柱枝垂想作梯盤桓神骨爽髣髴過招提

田太液將軍請告西歸賦贈﹝太液大參禦宿弟也﹞

君歸元自好吾意惜君歸四海妖氛劇三邊將略微請纓心正切投筆願何違麟閣方虛左寜應問釣磯

山行

盡日崎嶇路登躋意自閒雲深時有寺樹宻若無山怪石崚嶒見奇峯曲折攀何當歸隱地長此隔人寰

其二

行處山俱好何妨任意逰艸間橫亂石樹杪落寒流古洞晴如雨陰崖夏亦秋盡知延勝賞隨地有髙樓

其三

惟恐行將盡行來境益偏石林披霧入翠壁捫蘿穿徑轉全無路峯回別有天漸看日欲暮愛此且停鞭

其四

不識五峯路眞逰杳靄間回巖行欲住曲徑往疑還惜馬知僮健尋僧信客閒翠微如見許投老鍵柴關

峩谷

五峯知不逺峩谷亦殊佳水遶明珠曲山排翠髻了嵐光銜古寺樹色吐村家巖畔尋髙隱忻分羽士茶

淸涼石與王永泰對奕

欲證三乘妙非爭一局彊山中人自靜石上日偏長子奪琉璃色枰分薝卜香豈同賭墅客定不礙淸涼

祕魔巖

夙慕靈巖勝扶笻共客探危崖懸佛宇峭壁嵌僧龕鶴舞髙松健龍眠古洞酣幽蹤藏絕頂扳陟獨余堪

其二

巖前夏日冷巖上晚云多我到眞遺世人傳古祕魔深林禽鳥息幽徑虎狼過老衲饒聞見其如山鬼何

萬年社﹝卽萬年冰寺﹞

合受淸涼福還依雲水僧到來蓮社寂眞似玉壺澄夏日猶飛雪東風不解冰家鄕逾百里三伏苦炎蒸

過觀來石斷愚上人畱齋微雨旋霽遂行

靈石知何自觀來幾歲華地幽疏履舄僧韻帶煙霞香供雷生菌﹝蕈屬雷震始生﹞元言雨散花陰晴莫遞變津渡已無差

其二

歸路臨蘭若仍余攬勝情雲煙攜客至麋鹿夾僧迎﹝將至羣鹿隨行不去﹞經罷龍收雨齋余馬趁晴重來非漫約諸衲記深盟

張文嶽吏垣過雁門畱酌山園因邀田禦宿大參同集

雨散陰初斂園林夕意幽披襟臨水榭躡屐上山樓客興優登眺主情洽挽畱數峯橫宿翠相對豁吟眸

其二

陰晴日屢易向晚復新霋湛露花邊下繁星栁外迷十年吾磊塊四海爾云霓況是髙陽侶何妨醉似泥

送田禦宿大參歸裏

公治兵鴈門以廉卓樹聲甲戌流冦西犯公於雁門實有全城卻賊之功會公西臺時所彈劾某方柄政輒苛議中公竟罷鴈門之人咸爲公侘傺不平公夷然曰奉親課子適吾素願邀惠修郤之力多矣傳庭與公千秋共砥亦頗不以一去爲公訝然世道人心之感何能己巳漫成十律情見乎詞

惜別兼懷感銜杯意未平烽煙歸逺道雨雪去孤城罪合邊臣任功惟野史明相看余侘傺不獨爲交情

其二

已作賢人隱那禁義士傷魚還誰矢直鳥盡爾弓藏五嶽逰堪壯千秋气轉揚驚看雙鬢短元不負君王

其三

自抗西臺節已髙北斗名射墉矜獨力斥仗忌孤鳴眾論方紛沓天心厭治平故因冦禍構竟使撤長城

其四

正切北堂戀何妨早拂衣榮名輕節鉞樂事慕庭闈況有蘭芽茁更兼棣蕚輝懸知歸子舎遶膝共依依

其五

白雲縈渭水紫气動函闗遽遣雙龍失惟將一鶴還遺編窺韋絕初服著萊斑獨我悲離索冥鴻不可扳

其六

舊有蓬蒿徑新經兵火余到家惟四壁解槖獨羣書自信名心薄寜嫌生計疏公歸吾意決小艸欲何如

其七

圖隱有新寄懶齋及澹園數椽蘭作室十畝竹爲垣靜有琴樽對僻無車馬喧避居非傲物吾道拙中存

其八

何物送君去城頭勾注山浮雲連冀野明月滿秦關拙宦終成蹶工詩早得閒二華几案上行矣任開顏

其九

拂袖歸秦隴囂然故作豪人情涇水濁君意華山髙結客懷燕俠論詩續楚騷悲歌亦我事永矢托綈袍

其十

吾生常落落於世總悠悠龍劍殊難合驪珠豈易投浮樽分郢唱飛舄共梁逰自許生平在當爲知己酬

雨中小酌讀杜律有作

一雨來新爽移樽傍短檐鄕心愁裏盡詩思客中添閱世才難老驚人句可拈偶然披一過滿座失蒸炎

己未五月抵舎甫浹旬而北轅又發矣浪迹萍蹤可勝惆悵因成一律以志感尢以道區區將母之私云

越年初返轡十日又長徵聚散悲塵世浮沈嘆此生塞云縈子舎官栁促王程爲語閨中婦憐予菽水情

映碧園產並頭蓮三十首﹝選十五首﹞

一東

驚見嘉蓮湧眞成別樣紅雙葩霞采異一干素心同並映西溪日平分十里風似聞闗瑞應吾欲問玄工

二冬

虛心知有約一壑解相容馥馥香如和翩翩影自重臺簫齊下鳳津劍並飛龍混迹污泥裏忻然得所從

三江

矯矯風塵外競芳兩不降秪因無物並只許自成雙湛露分襟挹炎威合力扛芙蓉空好妬冷落向秋江

四支

淸溪標異致灼爍照漣漪元以一生兩翻因偶見奇季昆疇命玉伯仲孰操箎芍藥輕相謔故因事可離

五微

解語都無語因知諭意微飛揚同翠蓋綽約並紅衣幻豈方神女愁寜托帝妃獨淸憐眾濁水上自相依

六魚

奇葩開盛夏香色兩相如得气誰吾閏吐華不厭余淩波聨縞帶映日綴霞裾爲謝塵中客應難附執袪

七虞

精靈元獨種瑞采合分敷自信根心一誰云生色殊波流仍獨立風雨足相扶莫遣齊諧志由來徳不孤

十一眞

淨土根深結應窺未了因渾忘爾我相齊現後前身不是全空蘊安能並出塵妙華寜可說解到本來眞

二蕭

自是芳心合淸溪如見招角英髙二陸比艷薄雙喬偶矣終非蔓奇哉竟不夭倚欄頻顧盼一樣絕塵囂

三肴

煙水芳菲際依依不暫拋日移花互隱波動影頻交笑覷雙魚泳愁防獨燕捎爲言休隕落翡翠欲來巢

六麻

把盞看芳蒂眞如客興奢疑將雙勸酒豈合獨開花居共藐姑射名同蕚綠華澤臒難應接次第酌流霞

八庚

愛爾亭亭者胡爲並蔕生臨風香共逺濯水韻同淸仙子聨肩立天孫一手成休將鴛侶擬原不落凢情

九靑

倚檻延淸賞那禁眼並靑吾方嗟落落爾自惜惺惺拂鏡齊生態紉蘭互襲馨荷陰堪覆庇風雨勿飄零

十三覃

靜碧一泓澈仙葩影並涵曉摶空翠濕夜抱水雲酣南嶽雙遺鈿西池兩墜簪同妍非互效相對亦何慚

十四鹽

俱饒淸逺致相並不相嫌目豈學魚比翼非效鳥鶼總緣頭角異奚但色香兼若作芙蓉鍔應勞紫气占

答王炳藜檢討﹝其二﹞

不淺蓬瀛意由來感慨多文能傾海市气欲挽天河有客宵占劍何人夜枕戈出山余自哂云壑未能那

畱別吳鹿友中丞

自是英雄別那禁倍黯然雲霄空道路天地正風煙落日干戈外孤城鼓角邊此時分手去不獨悵離筵

其二

已爲蒼生病仍成社稷功伏牀親艸檄裹藥自臨戎毳帳連宵北衮衣信宿東峴山碑可續墮淚古今同

其三

正切安危倚胡興歸去情道看八座淺官較一邱輕鸞鳳惟應隱虎狼未是橫憐余不解事叱馭一何營

其四

自傍西溪隱蹉跎十載余非能輕好爵聊以愛吾廬愁有堪呼酒窮多未著書時名誰復問知己意何如

次馮二瑞韻畱別

迂僻殊多感非耽一壑娛衣冠猶蹻跖泉石亦穿窬聲气分髙士肝腸托腐儒相期能不淺吾世見唐虞

其二

自向靑門隱人情識大都九疑橫地軸五緯暗天樞共信飛爲鳥誰云赤匪狐曝芹吾欲獻未卜聖明兪

其四

時趨日以僞世路總嵚嶇無處尋昆璧何由辧碔砆識途嗟欵段變色駭於菟分手深相惜故園松菊蕪

○七言律

送余徳先之任閩中取道雲中省覲

霜飛木葉亂紛紛京邸蕭疏此送君海內不堪多戰伐天涯偏是惜離羣閩江春色延靑斾冀嶺秋風動白雲此去相思同萬里梅花驛路好相聞

春夜同武子聨句

九十春光漸欲殘客心無事一憑闌﹝武﹞談兵漫灑丁年淚﹝伯﹞把酒堪消子夜歡快閣煙霞同汝夢﹝武﹞芒山星月好誰看愁聴啼鳥聲聲急一曲燕歌不忍彈﹝伯﹞

送別武子有感

看君明日動歸帆把酒西風淚滿衫人在闗河難作別時當離亂易逢讒一龍早起靑雲色雙鯉先飛白薴緘江上故交如有問王喬久擬脫囂凡

其二

此去休悲行路難髙齋樽酒暫畱歡荷香乍度飄官路橊火新垂照繡鞍念亂有人爭解綬懷才我輩始彈冠秋風咫尺髙南浦明月寜教按劍看

秋日同謝九如常振寰二廣文飲三臺閣漫賦

飛閣嵯峩倚太淸憑欄一望失塵纓西來樹影搖金剎南下煙光繞石城邱壑有時歸傲吏乾坤何地著狂生坐深月上髙臺靜片片幽芬落酒觥

其二

宦迹天涯感慨中登髙覽勝解相同思鄕節候逢流火玩世行藏任轉蓬漣水煙飛老子气芒山雲起漢王風細論往事增惆悵徙倚尊前意不窮

再次前韻

爲愛秋光逼眼淸閒來一笑絕冠纓黃金徒散三千客白璧難償十五城漫把閒愁消短鬢誰將大藥度長生與君且盡登臨興潦倒風前酒數觥

送王彭伯先生北上

軺車明日問長安尊酒離筵且盡歡論將中原豪傑動談兵午夜斗星寒新秋早見邊聲急時政深憐外吏難聖主久虛前席待佇成霖雨到江幹

其二

多亂冥鴻不可尋何來空谷轉傳音烽煙正想匡時策霄漢長懸報主心上國羣公疏漫切彊鄰此日禍方深驅車忽動中朝色幾席相看擊築吟

闈中與許亦齡張斗垣二明府夜集

銀燭輝煌照素秋芳樽涼夜對淸幽香飄玉樹風生戶翠拂金莖月滿樓車馬昔憐燕市別文章今作兔園逰酒闌忽漫談時事萬里邊聲起暮愁

許亦齡持朱允岡吉士扇頭韻索和走筆次之

閒館淸言夜更宜開襟又到酒酣時尊前白雪生長鋏樓外靑霞落逺陂梁苑秋光驚過眼楚天露气欲沾脾不知何處寒砧急銀漢迢遙月轉遲

飲明逺樓次李夢陽先生壁間韻

嶻嶪飛樓俯夕煙招攜吾黨一開筵感時客有悲秋賦攬勝人同入洛年指點河山分檻外笑談星斗落檐前元龍自昔多豪興應擬身臨尺五天

寓相國寺有懷

僧房落葉滿荒苔小院煙光暝欲開萬里秋風人入洛一天夜月客銜杯疏鐘漸向髙樓斷淸梵頻從古殿來客舎不堪成獨嘯近鄰疑有謫仙才

送友人還裏

正惜天涯聚首難風塵何故促徵鞍百年兄弟三秋闊千里闗河十月寒解槖自憐官況薄開樽常憶故情歡何時我亦偕歸計紫塞靑山好共看

秋夜同楊慕垣貢二山小集醉後聞二山誦曹孟徳短歌聲甚悲壯漫賦

雨餘官署動新涼縱飲髙呼自酒狂忽憶昔年歌轉嘯相憐此夜慨當慷愁聽魏武烏三匝驚見燕京鴈幾行盡醉不須悲去日乾坤萬古總蒼茫

黃年伯京兆招飲園亭畱詠

招逰忽漫問名園把酒偏憐北海樽花徑芳菲通近沼竹籬宛轉護髙軒三春澮水煙光逺一曲芒山夜色繁盡醉不妨歸去晚幾將時事坐中論

其二

廿年幽賞寄邱園謝傅東山道益尊楊栁風來春繞砌梨花雨過夜開軒坐看蘭玉前庭秀仰視星河北闕繁京兆新承明主詔白門煙月正堪論

梁大煦來自白下因言道逢倪武雙致詢出其扇頭次韻詩次之

燕臺一別幾經秋兄弟天涯尙黑頭音信漫憑天外鴈行藏都付水中鷗梁園才子如君幾南國佳人不可求二十四橋明月好不知今夜共誰逰

考績

悠悠兩地忽三年撫字催科俱惘然墨綬方慚臣職曠丹書復荷主恩偏九邊此日仍多壘四海何時可息肩爲語登閎新諫議蒼生滿眼盡堪憐

其二

亳都潦倒竟何爲嚴劇疏庸總不宜五鳳人爭推漢吏雙鳬我自愧明時傳家淸白𨿽無忝治邑艱辛未有禆聖主若虛前席待願將血淚灑彤墀

大梁道中

桃花爛漫水潺湲何事風塵惱客顏四海幾人堪定亂百年吾道合投閒懷中有璧羞逢主囊裏無錢欲買山幾度言歸歸未得夢魂空遶雁門闗

龎雪濤至署中畱酌

思君愁逐太行髙此夕芳尊任我曹月滿空庭生桂樹風翻淸漏落松濤百年道義交元古一載天涯意轉豪多難獨憐余未已卻因時事慘皮毛

其二

中原寥落總消魂慷慨猶憐我輩存舊有奇文傾海舶今皈禪思叩風旛深談六月炎蒸失盡醉三更意態翻不道梁園俱是客十年難得此宵論

宿安平集

艸舎茅檐障短屏荒村事事總飄零秋風況是愁中見夜雨那堪客裏聽濁酒漫供勞吏醉鄰雞頻喚僕夫醒未明忽又驅車去蹤迹眞同泛水萍

題竹居宗正園亭

莫道梁園路已荊仙宗別館是蓬瀛樓臺忽向空中見洞壑偏從絕處生檻外風來松舞鶴池邊水至石飛鯨一邱已擅山河勝千載應同帶礪盟

其二

小山兀起勢疑傾面面奇峯削不成微徑自能藏宛曲幽巖原不礙空明登臨此日無三島開辟當時有五丁何處忽聞淸嘯發恍從緱嶺聽吹笙

送友人還裏

隋堤春望艸離離愁是天涯惜別時淪落非闗才獨短迂疏自合眾相疑風塵世上吾靑眼文酒場中爾白睂此去故園應有賦好將雲樹動遐思

其二

梁園十月共淸嬉愛爾人如玉樹枝四海論心惟我輩一時分手又天涯黃河水接龍門下大麓云連鴈塞垂極目闗山情共逺與君重醉定何期

對酌

天涯同是客夷門月夕相將共此尊念我懷才知有意逢君任俠敢無言歌殘白薴情猶劇看罷靑萍態欲翻明日匆匆應話別飛花疏栁總消魂

歸興

風塵事事不堪論回首雲山斷客魂四海勞民皮已盡三年傲吏骨猶存倦思縮地歸南墅愁欲呼天賦北門奄忽故園春又暮空教靑鬢負華樽

其二

宦況今成窶且貧艱危世路況愁人陵陽白璧投偏僞勾漏丹砂煉未眞有鐵鑄來俱是錯無錢擲去可通神何時頓卻支祁鎖丰艸長林任此身

武子南還賦送

開樽莫問夜如何惜別淸秋恨轉多此去秦淮堪寂寞由來燕趙擅悲歌天涯執手腸如雪離亂驚心世欲波南浦風髙須努力未應伏櫪嘆蹉跎

送田待溪侍禦入都

西園鬥酒暫相畱驄馬翩翩識壯遊烽火幾年勞戰伐乾坤何日罷誅求知君剰有憂邊策愧我殊無報主謀北望燕京情倍切楡闗一綫使人愁

雨霽遲月

一雨初回晚霽開閒庭幽敞共徘徊水邊涼气生衣袂花外新香入酒杯作客十年人幸健問天今夜月當來獨憐故國闗山逺萬里淸秋起暮哀

秋日同新陽叔飲象風師宅賦謝

負笈幾年慚友道倒尊此夕亦師恩吾翁自昔曾聨榻阿叔於今並在門宿雨翻階秋欲老春風入座夜疑溫爇香燒燭忘更漏舊賦新詩細討論

小憇東園書舎

一廬新構水雲隈文雅淸幽亦快哉小院止應畱竹在短垣特爲放山來消閒據案頻拈管破悶推窗獨舉杯卽此鑿坯堪永日蓬門不許等閒開

其二

多病閒居耽寂寥卻憐淸興未全消溪聲到枕疑相約山色當門似見招酌酒每同花竟日探詩常伴月通宵吾身自分園林物不爲移文作解嘲

啜冰

誰將玉斧伐淩陰片片淸涼似客心頓使當筵無暑气寜須到吻失煩襟月回漢殿金莖淺天入峨睂白雪深豈有熱腸消不得獨餘淸興滿瑤琴

代武子寄內

十年無日不天涯回首春風悵逺離紅袖獨憐卿任俠靑山自笑我探奇三秋鴻鴈音書杳千里星霜鬢髮知江蟹欲肥歸計決好儲新酒掃東籬

亳都秋興

蕭蕭梁苑獨徘徊客思秋容黯不開文獻總憐微子去風流曾識孝王來戰餘天地仍刁鬥水後田廬半艸萊芒碭數峯垂檻外白雲紅樹總堪哀

其二

十年萍梗嘆浮蹤一篆憂勞滯宋封久客益工離亂賦長愁欲失壯遊容樓頭夜月吹雙鳳塞下秋風泣九龍爲憶故人天極北何時歸去日相從﹝雁門闗下有九龍亭﹞

其三

山海徒聞尙可支堪憐一綫系安危客兵況老三年戍邊馬偏肥九月時永夜寒隨霜气結窮秋愁聴角聲吹丸泥不是封闗計仗劍誰歌出塞詞

其四

海上神仙十二樓珠宮貝闕擁丹邱紫雲光泛明河曉白露淸分太液秋有客逍遙看鶴舞何人寥落對猿愁塵遊自笑渾無定又見長空大火流

過訪黎爾瞻畱飲

相憐何必嘆沈淪小酌扳畱臭味眞於我正宜寛禮數如君豈合老風塵自矜藏酒能供客更喜移花解傍人忽爾酩酊翻可愛當筵起舞倒烏巾

侯木庵編修請告賦送

此日眞成離別難正逢秋色滿長安西山泉石開新爽北闕雲霞散曉寒世事祗消君拂枕風塵猶笑我彈冠應知多病不勝感但去無勞回首看

同王天初明府劉遜庵作聖茂才張肖築太學飲王永泰山亭次壁間謝畹溪王華野二先生韻

臺館新晴動晚涼憑虛攬勝引杯長鳥鳴深樹山逾靜花滿平堤水亦香作賦何人成往迹登髙有客擅淸狂酒闌興劇仍更酌枕藉空庭夜欲央

其二

訪勝重來問舊途相■﹝扌棄﹞醉眼欲模糊雲歸林壑全飛動雨過煙村半有無席地壺觴花作幕跨山臺榭石爲衢主人愛我饒幽況指點溪前許結廬

秋日丁竟蒙憲副招飲

塞下秋髙夜色寒虛亭乘暇共盤桓一樽風雨重陽近十載闗河此會難瓶菊似知矜晚節伶歌未許雜淸歡招攜折柬休辭數世法應從我輩寛

秋興

西風一鴈下河洲客思悠悠獨倚樓窮塞不堪逢九日羙人何事隔三秋看萸把酒情無限對菊捜吟意未休欲向中原舒望眼南云北樹總闗愁

其二

煙淒古戍晚楓丹水咽平沙塞艸寒邊馬正肥生事易漢師已老撤防難雄藩自古推三晉壯略何人繼一韓聞道聖明宵旰切封闗或可恃泥丸

得吳訥如廉憲書卻寄兼柬貢二山比部

玉節東南控上游喜逢驛使問並州錦帆橫槊酬新興碧藕傳杯憶舊逰晉國河山存巨麗毘陵文物擅風流寄言秋署淸狂客莫爲閒愁泣楚囚﹝時二山有家難﹞

送曲陽令宋玄平入覲兼膺內召

種得河陽花滿城徵車今喜上春明西山積雪畱琴韻北闕疎星候履聲治行兩朝重紀異文章四海舊知名中興輔佐需公等霄漢應將只手擎

其二

鴈南一望思紛紛遮道遙傳送使君仙舄曉縈龍塞栁禦書宵捧鳳墀云時艱擊目誰堪濟民隱闗心帝欲聞應爲並州濡諫艸頻河冦警近方殷

除夕

滿城簫鼓沸春煙欹枕挑燈自囅然兒女試衣爭問夜妻孥庀食競更年兩園花竹存詩料六載漁樵足酒錢不是野人知節候偶隨流俗樂林泉

朱抱貞參戎擢陽和恊鎭賦贈

東西戎馬日縱橫誰挽天河洗甲兵上黨將軍今大樹雁門闗塞古長城親提虎旅新馳捷曾勒燕然久著名制府政虛帷幄待佇看倚劍落欃槍

答貢二山比部禮闈見懷之作兼致楊慕垣春坊次二山原韻

肝膽眞堪比素琴俗交那得此情深五年秋署人如玉二月春城栁似金文字總闗經世業詩篇不攺歲寒心艸玄尙有揚雄在漫向風塵覓賞音

斥蠅次象風師韻

炎日偏宜爾輩生翩翩緝緝欲何營呼朋引類羣難渙逐气尋膻性不更稍歷冰霜知匿影才逢燻灼便凝情點污最是闗公憤變白那論璧與珩

斥蚊次韻

利吻輕身何處來那堪聚處若聞雷止憎善遁追難獲漫恃多援逐不開有隙因緣能入幕無端團結欲成堆市朝自合逢辛螫恨殺窺人徧艸萊

又合斥蠅蚊二首

二醜苦人庭業應象風師檄分擊之而忿猶未已復合誅二律以其同惡相濟必對鞫伏罪並付槁街庶貪殘永戢耳

日下靑虫何攘攘晚來白鳥復營營乾坤未合吾髙枕晝夜偏敎爾遞更拔劍空餘豪客忿集帷殊負寡君情天生穢惡眞無忌曾嘬貞媛點白珩

其二

貪殘相濟逐炎來奮擊何當假迅雷綺席聞香先客至紗幮扺隙伺人開靑衣集似蟻爲陣素羽飛疑絮作堆獨有逰仙堪去汝知難髙逐向蓬萊

贈苖功甫茂才

文雅風流爾擅長更饒意興獨淸狂時名藉甚蜚三晉書法居然逼二王作客闗山多冦盜還家廬舎久荒涼猶能自恃舌無恙過我溪亭日舉觴

詠蓮

倚欄淸興滿滄浪靜挹荷風度逺香君子元爲花上品伊人宛在水中央芙蓉秋老空零落桃李春歸幾艷陽華實誰能雙擅美亭亭九夏日偏長

戲贈畫僧

悟得菩提色卽空冥然意象畫圖中閒臨竹石知禪在靜寫昆虫見性同不是毫端藏佛解安能腕下奪天工偶成淨土蓮花瓣卻與人間一樣同

胡滏陽大參招飲賦謝

新秋爽气動邊城把酒相看意欲傾貔虎有如公輩出豺狼敢似向時橫階前露下杯堪挹匣裏霜飛劍欲鳴爲指天河須早挽東西今苦十年兵

其二

使君豪邁更難儔何物山臒喜見收塞外驍騰驚壯略天中耕饁想循猷敢分元賞來春徑欲挹雄風上晚樓我自應消平世福行看王化到遐陬

八月十三夜李念騰餉部招飲鼓樓微雨無月

何事中秋景不賒先期約客意空奢月華應欲遲三夕雨色堪憐滿萬家臺上髙樓生暮角城邊古戍斷霜笳相看酒旣余深欵小集重圖燕晚衙

壬申中秋夜邀諸友飲風雅堂月光皎甚興亦頗佳歡賞未終漏下五鼓矣因憶余自歸裏以來七度中秋四值陰雨中間愁病相尋事與心阻此飲殊未易得也感而賦此

林間七歲度中秋彊半陰雲興未酬況復文園偏善病更兼漆室本多憂月華特爲今宵勝風雅誰如爾輩優酣飲何妨更欲盡主人未倦且淹畱

秋日炳寰王翁攜榼相過因邀劉遜庵兄弟同集

髙飲誰堪繼鹿門多翁風尙晚逾惇耆年雅興猶詩社暇日淸歡但酒樽有客悲吟同宋玉何人起舞似劉琨相逢惟問奚囊物舊賦新詩與細論

九日邀諸友同集

招攜素友共淸嬉傾倒髙齋九日期應節茱萸看自好經秋菡萏訝全衰乾坤此會人同健風雨連宵酒更宜酩酊不禁狂態發偶然落帽未爲奇

其二

霜天搖落動淸哀詞客相將自快哉雅興不隨楓葉落芳樽好共菊花開百年勝日登髙會四座雄風作賦才新釀正饒看菊飲門前不用白衣來

詠菊

園林搖落盡堪傷惟見階前菊有香豈是孤芳偏傲物祗因羣卉不禁霜葉雕寒玉深凝碧花嵌精金密覆黃我亦淸幽堪作侶朝朝把酒醉君傍

又菊四詠

醉楊妃

宿酒沈沈困未拋猶餘醉態倚香苞眞同妃子柔無骨殊異先生懶折腰妝罷豈容飛燕似睡來不數海棠嬌淩霜晚節胡如此堪與傾城作解嘲

老僧衣

飛錫籬邊日欲斜遺將破衲冷霜華逺公舊在淵明社釋氏應拈隱逸花不分禪心常寂寞故敎秋色滿袈裟何當收向維摩室笑指諸天落晚霞

舊朝服

孤芳無分侍東皇慘淡堪憐委徑旁羞傍曉星迎劍佩故敎秋露冷衣裳自知應著寒籬色誰謂猶攜滿袖香遙憶上林紅共紫每陪春賞沐恩光

萬卷書

恥作空齋老蠧魚攜樽籬畔興偏余我方欲縱千觴酒爾卻先開萬卷書求解自知元亮懶欲眠誰道孝先疏坐看蓓蕾愁呫嗶一任西風仔細茹

紅菊

爲愛秋容淡似余誰令云錦爛吾廬一從嬌殿千花後老圃春回九月餘豈待先生披綘帳疑徵晚節被丹書海棠亦有秋時種香色元來總不如

新正十三夜李念騰招飲署中賦謝

良宵淸宴酒如澠劇飲酣歌逸興增我欲問天宜有月君堪照夜不闗燈慨慷元自空三輔裘馬何妨似五陵玉樹臨風殊皎皎階前火樹漫相矜

其二

當筵誰似度支郎酌酒論詩總擅長文雅不存才子色風流曾入少年場龍門舊識家聲重鴈塞新承使節光愛我粗豪差脫俗中堂小集任疏狂

送馮生元瑞赴試

與子深期在此行開尊不是悵離情髙文欲擅千秋業弱冠先操十載盟燕趙淒涼歌調迥井參燦爛劍光橫忻聞主者饒元賞藝苑司南久著名

送馮生修隱曁弟宸居元振赴試

相看意興總縱橫入夜星文照舉觥累代文章重振響一時兄弟盡知名無衣合爲吾儕賦有酒當同爾輩傾畱酌莫辭持共醉階前明月正多情

送馮生益之劉生琴軒赴試

同驅秋色下河汾南浦扳畱酒欲醺豈但文章堪脫穎卽論肝膈亦空羣離亭劍影連霄動會省雞聲入曉聞爲屬聨鑣須努力廣寒仙蕚好平分

七夕有懷

長空雨霽月初波恍見靈妃駕鵲過對景不禁人去逺舉觴無柰客愁何干坤七夕元無盡今古雙星會已多聞道橋邊猶悵別此情吾欲問明河

邀田禦宿李念騰飲映碧園次禦宿韻

辟疆環水跨山隅上客登臨意興殊似喜一邱能獨擅更憐三徑未全蕪新荷拂座香風度細栁縈堤翠浪鋪溽暑不知當六月兩君丰致總冰壺

其二

愛我城南近水臺招攜此亦勝逰哉拈樽坐上飛元屑縱屐花間破碧苔爽气忽來風乍入煙光欲散雨初回漸看溪月涵淸影旣醉何妨更一杯

田禦宿大參攜榼飲余映碧園李念騰計部同約以事阻未至

壺觴就我河之濵雅興髙情事事眞看竹不知誰是主愛蓮其謂此何人遊巖本是耽泉石思邈從來志隱淪獨怪長源虛此會空齋應悵月華新

送李念騰計部東還

秋髙木落大河濵惜別無由挽去輪斗北羣情方禦李江東孤興忽思蒓故家閥閱推司馬宿老文章屬舎人公論久知勞績在拂衣漫謂任閒身

其二

我本乾坤落漠人與君傾蓋卽情親唱酬漸覺詩盈帙歡賞頻驚酒向晨此去東山原有約由來北海自多賓相憐漫訂春明約懶嫚那堪混陌塵

春雪喜賦得飛字

塞上春寒春事微卻憐玉蕋競芳菲隴梅欲發花先落岸栁才舒絮已飛登眺正宜浮白醉招逰不信踏靑歸吟成謾訝多奇句郢曲由來和者稀

張文嶽給事典楚試還過鴈門畱酌兼別

兄弟天涯此會難爲君似覺酒腸寛曾憐采葛三秋別可乏平原十日歡座上文章飛郢雪樽前气味襲湘蘭簡書獨畏催行急一曲驪歌不忍彈

次韻答李念騰計部

新栁垂垂翠欲牽旗亭握別已經年三春懷想燕云阻千里音書郢雪傳去就爾猶餘古道浮沈我自遜時賢寄言近日西溪上蘿月松風倍可憐

送李欲仙司李內召入都

近來無事快人情獨喜公膺內召行楊栁接天孤劍往桃花映日玉驄鳴平明久著虞庭績保障同推晉國城況是禦屏曾記姓掖垣虛左合誰迎

吳菊庵將軍以黃玉辰題園亭詩索和走筆次之

十年孤興寄山阿小築城隅足笑歌石磊數拳擎翠壁池開一鑑落明河階前日報新花發檐外時聽好鳥歌最喜歸來殊未晚況兼能逐魯陽戈

寄宋元平給事

十年蹤迹任浮沈知己相期意轉深無我一邱誰作癖有君四海盡爲霖雪腸尙在終堪矢霜鬢何來欲見侵輦上舊逰如訊問澤臒分老碧雲岑

贈馮忝生侍禦

蜚英吳下久無倫攬轡今驅塞上塵驚世文章歸諫艸補天事業屬才臣霜搖勾注千峯動雨灑滹沱萬樹新怪底澤臒承惠渥詞壇十載舊情親

其二

聖朝使節重乘驄況復艱危滿晉中被冦遺黎仍苦旱殺良諸將總多功此時正藉車前雨近日誰髙柱下風繡斧忽來輿望洽咸云何幸得吾公

王炳藜簡討以詩刻見寄賦答

漫憐蹤迹滯林邱忽誦題函破我愁鳳閣早傳新姓字鴈門遙憶舊交逰曲中髙調驚山鳥局外閒情笑海鷗早晚升平君可致澤臒坐享復何求

其二

一壑俄驚十載過故人且莫問蹉跎雲霄北望星辰逺道路東來雨雪多較獵揚雄元有賦飯牛寧戚豈無歌報書欲遂彈冠意懶嫚其如近狀何

西溪夜泛

浮舟歡賞畫樓西煙樹微茫夜欲迷辟暑堪同河朔飲逰仙漫問武陵溪澗泉響逐歌聲逺山月光隨舞袖低旣醉難傾今夕意笑余潦倒有新題

其二

向夕芳樽傍水開最憐知己共銜杯詩成警處難爲和飲到酣時不用催池上涼風交翠竹亭前新月照髙槐吾生此地應閒懶漫訝明時有棄才

謁臺初發

炎天城市畏喧豗特覓淸涼謁五臺暑溽恍從玆日去山靈應道此人來驅車翠巘排空出卷幔新花夾路開爲語奚囊休索莫盡敎領取入詩裁

入山

才到山前已絕塵馬蹄隨意看嶙峋瞻依五頂心同逺懷想十年願始伸翠岫開顏如見迓白雲傾蓋卽相親不辭幽險須逰徧漫向歸樵問路頻

金閣嶺

寶剎崔嵬俯夕陰何人曾此布黃金嶺頭風雨來天地閣上浮雲變古今正好憑虛生逺眺何妨攬勝入孤吟詩成卻自嫌饒舌欲證菩提不染心

西林寺

寺經冦火惟聖水一樓巋然靈光他如二聖對譚殿七寶樹皆諸山未有之勝無復存者卽石上獅蹤亦俱焚裂僅能於灰燼中辧識耳

八水空憐翠欲浮西林勝槪委荒邱鷲宮半沒祥光杳獅迹徒存猛气收逰客無緣瞻寶樹寺僧猶自說靈湫豈因二聖譚鋒盡只合同歸一黙休

淸涼石僧舎同諸丈坐談

落落襟期總出塵看山況復盡閒身世情齷齪惟兒女我輩蕭疏自主賓掬得靑霞同作帔藉來碧艸共爲茵相憐欲問淸涼隱孰是人生未了因

西臺

臺寺爲冦火焚毀殆盡一望瓦礫諸佛鐵像數尊悉委叢艸中

才過八水上西臺瞻眺那堪重客哀佛解固應藏瓦礫法身豈合委蒿萊金蓮火後花彌發﹝金蓮花惟臺山產各頂尢盛﹞寶炬燃時影自開﹝臺頂時放金燈﹞莫訝諸僧悲愴甚袛余法象未全灰

中臺

中峯淸勝俯諸天六月登臨倍爽然泉迸都從絕頂出雷鳴還自下方傳經樓騁望羣峯列﹝寺有經樓登其上五峯俱見﹞佛塔投誠一炬燃﹝寺有文殊髮塔僧言逰人虔誠則金燈現﹞衲子似憐塵夢苦梵聲徹夜醒人眠

北臺

獨雄五頂撼淸虛﹝淸涼志惟北頂最髙﹞策杖登臨眼界殊五夜每驚淩斗柄萬年常見拱宸居俯環雁塞烽皆息平倚恆峯嶽可如指點滄溟眞一勺圖南漫效化鯤魚

東臺

東頂嵳峨不易攀平看渤澥漫驚顏須知觀海難爲水﹝峯名觀海﹞乃信登臺始是山蜃市樓臺縹緲外蓬萊宮闕有無間奮飛欲塞雙丸窟莫遣居諸速往還

南臺

離方孤峙郁巑岏森秀眞如錦繡攢﹝峯名錦繡﹞金閣曉霞環翡翠竹林晴日擁瑯玕老人星近堪齊壽大士潮鄰足縱觀欲與山靈爭巨麗漫將好句掛林巒

永明寺同諸友夜酌不壞廣莫二上人啜茗在坐

此日眞堪號最閒忻隨暝色扣禪闗祗園宮闕淩霄構鷲嶺煙巒入夜攀僧爲談深偕看月客因逰倦拒登山﹝諸友倦逰頗撓登山之興﹞坐來我倍饒淸興一路新詩取次刪

其二

閒心元與白雲親此際尢疑失幻身月滿琳宮晴若洗風淸玉宇淨無塵偶逢禪侶知詩妄忽悟玄宗覺酒眞我欲醉中窺祕密傳言護法莫深嗔

塔院寺

名藍薄暮挹新晴雲構天開象外淸月色半空浮塔影松濤滿谷帶鐘聲千年功徳揚先後萬聖莊嚴佑我明瞻禮不禁心地肅欲從檀越悟三生

別山

看山殊慰十年盟隱計猶憐尙未成到日雲霞如有意歸時猿鶴豈無情丹崖翠壁皆畱詠瑤艸琪花半識名此去淸涼應笑我勞勞城市欲何營

其二

又驅匹馬向風塵回首名山漫愴神身類向平終有屬宅如謝脁久爲鄰林巒此會成知己杖履重來是故人躡磴探蘿仍有日攢峯列巘莫相嗔

閏八月初十夜酌樊淑魯爲余誦田禦宿邀賞望夜之作口占次韻

天涯知己共淸時濟勝招攜喜未遲三五況當明月夜尋常已是菊花期塵銷北塞偏宜酒興續南樓倍可詩雅會幾能逢此夕須教盡醉莫輕辭

閏中秋夜田禦宿大參攜樽飲余映碧園

又見長空好月來明河如洗淨無埃天開霽景重飛鏡人聚芳筵再舉杯鐵騎銷氛淸朔漠銀蟾瀉影靜樓臺扳畱未盡登臨意明日還應醉一回

其二

瑤臺此夕望彌新漫欲髙飛問玉輪天與山園畱颯爽月隨好客振精神衣沾桂气香逾逺盞落蟾光影更眞忽憶前朝登眺處邊云滿目正愁人

又月下口占用韻

綺席重臨玉鑑開良宵寜厭此徘徊桂枝不共黃楊縮菊令仍分皓魄來賦月客應重授簡問天我合更停杯爲憐前夕成虛度枕藉空庭醉不回

樊淑魯以九日燈下作見示次答

冷署棲遲意不違更逢佳節與詩宜斗星錯落驚新賦風雨蕭疏憶故籬吟罷襟懷還自放狂來鬢髮豈羞吹登髙有約成虛負獨傍孤燈卻語誰

其二

九日偏憐得句奇詩情惟許素秋知風塵落落誰靑眼文采翩翩爾白睂閒品霜枝飛玉屑淸分露气倒瓊飴遙驚夜半揮毫處筆陣猶嫌刻漏遲

風雅堂菊爲從人髠去田禦宿大參以詩見慰次答

忻分玉蕋帶霜來淸艷元宜曲徑栽色映圖書堪寂寞香生幾席足徘徊披心有客頻邀賞摩頂何人苦見催豈是使君一顧後漫將花事等閒開

題馮當之茂才春雪齋次禦宿韻

春滿髙齊雪未闌蕭然一榻此中安吳鉤拂拭分朝霽鄴架抽翻映夜寒人是瑤林呈積素詩成玉澗湧飛湍漫因郢曲憐孤調並奏於今有二難

其二

春雪霏霏覆畫闌美人幽況足相安文章堪與春爭麗气韻原同雪並寒太液池邊浮瑞靄峨睂山半落淸湍馮君收入空齋裏愧我畱題得句難

挽楊斗玉少參

蒿裏幽沈掩夕陽隴云愁抱海天長賜帷自切明君惠裹革徒深義士傷血灑江氛終化碧骨埋冀野舊飛黃招魂欲賦重搔首風雨瀟瀟下白楊

其二

一柱天南正倚君俄驚地下促修文無人不欲歌黃鳥有母那堪舎白雲歷盡艱辛惟逺道到來愁慘獨孤墳闗河搖落逢秋暮滿目松楸對夕曛

其三

尋常死別已難禁況復知交感倍深郢曲昔曾先我賦楚詞今爲弔君吟春風共啖紅綾餅流水誰聽綠綺琴一往頓成千載恨幾回淸淚欲沾襟

其四

愁瞻素旐下荒原執紼傷心不可言梁獄上書應有恨楚臣作賦本多寃河山斗北千年气風雨滇南萬里魂有友如余殊任俠安能爲爾叫天閽

秋興四首用田禦宿大參韻

落木蕭蕭葉漸稀客閒猶厭岫雲飛三秋臥病逢迎少十載爲郎蹤迹微兵火自余松菊徑風霜不礙薜蘿衣故人漫切彈冠望爲語西山蕨正肥

又

塞下悲風九月來亂余天地不勝哀桑田漫訝成滄海池水曾聞是刼灰感奮有人應擊楫疏慵如我合銜杯祗憐病骨逢多難蒲栁那禁秋又催

又

伏枕頻聽秋漏殘轉思長夜正漫漫風雷未合飛龍劍煙雨何妨滯鶡冠縱酒劇憐三徑寂探詩淸愛五峯寒卽今髙臥仍多感一似崎嶇世路難

又

淸閒深荷主恩遺況是東籬菊綻時最喜陶君能任俠翻疑楚客獨多悲一邱久擅情堪放十畝粗安命未畸因憶承明趨侍者緋衣博得鬢絲絲

秋夜不寐

勞攘憑將一枕休卻驚長夜轉多憂微霜鬢裏秋先到大火心頭曉尙流有我楚臣非獨醒何人天姥與同逰謾言世事如蕉鹿好夢憐今無處求

又

不寐愁看秋夜冥幾回彊起步空庭短檠特與心相照孤榻堪令眼獨靑天有奇方常夢夢我饒慵病卻惺惺無勞蛩語窓前聒殘漏淸淒已足聽

又

欲倚寒窓半榻休深宵客緒正闗憂銅鑪火燼茶煙冷紙帳香銷燭影流月落不堪把盞問河橫未許泛槎逰豈因久斷長安夢一覺黃粱不可求

又

怯眠欹枕嘆沈冥露冷風淒葉滿庭客在窮途雙眼白家余故物一氈靑自驚病後同秋老誰遣愁來似月惺鄰舎不知長夜苦頻將歌管惱人聽

又

秋暮愁心入夜偏呼樽覓醉浪逃禪五峯煙月餘詩料百畝桑麻足酒錢葉墜空階同我落霜添短髮合誰先不禁憑檻增惆悵徙倚明河欲曙天

又

獨寐惟餘意久恬比來衾影自相嫌捩人已厭揮玄艸逸我安能入黑甜月色可憐霜色似柝聲無賴葉聲兼不禁倚劍生悲壯斗下頻將紫气占

又

頑愚長笑賦余偏秋思翻成黙照禪涼夜彊斟求醉酒淸風虛送買眠錢目光漫擬夏侯隱腹笥寜同邊孝先感激幸生明盛世華胥無夢愧堯天

又

薜蘿自分此生休何事偏銜楚客憂多病卻憐饒暮气獨醒豈敢附淸流百年只合焚香坐四壁那堪秉燭逰欲賦悲秋爲遣悶愁腸佳句苦難求

又

幽思眞疑入杳冥兀然中夜坐閒庭菊樽漫對陶顏綠藜火空迎阮睫靑十載行藏嗟落落三秋懷抱恨惺惺撩人何處來羗管哽咽隨風斷續聽

又

輾轉寜闗意未恬自憐明發轉生嫌和丸敢昧從前苦啖蔗徒思向後甜椿樹有懷霜露並蓼莪空賦蔚蒿兼祗疑光顯非吾事爲望熊羆有夢占

又

髙臥從矜林壑偏秋來不寐似枯禪捜吟豈是耽詩癖卻飲非闗乏酒錢興至淸芬憐菊晚病來零落懼蒲先坐深漸覺殘更盡幾點疏星淡逺天

又

中夜怦怦意未休不堪秋气攪離憂澆腸渴欲吞宵露洗耳淸思枕上流浣沐棲遲成小隱招提潦艸負前逰空餘逺志覊塵网期向莊周夢裏求

又

泉石追尋任晦冥幾看落葉舞閒庭風霜容易侵頭黑歲月艱難滯汗靑養拙一邱人共棄息機午夜我常惺晨鐘暮鼓休相聒向日承明已厭聽

又

惟餘我與我相恬近狀支離我亦嫌時訝蛩鳴因甚苦每嗤蜂釀爲誰甜笑啼豈合逢人易醉醒那堪涉世兼俯仰祗應歸獨覺茫茫岐路總難占

又

淸宵爽气小齋偏一榻蕭閒可悟禪歡賞幾虛逰野屐幽尋漫貸買山錢徵書不就髙思邈博物無能愧茂先客況眞同秋意索祗應搔首問靑天

又

歸臥眞■﹝扌棄﹞與世恬秋宵淒冷未須嫌有愁自覺風霜苦申旦安知睡夢甜世上滄桑俄頃易古來仕隱幾人兼江湖魏闕俱多得獨把行藏夜夜占

又

艸堂竹簟自堪休豈爲傷秋未解憂星影靜窺書幌入霜華淸傍客衣流琴樽自負千秋意杖履行追五嶽逰永夜不眠緣底事區區於世總無求

又

兩眼驚秋不可冥起隨竹影步前庭闗山月照千門白河漢天回萬里靑最是人間今夜靜卻思林下竟誰惺夜來秋憲傳新唱流水髙山未易聽

又

歸來魂夢久相恬困倚孤幃漫自嫌頸厭鶴長難學短味諳荼苦反疑甜人情冷與秋風並世路蒙如夜色兼怪殺屈原原未醒卜居何用拂龜占

馮忝生侍禦還朝有贈

繡衣使者有殊庸攬轡今看報九重驄出吳門非眾馬﹝侍禦吳人﹞劍來丰獄是眞龍皂囊已吐臺中气白羽還銷塞上烽開府竚應承寵渥還將雨露灑堯封

又

气節文章世兩難眞宜才子作言官時英爭覩囊中艸大吏猶欽柱後冠按晉河山殊借色趨朝霜雪正生寒﹝時方十月﹞共知足副澄淸志不忝鳴陽一鳳看

焦涵一開府雲中賦贈

名髙臺鼎風流詘藻奪雲霞竹帛難天使文章兼事業君能才子復尊官行當自勒燕然石更有誰登漢將壇節鉞非榮君可貴範韓揚馬一時看

又

雲中舊是瀕戎地警息新當出塞時宵旰九重思鎖鑰瘡痍萬姓望旌旗交河躍馬鯨鯢戢廣野陳兵虎豹馳竚奏膚功膺簡畀願將鐃吹入歌詩

畱酌焦涵一於映碧園因邀田禦宿同集

風雅寥寥我輩存頻年河漢漫銷魂懷中明月寒相照匣裏淸霜晚共論大白浮杯臨水榭太元題宇署山軒﹝涵一爲余題太元別境﹞髙牙獨訝催行急一曲溪前夜色繁

又

溪水溪云凍欲連空庭酌酒劇相憐春風十憶金門栁﹝自乙丑相晤都門今經十載﹞朔雪雙看玉井蓮﹝晚步荷池又二公皆秦人﹞並有襟期存世外何妨意興滿樽前卻疑鼎足非吾事幾傍雌雄劍惘然

冬日田禦宿大參邀飲淸宴堂晚復圍壚暢飲益出內庖佐酒屬余病嗽卻飲爲樊淑魯計部所窘輒飲至醉卽事

霜淸紫塞罷談兵月滿空庭照舉觥詞客都忘天使重﹝監視某在坐﹞酒人獨有夜郎橫﹝淑魯黔人﹞偶拈勝句吟懷爽忽得梟盧醉眼明縱飲那能寛病骨狂來吾亦渺浮生

又

盡捐苛禮敍從容雅集何妨命酌重蘭室晚攜人似玉戟門初掛月如弓坐深徐榻殊堪下飲劇郇廚不厭供解道春風生滿席故敎此夜失嚴冬

王樂齋以幕府札從戎索詩爲賦

文雅風流已足觀援弓上馬亦桓桓不因有意麒麟閣安得無端鵕■﹝義鳥﹞冠匕首久從燕趙把刀頭莫向鬥牛看自驚儒服兵機見知爾應登大將壇

田禦宿大參西歸有日小酌艸堂樊淑魯計部同集限韻

相看欲別復何言對月堪銷此夜魂歸客遐心千里去隱人傲骨十年存鴈行把酒悲燕市龍塞談詩憶兔園南北天涯同努力重圖執手問華樽

遣病

病來不訝世緣奇久病翻知病卻宜天上神仙如不病月中靈藥欲何爲姓名已落時人忌詩句還生眞宰疑伏枕盡敎儒雅廢漸還懵懂覺堪支

送張深之歸裏省親深之雅負奇任俠詩意頗涉規勸知不足當一哂也

北風吹冷透徵裘河水凝愁凍不流云遶髙都瞻大麓雪棼上館憶並州藏身莫遣千秋失有母須敎七尺畱我意獨嫌君任俠等閒未可試吳鉤

賦贈袁臨侯督學

柏臺磊落振孤蹤直道終應聖主容殿上昔驚人是虎鬥間今識劍爲龍文章自系千秋業禮樂原推一代宗吾黨相期殊不淺河汾佳士正雲從

午日偶成

爲逢午日集園亭遣興持杯杯轉停病後傷時思艾畜愁來覽物感蒲零彩絲疑效腸如縷紈扇應憐鬢欲星浩渺忽看溪上水汨羅千載恨猶醒

送盧靖寰大參之任西川

雄風萬里動雙旌酌酒相看壯此行花發錦江明馹路云浮玉壘度山城文翁舊化風應好漢檄新傳冦未平到日定知經緯裕艸堂遺老漫怦怦

乙亥警

去歲遊兵獵雁門雄闗虎豹自云屯請纓漫切書生志聞鼓偏銷戰士魂艸垜陰風吹白晝桑幹燐火照黃昏只今痛定方思痛又見煙塵滿冀原

又

頻年戎馬任縱橫此日長驅气轉盈兩鎭元戎爭料敵一時健旅盡嬰城樓煩磧外朝鳴角石嶺峯頭夜合營燕壁晉藩俱咫尺令人擊目淚如傾

畱別樊淑魯餉部用韻

十年無復聽和鸞小艸殊多此一端曾羨陶潛能解綬敢言貢禹愛彈冠天髙北闕風雲逺地迥西溪雨雪安彊起不知緣底事馬頭秋色正餘寒

九日同潘升允侍禦薛行塢簡討宋泗洲驗封集李龍門樞部宅漫賦

帝城佳節足追陪良晤何妨結駟來千里一堂今把袂百年九日此銜杯龍山客好仍同健燕市花寒卻早開■﹝扌棄﹞醉盡忘歸去晚迢迢淸漏漫頻催

又

登髙作賦本吾儔閒館淸歡亦勝逰天入幽燕瞻上國地連豫晉憶並州﹝李潘薛三公皆宦晉余亦曾令中土﹞從敎月色開新爽莫遣邊聲起暮愁回首闗河勞夢寐南云北樹幾悠悠

寜署壁間刻馬端甫公詠竹詩而竹與人俱不可覩矣次以志感

偶從題詠想瑯玕春老空亭客夢寒渭水千竿何處挹沱陽三徑幾時看殘枝未許喧烏雀遺韻猶堪下鳳鸞惆悵此君不可作惟餘汗簡照心丹

○五言排律

陳玉鉉給事入都寄贈十二韻

聖代需鴻碩天街儼駟驂雄風空冀北大業起周南霄漢孤心映乾坤只手擔瑣垣秋冷烈彩筆夜淸酣气向丰城識珠從赤水探直疑云可作戅比黯何慚猶憶同聨綬相期自盍簪解牛知絕伎捫虱想雄譚世局今逾變時賢理未諳澤鴻方肅肅嵎虎復眈眈卹緯余空切回天爾獨堪遙聞旋上國聊此寄心函

賦得看劍引杯長十韻

別有臨觴意非闗飲興頻琴樽徒寂寞詩酒漫逡巡狎厭東山妓喧憎北海賓胸原饒磊塊世未息煙塵何物堪酬主斯時合致身龍精驚在握虎气喜相親雷煥占非偶風胡辧獨眞芙蓉鍔上燦霜雪匣中新睥睨懷仇齒盤桓念蹇屯連呼盡百斗此際意誰倫

至日二十韻

谷旦迎長至昌期應大來復臨三極轉泰履一陽回建子周爲曆書云魯有臺嚴凝初地拆寥落乍天開金翼馳南陸璇衡指北垓乾坤終不攺日月故相催廣漠占風逺元冥識气該荔生乘歲亞梅斂待春魁眞宰殊堪信浮生漫自哀有爲皆駢拇不盡是枯荄半世吾將老兩儀爾更孩齋居探混沌兀坐辟喧豗淡取匏樽酌寒將鑪火煨忝親多夙夜報國少涓埃久分魚鷗侶都忘鵷鷺陪懶疑能惜病拙敢望憐才意气消三鼓行藏滯一雷緒添同繡綫名斷異葭灰冰雪余心在風霜任鬢摧盡看時輩棄合付彼蒼裁

○七言排律

至日南郊恭紀同徐嵋云文選孫三如考功黃率行驗封限韻

祗天大禮三先甲罄地精誠七閱辰正厪殷憂連下土轉思至徳合穹旻望靈夙戒勤將享奉贄親臨毖祀禋云遶郊宮華似蓋月依輦路碧如輪儒臣履舄聨雙佩衛士兜鍪挽六鈞气肅牲牷登豆列光浮玉帛鼓鐘陳釐樽馨馥初將酒燎火輝煌不盡薪暖入管灰宵動玉漏催宮箭晚傳銀紫煙輕拂仙韶逺黃道重旋禦仗新肅駕鳬趨環左掖慶成嵩祝徹中宸忭歡自葉迎陽義摶捖知回造物仁九塞無虞烽盡息萬年有道福長臻

題先徽錄十韻

石瑤符鄕丈以先徽錄索詩餘雅善瑤符且韙其事爲賦七言近體十韻未及登冊遽聞先慈之變遂成逋負越一年瑤符以近遣行猶申前請因感其意不可已輙取原艸雪涕泚毫書已殆不能還視益知古人蓼莪廢讀同此至情余於瑤符深矣

漢代君家盛絕倫明時奕葉逺逾新一完白璧生庭玉兩獲元珠擅席珍出應禎祥同鳳覽誕繇仁厚並麟振積書早信兒能讀斷織嘗愁母見嗔弓冶相承蒙澤永塤箎疊奏此情眞銜鱣座上儒風古擾雉田間吏術淳卽墨不封翻是臯原思何病但宜貧瞻云灑淚悲空罍傾日懷丹嘆獲薪邱壑尙堪容故我耕樵總不愧前人天心倘在偏衡慮世路難知漫愴神

○五言絕

別友

一樽風雨至孤劍暮雲橫意气知難老何妨萬里行

山中雜吟﹝九首﹞

人迹眞難到奇花自在生原皆天女散安得盡知名

又

引水遙通竈裁山曲抱墻髙樓窺樹逺虛牖納雲長

又

天畔數聲鐘聽之淸思發獨起步空階但見空山月

又

細路何盤折重經碧蘚封鐘鳴知寺近只隔數重松

又

樹起不見山云生不見樹來往翠微中衣濕非闗雨

又

空林寂無人淸言共誰訂流水澗中鳴泠然動我聽

又

一片淸涼石憑余任意眠歸來倘有意不用買山錢

又

畱驂僧罷磬肅客寺敲鐘迎送能俱廢願將幽意容

又

輟捲入山來捜吟非自苦好景攜不去只合倩詩取

○七言絕

郡城夜眺

立馬城頭月未闌樓臺新霽暮空寒客心此際眞悲壯指點欃槍仔細看

贈相者

誰將姑布動公卿洛下原來舊有聲一領靑衣雙碧眼敎人到處說髯生

其二

曾聞早歲遇奇人知汝傳來骨法眞不爲千金輕一決偏將物色到風塵

送別蕭武子

寶劍黃金贈逺人雄風萬里動車塵卻憐一雨添離恨愁殺長亭酒數巡

白鼻騧

何處馳來白鼻騧銀鞍金勒總豪華笑看紅袖飄飄處道是垂楊第幾家

結客少年場

長袖翩翩白皙郎紫驑斜控綠絲韁等閒來往靑齊近爲訪何人是孟嘗

郊行有感

澗底凍陰猶漠漠岸頭艸色已芊芊袛緣物理分髙下不是春光有後先

許州道口僕夫偶折牡丹一枝置輿中

輿中忽見一枝春帶雨含煙自可人正是洛陽饒富貴窮途也得借花神

蕭生瑤來自西昌訪余商邱十日辭去

十載交逰感慨中淸樽涼夜意何窮送行冷署仍前度猶有橊花似火紅

其二

匹馬匆匆出宋城主人相愛轉相驚知君欲續平原約十日追隨又逺行

聞鴈

秋滿長空月滿湖忽聽徵鴈一聲孤逺來應解傳書信曾到鴈門闗下無

聞笛

闗山楊栁盡飄零逺客含愁夜獨醒何處風前三弄笛泠然淸韻滿空庭

聞柝

涼夜孤燈客思焦柝聲和雨度寒宵荒村不是嚴更鼓爲伴陰虫送寂寥

聞砧

日落孤城秋气深西風入夜轉蕭森飄來一片寒砧急敲碎離人萬里心

送張志南再歸鴈門

去年四月送君歸楊栁花飛點客衣今日送君春正早雪花卻似栁花飛

棲賢社

十里靑松一徑煙嵩陽老衲此安禪寛余許似淵明否賢社何妨繼白蓮

澡浴池戲題口號

聖水誰將澡浴名不知智慧幾人生日來刼火名山徧安得靈泉一洗淸

萬年冰

誰斧淩陰結玉虹炎天赤日總難融緣何不與夏虫語此地繇來無夏虫

竹林寺憶月川上人

髙衲曾聞隱竹林應憐空翠似禪心一從寂後荒涼甚明月川前自古今

廣宗寺

靈鷲峯南半麓髙護持曾此荷宸褒殘碑漫訝沈苔蘚功徳元逾銅瓦牢

圓照寺

圓照旌幢望欲遮我來空自問袈裟■﹝施﹐冉代也﹞■﹝方亶﹞寂寞香花冷幾杵疏鐘撞晚霞

羅■﹝日侯﹞寺

一路尋僧苦寂寥羅■﹝日侯﹞寺裏漫相招番僧貌古言難曉一語都無意較饒

閏中秋夜田禦宿大參邀飲映碧園樊淑魯民部以微恙未與書二絕見示依韻答之

銀漢重看拂素盤依然淸影遶闌干如何不共春風坐露冷風淒覺夜寒

白谷集卷五

