

欽定四庫全書

集部四

提要

自堂存槁四卷

別集類三【宋】

臣等謹案自堂存槁四卷宋陳傑撰厲鶚宋詩紀事載傑字壽父分寧人淳祐十年進士制置司屬官有自堂存槁然鶚僅錄其題梅壇毛慶甫云悅樓詩一首云出梅仙事實則實未見其集故所載爵裏亦不能具其始末今從永樂大典裒輯遺篇尙得四卷以其詩語考之四言古詩中春日江永諸篇自注曰端平以來是當理宗之初已能吟詠其年當在二十左右下距帝防徳祐乙亥凡四十二年則宋亡時已近六旬閒艤記之末署延祐二年七月是嵗乙卯上距宋亡又四十年則傑年已在百嵗外不應如是之壽考時代似不相及又閒艤記末稱使其子樵書而刻之元鹿皮子陳樵實婺州東陽人裏籍亦不相符是記殆陳樵之父所作永樂大典誤題傑名歟然觀集中重過西湖感事諸篇則爲宋之遺老入元尙在固可無疑也集中有和大閫芍藥防詩作於淮南又有宣檄隨府詩稱溯楚三千里離淮第一程則先官淮幕後官楚幕與厲鶚所稱制置司屬官語合又有與節東歸和同幕送行詩稱冝黜而陞愧在中又有請代詩稱郡小凋殘最乂有乙丑元旦壽昌拜表詩則後亦守郡非竟終於幕僚厲鶚所載尙爲未盡矣其詩𨿽源出江西而風姿峭蒨頗參以石湖劍南格調視宋末江湖一气含蔬筍者戛然有殊在黃茅白葦之中不可不謂之翹楚據其戊辰重過弋陽石橋詩注蓋與謝枋得相善又讀邸報諸作排斥姦諛語皆忠憤而和郭應酉詩自稱扶憊效死客自杭來談江上師潰及京師非才誤著極爲不平云云並附錄郭詩而注曰郭后赴厓山其志節亦可想見則不徒詩之足傳也乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

自堂存槁卷一

宋陳傑撰四言詩

春日念本也民爲邦本有土此有民【端平以來作】

春日悠悠春風載條春酒思柔【春酒用詩字不取注義】念我農人種秫在疇

春日遲遲春風載時春服有暉念我蠶女勩於桑疇翩翩黃鳥載好其羽鮮鮮遊子式歌且舞曽孫萬年敬我有土

春日三章二章章五句一章六句

江永初泛大江瞻言禹迹而有無窮之思

江之永兮朝宗於海匪江永兮洛水攸防洛書其系兮曷敢不愛

江之永兮於海朝宗匪江永兮河水攸同河圖其系兮曷敢不恭

江之永兮我瞻禹迹微江之永兮三正幾息三極其系兮曷敢不惕

江水三章章六句

明月思古人也古人不可得見而見其人之天

悠悠明月載盈載缺我酒在室

皎皎月明載缺載盈我酒在庭

白日苦短而夜苦長遲爾不來明月靡常

載脂我車載秣我馬煌煌於徵明月在下

明月四章二章章三句二章章四句

五言古詩

元和

元和天子聖玉燭萬方同乾坤一澄霽艸木皆春融臣度再稽首臣愬三鞠躬一雪洗蔡州敢有貪天功

淸坐

晨興絕無思淸坐還復佳夜气不啻存俗氛殊未來居然類禪定正爾悟心齋明發謝西爽故山先夢回

送別

曉色澹長路微霜乍霑巾彗妖如撒沙下覆秋江濆送君萬里船黯然及玆晨豈無陽關疊亦有酒盈樽憂端塞宇宙壯懷浩風雲丈夫矚千載薄細安足陳欲語重回首天髙水無津

七言古詩

書徐經阪先志【志云生气血澤就澌趨盡精神魂魄卽夜循天】

靑霞余絢皆成章虎變龍匿超故常異時欣然讀奇崛觸眼慘淡令人傷矢心爲詞血爲筆沈恨欲訴天茫茫波瀾收卷見至性星斗隠翳回幽光提將片石寄寞意與萬古生淒涼山靈防持夜半泣悲風著木春無芳伯庸罔極白日短龍舒歸夢靑山長萬鐘不觧羊棗痛一死儻補南陔亡載之實錄非虛譽斯文知心地下郎檀弓孝經不浪許椽筆足徵老玉堂【趙庸齋作墓碑云然】

曩從玉泉道人見壽亭侯印大可方二寸並觧池龍骨一枚云侯所下討者今從潭道人見旌陽令劍長不過五六寸云令畱以鎭水妖者皆微物逺不可考道人請予賦劍因並及印以起興焉

玉泉寺中三鈕銅十年觧池討業龍當時何不佐取流馬出火徳重開兩都日潭觀中半圭鐡千年龍沙擬蛟孽當時何不喚取泉阿歸汛灑河洛風雷飛白衣揺艣天難料雞犬雲中帝親召漢陵無樹兮晉國成丘待侯不來兮仙又竟去而莫畱徒使我百世而下生閒愁荊州防印心尙烈洪州防劍頭如雪

和山長胡端逸辭歸

漢濵人物誰耆舊湖上古松吾老友入郭人民半是非升堂絲竹眞烏有煩君楚舞吾楚歌街頭小兒笑阿婆明年湖水還綠波攜詩來看田田荷

讀史

口體乃累人寒餓事亦細擁篲何爲者妨我雪中睡先生死非令尹辱彼四百家無罪哭粟三鐘薪十束天畱先生雪楚獄

望廬山

去年山中行未了廬山意今年江上望始盡廬山勢只道山中行未識廬山面那知江上望已失廬山願人生出處前料難向來下有此山一行作吏事便廢十年讀書早已悔五老招人笑舉頭三老催船不自由柔艣一聲天似水無情飛起兩沙鷗

贈蔡俊民挾雷法兼眼科北行

乖龍捲雨焦土山妖蟆蝕晴長夜漫安得霹靂鞭龍起取光還天磔蟆死寥落風霆道術空坐看短世入盲聾南人巫醫尙方滿一試兩長君恨晚

陳梅境恩科晚遇由廣而江帥幕畱司索賦

昔年鋤梅嶺頭月今年看梅江路雪月還在江雪在嶺兩處開花一般境道人兩眼冰霜寒道人一襟湖海寛夢回紙帳北曉眼前肯作南枝看月夜雪天花一色未怕孤山分破得

蘇東坡西山詩前後和者五十餘篇暇日登覽愴然有感於元祐紹聖之事僭亦用韻

檻外春江如醱醅檻前松株逐畨【去聲】栽西門安得陶氏柳西嶺並無坡老梅惟餘荒磎入煙霧曽載轍迹行崔嵬窪樽其多一卷石淸風千丈嚴瀬臺人間此事固不朽山髙唐業澌成埃干戈五季亂離瘼帝命封之白雲堆餘三百年付遷客眼底盆盎得古罍每登勝絕不忍去往往拂枕眠其隈毀書防迹坐再閏枝笻雙屐印蘚苔無端玉堂牽淸夢九虎乍放天門開武昌舊令偶同直得句一粲金蓮摧【公詩坐看銀燭髙花摧】那知白頭不同趨首倡紹述蚊成雷憑髙爲弔千古恨魂兮可招儻一來並持公案徵漫叟立盡落日山靈哀

淮南看雪歌

出門看雪一萬里閉門讀書一萬年讀書只讀三皇后看雪還看太始前洪蒙以還初紀異鏈石補天灰滲地人虫森然盜元气介鱗日深蹄迹多閫抉垠開柰若何千山忽絕萬逕防宇宙鶻崘無璺裂夜燈太極彊披圖淸曉長淮初見雪丁寧莫遣風日分暫時大地皆瑤琨我爾一醉瓊花樽明朝山河各異色獨在書生頭上白武岡向權叔家有陳魏祠堂合祀簡齋鶴山惟兩公世異事殊實難牽合諸公旣極推引復徵予言

簡齋以詩冠兩都鶴山以文擅江東玆溪僻在萬山底遼絕安能來兩公或撞天關忤九虎或走窮海隨六龍畏途迂車一笑粲逺謫信杖雙音跫誰其主者林下叟【句指陳簡齋】又誰嗣之大雅翁【句指魏鶴翁】詩題田家足渾朴【見陳詩】帖送石刻何舂容【魏送學記】百年向氏兩奇遇千載江山眞發蒙到今窻戶有佳色尙想林壑生淸風恭惟人物一代幾伊洛旣竭岷峨空艱虞各行天下半名數況復參樞崇髙吟大冊照寰宇如此過化良亦匆泥上指爪東西鴻精神如水行地中偶然流落亦安計牽合推引驚盲聾二公徳業吾豈敢淺陋最識詩文工平生此兩大家數秤較力量能無同創聞合祀適有契一瓣聊借歌詞通

重過西湖感事

衣如飛鶉馬如狗二尺錦囊香宇宙車如流水馬如龍濯龍橋邊吹斷蓬諸公南渡亦不惡百年西湖最行樂師王園地號山莊戚畹洞天標水樂銅鋪珠箔錦爲茵玉簫金管歌遏云曲江三月勢絕倫此占四時長作春歲月無情畱不住園上送官洞更主當時一聚冶遊塵雨打風飄去安所三間古屋余老梅千年放鶴暮歸來

壽康堂爲吳氏題

人莫不欲壽文子之祈省非矯人莫不欲康文公之步省非狂震風不貸蝸牛廬堂中老人方晏如笑我閉門生白須安得八荒開壽域卻隨童子詠康衢

維揚之役浩堂撥賜鉅舟願易小者

美哉不濟如此水巨川有楫春萬里空貽魏瓠拙用大誰謂河廣航一葦

禦風行送武夷道人謝疊山

武夷山中有伏龍鬛捲雲雨深重重化爲白須一老翁疾雷破山六丁取置衛銅鐶森守虎云是健將雨下土老翁一笑百不能山中所讀皆僊經吾亦泠然禦風行洪崖道上逢老友手舉無何指翁口翁已辟穀安事酒靑牛紫气關河咫大鵬風斯九萬里回首蓬萊淺淸水

權貴人

權貴人多怒嗔頥指所向四海奔小忤其意中如焚髮上指冠兩目瞠投袂而起劍及門當時使气亷將軍君視孰與秦王尊气力到頭同一盡牧兒持炬上丘墳

書孫州判澹翁再擒寇事迹

古丰怪事未前聞誰遣盜起紛如雲民無掩骭盜乘馬民無寸鐵盜鑄冶英英別乘紫髯風萬甲兵藏學古胸前年借才從柏府今年駕車就熟路直指賊巢冞入阻談笑雙收卞莊虎十年養癰破一朝溪山深處復漁樵由來禁暴非智力亷爲先聲義爲的蒼生何時蘇息在安得邦伯皆結輩

和張嶽州雪夜彈琴

凍雲畱雪消較遲幹風颼颼時一吹原野慘淡看不宜饑烏愁絕噤寒鴟飽死帳下羊羔兒防橋寂歷久無詩誰歟凝香淸夢回玉山半側瘦藤支意行髣髴鶴氅披畫堂五丈閒朱旗胡牀冷月浸元規膝上素弦呵手揮木聲正與絲聲比避君三捨髙漸離忽然曲終雪滿衣洞庭水湧魚龍知急麾頹魄鞭傾曦吾聲豈與肅殺期不然持此將安之折膠無續指無醫我亦從君妄聽奚雪中作操終何爲古有履霜思伯奇

王儀仲名其讀書之所曰松林願印一言

昔人讀書松竹林今之書林乃無竹有松無竹何不可松亦元同借鄰燭十年人事桑田變隔捨丁丁斧斤蹙歸來牕下一燈靑夜半林空山鬼哭乃知藝木印歲寒不似閉門繙故牘客來若問子孫枝窻間正有聲吾伊

尢物

隋珠和璧碎一斧尢物在鎔堪萬古王陽巾防捲握多顧家之穴董家塢天生五材貴民用饑不可糜寒不縷願天一拔好愛本與世潛消禍亂祖神奇淮南化爲寶談笑蕭齊價同土盡收地力作陰產剰長桒麻富禾黍貨無難得平斗量行或不賫扣門與遼東獻豕易厭欲昆山抵鵲誰爭所建徳老死不往來蠻觸長辭血流杵

送彭萊山談星

潁川賢人聚無聚徳行何禆理亂數吳中髙士死不死少微何與興亡事古來觀星觀用星閒劇災祥一羽輕渾儀圖上無人防兩曜五行四餘外有福星力關世大一夕煩君十起看光芒看取十分端百千萬億蒼生命由來都在上頭安

題防易窻道人蘇門遺嘯

書來艸木吾臭味詩有膽气非黃冠淸溪研露一隻鶴蘇門嘯空千仞鸞愁連靑燐引觴醉憤入白虹提劍看誰識道人心最苦半壇霜月夜漫漫

猛虎行

北平山頭羽穿石將軍醉眼橫夜色髙堂白晝坐耽耽想見負嵎俱辟易銅鐶鎖深雙古槐霍地嘯舞含風雷三生得非故人積變化爲我騰空來目光射庭威百步童奴近前初不怒再三未敢尺箠麾生綃張羅紅打圍頭如可編須可捋約莫畱皮是渾脫世上丹靑得許神向來葉公龍乃眞笑渠檻中直揺尾不動齒牙猶咀爾乾坤意气空崢嶸饑防倒齧雲母屏論功有不如貍狌人間猛者何暇像韓公歌行最知狀

客談矩山大資近事近詩及新相麻云欲浮海以安歸走筆附訊

客有云自矩山來急欲問公起虛左能言近履殊快活更誦新篇極精妥奚奴添个富錦囊樊子遣余疏藥裹田租不及胡椒斛壽數行多念珠顆江濤惱殺浮海翁野水白鷗閒似我

南山靑

天公研黛朝染山天女戲手雙娥彎挼絲試靑墜人間年時春山未著色十萬野條先弄碧天公一笑不汝爭白華吹盡秋風生膚寸長含八分雨南山與天靑萬古羅壽可再如舊都作歸來窻以爲親恱勸之歸者皆是予特下轉語焉

玉門關冷風低艸浪泊水西看飛鳥柴桑松菊坐來荒杜曲桑麻隨分有封侯作夢嗟晚歲吟詩無功成白首驀波一葉故都懷短世閒身髮方黝未省匡山幾卷書能勝平樂千金酒白雲舍下綺疏新行止隨時總悅親君家所有吾猶贈已負東洋北海身

林告院伯文送菊大如蓋予謂惟黃繖兩字可極形容遂賦

碧玉琢幹如拇大黃金縷花三萬个下如弗勝上如幬疾風過前不少撓園丁結束無餘枝詩翁打量四十圍放渠疎防得自性十本奚啻專百畦人間籬落殊短淺曷不歸來上林苑兩螭侍臣慣在眼朝旭亭亭照黃繖厥封黒土大斗盛階南尺五喘兩黥避堂以捨虛左迎畫梁素壁生晶熒百匝環之三太息生物何私培植力輪囷正色根極香桃李爭春笑人寂三葩五蘂好事家問渠曽識如許花相逢白眼花無恙千載無人識元亮

題王書史百鴈圖

黃蘆落木寒颼飅平沙占斷江天秋嗸嗸累百來未休宛頸相樂飛相求其中各有稻粱謀落旄海上霜滿裘不肯爲渠作書郵南去雲峯有盡頭北歸矰弋正多憂冥鴻髙哉獨無儔祁連將軍生暮愁

題寄傲軒

富貴驕人擁廬兒寒士不遜原壤夷傲稱凶徳無適宜長者寄爾渠得知使襪聊爲廷尉重命履乃有帝師用苟非其人千仞鳯鸚鵡洲前弔月明歸來痛飲師劉伶

淮南聽雨歌

前檐看雨如銀竹後檐聽雨如防瀑九衢對面起波濤昨日黃埃一丈髙書生生無快意事天公覆手爲辦此邂逅一愜吾已多千家萬家丰年歌三更不寐涼如水淸愁宛轉秋風起壯士天河更洗兵皇威海岱一時淸幅巾歸去江南好長臥東臯聽雨聲

金穀客

脫舊著新金穀客力能除蛟並白額家養飛飛角傅翼天下風塵兒亦得髙才疾足長嘆息禦卿無權挽無力可人可人與遊辟出門實繁九千跖

雪禁體

南風導前北風續仁气潛隨殺機伏初疑慘淡八表昏忽變光明大千足上天之載徳如毛帝力不知封比屋垢污過眼俱衣被枯朽何心亦膏沐調治竹君折節下表顯梅兄受命獨於至嚴凝見溫厚有大包容分類族是空非空色非色在坑滿坑谷滿谷鋪張元化有許奇收斂神功又何速欲搜好句極形容回首千章成淺俗夜深獸紅妓打圍雪消雪落何用知

讀蘇武傳

伸腳踏沙磧開口喫漢天見天不見雪況辧雪與氊環觀不敢殺謂是不死仙漢庭方求不死訣方士取露和玉屑何如老臣氊夾雪

昭君怨

玉筯暈深宮領巾金槽夜琤出寒新風沙隴上歲揺碧一掬猶殘長樂春六奇計醜書來慢曽是控三十萬沼仇無術遣娥眉此日天驕更須豢黃鵠傳歌天爲悲邊笳按拍鵲南飛琵琶逺恨無人省灼面東家曉妝影

欽定四庫全書

自堂存槁卷二

宋陳傑撰五言律詩

乙丑元日壽昌拜表

盛服黎明起瞻天咫尺東舒遲寅出日淸淑艮來風陰盡恰亭午景長疑再中初元調玉燭勉勉聖神功

天基節特晴

東風特地奇閣雨放朝曦歷數歸仁壽乾坤表誕彌願敷皇極福重立太平基忠愛無疎賤新年第一詩

壽昌元夕建醮

鑪穟無風直燈蓮有月嬌我常占樂歲人自看元宵印信烽煙息光輝玉燭調平生笑徼福今夕爲民徼

蘇湖道間

風物瞻天咫林塘占地幽夾墻樓防術跨岸屋藏舟湖近家皆給田腴歲再秋幸生無事日更浙西州

送北張教授赴廣闕

逺戍不辭難書生本色官炎埃五嶺熱夜雨一氊寒鄕信無鴻到梅花當雪看風雲忽諧偶擊海起鵬摶

大享先酒

大享先酒嘉賔貴食蒿不無籩豆實正有澗溪毛歲未登三鬴家安取百牢充庭君試數一一是民膏

寄黃思梅就別祖徳

間濶長回首伻來忽嗣音故人今有子吾味數論心歲晏懷甘防年衰毖枕衾殷勤各彊健春在北枝深

冶城淸談

西周固羸國東轍幾孱王信有親親弱終無善善亡精詳隋五教疎略漢三章始悟淸談相嘉言味最長

題濓溪畫像

睟盎眞元防揚休沕穆宣定非三代下自得六經先翠艸紅蓮地光風霽月天幾神千載悟紙上更須圏

題思婦

碧天無過鴈芳艸靜遊人深院緑云曉滿階紅雨春釵鸞慵照影簫鳯暗棲塵鄰女焉知事終朝學美矉大閫撥醅於園亭坐上文武各半恰西師防至用同官韻

花气深迷院湖光曲抱城淺春烽火暇細雨笑談淸舁甕看浮蟻飛書報斬鯨漁陽廻席處半著魯諸生

請代

郡小凋殘最兵余旱疫仍不能無獄訟但見可哀矜卿自別利器吾猶治亂繩新林有孶尾珍重莫呼鷹

江亭秋思

江濶初寒雨天髙欲委秋輕陰明逺巘晚色澹平疇桂樹幽人屋蘆花釣叟舟人生足淸事長遣意悠悠

江亭小憩

逺樹依山瘦空江抱郭斜水雲涵鴈影晴雪落梅花【云指鴈雪指梅】經歲長爲客方春最憶家又持五字律艸艸答年華

荊州雪

荊州寒气盛一尺雪花圍賞覺心猶在餐憐齒寖非蔡功裴度入剡興子猷歸豈不俱奇事微醺訊玉妃

宣檄隨府初程得風

溯楚三千里離淮第一程海潮隨意送江月打頭迎西事端無恙東風故有情篙師渾未觧掛席亦歡聲

重宿城頭驛

天地秋聲早山河夜色深市荒余冷銼村迥落孤砧紙帳三生夢蒲團萬古心漫漫獨無旦微步數看參

鬥牛山登髙【辛酉】

佳節一消憂攜壺上鬥牛乾坤有今日江漢自東流亂後不多菊看來無限秋憑髙未能已更爲夕陽畱

山村

喬木藏村古枯藤取逕微落紅隨蠟屐空翠近荷衣抱甕雲間出吹簫月下歸桃源吾酷慕何必此間非

景陵湖中宿人村

孤撐出叢葦小泊得疎林兩岸桑麻地一川楊柳陰鷺拳沙磧逺人語竹籬深惟有波間月照予行役心

冬至攝獻於郊

夙駕恭深詔圓壇儼博臨獻班公位亞冊捧帝書欽星象開明耀神靈畢顧歆極知祈永命猶願戒難諶

出郊

飛蓋籠晴晝行廚帳逺林柳塘風度絮花逕日移陰翠袖穿紅迥淸歌繞緑深獨將衰晚意危坐數云岑

和葉宋英

風葉靜千林歸根深復深江山皆本色天地見初心苓少和冰斸梅殘帶雪吟人間正雕落春在二陽臨

東湖夜坐松間

夜深仍露坐湖曲小迷藏松月半身影藕花三面香𨿽忘入城府終擬卜林塘何日淸逋賊妖星漸不芒

送朱靖州【令侄帥屬】

渠水咨良牧金臺輟上賔山川今後戶蠻獠亦吾人保障一方寄袴襦千里春西師足家問吉語寄郵頻

餞西北流寓士舟赴南省

天馬從西極云鵬起北溟黍離懷故國風景過新亭文物衣冠防山河廟社靈獨無中上策一聳漢臣聽【用漢書廷臣無出其右】

冬晴散步

入夜朔風烈出門黃葉深霜曦開暢月雪蘤動陽林冬暖兒童色時和父老心百年吾此日乘健數經尋

初出大江移泊別浦

水宿乍移浦客程初望鄕江涵鷗夢濶天入鴈愁長漢月闗山白淮云艸樹蒼東遊何限意搔首聽鳴榔

歸夢

人事擾多智天機行不言庭橊華就實梁燕子生孫西嶺千家月南湖百丈渾晚風吹防防歸夢繞江村

孔明

千載生諸葛餘才了十丕百年巴蜀佐三代渭濵師禮樂無興日乾坤有閏時空畱文字在不愧說兼伊

仲宣樓

地大中原接天低七澤浮山川元用武離亂一登樓平逺難爲畫髙寒易得秋無言雙野鶩相對抱淸愁

曉登吳山二首

海水朝天白宮云捧日紅衣冠四方極正朔九夷通箭定天山北旗迎太乙東側聞南渡意暫與去邠同漢鼎猶分二梁甌未闕全宸居本無外王業偶成偏藝祖肇千祀嫡孫方四傳防將新雨露徧灑舊山川

郊行小憩

嵐气深籠屋機聲細出林落花流水逕芳艸短墻陰啼鳥招人處斜陽過客心明朝坐曹去拄頰盼遙岑

送安常簿

怪來畱滯久世尙識斯人雨露元深厚龍蛇互屈伸定無綿蕞習富有治安陳華要方從始靑雲自立身

天人

天上分明暗人間浪喜嗔及魚殃本妄得馬福非眞酒薄還圍趙渠成適利秦聖賢惟任道兩不系天人

寓捨瓊花一株盛開

疑是瑤林種分從后土家暫來爲地主相伴住天涯勝日更攜酒明年誰看花此生均一寄杜曲有桑麻

送程楚翁歸歙用其韻

木落見江空星回屬紀窮畏途兵雜盜急景雪兼風問學嗟遊子論交愧老翁歸來富千古此理此心同

酬西山龔學諭

畏人兼憚暑息影正逃空忽訝衣冠古還欣臭味同帶來西嶺雪睡起北窻風雙璧無嘉報懷斤愧郢工

追哭泉谷徐侍郎墓

更化公初召將行我賦詩呼兒同肅客謂子亦憂時不盡相於意而無再見期些章慙拱木亦復嘆吾衰

爲農

去國已爲農憂時但願丰目光牛背上世事艸廬中絕異炰羔惲聊如藝黍通新來詩亦變稍稍近豳風

和後林寄以夢中不知天盡頭之韻

老子臥林丘憂時雪滿頭詩筒自江社句律到防州把菊靑山晚看云白日流至人安有夢八極偶神遊出關和雷侍郎送行無魔不成佛觀過始知仁之句

事來思爛熟罪去得深循天壤嗟微義風霜本至仁十年江社夢一道雪梅春回首無他囑當言莫愛身

和陳別魁元吉

窮有詩劘壘愁無酒蕩城艱虞開口笑邂逅倒衣迎朔雪殘楡柳東風拂燕鶯一樽何日醁重論不嫌精

懋勲挽辭

卽墨當交困金城請自行劍方及蒲外星遽隕中營遺恨羊碑淚忠魂晉柩聲成謀授宿將穏爲了殘枰【此謂夏節使】

理考挽詞

藝祖的孫傳仁皇享國年思文重揭日皇武再中天多難扶三正彌畱痛八埏乾坤理最大髙益帝王前黃茶陵死防吳荊溪作碑祭文云斥彼懦夫提此英魄爲賦詩以挽之

十年三令尹王事厄還期只爲生人重非貪死節奇冷云回鴈處妖雨泣鵑時提得英魂在邦侯一片碑【妖雨助逆亦碑中語】

太上務徳

太上務爲徳後來紛立言誰非托鄒魯寧復得羲軒吾愛黃叔度人稱李伸元典刑如可作庶用約文煩

春晝睡起

柳影年華度鶯聲午夢回空牀靜看易滿席澹凝埃隱幾野花落閉門山雨來無人見愁緒歡伯一樽開

探梅

要識梅孤絕花於未葉時玲瓏寒玉片防綴古銅枝初雪落旄節始刪無傳詩東風一吹緑萬卉更能奇

贈孫仙軰

株峯紫翠邊仙巳住三年手有屠龍技腰無跨鶴錢地圖蔵尙祕山屐著多穿笑指靑囊道人家要福田

和蕭太秀中秋月言內事

每畨昏見甲玆夕兌中天金水光初滿山河影正全娥曽分大藥敢笑華顚還見乘槎使重來犯斗年

客來

院靜塵囂隔閒防砌長苔新晴農乍急舊雨客能來適報提壺勸還驚布谷催窮居有先務一笑且持杯

送客

信屐倦仍還詩生暮靄間塘蒲身共晚野鶴意俱閒送客度流水見雲歸別山一聲長嘯逺吾亦掩柴關

挽洛陽李教授防北歸【時就養於南】

華閥晁科峻寒氈洛學開燕山庭五桂晉國手三槐風幕南烹飬塗車北首哀讀書終不憾九秩過江來

醉鄕

酒亦有何好離人而趣天干坤撥醅甕世界拍浮船魯趙移兵隙淮澠互覇權醉鄕知許事蜾蠃過吾前

挽念齋陳郎中

少學眞華國郎潛劣晚逢幾看新貴駛獨抱古文終夢事一丘盡遺編千載公空餘細論恨裳錦玉樓東

挽云屋徐侍郎

回首前臺諫寒心事阽危著髙棋敗後力盡廈顚時國論家無槁民庸路有碑絮觴成阻絕灑淚對傾曦

登鐘山憩定林

禾黍古離宮荒畦屈曲通語音京洛近王气海潮東山色余蕭寺松聲尙晉風興亡不可詰太息定林翁

夜發吳城渡

秋風江上生秋月渡頭明人地籟俱寂水天心共淸一雙斜閣艣二百順流程已泊還佳寐城頭劣四更

熊校尉挾名畫來淮得官辭歸

同是飲玻人均爲騎鶴身我無錢使鬼君有畫通神客夢黃粱熟邊愁白髮新歸帆過鷗社爲拂釣蓑塵

訊給事徐尙書自除知制誥歸

書生稽古力詞苑久虛名【知制誥久不除】聊逺【去聲】三臺逼非貪一佛榮乃身自本末【吾立身自有本末就使與孫劉不平不過不作三公耳】豈果有虧成不盡明時報歸來頌太平

宿東林寺

逺公招隱處宿我上方云夜永地祗出谷虛天籟聞挑燈過鴈盡得句曉牕分不寐關何事幽棲意自欣

江頭閒行送去客

正有尋梅約今朝此見梅小停剡溪棹更盡渭城杯人物良堪惜山川防復來前村風雪夜歸意莫生埃

揚子橋送客浮湘

客裏還分袂樽前小系舟笛聲揚子曉帆色洞庭秋萬里身爲本中年別作愁乾坤多事在何日各林丘

挽李司諌

論建關時大幾微犯怨深功名歸厚福歲月老初心自以無前劍那知不鼓琴空畱忠憤在斜月暮云陰

吳眞州屢交詩而不及見告去送別

論心曽未面惜別重相於此復失交臂何當逢下車倚風三弄笛搔首十年書吟捲歌壺暇春江足鯉魚

淸明日新霽

昨夜風雨聲今朝鳥哢晴光陰殊變態天地本淸明世事觀新火年華怯冷餳棠梨溪上冢諸老得無情

出郭晚回

昧谷含涼景環塗進晚程角聲呼月出鞭影禦風行雲樹故多思暗泉偏有情臨關不得下回首愧塵纓

還家父老見迓境上

出塞功名薄還家父老憐尙遲一飯報又愧五漿先手本平分社詩堪助種田從今數來往東陌與西阡

郊行遇鄕人

亂後江濵路跫然客裏聲依稀認維梓邂逅共班荊邑裏今安否親交半死生松楸十年淚和酒對君傾

年華

年華機事息世故妄心空一笑播糠瞇多生聞蟻聰體中癡防半酒外醉醒同天運端如此聊師五柳翁

移居戍將衙

細柳連營地髙風昨夜秋叟兵擐甲嘆中婦寄衣愁白骨閨猶夢黃丁籍已收江南窮巷士抵掌說封侯

過衢阻潦宿民家

暮程聞潦漲投宿取村斜涼借何方雨香來隔浦花翁分區種粒婦進圃抽芽官驛應無此通宵夢亦佳

富州花朝用諸老韻【時雪作】

鄭重傳河尹殷勤捨蓋公今安禆議政昔已坐談空鄕飲干戈後花朝雨雪中明當移棹去啼鳥緑怱怱

送陳知錄赴班攺秩

相看同味少又送可人行曉日朝天斾春江下水程方將有民社何患不公卿還憶南樓夜論心霜月明

挽劉實齋尙書

玉節江湖晚油幢嶺海春一朝晉遺老千古漢名臣淸白冰壺操尊光紫府身全歸公不憾愁絕奠芻人

贈髙眼相士

徧閱穹華了還來寂寞濵山林枉髙眼宇宙著低人關月吟魂冷吳霜鬢影新相逢欲開說笑指臘醅醇

送七侄遊學

迅甚風鵬翮蕭然野鶴深一經教子舊萬里出門新天下師傳道方來友輔仁異時吾悔殺虛負客中春

欽定四庫全書

自堂存槁卷三

宋陳撰七言律詩

元旦南郊慶成

熈朝政化謹三元有事郊南典禮全嗣聖萬年初見帝小臣十起夜瞻天想回玉輅紅雲曉更揭金雞暖雨前但願慶成天下福賦詩豈必從甘泉

天基節特晴

王春又數五堯蓂先自春來半月贏天上聖功調玉燭雲間暖律防莖英蒼生正賴吾君福每嵗長占此日晴三祝莫嫌言語朴時和年熟早休兵

人日立春極寒

防鞭防雨斧如雷頭上頑云打不開冬序方隨人日盡春愁卻載土牛來幾多漕運畱冰解何限耕桑要暖回惟有上林花自早天公羯鼓更頻催

臘月中旬立春快雪遄晴

夜光吟屋炯無眠曉色梅檐重粲然芒端殘臘洗晴雪花底好春回隔年田疇膏脈占時早禽鳥和聲得气先多少趨生寰宇望紫皇更斡大鈞旋

除日始雪遄霽

去年冬孟朔朝雪今嵗臘三十日來釀久直疑包地盡飛狂忽作舞風回盈虛有數天已定气不齊人得猜流轉春光又明發一樽且送息如雷

過小孤順風縱帆瞬息數百里

順水風吹順水船全家水上作飛仙猶疑五老瞠居後不覺九華參在前蕭颯自憐雙鬢髮應酬不暇許山川腐儒易動還多事三老倚柁眠

獅子寨小港軃風

驚濤拍岸臨無地逺壑藏舟別有天風舉酒旗黃防舞雨拋魚网緑蓑眠機心起滅浮漚外世事昏明返照邊安得杖拏相印可碧蘆深處小延緣

閫下忽動歸興

無端佩玉更長裾銜袖人疑表餌疏塞路連云痡僕馬轅門似海嘆車魚那無定逺封侯相正有南涯種樹書久客土思吾亦動明朝滿意聽驪駒

舊愛靈溪渡風物之美歸途由浙而江卽目成詠

黃竹弄口雨初晴靈溪渡頭水漸生兩岸桑麻人著本一川鷗鷺我同盟風環揺日浣紗影云杵打波舂稻聲少日經行渾艸艸暮年歸路不勝情

嵗晏大風

羌管橫吹萬防梅漢葭防透半銖灰從知急景雕年駛更著驚飈截道催掠野已空徵鳥厲叫云欲曙澤鴻哀布衾小作須防忍多少無眠待暖回

三朝書窻

爆聲喚醒鼻中雷宿澑初停曉色開云落小須新日上雪消剰放好春回老人自寫題門帖穉子先嘗得嵗杯明暖一窻聊引筆東風折盡膽瓶梅

得菊花絕黃

誰與廩秋料【料平聲】理悲木樨香冷未梅時直疑天上金莖露全付籬間黃菊枝佳色足陪陶令醉落英還慰屈原饑東風試問千紅紫曽有西風此段奇

歸舟發南浦

舊遊觸景不無情已辦牽江復小停好在夕陽紅葉樹依然新月白沙汀舟回剡曲潮空落笛起山陽酒乍醒當日摻袪談底事獨揮老淚下旗亭

送淮漕洪監移節江東暫四天目

冷云初鴈水明霞遙見星躔動漢槎咫尺江淮分表裏一畨禮樂又光華水通建業寧迂道天近城南且過家忙處得閒應更好故園秋色上黃花

和鄧中齋至日舟中七言

又報防陽九地回堂堂心在鬢顏摧鄕愁雲物有詩冩驛訊春枝無使來燕谷可能生出黍漆園但愛死如灰相從導引學仙去吳市不知人姓梅

正月三日甲子題

柳邊梅外試陰晴淸曉誰來鵲滿庭春似久痿才欲活天如熟醉驟難醒窓含西嶺千秋白筆轉東皇萬古靑又與新年書甲子階前堯歷第三蓂

寸祿

同遊鼎貴佩鳴珂寸祿中年不啻過方朔猶須設非有爰絲正可飲無何山前華表書官大江上郵亭送使多艸艸百年勲業夢插天浯石未曽磨

京口閒行逢李編校謂嘗共蒱戱於長安酒家殊惘然也

萬人如海長安市歌酒相逢底處樓容有門間曽半面可堪塵際重回頭我非賣藥伯休那君豈呼盧彥道不歸過舊題梅栁處寄聲爲謝少年遊

贈艾校尉

相逢莫說亂離苦江北江南皆戰場何限忠肝膏艸野幾多徒手化侯王方當羽檄馳千里信有纓冠衛一鄕事已論功殊未巳何如相賀返屠羊

憲使魏靑厓惠拄杖堅多節而色尙黃惟額用白立秋後十日聲詩

三尺靑蛇冷劍鋩百跗委蛻像生黃分來上界金神節竪起平生鐵脊梁千步已穿蘿逕月一稜猶帶栢臺霜小煩拄到天壇了歸化爲龍亦未量

沙頭防視城池

酸風射眼舊沙頭我亦重來兩鬢秋萬里客心驚塞鴈五更歸夢化江鷗山川信美坐成晚風景不殊看總愁徵築百年無了日老天亦自厭兵休

挽陶縣令叔元

千載同歸兩陶令故園相望一靑山怪來彊健休官早贏得艱虞閱世閒差樂輸君已天上不堪愧我尙人間斯文回首遊從日淚盡重華叫不還

挽張提防自創都觀歸故山羽化

年時初峻道官班紫气隨師亦度闗賜號競驤新宇宙藏身獨憶舊雲山都聊復栽桃去遼海何當化鶴還見說髙人無寵辱乘除翻手一漚間

聞履齋丞相再論貶

江濤如此得離難禍本蕭墻兩巨姦仲舉能無推席起茂正有角巾還救時豈料兔三窟去國才知虎九闗賣論取官方翕翕吾詩未敢落人間

黃孟博辭往鄂渚贈別

與君生共一雌辰枌社相違整十春肯爲江山輕萬里不嫌風雨住兼旬攜書又作鸚洲客有弟能娯鶴髮親豈不勸君歸去好回頭我自愧鱸蒓

滕王閣【並序】

登滕王閣棟雲簾雨王語精切又得湖山韓記變妙他作無列可也

稍覺闌干逺水漪枉持錢貫去安之湖山千古戶庭內簾棟幾畨鸞玉時記好盡堪邕輟翰序工且放顥題詩西風何限憑髙事鐵笛吹愁酒一巵

冬至前七日靑厓分送新曆

嫰黃裹冊印如斗傳教打門驚晝眠又見朔平新攺嵗獨憐絳老不知年繡衣春立層霄上黍律陽回七日前更願時和戢豺虎一犂歸種久荒田

陪蜀士文昌醮

葳蕤桑梓翦爲荒翰墨橫流墜緒茫天北有星明武曲江南無地托文昌幾時興雨蘇民望何日乘雲返帝鄕我少乞靈今不夢倚觀魁宿照詞場

仲宣樓

一雨眞成五月秋十年重上仲宣樓崢嶸嵗月欺人事浩蕩乾坤入客愁孫劉气力三分盡蜀漢山川百戰收可是登臨無限意閒看西日下城頭

和諸君野舟之作

當年亦自一蓑閒百丈孤牽夜溯灘乘海安歸如此險臨河不濟美哉瀾五湖月暗收綸臥七澤云移倚柁看豈是淪胥惜援手瞿塘回首上天難

寄題興國倅防湖山偉觀樓

華表歸威可手攀新亭風景落眉間千年宇宙千年事萬里湖山萬里天庭蠡水來仍水落衡廬雲起復雲閒古今只在斜陽外安得憑髙一破顏

答龔帥幹楚淸

一水相望汝與丰亂來如隔萬山重淸名昔已香三楚晚節今眞繼兩龔正自南山深霧豹何時東野快雲龍唾珠滿紙慳瓊報聊冩相於磊磈胸

和大閫芍藥防韻

雲霞一片從天墜誰爲淮南種好春揮羽本調金鼎手【芍藥謂金鼎】對花未老玉闗人萬紅淸洛無前譜四瑞平山曠後塵坐上魏公寧用贊倚風商略秩筵賓

端午命童采藥

淸薫一枕暑初炎防索朱符懶重拈天上賜衣無媚骨山中采藥有長髯扶衰底要三年艾用拙何嗟六日蟾惟有昌陽堪引壽一杯泛玉不妨添

詠物

天成不挫節根完底是園工出相端花面縈回銀鳳舞苔身宛轉翠虯蟠由來疏散林壑性稍就防繩廊廟看至竟風流無攺度霧窻玉立雪籬寒

病起

苦炎未了又悲秋如此相催老卽休病裏有時烏可帝夢中奚翅蟻能侯屈平正不爭雞鶩老子眞堪謂馬牛玆理臥來尢透徹颯然毛孔散千憂

尋蘇云卿隠處

丞相張魏公友隱豫章東湖丞相托郡侯物色聘之防服往乃見明日再往則已閉闗惟書與金在並不啟封

書幣何因識灌園等閒夜度北山云明朝難覓蘇仙鶴鄰捨空餘孺子墳不世大功闗气數故人髙義足知聞看來只是談恢復已隱無堪佐萬分

風沙

淸野風沙覺更長謫仙此日尙能狂一株殘栁專春事兩箔頽籬共夕陽過鷁去空江浪白歸鴻沒盡塞云黃酒醒何處吹羌笛未省吳兒有石膓

寄贈

客裏蕭蕭兩鬢秋此生何止二宜休禮文疎似嵇中散疾病多於沈隱侯愧我空餐有懸特看君迎刃解全牛夜來一炬平安火賸喜先寛玉食憂

詩客有嘆不遇者作詩人傲以慰之

世間最有詩人傲龍馬行天不受鞿鐘鼎何如白木鑱軒裳得似緑蓑衣舍人錦好宜遭捲諫議茶淸亦取譏近代後翁尢卓絕客來無語袖金歸

伯文覓雞雛賦送

雌雄在殻眾雛分養手當年紀渻君飽履雪霜方出距淺含風霧未成文徐行肯與鶩爭食小立還如鶴在羣待放一鳴天下白秦闗下客敢論勲

攜碧香酒賞紅白桃因觀江漲

江光萬頃碧香酒春事一年紅白桃不飲其如胸磊磈欲簪還愧鬢蕭騷言之淺矣乾坤大逝者如斯晝夜滔多謝江亭好風日頗哀老子得遊遨

題王氏先壠壽松亭

兵前萬事舉頭非風太無情宰木悲馬鬛未隨陵谷變龍髯還長子孫枝防看髙表鶴歸日毋忘新栽鹿觸時雨露百年思不極深心更有嵗寒知

徐子蒼自金陵遣詩來用韻送魚臘

寄詩曽自日邊郵眼底江楓幾換秋頗憶故人當富貴又傳新句寫窮愁人生不防長彈鋏心事何知各倚樓閒把武昌魚送似試參風味帝王州

守嵗

階前破竹作驚雷從俗何妨進酒杯防醉偶便深閣坐好春先入小瓶梅焚香靜閱年光轉不寐頻聞夜漏催明日買臣當五十卻思上印故鄕回

上元果晴防南樓詩奕盡歡用韻

賞心壓景與晴期廣防張山下漏遲萬國燈宵臣卜晝三軍樂舞客歌詩抃鼇東極遙觴壽飛雹南風活著棋不爲淸談恐妨要胡牀盡到月來時

五日江亭卽事

五日江城因逺望畫橈不動美哉洋人間昌歜誰同嗜地下離騷只自香折得玉蕖冰照坐飛來鷗鳥雪爲裳一畨節物忙收拾客捨題詩生晚涼

題菊鄕亭

晉朝徴士種菊處滿地蒼云無古今漫喜孤亭初結搆每懷髙節此登臨南山日入輸佳气北闕天長馳寸心瞻眺徘徊徒感慨淸風簾底坐鳴琴

把茅

廣武醉後呵豎子稷下談鋒避少年未知更蠟阮屐幾惟恐有著祖鞭先鬻技百金或封地著書五車無入人間事多特未定把茅去老白雲邊

南樓登髙

九日陰陰怯逺遨南樓平壓騎臺豪輕颸吹防何妨落囂市登山易得髙烽火太平州送酒【漢陽餉至】檄書餘暇客題糕【伯文卽席】歸來不盡良辰意更折黃花照鬢毛

江天

涼意蕭蕭起白蘋憑髙小扇一障塵西風可是生華髮秋水偏能隔美人巴曲數聲烏散後楚騷滿目鴈來新江天只屬漁翁管那得閒愁上釣綸

出郊

殘紅滿地緑平池趂得晴天一日嬉曲徑間行逃酒處小樓閒坐品簫時俗間禮節疎來久客裏光陰去不知一笑主人還指似墻東忽自有酴醿

予以甲寅冬過弋陽石橋戊辰正月重過

周行淮漢萬山川重此經過十五年野老眉間新世事蹇驢背上舊吟鞭幾分春色梅花後一片歸心杜宇前深谷有人難問信石橋倚徧晚晴天【第七句爲謝疊山】

和陳郎中時舉淸夜不寐

四檐殘澑雜風鈴長夜遙空啟明緑鬢望郎猶不寐白頭遺老得無情幾時畫角吹愁徹何處黃粱做夢成一笑詩來扶杖起滿湖煙霽曉寒輕

惡講義不遜者

全人未可一偏論盛徳眞堪百代尊房魏其逢猶愧禮苟陳之道不知文我朝正有二三老地位向妨八九分近日後生談理學直將聞百掩前聞

用同官南樓韻尾聨以慰李倅子發

年時歌管縈云處閒倚欄幹水拍空萬古胡牀自明月幾行官栁又西風鬅鬙那復梳千下磊磈聊須酒一中更憶翹材人獨自夜燈寒鴈耳偏聰

登南樓

縹緲層巒出畫闌半空長鎖白雲閒一弓斜折蜀江水八字平分漢渚山眼入中原鴻去迥手摩華表鶴飛還好天誰遣成南北遺恨悠悠落照間

揚州城樓

東南賦甲天下處萬里西風生黍禾禹貢九州今見一晉軍三役古無多【晉入闗洛皆都督揚州諸軍事】水包楚蜀𨿽朝海山引終嵩只隔河安得六飛時此駐棘間咫尺望銅駞索隠張君風鑑兼人未嘗衣帛食肉自謂數短故勉之歸就肆焉

布衣蔬食百無營底用江湖更有聲正爾多才憂管輅何如一肆老君平逢人足可談忠孝對鬼無勞語爽精問鵲占珠還動否親年喜懼室嬛嬛

小惠

初持小惠釣聲華祿厚官髙譽轉加過客廚丰路碑炫中朝賂重裏言誇黃金何但買身貴多粟尢堪作傳佳百世儻無公論在邪人渾指正人邪【佳字唐人通押見劉賓客律詩】

泛西湖

百年嵗月此池臺十里雲霞鏡面開靑鳥慣含紅斾去小娃頻采白蓮回玉簫吹沸玻瓈國繡縠穿交金碧堆好是太平人自樂宮車咫尺不曽來

和韻歸趙宗聖詩卷

宇宙詩愁海未深有情何必句鏗金蹇驢橋上長寒眼短笠山頭獨苦心千載暗中捫沈謝幾人灰裏撥何陰濯纓自取滄浪去好在三閭澤畔吟

和韻歸張通父詩卷【贑舊同官】

當年握手談何事此日相觀一卷詩湘竹恨深聽雨夜洛英夢繼看花時【卷中事】杜陵春好工添淚宋玉秋淸只益悲猶有堪論千載上由來不倩俗間知

天命

至狂而聖至愚神天命何私與物均萬水各涵全體月千花同受十分春一家路透家家路一性仁通性性仁秦漢以還無講學幾多輕棄不貲身

武寧道間遇故舊於負販中

拍天富貴有危機屠釣逃名未覺非許靖何嘗羞馬磨王章安用泣牛衣班荊道舊身俱晚折節臨分意重違且復斯須相勞苦明年我亦荷鋤歸

感興

滿面塵沙萬里還客來相對舊儒酸秋風慣識茅茨屋朝日仍登苜蓿盤云鶴性情閒去好山林面目本來看今年少緩梅花約敝盡貂裘未可寒

和雷侍郎賀雪賜燕

萬个瑤姬擁禦筵千官玉立壽巵前丰年三度雪平地需燕一畨云上天鷺序捲班元老後龍顏瞻喜侍臣先幾多夜訪籌邊事更願毋安一枕眠

空第

潭潭居府美哉輪歌舞回頭迹已陳東閣早知爲馬廏西曹正可認車茵髙明易瞰多招鬼富貴無常忽易人看取田文何意气雍門未鼓淚盈巾

除夕【予已未嵗同江古心諸老宿荊江口】

憶曽守嵗荊州夜多少艱虞共濟人一紀重來仍作客百年誰是自由身干戈滿地今猶昨日月行天故復新願及春回再淸晏緑蓑永換黒貂塵

立春久渴雨大閫正月八日禱遄應

農祥見正久當雨元日至人還要晴長旦始和開嵗事一畨旣渥起春耕瓣香及物何神速咫拜瞻天只血誠小待爲霖三日足燈宵又放十分明

贈張慈寶五行精到奇中

大慈寺裏談天寶蜀產凋零此亦奇借我干支作正鵠驗渠禍福似蓍李虛中術曽無失絳老人年漫不知大運茫茫君自扣故鄕歸去定何時

卽事二首

扁舟小系畫防西萬里晴光一拄頥湖面欲包天外去嶠鬟疑割海中來髙空自瀉軒皇樂元气常涵杜老詩慶曆殘碑重回首此生何限退憂時

慶曆殘碑倦復看斯文豈是爲遊觀一畨棟宇開荒礎萬古靑螺防玉盤鳥度云移人事換天髙地大客愁寛六絲小駐詢遺俗尙憶重華舞羽幹

感懷

一箭幹風射眼酸幾稜逺碧壓眉攢芙蓉開徹徐娘老楊栁疎來範叔寒何處素商調緑綺誰家翠袖倚瑯玕無情九辯渾拋得卻被天公畫出看

十二月二十六日蔡叔庸至剪燭聽雨

水气昏昏接海邊淸江狂客系吳船天風十日河冰碎夜雨三更瀑布懸寂寂春光歸栁上匆匆離色在花前故人著屐能相過剪燭西窻話昔年

元宵

老去何心說看燈一年還要此宵晴暖風忽斷檐間澑繁吹初過枕上聲誰變慘淒成笑語定回離亂作淸平不應淡薄梅花月偏照詩人白髮生

挽雷尙書防歸二首

班朝曽共多艱日艸疏相過太息時扶起斁倫千古痛喚醒忠魄九原悲我逃防責去汶逺公坐髙名出晝遲危急一朝還並命舉頭顚廈欲安之

初聞難及廬山老晚見防歸南海翁猶被防章𨿽弗逮竟成全節略相同事惟有死仲連子貌乃如生顏魯公不盡哀榮千載下爽鳩墟壠幾秋風

挽龔竹卿

同朝尙憶當時事我去明朝公入臺嶽柱摧邊忽英蕩海塵揚處又蓬萊夢闌杞國憂天痛世換遼東避地回似爾全歸亦安憾貞元遺曲自生哀

挽黃思梅

夢回殘月墮觚稜歸棹滄浪自濯纓城郭重來嗟隔世江山如畫憶初盟當年阮瑀誰爭長千載相如凜若生空腹滿襟余老淚臨風三叫爲君傾

挽範安仲死冦

十載紛紛死亂離如君淸苦獨堪悲醫余書眼猶評史瘐盡吟肩正琢詩李涉空哦緑林夜阿先竟厄白波時還勝罹難天涯者荒冢無人酹一巵

和林一父自溫陵寄詩由信上再忤時貴歸本貫

幾度思君欲白頭人間富貴曲如鉤細論誰可一樽酒髙臥惟應百尺樓工力忽從詩句見鋒鋩漸向筆端收海鷗不駭漁爭席自此寛閒任釣遊

和伯文送丁校尉往維揚伯文嘗教之避禍不從

聞道機心不下鷗丈夫乃不爲身謀人間信有城門犬江滸非無夜半舟塞上馬來還反掌揚州鶴去又從頭茫茫世事誰能料未蓋棺前卒未休

和欽弟讀予孫吳之作

少狂拂劍指天山中嵗驅馳萬險艱射虎將軍頻出塞墮鳶老子晚徵蠻莫誇兵法來圯上但愛拏音出葦間風後大鴻三引首一波長乞【去聲】白鷗閒

和天民寄筆

眼光如電气如虹少日詞場互長雄幾度憶君風月社十年坐我簿書叢癡兒了事未易了老兔中書今不中次第買山歸隠去不嫌苦淡幸來同

和姚山長一甫

潭影悠悠白日閒千年如畫此江山髙人徐孺死已朽上疏梅仙去不還底是憂堪埋地下誰能逺不在人間相逢正有論詩樂且透西江句上闗

和王守城山

宦遊落拓成前夢亂瘼摧藏各幸民嵗晚來門今雨舊人間傾蓋白頭新斯文不厭重論細吾味何闗數面親海內淒然成二老玻瓈更共一江濱

和敖教諭

又遲【去聲】江南緝落毛兒衣折盡海紋濤靜看機事梟羣奕醉倚西風蠃二豪黃菊籬間三引滿夕陽樓上一憑髙故人經亂渾無恙贏得新吟可擬騷

和夏南麓繡斧曽驅當道狼及答尹存吾諭仁山攜詩相過值出

金石論交半化狼竹桐吾味暫棲凰陶籬三畝新荒逕孔壁千秋未壊堂彩鳯題門人灑落驪珠照夜筆淋浪惜無北海盈樽酒與賦東湖五月涼

和曽平山見貽蚤自溫榮挹艷香韻

夢事曽陳一瓣香淸愁兩地鬢眉蒼少陵空復詩劘壘王湛聊須易在牀古有忘言行畏壘【力罪切】今無書法可柴桑提君四印各安穏正使同羣不亂行【曽又號四印】

與節東歸和同幕送行之作

來參軍事久無功宜黜而陞愧在中攬轡登車寧有是過家祭竈略相同送人萬里鷗波白回首千山騎火紅待得故園髙臥日諸君劍佩一時東

胡端逸結庵於淸江之艸鞋甲嵗晏言別始知猶有九袠毋在敬和韻

千羊濈濈擁初平不抵封人反哺羮自說老來行欲倦忽聞親在坐皆驚白雲飛動能無思寒雀啁啾故有聲回首送君雙淚落松楸霜露正闗情

永穆陵復土隨龍除官甚盛

故王沈憤九重泉先帝焦勞四十年已有含桃薦新廟獨無麥飯灑荒阡挽回天怒當初政扶植人倫在眾賢此邸最闗宗社計加恩莫放代來先

徐祠曽碑久僕前山長胡端逸與士友共竪之邀予賦

短世人間廈幾顚髙風湖上榻猶懸荒涼士竪殘碑日遼邈官修廢祀年萬古南州人似玉千秋曽子筆如椽斯文未喪神猶在防見冠裳擁壊阡

沙頭送客和伯文

報答春光兩鬢華荊南二月苦無花津亭折栁淸江駛野寺觀棋白日斜賦客不來樓背隰覇功安在防沈沙歸途卻惜怱怱過一徑深紅賣酒家

食客

巾履鮮明意气洋髙門懸箔走如狂慣曽攜筯從崔贍可但驅車造辟疆合五侯鯖爲一饌染公鼎指要先嘗寄聲窮巷長饑士今代何人餉子桑

讀邸報

戰骨如山血未幹補瘡遮眼肉都剜向來手詔眞哀痛間者人言已治安夜訪宰臣憂臥榻晝延學士論危竿祖宗全盛猶如此半壁江風面面寒

鉆刺逢迎狀似奴是非羞惡一毫無蓋間老犬曽供嗾韝上新鷹正待呼遞趲庸回聨鼎食長排耆俊在泥途一朝政事渠何算可惜傾人好國都

見邸報【時廟堂首屬意一名士以報辭忤旋論貶】

正徯朝陽聽鳯鳴忽傳鵜鴂作秋聲百年事防紛成毀一日光陰屢晦明張覇安能識時務翟公久自見交情人間快意眞難待茅屋看山了此生

扶憊效死淸事久廢奏院郭公應酉以舊翹館客自杭來談江上師潰及京城非才誤著極爲不平且辱惠書明日又爲嶺海之行勉彊用韻原詩附見

決漢排淮二十春玉班步武乍駸駸緊官爲餌剛揺手退處如飴肯動心寶劍夜鳴猶鬥近貂裘晚出已寒深當初若聽苞桑計未必江濤許浸滛

附

詩來老气郁沈沈猶負驊驑萬里駸輦路風塵重回首梅花嵗晚獨知心張南有死天無逺管邴如生海未深明發陽闗底須疊只哦雅制洗哇滛【郭后赴厓山云】

迓古心觀相帥長沙

夾道歡呼百吏恭防垣上相領藩雄一星文采低南斗十乘先驅走祝融孔子猶須晚封楚周公只合早歸東林深近亦聞時事小駐油幢請下風

中齋生朝

當家勲閥舊巍煌天女裁云爲制裳胸飽治朝周典禮篋余內苑漢詞章經行禾黍闗河逺指防蓬萊日月長故國風流一回首不妨鸞玉小徜徉

山居

深僻山居自在身似僧有髮俗無塵讀殘貝葉都忘世看足梅花不要春嘖嘖樹間黃口小悠悠道上白頭新是非何與【去聲】先生事門倚枯藤一欠伸

窮居

窮居省事亦欣然老屋中間易一篇安步當車蔬當肉筆耕爲表紙爲田幸生朱陸相鳴後猶憶羲文未露前三益不來山月白臥聽澗水說眞詮

欽定四庫全書

自堂存槁卷四

宋陳撰五言絕句

春風

著栁成新緑吹花作故紅衰顏與華髮不敢怨春風

浙江潮

只道潮聲落潮來復有聲何當機事息暫遣海門平

試問

試問屋藏書何如斛貯珠奄奄投閣老凜凜墜樓姝

萱徑攜笻

松下無喝道言樹聊蠲憂誰知赤藤杖獨倚萬古愁

菊畹秋香

金莖余孤標靑女滿殺气隨地堪百畦流芳亦千嵗

昭君

千古和戎恨冢靑今尙聞漢朝三尺艸埋沒防昭君

琴窻夜雪

寒更洞書幌幾上眀素弦滿意宇宙曙霏霏正漫天

讀書三首

畫前逃弧馬井法開賦役聖人本仁民何意重利跖書初說包貢禮有獻民虜末流尙忍聞作俑叫千古汝以爲多學吾猶及闕文憂端己秦誓糟粕尙三墳

老米暮景

承平米家船遺我獨淒然此豈有愁地不能無暝天

博奕觀人二首

西軍嚴駕後北府防書前勝負豈人與兩公天己全等閒移作塞鄭重喝成盧莫防文懷痩胸吞防寄奴

題子胥廟

吳以讓長國讓亡吳亦隨【公亦隨之亡】屬鏤天討賦魚劍禍階誰

六言絕句

題江山煙水圖

疊疊雲山過盡茫茫煙水安歸還君此畫三嘆閒殺江南釣磯

述往二首

阿六生活大可滕叔經紀自能申生死爲恭子寜哥墓曰惠陵

貞惠文子升士睿聖武公好賢晏平仲狐裘一齊景公駟馬千

題石泉漁歌

渭川其釣莫釣濠上知魚非魚防曲淸泠寄耳一聲欸乃歸歟

與伯文同作生朝林母在閩

翠竹西江我屋白雲南粵君家當日設陳弧矢今朝相對天涯

贈雪篷相士

寒江獨釣焉往剡溪髙興久空欲識梅花自色小須雪霽開篷

七言絕句

小桂二首

樹小都來三尺長撩人那得許生香隔窓只道花如簇才是梢頭一粟黃

甲第人家萬木犀著忙曽防盛開時日長小院差深靜時遣輕風破一枝

篤志齋前新竹

暈消舊習風前籜怒長新功雨後竿頭角嶄然眞小友雪霜嵗晚更相觀

題和靖祠【淳祐庚戍】

欲將心事梅邊說放鶴經年去不還寒日碧雲無限意卻成喑啞對湖山

貴要之客來

幽居日對野人多滿耳桑麻不及他驚怪朝來富新事徑容貴客偶相過

聞須溪坐午謝客用所寄絕句韻葉宋英先容

日晏來門三斗塵隔簾午暝托朝眞乘肩鼻涕關何事試防斤風向郢人

龍灣野店同軍校舉杯

飲邊聊復得元子坐上安非類蔡邕袖取淸談鐵如意茫茫世事正蛇龍

和落梅

離離玉立己無多顏色相於冷不阿一種東風自根極銅鞮最後謫仙歌

柴桑圖

消磨甲子門前桞傲晲羲皇膝上桐晉宋一杯無認處先生萬古此山中

和雷侍郎省身湖上遇雪

回舟望見雪來時此興山陰不與知天上白衣殊變化人間臭腐正神奇

題湯雋溪畱逺法師蓮社圖

無復斯人過虎溪溪上朝朝新虎蹄江左風流卻回首防曽極樂在天西

題老杜巡檐索笑圖

茫端寒燠關生物一粲疏花可得禁香影天機行世淺風騷古思不言深

賈鹿泉屢約一出小詩代行十首

故家文獻世公臺直爲遺黎萬里來應念顚崖最辛苦更移鄂省近南開

河洛聲眀莽舊墟百年消息孕眞儒南方只道足文史今見北方行祕書

悃愊無華憂世深十詩直冩古人心也教窮谷敲推士一識中原正大音

兵前創建教條新鞍馬叢中玉雪身揭起先牌一防字十州艸木亦回春

世變崢嶸可柰何魚龍雜襲故應多風休云定須防事惟有髙賢炯不磨

上都仁問逺如天人望公來望嵗然正有郇模三十字含毫欲愬復難宣

南北風殊久未諳亂離更值旱如惔斗升試酌西江水應有湯年一漑甘

詔防丁寜畫一頒盡驅黠吏革貪官若行兩事無他事民命那無一綫寛

釋老新來各有宗四民最惜一民窮挽回世道能無在主張斯文盡屬公

故園三畆淡生涯雨橫風狂縮似蝸從此亦稱蕭相客合無穩種邵平

送林一甫試浙漕二首

闗防秋暑雙蕉葉商略時宜十兔毫贈別不須嗔語淺如君正復坐名髙

偶題熟紙光浮桂漫遣生綃色染藍入手功名如此耳人間防北防成南

伯文送海紅柑及橄防

外大如壺內不麄閩山風物楚山無後皇等是栽培力消得千頭與作奴

防苦何妨著舌尖就中永味己相兼平生冰檗東坡老直爲羣兒說蜜甜

燈夕解嘲和同官二首

年光冉冉東流水客恨怱怱旦過僧門挿一枝荊楚柳夢回十里廣陵燈

同上南樓防月去莫嫌官舍冷如僧一株西北平安火萬里東南無盡燈

春事

陽坡春事己全動陰谷餘寒容未收花雨一畨成蝶夢柳風十日防鶯流

贈熊易課

宿雨初收水滿村斷橋千事不相聞隔籬試冩流年影手種山田熟防分

紅梅

千樹江頭雪作裳一枝故欲犯時妝分眀瑩薄裁瓊玉不比胭脂抹海棠

古道

殺雞季偉蔬畱客列鼎孫外一肴古道無存防夫子令人何限不全交

故人家

蓬頭歷齒王覇子葛帔練裙任昉兒世緒何妨有凋落若敖羊舌正堪悲

除夕對梅花燭花二首

花與先生共嵗寒坐來不管漏聲殘移瓶更轉橫枝影貼在窓扉作畵防

頃刻開花剪復成大如菡蓞小朱櫻一年嵗事占來日知爲先生報曉晴

小春桃李俱花

陽林小春醉風日老面得酒須防歡不妨桃李妍冬谷正要松篁用嵗寒

贈玉壺相士

黃金取印斗來大白玉作壺冰樣寒子號甚淸堪自照吾詩愈淡欲誰防

月牕相士

眀月誰令作鑑寒紙牕何日透蠅鑽人間萬事秋毫細跳出須彌頂上防

贈冰月相士

十年己往如冰冷千載方來似月眀唐許何嘗關世事人間正有一書生

和葉宋英三絕句

千里論詩半語無出門濠上子知魚寒潭潦盡水歸壑落日山眀人荷鋤

大範寄詩題八十龍韜照夜白虹寒重紆剡雪歸時棹問訊磻璜釣處灘

昌谷鯨蛇供誕幻玉川騄駬玩虛空獨無桃實三千嵗更有鵬扶九萬風【宋英學長吉體】

和張純父霜月三首

洞庭髙秋乃無事洞庭主人獨多才滿天如水烏啼夜冩出寒蟬濕兔來

茅店板橋天落趣素娥靑女洗長新昔人己與不傳死千古誰憐老斵輪

天公戱劇髙寒上豈識人間有凜秋八萬四千揮斧手閒拋玉屑下瓊樓

和州秋陽

雨風睡過一年春破悶無茶可防勲失笑起來聞玉笛嬾晴吹漲滿空云

和成修堂見寄吟槀韻二首

吟屋靑山萬壘間割來風月少陵壇可憐雲樹相望地今作江東渭北防

猶憶朝天曉漏遲龍蛇暖日動旌旂此生那復賡酬樂風雪天涯各鍜詩

和友人生香四和

水仙盆間瑞香盆著一枝梅一干蓀个是山中生四和麝沈棗甲更須論

破屋

江頭風雨連年惡破屋驚秋復惜春天上金甌足時棟人間白髮是閒身

挽周溪園國史三首

壯嵗髙科晚一麾江濤如此幅巾歸書生何限經綸意曽共危防送落暉

一瞬風雲宇宙新一家中外防朱輪歸來卻就千鐘養贏得深衣處士身【省授洪崖處士】

鉅筆曽編兩大藩【金陵荊南圖經】江山如畵朔風酸如何地下修文手還要南朝舊史官

勸農同幕皆預卽事四絕

鐵騎雕戈夾道馳元戎小隊出郊時白袍容與其間者莫是參謀老拾遺【謂鮮於國丞】

妥貼輕輿我自便更施小帳暖如氊前山一陣東風雨馬上諸郎陛楯然

風捲岡頭似怒雷曉來驅我上崔嵬鬥牛盡是登臨處到得晴明卻不來

烏防持觴鬢似銀近前不怕相公嗔未知此日殷勤意曽到深村作苦人

見諸君感事之作

鼎湖不挾宇宙去驪墓曽包山海來教兒倒誦阿房賦一與張陽洗七哀

題李生煙江萬里圖

白鷗飛來類從汝寒鴈瞥起防導吾未覺咫間能萬里曲肱殘夢落東湖

贈徐先輩星命課

三命橫鋪下防星風雷歘起斗牛靈正堪持獻雲霄士不中山間倦客聴

閉門

閉門風雨九十日生物趨新曽未休適見桃枝暗眀月漸聞楊花逐江流

東湖晚步洪恩橋海棠洞三首

城裏北風連夜號平湖捲緑上枯壕不知江水長多少檣尾過城三丈髙

雪前一枝玉出墻獨立小橋風信香爛霞晴日炙蔫錦十里軟紅人若狂

百花洲前萬柳隄一川紅緑醉春時樓臺忽斷見西爽鶯燕正深聞子規

詠歸晚步

風流頓盡萬花浦俛仰己陳雙桂亭黃華鞠差彊人意紅拒霜猶有典刑

書生舊夢二解皆因榜過作

長憶西風翠袖單暮檐修玉倚初寒一回得嫁平生足更用花枝挿白防

一著當機己百全落枰忽誤豈非天空函墮甑都休惋赤壁淮淝本偶然

和徐子蒼揚州夢梅

林昏月落淮南夜還憶江淸水見沙冰雪爲魂玉在側了知不是夢梨花

寒夢

寒夢初回斗帳深淸輝忽破小窓陰若爲推上松蘿月展盡梅花一寸心

題驛壁

驊驑捕防不如貍鏌幹綴履不如錐過都歷塊成何事剸虎裁蛟彼一時

六朝

正朔奄奄一脈垂不多文物疊興衰菇蘆等是偏方士爾尙生逢六季時

詠塗璋家屏風上題宣和壬寅季夏

玉芝隨手燕堂空翠幰宸遊黍滿宮一片宣和殘嵗月百年田舍古屏風

詠史

蜀相猶雄懿己王江東逮見魏先亡山陽更在江東後如此三分未用傷

題梅壇毛慶甫道士云悅樓

白衣蒼狗無情物翻手悲歡變古今輸與道人長快活防渠起滅不關心

答李道士

老子廢吟恐妨道道人學詩如學僊探藏不惜藏諸宻試換黃庭內景篇

題傳道士鶴泉鳴

夢回華表千年逺思入廬山三疊寒緑髮道人知許事山中自冩鶴泉防

酬別孫道人存心歸上饒二首

消得剛風三日夜吹開正色泬寥天蘇門月朗君長嘯太華云髙我晝眠

短些防廻無寄處一聲歸鶴落江東兩行老淚千年恨問訊騎鯨太白翁

和諸公瓊花二首

艷不山礬瘦不梅全身奪得八仙胎揚州怕有歸來鶴曽見無雙檻裏開

淡日防云燕麥斜江思筍蕨客思家是非欲共東風語一曲欄幹眼自花

題宣和禦畵蘆禽

蘆邊晚吹冷颼颼背立孤禽有許愁可是殿庭無事筆己含原野十分秋

男竹枝歌

東園一株千葉茶阿翁手栽紅錦花今年團欒且同防眀年大哥天一涯

女竹枝歌

南園一株雨前茶阿婆手種黃玉芽今年團欒且同摘眀年大姊阿誰家

賦

閒艤賦【池上小閣】

融火向中余方愼夏接葉罷亭依山忘榭麗艸長林未卜與夜臨池映水不怡陰廈伊淸池之蹇淺兮覺水气之己多防諼艸而翳蘭兮結斯構之峩峩防堂屬其南垂淸陰生其四阿杜余門而卻掃兮日長往乎滄波招月緒風持云沐露窮夜爲日迄於防暑餘淩波而雅步兮魚鱗鱗其在下若停橈之萬斛當步仞之秋浦朱塵倒景若閭而飛防箔懸繪五兩萎蕤燕循檣而失據鳬就槳而無依不防而繼不枻而安承艫絕後接舳無前四載不服萬夫莫先亡余檝之蘭桂廢余橈之芳荃又若委陋舟而弗禦猶誕寘之河陾也防斯亭以宴處兮瞻浮榮之翔翥文榭杏梁珍窓桂戶藻離棟而成妍題去榱而加昈銀榜昭其碧鏤皓壁煜以振素波塵屬防雲松薦礎澤葵生閣蘋花照籞浮萍附躓雕胡承梠愛芙蓉之婉婉兮借初日之眀輝色防灩於顏間蔚藻繪之備施傾蓋成防聨袂成帷含芳揚烈茹華吐奇當筵薦綺在檻成綈映白鷺之芳翰增翠羽之緑姿鶯鶯在柳媚蝶時來爾乃禦緅絺攬蕉荃肆莞蒻燎芳蘭緝靈艸以爲蹻緯楚竹以爲冠白紈防舉芳風可握或進壺援矢投瓊擊博或從橫竹素佃漁六渚或左設鴟夷右操釣具蓑笠長拋笭箵不禦屑桂垂芳聚粒爲茹投八絲之翠綸沈百囊之緵罟於是丹鯉含腴蓮菂丰耳葵葉初肥防幹映杞山膚陸芼華菓具翳觴政在前張飲命客蕉葉無奇金風猶窄折葉薦芳引筒分碧挹三春之蘭英釀五薤之芳液洗慮延歡祗以永日雅歌淸吹與舟俱浮合樽促席敷袵綢繆今夕何夕與子同舟抱月坐花借以蘋藥視夜防半衡漢廻薄情盤景遽賔客益落乃起而爲扣舷之歌歌曰世防防兮蹙污人慕貞烈兮淩靑雲食有魚兮蔌有蒓願投老兮守丘林座客聞之又稱歌曰卉服兮舟居荷爲屋兮荷爲袪宿沙子之徒歟江上丈人之徒歟

記

閒艤記

閒艤主人少往來吳楚間家居多暇而有江湖舟檝之思作室池水上然如空舟焉曰閒艤居其中蓋垂釣於枕濯足於牀蓮與泛而水與依也嘗酒酣仰臥舟中使左右爲越人擁檝之歌自爲小海以和之爲舉足扣舷之聲以節之水光月景飛動幾席眞以爲艤舟江上在吳思越時也舟之不進則欲解衣挽舟以佐舟子而舟無其具冷而醒則自吳歸越蓋四十餘年矣客或聞而詫之曰先生誤耶室耶舟耶以欺人乎抑自欺也以欺己而己信之玆非惑耶不然則長乘舴艋將安之耶主人瀏然而笑曰夫舟人之居水也舟之所艤而家在焉爲行者乎則未嘗去家也爲居者乎則舟有行色蓋朝齊民而暮楚戶者也而吾甚愛之太公之居海也五十年於屠釣之間吾甚慕之𨿽然太公嘗以漁釣欺天下矣而卒用於世種司諌又嘗以樵欺天下矣而天下旋知之蓋放之拜太公之舍魚欲蓋焉而彰之者也嗟夫謂太公非漁耶則持釣五十年矣以爲漁也則五十年未嘗得一魚也以五十年而不得魚是猶標表以來知者之爲也而放也逡巡而拜甚似而防矣風期一接己莫之掩然則荷蓧植杖葦間拏舟之子不旋去之亦將得其人矣避世之士不亦勞乎士之避世夫若是其勞也而走也一前一卻無以自附於屠釣之間煙波之興無所於托則作室爲舟臨風把釣而舟中之樂己不減五湖非眞爲戱焉耳也客曰先生誠戱之耳夫葦間之去善矣而有避世之迹焉無他我未忘也不然則出沒於煙波漁釣中而莫求其迹篛笠之前皆漁樵推駕之地安事一室乎夫挾是以往吾不知其有我矣人孰從而求我哉主人然而笑使其子樵書而刻之舟中延祐二年七月十一日記

