瓜廬集

欽定四庫全書

集部四

瓜廬集

別集類三

宋

提要

臣等謹案瓜廬集一卷宋薛師石撰師石字景石永嘉人隱居不仕築室會昌湖西題曰瓜廬趙師秀野水多於地春山半是云之句卽爲瓜廬作也是集卷末有王綽所作墓志述其始末甚詳卷首有趙汝回序稱其每與四靈聚吟獨主古淡融狹爲廣夷鏤爲素神悟意到自然淸空今觀其詩語多夲色不似四靈以尖新字句爲工所謂夷鏤爲素者殆於近之至於邊幅太窄興象太近則與四靈同一門徑所謂融狹爲廣者殊未見其然蓋方地視四靈稍弱而耕釣優遊以詩自適意思蕭散不似四靈之一字一句刻意苦吟故所就大同而小異也荊山劉植跋稱其多肥遁之詞斯言諒矣

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●瓜廬集

序晉宋詩稱陶謝唐稱韋杜當其時人人皆工詩詩非不盛也而四人者獨首稱豈非侯鯖爽口不若不致之羮鄭聲悅耳不若遺音之瑟哉唐風不竸派沿江西此道蝕滅盡矣永嘉徐照翁捲徐璣趙師秀乃始以開元元和作者自命治擇平煉字字玉響雜之姚賈中人不能辧也水心先生旣嘖嘖嘆賞之於是四靈之名天下莫不聞而瓜廬翁薛景石每與聚吟獨主古淡融狹爲廣夷縷爲素神悟意到自然淸空如秋天迥潔風過而成聲云出而成文間謂四靈君爲姚賈吾於陶謝韋杜何如也夫古詩三百不過比興然上下數千年間騷人文士望而知其難擬之而弗似矣四靈陋晚唐不爲語不驚人不止而後生常則其步趨謦欬揚揚以晚唐誇人此人所不悟也然則景石脫頴而出自成一家眞知機之士哉景石名家子多讀書通八陣八門之變乃心物外至忘形骸築廬會昌湖西灌瓜貼樹篘醇擊鮮日爲文會論切闓析恐不人人陶謝韋杜也情眞气和庶幾乎有道者而年五十一死矣死後人士無逺近爭致其詩其子弟手鈔不能給於是相與刻之嗚呼使景石健至今詩又止是乎嘉熙元年淸明日東閣趙汝回序

●欽定四庫全書

瓜廬集﹝宋﹞薛師石

瓜廬

近來有新趣買得薛能園疎壤延瓜蔓深鋤去艸根花時長載酒月夜正開門最識田家樂辛勤更不言

瓜廬至日卽事

西山起還伏插入萬大潭漁叟操桂棹樵歌過艸庵年荒酒味薄天旱井泉甘不願丘園賁惟將易自參

送趙幾道赴臺州錄事

廳前綆汲何從來淸流海底通九垓天河地脈■﹝氵隱﹞旋轉上中下井纒三臺滿城桃花二仙種方廣金殿三門開一時會上幾許人若匪佛種應仙才於公徒知髙其閭豈識大化非胚胎今之送言暫相別詩規筆誨紛崔嵬傅說明星定入夢方朔迹穢空詼諧不暱不阿余與汝古交淡淡無嫌猜

寄趙紫芝

別後訪消息傳言一半虛前官已不就所向定何如苦雨厭羇思春風欺舊廬懷人閉門夕専擬寄來書

會宿趙紫芝宅

郊居無一事喜見友人來促席坐添火推窻立看梅論詩漏欲盡煮茗匣重開此夜思徐照墓松猶未栽

贈達西堂

卻罷住山緣歸來又十年自知身是妄常道缽休傳塔路修來直紗燈影處圓與吾相對坐語嘿盡通禪

寄蔡任

不見三百日問君消息多身閒詩有味水盡月無波琴裏懷孤竹書中寄永和遙憐一江隔何計得相過

送趙紫芝入金陵幕

爲官亦僦居官況定何如昨夜交遊散滿湖秋雨疏此邦佳麗久舊吏拜參初喜是賢侯幕新年有薦書

讀劉靖君碑

儒生身上事皆成身外浮華亦甚輕種竹滿山門徑小掛冠當路樹枝橫幾於顏子三生壽分得陶潛一字名何處時今見前輩只看碑語自心淸

漁父詞

十載江湖不上船捲篷髙臥月明天今夜泊杏花村只有笭箵當酒錢

鄰家船上小姑兒相問如何是別離雙墮髻一彎眉愛看紅鱗比目魚

平明霧靄雨初晴兒子敲鍼作釣成香餌小蠒絲輕釣得魚兒不識名

擊船蘭沚鱠長鱸曲袷方袍忽訪吾神甚爽皃全枯莫是當年楚大夫

春融水暖百花開獨棹扁舟過釣臺鷗與鷺莫相猜不是逃名不肯來

夜來采石渡頭眠月下相逢李謫仙歌一曲別無言白鶴飛來雪滿船

莫論輕重釣竿頭伴得船歸卽便休酒味薄勝空甌事事何須著意求

寄謝黃元信恵茶

建溪金鋌直幾千餘性所嗜一已偏尋常艸卉不足進龍圑鳯銙如瑉堅長須健卒前月到手提萊器急取煎妻兒攢眉笑苦澀爲言眞味玆天然易牙去已久吾齒若貝編枵腸豈廢食睡省非壯年惜此餘香滯喉頰巡除吟詠聲諓諓詩成寄題建寧郡主茶官吏俱時賢合同緘印一時畢進奉飛馳爭春妍天子不敢嘗薦以寢廟先定自褒嘉到屬郡趣君宻邇玉鑪煙一以此味沃天下邪魔驅掃無畱連

送子舒弟之官華亭

執手難爲別愁看去棹孤舩官得閒散春晚過皇都書附海人便花添住屋圖有時吟句穩還憶老兄無

送張直翁之筠陽

時平民事少詩句定能淸況作江西去放教秋水聲山花香淡泊湘竹恨分眀朝士多知爾慈溪舊有聲

送趙端行廷對少寓期待之意

甲科知亦有難得是家傳定入中朝局還支內賜錢服靑初解褐班後忽趨前獨謝歸廊廟詩成第一篇

贈葛天民

逃禪已得計易姓豈云非自說身如幻常人見亦希亭邊看荷葉樓上掛蓑衣幾夜蘇堤月隨君瘦影歸

送廬次夔兼柬盧九祕書

蔡邕初入直撰著幾﹝缺﹞成所取友若此遙知人至淸朝逥收疏槁夜語雜詩情愧我多年別相煩一寄聲

挽陳叔望

少年曽是魯諸生爲立功名別路行嘗擬寶刀嚴漢陛再持符節領江城絕憐詩律雙金在不見林塘五栁成眀月西山歸葬處踏靑人散艸初平

送葉季重之官吳門

君繼賢人業試官閶闔門但問要離墓莫看眞娘墳虎丘寺前生野艸一花一葉皆麗好用心冷淡不嗜此自有詩禮長探討給旁餘閒庭廡空小輿應亦上垂虹橋邊風駛寄書便只寫平安報乃翁漸空空易疎斥時亦摳衣侍函席春膏流滑儻寄將待寫續經藏屋壁

寄趙叔魯

相知言莫盡別後意如何命笑春冰薄愁因夜雨多全家寓京國無地著吟哦會得窮通理從余緝薜蘿

酬劉子至

寄來書一紙別後喜安和想見淸髙極吟成秋思多山頭靈運立月下謫仙歌共是江湖客斜陽髙曬蓑

賦二十八字

水滿溝塍不愁旱急催租稅卻憂貧家人苦不憐余拙雪袴冰衫要及晨

紀夢曲

夜夢佳人姱且長星冠霞帔云衣裳雙眉淺淡畵春色兩耳炫耀垂珠璫組步逡巡倐相近世道人情不可問斂容正笑發一言不識巫山雲雨恨自從十五學仙經今年二十身骨淸天上有籍升其名長聲短聲歌紫瓊紫瓊之章詞宛轉永與人間風調逺餘聲未竟鐘鼓鳴霧散煙收人不見

水心先生恵顧瓜廬

未成三徑已荒蕪勞動先生枉棹過數朶葵橊發深愧一池鷗鷺避前呵路通矮屋惟添艸橋壓扁舟半沒河再見緇帷訪漁父卻無漁父聽淸歌

題南塘薛圃

門對南塘水亂流竹根橘底自成洲中間老子隠名姓只聽漁歌今白頭

巾山

兩峯爭起入雲層半屬虛空半屬僧斜日滿山人到少任蕃去後我來登

送趙端行

紛紛帝族貴欽玆神秀門永嘉分奕葉甚盛二枝蕃吾友天樂翁實惟遊之孫身𨿽羇旅盡詩則騷雅存侄行有科第作尉期髙騫是曰提刑後令問方騰喧大心欲圖南小枝不在言十年相聚首偉論孰敢援交比鮑叔知志許諸葛論分攜乃眀發念我守故園君往夫差國不遣吳水渾陸靜翫蟾彩江淸烹鮈豚邑宰話鄊曲官廨如荒村昂藏信多暇時憶朋友樽窮達委天分守道無競奔會當春風吹梅實眾花繁

挽徐道暉

昌黎銘最好友朋更情深身沒復何憾家貧自不禁春山無死艸夏木有淸陰爲鬼詩還別重來何處尋

漁家

小舟輕似葉曽不畏風濤自說磻溪好翻疑釣瀬髙晚來魚換酒歸去子持篙定是逃名者時聞歌楚騷

梅雨

梅雨潤兼旬暑月不知夏溪流三尺彊舟人驚昨夜余家有瓜田蘋藻紛揉藉魚鰕失憑依跳躍至牀下卑濕畏暮年扶策升臺榭難願方丈食互市物踴價四鄰各淒涼惟有酒可借五月藉新白咀嚼勝棗炙閉門人事絕向晚烏巾卸震雷壓不住神龍未遑暇或謂蛟爲孽胡不寧爾捨旱澇政本農徧恵及間架皇天無所私未遽損禾稼一洗天下淸作我聖人化

謝陳水雲寄恵瓜廬字

吾向村中住無人知姓名結廬難得就種樹幾時成扁榜龍蛇動飛檐燕雀驚自憐幽僻地因此亦敷榮

和梅氏西澗韻

此處宜新月開門亦向西近江潮有信初種樹猶低何日尋梅隠移船系栁堤詩篇滿窻戶畱壁待余題

秋晚寄趙紫芝

數日秋風冷丘園獨自身閒看籬下菊忽憶社中人苦詠肩常瘦移家債又新極知君淡漠十載得相親

送王成叟先生訪丁子桓

老懶無拘檢一年身耐貧還思溫嶺去別我若吟人栁色行三日雩風浴暮春舊時同學友迎拜緑袍新

和葛天民

賈島文章懷素書得來讀罷捲還舒西湖栁下爲君宅東海云邊是我廬千里江山長若此一生心抱欲何如相思惟有加飡食不暇逢人寄鯉魚

戱贈趙天樂

問隱當時意已深近來全廢是淸吟一春祇爲風雷變盡日閒觀天地心聞道丹鑪初候火能教瓦礫化成金果然成得知何用不似瓜廬種紫蔘

孤山

不到西湖今幾時十年雙鬢欲如絲難尋和靖題詩處空見梅花成老枝

望夫石

望夫一望幾千年蒼蘚何曽似翠鈿卻是春深更風雨滿身吹淚使人憐

喜翁捲歸

我老寡儔侶年荒值冬迫膝下有啼寒缾下無儲積豈不展轉思自欠經營策儒冠匪謬誤賦性素褊窄淵明疑夙世荷鋤心便適嗟餘四友朋驚見三化魄一翁尙淒涼六秩困行役家貧病難愈詩苦發全白昨來扣我門偶往比鄰宅聞語亟倒屣已去歘無迹知君懷百憂𨿽出難久客從今幸安居況有舊泉石淸晨過窮廬竟夕話疇昔遊者已云逺相期守枯瘠

寄題趙十四知縣聽雪堂

誰彈石上琴涓涓流水響主人性淸曠靜夜逾幽想何心指蓬閬取近對秋蕩應有可人來煙蓑曵雙槳

塔山和徐道暉壁間韻

寺在一山頂江分兩岸田憑何發詩興題字古廊邊近地今埋骨閒人亦助錢昨宵畱宿意不忍上歸船

葉宰赴丰城

君往爲官處江西寇已平獄閒空劍气堂靜響琴聲有法催常稅無私得眾情時方急賢路名定達公卿

喜徐璣至

榮滿自南歸曽過秦系廬無心緣見道會面只如初詩好多人說官淸得薦書柴門勞顧訪未覺四年疏

送蔣肖韓

嶽陽有仙迹君去頗相宜已料官閒日多吟湘水師髙風琴斷裂白月酒漣漪無意求人薦惟應我自知

懷趙紫芝

日沈月上暝煙斜收拾漁竿恰到家爲憶城南淸瘦友寒宵夢裏見梅花

至日遊湖

此心全剝落今日一陽生自分安身計難逃素隠名貧中聞道徹閒裏作詩淸別有求漁者笑余憂思盈

自題

半生作計在田廬習懶何曽好讀書誰卻畫作古人樣旁邊還是欠犁鋤

送謝彊學主建徳簿

少年初試吏濯印富春亭水可淸人骨山曽隱客星俸亷専養母政簡靜公庭守是賢侯子應看薦墨靑

寄題趙紫芝墓

辛未聮詩別九年成恍惚大星墜地旋無光君身入土名不沒吳越之水相交流寂寞詩魂何處遊不聞孤寉喚人醒空見梅花似人影無復東巖招謝客應住西湖伴和靖世上如今一句無一靈獨存勢欲孤我有生芻來未得只愁宿艸易荒蕪

贈奭上人

何人養道得如君房接髙樓接半雲山地栽梅寒蘂痩瓦鑪畱火夜香薫看經尋義心逾靜坐黙觀身耳不聞莫道門前是廛市須知喧寂此中分

哀徐致中

亡友如今隔杳冥畵身只見病時形書窻閉久梅添潤花徑荒來艸又靑一卷詩編空就緒兩年文會覺凋零幾回行過深深巷不忍登堂不叩扃

送薛詠

病裏風光總虛擲岸花園栁雨中休無端好客隨春去送酒吟詩一並愁

楊栁枝

門前楊栁君莫折長於折處生二枝兩枝難作一枝合一心分作兩心時

惟有髙枝髙莫攀不堪攀處只堪看怪得樓頭畵眉婦春朝長自憑欄幹

獨於髙處接陽和占得春風分外多須信繁華易披拆不如柔弱拂江河

汴水堤邊薪可束永丰巷口緑成堆盛衰到底皆惆悵何不移根種馬嵬

橫參樓和老杜韻

僻懶便幽處江湖深隠心地偏欣攺觀樓豁喜初臨暖日低輕帽良朋接短襟潮聲全有韻帆影半回陰翠麓添重色鱸風出淺林嶼頭煙嶂逺沙觜浪痕深寂靜雲歸壑闌珊月近參人家已鼾睡漁父尙謳吟造化由來久周回忽見今愛他斜日照顚倒數山沈

湖上

勢利絕交初瞿然臥隠廬無營心淡泊見客禮生疏遊有漁樵伴看多佛老書春深艸易長忘卻倩人鉏

宿瞿溪

船泊溪西岸人家見晚舂疏星寒有鴈村寺夜無鐘竹徑通新店茅柴暖病容農夫不相識問我欲何從

送從善雲遊

鴈蕩天臺去閒尋倚杖藤路邊應得句禪坐似無能頂笠偏愁雪山猿不畏僧倘逢淸塞伴休願入傳燈

多景樓

跨淛連淮是潤州好山全對此江樓少年志气慚霜鬢猶憶曽看打陣舟

送法照

論著天臺教詩參左緯來閒行過蓬蓽相對坐莓苔講席虛前月重遊約後回仍聞藏禊帖應許爲吾開

送子舒弟赴金陵兼柬宋君輔

祿仕何方好金陵總莫如廟存元帝像家有二王書羽檄時方急文才用有餘功名收拾了歸食會昌魚

送夏肯父

霜晴鴈蕩白五日計鄕程野燒明山店輕輿憇嶺平乞銘甘久客愛母起歸情孝極天爲感師文早晚成

挽林敬之

閉門常讀易遁世意如何有酒可消悶無階不種莎閒時尋舊友月夜步新河我亦逃名者題碑愧爾多

金賢良

虛號賢良豈療饑短衣結袖竟何爲空攜痛哭能言策不遇勤求下詔時老去說詩猶有味寒來索酒莫教遲家貧身死知無計自有旁人爲立碑

學海樓和水心先生韻

江口潮生夜語喧月殘惟有數星存更憑髙處觀空闊始悟乾坤是易門

下仙勝因寺有懷

山中初寄隠野寺一天星路逺有如此客來應未能蛩催寒嫗緯蟬雜夜僧經忽憶忘形友微吟自剔燈

趙成子

早年名字諸公並惟有淸聲獨至今辭卻雙旌更何事自扶靈壽欲閒吟病來更作雲歸岫死矣猶如寉在陰終始哀榮了無恨只愁塵鎖匣中琴

送子文監艸料場

坐局何煩聽曉雞豆萁苜蓿亦詩題好文不愛今人體色養寧嫌古署低翰苑舊交應顧訪相門新近事招攜歲寒惟有君於我老去過從許杖藜

寄鴈蕩詩僧

鴈蕩峯前夜雨晴空房不住有蟬聲一身閒後發難白五字吟來思極淸少見出山多入定還於夏末起秋程何如更待黃花節顧我來遊計已成

李白城

野火燒殘竹數枝詩魂飄蕩定何之娟娟秋月照采石不在荒墳在水湄

漁父二首

偶來浦口芰荷香緑葉叢中睡一場須信至人無妄想不曽有夢見文王

利薄每言隨分過避名不入愚溪路春深雨足釣絲長夜來又宿蓑衣步

州燕席上賦牡丹得日字

粉淡與妖紅占盡陽和出春去在商量更費吟人筆此是洛陽花尙帶長安日持上使君墀實缾分甲乙

寄龍虎山道士孔野雲

上淸三十六院閣皆幽淸潄齒泉新汲晞發日始升自除燒墨竈晝夕誦黃庭所得異疇昔出山畏逢迎同當知非年寄詩聊寫情

夜坐陳縕靈見訪

淸夜焚香篆閒看郊島詩自憐多冷淡誰足慰衰遲雪樹明窻紙缾梅落硯池君心亦無事相對坐移時

送翁靈舒閒遊

袖有新詩如美玉知君去憶十分濃山行見艸認靈藥午歇就陰依古松兩鬢已添蓬蓽色三年判作冷零蹤羇情夜後更愁絕深澗斷猿溪寺鐘

先寄郭子奇

世道祇如此君心我得知先教栽菊在預作去官期夢覺秋風起行吟夜月遲懷人幾十載欣有扣門時

喜葉謙夫歸

老思忽蕭爽親朋得意歸菊觴奉親壽栁色上儒衣宅旺看山勢門淸有釣磯我來聊問字澹坐月侵扉

挽潘母

獨翫隔廳月淒涼三十年渺然儒素業翻以母儀傳生計無中有衰齡病後延誰爲市貞石髙刻墓之前

送趙主簿

內地無烽火詩人入仕林定將詠物意移作愛民心晤語初同調分攜便不禁卜鄰曽有約久後得相尋

送陳器之赴紹興判官

郡古湖如鏡照人心膽淸閒曹應事簡盡日讀書聲府主舊知舉同僚親弟兄人言遊宦樂難得比君榮

哭周宗彛

已嘆交情看漸少聞君怛化重傷神手栽寒竹惟添筍堂掩空山不見人舊說媾婚今且置新懷情悃向誰陳獨憐頭白曽參母淸夜悲號血淚頻

送項季約入成都幕

閣書入兵幕束袖學戎裝峽峭艬侵月秋淸猿嗛霜迂程看陣磧到處宿詩堂若比仲宣樂輸君發未蒼

送郭子奇

永嘉官滿後歸處是仙居栁舞陶潛徑桃迎阮肇車名髙唐寺塔篋滿晉人書看步靑雲上題緘寄隠廬

送趙澤民赴酃縣

髙人爲令尹政事豈尋常炎月不避暑淸風心自涼水流衡嶽色酒帶芷蘭香逺想濯纓暇思予有詠章

大龍湫

昔聞天下山衡嶽稱崇丘又聞天下水江漢爲巨流古有山海經歷歷敍九州島李唐三百載詩家一無畱及觀酈道元此地亦不收不知諾矩那何事能窮捜我來玄妙境萬丈懸淸秋石壁去無極百里彌道周雲气冒羣岫龍宮深以幽輕輿巖壑底竟日涉溪遊陰晴異瞻矚逺近難搜摟飄如飛素練粲若散琳璆風掀一潭雨佛坐四時秋喧呼勢益驟洶湧聲彌吼變化有如此溥博誰與儔吾謂神龍力豈繄神鬼謀稽首荷玄遇久坐勞雙眸一杯卻嵐暑旋步轟雷稠以吾淡世慮歘起杞人憂何當騎天狼滿引射斗牛

斷橋

獨扶瘦杖欲經過爲問髙僧意若何自倚神通能渡水卻言佛法本無多

寒山寺壊莊產盡爲勢家所奪余逰天臺甚爲普賢惜之陳約甫攝郡號不畏彊禦者必能與寒山出气

寒山寺廢佛燈寒有客來遊欲住難夙世閭丘今攝郡不妨饒舌似丰年

哭劉詠道

案上韓文與杜詩小齋寒淡亦相宜人憐貧病憂無計自說文章樂未涯禮合古初山友哭祔從先世夕郎知生平直諒嗟何往不是哀辭是誄辭

送張直翁

宰公詩句是騷人官舍況臨湘水濱衡嶽望中思策蹇滄浪淸甚欲垂綸長於一縣花開後獨訪三閭廟裏頻元亮何曽藉知己翻然出處自由身

送王倅之

興化梅溪好源委流徳至今存獨繼賢人業共推君子孫官淸五字好州小貳車尊所歷七閩郡從玆水不渾

挽趙孺人余中表也

幼小同羣戲年加各所之常疑艶花卉終是易離披夫壻新袍緑兒男半發垂送歸蒿裏道興我渭陽思

趙叔魯端行胡象徳攜酒見顧

一賢二公子枉駕瓜廬丘烹魚載美酒竟夕爲我畱評詩仍和曲舉白不計籌情忘覺歡暢禮厚愧莫酬今朝風雨橫欲謝出無由

挽徐左史

左史聲名空復存如今往事不堪論惟應指佞當前陛已判身歸老故園驄馬引喪寒有淚麒麟臥冢寂無言人生遇合萍相似何處分明怨與恩

送鮑份父

地僻官仍小玆行古迹多矩羅應失笑龐縕亦經過宦業知餘事宗風竟若何

挽張彥文提舉

七十童顏在翛然物外幽組衣藏蠧篋散服上漁舟此日移松葬前時爲菊畱山連象浦館誰記孟家遊

淨光長老極能詩

近住城中寺陰雲漬竹房雨多香篆久春去藥苗芳室裏從人問吟邊與世忘一身全是道頭白有何妨

朱淸之

漈水日夜白之人信所宜隠於陶令酒甘謝郗詵枝江渡月偏滿家庭歲有規不知君役後誰主菊花期

送蔣肖韓赴弋陽

弋水橋邊接長官水晶山色讓淸寒共知雕獘今稱劇自倚亷勤道不難吏退早衙花谷靜鶴翔秋戺訟庭寛從來遇事無凝滯應只愛民勞寸丹

送謹師

謹師牢絆腳語別意茫茫入寺春隨杖當禪月滿牀多因新見解拋卻舊篇章爲我金山去鉗錘問一場

挽宋耆卿

人如韞玉操如冰拾芥推棃世豈能案上有琴忘舊響墓頭無火續寒燈一官祇是幽閒過百行惟須健筆稱此曲調髙知者少朗吟喚得九原譍

送髙郵周主簿兼呈陳居端

遶縣重湖色難同主簿淸𨿽云古郵置不似近邊城月落淮田闊風晴隋栁輕鄕人在曹職相答爲詩情

寄守上人歸閩省親

從小服緇素三衣竟不長心空無物礙頂重有詩囊去與云相似來期春未央家山指萱艸微笑奉髙堂

無題

平生愛菊與梅花菊比淵明梅似逋誰知此道今寥落愛菊愛梅人也無

戊子七月十一日

貧因幾首詩閒髙一著棊瓜田常黙坐不願有人知

瓜廬集

●瓜廬集附錄

四靈畱題奉贈薛景石瓜廬

何地有瓜廬平湖四畆余自鋤畦上艸不放手中書人逺來求字童閒去釣漁山民山上住卻羨水邊居﹝徐照﹞

不作封侯念悠然逺世紛惟應種瓜事猶被讀書分野水多於地春山半是云吾生嫌已老學圃未如君﹝趙師秀﹞

近捨新爲圃澆鉏及晚涼因看瓜蔓吐識得道心長隔沼嘉蔬潔侵畦異艸香小舟應買在門外是漁鄕﹝徐璣﹞

卜得無塵地栽花仍結廬𨿽然親隴畆還不離琴書洲暖煙蔵樹波寒月照魚東陵人已逺新興復何如﹝翁捲﹞

瓜廬集附錄

●瓜廬集

余讀四靈詩愛其淸而不枯淡而有味及觀瓜廬詩則淸而又淸淡而益淡始看若易而意味深長自成一家不入四靈隊也蓋四靈詩𨿽擺脫塵滓然其或仕或客未免與世接猶未純乎淡也若瓜廬則終身隱約不求人知其所爲詩若淳音淡泊自有餘韻其分數又髙矣此水心先生之所稱賞而諸靈之所推遜而待以別席也瓜廬沒後其詩始出而求者益眾平生所爲詩不多其子峻輩始収拾僅得幾篇旋鋟諸板以應好事者之求峻以明經進士爲常徳郡博士亦喜吟哦工字畫雅有父風而出處異矣淳佑丙午夏五東畎老人曹豳題

