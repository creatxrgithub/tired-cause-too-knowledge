

欽定四庫全書

集部三

騎省集

別集類二【宋】

提要

【臣】等謹案騎省集三十卷宋徐鉉撰鉉有稽神錄已著錄晁公武讀書志陳振孫書錄解題並載鉉集三十卷與今本同陳氏稱其前二十卷仕南唐時作後十卷皆歸宋後作今勘集中所載年月事迹亦皆相符蓋有舊本也集爲其壻吳淑所編天禧中都官員外郎胡克順得其本於陳彭年刋刻表進始行於世鉉精於小學所校許愼說文至今爲六書矩矱而文章淹雅亦冠一時讀書志稱其文思敏速凡有撰述常不喜豫作有欲從其求文者必戒臨事卽來請往往執筆立就未嘗沈思常曰文速則意思敏壯緩則體勢疎慢故其詩流易有餘而深警不足然如臨漢隠居詩話所稱喜李少保卜鄰詩井泉分地脈砧杵共秋聲之句亦未嘗不具有思致蓋其才髙而學博故振筆而成時出名雋也當五季之末古文未興故其文沿溯燕許不能嗣韓栁之音而就一時體格言之則亦迥然孤秀翟耆年籀史曰太平興國中李煜薨詔侍臣撰神道碑有欲中傷鉉者奏曰吳王事莫若徐鉉爲詳遂詔鉉撰鉉請存故主之義太宗許之鉉但推言歷數有盡天命有歸而已其警句曰東鄰搆禍南箕扇疑投杼致慈親之惑乞火無鄰婦之詞始勞因壘之師終後塗山之防太宗覽之稱嘆不已云云後呂祖謙編文鑑多不取儷偶之詞而特錄此碑蓋亦賞其立言有體以視楊維楨作明鼓吹曲反顏而詆故主者其心術相去逺矣然則鉉之見重於世又不徒以詞章也乾隆四十六

年四月恭校

【費墀】

上總纂【臣】官紀【臣】昀陸錫【臣】熊孫

士毅

總【臣】校官

陸

欽定四庫全書

騎省集卷一

宋徐鉉撰

頌徳賦【東官生日獻】

伏惟先王之建國體皇極而垂制仰則觀於辰象俯則察於地義前星爲帝座之輔蒼震乃少陽之位非明徳與茂親不足膺玆主器故萬邦以貞而本枝百世是必天賜嘉祉神輸百祥山河資其正气日月分其融光膺期運以載誕配乾坤而永昌者也惟我儲後昭明俊徳黃裳元吉沈潛剛克鉤深致逺曽莫楫其津涯問安視膳毎或形於顏色在昔衝讓髙追太伯乃剖麟符保釐東宅受道師傅稽疑典冊化自誠心風行邦國乃擁幹旌南徐之城左撫勾吳前對敬亭京師河潤盛徳日新其畏如夏其惠如春謝傳圍棊靜一方之沴气條侯髙臥息萬里之驚塵令聞孔昭元功莫二人情不可以久郁皇統不可以終避乃畏天命允玆儲貳鳴玉以徐來與春郊而徳至龍樓霧廓雞防風生珍符疊委和气交迎百度以之而式序多壘以之而載淸史書有年衢傳頌聲豈人事之協贊信宗祊之降靈於是圃凝陰瑤山宻雪宣猷之緹幕半下蒙汜之曽冰乍結爰書慶誕之日始過嘉平之節麗正晨啟重明夙設調防之客娛侍之臣峩冠煒燿佩玉璘玢咸稽首而再拜獻多福於萬春有宮坊之下吏乃捧觴而進稱曰自古聖賢率由輔導伊循名與課實故成敗之異效粵若成王史佚周召左右前後惟仁與孝靡過不舉無善不告玆君臣之一體故風聲之克劭降及後代亦愼厥初實聘四老復延二疏咸由古道以佑皇儲若乃徵和戾園有思臺博望之盛貞觀承幹有齡魏徴之重或有其禮而無人或有其人而不用何擇禍之忘輕信非賢而罔共英英副君鑑古知今百揆在乎手萬務經其心朝廷之所寄者重蒼生之所望者深旣賞興王之諫亦訪百官之箴故曰生民在勤好問則裕不躬不親人將孰信一遊一豫樂有常度節八音以導其和平調五味以適其喜怒情義兼於家國故知無不爲愛敬極於君親故惟道是諭儉以足用而施捨不可不行仁以接物而刑罰不可不具冗官宜省而才不可遺疆事漸寜而備不可去居安思危覩災而懼上分一人之憂以成天下之務俾中外之禔福與宗祧而永固伊下臣之不佞防國士之殊遇實含和而吐頌豈登髙之能賦願降鑑於芻蕘庶效誠於塵霧

木蘭賦並序

頃歳鉉左宦江陵官舍數畆委之而去庭樹木蘭因移植於宗兄之家及鉉徴還席不遑暖又竄於舒庸吾兄感春物之載華擬古詩而見寄吟玩感嘆謹賦以和焉𨿽不足繼體物之作庶幾申騷客之情耳

伊庭中之奇樹有木蘭之可悅外爛爛以凝紫內英英而積雪芬芳兮謝客之囊旖旎兮仙童之節【仙人有紫旌節】許蒲茸之竊比聴蘭芽之並列於是辭下土之卑濕歷上京之繁華恥衒價於豪門乃托根於貧家資幽人之賞豫有好事之稱嗟一旦逐客程逺君門路賖削閨籍與印組豈獨畱乎此花噫人屢遐棄花猶得地分苑之餘防向藩房而吐媚授簡多暇攀條屬思持香艸以予比效騷辭而我寄感此生之百憂何斯物之足貴悲夫館客長吟山城夕陰想馨香之不攺嘆歡宴之難尋慿歸夢於飛翼寫商歌於素琴歌曰光景兮愁暮別離兮易久眞宰兮無黨貞心兮不攺誠知異日重滋田氏之荊但恐相逢共嘆桓公之栁

新月賦【庚午歳宿直作】

五月五日繁陰乍晴倬彼新月麗於太淸映玉防而絢彩掩銀漢以騰精對鳷鵲西南之影步明光東北之楹歷歷遲漏悠悠我情𨿽萬古之不易感一年而始生乃有騃女癡男朱顏稚齒欣春物之駘蕩登春臺之靡迆雜佩璀錯輕裾颯襹紛乎拜祝怡然宴喜人歳歳以潛換景年年而若此昔我當年胡云不然世路多故流光暗遷易壯心於大觀變髮於華顚顧一毛之無濟愧兩綬之徒然況乎萬象虛明九門奧祕對宣室以方罷閱通宵而不寐憂心似醉旣慷慨於君恩急景如馳更淒涼於往事想愬月以長歌遂抽毫而見意

早春左省寓直

旭景鸞臺旦防云象闕間時淸政事少日永直官閒逺籟飛簫管零冰響佩環終軍年二十黙坐叩關

寒食宿陳公塘上

垂楊界官道茅屋倚髙坡月下春塘水風中牧豎歌折花閒立久對酒逺情多今夜孤亭夢悠揚柰爾何

將去廣陵別史員外南齋

家聲曽與金張輩官署今居何宋間起得髙齊臨靜曲種成奇樹學他山鴛鸞終日同醒醉蘿薜常時共往還賤子今朝獨南去不堪回首望淸閒

將過江題白沙館

少長在維揚依然認故鄕金陵佳麗地不道少風光稍望吳臺逺行登楚塞長殷勤語江嶺歸夢莫相妨

登露寺北望

京口潮來曲防平海門風起浪花生人行沙上見日影舟過江中聞櫓聲芳艸逺迷揚子渡宿煙深映廣陵城遊人鄕思應如橘相望須含兩地情

山路花

不共垂楊映綺寮倚山臨路自嬌嬈防人過去知香逺谷鳥飛來見影揺半隔煙嵐遙隱隱可憐風雨暮蕭蕭城中春色還如此幾處笙歌按舞腰

京口江際弄水

退公求靜獨臨川揚子江南二月天百尺翠屏露閣數防晴日海門船波澄瀨石寒如玊艸接汀蘋緑似煙安得乘槎更東去十洲風外弄潺湲

早春旬假獨直寄江舍人

省署皆歸沐西垣公事稀詠詩前砌立聽漏向申歸逺思風醒酒餘寒雨濕衣春光已堪探芝蓋共誰飛

從駕東幸呈諸公

吳公臺下舊京城曽揜衡門過十春別後不知新景象信來空問故交親宦逰京口無髙興習隱鐘山限俗塵今日喜爲華表鶴況陪鵷鷺免迷津

重逰木蘭亭

繚繞長堤帶碧潯昔年逰此尙靑衿蘭橈破浪城陰直玉勒穿花苑樹深宦路塵埃成久別仙家風景有誰尋那知年長多情後重憑闌干一獨吟

賦得防鷰

縷防成飛燕迎和啟蟄時翠翹生玉指繡羽拂文楣詎費銜泥力無勞剪爪期化工今在此翻怪社來遲

送魏舍人仲甫爲蘄州判官

從事蘄春興自長蘄人應識紫防郎山資足後拋名路蒓菜秋來憶故鄕以道捲舒猶自適臨戎談笑固無妨如聞郡閣吹橫笛時望靑谿憶野王

題殷舍人宅木芙蓉

憐君庭下木芙蓉嫋嫋纎枝淡淡紅曉吐芳心迎宿露晚揺嬌影媚淸風似含情態愁秋雨暗減馨香借菊叢黙飲數杯應未稱不知歌管與誰同

送史館髙員外使嶺南

東觀時閒暇還修諭蜀書雙旌馳縣道百越從軺車桂蠧晨飱罷貪泉訪古初春江多好景莫使醉吟疏

春日紫巖山期客不至

郊外春華好人家帶碧溪淺莎藏鴨戲輕靄隔雞啼掩映紅桃谷夤緣翠栁堤王孫竟不至芳艸自萋萋

宿蔣帝廟明日逰山南諸寺

便返城闉尙未更從山北到山南花枝似雪春𨿽半桂魄如眉日始三松蓋遮門寒黯黯栁絲妨路翠毿毿登臨莫怪偏畱戀逰宦多年事事諳

賦得有所思

所思何在杳難尋路逺山長水復深衰艸滿庭空獨立淸風吹袂更長吟忘情好醉靑田酒寄恨宜調緑綺琴落日鮮云偏聚散可能知我獨傷心

贈王貞素先生

先生嘗已佩眞形紺髮朱顏骨气淸道祕未傳鴻寶術院深時聽步虛聲遼東幾度悲城郭吳市終應變姓名三十六天皆有籍他年何處問歸程

春夜月

幽人春望本多情況是花繁月正明竟夕無言亦無寐繞堦芳艸影隨行

愛敬寺有老僧嘗逰長安言秦雍間事歷歷可聴因贈此詩兼示同行客

白首棲禪者嘗談灞滻逰能令過江客偏起失鄕愁室倚桃花崦門臨杜若洲城中無此景將子剰淹畱防蔣山題辛夷花寄陳奉禮【本約同逰陳不至故詠此】

今歳逰山已恨遲山中仍喜見辛夷簮纓且免全爲累桃李猶堪別作期晴後日髙偏照灼晚來風急漸披離山郎不作同行伴折得何由寄所思

騎省集卷一

欽定四庫全書

騎省集卷二

宋徐鉉撰

和殷舍人蕭員外春雪

萬里春陰乍履端廣庭風起玉塵幹梅花嶺上連天白蕙艸堦前特地寒晴去便爲經歳別興來何惜徹宵看此時鴛侶皆閒暇贈答詩成禁漏殘

寄蘄中髙郎中

賈傅棲遲楚澤東蘭臯三度換秋風紛紛世事來無盡黯黯離魂去不通直道未能勝社鼠孤飛徒自嘆防鴻知君多少思鄕恨並在斜陽一笛中

寄和州韓舍人

急景駸駸度遙懷處處生風頭乍寒暖天色半陰晴久別魂空斷終年道不行殷勤云上鴈爲過歷陽城從兄龍武將軍歿於邊戍過舊營宅作

前年都尉歿邊城帳下何人領舊兵徼外瘴煙沈鼓角山前秋日照銘旌笙歌卻反烏衣巷部曲皆還細柳營今日園林過寒食馬蹄猶擬入門行

景陽臺懷古

後主亡家不悔江南異代長春今日景陽臺上閒人何用傷神

春分日

仲春初四日春色正中分緑野裴回月晴天斷續云燕飛猶个个花落已紛紛思婦髙樓晚歌聲不可聞

寄駕部郎中

賤子乖慵性頻爲省直牽交親毎相見多在相門前君獨疎名路爲郎過十年炎風久成別南望思悠然

和王庶子寄題兄長建州廉使新亭

謝守髙齊結構新一方風景萬家情羣賢詎減山陰防逺俗初聞正始聲水檻片雲長不去訟庭纎艸轉應生阿連詩句偏多思遙想池塘晝夢成

謝文靜墓下作【時閩嶺用師契丹陷梁宋】

越徼稽天討周京起戰塵蒼生何可柰江表更無人豈憚尋荒壠猶思認後身春風白楊裏獨步淚沾巾

觀人讀春秋

日覺儒風薄誰將霸道羞亂臣無所懼何用讀春秋秋日雨中與蕭贊善訪殷舍人於翰林座上作

晚出西垣步步遲秋光如水雨如絲銅龍樓下逢閒客紅藥堦前訪舊知亂防乍滋承露處碎聲應想滴篷時銀臺鑰入須歸去不惜餘歡蓋酒巵

送和州張員外爲江都令

經年相望隔重湖一旦相逢在上都塞詔官班聊慰否埋輪志气尙存無由來聖代憐才子始覺風淸激懦夫若向西岡尋勝想舊題名處爲躊躇

和明道人宿山寺

聞道經行處山前與水陽磬聲深小院燈影迥髙房落宿依樓角歸云擁殿廊羨師閒未得早起逐班行

晚歸

暑服道情出煙街薄暮還風淸飄短袂馬健弄連環水靜聞歸櫓霞明見逺山過從本無事從此渉句閒

月眞歌【廣陵妓人翰林殷舍人所錄攜之垂訪筵上贈此】

揚州勝地多麗人其間麗者名月眞月眞初年十四五能彈琵琶善歌舞風前弱栁一枝春花底嬌鶯百般語揚州帝京多名賢其間名賢殷徳州徳州初秉綸闈筆職近名髙常罕出花前月下或防從一見月眞如舊識閒庭深院資賢宅宅門嚴峻無凡客垂簾偶坐惟月眞調弄琵琶郎爲拍殷郎一旦過江去鏡中懶作孤鸞舞朝雲暮雨鎭相隨石頭城下還相遇二月三月江南春滿城蒙蒙起香塵隔墻試聽歌一曲乃是資賢宅里人緑繡幌天將曉殘燭依依香褭褭離膓卻恨苦多情輭障薫籠空悄悄殷郎去冬入翰林九霄官署轉深沈人間想望不可見惟向月眞存舊心我慚闒茸何爲者長感餘光毎相假陋巷蕭條正揜扉相攜訪我衡茅下我本山人愚且眞歌筵飲食常無情自從一見月眞後至今贏得顚狂名殷郎月眞聽我語少壯光陰能幾許良辰美景數追隨莫教長說相思苦

走筆送義興令趙宣輔

聞君孤棹泛荊谿隴首云隨別恨飛杜牧舊居慿買取他年藜杖願同歸

天闕山絕句

散誕愛山客淒涼懷古心寒風天闕晚盡日倚軒吟

除夜

寒燈耿耿漏遲遲送故迎新了不欺往事並隨殘歷日春風寜識舊容儀預慙歳酒難先飲更對鄕儺羨小兒吟罷明朝贈知已便須題作去年詩

寄鐘謨

看看皤鬢二毛生昨日林梢又囀鶯欲對春風消世慮敢言樽酒召時英假中西閣應無事筵上南威幸有情不得陳公終不樂乞教紅袖出門迎

正初答鐘郎中見招

髙齋遲景雪初晴風拂喬枝待早鸎南省郎官名籍籍東鄰伎女字英英流年倐忽成陳事春物依稀有舊情新歳相思自過訪不煩虛左逺相迎

聞鴈寄故人

久作他鄕客深慙薄宦非不知云上鴈何得毎年歸夜靜聲彌怨天空影更防往年離別淚今夕重沾衣江舍人宅筵上有妓唱和州韓舍人歌辭因以寄

良宵絲竹偶成歡中有佳人俯翠鬟白雪飄颻傳樂府阮郎憔悴在人間淸風朗月長相憶佩蕙紉蘭早晚還深夜酒空筵欲散向隅惆悵鬢堪斑

寒食日作

廚冷煙初禁門閒日更斜東風不好事吹落滿庭花過社紛紛燕新晴淡淡霞京都盛遊觀誰訪子雲家賀殷防二舍人入翰林江給事拜中丞

淸晨待漏獨徘徊霄漢懸心不易裁閣老深嚴歸翰苑夕郎威望拜霜臺靑綾對覆蓬壺晚赤棒前驅道路開猶有西垣廰記在莫忘同艸紫泥來

歐陽太監雨中視決堤因墮水明日見於省中因戲之

聞道張晨蓋徘徊石首東濬川非伯禹落水異三公衣濕仍愁雨冠欹更怯風今朝復相見疑是葛仙翁

送吳郎中爲宣州推官知涇縣

文脊山頭月雞鳴伴客行可憐何水部今事謝宣城風物聊供賞班資莫系情同心不同載畱滯爲浮名

寄舒州杜員外

信到得君書知君已下車粉闈情在否蓮幕興何如人望徵賢入餘思從子居山眞隱地慿爲卜茅廬

九月十一日寄陳郎中

我多吏事君多病寂絕過從又幾旬前日龍山煙景好風前落防是何人

和司門郎中陳彥

衡門寂寂逢迎少不見仙郎向五旬莫問龍山前日事菊花開卻爲閒人

賦得衣

江上多離別居人夜衣拂砧知露滴促杵恐霜飛漏轉聲頻斷愁多力自防裁縫依夢見腰帶定應非

九月三十夜雨寄故人

獨聽空堦雨方知秋事悲寂寥旬假日蕭颯夜長時別念紛紛起寒更故故遲情人如不醉定是兩相思

寄撫州鐘郎中【時王師敗績於閩中謨在建州】

去載分襟後尋知在建安封疆正多事罇爼若爲歡都防空遺鏃明君欲舞幹繞朝時不用非是殺身難

送歐陽太監逰廬山

家家門外廬山路惟有夫君乞假防案牘乍拋公署晚林泉已近暑天秋海潮盡處逢陶石江月圓時上庾樓此去蕭然好長往人間何事不悠悠

立秋後一日與朱舍人同直

一宿秋風未覺涼數聲宮漏日猶長林泉無計消殘暑虛向華池費稻粱

賦得霍將軍辭第

漢將承恩久圖勳肯顧私匈奴猶未滅安用以家爲郢匠𨿽聞詔衡門竟不移寜煩張老頌無待晏嬰辭甲乙人徒費親鄰我自持悠悠千載下長作帥臣師

和元帥書記蕭郎中觀習水師

元帥樓船出治兵落星山外火旗明千防日助江陵勢萬里風馳下瀬聲殺气曉嚴波上鷁凱歌遙駭海邊鯨仲宣一作從軍詠回顧儒衣自不平

秋日盧龍村捨

置卻人間事閒從野老防樹聲村店晚艸色古城秋獨鳥飛天外閒雲度隴頭姓名君莫問山木與虛舟

和蕭郎中小雪日作

徵西府裏日西斜獨試新鑪自煮茶籬菊盡來低覆水塞鴻飛去逺連霞寂寥小雪閒中過斑駁輕霜鬢上加算得流年無柰處莫將詩句祝蒼華

中書相公谿亭閒晏依韻

雨霽秋光晚亭虛野興回沙鷗掠岸去溪水上堦來客傲風欹幘筵香菊在杯東山長許醉何事憶天臺

寄饒州王郎中效李白體

珍重王光嗣交情尙在不蕪城連宅住楚塞並車逰別後官三攺年來歳六周銀鉤無一字何以緩離愁

寄歙州呂判官

任君郡占好山川谿水縈回路屈盤南國自來推勝境故人此地作郎官風光適意須畱戀祿秩資貧且喜歡莫憶班行重回首是非多處是長安

宣威苗將軍貶官後重經故宅

蔣山南望近西坊亭館依然鏁院墻天子未嘗過細柳將軍尋已戍燉煌【史萬歳嘗謫戍燉煌】欹傾怪石山無色零落荒池水不香爲將爲儒皆寂寞門前愁殺馬中郎

附池州薛郎中書因寄歙州張員外

新安從事舊臺郎直气多才不可防一旦江山馳別夢幾年簮紱共周行岐分出處何方是情共窮通此義長因附鄰州寄消息接輿今日信爲狂

寄江都路員外

吾兄失意在中都聞說襟懷任所如已縱乖慵爲傲吏有何關鍵制豪胥縣齋曉閉多移病南畆秋荒憶遂初知道故人相憶否康不得懶修書

張員外好茅山風景求爲句容令作此送之

句曲山前縣依依數捨程還同適勾漏非是厭承明柳谷供詩景華陽契道情金門容傲吏官滿且還城

送應之道人歸江西

曽騎竹馬傍洪涯二十餘年變物華客夢等閒過驛閣歸防遙羨指龍沙名題小篆矜垂露詩作吳吟對綺霞歳暮定知回未得信來慿爲寄梅花

送元帥書記髙郎中出爲婺源建威軍使

寒風蕭瑟楚江南記室戎掛錦防倚馬未曽妨笑傲斬牲先要厲威嚴危言昔日嘗無隱壯節今來信不凡惟有杯盤思上國酒醪甜淡菜蔬芟

遊方山宿李道士房

從來未靣李先生借我西窻臥月明二十三家同願識素騾何日暫還城

題畫石山

彼美巉巗石誰施黼藻功回巖明照地絕壁爛臨空錦段鮮須濯羅屏展易窮不因秋蘚緑非假晚霞紅羽客藏書洞樵人取箭風靈蹤理難問仙路去何通返駕歸塵裏畱情向此中回瞻畫圖畔遙羨面山翁

臨石渉港

碕岸隳縈帶防風起細漣緑陰三月後倒景亂峯前吹浪防鱗小黏苔碎石圓防將腰下組換取釣魚船

病題二首

性靈慵懶百無能惟被朝參遣夙興聖主優容恩未答丹經疎闊病相陵脾傷對客偏愁酒眼暗看書毎媿燈進與時乖不知退可憐身計謾騰騰

人間多事本難論況是人間懶慢人不解養生何怪病已能知病敢辭貧向空咄咄煩書字與世滔滔莫問津金馬門前君識否東方曼倩是前身

寄江州蕭給事

夕郎憂國不憂身令向天涯作逐臣魂夢暗馳龍闕曙嘯吟閒繞虎谿春朝車載酒過山寺諫紙題詩寄野人惆悵懦夫何足道自離羣後已同塵

和州江中丞見寄

賈傅南遷久江關道路遙北來空見鴈西去不如潮防穴依城社鴻飛在泬寥髙低各有處不擬更相招

和鐘郎中送朱先輩還京垂寄

分司洗馬無人問辭客殷勤輟棹過蒼蘚滿庭行徑小髙梧臨檻雨聲多春愁盡付千杯酒鄕思遙聞一曲歌且共勝逰消永日西岡風物近如何

送郝郎中爲浙西判官

大藩從事本優賢幕府仍當北固前花繞樓防山倚郭寺臨江海水連天恐君到卽防歸日憶我逰曽歷二年若許他時作閒伴殷勤爲買釣魚船

翰林防舍人淸明日入院中塗見過余明日亦入西省上直因寄防君

楡柳開新焰梨花發故枝輜軿隘城市圭組坐曹司獨對芝泥檢遙憐白馬兒禁林還視艸气味兩相知

陪王庶子防後湖涵虛閣【東宮園】

懸圃淸虛乍過秋看山尋水上玆樓輕鷗的的飛難沒紅葉紛紛晚更稠風捲防云分逺岫浪揺晴日照中洲躋攀況有承華客如在南皮奉勝逰

柳枝詞十二首

把酒慿君唱柳枝也從絲管逓相隨逢春只合朝朝醉記取秋風落葉時

南園日暮起春風吹散楊花雪滿空不惜楊花飛也得愁君老盡臉邊紅

陌上朱門柳映花簾鉤半捲緑陰斜慿郎暫住靑驄馬此是錢唐小小家

夾岸朱欄柳映樓緑波平漫帶花流歌聲不出長條宻忽地風回見防舟

老大逢春總恨春緑楊陰裏最愁人舊逰一別無因見嫩葉如眉處處新

蒙蒙堤畔柳含煙疑是陽和二月天醉裏不知時節攺慢隨兒女打秋千

水閣春來乍減寒曉妝初罷倚闌干長條亂拂春波動不許佳人照影看

柳岸煙昏醉裏歸不知深處有芳菲重來已見花飄盡惟有黃鶯囀樹飛

此去仙源不是遙垂楊深處有朱橋共君同過朱橋去宻映垂楊聴洞簫

暫別揚州十度春不知風景屬何人一防歸客千條柳膓斷東風揚子津

仙樂春來按舞腰淸聲偏似傍嬌嬈應緣鶯舌多情籟長向雙成說翠條

鳯笙臨檻不能吹舞袖當筵亦自疑惟有美人多意緒解衣芳態畫雙眉

騎省集卷二

欽定四庫全書

騎省集卷三

宋徐鉉撰

貶官秦州出城作

浮名浮利信悠悠四海干戈痛主憂三諫不從爲逐客一身無累似虛舟滿朝權貴皆曽忤繞郭林泉已徧遊惟有戀恩終不攺半程猶自望城樓

過江

別路知何極離腸有所思登艫望城逺搖櫓過江遲斷岸煙中失長天水際垂此心非橘柚不爲兩鄕移

經東都太子橋

綸闈放逐知何道桂苑風流且暫歸莫問升僊橋上客身謀疎拙舊心違

贈維揚故人

東京少長認維桑書劍誰教入帝鄕一事無成空放逐故人相見重淒涼樓寂寞官河晚人物稀疎驛路長莫怪臨風惆悵久十年春色憶維揚

秦州道中卻寄東京故人

風緊雨淒淒川回岸漸低吳洲林外近隋苑霧中迷聚散紛如此悲歡豈易齊料君殘酒醒還聽子規啼得浙西郝判官書未及報聞燕王移鎭京口因寄此詩問方判官田書記消息

秋風海上久離居曽得劉公一紙書淡水心情長若此銀鉤蹤迹更無如嘗憂座側飛鴞鳥未暇江中覓鯉魚今日京吳建朱邸問君誰共曳長裾

贈陶使君求梨

昨宵宴罷醉如泥惟憶張公大谷梨白玉花繁曽綴處黃金色嫩乍成時冷侵肺腑醒偏早香惹衣襟歇倍遲今旦中山方酒渴惟應此物最相宜

陳覺放還至秦州見寄以詩作此答之

朱云曽爲漢家憂不怕交親作世仇壯气未平空咄咄狂言無驗信悠悠今朝我作傷弓鳥卻羨君爲不系舟勞寄新詩平宿憾此生心气貫淸秋

王三十七自京垂訪作此送之

失鄕遷客在天涯門揜苔垣向水斜只就鱗鴻求逺信敢言車馬訪貧家煙生柳岸將垂縷雪壓梅園半是花惆悵明朝樽酒散夢魂相送到京華

陶使君挽歌二首

太守今何在行春去不歸筵空收管吹郊迥儼驂騑營外星才落園中露已晞傷心梁上燕猶解向人飛始憶花前宴笙歌醉夕陽那堪城外送哀挽逐歸艎鈴閣朝猶閉風亭日已狂惟餘遷客淚沾灑後池傍

雪中作

賦分多情客經年去國心疏鐘寒郭晚宻雪水亭深影迥鴻投渚聲愁雀噪林他鄕一樽酒獨坐不成斟

賦得風光艸際浮

宿露依芳艸春郊古陌傍風輕不盡偃日早未晞陽耿耿依平逺離離入望長映空無定防飄徑有餘光颭若荷珠亂紛如爝火颺詩人多感物凝思繞池塘

寒食成判官垂訪因贈

常年寒食在京華今嵗淸明在海涯逺港蹋歌深夜月隔墻吹管數枝花鴛鴦得路音塵濶鴻雁分飛道裏賖不是多情成二十斷無人解訪貧家

送客至城西望圖山因寄浙西府中

枚叟鄒生笑語同莫嗟江上聽秋風君看逐客思鄕處猶在圖山更向東

送冩眞成處士入京

傳神蹤迹本來髙澤畔形容媿彩毫京邑功臣多佇望淩煙閣上莫辭勞

九日雨中

茱萸房重雨霏微去國逢秋此恨稀目極暫登防上望心遙長向夢中歸荃蘪路逺愁霜早兄弟鄕遙羨防飛惟有多情一枝菊滿杯顏色自依依

寄外甥苖武作

放逐今來漲海邊親情多在鳯臺前且將聚散爲閒事須信華枯是偶然蟬噪疎林邨倚閣鳥飛殘照水連天此中惟欠韓康伯共對秋風詠數篇

寄從兄憲兼示二弟

別路吳將楚離憂弟與兄斷雲驚晚吹秋色滿孤城逺信鴻初下遙鄕月共明一枝棲未穩回首望神京

附書與鐘郎中因寄京妓越賓

暮春橋下手封書【海陵橋名】寄向南江問越姑不道諸郎少歡笑經年相別憶儂無

鐘代答

一幅輕綃寄海濱越姑長感昔時恩欲知別後情多少防防憑君看淚痕

亞元舍人不替深知猥貽佳作二篇淸絕不敢輕詶因爲長歌聊以爲報未竟復得子喬校書示問故兼寄陳君庻資一笑耳

海陵城裏春正月海畔朝陽照殘雪城中有客獨登樓遙望天邊白銀闕【天帝以黃金白銀爲宮闕】白銀闕下何英英雕鞍繡轂趨承明閶門曉辟旌旗影玉墀風細佩環聲此處追隨皆俊彥當年何事容疵賤懷鉛晝坐紫防宮焚香夜直光明殿王言簡靜官司閒朋好殷勤多往還新亭風景如東海邙嶺林泉似北山光陰暗度杯盂裏職業未妨談笑間有時邀賓復攜妓造門不問都非是酣歌叫笑驚四鄰賦筆縱橫動千字任他銀箭轉更籌不怕金吾司夜吏可憐諸貴賢且才時情物望兩無猜伊余獨稟狂狷性褊量多言仍薄命吞舟可漏豈無恩負乘自貽非不幸一朝削迹爲遷客旦暮靑雲千里隔離鴻別防各分飛折栁攀花兩無色盧龍渡口問迷津步山前送暮春【去年三月三十日步阻風】白沙江上曽行路靑林花落何紛紛漢皇昔幸回中道【升元中扈駕東逰之路】極目牛羊臥芳艸舊宅重逰盡隟荒故人相見多衰老禪智寺山光橋風瑟瑟兮雨瀟瀟行杯已醒殘夢斷徵途未極離魂消海陵郡中陶太守相逢本是隨行舊乍申拜起已開睂卻問辛勤還執手精廬外樹最淸幽一稅徵車聊駐畱閉門思過謝來客知恩省分寛離憂郡齋勝境有後池山亭茵閣互防差有時虛左來相召舉白飛觴任所爲多才太守能撾鼓醉送金船間歌舞酒酣耳熱眼生花暫似京華歡會處歸來旅館還端居淸風朗月夜虛駸駸流景嵗雲暮天涯望斷故人書春來憑檻方嘆息仰頭忽見南來翼足繋紅牋墮我前引頸長鳴如有言開緘試讀相思字乃是多情喬亞元短韻二篇皆麗絕小梅寄意情偏切【亞元詩云借問小梅應得信春風新自海邊來此篇尢佳】金蘭投分一何堅銀鉤置袖終難防醉後狂言何足奇感君知已不相遺長卿曽作美人賦成今有責躬詩【鉉去春醉中贈醉妓長歌酷爲喬君所賞來篇所引故以謝之】報章欲記還京信筆拙紙窮情未盡珍重蕓香陳子喬亦解貽書逺相問寕須買藥療羇愁只恨無書消鄙吝【子喬問藥物所要又問置新書故有此句】防處當時靡不同歡娯今日兩成空天子尙應憐賈誼時人未要嘲揚雄曲終筆閣緘封已翩翩驛騎行塵起寄向中朝謝故人爲說相思意如此

送蒯司錄歸京

早年聞有蒯先生二十餘年道不行抵掌曽論天下事折腰猶悟俗人情老還上國歡娛少貧聚歸資結束輕遷客臨流倍惆悵冷風黃葉滿山城

聞查建州陷賊寄鐘郎中【謨卽查從事也】

聞道將軍輕壯圖螺城江下委犀渠旌旗零落沈荒服簪履蕭條返故居皓首應全蘇武節故人誰得李陵書自憐放逐無長防空使盧諶淚滿裾

還過東都畱守周公筵上贈座客

賈生三載在長沙故友相思道路賖已分終年甘寂寞豈知今日返京華麟符上將恩偏厚隋苑畱歡日欲斜明旦江頭倍惆悵逺山芳艸映殘霞

送楊郎中唐員外奉使湖南

江邊微雨栁條新握節含香二使臣兩袖對懸云夢日方舟齊泛洞庭春今朝艸木逢新律昨日山川滿戰塵同是多情懷古客不妨爲賦弔靈均

表弟包頴見寄【此子侍親在饒州累年臥疾】

常思帝裏奉交親別後光陰屈指頻蘭佩卻歸綸閣下荊枝猶寄楚江濱十程山水勞幽夢滿院煙花醉別人料得此生彊健在會須重賞昔年春

和

平生中表最情深浮世那堪聚散頻謝眺卻吟歸省閣劉楨猶自臥漳濱舊逰半似前生事要路多逢後進人且喜新吟報彊健明年相望杏園春

寄蕭給事【蕭江西致仕】

危言危行古時人歸向西山臥白雲買宅尙尋徐處士飡霞終訪許眞君容顏別後應如故詩詠年來更不聞今日城中春又至落花愁緒共紛紛

送鐘員外詩序

嵗辛亥冬十月天子命吾友徳林爲東府亞尹太弟諭徳蕭君洵諸客餞扵石頭城云日蒼茫園林搖落罇酒將竭徵帆欲飛處者眷眷而不能回行者遲遲而不忍去煙生景夕風靜江平君子曰公足以滅私子當促棹詩所以言志我當分題故以風月松竹山石寄情於贈別云爾兵部員外郎知制誥徐鉉序

賦石奉送徳林少尹員外鉉上

我愛他山石中含絕代珍煙披寒落落沙淺靜燐燐翠色辭文陛淸聲出泗濱扁舟載歸去知是泛槎人

賦月蕭彧上

麗漢金波滿當筵玉斚傾因思頻聚散防復換虧盈光徹離襟冷聲符別管淸那堪還自比兩地倚樓情

賦竹孫峴山上

萬物中瀟灑修篁獨逸羣貞曽冒雪髙節欲淩雲細韻風初發濃煙日正曛因題偏惜別不可暫無君

賦松謝仲宣上

送人多折栁惟我獨吟松若保嵗寒在何妨霜雪重森梢逢靜境廓落見孤峯還似君髙節亭亭堪繼蹤

賦風王沂上

靜追蘋末興況復値蕭條猛勢資新防寒聲伴暮潮過山雲散亂經樹葉飄颻今日煙江上徵帆望望遙

賦山別諸知已鐘蒨上

暮景江亭上雲山日望多隻愁辭輦轂長恨隔嵯峨有意圖功業無心憶薜蘿親朋將逺別且共醉笙歌

贈秦州掾令狐克已【文公曽孫】

念子才多命且奇亂中拋擲少年時深藏七澤衣如雪卻見中朝鬢似絲舊徳在人終逺大扁舟爲吏莫推辭孤芳自愛淩霜處詠取文公白雪詩

送荻栽與秀才宋觀

羨子淸吟處茅齋面碧流解憎蓮艶俗惟欠荻花幽鷺立低枝晚風驚折葉秋贈君須種此不必樹忘憂

使浙西先寄獻燕王侍中

京江風靜喜乘流極目遙瞻萬嵗樓喜气蘢蔥甘露晚水波淡海門秋五年不見鸞臺長明日將陪兔苑防欲問平臺門下吏相公還許吐茵不

常州驛中喜雨

防防旱天雨涼風一夕回逺尋南畆去細入驛亭來樵唱牛初牧漁歌棹正開盈庭頓無事歸思酌金罍

驛中七夕

七夕雨初霽行人正憶家江天望河漢水館折蓮花獨坐涼何甚防吟月易斜今年不乞巧鈍拙轉堪嗟

贈浙西顧推官

盛府賓僚八十餘閉門髙臥興無如梁王苑裏相逢早潤浦城中得信疎狼藉杯盤重會面風流才調一如初願君百嵗猶彊健他日相尋隱士廬

贈浙西妓亞仙【筵上作】

翠黛嚬如怨朱顏醉更春占將南國貌惱殺別家人粉汗沾巡盞花鈿逐舞茵明朝綺窗下離恨兩殷勤

回至瓜州獻侍中

紫防垣裏舊賓從來向吳門謁府公奉使謬持嚴助節登門初識魯王宮笙歌隱隱違離後水茫茫悵望中日暮瓜洲江北岸兩行淸淚滴西風

邵伯埭下寄南陲陳郎中

故人相別動經年候館相逢倍慘然顧我飲冰難輟棹感君扶病爲開筵河灣水淺翹愁鷺栁岸風防噪暮蟬欲識酒醒魂防處謝公祠畔客亭前

謫居舒州累得薛髙二舍人書作此寄之

三峯靄碧臨谿中有騷人理釣絲會友少扵分袂日謫居多卻在朝時丹心歷歷吾終信俗慮悠悠爾不知珍重韓君與髙子殷勤書札寄相思【舒人以潛曉天柱爲三峯】

和張先輩見寄二首

去國離羣擲嵗華病容憔悴愧丹砂谿連舍下衣長潤山帯邊城日易斜幾處垂鉤依野岸有時披褐到鄰家故人書札頻相慰誰道西京道路賖

淸時淪放在山州笻杖紗巾處處逰野日蒼茫悲鵩捨水風陰濕貂裘雞鳴候旦寕辭晦松節淩霜防換秋兩首新詩千里道感君情分獨知丘

叩秀才至舒州見尋別後寄詩依韻和

羈遊白社身𨿽屈髙步詞場道不卑投分共爲知我者相尋多愧謫居時離懷耿耿年來夢厚意勤勤別後詩今日溪邊正相憶雪晴山秀栁絲垂

行園樹

松節淩霜久蓬根逐吹頻羣生各有性桃李但爭春

題雷公井

揜靄愚公谷蕭寥羽客家俗人知處所應爲有桃花

送彭秀才

賈生去國已三年短褐閒行皖水邊盡日野雲生舍下有時京信到門前無人與和投湘賦愧子來浮訪戴船滿袖新詩好回去莫隨騷客醉林泉

移饒州別周使君

正憐東道感賢侯何幸南冠脫楚囚皖伯臺前收別宴喬公亭下艤行舟四年去國身將老百郡徴兵主尙憂更向鄱陽湖上去靑衫憔悴淚交流

避難東歸依韻和黃秀才見寄

慼慼逢人問所之東流相送向京畿自甘逐客紉蘭佩不料平民著戰衣樹帯荒村春冷落江澄霽色雨霏防時危道喪無才術空手徘徊不忍歸

詶郭先輩

太原郭夫子行髙文炳蔚弱齡負世譽一舉逰月窟意气輕時人名字登仙籍及我竄羣舒向風心鬰鬰歸來暮江上雲霧一披拂雷雨不下施猶作池中物念君介然气感時思奮發示我數篇文與古爭馳突防縟粲英華理深刮肌骨古詩尢精奧史論更宏防舉此措諸民何憂民不活吁嗟吾道薄與世長迂濶顧我徒有心數奇身正絀論兵屬少年經國須儒術夫子無自輕蒼生正愁疾

和集賢鐘郎中

石渠冊府神仙署當用明朝第一人腰下別懸新印綬座中皆是故交親龍池樹色供淸景浴殿香風接近鄰從此翻飛應更逺徧尋三十六天春

送劉山陽

舊族知名士朱衣宰楚城所嗟吾道薄豈是主恩輕戰鼓何時息儒冠獨自行此心多感激相送若爲情

題伏龜山北隅

玆山信岑寂陰崖積蒼翠水石何必多宛有千巖意孰知近人境旦暮含佳气池影搖輕風林光淡新霽支頤借芳艸自足忘世事未得歸去來聊爲燕居地

送黃梅江明府【江前爲江夏令有善政今更宰小邑賦詩畱別作此和之】

封疆多難正經綸臺閣如何不用君江上又勞爲小邑篋中徒自有雄文書生膽气人誰信逺俗歌謠主不聞一首新詩無限意再三吟詠向秋云

詠梅子眞送郭先輩

忠臣本愛君仁人本愛民寧知貴與賤豈計名與身梅生爲一尉獻疏來君門君門深萬里金虎重千鈞向永且不可【劉向谷永】況復論子眞拂衣遂長往髙節邈無鄰至今仙籍中謂之梅眞人郭生負逸气百代繼遺塵進退生自知得喪吾不陳斯民苟有幸期子一朝伸

和蕭郎中午日見寄

細雨輕風采藥時褰簾隱幾更何爲豈知澤畔紉蘭客來赴城中角黍期多罪靜思如剉蘗赦書才聽似含飴謝公制勝常閒暇願接西州敵手棊

送黃秀才姑熟辟命

世亂離情苦家貧色養難水雲孤棹去風雨暮春寒幕府才方急騷人淚未幹何時王道泰萬里共鵬摶

送王四十五歸東都

海內兵方起離筵淚易滋憐君負米去惜此落花時相憶看來信相寛指後期殷勤手中栁此是向南枝

和太常蕭少卿近郊馬上偶吟

田園經雨緑分畦飛蓋閒行九里堤拂袖淸風塵不起滿川芳艸路如迷林開始覺晴天迥潮上初驚浦岸齊怪得仙郎詩句好防霞殘照逺山西

又和

抱甕何人灌藥畦金銜爲爾駐平堤村樓野店景無限緑水晴天思欲迷橫笛乍隨輕吹斷歸防疑與逺山齊鳯城回望眞堪畫萬戶千門蔣嶠西

拋毬樂辭二首

歌舞送飛毬金觥碧玉籌管弦桃李月簾幙鳯凰樓一笑千場醉浮生任白頭

灼灼傳花枝紛紛度畫旂不知紅燭下照見防毬飛借勢因期尅巫山暮雨歸

離歌辭五首

莫折紅芳樹但【平聲】知盡意看狂風幸無意那忍折教殘朝日城南路旌旗照緑蕪使君何處去桑下覓羅敷事與年俱往情將分共深莫驚客鬢攺只是舊時心暫別勞相送佳期願莫違朱顏不須老畱取待郎歸拂匣收珠佩回燈拭薄妝莫嫌春夜短匹似楚襄王

夢逰三首

魂夢悠揚不柰何夜來還在故人家香蒙蠟燭時時暗戶映屛風故故斜檀的慢調銀字管雲鬟低綴折枝花天明又作人間別洞口春深道路賖

繡幌銀屏杳靄間若非魂夢到應難窗前人靜偏宜夜戶內春濃不識寒蘸甲逓觴纎似玉含詞忍笑膩於檀錦書若要知名字滿縣花開不姓潘

南國佳人字玉兒芙蓉雙臉逺山睂仙郎有約長相憶阿母無猜不得知夢裏行雲還倐忽暗中攜手乍疑遲因思別後閒窗下織得回文幾首詩

騎省集卷三

欽定四庫全書

騎省集卷四

宋徐鉉撰

和蕭少卿見慶新居

湘浦懷沙巳不疑京城賜第豈前期鼓聲到晚知坊逺山色來多與靜宜簪屨尙應憐故物稻粱空自媿華池新詩問我偏饒思還念鷦鷯得一枝

又和

驚蓬偶駐知多幸斷防重聫愜素期當戶小山如舊識上墻幽蘚最相宜淸風不去因栽竹隙地無多也鑿池更喜良鄕有嘉樹緑陰分得近南枝

送勲道人之建安

下國兵方起君家義獨聞若爲輕世利歸去臥溪云掛席衝嵐翠攜笻破蘚紋離情似霜葉江上正紛紛

送許郎中歙州判官兼黟縣

嘗聞黟縣似桃源況是優悠冠玳筵遺愛非遙應臥理祖風猶在好尋仙【許宣平黟人得道】朝衣舊識燻香史祿米初營種秫田大抵宦遊須自適莫辭離別二三年

送彭秀才南遊

問君孤棹去何之玉笥春風楚水西山上斷雲分翠靄林間晴雪入澄溪琴聲酒趣神相防道士仙童手共攜他日時淸更隨計莫如劉阮洞中迷

和明上人除夜見寄

酌酒圍鑪坐愁襟黙自增長年逢嵗暮多病見兵興夜色開庭燎寒威入硯冰湯師無別念吟坐一燈凝

正初和鄂州邊郎中見寄

潦倒含香客淒涼賦鵩人未能全捲舌終擬學垂綸故友暌離久音書問訊頻相思俱老大又見一年新

送劉司直出宰

之子有雄文風標秀不羣低飛從墨綬逸志在靑雲栁色臨流動春光到縣分賢人多靜理未爽醉醺醺

送從兄赴臨川幕

梁王借寵就東籓還召鄒枚坐園今日好論天下事昔年同受主人恩石頭城下春潮滿金柅亭邊緑樹繁惟有音書慰離別一杯相送別無言

送龔員外赴江州幕

煩君更上築金臺世難民勞借俊才自有聲名馳羽檄不妨談笑奉罇罍元規樓迥淸風滿匡俗山春畫障開莫忘故人離別恨海潮回處寄書來

送朱先輩尉廬陵

我重朱夫子依然見古人成名無媿色得祿及慈親莫嘆官資屈寧論活計貧平生心气在終在靜邊塵

送徳林郎中學士赴東府詩序

徳林始以才術優贍入防近司旋以地望淸雅寵登書殿防東畿克復上以君有遺愛於江淮之都故輟侍從之班攝尹正之任吾一二親友共餞行舟鉉也不才請以言贈理大國若烹小鮮言不可撓之也況亂後乎徳林當本仁守信體寛務斷大兵之後民各思乂聽其自理任其自營爲之上者導其防遏其淫而巳示之以聰明則民益迷拘之以禁令則民重困棄仁則吏暴失信則眾惑急則民傷不斷則民懈愼此四者何往而不臧噫嘻吾黨皆防形者也平生以來胥防者幾何思當雞犬相聞舟輿不接開口而笑攜手而遊在吾輩勉之而巳防身徇國急病譲夷徳林此行理減離戀盍各賦一物以爲贈乎九月十七日序

得江奉送徳林郎中學士喬舜上

摻袂向江頭朝宗勢未休何人秉桂楫之子過揚州颯颯翹沙防漂漂逐浪鷗欲知離別恨半是淚和流

得酒徐鉉上

酌此杯中物茱萸滿把秋今朝將送別他日是防憂世亂方多事年加易得愁政成頻一醉亦未減風流

得菊蕭彧上

離情折揚柳此別異春哉含露東籬艶泛香南浦杯惜持行次贈畱插醉中回暮齒如能制玉山甘判頽

得逺山徐鍇上

瓜步妖氛滅昆岡艸樹靑終朝空極望今日送君行報政秋云靜微吟曉月生樓中長可見持用減離情

得水陳元裕上

上善湛然秋恩波洽帝猷謾言生險浪豈爽見安流泛去星槎逺澄來月練浮滔滔對離酌入洛稱仙舟

得新鴻別諸同志鐘蒨上

隨陽來萬里防防度遙空影落長江水聲悲半夜風殘秋辭絕漢無定似驚蓬我有離羣恨飄飄類此鴻

送陳先生之洪井寄蕭少卿

聞君仙袂指洪涯我憶情人別路賖知有歡娛遊楚澤更無書札到京華雲開驛閣連江靜春滿西山倚漢斜此處相逢應見問爲言搔首望龍沙

送龔明府九江歸寧

茂宰隳官去扁舟著彩衣湓城春酒熟瓜阜野花稀解防垂楊緑開防宿鷺飛一朝吾道泰還逐落潮歸

和江西蕭少卿見寄二首

亡羊岐路媿司南二紀窮通聚散三老去何妨從笑傲病來看欲嬾朝防離腸似綫常憂斷世態如湯不可探珍重加餐省思慮時時斟酒壓山嵐

身遙上國三千里名在朝中二十春金印不須辭入幕麻衣曽此嘆迷津捲舒由我眞齊物憂喜忘心卽養神世路風波自翻覆虛舟無計得沈淪

送薛少卿赴靑陽

我愛陶靖節吏隱從歌我愛費徴君髙臥歸九華淸風激頽波來者無以加我志兩不遂漂淪浩無涯數奇時且亂此途今愈賖賢哉薛夫子髙舉淩晨霞安民卽是道投足皆爲家功名與權位悠悠何用誇攜朋出逺郊酌酒借平沙云収逺天靜江濶片防斜離懷與企羨南望長咨嗟

送髙起居之涇縣

右史罷朝歸之官句水湄別我行千里送君傾一巵酒罷長嘆息此嘆君應悲亂中吾道薄鄕族舊人稀胡爲佩銅墨去此白玉墀吏事豈所堪民病何可醫藏用淸其心此外愼勿爲縣郭有佳境千峯溪水西雲樹杳回合巖巒互蔽虧彈琴坐其中世事吾不知時時寄書札以慰長相思

宿茅山寄舎弟

茅許稟靈气一家同上賔仙山空有廟舉世更無人獨往誠違俗浮名亦累眞當年各自勉云洞鎭長春

晚憩白鶴廟寄句容張少府

日入林初靜山空暑更寒泉鳴細巖竇鶴唳云端拂榻安棊局焚香戴道冠望君殊不見終日憑闌干

題紫陽觀

南朝名士富仙才追步東鄕遂不回丹井自深桐暗老祠宮長在鶴頻來巖邊桂樹攀仍倚洞口桃花落復開惆悵霓裳太平事一函眞迹鏁昭臺

贈奚道士【含象】

奚生曾有洞天期猶傍天壇摘紫芝處世自能心混沌全眞誰見徳支離玉霄宮逺人長在金鼎功成俗未知他日颷輪謁茅許願同雞犬去相隨

題碧巖亭贈孫尊師

絕境何人識髙亭萬象含憑軒臨樹杪逆目極天南積靄生泉洞歸云鎖石龕丹霞披翠巘白鳥帶晴嵐仙去畱虛室龍歸漲碧潭幽巖君獨愛味我曾耽世上愁何限人間事久諳終須脫羈靮來此防空談

題白鶴廟

平生心事向闗一入仙鄕似舊山白鶴唳空情眇眇丹砂流澗暮潺潺嘗嗟多病嫌中藥擬問眞經乞小還滿洞煙霞互陵亂何峯臺榭是蕭閒

步虛詞五首

气爲還元正心由把一靈凝神歸防象飛步入靑冥整服乘三素旋罡躡九星瓊章開後學稽首奉眞經天帝黃金闕眞人紫錦書霓裳紛蔽景羽服迥陵虛白鶴能爲使班麟解駕車靈符終願借轉共世情疏聖主過幽谷虛皇在蘂宮五千宗物母七字祕神童世上金壺逺人間玉鑰空惟餘養身法修此與天通何處求解人間有洞天勤行皆是道謫下尙爲仙蔽景乘朱鳯排空駕紫煙不嫌園吏傲願在玉宸前三素霏霏逺盟威凜凜寒火鈴空防沒星斗曉防幹佩響流虛殿鑪煙在醮壇蕭條不可及驂駕上云端

畱題

瑤壇醮罷晚雲開羽客紛飛俗士回爲報移文不須勒未曾遊處待重來

和陳洗馬山莊新泉新泉乃古迹洗馬所重修也

巳開山館待抽簮更要巖泉欲洗心常被松聲迷細韻忽流花片落髙岑便防淺瀬穿莎徑始有淸光映竹林何日煎茶醖香酒沙邊同聽暝猿吟

奉和七夕應令

今宵星漢共晶光應笑羅敷嫁侍郎斗柄易傾離恨促河流不盡後期長靜聞天籟疑鳴佩醉折荷花想艷妝誰見宣猷堂上宴一篇淸韻振金鐺

又和八日

微雲疏雨淡新秋曉夢依稀十二樓故作別離應有以擬延更漏共無由那教人世長多恨未必天仙不解愁博望苑中殘酒醒香風佳气獨遲畱

和印先輩及第後獻座主朱舎人郊居之作

成名郊外揜柴扉樹影蟬聲共息機積暗封靑蘚徑好風輕透白疏衣嘉魚始賦人爭誦荊玉頻收國自肥獨坐公廳正煩暑喜唫新詠見微【印以南有嘉魚賦及第】

和致仕張尙書新創道院

梓澤成新致金丹有舊情掛冠朝睡足隱幾暮江淸藥圃分輕緑松窻起細聲養髙寧厭病黙坐對諸生【尙書時有瘖疾】

和尉遲贊善秋暮僻居

登髙節物最堪憐小嶺疏林對檻前輕吹斷時云縹緲夕陽明處水澄鮮江城秋早催寒事望苑朝晞足晏眠庭有菊花罇有酒若方陶令媿猶賢

和陳贊善致仕還京口

海門山下一漁舟中有髙人未白頭巳駕安車歸故里尙通閨籍在龍樓泉聲潄玉牎前落江色如煙檻外流今日君臣厚終始不須辛苦畫雙牛

京使回自臨川得從兄書寄詩依韻和

珍重還京使殷勤話故人別離長掛夢寵祿不闗身趣向今成道聲華舊絕塵莫嗟容鬢老詩句逐時新

陪鄭王相公賦檐前垂冰應教依韻

窻外虛明雪乍晴檐前垂澑盡成冰長廊瓦疊行行宻晚院風髙寸寸增玉指乍拈簪尙媿金堦時墜磬難勝晨飡堪醒曹參酒自恨空腸病不能

送禮部潘尙書致仕還建安

名遂功成累復輕鱸魚因起舊鄕情履聲初下金華省防影看離石首城化劍津頭尋故老同亭防上問仙卿冥鴻髙舉眞難事相送何須淚滿纓

和尉遲贊善病中見寄

仙郎移病暑天過卻似冥鴻避罻羅晝夢乍驚風動竹夜吟時覺露沾莎情親稍喜貧居近性嬾猶嫌上直多望苑恩深期勿藥靑雲岐路未蹉跎

池州陳使君見示逰齊山詩因寄

往歲曾逰弄水亭齊峯濃翠暮煙橫哀猿出檻心𨿽喜傷鳥聞勢易驚病後簪纓殊寡興老來泉石倍闗情今朝池口風波靜遙賀山前有頌聲

再領制誥和王明府見賀

蹇步還依列宿遷拱辰重認舊雲天自嗟多難飄零困不似當年瞻气全雞樹曉花疎向日龍池輕浪細含煙從來不解爲身計一葉悠悠任大川

送髙舎人使嶺南

西掖官曹近南溟道路遙使星將渡漢仙棹乍乘潮桞映靈和折梅依大庾飄江防風淅淅山館雨瀟瀟陸賈眞迂濶終童久寂寥送君何限意把酒一長謡

和王明府見寄

時情世難消吾道薄宦流年厄此身莫嘆京華同寂寞防經兵革共漂淪對山開戶惟求靜貰酒畱賔不道貧善政空多尙淹屈不知誰是解憂民

和方泰州見寄

逐客恓恓重入京舊愁新恨兩難勝云收楚塞千山雪風結秦淮一尺冰置醴筵空情豈盡投湘文就思如凝更殘月落知孤坐遙望船窻一防星

文獻太子挽歌詞五首

國有承祧重人知秉哲尊淸風來望苑遺烈在東籓此日升丹嶺何因到寢門天髙不可問煙靄共昬昬夏啟吾君子周儲上帝賔音容一飄忽功業自紛綸露泣承華月風驚麗正塵空餘商嶺客行哭下宜春出處成交譲經綸有大功淚碑瓜步北棠樹蒜山東百揆方時敍重離遂不融故臣偏感咽防是嘆三窮甲觀光陰促園陵天地長簫笳咽無韻賔禦哭相將盛烈傳彛鼎遺文被樂章君臣知巳分零淚亂無行防仗淸晨出非同齒冑時愁煙鏁平甸朔吹繞寒枝楚客來何相緱山去莫追回瞻飛蓋處掩袂不勝悲

送王員外宰徳安

家世朱門貴官資粉署優今爲百里長應好五峯遊柳影連彭澤湖光接庾樓承明須再入官滿莫淹畱以端溪硯詶張員外水晶珠兼和來篇

請以端溪潤酬君水玉明方圓𨿽異器功用信俱呈自得山川秀能分日月精巾箱各珍重所貴在交情

奉使九華山中塗遇靑陽薛郎中

故人相別動相思此地相逢豈素期九華峯前閒未得五谿樓上坐多時甘泉從幸予知忝宣室徴還子未遲且飲一杯消別恨野花風起漸離披

奉命南使經彭澤【值王明府不在畱此】

逺使程途未一分離心常在醉醺醺那堪彭澤門前立黃菊蕭疎不見君

南都遇前嘉魚劉令言遊閩嶺作此與之

我持使節經韶右君作閒遊過武夷兩地山光成獨賞隔年鄕思暗相知洪崖壇上長岑寂孺子亭前自別離珍重分岐一杯酒彊加餐飯數吟詩

閣皁山

殿影髙低云揜映松陰繚繞步徘徊從今莫厭簪裾累不是乘軺不得來

玉笥山畱題

仙鄕防應逺王事知何極徵傳莫辭勞玉峯聊一息形骸已消散心想都凝寂貞气自淸虛非闗好松石九仙皆積學洞壑多遺迹遊手歸去來胡爲但徵役

廬陵別朱觀先輩

桂籍知名有幾人翻飛相續上靑雲解憐才子寧惟我逺作卑官尙見君嶺外獨持嚴助節宮中誰薦長卿文新詩試爲重髙詠朝漢臺前不可聞

文彧少卿文山郎中交好深至二紀巳余暌別數年二子長逝奉使嶺表塗次南康弔孫氏之孤於其家覩文彧手書於僧室慷慨悲歡畱題此詩

孫家虛座弔諸孤張叟僧房見手書二紀歡遊今若此滿衣零淚欲何如腰間金印從如斗鏡裏霜華已滿梳珍重逺公應笑我塵心惟此未能除

朱處士相與有山水之願見送至南康作此以別之

憐君送我至南康更憶梅花庾嶺芳多少仙山共遊在願君百歲尙康彊

淸明日淸逺峽作

嶺外春過半塗中火又新殷勤淸逺峽畱戀北歸人

回至南康題紫極宮裏道士房

王事信靡盬飲冰安足辭胡爲擁徵傳乃至天南陲天南非我鄕畱滯忽逾時還經羽人家豁若雲霧披何以寛吾懷老莊有微詞逹士無不可至人豈偏爲客愁勿復道爲君唫此詩

和歙州陳使君見寄

新安風景好時令肅轅門身貴心彌下功名口不言韜鈐家法在儒雅素風存簪履偕逰盛鄕閭俗化惇臨窻山色秀繞郭水聲喧纎絡文章麗矜嚴道義尊樓臺秋月靜京庾晚云屯曉吹傳衙鼔晴陽展信旛一篇貽友好千里倍心論未見歸驂動空能役夢魂

和賈員外戩見贈玉蘂花栽

瓊瑤一簇帶花來便劚蒼苔手自栽喜見唐昌舊顏色爲君判病酌金罍

光穆皇后挽歌三首

仙馭期難攺坤儀道自光閟宮新表徳沙麓舊膺祥素帟堯門揜凝笳畢陌長東風慘陵樹無復見親桑永樂畱虛位長陵啟女扉返虞嚴吉仗復土揜空衣功業投三母光靈極四妃惟應彤史在不與露花晞隱隱閶門路煙雲曉更愁空瞻金輅出非是濯龍防徳感人倫正風行內職修還隨偶物化同此畏軒丘

嚴相公宅牡丹

但是豪家重牡丹爭如丞相閣前看鳯樓日暖開偏早雞樹陰濃謝更難數朶已應迷國艶一枝何幸上塵冠不知更許慿欄否爛漫春光未肯殘

侍宴賦得歸雁

夜靜羣動息翩翩一雁歸淸音天際逺寒影月中微何處云同宿長空雪共飛陽和常借便免與素心違

又賦早春書事

苑裏芳華早皇家勝事多弓聲達春气奕思養天和暖酒紅鑪火浮舟淥水波雪晴農事起擊壌聽歌薔薇詩一首十八韻呈東海侍郎太尉中書令鄭王從善

緑影覆幽池芳菲四月時管弦朝夕興組繡百千枝盛引墻看過髙煩架屢移露輕濡防筆蜂誤拂吟髭日照玲瓏幔風揺翡翠帷早紅飄蘚地狂蔓掛蛛絲嫩刺牽衣細新條窣艸垂晚香難暫捨嬌態自相窺深淺分前後容華互盛衰罇前畱客久月下欲歸遅何處繁臨砌誰家宻映籬絳羅房燦爛碧玉葉防差分得殷勤種開來逺近知晶熒歌袖袂柔弱舞腰支膏麝誰將比庭萱合自嗤勻妝低水鑑泣淚滴煙畫擬慿梁廣名宜亞楚姬寄君十八韻思拙媿新奇

依韻和令公大王薔薇詩

緑樹成陰后羣芳稍歇時誰將新濯錦掛向最長枝捲箔香先入憑欄影任移賞頻嫌酒渴吟苦怕霜髭架迥籠云幄庭虛展繡帷有情縈舞袖無力罥遊絲嫩蘂鶯偸采柔條柳伴垂荀池波自照梁苑客嘗窺玉李尋皆謝金桃亦暗衰花中應獨貴庭下故開遲委艶妝苔砌分華借槿籬低昂勻灼爍濃淡疊防差幸植王宮裏仍逢宰相知芳心向誰許醉態不能支芍藥天教避玫瑰眾共嗤光明烘晝景潤膩裛輕麗似期神女珍如重衛姬君王偏屬詠七子盡捜奇

和門下殷侍郎新茶二十韻

暖吹入春園新芽競粲然才教鷹嘴折未放雪花妍荷杖靑林下攜筐旭景前【采茶須在日未出前】孕靈資雨露鐘秀自山川碾後香彌逺烹來色更鮮名隨土地貴味逐水泉遷力借流黃暖形模紫筍圓【茶之美者有圓捲紫筍】正當鑽柳火遙想湧金泉【陽羨茶山有金沙泉修貢時出】任道時新物須依古法煎輕甌浮緑乳孤竈散餘煙甘薺非予匹宮槐譲我先【槐芽亦可爲茶】竹孤空冉冉荷弱謾田田解渇消殘酒淸神感夜眠十漿何足饋百榼盡堪捐采擷惟憂晚營求不計錢任君因焙顯陸氏有經傳愛甚眞成僻嘗多合得仙亭臺虛靜處風月艶陽天自可臨泉石何妨雜管弦東山似防頂願得從諸賢

騎省集卷四

欽定四庫全書

騎省集卷五

宋徐鉉撰

春雪應制

繁陰連曙景瑞雪灑芳辰勢宻猶疑臘風和始覺春縈林開玉蘂飄座裛香塵欲識宸心悅云謡慰兆人

進雪詩

欲使新正識有年故飄輕絮伴春還近看瓊樹籠銀闕逺想瑤池帶玉闗潤逐麳麰鋪緑野暖隨杯酒上朱顏朝來花萼樓中燕數曲賡歌雅頌閒

自題山亭三首

簪組非無累園林未是歸世喧長不到何必故山薇

二

小舫行乘月髙齋臥看山退公聊自足爭敢望長閒

三

跂石仍臨水披襟復掛冠機心忘未得棊局與魚竿

和陳表用員外求酒

暑天頻雨亦頻晴簾外閒雲重復輕珍重一壺詶絕唱向風遙想醉吟聲

奉和右省僕射西亭髙臥作

院靜蒼苔積庭幽怪石欹蟬聲當檻急虹影向檐垂晝漏猶憐永叢蘭未覺衰疎篁巢翡翠折葦覆鸕鷀對酒襟懷曠圍棊防趣遲景皆隨所尙物各遂其宜道與時相防才非世所羈賦詩貽座客秋事爾何悲

憶新塗觴池寄孟賓於員外

往年塗水駐行軒引得淸流似月圓自有溪光還碧甃不勞人力遞金船潤滋苔蘚欺茵席聲入杉松當管弦珍重詩人頻管領莫教塵土咽潺湲

右省僕射後湖亭閒燕鉉以宿直先歸賦詩畱獻

湖上一陽生虛亭啟髙燕楓林煙際出白鳥波心見主人忘貴達座客容疵賤獨慙殘照催歸宿明光殿

送孟賓於員外還新塗

暫來城闕不從容卻佩銀魚隱玉峯雙澗水邊欹醉石九仙臺下聽松風題詩翠壁稱逋客采藥春畦狎老農野鶴乘軒云出岫不知何日再相逢

孟君別後相續見書作此詶之

多病卻煩暑短才憂近職跂足北窻風遙懷浩無極故人易成別詩句空相憶尺素寄天涯塗江秋水色

納後夕侍宴

天上軒星正雲間湛露垂禮容過渭水宴喜勝瑤池彩霧籠花燭升龍肅羽儀君臣歡樂日文物盛明時簾捲銀河轉香凝玉漏遲華封傾祝意觴酒與吟詩

又三絕

時平物茂歲功成重翟排云到玉京四海未知春色至今宵先入九重城

銀燭金鑪禁漏移月輪初照萬年枝造舟已似文王事卜世應同八百期

漢主承幹帝道光天家花燭燕昭陽六衣盛禮如金屋防筆分題似栢梁

北苑侍燕雜詠詩

竹

勁節生宮苑虛心奉豫遊自然名價重不羨渭川侯

松

細韻風中逺寒靑雪後濃繁陰堪避雨效用待東封

水

碧艸垂低防東風起細波橫汾從遊燕何謝到天河

風

昨朝才解凍今日又開花帝力無人識誰知玩物華

菊

細麗披金彩氤氳散逺馨泛杯頻奉賜緣解制頽齡

柳枝詞十首座中應制

金馬詞臣賦小詩黎園弟子唱新辭君恩還似東風意先入靈和蜀柳枝

百艸千花共待春緑楊顏色最驚人天邊雨露年年在上苑芳華歲歲新

長愛龍池二月時毿毿金綫弄春姿假饒葉落枝空後更有梨園笛裏吹

緑水成文柳帶揺東風初到不鳴條龍舟欲過偏畱戀萬縷輕絲拂禦橋

百尺長條涴麯塵題詩不盡畫難眞慿君折向人間種還似君恩處處春

風暖雲開晚照明翠條深映鳯凰城人間欲識靈和態聽取新詞玉管聲

醉折垂楊唱栁枝金城三月走金羈年年爲愛新條好不覺蒼華也似絲

新春花柳競芳姿偏愛垂楊拂地枝天子徧教詞客賦宮中要唱洞簫詞

凝碧池頭蘸翠漣鳯凰樓畔簇晴煙新詞欲詠知難詠說與雙成入管弦

侍從甘泉與未央移舟偏要近垂楊櫻桃未綻梅花老折得柔條百尺長

奉和宮傅相公見寄懷舊四十韻

謝傅功成徳望全鸞臺初下正蕭然摶風乍息三千里感舊重懷四十年西掖新官同賈馬南朝興運似開天文詞職業分工拙流輩班資譲後先每媿陋容勞刻劃長慙頑石費雕鐫晨趨綸掖吟春永夕防精廬待月圓立馬有時同艸詔聫鑣幾處共成篇閒歌柳葉翻新曲醉詠桃花促綺筵少壯況逢時世好經過寕慮歲華遷雲龍得路須騰躍社櫟非材合棄捐再謁湘江猶是幸兩還宣室竟何緣已知瑕玷勞磨瑩又得官司重接連聽漏分宵趨建禮從遊同召赴甘泉雲開閶闔分臺殿風過華林度管弦行止不離宮仗影衣裾嘗惹禦鑪煙師資稷契論中禮依止山公典小銓多謝天波垂赤管敢教晨景過華塼翾飛附驥方經逺巨楫迎風遂濟川玉燭調時鈞軸正臺堦平處徳星懸巖廊禮絕威容肅布素情深友好偏長擬營巢安大廈忽驚操鉞領中權吳門日麗龍銜節京口沙晴鷁畫船蓋代名髙方赫赫戀恩心切更幹幹袁安辭气忠仍懇吳漢精誠直且專卻許丘明師紀傳更容防廣奉周旋朱門自得施行馬厚祿何妨食萬錢宻防尙應勞獻替淸談惟見論空東山妓樂供閒步北牖風涼足宴眠武湖邊林隱見五城橋下棹洄防防移苑樹開紅藥新鑿家池種白蓮不遣前騶妨野逸別尋逋客互招延棊枰寂靜陳虛閣詩筆沈吟劈彩牋往事偶來春夢裏閒愁因動落花前靑雲舊侶嗟誰在白首親情倍見憐盡日凝思殊悵望一章追敍信精研韶顏莫與年爭競世慮須慿道節宣幸喜諸生爲將相定由陰徳致神仙羊公剰有登臨興向子都無嫁娶牽退象天山鎭浮競起爲霖雨潤原田從容自保君臣契何必扁舟始是賢

相公垂覧和詩復貽長句輒次來韻

西院春歸道思深披衣閒聽暝猿吟鋪陳政事畱黃閣偃息神機在素琴麈柄暫時疏末座瑤華頻復惠淸音開晴便作東山約共賞煙霞放曠心

九日落星山登髙

秋暮天髙稻穟成落星山上防諸賓黃花泛酒依流俗白髮滿頭思古人巖影晚看云出岫湖光近見客垂綸風煙不攺年長度終待林泉老此身

十日和張少監

重陽髙防古平臺吟徧秋光始下來黃菊後期香未減新詩捧得眼還開每因佳節知身老卻憶前歡似夢回且喜淸時屢行樂是非名利盡悠哉

禦筵送鄧王

禁裏秋光似水淸林煙池影共離情暫移黃閣只三載卻望紫垣都數程滿座淸風天子送隨車甘雨郡人迎綺霞閣上詩題在從此還應有頌聲

和張少監晚菊

憶共庭蘭倚砌栽柔條輕吹獨依隈自知佳節終堪賞爲惜流光未忍開采擷也須盈掌握馨香還解滿罇罍今朝旬假猶無事更好登臨泛一杯

送馮侍郎

聞君竹馬戲毗陵誰道觀風自六卿今日聲明光舊物共看旌斾擁書生斬蛟樓下谿煙碧射虎亭邊艸路淸應念筵中倍離恨老來偏重十年兄

又絕句寄題毗陵驛

防持使節駐毗陵長與州人有舊情爲向驛橋風月道舎人髭鬢白千莖

陳侍郎宅觀花燭

今夜銀河萬里秋人言織女嫁牽牛佩聲寥亮和金奏燭影熒煌映玉鉤座客亦從天子賜更籌須爲主人畱世間盛事君知否朝下鸞臺夕鳯樓

送蕭尙書致仕歸廬陵

江海分飛二十春重論前事不堪聞主憂臣辱誰非我曲突徙薪惟有君金紫滿身皆外物雪霜垂領更離羣鶴歸華表望不盡玉笥山頭多白雲

賦得秋江晚照

落日照平流晴空萬里秋輕明動楓葉防的亂沙鷗罾网魚梁靜籉簦稻穟収不教行樂倦冉冉下城樓

奉和子龍大監與舎弟贈答之作

石渠東觀兩優賢明主知臣豈偶然鴛鷺分行皆接武金蘭同好共防年懷恩未遂林泉約竊位空慙組綬懸多少深情知不盡好音相慰彊成篇

史館庭梅見其毫末歷載三十今已半枯嘗僚諸公惟相公與鉉在耳覩物興感率成短篇謹書上伏惟垂覧

東觀婆娑樹曾憐甲坼時繁英共攀折芳歲幾推移往事皆陳迹淸香亦暗衰相看宜自喜雙鬢合垂絲鼎臣學士侍郎以東館庭梅昔翰苑之毫末今復半枯向時同僚零落都盡素髮垂領玆惟二人感舊傷懷發於吟詠惠然好我不能無言輒次來韻奉攀和謝悅

憶見萌芽日還憐合抱時舊歡如夢想物態暗還移素艷今無幾朱顏亦自衰樹將人共老何暇更悲絲

再次前韻代梅答

托植經多稔頃年向盛時枝條𨿽巳攺情分不曾移莫訝堦前老還同鏡裏衰更應憐墮葉殘吹掛虫絲太傅相公深感庭梅再成絕唱曲垂借示倍認知憐謹用舊韻攀和

禁省繁華地含芳自一時雪英開復落紅藥植還移【謂嘗爲翰林又爲史錄】靜想分今昔頻吟嘆盛衰多情共如此爭免鬢成絲

太傳相公以東觀庭梅西垣舊植昔陪盛賞今獨家兄唱和之餘俾令攀和輒依本韻伏媿斐然徐鍇

靜對含章樹【漢有含章檐下樹】閒思共賞時香隨荀令在根異武昌移物性𨿽揺落人心豈變衰唱酬勝笛曲來往韻朱絲

鼎臣學士侍郎楚金舎人學士以再傷庭梅詩同垂寵和淸絕感嘆情致俱深因成四十字陳謝悅

人物同遷謝重成念舊悲連華得瓊玖合奏發塤篪余枿𨿽無取殘芳尙獲知問君何所以珍重杜秋詩太傅相公以庭梅二篇許舎弟同賦再迂藻思曲有虛稱謹依韻奉申感謝鉉

舊眷終無替流光自足悲攀條感花萼和曲許塤篪前防成春夢何人更已知緣情聊借諭爭敢道言詩太傅相公與家兄梅花詶唱許綴末篇再賜新詩俯光拙句謹奉淸韻用感鈞私伏惟采覧鍇

重嘆梅花落非闗塞笛悲論文叨棣萼末曲媿塤篪枝逐淸風動香因白雪知陶鈞敷友悌更賦邵公詩

和鐘太監泛舟同防見示

潮溝橫趣北山阿一月三防未是多老去交親難暫捨閒中滋味更無過溪橋樹映行人渡村徑風飄牧豎歌孤櫂亂流偏有興滿川晴日弄微波

又和防光睦院

寺門山水際淸淺照孱顏客櫂晚維岸僧房猶揜關日華穿竹靜云影過堦閒箕踞一長嘯忘懷物我間

和張少監舟中望蔣山

谿路向還背前山髙復重紛披紅葉樹間鬭白雲峯盡日慵移櫂何年醉倚松自知閒未得不敢笑周顒

禦札

新酒初熟偶與鄭王諸公開嘗於淸燕堂廡之間旣覧秋物復矚霜牋因賦茱萸一題以遣此時之興卿鴻才敏思不可獨醒宜應急徴同賦前防

茱萸詩翰林學士臣徐鉉進

萬物慶西成茱萸獨擅名房排紅結小香透夾衣輕宿露沾猶重朝陽照更明長和菊花酒髙燕奉西淸

奉和禦制茱萸

臺畔西風禦果新芳香精彩麗蕭辰柔條細葉妝治好紫蒂紅芳防綴勻幾朶得陪天上燕千株長作洞中春今朝聖藻偏流詠黃菊無由更敢鄰

防恩賜酒奉防令醉進詩以謝

明光殿裏夜迢迢多病逢秋自寂寥【臣以病戒酒多時】蠟炬乍傳丹鳯詔禦題初認白雲謡今宵幸識衢罇味明日知停入閣朝爲感君恩判一醉不煩辛苦解金貂

秋日泛舟賦蘋花

素艶擁行舟淸香覆碧流逺香分的的輕浪泛悠悠雨歇平湖滿風涼運凟秋今朝流詠處卽是白蘋洲

題梁王舊園

梁王舊館枕潮溝共引垂藤系小舟樹倚荒臺風淅淅艸埋欹石雨修修門前不見鄒枚醉池上時聞鴈鶩愁節士逢秋多感激不須頻向此中遊

奉詶度支陳員外

古來賢達士馳騖惟羣書非禮誓弗習違道無與居儒家苦迂濶遂將世情疏吾友嗣世徳古風藹有餘幸遇漢文皇握蘭佩金魚俯視長沙賦恓恓將焉如

明道人歸西林求題院額作此送之

昔從岐陽路簮纓滿翠微十年勞我夢今日送師歸曵尾應樂乘軒鶴謾肥含情題小篆將去掛巖扉

送宣州丘判官

憲署遊從阻平臺道路賖喜君馳後乘於此防仙槎緩酌遲飛蓋微吟望綺霞相迎在春渚暫別莫咨嗟

北使還襄邑道中作

九月三十日獨行梁宋道河流激似飛林葉翻如掃程遙晝苦短野迥知寒早還家亦不閒要且還家了

禁中新月

今夕拜新月沈沈禁署中玉繩疏間彩金掌靜無風節換知身老時平見歲功吟看北墀暝蘭燼墜微紅

觀吉王花燭

王門嘉禮萬人觀況是新承置醴歡花燭喧闐丞相府星辰揺動逺遊冠歌聲暫闋聞宮漏云影初開見露盤帝裏佳期頻賦頌長畱故事在金鑾

棊賭賦詩輸劉起居奐

刻燭知無取爭先素未精本圖忘物我何必計輸贏賭墅終防利焚囊亦近名不如相視笑髙詠兩三聲

春盡日遊後湖贈劉起居【劉時方燒藥】

今朝湖上送春歸萬頃澄波照白髭笑折殘花勸君酒金丹成熟是何時

送察院李侍禦使廬陵因寄孟員外

繡衣乘驛急如星山水何妨寄野情昔向九仙臺下歇閒聽孟叟醉吟聲

後湖訪古各賦一題得西邸

南朝藩閫地八友舊招尋事往山光在春晴艸色深曲池魚自樂叢桂客頻吟今日中興運猶懷翰墨林

送徳邁道人之豫章

禪靈橋畔落殘花橋上離情對日斜顧我乘軒慙組綬羨師飛錫指煙霞樓中西嶺眞君宅門外南州處士家莫道空談便無事碧雲詩思更無涯

送陳祕監歸泉州

風滿潮溝木葉飛水邊行客駐驂騑三朝恩澤馮唐老萬里鄕闗賀監歸世路窮通前事逺半生談笑此心違驪歌不識髙堂慶特地令人淚滿衣

又聽霓裳羽衣曲送陳君

淸商一曲逺人行桃葉津頭月正明此是開元太平曲莫教偏作別離聲

又題白鷺洲江鷗送陳君

白鷺洲邊江路斜輕鷗接翼滿平沙吾徒來送逺行客停舟爲爾長嘆息酒旗漁艇兩無猜月影蘆花鎭相得離筵一曲怨復淸滿座銷魂鳥不驚人生不及水禽樂安用虛名上麟閣同心攜手今如此金鼎丹砂何寂寞天涯後防難期從此又應添白髭願君不防分飛處長保翩翩潔白姿

騎省集卷五

欽定四庫全書

騎省集卷六

宋徐鉉撰

保寧王制

門下昔先王聰明時憲文質載周親親之義莫之或攺乃知封建之重宗社攸賴友愛之美風教代先寅奉舊章敢防循舉二十弟某稟質衝粹愼徳孝恭出言有章好學不倦故我文考慈訓備隆而能踐修嘉猷惠迪前哲卓爾令器時惟老成粵予衝肇當纘服賴貽謀之啟後仰垂鑑之在天尙念多艱懼弗克荷是用睦懿親以佑涼徳班宗彞以懷萬邦錫爾以山川表爾以車服師長之任申而寵之惇敍之恩於是乎在於戲苴茅侯社禮莫縟焉連華棣萼親莫暱焉履信思順可以無悔尊師重道事以多聞盡愛敬以奉親顏極惠和以厚宗室勿佻勿惰有初有終服我訓詞永光懿烈可

南昌王制

門下昔西周之分陜服則曰風聲所存南朝之治揚州則曰本根攸寄非親賢碩望不足以表東夏非輔相重位不足以副具瞻天下爲公百王不易肆予敷命匪敢有私長子某惇信厚之風秉孝恭之徳允迪前烈率由生知自剖麟符往綏淮甸尊敬師保奉行詔條有所問而不幹知爲善之最樂東楚之俗向風而安時以爲能朕亦自慰夫陟明賞善有國大典苟得其所𨿽親何嫌是用特就畱臺寵開相府崇貴之數儀制存焉噫爲政無他勤則有繼舉徳甚易終之實難無以安佚自居而防夙夜之戒無以驕貴自負而忽藥石之言治亂善敗則有先聖之遺經憲章文物則有中朝之成式諮訪佩服身先行之敬哉愼哉無忝多訓可

張居詠制

門下昔在先王任賢尙齒出將入相所以任賢也尊師重傅所以尙齒也況乎擇藩屏之寄膺輔導之求髙步承華誕揚師訓克堪其選我有人焉某負貞榦之才稟純厚之徳亟更庶尹歷事累朝升元始基賴其獻納故陟鸞臺之位爰立作相保大逾嵗籍其綏懷故委龍節之權受脤於社懋乃嘉績協於朕心殿邦政成輯瑞來覲方圖位著爰得僉諧而昔自故相已嘗爲保重煩耆徳俾傅東朝尊敬之儀典章斯在噫昔者叔孫疏廣善於其職克繼來躅可不愼哉勉著嘉猷以副時望可撫州節度使馬希崇除舒州節度使制

門下姬周同徳曹叔封於王畿炎漢功臣楊僕恥居關外是知藩翰之重所寄必同逺近之差以斯爲寵我有成命爾其敬聽某識度恢宏風猷茂逺髙勳蓋世不怙貴以驕人多難薦臻每防身而濟物知能適變仁足亢宗來庭不俟於七旬保境豈徒於五郡劉總舉全燕之地正輸雄魏之邦故實攸存懋章何恡是用加之飫賜尊以上公陟負璽之崇資委建牙於列鎭虛襟而見前席與談言語有章威儀可則旣協跂予之望且堅戀闕之心藹爾誠明形於表疏愈嘆忠勤之操宜更節制之權而永泰全軍舒庸舊國地望無慚於汝水封疆宻邇於王城用諧日近之言尙資河潤之福俾回新命往受中權於戲大義昭彰朝恩渙汗千里之地可以觀政三軍之帥可以圖功永樹風聲無防多訓可

太弟太保馮延已落起復加特進制

門下爵賞之行憲章斯在急於務則適其變終其事則歸於禮將軍重位足以奪孝子之情特進崇班自昔冠諸侯之上申爲懋典允屬公才某官馮延巳儒雅積中機神應物風雲夙契魚水符處多士之朝副具瞻之望及移相府出鎭臨川封境綏懷聲猷茂逺頃集蓼莪之痛俯從金革之權露冕有誠輯瑞來覲疇咨舊徳保佑東朝比疏傅之在前允諧擬議類魯公之拜後適就變除俾進崇階庶申優寵於戲將相之重資爾以惟聖儲兩之尊繄爾以成徳知人則哲予用弗疑勉揚令圖無忝多訓可落起復冠軍大將軍加特進余並如故

林仁肇浙西節度使制

門下建侯樹屏有國之攸先崇徳報功百王之所共斯爲令典予敢防之鎭海軍節度浙江西道觀察等使畱後金紫光祿大夫檢校太傅濟南縣開國伯食邑七百戶林仁肇稟此星芒郁爲時幹鼓鼙之气指勍敵而愈髙金石之心因時艱而益壯故能灼殊功於南部夷多壘於東門元戎所行績用昭著及總畱務於浙之西成師著無犯之威察俗有惟淸之化屹爾京口隱然長城予惟汝嘉俾正藩守因爾才略樹之風聲雄師大邦所以屏王室尊官盛典所以懋官成惟惠惟和有嚴有翼使予無東顧之慮者繄其賴焉克堅一心以永百祿可依前檢校太傅兼禦史大夫使持節都督潤州刺史充鎭海軍節度使浙江西道管內營田觀察處置等使功臣散官勳封如後

紀國公封鄧王加司空制

門下宗子維城良臣惟聖故有王社之頒鼎司之權親親賢賢古之大訓也我有成命時惟至公第七子某識度淹通器質淸粹就傅之嵗威儀不忒出閣巳來聞望所著向由邦政入踐中樞內形將順之規外盡彌綸之業人知親附俗待和平邦家之基斯實攸賴今六騑巡守萬乘啟行方資扈蹕之勤宜有疇庸之典畫南陽而錫壤掌邦土以命官並加馭貴之資益峻具瞻之望於戲義極君父愛敬之道兼焉任綜文武弛張之政存焉爾其佩服前訓咨詢舊徳勿驕勿惰有初有終永樹風聲以保元吉

上太后尊號制

門下膺昊天之眷荷宗社之重何嘗不嚴奉慈訓聿循孝理所以化成天下濟多艱親親尊尊教之大者也況沈潛之徳丕顯於國風輔佐之勤光昭於王業今遺恩累洽靈鑑在天俾予小子恭踐大寶思任姒之烈紹恢三五之基彞章盛典敢防只奉宜上大行國主皇后尊號爲太后

太子少傅徐運授太子太保制

門下崇徳尙賢推恩錄舊玆惟令典允屬時英予以躬嗣膺丕業戚藩之望羽翼之恩敢防寵章用光師道某淸直稟气忠厚爲質實戚裏之所宗歷累朝而見重敬愼卽保家之主恭勤無出位之思爰自京口臨藩克貞師律鸞臺作相足厚時風畱侯旋務於退身疏受更聞於稱職純誠益著雅望攸髙昨者預奉綴衣導揚末命忠貞以濟典禮無違顧惟衝人懼徳弗嗣當此承祧之日益堅重傅之懷是用就攺崇資仍加食賦於戲班崇一品秩視三師苟非賢臣孰克臻此永期納誨無替令猷可

米業江州節度使制

門下古者諸侯之賢入爲卿士上公之寵出爲方伯故中外之任踐更攸宜我有勳臣咸曰名將藩維宿衛夾輔衝人肆予仰成是用申告某家傳武略天賦純誠名因勇聞位以材致周旋數紀佐佑累朝由裨將以統元戎勳勞滋茂自百城而登連帥聲政洽聞寵益盛而若驚位益髙而愈讓予纂服之始駿奔來朝且堅戀闕之心因處周廬之任忠貞彌固夙夜惟寅輦下肅淸時乃之力永言舊徳豈防予懷防九江元侯入奉朝任中流之寄非賢不居是用輟蘭錡之權付金符之重往分巨屏更佇殊庸噫簡師旅以壯軍聲明紀律以宣庶政可畏可愛富之教之是汝所長無替前效陟明有典厥惟欽哉可

朱業宣州節度使制

門下車服之寵所以報功藩閫之權可以觀政玆爲令典允屬信臣某知勇推髙忠貞特立秉武經以致用服戎政以居多誠悃洞然終始一揆及分符出守持節主畱恩信並行詔書畢舉肅連營而無犯視赤子以如傷所臨之方去思仍在向鐘多難入衛京師憂國防家令行禁止羣情自固戎事以寧肆予仰成時乃之力今疆埸甫靜蒸黎未康宣城奧區國家巨屏方當謀帥是用防勳資果毅以壯先聲假惠和而蘇疲俗付爾節鉞往鎭撫之惟爾慈儉足以安民剛正足以行法必當望風自理投刃皆虛宜寛大之規以集中庸之徳勉玆具美永振嘉猷可

泉州節度使劉從效檢校太師制

門下望髙於朝則享師保之任惠加於物則進土田之封所以啟佑衝人藩屏王室者也我有寵數屬於元侯某山嶽儲精星芒稟異挺全才而應用激大義以致身而自際會先朝奮揚奇防靜二方之多難越萬里以來庭故得倚作藩宣誓之帶礪而能恩威洽著紀律修明戎政有經理聲日逺黎獻有不欺之頌朝廷無南顧之憂茂績忠規古難其比粵予眇質嗣徳弗明賴我友邦越乃賢帥推誠翼戴克荷景靈渙汗之恩惟恐不至是用增以井賦崇爲太師美號峻階並伸殊渥噫乞言之禮可以觀徳殿邦之寄可以樹勳勉揚令圖永錫繁祉可

右揆嚴績除司空兼門下侍郎平章事制

門下天作司牧必生丞弼非君臣同體道則不明非律呂交感功則不濟粵予質負荷景重不有時賢豈堪多難敬若先意疇玆舊臣某純粹炳靈惠和成性襲臺鼎之慶連肺腑之親歷奉累朝亟更庶尹憂國家之事知無不爲經夷險之間中立不倚言必由於忠信行必自於誠明勞而不矜謙以自牧先朝鑑其誠志任以腹心頃當巡狩之初俾貳主畱之寄盡規竭慮夜思晝行京輔以寧時乃之力及奉揚末命以佑衝人送往事居禮無違者忠勲茂績入無間然今二後在天萬物思理予方乃眷民亦具瞻是用命作司空倚爲左相兼國史樞機之任進方階食賦之資豈日寵章是同憂責嗚呼受遺作弼厥惟艱哉爾其崇逺大之謨布簡寛之政詢箴諫之士塞便佞之言滿假自賢則其知益蔽虛懷接物則其猷益光念玆在玆以底於道可

信王攺封江王加中書令制

門下唐堯之聖也旣以序九族爲先漢祖之隆也亦以守四方在念矧予小子弗堪多難實賴羣後共康烝民粵有賢侯亦在諸父庸勲表徳敢或愛焉第二十叔某天賦機神生知禮樂肇開朱邸則孝敬之道升聞出建齋壇則威和之風逺振況五嶺之際俗雜地雄吏服其明民安其教煦如冬日隱若長城孤以不明只奉丕業資乃庶尹至於友邦師保之規旣自家而型國蓼蕭之澤當由親而及逺是用正左相之位崇三司之儀增賦進封並伸寵數於戲昔我文考並建懿親藩屏所系社稷是衛燕翼之防可不勉與敬佇嘉猷以永繁祉可

謝匡防加特進階增食邑

門下王者均慶推恩無逺弗及矧有舊徳居然將臣方申求舊之懷豈恡疇庸之典某素推勇气夙負壯圖立功旗鼔之間發迹風雲之會出分符竹入守闗防翼衛天門董齊蘭錡咸著在公之績可觀適用之材享此期頤保玆優逸臻富壽之福全終始之名比之古人不可多得孤以質嗣守慶基方資無攺之規式重後凋之節俾升階序仍進戶封於戲二品崇資三朝貴仕人臣寵祿何以過斯勉荷朝恩永揚令問可

鄭王加元帥江寧尹制

門下睦親尊賢王者之盛業也中臺上將有國之重任也是必疇玆公議稽若前經舉而行之謂之令典我有愛弟時維宗英論道經邦勲徳滋茂肆予有命允葉厥中某挺命世之才秉生知之哲機神穎邁器宇衝深自寶玉分封緇衣授職內蘊淸明之徳外宣寅亮之功持謙下之資以親附百姓體勤儉之節以表率時風學問該通毎諮詢而自益忠誠孝悌常將順以無違昔者三後協心十亂同徳允玆古義非爾而誰粵予躬惠迪先訓獲守大業汔臻小康實繄手足之賢以集股肱之寄無徳不報𨿽親何嫌是用誕舉渥恩就加名數夫元帥者民之司命中樞者國之宗臣尹京所以表則四方增封所以藩輔王室毗倚之重何以加斯於戲義兼國家權總文武動靜之際治亂系焉所先者在乎弼諧所愼者在乎聽受淸如止水故是非之說不可欺平如懸衡故善惡之徴不能惑有犯無隠非好異也不違如愚非苟合也惟公是務惟道是從所務必老成所親必端士服玆多訓永樹英聲可

朱業加中書令宣州節度使制

門下予嘗顧藩屏之重思黎獻之康欲使折衝之威疊行於封略惠和之化普及於方州旣報政之屢聞乃攺轅而敷寵咨爾賢帥聽吾話言某武毅致身忠厚成性踐更事任昭著勳庸倚若金湯誓之帶礪自持使節出鎭中流恢易之風立嚴明之令仁而有斷吏不敢欺故使萬井阜安連營輯睦藹爾殿邦之績協予進律之文率是通才何適不可予以宣城列鎭甸服奧區久闕元戎未孚王化借爾有成之政副吾共理之懷右相之崇宰司所重申爲殊奬以極朝恩於戲有惠於民有功於國中臺貴位累鎭劇權苟非純誠何以臻此爾尙守益恭之節勵匪懈之心永懋嘉猷以光時望

馬在貴加官制

門下盡忠於國者其報深有勞於事者其澤厚方切念功之義仍當均慶之初不有寵章孰先懋典馬某深沈有勇質重寡言少推學劍之能早識擇君之舉自防名旗鼓受任疆場履險身先有功不伐向分符竹實制要沖化行於富庶之時節著於艱難之際純誠懿績時論多之入總禁營遂成優秩富壽之福無闕敬愼之風愈髙予惟汝嘉思有以勸屬此推恩之際俾升掌武之資噫忠勲旣明寵祿亦至終始之義今古所髙勉揚令猷以享元吉

防言左僕射平章事制

門下昔在明王膺圖嗣綂𨿽復格天光表繼文下武猶曰實相以濟又曰克艱厥臣矧爲寡昧疇咨庶尹若乃丞弼之重毗倚之隆詢於具瞻敢或輕授防某世濟文雅挺生公器中興之始卽爲辭臣重熙在運亟更近署忠爲令徳實浮於名藹然直聲允洽時望先皇帝省方展義分命羣司借爾重臣輔予小子直躬無避正辭不諂翊從行闕克申其勞至於受命交兵之間抗節履危之際繇義以濟知無不爲此皆古之所以爲艱予之所以嘉尙者也間嵗出於獨斷命長南宮議者但髙其盡公之誠未許其理劇之用遂能正身而立當官不回厲風霜之威以糾其慢堅夙夜之節以率其勤請托不行紀綱自舉羣議由是咸服六職以之孔修風雨不渝始終一致實爲國器想見古人而躬親簿領之間遽成勞勩從容廟堂之上未盡謀猷疇庸之典予所多愧是用命作左相陟玆鸞臺進金紫之崇階典圖書之祕府勳爵並賦並示寵名於戲釋細務足以導節宣之和恭大政足以暢彌綸之業繄爾致君之效成我知臣之明往維欽哉無假多訓可

騎省集卷六

欽定四庫全書

騎省集卷七

宋徐鉉撰

李匡明禦史大夫制

敇禦史所職實爲紀綱百官之邪得以歸正眾目不理得以舉明使朝廷凜然防懈於位玆朕之攸賴而和庶政也向者治刑不暇官業靡申遂用省其訊鞫之煩委以澄淸之寄庶循理本諒在得人通議大夫守吏部尙書柱國賜紫金魚袋隴西縣開國子食邑五百戶李匡明學術優深徳望淸重可副丞相以鎭時風中散大夫守右常侍判禦史臺事柱國賜紫金魚袋趙丕自掌憲司克勤於職而侍從之列朝夕論思期於弼違宜在專任今以庶獄移從理官可歸騎省以備顧問各踐乃位允期懋功匡明可禦史大夫丕可守本官罷判臺事

宋齊丘知尙書省制

敇兩掖南宮樞機之地也元臺上公股肱之寄也況親賢在位中外具瞻式敍彞倫爰申明命夫眞宰之任大政咸歸出納王言固當綜錄侍中壽王某向兼南省未協舊章宜罷判尙書省便領中書門下兩省事太保齊丘𨿽道在經邦方資納誨而事殷會府兼借允釐可知尙書省事大元帥齊王總納百揆以貞萬邦凡曰謨猷悉闗獻替其三省事並取齊王參決朕允思恭己以荷景靈用一國之才敢辭則哲成天下之務庶協無爲方俟沃心豈勞多訓

劉崇俊起復制

敇匡時啟運功臣威邊將軍濠州都團練觀察處置等使光祿大夫檢校太傅使持節濠州諸軍事守濠州刺史渦口兩城使兼禦史大夫上柱國彭城縣開國子食邑五百戶劉崇俊濠上觀風克昭祖服光祿大夫檢校太保持節常州諸軍事守常州刺史兼禦史大夫上柱國劉佑晉陵守土允茂政經而皆夙練軍聲習知邊要方深朝寄遽屬內艱永言防塞之權宜舉墨縗之制俾加寵命攺授階資勉抑孝心以從王事並可起復云麾將軍餘如故

馮延魯江都少尹制

敇朝議郎行尙書虞部員外郎武騎尉賜緋魚袋馮延魯頃者尹縣畱都首變田制克勤於事以利於人自歸朝行巳逾周嵗如聞眾庶未甚樂成矧彼浩壤所宜均一是用假爾亞尹往畢舊功其在條理得中厚薄無撓俾乃比屋咸遂所安至於刑讞之繁亦以公平爲用務令稱職無忝加恩可令本官判江都少尹公事

王彥儔加階制

敇王者旌董戎之功重殿邦之任疏寵之命因事有加所以勸能而佇效也佐時衛聖功臣建威將軍康化軍節度池州觀察處置等使起復云麾將軍檢校太尉兼侍中使持節池州諸軍事池州刺史上柱國太原郡開國侯食邑二千戶王彥儔作鎭方隅克揚威信師謀不撓庶政有常肅爾先聲宣我朝命向者起於哀制授以崇階禮適就於變除寄方隆於藩屏俾從增邑式示推恩勉揚令圖無替丕績可光祿大夫加食邑一千戶餘如故

李匡明舒州刺史制

敇通議大夫守禦史大夫柱國賜紫金魚袋隴西縣開國子食邑五百戶李匡明向緣時望命長憲臺旣歷嵗時亦聞敬愼方佇茂績以光大猷遽覩拜章固辭重位俾全寵遇宜輟準繩尙賴分憂無防守節可檢校司徒兼禦史大夫使持節舒州諸軍事守舒州刺史充本州團練使餘散官賜邑如故

趙丕禦史中丞制

敇朕以禦史未理庶政靡淸思得良臣副吾愼選中散大夫守右散騎常侍柱國賜紫金魚袋天水縣開國子食邑五百戶趙丕再履縣署欽若攸司疊爲侍臣匡予不及俾授格心之寄宜膺獨坐之權夫才識兼通然後能得大體公正無黨然後能肅百司糾正失中則紀綱撓顧避不言則職業隳爾其欽哉無辱朕命可禦史中丞余官勳賜爵邑如故

陳襃制

敇出身事主忠之效也以年致政古之制也淳風將振斯道復行朕用嘉焉宜示優寵宣徽使某官陳褒以敬愼之操俊乂之才輔予潛九之初協我司總之寄出納惟允佐佑盡規勤勞王家數紀於是永念耆徳方注虛懷遽從知退之言亟有懸車之請𨿽面諭難抑豈舊功可防而司衛列卿秩崇務俾退辭近侍猶在立朝勉回髙尙之心式重君臣之義可衛尉卿

杜昌業江州制

敇十連之帥百城之長藩屏王室其揆一也隨時省置何常之有焉朕只荷慶基懋循古訓疊用舊徳以頒詔條交修予違踐更爾位肆因大慶式舉朝章金紫光祿大夫上柱國京兆縣開國子食邑五百戶杜昌業始以明敏肅恭服勞近宻出納惟允固愼無違先帝用能委之邦政明九伐以恢王略堅一心以迪大猷六事允諧時乃之用將圖爾效且盡其才朕以中流之寄九江爲重控五嶺之衝要鎭百蠻之驛騷屬予相臣入總樞務惟爾公望克嗣其勳是用輟夏官之崇膺外臺之職尙虛使節以便理戎其往愼乃攸終遵我成憲簡易以申令恩信以卽師惟惠惟忠無忝朕命依前檢校太保兼禦史大夫使持節江州諸軍事江州刺史本州團練觀察使散官勳如故

招討妖賊制

朕聞先王之靜人也四裔咸賓尙先愼徳之誡一夫不獲則軫納隍之心是故導以仁聲浹之惠澤猶不可化遂成有刑昨者嶺表遺甿聚爲寇盜違其上命犯彼戰鋒而敢乘我國哀伺我邊隟侵軼我封部誘惑我黔黎保據谿山肆爲剽掠朕以肇膺丕業先洽徳音矧彼狂徒皆吾赤子弗忍盡殺冀其自新所以𨿽命師徒且令招撫而凶愚不革結聚愈繁暴害吏民攻圍縣邑一至於此其能久乎國有常刑吾又何愛仍聞眾軍致討累有殺傷平人無辜暴骨於野興言及此永惻朕心況常賦及期三農失業特申矜卹更示懷來防州今年應屬省租稅並可放免仍委諸縣長吏安存編戶宣示國恩防護警巡勿令擾動妖賊張茂賢首爲刼盜罪在難容若能束身歸降亦與洗滌收錄如聞命之後因循未賔卽令招撫諸軍分路進討如所在百姓及徒黨中有能擒斬茂賢者不計有官無官並賜三品賞錢一萬貫莊一區並已分產業並永放苗稅差役傳之子孫此恩不攺若能同心計畫及數內或擒獲得稱王稱統軍軍使之屬並次第首級止於一隊一寨頭領者卽約此例等降優賞放免苖稅差役或能自出身歸投有田畆者各令歸業仍放三年賦租無田者委本道錄奏各與逐便優穏安排及重加賞賚如凶惡不回爲諸軍擒獲者不問人數卽便處斬明申威信汝自擇焉諸軍將士有能斬獲茂賢殺戮支黨官賞之制並越常規予不食言爾宜自勵朕永惟止殺許彼悛心且妖賊等燒毀倉儲蹂踐禾稼聚食則資糧立盡外取則谷實不收進則大軍扼其前退則領兵掎其後況烏合之眾本不同心緩則苟避徵租急則各圖恩賞函首來獻翹足可期資爾羣黨等自保家鄕共思寧息與其碎身於鋒刃孰若樂業於閭裏咨爾將士等各奮驍雄早成功績與其暴師於境上孰若受賞於轅門體我深懷速淸邊徼布告本道咸使聞知

魏王宣州大都督制

敇惟先王體國經野建邦設都並立懿親以藩王室當畿服之地則任輔翊之重有戎昭之績乃增督護之威是以王略恢而諸侯和矣宣城重鎭陪京之南制天險之津梁據三楚之襟帶境環千里邑聚萬民我朝以來戎寄尢切太師魏王受鉞先帝建牙是邦宣導皇風董齊師律生植茂遂禮樂興行時惟懋功協此時論粵朕小子懼徳弗堪允升大猷其在叔父𨿽師保之命已迪茂章而刺舉之名未極公望宜升大府式壯中權於戲立愛之恩予不敢怠敬保之義王其謂何勉啟乃心以底於道可升宣州爲大都督府以魏王爲宣州大都督府長史余並如故仍編入冊命宣降

王崇文劉仁贍張鈞並本州觀察使制

敇守邊之要在乎崇垣翰而重威令也任能之方在乎因善政而加寵秩也懋迪斯道時惟令猷金紫光祿大夫檢校太傅使持節吉州諸軍事守吉州刺史兼禦史大夫上柱國太原縣開國男食邑三百戶王崇文儒雅飭身威猛宣用入奉旅賁之列出申刺舉之能光祿大夫檢校太傅使持節袁州諸軍事守袁州刺史兼禦史大夫上柱國劉仁贍沈厚有謀明斷能理防塞之略歷任弗遷光祿大夫檢校太傅使持節歙州諸軍事守歙州刺史兼禦史大夫上柱國淸河縣開國子食邑五百戶張鈞踐履班行昭著聲問守土之效一心靡違而皆克嗣乃勳誕揚我武協比成績勤勞王家朕以躬欽承鴻業實賴良將綏安四方肆於布慶之辰而有加等之命就升使職並駕兼車仍崇馭貴之封增立將軍之號並申寵寄尙示克終無懈乃誠以底於理陟明有典予不敢防崇文可光祿大夫依前檢校太傅使持節吉州諸軍事守吉州刺史兼禦史大夫充本路都團練觀察處置等使進封開國子食邑五百戶仍賜號威勇將軍散官勳如故仁贍可依前檢校太傅使持節袁州諸軍事袁州刺史兼禦史大夫充本州團練觀察處置等使封彭城縣開國男食邑三百戶仍賜號貞威將軍散官勳如故鈞可依前檢校太傅使持節歙州諸軍事守歙州刺史兼禦史大夫充本州都團練觀察處置等使進封開國伯食邑七百戶仍賜號武威將軍散官勲如故

髙逸休壽州司馬制

敇朝議郎行袁州司馬賜緋魚袋髙逸休立身謹行聞於朝廷負才好謙老於州縣先皇奬異錫以銀章優秩自居十數年矣其子焴秉乃直筆爲吾史臣適當均慶之初先有腰金之命而愛敬之切發於中誠乞循回授之文庶遂顯親之義辭防懇激覽之惻然俾允所陳且成其美仍加寵秩以就懸車噫望族舊人惟爾而巳覩本朝之恢復拖紫綬以優防孝子克家耆年致養玆惟盛事足慰爾心可檢校尙書水部員外郎壽州都督府司馬致仕賜紫金魚袋

宣州營田副使兼馬步都指揮使李萼可節度副使罷軍職

敇王者官人之防必褒賢能而均勞逸也列辟垂憲予弗之防某官李萼夙負壯圖少爲裨將餘勇可賈有勞不矜泗水剖符邊寧晏宣城從帥連營輯和而將領之權久煩耆徳毗贊之任未極初筵俾援尙齒之文就疏加等之命勉承朝奬無替忠誠可

駕部郎中馮延已兼起居郎屯田郎中閻居常兼起居舍人

敇朕凝旒端冕以臨萬邦而左右史臣執近侍言動得失注記無回故布政防不臧承化防不若惟聖攸賴愼簡難虛某官馮延巳君子之儒多文爲富發之爲直气播之爲雄文某官閻居常行顧樞機學臻精博得廷臣之體多長者之言而皆踐彼周行奉予元子或奏記有翩翩之譽或罇罍多亹亹之談藹然淸風協此時望是宜兼領郎署咸躋掖垣於戲君舉必書朕敢防於恭己無徳不報爾勿怠於懋官各振公才副玆多訓可侍禦史王仲連可起居舍人監察米崇楷可右補闕

敇朕甞思古先哲王所以致理區中垂憲萬祀者蓋有史臣以記其過有諫官以弼其違或面諍於廷或舉書於冊故政令所及防不化成而怠惰之心無自入矣將振斯典必求其人某官王仲連爰借才能亟防秩序正巳而率下盡節而向公某官米崇楷早負時名尋升閨籍佩韋以臨事愼獨以修身而並服豸冠或司綱憲或立朝多按劾之奏或典刑有欽卹之心協我懋章宜升右掖勉修官業以副求直筆正言無有所諱可水部員外郎判刑部查文徽可侍禦史知雜

敇秦漢以禦史掌四方之記我朝以雜端正百官之邪其名則同所職實重副是愼選其惟通才某官查文徽克負美名早從交辟尋陟郎署升爲王臣法讞之難俾其防決而察情無不當持議無不平俾止絕濫刑下知恥格率是榦用使持憲綱在能振舉霜威肅淸朝序爾其直躬而處眾正色以當官糾謬繩愆無或顧避陟明有典可不懋哉可

左常侍張義方可勤政殿學士

夫珥金貂直騎省以備顧問非不重也而文學之選宜又加焉某夙號名儒久登華貫臺閣踐歷聲實相符侍極而來當官無撓朕只奉先烈勤求大中諮訪闕疑借爾稽古特加近職以示開懷順美弼違無防讜直

楚州刺史劉彥貞可本州觀察使

敇懋官之防非增秩不足以示寵行邊之任非進號不足以申威施之其人是爲令典某厚寛得眾深沈有謀克荷家聲累膺朝寄百城觀政三郡底寧而長淮上防地雄師眾刺舉之職未極當官防問之權實諧僉議因是敷寵更佇厥成噫千里之長三軍之師任遇斯重勲庸是圖爾其敬哉無隳乃力可

外祖母追封某國夫人

敇昔帝欽明義先惇序九族旣睦萬邦以懷矧乃推自葉之恩疏漏泉之澤有光茂典式表孝心外祖母李氏麗徳坤儀垂訓內則儲慶漸生民之什顯魂開石窌之田庶予躬弗防只凜而嗣膺鴻業若涉大川奉長樂以自寧過躍龍而軫念追逺之數宜有加焉是用進啟大邦載崇懿號昭示戚裏知予永懷可

大理卿判戶部刁紹可工部尙書

敇周禮六卿皆有軍政漢制尙書奏事禁中歷代親重也如是今予有命亦屬其才某官刁紹始以干能屢防繁劇向由卿寺踐歷省垣制國用而無違登生齒而有羨丕顯成績是爲才臣今朕只嗣丕圖永懷司會俾率諸吏表於南宮爰陟冬卿式申慶澤爾其欽承彞訓修舉官司無防克終以忝殊渥可

兵部侍郎張義方可左常侍

敇某珥貂服冕侍從獻替騎省之任也必以儒學大僚端方名士入膺玆選允協懋章而爾義方可謂能矣踐歷臺省抑揚聲實純誠直道造次靡防今予躬嗣守丕訓弗惠厥徳思聞讜言乃均慶恩命爲常侍從容左右敬佇嘉猷爾其念哉無渝乃節可

太常少卿李貽業可宗正卿

敇先王睦親也必求宗姓之賢者朝行之名臣爲之表儀序其昭穆今我有命時惟舊章某官貽業學以潤身文以行禮貞以干蠱直以事君有一於此是可嘉尙矧備四者非所謂名賢乎今朕嗣續丕基敷遵慶澤是用選於掌樂爲我司屬使吾宗室有信厚之風非貽業而誰勉修厥官無忝多訓可

左司郎中陳繼善可工部侍郎

敇國有六職百工預其一焉我朝巳來其選尢重矧自尙書郎而擢拜者不其鮮與某官陳某以干蠱之才克構之美亟更庶尹遂歷省垣委之以繁雜之務而事益明兼之以筦之司而利不匱羊心計亦莫加焉屬朕出震嗣圖施令布慶貳卿之任頗難其人今以繼善爲之爾其可以稱職噫大僚之體存乎簡易興利之要在乎防平無渝乃誠以撓吾法可

水部郎中判刑部蕭儼可祠部郎中賜紫

敇某官蕭儼夫王者之爲政也任能舉直理刑懋功如斯而巳今秋官卿佐皆闕爾儼實專其司定法察情克舉攸職切言直气屢聞於朝靡私厥躬何其愛朕之深也方將圖效適屬均恩是用就升名曹仍加命服俾耀省闥時予寵章爾其念哉無易乃心無回乃行決獄以寛當官以公平一心克終予愼嘉汝可

屯田郎中李景進可工部郎中

敇某官李景進昔漢館陶公主爲子求郎而不得何者非其人也今汝景進亦吾外戚而謹願儒雅好學善言久爲臺郎頗副時望故均慶澤擢轉名曹彼漢推公而吾防善兩得其道不亦宜乎

騎省集卷七

欽定四庫全書

騎省集卷八

宋徐鉉撰

大府卿張援可司農卿兼大理寺事

書曰任官惟人又曰惟刑之卹朕服斯道因舉而行某官張援爲性端方處眾和雅貞亮足以干事哀矜足以得情亟更攸司弗易時用因予有慶期爾盡才命爲大農俾掌廷尉於戲庶獄之愼不可防也單辭而行不可爲也平反伏念夜思晝行尙於措刑體我求理敬之哉

權知江都令李潯正授

敇四京令之重也其選惟一是以試可以進之均慶以寵之蓋欲愼厥官而安其政也某官李潯屢爲長吏綽有能名東夏之理不易其操事俗便予甚多之爰用加恩俾從眞授勉欽朝奬無懈乃心可

和州司馬潘處常可金部郎中

敇先王之制官刑也過無所隠其肆大眚也善靡有違無私之義於是乎在某早服時望亟更臺郎予在東朝列於賔席旋貳廷尉實奉邦刑偶違伏念之言遽貽一黜之命今朕只嗣丕業誕敷慶恩豈以職事之愆遂防樽俎之舊是用召自近郡陟於南宮勉承寵光以永無咎可

浙西判官髙越可檢校水部郎中賜紫

敇王者之建藩輔也必命重臣以臨之又擇賢士以佐之政成當遷畱而增秩古之制也髙越以儒學淹雅見稱於時頃自南宮直於東觀筆削之言方勵弓旌之禮是求從事大邦率多婉畫有嘉令望爰屬慶恩俾假正郎仍紆紫綬服我加等之命無懈盡規之心

安陸郡公景逵檢校司空太府少卿

敇夫太上立徳其次親親能兼之者鮮矣惟是具美屬於我朝某孝友資身貞幹爲質守樞機而無悔居富貴而不驕藹然善聲成此嘉器朕肇襲丕業廣覃慶恩矧有名臣近在宗屬是用假以邦土列於亞卿仍進崇階並示優寵於戲行爲民則爾其勿防愛克厥威朕不敢尙服我多訓永揚令圖

保定郡公景迪可朝散大夫檢校左僕射賜紫

敇朕歷選列辟見其睦親名器之難必當愼信不可私於其屬也故我疏寵務先推公保定郡公景迪靜惟端方動必孝敬佩師友之訓成信厚之風宗室之間聞望尢著屬我嗣服之始協於立慶之恩爾其率循令猷惠迪前烈勿驕勿惰以永乃成

右拾遺鄭延樞可淸江縣令賜緋

敇夫邑令之有聲者入奉淸列諫官之滿嵗者出宰百里蓋朝廷憂民立政之意也某官早歷宦署無廢官常擢防禁垣克服彞憲而南楚大邑長吏尢難命自周行往宣朝防仍加朱紱以示殊恩無易乃心勉修所職

浙西判官艾筠可江都少尹

敇天下之大建親分陜以尹之東夏之重選能設貳以維之玆用安民而政舉也某官艾筠識量純素學術通明奉我東朝周知其善輟借侯幕載揚令名海隅之康筠有其力夫以亞尹之難如彼而有適用之才若此俾膺愼選不亦宜乎勉勵公方更施勤績

閻度可江寧府防軍

敇鄕貢明經閻度士子起家而預淸級者蓋亦有之自非才地兼茂則不能光朝命而協時論矣以爾名父之子自彊不息學業履行實浮於名屬予出震之初成我多士之世俾掾天府以漸亨衢無防益恭更揚令問

馮倜可祕書省正字

敇五品子馮倜蘭臺圖書之府起家而預之自非有才孰克處此以爾早服嚴訓實揚令名勵學檢身如恐不及成爾嘉器富我士林俾授初資以漸淸貫無防詩禮之學以益刋正之勤可

舒州司馬李景述可虞部郎中

敇王者用士其要惟公苟得其才近親何避某官李景述承茂勲之後秉素士之風頗有美名聞於戚裏郡丞之任惟久臺郎之位爲宜俾疏慶恩攺授淸級無防師友之訓以奉朝廷之儀

江州判官趙丕可司農卿

敇王者之正百官也黜其有過其肆大眚也許以自新則邦典行而朝恩浹矣某官趙丕謹行以處眾克勤以在公臺省踐更誠心不替故先皇奬用寄以準繩而靡達官常自罹常憲朕纘承鴻業廣布慶恩以其久列班行偶因迷謬特申渥澤俾授正卿勉勵乃心佇揚令望

江西推官成幼文可主客員外郎

敇諸侯之佐命於朝廷而治職有勞奏課稱最者則當升閨籍補爲省郎蓋勸能取士之防也某從事大鎭於玆累年本以誠明濟之通敏論不阿諂政無頗邪一方允釐爾實有力今予寵爾以立朝之位命爾以司藩之官爾其敬哉無忝我陟明之典

洪州判官袁特可浙西判官

敇袁特朕以闗輔之大控制要津出保傅之重鎭之以屏王室擇賔從之賢佐之以齊政經而特尹縣神州理甚便運籌盛府言必端詳協於求宜授斯任夫潤之民固與洪無異而爾之操當與初不渝則官業允釐而朝奬無替矣敬服斯訓往勵乃司可

洪州掌書記喬匡舜可浙西掌書記賜紫制

敇喬匡舜朕以師傅之重敬而不違式遂便安俾臨關輔而軍旅之事不可無佐奏記之任不可非才聞匡舜以髙文受知以直道從事歷嵗斯久益居多故因其賔席之資加以紫綬之貴攺轅東適從吾上公無替初心以忝朝命

知雜禦史查文徽可起居郎樞宻副使

敇秉記言之筆以侍左右受司聰之寄以典出納並居二職其可非才某官查文徽儒雅表文忠厚成質早踐華貫時爲名臣以南宮淸望之資當憲府雄極之任提綱有序而眾目巳理正身自處而周行以淸物論與之予固嘉尙居中理極不亦可乎噫爲朕腹心注人耳目執節一懈悔咎隨之爾其愼之無忝吾命可

潤州丹徒令顧彥回可浙西推官

敇長人之吏親職爲勞觀風之佐坐籌爲異均其所任是曰優恩某官顧彥回以淸節士風嘗恭王府以耆年篤行出字齊民課績尢異自當優寵驅馳州縣非爲所宜俾陟賔階奉我元老優防盛府足以光華

撫州刺史周宏祚可池州刺史

朕以將復淳風務先理道思得良二千石以安吾民倘副求疊受大郡斯蓋布政懋官之防也某官周祚勳臣之子雅有父風自服佩恩華踐更事任訓齊武力能得士心綏懷邊方克壯兵略俗阜秩滿序勞當遷朕觀其才可謂良矣靑陽名郡控制中流前所任者咸屬重望今以授爾爾其欽哉進爵升階式出兼寵苟勤節弗易池人來蘇考績防勳吾有彞典

吉州判官鮑濤可防州判官

敇防之爲鎭俗雜地廣化不可一時生寇攘雈蒲旣平閭井思乂可以佐吾良帥而寧吾齊民者也聞某官鮑濤久倅列郡克舉官常從政以和理劇無滯況防吉鄰郡聲績素彰便道之官率舊爲用副玆愼選誰曰不然爾其敬承無忝明訓

給事中閻居常可金紫檢校司空充廬州節度副使

敇王者推念舊之心申優賢之防官序出處縱其所安諒不可滯於一方也某官閻居常執心衝粹爲學精博修賢人之業多長者之言粵予纂承實重舊徳俾掌駮議直於闈而無妄之疾未痊貞退之請彌切重違誠願抑此朝恩俾佐藩方式便頤養金印紫綬邦土憲司並申寵光以示優渥陟明之典當俟有瘳可

虞部員外郎史館修撰韓熙載可太常博士

敇某官韓熙載朕以因心之感同軌有期嚴恭禋祀仍從此始求所以節丰儉而振廢闕者屬於禮官愼選其人必在時彥以熙載學問精贍辭气亮直本以通識濟之奇文惟名與實咸副是命故輟自東觀列於曲臺使代稱禮樂之盛吾實有望於爾勉之哉

虞部員外郎史館修撰張緯可句容令

敇爲政之要在乎安民長人之利在乎愼選故吾用古道擇尙書郎而命之某官張緯學問該通辭藝精絕自東朝載筆石室抽文朝論藹然以爲名士矧又淵識理體周知物情是爲通才何適不可王畿大邑旣庶而富借爾敏惠爲吾教之仍假臺郎以伸朝奬苟聞報政豈恡加恩可

浙西判官髙越可水部郎中

敇多士之世副臺郎之選者前代謂之賢乃知三署之屬例無輕授某官髙越早踐朝序嘗爲史臣當官有聲聚學不倦頃屬上將出臨大藩輒防入幕之賔備觀理劇之用府罷赴闕時名益髙司川之秩俾從眞授無防職業以荷朝恩

左監門將軍趙仁澤可寧國軍都虞

敇南藩之寄宣城爲最師勁而眾地近而雄故朝命列授以貳軍事所以重其威令也某官趙仁澤名將之子頗有父風在軍積年武略精練出宰大邑歸預禁營副予求俾隸宣部往綏乃績無替前勞

左司郎中髙弼可元帥府書記

敇某官髙弼王者之用師也必先以文告之命訓誓之辭故戎車之往記室爲重而朕前委愛弟實司邦政今命爾弼使典軍書任才責功其意斯在矧弼嘗防西掖尋履南省所歷之任借借有聲今能奮雄辭而塞愼選陟明之典予豈防哉

右領軍將軍孔昌祚可泗州刺史

敕左領軍衛將軍甲仗宮城營造等使孔昌祚朕以長淮北偏隔閡西夏惟彼泗口實當要衝凡爲守臣防不愼選而昌祚以貞幹事以勤懋徳周廬巡徼之政宮禁繁劇之司董齊典理靡有違者歷嵗且久秉心不渝朕觀其才可爲邊將授以符竹付之臨淮爾其揚我武威修乃郡政登於考功之籍以塞任能之恩可

水部卽中方訥可主客郎中東都畱守判官

敇某官方訥朕以分陜之任非親賢不可故疊用子弟以居守復以佩觿之齒惟訓導是務故愼選名徳以從行而朕在東朝先皇命爾訥列我賔席防預文雅抱其風度將順規諷挹其忠誠尋又奉予愛子益固是道今所授任非訥而誰客曹正郎畱臺幕職往示兼寵爾其敬哉乃心不渝懋典寧防

袐書郎田霖可東都畱守巡官

敇某官田霖朕命愛子表正東夏管記之任樽俎之間惟才與行乃可是選而朕在儲貳則嘗知霖文藝直心綽有餘裕累防載筆之任近登袐籍之司列於王宮頗協時望故授以畱臺之職副玆托乘之求爾往敬哉無忝予命

前山陽縣尉張師古可袐書省校書郎

敇王者之行慶也奬能振滯赦過責功如斯而已矣某前爲縣佐以公事罷免而聞其立身修已有足多者故從其滌瑕之命升諸袐籍之司往服乃官勿重而悔江州錄事防軍王崇昭可江西觀察衙推

敕某官王崇昭西南大藩庶政繁會獄訟之理欽卹是先重輕一隳手足無措必得朝士以典掌之而聞崇昭可當斯任往涖乃職無防益恭

前舒州錄事防軍沈翺可大理司直

敇某蔭借從仕以儒術資身蓬閣曳裾早揚聲問侯藩載筆亦懋勤勞向事圭符實司經紀州縣之職非其所長旣失儀型遂從罷秩今慶賞斯浹一眚咸矜復爾名籍俾防棘寺吾不記過爾其自修

前舒州刺史李匡明可中書侍郎

敇朕以不徳恭承丕基思聞獻替之言以自開悟故以侍從之列尢用求矧乃職奉詔命地防公輔歷代精選可虛授乎某以風度爽邁克嗣遺業以文章雅累踐淸途先皇器之任遇尢重故其冠翰苑掌天官長憲臺肅千里靖恭於位績用有成舒人旣康執璧來覲宜加疏等之命擢爲鳳閣侍郎敬之哉夫出爲諸侯非不貴也入首三品非無位也持重足以鎭物納忠足以報我匡正不逮予有望焉

歙州觀察推官翟延祚可水部員外郎

敇某以外諸侯吏入爲尙書郎者非推恩酬勞何以臻此聞爾宰百里佐防車皆有政能宜當選任往只乃事無忝予恩

大理司直唐顥可監察禦史

敇某夫禦史之列皆一時之淸選而貴仕所由漸也聞爾執義有常從事以直持刑甚平允當官有勤勞故升諸朝廷俾之察視爾其懋乃才用修我紀綱無傾側糾訐以爲能無依阿顧避以自守勿貽爾悔以忝予恩禮部員外郎馮延魯可中書舍人勤政殿學士

敇侍從無職總同淸要若乃防書殿之列備顧問之重使如綸之命式光人文無詢之言不入吾耳所寄若是其選可知某惟望與才皆副是任況東畿亞府有理劇之用南宮禮典多伏奏之勤俾膺求必協虛佇夫前言往行爾所只服正辭讜論予之嘉聞無從匪彞以忝多訓

筠州刺史林廷皓責授制

敇恥過作非言不顧行爲臣如此在法難容某頃自歸朝頗推有勇俾之爲將所以圖功及封疆多難之時車徒四出之際遂能激揚壯節措之師旅付以圭符而畏懦屢聞遁逃不暇震驚城守詿誤軍謀當此之時已宜行法予以義深罪已功在止戈旣屈身以弭兵乃含垢而務徳復移郡寄仍綰使權苟奏課之有聞亦在人而何棄未終考績爰掇訟辭猶且累上表章屢言構陷洎遣制使明徵其辭乃自滁陽罷郡巳來筠州移郡之後侵漁公帑積數且多干犯詔條爲罪不一證據明具詞理並窮殊不省非更爲文過謂競廝養爲恥以對獄官爲羞欲蓋彌彰侮我何甚其武勇也旣如彼其誠心也又如此倘猶恕何以律人尙以君臣之間務全終始特從薄貶庶克自新勉荷寛恩無重而悔

告天地文

臣以寡昧叨嗣慶基對越上申養長樂側身恭已靡敢荒寜而聖尊後自夏秋已來寢膳違豫醫藥備竭禱祠必至數月於是有加無瘳憂勞之誠不知所措敢陳蠲潔仰告威靈伏惟精懇上通恩錫佑哀臣烏鳥之志憫臣欒棘之心使六气惟和百祥薦降冀於旦夕速就康寧臣內顧躬弗明於道方深慈訓之益欲報劬勞之恩烝烝之懷區區於是隳瀝肝膽以俟鑑臨

祭世宗皇帝文

稽古靈命造圖伊始聖人旣生萬物咸理功格而髙謝令問垂而不已通玉帛於無外執豆籩而萃止蓋百代之不易言皇猷之至美恭惟盛徳乃聖乃神爰初纘服舊邦維新瞻顧函夏實始經綸三驅示禮四載彌勤濟之以武守之以文降鑑回慮全國庇民旣戢兵而禁暴咸服義以歸仁功成理定返朴還淳羣賢在位百度惟貞方將致宣王之薄伐焚老上之龍庭還師衽席檢玉云亭何祝壽之無感忽綴衣之在辰嗚呼哀哉神祔軒丘化流南國率感義以孺慕共銜哀而霑臆日月以之匿曜煙雲爲之攺色庸輯瑞之長違恨攀髯而不得嗚呼哀哉永惟下國獲嗣余基奉天光而不早順文告以何違仰霆電之震以警其失賴陽春之澤以赦其迷旣賔禮之加厚亦恩情之過私大信有千齡之固承歡無存稔之期覽訃書而慟絕奉遺賜以漣而嗚呼哀哉集同軌於七月遏八音於四海橋山之冠劍長掩灞涘之川源不攺敢薦忠信敬陳脯醢庶有感而必通願降神而如在

騎省集卷八

欽定四庫全書

騎省集卷九

宋徐鉉撰

光穆後諡冊

維年月日嗣國主臣某再拜稽首言臣聞體厚徳而母萬物存乎尊位騰耿光而蕃百世繋乎鴻名繼統廣業莫斯爲重顧惟小子懼忝貽謀對越祖宗敢揚公議伏惟大行聖尊後姜任顯族皇英茂徳作合元聖長髮祥符秉婦禮於儲闈正嬪則於四海孝心天賦惠問川流祚啟重熙尊歸壼內率循陰教欽若皇猷順承利坤元之貞輔佐流周南之化慈撫公族仁懷六宮淸淨廣於眞風戒愼刑於外戚用能永錫繁祉濟多難保佑衝人克荷丕構仰繄慈訓方恢景福靈臺告祲永樂長違防極之懷觸緒荒殞恭惟尊名節惠之典載考儒臣禮官之稱咸以爲光大孝悌之懿肅雍賢徳之盛昭映前烈垂示無窮列辟承式弗敢失墜謹奉玉冊琮寶上尊諡曰光穆皇后伏惟威靈如在鑑玆縟禮延九廟之積慶與二儀而長存嗚呼哀哉謹言

封保寧王冊

維保大元年八月丁未朔某日皇帝若曰稽古夷庚只葉皇極建侯樹屏保乂王家用能乘運會昌歷世重光先哲所以啟後列辟所以時憲者也我思立愛宜有加焉咨爾二十弟某中和萃靈寛裕成徳戲必俎豆之禮學無城闕之防聰明仁智仰遵前訓孝友婣睦率由生知昭此玉音應於麟趾朕以不徳凜乎丕承文武之功期無獨享契龜胙土抑爲舊章今使某官持節冊爾爲保寧王食邑二千戶敬之哉昔我文考對越上帝敷佑下民克儉於家無縱於逸再造之業與世無窮予以爾有邦膺受繁祉今爾尙迪遺烈保終令圖無從匪彜無狎非正耉老是聽訓典是師綏寧乃封以永元吉

封許國太妃冊

維保大三年太嵗乙巳七月乙未朔某日皇帝若曰昔在祖後法象天明旁求淑女式敷陰教並建內職以麗外朝故其先徳之舉顯魂之命比爰庶尹無不及焉蓋敬終貽後之防也咨爾故汝南郡君周氏恭儉執中明知資性頃諧法相入奉先朝紘綖之勤夙著於彤史湯沐之寵竟飾於泉扃粵子纂承祗稟玆訓家道旣正國風以理仰蹈成式永懷舊人是用釐舉闕遺追崇名數昆吾舊宅太嶽全邦申畫四封以光懿徳今使某官持冊封許國太妃嗚呼令問不防盛典無替昭昭復魂聞予此言

蔣莊武帝冊

維年月日皇帝若曰稽古皇極訓民事神詔大號以崇正直之威垂大名以紀昭明之徳牲幣有數典禮不愆政是以和神降之福莫不由斯者巳若乃以死勤事沒而不朽流光儲祉蔣帝有焉惟帝符靈气孕毓造嘉猷雄略昭映前人在昔潛耀大川躍鱗下邑著艱難之節所以事君彰變化之神所以顯俗惟徳是輔感而遂通建福防昌以戡時難丰功厚徳以享帝郊史臣執於無窮工祝正辭於不絕顧惟寡昧只嗣龎鴻敢防人謀以葉靈貺瞻言神嶽作鎭皇州興運惟新禎符丕顯而位極於炎昊名謝於康惠墜典未舉予用慊焉濮陽諸姬實纂服之舊邦尅亂除害乃庇人之盛業合爲縟禮申告祠庭今使使某官持節奉冊追諡曰蔣武帝嗚呼丹靑懿烈光光如彼冊廟貌昭昭如此永爲民正無乏神主之望焉

封安王冊

維年月日國主若曰稽古大猷啟迪來裔藩翰之寄重事也不以親屬爲嫌寶玉之分盛典也不以死生易節昔在有魏蒼舒早世降及我唐子云無祿咸用追啟王社飾於泉扃垂爲憲章肆予遵舉咨爾某稟信厚之徳持謙下之資在傅不勤爲善最樂烝烝敬孝之性恂恂友悌之風及苴茅北藩授仕殿省別六尙之名物防九伐之政令行以正直持之公平諸禦知方羣校競勸職修事舉朕甚多之爵止極於公封位未登於六事流光不待時望慊焉申予有慟之懷加爾飾終之禮冬卿峻秩楚澤全封丕舉茂章永光餘烈今命使某持節冊贈工部尙書封安王嗚呼延吳之懷予用多愧間平之徳人其識諸冊無虧丹靑不泯昭昭復魂亦克知之

封丰王冊

維年月日國主若曰名器之重典冊之崇不以親疏爲嫌至公之舉也不以死生易節歸厚之道也先哲彞訓我儀行之咨爾某挺岐嶷之姿稟山河之秀亦旣就傅時惟老成迪祖宗之猷不愆不防奉詩禮之學惟防惟勤公室所推藩屏攸寄秀而不實凋此妙齡天性所鐘永悼何巳眞王異數防塞雄藩舉爲寵章飾彼幽壤今使使云云嗚呼分以寶玉苴以白茅弗及圖功猶足表徳尙爾不昧知予此心

衛王劉仁贍攺封越王冊

維年月日國主若曰忠臣之事君也歿且不朽王者之念功也久而弗防故賢哲膺期風烈所及千載之下若旦暮焉矧先朝舊臣藩方賢帥雄名大節震耀區中粵予纂承敢防褒寵咨爾故某命世英傑奕葉勲庸便藩寵遇茂著聲實閒者輟自離衛鎭於壽春導徳申威防不率俾國步中梗邊烽載驚介然孤城橫制險地威略所奮以戰則靡亢恩信所加以守則彌固社稷是衛豈惟封疆嗚呼壯圖中奪而英气動於二國奇表長謝而忠規流於百代肆我文考爰極寵章崇爲帝師建以王社大名備物無不及焉咨予小子敬想先正聞鼙之感斯極飾壤之禮未行是用越於彞章再光贈典山陰大國會稽遺墟申畫四封永旌懿烈今遣使某官持節攺封越王嗚呼防身徇國其至如彼愼終追遠其厚如此永錫繁祉子孫保之

慶王進封陳王贈太尉冊

維年月日國主若曰古稱王者之貴必有先也豈不以在原之助義切於邦家陟岡之恩情均於存歿自非增飾之寵寧申惇敍之懷稽迪前經式揚盛典咨爾某受天正气爲國宗英器量川停機神秀出縱橫之智發爲事業儒雅之度播爲文辭自錫壤侯藩調兵蘭錡行令惟一撫下惟仁周廬不驚宸極甘寢天覆形於鐘愛時望極於維城景命不融儀表長謝壯圖大略嗟時運之難並遺文餘烈綿嵗序而常存粵予小子只荷丕基奉慈訓於長樂頒公器於懿親友於之恩追懷何巳是用修嚴縟禮申告九原以王有文雅之稱故攺封於陳社以王有重厚之器故建號於上公光昭令猷永垂不朽今命使某云云噫花萼之防宛成今昔寶玉之賜遂隔平生尙想明靈鑑玆永悼

追贈畱從效父冊

維年月日國主若曰立身揚名君子所以顯父母也愼終追逺王者所以厚風俗也政之大者其可防乎咨爾淸源軍節度使畱某父贈鄜州都督彥雄行當於躬量韜於世修誠明而應物積善慶以流光實啟髙門誕生賢嗣建節風雲之會致身藩翰之權淸寧一方表率羣後嵗勤職貢恭守朝經位崇帝師勳在王府向非稟訓有自膺期而生則功勲所昭何以及此𨿽褒贈之典已賁於九原而督防之名未比於太府俾加縟禮薦洽朝章今遣使云云持節冊贈爾爲潞州大都督嗚呼節鉞之貴命屈於生前典冊之崇禮符於不朽旣足以光爾之有後亦所以表予之推恩昭昭有靈知我斯意

昭惠後諡議

臣聞廣莫極於坤元則含容光大擬議著焉尊莫隆於王后則窈窕思賢詠歌發焉是以上徳無名而稱謂流於百代至道無象而儀形表於萬方此固天理出於自然聖人所以無避者也矧惟節惠之禮百王盛典述徳之議史臣至公誕昭耿光敢揚懿徳伏惟大行國後生商遺烈安劉積慶淑質奇相惠問英才光映臺華作儷公族紹隆藩閫載輯儲闈世子專寢門之禮孝心不匱大君以家人之慶天覆有加誠由肅雍之徳協比睦姻之盛言內則者以爲美談及屬運飛天尊歸配地嚴恭匪懈稟母儀於上宮慈惠積中率婦道於天下澣濯是服而六衣有煒環佩中節而九禦有倫思脫簪之戒以成憂勤之政躬大練之飭以輔純儉之風陰教旣孚王化茂逺方輿告變椒風永閟慟結長樂哀纒紫宸龜筮協從攢塗將啟旌徳之號彤管斯存若乃山河表徳而文之以禮金玉其相而守之以恭垂訓以慈進賢以哲至於誦經習詩之敏審音知樂之明超然逺識夐絕終古勤行孝養下自從化故寛裕懷於六宮天資明惠學無不通故遺愛鐘於宸眷載稽具美實光前烈謹案諡法徳禮不愆容儀恭美皆曰昭慈哲逺識寛裕遺愛皆曰惠仰惟實錄足表鴻猷謚曰昭惠後謹議

騎省集卷九

欽定四庫全書

騎省集卷十

宋徐鉉撰

武成王廟碑

下臣伏讀前史窮探政經莫不以兵戰爲危事目干戈爲凶器異達人之格論蓋曲士之常談若乃上考洪荒遐觀儀象九疇垂範何當棄從革之功五緯麗天詎可淪長庚之耀春生夏長非秋無以收成雷動風行非霜不能肅殺先王設教誰敢渝之垂衣裳以正其本爲弧矢以申其用板泉戡難所以見軒後之神明丹浦庇人所以成帝堯之光宅七旬來格本由舞羽之仁八百同辭始自葬枯之惠故修文廟堂之上者武功之始折衝千里之外者文徳之形如仁而忘兵則西夏偃王以之而殞恃力而棄義則夫差嬴政由是而亡乃知文徳不修則武功不立武功不試則文徳不昭相須而成其揆一也故立其教者謂之聖大其業者謂之賢聖則應天順人西伯受代殷之任賢則開物成務太師有佐命之功當其偃息朝歌盤桓渭水量恢宇宙旣處困而能通才冠生民亦俟時而後動云雷之屯已亨天人之契防符歷數有歸君臣相遇投釣而起同車以還尊爲王者之師我無慙徳加之百官之上人絕異言大矣哉聖哲膺期無得而稱巳故能式遏亂略大拯橫流把白旄而誓師操黃鉞而助斷解倒懸之困釋比屋之誅大統旣集天保巳定然後式廬表墓歸馬牧牛申義風於夷齊授成事於旦奭宏開四履髙視五侯及其徳澤將衰風流巳逺猶使紀侯大去不遺九世之讎周室旣卑更賴一匡之業自非道充四表功濟三才孰能丕顯光烈若斯之盛者也其後聖人旣沒眞風漸漓戰國如焚羣生殄瘁先王利器舉爲爭奪之資闕裏諸生率用縱橫之說遂使中都憤嘆聿興未學之辭柱史傷嗟始發不祥之論流遁忘返積習生常則我武濩之音將墜於地夫至公所以應羣動上徳所以綜萬殊達其防則左右咸宜迷其本則弛張兩失自漢防覇道魏濟姦雄藐爾千年荒哉七徳國家參墟發命扈水膺圖羣黎興徯後之辭八表有宅心之地髙祖奉天革政扇牧野之髙風太宗屈己師臣躡渭濱之盛軌施其法則致其報入其國則思其人貞觀年中始於磻溪立廟宗祗若先訓奮發神謀平內難於女戎嗣鴻圖於代邸永言遺範重祀嚴禋開元中詔京師及天下州府並立太公廟著良辰於上戊抗縟禮於虞庠而復歷選前修式崇配享得其體者防入室升堂之列蹈其迹者儼摳衣函丈之容穆矣皇風煥乎甲令肅宗來朝走馬初嚴避敵之師九五飛龍遂荷在天之命澆戈旣戮商奄猶驕方資戡定之勤更舉褒崇之詔禮尊南面位極眞王取其大告之稱以定易名之典歷代之闕文備矣聖皇之能事烝哉故得靈鑑孔昭羣臣競勸諸侯供職函夏同文中興之功配天齊古𨿽復運逄興替時有安危造周之徳旣隆思漢之人常在烈祖沈潛剛克神武有徵靜氛癘於蕭墻功髙庖正掃攙搶於丹徼業茂賔門由是四海樂推三靈眷命光復舊物洪惟至公大道將行皇猷累洽今上允文允武克長克君自出震見離發號施令雷行天下丰宜日中信及豚魚仁霑行葦若夫尙齒尊賢之教宵衣旰食之勤制禮作樂之文返朴斵雕之質固巳紛綸帝籙掩映瑤編猶復協比臧謀疇咨庶政以爲五材並用廢一不可天下𨿽平忘戰必危是故簡萬乘之人申九伐之令六官聯事百度惟貞副君以介弟之尊當撫軍之任威而不猛動必以仁大元帥齊王明徳茂親由諸王而宿衛副元帥燕王惇詩說禮以長子而帥師用能啟迪大中張皇下武其餘西京名將霧集星羅北府奇兵飈馳電騖並列雲臺之像咸開長水之營地利人和思深慮逺域中無事則用之於進賢興功四方有變則用之於弔民伐罪故出車甌駱則系以長纓鞠旅衡湘則舉爲內地皆所以拯其塗炭之患息其沈閼之爭非徒誇大兵威兼並土宇而巳至於篁竹雈蒲之聚田昭屈景之宗或粗舉先聲或聊分偏校莫不厥角稽顙請命卽刑史不絕書野無遺冦斯乃聲明文物之外廟堂帷幄之間思未半之功已倍矣加以爲而不宰讓徳於天潔粢丰盛靡違於時事春蘭秋菊遠被於無文乃顧戎韜式嚴邦政以爲三王四代之事防不從師前哲令徳之人必將崇祀列聖盛典實啟孫謀乃復舊章爰作新廟於是宗伯建位梓人授規入端門而右廻旁太學以西顧瞰康莊而列屏因爽塏而營基他山之石咸移中伐之材畢萃成之不日自比靈臺揆彼方中寧慙楚室崇堂屹以特起髙門豁其洞開筵有籩豆之區階有賔主之位干戈在序鐘鼓在庭繟然觀藝之場藹爾致誠之地春秋二仲時和气淸醴醆交羞牲牷不疾雄冠礧劍展告防薦信之儀玉戚朱幹儼象徳達神之列中軍元帥出建靈旗六郡良家來登勇爵斾旌鐃吹桓桓推轂之威金石絲簧穆穆燕毛之序觀之者亂臣知懼比夫漢尊黃老詎臻淸淨之源秦用刑名徒有深刻之中庸之徳其在玆乎嗟夫聖人沒而微言絕王澤竭而頌聲息奚斯露寢諸侯之事何觀吉甫淸風衰世之音孰尙豈若帝圖光赫聖祚宏新人知鼔篋之方家識止戈之漸固可著之金石列在鼎彞微臣學愧常師用慚兼備承明再入固無經國之才宣室徵還幸對受釐之問將使延州聽樂長聞雅正之聲圯上受書世出帝王之佐敢揚丕訓敬勒貞瑉其銘曰

於惟基命建用皇極實有武備以昭文徳弗惠弗迪是糾是殛天地剛柔惟帝之則是則是效文王武王惟師尙父時維鷹揚匡正天下綏爰四方微禹之烈於湯有光肅肅牽牲皇皇表海簡禮從質因民不攺難老曰壽專徵爲大泱泱之風至今猶在大道旣隠明王不遭走鹿爭逐赬魚告勞冺若四履紛吾六韜我思古人心焉忉忉天或愛民物無終否率此叛國歸於聖帝自葛初徵至牧乃誓君子萬年本支百世鴻圖再造二聖重光亦旣大賚寧惟小康六事允釐四維孔張夢寐卜獵咨嗟釣璜虎踞之陽龍藏之涘爰作新廟畢崇明祀設祗交防朱門納陛嵬防穹崇重深奧祕名光大告禮重眞王侑神祀食入室升堂威儀文物容貌采章列聖有作玆焉不忘膠庠旣成教義旣明三湘卽序百越來庭馬無南牧人怨東徵烈烈政典洋洋頌聲商郊車騎灌壇風雨績用不冺威神若睹鏤金石以表徳薦馨香而受祜春蘭兮秋菊無絕兮終古

蔣莊武帝新廟碑銘

臣聞南正司天授宗祝史巫之祀春官掌禮詔犧牲玉帛之儀皆所以別類人神統和上下三時不害力穡以之普存百物阜安薦信猶其多品用能舉明徳而徼景福播和樂以致靈祗三五已還皆是物也若乃渾元宣气山嶽成形雲雨於是乎生財用於是乎取故有毳冕之服璋邸之符或以肆瘞垂文或以徙懸著法虞舜聖帝也而有徧於之祀周武明王也而有惟爾之祈至於祊田髙邑之都藻茝桑封之秩稰稌有羨蘭菊無虧大典奇篇論之備矣後王䢐帝聞斯行諸金陵山者作鎭揚都盤根福地峙天險之左次瞰臺城之北隅陽嶺前瞻包舉靑林之苑陰崖右轉經營武之池絕巘嵚岑蔽虧日月深巖窈窕吐納風雲層臺累榭臨其嶺湧泉淸池湛其下白鹿麏防騰其藪鴛雛孔翠棲其林豫章梓杞之材橘柚樝梨之實赭堊丹靑之美錫銀金碧之饒固以事異假珍富兼諸夏登於軌物掌以虞衡矧復奇怪中潛絪緼上屬眞人未應瘞雜寶以祈年智士攸同指盤龍而建國亦何必嵩丘發峻始號降神岷嶺騰精獨稱建福自時厥後代富靈遊刺史還都卽有栽松之地諸生肄業非無講學之場岫幌云闗訪徵君於幽谷鹿巾霞帔集道侶於中林斯亦羣帝之密都先王之冊府者也在昔霜鐘細品猶淹耕父之居反景微光尙駐長畱之駕況乎皇州列嶽宅怪儲靈不有吉神孰司陰隲蔣帝孕淸明之气稟正直之資實九徳之所生與五龍而比翼自西江考績謝聮事於夷北部申威輯庶功於黃綬於時祚終四百運偶三分人懷塗炭之愁家有剝膚之痛帝則勤勞徇物慷慨憂時旣授張敞之俘卽振李崇之鼓赤丸未盡執漢節以忘生靑骨難誣防北山而受享飛虫顯俗生民之舒慘焉依白馬耀奇平昔之威容如在故使中都之印式報陰功長水之營旁旌同气廬宮攺命非因介子之焚廟貌崇壇詎比愚公之徙自是光靈茂遠代祀綿長或昭徳而降祥或害盈而致罰黃旗紫蓋奉五馬之禎符朱鬛碧蹄修髙山之巨盜賢如謝傅猶繄艸木之形親若始安亦假弟兄之助故得王封錫羨帝服歸尊追炎昊以齊稱躅虞黃而接武事光典冊惠浹幽遐任水木之逓遷顧髙深而自攺國家緑圖受祉黃鉞庇人分二牧於土中包九有於宇下𨿽十聨百里亟更守宰之權而四望五郊不易宗彛之數及威名暫失鼎中遷瀛海颷廻坤輿幅裂而盤礡之際常奉周正封域之間獨爲漢守衣冠舊族宛洛遺甿咸趨懷徳之鄕共免永嘉之亂終使皇天眷祐百姓與能克昌再造之基奄有六朝之地烈祖功逾嗣夏體濬哲而致中興皇上徳邁繼文懋元良而恢下武格天光表慰率土之歌謡累洽重熈漸羣黎之肌骨所以珍符總至靈命畢陳極金篋以標年盡瑤編而紀瑞襲於六藝貫彼三墳矧復聖作無方神謀不測殷周損益文武弛張制在先機申於後甲百吏奉行而不暇兆民日用而不知帝典恢宏天文貞觀摛華發藻抉瞶披聾丹浦非好戰之師兩階有誕敷之舞坐知千里廓淸五嶺之氛後不逾時底定七閩之難國風王澤自北而南樹立之權由來尙矣康無專享止崇藩屏之封穆弔不咸但著急難之詠未有極至公之舉正太弟之尊大義鴻猷如今日之盛者也副君膺則哲之寄有聖人之資由上徳而貞萬邦用英才而總百揆麗正繼明之業仰奉宸謀持謙敬客之心俯懷庶品則有齊藩上寄紆盭綬而握兵符燕邸眞王珥貂冠而掌宮籥周公則武王之弟夏啟則吾君之子故能緝熙帝載寅亮天工晏平仲之論和北宮子之謂禮自家刑國艸偃風行上下之際旣交華裔之情如一黑齒奇肱之俗欵塞來王碧嵩素滻之濵除宮望幸後防典樂已播薫弦司馬進稱行陳祕檢功旣隆矣徳亦厚矣尙復往而未止謙以益尊政靡不修思無不及以爲無文咸秩訓誥之格言明祀是崇春秋之大義農祥晨正丰潔四馳密雲不雨馨香並薦載紆睿鑑爰顧遺祠詔曰蔣帝受命上奠職玆土力宣往代澤被中區所謂有益於人以死勤事者也今號位已極名諡弗彰闕典未申朕甚不取其以勝敵克亂之業爲民除害之功因姓開國追諡莊武仍令有司修寢廟備制度焉於是卽舊謀新審形面勢農工告隙營室方中或懸水以爲規或飭材而攻木塼埴之工麕至圬塓之伎星羅徑術常夷靡薙王孫之艸荊榛舊辟寧誅宋玉之茅百堵齊興自歳而畢繚垣十里重屋四周樹文木於庭中交枝靃靡挺開明於閾外詭狀髬髵納陛逶迆碧疊元州之石橫梁夭矯雪披後渚之梅豁朱戶之曈曨陽光不夕閟深宮之霮防暮靄常霏堂上布筵楹間設奠管磬鐘鼓羅於下籩豆簠簋肆於前再變之音克諧永貞之祝無愧神光倐忽裷服連蜷孔蓋翠旌若有光而防覿蕙肴蘭借若有云而不亡用是髙揖靈永司純嘏罔兩魑魅豈煩夏鼎之圖風雪霜無待桑林之禱則知民和而後降福事理而後不祈人祗之間如斯而已者也粵若先王命祀神道教人前哲令徳之流九魁六宗之類或以公族視秩或以戶邑奉祠子晉之爲帝賔眞階匪極傅說之騎龍尾景耀未融斯皆地勢本髙升聞易達詎有權輕五技壤狹一同而能比敬軒臺分光堯日縱質文之疊攺代奉典章及聖哲之丕承更加崇飭故金簡玉字興王之綂可防兩騎五車受職之期斯在𨿽將歷選安得同年昔者昆閬窮遊尙紀白雲之什燕然薄伐亦陳甲之銘孰與防貺昭彰壽宮宏麗水通懸圃萃气色於閶門路接白楊煥丹靑於坰野此而莫述後嗣何觀微臣潤色無功討論奚取思問神於先聖姑欲事君苟獲罪於穹曷容媚竈惟於舊史想見英風適當罷役之初爰奉屬辭之詔西州作頌誠慙邑子見稱南國刋銘或望至尊所攺庶使千八百國防執玉於玆峯七十二家配泥金於此地其銘曰

茫茫造萬物資始一經神怪一緯人理先聖則之以著綱紀仰觀俯察上天下地髙卑旣定品物咸宜宣气者山配地曰只三公是擬九徳攸司天作金陵蔣帝荒之巖巖金陵作鎭上國陰林巨壑材生物植洞穴巖房逶迆詰屈隱士無言仙童不食洪惟廟貌奠此名區位重天孫權傾坤軸薜荔之服辛夷之車若自空桑來遊下都翼翼京揚馮馮輦轂運屬多壘聿祈深福峻殄豎夷勛亡景覆肸蠁功威蕤帝籙皇唐膺命和悅人神崇名則舊受職惟新祥圖雜集祀典紛綸終全王土以俟眞人再造延洪繼文光大陰陽不測天地交泰沒羽梯航雕題冠帶成民致力祭神如在猶防闕典乃韻遺靈永懷簡冊欽若昭明克亂除害膺玆大名亦有制度備於祠庭式瞻昏定昏定旣正爰揆農時農時弗虧虞衡肅給般爾交馳加之礱斵益以章施新廟旣成神居旣寧我有常祀蒸肴薦腥匪禜匪祈歆我惟馨三時不害大庖不盈昔在周象逮於漢室徒騁騏騄虛羅甲乙純嘏弗臻斯猷愈失載返其風爰歸聖日五衢植木四照栽花馳煙驛霧晦景韜霞方介十五何憂一車行觀吉玉願折疏麻謝傅長逝王公不作獨我莊武先紆睿略魯墳無棘遼城有鶴刻此苕華永傳嵩霍

武烈帝廟碑銘

臣聞昊穹凝命化不宰司契牧民之重授以聖功益謙輔徳之明顯諸神道玉燭景風之瑞所以報憂勤天時地物之妖所以警安逸是以古之聖人覩災而懼因敗而成撥亂反治之勳偃武修文之業延洪光大皆有幽贊者焉故禹奠九州受蒼水繡衣之命武師牧野接五車兩騎之神或假靈於五將三門或取象於長庚北落奇怪愡怳歷代有之然則潔粢丰盛崇名紀號欽若天意丕顯陰功元元本本政之大者也玆我後所以側身修徳允濟時屯武烈帝所以禦災捍患光膺帝服人神合應豈不偉哉惟帝才冠生民道髙振古登賢能於鄕老論昭穆於本朝若夫忠孝文武之風信智言行之懿提綱按部之績夷凶靜亂之勤論道經邦之猷宮懸錫馬之寵忠身徇國之節驚愚顯俗之奇固巳炳煥丹靑鏗鏘金石用能髙標名祀大庇烝民犧牲玉帛數有加於羣望備物典冊禮遂縟於眞王是知妙極無方數均不測告禎符於難遇擅宏濟於獨能𨿽通幽洞靈實聖哲之所務而問神語怪非典冊之攸先故揚防而論蓋史臣之職也主上以功成弗處無徳不報增封進號厥有舊章乃下詔冊贈武烈帝偹名數禮也於是正南面之尊窮大壯之勢耽耽新廟奕奕崇堂雉門兩觀之嚴左墄右平之制龍旂鑾輅云防軒懸兼三代之盛儀抗五郊之殊禮與夫周人革命止陳牡之祈晉室主盟但用朱絲之禱報功之典不亦盛乎常州刺史何重貴初領前軍獨當彊冦以忠貞爲甲冑以恩信爲金湯首挫賊鋒力全郡壘褰帷之任因以疇庸坐樹之風更成徳讓皆足以光昭雅頌垂示來云後之君子知天命不可以智欺大福不可以力勝幸災怙亂鬼而得誅背盟姦好人將誰與覆車斯在殷鑑匪遙類委土以爲師樹丰碑而紀事下臣奉詔謹勒銘云

功不宰帝徳無爲化機冥運羣動交馳必有神道鑑而董之董之伊何惟帝之職恍惚有象陰陽不測如嶽降祥配天輔徳保我蒸民莫匪爾極偉哉間傑多藝多才名馳八紘位重三槐祀典光啟王封肇開人思邵樹俗畏軒臺洪惟我後積仁累慶運啟再造功宣二聖金鑑在握璿璣以正陰陽旣和人神交應時災有數孰克違斯靈命自天疇能問之盜兵竊發貺防期風雲鼓蕩气勵殱夷蔣侯助順霍山啟道卑聽匪逺誠明則到上曰欽哉享玆昭告帝服加尊大名紀號多壘旣平連營旣寧奕奕新廟崇崇百城民罔疵癘年斯順成庭有備物時殷頌聲禍福何常惟人所擇棄信毀義恃眾與力上帝不蠲明神是殛勒石嚴祠敢告萬國

重修筠州祈仙觀記

筠州祈仙觀者東晉黃眞君上升之地因爲道館綿歷代祀互有增修國朝保大中元宗皇帝奉爲吳讓皇再加營構金石具刻此不備書夫言意假象故立朝修之所形器有壊故資繕完之工此觀當荊楚之要津實郵傳之便道過賓稅駕遊子解憧憧往來罕或虛月修葺之後二紀有餘閈閎垣墉頽落且半道士羅自正總攝眞侶啟煥風以爲道由人徳以勤維下飾不美人其謂何於是心謀躬行節用畜力授其徒之可任者防其士之好道者月省嵗計經之營之卽舊謀新興廢補闕十有餘嵗其績大成凡建聖祖殿黃眞君殿各一區峙瑤壇範洪鐘造橋梁於通津植茂樹而蔽野其修舊振壊者層樓重廊二十餘間其取材也時其擇匠也良程之以壯督之以固瓴甋瑌磩尙其宻藻繪丹雘尙其麗帑廩不費工庸不勞煥然新宮峙此靈境君子是以知其能也夫神仙之事史臣不論豈不以度越常均非擬議所及故邪仲尼書日食星隕皆略其防而著其顯慮學者之致惑也又況於希夷恍惚之際乎然而載籍之間防防可得書云三後在天詩云萬壽無疆斯皆輕舉長生之明效也及周漢而降則事迹彰灼耳目不誣天人交感民信之矣於是通儒鴻筆始著於篇至如許君黃君通幽洞防窮神極妙逮爾姻族與夫家人乘景上隮超然絕俗故墟舊井眞气裴回至其鄕而思其人仰其道而踐其迹斯觀之盛豈徒然哉鉉頃嵗扈從南巡有事於遊帷之觀二宮相距兩捨而遙使指有程瞻望弗及逮今一紀無日忘之防羅君狀其功績圖其形勝見托紀述欣然而書開寶七年九月二十四日記

筠州淸江縣重修三淸觀記

元气旣判天地乃位气之淸明靈粹者鐘乎洞天福地名山大川之間眞聖之所戾也景福之所興也然則遊居走望乃建道館焉通都大邑往往而在豫章之地實曰奧區帶豫章之通川據西山之雄鎭郁映磅礡神異所棲髙眞十二震曜方夏方靈軌轍靡迆蟬聫保大庚戌歳詔復髙安縣爲筠州析其北鄙爲淸江縣而三淸觀負新邑之左瞰長江之右形勝髙奇壇宇嚴淨聞諸故老云昔吳許二君嘗遊玆地夜覩靑气上屬於天相與嘆曰此非凡地當爲神仙之宅及二君登仙之後邑人追感前言共緝以茅茨嵗時薦獻眾目爲艸堂道院函關紫气事往名存盭厔艸樓人非郭是年世彌逺增修益崇開成中始詔賜號三淸之觀自時厥後又逾十紀運逢治亂道有污隆中興巳還百度咸復官得其守人盡其能道士吳宗元允迪風克堪道任以爲朝禮之域颷歘所臨不飾不美眾將安仰於是月考嵗計庀工飭材補廢扶傾無所不至建三淸之殿造虛皇之臺設待賔之區敞飯賢之室範華鐘之鏗訇聳層樓之岧嶤回廊復道重深奧祕於是飾儀衛備器用肅然必洽煥焉可觀成功旣告碑碣爰書

騎省集卷十

欽定四庫全書

騎省集卷十一

宋徐鉉撰

舒州周將軍廟碑銘

將軍諱瑜字公瑾廬江舒人也吳史列傳功炳乎丹靑皖城遺祠頌闕乎金石嗚呼皇天有造物之柄有愛民之仁必待聖人而後行王者有承天之徳有濟世之量必待聖人而後發故天人合應聖賢相須民之司命闕一不可也𨿽復淩雲之臺非一木之材千金之裘非一狐之腋然其建大號運長策總覽英傑濟艱難亦一二人而已故革夏者九有之師而伊尹爲阿衡翦商者三千同徳而呂尙爲尙父秦爲無道髙祖誅之則酇侯蓋於羣後莽據閏位光武正之則仲華冠於四七漢宗失禦孫氏奮發破虜討逆繼志勤王而將軍傾蓋於千載之顯濡足於百六之防防名江左宣力中朝殊勲盛烈曠代齊契何其偉哉於是王業始基羣凶方熾國難薦及人心屢揺將軍情發於中義形於色履艱危之際貞節彌堅率振蕩之眾伸威方厲推誠以明大義故逆折遊說之鋒屈身以表至公故首定君臣之敬摧赤壁之陣勢動九州建漢中之謀量包四海於是彊敵攝迹羣生延頸姦雄之智無所施爲漢室之隆未可量也嗚呼天未悔禍國之不幸修塗止於偏帥大命殞於巴丘流慟於當時遺恨於終古豈四百之運歷數難移三分之基疆宇有限不然何雄才大略神授之如彼短命促齡天奪之若此忽乎茫昧不可得而詳也夫英聲由於茂實元功出於全徳威稜所及非勉彊之攸能績用斯存豈毀譽之可奪有吳爲新造之國柴桑乃觀望之師大帝非爭衡之才子布有私室之顧將軍投袂而起橫戈以出魏蜀二主天下英雄或垂翅而宵奔或俛首而求救降玆以往烏足道哉至於分財推宅之仁觀樂審音之妙知人先覺之哲存交服物之懷實天縱其能亦行有餘力矣嗟夫民墜塗炭眞主所以臞瘠天造艸昧良佐所以驅馳非君臣同體不足以濟大業非帷幄共斷不足以制眾流將軍能沮蔣生之譚而吳主亦能拒敵國之間將軍能畫不世之策而吳主亦能破羣疑之心故得丕顯霸功如斯之盛當此時也如趙士之碌碌漢相之齪齪徒使有若林之防安能施一繩之維又況於市道之交署門之客哉此義夫節士所以感激於風雲惆悵於時運者也嗚呼微管之績旣息於中區盛徳之祀遂崇於東夏曆世逾逺善慶彌彰翼子詒孫徙封移社而支庶繁衍故在舒庸召樹猶存魯堂無壊光靈不泯實生太尉中書令西平恭烈王焉半千之運懸符祖徳萬夫之望允濟時屯始爲定亂之雄終爲佐命之老而仁風所被多在故鄕王與嗣子鄴皆節制廬江今仲子祚復刺舉灊部過裏門而載軾瞻廟貌而長懷命梓人以新其堂奧督裏宰以除其徑術教祝史以絮其籩豆率宗屬以薦其孝思肇建丰碑以永前烈懿哉象賢之美共理之勤民用接和嵗則大有戾夫不佞敢作頌云

皇天上帝敷祐下民旣命賢主亦生賢臣有若將軍救時之屯仗義秉信資忠輔仁堂堂定策謇謇忘身雄飛夏口橫薦江陵將軍猶生漢室不傾將軍旣沒天下三分盛徳之享嚴祠未湮壯夫擊節義士沾巾猗歟舊國赫矣云孫嗣勲纂服長防髙門壽公有煥云貌如存我紆蘭佩來挹犧罇懷賢慷慨用獻斯文

大唐故匡時啟運功臣淸淮軍節度壽州觀察處置等使特進檢校太傅持節都督壽州諸軍事壽州刺史禦史大夫上柱國彭城威侯贈太尉劉公神道碑

聞夫郊圻內理牧萬民者是曰諸侯夷狄外壤守四方者其惟猛士然則安危異任文武殊塗故天下方爭韓彭英吳橫雕戈而震耀羣生待理龔黃冦賈擁皂蓋以從容及夫昭格寰區紛綸簡冊其歸一也代有人焉若乃總是全謀覃於奕葉流光受社潛齊累將之家崇徳計功下視世卿之族古難具美我則兼之公諱崇俊字徳修其先彭城人髙祖升調補山陽淮陰尉遂家焉卽爲縣人也嶽峻洪基海防遙陽城相土千齡侯伯之封沛澤中興兩代帝王之懷黃結紫論鼎甲以盱衡刻像圖形誓山河而捧袂國史家牒披捲可知頃者聖運中微羣方暫擾驪山之北犬戎興戲水之師踐土之庭天子屈河陽之召公路擁南陽之眾僭號仲家隗囂據隴右之圖坐論西伯勤王問罪吳太祖始定揚州賜脹專徵昭皇帝遂加殊禮於是揚旌北討遷冦迹於淮濱辟土西封謀守臣於諸將命我顯祖作牧鐘離乃固堡障之嚴載施犬馬之備軍無粃政將期十萬之行師有見糧卽聚九年之蓄方圖大舉已仗前殳永年不登未幾而歿長山羣盜舊畏來公西域故營願從班勇復命烈考嗣膺使符不還渭水之兵誓卒龍門之托故蓼城之戰斬獲過當汝陰之圍策勲居最先零委質鬭充國以無由玁狁驚搜射郅都而不中疇庸錫羨建淸淮軍以壯中權加禮愼終贈太尉公以光幽穸旣而鼔鼙淒愴部曲徘徊家有遺恩人思世徳帝曰崇俊惟爾恭儉孝友誠明惠和任則中軍帥位則文昌長誕舉攸職予惟汝嘉濠梁之郊控扼遐裔惟乃祖金克懋厥始乃考仁規克愼厥中肆予命爾克成厥終往哉汝諧無廢朕命公銜防奉詔墨絰卽戎鋪陳政經討閱軍實思有以光大前緒播揚國風初二先公之理也屬洛邑再遷浚郊作梗僞新竊據延仍十五之期黃武開元始創三分之業犬牙之地蠆尾常揺鋒鏑縱橫車徒奔走摧身獸困尙遙匡復之謨頳尾魚勞未暇綏懷之術逮公之理也冦皆逺遁民佇息肩千里風從四方聳聽以爲格物必在於立制也故藝貢賦以息貪暴之端暢刑章以拯姦宄之極賞不虛授罰其必行以爲富邦必在於務本也故使民以時相地之利持未熟之稻遊惰自遷班再易之田兼並絕幸以爲邊寧不可以防武備也故逺斥候浚溝隍竹與木而靡遺膏與苫而畢給亭障屼峙軍聲隱動以爲彊兵必在於實皇畿也故招懷邊甿講習戎事遊兵冀馬俱爲無犯之容晉傑齊雄並集選和之下嵗揀精鋭歸之京師其餘庶政常經門見戶睹斯可略而言也髙皇帝禮均元老寵冠列藩受禪之初則進上公之秩肆類之際則委廉使之權言必見從無再卻之奏君常髙枕防北顧之憂皇上欽奉重熙聿遵無攺毗倚尢重親敬如初先太尉公之薨也西北小驚戒嚴從便因詔執事移淸淮軍於壽春及是復立定逺軍卽命公爲節度使仍以公少子匡符尙永嘉公主畱侯操印初躋上將之壇帝子吹簫卽降王姬之館禮優伯舅望重懿親於時公涖濠梁十有七年矣米鹽皆序丞史當才閉閤罕爭舉烽無警朝廷以公能光前烈雅得邊情淸淮之師遺風仍在俾盛一家之美載嚴萬里之城攺壽州刺史充淸淮軍節度使鄧侯倐去雞鳴傷父老之心長者負來虎渡息鄕閭之患能事畢舉考功再期方將建大斾以風驅指函關而電掃雲中雞犬八公之迹徒存夢裏膏肓二豎之妖遂作春秋四十保大四年夏六月十有六日薨於壽春公署皇上剪須靡及穿壁方遙投緑沈之悲哀竟日賜黃銀之蒂慷慨霑襟廢朝三日中使防葬詔兵部侍郎李貽業持節冊贈太尉賜諡曰威卽以其年秋九月十五日備鹵簿鼓吹葬於濠州鐘離縣大化裏之原禮也前夫人李氏後夫人隴西郡君李氏皆太師趙忠懿王女也賴鄕仙李卽開柱史之源參野飛龍遂紀宗卿之籍勲庸六鎭時髙謝氏之門師範兩朝室有班姬之訓荃蘼蘭蕙映戚裏以芬芳藻荇蘋蘩播婦儀而昭晰門內之理夫人有焉子八人二子幼長子節早亡次範滁州刺史次簡次策次霸時未仕次符祕書郎或得公之政事或得公之兵鈐學禮學詩惟忠惟孝皆推酥酪之味鹹有芝蘭之芳所謂積善餘慶世濟其美者也惟公山河龍鳯凝粹彩於神姿緯候風雲集淵謀於靈府議公家之事不以身爲行將軍之令毎由剛克卒祖禰之成業可謂聿修膺牧伯之寵章訖無虛授所以始終匪玷福祿攸歸同族之間朱輪結軌季父仁贍作鎭夏口弟崇怙崇僖更典晉陵其餘將軍列侯中郎校尉銀黃照爛光浮道徳之門珩佩陸離響雜髙陽之裏苟非自天攸相與國無疆其孰能與於此乎向使享大年敷逺略鴻飛鵬舉功未可量也天命不然能無永悼昔者荊州從事猶牽墮淚之悲太宰舊寮亦有懷鉛之請況乎世功丕顯揭日月以髙驤帝念惟隆防雲龍而下濟欲垂萬葉可不務乎微臣職典絲綸詞非淸潤持赤管以承詔拂貞瑉以投刃庶使蚩蚩甿觀迹而長懷來云披文而盡信其銘曰

惟彼陶唐有此冀方自天祐之後嗣其昌侯遷魯縣帝隱芒碭猗那大族嵩華配長沨沨彭城興我遐祚顯顯山陽著我髙祖髙祖伊何仁而不遇慶鐘令孫聿來用武皇運中否諸侯起爭浚郊怙亂淮壖不庭吳王奮發受鉞專徵命我顯祖守濠之城濠城嚴峻濠兵驍勇顯祖帥之羣凶振恐將軍下世邊烽亦聳乃命象賢荷時之寵荷寵伊何載大其功蠢蠢梁冦言言潁墉是馘是俘兵無頓鋒爰有奇略集於威公威公嗣侯不墜其訓戎事之隟民功是振爲之中典著之令聞泗上風移髙師河潤帝曰伯舅予嘉乃勲扞境則武安邦則文乃降王姬於爾慶門乃攺乘轅於彼西軍西軍何在鎭彼衡霍威公來思式遏冦虐胡爲已逺將星俄落百身寧贖九原誰作明明天子惻愴聞鼙歲云秋止返斾遲遲二藩士女泣涕漣洏賢侯逝矣吾誰與歸黯黯塗山湯湯淮涘駟馬悲鳴滕公所閉甘棠勿翦召伯攸憩是用刋碑永告來裔

唐故徳勝軍節度使檢校太保同中書門下平章事扶風馬匡公神道碑銘

夫道被萬物處其中者是曰賢人功濟橫流讓其先者方稱君子施之則開物成務興廣業而同歸捲之則保族宜家垂令名於必大是以長沙吳芮繁祉邁於三雄南陽賈復賁寵隆於四七歷代已降靡不由之迄於我朝則扶風公其人矣公諱仁裕字徳寛其先扶風人子孫或從官於徐方今爲彭城人也粵若萬邦作乂益有佐禹之功因封受氏奢有卻秦之績公侯必復關西靡孟起之威文武未墜南郡被季長之徳存乎譜牒無俟闡揚曽祖某祖某皆以鹵莽之气當屯防之運不履王侯之事歸全父母之邦考某少負雄名爲武寧軍禆將才髙位下厥用弗昭累贈尙書右僕射傳曰有明徳而不顯當代後必有興者故其餘慶集於我公惟公克稟粹靈夙彰奇應方娠而神貺協夢旣生而異气充庭宗族相驚閭裏交慶識者謂之曰不意英物復鐘此兒天將啟之馬氏爲不朽矣長而爽邁輔以博聞善無常師器以虛受乃皇圖中否赤縣淪災戰國縱橫爭求策士孔門堂奧半作家臣公負先見之明審擇君之義舉旗沛澤卽授中涓定難京城仍防主簿而上方從歷試允懋臣功經綸艸昧諮訪遺闕公親侍左右日奉謨猷能知四國之爲且掌賔客之禮勞無伐善夙夜不離於公美則歸君論議莫窺其際出入二紀懋肩一心車服以庸寵祿來假乃升朝序乃掌禁師以佐領軍將兼總丞相之兵衞申令惟一任眾惟睦推以恩信先之勤勞周廬旣嚴軍士以簡考績稱帝用嘉之遷檢校司徒遙兼宿州刺史夫千騎之長可以圖功百城之權可以觀政中外疊處抑惟舊章卽授楚州刺史本州團練使甸服之際邦賦是繁長淮之衝戎寄爲急公奉揚王略遵舉詔條人不易方計日而治徵爲右衛大將軍復領舊兵以衞相府董齊之略有逾於初明年攺右金吾大將軍以扶風縣三百戶爲封邑執金之職歷代雄重綿祀虛位公首居之內訓卻非之士外察苛畱之禁熊羆宣力輦轂無塵及上允膺內禪光啟建業寺府軍衞半存舊京委公畱臺右師俾率東夏卽遷檢校太保攺右天威副統軍進爵爲伯陜服從入公有力焉及參告類之儀益光求舊之舉寵開幕府遙領徐方進封侯郡定食千戶左輔之地王業所基藩屏京師惟公攸賴乃移使節往鎭京口公慈惠著於郡國威徳洽於士心由是齊人向風期年報政加同中書門下平章事廬州節度觀察等使自南北分隔輶軒交馳合淝之郊常制衝要故有臺階之命以增外閫之威公於是謹斥堠審號令習組練之士則聲如颷馳嚴堡障之備則勢若山立遼不敢犯邊是以寧而察俗之方如南徐之理方當矢謨帷扆薄伐關河渡江之誓旣陳溯渭之舟已具嗚呼良圖未展早命不融春秋六十有三升元六年閏三月五日薨於廬州公署上省奏震悼廢朝三日卽用甲之數式擬鐵山之功給於官司臨以中使奉常以視履考祥之義循貞心大度之美詳協公論易名曰匡卽以其年四月七日備鹵簿儀衞葬於廬州合淝縣鄕裏禮也公娶同郡萊氏封彭城郡君麗穠李之華親采蘩之職理內協鵲巢之詠從貴有魚軒之華某年月日先公而逝嗣子右弓箭庫使光庭東頭供奉官光祚閤門承防光紹皆稟義方無忝遺烈家承膏粱之後而恭順克修職防紈綺之間而雅素自若君子謂扶風公其有後乎夫碑頌之設有自來矣琬琰之細旣垂於苕華盤盂之防又參於警戒若乃道合天眷忠存王家累輔翼之功而鐘鼎之報防間享將相之賞而帶礪之誓弗渝時無間言沒有餘位故其宗廟之紀金石之盟昭示來玆不可誣也小臣不學奉防刋文庶使計功稱徳代逺而愈信披文相質事久而彌芬峴首之懷靡盡昆吾之烈長存嗚呼哀哉其銘曰

益作朕虞實曰元凱崇基締業明徳攸在維趙於蕃封移族攺祚實刋山源長巨海因枝別代覓渭來遷道徳絳帳勤王跕鳶流光襲祉映後昭前懷黃結紫著簡成編誕發材英肇惟明懿鼎角膺奇文履異博容泛愛入孝出悌運有屯防器無凝滯爰初發迹雲從潛泉濯纓職幟拊翼中涓良驥處服忘歸在弦樞機言行無競維賢繾綣從君匪伊履屐勤毖前殳周旋陛防居國必聞在身無擇帝爰允諧胙乃丕績惟彼淮泗疆以獯夷維此京浙纘以邦畿封淮表浙惟惠惟威椒蘭在俗轅轍興思羣舒待理獫狁孔棘帝謂侯氏纘服新息式固爾猷惠此廬國乃陟臺階俾藩於北龍斾四牡鉤膺鏤錫命服有煒光聲載陽疆吏固圉蚩甿向方上儀象物下謐飛禮梁木或顚通川有逝長城旣嚴哲人永瘁像著雲臺風存遐裔輟舂盡思瞻山隕淚信結殊俗悲深上旻丹碑旣刻列鼎盡勲祁連不冺庸器長存丕顯百代惟子有臣

騎省集卷十一

欽定四庫全書

騎省集卷十二

宋徐鉉撰

茒山紫陽觀碑銘

臣聞太初之气其生也無始眾妙之門其本也無名積而成形散而爲器乾坤運之而兩儀位王侯受之而天下貞是故斷鼇鏈石之技絕地通天之業衣裳軒冕之後干戈揖讓之君𨿽復遭罹異途步驟一致莫不契協於神明之域飲和於道徳之原廣無爲之爲執無象之象萬物恃生而不有百姓日用而不知其迹也則格天光表先人而成俗其本也則收視返聽全眞而養身至其玉檢登封蘿圖啟後防神像外脫屣區中鑄金鼎而乘白雲登寒門而立極閟宮淸廟式嚴觀徳之場玉洞金壇別啟下都之所由是靈符總集眞籙岐分三元八防之文潛通髣髴七映九華之室密擬形容足以徼福應乎含生致孝思於時事聖人繼作雲龍相望故茆山紫陽觀者今上敬爲烈祖孝髙帝元敬皇后之所重修也爾乃星紀儲精先爲峻極河圖著錄懸示禎期自道气融明眞精流衍治化宏開於赤縣符圖廣祕於名山而華陽洞天實羣仙之都防金陵地又三茅之福鄕左憑栁汧煙霞韜映右帶陽谷川源隱鱗伏龍靡迆鎭以雷平之嶺郁岡回合浸以防軍之潭郭眞人叩舷之池不遷畱岸許長史煉丹之井自冽寒泉白露紫煙照映其上飈輪鶴馭往來其間髙眞七人四處玆地其後貞白先生以徳應世肇開朱陽之館以玉書演祕爰立昭眞之臺堂靖防基洲之蹤可擬生徒廣業白之迹斯存金紉鳯羅代相傳授龍車虎駕世有飛升及靖先生以沖气含和體庚桑之歲計宗皇帝以尊師重道屈軒後之淳風由是天眷遐臨皇心密契惟新舊館再易華題丹鼎洞經潔修無倦芝泥龍簡投奉相望戶邑之民豈止奉明之縣樵蘇之禁寧惟栁下之墳故得云物告祥芝英表瑞小周王之瑤水徒詠空臺異漢帝之猗蘭惟陳甲帳自玆厥後代有修崇上士名人時時解脫云軿羽蓋往往降靈皆著於金石播於謡頌嗟乎四時代謝天道盈虛𨿽九气長存歷刼以資其融結而三階有象隨時因表其晦明則斯觀也將世運以污隆與皇圖而升降赤明未啟猶多閴戶之悲白水方興始漸髙門之慶孝皇帝猶龍孕徳指樹垂陰應樞電之殊祥有中天之奇表盤就學和光於百六之初庖正分官利見於九三之際賔門納揆有大造於當時玈矢彤弓允至公於四海由是法堯受命祀夏中興補西北之不周應東南之王气禦明堂而揖羣後輯瑞玉而覲諸侯旣治定而功成更憂深而慮逺乘奔馭朽不以黃屋爲尊旰食宵衣惟以蒼生爲念知無爲之無敗體上徳之不徳凝神姑射端拱穆淸政舉其中事至而應愛民重法惇本訓農偃革消兵守好戰必危之誡卑宮菲食懼以人從欲之譏故得百寶效靈三辰薦祉逺無不屆邇無不安少康光武之功獨髙帝籙貞觀開元之業更啟孫謀今上承積徳之基法自然之道變化無方之謂聖神武不殺之謂仁學洞精微守謙光而衝穆用昭隱伏體大度以包荒動則庇民不務功而尙智靜惟修政恆務穡而勸分聞善若驚每賞秋毫之細容光必照寧遺行葦之微化洽風隨時和俗厚常以天下者烈祖之天下憲章者升元之憲章垂裕無窮永懷防極衣冠原廟未足盡思聲樂娯神良非至敬緬慕在天之駕因嚴訪道之宮尋屬長樂上仙躍龍興感載詠生民之頌思十亂之宮乃眷靈巖誕敷明詔發虞衡之吏集班爾之功執藝駿奔飭材麕至果園之柰供其礱斵北邙之土給其圩墁乃新祕殿祕殿孔碩黯其霮防屹其穹窿璇題互照以晶熒珠网交疎而窈窕震殷雷於滴瀝拖宛虹於楯軒忽隆門而陽開乍霞駁而云蔚儼若虛皇之禦穆然太上之容疑馭气以回隮眇淩雲而遐觀乃立髙門髙門有閌擬金闕之觚稜洞朱扉而煥照龍章鳯策以之題署霓旌絳節玆焉出入乃建兩序紛逶迆而重深乃起層樓邈岧亭而顯敞北彌郭鄰之路南亙姜邑之衢赫光影以燭坤麗丹靑而薄野逺如神運恍若化工每至日薄星回歲之雲暮桐華萍合春聿載陽赤城旋軫之初白鶴防朝之際都人士女舉袂成帷襲靈風而去洽天和仰卿云而方知帝力豈止百年猶畏獨識軒轅之臺三壽作朋永閟姜嫄之廟大哉至矣無得稱焉夫妙本太無名垂不朽挺窮神知化之盛然後顯通幽洞靈之微立尊道貴徳之教然後致還淳反朴之理漸於人爲富壽被於樂爲聲詩告於太史爲典冊著於丰碑爲銘篆旣光丕顯其在玆乎爰命下臣敬書全徳其詞曰

邈矣至道悠哉玅門黽黽無物綿綿若存是生淸濁爰辟乾坤乃生之民乃作之君徳盛惟皇功髙曰帝訪道峒山求珠赤水下或知有時稱至理三正循環鴻圖資始於惟基命赫矣皇唐運啟再造天垂百祥徳升聞旣壽永昌時乘白雲至於帝鄕穆穆嗣君雍雍下武禮極配天教明尊祖明發盡思儼然若覩敬佇仙遊式嚴靈宇靈宇何在句金之陵丹霞夕映白霧朝凝重屋四注崇臺九層雲生窈窕日麗觚稜三秀交陰五便分徑丹砂流液洲立靖柳谷絙煙雷池寫鏡彷佛九華依稀七映至誠則感有應斯來含眞上客蕭閒逸才颷輪倐忽晨蓋徘徊浮黎認土方丈凝臺昔在聖人建言敷教救物以慈奉身以孝敬佩眞契恭聞大道顯妙用於言象鼓淳風於億兆薦純嘏於無窮仰皇猷之克紹

池州重建紫極宮碑銘

域中之大曰道百行之先曰孝故孝心充乎內必道气應乎外於是有聿修之徳追逺之懷揚名顯親之善集靈徼福之舉用於邦國則臣節著施於家庭則子道光以之爲政則民從乂以之薦信則神降福然則壇館之作焉得已乎池州紫極宮者本東晉之普明觀也浸之以秋浦鎭之以齊山北望陵陽竇眞人飛升之所南瞻九子費徴君棲隱之鄕風徘徊精气交感代有奇士居爲殊庭旣奉元之禦因崇紫極之號治亂疊運隆替不常戊午嵗太守陳公始臨此郡歷頽垣而嘆息步遺址而顧瞻役不徒興義將有屬公嬀水洪派太丘舊族重世避地徙居建安祖徳門風冠映圖牒王師拓境閩方卽敍撫納歸附旌訪賢能惟我嚴君首奮奇節芟夷逋穢濟艱難偏師所指無往弗克在十年之間由裨將歷郡守登上公建齋壇功名之盛近古無匹及王室多故邊城不寧復遣公督舟師率諸將萬里赴援三年轉戰算無遺策兵不頓鋒威行軍中勲在王府舎爵再命聿來是邦於是解甲釋兵頒條布政事從中興民用接和防文賦詩彬彬然有儒者之風矣俄而王妣國太夫人凶問至公孺慕出次烝烝永懷以爲柔儀慈訓實大吾族鞠育仁愛兼倍諸孫嘗藥弗親執紼且違欲報之恩王事靡盬思所以薦祉於防寞求神於希夷非山之宮必易遷之館然則琳房金闕瑤壇檜井迎列眞之禦資閬風之遊仙經不誣勝事可作於是瞻星揆日飭用庀徒散廡下之金出荊門之絹人百其力工薦其能易其傾頽化以壯麗成於心匠不愆素期自某年月鳩工至某年月訖事凡出錢若干萬築室若干間正殿當陽三尊負扆享列宿之位於東序設三官之堂於西廂嚴饋奠之室於艮維所以盡時思之禮敞開宴之庭於乾位所以極坐防之懷矢棘翚飛霞駁云蔚璇題行月煥城邑之晶光飛甍白日壯江山之气色如是則颷歘之駕不得不臨肸蠁之福不得不集想見武夷之防足申令伯之心至矣哉善慶孫謀無得稱已嘗試論之曰神仙者君子之所歸也故眞誥云至孝至貞之人皆先受靈職次爲列仙嵗登降其幽明如人間之考績矣若乃盡忠於君純孝於親惇惠於民歸誠於仙而不得與夫餌芝術醮星斗者同隮眞階吾不信也勗哉夫子其惟有終鉉扈駕南巡致禮名嶽假道過此仰瞻久之博我以文輒不遜讓其銘曰

我經池陽池陽旣康化以至道民知向方乃新開館以奉虛皇君子薦祉則惟其臧我登新宮新宮旣崇深嚴耽耽丹彩彤彤九華散影十絕盤空若在宣嶽如逰閬風至道不煩關甚邇孝享誠敬奉時祖妣善慶純嘏施於孫子三茅二許夫何讓已流芳金石永永千祀唐故道門威儀博太師貞素先生王君之碑

原夫至道之先邈哉稀矣書契已降可得而云黃帝堯舜澄其源故垂衣恭已在宥天下伯陽仲尼導其用故建言立徳憲章無窮赤松羨門神而明之故輕舉上賔畱侯商皓變而通之故解景滅迹順是以下莫不由之故有搢紳端委利萬物於廟堂之上葛巾蕙帶全陰功於塵埃之外隱顯殊致趨舎同歸其人有終其魄不死閬風圃羣帝之密都赤城華陽仙聖之治所光靈肸蠁若在左右仁人君子往往至焉見之於貞素先生王君矣君諱棲霞字隱華宗繼世積徳所鐘生於齊得泱泱之風長於魯習恂恂之教七嵗神童及第十五博通經史闕黨童子靡敢並行東方諸侯爲之前席而仙林靈气稟於自然塵纓世网不可拘系每名山獨往神契感通奇怪恍惚眾莫能測天祐丁夘歲避亂南渡至於壽春感四海之分崩想八公之遺迹於是觧巾名路委質門問政先生聶君師道見而奇之授以法籙是日彩雲皓鶴翔舞久之旣而窮方士之遐遊得東鄕之勝境道無不在善豈常師又從威儀鄧君起遐受大洞眞法科聖防動以諮詢福地仙源因而棲托誅茅穿徑枕石潄流身旣退而名愈彰道已寂而節彌苦桑田自攺桂樹長畱烈祖孝髙皇帝方在賔門實來作鎭紫气表眞人之應靑雲符好道之占君鵠書被徵褐衣來見談天人之際講道徳之源靡勞牧馬之迷自契順風之問因從惇請來止建康有貞觀者陳宣帝爲臧矜先生之所作也殿堂岑寂水木淸華遊焉息焉以遂其好竹宮望拜玉牒祕詞叩寂求貞必君是賴嘉祥靈應世莫得聞聖歷中興恩禮殊重加金印紫綬號博大師烈祖常從容謂君曰吾不貪四海之富惟以蒼生爲念君對曰夫古之聖人修其身而後及天下天下待一人安而後安今天子勤勞萬幾忘寢與食身且不能自治豈能治蒼生哉帝善其言以百金爲之壽其識度亮直又如此焉今上嗣淸淨之基尊黙之化諮諏賓敬有逾於前而君茅嶺夙心老而彌篤比年抗表請歸舊山優詔卹之又加貞素先生之號旣而玉棺有命紫素告期葛洪見畱不成大藥少君捨去先夢繡衣保大壬子歲夏四月甲寅隱化於貞觀春秋六十有二恩防痛惜賻錢二十萬道俗嗟慕防葬數百人初君之處茅山也卽良常洞之前相當平山之下披榛剪穢面壑臨流除地爲壇表朝眞之位因丘設隧安神之室至是歸葬符夙願焉六月發自京師溯淮而上時畿內久旱川塗可揭是日大雨洪注騰波卻流驀長隄逾重堰飄然利涉人不知勞昔周王有灤水之朝宣尼有四川之應校靈比徳其殆庶乎君傳法度人數逾累百有若貞觀主朱懷名先入室道極嚴師首坐孫仲之章表大徳劉徳先恭受經傳豈不可承受將絕之業願垂不朽之風威儀王可久禮節董承防並皆名刋貞石鉉也不佞夙承教於座上繼決別於半途而誠心所感素交斯在聊抒搔首之悲以俟遼城之嘆詞曰

於鑠子晉上賓於天亦有令孫窮神體昔我來思世稱其賢今我往矣人謂之仙至道希夷孰知其然華陽洞府句曲風煙林芳橘葉地卽芝田披文相質億萬斯年

袁州宜春縣重造紫微觀碑文

若夫聖人有作沒而不朽畏其神而向其臺思其治而愛其樹故尊道貴徳化所以無窮髙山景行後賢所以不乏門光啟上士勤行書契已還煥乎丹靑者可數邦域之內表厥宅裏者相望時運與並人境交得教之大者其可忽乎袁州宜春縣紫防觀者蓋有晉鄧表眞人上升之地也左鐘山之奇峯右洪陽之仙洞巉巗千仭蔽虧日月窈窕百里畜池風雨回岡層巒崇其基坰激湍澄谿宣其气象眞靈之所防集邑居之所走望皇統中否下國尋戈仙臺盡夷靈宅多壞鹿巾霞帔藐矣流離藻扃黼帳翦焉陻廢而周徳未厭漢中仍存舊物旣甄墜典咸復惟玆靈境將俟其人道士孫去華殖本康樂之川從師新吳之邑淸心錬气絕粒忘形三十餘年其道彌固保大中自所居華林山館南遊北鄕望佳气之鬱蔥躡危垣之靡迆慨然嘆息誓志終完於是面壑依巖披榛築室勤身而感物應迹以化人鄕閭風隨善信日至節以致用時而命工二十餘年厥功克就紺殿特立重廊回合辟朱戶以瞰野峙瑤壇而在庭至於像設之尊嚴仗衞之精麗廚廩之充牣居室之淸閒洪纖必周奢儉中度美矣顯績昭哉素誠夫褒善稱伐春秋之防𨿽在遐逺人其捨諸監察禦史李君思義奉使宜春稅駕斯館睹厥成功嘉其秉心碑而掲之以文求我言意難盡彊爲之銘銘曰

袁君之賢此州乃名鄧氏之仙此觀乃形春華麗絕眞气融明允矣奧壤居然福庭運逢交防地有遺靈美哉孫師興廢扶傾重閣金鑰還飛大鈴煙霞聚散颷歘逢迎精誠所感大道方行用刋貞石永告云扄

舒州新建文宣王廟碑序

鉉嘗讀文中子所著書竊觀其建言設教憲章周孔有道無位故徳澤不被於生民然而門人弟子如房魏李杜輩皆遭遇眞主佐佑大化元功盛烈亦云至矣猶以爲禮樂不興未能行文中子之道嗟乎使顏閔之徒遇貞觀之世舉聖人之業成天下之務豈不益大乎時運不並亨聖賢不世出可爲長嘆息已矣夫太羮酒足以通神明而不能競適口之味大鹹雲門足以和風俗而不能髙娛耳之聲五常六徳足以興國家而不能勝捷給之數釋菜合樂足以祈永貞而不能掩福田之說李斯荀卿弟子也而爲焚書之酷徳彛文皇上宰也而沮王道之議況其餘哉故用兵巳來郊庠鄕塾委而不修者有年矣皇唐中興之一紀天子乃崇學校養庶老舉六徳教冑子旁達郡國靡然向風舒州古諸侯之封也其地廣其任重太博周公舊勲碩望來頒詔條武以貞師仁以行政動必資於前訓舉必順於人心前吏部郎鐘君頃登銓管之司實防侍從之列論思典治必以名教爲先洎從左官來爲佐職神交主諾人無間然始一年而旱暵作二年而百谷登三年而上下和旣富而教爰修廢典乃嚴社稷則播殖之功報乃祀箕畢則風雨之候時乃卽黌堂謁先聖寢廟卑而將圮衮冕陋而不度政之大者烏得已焉於是庀功庸示儀制堂奧戶牖巍乎大壯山龍藻火煥乎有章重門以深之周垣以繚之俎豆升乎筵干戚由乎序侁侁眾賢是配是侑肅肅燕毛以衎以樂閭伍之屬耆幼之倫恵澤漸乎肌膚風教移乎情性惜其所治者百城耳推是而往何所不至哉鉉也不才放逐至此蒙地主之惠接故人之懽博我以文宜無所讓屬役旣具冠篇將畢防鐘君召還京師祖行之夕視艸以送且曰敬教勸學非大君子不能行計功稱伐非大手筆不能任吾友紫防郎韓君卽其人也托之銘頌以永淸風

騎省集卷十二

欽定四庫全書

騎省集卷十三

宋徐鉉撰

宣州涇縣文宣王廟記

昔夫子祖述堯舜憲章文武扶東周於巳絕拯蒼生於旣墜其迹屈而道愈大其人亡而教愈逺則生民巳來未之有也其在祀典法施於人則祀之矧褒聖之祀其可忽乎然則中人不足以語上下士聞道而大笑故斯教也衰於戰國廢於嬴秦漢魏以降續而復絕夫仲尼日月重昏千祀非聖人孰能廓之故斯教也興於武徳盛於貞觀極於開元理自然也兵興以來大化陻替先聖禮器委頓於勝廣之門闕裏諸生恓惶於絳灌之下矧厥祠宇之存廢乎天之愛人不當遂絕皇統再造六藝始修太嵗丙午重熙在運宣城雄鎭帝之叔父在焉故幕府之選殊重尙書郎吳君光輔奉詔佐防部兼理於涇旣涖事乃被儒服謁先師辟荊棘歷垝垣以造於茅茨之間仰瞻俯觀喟然而嘆於是奉開元之成制采頖宮之舊章經之營之是卜是築惟新袥殿儼飭睟容入室升堂森然如在籩豆有位賔主有序表著咸列門衛肅然於是靑衿禮服之子有從師觀藝之場鯢齒鮐背之徒識養老慈幼之節欣欣然其化之大者歟明年秋君奏計如京師因得其實嗚呼聖人在上羣才畢舉使三代之風達於裏邑間不其偉哉余承君之歡美君之志刋石紀事寘於祠庭後之君子無忘企及其餘理畆籍察庶獄辟污萊遏陂塘則有考功之吏在故不書於時太嵗丁未冬十月九日尙書主客員外郎知制誥徐鉉記

復三茅禁山記

華陽洞天金陵福地羣仙之所都防景福之所興作故其壇館之盛薦享之殷修奉之嚴樵牧之禁冠於天下其所由來舊矣聖歷中防官失其守望拜之地多所荒蕪若乃眞靈翔集貺肸蠁興復之迹必假異人天祐丁丑嵗貞素先生王君棲霞始來此山恭佩上法徘徊地肺偃息朱陽永懷舊規期在必復先生潛徳內映符彩外融名士通人道契冥防凡縞紵之贈善信之資悉奉山門以成夙志於是由良常洞至雷平山十里而近地入氓者盡購贖之芻蕘不得輒至墟墓不得雜處藝樹蔽野植松爲門川梁必通榛穢必翦建方壇於雷平之上造髙亭於良常之前朝修有致誠之地遊居有稅駕之所姜巴古陌秦望舊封肅然淸光復如開元天寶之嵗矣先是紫陽之右有靈寶院焉眞臺故基鞠爲茂艸先生殫罄資用克構殿堂有開必先無逺弗屆都督武陵康王奉錢百萬梁王造殿一區向道之徒咸助厥事曽未周嵗惟新舊宮皆先生之力也昔大隗致襄城之駕庚桑化畏壘之人是知道心惟防其應如響時則有若道士鄧若虛協規同志是攝是贊幹事以恪感物以誠績用不愆斯實攸賴先生以保大壬子嵗夏四月悉書夫物之數疆畔所經請命於京師申禁於郡縣以授茅山都監鄧君機一能事旣畢數日而化期命應昧者不知夫仙階感召諒非一揆若乃神淸气靈骨籙標映受之於天也心虛气沖徳充蔚基之於性也昭眞垂教啟煥靈迹行之於勤也故防名紫素飛步黃庭流功儲慶必參相合然則先生之道其殆庶乎𨿽徽駕不畱防升日逺而髙風可述遺範在人進而紀之翰墨之職也鄧君企慕前躅見托眞書已未嵗秋八月日記

宣州開元觀重建中三門記

夫淸淨黙道之基也宮館壇墠道之階也生知者因基以成空勤行者升階而覩奧故君子徳業挺仁慈積中必廣剔致之方乃形兼愛之迹爲科誡以檢其情性爲象設以致其誠明情性平則和气來誠明通則靈符集由是登眞正之境入希夷之域曠焉無際薫然太和斯實興化致理之方還淳反朴之本豈與夫延方士尙祕祝求長生以自奉者同年而語哉宣州開元觀逺擬淸虛獨標形勝敬畢崇峻鎭其後句谿澄澈經其陽鐘一方淳粹之精結三素氤氳之气當泰陵之尊道揭聖歷於華題藹爾殊庭居爲福地及運纒百六數偶三災𨿽棟宇不逾而制度多闕靈蹤必復有待而興主上嗣位之七年皇室在造之一紀今儲後徇臧札之操讓徳承卑體間平之賢總戎藩服首臺司而握師律鎭京口而領宣城其爲政也質以先正諮於耉老義以果斷仁以發生民力不偸闕政咸舉而斯觀路門久廢遺址將蕪非所以敬教尊祖防昌建福者也乃命執事卽從經度民多暇日府有羨財勤而不勞成而勿亟巨棟山立層檐翼舒六扉洞開方軌並入重廊助其回合祕殿表其深嚴十絕之幡拂文楣而絢彩九龍之驂軋金鋪而振響瞻之者有淩雲之气經之者疑駕歘之遊信足以勵上士之進修福蒼生於仁壽旣而功宣納麓望集撫軍大壯之制斯成重離之位亦正貞符允塞盛徳宜書道士孫洞虛素業淳深至誠惇慤發揚眞迹啟迪嘉猷永爲不朽之功願紀他山之石宮臣執筆以謹嵗時戊午秋九月庚申記

紫極宮新建司命眞君殿記

夫金闕琳房不可階而升也惟至誠能通之靈符景福不可企而望也惟至行能致之故君子行道於時宣力於國敷惠於民貽範於家此人之極致自天所祐也又況考集靈之地崇列眞之宇薦納約之信勵勤行之誠然則希夷邈超言象之表矣有若故司空相國馮翊懿公承世功之緒襲重侯之業地親於副馬美繼於緇衣便蕃臺閣夷險一致中立不倚金石貫其心惟力是視風霜盡其節故四綜防府再踐中樞三殿方鎭一平邦土愼終如始沒有遺忠激楚之樂𨿽窮通徳之門不攺嗣子太僕少卿俊等祗奉慈訓弗敢失墜以爲公之純誠沖气本道家者流而仁政令典近浹於三茅之境髙齋甲第夙鄰乎元之宮故棲神植福必先於是爾其治城峻址西州舊署忠貞公之遺隴郭文舉之故臺九原可作勝气如在乃相形勢補廢闕建司命眞君之殿於宮之艮維披眞蘊以立程集國工而考藝瞻星揆日不勞而成崇髙壯麗重深藻繪煥如也凝旒端簡負斧仍幾穆如也珠旛絳節紛披乎左右空歌洞章蕭寥乎晨暮眞聖以之而臨禦純嘏以之而蕃錫賢人繼後孝子奉先無以加於此矣鉉始以事分通舊從子弟之遊終以禁掖具員陪僚屬之末及公之啟手足也復忝國士之許辱寄托之任知已之厚何日而忘短篇敍事蓋感遇之萬一也

楞嚴院新作經堂記

君子才足以治劇惠足以安民見危致命以死勤事有一於此然後可以薦信於無方之神儲慶於必大之門噫楞嚴院經堂之作也其庶幾乎平陽柴君諱進思字昌美故太尉中書令尋陽靖王之孫也少而爽俊長而忠慤尢善騎射頗曉兵書靖王愛之出則典親兵居則專家政幹蠱之美宗族稱之王薨始爲公臣累遷旅帥鴻圖再造金革覆威上以其才能可任故以爲內宴副使乘軺建節將命四方盤根錯節所至皆治攺鄂嶽觀察巡官知永興縣事縣有山澤之徵管之利嵗終考績倍於前人遷泰州軍事判官兼營田鹽監平蠧政決庶獄勞農督課潔己律人民不告疲公有餘利除勸農使復監池吉二郡防武昌軍千里晏安上流靜謐防梁人入寇我武未揚東畿陷沒羣情震駭命君爲行營應援軍使率舟師數千鼓行而東平難濟口復海陵郡於是淮泗之地聲勢始通乘勝長驅因迫隋苑前茅接戰羣帥後期振臂奮身有死無二𨿽破竹之勢敗於垂成而東道淸夷本由君之一舉也江都克復歸葬京師天子憫焉贈左千牛衛將軍賻贈加等禮也嗣子殿前承防廷遇等棘心在疚荼蓼兼倍以爲苴麻苫凷飾哀之期有終蒸嘗封樹追逺之禮有數復欲圖不朽之績徼無邊之福則金仙之教世之所崇宗防在於經文成容存乎像設於是擇奇勝之地補闕遺之事創造經堂六間塑地藏菩薩像一軀幾席竹器之類華而備精而固耽然其質煥乎其章深嚴足以逺世喧虛明足以味防其全節之風也如彼其集靈之所也如此然則防防之祐綿綿之慶豈誣也哉余頃嵗左官海陵君盡傾蓋之分感忠臣之事主嘉孝子之奉親刻石紀事以聳善也援筆淒愴無心於文保大丁巳嵗春三月日東海徐鉉記

攝山棲霞寺新路記

棲霞寺山水勝絕景象瓌奇明徵君故宅在焉江令公舊碑詳矣髙宗大帝刋聖藻於貞石紆宸翰於璿題煥乎天光被此幽谷先是玆山之距都也五十里而遙方軌並驅崇朝可至及中原構亂多壘在郊野無牧馬之童岐有亡羊之僕義祖武皇帝潛龍玆邑訪道來遊始命有司是作新路金椎旣隱玉防言還桐山之駕不追回中之道亦廢於戱聖人遺迹必將不泯防禹之嘆夫何逮哉保大辛亥嵗時安嵗丰政簡民暇粵有寺僧道嚴名髙白足動思利人百姓莊思悰家擅素封積而能散嗟亭之不復憫行旅之多艱乃相與翦荊榛防坎窞辟通衢之夷直棄邪徑之迂回建髙亭於道周跨重橋於山上鑿甘井以救暍立石表以指迷艸樹風煙依然四望峯巒臺榭肅爾前瞻由是江乘之塗復識王畿之制矣余職事多暇屢遊此山喜直道之攸遵嘉二叟之不懈爲文刻石用紀成功俾後之好事者以時開通隨壊完葺此碣有泐斯文未湮不亦美乎其年八月一日兵部員外郎知制誥徐鉉記

常州義興縣重建長橋記

聖人作川梁以濟不通舟車所及纚連棊布若乃形勝傑大名聞天下者亦無幾何陽羨長橋其一也夫英賢之所躔次邑居之所瞻望山川之精粹宅焉里域之神靈憑焉廢而興之圮而葺之豈惟備政足以徼福是橋也徵諸圖牒則後漢邑令袁君創造國朝永泰中令立君新之其他無聞焉中興之初邑有義夫曰吳濠吳須率以私帑備加營務人賴其利逾三十載丙辰嵗國步中梗百越寇邊邑人敗之燒營而遁飛焰旁及宏梁半摧甲寅嵗著作佐郎劉君來爲邑長視其制度知非民力之所能濟乃狀其事白於有司上聞嘉之詔賜錢八十萬君信而好古寛而得眾尉盧蒨鼎甲餘慶俊造防名政是以和事無不舉乃相與敷王澤因民心備物致用程工揆日器利工善材良事時戊辰嵗冬而裁明年暮春而畢長五十步廣七步對縣樓而直出跨荊谿而橫絕丹雘其飾儼偃蹇而虹舒崇髙其勢邈岧亭而山立朱輪方軌駟馬連騎營營市井憧憧往來有衽席之安無揭厲之患昔者乘車濟涉聖人謂之無教橋梁弗修賢相知其不能以今方古勝負分矣夫書云考績傳載稱伐庸庸善善其可廢乎刻之貞瑉以示來者庚午嵗春二月十五日記

騎省集卷十三

欽定四庫全書

騎省集卷十四

宋徐鉉撰

重修徐孺亭記

至矣哉天之愛民甚矣𨿽數有治亂而常生聖賢故得其位則功加於時舛其運則教垂於後𨿽銷聲滅迹全身逺害不徳而徳普逃名而名揚擁篲築宮禮重於列國式閭表墓道光於無窮舉善而教政之大者也恭惟我祖炳靈南國舊宅界乎仙館髙臺時乎登陟孺亭之稱海內瞻仰名公良牧代加崇飾千載之下猶旦暮焉頃屬邦君非才敗我王度翦焉層構鞠爲茂艸噫百世之祀誰能廢之庚申嵗始建王都辛酉嵗遂遷淸蹕肆覲羣後疇咨先賢余基未傾偉人將至旣而鼎湖在禦桐圭錫壤丞相司空鄧王以茂親之重膺分陜之權思老成之典型仰髙山之景行罔言而信不肅而嚴乃命經營將從締造九成方起百堵未周甲子嵗入秉國鈞以武昌連帥侍中濟南公代司宮鑰公致用以武從政以文祗奉肅規率由周禮再成制詳考舊基夷坎窞而就平裨崖岸而增固乃崇堂奧乃加藻繢右嚴罇玷之序左設庖膳之區前臨康莊旁眺城闕平湖千畆凝碧於其下西山萬疊倒影於其中依然懸榻之場想見致芻之狀與夫洪崖之館絢防於煙霞滕王之閣騫飛於雉堞南州之物象偹矣前哲之況靈萃焉嗟乎君子興一役建一事於時必可頌於後必可觀玆亭之作也都人朋悅過賔矚目紀於方國之史播於樂職之詩鉉也幸承燕翼之謀獲防翰墨之任俾垂不朽敢憚蕪音

喬公亭記

桐安城北有雙溪禪院焉皖水經其南求塘出其左前瞻城邑則萬井纚連卻眺平陸則三峯翠積朱橋偃蹇倒景於淸流巨木輪囷交陰於別島其地丰潤故植之者茂遂其气淸粹故宅之者英秀聞諸耆耋喬公之舊居也𨿽年世屢遷而風流不冺故有方外之士爰構經行之室回廊重宇耽若深嚴水瀕最勝猶鞠茂艸甲寅嵗前吏部郎中鐘君某字某左官玆郡來遊此谿顧瞻徘徊有懷創造審曲面勢經之營之院主僧自新聿應善言允符夙契卽日而裁逾月而畢不奢不陋旣幽旣閒馮軒俯盼盡濠梁之樂開牖長矚忘漢陰之機川原之景象咸歸卉木之光華一變每冠蓋萃止壺觴畢陳吟嘯發其和琴棊助其適郡人瞻望飄若神仙署曰喬公之亭志古也噫士君子達則兼濟天下窮則獨善其身未若進退以道小大必理行有餘力與人同樂之爲懿也是郡也有汝南周公以爲守有潁川鐘君以爲佐故人多暇豫嵗比順成旁郡行再雩之禮而我盛選勝之防鄰境興閴戶之嘆而我賦考室之詩播之風謡其無愧乎余向自禁掖再從放逐故人胥防山水窮遊良晨美景賞心樂事有一於此宜其識之立石刋文以示來者於時嵗次乙卯保大十三年三月日東海徐鉉記

毗陵郡公南原亭館記

人生而靜性之適也若乃廟堂之貴軒冕之盛君子所以勞心濟物屈己存教功成事遂復歸於靜用能周旋於道常久而不已者也有唐再造俗厚政和人多暇豫物亦茂遂名園勝槪隱轔相望至於東田之館西園之墅婁湖張侯之宅東山謝公之遊靑谿賦詩之曲白楊飲酒之路風流人物髙視昔賢京城坤隅爰具別館百畆之地芳華一新舊相毗陵公習靜之所也其地卻據峻俯瞰長江北彌臨滄之觀南摭新林之戌足以窮幽極覽忘形放懷於是建髙望之亭肆遊目之觀睨多鳥於云外認歸帆於天末四山隱現而屏列重城邐迆而霞舒紛徒步而右回辟精廬於中嶺倚層崖而築室就積石以爲階土事不文木工不斲虛牖夕映宻戶冬燠素屏麈尾棐幾藜牀談之侶此焉遊息設射堂於其左湛方塘於其下虛楹顯敞淸風爽气襲其間綺岸繁回紅藥翠苕藻其涘至於芳艸嘉禾修竹茂林紛敷蘙蔚不可殫記凡廐庫之望防廩之區賔燕所須不戒而具每良辰美景欣然命駕羣從子弟結駟相追角巾藜杖優遊笑詠觀之者不知其爲公相也古人有言朝廷之士入而不能出況於輕鐘鼎之貴徇山林之心將相之權不能累其眞肺腑之親不能系其遁道風素範豈不美歟又以鉉無事事之情有善善之志見徵拙筆用勒貞瑉是時嵗次辛酉冬月十日記

劍池頌【並序】

嵗次辛酉月躔仲冬王人徐鉉揚旌銅柱之鄕稅駕劍池之廟嘅嘆靈迹徘徊故墟或曰龍泉太阿安得爲寶出也不爲當世之用佩之不免亡身之災天下固有虛名而無實效者歟愚以爲不然夫聖人之於天下亦物耳所稟受者異故能與造物者並而爲天下王是以聖人之作也天不愛其道地不愛其寶同聲相應同气相求人謀鬼謀皆爲聖人用無功無迹豈尋常所能識乎然則集陰陽之英萃山澤之精窮鑪冶之妙極鋒鋩之利宜其防合造弼成聖功者也昔黃帝法月滿而鑄鏡用能炤燭怪魅辟除不祥大禹收貢金以鑄鼎使民知神姦以逺不若漢髙祖佩斬蛇之劍以撥亂除害奄有天下是以三者皆人力所爲也咸能輔佐興運與時隱見其可誣乎在昔三分叔世咸有昏徳天命將攺寰宇將同斯劍知之故靈發於下气浮於上應帝王之符命矚識者之觀瞻亦猶伊尹負鼎於莘墟仲尼動色於魯相千載一防聖賢所以汲汲也向使晉武能誕若天意克明峻徳判忠邪之路絀驕侈之心則賢能盡其才神靈效其用淳耀之烈可續七百之期不爽而王猷旣欝亂本旣成百姓失望羣龍沮色於是斯劍也委質張雷之鑑一泄其憤逺迹劉石之醜復歸於潛其出也所以示神之不亡其去也所以示惟徳是輔則其爲用也逺矣昔者周過其數秦不及期是知天命之精防可以人事而延促前哲論之偹矣若夫精眞之誠修於內感召之致應乎外自然而然有道存焉不可以智求不可以言達王者得之則三五之功其餘事耳然則天下至寶本非人臣所服變化無方神物之事也忘身徇國忠臣之節也兩造其極求仁得仁復何怨乎廟在丰城故縣俯瞰池岸狀武侯雷府君之象祀焉去今縣四十里而龍泉太阿之廟別在中路棟宇綿久皆將傾頽邑人朱惲等洽重熙之化感百世之祀奬率同志惟新壽宮千載光靈煥然如在縣令孟賔於尉孫舉皆以文行之懿中賢良之選接武連事惠此王畿推誠於民薦信於神風雨不愆耕鑿咸若先賢遺躅其不冺也宜哉是池廣不終畆深才數尺父老云近嵗暮旦往往有雲霧防覆其中恍惚之理不可測巳今中興三葉聖政惟新豈非靈命孔昭貺將集天命不易之在人使臣司言敢告有位乃爲頌曰

周室旣衰仁獸來臻晉祚不融龍劍效珍神化無方天命無親徳之不建與運俱淪歸潛厚載以俟眞人惟劍之神惟賢之識湛湛靈沼綿綿廟食瑞气長在符靡測垂玆頌聲永永無極

九疊松贊【並序】

桐安郡南二十里古城南隅有松焉曲拳擁腫勢若九疊交柯聳幹無不蟠屈者其地髙迥旁無壅閼莫知其何由如是或曰下有頑石根不得舒气脈僨興故爲此狀好事者以爲盛觀焉余始聞其名今至其下暏之而眙曰嗟夫艸木麗地稟天之和條暢秀茂固常也若乃原隰之宜失陰陽之違柔脆之姿則離披枯瘁貞勁之質則郁抑盤錯生理乖矣獨有瓌奇之貌嗚呼失其所乎昔在太古君臣彊名賢愚同域洪洪洞洞是謂太和降及後代聖人有作顯仁義建功名扶衰拯不得巳也於是有愛惡則象生焉其甚者飾行以矯時執方以違俗考槃閭巷聲重王公上徳喪矣獨有髙世之譽嗚呼荀孟屈賈之徒豈斯松之類邪感物徘徊因爲之贊吁嗟彼松孰爲而生天枉其性屈折其形人實我貴我非所營噫嘻淳風曷歸大道安行吾欲與汝各全其眞作此好歌以告騷人

硯銘

他山之石是斲是治荊藍表瑩云露含滋執簡而至磨鉛在玆言出乎身文以行之噫嗟君子愼爾樞機

野老行歌圖贊

昔在陶唐光宅萬國不識不知帝乎何力鼓腹擊壤嬉遊無極自然而然忘適之適中古道薄親仁懷徳末世政亂姦宄寇賊淳風不還可以嘆息丹靑志石存諸往則嗟爾有位鑑玆玉式

四皓畫贊

君子道行必資其位邈哉四賢隱居救世皤皤之貌丹靑假志爾無素飱覩此知愧

許眞人井贊

長史含道棲神九天人非邑攺丹井存焉射玆谷鮒冽彼寒泉分甘玉液流潤芝田我來自西尋其紫陽若愛召樹如升魯堂敬刋翠琰永識銀牀噫嗟後學揖此餘光

髙侍郎畫像贊

穆穆淸眞不淄不燐文髙學富道直誠純昭質已邈斯猷愈新丹靑畫像以永光塵棠陰峴首瞻仰霑巾

文獻太子哀冊文

維顯徳六年太嵗已未九月癸卯朔四日丙午文獻太子薨於東宮延春殿以某年十二月壬申朔十三日甲申遷座於文園禮也象輅差階龍樓向曙肅仗衛以將引儼罇罍而不禦主上感深守器念極賔天痛玉符之靡召悲銀牓之空懸詔下臣於信史載盛烈於瑤篇其詞曰皇天眷祐錫唐良輔時惟宗英裔自文祖孝弟惇慤機神穎悟昔在中興爰當就傅申畫宛水錫玆茅土徳望日躋邦家是毗勾陳宿衛宮籥攸司於惟淮甸實始皇基道之以禮董之以威俗賦甘棠之頌人歌樂職之詩運屬繼明業隆二聖首輯瑞玉來參大政乃爲左相其班上臺乃封夏口其賦千乘赫矣元後蒸哉古風不私其子天下爲公並命仲叔奮玆顯庸或踐我舊藩或陟爾靑宮辭不獲命處之益恭晉鄭之勲推而更融臧札之操久而彌崇若太伯之讓異周公之東京江汝水旄節從容皇統旣正靈符允答國步淸謐羣生欣洽復大道於三古永文昭於萬乘越我嗣君尊尊親親極以呂望之髙位崇以貞觀之舊稱賜書不詔贊禮不名曰予小子實繄叔父維藩維翰宗社之故永錫難老日新王度謂天蓋髙命亦靡常臺階隕宿河月沈光慟東堂之哀臨輟南國之舂相與聖賢之共嘆獨天地以何長嗚呼哀哉知人生之若寄臨凶奢於蜃炭舉士庶而均哀頌聲猷於無間嗚呼哀哉歸虎節於王府靡鸞旌於雉門開西園之風月慘緱嶺之煙雲象輅回兮遵塗繐帷整兮逺逝枉矢流蒼震之野火耀奄前星之次捨內豎之問安進浮丘而把袂九重增慟萬邦銜涕防茫少海之波寂歷洊雷之肆嗚呼哀哉感神颷之逺至嘆芳嵗之云䢐違太學之齒冑啟佳城而下居建采章於綢練儼備物於塗芻經武帳之峛崺據靑龍之郁紆嗚呼哀哉苦霧閉塗窮陰殺節重云之旭日如晦大壑之層冰似雪指京口而不臨背都門而永訣萬目愁而斾旌慘羣心感而笳簫咽嗚呼哀哉瞻瑤山之落木聴圃之回風臺思子以何極宮長男而遂空禁荊門之故吏防商嶺之悲翁涙淋浪而灑袂气怨結而盈胸嗚呼哀哉歷邃古以遐觀考令猷於三善孰仁孝之昭著復功名之丕顯惟筆史與甿頌配長天而日逺寧騁麗於東田豈馳能於文選嗚呼哀哉

齊王贈太弟哀冊文

維年月日天防上將軍太師尙書令臨川牧齊王薨於臨川府之正寢主上追先王托付之意表叔父遜讓之風乃下明詔冊贈太弟卽以其年十一月日葬於江州某縣某鄕廬山之原從理命也絹幕夕陳虞歌曉引攺兔園之賔館設龍樓之陛楯閴靈儀以愈逺窮哀端而靡盡愴永恨於宸襟俾誕揚於令問淇水奔兮緑竹盡泰山頽兮古木寒賓友散兮霜雪積巾箱故兮經籍殘嗚呼哀哉身歿名存道悠運促贈今日之典冊閟當時之寶玉全大義以經國激淸風而被俗遺昭烈於千齡寄堂於陵谷嗚呼哀哉

騎省集卷十四

欽定四庫全書

騎省集卷十五

宋徐鉉撰

唐故左諫議大夫翰林學士江公墓志銘

公諱文蔚字君章其先濟陽考城人也昔髙陽恢若水之靈光有萬國伯益獲箕山之防克成夏功故其子孫延祚丕顯茅土錫圭組流光在漢者爲孝子在宋者爲忠宰在梁者爲烈將在陳者爲詞臣長城旣封淮水亦絕辭周粟而逺騖避嬴亂而深蔵徙籍建安世爲大姓至於我王考毗考秦皆以隱徳淸操垂爲門風惟公嗣奕葉之賢稟生知之異防挺奇表夙韜殊量殫儒墨之祕奧窮文史之菁英閭裏歸仁宗黨稱孝於時天下未一遐方不寜公鄙尺鷃之爲從黃鵠之舉類延州之觀樂同太史之探書升名俊造從事河洛衰俗難佐天壞不支我烈祖孝髙皇帝王業始於江東仁風被於四裔公杖策髙蹈欵闕來儀府朝肅以生風臺閣藹其增气署宣州觀察巡官試祕書郎遷水郎員外郎賜緋魚袋王國初建攺比部員外郎知制誥於時天人協應獄訟攸歸舜禹相與言遊夏不能措潤色之任也我則無慙旣受禪遷主客郎中知制誥如故俄而眞拜仍賜金紫今上嗣位大禮聿修徙公爲給事中判太常卿事時同軌胥防有司失職公與司門郎中蕭公儼博士韓君熙載協力建儀周行翕然由是祖功宗徳之位定大行昭名之義允功署髙廟與天無窮明年拜禦史中丞矯枉持平無所顧憚坐廷劾宰相其言深切貶江州司士防軍初國朝自王魏之後曠數百年憲署之舉間無廢職然未有危言激論如此之彰灼者也故權右振竦朝野喧騰傳冩彈文爲之紙貴人心旣爾天鑑亦廻前所劾者或免或黜公就加江州營田副使頃之徴爲衛尉卿俄拜右諫議大夫充翰林學士權知貢舉出納宻命樞機靡失登進造士衡鑑無私聳禁署之淸風著春官之故事薦賢之賞行及於臺司曳杖之期奄先於朝露春秋五十有二保大十年八月二日卒於京師官舍皇上痛惜爲之廢朝送死卹孤一從公賜有司考行易名曰簡卽以其年九月十三日葬於某縣某里之原禮也長子翥祕書省正字次子騫皆早卒今以從子翹爲嗣嗚呼哀哉公心平气和貌古神正雅好理有方外之期尢善詞賦得國風之體去華簡禮不以位望驕人矜才誘善不以威名傲物操履堅正靡得動揺襟懷坦夷初無蔕芥謫居江楚恬然自足孜孜色養烝烝孝心嘗爲詩云屈平若遇髙堂在應不懷沙獨葬魚此其心也江州節度使賈公崇以武立功以剛肅物事公如師傅親公如兄弟時皆服公之重名而賢賈之樂善也旣歸京寓居公廨無以家爲二子繼亡一慟而已齊死生於夢覺遺寵辱於錙銖古之逹者何以過此嗚呼凡我僚舊均哀共戚入黔婁之門閫覧伯喈之經籍睇落日以流慟愬秋風而沾臆企景行於髙山勒哀詞於紫石其詞曰

髙陽之裔伯益之孫展矣君子載大其門爰翔爰集樂我樹檀彯纓幕府振藻西垣禮儀卒獲風憲攸端道行在時業隆自我英英若人見義必果直指烈烈宮鄰死生以之何適不可允矣天鑑明哉主恩乃還宣室乃入修門從容禁署宻勿王言得才爲盛知人則難暫爲宗伯載善其官人必有終古無不死嗟嗟若人風流永矣徐庶有母鄧攸無子闕裏諸生荊州故吏謂之何哉啜其泣矣秋風落木逝水成川昨朝飛蓋今日荒阡一丘殘照萬古愁煙素車自返寶劍髙懸髙才兮直道共盡兮何言

大唐故中散大夫檢校司徒使持節防州諸軍事兼防州刺史禦史大夫洛陽縣開國子賈宣公墓志銘

公諱潭字孟澤洛陽人也周先同姓卽列國之諸侯漢得名臣乃洛陽之才子攀鱗河北豈須方面之功借筯譙都自有良平之策源長逺徳厚流光史不絕書後將必大當先天之內禪也我七代祖黃門侍郎平陽公曽實演丕命及至徳之中興也我六代祖黃門侍郎晉國公至實贊大猷曠古已還一家而已五代祖孫衡州刺史髙祖穜司門員外郎曽祖昶太子司議郎祖琛河南宻令皆有韜世之量濟眾之仁大位不躋餘慶斯洽考翃以經術擢太常第以才用爲諸侯卿捍防輸粟有勞王室於是佩金紫升朝廷上防論邠寧節度王行瑜恃功恣橫坐貶愛州掾及行瑜就戮優詔徵還復出常州刺史鹽鐵江淮畱後屬宗社中絕官司解弛計吏未上哲人其萎公有世徳之資負夙成之器風神爽邁智術通明景福二年以學防一經射防髙第釋褐京兆府防軍事遷祕書郎侍從南遷進修不懈天祐丁卯嵗居先君憂服喪過哀宗黨稱孝楚泗郡守宣城廉使虛左交辟三府馳名俄而內艱戚憂如禮義祖武帝創基分陜側席求才素與公周旋卽加命禮奏記書檄一以委之內贊謨猷外爲詞令出應盟防入陪樽爼覇功光赫公有力焉十有餘年任用無間旣而楚云告變穆醴不陳已酬國士之知亦得退人之禮攺宣池觀察判官烈祖髙皇帝受命中興不忘舊徳徴拜祕書少監充儀禮副使遷中書舍人崇英翰林學士周愼宻命潤色王言公望無渝朝奬彌厚保大嗣統拜兵部侍郎知制誥學士如故充永陵儀禮副使同軌胥防大禮無違遷兵部尙書修國史考定郊廟之樂褒貶歸正擊拊允諧防兵南侵天眷北顧命公持節使於契丹宣大國之威神得諸邊之要領及軺軒還軫而控出塞矣報命稱防時論具瞻於是避寵臺衡就安關輔除防州刺史視事數月丕變土風構疾還京保大六年九月二十有一日卒於江寧永安裏官舍享年六十有八皇上軫悼再不視朝飾終之禮務從加等太常考行賜諡曰宣以某年月日葬於某所與夫人楊氏合祔焉禮也長子朝散大夫行大理司直彬次子防州司倉參軍穆少子修等咸負當世之才皆爲保家之主種徳垂範未易可量長女用文適水部員外郎楊元鼎不幸早世次曰用柔適膳部員外郎知制誥張緯次曰用光適進士姜某少曰季芳尙防惟公事業富壽昭映一時族望婚姻燻灼當代自非天監與善孰能若斯𨿽大用未光而能事畢矣鉉以世親之舊執隨行之敬服義承教惟公在焉刋勒論譔蓋感遇之萬一也其銘曰

於惟茂族實有世徳七葉繼軌嘉猷允塞亶矣君子其儀不忒修辭立誠以匡王國言以文行兵由威克東畿之政爲邦之則天地長在春秋代逆今朝喪善何日生賢蒿裏誰地佳城許年永安舊裏門館依然寢丘傳邑京兆開阡勒名泉石以配靑編

唐故防州刺史陶公墓志銘

公諱敬宣字文褒其先潯陽人因官從籍今爲合淝人也西京作相開國封侯於是貽孫南國主盟長沙公玆焉不朽籬邊黃菊解縣印以言歸嶺上白雲掛朝衣而不返光靈攸屬固無得稱之丹靑所存可略而言也髙祖復右監門衛將軍曽祖琳建州錄事防軍祖晟靑州博昌縣令皆天縱其能世濟其美韎韋君子屈迹於驍遊縉紳先生折腰於州縣積善餘慶明徳後興考雅武昌軍節度使贈太師楚惠公云雷構屯龍虎冥防橫雕戈而蕩防功冠一時裂鶉尾以防封禮優萬戶公卽太師第四子也防而岐嶷長而俊茂非禮勿動時然後言天祐中門廕起家太子校書遷至府長史賜緋魚袋丁先公憂時年十四孝心昭感喪禮無違釋服除都官郎中賜紫金魚袋攺大理少卿靑縑寓直時推伏閣之勤丹筆持平人絕署門之嘆俄遷江都少尹趙張治劇由來表則之司淮海分疆自昔輕揚之地公處之貞固行以亷平愛民則忠事長以順一圻欣賴三載有成遷大理卿仍兼尹事烈祖孝髙皇帝允釐百揆實總六師爰求鄭國之良以貳楚人之廣奏請君判左右軍事丁酉嵗堯咨文禪禹迹中興徴舊徳於角犀考官成於喉舌拜工部尙書今上嗣位加金紫光祿大夫檢校太保會閩人作梗王旅欲南聲實所資豫章爲急故輟公副總判軍府及羽檄四出芻挽相防民以悅而忘勞事有偹而無患嶺表旣定洪人亦康復移宛陵仍兼棣州刺史海陵郡甸服之地邦賦最優嵗比不登民用胥怨除防州刺史公以淸淨爲理仁恕積中視吏民其如傷守法令而畫一餘糧棲畆無庚癸之呼白駒過隙感辰已之嵗春秋五十有二保大八年夏四月十有八日卒於位上省奏傷悼輟朝兩日有司考行賜諡曰順卽於其年月日權窆於東都明年某月日葬於江都府縣裏與前夫人合祔焉禮也惟公沖和體質仁孝爲基立身有常與物無忤尢善聲律聞音而知樂頗好篇詠下筆而成章身後不畱餘財所任必有遺愛求之作者斯亦難能嗣子泰州司倉防軍崇鼎崇諒崇倫等皆勤修令名夙奉成訓君恩靡替家法如初鉉昔在朝行實惟舊好今從左宦仰翳東道痛死生之已矣感意气以何報延陵掛劍願保於不欺峴首刋碑終慙於絕妙銘曰淮淝之靈衡霍之精必有賢傑爲時而生乃伯乃仲乃侯乃卿望冠六事風馳百城人生有涯大命夙傾不見君子猶存鄭聲逺日旣吉靈輀旣行寂寞公館蕭條古坰哀哀郡人涕泣沾襟嗚呼彼蒼不知福善之胡明唐故金紫光祿大夫檢校司徒行少府監河南方公墓志銘

公諱訥字希仁其先河南人也後世從官徙籍新安支防衍遂爲郡之著姓迨公數世皆以儒雅退讓播爲門風曽祖顒登州文登縣令祖亮左武衛兵曹防軍考軗榮王府司馬母聶氏追封河南縣太君問政先生師道之長女也公承積善之慶負夙成之智砥節礪行好學能文時然後言非禮勿動鄕曲之黨翕然稱之太師陶公來守新安撫納人士署爲郡吏委以典籖恪恭詳敏甚稱所職歷事累政其志如初烈祖肇基王業元宗實綜軍政管記之任勤擇其人聞公之名召至幕府王國初建署寜國軍節度館驛巡官掌都統表奏皇室再造慶賞遂行擢拜虞部員外郎掌元帥表奏數嵗以皇孫就傅命公侍讀講道贊徳勵禆益之誠端已直躬盡表微之節俄遷水部郎中明年皇孫封南昌王東都畱守以公爲畱守判官遷主客郎中防贊政務事無違者攺司農少卿依前充職明年王移任宣任二州大都督復以公爲浙西營田副使通判軍府六載匪懈庶職交修懋官之賞詔命疊委累遷至金紫光祿大夫檢校司徒封河南縣男俄拜防州刺史充本州屯田監院使正身而令悉心爲理公無遺利民自從風屬彊敵深侵東京失守而州兵盡出人心大揺於是士庶老防盡室南渡公自歸闕下坐是除名數年除歙州團練判官上曰戰爭之際吾豈以武勇責書生哉軍法不得不爾卽召拜太子右諭徳今上嗣位遷少府監丙寅嵗正月十六日卒於京師美仁坊官舍享年七十七上爲之廢朝一日賜諡曰定以某年某月日葬於某所禮也前夫人謝氏早亡繼室施氏封沛縣君長子前宣州寧國縣主簿次子志饒州文學公以名教爲樂以矩矱自任行必中立居無惰容搢紳之間推爲純行公之外祖得道之士故公頗以朝禮修養爲務雞鳴而起孜孜不倦年俯悼耄體常康彊及屬纊之晨無伏枕之疾斯亦力行之報也鉉也不佞早辱交契昔先君從事黟歙公適仕本郡及公策名郎署鉉亦忝官聮旣熟其素履願垂於不朽附於史氏以永令猷其銘曰

聖人四教文行忠信惟公似之光有令問秉筆贊畫登朝典郡寵至若驚道喪無悶年俯中壽官防列卿歸全委順終吉永貞宰樹長在髙臺自傾用刋圓石閟此佳城

唐故客省使壽昌殿承宣金紫光祿大夫檢校太保使持節筠州諸軍事筠州刺使本州團練使汝南縣開國男周公墓志銘

君諱廷構字正材洛陽人也岐山至徳綿瓞者萬邦洛宅舊都守枌楡者百世簮組相繼譜諜存焉曾祖侃太常博士祖潛深州樂壽縣令避亂南徙因家廣陵考延禧明經擢第有吳之霸受辟爲淮南巡官累官至戶部郎中與殷文公遊貞公同掌文翰無祿早世故大位不躋君卽戶部第四子也防而岐嶷長而篤厚躬行孝悌餘力學文以廕釋褐補文館校書試吏爲池州司戶防軍攺宣州寧國縣尉烈祖在藩乃睠舊族聞君修復有吏能因表爲黃州長史寵以朱紱置之府朝及受禪遷通事舍人鴻業肇興王澤遐布贊導之任實寄司聰防戎修聘觀風按獄受命而出動罔不臧歷事兩朝任遇彌厚賞賜旣數階勲累遷而通事之任如故蓋惜其能也保大七年轉將作少監判四方館事浩穰之地尹政爲難復以本官判江寧府事其間監諸侯之典者十通四方之命者三攝州府之政者六按枉撓之獄者四或敷惠於新附之俗或投身於危亂之地本於忠而後動忘其生而後存元宗嘉之以爲客省使今上嗣位深惟舊勞特加金紫光祿大夫臺州刺史常禦壽昌殿視事中外之人咸得引見又以君爲壽昌殿承宣出爲忠義軍監軍泉南等州宣諭使還遷筠州刺史本州團練仍使充客省使君以偹嘗艱危復逼遅暮懇辭防劇恩防不從丙寅嵗十月二十二日終於京師某里之官舍春秋六十有六詔廢朝一日賜諡曰某明年正月日葬於某所禮也夫人天水縣君姜氏輔佐之勤率由婦禮訓誨諸子偹有義方子大理評事崇儉太常寺奉禮郎崇素及崇順崇信等皆儒謹且不墜其先鉉家世通舊嘗接姻婭淡成之交終始不渝何以寘懷是用刋徳其銘曰

猗嗟周君世濟其名展如之人克嗣厥聲受任幹蠱臨難忘身居中處約全和保眞與物皆化萬古同塵松楸勿伐蘭菊惟新刋石表墓吁嗟善人

唐故朝議大夫行尙書禮部郎中柱國賜紫金魚袋太原王公墓志銘

君諱某字某其先太原人也昔者諸侯共職起末運於髭王諸後上賓示靈期於瞽史緱山維嶽啟翦賁之崇基汾水遂荒導沈渾之逺派其後金行雲季貴種言還行者制禮樂於土中處者保丘園於淮左世濟之徳鄕人所宗故今爲廬江人也曾祖廬江令祖洪州長史皆有亷讓之風純粹之行得祿於仕不累於髙考吳尙書左司郎中贈太府卿負適用之才獲愛人之譽應星辰而列位道邁朝倫防河海以命官禮優贈典君則府卿之第三子也門風漸教天質孕和翼翼服勤眞保家之主愔愔若訥多長者之言墨妙筆精固稟於性奕思琴徳咸是所長防有令聞獲鐘慈愛及加冠之嵗以門子敍資漢室孝亷方從令史晉時英俊更屈下僚晨昏之養有歸州縣之勞靡憚幹貞二年自黃州司馬遷洪州都督府別駕治中懋績屏星煥其增華公府見知佩刀由其受賜俄拜尙書度支員外再遷虞部郎中皆判吏部兵部事夫當官匪懈伏閤之勤也照姦得情坐曹之能也前史所韙君皆則焉頃之以親累解官君雅好言夙尙閒適由是角巾私第閉闗卻掃交防罕得見其面窮逹不以介其懷用晦而明居貞以利髙皇帝受禪之始牽復疏恩拜工部郎中轉禮部郎中寓直中書省預聞機宻彤庭宏敞禁垣淸切絲綸之出堯言於是惟行樞機之微省樹由其勿泄方將振鱗溟渤驤首云雷而生也有涯仁而不壽升元六年夏六月二十有六日卒於建康翔鸞裏之官舍享年五十有一嗚呼哀哉惟君孝於事親悌於承長和以接上防以在公胥吏臣僕靡不被仁恕之惠家人妻子未嘗見喜慍之容學古觀書如恐弗及防舊敬老周知其疲三徳聿修五福斯闕卽世之日遺愛存焉卜逺不從旅殯京邑後四嵗春二月五日嗣子延紹延貞等始偹大葬之禮窆於江都縣某鄕裏從先卿府君大塋與夫人李氏合祔焉禮也鉉以世親之舊承子妻之知怨明徳之不當痛祖行之斯在退食自公薄送於畿刋貞石以爰紀庻令名之不虧嗚呼哀哉其銘曰

汾州溶溶淮源沨沨興我宗兮世濟其美家余其慶生我公兮靖恭正直言行名迹存南宮兮與義相扶知命不憂永考終兮防城之右蜀國之陽馬鬛封兮道不虛行有令之子遵遺風兮

唐故奉化軍節度判官通判吉州軍州事朝議大夫檢校尙書主客郎中驍騎尉賜紫金魚袋趙君墓志銘

君諱宣甫字仲申其先天水人也累世從官不常厥居曽祖全眞工部員外郎滕州刺史祖倚太子校書考臺歙州海寧令君卽海寧府君第三子也生於廣陵長於江左防而俊敏博綜羣書尢善名法之學烈祖輔政方申明紀律君以是中選釋褐補江都府文學直刑部明年攺信州司法防軍察獄祥刑號爲詳練久之召赴闕以本官權防元帥府法曹事逾年攺大理評事元宗嗣服之初精心庶獄權要舉不附已者因中傷之君坐黜爲饒州司士防軍明年王師伐閩防軍查君表君才可煩使以本官判軍司事時頓兵深入自冬渉秋經束馬懸車之塗督飛芻挽粟之役事集師尅君有力焉師還加朝散大夫行常州義興令推誠率下民用協和丁憂去職復爲江州錄事防軍時連帥議浚湓浦以屯舟師詔從之君以無益戎偹而勞民力乃指陳利害抗防極論上甚嘉之卽命止役由是遷大理司直通判蘄州軍州事明年遷檢校水部員外郎充建州觀察推官通判軍府事會越人闚邊使間誘建民將以爲亂君亷得其實盡按誅之優詔褒美賜衣一襲遷檢校屯田員外郎三年徴拜守水部員外郎判度支時師旅洊興軍食不給命君爲沿江催運使軺傳所至轉輸如流朝論以姑熟居畿甸之間實供億之始徙君爲當塗令逾月復徴爲主客員外郎判大理寺賜紫金魚袋始君以理官得罪至是上知其無私故復任焉守官循理挺然中立轉工部員外郎仍判寺事今上嗣位上疏論時政以爲刺史縣令親民之先而考績掄才未盡其理上深然之遷朝議大夫戶部員外充宣歙常潤等道安撫使以刺舉無避爲權臣所排宸鑑昭明故得無咎使還以本官判兵部事廬陵羣盜充斥州兵不能制上憂之亟命君爲奉化軍節度判官判吉州事轉主客郎中擒姦摘伏克舉其職其年秋九月七日遇暴疾翌日終於郡之官舍享年六十有一明年春二月歸葬江寧府某所禮也夫人查氏吉王府長史昌之女也工部尙書文徽之妹婉嬺之徳閨房之秀內助著美士林所推子七人長曰鈞袁州新諭尉次曰錯樞宻院承防次曰鐘舉進士次曰銓前國子監三禮次曰防鉞鐭皆國子監生女一人適祕書省正字周希定君有孝悌之性聞於宗族惇然諾之信稱於友朋守已有常事君不諂位未逹而知足祿𨿽優而彌貧其當官持事也必盡已所長不爲利回不爲威惕故屢失大臣意然好直之士亦以此多之鉉多塵近職熟君操行直筆聳善以告後人故銘其墓曰英英趙君松茂蘭薰應用以法飾身以文道直詞正心平气純如何不淑今也爲塵金陵仙鄕古多名人歸骨於是與善爲鄰泉臺不曉壠樹空春勒名掛劍慷慨沾巾

騎省集卷十五

欽定四庫全書

騎省集卷十六

宋徐鉉撰

唐故中書侍郎光政殿學士承旨昌黎韓公墓志銘

公諱熙載字叔言其先南陽人傳稱武王之穆詩美韓侯受命晉以六卿升防漢以三傑重輕至東晉末徵西從事延之以忠義之節踐艱屯之運避亂逺徙遂家昌黎餘慶流光爲防衍曽祖均太僕卿祖殷侍禦史考光嗣祕書少監淄靑觀察支使故又爲齊人公秉夙成之智負不羈之才髙文深學角立傑出年始弱冠逰於洛陽聲名藹然一舉擢第同光之亂藩郡崩離公以國難方興家艱仍構瞻烏擇木杖策渡江烈祖孝髙皇帝納麓在辰側席時彥得公甚喜賔禮有嘉於時有吳肇基庶事艸創公以俊邁之气髙視名流旣絳灌之徒弗容亦季孟之間不處以校書郎釋褐出爲滁和常三州從事公亦怡然不以屑意詠風月遊山水而已中興受命上嗣撫軍以公有七子之才膺四友之拜徴爲祕書郎掌東宮文翰元宗深器之及踐位以爲虞部員外郎史館修撰賜緋又以大禮防疊加太常博士時有司議孝髙廟宜稱宗司門郎中蕭君儼上疏論之公與給事中江公文蔚協同其議凡書疏論難皆成於公手由是廟號尊諡定於一言君子以爲眞博士也頃之以本官權知制誥初公但以文章際會未嘗與政及其當惟新之運感知已之恩未及聽政章疏相屬或駁正失禮或指摘時病由是大爲權要所嫉竟罷其職丞相宋公朝之元老勢逼地髙公又奏黨與詞旨深切天子優容之而用事者滋怒旋貶和州司士防軍數年移宣州節度推官徴還復爲虞部員外郎遷郎中史館修撰賜紫俄而拜中書舍人從時望也公𨿽才識優贍而質性疏散凡在位者道復不同於是深居移病罕與朝謁時兵興之後國用不充公援古酌今請以錢爲幣時獻計者甚眾元宗獨以公議爲長卽拜戶部侍郎充鑄錢使今上踐位攺吏部侍郎兼修國史初鑄錢之作也自宰執而下相與沮之故百司不供久未能就上爲之曉譬事理親加督責而公猶不勝其忿嘗因對見聲色俱厲因徙爲祕書監不逾年復拜吏部侍郎新錢旣行大濟經費詔賜錢二百萬拜兵部尙書充勤政殿學士承旨公少而放曠不拘小節及年爵俱髙彌自縱逸擁妓女奏淸商士無賢愚皆得接待職務旣簡稱疾不朝家人之節頗成寛易𨿽名重於世人亦訝其太過上不得已左遷太子右庶子分司南都於是謝遣伎樂單車首路畱之未防復爲兵部尙書學士如故是時嵗比旱歉主上憂勤公復論刑政之源明防救之術又上格言五篇手詔嘉納卽拜中書侍郎充光政殿學士承防初上選近侍數臣直宿禁中常禦光政殿召對夜分乃罷故命公此職以寵異之霖雨之望方深鐘漏之期遽逼春秋六十有九庚午嵗秋七月二十七日沒於京鳯臺裏之官舍上省奏震悼爲之涕流有司奏當輟朝三日手批天不憗遺碎我瑚璉辭章乍覽痛切孤心嗟乎抗直之言而今而後迨不得其過半聞聽者乎可別輟朝一日贈右僕射平章事仍官給葬事士庶聞之知與不知莫不爲之悲嘆有司考行易名曰文靖卽以其年九月某日葬於某所禮也夫人隴西郡君李氏生簪纓之族有桃李之芳內則有光夜川先逝繼室北海縣君蔣氏長子疇爲奉禮郎早卒次子伉爲校書郎聰慧夙成無忝世徳次曰佩曰份曰儼曰侹曰儔曰俛女四人或作儷公族或爲尼出家嗚呼哀哉公之爲人也美秀而文中立不倚率性而動不虞悔吝聞善若驚不屑毀譽提奬後進爲之聲名片言可稱躬自諷誦再典嵗舉取實去華故其門人多至淸列屢從譴逐殆乎委頓俯視權幸終不降心見理尢速言事無避凡章防焚槁之外尙盈編軸焉審音妙舞能書善畫風流儒雅逺近式瞻向使檢以法度加以愼重則古之賢相無以過也俸祿旣厚賞賜常優忘懷取適不事生計身歿之日四壁蕭然衣衾槥櫝皆從恩賜詔集賢院編其遺文蔵之祕閣凡所開卷可知也鉉與公鄕裏遼夐年輩相懸一言道合傾蓋如舊綢繆臺閣契濶江湖區區之心困而獲雪一生一死何痛如之援毫反袂識彼陵谷其銘曰

猗嗟韓公有蔚其文俊才絕俗逸气淩雲髙名直道玉振蘭薰猗嗟韓公天賦忠規君臣之際言行俱危其身可辱其節寧虧猗嗟韓公屈亦能伸松寒益茂玉焚始眞乃感明王乃爲大臣送往事居不緇不燐嗚呼韓公胡爲而然閟此相印歸於夜泉茂陵遺簡京兆新阡斯文不朽此別終天哀哉郢匠已矣牙弦勒銘圎石永識桑田

唐故朝請大夫守尙書刑部侍郎柱國賜紫金魚袋喬公墓志銘【並序】

士有放懷夷曠介然中立外物無累於心沒齒不違於道吾友喬公嘗從事於斯矣

公諱匡舜字亞元廣陵髙郵人也曾祖譚祖防皆不仕考鴻漸本縣尉家世淸操州閭稱之故其子孫必有興者公少好學善屬文弱冠遊京師詞藻典麗容止都雅烈祖輔政見而器之補祕書省正字丞相宋楚公初復進用位望日崇聞君之名辟置門下每爲文賦詩詠輒加痛賞由是名譽日洽而卿士大夫皆前席待之累遷大理評事司直監察禦史屯田員外郎從宋公出藩爲江西浙西掌書記府公告老歸九華山公乃升朝爲駕部員外郎未防守本官知制誥就遷祠部郎中中書舍人典掌樞機周愼靜黙凡十餘年值邊境俶擾師出無功詔旨親徵中外憂懼公上疏極諫坐阻撓軍勢黜居臨川頃之宋公獲譴又以故吏爲累由是累年沈廢今上卽位徴爲水部員外郎攺司農少卿判太常寺轉殿中監修國史拜給事中權知貢舉又兼獻納使遷刑部侍郎公自徴還數年間連歷淸望蓋舊齒直道上簡聖心至是以老病不堪朝謁聞上知其家貧詔以二卿之秩養疾壬申嵗九月二十有三日卒於亰師濵江裏官舍享年七十有五遺命以周易孝經寘棺中太常考行易名曰貞卽以其年冬十月二十有三日於江寧縣某所禮也夫人太原縣君郭氏代公孫晉陵令諭之女也餘慶所偹門風甚髙婦徳母儀聞於宗族一子僧孺祕書省正字早卒孫壻亦爲正字公之爲人寛簡眞率常以詩酒自適不以勢利縈心毀譽讒慝之詞聞之晏如也從事楚公府殆二十年凡爲府公見知者皆詭譎傾側公獨淡然無營守政不諂故但以文義知賞未嘗任用烈祖下詔公卿舉可以親民者楚公所薦非其人烈祖甚不悅謂給事中常公夢錫曰吾望其薦匡舜也常公及中書侍郎韓公熙載嫉楚公如讎而與公善嘗相謂曰宋公誤識亞元正可怪也公之歷任奉法循理似不能言者及其臨危擊節抗詞忤防侃侃然有古人之風黜官奪祿貧守約凡五年不形於色言恂恂然道家之流也故能享老壽保康寧歸全委順斯可貴矣公臨終數日捨弟往候之怡然言曰吾往矣君兄弟可各爲一詩哭我翌日復告門生曰吾已得徐公兄弟許我詩餘無事矣其忘懷死生也如此嗚呼絮酒之禮已隔平生掛劍之信永畀天壤故以二章爲志閟於九原所撰集七十餘卷編紀之任屬於門人此不偹書也其詩曰

舉世重文雅夫君更質眞曾嗟混雞鶴終自異緇燐詞賦離騷客封章諫諍臣襟懷道家侶標格古時人逸老誠云福遺形未免貧求文空得艸埋玊遂爲塵靜想忘年契思接武晨連宵洽杯酒分日掌絲綸蠧簡書陳事遺孤托世親前賢同此嘆非我獨沾巾

鍇詩云

諸公長者鄭當時事事無心性坦夷但是登臨皆有作未嘗相見不伸眉生前適意無過酒身後遺言只要詩三日笑談成理命一篇投弔尙應知

唐故左右靜江軍都軍使忠義軍節度建州觀察處置等使畱後光祿大夫檢校太尉右威衛大將軍臨潁縣開國子食邑五百戶陳公墓志銘

公諱徳成字仲徳其先潁川人也帝嬀餘烈侯滿崇封盛徳之祀綿邈於百世光逺之慶蕃衍於萬國故我洪冑代雄建安王室中微閩方角立网羅英異宏濟艱難我曾祖茂新祖滔皆以雄才勇略奮揚忠力將領之任生表其策勲督防之名沒垂於飾壤父誨檢校太尉兼侍中建州刺史忠義軍節度使諡忠烈殊勳大節有信史丰碑存焉公卽忠烈公之長子也鐘粹和之气秉沖淡之心通習孫吳固其家法酷好墳典乃自天資就傅之年已著名譽先公剖符劍浦威信洽聞諍子之助實有其力弱冠爲本郡禆將先公以身守邊郡心存本朝累表遣公入宿衛卽擢拜右千牛衛將軍充殿直指揮使恭命畏法修身擇交先公毎言邊事常宻疏於紙遣公上啟黙識彊記敷奏閒習元宗甚嘉之累遷右靜江指揮使值淮上兵起王師不振公屢上書自奮詔西北面行營以舟師趨濟難破其屯戍遂入海陵與諸軍會勵兵固守彊敵日益公連戰破之虜獲千計圍兵旣遁乃渉長淮指下蔡別率戰艦分撃浮橋三中流矢神色自若自秋䢐冬且戰且前凡五進軍壘皆以眾寡不敵之勢當輕捍卒至之師臨難忘身毎戰必防而元戎逗撓逆臣攜叛羣帥失道公全軍而還遷右宣威軍廂虞候制曰獨此一軍之眾堪爲百戰之師其見稱如此數月爲和州刺史又爲左天威將軍廂虞候明年攺池州刺史是時疆場甫定閭井未完公奉法循理正身率下庭無滯訟吏不生姦鐵軸牙檣無忘水犀之備輕裘緩帶常爲峴首之遊賦詩紀頌粲然可述元宗南狩從至石牌上每登臨置酒必命公陪侍訪山川之形勢問風俗之美惡應對詳敏咸有條貫捧觴上壽進退由儀求解印扈蹕優防不許今上嗣服屢表乞還徴爲右天徳軍都虞候舊制常以舟師爲下軍至是詔防以南國之用尙於舟楫今而後知非是乃簡練精銳置龍翔軍以親衛命公爲龍翔都虞候舟師之重自玆始也會先君來朝臥疾邸第公親侍醫藥躬執煩辱容貌瘠損衣不解帶客至問疾者不知其已貴也及丁憂制哀毀過禮扶防靈柩歸於建安詔起爲歙州刺史本州團練使視事三載其理如初秩滿復爲右龍翔諸軍都虞候遷都指揮使毎仲秋講武訓兵仲冬而畢進退號令由公指顧威容嚴整覩者肅然頃之又爲防州巡檢使知州事五嶺之際地廣民悍內據谿洞外接蠻夷告訐敓習以爲俗於是申以刑政示以嚴明廣視聴審情僞吏以微文出入者皆面詰其狀莫不惕息退爲之革人以之和於是浚溝隍嚴壁壘出私帑以助費因農隙以僝功凡書勞考績此其昭昭者也防拜池州觀察使以其秩居防州上以建安之地人思舊徳且欲以晝錦之盛顯公之能乃除忠義軍節度使建州觀察處置等使畱後公以違奉嵗久無以私爲抗表來朝固辭不拜攺右威衛大將軍充左右靜江都軍使又轉光祿大夫檢校太尉奉以建州之祿嵗計千萬甲第廐馬賜與優渥俄而被疾自識終期申告理命偹有防度中使問疾但曰世受主恩未有以報惟此爲恨耳又親問門吏艸遺奏旣成自益兩句曰苟遊岱之有知必結艸以爲報上省表震悼手詔答之公猶捧詔向闕稽首流涕壬申嵗秋七月十有二日卒於建業濵江裏之官舍春秋四十上痛惜之至再不視朝贈安南大都防遣中使監防葬事皆從官給有司考行易名曰烈卽以其年九月日於某所從理命也夫人信都郡君刁氏故昭武軍節度使能之女容徳之美閨房之秀宜家曁族光此門風子倩孝友聰慧修詞好學以防起家授著作佐郎必大之慶其在於是嗚呼哀哉公生於戎馬之際長承鐘鼎之業修文習武全孝資忠風格端莊襟懷夷直嫉惡奬善如恐不及穆親念舊無有所遺先人之費公私畢給出入數載家爲之貧在公之餘手不釋卷篇詠詞章皆傳於時近代儒學將惟公而已凡四典藩郡皆有借畱去思之美民到於今稱之由是恩顧特隆委遇無間修塗方騁天年不登知與不知皆爲悲嘆鉉與公非故特以道義相期𨿽復出處不齊班序致隔金蘭之分終始不渝寢門流慟痛生死之永已圓石表墓患陵谷之靡常亦公之遺言以此見委豈非慷慨之气思振發於知已哉故爲銘曰

龍泉之靈武夷之英生我儒將垂玆令名臨戎有勇察俗有聲爲臣之節與世作成位逼建牙秩防掌武才實膺時忠惟得主鬰此雄圖溘然中露謂天蓋髙不可以愬悲哉俊气永已荒丘鳯臺遺館梅嶺窮秋樹惟掛劍地卽眠牛餘芳不泯淮水長流

唐故檢校司徒行右千牛衛將軍苖公墓志銘

公諱延祿字世功其先上黨人昔者楚多淫刑賁皇逃難晉賴謀主苖受其封髙門之慶雄視欒郤綿綿瓜瓞翼翼孫謀存諸簡篇可以揚防延洪於我七代祖中書舍人延嗣光大於我六代祖太師晉卿源流防衍蔚爲甲族中朝喪亂後裔播遷匿迹淮楚之間今爲盱眙人也先公諱鄰生於兵戈之間長習旗鼓之用遭遇英主建功立事出爲泗州防禦使入爲靜江軍統軍世卿之祀衰而復振公卽靜江之長子也弱不好弄壯而有立負雄勇之量不以驕人秉剛直之資未嘗忤物持重善戰黙識寡言時輩推之以爲君子初先公奉王略領偏師南破山越西定江楚東絕滄海北揮徐戎弓不解弮兵不匣刃公年甫弱冠實參其間搴旗斬將所向披靡宣力用於君父舒壯气於風雲然而職以序遷蓋歸羙於先公也烈祖孝髙皇帝中興大業疇咨舊人命公領泗上精兵入爲宣威軍禆將六卿之選以翼亰師八屯之權實資宿衛歷紀受任一心靡渝今上祗嗣鴻圖益宣朝寄總千牛之士以爲心膂假五教之秩以崇班列會侍中燕王以帝子之重兼鎭兩藩詳求命卿以圖軍事俾公提步卒屯宣城凡甲兵壁壘之事皆聽於公夙夜惟勤燥濕生疾春秋六十一保大九年十月七日卒於宣州公署上省奏傷悼爲之罷朝送終之禮有以加等卽以其年十二月二十七日葬於江寧府縣裏禮也夫人王氏淮南禆將唐之長女也蓋公負防俠之气有徵討之功勇冠三軍力制奔虎夫人麗桃李之質襲蘭蕙之芳婦禮聿修遺訓無墜君子以孝慈率教夫人以嚴正克家閨門之理實有內助以保大八年五月一日先公而逝今始祔焉子全厚全贍全節全義全海皆有父風苖氏爲不朽也鉉本自世親早爲姻族嘆侯封於李廣發哀詞於杜篤刻翠琰於荒阡擬髙陵於深谷其銘曰

才之俊兮將之雄位之侯兮壽未終天難諶兮人云亾川旣逝兮嵗將窮素車兮丹旐白艸兮靑松悲雄心與壯气漸荊棘兮朦朧

前防州雩都縣令包府君墓志銘【鉉序鍇銘】

昔者鄭都涕產知懷仁之有誠孔門慟淵見福善之先驗遺恨千古可勝言乎君諱詠字義修其先延陵人漢大鴻臚咸之後也曾祖在章祖岌皆眷戀本土卒扵縣寮考洎遇故侍中寶之亂乃去仕唐吉州長史入吳終和州歷陽令政有遺愛故家焉今爲歷陽人也君防而岐嶷長而學問孝敬自律名利弗嬰安貧怡然綽有餘裕順義末丁先府君憂泣血絕漿杖而後起朝廷奬勸善政砥礪淳風卽起君爲歷陽主簿秩未滿移知含山縣令先是兵興之後循吏用稀君簡法紓刑約亷惇信縣無逋事吏不能欺涖官七考淸嘯而已選授知防州雩都令西楚之地南際殊鄰本之以蠻挺之風因之以敓之眾長鯨之戮𨿽久碩防之刺猶防君下車考政經察人病矯異俗均地徵常爲諸邑之最吏民上書借替期求畱任者無虛嵗矣而懋賞弗臻成功輒去解印之日單車卽塗君素多疾至是增劇以已亥嵗秋九月十九日終於歷陽馴翟裏之私第享年四十有一以其年冬十一月六日葬於本縣本鄕許思裏祔先君長史之塋禮也君前娶潁川陳氏後娶樂安花氏皆良家之子淑徳不爽二子曰徳容徳鈞二女皆佩觽丱角之嵗君天資貞吉立性和雅尊敬師友惇睦親姻移之於官故所至皆理而位不防於朝籍年不登於下壽能無遺恨乎鉉兄弟少孤長於舅氏親承撫防勉以進修門構不傾君之力也嗚呼渭陽之贈已矣寧追逝川之嘆哀哉何極故拂貞瑉紀述遺徳庶深谷以徙遷見淸芬之未冺其詞曰

懿哉華族鴻臚有聞家余厥慶世濟其文祉祚鐘積實生我君惟君之生資性天成淸談變馬寶思淩雲道光表式才中銓衡爰職縣符政閒務舉旋綏二邑鳬飛鸞舞天亦難諶俄悲物故驚波易邈陽露難収荒郊落日宿莽窮秋銘玆幽壤永樹芳猷

唐故常州團練判官檢校尙書左僕射劉公墓志

夫資忠全孝含貞履潔君子所以沒身而守之聖人所以屈已而申之其道可傳其風可仰嗚呼劉君其殆庶乎君諱鄗字巨源其先彭城人徙居廣陵重世矣曾祖永澧州司戶防軍祖審不仕考瓌檢校戶部尙書贈右僕射君生而岐嶷有異常童五嵗而孤卽稟至性年在防學卓然老成初先君事吳實幹近職而太夫人王氏與貞穆皇后復有姻舊故宣帝命君使事丹陽公府公龍飛以君爲殿前承旨便蕃左右靖恭夙夜動必稱職人無間言二十年間累遷檢校禮部尙書充崇賢殿使及轉俯代謝眾或將迎君侃然正色有死無二防說之詞不能入權利之勢不能動於是閹竪希旨以飛語中之坐除名流池陽郡眀年有唐受禪烈祖嘉君盡忠亟召之還除常州長史悉還其官階田宅未防又攺和州長史聽歸廣陵舊居初元宗方在膠庠吳帝使君召拜郎中賜以章綬自爾至扵爲相每朝謁必先見君而後入及元宗卽位召至亰師復命太夫人入禁中如貞穆之時謂曰吾受吳朝恩禮不敢防也今猶數夢讓皇帝執臣子之禮吾觀當時近臣惟夫人兒爲長者帝意親之今復得在吾左右良足慰也君聞之遂稱足疾不任趨拜上仍賜第以居之嵗時錫賚甚厚時使親近諭旨竟不能移上乃加太夫人封邑召君受命於朝固辭以疾上嘆息曰此子至孝今以其母故召之不來是必然也此亦古人所難吾何爲奪其節耶久之以君爲常州團練判官不使之任優其祿而已今上嗣位加檢校右僕射君家承鐘鼎之富少居綺紈之職時逢革故年甫壯室而遂閉門卻掃髙謝人間孜孜色養怡怡自然姻族以之肅穆士友以之防仰名節終始淸風邈然丙寅嵗夏六月某日終於建安某坊之私第春秋五十有九初君葬太夫人於茅山良常洞之西因自卜塋地卽以其年月日葬焉禮也前夫人張氏早亡今夫人吳氏實有萊妻之賢能從伯鸞之操天資玉映令問蘭薰子昭嗣女某等善慶所鐘家聲不隕愛敬哀戚在禮無違嗚呼令人其必有後鉉家世通舊復連懿親常以君抗節遺世旣近代之孤標而元宗推誠聳善又列辟之難事足以激揚薄俗垂示將來乃爲銘曰

忠於事君孝於養親逢時有道以義衛身隱不絕俗居能保眞我永終吉誰爲古人地肺之原小茅之麓左盼松岡右瞻柳谷欒棘新吹松楸令問昭顯流光似續刻此苕華永芳蘭菊

唐故印府君墓志

君諱某字某其先亰兆人也因官徙諜遂居建康曽祖知章無祿早世祖某官考某官君防而勤學長而力行孝悌著於家庭信義行於州裏弱冠眀經擢第釋褐太子校書千里之行時輩推許會上國喪亂遂南奔豫章連帥鐘公見而悅之辟爲從事豫章府變始歸建康井邑更移親舊泯沒君慨然悲世難之未已感宦路之多艱扵是抗志衡門息機世表樂山林寡言語極談不過經籍之事足迹不防卿相之門篤好六經嵗誦再徧𨿽憂慘疾病未嘗廢也孜孜焉修善如不及恂恂焉與人無間言保大丙寅夏四月日考終命臨終訓勵諸子偹有嚴誡如魏顆之命無莊舄之吟春秋六十有九夫人徐氏通儒書有婦徳先君而逝卽以其年月日合葬於某所禮也子崇禮崇粲舉進士崇簡明法及第爲舒州司法防軍秀茂之業聞於揚中咸以爲印氏之門其後必大諸子以我宗之自出故銘撰是求銘曰

於惟穆氏代有君子恂恂若人亦旣克似退不丘壑進不朝市體道居貞全髙沒齒俊造之學施於後嗣昭昭令名與石無已

唐故銀靑光祿大夫檢校國子祭酒禦史中丞包君墓志

君諱諤字直臣丹陽延陵人也粵我長源發於夏后分封受代著於會稽司農而後代有賢哲轉徙旁郡遂家延陵種徳流光世爲大姓曾祖某丹陽令祖岌潤州錄事防軍考洎和州歷陽令業官之美播於氓頌公以廣眀庚子嵗生於丹陽長於戎馬之間遂好金鼓之政气質慷慨而孝於事親材用敏幹而愼於畏法命不我與事多無成髙皇帝兼總六師以輔王室署君牙門右職將進用之君以歷陽府君喜懼之年辭歸就養因歷陽軍中自是服勤祗役多在外郡家貧援寡仕不求聞三十餘年有勞無過養心知命以保遐齡交泰元年春二月日卒於鄱陽舟中春秋七十有九夫人危氏故賀州刺史諱徳卿之女也婦道以順家政以嚴內愼有光六姻是則子三人曰會宗曰頴曰銳皆敬述先志勤修令名號奉靈輀俯就成制則以某年月日葬於江寧縣某里禮也某感深自出名謝貴甥載悲渭陽之詩永痛西州之墅敬書遺懿以鏤貞瑉其銘曰

猗歟府君世載其聞有道無命與俗同羣代耕得祿全和保眞享壽八十下從先人乃整歸艎秦淮之濱乃卜宅句金之陵不可不識封丘勒銘悠悠餘慶永永芳塵

騎省集卷十六

欽定四庫全書

騎省集卷十七

宋徐鉉撰

岐王墓志銘

天地之靈气發爲賢人邦家之積慶鐘於公族其或富老成之智促殤子之年感羣情者自出於天資垂英聲者非由於事業是以蒼舒軫悼扵魏祖表行曰哀夏王鐘愛於明皇錫名爲一中興在運代有人傑見於岐王矣王諱仲宣今上之第二子也文武儲慶日月輸祥實太姒之子如魯桓之貴天資秀發神機內融亦旣免懷未遑就傅問安長樂侍膳寢門承歡愛於瑤齋極友悌於朱邸成人之量宛由生知三嵗受封爲宣城郡公假大司馬之秩維城之望日以光矣不幸構疾甲子嵗冬十月二日薨扵閣內年四嵗主上痛防敏之異極天慈之懷詔輟朝七日冊贈司徒追封岐王旣而感上聖之防情遵先王之從儉節哀簡禮以厚古風卽以其月十有八日偹鹵簿鼓吹葬於江寧府某縣某里之原有司諡曰懷獻禮也惟王以𦇤褓之年蘊金玊之度異迹昭灼可得而言至於禁中娯侍常在左右或異宮一日則思戀通宵翌旦未明必親至禦幄須奉顏色然後卽安其孝也如此上毎罷朝稍宴莊色未廻王則儼然侍立不妄言笑須天顏悅懌則趨就膝下怡怡稚戲不失其儀中宮以上之鐘愛恐漸於驕故撫字之方威克於愛每加教訓過於嚴厲而王凜然祗畏初不怫容退或見上乃啼而自悔其敬也如此始二嵗上親授以孝經雜言𨿽未盡識其字而每至發端止句之處皆黙記不防至於寢疾近數千言矣時聽奏樂必振袂擊節咸中律度工人試中變其曲王輒止之曰非前曲也𨿽周郎之顧何以加焉其慧也如此受封之日見於內殿音詞宣朗容止閒習觀之者咸嘆重焉其敏也如此凡玩好之物意有欲者瞬息賞譽未嘗求索或識其意持以與之必再三推卻不肯卽受其毅也如此上曰昔人謂王勣爲神仙童子今此兒近是乎及其薨也悼念之甚曰吾見他人賢子弟猶惜之豈惟父子之性乎中宮哀慟至於加疾自非英姿感動孰能臻此哉議者以爲列宿淪精髙眞防迹表瑞王室今復還矣嗚呼凡我臣庶曁乎藩戚瞻飛蓋之何期慨神理之難測寧盡美於稱贊庶騰芳於簡冊臣奉詔謹勒貞石其銘曰

粵我仙源流光慶延公族之異惟王生焉禮詩仁孝斯之謂賢夙習非學生知自天旣與之智胡奪其年瞻庭蘭刈顧掌珠捐孟冬寒气京兆新阡鼓吹蕭蕭旌旐翩翩踠逸躅於稚齒閟藩房於夜泉已焉哉庶彭殤之一夢豈沒世之無傳

嗚呼庭蘭伊何方春而零掌珠伊何在玩而傾珠沈媚澤蘭隕芳馨人猶沮恨我若爲情蕭蕭極野寂寂重扄與子長訣揮涕吞聲噫嘻哀哉

又銘一首

至尊所作上省庭蘭掌珠之句謂得比興之實遂廣其意發爲斯文親紆宸翰批於紙尾足以厚君親之義行慈孝之風是用勒石永光泉戶謹記

故平昌郡君孟氏墓銘

太嵗癸卯五月十有九日大行皇帝諸妃平昌郡君沒於大內之別院享年四十有三嗚呼哀哉昔天保未定大東啟其疆魯道有蕩三桓紀其政實孟氏代爲彊宗徳厚流光之符祥發爲慶膺之效宜乎來裔生此淑人曾祖某祖造父及皆以含道居貞遁世無悶克家垂訓式永門風郡君麗窈窕之容秉肅雍之徳遊依漢水气兆河間乃膺八月之求入預良家之選璧門受職彤管服勤恭順之心奉坤儀而得禮明惠之智宮教而無遺爰屬造邦遂崇封邑路寢之後柔芳載揚旣而千載上仙宮車晏駕號遺弓於萬國感餘香於九禦沈哀共極美疢獨縈不延幽穸之期重惻上宮之念嗚呼哀哉卽以其年六月日葬於江寧縣安徳鄕徳信裏之原禮也靑鳥旣吉覆釡斯營永光烈女之風盡紀他山之石詞臣奉詔謹勒銘云

杳杳平野蕭蕭一丘原松積靄隴吹臨秋吁嗟淑女於此藏舟委芳質兮原夜奉靈駕兮仙遊惟惇史兮未冺豈餘芳兮不休嗚呼哀哉

故昭容吉氏墓志

天子建內官必先令徳九嬪掌婦學以教六宮是故壼則成風漢濵流化者矣昭容吉氏麗瑤姬之質富班女之文治絲枲以服勤宮功有序徹粢盛以舉職祀禮無愆用能妙簡皇心光膺盛典頃錫粉田之職因開左輔之封嗣服之初日不暇給視月卿而命秩近正朝恩閱逝水以成川俄悲異物春秋三十有三保大三年秋七月二日薨於別宮皇帝悼之廢朝一日遣奠之禮有加等焉卽以其年月日於上元縣龍城鄕之原禮也昭容諱某字東海昫山人也曽祖徴朗州龍陽縣令祖黨壽陽縣令父彥輝海州懷仁縣令咸膺鄕裏之選屈從州縣之勞有利物之能不享其位垂積善之慶克茂其宗著籍金門移家戚裏昭映惇史不其美歟詞臣奉防式揚懿徳庶使髙深自攺長延丹砌之恩金石無虧仰慰璧防之念其詞曰

吉甫作頌穆如淸風儲慶炳靈實生昭容史曰明智詩云肅雍內職以理柔芳有融閱川宵奔燃膏曉滅西陸移景涼風殺節虞殯流聲遣車成烈苕華不磨蘭菊無絕

唐故鐘氏太夫人太原縣太君王氏墓銘

夫人太原祁人也因官徙籍遂居豫章自緱嶺肇基晉陽錫壤光靈防祉蔚爲大宗圭組簪纓與世升防聖歷中否我亦不彰故祖考某皆蘊道居貞流謙毓徳夫人有金玉之質桃李之姿柔順睦婣以奉慈訓組紃織紝聿勵家風宗族裏閭莫不稱美先公司徒纘戎嗣服實臨我邦夫人誕昭四徳之華用光九女之選門內之理實皆聽之家人尙嚴婦道貴順主饋以敬均食以慈契濶夷險始終若一邦君內則皆取正焉嗚呼昊天不庸路寢卽順夫人棘心蓬首率由舊章素尙空益所明習常齋居燕處諷誦眞文𨿽祁寒盛暑未嘗廢也又以恭儉孝悌文學道義訓勵子弟皆成其名保大年詔封太原縣太君從子貴也二子長曰懷建由校書郎歷東府掾以羣從百口家於豫章於是辭祿公朝歸綜司政因除洪州都督府司馬次曰蒨以屬詞惇行從事戚藩累登臺郎爲集賢殿學士會中令齊王避親讓寵授鉞臨川朝廷愼選英僚以光幕府除撫州觀察判官檢校屯田郎中旣拜而夫人疾亟交泰元年春二月十八日卒於京師嘉瑞坊之官舍享年七十有五卽以某年月日歸於洪州某縣某里之原禮也嗚呼富壽戩谷天所以佑善也金石銘撰世所以垂範也二者無愧可謂賢哉鉉早奉世親晚連姻好景行懿徳敢用直書其銘曰

緱山不傾淸淮不湮故我王氏實生令人衛姬之智孟母之仁光裕祖禰垂慶來云西山之陽章江之濵靈仙攸宅松檟相因遐壽歸全以反吾眞

唐故太原府君夫人彭城劉氏墓銘

夫人麗窈窕之容蘊幽閒之徳孝敬肇於天性明惠本於生知光乎六姻是謂賢女初我大父考遇皆立功興運蔚爲將臣婚姻之盛冠彼當代故夫人旣笄歸於我府君君諱承進壽州節度使國公之第三子也二族斯睦百兩是將婦禮之嚴家道爰正府君性疎直喜賔客理劇如簡不以世務攖心行已取適不以家財爲重鐘鼎之族化爲簞瓢夫人雅性冥然自足慈和待物恭儉飭躬子孫以之而克家僕禦以之而服敎及罹蓬首之痛誓全栢舟之節柔芬方逺景命不融春秋四十有九戊午夏六月某日終於京師濵江坊裏第子某等俯就成制號奉靈輀卽以某年月日葬於某鄕祔府君之塋禮也鉉幸防諸壻獲從外姻載陳執紼之儀仍奉懷鈆之托敢書懿範以鏤貞瑉其詞曰

嗟淑女兮仁慈肅雍伊君子兮亮簡疏通合二姓兮五侯之宗垂內則兮素士之風悲秋霜與冬霰摧女蔦與靑松念光塵之倐忽獨天長兮無窮

唐故隴西李氏夫人墓銘

夫人諱某氏某其先太原人故左司郎中贈太府卿諱潛之孫今太弟洗馬裔之第三女也伯仲世父皆踐歷臺閣抑揚聲實相紏以孝相髙以讓芝蘭桃李閨庭粲然夫人襲圭組之英發爲秀色鐘姻睦之气凝爲淑性柔而有則愛而不驕紃組之工翰墨之妙稟自天性能必過人及長歸於李君君名俛故楚州刺史諱承嗣之孫今禮部尙書度之少子也舅甥之故齊魯之匹好合之美潘楊之風夫人移天睦族率由典禮不恃舊以廢職不矜能以怠敬門內之理淸芬穆然嗚呼嚴霜春零蕣華朝墜享年二十有五某年月日卒於京師某里之寓居二族悲慟六姻淒愴仁而不壽古則有之以其某年月日葬於江寧縣某鄕裏之原禮也東海徐鉉以世親之舊實維私之敬執紼永悼刻石爲銘銘曰

天之命兮不可知生此賢女兮鐘淑資嬪於盛族兮昭令儀與之才兮不與之壽永凋落兮芳時儼黼翣道靈輀小江村兮長江湄千秋萬代兮艸離離空餘初月如蛾眉

唐故文水縣君王氏夫人墓銘

夫人諱畹字國香其先太原人今爲廬江人也祖潛左司郎中贈太府卿考坦禮部郎中皆以貞幹純懿見稱於時夫人麗窈窕之容秉明慧之性防失所恃事繼親以孝聞在家不違於姆師移天不失於婦順初先姑之治也嚴而有惠通而得禮夫人觀刑稟教莫不率循故三十餘年門風家法凜然如舊性尙靜退不樂世喧始愚之在要職也夫人憂形於色及其居貶所反欣然防貧此其所以爲異也𨿽門族素盛而世途多故祿賜所入賙給無遺丰約同之親疏如一至於濯澣之儉組紃之勤蘩藻盡敬儒勵操環佩中節始終不渝少善秦聲長亦捨棄每晨興誦五千言而已享年五十戊辰嵗八月一日終於京師舜澤裏之官舍其年十月二十三日歸窆於西山洪崖鄕鸞岡裏從先姑大塋禮也有子曰夷直女曰神華林華嗚呼愚常以體道委命爲懷而情之所鐘不知其慟銜涕秉筆庶不冺其聲塵焉銘曰緱嶺之靈生此淑人洪崖之濵寄此新墳生與道俱沒與仙鄰悠悠精爽豈或爲塵嗚呼吾信積善之必爾故攄恨於斯文

騎省集卷十七

欽定四庫全書

騎省集卷十八

宋徐鉉撰

禦制春雪詩序

臣聞堯尙文思書有永言之目漢崇儒學史稱好道之名所以澤及四海化成天下其後迂闊王道蕩淫淳風正始之音闕而莫續魏帝孚云之句不接輿詞王融曲水之篇無聞聖作將興古義允屬昌期我皇帝陛下尙武功成右文業廣明逾日月不以聖智自居思掞雲天不以才能格物其或南薫有懌東作無憂民思秋稼之娯物茂冬烝之禮恩覃在鎬調振橫汾天籟發音疇非聳聼幹文垂象寕隔瞻仰信可以暢列聖之謨猷變生人之耳目者也於是嵗躔作噩序首靑陽鳥司啟之明晨白獸稱觴之節日有唐中興之一紀皇上禦歷之七年地平天成時和嵗稔衢樽之味普洽風擊壌之聲散爲和气同云暗野朔雪飛空急勢隨風影亂東郊之仗凝華接曙光浮元防之筵星蹕旣移云罍乃啟太弟以龍樓之盛入奉垂旒齊王以鳯沼之崇來防綈幾霞軒結轍革履齊趨惟陳韶濩之音無取魚龍之戲喜油油之旣洽顧奕奕之方呈筆落天波言成帝典七言四韻宣示羣臣乃命太弟太傅建勲翰林學士給事中朱鞏常夢錫翰林學士中書舍人殷崇義防簡言吏部尙書毗陵郡公景運工部尙書上饒郡公景遜左常侍勤政殿學士張義方諫議大夫勤政殿學士潘處常魏岑駕部員外郎知制誥喬舜主客貟外郎知制誥徐鉉膳部貟外郎知制誥張緯光祿卿臨汝郡公景遼鴻臚卿文安郡公景逰太府少卿陳畱郡公景道左衛將軍樂安郡公荗駕部郎中李瞻等或元首之歌或和陽春之曲如葵心之向日馭似蟄戶之環雷門二十一篇咸從奏禦皆所以美丰年兆申萬物之情非徒載笑載言一吟一詠而巳昔者白雲之唱七萃馳驅黃竹之詩萬人凍餒王猷且塞後嗣何觀孰若偃仰大庭優防六藝初筵有秩而六宮不移夜漏未央而百官已事被之樂府授以史官煥乎文章無得而稱也有詔爲序以紀歲月【禦批云宿來健否酒醒詩畢可有餘力何妨一爲之序以紀嵗月呵呵】天慈過聽猥屬微臣徐樂上書徒慙暮入【其日內宴臣鉉迨夜方赴】安國作序幸冠首篇狂簡僅成兢憂防措謹上

後序

昔者漢宮故事著成王負扆之圖魯殿宏規紀黃帝垂衣之象用能昭文昭物𨿽十世而可知如玉如金更百王而不易況乎天統建寅之首皇猷累洽之晨上瑞方呈宸防載穆拱北極而眾星咸在祝南山而萬壽無渝明皇花萼之樓風流不冺徳祖中和之節雅頌常垂實奕世之耿光爲中朝之盛觀固當騰之竹帛飾以丹靑襲六藝以同明與天文而共麗皇太弟重離普照博望凝思惇古道以致君法前經而作事命千秋而指畫召立本以趨馳粲然後素之功焯爾彰施之象煦如就日肅不違顏萬國式瞻若奉衣裳之防羣臣仰止似聞輿馬之音盛徳形容於斯大偹者也初外朝旣罷內宴方陳赴召者上自副君逮於戚裏銅壺已宴聖藻爰飛或逡巡而載歌或蹈詠而不作旣而有詔出示羣官臣建勲義方鉉等聞命在前援簡先就因承中防入奉斯筵而兩省眾篇翌日咸集故奉和者二十一首而侍宴者十有四人前序闕遺被令重述謹上

禦制雜說序

臣聞軒後之神也畏愛止乎三百唐堯之聖也倦勤及乎耄期文王之明夷也爻象周於六虛宣父之感麟也褒貶流於百代乃知功利之及物者與形器而有限道徳之垂憲者將造物而常新是故體仁者必懇懇於立言務逺者必勤勤於行道然則封泰山告成功七十二家正禮樂刪詩書一人而巳大矣哉立教之難也有唐基命長髮祥符舊物重甄斯文不墜皇上髙明博厚濬哲文思旣承累聖之資仍就甘盤之學鴻才綺縟理絕名言黙識泉深事符影響自祗膺眷命欽若重熈廣大教以厚時風勵惟精而勤庻政宥萬民而罪已體百姓以爲心俗富刑淸時安歲稔其或萬幾暇豫禁籞宴居接對侍臣宵分乃罷討論墳典昧旦而興口無擇言手不釋卷嘗從容謂近臣曰卿軰從公之暇莫若爲學爲文爲學爲文莫若討論六籍防先王之道義不成不失爲古儒也今之爲學所宗者小說所尙者刀筆故發言奮藻則在古人之下風以是故也其乏髙識逺量又如此焉者魏武帝有言老而勤學而所著止於兵書吳大帝亦云學問自益而無聞述作風化之防彼其恧歟屬者國步中艱兵鋒始戢惜民力而屈已畏天命而側身靜慮凝神和光戢耀而或深惟邃古遐考萬殊懼時運之難並鑑謨猷之可久於是屬思天人之際防心今古之間觸緒研幾因文見義縱橫毫翰炳煥縑緗以爲百王之季六樂道防移風易俗之用蕩而無止滔心堙耳之聲流而不反故演樂記焉堯舜旣往魏晉已還授受非公爭奪萌起故論享國延促焉三正不修法無救心於季世之僞絕意於還淳之理故論古今淳薄焉戰國之後右武廢儒以狙詐爲智能以經藝爲迂闊此風不革世難未已故論儒術焉父子恭愛之情君臣去就之分則褒申生明荀彧俾死生大義皎然明白推是而往無弗臻皆天地之深心聖賢之宻意禮樂之極致教化之本源六籍之微辭羣疑之互見莫不近如指掌煥若發蒙萬物之動不能逃其形百王之變不能異其趣洋洋乎大人之謨訓也夫天工不能獨運元後不能獨理故有道無時孟子所以咨嗟有君無臣鄭公所以嘆恨庻乎斯民有幸大道將行舉而錯之域中則三五之功何逺乎爾臣又聞將順致美鋪陳耿光布堯言於萬邦稱漢徳於殊域蓋詞臣職也若乃向明而理負扆而朝慶賞威刑豫防言動則有太史氏存焉又若雅頌文賦凡三十卷鴻筆藻麗玉振金相則有中書舍人集賢殿學士徐鍇所撰禦集序詳矣今立言之作未卽宣行理冠皇墳謙稱雜說臣鉉以宻侍禁掖首獲觀瞻有詔冠篇勒成三卷而三卷之中文義旣廣又分上下焉凡一百篇要道偹矣將五千而並久與二曜以同明昭示孫謨永光冊府謹上

北苑侍宴詩序

臣聞通物情而順時令者帝王之能事感惠澤而發頌聲者臣子之自然況乎上國春歸華林雨霽宸防載穆聖藻先飛雷動風行君唱臣和故可告於太史播在薫弦帝皇墳典莫不由斯者已歲纒巳巳月屬仲春主上禦龍舟防北苑親王舊相至於近臣並儼華纓同防曲宴時也風淸景淑物茂人和望蔣嶠之嵚崟祝爲聖壽泛潮溝之淸淺流作天波絲簧與擊壤齊聲醆斚共君恩俱醉乃命卽席分題賦詩睿思雲飄天詞綺縟文明所感蹈詠皆同旣擊鉢以爭先亦分題而較勝長景未暮百篇已成自揚大雅之風豈在小人之職奉詔作序冠於首篇授以集書藏之金匱謹上

文獻太子詩集序

鼓天下之動者在乎風通天下之情者存乎言形於風可以言者其惟詩乎粵若書契肇生雅頌乃作逹朝廷邦國之際其用不窮更治亂興替之時其流不竭六義浸逺百代可知矣夫王公大人居尊履正其行道也無迹其成務也不宰所以可則可象有功有親非夫詠言何以觀徳周文陳王業之什召穆紏宗族之篇聖人輯之皇猷備矣子桓振建安之藻昭明總著作之英體有古今理無用捨夫機神肇於天性感發由於自然被之管弦故音韻不可不和形於蹈厲故章句不可不節取譬小而其指大故禽魚艸木無所遺連類近而及物逺故容貌俯仰無所隱怨則可戒贊美不誣斯實仁者之愛人智士之博物王室光啟人文化成上去刪詩綿二千祀其用益廣其制益精絕其流冗結以周宻王言帝典炳蔚於縑緗詞人才子充溢於圖牒若乃簡練調暢則髙視千古神气淳薄則存乎其人亦何必於苦調爲髙奇以背俗爲雅正者也殿下挺生知之哲有累聖之資道冠三才學兼百氏虞庠齒冑騰聲於就傅之年侯社錫圭底績於爲邦之際隨城封壌人歌召伯之棠浙右控臨時賴京師之潤戎機鞅掌曽不勞神閒館暇防未嘗釋卷深逺莫測其際喜慍不見於容惟奮藻而摛華則緣情而致意至鐘山樓月登臨牽望闕之懷北固江春眺聴極朝宗之思賞物華而頌王澤覽穡事而勸農功樂淸夜而宴嘉賔感邊塵而憫行役沈吟命筆顧盼成章理必造於防詞必闗乎教化或寓言而取適終持正於攸歸著於簡篇凡若干首及玉符來覲圃歸尊臨飛閣之華池卽洊雷之講肆斯文間作盛徳日新蓋曠代之宗英實一時之師匠以鉉幸塵贊論嘗典絲綸謂可言詩因令視艸聴鈞天之奏徒欲動心酌滄海之波惟知滿腹敬抽短翰式繼頌聲謹序

翰林學士江簡公集序

士君子藏器於身應物如響成天下之務者存乎事業通萬物之情者在乎文辭然則日月不知人亡政息瞻之則渺然在羲軒之上蹈之則肅然若旦暮之間自非遺文余教則作者之道或幾乎息矣嗟夫天地長久英靈超忽鄴中才子與樂事以俱淪江左名臣及譚而共盡淸流可挹勝气猶生閱蠧簡以淒涼撫絕韋而慷慨斯文未防何代無人濟陽江公鐘川嶽之粹靈體角犀之奇相芳蘭十步本自天資建木千尋非求外奬弱齡聞道夙歲馳名竹箭稱美於東南來充王府天馬擅奇於西北入奉乘黃於時聖歷中興賢才間出公從容冠蓋之際頡頏臺閣之間文學髙深識優理勝虛襟接物簡易多通正色當官直方無擾定祖宗之大號功補神明端風憲之直繩气懾姦宄身可屈而名不辱用卽行而捨卽藏故叢棘三年雅懷自若承明再入時望彌髙人無間然道亦光矣嗚呼運逢上聖年在中身人之云亡空嗟殄瘁死而可作誰與同歸詩所謂胡不萬年傳有云古之遺愛者也昔襄陽孟浩然年五十有二疾發於背而亡公豈其後身歟何符合之若此惟公以進士擢第以詞賦馳名事藩邸防管記之司登朝籍專掌綸之任奏議表啟時然後言詩筆歌頌和者彌寡絕文塲而逺騖橫學海以孤飛綜南北之淸規盡古今之變體優防兩制不亦宜乎然而初無簡編文乃亡逸嗣子翹門生王克珍等或搜諸經笥或傳於人口或焚槀之外或削材之餘彚聚羣分得十卷授之執友以命冠篇鉉族近親情官聫迹宻毎西垣景晏北第風淸忘形樽俎之間得意筌蹄之表西江東海俱爲賦鵩之鄕北門右掖並對受釐之問嗟乎相如旣往空存封禪之書季子云來但有心期之劍寢闈流慟已隔生平都門長遙遽成今昔追托言於夙契申永悼於斯文援毫悲吒存諸梗防云耳

蕭庻子詩序

人之所以靈者情也情之所以通者言也或情之深思之逺鬰積乎中不可以言盡者則發爲詩詩之貴於時久矣𨿽復觀風之政闕遒人之職廢文質異體正變殊塗然而精誠中感靡由於外奨英華挺發校自於天成以此觀其人察其俗思過半矣此夫澤宮選士入國知教其最親切者也是以君子尙之蘭陵蕭君江左之英詩苑之精其爲人也樂易其處世也靜黙忘形衡泌之下苦節戎馬之間其道日新其名益震諸侯虛左五府交辟今晉王殿下樹藩作相樂善愛才幕府初開君實首冠由典教書至儀曹郎出入兩宮官無虛授優防多士交必正人毎良辰美景登髙送逺適莫不存於心府勢利不及於笑談含毫授簡唱予和汝其性淡故略淫靡之態其思深故多淸苦之詞大雅之士何以過此鉉與君爲友幾將二紀其間聚散窮逹罕或寕居淡成之性始終若一靜言投分想見古人丁已嵗撫王髙讓承華出分陜服君以宮省舊徳復踐初筵撰行之夕俾予視艸鉉也不佞無足揚君之美徒欲申別恨敍交情故作斯文冠於篇首云爾

成氏詩集序

詩之防逺矣詩之用大矣先王所以通政教察風俗故有采詩之官陳詩之職物情上逹王澤下流及斯道之不行也猶足以吟詠性情黼藻其身非苟而已矣若夫嘉言麗句音韻天成非徒積學所能蓋有神助者也羅君章謝康樂江文通丘希範皆有影響發於夢寐今上谷成君亦有之不然者何其朝捨鷹犬夕味風雅𨿽世儒積年之勤曾不能及其門者也逮予之知巳盈數百篇矣覩其詩如所聞接其人如其詩旣賞其能又貴其異故爲冠篇之作以示好事者云戊戌歲正月日序

騎省集卷十八

欽定四庫全書

騎省集卷十九

宋徐鉉撰

送謝仲宣貟外使北蕃序

自昔新都盜國撓我中州建武開元越在江左日月之照不及河洛之地者四十年矣主上方恢逺略宏下武聖作物覩有開必先故使僞邦失政代馬大入山泉反覆羌渾沸騰五州遺甿二京故老引領南望庶防撫予天子聞之憫然故命大司馬賈公使以觀變儀曹郎謝君副焉儀曹別予應曰美哉是行蒼生之福在斯舉矣始予及子同省予弟又與子同府交道深矣今子將之絕域無以爲贈請贈以言夫格天地充四方莫先乎禮昔我太宗文皇帝革暴隋一宇內屈已濟物虛心納諫故四夷君長歷代不賔稽顙闕下可謂徳矣聲明文物垂三百年絕而復續可謂禮矣苟使逾百千代之有國家者猶當企聳下風奉行不墜況中興之嗣君乎周秦宮闕是本朝二宅貞觀徳禮是本朝家法若棄之而不念委之而不修非天子之意也主上躬行於內而使二君順之於外今彊敵入貢中原無主聖人不能違時時至不可失也子其勉之哉思聖意顧人心步騎百萬以攻戰爲事不可以威武服也彊豪聚首以姦詐爲常不可以智力勝也子其將之以徳愼之以禮衣冠余緒必觀光於使臣一覩漢官威儀必感泣頓服宅心南向苟防不爾是絕蒼生之望也可不愼歟鉉自束髮從宦側聞長者之論盛言爲戰國者必以權道子視商周以防誰非戰國寧有以權道躋太平乎而言以人棄故事與願違今子王府元僚居可言之地逺使上介當可行之時勉之哉故人之願蒼生之望在此而已行矣文昌春風二月徵途萬里捨遊宴之適就鞍馬之勞徵虜亭下南朝送別之場臨滄觀側茂宏思洛之所敍離懷古寜無情乎矧軺車所經觸緒牽思渡長淮則想淸流暎月之景過雎園則思愁雲零雪之興望鞏洛則傷麥秀之詩指唐晉則感大風之歌綏懷之暇彈琴詠詩以祛郁陶之慮還軫在邇不復多陳聊敍鄙志爾

送贊善大夫陳翊致仕還鄕詩序

夫進退之機大易稱首止足之誡文所宗君子動必乘時故言行而事立靜惟體道故身貴而名全然則知之非艱行之不易去聖旣逺引年益稀是以古之眀君爰有成式重辭祿之士優縣車之禮賁飾寵秩靡限常均所以崇徳尙賢激貪勵俗者也皇風所及我有其人太子洗馬陳翊江浙炳靈鄕閭獲譽棲遲下位而升聞自髙便蕃統任而祗畏日積時方多艱寄切司聰將命無私臨事能斷盤錯必解風雨不渝及少海告符瑤山表慶天下之本旣正四郊之壘亦罷於是詠遂初之賦決髙謝之懷京口之西先有別墅前臨廣陌卻枕長江田逾二頃桑都八百戴仲若軒縣之地不逺風煙蒲眞人鹿迹之鄕依然川域誅茆築室素欲終焉其所闕者飛泉而已嘗因暇日策杖防幽爰有道人指示巖澑百步之內一道縣流其淸可鑑其味如醴縈崖潄石滌慮蠲屙信山水助其好尙亦心府資其瑩濯旣而掛冠請命伏閤陳辭優詔嘉之竟允其請錫金紫之服升贊善之資輕舟東浮盡室而去副君執手流涕似宜都之別景羣公供帳祖餞若都門之送二疏知與不知莫不稱嘆殿下調髙雅頌文動星辰賦詩一章以寵行邁掩鄴中之舊制流樂府之新聲足以厚君臣之情惇風化之本縑緗麗色丘壑增華自周行之人與觀光之士靡然投贈粲爾成章逺比河梁之篇近擬白雲之集夫其貞退之節樂善之風實教義之所臻亦詠歌之盛觀也鉉名防望苑迹本騷人敢言能賦之才濫奉言詩之賜敬序麗則冠於首篇

送張佖郭賁二先輩序

君子所以章灼當時焜燿來裔者必曰進士擢第畿尉釋褐斯道也中朝令法𨿽百王不移者也自聖歷中興百度漸貞防興此美者今始見張郭二生矣則知九仭之勢千里之行哉凝雲逐日未可量也鉉也不佞生於先賢之後進在二子之前此美不兼可以嘆息然有事同而時異請試論之噫詞場陻廢五十年矣故老之言議殆絕後生之視聽懵然今百辟有司達於郡國吏徒見趨走公府中一尉耳焉知其餘哉而二君子調髙才逸年少气盛將以俊造之業自重責人以旣廢之禮又將以堯舜之道爲用議政扵俗吏之間如是將與時大乖矣嗚呼彼眾我寡或者難以勝乎君子之道無施不可舒之彌四海捲之在掌握日防見奇於牧馬元揚知名於水磑彼二人卽公輔大器也豈以恥辱爲累哉愚願二君子反已正身開懷戢耀無望人以不知無彊人以不能如斯而已矣今天子重文好古諸生懷才待用所以蒼生未蒙福者上下之勢殊中有間耳大易之義物不終否否極必泰泰之時在上者其道下防在下者其道上行君臣相合然後事業逺矣吾以爲斯道之復不逺吾子其勉之句曲仙鄕廣陵勝地多難捋弭春物將華琴棊詩酒足以爲適贈言之旨盡於斯焉

送武進龔明府之官序

古人有言士君子志意旣立名譽不聞蓋朋友之過也嗚呼予扵龔生有之矣始予居獻納之地生已爲赤縣尉嘗竊議謂生宜防諫垣憲府之任而未果防茅之志遽爲賦鵩之行生不旋踵亦左授天長用武之地朝廷置建武軍於其所使爲將者治之習兵與儒其志不通也處長與佐其勢不鈞也軍市之徵日用扵民王澤之流不被於俗及生之至官聯始舉刪華革丕變舊風逾年告歸舉邑之民相率遮道不聽去乃潛匿佛廟室中耆耊輩索而獲焉扶之上車擁之而還竟不得已中夜而遁異哉遺愛之風若此考功之吏弗聞丙寅嵗予避兵於池陽遇生侍親郡中勉之東下是時甘泉有烽火之急天子下哀痛之詔予謂生必自致靑雲之上以解天下之倒縣而出入三年始爲武進宰噫非朋友之過乎嘗試論之曰才不才在我用不用有時道之所存其人乃貴功名寵祿何足算哉苟澤及於民教被於物則百里之廣千室之富斯可矣與夫揚孟之徒坎坷閭巷垂空言於後世者不猶愈乎行矣龔生苟有良田何憂晚嵗贈言之要其過此乎

送劉生序

彭城劉生爲南畿令天官侍郎昌黎公作序以送盛稱故歷陽宰楊貟外光儒之爲政以朂之鉉與楊君有姻深知其內行君淸簡仁愛心無適莫自妻子僕妾及家族吏民接之無親疎之隔求之於形骸之外蓋眞純之气充而感召之應逺民之好競者皆相與言曰眾若嚚訟必撓吾員外矣嗚呼其古人乎今劉生才俊於楊學優於楊觀其政績等然生猶有耿介不平之气觀吏部之朂子與予之贈言蓋爲是也子息心藏用防然與道合在古人上矣矧西山神仙之宅也旌陽其逺乎僕故倦談生停驂已久故揚防以論之九月二十七日中書舍人徐鉉序

遊衛氏林亭序

建康西北十里所有迎擔湖水木淸華魚鳥翔泳昔晉元南渡壺漿交迓於斯今中興建都人煙櫛比於是其間百畆之地宮率衛君澣水之所也前有方塘曲沼之勝後有鮮原峻嶺之奇表以處堂累榭飾以怪石珍木悅目之賞充牣其中待賔之具無求於外庶子王君諭徳蕭君贊善孫君與上臺僚嘗遊焉賢衛君也陶陶孟夏杲杲初日虛幌始辟淸風颯然班荊防松琴奕詩酒登防靡迆闚臨駘蕩熙熙然不知世與我之爲異矣嗟乎天生萬物貴適其性君子有屈身以利物後已而先人或行道以致時交或效智以濟世用斯有貴乎自適者也朝市丘壑君得中道焉下維道迂智劣無益於事山資弗給歸計未從毎防幽選勝何逺不屆一踐玆境杳然忘歸凡我同遊皆爲智者徴文紀事其有意乎壬子嵗夏五月祠部郎中知制誥徐鉉躊躇慨嘆之所作也

騎省集卷十九

欽定四庫全書

騎省集卷二十

宋徐鉉撰

百官奏請行聖尊後冊禮表

文武百官臣某等言伏奉制旨以聖尊後冊禮奉令防俟百日後上進者仰承嚴命固合遵行但以事有未安理須陳奏【中謝】伏以歷代已來嗣極之主禮之大者尊奉上宮倘或正儀未行庶事莫敢先舉所以陛下裁膺冊禮卽下制書長樂歸尊已先孝理百司承式將撰吉辰及金輅言還六宮卽敍惟憂典禮已屬稽遲遽覩絲言備聽慈防在苴蔴之次誠極感傷然吉凶之儀本無妨礙歷觀前載徧考儒臣法度具存事體至大況渙汗之澤普及諸侯簡冊之行便當相次未修大禮交慊羣情伏乞陛下再稟嚴慈俯廻聽允臣等幸塵有位庶免曠官冒凟冕旒無任

賀徳音表

文武百官某等言伏覩禦禮崇尙儉約克已庇民節省服用去金玉之飾減放嬪禦屏聲色之娯供進珍羞制作奇巧中禁賜與內門資用並從損廢以緩徵徭宸翰章眀徳音流布凡百卿士至於兆人歡呼感動倍百常品【中賀】臣聞文武之政方策存焉知之非艱行之不易故自三代以降繼體之君有師保之訓以制其情有諫諍之臣以救其失及其行也猶未臻焉豈有發自宸出於獨斷幹文昭煥至徳宏新聳動四方如此之盛者也伏惟陛下重熙撫運下武膺期翼翼小心幹幹夕惕寅畏所感人神防弗和仁明所加細大罔弗理然猶勞謙訪道虛已求才日照天臨山蔵海納體唐堯之仁以親九族極虞舜之孝以奉上宮率天下之尊以承顏問安舉四海之富以扇枕調膳徳旣充矣化亦孚矣然後防小民之艱食閔羣吏之急徵息澤虞之徵釋公田之禁崇足用之本近取諸身致九年之儲無求於外斥靡曼之色成遂物情除珍玩之飾率由舊典去淫巧以急用罷私債以歸公生人之耳目維新風俗之淳浮立變先皇帝貽翼子之訓垂聖人之資言有所未宣行有所未逺陛下奉揚先志推而行之數年之間盛美斯偹向若非陛下之孝心廣逹無以見先帝之聖作惟防巍乎煥乎不可得而名已昔者成湯因嵗旱而罪已周成動天威而責躬咸能卽致時雍永錫防祉豈若陛下春秋方富中外方寧制扵防先行此難事宗社之防靈可見邦家之流祚何窮率土之濵孰不幸甚則臣向所謂知之非艱行之不易陛下旣能行之矣臣又聞行之甚易終之實難願陛下愼而守之則登三邁五夫何逺耶臣等幸塵班列無補明徳徒慚充位之譏但賀蒼生之福措詞有盡順美難周臣等不勝瞻天仰徳歡呼躍踴之極

謝詔撰元宗實錄表

臣鉉伏奉詔諭以元宗皇帝實錄命臣修撰才微任重恩厚責深拜捧絲綸若臨冰谷【中謝】臣聞握圖禦宇旣憲章於在昔創法垂統亦啟佑於後昆然則至徳無名元功無迹惟日用而不竭豈淺局之能量是以良史之才歷代爲重以南董之直而無聞於成編如遷固之能而不絕扵浮議則知鋪陳王業昭灼皇圖求之當仁豈易輕授伏惟元宗皇帝紹中興之統承累洽之基大孝邁於有虞仁恕逾於漢祖愛人節用得孝文之風重學崇儒有建元之烈東京則光武章明以憂勤立政魏室則太祖陳王以文藻化人綜是全功允昭聖徳對越上帝敷佑下民二十年間愼終如始陛下嗣膺寶歷欽若天明以累聖之資輔生知之哲揚休命啟煥貽謀故得畏軒後之神更延三百配文王之祀永奉明堂必將著以丹靑播於金石斯爲重任宜在鴻儒如臣者章句末流記問微學遭逄之便塵玷司言豈意天鑑不遺宸慈過聽獨加寵寄及此非才進退莫遑怔忪失次然臣祗事先帝常忝近司沐王澤以滋深欽皇風而永久報大君之厚徳誠有愚心厠作者之淸塵其如公議戴恩愈極揣分彌驚未識津涯徒知慶躍

謝賜荘田表

右臣伏蒙宸慈念及闕乏特防宣防爲置荘田仍且於少府監賜熟米二百石者望外之恩莫知所自撫躬拜命終懼且驚伏以臣稟性顓愚觸塗疏拙幸緣際會早玷淸華祿秩之資旣爲過量吉防之偹皆沭優恩空費稻粱寧禆海嶽但以家傳淸白族有羈孤𨿽欲居常終慙逼下蓋亦闇於世務非敢竊效古人伏惟陛下明極燭幽仁深廣覆親加寵諭曲軫殊私昔者葛亮薄田不聞君賜孫宏脫粟尙獲時譏如臣非才何以致此辭讓則有辜憫惻祗受則更覺饕餮徒承推食之恩轉積素餐之懼乾坤之施無可上酬螻蟻之軀惟知畢命

爲蕭給事與楚王書

世事推移長途否隔違離軒砌二十餘年追念生平有靦心目伏承大王英謀奮發妙略宏施長驅伐叛之師克正奪宗之罪奉大朝之正朔慰全楚之謳歌成功上簡於帝心惠澤逺敷於疲俗風猷所及慶快同深儼早被恩私今通信問欣躍之極倍萬常情

又代蕭給事與楚王書

儼聞君子退人忠臣去國舊君有反服之禮交絕無惡聲之嫌以義始終今古一也某受性無術闇於事機佩師訓以周旋防時態之險易追維疇昔受遇先王國士之知何嘗暫防某復曳裾侯館委質府庭松楸所依兄弟少長大義若此乃心如何而世事推移讒言交構忠信獲罪干戈日防某𨿽不才非敢愛死過君以求名則不忍苟生以失節則不能誠恐蕞爾之身終爲執事之累所以仰冒嚴禁逃還故鄕出魯國以悲歌向西河而下泣子鮮去衛非欲去宗梁鴻適吳本期自質先皇帝恩深善貸義極綏懷采鄕曲之棄妻収荊岑之遺璞遂得服勤州縣歷職朝廷始望初心豈將及此但封疆夐隔玊帛不防奕世君臣一朝吳越愧三州之父子羨五部之弟兄外靦交朋俯慙章綬毎春秋代序霜露交零飛江南之羣鸎嘶岱北之朔馬悲興觸緒淚落霑襟自分沒身長懷永嘆而天將厭亂人或與能大王以命世之資克淸家難聖上以至仁之舉大濟橫流車書旣同冠蓋相望方承大王念紉蘭之逐客哀叢棘之離人煦以恩光感之意气乘軒食肉有若平時始聽音塵猶疑夢寐且悲且慰五情無主苟非大人之徳不以細故介懷則惠好所臻孰能若是某又聞善父母者必推錫類之感善兄弟者必廣棠棣之風故能功冠生民道濟天下大王英謀逺略宏量深仁上國仰其嘉猷全楚被其渥澤如某昔年事分曽無蠆介之嫌今日支離合在昭蘇之數況東西一體道路無虞倘防閔以懸旌全斯大造兄弟子侄並許還朝存者荷二天之恩沒者釋九原之恨則生死骨肉未可比量瀝肝隳肝寧申萬一某以學古爲家業以感義爲素懷空言虛詞且非說客皇天后土實鑑此心猶覬拭玉張旃或從行人之末捧禽執贄重趨典客之傍丹懇獲申微願斯畢𨿽復身塡溝壑猶望魂魄知歸攬筆陳詞悲來橫集

復方訥書

鉉以疎拙之性頑滯之資厠於人曹無足比數然以荷先人之業猥踐淸貴讀往聖之書頗識通方累朝舊恩漸於肌骨至於行道濟物立身揚名報國士之知成天下之務竊不自揆頗嘗有心故膺耳目之寄當津要之路侃然受任不以爲憂而才與心違命與運背言出而不能悟主身廢而無足救時三年之中百艱偹歷干戈擾於內地烽火照於闕庭奔走道路容身靡所當此時也苟得耕於南畆齊於一民以斯終焉尙爲幸也而副君將聖王道漸亨博采遺賢以濟多難贊諭之任首及非才拜命以來翻自憂愧何者儲後踐納麓之重而處於承顏之地有從諫之善而立於無過之場徒欲持稊米以寔太倉秉爝火以助羲禦恐不足以副上徳之舉塞故人之望也但當正身潔已徇公滅私使內不愧於本心外不違於所學而已閣下徳我太甚期我太深歷陽郡佐白君至京辱貺手札慶譽優渥朂勵勤知已之情無以過此然此日副君之垂顧乃昔時閣下前席品題之所致也緘蔵佩服何日防之今兵難少寧蒸民未泰頂踵利物斯實其時閣下髙臥已久羣望頗鬰宣室之召斯在不逺勉愼興居以副翹企淒淒之意遅用面諭不宣某再拜

答林正字書

十二月日復書正字足下辱貺長牋詞髙防逺循環捧讀欲罷不能見顧之深良足愧也吾子以老成之智蘊救世之心一言悟主俯拾初筮𨿽位未充量然升聞特達超然獨異亦古之所難也推是而往其道可知鉉也不才猥厠先達𨿽復識不能見之於未兆才不能濟之於已形然而振天下之公議舉天下之公器推轂後進心無適莫庶防不下於昔賢君子異知當知爲不妄其古今之變安危之勢忽乎微哉未可一二以言語盡也謹俟暇日當接餘論聊奉還答伏惟鑑悉徐鉉白

答左偃處士書

日月東海徐鉉答拜稽首復書處士足下鉉讀聖人之書探作者之意出處語黙信非徒然故髙臥堯舜之代不爲背時濡足楚漢之際不爲趣利嗟乎天下兵起百年於玆立功名取富貴者有之貞苦節安徒步者何寂寞而無聞也愚常疑防恥之風於是乎絕而足下負磊落之气畜淸麗之才褐衣韋帯賦詩自釋介然之操其殆庶乎悠悠之人尙未識其所謂惟韓君叔言知之以鉉愛奇好古者也故屢稱足下之行亟誦足下之詩相視欣然以爲今猶古也然鉉才名地望逺謝韓君故望廬息心不敢當隱君子之厚顧足下徳我太甚惠然而來咫尺之書則古人之道在其中百篇之詩則作者之序冠其首先以溢美之贈益以謙光之詞發緘欣玩不能自已又念昔之隱者銷聲物外絕迹時人今足下髙蹈如彼自屈若此得非以吾道久否思發憤而振起之爾鉉誠淺劣不足以堪願契素交嵗寒後凋盛集續當歸納不宣鉉再拜

故朝散大夫守禮部尙書柱國河內縣開國男食邑三百戶賜紫金魚袋常公行狀曾祖不仕祖邠州宣祿縣令考修成都府戶曹參軍京兆府萬年縣洪固鄕曹貴裏常夢錫字蓋圖年六十一狀

公宇量恢宏識度寛廣質重有气博學多聞初舉秀才值世亂不克隨計西州羣後羔雁交辟累爲秦隴諸郡判官岐王茂貞據有扶風傳國二世承制除公寶雞縣令兼監察禦史是時京洛屢變幕府驟更公審擇木之所宜乃瞻烏而來止烈祖肇基王業物色異人得公甚喜授大理司直今上初秉機務愼求賔從公實預焉允塞時望旣受禪遷殿中侍禦史攺禮部員外郎寓直中書預聞機宻周愼詳敏冠於當時烈祖深器之擢科給事中封駮奏議無所顧憚由是始爲當塗者所疾今上嗣位恩禮甚優公以發號之初四海瞻望幾微所愼宜在斯時盡防極言如恐不及於是大忤權貴貶佐池州明年徵爲戶部郎中復拜給事中仍充翰林學士知貢舉天子以典司詔命最宜親宻乃別置宣正院於內庭以先朝選授公爲稱職俾以內任專掌是司秋霜之操嵗寒不易凡敢言之士皆依賴焉甲辰嵗諫臣皆貶公亦罷院事公深惟君臣之義思全進退之禮稍儲伏臘將優遊又除吏部侍郎領禦史臺事上復置文理院爲司聰之寄以公爲文理院學士取防公以椒蘭不雜綘灌方隆從容中道守正而已明年以疾固辭乃遷戶部尙書領商州刺史上以公聞望夙重足以坐鎭雅俗彊起令知省事而病久不復公私廢失爲宰相所劾坐貶饒州上以羸瘵憂之詔畱東都以便醫藥逾年小愈徵爲吏部侍郎翰林學士攺禮部尙書戊午嵗冬十一月方與客談奄然而逝主上念藩邸之舊追亮直之誠罷朝悲悼贈疊優渥以嗣子方防詔內使監防其喪惟公誠純性剛文髙學富詞賦典麗而執筆甚稀名理精覈而吐論甚簡多識故事洞明政體自升元中至保大之初便蕃宻勿有犯無隱門無私謁出則詭辭獨見先覺邈然靡及政先古義而時方尙權論舉大體而人矜防給彼眾我寡故不能克主恩方重莫果歸田之心世路未夷竟欝濟時之用恥爲狷介之行以邀暾察之名畜伎樂飲醇酒怡然自得聊以卒嵗啟手足之際無呻呫之聲古之達者正當此耳丕以名法之學獲選孔門固非良史之才曷記賢人之徳庶爲實錄以俟易名謹狀【此文爲門生樹丕作】

薦處士陳禹狀

右臣伏覩國家裒采羣才捜揚片善有上書言事者猶有可取必加甄錄廣納之意遐邇知恩然臣竊嘗觀之率皆淺近止於采取金寶檢賦租制作舟車斬伐材木巡察闗禁収捕防攘旣利害相參亦虛實略半食祿者眾成務者稀若乃先王教化之源朝廷刑政之本謂之迂濶竟爾寂寥得人之盛未可致也去夏有布衣陳禹議獻納院上防言獨與眾異其言曰五常之教不立度量之噐不均又曰江鄕之民存不事之以禮亡不祭之於室斯寔有意於教化而不汩於流俗者臣於是訪其爲人則鄕曲無過延之與語則靜黙寡詞倘使行顧其言才副其識則古之循吏何以逾之願陛下以親民之職試其爲理考績之際自有常科臣忝預銓司顧慙則哲謬妄論薦俯伏兢惶謹奏

策秀才文四首

自三五以還文質疊變百王之法六籍渙然及周室旣衰諸侯異政俊賢之士分軌並馳至如管仲霸齊之功商鞅彊秦之令申韓之名法孫吳之戰陣李悝則務盡地力墨翟則崇尙節儉此其尢著者也蓋百家之說𨿽其道不同奉而行之皆足以致理子大夫服膺聖道必盡深幽試論其中孰得周孔之防可爲當今之用者悉心極慮以著於篇

夫君者民之表也天下取則焉敬愼威儀定其聲气時其憲令審其好惡以此示之未有不化者也然而唐堯在上日用而不知聖祖立言親譽者其次夫如是則寂然不動澹乎無爲使蚩蚩之氓何所則象而能革其浮僞驅之仁壽哉舉要立中必有其說

昔太公理齊因其俗故報政速而後世彊伯禽爲魯易其俗故報政遅而後世弱則商辛淫虐之風不可以不去也周家仁厚之化不可以不被也修舊者未見其遷善之途革故者豈傷於惟新之義遅速之效彊弱之由願聞嘉言以釋斯惑

肉刑之法明王之制著於周禮垂憲無窮何故三苖行之以爲虐秦人奉之以爲暴漢文除之以爲仁乎自魏晉以還議論間出理竟不決法竟不行豈時運之變有殊將聖賢之才或異願聞歸趣以正古風

祭文獻太子文

粵惟上天防鑑我李文昭武穆神孫孝子赫矣謨訓昭哉圖史以濟時屯以永千祀恭惟盛烈仰屬尊靈惟精惟一克長克君有信厚之風以睦公族有孝敬之徳以奉天經避寵崇讓以正流俗主畱分陜以樹風聲惠下之政爲民慈父平戎之績爲國長城聳多士之耳目煥萬古之丹靑儲闈旣正鴻猷允塞𨿽主器而納揆更承顏而養徳四海無波百官成式光昭興運允答靈心宗祊之所托者重蒼生之所望者深何國步之已泰忽神儀之永沈陽光爲之而書晦萬籟爲之而哀吟惟恩信之所洽孰憂傷之可任某等偹迹三千義深凡百或選自朝廷或仰由推擇或方列於宮府或常陪於賔客分曹著位有先後之差辱顧推誠無髙卑之隔徒嵗月以滋深愧捐塵之靡益今也徒禦分散軒墀閴寂摧傷於望苑之前慟絕於華池之側實邦家之不幸豈臣吏之空惜嗚呼哀哉寢園斯啟逺日將從儼象輅以帷白建鸞旗而旐紅聽寂歷以無覩視杳冥而遂空撫躬弔影涕雨號風敢寓誠於籩豆庶寫恨於心胸願賔天之下防鑑永慕之無窮嗚呼哀哉尙饗

與中書官員祭江學士文

維年月日廣平遊簡言隴西李貽業淸海張緯東海徐鉉謹以淸酌庶羞之奠致祭於故翰林學士江公君章之靈眇眇造茫茫萬有若明若晦爲夭爲壽顏子不幸仲宣無後豈同槪之能量寔令名之不朽惟公之生俊徳髙名一日千里三頃五城乃邦之彥乃時之英藹然臺閣存此風聲惟公之歿音容倐忽二子繼夭髙堂結髮有女垂髫摧心裂骨門館秋風階庭夜月哀從中來云誰能遏簡言固陋夙奉光塵廟朝之舊豈無他人西垣並入禁署相因二十年中心同道親曾無間隟靡或緇燐貽業不才依仁仰徳晚獲同捨因近成戚形防累遣情深分宻杯酒痛飲光陰一擲豈料歡逰遽分今昔緯在三川論交早年才力工拙詞場後先與之聲價借以騰騫徒欣踐迹敢曰差肩他鄕胥防舊分依然倍成感嘆轉奉周旋鉉實後生幸爲同族聯事之好友於之睦以道相許以義相勗官路迍邅天涯譴逐千里闗山他鄕心曲帝裏連歸周行並復稅駕未安捨我何速嗚呼君章魂遊何方非巫陽之可招非祖洲之可望平時笑語舊日顚狂何夢覺之不識何悲歡之不常惟四友之分義成終天之感傷𨿽山公之無托豈延陵之可忘有肴在禦有酒盈觴死生之會終於此堂願公如在來爲我嘗長號有慟迸淚無行薄奠云畢哀情未央嗚呼哀哉尙饗

祭韓侍郎文

維開寶三年太嵗庚午九月已亥朔七日乙已東海徐鉉謹以淸酌庶羞之奠昭祭於故中書侍郎贈相國昌黎公之靈天佑下民必生賢人數有治亂道或亨屯君子處之全名保眞窮不易節達不私身嗚呼明公與道爲鄰其本也忠其動也仁折而不撓屈則能伸懋此成績揚於王庭名聞天下道合明君宜若張公上應臺星宜若衛武享玆百齡如何不淑與世同塵城郢遺忠感深紫宸黔婁之衾賜從禦府李子之印佩入泉扄如與不知孰無悲辛嗚呼哀哉某惟不佞早奉光容傾蓋之交繾綣相從公之知我如我知公何義不協何言不同寧懼觸鱗之忤豈防羸角之防先號後笑無初有終霰雪初消陽光乃融海郡山城防憐煦沫南宮西掖近見摶風豈主恩之可報幸吾道之非窮今也嵗月遒邁悲歡一空平生气宇夙昔心胸極視聽而無所與造化而冥蒙露門桞霜凋井桐物感於外悲來自中生芻表徳絮酒申恭願貞魂之防鑑庶丹懇以斯通

祭王郎中文

維年月日朝議郎行祕書省祕書郎直門下徐鉉謹以庶羞之奠昭告於故郎中大人之靈惟公立身行已之規理職奉公之節聞於士友著在官司今以銜悲豈容防述伏思頃嵗獨奉深知獲承子妻之道追序通家之舊邕和二族出入十年情不間於初終義實惇於骨肉去嵗天恩舉善右掖登賢幸以王事僅同省垣不隔陪侍靡違於旦夕興居常在於見聞𨿽無光益之期且慰因依之望豈謂悲歡疊代光景須臾才周旬嵗之間奄忽終天之痛追攀靡及哀慕何窮嗚呼哀哉昨聞訃之初方當臥病不得親臨易簀躬奉遺言徒掩淚於漳濵但痛心於夜壑嗚呼哀哉家存餘慶念屬帝心有後之期自符公議不孤之任豈在他人嗚呼哀哉故國方遙良時未卜王畿寓殯逺日將臨霧昏而丹旐悠揚日落而繐帷蕭索涼風助慘行路同悲瞻望靈筵酸辛無地敬陳薄奠少道深懷髣髴明靈一觴臨防尙饗

祭劉司空文

惟靈气稟沖和志推防潔白璧蘊孚尹之美朱弦含淸越之音操行純深性克全於天爵襟懷宏逺譽早播於人龍頃自奮迹淸朝防名近侍旣保後凋之節終諧貞退之心道因損而益光名以謙而更著優遊自得忠孝歸全求之古人我復何愧某等幸承事舊況預姻連眷分過私襟期莫逆歷嵗時而彌固經夷險而不回揖淡水以無厭仰髙山而何極今則佳城將啟逺日自期光容有隔於重泉醆斚聊申於薄奠仰惟貞魄俯鑑丹誠尙饗

騎省集卷二十

欽定四庫全書

騎省集卷二十一

宋徐鉉撰

奉和禦制雪

丰登盈尺瑞物象九門深璧照環丹砌梅花滿上林茶香偏自得酒力詎難禁別有寒郊外銀河映玉岑

奉和禦制打毬

上閒精習渥窪驄玉鏤金鞍覆錦騣金埒無塵初裛露朱旗向日自生風雷傳畫鼓偏增气星度飛毬欲映空共道宸逰因習武凱歌猶似奏平戎

又五言

彩仗映花韀春庭散曙煙毬飛皆應手馬駿不須鞭仙樂飄雲外祥風起日邊籌多不虛發制勝在機先

奉和禦制春雨

祁祁甘雨正當春艸樹精神一倍新勻灑農郊偏長麥緩飄花檻不驚人宻隨宮仗環靑輅普逐皇恩下紫宸霽後樓臺更堪望滿園桃李間松筠

奉和禦制冬至

吹律政知寛迎長物倍安初陽殊勝臘積雪更添寒庭實羅千品珍符薦百般羣臣同偶聖不嘆夜漫漫

奉和禦制寒食十韻

朝陽散宿煙登望思悠然檐影晴偏暖云容晚更鮮共歡時景好不惜物華遷旋試驕驄步新調寶瑟弦宮花紅照耀禦水碧潺湲歌吹淸連夜輜軿麗滿川依林張幄幕夾道建秋千仙樂來天上祥光起日邊防絲輕冉冉芳艸緑芊芊聖制如春色周流徧八埏

奉和禦制嵗日二首

運歷三元正升平太古同五侯皆輯瑞四海盡占風聖政干行內羣生壽域中撞鐘元會罷晃朗日升東

又七言

正仗臨軒萬國來漢儀周禮盡堪咍光浮雲蓋靑龍轉香透椒花白獸開慶賜應時均億兆卜年從此數京垓羣臣共感文明運況是天言誡懋哉

奉和禦制上元燈

幔亭髙敞九門前銀箭遲遲夜漏遷明月靜添華燭影和風時度禦鑪煙朱輪繡轂車聲接玉勒金羈馬首駢一曲云謡飛聖藻萬方歌詠仰堯天

奉和禦制煙

春晴纎靄映斜暘羃羃偏能覆水鄕濃似慶雲同馥鬱薄如輕素自飛揚堤橫新栁眞成畫樓對遙山正好望誰見朝元香案上龍旗交影共騰驤

奉和禦制暑中書懷

浴殿晨開气象新虛亭金井轆轤鳴陰成楊栁千絲宻涼入襟懷一扇輕寒水乍沈朱李熟薫綃長有好風生髙樓更稱頻臨望臺笠行歌麥隴淸

奉和禦制聞早蟬

緑樹陰陰愜豫防早蟬淸韻逺還收喚廽晝夢和宮漏引起微涼助麥秋禁栁煙中飛乍覺禦溝聲裏聴偏幽羣生遂性宸章恱從此人間不識愁

奉和禦制夏中垂釣作

物茂時平日正長翠華停馭睠方塘文竿乍拂圓荷動赬尾時翻素荇香睿賞只應從暇豫聖恩寧肯問沈翔吞舟自是貪芳餌猶笑成湯一面張

奉和禦制殿前松兼以書事

長松修幹列承明虎盼龍盤气貌靈風度乍聞琴曲調巢髙初見鶴儀形枝籠陛防寒生檻葉帶鑪煙翠滿庭澗底山頭各生殖托根爭似在靑

奉和禦制扇

齊紈新裂月輪全蟬雀分明彩翠鮮救暍自符仁主意揚風須假手中宣暫遮樓日霞光透半掩歌唇寶靨員一曲睿詞精比興好將金石奉雕鐫

奉和禦制棊二首

制法精微自帝堯勢如天陣布周遭沈思迥覺忘千慮妙法終須附六韜急刼未分香印匣一枰初滿月華髙禦詞仍許羣臣和愁殺中山玉毫

又

常嫌羣藝用心粗不及棊枰出萬途妙似孫吳論上防深如防益贊訏謨靜陳玉檻連琴榻宻映珠簾對酒壺聖智縱橫歸掌握一先終不費多圖

奉和禦制早春

羣生遂性得天眞陽景無私發秀勻堯歷永從新律正皇恩散作萬方春華林日麗紅苞拆太液冰消緑浪新天意分明起昌運岱宗卽防報羣神

應制賞花

上林春暮紫英開組繡成堆映玉階艷逐晨光隨步武香和輕吹透襟懷生成澤廣時芳茂魚水情通樂詠諧禁籞年年陪睿賞何時梁父奉燔柴

和陳處士在雍丘見寄

衰薄喜多幸退公誰與閒髙人乘興去相望兩程間捲箔有微雪登樓無逺山淸談勝題贈何日杖藜還

送湯舎人之陳州

尼父棲遑地離情向此偏家貧聊復爾道在肯徒然詩景明松雪鄕山隔水渰三年須赴召莫戀甕頭眠

送阮監丞赴余杭

楊栁依依水岸斜鷁舟東去思無涯坐臨棊局延明月行采題詩對落花虛白亭中多宴賞錢塘湖上剰煙霞風光到處宜攜酒況有餘杭阿姥家

送容州程員外端州吳員外

士生秉道義公論重才名美哉雙白璧髙價等連城昔在南國時折桂嘗抗衡今爲北朝客通籍齊振纓連鑣適炎徼並命典州兵地逺方寄重無爲憚遐徵俗雜則財難當在通其情投香與還珠前哲有遺聲君防奏諌者接武趨承明摻袂贈斯言斯言勿見輕

和潁川賈監軍

別離情緒兩難任消遣惟應有醉吟冉冉光陰鬢攺勤勤書札舊情深涼宵夢寐淸淮月永日徘徊玉樹陰野鶴乘軒無所用角巾何日返中林

和淸源太保閒居偶懷

朝退閒齋落葉天道心眞气夲仙源簾前風月澄秋景門外輪蹄任世喧棊罷早寒生北戶酒醒黃菊滿西園時人自有思齊者踐迹觀形不在言

和寄光山徐員外

早年南國日追隨冠劍晶熒佩陸離匪石心誠徒自許浮雲蹤迹信難知官閒從飲扶頭酒地僻誰同敵手棊門館舊恩今更重髙齋遙枉謝公詩

和徐祕書

年少支離柰命何悲秋懷舊苦吟多龍泉有气終難掩荊玉無瑕豈憚磨防偶良工收杞梓祗將閒夢掛煙蘿他年得路摶風去肯念今朝煦沫麼

送汪處士還黟歙

孤云野鶴任天眞乘興逰梁又適秦興盡卻歸南國去黃山何謝武陵春

和翰長聞西樞副翰鄰居夜宴

開筵別有鄰居興卜夜應憐禁漏長舊友不期爭命駕新姬憑寵剰傳觴香煙結霧籠金鴨燭熖成花照杏梁京邑衣冠多勝賞鱸魚爭敢道思鄕

和淸源太保寄湖州潘郎中

老大離羣一倍愁谿山風物且淹畱醖成春酒誰斟酌鈔得新書自校讐莫似牧之矜曠逹須教子重讓風流恩門舊景應難忘題取新詩上郡樓

送南華張主簿攺承縣

適去莊生邑還臨孔父鄕仍聞舊隠處近在武夷傍道气年長度儒風日以光何時防解組歸去事仙方

和白州錢使君上元夜侍宴

禦宴宵陳敞百層君恩芳景兩難勝風傳天上九成樂月映樓前萬樹燈醉捧玉觴疑夢寐靜臨丹檻似飛騰因觀謝守中詠自愧瀛洲是濫登

送蘇州梁補闕

軋軋朱輪道路長虎丘山下剰春光軍城舊是吳王國郡守曾爲諌署郎祖席詠歌金玉振下車條敎蕙蘭香靑雲舊是髙飛處三載徘徊亦未妨

和金州錢太保春雨

蒙蒙膏雨逺空迷防滴圓紋水繞堤栁帶喜如和醉舞花房愁似宿妝啼煙籠麥隴連天濶云映魚舟掠岸低防使觧分天子念一篇騷雅慰蒸黎

送髙秀才

龍門一上嫌輕進闗塞西遊自愛山緱嶺春歸林影宻津橋人靜水聲閒如今正得幽尋興他日靑雲不易還【闕】

送施州單員外

精金百錬始知難何似仙枝兩度攀名逐鳳書歸故里身從鳥道入巴山詔宣逺俗皇恩厚恵洽齊民利刃閒珍重加飱順風土歸來髙步七人班

送宣州張員外

故國干戈後憐君得意歸綺霞橫郡國犀燭照漁磯天迥靑山逺江平白鳥飛此行同衣錦況是老萊衣

和筠州談錬師見寄

共嘆昆岡火誰知玉自分寂寥人境外蕭索數峯云眞籙終年祕空歌偶得聞應憐霸陵上衰病故將軍

又

所向皆爲道遐徵豈足辭中原垂盡處別路正秋時髙閣蘭臺筆閒吟板屋詩良工無棄物珍重嵗寒姿

送下博陳員外

曠望叢臺路飄颻楚塞人琴堂無故舊何計免霑巾

送靜道人

北阜與西山前期夢寐間羨師乘興去應擬此生閒喬木人誰有鱸魚我未還歸心寄秋水東去日潺潺

鄴都行在和刁祕書見寄

徵袍結束從宸逰邊上塵淸見戍樓柏殿賦詩知是幸茂陵多病自堪愁淸漳幽咽長流恨銅雀荒涼幾換秋深羨髙眠全道气姓名應已在丹丘

和旻道人見寄

戎服非吾事華纓寄此身謬爲金馬客本是釣鄕人引領梁園雪揚鞭輦路塵知師亦多病擁褐待陽春

和復州李太保詠筆

處處良工事筆鋒宣毫自昔最稱雄因思南國巾箱學願入蘭臺掌握中委質幸歸雕玉匣操詞曾侍園宮一篇麗藻眞閒暇共仰才多道不窮

送蒯員外東逰舊治

百嵗猶彊健知君卽地仙孤飛下華表太息問桑田故吏今誰在髙名昔共傳伊余亦遺老相送一澘然

送王監丞之歷陽

嘆息曽逰處江邊故郡城靑襟空皓首往事似前生緑綬君重綰華簪我尙榮年衰俱近道莫話別離情

送阮殿丞之靜海

聞子東徵效逺官行行春色黯離防中途輟棹尋吳苑西向登樓望海門鵩舎曾嗟經嵗謫靈光空念巋然存陵遷谷變今如此爲我停驂盡酒罇

送周員外之逹

之子敷王澤迢迢蜀棧東頒條有餘刃對酒與誰同身占賢良籍家傳道徳風逺民思靜理卽此是陰功

送長社胡明府

黃綬繋未穏桂枝香尙新琴堂寧久次諫署正求人皎皎涼秋月飄飄淸路塵元常有遺翰求作篋中珍

送表侄逹師歸鄱陽

故鄕禾黍世親稀中表相尋只有師惆悵離懷向何許鄱陽湖上葉飛時

送祕閣朱員外知復州

景陵山水舊知名珍重詩人建隼行未免簿書勞利刃省貪煙月縱髙情揚雄閣下諸生送陸羽門前百吏迎聖代羣賢皆得路三年傾首望鵬程

送淨道人東逰

身服竺幹教心爲鄒魯儒觀風來稷下訪古入中都短景程途逺寒原店舎孤東州多俊造能賞碧雲無

送李道士南逰

雲水李道士曽爲中貴人綺紈終不戀松鶴自相親雲气蒼梧晚芳華紫蓋春瓠老猶系惆悵望行塵

送國子徐博士之澧州

多才適世用學者不遑處新詞入詠樓更泛涔陽浦行當應列防且復施甘雨髙齊閒坐時淸談孰爲伍

送錢副使黎陽發運

一杯寒食酒珍重送君行花影黎陽渡春風浚水聲泛舟無廢事騁驥有修程應用方無暇何須愴別情

送張階州

儀甫秉忠信神明自來舎絳灌𨿽不容蠻貊皆從化榮名任紛糾道性日閒暇傳語當途人無爲勞嘆吒

送文懿大師淨公西逰

乘興西逰誰與同一囊詩藳一枝笻厭棲廬嶽蓮花社卻向南山紫閣峯懷古有時應悵望尋幽何處不從容闗中風物常牽夢老臥閒曹轉放慵

奉和武功學士舎人紀贈文懿太師放慵

舊國荒涼成黍稷故交危脆似琉璃髙人獨喜湯師在手把新文數道碑

二

滿捲文章爲世重出塵心迹少人同騰騰自得修眞理不管浮生覺夢中

三

文似春華鋪暁陌思如泉湧注長江詩情道性知無夢頻見殘燈照曙

四

已潔心源超世表卻緣詩句有時名初聞行業如耆舊及見容顏是後生

五

只有閒情搜景物不將容鬢惜流光京華才子多文防眾許淸詞每擅塲

六

惠逺禪師名素重維摩居士室皆空羣公竟有詩相贈組繡珠璣滿袖中

七

南朝人物古猶今只恐前身是道林處處經行常自適不妨談笑不妨吟

八

往往搜宵不寐時時任性晝仍眠髙情麗句誰偏重聖代詞臣李謫仙

九

霜髯病叟掩柴扃禪客相尋有故情毎憶江南初識面至今猶得愛才名

詠史

京洛多權豪防服相追隨靑牛中甸車白馬連環羈珩佩競照耀紳組舊參差騶嗚行人駐倐忽流風馳名園不問主下輦輒成嬉太官錫雕盤光祿假羽巵侏儒善爲優邯鄲有名姬坐客應餘論顧盼成恩私鹵簿畱國門誰何不敢譏歸來臥華堂瑣承文楣武夫瑩庭階璧璫攢榮題列燭立晶熒噴香常逶迆明朝入君門宻侍白玉墀開言迎合防羣公黙無爲乍請考工地亦拜牀下兒吹噓枯稊生指顧千鈞移回曕徇名士擐介爾可施朱云折檻去梅福棄君歸寂寞揚子云口喫不能辭著書述聖道徒許俗人嗤漢室已久壊往事垂扵玆眇然千載下慨慷有餘悲

騎省集卷二十一

欽定四庫全書

騎省集卷二十二

宋徐鉉撰

送曾直館歸寧泉州

常憐客子倦徵岐誰似曾郎得意遲防鎖石渠封簡冊手持丹桂拜庭闈舟橫劍浦淩淸瀬馬過猿嵓防翠微卻笑遼東千嵗鶴下來空嘆昔人非

送樂學士知舒州

憶在同安郡誰知是勝逰仙山常獨往騷客自忘憂暫別經多難勞生已白頭羨君驅斾兼得漱淸流民俗長如古風光最稱秋短歌聊抒意爲我謝沙鷗

送愼大卿觧官侍親

聖朝無事九卿閒藹藹東門防服還舊日髙名齊汲鄭今朝至行似曽顏更憐雙鬢垂髮猶恨深居逺舊山老鶴乘軒眞自愧徘徊空在稻粱間

代書寄泗州錢侍郎

起部紆兩綬恢恢刃有餘旣爲侍中郎乂復專城居無久戀鈴閣早應還直廬浚川春水滿珍重寄雙魚

寄舒州樂學士

皖伯臺前緑樹春吳塘初下碧溪分舊防風景長牽夢遙羨髙齋望白雲

送吳支使之長安

幙府淸資新雨露髙陽舊第久塵埃百年遺老今誰在應喜遼東鶴下來

和譚鏈師見寄

一別髙人世事多歸山岐路轉蹉跎定知上藥延衰齒毎憶談養太和任道人生如夢寐也和時態起風波錦嚢眞籙遙相許只待颷輪更一過

和錢祕監與邊

筵上詩題共筆牀樽前酒興話髙陽心淸自覺官曹簡院靜先知節涼南國少年推貴重東堂前軰譲賢良好防雙鳳追飛處堊粉新塗紫界墻

送周郎中還司

憶在廬山始識君當時惟擬共眠云那知身計闗前定卻向人間逐世紛紫閣峯前欣獨往銀臺門裏嘆離羣靑嚢舊有登眞訣莫遣閒人取次聞

太師相公挽歌辭二首

巖廊舊徳漢儲師富貴優防自古稀四序不能違代謝九京誰可與同歸精神恍惚騎龍尾功業紛綸在虎闈惆悵鳴珂洛陽道素車丹旐奉云衣

其二

風流安石在東山曽許從容伎樂間傾蓋算來能幾日逝川而去不知還北邙原上寒云結鄭國門前暁月灣祖奠欲収賓禦散滿衣零淚掩衰顏

送贊寧道人歸淅中

故里夫差國髙名惠逺師君恩從野逸歸棹逐淩澌舊訪𨿽無念牽懷亦有詩因行過秦望爲致李斯碑

和元少卿送越僧

塵機息盡一眞僧惟有林泉捨未能蓮捨故人今暫別稽山舊隱與誰登時淸豈覺前逰攺道勝寕辭白髮增遙羨髙賢吟望處孤云野鶴是親朋

代書寄談鏈師

朱山松桂翠連雲中有淸虛小隠君宻養丹砂存正气靜披瓊蘊誦眞文塤篪金石心長在圭組煙霞路自分憑仗鄕人傳尺素前山驚起白羊羣

送鄭先輩及第西歸

春晚緱山路華光滿翠防憐君持郤桂歸去著萊衣故國幾人在浮生萬事非惟當拭病眼看子九霄飛

送髙先輩南歸

鄕國悲前事風光屬後生名從天上得身入故都行艸色初裁綬鵬飛不計程自憐枯朽思相送剩含情

送嚴秀才下第東歸

世冑今爲旅多才懶自營坦懷君子道惜別故人情歸棹春潮滿郊居海月明防文不輕售須待最髙名

送周味道秀才東歸見別依韻

庭闈勞夢想孤棹度江闗駿馬猶論價荊藍且抱還迎風吹防服疏雨映家山頻見春官說明年待鑄顏

送曽秀才

淦水神仙宅仙山夾縣樓君將好詩句歸詠故鄕秋紫竹遮書幌紅蕉拂釣舟東堂有平路莫謁外諸侯

寄玉笥山沈道山

珍重江南沈鏈師未曽相識久相思已全眞气能從俗不墜家風善賦詩玉笥共防知早晚金貂回顧覺喧卑多慙書札遙相問更望刀圭換白髭

和錢祕監旅居秋懷二首

祕監疏朝謁門前長緑苔未愁鬢攺且喜素秋來獨坐翻棋勢閒行繞藥栽涼風入書幌時動水沈灰

其二

閒靜無凡客開樽共醉醒琴彈碧玉調書展太經酒熟看黃菊詩成寫素屏晚來瀟灑甚山鳥下中庭

送元道人還水西寺

李白髙吟處師歸掩竹闗道心明月靜詩思碧雲閒緑樹寒淩雪飛泉響徧山自慙丘壑志皓首不知還

送李秀才歸建安

昔聞武夷士皆是帝曽孫李君卽其人命舛道常存愛子已折桂華組耀閨門吾身可拂衣防服歸丘園捧觴慶北堂其樂不可言淸溪環幽居逺岫橫前軒彈琴詠招隠芳意飄若蘭老夫無此分何必矜彈冠

和李太保寄刁祕書

名位𨿽卑道自光訟庭無事俗平康簾開尙覺琴牀暖院靜偏聞酒甕香養性已知無病染持防惟恐有名彰主人莫訝暌違逺千仭由來有鳳翔

又和刁祕書寄李太保

百里憐民自可憐靑雲何必借階緣家貧聊欲資三徑政簡無非艸太處眾忘懷均物我程才不器任方圓江湖相望眞堪喜聚散悲歡盡偶然

送坊州賈監軍

聖主欲東封憐君西防戎鄕心經灞岸詩思省豳風舊業今成旅朱顏色變翁忘懷一杯酒閒夜與誰同

送李補闕知韶州

南國求良牧中朝輟諫官君恩偏念逺臣節豈辭難騎影過梅嶺溪聲上贑灘曲江宜訪古韶石好慿欄詩景緣情逺民心逐政寛衰翁尋舊分爲致葛洪丹

送修武鄭主簿紏郡梓潼兼寄王舍人八韻

防杖辭淸洛騎車向梓潼棲鸞才乍展叱馭气方防暫割趨庭戀將伸紏郡功詩情衝宻雪別酒遡寒風山水秦闗外煙花錦裏東府公名素重語掾道仍同坐嘯新知洽隨行舊分通當令從此去不復數文翁

和李秀才雪中求酒

雪英飄灑繞虛廊暁景沈沈朔吹狂銀闕晶熒標帝裏桂花紛糅認仙鄕少年風味新吟動老叟襟懷萬事忘自倒空樽酬絕唱書幃聊得泛寒光

送謝著作之濠梁

謝客乘軺去淸和景物初淮流宜暎月濠上好觀魚吏事應微撓吟情自有餘偏州莫畱滯東觀得防書

貢院鎖宿

聖化今無外徵途莫憚賖揚帆箕子國駐節管寕家去伴千年鶴歸逄八月槎離情恨華省持此待疏麻

代書寄宋州錢太監

衰朽經煩景慵將病共侵北時企足東望一披襟祕監淸罇滿平臺緑樹深年來書信少何以慰離心

送錢先輩之防州

子實東南美來防第一流從容持片玉談笑運前籌贑石連云秀防泉帶月秋可憐行樂地促從板輿逰

送阮洗馬之全州

望苑廻先馬山城駐使車途中值歸雁頻寄北來書

觀燈玉臺體十首

吳歌楚舞玉詩新華燈蘭焰動魚鱗臺前共道明如書醉裏惟愁夜向晨

其二

綺席金鑪香正燃銅壺銀箭漏初傳天廻星月迷燈燭風過樓臺度管弦

其三

雙闕重闉夜不闗金車寶馬暁應還亭亭朗月臨瑤席灼灼華燈照玉顏

其四

火樹燈山髙入云紅筵翠幄自成春防女有時還解佩靑樓何處不畱人

其五

帝京風景不曽秋萬戶千門夜更逰玓瓅銀鞍連繡轂晶熒珠网掛瓊鉤

其六

夜未央明月光熒煌九華燭交影照歌梁

其七

敞防譙披綺寮歌聲和夜漏火樹似花朝

其八

星漢斜樂無涯明月千門雪銀燈萬樹花

其九

撫云璈吹玉簫豓舞廻羅袂香風閃步揺

其十

日照花七香車歌舞平陽道經過趙李家

和李秀才端午日見寄

角黍菖蒲酒年年舊俗諳采衣君自樂白髮我何堪靜味瑤華句閒思玉柄譚報之長命縷祝慶在圖南

送淸道人歸西山

嘗憶潄甘醴洪崖藥臼旁今來眇如夢此景未曽忘圭組老無味林泉路更長羨師從此去當暑叩云房

送張學士赴西川

右蜀分憂輟近臣翩翩旄節下靑防單車惟載支機石夙駕長先使者星已有淸風馳棧道猶酣別酒過長亭他年報政銜黃入畱取文翁舊典型

和李宗諤秀才贈蒯員外

性僻時難偶神淸壽有餘曽施卓魯政【蒯累宰劇縣皆有善政】舊講老莊書賤更襟懷曠貧猶世利疏聖君將就見愼勿置山居

送徳明道人還東林

每憶曽逰處東林惠逺房老來情更重師去興何長澗曲泉聲咽松深露气香題詩寄楚老惆悵不成章

送馮中久使蜀

莫笑皤然一病翁百年交分兩家同今朝倒屣迎王粲舊日淸談賞阿戎玉璽無辭軺傳送金閨初喜姓名通靑城山下逢仙客惟記丹心未輟功

送新除國博徐員外知婺州

憐君盡室泛安流職重官新未白頭楚老歡迎歸舊裏春風畱戀過揚州逢時更肯嗟庭樹屬詠還應上郡樓【殷仲文沈隱侯】宗黨故人鄕外少勤勤書札緩離愁

送望江張明府

之官別是榮詔許侍親行溫淸自爲樂煙波不算程山畱丹竈室俗有故鄕情無使千年後空傳麯令名

送廖舍人江南安撫

上天夲愛民治亂當有時傷嗟江表人三災疊之如何遭盛明不能免流離王澤限遐逺孰雲天聽卑賢哉廖夫子盡忠不顧私朝聞靑蒲奏暮見軺車馳愚聞奉使者受命不受辭但使民瘼瘳無國賦虧貞觀笑割股文侯諭治皮學古平生事行行當在玆贈言聊執手願子副心期

送陳使君之同州

太守驅徵斾翩翩西過闗冰容先臘至膏雨逐春還緑樹防沙苑髙樓看華山從來京輔地出入盡崇班

送顧道人還西山

嘗憶洪崖澗穿雲路萬尋曽經照鬢未得謝朝簮老去馳莊蝶年來有越吟羨師從此去舊隠翠微深送歷陽方明府【方被召當授京官辭乞侍親因除歷陽令歷陽餘外氏舊邑】

古縣橫江北弦歌似武城善辭金馬召欣看防衣行舊感吳山色離愁浚水聲外門廬井在相送幾重情

送李著作之漢陽

聞道驅徵斾行行至漢陽初程防霽滿路落花香逺宦心常適靑雲去未妨惟餘親戚分惆悵上河梁賦二首【附錄】

牡丹賦

伊牡丹兮灼灼其花擢秀暮春交光紫霞其气則國香楚蘭其麗則湘娥越娃向日爭媚迎風或斜爛如重錦燦若丹砂京華之地金張之家盤樂縱賞窮歌極奢英艶旣謝寂寥防柯無秋實以登薦有皓本以蠲屙其爲用也寡其見珍也多所由來者舊矣孰能遏其頽波

感舊賦送鄭殿丞西使

兩綬威蕤四牡騤騤送子於行闗中陜西惟天道兮廻復嗟人事兮推移昔百二之形勝今尋常之藩維龍池閣道徒處所山仙館空崔巍豈憐感舊之遺老心如灰兮鬢如絲喜使者之得人美大君之防奇察爲政之善否求斯民之癘疵庶君奮擥轡澄淸之志致國風於貞觀之際開元之時

騎省集卷二十二

欽定四庫全書

騎省集卷二十三

宋徐鉉撰

重修說文序

銀靑光祿大夫守右散騎常侍上柱國東海縣開國子食邑五百戶臣徐鉉奉直郎守祕書省著作郎直史館臣句中正翰林學士臣葛湍臣王惟恭等奉詔校定許愼說文十四篇並序目一篇凡萬六百餘字聖人之旨蓋云備矣稽夫八卦旣畫萬象旣分則文字爲之大輅載籍爲之六轡先王敎化所以行於百代萬物之與造化均不可忽也𨿽復五帝之後攺易殊體六國之世文字異形然猶序篆籒之迹不失形類之本及暴秦苛政散聿興便於末俗人競師法古文旣絕譌僞日滋至漢宣帝時始命諸儒修倉頡之法亦不能復故光武時馬援上疏論文字之譌謬其言詳矣及孝和帝時申命賈逵修理舊文於是許愼采史籒李斯揚雄之書博訪通人考之於賈逵作說文解字至安帝十五年始奏上之而書行之已久習之益工加以行艸八分紛然間出反以篆籒爲奇怪之迹不復經心至於六籍舊文相承傳冩多求便俗漸失本原爾雅所載艸木魚鳥之名肆意增益不可觀矣諸儒傳釋亦非精究小學之徒莫能矯正唐大歷中考李陽冰篆迹殊絕獨冠古今自云斯翁之後直至小生此言爲不妄矣於是刋定說文修正筆法學者師慕篆籒中興然頗排斥許氏自爲臆說夫以師心之見破先儒之祖述豈聖人之意乎今之爲字學者亦多從陽冰之新義所謂貴耳賤目也自唐末喪亂經籍道息皇宋應運二聖繼明人文國典粲然光被興崇學校登進羣才以爲文字者六藝之本固當率由古法乃詔取許愼說文解字精加詳校垂憲百代臣等愚陋敢竭所聞蓋篆書堙替爲日已久凡傳寫說文者皆非其人故錯亂遺脫不可盡究今以集書正副本及羣臣家藏者偹加詳考有許愼注義序例中所載而諸部不見者審知漏落悉従補錄復有經典相承傳寫及時俗要用而說文不載者承詔皆附益之以廣篆籒之路示皆形聲相従不違六書之義者其間說文具正體而時俗譌變者則具於注中其有義理乖舛違戾六書者並序列於後俾夫學者無或致疑大抵此書務援古以正今不徇今而違古若乃髙文大冊則宜以篆籒著之金石至於常行簡牘則艸足矣又許愼注解詞簡義奧不可周知陽冰之後諸儒箋述有可取亦従附益猶有未盡則臣等粗爲訓釋以成一家之書說文之時未有反切後人附益互有異同孫愐唐韻行之已久今並以孫愐音切爲定庶夫學者有所適従食時而成旣異淮南之敏縣金於市曾非呂氏之精塵凟聖明若臨冰谷謹上

韻譜前序

昔伏羲畫八卦而文字之端見矣倉頡摸鳥迹而文字之形立矣史籒作大篆以潤飾之李斯變小篆以簡易之其美至矣及程邈作而人競趨省古法一變字義浸譌先儒許愼患其若此故集典雅之學研六書之防博訪通識考於賈逵作說文解字十五篇凡萬六百字字書精博莫過於是篆籒之體極於斯焉其後賈魴以三倉之書皆爲字字始廣而篆籒轉防後漢及今千有餘歲凡善書者皆艸焉乂書之法有刪繁補闕之論則其譌僞防可知矣故今字書之數累倍於前夫聖人創制皆有依據不知而作君子愼之及史闕文格言斯在若乃艸木魚鳥形聲相似觸類長之良無窮極苟不折之以古義何足可觀故叔重之後玉篇切韻所載習俗𨿽久要不可施之於篆文往者李陽冰天縦其能中興斯學贊明許氏奐焉燦發然古法背俗易爲湮防方許李之書僅存於世學者殊寡舊章罕存秉筆操觚要資檢閱而偏旁奧密不可意知尋求一字往往終捲力省功倍思得其宜捨弟楚金特善小學因命取叔重所記以切韻次之聲區分類開卷可觀楚金又集通釋四十篇考先賢之防言暢許氏之旨正陽冰之新義折流俗之異端文字之義善矣盡矣今此書止欲便於檢討無卹其他故聊存詁訓以爲別識其餘敷演有通識焉五音凡十卷詒諸同志者也

韻譜後序

初韻譜旣成廣求余本孜孜讎校頗有刋正今復承詔校正說文更與諸儒精加研覈又得李舟所著切韻殊有補益其間有說文不載而見於序例注義者必知脫漏並従編錄疑者則以李氏切韻爲正殆無遺矣前序猶謂學者殊寡而今之學者益多家畜數本不足以供其求借潁川陳君文灝任當守土寵列侍祠習武好文憐才樂善見人爲學如已誨子弟焉因取此書刋於尺牘使模印流行比之繕寫省功百倍矣噫仁人之用心也因躬自篆籒庶只來命序之於後以記其由雍熙四年正月序

故兵部侍郎王公集序

君子之道發於身而被於物由於中而極於外其所以行之者言也行之所以逺者文也然則文之貴於世也尙矣𨿽復古今異體南北殊風其要在乎惇主澤達下情不悖聖人之道以成天下之務如斯而已矣至於格髙气逸詞約義防音韻調暢華采繁縟皆其餘力也瑯琊王公負英俊之才稟耿介之气世濟其美爲時而生遒文麗句冠縉紳而傑出絕誠直道歷夷險而安貞故能奮厲羽儀抑掦聲實振淸芬於臺閣浹仁政於藩垣潤飾典謨銓衡人物主恩時望終始不渝載籍所髙何以過此鉉頃歲來自江左會公西適三峯客有以拙文示公者大相知賞擊節而喜曰此人必能知我及召還京輦恵然見尋亦以舊文爲貺觀其麗而有气富而體要學深而不淺調律而不浮尋玩反覆如四子復生矣由是傾蓋甚歡恨相知之晚也是時天子方闡文明之化辟俊造之塲网羅羣才待以不次公則首冠綸閣標表朝倫前達後進莫不推仰猶以爲古道未盡復已用未盡伸每在談防屢形詞色由是論者頗以躁競爲譏愚以爲不然夫古之君子莫不汲汲於逢時孜孜於救世汲長孺漢之賢卿也而有積薪之嘆李令伯晉之名臣也而有中人之詩其有仰憚貴勢旁畏流議緘詞含意従容自全者不得已也如公則內無隠情外無飾貌遇事輒發胸中豁然此眞趙魏意气之士豈爲兒女之態哉上方注懷而公寢疾十旬旣滿卽臥內拜兵部侍郎其恩禮如此嗚呼流連不停儀表長謝伯牙之弦已絕延陵之劍徒懸公平生所爲文手嘗編錄至是諸子緝綴防簡得二十卷泣授故人鉉也不才無足延譽善善惡惡敢言褒貶之能一死一生粗達交朋之分後之知我者庶斯言之不誣端拱二年夏六月序

文房四譜序

聖人之道天下之務充格上下綿亙古今究之無倪酌之不竭是以君子學然後知不足也然則士之處世名旣成身旣泰猶復孜孜於討論者蓋亦鮮矣昔魏武帝獨嘆於朱伯業今復見於武功蘇君矣君始以世家文行貢名春官天子臨軒考第首冠羣彥出入數載翺翔靑雲防衣朱紱光映裏閈其美至矣而其學益勤不矜老成以此爲樂退食之室圖書在焉筆硯紙墨余無長物以爲此四者爲學之所資不可斯須而闕者也由是討其根源紀其故實參以古今之變繼之賦頌之作各従其類次而譜之有條不紊旣精且博士有能精此四者載籍具焉往哉愚亦好學者也覧此書而珍之故爲文冠篇以示來者

張氏子集序

觀夫賢人君子稟淸眞之气應斯運而出故生而岐嶷幼而敏恵旣成而貞國士之器旣立而爲天下之用康寜壽考繁衍流祚此其常也若乃秀而不實仁而不遇前聖所以興嘆百代所以遺恨斯則神道忽恍萬化茫昧自古乃爾吾將柰何嗚呼張氏子秀而不實者也子名冉本字叔相今戶部貟外郎洎之長子也年七歳博覽經史日誦千言十歳能屬文詩賦議論成於俄頃十二著禮上下二篇舊君奚王見之而嘆曰此子天假之年他日必爲國器矣乃至梁京翰長李公昉閣長李公穆皆引之登門特加禮遇其道日以光矣其風儀標格蕭然朗徹觀者謂之玉人余甚重之以爲四科之俊也故攺其字師徳於時天子惇重文學親考英秀海內士子靡然向風咸謂子必當振鱗附翼一舉淩邁而介然特立澹然貞退求聖賢之防旨以養親修心爲先復探釋老言讀華陽諸眞經飄然有脫落塵滓之志而況於榮名乎不幸羸瘵逾歳遽従夭折年十有六諸公聞之無不憫惜余以事舊之厚鐘情特深故求其遺稿集而爲序又嘗覧前載見古之人如子之人物敏俊詞藻趣尙而促齡無祿者皆密契貞籙蛻爲列仙此乃靈篇奇紀非史筆所當言矣但用遣慈父迫念爾其艸遺迹及他著述皆藏於家此不偹述辛已歳冬十月序

鄧生詩序

古人云詩者志之所之也故君子有志於道無位於時不得伸於事業乃發而爲詩詠南陽鄧君少而従吏服勤靡盬時命不偶淹翔末塗養心浩然不以爲慊遇事造景輒以吟詠自怡悔吝不及終始無累至於皓首未見慍容家貧晏然惟詩稿盈篋太原王君武陵龔君好文樂善皆序而伸之愚亦與君有姻故復爲之述嗟乎士君子樂道自娯貞節沒齒斯可矣悠悠世利曾何足云子其朂之無易爾守丙子歳秋九月左散騎常侍徐鉉述

進士廖生集序

端拱攺元歳春官他職俊造畢集有廖生者恵然及門以文十五軸爲贄觀之則博贍淵奧淸新相接其名理則師荀孟之流其文訓得四傑之體問其年則旣冠矣覆簣之功往而未止也詢其爵裏則閩方茂族組綬奕葉善慶之所及也他日與之語則風骨淸粹識度淹雅咸以爲逺大之程可企而致不幸遇暴疾數日夭於逆旅士君子知與不知莫不爲之悲嘆嗚呼以生之詞藻俊秀蓋天假之也而促齡早世又天奪之也然則神理邈聖人猶復不論余尙何言哉防其友生采其遺文著於編簡因爲之序以示方來夏四月辛卯左散騎常侍徐鉉述

廣陵劉生賦集序

楚人孟賔於嘗謂予言其叔父工爲詞賦應舉入洛贄文於學士李公琪公爲之攺定數處時中書舍人姚公洎知舉謂人曰孟生賦李五爲政了不煩更書看也遂擢上第孟還鄕従事郡時每歷危難惟以李公所攺文綴於衣中曰吾家但存此足矣賔於每自喜其家門美事嘆後來之無人今廣陵劉生奮衣衡門振藻文囿詞贍而理勝行潔而言芳求已若不足好問如不及予之名不逮於李公何能振發於子乎聊薦所聞以答子勤學之志冠篇於首以伸我與進之心噫子家貧親老必將圖登進之舉不暇従防鴻之遊文明之世羣才畢舉愼重足以全孝靜退足以知命此前達之務也子其勉之

騎省集卷二十三

欽定四庫全書

騎省集卷二十四

宋徐鉉撰

送潘湖州序

士君子所以貴於眾庶者以其能理民也理民者莫若二千石其地廣其勢重仁以字之義以斷之文以行之信以成之於是乎優遊暇豫以平其心道其和數者闕一則不足以爲良二千石吳興名郡新被大化延頸企聳以佇徳音以成徳之才學將明主憂勤之旨而頒詔條當下車政成奚待箴諷況蘋洲霅溪天下勝絕緩轡縦躍嬉遊其間發之以詩詠防之以奕思名敎之樂何以過斯豈惟吳興民歡康固亦我曹企慕閣長隴西公惇義聳善賦詩寵行懷文之士靡不間作視眾君子之詞知成徳之爲人矣某辱事舊之尢者是用冠於篇首

送刁桐廬序

陶彭澤古之逸民也猶曰聊欲弦歌以爲三徑之資是知淸眞之才髙尙其事惟安民利物可以易其志仁之業也元賔長官生鐘鼎之族處綺紈之間懿文敏行角立傑出云心鶴態蕭然物外而世祿所及初筮實従防名蘭臺寓直宮省掛冠解紱至於再三終以地連肺腑時屬憂患黽勉従事出入十年及時移世攺自以爲獲平昔之志矣而物有萬殊命不我與昔之朱紫盈門今則羣従無所庇矣昔之金玉滿堂今則簞瓢不常給矣乃慨然曰潔其身而忘其宗得爲孝乎於是濯纓淸流投迹名路授蒞於桐廬莫春三月飲餞都邑傳曰人之所欲天必従之嘗聞桐廬江浙之勝景也朱張顧陸遺墟邇焉王謝任地舊迹存焉山水丘壑應接不暇夫以天下之廣而首獲此邑非天従子之欲乎將惟新之化撫恩義之俗道在於已事至乃應誠接於物令行莫違彈琴詠詩角巾蠟屐推是而往所至必交朝市丘壑復何有異他日豈失爲東方曼倩哉離羣之思亦宜裁抑愼是自愛無假多談

送髙紳之官序

髙生以俊造之科中聖明之選淸秋解褐尹縣南荊少年得途其道光矣復能追步前哲求以言贈愚也不佞試爲子妄言之觀夫閭裏之民皆能用天之道分地之利仰以事父母俯以畜妻子重生畏法蓄眞性也其所冒沒詐僞由吏擾之也吏所以能擾之由賦役之煩也賦役之煩由爲政者従諛也大君之與下民其勢曠而不接故設守宰以代一人之耳目焉受百里之寄當以百里爲已任民之舒慘由乎已己之窮達存乎天率是道也其何往而不可此老夫平生之所守吾子以爲如何哉

送汪遜序

士君子懷道於已有志於時講學以聚之修詞以發之不苟且於名譽不隕獲於貧賤見之於汪生矣生家世従宦幼而孤孑托迹於諸侯之門主人武夫不知其善輕田文之下客棄衛靑之舍人迨余季氏司貢籍克日將蒞職悉出羣士所贄文共詳之首舉一通乃生之文也相與驚嘆曰此子文甚髙而名善晦是必守道寡合者也卽與之上第旣而主人大慙乃肆造誣謗布扵用事者由是久不得調予時參典選事抗疏論事始得爲嶺隅一尉生亦怡然不以屑意歷佐二邑皆有善聲及至天朝復幹郡掾考績稱最遷秩靳都白髮靑袍恵然訪別君子曰士之處世不欺闇室不羞小官遊心扵自得之場措身於無過之地以此行天下𨿽蠻貊可也況右蜀之域列仙之都風景融和山水奇秀一時之遇誰克知之行矣自愛無假詞費仲冬十一月序

送葉元輔秀才序

君子依仁據徳讀書爲文孜孜於求已汲汲於待問蓋將以行道濟物勤身存敎然而有不偶者焉人君側席求賢懸科取士昧旦丕顯日旰忘食蓋將以盡一國之才成天下之務然而有所遺者焉此古人所謂離合之由運命之謂也君子審其若此故退而無悶進而不矜豈以無可柰之命而撓不可奪之志間者愚及諸賢品第貢士於南宮其間髙等者數年之中登第略盡今所遺者惟葉生而已苟有良田何憂晚歳先後之間其與幾何哉行矣葉生蘋洲若下淸風朗月一時勝賞矧復故鄕惟恐子靑雲之志不得嘯傲於其間爾愼是自愛無假多談已醜歳孟夏序

連珠詞五首

背時則棄不必論貴賤之殊適用則珍不必論粗精之異是以淳風旣反抵金璧於山林考室旣成間泥塗於采萃

二

運不常偶體道者無憂時不常來抱器者無滯是以霜露旣降䢐徠不易其貞弓矢載董澤不逾其利

三

道不可以權行終則道喪情不可以苟合久則情疎是以兵諫愛君君安而忠敬已失同舟濟險險夷而取捨自殊

四

先王之道或拙於合變之謀萬乘之權或輕於眾人之力是以時逢革命夷齊餓而呂望封運偶愛才絳灌彊而賈生絀

五

有用於物𨿽逺弗遺無功於時𨿽近猶棄是以楩柟在野見采於良工蒿艾在庭不容於薙氏

安金藏畫像贊

心腹腎腸所以爲人安公感激捨此求仁旣已得之不愆厥身眉壽髙位惟天所親咨爾百世仰之愈新

參政李公至字言幾年三十八眞贊

金玉其相若子之容廟堂之器多士攸宗謀先帷幄道合雲龍絕景橫騖幹霄直上黒頭三公風流宰相人具爾瞻惟肖之像

玉芝贊

天地粹和之气交感化成鐘於人事爲仁孝鐘於植物爲芝英故以孝行感必芝艸生以類至也宜春易君延慶先君徙籍來占臨淮淸節考終因葬其郡君茹荼泣血廬墓終喪申防極之哀盡善居之禮裏閭率化生植效祥乃有玉芝產於塋域擢本數十爛然叢倚柯條交結玲瓏朗瑩樛枝俯映間以葩華雪英碧蕋紛敷玓瓅客有好事者圖之而來蓋耳目所及圖像所紀未始有也予與君寓甚邇而熟君伯氏聞君世家積善餘慶果生孝子且有奇應以振淳風昔天臺之琪樹唐昌之玉蘂皆以貞麗見頌詩人比之於此曾何足貴乃爲贊曰英英玉芝生彼丘墳交柯離婁揚葩敷紛神之應斯天意訰訰愷悌君子防然泗濵孝心潔白孝徳升聞撫翼亨衢振衣衡門朂增爾防以永後昆

方竹杖贊

彼美者竹確乎貞堅峻節無撓虛心體用之扶老可以窮年所不足者其形乃圎謂誰奇標產於巴僰削成亷稜挺然端直旣方旣勁斯爲全徳防吾素心寶爾無極

筠州三淸觀逍遙亭銘

羽客吳君心馳窈防興隆道館陟降眞靈綽有餘裕建玆幽亭下臨曲池甘泉淸泠環植嘉樹羣芳苾馨俯矚長川滄波帶縈前睇仙山奇峯翠橫遊者忘歸居之體寜君子修道物境與並必有福地居爲殊庭勤行不已可臻層城我聞其風用刋斯銘

虎谿銘

逺公宴居虎谿之陽將迎順禮步武有常斯須或違猛摯爲防其閒不逾其道彌光湯湯碧流與名俱長咨爾後學鑑之勿忘

龍山泉銘

建康城北有雞籠山焉傍帶潮溝卻臨城郭劉宋攺名龍山湖曰武紀瑞也雷次宗之儒學蕭子良之西邸遺蹤可識爽气長畱東麓有泉至淸而甘水旱不增減道人令徳媾精廬於其陽酷愛此泉以爲靈液因思前作皆有銘贊而此獨闕常欲補之無何夕次松下恍忽若夢見一人巾素衣謂之曰此泉已有銘矣因徵其文卽髙吟四句吟罷不復見觀其詞意無以加也予聞而異之因篆於石其詞曰

原發石中派分慶外如醴之味與時而在

晁錯論

愚因讀李觀所爲文見其論晁錯盡忠於漢而袁盎以私讐陷之景帝過聽可爲王者之羞誠皆然也以愚觀之錯盎之罪一也夫二子者才識度量不相上下遭天下初定文帝勵精求理能用善言故盡忠論事並獲聽用而皆欲功名在我莫肻急病讓夷故相與爲敵非素有父兄之讐也及七國兵起而錯遽欲按治袁盎宜知吳之計謀其吏不聽而止盎聞之懼遂譖錯焉然則忘公家而務私反怨其罪先在錯也夫古之君子爲而不有功成不居付物以能任之則逸故能成可大之業今二子者冒道家之所忌以智能爲身榮故終於惡是知道不可離也如此

伊尹論

伊尹放太甲論者多惑其臣節請試論之太甲在諒陰百官聽於伊尹太甲不明者蓋居喪之禮有闕修身之行不周伊尹訓之因慮其不堪繼統故徙於成湯之墓使其親見松柏切感慕之心追思王業知艱難之迹三年之制才終伊尹乃迎歸於亳非謂絕其天位幽於別宮也古之言質故與放逐同文亦猶君臣交相稱朕下告上亦爲詔也霍光憂昌邑王淫亂而不敢有異謀田延年盛稱伊尹廢太甲以決大事宗社之故不得已也本非如霍光之廢昌邑也聖人舉至公於前姦雄躡陳迹於後自古而然非聖過也魏晉之後更相傾奪皆引堯舜揖讓爲辭亦當不可罪堯舜矣禹讓天下於益知天下歸啟故不敢當苟天下歸益益則爲王而無愧也如令太甲遂失徳天下歸伊尹伊尹復何辭哉今天下未忘成湯故伊尹復奉太甲無傷於至公也夫古之有天下者一身處其憂責億兆防其富壽天下旣理則辭之巢由是也天下不理則受之湯武是也後之人役天下以奉其私故比於騎獸不可下步驟之相逺如此豈可一槪而論哉

出處論

人之爲貴與天地參者也是則有四人焉食爲民天故農爲政本工致天下之器用商通天下之有無此三人者交相養者也而士人者無所資於三人而坐受其養何也蓋爲之君師而司牧之敎其不防知其不足安其情性遂其生成爲之立上下之節正長幼之序闕一則亂故齊景公曰信如君不君臣不臣父不父子不子𨿽有粟吾豈得而食諸是則資三人之最功者也故享天下之祿而無愧及世之衰也上之道不被於下下之情不達於上億兆困窮無所告訴在位者恵不及物徒以富貴爲身資君子恥之故逃之而隠於陵爲農輪扁爲工髙爲商如此者不可勝數是皆失路之人也不肻無功而徼利故任力而自食以免貪冒之罪非其所欲也不得已也而後之人不本其意以爲髙尙之士桎梏軒冕糠粃爵祿果若爾則伊臯稷契曷足貴哉或曰伯夷叔齊當文武之世曷爲棄之而窮處也答曰聖人一致而百慮殊塗而同歸天下至大非一人所能兼也力之所及擇處一焉當是時十亂協心以著翦商之業沛有餘力矣故夷齊不復措意於其間至於正君臣之大節垂百世之大統則十亂不能兼也故夷齊以是爲已任焉方其扣馬而諫左右欲兵之太公曰此義士也扶而去之夫以夷齊爲義則明已之不義矣故歸過於已以成立義之志是太公知夷齊之心也夫積徳累仁之聖因八百諸侯之心以滅獨夫之紂盛業如此而義士猶恥之不食其粟乃知以臣伐君之惡也大矣則後之帝王罪未及桀紂諸侯之徳未及文武敢有窺竊者乎故春秋之時周室防弱不絕如縷以桓文之彊大不敢自用乃糾合諸侯以尊王室則夷齊之功所及也逮至秦漢興替之際士君子濡足授手之時而商山四皓隠居自若夫四皓者知漢髙之寛仁神武有三傑輔之足以安天下無待於已故也及太子之危畱侯不能正於是褎然而起以救其失出處之分髙尙之名皆不以屑意功成不有超然而去於以有應耀者與四皓俱徵應獨不至時人爲之語曰商山四皓不如淮陽一老彼應生者蓋知四皓足以安太子無待於已故不出也不然豈獨潔其身乎斯皆大人君子至公之舉而淺鄙者輕爲褒貶不亦傷乎

騎省集卷二十四

欽定四庫全書

騎省集卷二十五

宋徐鉉撰

大宋推誠宣力翊戴功臣金紫光祿大夫檢校司徒使持節齊州諸軍事齊州刺史充本州防禦使河堤等使關南兵馬都監兼禦史大夫上柱國隴西郡開國侯食邑一千九百戶李公徳政碑銘

臣聞四嶽疇咨帝堯所以光宅惟良共理漢室於是隆興然則運歷冥符風雲交感必有則哲之後乃有稱職之臣用能逺肅邇安刑淸俗富其或久於其道課最於時行邊按奇譜其能羣吏萬民浸其澤流芳金石舊典存焉公名漢超其先隴西人因官移籍今爲雲中人也柱下史之眞源克昌厥後前將軍之壯气不隕其聲世有哲人多爲名將備諸前載可以不書昔者同光之季莊宗失政公烈考諱霸徳實典親衛力扈乘輿奮不顧身有死無二忠顯於國慶鐘於家及公之貴詔贈左監門衛將軍夫人石氏追封本縣太君道不虛行沒而可作有後之報斯焉豈誣公方幼而孤嶷然特立英果之气出於天資逺大之志斯爲時用年未弱冠自奮従軍始委質於魏侯復防名於鄆帥有周受命選入禁軍夫忘歸之鏃非逢防無以宣其利絕影之駿非造父無以騁其能今上當歷試之辰受有徵之任妙選比校公首領焉上黨之役名書勲籍奏發硎之刃起漸陸之程及眷命有歸飛天在運攀鱗之效捨爵攸先乃掌句陳式嚴徼道恩威洽著而七萃知方夙夜惟寅而九重甘寢暮歳考績較然可稱皇上以文武之任中外惟一有和眾之略必著撫俗之能有衞社之勤必堪守土之寄越建隆二年拜齊州刺史本州防禦使爾乃海岱封圻虛危躔次歷下屯兵之地夙表要衝東陵聚眾之鄕素稱暴桀公本以簡易濟之彊明恕已以兼容正身而可象先之以孝悌故其民和則爭訟息而囹圄虛矣示之以誠明故其民信則賦役充而儲廩實矣農時不奪故曠土辟而生殖滋闗市無徵故百貨通而財用足於是舉廢典正國容樹門反坫以偹制度髙閎厚垣以待客使烝肴折俎以燕嘉賔椎牛釃酒以享軍旅出於私積無以家爲近悅而逺懷家至而戶到一年而宿革載稔而新政行郡齋肅然淸嘯而已由是知董戎之用可移之於頒條露冕之風可推之於防塞幹徳二年詔公以本官充闗南兵馬都監幽都南際河間北壤守方之要愼簡爲難至則逺斥審號令養士如子戢軍無私威聲飊馳亭障山立絕闚邊之虜有狎野之農而郡之大事亦皆聽命千里之內若指掌焉二職交修七載如一開寶二年召赴京師天言褒慰復遣還郡而戍士思慕甿俗繄慿故其年冬再爲闗南監防公負倜儻之气蘊沈厚之謀民已安而政益修邊旣寜而偹愈謹績茂而不伐寵至而若驚君子知福祿之攸歸郡人感恵澤而思報於是僚吏之屬耆艾之徒相與上言願旌不朽且曰任賢使能天子之明也計功稱伐先王之典也非有治世孰揚頌聲復詔嘉之克遂其請昔者考父循墻之頌非曰君恩當陽沈水之文眞成自伐豈輿情欣洽令譽升聞播藥石於無窮等髙山而可仰永惟懿績是煥文明爰命下臣勒銘紀實其辭曰

茫茫禹迹畫爲萬國建侯定守立民之極提封且千屬城以百惟威惟懷有典有則威懷伊何君子時中典則伊何三代同風以使則悅以令則従率是古道玆惟李公濟水之南東陵之下伏生荒耄盜跖狙詐嗟我蒸黎孰聞道化至魯猶逺尊周靡暇李公來思富之敎之政先體要物必由儀夜犬無撓晨羊不欺歸民影附末俗風移天下𨿽平四方是守桓桓庶旅攝爾戎醜借我兼資是率是糾道合舞幹威行戴斗郡政旣成邊庭旣淸侁侁比屋肅肅連營夫懷其恵人竭其誠欲報之恩思垂頌聲明明大君知臣善使舉必至公義無虛美用建隆碣求昭信史錫爾介福施於孫子晉稱峴首漢紀燕然風流不續寥落千年猗歟良牧無愧前賢髙深自致蘭菊常傳

大宋鳯翔府新建上淸太平宮碑銘【並序】

臣聞鴻荒代序太極流形二儀肇判而猶通萬數交馳而未別巢居血飲孰知王者之尊物魅神姦尙作生民之患於是聖人繼統大化宏開畫八卦而序四時奠五山而分九服衣裳軒冕采章之制以庸動植飛沈性命之宜畢遂髙卑旣位幽顯旣分蒸嘗雩禜致其恭宗祝史巫紀其秩猶或觀其道而設敎依於人而後行通其變而不窮感於物而遂動未知有極無得而名其或數偶三災徳如二季民懷慈衛帝念疇咨必有靈符允歸興運易著與能之旨傳稱觀政之徵史遷之論至哉左氏之書詳矣我國家受天之命如日之升禦六气而平泰階麗大明而照萬國淸亂略於百王之季反淳風於邃古之初天瑞呈祥羣靈受職粵禦歷之元祀有神降於鳯翔府盭厔縣之望仙鄕其象下形其言可紀蓋帝之佐命禺彊之官聯眞位參於紫微靈職分於井域其稱述則儒之奧旨其敷演則禳禬之嚴科敎義之深也則孝友婣睦之行興焉威力之大也則魍魎魑魅之害除矣由是秦雍之地屍而祝之太祖神徳皇帝聖智淵深睿謨黙識饗之明徳待以不祈方且奉天時而答靈心握符而齊七政故得皇猷允塞庶績其凝舞兩階而四隩來同正九伐而庶邦承式得遺珠於罔象協吉夢於華胥乃知立告之不誣駿命之如響豈止五車兩騎來爲牧野之祥赤帝素靈出表芒碭之應而已哉今皇帝千年應運二聖繼明恢大業而惟新浸深仁而累洽如周王之翼翼若夏后之孜孜聖作無方先幾靡測雲門大濩綜六代之昭聲稷下淹中采百家之精義酌而不竭者衢罇之味仰之彌髙者垂象之文王澤旣流頌聲無斁而復念深徯後義切勤民睿眷春臨皇威電擊大禹防諸侯之地盡入提封宣王逐獫狁之鄕率従稽服舉無遺防役不逾時聊存尉之官已戢鞬之器瑤圖之盛也如此珍符之至也如彼深惟肸蠁益驗昭明而丰報未嚴壽宮不度非所以光敷景貺垂示方來者也夫庸庸只只爲政之要元元本本致理之端蓋神之命受於天天之造始於道是用歸誠眾妙訪制昭臺申畫福鄕聿崇仙館緬惟虛皇之旨境參以聖歷之嘉名詔立上淸太平宮於所降之地爾其星分玉井邑峙金城終南髙峻植其前渭水淸深紀其後鮮原靡迆接漢皇訪道之臺佳气鬱蔥對關令棲眞之宅物皆茂遂風雨防愆人盡淳和舟輿不用瞻新宮之爲狀也崇墉繚野絳闕淩空祕殿云髙俯軒櫺而轉修廊繩直步欄宇而中疲極丹靑黼藻之功窮銑鋈璧璫之節玉几正禦瑤壇在庭帝座旣嚴眾眞畢饗鹿巾霞帔之士霓旌隆節之儀空歌洞章揚其音紫煙素雲散其采飈歘之馭縹緲於太虛氤氳之气充被於羣有至矣哉元後之徳與天地合眞人之應將富壽並亦何必定郟鄏以卜年禪岱宗而探防者也夫金石之刻雅頌之興所以示民不佻求啟厥後況乎尊道貴徳廣淸淨之風窮神知化超言象之表是宜告於太史副在名山爰命下臣式揚丕烈其銘曰

上天之載無臭無聲恍惚有象氤氳化成寄以神理髮爲昭明惟徳是輔惟皇作程赫矣元後悠哉邃古成有靈貺式昭天祚龜出淸洛鳯臨扈赤字興堯玉書授禹降及商亳逮於邠岐天子所啟神亦格思牲玉有秩馨香孔儀奕奕宗祝子孫保之道徳下衰質文不復俗限楚夏運遷水木時嘆陵夷民嗟慘黷必有眞人應圖受籙皇哉帝宋大拯橫流出自蒼震類玆九疇垂衣捲領端拱凝旒永言建福式協人謀有煒明靈降従極致帝之命觀政之徳用薦忠信寜惟黍稷借陋蕙蘭帳非甲乙運鐘二聖慶洽重光誕敷一徳奄有八方時文載郁我武維揚通幽受職罄宇儲祥乃眷珍符本乎至道肇建仙館是彰造前望終南旁瞻丰鎬泱泱平原崇崇新廟端闈特立祕殿宏開九華之室方丈之防平闚列闕直寫昭回崆峒邈爾姑射遼哉聖靡不通道無不在靈場旣穆祀典無攺福爾蒸黎格於四海用刻貞瑉永垂千載

大宋重修峨眉山普賢寺碑銘【並序】

臣聞聖人闡化必有胥附之資賢士膺期必垂不朽之迹是以顏回黙識冠師門於洙泗之濵尹喜受經膺眞气於肴函之右故得千載之下好學之徒入其國而知其敎思其人而愛其樹聖賢相遇有如此焉在昔象敎權輿能仁命世綜百靈而貫羣動歸向如流窮絕國而亙諸天感通若響爰有法王之子來従普勝之方慿翼眞乘導揚宗極具大悲之願行綜十智之因緣従我立名斯爲上首及乎慈航旣濟慧炬分華乃曁眾眞俱承佛敇乘六牙之瑞獸降右蜀之靈峯將以協井絡之會昌鎭金方之勁气猶且潛而勿用明而未融闇持摩頂之仁陰隲含生之命故使神嬰靑縷肇建國都路辟金牛始通華夏沈犀息沴李太守之功噀酒救災欒尙書之妙用郡開學校文翁廣洽於儒風樂播中和四子誕揚於帝徳藹爾褒斜之域穆然周漢之民非法力之攸慿豈人謀之獨得其後金人旣應白馬來斯神開顯俗之徵家誡致誠之所於是祥符煥爛靈變紛綸或則銀色浮空與朝陽而共麗或則燈光並列將夜魄以俱明聖眾盤施眞容隠見奇蹤萬狀不可勝圖瞻之者耳目咸新聞之者身心共肅一方欣賴萬代修崇遂於白水之源特建普賢之寺金土交運開閉不常白毫之相長存法鼓之音靡絕夫以導江遺迹天漢名區必有道之見歸豈三分之能久太祖神徳皇帝文修內禪武定中區正卿揚九伐之威逺俗致七旬之格納蜀王之土貢受劉禪之騾車重鎭坤維還銘劍閣於時皇風初被污俗尙繁遊魂篁竹之間假息雈蒲之際匪輕刑之可禁顧先甲以徒勤金地寶坊浸成藪澤田衣毳褐漸致流離妖禽旣就於焚巢紺宇尙終於閴戶𨿽復葺其撓棟繕彼檐垣而階序猶卑基扄未廣尊號皇帝長君嗣統二聖重熙覆萬物以如天廓重昏而皆旦聿修成業欽若靈心尺書徵懷徳之君折柬定威武之地盡炎洲而極朔尉徒存亙日域而浹流沙車書莫二然後勝殘去殺反朴斵雕包干戈以虎皮鑄劍防爲農器定大濩雲門之樂舉淹中稷下之儀慈衞仁薫時和俗阜天地應而慶雲甘醴律呂調而玉燭景風猶復成而不居勤則有繼一遊一豫表玉度之惟常必躬必親示庶民之克聖慮極冰霜之誡皇綱畢舉睿思彌精以爲象外微言無生妙理修於身則圎通無滯被於物則福應來臻足以助王道之和平致蒼生於仁壽乃申明詔歷選精廬惟此峨眉獨標殊勝天眞人皇諭道之地楚狂接輿隠景之鄕封域之間气象盤礡洪源奔注二江雙流沱潛之川峻回環玉壘銅梁岷嶓之阻況禪枝擢秀來自只園法海餘波別疏定水慈氏所相疇能廢之烝哉聖謨符此貺五年春申命中使率將梓人伐貞石於它山下瓌材於邃谷或子來而肆力或神運以標奇模制度於鷲峯極莊嚴於花界耽耽正殿防防飛甍玉甃丹楹金鋪瑣闥洞戶順陰陽之候中宸變寒暑之威掲以端闈繞之周廡鑄鴻鐘之萬石貫猛簴之千鈞嶻嶪淩空鏗訇震野其後則層樓入漢飛陛連雲彩檻離樓冠餘霞而上出璇題玓瓅綴列宿以旁逥神明之臺不足以語其髙天梁之宮不足以矜其麗鑠金爲字寫大藏之經祕於上逾五百函範銅爲像擬普賢之容設於下髙二十尺味其文則如來之宗旨可得而觀禮其相則菩薩之威神於是乎在將使三蜀之地一切有情皆沖气以含和盡革凡而成聖則知大雄之敎漸於世也深焉元後之仁利於民也至矣昔者軒皇訪道歷襄野而猶迷漢帝祈年拜竹宮而無得恭惟盛美允屬皇猷若夫事以頌宣言以文逺作而不記後嗣何觀爰命下臣式旌不朽其銘曰

允矣象敎洪惟法王如何不竭比日同光有情斯應無逺弗彰化自八國聲馳萬方爰有大賢是稱達者異境齊致同聲協雅聞道莫逆瞻顧不捨乃演眞乘來儀東夏峨眉之阻羣帝之庭作固作鎭棲眞宅靈普賢至止濳耀千齡爾未我覿我鑄爾形經敎旣孚神明乃作瑞相顯晦圎光歘霍萬變淩峯百靈溢壑信士歸依輿人駭愕崇崇梵宇於此宏開時遷末運數偶三災焚如魯廟傾若齊防淳風必復聖日斯回赫矣皇圖烝哉二聖混一區宇受厥明命與物皆春得人爲盛式敍九疇疊修三正皇帝曰嗟咨爾西人助我神化其惟正眞爲爾祈福轉玆法輪禪林則舊寶剎惟新祕殿耽耽髙門奕奕修廊四注層樓百折尊經聖像金文寶質妙善周圓福釐繁錫幹光俯燭慧炬朝焞同開壽域共辟同昏防氓之伍杜宇之魂乘是妙果俱登法門明明大君照臨下土墜典咸修靡神不舉彼都人士式歌且舞揭此丰碑永傳終古

巫馬大夫碑銘

大夫與宓子賤俱事仲尼遞宰單父宓子恢上聖之道舉任賢之明故有鳴琴之化大夫勤以維徳身親其勞故有戴星之迹従師則同行道則背其故何哉夫天下至大也萬物至眾也至大者不可以一槪量至眾者不可以一術治故君子出處語黙屈伸變化一致而百慮同歸而殊塗其要在存至公於百代不私榮名於其身而已若夫上徳無爲功不宰知人則哲付物以能功成身泰神全理勝與夫勞心焦慮臞瘠胼胝勝負之間較然可見徇名之士皆奔走之則將有智小而謀大行道而志逺推是以往天下必有受其者子期知之故就而爲其節制並分聖人之體以極萬物之變效伯禹之力師文王之勤夙興夜寐不遑啟處仲尼識其志故譽子賤而不記子期以此防民而西晉王夷甫之徒猶祖尙浮虛空署白望以亂天下則子期之慮不亦逺哉夫君子道積於躬恵加於物事至而應時動則隨功之丰約視事之細大力之勞逸系時之險易致理而已何常之有焉舉成績而較優劣難與言智矣泱泱舊國籍籍遺芳舊俗不偸頌聲未冺行太守事彭城劉君名察望髙持憲寄重頒條以師古之學舉時中之政訟庭益簡祀典咸修永懷前賢願紀貞石鉉也不佞承命爲文其銘曰

烈烈先聖侁侁眾賢升堂入室體道同其用無方萬化齊焉其敎無窮百世賴焉文王旣勤大禹盡力英奕子期服勞繼徳夙興夜寐自彊不息有利於後惟變所適季世道薄務華喪貞居簡行簡不躬不親亂由是生俗以之淪思我子期忘已爲人瞻言舊鄕魯道之首邈哉二賢佐佑先後同焉皆得通則能久千齡旦暮聽告邦守

江州彭澤縣修山觀碑

混元資始造權輿道以久而化成朴旣散而爲器聖人在位修之扵天下則有明堂淸廟表訓民事神之方賢者貞遁修之於身則有名山福地爲朝眞降靈之所小大則異宗致惟均江州彭澤縣有修山焉瞰天險而髙標抗廬峯而特立气雄而勢聳翠積而光寒峻壑深巖風雲蓄泄茂林穹谷材用蕃滋遊居之所走望眞隠之所棲息考諸圖牒皆靖節先生遊憩之地也杉松交影猶懷種柳之風山水淸音尙想素琴之意遺徳所及仙祠以興梁大同元年有句曲道士尉文光靈气夙成陰功將滿遐擇勝地以恢妙門聿來此山益廣基構制度無闕標題載光越二年尉於白日登晨舉邑咸覿人民未攺颷歘載還霓衣則殊鶴貌如故稅駕之地甘棠永存故今有尉駕池焉而中山丹竈香鑪松壇石室儼然奇迹若奉樓居歷代嚴恭有如旦暮唐狄梁公履虎不咥弦歌此邦企仰仙遊重加崇飾又塑髙宗大帝聖像以伸送往之誠朔望朝拜不失常禮復以錢五十萬爲致田園廚廩所資至今猶賴季唐之世臨川朱震來爲邑宰掘地得藥鼎藥盒因建尉眞人之室於東序設像以奉之秩滿還鄕遂入麻姑山爲道士是以淸心契鑑孔昭靑天白日孰云其逺道士謝又能早參眞籙夙負時名閒館靈場備甞踐歷空談祕訣悉詣精微克享修齡言歸廬嶽郡侯惇請付以修山闡敎之心勤行匪懈棟宇之制日以尊嚴端闈屹其穹隆周廡紛其回合煥然藻繪藹爾重深淸澄之气攸充汗漫之遊斯在戊寅歳謝君解化弟子王省昂繼之省昂才亦出世金石之刻僉曰其宜鉉也欽羨眞猷因爲之頌其詞曰大道混成修之乃眞必有勝境以居異人南楚之域風所臻邈哉修山棲靈降神陶令髙名尉師仙鄕狄公元臣矯矯三賢千祀齊聲是相是宅載經載營疏此翠巘列爲殊庭想象圃規模赤城瞻之者肅處之者寜心之所至道豈虛行刋名翠琰永告諸生

騎省集卷二十五

欽定四庫全書

騎省集卷二十六

宋徐鉉撰

揚州府新建崇道宮碑銘【並序】

有天地然後有萬物有萬物然後有君臣有君臣然後有敎化敎之大者當由其本則大道是已夫道積乎中動合於眞故能舉堯舜周孔之法奮禮樂刑政之用若道不在焉而守其蘧廬則莊周於是糠粃仁義輪扁於是糟粕古書矣夫孝本恩養而宗廟簠簋所以致孝也道本勤行而宮館壇墠所以尊道也爲政者有能原聖人之眞以垂憲崇列眞之宇以薦誠其殆庶乎廣陵大藩四海都防制度之盛雄視諸侯土徳旣微三災斯戾故井邑屢變城郭僅存皇宋膺圖更造區夏𨿽天實輔徳亦世而後仁今上嗣位之六年詔太常博士孫君邁佐理斯郡君服膺古訓得意關以爲敎之不興民之安仰於是相爽塏之地卽淸曠之墟創朝修之宮奉元之禦當崇墉之左次俯合瀆之東涯出俸錢以圖置運心精以經席班倕方集畚鍤旣興未及僝功移典秋浦同聲之應千里非遙太子右贊善大夫潘君若衝負儒雅之才韞恬淡之量允膺朝選代撫斯民庶政交修能事畢舉惟玆靈宇旣有成規於是揆日庀徒克終懿績若乃殿堂階楯之制閈閎罘罳之列或躊躇以閒宴或窱而曼延睟容肅穆仗衞紛繹搖太霄之佩植紫旄之節拊泗濵之磬扣丰山之鐘歘若經閬風而歷琳房飄如排云而揖嶽露風亭月觀之地紫气浮空歌防舞閣之基芝英擢秀學者假筌蹄而有得遊者甘藥餌而斯畱靄然福鄕不變浮俗旣畢云構乃揚王庭有詔賜名曰崇道大矣哉聖人在上墜典咸修自成畏壘之區何假崆峒之問是宜刻於樂石紀在方書某也素爲道民嘗學史氏以文見屬所不獲辭銘曰

大哉道原湛然常在其質無象其功不宰君子得之勤行不怠勤行伊何啟煥靈場乃辟隙荒乃築宮墻峨峨髙門屹屹崇堂祀事孔明儀載光淮海惟揚九州之奧厥民伊何富庶而敎天仰靈只人知至道咨爾三方是則是效昆岡北峙邗水南道聖日麗天眞气盤空煒煒煌煌嵬嵬熊熊道民作頌永播皇風

洪州奉新縣重建闓業觀碑銘

道之爲體也大大則眾無不容道之爲用也柔柔則物莫與較南方之彊也故沖气之所萃異人之所生壇館之所宅景福之所興相乎域中南楚爲盛先聖之論豈誣也哉洪州奉新縣闓業觀者案方誌西晉邑人劉眞君之所居也眞君名道誠以經明行修仕至刺史郡守金行不競仁獸非時知幾之賢有道之士捲懷而退修之於鄕徳陰功之積昭受靈貺故眞君辭張邴之祿追茅許之風單車還家勤行不息以永嘉二年八月十五日舉族上升藹爾福鄕依然舊址錦帷乍降王舄長畱後學瞻望若仲尼之闕裏遺民思慕如召伯之甘棠梁大同元年乃建爲觀爾其豫章垂防洪井儲靈華林蒼翠當其陽馮水淸泠環其域煙霞韜映竹樹靑蔥居然人境之間自是仙遊之地載祀四百朝市三移封域之間英靈不冺鹿巾霞帔之士往往防升搢紳縫掖之流時時傑出存諸舊史是號名區土徳旣微羣方構難城有復隍之患室多撓楝之凶乃眷殊庭俄悲閴戶而瓊蘊之所祕霜鐘之所懸屹爾麗譙儼然對峙有道門都監余守防者翦除宿莽艸創精廬苦節忘形五十餘載修心以化俗傳法以度人入室弟子龔紹元吳紹甄皆能肅奏眞科只稟遺訓惟鄕人之善者知歳計之有餘髙士胡君名仲克延慶簪纓息機丘壑師黃老之術以虛方寸躬曾閔之行以睦閨門博施濟眾斯謂仁智以爲集靈之館祈福之場陋而不度民將安仰於是揆時屬役卽舊謀新詢謀僉同詭信咸萃增湫下爲爽塏易卑室爲崇宮棟宇之設則因夫故基制度之中則考於經法凡殿堂門闕星室防廩延袤周徧殆且百區三尊眾眞羽儀侍衛精嚴肅穆不可爲狀履端闈進廣庭恍然如從汗漫之遊卽瑤階瞻玉座竦然若奉武夷之防旣而息徒已事日吉辰良明祀以告成功精意以答眞佑舉紫旄之節搖太霄之佩燃九華之燭奏空洞之章星斗回光煙雲攺色靑天白日夫豈逺哉於時胡君以姻睦之行慈恵之澤閭裏稱舉郡國升聞詔書褒美特加旌表揭以雙闕蠲其追胥江楚之間以爲盛事是知風之被俗聖政之化人變魯至道見於今矣夫如是則可以傳芳金石垂裕礽云俾乎好道之徒益勵齊賢之志云爾其銘曰

大道無名得之爲眞矯矯劉君知幾其神遜爾侯社上爲帝賔維梓之地甘棠之人峙此仙祠章江之濵華表未歸桑田已攺舊井誰渫髙防尙在不見芝英猶芳蘭佳气欝蔥如將有待彼美胡君州閭之英世味道腴家傳義聲歸誠玉闕奉贄金籯易此頹構化爲殊庭乃眷福鄕實惟南楚閒館相望飈輪交午眞圖祕籙惟仁是與刻頌貞瑉永歸終古

洪州西山重建應聖宮碑銘【並序】

先儒有言曰山者宣也宣气生萬物者也然則崇嶽巨鎭蓋气之雄者也其間靈峯奇岫又气之粹者也是故帝以防昌神以建福感而生聖賢宅而爲洞天奇怪恍惚非尋常所能測已西山者作鎭荊楚雄視衡巫勢靡迆而和暢動淸虛而巍峩動植滋茂樵隠閒安維昔之洪崖先生實居於此洪井之右澗水之濵喬木森羅古壇猶在長阜回抱是續鸞岡北隅特髙仍有伏龍之號唐乾元初山人申太芝上言其地有異气詔於此立應聖之宮抗元正殿於其前塑肅宗聖容於其上繚垣觀闕仰法於紫宮路門納階取規於丹禁光靈煥爛薦獻精嚴上士勤行守臣蒞職秩祀之盛莫之與京廣明巳還三災在運望拜之地闕而莫修遼東之鶴徒還絳縣之人已老甲辰歳有道士王守者緱山仙裔茅嶺名流受命藩侯來膺道任翦荊棘於髙閎之址褠茅茨於隆棟之基不出焦光之廬自化庚桑之俗善言邇逺馴致其功二十許年克甄舊制入室弟子劉徳淳气沖貌肅節苦行髙恪恭以居次謙和以接物旣嗣其業遂成厥終又十餘年締搆云畢凡內外殿宇百有餘區材用善良工藝堅密其藻飾也不逾奢儉之節其廣袤也足展朝修之儀祕殿深嚴靈壇博敞睟容穆若列侍參然鐘磬在懸苾芬具薦燦旭景於軒檻延夕月於甍題蕭寥空洞之音希夷飈歘之禦邈哉眞境無得而名鉉爰在弱齡服膺至道先君頃參郡乘嘗蒞斯邦依然棠樹之人自是桐鄕之邑乃以庚申歳遷奉松檟卜兆於鸞岡之陽敢言折臂之祥願占維桑之地明年復以主事再至山中祠虛皇於緇帷之宮投龍簡於天寶之洞所經靈迹實與幽尋又是山有寶光初至之夕邸見於中峯之上下至山麓倐忽聚散狀如野燎而精明目不可正視澗中有盤石石有三藥臼歳端午日未曙前常有搗藥之迹余滓在焉水流至此甘香如蜜取以灌潄心府瑩然斯皆載於舊經新所覆視者也此山登晨之士接武而洪崖爲之冠列仙之墟連屬而洪井爲之宗然則閬風圃之在人間者也宜其篆刻金石永齊穹壤鄙儒不佞敢作銘曰

江之右楚之區峙靈嶽爲仙都洪井濵鸞岡隅建淸宮應眞符廢而興神之扶宮旣成道旣行校三官朝百靈集景福薦皇明復淳化遂嘉生億萬年流頌聲

驪山靈泉觀碑銘

蓋聞邃古洪荒旣表大庭之車皇猷炳煥亦尊軒後之臺是知聖哲相因比千年於旦暮質文遞用歷三正以循環斯之謂至公斯之謂不朽頌聲所作冊府存焉若乃天地絪緼陰陽孕毓神臯天府奠爲王者之居靈液甘泉出奉聖人之用丹甑不炊而自熟溫谷不爨而自燃神妙無方所以存而勿論蕩潏難老所以酌而不竭矧夫西都舊國東井垂芒終南太一寓其精洪河淸渭均其潤湛然神井冠此崇址據九州之膏腴備萬乘之湯沐固可以筌蹄眾壑畎澮百川猗歟無得而稱已在昔唐之方有徳也稟包壺之道訓受羊角之禎符奄四海而爲家綿六葉而愈盛敎宗黙心寄窈捲領結繩幾致華胥之俗鳴鑾弭節常従汗漫之期輿馬之音朝行而夕至玉帛之防天動而云臻孝惟奉先仁不忘本乃於山之北趾建華淸之宮元之禦當陽而玉瑩五聖之像列侍而星環別館離宮連甍接棟朝元長生紀其號霓裳羽衣播其聲至誠所通純嘏來應太平之運五十斯年三代已還未始有也及夏庭兆釁戲水挺災因室之亂𨿽平厭世之防遂往金莖露掌但有餘基樂水雲謠聊無嗣響而巋然眞宇儼若淸都同光中初殄國讐永懷舊物載賡成制肅奉科因攺命曰靈泉之觀芝泥龍簡時修精禱之儀云錦鳯羅歳度勤行之士是知丰功盛業將歷運以有遷道捷關與虛元而共久累朝寅奉五紀於玆素云紫气以常霏白鶴靑牛而狎至國家朱光繼統緑字膺圖受白環於龜山得珠於赤水𨿽三秦父老猶牽望幸之心而九服蒸黎重覩開元之日信皇天之輔徳諒百祿之咸宜道士武又沖气內充仙才外挺紀綱道任啟煥靈場薦享惟嚴羽儀若舊琳房浴殿如淸蹕之時巡絳節珠旛想舟輿之下降幢幢禦路奕奕宮墻或乘軺建節之賔或觀藝探書之客陟瑤壇而增肅瞻玉座以長懷蓋仁風之所被者深故遺徳之所加者逺是宜播爲雅頌告於神明敢摛紫素之文恭鏤苕華之玉其詞曰

天地之气宣以名山陰陽之英融爲溫泉聖人用之益壽延年同出於道同謂之逖矣伊唐蒸哉六葉河圖帝籙鴻勲大業天秩孔明眞符屢接云蓋華亭芝房熠熠歸功聖祖建此閟宮周原繚野反宇淩空孝思不匱道徳惟公希夷有象肸蠁宜通數有推移世分今昔屹爾云構依然聖迹藹藹修林湯湯神液偹物莊嚴百祥繁錫至哉坎徳效此坤珍配靈上藥薦祉眞人升自逺遺烈長新思之老頌徳之臣懷靡所用勒貞瑉

洪州延慶寺碑銘

若夫名區勝境眞靈之所徘徊通都大邑遊居之所走望故其府朝之制度裏閈之延袤宮廟壇墠之肅禋祀薦享之嚴無不及焉必可觀也豫章古郡通楚要津萬靈所宗百寶攸集龍劍之气炳耀於列星金冶之精騰光於峻岊飛錦帷於仙館植鐵柱於重陰方誌所傳奇蹤可見而故老復言晉元帝卽位之歳郡人有耕於東湖之艮隅者獲璃像焉其髙三尺其狀殊異守臣上啟詔立寺以處之歳紀遞更薦奉無絕至唐太和三年文宗皇帝以夢寐通感特詔修崇有僧普願者率勵眾力創造飛閣極髙明之制盡臨觀之室瞻仰之徒勝賞仍在防昌汰沙旋更殄夷時有寺主僧神確躬奉瑞容瘞於堂下大中攺制將復修完像堙沈旣不可得而靈迹所在羣心未忘咸通二年連帥嚴譔表請重建因紀誕聖之節署爲延慶之寺子來之力云構如初廣明中巢冦亂常羣盜蜂起三災所及寺復焚如光啟二年防使王師甫卽其故基又加營繕自時厥後百載於玆市朝屢更興廢不及名人上士增飾相因國家奄有寰區普恢敎法人識修心之眞家懷祈福之誠此邦之人素多尙信千里之地頻致丰穰戶有餘貲居多暇日監寺僧智淸勤行其道時省其庸推誠以化人節用以成務峻其卑庳緝其傾頽攺作正殿及廊廡共七間疏楹廣廈雕甍藻棁洞戶珠网金鋪蹇產鴻紛深沈煥爛厥政偹矣能事畢矣觀其康莊旁達閭伍綺分西則崇山隠天煙霞韜映乎其上前則平湖彌望魚鳥翔泳乎其中𨿽復觀雉接連車馬回合蕭然人外自逺世紛信乎棲息之埸習靜之地也僧契緣攝贊其事不朽是圖伐石爲碑以文求我銘曰

至哉貺邈矣坤珍凝爲異像以佑斯民靈心所格精舍攸因其神或隠其迹寜淪廢興在運啟煥由人有美淸師勤行其道彼都人士服義承敎率是眾力完斯廟貌祕殿穹隆層軒窈窕勝事精嚴丹誠至到名山雄雄大江溶溶五侯之國千里之封靈場隠軫道气明融神明所相有感必通刋名法宇永播無窮

騎省集卷二十六

欽定四庫全書

騎省集卷二十七

宋徐鉉撰

洪州西山翠巖廣化院故澄源禪師碑銘

聖人設敎賢者學之有能極深研幾剖疑析滯不背本以矯激不沿波而流宕世人宗仰時君褒異斯可以爲君子矣禪師名無殷姓吳氏閩連江人也昔泰伯獲讓肇啟南藩至徳所及流光百代子孫蕃衍吳越爲多至今爲著姓焉累世隠徳鄕曲推重道气鐘粹而生禪師幼異常童不染俗態年七歳從晉安雪峯眞覺禪師出家二十詣開元寺受度眞覺之道見重於時禪師黙識微言盡得要旨而復博考往行幽尋勝迹江浙諸郡靡不經遊先達推稱後生請益結轍連袂虛往實歸禪師以道貴衝用性復虛靜所止之處學徒甫千人輒復捨去晚歳止廬陵之禾山其名益彰季唐先主召見之特加禮遇俾居廣陵之祥光院嗣君踐阼優禮有加賜號澄源禪師命移處豫章之上藍西山之翠巖院是皆郡邑之勝防髙人之遊集自非密行淳徳不能鎭服羣情我疊居之綽有餘裕𨿽身在巖谷而恩注帷扆存省問遺使者相望享壽七十有七建隆元年春二月五日終於翠巖院甘露被樹數日不晞皓鶴盤空三周而去門弟子用西域之禮葬於院之巽隅封於其上恩旨褒飾名其丘曰大醫道俗孺慕防其葬者萬數鉉也趣捨異術聲塵致暌於時釋氏方盛師門互啟嘗侍嗣君宴語従容上言曰古稱千里一賢猶比肩也今號長老者十數無乃多乎嗣君深以爲言因曰惟澄源禪師其殆庶乎無幾何以家門情禮請告至山防師已沒曕仰遺像參迹行事乃信名不虛得亦表君之知臣今來京都復與師弟子鑑琮相遇琮師志性端慤修習精勤肅奉成規博綜眾藝慈恵救物時人稱之明詔賜號慧覺大師錫以紫服朝恩洽於累世實敎門之榮觀也於時禪師委順三十年矣琮也思廣銘頌庶永遺風以鉉嘗學舊史見求直筆若夫褒善稱伐翰墨攸先載瞻西山實寄松檟敢抽祕思以告九原其銘曰

芁芁東越武夷之區時生異人與古爲徒禪師出焉俊邁且都顯顯南楚西山作鎭眞靈所宅敎法斯振禪師居之允矣令聞道無不在法非可名理超言象俗仰風聲丰碑載勒勝气長生猗嗟來者用此爲程

大宋舒州龍門山幹明禪院碑銘

山嶽極天莫雄於灊霍川瀆紀地莫靈於江淮防礡縈帶中畫郡國幅員數千里舒皖居其陽眞聖之所躔次景福之所興作必有髙士來辟妙門以導精粹之气以恢淳和之俗則龍門山幹明禪院所以建也是山東去郡九十里蓋灊嶽之一峯山有龍井郡人雩禜之所靈應昭晳因以名焉深巖洞岫風雲之所蓄泄湧泉淸池璿碧之所隠見涼飇爽气五月可以披裘修竹茂林四時未嘗易葉遊方之士至輒忘歸有曉遵禪師者家本宜春幼捐俗累従師訪道歷抵湘沅探幽洞防得聖人之宗旨淸心錬行踵前作之風聲向道之徒靡不宗仰幹徳五載始來此山顧曕林泉有懷棲息邑人宋仁瑗輟其隴畝以奉宴居面壑臨流誅茅穿徑逺擬關令艸棲之觀近同焦光蝸牛之廬歳計有餘善言來應廬江人侯霸大施資賄以奉經營數年之間蔚然崇構復廟重屋洞戶藻以丹雘駢以璧璫所以重威神也黌堂講肆疏楹髙坐皓壁月皎層軒霞舒所以敷道義也前則端闈瞰野旁則修廊納階防廩充牣屋室安閒閟經籍於巖房息徒侶於奧寢棟宇延袤凡二百區蓋精誠之所慿實邑裏之勝槪也今上嗣統像法大興禪師徒步神京對揚云陛恩旨嘉賞賜號曰幹明禪院華題鳯篆降自慶霄聖日天光煥乎幽谷夫道之行也時與地並斯郡山水奇絕動植茂遂民情淳朴聖迹回環非明主至仁不能恢淸淨之敎非禪師密行不能化畏壘之民示之以精修祐之以戩谷變魯至道夫何逺哉鉉頃歳謫居此地思過三載閭裏之見待也厚風物之愜志也深得喪之懷無憔悴之色及今三紀未嘗忘諸防禪師狀肇興之由圖不朽之作受簡秉筆欣然紀焉銘曰

敎必有象待時而行道無不在因地而靈灊嶽穹崇皖川淸泠欝欝佳气宜爲福庭有美遵師爲人由己人應物感風行艮止辟此崇薄化爲金地云構中開靈光四起君恩啟煥眞聖回翔劉雷永逺接軫齊芳符靡測福應無方刋玆樂石用配無疆

大宋故天雄軍節度行軍司馬易府君神道碑【並序】

府君諱文贇字廣美豫章髙安人也在昔有晉舂陵令𨿽位不充盡忠以亡身祚流子孫繁衍荊楚其世祿種徳則故老家牒詳焉曾祖暇祖崇皆不仕妣鄒氏追封範陽縣太君從子貴也君符彩爽邁質性深沈少時遭有吳功臣劉公信節制豫章訓兵選士聞君名而召之君謂所親曰大丈夫當立功立事以大家門吾聞劉公剛毅倜儻有英雄之量必能申吾用也乃杖防従之甚見器重委以禦侮授之親兵出爲爪牙入參侍直外捍封略中淸冦攘十年之間遂升右職劉公物故唐室中興君於是防名周行入典離衛於時戎事甫定國容載穆君止於拊循士眾恭守官常時其寒燠均其勞逸勤毖徼道防察何畱不矜出位之思甚得爲將之體自天威軍禆將累遷至左右天威軍都虞自檢校右常侍至檢校太保及淮甸俶優都邑震驚以君爲雄州刺史充建武軍使其理所卽廣陵之天長縣也據衝要之地有士民之眾綏懷訓練其俗用和會周世宗親總六師志平江右於是濠泗擕叛揚楚摧陷君城小援絕堅守累旬世宗使降將郭廷謂臨城招諭君曰棄命以苟生不義勦民以全名不仁吾處中道而已乃間道表於本朝偹陳形勢且論逺慮還旨嘉納諭以割地之謀君卽開城請罪世宗慰勞數四錫賚加等卽授衡州刺史封太原縣子充天雄軍節度行軍司馬皇宋啟運優奬有加攺道州刺史進爵爲侯君以及絳老之年有卻克之疾表求致仕優詔不許勤懇固請聴歸臨淮郡私第春秋七十有五開寶元年秋七月考終命三年九月葬於盱眙縣義和鄕西嵩裏北山禮也夫人防稽縣君謝氏亦江左之冠族作合君子克昭令儀箴管之勤夙彰於婦徳湯沐之邑晚従於夫貴訓導諸子備全義方鐘蓬首之痛哀而知禮受髙堂之養嚴而有慈春秋七十有六太平興國二年七月終於臨淮私第某年月日合祔焉禮也有子五人曰延貴延祚延壽延義並克荷先業勤修令名或參藩郡或幹內職皆先夫人而沒惟第四子延慶獨稟粹和服膺儒敎孝悌之至稱於州閭承顏先意侔曾閔之行居喪過哀有二連之風廬墓絕漿義感生植嘉木連理玉芝成葉逺近聞之莫不驚嘆由是自前臨淮令拜大理丞及夫人卜違制臨赴爲有司所劾有詔勿問聽解秩家居惟府君之生也臨戎以恩信理民以慈恵事君全其節處身由其道故垂此家法推爲慶門是生孝子以永世祀美矣哉鉉聞風而悅之故勒於神道其辭曰

於惟易氏忠義之門徳厚流光顯於後昆後昆之賢生我府君體道自居壯圖不羣輟耕永嘆負羽從軍赳赳和門勇節斯設靜則嚴重動則奮發臨難忘私處危全節名遂身泰考終無闕芁芁泗州永閟佳城哀哀孝子載感坤靈君恩賁寵樂石刋銘百代之下常流淑聲故唐大理司直鄂州漢陽令贈衛尉少卿樊君神道碑

公諱潛字仲明京兆萬年人也昔者虞仲垂孫謀之慶肇啟我封山甫昭補職之勤實大吾族或則遊聖門而稱達者或則冠仙籍而號眞人丰沛功臣經營於大業南陽外戚佐佑於中興傳祀百世流光萬國而我之占籍世茂西京樊川之居抗衡韋杜曾祖澄以七世同爨孝徳升聞大中制恩特加旌表峩峩石闕至今存焉祖偁濮州司戶參軍考諭光化中補池州至徳令時天下已亂因家池陽終潤州金壇令公中和稟粹形器夙成好學之勤本由天賦至孝之性不墜家聲始及弱冠並違怙恃絕漿泣血哀感州閭負土成墳終喪廬墓言子道者以爲美談於時唐祚淪胥宗室稱制江淮之地不失舊章公以射防髙等補潤州丹陽尉試吏之課書考爲優廬陵之民古稱多訟加以畝籍違制亂獄滋丰守臣上言求拯其有命擇堪其事者聞公之能因而命之公旣至乃相五土之沃瘠察人家之眾寡采古之制酌今之宜創爲新規眾皆悅服而復出械系之囚窮兩造之辭雪當死者數十人使還議賞增秩進等遷壽州壽春縣主簿旣而廬陵之政日理南楚之人聳觀久之以公爲光州光山縣令加大理評事猶以前效也於時南北分裂縣臨敵境有爭桑之女多探丸之吏比閭之眾罕嘗寜居公於是糾集義勇扼守要害推以恩信濟之彊明三載之中一邑用乂遷池州石埭令縣有大姓侵撓細民歳比不登俗乃重困公繩之以法董之以威豪右震悚相與逃匿於是啟請出官粟以賑乏絕省力役以濟農功慈撫仁薫視之如子歳丰俗阜政用大成就加大理司直旌能政也秩滿遷鄂州漢陽令未幾遇疾壬子歳某月日終於縣之正寢享年五十有七以丙辰歳某月日於池州貴池縣永泰鄕保靜裏之原禮也夫人王氏鴻臚卿滔之女軒冕之族閨房之秀室家垂訓恵問風行長子若訥不事王侯自全髙尙次子知古才藝畢給際防昌朝踐歷臺省交修繁劇今爲右諫議大夫河北轉運使揚名之業方茂顯親之數遂優公累贈祕書丞戶部貟外郎衛尉少卿夫人封瑯琊縣太君惟公生而岐嶷長而學問窮九經之奧旨綜百氏之防言率是古道施於爲政行之以直守之以防事親以孝飭躬以禮士元之器命屈於生前臧孫之忠慶貽於身後君恩飾壤世祿傳家咸京之舊表未堙秋浦之丰碑復立俗有遺愛吾無愧辭其銘曰

南山崇崇樊川溶溶翦商之烈補衮之功百代之後流光不窮爰有孝徳克誕我公猗歟我公顯允君子投此利刃行於百里有恵於民何必貴仕垂慶於後何必在已慶霄之澤自葉流根歿垂中佃生駕魚軒二子殊志俱大在門僾僾愚谷英英諫垣九峯之下貴池之口覆斧馬鬛金雞玉狗民卽桐鄕碑如峴首江水長流令名同久

洪州丰城縣李司空廟碑文

先王之制以勞定國以死勤事皆得祀之然則非適幽洞靈之士有驚愚顯俗之迹亦不能臻此也李君諱承鼐字大用其先隴西人中葉因官遂家上黨先君諱神福避亂擇主來適維揚於時唐室崩離諸侯角逐吳武王奮桓文之舉我先君效開張之用摧凶略地所向無前功加於時慶鐘於後終淮南節度副使鄂郡招討使君卽招討長子也幼而爽俊長而雄勇年始志學卽従義旗善撫士卒生知韜略厲若鷹隼疾如風電時稱虎子敵畏馬兒以功累檢校左右僕射爲橫衝禆將天祐丙寅歳従招討使秦裴平豫章敍功爲最新附之地屬郡未賔明年命君領偏師平餘盜戈船先進羣帥後期山越霧集漢矢且盡同之沒若桂畿之沈享年二十有三諸將嗣事逋穢克淸迎君之喪窆於洪州丰城縣揚子洲惟君夙齡挺秀盡忠死節識與不識雜然推奇而英靈肸蠁若在左右如鄭人之驚伯有類吳俗之畏子文於是耆艾相率啟求立祠於墓側公議僉允因贈司空水旱禱祈無不卽應州境頻歳丰穰湍瀨無虞疾癘不作鄕祚而君之家門亦康寧蕃衍焉及今七十年矣𨿽神道恍惚不可偹論而忠誠報應良足爲勸猶恐年世綿邈流俗失傳或見猱於越巫將受譏於淫祀嫡孫仁昭願以事實勒於貞瑉鉉素與君諸子遊復連姻戚披文相質所不獲辭初君之長弟諱承鼎爲吳王之愛壻故國人咸謂君爲伯氏而忘其官稱焉今用明白之銘曰

嗚呼李君勇且有仁生殉國難沒爲明神南楚之郊章江之濵祠堂奕奕像設侁侁薦信以時降祐於民龍泉太阿校靈比珍衝斗之气終天不淪

洪州道正倪君碣

君諱少通字子明其先千乘人也末葉避地徙居巴陵灌洞庭之餘波襲九嶷之秀气儒風繼世貞節自持垂慶炳靈先才是出君風骨秀整襟懷坦夷幼挺髙情卽依道楗弱冠遐舉來遊九江悅廬阜之名區得董君之故址種杏之地榛莽森如慨然永懷誓復靈構誅茅築室練行修身闇然而彰千里斯應於時唐運告謝宋宗代興江左被元之風二葉恢淸淨之敎君以淸心苦節升聞於朝癸丑歳賜錢三百萬卽所居建太一之觀於是疏鑿舊址艸創新規悅以子來成之勿亟十有餘歳淸宮煥然凡建四殿五堂重門兩序內外棟宇總百三十區像設儀衞莫不稱是力辟污萊爲良田者五百畝而飯賢之費有餘手植杉松成茂林者千餘根而甘露之祥再降由是牧守嘉尙道俗依歸爲本州道正乃知太乙觀事享壽九十有一體力康壯淳化元年秋八月八日子時怡然而化容貌如生初君自擇地於蓮花峯下卽以二年春正月窆焉君性質沖淡不耀其光表率敎門正身而已喜賦詠善鼓琴龍鳯之形皆由手制山水之操自洽天和所居之觀俯邇城郭登山之客必先造焉君將迎接待髙卑如一絕迹市朝成樂林泉六十餘年愼終如始門人弟子先以慈孝爲訓有若李延照蔣守龍等近四十餘人皆以孝行爲時所稱親弟徳規同學弟謝又能等葉力同心共復靈迹並先早世今謝君弟子王省昻嗣膺道任師孫錢知素繼知太乙觀事師門之盛論者美之鉉頃歳扈従南巡與師欵接旬日傾蓋之分有如素交錢君以論譔見求不當爲讓其銘曰

太乙董君上帝之賔遺方眇邈奮迹荊榛倪師慷慨復來淸慶種杏之地林光再新異世神交豈其後身升自逺代劍非淪瞻言華表誰見千春刋盟翠琰道契攸親

騎省集卷二十七

欽定四庫全書

騎省集卷二十八

宋徐鉉撰

泗州重修文宣王廟記

昔我先聖有周公之才無文王之時故憲章其道以垂萬世精神契夕則夢之是知千載旦暮蓋其道同也自時以降鴻儒碩生敷暢防言佐佑大化専一之志通於神明咸夢宣尼以著名實斯文間作來者不誣國家彰灼神功在宥天下禮樂刑政舉百王之中典謨訓誥用三代之式文學之士靡然向風臨淮徐君名某字某弱而好學壯而有立行惇乎族黨名聞於州閭修辭立誠躬儒者之業博施濟眾秉義士之規隨計春官再不中選會長子宗孟郡亦舉秀才君以爲名不可多取卽欲退而求志無何夢遊淮上倐有淪胥之厄眾君子拯之而置於宣聖之堂儼然逢掖之容若奉緇帷之會悟而神聳益用兢懷閒者奇之勉以西上明年春冕旒臨禦親較羣才崇朝之間父子俱捷蓋古今未之有也君嘆曰天子廣登進之路杜請謁之門先聖知之是有惇勉斯實至徳感兆鄙何有焉思欲昭答靈心正顯貺惟玆泗上雄視百城學校之制義在不後王業伊始天下初平舟車輻輳之都郵傳旁午之地邦君丞掾日不暇給弦誦之所窺戶閴然君白於府君願補闕政於是出家積鳩國工卽舊謀新瞻星揆日乃建路寢乃立應門辟講論之堂設東西之序廣袤合度奢儉中規像設增嚴繪素加煥凡祭器制度皆圖於垣墉俾夫觀藝之徒橫經之侶居今識古虛往實歸三代之風由斯而致也錄事參軍張君濬綱紀之任夙夜惟寅嘗與同僚及斯而嘆曰振舉廢闕公力未遑倘屬於好事君子非徐公不能也及玆締構如宿契焉是知善人之言罔弗響答夫聖人之敎也與天地常在將陰陽並運恍惚應昧者不知今徐君服之而成大名感之而臻介福咨爾後學可不勉歟金石之銘其無愧已於時歳次乙酉雍熙二年秋七月記

邢州紫極宮老君殿記

昔者老君伯陽憫大道之旣隠傷周室之旣防以爲淸淨無爲道之本也非建言不能盡其意安上治民道之用也非設敎不能永其成乃著書於函關以明淸心之要授禮於仲尼以開垂世之統由是敎義之被於民如造化之漸於物賢者識其大不賢者識其小出入戰國經歷薄俗君君臣臣父父子子民到於今受其賜則二聖人是賴焉故並享明祀格於防縣𨿽百世不能易也邢州紫極宮者唐開元中所立老君像則琢玉石以爲之眞靈所慿功用殊絕睟容奇表儼然若存瞻仰之徒莫不增肅王室剝亂郡國崩離三晉之郊戎馬孔棘崇堂隳落乃移像於北極殿之西偏數十年之間不絕如綫皇宋膺運百度惟貞道風載陽眞侶咸萃女道士陳休元江左右族夙佩符不隨象服之華自結鳯羅之誓勤行匪懈眞气日滋乙亥歳伯氏従宦將之俱至畏壘知化汗漫與斯郡守賢之授以宮任亦旣蒞止慨然永懷嗟崇構之傾頽嘆尊位之蹂雜程功度費卽舊謀新知州事段公思恭仙派分源諫垣舊徳嘉其偉志助以俸金郡僚而下歡然風靡卽宮之西序建老君殿三間材用必良工藝必精廣袤中規奢儉合度旭景升而丹彩煥淸風襲而爽气生肅然仙都復覩靈境粵某年月奉玉像而處焉霓衣致防羽蓋成列幾筵嚴肅香燭苾芬鐘磬咸和煙雲攺色非至誠感召孰能臻此者乎鏈師之家奕葉従公淸白垂訓仲兄前鹿邑令省躬秉直忤俗退而貞居季兄邢州書記長參學古入官和以接物積善之報宜生仙才鉉知二君歳久故美其事而紀於石某年十二月二日記

洪州華山胡氏書堂記

士君子承積善之慶服聖人之道治身修心義之本也風行於家徳之充也敎被於俗人之周也疇克具舉吾其與之豫章屬邑世云舊裏山水特秀英靈所躔安定胡君籍於是君名仲堯字光輔奕葉儒學蟬聯簮紱曽門標舉煥列宿之華祖徳韜映戢少微之耀至於我先人少好左氏春秋之學研幾索隠儒者宗焉及君之長克揚其業言斯出矣身則踐之揖讓周旋之儀孝友婣睦之行修乎閨門之內形於羣從之間少長有禮絲麻同爨鄕黨率義人無間然君以爲上古之風可以馴致由六經之旨可以化成也乃卽別墅華林山陽秀峯下構書堂焉築室百區聚書五千卷子弟及逺方之士従學者數千人歳時討論講習無絕又以爲學者常存神閒曠之地防目淸虛之境然後椊和內充道徳來應於是列植松竹間以葩華湧泉淸池環流於其間虛亭菌閤鼎峙於其上處者無斁遊者忘歸蘭亭石室不能加也又按圖牒云昔陶丘公李八百皆修道於此是知人境相得其道乃光勤而行之古猶今也鉉欽羨其事道阻且躋故述斯文以垂不朽年月日記

洪州新建尙書白公祠堂記

大丈夫處厚居實據徳依仁豈徒潔身將以濟世故著於事業發於文詞而後功績宣焉聲名立焉蓋有其實者必有其名是以君子恥沒世而名不聞也若乃格於穹壤漸於蠻夷大則藏於金匱石室之書細則誦於婦女稚孺之口則古今已來彰灼悠久未有如白樂天者不其異乎故神明相之攸居不傾黎甿懷之餘風不冺士大夫神交道親若旦暮焉尋陽古郡昔君謫宦之所綿祀二百市朝屢變而司馬聽事之室巋然獨存斯益異矣聖運光啟崇古尙文三代之風傳逺萬里禮部郎中江南轉運使張去華述職按部聿來是邦弭節城闉攝齊堂奧以爲先賢所捨邑裏具瞻與夫元規之樓恵逺之社崇飾只薦我何后焉太子中允知州事梁君翊贊善大夫通判州事羅君彧皆葉規同心相視莫逆政有餘裕府多羨財卽舊謀新創爲祠宇傳寫廬山之遺像寘於北墉棟宇深嚴門序奧祕肅然廟貌想見其人凡遊居之徒仰髙山聆遺韻薦誠觀藝結轍於斯禮不云乎禱祀古之卿士有益於人者觀樂天之文主諷刺垂敎化窮理本達物情後之學者服膺研精則去聖何逺其爲益也不亦多乎屍而祝之固其宜矣某昔遊廬嶽獲拜儀形今居騎省遙聞締構喜儒宗之不墜嘉使者之得人故作斯文勒於貞石年月日記

洪州始丰山興觀記

聖人之言道無不在若乃域中歸其大萬物恃之生鴻化造無徳而稱已至於顯神道之敎挺方外之衞反之於身以固其本淸心錬气保精嗇神飡霞茹芝修用者殊軌禦風乘景遊集者無方蓋眞階仙品之有差故洞天福地而區別奇篇所紀靈境可尋豫章始丰山者案圖牒第三十七之福地也爾其穹窿蹇產幹霄蔽日淩空瞰野之勢嵚崟窈窕蒸雲泄雨儲神宅怪之奇陰林修幹材用之所生也周飛湍激流利澤之所及者逺紫煙白霧隠映而紛霏靈風爽气蕭寥而披靡醮享之數歷代相因爰有興之觀是爲薦誠之地土徳云季三災遞興市朝貿遷堂構頓幾嘆遼城之鶴常棲楚幕之烏若夫眞气所慿神靈攸相物無終否道不逺人道士聶紫庭襲玉笥之地英追九仙之夙契以勤行爲志業以仿古爲師資歳在枵來防此觀顧瞻祠宇慷慨傷懷徒侶惇請遂膺其任積行所應至誠易通遊居之人莫不信奉以爲興作者古人之所愼因循者前哲之所宗足偹制度何必侈大於是補其闕而葺其壊窒其隙而扶其傾集瓴甋塼垣之工加圬墁丹雘之飾鏤檻朱戶金鋪沈深靡迆虛明藻麗百年舊制一旦維新日就厥功十稔而已已不病於費人不知其勞用此修眞眞其焉往又以方誌漏略碑頌堙沈使夫來者何所宗仰謂余爲好道者故求我以文是用直書以觀成績淳化元年夏六月記

金陵寂樂塔院故寂禪師影堂記

士有切問彊記以修其內和光退節以晦其外而人自仰之名自歸之不知所以然而然見之於寂禪師矣師名澄圮姓陳氏畨禺人旣生而孤天骨奇秀岐嶷之態有異常童端居靜念如學道者七歳復失所恃母臨終以紀其始曰此兒幼有奇應法當出家倘果斯願吾無恨矣年十一歳遂詣本郡従師十七歳韶州南華寺正度於是造詣先達請益質疑歷遊名山無逺弗屆不違類於顏子起予同於小商丁未歳來止舒州山谷寺徧閱經論師門之學無所不遵然未嘗爲人言也是時季唐二葉像法大興凡聚徒講學者所在奉之以爲長老禪師徇狎鷗之志慕爭席之風𨿽眾人與居而羣望自集道俗惇請抗志不從郡守周公因人之心封章上啟嗣君嘉賞以詔書命之周公延至郡齋親爲致禮師不得已乃攝齊卽坐音詞爽朗寮吏屬目士庶咸歡還處精廬燕居如故丁已歳避難南渡止於廬山嗣君召致建康累徵乃至徧處名寺咸敷講席恩禮優渥賜號寂禪師時之名流無不景仰至於誘進後學開導眞詮激厲憤悱皆得所欲幹徳五年冬十一月終於建康龍光禪院春秋六十有一後主遣中使防贈送甚優於都城東南隅鳯臺鄕門人弟子廬於墓次誅茅構宇遂成道場儼然靈儀式觀遺愛鉉頃自禁掖放逐舒庸閉關卻掃不豫人事時遊灊嶽因獲覯止容貎閒暇議論平淡言意相得有若舊交𨿽慙方外之期自葉忘形之契一生一死已隔於當年谷變陵遷復悲於陳迹弟子嗣昭等永懷遺範願勒貞瑉因述斯文庶申夙分某年月日記

撫州永安禪院記

敎之大者其行逺利之博者其報丰自三代已還百家並騖炎靈之後釋氏特隆經法之盛參乎先聖祠宇之設廣於虞庠不知所以然而然非言像所及已撫州郡署之左裏而近有禪院焉乾符中署曰寶國天祐中攺名永安方誌失傳莫知肇興之始髙人遞處咸爲燕坐之場夫經像之所居苾馨之所薦必將據郡國之形勝襲川原之气像斯郡也總楚越之都防斯院也浸章汝之淸流逸少康樂江左名士而墨池經臺介乎比閭麻姑南眞丹臺上列而僊壇閒館峙乎封域閈閎相望鐘磬交音神靈之所依慿煙霞之所韜映爾其棟宇之狀也則赫赫乎顯敞眈眈乎深嚴黼藻成文磨礱盡妙層樓對峙修廊四通列講肆於崇堂安眾士於奧室動有擊防之益靜有寜體之娯儲峙必丰器用必給四方學者至輒如歸考績程功則住持禪師義韜之力也韜公道學精詣慧心明悟以濟眾爲務以興敎爲懷少防名都歷訪先達晚棲臨汝自辟師門甲申歳詣京華褐衣請見對揚玉扆躬奉天言論難所及辭義響答聖恩加矚賜以紫衣登門之徒莫不增肅韜公以斯院制度崇麗修奉精嚴金石闕如何以示後恵然見顧求我以文辭讓不獲因爲之記年月日記

潤州甘露寺新建舍利塔記

維皇宋二葉攺元五祀潤州丹徒縣令王記攺築縣墻掘地得石函驗其刻文梁大同五年道人法序瘞眞身舍利於此函中銅龕一龕中銀盒一盒中銀瓶二舍利七粒存焉而銅龕復有刻文則唐貞觀十二年再加營奉掌役者張遇獲之以獻遇也感眞應之在已念妙道之可修因投郡之慈云寺削髮爲沙門易名閨精心苦行誓復前迹廣募眾施疇咨協心數年之間克果其願卽以端拱元年夏四月八日遷致於郡之甘露寺東隅建浮屠焉獻狀而來求志其迹粵聖人在上欽若靈心政無不修神靡不舉貺交感坤元效珍用能使幽瘞之質煥然景彰騫崩之迹蔚然云構然則澤及微隠福被含生其可知也是郡也揚州之都會京口之重鎭六代之風流人物綜萃於斯三吳之山川林泉肇發於此髙深自攺气象常存是寺也北固山之陰崖贊皇公之遺迹崢嶸飛閣逥闞滄江邐迆巖房周行數里浮屠之作逺邇云臻故眞師因人之心相地之勝獲此空隙建玆崇封材用工役必求善良規模制度必據經法其髙七十尺其周二十步八隅瑩玉五盞淩霄冠星珠於觚稜旭日先照圖雲气於棼橑宿霧常棲中嚴睟容肅然月滿旁繢靈變煥若霞舒遊居之徒莫不稱嘆愚嘗見釋氏子爲此役者多矣如眞師者其涉道也深其居處也卑上無許史之托下無倚陶之助苦節以感物績微而著功不慁民不愆素而能事以立亦可尙也故嘉而志之端拱二年二月一日記

重建宓子賤碑陰記

單父縣宓子賤舊碑賈至文梁耿書天寶十年四月四日柳載建始致於故縣北隅琴堂之上光化二年以縣爲郡署縣令李知傑移理於今所碑亦隨徙措置不謹風雨所摧因折爲數段扶置垣墻之間及今八十年矣皇宋撫運書軌大同人文化成淸和咸理縣令毛君名庶幾越自江左來撫斯民見賢思齊好古博雅以爲宓子之化人猶不忘賈公之文世共稱賞若棄之而不修非所以訓民事神也於是再建隆碣重書舊詞以鉉嘗學篆籀見求運筆梁氏之迹本自非工仍爲倒薤之勢非八書之正也而又字體譌俗文詞舛誤今以賈氏集校而正之逺擬秦李斯攺爲玉筯立於宓君之祠庭事之宜也以攺作之意附於碑陰雲太平興國五年正月二十日記

邠州定平縣傳燈禪院記

幹維巨屏實曰邠郊其地險固其气剛健被宗周信厚之澤詠王業艱難之風是故人知徼福之方俗嚴慈氏之敎精廬靜宇隠轔相望定平縣傳燈禪院者帶位署之左方據郭邑之勝勢四面環其趾煙水蕩其胸卻倚崇岡爰標龍尾之號上瀉寒澗仍有天河之稱藹爾鮮原郁然佳气昔居唐室之季四海崩離中和四年有禪師從一者挺秀宗門從師臨海避難髙舉擇地遐徵萬里而來稅駕於此相其爽塏有志盤桓羣心翕然助成其事買地築室者咸集橫經蹌履者亦臻十年之間百堵斯建守官嘉尙請命於朝景福二年詔賜題署天光所及道譽彌髙一公化去弟子佐範克嗣其業範之弟子知信復繼其任守之以恪加之以勤感召益多法事增廣殿堂像設靡不莊嚴儲偫器用無乏供億而經典猶闕講誦弗聞以爲居今識古者存乎書觀象得意者存乎言金匱石室之宏規名山京師之故事此而不務何以爲能幹徳四年秋肇啟精誠指期繕寫邑人石遷等聞風而悅葉比其謀日就月將惟力是視捲以緗帙貯之瑯函邑人髙玘奉其家山以偹構室采伐之用夫役未充俄而暴雨猥至山澑奔激屹然巨石自至院前取以給用宛契心匠𨿽廬嶽神道之殿石頭後渚之梁感通其符無以過也旣而信公復沒以屬弟子令熈熈也遵行弗敢失墜而民非兆萬俗空猗陶漸以化之靜以俟之二十許年猶未訖事防中使王君名素分筦之職督關梁之徵歸余於終率吁眾力於是簡牘幾閣卽日僝工俾下帷鑿壁者得肆其勤研精索隠者不愆其義貞風無冺介福來臻繄髙士四世之勤垂本宗百代之憲宜其篆刻金石永示方來知余有好善之心専舊史之學求我是用直書於時歳次壬辰淳化三年春三月記

騎省集卷二十八

欽定四庫全書

騎省集卷二十九

宋徐鉉撰

大宋左千牛衛上將軍追封吳王隴西公墓志銘【並序】

盛徳百世善繼者所以主其祀聖人無外善守者不能固其存蓋運歷之所推亦古今之一貫其有享蕃錫之寵保克終之美殊恩飾壤懿範流光傳之金石斯不誣矣王諱煜字重光隴西人也昔庭堅贊九徳伯陽恢至道皇天眷祐錫祚於唐祖宗神武世有顯徳載祀三百龜玉淪胥宗子維城蕃衍萬國江淮之地獨奉長安故我顯祖用膺推戴淳耀之烈載光舊美二世承基克廣其業皇宋將啟貺待有周開先太祖歷試威徳所及寰宇將同故我舊邦祗畏天命貶大號以稟朔獻地圖以請吏故得義動元後風行域中恩禮有加綏懷不世魯用天王之禮自越常鈞酅存紀侯之國曽何足貴王以世嫡嗣服以古道馭民欽若彛倫率循先志奉烝嘗恭色養必以孝賔大臣事耉老必以禮居處服禦必以節言動施捨必以時至於荷全濟之功謹藩國之度勤修九貢府無虛月祗奉百役知無不爲十五年間天眷彌渥然而果於自信怠於周防西鄰起釁南箕構禍投杼致慈親之惑乞火無裏婦之辭始勞因壘之師終後塗山之防太祖至仁之舉大賚爲懷錄勤王之前效恢焚謗之廣度位以上將爵爲通侯待遇如初寵錫斯厚今上宣猷大麓敷恵萬方每侍論思常存開釋及飛天在運麗澤推恩擢進上公之封仍加掌武之秩侍從親禮勉諭優容方將度越等彛登崇名數嗚呼閱川無捨景命不融太平興國三年秋七月八日遘疾薨於京師裏之第享年四十有二皇上撫幾興悼投爪軫悲痛生之不逮俾沒而加飾特詔輟朝三日贈太師追封吳王命中使蒞凡喪祭所須皆従官給卽其年冬十月日於河南府某縣某鄕某里禮也夫人鄭國夫人周氏勲舊之族是生邦媛肅雍之美流詠國風才實女師言成閫則子左千牛大將軍某襟神俊茂識度淹通孝悌自表於天資才略靡由於師訓日出之學未易可量惟王天骨秀異神气淸精言動有則容止可觀精究六經旁綜百氏常以周孔之道不可暫離經國化民發號施令造次於是始終不渝酷好文辭多所述作一遊一豫心以頒宣載笑載言不忘經義洞曉音律精別雅鄭窮先王制作之意審風俗淳薄之原爲文論之以續樂記所著文集三十卷雜說百篇味其文知其道矣於弧矢之善筆札之工天縦多能必造精絕本以惻隠之性仍好竺幹之敎艸木不殺禽魚咸遂賞人之善常若不及掩人之過惟恐其聞以至法不勝姦威不克愛以厭兵之俗當用武之世孔明罕應變之略不成近功偃王躬仁義之行終於亡國道有所在復何媿歟嗚呼哀哉二室南峙三川東注瞻上陽之宮闕望北邙之靈樹旁寂寂兮迥野下兮長暮寄不朽於金石庶有傳於竹素其銘曰

天鑑九徳錫我唐祚綿綿瓞茫茫商土裔孫有慶萬物重覩開國承疆距吳跨楚喪亂孔棘我卹疇依聖人旣作我知所歸終日靡俟先天不違惟藩惟輔永言固之道或污隆時有險易蠅止於棘虎遊於市明明大君寛仁以濟嘉爾前哲釋玆後至亦覯亦見乃侯乃公沐浴澤徊翔景風如松之茂如山之崇柰何不淑運極化窮舊國疏封新阡啟室人諗之謀卜云其吉龍章驥徳蘭言玉質邈爾何往此焉終畢儼靑蓋兮裶裶驅素虯兮遲遲卽隧路兮徒返望君門兮永辭庶九原之可作與緱嶺兮相期垂斯文於億載將樂石兮無虧大宋右千牛衞上將軍隴西郡公李公墓志銘

公諱従善字子師隴西成紀人唐室之諸孫元和之近屬譜牒詳悉此不具陳若夫天祚之徳大運有時而極積慶之祀百世無得而疎必生克肖之賢以承有後之應保姓受氏公實宜之昔者土徳旣微羣雄角立維我顯祖奄宅舊吳延祚四紀傳國三世公以天屬之愛膺寶玉之封始在膠庠已有名望姿儀秀出文學生知仁孝極於事君謙抑形於下士中外之論翕然稱之由是受任六官交修庶職彌綸舊典諮訪老成恪居無違所至皆理於時聖人出於中土正朔及於四方維我先君只畏天命受盟請吏息民弭兵玉帛交馳冠蓋相望公親則介弟位則中臺獨奉絲綸畱參槐棘元戎駟牡分建節之權冕九章奉侍祠之列朝奬旣厚臣誠益恭後凋之葉無渝萬頃之陂自若故得全名節於危疑之際保恩顧於終始之間環衞疊遷寄仕增重盤根必解師律以貞十有餘年其志如一嗚呼修塗方騁景命不融春秋四十有八雍四年九月九日薨於通許防軍之廨詔輟朝一日賻絹百匹卽其年冬十月十三日於開封府開封縣吹臺鄕蘇裏祔太夫人淩氏之塋禮也前夫人徐氏繼室周氏並早卒皆有肅雍之徳窈窕之華宜家治內盡其規魚軒象服昭其盛子十四人仲顗仲翔仲衍仲華仲雅仲仲寜仲簡仲彬仲文仲猷仲仲義仲端女十四人慕英懿卿奉蘋蘊簡正容茂節穉仙恵昭如賔道崇鳯兆幼貞閨秀季眞或嬪於盛族或待禮未行惟公生於深宮特稟異气謙而得禮和而執中容納直言賔延素士經歷夷險雅度不渝大年永登終古同難鉉登門斯久辱顧殊深永惟知已之恩願表爲陵之谷其銘曰

眞源引派仙李垂芳實生我公金玉其相非禮勿動出言有章忠信以濟終然允臧三代之姓倐焉爲庶九萬之程溘然中路吹臺北峙浚川東注不植刺艸長瞻宰樹大雅君子隴西公墓

大宋故處士贈太子少師李公墓志銘【並序】

道之泰也賢人振衣而濟物時之否也君子括囊以獨善其有修之家而孚教於俗無其位而博施於人角立傑出蓋亦難矣公諱某字某庭堅邁徳百世流光源長派逺蕃衍郡國今爲常山眞定人也祖某贈太子少保考某贈太子少傅公卽少傅第三子也幼而岐嶷長而純孝承顏先意實稟生知七歳丁太夫人之憂泣血絕漿殆於毀滅宗族驚異謂之神童事兄弟人莫能間先是唐之叔世燕趙多虞故我先人累世貞遁公亦奉家法咸樂丘園躬稼惇本儉以足用百年之業是享素封旣而天下兵興生民益否公盡出私積以均有無爲食以救饑歉防嗟來之誚焚劵以贈乏絕非市義之求逺邇之人全濟甚眾懷仁向義者撫之旣無矜色背恵棄信者接之亦無慍容襟懷曠然莫窺其際慈愛惻隠視人如傷昆虫艸木無所夭閼故閭裏率化風俗以和崇儒遵道墳籍未嘗釋手喜酒好客醒醉必與之同常以爲芳華易凋光陰不駐發於吟詠以寄其情藜杖角巾所至皆適是非擾擾若蚊防之過前愚智憧憧若蜾蠃之在側至矣哉古之達者也開運末有晉失禦獫狁孔棘公挈家南渡居於胙城伯氏飛龍府君時在滎陽召公同處廣順三年夏六月日終於鄭州私第享年四十有三夫人淸和郡太夫人張氏以謝女之淑徳徇萊妻之髙節宜家理內令問藹然威姑性嚴諸婦皆聳夫人順而得禮勤而無怨晨夕參侍獨被深慈凡飲食藥餌須經夫人之手然後卽禦長姒亦頗嚴厲夫人事之如姑或被誚責怡聲致拜由是閨門之內不肅而成及罹共姜之哀更全孟母之訓諸孤稍長敎以學文爲之擇師友爲之致經籍凡學捨賔余之所須者輟衣食捐簮珥以奉之躬截髮之恵俾其親仁引防織之言誡其中廢故諸子皆立門戶如初越建隆二年秋七月十日終於鄭州私第享年四十有五長子格大理寺評事次子至吏部侍郎兼祕書監吏部以文學冠時擢髙第於聖鑑以才業膺世參大政於中樞以疾告罷復爲少宰天子祕書於中禁命我専掌式恢文敎時人榮之先是少師之也世猶多故禮或有闕及夫人祔也塋地逼隘介於羣冡之間君子曰非安神之宅也卽以端拱元年冬十二月十三日攺卜於鄭州管城縣某鄕裏原禮也鉉鄕裏遼夐聲慶致暌朅來京師獲與吏部遊處覩於公髙門之盛知臧孫有後之由公之行實皆聞於輿論或得於家老梗槪而已不能偹舉也金石之紀宜在鴻儒恵然見顧辭不獲命謹爲銘曰

天生賢人以佑民生生民數奇賢人隠淪修之於家富以其鄰里閭率化宗族歸仁樂天知命全和保眞鳯凰於飛以況嘉耦伯鸞之妻士行之母婉淑宜家嚴慈啟後金鉤鵲印魚軒紫綬令問無已流光不朽刻此貞瑉髙深共久

大宋故尙書戶部郎中王君墓志銘

公諱克貞字守節其先太原人也緱山之冑本固源深淮水旣微枝分派別所居占籍吳楚爲多今爲廬陵人矣曾祖某不仕祖某贈吉州別駕考某屯田郎中君弱不好弄幼善屬文風骨峻整器度閒雅年未及冠名聞於時自唐室之季詞場道喪江左延祚復覩舊章翰林學士江君文蔚典司春官詳求藝實取人至寡較文尢精君一舉擢第首冠諸子時人以爲追蹤元和之際矣明年以祕書省正字釋褐宣直樞近専掌文翰之任措詞典雅敍事詳審守位以愼當官以勤由是二十餘年累遷至中書舍人樞密副使未嘗他任求之前載亦爲異矣及末葉多故時政浸衰惟吾守道中立不涉浮議及宗國淪喪防名天朝自太子中允歷戶部兵部二貟外郎禮部戶部二郎中典漢滑襄梓四州事皆以寛簡爲務仁愛推誠當時之不名臣僕長孺之擇任丞史是故民以之睦政以之修端拱二年秋自梓潼還至京九月十八日遘疾終於興州之傳捨享年六十明年某月日於揚州某縣鄕裏禮也夫人隴西縣君李氏早亡無子女一人許適鹽鐵使諫議陳某惟君有文雅之用有周愼之誠言行相顧光塵不異奉職無廢舉在私無惰容歷夷險而不回保始終而無吝初君始従鄕薦余已典論誥謬爲先達屢辱請益及余消長在運而君金石不渝古人之風於是在矣已悲深谷更閱逝川發爲哀詞識彼泉戶銘曰

猗嗟夫君心气純英英達士亹亹詞臣不愆於位有恵於民無悔無咎不緇不燐吉往凶歸道悠運促旋自九折復於左轂駟馬悲鳴市人行哭邈矣彼蒼云何不淑悠悠邗水隠隠昆岡慈親臨奠令季持喪旁羅宰樹下閟堂郊原掩靄云日茫痛光塵兮永已念蘭菊兮徒芳

大宋故尙書兵部貟外郎江君墓志銘

君諱直木字子建尋陽人也廬九之地時生俊才忠壯之族世著南國末葉堙替與時污隆儒墨退讓垂爲家法曾祖晁祖蠙考隲皆不仕伯父夢孫與先君同隠廬山以經學大義自娯伯父後膺宰府之辭自求弦歌之任報政罷去復隠舊山孝友貞淸鄕裏推服先妣李氏方娠夢神人授以直木一本寤而生君故取名焉幼而頴悟生知經義七歳以神童擢第未幾丁先公憂至性孺慕宗族稱嘆孜孜色養無復官情學古屬文惟日不足爰及弱冠遂以詞藝知名其爲文淸淡簡約自爲品格尢長於古風詩家居凡二十五年親犮惇諭乃従常調釋褐太常寺奉禮郎轉江都縣主簿直以事上不失其恭勤以率下兾舉其職民従其化吏服其能府尹陳藻縣令路儀皆恃才傲物獨推重於君以爲不如也攺江夏令其理如初鄂州何洙武勲致位性復暴桀亦加優禮異於餘人嘗視君舉止迂緩車服朴野輒怡然而笑每謂諸寮屬曰君輩稱爲儒生不學江令也秩滿攺蘄州黃梅令議者以爲屈君以鄕曲俯接欣然而往逾歳遷歙州黟縣令防宗屬封建妙選府寮授君記室之任處平臺復道之地列瑇簮珠履之間淸節素風凜然不攺正詞直道動必盡規府君甚重之十有餘年累遷至水部貟外郎賜緋而記室如故庚午歳府君奉使天朝畱鎭兗海授君奉寜節度判官檢校金部貟外郎數年遷司門貟外郎判刑部今上元年加朝奉郎先君贈大理司直先妣追封隴西縣太君視事三載求外任以自效上以君恭勤詳愼宜久其職拜兵部貟外郎仍兼刑部享年六十有四居常康寜微病數日奄従物故時太平興國五年冬十二月二十八日也卽明年二月十日於開封縣汴陽鄕丰防裏禮也前夫人封氏今夫人太原縣君王氏皆有窈窕之質幽間之操葉此貞節蔚其門風長子敞京兆府醴泉縣主簿次曰用成用明用澄用康用平用文用寜女二人曰慕昭用貞君生於季俗世全素業性純貌古行潔文髙守道安貧非禮不動未嘗忤物亦不隨流眞所謂鞠躬君子者矣夙慧之性稟於天資年十餘歳侍伯父食不過園蔬而已伯父戲之曰啜白薤之羮淡而無味君應聲對曰齧紫茄之蒂鏗爾有聲人知其當大成也余始聞其名晚乃識面察言觀行重其爲人藩房見選余所薦也亦旣稱職頗嘗自多丙寅歳與君俱年五十歳日防飲酒相與賦詩君先就曰學易寜無道知非素有心余遂不復作也君有文集二十卷嗚呼契濶夷險咨嗟年鬢一生一死孰克忘情聊存掛劍之期故有刋銘之作其詞曰

嗚呼江君世濟其名生今之俗爲古之人閨門侃侃鄕裏恂恂其實如秋其華如春握蘭有裕伏閣惟勤考終歸全邈焉淸塵於所沒古稱達者浚水長源夷門迥野徒掛寶劍空馳白馬勝气如存逝川不捨勒石垂芳千載之下

大宋故陳畱縣主簿贈太子中允李府君墓志銘【並序】

府君諱某字廣途其先隴西逖道人仙源帝系蕃衍萬邦隴西一族獨爲鼎甲中葉従官因家雍丘今爲縣人曾祖巢祖禮皆不仕考洪蔡州長史府君淸明稟气才智夙成幼而屬文已洽時譽旣志學通左氏春秋未冠卽爲講說橫經請益虛往實歸微言奧義別爲編錄年二十三舉進士再不中第後唐天成初宗人璩爲大宗正見而器之曰王室多故吾道未光得祿而已何必是也乃表爲屬吏委以牋奏丞相鄭公玨奇君之能特除蔡州汝陽主簿奏課連最攺冀州南宮主簿於時朝運告謝河朔多虞君內撫疲羸外給軍旅民安事集郡國稱之澤潞節度侍中馬公存節聞其名辟爲管記薦章連上制命弗臨君知命之不遭乃謝病而退閉門卻掃以名敎自娯漢氏初基羣心攺屬親友惇諭復詣京師直道而行焉往無吝又爲興平河東二主簿秩滿以常調當遷望令時皇運肇啟多士徇名君之次子巨源已従鄕薦獲知於尙書陶公公時典選事謂曰丈人才髙運否邅回下位區區一宰未足爲光孰若復佐近畿以便吾子之舉事不亦可乎乃除陳畱主簿幹徳六年春三月四日終於縣署享年六十有八夫人追封瑯琊郡太君王氏緱山仙派河洲懿徳婦道以順家人用嚴睦族惟和訓子由義以干徳三年月日先逝俱權殯於縣之幹明寺至雍熙五年二月日合塟於開封府開封縣吹臺鄕蘇村禮也子五人長巨舟早亡次巨源擢進士第今爲都官郎中鹽鐵副使次巨載以疾家居次巨川巨卿及二女皆早夭惟君懷恬淡之性秉貞介之規孝於奉親仁以睦族雅志宗道餘力攻文有孔墨之志無管樂之遇淹翔末路従容自若所至之處輒構茅齋延髙士談防終日曾無倦容嘗謂諸子曰吾志在大名非欲誇世欲行吾道爾時命不偶古則皆然汝輩宜勉成吾志也而巨源果能奮奇藻防髙科際防聖明騫翔臺閣長才利刃應用忘疲追逺之澤漏於泉卜宅之儀由乎禮積善之家斯在大名之應何慙仁人孝子正當如是鉉向風斯久傾蓋甚歡不朽之文恵然見托賢賢善善翰墨之任也故采家牒勒於貞瑉其詞曰

才髙位下古實有焉積善餘慶神寜捨旃邈哉李君一時之賢其身則屈其道斯全餘慶伊何實有令子奉之以孝塟之以禮蜃輅同載佳城雙啟九原與歸三廟而祀遺愛被俗沒而不忘貞瑉頌美久而彌芳阡如京兆地卽桐鄕綿綿瓞永永流光

騎省集卷二十九

欽定四庫全書

騎省集卷三十

宋徐鉉撰

故唐慧悟大禪師墓志銘【並序】

士有佩服聖道闡揚師訓進不累於軒冕退不滯於丘樊惟勤身於濟眾不養髙以絕俗其眞仁人矣大禪師名衝煦字大明姓和氏昔者帝堯光宅天下我祖世掌天官保姓受氏冠冕百代在漢則調鼎之重在晉則専車之賢末葉堙沈徙居固始先君従郡豪王氏南據閩方今爲晉安人也大禪師生稟異秀幼挺機年十有五詣鼓山興聖國師出家卽具戒品博覧經史雅好文詞郡多俊秀咸見推仰證無爲之理演不言之敎綽爲先達端然妙門居城北之升山於時王氏衰淪亂臣専恣淫刑飛語虐及善人大禪師杖防去之適臨川郡中書令宋公齊丘作鎭南楚頗尙空聞師之來逺加延納言意不合拂衣而行下至池陽郡守王公繼勲鄕國之舊賔禮甚渥時季唐二葉像敎方興嗣君聞其名召與之語移晷而罷眷矚殊優命居光睦禪院復遷長慶道場俾與儲貳遊處實羽翼也後主卽位恩旨加隆特賜法智禪師之號廬山開先禪院者嗣君所創眞容在焉命大禪師居之精嚴修奉之儀以申防極之感君數數召還建康止報恩禪院加號慧悟大禪師名其所化曰智度堂精廬櫛比選勝而處禮秩之數有逾於前出則居奉先道場入則居淨徳內寺開寶七載夏六月寢疾旬餘乃與大眾論生死之理十九日淸旦上疏告辭後主遣使問之至則化矣享年五十有九住法四十四年卽其月二十五日従西域之禮收靈骨於鐘山之陽禮物官給中使監防至某年月日弟子省才遷於廬山某所遵理命也大禪師風骨秀整機神頴悟博該眾藝綜以談王公大人咸所欽尙鉉非學釋氏者不能言其道業徒以傾蓋之分久要不忘今京師復與才公胥防才公以文藝精敏見重於時永惟嚴師之義願刋不朽之迹嘉其偉志爲作斯銘銘曰

慧悟禪師釋雄之奇有文飾已有道應時生延世寵沒有遺思歸舟翩翩九江之湄廬峯勝境蓮社余基門人稟訓遷神於玆衰翁懷舊勒銘志之蘭菊無絕髙深與期

故唐衞尉卿保定郡公徐公墓志銘

公諱迪字昭用東海人也仁義之冑繁衍萬邦別族於太史者十家因封而占籍者四郡而有郯之邑鉅人實多著於簡編可以揚防唐室云季天下崩離江淮之間獨爲漢守惟我大父首従義兵受遺輔政同伊尹之相太甲字孤立後如有虞之保少康故得勲銘鼎鐘世享茅土連姻合族與國存亡考諱知詢爲江西節度使公生於郡廨方孩而孤四歳免喪卽加五品之服幼學就傅遂疏百里之封立朝侍祠恩禮優渥自太子中允累遷至衛尉卿天資嚴肅常持謙下之禮世祿隆盛每存恭儉之規不讀非聖人之書自爲保家之主思不出位時無間言始終一心出入三紀嗚呼星逥日薄棟折榱崩命有所懸義無苟免享年四十有六開寶八年冬十月二十有八日沒於難明年春三月權窆於大塋之側至某年月始偹大之禮卜祔焉夫人王氏張氏劉氏皆早世並南朝之名族享小君之命數壼儀婦順彤史存焉子太素太初太衝等皆修令名不墜前訓故能以淪胥之後具飾終之禮奉先之孝時以爲難宗人永懷是有紀述辭曰

於惟我宗昭時顯庸積徳垂範爰生我公入孝出悌夷心直躬生能業官沒不忘忠是有慶靈鐘於令子不墜其訓之以禮謀卜謀筮維桑維梓神道永謐流光不已來者難誣斯之用紀

故唐朝散大夫尙書水部郎中崔君墓志銘【並序】

公諱致堯字用之其先淸河人也周室大風肇洪源於公望漢庭明月抗忠節於季珪徳厚流光謀孫翼子冠蓋之盛莫之與京我髙祖翼髙有唐四至丞相曾祖蠡不仕祖潯吏部貟外郎考億建州建陽令值天下亂因而家焉今爲建安人也君少而不羈長而好學介然如石非禮不行鄕曲之名借甚於世季唐嗣業博采時才君以卿族之秀獻書求試補江州彭澤縣滁州淸流二主簿攺建州浦城軍判官所至有聲應用不暇再爲建州將樂令其地巖險其民獷悍冦攘亡匿率以爲常君厲以嚴明信其刑賞污俗咸革比戶安居遂獲貞幹之稱又遷紀綱之任攺常州錄事參軍連考善最擢拜殿中丞遷虞部貟外郎郡國之政多使案治忘身徇節綽有能名無何都下受兵羣帥入援以君爲水部郎中實掌軍饋旣而時運告謝宗社淪胥諸侯之師莫不捲甲君與其部將南趨建安中塗眾潰遂沒於難春秋若干嗚呼興亡之數聖賢安能免忠義之節顚沛必於是不然何以見伯夷首陽之風王蠋布衣之操也夫人吳氏克有婦徳能緝素風藐是流離不墜門閥子憲實定等皆稟庭訓咸修詞業憲在舊國以進士擢第入朝爲潁州沈丘尉復従州裏之舉皇上臨軒親試又擢髙科爲隨州觀察推官所謂善人必有餘慶某年月日憲等始偹大之禮號奉靈柩窆於某州縣鄕裏之原禮也鉉素熟君行學因銘墓焉銘曰

嗚呼崔君百世淸芬徇國忘身斯爲貞臣種徳垂訓斯爲慶門芃芃故園峩峩髙墳沒而不朽用勒斯文

故汝南縣太君周氏夫人墓志銘【並序】

夫人諱某字某廬江舒人三國時吳將公瑾之後公瑾於舒之宿松今裔孫奉祀者百餘家𨿽降存畎畝而時生間傑烈考諱本幼而遇亂自奮従軍吳王創基功冠諸將季唐建業位列宗臣官至中書令封西平王夫人卽王之第某女也天姿玉瑩淑性川渟孝徳內融柔儀外映旣笄歸於徐氏府君諱某卽唐相司徒公玠之第某子也於時江左方盛二族齊榮婚姻之貴雄視王謝而夫人雅性謙謹率由禮經至於蘋藻之嚴佩環之節澣濯之儉織紝之勤必以身先防弗由道宗族親睦人無間言府君仕爲閣門副使殿中少監早卒四子皆幼夫人提防敎誨親授經書及其出就外傅已通孝經論語矣性曉音律而尙雅聲善絲竹而精琴瑟習孝經而宗言齋居諷誦未嘗懈怠𨿽閨門之內常以慈撫而家人之節有若嚴君故其門風肅然先業不隕豈非天和充已而道气感物者歟春秋四十八開寶九年正月二十一日終於建安瑞裏官舍其年二月於江寜縣鳯防鄕婁侯里長子某亦爲諸司副使及入朝爲京兆府醴泉令陜州錄事參軍公府交薦遂升閨籍太子右贊善大夫夫人始以子貴授汝南縣太君至是朝命復追榮焉次子繼宏舉進士次繼宇次繼【闕】次宗初夫人之亡防宗國淪覆窆穸之事不暇如儀至太平興國某年月日繼崇等始攺窆於某所祔大塋焉禮也鉉與西平諸子辱爲交防及相府宗黨復惇事舊故得以門內之理爲隧道之銘傳於無窮斯爲實錄銘曰

侯藩之子相門之嬪道髙萊婦徳劭陶親猗歟彤管永世芳塵生榮歿哀何必眉壽粉田啟邑斯爲不朽令子承家斯爲有後狐卻降替二族依然谷陵遷貿松楸附焉謂天蓋髙福善胡愆勒銘泉戶蘭菊綿綿

大宋故亳州防城縣令賜緋魚袋曾君墓志銘

君諱文照字知章其先魯人百行之先垂爲家法子孫蕃衍不墜其聲末葉因官徙居南楚今爲廬陵新淦人也祖朴考福皆不仕君生稟異气卓然老成六經蘊旨有若夙習於時江表之地唐室猶興憲章文物不失舊典君年七歳應州裏之舉以神童擢第選滿補江州東流尉遷靖安句容二尉皆以淸白敏恵承上率下和而有正能不自矜連考殊尢擢爲吉州太和令桑梓之地李多嫌君閨門之行素修童艾之情已信而復臨事能防盡公無私由是期年政成就賜朱紱防宗國淪覆舉族入朝授亳州永城令舟車輻輳之地郵傳旁午之塗盤根錯節發硎靡滯事無愆素民不告勞上疏論以一邑之眾供列郡之賦指引利害較然可分詔特許免其縣挽船夫歳省萬計攺防城令其理益精頃之河南大蝗獨不入城之境於是吏民相率詣闕借畱優詔褒美許畱三載防王師北討君督本縣運輸深入虜庭危而復濟旣還遇疾以雍熙三年四月日終於永城傳捨享年若干初君之赴選也余遇之於建康察言觀行知爲良士因以表甥女姜氏妻之有子六人女八人君之従仕世途多故王事靡盬不遑顧私雅志未申中路早世惟第三子幹度再舉進士名聞場中有後之慶當在於此卽以某年月號奉靈柩歸於某鄕裏祔大塋焉禮也嗚呼姻舊之故豈無他人援毫濡涕識彼陵谷其銘曰

有恵於民死事以勤嗚呼曾君永世淸芬仙山之陰章江之濵考終歸全下従先人刻玆琬琰垂示後昆故唐內客省使知忠義軍檢校太傅尙公羨道銘

公諱全恭字子初其先淸河人也粵若天監代商文王受命渭濵卜獵尙父膺期實始華宗誕彰餘慶在漢則丘園之盛徳在唐則藩屏之名臣蕃衍孫謀著之家牒祖慤潤州館驛巡官因家焉考公廼爲升州牙將爲郡守馮鐸使於淮甸與吳武王議疆事抗詞奮勵誓不辱命明年而馮氏兵敗悉眾歸於廣陵吳王得之甚喜曰汝爲馮公詬我眞義士也今事我無易爾心卽以右職處之賜與甚厚由是感激知已竟死事於鄱陽以故三子皆獲敍錄累贈右千牛將軍公卽第三子質性端慤容貌矜嚴吉人寡詞非禮不動季唐有國公仕爲客省承旨先主器之特加任使凡所授職皆與先達長者侔勤以繼之所至皆理累遷至館驛副使嗣君卽位轉閣門副使遷客省引進使凡時務制獄多命公與焉循理持平甚獲時譽宣布詔命出納必信監防師旅威恵得中不従諛以取容不矯激以忤旨故考績無玷而主恩益深累遷內客省使後主卽位兼領閣門使遙領婺州刺史初國之戈船皆屯於石頭城之後盧龍鎭攺命曰龍安軍旅之重任也於是復兼龍安軍使明年攺潤州監軍使權領州事善於爲政大洽民謠逾歳徵還遙領饒州觀察使兼左龍衛神武防軍公固辭兵柄閩嶺之地巖險遼逺鎭守之寄常以爲難又命公知忠義軍兼建州事蒞政三載建人安之防都下受兵羽檄相望公調發軍實應接舟師奔命之眾道路相望猶以不獲身先憂憤成疾朝廷方命公爲節度觀察等使畱後檢校太尉使者未至甲戌歳冬十一月二十五日卒於公署享年七十以十二月二十三日於建安縣某鄕某里前夫人蘇氏繼室安樂縣君孫氏皆早防子三人審元審庸審能公以忠烈之風處親近之職守以周固齊以法度身貴而志遜祿厚而持防凡同列者使於諸侯率多貪求浸以成俗公獨淡然無取出入垂櫜士君子以此重之及邦國淪胥豪右降替向聚斂者翦焉無餘惟公令嗣克家門族如故識者知有天道焉鉉少參近密與公常接言笑道義相期有若寮舊聲塵永已慷慨長悲惜其風猷思有論撰昔裴子野之防湘東王爲志矣而邵陵王又銘於羨道羨道有銘自此始也故仰前躅追而銘云

表海之慶世載厥聲展矣君子心純道貞恭職軒階申威禁營將命四方宣風百城哀哉不淑永矣忠誠舊國禾黍交情死生濡毫頌美愴愴沾纓

故鄕貢進士劉君墓志銘

君諱鴞字仲翔其先彭城人也炎靈之裔繁衍萬邦占籍廬陵蓋重世矣髙祖曽皆不仕父雄嘗従九江辟司兵掾自免去職閨門之敎不肅而成有三子君其仲也質性純素智識聰敏年十有五則知屬文未及弱冠馳名矣至於事親孝事長悌與朋友信接鄕黨讓動不違禮居常愼獨故州裏耆耋與時之名輩推重焉郡舉茂才擢升上第明年而宗國淪覆君慨然知時之不利也於是閉門卻掃爲學益勤以爲今之文人率以詞賦取髙先王之敎化蓋蔑如也乃摭天下之務論古今變著法語八十一篇大抵宗尙周孔以質百氏之惑視其書知其人矣皇宋二聖崇古尙文郡國孝秀親臨考覆君以詞場舊望復爲本郡升聞余與翰林學士賈公承詔先考第於南宮賈公重君之文以爲古人之後也乃第爲髙等而君徇難進易退之質稟內敏外愚之容及其敭庭復不中選退還鄕裏篤行如初雍熙三年九月防於家享年四十有三嗚呼有才有時命不我與自古同嘆可勝道哉遺文累裒不朽之謂也卽某年月於本縣化龍鄕折桂裏之原禮也君娶郭氏先十日而亡子師望文綺皆得父風其有後矣二女長適太原郭方次適隴西李某師望以鉉爲父之知已也故千里號訴求志其墓云詞曰

嗚呼劉生江楚之英才識兼茂時命難並沒於白屋閟此泉扃立言可法何必浮榮刻玆貞石永爾髙名

騎省集卷三十

