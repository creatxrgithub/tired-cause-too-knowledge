艸澤狂歌明王恭

欽定四庫全書

集部六

艸澤狂歌

別集類五

明

提要

臣等謹案艸澤狂歌五卷明王恭撰按恭所作三集鳯臺淸嘯已不傳故千頃堂書目有其名而闕其卷數範氏天一閣所藏僅存其白雲樵唱而無此集此集出自秀水汪氏蓋幾佚而僅存也大致與白雲樵唱相近而中年所作情思較深靜志居詩話嘗摘舉其集中佳句數聮然如渭水寒流秦塞晚灞陵殘雨漢原秋椶櫚葉上驚新雨砧杵聲中憶故園幾處移家驚落葉一年歸夢在孤舟諸句皆詩家常語至雲歸獨樹天邊小雪罷孤峯鳥外靑句則小字形容頗拙罷字節次未明又鳥外明河秋一葉天涯涼月夜千峯句尢爲疵累夫畫見飛鳥不見明河夜見明河不見飛鳥上四字自不相貫一葉落而知秋不系乎明河天河夏月已明不系乎落葉下三字亦不相屬蓋興之所到偶然拈及不足以盡其所長讀恭詩者毋執是以刻舟求劍可矣

乾隆四十二年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

艸澤狂歌卷一

﹝明﹞王恭撰

○五言古

方氏日趣軒

端居適淸暇愛此林中屋晼晚田圃間優遊會心目春風始萌達秋艸萋已緑玄蟬號樹枝歲事已聞促始自感物候終然媚幽獨物淡境自忘心閒意方足浮榮豈不顧安命良無欲緬懷柴桑人臨風佇芳躅

張良進履

嬴君震六合侯國日已隳區區相韓心忠憤不得施道逢龎眉叟感激心內知屈體但長跪忍性能自卑丈夫有遠略小節寧顧之殷勤袖簡冊可爲王者師終然辟榖去永與赤松期秪今圯橋道千載令人思

紀夢

假寐登九疑遙遙見湘君文螭與赤豹颯沓何紛紛掩瑟泣幽怨行招虞帝魂靑楓洞庭气白雨瀟湘昏鑾輿覆華蓋招揺爛埀云我見未及跪六龍忽飛奔欲陳腹中事哽咽不得言覺來北窻曙月落啼淸■﹝犭員﹞

逢楚上人

客有紫霞想行尋白雲峯自期名仙會適與髙人逢邂逅展良晤優遊企髙蹤絲桐屬淸響石林聞霜鐘旬時積陰靄海色浮空蒙淸旦麗初旭孤帆別匆匆秋山緑蘿月何日與君同

稽山懷古

遙遙稽山雲淡淡鏡湖水雲水兩無心千秋亦相似憶昔金門人黃冠此山裏恩榮﹝闕﹞但得遂初志蘭亭何岧嶤修竹猶深邃欲識斯人居寂寞山陰是我來弔遺蹤臨風寫幽意惻愴更何言落日猿聲起

賦得淩霄花寄友人

淩霄產朱夏因依郁靑蒼引蔓絓髙樹垂陰近中堂炎風媚朝景暑雨濕紅芳容華難久恃采折空自傷欲寄同心者道遠川無梁諒非松柏操佇立徒慨慷

夏日過周六園林因有茶瓜之會

盛夏日方永端居憶登臨同袍四五輩共愛嘉樹林一徑入幽僻蒼蒼羣木陰脫巾坐石榻拂石弦五琴泠泠澗泉水婉婉山鳥音葷酒亦易致茶瓜非外尋以玆有佳趣聊用忘歸心

書雲山小景

巖壑昨夜雨千峯霽朝色白雲何方來相對澹孤寂人煙帶長林僧宇鄰蛟室落景天際帆靑山鳥邊宅思同靜者論相期在蘿薜

梅城小景

滄江湛回流荒城出花嶼海色明遠洲嵐光過新雨漁家孤笛秋煙火疏林暮漠漠天際帆蒼蒼鳥邊樹若人靜者流持竿得眞趣取樂非取魚日斜忘歸去

春夜懷同袍友

春夜不能寐起坐彈吾琴泠泠七弦上感激懷知音微雨半簾靜孤燈千里心故人不可見況此別來深幽期詎可卽夢裏能相尋

送人中秋闈歸莆中

治世竟先達英材惟陸機秋闈況得意復憶家林歸落日江上別涼風吹客衣壺山鬱蔥倩莆水淸漣漪爲言到家日未幾登王畿無令得桂手虛負看花時談笑靑雲上誰念山中期

樵父詞

生不適州縣采薪南山岑窮年事登陟辛苦力不任濯足淸澗水息肩垂蘿陰落日晚獨還微風動謳吟惟應鹿門隱可以諧我心

秋夜宿石門洞

勝寄越籌嶺霽心投翠微陰林見法侶盡夕畱松扉石門發天聲海月澄秋衣風泉有餘響倐爾淸塵機願言托香界信宿以忘歸

新秋有懷

梧桐覆金井鏡水澄秋碧商颷忽來過一葉涼蕭索落葉尙號蟬芳山復鳴鵙夕露生我衣天河夜深白惆悵思遠人滄洲坐來隔

與同志泛舟得練字

日夕山水佳揚舲劇歡燕雲光落妓釵露气侵紈扇遂結鮫人居仍窮水晶殿微月天際來澄波靜如練

古鏡

妾有蟠龍鏡秦王在時見繡澀隱菱花蒼蒼蝕虫篆浮雲薄太淸孤月沈秋練從此知妾心何由見君面

蘭畹

蘭生被九畹葳蕤淩眾芳風泛紫英秀露滋云葉涼蕺之以爲佩何必珩與璜常恐雪霰集將隨蕭艾荒相思在元澧日夕空彷徨

書靈山法堂

香臺隠鷲峯鐘聲云蘿深半壁見燈影虛空聞梵音忍艸被幽石靈花曜陽林惟應虎溪水可以淸塵心

題東華觀壁

林館隱空靑鳥外三花夕藥艸半庭閒煙蘿數峯碧陰林絕行蹤曠古多靈迹獨鶴天際還寒流月中白偶與仙人期塵心坐來息

越城聞笛

朝登淸泠臺夜宿無諸郭羌笛何處來梅花夢中落悲涼闗月寒淒斷秋山薄不是別離人聞爾亦蕭索

南山塔晚眺

層標際飛翠落日懸孤嶂霜降羣山殘天秋百泉響夕鳥澄遠心歸云發遐想願言謝塵埃復此丘中賞

言懷

拂郁坐空宇蕭索鴻雁鳴涼霜襲飛幔北斗當前楹撫劍中夜起空歌感平生聊持一樽酒獨酌懷吾貞古來曠達者豈願身後名原陵久已沒此懷爲誰傾

山齋遣懷

雨後山意閒孤吟葛衣薄淑風散松香幽景變林壑飛雲淡而歸宿鳥欣有托誰歟大夢間擾擾獨先覺仲尼羈旅人伯陽遁西漠大聖古且然吾氓任蕭索黃金爾何爲適此悔吝作服食不願余晨炊飽藜藿

水墨山水

楓林翠微裏暝色川已澄巖芳晴冒雪澗緑淺流冰仙賞澹舟處猿聲靑葛藤永懷不可卽雲月下淸泠

秋谷飛雲圖

仙賞夙所慕幽期行獨尋淸耀在巾舄微聞丘中琴流水澹孤興歸雲閒遠心從玆謝朝市永極煙蘿深

贈何秀才

東海有佳士被服美且都厲節抗時貴法言驚世儒淵玄五經旨纚纚若貫珠管葛爲之攝儀秦爲之愚黃金作髙臺可置七尺軀惜哉時不遇落拓如凡夫

其二

涼颷革炎熾孤云薄層陰油然起膚寸倐爾爲甘霖志士蘊經濟優遊樂山林時來適所遇泛若云無心斯情永在眷此道將誰任世復賤荊璞人猶貴黃金黔婁固窮者千載無知音

挽晉安何文學被役卒遼東

故鄕寧不死嗟爾沒邊州野水遼天遠寒山海樹秋芳城書店悄殘日繐帷幽惆悵吞聲別誰堪久淚流

哭亡友陳一

訃聞君欲死驚定淚沾衣梁獄書徒上秦臺鏡亦非恨深淮艸緑魂遠越山微從此無期會閒宵夢爾歸

艸澤狂歌卷一

●欽定四庫全書

艸澤狂歌卷二

﹝明﹞王恭撰

○七言歌行

汲井嘆

轆轤懸靑絲芙蓉覆金井比君不照心似妾可憐影銅壺墮水風卷花爲君中路攺榮華人生百年有知己暫時榮落何須嗟

題琴合故衣捲

嶧陽古桐瓊樹枝吳絲作弦云錦衣黃家舊物紫陽篆彪炳文章光陸離亂離何事翻相失龍池鳳沼無春色淪落天涯幾百秋豈意人間今復得琴囊𨿽好人更淸相逢脫贈應有情君看昔日延陵對好是悠悠身後名

漫歌行

君不聞丰山鐘古銅裂缺追蠡虫霜華滿天激淸響夜夜龍鳴西頂中君不見丰城匣中三尺水凜凜神光射眸子蜿蜒已沒秋海空落落寒星气猶紫烈士英靈亦如此黃金散盡遊下邳四海蕭條人竟欺男兒豈負報國憤此心感激誰能知悲歌擊築來燕市易水秦原幾千里鼓刀屠肆心可慿慷慨夷門爲誰死靑袍買酒上林春衣上徒香京洛塵五侯賓從少知己羽林年少輕才人山中布衣取卿相太后穰侯不相讓入門長揖隆準公致身歘在靑雲上狐裘柘弓那可期長楸走馬行射麋何須白髮魯中叟轉數黃須塞上兒以玆卻羨歸來好驅車便發靑門道靑門栁枝三月春飛絮愁人不肯掃石門山水靑如苔與君閒來日幾回寧無祿米二千石莫棄黃壚三百杯

鷓鴣啼懷林十二謫後

鷓鴣啼聲鉤輈空林積雨寒蕭索黃茅嶺上幾人行緑樹村南萬花落鷓鴣啼聲格磔誰使霸陵遊翻成夜郎別惆悵偏傷行路心苦道行人行不得昨憶王門聞曙雞今朝愁聽鷓鴣啼驛樓宮樹曾不悟旅捨郵亭應始知鷓鴣啼艸淒淒長淮路去弗迷

龍門行畱別陳大因悼楊闗西

楓林野水龍門道海嶼靑冥秋浩浩沙頭昏曉落寒潮渡口寒暄自芳艸芳艸萋萋春復秋來往行人應白頭十年不醉龍門夜此復經過愁更愁緑江沈沈泛輕舸旅捨蕭條獨行坐秋風颯颯吹雁來山葉飄飄向人墮元龍髙樓誰復過子云舊宅今如何年芳寂寞山花笑往事淒涼野鳥歌此去傷心不能已嘆息人間秪如此詞賦空畱千萬言世人見如一杯水淪落天涯一遇君龍門之下又離羣那知別後芳山裏叫月淸■﹝犭員﹞誰忍聞

霜天曉角

女垣啼烏天已霜玉龍一聲愁斷腸商聲淒淒羽聲切畸士孤臣皆惋傷玊門斥堠連沙漠置酒軍中少歡樂鐵面將軍慘不驕碧眼羌兒淚先落洛水蕭條渭水頭隨風悲壯五陵秋可憐金粟驪山下誰識千秋萬古愁自從棄置江淮久幾處聞之應白首暝色摧殘隴上春風光不度邊城栁今宵縱酒歌別離雪花著人寒不知麗譙別後聞吹角與君同此長相思

經甘蔗州贈朱山人

北風吹長林林下白日曉黃茅獠洞少人行萬磧千峯絕飛鳥臘盡山中霜正繁長裾短策扣君門棕櫚巷里人煙僻蔗葉籬中雞犬喧君家結構連雲起樓上靑山下溪水溪水東流竟不回野花林路長蒼苔澗中落落靑石小谷口曨曨錦樹回知君久負靑囊祕前代曾楊共流輩山北山南得塟多白璧黃金買無地巾屨長畱懶出山姓名那得滿人間灤河易水不堪聽鍾阜龍盤猶可觀

羽林少年行

羽林少年任俠子自矜生小豪門裏傾財破產不顧貧剖肝隳膽向知己壚頭少婦邯鄲姬燕歌一曲舞羅衣飛觴勸盡蒲萄緑揮鞭擊碎珊瑚枝黃雲邏逤煙塵暮轉戰千場身不顧性命由來一羽輕得功讓與將軍去歸來下馬洛陽城洛陽年少爭逢迎連營部落避旌節大府官僚如弟兄一朝流落英雄盡獨立春風吹鬢影長歌一劍江上行更問平原家遠近

冶城遇集呈陳紳進士因觀故人陳則誠博士書至

冠蓋相歡冶城下王壺靑系酒如瀉君是南宮第一流予乃夷門最卑者別來看君毛骨奇美髯大顙仍赤眉丈夫意气有如此男兒性命那可知結交況復同鄕裏年少惟君最知己相看不忍問同袍十人幾个黃泉裏生別故園長苦辛又愁親老更家貧三年古戍鄕心遠四壁秋風山鬼鄰桐邊校文近有書書中還道意何如乃知別後相思苦未必靑雲交態疏

西林野老

西林野老頭皓白飲淚燈前對孤客昔年曾過君家門君時有子仍有孫奔走星纒不停轂昔嘆人生如轉燭掌中已失月明珠目下誰憐汗血駒少年風光那可想西麓田疇日應往荒園種豆苗不生白首驅牛犁不行日暮涼霜拂髙樹桂花門前隳如雨世事悠悠莫怨嗟得錢還醉黃翁家

閨中曲

妾家官道廣陵堤甲第朱門隨栁低豈期夫壻重遊俠走馬探丸仍鬥鷄朝歡田竇靑油幙暮醉金張白接■﹝罒離﹞去年驅車洛陽北今年結客太行西不逢何處寄西雁空數行人歸馬蹄簾前春色寒淒淒鉤輈飛鳥妾亦啼機中云錦看成涙門外飛花踏作泥愁時把鏡空自悲消減容華誰得知東鄰少年不相別嫁來原自娼家兒

醉歌謡

君不見貧士裁衣白薴鮮暫著翻成惜於錦相逢正乏杖頭錢脫買黃壚對君飲胡椒千斛金百斤誰能長醉甕頭春但看越人城南松柏裏古墳蕪沒今墳新

送人復雷陽軍

十月河水寒北風栁條折行人懷往事恨恨不能別男兒慷慨重橫行魚腸二尺角弓鳴時來看子請纓去玉門何處煙塵生

贈桃源陳處士

逢君滄海心脫略當世事疎散義熙人風流建安气文章只掉三寸舌如瓶注水爭淋漓先秦遺收汲冢祕五經發難無畱疑桃源瀟灑衡門裏悠悠逸興東流水布襪靑鞋白薴衣角巾野服烏皮幾去年著書梅隴山今年濯足苔溪灣身隨幽鳥棲復遠心與孤雲閒復閒有時山水窮登眺緑蘿裊裊聞猿嘯林霜澗雨不逢人手掇松枝向誰笑有時中酒髙窻眠飄蕭素髮臨風前胸中況是丘壑美身外能無纓冕牽君不見終南靑靑幾芳艸行人只道長安道昨日靑雲相識多五陵衣馬今如何

織薴篇

鳴機聲裏花如霰白日簾前那忍見嬌容無力十指纎幾日才成一匹練年年輸稅入官家姑老兒雛空嘆嗟夫壻宦遊行不歸妾身長著嫁時衣

寄宿田家

日暮寄宿在田家谷口南風生棗花田夫歸來系牛牯向前問客何鄕土廚頭喚婦具黃粱樹裏攜瓶沽酒漿木綿作衾溪石枕靑竹爲燈照吟影田夫更語妻勿嗔客子不是尋常人

歌行重別海上陳文學

去年別君歸秋風吹人黃葉飛今年與君別栁條拖地花如雪人生會合能幾時問君結交何太遲得錢相逢且沽酒擊劍何思悲路岐白雲海上連天闊湖山微茫靑一髮別思空隨海上波歸心已絆云邊月君莫愛長安道上金眀枝宻葉靑靑霜後移南山桂樹無凋期

歌行贈李隱逸兼張林二學士

客行淸溪上愛此溪中水時有溪上人心期亦如此溪水東流淸復深扁舟幾宿到雲林垂蘿飛鳥引行步野鳥閒雲知我心君家住處如盤谷四面靑山霽人目五月簾櫳鳥外閒千年松桂霜中緑溪南溪北幾人家種田牧豕仍桑麻蓬萊仙洞只藥艸武陵流水空桃花曲堂置酒畱淸曙落雪飛花滿行路黃石山中辟榖時呼■﹝犭員﹞洞裏看梅處日暮寒風吹轉蓬暫時相見未從容待予謝卻龍池客他日來從兔苑農

梅花引爲林逸人賦

北風吹霜百艸折官舎人家梅盡發橫枝放暖天爲香亂蕊凝寒雪逾潔今古何人解愛梅繁花空自雪中開愁雲夜掩淩風觀蔓艸秋生卻站臺風流獨數巢居閣門閉孤山老雙鶴不轉胡姬笛裏生寧隨漢女宮中落君向林間住日長相逢花底未渠央最宜眀月照行斾不憤飛花落酒觴酒邊花下堪畱客回首東風拂行迹眀月扁舟歸去來故園亦有淩霜栢

海上贈別駕馬英

杜陵才人新丰客劍佩相逢舊鄕國縱酒狂歌梧桐秋遠遊夢著邯鄲陌黃金髙臺無復過靑雲失路古來多諸侯貴門君不到五陵豪气今如何只今家貧誰比數黃葉秋風滿窻戶半室閒棲嶺上云一瓢獨飲山中樹薄俗紛紛那可言暫時貧賤不須論君看舊日揚雄宅寂寞蒼苔空閉門

酬闗西故人

故人迹疎情尙爾新人面好心猶異當時惟恐結交稀零落相知竟誰是昨日方開北海樽今朝又署翟公門世情反復徒爲爾人生貴賤那可論自從落拓風塵久歲月蹉跎世看丑羨君閉門但讀書知君得錢卽沽酒我亦辭君向白雲山中猿鶴可爲羣秋來偏是淩霜栢五粒松脂堪寄君

答林逸人兼柬劉大因憶滄洲野堂叟

小來攀俠遊脫身過伊闕白馬行看戚裏花錦袍醉舞娼樓月娼樓酒幔官道春孟嘗平原能愛賓報仇雪恥感恩遇瀝膽隳肝寧顧身以玆意气紅塵裏悠悠歲月東流水交態空輸杜宛兒致身不及南鄰子常何新丰識馬周蔡澤秦川尋應侯西京誰復念王粲間闗雨雪來依劉劉君世冑前司馬徳業龍陽復瀟灑弱冠追隨今白頭流落看同最親者邇來江漢與君逢章甫衣裳多雅容看君自是龍池客斂迹寧甘兔苑農同心且道相逢晚薄俗紛紛夢猶懶囊中久閉龍唇琴世上終希廣陵散大堤沙水白粼粼爲予歸訪滄洲人

江國晚秋

澤國秋气深微霜葛衣薄斜日川上寒孤峯鏡中落渺渺粵人煙依依海山郭鄰笛聲已淒遙砧晚猶作滄波苦竹斷猿哀蔓艸黃花與嘯臺前代風流亦如此如何不飲杜陵杯

雞公壠

荒崗古墓雞壠邊蔓艸離離生野煙狐貍養子隱荊棘烏鳶作巢銜紙錢石麟埋沈土花濕雕磚剝落樵人拾天陰燹火暗復眀月下精靈語還泣此墳未必無子孫夙昔傳聞皆宦門浮榮一去不復盛空餘古木啼淸■﹝犭員﹞誰家新塜髙數尺又買西家墳頭石憶過秦中北邙路喪車轔轔塜無數黃金買山塟死灰昨日官軍斫墳樹崩塋斷壙碎苔痕髑髏無聲眠艸根生前意气動山嶽身後淒涼邈九原君不見羊公峴首石已刻季子延陵碑尙存錦袍醉倒長安市誰招■﹝氵茝﹞石江心魂豈知百年後身世兩俱沒貴賤終同艸上塵升沈且進杯中物笑矣乎悲矣乎眼中之人今有無

醉歌行畱別張潛

中夜飲朱顏酡郁金美酒金叵羅揚眉吐气爲君醉相逢不飲當柰何思君隔長河會少離別多劇歡繼銀燭婉孌出靑娥江謳越吹空浩蕩郢中白雪揚淸歌春風無情吹桃李昨日花開今結子貴賤悠悠何足論古來萬事東流水邙山之墳半無主馬鬛蓬科動離黍銅雀歌鐘散晚煙茂林松栢凋寒雨酒闌莫唱丁都護空使哀情慨今古靑鏡頻看髮漸稀黃金一去交難固少年心事誰共知結交誤結輕薄兒一朝貧賤忍相棄豈惜浮沈應有時樓頭楊栁垂靑絲樓上與君傷別離傷別離長相思水流花謝兩相失雨散星離從此時明朝更越千萬山再歌一曲行路難行路難摧心肝

放歌行酬林逸人良箴

拂郁促刺三十秋過眼光陰如水流黃金白璧果何物世人見我如雲浮蹇衣太行屹巉絕瞿塘逆水無行舟君山洞庭濯雙足石鏡香鑪時一遊蒼梧隔云叫虞舜湘靈無聲風雨愁遙望金陵道蔥蔥鬱佳气錦袍白馬競時來翠華閣道連天起又向秦中登太華黃河一髮天邊瀉三峯連綿不可攀中有長生解飛者結交廣成子招邀洪崖翁口含眀月駐精魄身騎白鹿回颷風笑誇蓬萊指絕頂更歷元始窺鴻蒙羽人如雲集星宮三十六帝俱雍容帝前玉狗聲唁唁帝旁侍女宮衣紅小臣手擎緑字封拜諮元父隳丹衷願爲下土招揚雄揚雄才大人稀識窮巷蒼苔少行迹車馳馬走長安城揚雄與人無世情明當攜手天門歸靑霓爲裳紫霞衣朝飲天池暮沆瀣下視九土如塵微

洗馬潭

苔髮毿毿古潭淨奫淪積水流如鏡昔人牧馬今不還蔓艸繁花自相映憶昔前朝全盛時驊驑叱撥人爭騎風流一去夢相似陳迹空爲人所疑牧叟耕童閒來集對此誰能感疇昔磯下從教鹿飲潭沙邊不管牛行迹昨夜風雷繞太淸靑山彷佛聞龍鳴此中何代無英者會見承平人洗馬

送人至溫陵

江城五月南風作榕葉初涼棗花落官鑪酒貴人不賖客路無錢少歡樂憐君倜儻能遠遊粵王潭頭系小舟經過不待平原席濩落寧悲季子裘自言家住桐陰下云榭臺中日瀟灑紫英花開香滿衣檳榔葉大寧論價三十年來何愴哉淒涼人物與蒼苔眀珠象齒不復惜海客番船何處回別來鄕縣還幾旬況得延陵爲主人論交自是少知己薄俗誰能無棄貧嗟予飄轉紅塵裏千載春衣厭泥滓醉後狂歌空有神交態看同一杯水送君遠遊歸故園我亦還山依鹿門相思平遠臺頭月忍聽淸原洞口猿

出門行畱別城中友

出門將行復少住牽車捲策誰家去五侯池館少逢迎行人不過新丰樹長安西上行路難壚頭酒貴金買官漢庭諸君忌年少長沙遠謫何時還梁園賓客今何在梁園種木聞已大梁園歌舞已浮雲空使行人想風采此意臨岐難重陳相看杯酒淚沾巾紫菱葉大茘枝熟莫愛風光忘卻人

觀滄洲二藳有作

古人名詩凡幾家陰何徐庾皆淸發遂使少陵謫仙軰深得黃初建安骨爾來作者𨿽能鳴此翁吐詞多正聲百年英气結詞賦每日揮灑娛心情鏡湖流水澄孤月太華蓮峯積飛雪千載黃鍾繡作花三嘆朱弦響疎越滄洲二卷俱可人首首看來如有神始知先軰老風格不逐餘子徒淸新角巾野杖閒瀟灑緑水淸池思堪寫願得眀時入帝京閟宮淸廟歌承平

題建安朱氏杏林云隱圖

君不見廬山岑董仙在時花滿林身騎白鹿忽飛去江海寥寥千古心君今種杏知何所解向靑山作茅薴雲中澆酒祀岐黃林下還丹結龍虎羨君有道不羞貧賣藥無錢常與人抱琴出谷迷行屐散帙臨流醉角巾武陽山水多奇處金鰲蒼蒼但煙樹雞犬長鳴石上苔漁樵未識松邊路自是先賢六代孫布衣不到五侯門相逢又欲還山去他日思君愁斷猿

酬陳大見寄

北風海上來落日艸根白長嘯登髙丘遠望無諸國劍水東流霸气寒臺江千樹葉聲幹英雄去後遺弓劍蔓艸芳陵那忍看我家正在平臺北十載迷魂歸不得幾度逢人問故林碧池細栁今蕭索少年任俠無所憂奮身欲向銅龍樓長安春物忽相棄終南灞水空悠悠靑雲迢遞誰將引況乃摧殘更多病緑髮從教變雪霜丹心未必隨灰燼陳君倜儻無世情讀書千卷尙逃名一門兄弟俱才俊百歲嚴君更老成感君意气空流俗貧賤相看情轉熟客舎迎霜已贈衣山儲累月常分粟風雨淒淒四月天孤村芳館度流年未投定逺傭書筆羞逐君平賣卜錢

答馬造士鐸

請君膝上弦泠泠拂商羽古調淒涼那可聞世情反復寧堪數擊劍狂歌浪自驚平生肝膽向誰傾梁王宮闕隨艸蔓緑池埜樹空蟬鳴五陵豪貴能相棄知己悠悠竟誰是客捨鄕書醉懶題蒼苔落葉門還閉以玆感激無所求閒臥茅齋四壁秋西風笛裏山陽淚半夜燈前季子裘愛君長才世希有鄕縣黌宮坐未久踏槐折桂應早期白日靑雲兩無負雁峯積翠髙連延喬木蒼蒼幾百年君家正在雁峯下此樹正對湖山前知君愛客情偏重春酒槽頭百餘甕積雨閒宵醉共眠空林達曙驚殘夢夢時曾向故園歸歸見鄕鄰故舊稀傷心一二同袍友問我飄零只布衣貧居斂迹甘自守豈料天涯與君厚幾日相思不見君令人獨坐空搔首

奉寄鄭浮丘先輩兼簡龍門漫士

陰寒變微暄澤國東風後嚶嚶黃鳥語裊裊靑絲栁滄洲二月花正開滄洲堂上置酒杯登堂忽見浮丘面借門行人何處來去年走馬朝京闕臈月都門正飛雪客捨偏驚白下春歸心不醉秦淮月聞君昔時能遠遊飄如黃鵠橫九州島掉頭不肻縛塵綬長嘯曾乘踏海舟風流況是才名久健筆雄詞世希有生事何須負郭田丈章只在今人口擊築邀歡喜盍簮靑山落日孤猿吟三更酒醒人散後惟見月白平湖深此時與君情轉熟客裏相看不能別問我摧殘向幾秋離心未忍從頭說相隨相送雁峯頭雲散靑天碧海流送君別來未幾日落花春暮令人愁人生萬事傷懷抱那似淒涼不堪道舊友凋零半九泉故園索寞空秋艸龍門髙士更淸眞傾蓋由來不棄貧看君共是靑雲客應念悠悠失路人

明老賦萬石崗

蒼山西來爭駿奔眾峯獨有籌山尊連崗陂陲走﹝闕﹞陸參錯萬山如雲屯我疑秦人鞭石走平與人家作原阜又疑仙子遣羊羣有形猛若猛獸蹲乃知元气自凝結異狀奇姿寒突兀﹝闕﹞不牣白雲根曉霧長迷玄豹穴曾聞山下有髙墳彭城餘慶多子孫聲名能與崇崗並他日當爲萬石君

樂府奉寄陳九梅江先軰

古鏡蟠龍野苔色赭顏欲攺靑須白三尺魚腸燭下看玉壺擊碎心未寒悠悠漳水輪臺樹信陵平原渺何處騎射紛紛杜宛兒驕嘶紫燕躍靑驪銅駝陌上香風暖田竇門前客應滿白頭執戟不遷官盡日艸玄門自閒雪風蕭蕭面如割史云桁上無全褐君不見羊腸九折阪又不見瞿塘灩澦湍萬古千秋行路難

歌行贈別友

湖中雪晴水始波湖上數峯閒緑蘿緑蘿飛煙數千丈夜夜惟聞猿鳥多君家宛在靑松際瀟灑山中無不至風流誰識漢王孫文采猶存建安气五侯門外賓如雲羨君不過五侯門閒中慣識麋鹿性夢里長親鷗鳥羣閉門讀書寧自守未肯低頭縛塵綬應懷白璧重連城要取黃金大如斗文章於我亦何有踠足夷猶萬夫後飄流江海兩鬢蓬落拓風塵一杯酒別君此去春風回天涯碧艸令人哀乃知萬事徒爲爾獨愛孤雲歸去來

秋胡妻

妾家近叢臺生小邯鄲裏結髮事良人行當念終始自從十五到君前容華初未得君憐春風秋月長羞見況復行人去日邊昨憶送君往陳汝直謂君情暗相許何事靑雲得路時相逢卻問桑間女君思妾貌棄黃金河水東流知妾心寧將一死謝君去千古特爲節婦箴

齋居喜故人陳希召見過仍贈別云

積雨捲幽幔閉門閒苔色病起離心正郁陶出門喜見同袍客行客遙從海上來春風兩袖無塵埃乍開深竹沿花徑更掃閒雲坐石苔悠悠煙水芳村下也似蕭條孟諸野幾度空吟碧海秋一壺具醉西齋夜憐君幽隱在瀛洲海嶼壺山愜勝遊籬下長栽陶令菊興來復上謝公樓仙人峯上近何如此去逢人好寄書莫將夢入靑雲者忘卻秋風揚子居

行路難

飲君玉壺酒聽我擊劍歌孝王賓客久寂寞梁園修竹今如何五陵年少無知己膠漆陳雷更誰是昨日靑雲四五人棄我悠悠一杯水錦袍白馬何匆匆當街上馬坐春風並轡朝回雙闕下看花醉倒五陵東他人逐勢爭先後佇立道傍齊拜手君不見蘇秦未遇韓信貧流落江湖聊寄身一朝恩寵賜顏色豈得長爲飄泊人

江上吟

閒雲悠悠水浩浩二月江頭看花早畫檝蘭舟去復畱玉甕銀瓶柰傾倒興來攜妓入中流急管靑絲問楚謳靑靑菱荇浮翠漵兩兩鴛鴦貼遠洲百年世事東流水何似傾金長買醉梁苑歌鐘盡杳茫茂陵松柏空憔悴酒酣山水忽忘形何必滄浪歌獨醒更吹橫笛望空闊江楓寂歷江山靑茫茫仙島無行路淸水黃塵不知處欲向丹丘訪羽人身騎白鶴髙飛去

送畫史林虛白歸嶼南

佳君本是林泉客花嶼閒居樂虛白幾年畫裏識君心此日尊前見顏色興來爲寫輞川圖煙光潭影相模糊不羨南宮稱小米更從物外驚方壺看君精藝有如此何乃鬱鬱棲窮途悠悠世事東流水欲向何門曳珠履梁苑歌鐘久不聞信陵賓客徒爲爾白雲望望頻回首說道家林別來久鬥酒臨岐且盡歡殷勤更問重來不

聞友人尉吳門

泮林才子閩州彥抱得麟經過淮甸自從典教入王門幾度春風候玉輦今年作縣下吳門吳門煙月倍離魂豈知梅福爲仙尉莫學陶潛縱酒樽吳門憶昔扁舟度正是故人任官處丹楓江上碧天秋疎鐘聲外寒山暮嗟予浪迹西復東年年道上隨飛蓬獻賦無因謁眀主彈冠自笑空龍鐘長洲苑外多佳致山水閒時日應至宦遊莫比在長沙聖主恩深漢文帝

夢遊天臺

東海窺蓬萊弱水浩蕩隱映金銀臺靑山瞰吳越煙霞眀滅縹渺連天臺天臺岧嶤一萬八千丈蕩摩日月靑雲上西傾泰華出蛾眉東拔嵩丘振雁蕩我昔傳聞心亦驚一夜飛夢遊赤城赤城孤月照我影送我迢迢度華頂華頂連天髙百越慿虛空兮見溟渤云溟蒙兮山欲雨波洶湧兮石飛雪深林層崖陰晦忽熊咆龍吟悲風發仙人其來兮紛紛揭華蓋兮爛垂云綽約兮金母杳靄兮元君祕玄章兮緑字揮寶劍兮星文命廣成洗髓洪崖濯髮五粒松花飽予肌骨忽抱雲璈飛上天俄然一笑三千年又作石橋別遙遙見金仙龍象何蹴踏天花雨翩翩遺予舎利子鏗然金石堅逍遙上兜率列坐談空禪須臾驚覺心亦碎秪疑枕席煙霞裏四壁虫聲夜正分一簾月色寒如水天眀走馬入紅塵忘卻仙遊夢時事

題嶼南林遵性所贈墨竹

憶昨南遊花嶼頭問畊堂上幾日畱江云渭樹無期別雨散星離空復愁渭川逸節何瀟灑多公遠寄山中者■﹝畱﹞法偏淩與可前風流不在吳興下秋風野館閒蕭蕭何以報之雙瓊瑤靑山向夕捲幽幔明月入戶窺參寥知君本是金門客何乃棲遲在泉石見畫令人重憶君秋風黃葉又紛紛

送僧歸日本

法師東南秀成行獨淸苦一錫行挑貝葉書孤帆笑別扶桑樹茫茫海水無行路水月澄澄印禪悟經梵朝殘五老云缽盂夜洗三山雨隨緣忽復東歸去萬里鯨波一杯渡夜半龍吟丈室雲天邊鳥沒千峯曙塵緣未斷那可攀別後知師向何處

山中喜故人繡衣使者見過

谷口夜來雨閉門碧苔深單居絕儔侶鬱鬱愁我心臺中故人舊相得別來不道靑雲隔驄毛駿馬繡衣裳飄飄來問山中客山中野人獨布衣十年分與故人稀薜蘿深庭開花徑猿鳥聲中候竹扉西遊不問行來久且喜林間一攜手幾度空看海上云相逢好醉杯中酒酒酣擊劍歌未終樽前別思又匆匆羨君大隱金門裏嗟予還臥靑山中山中寥寥日將夕芳艸萋萋謾相憶滿地殘花送馬蹄天涯目斷愁難極

聞笛歌送人之塞上

橫笛對離亭扁舟越江口月下何人最斷腸天涯怨別吹楊栁楊栁繁音愁復愁梧桐蕭瑟江楓秋長林半夜葉皆脫積水三江云不流長夜漫漫聽未了變羽回宮猶裊裊越海天邊鳥不飛閩闗月暗猿聲小須臾一曲更淒淸零落梅花滿楚城楚城迢迢接沙磧邊客聞之淚俱滴黃埃積雪暗長關絕域窮荒艸根白此夜愁心獨對君眀朝悵別又離羣單於城上吹羌管知爾相思不忍聞

箏人勸酒

新丰美人靑樓姬綘裙玉腕嬌雙眉暫歇秦箏勸郎酒西涼蒲萄金屈巵郎君但飲休辭醉百年悠悠醉中是神血朝凝不復知日暮靑山北邙裏回身更整十三弦金雁離離繞鈿蟬十二闌干月將墜錦筵紅燭浮靑煙人生歡樂那能久豈悟星纒倐忽走妾顏未攺君少年日日樽前勸君酒

書雲山小景

山蟬聨兮靑靑水潺湲兮浩浩樹叢叢兮遠人煙雲漫漫兮飛鳥道嵐光晻曖兮霽人目黛色靑蒼兮不堪掃微鍾逺兮東林歸帆邈兮仙島彼角巾兮逍遙誰同兮笑傲予迷途兮旣久愧還山兮不早何雲松兮可巢感吾生兮將老

女耕田行

鳴鳩喔喔屋上啼東鄰西捨把鋤犁兒家兄弟久邊戍數畝山田空艸畦山田況是多磽確無人無牛廢耕作母今年老女未笄門戶蕭條轉衰薄掩面含羞學種田道傍觀者盡垂憐去年潦旱妨秋稼盡鬻裙釵輸稅錢春來依舊愁辛苦竊向田頭拜田祖黃葛衣吹野艸風靑蒲笠帶山花雨路逢邊使忽悲傷聞道兒兄死戰場欲收兄骨向何處女身不及東家郎

孀婦吟

開篋見珠翠思君前日情只言恩愛長相顧豈悟音容隔死生東流逝水何時返倐忽靑天彩雲散銅鏡妝臺不復窺羅襦彩被荒塵滿月眀蕙帳寒如水燈火熒熒照虛位寂寞空簾鵲影閒蕭條窮巷虫聲碎東鄰車馬如雲屯西鄰歌舞日紛紛不羨他家夫婦好寧甘守節在君門新墳峩峩倚林麓春去秋來艸應緑夜半傷心不忍啼天明獨抱孤兒哭

代閨人答輕薄少年

繁花笑芳年蔓艸對幽思妾本燕趙姿誤身任俠子長安任俠矜少年五花白馬黃金鞭平眀馳逐新丰市日晚吳姬壚上眠玉驄一別知何處可惜佳期夢中度笻竹丁香起暮■﹝犭員﹞枕屛十二巫山雨落盡冬靑猶未回轉頭黃葉委蒼苔空簾盡日無人見寂寞黃昏月又來

賦得劍津送浮丘鄭先生之江西考文

閩溪迢迢掛絕壁平津之水深千尺神物湮沈不復知往往潭心飛霹靂銀河掩映流寒聲玻璃井上雙龍行九華山色分照耀丹楓寂歷秋風鳴吾夫子浮丘生送君幾度持文衡扁舟觸熱那可度來往津頭須濯纓

梅城小景

江城何人夜吹笛寒落梅花曉無迹仙嶠蒼茫隔海淸人煙寂歷連秋色何處徵帆天際歸夕陽楓樹鳥邊微磯頭亦有垂綸者甘向滄浪老布衣

雙燕

雙燕飛雙飛復雙棲瓊窻彩戶九天上銜泥出入黃金扉那知繁華盡一旦失棲托柏梁寂寞吳宮焚飛飛去入誰家幕我心本憔悴顧汝兩傷悲何當化作比翼鳥翩翩復上靑雲飛

還山吟

我所思兮商顏之峯首陽之岑煙霞眀滅傾洞不可極但見迸泉颯颯飛雨愁深林中有玄猨叫月鳴鶴在陰采芝行歌不復聽食薇遠引終難尋古來龍蠖皆有道至人舒捲應無心吾不能學蔡澤取卿相又不能學季子多黃金耦耕忘世志何潔楚狂歌鳳譏已深我欲還山發哀吟天冥冥兮云陰沈白石兮粼粼流泉兮涔涔拂商羽兮弦素琴山之靈兮來賞音彼聾俗之顚倒兮樂淫淫駸駸吾將捐其袂解其襟脫蒼龍之佩荊玉之簮悵佳人於極浦涕淋浪而沾襟

挽陳子賢

淸猿血滴泉中夜山靈怨死薜蘿罅辛夷吹煙香徑斜鬼燈明滅寒泉瀉玉樓帝遣迎仙魄劍掛殘星冷枝碧落月衣寒地下秋海天夢斷桐花夕

艸澤狂歌卷二

●欽定四庫全書

艸澤狂歌卷三

﹝明﹞王恭撰

○五言律詩

九日

落葉滿秋山親朋杳靄間江村多雨外世難幾人還白髮偏能長黃花好是閒聊將一杯酒暫爾解離顏

寄別陳大坐罪之京師

淚沾行子衣不得顧庭闈祖席君難醉朋簮我獨違風波千里別淮海幾人歸剩把鄕書寄新秋有雁飛

偕陳處士宿桓山禪室次韻

探幽識靈境習靜愛古剎林風落曇花山翠濕衣葛心空愜道腴神淸悟禪悅髙興殊未窮殘鐘下微月

遊桓山寺

水木通禪觀淸遊卻忘還風泉衣上落魚鳥鏡中閒緑髮縱教變靑雲未可攀超然人境外何必市朝間

三溪似陳澄淸

書幌連溪曲春流拂樹過野花雲際落山色鳥邊多薄分違纓冕幽情變薜蘿欣逢魯中叟談笑復如何

畱別海上陳文學

瀛海東風後壺山夕鳥邊相逢花歷歷恨別艸芊芊細雨延春酌疎燈耿夜眠眀朝江浦上何處復懷賢

又

客思已淒淒鉤輈雨外啼家林歸夢積村路獨行迷島樹看成霧林花踏作泥辭君理行棹萍水又東西

送馮生被役荊蠻

迢遞荊蠻路君行亂我心楚山南去遠湘水北流深鄕望秋中樹邊城雨外砧窮荒人少到音問抵南金

送造士盧紀京貢

官栁拂行塵孤城帶遠人海天殘雪夜京樹入懷春白髮相知少靑山獨夢頻斯文應未冺行矣莫羞貧

暮春贈別方陳二公遊泉城

惆悵又分襟江亭酒緩斟桐花衣上雨楊栁笛中音醉憶平原劍閒銷季子金五陵鞍馬盡恐負少年心

初秋露坐有感

夜蟬鳴露葉林館候初涼髮逐秋風變愁分漢水長一身天地窄五口歲時荒山魅無情極聞余應斷腸

滄洲雜詠中賦得蟾蜍水滴

三足斂精耀置君書案頭願輸涓滴淸助爾文墨優顧兔未同羣﹝闕﹞蛙非與儔無因反月窟千載從﹝一作傍﹞滄洲

題鄭氏家藏古畫

涼雨淨氛壒孤云結層陰飛流激芳澗嘉木澄幽林鳥啼谷中趣人閒川上心誰爲後來者當期此投簮

夏日遊靈瑞寺

鶴石孤峯轉龍宮古道斜如何在人境別自有仙家流水仙梯近歸云覺路賖勝遊須永日何必在生涯

二

蘭若當生處經過憶舊林樹回靑嶂合門掩白雲深野烏啼禪榻淸池淨客心終悲城市里人事日相侵

三

蕭王宮殿古髙構軼浮埃山遠人行少江空潮自來濕云沾野榻飛鳥上經臺自愧紅塵縛無因共酒杯

四

古寺鄰江島蒼茫紫翠間斷雲連野寺孤鳥沒空山酒榼穿花入禪扉映竹闗幸陪巾舄醉日暮始言還

古塞下曲

雲中今已平軍士凱歌聲天地邊塵沒闗山漢月明洗兵秋度磧牧馬夜歸營多少還家夢中原有弟兄

二

十二羽林郎橫弓事朔方陳雲遮塞月殺气墮邊霜戰苦陰山黑兵殘落日黃長驅射鵰手生系左賢王

三

幾戰交河北天山暗雪花橫戈辭漢月驅馬入陰沙窮漠依深壘殘兵慘暮笳風塵殊未息鄕國慢咨嗟

送人奉使日本

扶桑東海際望望水雲深曉月都門別秋風別使心魚龍驚漢節獠蜑貢南琛且復勤王去歸朝早賜金

過冶城尋芝山蘭若訪從兄闡上人

梵宇相逢處依依憶斷行佛香雲近榻禪寂鳥窺房粥茗畱淸晝鐘魚出上方空門多割愛猶解惜蓮芳

夏日喜故人見宿

林居淸夜靜喜與故人期捲幔涼先入深池影自移挑燈閒對酒掃榻坐聫詩眀發天涯別重來是幾時

題前山過雨

灝气集云壑羣峯微雨晴商颷起蘋末木葉澄秋聲山色依孤棹天寒潮信平滄浪有淸處可以濯吾纓

題馬圖

龍種來何處流沙路不窮自矜千里駿曾取貳師功影入天池月聲嘶禦道風只今憐駿逸誰數玉花驄

初夏寫懷

春歸南苑曙孤思倦登樓野樹靑殘雨江雲白遠洲鳥啼驚物換艸緑伴人愁獨有龍泉劍光芒射斗牛

西巖庵前小池

西巖春池小泠泠隠翠微虛圓窺色相恬淡印禪機雨積龍泉古波澄鳥影稀塵纓從此濯相對欲忘歸

擬唐髙適送鄭侍禦謫閩

閩川今謫去惆悵復離羣別夢逢京雨愁心住楚云猿聲閩樹遠帆影越江分聖主恩波重多才不棄君

經冶城尋芝山蘭若訪從兄闡上人

蘭若三山下相逢慰所思支離驚落葉畱戀惜連枝境靜禪皆寂身空病不疑自憐塵土隔徒有鶺鴒悲

寒山過雨圖

落葉塞鴻秋澄江湛不流數峯殘雨外獨樹斷雲頭暝色浮僧磬寒光入釣舟向來濯纓處迢遞隔滄洲

漁隱

自無簮組分結屋近苔磯夜月懸孤艇寒潮入半扉溪山曾無趣魚鳥已忘機爲問靑雲者誰能忍布衣

殘夏懷西巖舊隠

闗河暑漸收池館欲迎秋忽憶山中事偏懷靜者流焚香依曉榻洗缽動寒湫苦被紅塵縛何期到上頭

送僧歸日本

滄波杳無際望望入扶桑杖錫遊何處歸途信一航龍宮朝洗缽鮫室夜焚香法侶遙相待松枝偃舊房

遊靈瑞寺偶賦

白雲精舍近一路入迢遙古壁畱殘靄微鐘送暮潮鳥啼空翠晚花落斷香飄此地堪攜興何須度石橋

經漂母墓

寂寞淮陰路荒城接楚原誰能懷漂母曾此飯王孫孤塜今猶在千金不復論自慚非國士玆去向何門

擬唐韋應物賦得暮雨送李冑

江城分手處夕雨更沈沈野樹含滋色層峯沒翠岑空蒙闗塞遠飄泊海門深送別情無限絲絲淚染襟

經鑪峯蘭若

迢遞孤峯裏空門偶獨行野雲隨杖屨古木帶檐楹月出禪初定僧閒鳥自鳴興闌歸自晚鐘磬有餘聲

山水圖

半幅生綃裏分眀見遠山斷橋分瀑澑古木隱巖巒野色煙中沒孤云鳥外還幽棲如此得何必市朝間

二

山水無窮趣看圖憶勝遊葉藏雲外塔風穩﹝闕﹞舟巖際隱遙月藤陰下碧流從玆得佳賞何日去瀛洲

三

山水愜幽盟蕭蕭薜茘情天邊孤嶂遠鳥外白雲橫野衲聞猿坐山人伴鹿耕看圖應不厭疑是輞川行

枯木

野木臨崖石年深土亦崩老根浮斷蘚飛幹接長藤性朽空勞匠心灰也類僧春風幾榮謝羨爾獨稜層

贈別畫史林虛白歸嶼南

憐君心不羈水墨始淸奇瀟灑南宮態空蒙北苑姿壺觴傾邂逅岐路惜分離後夜分遙憶猿啼海樹枝

武夷山訪道

投簮尋羽客山水慢亭淸九曲煙霞色數峯鐘磬聲還丹飛九轉仙篋受長生寂寂藤蘿外惟聞鸞鶴鳴

齋居喜故人陳希召過仍送別云

相思飛鳥外海樹共春云岐路誰知己空齋獨見君故情猶戀戀別思又紛紛相送無窮恨壺山向夕曛

泊舟武昌

孤舟隨鳥沒漸至楚王城黃鶴久飛去髙樓空復情嶽陽春樹歇漢口夏云生鸚鵡芳洲近淒涼待月升

題猿鹿圖

丹靑翠微裏猿鹿共幽閒掛影寒潭外羣遊落照間養茸尋藥圃得樹入雲閒年少無遊獵山林恣往還

晚濟龍門渡因訪髙慢士

向夕龍門渡風潮半落霞暫停遊子棹得訪故人家浦口魚罾近津頭酒幔斜踟躕那忍去乘月涉江沙

夜泛臺江

無諸古城外潮滿合沙洲賓從畱驄馬壺觴度彩舟山回川夜月■﹝犭員﹞怨海云秋寂寞屠龍事臺空江自流

送客還薊丘

江南春艸歇鬥酒送歸程別路閩山色鄕園易水聲嶺雲遊子恨邊栁故闗情握手自玆去空聞徵雁鳴

經故人墳

東城日將曙驅馬入寒云無復平生友空餘數尺墳臥麟行鳥迹斷碣積苔紋欲薦寒泉水臨風涕泗紛

喜嶼南景霞子兄弟見過

林家好兄弟淸潤比璠玙海嶼耕殘業天壇夢舊居相逢三徑艸淸話一樓書莫遣明朝別思君恨有餘

贈醫者

仙醫何處住賣藥到山城歲月壺中度人煙醉裏行杏林春樹曉橘井野泉淸已飲上池水何論指下眀

題靈瑞招提

連峯入翠微海色上行衣寺古殘僧少林空野鳥稀幽花燃石洞芳艸沒山扉盡醉壺中物長歌送夕暉

誦道經

盥濯宴心坐焚香講道經靑童開寶笈白髮對黃庭玉佩飛鸞馭瑤笙載鶴軿天花撩亂處迢遞見仙靈﹝玉樞經有天花繽紛語﹞

送鄰人塟

卜鄰今幾年此別間黃泉灑淚臨長道招魂若个邊夜臺春寂寂蒿裏樹芊芊歸路東城晚誰家思管弦

四月東湖泛舟

落日東湖裏相攜著彩舟澄明憐水物浩蕩狎沙鷗載妓從歌舞飛觴任去畱緑荷深處月流影上滄洲

山人入城

翠微行漸遠去去入城扉斷續人煙近荒涼故舊稀市廛沾艸屨官栁拂荷衣惟有空蒙水東流無是非

久雨後湖堤散步偕三同志

湖上雨新晴相將著屨行葛衣沾野色紈扇引波聲吟響魚皆聽機忘鳥不驚隔林村路晚歸興月初明

避暑

林幽行避暑藤葉晝陰陰地僻無行客山深獨抱琴白雲時在屨流水始知音寄語塵中者同來共息心

三山送客歸錢塘

分手螺江上靑山驛路長嶺雲添別恨闗月照行裝浙水金鱗活西湖白藕香羨君從此去調膳上髙堂

遠浦帆歸

寂歷釣魚磯靑山帶夕暉天邊飛鳥絕浦口一帆歸花嶼鴻聲小蓬窻月色微叩舷閒獨坐忘卻白鷗機

二

浦漵沿村曲孤帆一片秋風移篷裏軸影拂水邊樓鼓枻驚初雁鳴弦起夕鷗江湖波浪緊幸喜見安流

夏夜聞笛

露坐空庭夕遙峯片月眀誰將楊栁調吹作鳳凰鳴思繞坡仙夢聲隨嬴女情舊遊寧再得聞此轉悲生

二

誰截湘南管晴樓午夜吹數聲孤月下獨客斷腸時零落梅花片蕭條楊栁枝天明漢江上何處覓桓伊

贈隱者赴召

鶴書天上去迢逓到山城獨賦驪駒別空懷薜茘情吳中爭騎逺淮上一帆輕漸到金門下君應被寵榮

二

習靜東山裏空林閉兩扉獨承丹陛詔暫解緑蘿衣■﹝犭員﹞鹿誰同伴煙霞迹漸稀五雲霄漢上還有夢來期

訪山人不值

迢遞過前峯林深爽气濃也知行處盡猶未與君逢白壁猿啼榻空潭樹翳鍾不知人代裏何日得相從

二

山中尋舊侶何事掩荊扉樹宻藤花落籬深菜艸稀蕭條人不見寂寞鳥空歸葉上畱名去孤云與願違

林塘夏夕有懷同志

風微池色定林靜藕花香深樹歸殘鳥靑山斂夕陽同心嗟逺道久別隔他鄕世事今如此何因共舉觴

書雲山小景

遠樹緑依依澄江去棹微人煙連極浦僧捨對殘暉山迥云來白林深客到稀紅塵多少事卽此可忘機

夏夜舟中

暑气夕仍熾澄江思夜遊孤舟乘楚月醉客發吳謳漁浦鐘初斷楓林火漸收雞鳴看海色城闕復堪愁

送人下第歸桐城

如君寧久微且復顧庭闈折桂暫無分飄蓬今獨歸壺公當過道金粟待行衣遙想靑燈下閒堂靜掩扉

冶城馬上

策馬三山路經過似勝遊千門煙竈曉獨樹釣臺秋雁塔天邊小孤帆鳥外愁晚來燈火起鐘鼓鳳池頭

山路見落花

野花垂嶺口無主亦芳菲色映林僧帽香隨木客衣淒涼■﹝犭員﹞折去零落鳥銜歸日暮行人絕山風吹更飛

漁樵淸話

礪斧出幽林移竿野水深相逢休問姓偶坐便知心巖桂香堪爨江鱗美易尋平生山水趣終不爲朝簮

登鳳山仙人梯

磴道蒼苔古緣云上石梯依微殘雨雪迢遞拂云霓乍可臨仙路誰堪駐馬蹄回看煉丹處巖畔艸萋萋

二

鳳山東海際蒼翠白雲封峭壁懸梯近幽林掛瀑重虹蜺侵絕澗星漢接危峯不見燒丹者空憐避世蹤

贈別友人之長沙太守

聞說長沙郡湘南驛路微楚山猿亂叫湘水雁孤飛見月鳴琴坐行春佩印歸憐君五馬貴自笑緑蘿衣

織婦

艸虫鳴促織深夜動鳴機玉手挑燈暗羅衫染淚微常懷筐篚貢又憶塞垣衣用盡閨中力天邊雁未歸

王昭君

行旌入塞垣回首望君門漢月牽愁思邊塵慘淚痕琵琶霜外曲羗笛夜中魂惆悵氈廬下空聞刺刺言

經山中舊宅

行行林路遠此地復傷懷斷壁懸疎蔓閒門翳古苔鄰僧驚獨住野老候重來欲去仍回首猿聲處處哀

贈講僧

吾師能演法往往落天花諦聽來何處筌蹄付作家三﹝闕﹞翻貝葉雙樹拂袈裟早晚離言說空潭有月華

題王孫挾彈圖

金衣騎小駟迢遞茂陵山接鶻花邊過鳴鞭栁外還斷猿驚羽箭過雁落金丸歸醉瓊樓夕天街雪正寒

林下逢僧

林中見緇錫相問始知名對坐松聲晚澄心澗影淸談空歸妙法說有愧勞生月出從分別惟聞山鳥鳴

山莊獨夜

獨坐空牕裏幽泉入戶鳴山林甘寂寞風月共淒淸夜半猿聲斷空庭燭影眀蕭條松葉下纓冕不闗情

夏月過周六園林因有茶瓜之會

森爽鳳山裏林幽暑自移幸無塵外事應有靜中期鳥觸牽風幔猿投宿露枝茶瓜並異味隨興且淹遲

獨酌言懷

行歌與醉吟誰識一生心白日蹉跎過靑山感慨深酒酣空擊築愁極少知音且盡壺中物仙源何處尋

山行聞樵歌

樵歌何處響迢遞白雲深裊裊潭邊起蕭蕭空外音何須諧律呂卽此是謳吟卻厭靑樓曲商音攄暮林

過皇恩寺

上國僧遊去山門日自開紺園依緑艸畫壁上蒼苔谷暗猿初斷林空鶴又回惟餘舊童子笑問客何來

燈下寫懷

獨坐山窻裏燈殘欲二更月中山葉墮階下艸虫鳴風便遙鐘響霜寒獨自驚靑雲猶未達徒此悵離情

梅城雪夜

夜靜潮聲遠城髙月影寒梅花孤角斷燈火幾家殘楓葉愁中落鄕林夢裏看天眀倚霜樹雲水浩漫漫

寒村隱者

谷口微霜度寒村獨見君西風見蕭瑟落葉不堪聞古路無行客閒門有白雲爲憐幽處好不忍更輕分

秋江送行者

殘栁緑依依離樽對夕暉斷鴻隨去棹落葉映行衣楚國煙中盡淮山鳥外微宦遊終在客歲晚早言歸

秋中九日登南樓

海上登臨望荒城水亂流天邊孤嶂雨煙外幾家秋近郭寒砧響長沙落雁愁鄕心正無那回首仲宣樓

秋日送僧還山中

西風殘葉下錫杖返東潯浮世空傷別孤云不住心人煙飛鳥絕山月斷猿深後夜相思處惟聞鐘磬音

搗衣

獨抱淸砧冷那堪搗夜闌淚飄雙杵落愁絕一燈殘煙月閨中趣風霜塞上寒年年空寄遠相憶恨漫漫

九日鳳山載酒

九日鳳山路登臨喜盍簮風飄烏帽落云度菊杯深樹色殘孤笛鴻聲帶遠砧醉來同藉艸不覺夕陽沈

秋江獨釣

蕭條驚葉墮孤坐子陵灘積水揺棕樹微風揚竹竿雁催秋色晚霜降笛聲寒釣罷行來夕楓橋日又殘

秋暮寄山中人

水國催寒早霜風幾夜砧懷君隠居處落葉亂山深野鳥無遺路孤云不系心懸知燈火夕閒坐聽猿吟

秋山行旅

客路靑山外蕭條盡白雲猿啼山寂寂霜降葉紛紛野寺鳴煙磬空林帶夕曛望鄕心未巳殘笛不堪聞

都門畱別

都門霜葉赤車馬正紛紛祖帳黃花酒孤舟日暮雲龍池初月上長樂曙鐘聞落羽悲紛去懷君鵷鷺羣

初冬登南樓

樓隱靑楓外南天葉未霜寒山低度鳥芳岸入斜陽復嘆年光暮空憐鬢髮蒼故園三徑晚歸笑醉壺觴

江城暮角

何處玉龍鳴寒江帶楚城梅花天外落客淚夜中傾思苦胡霜入聲淒漢月眀湘南多謫宦誰是不闗情

寒山送客

相送空林下千峯鳥外微寒風飛去斾野燒帶行衣谷口遙鐘度天涯遠騎歸知君愁此別應念故人稀

鳴砧寄友人

候館空垂幔荒城又搗砧寒聲霜外落愁思夜中深響度銀燈暗淸和玊漏音同袍嗟久別因此惜驚心

松林觀瀑圖

瀑布懸空靑初陽互眀滅噴壁飛白虹穿林散晴雪淙淙鶴夢淸灑灑機心絕相顧濯塵纓滄波坐超越

冶城客夜

鐘斷夜色寒孤吟客衣薄月色半城虛砧聲四鄰作更殘酒气微坐久燈花落乘興理歸帆四望無諸郭

送黃山翁還玉融

十載一相逢幾日滄洲客祖道又傷離勞歌復愁積孤云赴巖阿獨鶴鳴川澤歸去黃山中希君醉時墨

獨酌言懷

林居絕輪鞅獨酌形亦忘百年會衰朽一室任荒涼寤寐友千古遊心見羲皇所以陶潛翁頹然臥柴桑

秋塘曲

妾身在寒塘夫壻平原客白馬五陵遊空閨斷行迹憶昨別君時蒲生栁條碧及此君不歸登艫感秋色

寄上淸王道人

閒齋澹無營忽念山中侶鶴馭杳難期瑤笙竟何處心懷九轉丹夢繞三花樹矯首望孤雲飛聲寄玄圃

書上淸方壺醉墨山水

林下多白雲溪口繞水木長嘯鸞鶴羣翛然在空谷悠悠山色閒浩浩波光緑寄醉墨壺中惟應道機熟

春登禦風臺

寂歷芳臺古天空野望長雨晴閒樹出雪盡粵山蒼露蘚凝寒翠煙花送斷香禦風人不見徒此立斜陽

二

雁峯晴翠裏臺古獨登臨沙阜人煙積山城海戍深野雲飄杖舄林吹拂衣襟仙路無期達空驚弔古心

閒居喜故人見過

幽獨空林下荒齋喜見君掃苔聊共坐剪韭更論文華髮掃靑鏡浮名寄白雲綈袍如有意愼勿又離羣

二

寂寞臥空齋閒扉閉緑苔一簾幽夢斷千里故人來野竹迷連騎空花送酒杯又愁分手去心事向誰裁

送僧遊吳

遠師何處去迢遞別東林浙水人煙積吳門雨雪深寒山孤燭影建業暮鐘音處處應畱偈懸知不住心

與醫者遇詩以贈之

長桑親受訣復飲上池淸賣藥寧論價還山尙隱名杏林春露積桔井野泉平見遇能醫國何辭纓冕榮

經鄱陽舟中作

揚帆渡彭蠡雲樹曉冥冥潮到潯陽白山連建業靑乾坤隨去鳥江海任流萍回首鄕林遠歸鴻不可聽

登雁山望太常峯有懷所知

雁山靑翠裏遙見太常峯勝槪無期到幽人何處逢仙源云縹緲秪苑樹蒙茸興盡獨歸去空林聞暮鐘

贈道省親

獨鸐下三天吹笙度紫煙道心飛鳥外親捨白雲邊丹脈調香飯霞衣拂壽筵更教人代裏何處覓神仙

送邑令秩滿之天官

天南望帝畿迢遞入銓闈作縣三年別趨朝幾日歸楚江帆漠漠淮岸馬騑騑想是龍池上香名是爾稀

六平峯山送人之吳

鬥酒臨長驛孤帆半夕陽花催離思急栁引醉歌長楚樹兼雲遠吳江到海蒼六平山下路何日更持觴

田家喜晴

田家當惜雨積雨轉傷苗詰旦云猶濕新晴潦漸消迅雷潛地底初日映山椒預卜丰年兆何應答聖朝

送人使邊

漢節下靑冥邊人望使星繡衣辭鳳闕驄馬入龍亭雪淨胡天緑春回塞艸靑須令月支長函表到王庭

仲夏五日遊盤石

盤石臨湖面涼風薜茘淸酒酣山鳥狎曲度水龍聽興極飛蘭棹神遊到玉瓶不知湘木上飄泊爲誰醒

二

盤石蒼山口歡遊重盍簮酒醒荷气瓊雲斷水容陰畫楫浮空迥靑娥隔雨深懷沙千古事誰是獨淸心

詠茘枝

憶昔開元日繁華禦裏看玉環天上去無復到長安香沁瓊漿冷紅垂火劑團九重思玉食馳貢未應難

懷畫史林景時

故人何處住獨樹孟家鄰水墨今誰重雲泉我共貧襟期多古意交態任時人醉裏從揮灑無錢奉老親

二

木墨人皆羨承平祗布衣雲山隨處寫鄕樹暫時歸兩地愁看月孤村獨掩扉幽期應早計何事久相違

與同志泛舟得江字

浦口齊橈樂滄波泛玉缸雲歸山點點天碧鳥雙雙蚌月涼生夜魚風響渡江興來須劇飲無使寸心降

送友人伸蒙巖讀書

籌峯煙磬裏君去獨垂帷散帖林中晚懸燈雨外微書聲連澗水人影落苔衣不獨伸蒙子辛勤似者稀

送人赴秋闈

涼露滴宮槐黃花映古苔秋風芹泮別曙日棘闈開戰勝應誰敵名香得意回知君經濟手不愧子云才

贈武夷僧

武夷山水好潭影空禪心掛袖云生石翻經月照林履行隨竹靜缽洗向泉深九江仙源裏惟聞鐘磬音

仲秋洪山經狂客墓

狂客今何在風流世共傳夜臺依宿艸隴樹入新煙月冷延陵劍湖空賀監船秋風正搖落回首獨澘然

贈道人別

塵中那久住飛佩入千山片石松邊住孤云鶴上還苔深丹竈緑葉墜紫宮閒後夜玄洲月相思杳藹間

題美人吹簫圖

可憐嬴氏女粉繪若平生無復乘鸞偶空餘弄玉名隔花疑解語橫笛恍聞聲卻憶秦樓月偏闗獨客情

僧房秋夜

寂寂空門掩三花隱亂峯經殘僧入定林暝鶴歸松境靜天香入簾疎月影重永懷禪榻夜無夢到塵蹤

寄建上客

建水接閩闗連峯鳥外閒魚商墟市遠蝦菜野橋灣煙火舟中飯鄕林夢裏還年年貪利渉不道解離顏

月下聞琴

空林微月出花下一琴橫忽聽宮商調而多山水情云邊孤雁斷秋外百泉鳴坐久長河沒猶餘靈籟聲

擬題古山寺

靈源飛鳥外崱頂翠蒙茸雪覆經春葉云殘渡壑鐘逢僧畱半偈習靜愛中峯自笑紅塵裏誰能寄遠蹤

和王摩詰山居卽事韻

寥寥人境外閒坐愛晴暉谷轉猿聲迥林幽鳥影稀雨深苔蘚壁潭映薜蘿衣日夕忘機處孤云去復歸

老將還鄕

百戰解重圍三邊受鐵衣蕭條闗塞別迢遞故鄕歸舊業春苗發靑山白髮稀獨憐閒夜夢猶遶羽林飛

夜寒曲

霜葉冷颼颼鴉啼井上樓轆轤哀響斷蟋蟀夜深愁繡被蘭香滅銀箏雁影流相思紅燭盡敲碎玉搔頭

暮秋太常峯掃松楸

迢遞孤峯裏含情對古丘苔碑空鳥迹山葉帶猿愁野燒泉門夕寒花隴樹秋臨風一澆酒回首淚雙流

文石漁家

海國春鴻外人煙盡木鄕潮生孤嶼沒月出白沙涼夜火鄰鮫室雲帆拂蠣房從來少耕種辛苦坐滄浪

題鷲峯廢寺

鷲嶺郁蒼蒼香臺出上方苔花侵佛像茘葉滿僧房禪榻餘殘靄鐘樓半夕陽空門無色相何必嘆淒涼

送道士還山中

仙臺飛鳥外灌木隠琳宮歸路多瑤艸還山盡錦峯浴舟臨野水飛佩入寒松愧我紅塵裏空憐絕世蹤

擬早朝

鐘鼓金門曙千官列雁行西山含落月北闕映初陽禦栁蓬萊色宮花太液香袖中有三策思欲上君王

山中卽事

習靜當幽處閒扉隱翠微林間聞鳥近雲際見人稀曲洞畱殘雪髙巖掛落暉遙知銅墨貴不羨薜蘿衣

暮春餞別

官栁拂晴煙情多又別筵且傾寒食酒將贈繞朝鞭遠樹靑雲外孤帆夕鳥邊明朝相憶處兩地聽啼鵑

暮春羇懷

旅館春將盡鄕心醉不迷人煙隨去住萍梗任東西花落吳山暮鴻歸楚樹低解鞍空佇立無那子規啼

送僧省親

空門恩愛稀欲去省庭闈親捨無期別白雲長自飛浮杯尋故里洗缽見春暉莫遣紅塵里人煙涴衲衣

閒居寫興

幽棲靑嶂下塵事少相侵亦有漁樵樂而無纓冕心竹閒書幌淨花泛墨池深醉臥云蘿下機忘鳥自吟

山路聞鷓鴣

朝入翠微畔鉤輈雨外鳴聲聲行不得去去若爲情苦竹湘南驛黃茅嶺外程鄕心正無那聞爾淚沾纓

擬唐賈島題李疑幽居仍次韻

愛爾幽棲處淸涼水竹園遠山頻對酒芳艸獨開門捲幔通云影橫琴拂石根仙源只如此相對更何言

山行逢故人墳

系馬荒林下蕭條對古墳傷心逢斷碣揮淚讀遺文宿艸今誰泣淸■﹝犭員﹞不可聞空餘三尺劍落日掛楸枌

山寺讀書

贏糧尋翠巘負笈入琳林書映藤蘿色聲隨鐘梵音蕓香孤鳥外燈影斷猿深寂寂空門夜閒窺往聖心

二

聲聲連梵音人影與禪心散帙維摩室懸燈支遁林靈花開戶落法雨下帷深洙泗東流去眞源何處尋

寄衣曲

孤月照庭闌相思剪合歡淚從燈燭下霜入﹝闕﹞寒絕漠﹝闕﹞遠空閨錦帳殘慿君封裹裏誰爲著時看

夏夜寄宿僧房

薄暮中峯裏遙聞仙梵音獨尋鐘磬逺漸至薜蘿深月色虛禪室泉聲到客簪誰知慧燈影於此照塵心

寄馬秀才下第歸

鄕闈不得意秋捲自呈親共恨持衡手空憐泣玊人拂衣楓葉冷歸棹菊花新擢秀非難取長歌泮水春

春陰

海國東風後千門積曙陰斷雲隨雨薄歸雁帶煙深栁暗迷徵騎花寒笑客簮翻憐勝遊地愁絕五陵心

宮鶯

宮漏曉沈沈間闗百囀音聲隨天樂下色借禦袍深栁外窺殘黛花間識墮簮長門終日閉聞爾獨闗心

暮春都門送客

四牡正騑騑承恩出帝畿五門宮漏斷千里布帆飛煙火吳山遠鶯花楚樹稀過門應暫住不久換春衣

新燕

烏衣何處別迢遞落春塘舊壘逢新主空簾見夕陽水芹沾嘴活煙栁拂衣香何必吳宮樹秋風亦斷腸

寒食登臨

山水空靑處煙蘿鳥道邊千門初禁火獨樹已啼猿涓澑和淸唱飛花拂綺筵回首古城下新塜艸芊芊

宮井

甃石長門裏虛圓一鑑淸銀牀苔蘚積絲綆轆轤鳴淡泊如恩淺淸泠似妾眀鉛華空自照惆悵若爲情

田家畱客

爨突曙煙新蠶房絕四鄰相逢江上路且醉甕頭春稚子摘紅葉家人烹紫鱗感君情獨厚應不笑家貧

送春

緑樹海邊樓年光逝水流向來攜手處誰是少年遊池艸生還夢林花落更愁若爲送春去吟發又成秋

贈故人陳孟敷牧安陸州

還鄕能幾日五馬又騑騑闕下陳三策人間望一麾帆飛涢水闊路繞鳳山微送別無窮恨空慚獨布衣

睡覺山中

林棲無外事心似野僧閒萬籟千峯起空簾午夢還松香飄蕙帳苔色映柴闗獨鶴歸來晚遙鐘若个山

挽僧

雙樹經行處空懷結淨因松聲禪榻夜苔色影堂春如意閒孤月袈裟積暗塵空門了生滅塵世獨沾巾

夜泊楓橋懷所知

落日閶門外楓橋暫泊舟寒山初上月吳苑欲含秋別夢千重遠殘鐘半夜愁天眀望鄕樹迢遞憶同遊

送袖子西遊

遊方參佛祖一錫別東林世路蛾眉外人煙劍閣深風霜移戒臈水月印禪心早晚離言說還山思梵音

暮秋登冶城平遠臺

山壓無諸野臺芳半夕暉連天孤樹遠滄海片鴻飛紺苑皆黃落琳宮盡翠微回看南陌上四牡正騑騑

海江送林中州歸

不羨魚羮飯寧甘苜蓿香小齋鄰蠏捨曲兒近蛟房別路分沙堰行衣受海霜到家看舊竹涼月滿橫塘

送人還建上

建水千峯外春城送獨歸雨花飄別酒津栁拂行衣劍浦孤帆逺閩天一雁飛到家應幾日書信莫令稀

宮燕

杳杳別烏衣還尋禁苑飛結巢依繡戶識主近羅幃影落宮潮小聲沈禦栁微長門春寂寂猶憶海西歸

春日登龍華觀

籌嵒靑翠裏琳館是仙家徑轉龍峯逼林深鳥道斜白雲隨杖舄金磬出煙霞幽覺塵心遠蒼藤落數花

贈別陳孝廉赴京師

鬥酒粵城闉千門栁色新孤帆辭海月疋馬入京塵鳳闕趨朝早龍池聽漏頻靑雲從此去應念布衣貧

上已邑中值雨

瀟瀟江上雨孤館獨畱人山水愁中趣鶯花客裏身縣樓寒樹合僧捨曙煙新遙憶蘭亭會淒涼幾度春

山人以春茗見寄賦以答之

仙嶠多靈艸紛披榖雨前色疑蒙頂霧香訝武夷泉林屋人稀到山廚手自煎愧無瓊玖報徒此寄雲箋

題山水雪景

雙毫閒染處隱見雪花飛萬壑飄瓊樹千峯掩翠微灞橋吟影度剡曲棹舟歸因憶陽春調而今和者稀

送張道士歸山用唐人韻

煙霞寧久別歸去禮元君養道看黃老將身寄白雲人依松作伴身遠鶴同羣回首千峯暮瑤歌鳥外聞

送邑長史

白面魯諸生寧知替畫榮一經諳治體百里見民情入幕郎官喜揮毫案牘淸一貧今似水處處見香名

送僧住崇聖寺

靑山崇聖寺方丈久荒苔愛爾禪枝秀如今法宇開明心超上乘眞旨悟西來振錫從玆去云邊施食臺

題道人幽居

學道居人境林扉晝亦闗燒丹傳妙訣采藥問名山醮罷三花落經殘一鶴還黃精新釀熟常有好容顏

伸蒙巖讀書

我愛伸蒙隠攜琴入翠微身閒隨鶴遠心靜見人稀散帙時聞磬懸燈獨掩扉淵源那可測探賾日忘機

贈林濟之江田送舅氏赴京選

宅相今誰是名家復見君同心看白水送別上靑雲海樹煙邊合江田鳥外分阜陽歌酒夜相對思紛紛

題王晏碧梧山房

梧寺隠山房憐君若鳳凰一簾秋影靜半榻夜聲涼葉露沾書帖煙花拂酒香行當中琴瑟淸廟有輝光

塞下

萬馬防秋急三邊殺气昏鳴笳雙雁落伐鼓夜兵屯月照黃沙磧風漧白艸原空持三尺劍白首未承恩

夜宿石門聞秋風

洞口微鍾夕陰林散夜聲孤燈殘月下千嶂斷猿鳴颯沓驚禪定蕭條動客情捲幃淸不寐松際月斜眀

文石江村

獨樹斷■﹝犭員﹞頭天空水自流人家分島嶼魚艇半滄洲海色將帆莫潮聲入戶秋爲憐魚蠏美長醉酒家樓

與同輩遊霍童山

白鶴今何在千秋共鶴林人煙山縣小魚鳥洞天深苔色迷仙迹泉聲淨客心無因問丹訣天路杳難尋

送滄洲出邑偶賦

白髮臥滄洲翻然憶舊遊醉尋陶令酒吟倚謝公樓砧杵千門夕梨棠一縣秋去逢髙慢士應是久淹畱

艸澤狂歌卷三

●欽定四庫全書

艸澤狂歌卷四

﹝明﹞王恭

撰

○七言律詩

送林大歸

歲晏山空落葉深臨岐那忍重分衿扁舟不載同歸夢片月空懸遠別心去住誰爲悲客路東西總是失家林爲予歸去逢知已但道平安是好音

用韻答林大

正爾交情似海深不堪離別涙沾衿幾回見雁思鄕信千里移家共客心新酒黃花連夜榻秋風寒夜響楓林天涯共住同蕭索莫惜逢人寄遠音

邢逸人寒夜見過

每憶家林結弟兄別來空感故鄕情天涯白首重相見客裏殘觴且共傾積雪寒江楓盡落斷■﹝犭員﹞孤嶂月偏眀十年滄海多離別豈必今宵淚滿纓

答梅江陳以方

先生淸隠謝浮名數畝山田也自耕家近鄰洲饒蠏舎客畱鄕館有魚羮寒山對酒同誰賞野寺尋鐘慣獨行遙枉新詩問流俗相思一夜斷猿聲

秋日畱別劉大

十年分手隔山川乍見那堪又別筵白髮醉看靑鏡裏黃花飄近羽觴前雙湖積水啼孤雁獨樹髙原咽亂蟬何事最闗離恨切月眀重語舊箏弦

二

年少與君輕別離肯將淸淚灑臨岐那堪短褐飄蓬後不似寒牕剪韭時遙夜客心懸絡緯隔簾霜影動辛夷十年此會仍分手何得雜尊復共持

別劉山人

十年身世尙間闗客裏逢花好是閒連雁晚來何處下孤舟江上幾時還寒云野寺愁中雨疊嶂靑■﹝犭員﹞夢裏山流浪未成歸隠計對君空有淚潺湲

梅花城觀兵

宛馬蕭蕭鳴北風時平閒卻射雕弓千家山郭潮聲裏幾曲營門栁影中道滿旌麾嚴虎帳廟喧簫鼓祀龍宮玉門定遠遙堪羨白首爲儒感慨同

梅城夜泊

澤國秋風旅雁飛海天愁思正依依孤城背嶺閒吹笛白露橫江又濕衣砧杵遠村寒事早市橋殘火夜漁歸興來且醉梅江月遮莫鄕原落夢微

梅江旅夕

澄江如練繞楓林仙嶠橫江帶夕陰秋滿山城飛一雁門臨潮水抵千金白雲幾處懷親夢黃葉他鄕在客心無那愁腸偏愛酒戍樓寒鼓又霜砧

中秋對月

風笛樓前萬葉幹碧天如水浩漫漫鴻聲遠度黃姑小兔影斜臨玉鏡寒塞北將軍空倚恨湘南遊子莫憑欄異鄕今夜堪惆悵何處明年更獨看

客中歌越調

遙村燈火絕人行一曲淒涼對月眀山葉下時孤雁冷鄰雞啼斷百虫鳴黃沙磧裏霜天夢白艸邊頭日暮情欲變商音誰感激滿天涼雨送餘聲

經馮氏先塋

音容別後遠悠悠寥落他鄕土一壞野水寒禽空對客夕陽紅樹更闗愁手披荒艸孤墳在淚灑殘梅一笛秋淮海十年多少恨幾人歸塟故山頭

行次海上

晚風吹酒動離顏別路蕭條艸樹間積水亂流疑夢渚一峯中斷似君山雞鳴海曙寒潮小雁引秋聲落葉閒行李飄飄又何往暮雲飛鳥也知還

別林十一恭並馮生二女兒

逢君江上艸萋萋久客將歸路欲迷日暮孤舟空蕩漾天涯鬥酒又分攜靑楓孤嶼潮聲小積雨芳洲蔗葉齊親愛重逢更何日野雲流水隔東西

行次淮安甘蔗因悼同門友被譴沒於京

傷心不見舊同遊離思蕭蕭醉未休暮雨門臨靑蔗圃夕陽潮到白沙洲幾家煙火遺民在千里江陵去國愁莫怪行人倍惆悵羊曇何事泣西州

寄淸江隱人

平遠臺中醉盍簮粵王臺上惜分襟單車映月經槐裏孤棹移家入桂林滄海到來無舊業白雲歸後更何心豪華近付東流水誰笑閒門碧艸深

秋半山中

南北云來孤嶼靑島花苔葉露先零天涯月出人隨影夜半幽林犬吠螢僧榻焚香畱偈別軍城吹笛帶愁聽遙憐舊好佳期在應買黃壚醉未醒

宿陳八家樓

世上悠悠多棄貧惟君髙誼始相親升沈獨恨長沙別南北誰憐失路人吹笛闗山明月上到樓鐘鼓夢家頻江湖風浪連城起何處飄飄托此身

西林感舊

十年重過謝公樓千里離心感舊遊江上行人孤笛晚路傍離黍幾家秋浮雲世事如春夢流水年光易白頭別後芳原那可問寒■﹝犭員﹞野鳥自堪愁

懷劉君弟從京口軍

別離江上語依依黃葉原頭雪漸飛孤劍獨隨邊將遠封書遙寄塞鴻歸蘭陵夜靜休聞笛北固天寒正搗衣何處看云倍惆悵野■﹝犭員﹞湖水舊山扉

書懷簡劉大

客庭風雨似秋天轉憶浮生事渺然病發到來同落葉故園歸去是何年淒涼塵夢遙鐘外迢遞鄕心夕鳥邊萍水不堪流浪遠此行偏動故人憐

二

海上殘春積雨香旅懷誰爲落花傷未須對酒驚蓬鬢且喜移家近艸堂匹馬寒原香漸遠百虫孤館夜偏長太常峯頂閒宵月盡付離人照斷腸

書林二宅洋江春曉圖

東風閒揚薜蘿衣水國蒼茫共掩扉砧杵曉聲寒外盡闗河春色鳥邊歸叢蘭露下湘魂遠深樹云來楚望微惟羨長吟北牕裏風流寧減謝玄暉

別朱大

木香花發是淸眀杜宇聲來減客情遠道春深那忍別一樽江上且同傾靑塘白馬門空掩積雨寒山暮獨行相識非君相慰藉亂離心事有誰平

挽林隱逸

家住雙旌久不回一瓢江上獨傾懷篝燈坐聽風林雨繐帳閒荒藥徑苔西州別後羊曇泣楚澤春深宋玉哀我欲持觴酹芳艸夕陽何處是泉臺

送友人流西源

鳳林闗路遠悠悠惆悵行人過陜州渭水寒流秦塞晚灞亭殘雨漢原秋玉門壁壘行應徧白葦黃楡夢亦愁江海同人今已盡南冠何事到君頭

白雲庵

白雲深處舊巖扉苔蘚蒼蒼一徑微翠壁紅泉分鳥道石林精舍掛僧衣三峯月出聞猿斷五粒松香見鶴飛今日置身千仞表了然心地發淸機

贈劉友

仲蔚門深遠市塵隠居何用嘆淸貧薄田歲歲聊供祀先壠靑靑只近鄰夜織燈前催婦早曉書簾下課兒頻林泉玆事仍堪樂猶勝支離笑此身

題墨梅煙月景

林下花香雪更繁蕭條苔徑共誰看空香半入閒僧定霜影全侵夢鶴閒任逐鄰歌江上發恐隨邊笛月中殘故人天外遙相憶欲寄南枝愧獨難

題歐陽明府江山艸堂捲

﹝闕﹞源山下艸堂開竹杖黃冠日往回雨帶新潮低捲幔云連孤島落銜杯閒棋每憶林間榻靜釣猶思石上苔嘉政只今人共說未應陶令賦歸來

送劉監生還京

官船一棹大江流才子還京賦遠遊帆帶夕蕪依禦苑夢隨涼月到家樓長淮雁影催寒曙近郭砧聲報晚秋此度金門應早達莫令鄕捨久淹畱

寄劉三知已

客居風景似湖南長羨山中酒共酣歸夢幾回梧葉雨懷人多在菊花潭空林野雪閒相待魏闕靑雲遠自慚聞說茂陵仍臥病獨將心事問誰堪

文筆山房爲延平郡造士朱員賦

文筆山深隔翠微淸暉迢遞映書闈門臨絕澗逢人少簾捲孤峯見雁飛四壁泉聲喧午夢半簾藤影落秋衣潭津自昔多才俊詞翰如君世所稀

書番陽戴氏侍萱堂捲

樂平才子舊知名曾是淸朝被寵榮萱艸別來應有夢白雲頻望不勝情闗河迢遞娛親捨銅綬淹畱近海城他日錦衣回首去故園鄱水有餘淸

題嶽陽樓壁

淩空飛構欎嗟峩無那湘山逞樹柯云夢曉煙隨鳥沒洞庭秋色捲簾多靈妃鼓瑟聲猶遠仙侶題詩墨未磨更借桓伊三弄笛倚闌聽斷暮鐘和

山水圖

城隅山水共淸暉城下居人半掩扉遠樹微鐘隨去棹夕嵐殘雨到行衣潮來絕島天邊小日落孤云鳥外歸爲問滄浪垂釣者白頭何事未忘機

奉答陳滄州

朝來空館思依依回首闗河一葉飛滄海斷鴻看又到故山明月幾時歸蕭條短髮臨靑鏡颯沓秋風度客衣惟有滄州知已在未應尊酒頓相違

春初憶故人

楊栁初靑雁北歸海天愁思共依微靑山悵別頻勞夢野館逢人欲換衣花外看云孤興遠溪邊對酒故人稀相思更有前期在未必同心與願違

齋居喜故人陳希召見過仍別去

勞君軒佩問荊扉客裏相逢思轉迷芳艸斷雲驚別久靑山明月舊遊非瀛洲迢遞愁中望海樹蒼茫鳥外微別後思君何處是荒原殘日艸依依

竹下酌

遠攜壺榼上幽林竹裏行廚共盍簮龍影亂浮瑤席潤鳳毛低拂玉杯深潭心气爽人難醉谷口風微鳥自吟更約抱琴重載酒風流何啻到山陰

江城夕眺

荒城百雉欎嵳峩城下風來湧漫波云靜遙天飛鳥迥潮平孤嶼夕陽多風帆點點迷煙樹山磬迢迢度薜蘿十二危闌都倚徧闗心無那月眀何

夏日過周六園林因有茶瓜之會

鳳崗峯下舊荊扉龍眼陰陰暑气微海上雲山迢遞見林間車馬往來稀風揺竹露沾紗帽鳥蹴藤花墮客衣不爲茶能畱永日主人談笑卻忘歸

三山送客歸錢塘

無諸城外樹依依乳酒山瓶送獨歸吳嶽蒼茫天外出浙河迢逓鳥邊微離心漠漠隨流水徵馬蕭蕭向落暉歸到故園明月夜候門童子笑牽衣

夏日過琳宮

瓊館迢迢隱碧岑平時鐘磬出空林苔因暑气侵仙帙鶴伴閒雲對客簮小洞石泉香洗藥古壇松樹淨橫琴欲談火棗交梨事愧殺紅塵一片心

過鑪峯寺緇錫京行廊廡蕭然徘徊而還

西風缾缽去依依寂寞空門客至稀花徑路苔行鳥迹竹林空翠濕人衣翻經榻下餘殘葉施食臺中半夕暉惆悵松枝猶未偃卻令玄度獨行歸

送邑造士貢京師

朝逢遊子拂徵鞍花嶼江城解佩環供帳早鶯啼越岸驛程春樹繞淮山金門燭影趨朝入璧水書生聽漏還此後橋門應見月相思人在五雲間

春過巖泉寺

遠公瀟灑在東林竹裏閒扉隠翠岑祗樹春來忘色相曇花空裏見禪心白雲半嶺迷香界孤磬中峯出梵音此地從來堪習隠浮生幾度得相尋

路傍栁

裊裊官亭黃栁枝乳鶯啼斷緑楊絲影畱年少看花騎色借鄰姬賣酒旗閨裏豈堪牕外見天涯誰忍笛中吹托根不合臨長道空與行人贈別離

題故人山房壁

薜蘿深隠似仙家半畝荒園祗種茶澗口香泥行鳥迹簾前春雨落松花遙鐘漠漠靑林晚遠瀑淙淙白日斜拂壁爲君書此去明朝相憶隔煙霞

擬題黃鶴樓

黃鶴山前黃鶴樓樓前江水古今流英雄寂寞餘芳艸鸚鵡淒涼但遠洲漢口月眀鴻影度武昌云斷笛聲秋行人更莫頻登覽銅輦時逢帝子遊

送鄰子爲僧

朝捐初服制袈裟暮掃塵蹤便出家缽洗維摩溪上月心依支遁寺前霞林端引水時澆棗雨後燒山學種茶待得蒲團成爛艸少林枯樹也開花

送人使琉球

扶桑無路但行舟才子今持漢節遊自是皇威均雨露故將冠冕化琉球風波浩蕩蠻天曉島嶼空蒙瘴海秋早晚星槎歸上國殊方休起見京樓

擬唐劉文房靑溪口送人歸嶽州

靑溪栁色動離愁江水蒼茫送客舟兩岸斷煙看躑躅半天微雨聽鉤輈洞庭月傍君山曉湘浦云兼夢澤流歸去故園如憶別秋風應倚嶽陽樓

送人之溫陵牧

溫陵出守君恩重五馬頻嘶悵別難鬥酒不堪畱客醉一麾今去共誰讙刺桐見月橫琴坐金粟行春露冕看但使甘棠公訟簡香名應是到朝端

次塘行人擢浙江憲副

一經曾采泮池芳況是天朝被寵光宮栁遠隨驄馬色苑花遙惜繡衣香雲開浙水騰秋隼天入荊蠻湧曉霜莫向錢塘追故事六和髙塔野煙涼

遊鼓山天風海濤亭

髙亭上與翠微連漠漠風濤際海天吳越百城飛鳥外琉球孤島斷雲邊靈源洞古人稀到靑艸池空鳳杳然深愧遠公相問姓自非玄度亦逃禪

夏初登西石蘭若懷洽公

蘭若春歸雨霽天淩空臺上獨聞蟬巖扉碧蘚凝僧榻林徑孤云宿梵筵祗樹陰陰啼野鳥斷鐘杳杳出人煙洽公住處今陳迹日暮懸燈益惘然

擬唐王摩詰積雨輞川莊上

石林迢逓輞川斜積雨煙空見棗花翠壁紅泉分鳥道白雲芳艸半人家木蘭柴口朝行藥白石灘邊暮浣紗纓冕向來眞外事欲從林叟問燒畬

仲夏過靈瑞招提

夜半靑山有梵音曉攜淸興問珠林煙霞路轉禪扉靜薜茘花香野殿深舊入影堂空嘆逝新來釋子未知心應憐法社荒涼久祗苑何因復布金

寄鄭助教兼似冑監諸友

鬥酒東城送別時馬前楊栁緑煙絲橋門到日聞鶯早鄕信逢秋寄雁遲璧水獨尋麟鳳去故人誰與薜蘿期爲言六館諸才俊好向春風折桂枝

晚晴登沙阜望海嶼偶賦

夕蕪殘雨半沙丘沙口行吟獨布裘幾處人煙分水國數村魚鳥盡楓洲雲歸島嶼千峯白風逓江潮五月秋榮辱升沈君莫問滄溟東逝更悠悠

借龍華琳宮避暑

避暑林扉興不窮仙家遙借翠微峯雲間雞犬稀人迹石上莓苔見鶴蹤冰簟更尋花處月角巾閒掛鳥邊松自從心境淸涼後卻笑塵中萬事慵

送人遊武夷

閩州山水獨淸暉九曲仙源世所稀劍浦夜天煙外小幔亭溪樹鳥邊微胡僧共飯驪珠缽羽士相逢薜茘衣玉女峯南孤磬裏知君今去欲忘歸

送陳延用任潮州郡幕

潮陽贊畫新恩重鬥酒臨岐且共歡落日亭亭將別棹垂楊裊裊拂徵鞍蛇山斷艸巒煙積鱷渚滄波瘴雨殘案牘淸時貧似水香名應是到朝端

送陳二林糧長運軍儲之海城

搜粟當年曾作尉富民何事亦封侯卻令大姓専輸餉誰信軍儲借上籌千里帆檣秔稻白百城煙水鼓鼙秋仍聞部曲多窮卒此日遙分主將憂

擬唐竇遺夏夜宿表兄宅話舊

茉莉花香暑露淸芰荷髙館月微明傷心欲話他年舊握手空驚此日情靑鏡流年頭共白緑樽深夜酒同傾預愁別路楓洲外千樹蟬聲送客行

聞士仁兄擢廣東邑令

佐縣吳江獨冶繁曳裙無復在王門風霜不攺平生節雨露還沾此日恩馬首未應趨嶺徼鵲聲先爾到家園白沙堤上如休騎須與連枝倒玉樽

秋日旅懷

西風殘葉帶荒溝旅館誰堪宋玉愁岐路自傷孤客暮雲山空見斷鴻秋家林舊業餘靑艸萍梗生涯任白頭幾度扁舟吹笛夜令人歸夢滿東流

粵城懷古

無諸建國古蠻州城下長江水漫流野燒荒陵啼鳥外靑山遺廟暮雲頭西風木葉空湟曙落日人煙古壘秋借問屠龍舊蹤迹斷磯寒艸不勝愁

題處士山房

數畝閒園一布衣薜蘿深處市聲稀酒醒別墅寒猿嘯客散空林夜葉飛翠壁紅泉分藥徑淸池白石映柴扉長安道上多車馬何事丘園便息機

中秋宴集分韻得淸字

廣寒宮殿涼如水坐對淸暉欲二更但使玉樽頻注酒莫令銀甲少彈箏窓含野燒明還滅簾捲星河淺復淸塵襪不禁風露冷恍然身世在蓬瀛

暮歸沙堤

十里黃沙海上頭數株榕葉半滄洲西風禾黍平侵戶落日雲山遠帶樓雁影蕭蕭孤笛暮砧聲杳杳幾家秋候門稚子牽衣笑不省微霜著敝裘

送王董教歸沔陽

祖道黃花白露寒江亭澆酒悵離顏脊令共向沙頭別鴻雁分飛雨外還夢渚雲開三峽水漢陽帆帶五華山泮林此後應相憶莫道王音滯楚闗

灞陵衰栁

昨夜微霜落灞橋數行官栁正蕭蕭聽鶯坐處空殘葉系馬門前有舊條色借靑娥雙晚黛聲隨急吹度寒蜩秦山送別那堪折應把離情寄玉簫

擬盧允言晚次鄂州

日夕卸帆黃鶴浦三湘夜色帶霜天風鳴岸葉潮初落月到船窻客未眠鄰笛淒涼臨野水驛樓迢逓隠江煙年年蹤迹猶萍梗腸斷孤云若个邊

送人致政還吳中

朝辭印綬發如霜匹馬東還路渺茫獨樹斷雲吳苑暮孤城殘雨海天涼秋風祖帳人難別黃菊家林酒正香早晚薜蘿花下醉白雲飛近遂初堂

春日遊山寺

東林雨後樹蒼蒼巾舄乘閒到上方雙澗鳥鳴延語笑半林花气襲衣裳機閒寶地禪俱寂心寄空門累亦忘自愧此身人代裏何因棲遁遠公房

賦得牡丹因感舊遊同軰

洛陽城裏卸吟鞍幾度侯門看牡丹色借阿環嬌上馬香分弄玉醉乘鸞銅駝月色人何在金穀春歸夢又殘惆悵舊遊今寂寞一枝濃艷共誰看

送僧遊天臺

雁蕩天臺東路遙赤城霞色帶層標靑山乞食林中晚滄海浮杯夜半潮下界人煙分島嶼上方鐘梵出雲霄塵蹤自愧迷津久願得從師度石橋

夏初登烏石蘭若懷洽公

宿雲臺下舊叢林憶昨從師聽梵音燈影夜窺猿鳥近茶煙風揚薜蘿深蕭條香界棲禪處寥落空門嘆逝心欲問影堂何處是桄榔孤樹一蟬吟

贈老醫

賣藥囊中況有錢長桑親訣舊曾傳心知肘後岐黃祕老向人間艸木年杏滿香林澄夕露桔垂秋井漾寒泉祗今黃髮靑山裏無那看云日醉眠

與道人期不至

獨鶴孤云無姤氛漫期飛斾到人羣林間半榻虛晴翠天外三花又夕曛塵世幾回逢甲子靑山何處訪茅君想因醉倒麻姑酒辜負名香手自焚

擬唐姚合贈王尊師

羽客吹笙何處去黃花古路薜蘿間寥寥雞犬雲中室渺渺煙霞海上山白鶴夜歸經欲盡黃粱秋熟夢初還塵生未免緣浮累幾度逢師每厚顏

僧房燕別故人還山中

苔蘚蒼蒼野殿涼別離遙借贊公房雲間馴鴿窺瑤席谷裏曇花泛羽觴對酒不將萍梗恨還山應制薜蘿香江湖秋水多魚雁思爾封緘寄艸堂

舟次水驛寄闗外同志

帆落秋風酒半醺驛樓津樹大溪濆夕陽鴻雁舟中見眀月梅花笛裏聞獨客秪今猶浪迹故人何處更離羣盍簮尙有淸宵夢只隔閩闗一片雲

夢遊天臺

赤城霞气映秋山萬仞丹梯夢裏攀滄海猿啼風葉冷石僑僧去暮雲閒泉飛紺苑三花夕天近瑤京一鶴還何處微鐘霜外斷覺來眀月舊鄕闗

送人赴衡州府推官

淸獻曾聞尙節推料君應與故人期且傾緑酒畱簮佩莫對黃花促路岐衡嶽雨晴飛鳥外瀟湘云卷下簾時懸知官下多鄕思回雁峯前好寄詩

金陵客夜

官槐夾道暮鴉鳴匹馬那堪客帝京紅燭夜窻千里夢靑山明月異鄕情白門寺裏霜鐘斷金水橋頭曉漏淸陌上相逢空借問幾人爭識馬周名

擬唐張文昌送汀州元使君

出臨汀守承恩重馹路遙遙幾日程五馬不辭爲郡遠一麾應是到官淸鄞江地古銅鹽富閩徼天寒瘴癘輕但使政平公事少木樨花下日閒行

霜後燕別

小堂紅燭吐煙淸鐘漏微微出縣城賞地不堪人又別離筵莫厭酒頻傾星河捲慢浮霜影砧杵誰家起夜聲眀發空江分手去片帆天外掛離情

奉寄鄭助教

海國霜寒斷雁飛五門何處整朝衣鳳臺月色空中白長樂鐘聲馬上微中歲一官仍獨冷西膠三禮似應稀杜陵別後襟期少誰共樽中醉落暉

春暮山家

花落閒園杜宇飛半溪流水映柴扉茅檐寂寂云來暝苔徑蒼蒼客到稀洞口靑猿啼近榻林間馴鹿息塵機長安年少多纓冕不似山中薜茘衣

孟夏山居

卜居曾費買山錢林下蕭條屋數椽絕澗垂蘿時見瀑緑槐殘雨晝聞蟬潭邊鹿過疑盤谷嶺口人看似輞川自是幽棲無外事閉門閒看養生篇

送人入楚

鬥酒官亭醉未休春江解纜倍離憂閩闗夜月舟中別夢澤滄波馬上游漠漠暮云夔子國瀟瀟黃鶴漢陽樓此行若聽王門漏莫作蘭臺宋玉愁

送邑造士貢京師

栁嚲花嬌鶯復飛臨岐杯酒思依依沙頭解纜辭親捨馬上看山入帝畿禁邸曙鐘驚別夢橋門新水映行衣遙知闕下承恩重六館才名似爾稀

訪僧不值

萬松陰裏隠禪扉一上中峯入翠微澗口緑蘿侵岸幘林端祗樹拂行衣春城乞食何人到滄海浮杯更未歸此度尋僧應不遇泉聲山影思依依

送人遊溫陵

送君南去栁條新匹馬蕭蕭滿路塵天近溫陵常見日潮歸滄海遠無津刺桐葉暗千門曙紫莢花開四座春聞說此鄕多寶貝昔時全盛只今貧

客舎淸明

杜宇啼來欲暮春忽逢寒食倍沾巾萍蹤每恨天涯別華髮空看鏡裏新故壠松楸應漸遠異鄕風景有誰親經過幾處堪惆悵渾是山陽笛里人

上已遊龍峯精舍

香臺迢逓隠中峯巾舄行尋避世蹤勝槪獨將孤鳥狎幽期還與野僧逢薜蘿洞口云沾袖躑躅溪邊雨翳鐘回首下方塵土近落花芳艸思重重

題沙堤陳氏園林

佳君住處盡園林橘刺蘿梢維隠心雨過沙山侵座冷春來池水映階深衣沾菜色霜前屐簾卷花香月下琴自喜應無銅墨系時時來往得幽尋

暮春遊冶城鳥石山

子規啼斷欲春歸鳥石蒼茫入翠微鳥道陰陰人語絕禪房寂寂磬聲稀桄榔葉覆經冬雪躑躅花殘未夕暉回首驛程西上路明朝離別漫沾衣

夏初籌巖

籌峯迢逓出髙林苔徑蒼蒼洞穴陰獨樹斷雲孤鳥下亂山殘日一蟬吟雙溪鹿過泉應碧丈室僧歸月又深幾度欲攜招隠興緑蘿花處息塵心

孟夏山中

回溪風泛落花深啼鵙聲中見緑陰半壁白雲浮幾席一簾晴翠襲衣簮幽棲也作懷人夢髙臥猶懸戀闕心自笑淵眀偏愛酒山林寥落久無金

送人遊鼓山

靈源洞口白雲飛君去憑髙入翠微閩越故城闗外小琉球孤嶼鳥邊微天花寂寂逢僧宇林吹飄飄揚客衣若對鳳凰池上月頓令心地亦忘機

寄鄭助教兼似冑監諸友

奉詔西遊匹馬遲金陵山水帝王畿鄕書見雁休愁寄官舍聞鶯曉夢歸白首橋頭聽夜漏靑雲池館醉春衣遙憐璧水多麟鳳天子臨雍世所稀

送同志往寺讀書

一燈寒夜掩空門萬卷經書自討論身寄河沙離獨劫心遊洙泗得眞源天花細逐蕓香落法雨微滋帶艸寒知爾逍遙鐘梵裏學成休負遠天恩

天王寺避暑

溪口長藤半落花紺園開士具袈裟林端香度禪扉淨谷裏雲歸鳥道斜冰簟臨風開白榻玉盤貯水割甘瓜坐來心境微涼夕更喜山童解煮茶

贈丘道士還龍虎山

吹徹瑤笙一鶴東只含明月噴芙蓉到來滄海樽前雨歸去丹丘鳥外峯月洞夜涼蟾養魄露房秋早鹿生茸仙裾玉佩悠悠去未擬人間幾日逢

秋夜飲

殘栁煙空泣露蟬夜堂紅燭照長筵門臨一葉秋聲裏簾捲秋風夕鳥邊且縱芳樽吟緑水莫將靑鏡嘆流年興酣耳熱忘頭白不覺淸宵刻漏傳

秋宴禦風臺

禦風仙佩影沈沈艸滿荒臺翳夕陰千里滄波天外合七閩秋色雁邊深寒花委露沾歌席殘葉飄風墮客簮但得玉壺頻有酒此身長健且登臨

擬遊洞庭

微風孤棹洞庭遊千里滄波一鏡秋連雁遠鐘云夢澤斷猿殘笛嶽陽樓巴陵雨霽君山出蜀道冰消楚水流欲弔重瞳何處是蒼梧瑤瑟不勝愁

月夜有懷同志

誰家羌笛暗飛聲越海城頭片月眀鄰杵不堪霜下聽塞鴻偏向夜中鳴故人久近滄波遠明鏡愁看白髮生幾度相思孤枕夢滿庭風月不勝情

聞王介軒偕諸公登伸蒙巖作

罵巢人去靑山在白石巖扉薜茘陰絕澗未霜殘葉爛半林微照斷雲深蕭條香界無僧迹寂歷寒花見客心遙想罷官多樂事風流時有謝公吟

送邑造士李良歲貢之京

木落霜寒斷雁鳴六平峯下送君行孤帆杳杳辭親捨匹馬翩翩入帝京禁邸疎鐘朝佩影橋門孤燭夜書聲遙憐得桂靑霄上應愧山中獨隱名

遊東觀

羣山飛翠六平峯琳館依稀第幾重心遠獨隨云鶴去機閒應共羽人逢三花影落壇邊樹五粒春飄石上松借問仙源在何處白雲迷卻往來蹤

春城送客

江城春半栁依依客裏相逢又遠違谷口花深迷去騎天涯艸緑帶行衣雲開越水千峯出路繞閩闗一雁微想是故園佳麗地候門童子喜君歸

將入蜀畱別同志

蜀道歌來誰共悲明朝還是拂徵衣劍門積雪人行少棧石連云鳥度稀白帝陵邊春樹盡錦官城下夕陽微舊遊謾有相思夢萬水千峯幾日歸

畱別方丈友

萍蹤無定暫追攀又向煙蘿悵別顏習靜豈知離思苦勞生應愧道心閒疎鐘遠火舟中夜獨鶴孤云夢裏山此後相思何處是寸心遙在翠微間

擬唐韓君平送長沙李少府入蜀

世路何如蜀道難臨岐誰不悵離顏湘潭騎影寒流外巫峽猿啼夕照間夜火錦城江上驛暮云劍閣鳥邊山秋來應有相思夢莫惜音書寄往還

寄博羅林董教

幾年﹝闕﹞著儒衣兩度持衡坐棘闈嶺海路遙歸夢斷蠻天雁少寄書稀時淸豈嘆官如舊道在寧憂祿尙微聞道故人多鶚薦紛紛環佩滿王畿

寄寧徳林訓迪

憶君時復彊登樓雲樹蒼茫悵別愁兩地情多孤夜月十年官冷舊滄洲鶴林山色當杯緑鮫室潮聲到縣秋早晚香名應更達泮池何事久淹畱

賦得茘枝送人之燕薊

昔年髙品滿長安薊北空聞火劑團閩雨帶花飄別路瘴云和葉拂徵鞍離杯醉擘丹砂顆纎手嬌傳碧玉盤明發幽州千里外竹籠遙寄也應難

遊廣陵

海門潮落見瓜州雲樹蒼茫馬上游千里河山歸禹貢百重煙水入淮流蕪城積夢璚花月隋苑傷心碧艸秋二十四橋人靜夜爲誰猶倚木蘭舟

僧房宴別故人還山中

石林秪樹隱層阿卻向空門別柰何殘燭夜深泉影盡離筵賓散月眀多還山逸興休魚佩避世閒蹤臥女蘿城郭雲林從此別曉鐘聲裏唱離歌

題冶城開元寺

城裏靑山聞梵音靈源髙閣影沈沈鳥邊祗樹人煙近象外云花野照深苔色滿廊行履迹月明空界印禪心自憐人代多氛垢未得焚香禮遁林

華石上人見過

久淪塵俗愧緇衣曾是三生石上違願得遠公畱半偈也令玄度發淸機金沙堤曉香中別祗樹林深定裏歸獨鶴孤云無住著卻令方外故交稀

登冶城萬歲塔

絕頂層標出半天千山宮宇翠微連雲飛百粵滄波外鳥度千峯夕照邊平遠臺空秋佩冷毘盧閣靜夜燈懸屠龍射鱔今何在蔓艸荒陵幾度煙

擬登金陵鳳凰臺

髙臺猶有鳳凰名臺下金河繞帝庭淮水漫流千古恨鐘山還帶六朝靑風檣積雨丹陽渡酒幔寒花白下亭欲把一杯招李白海天霜雁晚冥冥

擬遊君山寺

獨向巴陵上小舟君山迢逓鏡中浮猿啼古木云邊迥鳥度靈花象外幽煙磬夜寒云夢月天香朝泛洞庭秋更隨野衲看靈異惆悵皇英墓下游

秋過紫雲洞

仙源迢逓紫雲間逸興逢秋偶獨攀遼海鶴歸空夜月瑤臺人去但荒山苔邊積水流天鏡鳥外遙峯點翠鬟石竹房中孤磬晚此身那似野僧閒

題吳漢津遠遊捲

獨銜君命出神州吳楚靑山馬上游千里闗河分禹貢百城煙水入閩秋鏡湖鄕夢浮仙棹鍾阜歸期憶鳳樓聞道星軺明且別王程猶恐久淹畱

送劉炷歸菊潭

春深花裏未成歡何事秋深惜別難沙堰醒來楓葉變江潭歸去菊花寒魚風捲幔鳴琴坐蚌月臨牕對酒看此後相思應不遠也須雙鯉報平安

喜潘元潤至

金沙堤上見潘安自愧林居尙鶡冠明月靑山應久別黃花緑酒又同歡空洲日暮孤鴻斷岐路霜飛遠樹寒明到龍江重回首別離渾是夢中看

題滄洲野堂捲

白沙門外水粼粼懶漫還宜漉酒巾華發任隨風葉冷逺心惟與海鷗馴秋經泉石偏多夢老向丘園有幾人聞道壺觴仍愛客風流能待布衣貧

二

大堤深樹繞髙原漁榜蒹葭接﹝一作野水晴煙帶﹞逺村江上只畱三畆宅人間不記五侯門靑林白鳥閒書幌細雨飛花送酒樽■﹝冉阝﹞得相逢乘一醉故園山水也忘言

艸澤狂歌卷四

●欽定四庫全書

艸澤狂歌卷五

﹝明﹞王恭

撰

○七言絕句

二喬圖

雙娥嬌掩爲誰顰反被榮華誤卻身回首東吳何事業野煙寒水更愁人

登西石巖不與口占

狂客登山逸興新欲同淸興愧無因此身得似同林鳥飛去飛來不屬人

畫馬圖

淮泗云空苜蓿齊圉人牽出踏靑泥金輿不戀西池賞虛負天寒十二蹄

種黃精

手種黃精只半畦艸根時見葉初齊不知門外殘春雨多少飛花踏作泥

海市晴雲圖

燕薊雲山王气收行人猶自問登舟秪今海子橋西月獨照灣河水尙流

山水扇面

茅舎靑山少四鄰蕭條苔徑絕紅塵相逢試問山中事老向林泉有幾人

二

鳥外埀陽覆石磯隔江晴翠曬行衣蒼苔野徑柴門盡相對雲山共息機

三

夕陽溪上掩荊闗漁浦風村杳靄間莫學林僧解忘世有錢莫買沃州山

春山欲雨圖

寂歷靑山靜賞機野情那似宦情微抱琴欲渡湘江去云暗蒼梧雨欲飛

韓信報金漂母

恩沾一飯尙知酬義重綱常豈負劉惆悵淮陰何事業斷煙寒艸不勝愁

古木山禽圖

梁王池苑罷經過古木殘云柰爾何莫放流音空裊裊行人長少夕陽多

雪灘鸂■﹝氵勅鳥﹞

北風吹雪渡河闗家近瀟湘夢亦閒猶勝寒環舊時雀孤飛正在紇幹山

秋水鴛鴦

宮瓦淩秋飛早霜繡衾遙夜度餘香自然影落空潭水不管人間更斷腸

雙美人吹簫

黛娥雙染爲誰嬌長信深沈夜品簫一曲梁州相倚恨露花如水上芭蕉

宮人春思圖

君恩那似栁條輕門外金輿暗度聲獨立長門春又晚一簾閒艸上階生

早寒

客舎迎寒獨未歸白雲鄕樹逺依依西風黃葉如相識故向山陽笛裏飛

送人之薊丘

憐君迢遞薊門行匹馬閒嘶問去程瀘水燕山何日到秋風吹雨濕金莖

臺城送客之廣陵城

金陵樹裏送行舟二十四橋春水流腸斷瓊花天上去更無歌管下揚州

憶山中精舎

一從巾舄別林扃淸梵香臺夢裏經遙想秋來風露冷芭蕉抽葉幾回靑

寄越城知已

郡樓寒夜響悲笳夢裏還鄕路益賖莫道故人消息近越王潭水卽長沙

寓意

南苑花紅北苑稀美人樓上泣羅衣同時種樹應皆落何事秋風卻後飛

客中夜雨

孤閣懸燈暗復明滿林涼雨落秋聲別來多少湘江水盡向蒼梧葉上傾

題墨菊蘭

霜落楓林秋气髙霜黃煙翠積湘臯靑林酒醒西風急剩寫離情寄楚騷

二

湘江閒唱九歌聲栗裏應辭五斗榮誰謂風來秋物冷露黃煙翠不闗情

經懷安有感

岊河江水古今流送盡年光與客愁莫嘆寒門空艸色五陵佳气散成秋

水墨蒲萄

西塞秋風寒露飛艸龍珠帳正依依不知五馬緣何事轉羨涼州一斗微

題猿圖

西風殘葉響秋江樹抄靑猿掛影雙因憶孤舟經峽口數聲隨雨落篷窗

題小景山水

雲山迢遞樹蒼蒼春水微茫帶野航欲傍漁郎深隱去武陵𨿽好是他鄕

口占寄友

靑艸平湖白鷺飛石門煙樹半晴暉菊潭對酒閒埀愰誰向籌峯共采薇

彥魁題梅

霜花映水夜含虛畫角聲中片月孤一自羅浮淸夢覺又隨香影到西湖

明老題梅

東閣髙人不見尋孤芳只合老山林知心尙有靑天月照見歲寒冰雪心

題茅齋霜月

猿斷霜空燭影微半林孤月掩荊扉五陵年少皆纓冕何事寒山獨布衣

野航風雨

楓樹蕭蕭野水西楚天雲雨正淒淒滄江欲暮風猶急誰泛扁舟更出溪

題木芙蓉

西風吹袖玉顏酡揺落秋襟柰爾何一自雁池淸賞後梁王賓客已無多

林彥衡典教因山余以墨竹寄之因題於上

好是篔簹玉一枝露寒金薤影離離泮林官冷閒看畫知爾家園落夢思

白蓮圗爲鄱陽戴處警賦

素襪淩波緑錦裳參差環佩夜微涼靑芬已在瑤池上況是承恩雨露香

書雲山小景

野杖閒行日未曛商歌休使世人聞生平最是知心者秪有靑山共白雲

胡人牧馬圖

海子橋邊卸馬鞍燕山秋艸色漫漫百年王气和煙散往事空從畫裏看

暮春雨中作

簾前花落杜鵑鳴棕葉蕭蕭半雨聲迢遞故園歸未得天涯芳艸揔闗情

登鳯凰山仙人梯

鶴山吹笙去不還空畱梯石白雲間塵凡自愧無仙骨獨對巖扉試一攀

道邊松

驛畔長松幾百秋行人到此也生愁最憐毎被官軍斫滿地寒膠作淚流

擬逰天臺山

赤城霞气映層標華頂遙臨見石橋更到謝公登覽處泉聲山影晚蕭蕭

送人歸蜀

蜀棧淩雲不見行劍門煙樹最闗情君家正在魚鳬國出盡平川是錦城

二

劍門西望蜀江流白帝城邊葉未秋歸到山林何事業木棉花發杜鵑愁

漁樵淸話

樵歌日日出林扉贏得身閒坐釣磯莫向相逢笑貧薄人生此樂也應稀

摘蘭

寂寞深林野水濵可憐開落不逢人知音更有誰堪贈持與湘南放逐臣

夏夜舟中

碧潭遙夜小孤舟涼月淸風揔是秋何事故人千里外江楓漁火共闗愁

碧筒歌

試折靑筒當玉觴緑莖通處瀉瓊漿幾回醉買西湖月臥載蓮舟夢亦香

題秋江待渡扇面

孤庭楓樹暮江頭何事匆匆逐去舟莫向瞿塘灘下過兩崖明月斷■﹝犭員﹞愁

山樓晚坐有懷同志

緑蘿煙暝夕陽收何處■﹝犭員﹞啼更倚樓京國故人分別久楚雲湘水共闗愁

山莊獨夜

艸屋殘燈夜轉深竹邊螢火照孤吟靑山歷歷■﹝犭員﹞啼斷儲葉蕭蕭月滿林

逺浦歸帆

逺浦歸舟鳥外還棹歌迢遞過前灘丹楓樹裏帆初落多少靑山夕照間

秋山暮歸

桄榔枝上夕陽微寂歷秋風吹葛衣回首前溪燈火起陰虫聲裏扣荊扉

二

白雲迢遞亂峯深谷口斜暉轉樹林歸到茅齋燈火夕不堪黃葉與秋砧

秋日逰皇恩寺

蓮宇經臺花正香白雲深映竹邊房淸逰惜共林僧別行聽微鐘到學堂

春江送客

江亭春樹曉蒼蒼樹裏鶯啼也斷腸三疊陽關須盡醉東城門外是他鄕

山居卽事

門掩靑峯野水間緑蘿花暝鳥飛還紛紛車馬紅塵裏何似仙家半日閒

古鏡

匣裏菱花重百金重重磨洗畏塵侵六宮只辧媸妍色不照孤臣一片心

送人從軍永寧

忍淚含淒別四鄰溫陵南去栁條新殷勤試問邊城卒年少封侯有幾人

采桑

玉腕羅裙陌上桑南枝裊裊北枝長殷勤爲謝靑雲客莫把黃金買路傍

寄山中人

佳君住處在深山髙臥林扉日日閒借問松間雙白鶴何時相問到人間

暮春田家

鵓鳩低傍野田飛布谷聲中半掩扉不願五陵衣馬貴但令州縣往來稀

夜投山館

野館殘燈暗復明子規聲裏客愁生緑蘿洞口三更月何限鄕山萬里情

聽雨

中酒空齋醉不眠蕭蕭鳴雨暮春天自憐葉葉芭蕉裏擬是吳山半夜船

送人歸覲

天涯長望白雲飛此日憐君暫得歸好是鄕園春雨後落花風裏舞斑衣

暮春雨中作

湘簾捲盡思悠悠目斷遙天雨未收莫道故園無別恨落花流水也闗愁

送嶼南林虛白歸

情深那忍送君還海嶼南隅雨未幹歸見渭陽如借問爲言孫子寄平安

梅城曉角

玉壺淋盡報殘更嗚咽營門幾度聲明發不堪回首處梅花零落滿江城

二

城烏啼斷海東頭三弄梅花起戍樓誰向營門看月色聲聲都是別離愁

飲酒言懷

竹亭花徑小闌干緑酒新詩且共歡浮世相逢須盡醉靑雲都向命中看

雨後登南樓

雨過晴樓獨上遲海云江樹逺含滋繁華盡逐東流水惟有前山似昔時

折荼■﹝艸縻﹞

手挽長條刺拂衣淡黃疎白共芳菲五陵年少無拘系落盡殘香未肎歸

贈釋子赴闕

逺隨飛錫過閩闗迢遞吳山共楚山遙想禁墀淸梵曉泠泠鐘磬五雲間

王昭君

行辭女伴出深宮玉淚雙埀向白龍幾度氈廬歌酒夜胡王空惜舊時宮

田家夜雨

山雨瀟瀟靜掩門績燈影裏戱兒孫棕櫚葉上聲聲好不似天涯斷客魂

經山中舊宅

柴門空掩樹陰陰積雨荒苔路更深自是塵中那久往白雲流水更闗心

四月東湖泛舟

荇花風裊斷煙微共看蘭舟泛夕暉篷下美人歌白薴緑荷深裏白鷗飛

貧士

百金費盡不羞貧斂足衡門幾度春昨日東風南陌上看花多是五陵人

野寺尼

情憶閨中悟已深空門才到更澄心楞伽讀罷禪初定野鳥林■﹝犭員﹞只共吟

送人下第歸桐城

靑雲失路欲沾巾陌上愁看得意人歸去靑原山下路野花啼鳥故園春

江城夕眺

江頭獨樹起孤煙江上雲開雉堞連芳艸萋萋歸鳥沒望鄕猶在夕陽邊

林塘夏夕有懷同志

野樹疎藤覆夕陰半池殘水夏涼深相思護度空惆悵林下何時再盍簪

釣溪

山下淸溪月樣灣狐衣孤坐一絲閒五陵年少誰家子白馬翩翩自往還

池館新秋

西風池館早涼歸梧樹蕭蕭一葉飛誰道秋來悲宋玉江南逰子更沾衣

田家新釀

數畝山田沈一秋釀成寧羨醉鄕侯興來獨共鄰翁酌不問農家識字逰

秋日郊行

獨扶殘醉出江城原野西風萬葉聲日暮闗河似秋水蕭蕭鴻雁不勝情

西園賞菊

秋風蕭瑟過重陽黃菊花開酒正香人世相逢須盡醉牛山何必涕沾裳

節後黃花

節去東籬花漸衰紛紛蜂蝶不須疑蕭條更有餘香在不比梁園二月時

暮秋喜友人自京回

秋風黃葉雁臨闗客路微霜感別顏莫嘆故園芳艸積西湖能有幾人還

秋山行旅

寂歷髙秋亂葉飛斷■﹝犭員﹞聲裏日初微自憐萬里長爲客猶向西風著布衣

碧筒飲

翡翠盤深瀉緑波曲莖微滲藕香多寄言河朔流連飲莫把黃金鑄綫羅

瘦馬圖

曽是瑤池弄影嘶病來無復錦障泥只今毛骨多消減空對寒原百艸齊

山樓晚坐有懷同志

松下樓髙入翠微望中山水有晴暉空林月出溪聲冷何事知心與願違

新秋送別

故人此別隔關河況復新秋一雁過明日徵帆何處泊斷蟬衰栁夕陽多

送僧逰方

東林溪上暮雲飛寶地焚香送衲衣行處不須勞借問野花山鳥卽禪機

聽雨

桄榔葉底夜聲寒鄕思無由夢裏看明發不堪江上望蒼梧雲盡水漫漫

送道士赴闕試經

仙逰何必悵離心楚水吳山鶴上吟更想淸晨誦經處蓬萊宮殿五云深

題水墨蘆雁

秋水黃蘆山月明同來兄弟最多情飛時莫近瀟湘浦二十五弦腸斷聲

暮秋送客之塞上

臨岐杯酒若爲情楓葉蕭蕭獨雁鳴萬里闗河秋色裏憐君何日到邊城

寒齋畱客

山中酒熟蠏初肥寂寞憐君問竹扉莫爲家貧便分手出門應是故人稀

冶城送人之金陵

越王臺下送離觴回首闗河路渺茫別後相思孤笛夜鳯凰臺下有微霜

冬獵

揺落霜天百艸空羽林年少灞陵東彎弓射殺平原鹿笑入吳姬酒館中

溪行逢霜

蕭條客路度微溪昨夜淸霜印馬蹄楓葉梅花愁望斷更堪林外野■﹝犭員﹞啼

雨後秋山

遙天雨過亂山蒼千樹髙原葉盡黃惟有西風松栢裏白雲深閉野僧房

客中見新雁

西風初別塞垣秋迢遞分飛楚水頭客裏心驚那忍見故園兄弟更闗愁

秋日郊行

荒原蕭索葉皆稀海底孤城掛落暉時事滿懷吟不盡西風吹冷薜蘿衣

客中見孤雁有感

江燕逢秋去漸稀明朝回首是烏衣獨憐滄海人流落猶向西風嘆未歸

雨中秋思

西風微雨對空堂門栁蕭蕭葉盡黃江海親朋零落盡寂寥燈下傍淒涼

九月二日見菊蕋尙靑偶賦

野杖閒行過短籬葉間靑蕋尙開遲年年九日龍山會恨殺黃花未滿枝

鵓鴿

云齊千里競髙飛風引鈴聲落翠微幾度月明霜冷夜飄零猶認主人歸

木芙蓉

小池霜冷藕花空卻有寒枝浥露紅莫恨芳容生獨晚好隨黃菊傲西風

秋暮喜友人自京還

黃花蕭索暮寒催千里憐君此日回自說月明霜冷夜相思曽倚鳯凰臺

秋窗睡覺

西風烏桕葉先零黃菊杯深酒未醒何處砧聲忽驚覺露華明月滿中庭

