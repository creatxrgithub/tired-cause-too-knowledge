

欽定四庫全書

集部四

樂軒集

別集類三【宋】

提要

【臣】等謹案樂軒集八卷宋陳藻撰藻字元潔福淸人林亦之之弟子樂軒其自號也是集爲其門人林希逸所編劉克莊序希逸竹溪詩集稱幹淳間艾軒林光朝始好深湛之思加煆煉之功有經嵗累月繕一章未就者盡生平所作不數卷能以約敵繁密勝疎精掩粗一傳而爲网山林亦之再傳而爲樂軒陳藻又稱艾軒歿門人盡散或更名他師獨网山樂軒篤守舊聞窮死不悔云云今觀集中所載各體詩俱以淸刻新穎爲長古文亦主於煆煉字句而不爲奔放閎肆之作與艾軒网山二集體格相近𨿽其蹊逕太僻不免寒瘦之譏然在南宋諸家中實亦自成一派也乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

樂軒集卷一

宋陳藻撰

詩

讀莊子

堯無是處桀無非此語堪驚與道違造物恩私多嵬瑣始知莊子得眞機

偶遊白渡懷劉九

心隨飛鳥過寒沙兩防沿江曲又斜便有只船乘月渡都無五里到君家

寄劉九

一生閉門不結交夤緣遇我如同胞年年客裏故人多飲水逢君朱顏酡鵲去鳩來有空屋牝乳雛飛無啄粟香火飄零甘死休無辜憐我兄遭戮暗中魑魅籍姓名我有朋儔等不足十事上心九事忘一日回首千日長誰登百丈嶺我到鐘山傍登堂拜丘嫂攜手戲諸郎諸郎挽衣幼女親汝母磊落如吾人哀我若見韓氏孤敬我寧知蘇子貧吁嗟尺布謡空道天屬眞

寄劉八

六度封書向小孤一度逢人寄書無劉郎嗔我無短吟素書百紙難論心我愛劉郎可無詩劉郎愛客還笞兒我爲父執倍其年見我呼兄挾渠賢撥棄勿復陳對君吟此身憶昔在桂堂瘧鬼罹我殃世情疎客病移我君家牀兒女不辭勞僕妾何憚忙秋風黃葉飛明燈藥鑪傍我身何日殞此念何時忘丘嫂晚歳歸敬我如小郎他年山下結吾廬朝暮往來摩白須我抱子君抱孫卻使相敍爲弟昆

黃石還漁溪寄劉九四首

孤靑湖外幾時歸想極吟孤落月知身似南飛烏與鵲歸來何處不相思

多少人家好弟兄不堪閨婦似吹笙十年再拜如丘嫂更盡劉郎故舊情

老去今秋迹轉孤憐君幼女似童烏窮通何事關渠甚便問明朝有試無

南北東西語別頻白頭何計作比鄰便畱久客如前度無暇長年作主人

久不得劉九書因題寄之

劉郎蹤迹若爲疏蠏井山前似裏閭少小麻風今半愈長成項疾喜全除丰年誰與嘗新稻吉日因知反舊廬何事別君才百里可堪終歳斷來書

重山論易贈吳叔達

似汝論三易何人閱五車白頭長作侶黃石卽爲家

丹井懷叔達

喜稱吾子賦羞道少年時別去休論易愁來欲寄詩夕陽書不到殘月夢相隨晚歳傷心事松峬獨語誰

憑欄

少壯營營正苦心憑欄況味不如今如今飯散憑欄立一本寒枯木在林

桂堂秋夜

熒熒燈火臨書卷續續蛙聲入桂林背後曲肱眠小子牀頭酌酒服參

題劉氏翠微亭

舊屋紅蕖外新亭緑樹傍江晴孤棹見雨近眾山藏學圃未成趣催詩何太忙他年多橘柚此地一瀟湘

誦少陵詩集

麻鞋奔走杜陵翁臥盡風帆雨驛中天也不愁窮餓殺年年催促要詩工

福州城北吳氏新樓之作

千山匼匝繞三山盡屬危樓一覷間云漢星辰誰道逺鄰家花木不容慳憑欄要取西湖盡落葉尢宜朔吹寒況是先生莊列軰眼髙人境幾層看

過黃州訪東坡雪堂遺迹擬作

謫來誰作久長居便擬明朝歸舊廬誦徧離騷情不已讀殘鵩賦恨如初斯翁直是憂黎庶到處仍看似裏閭父老無人堪問訊黃昏立馬轉躊躇

寓居

到處情親卽寓居從他相狎又相疎年衰骨肉多埋土身賤交朋少寄書萬象去來無了日一元開闔不關渠逢人問我今何在寥落空山誦子虛

述懷

病身四十未妻孥墟墓那堪兩世孤黃卷安貧無陋【闕】

蠏井

此山鼇不動此井蠏如何小阜爲拳石晴田看盡波俯知云障下卻放日輪過一上一回首層層眼界多

虎丘

竹瘦門逾靜樓髙山太低白煙靑樹走細雨大江迷野水東西渡園蔬上下畦僧無城市去巖有鬼神棲

山中有感

每看風月非人世錯認江山是畫圖誰解吟詩追李杜何須涉海訪蓬壺

城山偶題

四天圍一地濁少判淸多人气翻相敵無如俗物何

漁溪西軒

千尋好景羣峯起一抹寒煙半壁畱日影漸髙魚网曬雨聲長響桔橰休種麻賣布皆貧婦伐蔗炊糖無末遊狂客寂寥貪看月初旬已看月如鉤

紫瑞香三首

中開素粉笑濃霜外帶凝脂妬夕陽縱有寒梅秖一色暗香不似撲人香

無數枝頭簇簇葩大枝直上細枝斜商量開盡商量落全要前花見後花

放蘂爭先見菊雕逐花旋拆到桃夭若爲耐久還柔脆莫折仙枝本易搖

丘叔喬七十生朝二首

人生七十爲稀有彊健如公有幾人況是上元燈火夜兒孫楚楚賀生辰

大兒別有論文眼朴實無他是次丁長女嫁夫能儉約小娘罵婿見財輕

與宗上人同飲

同年同月又同時邂逅僧房把酒巵五十年來未相識鄰州兩舎賀生兒

試後自題因送從弟敬之赴省

銀袍二萬縱人多筆誤無如鬼魅何秖恐有司長莽鹵那知昏病自蹉跎交遊解散文因怪門戶誰興髩欲皤賴有阿連才思逸乘槎好好上天河

貧婦行

故人身死妻貧病買藥無錢畱性命半簞赤飯一盂蔬對不能飡雙淚迸阿官賣田妾未歸稅在夫家田賣誰鄕胥攺割全隠匿妾典衣裳空被追零落生涯種片園朝朝夜夜盜開門鄰翁苦妾妾租客客也無輸叫妾論那更雙棺四缶灰伐山博米圖埋嗚呼豪彊欺妾奪山去不許鹽丁燃妾柴十歳孤兒出縣庭空手攜狀投杳防黃堂走罷走使軿文書送縣已三月依舊含寃說我聴

問太虛

生前百事無如意死後浮名總是空剛把窮愁作題目哦詩不要晚年工

西窗晚眺

兩年無事坐窗間數盡西邊不老山薄暮忽迷雲與樹驚來乍見別峯巒

海口吟

按圖自古無人到二百年來戶口添架屋上山成市井張官近海課魚鹽估客趂潮撐米入沒人忍凍采蠔粘仲尼有廟塵誰掃寺觀崢嶸香火嚴

和林子望二絕

勸君莫要嘆無官門何如自致難誰肯宦途爲第二玉階好好唱名還

勸君莫要嘆無官幸有田園在故山滿室淸風滿林月人生何事勝於閒

劉五十丈生日

與君他語自差殊獨愛交財是丈夫願見年年生日防老來活計尙關渠

云庵覓詩

百級危階上翠巒四邊山色自低環海鄕無限蕭條景收到樓前是美觀

一古一律賀嬾翁宏仲七十

醵飲髙堂慶古希名存寔是節常儀百篇自號嬾翁詩一句誰吟持侑巵我見前程多險巇朝聞夕可寧不怡健如此叟更待時黃金散盡呼來歸

當年嗽臥丈人家鼔笛村村攺歳華選肉必多儲胃腎忌鮮緣不防魚蝦閨房徳義談𨿽切事業身窮報自賖肺疾晚侵誰是主看君七十更寒些

次子望肯堂之什

酒樽開處是陽春有屋休論舊與新才子緑袍能賦詠乃翁靑冡亦精神人心多向醒時僞情話無如醉後眞莫要孟光同遁去急須榮祿奉偏親

陳叔盥兩惠詩以一首謝

休要逢人誦六經紅泉往事已凋零向來未壞恭王壁到處閒搖普化鈴幾歳寒窗頭也白兩篇新什眼空靑還鄕舊識多農賈那得柴門自掩扄

谷城山下作

逺來便見兩山暌一大隆髙一小低及到近看如合璧壺公只與谷城齊

城山讀書

雨響泉流樂不如月明松栢勝旌旟誰能五十猶勤苦秖向山間受用書

送年

一味淸貧好送年堪嗟柴炭買無錢生涯幸與干戈逺不管天明聴雨眠

秋雨

早禾收罷晚禾靑再插秧開滿眼成誰道秋風專肅殺依然四月雨中行

林若愚七十

思我從网山問道紅泉市托翁自漁溪餉我百餘里數窮初值變巢穴夜焚毀我恰還君家曉霜失行李君家一物無宦學吾請已艱難全信義勉彊圖終始三載客招提饋遺無廢弛薄莫聞叩門奔走勞僕使先生顧之笑以我匹子美他時誓作銘自送此老死新春方七十行步追鹿豕犀斜宿艸多惆悵餘一紀幸有活頭顱見君松竹比屈伸隨變化貧富休悲喜人生飽諳歷熟識興衰理身佚心鎭愚千歳焉用彼

网山先生諱日寄綺伯

先生一去三十年蘋藻聊修諱日防雌劍忽尋雄劍逝恰恰歳暮吾無錢乃知毫髮有造化此禮終與吾毋緣人生損益固常理韓門仍被流俗牽鳯毛辭采非不美再拜焚香符水前驅邪院中諸將吏或書或畫縱橫縣网山有靈應大笑安得師友尙流傳

三教

枉費工夫是學仙聖門妙處與僧傳百年合死千年贅一物都無萬物全

贈叔嘉叔平劉丈

士多貧者試後皇皇誰得失蓋其衣食在科舉耳叔嘉叔平揮染而歸理生自若眾所健羨贈以古風一首

木槽壓油三石餘半爲燈火半煮蔬上山伐柴五十束九分賣錢一燒肉等閒八月舉場歸早禾囷畢晚禾稀道行願見國人肥髙才久屈當奮飛萬一主司仍見遺課奴種麥家相宜老夫借屋蓄妻兒寂寥慣便亦何悲

丘徳基七十

斯翁千歳也何愁七十眞堪賀禮修多少人間貧病客不貪天地久相畱

賀丘子從遷居

老夫昨者亦遷居只是他人借屋廬道義交親無罣礙妻孥慮逺自嗟吁廼翁能殖千金去令子均分甲第餘醉臥市心年月久南橋依舊賦歸歟

賀子永爲令郎醮婦

咿呀喝擔禮筵開無物聊堪表下懷天遣腐儒人事省三冬不放一錢來

將有逺行走筆效江西體贈叔嘉

我非無伴侶少壯皆黃泉獨我成小巫何人呼大禪有時欲覽月誰與爲飛仙萌芽一二軰世俗輙變遷之子略可語猶之火未燃淮浙有同調已辦靑鞵錢

適武林入延平界作

人煙隨山窟家家自生理木杪插秧靑泉流仙杵起開邊憶漢皇航海通南鄙黃昏更不愁客舎連甍美

建劍風土

瞰水比連閣開山上下廬四時篁有筍兩防鱔多魚白薴男抽剝新絲女捲舒吾曹嗟跋涉不合早看書

除夜過延平書所見

東家兒婦試新衣西家殘織方下機東家宰牲嫌不肥西家呼兒去采薇欲掩不掩畱半扉等彼良人心依依小兒出門看落暉平章去時霜未晞須防忽見扁舟飛雙漿防破淸漣漪抖擻裙兒牽兒上釣磯手掩蓬鬢漸覺面生輝遽呼良人何來遲稅苖更管中限違且買豚肩連夜歸

過蓋竹祠

人心有想自然靈夢寐之間兆眹成蓋竹山前英惠廟暗中贏得四方名

至浦城界聞武林失火而還

幾年要入武林遊今日中塗卻罷休剰得紀行詩數首前途有便是良謀

新村阻水

前途聞火整裝回又向新村值水災縱道人生爲客好這般風味稍關懷

看船

迅步如何卻放遲貪看船子下灘奇身貧也守垂堂戒自覺年髙命未知

由建陽抵浦城界遂歸崇下

臨溪行盡卻穿山山盡依然出水間崇下不貪歸去近最憐山水要環看

浙漕不成還勉諸同行

此去相期泰茹連歸來鄕舉賽登天秋風少壯猶堪想人閙何由識老顚

擬別爲浙江之行

兩浙夤緣未聊窮福建回雪鹽晞黒土朱李細黃梅男子皆彊鬭村姑亦嬾腮在家無活計此路欠芒鞋

歸入古田界作

步步谿山勝橋亭建劍風土宜辭荔子村塢盡油桐南店炊初滑西舟石漸窮豈知旬日外便訪去時蹤

同行歸急困倦不能詩

行李放遲遲周遭好拾詩歸程催我急腳力與神疲來往成虛費科名未有期流傳堪膾炙造物不相虧

觀漁舡水碓有感

水淋槽滿舂應響人降槎登网自沈萬事低昂惟兩勢乾坤闔辟个中尋

建劍板橋之什

數里一板橋亭欄各淸楚長亭且百間頻憇忘覊旅人道賁乾坤溪山失其阻莊生達未充無梁思太古行行降復登川廣湍流聚急下看飛舡髣髴聞端午

適武林途中作

道途奔走固然非閒坐眞空度歳時誰解胸中無窒礙兩隨造化不相譏

道中酒壚

千村亭榭酒旗揚收盡山光與水光風物到來城郭閙杖頭隨處去休忙

夜宿溪館偶成

世間多福是行人到處風光屬此身戲效堯夫吟數首芒鞋楮蓋不知貧

夜宿延平水東二首

晚向溪西防上行溪東一帶水爲城兩山相距能多少聴盡傍邊叫賣聲

浮橋暫拆阻狂瀾嬾問津舡趂往還雙劍廟前酤酒喫水西燈火水東看

山泉

山山迸出細泉流更瀉髙峯瀑布幽盡入大溪灘石裏古今翻覆幾人舟

建劍途中卽事

山化千般障田敷百級階林杉森似防灘水叫如雷蔬筍常供膳雞魚間有杯吾鄕多食物女慕白粳來

田家婦

蒔秧郎婿晚歸來白面勻妝是乃妻笑說福唐風俗惡一田夫婦兩身泥

過建劍書所聞見

日夜灘聲急相忘不閙人兒孫猶棄水農圃各文身眼出平洋豁眉逢大雨顰谿藏山脇裏繞水每逡巡

過建劍飲食

賣食鮮𨿽少開酤賤卻醇不知天地裏何處享全珍

早下蓬嶺

煙雲深裏日攀躋嶺上宵眠雨電低淸曉攜笻遵下路髙峯對面與胸齊

過江山作

疊疊靑山相送迎繞溪幽樹萬蜩鳴我來場屋無聲字也在神仙洞裏行

自哂

自小何曾識帝鄕姓名卻掛武林廂祝融今歳爲災甚亦費貲糧奔走忙

看潮

何處飛來白鷺多潮頭已減數分【闕】西旋衝卻東流散陣陣將軍引戰過

重陽臨安舟中作

小舡獨坐看平洋歷歷登髙舊事長戲把此身觀變化今年無酒過重陽

到平江遇雨次日見元鼎揚丈

此來便擬見揚雄席帽那堪走雨中漫刺修成還自袖髙門許入不能通姓名多謝曽相問糧屨從今未解窮孟子休須嗔樂克無車只等日輪東

贈揚元鼎

老泉早別閩中去君在姑蘇臺下生每見鄕閭新到客便尋香火舊來情百年念祖心田孝一種論文眼力明歳晚已無場屋累古書眞味勝浮名

平江淸明書所聞見

早插綠楊檐外去晚攜黃胖杖頭歸富者幾家貧者眾年年漸見賞人稀

平江課賦待試混補蕭中立見之有相憐色因成四韻

吾鄕猶自哂吾徒易道東來話得無幸有蔡邕過防下獨憐賈島作原夫昌黎俗筆何曽短永叔文衡不到輸多少科名成底事聊安飄泊老江湖

鄭簿約飲不赴以詩謝之

浪遊人到北佳節日窮南多謝棲鸞意相期泛蟻酣桃源迷去路玉麈失淸談寄語鄭莊驛難逃負約慚

寄叔嘉叔平

秋暮家書到武林平江臘盡未聞音兒添一巽還三艮詩賦雙魚抵萬金故國桃花應爛漫北天梅蕋尙沈吟橋門待補行新令早趣行裝慰老心

讀李翰林詩

杜陵尊酒罕相逢舉世誰堪入此公莫怪篇篇吟婦女別無人物與形容

鄭主簿宅看雪訪梅聴僧撫琴偶成四韻倩蕭中立書之

鵝毛散亂三朝雪烏帽沾濡六出花梅吐萬枝香滿室桐聴幾曲興乘槎蓬萊借問仙仇覽人世何妨醉釋迦騷客平生揮字拙蕭郎爲我走龍蛇

呼盧

年少相看百慮無才過旅邸便呼盧熱中更不知行李卻把黃梁付老夫

賦京口蘇園

揚子江邊犬吠村蘇公宅畔蝶遊園滄波對景標層塔野市逃喧植外樊亭榭髙低隨卉木門庭光彩屬兒孫本朝名相靑氊在傍築書齋細討論

十月一日毗陵作

聴得常州多菜色到來市井亦安然今朝正值焦糟節車馬翩翩上墓田

題東湖林氏所居

逺來東望見門墻到後西看不見洋四面近山圍繞宻卜居如此合綿長

平江送連亨叟赴省

吾廬元在亮功坊祖母東街家姓張舅翁官小先富彊有子破蕩開書堂我隨表伯學文章忽然好怪不好常走師月魚舎莆陽三山士子厭我狂避我談吐如簸糠北郭先君吳諱驤姨弟余入京朝行惟此二人見科場期我前列每參商面嗔考官識未長我因隨老客他鄕一錢亦欠眞空囊君出鳯池遊上庠長洲適值日同房我憶東街往事詳得君情話勝瓊漿百杯飲我何以償欲餞一醉難賖嘗𨿽然旅困顏無光狂言欲發借激昂自矜到此亦可傷末篇聴我送行裝臨軒策試亮陰妨首擢南宮丹桂芳奉常格法經先揚亞魁誰賦非君當占牌前引歸騎忙藍袍色映萱艸蒼美人二八宮樣妝閥閱貴盛金多藏愛君坦腹羲之牀紅防扇鼔迎新郎我還盡糶簞食糧賽君痛飲尋歌娼莫學淺夫唾肥羊傲防賀客峻門墻

冬至寄行甫騰叔

江浙覊棲怕雪霜早年聴得晚年嘗生涯敗意多諳歷節序隨緣少感傷鴨肉餛飩看土俗糯丸麻汁阻家鄕二千里外尋君話今日那堪各一方

贈王叔平

山與我說於潛忽向平江問酒簾何日山山下坐共談江浙擘蠔粘

贈蕭中立

相逢知己向非無木未逢春一樣枯雙眼如君今有力困窮那得到狂夫

平江臘月廿五夜作

昨日宰豬家祭竈今宵洗豆俗爲糜燔柴夾水明如晝截竹當階爆禦魑故國賽還新歳願老翁回憶幼年時才髙命薄天相戲我亦剛腸不肯悲

除夜寄妻叔劉丈

一自鄰居十二年幾番爲客更從前入同飲酒柴鑪畔出看呼盧竹爆邊鼔吹兒童隨處閙庖防煙火幾家眠今宵莫恨輕離別此地蹉跎豈偶然

元日平江作

艸粿京團要賀年玉融風俗不同天元正夘醉長洲市又憶浮家厭海鮮

寄叔廣

君在於潛未語歸姑蘇我到事多違母衰妹弱那能幹婦拙兒頑孰可依海近一天風漠漠朔寒兩地雪霏霏行裝稍辦還家急年少應須慕虎闈

平江送王騰叔

交情早已有何蕃爲我揚聲梁楚間秋暮姑蘇身自到春來行李處猶難十年爲客思親切一第從人奏凱還莫笑衰翁頻鑷鬢雕虫更擬入賢關

別平江揚元鼎二首

染指黿羮有子云乃能畱客話皇墳不知造化何慳甚遣出平江要別君

黃菊來時正繞籬眞柑續到蠏偏肥嘗罷河豚歸楫動消梅初熟栁花飛

壬戌重午於潛李氏作

我來於潛縣知有老耼族王气歇唐家孫支散幽谷居然多仕版壁列登科錄生兒皆可愛大小芝蘭馥大者初試歸兩眼如明燭小者才讀書應對機鋒速他鄕客重午菖蒲隨飲俗老去臥家山如夢開詩牘

土風

錢塘直出過長洲質直都無俗太浮路入余杭昌化境土風淳朴似閩甌

道中戲嘲朱叔緯

畏日在徵途心涼不知苦靑山千百態相契無相忤芒鞋有至貴道眼開方覩行行遂吾性萬物與同祖殺雞固不忍從眾那得阻嫩菜送香粳頗覺淸肺腑同遊自疎懶共飯何嗔怒

詠快活三首

客舎寒窗月色明紙衾展罷睡縱橫傍人正是無聊景怪我狂呼快活聲

小舡宻坐頸難伸盡是饑寒不遇身快活幾聲天地裏相看疑我是顚人

武林試罷過仙霞行路崎嶇各憶家怪問老夫何所喜飄搖飛舞似楊花

歸入福建界作

行旅名𨿽惡遊山興亦深酒無官價松有道傍陰鵝鴨谿谿浴蜩蟬樹樹吟逍遙儔侶怪罵我失常心

甲子應舉

場屋悠悠四十年這回弄鏡已華顚也知枯木春稀到卻想寒灰火復燃髙尙難攀生有累往來莫厭喜隨緣傷心自是離鄕客幾度因歸上墓田

樂軒集卷一

欽定四庫全書

樂軒集卷二

宋陳藻撰

詩

子從生兒席上作

我身如浮雲出入無程期別君夫與婦戲約歸來時夫問婦何娠我卜生男兒出房拜阿姑我得酣酒巵遊脫城山屐香聞漁市炊𨿽無童僕遣若有音信知回思一紀先君吟弄瓦詩亦開滿月筵我行適值之親交信有緣飲啄主者誰前言成防兆笑訝因陳詞詩法久無辭請繼闗雎爲十九成數終陰偶配陽奇晉文在外還覇業一朝基伉儷今幾秋倒指恰如玆造化安排生必也非凡兒

與景晦

鄕閭好事喜人傳聞說當初賦斷得暇灌花花造化有方種藥藥神仙忽看腳下相隨處又是人間別樣天數畝南園誰更管任他荒艸欲平肩

丘叔喬八十

樂欲永千年愁難禁一夕大家於此且貪生八十孩兒題向額今朝門下慶相符坐有繡衣爲上客況乎二弟古稀余左酬右勸皆精力阿婆才小三五秋卜防日者神無敵燈火鰲山弧矢晨姓名往往登仙籍借問人間見幾多答云造化慳斯席

丘子中生日

名卿先達陳君舉年將三十登州補袖中有啟謝主文爲緣場屋新推許斯翁自小學雕虫性情朴直浮誰語旗鈴絕不到門庭卻有兒郎能戰取髙名前日掛縣庠引此壽觴來獻父莫嫌小勝未當論知是敍封初步武

中元連宿竹園劉叔嘉宅

朝朝風雨過中元已熟之禾未易存正是忙時人卻暇且偸佳節倒芳尊

仲秋過盧北山子兪嘗新醖作

白秫新收釀得紅洗鍋吹火煮油蔥莫嫌傾出淸和濁勝是嘗來辣且濃

過盧北山

西成課罷赴羣居中路誰家倦憇予恰見主人方早起檐前觀我所爲書

盧子兪幼孫晬日

我與良翁似有緣命名與述戰龍天事忙不記垂弧旦恰到渠家遇晬筵

小除過盧子兪作

今夜人間是小除歸途迂曲訪【一作過】君居村深事簡攜杯外閒把詩篇細捲舒

賀劉叔猷爲用甫納婦

生平小我一全幹十五字問揚雄難納幣孟冬猶丱角記得迎長方祀冠倒指新春五十七先春女嫁男防畢采眞園裏東風回主公無事花添色少貧嗟我老更貧塵累何時是了人況且郎君賦語神使我見兒秖欲嗔

百丈書懷寄丘子深

離騷休唱逐臣愁此曲思君可寄不百歳都來如過客一生大半似幽囚那堪泣玉空懷寶剛道雕虫勝飯牛山館無聊春睡美日髙丈五正防頭

紅泉明日還福淸作

獨坐無聊日已西忽經蒜嶺過漁溪一枝何處空歸去卻整行裝羨鳥棲

誦中庸

端把中庸誦一篇眼前神物頓森然塵埃掃盡無他慮盡管髙樓自在眠

梅

野水橋邊幾樹梅歳寒欵欵向人開精神別帶陽春到造化勻分臘月來滿眼松筠皆臭味一天霜雪是胚胎看花逺地身還老買屋何年手自栽

城山

雲霧成佳景天明又幾回忽攜詩句入別放畵圖開逺樹沈如立行歌去似來小舡衝雨過髙栁接湖栽月自孤靑月臺呼怪石臺故園無夢想近擬築巖隈

壺山二首

萬古淩空孤拄軒百年那得此身存醉醒欲掃雲開眼興逸誰歸月掩門走徧莆陽隨處有遊觀天下見人論細瞻五嶽神來舎旁聳諸山勢更尊

逺看顚狂近轉迷有才老死便幽棲咄嗟萬里云彌合昏黑孤城日正西北極河通千澗近中央天接兩傍低頓令病眼還蘇醒誰向他山更品題

虎溪

四圍山木合百磴屋檐重古穴成幽井疎林散曉峯響泉那更月啼鳥此無冬臺上朝朝看天邊處處供

過延平書懷

幾程便要買歸舟身在延平已倦遊但有菜羮供祭祀人生何必到融州

紀夢

自從弱冠爲遊子玉融丹井壺山市哦詩不用著工夫已謫牂柯四千里栁侯未五十羅池作刺史翰苑失詞華蛟龍怨泥滓我今四十貧無官六合飄零到融水來時三宿栁城村再拜前賢我如此才卑何怨嗟且述西徵始奔走豈吾心跬步思桑梓江右湖湘抵桂林靑山爭獻雙眸美靑山縱好興不生萬斛覊愁懷抱裏夜長正好夢徵夫何早起合眼見故鄕開眼知行李交朋無恨別親戚常孔邇天明同登途薄暮共棲止一更春酒熟街頭逢伯氏二更桑麻園仲氏談生理三更四更平時往還人見我早歸呼我喜五更茅店寒鄰雞振吾耳忽驚身在竹牀眠天外七閩何處是雙淚汪汪沾布被

過臨川懷劉氏弟兄

臨川幾日到長沙聞道黔南路更賖行見一村籬落好誰家此住憶君家

過新諭

四顧茫茫水接天逺山如臥白雲邊馬頭忽看孤峯起錯喜鄕關是目前

宿衡陽

一見行人一下車行人都說異鄕居別來閩嶺三千里夜宿衡陽夢寄書

自哂

且安愚分住天涯休問明朝買馬回濠上有人畱此老去年不到異鄕來

題淸暉樓

玆樓名郡郭何處別林泉一水遙通蜀千崕利插天鸕鷀晴舞雪桑柘月生煙欲醉囊羞澁愁看度兩年

融州西樓望山

西樓門外數峯靑合看芙蓉展看屏回首東郊晴日出千人躍馬上天庭

融州除夜寄福淸劉九兄

臘月牂柯三十日相思覓句上譙樓遙知今夜柴鑪防說我無家更逺遊

題融州城樓

除卻譙樓環廨舎蕭條市井客懷悲髙髙下下山無數淺淺深深江有時大布紅裙猺女著半規白扇野人持城中昨夜亡羊豕聞得誰家虎入籬

融州望鄕

故國來來八十程登樓迷卻桂州城望鄕不分千山隔上趂金烏日裏行

東樓夜望

愁來無酒話無人明月樓中萬里身說與長江流水去汝今穿海入吾閩

客中書事

千載蠻風尙有存此來聞見不堪論豬膏澤髮湘南婦牛勃塗門嶺右村行客下牀調瘴藥吏人抱甕灌蔬園豈無佳麗堪娯目別有淒涼只斷魂

秋雨

梅花五鼓城頭角吹向愁人枕前落一聲心膽碎無餘三聲兩聲那更作天明起坐壁爲鄰檐外垂垂秋雨腳雨腳彊髩毛弱若爲一滴白幾莖縱使赤松猶老卻

冬日

冬日何曾短寒更有許長紅鑪那作伴白髮早還鄕舊酒誰賖飲新詩自冩藏故人思不見獨繞野梅香

冬日融州絕句

四隻漁舡叩板木幾家茅屋長兒孫天寒水淺江成路地僻人稀郭賽村

東寧初夏得叔達書自都下來言去秋與鄕薦尋聞下第想就試上庠賦詩寄之

天涯無伴只思渠知在杭州有故廬閩嶺秋空翔一鶚融江夏日煮雙魚合看髫齕登科去卻有髭須落第初太學好還元祐體松峬莫便賦歸歟

余融州生日

牂柯相遇說長年一在公堂一洞天淸逺使君黃石老西周柱史混元仙

春日

獨上譙樓日一廻春風桃李滿城開狂夫欲語無人聴呼取閒雲共酒杯

融州東樓

燈火無蠻市江山繞暗城漁舟闗柝響野燒日頭生雨闊千村暝天髙一月行夜樓多好景都不礙陰晴

別融州

兩年爲客憶鄕關樽酒何時別此間今日移舟出城市多情卻戀眼中山

謁羅池廟

友人餘子畏嘗以詩戲余尾聨云我合焚香夜深坐等君頭白栁州來後余有東寧之役過栁州界謂前詩應於此矣及泛江東還謁羅池廟乃知行止前定

平生不作羅池夢今日還來謁栁祠忽憶故人曽得句鬼神先我七年知

眞仙洞

洞裏淸溪可泛舟入觀洞府出髙丘老耼尸解今還在黃帝生前有此不滴乳解添無數巧攜燈何用不曾幽乾坤自大人身小拳石空中作勝遊

寄吳提幹

不見河南二十年若爲再拜畫堂前來尋八桂期滿歸訪蒼梧蓮幕遷幸對夫人如母在喜看令子似公賢府僚共約黃花去業已還鄕種薄田

別王司法

維舟江防偶相鄰還與吾翁是故人顏貌不知今日攺姓名方記舊時親少年壯筆生應貴白髮靑衫今尙貧一笑羊城聊適意明朝話別兩酸辛

題靜江

桂林多洞府疑是館羣仙四野皆平地千峯直上天

舟行

眾流江漸闊百怪石如生錯聴人聲閙空巖答槳鳴

過桂平

嶺南太半尙鴻荒城壁空堅艸莽長忽到潯州江上飲喜他風物近吾鄕

過象州

都無一物作生涯坊巷蕭條有幾家料得寒梅應悵恨滿城開作寂寥花

過海丰

梅花結子已紅靑歸路猶愁一月程忽聴兒音鄕語熟不知方到海丰城

除夜憶福淸塘東諸友

去年除夜作吟思除夜今年久別離幸喜此身貧卻健柴鑪更隔一年期

喜次漳浦

江灘已過瘴煙收野象逢人自縮頭官路十程如砥去舉杯先賀到漳州

次韻林子衡惡夢之什

昔人賡詩不賡韻韻恐不與事相關後人未得詩中趣賡得韻來誇甚難相逢索我一夢吟我欲可以呈孔顏若要夜間無惡夢朝朝心鏡好頻看

憎吏行

人逢胥吏靣唾欲搗其胸傷哉彼何罪造化生蛇虫田宅世無有妻孥腹屢空人家詞訟起踴躍時命通天性本懷惡煎熬仍怕窮得錢卽歡喜道理那能公州府珍寶饋縣官筵席供吏贓黥且死州縣多寛容三尺旣虛設民寃訴髙穹髙穹不垂耳官吏屋俱丰

訟田行

樂軒世俗文不工場屋此生難遭逢百年餓死眞可惜人命只在田畝中逺行直到西融州客裝收拾來歸休江灘象窟百無憂卻防人心危險頭海上曾琚本亭戶日在公門騁詞訴下鄕老嫗何大娘小郎遺業孤女當主婚老嫗貪聘資將女嫁與曾琚兒女將三十年及格依法賣田何所疑樂軒信己因信人豈識兩家俱不仁曾琚文約只要錢錢被何偸反訟田牙緋縣宰坐縣亭官是堂除豈不精老胥代判爲縱橫知縣依書那得平卻監媒人宋五九備錢還我錢何有提防八州刑獄使重念八州寃曲事許人越訴榜通衢有狀不禁攔軺車軺車曉出平旦歸千人百人周四圍車中呼入使者笑觀感人多涕沾衣笑者笑何意吾不聰明渠不至感者泣何爲赴愬容易殊曩時文書山積難稽考胥吏依前顏色好樂軒辭說如直外臺判下不攺前州府監錢何嫗還吏人掌客生艱難因循六十日公事無了畢胥徒去復來索酒需財食樂軒一片杞菊懷遂令奔走生塵埃春雨吹散春風回奇花異卉相迎開百千阿堵何足道鳴呼何媼豈人哉叱散胥徒吾不取抱琴橫膝眠空齋

阿凡初冠覓詩

後人猶識前賢子只是廼翁文字行爲報阿凡今旣冠莫教只托网山名

愁夢

天作閒愁催我老夜長猶自怕天明日中料想先成夢白上髭須數十莖

戲題宏仲飲亭酒肆

老去𨿽貧有酒壚秫田自種暫時沽閨中不解爲慳婦猶問劉郎燕客無

黃檗香鑪峯

黃檗寺前猶突兀祖師塔外別安排香鑪好是中央小無數峯巒拱揖來

叔達及第書走筆答之

君在臨安落第時我從融水寄君詩君歸莆陽爲薦首我到漁溪餞君酒龍飛唱第才俊多健筆如君非甲科終然學問有知己姓名不記今卑矣人靈世上如豺虎我行厄運遭其侮白頭膠漆變須防一靣那知深肺腑書報靑山七月還開書已覺開愁顏何時七月聴君話話我年來路轉囏

擬卜居

向來爲客愛塘村幾度天邊入夢魂恰到塘村心已嬾不知何處立柴門

冬日南谷讀書

列岫開平野修墻隠宻林暗泉聞雨響寒日覺冬深眠底孤村近云邊小樹侵何須錢買屋空寺足閒吟

夜行偶成

腳踏橫塘外氏村忽瞻北極動歸魂貧姑生理凋零盡八十無兒住此門

汝永寓大湖以歳歉還捨邂逅喜能爲具賦詩贈之

不到蓬窗恰一年空村作客遇饑還相逢喜有三飱色況是烹魚送酒船

次韻吳推官見贈經理達翁家事之什

紅泉風俗如鄒魯易合西華數載盟莫把肝腸隨世變常分儋石作人情哦詩豈詫文章好立教先須義利明戲問苦廬餘子畏論交何重與何輕

別舅氏

表裏眞容拜跪妨老夫拱揖謾焚香凋盡雙親一軰行兩世能畱獨渭陽劣甥今年七十五花甲戊辰先戊午若非相見皆貧苦多少壚邊好歌舞

贈故鄕人

我家已破出他鄕如連如卓方阜昌豈料囊金隨後散一齊開鋪鬻文章我今濵死秖如許二友猶堪望軒翥從頭借問向來誰十室九人非舊主

憶母

蕭小八娘棄我去我生方始十三年如今七十零單五生死途分竟杳然

客中夏夜卽事

上綴珠璣爲屋蓋旁堆翡翠作屏風醉翁不見身貧賤臥向涼飈淸露中

久爲塵事關懷因成一絕

讀書得趣是神仙未若神仙斷火煙解把老夫理俗窟多時不放上靑天

戲簡宏仲劉九丈

明月無長好晴空有晦時君家那與我頭白似新知

丙子秋作

今年時雨卽時暘用向田園每恰當刈者不愁耕者喜似曽眞宰與商量

戲贈叔嘉

七夕劉郎開小筵細君重九病方痊如何依舊煩纎手伏枕呻吟到冬首乃知貴骨眞柔弱老夫此語非諧謔劉郎他日有公防節序無憂恣行樂

憫劉家竹

陳生將五十無地堪栽竹丈人門逕深兩面千竿緑營營不好事終日眉峯蹙二气豈相宜此君覺塵俗瑯玕訴失所願作陶家菊賴有徐卿兒往往知忘肉

別蔡伯畛

我本三山城下居誰人共讀艾軒書固無田宅堪歸老縱有文章適見疏黃石出門多俊逸白頭似子去鄕閭六經正說終茫昧不遣吾儕意气舒

客中懷劉九

丘嫂貧中出罵言途窮非負昔時恩柴鑪夜雨思君處歸共柴壚笑語喧

贈防中

田園尙少隠居難場屋勞勞未得官有酒羨君無一事餘糧猶足散孤寒

讀史偶作二首

千夫合作一賢人合數賢人是聖神莫道眼前無孔子一身散作萬千身

由來識後技無他江左人材气象豪道理明時身自俯見聞溢處趾空髙

病眼寄子中

連朝黒雨暫晴時山抹浮雲似畵眉貪看須防成底相不堪病眼怕風吹

絕交贈伯巳二首

忙忙終日暫談便聴閨房惡罵傳郎壻已灰題柱志親闈曾教斷機賢

我讀人間饑死書君歸市肆有錙銖未聞良婦嗔嘉客分遣由來造化殊

獨宿贈伯巳

獨宿空齋夜雨流對牀無味不如休論文似汝相逢少又被塵埃鋪席囚

值事有感懷漁溪丘徳基

紛紛場屋士聞見是空虛此老何曾學髙懷卻有書對人惟靜黙有飯卽安居說到榮華事生平不計渠

姚晉卿溪閣行

南院觀溪心已淸縈紆更上閣中行西窗車馬市橋橫東窗逺山雲霧生日斜沙石淺可數半夜轟雷驅猛雨農圃嘈嘈春水髙誰得身閒延客歌醉後下堦齊拍手長株矮樹排花栁主人更要雙眸寛去年拄杖尋長安一行一處狂呼去日日芳園大如許買地此多直幾金千屏萬障爲墻堵西湖覽畢歸興忙川無大小人相羊淸風明月淛江有酒亷魚賤輸吾鄕

丘景運生孫叔南生子戲贈以詩二首

齒序逢君我在前小兒學語舌初便如君未是生孫早若比他人晚數年

兩人鄕曲是同年行坐相推日月先莫道丘公孫是女林郎初畵洗兒錢

北風

田園移主只丘墳他邑浮家每斷魂又向鄰州爲客久北風終夜夢柴門

悼网山

福淸一半海爲田創邑今垂五百年傖蠻世革儒風起西塘生在网山前介夫凜凜松筠操月魚識解文章到黃檗休誇十二峯鳥窠白嶼空飡過【夢艸醵關記末一句閒防足之因以實其事】

早梅開後寒日暗天各穿百孔於杖頭欲放一時之野眼戲題絕句跋其後

夢中只是醒時魂到老無他學著言好句特然生夢裏醒時卻費斧斤痕

試黜寄余景仁

六經不合窮稍深入場下筆無知音吐辭從實理從是誰肯暮途生悔心臨漳推官韙我筆累舉悞疑當第一夜光暗擲那有知羣兒久處誰相識

冬日贈宏仲

愛君方始卜鄰居君又移家二里餘日裏苦無時刻到人情便覺往來疏風霜今歳攜杯幾淮淛明年解纜初兄嫂恩多因怨我語言𨿽惡敢嗔渠

題黃子正易軒

買屋移居已歷年北偏破漏更新椽忽於瓦下得易字鑄在小刀殊駭然主人懽喜檢玉篇易也音揚飛也箋儒生例作飛揚想符瑞壯之心益堅中間整頓安書案此物攜來呈我看神扶頃刻聰明開便解卜君門戶換文形上下分兩刀刀字成三意如何昔人曾解三刀夢果把一麾時命遭正形五畫爲五馬馬字依稀易字寫屋成一百六十秋來歷無從詢鐵冶漁溪市中多學者舉業棄之如土苴吟詩白日費工夫勸君自此知趨舎山水仙鄕出人物課書𨿽少多簮紱黃生雙眼自超奇莫遜此刀持待兒大書闊榜爲易軒我更分毫細討論名場變易須容易不到艱難過禹門

和琴薫閣

閣倚琴薰誦子虛果然少壯入鄕書未遊唐殿哦詩句且把牙臥海隅有據論文須博浩無根話性合驅除擢犀拔象塵埃裏把出重看是捷途

賀仲雨斗門

濯錦江邊唱絕彊孤靑和者亦防襄歷年𨿽久地相逺在寢豈止升渠堂縱能帖石防頽防隨寓幽居供賞翫何如是處斗門雄莆壤萬農生贊嘆莊周笑我機械深夏王見我須賞音莫道白頭猶未遇等勞一片活人心

東林春晚作

團欒四靣山我住一山裏相距能幾何開方只百里日月出東西星辰運終始雲霞千萬狀煙雨無窮美誰雲天體大仰看全於此窮儒治生計富盛誰與擬新晴麻麥秀擁戴峯巒起牡丹芍藥歇春意濃未巳野花悉力開白者眞珠比薔薇及寶相爭鬭何綺靡藩籬成障幕村墟化城市世上豈寂寥俯仰昧斯防芙渠開欲來黃菊日可指寒梅卽艮卦爲魁向年底循環無了日物物從頭理康寜不相放臥病爾爲爾

平步樓

主翁面貌不堪誇卻是書中意味華因地成樓平似陟開林見樹直仍斜竟日淸幽來佛寺有時問答覺人家厭隨權勢貪情話算殺肥雞愧滿車

劉騂子初冠勉以詩

汝爺十五初裹頭桂堂讀書從我遊汝今裹頭恰十五兩載東林就規矩我身只是前時命汝家歳久無衰盛族人快活羨汝爺汝又勝爺好情性瑩徹溫柔好性情更須奮筆趨前程苦思入神方得句才如諸舅豈無甥

叔嘉叔平旣斬衰祝之以詩

大兒年十四三五不知八源流於其母造化何太察小兒十歳周松竹不知對吾休置奴婢天遣供井碓我昔訓童多虛受人家怨愚智暗中分何以償渠願怪我自生兒寒窗仍未睹親朋責我苛誨之非莽鹵易教委虛談過庭秖取笑誰將蝴蜨飛勒作秋蟬叫廼舅久從遊村巫語又聴身死欲葬埋發掘安可憑兩世太平山此墓何人主有房旣分無息堪應舉農商攀不及矧乃君子儒生前聊爾爾沒後眞卑污他日主我喪通經得兩郎試之以巨創整整到大祥願汝且康健送我歸山崗

貧病

正圖奔走救寒饑喘那堪力已疲意是無錢休買藥情知有命不求醫舊恩莫報空懷念新識相逢淡更宜多少貧交書畀我觸來又得一篇詩

李氏園

開方數畝地委曲多門墻咫尺闤闠間縈帶谿山傍入巷見顏子簞瓢想淒涼變化若夢中忽成摩詰莊主人華副實好遊心不荒引水灌花木築墻收稻粱六月無暑气池臺足徜徉日斜畱客浴淸淨如寶坊迥迥過天象艷艷流坤光暫來吟未到畱歸作者囊

試黜題盧子兪所居

門外冬靑八九株去去株間各丈餘晚禾翦穂上囷儲黃藳堆兼緑葉居老夫晨出觀道腴攜笻邐迆來東廬世界在前君悟歟饑寒火宅飽華胥主人慰我下鄕書謝之飬生只業儒𨿽然鄰酒欠錢沽粥飰可以供朝晡四壁𨿽然一物無半年聚稈爲薪芻但愁賦稅吏追呼鞭撻白丁省限逾

斂石堂頭有老夫善排遣之語因答以詩

本來無悶可消除生死窮通一任渠若到於今更排遣讀書何處是工夫

伯溫索詩賀令姊夫生朝

一生開講度殘年紏者勞勞與辦錢恰似叢林充化士歷多世態得眞禪忽教衰老親題防也且低垂敢自賢隨順卻遭開眼白屈伸誰識艸經官催租賦鞭笞急家乏樵蘇色語煎節序酒殽𨿽可廢妻孥溝壑恐將塡不成底事空歸去別問良媒解倒懸樂內太深顏氏子生朝索賀郭郎篇

謝丘伯已送酒芋

二劉兄弟𨿽可語其如斛靣已尖量天差一婦各監系跬步不容越隄防羨余置產晨夕忙老夫押花亦歸疆縉紳意態生堂堂苞苴來往堪嗟傷僕夫方遣邸音到疾足追回他送將跏趺禪伯坐髙堂棒喝驚人宗防揚東家小兒廸功郎羞茶饋乳分名香先生方寸古書藏有時夜半開晶光溫故知新滋味長欲傳對面無承當蹲鴟三十新酒芳忽然餉我非世常何以報之愧空囊百尺竿頭與翺翔男牽女挽細君狂不放逍遙隨老莊

聴雨

逋負關心糴穀償麥苖準擬貼春糧連宵不寢聴微雨錯喜檐花滴數行

元夕同社眾攜燈上山謁神祠

城中簫鼔閙鰲山燈火千村別一般今夕崔嵬行樂處向時模仿仰頭看

聞雷

先春三日已聞雷驅得長空一雨來莫問陰陽今失序磽園且喜趂犂開

壽山種柑命名學圃

數畝崎嶇帶寺傍水頽沙石古來荒住山有道神通現學圃成蹊鬼魅藏每隔歳華畱碩果早從春事媚幽香黃橙緑橘眞堪詠勝是長年引興長

題林仲雨皦日庵

詩仙庵未作與我話庵名素髮來爲客朱甍始落成變風情性語皦日死生盟君老身猶健雌埋一劍橫用餘子畏韻其詩有警句云若知瓦礫眞成道便覺珠璣不屬君

少長城闉老一村平生好語不曽聞百年馬鬛空埋我三載鼇頭更祝君幸有鄰僧分隙地豈無座主識雄文須防忍死攜笻立更看崢嶸足躡雲

聴吳畢聞講杜詩今夕行因效釋子偈體成一絕

春秋皆貶事無褒莊子思之意若何下筆便爲齊物論大家命酒且髙歌

幽景

山海吾鄕備移供不厭餐恰如行建劍幽景享多般

樂軒集卷二

欽定四庫全書

樂軒集卷三

宋陳藻撰

詩

次韻回叔經

從來剽竊爲場屋直是無繇識古書屈指罕能官顯達到頭剰得腹空虛君今身計非謀祿地有人耕免荷鋤髙適學詩年更晚才名何患不相如

喜雨

年登猶借米船通去歳那堪一大凶人死多因饑後疫秧焦爭值北來風晴空又似驕陽起罄室誰支此患重甘雨連朝𨿽未洽蒔田漸喜澤邊農

詠陳和伯母墳嘉禾芝艸甘露之祥

慕親五十嘆姚虞況是行年六十餘方執母喪啼若孺𨿽居禫制飯猶蔬天存屋漏人純孝曉到墳頭暮倚廬芝艸嘉禾甘露應少爲嫠婦解生雛

除夕

歳晚民貧百物廉無錢堪買亦何嫌聊將送酒呼鄰客淺飲三杯不用添

盧北山元夕

社屋相忘鼓笛鳴空村步月興堪乘何須更要鰲山立野燒天邊勝看燈

遇事有感

命薄世仍貧如何避苦辛姓名聞有我忠信話無人哭死堪多舊論交笑一新聖經誰可愛場屋散天眞

橫江亭

東注流求日本波西吞金翅玉融河好開亭館延三益橫截江潮看萬艘此是人煙生巨海莫辭鮮食送新醪网山勝處名賢迹隔水相迎立兩坡

剪春羅

隋時宮女逐流波尙有精魂在處多待到百花零落盡從頭子細剪春羅

送郭定夫

相看無可分逺適無可錢但向主人家杯酒時同燕交緣何太淺春風方識靣子行歸有期我老魂將變後防信難思𨿽在殊州縣史遷南北遊值我鄕邦彥話間及死生亦足知深眷石城伴梅福共祝天和練

送張謙父往潭州

八卦重來夢一周人生更得幾年浮看君矍鑠猶堪展似我龍鐘只合休淮廣早供詞峽興湖湘畱與髩霜遊還鄕試問同庚客剰有頭顱話舊否

書懷奉簡張謙父

浮家官道傍日夕逢佳客無錢可用丹有眼非開白今春寧逺遁往歳多慚色一飯不能酬饑來祗乞食才華張八老老昧幽居僻邂逅出新醅慇懃如舊識燒筍美鮮嘗買羊甘貴直畦蔬繞舎生園果亦堪摘看君𨿽貧士與我同庚袠夫何造物偏格我彊其力

贈餘子畏

相識紅泉舊日多年年地上漸消磨眼靑好我今無幾頭白逢君喜若何縱道索居無伴侶卻能黙悟自雄豪細君掃去牀書怒笑答爲儒合詆訶【子畏和云世多畏路嗟予怯天有危機柰子何】

子畏惠詩用韻酬之

老慵秖合在雞羣變化那能慕海鵾壯嵗親朋多死別窮途造化與生存欲尋衣食愁無路卻被妻孥怨少恩健筆期君今落第相賙未得剩空論

送蔡伯畛往潮州四首

迎侍𨿽然勝左遷戀鄕畢竟怕離筵讀書不合能譏佛罰向潮州住幾年

聴說漳南象窟間如今行路不愁難黃茅靑艸無人處多有軒亭好缷鞍

似我生男父合貧腰斤嶺上解求薪君今有子爲官去何憚防家踏路塵

向來一夢兆孤靑還記伶俜過驛亭今日此行非昨日他時歸騎想掀騰

問吳叔經病

向來風月已傷多誰料中身更被魔萱艸別非資灌漑桐音何事不純和人倫自古無娼妓世態憑渠暫笑歌若是此身能解脫掃除藥餌病消磨

贈髙待聘

某自爲童子居城郭間多見老儒奔走窘急之狀皆是彊壯聚徒鋪席閙熱者及觀其下筆則已顚倒錯亂實有取窮之資今吾兄年髙而才益壯乃亦在若人之列此向所未見者兼自及晚途親朋凋落亦無援助興感於懷遂成古風奉呈

待聘先生二十六弟子滿堂修幾束下牀一面月幾千有客市防錢別錄爲兒不誦杞菊篇舉筯欠魚須要肉老夫弱冠奇一秋飄零來問君平卜先生稱我有雋才滿縣靑衿皆拭目一日僅能赴三飯折簡叩扉知幾幅今夜酒移明夜醉淩晨乞展黃昏速四邊延我入師席席則有餘身不足髙子行年已若干更度四期心從欲月錢只直曉防心薪蔬盡此攜兒畜抱書誰肯訪吾門看君有是猶霑祿井泉比舊百倍深汲人綆短無麻續時去技精分愈窮時來淺學難逃福販商射利偶贏餘便詫巧謀能潤屋莫待黃金當散時舟車到處遭顚覆

龍嶼偶作

年少彎弓中鵠心到頭衰暮也沈沈有機悟道書篇嬾無事關懷睡思深跋扈笑非當日態低回靜向此山吟撥來自有洪纎韻牙是天工我是琴

夢故人

死生休道隔幽明夢裏相看話舊情幻出他誰眞靣目莫教總是自心成

黃景詠七十

我才弱冠出鄕閭日漸回頭舊迹疏惟有鄕閭才徳士記在心胸如記書老來乍作龍門客臭味訝君多似渠講論前軰三數公果然少壯皆羣居因話隆興乾道事恍惚此身棲故廬廼知場屋非巨网卻放鯤鯨爲逸魚不得浮名須得壽人爵何如天爵有談禪防意一二言遣興成詩千百首气淸形瘦力不羸緩步登臨快如走夕陽曉雞神愈健端坐縱談誰解糾今春七十休計年此是神仙人識否生平但看神仙手何曽把錢弄升斗

黃景詠夫婦七十

身形淸且瘦乾坤一竿竹欺雪可千年必壽先五福易道古難全陽九配陰六先後期月間唱隨來相逐夫天君職閒婦地臣勞服觴詠恣優遊生理閨房熟今春古稀防元夜增和淑二老出勸酬笑談相往復織女戲牛郎輟耕歸辟穀仙翁答王母蟠桃眞勝肉

薌巒

香山白樂天香艸荊屈平釋氏定而慧道家直且淸儒臣司爕理至治薰神明不然巖谷間亦作蘭茝馨鬱鬱若沈水茫茫夷島生人從韓壽徒去就焉知輕詎如賢達門气類全精誠鮑肆不肯入結交皆羣英男以芳自持女以烈主盟時𨿽付衰歿久亦騰褒旌自古葬枯骨阿誰埋令聲所以薌巒上遺芬始崢嶸一字可爲諡雙魂無愧情寧馨把仙桂已在月中行迆邐銜雞舌筆花對長檠紫薇引當坐紅藥歡相迎

送郭定夫往江西二首

去年誤作送君詩卻又論文得幾時今日溪邊成話別榮歸早赴北堂期

石城少府自公餘拄笏看山問老夫向道封胡羣從宅馮生不到食魚無

送黃欽之赴廣州鹽稅三首

地气周遭逐處流五羊漸已似中州海風吹斷山無瘴炎月何妨作宦遊

莫嫌徵稅太喧卑尺蠖將伸用屈爲好趂江西趨召命此詩兼送入京時

一族名家叔度孫同時入嶺五華軒使臺帥閫終須到官職髙低且暫論

謝丘子中惠詩

髙叟生來五十年方知弄筆學詩篇此翁甲子才奇一吟詠看看到適邊

寄黃景詠

仙翁早歳學吾鄕我到衰年客仞墻栁下和風今有惠江西詩派又傳黃幽居眾仰仁山靜黙坐身回佛日光人世大都如夢覺𨿽然如夢話難忘

暮秋閏月平步樓口占

恰已論心四十秋朱顏化作素絲頭種田有獲須知足應物無貪亦寡尢浮世欲回殘夢未男兒休管讀書否任他門戶隨時變尊酒相逢且勸酬

西軒罷齋暫別先後進諸友

菜羮脫粟布襴衫酒肉隨時亦飽酣生理傍人那得見泉源在我久彌甘此身可是陶成器來學須教靑出藍若要防禪垂一問也勝削髮禮瞿曇

顏伯溫生日席上口占

今日開筵賀始生來年今日辦西行後年壁掛登科記今日人看指姓名

送谷準羊肩賀伯溫

曲江宴罷注官旋親舊肥家有酒舡我老學農𨿽未遂谷分一石準羊肩

西宮中夜聞紡聲

半夜俄聞踏紡車鄰人如此解勤家東奔西走方來憇驚覺眞知何處邪

別林肅翁

吾鄕人士多遊江浙其取靑嫓白便以資身肅翁此行乃一鳴鐘矣小大隨扣榮駟橋歸亦分內事然吾人以退爲常且作覊中寂寞語以餞之云

滿懷裝貨出門前多寡相酬應世緣取友無他惟防理逢僧秖此是談禪樂生个裏眞慚愧用向稠中足裹纒便謝化工分付足莫言行李去蕭然

讀東坡玉糝詩因成一絕續去年芋莖羮後寄丘林陳三友

味有酥陁出自天芋成玉糝卻同然此羮若使東坡見尢怪枯莖化得偏

六月望夜紀飲

年老聊依年少遊月圓庭上似中秋舉杯問月爭多少一度猶行甲子周

贈許秀才

祖工儷句集刋行業販儒書乃父能莫恥向人傭作字世禆文教後須興

寄楊南仲

君思家世質云此閨閭華我知財貨裏自出人驕奢先翁非勤儉安能美生涯兒郎不鼓舞造化無萌芽從今君已悟拈骰入諠嘩結棚妝俚戲達旦聴淫哇

書子誨所寄詩後

搖膝支頤體漸康入門已作白家香從今休傍官人俗但向林泉呼二郎

詠子誨門外荷花

門外芙蓉未肯花西風彌月露多華我來爲客如相約細沼同時十一葩

朱叔淸小樓謁名並詩

望舒𨿽是月借作此樓名收爾萬家地歸吾雙眼明規模成巧小景物散縱橫人若無髙見虛空柱謾擎

叔淸畱飲座上感懷

十夜不相見一見又如初兄弟無人在交朋卻我余矢弧皆後掛銘旐競先書有酒堪畱客悲懷且掃除歳晚朱叔淸樓上談詩話佛飲酒聴琴作

歳晚家何處因循未得歸本無愁可遣寧有佛堪依翁子談佳句郎君撫妙徽剔燈聊共醉明日又分飛

謝餘子京驤惠詩

晝同學歷夜觀星壯日情親忽老成莫恨異鄕相見少一來人物一番更

逺來無物示拳拳到老生涯尙闕然坐久但貪情話好又勤雞黍費囊錢

題吳景恬寫三傳正後【叔謨子】

乃翁催我傳春秋及我書成已合眸有子傳家何可憾夜深燈火問東周

謝王爾瞻爾中惠詩

兄弟初年事网山髭須未出正童顏我方盛壯今羸老多謝新詩敍舊懽

久不到黃石故人相見多喜餘紅顏吳世執友諭之霜柿謂其熟而將墜也

年將四十客莆陽丱角相看笑語長今日生男行冠禮老如霜柿又逢場

謝余薦鴞聴易惠詩一首

向得追隨父祖間此來重結子孫懽自嗟三世須防見不有餘生防遇難詩社已收風月美舉場秖用粃糠殘百錢聊買時文看容易如君直換官

和林君作起叔梅詩韻

林逋沒後幾星霜苦要吟梅弄爝光兩處湖光看共色一家詩句嗅同香花開再約談白駑老那能逐乘黃又恐來冬隨計吏仙霞不管似羊腸

劉躔父生男

生來長誦老夫詩那可無詩慶浴兒得巽曽吟吟是防果然先偶次從奇

賀叔嘉生日

一子累輕婚事畢如何學易已皤然天無快活除君壽任待皤然也百年

賀劉直之值攺官

公車五剡得京官俗態營求有百端但看樂昌劉令尹了無一語汗人顏

里人歡喜看榮歸兩僕藍輿自有輝勝在宦途無事業但將裘馬詫輕肥

少年場屋有程文但見髙才迥出羣今日江邊看道骨世人涵飬罕如君

日者紛紛步五星諸儒言命亦相承大人雙眼如明月照出毫釐不肯憑

賀丘煥翁南歸

三十年前八桂歸西江舡上每吟詩廼翁收拾傳尢切令子經從是果非渡海卻休賢季路論文想勝謁羅池此行況有如臯雉藥裹拋來自畫眉

劉公父新理花畦約賞菊因成樂軒行

舊屋早易主新椽辦無錢帡幪托親友蹉跎經歳年碎累入安宅隻身出隨緣引腹掛蛛网移檐餌羽鮮所愧歷遊賞不勞攜饌筵美名吾敢僣茂實眾推先但名長樂郡誰擬地行仙玉融未徧眼銀髮久垂肩何況縣十二欲周里數千軒齋或寄寓宿食輙畱連公父白日暇後園淸興牽種花成趣易席艸覺情宣犬雞交巷陌風月自林泉匼匝山圍野晴明霞散天紅茰把𨿽過黃菊采猶憐詠我昔文賦泛渠今酒舡

淸暉行

主翁不解飲安事園池遊從知蓮社侶所樂在淸修我憶少壯日未多禪悅優獨醒對佳景愁紋上眉頭四方觀唱禮文辭防趣幽我膝固不屈彌陀暗相投葉吹光亂轉花覆實泉流此外無國土靜中反身求湛然眞賞妙誰肯尋糟丘

宿淸暉

禪家自古分人境心地明時境始明榕樾交陰墻內外卉花散采路縱橫築臺勾引江山入鑿沼因緣萍藕淸好是炎天亭上宿便爲淨土國中生

經鉏

兩間陋屋牓經鉏經是心明鉏是蔬種果始初花可翫繞墻藤蔓實堪儲若能棲止身爲鳯何必奔馳食要魚人見此間無五畝誰知藝圃本寛舒

過盧子兪

番番畱我殺雞多老齒如今不柰何本是年凶甘隔闊論情非爲酒來過

賀王嘉玉生日

九袠初開二鄕閭敬老成今朝壽者出明日聖人生孫重勞昏嫁奴猶課耨耕乾坤無暫息翁嫗合營營

次韻林君則惠詩

湖水當門四面山旁羅書史坐中間他人共我何曽有造物於君本不慳況是早教緣累少便知晚與歳時閒餘糧摸得鮮魚煮大勝簞瓢陋巷顏

感舊

憶到渠來憶到渠滿懷無限不刋書獨行總是同行處剰得長年剰得吁

鄭汝則七十

少壯同時事网山幾人別後鬢能斑古稀慙愧今餘四君已平頭一醉歡

贈陳伯融夫婦

才子治春秋推尋命氏由果然佳偶遂夫豈俗人猶話自文章出身從勤儉修老夫歡喜見舊與兩家遊

辛巳大歉

村邨無米歳何堪我到家家有酒酣自昔略經三兩度似今未見大生慚

辛巳歳暮宴陸甥子由家

吾妹嫁時狼狽甚幸皆存活得年深有男買屋棲遲喜見舅開樽爛熳斟歳值凶荒多餓死我慚溫飽更酣吟還鄕日少生難保敢覬今番一話心

辛巳歳晚上墳

偶然空手出州城薄有田園住福淸晚得次男陪筆硯秋隨舉子省墳塋過淮不擬成僧去掛紙誰能接迹行多少隴頭無祭祀此來猶喜剰餘生

嘆問塘東一二新舊

數畝荒田不解耕老年場屋又無成更堪風雨飄搖甚告放渠儂與養生

閱世

道理初從紙上求因而處世得優遊於今但閱人間世自有文章筆下流

辛巳秋後訪盧子兪作

本是吾鄕少富藏五年亢旱太難當麥苖俱盡村如洗蔬芋全無市亦荒笑我擬爲饑莩去訪君那得酒肴嘗更生一見眞歡喜忍聴他人尙絕糧

食粥絕句贈盧震夫

古甆大椀今無有特地凶年洗出來滿著十分牛乳粥客思喫盡鬼神猜

戒買墓石人

盜拆鄰墳築已墳價亷石大且輸君莫教孫子無如我自拆年時也易聞

楞伽經

若向他經義已詳此難成句也何妨昔人誤防經文防更不回頭狥故常

過桃枝嶺

兒童嬉戲向比鄰長見桃枝出郭人七十五翁方過嶺回頭舊事總成塵

九峯過重陽

算來七十五重陽無酒今朝對菊黃記得蘇杭船上坐一番醒眼詠詩章

登髙卻是今最髙九峯寺上誦莊騷茶話恰宜湯餅素滿身風癢怕村醪

謝鄭如之送酒初十日

俗緣不許伴僧齋錯喜重陽避酒杯誰擬衰翁對衰菊黃昏猶有白衣來

謝九峯升坐相畱

重陽七日月當圓髙坐禪師祝萬年夢裏五更聞齒錄凡夫有罪是貪眠

贈九峯老

佛土仙家本一般松庵海上住三山三三演出奇峯九生气元來萃此間

九峯僧房看山

寺前寺後木彎環殿裏莊嚴佛一般衲子開窓還禮拜生株何用巧雕殘

九峯防菊

平生尋菊未曽遭直上成叢一丈髙防處禪房驚老眼滿堂佛像自森羅

送陳智叔舍人赴召

紫袍入手閏兩周黃紙除書作郡侯後薪莫訝還居上巨魚直是能吞舟蕭何乃知天下信魯人只道東家丘到了公評難嫉忌逺皆敬服近何尢器識髙明官令顯羞作軟媚隨波流膽略肯因權勢屈事機果中日前籌鴻飛似退正仙翼不蓍不心有眸兵形敵計何英識脈絡豈從經外防友於根自惟孝發論語尙書政所由君於骨髓已先得字是皮毛剝便投彊收老淚且分袂情共斯文苑囿畱

吾鄕有李明府其伯子襟懷夐然世表某早知敬慕長誦諸人今老矣輙韻之以貽其子孫云

廟食於莆李長者變海爲田散郊野福宜孫子百千年家甲三山總文雁西城一位京朝郎官𨿽未顯善聲揚伯曰孝純遵義方潘安容貌心防莊幼小摳趨父執時掛口何曽聞是非到了交遊如一日肯學世情隨盛衰我頭半白言稍傳晚出要教識前賢暌逺莫能修世契擬將下筆無由緣喜今有便歸鄕多吾侄春中偏飲和老去舊懷因稱敍吉人與就幸如何滿眼各爲君父子誰憂平地起風波

歳除僧寺看寫疏作

元正祈禱萬千般縱道聰明聴也難料得鬼神應喜我不曽投疏一相干

首正有感二首

憶昔吾鄕入首正衩衣街斷小書生紫衫來去今無幾恰似當年冠帶行

聴說從前我未生知書不許衩衣行平時街上齊冠帶況是人間歳節更

口占寄林子六【君則】

日月相催不放遲寄詩又是去年時近來未省開懷否還似從前尙皺眉

寓故里大中寺值朱起蔡同宿數夜

壯遊初到鄭公鄕與子吟哦古佛旁老去同時人死盡那知來此話僧房

上東山墳寄敬之弟

東山零落古三丘力薄那能抑得周賴有阿連霑寸祿我慚到老一來休

癸未生朝躔父公父以酒殽而華其陋賦一絕

家貧何敢話生朝多謝開尊慰寂寥要迹一杯辭不受但需拙句作瓊瑤

中秋

詩書讀罷問耕牛待得時來死便休一帶空村無潤屋聊因社肉作中秋

次韻源仲八丈日理之作

眼中皆道境墻內是君家樂處元無盡吾生任有涯

賀四五姑七十

壯歳貧而旅無家可語歸見多延酒饌躬爲補裳衣頭白諸親忝心丹百事違何堪持報徳但喜母年希艾軒老先生文集刋傳上以揄揚其問學下則得佛家以法布施之意前後數君子有是志而不果今日薄西山幸一見此喜成古風三篇以賀後來之有作者且述下悰云

老艾先生歿駸駸四紀年衣冠常嘆惜文字合刋傳東巒乃猶子遺槁掇拾全网山𨿽上足無刀堪雕鐫從遊今殆盡錄藏多散捐裔孫韙君應發憤起收編甲集且流布俸微艱得錢晚春題壁去名姓輝藍田制錦增廩給乙丙尋踵前捜羅必盈十但祝君髙遷我老不可待權輿已欣然

夫子刪詩去流年近二千何人悟芣茝此老獨遺筌活鯉收入袖化龍騎上僊傍看休發問無語堪相傳假令托忠恕投塊答僧禪依前提出後未誰知的然給還上手契各認落江田

蚤歳過玉融悟逢陳叔盥曽待艾翁來國風話長短忽聴誦采蘋玉川茶八椀因入网山門多捨莆陽館今喜文集行源流心事滿頭顱七十六見此抑何緩百爲信有待立志如君罕良晤向三山夤緣非偶款

樂軒集卷三

欽定四庫全書

樂軒集卷四

宋陳藻撰

賦

菊花賦

律中無射兮其聲商以髙金飈遒勁兮朘百艸而薧膏淸灝流地特形一毛酲方蘇於舊荄脈已奮乎枝柯津至有涯葉窮秋毫究舒厥盛蕚布嗷嘈散散黃英其情若何土階茅屋明良賡歌富貴不淫淫非吾曹禹食菲兮溝洫勞湯徳且慙孰恣於遨艱難王業周琢而磨身弋綈兮道徳麗心經理兮投厥戈曉露團團兮曷璿旒之孔多數君恍其胥防兮觀濟濟乎上袍坤裳之徳弸中彪外兮藹相輝而蕩摩寂寥兮瀟灑屋籬兮山阿匪陶兮愛汝乃汝兮則陶蘂含章兮叢婆娑振振童子標格非凡志淩穹漢迹混蓬蒿展葉敷華玉宇澄虛靑靑衿佩以翔以翺崇臺顯榭低回苦思或謙光而抑抑柴開蓽戶體胖心廣或渙發而囂囂或煙帷月幌緣詩太瘦鼓舞吟哦幽姿逸態層崖峻臯寧肥遁兮與決科千菲萬艷其藻固掞天庭兮名圈兮利牢貌爽而臒意肅而豪甘忍饑以香亷疇撐腹而臭饕芳譽籍籍聘書徴入警峭嵯峨有人若我異彼惡艸誰賦離騷秦筆以刀嗟俗吏之滔滔者哉爾其歷蘭省步華館坐邃閣兮正祕書之舛訛審直辭而貶褒序庠潔己以爲師揚徳馨於俊髦徜徉容與乎金閨玉堂之內判花視艸芬馥兮酷烈秀茂兮森羅霜臺凜凜胡斥非慆三軍出帥靡頑弗鏖作秋官於圜扉刑自嚴而不苛上公𨿽尊吐哺迎客誰飫豚羔賤貴者時吾常未始攺兮委委佗佗如山如河太陽正照襟袍惟冷齪齪庸流微風生濤肌膚可萎气焰詎可奪兮縱十九載於匈奴漢節不放而落旄重九良辰運來難逃舉世我趨榮傾敗荷惜哉寸晷容易蹉跎明日人心棄我粕糟然其衰也亦國老之皤皤諸年少其焉如太子安而不他是故歷代議養執爵余飲先萬乘而酕醄毛嬙麗姬鬒發如雲選花插髩吾不使遭讀書之眼翳膜生皆神入其眶耿如秋波或乃三枝兩簇散漫疎成騷人墨客適爾相過千株萬朶間以他卉王孫公子來往如梭繁盛滿園一望數畝良金幾籯敵此富有非天下之至貴孰能與於此哉萬物備我不藏不韜得之者性失之者魔愛玩不已三嗅而作吾執吾友邪揄咍呵遂相與言不知者從乎優婆采而獻諸蕃夷之摩訶知之者從乎孟軻而訪於酒糟也辭曰饑有饌兮丹霞拖渇有飲兮涼雨沲魂𨿽悅兮亡血臊精物何產於厚地兮全一淸而予操予將辟穀兮矧雞鵝專餌汝兮亶至和寒無用兮衣蓑白日上升舟兮誰篙奚待尋乎海山兮六鼇徐福去兮空回艘彼不火食兮防仙杏與蟠桃或棗或栗兮或蒲萄飡術之實不若飡其華之效頃兮俄乘羽化兮辭舊窠朝玉帝兮履鳬靴下視塵寰兮天慕我不及嘆白頭兮悶搔

梨花賦

絪緼無涯孕精產荂九旬流華四月孔奢有匪浮誇花外之花爾其娟靜閒暇以窕兮敷舒幽貞其淸皦兮恬淡瀟灑委蛇淳雅美不邇麗素不鄰野若帝厭爾眾芳之淫冶我宜錫其純嘏者耶濯濯春雨皓皓華月彼質而靜彼淡而悅或依於葛我所執兮或俯於藻我所拾兮祠庭閴寂樹英宻祁祁僮僮如出而入奚素絢以比容徴彤管而名實夫大竅闔辟冶至靈甄無識蓋有暌性而合質者耶於何后妃兮似欣欣乎晴光余將歸寧兮眂滌濯乎衣裳流水之陽古公胥宇乃攜乃姜不容不妝後脫簮珥露諫宣王煙之蒼蒼靑障於張解圍小郎三三兩兩寒窗之傍恍兮文徳散帙於中宮左嬪摛思於椒房函如六齡之鄧衰若大家之班或乃暴風淫雨赴死無懼生兮貞女歿兮烈婦於嗟牡丹彼美芍藥胡爲顏色可與娯樂丰丰褒姒艷艷驪姬君以爲妍人以爲媸花百其試予玆懿哉辭曰匪冬而雪匪夜而月香山何人題我太眞江之永矣不可泳思漢之廣矣不可方思

桔橰賦

漁溪之民兮桔橰一日不雨兮則勞土旣薄兮沙石多水鑽鑽以下篩井湊湊而湧髙十日不雨兮因廻數而損泉巽之愈低力其倍宣晝𨿽給於西園夕恐焦乎東田自甲至戊惟丙能眠夫婦蓬黧如蠻如猺太陽升兮畢炎燒嘉樹在前若秦皇漢武兮慕三神山之絕遼已而視瓶中之粟曽不足以禦來者之一朝思弗負於債家秋已竭其膏膋幸而禾稻成穗雷腹有充舉手加額慚荷元穹彼彎射虎之弓兮恨侯印之阻封援賦鵩之筆兮少爲傅而曰窮潘嫌宦拙兮達早羽嘆天亡兮戰工長卿不文犢鼻皆可仲卿凡者牛衣足供作進學解者非韓愈耶昔有解嘲之揚雄言若亡憾兮意則由賜之不容斯可也世莫如漆園之憤悱兮羌托辭於苦空場屋之士戚戚未第乍登九品立俟隆崇紈袴之子厭厭肥甘率然一飯怒冠髮衝妖艷之女羞與醜婦共牢而食安得淮陰壯客甘絳灌之雷同者哉曰聖曰賢爲顏爲孔已𨿽樂以無尢人至今而屈訟造物者起笑而爲辭曰賦汝厚兮責我深隨自然兮吾何心謂渠能兮昧矣謂渠素兮呻吟不若吝之兮均桔橰而後食庶無僥幸兮豈聞相怨之音

惜別賦【並序】

漁溪諸友丱角相從或相識乍離乍合今歳偶聚向時未生或初生者長成而丱角有逾壯齒矣二月始集講論未幾槐花將黃次第分散餘世事已嬾筆耕亦倦日嗜啜茶飲酒逍遙行坐締玩溪山之勝耳安能激厲諸君哉閒撰數辭彊名之曰惜別賦

場屋微名舉世營營有貴於己在人者輕人疑餘兮未貢余已官而攺京買臣行歌咄哉小生爾旣朱輪孰與原憲終貧兮自得之榮況乎乘堅策肥旌旗擁路於靑史兮無聲噫天垂月兮山吐云靑艸死兮地懷根一枯一茂日代乎前皆仁气之絪緼嘻哉諸君世務紛綸來歳之春想無暇畱醉翁兮談天地之醇六經諸子百氏兮槪妙道之所存茍惟綴緝編類以得失爲悲歡𨿽同居而白首亦奚由兮愈親

樂軒集卷四

欽定四庫全書

樂軒集卷五

宋陳藻撰

記

復庵記

余客姑蘓且半載罕相識者竊自笑曰丁寛易不東矣歸念頗濃陳氏子年逾弱冠吾鄕大義譜也先世之淛宦而家焉近牓一庵爲復請余文以記噫俊甫未知復之義耶能以名其庵謂旣知之奚請於余夫復之爲義大矣哉揚子云太元嘗發之曰陽气潛萌於黃宮信無不在其中此萬物孚也人一善念動於肝鬲則爲百行之原用爲階以升於天及乎天則階爲筌是非階也焉得而筌之乎天𨿽無窮卽是昭昭之多也且在六十四卦之易爲復在一卦之幹爲元今子取而題其居以復知之耶抑暗合之耶知則請充之暗合則請思之顏淵何人也俊甫何人也有爲者亦若是不逺復無只悔元吉豈千載而上一顏淵而已哉二也四也防繇之系孰得其門文王周公旣大辟其門夫子象之又挈其人之手以入孰拒俊甫之來哉惟恐望之而不肯入也若夫頻復猶可迷復可乎哉俊甫貌古而言朴保無是也前言難盡俊甫果有意乎幸勉之天髙地厚以是一復爲泰爲壯爲萃爲益舜不得是無以鼓南風阜財之琴禹不得是無以歌九功而敍九疇黙坐其中而細惟其義則斯須六合斂而聚見於一庵又俄而盡歸於俊甫之方寸是其樂也庸有旣乎嘉泰壬戌季春朔日合沙陳某記

筮記

龍以土冠余降之年紀三奇二吾惴焉十死詢之八九無半百父母不克大父母𨿽誰守豈不懷歸有垂者槖槖我亡垂峽門衝衝金翅玉融故鄕兩驛有山名鐘故人不索租我乎渠渠曰有妻子其頥箕以虛祭於墓歲一至三歲防再至有一至焉者我惘惘然無意於人世也日忍饑誦經爲無蘭之馨鼠肝而人形玆焉惟香火是營茍可以逃三千之大刑而已也噫徯非尫尫誰撲吾顙道也僕不敢艾吾余將有逺行筮焉懼夫妄也遇需之井其繇曰利用恆無咎易窮則變吾窮矣奚其恆更筮遇大畜有厲利已嘻吾已則那於虫斯房於鳥斯窠匪齋匪精筮其不靈三日齋七日戒蓍兮其徵繇不云乎咸其腓防居吉是猶夫二者兆也盥手祝蓍曰再三瀆瀆則不告今予決不敢嗣有瀆筮告之井谷射鮒甕敝漏泣數行下歌曰筋骨徒勞誘人者軻我躬柰何遑卹其他又歌曰郭外無田顏死道邊我躬不天遑享其先日者遇焉問何故語之故曰筮某事也𨿽萬不兆足下越樽爼而代之夫造物者使各業其業生其生我司乎鬻君技乎售君畱金不信三揲之初遇屯卽鹿無虞惟入於林中君子幾不如舎往吝次來之坎坎險且枕入於坎窞勿用三曰明夷於飛垂其翼君子於行三日不食有攸往主人有言日者駭畱其金我申我歌適空虛而逃壺山嵯峨下有蓬蒿飡松栢以免死兾將來之有遭聞人足音跫然而喜三子者束書從我遊其咸孔多

避喧記

丘永言屢謂余曰防哉貧也弟子不貧則無此見貧亦何負於人耶余黙知其進於道荘周以造物者爲大宗師余謂造物者之誨人亦無他術貧之者其一耳彼其富之者乃其不屑教之者也𨿽然能受教者亦鮮矣丘氏子其可教者耶富不如貧古有是語其誰進於是耶其誰可與防於大宗師之門耶子從防執孝經論語從余以發防時則其家爲三溪溫戶也及長有妻子父死母存鼎分舊宅孟中而叔南季得其北𨿽防事堂室季有其全遊觀無所子從謂今爨無欲淸矣易置於旁壤後庖之舊壁果木交陰面林泉而背市肆開爲竈爲臺爲墻則蕭然一亭焉不畫不堊命之避喧余笑曰喧方避子從何待子從避喧耶答曰不肖不甘蔬糲不羨布褐則冒法尋喧而入求醉飽鮮服矣鞭笞不卹況於淸議安能靜坐斯須耶曰生之言然前言戱之耳故有時烹芋滿鍋或作鹽醯湯餅欵延老夫談笑其間而相與嘆貧之防也嘉定甲戌日長至永言因請書其事謹記

序

樂軒序

樂軒子生於長樂之西郭距百里爲長樂縣縣人舉進士諱落以邑稱僮僕聲落輙有刑今童子商防場屋駒老馬無憚吾諱落免乎樂軒子無軒長樂軒也故號樂軒𨿽然吾樂否也

送方孺春赴仙遊簿序

瀕海之民有曽姓者聘林爲婦林防依於伯母何何収其地利而婢使之及壯受曽銀百兩帛二十端諾其歸也以厚裝曽以書抵何速鬻林田吾欲得錢耳僕以錢十萬買其田三畝有奇余田售之他人曽之聘幣何旣奄有之鬻田之金何又盜其半曾訴何於縣何賂吏以免恐曽不勝無以得曾賂奪僕田而畀之嗚呼蠶則績而蟹有筐範則冠而蟬有緌林也嫁而僕爲之裝僕休矣聞者不平勸僕訟於上司民姦吏猾抑何其甚𨿽然居官者明則無是矣君之別也將聼民訟敢序以告

送逹翁赴潮陽序

庶民出賦以供百官百官居有衛出有導富貴於人而無慊者我能爲汝平曲直正功罪也民有頑而賦不輸撻之可也今民有訟名爲詣官而予奪之實在胥吏理防貨而不信是前日出賦徒以供無用之百官而今日之訟能不納貨於有功於吾之胥吏也哉釋老之徒無功而受施儒者擯之彼𨿽左誑然以誘民而得財百官怙權驅彊猾以窮追擾箠械叫號竭民膏血而不卹其貧若事則亦無與焉儒道之衰至是反不若釋老矣逹翁行且食民賦也能使民有訟不納貸於吏而賦不爲虛出者乎其行也序以訊之

送劉叔嘉赴太學試序

士之試也志於得詞之作者志於是果哉近歲之爲場屋也賦黃帝以云紀曰紀事取焉曰紀官黜之矣賦上聖垂仁義之統曰統一取焉曰統緒黜之矣聖人祖乾綱以流化則曰運與權悲乎哉隨時去取所主又多端也從其是萬一不得從其非喪厥守叔嘉與余逰數載矣今以待補赴於京聽吾言也𨿽往何益不聽吾言得寧有是哉𨿽然今必由是而後得未可知也姑因其行序泄吾憤爾

容膝軒序

形骸者精神之逆旅也宮室者又形骸之蘧廬也以逆旅而寄蘧廬妄乎哉不妄也是故環堵之室至人之所居一畝之宮儒者之所防逍遙寢臥其下而不以爲狹者何哉誠以方寸之大大於六合而無假乎外此孟軻所以食前方丈我得志不爲而陶淵明所以小容膝而有忘世之樂也今某人飬志而忘其形樂天而無狥於物創爲小軒命之曰容膝托余爲序予嘉其志而不得辭故序之云爾

晝偃廬序

劉徽之字叔猷結廬花圃謁名三載未暇命也一日讀唐人劉言史秋詩其末聨云才薄無潘輿便便晝偃廬余久客橫塘因娶劉家而卽居焉按塘東西世譜蓋從王氏光州來然自閩太傅存而上失其傳今唐書王潮傳所載劉行全豈其先耶人之族屬多散處言史亦其祖裔未可知也三五百年揣摩舊事偶或有中則取晝偃以名廬乃吾家故實不猶愈於借諸葛陶令家事乎詩曰豈無他人不如我同姓慶元二年正月望日序

勸戴伯陽歸鄕序

翠山之西有荒塜塜有亭亭有一人寓焉桐鄕進士也夏衣緼袍天寒緼袍且破夜無衾裯病累日晨起餒甚復臥日午﨑嶇上下往二里至虎丘求火歸爨飯成對案不能食羸困復臥矣於嗟戴生好古道恥今人輕利重義故凍餒及此生賢矣哉然任質直失通變傾心喜交故患難及此生愚矣哉余無家客食此土愚於伯陽而無其賢其窮殺一等非幸歟噫拙相似困相似余戚於心寢食興念思無以賙勸其歸而已生非不肖親戚閭裏憫其顚頓狼狽何哂之有生毋恧焉余有薄田余歸矣與其歸也寧不歸生歸乎哉再拜以別興而賦詩式防式防胡不歸防君之故胡爲乎中露式防式防胡不歸防君之躬胡爲乎泥中

無積序

斂石新戒嘉運謁字於余余聞莊子嘗以運而無積形容乎道故以無積字之夫運而無積者不已也已則爲積且人之一身其元气周流而無滯則五藏安平四肢和暢滯則爲積積之在內爲喘爲爲渇爲泄其熱焦火其寒凝冰積之在外綻而爲瘍之形且凡數十種焉甚則足以殞其軀積之可畏如此哉夫其在天地之間亦是气也壅積而不流陰爲水陽爲旱在天於日月星辰在地於五行萬物爲蝕爲彗爲一切之沴玆道之在气而其積於形也若是矣道而寓於人之百行也亦然運而無積爲堯兢兢爲舜業業湯之又日新文之純不已孔子之自彊不息子思之誠悠久如積焉於耳而不聰於目而不明於心而邪思於手足而妄動於口舌而滛言滛食是其於俗也爲小人無以爲君子況爲比丘氏乎佛者損之而又損其爲功也難於堯舜孔子蓋飲食男女人之大欲七篇之書所謂食色性也堯舜周孔食肉飲酒而有婦人焉佛則無是也堯舜周孔非不損而佛之損則甚於前數聖人者何哉堯舜之用窮而夫子生夫子之用窮而佛生堯舜能化一世之人而未能化千萬世之人夫子則能化千萬世之人故曰夫子賢於堯舜然夫子能化君子善人而至愚極惡之人明王不作夫子亦末如之何也已夫至愚極惡之人因嗜欲而爲盜賊爲弒君父爲殺兄弟爲禽獸以報烝佛以是故而自布衣蔬食之外一毫不欲焉蓋造物者生是相而爲是矯以正夫人矯枉則過正不甚不可仲尼則不爲己甚者也仲尼𨿽不爲己甚亦不能化甚小人者焉故佛爲是甚者以化甚小人者一日而不行其甚者是佛者道運之積矣今削髮而爲比丘佛之徒也茍食肉飲酒而有婦人焉則其獲罪於天地鬼神非俗人比也俗人飲酒食肉有妻妾無罪淫於娼亦無罪飲食僭侈淫於其非所有然後有刑比丘氏受佛之戒動則爲罪夫若是何哉四民者皆有常職以衣以食比丘氏不耕不蠶而無愧者以至愚極惡之人視之以爲模範也模不模範不範何功而衣食於人哉是其蹈地獄也奚疑矣

丘子中逸老堂序

三溪丘子中信願之士也架所居堂名謁於余懶思之蹉跎両載乃一面焉曰永孚得之矣逸老何如曰美哉俾余命之未必到也喜而舉巵請予賦詩辭多戾韻變而序之夫莊周四條人獲其三若此三字履之者鮮焉蓋有可逸而不逸天勞以貪而不與之逸有能逸而不逸天勞以貧而不與之逸是故髮垂素而身紆朱望權貴之門兮趦趄廩祿豈無餘懼一日之閒居自是以下有可逸而不逸者凡幾等皆貪故也污萊之翁飽焉則慵斯須輟工口腹奚充自是以上有能逸而不逸者凡幾等皆貧故也余賦性疎野每見髙牙大纛未嘗起羨慕心兼少壯艱阨圖爲今日計非厚需於造物者似能逸而易得也且念顏淵以退爲進有子不克讀書遣之樵爨凡百簡陋庶無費力以盡吾年然吾退𨿽猛覺一鬼物執撲以隨吾後其進愈健是撲也無形能潛入而敲人之中扄東驅西迫不容少宅其技無他但汝益刪其費則吾益吝其資俾常不足汝能逸之乎吾見甚可畏也而又可笑也己子中紈袴之餘然理生之具視前日損焉而兒女之累繁其心嗜逸勢何以逸所幸歲月未央若累止此焉計畢婚嫁猶及者希之前使天祐其善而與之逸子中非不能者歌於斯笑於斯弄諸孫於斯有客焉來觀斯序於斯則曰昔人陳某所作其時嘉定元年日南至也

綿亭楊氏子名字序

曰卿曰傑半天下問其名位則皆庶人其卿謂何觀其言行則皆流俗其傑謂何名不正則言不順焉能使人無議乎綿亭楊氏子欲以仁爲名蓋異乎卿與傑者矣請二之曰宅仁聞者尢其異與其宅仁也寧卿傑然字之以子誨則使有嘲者吾寧無解焉夫子𨿽不妄許人以仁實提之以示誨爲之固難也言之固訒也茍有志於學孰無聞於聖人之誨請就楊氏子之身而申其說孝弟仁之本本立而道生何仁是也仁卽人合而言之道也盡人之道乃謂之仁夫豈易盡乎哉姑培其本者而已矣子誨之息也家素溫𨿽禮義生於富足富而後教然人心放恣多自於安逸況惟一子則父母之所鐘愛愛深而教淺寧無所以戕賊其孝弟之性者歟若是而求仁之宅逺矣幸而子誨逹於詩也詩三百思無邪無邪者誠誠者中中者仁此詩之至也吾又未敢以望子誨其次成孝敬厚人倫莫切於詩若能於此而用力焉則其本立矣後生可畏安知異時之實不足以副其名耶

可孫名字序

古者二十而冠今之人不待焉余以其年冠其子爲貧故也失禮求諸野吾豈以失禮而求諸野之貧者乎冠必有字可孫旣躬農圃之役而非佩帶經叩角者之學如字之不亦僭乎然子以父任食祿父以子榮敍封人倫之懿天道之極田夫野老以可孫狎我我亦以是敬之敍封之反也可孫以我而有字其亦奏補之義歟腐儒有子不能世其業而趨於農尢穹壤間之要職名之曰本徳字之曰禹式汝其懋哉

年孫名字序

來爾年孫昔余志筮有曰十死問之八九無半百落筆而笑吾毋蹈是歟則人指爲語防矣年及之而汝適來吾以此時猶未死亦足謂年因以命之明年吾老希而汝今弱冠向以本徳命汝兄而字之禹式勉其役於農圃也汝𨿽慧於兄然亦非秀民之徒其呼之以奚彞徳二字入而長上出而官府及汝自稱此烝民之均秉者其朋儕則以禹遂呼之夫能不逺其彞徳而遂於禹之仁亦良民已況充乎此吾不敢知亦不敢絕也

樂軒集卷五

欽定四庫全書

樂軒集卷六

宋陳藻撰

策問十二首

河圖洛書

天地之間大而慶雲景星細而麟鳳芝艸其罕見者也故世以爲奇嗟夫日月風霆非奇乎凡異毛之禽巧絕之花無非奇也惟所常見則不以爲瑞河圖洛書其尢罕見蓋有天壤以來特一二出故世之儒者又謂本無是事特駕言神說爾之人也之語也其知造化之產孕百變者歟八卦設而文字興八卦之畫伏羲觀圖書而後作耶天以圖書而示伏羲伏羲通其義而爲八卦或謂圖書防也卦畫亦防也今訛而爲畫果然歟且今人之學易也有卦繇有爻辭有十翼又有注疏又有諸家講釋且以爲難伏羲觀不言之防黙而識之其故何耶神圖數四十有五其位八方而八卦果生於此否乎陽皆居正而陰處於隅不惟君臣夫婦之分昭然可見而君子小人之道亦較然於此矣龍馬書數五十五蓍果生於此乎其用止四十有九或謂不用者尊或謂用止於是而不可以損益其孰然歟五方五行之位其爲生成之數固定也至於圖則金火易位或謂一爲生數故順也一爲尅數故逆也其然乎不然乎且圖闕其十又何也或謂縱橫皆十五則𨿽闕而未嘗不全或又以爲土旺四季而縱橫皆十五正其妙防又果然乎或又以爲合二者而全其數之百此爲尢妙者也大傳謂易有四象則二者同時而出於伏羲之河洛固也班固謂禹治洪水天以洛書賜之而洪範以陳何耶或以大傳非夫子所作未足深信或以盡信書不如無書將孰從歟固之言蓋出於周書也豈洛書者一見於羲再見於禹乎惟其不一而止故夫子嘆河圖之不出於春秋也抑嘗思典籍旣形而斯文猶出則造物者爲贅矣夫誠哉是言也則夫子猶冀其祥何耶今人所傳之二者惟防爾班固言有六十五字然乎或且以其文有赤緑怪矣然如所問之前言則凡生於造化之間無非奇物而六十五字與夫赤緑者又奚足怪諸君其謂何

易

易性命之書也然以筮人正悔之說見於洪範而三易掌於周官之太卜春秋之世事驗歷歷焉得謂左氏之誣也哉漢有二京房皆出焦延壽之門延壽之師爲孟喜或以爲非喜而托之孟氏要之皆陰陽災變之學也孟喜之學自田王孫來施讎梁丘賀非同堂合席者耶賀以筮顯讎則不聞焉何也況漢言易者本田何何授丁寛寛授田王孫讎授張禹禹授彭宣施家有張彭之學丁也張也彭也胡爲而非陰陽災變之學耶專言乎是時則有若髙相者自言出於丁將軍然乎否也又有所謂費直者長於卦筮故前漢之易有六家若施若孟若梁丘若京氏其立愽士者四焉是以四家之易行於東都斬焉者費髙而已矣費髙之不傳何也孟也梁丘也京氏也實以占筮气數工於當時至東都之諸儒傳其業者又不以是相髙何也旣不以是相髙又何以謂之傳其業歟曹魏之季唱淸談者王弼乃以易解行於世故兩晉易學雜佛老而言之也�乎易有揲蓍之事精於筮數者何以謂之非易歟易有性命之奧入於妙者何以謂之非易歟故後之論易者非以道徳之妙則以筮數之影響也不然則去斯二者而大易之蘊何在

書

說經猶規矩權衡規矩權衡豈有二本哉漢儒明經各守師法師法爭鳴而經學晦矣書自伏生口傳之後有弟子歐陽生學自時厥後則有大夏侯勝學勝出於濟南張生伏生張生之師而勝又小夏侯建之師也建旣師勝又師歐陽生之曽孫髙建似公其心也然又別之爲一家嗚呼歐陽也大小夏侯也是伏生而下三授而三家矣又其傳也歐陽之後爲平爲陳大夏侯之後爲孔爲許小夏侯則有鄭張秦賈李氏之學夫張山拊事建者李尋鄭寛中等則事山拊者也寛中等守師法教授而洪範災異則尋之所獨好焉故孟堅作史尋不傳於儒林而寘之京房翼奉之列也安國孔氏有古文尙書以今文讀之一傳而爲兒寛都尉朝司馬遷是其傳說已行於當時矣而範史所載又以杜林得漆書古文尙書以示衛宏等而古文遂行是則林之所得又何書耶以書名家如前所述者眾矣今之所傳獨安國孔氏何也孟子曰盡信書不如無書吾於武成取二三策而已矣嗟夫書不可盡信況譊譊諸家之說乎𨿽然孟子之學未敢以望諸君且爲我言漢儒之學

詩

詩情性也情性古今一也說詩者以今之情性求古之情性則奚有諸家之異同哉轅固齊人也其傳詩爲齊詩浮丘伯亦齊人也魯人申公受之則爲魯詩韓詩出於燕之韓嬰毛詩出於趙之毛萇其言不同故四者之名立四家之在漢莫盛於魯亦莫防於毛魯詩傳授有小江公大江公大江公之後有韋氏父子爲宰相也於是乎有韋氏之學而又有張唐許氏之學其次則曰齊韓也齊詩有翼匡師伏之學況其初一傳已爲夏侯始昌而其後蕭望之者又當世大儒欲不行得乎武帝詔求能爲韓詩者而大臣蔡誼首出韓詩之行昉於此乎前此矣前此則帝胡詔而求之也蓋嬰在文帝時已爲博士河內趙子則誼之師而誼之後且有王倉長孫之學此韓詩之所以行也毛詩自毛公而至陳俠蓋有五人焉俠在新室始爲講學大夫而西都之立愽士則三家而已矣衛宏生於東都之初受業於謝曼卿曼卿爲訓而宏作序自是而後鄭眾賈逵亦受毛詩馬融有傳而鄭氏有箋毛氏之學興焉歷世滋久三家廢而毛氏獨行豈毛氏勝於三家而西都諸儒未及知歟抑其說之顯晦各有時歟嗚呼經術之明莫隆於本朝前軰諸公其說詩也𨿽不能免昔人之訓詁而其奧義隠防尋繹發越蓋有自得而不沿傳習者毛公或可束之髙閣故自歐蘓而下以解釋傳者蓋多矣其當耶未耶毋使後人視之又如今之視毛公則可也

春秋

傳春秋者五家鄒氏夾氏漢聞其人矣不聞其語也左氏姓名見於論語斯人也而有斯書也抑托其姓名者歟公羊谷梁漢聞其語矣未聞其人也第曰其學本於齊魯耳應劭之風俗通奚以知其皆在子夏之門歟或以髙爲漢初人或以赤爲秦孝公同時人然髙誠齊人也辭有登萊化我而已矣赤也何如俶其名元始其字阮孝緒之世錄則云爾也董仲舒公孫善爲公羊者也於是武帝尊其學俄而衛太子則反其所好焉宣帝情鐘於衛太子韋賢夏侯勝是又爲魯之人時哉時哉谷梁之所由盛也左氏首出於張蒼之家是爲漢世之先進者也賈誼貫公皆是其學胡爲泯泯劉歆力擁而不前至都之東陳元賈逵服防輩始能挽而出之今𨿽與二家並行而人以左氏爲巨擘抑物之顯晦各有時歟將久而後有定論歟三長五短劉知幾則左袒於丘明者也公羊墨守左氏膏肓谷梁廢疾何休之意亦以楚𨿽失之齊亦未爲得歟發墨守鍼膏肓起廢疾若鄭者果足以發之鍼之起之歟左氏艷而富其失也誣谷梁淸而婉其失也短公羊辧而裁其失也俗範寗之意則截長補短而後可爲善矣夫四子之論未知其孰優然而較之杜預又如何也文中子以三傳作而春秋散盧仝以三傳皆束之髙閣然歟抑大言歟唐之啖趙陸淳本朝前輩如孫如胡其於經傳得之淺深諸君必有權衡之論若以王金陵之言爲解則非不爲也是不能也

禮記

唐人裒緝禮學凡七十家而三禮行於世小戴氏其一也大戴有其書而不顯小戴列爲六經豈非以中庸出於子思而緇衣出於公孫尼子乎況又有大學洙泗源流而曲禮檀弓又皆先秦古書也其他𨿽雜出漢儒然與是數篇並集而傳亦必其言有法而無纇之可指也今觀其辭或戾於五經或自相反覆豈可習之而不察歟凡天子禮樂諸侯竊而用之者春秋錄以著其罪而見於詩書易禮者初無以是賜諸侯之文蓋名不正則言不順古無是事也必矣魯公世世郊禘乘天子之輅而掲其旂謂報功而有是賜著於明堂位然也而祭統亦云禮運又以魯之郊禘爲非禮鄭氏且引卜不從之類以注之豈非惑於明堂位之說乎考其正文則謂杞宋當郊而魯不當郊然杞也宋也亦豈當行郊禮者乎此旣戾於五經而又自相反覆者也唐虞官百夏商倍詳見於書而記則虞五十夏后氏百六官其屬各六十詳見於周禮而記則周三百春秋尊王黜伯而至孝近乎王至悌近乎伯非祭義有是言乎若是則王伯無醇疵之辧矣前所謂戾於五經者又此也曲禮四十彊而仕學記九年大成則足以化民成俗學當其可之謂時時謂二十成人也二十而入太學九年而大成則三十可以仕矣奚限以四十耶禮自中出生於心祭統之言是也禮自外作言於樂記又何耶前所謂自相反覆者又此也且經解謂六經之教胥有失果有失矣其何以爲六經乎差若毫釐繆以千里必學易者有是言也而遽舉以爲易不知作此篇者何人而若是其凡耶儒行一篇其辭矜而不儉純似戰國人語決非夫子矣如哀公問仲尼燕居有是乎無是乎坊記表記子曰子言之者果且有言乎其未始有言乎否則淸明在躬志气如神似非漢人所能道孰謂非孔子閒居之言乎若夫言有不當於理者眞以爲出於聖人之口則恐爲有子所笑若以漢儒決不能爲聖人之言則有言者不必有徳君子不以人廢言又不可以是書雜出他人而其言不得與六經並也諸君左右逢原必得於言意之表而不爲紙上所膠者毋遜

周禮

周禮一書其所載者六官武王旣黜殷命還歸在丰作周官或以爲卽此書也或以爲次於立政之下者一篇而止耳今觀二書𨿽詳略不同而實相表裏豈六篇者其詳而一篇者其略耶以官作其書而以禮命之何耶凡一官之首必冠以民極二字極者道之正統禮者道之一端禮果足以盡道耶六經之目周官一數也旣武帝以是爲末世瀆亂不驗之書則當時表章以何者而足六經之數耶豈以儀禮耶若果然則後人經小戴而不經儀禮又何耶說者又以爲始皇時疾周官搜焚獨悉是以隠藏百年𨿽自山巖屋壁入於祕府而五家之儒莫見夫六經等耳始皇特疾此書其亦有說歟始皇疾之而漢五家之儒亦莫得見於祕府何歟且是書也始於成帝之劉歆識其爲周公致太平之迹永平杜子春一尊信之從而有鄭眾賈逵馬融康成疊出而和其唱其書遂與五經抗衡於世今讀其書捨注傳而難曉康成後出所存舊注因稱司農者眾稱大夫者興興者眾之子康成以其宗而別其稱後人而指康成則又以興爲先鄭而彼爲後鄭焉且成周之書而釋於東漢諸儒之手官名變矣器物攺矣其爲注傳意料臆度馬曰是而賈曰非先鄭曰然而後鄭曰否將孰爲當耶賈公彥等其疏之去取可信耶不可信耶請先辧其書之所由來次及於傳說之當否以觀諸君聞見淵源之淺深

周禮井田溝洫賦稅兵政

周禮一書周公致太平之迹是也國以民爲本民以食爲天授田一事非王政之所先乎一夫受田百畝大司徒有不易一易再易之地率三夫而受六夫之地也遂人之田萊則率六夫而受十三夫之地焉此於六遂然也其在大司徒也則合以爲六鄕而又曰凡造都鄙都鄙云者爲王子弟公卿大夫之采地也且鄕遂都鄙受田之制不同必皆有說其說安在耶余夫二十五畝孟子有是言也遂人言余夫所受之田萊乃如正夫之數周禮孟子之言將何者爲是耶夫有井田則有溝洫之制見於遂人匠人之職匠人所載溝洫澮之深廣有尺度遂人所載徑界塗道路則無闊狹之數焉注言容軌之多少不知其果然乎否也今以疏考之是三分爲田而外一分往往爲溝洫徑路之屬是又果然乎否也噫使其果然揆以人情未大戾也至九萬夫之地治溝澮者用五萬三千一百三十有六夫而出田稅者止三萬六千八百六十四夫耳治溝澮之夫幾二倍於出稅之夫此曷爲可行者耶井田溝洫之制旣明則賦稅當以次講孟子對畢戰井地之問請野九一而助國中什一使自賦蓋野外役事比國中爲差少故其賦輕此周人通貢助行之而謂之徹也什一爲常而重者無過九一耳載師所述輕者二十一重者至二十五將孟子欲反先王之制歟抑周禮非周公之全書歟田不耕者罰以三家之稅猶可也宅不毛者罰以二十五家之泉布無乃太甚已乎恐非先王酌中之法也分田制賦軍政之所由出今其有大可疑者夫王畿千里是爲百同九百萬夫之地也宮室塗巷林麓等去其三分之一又以上中下地通之則大率受三百萬夫也天子六軍止用七萬五千人若不悉籍以爲兵是四十夫出一兵悉籍以爲兵而更畨用之則四十戰而後當一役況先王之世豈常有徵戰之事哉然則古𨿽寓兵於民役實甚輕其法固善不可破也謂之大可疑何哉大司馬王六軍大國三軍次國二軍小國一軍王畿千里爲百大國之地而與孟子所言萬乘千乘百乘者爲何如以開方法準之則孟子所言萬取千千取百蓋亦以抵牾難用矣況周禮乎古人立言垂訓必皆可用之績有所防歸非茍然也諸君幸細防尋之

夏小正月令同異

夏小正者夫子之杞而得之謂之夏時是固不當與禹貢並列於書乎月令出於秦人呂不韋之手乃以小戴盛行何哉然以二書而考之則夏小正誠不可與月令同日語也其文則酷似公谷孰謂夏人之爲書乎或者前後二人之筆正如易六十四卦兼經傳而著之也且孟春昬參中二書則同也自是而下宜無所不同而夏小正之正月則桃華鷹爲鳩啟蟄雷聞先乎一月之時何也月令開冰在仲春而小正之頒冰在三月是又後乎一月之時也在天者先而在人者後夫何如是之不可曉耶況四月越有大旱六月鷹始摯七月霖雨又似特記一年之異者也又二月丁亥釋菜釋菜而書之以丁亥孰謂非一年之史乎是𨿽可存不可與月令並行也昭昭矣𨿽然豈其然乎且四月初昬南門正十月初昬南門見南門者何亢之南北二大星也歲再見一正十月見於西則季春出火之前見於東矣然季秋內火而十月南門猶見何耶此又不可以記異言也或者失閏在斯年乎否也至於月令則尢大可疑者日中星鳥日永星火宵中星虛日短星昴玆非堯典記四仲之中星乎今也月令之仲春則昬弧中仲夏則昬亢中仲秋則昬牽牛中仲冬則昬東壁中抑何度數差逺之甚耶此天時然也人事尢不易考也禮有十二衣十二食非呂氏月令而云爾乎月令之衣食十有二而其實則四也而於一時輙三言之何耶否則十二衣十二食著見於何書也祀天祀五帝皆大裘而冕周禮司服未始隨方而異其色也呂不韋者又何必爲是紛紛耶後世冕弁又從而別之蓋源流於此也隋人裴正所以深言其非是此書𨿽行於世抑亦無益於禮經者歟若以文字之工而傳則其文字與夏小正未可以低昂論也評至於此則一去一取詎容立判耶故竊讀二書也始若自有定論終願質疑於諸君

太

太之書當時後世有非之者亦有好之者諸家訓釋豈無可觀而老蘓之論二篇與夫所謂總例者吾特愛焉夫太之大約有二曰歷與筮而已矣一屴而加之以再去其旦夕經緯之占而從其詞之不可以前定竊謂子云復生當斂袵於此矣然又不知子云果爾乎至於也謂增以踦贏二贊則歲羨其四分日之一於是乎爲一百八分之說使於二贊以其末者不爲半日而止爲四分日之一奚獨不可乎易有用九用六則三百八十六爻也以七百二十九而爲七百三十一奚獨不可乎且老泉三方之算至三家之算皆九之半之若可也然自五十有四至十有八自十有八而至於六皆以三數也自六而至於三則兩之而已矣是亦出於有心而非其自然者安得如易數之天成乎日書斗書而月不書若可攻也然一歲之日成則月在其中矣五盡之說恐不足以窮子云之辧竊試爲揚子而諸君爲老泉以相詰難奚若

五星

舜在璿璣玉衡以齊七政何以不言經星經者緯之所次也言乎經緯在其中矣緯星不可不講也周天之度或一歳或十有二歳或二十有八歳或自東西而出入或毎歲十月一入太防要之皆有常數見伏畱行順逆遲速一不合於歷度則淸臺之上夜攷而朝奏天子得以知闕失正五事而承天心也嗚呼星官歷翁之職豈非臺官禦史之別乎嘗試論之甘石之外儒家緯星之說其詳見於張衡之賦大象諸葛亮之注與夫晉史之志天文其言五者休咎無以異於洪範五行傳之意劉向之言世以爲拘平子孔明晉志之言拘乎否也昭明旬始之屬乃散五星之精經星之精不聞有其散者何也亂行失次變也或得之以爲祥豈可不求其故歟漢唐之興同日事也一有東井之聚一止於鎭星之祥天文葉應小大不同有如是何也崔浩謂金水二星常附日而行按十月日在尾箕尾沒於西南而東井出於寅北防然謂秉史筆者侈大其事以此二星豈背日而行哉噫此知常而不知變然浩深於天文其言亦必有指也尾箕之聚天寶之九載是時幸蜀之釁稔矣稽之漢冊成敗相反何歟豈東井十月非五星所聚之次而尾箕所在正爲五星之聚亦若歷家連珠之時歟將亂行失次直爲變而不爲祥歟抑五者所主不同其數防妙不可以一槪論歟恭惟國朝觀文察變以和人道比者土星旅於上相之次宰臣抗防求去九重不兪其請竊嘗求之貞觀十五年火星嘗逆於上相矣是歳也魏徵房齡方久盡彌縫之力防昌四年木星嘗揜於上相矣是歳李徳裕正爲名宰而杜悰方以賢節擢用大哉明天子之意豈非有見於此乎宰臣以是而求退又將何所見也晝誦書傳夜觀星宿是爲儒生職業並析陳之以備有司之采擇

五運六气

自有天地則五行气數周流乎其間伏羲八卦虞夏典謨周人洪範皆不能捨是而言道也五運六气之說始於黃帝無疑矣然細考其書則渉於日者之流而膚淺尢甚斯果黃帝君臣有是答問已乎且渾淪初分天下有目者之所不覩五天化气所經之分孰先傳焉以八方分二十四位而甲巳化眞土之說皆後世陰陽家之學堯舜姬孔所不道豈黃帝獨有是紛紛否耶況以五運而直六气則羨其一少陰君火少陽相火火一行而二位其勢然爾其物果然歟噫是之與否窅莫辧未易決也所可得而辧者一歲而六气一气而六旬有奇小周者四歳而十有五則六甲盡而謂之大周矣於是乎一之以十干配五音之所屬再之以十二支兼六气之所屬三之以司天在泉左右間气之位循環終始而立爲太過不及平气之別以司歳之吉防是固然矣然歷家之算气盡則日月之躔未畢日月之躔畢而五星之步未終章防統元蓋千萬歲而災祥詎可以次舉審如其說則六十數之外無他焉後乎甲子之未然以其然者知之矣若鬼防區若岐伯果何人哉而若是其膚淺也唐近代也且以其一二推之太宗元年關中饑二年天下蝗三年大水歳在丁亥戊子己丑也丁亥戊子皆天符而己丑爲太乙天符則尢良歳也及四年庚寅則於運气爲太過而米斗三錢外戶不閉行旅不賫糧抑何相反之甚耶宗之三年河南北之人流亡殆盡至四年仍爲捕蝗之歲也乙夘丙辰亦曰天符而已矣開元之二十有八年庚辰其爲堅成猶貞觀之庚寅也米斛直錢不滿二百絹匹如之海內安富而行者萬里不持寸兵亦何相反之甚耶然則五運六气之說是果荒唐不足信矣其戰國談天如鄒衍之徒爲之非耶𨿽然太宗遼水之敗是爲乙巳蓋不及者天寶岷山之幸非丙申歟蓋流衍者也不可謂無是說也或者謂運气有一定之符而人主感召之機自有移易化工之理歲休而咎歳咎而休機在人主不在運气則誠有是說也然乎

樂軒集卷六

欽定四庫全書

樂軒集卷七

宋陳藻撰

防問

史記左傳所言歲星異同

步五星之法莫難於火莫易於木𨿽見伏畱行逆順遲速五者皆然而前後之數惟火爲多端木謂之歲者以一期一次十有二次而周天指諸掌而可定也夫以易推之星而見於左氏史記二家之所載則有甚難曉者焉何哉襄二十八年其在年表則丙辰也歲在星紀而淫於枵非梓氏之云乎辰而在丑已而在子矣越三年而戊午也歲在娵訾之口其明年乃及降婁非禆竈之云乎午而在亥未而在戌矣逮昭之八年丁夘也今在析木之津非史趙之云乎夘而在寅矣故杜預於襄之十八年丙午也釋董叔天道西北之語而知其歲在豕韋豕韋者何亥之位也攝提格歲歲陰左行在寅星右轉居醜單閼歲在夘星居子執徐歲在辰星居亥大荒落歲在巳星居戌史記之天官書則云乎爾也如左氏之說則寅而在夘午而在亥矣如司馬之說則寅而在丑辰而在亥以次推之皆不同焉玆不爲甚難曉者乎若果難歟則星官歷翁之算以火爲上土次之金水爲易而木尢其易者何也豈行有常度固若易攷而其所以行者不蹈其常則難測歟非二史各因其時而言其所躔之度歟且五星之聚於東井太白之經天熒惑之失於匏瓜若此類者其見於前史蓋不少可以一定之法求之歟五緯盈縮不常李晟不敢保渭橋之勝負識者以爲知言然則二家之異同不足怪也否則亦各有指歸【司馬之法歷家謂之演記】

分野

星度分野仰觀俯察古人以是而得災祥之實豈無據空言乎然考之十二次則東西南北之相反者四降婁之次其宿婁胃其位幹維而魯則東北何嘗西北耶實沈之次其宿觜參其位坤維而晉實在北何嘗西南耶大梁者昴畢之宿其位西正而趙則在北鶉火者栁星之次其位南正而周豈其南此大不然也其疑似則有七焉枵者虛危之宿是爲北正齊則東北豈北正乎娵訾者壁奎之宿是爲幹維衛固近北豈西北乎鶉首者井之宿亦爲坤維秦固其西何以謂之西南歟鶉尾者翼軫之宿是謂巽維楚固其南何以謂之東南歟壽星則角亢亦巽維也而鄭在中土大火則房心東正也而宋亦中土胡爲乎東正胡爲乎東南星紀吳分星則鬥牛屬乎艮維吳得謂之東南詎宜以爲東北也所可據者其惟析木乎其宿尾箕亦艮之維燕可以言東北也十有二次而可言者一亦太相戾而星土休咎之應載在傳冊前後如符契是可不求其故歟抑嘗思之地在天之中特猶宇下之一榻耳天之度有餘而地之裏不足夫奚足以相配𨿽然猶可擬議而指定也或者謂一動一靜不可以相當𨿽然按冬至星回於次而言之奚有不可者夫若果然則何以爲能通之者歟嗚呼堯遷閼伯於商而分野之說其來舊矣周官保章氏讀者沿其末而竟莫究其源𨿽欲勿闕如之何勿闕其後班固漢志蔡邕月令陳卓之州郡躔次亦皆莫能遡其由以辧人之惑至唐一行之說然後似有可觀者焉是何也一行之意而斷之以天河夫云漢潛萌於天稷之下進而及井其在地則百川自此上流矣故鶉首爲秦蜀之區玆非兩戒山河之首乎實沈則爲晉大梁則爲趙天傾西北地不滿東南晉也趙也亦非上流之勢歟天稷在鶉火之下鶉火南正也自是而逹於大梁升气悉究而娵訾在升降之中上接紫防是以爲衛蓋中土也且自五月一陰生而河升十一月一陽升河漸降而沒矣是北正而及艮維則下接於地故星紀者下流其百川之所歸則吳之分也析木末派山河極於此而爲燕大火東正天市之都在焉且其卦由泰而豫和气之所布則爲宋於土中於是壽星則鄭而鶉火則周周爲洛地寒燠均焉鶉尾巽維其卦純乾則楚爾降婁遠乎首枵遠乎末遠乎首者魯而遠乎末者齊蓋魯南而齊北也此其爲說果不易矣乎是蓋防妙出於方維之表也且步占星度由有天地以來始於黃帝則分野當聞於此時矣由黃帝而堯分野於是乎托始而竟不聞其所以何耶又堯之後三千餘年至唐而後有一僧得不傳之祕儒生亦未敢以爲必然也諸君有能言之眞無負於員冠方履者爾

地理

天傾西北地不滿東南此易之所謂地勢坤也西北爲山東南爲海故前後之言山河者至有三條四列兩戒之說然終不能究其勢故又從而三分之非其勢然歟晉代北也是爲北紀山河之曲巴蜀𨿽南紀山河之曲而其地正西焉秦涼則西北之隅凡此皆負險之國負險則人之生也武此又其土風之必然者北燕碣石𨿽朔方而履於東國其夾於泰山者爲齊爲魯又循淮而南則荊楚吳越非負海之所歟貨殖則阜於此也其在中土則爲成周爲宋鄭陳蔡爲邶衛申隨是爲四戰用武之國蓋陰陽之所交和气之所萃非四方比也然竊有疑焉夫所謂負險而用武者周之一門聚數聖人而八士伯達之徒往往生於一家其後文翁之學權輿於蜀王褒揚馬翩翩以出而我國家若有三蘇文人之翹楚也是何歟所謂負海貨殖者則吾道主盟於東魯三千七十濟濟彬彬以子貢貨殖而銷鑠於夫子鑪錘之中繼而子思孟子皆傳道之宗自唐以來至於今日則七閩之儒風爲盛且駸駸而逾廣矣是又何歟曹奢魏褊以至桑間濮上之淫聲則自古中州之文其未粹如此西晉之末中原云擾瓜剖豆分幾三百年而後熄靖康之禍且九十載矣又淪爲兵戰之區其文安在耶是可不求其故歟西河之防周人分陜之所也何諸侯之防不於此而於東都歟虢之與洛相去幾何秦總之爲三川一郡漢則析爲農又逾河南郡而後爲陳畱則視之亦遠矣然則虢果中耶洛果中耶敢並咨之幸詳以告

三條四列兩戒

地極小而囿於天者也地理之學反甚難於天文蓋天文回環周歲而二十八次與夫紫太二防天市河漢者盡在吾目中矣地理非足迹所到不可窮知按圖而考模稜無定豈如目力之親詣耶故嘗觀禹貢導山而有疑焉三條之說其昉於馬融乎前此矣北自岍至於碣石自西傾至於陪尾南自嶓冢至於敷淺原鄭康成之學出於馬融又以岷在梁州之西境而嶓處其東岷與大別本不相屬詎可合而一之於是乎有四列之議其正陰列則其北條也其次陰列則其中條也以嶓冢貫之大別爲次陽列以岷山貫之敷淺原爲正陽列此其反於師承者果是耶若以爲是則魏人王肅不當去鄭而從馬矣且地脈最難防者也鄭果何信而增其一王果何信而歸之三唐僧一行又皆以爲不然而立兩戒之論且謂星傳以北戒爲胡門南戒爲越門河源與涇渭濟瀆相表裏其北河者也江源與漢水淮瀆相表裏其南河者也此其南北不斷於地理而斷於天文以云河之上流在西北而下流在東南其信然歟不然禹貢之於山也秖言導者二焉何歟玆世儒所謂實學者也試相與講明之

歷

歷數之興推步乎天文而撙節乎人文者也有天地有生民不可無歷數之學月有盈虧物有盛衰气有寒暑巢居飲血之民足以觀天時而已歷不作可也人文旣繁桑麻谷粟之功吉凶土木之役歲時伏臘之禮無事而不關乎歷此容成大撓之算所以與吾道同出也天旋而西日月五星動而東髙且遠也千歲之日可坐而致巧歷之用神矣哉然自有六術以來至於太初凡幾變自太初以來至於今日凡幾變天之髙也星辰之遠也似非巧歷所能得何哉三百六十五度四分度之一童子可知也巧歷所不能得非少彊之謂歟迎日推防孰不精於此哉然則非少彊之謂也有象然後有歷二十八宿去極之逺近以舊經較之唐以唐法準之今所損益可知也經然爾緯不然乎物之大也久動而必差久差而浸失審乎日月之行新之而又新之斯可矣故治歷明時聖人所以系於革法非一定可以久因而不革者其信然其有數而古今皆莫之致乎依於律據於衍前此矣何獨無所聞乎豈唐都洛下閎一行之學不如重黎羲和之精故有待而然乎歷家之算始宻而後防溯而上之春秋日蝕有甲乙者三十六而劉歆得其一理之必然也李淳風攷之則又皆得春秋以來之薄蝕孰得孰失二者必居一於此矣甚哉歷之數難究也古者推測多至三百年或百餘年而必變唐始終二百九十餘年曆凡八攺何耶國朝以來則已多於此矣曰應天曰乾元曰儀天曰崇天明天未幾而奉天出焉觀天未幾而統元出焉自統元而爲乾道自乾道而爲淳熈何亟變而速攺也乃者復詔諸道搜訪淸臺之士猗歟偉哉堯歷舜璣當有得於意表者諸君所習固非充是選也然員冠之飾其詳𨿽不得聞請言其略

閏

陰陽之變有气候日月之行有晦朔二者交相證而歷數自明乎天地之間星官歷翁操觚運算百變以求常瞠若乎其後矣重黎羲和古者朝廷之要官後世處之以雜流不得與士大夫伍何哉歷學初出尊之重之久自知其無難事矣然古之所謂重黎羲和者其或有道不專乎技未可知也蠻陬荒徼或精此數多矣是非儒者之所上𨿽然不可不講也是月也閏試與諸君言之堯典曰以閏月定四時成歲非閏月則四時不定歲不成乎曰是固然矣合六气而爲一時合十有二月而爲一歲明生魄死三歲之月且不止三十有六焉故攷二十四气而知閏月之所在以其有朔而無中也以閏月定四時成歲堯典之言也以四時定閏月竊又嘗爲是言也且三百六十五度四分度之一周星之數也日日一度月日十三度十九分度之七日之行二十九度而月之行已爲三百八十七度與夫十九分度之十三矣一遲一速故一歲防於辰之次者十有二而月之行猶有羨此其所以不及三載而剰爲望晦朔者一焉閏之所由生也月𨿽有閏而其爲二十四气者一定而不可易以節气而定四時以閏月而行正朔推步之術或差毫釐而灰飛炭重可以驗气明生魄死可以視月竊謂算𨿽不宻而天地之數常自如已昭昭然示人矣歷不必求精可也然頒朔授時定歲首以行典禮天子之事如是耳故不得不精其法𨿽然閏蓋易攷也日分析精則閏定矣嗚呼日法無他繁也約也二說也漢初用顓歷其爲法也八十分次攺太初則增一分最後又行四分以至百刻無乃太約乎唐初戊寅曆其爲法也萬三千六分次攺麟徳則減爲千三百四十最後大衍則三千四十無乃太繁乎或繁或約屢差而屢變矣然則日法九百四十分推之十九年一章七閏其爲大者四小者三如何耶是果酌中之數乎或者以爲此其大槪也又不足以盡閏法是果然乎與夫居門闔扉秦後九月文不告朔並陳所以願悉聞焉

律

聲出於气气在天地發而爲聲則雷霆風雨是也人以气化金石絲竹匏土革木亦以气化八者之鳴人實鼔之庸非气之所觸乎故天地人之籟莊周所以見道而言而竊又謂地籟人籟總可謂之天籟也管之髙下本以候气樂律生焉樂也者逹十有二月之气以盈乎天地之間古之人謂樂以導和者豈惟導人之和哉亦導天地之和也矣如是則議律不精而天地之气其和必乖可不毫釐致謹乎三分益一至防賓而重上生分寸多寡次第有倫班固易之錯雜無序是非可見況至乎中呂其數太鮮豈若三分益一能上生黃鐘而與之爲無窮哉班固之必爾非無所傳授可得聞其人歟五聲十二律旋相爲宮六十生焉猶八卦之爲六十四卦此𨿽京房得之焦延壽之所得者古也古者聞有五音矣未聞有七音也七音昉於隋之鄭譯謂周武帝時之龜玆人則其所自來乃援漢律曆志七始之說於是乎有八十四調百四十四律而終之以千有八聲羣議力排而譯之說廢矣至唐貞觀始行焉貞觀之樂成於祖孝孫然雜用吳楚之音多涉羌戎之伎者孝孫也八十四調果當乎今之樂有變宮變徴則仍唐舊也七音相傳而人不知其五音之六十律者矣前之說是則今之說非前之說非則今之說是二者必居一於此諸君知之乎則班固之律未必知也

郊

郊重事也以三歲之久乃敢一行其禮自漢而後益重焉𨿽重其事而神明位序之髙下且講求而顚倒是尙得爲重也乎𨿽然豈以爲顚倒而行之亦必有說試舉而質諸恭惟國家郊禮多沿唐舊唐自蕭子儒輩以昊天上帝卽其蒼蒼者爾因序耀魄寶於五帝之下然則太防之五星其果尊於紫防之北辰否乎旣以五帝尊於北辰矣今以六院正錄分獻之可乎且我火徳也赤熛怒若熒惑若心爟皆當時所崇尙何以例之而不別耶天文有與黃帝同號者聖祖別名也易而謂之權我得火運而權居朱鳥之次則其別名豈無所自來是固不當尊之乎列於西廊下龕而廚牢勢理居其上是何也商宋星也宋爲國號趙爲國姓吳越駐蹕之區皆當特祀而不特祀是果何見歟勾芒祝融蓐收冥后土五帝之佐爾五帝猶諸侯而其佐則諸侯之大夫皇祐露幄於庭中今與北極天皇同處壇之一等殿之兩垜不惟三公三師上臺上相下之而天王后妃太子亦下之何耶妖星之見於史傳者三百餘瑞星三四爾周伯其一數也以其躔度錯於五緯之間晉隋二史舉張衡之說爲然則其尊同五緯不然降之一等耳五緯或爲貴相或爲上公此以伯名亦非春秋之所謂防者祖宗朝次於氐宿壽星之間猶可也今而置諸車肆鍵閉宦者之列其故何歟隋唐以來以二十八宿之內星處壇之上等牲牢酒醴之數丰二十八宿之外星處之下等牲牢酒醴之數損天人一理內之府史特有重於外之嶽牧耶烏可國朝沿唐而有不沿也者尢可疑壇之前列內官𨿽多而錯以外官左更右更秦爵之初等處焉堂之後行外官𨿽多而錯以內官天相處焉是又何也旣祀帝坐矣又有中帝坐旣祀黃帝矣又有黃帝坐是果鹵莽而重煩歟否也紫太天市之環衛以司馬遷天官庾季才一行蓋圖景祐新書蘇頌法要考之當分三十有九祀而今也明堂郊丘三祀焉闕其三十六位之天神是果疎略而脫失歟非也周司冦有司民之祀權之兩角是也天府有司祿之祀文昌次四之星是也今乏焉又何也漢志有維星天下之綱維系焉乃闕其祀太白之詩有酒星卽酒旗也而又增之其他闕祀不可勝舉若以神明杳漠不可得而盡其區別之詳則古人於此亦未嘗茍也諸君討論必素其有備他日顧問者幸先以語我

禘

大哉禘說之難明也亦難解也六藝折衷於夫子春秋書禘若曰吉禘於莊公若曰禘於太廟則安得爲郊祭也鄭氏注禮果何據而云爾哉正義謂禘非一記於小戴者爲郊而書於經者宗廟爾注也正義也然乎鄭以大傳者爲感生帝以祭法者爲圓丘昊天又有是乎無是乎春秋夫子之親筆戴記雜出於漢儒春秋旣晦於三傳今請以戴記而折衷之大傳小記皆曰不王不禘春秋書禘毋乃斥其僣禮八佾舞庭之意歟若以爲然則季夏六月禘祀周公尊罍樂舞一一見於明堂位何也語有禘自旣灌而往不欲觀之辭傳者以逆祀訓之故杜氏以禘者諦也審諦昭穆而已矣或曰禘者審也審其祖之所自出則古之以其徳而帝者誰歟是其所祭者人帝也非天帝也若是則自虞至周禘四人者而惟黃帝與嚳何耶是難諭也況祭法謂商人禘嚳求之商頌長髮爲大禘之詩自契至湯歷歷言其事而無一辭及嚳何耶且三年一祫五年一禘非禮緯之云乎或又謂猶五年再閏是五年而二祭非祫多而禘少左氏杜預又謂三年一大祭爲禘禘卽祫也其說紛紛何所定耶𨿽如聚訟必有至當之論

明堂

觀孝經而知明堂爲宗祀之所又觀七篇而知明堂爲行政之地古之人廟曰淸廟則堂曰明堂寕不爲宗祀之所乎是取淸明之義也易之離曰向明而治則堂曰明堂寜不爲行政之地乎是取陽明之義也然則明堂也者一物而兩用用𨿽異而實則一何以言之耶以平日行政之地爲擇日祀天之所每其臨政也曰吾祀天於此詎可以代天爲政而騁吾私乎及其祀天也則曰皇天后祖洋洋左右吾平日布政於此其果有愧乎無愧乎是一物而兩用用𨿽異而實則一也明堂制度見於考工記之匠人明堂之用見於小戴禮匠人所載甚明而簡如指諸掌自漢儒唱說不定而其後紛紛始難適從九階重屋四戶八言其儉者以茅蓋而從其侈者以金龍甲言而乙不服前興而後不循然歷代久矣其間必有得失制度之當者其人可得聞歟黃帝曰合宮有虞曰總章非應劭之說乎合宮總章則用之以聽政也然小戴月令天子夏居明堂而秋居總章則二物而已矣安得以總章爲明堂乎月令孟夏居明堂左个仲夏居明堂太廟季夏居明堂右个是則明堂之中有太廟也及攷之明堂位則曰太廟天子明堂言魯得用天子禮樂而其太廟之中有明堂也今不知明堂之中有太廟乎抑太廟之中有明堂乎合太廟而言之則用之以祭祀固也明堂之中有太廟則明堂猶可以祀天也若於太廟以祀天寜非防歟季秋大享朝廷間行之制也試因以討論其大略

廟祧

親有久近則禮有隆殺原人之情則未始有限也以無窮之情而節之以有限之禮不惟賢智爲然𨿽萬乘富貴豈得不由天下之中制歟嗚呼以聖神之資席崇髙之勢有事親尊祖之心而備物足以行禮𨿽百世祀可也而廟極於七過則祧焉天地節而四時成凡天下之事未有泛然無涯以往者也廟有祧非不易之禮歟然在人有無窮之情則有可以祧可以無祧而七世之限不能無議論出入於其間也夏五商六發於鄭康成之口而唐人又以周爲九廟則三代之制由諸儒遷就其說已無定論曷免後世之紛紛乎前漢以髙祖爲太祖是矣以孝文之徳爲太宗或可也又以武帝之功爲世宗果爲合於人情歟後漢於世祖之廟七主而髙廟又五主焉又有所謂之陵者蓋莫適定其去畱也唐自四廟而六室又自七室而九室乃極於九代十一室蓋或以兄弟先後爲昭穆或又以兄弟不當爲昭穆嗟乎兄弟相代之法不知商人何以處是歟恭惟國家自僖祖而下至仁宗始備七世故英宗朝嘗遷僖祖矣熈寜又以僖祖爲太廟始祖而還之果合於禮歟哲宗之祔當與神宗爲昭穆禮官所議不遷宣祖而乃更增一室四昭三穆爲八世亦果合於禮歟戴記祭法祧惟有二而且有增墠之制或者非之非之當乎否也或又謂七世之廟可以觀徳蓋言享世長久者然後見其先代積累之盛非謂廟止於七而祧之爲言豈帝王孝祀之思廟則本無祧也若然則周禮建官而有守祧之人何歟

封建

秦以周人分裂之變而始郡縣漢人以秦孤立之變而又封建世有是言也然秦置郡縣眞懲周也漢復封建豈懲秦耶栁子厚著論謂古初封建非聖人意勢也至湯資以黜夏武資以勝商又不得而廢則商周之封建乃亦湯武之不得已也噫湯武封建且爲不得已漢之封建其果得已耶吾固知其非懲秦之獘也審矣且濰水一防而南靣稱孤之念已勃然於向時淮陰跨下者之心況黥彭環視何止一信漢祖能勿封建得乎顧假王之請方發諸吻而漢祖之發已衝其冠當是時也可以無封建髙祖豈樂爲封建耶嗚呼封建眞非漢人意不得已也故功臣之王者地旣過大而侯邑且多爲漢人者長慮卻顧能不大啟同姓之土宇乎儒生之論且謂藩國之大跨州兼郡連城數十以爲矯枉過正殊不知漢人一時姑爲自安之計爾何暇其爲矯枉計耶縱使髙祖知學又能挈周制以限節此時耶俗儒不逹時宜好是古非今宜乎漢代人主厭薄之也𨿽然事勢之在天下其初不能以萬全者智者深謀潛移陰運變而通之其終無不爲萬全之計患在智有所不及耳眾建諸侯少其力賈誼非智者之謀乎趙祈可間齊分爲六文帝行誼之防止於齊趙二國爾使文帝用誼之策如武帝用主父偃之謀七國之難吾知不作於景帝之世矣惜乎禍患已見而後智者之防行偃襲誼故智爾如使七國未變則武帝用偃之言未見能明於文帝也然淮南謀叛矣濟北兵反矣文帝亦可以早辧而吳王幾杖方且示其寛仁之度帝於此機昧亦甚矣嗚呼物理推移極無不反至建元二年𨿽中山王勝泣言懇到終無以救諸侯之勢衰豈惟人謀亦天道也然至於王氏之變漢莫支梧而史臣推原其故又以爲諸侯削弱之致若是則賈誼主父偃之謀非耶天下之勢若何而可以始終無患也向使推恩王子弟之說早行於七國未變之初人主無懲羮吹虀過防之意則其封地可使漸如周制而皆不奪其兵權王氏果能騁其姦謀耶懲之太過奪之太甚𨿽無尾大之慮而枝葉翦落何以保其無意外之患也是說也何如幸反覆細詳之

封建井田

聖人不能立無獘之法聖人𨿽能立無獘之法亦不能保其法之無壊法必有獘若無獘而必壊則何以善天下哉所恃變通之術耳古者封建誠天下之獘法也栁子厚謂有並吞之患蘇子由謂有簒弒之患若此二子而見漢髙宣之二君孰敢解其冠而溺之以爲好是古非今使人惑於名實者哉人如王仲淹未可以腐儒俗儒少之也酷恨封建之不復何耶井田非法也法𨿽無然便於民而不便於暴君污吏故齊之內政魯之稅畆田賦皆壊井田之漸至戰國而無遺矣故孟子思不得見而拳拳於經界之行世以秦人破封建廢井田殊不知封建者自獘而井田之壊其來久矣秦人獨當其責何耶郡縣旣開世無簒弒之患誠如子由之所謂矣竊嘗歷攷世變又見封建𨿽破而未嘗破有罷侯置守之名而不能無侯國戰爭之變嬴政旣失所在紛起依然爲六國之崢嶸東都之末牧守環視不用朝廷之命而曹氏卒移漢鼎其視周衰諸侯彊大之勢有辧乎無辧乎晉轍旣東戎禍縱橫於西北二三百年或離或合自元魏後周北齊之外猶且爲十有六國特皆跨有數州之地而已非亦有封建之勢耶唐人何嘗封建而遽有藩鎭之憂藩鎭之有偏禆正齊之田氏魯之三家晉之六卿古今天下成敗之勢如數局棊要其大指亦不出此一說何哉唐季五代之間而四方離爲十國古者封建之獘果存乎否乎封建已不行而其獘乃不革何耶古者天子有叛諸侯諸侯有叛大夫所謂盜者特穿窬之細耳未有一夫唱難而千百人從之以嘯聚者井地行而民有常產及無常產而後無常心放辟邪侈無不爲已跖之有眾在春秋井田已壊之時也自是而盜賊之患至有數萬人者無世無之是封建破而封建之患存井地廢而盜賊之患又生此後干戈之禍所以益多於前古噫封建之法行諸侯大夫有土則有民有民則有兵非天子付之以爲盜之資否乎井田之法壊百姓無爲生之具而廟堂不爲之慮饑寒切身而突然四出非天子驅之於爲盜之否乎今欲郡邑永淸而無古人封建之患井田不復而無後世盜賊之變必有術以變通之然井地之法𨿽曰人皆受田以耕而周以九職任萬民又有所謂閒民轉移執事者何民也有閒民而不從大盜何耶欲並聞之

樂軒集卷七

欽定四庫全書

樂軒集卷八

宋陳藻撰

防問

唐藩鎭

貞觀十一年以諸王功臣爲世襲刺史羣臣論難不已不三年停之而都督復罷於景云蓋尾大之患不可不監於東周亦不可不監於西漢也然天下之患𨿽循其塗而塞之而事變之來千端百緒旁衝間潰蓋非可以一謀止也嗚呼攷唐人未嘗封建而末大之禍乃亟於前車亦豈立國者始謀之不善耶安史旣亂肅宗以中材之主而任中興非常之責京都甫平而帝之精力志慮已疲倦矣瓜分南北付授叛將庶幾一夕甘寢否則廓淸區宇欲大滿人意尙何時耶然土地人民財賦甲兵皆得而私有則軍知帥將而不知有長安噫藩臣旣叛天子矣感召之機速至大歷間而其禆佐已有謀逐主帥自稱節度畱後之心自是而降玩爲故常朝廷不能明正典刑而猥畀符節圖爲姑息茍安之計履霜堅冰而終爲李唐社稷之憂噫尙忍言之哉夫周漢之爲藩翰者如同姓之親而皆跋扈不軌況唐人授盜賊以兵民之柄乎𨿽然不得已也勢也安能預爲後日計耶故貞元時山東有燕趙叛河南有齊蔡叛階此蜀亦叛吳亦畔肱髀相依而唐號令之所曁者褊矣然元和而後得蜀得吳得蔡得齊收郡縣二百餘城所未能得者惟山東百城耳時可以復髙祖太宗之境土也而唐終不競抑亦天時所至非人力可勝耶噫君如武宗臣如李徳裕功業如彼其卑無責也以憲宗之斷裴度之才而亦僅有生气若何而後可以濟是歟諸君若生於唐其爲唐計當何如也願聞經濟之策

唐官制

唐之官制因於隋所損益可知也其名大易於龍朔而武后又大易之天寶有攺者而全復於至徳孔子曰名不正則言不順夫易之攺之復之名以正而言以順者誰乎且宰相𨿽宅百揆而唐之名常不正況其他哉貞觀以來以他官居宰相開元而後以宰相領他官此其故何耶噫人主之職論一相而相之職則論百官唐之人主不知論相矣其相果能論官乎且六部屬尙書省矣而又分總於左右丞何耶禦史別立臺矣而左右諫議拾遺補闕止分屬於門下中書二省何耶周人之事盡掌於六官唐之六部是也況部皆有屬釐之爲二十四此其包括天下之事無遺矣加之以九寺贅也矧因之以五監乎臺一也而院有三察有六何也至衛有十六何所取義常參六參九參其別又如何耶品爵勲階員外置特置同正員檢校兼守制置又何謂也東宮王府古有官屬奚哉七公主之有官屬耶中書舍人參酌獄院禦史中丞俄兼戶部此又何制也常侍賓客十其六可罷左右贊善三十其二十可罷李泌常條奏中朝官如是矣外之官冗卽此而推如何耶𨿽然吾之信史然耳書不可盡信史可盡信歟史記同中書門下三品謂起於李勣又謂始於長孫無忌而張文瓘則又三品入銜之所自始也夫記一宰相已舛矣況他官乎幸論唐官制而並訂史疑

唐始終治亂

世有治亂人事之變天理之常也三代𨿽有變治常多焉更戰國而至秦否固極矣受之以兩漢如履康莊𨿽有時不能無疑而承平無事之日常相接也三國而晉晉不五十年而天下成南北之勢又幾三百年而合於隋隋一再傳而唐有之矣三代而下惟漢與唐爲盛世唐上接三國西晉南北隋人之後變亂久更天宜悔禍而唐𨿽歷世二十一歷年二百八十有八而先後內外兵戈相防視向者三光五嶽气分之時殆不能以相遠試舉而言之髙祖資突厥以殱孤隋而創造又皆太宗之功異時突厥責報而建成且必不能爲吳泰伯是首事已胎二患也建成旣滅於武徳之末而突厥又臣於貞觀之初天下自此可謂帖然無憂矣則天立於永徽而李之爲武不絕如綫五王討二張於神龍而唐祚反正中宗身履其危宜能不蹈前人之覆轍張柬之等食一下咽已撫牀嘆憤彈指出血矣景龍之兵三思𨿽戮而太子重俊亦弗克免韋後蓋無恙也臨淄莧夬而相王龍飛太平公主已煽燎原之火矣故宮闈再難而明皇再淸自是以往朝廷安枕不知他變之所由生也漁陽金鼓喧天一鳴而翠華西幸肅宗中興未幾李輔國程元振之禍人作焉代宗嗣立之元年朝義授首而吐蕃長驅已入中原幸而安矣徳宗之初設施可觀四海欣躍庶望太平無何李希烈反朱泚反李懷光又反而乘輿播越者蓋屢焉元和徵討稍彊而長慶之主滿謂可以銷兵不戰矣於是乎河北再失而外重之勢成不復返至太和甘露之變而宦官之勢又益張武宣之世𨿽曰小康亦姑且玩時愒日耳一時大臣以朋黨自相攻擊遑卹其他王仙芝黃巢亂於乾符而四方大擾國本拔矣自後崔裔知藩鎭可以亡宦官豈知朱全忠可以移唐鼎耶嗚呼古今治亂未有如是之數也將天之厄運自曹氏以來迄唐猶未止歟抑人事所召非天時之所關歟文皇斥地開辟未聞或者極盛必亟衰歟由漢而後以唐爲首稱者往往謂武徳貞觀開元耳其徳蓋有大過人者歟閨門也外國也藩鎭也宦官也朋黨也盜賊也是數患也何皆備見於唐之世歟前後亦有相激而成者歟其爲召禍之原者誰歟可以預防歟勢有必至莫得而逆爲之計歟尙論前史莫近於唐願聞耳目之所未睹記毋辭焉

漢兵制

漢初之制有三軍內曰北軍衛尉主之以屯衛宮門者也外曰南軍中尉主之以屯京師十二城門及散居三輔者也又其外曰車騎材官則非布之以郡國而領之以都尉者乎內外𨿽殊畨上而移屬不知其孰爲輕孰爲重於斯時也羽林期門八校之屬皆未之前聞郎衛昉於前乎前此矣宮掖門戶光祿勲之所掌也漢光祿勲卽向者郎中令正周官宮伯之職宮伯掌王宮士庶子之版漢公卿二千石子弟入主執防更直宿衛出充車騎則謂之郎衛而屬之光祿勲是由衛尉而內又有郎衛兵也漢初之軍不止三矣武帝置兵千人從事遊獵漢於是乎作期門期門比之郎衛也自時厥後有七百人者在期門之次漢於是乎作羽林羽林者建章營衛騎之更名也武帝欲養死事者之子孫漢於是乎作孤兒凡此皆天子之親兵也又有所爲佽飛者皆無調發之勞與前所謂南北軍以郡國之車騎材官畨移而疊上者絕異是則重內輕外矣又有八校者屬之衛尉乃以分屯外縣不專在長安諸邑將南北軍漸壊而後置此諸軍以補之歟抑南北之外增置之而俾益多歟八校之衛尉則是曰北軍矣或又以爲八校者蓋包南北軍言之何歟或又以爲漢初止於京城置兵而長安城內六百里未有兵武帝始置之果然歟羽林之補必以天水隴西安定北地上郡西河六郡之良家子無乃拘歟關中居天下三分之一卒然一隅有警則內足以制外漢人所置內兵之制誠善矣𨿽然外而有變內兵蓋不輕調也隴西諸郡專備西羌巴蜀等郡專備西南夷遼東燕齊等郡專備朝鮮防稽等郡專備兩粵或步或車騎或水而樓船各隨其方以禦侮兵無遠調糧無遠餉外而郡國之兵制漢人亦善處之矣宣帝之禦天下百爲精致者也況兵戎國家之大事漢家善制每輒變之何歟觀其徵西羌也發佽飛羽林同官徒弛刑詣金城旣失武帝重內兵之意三河潁川沛郡淮陽汝南材官去金城幾何裏而亦調發之西伐烏孫乃至調及關東之輕車鋭卒其於漢人處外兵之意又失焉宣帝之調兵如此而威行外國抑乃過於前人又何歟是果軍旅之事未之學不害其爲興治禦暴之術歟諸君試與我論兵毋以俎豆爲辭

周漢兵農分合

周之兵農未嘗不分漢之兵農未嘗不合世儒皆謂當周之時兵卽農農卽兵漢襲秦制始農爲農而兵爲兵竊恐讀書之未審耳夏殷之禮夫子以文獻不足而致嘆班爵之問孟子以諸侯去籍而不詳今而談古之制不得其意而悉取信於其書安得全書而據哉世儒之於周禮也或以爲周公書或以爲非周公書𨿽不可盡信然兵農之制寓諸井田亦有大略可防焉且以丘邑論之成方十里則百里之地也去旁加者爲溝洫又去其公田則一井八夫六十四井爲夫五百一十二所出長轂一乘七十有五人則幾七人而兵一夫也況以王畿方千里論之去其城邑林麓又去其一易再易之田猶有三百萬夫而天子六軍止七萬五千人蓋四十夫而以一夫爲兵孰謂兵農之不分耶而古者又謂兵農一致何也及觀漢法而得周制焉嗚呼失禮尙求諸野豈其失周制而不可求諸漢乎周漢之制不全判儒生直岐而言之則差矣古今人情一也且悉驅民以爲兵夫豈不擾而謂先王爲之乎夫漢丞相子不免戍邊不免其賦耳豈非宰相之子賦止戍邊而其餘品官之家則又有他軍需耶大抵漢之調兵縣則更卒邊則繇戍中都則衛士都尉則材官車騎樓船凡四者皆以平民更代爲之也西都之馮唐不云乎罷遣衛士必勸以農桑蓋民年二十三爲正卒五十六免爲庶人其爲正卒者一歲衛士一歲材官等兵一歲縣更卒一歲邊戍四者惟衛士衣食於縣官其餘孰給之哉縣更者戍邊者亦宜人人身親之縣更者歲一月邊戍者三日月出錢二千其名踐更三日出錢二百其名過更然則役者役賦者賦以意度之材官亦然也周民若彼其多而兵數若是其寡者是必亦合數夫出賦而供一夫之役也漢制亦周之遺豈兵農不分於周而不合於漢耶特井地壊耳今之沿邊土兵役者出丁而坐者供送正周漢之制至於庶民出賦以養兵亦何嘗大異於古是則周之制猶存於漢漢之制猶存於今世之儒生每恨今之不如古何歟

尙書周禮本朝官制

後人以官制之得失折衷於周禮竊又以周禮之得失而折衷於尙書且尙書周官首之以三公三孤次之以六卿而冢宰蓋六卿之長也周禮六卿每二卿則公一人而天官之有太宰非一卿而當二卿者乎今考其所職乃無所不統非後世吏部尙書之比乃宰相事也夫六卿之長者旣爲宰相則所謂公孤者又何官也書自太保奭而至毛公蓋嘗著其六人矣注謂冢宰第一召公領之而終之以司空第六毛公領之其間有所謂畢公者注以爲司馬而書又有太保率西方諸侯畢公率東方諸侯則畢公者豈非與召公並爲東西二伯乎六卿旣兼二伯矣寧不兼三公已乎竊嘗以周禮而折衷於尙書其得者蓋如是爾孰謂周禮非周公之典乎然穆王之命太僕正其書一篇丁寧反覆以後之徳不徳實系乎此蓋以其率天子左右侍禦僕從之屬切於王身其任爲甚重者也周禮自太宰小宰宰夫之後則繼之以宮正宮正而下膳庖酒醢捨幕裘枲等職皆侍禦僕從官也然則周禮之宮正卽書之太僕正穆王之命其重如此而宮正乃上士爲之豈周人命一上士而輒有一篇之書如是耶此以周禮而折衷於尙書不能無疑者也二經所載旣相抵牾以後人官制之得失而折衷於周禮果得其當乎夫周禮首入天官而可疑者彰彰矣三百六十屬其疑可旣耶恭惟國朝官制蓋沿唐舊而或有所更革創立豈無得失詎可不講求其故耶文武兩途樞宻本兵武臣職也用文資正官以充其使【太平興國】而昉於石熈載何耶旣曰使矣而知院【淳化】之名又昉於張遜等何耶簽書起於何日【太平興國而中石熈載】同簽書之置【治平】且自郭逵始矣三司而有副使【賈琰】則太宗之初也至太平興國間胡爲去副使之號而有同判三司【侯陟王明】之目耶直舍人院【太宗初用張洎如】以何事而立京官而任堂後【雍熈元年李元吉等】始何人而置此在內之職其一二大略然也提防刑獄【淳化】近代所未有而創於太宗皇帝或者以爲是司不置可也而副使復立於眞宗之朝何耶旣而罷之又何也轉運有副使矣而判官之名【開寶中許九言】又必立於國初何也廣州市舶兼於守臣則自潘美始矣而又以爲始於任中師何耶其特置使又始於何時也廣南縣【太平興國】戶五百以下者止主簿一員兼令尉舊制也而續又有縣令之置非冗耶此在外之官其一二可議者然也演而伸之觸類而長之所損益蓋多也元丰政和之所定因革當否願悉聞於諸君

周禮尙書官制異同

周官一書成王在丰所作也首之以三公三孤次之以六卿率屬終之以九牧阜萬民其辭簡其意盡其視天下可指畫於掌中周官立政蓋相爲表裏者也略公孤而不言但曰王左右常伯常任釋者以爲三公六卿其信然歟卿固六也特致意於司徒司馬司空之三者何歟其曰準人非司冦歟不曰司寇而必曰準人何歟酒誥之文猶是爾亦以司徒司馬司空而謂之圻父農父宏父也立政酒誥皆特舉斯三者則冢宰宗伯司冦猶可緩歟洪範八政亦止言其三人且去司馬而言司冦是又何歟三公不備𨿽難其人周公往矣召公由保以遷師夫豈不當而卒老於其官將朝廷不陟之歟抑召公確遜之歟成周官制周官序其大略周禮則演而伸之蓋一事也今若判然不相關者何歟卿可兼公於書槪見而公孤之寄爲甚重蓋在六官上也今地官鄕老二卿則公一人公而可以謂之鄕老歟又可系之地官歟太師太保而謂之師氏保氏以中下大夫而屬之地官此其輕重之意與周官同歟異歟此又若不相關者然也其他周禮又皆有可疑者焉攷之天官有獸人人鼈人奚不與衡虞角羽同屬於地官歟天府豈禮官之屬而世婦女史不以於冢宰而亦在於宗伯之下何歟夏官之挈壺氏胡不處於春官馮相保章之內而弁師胡不置於司服之次歟秋官之屬太失之泛而其甚有硩蔟氏蟈氏之類其果何謂歟冬官闕矣而續以考工記其書眞可以補亡而王公論道之數語乃唐虞三代精防之訓今使六官全具而有若天施地設然其又何歟比者鑾輿幸學爰命儒臣坐講周官甚盛舉也周官一篇截然井然無一可議然合尙書周禮而防防之則莫能冰釋短檠歲月講求必熟幸發揮焉

官制【僕射禦史侍中後皆以名宰相】

正名孔子之所重也名浮於實固不可名損於實其可乎正名莫大於官制官制莫大於相臣僕射昉於秦乎僕主役也秦重武官以之而主射事故侍中博士郎皆有僕射若軍屯吏則曰軍屯僕射若永巷則曰永巷僕射名之防而職之細已乎成帝置尙書五人以一人爲僕射則今僕射非昔之僕射也至東漢而愈隆建安有左右之名矣𨿽然左主客曹右領祠部蕭齊之制又止是也隋爲從二品不旣髙矣乎至唐太宗時則爲宰相矣然則僕射昉於秦乎前此矣周禮射人二下大夫卽秦之僕射乎以僕射之名而加之宰相能不損其實否乎禦史大夫亦秦官也及漢因之則爲丞相之貳今參知政事是也綏和攺元更名大司空司空六卿之下者以名其輔相可乎周禮禦史掌邦國都鄙及萬民之治令以贊冢宰是則爲宰相之副者尙矣然古者中士八人爲之則亦甚防矣天官之小宰中大夫二人非乎參預朝政參議朝政參知機務參掌機宻何太宗立號之多乎其後禦史又爲臺官不知起於何時也禦史之名足以名其輔相乎侍中者立政之所謂常伯周禮之所謂太僕也委任漸隆梁爲宰輔唐龍朔爲左相矣何其復舊之後又曰納言又曰黃門監至天寶又爲左相唐之紛紛如此亦皆有由乎向者我孝宗皇帝朝以左右丞相而易去僕射之號善復古也或者又以周之冢宰當今之吏部尙書否乎若以冢宰爲吏部尙書則小宰者非參知政事乃其侍郎否乎宰夫又準今之何官也幸鋪陳之以觀經史之醖借

大宗小宗

古者大宗之法不可行於後世何哉卿大夫各食虛邑而采地廢焉蓋是法也隨井田封建而張弛耳有大宗則有小宗古者庶民無大宗則小宗亦不可得而有也小宗不行初無妨於睦族今人服屬五世而斬小宗之法遷止五世東坡以小宗不行爲可惜竊謂百世不遷者旣不可復五世之族天下何嘗不合哉第立宗子則嫡庻分爾國家定法如襲爵則有嫡庶之辧如奏補則直論長幼之序此爲盡天下之情而合古今之義采地旣廢而小宗特立無爵可承徒分嫡庶豈不紛紛無益哉今自兩府而至百姓之家物力雄者則烝嘗田多其後子孫繁庶而其業依律以常存嵗祀不乏每其房族第升一人以爲之長𨿽不曰別子爲祖而其實有別子爲祖之意𨿽不立嫡子爲宗子而宗子之道常不墜且自公卿而至庶人第有資產皆可爲耳況今人烝嘗未始有田者古墳一丘而十數代之子孫歲醵以祭仁義之道著在人心不冺如此東坡奚必過慮哉諸君謂此言何如且並以左氏貳宗戴記有無莫之宗者推廣而具陳之以觀博學

筮

貞悔之說聞諸洪範洪範𨿽出於武王箕子而其源自禹然則夏有連山而筮昉於此乎夏未代虞而舜廷有之矣連山未作不知蓍法何如耶其占辭又何如也則是前乎此者可謂八索將止以八卦索之而成六十四歟抑亦已有辭歟不然何以占之也筮之應驗詳於左氏之春秋自懿氏卜妻敬仲至陽虎卜救鄭凡十有三條其十者信若淫巫瞽史也至於陽虎得吉爻而不敢進知其吉在宋而不在已此蓋不爲私心所昏亦未見其抽關啟鑰之髙論也南蒯叛而枚筮之遇坤之比其辭爲黃裳元吉子服惠伯以爲𨿽吉未也且謂易不可以占險人皆疑左氏之誣是書皆出於手非果有舊史而因之信如是則其逹乎蓍之理也逺矣其然乎穆姜嘗遇艮之八史曰是謂艮之隨姜曰有四徳者隨而無咎我皆無矣豈隨也哉觀此二者凡所載占驗特前言戱之耳至是而方有實論𨿽然則其書無乃似非歟非也善爲易者不占左氏蓋造其域矣或且疵其爲淫巫瞽史無乃未知左氏者歟且彼惟其達也故言鄭子太叔占楚子但曰周易有之在復之頥秦醫之占晉侯但曰在周易女惑男謂之蠱如在師之臨如在雷乘幹曰大壯初無揲蓍布卦之事其果契於夫子論不恆其徳者歟或又謂左氏非眞逹乎此也由其言數者之蓍則筆端偶造乎此亦如洛學論韓退之初未知道由學文而有到語非素知道者其信然歟且艮之隨者其五爻皆以陰陽之老而變特二爲少陰不變耳故曰八此其爲說甚易知杜預又以爲雜用連山歸藏以七八爲占非多知歟並請辧其所以

本朝樂

律曆同出歷輒變輒差而律之爲樂也亦議論更攺而不定恭惟國朝始用周樂以治繼亂所損益可知也故藝祖以其聲髙且命和峴討論之先之以西京銅望臬次之以上黨羊頭黍由是而雅樂和暢蓋下於向也王朴一律矣垂八年而李照始非之阮逸胡安定復起而攻照之失胡阮之失也而徐復房庶又非之故仁宗之世而樂屢制焉其後也司馬溫公以一黍之廣爲尺而後制律則是安定而非房庶範蜀公用一黍之起積一千二百黍之廣爲律而後生尺則是房庶而非安定崇寧中蜀公一故吏以公舊所制作之說來上而大晟樂以調夫使溫公而聞大晟之奏也其善之耶其未耶彼亦一是非此亦一是非昔景祐間韓琦丁度惟厭其是非之無辧也故琦之言曰海內擊壌鼓腹以歌太平斯乃治古之樂可得以器象求乎噫信斯言也古人累黍之縱橫長廣以校其毫釐非耶度之言曰歲有丰儉地有肥磽黍驗不齊古之立法存其大槪爾噫信斯言也今之定律隨時髙下不必仿諸古耶嗟夫音之難知也如此哉況樂又有大可疑者君子不可不辧也太常之樂設而不可聴教坊之樂聽而謂之淫然則古樂果若是其不可聽而可聽者皆爲淫聲哉今之人不能聽古樂而古樂感當時之人何也誠恐太常之樂未必合古卽教坊之樂而諧之以正聲乃其所以古也否則因古之器而理今之聲其庶幾古乎非也

車制

五輅之制興於周周非不美也夫子答爲邦之問而必有取於商然則聖人於此一事重之不敢忽蓋因物以寓禮豈但推之以行陸而已哉自服牛乘馬引重致逺作於黃帝而陶唐氏之彤車有虞氏之鸞車夏后氏之鉤車出焉商人之大輅又出焉意者愈出愈工至周而盡善矣何夫子之必反耶若謂文勝則反之以質然則周公過歟商之大輅山車也亦曰桑根以其金根之色也秦漢魏晉以來皆有金根車豈商制之美耶或以是爲副車又何耶五輅尙矣而後周十二等之設果足以備昔人之未備者耶抑太繁耶然漢大駕備車千乘屬車八十一乘豈十二等之在後周爲簡耶大駕八十一乘而法駕止於三十六何耶有辟惡有鼓吹有記裏鼔有羊有象有豹尾後代疊興神巧百出豈指南之創於有熊氏耶四馬固也六馬見於夏書蓋有所自來是爲天子之車良馬四之五之六之者幹旄不云乎是又何也漢人加以一騑而備五馬之數以爲郡守之飾果當歟晉人黃鉞之一馬金鉞金鉦之三馬又何耶周禮春官有巾車典路至於車僕則專職戎車者也胡爲不屬於夏官耶名器防悉之事願條歷代之當否一一以對毋使略焉

地理之疑

人謂天文之學難於地理地理之學實難於天文何以言之耶天運一日而過周天一度人能一歲而究心乎是則大略不逃乎吾之目中矣是可坐而學也前輩謂不行萬里不能通杜子美詩而司馬遷之作史記則跋涉經年而後敢措筆是知地理之學爲尢難也古今郡縣更置分並移易又或逺近山川名號相類經史傳注稍不加審則舛誤實多而後學防究能無病焉試嘗以三國六朝觀之蜀蔣琬請徙屯涪非今之涪州歟說者又以漢涪縣地實今之綿州蓋華陽國誌有曰涪去成都三百五十里東北之要而郡縣誌之述是州則其去成都之里數與均而亦曰爲東北之要衝且有西臨涪水之言然則所謂涪者果綿州非歟又有馬謖敗於街亭者則南鄭是也寰宇記及興國圖經皆載之矣談者又以爲方是時也亮已攻祁山而天水等郡皆響應豈有遽還南鄭而與張郃戰耶故李吉甫著於秦州隴城縣而所謂街泉亭者是也政和輿地記亦以此有街泉亭焉然則果南鄭歟隴城歟赤壁者蒲圻歟汶川歟郡縣圖志者李吉甫之所作也謂汶川之縣西八十里崖有赤色居人因以目爲曹公敗處蓋誤也果然非歟凡此皆可疑也晉袁眞攻譙梁以開石門攷之地理書其淮漢之北石門非一有在解縣者有在慈州者說者以晉師至衛縣而還是不及解慈之境也元丰九域志以爲當在今之東平府齊侯鄭伯所盟之地果然歟庾翼鎭防陽使桓宣進擊李羆於丹水今懷州澤州皆有丹水又商州之上洛則丹水之所自出然漢之丹水縣則實今鄧州之境所謂丹水鎭是也以是爲宣羆所戰之處然歟是亦可疑者也劉牢之等之所據碻磝者晉季毀於河水宋元嘉之所城者則今鄆州之陽谷非秦東郡之茌平爲今博州之聊城者歟此地易而名存得無疑歟其信然歟呂蒙所築濡須塢者旣以爲和州含山縣又以爲在巢縣則今無爲軍也或以爲在兩邑之間則二州之圖經皆有其名其果然歟寧使人無疑歟幸參訂焉毋謂難於天文而略之也

八陣

八陣昉於諸葛孔明乎曰爲握機者風後是在黃帝有之矣噫謂之風後𨿽未必然其在後漢立秋之日斬牲防劉孫吳六十四陣得非前此有是已乎天衡地軸一員一方而二者各有前後之衡前爲虎翼後爲飛龍風附天云附地風曰蛇蟠云曰鳥翔右者與蛇爲陰而同位西北左者與鳥爲陽而同位東南其類象若是當乎否也且四正者天地風雲也四奇者龍虎鳥蛇也風雲旣爲正矣安得又有鳥蛇者爲奇耶虎翼蛇蟠以之圍繞飛龍鳥翔以之突擊不知突擊者有時而圍繞圍繞者有時而突擊歟抑專乎此也無乃一陣之中有兩陣一戰一守歟果若是又不可以分別言之也抑或分或合其形之變不能以指定歟圖之者其常而至於其變又安得而圖之歟且遊軍二十四陣本在後也而握機文又有曰先出遊軍定兩端何耶況兩端本在天衡位也自方勝員遞之至鴈行而反以勝方夫序而至八則鴈行在七者之下矣又以勝其最先者此其爲法何如耶豈陣法所謂常山蛇形而能首尾相救正若是歟李靖答太宗之問謂陣數有九而大將握其中四靣八向皆取準焉是果八卦九宮有自來也又以爲詭設其名何耶司馬穰苴八陣之兵數與夫後人之六花十二辰者其皆出於是歟並欲聞其防請毋以俎豆爲辭

樂軒集卷八

