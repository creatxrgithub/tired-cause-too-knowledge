《愚谷集》

﹝明﹞李舜臣

欽定四庫全書

集部六

愚谷集

別集類五

明

提要

臣等謹案愚谷集十卷明李舜臣撰舜臣字茂欽號愚谷又號未村居士樂安人嘉靖癸未進士官至太僕寺卿是集詩四卷曰部署稿曰金陵稿曰江西稿曰歸田稿文六卷前有康熙丙午周亮工序蓋亮工官山東時所刋也詩格雅飭而頗窘於邊幅所長所短皆在於斯文古質而稍覺有意謹嚴或鏟削太過故亮工序記王世貞語有體制纎小之譏然於時北地信陽之學盛行於世方以鉤棘塗飾相髙而舜臣獨以朴直存古法其序記多名論而西橋逸事狀一篇觸張璁桂萼之鋒直書不諱文出之日天下咋舌抑亦剛正之士矣據集所載小序舜臣所著有易卦辱言詩序考毛詩出比禮經讀春秋左傳考例榖梁三例左傳讀古文考三經考籕文考六經直音諸書今皆未見然亦足見其文之根柢也

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

愚谷集卷一

﹝明﹞李舜臣撰

○詩

自敍曰沁水常明卿先生何如人哉而蒙謗罷官歸卒又數年始稱其詩所謂常評事集刊在南康郡署讀其詩何忝我明之世乎而徒遺後人嗟𨿽然愈於與骨並朽者焉嚴氏之言曰詩有別材非闗書也今始知之而往十八年間余頗有詩二百首余語有之彼屋之隆寧僂我躬余之不能付餘詩火亦有以矣未村居士李舜臣題

△部署稿

春夕

日夕散車騎攬轡每委遲署松紛翠靄宮栁何菀斯入門纎月上宿鳥滿庭枝微風振遺凜暮色正淒其客心易爲感萬念咸在玆豈無芳艸色祗足攪歸思

春日懷歸

陶令賦歸辭漆叟稱達生揆余企髙■﹝屬﹞頗亦悅幽情永惟故山日桃李此時榮萋萋原上艸粲粲園中英翠莖浮澗藻丹葩艷山櫻疏池納文鯉伐木候春鶯陽澤今豈異撫物阻神京昔人嘆非土能不念吾耕

早春憶故園

往玆薦禫日朱明甫南移靑靑原麥秀裊裊陌桑枝家世本農業曾讀耕田詩丰臯餉童僕薄往閱耘耔剪茨開舊圃命板成曩基修楊郁近岸翠栢榮前墀木實紛丹碧蔬挺何葳蕤晨雞夕自入夏蟬秋始悲別來歲雲暮又見春艸滋興言念故宇感激能無思

有懷故園親族

昔予遘天禍負葬歸東州寒暑倐流易三載捷更籌微息幸猶續壯志嗟已休譬之凝霜艸衰枯在九秋又似不材木托根於林丘遭逢聖人朝巖穴拔淹畱遂忘不肖軀感激昨來遊故園日已逺荒壠誰爲耰親族忽若遺有懷安所投玆身𨿽千里夢寐常相求王程限南北歸路何悠悠不能似髙鳥去來雲中由俯仰覺心傷淚下如泉流

復除戶部

吾往被沈痾乞歸向桑梓蹉跎狗馬軀殘生得無死迂愚偶自忘將身仍上北去國二載余王正忻至正威儀覩漢官百爾瞻君子不有賢豪人豈復知吾鄙當塗辟持衡低昂定嘗擬顧惟朽鈍姿徙官亦有以猶懼不克任中心寧自理不見昔時賢遭逢尙如彼賈傅哭長沙中郎錮邊裏釋過且兼玆叨蒙詎有涘猶竊紫宸班亦友靑雲士省署復多暇得不廢書史竊比鷦鷯枝取適惟容趾敢希大隠名晦迹云朝市

贈別髙子業

今上始龍飛中興如日旭文物何休明忠賢盡來復殊方獻白環嘉气瞻黃屋生逢泰階平偶竊南宮錄君時獨少年爲眾所屬目翰墨已縱橫威儀亦肅穆手自握蘭蓀猶似欽餘馥因彈貢公冠果枉山濤牘九萬擬層霄隨君忽遐■﹝肅羽﹞晨趨建章班夕散司衡局明時重交遊暇日相徵逐歡言詎足珍意气乃多淑上欲窺鴻蒙直遡羲皇朴其次稱詩書頗慚馬遷獨作賦凖班揚舒詞邁阮陸遙遙十載心悠悠久未副分手自曩玆開顏亦昨倐微志不及申薄遊遂再辱何知此爲別去住俱迫促惟有慰相離榮名能自朂

聞言簡髙子業

白日麗層空鵷雛逝有適饑鳶啄其下區區虞見迫腐鼠豈其珍徒爾聲相嚇人生有定姿寧與浮名易亦有灌園人三公棄如擲寸心茍不察殷憂復何益

雨夜

八月風露淸雨落猶如注浹旬今不休無乃神龍怒衾裯早已寒蹉跎未能去棄置自千秋人生貴有素紛紛輕薄兒莫以賢豪故

直省憶藍玉甫時渠在系

省宿良幽曠撫已忽多闕爲問夜何其長河還未沒孤愁當此時惆悵難可歇事變信何常棄捐成倐忽幽拘復在玆念子每驚骨子今無羽翼歸歟當曷月

有感

洴澼或難免機橰不可爲豈不貴所用工拙有相宜當津遊上才皎皎揚英姿伊予山野人微尙殊支離下翔限斥鷃歸捧慚西施不如修初服從此遄還期

太宰喬公送行詩時吐魯番入寇

夢寐錫宸衷臺衡屬上公蒼生安石在衮職仲山工萬壑深滄海繁星爛碧空兵戈今老去逖矣哲人風

送丁徳卿出守撫州

康樂臨川日江山屬壯遊羨君今出守於此復鳴騶地以紅泉勝亭餘碧澗幽遙知詞賦手千載揖風流

夜歸

憐此歸來晚蕭蕭夜色深月明孤鳥宿秋急亂虫吟名薄勞萋斐心疎滯紱簪因思郎署裏賢俊昔如林

驗封署芍藥獨不開花

羣芳時欲歇惜此獨荒涼自昔名元美當春意故藏無人知艷色何事吝淸香翻被東園樹因風笑爾狂

晚歸

匹馬衝煙落荒階漸月移正多桑梓意無柰蕙蘭衰浮滯秋將杪長愁鬢欲絲依墻惟數菊過此亦難支

不寐

夜气涼如水羈心耿似星風鳴應落樹月上欲侵欞去住身皆拙遲回計不停明朝從季主試向卦中聽

酒醒

何限摧心事常因醉裏輕扳歡隨近捨縱飲托同聲尙憶憑人入應多宿鳥驚沈昏知可戒穏臥偶吾情

再調考功

已作還鄕計秋風卻病軀淸時登片善華列及吾迂豈有溫如玉翻疑暗似珠由來山鳥性不願九韶娛

秋夕庭中悵然有懷吳文濟禦史時渠將有閩中之行

金气當軒肅蒼煙使捨幽下階聊獨往倚樹忽千憂名逐羣芳晚心摧落日秋所親仍別去炎徳指南州

送吳文濟入閩

行色將南指君恩向闕辭拂霜蓬且轉明日酒難持去國能無惜分襟復在玆直須春艸徧始是解裝時

嘗酒

豈是葡萄釀祗憑玉露斯愁多須此仗祿薄本相宜束帶陶將去登樓粲有思何言頑與聖更盡手中巵

寄任元朴

去國今二載猶傳諌諍名聖朝非爾棄時俗乍相傾迹向陶丘斂書從梁獄明平生欲何似歲暮臥山城

秋夕吳文濟禦史見訪

出省惟公暇深居每獨思故人驄馬客薄暮菊花巵月正淸秋滿霜裁變露爲非君玆枉駕何限使吾悲

寄劉叔正蜀中

劍閣靑山外都門紫气邊相看俱萬里分手已三年去國是何日浮槎想近天念從眾君子交結昔何妍

問答

吾有滄州興兼聞貝錦詩秋風輕棹發期月省郎辭夜織看星轉春耕候雨施何如羣智裏憂苦意長疲

憶在東山日看君智似髙頃緣趨召至應爲念歸勞稼穡聞嘗學桑麻手所操由來玄豹質多在霧中韜

寄報家兄吾有歸志

此處故人稀緇塵況滿衣祗緣五斗重滋覺寸心非海上鷗堪狎天邊雁欲飛終當親稼穡白首共山扉

聞言

豈是蛾眉者時聞謠諑諠從來多不免如我復何言冠蓋慚新識漁樵悔故村東南如假翼歸路一朝翻

郊壇候駕

金扉啟禁垣火樹照平原警蹕鳴空下旌旗夾路翻一龍蹡日馭百獸舞雲門歲歲甘泉上瞻迎萬乘尊

贈黃時庸

海岱惟吾土生才每不羣承明今謁帝意气始知君叔度陂千頃簫韶奏九聞仍看作者志直欲繼斯文

闕下初心醉堂中共目成映尊梅未盡承步艸新生白雪聽歌郢甘泉見賦京吾承騷雅後何限慰交情

城隅別某

匹馬送將違心揺正欲飛好依官道栁且傍老萊衣艸藉淸尊滿花餘故樹稀平生君共我獨自夕陽歸

春日姚氏園候客

嘗從賓席末聞道郭園名之子舟將泛玆吾蓋少傾花明嬌日色鳥作弄春聲便可畱今夕應多滿月情

春日飲蘭亭章石室時與黃李二子同坐

共到蘭亭飲仍因石室畱如何城市裏亦有洞巖幽泛鼎疑煙宿當窓似澗秋俄聞鶯響發無乃谷中求

入朝逢李子西禦史聨步

烏動秋河徹雞鳴夜漏空樓煙霜更紫海色曙全紅星落千官騎天開萬戶宮此時趨禁闕正與故人同

曉起

微步出前墀東方欲曙時殘花猶帶露宿鳥忽驚枝飲酒身多病看梳髮有絲未應迂謬迹還寄省郎爲

直省

向夕風煙迥空庭鳥雀余塵襟還役物暝色正愁余髮有星星攺名將日日疎因思郎署裏未若托吾廬

寄黃時庸浙中

昭代今詞客東江復此行山聞霞似色湖憶鏡爲名嚴瀨千巖迥枚濤八月驚天臺仍勝絕隨意暢髙情

得某汝寧書

南國棠爲捨斯人玉作書知君思逺道猶我怨離居去住身皆客山河歲漸除念從花下別早已樹頭疎

待趙景仁不至

曽許過鄰捨朝朝望至曛人應天路杳鳥復夕庭紛月迥光初滿霜淸气略聞羈心愁對此何況正思君

送李子西出按宣大

拂曉動危旌嚴垂指北平烽煙還未靖驄馬故遄徵二鎭雄天邑千山亙石城直勞前箸借已奪右賢精

萬里長城險三秋太白明雁闗天上啟狐嶺雪中行斧鉞垂寒色鉦鼙壯朔聲要令沙漠外遙憚漢賢名

淸邊知有志慷慨赴戎行沙磧行荒塞風雲控朔方角弓彎漢月鐵騎獵邊霜萬里狼烽靖歸來凱奏長

塞艸郁何丰邊塵望不窮龍沙連海上鳥道入雲中懸斧三軍肅揚旌六郡雄佇聞飛檄至他日幕南空

塞上

秋風邊塞上飛檄忽縱橫獨將三軍出分爲四道行陰山鋒始接瀚海帳皆傾縛得名王至聲驅右北平

送許亨甫以其父大司徒公命省其祖母

愛子窺顏色趨庭問所思望中云共逺階下艸方滋曉日明金騎春風吹緑枝還聞臨別去遙附萬年巵

送崔懋言赴順慶太守

雪落朔風淒寒光逼馬嘶徵途天共逺到日艸方萋春色行花縣煙波下篆溪無爲嘆非土遙逐夜猿啼

省中曉起偶有所思

在公常夙夜出戶偶徘徊忽忽嚴更徹紛紛曙色開禁鐘淸曉月宿露滴庭槐鳥有鳴相和人皆去不回

緩步庭中

倐忽悵無娛空庭步自虞本無黃綬意偶忝赤墀趨艸色萋閒徑鶯聲滿上都何當乘此去散髮故山隅

偶從諸公走馬通惠河邊

南陌苦多塵相從出水濵微風揺浦樹晴日暖洲蘋彼鳥猶求友羣鷗似狎人悠然盤石上一叟正垂綸

通惠河

碧水澹晴空桃花夾岸紅溪流坰畔合城闕渡頭雄浩蕩來何極蒼茫逝不窮應從禦溝去長遶鳳皇宮

闕左候朝

淸光想玉旒曙色望瀛洲鵬海蒸霞出龍池入月遊南燻榮緑樹北斗掛丹樓顧忝金門籍朝朝此薄畱

雨晴

宿雨霽丹暉髙天出翠微花如新濯錦艸似偶含璣殘霧憑樓宿輕霞度闕飛鶯歌應滿樹蘭气漸通扉

同趙景仁遊邵氏郊園

出郭共追尋因君諧夙心忽如金作谷兀爾石成岑徑轉靑蘿曲溪流緑樹陰亭臺紛可悅今日始窺臨

秋日贈友

乙疾頃來思秋風忽若斯黃花開獨晚玄鳥去何之稍習田家苦方知靜者爲多君能枉駕時復慰吾私

西屏詩二首爲館人葉直夫賦直夫卜居宣武坊北門對西山以西屏自號也

結宇𨿽城市爲屏乃翠微隔籬紛可望疊嶂逺相依雨後煙霞出天邊雁鶩飛一尊時對酌瀟灑似君稀

勝絕城西路昨來始一過山空泉自響湖迥芰應多望極憑云閣尋幽到石窩早知爲地主好與共鳴珂

秋夕王潼谷度支見訪

驚鵲棲難穏飄蓬任所如昨來猶逆旅忽報有髙車庭次堪畱客城隅爲索居時聞話潼谷吾志亦歸歟

寂寞揚雄宅惟君數見過家貧全簡率名薄共蹉跎暝色明河出秋風落木多一尊新市得淸濁試如何

一榻迎曛下歸軒肯夜闌多君心尙爾爲客鬢俱班露气添新酒花香入薄餐娟娟天上月聊得共長安

雨

薄午炎蒸極忻看雨足垂似添池艸緑應灑陌塵緇吏道聊乘暇幽襟復在玆因思故里日耕稼候東菑

午日約趙景仁出郭景仁有辭因簡

午日蒙恩澤彤庭旣醉歸此時仍逸興相與及餘暉林壑聞多美朋曹覺近稀如何艸玄思不暇覽芳畿

馬上偶然作

秋風鼓大荒萬里長空來忽然被羣木瑟瑟鳴聲哀黃葉日夜落蕙艸庭中摧鴻雁號雲中蓬轉何時回顧惟仕京邑二載玆徘徊時哉豈所適拙薄成嫌猜常恐夙昔意零落隨浮埃不潔一以蒙西子猶堪哀胡爲復南陌追逐相喧豗

壽詩

一鳥翔天中毛羽何奇哉謂從萬里昆侖道遙指三山碧海隈須臾靈駕何繽紛鳳管鸞簫翕可聞正逢結實千年日共馭爲章五色云五色雲中振羽裳千年樹畔赴霞觴玉闕金臺相照曜天文海色共靑蒼其中燕喜何沖融其上龍光正鬱蔥曽勞八駿陪瑤水偶值羣仙朝碧空霓旌翠蓋駐天門紫閣瓊宮絕世喧靈妃前獻南星壽玉女旁開北斗尊已經人世幾春秋鶴舞龍吟尙未休靑靑桂樹金波濕灼灼扶桑紫气流忽而來兮倐而歸還於海上拂云衣朝從東極乘初日夕息西山憩落暉遨遊八極信悠哉下見江河萬古來還將此日蟠桃宴永作夫君壽祝杯

夜飲馬考功宅

服采少暇日良夜暢由衷肅肅飆迆北亭亭月在東中天爛河宿淸暉麗房櫳夙心期勝引晤語忽宵中昔髙蕃榻下今攝膺門崇徒倒中郎屐深愧伯牙桐歸來諒得遣慰我憂衝衝

報國寺餞薛君采緣陪諸僚登毘盧閣二十四韻

寶閣淩閶闔煌煌鎭帝京梵宮玆棟宇塵世俯檐楹飲餞叨羣哲追隨緣一行良辰屬景豁極眺有山晴王粲銷憂興玄暉撫化情如聞鈞樂發想見玉毫呈晤語應朝徹相看或籟鳴傍徨翻不愜淒惻故多嬰吐魯今深寇河湟正用兵禦裘心耿耿班馬泣喤喤況復橫戈卒還餘細栁營皇靈須震疊百二此藩屏謀廟思裴令諭薪憶賈生時猶工貝錦星獨耀欃槍雞犬寰中困貂璫座上盈嫠懷常似喪渴病分無成念拙機甘息包荒徳莫名濕灰悲列子肯綮感庖丁賤子公交車辱同人意气宏忘年期好我奮藻愧登瀛頓覺遊蒙盡彌憐灝气淸繁霜疎古木殘律振寒城賞倦談禪夕魂勞去客旌淒涼燕燕賦朗詠骨爲

驚愚谷集卷一

●欽定四庫全書

愚谷集卷二

﹝明﹞李舜臣撰

△金陵稿

金陵遇馮子和舊同吏部

山城初上日鞍馬落前墀宛似淸朝罷叨陪宰府時浮雲如世事流水只君思五嶽惟當去看余鬢欲絲

宴集東麓亭因過西山道院

幽房去何處只隔杏花叢碧水如明鏡靑山掛彩虹庭滋芳艸徧城枕大江雄𨿽復鄰朝市東南在目中

送湛甘泉尙書赴京

海內稱耆舊公名滿縉紳遭時佐明主幾歲托邦人鎭俗山河壯移官省閣新平生經濟在詣闕待親陳

送潘鵝峯侍郎攺官兵部

淸朝司馬貴選授必人英已佐金陵久還徵采鷁行殊方知姓字前席待光榮公到多籌劃邊塵豈復驚

不寐

冬來不適意況復雁南飛枕上空山葉窓中明月暉一秋多在病千里正思歸不耐江南住今年又授衣

送劉叔正出守永平

南國接芬芳忻聞薦省郎君行名已晚此別路何長馬首指滄海漁陽卽故疆異時儒術理爲郡有輝光

庭樹

爲愛窓前樹花時一院馡淸霜能肅殺黃葉早紛飛近壁蛛絲滿空庭鳥宿稀淒然此時意不獨弔殘暉

同劉叔正王道思李邦良登報恩寺浮圖

隠隠荊門水紛紛海上山身猶依禁闕目已極河闗檐日千巖散窓云五色還同來霄漢裏獨喜淨塵顏

送同年張助教赴刑部主事

同榜十年餘君才世所須遭逢多不賤辛苦獨爲儒畫舫乘春去金門待漏趨分曹荷明主從此借云衢

送王念覺出守衛輝王舊給事

曩君報主志慷慨卽南車到處爲良吏明廷有諫書潮平江路闊沙淨日光虛早逐春風去中州領郡初

贈徐章甫大理

明時廷尉選佳勝復畱都湖水淸官舍山城入畫圖平反三歲在幽賞四時俱不見歌爲政人今滿路衢

李端甫招至徐氏東園鄕人同坐端甫時有杭州之行

繁華南國裏流水古城邊剖竹人將去投林鳥競翩潭光澄日夕栁色變春先笑指淸尊在要當醉別筵

徐錦衣西園陪宴朱子禮太僕

尙憶觀魚戲重來送馬蹄故人江漢客賢主薜蘿棲暖日榮芳樹晴煙小碧溪春風二三月定有好禽啼

送內兄伯雨出守松江

海上分符日城隅立馬時昨來何自意早到使人悲雨雪徵途滿春風到郡吹惟應大江去浩蕩寄相思

餞別內兄伯雨

明經有未遇四十已專城豈不榮名羨終多悵別情山橋冰欲合官舍雨常鳴賴有前庭竹能如舅氏淸

內兄見招夜坐言別

到門忽自識客捨早梅開凜歲偶相似淸芬又不摧江風飄月上河漢倒煙來長孺亦爲郡當時許召回

內兄見招軍器局鄕人同坐

爾郡得斯人終知戀所親椎牛徵我輩過鳥怪簮紳華館涼陰結丹樓霽雪新勿言獨別去誰料客中身

內兄見招東園諸公同坐

一徑入幽園門墻繞樹繁大夫爲地主公子避人諠水竹無塵到寒花有雪存輝輝長者後吾忝亦飛軒

徐錦衣西園陪餞內兄

素雪舒梅徧蒼煙帶竹深林扉開淨色庭木落疎陰五馬故人去三杯遊子吟池亭多可到歸路恐難尋

鑿石新成徑臨流舊結軒城邊飛蓋駐樹杪鳳臺存融雪滋花色微風送鳥言夕陽未歸去垂釣待魚飱

葉生宅陪餞內兄

誰不惜車東聲華滿國中卷簾堂未暮吹竹盞能空池水澄寒碧窓花馥晚紅親交知我在爲爾餞筵同

過別內兄

落日鳳城頭微風鼔角流禦溝寒水咽淸禁紫煙浮剖竹爲名郡橫金作逺遊平生輕外慮不免別君愁

內兄過別雞鳴山房

積雪侵苔徑殘山抱竹扉蕭條官舍暮惆悵帝京違海路愁俱往江城淚共揮雞鳴北湖上憑望去光輝

神樂觀諸公同坐餞別內兄

環山雄帝郭逝水鑿秦年歲歲甘泉上煌煌大道邊歌鍾流白日徵斾捲寒煙何似爲邦去傾城餞我賢

郊別內兄

靑山看欲斷紫陌去何長日气揺寒水風聲送晚涼金陵龍虎勢寶劍鬥牛光獨有臨分袂僕夫亦感傷

贈別內兄伯雨

吾今年夏幸托雲巖先生門下秋來陪侍二三月耳而先生爲松江之行何遽別也詩十一首多緣杯酒之間誠不能爲別亦紀相從竊意先生不能別我亦如是也嘉山水者不必廬處嗜珍旨者不必頓食人有未言而思千里相好心則然耳去方凜歲桂樹冬榮梅竹交輝江山滿目太白不云寸心貴不忘乎

朔風一何勁飄然江上吹江南一夜梅花發積雪朝看亦滿墀雪色梅花兩相映都門無處無芳徑一尊攜酒逺來此望裏靑山道傍水與君同生渤海域君家淄南我淄北少年弄筆競爲文一日稱名俱可識遭時吾忝尙書郎已復君稱宰邑良功能不獨明廷最公等今扶漢道昌赫赫畱朝六補闕從此官論靑鎖月四海流傳賈誼書千秋如未歐陽沒而我迂愚世所嗔紛紛情態後來新不能東耕避賢者空復南冠學事人蓬鬢沙顏誰復憐遙山瘴水昨來旋東城並馬是何日南國啼鶯二月天楊栁靑靑大江涘江流浩浩思歸子君行過闕覲衣裳吾繼還鄕問桑梓云里長松碧石枝朝來滿樹緑蘿絲絲蘿詎擬今如是天馬由來眾不知猶及觀濤八月回況復登髙九日杯黃花入手便芳馥淸江照人無塵埃儒宮舊在雞鳴麓諌垣能枉鹿頭轂無數名山許共行不時緑酒歡方逐謂來相逢得相守岐路驚人又分手客中孤遊空我情海上殊觀盡君有賓還宴罷東將去此際看君空百慮過鳥交啼把袂前歸云故繞翻旌處男兒所至要名成不須別淚紛紛傾煌煌爲良二千石臺鼎他年在此行

送蘇一峯侍郎獻績如京蘇舊銓司

日色覆平津年光催別晨江帆今送客水鏡舊爲人城闕融殘雪山河入早春寄言花共栁好作道途新

送曹給事赴京

諫議官應重看君此一時書因規社上名始賦臺知過闕春將晚揚帆雨乍隨江流亦東去懷主共如斯

送孫京兆致仕歸慈溪

城郭頓生姿金陵坐鎭時致身時輩許乞疾主恩推人老攀江上山林臥海涯祗應五色詔名徳復婁師

送倫彥式祭酒奉其太夫人歸養南海

君著老萊衣非歡晝錦歸師筵新禮樂帝幄舊恩暉路入黃花滿檣隨彩霧飛三年髙義在復爾戀依依

送張子陽太常赴京

今皇經術理侍從復君才宇內名誰敵南中召獨回江云隨五色夜宿接三臺應憶金陵別秋風鴻雁來

送費鐘石侍郎上績如京

遙將三歲績北闕上龍墀宰府古來貴斯文今在玆衣冠匡世俗勲徳滿京師正值梅花發淸芬薦別巵

送曹給事出守寧國

歲月金門路叨陪上履綦君多補衮意吾送剖符時南國股肱郡西川玉雪姿敬亭今勝絕應待有新詩

送曽給事赴京

金陵望京色只在五云邊側席君王待南司諷議賢才兼堪世用書奏使人傳酒罷欲分手羨君行若仙

送聞石塘太宰赴京

山水浙東去聲華共若斯髙賢希世出明主俾衡持風俗歸淳後春廷上績時人今公盡望畱佐衮衣垂

送錢桐溪司徒赴京

不獨稱佳麗河山王气存司徒分國計端笏儼都門宇內勲名滿江南制節繁誰能公可薦密勿切朝昏

楊給事尊堂受封

載筆聞曩至晨昏願豈違遭逢勸簮笏浩蕩借恩暉瑣闥人賢在金陵母徳歸共言能主報直道似君稀

送歐石江少宰

爲赴司衡召應聞開府賢歌聲方陜日啟事藉山年才大今能用書成世已傳從玆雲路闊豪俊入翩翩

送陳介泉中丞赴河西

張掖國西門中丞山甫論從天下節鉞絕塞駐戎軒蠻賦千邦入威名萬里存空傳漢出使此路去河源

送李涔涯尙書赴京

敕使召還都爭言新命殊三朝皆報主六典復司徒舊徳今誰在皇心古帝俱最應邊餉賴西北壯規模

送徐楓岡中丞赴薊

中丞今塞上開府作藩維況復神州在應勞聖主知山河千古壯气象八陵滋長策當何定威名仰昔時

送陳給事中赴湖廣參議

秋髙憑逺色爲送武昌行畫省名原重參藩位不輕江樓千里目湘竹四時情試發郢中倡應希和者聲

至後送馬西玄侍郎赴京

一從吹管動陽气物應知河栁滋將徧江梅爛已施人才南就日吾道北歸時制作今皇志宗儒在禮司

送江京兆景熈赴京

赫赫都門坐鎭來三年爲政不凡才能令江上風濤郁復道人間夜戶開遶郭靑山常帶雨經春芳樹早生梅揚帆又送朝天去待報明廷寵璽回

送聞石塘尙書赴京

下榻長安彼一時復從南土奉光儀憐才近世難公似論徳中朝亦我師山郭欲銷殘暑气江帆只待好風吹惟應去後遙相望夜夜臺階紫極垂

晨赴太學

楊栁靑靑古栢連一區爲捨去人偏惟將閉戶供長日祗過圜橋踏曉煙禁裏啼鶯春樹滿池邊滋艸露華鮮幽情自愛羣芳發物色風光共逺天

南都淸明

羣山遶郭大江流復作金陵浩蕩遊帝裏歌鍾行處是人家垂栁映門幽微風竹樹揺晴日薄暮樓船散水洲莫謂花開還落去曽相舞勸百杯休

春日同諸年友故漢王府宴集

故園亭榭郁參差暇日親朋盡在玆早屬風光爲地主兼多水竹弄幽姿侵階藉艸銜杯滿夾路垂楊去馬遲勿謂樽空又分手他年相望足相思

春日飲顧東橋園時蔣子云方伯同坐

棄官江上肯歸耕幾畝城中喜自營結宇故栽芳樹滿看山不斷白雲生身裁鶴氅稱居士家本龍門逺俗情爲掃落花名蔣徑春來吾忝眾賓行

春日聞人邦正招至徐氏東園

戚裏園亭傍水開主人延客夕陽催城邊踏艸尋幽徑石上流泉浸碧苔幾畆但愁芳樹歇一春常聽好鶯來頗聞絕勝蘭亭日亦忝玆遊與上才

楊參仁甫招至東麓亭上

幽棲半嶺白雲生曲磴隨巖碧蔓縈閣上晴光連禦栁城中流水帶山楹憑欄歷歷羣峯出種竹蕭蕭一院成不似邀歡爲地主獨能選擇此來行

送秦鳳山尙書致仕歸無錫

如聞珍重疏閒情爲遣安車遂晚榮海上靑山歸舊隠籬邊黃菊待遄徵衣冠願謝明時事功徳長垂君子名無限觀人多下涙追攀不復駐髙旌

丙申至日太學齋居和費鐘石侍郎喜晴次韻

竟夕陰雲掩太淸髙齋寥廓對松聲長風忽送銀河出倒月能翻壁水晴夾路旌旗淩海日中宵星宿帶壇燈爲歡天意成禋祀一曲眞堪答聖明

內兄來自松江畱宿雞鳴山捨

一別淸揚那更攀相思只上對門山山中亂木愁仍劇海上歸云夢幾還自爾驚人生白髮聊因爲客慰離顏一尊𨿽復同明月恐是來朝東出闗

費鐘石侍郎宅宴集用聯句韻奉酬一首

敢擬文星聚此宵春來冠蓋忝相招不妨四坐隨佳會實托羣公在本朝華燭光中淸漏滴玉簫聲外彩雲飄新詩字字歸能詠曽比鳴球盡可敲

送傅光祿朝晉赴京

都門淸雅古來名復此微官托俊英南陌聯鑣常日得西郊別袂片時輕春帆處處江花落寒食朝朝山雨生無限垂楊堪系纜臨流且爲一尊傾

送傅禦史歸省

江漢滔滔制節繁橊花五月映歸軒身邊鳳字供親壽階下驄鞍荷主恩杖屨舊稱君子徳詩書今並母儀論東南若到稱觴日定有蔥煙上裏門

送錢給事出守袁州錢舊南昌推官

載筆洪州日月遷至今歌頌四明賢乙明自悔春田訟伯起如多夜饋還鎖闥移官仍楚俗褰帷行縣亦章邊道途若問新爲守應有人傳佐郡年

題陳司封榮壽瞻思捲

浙水吳山產獨奇爲郎宰府眾人推皇恩並錄三遷日愛子忻承七袠時閣上龍章多气色尊前象服有威儀還聞常爲稱觴罷永痛遊仙更一悲

吳郎中母挽詩

獨乘鶴駕去安之儷美髙堂彼一時總角圖詩多自授薦筵蘋藻尙人知河山百里天書映邑井千年母徳垂惟有沾襟身貴後大夫無日不親思

送陳給事赴京陳紹興人

明時臺諫道俱申瑣闥畱朝諷議臣補衮宣年多志意探書禹穴舊經綸江城日出靑山合海路云生采鷁新共送晨風來祖席依依應戀玉爲人

雞鳴山望玄武湖

金陵天下險玆山在北門憑髙覽八極夕陽滿平原雜花落巖樹大江正東奔餘流注爲澤春水何其繁洲島列相望鳬鷺鳴相喧波光靜可鑑照影羣山翻千年寄歌舞百里滋蘭蓀時時出雲霧長添王气存

無題

茵席溝渠各所宜巧耶有道得如斯平生正不人憐受豈有烏頭變白時

愚谷集卷二

●欽定四庫全書

愚谷集卷三

﹝明﹞李舜臣撰

△江西稿

江西送陸參赴陜西右使陸舊講官

江頭頻送客此日復君行望裏靑山合尊前采鷁明秦川遙問俗宣室舊知名聞有甘泉賦雄情待是成

夢

萬里臨淄路頃緣夢裏看村居還昨似樹色正冬殘道舊過親友憐余勉飯餐忽然疎竹雨催覺曙衾寒

貢院桂花

秋風凋眾葉桂樹晚應開幾日空深院淸香伴碧苔拂衣人共覺移席雁初回念獨能爲客看花是再來

元日雪集和張憲使子魚

客偶髙堂集春初上國還一尊仍對雪眾喜或丰年落處花枝重融時艸色鮮最難君是唱終和未能妍

十四夜藩省宴集

薇垣看月上玆夕已嬋媛樓度庭初滿燈張市漸諠寒花滋露發火樹映星翻幾似今爲樂笙歌倒一尊

十五夜都司宴集

月迥光無缺星寒爛已施百枝張幕色萬舞任渠爲激壯軍中曲縱橫坐上巵髙朋復佳節聊得此追隨

十六夜滕王閣宴集

憐此光猶滿迎曛閣已開江揺銀漢動山度紫煙來萬火紛南陌層樓逼上臺憑欄無限好應約早春杯

飲趙僉子玉別署

緣陪眾君子飛蓋偶能來暝色稀人吏髙堂命酒杯月明花露泫秋晚竹風回無限相逢意羈愁爲一開

近郊宴集值雨

出谷旌旗轉緣江鼔吹來異方多勝覽春色復相催野曠風生竹山靑雨映梅惜無今夜月畱酌踏煙回

湖上

望極東湖水春來益可憐長堤回艸色斜日澹波煙窈窕鷗雙下逶迆渚自連何當呼小艇相與出潺湲

臥起

簿書時復暇聊得掩晴閨臥覺衾猶薄行來鳥正啼藥畦深石畔花徑遶亭西在逺心常愜春兼事事齊

送陸副使罷歸吳江

吳下能文者明時復陸機偶逢章水上已拂早春衣啼鳥晴相和歸云晚競飛傾都人正惜君去掩山扉

將按饒州

正好秋蓬似因風轉未休世途輕宦拙兒女別家愁庭次梅初吐江南橘再收蒹葭何處夜今去泊孤舟

風阻涉湖復指進賢

始擬殘年棹如聞震澤平輕帆虛水色攬轡復山行出郭風扶轂穿林霧濯纓不辭遙役去霖潦此縱橫

進賢曉發

道路北風發飄颻吹我行他鄕換雙鬢殘歲轉孤旌夜雨艸根活晨暉山色明經過從候吏雜樹識方名

閱武

晨煙萬突雜郊氛遙逐肩輿閱一軍云薄寒城旌外湧江鳴逺樹坐中聞人多猿臂堪擒敵馬或龍媒乍不羣歸路徐看衰栁色似緣鉦鼓片時欣

庭中植有紅梅偶過李參兼有紅白二種因簡

南州十月桂枝榮小院梅開近亦明色借紫雲淩霧薄香滋玉露入宵盈客懷聊得尊中遣詩句應能樹畔成天府兼如瑤蕚發從君臨賞倍含情

憲使張子魚饋魚

入門雙鯉濯蒼鱗知是君分與故人釣得云逢緘素遣將來應比錯刀新初晴雪色融斜日半吐花芳報早春安得煙波還此去正憐杯水嘆吾頻

早春貢院宴集弋陽王遣伎咸至

江城鬱鬱朝常雨溪館泠泠霧始開地僻經冬封緑蘚春來隨處接金杯鶯聲管吹如相妒竹色波光倐盡回紛屢中庭方萬舞兼能分賞片時來

亭上

髙亭獨坐怯餘寒漸已晴暉轉畫闌楊栁總歸湖外色梅花宛似雪中看疏池種竹隨春事散帙揮毫亦暫歡回首故人微祿在惟應拙薄自江幹

同諸公貢院小集

最宜南陌靜緇塵況復髙城過雨新夾路啼鶯歌似響一春踏艸到應頻侵苔薜荔縈初蔓隔水衣裳掛滿筠無限夕陽堪共醉明朝世務恐牽人

雨

南中一雨動成霖湖上春云幾日陰似妬花開能爛漫全滋竹色使蕭森階寒水濯繁苔出地僻煙封省樹深異域應常憐病骨玆晨聊得散幽襟

東軒對雨

長風吹雨過東園炎徳驅無五月繁坐對遙山煙乍合正憐髙鳥濕能翻微官垂白空雙鬢久客耽幽稍一軒欄藥盆花看益好已多停水蕙蘭根

貢院池上

江城此地獨知名試共尋幽處處行選得松根千樹合移來水面各言淸娟娟隔徑明丹實裊裊當波出翠莖未便觀魚好垂釣從渠窺客去來輕

宴都司樟樹下

幕府樟陰幾畆垂將軍綺席肯階移分明翠濕添杯酌竟夕淸吟雜管吹烏鵲堪輕三伏雨靑霄不礙萬年枝還須滿月情何似縱卜今宵露那知

陪在滕王閣餞客

共追使節到潺湲爲復登樓在別筵近檻不勝遊子意當杯祗覺眾人賢秋風磬折終誰是竟日笙歌亦自妍正憶陶潛初便去那曽束帶小兒前

酬李伯華寄書

忽驚平楚萬山秋稍喜行臺此地優白石靑松逢處是危亭曲閣坐來幽一春種藥供多病方寸忘機減獨愁能枉遙書霄漢上相從同作豫章遊

乙未中秋

一從系纜邁流光再見髙樓滿月涼總爲嬋媛偏此夕不知畱滯尙他鄕團團艸露淸難似細細蘿煙裊乍長行色欲依河漢曲待看瑤采度微茫

送陳都禦史致仕陳蘇州人贛州巡撫

記曽顏色望靑霄此地逢迎斧鉞飄下邑祗傳安石在南中空惜去旌揺云連浦樹明秋野水浸江沙落早潮他日虎丘問耆舊淸時龍徳獨逍遙

求賢詔許尙巖阿今復東還且柰何終屬陶潛三徑有眞嫌劉寵一錢多江間緑水明心曲海上靑山著鬢皤處處秋蘭猶自好扁舟采攬足經過

幾人勲徳在明時南紀公來偶視師誰使中軍生气色獨籌前箸臥旌麾峴山有淚堪常墮章水無情任所之遼海只今憂未淺不當還出佐支離

病懷

吾生蹇拙合微名無柰侵尋病所嬰南國炎蒸今再過中秋醫藥尙無情苔殘白石庭陰合木落蒼階露气淸門外江澄聞練似猶多虛負片帆輕

瑞州寄別陸使遷廣東左使

西來每憶城隅別左省初聞嶺外眞倚望長天遙賜璽叨陪往日得驅輪春風祖席羣公出江閣樓船幾鷁新昏見漸南星獨迥暉暉應爲紫垣人

五老峯

羣仙赤霞佩謁帝靑霄通倐過昆侖顚八荒逝安窮廬山偶回首滄海蓬萊宮須臾酌彭蠡還駕來時鴻髙髙去無極遺迹玆巃嵸遂爲萬仞石削壁淩蒼穹盤回萬巖壑湖上峯獨雄朝云變紫翠旦夕飛輕虹寒暑豈不化芝艸四時紅昨出江州道天地覽斯崇仿佛見揖手招客令予東感此結深意夜寢煙山空忽若乘風下怡然數老翁把臂一共笑千年始相逢夢中憶所授病後扶衰躬復從碧澗側倚望瑤華叢極願捐微祿致身與之同

吉安謁文山公祠公孫生員熈出公遺翰因示

宋道昔云季戎馬摧中州獨公曆萬死感慨當時謀廬陵在南域冠蓋元名陬嵳峩瑞華出浩蕩螺川流富田余揖讓夙昔公園丘荒山辟祠捨生气誰爲收飛橋駕長虹松篁羅道周涼颷卻炎暑好鳥鳴未休哲孫出遺翰忽若蒼龍遊魯公稱妙絕惟此眞其儔護持屬山靈棟宇終天畱

謁文山公祠道中作

在逺日多思欽賢夜忘寐緣與簿書辭況復郊原遂野曠宜風生山深似云戲臨流纓欲濯出谷衣全翠顧玆難久畱拘迫慚爲吏

將按九江泊石頭口

江閣逺猶雄江流澹若空晴沙行白鳥缺岸出靑楓野泛淸秋色山回落日風眞同漁父宿亦在釣磯東

桃花山

巖隨茅屋過荊扉水落溪田刈稻稀赤阪度山泥滑滑靑松出谷霧霏霏寒帷北下聊吾事逐祿南中亦昨非稍喜雲開還在眼香鑪石耳自晴暉

徳安道中

蔓艸垂藤引使車石田流水帶人居淸秋不落丹巖樹薄午方緣白石渠谷口魚梁旌斾轉山中蘿徑牧樵余爲應問俗遲遲去才可塵煩漸漸疎

圓通寺

百里廬山勝獨尋山山林壑帶秋陰微風夾路參差見竟日娛人紫翠森稍訝飛軒行樹杪忽看削壁入云深幽居謝爾爲僧在淸磬時時物外心

吾未識李空同先生每讀先生詩且官渠後欽其爲人過圓通寺懸多詩刻而僧獨取先生者有靜言看石耳之句石耳峯名廬山佳處

先生是在武皇年彩筆滄江動逺天僧徒亦識山中字學士今傳鄴下篇當日鳴泉邀節鉞淸秋髙閣自雲煙誰令流落明時去石耳空知炫獨妍

宿東林寺

谷轉還靑嶠煙扶下赤坡秋山凋葉少暝徑咽泉多舊迹余溪沼深齋到薜蘿更邀明月上徙倚辧嵯峩

山寺忽云端山行處處歡晚涼巖際宿秋色月中看緩步多幽壑淸聲卽近灘蒼階疑露濕瀑水墮空寒

發東林

東林千載後尙種芙蓉池出門見初日夾路雲煙隨深谷忽無極灑嶠泉奔馳潺潺碧澗吞裊裊垂猿枝微風動幽響萬壑淸秋時長林郁光景竹樹何參差蒼茫虎溪路故蹊不可窺前山復回合度嶺揚旌麾恍若乘風翔果與丹霄期雜花半巖上艸露團葳蕤雄蟠三百里奇峯方在玆崢嶸乍可望浩蕩今晨思登遊能累宿肯負幽人姿

九月八日始聞雁聲

東山常八月夜夜雁歸聲何至江州聽方多菊露淸倚檐長送爾逺道總闗情不問都門過知無系帛輕

九江分司對雨

偶出廬山下輕雲隨蓋飛度河爲暝色灑雨滿秋扉細細從東至森森洗竹暉捲簾入蒼霧還寢更絺衣漸夕階生澑羣峯勢乍稀江流何震蕩鴻雁亦來歸是月黃花節淸宵玉露揮髙城恐寂寞滋菊使芳菲

九日

佳晨爛漫隔籬枝水國煙霜落木時百里廬山堪勝絕三秋鴻雁獨歸遲肩輿尙爾行花縣戲馬應渠載酒巵止飲經年還肺病蕭條一任北風吹

九江分司九日劉副使見過

遙水樓船擁節旄明公斧鉞靜江臯爲逢雁度俱今日肯假霜威過濁醪手裏黃花淸露滿城隅白浪暮天髙出門歷歷明星在指點秋河到玉鑣

九江李主事招至洗心亭上時同劉副使在坐

江流霧斂自晴川江閣秋深況綺筵幔捲微風添坐色階含濺水倍花鮮當歌浪鼓蛟鼉夕隔岸山揺竹樹煙李白劉楨應逸興時時能此共潺湲

將發九江

啼雞催曉發度雁倐秋深自是羈懷甚兼多艸際吟風淸山易冷月落閣還陰木葉兼江浪方添隠幾心

登天池

東林徑轉過村翁爲指天池此路通側蹬回峯傾午日危亭俯澗落秋風直緣薜荔千巖上稍出旌旗萬木中倐忽白雲山谷滿只疑蓬島坐溟空

宿開先寺

山行累日度車遲正爾耽山處處奇近寺看峯還劍似窮幽積水到龍池泉飛直下三千丈月出裁虧二八時隠隠牛間應紫气書臺髙臥露天滋

開先寺別何邦鎭

昔人讀書處瀑水香鑪峯年往碑仍在云深嶂若重長風吹落日林壑上秋容何意都門舊今遙此地逢

佛手巖巖近顚仙碑亭

山中云共宿秋晚菊爭開突兀懸巖出蒼茫拂霧來碑亭看再過峯勢抱千回誰結茅檐下能堪碧澗哀

讀書臺在雙劍峯下南唐李煜讀書處也

後主嘗是遊幽巖旣爲寺書臺俯石門彩閣兼山賜雙劍削天端千秋猶覇意蒼茫谷口來徙倚江南思

觀瀾閣

天地見彭蠡淸淺雜煙浮忽訝城隅望蒼茫海上秋長風驅逺水落日走神虯駭浪時能似銀山碎十洲

愚谷集卷三

●欽定四庫全書

愚谷集卷四

﹝明﹞李舜臣撰

△歸田稿

秋日郊行

步出無晨暮薄田隨所經𨿽非達者致元是野人形晴雨滋寒水涼飆起夕坰何知謝金紫歸意反吾寧

飲酒

終朝靜無事頗賴酒尊濃醉裏愁能薄歸來興不空深杯從婦勸頻顧覺兒聰怪底陶彭澤田多種秫功

貧家何所有濁酒在牀頭手輒禁寒漉身應爲晚謀村中單騎入燈下數行休賴得醺然臥區區誰復求

秋夕友人過飲

墀菊開應晚園蔬摘欲霜一樽來共酌數本坐猶芳柴館始晴雨荒筵及月涼愧非賢者室帶有徳星光

秋日諸友招飲病體未赴

一自得歸心追遊每共尋銜杯能月上開菊況秋深露白庭陰淨山靑海气沈應多新熟酒擬作向來斟

始擬戶常闗歸身反未閒一秋農自去竟日鳥俱還落樹出平野澄潭入晚山登髙𨿽此月知濯畆中顏

不復身豪健千杯似往年春來能斷酒歲晚未歸田客爲黃花命歌應白雪妍相從欲何限今負主人賢

余家南望是十里到城餘地僻惟聞雁村貧亦有蔬舊開三徑在新結數楹居早晚攀同駕來看隠者廬

自漢推經術吾鄕未乏儒俱操金石奏誰止玉堂趨帶水滋星气髙城表海隅病夫何所望公等日亨衢

壬寅九月十有七日吾生四十有四年矣

叨官敢自意亦昨賦歸歟家薄徒書滿園荒始艸除眼看鴻雁去心覺蕙蘭疎益忝衰容鬢年垂五九餘

冬日招友人飲二首

讀書非避世種竹稍成家幾爲辭城市因之臥海涯小堂春覆艸曲檻晚畱花及此髙軒過郊原欲雪加

村醪秋自釀園果歲能收不有親交共誰堪寥廓愁花中惟愛菊淄上不驚鷗旦日城南路無嫌我薄畱

甲辰初度

年年今日酒多爲菊花斟歌管誰能那芳菲乍可臨罷場園賦入閉戶艸虫吟敢向誇朋輩悠然歲暮心

初度友人過飲

乍喜髙軒過還驚短髮催相看俱老大相慰有歸來濁酒家能釀黃花手所栽今宵踏明月莫惜醉中回

於時仲春作仲春詩

維時春欲半映日色皆分艸意侵階出新聲到處聞林開花照樹冰泮水生紋更有銜泥燕飛來意似欣

首夏園中

獨坐東園裏仍耽首夏時乍將書自曝微悅鳥還窺爛漫仙人實芳菲大谷枝願希髙尙者從此學棲遲

園中

起臥祗茅屋行吟自野夫山林非遁世水竹乃忘吾鶯語春將晚葵傾日向晡憐玆𨿽負郭似覺逺人徒

庭中

昨夜雨新晴今朝花更明下階看鹿迹倚樹辧禽聲袖爲移蘭濕襟緣愛竹淸荒居春較可況復托歸情

飲李氏村同程伯書使君乘月踏雪聯輿而還

路出金波外車驅素雪間淸光兩相映乘興偶俱還野入銀爲塢星涵玉作山褰帷三十里獨喜淨塵顏

過友人郊園

暇日薄言出郊園到薜蘿爲將芳樹歇亦是別君多卽檻看紅藥開尊面緑荷晚來煙徑上率爾遂長歌

別館成招友人飲

一自春風二月初柴扉竹徑作閒居城中好似山人宅門外應多長者車

阻雨新店有懷仁夫

宿雨淹歸騎終朝在逺岑閣中山木落門外海云深無復爲吾適況當懷所欽應憐洋水上何處托孤吟

小堂寒江獨釣圖

未徹宜此春雪小堂不及掃尙掛寒江圖怪底春來雪飄然二月俱

酬何廣文惠鵝

科頭晨未梳報有山陰使不及書黃庭叨承余自愧

雨夜

雨气侵簾入風聲托樹長片雲能掩月星宿此俱藏

△雜著

至家

萬里羈危日孤兒慟絕時艱難歸敝屋寂寞向空帷耿耿中宵立漣漣盡日悲不能成一寐托夢接光儀

謁先墓歸途作

潛寐忽已久神遊竟不還目存猶髣髴血繼更潺湲雨後花饒笑春深鳥自閒嗟吾亦多罪天也獨投艱

丙戌初度

九月十七日屆吾初度緬憶辛巳年吾有東南之行是日也蓋在揚州明年壬午從先子奔喪歸是日在宿遷縣又明年癸未吾舉進士得奉朝趨三年皆在京不知今日乃在廬次

薦祫時方燠羣芳忽已闋嗷嗷南翔雁猶解違霜雪人生誠未易無徵傷吾劣淮海魂昔驚京華心每折尢憐今日淚沾灑盡成血

秋懷時吾生已二十九年

耿耿憂難歇秋風彌自憐云深疲去雁露冷咽鳴蟬薄命貧仍病疎心悔更愆無聞聖所戒而我已玆年

戊子中秋見月痛憶往昔摧肝剖髓情見乎辭

明月皎三五況復中秋時淸暉豈不滿望望祗益悲憶昔忝朝趨親承白髮娛休澣時乘暇歡宴日相煦歸散紫宸朝鳴玉步逍遙譬烏本戀私何言寄迢迢佳節一以臨忻承旅寓心稱觴拜且舞起坐彈鳴琴及釡方在此樽罍復能綺圓方且珍羞水陸充遐邇嗟吾薄祜躬五福本無同惠時良不偶孔燕誰能終異物感弱孫沈痛爲銷魂大運一陵替萬事玆掌翻嗟吾天所伐吾罪陳思悼幼女辭吾五福無徵甘隕越白髮遂見奪含貝一何忽孤兒號欲絕五內崩以裂從此飾歸輤血繼聲幽咽間闗指敝屋二九達東服生行見櫬還慘惻動邦族孤兒苦欲死嘔血將難已恭承哲人意黽勉玆伊始墓門何蕭蕭剖髓訣今朝歸體托窮泉慟絕不可招自昔入承明庶幾振金聲方舄終越吟擬翰祗蒓情投簮三上書微尙不自如巖巖東曹間維縶心何疎頗聞古人志微祿忻從事寧知爲所嬰歲暮及顚躓顚躓玆云極白日忽西匿獨覽泣吾非酷痛摧中臆倚廬日月遷寥廓奉幾筵薦禫時方燠忽忽吟寒蟬躑■﹝屬﹞下中堂椎心訴穹蒼白露沾我衣驚風飄我裳衰艸咽秋虫淸野號孤鴻俯仰竊自憐積恨安所終

除夕

悲今情已摧懷往中彌逆憂來信無方淒然忽不懌擬粲七哀兼方衡四愁劇攢念猶在玆何以言除夕

元旦作

大運握冥機蒼精散初澤三統開元祚羣化舒柔脈皇聖昭神功下國同光飾猶自空堂上抱影悲今昔束帶愆旣多反服瑕彌積行年忽在玆瓠落空吾迹棲之鷦鷯枝奮非霄漢翮茫茫途已窮永嘆將安適

禫後

禫服憐殘息閒園學種蔬饑餐惟赤米緩步有淸渠谷口稀人訪蘿軒澹自居方知棲遁者不惜謝公交車

將發鄕園效唐初體

鷺行趨命日蟬翼聳身時樹落千山色風生萬壑悲含情辭故里揮涕戀先祠莫使東園穢歸歟已有期

佳气指神京邦人餞有行詔從天漢落淚逐露秋傾去去傷蓬轉呦呦感鹿鳴甘泉曽擬賦獻罷卽歸耕

海丰道中

海气郁蒼蒼山河失故疆重來村落攺遙望荻蘆黃行李隨秋色衣冠赴帝鄕謬同趨召者慚負意何長

晚投鹽山縣

行路一何難迎曛尙據鞍林應千鳥宿天已萬星寒月出明前渚風聲雜近灘荒城知未逺隠隠气中看

馬坡村贈舊館人

數載今重到還非駟馬來主人年鬢攺遊子客程催雞黍歡淸夜階除落故槐明秋隨朔雁遲我復能回

宿覇州館

寥廓此中宿遙聽易水聲鑑帷畿月入疎館北風鳴夜覺秋初永寒知霜正淸不堪情已倦明日尙遄徵

愚谷集卷四

●欽定四庫全書

愚谷集卷五

﹝明﹞李舜臣撰

○序

送白良甫知開封府序

國家監累代之制以郡縣治天下郡有曰州曰府以地形大小相統屬也府郡百餘亦又有小有大而大者小者大小之間者各居其一其尢大者多在兩畿及各省所寓附省者如省之數考其中爲往所嘗都會者三西安也開封也杭州也開封卽故汴地諺有言長人𨿽臞侏儒不都開封今日以尢大郡稱者以故都也郡城又有置鎭守府鎭守勢甚尊茍非其人卽其廝養卒且逞宗藩列第莫非英賢上才體貌不一有過不及皆足以爲咎而今乃南宮白良甫者爲之守也以良甫之器宏偉甚逺當此而無難也吾聞才與器不可同稱世之論者不然不過曰某才吏也卽上而論卿相大臣亦不過曰某才卿也某才相也而幾反言器之效乎故有𨿽稱才卿稱才相者而或其器有不足稱者敗器者素定者也定而後不可易不可易者不可敗也故風之所鼓無弗走者而石不走石至重也物有入有不入鋒刃無不入金至剛也馬則駕牛則耕不聞以虎耕且駕虎至威也石不可易其重金不可易其剛虎不可易其威威也剛也重也皆素定也故鎭靜則謂之器精明則謂之器尊嚴則謂之器今夫事有難易巨細其常也卽難且巨敏者能辧之而其始焉之值之也或鮮不亂卽又甚難甚巨而有卒然不虞之變謀者能定之而其始焉之值之也或鮮不驚亂於中必錯乎外驚於始必奪於終乃能不亂亦不驚者鎭靜之器有素定也故視天下無不可爲而事無不可濟法不可不行又有不能必行威不可不至又有不能必至法必行則多變威必至則多挫乃能不挫亦不變者精明之器有素定也故予人足以爲恩而懲之不敢不受人之常得於一者將又有責於再當其意者不可更拂其心故茍而合者終以茍而相乖非道而事人者終以非道而見鄙薄乃終不見鄙薄於其在上之人而不致疾怨於其所與者尊嚴之器有素定也故不可幹以私而不可彊之以吾所好良甫者吾與之居矣見其顏色矣叩其中知其人矣是鎭靜者是精明者是尊嚴者是行也必有不可易者若金若石若虎然也他日功成上明天子天子將大用之故曰千鈞之屋必用十圍之木言乎其器者也

送劉伯田僉憲赴宣府序

國家緣邊建大鎭六七皆據華夷要害屯兵置將折衝其間其最險而急者莫如宣府宣府去京師僅數百里故視他鎭備禦常倍令典鎭屬省者則分其省臬司一人往而開府而宣府爲畿輔之地畿輔無置藩臬則山西按察司僉事一人往當開府而屬吾同年友劉伯田行愚以見祖宗立法之意浩乎不可易而測也夫鎭旣設大將一人以總其戎馬則鎭之安危彊弱皆付之矣然於法不得辟置官僚於體不兼吏治故軍中所賴若饋餉也孶牧也屯種也出納也皆吏治也不可得而兼也又不得委其屬使治之也始設都禦史一人都禦史憲也憲無不總都禦史者以經行伍戎壘之資而制萬一不虞之變其責任與大將等而權力過之又大臣也於體不親吏治吏治又不可廢然則𨿽欲無事僉事得乎僉事亦憲也憲無不總於是大將之不可得而兼都禦史不可一一親者皆僉事之所有事傳曰兵勇气也一鼓作气是气也必嘗畜之平居無事之時而後得其倉卒敢奮之力蓋畜之常難渙之易也於是有紀律焉存其大不外賞與罰其要則在饋餉孶牧屯種出納之間而爲之聽其曲與直也所謂大將不可得兼都禦史不能一一親者皆僉事之所有事夫戍卒生長邊陲气暴而志偸禮薄而禁疎彼其狃於梟雄之習精於戰鬥之技酣酒擊劍視殺人如麻是故軍中之事擊斷常多擊斷者又非可以無故而加者也則假之聽斷之間而懲其孰誰豪且黠者以令於眾故輕則或杖或徙而重則誅使其徒日凜凜然紀律之中而不敢少焉肆其豪蕩之气使其徒常視朝廷如天視天子之將吏常若雷電若日星也使其俯首屏息莫敢仰視而後責其一旦之命夫是之謂勇气伯田篤行茂學最稱長者其貌恂恂然其气溫然其中素定所謂萬乘不可奪也曩爲長子令長子之政稱其嚴明用擢戶部主事擢員外郎曽督太倉儲太倉之豪猾弗敢侮也大司徒薦之天官卿天官卿乃擢是行矣努力爲天子用庶幾不朽之功吾旣榮伯田又以範時美之不可辭也則贈其行

送寇子立知鞏昌府序

吾往爲考功員外郎時得與平涼趙景仁友也景仁言戶部寇子立之賢而吾未及見也子立後有遼東之役吾亦臥屙引去今年夏再除戶部得與朝邑王誠甫遊處而時談及縉紳之間誠甫必舉子立遼東之政曰知楡次寇子立乎乃子立未幾知鞏昌府始吾知子立才行之美而未知其政也其政若是也夫人希慕其人則寤寐之而吾未與子立友也子立將自遼東赴鞏昌也吾惟今之仕者鮮不重內而輕外也卽不能辭乎外鮮不冀願藩臬貴重而薄郡守不爲卽不能辭爲守又以股肱內地爲適以緣邊諸郡銓司或外之也言之於口猶若畏且惡者又不能辭邊鎭之衝如鞏昌者王人上官紛往而繼至也人人有責於子立者折節而事之也人今益爲子立不堪是大不然今天子休息斯民往年曽詔郡守勿輒長跪巡按禦史有舉其職未嘗不亟采錄於是廷議務得開敏精嚴之士以補緣邊諸郡而鞏昌當子立夫天下辟則人之身也邊方海隅辟其手足手足一不安其人必有慘然於其色者何者所獨切也至於爲天下者或不然邊方海隅顧常付之不足重輕不知吏治一也得人則理不得其人則隳天下𨿽大邊郡𨿽逺茍不得其人以至隳其職病其民也變一旦起𨿽以朝廷之力警急奔圖而或偶不及事卽可數十百年爲患是益見天子英明仁聖視天下常如人之視其身也吾讀文翁傳見其治蜀而有感於孝景之明也方是時漢興未久也蜀郡猶爲蠻夷之俗在遼絕之域能汲汲然務求其人而得文翁治化爲兩漢之冠鞏昌𨿽逺當與漢初西蜀不同安知子立不能齊乎卑髙逺近而專意其守之職也鞏昌自是號稱得人乃至他日重大受者將有徵於是吾願慕子立而未與之友也以誠甫之請則是贈之

送黃惟夫知興化府序

揭陽黃惟夫以戶部雲南司郎中出知興化府客有過余余因及今朝紳外補未若守之難者客問其難則應之曰古太守之職獨寄一方事得專制龔遂言願令丞相禦史無拘臣以文法但言丞相禦史耳今撫按藩臬率能拂其所爲而常行志難也藩司敷政臬司持法而守皆有責也則常並施之難郡之務戎焉刑焉錢榖焉法皆其寮實分理之一不治守之責不可辭其佐是者旣皆寮矣勸懲又不可施故貌飭而心服之者難也監司之課令也其才若匪莫不取定於守而知人難𨿽然又有難者守之視監司其體漸嚴其勢漸疎其志常患不達而才美患不見故有舉刺牽於喜怒之情猜嫌生於細微之際鄙夫遂釋度以求容哲人有去此而弗悔也其又難者且言今之守者孰非部署臺諌之選乎曩爲署爲臺爲諌嘗臨人矣已金且紫矣坐於堂之上州縣長吏奔走堂之下也然見監司輒長跪聲諾俯仰幾與州縣長吏無異夫崇其秩而薄其儀將褊心者不堪其鬱鬱之思而勝气者不勝其恨恨之憤余故曰今朝紳外補未若守之難也客曰然則惟夫何以守興化也則應之曰余不能知惟夫守興化者而知其人惟夫與善人居煦煦然親之也而下之也其人𨿽去猶若思之弗置不善人與居𨿽不卽面斥之吾見其眉睫之間若弗屑也己若忘之有後言者又憫然太息而爲之原其情余始除湖廣司主事幸與惟夫同官未幾別去今又未幾而有興化之行是惟夫之在戶部蓋十餘年自余所見自大司徒以下莫不重惟夫矣客曰信矣信矣固知惟夫之於守弗難者矣

送崔懋言知蘇州府序

吾同年友代州崔懋言往以刑部郎中出知順慶府吾及餞之而與之別旣吾乃謝病去者三年而復來待選於銓司於時懋言已調重慶府人識不識皆能舉其重慶之政古良有司無以過也果又以是調蘇州府吾惟順慶在四川稱劇郡猶以不若重慶故調重慶重慶𨿽劇又不若蘇州又調蘇州重慶之政必有可觀者矣而順慶者可知蘇州者又可知也夫民也者多寡不同而情同也事也者巨細不一而致一也吾見牧羊者牽之而使之行不可得也一一而牽之使行當益不可得不如折枝而驅其後見操舟者萬斛之舟所役不過數人而舵者特執其勢故治民者辟之牧羊在牧之者而不在乎羊之寡與多也成事者辟之操舟在操之者而不在乎舟之巨與細也故寛猛者治民者也或有宜有弗宜明斷者成事者也或有用有弗用宜不宜能用不能用而後才不才者可得而見矣何也今茍以衣冠馴盜賊者人必以爲愚有以戈甲威鄕人者必以爲悖有以明珠照穢巷者必以爲徒於廢有以干將捕鼷鼠者必以爲枉其施故不擇而寛者衣冠馴盜賊也不擇而猛者戈甲威鄕人也不擇而明者明珠照穢巷也不擇而斷者幹將捕鼷鼠也故寛猛者施於不得不然明斷者致之不可不用則謂之才若是者人人不必能也又謂之殊才殊才者倉卒不可亂紛錯不可困也不可亂不可困也而後無不可爲無不可爲而後名位不可以限故懋言爲大司寇屬可也爲郡守可也順慶可也重慶可也蘇州亦可也𨿽然祖宗朝延見守令親與之語茍當上心輒畀之顯位不惜又詔大臣監司察其亷且能者汲汲然若弗及也近漸不然茍能乎其爲令也而始以之爲臺爲署茍能乎其爲守也而始以之爲藩爲臬計資而後遷累歲而後得也大臣監司有不及察又棄且置開創之初承平之日不同也勢旣少異不得不假之歲月而論其資殊才者未嘗不可得所謂各極其當而已者也使懋言而在祖宗之世豈不赫然己尊崇乎而僅擢之蘇州猶在位者知之也而薦之也適明其殊才已

送李貢卿知臨洮府序

古今稱爲天下之患者不一或在內也或在外也在外莫如邊鄙盜賊然盜賊無常形而邊鄙有常備今邊鄙之患莫如西北故西北邊方鎭最雄鎭之建或於府於衛乃府若衛𨿽非建鎭而但緣邊相比附者猶爲名府名衛有常備故也故曰夷夏之防而朝廷之屏也朝夕異其安危舉動存乎成敗勢則急矣用又不專上而監司上而總制又上而數千里聽命於京師故守者能守其職已矣而邊郡守非通才不能有人於此坦則驅險則徐者戒也芥則拾鼎則藉者審也故險而徐可也駭焉而回其輪則非鼎而藉可也以非己力而置之塗則惑故曰爲者時也時者始也其始則可矣有不爲者非荒則滯非荒非滯又有不可爲者怯也能又不怯而後無不能成無不能定臨洮闕守臨邑李貢卿當行以貢卿曽督宣府儲宣府之政以精明亷悍著其能稱夫積之而愈隆者基也試之而益效者實也以宣府試貢卿未足耶今又試之臨洮臨洮且效將又有所試才如貢卿孰不能成不能定哉貢卿孝友明信工於文辭其知臨洮也以戶部浙江司郎中而吾謬承其後於是稱邊郡之難明時選擇之意以俟吾言必有可徵者矣

送範時美參議赴浙江序

古大司徒之職以教萬民列爲六卿責專且重明興戶部實監玆義其置屬也選之甚精待之鈞厚在祖宗朝得人尢盛有以郎中而爲侍郎者矣次寺次布政次按察次府當是時戶部之於諸司翰林科道得者未嘗有以異矣旣久不然翰林絕不外補吏部間外補科道多外補戶部以下諸司純乎外補𨿽純乎外補然視吏部科道外者猶皆不惜名布政按察與名府者而與之矣旣久不然當參政者百人焉一而已矣副使者五十人焉一而已矣參議者二十人焉一而已矣畿府者十人焉一而已矣然當是時戶部之於諸司猶未有以異矣旣乃獨戶部者畿府之推亦難得焉而往往以逺府惡地相待乃今戶部郎中範君時美得領浙江參議銓司用人之意斯可知矣夫有意乎欲用人於有意乎欲棄人者逺矣有意乎欲棄人者姑置之此而俟徐處之也謂其人不足輕重而特其所去取之則將隨所上下而爲之名人誠不同有上焉者潔身以俟時崇志而弗渝也有下焉者不足言矣有中焉者有感慨而奮身或慚悔而蹈禍也先王之世罪斯棄棄斯逺乃中焉者而有意乎欲棄之乎是絕其奮身之資堅其蹈禍之志何議者之過也議者曰某常榷稅某必不修又曰某粗才堪會計者名之乎粗才則不甚惜又嘗榷稅疑乎上下之間無怪乎欲棄輒棄之矣故曰知不知遇不遇也𨿽惡地不稱府乎𨿽逺府不置官乎假使是憐念逺府惡地欲斯人者往矣𨿽冒炎威歷荒裔有志之士有甘心者感慨者之奮其身也乃有意乎欲棄之矣榮名顯秩無所羨於前嚴威永黜立而可待於後才不可贖心無所施始有攺行而爲黷貨之夫致憤而爲殃民之事無所賴於時則無所厚於志無所厚於志則無所慈於身勢則然矣當事者顧從議之曰固知某鄙且陋若是敗也遂又執是而槪戶部之人多以逺府惡地相待故曰東西未形孰爲之陌作室未成孰爲之客事成於因系乎所托仕戶部者流品常輕譽望多不振人非驟相逺錢榖會計之說或累之矣今天子拔才揚能無顧流俗大臣承風不敢不至時美又賢又積十餘年僅而得此非甚榮也吾是言者且有意乎用人之際也

送南戶部朝邑王先生序

於時懷慶同知友山先生遷南戶部員外郎矣先生先嘗知澤州矣靑羊山之亂先生嘗陷賊中維是撫臣失計驅市人以格彊寇如先生者顧以給軍市人竟敗先生被執有識先生者驚且拜也曰是澤守王公也眾聞是澤守驚且拜也賊眾方盛陳卿者爲之首卿見先生趨侍不少惰先生時飲食輒呼卿名與之酒肉卿受酒肉頓首稱謝然後食飲賊愈益敬憚先生竟送之出先生之在山也緩步吟詠若自適者而實相其地形險易陰爲計劃旣出見撫臣因言賊可取狀後朝廷徵諸路兵旣平賊一一如先生策吾聞立國之勢所資非一故曰知者謀仁者守勇者行其實謀者未必能守守者未必能行而行者常難得也勇者戰則有功使則不辱而不辱者尢難得也凡人厚於中者必盛於气輕於對者必昌於言故言足以折而气足以伏故有積日所不能下極力所不能加而一夫能屈之者勇者之效也當是時𨿽有過禮反鄙其爲𨿽有佞言反益其暴故韓愈奮身王庭湊叱甲王衍勸進顧誅富弼危言契丹攺幣李稅俯首顧叱夫𨿽勸進無救於誅俯首無卻於叱信非勇者孰能行乎卿本狂賊非庭湊契丹比也先生是時亦在制中故曰𨿽有重敵蒼莽爲逺可否利害縣在須臾而以約言靜气折伏其心至不敢毫釐有加於先生者趨侍且不敢惰是益嘆先生賢賊平至今七年於是不復有錄及此今而始得爲南京戶部員外郎焉先生有子字誠甫者蓋吾同年同寀先生赴畱都也同年黃崗王稚和石首鄭本淳三原秦子京遷安李容之皆有詩歌將寄贈之而吾稱其能不辱者爲世告焉

送鄭希程推官赴登州序

先王之世舉天下賢才有道之士列之有位積其功能功能漸著則其名位漸尊名位益尊則其功能益大所謂其次立功有不朽者彼旣自能不朽上之人又思有以報之而錄其子或孫其人𨿽歿使人人者可因其子若孫考其當時之盛是以聲聞之美愈逺而愈無窮吾見在昔隆盛之時多徵於名臣之世而用之也以名臣之世多賢鮮不賢也夫其多賢鮮不賢者嘗求其故夫深山大澤畜靈而出異者積之至也階艸庭樹敷榮而特秀者愛之至也有人於此𨿽甚微也茍精於技茍達於能未有不傳其後之人而況古之大臣者乎故人有傑有習巖穴之士無所資藉而能卓然有所立者傑出者也世冑多賢而鮮不賢積習者也任丘鄭希程以其先大司徒公蔭補太學生擢任戶部照磨適有事江南而銓司上其名遷登州推官戶部諸寮猶惜其去以登州僻郡推官下寮不足盡其用希程者吾未及與之遊自吾所見寮友之間若是惜也或言念之不能置也斯其行義豈有不足徵哉登州𨿽僻負山枕海猶稱名郡庶幾明時稱名冑者吾聞有名冑而後有世家有世家而後風俗可興治化有賴故曰無易爲髙無弗視也無易爲肆無弗至也

慈溪姚東泉公壽序

大中丞東泉姚公旣歸慈溪七年於是癸巳之春今上深惟邊務欲得文武全才列之有位緩急賴之大臣臺諌咸表上公謂公舊徳不宜在逺上眷公名勅下吏部今年甲午公壽七袠士君子咸爲公慶昔在宋元佑間文潞公年九十矣蘇子瞻稱其綜理庶務𨿽精練少年有不如貫穿古今𨿽專門名家有不逮潞公賢不止是難其旣老而云公壽且康人是以相慶也吾聞同聲爲實惟實不可彊也人之稱是人也或私之也或佞之也私而稱者以彊塗之人則不可也佞而稱者以彊疎且逺者則不可也不美之質𨿽飾弗行無是則言𨿽亟弗信故天子有賢其臣𨿽爲之名有弗信者也宰相有才其士𨿽爲之名有弗信者也天子不得彊而賢臣宰相不得彊而才士者豈非實則無哉公之仕於朝也自爲署爲臬爲藩爲少司馬爲大中丞旣專節鉞平田州之亂引而歸浙浙之人莫不師敬公者臺諫薦之大臣薦之人忻忻然幸公壽康語曰未定之稱旬朔可易公是徳望𨿽用不朽何不可哉余爲公東藩所薦士又令子諭徳君牓進士愧無以壽公特序中外所望於公者焉

茶陵尹翁壽序

茶陵有隠君子姓尹氏號雙泉者年且七十有一以其子元夫貴封承徳郎戶部浙江司主事九月七日實君生辰於是元夫謁余願得餘言爲壽餘未及見君幸及元夫遊知君隱君子也竊聞壽者气和者也而命數弗與焉欲气之和莫如能樂其樂世之人樂者常少而不樂者何其多也人之奔於情蕩於气也有佞於言有詭於行不自知也一感於其心之良莫不忸怩汗顏不自已也卽非狂惑而忘歸禍敗而不顧者而言之佞行之詭也孰能宴然適此而不慚且沮者且累日經時不可釋也或有以終其身慚且沮者有不樂也力有不可必能勢有不可必得而人之惑若是甚也有彊其不可必能規其不可必得方其彊且規也惟恐言之不足於佞行之不能詭也又未必得也夫人望極則苦不得於意則悲苦且悲者有不樂也佞而不知非也詭而不知極也至於性成而不可移禍至而不可救始徼幸於天地神明而激發於感慨流涕感慨而流涕者有不樂也夫音樂一也有聽則喜亦有以悲燕集一也有以醉飽亦有不能下咽夫彈絲吹竹集水陸之珍世之所爲一時之快者也顧有食飲不能下咽甚則又悲人之心意果不待乎紛華馳騁而後遂也不至慚且沮也苦且悲也感慨而流涕也而後能樂其樂樂而後气和气和而壽𨿽有弗壽焉者寡矣封君者吾聞之矣封君於古今多覽涉事多可能而不願仕也布衣隠約卽有豪貴人欲邀而致之又不可得也曰吾知豪貴人之易慢易人也吾又未能少下之也是吾與彼者俱未得也君明哲若是是君之心無弗樂者其所以壽非耶

江西鄕試錄序﹝代作﹞

嘉靖甲午當貢士之年監察禦史某巡按江西爰舉試事聘某曁某爲考試官而同考則某某咸至提調某某監試某某協贊於外某某乃合提學僉事某所選士三千有奇而三試之得中式者九十五人選其文若干篇以獻而某願有以告之諸士子者曰吾讀人物表而見古今人之不齊也才不才若是分者可知矣剛柔者其生也彊惰者其志也過不及者其履也善惡者其歸也是故先王執中以立教君子隨分以成才是以隆盛之世聖哲有興揖遜而吁兪肩摩而踵至也其次未必聖且哲也而皆不失爲材剛柔不同其於協徳一也小大不同其於適用一也故曰寛而栗也彊而義也道化寢微士始獨行其次質任次庸最次不肖庸若不肖不足言也質任者或失則陋或失則冥而獨行者亦未爲得何也工於其習而不能原乎其始故曰不適用之士也不得不取質任者而用之矣乃質任者亦又無所見聞於義而無所監慕於行𨿽有善者旦夕之爲安什一而偶得耳其不善者所謂冥與陋者舉不足恃而竟敗也人見其敗也復務滌濯其躬而覬震曜於世是故行欲修也而惡矯也志欲潔也而惡亢也辭欲明也而惡核也矯則易僞亢則易厲核則易誣而去道逺矣故曰玉巵無當𨿽貴不盛學者各成其才以適於用而已今上聰明仁聖至化融洽側席賢良常若弗至諸士子以薦且爲明天子用宜有以成其才庶幾虞廷所謂九徳而不但爲獨行之士況矯與亢與核足爲有司慮哉

江西貢士序齒錄序

甲午秋旣大比則選貢士是年貢士惟府及州有之劉會而下得十人焉長朱守正漸及宋金次其年齒將鋟諸梓夫貢士序齒不見於往何也進士同舉於廷舉人同舉於鄕則稱同年禮讓爲急故序之也且將有責徵諸後來故錄之也貢士惟廩食最久及次久者試於督學臺甲若乙二人爾而甲常得一人耳無有所謂同舉則不序也朝廷以貢士之非人也詔禦史布政使按察使咸有責焉羣而試之考第其文𨿽學一人亦務嚴選必得雋者貢之京師蓋合數郡之士舉於一日亦謂同年則宜序也徵之後來亦將有責則宜錄也然則舊考之有甲乙二人偕者何也甲不足求之乙也乙又不足又求其次後惟甲者十十必得曰彼無所於歸云然後生員有納銀納粟納馬貢士選益敝往往積歲而得官白髮而就道令典年六十五致事或當致事之年猶其待選之日夫望睫而疾奔馳多佞而冀亡責僕夫之能而吏胥之事也經術而取之捷給而責之吾見貢士不及納銀納粟納馬授色而知心疾前而多力也則曰盡衰鈍爾淸華之秩所以不可貢而得也夫場屋猶糊名今得兼考爾行若齒不聞朝廷是選貢乎茍乘是時能樹立者在爾諸士子矣

送曹南崗諌院督版籍成復命序

南崗先生之爲南戶科也實監後湖版籍言爲責矣監版籍者版籍莫重非付之言者上則何由可知來者失得髙皇帝時朝廷在南而後湖近止太平門外諌垣監者旦出而夕還昨歸而今至也夕得所失則旦可聞於朝小有所懲則長可賴於後版籍理矣遇事可否或逺弗闗若奪其諷議之職監版籍矣言責又不廢也文皇帝旣定北京後湖版籍獨畱未去仍隨諸省所造報者日有所閱閱所未當𨿽細必駁駁又不當而言豈可已哉朝廷𨿽逺言可月聞則外撫臣而下藩長郡守毫髮未至皆足爲過朝廷用是而能功過撫臣藩長郡守此容毫髮有不至哉令典分太學諸生參校版籍諸生數百人往矣聞諸生至南崗省屬之省有小有大則人有多有寡郡又有小大又以爲人多寡諸生日程擇最恭謹省各一人爲長長皆有貳貳則隨省之郡多寡長司省貳司郡諸生弗程並懲以爲長貳不恪乃若旦夕食飲則共具者無弗時也人不幸病則醫藥者無弗效也夫是數百人者各生四方之域來而從南崗湖上至於久客而無戚顏羣居而無嘩語裁五六年參校已理今年春二月將北告成於朝諌院諸公來徵送其行者吾惟南崗名在天下天下之人有讀書疏莫不感慨希願南崗見者忠讜大節爲世師程多矣版籍誠勞特所綜理一事𨿽然使用湖上之政安往而不可哉

刊湖陰類稿序

沈南湖先生以書告曰余考敬軒府君曩以進士奉命廣東後自廣東還京諸司君子賦有鐵橋話別及珠江捲嗟嗟事今三十有餘年矣余考始仕推興化府興化推難矣莆之先生若往翠渠東園見素諸公各贈有文皆稱余考治興化者余考痛先大父母之弗祿也泣而著永感捲莆人賢者覽多和焉秩滿入爲都察院經歷復擢補外僉湖廣臬司余考仕止湖廣僉云乃別築湖陰艸堂歲時令辰必集耆舊爲會會必有作是以有湖陰十詠植花有異有瑞堂記辭具載卷中余往備員畱臺必持以上諸名公卿諸名公卿多惠有言表余考泉石之志而先墓志銘阡表則得請於涇野海陽二先生焉余恐旣久並諸名筆有散逸者惟托之梓仍子簡端之序舜臣惟敬軒公名徳具載志若碑辭抑聞之長老間公在都察院也當武皇帝初年逆瑾擅政虐焰方張公持憲體獨不少辱瑾敗而薦湖廣當時臺舊反有忌公公歸山陰今幸得讀公文𨿽極不遂豈有毫髮見於言哉公未及大用而令嗣南湖先生今來治吾靑州兵事督察泰山以東渤海西南瑯邪以北數百里內人遂贍養之世方人莫不神明先生孰非敬軒公之遺哉公文古雅甘泉先生題曰湖陰類稿則凡爲公言者當附之云

遊生重闈慈鞠捲序

淸江遊生相者予江西時所入士也生後從予南太學予由司業攺尙寶卿生皆從予都下己亥春三月生且歸矣於是辭予言曰相生二年而喪吾母乃吾大母傅實撫視相以至能步能言自相始未有知以至於能讀書揖讓補縣學生得偕四方之士事夫子於太學相自失母以至於今非賴吾大母豈有今哉始相就外傅也歸則吾大母令相誦旦所受文字習爲跪拜揖讓於前跪拜揖讓無失文字能誦吾大母卽喜食飲𨿽相後長必問日所與者其人父兄姓名徵所治經義治經若多交若名家子吾大母卽喜食飲相𨿽以吾大母命來遊太學然則安能不思吾大母后得歸省則爲吾大母稱說金陵帝都環山帶江宮闕宏侈府部院寺司監皆今官省之名國子監者古之所謂太學太學自大司成以下皆選上徳大儒諸生千人多才俊之士平旦諸生則肅衣冠聽鼓聲上下受大司成之教於庭歸各其堂諸儒在上詩書禮樂惟諸生所能習業朝廷愛養士薪蔬米肉不復累慮諸生諸生𨿽有貧無資者無弗旦夕足矣方今海內治安皆朝廷用人之效朝廷用人自內公卿臺諫郎署而外藩臬郡縣其得之於太學者十七八焉相因頓首謝所以歸吾大母則愈益喜食飲相今又歸於是出其所謂重闈慈鞠捲者請題其端予惟祖之於孫母之於子其情一也方嬰兒時孰不知恩齒髮反多不知教訓今觀遊母有以成其孫矣吾固異生器業今乃知母豈不賢哉

送都察院都事王君擢任屯田主事序

明興建官務禮大臣爲之置屬乃都督府又置有經歷司部置司務廳乃戶部刑部又有置照磨所而惟都察院兼司務經歷照磨並置夫其獨有異於諸府部者都察院憲也曰風憲者風無不入則憲無不可知故吏部司黜陟都察院非司黜陟然而未嘗不知黜陟兵部典戎馬都察院非典戎馬然而未嘗不知戎馬故曰弓檠而正輪輻而行是故擊彊而發微正色而匡俗者都禦史之職不亦專乎顧又不爲之屬監察禦史非其屬也安得不兼司務經歷照磨諸司所者而爲咸置之哉是故辧等而尊臺程胥而整眾者司務廳所有事也攝體而納繁綰綬而雜治者經歷司所有事也稽於諸司諸路之來務於至纎至隠之察者照磨所所有事也夫然後都禦史者專意於其綱紀之司而勿役形於其滿前之至然則爲都察院諸司所者不亦難乎而監利王君乃今能以最陟爲屯田主事此其賢才有足徵矣然自大中丞以下曁諸監察又惜其去錢塘兪君其同官者而吾與也兪之言曰甚哉王子之賢於人也王子與人居勉勉然恭也然而不能爲佞其言是非成敗辯然出口而人闕失略不及也綜理之能裁割之器而不自賢有色所以陟屯田與吾未及交君兪是言豈不信哉兪請所以贈新陟者詩不云乎彼姝者子何以畀之則君往者無弗可矣

周陸田藩參請誥封二親序

予嘗備員司封員外郎云司封之制官六品七品滿三年秩皆得請勅封其父母六品七品必三年滿而後待次可遷所以多得封也尢有封不必三年者則國有大慶推恩人父母耳四品爲誥外服四品自太守而上藩參臬副藩臬貴重顧不易封藩臬遷代常不能三年不三年績則不得封一也國當推恩多在朝列恩非博施則不得封二也去年冬今上追上聖祖廟號布詔天下許外太守而上藩臬諸司輒得請誥封其父母而吾藩陸田先生方其尊翁鐵梅公曁尊堂太夫人壽康在吳按制從四品授朝議大夫先生承是遙上朝議大夫山東布政司右參議及太恭人命序曰先生始舉嘉靖己丑進士授監察禦史奉命淮揚淸理鹽法鹽法至是敝六七年久矣非往藉賢邊費無紀今安所賴而益不爲權貴所是亟出先生山東臬僉廣東寇難選能平定論功當褒復參吾藩己丑以來十有一年於此矣功徳前後半在吾土今以海內之名六郡之人歡心而將不可必得之恩金紫之貴金紫已榮一旦爲二親壽豈不遂哉先生文行冠絕今乃知鐵梅公之徳厚矣厚矣

送刑部郎中董君致仕奉其太夫人歸養恩縣序

董君疏稱臣某備員南京刑部貴州淸吏司郎中遭陛下仁明法司奉職畱城內外教化四行獄訟稀簡才俊滿庭叨從大夫之後誠榮誠願顧臣有母今年八十有三歲矣自歲丙申來就臣養太平門內禦賜廊捨臣叨祿入足供晨夕之歡母本生長山東暮年來南江南北風土縣然殊異江南地下自二月至八月多雨少晴積蒸之气中人爲災𨿽人丁年十五猶病江南多雨莫如今年臣母𨿽口不言臣圖其年不堪在南土矣令典京官得送其母還鄕假令臣幸蒙恩得援前例渡江涉淮將母而北臣以職事急當還京臣無兄弟尙闕子息來則垂白之母安所屬哉臣計所得惟有致仕可無一朝去母惟陛下憐臣聽臣上南京刑部貴州淸吏司郎中事陛下大孝格天臣愚有衷幸爲聖明裁察疏下吏部吏部髙重董君爲董君請得致仕攺歲二月將奉其母太夫人歸養恩縣東土之人自大京兆袁公以下咸造董君升堂再拜遂以爲君別舜臣乃言君爲大司寇屬有年矣旦暮以次當遷而去內則卿寺之貳外則藩參憲副何所不可得金紫何足云以其所能樹立後來功能豈復讓往哲哉充君之志侍太夫人今歸太夫人方春和乘安車入門上堂服禦其土所宜居處其性所適太夫人食飲卽安使君復從此去宦何一方域水則舟陸則車使太夫人所至服禦非其土之所宜居處非其性之所適太夫人食飲或不安若是君不欲太夫人有少不安信矣厚積而薄施優材而僅用致仕又去益爲諸司所慕其未及施與所未嘗用者天宜爲太夫人壽太夫人壽康而君備美且今欲有如君豈多得哉豈多得哉

顧南田先生尊堂八十壽序

南田先生旣舉進士授山陰令入爲刑部主事會朝廷大禮成推恩而南田獨母太夫人在堂有封命焉南田後守汝寧太夫人奉養俱至汝寧汝寧旣治則調開封復由開封晉河南按察司副使督治信陽一路兵馬若是三年而晉太僕寺卿開府平涼太夫人復至開封而信陽而平涼享祿入焉南田旣辭太僕寺事又二年爲嘉靖庚子太夫人壽八十矣方謝逢迎課耕織旦夕左右曁其夫人若女歡心柔顏視上太夫人食飲若是太夫人壽當無涯而南田方負一時之名𨿽不在位人莫不謂剛大之才可濟時變又莫不謂忠諒絕人可上不阿君徳而下不徇人私宦二十年餘矣而莫不謂操履方嚴無一日失語曰物有所弗如又有所餘以余所聞於人豈不當益爲太夫人壽哉余戊子己丑間謬爲考功員外郎是時東土之人在都下者孰非豪傑之士而獨南田可余與遊余是以得上堂拜太夫人今年春餘以南尙寶卿入賀今皇太子正東宮位往來博興敬聞太夫人壽特稱南田能孝養者爲壽筵獻焉

南臺居士壽序

金陵南面爲門者三一曰聚寶聚寶門外爲故長千里裏南爲大報恩天界能仁髙座諸寺髙座寺西爲雨花臺有號南臺居士者人問何以獨有雨花臺也居士曰不然吾直有適於臺而敢擅臺有哉渴而飲江人人有旨於江而謂江可人有之乎今金陵居奚啻數百萬戶人矣而人可謂金陵之人吾築近雨花臺耳𨿽然自名有雨花臺千餘年矣卽言今代卽吾有生之後卽吾所見縉紳先生四方之士豈不日有登哉然而人不過一再至𨿽金陵居諸侯列第賢人貴公子豈不日有登哉然而人不過歲一再至𨿽環雨花臺而居何限人哉而或販者耕者執工技者貧無資者疾病而愁苦者方汲汲於其生之圖戚戚於其意之不展而何暇於臺之登卽暇有登生一再至足矣卽又能登歲一再至足矣而吾非販非農非工有役家幸非貧身無疾病而心不苦又幸而生爲金陵之人自吾家聚寶門外數世矣自吾知登覽臺數十年矣出門可望見臺而緩步可至𨿽日一至而莫有吾禦也旦且歸矣𨿽夕復至而莫有吾厭也乃或數日有弗至者豈有吾督哉臺左瞰江而顧牛首北面城中爲雞籠獅子冶城石頭諸山非雨非雪非霧非風非冬之朝非夏之午非有衣冠出其上嘯歌當有聞也皆吾登臺之候自吾所見縉紳先生四方之士諸侯列第賢人貴公子近臺左右土客不同少長貴賤不一二三十年之間然而皆莫吾如於臺論能登臺莫吾如可旦夕至日積而月習焉月積而歲習焉自吾束髮以至於今豈不幾吾有哉吾所以爲南臺居士余聞之曰居士旣居近臺又好登覽今以雨花臺屬居士何不可哉從吾太學歸生仁者而言卽其子也是世族與金陵世家多能侈靡之務樓閣居而騎從出絲竹飲而肥鮮食居士泊然獨若儒生才且美矣又以其力足以萃致衣冠爲賢貴公卿髙車上客而不一至仕宦之門讀書教子惟數登臺中誠有得於臺非徒能數有至而已以語歸生生拜且謝請遂爲其尊翁南臺居士壽云

歙方翁八十壽序

吾之爲南司業也歙方生仕者以生員補入太學明經飭行吾獨所器仕後通籍銓司歸而養其父母山中於時嘉靖己亥治化熈洽歲功伊始而春正五日適仕稱觴之旦仕父春秋八十矣同里程生以翁之壽告曰翁人則賢夫翁之富歙莫不聞而人不見其服玩之飾侈靡之爲若是損約美矣翁獨務施人有急難而來有垂涕泣而告莫不遂也自人賴公而無不展之情無不可爲之戚玆亦多矣而翁退然獨甚恭巽宗戚尊屬見𨿽道路未嘗失禮敬也身長老矣衣冠燕集未嘗失容止也惇姓而厚鄰欽賢而容眾豈不長者與至於爭辯有所當分義理有所當指不可奪也夫自吾鄕能用古禮舊矣禮法之事翁家尢備非人之情家又不用不嘗見仕乎仕迨成立非翁孰訓之哉翁康不衰伏惟名言益用壽翁余聞詩書貴人壽者儼然先達爲後程序非以長子抱孫徒多齒髮者也世豈乏賢達哉然未必壽壽未必賢有如翁者豈不備哉世重科舉非科目入𨿽人賢才不可顯秩翁未及仕鄕之人化翁徳者有矣鄕稱善人而仕爲之子也仕後當貴以是爲翁壽可乎

愚谷集卷五

●欽定四庫全書

愚谷集卷六

﹝明﹞李舜臣撰

○序

送白應衡赴陜西僉憲序

白子應衡將赴陜西僉憲其友李舜臣爲其淹也則序之曰吾往備員考功見縣令報政者則以監司故嘗考核取其良者請命朝廷徵令至闕以爲臺諫或署其不必徵召者多以判府知州而白子實由束鹿判揚州也又給事中禦史出身獨美白子再三歷始蒙今秩使其束鹿之時卽入爲臺或諫郎由部署積祿至於今日𨿽當外補豈止是哉人莫不曰白子方嚴惇諒人也束鹿之政早不遇者此其故何方嚴惇諒正其不遇者也人之情喜合而惡忤也比於食味若苦然也其竟不受若荼然也非方嚴惇諒之士有意能忤人其始則然而勢至也故皎厲之行也而或謂不可知之人也殊絕之能也而或謂謬誤之事也皎行者之與不可知殊能者之與謬誤事聲稱相去豈不逺哉誠以爲人當輕重惟言之耳有在垣堵之內則垣堵之外不可知也語之曰白則信爲白而實黮然黑也語之曰黑則信爲黑而實皜然白也隔垣堵者玄素不能自呈其色披圖畫者山水不能自賞其形況以監司爲名而不勝其憤疾之臆故曰所賢所不肖也賢不肖豈遂易哉謂吳幹不入胡不試擊謂騏驥不致胡不試往故以忠信咎者終以忠信而榮其名以才雋忌者終以才雋而發其迹何者忠信才雋其體質也名眩而體質存故前而後可見者物之精也積而後可信者人之情也今白子𨿽以僉憲出豈不已信之哉

送孫文宿赴四川參議序

吾同年友大梁髙子業者吾往及子業吏部時而聞子業時時稱述洛陽孫文宿也文宿旣補諫垣邸報中又時時得讀其書疏遇事可否眾意文宿必有言者已報孫給事中疏下辛夘獄興屹然廷辯果不少摧折也然則文宿非獨敢言竟以論救西安王準子推調髙平丞文宿是時名在海內海內倚重文宿復幾人哉而聞髙平命下縉紳士大夫莫不沮然若其親戚骨肉別而將逺適也忽然又若有遺愕然不自意也當是時東阿李仁元夫亦以論救文宿逮系詔獄道路流傳山林耆舊庠序之間邑井之會大江南北無逺若近咸謂文宿不宜在外事不可知安得文宿能再來乎文宿旣去人又時時願聞文宿在髙平者藩臬諸司郡守倅貳有能禮文宿者相與歡言並賢其人二三年矣而轉滕縣令南兵部員外郎郎中至今秩嘗聞君子信而後諫豈不謂人有是心者有是言哉杜欽谷永非不能稱說詩書激切其指而君子以爲不忠以彼其心有所施也語云纖石不浮故石以質玉以理文宿名節𨿽百世垂何不可哉或曰文宿不當又藩參者不聞仕有階遇有時與時以制命階以存義有道者之畜也非次而希極望而得𨿽以富貴恥也方明天子在上公論在人一時偉然又若文宿而患不卿相哉文宿將赴四川吾特稱其立朝事君與夫向來人情共倚重者爲序

送李端甫赴杭州太守序

端甫旣舉進士爲魏縣令以循良徵入爲都察院經歷癸巳春謫外同知鈞州同知永平復用循良入爲南戶部員外郎郎中今年冬薦知杭州端甫蓋由內秩落州郡者又數年云惟庶僚體貌絕異大臣疏逺無資藉易得罪也是以臺諫郎署復自闕廷落州縣者從古以來豈乏人哉顧𨿽以罪有可言者茍非缺敗不肖爲人國有官箴終當錄用且𨿽其人私心日夜何嘗不幸吾君一餘察哉闕廷森邃莫可通者大臣親貴當爲之言大臣又不可恃則監司者責耳大臣體國容徳爲賢監司察舉忠賢爲急士由是賴拔於泥塗之中效於桑楡之日遭時不然有終其身不復錄者顧不悲歟誠忌其人又自委責是嘗得罪恐滋其禍則誣君上太過又何忍也不見父母於愛子乎其始鬩墻不能不怒怒亦何心當其復歡意已婉切君臣若嚴繼體之子布力之臣所賴一也人誠可用宜無棄置終其身者今觀二三年間臺諫郎署故自聖朝落州縣者豈有一人未蒙恩哉采其眾信之名察其匪他之志如端甫者𨿽復爲郡不亦偉乎語曰勿謂無餘枝柯與株士有所待成其勲名是以下位而益修九折而勿悔也端甫章丘世族章丘土俗獨勝他邑士多知名有如端甫及今司勛李君伯華藩參王君承晦三君子者皆吾友也端甫精嚴宜薦杭州辟如利刃何解而不可哉穿甲之弩不中鼷鼠誠非杭州無足置端甫矣

送內兄伯雨先生赴松江太守序

國朝旣設六部又依仿部設爲六科科𨿽視部而分官則隨事而論所謂給事中者卽今諫官總名又都給事左右給事特其遷轉之次北京後建都左右者悉移置北而南惟給事中存又科止一人或二人耳若當論議之時𨿽有南北不分而視都左右者無異故今庶官秩薄而務專地兼而體重者惟南科爾秩久當遷往往出當知府蓋旣無都左右可待而南北又不與易吾見選法多用知府乃畿內府非素忠賢又不得也乃松江府非甚忠賢若先生者又不得也昔也天下之事無不可得而知今𨿽一郡之中有不可得而擅其不可得擅者則領之者與督之者互察而交持左非而右是也昔務之專今制之眾昔體之重今儀之薄諫官有司不可同耳已嘗責備故有易之以不足爲已嘗淸華故有薄之以不足有先生不然方謀之人所以治松江者新命賀者故常論者咸拜且謝非所當也夫不見登山乎顚而升者不能不麓而反故巖壑上下意皆適者值也步趾不虧愼也況府郡守官不卑責不薄故曰百鈞不躓無弗力也珠玉不毀無弗愛也松江之政豈不已可知哉

送陳仲虛赴臨洮太守序

余聞銓司繁簡之說如言府郡則首畿內次附省者次近地又次西北邊地又次西南邊地又次最下軍民府也以是爲差等所薦人才亦務稱是曰責少則易償力能則易舉耳猶有不然夫繁簡者如言五十里不能加百里也𨿽皆百里山水之城不及津陸之會也邊地則異地形一也而輕重異焉郡務一也而難易異焉故勢莫急於奔突捍禦而民莫難於倉卒爲用故鉦鼓之聞非弦誦之教神速之爲非畫一之計而但以其地形小大謂當簡於內郡不亦逺乎今上詘流俗之議垂永世之規自郡縣長吏上至藩臬諸司咸務察舉而於緣邊諸郡尢不易擇守誠以戰勝者良將之功而連比者郡邑之勢格鬥者武夫之悍而輸饋者黔首之役豈非英明之上略官使之大公哉夫作室者以禦盜也堂可勿美而不可不垣之崇造舟者以濟水也飾可勿施而不可不隙之視故邊郡地形常不及者連比之勢而控制之術也其不得以簡言者捍外而休中多難而少易也仲虛嚴靜有識自舉進士爲建昌推以至於爲主事員外郎郎中往往稱廉幹焉吾恐繁簡之說猶在人也臨洮之役或謂廷議薄仲虛也則述天子宏逺之意一時選擇之公贈其行雲

送張仲立赴順徳太守序

皇上卽位之二年是爲嘉靖癸未莫盛之朝歡娯之日而吾牓進士適逢其時進士又增多方明天子在上賢才在列明經務得牓中一時多知名之士而仲立獨年最少气最奇官拜行人不數年間致位儀制郎中部署淸雅得以極意述作之間蓋於詩無不工文無不諳𨿽不免補外同知靑州未踰年已得蒙恩而南復爲戶部員外郎郎中江山詞賦爭雄一時鏗然者與聲合沛然者與物往也將又乘其豪俊之心遡諸羲皇之際若登名山臨四野所歷益髙而所視益下所見益逺而所企益無窮也物核其名道原其始而不但能以其雄博之文擅名當世吾比三見而三論學三異之焉其始錯然以具旣燦然以文而忽浩然不可測也今年春朝廷大明黜陟賢不肖異置百官奉職八荒鄕風於是銓司益務選舉而仲立得順徳將往之官乃吾私心獨爲順徳之人幸甚賈誼有云移風易俗使天下回心而鄕道類非俗吏之所能爲也俗吏之所務在乎刀筆筐篋今夫俗吏之以刀筆筐篋無以異於儒者之以詩書禮樂而功效縣然不可類者同務而異情均人而各感也獵者臂鷹而耕負耒所操異則所施者不同吾知仲立不能爲俗吏所爲審矣

送王潤之赴陜西僉憲序

孔子貴先進者豈不以其厚重之器惇實之才能維持人國哉我朝人文至弘治間益美士有詞翰流傳至今或用能名所遇輒得大臣爲國兼采之耳舊徳純人終多在顯然視國初時人才不可同矣武皇之世時事又異夫其忌事而勿成飾顏而謝謗者視弘治間人才不可同矣當是時上下猶所賴者喜聲名矣讒忌則攻貴顯仕矣趨競則攻臺諫論薦則賢鄕裏奬進則攻銓司除調則賢大臣門客則攻是故茍先爲言𨿽始無心不敢知也非分所得彊而授人不敢當也故曰天下治亂視風俗是時奠安獨以士習未大失耳數年以來時事又異夫其不肖而爲賢競進而無恐者視正徳間人才顧又逺矣皇上赫然洞察於是遂用言者停罷一二大臣端人逐客始蒙美調潤之擢陜西僉憲其一也今夫縉紳之間豈嘗薄人聲名不貴有才美哉而必惇實厚重之云誠以厚重之器不易予奪惇實之才不知進取士忌躁進與可奪耳才美則易染敝繒者易售采枯棟者易觀士名賢才大臣務私所好其不傾人國者寡矣潤之丙戌進士歷內鄕泰興槀城令廉明不售而爲南部雅重而爲人淸修而在位者又三年矣詩不云乎於以采蘩於沼於沚士非遇時能自致哉嗟乎嗟乎

送張常徳序

張子滿戶部秩出而領郡得湖廣之常徳有惜之者曰張子萊之平度人也平度濱海東北而極西南望常徳何啻數千里哉逺身南域一也澤國卑濕二也此論其細若言爲政則吏之治與方之宜江南北不可同也秦人而遊越人而騎駭於非常見聞而疑於剛柔所用三也此皆非也仕宦有南北偶人所值者耳吏治豈然馳陸之車又可緣谷禦者適也渡河之楫又可遡漢操者利也太上以徳其次以意意生於形形生於始事莫不觀乎始不見張子爲淸苑乎而淸苑治爲廣平乎廣平又治爲南度支乎南度支又治淸苑猶爲縣也廣平猶爲郡也度支則大司徒部縣不可同於郡郡不可同於部而張子視部如郡視郡如縣然則今往𨿽江之南豈不在指顧哉又昔令也而今守也昔貳也而今專也昔內也而今外也故曰乘髙易視操刀易割今夫朝廷用人其有不易畀者非困苦之蓋才之也其有數千里適者非置逺之又藉之也器用利者無難而不爲易希願薄者無寡而不爲多張子確乎爲人泊然其思者也如或所慮卽若文翁蜀郡郭振安西去今常徳豈不又數千里哉以告某某咸信若是曰曷不遂爲張子贈乎

送王道思省覲還晉江序

晉江王道思旣舉進士爲吏部員外郎用是蒙恩封其尊翁方渠先生奉直大夫如其官級今以督學取道還過裏閭歸自數千里外別又數年丹顏廌服入門一堂望見父母誠一時之至榮生人之極遂矣吾因以見人生子其有貴賤賢不肖者豈不懸絕哉故𨿽甚愚願子則貴𨿽爲不善責子則賢故自其始爲諸生靑衿廩食翺翔郡邑之間此何足異已爲之怡然獨喜自負況當擢於藩省之科寵以鹿鳴之雅又特薦藩省耳未顯盛也猶爲之擊牛豕吹笙竽徵召宗戚飲食燕樂況舉進士爲天子之人進士一也齒有長少值有早暮在其父母意皆得也歡極而不自知忽然而不自意況當是時道思獨在弱冠且今進士科豈乏人哉未必人人賢有憂其禍敗於先哀其莫救於後爲人之子而無以慰髙堂之思厚平生之奉顧爲不善使憂且辱親未必榮已爲相累而道思卓然在今之世且如視解司封郎中若細物也夫其辯忤合之途一卑髙之勢究感慨之志薄趨競之爲此其中豈有能奪者哉文足以興名足以垂行足以示又早聞道其超然悟者不可以指諭也其淵然蓄者不可以測知也夫以名徳大儒爲之後人先生所得多矣𨿽一再封要非極願茂樹知幹視幹知根積而隆發而至有如先生者哉

送京兆陳公晉副都禦史鎭河西序

余考功時聞西蜀介泉陳公當是時人莫不公聞者余乃幸而聞公餘江西僉事入爲南司業也蓋來無何而公薦參江西省事己亥冬則福建左使拜應天尹而余謬而爲丞余乃幸而見公始余之見公也見公之威儀而心山嶽乎公聴公之言議而心河漢乎公佐公之爲政而心神明乎公夫人我貴而人賤也人尺我寸卽負不勝務贏其寸而毫末反等人尺見公不然博者其外虛者其中精者其義穆者其言辯者其治徳者其人故曰刑者生人之命也而每惻然於獄之情吁嗟其冥不肖應天治八縣上元江寧近在闕廷之下國之初試因其近而取給焉朝廷旣北百五十餘年所取給者猶在毋貸至於今則十七八久所不必取者務取給焉民無寧歲月縣長貳吏無寧日公言尹難哉尹難哉如當取給上元江寧民者吾欲舉而置之而事期會濟也吾徒約而施之而病十八在也吾恐闕於事也卽民病者十七八焉且上安知此如某猶舊某純非舊非一一聞之朝豈可復俟三四年哉公亟有意爲上元江寧圖所以聞治中隴郡閻君通判吉水張君推官潁川胡君一時才賢而公聰明裁之於上三君子者所領淸戎錢谷獄訟各遂厥長緩公歲月治應天者將赫然乎而遷今去特徵所志勵我在之人焉

送楊給事赴湖廣僉事序

書太甲曰先王顧諟天之明命顧本訓回首也人試回首有在其後當敬毋肆況天之明命乎言常畏天常如天嚴監其後者攴■爲敬■人自敕而復從攴攴人所以擊也攴然後■故攴■爲敬攴已爲攺上徳大賢飭躬敏徳其次中人自有五刑豈非復爲中人以下設哉記曰刑不上大夫糾察之司所由設也以名其過爲懲列下其人爲辱故刑有所不施而官有所不廢漢制丞相禦史等重而外監察禦史州一已專設官所謂刺史後仍刺史或曰巡察觀察按察廉訪皆以使名明仍按察其官則使副使僉事制曰在內從監察禦史在外從按察司糾舉言在外者布政使以下是已今天下省十有三而省三道多或四道道惟分巡僉事可言僉事佩印參政無佩印也假之印者豈非事輒得上聞哉則郡五品而上分巡輒得論核自有巡撫巡按糾察於外分巡獨有理刑一事況𨿽理刑而不專斷參政行郡其名分守事或獨闗分守有所不聞然布政司寮三年滿其人賢不肖今猶從按察使考定此其遺指可徵也已法莫不有始失法始意莫如今按察司正徳中浙江僉事朝邑韓君糾核一郡太守郡太守竟罷去豈非故事有當然哉君今官給諌所謂大丈夫者於古人奚愧哉吾何以爲贈也

送戶部員外郎艾君赴浙江僉事序

按察司稱憲豈不以其縣法示人者哉而憲敏也言敏當如人去疾然務去之乎疾有必攻法有必至洪範五行水曰潤下法猶水也自上而行古今論難易者莫如田肯肯之言曰髙屋之上建瓴水也今按察司行法於外其順之易奚啻髙屋之上建瓴水哉而法滋不行者試求其故記曰飲玉爵者弗揮玉非用之之患而操之者難也玉而操之玉長爲玉法而柄之法長爲法刃理則入節則躍削則衣法亦有理今夫法所加者人也加人而人不勝其一旦憤然我矣其鄕之人豈盡憤然我乎卽令其鄕之人所與爲之憤然然視所加法者其人之情緩切卒漸亦有間矣而況方各屬絕者乎憤者之私終不掩其歌者之徳聴者之惑終不勝其厭者之心夫毀人者其始有所不堪是人毀也然無所愛是人亦毀人不能人人使愛自人之有顧忌之心而後法失毋至法失而毀滋來故當法而毀毀有時明失法而毀毀無時解自餘金陵聞見海內名徳言剛大者必大司徒部米脂艾君君薦浙江僉事且行浙江今首省也庶艾君者其當是乎

四經讀自序

余年十二三時先大夫議所讀經憶爲三字入覆皿中黙禱於庭曰易詩書惟吾所當爲手焚香探得書字余蓋用書叨舉進士又十餘年始因注疏讀易詩書而何薄訓故者等之技乎爾雅何一人作其所從來久矣而爾雅薄以爲未足據耶不免求之於增廣韻若是又失奚啻十七八哉今誠於文不得不訓故者莫如爾雅一書毋令廢矣詩序何一人作其首一言如所謂闗雎后妃之徳也者安可易也晚讀春秋竊以三傳無如左氏者焉

易卦辱言自序

唐初考定易注惟存王輔嗣易迨宋伊川先生傳晦庵先生本義晚出然輔嗣易與伊川先生亦相足也吉凶悔吝輔嗣曰吉善也吝羞也輔嗣或曰吝恨辱也自餘三家無不有得於易今吾卦數言存豈不辱哉而自不可已者勉吾於易讀也卦各一首明夷五首

詩序考自序

余讀詩序以爲其始一言而已余蓋如傳後人所述知者不應作者自爲釋也自說詩者以爲固有毛髮是矜舎形察影爲詩十二三晦而豈序之過哉序之作誰竊以約其辭而含情因其時而辧禮非聖人之徒不及也而欲並捐徒以讀詩能乎

毛詩出比自序

詩有六義惟三曰比四曰興者義難言也何也朱所謂比毛之所謂興也而毛寓比於興夫旣曰比曰興義宜有別嘗考之興之言象也事存於物之中比之言類也事而與物偕舉若是毛所謂興聖人復生豈可易哉惟不出比以興該之漏於是矣又以詩多引古以風比義也何也物情與事偶似其形古人與今或異其趨於是有引古以風今有出物以質事二者皆比義也然引古以風今者多以通篇出物以質事者篇數語爾尙大君子裁焉

禮經讀自序

余讀冠禮筮於庿門釋者曰庿古文廟字也蓋十七篇本古文爾而承秦隸至於今日則多俗筆甲乙或易如昏禮下達納采用鴈納本補紩而鴈鵝也酢酸漿也讀酬醋之醋豈不逺哉不揣余陋隨所讀舛正以大篆用其邊旁以爲楷書庶身無苦終成余志周禮戴記兼正之焉

春秋左傳考例自序

孔子之作春秋至矣而何說者索其言於例乎蓋方之天茍求其故何也言之於物如爲之形迨其有形物可諦視是故寸短則尺長此善則彼惡春秋所以有例爾然又有非左氏所及至杜而始見者亦通曰例能不失其指不必親左氏出可矣故曰周禮盡在魯矣敢以周禮爲先京師次之二者春秋所由作也

谷梁三例自序

三者時月日也自谷梁氏與公羊氏之說春秋皆以時月日起例然辟之織谷梁氏爲益精爾夫日詳於月月詳於時今考之經其或日者果非無以是故或例時而月或例月而日毫忽之察信非如谷梁氏其孰能與於此故曰於彼乎於此乎是以並考載焉

左傳讀自序

孟子曰詩亡然後春秋作詩亡者雅亡也而風自邶作者尙多隱公以來然則風未亡爾小序可徵吾往讀詩因考之左氏傳遂讀左氏傳不輟丁戊己庚四歲畢捲頗存所得總若干條

三經考自序

三者易詩書也方春謝客憶去年冬晝硯寒澀惟及已午二辰負聴事坐面南日中計字疾畫庭陰已合寒沍今歸硯和筆柔爰取三經正其舛文如昨讀儀禮者詩不云乎且以永日余規亦止寄情斯也癸夘春正月序

古文考自序

六經本古文爾秦火以降迨於許氏說文之時古文存者十不能得一而鄭康成儀禮注其頗稱某古文某者以質之說文所出古文亦多闕賴而說文存者敢輯以爲六經古文往彼旣曰古文某爾易詩書儀周禮各若干字

籀文考自序

自古文降而爲大篆周宣王時史籀所爲也其去古文猶如扆之於家益降而爲小篆陳矣今說文中反雜以隸而或稱某籀文某則許氏筆以別於本所存乃其本所存古耶斯耶不可知矣余考古文以讀六經因及於籀以其爲廣古文而作至於於古或異者焉易詩書儀周禮各若干字

六經直音自序

昔齊桓公與管仲謀伐莒臺上而或以其吁而不吟測知爲莒夫吁吟者徵羽之義也吾靑自蒙劉石之難風俗淪陷百有餘歲宋以來至今土人語音相雜譬之永嘉南渡則王謝諸賢俱半摻越音余讀詩至瓠葉有兔斯首釋者曰斯白也曰齊魯間呼斯鮮聲相近此方言也亦並澌盡遭逢聖代師崇經術釋文明存而人貫於訛舛如素蒙緇不易反復加以土音偏重不能爲入聲讀反不如山僧裏童子師能引聲諷所謂廿四攝者又徒能諷而已余故於經文究其反切而爲直音不免近俗然以名是不可易也壬寅冬十月序

讀史自序

余考功時頗讀史記西漢書迨叨南司業則史記漢書遼金史皆新刊宋史廣東刋也徵板亦在始備廿有一端今可使徒積哉此不過以五六年畢讀天乎當余假也癸夘春三月序

王戶部關約序

歙程生者爲言其師王子以大司徒部監臨淸鈔闗無不能革其故何也於是出其治闗之詳一帙余讀之是自持以嚴而人嚴之法所由行也夫本舟車之際物無不有故爲之闗十一而榷以佐國需監以部賢蒞以明法然而不免敝者利之所在無不欲得之也猶當晝持弓刃覆人於路有其資豈不知盜法死乎而爲之矣今特出其一時之捷乘官之間而詐商人於其新至其爲目競心狎不難也不自意卽敗亦法不至死況未必敗而日華屋鮮衣出入優乎卒以監者反爲商怨所歸而利實爲之攫由是諸闗不足爲國賴也久矣王子今約其大者莫如鈔直故正數外滋有二端一曰堂例以供監者而王子於是苴如視也其一吏徒例若是𨿽姦胥黠輿豈敢復意及哉故曰正曲爲直而或徒以有繩於人能無辭乎卒歲所省商金萬有奇多矣且令是爲虧國課而施不忍於商不爲可矣而正課計未嘗有減於往乃自爲減又爲闗增鈔且百萬豈不當然哉故能爲商省闗單金八千矣省豪奪金萬矣省小稅錢百萬矣所謂亦禁諸猾有所不得而商輸官有常也不然萬計者豈復爲商有乃徒以爲姦利者費其孰徳之觀此王子是政𨿽以佐治天下可矣

邑志自序

邑故有志讀者莫不曰疏何也莫大如縣名而以邑在西漢爲樂安逺矣梁鱣齊人也縣特其封邑漢太守陳蕃所禮周璆臨濟人三國國淵蓋人皆援以入邑齊桓公之爲諸侯盟主久矣其盟在可稽實未言往一壇吾域是今何許豈不以地僻於臨淄道迂於諸侯乎而曰桓臺爲公嘗盟諸侯乎是諸如是者今並知其不然矣官有賢不肖其姓名當俱存乃自國初至作志時百餘年間知縣裁九人丞以下至訓導各一而已元程鵬者徒能數百金直施爾齒於人物之倫夫邑本漢千乘縣也地割於廣饒故言乎隋以前千乘與樂安其實易以淆言乎隋以後千乘於廣饒其地乍不辧水經淄水注曰淄水又東北徑廣饒縣故城南言故有新也今城北廿里外有故城址或是酈道元之時廣饒見城然又未知爲千乘歟則又未知爲樂安歟志闕於昔故迹不著於玆非一日矣漢千乘者河所從以入於海也今邑濟所從以入於海也夫濟四瀆之一也而於邑焉出豈不足言乎人才之生其在於漢可矣迨入廣饒迄於有元又何其不易得也遭逢聖代鄕吾前行多以徳終士莫不知向學蓋滋剝之數焉邑令邢臺王子以乙巳春至忽覽故志慨然曰闕遂以謀之餘余故爲校集其諸川流質之水經而邑始末徵以漢等志尙諸君子其餘正之

贈吾邑庠何先生赴海州序

先生以嘉靖乙未來典吾邑庠教而吾丁酉春還自金陵往始見先生者能勿灑然吾自失哉已參其語讀其文以吾獨所傾心測先生內何所非其有哉當是時先生裁四十年然而稽其不可少遲於銓曰家無以爲祿其親大人耳今典教祿可知也歲四十金必謹其半遣上其親大人臨捨當遣先期數日無非戚如在顏色諸生望其色戚如也曰是復遣人於其親大人乎當念其親大人輒下泣知者請間浮﹝闕﹞可察也若是可謂不言而諭矣吾罷官以來頗得交於庠數君子稱賢者焉漢文唐詩而程朱旨然而莫不孝敬於其父兄宗族而信且義於邑今二載矣自吾未聞其稱邑令丞誰氏況其治邑自吾未聞其有微及裏俗事豈不賢哉吾邑自入我明垂二百載方蒙聖化而數君子錯然茂於今日言者庠入我明莫如先生造人今玆日也先生願隙地可築宮依古堂室之度制器備樂庶禮所謂鄕飲酒與射而邑值未遑也今赴海州先生當遂別諸生徐君孔卓以下咸不忍先生行吾不能狀先生然觀諸所不忍徵難也已

送吾靑潘守考績北上序

婺源潘君之守吾靑三年於此矣以今春二月考績詣闕吾邑郭尹言余有以贈厥行者顧余何足以爲贈乎試言之往者新城靑沙泊溢水其邑之議將遂驅之使東北下卽髙苑博興樂安爲水居矣君視水則以孝婦水決於長山橫流入靑沙泊復出而爲彼中難也曰小人哉新城令也不圖可成之功而欲以連邑之人爲魚乎言其狀撫臺但下長山縣補堤而已觀此君所以治吾靑可言矣退殘吏禮文儒直抑情表堅節急荒儲興委習方今天下四垂不警忠賢在位聖人南面垂衣選良爲郡屬以蒼生而吾靑乃得君吳公在河南文翁在蜀無以加也功賢如此可以獻天子矣

送吾邑侯王先生考績北上序

國家給事中禦史之選嚴矣皆察以進士博士行人推官知縣諸良而爲推官知縣所得十六今上禦極以來罷進士不直以授給事中禦史而給事中禦史爲推官知縣所得十八然博士行人寡得而易推官知縣多得而難其尢莫如知縣難者推官郡一知縣多且劇爾夫錢谷以時入而闕於民之亡獄辭以法決而疑於客之屬故還其亡匪徒以足錢谷惠可徵矣辭於屬匪徒以平獄辭威可立矣於是用其威以伏暴而禁邪引其惠以滋農而興化故曰廢者興之資也下者髙之負也不知何時始或曰辛丑壬寅間矣邑民以亡莫不於侯水如歸焉君子格姦或嚴於辭或嚴於色侯可謂嚴於色非歟今三年矣而侯爲人賢者所欽不賢者以卻勿言吾靑卽聴於東諸邑法之平有如吾邑者乎法之行有如吾邑者乎侯誠能行其法於是侯佐來言所以贈侯考績行者惟今給事中禦史之選豈不以諷議哉而多得於素剛有植之士侯良其人邑之民則不忍於侯玆行豈不惜哉

送司訓稽君赴保定掌教序

君來司吾邑庠訓也值所托捨向廢至夏秋間雨作夜榻亟徙而無少阻見於色也俟冬但出已俸修葺不以煩官玆事若細然充君志何往而非其安土哉本治毛詩兼通三禮諸生專受教者十有七八成才獨多師道有嚴然與人居則多和理惟曰事當然爾至於其所不當然者確乎在也暇惟閉關讀書彈琴今六七年於此矣而未嘗一日不思其母太夫人言及母太夫人輒下泣今擢保定君下泣曰吾當益西北行不能南覲於母何其酷也謂宜有贈者詩不云乎畏此簡書君其勉從王程以祿於太夫人可矣

賀邑侯郭先生見褒序

吾邑裏習之敝舊矣而大梁郭君以去年冬蒞政今五閱月試言其大則故以力相足詐相成者莫不遲卻於君之顏色而震詟乎君之裁斷靜其恣有不爲柔其豪有不出故曰一夫得情千室鳴弦而況四域之內相與歡負者乎夫禮教也威罰也譬之治玉威罰於禮教其猶錯乎君則威有所當加也罰有所必至也穆外而邃中莊容而約辭弘體而密理廉胥而嚴庭夫鼓吹以警途選騎以擁後今之官府自爲衛且適者以有行也君於是薄不爲也自君之至邑也君寮未聞有稱一觴安事君者況羅鮮肥吹笙竽以遊宴於外乎古今書可謂無不讀矣披閱卷政間不虛先是禦史滿還闕於賢守令必有所禮而君爲巡按傅子褒勸君寮莫不言當有以賀君竊以化理如此終被徵書任寄諷議試賴荒城備厥名履以君器業茂美臺史之賢豈不並可見哉

賀郡寮馮君見褒序

嘉靖丙午冬吾邑王長北當入覲太守潘公儀攝邑者莫如幕寮馮君而邑以不年國賦有闕吏言君當趣稅者君曰雨雪如此民寒且饑吾尙未知所以撫視而可更鞭撻之使畢亡乎民知君無趣稅意安居矣有無賴兒數十乘邑長出相與爲期且刼某氏君察知其姓名忽然於坐若漏言者曰某某今爲盜矣由是諸兒驚伏於君以爲如神不敢發常以夜人定後自出行城市裏有戢無復博徒若酗而況於爲盜乎故終君在邑百里之內無毫髮損覽訟若細卽遣之曰是不可以已乎必幹人理然後逮訊有當於法𨿽豪必懲茍非其情無一不出故事獄成則令訟者自出楮直而君於是寸楮握粟無所責也寡婦當表者三皆諸生之母也君爲之扁且禮其廬聞其爲具卽不往又三四日報馮公來上其堂見其子弟而已曰吾不敢於巷飲一也而不可使貞婦廚有煩費二也西階故屋三楹所謂讀書捨者君夜所托宿也土牀瓦盂晨夕再炊而已隆冬𨿽寒無杯酒之適明習吏事飾以儒術案牘滿前手自裁定淸嚴有性至於用法無非平允所以三月在邑而至於今爲民所不忍則在郡者可知也已於是潘公薦之禦史臺黨公而君遂爲禦史臺所褒奨某某里賢族也問所以賀君者竊以潘公今名太守黨公名禦史而君見知二公豈易得哉

送邑侯郭君入覲序

水經淄水注淄水又東北入馬車瀆亂流東北徑瑯槐縣故城南馬車瀆者巨定湖也若是吾邑自北門外竟域實兼廣饒巨定瑯槐三縣地矣瑯槐巨定迨東漢初已不見當以海潮所落土性不復廢至於今廣饒亦廢乃吾邑故其故城在今城北又自故城以北竟域百里間漸西於海多宜木棉而並以瀉稱者水泉有質故也然未嘗殘以潮故多可治何也周禮艸人之職瀉鹵用貆本非專言濱海之地而已抑詩有之原隰裒矣信哉吾城直北與頗東北至海地且有差而邑侯大梁郭君以去年至邑爲躬行田於是東北至馬車瀆歷瑯槐故鄕益東北至馬井城益又並海東北至皮丘沈已循支脈溝西南至博昌裏已南至廣饒故城度泲登桓公臺反復縣涉旬矣宣行三四百里終得土詳以爲賦凖乃不難爲海曲之行夫自今年春三月不雨至於夏五月麥十八槁逺近吁嗟當是之時孰非勤雨者乎且百日矣常脫粟飯一再舉亟賑於邑賴而全濟數千人裏黠有嚴訟平暴熄禮教方興君將北上朝明年春正月朔先是撫臺疏君政績聞於朝廷竊以堯舜在上有臣如此如被顯褒以觀天下休矣哉玆行乎某某咸謂是言可以爲君贈者請書之云

彭太宜人八十壽序

靈寶彭君之來佐吾靑也太宜人迎在養今年春二月壽登八袠君僚良爲君慶乃張子冀子使吿余曰彭君之孝太宜人之賢且壽豈不備哉何也君以未明興詣太宜人寢問安始出視事晨曛當食躬上太宜人食時果春鮮非嘗以禦太宜人食不食也五六年矣而盛服侍太宜人如一日日所裁事暮入爲太宜人陳說太宜人常以君所裁事無弗善者爲君益酌加餐君亦常以太宜人益酌加餐徵所裁事無弗善也君治靑龔黃不逾也然豈不有端乎先是君滿三年績得爲太宜人請誥榮矣又壽且康且孰非人子乎而得備養若是抑太宜人恭徳多覽識用佐君先大夫爲名太守今復閱君在靑方聰耳而明目安食而和履豈易得哉請爲太宜人壽餘乃益知太宜人賢且壽也始余知君治靑可謂無不可爲若是優也然精於理質以經義體以憲章通以物情無弗至也於是乎有法家所未及窮積歲所未及次而以一言剖可謂無不可伏然薄鞭撻不爲也故曰敬親者不敢慢於人故能不忍於民而不至有少闕於事君之先爲隰郡守也隰之治以異等稱用薦來靑將又由靑薦歷顯位太宜人壽矣榮矣將又以君加受崇封於太宜人之徳豈不盛哉是爲序

王太夫人壽序

博興尹王君今洪洞名家云君之先西藍公爲魚臺令冦難之後求所以安當食麾食若是專也視事五日而終於官是時君母太夫人年裁廿有四爾自此深居持閫以內事賢舅姑然後舅姑相繼而逝極力營送無毛髮闕始君生四歲矣至嘉靖甲午薦於山西丁未登進士第來尹博興遭逢聖世道化四浹孝子貞婦無隠不出而況名節如太夫人有司以上蒙覽堅白建表於門題曰節婦孔氏君之來博興也奉太夫人俱東今年某月壽六十有四君子以是謂太夫人有子君能爲太夫人報而亦咸能報西藍公於九原下抑太夫人往及君嬰弱之辰廓然一室春秋蠶織常以夜分而還入寢二十年內三任大事何其悲也而蒞於君今在望邑身被顯命作範我明晨興承顏溫其慈仁子拜於前孫拜於後又何其安也豈不見天道哉博興吾際邑也輒得見君詩不云乎如金如錫如圭如璧博興之治以徳化稱有以也國家重臺諫之選常十七八得之賢良縣令況復如君由此言之君所以爲太夫人壽且無涯兼榮備懿慶矣哉

爲張生報徳蔡先生序

張生四維二歲而孤早自彊志迨於冠年邑選雋才器於今尹大梁郭君乃所試文莫不見者異等不已督學臺以補諸生備昨己酉省試而生病腹塊未能行歷冬以至今春塊日以甚其師賈偕之見蔡先生問誰氏子先生惻然曰吾不關人疾痾久矣今可使君衡不安於地下乎君衡者生之考甫先生客也生畱先生許三月入藥三四十劑塊釋然矣於是里人爲生幸而歸先生之識神等𨿽然先生每晨興出生切其脈循其塊知損幾何問朝食未若是勤也村辟有園勝於邑中方夏亭上名花映合滋蘭茂竹啼鳥六辰或命酌酒以飲於生涉經若史輒千餘言觀此先生之已生疾藥而已乎往先生領邯鄲丞不爲也歸來十年晝戶常閉彈琴賦詩而已泊中堅履諸賢令長必過相問延之往又不得而輸功徳於生若是生謁餘言生我者父母活我者公餘喜其愈而爲之言庶報於先生傳子及孫俾永觀此君衡亦吾客云

王太夫人壽序

博興尹王君母太夫人今年六十有四乃士君子來謁予言爲之壽者惟太夫人貞履詩書所稱何以逾哉如是而壽君益能爲之壽何也愚覽古賢母未嘗不視子哲有稱爲適不則爲虞而君邑迹爲東土冠其大者浚濟平洲至利出田數萬畝倉有施粟萬口所仰而爲春炊是故茍爲民暴𨿽細必懲少幹以私𨿽豪不入是故轉徙還者貧弱恃者屈抑直者饑寒存者何限哉宜無不父稱君而愛君者愛其人存其樹而況聞太夫人宜無不爲太夫人壽太夫人族孔氏嘉靖丙午洪洞表節婦者厚厥嗣人施於博興於赫我明多良有司而君存焉賢母哉

愚谷集卷六

●欽定四庫全書

愚谷集卷七

﹝明﹞李舜臣撰

○記志

中麓堂記

山東名勝稱泰山云泰山介齊魯間其北皆故齊地今章丘縣亦一區也縣有胡山胡山之髙比於泰山可雞鳴時見日須臾特遲山可知矣山有三麓其中一麓爲今選部李君所居人是以稱中麓先生中麓堂成舜臣謹爲之記記曰余幸得交中麓先生先生特秉玄覽自有文字有一未能讀乎讀而無不能有有而無不能言言而無不能嫓文章至今若歉古昔百五十餘年眾獨所屬聲律何等亦邃其端且如自舉已醜進士以來遭時少異而多簡嚴陪無事之位祿食當備若以昔爲縣學生時起居內外視何以有異哉人尢所欽何所非其有哉而忻忻然視人寸益而上人操寸益若自以爲弗之如矣往之爲司封也人莫不望當爲選部選部等諸司才賢所由於今獨重譬人喉舌援才而讓善廣招而眾集者豈不在容徳哉余覽古相權失得其有失者失在嫉忌人能先生持是𨿽佐天下可矣山河之气始鍾爲人而終有藉以聞胡山自此稱無極焉

惜庵自記

余幼攻舉子業常夜啼雞燃燭未寢頗以玆勤叨舉進士周旋縉紳之間始駭所聞置往習業奚啻芻狗然哉而復蹉跎至於白髮裁知讀經五六年爾還視五六年前聰蒙亦異歸來何事益書不廢幾忘饑食與渇飲時亟考正字欠申已誰能與秋艸同歸哉令早如今何卒充然徒餘一軀謂往可惜如餘者嗟乎庵在未村壬寅春三月記

息廬自記

余郎從時習見朝儀朝西面位又次三行三品所在官則吏部左侍郎至於太僕寺卿而已罷朝從容肩輿還省金紫已榮頗與聞國大政議而如余愚辟之任者力不支欲僕勉下所任道旁喘息汗鼻曰吾息者而今以名余廬明余得解太僕寺卿非所任也廬當惜庵西榮深廣各丈歸暇眠興讀書其內亦吾息矣

文牖自記

小堂前二齋西則貯書奠有二幾一當牖戶一北當牖以當牖者考正文字賴牖之明而爲毛髮畫也常以巳午二辰臨坐牖下惟縉紳先生習艸書者遙逼眞晉工矣乃窮終身之意艸書何指竟徒爲乎而希罕哉近見昆山魏先生出書其名六書精蘊竊以邊旁一也篆當然者楷亦當然可使經文終亂於俗筆哉亦昨勉而知篆將付以吾餘生舊有狼尾筆百每可爲百楷字計易詩書春秋儀周禮戴記論語孟子萬字正而已庶引吾意爲自記之壬寅春正月也

經房自記

房在小堂之背西向余以歲在癸夘所營貯經典者記曰余舊飲酒罷官以來欲止絕酒勿飲中酲良苦痰壅肺熱虞斷餘年復何徳延納客獨竟夕居惟海內文儒兼美前代秦漢文魏唐詩晉字皆非余所及矣何也諸以特生之姿卒成其美爲世稱注余陋知讀經爾斯言具在亡婦志中歸後兼讀周禮晝戶多關廢書何事哉度終不能使壺與局在堂而侈與麗在室也

井亭自記

余有小園在未村者以今春鑿井構艸亭一其北記曰井出自下汲者極力而後有之書不云乎沈潛剛克殆謂此之類歟夫本洞中厚下潛徳而施韓內外迹接客至無辰無不意得惟不欲人玩忽廹而視之有嚴者存施而無責或曰施止其鄕如人所謂鄕先生者規繩自持所居深廣終巳不易非嘗造者安知其中所有何如焉灌園者左氏也左言極吾力而出斗井斗水適溢反復激井有聲不自意井累日水未落矣左氏者何知井有落辰惟落則見其情不復欺人以多且有而人不徳反自賢哉壬寅夏六月記

比心亭自記

余旣作井亭記一日窺井忽然有憶往秋短言照水將心比者詩不云乎淑人君子以水淸湛著人有心不當如是耶嘗求大學誠意厥指安在或如伊尹歸湯幡然始承予豈若使是民爲堯舜之民豈不偉哉而令斯言出於莘年猶爲不誠之意故曰意無慮也余愧無毫髮自見於世惟常此心不敢微非分覬叨官三品不以他陋得者爲更名亭比心壬寅秋八月也

靑州增修兵備道記

正徳辛未巨冦擾山東攻破城邑益都令獻縣牛公能逐捕冦言者山東當兵備道二一治靑州一武定州而益都令擢山東按察司僉事整飭靑州兵事至歲丙子牛公去位兵備道不復建牙嘉靖壬午顏神冦逸髮牛公薦復來靑而道建牙至於今治在城東南隅伊始艸創因仍至戊戌夏山陰南湖沈公由監察禦史拜今官顧治隘前忽然興臆此不當觀者耶於是辟地縱橫五十餘步建大門一左右廊各數楹周垣百堵東西路闊皆丈餘而冬十有一月成事記曰靑州之南礦地六七人弘治末始知竊礦之利辛未前後竊者浸廣利之所在已至殺人獨憚牛公曆年始定賴南諸山無復礦決而談靑者何礦之未置乎反礦之覬欲如辰丹瓊珠𨿽辰之丹瓊之珠乎而方不以敝聞是故於文■用爲■﹝備﹐去亻﹞復從戊戌以來非沈公在幾無寧日若是謂公枕席靑可也淄川巨冦有規據山沈公卽夜馳去淄川冦窘泣聲公自來邪急夜東南走亦東南追至﹝原缺﹞山殲者擒者冦數百人無一脫靑乃蒙公公業方隆而可紀者謂如今靑之日謹勒之石俟觀者焉

新城縣重修儒學記

新城有學歲久浸廢嘉靖庚子秋訓導陳某以學宮廢狀吿於邑大中丞致仕畢公而遂上於撫臺李公臺下其狀濟南判耿君議新學者費六百金而令永新顏君以冬十有二月蒞事閱庫無儲掲示邑中願新學者以名赴治於是某某各願捐貲隨力可至益以贖金故不逾歲而告成事大成殿一東西廡各一戟門一欞星門一明倫堂一東西齋各一饌堂一倉一庫一啟聖祠一鄕賢名宦祠各一舊無射圃今辟在欞星門南亭一觀徳自戟門入舊無角門今辟者四益書捨至三十楹公廨二各若干楹顏君吾友也伐石請記惟孔子曰好學近乎知力行近乎仁知恥近乎勇言好學者豈無數百卷讀者乎而不可道徳名其所學者非務所行者也學行一也嘗辟之種學之在人其辧壤與行莫如禮嘗辟之水禮之在人其治防與然則禮者非務禁人之欲所以節其欲也故曰非禮勿視非禮勿聴非禮勿言非禮勿動視聴言動欲也而容有非禮乘則乘人之恣遂而入之乎入而始非禮之視之聴之言之動仁人心也心無物累故謂之仁擇米曰精惟精惟一言其脫然無累而心純於徳性者也是故視聴言動卽無非禮之視之聴之言之動禮者中而已矣故能允執厥中今觀是役顏君非以堯舜孔子斯道望諸生邪語有之負荷而趣垂手有餘顏君所謂能乎大者新城之政可徵也巳賢良爲令上下所信某某咸贊厥成謁吾記者某也耿君某顏君某

昌樂縣修學記

昌樂名邑也吾同年友燕山李子自朝城調是惠而斷嚴而明故政成而民用裕李子謂猶未也而思有以風之學是以修昌樂有學聞自元季中間或修或徙語具載縣誌中李子之始至也學適敝甚李子於是慨然嘆曰學不治將圮吾爲令而視學且圮其何以觀且年足而民和爲之可矣於是計帑之羨者請於諸上官而率作焉蓋嘉靖丙戌歲也明年丁亥功成凡爲欞星門爲戟門戟門之外分左右爲鄕賢名宦祠其內爲大成殿爲東西廡殿後爲明倫堂爲東西齋齋後各爲書捨堂後爲學官舍三官舍之西爲射圃是役也𨿽因舊爲新而實宏隘壯朴斯豈徒然乎詩曰豈弟君子遐不作人李子之用心深逺矣士宜有思而爲善者哉吾聞教立則軌存軌存則民恪教廢則軌越軌越則民荒恪斯修修斯一荒則僭可爲也亂可爲也是故昔者先王之教其民也鄕皆有學閭必有學故習正而志崇故𨿽下國逺方猶彬彬乎徳義之風矣後世時異勢殊不能聯鄕井之民而教之而但聚其秀者之於宮也所恃以興化致治者風俗焉爾故一人作之百人從之無難也近者作之逺者從之無難也故士者民之先也學校者民之表極也孟子曰仁之實事親是也義之實從兄是也貴乎知者能精乎此者也貴乎行者能致乎此者也故忠可移於君而惠可流於物夫是謂之才民生而有情譬則水也禮者猶防之也樂者猶導之也禮缺則潰樂缺則逆故禮樂有本有文有器有數而今之士且或未知所謂文與器與數是故三年之喪四時之祭聖人所以明生死之義隆痛慕之情者也而多或未之能行嗚呼不能於此而優於功立於政達之邦國天下者寡矣蓋基廣者積隆而徳厚者才茂故君子務本而已吾又竊嘗聞之疏聞寡識未有不迷其趨者也探玄騖逺未有不役其志者也甘榮嗜逸未有不移其情者也泥常染故未有不隳其則者也懋不懋存乎人爾李子諱錞字伯和嘉靖癸未進士請吾爲記之者諸生某也在戊子夏五月

邑修城記

吾邑鼓樓建於元代鐘樓國初若夫城之建年無所考矣然歷成化正徳間一再加築舊志城圍九里有三十步髙二丈五尺池廣二丈深丈而俱毀於己酉秋霖雨大梁郭君議修城夫皆貧下戶而人日給倉粟三升方春歲饑故也城門若梁鐘樓鼓樓則官出直付之優右興於今年春二月訖夏四月畢役更扁城門東曰鎭海西曰瞻嶽南曰通齊北曰望京乃至於秋報有虜入逺近承檄驅民始築濱海早寒夜不及息人情已揺而庶城守故當是時歸吾樂安謂之雄邑何也秋不廢農商不閉肆得以其間飭勵戎馬安不忘危今見於君涉變而圖宜彼無及嚴城選卒操厥長算一也而以濟荒辟之衣裘君挈其領於是貧下戶無弗在者因活四五千人番歸持贏沾迨耆孺夫君爲民至矣一夫之遣一錢以上輒勞惻然求其可已而不免春築城豈不以倉粟存乎往事聴訟俾入楮直君至入粟父老云自有倉積無如今日者臺史劉公稱揚確乎其不可拔表上君賢信矣

輞山書院志

鈞州勝地曰輞山者張子魚築室其中置所藏書萬卷延鄕之子弟有才質者得縱觀焉子魚之爲江西憲也吾從寮末得覩所謂輞山者圖及副使周某與吾友劉叔正所爲記與述者知其創建之意蓋子魚以附郭上田易而得此初不自有共之諸生嘗以科舉之文體裁畫一童年而習旣第乃易譬之銜轡遏其奔衝非至駑駘咸足驅策是謂大約而教之道不在是也人業一經以人聰明有及不及非謂髙明之士亦限之也夫明經飭行以達於官學古能文以明有徳古今所珍而科目之選也今但慕之以爲科目已而不復有明經之志是故飾碎裂之辭庶榮利之願食且寢於其師說舊聞而未嘗有見於古今之際𨿽幸登第脫其故習已迫於簿書之殷關乎崇卑之間所謂學古而能文者竟荒且負不能有成科舉之文又不足用於世下焉者遂爲貪佞之歸道徳之士殊等之才所以不可多而見也子魚方以萬卷書俟有志者究觀而彊記也起其衰陋之習而資其才識之明且逺庶幾卓然有名其鄕者其微意也豈不美且盛哉

愚谷集卷七

●欽定四庫全書

愚谷集卷八

﹝明﹞李舜臣撰

○墓志銘行狀

曹太安人墓志銘

太安人姓趙氏東昌莘人父諱旺母馬氏年﹝原缺﹞歸邑前村先生曹公諱周而生一貫一貫舉嘉靖乙未進士授南京兵部武選司主事前村公及太安人皆以子貴封前村公承徳郎南京兵部武選司主事而太安人有命焉太安人生而靜黙有貞淑之姿旣適前村公勤於婦道自炊庖蠶績縫澣必躬其事以奉姑大母前村公同母弟六少皆取給於太安人太安人於六人者必親爲之衣襦食飲而不令爲姑大母累愛武選君至矣然而武選君自爲兒時卽不可兒嬉知接見人不可接見非人非就師儒不可他出以至於爲邑庠生爲鄕貢士登進士第領今官焉武選君官南都也其明年之丁酉九廟成推恩人父母若妻於是太安人就養來南武選君豫成珠冠銀帶俟太安人至率妻若女以獻太安人太安人讓令持去曰大母在上吾可獨有此哉武選君孝養備至必求珍羞以飯太安人太安人復讓不禦曰大母或未嘗哉則令寄上其姑大母南果江鮮非嘗寄上姑大母者太安人必讓不禦太安人貴矣享有年矣猶日篤念姑大母不忘太安人少而多疾自來金陵舊疾益作以嘉靖已亥春二月某日卒詎生成化庚子享年六十生子男一卽武選君爲娶邑王福女贈安人繼娶陽谷王琳女封安人女三長適王賜恩次適鄒幹次適劉棟孫女二武選君宏偉甚飭以公廉舉於部爲大司馬以下所推重諸司少長咸願得交武選君者太安人之卒也惟以不復事姑大母而面訣別前村公爲泣武選君將奉太安人柩歸葬莘﹝原缺﹞裏大理寺正壽張趙君以狀來請余銘余幸得交武選君宜爲其母太安人銘銘曰維莘大姓今有曹氏迨前村公選部爲子子賢有立咸太安人亦新被命皇寵厥身豈不服美心獨念姑讓令持去此道今無所不及享將後人詒選部宏偉略試於玆有肅斯阡載樹之栢維曹萬年太安人宅

封太淑人毛氏墓志銘

太淑人姓毛氏故四川右參政郭公諱某之配也父諱某萊掖縣人以子文簡公貴贈少保兼太子太保吏部尙書謹身殿大學士母劉氏一品夫人太淑人於文簡公女弟也爲擇良士以歸郭公姑侯孺人太淑人之歸也逮事姑侯孺人無弗至也郭公登弘治丙辰進士除授山陰知縣奉侯孺人俱如山陰侍侯孺人疾湯藥非其手出不以進也侯孺人卒郭公奉侯孺人喪還葬於掖服除復知浚縣而太淑人被服還視偕郭公諸生之日不異也郭公則以公廉著稱徵爲陜西道監察禦史太淑人封孺人郭公之按宣大也忌於逆瑾見逮下錦衣獄時太淑人畱掖聞變號泣爲不食者累日夜惟切地而寢曰吾夫以忠直爲咎吾宜無憂吾所憂者天乎今庶夫生還爾然後郭公罷監察禦史歸自京師家復貧約或日裁能一食而太淑人與郭公相視宴如也瑾誅起諸廢官郭公得四川按察司僉事分巡川北道討平鴇冦晉本司副使撫治東逵定葛魁等寨以功晉四川布政司右參政有歸志焉以告太淑人太淑人曰承公及此吾敢言矣何也吾不敢知其它往年用兵公督戰大小五六十合矣且卒有行非極其髙則極其深公百險中得有今日因泣下不禁郭公遂決意引還屬奉表入賀中道疾作上疏乞罷以四川布政司右參政致仕歸遣子從朴從楷爲府學生從朴治尙書從楷治易皆郭公親授之以其旨而太淑人日勸之讀從朴登嘉靖已醜進士仕爲戶部主事員外郎郎中鞏昌知府太淑人者從朴戶部時所加封也太淑人淵齊和理自歸郭公閫以內事郭公於是不復問矣適楊氏姊嫠而無子歸養於室居三十年其於姊者與於其身無以異也郭公好客客至喜爲治具自飯則蔬茹何也以不卒養侯孺人多蔬食矣葬郭公極情備禮郭公卒且廿年矣持其家至今卒於嘉靖戊申五月廿有三日距生成化丁亥享年八十有二子男從朴從楷從朴嘗司大同儲矣杖一卒不受必杖之至十復不受復杖之五十卒乞命軍中懾然先太淑人卒惜哉爲郡太守而巳從楷將以是年某月日奉太淑人之柩合葬公墓持吾同年友尹賓卿所謂狀來言余銘不能辭也銘曰我東哲人掖有毛公夔契𨿽往勛徳俱丰而太淑人與同考出如璧視圭爲玉則一煌煌藩參奇迹在蜀伊始臺中端笏有肅詩不云乎民之攸塈而太淑人榮階以賜度支復賢歸端於親積厥寵命曰太淑人永惟儷徳載啟先域孰勒斯文季子之棘

李教諭墓志銘

君姓李氏諱克恭字敬之益都人也曾大父諱某大父諱某父諱某肥鄕學訓導配曹氏生君補郡學生以事大母孝行爲督學上元陳公所勸應正徳丙子歲貢戊寅授晉州學訓導君廉有素無所受於諸生而某某顧時時荷君賜諸有喪親躬弔之視其所爲其親治具察其色若戚乎爲之興咨移時畱未能輒來今師儒入薄可知也必有所出以貸於棘不能爲其親喪者曰吾何安於乃心獨廢勿乎酬答疑義俄數百言存辭旨暢達儼然一時從侍諸生𨿽盛寒暑不敢見微倚容於童孺尢嚴一一手介之編旦日必誦言往爲勤裏童子師弗逾矣而嘗以晴日合羣童孺令肄昏若冠儀不中者撻夜二鼓猶左塾坐未入內也忽起行舍若夜二鼓捨有燃燭書聲聞令敂門道李師來出其人誰勞苦之遇有可語止與語隨所披捲爲之剖釋禮仲春秋上丁祭報先師孔子籩豆獨詳何也君罷昏鐘已攝衣冠危坐當是時諸生無敢不衣巾卽所供次凝立俟君過閱所饌視不中儀手爲易置曰生知亯乎熟也獻也通也不如是吾一二小子曷通微衷於明神哉嘗署州務獄有承死鞫者非其罪也君上其情郡太守得免死出於是其人謁君出百金狀欲爲君報君諭令去弗受矣嘉靖丙戌遷新樂學教諭以是年致仕歸始太夫人之卒也君弟寛信敏惠隆弱俱未立太夫人以屬君撫視至於有室費莫不出自君必招諸弟晉若新樂往曰吾𨿽薄祿然非汝輩無與共矣讀書至卒嘉靖癸夘十有一月六日也距生成化戊子享年七十有六配董氏先君卒子燦輝煌俱生員君葬鳳山之北銘曰君才蓋備而官止儒然晉新樂𨿽往曷逾所造諸生前後非一亦徵攝州寃獄能出百金良難今畢是述往獨門庭師嚴之日惟人賢者所至有立君始孝友舉於鄕邑山有名鳳降李世家其北鬱鬱壠樹非耶

董恭人行狀

董恭人者故中憲大夫漢陽知府壽光劉公之配也大夫先娶王宜人早卒繼娶恭人恭人之先亦壽光人自其祖諮始授內黃教諭歷升代王府長史旣老居內黃其後遂爲內黃縣人諮生隰州知州瑜瑜娶某氏生恭人大夫之父實文和相公知州君夙負奇气與文和公爲布衣交文和公故重知州君爲人王宜人之卒也適恭人隨知州君在邸文和公遂爲大夫繼娶恭人恭人兼才備懿馬太夫人甚嘉愛之太夫人於大夫爲繼母恭人已得其心王宜人遺一女甫五歲文和公及太夫人莫不疚於心也見恭人篤愛若已出者則又甚慰及長適靑州衛指揮使髙炅恭人少涉書史暇日圖史自娯而女紅亦不廢也至躬操刀匕太夫人食飲非自爲之不以進也文和公被讒歸靑州也乃就洋河舊廬洋河去府第五十里恭人必自爲餅餌膾炙遣騎饋獻日常不乏吾嘗過洋河洋河一老父爲吾談是是足爲孝矣大夫弟鎡者及配許氏皆早卒遺一女六歲一男甫三月耳皆屬恭人親撫養之大夫宦京師十五六年往來數千里而二孤者未嘗不在側也女長嫁濟寧陳策策後知彰徳府以是封安人男長名涷甫爲娶知縣申宜女涷甫又短命死恭人哭曰天乎是何不幸爾父母皆蚤死吾盡吾心庶幾爾父嗣續不至乏絕乃今爾亦死耶於是益親申氏申氏無子女寡居今三十年矣嗟乎孤寡者生人之至戚也恭人惻然不忍於二孤也又成申氏之志使聞於邦族而可垂之簡冊卽涷甫親大夫子卽恭人所自出所以厚申氏者不逾此矣吾是以嘆恭人之賢嘗聞先王之世教化人者非必盡在君師蓋君以令乎其臣而臣自以儀於其家也是故有以漸之易入也有以造之易及也故大小相孚所以爲仁逺近相聞所以爲風若申氏豈非恭人卒成之乎大夫都察院時弟鋭者卽今太常少卿西橋先生亦以文和公蔭及某某俱爲中書舎人是時兄弟四人同捨共爨恭人以長獨當內務而能經紀其間大夫性友愛恭人輒當其心大夫素嚴毅恭人濟以寛僮僕且人人遂矣恭人篤厚夫族見族眷尊屬者下之尢好恩施常卹其嫠老而贍其所不足者其視解簪珥若捐芥也視富貴未嘗有也卒之日劉氏無男女莫不攀號若親妣者足爲賢矣大夫諱鈁字南金以蔭補太學生授禮部司務歷知漢陽府其可傳者具載濮陽李蒲汀公髙陵呂涇野公志若碑辭大夫之卒也恭人年巳六旬矣猶蔬食三年竟以毀瘁致疾乃嘉靖壬辰五月五日終於正寢距生天順壬午享年七十有一生男二長澄甫正徳戊辰進士累官監察禦史山西參議次淵甫庚午舉人始恭人以大夫郎中時封宜人繼以澄甫爲禦史加封恭人玆澄甫將舉恭人之柩啟大夫壙而合葬焉吾恐恭人之徳不傳於人輒次所聞以俟采擇夫靑州古文教之邦晉以來多值西北之亂所謂文教者漸湮沒不可復有至於近日稱名族世家者始見劉氏劉氏承文和公愈益昌大然其人往往有可觀矣或曰大夫實宗子也大夫能收其族斯恭人之相於夫子而宜其家者不亦可見哉

愚谷集卷八

●欽定四庫全書

愚谷集卷九

﹝明﹞李舜臣撰

○碑表祭文

中憲大夫山西按察司副使東溟程公墓表碑

程公旣卒於易乃郎舉人鳴伊吾壻也奔赴於易奉迎其喪以歸遂乞銘於提督四夷館太常寺少卿安徳盧君將葬也乃復伐石而礱之將刻其大事以示罔極舉人以謂余曰玆事也翁其圖之何則知吾父者莫如翁也按志東溟諱紳字伯書東溟其別號也世爲靑州樂安人生■﹝屍外立內﹞南坊一世曰勝二世曰恕三世曰琮俱隠操不仕四世曰玉仕爲眞定縣丞配祝氏以弘治甲子九月十六日生東溟東溟生有異質未毀齒巳孝敬如成人長而懋學能文嘉靖丁酉領山東鄕薦明年戊戌舉進士迎母京邸以父不逮養爲恨已亥除知山西長治縣事會長治旱甚東溟行禱雨城南歸未及城雨大作百姓歡呼歲則大熟壬寅擢爲刑部陜西司主事斷獄必以情罪疑者𨿽詔獄亦與平反大司冦聞公深器之三年奏最得贈父如其官母封安人適陜西楡林兵備缺銓司以東溟名上詔以陜西按察司僉事往蒞之懲債帥剔宿蠧軍餉用饒所有羨餘二千餘金盡令貯庫以資犒賞無何丁祝安人憂歸督撫楊公薦有眞誠爲國恐難其繼之語居喪哀毀欲絕勉廬墓側理封樹爲其父建贈君坊至傾囊不恡起復補河南僉事首令有司立社倉練鄕兵一一自校閱大盜李邦珍亂中州河洛洶洶獨所屬二十餘處賴以無事壬子大饑出社倉粟奚啻數萬計又因汝水開惠民渠利被數縣靈寶有巨獄久不決東溟一訊而釋者千人於是撫按交薦爲異等癸丑遷山西布政司參議守河東道蒲州城西逼黃河河侵勢甚危東溟亟築之數月吿成事蒲人誦其徳以爲萬世永賴者焉蒲俗競侈靡婚葬非大備不舉往往暴露廢室家申嚴禁約月餘襄葬合子女者數千家舊藩參不與戎務巡撫王公謂閒戎務孰如東溟因檄守要害賊畏威不敢犯守城堡二十餘處悉爲保全伏兵芟首級一十九顆邊將戍卒咸以韓範稱之人爲之立生祠歲時奉祀廷議嘉其功於是東溟晉山西按察司副使奉勅總理紫荊等關保定等處地方兵備蓋將大用之也先是東溟防秋山西勞極病矣玆復念紫荊畿輔重鎭日夜營戰守具務在萬全廢寢食者久之忽痰作不救嗚呼若東溟謂鞠躬盡瘁斃而後巳非耶東溟生於弘治甲子九月十六日卒於嘉靖乙夘七月十九日配蔣氏處士蔣淵女在室以靜惠聞年二十適東溟姑老而孀謹事如嚴父服食必致精潔非其手出不敢進朝夕慰藉未嘗頃刻去左右處姊姒和而有禮東溟早登第爲名大夫相力居多生弘治乙丑九月九日卒嘉靖癸已正月十八日得春秋二十九贈安人繼配崔氏封安人子四長鳴洛先東溟卒娶庠生韓卿女次鳴伊鳴南鳴髙鳴伊山東壬子舉人娶吾女鳴洛鳴伊俱蔣出鳴南鳴髙俱崔出女二俱幼未聘孫女二長聘鄒平省元陳其蘊子更次許冑元蔣永築子奇鋐鳴伊女也玆以嘉靖丙辰三月十三日合蔣安人葬於城西祖塋之次謹撰其大者刻在墓道以吿勿毀

新建丁君配熊氏墓表碑

夫人姓熊氏故新建丁君諱某之配也丁君始習舉子業巳反田中力農積谷成乎富家常以荒年施粟夫人則督爲麋食行餓者列釡十餘而辦挹取嘗其剛柔有不至卽數之曰彼非人乎敢以是相食能任爾後不爲彼耶姑程太夫人卒勺飲不入口者七日士君子之行不過也爲子納程氏女嚴而有恩自飯多蔬足爲金綺非其好也丁君先夫人卒數年卒持其家以畀子某至某次子以忠登嘉靖戊戌進士仕爲刑部主事員外郎郎中知河間府晉官山東按察司副使建牙臨淸以狀言余追表其大母墓者按狀夫人卒於正徳丁丑距生正統丁丑享年六十有一合葬丁君墓隆安山矣子男一卽某贈承徳郎刑部廣東司主事孫男二某某余惟往者警備環城臨淸今爲重鎭內拱京師若是監兵憲臣當求其才不耶而去年冬得請於上以命以忠良以嘗歷刑曹稱爲淸嚴載典名郡通乎威慈辟之利刃無弗入也將陟崇階受顯命贈其先大父母父母於夫人之徳豈不盛哉

同年鄭師周尊翁祭文

公始知名宰府所器公志豈然遭時乃忌惟公有才如劍旣脫當其吐精人目爲奪如是則賢適爲公咎讒說茍行忘彼爲醜公用奮衣渡江而南蓬門隠約鼎食匪甘維天垂象𨿽往多志蓋數千年言人人異卜筮吉凶匪探孰知醫茍活人尢公有意備美公身發於令嗣令嗣忠賢今皇入侍公親視成歡然始遂豸服從容鹿車所至列館名山晚多樂事某等皆癸未歲令嗣同入自來金陵年家有集世務俗情公談不及方共嘆慕威儀遽戢嗚呼哀哉憲伯徒跣武昌來奔冬十一月卜公南原相與送公薦此芳尊

同年王誠甫尊翁祭文

惟公世家令子誠甫自歲癸未都門爲伍時公在嚴榮名共羨公後澤州倉卒事變冦難旣平誰功足紀眾多公歸摧折伊始公後懷慶誠甫同時俱從宰府來參度支度支匪薄誠甫則怡余亦年餘叨承在玆誠甫純孝思公有詩每讀是詩嘆公父子前輝後承在潼闗趾公後召入黃崗王君字稚和者徵余爲文余不能文無用贈公祇言不辱昔在賊中公後金陵余從賓末上堂見公公才宏達凜色雄姿宜往莫奪復用廉平往僉憲晉道出鄴中誠甫在覲事誠何常公履則順一疾郡齋淸漳反櫬嗚呼哀哉誠甫爲子固多大節義闗友朋每獨所切世人趨時茍可爲恱不惜傾賢言予薄劣誠甫時相傷此道闕朝爲良朋夕交則絕誠甫憐余曷其有極無所報公幸見顏色香帛遙將西向爲惻

同年李元夫尊堂祭文

有婉孺人自公旣卒竟成令子官爲補闕懿玆補闕昔在立朝忠誠見錄賢母曩操孺人等封令子在顯瑣闥輝映禁庭遊衍遭時聖明言者多遂歸奉母歡入參廷議歲時珍羞上方有賜南果雜陳吳秔爲食令子偉然固人所忌用出澶淵漢陽有至皆奉孺人忍須臾離今歲戊戌漸還逐士肅肅賜捨煌煌京裏孺人壽康令子益美一夕攀號詎擬如是嗚呼哀哉人孰無母祿養或難鼎食共具有不視棺斂形手足躬親則安母徳令終閫儀旣飭八袠享齡福今爲極獨憐令子毀瘁顏色扶柩歸葬南和公域某等年家一時金陵偶值蓋六七人令子又北令子名流益光母則嘉蔬淸尊來上朝食

同年馬光漙尊堂祭文

昔歲巳夘武皇之季同舉吾鄕得如令嗣蓋人皆賢七十有五令嗣儼然眾尢所主維時秋杪嘉燕旣惇相與再拜約爲弟昆論年少長令嗣廿二人父若母推徳所自司徒我公安人是宜後皆數年拜於京師婉婉安人家用有儀煌煌令嗣才名四馳無何以薦公守居鄴令嗣涉漳亦往卒業伊初同升比若鱗次逢遇何常後頗難易人亦有言本同末異有總大藩有命未寄今年外內裁六七人齒髮多變懷各歡辛令嗣獨美髙堂有親俱及仕宦淸華之辰何遽攀號訃聞而哭令嗣喪母呼天餘毒噭噭奔還赫赫南陸人並爲公惜此肅穆嗚呼哀哉安人世族令父憲伯公歸以來佐官所宅操履一時並褒在昔是爲安人命服有翟光漙爲子不必已益仕今巳榮終當偉奕不可少畱忽往安適令嗣終朝拊心向客且父山中誰齒俱百孰非孝思念獨此迫嗚呼哀哉

祭故戶部尙書九峯孫公文﹝代作﹞

嗚呼孫公夷夏之望一夕星隕忽報公亡公𨿽在野如川無梁明明日月爲慘精光公始遭遇昔舉銓司知人則哲惟公在玆孝皇之世賢才一時實惟公等平衡是持文章至是其變漸衰儲喬始奮何李追隨公實雅量崇而進之有位感勵或者能爲巳復引拔常若後期鬱鬱乎文旣興若斯至今作者猶公是資𨿽公是資退若弗足巖巖宰府後公爲副值時艱危人如在木蠢彼殘夫肆其荼毒嗟此縉紳逢其窘束或不自持望塵俯伏公本名流肯同薄俗志不少辱官竟南遷如彼鶴鳴聲聞於天一朝雄斷取其凶愆方以司徒召公南還𨿽則召還時事猶未未及用公公竟辭貴國則無人典刑殆旣武皇之末言之可畏黃河載淸聖人旣生自在藩邸巳薦休聲復以廷議徵公地卿時方民力困極靡贏實賴休息連年勿徵公本舊徳樹立益宏旣瞻百宷亦慰羣情忽然引去十年在荊海內庶幾猶爲蒼生如何昊天旣喪老成嗚呼哀哉江漢滔滔流而不息矧彼衡山雄於南域鍾爲哲人實民之則公外閒閒而中抑抑無義不精無施不克迨事四朝榮寵亦極宜稱耆儒爲世名徳太上有徳其次有言言則可逺而徳則尊惟忠惟敬惟志之惇食無重味郭無名園古稱大臣徵乎進退進則康時退無患悔惟公裁之咸義所在遺範斯存永世不廢訃聞在僚能無感慨薄奠逺將如公在對鳴呼哀哉

戶部員外郎王志達母祭文

有淑其儀是爲匹美旣賢足聞有子復爾婉婉宜人忽疾忘起泉之王氏蓋稱世家迨於封君其聲彌嘉繼以憲伯度支並作如彼瓊枝分階而蕚忽如兩龍乘雲杳漠婉婉宜人云何弗樂其樂何以亦有諸孫歲時明彩羅拜如雲憲伯蒙恩自爲廷尉象服是宜鸞章始貴國有封襃以勸爲吏度支適來華階再賜玉佩丹裳萬里且至婉婉宜人謂將得意巳厭人寰韜恭斂懿惟是永思攀號爲瘁婉婉宜人度支竟棄哀不忍聞爲之永喟

麻灣劉翁祭文﹝麻灣在蒲臺縣東﹞

君生麻灣之鄕是古博昌之域博昌舊言多豪與力獨以恂恂人稱有徳君始讀書能通大旨巳復力田遂雄於委鬱鬱逺村亭亭雙梧𨿽等爲農心匪區區貪夫徇利較於錙銖薄施厚責遑卹其餘且孰無兄君以父遇孰無宗人或若行路睦姓惇親君實有素貧不能喪婚者願取輒見哀憐是資是賻君當有意解囊匪顧客至如歸人聞知慕或丰於財招尢斂怨言君是爲咸欽罔妬往髙令者風行電倐無豪不摧無微不燭見於邑中如君可錄從此逢迎忘其爲屬或庶肯來或造及屋鄕飲酒禮其容有肅再拜乞言如獲所欲吾歲壬辰曾上君堂是時秋杪君壽且康嘉賓四集羅饌芬芳時勸吾飲手自持觴華燈綺席玄冠縞裳別來幾何謂君已亡玄冬蓬首令子奔喪逝者何速吾感爲傷

林都禦史奠文﹝名琦代作﹞

吏急以奔市罷而哭惟公永還儀刑不復有木孔堅旣購而得於以斵之爲公之域錦茵旣重繡裳咸式令子服成朝猶上食慘慘丹旌蕭蕭素幔夜如何其公寐無旦

林都禦史祭文﹝名琦﹞

惟公先朝武皇之季持憲山東實主試事時舉於鄕則若一二餘忝何知公嘗所器後登進士亦官在朝適公被讒家食逍遙時從門下或曛自朝崇論河懸危襟嶽出心極是傾日公爲律約已服官以有今秩至江以西余忝載筆先是楚分星暉有溢史或占之曰方其吉未幾明時采公名實信十三州匪公孰率竟用重臣揚旌懸斧赫赫洪都公來開府自歲旣殘迨冰甫泮倉卒訃聞人急爲難嗚呼哀哉公今是來承敝旣積有偉其施規模始畫嗟方之人𨿽未及藉解綬或奔豪猾斂迹余從末僚私嘗用懌謂當有行憂勞巳迫事亦何常晦朔僅歷慘慘蒼穹奪公是易憶往候公從容是夕曰吾必還惟子吾客惟公憐才舊延羣舄幾載凋零多從譴謫晚乃江幹聊吾視厄酬酒玆晨悲今悼昔海內適聞公遙是役孰知素舟巳指窀穸道足輔相而位不赫夷落知名十年在僻偶出而亡能無痛惜

林都禦史祭文﹝代作﹞

惟公令徳名於寰中孝皇之季聲稱已雄正徳攺元官爲禦史時適凶閹盜我綱紀事多賄成人威是靡公獨卓然皎皎益美用出炎荒去國萬里時事後明公還召入復佐雄邊軍儲是給旣陜以西甘棠有詩鄒魯文物公累是持今皇神武欲威四夷乃擢如公四出視師公當寧夏桓桓於時旣飭營壘亦揚旌麾虜眾气奪望而畏之功乃不賞讒人有辭公旣被讒十年於玆臺諫累表公年不衰用是復起又南其轅官仍總憲地則名藩羣公亟勸璽書在門往歲亢旱人警是奔忍獨匿蔽不與上言嗷嗷列郡徵稅獨存公至有聞感慨方切日及諸司議春所設無細不營無敝不決無乃旣勞毀瘁迨絕嗚呼哀哉公昨始來人望咸恱有徳有言儀刑罔缺況乃某等日從藩臬益習見公多所歷閱宏達爲人務崇峻節胡爲昊天旣喪人傑後且何師疑莫我折有豆有觴有牲有血如公在筵精爽未滅嗚呼哀哉

江西僉事王元玉母祭文﹝元玉名琇﹞

去歲首夏吾在洪州猶及令子旦夕追遊繼聞促裝將覲於闕家本夷門有母白髮三年爲別去從此出悠悠斾旌驅車巳發孰無母思念此歸哉南中十月鴻鴈始來嶺雲晝靄江風暮哀猶遲來儀慘焉巳縗煌煌令子昔名在臺璽書奨擢恩用是推奚用母儀丹輝玉錯有象其服旣愉在閣令子領憲且名匪薄歸榮自南寧親爲樂詎擬孺人玆還冥漠謂宜壽康眾咸是愕令子能文碩大日博一時聲稱咸謝弗若吾忝賓僚𨿽僅在昨十載交遊微名已托世人徇物不肖爲賢匪情若是逐勢則遷彼佞邪子傾巧復然無細若大惟適目前當其得意獨喜自妍至禍人身成其毫杪古人憂心是用悄悄蹇拙況如吾眾所棄令子見知似緣同志豈以時豪而有餘庇明信爲人方嚴在位孺人有子雅量若是固宜友義報於孺人葬不及會弔不能親炙雞良薄聊遣是陳

成都守王稚和母祭文﹝稚和名廷梅黃崗人﹞

吾聞宜人蓋緣令子自歲癸末十年於此頃復令子俱爲度支惟賢且達足我是師殘年領憲吾發自京有星耀耀亦南在荊良二千石成都作守紫綬金章雲歸見母客有逺來詢吾親友似聞倚廬爲日已久往者蒙被咸以大夫驅馳自逺擬上鸞符煌煌國恩婉婉慈娯是居幾何言笑已䢐言念泣血旦夕嗚嗚倐又攺歲無乃旣虞方春生發咸茁已敷嗟獨棄背令子爲孤令子友義今人則無始余罹咎與世絕殊侃侃令子獨取憐吾亦有同心二三子者晝日分曹夜多持斚豈無他人謂我則雅令子余視等於弟昆不能宜人執紼在原廬山北出江水東奔闕爲登涉積思巳繁云杳杳以無際靈忽忽而若存望黃崗其未逺致芳俎兮淸尊

廣西參議王公弼母祭文﹝公弼名臣南昌人﹞

宜人之生旣蘊幽姿配於君子子復若斯有美令子昔在釋褐峩峩豸冠忽巳雋拔觀察東南宣威莫遏從此蒙恩二親並達三載用成是又賜紫維南桂林將撫於彼浩浩江流靑山何崒伐鼓揚旌洪都是出眷言親閨復玆永日彩服華筵金尊寶瑟一夕哭聲宜人曰卒宜人有家用子旣興藩參匪薄國恩載承宜盛以大後益聲稱將母之徳累世可徵某等癸未令子同舉拾年闊別偶陪笑語每欽行役歸及親寧忍見骨立巳毀其形悠悠泣奠慘慘日星鳥爲徘徊行道爲停悲歡何常弔者在庭薄陳再拜並告玄冥

吉水毛都禦史母祭文

某等蓋聞夫人之康且祉而爲中丞則慰乎此也中丞昨還獨甚自喜得奉慈閨莫吾足擬眾或聞言咸嘆是淑世人趨榮遂忘止足幾及親年躬玆水菽臺長歸寧丹顏繡服𨿽輒攀號親嘗斂束中丞在南是稱洪族有赫其聲時望且屬凡人於人茍所願慕必祝其身並其長孺已則多履家用以興寰中日夜猶庶中丞復我功徳濟此隕崩𨿽逺在彼咸愛靡憎蓋斂人情以爲母徳古有賢達虞子旣逼咄此不祥將吾並賊無轂是丹無珍是飾慘慘憂心寧爾且食中丞持法殆古遺直茍力不能惟退爲得奚用乘危母心用惻承召則行已辭再返矯矯鴻飛蒙蒙豹逺中丞孝養蓋備匪聊有婉慈顏旣樂陶陶忽然鶴馭去何飄颻崇崇崗阜鬱鬱松楸倚廬索寞中丞在憂某等忝司方土極欽令猷以有中丞山甫之儔蔚爲文宗浩乎邊籌特遣逺奠爲邦是酬

祭劉夫人

嗚呼夫人而有斯疾遂斂光儀長夜是室懿玆洪族相國以興太守嗣服茂實方騰飛步中臺馳聲南紀爲龍爲光邈焉孰似亦惟夫人克修嚴祀亦旣有行佐於君子伏惟夫人實秉幽姿自歸華屋往徳是師無細不舉靡動匪規仰若慈姑下及羣育不厭圖書豈忘旨蓄煜煜鸞章雍雍象服並受國恩亦丹其轂貴不期驕由來自昔女徳尢難矧玆烜赫婉婉夫人秉心匪易旣采蘋蘩亦麗絺綌亦有嫠姊矢死靡他卒成其志侔彼嵯峨閫儀旣飭家道斯和溫恭慈惠𨿽古奚多世之悠悠恆多勿思過庭弗訓孰執其衰猗歟遐覽贊軌稱詩厥惟有子聲華日施伯也立朝亦驄其馬仲方隱約雲門之下擬陸機云方蘇軾轍碩學宏辭深心峻節用是能宣乃祖之烈孰謂母儀有玆明哲數之不齊恆多難伍豈乏令儀或薄其祜何如夫人福徳兼溥七十餘齡令終宰府嗷嗷伯仲昊天罔極抑抑哲孫憂心孔棘海岱惟靑巨昧之陽靈輀將駕七月幾望零露泥泥逝波湯湯吁嗟莫贖亦孔之傷

愚谷集卷九

●欽定四庫全書

愚谷集卷十

﹝明﹞李舜臣撰

○雜著

丰城王生沾宗化字說

丰城王生沾者而乃其鄕先生者爲之字也曰宗化者於是王生質余何以字宗化乎余按說文沾卽今人讀添字也借知廉切則生今名漬也化者變之成也易曰乾道變化四時之序是已聖人治世能變人之不善而還之善變其習之不美而還之美於是不善之人變而莫不善不美之習變而莫不美者亦曰化也然自秦漢以來言治理者多沾化云上下同徳則辟之水有鍾於地而旁無弗滋也有著於物而燥無弗濕也水則漬矣觀其寸而尺寡而多者豈不自有漸哉化之指莫備於書舜命夔典樂教冑子曰剛而無虐簡而無敖言人剛者美矣剛而虐又不美簡者美矣簡而敖又不美銷其麤悍之气則剛無不可爲釋其拂戾之心則簡無不可有故化之義二或始無焉而益之有則甚美者不可無也或始有焉而反之無則不美者不可有也夫宗之言尊也非誠有貴於化又無所取於化而得王生來太學居歷申酉戌三年矣太學諸生千人矣論能讀書勉行千人之中往往稱生姓名當進諸生考問所業見生於業時時有所長益生朂之哉是殆宗化也巳

尙書師說﹝有序﹞

吾師故濟南太守蕭先生也先生諱孟景字時泰順天三河人也寓家於京而余以正徳乙亥從先生於崇文門外艸場巷余讀尙書蒙於先生者矣憶爲余稱書者書曰宗彜藻火粉米黼黻先生曰蔡宗彜虎蜼據疏虎彜與蜼彜爾若是爲一章而二具二之則兼藻火粉米黼黻爲七夫宗彜者宗廟之常尊也至周而文何遂言是虎耶蜼耶弼成五服至於五千先生曰五千者五服每面壹千二百二十五里矣故王制流沙至海衡至恆皆三千里然而三千里者周尺小也厥貢璆鐵銀鏤砮磬厥貢惟璆琳瑯玕先生曰璆琳西域產也雍鄰西域梁介西南夷蓋𨿽先王不能不務其所不能不用不能不令如漢以來互易外矣何也圭也璧也惟斆學半先生曰半者一生二也𨿽然有離而二有儀而二斆學半者儀而二也何也辟之錢璧於圓尺寸於十夫錢璧中好而分則不成爲錢璧尺寸中五而分則不成爲尺寸今欲人善而自不爲善者不矣惟天陰隲下民相協厥居我不知其彜倫攸敍先生曰王之問也謂王執以爲不知彜倫問歟則謂王知彜倫巳而止欲爲之甲乙之歟乃王誠執以爲不知彜倫而問若是敍訓次者次猶在也君子所其無逸先知稼穡之艱難乃逸則知小人之依先生曰所所君子也乃逸者其始欲爲逸也

題三世循良捲後

吾友王誠甫旣舉進士領大名令再調長垣皆舉其職有異政焉是時同年四百人而外補者殆三之二然以循良最著稱者皆莫如誠甫竟以是陟選部主事未幾人有欲得之者則調司封又爲有力者所奪則調戶部旣調戶部若置之矣積又五年而遷雲南部郎中癸已之夏吾亦以調湖廣部得與誠甫日相從焉一日出其在長垣時及乃祖郎中公謫和州時乃尊友山先生在澤州時皆旣去之後人思慕之不能忘也鄕之士大夫爲之紀實而勒之石者凡三刻臨邑李貢卿次而錄之題其首曰三世循良吾得而讀之曰今乃知誠甫長垣之政有由然矣聞見之習一也文學之資二也誠甫天資卓絕古人書無不讀者發而爲文汪洋浩肆而不可測而世人未知之也世有顯秩以俟學古之人有華選以豫修辭之士而誠甫不與也𨿽登顯秩列華選者不少矣然視誠甫未必如也或相去逺甚而顧誠甫獨不見知不見薦也在選部則奪在司封則奪在戶部則若置也吾見古今人惟文學者之難遇也常求其故易稱同聲相應同气相求何也有是則勿爭能是則勿嫌也能不爭能不嫌也而後能薦其次者𨿽能薦也未必能知則詭遇之夫覬得眞實之才或遺然在君子猶以𨿽詘於此庶幾伸於彼也𨿽失於今庶幾得於後也其又次者不必知也不必薦也而徒能有假之之術於是取未嘗操管者假之以名曰文取其未嘗披簡者假之以名曰學夫其於未嘗披簡與操管者豈不以能適已能助已哉適已者讒佞者也助已者姦利者也讒佞姦利之於惇諒而明俊者逺矣皆不得已彊而名之曰文曰學然在君子猶以不見錄也幸不見傷也無所榮也幸無所累也乃以其次者大不然矣不見知已矣不見薦已矣讒佞者姦利者赧焉又忌之也必將去其所忌而後忻忻然快且康也不免誣人之行而罰其躬方是時稱文學者且及於難況能顯秩之登華選之列乎古今人所以多不遇也嗟乎此但可爲誠甫道也

未村居士自述

余家鵲村周田平美莫爲山溪南望臨淄裁半辰往可履其域今泰山北樂土益都臨淄而鵲村田脈浸浸然向臨淄或曰鵲村倍乘他村倍未必然如人伯仲謂村他村伯者可也嘗投鵲村自南門出百步行巳西南指過安氏耿氏袁氏三村袁氏村先曾祖墓在焉復從先墓西南指二三里外木蔚然合縈帶鵲村也西閭左內余聚族在負陰面陽前臨大道還倚西南望城在城未方余所以爲未也未一借義無也詩不云乎未見君子何以異於餘萬卷藏書而未讀者余所以爲未也又未古味字也則木果成曲直酸者夏六月也在昔神農氏嘗本艸酸屬多寒亦窮其致木老於未歷申酉戌霜降北風鳴木兼葉剝槁矣果實則存所謂性情者也余自春田躬督課藝勤雨占風仰希升斗之益於蒼蒼上荷卒入麥百斛粟二百斛問內晝三飯邪頓食鹹足亦春鑿井園蔬備具擇所食麥脫粟室依依然無苦惡色余所以爲未也壬寅秋八月記

西橋先生壽光劉公事狀續遺

余讀章丘李公所爲壽光劉公志銘曰昌邑翟公狀也顧有少遺事在歲丁亥庚寅間是時翟公在外而李公以已丑春舉進士未及聞乎事一闗余略曰遂寧席公之爲大宗伯也永嘉張公安仁桂公爲學士陳珖者得因三公復以僉事補內左給事中憾於吏部論少宰弋陽汪公去位南城夏於中歷城劉希尹亳薛君采吏部郎也於中希尹補外君采罷歸當是時卽墨藍玉甫爲禦史獨憤然曰席尙書何得曲庇陳珖使禍正乎遂論席公及陳珖事疏下刑部議陳珖事當按當是時壽光趙康敏公爲大司冦一旦罷朝張公桂公向趙公曰陳事可勿按禦史誣耳趙公曰論法珖事當按張公桂公語稍不巽趙公怒曰吾備位大臣豈爲爾輩持耶竟按陳諸事罪裁免死張公得政爲陳珖報欲奪趙公故官徵藍玉甫下錦衣獄當是時公典誥勅房位在內閣獨向張公解曰趙司冦藍禦史何罪趙司冦之歸也蒙恩禦制賜詩因西北面爲張公莊誦禦制賜司冦詩曰果若是何以奉禦制詩張公悟曰非君吾不知趙嘗蒙禦制詩公曰藍禦史不過論陳珖顧珖何如人哉而公終爲之何今人莫不賢藍禦史公何不爲賢者而珖爲何公今卽何如法藍禦史公能使人不曰藍禦史人賢者乎張公止擬巡按禦史提問藍玉甫爲民而巳歲已丑言官論罷張公有及文選主事王子揚王子揚者張公之姊子也當是時南海方公爲太宰而余備員考功員外郎郴鄧以正爲郎中以正病目方公屬余爲稿擬王主事降外章未及上張公復位王以告張公張公一旦向公姓名余曰是務禍王某公問其故公曰是奉明旨擬奏者耳事賴而寢部擬若上當爲言官張公無以應但姓名余曰何當黨楊公蓋指鎭江楊少師公公曰不然李與吾同郡人也吾嘗爲楊公姓名其人而楊公曰未見也李果未嘗造楊公門且李去歲冬如京今一歲間且問一歲之間李曾幾造公之門乎張公曰未公曰若是李且未嘗造楊公門余後乞疾張公欲援有疾例擬余致仕公解之曰李知公之不與也今引疾求去人茍自知肯解而去巳矣驟擬致仕駭逺近聞李誠不敢以其不可之身茍而爾公耳目且李少年假令後有人用之者假令有人又謂用之者曰是其謂今擬致仕者何公自武皇朝專典誥勅自張公始請移誥勅以命諸學士朝廷後復以命公癸已以來國多大慶推恩內外官崇卑奚啻千而人父母內數千篇辭每公代艸皆不過三四月軸辦出謁拜公者公之堂坐嘗滿張公時張公褊心而橫气雄視而叱吒聲遇怒發赭面視罷人官置人於法易耳閣中滿俊獨公正色其間嘗以纂修事與張公辯墓志所謂抗辭正色不少隨巽此也公至有曰今不過公所親爲公客者才賢列位六七人耳自餘人多怨公頗聞李文正公先達則心願公與公爲友李公相日公官裁尙寶丞忽乘戌夜叩李公門李公已就寢起衣冠出命酒賦詩夜分罷去盛事哉

惠迪吉從逆凶惟影響

按吉凶禍福義不同訓禍福皆從示神所與者令富貴壽康所弗與者令疾困摧敗富貴壽康福也而不可專言吉疾困摧敗禍也而不可專言凶說文吉善也凶象地穿交陷其中塹可陷人如人不孝之棄其親不忠亂人國也傳曰兵凶器也今人殺人梃若刃皆稱凶器夫凶惡一也行不義者言不可觀又謂之惡誠有不孝而棄親不忠而亂國者豈有足觀聴哉故祭禮備儀以是爲吉喪務去飾以是爲凶道有縗絰哭者人必不忍視矣夫影隨形者立則立坐則坐也響隨聲者髙則髙下則下也今但謂形隨影矣而不及形立坐乃人端笏與疾走者影可同乎響隨聲矣而不及聲髙下乃人撞鐘與吹竹者響可同乎易曰吉凶者失得之象也人得於理爲善善卽吉也不得於理爲惡惡卽凶也惠迪吉從逆凶所爲若是則所成者若是而人所見我者與名我者必若是疑是爲影響歟若謂吉卽富貴壽康凶卽疾困摧敗今善人何限而不必皆富貴壽康不善人何限而不必皆疾困摧敗豈有若影隨形響隨聲哉詩書稱吉人凶人多矣直如今善惡人云要之爲善有不富貴壽康稱善人矣或吉人矣爲惡有不疾困摧敗稱惡人矣或凶人矣而不有名福人禍人本人不可必致者也吉凶所應可如影響知卽善惡之義明矣乃若易貞凶者恆初六注所謂有害於正者哉

是故君子戒愼乎其所不睹恐懼乎其所不聞

集注君子之心常存敬畏𨿽不見聞亦不敢忽釋此極明而人偶未察也至離動靜之心平如寒暑晝夜逺矣易曰寂然不動感而遂通天下之故人心輒感而罕寂云若可平如寒暑晝夜今人孰無此心言當何時感通何時寂哉

此言君子能不離道於須臾也人以目睹以耳聴聞至其所以能睹能聴聞者心也是故意念方萌目有所睹耳亦有聞志慮方寂目無所睹耳亦無聞子思若曰人心亦有不睹不聞之時法家之言曰計日者以百刻言刻巳微須臾在刻豈不僅若絲毫等兩重哉子思若曰𨿽有不睹不聞之時直須臾耳感而遂通巳睹巳聞夫當睹而戒愼聞而恐懼孰非天理心哉乃𨿽不睹不聞而其戒愼恐懼不可歇也子思若曰能不須臾而忘戒愼恐懼然後可毋須臾離道其言戒愼恐懼皆人巳發之心發而後有戒愼恐懼未發則何戒愼恐懼之有

謝賜禦著大狩龍飛錄奏

南京尙寶司卿臣李舜臣謹奏謝頒著禦著大狩龍飛錄者伏以輝光奪目若當云漢爲章精義入神始擬河圖再出敢希臣幸以至此多恭惟皇上聰明配天中正禦極五載巡狩在虞舜巳然一代典章賴吾君有作況顯陵之一別方聖母之遐升吉協於天地鬼神而詢同於臣工內外方春布詔與時偕行因萬國之鹹心營二聖之嚴寢皇情深至道路而不廢思禦蹕遙稱山河而頓生色蓋始吿廟以至回鑾宜多睿篇而有成帙聲皆爲律徳本重華藹若春溫則遣諸王就國寛其歲入何幸一路編民加往哲而見襃信容光之必照豈徒嫓古良未如今大孝寧親至文在物者也臣官叨朝列職守南司懼莫補於秋毫賴有諄乎天語不食不寢願終日夜以思乃聖乃神詎測淵源所自臣無任感激之至

與崔后渠書

舜臣啟爾雅當爲釋經而作竊意爾雅滯於章句說文滯於邊旁有所長者有所短與漢儒務存爾雅又於爾雅有滯者焉宋仍漢訓有不必仍又薄爾雅說文不信而信近傳廣韻增韻第三第四義焉字學不明於義安取大篆巳降況秦隸乎今用秦隸訓古聖人文豈不逺哉且孰非說經而漢儒執禮過嚴於義反陋宋儒說理過詳於言反淺尊裁幸甚

西平稼余自述

余村直廬歷阪而西地髙平者殆三十畝於是築園其上惟餘頗讀易詩書春秋以去歲甲辰春餘生四十有六以來庶又十有二年而爲余年五十有七若是易詩書春秋益三稿畢而始及於大學中庸論語孟子然大學中庸論語孟子本自兒時所讀意輒有會坐之中也馬之上也飯之旣也覺之餘也然余感於韓文公云聰明不及於前時者嗟乎余不如往有情多矣𨿽得遲以十有一年而爲余年五十有七必當是時且今如乎若並故與今所得於大學中庸論語孟子貯余內者忽然復失豈不惜哉餘多城居易詩書春秋三禮隨余畱城捨而閣大學中庸論語孟子孝經於村所謂西平園者以課稼之閒卽而讀之存其所得蓋余非讀書何爲

愚谷集卷十

