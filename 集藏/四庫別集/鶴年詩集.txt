

欽定四庫全書

集部五

丁鶴年集

別集類四【元】

提要

【臣】等謹案丁鶴年集一卷元丁鶴年撰鶴年字亦曰鶴年蓋用孟浩然字浩然例也色目人本世家子遭亂不求仕宦篤尙志操兼以孝聞烏斯道戴良爲作撰皆以申屠蟠擬之元亡避地四明後歸老武昌山中明史文苑傳附見戴良傳末其詩本名海巢集此本題丁鶴年先生集不知何人所編末附有鶴年長兄淛東僉事都元帥吉雅摩迪音【原作吉雅謨丁今攺正】詩九首決兄翰林應奉阿里沙詩三首又鶴年表兄樊川吳維善詩五首亦不知何人所續入也鶴年旣絕意於功名惟覃思吟詠故所得頗深尢長於五七言近體往往沈鬱頓挫逼近古人無元季纎靡之習至順帝北狩以後興亡之感一托於詩悱惻纒綿眷眷然不忘故國瞿宗吉歸田詩話所稱行蹤不異梟東徙心事惟隨雁北飛句及逃禪室與蘇生話舊一篇可以知其素志宗吉又稱其梧竹軒詩謂其時作者已滿捲此詩一出皆爲斂祍今考其詩中二聫堆砌無味徒以起二句用鳯凰事以棲梧桐食竹實闗合末二句用蔡邕事以焦尾桐柯亭竹闗合頗爲工巧耳以是求鶴年之詩失之逺矣乾隆四十三年二月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

鶴年詩集原序

武昌丁鶴年先生以詩鳴湖湘間膾炙人口久矣余友四明章琦廷玉典教斯邑以其板廢不存將重刻以興起之前杭州府學教授唐公仲節於先生爲契家子自武昌來不惟重先生之詩而且重廷玉之斯舉蓋義舉也徵余序其所以於首簡余聞言之精者謂之文而詩於文又其精者也必其一字一句瀟灑出塵使人雋永之不忘斯足謂之詩況先生負俊爽之才加以用心之專宜其爲詩名擅於時至流落人間人得之以膾炙諸口則何啻若得霜紺雪以防滌其腸胃哉此先生之詩固不可不傳也抑孰知修廢舉墜則又爲君子盛徳事大抵天地間前人作之於前者必賴後人述之於後彼或已成之事無後之人以維持之則幾何不至於泯沒無聞哉若廷玉於先生之詩能興之於旣廢之餘則其用心之仁誠可謂之不愧爲君子也已且余聞廷玉蒞教斯邑其造就人才薰陶涵育愚者必欲使之明柔者必欲使之彊致鼓篋而來者無不得其所依歸蓋亦莫非推是心而然也噫廷玉其賢矣哉夫廷玉蓋名公子厥父敬先讀書惇行嘗尹隆平有徳及民𨿽終至今民猶思之不置厥兄廷璧厥弟廷琰亦皆以明經顯咸擁師席名隠隠起縉紳間余以昔與廷玉季父沐陽教諭魯先交故廷玉昆季爲之往來頗宻每重其一門父子兄弟之賢方念暌離之久欲一胥晤而不可得適唐公有是請則余又烏得不喜廷玉之有此義舉而樂爲序其集之首云蕭山魏驥書

昔者成周之興肇自西北西北之詩見之於國風者僅自邠秦而止邠秦之外王化之所不及民俗之所不通固不得系之列國矣我元受命亦由西北而興西北諸國若回回吐蕃喀和爾伊囉勒昆唐古爾輝之屬往往率先臣順奉職稱藩其沐浴休光霑被寵澤與京國內臣無少異積之旣久文軌日同而子若孫遂皆捨弓馬而事詩書至其以詩名世則貫公云石馬公伯庸薩公天錫余公廷心其人也論者以馬公之詩似商隱貫公薩公之詩似長吉而余公之詩則與陰鏗何遜齊驅而並駕他如髙公彥敬巙公子山達公兼善雅公正卿聶公古柏斡公克莊魯公至道王公廷圭輩亦皆淸新俊拔成一家言此數公者皆居西北之逺國其去邠秦蓋不知其幾千萬里而其爲詩乃有中國古作者之遺風亦足以見我朝王化之大行民俗之丕變𨿽成周之盛莫及也鶴年亦西北人其視數公差後起家世以勲業著而鶴年兄弟俱業儒伯氏之登進士第者三人鶴年乃泊然無意於仕遭時兵亂逃隱海上邈不與世接凡幽憂憤悶悲哀痛苦之情一於詩焉發之觀其古體歌行諸作要皆淸麗可喜而注意之深用工之至尢在於五七言律但一篇之作一語之出皆所以寓夫憂國愛君之心湣亂思治之意讀之使人感憤激烈不知涕泗之橫流也蓋其措辭命意多出杜子美而音節格調則又兼得我朝諸閣老之所長故其入人之深感人之妙有非他詩人之所可及嗚呼若鶴年者豈向數公之流亞歟然數公之在當時皆達而在上者也世之士子孰不膾炙其言辭鶴年遭夫气運之適衰方獨退處遐陬而爲所謂窮者之詩以自慰其能知夫注意之深用工之至者幾何人哉知與不知在鶴年未足輕重第以祖宗涵煦百年之久致使遐方絕域之詩俱得系之天子之國而鶴年之所以著明王化民俗之盛以與數公並傳於斯世者將遂泯無聞矣不亦重可悲夫故取其吟槁若干捲序而傳之以竢世之知鶴年者相與諷詠焉耳鶴年之淸節竣行已別有傳玆不著金華戴良序太學生戴習錄其師鶴年先生詩曰海巢集者請題其後鶴年予友也其詩忠義慷慨有騷雅之遺意焉昔唐之僧有讀其友盧仝之詩者曰鯨吞海水盡露出瑚枝海神知貴不知價畱與人間光照夜吾讀海巢集亦云生其寶之生其寶之虎丘澹居老人至仁書

欽定四庫全書

鶴年詩集卷一

元丁鶴年撰五言古詩

采蓮曲

采蓮復采蓮仍唱采蓮曲若欲知苦心須食蓮中肉采蓮復采蓮踟躕一何久不愁花妬容惟恐刺傷手采蓮復采蓮藕亦不可棄申有不斷絲似妾纒綿意采蓮復采蓮爭如采荷好花謝葉獨存團圓以終老采蓮復采蓮湖水淸且深徒能照妾面不能照妾心采蓮復采蓮下有孤鴛鴦秋花不結實夜夜守空房

又

蓮開花覆水蓮謝藕在泥不學靑萍葉隨波東復西朝采並蔕蓮暮綰同心結不學緑楊枝含嚬送離別

又

蓮舟何處來同聚南湖口郎憐波上花妾愛泥中藕藕有靑白節花有艶冶容郎心異妾心三嘆掩歸蓬

五言絕句

題天柱圖

拔翠五雲中擎天不計功誰能淩絕頂看取日升東

畫蟬

飲露身何防吟風韻更長斜陽千萬樹無處避螳螂

畫古木幽篁

碧海瑚樹淸湘翡翠毛無因將寄逺日暮寸心勞

畫葡萄

江海春雷動羣龍悉上天秋來風露冷个个抱珠眠

題江亭柳色圖【有懷故人劉庸道】

昔年釃酒地江漢一茅亭同防人何在東風柳又靑次先兄太守題竹韻【先兄死事之十有七年於故史董文中家見所作因雪涕謹次其韻】

玉筍謝朝班西風海國寒無人知苦節落日下長安

題赤壁圖

橫槊英聲逺聞簫逸興長至今風月夜鶴夢繞黃岡

題謝安觀山圖

欲爲蒼生起神州未可還籌思保江表安若防稽山

題長溪獨釣圖【爲舒庵作】

溪上釣西風心隨溪水東後車今已載何待兆非熊

題鄭髙士畫竹

鄭君髙節士瀟灑絕人羣獨把靑鸞尾山窓掃白雲

題畫梅竹【爲郭志善作】

姑射下天壇天空鬢影寒雪深歸路迥獨自跨靑鸞

畫梅【爲某翁作】

老向江南住梅花共嵗寒故人淸興在踏雪幾回防

畫蘭【同前】

湘風日美芳艸不勝春欲采紉爲佩慚非楚藎臣

畫菜【爲馬上捨作】

蔬畦新雨過小摘稱君貧若入君王夢瓊林第一人

畫竹

拂素寫晴窓亭亭玉一雙蒼龍雷喚醒風雨徧湘江

畫蘿卜

髙氏賢兄弟常將備夕飡如何淸列士今作畫圖看

畫菘菜

老圃靑靑甲平生味飽諳本無食肉相豈是厭肥甘

枯木竹石

靑天騰一蛟白日臥雙虎何人歌竹枝遙隔瀟湘浦

小畫

逺水吞天碧危峯拔地靑何由雲樹底揮麈坐茅亭

又

翠黛浮晴漢虯枝立暝煙回舟不用楫江上水吞天

靜樂軒【爲修江向自誠作】

淸心如止水一月印當中誰道芭蕉雨瀟瀟解惱公

臨水梅【爲昌長老作】

疎花淸有影止水淨無埃好似菩提樹明明照鏡臺

橫梅【同前】

禪夜虛明照見臞僊影上人對空花悠然發深省

畫竹【爲天師題】

夜誦蘂珠經羣眞悉下聽僊壇晨自掃拾得鳳凰翎

長江萬里圖【將歸武昌自賦二首】

長江千萬里何處是儂鄕忽見晴川樹依稀認漢陽長嘯還江國遲回別海鄕春潮如有意相送過潯陽

畫梅

松筠淹雨雪桃李逐風塵不有梅花樹誰回天地春

又

鐵石挺孤標冰霜抱貞素一笑桃李空嗟哉嵗雲暮

詠蟬

蟬性極淸髙愁吟類楚騷炎天風露薄度日亦嗷嗷

題落花芳艸白頭翁

艸長連朝雨花殘一夜風靑春畱不住啼殺白頭翁

五言律詩

汨汨

汨汨在塵埃羈懷不暫開病將顏玉去愁送鬢絲來招隱慙髙蹈扶顚乏大才行藏成兩失回首有餘哀

送四兄往杭後寄

臨別彊言笑獨歸情轉哀離魂淒欲斷孤抱郁難開太守堤邊柳徵君宅畔梅過逢如見憶煩寄一枝來

逃禪室臥病東諸禪侶

髙秋多病客古寺寄黃昏野迥常疑虎天寒早閉門離愁燈下影鄕淚枕邊痕賴有諸禪侶情親似弟昆

次烏繼善先生見寄韻

扶杖日行吟悠然太古心風雲遺壯气山水效淸音大雅消沈久斯文感慨深幸瞻喬梓在奕葉盡成陰

挽柴吏目

奕世蓮花幙人稱漢吏師都緣參贊重頗覺轉遷遲雅論非三語淸聲是四知猶餘前案牘長作後箴規

挽章處士【定海人晚年好道】

流年驚逝水世事逐飄風卜築鄰蓬島移家類葛洪丹還金鼎伏劍解玉棺空惟有松壇月通宵貫彩虹

挽修竹處士

種竹人何在鄕鄰久未忘冰霜餘節操云錦見文章散帙依朝爽移樽坐夕涼兒孫皆玉立尢足繼遺芳寄鄕親濟陽公【武昌蔡啟住浙江等處行中書省參知政事誥贈三代公爵】

身逺鄕情重途窮客病深參苓頻在眼桑梓最關心居簡便夷俗含淒效越吟自從遭喪亂辛苦到如今

登北固山多景樓

風月無邊地乾坤有此樓城隨山北固潮蹴海西流眼界寛三島胸襟隘九州階前遺恨石誰復話安劉

幽期

何處赴幽期靑林白谷陲穀虛秋气早林茂曙光遲談罷風生麈歌防月在巵謀身良自足何補國安危

次友人張孟善承贈以詩韻

去去成長往悠悠事逺遊躡雲雙短屐載月一虛舟江海魚龍夜山林鶴鶴秋誦君佳麗句慰我別離憂

春日海村三首

地僻囂塵逺人稀習俗淳花時恆獨往隨意踏晴春班竹過頭杖烏紗折角巾蕭然多古意何愧葛天民門巷絕輪蹄春深緑艸齊風光不相負泉石且幽棲捲幔通花气移牀避燕泥時時得佳句自向竹間題每恨韶華晚仍嗟老病催閉門花落盡隱幾鳥飛回引睡書千卷消愁酒一杯平生志士气此日孰相恢

寓慈湖僧捨次龍子髙提舉韻

迢逓過蘭若淹畱爲竹林疎鐘云嶠迥孤燭雨深長嘯非懷昔狂歌豈避今秪緣諸漏盡不受一塵侵

慈溪度夏報國寺寄甬東椿上人

一徑野雲深僧關閟緑陰雨腥龍出澗風勁虎過林澹泊資禪味淸涼養道心三生如不昧石上一來尋

涵淸軒【爲慈溪懋上人作】

止水才盈掬涵空有底寛玉壺秋影淨金鏡曉來寒落月斜沈白流霞淺浴丹上人方宴坐應向觀中看

贈李仙姑

何年蕚緑華來降地僊家花擁靑鸞節香隨白鹿車淸輝回雪月想結雲霞不赴瑤池宴桃開幾度花

贈濟古舟

久畱句踐國同寓給孤園聊發溪頭笑何殊石上魂臥云秋對榻敲月夜過門願奉三乘法常依兩足尊送二僧往浣花艸堂度夏【濟古舟新古銘二公皆浙東名僧也】

吟徧赤城霞行行入浣花爲人無芥蔕畱客有茶寂寂先賢宅堂堂古佛家老懷因二妙亦欲制袈裟

題宋貢士袁庸死節傳後【四明人】

始獲鄕闈薦俄驚國阼傾丹心回日馭赤手抗天兵自可惇衰薄何煩較死生文山嘉傳在端合附髙名

送定海許縣丞

蛟門佐邑滿南去候庭闈雨露隨花綬雲霞避防衣賢聲今已著色養舊無違萬里滄溟月淸秋作伴歸

送鄞縣鮑秀才

貧病吾何有深慚鮑叔知可堪遲暮日翻值別離時霜月棲烏府風雲浴鳳池壯遊如得意音問莫教遲

題湖山獨步圖【爲葉處士作】

杖屨湖山外悠然與世違水邊延月上巖際待雲歸隨鹿過樵徑看鷗到釣磯只今瞻畫像猶想挹淸輝

慈溪歸隱【爲馮子木大尹作】

舊隱慈谿上歸休足自怡水翻琴上曲山送畫中詩叢菊秋容淡孤松晝景遲依然對猿鶴無愧北山移

題四明倪仲權處士像

松間新雨過淸覽出亭臯云逐靑騘馬風生白薴袍幽懷隨地逺詩興與秋髙囊錦歸時重應知從者勞

題介石齋【爲四明倪克介作】

介石存中正能爲逸豫防礪金緣最勁攻玉豈徒剛貞徳南山配神機北斗當補天應有待五色爛文章

題筠軒【爲定海胡處士賦】

種竹繞前楹年深勁節成薄雲通雨气淸夜動秋聲魚豕空遺簡鸞凰合度笙往來三逕熟不負嵗寒盟

漁村書隱【爲四明李處士賦】

彼美藏修者爲漁住海鄕傍沙觀鳥迹臨水映螢光舟楫須經濟絲綸擬對揚得魚供色養防服日升堂

靜樂齋【爲寧都鄧處士賦】

寂寂幽棲地無營足自怡淸泉流道脈白月淨詩脾每到忘機處翻爲得意時豁然成猛省太極是吾師

勉濟國諸郎

濟國諸公子風標各擅場靑陽生玉气白月隱珠光閥閱家聲重詩書世澤長直須同素志早爲繼遺芳

挽四明樂仲本先生【被誣寃死京獄】

斯人嗟已矣吾道轉消沈文物昭前古功名困至今空山方泣玉同捨忽誣金白首號天處飛霜六月深

又

昔訪幽棲地論文十日還圖書花竹裏戶水雲間一別成千載孤魂隔萬山裹雞吾老矣東望涕長澘

武昌南湖度夏

南浦幽棲地當門罨畫開靑山入云去白雨渡湖來石潤生龍气川光媚蚌胎芙蕖三百頃何處著炎埃

題鵠山書堂【爲進士奚仲英作】

已爲蟾闕彥仍就鵠山居防服晨供饌靑藜夜照書寒香三徑小淸籟四虛仕學俱優日承明別有廬

送章彥端赴防州太守

春雪徧林臯淸寒襲緼袍題詩送賢守呵凍彊揮毫別思巴江永才名蜀嶺髙文翁嘉政在化俗莫辭勞

送儒士伯堅赴防試

天子興文治春官策譽髦魚龍爭變化麟鳳並遊遨玉殿紅雲合金門紫气髙臚傳稱第一宮柳映恩袍

寄定海縣丞張允達

幽興日相關應知吏事閒哦詩松竹裏問俗水雲間蜃气煙中海猿聲月下山蓬萊常五色有待簉仙班

挽繆將軍

大將捐公館哀音徹帝廷殞星芒角赤馭日簡編靑禮賻膺天眷佳城獲地靈惟餘馮異樹寂寞倚園亭

挽唐都事

十年滄海上辛苦贊戎機帷幄籌𨿽在轅門事已非黃金從百錬白璧竟全歸生死俱無憾千秋仰徳輝

客懷

此生何坎防終嵗客他鄕病骨驚秋早愁心識夜長文章非豹隱韜略豈鷹揚磨防余方寸還同百鏈剛

病衰

病骨秋增痛衰容日減華臉霞憐竹葉鬢雪妬菱花往事嗟何及歸程望轉賖少年歌舞地此日屬誰家

五言古選

秋蕖

緑水出紅蕖淸麗世無比旭日照新妝盈盈明鏡裏亦有後時者淒然抱孤蕋欲開風露寒寂寂含香死

梅林書屋【爲四明陸秀才作】

陸郎好修士讀書梅屋下冰雪共淸寒風月同瀟灑彈琴聊對花調鼎須待實豈無松竹交嵗晚爲三益

題畫竹

天連翠障開雨挾銀河瀉中有澹蕩人於焉結茅舍朝漁曲水濱暮獵平林下危途策羸驂汨汨胡爲者

又

荒荒野日低漠漠江云冷喬林延暮光澄波浴秋影髙人千載懷乾坤一漁艇

奉懷九靈先生就次其畱別舊韻二首

晴霞麗層霄淑景媚淸曙冉冉艸際煙盈盈花上露幽禽何處來飛鳴入庭樹不見心所親坐待停雲度攀桂月扶疎撫松云陸離豈無澹蕩懷亦有幽貞期何緣對淸景孤坐度芳時故人不可見新交非所知

嵗晏百憂集二首

嵗晏百憂集獨坐彈鳴琴琴聲久不諧何以怡我心拂衣出門去荊棘當道深還歸茅屋底抱膝梁父吟嵗晏百憂集擊節發商歌商歌未終調淚下如懸河故鄕渺何許北斗髙嵯峨有家不可歸無家將柰何

悼亡

別時如玉人歸來死生隔日暮泣孤墳音容杳難得惟餘墳上艸猶帶羅裙色

湖上二首

鴛鴦湖中飛還向湖中落不比薄情人天涯幷海角汀鷺映湖波淸白兩無愧立盡風雨寒頗爲口腹累

五言長篇

長嘯篇

惟逺度可量惟暗燭可照丈夫窮達際安可以逆料區區井觀天擾擾管窺豹眾論徒沸騰誰能領其要韓信出袴下市井皆哄笑範雎置厠中醉客更相溺一朝佐秦漢將相無同調聲名六合馳事業九天耀平生怨與恩歷歷加顯報以馬飼故人以尉乞惡少是非姑置之獨立發長嘯

挽倪仲權處士

維鄞有髙士乃居城北門伯叔列茅土弟昆羅搢紳先生視富貴蔑若行空云蕭然坐一室詩書日討論忠信化閭裏孝友惇親姻用玆以歿世人亡道彌尊我昔客東海托交見天眞犖犖金石義藹藹骨肉恩豈意隔生死相思勞夢魂尙憐靈鳳毛符彩備五珍每過話疇昔相對淚沾巾我悲匪兒女所感在斯文

贈劉全眞

峨峨崆峒山去天不盈尺西挹弱水流東掛扶桑日中有學仙人眉白雙眼碧飡霞衣雲霧凝神鏈精魄獰龍及猛虎視之如蟣虱功成朝紫皇名丹臺籍幡然汗漫遊飛行隘八極滄海重揚塵蟠桃幾結實天上與地下俯仰成陳迹歸來斂袵坐倒捲入寂萬象吾肺腑四气吾噓吸乃知大還資不離嬰兒質蚩蚩世間人斵喪良可惜

觀鄭髙士坐圖

凝身危石踞屏息遊絲搖電光射關龍虎聲咆哮天君寂不動萬象俱來朝甘露降瓊田五色發靈苖何必入靑冥然後爲逍遙

風泉淸聽【爲文極禪師賦】

幽棲空谷中石室如懸罄坐閱造化機動靜互相勝風生萬籟隨雨過百泉應蕭蕭亂疎鐘泠泠隱淸磬虎嘯山月昏龍吟海波靜上人謝聲塵悠然入深定喧寂兩俱忘是乃名眞聽

白雲精舍【爲諸曁上人作】

白雲何處來油然在巖岫下有古精藍淩雲起華構吐吞金碧輝隱見林泉秀常從防法龍低接噴香獸覺花映益明忍艸滋逾茂髙僧亦無心怡悅坐淸晝安得乘長風徧界陰涼覆法雨澤羣生普使躋仁壽

贈秋月長老

秋月旣虛明禪心亦淸淨心月兩無虧炯然大圓鏡流光燭萬物萬物咸鮮瑩倒影入千江千江悉輝映情塵苟不掃倐忽迷眞性所以學道人於此分凡聖視身等虛空無得亦無證偉哉寒山翁與汝安心境

戇庵【鄞江張孟善氏貌古性方好直言慕王陵汲黯之爲人與俗多忤因扁其所居之室曰戇庵以自況室傍別開小圃圃中無花卉蔬果之冗惟值藥數畦以資鄰里之貧病者其友西域鶴年取古史苦言藥也之遺意作戇夫治藥圃詩以貽之其詞曰】

小圃不盈畝偪側背江郭種藥有戇夫庵居甘澹泊參苓充服食杞菊成帷箔抱甕不辭勞荷鋤寧攺樂平生慕陵黯直道盡謇諤固知逆耳言卽是瞑藥世無狄公籠誰收治民瘼何須持方柄齟齬納圓鑿余亦種瓜人嵗晏同盤礡

送赤土磯巡檢徐白任滿

人生天地間忠孝理最大之子知所先秉之若圭玠小試弓刀職長懷𦇤褓恩由來忠藎士多出孝義門便便善辭令濟濟習容止忠孝苟不立絺繡加犬豕羨子負才气玉立當靑春一飯不遑暇志在君與親桓桓領壯夫赫赫巡大邑鴟張悉就擒鼠竊亦屏息耕桑各按堵老稚春風中瓜期忽已屇入謁蓬萊宮車騎挽莫畱別我大江側臨岐欲贈言老病多慚徳靑雲賢路開俊乂俱登庸自此躋膴仕毋忘孝與忠

題碧梧軒【爲胡公鼎作】

威鳳出羽族乃爲王者瑞飛翔九千仭覽徳斯一至和鳴周室興來儀舜廷治髙軒植北梧萬一幸而致慨然千載懷孰敢謂不智柰彼積石遙往來良不易先生人中鳳文章五色備肯作朝陽鳴亦足瑞斯世

贈醫士樂孟傑

越人有至鑑明徳以爲基視疾洞表裏談笑驅三尸神聖不自居托以飲上池今人重勢利晝夜營已私心志先蠱惑仁術詎能推眀哲有深誡弗治爲中醫樂也孝廉士天錫仁壽資蚤嵗失所怙長懷罔極悲力學岐黃術百嵗奉慈闈朱顏映華發和气春熙熙因推老老意遂及親與知東鄰抱膏肓西裏困瘡痍刀圭一入口沈痼忽若遺樂也無徳色賢聲日四馳越人久羽化緖言百世師今古不二致樂也其勉之

五言排律

題竹【太守兄階下新竹數竿秀色郁然可愛索予賦詩敬制長律一十八韻】

楚楚新移竹翛翛已出林渭川元接葉淇水本聨陰旣忝軒墀重應蒙雨露深芝蘭方並植荊棘敢相侵有荷栽培力無慚變化心長身龍夭矯宻羽翠蕭森委砌風飄錦篩庭日布金奇材仲連箭雅韻伯牙琴欵乃歌頻度平安問每臨風雲今自飽冰雪舊能任豈獨松梅友仍多艸木欽瑯玕擎使節玳瑁合朋簪直可扶衰老貞堪載古今釣鼇期大用引鳳壓羣音詞客題詩到幽人載酒尋煙旌朝冉冉月纛夜沈沈展席臨秋水鉤簾對夕岑淸風驅酷暑一爲豁煩襟

逃禪室述懷一十六韻

出處兩茫然低徊每自憐本無經國術仍乏買山錢故邑三千里他鄕二十年力微歸計杳身逺客心懸桃李誰家樹禾麻傍捨田鶉衣秋屢結蝸室嵗頻遷逝水終難復寒灰更不然久要成齟齬多病復沈綿俯仰衷情倦棲遲野性便延徐誰下榻訪戴獨回船恥灑窮途泣閒修淨土緣談分上下味道悉中邊有相皆虛妄無才幸苟全棲雲同白鹿飲露效蟬髙蹈慚眞隱狂歌愧昔賢惟餘空念在山寺日逃禪

題西圃捲【爲蕪湖辛順中作】

坐閱桑田變歸爲菽水謀聊從西圃隱少慰北堂憂汲月滄江曉鋤云沃野秋新蔬和雨摘碩果帶霜收嘉樹巢烏鳥閒庭下白鷗管寧金不顧季路米應求千載誰同調東陵有故侯

送鐵佛寺盟長老還襄陽【盟居襄陽父死方在殯遇亂奉母逃難江南餘三十年嘗典藏鑰於蔣山主武昌鐵佛寺而重興之及今道路旣通乃奉母北歸而塟其父喪士大夫以爲方外所未有咸作詩文美之鶴年因制五言排律二十韻附卷末】

襄漢揚波日江湖避地時行行隨老母處處禮名師雲水元無住風塵信所之睦州勤奉養江革備艱危掌鑰鐘山下傳燈鄂渚湄剩翻龍藏典幾詠鶴樓詩深嘅叢林廢眞成一木支銅仙頻閱世鐵佛重開基法幾雕文具靈旛刺防絲云鐘晨縹緲月殿夜參差已悟無生法還興罔極悲他鄕流徙逺先壠奉遷遲澒洞今方息旋歸故可期望云雙淚瀉計日寸心馳官柳催飛錫曇花侑奠儀旣明埋玉理豈是系珠癡定應眠牛兆毋生觸鹿疑春暉憐舊綫秋露薦新祠生死俱無憾諸方起孝思

靜樂【靜樂者章貢處士鄧翁之齋號也翁已仙去其子尙忠尙信不忍死其親求士人詩文以詠其潛徳予重二子之事死如事生也制五言排律十韻寄之以慰其孝思云】

髙人嗟逝矣靜樂尙求詩豈意無爲道翻成罔極悲二難勤繼述一黙付希夷飲水心愈潔看山意更遲傷烏營塜日弔鶴造廬時霜露增新感煙霞遂宿期閉門春事去隱幾午陰移未墜靑雲志仍工白雪詞每憐司馬病深忝叔牙知慚愧無佳句緘題慰孝思

歌行

送武昌知縣潘公考滿

依依武昌柳灼灼河陽花看花思善政折柳送仙槎樊川令尹今潘嶽下車朝夕詢民瘼三年徳化藹如春政成仍與民同樂值今考績朝玉京雲開天霽飛鳬輕褒徳曽聞封卓茂自古朝廷重老成河陽花武昌栁勿剪勿伐公知否邑人愛防比甘棠一嵗春風一回首

鶴年詩集卷一

欽定四庫全書

鶴年詩集卷二

元丁鶴年撰七言古詩

黃鶴樓

半空金碧何代樓僊人鶴駕曽一遊雕檻看云楚山曉珠簾捲月湘江秋樓前雲月長無恙禰賦崔詩角淸壯西風忽動庾公塵僊人仍歸九天上

植樗軒【爲天臺吳處士賦】

䢐徠蒼松幹嶧陽孤桐枝矯矯臥龍節娟娟棲鳯姿桐中琴瑟松棟梁采之斵之生輝光明堂淸廟卽登用回首故山雲路長鳯凰不來龍亦去樗散當軒承雨露

贈溟鏈師

神僊中人毛外史方瞳深碧虯髯紫了知大道本無爲況是谷神元不死偶因救旱驅溟倒瀉銀河如建瓴功成不居拂衣去洞庭君山靑

贈相工【宋忠臣姜才之孫姜奉先】

徳祐忠臣好孫子爛爛目光巖電紫人間富貴等浮雲何煩掛唇齒灩澦險蜀道難曵裾傍人多厚顏畱取乾坤雙老眼夕陽牛背看靑山

紫芝山房【爲四明處士夢紫芝生於別野因置墓廬】

先翁胸中有丘壑豫築園亭向山郭淸宵忽夢紫芝生地靈獻瑞眞佳城只今諸孫仍肯構風姿如芝秀一門朱紫自此升始知吉夢爲休徴始知吉夢爲休徴千載無慚下馬陵

雙溪艸堂【爲敍南遊克成先生作堂之側有琴蓋山雙溪出其下繞堂而來】

曰琴曰蓋皆名山雙溪衮衮來其間玉龍齊驅繞地軸靑鸞並翥朝天闗艸堂先生足風致擊空明兮攬空翠英才樂育貢春官始識先生仁且知

贈戴原正

戴生眼如電讀書夜忘眠淸晨盥櫛罷起居慈母前母身康寧子心喜讀書還向書帷裏綴文調饍秋復春鳯凰符彩騶虞仁天心一回四海平治明堂掄材淸廟需器棟梁瑚璉寧汝棄

離鸞篇【爲四明張孟善祖母祝節婦而作】

孤鳯病且死聘鸞以爲偶引頸嗚鳴托其後鸞對以臆肯以首惡鳥啄其雛飄風撼其巢伏育補葺鸞不辭勞雛日以長能反哺巢日以廣多牖戶天錫壽考旣和且平每一對鏡猶復悲鳴始終徳義俱無愧乃知鸞鳯所以爲世瑞

胡節婦

一自失良人年年不見春常時折花處靑苔滿行路卽今垂老百事非篋中惟有嫁時衣姑終養子成立望夫差勝山頭石

樂節婦

荼蓼未爲苦姜桂未爲辛累累辛苦者無若未亡人欲隨世苟活生則同室死同槨欲殉夫並殂阿婆方老兒方孤朝養姑暮教子泉下良人猶不死

送周侍郎定江淛賦稅還大都【代杭城父老作】

戈甲三邊靜車書四海同時平尙文治防士明光宮龍沙公子淸且美玉立芙蓉照秋水前席才名賈誼賢出闗气槪終軍偉恭捧帝符臨下方卿云五色分天章星軺小駐武陵驛炎海六月生淸涼宣朝廷徳意問閭閻疾苦遊民亦占籍編戶悉按堵力役均平賦斂輕去者謳歌來鼔舞觀風采謡乃使之職任賢使能惟帝之徳目擊盛事豈容緘黙乃歌曰生逢舜日當堯天經營內外皆英賢八十衰貧百無補茅檐擊壤歌丰年

題余姚葉敬常州判海堤捲【補先兄太守遺缺】

陰霓夜吼風雨急坤維震蕩防立桑田變海人爲魚葉侯訴天天爲泣侯奉天罰誅妖霓下平水土安羣黎嶙峋老骨不肯朽化作姚江捍海堤海堤蜿蜒如削壁橫截狂瀾三萬尺堤內畊桑堤外漁民物欣欣始生息潮頭月落啼早鴉柴門半啟臨漚沙栁根白舫賣魚市花底靑簾沽酒家花栁村村各按堵世變侯仙倐成古侯𨿽已矣遺愛存時聽叢祠咽蕭鼔人生何必九鼎榮廟食貴有千載名君不聞一杯河水決瓠子沈馬親勤漢皇祀又不聞一帶江波泛蜀都刻犀厭勝秦人愚江平河塞世猶駭何況堂堂障滄海論功不啻濟川才砥柱東南千萬載嗚呼只今四海俱橫流平地風波沈九州蒼生引領望援溺州縣有官非葉侯州縣有官非葉侯禦災誰復憂民憂

書掲祕監所撰李處士墓銘後【爲孝子李思親作】

亭亭髙岡松上有雙棲烏朝出營其巢暮歸哺其雛雌雄和鳴尾畢逋巢成雛長烏雙殂月明夜靜雛影孤南飛繞樹聲號呼西溪之滸南山之隅啣土爲墓口卒瘏蓬萊老仙憫其慈孝俱錫以五彩鳯凰羽徑寸驪龍珠光芒晝夜燭墓廬哀哀旣慰情始舒振迅羽翮思天衢故巢嵗晚牖戶虛飄颻風雨無時無纒綿補葺良艱劬君不見秦家桂樹空扶疎髙枝卻使防梟居

環翠樓歌【爲余姚道士梁公作】

大山摩穹霄小山翻洪濤或翔丹穴鳯或舞寒江蛟奔騰起伏奇觀不可狀云錦屏風金碧障中有仙家太古壇鳥啼花發春自閒子晉鸞笙乘月過王喬鳬舄淩雲還環翠樓開紫霞裏更揖雞峯朝舜水千巖秀色傍牕浮萬壑濤聲從座起煙消日出天溶溶玉壺倒插金芙蓉鉤簾相對坐長夏灑然冰雪生心胸君不見天臺嵯峨四萬八十丈若非飈車羽輪那得上又不見終南盤亙中原五百里天梯云棧懸絕那可履何如羽人髙居環翠樓調笑日月輕公侯仙韶靈響每坐聽日觀霞城時臥遊還丹鏈就顏如玉讀書學道日不足瑯函金檢五千言錦帙牙籖三萬軸星爲冠兮霓爲裳或防麒麟翳鳯凰翩翩上游白雲鄕手把絳節朝紫皇鈞天九奏賜霞觴醉乘冷風還下方眼空四海小八荒層樓棲眞壽而昌此名此境孰敢當藍山道士身姓梁

送僧淨皓書童正思所作詩序後

童郎豪爽士平生少許可獨於皓上人珠璣發咳唾上人學法英妙年防徧諸方文字禪鐵鞋踏破石頭路教外方知別有傳童郎我同道上人我同鄕相逢江上折官栁離思悠悠江水長

送鐵佛寺益公了庵朝京遊浙

世尊出西域教化極東土大道本無爲盛徳人所慕只今滅度二千年授經弟子如親傳我生懶僻苦貪佛或謂三生有勝緣武昌鐵佛古名剎兵燹薦臻孰承乏益公崛起振宗風至味防人如嚼蠟相逢一笑卽相親下榻東軒忘主賓薫鑪茗椀坐淸夜從容軟語溫如春曉來別我朝京國短防輕包適吳越吳越山水天下奇寶坊金剎皆人傑公今參訪必遇人六根一掃無纎塵錢唐潮音華頂月獨露堂堂見本眞從此平生大事畢頓覺身心樂無極踢翻大海水逆流半夜中天出紅日我有故人僧中雄不逺千里來詩筒煩公問訊向何處說法今畱兜率宮

送蔡士亷舎人奔訃還四明

公家東海濵我昔共鄕縣今同寓鄂渚十年不一見公從藩府典禮儀入侍須早出毎遲不將泛愛要鄕譽直以孤忠結主知雪松貞操寒逾勁冰蘗淸聲老更馳府中諸彥皆人傑政事文章稱二絕重公質朴古人風平揖下堂腰罄折身名俱泰心獨悲甘防親庭千里隔一朝海鶴寄云椷阿翁已作蓬萊客仰觀喬木戰飄風五內分崩面深墨我聞往弔始見公我足蹣跚公髮白相看話舊重咨嗟少日風流那復得花明春泛越王湖月皎秋尋賀公宅賞花弄月秋復春詩酒淸狂多故人直倚靑年驕白日豈知碧水揚黃塵從此東西各星散我憶同遊如夢幻秋風江上漫思鱸夜雨闗河愁聽雁公當大事賜告歸片帆東下孤雲飛裏中長老久相待一見喜極還沾衣儻問題詩者誰子道卽遼東丁令威

送奉祠王良佐奔訃還兗城

兗爲禮義鄕自昔多名士佐也防夏徒力學能崛起三冬文史富才華萬言入對天王家騎蟾秋折廣寒桂走馬春看長安花承恩筮仕禦史府風生臺閣膺僉舉雅知嚴敬授祠官奉禮山川來大楚祠宮淸暇日有餘焚香危坐讀父書門外猶維桓典馬釡中屢出萊蕪魚嗟予老病衡茅下時人棄置如土苴多公髙義數相過茅塞心胸賴陶瀉霜風一夜吹庭闈椿萱並瘁色養違再拜天顏零涕出千里看云匍匐歸佳城已卜牛眠地屏立泰山帶圍泗種松畚土展孝誠傍水依山礪仁知知明仁熟政乃攻終防還謁蓬萊宮致君堯舜付公等佇令四海回淳風五風十雨年屢丰吾何幸爲田舎翁

送奚仲瑛進士服闋朝京

奚郎健筆淩髙秋排云直上蟾宮逰一枝丹桂許先折歸來兩袖天香浮早年掄材服官政百里秋毫歸藻鏡躬承天語佐夏官幕下淸談烽燧靜家書忽報丁內艱讀禮還依孔子山教育英才樂人樂一旦徴書到巖壑鯤鵬從此徙南溟鳯凰仍舊巢阿閣

望云思親圖【爲王大使作】

山人愛云不離山巢居只在雲松間枕泉漱玉弄明月此心直與云俱閒逹官愛云云作侶平步靑雲稱髙舉天瓢一滴慰蒼生大旱用汝爲霖雨王公出處與此二者殊十年逰宦感離居衣上猶存慈母綫手中長把嚴君書日日看云不遑暇爲有吾親舎其下恨身不得逐雲飛卻寫飛雲入圖畫公餘展翫凝心神見云如見吾雙親捲圖仍寄吾親舎永奉髙堂長壽身狄公盛事王公繼今古孝思同一致

竹林書屋

王郎髙標絕塵俗牽茅自結淸風屋屋中充棟積古書屋外循檐種修竹離離實垂珠森森筍抽玉鸞鳯食有餘虎豹文亦足時時把書卷自向竹下讀禮義深服膺聖賢常在目王郎學道今有年半是臞儒半是僊淸修酷與此君似中通外潤直且堅平生不作桃李媚嵗寒風節恆凜然不隨沈湎唐六逸不效曠逹晉七賢淨掃仙石壇焚香究客來不交語共坐蔚藍天蒲輪他日訪幽側以道匡君流惠澤功成太史不一書卻汗靑靑爲簡防

律詩

兀兀

數莖白髮鏡中新兀兀窮年愧此身萬里雲霄雙倦羽千尋江漢一窮鱗望鄕薄暮憑西日去國中宵禮北辰客路漸遙身漸老此生何以報君親

勞勞

閶闔排云事已休勞勞猶恥爲身謀數莖白髮未爲老一寸丹心都是愁燕代地髙山北峙荊揚天濶水東流英雄已去空形勝劍气中宵射斗牛

元夕

燈火樓臺錦繡筵誰家簫鼓夜喧闐光移星斗天逾近影倒山河月正圓金鎖開闗明似晝銅壺傳漏迥如年五云不奏霓裳曲空使揚州望眼穿

脫太師

淮海重聞斧鉞臨一時黎庶盡傾心雷霆聲播天威逺霖雨恩添帝澤深暗室有蠅污白璧明廷無象鑄黃金風塵未息英雄死坐對江山慨古今

靳公子

中朝公子多才俊瀟灑風塵獨靳侯白鴈久無天上信黒貂漸敝雪中裘虛堂簾影遲遲晝別館燈光淡淡秋到手深杯湏飲醉鄕消得古今愁

故宮人

粉愁香怨不勝情彊整殘妝對老兵別殿金蓮余故步後庭玉樹變新聲眼穿鴈字云連塞夢斷羊車月滿城天上桃開王母去世人誰識許飛瓊

別帽

云樣飄蕭月樣團百年雄麗壓南冠黃金綴頂攢文羽白璧垂纓間木難刺繡尙期平敵壘簪花曽夢舞仙壇一從吹墮西風裏誰念蒙塵白髮寒

雪後泛東湖

雪後湖山玉作圍小舟乘興弄淸輝貪看月裏鸞回舞不覺風前鷁退飛雲母屏空春閴寂水晶宮冷晚霏微仙家一笑乾坤老誰馭瑤池八駿歸

梧竹軒【爲鳯浦方氏作】

鳯鳥曽聞此地過至今梧竹滿丘阿政懷剪葉書周史卻恨翻枝入楚歌金井月明秋影薄石壇風細晚涼多中郎去後知音少共負奇材柰老何

九靈山房圖【爲戴先生作】

九靈別業何年到聊作新圖寄所思幽谷白雲晴窈窕髙檐翠樹曉參差輞川已入王維畫韋曲仍傳杜甫詩咫尺相望成萬里臥遊心事許誰知

二靈寺守嵗

守嵗山房迥絕緣燈光香灺共蕭然無人更獻椒花頌有客同防栢子禪已悟化城非樂界不知今夕是何年憂心悄悄渾忘寐坐待扶桑日麗天

元旦寄朝眞宮諸道侶

窮陰殘臘喜全消淑景新正覺倍饒一气挽春回厚軸五云扶日麗層霄媚時久厭銀幡巧卜嵗深期玉燭調最愛羣仙持綘節朝眞不憚九天遙

暮春感懷二首

杜宇聲聲喚客愁故園何處此登樓落花飛絮成春夢剩水殘山異昔遊歌扇多情明月在舞衣無迹防云收東皇去後韶華盡老圃寒香別有秋

四十無聞懶慢身放情丘壑任天眞悠悠往事杯中物赫赫時名扇外塵短防看雲松寺晚疎簾聽雨艸堂春山花水鳥皆知己百徧相過不厭頻

奉寄王宣慰兼呈九靈先生

別館新成足宴逰環佩總名流獨推南郭爲髙士共識東陵是故侯天上鸎花三月夢人間風雨五更愁行藏盡付浮雲外爛醉丰年稌黍秋

奉寄九靈先生四首【先生嘗爲予作傳】

挾海懷山謁紫宸擬將忠孝報君親忽從華表聞遼鶴卻抱遺經泣魯麟防亂行藏心似鐵蹉跎勲業鬢如銀萬言椽筆今無用閒向林泉紀逸民

花栁村村接海濱擕家隨處避風塵衣冠栗裏猶存晉雞犬桃源久絕秦對坐靑山渾不厭忘機白鳥自相親也知出處闗時運豈但逃名效隱淪

早將長防靖三邊晚抱孤忠守一廛出處久推張翰逹登臨重覺謝安賢煙霞丘壑龍山屐風月汀洲鳯浦船東望三神才咫尺不妨來往挾飛仙【龍山鳯浦皆海濱地名】淸泉白石兩翛然仙隱何妨日似年頗厭文章妨大道卻從奇耦玩先天雲間犬舐燒丹鼎雨裏龍耕種玉田終嵗不聞城府事閉門閒著養生篇

寄定海故將軍邵公輔

往事浮雲杳莫攀壯懷未展髩先斑不聞奉使通銀漢空見將軍老玊闗故壘荒涼千騎盡滄溟浩蕩一鷗閒風塵隨處嚴訶止愁殺田間野獵還

逃禪室與蘇伊舉話舊有感

不學揚雄事艸且隨蘇晉暫逃禪無錐可卓香嚴地有柱難擎杞國天謾詫丹霞燒木佛誰憐淸露泣銅僊茫茫東海皆魚鱉何處堪容魯仲連

寄余姚滑伯仁先生

獨木橋邊薜荔門全家移住水雲村猨聲專夜丹山靜蜃气橫秋碧海昏詩卷自書新甲子藥壺別貯小乾坤陶漁耕稼遺風在差勝桃源長子孫

寄余姚宋無逸先生【余姚有舜江夏山漢劉使君樊夫人仙迹】

龍泉城外絕囂喧寄傲全勝在漆園獨對江山懷舜禹每憑風月問劉樊行窩釃酒花圍席野寺題詩竹滿軒回首昆岡空刼火深期什襲保璵璠

雨中寄楊彥常先生

山中長夏苦淫雨暫爾出門還不能九天馭日力已竭兩地看云愁倍增憐君畏途久作客笑我淨舎常依僧相思倚柱發淸嘯旁人不解谷空譍

贈李全眞【名止水故威順王門人也】

元孫子都客汗漫長逰宇宙間黃鶴白雲迷鄂渚靑牛紫气滿函闗袖中寶劍雌雄合鼎內金丹大小還不見吹笙王子晉秋來幾度候緱山

題太守兄遺槁後二首【太守兄死事之明年於篋中得遺詩一卷伏讀之次不知涕泗之橫流也敬題二詩於後以紀哀思云】

海國期年政化成肩輿隨處看春耕正欣雞犬無驚擾詎意鯨鯢有鬭爭遙島月明虛燕寢故山云冷失佳城夢回佳句難重得腸斷池塘艸又生

黒風吹海浪如山獨跨長鯨去不還身世雲煙遊物外文章奎璧照人間彤庭朝朔雙鳬逺緑野行春五馬閒老我急難余淚在一回撫卷一潺湲

逃禪室臥病有懷故鄕柬諸友生

謀生失計倍淒涼扶病將歸自激昻那得金丹生羽翼只將鐵石作肝腸日長獨臥維摩室嵗晚全荒陸氏莊幸際諸公各當道應思孤客久迷方

兵後還武昌二首

避亂移家大海隈楚云湘月首頻回歸期實悞王孫艸逺信虛憑驛使梅天地無情時屢攺江山有待我重來白頭哀怨知多少欲賦慙無庾信才

亂定還家兩髩蒼物情人事總堪傷西風古塜逰狐落日荒郊臥虎狼五栁久非陶令宅百花今豈杜陵莊舊遊回首都成夢獨數殘更坐夜長

夢得先妣墓【己未夏五月還武昌遷葬兵後陵谷變遷先妣封樹競迷所在久尋不得露禱大雪中冬十一月二十日夜忽感異夢翌日遂得其處賦詩一首以記嵗月云】

慈顏幽翳杳難知風雪孤村徧訪之極浦空江泥滑滑荒岡斷壠塜累累那知恍惚魂歸夜正是呼號淚盡時孝格皇天吾豈敢聊同烏鳥報恩私

過九江追悼李子威太守

瓣香遙拜九江城太守精神日月明叔侄並歸忠義傳江山不盡古今情潮回湓浦聲猶怒雲起鑪峯气未平生死總魁天下士丈夫端不負科名

哭陣亡仲兄烈膽萬戶

獨騎鐵馬突重圍斬將搴旗疾似飛金虎分符開幙府玉龍橫劍衞邦畿委身防國心方盡裹革還鄕願竟違病臥滄江憐弱弟看云徒有淚霑衣

奉懷先師豫章周孝思先生

先生有道負淸時經濟何由見設施白水靑山聊自適光風霽月復誰知出塵標格三株樹瑞世文章五色芝鳴鳯不聞人亦去生芻一束起遐思

題昌國普陀寺二首【寺在浙江寧波府東南海島問卽昌國州之故墟也】

神鼇屹立戴崔嵬俯瞰滄溟水一杯積翠自天開罨畫布金隨地起樓臺祈靈漢使乘槎到傳法胡僧折葦來若使祖龍知勝槪豈應驅石訪蓬萊

昆明劫火忽重然宇內名山悉變遷古剎獨存龍伯國丰碑尢記兒年三更日浴咸池水八月潮吞渤海天云漢靈槎如可禦便應長往問羣仙

寄見心長老二首【時陞住靈隱號天香老人】

豫章老子最能文禪海詞林總逸羣弧矢機鋒天下避圭璋聲價日邊聞晝長經閣繙新鈔嵗晚詩壇防舊勲自古靈山名勝地幾多龍象望慈云

上方借榻動經春道義交情久更親滌器每憐司馬病卓錐不厭仰山貧茶煙隔座論文夜花雨霑筵聽法晨一自天香通鼻觀六根無處著纎塵

秋夜宿定水寺天香閣有懷見心長老

寂寂雙峯映澗流重來托宿敞雲樓窻涵虛白三更月簾捲空靑一色秋頗有髙情酬勝賞可無奇句入防搜天風開徧巖前桂誰爲烝香寄澹遊

梅南道人讀易圖【爲四明陸都事賦】

畫省歸來謝縉紳傍梅觀易最淸眞孤根下應先天气太極中含大地春傲睨乾坤雙老眼婆娑香影一吟身嵗寒莫問調羮事且作耆英防里人

方寸室【爲甬東故處士盛子賜以遺其子維學】

道義謀生本自然何煩負郭更求田由來方寸畱耕地卽是虛靈不昧天春雨旣濡先澤逺秋風肯獲後昆賢不忘種徳辛勤意餘慶朝朝大有年

南湖漁隱【爲故憲史徐子仁兄弟題】

冰蘗同聲想二難南湖寄傲水雲寛並投淸憲飛霜簡對把滄浪釣月竿蟻夢無憑應易斷鷗盟有待竟長寒卷中名勝多親舊三復遺文一永嘆

瑞艸堂【爲慈溪孫原道兄弟賦】

手種叢萱孝感深陽和隨見破窮陰侵淩雪色雙華萼報答春暉寸艸心疎翠近分書帶碧嫰黃遙映壽觴金忘憂坐對髙堂晚更聽塤篪奏好音

知歸庵【爲四明董氏作】

衮衮紅塵未息機斯人何事獨知歸靑山不辧將來計白髮徒嗟旣往非谷日雲霞隨葛屨沙頭魚鳥識荷衣自慚潦倒江湖表猶對旄丘賦式微

九曲山房【夏母墓廬也】

九曲園亭結構牢畫圖誰爲重揮毫蛟虯起陸巖巒秀風雨號空樹木髙五夜神光通嶽气三秋明月薦溪毛瀧岡墓表情何極手把桮棬淚滿袍

樊口隱居【爲武昌李均玉作】

萬里雲霄斂翼回掛冠髙臥大江隈春深門巷先生栁雪後園林處士梅翠擁樊山邀杖屨緑浮漢水映罇罍誰能領取坡仙鶴月下吹簫共往來

巽江艸堂【爲章貢鄧尙志作】

巽山環拱巽波涵瀟灑茅堂在蔚藍明月倒懸天上下淸風逺播地東南尋盟鷗鷺閒情適坐鎭魚龍老气酣最愛行藏兼吏隱詩成應擬百花潭

戱贈劉云翁

千金不惜買新聲贏得風流老更成銀甕葡萄浮臘蟻金屏窈窕囀春鶯香凝宴寢頻開席花暗閒房合度笙夜燕未終賔客醉莫將明燭照華纓

長江萬里圖

右逾越巂左蓬壺萬里提封入壯圖斷石云屯山擁蜀驚濤雪立海吞吳蟠桃有實來靑鳥若木無枝駐赤烏秦漢經營人盡去獨畱形勝在寰區

錢塘懷古

錢塘佳麗冠南州故國繁華逐水流龍虎已消王覇气江山空鎖古今愁吳臣廟冷潮喧夜宋主陵荒塔倚秋最是西湖歌舞地數聲漁笛散鳬鷗

戱贈應修吉

硯溪居士神仙侶短髮蕭蕭雪滿簪暖老恨無燕趙玉養生賴有坎離金牀頭酒熟畱僧飲席上詩成對客吟嵗晚山空誰是伴北窻梅月最知心

重到西湖

湧金風月昔追歡一旦狂歌變永嘆錦繡湖山兵气合金銀樓閣刼灰寒雪晴林野梅何在霜冷蘇堤栁自殘欲買畫船尋舊約荒煙野水浩漫漫

水光林影圖【爲簡翁作】

知是平泉是輞川水光林影共悠然薜蘿涼映紛紛月蘋藻淸涵湛湛天防颭翠旗龍夭矯倒開金鏡鳯翩此中眞趣誰能辯吏隱雲間一散仙

水光山色齋【爲前朝搢紳張勉夫作】

新構茅齋絕世紛水光山色喜平分四窻涼湧玻�月一榻晴封紫翠云鳥度畫屏迷逺黛魚吹淸鏡動圓紋往來半是漁樵侶閒話興亡坐夕曛

假館武當宮承舒庵贈詩次韻奉謝二首

一歸琳館卽逍遙無復驅馳混市囂載酒每承文士過鬭茶頻赴羽人邀三淸風露從天下五色雲霞匝地飄匡坐不眠神益正靜聽笙鶴度中宵

去天尺五去人遙地位淸髙隔世囂祕閣校書多考索初筵設醴重招邀每看賦雪才無敵便覺淩雲气欲飄枉騎敢煩臨暑夕拏舟或可候寒宵【公約來就宿時六月】

次凷翁中秋詩韻

西風黃鶴舊磯頭皓月中分此夕秋烏鵲無依頻繞樹魚龍有喜競乘流煙雲盡捲天逾大河漢低埀地欲浮擬買桂花陪勝賞老來佳句恐難酬

再用前韻【次年中秋翁在史館僕畱鄂渚悠然興懷復用前韻以寄】

庾公樓上鄂城頭乘月今爲第幾秋大地長天俱並照明河晦海各分流寒光下瀉方諸溢顥气髙騰沆瀣浮不見故人吳季子百年淸興若爲酬

送奉祠康仲謙致仕還陜西

大國祠官致仕歸秋風祖帳足光輝靑松黃菊先廬在白髮蒼顏故老稀久奉山川諳祀典逺迎鄕黨識朝衣家居重念君恩厚日送南來一鴈飛

送貝惟學武昌省親復還吳淞

黃鶴磯頭捲雪濤孝亷舟穩載時髦故廬先壠歸心切慈母難兄別思勞千里蒓羮宜具饌三秋菊酒稱題糕到家正及登髙防瀟灑誰同白薴袍

送人使髙麗

文物中朝宰相家聯芳五桂至今誇百年重喜孫枝盛萬里遙瞻使節華暘谷宵分賔日馭天河秋早候星槎朝鮮自昔知才辯佇見勲名被邇遐

秋素軒爲塗以諒賦

新涼夜透讀書帷瀟灑軒居素景宜黃菊有香風瑟瑟白蓮無質月遲遲垂綸水檻沙鷗狎步屧柴門野鶴隨除卻天光與云影更無一物在襟期

次韻陸伯暘梅花詩

小車厭看洛陽花夢想林逋處士家十里湖山春淺淡一枝雪月夜橫斜孤髙不受金尊賞淸冷無煩錦帳遮今日重吟香影裏百年風致未爲賖

挽衞知事胡公鼎二首

江海論交四十年故家文物羨君賢燈前夜雨書連屋花下春風酒滿船舎瑟肯居曽防後著鞭寧讓祖生先他鄕重防情歡極俄送輀車一然

自構幽軒倚碧梧琴樽時復集名儒一官迢遞來黃鶴五夜悲涼夢白駒剩有良籌遺細栁可無髙義致生芻孤兒扶柩歸程逺啼殺林間返哺烏

挽故豫章義士吳復原

挺生英傑百夫防髙義孤忠少頡頏艱食屢分圖共濟危城百戰誓同亡延津劍去秋無气合浦珠還夜有光三復園亭新墓表哀榮寧獨在瀧岡

挽吳公祐祭酒母劉夫人二首

淑容玉潤气冰淸擇對仍歸間世英四徳逺從麟趾化九苞親見鳯毛成正當愛日調珍鼎遽爾乘雲上玉京回首僊蹤無覓處雙峯雨露倍傷情

母儀婦道重當今共說夫人獨苦心教子遂成雙白璧救夫不惜萬黃金家庭遺愛畱名郡【父嘗爲興國監郡】阡表新銘出翰林每遇良辰增孝感板輿閒卻在花陰

題吳公祐祭酒雙峯雨露亭

春到先塋雨露饒思亭新構報劬勞碧涵一水吞天濶玉立雙峯防地髙每想音容增怵惕還因精气感薫蒿通家二世深恩在把筆題詩淚滿袍

挽謝伯升母王安人

蘭蕙爲心玉作姿閨門懿範後人師齊眉致敬過賔禮和膽資勤冠母儀嵗晚靈椿聯奕葉春深文梓長孫枝正當琴瑟偕娛老豈意桮棬感孝思

武餘淸樂爲致仕尹將軍賦

汗馬功成卽引年登山臨水小遊仙印紋久祕微生緑字韻新成盡入深造煙霞靈運屐浩歌風月鄂君船貽謀尙有孫吳略膝下時時課一篇

紫閣山房爲史仲魚賦

太華諸峯紫閣奇結茅應不負幽期逺分空翠來函谷靜寫修蛾入渼陂紅日屋頭臨照近白雲窻外捲舒遲曳裾自到金門下猿鶴無時惱夢思

送長史管公時敏朝京

黃鶴樓前畫舫開送車千輛動浮埃楚人獨數蘇從諫齊士誰過管仲才報政每隨鵷鷺入覽輝重見鳯凰來君心東注同江漢一一敷陳對玉臺

次向自誠韻【自誠爲予築行窩於所居以詩見意次韻奉謝】

道究先天太乙初金門大徳復誰如已承丹篆三天籙還讀靑藜午夜書華表忽歸遼海鶴仙庖頻食武昌魚行窩處處春風裏擬辦堯夫洛下車

春暉堂【江夏雷道夫奉母呂夫人之所】

羣旉盡待靑陽發萱艸先侵白雪還蔚矣芳心承麗景宛然愉色奉慈顏陳王葵藿君臣際謝傅芝蘭伯仲間忠養無違家慶逺韶光常映舞衣斑

嵗寒書屋【四明兪用吉禦史卑年藏修之所】

學究天人獨下帷嵗寒元自有深期若非文史三冬足安得功名百世垂臺閣生風當此日軒窻映雪已多時由來不負澄淸志冰蘗聲名艸木知

謝劉伯升愈疾【伯升起予沈屙合府諸彥爲詩稱謝】

故人素擅岐黃術今我兼承管鮑知髙義百年存古道沈屙一旦起神醫杏林春早繁花合橘井秋深美實垂最愛相酬無長物數篇淸絕盛唐詩

常秀軒爲姻侄唐仲節賦

修竹疎松一徑存故家徳澤久培根嵗寒並勵冰霜節春永均霑雨露恩翠蓋垂珠知結子錦棚抽玉見生孫要知奕葉承家慶多在詩書禮義門

送詹光夫之雲南通海校官

儒冠跋涉敢辭勞直以詩書化不毛盛世用文興禮樂黌宮接武貢英髦密依壇杏登弦誦獨對山茶設醴醪防見毓才功第一歸來宮錦賜新袍

得亡友郭至善醫士哀問二首

不知大夢赴華胥猶向來人問起居藥圃春深余故植蕓窻日永列遺書獨憐宿艸迷荒塜安得生芻致倚廬咫尺無由親執紼深慚千里巨卿車

俊骨英才孰與儔華星明月照淸秋重傷賈誼才無敵深慟顏淵徳最優過墓自當畱寶劍濟河誰復共僊舟極知修短俱天命老淚無端似水流

寄鉉宗鼎【時在定水蒲庵閒居定水寺號雙峯在海濱地名鶴臯】

開士幽棲何處是一庵瀟灑傍雙峯彈琴夜和鳴臯鶴咒鉢朝降渡海龍萬里思鄕瞻北斗十年學道事西宗故人海內皆星散憶爾山中冰雪容

夜宿染上人溪舎

云去禪闗戶牖空淸溪碧樹有無中倒涵天影魚吞月逆戰秋聲犬吠風見性本圖先作佛勞形翻愧早成翁杜陵老去歸無計來往那辭惱贊公

昏憒一首【錄呈靈淵老師求印方】

老來昏憒底須嗟聲色雙忘也自嘉秋枕不驚風外葉春杯長對霧中花海師唱道禪多悟張籍題詩字半斜幸有靈臺長不昧目觀耳聴總無差

獨松庵

獨撫長松晝掩扉嵗寒髙節想無違茯苓春暖供齋鉢蘿薜秋淸制道衣云滿碧山龍起蟄月明滄海鶴來歸淨瓶滿貯菩提水恐有人參第一機

題建昌王子中橋亭八景

橋亭風景洞天如中有儒仙舊隱廬春漲挼藍涵蝶蝀【澧陂春漲內有石梁長橋】曉嵐滴翠濕芙蕖【龍漈朝嵐內有長山峻嶺】受詩華巘浮丘館【中華翠巘峯頭有浮丘伯仙字】說劍香鑪許令居【香鑪紫煙峯頭有許旌陽仙居】云外懸崖飛屐上【天寶懸崖】雨中沃壤帶經鋤【田東暮雨】疏鐘鯨吼霜華重【聖容僧鐘】長笛龍吟月色虛【云原仙笛】老我塵寰懷勝景追逰早晚命巾車

送進士都堅巴哈出宰三山

龍沙公子龍頭客錦繡胸襟玉雪顏一日蜚英驚四海九天承寵宰三山花前封印靑春醉槐下鳴琴白晝閒守令近民勤聖念早須報政五雲間

觀太守兄昌國勸農

東臯風日媚新晴太守躬耕曉出城裊裊雙旌穿栁過蕭蕭五馬踏花行扶藜父老陪諮訪騎竹兒童主送迎豈意兵荒南北徧化行滄海獨升平

頒歷

腐儒避地海東偏鳯歷頒春下九天載拜帝堯新正朔永懷神禹舊山川廟堂久托君臣契藩閫兼操將相權只在忠良勤翊戴萬方行覩至元年

勉戴學

才名籍甚冠時髦愛爾靑牛气獨豪千里共誇騏驥足九苞爭覩鳯凰毛月中把桂云生履天上看花日映袍宦逹每由稽古力夜窻燈火莫辭勞

贈陳章甫

少年仗劍逰京國豪气崢嶸壓五陵栁緑禦溝春飲馬艸黃上苑曉呼鷹日邊冠蓋人人識雪後舟航處處乘白首歸來尋舊隱髙談驚座羨君能

寄西湖林一貞先生

錦繡湖山世絕稀東風不放賞心違芙蓉楊栁臨淸淺佛剎仙宮繞翠微畫舫載春天上坐紫驑防醉月中歸髙情獨有林和靖門掩晴空看鶴飛

送潘允章歸天臺定省

從師久客鄞江館重憶庭闈問起居五彩早成萊子服一經今授伏生書落花芳艸春停騎斜日孤雲暮倚閭暫爾南歸仍北上萬言敷對玉階除

次張撫軍韻二首

先公昔鎭西南日幾拜殊恩出禦筵桃李門墻賓客盛芝蘭庭砌子孫賢百年遺愛齊民服一代鴻勲信史編最是撫軍能接武桃燈夜讀十三篇

堂堂雄略靖三邊亹亹淸談動四筵夜月轅門嚴士卒春風幕府集才賢詩宗李杜元無敵書法孫吳每自編白首棲棲江海客逺煩馳寄錦云篇

寄張廷言

千里闗河阻重兵兩煩書札見深情故人我久知張祿處士時多忌禰衡閱世正當思豹變出闗何必待雞鳴莫嗟才大難爲用天運行將返治平

送人歸故園

故人休道已休兵客裏那堪送客行老去別懷殊作惡亂余歸計倍闗情孤村月落羣雞叫絕塞天淸一鴈橫到日所親如見問浪遊江海負平生

次東軒居士韻

珠玉新詩照士林長城寧畏短兵侵春云有態時時變秋水無防岸岸深洛下才名推獨步越中山水喜重臨別來嵗晚偏相憶誰折梅花慰渇心

丙午十一月二十四日夜夢回書事

抱病經時不出門存亡一一念諸昆兵戈隨處斷消息風雨終宵勞夢魂竹下題詩雲起硯花前度曲月當樽每因舊事增新感獨對寒燈拭淚防

寄胡敬文縣尹【胡遂初眞人海上漕舟比還得應奉兄書云湖廣親兵後僅二公寄以詩】

湖北衣冠藹士林十年兵革盡消沈昆岡火後余雙璧錦裏書回扺萬金鳬舄趨朝天闕近霓裳度曲月宮深誰知海上垂綸者去國長懸萬里心

奉寄表兄白畱守兼呈楊亷使

白髮先朝舊從臣懸車徧看五湖春養恬髙節矜持重優老濃恩奉拜頻每有緇黃談幻化可無朱紫問經綸座中不遇楊開府肯把平生對客陳

海巢

海上巢居海若降三山眼底小如矼已攀若木爲華表更立榑桑作翠幢蛟室夜光晴燭戶蜃樓秋影冷涵窻鷦鷯夢斷無因到惟有同棲鶴一雙

太守兄遺紙帳仍贈以詩次韻奉謝

湘娥剪水霜刀勻虛室生白無纎氛壺中但覺風雨隔殻裏豈知天地分蟾光夜明楮葉露蝶夢春逺梨花云恍然置我銀世界縱有瓊瑤難報君

渡鄞江後寄陸時敏陳可立

小艇橫江防似飛故人凝睇送將歸過山殘照明紗帽渡水浮雲亂薴衣沙鳥水鷗同泛泛岸花汀艸各依依風塵來往慚經濟擬著漁蓑坐釣磯

寄張左瞽

張生脫略今有年食無梁肉眠無氊丈夫旣與世不偶貧賤肯爲人所憐齊眉已喜孟光敬剪髮況聞陶母賢拂衣歸來好共隱與爾並耕沮溺田

別四明親友【烏季善余伯雄諸公攜詩載酒祖道鄞江之上賦此以謝之】

春雨晴時春水生春風搖蕩別離情栁條弄色已堪把鶯語怯寒猶未明白雪翻聲歸錦軸紫霞流影入瑤觥當江打鼓放船去長揖同袍好弟兄

遷葬後還四明途中寄武昌親友

浪逰吳越任荊湘來往那辭道路長篋內有書慙歷國邸中無綬敢誇鄕潮生別浦江云白塵起徵途野日黃若問離人行役苦十宵九夢在瀧岡

九日登定海虎蹲山

東海十年多契濶西風九日獨登臨天髙云靜鴈初度水碧沙明龍自吟籬下菊花憐我瘦杯中竹葉爲誰深憑髙眺逺無窮恨志國懷鄕一寸心

腐儒

落魄乾坤一腐儒生逢四海日艱虞異邦作客歌黃鳥空谷懷人詠白駒豈有縱橫千七國亦無詞賦擬三都時危那敢辭貧賤苐恨長年走畏途

避地

避地長年大海東蕭條生事野人同深春耒耜孤村雨落日帆檣逺浦風那得文章偕隱豹聊將音問托歸鴻平生自恨無仙骨五色蓬萊咫尺中

異鄕淸明

十年澒洞家何在萬里淸明客未歸雨僽風僝花亂落泥融水暖燕交飛煙生楡栁推遷速云鎖松楸拜掃違旅鴈盡回音問斷側身長望淚頻揮

卜居二首

木石爲交不背盟卜居應得愜幽情雨苔蘸水溪魚上風葉墮階山犬鳴習懶已成忘盥櫛避喧漸逺絕逢迎義肥百戰收全勝特爲耽詩太瘦生

小村𨿽僻俗惇龎背負崇山面俯江月冷靈虯潛絕壑雨晴仙犬吠流淙緼袍禦臘辭紈袴瓦甕浮春謝玉缸偶爲淸羸聊采藥亦非竊比鹿門龎

寄昌國濟汝舟長老【先兄太守嘗題詩於方丈】

西江禪伯住東溟境接蓬萊地最靈析木秋濤浮座白扶桑朝影拂檐靑已無鶴近雲間錫只有龍聽月下經李白騎鯨天上去題詩誰復扣巖扄

寓奉化寺寄菩提寺主

菩提嶺外空王寺丹磴行穿虎豹羣萬壑濤聲巖下瀑千峯雨气屋頭雲海龍送水金瓶貯天女懷香寶鼎焚慚愧無緣塵土客朝朝鐘鼓下方聞

奉寄恕中韞禪師

曽向名山識異人心如木石气如春坐禪霜葉秋埋膝行道天花日繞身有鉢相傳元是幻無錐可著本非貧惟餘潭防中秋月對寫龍峯面目眞【時畱龍峯傳燈】

寄龍門海禪師【予自海東初回龍門嘗招予入社故有還家鶴之諭也】

曽向龍門俯急流泰山如垤海如漚學仙漫比還家鶴作佛須看露地牛逺岫孤雲歸薄暮澄潭一月印淸秋葛川舊有三生約擬防枯藤到上頭

寄東湖濬天淵長老伯仲

平湖一鑑涵空明千鬟照影羣峯晴慈云或將花雨過幽泉盡學松濤鳴淸猨對戶忽長嘯老鶴下階時獨行何人最得此中趣無著天親好弟兄

送鍠聲外侍者還定水寺【侍者乃見心長老入室髙弟】

侍者還山修白業何須門外問三車微塵有相皆成幻大道無岐直到家月滿秋巖收桂子雪消春澗采蒲芽阿師教成獅子佇見傳衣後代誇【寺有天香室蒲庵故云】送信立庵長老住靈巖寺【寺卽吳王避暑宮也山中古迹有香逕硯池涵空閣】

上人駐錫靈巖寺正是諸天聽法時日下幡幢朝旎旎雲間鐘鼓書遲遲殘紅掩冉迷香逕空翠溟蒙落硯池不盡平生懷古意涵空閣上一題詩

題東湖靑山寺古鼎銘長老鐘秀閣

手開樓閣貯羣經面對湖山衛百靈玉鏡夜寒通沆瀣翠屏秋淨倒空靑避煙鶴起檐間樹行雨龍歸幾上瓶我亦逃禪雲水客便應蕭散共松扄

題二靈山房【在東湖爲濬天淵長老作】

寶剎憑虛戶牖開羣峯北走水南回六鼇夜湧金銀闕九鳯朝翔紫翠堆日靜雲間飛鍚下月明天上渡杯來談每就巖房宿最愛三車有辧才

題澹然齋【爲慈溪潤上人賦】

寂寂禪扄掩晝陰阿師道味此中深一塵不涉冰霜操萬境俱空水月心駐屐寒香生小徑捲簾秋色上疏林莫愁客至無淸供酒盈樽好共斟

題悠然軒【爲慈溪敉上人賦】

香消靜室定回時眞趣忘言只自知雲淡風輕天蕩蕩鳶飛魚躍晝遲遲傳來西竺元無法坐對南山或有詩不是淵明來入社百年誰與共襟期

淸勝軒【爲姑蘇潤上人作】

繞屋松杉手自栽重陰長日防蒼苔一溪窈窕花間入三徑參差竹下開夜半霜鐘寧假莛秋深月鏡本無臺主人定起焚香坐何處扁舟棹雪來

些子景【爲平江韞上人作】

尺樹盆池曲檻前老禪淸興擬林泉气吞渤澥波盈掬勢壓崆峒石一拳彷佛煙霞生隙地分明日月在壺天旁人莫訝胸襟隘毫髮從來立大千

半村【爲姑蘇信立庵禪師作】

庵居背郭稱疏慵道韻淸孤野趣濃花徑縈回通小市竹窻窈窕納遙峯五更風嚴城角半夜霜淸古寺鐘昨日鄰翁告東作四郊春雨起降龍

云石【爲貞長老作】

坐石看云絕百非空山終嵗澹相依臥龍春暖潛噓气伏虎年深不振威已向諸天陳瑞彩更從歷刼拂銖衣驀然觸著無拘礙蕩蕩乾坤自在飛

白石【爲琦公宗師作】

雪色云根出翠防堅貞不與道心違塵空自比神仙鏡路滑誰參佛祖機豈爲礪金希世用都緣韞玉發山輝防頭黙契生公法絕勝商歌嘆短衣

寓東湖二靈寺

二靈古稱山水窟興來獨往亦一奇扣舷時聞小海唱奪捲復覩長江詩月中聽鶴坐不寐煙外盟鷗歸每遲桃花流水儻得路便應黃髮爲漁師

次義上人韻

棲九隴傍雲松茗盌燻鑪取次供月滿長空秋放鶴雨昏大海晝降龍病中普施諸方食定里長聞上界鐘明哲古來多玩世不妨隨處舞三笻

再用前韻贈祖庭興上人

匡廬攬秀昔巢松水色山光左右供日下奇峯金作鳯雲間飛瀑玉爲龍撲簾空翠霑晴幾拍枕寒濤隠暮鐘從此胸中富丘壑乾坤萬里一吟笻

悼湖心寺壁東文上人

祗林一葉隕秋霜回首滄洲淚兩行幾上殘經塵已暗篋中遺稿墨猶香雲迷圓澤三生石月冷維摩十笏房想象淸容何處記寒梅的的竹蒼蒼

山居詩三首呈諸道侶

一榻東軒迥絕緣寒巖枯木共忘年𨿽非悟道龎居士豈是耽詩賈閬仙禪定盡教崖石坐法音都付澗湍傳晴牕終日無他伎只辦饑飡與困眠

日日看山眼倍明更無一事可闗情掃開積雪巖前坐領取閒雲隴上行不共羽人談太易懶從衲子話無生劃然時發蘇門嘯遙答風聲及水聲

懶散形骸不自持黃冠聊束髩邊絲頻來猨鶴渾相識久混龍蛇竟不知養拙最宜情澹泊全生深借徳支離看云本自忘饑渇況有冰泉與石芝

逃禪室解嘲

久慕陶公臥北窻還從馬祖吸西江掃愁那用千金帚折幔惟瞻七寶幢日晏捲簾延疊嶂雨晴欹枕聽流淙周妻何肉俱無累祗有詩魔老未降

寄鄭髙士

閉門凝坐學長生七返還丹一息成野服春深裁白薴山庖日午薦黃精煙中鹿引朝眞駕月下鸞隨度曲笙卻笑秦人太癡絕樓船萬里訪蓬瀛

方瞳廣顙古先生气秉先天獨混成辟穀齋房飡石髓采苓幽澗役山精星辰夜動龍纒劍風露秋淸鶴載笙別後僊蹤杳難覓相思幾度夢登瀛

寄武昌南山白雲老人【姓衞字均執先人時故舊家居未嘗入城市聞鶴年辛苦逺還遣子弟問遺不絕鶴年足疾日劇弗克往拜牀下謹奉拙詩少致謝】

故人家住南山下心與白雲共瀟灑芝艸遙賡黃綺歌蓮花近入宗雷社嗟予江海避風塵白首歸來失所親靑眼相看如昔日只有南山與故人

自詠十律

長淮橫潰禍非輕坐見中流砥柱傾太守九江先效死諸公四海尙偸生風雲意气慚豪傑雨露恩榮負聖明一望神州一搔首天南天北若爲情

腐儒避地海東偏鳯歷頒春下九天再拜帝堯新正朔永懷神禹舊山川廟堂久托君臣契藩閫兼操將相權只在忠良勤翊戴萬方行覩至元年

一夜西風到海濵樓船東出海揚塵坐慚黃歇三千客死慕田橫五百人紀嵗自應書甲子朝元誰共守庚申悲歌撫罷龍泉劍獨立蒼溟望北辰

羲軒道徳久荒唐蕩蕩宏圖起世皇天入淸都逾廣大日臨化國倍舒長渥窪萬里來騏驥阿閣千年下鳯凰聖子神孫承寶祚長令億兆樂時康

堂堂至正最多材萬國同文壽域開漠北諸生登第去越南計吏進賢來鳯韶九奏黃金殿鶴駕三朝白玉臺回首黃塵揚碧海五云無處覓蓬萊

金銀宮闕五云鄕曽見羣仙奉玉皇濟濟夔龍興禮樂桓桓方虎靖封疆自淪碣石滄溟底誰索珠赤水傍獨有遺民負悲憤艸間忍死待宣光

千官何處扈宸遊回首風塵徧九州黃竹雪深迷玉輦蒼梧云斷見珠丘令威不盡去家怨精衛豈勝塡海愁大禹胼胝天所眷肯教綸邑久淹畱

六軍遙駐墨河濆故國丘墟詎忍聞露冷金銅應獨泣火炎玉石竟俱焚虞淵日暮無還景禹穴秋深有斷雲艸澤遺民今白髮憑髙無柰思紛紛

皇天輔徳本無親興復寧論地與民綸有一成終祀夏楚𨿽三戶竟亡秦昆虫咸被生成徳艸木猶懷化育仁洪運未移神器在周宣漢武果何人

九鼎神州竟陸沈偸生江海復山林頻繁誰在隆中顧憔悴惟餘澤畔吟嚙雪心危天日逺看云淚盡嵗時深百年家國無窮事可得忘機老漢陰

排律

詠雪三十韻

露闕雙開太素天通明殿裏宴羣仙娉婷後隊瓊花簇瀟灑前班玉筍聯步月霓裳輕冉冉禦風鶴氅防翩翩大珠玓瓅遺懸佩碎璧玲瓏委墮鈿掩日韜霞呈絕巧鏤冰剪水鬭淸妍滛池桃熟迎王滿銀漢槎回送使騫上界乘時誇富貴下方何路告顚連自從宇宙縱橫亂頓使閭閻苦樂偏出塞共愁貂帽重趨朝爭美鵠袍鮮未春上苑先飛絮不夜邊城正折綿陰窖孤忠蘇武節空齋獨冷廣文氊羊羔已屬將軍飲鳯髓還歸學士煎僵臥洛陽晨閉戶淸狂剡曲夜回船軟裘快馬增朝爽破屋孤鐺壓暝煙狂走平原丞相犬饑鳴廢壘伏波鳶梁園作賦頻呵筆防岸尋詩懶著鞭入地豈應蝗滅迹聚沙那辧鷺聯拳謫潮未免啣寃去破蔡終期奏凱還糞壤眼前蒙暫庇穽坑腳底已虛塡盡驅瘴癘南侵越直逞陰威北犯燕就暖羽毛違絕漠避寒鱗甲蟄深淵樓臺逺近皆妝飾陵谷髙低悉變遷已詐淸宵爲白晝還誣歉嵗作丰年艤灘漁艇愁膠柂失道徵鞍畏沒韉隱匿瑕疵稱淨域朦朧磽確號平田聲隨折竹驚欹枕影逐殘梅亂舞筵助虐驟添風凜烈惡明深妬月嬋娟蟹行莎盡寧知止蠶食桑空未肯眠欺老虐貧俱實效呈祥表瑞總訛傳何當紅日升暘谷盡化流凘赴百川

上明州太守荼子俊【還武昌遷葬告牋而作】

漢江東抱楚山流先壠猶餘土一抔廟冷桐鄕舊逝田荒栗裏子孫愁兵戈隔夢三千里霜露傷心二十秋荒隧天寒烏鳥下空林日落白狐遊碑焚斷石經時變盌出遺金有夜偸過客尙知來下馬僊翁誰復指眠牛擬從樊口遷京口遙別沙頭下石頭髙士束芻思致奠故人惠麥久維舟已知多病垂垂老敢爲長貧故故畱爲政幸逢宗正恕申情當念子平憂劬勞罔報生何益存歿沾恩死必酬願及淸明三月節一盂麥飯灑松楸

投贈鐘經歷【告牋還武昌省墓】

潁川家世少防車大府從容贊畫余泛水依蓮饒勝賞飲冰啖蘗富淸譽髙談賔幕風生席退食公庭月照閭最愛小胥勤吏牘更逢太守重詩書登樓望海吟懷逺柱笏看山雅度舒藥籠參苓隨選擇花磎桃李借吹噓殊方有客飄零久先壠無人拜掃疏化筆久推公道在況曽同食武昌魚

上武昌太守傅藻【守墓間陳情】

蕭蕭五馬駕雙旌太守承恩下玉京气槪浮雲蒸華嶽胸襟弱水浸蓬瀛擁經東出辭儲館分竹西來鎭鄂城地轉陽春蘇赤子天回霖雨濟蒼生掃除積獘文書簡慰藉羣情賦斂輕每以哀矜存豈弟還從摘發見神明笑談頓息淸河訟指顧潛消渤海兵已喜箕裘傳傅說行看車馬賜桓榮閭閻有學皆興起畝無田不播耕懸榻每因髙士下淸樽多爲上賔傾過山問俗云生屐出郭勸農雨濕纓月滿南樓揮麈坐花明北榭引車行題詩每擬招崔顥作賦何曽厭襧衡感化屢聞虓虎渡忘機不使狎鷗驚滿門桃李新陰暖徧野桑麻曉色晴汗簡定應書善政口碑先已播賢聲肯憐倦客垂靑盼特爲明公寫素誠作縣前人書上考登科後裔厠羣英亂離一去榮華盡契濶重來坎嬰豈爲蒓羮思故里敬將麥飯灑先塋陶潛栁盡家何在潘嶽花殘邑屢更鶴髮遺民供祀事趺斷碣載題名獨歸華表叮嚀語誰顧鹽車俛仰鳴往事易成焦鹿夢舊逰難覓黍雞盟履殘濡露心逾苦目斷停雲淚更橫已幸堂新攺厝猶慚丙舎未經營名隨版籍遙編越身戀松楸重去荊存沒離魂同慘慘往還孤影復煢煢敢方王粲依劉表竊冀興宗念子平爲政古來先孝弟願伸人子未伸情

過安慶追悼余文貞公

將軍疋馬入舒城擊賊頻煩訓義兵孝以保家忠狥國聚而出戰散歸耕圍侔月暈全無隙防振天威大有聲遊說飛書徒間諜輸誠伏節愈堅貞云梯屢卻妖氛豁露布交馳殺气平千里荊揚憑保障七年淮海賴澄淸山深猰防殱還出江濶鯨鯢斬更橫外援內儲俱斷絕裹瘡飲血獨支撐天昏苦霧埋營壘日落陰風捲斾旌甘與張巡爲癘鬼肯同王衍悞蒼生三千將士皆從死百二山河亦繼傾靜對風霆思號令遙從箕尾識精誠頌碑不愧詞臣色哀詔偏傷聖主情願爲執鞭生不遂臨風三酹重沾纓

讀應奉兄登科記愴然傷懷因成八韻

射防彤廷被寵榮遺經三復若爲情重傷趙璧經時毀翻恨隋珠徹夜明洪範有書傳太乙佳城無郭葬長庚靑雲路斷甘淪沒碧海塵飛苦變更自信爲臣當委質誰能向賊更求生家貧寡弱遺妻子道逺存亡隔弟兄一旦音容成永訣十年涕淚鎭交橫茫茫原隰無求處獨立長風送鴈聲

絕句

敬書宸翰後

神龍歸臥北溟波愁絕陰山勅勒歌惟有遺珠光奪目萬年畱得照山河

題茀郎天馬圖

春明立仗气如山顧盼俄空十二閒一去瑤池消息斷西風吹影落人間

題桃源圖

放舟長怪武陵人彊覓桃花洞裏春若使仙源通一綫如何避得虎狼秦

暮春二首

楊花楡莢攪晴空上界春歸下界同蜂蝶紛紛竟何在獨畱杜宇怨殘紅

一夕春歸徧九垓千紅萬紫盡塵埃韶光淑气逡巡退暑雨炎風爛熳來

題畫

江樹靑紅江艸黃好山不斷楚天長雲中樓觀無人住只有秋聲送夕陽

題萬嵗山玩月圖

金銀樓觀郁嵯峨琪樹風涼秋漸多徙倚危欄倍惆悵月中猶見舊山河

題畫葡萄【故人毛楚哲作】

西域葡萄事已非故人揮灑出天機碧雲涼冷驪龍睡拾得遺珠月下歸

榮枯

春意方酣紅杏蕋秋聲又戰碧梧枝野人不識春官歷坐閱榮枯紀嵗時

牡丹

名花傾國不凡材池館春深尙未開風雨一宵桃李盡異香淸曉九天來

梧桐

井梧徹夜下霜風錦繡園林瞬息空老盡秋容何足惜鳯巢吹墮月明中

聞簫

給喪未必無周勃乞食誰能辧伍員昨日英雄今日恨洞簫忍向亂中聞

聞鴈

月落江城轉四更旅魂和夢到灤京醒來獨背寒燈坐風送長空鴈幾聲

讀鄭氏義門傳

每病漢民歌布粟忍聞秦俗徳耰鋤鄭家九葉猶同防風俗如今古不如

題梅花扇面寄五十僉憲

憶向西湖踏早春萬花如玉月如銀一枝照影臨淸淺滿面冰霜似故人

題族兄馬子英進士梅花

池館春深看牡丹五陵車馬隘長安誰知凜凜冰霜際卻是梅花守嵗寒

題前人竹石嘉樹圖

翠實可充丹鳯食喬枝仍待早鶯遷一拳蒼蘚荒秋雨惆悵無人解補天

題表兄賽景初院中新竹【景初故咸陽王賽音齊之孫也】

雙玉亭亭出粉墻便添風月入吟觴防看直上三千尺截簡先書異姓王

贈表兄賽景初

蕭條門巷舊王孫旋寫黃庭換緑樽富貴倘來還自去只畱淸气在乾坤

雨窻宴坐與表兄論作詩寫字之法各一首

南窻薄暮雨如絲茗盌燻鑪共論詩天趣悠悠人意表忘言相對坐多時

蠅頭小楷寫烏絲字字鐘王盡可師忽悟庖犧初畫像工夫元不在臨池

題顧仲贄先生南山遺槁後

豹無心守九闗日隨霧雨隱南山莫嗟遺鞹同羊犬猶托文章見一斑

題林泉野趣圖

淸江白石帶疏林樊口幽居尙可尋夢裏艸堂無恙在秋風春雨總闗心

題貓

食有溪魚臥有防受恩深重更無倫苦將乳鼠誇爲瑞恐負隆冬蠟祭人

題鷹

修翎快劍爪剛鉤自獵平生恥下韝擊盡秋原鴞與獍卻從靈囿鳯麟遊

題鴈

兵戈故國日凋殘野蔓荒煙白骨寒目送飛鴻度闗塞有書無處報平安

題鶯

當年百囀上林苑身愈髙時韻愈奇兵火十年喬木盡托棲那敢怨枝卑

元旦與天淵長老雪後泛溪

不將栢葉圍鑪飲卻爲梅花放棹看詩在防橋驢子上阿師空忍雪山寒

迎大年椿上人不值暮歸偶成

東歸間道已浮杯力疾遙迎日幾回何處晚來成誤認風簾竹影月窻梅

題椿上人梅花

姢姢淨色雪消余剪剪寒香月上初標格若教諸佛見肯教薝卜譬眞如

寄龍門禪師二首【師自號補衲】

上方樓閣閟煙霞補衲重來嵗月賒拄杖入門如隔世依然翠竹對黃花

靈山積雪赤城霞咫尺東西路不賒破碎衲衣剛補就不湏天女散天花

題天師竹

瑯玕仙節鬰蕭森知受三天雨露深投老相求訪眞訣獨騎龍杖度千岑

題畫

水榭山牕面面同縠紋波起鯉魚風溪頭艇子林間泛來往能無避俗翁

題防稽王冕翁畫梅

永和筆陣在山陰家法惟君悟最深寓得梅花兼二妙右軍風致廣平心

紅梅

姑射仙人煉玉砂丹光晴貫洞中霞無端半夜東風起吹作江南第一花

紅梅翠竹

瓊仙服盡紫金丹不識人間有嵗寒一笑荒村春似海載歌淇澳報平安

水仙花二首

湘云冉冉月依依翠袖霓裳作隊歸怪底香風吹不斷水晶宮裏宴江妃

影娥池上晚涼多羅韈生塵水不波一夜碧雲凝作夢醒來無柰月明何

竹枝詞二首

竹雞啼處一聲聲山雨來時郎欲行蜀天恰似離人眼十日都無一日晴

水上摘蓮靑的的泥中采藕白纎纎卻笑同根不同味蓮心淸苦藕芽甜

題定海樂節婦劉氏沿江泣尋夫屍捲

怨入江云結晝陰潮防淸淺淚防深白頭重見黃泉下方盡寒燈一寸心

題松江梧桐鄕鳴鳯裏朱節婦捲

手植梧桐不憚勞朝陽鳴鳯一來遨托棲未穏翻然逝慰眼惟遺五色毛

重到戴學齋居

憶坐詩壇棹酒船花枝旖旎月嬋娟一從鳬舄朝天去月夕花朝兩惘然

題竹間翁白馬圖

誰識驊驑汗血中靜團晴雪動生風一從選入天閒內不覺人間萬馬空

題唐申王三駿圖

三駿英英出渥窪太平芻粟飽天家誰知百戰平河北汗血功歸獅子花

戱題明皇照夜白圖

天上麒麟天下稀月中幾送八姨歸君王寓目應追悔悞看乘鸞度羽衣

題劉伯升所藏蘭亭

右軍髙致極淸眞盛集蘭亭詠暮春文彩風流那復見摩挲遺墨想丰神

蘭蕙軒【爲滁陽張景暘景昭兄弟所作】

八龍天矯同瑤席三鳯聯翩上玉堂爭似髙軒蘭與蕙光風逺近遞淸香

武昌南湖度夏

湖山新雨洗炎埃萬朶淸蓮鏡裏開日暮菱歌動南浦女郎雙槳蕩舟來

紅蓮白藕詩二首

紅蓮白藕兩相宜欲采臨流意轉遲蓮子縱甜心獨苦藕芽𨿽美腹多絲

采蓮采藕湖水潯阿儂踏歌郎賞音多虛少實如郎意外甜內苦似儂心

送蔡用嚴還四明二首

四明故舊苦無多死別生離柰若何老淚暗添江漢水隨人去作海東波

迢遙海國接江鄕一度懷人一斷腸正值西風搖落際可堪重送蔡中郎

寄四明諸友

海上歸期苦恨遲歸心日與海爭馳故人有待吾衰矣一寸寒灰萬縷絲

寄武昌嚴靜山賢友

出門便有好湖山對酒當歌莫暫閒不請自來畱卻去無情白髮與朱顏

次舒庵見訪韻

退食從容馬首東夕陽斜映栁營紅掃門將帥遙相待卻訝寒齋訪禿翁

哭四明宋廷臣推官

甬東郭外爲鄰住湖北城中值宦遊直擬千回同一日那知一別竟千秋

題水竹居捲

夜夢靑鸞浴鳯池曉來水竹索題詩涴花吏隱無人繼老我風塵寫愧辭

寄武昌張尙本

緑鬢朱顏素節新嵗寒風雪苦相侵明堂淸廟登庸日佇聽簫韶奏治音

鶴年詩集卷二

欽定四庫全書

鶴年詩集卷三

元丁鶴年撰四言銘

行素軒

三衢張君師震以淸才懿行有守有爲而久滯下僚不以崇卑爲欣戚名其軒曰行素西域鶴年深喜其名之稱也乃爲之銘銘曰

素履所踐王道平平流行坎止一聽於天夏禹之憂顏淵之樂易地皆然道同天爵忠信篤敬蠻貊行焉戒心微服孔孟猶然彼美吉士力行其素屈伸利鈍隨其所遇廊廟匪榮闗鐸匪卑居易君子視此銘詩

復淵

武當髙士郭復淵氏讀書學道研覃性命之懿西域鶴年爲作復淵銘以勉之銘曰

沈沈止水如大圓鏡一波不生萬象交映彼美外史知止有定觀水之淵復我之性湛然虛明猶水之瑩寂然不動猶水之靜眾理具存四端隨應操之者仙念之者聖至道不煩主一持敬

竹隠圖

江夏奚翁隱居種竹其卒也二子伯瑄仲瑛俱以學行顯於時作竹隱圖寓其孝思以予與翁有素交之好請題其上敬制四十八字以識久要之誼云

昔有君子隱居種竹截簡著書垂竿釣玉委順暮年孰繼芳躅二子秀發郁若篬筤文章云錦節操冰霜圖諸座右庶幾羮墻

菊泉軒

鄂渚甘翁引泉種菊以存晚節匡山吳先生題其軒曰菊泉西域鶴年乃爲之銘銘曰

英英徑菊混混原泉淩霜悅茂挾雨潺湲以香以潔並作淸妍中有靜者於焉周旋采之服之愈疾引年濯之之內澄外鮮徳日以新壽日以延深存晚節慨慕先賢和歸來辭談秋水篇

養素齋

廣西參議董元芳之謫戍辰陽也扁其所寓曰養素日以詩書自娛請銘於予視其所存有非世俗所能者是可無愧於銘齋矣

養浩配義行素順天夙夜孜孜以師聖賢不餒於內不願乎外無入不得以直無害朂哉董子不舎三餘仕學兩優得失一如逹不離道窮當益堅終始勿渝子其勉旃

附錄

鶴年兄名吉雅斯摩廸音字元徳至正間進士任浙東僉都元帥

寄穆爾古蘇院判

將軍辛苦事戎行麾下論兵總俊良沙漠蘇卿多感慨鑑湖賀老自淸狂風塵滿眼靑山舊天地無私白髮長萬里君親俱在念扁舟何日賦滄浪

遊定水寺寄杜堯臣

水紋藤簟竹方牀山閣重陰雨後涼新月梧桐秋已老孤燈機杼夜初長白魚入饌松醪熟紅稻供炊筍脯香雲樹芝泉隨處好一時淸賞肯相忘

題浙東亷訪知事楊仲儒先生死節捲

危城經百戰幕下得眞儒冰蘗存孤操風雲入壯圖奇功方破敵大節竟捐軀凜凜餘生气千秋激懦夫

題天童寺朝元閣

海內兵塵已十年上方鐘鼓獨依然史臣錫號承天寵中使函香出禦筵山列九龍蟠紫翠樓開五鳯出雲煙藍輿亦有登山約擬聽松風借榻眠

贈陳章甫

三十年前鬢未蒼曽陪宰相入鵷行解衣換酒尋常醉躍馬看花取次忙亂後已非前日夢老來那復少年狂黃冠野服新妝束穩把長竿釣海鄕

秋過弟鶴年書館夜話

弟兄惟我老宗族有君知萬里尙爲客百年能幾時秋淸妨熟寐夜靜話貞期明日匆匆別還生兩地思鶴年弟盡棄紈綺故習淸心學道特遺楮帳資其澹泊之好仍侑以詩

誰搗霜藤萬杵勻制成鶴帳隔塵氛香生盧絮秋將老夢熟梅花夜未分枕上不迷巫峽雨牀頭常對剡溪云竹鑪松火茶煙暖一段淸貞盡屬君

題畫竹爲董文中賦

雨過蛟龍起風生翡翠寒無人知苦節落日下長安

假日燕集呈席諸老

半生辛苦獨天知十載鄕闗入夢思作郡正逢多事日揮毫不及少年時靑衫有淚多如雨白髮無情亂若絲今日一樽諸老共臨風不醉復何辭

鶴年次兄阿里沙字允中至正間進士仕翰林應奉

題九靈山房圖【戴叔能讀書處】

夢裏家山十載違丹靑咫尺是耶非墨池新水春還滿書閣浮雲晚更飛張翰見機先引去管寧避亂久忘歸人生若解幽棲意處處林丘有蕨薇

題余姚州判官葉敬常海隄遺捲

潮汐東來勢蹴天一隄橫捍萬家全陵遷谷變人誰在海晏河淸事獨賢曉日山川神禹迹秋風禾黍有虞田河渠他日書成績應並宣房與代傳

題鐘秀閣【爲東湖古鼎銘長老作】

檻外澄湖平不流窻間疊嶂屹將浮煙霞五色錦屏曉風月雙淸瑤鏡秋檐卜濃香吹法席芙蓉涼影蕩仙舟結巢擬傍雲松住回首朝簪愧未投

鶴年表兄吳惟善樊川人

寄武昌諸友

黃鵠山前漢水濆一時英俊總能文金釵佐酒年俱少銀燭抄書夜每分鴈杳魚沈勞逺思狼貪羊狠絕前聞兵戈故國知誰在目斷西南日暮云

寄東海鶴年賢弟

鶴臯東望接三山海上羣仙日扣闗虎守月鑪丹煉就龍吟霜匣劍飛還故園松菊餘三逕老屋煙霞恰半間爲問林泉逃世者如公今有幾人閒

題扇寄友

拾得瀛洲月一輪冰紈初剪瑩無塵提攜不用深相憶滿握淸風卽故人

小遊仙

桂殿瓊樓露气淸吹簫者是董雙成無端又作人間夢風雨蕭蕭雞亂鳴

又

河海無聲海月寒長鯨吸浪洞庭幹一聲鐵笛風雲動人在危樓第幾欄

鶴年詩集卷三

鶴年詩集傳

丁孝子名鶴年字鶴年西域人性狷介窮經博史尢工於詩自其祖阿老丹公入中夏世爲顯官父職馬祿丹官武昌縣最長有善政歿而就葬武昌後兵亂鶴年倉卒奉母夫人走南徐世父家生母馮先避匿邑之東村東村首難竟阻絕莫知之也餘十載母夫人歿鶴年又避地明之定海聞父墓嘗爲盜發掘生母亦病死葬洪道鄕俱不得往省視日夕憂悸且卻絕酒肉鹽酪示自貶又二十載道旣通卽告牒還武昌至則別竁地樊山窆父棺卜日襄事日已迫而淋雨十日不止鶴年先一夕仰天悲泣拜雨中願翌日雨止半日許終事竢至質明密雲𨿽四塞雨則彊不澍也及發引視窆而返雨傾瀉如故已而訪生母葬地村聚間村聚自兵不省何所自秋䢐冬徧訊之終莫有知者鶴年無以措意惟作母主蚤莫拜前祈五旬浹有報拜至七日夜夢母氏出髙堂中鶴年遽牽衣慟哭以慟而卽寤晨起鄰老有楊重者至云吾昨夢子之母氏堂宇間自內出以酒肉見賜三人內一人勿禦也鶴年以夢母氏與鄰老同夢之夕又同所�母氏堂宇在舊所居廢宅之西又同斯見母氏葬地朕兆也試卽其地與萊荒土物色之因具畚插偕往徘徊顧視見平陸土有防下者鶴年意謂吾聞母葬時無棺槨下輳土甎上覆舟板人與板朽腐盡乃爾玆殆可啟而觀歟遂陳酒肉以祭祭畢斸其土骨果見板尙有松節土甎亦具在良是矣然恐他墓偶有同者復嚙血骨上以試良久去血骨通變茜色可驗母一齒當正中如漆視之益驗時四人享祭余鶴年不入口又與鄰老無少爽乃收骨棺斂葬是鄕慈母王墓在寒溪塘並加封樹鶴年就廬於父墓將終其身

論曰子盡禮於父母固人所當爾至感夫髙逺幽防而驗焉者非精誠之心涉至難而罔渝者弗能也予考史冊方多古少今孰意鶴年傑然處頑薄之中爲人之所獨也彼髙逺幽防且足以感之又豈不能感諸人乎嗚呼何其偉哉

詩曰丁鶴年精誠之心上逹九天丁鶴年精誠之心下逹九泉先翁曽長武昌縣死葬山中厄兵變山中父老懷甘棠修築堂封自相勸鶴年避亂東海頭年深道阻生煩憂亂靖還尋武昌路淚防滴滿先翁丘彷徨攺葬樊山側不惜黃金換沙石此身尙在天地間何事能令慰朝夕卜日已定雨漫漫十日不止難下棺仰首呼天雨中拜雨爲閣住陰雲端葬後倉皇下山去大雨依然大如注是時送葬紛如雲祭奠爭趨墓邊路母困干戈生別離兒大母死才得歸但聞母死葬村落問人葬地俱不知村落蓬蒿暗荒土數月走尋心獨苦焚香祝母如有靈爲報沈淪在何許夢中忽見別時容步上髙堂言未終牽衣慟哭自驚覺淸晨起接鄰家翁翁言昨夜夢而母親出房櫳贈尊酒夢間此夕精靈通蚤晚應當見枯朽共披荊棘淩風霜平地有坎疑有藏灑飯陳辭屬深土遺骸果見生輝光恐認他人心臲嚙血淋漓試枯骨枯骨通紅知可徴一齒當門正如漆重制衣冠新作墳遷葬母骨安母魂積恨誰知滿胸臆烈風頓掃空中云丁鶴年病且臒何異常人七尺軀丁鶴年能讀書何人不解探珠一片精誠獨如此回首世人空有子

鶴年詩集後防

鶴年其先西域人西域人多名丁旣入中國因以爲姓故鶴年亦丁姓其祖父皆仕元二兄皆舉進士爲顯官鶴年獨泊然布素寒士元亡歸四明與戴叔能相善尙節操有孝行叔能嘗爲作傳後隠武昌山中余在武昌遇之甚相得時已老矣別後數嵗卒此集蓋其卒後得之武昌鄧存誠廬陵楊士奇跋

