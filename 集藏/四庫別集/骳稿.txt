骳稿宋利登

宋人集民國李之鼎輯

南城宜秋館刊

骳稿宋南城利登履道

靑陽洞天呈靑陽主人曾少裕兩岸蒼蒼峭天柱﹐停策崖邊喚舟渡。靑巾羽客打舟來﹐驚起靈蛇絕溪去。千年神漿不自惜﹐萬里晴天安得雨。但見飛流落半空﹐空中此水來何處。巖下猶涵太古泉﹐安知上不通銀浦。蒼藤半濕苔蘚昏﹐石罅無根迸孤樹。洞門一隙僅通人﹐可惜鑿空開洞府。乾坤明晦自有時﹐突然棟宇那非數。開辟豈無人到來﹐巖崖尙絕猿猱路。先生朝昏息丹巖﹐萬壑歸心心不語。瑤磬一聲天壁寒﹐白雲紫霧驚相顧。

雜興渺渺江河流﹐蛟龍所爲沼。髙山苟無松﹐不如低平阜。潔身服休美﹐榮辱非所囿。孤航何翩翩﹐獨往不我覯。眷言友仙喬﹐寤寐耿長抱。安得翔風鸞﹐棲神此蓬島。我昔遊蓬萊﹐道過昆侖山。靑壁峭千仞﹐中分兩徑前。上徑險且難﹐行可求神仙。下徑極夷易﹐蛇虺交蜿蜒。毫釐一殊軌﹐安危異千年。棄之從上徵﹐髙步追飛鸞。勿謂下途易﹐下途前更艱。滯凍釋陽淵﹐嫩和攺陰囿。艸色誰與媒﹐靑靑一何驟。美人振長袖﹐竚立傷年少。芳紅不少畱﹐況乃飄殘照。飄零可柰何﹐四气如環珂。白雲𨿽有反﹐不反亦已多。曲流傷直水﹐遠蔭無近柯。誰令天有漢﹐杳杳隔秋娥。桂林有秋色﹐洞庭有秋波。濯衣千仞溪﹐滌垢非悅眼。涓辰萬里遊﹐寧以霖雨緩。丈夫秉道心﹐摧挫志逾勉。豈如甘與橙﹐南北隨所變。大鵬擊逍遙﹐鷦粒有餘羨。嗜好非固殊﹐夫亦各所願。朝吾出東門﹐回首瞻長阪。淒然數根松﹐枯華困淩踐。時春百卉肥﹐綠苔亦靑婉。如何虯鳳姿﹐獨爾失嶄岸。伐萌根下摧﹐樵炊枝上剪。忍此棘荊蕃﹐寧此棟梁爨。棟梁君自遺﹐文木固不賤。西登巫陽峯﹐悵望髙唐女。靈顧不須叟﹐而自虧澄素。竚嘆爲君懷﹐惜此蘭臺賦。不惜蘭臺賦﹐惜此天下云。茫茫八紘中﹐是非誰得論。松柏托茂林﹐髙不尋丈至。寸喬附太山﹐未長已千里。置身患不髙﹐餘事安足擬。遊必蓬萊遊﹐棲必昆侖棲。仙遊必祥雲﹐仙茹必靈芝。鳳凰𨿽自饑﹐妄食固不肥。癡鳶嚇腐鼠﹐可笑空自疑。我昔此園遊﹐寒梅吐孤艷。重來幾何間﹐叢靑倏已徧。誰云花與葉﹐同樹不相見。昨宵狂風起﹐折我桑樹枝。徘徊履桑園﹐賤妾當何依。豈無薜蘿生﹐亦有柔薴肥。素情在君子﹐綺帛良重斯。無桑蠶安食﹐無蠶我安衣。長嘆反初路﹐渺渺天四垂。

北溪蒼山謀避寇念靑陽蒼山徘徊不忍作古調開之憶我昨選勝﹐瓶錫來蒼山。上巖豁萬里﹐下峽窮重玄。謂此已勝絕﹐可以無梅川。後同北溪遊﹐靑陽稅塵鞍。險流貫地軸﹐危瀑垂天關。雲气夜結構﹐如有飛來仙。迥然幽且深﹐直可無塵寰。乃知天壤寬﹐淺目非所沿。亦豈無勝此﹐天不匄我閒。豺虎白日行﹐俘掠無崖巓。此境亦莫保﹐惜此時運艱。二君皆駿人﹐銓時洞遐觀。考盤擇澗谷﹐取數良已慳。天尙不予與﹐而遣纏世患。十月崆峒路﹐霜風吹羈單。回首舊遊處﹐野孤嗥暮煙。天地豈不寬﹐我身靡所安。思古英達士﹐豈皆薄龍盤。求隱有不可﹐勛名乃窮年。困衡心慮間﹐庸非大任緣。勉哉愼所從﹐致主或不難。逃死復誦此﹐自笑還自憐。念我昔時語﹐夢驚老雲間。玆事今已晚﹐誰能復長嘆。

梅川莫令君拉蒼山諸詩友用予松風首句爲韻招予遊金精至而盜作不果遊走佛巖有感此行爲山來﹐至此事已非。云火四地動﹐禦風誰與期。剝牀漸及膚﹐欲去迷所之。蒼黃走澗谷﹐勝遊翻在斯。石梯盤七折﹐頓豁萬里奇。擁巖千修篁﹐中著寒泉飛。天壤有此景﹐惜我前不知。逃難乃邂逅﹐自愧還自悲。山風送萬古﹝宋詩紀事作裏﹞﹐開辟知誰爲。亦有如我徒﹐慷慨來登玆。罹難本因此﹐不悔乃攀窺。天亦無如頑﹐更供﹝去聲﹞愛日暉。平生江海眼﹐此志良未癡。忽憶家山遠﹐寒鳥鳴相依。母子各一方﹐而皆窘賊圍。欲歸莽無從﹐痛毒沾我衣。

盜犯金川境扶持母妹復走興安有懷歉歲古多盜﹐於今起丰年。村村遞遷偪﹐旗鼓莽相連﹝賊以一村脇一村受旗鼓﹐村村相脇﹐遂徧數縣﹞。蚍蝣信有力﹐復此走興安。淋漓雨萬壑﹐駭浪驚前山。攜持母妹孤﹐寄此一葉寒。猶勝去年冬﹐我身落梅川。母子各一方﹐而中隔妖躔。呼酒相勞苦﹐玆猶幸團欒。百年幾星霜﹐十九落憂患。人生亦何樂﹐四顧愁我顏。平生百事貧﹐所得惟林泉。亦復不過取﹐溢量嘗恐巓。天公尙不與﹐謂我取傷廉。前登馬崗云﹐回首東南天。惻惻不得語﹐蕭然淚潺湲。

予與子實避盜同走崆峒予以其年十一月歸待金川逾月而子實走豫章閱三載子實攜婉妹歸梅川道經旴予自金川侍親歸會之酒酣作是詩以餞別壬辰十一月二十七日聞君歸梅水﹐經我鳳凰山。走馬來相會﹐匆匆具杯盤。君行今已返﹐我歸夢尙寒。回首舊遊處﹐白骨猶荒煙。昔年崆峒別﹐心已死生看。今日寒林霜﹐收悲暫欣歡。善還已不期﹐惡別似不難。世事未可極﹐臨分更盤桓。

田家卽事小雨初晴歲事新﹐一犁江上趁初春。豆畦種罷無人守﹐縛得黃茅更似人。

癸巳十一月二十五日辭家雪甚作愴然有懷歲暮遊子歸﹐余始爲行客。朔風萬里長﹐吹雪犯巾幘。臨行不言苦﹐不忍母心惻。乾坤迫短景﹐寒日易傾仄。冰池綠骨巉﹐凍車瓊网澀。一寒忍已熟﹐浪出還自責。撫劍睨前岡﹐云重﹝原作從﹐依攺宋詩紀事﹞楚天黑。

董叔宏爲予道溪莊勝趣賦古調一澗潺潺瀉煙樹﹐流到溪莊平不度。竹風淒瑟夏猶寒﹐石气蕭森朝自霧。時平古寨尙畱名﹐世否誰人此逃數。乾坤一轉地有靈﹐日月無邊江又暮。幽潭聞說尙龍宮﹐石屋安知非洞府。願君半天更髙樓﹐送此到海長溪去。

野燒初如螢燈一點明﹐須臾數點如疎星。忽然連亙勢不斷﹐儼如金蛇破夜驚縱橫。又如長虹百尺渴奔飲江罷﹐蜿蜒夭矯勢欲淩靑冥。奇光異﹝宋詩略作野﹞色不可以正視﹐倒影茅屋但覺燁燁光熒熒。我聞昔者王家有寶鏡﹐鏡橫八寸名紫珍﹐塗以金膏傅朱粉﹐碧光絳气連屬日月含天庭。又聞西方聖者釋迦子﹐祇林演法導羣生。祥光自頂湧不盡﹐三千世界合作一色白月明。今之奇光異色無乃是﹐不然安得有此瑞彩突兀來崢嶸。天公有妙手﹐變化誰能名。忽從靑靑現有象﹐還復槁滅歸無形。遺燼尙足澤萬物﹐生意行又盈乾坤。乃知元气本不死﹐不逐火化常存存。君看余澤滋萌達﹐豈彼死灰能神靈。秋風浩蕩吹萬寶﹐拭目千室倉箱盈。

贈南丰宰趙虛齋二章芳鮮桃李花﹐燁燁春風道。春風不可名﹐桃李花自笑。人閒雙睫淨﹐玉立軍峯峭。有口寧食薇﹐有身寧衣褐。居然觀八荒﹐獨立招皓月。淸風亦知人﹐蕭蕭動幽樾。

友人自臨川來攜庾臺趙先生與曾丈諸葛帳幹丈聯和康樂三谷詩句奇格老追遺韻千年間因難見巧玉疊瓊重殆非窘才者所宜逐響矣不鑑蕪庸欲藉手以竊風斲之誨輒依韻爲四章因承教二丈謝遊半天下﹐晚歲來玆山。平生未識見﹐驚此紅玉泉。散珠流芳詞﹐策瓊想遺賢。上探霞生巖﹐下歷云度阡。名存有瑤刻﹐事往如金煙﹝南康遺事有埋金窖中忽口畫發之失金﹞。世有好奇士﹐剪茨闡繩筌﹝魏都賦闡繩之筌緖均﹞。希此紅泉名﹐欲作疑信傳。勝境會卽是﹐何必戶牖前。洗耳天河邊﹐聽之流潺湲。語發謗已兆﹐況復然不然。先生學者師﹐文筆峭如山。有時騁奇怪﹐倒引天上泉。達觀古有作﹐奇探今孰賢。我亦頗自好﹐種芝東南阡。笑倚嚴間月﹐冷歌松下煙。陸耘秀新插﹐水捕排舊筌。聞師有紫書﹐願啟黃笈傳。三月下汝江﹐支離拜師前。歸來鳳岡上﹐藉蘭潄潺湲。服師雙麟芝﹐至今腹果然。吾聞煙霞外﹐粵有天桂山。其中多仙子﹐傲睨遊乳泉。三仇久已絕﹐七試嗟獨賢。願持瑯玕樹﹐種之瓊瑤阡。從此仙子遊﹐上下淩祥煙。羽玄師華存﹐靈變師道筌。湧龍出寶臺﹝呂公云法七層煙浪中化大龍寶臺三級江按躍出﹞﹐紹彼眞一傳。肯如幽求癡﹐仙景愕不前。亦不畫肉芝﹐平地生潺湲。所求聖胎凝﹐視世蟬蛻然。家住姑山下﹐朝暮遊姑山。澄潭貫地脈﹐飛流接天泉。永棲無昔老﹐暫遊謾時賢。古藤蔓直木﹐蒼檜隨曲阡。猶存萬古月﹐尙照千年煙。誰其籙靑華﹐嘿然悟玄筌。紫鋒變窗塵﹝金丹九液二七變紫鋒三七變窗塵﹞﹐重此鑪簡傳。九障倘不存﹐五靈森在前。昨者攜友朋﹐攀蘿掬潺湲。神交善爽徒﹐宇宙空茫然﹝死爲善爽鬼仙儔也﹞。

沽酒有錢但沽酒﹐莫買南山田。勾引催租人﹐驚散靑松煙。

春日幽偏無一事﹐終日自長哦。課僕鋤荒圃﹐邀人補斷蓑。爲貧沽酒少﹐因病著衣多。昨夜岡頭雨﹐春風生綠﹝詩存作淥﹞波。

寄黃希聲相會不幾日﹐相別又經時。居然感我懷﹐何以寫所思。舉目皆我友﹐我心知者誰。知心而久離﹐此情悲不悲。八月寒气髙﹐芳蓮謝幽池。時運迅不畱﹐俛仰黃華暉。少年不再得﹐而不﹝人﹞從以嬉。蕭條旅館秋﹐滿耳寒螿啼。

晚步住在山塘深更深﹐門前落葉與階平。髙人聽鶴來相過﹐野老因樵熟識名。一水欲流山影去﹐斷雲時伴燒痕生。翛然獨步蓮峯下﹝宋詩選作夕﹞﹐十里松風秋月明。

觀雪溪傍平昔起常晚﹐玆晨獨不眠。乍驚花遶院﹐頓覺樹連天。竹壓溪頭路﹐冰垂巖下泉。四時長似此﹐未必有人憐。愛雪不能寐﹐淩晨步水濱。斷梢驚宿鳥﹐倒竹礙行人。疊疊畬﹝詩存作禽﹞堪數﹐層層屋頓勻。梅花無處認﹐惟覺暗香春。山齋坐不隱﹐復此出衡門。澑澀冰還結﹐風髙竹自翻。凍流看欲濁﹐饑鳥啄仍喧。好是今風景﹐令人憶故園。密雪飛零亂﹐開窗坐小軒。鳥寒飛不去﹐鴉啄俛仍翻。稚子爭團塔﹐山翁半掩門。那堪長皓色﹐終古照乾坤。

郊外春色到江斷﹐野香涵日嬌。鳥穿芳樹語﹐人隔遠山樵。

春日雨過苔猶濕﹐風來戶半開。閒花忽落盡﹐啼鳥自飛來。

仙塘茅舍住在山深處﹐門前數曲灘。近村煙勢闊﹐傍水樹陰寒。釣客嗔棋癖﹐髙人借鶴看。只愁山水怪﹐嫌我著儒冠。門對平蕪闊﹐荒田帶水聲。牧童兼鴨養﹐野老叱牛耕。山暖松花重﹐園春菜子生。杖藜斜日裏﹐籬外白雲橫。莫言賓客少﹐幽僻長莓苔。也有樵人到﹐惟無詩士來。山風花落盡﹐溪雨燕飛回。又覺年光暮﹐庭陰滿綠槐。

仙塘一椽自著此山幽﹐蘆葦蕭蕭繞屋頭。野老屢來詢姓字﹐社人相約賽春秋。寒山此去無飛燕﹐白水初傳有遠鷗。病起偶然成獨往﹐冷煙斜照使人愁。

稚子雙雙稚子戲柴關﹐摶土爲人半印錢。更過十年那有此﹐短蓑篷笠種荒田。

後坑茅舍松風颯颯遶回豀﹐遙帶居人竹一籬。想自不知雲水好﹐卻令行客立多時。

用趙南塘贈黃希聲韻呈南塘長天漠漠升虯龍﹐龍光鱗鱗涵紫空。黑雲忽起瀛海上﹐白日不照寒郊蓬。九野茫茫路如織﹐我自路絕無途窮。緩商同宮琴同撫﹐四顧欲駕班麟風。鳳凰一翥千里論﹐營營燕蝠爭朝昏。黃河波淸縱可待﹐失計已落千年渾。蹇予生居百代後﹐上究笙典窮珠墳。綠圖丹書竟杳寞﹐嗷嗷宋玉徒招魂﹝抱朴子五典爲笙簧三墳爲珠﹞。

江亭江亭憑望久﹐野色暝蒼蒼。古木浮寒霧﹐空山入夕陽。水流前夜月﹐風作早來﹝詩存作秋﹞霜。卻笑垂綸者﹐因魚亦自忙。

走佛巖道中避亂走佛巖﹐依依絕溪水。有客六弟昆﹐遮予訪行事。一云分路亡﹐庶或一不死。一云相爲命﹐生死同所值。遠逝宿無舂﹐近逃寇能至。垂涕贈之言﹐此身苦難避。山剽無崖巓﹐兵驕有城市。共守固已非﹐分光豈云是。風聞宜邑郛﹐聚落復煙毀。沸鼎無淸鱗﹐四瞻誰善地。不辰自至斯﹐乾坤古無際。

梅川行我來蒼山未一日﹐平固﹝屬石城﹞弄兵剽寧邑。此時烏合猶懼官﹐風鶴入耳心早寒。來無與角去無捕﹐堂堂墟邑自來去。墮軍長寇那可言﹐初時數百俄數千。受旗翕忽亙千里﹐聚落一燼如捲水。就中閨女尢可愁﹐肩緡背篋步牽牛。重重闕地搜伏窖﹐謂無白日再天曉。我時避盜逃佛巖﹐親眼見盜循山南。紅葛蒙頭履躔項﹐縈身錦被翻紅浪。招賢三尺刃如霜﹐夾以巨盾張朱鎗。皇皇我寨神呵護﹐山中澄明山下霧﹝招賢人能制刀賊用之又習張朱二家鎗法時諸山及寨上皆澄瑩見盜來往而寨下一徑逹賊營霧迷四塞﹞。路迷躑躅不敢前﹐依依遂犯連湖去。六盜飛紅登其巓﹝賊犯我營寨以霧不果遂犯連湖入之﹞﹐環山叫呼聲連天。紛紛球雪半空落﹐赤子甘心自投壑﹝人自躑巖下而死紛如雪球下有聲﹞。州忘縣邑縣忘鄕﹐我實自弱非賊彊。捐金買靜恐不售﹝詩存作受﹞﹐屍祝鼠輩拖朱黃。何人此日不爲盜﹐已矣獨嘆吾生忙。已矣獨嗟吾生忙﹐乾坤回首空斜陽。﹝曹庭棟百家詩存傳云履道扶持母妹避亂梅川梅川令莫公雅嗜詞翰邀登及文士數輩方舉詩酒會盜旋犯梅川倉皇徙佛巖又徙崆峒一時流離奔走之苦俱於賦詠間委曲繪出﹞

秋步述所見趁晴收斷薪﹐破曉循幽浦。山寒樹欲風﹐云重天將雨。兔奔初種畦﹐雞拾獲殘畝。葉深樵無蹤﹐水落魚可數。幽艸不須生﹐千林秋已素。

梅花吟落日孤煙寒不度﹐梅花忽見橋西樹。疎影猶含澗外云﹐暗香欲薄山前霧。寒死不作女兒面﹐幽絕卻懷廊廟具。但知殿後壓年芳﹐誰識攙﹝詩存作儳﹞先啟春路。初開寧無仙子來﹐已落尙恐神明護。後來紅紫競春風﹐此已成功鼎鼐去。

早起見雪折竹聲﹝宋詩紀事作風﹞髙曉夢驚﹐寒鴉一陣噪冬靑。起來檐外無行處﹐昨夜三更猶有星。

次琬妹月夕思親之什追錄緩作行程早作歸﹐倚門親語苦相思。白頭親老今多病﹐不似當初別汝時。

田父怨黃雲百畝割還空﹐垂老禾堂泣晚舂。償卻公私能幾許﹐販山燒炭過殘冬。

野農謠去年陽春二月中﹐守令出郊親勸農。紅雲一道擁歸騎﹐村村鏤榜黏春風。行行蛇蚓字相續﹐野農不識何由讀。惟聞是年秋﹐粒顆民不收。上堂對妻子﹐炊多糴少饑號啾。下堂見官吏﹐稅多輸少喧徵求。呼官視田﹝官視田上詩存有呼字詩徵同﹞吏視釜﹐官去掉頭吏不顧。內煎外迫兩無計﹐理色饑軀受笞箠。古來邱壠幾多人﹐此日孱生豈難棄。今年二月春﹐重見勸農文。我勤自鍾惰自苦﹐何用官司勸我氓。農亦不必勸﹐文亦不必述。但願官民通有無﹐莫令租吏打門叫呼疾。或言州家一年三百六十日﹐念及我農惟此日。

兩過黃伯厚皆不遇畱詩別之兩過安禪寺﹐皆言尙未歸。情知相見近﹐猶欲復來辭。灘淺舟行澀﹐風輕雨下微。白雲回首地﹐天闊雨﹝柳﹞絲絲。

冬日藤果累累熟﹐山晴自遶檐。斷薪經雨濕﹐野菜著霜甜。詩少客相笑﹐家貧鶴不嫌。誰能更惆悵﹐癡坐捲疎簾。

玉臺體兩彎弓月眉端照﹐一朵松雲鬢畔歸。欲默不能言不可﹐嬌心無著憑靑衣。六曲鴛屏紫玉環﹐寢衣紅地繡雙鸞。相思未必君知我﹐一夜芙蓉翠露寒。行雲一夢去無蹤﹐鳳尾羅衾翠謾重。人壽幾何禁此別﹐海棠花下悔相逢。朱楊冉冉四垂春﹐綠霧低迷慘去程。斜日半山煙半嶺﹐人生不合遇傾城。﹝羸馬前山東復東﹐沈沈窗戶鎖愁紅。春風一把相思骨﹐又落江南煙雨中。濃綠千竿湑欲流﹐春風疑只在池頭。相思一夕天相似﹐望斷西南四百州。﹞

貴豀有石相背而生俗名之背夫石予謂妻安背夫抑夫棄之耳易之曰夫棄石雙石巑﹛山亢﹜倚云瘦﹐背立蒼蒼兩成醜。不知底事忤夫君﹐千載春風不回首。妾身𨿽棄妾不冤﹐混沌初開已相守。君興蟠天云﹐妾亦助君去。終當爲霖九地回﹐白日昭昭此情傃。

臨平春日有懷少年賤生理﹐嗜書彊解事。長懷希南風﹐趨數慚北鄙﹝史記舜歌南風紂歌北鄙﹞。乾坤雙鬢攺﹐日月寸心死。誓從鹿豕遊﹐乃復叨一第。兩年三作別﹐雲霧生馬耳。臨平二月春﹐花事歸桃李。獨尋處士梅﹐三肅湖邊水。一官未得仕﹐畏首復畏尾。旁觀未知羞﹐自愧已無地。懸知簪紱禽﹐擾擾事萬起。終當綠霧中﹐友彼乘龜子。南柯不世勛﹐僅足雄眾蟻。

嘆溪流西山連夕雨﹐漲此百尺渾。怒濤響半空﹐气可飄昆侖。一朝勢力盡﹐枯葦有不能。洋洋溟渤寬﹐終古無虧盈。

感興聖哉久蕪漫﹐功利時競趨。管晏苟有實﹐安必世唐虞。開明周孔心﹐賴有伊洛儒。古來正其心﹐平治信有餘。彼哉典午時﹐相師談淸虛。未知千載人﹐視今又何如。寂寂臥空晝﹐憂懷忽無端。攬衣亂西澗﹐復此淩西山。春事已無多﹐半消霜霰間。狂風更甚雨﹐時蔽江南天。寒艸昔衰靡﹐及玆秀平阡。日晚幽陽生﹐餘光艸中妍。徘徊桃李花﹐瑟瑟飄寒煙。

別遊天臺云臥往半月陪杖屨﹐此別情詎忘。平生兩知心﹐蹤迹長相望。玆遊天相之﹐檐雨對夜牀。旅行得心朋﹐在客如家鄕。如何遽此去﹐泛彼天臺航。知君愛奇觀﹐赤城有霞光。儻逢五百尊﹐問我今行藏。詩骨瘦未攺﹐雙鬢塵已蒼。

至家明時射策難爲合﹐塵世求名本是浮。整頓書簽還夜課﹐增添酒甕與寒謀。羞逢山友常低面﹐悔把漁竿不到頭。盡日小樓凝遠望﹐白雲黃菊十分秋。

永新道中冉冉螺川路﹐玆行本不期。地平風到疾﹐山僻雪消遲。漸遠鄕人少﹐初行岐路疑。斷雲無意緒﹐直欲上梅枝。

月哀哀半規月﹐前日猶盈輪。冉冉幾何間﹐光彩倏已淪。至精孰如斯﹐猶不逃虧盈。天地亦無根﹐萬化無長存。矧玆寄一形﹐隨天運渾冥。若無重素規﹐誰信天地精。

金川早行著野霜方新﹐照天日未出。蒼茫霧气昏﹐慘淡一片白。吾疑九天外﹐與此同一色。

和希聲蓮華樵人遇仙行蘆溪之山髙插天﹐蓮峯更壓蘆溪山。峯頭靑壁幾千年﹐誰知玉闕藏神仙。平明采樵陳氏子﹐五云深處樓臺起。中有七仙白玉冠﹐方瞳射人秋月寒。臺前一道白蓮泉﹐七始花開一成蓮。固知此子無仙骨﹐只以﹛彳空﹜﹛彳同﹜入仙室。低頭乞命卻走回﹐尙復褰裳取蓮實。歸來疑信互相傳﹐朴哉此子非妄言。安知瓊樓玉室峭千尺﹐卽非面前崔嵬一片石。安知世人俗气厚如山﹐翻把瓊樓玉室作石看。亦非仙人幻作石﹐世人俗眼自不識。安得鴻都道士白玉簪﹐持我此詩扣靑壁。

仙塘卽事山齋臨薄霧﹐徙倚杏花枝。獵客驚熊館﹐行人指鸛池。爲貧鋤藥賣﹐因懶上陂遲。林外孤煙起﹐遙知日午時。

衡陽贈定父詠常半世擇交友﹐深知僅數人。情親無語忌﹐歲久轉心眞。世亂身難定﹐話長天易晨。相逢元不料﹐一笑雁峯春。

次蒼山晚出聞汀寇之什山齋無一事﹐步到白蘋洲。灘近溪聲夜﹐云寒石气秋。煙塵深冉冉﹐天地入悠悠。回首東南路﹐干戈半白頭。

寶陁淸賞夙慕展遊願不從心因成小詠寶陁十里路﹐此日想同遊。萬古不收雨﹐四時長是秋。樹寒煙半擁﹐山濕霧長流。獨我思歸苦﹐無因到上頭。

﹝臨川道士晚覺儒冠誤﹐力耕已不任。風雲入書史﹐日月送煙林。古來一日養﹐人子百年心。淸風滿天下﹐欲棲無寸陰。太息復太息﹐孤云生暮岑。﹞

