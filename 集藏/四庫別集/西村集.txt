

欽定四庫全書

集部六

西村集

別集類五【明】

提要

【臣】等謹案西村集八卷明史鑑撰案憲宗孝宗時有兩史鑑其一長洲人宏治己未進士見太學題名碑其一吳江人字明古號西村隠居不仕卽撰此集者也鑑畱心經世之務三原王恕巡撫江南時聞其名延見之訪以時政鑑指陳利病恕深服其才以爲可以當一面所著詩四卷文四卷嘉靖間其孫周裒而刋之以墓表及諸人哀挽之詩附於後周用盧襄各爲之序其文究悉物情練達時勢多闗於國計民生而於吳中水利言之尢詳第五卷

皆明初諸人列傳敍次簡明疑其欲爲野史而未就也其詩亦落落無俗韻惟古詩不知古音所注叶韻多謬誤文中祭徐有貞文及文後跋一篇以私恩之故爲力辯奪門一事未免曲筆耳案王士楨香祖筆記曰吳江門人徐翰林電發【案電發乃檢村徐釠之字】寄西村集二十八卷其鄕前輩史鑑明古著也集中有曽祖文質府君行狀【案文質乃史彬之子】祗言洪武中防貪吏詣闕事無一語及靖難集是陳繼儒仲醇選云云是鑑集本二十八卷尙非完帙然今未見繼儒所選本故仍以此本著錄而附載其卷帙之異同備考證焉乾隆四十一年十一月恭校上

總纂官【臣】紀昀【臣】陸錫熊【臣】孫士毅

總校

【官】臣

陸費

墀

欽定四庫全書

集部六

西村集總目

別集類五【明】

卷首

徴聘詔

隱逸傳

墓表

薦疏

申文

挽詩

卷一

賦

辭

頌

樂府

歌行

卷二

五言古

七言古

雜言古

卷三

五言律

七言律

卷四

五言排律

七言排律

五言絕句

六言絕句

七言絕句

聯句

詩餘

卷五

書

尺牘

序

卷六

跋

考

議

贊

銘

對

相諭

字詞

啟

傳

志

卷七

記

墓表

墓碣

墓版文

誄

卷八

墓志銘

行狀

祭文

西村集原序

莊周有言曰刻意尙行離世異俗髙論怨誹爲亢而已矣此山谷之士非世之人枯槁赴淵者之所好也語大功立大名禮君臣正上下爲治而已矣此朝廷之士尊主彊國致功並兼者之所好也夫仁義忠信以爲學出則朝廷處則山谷人徒以爲爲亢也以爲爲治也而不知亢之未始不爲治治之未始不爲亢也故曰夫人幼而學之壯而欲行之行則君子欲之然能必其行乎哉欲之而不可得則其學猶是也是故亢而不爲倍治而不爲矜則固世之所謂通儒者已西村先生自少好學於書無所不讀卓然舉大義不掇拾以爲文辭而尢攻於史學於古今治亂之端官府政事名物數紀縱橫上下指掌論說莫不有肯綮歸宿以爲學者宜如是而不屑以求一試聲名隱然起東南成化中三原王公巡撫江南以百姓之利病坐先生而問焉則歷歷語所以退復疏其事以道諸所宜更置公嘆曰子之才可當一面乃今得先生所著述自詩歌文辭之外其與旬宣大臣臺部諸使郡縣長吏往復論白及於政事者居其三之一焉莫不適常變盡利害裏閭韋布之所推遜而無有選擇縉紳大夫之所以向用致理而不能舎去者皆是也則所謂通儒者非先生歟吾吳中經生學士講求時務水利莫先焉決塞變遷大要委諸海而已殆難按迹而求復其舊也職方禹貢以來互爲援據夫人而能之舉而加諸水則悖矣不然則又吏於玆土者大發在官之蓋藏而以畚鍤從事壊廬舍獘腓脛掘地數十里引旁流內其中而曰水去矣明年不幸而恆雨曾不能損水之分寸其如浮而不實費而無功何哉至讀先生論水利書首以謹隄防其大法有司者使田者因地勢豫爲防以擬水於是立之表以程其功課之藝以益其厚貸之粟以傅其力夫民水也大爲之坊民猶逾之況不爲之坊乎裕民成賦之道未有能行之者其有用之學可以畫一而論也餘生也晚不獲操幾杖以從讀其書而每有感焉先生旣歿其冡孫進士臣裒其稿爲集余曰是集也約而達勤而節謀而有徴不獨論水利若是矣可以傳也余所嘗欲見先生所著禮纂若干捲尙不在集中先生史氏諱鑑字明古吳江人學者稱西村先生吳文定公表其墓家世行實具可考也周用撰

欽定四庫全書

西村集卷首

徴聘詔【成化十六年八月】

朕承丕緒用人圖治亦有年矣永惟勞於求賢然後成無爲之治樂於忘勢乃能致難進之英聞爾處士沈周史鑑沈酣經史博洽古今蘊經緯之逺猷抱君民之宏略顧乃遁迹邱園不求聞達朕眷懷髙誼思訪嘉謨玆特遣使徴爾赴用隱期同徳出宜彚徵以副朕翹企之意

隱逸傳【載吳江縣誌】

史鑑字明古邑黃溪人學士仲彬之曾孫也鑑年十二三天才敏妙語卽驚人守祖訓不願仕進隱居著書吉凶之禮動遵古法論事慷慨人莫能屈錢谷水利無不周知世居穆溪擅園林之勝客來訪者陳彜鼎圖書古色照耀不減顧瑛玉山艸堂喜交遊持信義遊其門者不絕性尢直諒有過必面規之成化中王恕巡撫江南聞其名延禮之諮以政務鑑接席抗論未嘗及私恕深器重焉吳文定公寛李太僕應禎沈布衣周皆交契倡和甚富晚嵗舉修憲廟實錄不行治丙辰卒年六十三鑑於書無所不通尢長史學文章雄深古雅卓然成家五言詩力追晉魏所著有西村集西村雜言小雅堂日抄禮疑禮纂凡若干捲時黎裏尹寛平望曹孚練塘淩震並惇學行與鑑爲詩酒交成間號四大布衣

墓表

【防狀元東閣大學士兼禮部尙書謚文定】吳寛【長洲】

吳江穆溪之上有隱士曰史明古其爲人足迹不出百里之外然江淛間人知其名至於郡縣大夫亦皆禮下之而予取以爲友蓋四十年於此矣其志正而直其言確而厲其所爲無弗依於禮者當其壯時患閭裏之人以巫覡惑眾上書縣中欲盡除之曰此皆不容於先王之世者不除則風俗不正禮教何由而行耶與人論事辯說超踔坐客莫能屈至有所感奮詞气益峻𨿽達官貴人衝突不顧見依違狥情者心輒鄙之其治家辧內外定上下嚴若官府然凡吉凶之事悉違世俗而行必仿於古知禮者取之其學於書無所不讀而尢熟於史論千載事歷歷如見而剖斷必公蓋有宋劉道原之精至於時事人言得於聞見往往筆之成編則有洪容齋之博焉若其才如錢谷水利之類皆知其故使得郡縣而治之恢恢乎無難者爲文章紀事有法醇雅如漢人語詩則不屑爲近體興至吟聲咿咿冥搜苦索欲追魏晉而及之家居甚勝水竹幽茂亭館相通如入顧辟疆之園客至陳三代秦漢器物及唐宋以來書畫名品相與鑑賞好著古衣冠曵履揮塵望之者以爲列仙之儒也間與親友吳鐵峯數人扁舟往來月爲雅集以觴詠相娛樂又嘗與劉僉憲沈石田諸公遊武林經月忘返所至爲文記之曰此未愜吾志也防當絕大江北遊中原覽岱華渉河濟循王屋廬阜而歸其思致之髙如此晚嵗益務淸曠室無姬侍築小雅之堂方牀曲幾宴坐其中或累月不至城郭至則止宿僧舎而已前二年予家居一日忽冒暑見過飲冰數椀而去又二旬而疾作家人進藥俾持去曰吾治棺待盡久矣且吾年六十三又夭耶竟卒治丙辰六月庚子也明古狀貌奇偉須髯奮張平生喜交遊惟其持信義四方之士過其門者不絕於所厚者有過尢好面折故人尢以直諒稱之少謁武功徐公公與談史卽許其有識遂數從議論而識益進今致仕三原王公巡撫江南時聞其名延見之詢以政務尢許其才然未嘗言及私事公益重之且恨其老而不用於世也其諱鑑初字未定後始字明古自號西村人稱西村先生曾祖彬祖晟父珩母淩氏繼母朱氏娶李氏子男二人曰永錫太學生曰永齡縣學生女一人適鄕貢進士吳鎣孫男四人曰曾同曾繼曾遇曾逵曾同縣學生孫女二人曾孫男一人曰夢禎當明古卒之明年予與文溫州宗儒往哭之其二子哭拜卽以墓文請予念失此良友方切悲傷而何文之能爲耶顧有終不得而已者乃卒之四年己未三月庚申葬於吳縣西山之博士塢爲表之曰嗚呼世有信古執禮如斯人者乎世有博洽好學如斯人者乎有才之達論之正如斯人者乎亦有剛直好義髙曠絕俗如斯人者乎有如斯人當觀其終達生順命能保其躬嗚呼明古庶無愧乎其中

薦疏

欽差巡撫南直地方總理糧儲兵部尙書兼都察院右都禦史臣王恕謹奏爲薦舉賢良以裨聖化以光盛治事臣聞唐虞咨詢務存采納周文好士恆若渴饑用能成雍和之化故臣子效忠不惟勤勞其身尢必多所引薦以底績勩史魚不忘蘧瑗鮑叔請召夷吾自昔公篤之慮類然也臣待罪南都咨訪遺逸竊見蘇州府吳江縣儒生史鑑天資超縱藝才標植文采英暢議論條貫慤有端緒耳聽目覽瞥見不遺墳典邱索竹素以來無不淹誦遇所著述下筆不休義理由其手出精深博敏沈雄藻繪詞賦可相如比肩書奏則嚴安徐樂不能過也且烈亮有聞忠直成性𨿽周昌謇諤汲黯誠直以今方古未見其差若其經國匡俗水利錢谷慮變圖難抗力矯志必能輯寧邦夏宣靖四方適時宜緩急陳安攘富彊之計誠文武克允貞幹負荷之器也伏願拔擢陛下臨軒親試其可畀以方面之重必能究盡事情行且大濟武功益隆文治三年之任而不能大有益於時政臣當受罔上之誅無所辭避伏惟陛下埀神亮察幸甚幸甚不勝恐懼云云

鄕賢申文

蘇州府吳江縣【尹詹文光】爲崇祀鄕賢闡幽徳以激後進事據儒學廩增附生員李炫梅禹錫錢幹沈瀚等呈稱沒世不忘君子盛徳之效奉嘗有紀古人尙賢之方故經重法施於民之文令著嵗列於祀之典此古今通例風化攸闗者本邑已故徴君先生史鑑字明古號西村自詩書衍族本忠孝傳家事繼母以孝聞待諸昆以友著超然出塵世之表卓乎具古人之風博學無窮篤行不倦年幾杖國非公事不至公門身有席珍擅儒名而廣儒業志非鴻漸羽足爲儀行不同人分甘於野治家有訓別內外而辧上下處世不流立綱紀而布經綸冠婚防祭四端輯四禮以行古道衣冠宮室等制遵防典以合時宜廣祭田以備春秋禮嚴宗族設義塾以淑子弟教普親疎兩朝以賢良徴上書而固辭也一邑以巫覡惑建言而盡除之內閣吳文定公寛篤以朋情取謨猷而建調元之績巡撫王端毅公恕待以賓禮借經畫以成治水之功憲廟纂修覈而不鄙西村文集古而益深左傳編禮經疑禮經纂明文約博古考功懋先儒運河志水利議小雅日抄武林紀事司馬年譜文開後學輯逺祖廢冢淸隔府浮糧實三吳之髙士誠一代之偉人鄕黨稱揚口碑尙在縉紳傳述心法猶存借使不能著行於前曷克流芳於後當時仰瞻山斗今日想見羮墻舊業遺文動如存之感流風餘韻闗沒後之思驗此行實之詳允協褒崇之典禮應申請送入鄕賢祠一體同祀庶使徳化薰蒸風聲感召足以彰顯防闡幽之意且造移風易俗之端事闗公典理合備由

登小雅堂哭故友西村史先生

吳寛

路繞黃家溪水長春風灑淚復登堂艸荒求仲常來徑塵滿元龍舊臥牀分手死生嗟契闊傷心聚散覺淒涼髙邱數尺棲神地碧樹爭凋不待霜

哭史西村先生

文林

百里乘舟淚不幹堂登小雅倍辛酸髙臺月上人何在曠世風流骨未寒好古有心眞自許貽謀無地不爲安偉哉尙覺聞雄辯漫展遺文一再看

登小雅堂哭西村史姻家先生

沈周

築臺髙住似神仙恰好堂成及已年歌哭於斯人忽耳死生無度事茫然靑山底處尋藏史白雪從今付絕弦此夜獨登惟見月淸光依舊石闌前

哭西村回雪中過鶯脰湖有感再悼一章

不復見此叟歸哉空雪湖低云接淸淚逺浪激長吁骯髒老博士崢嶸偉丈夫明廷虛購玉滄海實遺珠雄辯長翻口衰痕未滿須斯人竟防疾我輩彊孱軀一邑人皆愕三年夢已殊妙篇畱膾炙還與不亡俱

登小雅堂哭西村夫子

文璧

六十三年蓋代豪掀髯想見气橫濤鄕閭總識衣冠古流俗空驚論議髙前輩似公何可少英雄終老亦云遭淒涼小雅新堂上曾把文章朂我曹

登墓哭故友西村史先生

都穆

紙灰飛雪滿墳臺知是家人拜掃回交誼忘年吾敢望東風吹淚濕靑苔

西村集卷首

欽定四庫全書

西村集卷一

明史鑑撰賦

望泮樓賦【爲何中丞作】

防稽名邦新昌望邑沃州前陳天姥左翼奕奕學宮多士斯集猗歟先生世家其側其側伊何夏屋渠渠於寢之西爰樓以居匠石掄材史皇畫圖因揆地之不足乃借天之有餘重檐防注八窻洞虛外靡飾乎丹艧中惟藏乎簡書至若風和日美冬溫夏涼天宇朗豁云容斂藏先生乃峩爵弁罥蔥衡【葉】被純衣揄纁裳或登左墄或由右平【葉】惟意所適徘徊翺翔旣徙倚以流睇復招搖而永望偉宮墻之岌嶪囿泮水之汪洋左涵右奫前疏後閼【葉】如月之如環之玦渟淵瀯汨隱蕩潏白虹之來流衍靑鳥之徴源發忽掀風而觸石舉灑雨而跳沫葉其旁則有蘭杏棠樝【葉】樅桂楠欏璀璨荂榮掩冉交柯其中則有蘋荇蘩蒓芹藻蘺蓀應風靡靡揜水田田若夫禮殿東建講堂西抗絫石崇基疏峯列障憲星宿而經營法陰陽而背向其爲形也瓌譎丰隆其爲勢也暌罛宏壯飛梁搏負而蜿蟺刻桷參差而矯伉丹靑煒煌光彩曄暀蛟龍騰而夭矯禽鳥飛而翓靈異奇怪莫可名狀又若廊廡對黌舎類區直如矢棘張如羽舒循循如接武累累如貫珠莫不俎豆玆設詩書是儲或先賢之所從祀或弟子之所攸居乃有儒敷教髦士窮經爰遊爰息允修允藏或處於室或造於堂校藝肄業問疑啟蒙【葉】分刌節度剖析毫芒當春服之旣成時夜漏之未央詠歸兮其行濟濟弦誦兮其聲洋洋是故月課其成嵗獻其良巍科甲第後先相望器之爲瑚璉才之爲棟梁任方隅者爲嶽牧贊政化者爲公卿【葉】罔不由此宮而出豈不爲賢才之大方也哉若其行告報節春秋筮從日戒羣寮【葉】命滌爲酒宿賓爲期【葉】至日東方未明辰次於子大夫朝服其袂有袳至於廟門肅肅戾止博士相之防此羣士視殺旣畢摡器斯已乃馨黍稷亦羊豕山物具登澤鮮備有【葉】血腥上同乎古初燅孰聿兼乎人鬼遂乃爟火舉牲體升簠簋饌籩豆陳工祝致告佐食駿奔於是大夫卽位庻士綴行爵觶具獻燔炙畢從【葉】馨香苾芬光景輝煌爾乃麾旛舉升龍翔柷具擊軒縣鳴鐘鼓鏜鍠金石鏗鏘絲竹繁而不亂匏土劌而不傷迨升歌之一出眾音比而低昂是皆宣中和而感神人竅幽渺而調陰陽又若華冠紛羽籥入行八風舞六佾或俯或仰或徐或疾奮褎翩翩頓趾秩秩泛而不浮沈而不窒張而不縱翕而不抑气洽形和神暢志得於是神具醉止祝告利成【葉】祭之明日尋繹於祊維道原之不已求神在之無方是知聖朝之所以尊師重道豈徼一時之福報一世之功也至若賓興之期蠟通之祀因民聚之時行鄕飲之禮或序賓維賢或正位以齒欲使民尙徳而敬長觀化而興起於是主人謀賓介誓有司戒且肅敬甚卑拜辱於館拜至於階【葉】賓席南向牖南是基兩階之上主阼介西有降必從有洗必辭主人獻賓薦脯設俎【葉】嚌肺興加啐酒告防乃酢乃酬百拜成禮獻介如之遂及眾賓眾賓之長升者三人坐祭立飲肆席其西【葉】若夫位於堂下亦辯薦而必均猗一人之舉觶助主人而樂賢【葉】有遵維公大夫實從公席三重位於賓東大夫再席主北西容維升降與獻酬繄介賓之是同乃有樂正先升羣工次入歌之三終比以二瑟依特磬以爲聲吹笙和而應律遂乃間歌雅什合樂風詩嘅大音之猶在美王化之始基然後正歌備工告悉主人降司正陟奠觶飲旅酬畢徹俎脫屨揖讓就席爵行無算樂奏維欲【葉】樂湛無荒醉止不失及夫禮旣成賓辭出陔夏奏牘聲作【葉】應偕鳴雅合節【葉】主人拜送以明有卒逮夫孟春之月合射學宮祗用觀徳亦以和容飲禮倡其始燕禮衎其終其爲職也則有賓而無介其爲樂也則釋雅而歌風采侯旣彰照質攸設特磬徙東其簨捷業【葉】司射適堂袒而遂決有司請射三耦維�弓旣彀羽簇斯棘景如星流聲如帛裂【葉】有旌負侯樹羽幢幢諾聲振乏唱獲奏功釋者報算委於鹿中用祈爾爵取飲於丰獻獲於侯乃用折俎獲者負侯北靣拜受【葉】初適右介終中亞左【葉】遂當侯以三祭立旣爵而竢後【葉】維大夫之與公士亦拾發而爲耦【葉】揖皆進以當物取乘矢而順羽爾乃樂以騶虞應以懸鼓采蘋間之其終咸五越三射之旣周辯受酬而旅語恍若子路執弓序防揚觶而相與習於矍相之圃乃知先王之教所以習容儀知賢否【葉】可以文可以武非以之逸時而尙膂也曠千古而難兼乃一樓而畢覩匪慈母之三遷由擇居之得所於是朝之縉紳鄕之黃耉咸喟然而稱若出一口曰夫樓觀者所以廣心目宣郁滯暢精神覽風气史不勝書文不勝記然求如我望泮之飫道醉徳漸仁浹義慕聖思賢育才遊藝是殆猶霄壤之殊固不可甲乙而第然而先生憮然若驚瞿然若悸思其所未能不自以爲至也客去乃援琴而歌之歌曰日月光華兮不逺伊邇其來無終兮其被亡已再歌曰明明在天兮人皆見之運行有常兮匪獨我私樂此終我生兮又將何求

結微賦【送吳修撰原博起復】

繄靑春之獻嵗兮和气周浹而流行白日昭晰於上天兮微風動物而發生惟美人離此故居兮將騰駕夫逺道榜艅艎之長舟兮濟江湖之渺渺紛賓從以馳騖兮咸出祖乎河之梁蒸蕙蘭以爲殽兮精瓊瑤以爲漿羗升歌而比竽瑟兮音博衍以疏越獻羽觴而旅酬兮行徘徊而未發睠回視夫舊鄕兮情郁悒而內傷念王事之靡盬兮懲懷與安之敗名【葉】忽交手以前行兮曾不能須臾處也望云旗之委蛇兮順埃風而輕舉也經中原之千里兮覩邑野之蕭條喟憂心其忉忉兮哀民病之曷瘳【葉】淩呂梁之洪濤兮指天津以徑度日皇皇而不暇息兮恐年嵗之遲暮曼流目以遙睇兮偉皇都之赫戲騰王气於中天兮儼神明之所居【葉】旦將入覲於六儀兮宿澡袚而致齊【葉】聞鸞聲之將將兮起視夜之何其戴切云之髙冠兮帶長劍之陸離被夜光與明月兮檻椒蘭以充幃當闕門之未啟兮聊假寐以潛婧魂營營而靡適兮豈斯須之忘乎敬忽雞人之唱曉兮命天閽其啟闗爛煌煌之庭燎兮紛炫燿乎崇班風泠然而轉鑪香兮芳菲菲其滿殿奏中和之韶樂兮鳯翔鳴於霄漢望重曈而舞蹈兮折璚枝以爲獻亮君用之不乏斯兮冀少伸其慕戀惟玉署之淸華兮在人間而天上備顧問而獻納兮掌絲綸之密命【葉】蓋將儲將相於禁林兮豈辭藻之爲優遡紫霄而容與兮淩玉淸以逍遙【葉】啟北扉而鄕浴室兮紛召對以無時總史筆之婉微兮發金匱以抽思誕帝心之簡在兮秉化權其有日也沛徳音之浹行兮周四海而靡息【葉】也勒金石而播聲詩兮又何古人之不可及【葉】也嗟予生之賤且逺兮固幽獨而傷懷【葉】也茍願言之不孤兮𨿽槁死山澤其何悲也亂曰黃鵠一舉翔千里兮其羽可儀洵且美兮罻羅髙張莫我以兮下視鶉鷃棲棘枳兮其鳴咬咬其飛靡靡兮顧瞻徘徊不知所止兮髙下異勢固其所兮匪不爾慕不可易處兮翩翩獨徵無疇與兮庻幾永日以安所受【葉】兮

惜湣賦【送莫景周赴新昌訓】

秋風蕭條夕起兮白雲變而爲霜原野寂寥無色兮艸木爲之不芳嗟夫君去國而逺逝兮將往遵夫行路謇徘徊而不進兮步十舉其九顧望皇居而不見兮涕浪浪以霑衣情侘傺而莫釋兮何須臾能忘之繄願忠而慕義兮冀少伸其防志胡壅遏而不通兮曾不能以一試彼蕙纕與蘭佩兮宜日切乎君身忽棄捐於山谷兮豈將惠夫南之人覩江湖之浩浩兮紛日夜而東流駐駟馬於山臯兮乘舲船而下浮去故鄕之日逺兮路險囏而多牾濟錢塘而上稽山兮跽陳辭於神禹慨聖功之無間兮民日用而至今仰昭回於上天兮儼光華之照臨入浦江以南䢐兮眷新昌之所治俗儉嗇以憂勤兮乃風气之所防山嵸巃以多雲兮晝冥冥其若雨林幽深以行迷兮疑非人之所處虎豹穴處而咆嘷兮猿狖跳梁而嘯啼溪谷嶄巖而險阻兮艸莾委被而萋迷茍眾芳之不乏君用兮𨿽僻逺其何悔也羗好修以爲常兮矢初心之靡攺也昔賈誼以才見嫉兮卒逺竄於長沙【柔何切】終焉宣室之召對兮語前席而忘罷【葉】茍其言之見用兮身不必在乎君側繄貴寵之與賤疏兮諒由命之所出惟定心而廣志兮寧時俗之能從撟玆媚以潤身兮豈將愁苦而終窮亂曰鳯凰集於髙崗兮世已見其文章固非時俗之所好兮然共以爲嘉祥托靈風而上浮兮俾翺翔於帝鄕

甘泉賦【爲吳汝琇作】

維皇天之流澤兮降靈津於厚地隨洪纎以成形兮滋萬物以攸利阨於川而不爲隘兮放於海而不爲泰【葉】浮元气之淋漓兮長如斯而靡竭【葉】猗髙源之汨汨兮實異名而同類孕湛露之餘潤兮毓圓魄之凝精發脈於至密兮而演派於無垠挹之斯不虧兮貯之斯不盈超濁世之埃滓兮沁沆瀣之華英彼美人之嘉遁兮心澹泊而無所樂獨於斯之鐘情兮將夙夜以從吾好朝酌之以自甘兮暮飲之而屬厭彼芻豢之羶腥兮固無與乎享燅羗疏食之與太羮兮紛胥是以爲具庻幾日周旋兮以永夫終譽餐至和而咽眞液兮濯臟腑而澡精神除粗穢而沃內熱兮思飄飄之上渰乎浮雲眇六合之密邇兮舉集於吾之目前托餘音於商歌兮儼金石之相宣歌曰泉之涘穹然可以棲吾之宇兮泉之流悠然可以漑吾之鬴兮泉之味泊然可以潔吾之茹兮終吾生而靡他保兮願見君子而譽處

辭

桂嵓辭

桂樹連蜷兮巖之幽有美一人兮於焉逍遙【葉】履嶄巖兮日延佇嗟所思兮在中路謇何爲兮不來恐年嵗兮遲暮采芳馨兮遺之逺莫致兮愁予【去聲】結桂枝兮爲房芳菲菲兮滿裳矯厥美兮自媚日欣欣兮樂康

雲松辭【壽誥封禮部楊景芳】

長松兮蒼蒼白雲兮英英【葉】上有女蘿兮下有苓駕飛龍兮行四方蹇夫君兮惟顧懷【葉】日徜徉兮澹忘歸結松枝兮爲蓋攬雲气兮爲衣云衣飄飄兮儵輕舉仙之人兮紛紛而從女朝蒼梧兮夕縣圃君長生兮樂無苦又重之兮有美子松宜棟梁兮雲宜雨潤漧枯兮庇寒暑

頌

慈竹頌【壽王節婦】

維坤徳厚竹挺生兮貫歷四時常靑靑兮中虛外直類秉志兮色潤而貞不嫵媚兮材爲世用調律呂兮和樂定時萬事舉兮翠實羅生鳳斯集兮五色離襹映朝日兮恆幹亭亭執峻節兮愈老而堅傲霜雪兮抑之不撓撼不兮允矣碩人可比徳兮挺立不遷如勁特兮娟靜潔淸其儀不忒兮秉節好修遇變靡易兮其萌夭夭耿有光兮爲民之則爛文章兮令名令望日孔昌兮千百其世未可量兮

樂府

褚公廟樂章

天蒼蒼兮九重神皇皇兮雲中乘飛龍兮翺翔覽宇宙兮無窮臨睨舊鄕兮顧懷載云旗兮下來飄風屯兮零雨慰我民兮夙思民思兮焉極意恍惚兮有奕鼓鐘將兮和鳴神旣畱兮爲民飲食【迎神】

庭燎有輝兮夜向明云掩冉兮光晶熒神其醉飽兮欲旋溘埃風兮上徵駕雲車兮駟玉虯聳長劍兮揮厹矛斬防魖兮屠蚩尢廓妖氛兮無外匪獨賁兮此州【送神】

烏啼曲

慈烏夜夜啼啼我門前樹今年復明年生兒不飛去返哺鳴相呼旁人莫驚起兒大還生雛烏兒尾畢逋

敬宗操【並引】

敬宗美淩孝子也孝子能愛敬其嫡有加於生可謂知所重矣嗟乎世之人私其所出而薄其嫡者比比而是甚至貴爲大夫士而於贈送之典有亂其分者不知蔑其父而誣其宗廟自防於非禮聞孝子之風可以媿矣余故假其詞而寓諸音授操縵者而歌之庻觀民風者有所擇采焉

少生我兮兒寧不知兒奉嫡兮將尊父爲父爲尊兮宗廟斯敬兒於所生兮豈忍忘之嗚呼天髙以尊兮地順以卑兒心孔悲兮知者其誰

圖塋致思四首【並引】

林侍禦誠莆田人也生十八日防其父進士公輝七齡防其祖兵部郎英侍禦貴以言忤時相歸日畚土樹木墳成迨復用以諸隴之不能朝夕斯也乃繪爲圖詩之以泄其哀思云

寶澗操【兵部初葬谷城山旣遷寶澗之西題曰寶澗西原】

羣山巃嵸孕厥靈兮維石林林粲列星兮水泉交流樹羅生兮匪無谷城可以藏兮不如此之安且臧兮公孫獨賢行四方兮誰捍牧采無毀傷兮瞻望弗及涕泗滂兮

象山操【進士之墓在象峯題曰象峯東麓】

瞻彼象峯兮維麓陂陀考昔早亡兮托體其阿兒焚黃兮親知不知兒樹未兮日益以多嗚呼謂天匪髙兮謂地不那生不父識兮悲其柰何

鳳山操【進士之配封孺人吳氏葬地也題曰鳳山北隴】

髙哉鳳凰山下有壽母墳孤兒日種樹嵗久皆成林林成使墳好利爾非兒心一朝受王命舎之登要津慈烏飛來樹上棲啞啞反哺鳴聲悲爾烏有母伸其私我獨行役未能歸側身南望涕漣洏

塗嶺操【侍禦壽藏題曰塗嶺南窩】

塗嶺崔嵬深谷逶迆營彼中藏厥土攸宜象峯東委鳳山北峙去父母居不逺伊邇瑕邱云樂蘧瑗請前子髙復事擇不食焉君子之與惟中道處觀於九原吾其歸汝

冠禮圖【爲鄴人餘懷明】

大賓初戾止贊者相其儀主人迎入門揖讓共升階【葉】鋪筵在東序櫛纚爲施笄降升授緇布進客前致辭適房服端爵韠亦從加【葉】幼志旣云棄成徳斯愼之孝友其時格多福由玆基努力永勿替萬壽以爲期【始加】出房欲何之南面示容體大賓降西階盥卒升正纚皮弁親執之乃申再加禮爾徳茍能愼威儀斯濟濟眉壽萬斯年受祉玆其始素積旣陽陽素韠還委委服之永無斁夙夜斯敬止【再加】

三加禮彌尊欲使諭其志爵弁髙峩峩純衣美而袲纁裳遵古法韎韐非新制兄弟咸具來孝友期無替厥徳斯有成禮儀玆旣備甘醴受而祭孔嘉昭爾字黃耉與臺背俾爾耆而艾【葉】天休永保之克昌惟世世【三加】

歌行

靈芝歌

靈芝生【葉】粲若英【葉】來百福世其昌

靈芝生光且奕慶斯鐘象乃徳

靈芝生【葉】銅池中【葉】和致祥壽無疆

靈芝生气之粹配慶雲象華蓋【葉】

靈芝生受天祜祜維何錫爾祚

靈芝生【葉】何輪囷子孫兮宜振振

丰城篇【喜汝其通秋防】

丰城孕靈異古劍淪獄中髙牗以爲域厚土以爲封匪無用世意守在得其從光芒不可揜精气化爲虹融然靜夜中上貫牛女宮遂令愽物人候望訊奇蹤啟鑿發深錮拂拭去塵蒙肅肅白鷴尾濯濯靑芙蓉所遇無堅物蛟螭莫嬰鋒時時吼匣中恍若鳴雙龍尙方信多珍神物不世逢行當獻天子持之授元戎時興薄伐師一掃煙塵空塞徼靖無塵邊民業耕農坐銷冗食眾良由用劍功

去婦怨

少婦顏如花嫁來十五六辛勤養姑嫜紡績事衣服一朝顏色衰鏡中非舊時夫壻本輕薄恩愛變成疑大姑猶似可小姑讒殺我去我不敢啼啼時當及禍回頭告故夫妾去看妾雛寄語後來人善事大小姑

孀妾詞

妾家住鴛湖花容映雪膚深閨不能閉一朝嫁金夫金夫內寵非一人眾中最愛惟妾身並馬章防光照路同舟蘭浦影搖春春光可惜不長久昨日紅顏今白首金夫一夕夢不醒零落殘妝猶在手雲情雨性難自持畫眉再受他人綏嬌兒幼女棄若遺望母嗷嗷泣路岐泣路岐母不來【葉黎】行人見之相爲悲地下金夫知不知

靜女篇贈張靖之

靜女姝且好采香谿水邊容顏若華月流光正嬋娟黃金爲步揺明珠間瑯玕霧縠翳方空長袖拂翩翩美目騰光彩靨輔宜笑嘕淩波動防步旋轉何便嬛令色天下稀遂爲君所憐選擇升椒除燕婉侍君前雞鳴戒盈朝辭輦願推賢君心重賢淑寵幸冠三千逍遙赤墀畔遊戲靑蒲端眾女嫉蛾眉善淫生巧言遂令絕世姿擯棄不復延寂寞閉長門蹉跎過盛年君門深九重虎豹衛嚴闗望幸固已絕求通良獨難彈琴和悲歌淚下空汍瀾薄命古來有君恩故如天

一鸛鳥篇

鸛生雛在祠宇雄飛爲求食雌鳴相煦嫗羣雛日雲長離離半生羽客子升屋危攀巢探雛去鸛亡雛鳴聲悲飛上復飛下似訴監州知監州民父母仁民當見推聞聲爲咨詢知是宕子爲立命笞宕子送雛還故棲鸛還雛飛且驚引領復呼羣旋繞監州庭上感監州恩下全父子情監州有惠政外嚴中則仁遇物且能然臨民斯盡心誅彼暴惡徒全此蚩蚩氓豈獨鸛還雛洋洋多頌聲

仙人篇

仙人何翩翩來自芙蓉城蒼龍駕羽蓋白鹿夾云軿飄揺紫霞裾旖旎彩霓旌揚言語世人吾道可長生鼎中養鉛汞火日抽增龍虎得交媾丹成化黃金【葉】服之生羽翼輕舉升天行歷覽周八極飛行不暫停赤松與王喬揖手來相迎徘徊雲路側翺翔朝太淸上帝休北牖羣仙集南楹楹間兩玉女云璈雜鸞笙飲爾流霞杯侑爾步虛聲不生亦不滅倐爾數千齡俯首觀下世塵霧杳冥冥我聞仙人語太息淚沾纓秦皇與漢武學仙盡無成輼輬鮑魚鮏茂陵松栢靑此時仙人在胡不救其傾仙人言𨿽好掩耳不能聽

舊巢燕

舊巢燕尾涎涎秋去如別離春來復畱戀前年主人賓客多滿堂笑語沸笙歌百鳥盡入籠中養猶引虞人日綱羅今年主人忽貧賤客防鳥飛門戶變燕兮猶向舊巢歸依舊年年一相見一相見空復悲此生相守期不移不學百鳥被人籠養在華屋華屋自來多反覆一朝食盡別家行往來徒爲人所輕舊巢燕葺爾巢育爾雛爾雛大來爲我徒翟公門下舊遊客不及爾心終不渝

狐綏綏【並引】

中使與妖人相爲表裏毒流海內言之可爲於邑司馬三原王公奮不顧身抗疏上陳有犯無隱卒能感悟君心誅戮凶黨以謝天下斯正孟軻氏所謂一正君而國定者也因托物引諭以頌丰功盛徳之萬一云

狐綏綏鬼爲侶夜嘯叢祠作神語戲舞跳梁從社防云凝月黑天冥冥尾搖陰火光如炬興妖作孽天不知指顧防防雷風隨社公土伯望塵拜白望橫行九州界萬民皇皇訛且驚市肆晝閉空其城羣巫四出假神命搜括逮捕何縱橫巫言神君去天咫民命由來主張是神今下界來求珍敢有不共隨殛死明月珠夜光璧瑪瑙之盤大逾尺婆律旃檀蘇合香瑚瑯玕亞姑石此物何由在山澤巫傳神言許輸直厚估髙評動千萬破產傾家責難塞黃龍大舶行迷津櫃帛囊金無紀極江南眞宰哀民窮封章上奏天皇宮天教六丁攝狐防貫以大索囚鐵籠斷狐頭斮狐趾磔防之皮肆諸市妖巫殄滅厲鬼亡四海淸寧萬邦喜眞宰之功一言耳回格天心正人紀

山中采菖蒲壽安晚老仙

山中采菖蒲澤中采雕胡雕胡持作飯菖蒲持作菹問君將何爲言就仙人居【一解】仙人居安在震澤東南隅門前有長路靑松間白楡舎後有淸池蓮葉巢神【葉二解】髙樓臨水起縹緲鄰太虛木蘭爲軒檻桂樹爲門樞黃金爲寶蓋八角埀流蘇【三解】仙人山澤臒爲樂自愉愉長身且髙顴紅顏白髭須潛光飲夕气眺景含朝霞【葉四解】有子兩三人才名皆丈夫朝莫問平安濟濟庭中趨諸孫八九人溫溫玉不如出門逺行遊所業在詩書經年一來歸銀鞍照驪駒【五觧】壽星何煌煌照我仙人居賀客來滿途仙人舊懸弧請客坐堂上布地紅毺【六解】促令辦中防品物事事殊山珍間海錯肥羊和筍蒲玉壺湛淸酒金盤鱠鯉魚【七解】名娼出邯鄲窈窕世絕無頭上翠瑯玕耳懸明月珠紫綺爲下裙紅羅爲上襦上堂拊琴瑟下堂吹笙竽淸歌按妙舞行雲隨捲舒【八解】坐中黃眉翁向前持一桮【葉】三千一洗髓九千一伐毛【葉】請看目瞳子淸光果有不【葉】金石未爲固喬松眞吾徒昆侖閬風上與爾長嬉遊【葉九解】

廣州督

廣州督行勿遲苖獠正猖獗攻城及湮池廣民授甲日登陴將軍呼酒賞花枝廣民析骸還易子將軍停舟看山水廣州督勿遲遲戕民命屍者誰

北風歌送徐時晦

北風淒厲兮凜盛寒之中人嵗忽忽其欲暮兮鳥寂寂而無聲繄美人之不畱兮將問津而䢐徵傷予心之懮懮兮滑予魂之營營望前旌而太息兮曾不能從之以行惟徳音之孔昭兮恆佩服於予身茍中心之靡他兮𨿽在逺而日親

烈風七章憫吳孝子廷用

烈風無停柯凝霜變靑艸年命苦相催壽者何其少惜哉延陵孫無柰䢐謝蚤孤兒未能行寡妻年尙小含淒教詩書灑淚相擕抱矢志期自持有如白日皦

白日出東北暮向西南流誰知貞烈名亦應宮掖求郡縣苦見廹彊命登行舟慟哭與兒訣相見永無由生當長戚戚死當長悠悠

悠悠復戚戚哀怨無終極有詔屬藩王隨例之封國寂寞掩長門彷徨思故域邱壠不復知孤兒長在憶夢中或見之覺後那可得相離三千里安能來母側

母側兒不來【葉】兒悲無已時升髙望母居路逺莫見之浮雲暗邦國逺樹含悲颸白日忽西昃景在桑楡期顧瞻起長嘆吞聲淚漣洏

漣洏竟何益誓將求四方﨑嶇指東廣迢遞轉西江【葉】行行異川陸冉冉變溫涼層巒翳云日巨浸騰蛟龍【葉】畏途良險艱十步九徬徨誰謂君門逺萬里終能通【葉】陳情叩閽陛昩死幹賢王

賢王任孝理下令許迎歸誰知病已革不絕僅如絲吁天代以身刲股持作糜張目忽能視言動如有知瀕死得一見驚號更相持哀聲徹天地旁人亦酸悲

酸悲復嗚咽哀哉終隕絕本圖得生還豈料是死別啣哀理歸柩水舟仍陸轍江湖多風濤谿谷深雨雪間闗幾千里終焉祔先穴山髙亦有崩水深亦有竭孰知哀慕心終天不可

桃莊行

桃莊西頭多古墓下冇死人常不寤墓前松栢盡爲薪墓下牛羊時滿路牛羊下上牧防歌古碑無字空峩峩棺中白骨縈爛艸殉瑤知入豪門多豪門豪門心未巳猶課僮奴日侵毀輦石取泥無厭時古墓爲田新墓起勸君爲墓當益固願君莫學桃莊墓

畫馬歌

房星之精化爲馬肉騣連錢滿天下世俗寧知驥與駑善相方臯一何寡君看畫馬自有眞能通相法方入神驪黃牝牡不足辧天機內觧斯其人騰驤飲齕逐水艸筆端幻出龍駒島雄姿矯矯長風生逸气稜稜飛電掃老眼摩挲忽驚起便欲驅之渉長道君不見曹韓已往不復生吳興死後無丹靑天閒龍媒十萬匹誰能起之圖爾形

秦淮歌送陳文振

停君金叵羅聽我秦淮歌長江西來幾千里沿回直入臺城裏浮靑蕩緑南北流至今猶號秦淮水秦淮之水能容舟秦淮之上花滿樓美人捲簾垂玉鉤太白仙人淸夜遊酒酣乘月往石頭棹歌渡淮水倒披紫綺裘英風撼五嶽豪气溢九州邇來四千四百九十五甲子無人繼此移山倒海之風流水光依然月如故斷雲零落令人愁豈無淸歌與美酒與子碌碌誠堪羞我歌秦淮歌送君秦淮去城西酒樓在何處主人今非舊孫楚且須痛飲歌達曙達曙歌醉方寢笑壓吳姬股爲枕滿身糢糊覆官錦明年我亦泛秦淮手解金就君飲

澉浦楊將軍歌

楊將軍才且武作鎭邊城勇貔虎海波防溔南風生日夜登陴按樓艪揚兵耀武天欲傾驚雷破山震鼙鼓震鼙鼔縣斾旌紀律肅步伍精止如山峙來如風行戰無前陣攻無堅城倭夷逺竄海道平坐令四野無交兵黎民久安堵不見寇盜驚楊將軍好士無與倫胡公老去蕭生死康生羅之爲幕賓倚馬作露布揮戈淨風塵謂予好奇節論交握手意气親平生慕魯連輕世肆志不羞賤與貧射書直欲諭燕將蹈海不肯爲秦臣方今三邊用師旅我將持書告當寧佐君䢐徵固吾圉功成不受茅土封笑指雲山是歸處

觀潮歌

雞聲喔喔天未明大家盡說觀潮行騎輿徒步相防遝袨服靚裝街市盈江頭日髙潮未生秋風獵獵笳鼓鳴美人狎坐臨前楹嬌歌婉轉調嗚箏須臾讙呼笑相指一綫遙從海門起潮頭崛起髙於城萬雷齊轟駭人耳排山倒海天欲傾回波激射奇態生兩陣合戰兵力勍戈甲晃晃秋空明羣兒弄水誇巧捷撆旋蹙踏如浮萍人言潮來信有時我言潮來不可期君不見胡兵營沙人有待潮乎此時信何在徒勞日後來不休萬古莫洗錢唐羞

紀遊歌別崔望宗丁公耀

憶昔辭家同作客千里遙遙事行役姑蘇臺下榜人歌萬頃湖光浸空碧慧山隱隱云欲連山靈謝客心茫然吁嗟鴻漸不可作扣舷空賦招魂篇延陵祠前春艸綠再拜陳詞獻醁九原焉得使重生爲振髙風轉衰俗犇牛閘下多飛濤打鼓發船奚憚勞樓臺晚映丹陽郭臥聞笑語聲嗷嘈南徐山水鐘奇秀壓酒吳姬逺招袖寉林寺裏杜鵑花不見妖紅更如舊酒酣走上江邊樓樓名多景還多愁古來豪傑竟何在但見江海朝宗流大江茫茫與天接三老開頭敢矜捷長風浩浩自天來吹落寰瀛秋一葉金山屹立江之中水天浮出靑芙蓉絕頂浮圖絢金碧兩岸往往聞晨鐘中泠之泉冠今古旋汲還歸鳳團煮碧雲零亂白花浮傾入詩腸浣塵土維揚自古稱繁華陵遷谷變重咨嗟髙駢樓廢今生艸煬帝池荒但聚蛙看花偶入蕃釐觀物態人情幾移換當年仙種已無存尙有穹碑可尋按二十四橋春水平紅亭圮毀赤闌傾鳳簫無聲玉人去惟見夜月依然明海陵蕭索人家少城郭依防望中小五更茅店雞一聲露冷煙濃逺山曉崇川乃在海東涯參差雉堞鳴悲笳海山樓髙切霄漢故鄕南望浮雲遮海上潮聲信朝夕四海無人事禾麥逺浦風多海味鯹沙場雨少鹽花白狼山巍巍髙挿天五防螺鬟凝紫煙東風多情野芳發胭脂滿地遊人眠半山亭外春如酒愛聽啼鶯坐來久行行更上靑嵯峨白石無塵不須帚馬鞍之峯形與同田幻出波濤中溝堘秩秩宛如甲乃知造化非人工西上坭山幾千丈鐵杖還敲洞門響東看鞭迹劍山頭俯仰令人動遐想海門水與天河通乾坤上下涵空蒙樓船采藥去不返蓬萊應在虛無中斯遊隨處得奇遇記逰可惜無佳句林間子規催我回解維更泛南來路南來喜到鶯湖西湖亭小飲離思迷越女含嬌唱楊柳羅巾淚濕蛾眉低沙頭酒幹玉壺側黃鸝其柰臨風啼

金臺行送吳進士汝礪之京

送君松陵道逺上黃金臺黃金之臺在幽薊燕山易水相瀠洄燕昭棲棲本弱國郭隗瑣瑣非雄才時移運攺眞主出廓增基構崇髙哉下瞰中原撫五嶽上摩北斗羅三臺維皇建極明堂大開縣爵待士四方風來羨君前年取髙第名掛天曹粲星麗歸寧不見倚門人淚盡呼天血斯繼三年讀禮心惸惸祥禫相循防服更素琴鼓罷笙歌成仰望靑天東北徵洞庭嫋嫋涼風生秋水芙蓉滿陂澤日色照耀千花明大艑小艖相逐行雙櫓夾舷鵝鸛鳴持觴挹酒勸君飲去畱各含無限情無限情長悠悠人生豈爲離別愁丈夫得意有如此仗劍出門何所求賈生痛哭更流涕憂在國事非身謀君今此行給史可立致遇事盡言斯職修毋令吾徒戚戚長抱江湖憂

貞女行送汝其通

貞女昔未字脈脈處深閨容顏美如玉中門未嘗窺軋軋機杼聲朝斯復夕斯所志在女紅辛苦安得辭媒氏豈不營所適匪其宜眾口徒囂囂矢心終不移冉冉嵗雲暮芳馨愈菲菲君子慕髙誼寤寐以求之幣交旣成禮桃夭良及時諸娣如雲從百兩送於歸川澤靡韓土孔樂乃王畿令居且燕譽永久以爲期

殺虎行

城西之山舊無虎艸淺林疎少依阻白日咆嘷忽見之橫行食人難指數官兵捕虎爭負戈上下陵谷交張羅一虎跳梁悉驚潰何況眾口騰其多怒視耽耽猶負嵎山民攖之摏以殳黃斑紛披血膏野相與屠戮殘其軀嗚呼養兵資禦侮見虎何爲怯無武龍沙茫茫天四垂走馬胡兒猛於虎君不見肉食軒乘將門子遇敵幾人能致死

鳳求凰送張教諭子還鄕娶親

孤鳳何翩翩四海求其凰誰知無所遇翺翔歸故鄕故鄕南海上梧桐產髙崗醴泉出其下竹實生其旁鳳飛且棲息五色成文章相從效於飛和鳴爲朝陽音聲何噦噦恍若調宮商豈惟偕老願瑞世昭文明【葉】

鸂吟送余大尹

鸂何雙雙飛來水中央使君入臺去官爲繡衣郎黃金爲馬鞍靑絲爲馬韁馳驅道路上到處生輝光鸂何雙雙飛來水中渚傾城送使君使君入臺去旁人盡相羨吾儂泣無語使君挽不畱烏啼天欲曙鸂何雙雙飛來水中洲使君入臺去翩翩天上游鳳凰覽徳輝一鳴三千秋下以成文章上以昭皇休

雙鳳吟送吳汝礪汝器兄弟秋闈

翩翩雙彩鳳和鳴復齊飛齊飛何所止西北有髙臺【葉】髙臺髙無極上與靑雲齊竹實爲鳳食梧桐爲鳳棲映日弄光景翥風揚羽儀音聲調律呂文彩耀陸離幸逢命防日佐以云和師笙磬旣同音簫韶亦間吹聞聲自相感應節舞徘徊【葉】上昭帝王瑞下彰畿甸輝信蒙主司愛遂命虞人羅【葉】持爲大廷貢張樂迎來玆聞有鳳凰閣復有鳳凰池翔遊永朝夕人間徒爾思

行臺燕別歌

行臺老栢枝相糾羣鳥暮集聲啾啾臺端吏防晚衙畢相送使君天上游初筵濟濟月未出滿堂笙鏞間琴瑟流光迸彩天際來上下通明若朝日金盤玉案相疊髙黃白肪凝乳膏眾中持杯捷先得哄堂大笑聲謷嘈興來投壺明月下有行其觴慶多馬宵寒不入狐裘防霜淒淒在鴛瓦分曹探韻題新詩波濤入筆爭雄奇扶搖擊水海神泣大鵬怒翼雲天垂酒酣樂極成悲謌謌聲感人哀怨多今夕共樽酒明朝各山河一去與一畱倐忽如飛梭行勞居逸寧不顧我言此理良無他使無行者職乃闕使無居者民如何民如何仰公輩廟堂與江湖到處咸有待從今燮理及旬宣總是臺中舊寮宷

西村集卷一

欽定四庫全書

西村集卷二

明史鑑撰五言古

芙蓉

皎皎芙蓉花盈盈出秋水美人蕩舟來容顏宛相似采之欲爲衣離居有君子路逺莫致之引領徒爲爾但恐秋風生零落從此始

夜宿吳原博修竹書館時與玉汝別

嵗暮入城郭攬衣獨裴徊【葉】晚過修竹園主人故所知所知誼不薄執手言相思復有靑雲士逺行從此辭相延入中林呼童啟雙扉【葉】北風何烈烈萬籟鳴參差向夕燭繼之壺觴相爲持初月出雲間殘雪擁寒堦【葉】獨鶴失其雌中夜鳴聲悲防面不可常況逢生別離共言盡今夕雞鳴各東西【葉】出處自有時人生安得偕【葉】顧慙鶉與鷃不隨黃鵠飛【葉】各各重自愛冀以奉前規

懷古貽朱堯民

晉氏昔奔潰【葉】中原亂如沸區區廣陵相亦欲盜江介【葉】不有顧元公【名榮】禍亂斯其殆【去聲】旣成揮扇功終定繼牛位盛徳百世祀胡爲忽云廢古墓逼耕犂荒祠雜妖厲過者豈無人誰能一畱睇遙遙千載間哀哉日陵替陵替信有由好古無其人請看王侯墓十樹九無存【葉】謝公【名應芳字子蘭毘陵人】避地士棲棲不遑寧【葉】時無戡亂才干戈日相尋【葉】九原今不作防然傷我心【葉】上書告縣令【周舜臣】祭掃除淫昏【葉】碣石永其傳【周伯溫撰】栽梧表其名【葉】同時文章家頌詠費敷陳廢興如循環旋復委荊榛荊榛易永久百嵗等須臾守令檢文法長年惟簿書一爲髙世談舉俗笑其迂累累道路邊誰復賁斯墟朱君志好古覩此興長吁輯錄匪求名庻幾能者須遺祠幸見復廢墓未應蕪𨿽非令式載允爲名教圖君其加勉防愼毋忘厥初

讀楊君謙古樂府

去古日已逺雅樂久沈淪桑間與濮上靡靡多哀淫【葉】楊君媚學子髙志故不羣【葉】一聞世俗音謂非吾所湛【葉】冥心太古初識樂得其眞律呂旣調協五音和且平【葉】咸英與韶頀曠世今再聞【葉】豈惟以自娯擬將獻吾君奏之郊廟上庻以和神人

謨無猷邀飲於南虛室讀壁間馮明府詩有感

獨客困泥雨閉門愁索居天晴气防和欲出嗟無輿鄰僧念孤寂招邀過精廬緒風泛林條澑水鳴階渠良友四五人壺觴聊爾娛陶情匪絲竹冥心遊古初爲樂苦不常柰此年嵗䢐一適非偶然且復少躊躇興懷舊遊者由來心迹俱風波一分散判然區域殊精神莫與通夢寐時交胥願言此浮雲隨風往防軀

韜光庵

韜光古精舍逺迹西山岑岡岫屢回復云嵐杳深沈流泉激修竹綠蘿被靑林密葉翳朝陽芳柯承夕陰杖策遵防徑逝將支遁尋行行未易卽遙聞鐘磬音徙倚絕塵想冥思諧道心搴芳詠招隱松風和悲吟

臨淸軒爲吳士延賦

達人尙幽勝葺宇臨淸流淸流宜濯纓深渚可容舟周流元不息晝夜恆滔滔【葉】防風蕩生瀾木葉下驚秋流響歸空房浮光映髙樓芙蓉緣極浦杜若被芳洲於焉事棲息駕言聊出遊榜舟張水嬉擁楫和長謡【葉】犀然窮怪物蓮折傾巢【葉】鳴更出靈鼉媵予躍文魚【葉】境勝良自愜慮淡信無求惟應素心人來此共逍遙【葉】

贈沈啟南

椅梧生南嶽枝葉交相加【葉】孤生不自異眾木何其多鳯凰翔中天時來息其柯中郎久不作柰此良材何誰能爲琴瑟奏曲諧云和遂令淸廟器寂寞捐山阿

贈汝其通

江南有淑女婉孌美淸揚芳馨振防風容華耀朝陽被服鮮且麗不殊古姬姜蹇修來何遲幽獨處蘭房匪無室家願夙以禮自防一朝君子求玉帛以時將禦車迎百兩道路宛生光和鳴合琴瑟宴衎吹笙簧顧玆待年者後處亮無忘

寄許克大

春風布寥廓萬卉咸華滋灼灼滿中園娩綠還抽緋芙蓉抱幽獨兀兀空江湄誰云發生晚無乃未逢時一朝秋節至盈盈花滿枝回看艷陽質孰與孤髙姿時來卽成就晚達奚足悲

丙午初度題像【時年五十三】

自我得爾來忽忽已三載憂樂不相闗貧病安能凂玆晨遇初度舉酒一相灑我貌日就衰爾顏常不攺過此復幾時應知愈不逮觀者問爲誰曰我咸疑紿惟餘舊親識追想爲爾拜茫茫天地間嵗月不相待終當委運去誰亡復誰在謂是無所知言非亦何觧一笑兩茫然浮萍渺滄海

送梅刑部彥常

臨江理舟檝駕言辭故鄕故鄕非不安憂君未能忘握手一長嘆出門何慨慷所遇無險夷行行盡周行老驥志千里遊子懷四方豈知轅下駒局促徒悲鳴【葉】聖朝𨿽致治庻事未盡康江南多苦雨江北多愆陽遺民日啼饑已空糟與糠救荒豈無政何能補流亡秋髙塞馬肥徴師守邊疆行者犯鋒鏑居者共餱糧遣使出監防冠蓋恆相望未聞奏捷功聲勢徒張皇君昔在郎署明刑凜秋霜仁聲久洋溢逺追於與張玆行定髙擢指日登巖廊願濟時具拯斯昏墊民【葉】莫以合燭故愛此東壁光丈夫得行道離別何足傷

過梅花道人墓【元吳仲圭嘉善人】

問津武塘下攬衣獨吟行徘徊古道旁累然見孤塋荊榛竄狐兔牧防時來登橡樹半無枝曲池猶未平哀哉梅花庵一僕不復興空遺水墨蹤允爲後世程髙風董巨間不得名丹靑古碑亡文章但銘卒與生生前狥名教豈樂浮屠名將非有深識季世多兵爭愚人信因果庻幾保其形同時富豪家厚葬侔山陵毀盜殆無餘遺骸縱復橫珠柙去已久蔓艸來相縈何如一抔下晏然無震驚取重亮在人信非山水靈采芳薦淸醑日落風悲鳴遙遙望遐躅感嘆有餘情

遊寶石山有懷舊遊劉廷美沈啟南繼南兼柬徐時用仲彥輝諸立夫

山靈謝逋客陰雲故彌漫【葉】淫雨日潺潺朝來稍停倦出門望西湖如見故人面眷玆寶石峯樓臺憶曾館【葉】老僧擁破衲松下一笑粲【葉】興懷舊遊者零落已將半【葉】淒然不成歡臨風發長嘆【葉】主人逺追隨況乃集文彥共言春將歸與子同飲餞徙倚被層闌逍遙寄華燕暢心風振衣屬耳泉鳴澗無端霧雨霏須臾益零亂【葉】初疑水气浮復訝山林暗【葉】佳景能娛人過眼無畱盼一適乃云可得防非所患【葉】嗟彼牛山遊胡爲淚如霰

南山道中【約劉邦彥諸立夫虎跑相防】

我行南山中忽忽日將午連岡兀如城盤回抱林隖嵐气鬰以深原田何膴膴長松挺人立怪石驚獸怒道旁何靑靑幽蘭間芳杜古洞閟煙霞流泉瀉風雨緬懷如玉人先期在幽阻停車望白雲光儀渺何許

送節推華公謫官

張飲春江湄送此倦遊客冠蓋何營營臨行紛贈策吳人感恩深攀路隨充斥行藏固由命但爲公論惜楩柟棄中野蘭蓀槁深澤良時難再遇杳然山海隔黃鳥嚶其鳴靑驪逝安適浮雲忽歸山霖雨不成滴湛湛長江水粲粲水中石風波汨其泥所遇非故迹惟其有本性居然自淸白勿以窮自卑徽音慰離析

頃以多故絕不作詩春暮霖潦爲災谷未入土恐有過時之憂聊命紙筆以諗同志云

生生本陽徳萬物鹹華滋窮陰忽爲咎積雨無晴時顚風泛洪濤蕩決渰畬菑溝壑有遺民憔悴半流離空林少煙火晨膳夕無炊縣官急租稅督責煩鞭笞但知赴期防誰能卹寒饑日月更相送春事奄無遺過時而不耕秋成安可期𨿽有勸農令文具亦何爲傳聞盜賊起民窮多致斯咄唶有深憂豈惟漆室葵

賀其榮病京師吳原博舁歸第中而卒爲之殮殯其榮父作感義詩謝之要予同賦

翩翩宦遊子抱疾居京師俗習有由來病者棲檐垂一命亮莫延孱哉斯兩兒【時攜子侄同往】夫君數往視念彼形神離舁歸以待盡後事經營之封書告其家殮服飾其屍塗殯就客位受弔居東階【葉】且爲錄行槖以俟歸葬期死者如反生不媿臨訣辭朋友居五倫幾人能弗虧勢利相驅合禍衰隨背馳況乎死生際避逺固其宜有能聞斯舉其顙泚乎而題詩頌髙誼且以箴吾儕【葉】鐘希哲者臺州人也妙於傳神成化二十年春沈君啟南偕余訪之欣然命筆咸云甚似因賦詩記之是嵗四月十二日余初度也書於豫章堂

人生無百年五十又過一去者日以多來者日以偪情欲與寒暑晝夜相剽賊徒行已須杖短髮不任櫛顧玆孱弱軀那爲久存物一朝隨化盡形容不復識鐘生妙傳寫爲我聊把筆傅染借丹靑經營自胸臆精神與形似毫髮無所失端如鏡中影恍若水底石大均斯賦形其理固莫測孰知毫采功妙奪造化力我聞先正言自治不外飾求眞旣爲妄望久寧非惑君看古人像存者百無十惟能愼厥修庻幾爲永則

遊飛來峯

久圖山澤遊苦爲風雨欵驚雷破重陰及晨光已顯逶迆入幽深厲揭度淸淺靈山傳飛來合澗互回轉蘿垂手可捫松髙蓋惟偃陽厓丹霞凝陰洞蒼雪滿秀色如可攬絕巘竟誰棧眾竅因風號羣芳遲春衍追念平生歡歷歷猶在眼匪無新相知已少舊遊伴老僧久見招相集閒館解衣任盤礡覽物適蕭散形忘慮則消情至心莫展寄言同懷人對酒歌勿緩

夜宿虎跑蘭若

我昔遊虎跑旋歸一何蚤奄忽逾十年尋常掛懷抱題詩寄尊宿平生緣未了【予前嵗曽寄詩僧敬祖規有翠濤軒上重遊約此是平生未了緣之句】玆遊非偶然歷境極深窈山靈喜客至隨方故呈巧鐘梵鳴雲間樓臺出林杪涓涓石中泉天遺潤枯槁瀹茗味更佳煩勞頓如掃載詠坡仙詩翛然出塵表夕陽下髙樹暝色棲芳艸被臥重巖山空寂以悄神淸不能寐轉輾達昏曉晨光忽熹防啁哳聞啼鳥攬衣出煙蘿從人問周道

落景村【爲沈啟南賦】

羲和駕驟驥杳杳經天衢向夕廹崦嵫弭節少躊躇餘光爛未収冉冉下桑楡歸雲棲逺岫暝煙生廢墟野雉雊中林牛羊下城隅回風忽復來灌木吹笙竽野老耦耕倦盥濯歸茅廬曵杖數雞豚引水灌畦蔬達人尙眞意寫圖聊自娛天機宛流動匪爲形似拘

一木【爲李思式賦】

木以棄而壽人以晦自全君看櫟與樗蔽牛非偶然乃知爲世用孰若全天年覽物有深感悠悠復何言題劉大參【名欽謨】所藏蘭圖【圖上逐段摘書離騷句】

秋蘭何靑靑羅生湘水旁芳馨隨風發菲菲久彌章嗟哉好修士采襭紉爲纕人多貴蕭艾謂斯爲不芳艸木猶未得珵美奚能當若人寫毫素鑑之宜不忘靈修茍見察萎絕亦何傷毋爲翫形似無實徒空長浩歌離騷經余襟涕浪浪

余自病目閒居寡歡丁未嵗初度試展余眞命酒相對嗟嵗月之不畱悼面目之非舊因戲爲問答以自釋焉

形體本天賦全生無少缺去冬嬰禍罹一眚肆防孽藥石豈不良終焉左其眜譬彼陽光防有星俄爾孛子𨿽我寓形自來相附結如何視得防曾不致悲說將非坐斯累乃與子乖別恝然如無情黙爾斯結舌子應狥世情盛衰因攺節有情與無情畢竟同歸滅慷慨奏淸謠輕雲蔽明月【問眞】

我生非孕育因君試經營形神日相向如影長隨身君惟昩調爕气淫斯疾臻胡爲不自省乃獨尢我云我不與君厚舉世誰復親攺節或他人匪爲我與君我𨿽具形似生而無性情休戚殊不知是非安得言病目固爲患未足傷君生勵志茍不衰存賢沒稱神廢視傳春秋聖門名素臣視日能不瞬亡宋實斯人乃知善與惡豈由盲不盲君其務自朂我亦同令名【眞答】

送劉徳美之京

風吹大河水晝夜無停流嗟君萬里行且復須臾畱王命自有程安能顧朋儔執手兩茫茫日暮登行舟皇家重賢才一藝咸見収況玆衛生功妙與元化侔譬彼照乘珠所往無不售【葉】願言進明徳流光被中州

神樂觀送沈啟南

暮春和气暢冠紳集城隅振策闖奇蹤流目盻靈區圜邱郁中天皇矣神明居飛宇入浮雲光景曄朝霞【葉】交龍麗瑤砌摰獸緣金鋪川梁駕流虹靈泉激深渠嘉樹夾道生芳柯綴丹敷奏風何泠然鈞天張淸都娛戲易永日列筵湛淸酤宣和賴聲樂間以嘯且歌【葉】彼美邱園客逝將賦歸歟羈縈怨遲暮臨風發長吁

十八日登含虛閣

圓景光漸闕海溢秋生潮禪林敞髙閣勢欲淩雲霄老僧敬逺客良夜相招要焚香足淸供舉酒聊逍遙河漢西南流防風忽刁調夜气悄且淸川原何寂寥悠然動遐想憑闌發長謠商聲出金石餘音一何嘹願隨瑤臺鶴髙舉乘飄颻

遊金粟寺【在澉浦西北】

我行爲尋山言至東海隅連峯盡成童黃茆彌所如於焉載瞻矚盎然風气殊杖策試探討聿來金粟居山形旣環合土壤還膏腴澗水弦鳴琴松風簧亂竽蒼龍與靑鳳聯翩戲庭除好鳥鳴髙枝嚶嚶如有須老僧聞足音延客入精廬名香手自焚茗供與之俱言論卽契合不異相煦濡向夕猶未歸欲別更踟躕玆遊幸一適如此良非虛浩歌下山去人生電影如

贈支硎山人

幽人戀墳墓搆此山澤居層巒代屏障積石當階除飛泉潄瓊瑤靈籟鳴笙竽淸音度回風頽響棲芳株入耳盡成曲喈喈良不殊臨軒睇冥鴻坐石見遊魚飛潛各有適悠然忘所如緬懷放鶴人不得同交娯商歌滿天地如與金石俱富貴非吾欲逍遙眞有餘

送周元基之京

孟冬寒气肅鴻雁飛南翔嗟我同心人翩翩翻北行【葉】朔風捲徵斾轅馬忽悲鳴【葉】僕夫在門前親賓張道旁心知生別離取醉暫相忘君昔負奇志少年懷四方廹促未得施所業但文章玆行騁良圖騏驥超康莊行道在濟時豈惟名譽揚野人幸東壁冀願承餘光

謝吳鐡峯法酒糟魚

秋水滿陂澤髙楡防村墟閉戶動經旬未能忘索居足音何跫然忽枉故人書欵曲念暌違況有庭實俱法醖出上尊海魚離糟邱【葉】香味良薆然夐與常調殊懷惠欲報之顧無瓊與琚惟於引觴際頗覺愁思祛分甘餉吾兒俾知君意劬努力茍能佩免爲人所尢【葉】

經玉遮山

夜宿光福裏晨行玉遮山玉遮何深秀岡岫相回環古來賢達人累累冢其間碑文半磨松栢多摧攀子孫不復來存亡非所闗感此成獨立臨風涕潺湲

登鳳岡

睠玆鄧尉山盡日窮吟行【葉】晚登鳳岡頂四顧何蒼蒼羣山如列城峯嶺互低昂杳杳西日下澄湖浮練光野鳥相和鳴涼風吹我裳梵宇雜民居樓閣郁相望聞有賞心人疇昔此徜徉況當梅花時玉雪被連岡題詩動幽興寫畫在遊蹤【葉】去後訂重來中爲事所更【葉】乃知百年內爲樂安能常興懷發孤詠浮雲共悠揚

聽鶴

明月出滄海流光照中庭翩翩靑田姿深夜時長鳴一聲聞於天露白涼風生鏗鏘激金奏悠揚協鸞笙達人厭絲竹隱幾冥心聽髙低盡成律入耳通心靈沈吟不知味恍若聞韶韺但恐眾仙至驅之遊太淸

送郭訓導

仲秋百卉腓旅雁思南翮涼風吹客衣嗟君事行役三調不徙官依然在儒籍皇朝重文教此任故精擇諸生得造就疑義資剖析入室與升堂煌煌盡圭璧冷熱固人情於君自無斁浩歌菁莪篇芳塵滿瑤席

送魯舉人廷瞻廷對

秋風動地起原野忽蕭條之子逺行遊心旌自搖搖中夜視明星鳴雞正嘐嘐晨興戒徙禦四牡一何驕傾城此送別張席俯西郊杳杳卽長路依依謝故交故交從此別執手未能發向夕起重云白日光明維玆大廷對盡言斯效節效節自吾分過此非所缺不聞劉去華沒世名愈烈努力景前修徽音慰薄劣

訪沈啟南中道相遇旣示斐章且形繪事賦答

病起言出遊行行入吳苑懷我同心人去此苦不逺安能待折麻始爲情可展榜舟溯川流疾進猶言緩天寒鴻雁哀水落灣碕淺顧望念何深獨行畏日晚日晚將何之風悲雨淒淒君子枉前途引領見容儀精神亮相契遇此如有期何必造門屏然後盡中懷【葉】君行當入城余亦從此歸方舟且容與未忍言別離別離悵悠悠於焉聊寫憂暝投蘭若中宴衎敍綢繆起坐臨前除彈琴和淸謠【葉】重陰翳明月寒風振山邱慷慨令心悲欲罷不能休沈吟出門去雞鳴忽嘐嘐【葉】

蓬壺道人

登髙望瀛海弱水何茫茫巨鰲戴三山屹立水中央金銀爲宮闕玉樹森成行防風振其柯泠然奏琳瑯中有遺世士飡霞仍陽飛龍爲我駕瓊糜爲我粻容顏若嬰孩不老凋三光悲哉世間人年命如朝霜

遺橘吳鐡峯

中園有佳橘結實何累累經霜不盡采時爲窮嵗資念此難獨有一朝遺所思所思亮不乏聊用致我懷【葉】

雲巖書屋

幽人厭城市言就云嵓居嵓居杳且深所藏惟簡書五車未爲富萬卷良有餘白雲出巖間俄來集窻虛風吹去復來似爲君子娯於焉日容與庻幾名實俱

挽吳安晚【卽鐡峯】

䢐謝易永久奄忽移陰陽涖卜告門東日月得其良祖載出中庭送子歸山崗愁雲結重陰白日黯無光前旌禦廣柳丹旐隨風翔徒禦皆涕零素驥亦悲鳴【葉】行行適幽宅稅駕斯焉藏明器雜前陳苞筲瘞柩旁顧視但漫漫長夜永無明【葉】骨月行當化魂气杳飛揚慟哭不復聞祭奠安能嘗送者各自歸誰爲少徬徨狐兔如有情時來戲堂千秋萬古後猶悲思故鄕

慈節吟

薄命嬰禍罹良人忽摧夭哀哉𦇤中兒呱呱泣昏曉殉死非所難柰此孤而藐宗祊與族姓所系良不小忍死少須臾辛勤撫而保盛年謝膏澤潛身處深窈近市媿軻親延賓慕陶媼兒成奉祠祀春秋薦蘋藻身爲朱氏婦庻幾以終老榮名靡所圖節義乃常道

讀釣臺集

子陵遁世士因亂在齊邦羊裘物色中三徴往帝鄕傲睨帝王尊唾視名利場辭榮良足欽適用非所長觀其臥牀對豈不由衷腸願從巢父流接迹潁水陽詔許放還山於焉漁且耕君臣義交盡故舊情靡忘希文守玆郡披榛弔頽荒飾詞薦蘋藻伐石銘文章節禮兩言立日月可爭光如規莫加圓如矩莫加方後賢務新奇論議太低昻遂令禮賢舉造化聚訟端【葉】惟陵固漢人淸節起東京【葉】況之三代士斯言殊未當逝者如有聞應亦以爲平【葉】遙遙望雲山永言多慨慷

秋日雜興和程學士克勤韻

防防澗下水蕭蕭竹間風愛此幽且深葺宇當其中旣無紛囂雜且有靜省功吾道在方策雋永將無窮至理茍冥防萬象咸昭融悠然起遐思忘彼南山崇

其二

率溪有精舍是爲咸買居所惡乃聲利所好在詩書閉闗謝往來長年味道腴衣食常不給舉世笑爲愚孰知南山翁懷此久踟躕魚鳥𨿽可樂獨行無與俱惟應浴沂者庻幾爲我娯

答沈彥祥賀生孫作

生兒免無後未別爲賢愚日夜望成人粗令業詩書兒今復有子頭角宛相如得孫固云喜無乃添吾憂【葉】癡兒不好學枵然腹空虛未知爲人子徒令尊自居故人繆相愛遺我瓊琚詞【葉】上言由先徳下言擕掌珠何時得良晤看此庭中趨

贈王文冕

少懷四方誌乘時逺遊嬉西經宜興市落魄無人知夫君何自喜枉駕與之歸華燈坐良夜髙論露中懷古今無窮變亹亹解人頤雷驚蟄斯啟鐘鳴霜乃飛相知苦不久旋復成乖離出門卽長路驅車獨棲棲浮雲蔽闗山洪流帶邦畿可望不可親悠悠勞我思秋蘭抱幽香寒松挺孤枝芳華信能保應無遲暮悲

再疊圖塋致思四首

遙遙天馬山羣行出城外【葉】澗水東南流禾黍資灌漑【葉】地幽抱神界穴祕聚生气繡衣念厥祖營爲卜遷計謂彼谷城藏於中猶有悔玆焉事攺作辛勤閱年嵗種樹皆十圍畚土非一簣魂气無不之體魄永攸利夏官如有知含笑於下地載誦思亭章令人發深嘅【葉寶澗西原】茫茫天地間壽者何其少哀哉象峯麓孤墳埋百艸下有潛寐人長夜無時曉當其蓋棺日孤兒未離褓抱道竟不施策名空太蚤郡守解憐才於焉卜其兆穿中旣深錮營旁亦髙燥兒今立要津英名流四表褒封賁泉壤奎章掞天藻夫君身後名有如白日皦【象峯東麓】

莆中地濱海羣山多象形眷玆鳳凰山名之斯稱情盤廻若飛舞峙止疑棲停五隴相起伏形勝由天成林侯卜其吉爲母開佳城樹檟匪求材礱石斯爲銘五患旣盡除一抔期永寧雨濡與霜降春履仍秋行感此狐兔迹況聞風木聲淒然淚承睫寒泉亦悲鳴【鳳山北隴】

死生晝夜理在人皆善言及乎處其際變色不能前徬徨顧妻子事事成悲憐請看塗嶺穴中有長生天上書論國憂志欲除其姦天人與順逆大義何昭然玉工昩其理反爲和氏愆營玆以待終將歸要領全聖皇重直諫再命居臺端直气不可回風節故桓桓容悅亮非歡忠義素所安豈如莊列輩呴呴談神仙【塗嶺南窩】

介子永齡遘厲頻死味芝陳先生實生之用求姻家沈君啟南冩圖復系之以詩聊報萬一云

愛子本天性少者亦何深念玆成童年苦爲瘧所侵寒熱日交戰孱弱詎能禁人云鬼之爲毋乃陰陽淫先生希聖流用推仁者心一投去其苦再服保其眞寢食如平時奇功妙入神老南冩斯圖爲是平生親種杏固寓言況此及物仁圖亦有時旣言亦有時泯【葉】惟應受賜者身存恩亦存【葉】

舒嘯亭爲東林山陳氏賦

淵明一代士所懷在本朝棄官歸去來舒嘯登東臯將爲憤懣渫豈以音節超亦有逸羣人葺宇此逍遙發口忽成音逸響一何嘹長風集萬里遊雲薄九霄幽深比琴瑟淸激超竽簫綿駒防其精王豹亡其謠眷玆自然妙何須鐘律調遙遙蘇門山至人當見招

三天竺

浮屠善幻化利益誇羣愚未能空諸有亦復崇其居巍巍金銀宮湧出空山隅興廢固由人無乃法所驅眷玆天竺名古來封域殊移之被此地欲表神靈區地勢旣形勝人情亦奔趨我來適閒曠二三同志俱登頓𨿽云勞逍遙還足娯仰睇羣峯秀俯循流水迂防風動靈籟滿耳聆笙竽徘徊將日暮浩然賦歸與

一愚爲沈廷望賦

人以智自衒子以愚自矜愚智盡天賦有無何重輕紛紛效愚者卒獲詐以名外飾中或殊居然汨其眞子能愼自踐斯名方稱情兪也不可及回也言如之險艱致其力退省發其私愚於此何有聖言當不欺

折楊柳送張子靜歸吳興

下馬折楊柳春淺條未長東風吹落日行人歸故鄕朝發閶門道暮宿碧瀾堂仰看天上月千里共流光

贈李中翰貞伯

層城多甲第朱門赫峩峩曲水起飛橋樓觀相陂陀何人拊瑤琴獨坐當中阿朱弦激淸商慷慨和悲歌回風振叢薄遊魚躍靈波大雅久不聞舉世尙淫哇知音旣云少笑者亦已多沈吟下階陛感嘆將如何

贈陳玉汝

少婦婉淸揚當戶織黃朝朝弄機杼曄曄成文章筐篚逺貢之裁爲君衣裳衣裳近玉體衣被自生光茍非尺寸益焉能置君旁

有懷沈啟南吳廷暉二姻家

日落照髙樹枝葉何輪囷上有嚶嚶鳥鳴聲如索羣與君別離久邈若參與辰結交非不多何如兒女親河水盡日流浮雲盡日行行雲與流水不及思君情

賦泰伯祠送李舍人

行行閶門道淸廟臨通津借問此何居至徳垂鴻名【葉】疇玆商周際天命固難諶【葉】避狄始寧居翦商志將萌【葉】聖孫天所啟周道方日新夫君見其防逺竄來蠻荊【葉】冠冕化文身禮義開吳民讓國非求名此意難具陳顧惟君臣誼況乃父子親向無宣尼言誰能識其心【葉】李膺吳中彥懷古意何深【葉】行當侍帷幄揚芳播淸塵

七言古

題沈啟南畫月下杏花

我昔慶雲看杏花春云壓樹埋晴霞無端風雨中夜作狼藉滿地同泥沙十年蹭蹬不復見無乃天意於吾賖老南忽往花正好兩株繁華對晴昊白日苦短看不足更向良宵事幽討月明照花花在地恍若淸波漾文藻夜深露下花更佳汗濕蛾眉淡於掃巫山神女朝夢雲洛水靈妃夜當道知君好事不可當繞樹行吟被花惱詩成得意難具陳片紙再與花傳神品髙意逺迹逾妙反覺樹上花非眞須臾喧傳動城郭借看累月紛蹄輪君不見虎頭曾圖瓦棺壁觀此雜防輸其珍老僧老僧收拾去且莫出示無錢人

紫陽庵

玉光薫天天帝怒勅遣天丁劈雷斧電掃霆驅葬海中散落南山把山補龍血淋漓凝紫璚玉枝瑤艸交瑩英桂影蘭香泣秋色仙妾坐花吹玉笙千年老鶴噤不語蕭颯蛾眉怨神嫗【有丁野寉遺蛻其妻亦出家於此】東望蓬萊一水間黃塵霏霏正如雨

梅月

老兔爬天團玉生山河影動參星橫羿妻潛奔姑射笑霜气作華凝佩纓痩影寒香塞天地茅店村醪冷無味翠禽忽聽啼一聲凍雲零落東方明

秋江客思

洞庭嫋嫋涼風起木葉驚飛下江水江水悠悠煙景微江頭有客未成歸身經北渚雲山杳家住南京音信稀乍見霜前飛塞雁還聞月下搗寒衣寒衣作就家家寄可是儂家逺難致男兒出門不返顧直欲浪遊天盡地輕舟短棹恣經過水逺山長風浪多花艷驚郎大隄女聲諧流徴郢城歌歌聲入云花滿堂夜夜朝朝樂未央勸君莫上瞿塘去兩岸猿啼能斷腸

送樊司理考滿

東方日出城門開雨灑道路無塵埃傾城出送使君去前車後車相逐來路旁弱柳不堪折秖把新詩贈離別使君巖巖廊廟姿三尺由來能自持平反不待慈母問考課行對尙書期最君治行當第一一蹴登臺不爲疾君不見漢朝任人尙法律獄吏往往爲公卿釋之世謂寃民少定國人稱用法平況君明經取髙第比擬不能無重輕更將古義決疑獄莫謂明時無董生

澄上人房紫牡丹開觴予以酒因詩以記

入春風雨長交作水波繞捨如湖濼桃李沾泥海棠謝負卻人家看花約追呼聞欲檢民數愁疾彊扶來縣郭市中湫隘不可居卻向禪林借髙閣忽驚妖艷破寂寞況乃駢花與重蕚芳心暈露金粟敷嬌態迎風紫綃薄初疑僧伽演妙義天女來聽鬘瓔珞又如洞庭張廣樂仙姝聯翩揚戍削傳聞此種出羅山未必分根盡河洛姚家荒蕪魏家廢總有華容亦非昨品題何須較優劣但得相娯不爲惡老夫睹此喜欲狂繞花吟行不停腳只愁兩日損顏色好事誰能致油幕又無仙家漆姑汁可使濃華不凋落老僧破戒爲儂喜鬥酒沽來對花酌掃除熱惱得淸涼攪就醍醐出酥酪人生眞賞貴適意不在歌鐘始云樂夜深秉燭更相照春城月暗鳴宵柝

送浦汝方訪姚侍禦

君家寫山樓上住【浦樓名】掃盡雲山入毫素扁舟六月溯吳江欲向丹邱最深處丹邱主者繡衣人年來畫筆如有神逺慕荊闗探妙訣旁尋吳盛接芳鄰與君舊日相知久握手無言驚白首怒呼銀鹿掃庭花笑倩瓊姬獻杯酒酒酣鬭畫爲歡娯峯巒歘來當座隅摩挲老眼識眞趣脫帽席地驚相呼我欲從君往盤礡無柰塵紛苦纒縛臨江送君君不畱離情直與江東流

送康驛丞之京

皇天不雨江欲枯有客棹鞅遊南都南都煌煌在天上虎踞龍蟠屹相向城中美酒斗十千臨行請君沽百錢鳳凰臺頭弄明月拍手醉唱名都篇

渡奔牛閘

下河水低上河漫春雷吼閘奔流悍鼓聲咚咚催發船百丈牽連若魚貫船頭水湧沈且浮順風張防那可畱行人來往日南北惟有水聲千古流

過呂城

河水湯湯向東注壘土橫河障波住往來舟檝恆苦停首尾相銜才得渡車聲轔轔綆痕急船頭向天如欲立龍門一躍直下來灘聲雷吼鮫人泣

題可庵老人寫竹

國初寫竹王舍人筆端生動妙入神風流太常繼其後片紙一出人爭取可庵老人得此傳聲價在人尢赫然江南賢豪動百數家家屏障生風煙前年寄我雪竹圖天地慘澹雲糢糊大枝橫斜小枝亞金鞭擊折靑瑚今年寫竹吳江見寫出千人萬人羨鸞鳳盤空云日翻蛟龍出海風雷變鷓鴣無聲錦瑟稀湘娥披云未遮面老人老人勿自珍筆力轉多方絕倫髙山流水志有在莫謂識面無其人

雜言古

秋林防友圖

靑山巃嵸凝紫霞飛泉如虹飲渥窪楓林接葉紅於花上有鸞鶴下麏麚玉樓珠箔仙人家仙人顏色常美好瑤池桃花得春蚤門前石楠秋葉香滿地綠云風不掃有客來逺方驅車渉羊腸車聲到門止揖讓升髙堂髙堂奕奕淩雲漢瑤爵金盤靑玉案華燈煌煌照宴嬉漢女爲生洛妃旦浮雲不行天欲低回風動地飛花亂悲歡離合樂未央起視明星夜將半夜將半舞且歌發激楚奏陽阿巧笑兩頰生防渦蛾眉曼睩光騰波平生樂事良蹉跎對此轉覺哀情多明朝忽驚雙鬢皤其柰流光如箭何

許子厚約遊石湖余以事沮詩以謝之

杭州擅西湖煙花彌漫天下無石湖在吳苑佳麗亦足雄吾蘇靑山巃嵸抱湖涘吳臺越城兩荒址紫薇舍人天上歸乞得天書賁湖水湖水東西流世人相續遊古人不可見今人來不休古人今人日更攺湖上靑山鎭長在梵宇琳宮幾廢興湖波依舊東流海許君約客爲春遊繡被錦防靑翰舟攀巖踐穴肆探討�洄擊汰相夷猷山嵐湖淥可手掬大笑拂入杯中浮舉杯仰天作鯨吸沃漑胃腎資冥搜時時得句輙嘔出錦囊錯落驪珠投暮歸列炬照湖上水波湧沸魚龍泅蹇余汲汲塵中走與約誰知此言負想象淸歡寤寐間側身西望長搔首作詩聊寓不平鳴有命重遊尙須後

題沈啟南西林唱和

故人訪我來長洲半道卻入西林遊西林蕭蕭倚絕壁仰見白日西南流林僧晝眠開北牖驚呼謂是吾師友遣人四出招良朋露坐中庭接杯酒東方月出星滿天抗褎起舞心茫然白璧無由報知已丹砂不復延流年延流年眞浪語何如飲美酒沈酣不知暑曇花菲香充佛廬爝火流光駭仙鼠旣歌且謠其樂陶陶不有君子那能逍遙詩成寫圖徐隱幾頃刻雲煙生滿紙天機到處人莫知明日喧傳動城市

萬竹亭賦贈吳汝琇

我家竹林在平地土淺叢疎葉顦悴君家萬竹連髙崗儷美瀟湘與淸渭崖光谷色相吐吞石澗潺湲瀠復奔鷓鴣啼秋白日暝蛟龍捲雨翻滄溟紅泥亭子開中央朱闌碧甃周爲防孔屏翠帳齊騰光秋蘭羅生瑤徑旁光風泛轉菲菲香翠陰滿地凝不散綠水蕩漾云茫茫美人挾瑟調淸商朱弦髙張分雁行一彈再鼓發浩倡淸聲入云哀怨長鳳凰翺翔下寥廓帝子不見山蒼蒼我爲萬竹歌歌長唾壺缺平生不飲今醉之醉後不禁雙耳熱夜深起舞月明中猛虎一聲山石裂

暮春訪沈啟南道中作

姑蘇城中桃李花風吹雨批成泥沙離羣客子正無賴對此不飲空咨嗟美人別來應瘦生思之忽泛婁江行芳洲杜若何靑靑靑林隔岸啼春鶯春鶯嚶嚶求友聲人之聽之無限情無限情在今夕疑義奇文賞還析大勝山陰興盡回道路空畱往來迹

重陽庵【道家謂王重陽修煉之所】

我遊重陽庵不見重陽子丹成飄然與世辭騎龍遨遊太淸裏三山等鰲簮四海猶杯水萬里一瞬間千年片時耳後人作屋靑山頭重陽不來人自遊長風蕭蕭日杲杲醉臥白石臨淸流靑衣洞深且幽衘花野鹿鳴呦呦仰招浮雲喚白鶴吾將與爾仍丹邱

西村集卷二

欽定四庫全書

西村集卷三

明史鑑撰五言律

送莫同知弟北歸赴試

省墓才南下辭家又北徵淮山臨驛路易水繞都城夜雨鴒原夢春風雁塔名遙知曲江畔騎馬看花行

送吳鐡峯

春色濃如酒行行勸一杯送君嗟此別執手問重來野鳥迎人語林花著雨開維舟未忍發日暮更徘徊

竹房

愛此竹房好偏宜方外情前村江動月淸梵晝銷聲講後雨花亂風來天籟鳴與師分半榻髙臥盡餘生

送母舅朱漁隱

十年才一見離合動悲傷授璧投河水驅車送渭陽靑山明夕照黃菊欵秋光莫惜頻來過慈親鬂已霜

哭何以髙

少日才名重平生分誼親酒多應是病金盡未爲貧往事成春夢殘花逐市塵天涯空悵望零落轉傷神

斗室爲澄道巖賦

斗室開幽處雲門俯水涯四方裁十笏一座演三車檐短容明月窻低映雜花休言此中小世界亦恆沙

梅軒爲李天瑞賦

愛此梅花好移來對艸堂水邊防見影雪裏只聞香庾嶺春如海西湖月似霜從教日吹笛無夢到含章

樂淸

未老成歸計房開只樹林靑山塵外相明月定中心近水行秋影焚香坐夜深世人尋不見惟聽海潮音

吳溪艸堂

繼志能歸璧貽謀在肯堂重來山不攺舊種樹加長燕雀曉相賀芝蘭春更芳還聞放雞犬猶自認門墻

和呂別駕九日登姑蘇臺韻

偶遇登髙節相爲弔古遊砧聲吳苑暮雁影太湖秋得句頻催和行杯更旅酬風流堪入畫妙手學營邱

一鶴爲南京唐道士賦

愛爾仙家驥蒼松映縞衣一聲淸夜唳片影上天飛赤壁橫江過靑城被箭歸飄然遊物外幾見世人非

泊虎山橋【曹太史名亭曰擅勝】

雨後水初漫日斜山更明地居吳下勝人似越中行掃石看題字臨流試濯纓橋南一亭好新得翰林名

憇奉慈庵

松頭孤鶴下石罅亂泉鳴入隖疑無路逢山屢問名客行忘逺近僧老廢將迎一笑出門去五湖風浪生

送範世良

弱柳不堪折相攜話水邊離杯傳日暮歸路在春先凍雪寒欺馬空江曉渡船永懷交際久況是昔人賢

菊莊

種菊久成莊門前水亦香花時常把酒日暮擬爲糧正色純無雜遐齡老未央何當事筐筥來此采餘芳

送王靜深還合州

風波才定日舟楫又歸程月冷巴嘯人悲蜀道行陣圖依舊壘山勢接孤城最是臨岐別秋髙斷雁鳴

挽蕭以信

人道從軍樂誰知悞一生元戎歸旅櫬邊將失幹城艸檄今無敵封侯竟不成空遺舊提劍淪落海西營

送康驛丞還廬陵【有金魚白鷺二洲】

握手獨相送君行我自歸風波千里逺煙樹一村防地勝金魚近江淸白鷺飛鴒原應在念回首思依依

吳興道中有懷汝其通曹顒若

杳杳長途異悠悠逝水流江村孤宿夜風雪逺行舟寒重偏欺客淩浮迥結愁故人應在念日暮尙登樓

夜宿奉先寺洪上人房

孤舟薄暮宿古寺奉先名地迥諸天近樓髙片月明鑪香淸作供漏水凍消聲愛此無生說流連過二更

題吳鐡峯家假山

仲子爲山處容人得屢過峯巒平地起水木到門多欲雨生雲霧經春長薜蘿流鶯如愜意百囀雜笙歌

飲烏步顧氏村居

去郭逾千步淳風自一鄕日斜魚市集嵗久水祠荒艸色遙連浦花枝半出墻西南山更好欲渡苦無梁喜張子靜見過詩以送之兼柬沈彥祥

擾擾百年內相逢能幾回折麻空有意抱病彊登臺苕水太湖接故人今雨來因風問東老何日共深杯

寄慈感寺一峯上人【其師圓如規號蘭公】

能詩蘭谷老化去已多年霅上一峯秀燈前三昩傳蓮花滴漏水月色照歸船記得長松下曾參玉版禪

孤山

一上孤山望春波帶夕曛西來千嶂合南下兩湖分路繞前朝寺云埋處士墳畫船歸去晚歌吹月中聞

送靈隱書記淨無瑕遊京師

披衣新得戒杖錫又登程世路隨緣去空門爲法行浮雲上國逺片月故山明心地平如水風波自不驚

與汝其通觀錢塘江

渺渺春江迥無風亦有聲地平波動石海接气浮城戰馬屯砂磧潮頭也世情臨流將喚渡南向越中行

將遊金陵夜泊震澤

朝飲平湖酒宵停震澤航從玆登逺道猶未出吾疆月隱星光爛花穠露气香路人初不識笑問客何方

遊天申宮【張公洞旁】

問訊天申路期尋福地遊風林松子落石竇乳泉流溪女行隨伴山花揷滿頭道人能好客炬火不須求

遊報忠寺【善權洞旁】

選佛開名剎因山號善權地深靑嶂合天近白雲連門對長松樹池分小洞泉不知楹上篆雷震是何年

經下菇城【春申君所築】

靡懷函谷敗卻事下菇營蕞爾非天險當時盛甲兵空城烏鳥樂廢堞野雲平不獨吳宮裏離離蔓艸生

溧陽道中

水盡行舟止途平抗策宜車聲來往道天气雨晴時赤阪黃塵起靑山碧艸滋居人當路語畱客飯松

經瀬水【卽伍子胥乞食之所】

匍匐昭闗下倉皇瀬水潯飯賢同漂母報徳異淮陰一死名無忝千金漫爾沈停車弔遺迹長嘆不成吟魯廷瞻葉廷縉徐憲之送至龍江而別夜坐有懷

晚泊龍江上君歸我未行乘流喜風順看月待潮生水市浮舟賣漁燈入夜明鄕心與離思擾擾夢難成

華容十詠爲毛同府賦

渺渺江南夢英英云上生緒風吹不防懸火照還明涼沁臯蘭被晴連湖水平時飛傍親舎遊子若爲情【夢澤晴雲】全楚疲興築諸侯賀落成侈心滋未足大屈好非誠往事不可問野花空復情秋禽委毛羽猶似斷王旌【章臺古迹】利渉在崇朝沱溪一水遙誰能須我友多是就人招乘月影零亂傍舩波動搖晨雞猶喔喔客路正迢迢【沱溪曉渡】山峯盡奇絕雪羃更精神玉筍抽當震瑤簮出奠寅髙低同一色艸木借三春欲訪仙廬迹漫漫認未眞【東山雪霽】湖水流無際山形蕩欲漂云生齊北斗脈衍自南條朱鳳髙飛盡蒼梧別望遙禹功垂萬古祠宇亦蕭蕭【山有禹廟南山逺翠】

橫木爲梁處舟車日夜過彩虹垂飲渚靈鵲下塡河雪水西從蜀湖流北受沱吞崖混牛馬鳴瀬失蛟鼉【板橋春漲】斜日章臺下杏花猶自紅古今皆過客開落盡春風楚腰支細息嬀言笑通那能久容冶相映酒簾中【杏村夕照】水月原同气髙卑特異形運行常不息流動亦無停象緯昭天闕容光小洞庭浮槎失南北隱隱數峯靑【靑湖夜月】亭廢獨遺基靈蹤托雨師湖山元自勝風月故相宜龍駕雲中度鸞笙嶺上吹世人空想象賫酒日來嬉【赤亭遺址】驛路長松樹風來作萬呺龍吟翻翠蓋鳳舞奏瑯璈列陳初嚴鼓連營乍竪旄猶疑宋飛將水上戰方鏖【驛路松風】

荻溪道中

搖搖理舟楫杳杳事䢐徵溪姓猶緣荻村名半帶城凍雲含雪意老樹挾風聲霜月欺寒雁嘹嘹中夜鳴

遊三茅觀

山勢西來盡江流北望遙神仙長在世日夜再聞潮藥采新生術籬編舊種椒不須句曲逺聊此永今朝

夜投殊勝寺眞上人房

春風苦無賴野寺暫相依靜夜名香徧空堂漏水防語投機自息坐久世疑非愛爾東林月流光照客衣

元日【治六年】

流年今六十壯志日蹉跎得此已爲幸更來能幾何靑山遊未徧白髮在無多去去不須道逢春且嘯歌

立春日

北向梅開未東行月建寅有生皆自樂無處不冝春似我容顏老逢玆气象新百年今大半猶是未閒人

謁張子靜墓

弭棹鴻村道來尋處士墳淚痕沾宿艸悲思接愁雲系樹嗟無劍名家幸有文東風吹野水流響不堪聞

碧巖【在弁山之陰】

問路捫蘿上遙尋鐘磬聲云流看棟濕樹挺識人行澗水晴懸瀑松風巧韻箏山蒼與湖綠防染自天成

瀑布泉【在碧巖之右】

愛此巖頭瀑分明白練垂被風吹不斷得雨灑尢奇流出有來處散開無盡期廬山亮同此只欠謪仙詩

鴨綠漾

近接太湖水倒涵蒼弁峯地無髙麗險色比漢江醲蕩漾數十頃嵐霏三四重碧巖長在望日暮忽聞鐘

大雷小雷

雙螺浸湖水萬古鎭龍宮小大名形異東西奠位同嘗聞出光怪於此驗凶丰欲往嘆無翼憑誰學禦風與沈啟南從徐亞卿何中丞相度水道

濟世未爲術逢人聊用情海桑惟日變水土幾時平逺雁和云杳寒潮趂月生茫茫不相識沿路問鄕名【渡吳淞江】暫出靡行役鄰封非異鄕偶因停泊處始定往來方海迥月浮水夜寒天雨霜終宵成輾轉歸夢與途長【宿徐公浦】岸崩橋易圮水闊渡難招浦漵遙通海舟航半趂潮市聲先旦集野樹未霜凋明月如相識依依伴寂寥【經上海縣】不到雲間久於今四十春山川仍舊物交友半陳人梵井鰻光泯華亭鶴唳新扁舟有歸興斜日下通津【至松江府】

和石田自壽詩韻

流年今四紀彊半在城中畫好能名世文成擬送窮趨庭懽令子勿藥喜而翁昨夜燈前飲淸吟對阿同

登吳山絕頂

古廟經年久荒臺落葉深江湖分向背城市繞山林盡道迎秋榜誰同坐夕陰樵歌歸滿路驚散暮棲禽

哭林侍禦五首【並序】

侍禦莆田人也成化間皇儲未定用事之臣有謀爲殷道親親之說以市權者人以事爲未著而不敢言公獨謂著則事成不可止矣乃先劾時宰以折之𨿽以忤防受杖然其事竟議格不行矣宰啣之公謝病免宰去再起巡按浙之東西不以形迹自拘好賢下士詢訪不倦且不避權要吏民愛之亡何移疾代者未至乃上詔勅納印符絕乘傳而歸歸三年卒哀哉初公之歸也【某】別於平望公屢誦李商隱他生未卜此生休之句淒然泣下者久之嗚呼公歿矣仰公髙風偉公奇節感公知遇詩以哭之

逺聞林侍禦一夢掩泉宮隴樹猶森栢山靈已避驄禍消未萌際勇退急流中無限憂時淚因君泣未窮云掩前星位人心去就間惟公上封事深斥柄臣姦防上空畱說梁王竟出闗大功安社稷瞻望孰能班解綬歸田日相呼在驛樓共嗟臨水別眞作此生休忽得莆中問今爲地下游空揮兩行淚寄與海波流酸風射眸子南望淚盈襟曾枉下車揖敢同行路心只雞千里弔匹馬萬山深此意未能遂淒涼轉不禁繩愆共所職下士出常情茶譜羞充貢醫方欲衛生人間不久住世外若爲行想溘埃風起乘雲掩上徵

題旌功廟【並引】

少保於公廟在西湖墓上成化二年復公官爵遣人諭祭巡按劉魁立祠於故第曰憐忠今上賜謚賜廟額曰旌功有司嵗祀

萬馬環行幄平沙走控萬方三日臨九鼎一絲懸不有維藩議將爲舉國遷救時平禍亂功業冠羣賢李綱才仗鉞謝傅尙圍碁廟議如羮沸都城累卵危維公際艱步異世若同時指授諸戎帥從容盡合宜二聖興繼綸音賁貺同易名維一惠賜廟錄元功精爽風雲接恩光雨露濃公神如不死感荷九原中

過橫塘

西向橫塘過風涼天又晴兩山沿路轉一舸問津行野水飛雲度斜陽去鳥明采蓮人不見遙聽唱歌聲

久客無礙方丈贈覺源講師

碧殿明秋水香臺下夕陰堂空蓮漏迥徑轉竹房深習靜疑忘世含虛已定心何時謝塵鞅來此事幽尋

中秋聞諸弟宴集湖上有懷

樂事愁邊減流年客裏過桂香秋色好天迥月明多欲共嫦娥語其如良夜何遙知湖上飲達曙尙酣歌

蕉窻

愛此禪房好芭蕉綠滿庭雪中疑入畫定起自翻經曉色和云動秋聲雜雨聽心源有甘露一滴可通靈

冬夜逢臨川聶云章話舊

頻年違晤語此日賁林坰鬂髮緣愁白家山入夢靑功名成潦倒書劍尙飄零明發松陵道離歌惜共聽

登多景樓

客裏一登臨長歌愜壯心江山自今古人物幾消沈潮落淮南近天垂海外深攺之詩尙在讀罷欲沾襟

遊甘露寺

淸晨遊古寺雲气晝昏昏列嶂環京口長江赴海門平臨當北斗特立見中原無限興亡事傷心不忍論與沈繼南登虎邱天開圖畫閣奉柬其兄啟南

投閒倚髙閣林莾半斜曛山勢東南盡河流逺近分鳴泉亂秋雨落葉下寒云欲賦不能道空慚對卯君

送趙孟昻歸吳興

不到霅中久登髙空自嗟好山多近郭有客喜還家一帶白鷗水幾枝寒食花故人如見問愁鬂已霜華

登江淮勝槪樓

逺水際長天逢春更可憐鐘鳴褁山寺人喚渡江船漁隖夕陽裏酒家疎雨邊因悲客程事俯仰欲澘然

步阻雨

客裏逺經遊那堪有滯畱雲山幾千里風雨一孤舟樹影連江動潮聲撼地浮故園歸未得南望使人愁

至通州

孤城控一區形勢扼東隅海水分鹹淡民風雜楚吳蜃樓凝復防沙島漲還無問道尋魚客中宵望斗樞

其二

絕域經遊少重闗啟閉嚴官租兼菽粟民業盡魚鹽海气朝成市潮聲夜入簾狼山渺何許空翠逺浮尖

天目山

岧嶤古道前一上思茫然廢井存遺迹殘碑記往年巖陰交艸色林薄起炊煙南望鄕闗逺浮雲何處邊和徐天泉劉完庵同過沈石田友竹居韻

去湖三里近種竹萬竿余徑轉通幽處朋來問索居散金時買畫補屋爲藏書千古王摩詰輞川應不如

過沈繼南墓

寂寞空山下淒涼野水濱易名嗟有日掛劍愧無人月冥猿啼夜天寒艸未春素車來較晚灑淚忽盈巾

謁徐武功墓

絮酒來何暮淒涼百感生文名推獨步相業沮垂成才大人多忌功髙謗易行只應墳下水流恨去難平

七言律

分題得太湖送鄔用明還鄞

一水遙遙與海通舟行疑似入虛空三江共接朝宗勢萬古長懷底定功茂苑人煙帆影外洞庭山色浪花中登瀛有客頻來往欲駕雲濤趂便風

贈金本淸中翰

少將詞賦繼班揚館閣周爰嵗月長朝罷獨書天上詔使歸那有槖中裝齊棺古先秦出岐鼓遺文後世光乞得鑑湖三十里四明原是賀公鄕

寄震澤道士沈長春

春風歸騎柳邊停一上仙臺思杳冥苕水逺從天目下弁山長繞太湖靑片雲孤鶴吹笙度千樹啼鶯把酒聽最愛籠鵝能好客無人援筆寫黃庭

翫月和教諭陳啟東韻

閩嶺岧嶤路幾層孤舟載雪興難乘中秋月好應同見近海樓髙不共登千里信音回旅雁半生心事對寒燈悲歌莫倚能彈鋏衣馬輕肥讓五陵

吳廷暉令子領舉予往賀以詩見贈次韻答之

渺渺韭溪居上流相思無柰駐行舟天香和月浮丹桂秋水到門來白鷗教子今爲探花使憂君欲起見京樓畱連故有新詩贈髙誼難將雜佩醻

和吳益之畱題接待寺之作

旅寓松陵厭市聲偶從蘭若暢幽情水邊行道來僧影壁上籠紗防客名荷葉補衣秋色淨竹房淸暑夜燈明廟堂𨿽與江湖接未許投閒老此生

送吳澤民歸梅堰【澤民家有芝秀堂】

賓館窮經獨下帷吾家同叔每相資靑山折簡招歸隱白首逢人在別離此日梅花應待雪新年芝艸又生池溪邊無數垂楊柳欲綰行舟住少時

畱別胡有夲

秦溪分手各天涯燈市相逢喜又嗟逺地故交能幾防滿城春雪向誰家川原近海潮多應光景催人日易斜明發歸舟渺煙水思君雙鬂欲成華

西園八詠【爲三原巡撫王公賦】

牙籖縹帶滿堂垂未許沂公獨擅奇請俸寫來還自校借人看去豈爲癡晴窻露展虞生蠧淨幾潛披矢下帷培養眞成濟時具又將餘力教家兒【藏書屋】

試擕宮硯洗洄瀾漬墨淋漓最可觀龍尾蘸波玉淨馬肝浮水紫雲寒風飄科斗文難定月射方諸濕未幹頭白上卿臨帖罷又書封事獻金鑾【洗硯池】

長松戶外欝蒼蒼捲幔蛟龍勢欲翔韓起曾經譽嘉樹召公今又憇甘棠風生隱幾聊聞籟雨後呼童試采肪君子由來善居室吾鄕亦有嵗寒堂【範文正公舊宅有嵗寒堂堂下種松蒼松軒】

內家叢里許分移富貴應爲造化私承露玉杯和月冷惜春羅幄防風吹紫臺姓魏猶循故紅蕚名鞓似較奇一自旬宣江漢後花開多不在家時【秦府賜紅紫白三色樓子牡丹圃】隴頭雲气如車蓋變化油然去復畱起處四方沾潤澤乘時六合可浮游風吹度影迷親捨日映成文捧禦樓楚水秦山千萬里停車北望思悠悠【隴頭云】

亭亭如蓋挺孤標先世遺來匪一朝色借綠袍榮及第枝嬌黃鳥愜遷喬長承雨露當霄漢迥出風煙帶驛橋不似防陵原上樹管人離別半無條【門前柳】

渭水園林尺五天繡衣筆勢更翩翩能文況是同年好敍事還期後世傳坐見華風生艸木端知采色畫山川長安紙價應增貴到處令人快覩先【繡衣記】

當朝太史漢中郎曾志先公百世藏指事特書彰直筆爲銘傳後發幽光從教雨日長淋炙莫遣風雷下取將試檢平生信無媿穹碑不獨妙文章【太史銘】

和秦太守廷韶遊虎邱韻

虎邱寺裏相逢處柳嚲花嬌路不分澤畔紉蘭爲雜佩壁間剜蘚讀遺文淸吟羨得江山助老懶思將筆硯焚晚潄餘酣泉上立萬家煙火隔松云

登吳興慈感寺閣

亭亭髙閣倚斜暉廿載曾從此地歸往事已隨春艸換重來似覺故人稀孤城近水靑山映逺樹和云去鳥防欲系扁舟嗟未得蘼蕪新綠釣魚磯

曹顒若載酒過訪以詩贈別

一樽相對思依依老大空悲始願違華髮鏡中看漸短故人天際信全稀黃梅雨少河流澁綠樹陰多日影防欲把漁竿江海上卻愁風浪濕荷衣

與姚視卿遊鴛鴦湖

鴛鴦湖上蕩舟過鐘鼓聲稀擁楫歌落日亭亭經逺樹涼風嫋嫋動防波孤村近水聞雞犬小駟穿花見綺羅暝入芙蓉弄秋色滿身香霧月明多

夜宿嘉興漏澤寺寧慶山房

訪舊天涯未卽歸且來林下叩禪扉孤城暮雨沈更漏二月餘寒勝客衣近市不眠人語雜鄰僧齊出夜燈稀中宵忽作還家夢無柰鐘聲下翠防

春陰

浮雲蔽日不舒光那更東風故作狂宿雨未収添積水余陰猶在閟諸陽山林有約空勞望桃李無言也自傷園柳鳴禽俱寂寞只生春艸滿池塘

訪吳廷暉偶成

訪君還作看花行宛宛溪流兩岸平久雨閉門芳艸徧亂禽棲樹莫煙生更籌夜送人皆醉童子春深服已成明日新晴天气好相攜臨水濯塵纓

遊勝果寺赴沈文伯之招

天地茫茫幾廢興中峯依舊有巖亭江流到海逢潮轉山勢如城繞寺靑仙洞隔花春寂寂野雲將雨樹冥冥幽禽似惜韶光暮頻喚提壺笑客醒

遊南峯寺【支遁道場有放鶴亭馬迹石】

擾擾浮生鬂已星南峯此日始來經眞僧化後今無馬野鶴飛歸尙有亭淸梵消聲蓮漏永夕陽鳴磬石門扄登車欲去猶延竚滿樹啼鶯正好聽

送智天然住嘉興東塔

山中晚學修禪定又出升堂了世因漢守故居今入寺【寺故朱買臣宅】吳僧新住舊爲鄰【智先住白蓮在東塔之東】池分二水心同淨【寺有靑白二池】塔近諸天供獻頻我亦鴛鴦湖上客【予先世嘉興人】欲來松下問前身

沈啟南與余約遊金陵而先余至又先余歸嘗聞余談義興山水之勝故捨大江與丹陽而不事竟取道於玆將審余之說也因詩以送之

艸綠鶯啼淮水流柳花如雪暗行舟來期自信成先後爲客那堪有去畱此地片時還獨住他山佳處已曾遊東歸若遇鄕人問春盡乘潮下石頭

吳元玉招賞牡丹以無都扶圖呼爲韻

洛陽花事久應無勝賞今逢在舊都春色祗緣人自惜衰顏還借酒相扶時無永叔誰重譜座有徐熙合寫圖夜靜更持紅燭看滿庭如晝鳥驚呼

遊靈谷寺

緩轡吟行紫禁中雜花千樹映禪宮山藏靈谷聲疑應水出皇陵勢自東池上泛杯修故事松間掃石坐淸風老僧延客無他語只數前朝有志公

登獅子山遊盧龍觀【髙皇帝駐蹕指揮六軍敗陳友諒】

玉輦宸遊事已遙尙遺臺觀在山椒長江自古爲天塹王气於今屬聖朝四海乂安兵久息千年豪傑恨應消徘徊忽動西遊興欲借東風駕晚潮

登甘露寺多景樓

滿目山川又獨來白頭懷抱易興哀郡城宜此開江嶂佛殿何緣化刼灰萬里中原勞悵望千年鳴鶴自飛回東浮西泛無窮艦總被潮聲日夜催

沙溪夜泊柬沈啟南

有約東遊久未齊孤舟終日住回溪行廚火斷從人乞中夜潮生覺岸低風急海云迷去雁雨深沙市悞鳴雞明朝應得隨君後遮莫春泥污馬蹄

沈啟南訪汝其通不遇寫畫賦詩寄之率爾次韻

虛室塵埃滿榻生故人來往惜空行剡溪莫謂終無對震澤從今重得名山寺水村和夢逺渚花汀葉趂江淸題詩冩畫遙相贈未必王郎有此情

夢艸哀海鹽王輅

一枕遊仙夢復醒無端芳艸最闗情生時不惜春風力見處偏驚夜雨聲原野緑齊疑蝶化華胥調引亂蛙鳴西堂睡起成陳迹佳句長畱萬古名

哭武功伯徐公

星霣中庭夜已分始知天欲防斯文導河猶有隨山迹鑄鼎誰銘取日勲四海故人空許劍萬家歸馬舊從軍東吳不是西州路也學羊曇哭暮云

聚逺樓

新起髙樓九溪上無邊風景在虛櫺太湖一水際天綠洞庭兩山終日靑帆帶夕陽來冉冉雁拖秋影入冥冥何人捲幔吹簫坐明月滿空涼露零

於府尹景瞻張太守靖之劉邦彥沈明徳寶峯宴集

瀕湖樓閣少風塵勝日登臨屬縉紳北道且依山作主南飛又見雁來賓霜防嶺樹紅猶淺水落江蘺綠未勻老我已忘歌舞樂只將談笑欵杯巡

謝沈彥祥茶魚之貺二首

新采雷鳴寄艸堂未開先作滿林香囊裁白絹封三印芽茁黃金露一槍鬭處連塲誇得雋烹時比屋防分嘗睡魔渴病俱消卻欲報慙無織女章

釣得魴魚碧浪中逺煩分惠到吳東漢江縮項本同調松水細鱗斯下風鰭鬛亂欺林筍綠腹腴防帶法糟紅珍藏不敢成私享畱待先祠薦麥同

問劉邦彥疾

遙聞末疾漸加瘳時向湖山續舊遊杯酒尙須行樂用花枝多爲養生休春風楊柳迷歸騎秋水芙蓉隱釣舟何日從君柁樓底臥聽橫笛起中流

遊黃山隖【湖州長興縣呂山山中】

行行東去欲何依爲愛禪房入翠防山在不知陵谷變鶴歸應見世人非煙中艸樹含春色嶺外雲霞斂夕霏自笑逺人眉目異野禽驚起遡風飛

畱別吳興諸君子

楊柳風和溪水平掉頭歸去趂春耕靑山滿眼渾相識白鳥隨人似送行逺地幾時重握手孤城今夜獨聞更離心好是秋霜劍無數塵埃拂又生

戊子嵗秋夜泊松陵與沈啟南慶雲飲別

城陰分手卽天涯嶺樹江云別路賒未到故園猶是客忽聞鄕語似還家燈前今夜愁無寐鏡裏明朝鬂有華欲問歸舟何處宿月明和雁在蘆花

送吳禹疇之廣東憲副任

持節遙遙五嶺行瘴煙蠻雨避前旌已知吏戢無漁獵莫倚時平弛甲兵詩句擬從官長學舶船多候海風生隱之自是君家事不爲貪泉易此情

送鄒師孔遊維揚

憐君失意向天涯雨歇虹亭日已斜對酒不須嗟往事渡江知是客誰家孤城猶系揚州郡四海空傳後主花莫過雷塘弔陳迹只今殘柳尙啼鴉

喜舎弟鐸病起得子

臥病經旬爲爾憂今朝最喜是全瘳子𨿽生晚終延後菊縱開遲尙系秋杯酒諒隨詩共廢田禾無柰雨來収故交賴有宗人在【宗人指正夫也】時肯相過盡日畱

送汪世望還吳興

頻年蹤迹徧天涯書劍蕭條興味賒楓冷吳江人執手月明苕水客還家霜前黃菊驚寒早湖上靑山易日斜落魄布衣今白首也將詩酒度年華

送韓綮丞河內

領得除書下九重翩翩花縣去哦松吏人呈案無鉗紙星駕行春屢勸農河內水流城外過太行山色雨餘濃寇恂去後今陳迹千古遺民說再逢

鶴舟【爲陳良佐賦】

幽人養鶴愛風標行動常令載近橈丹頂映波春泛雨縞衣籠月夜乘潮幾聲篷底淸宜聽片雪船頭白未消我欲從君渡江水扣舷歌罷又吹簫

次進士馬中錫吳淑遊京師西山韻八首

同年期集鳳城西盡日吟遊信馬蹄河水合流滄海接山陘回繞白雲齊【連山中斷曰陘太行山第八陘在幽州】離離逺樹行人杳渺渺平沙去鳥低共幸成名今刻石不須重向塔前題

繡幰朱輪駕曉風靑山行盡見離宮水通河漢浮天碧雲防蓬萊映日紅千里闗城臨絕塞萬家園圃灌連筒登髙作賦忘歸去薄暮才云馬首東

訪水尋山幾日程淸明時節喜新晴太行天限幽並域靈物人呼大小靑花雨霑香迷蝶夢松風鳴籟和泉聲九重垂拱巡遊少已廢前朝避暑亭

西山遙望日氤氳矯矯東馳萬馬羣固國已知天設險爲霖還賴石生云根盤鉅野河流繞勢接諸陵王气殷聞道朋遊多樂事春風吹酒不成醺

渺渺西湖映綠袍相攜臨水試連鰲已教潁上居風下未許杭州索價髙波接玉河通禦气云流銀浦見秋毫芙蓉萬頃皆蒙澤不信東風在杏桃

瓊林宴罷出瑤京勝水佳山處處行鄕使南歸金帖寄日華東上慶雲橫人間富貴春三月天上中和樂九成自笑無媒林下客白頭猶未濟文明

北望居庸萬仞闗重重深鎖白雲間金湯塞險都城壯亭障乘邊苑馬閒田畯勸農春茇野虞人校獵曉罝山郊行祗擬觀形勝不爲韶華久未還

天風吹送上云梯羅襪生塵艸被隄黃榜題名雙闕下靑山迎馬九門西花明禁苑春初媚柳拂宮袍綠未齊幾度醉歸更漏永銀河斜轉玉繩低

送曲主簿運糧之京【曲登州人將便道還鄕其人好獵】

贊公新董嵗漕行舸艦乘風五兩輕步寒潮中夜落潞河春水及時生禁門聽漏朝天闕歸路還鄕入海城此地從來好畋獵臂鷹驅馬少年情

挽黃夢熊

湖山嘉遁謝塵纓才入中年命忽傾舊宅一區猶令子遺文千首付諸生詩名到處人爭誦墓上逢春艸又萌後死從來未相識聞風也自不勝情

送張世鴻還杭州

酒盡歌停夜靜時醉看明月上花枝神交已恨相逢晚老至方知送別悲野店聞雞舟發早海天零雨雁來遲吳山翠滴西湖水水逺山長不盡思

送計正言

元夜燒燈送酒頻共憐明發有行人情知白首偏傷別莫信靑袍已誤身歸棹遡流溪路狹東風和雨柳條新從今一去相逢少夢裏尋君恐未眞

和沈啟南登鳯凰臺韻【並引】

嗟予以後至金陵不獲從啟南先生登斯臺也但能於詩畫之間想慕勝遊戀戀而已因賦以續貂

春艸萋萋被路生荒臺空有鳳凰名三山二水固長在四海一家將再鳴津樹故迷桃葉渡江流今避石頭城謫仙賦後君斯和落日浮雲無限情

送徐憲之選貢入京

朔風吹雪水流澌嵗晏逢人別更悲吳防民饑猶病稅洛陽年少正憂時䢐徵漸覺川途異艸對應忘刻漏遲自笑臨岐空執手贈君無地覓松枝

次沈履徳集古詩韻

休文孫子錢塘住日日笙歌湖上聞花映酒杯邀夜月山行衣袂濕春云逢人傾蓋能如故集古詩成自不羣知我無聊逺相慰一篇直欲掃千軍

贈張太守靖之

龍去孤臣泣抱弓平生心事有誰同靑春甚惜居閒地白首相逢在客中雲气冥冥山寺晚花時冉冉野亭空殘衣畱取休沽酒嵗暮還堪禦北風

遊天界寺【有僧道成者髙皇帝命住玆寺辭以不能參禪上乃頒防不許參禪】

聯騎春遊入化城松風澗水自泠泠山門迎日諸方仰刼火何年此地經故事放參僧不語遺基猶在艸長靑西庵看竹流連久歸路冥冥暮雨零

春夜仝汝其通曹顒若吳永年宴魯廷貴別館

病起逢人笑口開春江花月共追陪離家未逺難云客防面無多暫接杯浮雲富貴今何在樂事平生得幾回正爾厭厭賞淸夜鐘聲又自水南來

哭沈繼南

去年曾約看山行誰道重來隔死生身後未成妻子計水流難盡父兄情交遊屈指嗟無幾修短令人怨不平下馬哭君斜日裏西風斷雁共悲鳴

哭完庵劉僉憲

嗟君一夢入槐宮回首平生事已空闕下論刑親上殿河東行部舊乘驄湖山曾有遲來嘆朝野猶聞男退風年少自憐交最晚幾番揮淚夕陽中

送兪大尹欽取禦史之京

徴賢詔下五云深鸞鳳齊飛入上林驄馬朝趨闕下繡衣聽漏立花陰登車素有澄淸志簮筆寧忘獻納心寄語行人且相避漢廷桓典重於今

其二

詔許推賢送上天此行眞不異登仙郡中豈獨聞三異囊底何曾受一錢已解銅章辭外補定持霜簡拜新遷長洲苑裏甘棠樹畱與吳民說往年

許克大分教桐城道過余家畱詩見柬賦以謝之

翰墨論交嵗月賖朱顏今已鬂成華兩回經見曾因客三度相過不在家芳艸伴人吟道上亂雲隨鶴渺天涯歸來讀罷畱題句搔首無言對落花

秦淮夜泊

滿地月明淮水流帝城南畔大航頭鑿山曾費前人力逐利今宜過客舟六朝舊事消磨盡四海安生割據休玉樹哀音已亡國更無人在隔江謳

與金仲和飲別和沈啟南韻

尋醫兼作送春行又遇離人問去程深夜欲眠還起坐老年爲別最闗情楚云將暝吳鄕杳蜀雪初消漢水生北望中原應不逺可能從此駐行旌

西郭

幽居西郭且婆娑古屋年深老薜蘿門對寒塘秋色早城平斜日晚陰多施林罝兔時丁祭教子明經世甲科除目一來須彊起野花啼鳥柰君何

聞汝行敏之京不及往餞賦此以送【時寓杭州】

偶接家書喜復驚故人今作上都行吳山淛水非吾土薊樹燕云費客程投老每傷千里別向風難致一杯情銓衡今是王司馬應念頭顱白漸生

寄劉有隆

窮居久與故人違始覺平生事盡非兩地風波驚乍息十年鴻雁惜分飛花穠野寺山行逺艸綠閒門巷出稀令子能來慰愁寂可堪臨水送將歸

送淩漢章赴秦王之招【王號賓竹道人】

老大辭家西入秦防陵原上柳條新毉和自得生斯地扁鵲於今見後身設醴且陪花作友曵裾還伴竹爲賓一鞭已被君先著悵望咸陽渭水春

題扇寄閻尙溫

鴻雁秋來春復回音書兩地各徘徊夢中不道闗山逺鏡裏空嗟嵗月催吳苑朋遊非舊雨秦川車轂轉輕雷相逢驛使無相贈聊托淸風當隴梅

登長安龍祠道院閣

函香來禮玉宸君試上仙臺日已曛防上地名重此出浙西河水又平分天垂防蝀光流渚風振琳瑯響入云黃葉滿亭秋色淨洞猿林鶴自成羣

淩天羽要遊臨平湖之讀書堆呈在席諸君子

無量聲光已陸沈書堆猶得住湖心山落日天將暝人鑑寒潭水尙深開塞舊聞闗治亂覊遊今幸與登臨明年擬趂桃花入只恐仙源未易尋

又和徐肅夫原韻

蜩鳩何用羨鵬飛自分林泉老布韋靑鳥不傳王母信白鷗能識海翁機荷鋤隴上躬耕出倚杖門前數畜歸衣食茍充吾願足浩歌乘月掩荊扉

送稽揮使還長安

落花時節子規啼中防還鄕馬首西漢苑別來爲日久秦川行到覺天低雲程逺見三春雁闗法今無半夜雞不獨銷魂防橋上闔閭城外亦淒淒

其二

行行西邁古函闗到處鶯聲似故山當代名藩推陜石今王大雅繼河間香凝命服趨朝罷樂奏軒縣勞使還戚裏由來居肺腑咨詢長得侍宮班

送楊宗周歸維揚

江亭酒盡客登舟落木紛紛下未休南路風波偏覺險北方裘馬正宜秋天垂迥野山橫接潮入平川海倒流二十四橋行樂處月明歌吹在層樓

都敬見訪夜話

跫然步履忽聞聲喜極翻成倒屣迎一別五年如轉眼重來信宿見交情溪云杳杳隨流去池月娟娟入牖明夜半孤燈挑欲盡更傳余爝在薪荊

步出閶門書事

街巷泥融屐齒侵臘藏春色未堪尋路逢故舊顏多攺城受冰霜剝漸深世自隨時成變易天應無意在晴陰歸來獨坐篷窻底笑引春醪度越吟

哭崔淵甫

績學攻文豈致災花時無柰雨相催天公似欲讐斯道山木由來壽不材千里霜蹄中路蹶九霄雲翼下風催忘年誼重今何望淚灑靑山日幾回

贈頤浩寺辧如海上人

行徧江湖老始歸故山猶有佛相依裝輕惟貯吾徒贈緣淺難畱刺史衣貝葉編成看獨久曇花拈出笑曾防相尋欲了神交念非是來參不二機

從徐侍郎相度水道過吳興寄沈彥祥吳汝琇

碧苕溪上暫維舟行役匆匆不自由使者擬平洪水患聖王時軫下民憂非才敢任求賢責傳食難忘怠事羞目斷滄洲煙樹外故人能不爲時謀

還家有作

杖策相從使者行欲除民瘼豈求名言防難解旁人惑才弱空期洚水平公論有時還自定浮雲於世本無營西風吹動歸歟興笑對滄浪詠濯纓

遊報恩寺

祗樹陰陰輦路通禪林遙在百花中龍宮湧出疑天造人力裝成像鬼工仙梵入云聞下界寶光浮日現虛空長廊畫壁看難徧忽聽鳴鐘憶逺公

送諸立夫還杭【時聞西鄙有兵】

月斜霜冷夜烏鳴匹馬蕭蕭曉行黃葉闗河今日淚靑燈風雨故人情山連海岸孤城近潮入錢塘古渡平聞道秦川新有警可能談笑去休兵

送表兄淩太常省親還京

防服寜親暫乞歸思君行復上王畿孤云回首頻南望旅雁逢春又北飛水驛月明人語靜禁門風細漏聲稀宮中入覲天顏喜日日含香侍瑣闈

寄陜西幹布政

襄陽出守遂休兵【曾任襄陽知府時流民作亂討平之】藩屏攜家陜右行化雨又生秦地艸遺民猶住漢時城函闗西據河山險渭水東流日夜聲聞道王師新定亂【時王師西徵幹在行間】論功應在一書生

送沈上捨省墓復還靖州【沈吳江人今戍靖州】

巴陵南面古沅湘背嶺孤城閉夕陽地接五溪蠻洞雜水通三峽楚雲長去時車馬經來路到日兒童問故鄕聞道元方新出戰【時其兄以戰功陞千戶出徵廣西】功成相與沐恩光

送中竺佑禪師還杭州

片雲孤鶴共閒身杖錫南歸逺問津山水別來頻入夢江湖行盡不逢人中峯古寺松枝轉東院禪房艸色新試看西湖舊梅樹花開何似故園春

送傅上人住杭州保叔

瓶錫隨緣去入杭湖山今已屬支郎前朝古寺多南渡下界空華出上方滿地白雲朝入定孤峯片月夜焚香明年不負登臨約應叩禪扉借竹房

弔內閣陳某

何事先生早蓋棺薤歌聲裏路人嘆塡門客防恩何在負郭田多死亦安鹽海已無前日利冰山誰障舊時寒九原若見南陽李爲道羅生已復官

之通州與吳永年飲別於垂虹亭

王事馳驅賦逺遊野亭杯酒爲君畱湖山有約憐同社楊柳多情拂去舟花下歌聲催越女鬥間精气解吳鉤明朝兩地相思處江北江南各倚樓

晚次吳門

扁舟晚泊古城陰野店吳歌攪客心蝴蝶夢中春艸逺杜鵑聲裏落花深漁燈隱隱明沙岸江雨霏霏濕布衾一曲瑤琴許誰聽江湖隨處有知音

泊楓橋

千古楓橋尙有名孤舟來泊最闗情江村漁火愁仍對山寺疎鐘夜不鳴兩岸帆檣春水上萬年樓閣月華明夢回試向篷窻聽無復烏啼繞樹聲

錫山道中聞子規

行行西上竟何依一片春帆帶落暉歸夢獨隨流水逺客程惟覺故人稀飛花小圃鵑聲急芳艸平原樹影防惆悵鄕闗渺何許東風回首欲沾衣

至京口

北上南徐艤畫橈欲將興廢問前朝依山城郭髙低堞近水人家早晚潮風到海門鷗社散艸靑江路雉媒嬌夢溪風物今何在故壘離離細柳凋

遊鶴林寺

潤州城外古招提杖策來尋日向低林廢不堪黃鶴怨花空惟聽杜鵑啼香臺艸長迷行迹竹院苔深漫石題坐對靑山無一語出門蹊路失東西

渡江

解纜朝離鐡甕城倚篷偏使客心驚云連極浦千山繞風轉危檣五兩輕淮甸日斜春艸綠海門潮落大江橫興亡盡付東流水日夜滔滔似不平

郭璞墓

一石巉巖似琢成何年此地卜佳城刀自信難逃禍撒豆徒聞可化兵雨過隧前無艸色月明江上有潮聲鵲巢雙樹南崗路千古人傳死後名

廣陵懷古

項誅秦始剖符江東千里盡封吳鑄銅爲鏹山仍在煮水成鹽海未枯幾杖未能慙賜賚干戈何事起謀圖到頭兵敗身隨殞贏得功名屬亞夫

其二

黷武窮兵未肯休都將覇業葬揚州迷樓珠翠雲間出內苑笙歌月下游眉掃逺山螺黛盡風生流水妓航浮江淮欲據仍無策引鏡堪羞嘆斫頭

其三

龍舟行樂到蕪城極侈何愁四海兵神器共傳歸李子樂章先識去宮聲鳳池有水鷗常下螢苑無人艸自生寂寞西園明月夜只今惟有艸虫鳴

其四

何遜能詩最有聲思梅還復到蕪城風臺徙倚看花繞月觀徬徨對影橫粉蝶已無春曉夢翠禽時聽夜深鳴客愁此日醲如酒安得寒香爲解醒

其五

北風吹霧晝昏昏獨守孤城節義存一劍身持惟有死四郊兵合竟無援煙生睥睨焚降詔血濺旌旗灑淚痕落日重遊弔陳迹買絲空欲繡平原

其六

淮海名花世所尊當年培植徧諸園玉盤盂小春光淺金帶圍偏曉露繁卿相昔聞千古賞子孫今見幾家存東風掃地城南路蔓艸寒煙欲斷魂

其七

淮海維揚鎭楚郊江山環抱勢岧嶤月明十里珠簾捲風度千門翠幙飄羽客腰纒思駕鶴玉人攜手教吹簫於今風景多蕭索原艸離離野火燒

其八

春風孤棹逺經過千古繁華逐逝波楚地江山今尙在隋堤楊柳已無多璚花臺古遊仙往芍藥防荒牧竪歌二十四橋明月夜吹簫人去柰愁何

狼山

狼山一上思依依煙景蒼茫入望防江水東流千里去海天南望幾人歸云迷逺樹啼鶯杳麥秀平原獵騎稀寄語沙鷗莫相避客懷蕭索久忘機

劍山

水流花落送殘春偶逐漁郎一問津山頂著鞭猶有迹海濱驅石已無人風來野戍邊聲起雨歇平原艸色新欲覓麻姑探消息弱流淸淺幾揚塵

軍山

軍山東望逺依依芳艸平蕪客去稀風急海鯨吹浪過月明神女弄珠歸孤峯縹緲靑天逺弱水茫洋白鳥防欲賦壯遊無警句令人重憶謝元暉

田

經界分明出化工寶形狀儼相同荊州納錫充王貢洛水呈祥助聖功千嵗不巢蓮葉上一秋長入稻花中野人共信神靈在豚酒時來卜嵗丰

海

浩浩洋洋望欲迷風帆無路認東西一丸地據中央小萬里天垂四面低元气淋漓浮日月洪波洶湧起鯨鯢堪嗟秦漢求仙者幾望蓬萊竟莫躋

西村集卷三

欽定四庫全書

西村集卷四

明史鑑撰五言排律

送秋官吳禹疇

明經躋上第分署赴南京祖餞羣公集闗河幾日程迎親就祿養便道過家行春色隨車馬花枝拂斾旌山圍京口路潮洗石頭城志在無刑治民思用法平連營知斂迹西廣避先聲鄕裏多寮寀宗人更水衡退公時燕喜求友感嚶鳴愁殺閒鷗鳥煙波冷舊盟

松崖艸堂爲戴侍禦賦【墓所屋也丁父憂居此】

栽松連絕巘結宇近先塋地據金魚勝天畱石鼔名【金魚石鼓皆浮梁山名】翠濤翻戶牖靈籟奏檐楹風磴吹蒼雪芝田秀紫莖階前蘿蔦覆嵗久茯苓生雨露三年淚乾坤萬古情艸香山鹿下月冷夜烏鳴鳳翥碑文照鸞回錫誥榮服除捐枕塊詔起侍承明回首鄱湖上雲飛宰樹平

遊金山寺

屹立大江頭雄跨二百州孤峯雲際出蕭寺鏡中浮嵐翠沾衣濕泉聲度竹幽神龍行雨過天女散花遊風逆帆斜渡潮回海倒流祗園春寂寂仙梵夜悠悠塵起淮南市煙生海上洲珠光寒射月蜃气曉成樓轉戰懷名將憑陵失鹵酋登臨動遐想無限古今愁

和姚公綬宴浦氏寫山樓韻

地據東南勝樓居縹緲中使君持節過朋從盍簮同感舊咸來雨憑髙欲禦風瑣窻窺皓月復道駕晴虹隱幾皆天籟掄才盡國工尋盟山在近逝景水流東寫畫成三絕操文送五窮報籖驚漏永下箸覺盤空久住忘爲客相看半是翁酒酣揮剡楮句雋壓吳楓捷似奔泉驥飄如戲海鴻花枝贏鬂白簾幕障塵紅詠雅思求友歌風念在公流蘇垂妸娜嘉樹映玲瓏共訝才無敵還聞劍有雄摳衣爭厠坐閉戶自編蓬已分鳩飛莾遙憐鳯宿桐覩明慚爝火效響類鳴虫愛士懷徐庻傳經陋馬融未能躋雁蕩徒欲倚崆峒俗美便肥遁時平不尙功且陶令醉莫問許丞聾技癢聊賡韻暌違阻發蒙學書期捧硯侍射願持丰望望淮南逺馳情古桂叢

題徐徳夫池亭

臨川開第宅辟土作陂塘葺宇荷爲蓋規芳荔植墻大觀天盡際小愒水中央白日尋常過浮雲聚散忙林霏滋鳥道柳浪泛虹梁曵履來鳴玉投竿出釣璜遊魚聞瑟起歸鶴遡風翔下女收遺佩淸童拾墮璫露香敷菡蓞雨漲浴鴛鴦向夕尢宜月吹簫引鳯凰

挽吳都督四十韻

文皇臨禦日親駕肅邊隅下詔求名將惟君冠武夫揚旗頻扈從【公由錦衣衛千戶陞旗手衞指揮從徵執掌寶纛】略地效馳驅左廣兼追蓐前茅特慮無【又陞先鋒】交綏戰當戶【匃奴官名】圍合走單於馬驟黃砂碎膏塗白艸枯窮兵逾遫濮【部落名】逐北度余吾【水名】入塞長歌凱還京促獻俘成功由力戰制勝仰神謨爵祿初行賞山河議剖符麗城分甲第報宴出宮壺【此上言其從車駕親徵有功陞賞】倭寇侵遼碣妖尼【唐賽兒】煽益都【山東靑州府縣名】䢐徵連得雋元惡尙逋誅【唐賽兒卒不獲此言其徵二寇功】荊楚重防守【公凡兩鎭湖廣】江淮更轉輸【公領漕運及鎭淮安】登臺躬講武鳴鼔榜銜艫叔子風流逺公孫政績殊散金周下士枉駕禮寒儒畫壁懸犀甲華裾被鹿盧精光騰閃爚塵土暗糢糊【此上言其鎭荊淮及領漕時之事】受命南中討麾軍隴右趨瘴云披立幟蠻鳥避彎弧鐸鞘【南詔戎器狀如殘刃有孔旁達出麗水飾以金所擊無不洞夷人寶之月以血祭之其王出徵必雙執之】難施巧羅苴【南詔兵名戴朱鞮鍪負犀革銅盾而跣走險如飛】喘未蘇【言其戰敗而走也】辠人斯授首【時思任發戰敗被誅】獲醜放爲奴郡縣斜通海雷霆直過瀘浪夷來鑄劍【南詔有浪劍浪人所鑄又名郁刃鑄時以毒藥並冶取迎躍如星者凡十年及成以馬血淬之以金犀飾鐔首傷人卽死】越睒貢調駒【越睒蠻名也其西多薦艸產善馬世稱越睒駿始生若羔嵗中紐莎蘼中飲以米沈七年可禦日馳數百里事並見唐書此上言其徵麓川時】帝念勤勞久才宜翊贊須禁垣畱宿衛督府筦機樞【此上言其任右府時事】盈滿常思懼防謙每自圖封章陳老病舟檝渺江湖鄂渚園林舊【公舊鎭鄂鄂有第宅故歸老於鄂歿遂葬焉】蘋溪水石俱【鄂有蘋花溪】花枝迎舞袖香月照吹竽【此上言致仕之事】暮景優遊樂浮生奄忽殂廟堂成悼惜部曲盡驚呼賜葬恩偏厚星移冢易蕪岡形侔伏虎【公墓在伏虎山】宰樹集啼烏慘淡悲風起淒涼落日晡爪牙嗟已矣邊鄙屬多虞【公以正統十一年卒十四年也先犯邊天子蒙塵入寇京師】往事於今異雄心死後孤有知應指發如在合捐軀狂客憂時淚衣襟爲爾濡

挽禮部倪尙書謙三十韻

異才鐘間气昭代出名臣爼豆勤爲習文章早致身探花年最少中的士咸賓抽史三長著摛詞五采新丰城初得劍郢匠巧持斤鳴佩趨丹陛含香侍紫宸大官分禦膳中廏給翔麟玉筍聯班近金蓮送院頻靑宮推輔導黃閣掌絲綸奉使逾遼左張誓海濱皇華明賜服暢轂被文茵勞贈能加敏咨詢更絕倫賦詩慚譯史仗節聳夷人肅愼遙修貢扶余悉效珍年勞將進秩策免竟罹屯朔漠兵戈老邊城睥睨春聖情憐久故恩詔起沈淪浩蕩乾坤徳生全造化仁南宮司禮樂北斗筦喉唇出納惟王命樞機秉國鈞小心如履薄大議獨埀紳蝕壁俄驚月騎箕忽在辰徒歌引虞殯何處駕尻輪嗣子停分直交朋憶飲醇魂招嗟不返蘭槁尙誰紉伊昔歆髙誼常圖謁後塵荊州那爾識蒿裏賁吾親【公有挽先君詩】拜惠謀通刺聞防淚滿巾買絲空欲繡絮酒柰無因落日悲風裏哀吟寄一顰

壽司馬三原王公七十

司馬今元老升朝立要津力能扶社稷功足庇民人敭歷更中外驅馳爲拊循召公分主陜晉盜去奔秦直道昭星日危言聳縉紳格君由正已憂國擬忘身閽寺威應戢閭閻气頗伸才猷誠間出壽考夐殊倫從欲無逾矩行年比斵輪洛城謀防甲嵩嶽詠生申瑞應圖鳯文徴系紱麟封章求退切優詔勉畱頻恭黙思良弼經綸仗藎臣舊都根本地諸將輯和辰選部申三命官庖送八珍進階崇禮秩彊食輔精神眷顧方隆重咨詢合對陳衮衣寜廢補臺鼎且須親燮理陰陽順甄陶造化仁防軀如健在願與物同春

挽林世寧【閩人號雪軒】

有美邱園儁髙風表七閩持身恆禮度教子總儒紳花月尋常酒臺池上下春甲過年在戍木壊月臨申【七月卒】地暖原無雪軒空不見人海山波霧慘猿鶴怨驚頻丹荔逢時熟紅蕉浥露新可悲惟節物觸目轉傷神

七言排律

題劉侍禦奉思捲【父歿贈母存封】

少日趨庭業已成立身端不媿揚名乾坤共荷生全徳存歿寧忘慕愛情春雨秋霜行處感冰魚冬筍饌時烹貤封禰廟云章賁錫號慈闈象服榮牢鼎自調陳礿祭版輿躬禦樂新晴羮墻有見顏如在供養還資祿代耕淸畏人知思濟美獄經親問遂持平聖朝孝理煩公輩比屋從今盡可旌

和張子靜送遊金陵韻

匹馬蕭蕭一劍持出門長嘯向京師生平不受公孫識慷慨思酬國士知海內一家天地位江東千里帝王基文章欲借山川助遊說羞將口舌移沈老著鞭殊覺早荀君張弩未爲遲義興取道聊從便溧水浮槎信亦冝綠樹鶯花堪對酒靑雲軒冕本無期新亭流涕成何事獨立春風細詠詩

宿靈隱禪房次劉邦彥韻

覽勝行行到上方翠防深處有禪房朋來薄暮還投宿僧悟無生已坐忘燈火照人歸別院石臺敷席對匡牀天風灑雨沾衣濕松影和云滿地涼接竹引泉通絕澗開門放月轉回廊呼童斵筍烹春茗擁被論詩覺夜香鹿女踏花依淨土鶴羣警露唳層崗歡娯此去應須得防合如斯不可常蓮社逍遙將繼逺蘭奢稱贊獨輸王聞更最苦今宵短話舊空悲往日長晚節莫因些少失浮生休著許多忙劉郎肯踐南山約再絆芒鞋入杳茫

寶峯畱別

寶峯西占古城邊塔殿淩空得地先山勢羣趨疑捍海潮頭髙駕欲浮天江湖不管人興廢陵谷多緣世變遷寺到南朝爲盛矣晉從東渡遂蕭然莊嚴花事憑園子斷送春光屬酒船雙鶴已隨徴士化六橋猶記長公賢從僧借住非生客老我登臨異昔年松塢采花供服食竹房聞鳥醒酣眠閒披芳艸尋巾子戱酌寒泉酹水仙琴操機鋒那識道版師風味勝參禪重來每感前遊迹此別仍祈後防緣去盡幽深動歸興茂林斜日亂啼鵑

送汝舍人行敏秩滿還鄕復往京師

池上頻年獨制麻歸來兩鬂未霜華慈親投老承顏色令子成材有室家夢繞煙花催赴闕雪消春水送浮槎雲開閶闔龍顏近朝退班行雁影斜侍女焚香供直省衛兵森防候排衙天生賢俊爲時用休把鱸魚到處誇

五言絕句

題沈啟南小畫

人事有動靜山林無淺深心虛耳長寂應不怨鳴禽

甘露泉

映竹借幽色浮華流妙香春遊多熱惱暮飲得淸涼

四皓圖

彼美四老翁言爲太子死野雞乘此飛殺聲四邊起

白頭公

擾擾爲形役未衰霜滿巓幽禽無一事頭上也皤然

聽鶴山居十詠分題五首【爲長洲呂廷春】

迎佩橋

橋下水長綠橋頭人自行春風忽相過時聞環佩聲

印月池

皎皎天上月照此池中水運行無停機容光亦鑑止

欵云軒

軒中多白雲霏霏日如霧風吹散又生更宿檐前樹

淸暑處

激水四檐鳴常如風雨聲不須秋節至紈扇已無情

丹霞嶺

壘石疑天造飛來小赤城陽烏出海後如有彩霞生

來陽樓八詠分題四首【爲僧寮本性空】

棲雲棟

危棟勢淩空時有浮雲度應與樓中僧去來本無住

憑虛檻

縹緲臨虛檻端居最上層孤髙下無地著个看云僧

焚香幾

老僧靜焚香香燼添防爝相對黙無言心淸自聞妙

茶煙榻

定起茶初熟煙生風更吹村翁欲相候慚愧鬂成絲

墓田八詠【右軍都督府都督吳亮葬處也在湖廣武昌府】

東臯宰木

松栢何靑靑下有將軍墓猶疑論功時屏退獨倚樹

南浦衡茅

睠此廬墓居元非送行處孝子哭其親烏啼天欲曙

表柱秋風

華表揭新阡峩峩奠荊楚上有鶴飛歸時能作人語

圭田春雨

膏雨旣霑足畇畇滿野春藝禾供廟祭遺利農人

鏡池蟾影

鑑止不鑑流愛此一淨淸夜月團團空明兩相映

芝亭秀色

芝生堂陰三秀備五色揚輝光瑞應天中極

獅峯積雪

巖巖獅子峯孤墳屹相對維昔徵蠻功象陣悉驚潰

虎嶺飛雲

盤盤虎山崗矯矯虎臣墓嗣子望飛雲徘徊起思慕

和沈啟南題扇韻

艸莾蕪深谷輪蹄競市橋年來人盡出不待小山招

湖上曲

君家湖北頭門前湖水流水流似儂意日夜不曾休

前溪曲

朝飲前溪水暮泛前溪舟溪頭有明月照見古今愁

懊儂曲

郎向塞北遊妾在江南住願爲防身劍與郎作伴去

又

行路莫行逺看花莫看遲花遲少顏色路逺長別離

題竹

宻葉因風掃涼陰借月生龍孫潛未發應待法雷鳴

題梅

古寺借梅看欲去仍回首試問優曇花有此寒香否

題小景送人歸宜興

家住銅官山山亭翳修竹主人遊未歸白雲滿幽谷

其二

山中多白雲棲我亭前樹日暮度前村又與東風遇

其三

朝下銅官去暮向銅官歸春風被花惱滿山蝴蝶飛

其四

歸向銅官下長歌采蕨薇嵐光霏翠雨濕盡薜蘿衣

與宗弟正夫西湖秋泛

斷岸余衰柳輕舟泊淺沙西陵南下路多是野人家

其二

湖水載歌舞流來復流去不知溝澮間灌注無寧處

題扇

髙浪蹴天浮停橈且灣泊寄語後來人前途風更惡

題萱

堂背萱花好慈親日舉觴南風吹緩帶比葉一般長

其二

試問萱花道慈親壽若何一叢千萬葉計數未爲多

冷泉亭口號與劉邦彥別

君去我獨畱持杯勸君酒明日虎跑泉還來看山否

泊步口號

昨夜宿江南今朝過江北愁聽子規聲欲歸歸未得

晚次丁堰

日暮靑山逺春歸綠樹酣壺觴不成醉坐聽野人談

其二

犬吠月中影風吹衣上塵鄰船試相問俱是未歸人

題雜畫

斷崖泉水落古木野雲平獨坐不知久忽聞天籟鳴

其二

山中雨初歇谿水夜來長幽禽知我閒飛下復飛上

其三

山光凝暮云風來忽吹散借問在山人何如出山見

其四

山云低欲流山泉綠堪釀髙臺人不遊麋鹿來亭上

其五

坐石看流水晚來忘卻歸鴛鴦見人影驚起一雙飛

溪月吟答吳一齋

君家韭溪上儂家穆溪頭相思不相見恨隨溪水流

其二

西山一何髙東海一何深惟應天上月得見兩邊心

六言絕句

卽景

綠樹原頭淺艸靑山谷口飛花記得南湖良夜月明曾載琵琶

題曹顒若扇寄顧東明

鶯脰湖邊舊隱吳淞江上行舟借問離情何似春波日夜長流

晤傅上人

寶石山中看雨冷泉亭上聞猿別後幾塲春夢相逢又在祗園

舟中偶成

淸澤莊頭釣艇奉先院裏禪牀綠樹數聲啼鳥靑山一抹斜陽

其二

抱琴循水路轉曵杖看山日斜短屐躡殘莎艸小橋流出桃花

其三

細艸綠侵沙岸野花紅防靑山短棹自隨流去暮禽相與詩還

七言絕句

登紫虛閣

江樹離離江水平紫虛髙閣倚春晴仙人醉坐碧窻下吹徹洞簫如鳳鳴

寄吳鐡峯姻家【時孫曽同往謁】

少相親愛子相婚家室咸宜更有孫要與外翁成宅相莫教空羨魏陽元

其二

頭玉嶤嶤眉目淸認呼應自解人聲馬遷聞有新編史異日當成子幼名

題沈啟南畫

一春風雨未曾晴入夏湖波與岸平獨上江樓聽布糓畬田幾處有人耕

題梅

瘦影幽香蝶未知幾番愁絕五更時春寒昨夜新缾凍寄語東風爲一吹

三顧圖

炎火無光漢祚防月明烏鵲又南飛臥龍一起成王業千古才知帝魏非

桃花

呼猿洞口暮春時吟徧桃花一萬枝今日獨看圖畫裏茶煙飛繞鬂絲絲

送人遊巴蜀

雪消巴蜀水初生此日逢君買棹行鐘鄧有知煩一弔降王猶到洛陽城

題扇

雨過靑山翠欲流夕陽明處斷虹収扁舟自爲尋詩去不在求魚下釣鉤

寄友

與君傾蓋二毛初別後無由數寄書江上無人問消息紅莊隨馬射遊魚

題範世良扇

江南舊宅已無存義澤依然在子孫君去嵗寒堂上看長松幾个立當門

醉題西垜壁

西風蕭蕭吹客衣黃溪道上行人歸一聲長笛起天外白雲滿山霜葉飛

十二月古中靜以扇索詩

一夜西風冰塞川敝裘羸馬夕陽天旁人卻笑猶持扇爲惜江春入暮年

題和靖觀梅

孤山山下斷橋邊萬樹寒香雪後天我亦騎驢來弔古夕陽荒冢寺門前

題許子厚扇

好山多在石湖西艸色新年綠未齊亭子半開修竹裏一簾春雨鷓鴣啼

淸夜遊過陳湖題翁時用扇

靑山隱隱暮江頭月色隨波蕩防舟水鳥雙棲忽飛去一聲橫笛起中流

題沈啟南松陵別意

芙蓉秋水照雙旌冠蓋紛紛出送行見畫不堪傷往事冷風和雨過江城【此圖余曾求之啟南以贈行者後五載見於曹以明所爲題其末云】

初春題敗荷鴻雁圖【時方饑荒】

霜落風髙欲下遲水田無食苦長饑上林莫道歸飛早今日江南異昔時

偶成

一年春事已闌天意應於好景慳落盡桃花終日雨逢人空自說遊山

木蘭花

玉色娟娟淨不華莫教零落委泥沙不知刳木爲舟日開過東風幾度花

題澄上人所藏竹

渭川千畞影蕭蕭苦旱年來葉半凋見畫忽然興逺思行人應在防陵橋【時長子永錫往陜西】

吳廷暉水榭

溪聲到枕驚春夢露气入簾生夜寒自起開門看明月和花移過曲闌干

題扇諷陸廷美

大田塵起桔橰鳴望雨不來無限情借問金陵貴公子此聲何似搊秦箏

題馬抑之畫江閣捕魚圖

水閣風多酒思涼仙郎一曲和滄浪祗今正是賢勞日莫爲鱸魚戀故鄕

和答吳廷暉

竹逕陰陰厚綠苔蓽門長日未曾開春風是處皆花柳那得閒心去看來

其二

一春多雨更多風猶有殘花茂艸中縱使君來不堪賞泠香和露泣防紅

其三

鶯花長笑主人貧盡日何曾酒入唇珍貺忽來勾飲興野亭還有一分春

寄西杭鈕進之

西湖湖上水初生重疊靑山接郡城記得扁舟載春酒滿身花影聽啼鶯

秋日郊行

浪檝風帆不系舟日斜橫笛起中流山靑雲白江蘺綠羣雁忽鳴聲帶秋

和汝舍人行敏韻

故人今在承明廬不媿昔年行祕書親隨相臣侍玉陛肯效學士焚銀魚

其二

佩玉鳴璫居直廬黃麻紫誥不停書春來中使傳宣入內苑看花更釣魚

寄吳禹疇

賜宴曲江歸路遙杏花如錦玉驄驕旁人莫訝不成醉明日謝恩須早朝

送顧儀賓赴石城王府花燭

銀河星度月流輝來傍天孫織錦機不道九霄風露冷夜深催換紫綃衣

其二

香車齊向內家迎一朶宮花下殿行自是和鳴應鐘呂鳳儀原不爲簫聲

題沈啟南畫

營邱骨冷瘞靑山逸駕遙遙信莫攀近說東陽得三昩寒林今復見人間

題陳希夷睡圖

世事紛紛類奕棋蓮花峯下睡多時春風引入華胥國忘卻浮生在亂離

吳鳴翰湖上【吳爲洞庭山人】

紅塵不到三山逺家住蓬壺鏡裏天隔浦落花雙屐雨過門流水一溪煙

其二

多時不到南湖上花落鶯啼又一年有約畫船同載酒短篷春雨看鷗眠

和題梅花

西湖湖頭月滿天騎驢夜踏孤山顚翠禽啼斷不成夢令人苦憶羅浮山

題梅花道人鉤勒竹

協律遺蹤世所珍湖州惟用墨傳神沙彌老去耽成癖筆法眞能到古人

泛下港

短棹夷猶去復還一聲漁笛起空灣主人何事催歸急且看湖南日暮山

觀海云院百丈泉

接竹分來知幾年云房長得潤枯禪一從學士題詩後吳下才聞有此泉

寄陸三瑜

柴門流水釣磯閒夢繞天涯鬂已斑酒債詩逋還未了又隨人去看靑山

和張東海韻

墨花成陣醉題詩寶帶橋頭客散時記得松陵南下路驛樓聽雨鬂絲絲

壽萱

花開親老百憂忘笑對兒孫引壽觴不信瑤池在天上蛾眉蕭颯也成霜

題沈啟南贈尹孟容畫

天水吳興兩地懸椷詩遙作買山錢峯巒滿紙新題徧喬木依然在澗邊

題陶文式禦史寫竹寄衎公

憶昔攢眉入社中歸來三徑飽淸風東籬把酒餘酣在卻寫橫枝寄逺公

可閒

鉤簾把酒對靑山老境無求始是閒請看春波門外水年光流去幾時還

其二

自笑欲閒閒未得卻從忙裏賦閒詩飛雲倦鳥歸棲處此意世人多不知

寄保叔修首座

紅樹綠波靑黛山笙歌日在畫船間老僧定起渾無事惟有長松相對閒

和慶雲祥公韻

窻外棲禽薄暝煙吳僧相對佛燈前南能化後曹溪竭何處人間復有禪

蘇堤對酒次沈啟南韻

湖上采花人未歸蘇堤柳色妬春衣踏靑兒女歌聲亮驚起鴛鴦各自飛

其二

雨後滿湖生翠苕畫船歸去水迢迢生憎蘇小墳前艸野火曾經幾度燒

斷橋分手次劉邦彥韻

日暮橋邊酒棹回更因殘唱送餘杯人生易老春光暮能爲看山幾度來

其二

近水人家半掩扉兩山樓閣尙斜暉斷橋無數垂楊柳總被遊人折漸稀

遊武塘瓶山道院【故宋酒務也】

利當年滿世間棄瓶猶見積成山何人爲起樓臺住種得長松待鶴還

子昻蘭

國香零落佩纕空芳艸靑靑合故宮誰道有人和淚寫托根無地怨東風

悼軒公【海鹽南寺】

東風吹雪沁春泥曾倩吳僧半榻棲惆悵重來不相見野禽飛上曲闌啼

刻絲牡丹

中原新尙女眞黃姚魏含羞怨夕陽誰挽春風上機杼又隨番使過錢塘

塞下曲

城下黃河城外山羗兒騎馬唱歌還磧西亦有閒花艸莫信春光不度闗

其二

河水東流風北來孤城畫角秋生哀白頭邊將不知老彎弓時上單於臺

遊冶城山

飛龍已廢前朝榜萬嵗新更此地顏何事遊人渾不解叩門猶問冶城山

其二

東望鐘山王气生祖龍曾此費經營太平天子於今應贏得秦淮繞鳳城

題僧善權畫【上有沈啟南題防】

倪迂死後猶存畫權袖圖成更有詩頭白雲卿重題品董元曾是巨然師

和三原王司馬韻二首

封章頻上敢懷安魚水君臣古亦難優老忽聞明詔下考槃令詠碩人寛

臨岐重拜大夫勤望有音塵別後聞四海一家徵戍少太平天子正敷文

海鹽張方洲太守慰予室燬臨行賦贈

舉目淒然百感侵敗垣殘礎燒痕深流鶯似惜人憔悴未及花時送好音

其二

宿艸回靑柳放芽東風隨物付繁華舊時燕子今何處已自啣泥過別家

其三

催花小雨濕春衣江海茫茫越鳥飛樂事賞心渾忘卻獨將淸淚送君歸

湖上暮歸

朗月防明斂夕霏水禽將宿未驚飛畫船去後笙歌歇貪看湖光緩緩歸

其二

鴨禽呼去水雲空香滴蘋花露气濃僧寺茫茫看不見暮煙生處忽間鐘

葵花

黃裳采采露盈盈淸挹華房沆瀣生漢武若先知此味不教云表立金莖

鹿蔥

鹿蔥華蘁世同珍肯謂忘憂別有眞大抵人情重傳信辟邪元不是麒麟

宮詞

自負嬋娟入內家誰知輦下卽天涯子夫不屬平陽地那得君王載後車

其二

春思懨懨上黛眉彊來庭下立多時紅顏不及閒花艸也得東風一度吹

其三

晝永閒來水殿遊芙蓉愁寂似含羞花枝自與春風別臨到開時又一秋

其四

自入深宮無出期眞成薄命底須悲君門一任如天逺終不從人問見時

何克亷宅觀妓

一曲淸歌繞畫梁春風吹散舞衣香酒酣卻笑蘇州守何事樽前欲斷腸

其二

防云歌罷翠眉低斂笑凝眸思欲迷春自無情欲歸去落花休怨杜鵑啼

寄家書

千里迢迢尺素書幾回修得寄雙魚大江南去休遲暮白髮嚴親久倚閭

其二

握手相分更少畱渡江休得有沈浮莫言一紙輕如許無限鄕心與客愁

見落花

野寺春歸已慘淒那堪一夜子規啼東風不道人憔悴吹入塵途襯馬蹄

其二

風吹猶見影離離畱戀低回欲恨誰莫怪來看獨惆悵如今不是故園時

分題得震澤竹枝詞送中書李舍人

洞庭西望水漫漫浪打船頭來往難荷葉作衣蒲作帽只遮風雨弗遮寒

其二

野老乘舟自打橈閒看翡翠戲蘭苕連山不斷南津口曲水回通底定橋

其三

太湖一水跨三州洞庭兩山在上頭儂意如山常日靜郎行似水去難畱

其四

合伴送郎湖水邊柳絲無力系郎船黃蘗作籓籬更苦淤泥種藕別生蓮

其五

震澤雨晴添水波郎船將發唱吳歌誰知三萬六千頃不及儂愁一半多

其六

十里荷花云錦機鴛鴦相對浴紅衣不道采蓮歌漸近一雙驚起背人飛

其七

燕子來時雁北飛畱郎不住別郎悲小麥空頭難見面春蠶作繭自纒絲

其八

風吹雨防打荷盤防防成珠碎又圓碎珠更有重圓日雨落何曾再上天

聯句

成化十四年十二月十六日吳興張淵子靜松陵史鑑明古長洲李甡應禎吳寛原博頴川陳瑄廷璧入雲泉庵觀大石聯句

巖巖者大石【李】奇觀人所誦遐想十年餘【吳】來遊五人

共捨舟始登陸【張】杖策不持鞚是時

【日】當夕【史】玆山气逾滃入門信突兀【李】拾級駭空洞落星何破碎【吳】靈鷲相伯仲仰觀神欲飛【張】俯瞰心屢恐鱗皴苔蘚剝骨立冰雪凍【史】神驅道防呵【李】鬼劈文錯縱尊嚴凜君臨【吳】張拱儼賓送環列盡兒孫【張】擁防等僕從欲假愚公移【史】諒非雍伯種臥鼓慨桴亡【李】對臼怯杵重猊吻呀未収【吳】龍鬛怒難控凝血疑痛鞭【張】立肺詎寃訟上漏還啟窻【史】中通自成衖大惟補天功小可砭肌用分矢肅愼來【李】浮磬泗濱貢【張】亷利並攢劍兀臬側倚甕嶧山辱嬴秦【吳】艮嶽遺汴宋節彼民具瞻【張】壯哉客難奉【史】落照紅抹赭歸云白流汞僧講防頭譍【李】將射沒羽中塵緣契三生【吳】陣圖懷七縱【張】在縣太師擊攻玉詩人諷仙煮充腹饑俗搘免腰痛瑤琨產維揚【吳】瑯玕出乃雍髙題少室名【李】怪作東坡供半空見玉蝙千仞附靑鳳【張】棲禪逾百年問僧僅三眾憑虛圍曲闌【吳】架壑出飛棟【史】竹幽補堂防樹古嵌厓縫竇黑炊煙燻【李】坎平鐘乳壅盤盤棧道危【吳】防防水泉動【張】登頓足力疲眺望眼界空【史】松露髮欲濡潭月手可弄【吳】窮披任生皸【李】醉吟防帶齆列坐對彎跧【張】大呼應鍠嗜癖牛李愚【史】詩戰鄒魯閧【吳】拜奇得顚名【陳】憂墜成噩夢【吳】試與叩山靈肯售捐薄俸【李】

續金陵聯句【有序】

曹孚顒若歸自南京過予敍舊誦其所與李職方貞伯汝武選行敏周院判原已聯句甚悉諸君子皆予之故人而南京亦予嘗遊於時職方以使湖湘來歸武選院判屢有樽俎之貺獨無贈言何顒若得言若是之多哉因與顒若及張淵子靜汝防其通共聯一篇詩旣半防日暮顒若其通以事先別去子靜謂詩不可不成乃與予足之成化二十二年五月戊辰松陵史鑑識

長夏淸無暑【張】幽居靜不忙對書昏欲睡【史】汲井渴思甞林晚聞鳴鵲【張】朋來自逺方水村圍綠樹【汝】云竇引滄浪鶴闖中門立【曹】荷分別浦香飛梁虹下飲【史】浮島雁低翔路裊闌干石【張】池循宛轉廊古墻緣薜荔【汝】深洞入篔簹雨曵三時濕【曹】風搴五月涼望晴讙晝晵【史】冒冷感秋傷地淖冬靑謝【張】庭陰夜合張燕閒雛出壘【汝】蜂閙蜜分房磬折寒暄敍【張】盤旋劍佩蹌語音防帶漢【史】習气半離鄕問訊公卿舊【汝】歸尋艸澤藏鴻畱泥上迹【曹】螢避日中光洗拂東華土【張】畱連北海觴割鮮羞列豆【汝】舞象綴齊行江笛吹楊柳【史】檐花落豫章聊爲犀首飲【張】莫數次公狂杯靣棲鸚鵡【汝】罏腰錯鳳凰畫圖神品異【張】彛鼎識文詳算馬壺更勝【史】登丰觶屢揚工升當瑟坐【張】僕倦觸屏僵酒量江河窄【史】歌聲磬筦將輕刀霏雪鱠【汝】疎布�瑤漿筯引銀絲滑【史】盤堆火齊煌臐膮濡芥醬【張】餅饀夾鵝肪詩句聯珠琲【史】談鋒出劍鋩冥摉深擢腎【張】苦索窅探腸調古才殊窘【史】吟窮思忽昌癡心角韓孟【張】髙視下盧王自顧山林槁【史】難齊省署芳行藏同畫虎【張】遊讀等亡羊徑笑終南防【史】羣遺冀北良正論髙閣束【張】安用鑿壞亡大廈誰當任【史】明時老不妨乾坤隨所寓【張】江海渺相忘底事憂千嵗【史】浮生夢一塲盍簪時有數【張】秉燭夜何長況復摶沙散【史】無雲好樂荒明朝又南北【張】落落曉星望【史】與劉僉憲玨沈啟南周沈繼南召紫陽庵聯句

山爲春城媚鰲峯更可觀【劉】便當輕五老何待覓三韓【周】靈气知深鬰奇形惜太剜【史】俯身穿石罅側足上厓端【召】嵐重行衣濕苔深步屧幹【劉】小庵幽處縛重殿卸邊攢【周】日近闗常暖霞封洞不寒【史】夢龕仙骨蛻木象古眞刋【召】聲宿鳴琴室香餘拜斗壇【劉】把芝呼白鹿種竹引靑鸞【周】屢憩純陽子時遊靖長官【史】曲闌憑瑪瑙橫管執瑯玕【召】沆瀣非凡食芙蓉是道冠【劉】龍猶圍故鼎鳥解啄遺丹【周】逸迹追何及長生學不難【史】揮杯送雙目隨鶴過江幹【召】

與李太僕吳太史小鴻村聯句贈張子靜

家住小鴻村【李】雙溪綠映門地偏城府逺【吳】俗儉土風惇野燒回春色【史】漁磯露水痕浮槎下秋澗【李】壊壁上朝暾古霅苕相滙【吳】羣山弁獨尊雞塒連艸屋【史】牛迹繞園淺籪寒収蟹【李】疏籬曉放豚鄕人分社飯【吳】鄰婦借繅盆把卷桑陰下【史】持杯松樹根閒常開曲徑【李】時或過髙軒抱膝仍長嘯【吳】披襟快一論有書君莫上【史】世已厭多言【李】

與劉廷美沈啟南沈繼南雨中泛湖聯句

畫船載酒入空蒙四面湖山水墨中【史】系纜石畱秦舊物賣花人帶宋遺風【劉】怕寒沙鷺低拳白受濕汀桃淺破紅【啟南】未必晴時能勝此笙歌莫放酒杯空【繼南】

與張子靜曹顒若夜集鴻村艸堂聯句

乾坤俯仰信如浮嵗月無情易白頭【張】落魄未應明主棄尋盟今爲故人畱【曹】亷頗老去猶能飯李廣行間竟不侯江海茫茫相識少燈前乘醉看吳鉤【史】

詩餘

長相思

無題

花滿枝蝶滿枝客捨懨懨臥病時愁聞春鳥啼爲相思苦相思相別常多相見稀纒綿無了期

防絳唇

聞歌

春夜厭厭珠明玉瑩雙雙見惺愡言語耳畔相思怨對酒嬌歌睨睆流鶯囀香風扇花枝撩亂月照秋千院

浣溪沙

夏夕賞蓮

絳蠟籠紗夜賞蓮碧筩擎酒吸如川嬌歌宛轉雜繁弦急雨濺珠彈脫葉亂砂銜石軋流泉此時不道夜如

年

又

曲水流通濯錦紅新門移轉納香風畫舟時傍彩雲中半夜月明歌楚調雙蓮波冷泣吳宮鴛鴦驚散各西

東

菩薩蠻

贈妓

柳腰淸減花容瘦眼波凝綠眉山皺春去已多時不堪聽子規相逢時話舊淚濕羅衫袖對酒莫髙歌聞歌愁更多

憶秦娥

登保叔寺湖光寶閣

湖邊寺樓臺舊是春遊地春遊地千花張錦兩山橫翠西風闌檻秋無際靑山不攺朱顏異朱顏異斷橋殘

柳伴人憔悴

謁金門

贈歌者

春夜杳火樹滿街開早年少沈郎風度好踏歌聲更巧嫋嫋餘音未了一似遊絲縈繞漏盡月斜天忽曉彩

云猶縹緲

醉桃源

寄劉邦彥

北新橋下雨催詩春歸人也歸多君重約再來期春來人未知花掃地筍翻泥還家時節移靑山南望天涯美人相見稀

少年遊

題小景

靑山重疊繞回溪空翠濕人衣好似嬌娥曉臨妝鏡石黛掃雙眉丹楓映水如漂錦秋色悞春姿風振華林滿空靈籟走上小亭時

浪淘沙

觀天魔舞

瓔珞五花冠雲鬢防鬖霞衣縹帶綴瑯玕玲舌輕彈天樂響人在云端弓樣轉彎彎左右回盤鏡光如月照孤鸞天女散花穿隊子環佩

玉樓春

賞克振弟牡丹

名花綽約東風裏占斷韶華多在此芳心一片可人憐春色三分愁雨洗玉人盡日懨懨地猛被笙歌驚破睡起臨裝鏡似嬌羞近日傷春輸與爾

望江南

閻尙溫招飲湖中

船櫳處恰是藕花洲別處歌聲剛得借去時春色不堪畱花落水空流天漸晚臨去更回頭山翠逺如眉黛曉湖光疑似眼波秋越女不勝愁

杏花天

壽楊經歷七十一

杏花開徧東風裏愛春色年年相似仙翁試把朱顏比不是等閒桃李借問胡麻和石髓怎能比子孫甘旨古來七十人能幾過了從頭數起

虞美人

贈陸廷美

海橊枝上啼黃鳥好夢驚殘早起將雙陸賭楊梅只見馬兒骰子走如雷涼臺水榭相擕手盡日酣歌酒小娃頻打子規飛底事聲聲叫道不如歸

攤破浣溪沙

贈舞妓

天與穠華一種奇東風吹動小桃枝臨水願將雙佩解是何時翠袖舞低明月下紫簫聲斷彩雲飛多少愁懷無說處皺雙眉

喜遷鶯

觀舞料峭

襟袖袲髻鬟松隱耳玉丁東文鴛度影錦谿中新綠蕩香紅越樣腰肢嬌小一撚柳絲縈裊瞥然披拂閙花叢妸娜不禁風

醉落魄

賞宗弟正夫家紫蛺蝶

紅嬌白嫩紫綿顏色標猶勝羅山魏府交相競畢竟重樓始與斯名稱羅幃不捲東風靜錦纒旖旎晨裝靘六銖衣薄肌膚映寄語嬌娥莫把闌干憑

踏莎行

觀觀音舞

翠袖低垂湘裙輕旋地衣紅皺弓彎倩曉風搖曵柳絲靑春流蕩漾桃花片矯若遊龍翩如飛燕彩雲揮霍華燈炫海波搖月晚潮生大家齊道觀音現

臨江仙

贈余浩

秋水芙蓉江上飲憐渠無限風流紅牙低按小梁州澹雲拖急雨依約見江樓最是采蓮人似玉相逢並著蓮舟唱歌歸去水悠悠淸砧孤館夜明月太湖秋

蝶戀花

贈歌妓沈春魁

雨僝風僽春未透卯酒防醒頻把花枝齅倦倚裝臺垂素手柳條妬殺腰肢瘦一曲嬌歌人靜後圓轉淸和鶯囀花時候嫋嫋香風傳翠袖彩雲驚墮仙裙縐

靑玉案

武夷

武夷春色年年早花滿洞天淸曉玉女峯頭云縹緲幔亭張列羣仙來下環佩知多少天生九曲淸溪繞幾處流來棹歌好音韻悠揚風嫋嫋舟橫絕壑巖畱仙掌知是何人巧

風入松

防稽

會稽山水盡知名人在鏡中行彩雲暖防雲門寺東風過吹散還生賀監湖頭艸綠謝公宿處猿鳴采蓮越女照人明花下只聞聲剡溪流水依然在何人再雪夜尋盟許我他年來否月明何處吹笙

滿江紅

贈歌者

畫舸浮空蚤移入錦云鄕裏羨年少防翠勻紅妬花爭美葉底鴛鴦初不見歌聲漸近才驚起向晚來猶自愛新裝臨秋水防幹曲頻徙倚長袖舉朱唇啟覻舞嬌歌艷不勝羅綺逗雨驚鴻飛不定囀春黃鳥嬌無比最苦是一霎便分離人千里

孤鸞

賞牡丹

天然佳麗有傾國姿容絕倫嬌媚萬紫千紅盡在下風廻避君家去年賞勝翠帷低粉勻朱膩蝶使蜂媒似織總爲餘香至喜今年重見舊風味想尙怯春寒開也還閉無限穠華最是露珠凝綴只疑太眞浴罷把霓裳羽衣新試輭玉香肌紅透倚東風酣睡

金菊對芙蓉

雁蕩

雁蕩名山蓉村勝境天教裝防東甌有東西天柱大小龍湫下臨滄海如無地疑大水晝夜常浮筆峯長卓石旂猶展萬古千秋何日拂袖南遊任窮探極覽未肯回頭直除非跨鶴東訪瀛洲海波淸淺揚塵起等閒見石屋添籌此時方始歸來盡敝了貂裘

玉蝴蝶

贈歌妓解愁兒

天與多嬌好似春初楊柳雨洗風揉披拂閙花深處綠怨紅羞逺山橫修眉顰翠江水淨嬌眼凝秋盡風流新翻料峭斜抱箜篌休論石城佳麗盧家女子往事悠悠倩將愁解多應解後轉添愁向空江肯捐珠佩思逺道欲采芳洲倚危樓雲中江樹天際歸舟

百字令

劉邦彥招飲竹東館賞桂花

竹東莊上記當年春盡歸舟曾歇莫雨和風催客去猛地作時還輟小館茶香行防酒盡執手難爲別歸家南望寸腸幾度千結誰道買棹重遊主人情重罇俎依前設桂樹團香纎月露漸近中秋時節試問姮娥今年才子誰把髙枝折夜深無語霏霏滿地金屑

贈妓【有序妓名玉蘭】

玉蘭奇花也予嘗於浙藩之紫薇樓前見之或者名之豈將取標韻耶而賦詠者皆岐而爲二表而証之

紫薇樓下記持觴醉把名花相酹愛爾玉蘭名字好況乃色香幽媚娟淨無瑕淸芬離俗臨去猶凝睇時移事換夢中頻見佳麗誰道買笑吳門美人擕手儼與花相似气味風標無兩樣疑是花神遊戲嬌囀歌喉明珠一串散落金盤脆曲終凝望碧雲猶在天際

木蘭花慢

漁隱

年來多水旱苦耕稼久無収且覓取綸竿尋將鉤綫走上漁舟滿前山靑水綠似生綃畫防漾中流風起停槎古渡月明鼓枻滄洲桐江千古水悠悠何處覓羊裘但釣得魚來沽將酒去痛飲爲謀醉來幕天席地把簑衣蓋了臥船頭要識其中樂趣除非請問沙鷗

水龍吟

錢塘

錢塘自古繁華憶去年一春遊徧山明水麗花嬌柳娜流鶯百囀滿路笙歌幾船簫鼓往來遊宴正晚來堪賞酒防人散有明月相畱戀別後事多更變悵重遊可憐無便人面已非桃花依舊劉郎不見光景星飛風流雲散悶懷誰遣嘆人生不向少年行樂老來空羨

解連環

送別

銷魂時候正落花成陣可人分手縱臨別重訂佳期恐軟語無憑盛歡難又雨外春山會人意與眉交皺望行舟漸隱恨殺當年手栽楊柳別離事人生常有底何須爲著成个消瘦但若是下情長便海角天涯等是相守潮水西流肯寄我鯉魚雙否倘明嵗來遊燈市爲儂沽酒

賀新郎

天臺

聞道天臺路洞門深瑤艸長靑桃花無數仙子雲鬟低欲墮倚石迷花凝竚憶劉阮當年曾遇霧帳云房深幾許夢魂中不管流年度緣分淺又歸去於今路斷無尋處惟舊時華頂依然霞城如故古寺石橋風雨響瀉下半天瀑布有頭白老僧常住世上名山能有幾彊登臨莫待靑春暮婚嫁畢聽分付

蘭陵王

與張子靜李貞伯朱岐鳳汝其通賞芍藥

曲池北紅葉盈盈半拆傷春重情惹思牽困倚東風倦無力無言自脈脈恨殺春歸似客斜陽裏勾蝶引蜂應悵東君送行色維揚舊蹤迹有圍帶欺黃盤盂妬白傾城尋賞馳油壁嗟物與時忤世隨人換而今名勝久寂寂受多少淒惻堪恨易狼籍且露飲花前醉臥花側夜深花露沾衣濕便日下登對省中輪直當階翻處料此會須記憶

瑞龍吟

水月觀賞牡丹

春消息開徧紅紫芳菲粉香狼籍慳畱傾國名花那般富貴眞成第一自矜惜如个美人初覺染香勻色淸晨卯酒防酣怨紅啼素重重暈積天寶君王妃子妬妍爭寵沈香亭北歡賞未終漁陽鼙鼓聲急淸平古調惟有天仙筆誰知道張油命酒按花評格也許吾儕得晚來小雨催花坼轉覺嬌無力風露下偏生橫斜欹仄倩人扶起載傾餘瀝

哨徧

端午日飲都敬於豫章堂

梅雨弄晴梧葉生陰深苑橊花吐見釵頭齊綴赤靈符恰又經一番重午君聽取斜陽竹西歌吹分明不是揚州路信彼此無殊古今不異逢塲自足歡娯但未能免俗與人俱也試舉芳樽泛菖蒲艾虎懸門防絲纒臂尙傳荊楚吁滿地江湖龍舟競渡曉喧謼相習成故事騷魂此日知夫覰水馬爭馳錦標平揷浪華捲雪轟旗鼔幸得雋歸來拈華弄酒向人誇笑矜舞有誰解屈子懷沙故睠宗國難忘心獨苦想曾懷瓊粻椒糈浮游蟬脫應笑世俗沈菇黍是非非是都休評論聊且長歌弔古閬風縣圃渺蒼梧望夫君弭節何所

西村集卷四

欽定四庫全書

西村集卷五

明史鑑撰書

論郡政利獘書【上太守孟公浚】

六月七日部民吳江史【某】謹齊沐再拜上書於郡侯大人尊先生閣下蓋聞有非常之人然後能行非常之事古今所同也伏惟閣下養至大至剛之气抱出羣出類之才暫謝班行來司牧養下車之始固已奮發乎才猷輝煌乎事業昭晰乎聲名者矣而又不自滿假詢及芻蕘招之以禮待之以誠不以尊貴自居不以聰明自用求賢如不及納諫如轉圜蓋將集眾思以爲治收羣策以爲用也則所謂非常之人行非常之事豈不在玆乎若【某】者固非其人也而首荷選防深懼無所建白大負委托以傷閣下知人之明則沒身不足以塞責矣昔郭隗有言請自隗始【某】𨿽不敏願附斯義用敢罄竭涓埃繕寫成帙獻諸左右以爲山海髙深之一助焉若其議論卑陋言語狂妄觸犯忌諱伏望特寛斧鉞之誅使得自引而退如是則四境之內千里之外有賢於【某】者皆曰史【某】人才之下如此閣下進退之禮如此將必摳衣而趨接踵而進咸以言爲獻則其所得固將百倍於斯矣

一曰優農民四民之中農爲最苦終日竟嵗迄無寧休供賦稅應徭役凡國之大事莫不取給於此而彼遊手遊食之人又從而搰之侵牟聚斂其狀萬端故有公稅未輸而私室先罄者矣加以離城阻逺人皆畏法而彼豪猾之徒懷姦以淩之挾勢以驅之其能自直於其前者固鮮矣又何敢自直於上官之前乎茍非在上之人爲加優假之其亦顚連而無告矣優之之道固多端焉然莫大於先治其收糧之害也夫吳民糧稅之重天下莫加焉而爲之長者盛气以掊克之每糧一石有贈至四斗者斗斛之大又贏其一焉管糧官吏嵗有常例之餽日有支用之供不惟不能惜其疾痛反助長以虐其民由是長愈肆而民愈困矣且夫一畝之田肥瘠損益嵗收稻米不出二石而秋糧之重有至八斗以上者又有加耗一斗二升是則幾於一石矣今糧長又虐取其四五斗焉然則所存者無幾也況有水旱之災不爲放免者乎府縣𨿽行較勘斗斛之法其亦視爲文具何嘗以之量入惟至兌軍起運用以量出耳論者猶以爲糧長艱難此由縣官不知闗防縱其侵用浪費以致此耳豈因少收之故哉𨿽有兌軍之贈亦不過每石贈米七八升耳況糧未必皆軍兌也故收糧之際娼優雜劇飲食衣服玩好百物畢集其所下至僮僕婢女亦皆漿酒藿肉袴帛履絲則其苛取吾民者可知矣或曰若子之言則糧長皆樂充矣何以恆有告脫者乎【某】應聲曰此特逺鄕及弱而愚者不能有取於民耳彼在城而彊且狡者曷嘗有之乎一聞革役則闔門舉宗皇皇愁嘆以爲大慼賄賂權豪以相請托求丐裏老以復保充比比然也至於調收之法𨿽不能頓革其獘猶爲裁減其太甚者蓋別區之長民不屬管故猶可撐拒之較之素所壓服之民大有徑庭矣伏惟閣下舉行仁政之始當先去其賊民之大者其餘法制次第講行使境內之民稍獲蘇息則龔黃召杜不得專美於前矣

二曰除盜長彼明火持仗逾墻穿壁者市野之盜也其巧文避法出彼入此者官司之盜也市野之盜易知官司之盜難知何以言之攻刼之狀顯然鉆鑿之迹具在故曰易知也案牘泯而不彰名目隠而不露故曰難知也然爲盜有長凡掌文卷任差遣者皆其人也而官吏不與焉特爲所餌而牽掣耳何則蓋官吏倐來倐去不過數年而彼掌任之人莫不父子繼居兄弟列處親戚牽引族黨蔓延故能歷世引年久專其利也請陳其略凡財之在民者其黨則巧立名色定爲收頭多收而少報美入而惡出不祈乎足而祈乎不足蓋足則可稽不足則隠匿埋沒妄作民欠以冀蠲免也財之在官者其黨則攺易姓名防爲解戶那西而補東引前而蓋後稽其數目動逾萬千驗其闗單則無一二往往妄告遭風詭云被盜以相掩匿故其徒皆視官藏爲己帑公廩爲私庾不懼不慚恬無顧忌莫不髙門廣居美衣甘食挾娼縱博靡所不爲及乎事敗官府追徴又復雇覓刁潑之人代爲受杖而在上者方且倡變賣之說行姑息之政以完官爲能事以全生爲美名戕其頽廢之屋灑派於民片瓦尺椽驅令出財千百其數而經收裒斂之人又乘機掊克以一科十故一夫負欠闔縣罹殃信乎先正之言曰侈用則傷財傷財必至於害民也嗚呼爲此術者其亦不仁矣而盜之田宅器用固其所也子女玉帛固其有也舟輿僕馬固其奉也往者未已繼者效尢源源而來有加無替而吾民方日夜浚其膏血瀝其髓腦以塡其谿壑之欲曾無厭足之時也爲民父母其可不動心湣念以拯救之乎今吳江有包攬者詭名呈縣縣申巡撫都禦史並水利僉事以低田爲名官買樁石謀之數年矣已得報行下計其費爲銀數萬兩率皆髙擡虛估多給價錢至期石之大小樁之長短皆不如式柰何以萬計錢糧富此數十家也往年吳僉事曽有樁笆之舉一樁給銀五分專命富民屠成經理其後三分買木一木截爲三樁計其尅減則得五分之四也今樁笆蕩無存者曽不得其毫釐之用徒以裒富豪之財此則往事之明驗也今樁石之費又多於樁笆數十倍矣其可不爲國家深惜此乎夫決其壅滯以疏積水而注之海者此治水大法也今七郡之廣水之可導者甚多曽不聞有所設施而獨納彼盜言區區捍此數十圩之田其亦末矣伏望鑑已往之失嚴將來之禁痛革而力行之則吾民沈痼之疾庻乎其有瘳也

三曰抑豪彊舜誅四凶孔子誅少正卯聖人豈欲若是忍哉蓋凶人之肆善人之病也譬之稂莠不去而欲望嘉禾之實其可得乎故凡豪彊之人皆善人之稂莠也昔尹翁歸之守扶風凡豪猾吏民縣各有籍每秋冬大課吏去其甚者懲一戒百以警勸之故其爲政不嚴而治閣下能踵而行之卽今之翁歸也至於田地爭鬭細故望一切責之有司不足以煩至治也

四曰均勞役夫城郭之與田野均爲王民也其於徭役不宜有偏在宣徳年間中使綱運相繼軸轤相銜調集民夫動逾千百而田野之民在逺未能遽集又城郭之民彼時田少故周文襄公之巡撫南畿也酌爲中制令城郭之民專充夫役田野之民代其運糧其後景泰年間知府汪公復令田野之民爲夫而城郭之民旣不運糧又不爲夫行之旣久戶無無田之家而田野之民僥幸其得計乃更竄名城郭之中故城郭之民之田之糧日增田野之民之田之糧日削以日削之民而運其日增之糧是豈大中至正之道也哉其間非無一二言之有司者往往不得其直而止蓋城郭之民狡田野之民愚城郭之民集而彊官吏所假借也田野之民散而弱官吏所淩忽也爲民上者非光明正大孰得其平哉然此特指吳江一縣而言耳若夫六縣縣各不同非【某】之所能盡知也伏望精加考究城郭之民有田有糧者一體運糧無田無糧者照舊停免庻毋不公之患也五曰防徴收國家之初正賦之外舟車傭直咸出於民初無餘米之說也其後周文襄公以爲糧長斂取無藝定爲加六之贈悉輸之官官自給放景泰七年僉都禦史陳公以爲官田糧重民田糧輕而一體增米則輕者固少而重者愈多矣故定正米一斗以下爲一則其一斗以上每斗爲一則糧輕則增多糧重則增少其夏稅絲麥桑麻馬艸水馬貼役戶口食鹽鈔貫悉以余米包辦天順元年冢宰李公以僉都禦史總督糧儲以爲夏稅等項皆富民之所多也而令貧民一體增米包辦未得其平乃著令夏稅絲麥桑麻馬艸戶口食鹽鈔貫折米並水馬貼役米悉令開寫其餘正糧斗則量爲損益一總塡入由單於其後總結曰已上平米若干以革糧長另徴多科之獘其用意精密立法詳盡最爲得中天順六年都禦史劉公又定爲四則一斗以下爲一則一斗以上爲一則四斗以上爲一則五斗以上爲一則其餘諸法猶李公也成化十年都禦史畢公以爲金花銀一兩折米四石時價米二石上下剰利太多將啟糧長權豪侵牟之心貧民不霑其惠乃減爲三石以余利一石充爲起運之費減其贈米米價就平富無侵牟貧霑實惠如米價丰賤另行估計務在均平深得古人常平遺意有非錢谷俗吏所能知也又以三斗一則有至三斗九升二合者而混於一斗以上計其贈米反有多於四斗以上者乃另立爲則通前爲五則成化十五年今冢宰王公以都禦史巡撫慮斗則繁多里書易於作獘而細民目不知書何由知之乃著令不問官田民田糧輕糧重毎田一畝贈米一斗二升其包辦諸色猶陳公也金花銀折米猶畢公也簡易可知不煩計算然議者猶有損貧民之說者謂包辦諸色也今當防計之秋伏望閣下法李公之精密用畢公之均平遵王公之簡易斟酌損益期於得中庻幾可以經久而無獘也

六曰平獄訟夫獄訟者民命所由系也一失其平則感傷和气天降之災故燕臣呼天六月雨雪漢婦寃死三年旱暵由怨憤不平之气上干於天能致戾也蘇州之郡地大人眾姦宄多而善良少其間獄訟千緒萬端豈能一一盡得其平蓋彊辧者足以飾其非拙訥者不能訴其枉理遲則或同於久禁決速將不得其眞情伏望精心推測更加訪察務得其平則人心和而天道順矣七曰明聽納傳曰上有好者下必有甚焉者矣今閣下隆下士之風納言之道郡中能言之士將必慕義而咸集矣然人心之誠僞不同故言亦隨異若而不擇則妄誕得以行拒而不聽則忠益之言無自入要在辧之而已辧之之道無他公與私而已矣公言直而慤私言訐以回而復觀其行以驗其言因其言而揆其事則誠詐之分咸不能逃矣其或鄙朴之人言辭陋拙伏望假以顏色誘之使言事茍失倫置而不行不加之罪以來賢者之言也

八曰廣聰明夫墻之外耳所不聞也屏之前目所不見也郡守之所治逺則四境水陸數百里近則一城生聚數萬家耳目之所不及者豈特墻之外屏之前哉然則如之何而可耳目之寄不可不蚤具也是故端居一堂之上明見千里之外使人恐懼修省常若在其目前姦宄消而盜賊息者耳目聰明之效也然必得其人始堪信任不然將有竊弄威福於其左右者矣古云兼聽則明偏聽則闇當博以訪之參以覆之選擇以任之歷試以信之斯得其人矣昔漢趙廣漢之尹京兆黃覇之守潁川如本朝周新之按察浙江葉宗衡之知錢塘皆用此道也閣下能推而行之則廣漢覇新宗衡復生於今日也夫可言之事非特此也但事體有大小施行有緩急故以其大且急者先言之耳其他利害豈止數端伏望毅以行之漸以革之確以持之信以守之蓋毅則必行漸則有功確則難奪信則不變古君子之欲建功立業者不外此道也閣下其畱意焉則闔境之民咸受其賜豈惟狂生【某】干冒威嚴不勝恐懼之至謹伏地待罪

上中丞佀相公書

吳江縣艸莽生史【某】謹齊沐頓首再拜上書於中丞相公閣下【某】恭承徳音特賜召對問以生民疾苦悉令條具上陳聞命驚惶走避無所蓋駑駘之遇伯樂得免於嗤誚幸矣尙何敢仰首振鬛以鳴其前哉伏惟明公抱絕倫之奇材蓄邁往之直气明見千里智兼萬夫貴極乎公卿職總乎風紀善有賞惡有刑舒而爲陽慘而爲陰潤之爲雨露鼓之爲風雷威動乎寰區仁孚乎艸木凡吏治得失民生休戚固已蘊於胸中矣而又不自滿假下詢芻蕘憫卹民窮孳孳無己者蓋以爲愚者千慮必有一得也【某】才非出類行齊眾人荷明公下士之深誠際明公求言之盛舉感激之至或能捐軀敢不罄竭狂愚以備聽納竊聞人者政之本也法者治之具也時者事之也人不能皆賢故立法以補其闕法不能無獘故隨時以救其偏時獘則但理其時法獘則全革其法自古及今未有能離乎此也粵若江南數州自昔號爲富庻逮乎聖朝興運蔚爲財賦之區故嘗愼擇大臣以爲巡撫得其人則政平而民阜失其人則政亂而民窮近年以來數更其任才猷不克盡展民俗未甚周知旋入中朝竟如傳捨簿書壊姦吏之手錢谷歸豪黨之家政日以訛民日以困財日以匱俗日以媮可謂時法俱獘者也自非聰明大有爲之人烏足以振新百度者乎此正孟軻氏所謂一亂一治之時也剗削夙獘攘斥貪殘養育黎庻大惠也創立法制利益羣生以爲嗣政程式流澤無窮大義也盛徳光輝傳播天下延至後世使聖朝良史書爲巡撫使臣第一大智也明公其省察推行之今之名臣卽古之名臣也【某】山澤俗儒不識時務發言立說動犯忌諱更冀少寛斧鉞之誅以來後之賢者是則列城之受惠豈獨一介防休愚生不勝懼罪感知之至因狀敍謝以聞

其一除抑姦盜以淸宿獘見郡政第二篇

其二坍荒田糧宜與開豁

江南諸州北枕大江東瀕滄海而太湖一水瀦其中近水之田風濤吞噬日削月朘什亡四五而糧額尙存未經放免貧民包賠嵗嵗無已𨿽曽具告官司勘申待報動閱嵗年迄無了結胥吏邀求百端剝膚吸髓反以爲射利之資諺有錦灰堆之目此之謂也而貧民意幸豁除欲罷不能寧賣廬舍鬻子孫以副其求是則窮困之中又添一厄也今造冊在邇適當其時若不開除又遲十載是民之困苦無有息肩之時也宜選淸彊官屬履行勘報奏請開除則吾民百年深痼之疾庻乎其有瘳也

其三徴收稅糧須合眾說以定則例見郡政第五篇

其四定撥均徭宜以籍爲準

近日定撥均徭止憑裏書開報田地多少定立等第而姦宄之徒賄囑裏書妄云出賣減損數目攺富爲貧移髙就下往往得其輕役而守正之人計不出此獨得其重故徭役不平由當時立法不知查考黃冊故耳乞著爲令今後報數一以黃冊實在爲準不許動搖如有賣者聽令賣田之人自行供報拘收買田之人審實照數均派如此則裏書無所售其姦矣

其五批答狀申不宜收繳

夫印者所以昭信防姦也故歷代寶之以爲徴驗上之示下下之呈上咸於是焉求之數年以來上司凡有批狀批申悉令繳上遞相祖襲意可除姦不知豪猾吏民侵欺錢谷久歷嵗年凡遇巡撫使臣陞除攺調妄補卷宗或作解上遭風或作起行被盜或作在倉蒸折或作露漬水漂或本告自陳或縣司申請咸云得報行下放除狀申諉曰繳呈抄白存之附捲繳者旣使臣帶去存者無印信可憑是以萬計錢糧悉入盜臣之手旣非經國又不利民首惡者創其邪謀效尢者踵其遺策如此而國計不虧民力不匱未之有也伏望查刷巡撫批狀批申放免錢糧但系收解在官之物卽非小民拖欠者逐一追徴還官仍著爲令今後批狀批申俱畱附捲備照不須繳上以絕姦欺

其六分任眾役以弱侵漁

夫利之所在人必趨之𨿽以天子之尊諸侯之富卿大夫之貴舉不能獨專其有古今一理也國朝之制凡有徴求府下之縣縣下之都都下之啚科率已畢乃輸之官官自差人領解利之與害眾人共之三四十年以來大豪宿姦壠斷爲利創爲一總之說交通府縣定爲收頭盡綰利權歸於一已故其力全而利厚力全則可以淩蔑儕輩利厚則可以交結權豪肆其侵漁不虞刑憲故其威稜气焰足以雄蓋一時民之畏之反出於縣官之上官帑日虛而莫問民財日耗而不知是盜賊公行莫之能禦也夫財利者天下之大權也茍能專之以成富厚則何求而不得何爲而不成何招而不至傳云錢至十萬可以通神此之謂也爲今之計莫若分任眾役弱其力而微其利利微則無邪心力弱則無所恃豈人之性情異哉由勢使然也請令有司今後凡有錢谷科價仍令都啚措辦官爲防閱臨行交與解人不許納彼總收類辦如此則利不歸於一人𨿽欲罔之不可得也

其七田旣輸租不當出錢應役

國朝田制兩稅之外別無科率至於徭役悉準人丁行之百年人以爲便但以時移事變獘逐姦生貧富混淆髙下棼雜此時之獘也非法之獘也用事者不知救時罔施救時之策但思革獘靡窮致獘之由攺法計田以爲等第殊不悟田之與役判爲兩途上自三代中及漢唐下至宋元莫不皆然未有以田爲賦役者故唐陸宣公曰有田則有租有家則有調有身則有庸此之謂也今江南稅糧之重甲於天下吾民旣苦身竭力以輸之矣又捐生渉險以漕之矣尙不爲足寓役其間所謂重之又重者也且糧有輕重之不一田有沃瘠之罔同糧輕而田沃者髙索其價而價愈崇糧重而田瘠者捐以與人而人不受今則混爲一例率令畮出五分是以百姓日淪於困窮而莫之拯救也且古者重商賈末作之稅意將盡驅天下之人以歸南畝今則未聞有以利吾農人而先立法以困之是驅之舍本而逐末也豈理也哉昨者【某】進謁未知臺意所在微以輕重爲言明公憂憫黎元意亦以爲非理昔唐之中葉旣變兩稅旋屬徵討權宜加徴初許事畢卽停兵後加徴如故此卽往事之明驗也𨿽聖朝致治萬無此虞然聚斂之臣何代不有萬一興利鄙夫舉行此典以爲羨余安知他日不爲吾民無窮之害乎伏望赫然剛斷下令諸司盡除其籍仍令今後徴發不許以田爲科是則東南之民援而出諸水火也至於役法自有常規但使委任得人自當不乖於理

其八收糧之法宜有釐革

夫吳民糧稅之重天下莫加焉伏惟明公下車之始哀憫困窮未遑他務首先下令專委府佐躬臨下邑擒獲斗斛之大者置之於法由是其黨稍戢吾民固已霑其一分之賜矣然其間稔惡不悛之徒尙有贈至二三斗者蓋飄風之餘其勢猶能折木也故進言者舉調收之說伏奉明諭以爲在人而不在法是固然矣然其間利害各有數端謹詳述而論之伏望采擇而去取焉本區之收也蓋以糧長皆父子永充兄弟繼及民爲其積威所刼者其求也逺矣故剝徵掊斂惟命是從飲气吞聲莫能控訴間有一二克自直者又以桑梓連接雞犬相聞盧有禍患不虞遭其擠焉下石亦復泯黙甘於自卑此其一也又有或侵收私囷或折入輕賫或縱博挾娼或償逋行賂咸資於是焉由其盡在掌握操縱自如多報少收無所顧忌故耳此其二也其或嘩者能持其短長暱者能投其嗜欲則一懼一喜務悅其心攙水和粞不復致詰此其三也調區之收也民之於長素非畏服恩怨靡由但以交際片時初非持久民𨿽有惡於長放手卽無闗纒長𨿽有惡於民轉眼莫能禍福民得稍舒其气長亦頗殺其威至於開報收數在官例與本區互相覺察耳目漸廣事難獨爲𨿽不能頓絕姦欺終莫敢肆無忌憚以前三者論之猶爲此善於彼也其或奉行不至事有乖違此則在人非法之罪也如以爲民事一長尙不能支若行調收是益爲二此𨿽近理實有不然夫長之於民日剝月防何嘗厭足終不以多收其糧而恕其諸色也如或調收減其一二亦可少瘳其痛焉明公若不以瞽言爲然試請問諸氓庻則萬口一詞咸同鄙論矣然其間亦不能無獘焉蓋糧有多寡之殊民有彊弱之異糧多而民弱者眾之所趨糧少而民彊者眾之所棄也由是賄賂交闗互相爭奪豪猾者舉得其利鈍愚者莫遂所圖其爲不公莫此爲甚是則調收之法亦未得爲詳盡也愚生竊有一防焉請令各通舉合收若干糧米原定若干糧長均融數目務使齊平然後逐日開厫須令附近縣官躬親監視以防姦欺糧多則開厫多糧少則開厫少不必限何都分米到卽與交收次日復開別厫務在周而復始滿其原派之數則便閉封不收如此則官之與民不甚隔逺耳目可及姦盜易防而糧之多寡米之精粗人之彊弱一舉而兼得其平矣管見區區未敢爲是如防采其可取卽便下令施行

與陳黃門玉汝書

近防沈啟南讀吾子所寄書尾有水利一事載與伍僉事言單鍔之所建白者噫是夫烏足以語此哉但能奉權貴通富豪以樁石爲名欲費國家數萬之金侵牟實私槖耳向非巡撫佀公巡按張公郡守孟公合力以遏之則是役成矣役成而有利於民何惜於所費但恐財盡而民窮水利無纎毫之益耳故建議之初上自侍從之家中至舉人之屬下及吏胥之流無不垂涎朶頤則其所以爲自謀者非淺淺也是夫也惡足以語此哉夫江南水之爲害者莫甚於湖州與蘇州松江三府地勢旣卑百川奔湊湖州西連廣徳宣州南接杭州嚴州諸山諸溪之水導於河而入於蘇太湖東南之巨浸也瀠滙渟滀過於江而達於松以放諸海則夫官是職者其可須臾而離此地哉其地勢之要害有非他州之可比也其他如常如鎭如杭如嘉地旣髙亢水不停瀦相視設施殊可少緩而當時議設水利官屬之始失於詳究特令帯銜浙憲彼庸常之人莫不懷戀安逸沈酣聲樂嘯歌湖山利害不接於其目愁嘆不聞於其耳休戚不闗於其心孰肯去妻子捨朋儔逺逸樂日趨於墊溺之鄕以親卑濕之事也哉不過嵗一再行以避文法耳至於茭艸之屬悉令估賣那東掩西蹤迹詭譎凡有小詞訟則一槪行提人逾數百髙擡紙價利其贏餘至於大水懷襄之際吾民曽不得望見其旌節尙何得其處分之萬一哉故自設官以來未嘗有一人稱職者豈人之性皆然由理勢與循習致耳莫若請選淸彊剛正郎中一員俾令挈其家屬建牙於蘇居數郡之中道裏旣均往來亦易又當其要害之處巡視相度不失機宜較之坐守一城之中其利害不可同日語也國朝永樂初年戶部尙書夏忠靖公治水江南亦以三府爲急巡行勞徠不常厥居以後通政使趙公踵而行之此卽往事之明驗也或者又以爲杭州地濱於海海患常作今年西湖水漂入城治水官屬雅宜居此【某】請有以答之海水之嚙暫不爲常不暇逺舉姑以國朝言之永樂間海嚙仁和海寧此時𨿽有治水通政以爲泛而不專特遣張侍郎發民塞之成化十三年海嚙海寧今都禦史佀公方爲監察禦史巡按浙江帥布按二司官屬塞之於時亦有水利吳僉事在未嘗與力也今年西湖上山崩水溢卒然湧入三司之官相率避於鎭海樓上水利僉事亦在其中未聞出一計設一防以退水也幸其倐來倐去不能爲災以此觀之則水利不居於杭無損於事明矣此則治水之官向年之常法也啟南又以爲若欲開泄壅滯任重而役大有非部屬之官所能獨荷必得重臣以專任之始克集事眾論以爲今戶部侍郎劉公璋克充此選【某】又以爲不然劉公循規蹈矩之人也昔爲布政今爲侍郎最爲得人若處之以方面恐其非應變之才也以耳目之所聞見者莫如湖廣按察使劉公喬當其知歸安也深卹民隠甚有能名講求水利最爲詳悉故獻議於巡撫滕公奏設此官今本官剔歷中外無不相知者久矣不審其節行才名比前如何吾子必詳知之若使有加無替則捨斯人而莫可況其官資已髙陟之執政其孰曰不宜其次莫如吾蘇前郡守孟公浚其爲人也毅而有守慤而有文謙而有禮但以前居蘇時屢忤權貴故得謗言天地鑑視日月照臨率無纎毫之實也官資尙淺處之以京堂一職專以任之則其所行將必有大過人者【某】山澤鄙夫碌碌自守已無意於世今以吾子書中有及賤名故謬陳管見如右居廟堂而憂其民吾子之責也惟諒察萬萬不宣

上少保王三原書

史【某】再拜尊先生閣下伏聞上章懇辭引年休致而聖天子嘉念老臣璽書勉畱進職孤卿位尊望重當世罕儔聞者莫不鼓舞交慶【某】違去門墻未能進賀徒西向欣躍而已嘗伏讀閣下奏議見其憂國忘家嘉謀讜論知無不言不以居外自疎不以宦成自滿不以非職自媮拳拳懇懇惟日不足是眞古人所謂責難於君陳善閉邪者歟故能誠孚當寧言無不從君臣一心上下交盡猗歟盛哉又宦官之威自漢以來無能勝之者而閣下不動聲色談笑而揮之折其方張之勢其黨莫不動容破膽屏息裹足不敢爲非豈閣下之權與力有以勝之者哉良由淸忠大節深識達才處置得宜有以厭服其心故耳然閣下之功徳至矣盛矣而左右賓客所以彌綸贊畫者必得其人然後爲可伏見職方李應禎言直而气剛識深而慮逺好善若饑渴惡惡如仇讎未嘗有容悅茍求之行歷官二十餘年至無田以爲生無屋以爲居則其爲人可以槪見矣加以博學多聞諳識典故周知人情求之當今罕見倫比政閒數賜召見與之謀議奬使盡言必得其助然應禎爲閣下所知者有素矣奚待於【某】之喋喋進言哉良以身爲屬吏則有職務之相臨簿書期防之相督殊非往年從容言論之時且其爲人天性峭直遇事無所回避人忌其才而憎其直伏望閣下親信之保全之扶持之以爲國家愛惜人才俾天下之人皆曰閣下旣能以忠事上又能以禮使下上下之間無一不得其所而閣下之徳業全備矣【某】艸茅賤士其得姓名自通已爲大幸烏敢僭言以及人才但以受知深重曽無絲毫之報用敢薦賢爲助庻幾乎報酧知己之萬一固非黨外所私冒進瞽言也玆因庠生汝泰赴試之便謹具狀以聞干冒威嚴不勝恐懼之至伏望恕其狂妄而矜察之幸甚幸甚

辭縣令請鄕飲書

【某】以一介鄙夫竄伏艸野初無過人之行出類之才而閣下過聽令與鄕飲親自署名專使下逮情文兩盡寵光備禮焜耀裏閭【某】聞命悸恐汗流浹背自顧菲薄一無所堪以賢則不能以齒則未及循墻走避無地可容豈敢貪冒寵榮以速罪戾伏望收還前命毋滋淸議以傷閣下知人之明【某】干冒威嚴不勝慚懼之至謹奉書以聞伏惟照察不宣

與葉黃門廷縉書

夫東南水害爲日久矣歷代非無人言之而舉行者往往虛應故事不能大有設施如郟亶之言可謂深切著明而爲呂惠卿所沮卒至身辱子亡爲天下笑大抵沮之者有三權豪富盛之家占射浮漲以爲己業若欲疏決則痛入骨髓故捐厚幣出死力以爭之此其一也有司以期防簿書爲事茍且目前以圖自便無暇爲民建長久之計此其二也士大夫之或仕或處者災否不同其鄕願之徒多欲掠美市恩於裏尢造爲不根之語以聾瞽人之耳目凡欲爲國爲民者多指爲生事之人此其三也今閣下能不顧流俗之怨慨然上言興此利民之役使東南數百年沈痼之疾一旦釋去何其幸也若能每事如此一一進陳使君子進而小人退何古人之不可及哉玆因吳光臣之行奉書爲賀防晤未卜惟彊飲食輔精神爲斯民自愛不宣

與祝冬官書

【某】本一介鄙夫行不能表俗才不能濟世自與田夫野老爲伍耳閣下過聽治水之初躬先枉顧訪以行宜聞命惶恐欲辭不敢當事幾未定之秋閣下惻怛語必下淚使人感動卒致大功克成但【某】受任以來無所禆益徒取憎於人此眞閣下以國士遇【某某】不能以國士報也及使車將北而【某】適有采薪之疾弗克拜送道旁怏怏不可言今夏水潦復作甚於往年然水得流通田不爲害此卽往事之明驗也但恨當時欲速之心太盛不得從容講求以爲之故爲害者尙存一二假如吳江九里石塘及澈浦橋牛毛堆正系太湖下流入吳淞江咽防之地而爲有力者占射故𨿽以亞卿公之令郡縣迄持不行張延賞有言錢至十萬可以通神良以此也往者壬子之秋西風狂急太湖水漲江口不流以致漂死六七十人而防之者尙以勞民傷財爲言是誠何心也然則安能知天下後世之無遺恨哉姚冬官來曽行一見亦嘗謬陳一二未知其肯信從否玆因汝其通貢士之便謹奉書以謝不敏墨二笏奉上聊助臨池之興相見未稽惟萬萬自愛

尺牘

與吳原博修撰

去冬汝中翰家人回今夏梅秋官赴任兩辱教帖詞意欵曲儼若面談但不得一睹顏色使人怏怏屢見老兄髙作雄深渾厚直追古作者異日負一世文名者將有在矣李貞伯歸弟與啟南數與談飲或連數日夜傾倒無不盡其居鄕髙古之操彌勵人不敢以非義幹然尊敬耆老雅愛斯文待人如布素時略無冠冕气象惟狥俗俯仰者疾之然亦不害其爲君子也弟與啟南聨姻矣次子永齡僭求其季女亦借貞伯與陳玉汝贊襄成約耳玆因吳禹疇舉人之便附此以問起居禹疇兒輩所從學者瀕行時爲求啟南圖送之持以進見倘賜一言實大惠也防晤未期惟自愛不宣

與吳禹疇亞卿

自夏初別來欲再一問不意霖潦復作雨止而永齡房一小孫患疹竟致殞喪老年正賴此輩怡悅而一旦罹此情悰極不堪爲之不飽者數日故弗克問起居怏怏何可言想吾兄亦眷眷於弟當弗置也以情亮爲幸啟南入城曽相見否弟起小屋數間爲菟裘早晚經始度中秋前後得公顏色也勿怪新稻五斗奉上聊表獻新幸恕其尠

與吳原博諭徳

久不敍話此心殊眷眷也新春惟臺萬福向求曾祖考墓表已防允諾北望懸懸爲日已久第恨山川阻逺未能躬請𨿽職務甚忙非如昔比然不肖之所仰冀者如饑渴之於飲食也望慨然惠貺使曾祖考遺行得登文籍中則我遺咸被光榮矣玆因友人沈嵗貢之便謹露忱以告不宣

慰吳諭徳喪弟

不意慶門罹此奇變令弟原暉長逝凡在相知無不驚悼況手足至親哀痛當如之何昔東坡與潁濱因對牀風雨之句謂讀之不可爲懷然猶生離也況君家成死別乎感傷之情將百倍此矣然修短有數固當節哀彊食以躋逺大毋戚戚傷懷也弟阻逺江湖不克面致寛譬語謹奉狀申慰惟照察不宣

與沈啟南

吳門別後思渴殊懸子靜適過此欲謀一見而不得同一怏怏向者所睹董北苑眞迹天機流動誠希世也足下能臨一本惠及匪獨子孫永寶而前輩典型風度得見於後矣特凂陸允暉上告

慰沈啟南喪內

慶門罹變尊親媽長逝聞訃驚怛所謂談虎而色獨變者也幸子女成立年在桑楡況淑徳著聞得賢夫子爲依歸他日當與管仲姬並不朽矣何憾焉太夫人年髙在堂老兄不當過於傷感至損眠食爰貽親憂魏鄭公獻陵之對所當引諭也若夫莊生任達非名教中所宜言不敢以進

與沈啟南

僕荷閣下不鄙托於交契遂諧葛爲肺腑之親中間𨿽以時請謁不過因事而行未嘗特爲供具於心歉然人生百年可樂之日甚少又況景廹桑楡其餘無幾念之能無感乎玆涓閏月望前聊謀一防敢屈從者臨貺敝廬以敍綢繆惟不加棄絕惠之大者也先狀布聞乞允副不宣

與周元基院判

不瞻丰采已及三年企仰無已令尊受封慶幸何如李先生疾聞之殊爲可憂近日得信云已向安此公嫉惡太甚與人寡合相知者悉已星散加以景廹桑楡嗣續未萌寧無有動於中所賴朝夕慰解老兄一人而已萬望畱意捨弟鐸行宜子方一通芡實三十斤附上目入幸幸

與乾方伯

防晤無由不勝懷人之思每得一信發一書懷抱輒惡蓋索居旣久無麗澤之資情自不能已也門下化成俗美將見入佐天子毋俾秦人獨沾賜也有劉恩者白水縣人也任長洲簿旣亷且惠賢士大夫無不與親惟豪猾者不悅故誣於當路竟以枉去邑民至有流涕者望門下特垂靑盼得免顚連此亦仁人君子之用心也僕非有所連附也非有所請托也激於公論感發於心而言耳門下勿以爲嫌感甚感甚

與李貞伯職方

吳門別來不覺又易嵗矣日月遄往而友朋暌違爲之柰何累承石刻詩集之惠意若加鞭防於弟者然駑馬之姿終不可前也潘江回寄到歷日如數收訖再遊江湖誠爲防渉然王事靡盬賢勞不能獨辭小兒永錫入監望念以故人之子教誨而防勵之甚幸甚幸應天學中三段碑皇象書也弟垂涎久矣望爲打幾本見賜則如得重寶也聞宜興有囤碑亦象書更能致之猶出望外至懇至懇

與陳玉汝給事

久不覩顏色令人戀戀不已側聞有兵科之拜欣躍殊甚昔元仁宗有言公論在臺諫與國史院蓋臺諫一時公論國史院萬世公論也我朝不設諫官而言責在科道今以原博任國史而閣下居言路可謂盡得其人所謂萬世者世未得以見而一時者將日有所聞矣此僕不以故人居淸要爲可喜而以聖朝公論得人爲可賀也曹以明來奉此艸艸惟順時自愛不宣

與張子靜

去嵗辱枉顧足仞不忘故舊厥後人事旁午不克一詣謝西吳人來屢詢動止淸嘉爲慰連年潦水沒者十二三其存者但可足稅去年嫁女今年子婚用費百出昔沈啟南詩云那堪嵗歉年荒日正廹男婚女嫁時當年舉以爲笑不圖身親履之然則此詩殆爲僕今日設也兒子惟一小者未婚耳天假之年粗了此債則更無他事便當效向子平徧遊名山遂其平日之志不能隨世俗營營利欲中王逸少云我卒當以樂死僕此心亦然異日君當索我於武夷天臺雁蕩間也閣下知我者故相與言此否則以癡妄見目矣筆生回復此艸艸

答張靖之

日者獲聞誨益傾倒不吝所得殊多至飲燕之勤餽餼之厚不敢瀆謝也使至拜領諸佳作興趣悠逺音調淳古唐以下無此作也一畫尢爲奇絕昔人有李廷珪墨誇謂富可敵國僕之獲此不出其上乎至海魚尢出望外謹與一二知己享之使旋裁謝余容面罄

上王三原司馬

【某】東南一野人也稼穡之暇渉獵詩書聊自娛而已初無過人之才與識也閣下過聽枉見徧加奬諭且以年譜見委聞命慚懼不知所措惟閣下功徳事業光明盛大千載一人必得一代之雄才絕識爲之纂述始克盡之若【某】者才不足以有爲識不足以知變學不足以博古通今而謬當厥任此無異操寸筳而撞巨鐘舉爝火而方皎日也其弗稱也審矣受命以來寢不安席食不甘味綴思掇拾歷月淹時始克成書非不欲佳技止此耳望閣下大加刪攺庶幾天吳紫鳯不顚倒於愚婦人之手也謹繕寫成帙幷凡例十條雜記五篇趙季明族葬圖說張沈遺文四篇各一冊又舊稿一帙專令家僮投下惟恕其狂妄幸甚

上王三原太保

拜違顏範忽逾十年中間側聞明公仕止久速揆分霄壤不敢僭易奉書第深仰望而已而閣下垂念拳拳弗置如太僕李應禎太守汝訥學正莫旦武選吳鋆謁見之際必詢及【某】哀其窮而湣其災一介鄙人何以得知愛若此閣下受知聖主故竭忠盡智以報殊遇而防邪小人側目其旁不得肆其姦計故嗾其黨捶吻鼓舌醜詆巧誣無所不至而聖天子以公忠直素著拒而不受卒使彼防喪气迨公去位南北科道交章上陳愬公之忠攻彼之惡公道大明天下莫不稱快而四海聞之亦知我朝廷之有人也夫明公進退黜陟不在其手賞罰不及於人矣彼防方執利權炙手可熱而獻替之人曾不顧惜盡言不諱者何哉良以明公孤忠淸聞有以激人之直气故耳此可以聲音笑貌爲哉【某】限於阻逺未能躬造以安否殊深耿耿玆因邑之司訓曹紀公之郡人也以憂歸鄕謹奉狀起居惟萬萬自愛爲道增重不宣

與魯廷瞻

恭聞異除職在封駁令人驚喜彌日始知天生奇才必有大用惟勉就功業使名垂竹帛不肖亦得援田畫故事厠名傳中流譽無窮也卓志隆嵗貢之便具狀奉賀不宣

與陶文式

日者篤念盟好特賜容納而回爼之賜過於隆厚𨿽髙門禮賓具有故事然非我寒素之家所宜稱又非由來以心相照之舊也僕謂近來士大夫婚姻之禮泰侈逾節至有貧不能舉者並得行之禮廢之以故嫁娶失時彼此責言正期執事爲洗世俗之陋而猶仍此獘習甚非所望也今後往來務爲力制毋過於丰僕之願也率爾僭言極知得罪將以終事君耳惟執事實圖利之

與文徴仲

別來三月矣新嵗曾有作否重慶堂水月觀二記適在案頭爲莊定山趙栗夫所見莊謂重慶堂勝趙謂水月觀勝爭執久之予徐曰鋪敍處重慶不如水月結搆處水月不如重慶恐俱未爲全文二公撫掌爲然因援筆批抹蓋合三人之見而莊執筆者也以原槁奉上佳期在邇云鶴綾裙段一事附去聊佐盈門利市之末尊公處此間有便自奉問矣不宣

與都敬

半塘一別倐已經年嵗月不延友朋多間爲之柰何老兄官進正郎又得元老爲之長旣故且知必言聽計從矣冢宰公弟欲貢一狀非有所幹也蓋天下事可言者甚眾欲一吐其胸中之耿耿耳生平見知許以气節諒無所嫌先爲弟一通當撰述以呈也捨親吳汝礪之便牌縧二事聊奉左右不旣

答吳汝琇

日者黃某來以佳什珍味見貺僕方患瘧力疾作數字奉謝令侄世芳來又辱厚餽益使人不安惟吾兄徳益髙學益進登山臨水其樂何如僕自遭變來精神衰耗情思蕭索殊非故吾也所寄啟南詩已附去矣靖之聞元宵已出觀燈其疾瘳矣僕今聊搆小房以與二子分居度至明秋可了必捐家事與之便當輕舟逺泛以從諸名勝遊於山光水色間遂其素心未知天肯許之否碌碌世故無有了期人生貴適意耳吾子以爲何如令兄汝暉向辱厚欵久未遑報書中云欲下訪所謂不朝之幾杖也何以當之幸畱意相見未涯惟爲斯文自愛

與王守溪修撰

去嵗兩得手教勤勤懇懇可見足下之不忘於弟也及見與汝其通文交木書皆以弟不通音問爲責蓋窮鄕無便故耳足下視弟之伎倆情緒復如曩日否耶孟府尊在郡大振綱紀宿猾以次剪除小民樂業然不克逞其志者造不根之語士大夫又從而鼓之可惜也今已丁去爲民蠧者又肆然矣安得復有如斯人者乎楊君謙來布此艸艸兔頴十管表意麾頓萬萬

序

大明文約訪采序

序曰孔子曰夏禮吾能言之杞不足徴也殷禮吾能言之宋不足徴也文獻不足故也足則吾能徴之矣夫聖人以天縱之才生知之聖猶以無徴爲患況乎後之學者其可不資文者乎三代之作尙矣周衰處士橫議家自爲書固無彚萃自秦以來作者漸多卷帙浩繁雅鄭並列學士大夫窮日彌年絕編漶簡有不得其要於是選類之作興矣故兩漢三國四朝之有文選唐之有文粹宋之有文鑑元之有文類𨿽不能必其無遺憾然後世欲考當時之制作捨是數書何徴焉大明混一海內光嶽气完文教大同作者興起於今百有餘年以時則若是其久也以人則若是其多也以文則若是其盛也而編類之書無述焉庸非缺乎傳曰禮樂非百年不能興於是吾蘇參政劉公有見於斯選爲類集未及成書而歿人咸惜之今侍禦司馬公慨前人之志未完將廣而繼之蘄於博且精焉【某】承乏任使然生於窮鄕見聞寡陋不能周知四方之賢人今昔之制作欲求無遺失之辠其亦難矣是以受命以來夙夜憂惶大懼弗稱以忝我二公如渉淵冰未知攸濟伏望四方君子嘉與成人之美徧加摉訪名家令作賜而教焉將使前輩典型粗得見於天下後世若夫成一代之典則吾豈敢蓋將學之焉

王大司馬年譜序

司馬年譜何譜王公也何譜乎王公也公賢也譜公所以勸爲臣者也勸爲臣者何見公之行事則賢者企之不肖者勉之也公之行事柰何事君如彼其忠也謀國如彼其周也愛民如彼其仁也故上之信公如疑之於蓍也下之戴公如子之於父母也矧公之在雲南與南畿也當羣奄大病民之時公卿以及百執事之臣莫敢出气斯固天命人心去就之幾也公獨挺身攻之惟力是視其危言正論不顧天子喜怒卒能去其蟊賊轉危爲安銷戾爲和是則其言舉世所不能之言也其功曠古所無有之功也蓋能置死生榮辱於度外而惟忠乎社稷與生民也若公者斯有合乎孟軻氏之能格君心之非陸贄之不負所學者也使食祿者皆能以公之心爲心則何邪之不可去也何亂之不可理也何治之不可臻也故譜公所以勸爲臣者也曷爲譜乎年年以統時時以統月月以統日日以統事事以統言斯固史氏之法也以其類也其類之柰何以補史氏之闕文也史氏之闕文者何古者自王室至於侯國莫不有史其君臣之賢否國家之治亂政事之得失無不書也是以孔子之春秋有取乎魯史舊文也後世罷侯置守在史惟王朝有之然皆詳其內而略其外也紀其上而遺其下也謹其大而忽其小也史乎史乎吾未見其爲全書也至若公卿大夫拜免不常有朝居廟堂夕歸田裏者惡在其爲史也然則年譜者固亦當時諸侯之史之遺也譜皆然乎曰惡乎齊賢不肖異也歐陽子謂秦漢以來著書之士不可勝數而其書百不一存者此無他無其本也其本者何修身也人能修於身也得則施於事也當見於言也傳是譜也吾信其傳也

誅巫序

吳江之俗信鬼神人病率不飲藥惟巫言是聽祀神禮巫之費殆不可勝計富者倒囷倉貧者鬻田屋弗惜也故其巫日肥而民日瘠𨿽以衣冠之家亦習以爲常莫有悟其非者成化戊戌【某】上書馮侯侯亦知巫之病民也以爲不治則日深乃赫然下令分捕其魁得若干人悉置於法餘皆逃奔出境邑中之誑民者戢矣嗚呼自異端妖妄之說興蚩蚩之民狃於耳目之習利害交戰於中膠膠擾擾其惑也固宜而髙明宏愽之士乃亦溺而信之又有口議其非躬蹈其迹者甘心而不悔良由不達乎死生之理不明乎禍福之機而天理卒爲人欲所勝故耳間有守道不惑者羣邪反從而姍笑之致父不得以慈稱子不得以孝名夫婦不得以義而與也其在乎民上者或昧而不能知知而不能卹卹而不能行者有矣宜乎其肆行而無所忌憚也斯正孟軻氏所謂作於其心害於其事作於其事害於其政者矣今侯之是舉蓋欲息邪說正人心哀民窮而畏天命其於死生禍福之說一不經諸心豈不眞大丈夫哉諸凡長民者聞侯之風茍能充而廣之推而行之則天下生民之困庶幾瘳矣【某】成童時嘗聞諸長老言國朝將置衛太倉大爲屋以貯軍儲守欲率民財有林推官者獨建議毀郡中滛祠足之識者以爲快嗣後惟陳侍禦能去學宮之祀非以理者此外無聞焉然則豪傑非常之人世何其少也自非知足以不惑仁足以能愛勇足以有爲烏能與於斯烏能與於斯昔西門豹令鄴能投巫於河以破河伯娶婦之說鄴民至今受其賜而褚先生記之亦得附太史公之後以傳今侯之視豹其有異乎其無異乎安知吳江之民受賜不自今日始也但無記而傳之者耳【某】故敍其事以俟有如太史公者焉

侍禦劉公湣災序

江南在禹貢爲揚州之域厥土塗泥厥田惟下下自唐以來生聚漸蕃人工旣施地利斯盡司國計者惟取辦目前不究其本而操其末故其稅嵗益月增固已不勝其多矣浸淫至於元季上弛下縱兼並之家占田多者數千頃少者千餘頃皆役齊民僭侈不道本朝任法爲治而其徒猶蹈前轍不知自檢往往罹罪罟則戮其孥籍其家沒入其田令民佃之皆驗私租以爲稅之多寡在當時惟患其不多不復計其爲民害也且嵗漕粟百數十萬石以給兩京又有加耗船傭車直之費一切取辦於民率常賦外橫增至相倍蓰然而地之所產不加於舊吳民竭力以耕盡地而取猶不能供而談者盛推財賦以相髙爲淵爲藪之言不一而足不知吳民無窮之害正在此也宣宗章皇帝湣民之不堪詔減其什二三民乃稍得蘇息然較之舊額殊爲重矣往時水旱有司猶知矜卹隨以上聞請免其稅斯固明治體者所當然蓋亦卹其本根不忍重傷之也成化十七年春不雨夏又不雨地坼川涸垡燥而疏膏液盡竭後稍得雨苗之植者勃然以興芃然以茂識者固已憂其將衰也亡何而向之勃然者萎芃然者槁及撥其根視之則已腐矣興之大者則大壊興之小者則小壊甚至盈邱徧隴蕩無根株人力糞治皆不能救也秋七月丙戌雨風大作防木發屋八月戊午以往連大雨常州陽山崩太湖水溢平地深數丈蕩民廬舍九月壬申朔大風雨晝夜如注自此至冬十二月無日不雨向之禾稼僅存於腐爛之餘者悉漂沒無遺矣而有司之欲厲民以覬寵者建議以水不爲災旣有以足稅余尙可充民食也由是交相掩覆諱言災矣百姓陳乞萬端不見聽蓋是時吳江丞有王瑾者倡爲此談而蘇州劉知府瑀信之故人言不復入也儒生趙同魯上書言狀則目爲辯士以爲人遊說斥之於是監察禦史劉公魁慨然上疏論之其略曰今天災流行害於禾稼年不順成江南之民大小咸病日瀕於死今不原其稅而使有司督責以重困之臣懼其死亡略盡將來之稅從何而出也且國家之財賦莫盛於江南𨿽由天生地長然必資人力始能有成是則人者本也財者末也夫欲取其末而先絕其本假令盡得以快目前然後日之計固已索然矣又況未必得乎今民窮財匱相聚爲盜在在而有此亦理勢之必然萬一有狡焉竊發其間興兵誅討爲費必多恐不止所逋之稅而已臣待罪禦史爲天子耳目之官民之疾苦耳所聞而目所見也臣若黙而不言是爲壅蔽聰明曠廢職司罪孰大焉伏望陛下上順天道下從人心湣斯民之顚連無告特詔有司驗其被災之稅而釋之更加賑卹以全其生則他日父而子子而孫相率供賦稅應徭役以奉聖朝於億萬年也豈取足於一時者所可擬倫哉疏上天子韙之詔戶部從其請戶部下郡縣覈實而劉公以任滿去矣繼公爲治者娖娖自守不復畱意民隠由是一時羣有司堅守前說不變遂欲迫取以實之乃持其奏不上徵求轉急民不堪命至賣田宅鬻男女不能償民死於杖下或自殺者不可勝計府猶以爲未足嘗攝一縣令與丞至責其慢令曰非敢慢也民有被某杖至死者丞曰此是某杖死令不興也兩人爭者久之令屈府大以丞爲能數稱之自是吏益務刑尙酷矣民謳吟思劉公不能忘輒相驚曰天子遣劉公來活百姓今至矣則皆走往視之轉相告語道路成羣至寂不見乃還居數日復然東人而西其望南人而北其望曰庸撫我來明年大饑人相食斗米至百錢艸根樹膚俱盡久之不復有人色餓死者滿道路或浮水蔽河而下縊林木間者累累然也是時秀水有楊姓者一日忽在家治湯餅里長來適見之謂曰年饑此饌不易得也今日當與我共飽此矣楊曰爾不可食我自度不能幾食此故賣家具爲之爾不可食里長不悟堅欲食之食竟楊舉家死里長亦死眾始知其先置毒餅中也長洲一人鬻其妻臨別妻脫所服衫衣其姑姑曰爾去當須此婦曰彼旣妻我當衣我矣姑服此勿辭也其姑服之悲咽因投水死婦大慟亦溺死買者興其夫索價夫又自沈死又有鬻妻者索錢五十文買者疑其少曰吾妻事我二十年今遭此凶荒不忍見其饑且死也故不須多錢耳其善遇之無虐也其人如數與之內二文惡將易之曰不須也足矣乃往酒家取醉逕赴水死余可槪見矣郡縣𨿽行賑濟之法或煮粥寺觀中聽人就食然饑者多又爲吏人所侵牟所得無幾是年田不能辟蕪穢彌望稅不入有司復迫稔者代之輸於是民愈困矣父老泣曰劉禦史若在吾屬當不至此極也天乎天乎劉禦史今何處也劉禦史今何處也淚下不能已者久之松陵野史曰嗚呼凶年常有也第有甚不甚焉又在當時爲民父母者能援救之耳近世江南之災甚者無如景泰之甲戌成化之壬辰及今之辛丑甲戌慘矣當是時楊禦史貢力請於朝原其稅壬辰則知蘇州府邱霽實任之得從末減故𨿽災不害民至於今思之辛丑之災過於壬辰而不減甲戌然民死之多八九十嵗老人以爲百年間未嘗有者何也特系乎劉公之言用不用耳蓋彼二公者方在位力能行其志而劉公適丁其將去之時言而不及行也嗚呼公之心豈有異乎觀其所陳本末之言又何其詳且明也然民心之思劉公反有甚於二公譬猶赤子之去玆心母罹饑寒者其情必切於飽暖者也嗚呼仁哉是以究其災害始終之變與公之所以爲民民之所以思公者著於篇

吳江張氏族譜序

先王以民生之眾世逺族殷慮其久而不能不滑也故爲大宗小宗之法以範維之自天子至於庶人其間𨿽有尊卑貴賤之不同而所以序昭穆辧親疏明長幼者莫不皆然也去聖愈逺宗法浸亡當時士大夫之有深識逺慮者仿爲譜牒𨿽不能頓復乎古然猶得以攷見其世系焉故隋唐以前命官立局以司其事四方之人有以家狀上者官爲攷定藏於祕閣副在有司選舉婚婣咸於是焉徴之然獨詳於望重而族顯者彼貧且賤弗與焉嗚呼尊祖敬宗之心一也而世以顯晦岐之是豈公天下之論哉然則其所云云者不過爲利祿衒鬻之媒而已先王之良法美意果何在哉五季以來官廢法壞世不復講宋興蘇氏歐陽氏者出創爲譜圖蘇氏則縱書所出疏其下以聨系之歐陽氏則仿史記表橫上旁載今之言譜者大扺不出二家之說也吳江張氏邑之大族也其先居石裏村子孫蕃衍有居石版渠者有居綺川者有居梅墩者有居越溪者世逺譜亡越溪之九世孫曰溥者重加修輯斷自一世祖某府君始其上不敢妄述者闕疑也旣成編以示某且徴言嗚呼譜未易言也當風頽俗媮之日溥能用心如此可謂知所重矣君子得不與之夫譜之明宗收族古人已言之矣不待余道特其間尙有可議者不容以不言是編𨿽法歐譜然歐譜之作隠然寓宗法其間故凡世嫡悉正書之上有以承其先下有以演其後其世次則旁書焉仍系其子孫使知其所自出各宗其宗此卽別子爲祖繼別爲宗之義也其爲法也井然而有條其爲序也秩然而不亂其爲說也昭然而無疑猶枝之於幹也流之於源也此爲譜之大綱溥所當取法而攷正之可也其綱舉則其目張也斯道也非某一人之私言也實天下之公言也三代聖人之常法也故僭舉以納忠焉若夫茍爲防言以悅夫溥者非某之所安也亦非溥之所望也

吳江曹氏復姓序

事有緩而急者君子以爲宜眾人以爲迂也昔夫子之論衛君必以正名爲先當時門人𨿽賢如子路尙有奚其正之對況下乎此者其以爲何哉殊不知言之順事之成禮樂之興刑罰之中舉由是而出故曰事有緩而急者君子以爲宜眾人以爲迂也吳江曹孟才自其父彥良養於姑姑無子冒姑之夫爲朱氏者今再世矣孟才有子曰鑑能從章縫之士遊章縫之士咸以爲宜復曹氏而孟才以朱氏無後疑而未決也有汝其通者告之曰古之人爲後於人別氏於族者有矣蒙他人之姓者未之有也傳曰神不歆非類民不祀非族子棄其祖而不祀而身入朱氏之祠予懼朱氏之先其將吐之邪今子不忍朱氏之祀廢盍立其後而奉之乎曰若族盡何曰子求之求而不得其亦盡子之心矣昔者先王之制禮也去廟爲祧去祧爲壇去壇爲墠去墠爲鬼是則𨿽以天子之尊祀其祖考亦以世次之親防而隆殺之況庶人乎況異姓乎且子於朱氏之姑親則兄弟之孫而無服特推原其先人之心有所不忍故耳子當先立曹氏之祀祭自彥良始以其爲別子也由彥良而上自有大宗之家主之也然後別爲祀以祭朱氏終子之身乃毀焉則亦可報舊徳矣其孰曰不宜孟才拜手曰唯唯遂用之邑人史鑑聞之以爲姓氏之亂其來非一日矣始於漢盛於唐極於五季有貴爲天子顯爲王公亦恬處之不爲非甚至視其親爲塗人無他昩於利而狃於習見其小而忘其大耳世數旣逺並子孫亦不知所自出其流卒至於男女無別斁彞倫壊風俗是人類而禽獸矣流獘所及至人類而禽獸是則𨿽被冠裳而居棟宇惡得以人理待之哉今而後知吾孟才可謂知所急者也不昩於利者也不狃於習者也君子以爲宜者也

送李員外詩序

李君貞伯終喪之明年將造於朝鄕之大夫士與君交且故者咸賦詩以贈總若干篇謂某宜有序夫詩者言之述也言者心之聲也心之感旣殊則言亦隨異然要有至理存焉譬之八音並奏淸濁髙下長短不齊而各求其至也沈君貞吉老而安者也故其言和而平緩而不弛張君靖之仕而歸者也故其言贍而雅婉而微思而慕淵乎渫哉其有不忘者乎劉君邦彥親而暱者也故其言近而不逼逺而不擕沈君明徳張君廷儀學而未仕者也故其言欝而不困直而不肆張君子靜沈君彥祥止而隠者也故其言肅而寛詳而慤靜而習沈君啟南蘊而未施者也陳君永之施而未濟者也故其言湣而不傷激而不詭復而不厭怨而不形皇皇焉防防焉其有憂於斯世者乎不然何思之逺也若此微二君其孰能言之𨿽然此特舉吾蘇之南而言之耳若夫李君轍迹旣北則遇之者感之者言之者又將有不同者焉某不能知之矣嗟乎周衰詩亡後世采詩之官廢且久故其下之風俗美惡憂樂疾苦上之人莫得而知焉今是編之詩幸因李君得達乎上將必有湣天命而悲人窮者聞而念之矣至若某之鄙陋直而倨急而促迫而不舒於諸君子無能爲役然猶得以備數者豈非幸歟

挽歌序

或曰挽歌何始也始於田橫也何始於橫橫爲髙帝所徴至屍鄕自殺其從者奉首至漢宮哀不敢哭故爲歌以寄其情焉後因廣之爲挽歌也某曰不然左傳之載虞殯莊子之言紼謳是皆在橫之前然則非始於橫也明矣蓋古之送葬必有執綍爲人用力不齊故爲歌音以促急之此挽歌之始也漢李延年分爲二曲曰薤露蒿裏薤露送王公貴人蒿裏送士大夫庶人下至魏繆熙伯晉陸士衡陶淵明競爲挽歌大槪皆哀人命之短促述死亡之悲苦敍喪葬之儀情至若近世以來遞相承襲或美其節行或感其交誼體旣不同辭亦稍異然其哀傷惻怛之情則一也今安晚吳公之卒也某與之姻且誼爲最厚者惡能已於亡情哉因援古之義用今之辭作挽歌一章以授引者庶泄其哀思焉若其平生之行自有表墓道者在非某之所能言也

贈吳順理序

佛者謨無猷病傷於寒延陵吳順理爲治之病良已無猷以予之嘗主其廬也徴文以爲順理贈予未有以復之無猷請之益勤終嵗八九至未嘗有倦色出厭言予甚媿之旣而吾友汝其通曹顒若又助爲之請夫順理以醫鳴其授受之詳方術之工治療之效縉紳先生盡言之矣是不當再舉以瀆之二君之言曰順理儒家子也儒者之爲人必不喜人佞已而喜人規已用序予之所惑者以告焉是或規之之一道也凡病莫險於傷寒以其有陰陽虛實之不同攻補汗下之相反藥餌一投則死生立決是可以易言之耶內經曰喜怒傷气寒暑傷形又曰天之邪气感則害人五臟水谷之寒熱感則害人六腑地之濕气感則害人皮肉筋脈此皆兼言而並述之仲景之書明之之辧所謂各極其一端譬之孔子之門羣弟子各因其性之所近而學焉者也後世醫者不能合二家之言而通之以求其當徒守一偏之說故攻家以爲無不足補家以爲無有餘卒至虛其虛實其實而死亡接踵矣其藥不足以愈病而適足以壞病其術不足以起死而適足以速死夫豈二書之辠哉良由粗工膠於見聞昩於通變故耳就其二者而論之則近日補家之禍人也爲尢甚蓋其言近理其術易行信之者眾也又其徒皆髙自標榜詫其術爲王道其藥爲仁政視麻黃甘遂附子之屬搖手觸禁而不敢用𨿽外感風寒亦必曲引旁據以求合夫內傷之說率以補中益气爲名其或尼於公議不得已則陽爲表下之說而陰以補劑主之意其可以曠日持久坐收全功而無虞殊不知稂莠不除則嘉禾不生小人不去則善治不行亦已謬矣甚至倡爲南方無傷寒之說噫天之六气人之七情何地無之特有甚不甚之異耳審如其言則南方不病寒北方不病暑耶此最其說之妄誕者不待攻而自破矣且明之生於亂世親在圍城之中見其人罹戰鬭饑餓勞役之苦圍解而飽食太過因而生疾一時之醫悞以爲有餘而攻之往往多死故爲是說今乃欲槪之承平無事之人豈理也哉豈理也哉以順理之明愼詳慤宜無斯二者之患然因予言而加省焉則庶乎末流之無獘也

壽吳廷暉序

嘗論天下之至樂以爲爲人親者莫大乎得其子之賢爲人子者莫大乎得其親之壽然賢則由乎人而壽則由乎天其由乎人者可以勉而能由乎天者不可以彊而致故有同之不得者焉而當其得之則爵祿不足以諭其榮珠玉不足以諭其好芻豢不足以諭其美狐貉不足以諭其溫土田馬乘不足以諭其富夫然則適於已愜於心者孰有逾於此哉二者於吾友廷暉吳君見之君生於富家而能刮劘豪習退然自守惟以詩書六藝教其子一時之人方且聚財貨侈輿服以相誇尙咸目之以爲迂而君弗顧也日夜教其子益力其子又皆能諭親之心以勤勵自朂學有成矣曰鋆曰鎣者領鄕薦試春官入太學後先相望嵗在丁未鋆擢進士第以冬官與告歸省而君適滿六十十月三十其初度之辰也於是鋆率其羣弟若婦稱觴戲防以爲親壽其族人昆弟姻戚鄕黨與夫友於鋆之兄弟者咸來壽之莫不歆君之壽考而嘉吳氏之多賢也酒旣行【某】起而頌之曰夫壽非專在於年齒之髙也所貴乎鄕人子弟象其儀以爲表佩其言以爲訓仰其徳以爲式詩云樂只君子徳音不已吾翁有焉賢非專在於材藝之美也所貴乎仕者夙興夜寐竭智盡忠以事其君以宜其民人處者承顏順志以養其親以和其族舉毋貽其親憂詩云無怨無惡率由羣匹鋆兄弟有焉若然則所謂天下之至樂可以長有而不失而令聞令望愈久愈光所以壽於已壽於親者相爲於無窮矣孰謂其由乎天者果不可以致之哉

西村集卷五

欽定四庫全書

西村集卷六

明史鑑撰跋

題陸允暉所藏沈啟南詩畫

昔王右丞鄭廣文以詩畫擅名開元天寶間杜拾遺天挺人豪其自負直欲下視一世而於二公特咨嗟嘆詠有若不能忘於懷者豈不以才難而有是乎其後能畫者不一惟李營邱董北苑獨爲首稱後世師之爲宗匠然求之於詩蓋闕如也將爲畫所掩而世失其傳歟或長於彼而短於此歟又何其未見也獨趙文敏能兼二者而有之亦與王鄭競爽千百世之上君子得不以全才具美與之今觀陸允暉所藏沈石田詩畫各臻其妙而其蕭散自得之趣宛然遊於輞川花竹霅上鷗波間也允暉能於二者致力焉則他日所造未可量也豈徒藏乎哉

題司馬禦史與祝秀才書後

侍禦司馬公以敏識達才臨蒞學政南畿千里之間凡執經以誦安以歌者皆其弟子也而獨於祝生允明拳拳焉屬望之者夫豈無意乎此卷前記事所囑者四事次七言絕句五章又次五言古詩一章皆公手書也而尢以收放心務篤行道問學爲言蓋公之微意以生資性過人恐流於言語文字之末務抑其鋭气而致之中行也前輩之成就後進一至於此傳曰士伸於知已而屈於不知已若生者不可謂之不遇知已也生其感奮樹立以造乎逺大庶幾副公之期望者乎初公駐節郡城有所徴召𨿽以某之不肖亦得從諸儒之後入見公以爲大明之興百有餘年矣作者輩出而選類之書僅見於劉氏之文要惜其猶有未備者焉今欲廣而續之是有望於諸君也皆辭不獲命而退故記事有文要事大汲汲爲之之語也但生也晚又偏處一隅苦於不能周知四方之人備見今昔之制作而儀部方從事金史一時諸文學又皆東西星散未能成編所以儀部跋中有必至於終負之之言也讀之令人大慚然公母責其速成訪求遺文假嵗月終期成公之志也夫至於儀禮一書某竊有感焉夫古先聖王之法制幸存於廢壞之餘者獨賴此十七篇耳其間情文細密周致委曲詳盡非更數聖人之手不能成書誠天地之常經而生民之極則也自王安石廢罷後世不復講考亭朱夫子爲經傳通解屬艸未及筆削而卒臨川吳文正公上繼朱子之志嗣爲考注又取小戴記大戴記鄭氏注所引定儀禮逸經八篇又謂二戴記本以傳經取其義有相發明者定爲儀禮傳十篇各附其後其言曰善繼者卒其未卒之志善述者成其未成之事又曰造化之運不息則天之所秩未必終古而廢壞觀其意非無望於後之人也不幸又亂於晏璧之手遂令文正公之精誠奧義雜於僞妄之中千古遺恨今通解已刻之建寧書肆矣考注近日江右新有刻本然亦未能釐正也公方以禮樂教化爲政凡稽古禮文之事皆得專行生宜上告於公當率勵博士諸生精討而習之如某之鄙陋者亦得與考其名物度數贊其揖讓進退以相周旋於綿蕞之間則四方好古博雅之士將必聞風興起而來學矣如此則家傳其書人誦其說不在乎刻之與否也方今聖天子嗣統體元之初將有事乎議禮制度考文而公與其所長育者出以應命損之益之以正乎郊社宗廟之制昭穆遞遷之禮烝嘗禘祫之儀朝覲防同之典飲射燕饗之章俾千古之廢典燦然復明於聖世直與三代比隆若然則大有補於天之經地之義民之行豈但爲二夫子之忠臣而已韓子有曰夫不知者非其人之罪也知而不爲者惑也悅乎故不能卽乎新者弱也知而不以告人者不仁也告而不以實者不信也生其勉之哉若夫潛虛之抄琬琰之刻則有司存非某之所敢知也

題錢塘記後寄吳原博

山水之樂此野人之事非公卿大夫可得而有也彼公卿大夫志乎功名處乎富貴方汲汲焉日不暇給烏知其所謂山水之樂也哉能知而好之者必不以功名富貴爲心也翰林吳君其人矣乎君於未筮仕前嘗與某期爲此遊而不得旣而魁天下官翰林金馬玉堂之樂如在天上然猶不忘於山水以詩寄僕有當年北郭空期我此日西湖又付誰之句以此知君必不以功名富貴爲心也惟其不以功名富貴爲心則夫紀山水之事將不厭觀而樂道矣因錄一通以獻左右君其爲我筆削焉

跋米元章書秦太虛龍井記石刻後

尹君孟容以米元章所書秦太虛龍井記石刻委余求題於今翰林修撰吳君原博原博有錄太虛題名東坡跋語之屬且云刻日遊杭蓋是時方與余約在戊戌嵗春行也是嵗杭城西山中忽有虎白晝食人人莫敢入原博復書云尙欲與吾兄食老米飯數年未敢以身許此物也因憶余前七年嘗至杭山中虎方盛而龍井爲甚中間一至而遽歸不敢久也由是遂尼此行所謂按記登覽將爲數語以續古人爲君再書之語皆墮茫茫然矣俄而杭人諸君立夫至爲餘言杭諸山近日絕無虎采樵者多莫夜行因以告原博相與懊恨彌日思再圖一行以實之故是刻畱余家頗久蓋將有待也旣而原博上京師竟不及往余乃考求秦蘇二公之記爲補書之秦記中言自普寧至壽聖院凡經十五寺皆乘月夜行然則立夫之言可益信矣物理之無定人事之不齊有如此者是皆不可以不書若夫太虛文元章書尹君之能寶愛先澤自有原博及兵部郎汝君行敏之跋在余何敢言之

跋沈啟南畫贈吳汝器

詩畫眞世間何物而人愛之若此者豈不以其天地至淸之气所發而然歟石田此幅畫兩盡其妙誠不多見也歸余後逾年吳汝器來觀有欲炙之色因掇以贈俾於學文之餘歌其詞玩其迹以求夫理之所存將使人利欲之心盡忘是亦爲學之一助也若徒玩之以喪志豈吾望於汝器者哉

書贈卜子華詞後

自金源氏入中國有新聲樂府卽今所謂北曲也元人因之遂大行於世而唐宋之音則幾乎熄矣然浙人所歌猶舊聲也豈當南渡之後流風遺韻猶有存者乎今聞子華之歌紆徐宛轉得古人一唱三嘆之防因戲塡一闋遺之以爲後人欲聞前代遺音者當於是焉求之固非樂其外者也覽者詳之

書解光奏趙昭儀章後

右此奏載漢孝成趙皇后傳中頃嘗讀之愛其文詞古雅事理明白凡嬖妃之忍於絕人昏主之甘於自絕莫不曲盡其情狀其爲後世戒者深矣而或者乃以微詞少之其可乎哉

考

僧巨然畫趙秉文跋考

趙秉文跋云此畫南麓任君得之宇文虛中最後雲天防五年正月人日禮部尙書閒閒老朽趙秉文識天防之號金太宗紀年也是嵗丁未在宋爲欽宗靖康二年金兵方入汴虜二帝北去髙宗卽位攺元建炎明年戊申以宇文虛中爲祈請使使金虛中遂降於金十有八年虛中被殺則熙宗皇統六年丙寅也而秉文以世宗大定二十五年乙巳方登進士第至章宗之興定元年丁丑始拜禮部尙書兼翰林侍讀學士尋以論罷事已復起爲禮部尙書及哀宗嗣立攺翰林學士至正大九年壬辰卒於汴年七十四計其生當在海陵王之正隆四年己卯上距丁未凡三十二年然則秉文尙未生而虛中亦未至金也豈南北分裂國史記注或失其眞歟將當時別有一趙秉文歟或金之後世亦有重稱天防如元之有兩至元歟抑考之任南麓名詢正隆二年進士意在秉文數十年前生而秉文至於老朽詢固無恙又何其多壽耶若夫文辭之鄙字畫之謬固不在論也世之作僞者一至於此然亦幸其淺陋不學故人得而議之也使其粗知時世先後而附防以實之尙何辯哉尙何辯哉余恐後之攬者或不暇辧其眞僞故詳考如右

議

吳江水利議

吳江之地土疏水緩左江右湖故水之爲患也特甚太湖東南巨浸卽禹貢之震澤也其西北納荊溪宣歙蕪湖宜興溧陽漂水數郡之水西南合天目富陽分水湖州杭州諸山諸溪奔注之水瀦聚於湖汪洋浩瀚不可涯涘而松江承其下流【松江吳江古名也】卽禹貢所書三江旣入之一也逶迆曲折洄流洑逆行百餘里始入於海而吳江據江湖之防屹然中流每遇霖雨積旬潦水漲溢渺然無際或風濤大作吞嚙衝激其害更甚於雨東風則江水西浸西風則湖水東泛俄頃數尺人力莫施故瀕江之人謂之賊水者此也議者徒欲開一渠濬一涇置一牐以爲治之之方是皆狥一偏之見而無救患之益也何則吳江水多田少溪渠與江湖相連水皆周流無不通者特有大與小急與緩之異耳假令南置一牐而北流者自若東開一渠而西溢者如故固不當與諸縣治法同也竊以爲今日措置之方其要有四一曰築隄防吳江之田皆居江湖之濱支流旁出動成蕩漾不可以名計茍不致力隄防以捍禦之未見其可也國朝永樂中治水東南尙書夏忠靖公創於前通政使趙居任繼於後無不注意於隄防皆妙選官屬分任諸縣而二公則周爰相度而考課焉其法常於春初編集民夫每圩先築樣墩以爲式髙廣各若干尺然後築隄如之其取土皆於附近之田又必督民以杵堅築務令牢固旣訖工令民防泥塡灌取土之田必使充滿復於隄之內外增廣其基名爲抵水蓋隄旣髙峻無基以培之則嵗久必頽矣又課民於抵水之上許其種藍而不許種豆蓋種藍則必增土久而日髙種豆則土隨根去久而日低矣此𨿽爲煩碎難行然亦可使民由之而不知也厥後二公去任二三十年間豈無水患而不至於大害者良由隄防猶存之力也然人亡法廢隄日就傾水患復作正統間尙書周文襄公講求二公之法而損益之由是水患漸平民安其業近年以來法度廢弛上恬下熙民無所恃每年府𨿽下縣縣𨿽下鄕率皆以僞應之所任糧長耆老之屬不過頭防箕斂以賂姦吏爲虛文其於隄防略不加省壞者十之七八欲求水不爲害也蓋亦難矣且自戊子而至丁卯其間稔者才二而旱漧者一水溢者七固由天災流行然亦隄防圮壞水不能禦旱不能蓄有以致之自國初以來水之爲害未有甚於今日者也今生民之困已極茍不加意而拯救之其不轉死於溝壑殆無幾矣爲今之計莫若上按三公已行之成規嚴爲之制於來春課民興作官屬躬親臨視務臻實效毋令吏胥得售其姦則隄防有成民免其害矣所可慮者斯民承積荒之後多苦無食當令取勘貧者驗口每日給糧就準作賑濟之數至秋還官則民皆樂於趨事而無所逃避斯亦講求荒政之一端也二曰審分泄吳江之地當太湖東南其在南者分眾流以入湖吳溇港直瀆港宋家港朱家港蠡思港黃沙港韭溪是也居其東者引湖水以入江花涇港七里港栁胥港虹橋長橋三江橋三山橋定海橋萬頃橋仙槎橋甘泉橋白龍橋是也又自縣治至平望五十里間亦系湖水分泄之所今爲石塘𨿽便往來前輩嘗言其有害水道故鑿竇以通水流近年傾圮俗吏鄙夫不知大計輒堙而築之又湖水多渾昜爲停積沿湖之人多種茭蘆嵗久成田咸登糧額遂致水道日微又花涇港長橋正當太湖東流入江要道至爲深濶而花涇港居民慮爲盜賊所侵茍利於已輒夤緣巡捕官爲之築堰長橋又爲豪家湮塞規爲田宅水遂不通爲患極大今則入湖者泛濫而南流矣入江者洄流而西浸矣日滋月長其害將更甚於今日伏惟深爲利民至計不惜小費不求近效不惑浮言一切疏濬仍爲之防不許踵襲前迹則水有所歸而無泛濫之患矣三曰務車救夫水之泛濫者旣築隄以障之矣水之壅遏者又疏渠以導之矣而水之停積者若不竭力以車戽則何從而減之乎然民之貧乏者或無力而弗供豪獷者又恃頑而不服以致互相推委坐視陸沈在乎上之人爲之激勸而安集之耳往年水患初作上自長貳下至簿史無不躬親督視奔走道路未嘗寧厥居故諺有救水如救火之諭此言當急不當緩也頑者治之貧者寛之由是人知警勸而法在必行自近年設立水利官後蓄泄事宜一切委之然地旣廣逺卒未能周居東則西不知在南則北罔卹欲求其無悞難矣夫軍國之需在賦稅賦稅之供在土田土田之出在丰稔豈可忽而不務者乎伏望著爲令典今後水潦凡任牧民之責者悉令分頭巡視督民而力救之務在水平而後返不可專委水利一官以悞大計如此則水患可禦而民有粒食之惠矣四曰專委任夫事功之成由委任委任之方貴專一伏覩永樂年間凡興建水利庶事皆責成糧長而官則自爲節度之蓋糧長之任責在農功賦稅而已其用心必專自邇年以來添設塘長又立耆老復革去塘長而立啚長又有屬官義官之委糧長耆老之總紛紛多制一國三公十羊九牧民無定志莫知所従且屬官望淺位卑民不知畏義官總糧總耆又皆貪猾之人招權納賄靡所不爲是皆無益於民適足爲聚斂之端張其兼並之勢又況保選耆老啚長皆由糧長則其人可知矣倚法爲姦病民尢甚伏望將所設諸色盡行革去專令糧長圩長管之糧長管其都圩長管其圩縣之佐貳咸令分管地方往來巡視而正官總其綱考其殿最如此則法歸於一而民免侵漁之患矣

贊

宣宗章皇帝禦書贊

日月星辰之昭乎天水火土石之著乎地風雨霜露之行乎時人但見其照臨者爲光明動靜者爲體用舒慘者爲生殺而其潛行黙運至化神功有不可得而知也我宣宗章皇帝之臨禦天下盛烈耿光非臣子所能贊其萬一而減賦一事允爲度越百王者矣萬幾之暇遊神詞翰當時輔弼侍從之臣往往得之故禦醫臣昌宗亦與賜焉昌宗初以選授韓王府良醫副旣而詔徴爲禦醫陛見之日奏對稱防上特賜詩以褒之識以欽文之璽時宣徳八年十一月初七日也昌宗之叔子臣安爲使太醫院故宸翰畱其家今昌宗之孫臣震以屬當世嫡懼無以示其子孫乃謄錄賜詩並所授誥勅爰作寶翰之堂以庋弆焉侈上賜也震之嫡臣罌以示臣鑑鑑作而言曰嗚呼此化工及物之一也下臣處賤何足以知之然或者由是而仰觀焉庶幾有以見上之以天地爲心無物不被其澤者矣敢拜手稽首而贊曰天心罔間廣大悉備凡囿兩間皆受其賜恩光下垂沾者私之以是窺天豈曰能之維昔章帝配天立極惠我烝民民罔知識薄其稅斂厥食始周【葉】民到於今得寧其居有臣昌宗貢自王國皇錫之詩寵以禦墨韶頀之音獸舞鳯儀云漢之章爛然昭回見者竦觀戴此洪造豈獨爾施永以爲寶

淸平衛經歷楊文逺贊

其容丰其气足充也其言辯其行克踐也臨禍福而利害不撓乎中也處窮約而憂戚不見乎面也位不稱其徳而士望以之益崇也用不滿其才而夷險以之不變也斯正古之所謂守道而能貧有恥而能賤者也

贊言壽沈啟南

長洲沈君啟南丙午之嵗壽六十冬十有一月下旬之一其始生之日也君旣賦詩自壽而一時學士大夫相率爲文若詩以壽之某辱與君友且姻情分欵密於眾莫厚然身罹於疾不遑與也後一載始克買舟賫酒造君之廬而言曰夫十干十二支互相推移至於六十而甲子周矣在人爲下壽然以一元之數視之直二辰耳就能永之以躋於上亦不過倍之而已然則果何賴而能久哉凡世之祝其所親愛而願其壽者率多舉其長存久固之物以爲況甚至更爲世外茫昩神怪變幻之言使人惑莫測然求其切於身實於事者蓋鮮矣切於身實於事者鮮則其言猶飛鳥遺之音其不儵然以亡忽焉以滅者幾希惡在其爲壽也古人有言曰太上立徳其次立功其次立言然徳之與功茍無言以見之則後世無聞焉堯舜之聖夷齊之賢亦必待孔子言之而始彰至於哲人文士茍非其自言之與人之言之者爲可傳則其修已以及人者或幾乎熄矣故𨿽後牧之爲臣由光之爲隠後世僅能名其人而其文物事爲之盛精神心術之微不少槪見況乎下此者哉是則能壽人於不死其言也歟今君之爲言也本之以仁義資之以詩書博之以子史灝灝噩噩其書滿家博大演迆浩乎無涯發天地之祕揭日月之明鼓風雷之變涵雨露之濡究造化之妙窮鬼神之幽析事物之理所謂備古人之能事而縱橫馳騁乎其間不蘄與古之立言者並而言之斯立人共用之而不捨也以之爲壽不旣逺且大乎然此皆君之所固有而無待於外者彼嵗月之遞遷陰陽之消長艸木禽獸之靈異惡足爲君道哉昔者吾夫子自衛反魯然後纂言以詔後世蓋閱之多而議之定也君其仰瞻焉毋諉曰髙而難見也

自贊

以爾爲山澤之儒則形容匪臒以爾爲幹城之夫則才術又疎但見爛然射人者其目胡然垂胸者其須身不少暫乎車馬口不絕誦乎詩書噫豈邯鄲排難之流抑大梁監門之徒也歟

銘

也可齋銘

眾人之居尙勝無已君子之齋適可斯止朴而不陋完而不侈孝恭粗足子荊茍美一榻之外其餘幾何十笏之內其樂孔多書未充棟足備校摩琴不出戶聊以弦歌寒暑攸宜燥濕攸避樽罍具列膳羞斯庋明月不期淸風自至客來許造動息爰憇說之無斁朝斯夕斯豈無他室不如此宜子子孫孫尙永保之有如不信視此銘詩

扇銘

人以爾爲炎涼吾以爾爲行藏人以爾爲輕捷吾以爾爲便慝出入懷袖不驕不矜棄捐篋笥靡怨靡憎故人斯來酷吏斯去君子持之以永終譽

谷銘

維天降精地發靈假爾生徳賦爾形春萌秋成實庚庚餒克致飽虛可盈林林之眾仰以生厥功直與元化並登爲粢盛暢潔精釀爲酒醴流冽馨薦之郊社享神明來歆來格致瑞禎雨暘以時水土平爾勣多有難具評有圖監之爰作銘

菜銘

嗟爾菜山澤臞芳寂甚色病如子宜膏甲宜疏淹斯脆芼斯膚雋不足爽有餘儉可常飽無虞親爼豆逺苞苴見師贄享帝葅藜糝比玉食殊志士嗜貴介疎醉飫後或見須嵗不熟饉乃書意有在形是圖告觀者毋忽諸

對

革姦對

或問邵監郡革姦之政於史某曰版籍至重也故孔子式之其爲事也博大以繁不能以旬月治也夫博則難周大則難舉繁則難詳欲盡革其姦不可也某對曰可革其大者不革其小者曰何哉曰夫民之生也在食食之出也在田田之籍也在冊賦稅以之而考徭役以之而定一失其平譎詐繆妄之患生矣任斯事者亦在得其平而已事得其平則姦之去者什七八矣尙何難周難舉難詳之爲患哉今江南之稅與役爲天下最吾蘇之稅與役又爲江南最諸凡科率調遣徴發必視夫田之多寡輕重而第其則焉以爲布在方防非若他貨財可藏掩也法旣以之爲凖於是豪猾者益翫法焉假婦女老弱之名曰帯管他郡別邑之名曰寄莊莫不多占良田徼幸免役又有妄立名字以析多爲寡以捨重取輕舉於東則竄於西召於此則遁於彼藏伏委曲莫容致詰轉相效習姦僞成風而賊民蠧政之端由是滋矣惟是拙而誠者貧而弱者終嵗服役迄無寧時且令式非不禁民庶非不言令長非不知也第偸者不暇問弱者不敢爲貪且墨者反以爲受賕之資然則政何由而得其平也惟我監郡公知其然其始受任也卽下令曰凡帯管戶戶田十畝以下者聽逾此數者悉編入爲正額有不編者罰無赦凡寄莊戶戶籍其田之數於官官卽牒本郡若邑俾召役者有所徴焉有不籍者罰無赦令旣下其黨患之乃相率賂權要及辯士所以遊說者百端公執不聽益狥行郡中檢察不倦由是姦無所容得其戶之隠者若干田之詭者又若干還之有司咸受令而服役斯可謂得其平者矣若夫丁口之盈縮年嵗之增減書札之差錯其間𨿽不能無獘公則以爲此乃裏書之常態無大害於政不深治也所謂革其大者不革其小者以此且公之善政不特此也郡中有爲要官貴人謀敚一儒者之地以益其墓深文巧詆無所不至儒者不勝其憤走訴諸有司有司方諂要官貴人莫爲直公聞而奮曰不可當吾任而使有枉者竟爲直之文法明峻破其機闗使不得發要官貴人怨公者刻骨鼓爲謗訕羣黨附和气焰赫然可畏公不顧也抑公有三善革大姦至明也捨小過至恕也摧勢家至剛也問者起謝曰微子鄙人不知其詳今問一得三請書其對以告夫當道者

相諭

相諭

古人有言曰達爲良相不達則爲良醫何也蓋相所以系國之安危醫所以系人之生死迹𨿽不同而理無不同言者舉其所同不泥其所不同其亦善於取諭矣夫相之於國當其理也則夙夜在公業業兢兢防患於未然弭亂於未形夫然則用力少而功易成恐佚欲之蕩上心絕之不使啟其萌懼防佞之傷善人斥之不使立於庭然後君徳聖庻事明百姓和而萬邦寧矣值其亂也則徴兵選徒指授羣帥徳刑禮義爲戰之器批亢而虛兼弱而攻昩或亟戰以挫其鋒或堅守以乘其獘地有所必爭城有所不棄圖萬全而不趨小利變化無窮縱橫自肆將使勇者不暇戰智者不暇計信乎不出樽爼而折衝千里之外矣及其定也則撫傷殘之卒懷降附之民牧養休息復其役而寛其徵毋重困其身熙熙皥皥與物皆春民忘其敗而樂其生矣醫之於人也亦然當其安也則保其精神診其脈色知微預防六气七情舉不能爲之賊矣值其病也則明標本論陰陽不詭隨於病不遷就於方在血脈則鍼石於腠理則熨湯益之損之務得其當於死之中以求其生斯可復其故常矣及其愈也則調其食息謹其寒燠以毋罹於復復則元气重傷重傷恐至於不祿矣由此則相與醫特達與未達之間耳其同時稱之非過也非過也吾蘇劉先生徳美者醫之良者也其二子伯也習爲醫之業仲也學爲相之道皆良也予之室人患痼疾屈先生治之自壬辰至甲午三年矣自郡城抵吾家百里矣先生不以爲逺且煩而視益勤無倦色無厭辭而納於安焉嗚呼先生之徳厚矣先生之賜大矣某謀所以報之爲之燕飲先生不嗜也贈之貨好先生弗受也然則欲致其區區者將何所施也作相諭

字詞

張鼎字詞

吳興張子靜名其嫡子曰鼎將以月日加布其首問字於松陵史某某字之曰和甫又從而爲之辭曰在昔先王鼎爲重器水火旣濟用調五味和而薦之所以行气志實言定令由此出美哉乎鼎父以名汝正月吉日冠阼於祖爾服咸加禮容有楚爰昭爾字敬曰和甫和之云何其義孔嘉舉得其度不愆不頗如器之和獻之宗廟祀事攸宜以無忝爾家以受遐福

啟

聘陶氏婚啟

伏以八州爲督忠勤有類乎孔明五步成詩穎敏聿超乎子建蓋晉室之保江在將而唐人之取士以詩昔號名宗今爲嘉耦恭惟令愛采蘋南澗夙依季女之屍而小孫啖餅東牀甚愧丈人之厚式符鳴鳯庸展委禽儷皮莫報於諾金束帛敢同於將璧若君子享其儀而略其物則鄙人成其禮而宜其家敬以將之永爲好也仰潯陽之三隠柴桑固在乎首稱詠韓奕之五章川澤有慚乎孔樂敷宣罔旣感荷居多謹奉啟以聞伏惟尊慈俯賜鑑念不宣

汝其通子聘顧宗嶽女婚啟

言念吳王見憚有使人不樂之言【顧雍事】魏子屬厭發惟食忘憂之嘆【汝寛事】如此閥閱宜其室家恭惟令愛秀擅閨中亮夙嫻於四徳而小兒珍非席上將試習乎一經媒妁成言姻防獲締𨿽同气相求相應然非幣不交不親谷旦於差菲儀是貢但止束帛儷皮而已初非百金雙璧而然吾儕小人正所謂恭敬而無實彼美君子固不以嫁娶而論財感荷居多敷宣罔旣謹奉啟以聞伏惟專慈俯賜鑑納不宣

傳

桂彥良傳

桂彥良者慈溪人也洪武中以文學爲司經正字事懿文皇太子於東宮髙皇帝甚重之常呼爲老桂而不名貴妃薨上詔皇太子服齊衰杖期太子曰在禮惟士爲庶母服緦大夫以上爲庶母則無服又公子爲其母練冠麻衣縓緣旣葬除之蓋諸侯絕期以下無服諸侯之庶子𨿽爲其母亦厭於嫡母不得伸其私故權爲此制也然則諸侯之世子不爲庶母服也明矣今陛下貴爲天子臣𨿽不肖地居嫡長幸得備位儲副而爲庶母服期非所以敬宗廟明正體重繼世也上必欲太子服之太子終不奉詔上大怒顧取劍太子走上逐之羣臣震詟皆不知所爲彥良當上前跪抱上泣曰陛下之於太子愛之深故責之重也上爲之止彥良乃追太子及之諌曰貴妃逮事至尊殿下當緣君父之情爲之制服不可執小禮以虧大孝也因持衰衣之太子不得已乃服以拜謝上怒解擲劍於地曰老桂爾今日竟能和朕父子矣上嘗詠科鬥詩曰池上看科斗分明古篆文詔彥良足成之彥良頓首曰只因藏水底秦火不能焚上悅彥良後選晉王府右傅致仕卒

姚善傳

姚善者巴湖人也建文初知蘇州府蘇州承元季侈泰之後豪右田宅輿服多逾檢髙皇帝制法整齊之誅夷狼籍嘩者用是持人短長巧詐蜂起號爲難治善明達治體周知人情嚴而不刻容而不弛執而不泥簡而不遺煩而不苛又數請謁郡中名士錢芹王賓韓奕等訪問吏治得失民生休戚俗化淳漓以因革之由是吏民皆顧尙亷恥好善趨義不復爲非小大樂業化爲善俗郡中大治號爲天下第一芹初聞善命謂使者曰明公郡將也芹誠以得見爲幸然畏禮而不敢往也明公茍下士之風請伺月朔詣學宮時爲停須臾芹將走見也使者反命善許之至期先一日芹沐浴更衣適學宮夕焉坐以待旦須善至見之善嘗使吏餉芹祿米而吏誤送兪貞木家貞木往見善曰竊聞錢芹絕糧久矣明公此舉當以歸之貞木自揆不得濫受此賜敢辭善知吏誤遽曰向誠欲餽錢先生將因君爲介紹聊以借手耳君毋庸辭錢先生別有餽也賓家在陋巷無妻子奴僕獨與母居善每候見賓輒捨輿屏徒従步趨至門以指叩門者三賓問曰何人則對曰姚善及賓往報謁輒於府門外投刺再拜而退及善知之自追延賓賓辭曰非公事賓不敢入也奕隠於醫聞善將來見之乃避扵上方山善追至上方奕又泛小舟入太湖矣善嘆曰韓先生所謂名可得而聞身不可得而見也後數因賓往請乃得見文皇帝稱兵南伐以誅君側之惡爲名索太常卿黃子澄等甚急南朝乃匿子澄於善所北兵日深善起兵拒之詔以善兼督蘇州松江嘉興常州鎭江五郡軍馬未及戰爲麾下許千戶等所縛並縛子澄獻於文皇帝皆剮之夷九族後有沈魯者以詩弔之曰倉卒勤王五郡兵南風無力北風鳴淸忠自托巴江月穢史何曽說杲卿聞者悲焉同時有黃觀者池州人也洪武初以許觀中廷試第一後攺黃觀建文中知安慶府加侍中率勤王兵屯江上文皇渡江知事已去乃衣紅袍自沈於江死之文皇卽位詔族其家以觀妻配象奴行至大中橋觀妻止橋上探懷中鈔授象奴紿云買餅餌飼所抱幼女伺象奴去急抱女溺橋下水中又有周是修者泰和人也爲衡府紀善與纂修兼翰林文皇兵入京城是修入應天府學文廟中自縊死

呂震傳

呂尙書震在禮部時文皇帝數自將兵出北邊吏部蹇尙書義戶部夏尙書原吉皆切諌上上不聽一日上問原吉曰今糧儲足給幾年原吉意上又將出師因詭對曰才彀半年耳上疑其誕乃令中官及禦史按之則十年尙有餘也上大怒以夏原吉等朋黨欺妄居嘗忿詈時兵部方尙書賓提調靈濟宮防有中使至宮賜香數語賓以上怒故賓惶懼自縊死朝房中有司以聞上立命剉其屍且械系原吉錦衣衛獄以震兼領戶兵部事時變起倉卒諸大臣相繼罪死上怒不已中外恟恟咸不自保上慮震自危親諭之曰玆事卿本無與朕坦懷相期毋得自疑但當爲朕盡忠輔政耳又令校尉十人隨震起居以防之密敕曰震萬一自盡爾十人者皆代之死震乃頗自安震聰明絕人毎朝奏請他尙書皆執副本又與左右侍郎更進疊奏震旣兼三部奏牘愈多皆自專請對侍郎不與也情狀委曲千緒萬端一覽之後輒背誦如流未嘗有悞又嘗扈従上北狩上駐蹕邊地見碑立沙磧中其文具在率従臣讀之後一年上與諸文學語及碑因詔禮部差官往錄之震奏曰臣當時亦與讀此今尙記憶不須遣使也遂請筆札於上前疏之上不信密使人至其地拓其本回校之無一字脫誤其彊記如此

尹昌隆傳

尹昌隆者江西人也洪武中舉進士魁天下授監察禦史建文初蒞政視朝稍晏昌隆諌曰昔太祖髙皇帝雞鳴而起昩爽而朝未嘗日出而臨百官百官於是乎戒懼故能庶績咸熙天下乂安也陛下嗣守大業固宜追繩祖武兢兢業業憂勤萬幾未明求衣日旰忘食常如有不及焉蓋天下之大四海之廣兆民之眾不可不勤以撫之也今乃卽於宴安日刻甚宴猶未臨朝羣臣宿衛疲於候伺曠職廢業上下懈弛萬事隳壊臣恐播之天下傳之四夷非爲社稷之福也制以昌隆所言切中朕過禮部可徧行天下使朕有過人得而知之及太宗文皇帝舉兵南向尹昌隆上疏言今日事勢日去而北來章奏有周公輔成王之語不若罷兵息戰許其入朝彼旣欲伸大義於天下不應便相違戾設有蹉跌便須舉位讓之猶不失作籓王也若沈吟不斷禍至無日進退失據𨿽欲求爲丹徒布衣不可得矣不報文皇帝入南京命捕齊泰黃子澄方孝孺及昌隆等爲姦黨同驅出戮之昌隆當陛大呼曰臣當時曽上章勸以位讓陛下奏牘尙在可覆按也上乃命緩昌隆刑閱其奏流涕曰火燒頭若蚤従此言則南北生靈受禍未至若是之酷朕亦無此勞苦也詔特貸昌隆死且諭之曰朕長子在北京爾往事之爾能盡誠輔導朕不忘爾昌隆頓首謝永樂二年冊立皇太子授昌隆左春坊中允前後在東宮隨事匡諫多所補益太子甚重之後陞禮部主事尙書呂震方承寵用事羣臣莫與比者當其獨處精思以手指刮眉尾則必有密謀深計官屬相戒無敢白事者而昌隆適有事往白震怒不應昌隆未諭移時又白之震愈怒拂衣起曰事當行自行何問爲昌隆踧踖而退謀於所知者或謂之曰今旣請不得公舊事東宮皇太子素知公何不啟取令防行之昌隆従其計果得令防依所請震怒遂奏昌隆傲慢狠愎事多專行臣以職守相臨動爲所拒無屬官禮且身爲王官事無大小並須上奏而乃假托宮僚怙賴恩私陰欲樹結故不之父而之子其潛蓄無君之心可以槪見矣又言昌隆身事庶人名在黨籍徼幸茍免見利忘義其心叵測其行匪良不宜任用上乃命逮昌隆下獄尋遇赦復官丁父憂歸後起復至京往謁震震溫言接之入理前奏詔系昌隆錦衣衛獄且籍其家上方巡狩西京凡下詔獄者率輿載以従謂之隨駕重囚昌隆與焉後數年谷王謀反事發辭連昌隆以曾經保奏爲長史乃坐以共謀詔公卿雜問昌隆初不服力辯不已震折之昌隆知不可免乃無言獄具上剮死夷其族是年震病面疽痛不可忍宛轉牀褥間常號呼曰尹相尹相其妻子問之云見尹昌隆守欲殺之竟死

平思忠傳

平思忠者吳江人也少爲縣吏役滿歷京考選授禮部主客主事於時明興四十年矣兵力彊盛薄海向慕文皇帝方事招懷諸國朝貢者蹄踵交於道路烏蠻驛至不能容勞贈宴犒館餼無虛日率主客主之思忠有精力勤敏過人遇事皆應機立辦尙書呂震雅器之陞爲郎中嘗以事下獄適北方入貢新任主客者區畫多不稱防上怒震因言思忠等以微累禁系罪不至去官且習外國事乞宥之以収其後效防可卽日赦之復任初有楊者陜西西安府朝邑縣人爲刑科都給事中敢直言上特擢爲陜西左布政使吏部以陜西人例不該除上曰非爾所知也後不爲例亦以本貫辭不許蓋是時有楊太監者數人在陜西故上以往制之也他日上諭執政曰楊初去時頗肯言事近日又黙然矣可選淸彊有膽气者一人往參政以察之吏部以思忠應詔上素識其名命之往而思忠有養子曰平安者私以綾羅度潼闗爲抱闗者所發解陜西布政司思忠時出行部命收而勿籍思忠歸私以物還之思忠感愧不已竟不敢有言嘗有某府一推官錄事至司思忠知其素貪乃發怒杖之後其人解京因招嘗分事內某贓賂思忠刑部並逮思忠就質適有例凡貪贓官吏妄訴不已者笞殺於市思忠乃誣服謫戍邊防太監劉瑪勒奉詔市馬西域以思忠在主客久多識諸賈請以自従詔釋其戍給冠帶辦事隨瑪勒西抵吐番烏斯藏朶甘隴答等處齊勤蒙古防都安定鄂端察遜哈密等衛及和卓伊埓巴爾賽瑪爾堪哈里於闐諸國而還復免官家居以漁佃自給又數十年卒初蘇州府知府況鐘亦以吏員起家繼思忠爲主事及思忠參政又嗣其郎中寮寀交承情分甚宻鐘來知蘇州思忠往見之鐘迎甚恭呼其妻子出拜謂曰此吾舊長官也飲思忠酒時正暑熱命二子扇之思忠辭鐘曰吾沗知貴郡非無僕可給使令但欲使小兒輩知公爲我故人耳其敬之如此然思忠居貧自守未始以事干鐘人以此多之初思忠未貴時知縣蔣奎延一相者問休咎徧觀在座者其言皆不大了了思忠時給事堂下相者數目之奎因呼上使相相者曰此人他日當貴至三品然惜其不終奎大笑相者去奎謂座客曰術士之妄如此一小吏安能頓至三品乎後奎坐事自殺同僚無一顯者思忠竟如其言

志

龍墳志

成化二十一年冬十有一月望巡撫都禦史廣東李公臨縣詣學宮謁先師孔子禮畢進諸生問曰昔大禹治水至震澤斬黑龍以祭天本朝永樂間此土大獲龍骨爾諸生有知之者乎可詳攷其事以告僉以諉予予乃爲之志曰龍墳在今秀水縣伏禮鄕小律原北距太湖可六七十里初由村氓耕田往往得龍骨而未識也永樂間有一漁者始識之因潛持出以售於蘇州南濠徐氏藥肆中嵗以爲常一日徐問有龍角否其人曰有乃以一稜遺徐有朱永年過徐肆中見之驚問何所得曰適有人來售朱問其人去逺近曰未逺因急追及之蓋是時有左璫號李黃子者方受命求采珍異朱以買辦戶出入璫所欲以爲奇貨也遂偕其人告於璫璫檄郡縣調夫船具畚鍤躬往掘之初入深見有狀如浮屠氏所謂金剛神者數輩初尙儼然及見風隨化盡惟餘骨耳遂得龍骨角齒牙凡十數艦獻於朝竊取者不與焉時方貴龍角帶自非諸王勲戚不能得一銙直千餘金至是價爲之頓賤秀水在當時猶爲嘉興宣徳間始分爲秀水今其田可六十畝許不加糞治而收獲倍於他田嵗每大風雨則拔木發屋而禾稼反無損耕者猶時時獲龍骨於田中意當時已盡取不應有遺豈其地爲龍所窟而潛蛻其中歟然臺諭有大禹治水至震澤斬黑龍以祭天之文不知出於何書歷考吳越春秋吳郡誌蘇州誌無所經見不敢彊爲之說

運河志上【成化十二年南京戶部王侍郎以漕艘稽程由運河之不治令各郡邑攷運河原委里數形勢具詳以憑疏請專員巡視修治邑侯以水利過訪乃撰志三篇以進】

按吳江縣運河之源有二一従杭州錢塘諸山發源下流爲西湖東出北闗門又北逾仁和及嘉興之崇徳桐鄕秀水諸縣至於王江涇而吳江運河起於此河之西爲石塘有橋曰聞店橋內爲市約千有餘家蓋秀水吳江之民雜居焉橋之下眾水奔湊東入於河自南䢐北十里而至市涇又八九里而至於合路折而西流又一二里而至於黎涇又四里而至南六里捨皆有橋臨塘西南受穆溪之水而入於河溪之源又出其東南曰睡龍灣相傳宋髙宗南渡時宿此故名下有泉騰躍上湧常混混波面也河由六里橋而西約四五里至於百星橋又西至於下湖橋折而北流數百步許爲平望鎭居民可三百餘家日集市中河西有驛名與鎭同是爲南塘之水也一源於湖州之天目山分爲苕霅二溪東北流至湖州復合爲一又東流爲荻塘經烏程過南潯鎭東一里入吳江縣界水東北流三里而至於曹村之駟馬橋又五里而至於蠡思橋又二里而至於楊定橋皆在河陽土塘上又三里而至於震澤鎭有巡檢司南臨之鎭之居民三四百家𨿽屋宇連比皆務於耕織而不互市蠡澤之水自河陰來防焉河之陽有四橋曰新興曰通泰曰曲橋曰張灣以分泄水勢中爲大石橋三皆橫跨河上東曰底定西曰思範中曰慶源水由三橋下東行五里而至於雙楊村過栁塘之橋而河陽復有永安眾安斜路三橋又十八里而至於梅堰東吳西吳二橋在其北而中濟一橋貫其中又十二里而至於平望鎭諸家六里泄水三橋界其側自曹村至此五六十里間凡橋在河陽者皆南受河水而北流入太湖而鶯脰一湖在其陰東納穆溪西通麻溪南吞爛溪諸水瀦而爲澤與運河合流而東有亭臨之名曰望湖稍東經太通橋又東逾巡檢司道安徳橋下東出市中與南塘之水防爲一焉

運河志中

二塘之水旣合北流至通安橋橋甚髙大跨距東西兩岸水従其下過循石塘北行經長老橋又七里而至於洪水橋本朝嘗有備倭船自太湖而來道經於此人因呼爲海船闕云又三里而至於盛墩有橋在河西曰裊腰又六里而至於翁涇橋又四里至於八斥之塘居民才二三十家南有橋曰廟涇北有橋曰太浦由太浦益北不及十里爲白龍橋又一里許爲澈浦橋又一里許爲龔家橋自此河折而西北流又四里卽甘泉橋也下有泉甚深味甚甘色湛湛寒碧唐陸羽嘗品爲第四故又呼爲第四橋橋之東有龍神祠邑中水旱必禱之國朝登祀典嵗以春秋致祭又北行爲三山定海仙槎萬頃四橋河益折而西又六里而至於三江橋禹貢所書三江旣入而吳越春秋又云範蠡乘舟出三江之口者疑卽此處也蓋太湖之水東注吳淞而入於海實由於此太湖上承宣歙常蘇湖數州之水汪洋浩瀚不可涯涘故昔人有三萬六千頃之稱而吳江當其下流茫然澤國古無陸路非舟不通唐穆宗朝刺史王仲舒始擁土爲塘宋祥符八年知縣李問修之治平五年知縣孫覺累石爲固紹定五年知縣李椿添石重修元天歷二年知州孫伯恭加以巨石至正九年知州那海又大修焉疊石築土長二千八十大廣一丈又四尺髙如廣而殺其四尺又相度水勢鑿竇一百三十有六引水東泄於河澇則用平上流之勢旱則資以運舟歷嵗旣久濤沖水嚙日就傾圮國朝永樂九年通政使趙居任治水東南始奏修之躬親督視灰石增崇築壘堅密視舊有加後工部侍郎周忱郡守邢宥𨿽兩修之不能復如疇昔之固隨葺隨壞竇有傾者輒隨而堙之加以沿河之人多種茭艸淤而爲田而水道日微嵗長月增其害將見甚於今日在上之人誠能不以近且小者爲利圖爲久逺之計疏而導之則匪獨吳江一邑蒙其惠矣

運河志下

河水自三江橋分而爲二一従長橋巡檢司闗前北流可一里許入吳淞江折而西流又二里許經顧公廟陳黃門侍郎顧野王祠也水由祠右西行至三里橋下橋爲知縣韓槃重建其堍以石犀四鎭之一入南津口西流其地曰江南水經醋坊橋大明橋過河之南爲巡撫書院河之北爲長橋巡檢司又西爲太湖廟中祀太湖之神又西爲松陵驛又西爲儒學左文廟右學宮宋元以來廢建不一而國朝正統中侍郎周忱知府朱勝撤而新之又西爲三髙祠祠臨釣雪灘中祀越上將軍範蠡晉東曹掾張翰唐右補闕陸蒙有石刻碑記乃宋參知政事範成大所作也由雪灘而西是爲長橋橋舊名利往東接江南西踞城東長一百三十丈橫截江湖宋慶曆八年知縣李問縣尉王庭堅新建然止用木爲之中作亭名垂虹元泰定二年判官張顯祖始以石易之上翼扶防如其長下甃水竇六十有四三年達魯花赤完者於兩堍鎭以四石獅國朝洪武元年知州孔克中立吳相國伍員唐中丞張巡宋鄂王嶽飛像於垂虹亭中名曰三忠永樂元年知縣蔣奎以磚砌橋面成化七年知縣王迪重修河至橋下播而爲三一自垂虹亭前北流入吳淞江俗呼爲站船路一西流至縣城東循城址北行至三里倉一由福民橋西流入東門內過仙裏橋察院臨其陽稅課枕其陰又西經縣治前道庶寧橋益西折而北流由新橋倉橋環濟農倉逾北門倉而出又折而東流出永濟橋下經邑厲壇至三里倉前防城東之水並趨而東又與闗前之水防道三里橋北流入運河土塘在其左又二里有水自西來曰深港又三里而防七里港之水北流入長州縣界中

西村集卷六

欽定四庫全書

西村集卷七

明史鑑撰

記

記臨平山一

錢塘山水名天下四方之人不逺千里以一遊爲快何況吾蘇與之名相亞地相望徐行四日疾行三日皆可達然而足迹未嘗一至者何也蓋無名人勝士可依借以行故徘徊顧望而不卽遂者將以有待焉耳前三四年鄕先生劉僉憲友人沈啟南與予訂爲斯遊因竊自賀以爲平生所待而借者玆遂矣又各以事縻不果行成化辛卯嵗二月乃始克踐之先是一月與沈啟南定行日其仲繼南聞之欲同往予欣然諾之是月四日三君子過予家畱信宿而行逾嘉興歷石門始望見有山隠隠出天際人指云臨平山也又行餘五十里乃至山下時快雪新霽重崗復嶺積素凝華上下一色寒光皓彩奪人目睛瓊林玉樹布列巖崖上玲瓏玓瓅絕可愛凡斷齶之狀蒼翠之色俱蒙被皎白斂巧藏奇一返太朴如仙姝玉女不爲世俗艶媚態而淡妝素服風韻髙潔終異凡人僉憲嘆曰始吾之南也以斯景爲不及見而今玆遇之豈天將全吾觀乎𨿽然仲春之雪非時也吾何敢遊觀之樂爲哉宜不忘吾憂不溺吾樂者吾其爲心樂至而憂或忘者吾其爲迹君子之道也二三子其識之作望臨平山記

記寶石山二

自臨平指西南行將六十里至杭山皆在城西舟不得至其處命家僮持槖自山後先往客皆肩輿入市訪劉邦彥他出不遇投刺而去入北闗門至洪福橋飯諸立夫家相與捨輿步出錢塘門度石函橋湖水自橋下出屈曲衝蕩有聲倚闌聽者久之遂與持槖者防寶石山下山之僧傅上人予鄕人也其住山時予曽送之有明年不負登臨約應叩禪扉借竹房之句至是聞予實來道左迎謂曰前言可不食矣相與撫掌一笑遂導客躡石磴數十級至寺爲房皆負陰向明重疊在山半顧見羣山自天目來環湖之西北南三面南止巽爲鳳凰山宋故宮在其麓北止艮卽寶石山也今保叔寺踞其冢崗嶺連屬蜿蜓委蛇髙下嵚岑凡三十里不斷郡城橫截其東西之三門皆俯臨湖水南曰淸波道湖陰者出焉北曰錢塘道湖陽者由焉中曰湧金復分道於南北湖幅員可十里許渟淵瀯蓄細泄大納污流惡蘇公堤如蛟龍出水拏雲捲雨橫亙湖面城中官府居民軍師之署捨與夫浮屠老子之宮皆棟宇櫛比榱桷鱗次气欝欝如霧東望淛江如白練曵城下繚南縈東連接海气蒼茫無際不騖逺不窮髙一舉目而得其大都焉傅上人出酒飲客眾樂甚惟啟南時起倚欄檻語之不應飲之不舉穆然若忘凝然若寂疑其神與造物者往遊而不息也日欲暮立夫將辭歸客挽畱同宿修師房燈下相對如夢不意此身之直在山水間也

記參寥泉鄂王墓飛來峯三

山寺日髙劉邦彥來訪握手相問勞已卽謀入西山前時遊者皆朝往夕返而幽勝處多在深僻往往迫日暮而莫得竟也於是置重累於保叔獨従家僮輦食飲捨頓具偕往餘百步有寺峩然臨湖上云智果也入門循東廡行過佛殿稍北一小亭甚幽閴中有泉曰參寥讀徐一防碑云東坡在黃州時嘗夢與參寥子道潛賦詩覺時記寒食淸明都過了石泉槐火一時新兩句後官杭聞參寥住智果寺有泉宜茶寒食日泛湖尋之忽憶舊夢因以名泉云云頃之從者舁酒至遂列飲泉上各賦一詩觴至則歌以侑之飲散登輿西經葛嶺訪賈似道故居則已鞠爲瓦礫塲矣噫擅威福窮逸樂身不欲危家不欲敗國不欲亡得乎又行二三里許至棲霞嶺過嶽鄂王墓下下輿趨入僉憲拜眾皆拜嗚呼髙宗忍忘其父兄之仇其忍扵殺王也宜矣然墓上木今猶南向則王之忠義豈以寃死而有間哉悲慨者久之折而南行度洪春橋見蒼松夾路大皆連抱而髙或百尺依依如人立道旁肩摩武接或拱或揖自此至靈隠及三天竺不間他族故曰九里松云上則枝鬛偃蓋下則石甃夷潔雨不沾衣泥不塗足每風自山頂下則龍鳳飛舞翺翔霄漢濤鼓籟鳴淙錚鏗鍧響應山谷如聆廣樂於洞庭之野也少焉陟芝嶺遊普福寺愛其淸雅欲止宿而寺僧皆出遊未歸乃進次飛來峯峯在西山中始由天目山發源東來至湖止不可去其气欝積融結爲此峯故其秀爲諸山冠重崗如城圍合無間惟東北稍隙所謂九里松者路所従入有橋曰回龍宋南渡後名也行又數十步復有橋曰合澗峯南北有泉至橋下同入於湖兩寺夾立峯下而中分之陽曰靈山陰曰靈隠臺殿重防掩映前後如畫故白樂天有一山門作兩山門之詩蓋指此也峯之石無秋毫土壤皆紺碧膩滑攢蹙疊皺峛崺磈礧俯若頽云仰若偃蓋峙者獸踞鶱者鳥騰望其顚如圭璋呈露卽其址如瓊瑰委積神設鬼施千態萬狀而莫有同者焉其上則異木奇卉不辧其名穿透崖石根露蔓延而膚理光澤枝葉葳蕤華盛美好類人力所灌治也其下則巖洞空豁容納光景東曰龍西曰呼猿皆曲暢連貫窈然若窮忽又明朗縦橫出入恍不知其端倪客環行交錯卒與眾遇則大呼笑以爲樂家僮伺主者出亦竊入馳逐洞中互相持驚叫聲如甕蓋中響久未能出冷泉澗如一玉帶抱峯背流至靈隠寺前有亭翼然臨之名與泉同磵底皆小石平布圓潔如鳬雁子泉軋其上紋如織縠聲如鳴佩使人目駭耳聳岸址則蘭芷叢生搖靑曵紫蕊拆苞敷香气薆咇凡此皆其略耳他勝殆不可爲狀方舉酒欲飲亭上而靈隠詳禪師歸自城中見輿上挾書冊遙呼曰客非常人也不問名而就飲焉眾皆引滿不辭頽然就醉邦彥以事不可畱辭歸予五人者皆露坐寺前石上融然神釋快然心暢萬慮俱息直欲身世兩忘也久之日沒林影外暮色蒼然暝無所見覺露濕衣上乃始入詳禪師面壁軒中夜深月上時時開南牖望之如見故人與語而不忍休也

記韜光庵三天竺寺四

環西湖之山凡三面西山爲最佳據西山之佳惟四寺靈隠爲最勝領靈隠之勝有吾亭韜光爲最幽韜光在寺後之北髙峯下其始由西北隅上山路險峻曲折虵行兩旁皆巖崖陡絕數里中連屬不斷嘉樹美竹森其上兔絲女蘿之屬蔓延而羅生枝防交加蒼翠蒙密日光漏木葉下瑩淨如琉璃可愛禽鳥聞人聲近輒飛鳴翔舞若報客狀峯回路轉客或先後行相失望見樹隙中微有人影往往遙相呼應遇防心處則倚樹而息借艸而坐悠然遐想者久之起而行行而止猶徘徊不忍去道中聞梵音泠泠如金石出林杪因徐步聽之久方及門堂宇因山爲髙下明淨整潔一塵不生周圍峯巒環抱勢極奧曲窈然深秀乳泉交流屋上下隨處充滿晝夜常如風雨聲老僧八九人皆擁衲趺坐閉目靜觀客至不起惟融庵主者出肅客坐小軒中焚香供茗菓甚防復引客出屋後見大竹數萬竹盡西一小邱髙可數丈攀援而登其上望見西湖湛然在城下南北兩山繞湖如雙龍抱一銀盤晃漾不定使人心目蕭爽神思飄逸疑乘雲禦風浮游於灝气上也吁快矣哉復循舊路下山而傅上人追客及飛來峯下同往遊三天竺初慧理法師自西域來見峯之秀拔有靈鷲小朶飛來之嘆蓋言其形似而未必有實也旣建靈隠於峯後次建靈鷲於峯左又次建靈山於峯前靈山一名天竺靈鷲己久廢靈隠地勢又窮惟靈山之右山益深地益髙勢綿延未已後人乃於其隙相繼建二寺並靈山爲三三寺並列同名天竺而上中下別之以髙下言先上竺後下竺以久近言先下竺後上竺中竺則介乎其兩間三竺皆臨絕磵限連山深祕密勿疑若無路惟其左有所入處署曰佛國山張卽之書也長松參天半路平坦無上下之險無陟降之勞行不甚逺人不甚困而舉盡其遊觀之美焉上竺旣深邃在五峯之間雙桂乳竇白雲磈礧獅子其目也寺有鴛鴦殿蓋重而合之中藏沈香大士像人捐寶玉爲供至建閣貯之𨿽多而無絕異者寺僧瓛秉中名能詩出稿示客惟絕句頗佳耳中竺稍荒廢僧有寶楚瑛者自言其師吳僧也故視客爲尢親延入千嵗巖下登曲水亭亭有巨石上鑿爲蜿蜒形引水注之屈折行其間因呼酒實觴而流焉至則接取以飲客甚歡洽下竺多古迹葛公井理公巖三生石香桂林翻經臺跳珠磵東坡煮茶亭咸具在無恙方丈負飛來峯其背不施戶牖恆與峯面石之秀者與冷泉同中有王叔明畫壁甚佳但恨其未畢委去有沈士偁者補之老僧祿萬鐘年八十餘而好客觴於小朶軒中客已先醉不能飲惟徜徉泉石間防日暮天黑祥師又頻遣人促回乃行歌過合磵橋月已出東山掛靑松頂矣遂乘月歸直指堂上師復出酒飲客問遊事余曰三竺下竺勝啟南應聲曰四僧此僧髙因大笑飲散啟南秉燭作圖相與賦詩其上畱山中爲故事皆冥搜苦思務出奇語以相勝夜將半猶吟聲嗚嗚然不休

記風篁嶺靈石山煙霞洞五

西山之勝旣盡將理輿南遊傅上人引治裝者先往六通寺僉憲與客辭飛來峯出路口猶時時回顧至不見乃已因指而誓曰自此當嵗一相見也遂經集慶寺過夕佳樓歷梅坡園皆荒坵艸舍遺迹無幾存者豈大侈麗之觀爲天道所惡而然耶抑廢興別有數耶相與一嘅道中見古墓在山半立夫指云此句曲外史張天雨葬其下惜榛莾荒穢不果登又行數百步始至風篁嶺下福邸園龍井寺正據其上嶺甚髙大上下純嵌空大石玲瓏挺秀萬怪千奇無以爲之狀近年有中貴人將事搜剔則愈出愈奇度不可窮乃止園廢久垣屋卉木已蕩然惟水樂洞在水自頂澑洞中潨然有聲如合節奏儼乎宮商之相宣也坐洞口聽久不能去龍井在山頂窪然石眼也刻石爲龍頭吐之頦下濯濯然如須鬛動水中寺僧以泉煮茶飲客味絕勝他水自此南行出荊篠間上靈石山磴道危險如登梯輿人皆喘汗欲僕客前行者覺有異則指示大呼笑後行者亦呼而應之聲振林壑不已連山綿谷萬石如林奇怪疊出大者小者側者正者瘦者壯者皺者滑者枯者潤者方者圓者奮者斂者靑者紺者黝者起者僕者蹲踞者偃蹇者蜿蜒者突怒者透漏者人立者羊觸者牛眠者虎摶者仰而欹者俯而屈者騰而上者頽而下者如人之面目皆具而無一相似信天設其巧地發其秀以表異於玆邦也歟然嶺上無水𨿽鑿井亦不得意其下皆空洞穿漏故不能渟蓄乎轉東行二里許至一寺有洞在西北山上以煙霞名之寺又以洞名名之僉憲倦步欲不往眾彊輿至洞約髙二丈中窅然深黒不知所止澑水下滴石上嵗久成波浪粼然洞頂及兩壁皆鐘乳凝結靑碧黃白相間其紋如雲气如雨腳如蓮花龍鳳不可勝計𨿽甚巧莫能角其技焉欲一飲従者咸不在寺僧慧無自防山蔬新釀來供而傅上人在六通遲客久不至遣治裝者賫酒肴隨路訪之﨑嶇歷數處問樵者始追及山下立夫望見懽呼曰酒至矣予喜舞僉憲笑曰是生未醉先狂矣乃列飲洞中令童子歌竹枝詞以侑觴客従而和之悠揚飄颻如步虛聲鳴雲霄上也於是飲酒樂甚醉後猶連索未己不復言他往矣俄有言象頭峯始撤而往觀有鼻蜷然下垂甚肖似也撫玩者久之噫今世之名有力者往往逞志於泉石窮險阻竭工費以聚其秀且異者於私苑之中務在盡取必得而後已然求如彼自然之奇曽不能彷佛其萬一今乃知造物者之巧與力豈區區私智所可擬倫哉

記石屋虎跑玉岑山六通寺六

遊煙霞洞後客相與並輿語道中以爲斯洞之奇不可復得輿人有沈安者進曰石屋洞當不下此且甚近盍往遊乎客聞喜甚因移輿指之洞在山麓前臨平地約髙三丈許深如髙而濶倍之爽塏明徹可容數十人坐洞口奇石倒懸危欲下墮下突起一石向之連比暱接儼然若二故人附耳語也洞底如螺殻新蛻旋轉深入愈下愈小窺之甚黑莫測其淺深西南有小穴上出漏光納明遙望見靑天如紫雲中懸一碧玉盤耳石壁上有賈似道題名乃咸淳中往天竺禱雨回經此後附廖瑩中翁應龍名蓋賈專政時廖爲館客翁爲堂吏事一切委之於此可見二人則無時不従他人𨿽賢者不得預耶轉而上山有二洞相望東曰天然西曰隠身天然則上平下坦如怒猊張吻哆然未收俯首乃可入隠身一名蝙蝠直石罅耳是日微安幾失之出坐道旁樹下因共論二洞優劣予推煙霞啟南推石屋爭辧莫能決僉憲方面山吟哦初若不聞乃相與質之徐曰煙霞麗石屋奇要亦不相上下眾乃大笑起去度小石橋南行田野間兩山谷夾道連綿起伏如二陣並進爲犄角天衡地軸鶴列魚麗靡不畢備而縦橫變化出奇無窮使人心目蕩駭左顧右盻得此失彼直應接不暇也又西南行五里許覺山益奇路益曲水泉多交流乃虎跑寺也風气藏納竹樹掩映窈然而深欝然而陰後之行人望前行者如入緑雲中倐忽不見如此者又二里餘方至重門內有方池水淸如鏡俯見天影石橋跨之水従門竇中出轟然雷鳴澗中也樓殿宏麗疊處山上下門廡堂室無不整齊完好南山中之最淸處也敬祖規上人導客往觀虎跑泉泉在佛殿西階上覆以畫亭防以朱闌泉流階除下汨汨然云性空中法師開山時患無水將遷他處忽二虎跑地出泉師遂止不去東坡蘇學士守杭時曽於此養疾所賦詩石刻猶在延入滴翠軒壁間有求無已禪師畫像因憶鑑爲兒時聞先君子言虎跑之勝杭郡諸山無以過之且甚愛求師之爲人別後不能忘懷至形於詩詞然以事阻不及再遊俯仰隔世淒然久之復遊翠濤軒上軒內外花木幾格種種皆可愛有倪雲林樹石圖上書爲徳常畫題二絕句雲春雨春風滿眼花夢中千里客還家白鷗飛去江波緑誰采西園谷雨茶燕子低飛不動塵黃鶯嬌小未勝春東風緑盡門前艸細雨寒煙愁煞人詩佳而畫非眞迹其戴文進摹歟亦亂眞矣此蓋啟南所云出門見夕陽在山山色盡紫松枝上有鳥如山雀毛羽蒼緑見客不驚意甚閒雅頃之經南髙峯至玉岑山下游慧因寺寺又名髙麗像塑繪畫皆神采生動故宋時名手也遂往六通寺與傅上人防寺僧慧天澤亦予之鄕人設酒樂客客困不甚飲夜就宿焉

記南屏山玉泉寺紫雲洞七

客遊虎跑時立夫卽欲別去眾不許乃偕至六通寺先時連榻同寢是夕忽他宿晨起逕歸眾怪之予曰飫於飲食者固異夫饑渴之人也山水日接乎其目非若吾徒來遊之爲樂方未饜也其去也固宜遂往法相法因兩寺皆少憇自此以東至南屏山遊淨慈寺寺甚大佛殿羅漢堂尢宏敞新整五百應眞像皆面相向背相負環坐無端遊者多周行其間寺門外有池前有雷峯塔類炎上鑿此以厭之樟樹四株大各數圍髙七八丈拳曲擁腫與他生者不類湖山勝槪樓藕花莊皆近湖上樓以供監司郡守宴遊莊則有僧居之但名佳耳僧言故老云杭之諸寺靈隠秀气虎跑淸气淨慈市气信然遂道六橋往湖北歸湖光山色映帶左右而六橋橫界乎其中客連輿循行若駕飈車驅羽輪淩弱水而遨遊乎蓬瀛方丈間也亦樂矣哉道中見流水下石子多金色可愛人云金沙灘也俄入北山後訪玉泉寺地勢益進益下泉在西北有二池作石梁限之大者可一畝小者亦數十步水瑩徹明淨如汞沙土盡碧色日映風動光景蕩漾疑露珠走大荷盤上也人撫掌則泉脈湧發勃勃作湯沸狀巨魚可百餘頭類若遊行鏡中鱗鬛可數見客怡然不驚若與之相忘客亦坐是不去時主僧仁上人出遊吳興其守舍者以客之樂乎此也爲汛掃池西小閣客呼酒坐飲其上戲以餅餌投之皆噞喁就食或趨而奪之其已得者則悠然逺逝若畏避狀因忽自悟人之懷利自私者其亦何以異於是乎爲之一笑客飲酒不已皆至醉俄而僧歸共舉酒勸之亦醉遂由山背南上捨輿步往紫雲洞初入低甚轉西稍寛已而忽髙曠洞頂斜卓石色純紫類畫家所謂斧劈皴者益上有穴西出臨大野見落日在其下乃自山前下去由棲霞嶺西出路口歸保叔寺中

記西湖八

錢塘爲東南佳麗而西湖爲之最重山環之名籓枕之凡峯巒之連絡城郭之逶迆臺殿亭榭之參錯舉淩虛乘空以臨其上天光水色顚倒上下煙雲起滅其狀萬殊而酒棹遊艦往來交互歌吹之聲相聞自春而夏夏而秋秋而冬無日而息也其盛矣哉客來錢塘時僑寓寶石山上湖之勝盡在幾席下然猶以未卽其中爲恨故連爲三遊焉𨿽所遇之景不同而所得之樂無不同也二月望日其始遊也主則邦彥客則僉憲啟南繼南立夫沈明徳曁予凡七人時春日妍麗湖水明淨萬象在下栁色微緑梅花猶繁盛防綴逺近篙師刺船紆回宛轉傍湖徐行而賣花獻技之人皆乘小紅船鳬飛水上迎前尾後由東之南由南之西之北復之東而休焉遇勝而登適興而返感今悼昔形諸詩歌有倡斯和𨿽寄興不同然皆沨然成音可諷詠也凡所履歷並記之孤山在湖北去岸猶二里許無所連系林和靖墓在其上後人建祠肖白香山蘇東坡並和靖曰三賢堂慶樂園在湖南今廢惟太湖石在耳園昔爲韓侂冑山莊初名勝景卽趙師於此效雞鳴犬吠者後侂冑誅莊入官更今名云後五日其再遊也主則杭人歸生客則惟邦彥明徳不至余咸在凡六人是日風雨交作船不得出外湖惟在斷橋內迆行耳顧望四山雲霧蒙�霮淋漓儼如水墨畫中繼南笑指曰天殆欲別出一奇乎然對此無言恐山靈亦將笑人矣因共聨一律又後二日其終遊也合始遊再遊之主與客凡八人妓則碧玉簫翡翠屏二人時宿雨新止天宇朗然日光漏云影中乍明乍滅羣山淨洗絕無塵土气空翠如滴眾壑奔流水色彌漫湖若加廣艸木亦津津然有喜色焉遙望雲气出山腹如白浪在大海中洶湧不定方欲賦一詩紀之而僉憲赴臬司招不終飲而去邦彥立夫又間與二妓爲諧謔竟不及成章而散噫客志此久矣私心以一至爲足而今乃三焉天又隨所至輒攺張其觀以示若使盡識之況主客多能言淸而不固麗而不侈樂而不流其可謂無負賞酬者矣因次第書之

記銀瓶祠紫陽庵三茅觀九

客恆往來湖山間而城中之遊則未也始遊西湖之明日乃相與詣之由錢塘門入至立夫家竹下少憇共往遊銀瓶聖女祠祠故嶽鄂王所居也王遭誣時家屬俱徙嶺南惟女抱銀瓶墜井死杭人義而祀之迄今香火猶盛豈其貞烈之性死而猶靈歟徘徊顧嘆共舉酒酹之由祠東轉南入一尼院觀所藏巴延畫像魁然偉丈夫也遂循街南行數里過朝天門復西上吳山之鰲峯廼紫陽庵也前後左右皆大石怪怪奇奇如蛟龍如虎豹如麒麟如鳳凰如獅子如羅漢如壽星如蓮花如芝艸如鄕云如蜂房如燕巢如車蓋如馬鞍如浮屠如蝦蟇又如牛如鹿如鐘如磬如鼓如鼎彞如筆架如屏風者甚眾客循行其間常若上墜旁僕戰懼失色毛髮森竪道士顧本淸出陪客談故事云昔徐洞陽夢紫陽張平叔授丹訣故以名庵復導客往登丁仙亭有遺蛻一軀云丁野鶴也予應曰神仙家以爲得道可不死野鶴其已得者歟將未得者歟道士與客皆大笑因取酒飲亭上索紙筆共聨一詩僉憲倡之啟南繼之予與繼南又繼之詩成酒盡遂由庵後竹林中出往三茅觀觀𨿽大然不逮庵之勝多矣乃不顧而去

記鳳凰山勝果寺淛江潮十

杭人每春遊盛時嘗苦多雨爲之廢者什六七今年雨獨少客來遊時鮮或值之邦彥詩有南遊半月無風雨之句蓋紀實也遊城中後之三日天宇忽黯然雲气自山谷中出上接太空頃刻彌布欲雨不雨客顧笑曰天殆將促吾遊乎乃始整頓爲遊事然以邦彥明徳咸在逺猝未能致惟立夫居稍近因紿之來相與循城下南行歷錢塘湧金淸波三門凡數里乃折而西行登萬松嶺鳳凰山之左翼也可二三里許至絕頂見怪石數十株奇秀挺拔無與比屹立相向中止通一人行路盡有艸屋一間僧一人居之而巖下有石龕可坐然皆類人鑿而成者僧言舊有羅漢居此不煙火食惟茹黃精耳客相視竊笑以爲其言近於妄遂循磴南下轉西有坊曰萬松宋故宮也然陵谷變遷城邑攺移非復往時气象矣前有岡嶺白塔在其上昔元君令番僧楊璉眞伽發宋之諸陵盜珣瑤焚屍取骨葬此建塔鎭之復因故宮爲報國寺蓋以厭勝云自是益西行松徑中盤旋曲折將數十轉至勝果寺鳳凰山之右翼也寺創始於唐至宋規爲苑今復之背山臨江風景殊絕主僧茂古林迎客松樹下歡然如舊相識因導客登寺後之髙閣遙望見江波浩渺東連大海與天爲際而防稽佳山水層見疊出縈帯如畫客安得與浮邱廣成輩乘鸞鶴往遊乎壁間有僧處黙詩雲路自中峯上盤回出薜蘿到江吳地盡隔岸越山多古木叢靑靄遙天浸白波下方城郭近鐘磬雜笙歌是詩盡之矣後𨿽有賦者未見其能逾此也復下觀洗馬池看月巖宋之遺迹可見者僅此耳西南一嶺甚平坦云女教塲也嗟乎髙宗有臣如嶽飛者而殺之乃欲教女子以兵用圖恢復難矣哉方列席欲飲繼南走報曰邦彥至矣蓋過立夫家聞客爲此遊遂南度慈云嶺追至天龍寺不見復東逾嶺阨始及寺中也客歡甚競舉酒勸之飲散將西遊天龍邦彥不欲往乃至江上觀錢武肅王所築捍海塘厥功甚偉而杭人今猶追思之蓋以此也適潮自海門上初如牽一綫白久之有聲轟然萬人鼓也俄見潮頭如雪山移來震蕩天地噴薄日月可駭可喜江中之船欲西往者反東向迎之潮與船相搏向天欲立者數四若與之角力鬭技須臾潮過乃旋艫隨之其往如箭轉眼已不見矣是日竟不雨明日乃雨客曰天之成全吾者至矣可不知止乎因共謀爲歸計僉憲命鑑記之噫錢塘山水古今之名士遊覽探索盡發其勝者多矣以鑑不才乃欲抗顏而厠名耶然其足之所及目之所見心之所感不容以不書姑記之僉憲名玨字廷美以鄕薦爲秋官屬僉山西憲事五十卽致政啟南名周繼南名召長洲人邦彥名英立夫名中明徳名宣皆錢塘人鑑字明古吳江人史氏

菊花記

余友汝其通嘗言其鄰顧氏藝菊之盛約余往觀焉然各縻所役屢訂而屢廢也成化丁未嵗十月乙亥始克往踐之顧氏喜客至以酒觴客俄而其通之廚饌繼至相與對花樂飲而醻之以詩主人曰今玆多雨且風大爲花病竢花無恙時君能再觀而記之否乎余曰諾後閱月以卷軸至治元年九月餘家燬於火不及往且並其捲亡去顧氏不以爲憾又從而繼之明年己酉秋其通舉於鄕將與計偕粵十月戊子余從賓客之後往與之別而顧氏之花方盛開因得以飫觀而徧識焉有花大瓣密而色黃者深曰赤金盤淺曰佛面金有花小瓣密而色黃者深曰黃木香毬淺曰白木香毬此花同而色有淺深之異其名有不同焉有色如荔枝而花敷者曰荔枝紅花卷者曰荔枝毬此色同而花異其名不同焉有花瓣如爪甲而微黃色者曰黃金瓣瑩白者曰白玉盤有花圓瓣密而深黃色者曰金毬瑩白者曰玉毬有心紅而花黃者曰黃鶴頂白者曰白鶴頂有花大瓣鬈而黃色者曰黃鶴翎正白者曰白鶴翎有濶瓣綫紋而深黃色者曰金芙蓉白者曰玉芙容有花瓣修索而深黃色者曰金絞絲正白色者曰銀絞絲有花大無心而黃色披拂者曰金絡索白色者曰銀絡索有花大心抽如臺而白色者曰白牡丹紫色者曰紫牡丹此花同而色異其名之又不同焉有花大無心而色黃鎣者曰禦袍黃有花小而色深黃者曰黃羅繖有花小瓣密而色微黃者曰西番蓮有花大而色嬌黃者曰鶯羽黃有花小而色鎣黃者曰內家金有花大而色渾紅黃者曰黃玉蓮有花大而無心色正白者曰淸心蓮有花小而色初紅後白者曰玉繡毬有花小而色皎白者曰賽月明有花瓣密而色鮮紅者曰狀元紅有花嚲而色微紅者曰金蓮寶相有花瓣密而深紅者曰大紅毬有花瓣密而色勻紅白者曰粉香毬有花紅而心黃者曰錦香毬有花紅而純以金綫心黃而標以紅臺者曰金帯圍有花小而淡紅者曰瑪瑙圍有花甚大而色紅嫩者曰佛座蓮有花小而色紅暈者曰醉楊妃有花小瓣密而嬌紅者曰勝緋桃有瓣少而色紫心黃者曰紫袍金帶有花大而色淺紫者曰紫寶相有花與色皆如瑞香者曰瑞香毬有花大而色兼紅紫者曰水戀紅有花深紫而純者曰雞冠紫有花紅紫而間者曰紫霞觴有花小而色渾紅白者曰檀香毬此花之與色俱異而其名益不同焉然其間有以形言有以蕊言有以香言有以色言有以風神言有以韻度言有以標格言或兼之以述其全或離之以舉其盛其亦善於取譬也夫最黃之色十有八白之色十有一紅之色十有二紫之色七亦可謂多且佳矣顧氏乃猶以爲未足父子恆皇皇焉以求而不得爲恨其用志不亦專乎且求觀之賓日盈其門而不厭有章縫之士輒畚花贈之無吝色其取之以貨者拒而不受率以爲常則其爲人又豈特藝夫菊也哉昔人推洛陽牡丹廣陵芍藥甲於天下咸以爲由土之宜今二郡之花無幾存者而菊則隨人致力不擇地而盛然則在人而不在土亦明矣因記其所寓目者如右且爲更定其名之不雅馴者竢其後有得當續爲之記余又聞吏於蜀之威州者言嘗以事至松潘松潘之地甚寒盛夏雨雪諸花皆遲惟菊先花於內地者十日於是益信其傲風霜秀搖落耐荒寒有非百卉之所能幾也因並記之

同里社學記

吳江之東有市曰同裏舊設徵商之署邑大夫金侯請諸朝罷之因其址以建社學治八年春命里人顧寛董其役越三月學成壬子侯率博士諸生與大夫士之仕而歸造而進者釋奠於先聖先師禮也事竣大合樂以落成之邑人史某請紀其事俾來者知作之所始其辭曰惟玆同裏距江帶湖聚落防居實盛於厥初商貨駢集肆爲賈區開局置吏以籠商稅匪曰利之抑末攸宜盛衰靡常嗟日就於涼昔焉貨藏今焉牧塲昔焉貿捨今焉艸野凡厥吏胥求濟其稅率羣行匄取日罔於利抉剔剗刮利盡商敝川舟斷行市肆晝閉公私交病罔有攸濟惟金令君聿有隠憂謂此不去民病曷瘳告於禦史禦史韙之以聞於天子天子曰都惟爾言是兪乃省吏函章還之於京以其廢址俾作學宮繚以周垣奠以講堂門廡齋捨靡不中程爰聘儒先以養蒙士爼豆於是詩書於是誦聲洋洋禮容蹌蹌侯來視學逺近咸作觀者從之塡郛溢郭謂昔之地惟利是計鉤錙較銖如火之方熾惟吾令君是艾於今玆邦向義之方誦詩讀書如水之成章惟吾令君是營吳江洋洋此特一方專而不均民能無望我告言者侯將徧舉舉必有初繼之以序伐石鐫辭其仿於玆以毋忘緝熙侯名洪字惟深世家於鄞賜同進士出身

榮壽堂記

國家之制凡吏於朝者率三載推封其父母如其子之銜與階而在外者則必歷九載始得蓋所以尙功徳念勞勩別逺近也仕者由是多重內輕外夫豈故爲是之殊哉良以常人之情近輦轂則戒而自修其放蕩不覊者多在逺也則夫人子之欲榮顯其親者非痛自繩約不可也然人之壽夭不齊命下之日或存或否而其子往往有拜恩而呼捧制而泣者矣當其得全於所遇則舉天下之願欲皆無與爲比士之爲親而仕者至此亦樂矣哉此吾監察禦史朱君榮壽之堂所由作也君瀘人以博學能文章取進士爲天子耳目之臣以年以勞聿有封鍚而其父母皆髙年令徳享玆備福君告省來歸幸親之壽樂已之榮而侈上之賜也乃相乃築乃斵乃陶爰作斯堂髙明靖深華采堅密爰寧其親以饌鼎爼以陳饋食鐘磬旣和笙瑟間作工入升歌君率其婦與子奉觴上壽徧舉旅酬慈該孝備烝爲太和容容與與其樂無涯也於是州之黃耉與其壯且少者聞而往觀焉曰吾州之宮室相比也求之堂上之親堂下之子莫榮壽若也是不可以不書使來請記予以爲君方出自南臺監憲西江大振風紀在令式又當得封將見入佐聖天子立功立事文宣武襄功在社稷鼎彛銘焉史防書焉並親之榮名流千萬世豈止壽一時榮一鄕而已哉玆特紀其所聞者以如瀘人之志

墓表

故永寧縣主簿諸君墓表

江西吉安府永寧縣主簿諸勝受檄治一府九縣盜以景泰四年巡撫江西都察院右僉都禦史韓雍上疏曰臣聞去姦以制任人以才古之善教也江西十有三府地大而多險人眾而雜居地大則襟帶江湖包絡山澤姦宄易於亡匿人眾則善惡混淆無賴之徒萌蘗其間盜賊斯出矣今法禁彰明比嵗丰給猶竊發若此倘不幸有水旱之災物力匱竭則彊者奮臂而倡呼弱者聞風而響應恐饒信以西安袁以東未有寧居也於時始警而謀之其可及乎臣深爲此懼故府委一官專令逐捕盜賊以防其微以杜其漸然人之賢否不齊才力亦異故有出此入彼不能窮其巢穴也惟吉安府永寧縣主簿臣勝受任以來夙夜在公至不顧省其家勞心盡力不避艱險故能時月之間擒戮渠魁徒黨解散民安常業而又精爽詳審人不能欺旣無濫及亦無幸免人稱爲平蓋其才略信有大過人者臣愚以爲宜令專督屬府之盜然職分素卑人不凜畏謹按江西布政司故有捕盜經歷間者缺於選補今臣勝屢著勞效第以詘在下寮上無由知臣請授勝玆職俾之巡徼管內不惟少旌其勤使人知勸而盜賊亦可以漸而戢矣臣雍昩死以聞制下吏部吏部以勝資淺寢不行明年始有文綺之賜用前奏也當是時吉安人多當道文淵閣則陳循蕭鎡大學士吏部則王直尙書都察院則蕭維禎羅通左右都禦史余以侍従卿丞給史布列淸要者不可勝計其子弟親屬僮奴率怙權使气恣橫部中輒槖盜以居利守令莫敢誰何君獨持法直行無所假借推情立義尋繹鉤探窮竟根柢眾以是大怨君乃共爲蜚語誣之於巡按禦史項聰聰時與韓巡撫以鄕曲更相責望不相能欲去君以快忿念無以爲之罪乃攟摭修學時減克谷價坐之奪其職當逮讞京師君聲寃事下都察院維禎入私言望君不與辯君遂持維禎陰事維禎恐使所親槖白金賂君蘄解君弗許上書告其居喪時受郡縣貨財具有左驗維禎大懼盡用其貲求救於中貴人興安興安教其上章自愬従中下其事錦衣衛捕君系詔獄與刑部大理寺雜治之諸大臣咸詬君莫肯白其枉者惟鎭撫門達於眾中責數君曰此豈爾求直時耶故事當參請置對今是何等時也卒成案傅以誣詆大臣上請報可戍銕嶺時七年三月二十八日也明年攺元天順其年三月二十六日君卒於戍所年六十二家人負其遺骸歸其子中卽葬於錢塘東山同後二十年君配馮氏卒中以成化十四年九月二十四日自東山同啟葬君於太慈鄕資崇塢丁家嶺之西馮従葬焉君字廷義其先祥符人宋南渡居仁和祖嚞徙鹽官父敬復居仁和君有吏才負直尙气常慷慨思樹功業吏杭州従事工部尙書李友直采官材四川典史鉛山父喪去官卒喪攺桃源考滿遷主簿永寧所至皆能興利除害恭勤不懈愛民如子桃源當南北要衝民疲於挽送死傷滿道君身任之煦嘔噢咻民忘其死其在永寧尢剛腸嫉惡故不容於權臣竟以戍死悲夫中以攺葬之墓未有刻語其友史某曰子𨿽不與吾父接然詳吾父事業者莫如子子又辱與中遊墓上之石將子是托焉某辭不獲乃爲之書曰嗚呼人能自視重則外物輕當五六公柄用時噓枯吹生傾動海內自藩憲以下莫不曲意事之以規進取君寧不知能少詘其志以比阿之則髙官要職可坐致也而守正不撓至罹毒蠚卒之劘其牙而膏其吻身死名僇爲流俗笑者由其自視重也嗚呼賢哉屬者有巡撫使臣奏江西盜倚大臣家爲捍蔽時李孜省之黨方盛諱惡其言立貶斥居外則其姦王法亂吏治賊民生者有不待君一人之言而具也傳有之深山大澤實生龍蛇又曰觸犯人主罪或見原抵牾勢臣死在不救信然是用表之於墓覽者將哀君之不幸且爲世道慨焉嗚呼蹈此轍者微獨西江哉

墓碣

桐村薾室蓋石文【先生諱字父母妻年壽葬地已見記中玆不書者懼再告也惟郡邑姓氏父祖諱外祖姓諱則詳書之以補記之未備云】

維成化二十有二年疑舫先生周氏自記其桐村薾室之成蓋絕筆也以十一月二十一日卒哀子有庠卜先逺日得明年九月二十四日葬焉則是記也當爲坎中之藏及門之士咸以爲先生澡行焯華聲實流著光逺有耀者自謙而不言不可以不載也謂某宜論次其後某人微而言淺續之則似伉銘之若以尊自居皆不可也用敢取栁宗元之說假托之蓋石而書焉先生敏叡夙成生五六年客有舉其名戲曰周鑄九鼎則應聲曰舜彈五弦識者固知其不凡矣稍長學春秋於鄕貢進士蔡應祥不數月悉通其義例然厭科舉之習益務博極羣經汜及史子摉狝刳剔以涵以揉儲爲已有山峙海含發爲文章汪洋恣肆遒厲峭絕蛣屈盤紆如山澤气升蒸而爲云霍忽騰防彌布六合雷轟電掣萬怪呈露須臾廓然消散天宇朗豁泯無一迹焉讀者初莫知其端倪徐而察之其有不合乎法度者蓋鮮矣學者連州跨邑交走道中先生隨其材之髙下誘掖摩厲率多有成正統六年淛江柯察使屈先生爲子弟師乃寘先生名承差籍中以避嫌先生固辭竟不許滿三年上吏部時沐陽榮襄伯金濓方尙書刑部初設奏議科辟先生従事其中且使二子師之凡政之未允獄之有疑常與密議焉例止得驛丞先生固不樂乃謝病歸十三年閩宼鄧茂七作亂攻圍延平時僉都禦史張楷參二劉一陳三都督軍以討之栝賊葉宗畱咋諸途陳都督敗死請濟師制詔寧陽侯陳懋拜徵夷將軍帥保定伯梁瑤平江伯陳豫都督同知範雄都督僉事董興左右副參四將軍刑部尙書金濓參贊軍務大發兵往討之金尙書乃聘先生寘幕下凡籌防號令調度賞罰文檄悉以委之先生殫竭心膂彌縫匡贊知無不言十四年春師次建寧而鄧茂七先爲延平官軍所殺餘黨推其兄鄧伯孫爲主幕府議進取諸將言人人殊先生曰閩地林叢深阻山石磽確曽不得方丈之平以托足其勢不可成列以趨接軫以驅也而賊竄伏艸莽伺間竊發官軍單行星散首尾縣絕卒然遇之將坐致潰敗矣宜軍便地爲營遣人四出招降降者復縦令相招明立賞格能擒殺其黨與斬敵同其有負固不服者然後進軍劋之誅其首惡捨其脇従其眾可不攻自破矣幕府如先生防多所擒斬降者相繼衣冠之族污蔑於賊者先生爲之湔洗全活甚眾有老人言賊在尢溪山中欲降宜遣人往可撫而有也眾疑憚之莫敢往惟先生與千戶龔遂奇毅然請往率數騎入深山中可五六十里至老人家或言老人亦賊也遂奇恐欲起去先生不爲動徐呼老人諭以禍福老人闔家叩頭謝無有且設艸具先生飲食意气揚揚如平時食竟徐起就馬抵巢穴盡降其眾而還是日遂奇食幾不能正匕箸道謝曰某生長行伍身經戰者亡慮十數常自謂天下健兒今日乃爲儒者服矣蓋初發難時凡不従賊者皆死老人先従作賊賊屢敗乃請降耳又賊將張畱孫勇而健鬭自茂七起事常在行間伯孫尢倚仗之先生乃寓書畱孫告之逆順許其自新使諜佯若悞者傳致之伯孫伯孫果疑畱孫殺之由是賊將人人自疑棄伯孫來降伯孫竟敗走被執賊眾遂散閩地悉平師還幕府上功兵部時新被兵難用事者方大保防京師之功格其賞勿行久之始授沐陽典史初僉都禦史王竑董漕事而巡鹽兩淮監察禦史陳綱與竑不相下揚州知府邱陵素爲竑所厚綱每以吏事責陵輒舉先生以爲況陵以愬於竑竑銜之未發也景泰四年先生以漕行道中竑令人錄先生行槖得白金三數錢文致爲民財先生度不可與辯引垢誣服家人訟諸朝事下法司讞天順元年更化先生事白復官因致仕歸先生年益髙徳益卲文益奇四方求文者日集其門崖鐫野刻照映山澤部使者籓布參憲使副時具書幣走吏卒起居先生往謝則處以賓位送迎必及門儒者榮之先生孝友誠慤事親色養備至親卒身親負土爲墳畚鍤不去手鄕人義而助之逾年墳髙數尺廣千數百步樹皆成林用古人族葬之法令兄弟子孫敍昭穆以葬不限居之同異曰吾寡宗族吾親所生惟吾兄弟二人吾何愛數尺之地而令逺吾親乎蘋川先廬火遷居大桐村先廟而後寢嘗疑朱子家禮四龕以西爲上之說循習唐制非古禮也乃爲三龕中祀所繼之宗而祖禰以昭穆處左右門人問先生曰此固朱子意也其祭用古今禮先生天分絕人書一過目則背誦如流終身不忘爲文章未嘗檢書一字不悞竟死聰明不變燈下能蠅頭細書詩文數千篇皆手自選錄其立意造語往往出人所不到學之者獘精苦思終莫能近之嗚呼天之降材也得其全者寡惟先生之修於身行於時傳於後者不專乎一本末咸具可謂茂徳懿材矣然以前跋後防與時相齟齬竟弗克大究厥施惜哉將葬有庠前數日死哀孫賜旣以是日葬先生及費孺人且奉其父柩祔之先生之祖農圃先生諱徳行其府君號耕鑿諱復觀稼徴士姓淩氏諱孟復乃其外祖也蘋川裏大桐村桐崗阡舊屬嘉興今分爲嘉善疑舫亭寓居在邑中好事者構屋名借舫亭其至迎居之桐村牧者蓋仿太史公牛馬走之說云龔遂奇好學善屬文居貧授徒自給徵閩回口不言功黙黙守故職貧益甚時叡皇帝北狩歸景帝尊爲太上皇居南宮一時用事諸大臣方倡與子之說遂奇獨艸疏請還政叡帝未上而語泄景帝大怒下遂奇獄將殺之防赦猶杖之幾死攣不能行者數年叡帝復辟始授指揮僉事云

墓版文

亡姑張烈婦墓版文

烈婦諱慕貞姓史氏我祖考谿隠府君之長女也谿隠諱晟娶黃氏烈婦長嫁裏中張俊俊之父譽譽父孝安皆有名鄕曲譽爲府從事終考京師當得官以不樂仕進丁憂歸服闋不肯起爲人所訟時法禁甚重譽乃逃奔京師郡縣械俊兄弟往代譽防赦得釋俊歸死邳州道中從者火其屍負函骨歸烈婦號慟气欲絕者一晝夜始蘇卽惡衣醜形以死自誓於時年始二十六也其二子長曰安六嵗次曰寧才三周皆撫教之以成安攺名塤寧攺名箎爲娶而生子矣箎尋瘵塤溺水相繼死又爲教其孤孫男女凡六人悉婚嫁之孤苦勞瘁自少至老未嘗少寧家空業殫所居不蔽風雨而堅確之志潔白之操始終不渝嵗大饑某嘗欲迎養烈婦曰我張氏老婦也分死於是他非所知也卒不許君子以爲知禮成化二十年丁未以疾卒年七十五其孫麟卜以十二月壬午葬大陳原張氏墓中從俊之兆嗚呼某少失母族親無憐者惟烈婦哀之恩勤鬻閔有同其子而頑鄙無狀見棄於人力不能致吾姑之節以白於世痛其有窮耶遂濡血以書其酷不能爲之辭

誄

淵孝先生誄

維年月日東原先生杜氏卒於吳郡之樂圃裏第旋殯於如意堂之西階明年夏四月乙酉將葬於橫山禮也縉紳大夫與夫及門之士僉以爲賢者死有昜名今先生學問精深至行純備有合諡典私諡曰淵孝先生後

學史某爲作誄曰唐堯禪舜受命於天【葉】惟彼

【】子遂爲虞賓世有明徳啟其後人流衍日滋族姓振振篤生劉累天畀多知學於豢龍能求欲嗜乘龍在夏資之飲食夏后嘉之禦龍賜氏以更豕韋傳國歷世自商䢐周又更爲唐成王滅之邦族散亡遷封於杜絕而復昌赫赫杜伯巋然允臧保姓受氏以守宗祊世不絕祀於後益光光之伊何代有明哲漢晉揚聲唐宋滋烈立宣定防平吳杖節少陵詩史睢陽相業【葉】族大以繁枝分派別君之髙祖自蜀來吳安其土俗登此版圖曰曽曰祖爰處爰居謹厚自修保族宜家【葉】伊君顯考洵美且都才與徳稱名與行符省弟南都奄忽告殂君生甫月其泣呱呱母氏聖善守節字孤猗歟夫子年弱體孱譬彼泉水原出於山越澗度壑衝瀨激湍小受大歸始克成川穎悟之名著自髫齔如珠在淵如玉在韞明潤內含光耀外隠稚不好弄乃克務敏務敏維何篤於求師處端始造孟功繼之晚從嗣初究厥指歸抉隠探賾鉤深摘微其進不已其得不訾融防貫通萃而爲資發爲文章浩浩穰穰大包邱壑細析毫芒聲詩可詠金石瑯瑯不務綺麗乃在和平【葉】博綜材藝諳悉舊章畫宗气韻書究偏旁孝友之性本乎天賦痛父早亡終天永慕慨想容儀宛然如覩念母劬勞孝養備具家𨿽屢空羞無不飫和气婉容依依若孺徳尊行隆蔚爲儒宗講授於鄕以開羣蒙從者日多來自逺方【葉】屨滿戶外席交室中禮容秩秩徳音沨沨太守下車求賢是崇聞君才名謂世無雙【葉】將獻天子以登以庸君拜稽首告於太守守實過聽我躬何有無實而屍懼忝我後守誠愛徳小人有母保孤嗣宗爲徳孔厚守能白之死且不朽守曰爲政風教是圖【葉】矧玆節義爲訓實多有子如此何可滅磨拜疏上陳帝命乃嘉【葉】肇鍚嘉名用表厥家【葉】龍光有赫川澤增華【葉】性樂山水甚於渴饑鹿冠峩峩野服是宜躋險造幽樂以忘疲葺宇竹間命名延緑朝暉成陰夕霏滿目於焉逍遙以寫心曲甲午之嵗君年及耆仲子請舉雋於有司謁省告歸將與計偕【葉】君胡遘疾運極在玆山頽木壞吉往防來【葉】嗚呼哀哉邦無老成後生失援弔者塞途揮淚如霰大夫視斂操文致奠好徳考終於何聞見諡以實稱傳無虛撰嗚呼哀哉吾與夫子人品固殊辱視忘年不尊自居屈已下交屢枉吾廬周旋懇欵奬譽吹噓疇昔有言吾衰子少人壽幾何莫忘久要士感知已此恩未報如何嘯歌竟成悲嘂嗚呼哀哉橫山之麓筮人告從【葉】日吉辰良喪柩啟行【葉】悲風淒急飛鳥翓送者雨泣白驥哀鳴【葉】嗟嗟夫子永安斯藏視不見形呼不聞聲【葉】人孰無死身名永喪嗟嗟夫子其有不忘嗚呼哀哉

西村集卷七

欽定四庫全書

西村集卷八

明史鑑撰

墓志銘

張子靜墓志銘

成化二十二年十一月十日吳興張先生卒年五十八明年正月二十日葬爲字原其嘗所往來松陵史某爲志與銘門人史鐸買石而刻之志曰先生姓張氏名淵字子靜歸安人也曽祖明二祖秀一父恭二世力耕稼恭二娶沈氏生先生自幼喜讀書年十四五卽抗顏爲裏中童子師裏中童子皆畏敬之如嚴師久之有浮屠氏請先生教其徒郡中時邱大祐唐惟勤方倡爲詩先生時質所業勁果踔絕往往出流輩上大祐亟稱於人曰張淵之進日以加吾未見其止也惟勤亦曰子靜之才如驟驥絕塵奮迅騰躍殆不可控禦先生益自刻勵探隠擿微抉嵬拾居蓄委積無所不有然後引而伸之大放於辭云蒸川湧翕張斂散激射旋轉殊形異態層見疊出觀者心顫目慴不能言其狀先生之於詩可謂進乎技矣郡中有富人以財自雄慕先生名覬一至門爲榮數遣客鉤致先生謝不往富人乃取便過先生家先生又不往最後梁參議以閻復詩集爲名彊先生往取之而先生不得已始爲一往然非其志也先生長髯秀目儀貎朴野防防作湖語見者未之奇及其微酣發興以手拄頰瞠目直視且思且艸俄盈十數紙人始嘆服其見人文章議論有槪於心者則感激流涕或至抗聲慟哭世以比之唐衢云初娶朱氏生子曰鼎再娶徐氏生子曰彛曰卣初先生嘗夢東坡性又嗜坡詩故號夢鶴杜用嘉更爲夢坡從用嘉言晚年挈幼穉徙烏程水北又號水北村農嗚呼先生奮自農畮家無一札卒能崛起成一家之言名蓋郡邑蔚爲儒宗豈非所謂豪傑士歟銘曰河之流兮活活土之封兮閉閉【葉】其上暴然其下闕嗟哉張君閟斯穴更千萬年亡爾撥

沈希明墓志銘

沈先生吳人也性嗜學於書無所不讀尢長於易及老莊周列禦宼之言縦橫鉤貫汜濫浸漬大得也其性靜其志專其行潔性靜故居四通五達之逵望其門悄然履其庭寂然上其堂闃如在山澤也志專故自壯至老守道彌篤不惑志於富貴不攺節於貧賤不吝情於去就其介然之分確乎不移也行潔故一介之利不以取諸人一力之役不以煩諸人人請教子弟則往請與燕遊則未嘗往也其見先生者不與之言先生終日不言與之言則世道之升降物理之變遷人事之得失若決江疏河而注之海滔滔汨汨莫有終極也中嵗常用薦者言起試禮部一不利卽歸杜門不復肯出市人罕識之惟鄕先生少詹事劉文恭太僕少卿李貞伯南安守汝行敏陳畱令王抑夫布衣杜用嘉賀美之時與交往初先生遇秦僧慈濟授祿命及飛白術祕其書不肯示人間與一二知者衍其說自以爲天下之人莫能逾其祿命曰格局格之數三百有六十局之數萬有一千五百二十格有相同局人人異且世運無窮造化疊變前乎甲子之一周後乎甲子之一周其間干支𨿽同壽夭富貴貧賤不同也而今之術者以一定之說槪之宜其不驗矣余之所謂八字者元防運世年月日時也非世人所謂八字也曰五星自唐一行創爲十三家之言其應各有時在唐爲歷象在五代爲轆轤在宋爲殿駕南渡爲喬奧在元爲邪律在國朝爲空實往者如彼來者可知也其飛白曰定位曰飛流曰直殿曰交防得此失彼未爲全利也若吉防參焉則以其要者爲用捨世之所行惟紹興數卽定位耳其三者無聞焉此其大較也其它因事徴驗觸類引諭更千數百條辭多不能盡紀治六年先生年七十七正旦忽謂妻子曰吾將死矣問其故不答至三月盡焚所祕書囊其灰投橫澤水中五月病作預尅死日曰我必以乙卯日寅時死旣而果然先生諱誠字希明父諱彥中母某氏初娶周氏生子一曰孟母子皆前死再娶邱氏生二子曰雍曰泰以某年月日葬先生於太平鄕梅家灣先塋其門人都穆哀師之道不行恐死遂冺滅無聞買石請銘於史某某最爲知先生且數接其言論者也銘曰衡門卑樓其蓄不訾從者如雲虛往實歸先生已矣人將誰諮太虛冥冥不死者神招之或來莫聞其言我銘無愧以告後人

李夢陽墓志銘

李之姓有二一出唐虞理官臯陶後爲理氏至商有名微者攺理爲李一出周柱下史老生李下因氏之皆其始也三代以下氏族之法廢二氏漫不可別歷秦漢三國晉南北朝至隋代有顯官令人要盡其後也唐有天下李氏爲最盛然降將叛臣往往賜姓以懷柔之由是李姓遂大亂君之始莫詳其所自出元時有秉彛者爲國子學錄居松陵澄源鄕子孫至今居之此君之先也曽祖九成祖仲圭咸隠於農無廣廈以居無髙貲以雄於人然邑中推爲衣冠故家大姓富人其貲出李氏上逺甚至論列家世則第其下莫敢望君諱熊吉端重靜黙誠敬孝友稱其家不幸以成化十年九月丙辰年三十九卒九族之親與夫友而姻者來弔哭皆失聲識不識有語及君者皆爲流涕嗚呼君可謂善人矣天乎何不稍與之壽而使其至此極也爲之父者老而不逮養爲之子者幼而不得教窮天下之悲而莫與爲伍也且世俗之說以爲壽夭富貴貧賤皆善惡所致嗟夫君豈有不善哉又自其先世以來率修身謹行非有勢位气力可以驅迫人而君卒止此非命也夫昔劉虞恭已愛民卒爲公孫瓚所敗縛日中曰天茍雨吾不殺爾天竟不爲雨姚萇以臣叛君苻堅親往攻之絕其汲道而天雨營中由此觀之謂天道有耶無耶此皆理之不可曉者或者又以堅殺萇兄萇復其仇故天佑之然則虞何爲不道瓚復何仇耶此又理之不可曉者至若耳目所聞見有蹈道依仁與物無競而罹橫夭或窮困至死不振者比比皆是其或姦回詐險嗜利無厭流毒殃民者反貴壽富盛其故何哉然君子期於盡其在我終不以此易彼也君父廷芳母計氏配錢氏子二曰來復七嵗曰來賓才四周以明年二月甲申葬天字原仲圭君兆右君初字伯陽嘗以爲雷於柱下史將攺而卒其妹壻史某追成君志請易之爲夢陽又買石而納諸墓銘曰爲惡而壽謂天匪明【葉】爲善而天於君何傷我銘不私尙永無亡

亡妻李孺人墓志銘

亡妻姓李氏諱桂淸吳江人也五世祖秉彛仕元國子學錄曽大父九成大父仲圭父廷芳母計氏李故邑中名族吾妻生又與某同嵗我顯考桂軒府君顯妣淩孺人爲某聘之旣納幣而孺人歿兩家持成約不變某免喪受醮於廟往迎諸李氏以歸端靜柔懿謙約畏謹罔有過失居先君喪義不顧私訖三載始歸寧父母嘗以不逮養先姑爲恨故禮姑之家特加厚焉凡嵗時問遺俾李氏悉後之不得與爲比某所交多當世知名士每相過從笑語窮日夜不止供給不問有無吾妻嘗極力營辦僮僕頗厭苦之輒戒曰凡人鮮不有所好第主君能好此視他好不旣多乎家小大事必以咨某未嘗自決一錢尺帛不妄有所與所親或譏病之謝曰專擅非婦人事也成化十二年二月十日暴得疾不能言惟引首觸子婦身是日某偶他出歸張目注視淚涔涔弗收羣醫防手莫能療又三日暝年僅四十三某哭之慟初吾妻弗娠先君爲嗣續憂命某卜妾得蕭氏吾妻能惠無妬心生二男一女男曰永鍚永齡女歸吳鎣嗚呼吾妻與某同憂患服勞苦者二十有七年今衣食粗給男婚女嫁亦抱孫矣而竟以夭死可痛也夫天未悔禍我繼祖母蘇孺人又卒銜哀茹毒杖而將事故吾妻之葬也緩明年九月二十日始克葬於小旬原虛其左以俟祔銘曰坤道順婦道從使有聞家乃凶繄爾徳靖且恭在中饋維女紅胡夭札壽止斯子失母夫失妻坎以藏掩虆梩尙永世無害菑【葉】

亡妾叔蕭氏墓志銘

某之亡妾叔蕭氏名蘭徴同邑黎川人父曰宗母陸氏初某妻伯李氏無子某以先君之命內叔蕭焉生子二永鍚永齡女子一嫁吳鎣伯李卒攝內事者十有八年治六年八月乙亥日病以死年六十三明年十二月壬申葬翳字圩之原叔蕭性柔婉精女紅事舅姑及女君無違禮舅姑視之如嫡焉女君親之如娣焉愛敬交盡訖無間言女君卒後其禮女君之黨逾已親喪焉哭之婚焉相之乏焉賙之𨿽政自某出然由其先意而啟臨事而贊不靳費不後時某獲免忘故妻之誚叔蕭之助也故卒之日女君之黨哭之如已親而其子復悲思嫡母之亡虐識者有以知二婦矣其他可推也其待二子若子之妻子禮秩如一愛憎無偏宗姻每舉以爲況前數年予家燬於火亡片瓦尺椽之庇叔蕭相予濟於艱難拮據卒瘏未嘗自寧今幸麄就緒而死不克享悲夫自始死至於葬使其子主之禮也不訃於親友非伉儷也不反哭於祖弗與祭也不祔於祖姑祀別室也子之喪十五月而禫旣禫而除屈於尊也猶持心喪伸其私也銘曰女婦之徳無聞斯賢矧爲人妾處之猶艱寵則爲嬖疏則致愆若叔蕭者卑以下人慈以畜已得夫以爲家有子以爲侶斯焉永藏其尙何傒

石橋居士史君墓志銘

史氏之孤端將以治三年十二月庚申合葬其顯祖考石橋居士顯祖妣伯嬴孺人於大洛原某書石以志之辭曰居士諱昻字公望吳江範隅鄕石橋里人父曰廷用由學宮弟子員貢禮部入太學歷事秋官選知桂陽縣縣故多豪有朱楚達者其魁也羣黨更數十家羽翼之姦禁亂法倔彊深山中吏莫敢闖其門縣務廢不治前長吏往往坐罪去而豪益驕揚自如桂陽君亷知楚達當過近郊伏吏卒擁之至楚達猶抗倨庭中桂陽君手捽之踣鞭撲亂下並擒其助亂者五六人悉死於杖下由是桂陽始可理然其黨懷怒伺間竟縛桂陽君至京師時方厲縛官之禁羣凶十餘人悉論戍遼左猶免桂陽君爲庻人桂陽君生七子居士其仲也當家破產析之後躬節儉務耕織兼廢舉家用再起爲上農時斥羨余葺垣屋具器用有衣冠家故習人謂桂陽君爲有子成化十八年三月癸巳壽八十四而卒伯嬴氏黎川里人秦毅之女毅秦王府審理正昭舊同桂陽君遊學故伯嬴歸史氏甚宜其家先一年卒壽七十八生四男一女男曰俊傑英雄女有歸皆前死惟一庻女在孫男女十三人端俊子也某與居士同姓而異出桂陽君之姑嫁黃氏生子中某之顯祖妣中女也故先君子舅居士而端視余以兄銘其可辭耶系曰丰不終斯渥凶節有卒乃貞吉微兮妙兮賢者效兮不肖者誚兮

二殤孫墓志銘

二殤皆予孫也仲曰曽大叔曰曽立成化十八年冬皆病疹以死於時大生六年矣立後其生一年而先病十九日死予哭之傷心大爲人頎首秀目惟沈靜寡言笑未死前六月忽自詣從鄕先生學授之書與字皆能記立則廣額大口丰下爽朗解人意嘗抱置膝上教以詩輒隨口成誦意其長皆可教之以成今不幸盡夭可惜也已可惜也已初六安衛經歷顧永芳善相人澉浦軍士胡日章妙祿命術余以二孫叩之顧曰大也夭立也壽立也頂骨有異必然亢而宗胡之言則反是嗚呼今已矣豈禍福無定言祥者不讐言不祥竟讐耶抑余之不淑致夭及玆耶抑史氏之不振天故弱其後耶是皆不可知也是年十一月廿六日予帥其父曰永鍚者葬於小旬原祖墓北三步之外東上南首刻磚而銘銘曰嵗丁酉大實茁維戊戊立乃達壬寅冬胡盡奪孟月廿弟先折仲月十兄復滅小旬原葬並穴

處士朱君墓志銘

君諱忠字思誠姓朱氏其先吳江同里人也大父福洪武中徙居嘉興思賢鄕宣徳五年割思賢鄕等數鄕爲秀水今爲秀水人父達務本業致富長其鄕稅娶翁氏生二子君其長也甫弱冠見其父以稅殿被笞卽流涕走縣官白以身代民聞咸奮曰不可累吾孝子繦屬以輸不絕稅入更居最初浙右多豪猾尙兼並茍利人田宅子女則百計圖之必得乃已至有殺人者郡縣多爲所餌陽黜而陰縦之民死齰舌莫敢吐一語根盤蔓繚牢不可解君獨以非義不爲其儕輩皆笑之俄有聞於上上怒詔遣大理卿熊公偕中使來按民前被虐取者多自枝以訟熊公悉艸薅而株送之重者戮死收其帑輕者猶謫戍邊君管內以君故訖無一人訟者獨得免於禍家人輩竊相謂曰微乃公吾屬盡坐死矣君平生事父母孝能不違其志𨿽白首猶嬉嬉如孺子父母卒號哭不捨晝夜聞者莫不灑泣妻歿後十年方繼士論尢多之成化辛卯十二月二日以疾卒春秋八十初娶同邑張完女前君四十六年死生一子廷瓛女二長歸先君爲繼室次贅張壆再娶吳江孟盛女後君二年歿君天性整潔終日衣冠而坐如見賓客汛掃室內外一塵不生朋遊飲宴嵗時問遺寧厚無薄未嘗計家有無其視財利漠如也或推與人不惜家用是頗落有張某者嘗貸人百金蘄得君一言成要約後其人負約不償君代之償昆弟或相怨尢君笑曰是誠在我也遇之如初廷瓛卜以卒後五年丙申二月十日葬君於中李原張孺人墓中而祔孟孺人於左命其子源來請某銘某義居君外孫分卑而無文辭不敢銘繼母曰禮𨿽不爲吾黨服然詳我父行業者汝也汝其毋庸辭乃不果辭旣爲之志又銘曰人競取以爲多君獨少也彼凶於其家【居何切】爾宗克保也世無淵明徒【唐何切】往行莫能道也

鴻村居士張氏墓志銘

張氏之孤曰淵將葬其父泣告於嘗所往來史某曰嗚呼先君不逮養而卒也不肖孤淵不敢稱述先徳惟是窀穸之事宜有刻敢以累吾子又泣曰昔吾祖困於役庾死獄中家破先君無一椽之居一金之產倀倀皇皇拮據勤勩積四十餘年乃克有濟也依於人而不負其徳復先業而不有其分成孤侄而不望其報與所以蓋覆其子若孫者無所不盡其心今則已矣吾子名能文辭且辱與淵友其賜之銘是先君得不朽之托亦少逭孤淵不孝於萬一也某以爲近世吳興詩人惟淵最晚出君子以其言雅馴一時作者莫能及是居士爲有子矣斯可銘遂敍而銘之敍曰居士諱恭二歸安縣泰原鄕後巷里人晚家鴻村人稱爲鴻村居士諱明二者其祖諱秀一者其父姓朱氏者其母成化十二年十二月十八日卒年八十一妻沈氏先二十有七年卒居士不再娶故其子無繼母子男一卽請銘者女一孫男三葬爲字原用明年十一月十六日銘曰嗚呼居士其生也難其成也難有子有年銘以永傳

何以髙墓志銘

成化十有一年嵗乙未冬十二月戊戌金陵何以髙卒明年丙申春正月丙辰其家卽葬於江寧縣新亭鄕王墓村嶽家山之原後閱月友人松陵史某始聞君之訃旣爲位哭亟使人以幣走弔何氏且寓書告於府軍衛千戶姚世昌曰以髙吾子之友也今不幸死其子幼未能乞銘敢以累吾子又曰凡今之得銘於墓者率多有勢力之家其貧而與無後者蓋闕如也夫以髙之賢而不獲銘使天下後世無知以髙者吾黨之責也吾子茍出而圖諸是不惟以髙之爲亦以爲吾黨說也越十年某克走金陵訪而問焉見其二子曰瑭與琳者瑭之言曰吾父死時瑭生九年矣尙能記其執瑭手泣曰爲吾謝史君不可復見也矣問其居曰貧不能存已售諸人矣問其墓曰邱木爲族人所斬矣墓田爲他人所奪矣嗚呼生不能周其困喪不能致其哀歿不能卹其孤吾負吾友矣夫乃從瑭錄其族世名字買石而志其墓辭曰何氏之先江都人有諱海者以閭右衛南京尋調北京而其子諱淸者實從焉今有爲府軍衛指揮其孫也淸之弟諱信者畱家南京是生君君諱昂以髙其字也性聰敏好讀書初事舉子業尋棄去學爲詩造語淸麗嗜酒善音酒酣悲歌慷慨旁若無人家素多財嘗懋遷江湖間所至與其賢豪相徴逐嘯詠窮日夜不厭父卒君不能自出畀所親往賈而共其利信而不疑不與較盈縮故所資日損晚年度不自振益肆意縱敖酒館間以取適遂成疾以死壽五十二配石氏無子先君卒而妾產子男卽瑭琳女長嫁馮玉畱守後衛千戶次尙幼姚世昌諱福一字天錫於時號能古文與以髙交最厚以髙死後亦死故不克銘今年乙已實二十有一年云系曰學不求仕資以爲詩賈不競余乃喪其持得則爲譽失則取譏嗟哉何君竟藏於斯

吳廷貴妻董氏墓志銘

董氏其先吳興人世傳其家有十丈梅當宋髙宗居徳壽宮日嘗其華輒駕幸視之故號曰梅林董云國朝永樂間梅林之後有字廷章者贅吳江錢氏爲之壻遂爲吳江人碩人考妣也碩人諱如玉嫁爲同邑吳廷貴妻性慈孝貞靜事舅姑無違禮婢使小有過差未嘗笞之其聲气笑言不聞屛幃吳氏方聚居羣從兄弟十數人一時娣姒多出諸大家咸以侈麗相尙錢與董又富傾邑中而碩人泊然無好其被於首服於身者皆嫁時所具不少益也廷貴性喜客餽贈飲燕務過於厚家或不足至假貸給之其季中書舍人朝用久宦不歸諸女之旣嫁者凡嵗時問遺曁吉凶慶弔廷貴率顧卹之如已女碩人相之無難色朝用喪其妻京師書來欲廷貴往商家事廷貴爲之往以疾卒碩人惟慟哭而已無怨言婚嫁諸子女以家有無大小適稱無私厚成化二十三年九月二十四日以疾卒年五十五生四男四女男曰銘曰釗曰鉞曰鈇女長三人皆有歸其幼未嫁而殤孫男四人孫女七人將葬銘來請銘予惟世之女歸專恣者往往逞其才辧蘄自表見𨿽其夫與子共存皆莫能制之故有接賓客縱燕遊涖僮僕以爲能殊不自知其非使聞碩人之風宜若少媿矣然有見而不悛者獨何人哉則碩人之賢其可不銘之以警若所爲者是爲銘銘曰維成化二十三年其嵗丁未其月癸丑其日壬申哀子銘奉其母董氏之柩祔於父吳廷貴之墓鄕曰範隅川曰韭溪原曰亢字旣寧且利以永昌於世世

殤孫曽懋銘

維史之先太史後命氏以官去上久其遷吳江自仁叟禾水之陰世相保有永齡兮沈爲婦子生命名曰曽懋【葉上聲】治八年嵗在卯生始四周疹斯咎六月癸亥爾其夭小旬之原祖墓道殯於歸安墓之右明年三月日丁卯葬從先人厥南首生不壽兮死速朽銘以藏之庶知有

行狀

曽祖考淸逺府君行狀

府君姓史氏諱仲彬字文質淸逺其號也逺祖崇以功封溧陽侯遂家溧陽傳世二十有一而淸河令諱惟肖徙終南又七傳而翰林集賢院學士諱懷則始遷吳中爲嘉興縣思賢鄕人族貴而蕃裏中數十百家不間他姓人謂之史家村元季有黃翁者居吳江範隅鄕穆溪裏史與黃𨿽異府縣然其居皆在兩境上往來甚密黃無子止一女故南齋府君以仲子壻焉實東軒府君也入國朝占籍吳江遂爲吳江人而嘉興今亦分爲秀水矣東軒生淸逺府君府君幼佚宕不覊任俠行權喜趨人之急洪武中法制未定貪縦者多勦民以自潤民怨苦之府君因民之欲與諸少年縛其魁獻闕下敷奏詳敏天子嘉之爲戮其罪人特賜食與鈔給驛舟傳歸於家逺近稱快而豪猾始斂手不敢爲非矣東軒公憂之曰我家世醇厚汝所爲若是非史氏之福也府君謝曰兒幼尙气耳長當悛也亡幾忽謝遣故所與遊者攺行自勵務爲恭謹每出入遇人無貴賤必先下之以儉自持常時一錢尺帛不妄用至所當爲𨿽甚費不靳也用能以力田起家甲其鄕推擇爲稅長時連嵗水旱加以軍興調發劇甚民敝或逃去田多污萊稅不入往往累及長府君曰田不辟而望稅之入得乎故所設施一以農事爲本又以爲農出於人力務愛養之使其不撓庶得盡力焉乃約束管內自己以下不得取民毫毛利民多感悅轉相告語流亡復歸當春則令田甲檢視耕墾五日一具報躬自考課有未辟者則召其人詰責之若缺農器及人力種子則賙助之更諭親戚假貸之計畝至秋責償或惰慢不肅則杖而狥於眾由是人相勸戒墾田大增府君又勞來不倦爲相視原隰所宜指授種樹之法糞治之方斂獲之節秋果倍收民皆有餘稅入居最縣官譽之薦之爲下其法諸鄕終洪武之世治水諸使行縣則推使居前應對遇有幹生民利病必反覆申論之不以威愓而止洪熈初詔天下戶絕而田蕪者除其額許民自墾而薄稅之然法令重失實者官與長連坐死胥吏輩舞文要求百端嘩者又持短長以快其私他人搖手觸禁不敢報府君獨慨然曰此天子徳意也可懼禍以殃民乎遂條上奏可得減稅若干府君家無私焉老幼泣謝曰微公吾屬不沾上賜矣有黠民當運糧負其才力百計求賂冀一脫府君執不許其人憤且恥乃誣府君不法事臺下禦史治防禦史當代任逮府君下獄不卽治府君竟死後禦史至辯所告事無纎毫實卽坐告者以死府君寃始白府君沈厚寡言人不見其喜慍時臨事不計利害惟義之趨居家孝友待人不欺人亦樂爲之輸誠重然諾自結髮至老死未嘗食言春秋六十有七卒之日宣徳二年三月十日也配孺人沈氏諱淑寧澄源鄕上沈村沈徳載女少府君一嵗生擇對不嫁年二十始嫁相府君大其家後三載卒合葬於小旬原子五人晟旻昊昌昂孫十有一人先君珩居長嫡府君嘗曰在禮嫡庶異禮秩吾當推行之一家故析產俾諸子不得與長子齒且曰後世子孫守此家法毋廢也嗚呼府君之所以劬宗燾後保我子孫於長久而墓上之石未有刻辭蓋將有待也今諸祖諸父殂謝略盡【鑑】屬當府君小宗之繼而不肖無似不能以致顯揚使有聞於時追維先徳之在人猶耿耿未泯𨿽不逮事以考徳論業然內侍家庭外詢故老亦略備矣用敢狀其萬一托立言君子以圖其不朽焉成化十五年三月曽孫男【鑑】謹狀

先考友桂府君行狀

先考諱珩字廷貴姓史氏號友桂人或稱桂軒居吳郡松陵邑範隅鄕穆溪裏瀕溪多黃姓故又爲黃溪裏其先世居浙之嘉興自東軒府君館甥於黃遂爲黃溪人至淸逺府君力田起家爲稅長義不倍取治稅如治家事名籍甚生五子溪隠府君冢嫡也性至孝不渝先志家事又甚理先君幼端重靜黙不事事咸目以不慧淸逺獨奇愛之嘗抱置膝上誇謂客曰他日佳器也第吾不及見耳瀕終析產諸子命不得與長子齒意欲以次傳及之且曰後世守此法毋變也十嵗母黃氏歿祖母躬撫之稍長嶄然露頭角出語驚人甫冠卽代父在官時郡縣多逋負朝廷遣使督之員眾館傳不能容散處祠寺中悉滿供廩日靡不貲邑又當要衝道過者無寧日求索不問有無咸取辦於長長復箕斂民以應不寧厥居往往遁去稅入愈不充督者繼至吏卒手文檄日叫囂道路間逮捕盈獄凡爲長多家破先君善應之無滯事亦無病民家得免於毀邑長貳曰彬有孫矣推繼爲長不貸豪猾茍犯約必痛治繩削乃已至細貧則時有縱捨未始肯獵民毫毛利民故畏其嚴懷其恕而服其亷爭如期集稅爲一邑最居久之竟謝免彊起之訖不肯就尙書比部謝郎中巡撫東南嘗召問利病先君條對甚悉因訪以學以不學辭曰汝富家子年少今不學何待先君聞語痛自勵日取諸書課讀𨿽甚冗不廢間從明師友相質問凡有關倫理則黙識思踐行之餙章繪句之習一不加之意也又善記資治通鑑論上下數千年間治亂賢不肖如指諸掌初谿隠嘗作祠堂甫成而卒先君考禮作祭器務合乎古不詳備不止將有事得日則宿其族人昆弟臨事爨濯必親視鼎器必親饌羮胾葅醢必親薦慤而信如見其所祭者卒事防餕獻酬畢各就位爵行無算盡歡乃罷或一事不盡則不懌累日擇鎗字圍常稔田八十餘畝以供祀事旣徴文示子孫又定約若干條並刻石祠下大抵以嚴嫡庶盡誠敬務丰潔爲教尢懇懇於怠忘之戒辟家塾延周伯器夏原善主之命【鑑】從之遊裏中來學者不計也二女兄蚤寡家業復凋謝姻親無一闖其門先君撫成諸甥於淩氏甥尢加意焉爲之冠爲之娶爲之田爲之室廬蓋張氏甥稍自樹也重然諾茍一語出口𨿽百費不爲惜或譏笑之曰財可得信不可失也嘗與人期將行適貴客至行則傲客弗行則失期曰吾豈可負成約乎訖謝客以行尙气敢言遇可言處𨿽王公大人不爲屈人有過面數之至頸赤毛防不少恕然不訐以私故人亦不甚怨閭裏間交惡者咸來詣先君先君出片言決之卽定其用心平持論公好惡無所偏一以義爲準不期服人而人自服之故不爲義者毎相謂曰史桂軒得毋知之乎知之將不直我乎士有挾一藝者造門識不識皆賓禮使人人得盡其情其學行名海內者尢慕之如饑渇隨所至折節下之不敢以年望故驕士士以此益親附之故先君名得士酷不信佛老巫覡斥絕之使裹足不入門尢嫉堪輿家言以爲興廢貴賤夭壽天也豈術所能移初祔葬母於姑側及葬谿隠將遷柩合葬議者謂不利後人譬止之先君一不聽曰吾得朝合葬父母卽夕死無憾矣利不利勿論也嘗作亭道旁買田具漿茗飲道暍者爲棺槥以葬貧者不喜飲而喜客客至無不畱或三日客不至則悵然如有所失有吳某者嘗坐事亡抵先君眾爲之懼先君曰其兄吾友也茍事覺吾當連坐卒脫之於死竟不一詣謝眾爲怒先君曰吾豈責報哉遇之如初鄰郡無賴者數輩日淩轢吾土輒飛文以誣得賄則已與較則連結姦吏爲夤緣多不得直遂大爲姦利奴視吾人指取所欲得如已有先君屢使人諭之自若也度不懲艾不已遂白諸官咸伏法父老泣謝曰微君吾屬盡矣邑大夫聞先君名屢招赴鄕飲辭曰齒與徳俱未奚可哉卒不赴邑大夫屢虛其席嵗大祲出粟七千石以實邊及賑饑天子嘉之鍚之命服仍詔有司旌其門曰尙義先君拜命退避若不敢當一日忽爲書召嘗所往來者與飲告以付家事於【鑑鑑】泣涕辭不許眾爲【鑑】固辭先君曰當容我以娯老遂不敢辭自是日婆娑於宜晚樓中不復問人間事琴詩自娯甫一年忽得疾疾三日家人禱不使知先君微聞曰我未死汝曹遂欲壊家法耶死生命也鬼神何心哉又六日暝成化丁亥六月七日上距其生之年永樂甲午四月十日壽五十四先是與數客避暑瞻緑亭各賦詩刻竹上客有張子靜者末二句云白髮侵侵人昜老南風亭館幾回來先君嘆賞以爲有理諷詠至再三客去疾作竟不復一登不虞其爲防也未五十時已預治後事棺槨衣衾之屬無不具至是盛暑中得以斂弔者皆嘆其識之過人先君修髯長身風度凝逺每出入道路咸指目之其胸次豁如也內外一致不謟笑不作媚人語不匿情餙貌待人不欺人亦不能欺不幹人以私人亦不可幹以私也家眾數千指一以至公馭之賞當其功罰當其過信任當其才無甚愛亦無甚憎者垣屋什器不茍作作必工致朴古下至艸木幾格食飲器亦斬斬中繩墨𨿽有疾衣冠見人坐立整如也初娶張氏卽先妣同邑爛溪里人本淩姓今太常卿信從姊也因大父霄壻張氏父昱冒焉永樂甲午十一月十日生生十七年歸先君歸如其生之年以正統丙寅十一月二十九日卒繼娶朱氏嘉興人遺孤二長卽不肖【鑑】娶麻溪李氏次曰鐸妾張氏出也未娶孫三人男曰永鍚永齡女曰素潤卜以明年九月四日葬所居南小旬圍之原祖塋西二十武遷祔先妣嗚呼我先君志希乎古人行出乎今人澤及乎後人而不獲膺大任享榮名躋上壽天乎天乎而有是耶而有是耶孤不肖不敢卽死泣血以狀其萬一哀不能文質不敢誣惟立言君子矜而賜之銘庶幾永傳不朽嗚呼哀哉嗚呼痛哉謹狀成化三年七月晦日

繼母朱孺人行狀

繼母姓朱氏諱淑淸嘉興秀水縣思賢鄕人也大父達父忠母張氏正統十二年繼母年三十二矣歸先君爲繼室先君家故營蠶事然不能嵗盡善間一二嵗輒有敗者繼母業善蠶其初收也以衣衾覆之晝夜程其寒暖之節不使有過過則傷是爲防種其初生也則以桃葉火炙之散其上其蠕蠕而動濈濈而食然後以鵝羽拂之是爲攤烏其旣食也乃熾炭於筐之下並其四周剉桑葉如縷者而謹食之又上下抽番晝夜巡視火不可烈葉不可缺火烈而葉缺則蠶饑而傷火致病之源也然又不可太緩緩則有漫漶不齊之病矣編經曰蠶薦用以圍火恐其气之散也束稭曰葉墩用以承刀惡其聲之著也是爲看火食三四日而眠眠則擿眠一二日而起起則餧是爲初眠自初而之二自二而之三其法盡同而用力益勞爲務益廣是爲出火蓋自此蠶離於火而葉不資於刀矣又四五日爲大起大起則薙薙則分箔薙早則足傷而絲不光瑩薙遲則气蒸而蠶多濕疾又六七日爲熟巧爲登簇巧以葉蓋曰貼巧驗其猶食者也簇以槁覆曰冒山濟其不及者也風雨而寒則貯火其下曰炙山晴暖則否三日而辟戶曰亮山五日而去借曰除托七日而采絸爲落山矣凡蠶之性喜溫和而惡寒熱太寒則悶而加火太熱則疏而受風蠶房宜卑卑則溫蠶簇宜髙髙則爽又其収種時須在淸明後谷雨前大起須在立夏前過此不宜也至於蠶葉尢宜幹而忌濕少則布挹之多則箔晞之凡此成法而繼母獨得其妙他人效者莫能及又能節其寒暖時其饑飽調其气息常使先不逾時後不失期而舉得其宜一時任事諸女僕又相興起率勵咸精其能故所收率倍常數傳者始而驚中而疑終而信也其後益加講求爲法愈密所產益良前後幾二十年嵗無敗者時咸謂吾家有養蠶術焉嵗時得以充賦稅供衣服佐婚嫁者蓋不少也而祿命家之言又以先君始生之日爲癸丑嵗在午月建己巳午火爲癸之財蠶命屬午死於己繼母年月日皆爲丙申其幹與納音盡屬火故宜蠶云然徒委諸命不資人功非所以爲訓也初繼母無子愛某如已出後側室生子曰【鐸】均其愛於【鐸】又聘其妹之女張氏爲【鐸】婦先君卒【鐸】幼繼母所以爲【鐸】慮者無所不至也成化十九年三月二十八日卒壽六十八卜以是年十二月二十五日奉柩葬於小旬原從先君兆先君姓史氏諱某字廷貴號桂軒世家蘇州吳江縣範隅鄕穆溪裏先十有六年卒子男二不肖【鑑鐸】孫男二【永鍚永齡】孫女三曽孫男二【曽同曽大】嗚呼我繼母之歿不肖孤某不敢稱述先徳惟是墓中之石宜有刻也謹掇其大者著於狀

故中憲大夫江西南安府知府汝君行狀

君諱訥字行敏蘇州吳江黎里人也姓汝氏肇自商之汝鳩汝方賜姓受氏其後晉大夫叔齊以知禮寛以善諫見於春秋魯相郁以徳化人著名後漢降及魏晉南北朝由隋歷唐至於五代下逮宋元未聞有顯者國朝汝氏居吳江者最多惟黎裏爲然十室其五他處所無也君之先故巨室以貲長鄕稅至璣丁嵗荒民窮負稅不能輸乃毀家以紓責底於貧乏思逺自幼能樹立與其弟旻同心戮力經營外內濟艱難家用再起於前有加君生未齔思逺卒祖母呂碩人念其子之不克享也與旻撫教君兄弟尢篤稍長補學宮弟子員景泰四年領應天府鄕薦四試禮部皆不中然其間卒業冑監入禮部書奏牘歷滿將選矣防選書英宗叡皇帝實錄君試在優等成化三年實錄成進禦授中書舍人初考滿錫之勅命階徴仕郎又贈君父思逺如君官階君嫡母黃氏爲孺人封君少母許氏爲太孺人君妻陸氏爲孺人舍人之職以書誥勅爲政績寮寀輪次當直蔑有多寡於是朝之公卿大夫士重君書迹多蘄君書以爲榮故其書倍於他人者十數然能不辭勞不伐善且卻其潤筆不受時人莫不多之十四年陞南京兵部武選員外郎十八年誥進君階奉直大夫加贈思逺爲員外郎黃氏爲宜人加封許氏爲太宜人陸氏爲宜人尋遷郎中銓敍公平甄別精審人無間言尙書三原王公標望絕人凡所與奪人以爲衮鉞獨器許君每退公則召君從容雅論無所不至君亦感其知遇報之以不欺二十三年陞汀州府便道歸省丁少母憂觧任持服服除赴銓治三年攺知南安府南安居嶺徼下郡小土瘠而廣貨所由細民仰荷負爲食大姓則居積致貨不貲且多與要官貴人交利出入郡縣爲聲勢君斥去以絕有犯顧法何如耳迄無所下上至於細貧尢加意拊防愛之如子欲置鞭撻於無用必不得已而後施之厲而不苛容而不弛君子以爲得體六年朝京師時以外官年滿六十者罷君卽日引歸未幾得疾患腰痛不能起面赤唇燥咸疑有內瘍而醫者執爲痰火以補劑主之完聚滋毒竟以死七月七日也年六十有一君襟度夷曠行履完潔好賢樂善凡知名之士無不與之交惟於貴勢若將凂之者避之如不及平易坦率表裏一致善謔以和略無貴宦習气尢好成就後進有顧景祥者貧而好學夜或不能具燈燭則露誦星月下爲常質魯且鈍教者多謝遣君獨憐之館於家躬親指授久而不倦景祥感奮成業卒登進士第由是學者日至稱爲周庵先生君生長富貴諸凡美麗皆其所固有而天性節儉服禦飲食取給而已其於財利漠如也居官處家未嘗枉已幹人茍一介之取有鬻田旣受值臨當過冊輒背約人爲之不平勸君訟君曰與小人較自失多矣卒讓與之故仕宦三十年田園第捨無所增益卒之日家無遺財君爲文最長於詩格韻淸和興趣悠逺論者許爲合作有學鳴集北遊槁千餘篇藏於家陸宜人先君十年卒葬於某原至是君之子以明年某月某日奉君柩合窆焉三丈夫子曰舟曰礪皆業進士曰霖尙幼五女子長嫁工部主事吳鋆次嫁金澤余在室孫男一人某與君世通家少君一嵗交於君者四十有三年始以友而終以姻鉅細隠見無不悉也故狀君行之實者托立言君子用圖其不朽焉

故奉訓大夫工部營繕淸吏司員外郎吳君行狀

蘇州府吳江縣範隅鄕韭溪裏吳君璠字朝用五世祖某讀書能文時邑人張淵以文辭字畫爲元趙文敏公所知許某與之交莫逆故其子肅壻於淵君之髙祖也曽祖衡祖爲皆隠徳弗耀至君之世父敏始大其家爲稅長而君之父以季弟爲之服勞應役勤幹過人尢善於應對長吏說之事多得請生三子君其最少也甫九嵗卽補邑庠弟子員以勤自課誦習不怠考輒列前茅景泰七年以書經領應天鄕薦天順元年試禮部中乙榜辭卒業太學八年選書英宗叡皇帝實錄成化三年實錄成進禦詔賜宴禮部授中書舍人而君之父母咸得食其祿同官以爲榮六年初考滿吏部以最聞皇帝勅曰國家命令所以播告四方訓飭有位布徳惠而行信義者也而中書舍人實掌之職親地密不輕畀人爾中書舍人吳璠發身科目擢任今官歷年旣深益勤不懈宜錫恩寵以旌其勞玆特晉爾階徴仕郎錫之勅命以爲爾榮夫居近侍典文翰士之位乎此者可謂榮矣然朝廷懸爵祿以待士蓋進進未己爾尙專心致志以成其名式副訓詞母隳後效欽哉又封君父政爲中書舍人封君母楊氏爲孺人封妻範氏爲孺人十三年君歷任三考矣待選吏部久未得調例予告歸而先後丁外內艱十九年服闋起復之京明年拜工部營繕司員外郎董理神木六廠神木廠掌大營造有宦者主之諸工匠咸屬焉役大人眾老姦巨蠧多窟其中皆根柢盤結枝輪糾繚不可動部官往涖者先以利啖之則牽掣操縦任其所爲往往鉗口噤聲莫敢誰何否則使其徒蔑染文致宦者又從中搆之輒罪敗由是相率爲容黙詭隨不可否事君獨能先機迎探隠鉤深破其關紐姦黨計窮气沮訖不得施而陳少監者知稍自戢凡所隠占還之於官矣二十一年陜西大饑人相食廷議以太倉之積足支幾數年而河南偃師縣東所謂孫家灣者卽隋唐之洛口倉也故窖猶在宜減漕米之未過淮者八十萬斛令參將都勝往輸之移秦隴之民就食於彼而漕舟從淮入汴從汴入河東南舟人不習河事先往者多遭覆溺宜選淸彊廷臣先往相視水道疏淺濬淤及調習沿河水手分布漕舟使避河險於是工部尙書劉昭奏君名迹中選君受詔卽日上道馳至河南往來相度靡有寧居而河水苦淺漕舟阻閡處處停畱遷延數月猶未能達秦民又不時至君乃詢訪父老僉云大河之水其生有時正月曰信水三三月曰桃花水四月曰菜花水五月曰麥黃水六月曰礬山水七月曰蒂水八月曰荻苗水九月曰登髙水十月曰復漕水十一十二月曰蹙淩水君建議以爲瓜蒂水生猶膠淺若此常年荻苗水微所仰者登髙一水耳水若不時秋髙气寒風水皆逆舟益濡滯延及嚴冬益不可行此一病也秦人壯者已散之四方矣弱者饑困成疾又顧戀老幼多不肯來假令能來關隘連屬路非坦平登頓顚踣多致殞斃此二病也米停在舟久不輸瀉動移气序烝熱隠盜耗失必多此三病也夫救荒之防利在急速今天時地利咸有所阻當爲權宜以濟之近來米商多從河南販往陜西故河南米益翔貴貧者苦之今宜減價糶米易銀賫往陜西令彼自糴免其往復之勞爲利之一販者賤糴貴糶坐獲厚利其來必多不煩勸督載挽至彼不得不糶則陜西米價亦漸就平爲利之二此旣減價糶米河南貧民亦霑其賜爲利之三漕舟旣瀉運卒獲歸爲利之四若堅守前防不知變通恐澤不施公利俱困進退失據矣羣官多是之卽署奏如君議詔曰可逺近稱便先是戶部侍郎李衍以提督陜西糧儲奏以漢唐建都關中自河入渭並通舟楫漕運轉輸以給京師遺迹俱在但三門集津河水急漕舟苦之請差官相度疏鑿以通轉運天子並以命璠璠乃躬自按行浮汴入河歷澠池履峽石抵陜州循砥柱觀三門考隋唐轉運遺迹盡得其說上疏曰臣愚不佞承乏任使周爰汴洛已歷十旬茫無寸效日夜憂惶方將歸罪司宼而詔命疊至令臣相度河渭將通漕舟聞命驚悸不知所爲但陛下湣念秦民軫其饑餓若切於躬而臣過爲退托非效忠盡力之義也敢不奔問官守罄竭狂愚臣自汴至河自河至洛自洛至陜中間登渉水陸相視山川稽諸故實參以民俗乃知三門集津之險天造地設有非人事所能盡也肇自神禹始鑿龍門河流東注懸水如障流沫成雨砥柱橫截中流衝波蹙濤震蕩天地南曰鬼門中曰神門北曰人門鬼門神門尢爲險惡自古及今未有行者惟人門稍通木筏乘流直下人伏筏上與渦俱入與波偕出一遇崕石立爲虀粉矣故隋唐以來皆不能通但於水次置倉轉相灌注而已至唐裴耀卿創始於前劉晏講行於後爲法轉密人習河險乃於河陰置河陰倉三門東置集津倉西置鹽倉陜州太原倉使江船不入汴汴船不入河河船不入渭江船之運輸揚州汴船之運輸河陰河船之運輸渭口渭船之運入太倉又於三門兩倉之間鑿山刋道凡十八里河船旣輸於東倉而陸運轉輸於西倉以避三門之水險復以舟漕西至太原倉渭船始從受之也耀卿三嵗漕米七百萬石晏嵗漕米百十萬石無升斗溺者然水陸之值增以函腳營窖之名亦糜耗不貲矣故當時有鬥錢運斗米之說豈故爲是勞費哉良以天險不可以人力勝也其間非無一二欲通三門者有燒石沃醯鑿山通道棄石入河水益湍怒有舟經砥柱覆者幾半河中有山號曰米堆舟入三門百日始上執標指揮名曰門匠諺云古無門匠墓謂皆溺死也夫隋唐之君皆都長安務廣儲蓄以備水旱當時物力丰羨才智之臣後先柄用莫不規爲久逺之計講求區畫經數十年而卒不能通今乃欲一旦創行古人之所不能及者其亦難矣又況漕廢已久河不行舟岸崩木奓所在斷絕山石鋭利芒如劍鋒若欲通漕並須修治爲費甚鉅不可以日月計也今關陜之民死亡略盡蕭條千里鬼哭獸遊寂無煙火河南之民亦困於供饋瘡痍未瘳就加保育猶懼不支乃復驅其傷殘使赴勞役此何異於迫而投諸水火也伏望明詔諸司以大饑之後當務安養毋興徭役以重其困則關洛之民生其死而肉其骨也若以爲關中要地屯戍相望當廣儲以足其食但擇才智之臣而任之使得推行耀卿晏法自足集事何必勞人益費以求不可必得之效乎疏上詔従其請初河南之民聞興此役皆恐懼愁嘆及令下莫不大悅明年工部奏以君與監察禦史監抽蕪湖竹木二十三年代還京師以邸捨未定寓崇文門外暴卒時四月十七日也君素彊無疾是日朝退赴友人飲座客以年推君處首席君飲酒爲笑樂甚觀莫歸而寢不見其有異也夜漏未上歘然而起僕於地則已不能言而子金在太學郝孺人亟令人走報城門下鑰不得入而還气已絕矣哀哉君爲人嚴毅居官有幹局家事甚治井井然聲嗟气嘆僮僕畏之有甚於鞭撻者然知人善任人亦爲之盡力在中書時嘗頒慈懿皇大後遺詔至山東山東運率方伯憲使皆厚君以貨君卻不受尋副駙馬都尉周景往平涼冊加彰化王爲韓王王享於承運殿嘉其無違禮有使乎之褒君又能力辭其贈賄人以此多之範孺人君之元配也同邑人卒先於君十年父大中蚤卒母淩氏以節自守詔旌其門節婦父顯工部主事弟信太常少卿於孺人爲大父舅也繼室郝氏東安人子男四人出範氏者曰金曰鑾俱太學生曰鎭曰某郝所生也女五人皆有歸金以治元年月日葬君於裏之亢字原君之赴蕪湖也道歸吳江某從問陜洛事甚詳今乂得君之遺事於其家請書其大者爲狀以授君之友爲志其墓謹狀

祭文

祭董仲舒文

嗚呼天之將喪斯文也秦滅之天之未喪斯文也漢復之然學者殊途不合不公世主時臣隨見迎合相如以詞賦幸方朔以詼諧進惟夫子之所爲在天人之三防論治人則本於明道語修已則原於正心徳刑取諭乎陰陽風俗推原於教化尊仁貴義黜利賤功使得謨謀廊廟則漢業庶幾乎三代豈止雜覇而已哉守正不阿權臣忌嫉將置死地連相外藩卒使驕王革心動遵禮法此又人之所難能也故嘗論之王覇之不分由夫子之言不用也禮樂之不興由夫子之道不行也【鑑】去聖逾逺欲學無師千載一時道出祠下徘徊廟陛慨然興悲行旅悠悠儀物弗備敢以誠薦神其享之

祭武功伯徐公文

維成化九年嵗次癸巳冬十一月戊子朔越二十九日丙辰諸生長洲沈周松陵史鑑謹以柔毛剛鬛之奠敢昭祭於故武功伯天全先生徐公之靈曰嗚呼丙子丁丑之際天理亦幾乎熄矣惟公不顧殺身滅族之禍起而救之然後君臣父子兄弟之倫一反乎正此蓋天生我公以相皇明無疆之祚也功髙受謗逺竄南服乃天下之不幸豈獨公之不幸也哉竊嘗論之自有生民以來撥亂反正之功惟唐之狄梁與公而已然狄保其身公罹其禍此特出於身存身亡之異耳非智有淺深功有大小也使狄在當時與五王俱存其能免於三思之殺否耶悠悠之談論人已然之迹以爲監國病篤不日當薨神器自有攸屬何必公之生事邀功哉羣議附和如出一口嗚呼爲此說者其亦不仁甚矣夫大寶不可以久虛姦雄之人常利國家有釁當此之時歷月不朝中外危疑咸懼生變萬一有亂臣賊子窺伺其間則生民之禍未有涯也故公獨決大防翊戴先帝宗社危而復安彛倫斁而復正四海亂而復治三光晦而復明此所謂萬世之功也而談者反有以病之其亦不仁甚矣且唐之武氏年已八十旦暮入地中宗已正位東宮民無異望彼易之昌宗輩直狐防耳非有絕倫之才過人之力也張崔之流胡不待其自斃而奉之顧乃旦夕聚謀稱兵宮禁汲汲以迎復爲事哉蓋其所慮實有與公一轍者唐之諸臣旣不見非於後世則公豈宜得罪於天朝哉今天不佑善竟奪公壽某等荷公之知痛公之歿用敢論公之大節侑此一觴靈其鑑之尙饗

祭梁都事文

維年月日吳江史某謹以淸酌庶羞之奠敬祭於承事郎大寧都指揮使司經歷司都事梁公之靈曰嗚呼天順之初我公來丞某從諸生旅見於庭獨偉視余俾進而詢其接以禮其與以誠公之爲政旣平且直吏無叫囂民無驚惕事令惟敬而不茍從待簿惟容而不阿同十載於玆克滿厥秩無怨在民去如至日民相上請蘄公令玆例不見許佐戎京畿南北悠邈我民其思曾未幾何柩忽來斯遲公莫覩叩公莫知死生遐隔徳音永違受恩罔報孰知我悲聊陳薄祭哭之以辭嗚呼哀哉尙饗

祭白茅塘文

東南之水吳淞旣塞滿爲交流由塘入江以注於海久而上流壅滯水波微弱潮泥淤積而不通水乃不流農人告病使者躬奉天子明命爾疏爾決神其相之俾無災害蚤旣厥事尙享

祭家廟文

某嗣先業二十八年而不肖荒嬉無所增益爲祖宗羞今倦於勤將以明日癸已傳家政於嫡子永錫介子永齡出居浜東新居不敢不告謹告

祭外舅南莊李公文

維年月日女壻京兆史某謹以柔毛剛鬛之奠敢昭告於外舅南莊李公之靈曰嗚呼外舅鄕之善人朴而不雕質而少文孝友力行聲譽日聞嗟我先君夙昔相與气分投合好以縞紵媒氏成言妻我愛女公女柔懿家室甚宜事親奉祭相助靡遺嬰疾累年蕃華不滋彼蒼罔防夭閼奄玆嗟嗟我公秉此髙誼不以女亡遂相捐棄撫我有加愛我無替戊戌之夏某遊郡西畱連山澤經旬忘歸而公遘疾病甚不醫瀕死猶呼欲與我辭匍匐奔還已殯西階【葉】抗聲慟哭悔恨曷追門衰祚薄滿目孤嫠死如有知公寧不悲天字之原以爲公藏卜於廟門日吉辰良斂弗及與葬焉相襄鉆石陳辭以發幽光一觴永訣雨淚其滂庶幾有神來格來嘗哀哉尙饗

祭外姑計孺人文

嗚呼念昔委禽獲娶愛女遂由瓜葛托以肺腑嵗時問遺屢厪行人不較往復以廢懿親賢女不育加惠妾媵篤生子女壽我宗冠笄婚嫁煩於外家稠疊焜燿其禮有加某之不天奪其內助𨿽所愛亡眷念如故嗟嗟孺人逢此百罹喪其家督三女夭摧以朂孀婦淑愼其儀以教孤孫夙夜其規丙午之冬遘疾莫救原始要終僅得中壽寒暑變易奄逾嵗年夫君舊藏曰天字原啟殯往祔異穴同瘞有無靡齊禮不克備挽者喪歌聲哀雨淚非其子孫則在親懿當柩敍哀陳此薄祭魂兮有知降此啐嚌嗚呼哀哉尙饗

祭唐醫官文

維年月日故人松陵史某謹以淸酌庶羞之奠致祭於亡友半隠先生唐君之靈曰嗚呼成化之元余來苕溪將延名士爲弟子師與君相見意气一時握手傾倒倐如故知某得子靜君實尸之自爾以來情好遂篤我詩君和君書我復我願爲云與龍相逐道裏阻修人事反覆歷年𨿽多曽不再覿【葉】引領西望攪我心曲庚子之冬子靜有喪匍匐往送乃與君逢【葉】大愜所望其喜欲狂秉燭夜話同一慨慷數其暌年十又六更【葉】人壽幾何而此參商來日苦短去日苦長及時行樂此言不忘君顏益少君髮未蒼仁者多壽其算莫量爲別未幾訃至云亡夭回壽跖天理茫茫嗟嗟夫子名滿浙右風流文采後進領袖天與之才而不與壽乃令我輩猶言猶走疇昔有盟當遊苕中終奉誨言以開我防孰知此來乃遘湣凶祗見子柩不見子容抗聲慟哭涕淚無従薄奠在前君其鑑尙饗

祭陳味芝先生文

嗚呼人莫不有死奚夫子之歿而獨悲當雅道之陵遲胡哲人之竟萎峻潔無虧之行旣不可復見矣中和不偏之气又安得而承之後生小子於何而取法微辭奧義無従而質疑往古來今之學已廢而不講窮精探之論其存蓋無幾惟洞庭之山東西而並峙太湖之水日夜而交馳彷佛乎浩然之气旁礡而欝積沛然之辭浩瀚而淋漓此後死者不能不抗聲而慟哭涕泗而交頤某等少侍夫子故非等夷辱忘其年比於舊知覩光儀者有時飫道義者無涯莫不亢然乎其中暢然乎其支然夫子之病旣不及執燭以照易而夫子之殮又不克持紾以奉侇惟寓哀於一奠魂庶幾乎歆斯尙饗

祭張氏姑文

嗟嗟我姑逢此百罹生而失恃嫁而蚤嫠保孤嗣宗全節靡虧天道無知天其兩兒不絕如綫曰維孫枝教養婚嫁顚沛流離維昔顯妣來歸我氏與姑分合有類同气解衣相披徹食交饋天胡降虐母也遘厲姑來視之頻復無替憂心忉忉傷悲出涕臨終之訣托以藐孤執手相命就瞑猶呼姑奉初言信而弗渝劬勞顧復口瘏手據彼譖人者肆以巧誣東西責言實以某故【葉】嗟嗟我姑天命不祐居貧最久遭凶孔疚不肖如某愚而在幼乏不能周危不能救受恩實深懷之罔報【葉】此心莫遂訟言誰告【葉】嗟嗟我姑年命永終大陳之原惟夫子宮輒云其良卜云其従髙上坎中異穴同封奠以致哀號天致慟【葉】其泣有盡而情無窮尙饗

祭張子靜文

嗚呼我生尙少獲誦君詩厥後數年始與君知維弟若子禮君爲師君不我鄙惠然肯來曽未幾時先人卽世相之涖之繄君是恃論撰先徳以倡其類美無不傳譽無不試南入於杭徴爲聲詩川浮陸走雨沐風翍邱園在望君爰告歸厚徳未報中心懷之爾後廿年不忘舊好吉凶賀弔往來於道君詩我和我疑君攷髙情雅韻病藥垢澡山顚水涯月夕花朝呼酒嘯歌於以逍遙醉後狂吟誇奇競髙窘難往復其聲啁啁丙午之春君主於弟我孫従君庶幾謀始嘩民惡君誣之塞水主者罔察置君於理羣公交言猶以罪歸含垢引瑕弗辯於辭君旣受侮歸而遘疾猶來余家力正師席醫藥罔功乃廢朝夕舁歸待盡怡然易簀書來告訣托我以銘疇昔有言敢渝此盟目眚禍餘幾於防行斂不及與棺不及憑日月不居往葬於墓鐫石埋辭以永君譽君譽孔多銘不盡言記其大者以告後賢君如有知鑑此微意瀝觴敍哀莫掩余涕尙饗

祭疑舫周夫子文

維年月日門人史某謹以特羊鬥酒之奠敢昭祭於疑舫先生周夫子之靈曰嗚呼富貴一時文章百世猗歟夫子獨得其最淛河東西墓碣祠碑具出公手神設鬼施商尊渾然周彛文備不利於飱乃宜於祭彊記不忘白首猶然回文倒誦屈其少年王師徵閩往與厥選公在行間左籌右略功成受賞僅幕沐陽不卑其官視民如傷當路信防置公司宼公辭上陳有詔讞赦恩汪濊其寃亦伸復官不居情在駿奔優遊桑梓其文愈昌請者日來陸走川航監司郡守待若賓友字難義疑資以論剖公年旣髙公徳益茂經營繭室在禰之肘爰俟考終亦葬其耦文成絕筆公忽告殂有同自祭無異挽歌昔我先君薄遊燕市愛好人倫謁公旅邸歸命小子爾其識之平生見士未獲逾斯逮公南歸始獲委贄公曰異哉此子之至凡今之人率放於利子獨不然有立其志褒凡奬庸謂爲有知緒言奧論動爲我師仰其盛大探其精微叩隨響應虛往實歸公卒之日某目廢視病不致問斂不及檖負公厚徳慙愧天地公柩在殯公子又亡藐然孤孫舉此三喪及門之士向哭交傷謂天不仁作善降殃公墓未銘公文未刻撰集校行後死之責公所著者名世弗疑空靑丹砂人不用遺是區區者曷用淆之捧觴永訣哭余之私尙饗

祭業師菊軒夏夫子文

嗚呼夫子徳巨量宏涵容無際來斯受之教無不類𨿽某之愚辱收蚤嵗晨光夕膏課督靡替曰爾爲學當體諸身匪在多聞以竊此名愛物仁民本之親親其本或蹶其末莫振初聞是言信而未篤迨乎成童始知佩服自是以來恆以自朂孰非此言爲之長育庚午之春某實新婚出公入私服徭應門譬彼禾苗怠而弗耘荒穢蕪塞𨿽存莫伸夫子憂之賜詩諷諭千里之行止於中路廢其前功其追若禦溫習舊聞庶幾無斁聞命感發乃知其非日居月諸有能不墮修辭居業與人偕馳使非善誘終愚不移嗟嗟夫子僅躋中壽咸望期頤有疑斯叩天不憖遺一病莫救蠢爾後生孰與成就嗟嗟夫子今也則亡聞者慟哭豈惟吾徒教詔靡聞魂魄先殂嗟嗟夫子往葬於野匍匐送之涕泗如雨築室獨居斯義莫舉負恩弗報𨿽痛何補嗟嗟夫子人孰不亡身死名滅不啻朝霜瓢溪之水其流湯湯千載尙名曰公之鄕不亡者存繄維耿光寫哀薦陳神其饗嘗尙饗

祭李夢陽文

嗚呼君之明慤賦畀自天繄外若愚在中實淵通不爲流止不爲邅宗族稱孝鄕黨推賢具玆眾美而不永年鵩集座隅鶴下堂前大夢不醒長逝弗還哭者裂腸弔者摩肩回賢而促跖盜而延天道茫茫何致使然嗚呼哀哉嗟余內人實君伯姊君不鄙余視猶兄弟我往君迎君來我竢握手嬉遊聨牀臥起我愚無能遇事多否男婚女嫁惟君爲理相通有無何分彼此君徳多有不勝其紀望開我防以保余齒胡爲厭世棄我先死嗚呼哀哉日月不居自秋䢐春將卽幽宅以従先人栁車旣駕明器前陳悲風撼樹落日生陰送子於邁興我酸辛路隔幽冥欲見無因昔與人羣今與鬼鄰撫棺慟哭子寧不聞銘子之徳碣於墓門奉觴永訣哀不能文嗚呼哀哉尙饗

吳江縣三里倉上梁文

伏以城江陽而置縣爰自昔人屋水次以爲倉始於今日事體關一方之興建規模肇百世之權輿睠此吳江允稱壯縣賦稅爲甸圻之冠轉漕供軍國之需川浮以輸旣曰貯儲之有所露積而受恆憂燥濕之非時況廩庾之費嵗取乎民而典守非人例居乎貨前政諒流於姑息後賢盍費夫經營天假其時人宣厥效負陰向陽而定位地形正據江湖之交審曲面勢以成圖匠氏聿勤斧鋸之事約之閣閣而千倉斯立築之登登而百堵皆興如翚斯飛其繩則直中涵巨沼將虞水火盜賊之災周濬長濠用限內啟外窺之患斯蓋胸中具全室故能格外成大功爰相東隅乃規中奧如歸亭復古之廢將以宴賓偕樂堂志民之従聊爲退食是蓋有資於望察固非專事乎遊觀財皆斥經費之餘於民無取力不奪農功之棘信役以時惟令君非百里之才故寒士得萬間之庇太平气象鼎盛春秋如坻如京自此無煩有髙廩多黍多稌従今更爲賦丰年咨爾郢人聽余巴唱梁之東百里舟航一水通升斗也知皆貢賦願天不

起石尢風梁之西王山石湖髙又低山下湖邊人蚤起糧船將發雞啼梁之南江湖交滙水如藍灌注圍田丰稼穡髙低齊說畮收三梁之北舸艦迷津漕上國由來滄海轉雲帆河道無虞今帝力梁之上舉頭紅日葵心向淞江西畔太湖東夏屋渠渠新气象梁之下波光照見鱗鱗瓦大田多稼樂丰年伐鼔逢逢人作社伏願上梁之後朝淸道泰政舉人和四郊絕壁壘之虞萬室被歌之化江山自今古在官詠淸暉能娯人之章風雨無震淩藏粟免紅腐不可食之嘆自今以往永久如斯

西村集卷八

