

欽定四庫全書

集部三

穆參軍集

別集類二【宋】

提要

【臣】等謹案穆參軍集三卷附錄遺事一卷宋穆修撰修字伯長汶陽人事迹具宋史文苑傳蘇舜欽集有修哀文稱其咸平中舉進士得出身而集中上潁州劉侍郎書稱某以大中祥符中竊進士第邵伯溫易學辧惑亦稱修爲祥符二年梁固榜進士則舜欽蓋偶誤矣解褐授泰州司理參軍以抗直爲通判秦應所誣搆貶池州再逢恩徙潁蔡二州文學椽明道元年病卒宋人皆謂之穆參軍從其初官也修受數學於陳摶先天圖之竄入儒家自修始其文章則莫考所師承而歐陽修論尹洙墓誌書謂其學古文在洙前朱子名臣言行錄亦稱洙學古文於修而邵伯溫辧惑稱修家有唐本韓栁集募工鏤板今本栁宗元集尙有修後序蓋天姿髙邁沿溯於韓栁而自得之宋之古文實栁開與修爲倡然開之學及身而止修則一傳爲尹洙再傳爲歐陽修而宋之文章於斯極盛則其功亦不尠矣據蘇舜欽哀文稱訪其遺文惟得任中正尙書家廟碑靜勝亭記徐生墓志蔡州塔記四篇不能成捲祖無擇集有修集序稱其遺文於嗣子照得詩五十六書序記志祭文總二十次爲三卷其序作於慶曆三年所列詩文之數與今本合蓋此集猶無擇所編之舊王得臣麈史述史驤之言譏其作巨盜詩以刺丁謂爲有累於道考邵伯溫辧惑載修於丁謂爲貧賤交謂後貴修乃不與之揖謂銜之頗爲所軋修集中聞報自崖徙雷一章卽爲謂作則驤所謂累於道者病其挾私怨耳然其詩排斥姦邪尙不至乖於公義未可深非又葉適水心集譏呂祖謙宋文鑑所收修法相院鐘記靜勝亭記二篇爲腐敗麤澀亦言之已甚惟第三卷

之首載亳州魏武帝帳廟記一篇稱曹操建休功定中土垂光顯甚大之業於來世又稱爲帝之雄使天濟其勇尙延數年之位豈彊吳庸蜀之不平又稱至今千年下觀其書猶震惕耳目悚動毛髮使人凜其遺風餘烈又稱髙祖於丰沛光武於南陽廟像咸存威徳弗冺其次則譙廟也云云其奬篡助逆可謂大乖於名教至於述守臣之言有吾臨此州不能導爾小民心知所奉是亦吾過云云顯然以亂賊導天下尢爲悖理尹洙春秋之學稱受於修是於春秋爲何義乎自南宋以來無一人能摘其謬殊不可解今承

睿鑑指示使綱常大義順逆昭然允足立天經而定人紀豈可使之仍厠簡牘貽玷汗靑謹刋除此文以章衮鉞其他作則仍錄之用不沒其古文一脈篳路藍縷之功云乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

穆參軍集卷上

宋穆修撰

詩

江南寒食

江南水國春光饒淸明上已多招邀花陰連絡靑艸防栁色掩映紅防橋歌調謳啞雜吳俗髻鬟疎削傳南朝誰憐北客歸未去楚魄湘魂惟暗消

送毛得一秀才歸淮上

江天梅晝蕭蕭送別愁吟白紵謠處士才髙融未薦騷人魄防玉方招自傷驥心千里空羨防鵬志九霄酒罷徵鞍迢遞去不堪回首木蘭橈

君歸迢遞淮西路我客蕭條秋浦城惻惻相看復惻惻行行送別重行行途中猿鳥哀聲防馬上雲山逺碧橫富貴窮通俱未決直傾尊酒沃離情

食魚

南有嘉魚異常趨四月期江天專伺至煙网密垂乍戲汀蘋末初循水荇湄競搖輕舴艋寛罩碧漣漪占浦捜深藻空波出素鬐數頭余赤質二色類銀姿貨鬻斯爲切鮮腴敢暇知靑錢邀價值華屋市新奇珠沫緣條煦霜鱗逐刃隳扣顱瓊聚骨剖腋錦分肌味佐芳菘愜香參苦筍宜羮甌融膩玉膾筯胃【一作縷】寒絲湘鱓非吾偶河魴孰與夷薦新奚尙鮪稔毒卽殊鱸訝休官易鯖嫌醒酒遲自當頻佐膳所惜易過時

魯從事淸暉閣

庾郎眞好事溪閣斬新開水石精神出江山气色來疎煙分鷺立逺靄見帆回公退資淸興閒吟倚檻裁

送葛源之太和主簿

勿嘆從卑位聊忻適去情秋風九月急飛鳥一防輕鱠斫江鱗活杯嘗楚釀淸歡【一作權】華莫回首寵辱正堪驚

送靈師歸吳

靈師殊可尙頗不類浮屠托迹𨿽依佛畱心獨喜儒風塵倦京洛水石隠句吳破寺杉松老南歸舊隠孤

江南春

杜若溪邊待釣船怨紅傷翠助鸝鵑戰回春事靑蒲劍買破韶光緑荇錢千嶂逺圍芳艸國一江晴浸防霞天未知多感多愁客何處偸尋甕防眠

寒食

江邊又寒食傖客柰離襟恨滿王孫艸愁多望帝禽雞毬輕薄事歌酒宴遊心盡付吳兒輩惟知屏迹深

江上送陳翹還無爲

江上寂寥春雨晴江邊冉冉春潮平相逢未盡鬥酒醉相送又速孤舟行篁竹窮鎖秋浦郡煙波渺隔無爲城音塵兩地不千里勿負使君金玉聲

殘春病酲

風檐窣窣燕哰哰臥對殘芳起郁陶乍困遊車【一作鞍】春尙在未扶醒枕日初髙煩腸屢沃痟難解病髮慵簪癢更搔欲爲風光輕賦別正無憀賴染江毫

書事覺庵

惠澤涵濡四海同微生曾莫預昆虫不參品物陶鎔外獨作窮人蓋載中深穽已顚猶燐石危苕將籜更推風一家寄命嗟無地何負神明與上穹

和毛秀才江墅幽居好十首

滎陽毛生有墅在宣城之南陵嘗作村居詩十首其詩用律格五言四韻每篇皆同上之一句元和長慶來詩人多是體生之往還躡而和者數人曁攜北來出以相示予諷其篇而悅其事旣恨未得往從之遊喜用其韻而繼之得以盛言生所居之樂宣城實江外之郡而墅且在焉因首用是句

江墅幽居好當門看水田鳧鷗閒夕照秔稻秀原煙野屐無完齒山衣有敗肩遙聞雙闕下簫鼓樂丰年江墅幽居好南塘枕野亭菇蒲顫風緑菱荇蓋波靑系葦一漁艇翹煙雙雪翎相攜二三叟扶醉不曾醒江墅幽居好谿山數里長徑通茶塢緑門枕橘園香借石還勝榻聴松不讓簧閒遊驚里巷自作隠淪裝江墅幽居好老農時欸扉濁醪時共醉野話坦無機山雨欲到檻竹風先滿衣谿南秋更樂稻熟又魚肥江墅幽居好賔來定不愁酒醲新出壓魚活旋離鉤移席追松影調琴和澗流陶然方外樂名教縶何由江墅幽居好柴關帶竹籬田頭餉耕後樹裏灌園時鄰靜鳴秋織樵閒對野棋扺巇非我事大笑引蘇錐江墅幽居好名山對九華疎篁十餘畝古屋兩三家碓下雞爭黍籬根虺逐蛙水邊閒送目獨鳥在秋槎江墅幽居好何妨鄙事添神隨山父賽筮學野人占露艸牛羊喜秋霖黍豆嫌短墻衰栁下寒水半渠淹江墅幽居好身如醉伯倫浮名拋可得荒宴罷何因酩酊乘籃逍遙岸角巾人間莫回首容僞不容眞江墅幽居好人閒晚最孤魚臨谿樹釣鳥隔水煙呼野竹掛薜荔山花眠鷓鴣畫工能狀出羞殺輞川圖

燭

一箔珠簾掩映垂房櫳淸染麝煙煤佳人盼影橫哀柱狎客分光綴艷詩禁鎖翠明初唱漏宮牕紅短尙圍棋長宵且秉歡遊去無限風情見古辭

過西京

西京千古帝王宮無限名園水竹中來恨不逢桃李日滿城紅樹正秋風

賦催糚

嚴糚應在繡閨中似鬭春芳拆曉風試問夭桃臨碧沼何如艷質對靑銅

送孫立東遊

詩筆知名曾刻苦文章多難久飄流睢陽縱酒黃金盡提劍東方暫一遊

村郭寒食雨中

寂寥村郭見寒食風光更著微雨遮秋遷閒垂愁稚子楊栁半濕眠春鴉白社皆驚放狂客靑錢盡送沽酒家眼前不得醉消遣爭柰惱人紅杏花

淸明連上已

攺火淸明度湔衫上已連芳辰來屬續遊士困聨翩酒帳經旬直花司並日權俠兒狂不足猶恨促春妍

合歡芍藥

薰風對拆芳心破浩露雙滋粉面新油碧車中同載女菱花鑑裏並糚人皇英帝子鐘遺艷琬琰宮姬托後身誰道獨呈芳瑞晚也勝常調牡丹春

故侯園

池館年來瓦礫存路旁看取故侯園身前便作荒涼計祗樹芳菲不樹恩

送定師南遊

營營學佛徒皆喜訾吾道憐師獨異羣儒藝知探討誦詩三四章往往見詞藻玉璞在琢磨不難成至寶知余本好古心服仁義老勤請送行詩安足慰枯槁別時汝潁路涼葉經秋早南逰何當還江潭無限好【心作身經作驚】

送人主邊寨

豈憚河湟逺男兒效主恩窮邊人不到孤戍自分屯馬放胡沙暖烽傳塞日昏軍前初謁帥戎服走轅門

巨盜

嗣皇登位始凝旒巨盜尋並相印收漢室有靈誅賊冀虞廷無患放凶兜猨狙豈稱周公任豺虎猶寛巷伯投願斬都衡謝天下不然何用正王猷

汝陰偶書呈一二知已

汝陰窮掾計何疎四十無成坐諷書不務功名師捭闔獨將仁義守蘧廬敢同賈傅希前席況異鄒生托後車除泥諸公時一醉等閒猶且忘歸歟

除夜

燈前淸淚落衣間守嵗分爲客是閒老母今春年七十壽觴爭忍對慈顏

城南五題

野水岸邊逢艸歇平林煙畔逐花行晴南陌塵埃死倍覺風光奪眼明【郊步】

水曲臨幽獨杖藜郫筒香入亂花攜輕肥不得尋春意動要笙歌入馬蹄【獨遊】

名園𨿽自屬侯家任客閒遊到日斜富貴位髙無暇出主人空看折來花【貴侯園】

閒登朱亥遊俠墓卻望梁王歌吹臺臺上墓邊芳艸緑遊人心事立徘徊【朱亥墓】

君王未到玉津遊萬樹紅芳相倚愁金鏁不開春寂寂落花飛出粉墻頭【玉津園】

燈

杳杳有時當永恨依依何處照閒眠靜臨客枕愁寒雨逺逐漁篷耿暝煙纎影乍欹還復立冷花時結不成圓銷魂猶憶江樓夜曽對離觴賦短篇

登莒子臺

莒國丘壠在莒臺荊棘深憑髙一極目懷古重傷心平楚蒼煙暝邊風白日沈誰論客懷抱灌木自悲吟

希言官舍種花

才初看君栽小園已報新花著桃李感時睠物情何多發詠長篇托興比爲言桃李富花實君子盛徳尢所似蒨蒨相倚臨芳辰輔導春功如宰揆旁有百卉爭妍舒特煩花匠施劂剞【刻鏤也】

誇紅鬭紫亦可憐各事繁華一時爾繁盛寧將此花同令人慕翫狂不已羲和奔禦催春歸祗得銜杯且歡喜君看灼灼枝上英半雜泥塵成落蕊盛衰不獨艸木然人事悠悠盡如此

登女郎臺

臺前流水眼波明臺上閒雲鬢葉輕莫把姑蘇逺相比不曾亡國只傾城

女郎名字本風流好與州人作勝遊倘使此臺呼醜女汝陰城裏一荒丘

友人燒筍之約未赴

久約燒林筍何時防勝園未嘗淸气味且厭俗盤飱漸痛煙犀老方憐露錦繁如何玉川子苦惜籜龍寃

別谷熟尉李七同年

騎驢登縣門屑屑復何言畱館竺幹舎屢攜梅福尊凶荒岐路梗冰雪嵗時昏明日別君去依然蓬迹奔

樊博士化州監鹽

監鹽已非職況復極南之莫識州名化徒聞水涉漓樹驚人面果俗駭鳥言夷去去惟彊飰徴還嵗可期

丙寅春雨

天地開春暉羣陰爭閉之行行二月路寒威切人肌淫雨恣淩虐淹旬下無時頑云掃復合直向平地垂蒸人共愁嘆萬物皆瘡痍眾木有芳華摧沮不得施靑苞斂絳萼同向枝上萎宿麥悲已病泥中聊參差嘉谷失播種𨿽晴諒胡爲蠢彼田中氓豈惟念身饑州縣責常賦嗷嗷訴之誰幸不爲盜起多應盡流離吁嗟致此異其咎安所屍悒悒窮巷士屏身伏茅茨讀書抗前古得失心頗窺天理不難究可以人事知且欲上其說懼非已所宜有職彼尙黙未當僣汝卑勉汝無妄言言出禍汝隨誰識此懷抱獨自空嗟嘻

贈適公上人

喜得師消耗從僧問不休苦吟成白髮多病寄滄洲道气閒尢勝書鋒晚更遒相思二千里阻別十三秋六合勞生耳休追萬事不云蘿荒舊隠知友落新丘想嘆歐生逝應聞李氏憂【師曩受國子博士李公深遇實與其子之奇相好李博士去予得無悼念】尋思祗如此必竟欲何求未卽無言問方期勿藥瘳終爲嵩少約築室共夷猶【走久有嵩少之志去將有期因欲招師而偕往也】一百五日同周越陳永錫遊吉祥僧捨

痛飲方期數百杯尋芳何事又空回花愁酒困春無著卻訝野僧蕭寺來

題李士言秀才別貯帕

蘭薫麝浥輕綃帕略許攜持又索還題破白雲深有意要傳消息到巫山

南陌

南陌一雨後東風三月天殘花亂芳艸輕絮散春煙景色眞愁絕歡悰重棄捐倀倀有餘恨醁詎能蠲

中牡丹

萬金期勝賞三月破穠芳妬忌巫娥雨摧殘洛苑香怨啼甄后玉寒出貴妃湯掩斂無聊極誰來替防腸

思邊

去年何時君別妾南園綠艸飛蝴蝶今嵗何時妾憶君西山白雪暗秦云玉關此去三千里欲寄音書那可聞

聞報自崖徙雷因成一章

從來崖貶防還期聞徙驚雷眾共疑卻訝有虞刑政失四凶何事不量移

秋浦防遇【並序】

大中祥符五年爲海陵郡司理參軍居職以不能俯仰自全不幸爲姦人所伺誣搆以事因被罪南謫爲池州參軍貶斥中且聞所天之艱朝廷以罪犯不許奔哀窮寃悲苦生人所希寄一室於浮屠宮闔戶竟日外絕還往畱嵗余遇赦聽以所釁聞將示之宥俱待命者前泗洲錄事參軍淸河張木亦受譴來是州前赦一月至與之居洎比接旣相弔語且歡且悲張君簡篤有文信義人也自是遊處有日兩盡款慰若忘窮否之爲爾予自傷以艱憂中目不復視文字矧爲聲偶之辭乎逮此竊有北歸望且感張相遇憂患間因思非言無以道厥事聊用拾之爲長詩一千二百言匪以言詩也攄憤悒之辭也池州古秋浦地命爲秋浦防遇詩云

齪齪幽遐地棲棲防遇人窮愁艱理勝羈旅易情親豈意當漂謫玆諧卜並鄰溫溫窺表粹晏晏奉嬉嚬直道談端辟橫流語下堙綺文何斐疊瑰行亦璘玢惇分初投漆交言乍飲醇操心忠義合開口肺肝陳共昧隨時理俱成迷患因禍來非造次語及自酸辛眾奮漂山舌孤縻坐獄身詆誣惟腷臆鍛鏈正逡巡囚任桐棺躍寃寧鬥劍伸君牽【一作愆】成很狄【張君之寃由狄淳者深鍛鏈其獄而成之】我患構姦秦【秦應者本以嶺南小吏承攝州縣久而得眞命官年七十餘通判是州爲人狡多刻多疑納羣細之譛以予嘗輒慢之防守郡者疾病諸從事皆他適得久專郡事遂與其下構予之禍】巧縱銛刀筆幽爭誷鬼神精誠懷皎月悲憤貫髙旻素誓端淸簡【原作撿】期無取玷淪斬芻嘗鼓篋臥槁先書紳側璧疑曾辧鉤金法所循得情奚示喜伏念不忘旬粗評【去聲】三章直何辭一馬貧決曹誠自任【今之司理參軍蓋古決曹也】司舉仰誰論【錄事參軍亦唐號司舉從事】膺破藏姦柱綱埋翦暴輪存心固慨慕有位敢希遵驥騄程初發虹蜺气未振沮磨圭失色萋菲錦爭新肯或奇虛刃翻成害實賓木招孤秀伐珠掇暗投嗔跖蹻同非聖惇犨眾忌洵棘心終妬蕙蓬首不羞螓冶媚皆貍貉跳梁並狡防不無嫌虎據的是惡鷹瞵合力邪攻正連謀僞訾眞蠅聲移枯楬【渠列切】蟻漏墊嶙峋抵玉爲凡礫摧松作獘神椎埋眢直墮排陷堵潛塡【鄰切】卑濕終投誼愁憂遂放均吁辜賖蓋幙照覆隔蟾踆流落窮山崦猶積水垠望家惟霣泣向國祗低顰艱毒天崩杞【譴中聞朝邑府君凶訃】邅危嵗在辰【以丙辰嵗正月至貶所】庭幃偏屺岵伯仲邈瓛璡媿未防死慙如渾惇嚚睢盱搖尾獸宛轉曝腮鱗已嘆棲遲郡尢居寂寞濱土風傳細碎心事遘凶屯城郭周【闕】援人煙簇野津賈檣通勁越商颿【扶泛切吹船進】徹甌閩谿婦收菇米村娃貨竹薪回頭波渺渺動足石燐燐再見來巢乙【鳥也】頻聞入市寅【虎每入市搏居人去】滿林垂嘯狖當面走驚麕水寺傳將久沙禽漸欲馴無心從碌碌任志守諄諄早作慵洮盥宵眠獨嘆呻幾牀閒筆硯【一作格】牕牖亂書筠舊葛那支暑貧炊莫續晨未嘗遊井閈況復出城闉悒悒危腸潰昏昏病目瞤梅蒸衣醭黦瘴觸面黧皴未免雞猜鶴徒希鵲庇鶉素鵝求庾悅碧鸛事韋詵詎識開三雅奚論指一囷歡無官局事病免府趨塵避路深藏拙忘機獨任純鳶輕饑鸑鷟駑笑瘦麒麟【一作騏驎】瑕摘連城寶驚疑照席珍泥蟠蚖肆若塗曳蝘嘲頻機弛千鈞絭【音捲】剛摧百錬鑌慍憂宜悄悄讒吠更狺狺漸豆多聞耳全膠欲語唇已甘鐘律啞難鬭釜雷震【平聲】近嘆非辜者還稱被譴臻堪持言自解姑以命相詢頓覺窮通外殊驚得喪冺【平聲】豈煩懷魯汶並說忘岐豳玆共追隨日時逢物景春雜花明浦嶼細艸染郊畛【音珍】繡羽來穿栁糚鬟去采蘋畫船江泛泛銅鼔野鼘鼘【於巾切】荷芰捲生渚蕪菁秀出壣【音鄰】叢暄茶正發秧暖稻初勻逺去尋芳徑閒畱坐翠瀕小蠻聊倒榼獨繭暫垂緡煙杪聞啼魄沙壖過祭防道宮披古碣僧閣憑雕楯滯迹慙魚鳥【梁蕭方等云吾嘗夢爲魚因化爲鳥方其夢也何樂如之及其覺也何優斯類良由吾不及魚鳥逺矣】歸懷謝茗蒓【後魏王肅事南朝好茗飲又重蒓羮及北還又好羊酪或問茗何如酪曰與酪爲奴耳】誰憐秦逐客自耿晉縲臣學憶居州裏文曾力組紃曽倉祛秕稗任苑薙荊榛壯節輕宗慤奇才轢卞彬賦毫摛藻繪詩墨灑玭琳始覺詞塲勝爭馳義轂轔戰癅知景陷盟手敢佗捘【傳云涉佗捘衛侯之手捘音於寸切又七反】勇俟邀圭爵功期取鼎茵鄕書先鶚禰省薦半龍荀藝竊登廷試名叨擢帝宸闕嚴趨紫貝陛峻拜蒼銀變化初飛碧埏和卻在鈞三年紆選調一命就陶甄冗驟司囹圄卑服瑍瑉上寮非遂霸同列異超珣介立旁無援陰排密有夤隄防𨿽少戅防坷亦多迍繳已能傷雁罘仍未放麟逾年畱異域肆防奉嚴禋仰問蒼蒼理難窮蕩蕩仁良圖君未騁薄命我方湮蓬藋何當返蘭荃自可紉肴蘇調防膳舂稅給租緡寄傲丘名麥遺榮野號莘退藏師李謐貴顯讓顏竣躡迹三髙士追狂六逸民耕臯營酒秫樵谷訪琴槆畚土封花墢誅茅出果榛【前音臻此音詵】園中持銚鍤林下設罝罠至理鵬齊鷃浮生菌等椿未甘捐糞土所幸曳絲綸南面同堯禹巖廊卽甫申固應容一叟鼓腹得還淳

穆參軍集卷上

欽定四庫全書

穆參軍集卷中

宋穆修撰

書序

答喬適書

月日河南穆修白秀才足下近辱書並示文十篇終始讀其命意甚髙自度淮西來嘗見人言足下少年樂古文固可聞而心存之但未敢輒輕信人說今遂果知足下能然蓋古道息絕不行於時已久今世士子習尙淺近非章句聲偶之辭不置耳目浮軌濫轍相迹而奔靡有異途焉其間獨敢以古文語者則與語怪者同也眾又排詬之罪毀之不目以爲迂則指以爲惑謂之背時逺名闊於富貴先進則莫有譽之者同儕則莫有附之者其人苟無自知之明守之不以固持之不以堅則莫不懼而疑悔而思忽焉且復去此而卽彼矣噫仁義中正之士豈獨多出於古而鮮出於今哉亦由眾勢驅遷溺染之使不得從乎道也觀足下十篇之文則信有志於古文矣其書之問則曰將學於今則慮成淺陋將學於古則懼不取名於世學宜何防引韓先生師說之說以求解惑爲請足下當少秀之年懷進取之機反學古於仁義不勝之時與之者寡非之者眾不得無惑於中焉是以枉書見問某不才而棄於時者也何足爲人質其是非可否徒以退拙無所用心因得從事於不急之學知舊者不識其愚且戅或謂之爲好古焉故足下以是厚相期待者蓋感其聲而求其類乎可不少復其意邪試爲足下言之夫學於古者所以爲道學夫今者所以爲名道者仁義之謂也爵祿之謂也然則行道者有以兼乎名務名者無以兼乎道何者行乎道者𨿽固有窮達云爾然而達於上也則爲賢公卿窮於下也則爲令君子其在上則禮成乎君而治加乎人其在下則順悅乎親而勤修夫身窮也達也皆本於善稱焉務夫名者亦固有窮達云爾而皆反於是也達於上也何賢公卿乎窮於下也何令君子乎其在上則無所成乎君而加乎人其在下則無所悅乎親而修乎身窮也達也皆離乎善稱焉故曰行道者有以兼乎名務名者無以兼乎道有其道而無其名則窮不失爲君子有其名而無其道則達不失爲小人與其爲名達之小人孰若爲道窮之君子矧窮達又各系其時遇豈古之道有負於人耶足下有志乎道而未忘乎名樂聞於古而喜求於今二者之心苟交存而無擇將懼純明之性寖微浮躁之气驟勝矣足下心明乎仁義又學識其歸向在固守而弗離堅持而弗奪力行而弗止則必立夫名之大者矣學之正僞有分則文之指用自得何惑焉不宣某白

上大名陳觀察書

觀察閣下修嘗病近世以來文武異道將相異材爲獘於時久矣古之所謂文武之道蓋一道也但治亂之用殊所謂將相之材皆通材也由出處之寄異未有不達權謀而名能相國者未有不名學術而名能將兵者則古之取將相也率由文武之道一焉近世則不然謂儒爲文謂卒爲武苟登之爲相矣則不復寄以軍武之任而曰此文人也不足語以武苟拔之爲將矣則不求以儒術之學而曰此武夫也不當責以文時旣擇將相之具不同人遂目文武之術爲異時之所以不得其人人之所以不盡其用其皆岀於此乎修嘗願識如古之賢傑之人文究經綸武洞權變弛張諧物理動靜應機會陽開陰合與鬼神造化爭其功用無所施而不得者如此之人逢其時運其才出入乎文武將相地使剛麄匹夫號名主將者觀之聞之色死气喪俛首聼命知將相之道不在乎彼而在乎吾儒也豈不偉哉求之當今他未獲睹惟服閣下之才徳風略於斯有年矣伏惟閣下名極而望峻識淵而量宏視鼎甲之第於當年若掇遺物之易蹈霄漢之衢於平昔如馳坦途之速周曆淸美深集禁密言蔚典冊筆動雲雨當斯之時天下之人其言閣下之文章眞辭臣矣一旦奉明詔去內廷統將符專外閫奠枕攸倚來藩北門命下之日威聲四出當斯之時天下之人又言閣下之气略眞將帥矣天下之人所以稱之如彼者何如此者何非私言也抑以閣下之才全能鉅無施不稱文徳武備靡不在躬也附眾卻敵靡不如意也以是而天下言之耳然則𨿽古之賢傑復生諒何以加此修可不向風馳想气激神竦求一識大賢君子之風采忽不自知其貧且賤贏糧躡屩來及魏都亦旣至止復彷徨蹢躅不敢徑進則訪謀於諸府僚從事或有言曰公性深沈不測也始聞之甚懼且疑徐念之則悟以解曰彼言公嚴急難犯者其非也古方負天下文武之望以賓接士大夫爲切務顧肯肆嚴急難犯之性損其容納度量乎斯不然矣彼曰深沈不測者宜有之凡大賢君子動作施爲皆不使人窺其涯畔今公柄國任重殿河朔上流禮接邊鄰鎭靜方域非深沈不測其何以制逺禦眾乎苟行事深淺動爲人料其孰曰大賢君子乎其深沈也則宜矣旣以是解之因從而語曰夫深沈不測則臨事好思臨事好思則心存黙識今公誠如是則賢不肖進於前必有所取捨矣宜夫小人萌進見萬一之望焉敢用致書數百言於左右以爲請見之禮俯伏棨防之下以俟進退之命閣下賜與之見則敢進見實旅人寒士之幸也不賜與之見蓋羈薄之命不獲遇於大賢君子之知矣窮達進退庶卜是日敢不惟所命之伏惟少賜憐察幸甚修再拜

上潁州劉侍郎書

月日某謹齋戒擇日裁書百拜有聞於密學侍郎閣下竊惟哀矜惻隠君子之常心困迫饑寒小人之切患倘以小人困迫之患仰扣君子哀矜之心苟君子不聞則已其或聞之則必動於心大則必見於色當爲咨嗟慘怛憫而矜之𨿽未知必假之大恩與否其無拒絕弗顧之理明矣某是以不敢疑懼期得愬於府廷之下庶窮悴之迹少或布聞於左右知獲黷犯尊威之罪而難用黙黙自已者其勢誠危且窘也某死罪某以大中祥符初竊進士第解褐爲泰州司理參軍時年齒且少心壯气銳實不能與俗相俯仰謀爲自全之道卒以是累一旦掛於刑章毀官喪祿斥爲敗具於今十年初爲池州參軍日屬所天奄歿朝廷以始得罪譴不許奔憂時國子博士辛公【公之外舅也】方爲是郡哀其艱禍窮蹙特以事聞果允朝防聴其北還因獲生見老母穉弟於京師不然非辛公之力將以悲憂死諸江外常念辛公之賜厚矣某家園素來貧虛歸不足以給養其生奉老母旣茫然無依因卽棲於京師亦無他圖以其都防之地平生遊舊或時得逢悲其窮者輒有分濟至將丐四方大扺取塗似便以故久寓京師困不能出家𨿽寄托京城一身常奔走道路老幼十口食於一身遑遑終嵗且不能周其粥今春國家恩詔特下失職尢累之人許以自新由是某竊有食祿之望半年住京延伺一命𨿽室有十錢之物亦盡爲薪米屋直之費無何二月之詔裁寢某嘗與十一人同詣宰相披告其下五人獨得自新之典惟某六人復置散地但某受是命抑不敢不知幸焉文學掾古之美名汝陰郡今之善地守玆郡者復朝之重賢得古善地而事重賢信爲幸矣然事有便於名而不便於實安於公而不安於私者𨿽聖人將不能以居焉某昨自趨府之後退伏逆旅捨中所相親者惟形與影耳每念年髙之親旁無兼侍計日所食殆絕而莫續念之至此則不覺心目俱防涕沾於襟將爲之柰何因自謂曰憂思無益也今爲孤親之計莫如直以誠言於旌斾之下使重賢君子察而知之然後乞告歸養以慰倚門淒淒之望將無不可者故官無職事所守俸不救於口腹潁上昔未嘗遊足無可及之門是乃眞郡中之長物爾久畱此將不難死於窮餓一身窮餓而死可也如老母何如幼稚何是以不得不以誠而自陳所謂以小人困迫之患叩君子哀矜之心識者必謂之逆理而動惟寛明仁惻矜而察之優而容之不加大罪則生死幸甚情志殞迫辭無緣飾干冒尊聴憂灼失措

上監判郎中書

月日具官某謹拜手書於監判郎中執事某爲兒童嵗多依外門祖氏家由是得服執事之名久矣逮十嵗計從先君官南北則不常其居年已長卽入舉子塲於時求進爲人事羈束皇皇汲汲至於今不獲一拜盛徳於左右往年見先君聞執事拜官寵澤優渥時謂某曰昔日汝外王父屢與吾言及其僚友家子弟惇偉可器量者獨曰邢君久逺職位不同吾輩幸記之今誠驗其語汝外王父可謂知人吾爲太學生時亦嘗辱邢君遊他日汝見之必修子侄禮小子奉是言不敢遺忘於時某方再舉於有司𨿽一名似失所望其後選授泰州司理參軍區區曹掾未終秩而釁禍繼作所天奄喪艱苦無訴去冬適自南歸一家貧寄京師薪水不給老幼數口嗷嗷待哺相視未定旋奔走於外以謀其食越春涉夏無時少息所以未遑進見於執事者蓋此也近日思京城都防之地苟無俸入儲蓄之備未易久居方謀今秋將家遷汶上鄕裏葺先人故田以奉老母之膳因自爲息身之計旣如此卽望執事之門愈將無及矣重念先人忝執事疇昔之舊不能當此時一請見門下是自取疎外於長者而不行先君往嵗之命也前數日竊不度量遂造於門館旣獲以名通伺命遷延間蒙執事辭以他故彷徨引退愧生於顏歸自思之曰執事所以拒而不見者責其進謁之晚故也執事其實未盡察之亦宜乎責其已晚也某又豈敢以必見望於執事𨿽然苟黙而不以言自解其所以進謁之晚之故則是終得罪於長者足以爲恥今盤桓忸怩數日而復進其言庶幾執事覽其言而盡賜察知或哀以故人之子而命見則復敢以見如不命以見則終不敢見惟執事諒之不宣某再拜

送李秀才歸泉南序

景徳四年與泉州進士李君相識於京師遊處且久於時予與李君俱少年有壯心操紙筆入都省應主司之試躍躍有矜負之色窺科級跂仕進自待期者甚鋭明年春不幸則皆無成以罷後月餘遂各去京師而歸其居地旣逺且絕不相聞知如是別者十一年復會於京師得一舉酒而相歡對一語及往舊事慨焉不啻如夢面老而心衰則相與皆然也予中間𨿽僅成一名今又失其祿食子則猶舉於進士塲中嗟乎予與子向之志願百莫從其一二而意態度十已亡其六七信乎人物於天地間甚易老且死耳別十一年而一相聚顧昨日之少壯忽已凋耗今聚未久而復別別聚苟又加如是知他日之相視復不如今辰之視昔也必矣今子別我而歸我眷眷而不已者其以故人也其俱不得志也其相逺而難相聞也其會之或賖於前也其將爲之柰何請且序情而歌事以爲子送詩云閩越子所家告以歸期徵行語黯將發憤气【一作意】郁以盈男兒志未就口腹常不營胡爲京城中日與芻豢爭隋河二月路栁色傷逺行十千大梁酒金罍爲君傾酒酣微悲歌眾坐皆聳驚去矣丈夫別安事兒女情

張當字序

春秋之法書字爲褒有以知君子之尙其字也然則古之君子名與字相配配字者所以表名也淸河張君當始字友直猶以其取義未安也而訪之僕辱其久遊不獲讓爲【一作焉】徐思之因請更字曰元膺方前字於義爲洽而又正與名會且元爲長善則仁義統稱士能膺之行孰大矣張君以辭學累舉進士始得明之定海尉位𨿽卑才不逾【一作其】職與其位甚尊而才甚愧者孰賢愚焉予旣爲述其字又以勉其行故爲之序

送魯推官赴南海序

爲人之佐其難矣哉夫令而行之者其長之所專也從而輔之者其佐之所守也凡政有害於公有悖於理知而必言此已所可爲爾言而必從豈已之所能哉苟上無必從之勢則政有必失之患爲之佐者罪先及之故曰爲人之佐其難矣哉然則如何其可也曰盡其職而已矣居上者賢已當公而正之不賢已當直而輔之輔與正非已之職歟正之而不從則𨿽獲罪乃有之矣於其職也實無愧也今之從事於二者或莫率是道不涉於欺則陷於隨居上者其人果賢其政果明是宜順之於下以成其美已則曰我爲人佐遂能無一爲之損益吾何以食其官卽彊白黑以分亂之此非欺而何居上者其人果不賢其政果不明是宜直之於下以救其過已則曰我爲人佐言不吾取事不吾專力與爲敵徒速悔累曷若附離倡和取容免責苟全吾位而去此非隨而何予謂士之居其位事其人旣不可欺亦不當隨不欺不隨惟職所宜而已矣魯君以詞學中選自邑佐而遊郡幕皆有所稱今將復佐於南海南海際南之鉅府也方聞其長則天子諫臣賓接僚屬當奬正與直用是知志必上行苟上下協公以從於理予見南海之政獨追於古而荒夷之民大浹其也

送李秀才應陳州舉序

陳許於京師猶唐之視同華實四方藩輔之府來鎭其地者常自大官出故每貢士嵗進士獲名送於書者其榮與王府偕今上之四年太傅隴西公領陳之四年也隴西公之賢時莫不聞禮才接善博收而廣納不以位望驕物四方之士走陳而獻藝求願日伏於門進士李生諷前一年嘗自蔡往以其業修請謁禮一見獲遇甚厚自是復歸探學尢至益有聞焉今玆嵗防辟選舉生將韞挾其技舉於陳同儕輩欲生畱於斯者或解以他語予謂李生是舉往得宜者三焉隴西公喜能樂善固材駿所歸地首藩輔其名躅易發而光且復聞舊貫在焉有是三者可無行乎其戒子僕其秣子駒吾將餞子以壺而送子於塗

送呂公初序

爲善汲汲於報報未至則更而去之末哉學者能顯窮一致蹈道自樂而不變庶幾君子之志者耶與其達而安不若困而固之之難也公初生於儒門趨庭聞道爲名進士十五年僅能獲一第後數嵗始選得州參軍日趨走塵土執下賤事充充乎貌言未嘗爲可憐之意予知其道固於內外物不得間而入也不然豈免誹怨呻呼駴躍發於中而表之也歟居職逾年以家艱去之蘇予重其別先行以告曰愼無中廢則丰報且將及豈惟寛裕於賤用哉

送崔伯盈序

士困窮而篤於學庶民困窮而篤於利學與利亦久且博哉或泰於交或數世而弗斬焉庶民日贏日陷若坳坎聚潦不注則涸故少息則怠及學之利也蓋異於是焉伯盈篤於學者也三十年而益困未知所以爲利今嵗詔罷舉妻死身病子單母寄海上思侍以孝之道困不能往因射他州之有無者居諸槖將自潁以之伊洛走秦中都浮筤蕩波龍藏泊過姑蘇入吳興出谷水寧省於東安少進於越扺句漏圖庶民之利者將行予慮君幹於貨而落於學故序庶民之道以告焉

穆參軍集卷中

欽定四庫全書

穆參軍集卷下

宋穆修撰

記

任氏家祠堂記

今上之元年尙書康懿公由參知政事出領太平郡居一年以齊國太夫人春秋益髙至陳懇言以求本州以便其養詔尋從之於是復自鄆而卽曹旣至未期嵗屬齊國艱憂公遂去位而以私館居則盡斥絕糧肉弗視惟菜茹食以終日公魁碩人也至是頓被瘠毀體軀不支家人憂其憊甚爭諫止之乞稍進葷茹以是持助公曰吾頃服從王事有家靡居左右承顏情至闕違今日得請以終養尙敢不率盡子道耶皆不聴越三月竟以毀瘠而不起嗚呼公其可謂孝徳有聞也矣將終顧謂其子都官員外郎中師曰吾年逾六十壽不爲少官至開府位不爲輕今得收其躬以獲沒於先人之廬亦幸矣然獨所恨者不克及吾之存畢先塋事耳吾俸賜之餘力足以舉爾其勉之惟速無緩都官念康懿戒付刻切時𨿽齊國在殯求欲苫廬守禮斯亦不得卽以縗服畫而從事於外始卜其阡於曹之南近郭未及葬也日往自視樹墓柏或數千疲心瘁躬事以遽立旣而治其第之側隅起作新堂者敞三室而鬭五位前後左右皆有宇以引掖之華以丹刻之飾六年春某東行見同年都官兄於曹一日目是宇而言顧我無以致孝愛於先親先兄將以是升畫像而薦嵗時焉苟無述也其何以貽厥聞請以是屬諸子某辱兄之命不敢讓乃言曰玆宇之設其近於家廟者邪惟家廟事自唐人修尙舊禮粗復其制時衣冠家襲行之始著唐徳而旣往旋又廢於五代之兵興自是以來將相文武之家無復有言之者增築第產之盛則始患其不崇且廣終莫患其先廟之闕而不立古君子不敢以私防交於神明故制器服立宗廟以祀其先示誠潔也今人旣用常所器服而又祭之於寢蓋亦不知事神之道使士君子之祭疑於匹庶人之祭久矣倘非世蹈名矩率禮惇教【一作孝】之族其孰克思之其族維何其在康懿公之門乎康懿公姓任氏自唐後五代晉漢周傳官不息以入國朝是興贈開府儀同三司太師尙書令兼中書令諱載儀同髙才偉識籍聞當世徳丰以約委羨厥後實有賢子五人皆齊國太夫人白氏之出兵部尙書贈左僕射諡康懿諱中正其長子次中孚西頭供奉官閤門祗侯次中行尙書兵部員外郎次今都官郎中也最季中立左侍禁閤門祗侯供奉逮兵部皆先康懿並終今從享於儀同齊國左右儀同特立於中室以東室爲齊國之坐康懿位西室而淸河郡夫人張氏陪焉兵部供奉各處二側位其嚴慈之尊長幼之序煌煌遺像堂堂如生宗屬以之視瞻精爽以之馮附烝祀有所不潰其防斯肅其神斯饗孝之至也禮稱有其財有其禮無其時君子不爲也廟祀之事不作已久求矯行之必取世讓時所牽制禮不獨伸則家廟之名旣罔得而有其昭穆之位固無因而列是以顯考主父神人不敢盡陟而時享合敍抑有常焉矧案前代私廟並置京師今本不從廟稱而復設於居裏敢請號曰家祠堂者信適事中而允時義矣噫家廟者豈可不復矣乎苟復之則已如未之復則斯堂也於奉先之道得一時之禮矣

蔡州開元寺佛塔記

西佛氏法唱中夏爲寺宇於中夏先王之遺民樂聞其法尊雄一旦從而和之棄世守常義弗顧而爲其徒者靡然傾天下西人之業胡其如是之盛耶豈佛氏之法爲能本生人惡欲之情而導之耶不然何以能鼔動羣俗之心如趨號令之齊一也夫生民之情大矣聖人知其不可先也爲之著禮明義以節養之使不流不窘安其分盡其常以生死焉而不及他道者三代之民也今佛氏之法後三代而作極其說於聖人之外因斯民所惡欲而諭以死生禍福之事謂人享有於其身者皆由死生往復而取之方於植物者根夫善善以之而生於今種夫惡惡以之而出於後其爲貴爲富爲壽爲康寧皆根夫善者也而統謂之福爲賤爲貧爲疾爲夭皆種夫惡者也而統謂之禍福禍之報不移也世聞其說甚懼謂死且復生則孰不欲其富貴康壽而惡其賤貧疾夭𨿽君子小人一其情也然何如卽可以違所惡而獲所欲曰非去而爲佛之徒讀佛之書則不可人所以悅其法而歸其門者爲能得已欲惡之心乎佛亦安能彊使人附之哉如死生禍福之說使禹湯文武周公孔子亦嘗言之則人亦必從此六聖人而求之如其聖人所不及惟佛氏明言之則人焉得不從佛氏而求之也予謂世有佛氏以來人不待聞禮義而後入於善者亦多矣佛氏其亦善導於人者矣嗚呼禮義則不競宜吾民之皆奉於佛也宜其佛之獨盛於時也佛日益盛徒日益繁則當其異行之士奮臂而出力樹塔廟誠佛事之末苟以時觀之能恢赫顯灼使人見之【一作目之】起恭生信則無如塔廟助佛之大故𨿽窮逺僻阻川塗所在必有佛之塔廟以瞻向於俗也矧中州近壤之衝防乎然而佛塔與廟抑有其說中藏像事而旁棲徒眾者實爲廟惟佛塔之說當必得親佛所遺爪髮齒骨一種或積精力所成如珠璣類者釋氏皆所謂舍利是也然後函以金石竁地而蔵焉因起浮圖於上以表識之是曰佛塔耳諸所立者靡不然蔡州開元佛寺其踴甓成七級浮屠者是謂葬佛項骨舍利焉其始自雍熈四年故相太子太師呂公爲郡日其佛骨自京師降呂公尋而去郡以屬僧志者俾後興塔於寺以葬奉之後志方肇心防卒曰僧榮者復上承之自是迄大中祥符初榮始再議所舉得喬張二豪吏歸入資用僅獲就事於時浮屠才基一級而已榮終度力難以竟卽又罷去於是州耆釋叟眾惜其迹已植而止相與謀其可以終事於塔者復得寺僧海微而請之微【一本無四字】起應請實堪其任今塔之所以獲立自海微力塔旣立未致備飾而微歿時天禧二年也付其事於門人永昌纂之永昌紹成師志罔有暫懈悉心募力未幾而闕飾云具其範鐵塗銀頴然而擢立其端者是曰相輪其棟石甍瓦翼然而周蔽其址者是曰散水計二事役費於浮屠亦三之一焉皆永之爲也永其可謂善繼師之勤矣較三四釋之功是則肇於志而基於榮克成於微而大備於永𨿽經始營爲殊先後鉅細其因作之迹則皆有力於塔者其所謂異行之士歟塔始於大中祥符初訖於天聖之六年出入二十年之際厥有成績其糜用財力積劇亦至矣永師列其本末來請得以著成於記

養正堂記

韓君堯言登進士第九年始再任爲泗州錄事參軍到官之五月以廨捨促狹由視事防【一本有則字】達乎寢地矣晏休之地俯防西北隅先有屋數楹已故敗就摧因令堂而新之以備其所爲晏休於時河南穆修訪君淮上目其始立君曰爲我命以名而記之卽從而言曰堯言少年以文辭上第其視富貴爲朝夕事今十年間乃猶盤回效州縣職屑屑以斗石祿爲急著公衫把手板旅進退郡庭下瞻望上官顏色非爲計之得矣不獨如是復爲讒狡小輩走謗議其間諠譊不已所以古人憤悒脫官委印綬不顧而去蓋此也堯言曾不以是動其心汩汩隨波上下無所可否獨何歟將有其說人抱蓄才識凡得以施用者不有髙位當遇知已去是則才之與識或不可使以外發發輒受攻於物知乎此者近易之蒙蒙以養正之謂焉非變通之才孰取之今堯言居是職其有以幾乎予與堯言交舊而復同年登科不謂不知其平昔放逸豪偉眞無顧避坐有論說不輕以气語抵人至是乃能刓鋒稜藏戢崖岸約束若纎謹男子爲者終日挈挈守其曹事不少爲俛眉動容起倦怠意眞可尙也堯言旣爲斯堂將施名而屬予予悅堯言所守從而得堂之名卽命其堂曰養正旣命之沿其名以爲記

亳州法相禪院鐘記

古之爲鐘其用大矣樂記稱黃鐘大呂又春秋傳稱師有鐘鼓曰伐則是鐘爲禮樂之備又爲徵伐之具其用之大樂可以調陰陽感人神導天地之和用之軍旅可以詟不軌懼不庭振邦國之和考是二者則鐘爲禮樂之器久矣三代之際以及秦漢皆不變其用今是鐘也專爲釋氏之器亦從可知也東漢之運將季西域之法聿來流晉宋而益崇涉齊梁而大盛率天下而從其教擬王者而辟其居無王公無士民無髙卑貴賤豈不從而信奉之不從而依皈之以求其福報乎如是則盛矣大矣佛之爲法也旣與中國聖人之道並行於時則所謂禮樂徵伐之器安得不入於佛之宮哉佛之宮其徒羣棲而旅集多者數百人而居之其朋旣繁不常厥處將齊彼眾非言得道則必聲物以齊之求物聲宏達而及逺者莫逾於鐘是知鐘爲佛宮之用其在玆乎亳州法相禪院有主院僧海宣者謹行之僧乃勤以募眾崇掲土木門堂殿廡總百餘間多宣師所及也聚徒侁侁資膳悉備警旦暮者其闕惟鐘州人時氏丰財好佛之士也一日詣宣而謀曰一鐘之費其用幾何願輸其貲獨營斯善師卽計其用度告之遂以銅若干斤師復謂曰鐘之成也匪髙弗居則並請爲居鐘之樓以此土不產美材因命僧海眞南扺於舒鞭其材木匠爲成器而離之自舒及譙使以舟力𨿽皆出時氏然能減費便事者蓋二師心計運度之謀也天聖元年春始召鐘人興其鼓鑄液彼金錫一冶而成鐘事旣立樓材亦至建於殿南東偏居鐘於上層甍翚飛雙欒鯨震嶷嶷崇構上淩煙空瑯瑯洪音逺落霄外於以壯觀精宇於以號令羣緇且叩焉使思所以息晦明風雨不迷厥時據釋氏言鐘之聲扣之可以上極天界下洞幽泉導死者防昧之魂出地獄沈淪之苦故死者之家嘗賂金帛衣物求擊其響若如其說則非獨用之節昏曉戒食寢而已又復能售極苦之資助釋氏之費焉鐘不可闕於佛亦明矣

靜勝亭記

州郡有兵馬監押職設今代專督州中姦事火盜洎軍籍庫兵商徵酒之事則皆與守同管署自政賦財幣刑罰獄訟之煩則一不【一本有用字】及其職位優其務守簡蓋士之階武而升者非力勞久十餘年不被玆命凡尸之者能持謹常不失局事鉅細筆不闕可否歸之州足爲稱任𨿽材且無所施顧或每每好用自擾以昭權樹威而病其職者多矣潁川陳君永錫始以公侯裔縻迹落武一再遷爲右侍禁蓋漢之郎將類也來監蔡之羣戎爲人力文服古而雅任闊達樂所守無事惟比旦一過防還則擁書自娛常言吾職甚逸吾性加疎思得灑然空曠一宇爲寄適之地盡糞除耳目俗嘩而休吾心焉廨中舊有亭其制卑而久爲之易去故材俾丰宏之前數十步間夾樹畹蔬蹊果之外先峙射堋堋豈徒趣中宜有哉然於亭甚逺不大與亭害故亦不廢姑存之亭成陳君謀予以名予請以靜勝命亭陳君之飾是亭豈志於靜者邪夫靜之閫仁人之所以居心焉在心而靜則可以勝視聴思慮之邪邪斯勝心乃誠心誠性明而君子之道畢矣惟陳君能有是道故有是亭人苟不果其道名無益也是無實而守空器也不與夫盜名而居者比歟後之縻斯職據斯亭者亦復能悅靜而思勝乎苟能善矣無爲自擾而病其職以守亭之名爲亭之媿也

明因院羅漢像新殿記

去縣治之東南越三十里有浮屠居曰明因本淳化中之錫名也浮屠師業者紹居之能勤飭其軀靡懈以裒力於民之裏召塑工爲五百像釋謂之羅漢者加新其殿構而納之辛亥嵗夏五月告畢工師求記之以文予儒者稱浮屠之法懼非所能請以目所嘗覩浮屠者並緣土木佛事終依之爲姦以幸其身而敗污其類者言之亦足以昭師之善矣予行天下往見山墟林野間有級磚以爲佛塔者其址之丰若將爲百尋之髙或不數尋而罷有植木以爲佛廟者其基之博若將爲百楹之廣或不數楹而止其委甓余材猶棄積於下訪之其側則曰始佛之徒也將欲有爲於是張其勢甚盛苦其行甚篤至能黜衣退食盡用於佛初人大爲傾信而悅助之貲斯萃欲斯至自是每十其獲不一入於佛常私其九以自取人復覺之信遂以衰以故卒無有立而亡去之予謂此無他也由始信而終欺也宜其無成效焉凡倡事之道已必先信猶懼人之莫應矧已爲不信而欲人之應世未之聞又獨釋氏哉今師營是像作是殿必有得於信之術矣不然何能遽有就之如是也嘗聞東南人尢嗜於佛至有傾貲舉產以爲奉而無愛者師向後能益謹其術而待之庸知里人之有力者不盡爲師之奉也

墓志銘祭文

東海徐君墓志銘

進士徐君孝山喪其父執喪之三日得友張生道卿所錄文事拜且泣復授之張生並繼以語俾來請曰孝山未卽殞生尙惟喪事不可緩將卜葬以某日期日且迫敢迹其日托銘於先生用刻而納之以光永幽穸予旣受而閱其始卒乃謂曰是葬也蓋得其禮矣比今貴家富族將葬其先必惑葬師說拘以嵗月畏忌大至違禮過時久而不克葬者多矣生能葬以其道至合士禮逾月之制此獨可尙又安得拒請而勿銘也按君諱文質字處中其先祖父嘗寓籍並土之文水逮君之考猶爲晉人考生未齔而孤見教育於季父氏旣而復防朝廷以兵取太原大徙並民入處之京輔考於時與其族來京師遂家焉自是得遊太學爲生徒治春秋經傳前後四舉有司竟不及祿而終考始娶潁川陳氏女亡再娶淸河張氏生男子二人女子二人次子曰文蔚少卒獨君爲前陳氏所生二女今皆適京師良族由君而下始爲京師里人凡並人其俗剛厚而勤嗇能自節損以立衣食諸來徙之戶初𨿽貧劇者居久而皆爲富屋矧其宿有賫者益可知故考亦用是而殖其家考之歿貽其規法於君君於此益爲之善守者也君常念陳氏早世又傷父之不逮故事後親彌盡其力無何數年張氏又終初君亦嘗受經於儒官馬符有慕仕進心至悼親之繼喪顧門中時無彊子弟可任惟懼覆先人遺業則爲不肖子因刻力事生於家非時節慶弔不出門如此蓋有年天聖八年適五十忽得疾醫累月弗愈以是年七月十七日卒於居君凡四娶室輒先喪有三男五女初室季氏無子長子孝山實出次室李氏次景山徳山皆未及娶五女子亦幼在室孝山及諸弟妹合族謀葬得其年八月之二十一日藏君於東京之祥符縣開封鄕西韓村先墓之次以次室李氏爲合初季氏次苗氏李氏三室皆同穴而異棺斯實禮也銘曰

惟古之葬等殺異宜日月有數無越厥期末代不然惑於葬師陰陽拘忌率常過時其孰警此伊徐氏子以時而葬順禮之軌旣合旣祔有銘有紀如君之藏民亦鮮矣

祭第二子文

月日阿爹以果子飲食弄具祭於第二男道子之靈嗚呼汝生而慧嶷體質粹奇舉家愛憐保養甚厚始三嵗則微有知見見詩書能舉能視吾與汝母其喜可勝謂汝他日必大吾門如何不永四嵗而夭嗚呼哀哉汝歿之辰我客京師家避吾驚不以時告我之旣還聞於中途延道哀呼知無及矣但與家僕相持殞絕嗚呼生人之理有幸不幸惟彼頑塞輒踐遐年念汝丰完反成殤子嗟乎天道旣使之育育而不長孰如勿生免此大痛嗚呼汝捨我去無期復還我思汝悲何時而已汝王父王妣旅櫬未葬俟畢先壠以歸汝骨艸瘞郊次祖母俯近此魂有依無至驚怖父臨祭汝汝其享之號厥終天相期泉壤尙饗

穆參軍集卷下

哀穆先生文【蘇子美】

嗚呼穆伯長以明道元年夏客死於淮西道中友人蘇叔才子美作詩悼之遣人馳弔之痛夫道不光余又次其一二行以鑑於世爲文哀之先生字伯長名修幼嗜書不事章句必求道之本原皆記士徒無意處熟習評論之性剛介喜於背俗不肯下與庸人小合願交者多固拒之議事堅明上下合古皆可錄然好詆卿弼斥言時病謹細後生畏聞之又獨爲古文其語深峭宏大羞爲禮部格詩賦咸平中舉進士得出身調泰州司法參軍牧守稱其才貳郡者惡之又嘗以言忤貳郡防守病貳郡者私防吏使誣告先生賂具獄聚左證後乃召先生使眾參考之由是貶池州中詣闕下叩登聞鼓稱寃令貳郡者死復受譴於朝後累恩得爲蔡州參軍先生自廢來讀書益勤爲文章益根柢於道然恥以文幹有位以故困甚張文節守亳亳之士豪者作佛廟文節以騎召先生作記記成竟不竄士名士以白金五斤遺之曰枉先生之文願與此爲壽又使周旋者曰士所以遺者乞載名於石圖不朽耳旣而亟召士讓之投金庭下遂促裝去郡士謝之終不受嘗語人曰寧區區糊口爲旅人終不爲匪人辱吾文也天聖末丞相有欲置爲學官者恥詣謁之遂不得嘗客京師南河邸中往往醉暮歸過之如不省持者夜半邸人猶聞其吟誦聲喟嘆聲因隙窺之則張燈危坐苦矉執捲以至曙用是貸其資母喪徒跣自負櫬成葬日誦孝經喪記未嘗觀佛書飯浮屠氏也識者哀憐之或厚遺則必爲盜取去不然且病或妻子卒後得柳子厚文刻貨之售者甚少逾年積得百緡一子輒死將還淮西道遇病气結塞胸中不下遂卒噫天之厭文久矣先生竟以黜廢窮苦終其身顧其道宜不容於世然由賦數踦只常罹兵賊惡少輩所辱困其節行至死不變有孤懦且幼遺文散墜不收伯長之道竟已矣乎初先生死梁堅自解以書走上黨遺予欲訪其文俾予集序之去年赴舉京師歷問人終不復得一篇惟任中正尙書家廟碑靜勝亭記徐生墓志蔡州塔記皆平昔所爲又不足成集今舅氏守蔡近以書使往其家且求其所著文字未至間作文哀之道不勝於命命不合於時吁嗟先生竟胡爲

二蘇先生悲穆孟二子聨句【穆伯長孟陽伯】

有客自逺方來以二子說穆子疾病初家事鉅細缺鄰人苦其求【才翁】醫師久已決案杯大小空布被旁午裂余喘尙能鼔【子美】老憤知已結目淒望羊髭防反蝟茁憂酸系餘生【才】嘷嘑畱永訣語妻後日計書防未可撤教子立世資【美】圓曲弗自恱吾屬何流離眾人方艸竊妻子久道路【才】十口著羈絏恰旅重江間正值大饑節旣而裹飰交【美】疾走繼麤糲又無執漿人及時沃枯渇惜哉殞天命【才】痛焉在親絰帝胡生爾身世復稱爾傑胸伏气萬丈【美】腸貯怨百折艱難泊風波憔悴墮霜雪老僕勤龍鐘【才】弱女癡防文隨寒餓空道與煙熖滅魂兮竟何歸【美】去矣不得別長府豈無財莫濟醫藥切太倉豈無粟莫解腹腸熱【才】天子聖在上海內濟欲徹伊人胡不官旣死安得活【美】朝靑與暮紫神喜天不軋髙車與怒馬【才】門滿道不絕之子苟閒厠斯民乃貪餮

穆參軍集附錄

