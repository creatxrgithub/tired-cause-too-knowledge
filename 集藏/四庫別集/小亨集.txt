小亨集﹝元﹞楊弘道

欽定四庫全書

集部五

小亨集六卷

別集類四

元

提要

﹝臣﹞等謹案小亨集六卷元楊宏道撰宏道字叔能淄川人生金之季其事迹不見於史傳以集中詩文考之宣宗興定末始與元好問會扵京師是時金已南遷至哀宗正大元年嘗監麟遊酒稅後又仕宋以理宗端平元年爲襄陽府學教諭其投趙制置札有歸朝未滿三載語則當以紹定末南歸者而集中又有贈仲經詩序稱端平二年淸明後出襄陽攝唐州司戶十二月上旬北遷寓家濟源云云則在宋未久旋入扵元考之宋史是歲七月元兵至唐州全子才棄師宵遁唐州遂爲元所取宏道蓋因此北還耳其後遂鮮所表見當未經復仕惟集中門帖子有已酉再逢鬢未皤之句計入元又十四五年而宏道年已六十矣綜其生平流離南北竊祿苟全其出處之際蓋無足道然其詩則在當日最爲有名元好問序其集謂金南渡後學詩者惟辛敬之楊叔能以唐人爲指歸又序楊飛卿陶然集謂貞佑後詩學爲盛洛西辛敬之淄川楊叔能太原李長源龍坊雷伯威北平王子正皆號稱專門又有贈宏道詩雲海內楊司戶聲名三十年又云星鬥龍門姓氏新豈知書劍老風塵其傾倒於宏道甚至劉祁歸潛誌亦以宏道與好問及李汾杜仁傑並稱同時若趙秉文楊云翼見其詩並稱嘆不已秉文至比之金膏水碧物外難得之寶今觀所作五言古詩得比興之體時時近漢魏遺音律詩風格髙華亦頗有唐調𨿽不及好問之雄渾蒼堅然就一時詩家而論固不可謂非北方之巨擘也焦竑經籍志載小亨集十五卷世久失傳今從永樂大典中搜輯編綴釐爲詩五卷文一卷

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●小亨集原序

貞佑南渡後詩學大行初亦未知適從溪南辛敬之淄川楊叔能以唐人爲指歸敬之舊有聲河南叔能則未有知之者興定末叔能與予會於京師遂見禮部閒閒公及楊吏部之美二公見其幽懷久不寫及甘羅廟詩嘖嘖稱嘆不已今世少見其比及將往闗中張左相信甫李右司之純馮內翰子駿皆以長詩贈別閒閒作引謂其詩學退之此日足可惜頗能似之至比之金膏水碧物外自然奇寶景星丹鳳承平不時見之嘉瑞叔能用是名重天下今三十年然其客於楚於漢沔於燕趙魏齊魯之間行天下四方多矣而其窮亦極矣叔能天資澹泊寡於言笑儉素自守詩文似其爲人其窮𨿽極其以詩爲業者不變也其以唐人爲指歸者亦不變也今年其所著小亨集成其子復見予鎭州以集引爲請予亦愛唐詩者惟愛之篤而求之深故似有所得嘗試妄論之詩與文特言語之別稱耳有所記述之謂文吟詠情性之謂詩其爲言語則一也唐詩所以絕出於三百篇之後者知本焉爾矣何謂本誠是也古聖賢道徳言語布在方策者多矣且以弗慮胡獲弗爲胡成無有作好無有作惡朴𨿽小天下莫敢臣較之與祈年孔夙方社不莫敬共明神宜無悔怒何異但篇題句讀不同而已故由心而誠由誠而言由言而詩也三者相爲一情動於中而形於言言發乎邇而見乎逺同聲相應同气相求𨿽小夫賤婦孤臣孽子之感諷皆可以厚人倫美教化無他道也故曰不誠無物夫惟不誠故言無所主心口別爲二物物我邈其千里漠然而往悠然而來人之聴之若春風之過焉耳其欲動天地感神鬼難矣其是之謂本唐人之詩其知本乎何溫柔惇厚藹然仁義之言之多也幽憂憔悴寒饑困憊一寓於詩而其阨窮而不憫遺佚而不怨者故在也至於傷讒疾惡不平之气不能自掩責之愈深其旨愈婉怨之愈深其辭愈緩優柔饜飫使人涵泳於先王之澤情性之外不知有文字幸矣學者之得唐人爲指歸也初予學詩以十數條自警云無怨懟無謔浪無驁狠無崖異無狡訐無媕阿無傅會無籠絡無衒鬻無矯飾無爲堅白辧無爲賢聖癲無爲妾婦妬無爲仇敵謗傷無爲聾俗哄傳無爲瞽師皮相無爲黥卒醉橫無爲黠兒白撚無爲田舍翁木彊無爲法家醜詆無爲牙郎轉販無爲市倡怨恩無爲琵琶娘人魂韻詞無爲邨夫子兔園策無爲算沙僧困義學無爲稠梗治禁詞無爲天地一我今古一我無爲薄惡所移無爲正人端士所不道信斯言也予詩其庶幾乎惟其守之不固竟爲有志者之所先今日讀所謂小亨集者祇以增媿汗耳予旣以如上語爲集引又申之以種松之詩因爲復言歸而語乃翁吾老矣自爲瓠壺之日久矣非夫子亦何以發予之狂言己酉秋八月初吉河東元好問序

●欽定四庫全書

小亨集卷一

﹝元﹞楊弘道撰

○賦

宣知賦

昔焉不知今也知之知之謂何宣玆在玆繄气質之殊異故嗜好之參差以己之所是非一天下之是非兮前三十年旣昏且癡積昏成明積癡成智兮忽釋然而不疑魚喜潛於深淵鳥喜棲於髙枝曰吾將易汝之所居兮則必惶懼而傷悲或亢髙而慕古或俯下以趨時或忽略於海嶽或較計於毫絲樂性天而自得惟上下之不移覽六經之所載兮識其正而固持機權用以相濟兮無使闗鍵之或隳死生大矣不拒不維鬼神饗徳天地無私

臨水殿賦

王者之營宮室也先卜貢賦適中之地然後揆日以立表法天以正位外則雙闕雄峙觚稜嶕峣內則紫气配極鉤陳按次朝焉會焉而穹隆遊焉息焉而嚴邃此亦崇極於壯麗而天下後世無異議者何哉蓋以尊國而觀四方俾子孫無復生心於增益也維嗣君謂之守文盍考其義而加詳旣獲承於休徳當率由乎舊章楚之章華未必峻於周之靈臺秦之阿房未必大於漢之未央一毀一譽孰存孰亡是知周漢之示制度異夫秦楚之爲淫荒者耶以祖宗爲不可法以制度爲未盡美以法宮爲隘陋以內苑爲荒圮於是起假山於大內之東出奇石於太湖之裏棟負斷民之腰膂椒塗瀝民之膏髓赤祲示變侈心未巳又作淸曠純熈之殿今汴人目之曰臨水者是也想夫臨幸之初紛雜沓而駢闐笑孝武之太液兮陋明皇之溫泉飾錦繡以裹地兮奏歌吹而沸天耀風漪於陽景兮舞藻丈於綺筵命畫師摹異鳥之狀詔侍臣進春苑之篇妃姬嬪婌極態盡妍連臂踏歌而挽裙畱仙增糟丘而爲山溢酒池而成川委庶政於沈湎之表置萬幾於康樂之邊謂千秋萬歲長享此樂俄掩涕而北遷俛仰於今幾何指日繁華歇歡樂畢傾榱桷暗丹漆木石呈材墻壁露質訝典型之猶存存千萬之十一但波光渺茫風聲蕭瑟噫嘻自古侈美奇特之觀奉當時之歡無幾而爲後人悲傷嗟嘆之資蓋無窮悉也余嘗欲一臨其上而賦之友人勸余曰失志易沮苦心多感今子三十無成仕途不進可謂失志也千里羇旅再喪家室可謂苦心也正使坐子於歌舞之場猶且不樂柰何逰覽乎欹傾摧敗之餘哉誠慮感怛無聊損傷天和而病夫子也余曰不然夫哀情生於歡樂之極故齊景公登牛山而哭孟嘗君聞雍門彈琴淚下沾襟今余遇繁盛榮華之事輙澘然出涕乃知與是相反也意其獲見貴盈而微促者因悟夫天道之難人事之不常引諭取譬或能自寛計宣政之間風流人物以僕方之何啻鄧林一纎艸爾庶幾有以解釋其意乎友人曰誠如是也願從子往焉乃歷蔡河之南天街之東左界法云之寺右臨太乙之宮就前檐而趺坐受水面之涼風俄而身世兩忘心神俱融感傷阻恨豁然一空

○四言古詩

蓄川

蓄川膴膴閒田可耕孰非人子耕我先塋

蓄川膴膴閒田可藝孰非人子藝我塋域

皇天后土日月照臨汝耕汝藝行者傷心

姦回自終可按可考利見大人全我孝道

○五言古詩

古興

貞松千歲質挺生喬嶽陰靑崖樵徑絕斤斧胡能侵來者不可測禍福常相尋狂風吹暴雨倒瀉江海深霹靂根半斷直幹猶森森無人爲扶持黙傷仁者心

平原陷爲湖浩蕩迷津步中有斷纜舟楫舵失先具風濤無定期浮沈付冥數忽忽已三年未知止泊處餘生天地間正可以此諭春郊麥將枯吁嗟望雲霧

遣興

庭艸泫晨露孝心淒以悲淸溪有蘋藻誰當采擷之黃金入富室務積不務施孤鳥東南飛巢在西北枝

雜興

槐檀出新火金鼎羮大胾螢尾有微明誰責烹飪事日月澈層波老蚌含珍異采之光照乘魚目難擬議李白桃夭夭上苑春明媚雨露成嘉實燕賞歌旣醉無名閒艸花開落自榮悴莊周談天倪坰野非棄置

幽懷久不冩一首效韓子此日足可惜贈彥深

幽懷久不冩郁紆在中腸爲君一吐之慷慨纒悲傷辭直非謗訐辭誇非顚狂流出肺腑中無意爲文章兒時捧書卷十日讀一箱少年弄柔翰開口吐鳳凰正月號悲風繐帷掛萱堂先君官汝陰九月飛嚴霜累累二十口丹旐回南方【原注余年十一正月喪母九月喪父哀哉】有叔不讀書但知禽色荒呼盧畜鷹犬置我逰戲場珠璧不受污拂拭增耿光鬱鬱弭南溪絳帳縣郡庠組繡合尺度道業傳諸生摳衣無幾何義手一韻成南溪具酒饌列坐子侄行靑綾覆我身醉臥家人傍雲間陸士龍秋試獨騰驤【原注南溪先生之弟庭賢名天瑞嘗爲益都府經義都魁】明年桂枝春兄弟雙翺翔半途失明師欲濟無舟航故人何元理【原注中庸】白日照忠誠勸我從延賞然後學明經三年走遼碣險阻實備嘗鯨翻地軸傾狼狽歸故鄕鐵馬逐人來蹴踏般溪冰朔風振屋瓦巷陌屍縱橫鳴鏑射回鴈冰消溪水淸親朋半凋落殘月依長庚婉婉兩稚子面黥刀劍瘡田園幸無恙出郭依農桑鋤耰干戈裏三稔無積倉一官調神京妻子不得將風塵復澒洞齊魯多豺狼賡歌無家別揮淚哭途窮李侯藝九畹早播芝蘭香奇字來無趾側耳屬垣墻妝鈿剪翠羽墮珥捨明璫綴緝不憚煩旣成衣與裳一朝忽變化頭角髙軒昂男兒可如此陋質傾髙風庶幾困而學否極承變通師說無賢鄙事業有專工苟欲爲貿易入市審鞠躬恩袍映野艸道與人俱東負笈逺方來岐路無修長拂衣叩君門樹屏遮長廊溫言當八珍令色充壺觴逺來誠饑渇蔓說辭乞漿秉心在黑白掉舌談靑黃臉紅眼尾斜引手摩匡牀自惟珷玞石不中珪與璋君家杵臼閒何事舂粃糠乃知畜奇貨韞櫝方深藏仕途得捷徑攺轍歸大商紛紛輕薄子仁義久已亡彼非仁義器仁義何可當夫子靑雲姿疑似令人驚在我固自存爲君惜淸名冰雪正凝沍屈指回春陽皓鶴毛骨輕雲靜天蒼蒼

逰寧山寺入小敷谷

層層窣堵波建標梵王家寶殿倚絕壁栢徑通門斜入山石巃嵸峽路銜犬牙長溪轉白龍架澑行靑蛇迅激巨輪翻濺濕生石花出山望平野天鉆蒺藜沙暝色自逺至靑林欲棲鴉蟬聲促歸思亂響如繰車

大名贈員善卿

小年嘗學詩中年多詩友員子豪於詩而復豪於酒不知何所見愛我心過厚報之以新詩金石非堅久

贈李正甫

富貴侈車服鮮麗生光輝貧賤竊慕之勉彊終亦非東家借駿馬西家借新衣顧盼驕路人識者多笑譏貧賤當勤劬富貴起細微俸秩旣丰厚不復布與韋詩人有佳句剽盜相因依逮其能已出此道方庶幾

贈季尊師

季君本神人冥晦居山中還丹九轉成顏色如兒童致虛感元气語黙與天通頻歲傷水旱下民食不充祈求降雨澤呼召生雷風上帝聞其賢行事多陰功策名紫虛府進位稱仙公騎龍上天去此樂無終窮

城隅有一士

南山一何髙北渚靑茫茫可憐佳麗地荊棘三十霜芟夷營大宅列肆來羣商倡優日歌舞鞍馬照地光城隅有一士垝垣繚茅堂習坎失生理家人知義方貌言外卑遜節行中貞剛荒涼眾所棄上帝歆其香

洛陽別友

羣居人間世品彚各相索性外更無物樂處當自識東州有詩翁西州有文伯欲往不計程相逢心莫逆茗酪以爲飲粱肉以爲食古今入商訂經傳爭辯析西風旦夕來面上無畏日何以詫妻孥歸裝滿詩什

般水

般水出南山輩行澠與淄𨿽然未知名亦有神司之惟人神之主主亂荒神祠冥冥西南去河伯多禮儀溯流接伊洛涇渭同遨嬉漆沮品秩下不敢相追隨朅來通漢沔增大西南時泓澄潛怪珍名號遐方知馮夷禦白馬導我朝天池長淮湧巨浪陰獸翻修鬐蹭蹬返故溪歲旱流如絲敢論尾閭泄甘受蹄涔欺三山興雲气擁掩從靈旗云是東海君按節巡方維不言恐失人自獻誠非宜二者當處一故作般水詩

經歷司北軒外新竹房【原注經歷周卿請予賦之】

髙人例愛竹居必置左右此君有雅操凜凜歲寒後黑水埋荒煙川闊多胤冑楚山昏瘴雨石罅挺纎瘦風俗視樵蘓斤斧莫恕宥蓮幕地深嚴得所逾靜秀靑苔春雨足黃壤潛陽透瑤楨撲霜粉稚子解衣繡羲伯歌朱華新綠郁滋茂羣賢贊威徳堡障息烽候北軒灑蒼雪飲奕破淸晝我本性介特禮法以自囿行年渉彊仕懷玉賈不售何用羨此君更積文行富

玄鳥

太牢祠髙禖墜典今誰修何處王謝堂燒痕艸芽抽玄鳥亦自至故壘不可求銜泥營新巢雲海浮蜃樓甲第金臺傍過者疑王侯晨曦明畫棟珠箔上銀鉤

石盆石菖蒲

山回溪流淸瘦莖生九節參桂伯仲間芝蘭嫓芳潔重城煙塵昏客土膏液絕靈藥不可活我心方蘊結巧匠刳云根汲井注寒冽靑靑漸滋榮歲晚堪采擷

橙實蠟梅【原注鳳翔普照方丈席上與寶雞主簿李時舉同賦】

淸霜洞庭實萬里登君筵香膚縷黃金粲粲明秋泉餘子甘棄置使與梅爭妍管庫七十家用則成才賢

郟城僧院二首示縣令

君昔爲髙陵其治在渭北烽火照西郊棲山避鋒鏑東轅攺郟城浩蕩弄春色莫厭公事繁客來方退食

淸晨出都門西望小峨眉中途復徘徊試來一見之授館蕭寺中花木榮春熙竟日無人至虛庭看逰絲

送張縣令赴任符離

興定紀年後治道日修飭縣令選尢重非人莫輕得東陲控淮泗隠見吳山碧嘗獲白兔瑞賀書出韓筆百里今付君陽闗歌祖席和風翻行裾花光照長陌十年宿重兵渉春微雨澤鯨鯢𨿽陸死餘孽尙狼藉二事俱可憂軍食與民力君名在蘭省安能淹此職勿謂不久畱而遺後人責常思君子居一日必加葺

閥閱子

我本閥閱子結髮事文章處世逢厄運坎軻徒自傷雞鳴狗盜間混迹潛輝光凶年大兵後荒城守空倉負擔非我事徒步昔未嘗四肢不勝勞憩息坐道傍仰觀云悠悠俯視塵茫茫東風吹嘆聲麗日爲蒼涼

淩霄

淩霄失髙樹體弱無所依幽禽辭其巢萬里將雛飛故園霜雪繁野水稻梁微孤根幸不死會有重芳菲刷羽待髙風要趂花時歸

酇縣道中

京東千里平孟冬如季春寸艸不蔽日汗滴途中塵異哉中州地若與窮發鄰誰持種樹書徧授東京人

次韻張敏之新居

廢地久不居荒穢難平治經營幾朝暮眼底無棘茨開門見南山山若因君移五言成新詠初不用意爲陶謝無異源韋栁相連枝平淡含道腴好味同園葵賤子少年日壯志生馬馳句格喜孤陗劍鋒白差差有意不能達竟日持紛絲投筆忽自笑作者安敢期幸遇斵堊手運斤與刪釐毀譽不足信明者貴自知君昔登瀛洲物論咸稱宜忽有萬里行雨雪歌來思濟南一茅屋如在瀛洲時學道苟無得淚灑楊朱岐同年李夫子尙恨君來遲萬事一杯酒共和新居詩

赴麟逰縣過九成宮

百里蒼山深地髙無畏暑當時移天仗巖谷化玄圃隋唐疊廢興俯仰成今古行人過故宮馬蹄踏柱礎尙餘粉皮松野老談女武玉龍拏層崖直立嘯風雨最愛醴泉碑伯仲廁虞褚石本徧天下墨藪刈其楚年時北風惡滛火焚邑聚披榛拾瓦礫周歲何以處

稠桑道

悲臺號長風驚沙暗濁水枝股百道流刮削兩崖起南臥稠桑道天穽二十里黃塵深沒脛遊子心欲死讀書性所樂困阨苦違已何日息奔騰秋堂富文史

獅子石

奇獸生異域厥名徒耳聆百步走魑魅脞說多不經世俗或信之粉繢當戶庭塊然園中石髣髴奇獸形彊名初不似園石本頑冥使君福未艾百指長康寧

木芙蓉

南陽气候溫四序花相續十月木芙蓉鮮鮮鏤香玉花如朝槿妍葉擬文楸綠惜哉開旣晚桃李占春旭

袁易靜春堂木芙蓉

少昊秉秋律白藏振嚴威淒其庶物肅颯然羣卉腓玆花性莫奪於焉抱貞姿紛披曲榭陰布濩蒼沼涯沚蓮混名族叢菊相因依眾芳固殊品相時各有宜承露愈幽艷被霜增華滋𨿽微後凋操詎先秋艸萎臨流誰爲容倚風猶自持踟躕翫芳態爲汝發幽辭

東坡石鐘山記墨迹

先生元丰後筆法陵晉漢摹擬徧天下眞僞紛相半嘗經石鐘山作記濡柔翰流落百年間水漬頗壊爛從何得此本裝軸成珍玩捲舒眼增明百僞莫能亂夢奠微言絕箋注多乖叛先生傳家學論著入條貫新經出王氏但付一笑粲水經文簡省陋者亦欺謾事在耳目外未可以臆斷李渤姑無論道元亦足嘆

繡犬馬圗

乳狗銜雉尾驄馬系絲韁舐筆不敢下眾史空彷徨匠人出新意一寸金鍼芒絨縷錯彩色毛骨浮神光閨中癡女兒七夕施新妝年年拜牛女乞巧羅酒漿自從見此圗不刺雙鴛鴦

古寺

荒陂廢佛寺古殿依閒雲殘僧杖錫去卻駐防河軍天晴山色逺地迥河流分詩成獨立久壊壁夕陽曛

玉泉院

宻竹不見地獨園不知門得門未逢人絮絮溪聲喧升階拂塵服合掌瞻世尊方袍二三子磬折禮數煩飯罷啜佳茗緩行腹自捫同遊喜淸閟快飲臥空樽暗渠出泉眼細徑通山根正月筍未生積葉覆蘇痕亭午陽光薄竟日夕陰昏燃燈照虛室掃榻眠幽軒雞鳴出門去溪流醒夢魂據鞍一回首但見翠浪翻

祀事不可黷一首

祀事不可黷客頻造靈祠拜跪膝成瘡堪笑還堪悲問之黙無語良久方致詞有身處人間鬼神疇能知固當求之人余亦嘗求之千求不首肯萬求不俛眉違理而妄求閉拒固其宜柰何非妄求閉拒常如斯且復祈冥冥聊以慰所思言絕仰面哭涕泗縱橫垂

中庭植梧竹一首

中庭植梧竹有意集鸞凰孤鶴從東來雪衣曬朝陽主人驚且喜拊掌呼獲臧俾投數粒粟招鶴下階傍鶴𨿽不解語其意或能詳我非鸞鳯侶竹梧何可當亦非黃雀儔數粒安可嘗戞然欲長鳴恐遭彈射傷左右梳修翎翻身入云翔

靈泉院

長原崩赤土形醜窮且卑人靈代天巧竹樹施屏帷蔭蔚凝靑靄磨戞生涼颸隠見阿蘭若寅奉竺幹師劚場挿殿腳洞穴安門楣淩霄燃明燈吐焰髯龍枝芭蕉駐翠鸞妥尾靈泉池方甃流不竭一片靑琉璃裊裊架蒼竹冰筯縣無時甘冷怯潄齒雅與烹茶宜肘腋野人家屬屬復離離聞說員莊好未竟神已馳去此無十里水竹尢淸奇窮通常傍人落日遊子饑志願恆滯違不獨在於斯滯違亦自佳庶曰昌吾詩

晨興

晨興意不釋茫然坐多時書帙空挿架盤飡懶拈匙筋骸厭蜷局曳履下階基傷心牕外樹霜葉寄寒枝

送仲逺

仲逺豪俠人蹤迹固超越舉世皆侏儒獨有專車骨我獨何爲者折節希前烈嘗進圯上履屢結庭中韈今夕祖君行坐愁長庚沒冷落盤溪云相思夷門月

攬秀亭

微宵媚淑景國香渙瑤英【原注蘭畹】流光追飛轍蕣華爛朝榮【原注木樺】紅妝蔭翠幰顏色俱傾城【原注盆池蓮】淸泉漬靈藥細葉開瘦莖【原注原注【石盆石菖石盆石菖蒲】蒼頑蹲怪石虎兕伏威獰【原注師子石】玄夫時曝背【原注龜】仙馭能長鳴【原注鶴】碎金漙露白【原注菊徑】叢玉搖風淸【原注竹庭】使君衣縫掖頎然早成名金紫豈不貴道重外物輕觀化一亭中卒歲娛同情

杏園詩二首

綈袍倦晴晝看落瓶中花朝來借長鞭走踏平堤沙杏園一片白不辧枝橫斜嗟余出最晚猶及見春華

靑雲二公子相約聨鑣出杏園色憔悴把酒酹春日攀枝紛墮雪嚼蘂香如蜜花落亦無傷綠陰催結實

雲巖

新軒有奇石旣異人多聞何時名雲巖小字鐫八分承以靑銅盤盤底蔵淸芬云根浸新汲巖竇俄氤氳客來淨掃地侍香添寶燻主人竟無譽觀者心自欣物旣得所主在君卽屬君細巨盡如此不須彊云云壽王辯漢鼎其說非虛文雲巖新軒石香乃雲巖云

齒搖

齒搖眼始暗庚甲到知非菽粟價如土我獨憂年饑晨舂汗浹背暮汲月在衣弛擔長太息數口將安歸

出門登長途風塵飄短組到家投空囊霜月照環堵同胞陷塗泥委蛻化黃土山陽多羇客有客心獨苦

我本幽棲士彊賡彈鋏歌俾汝爲馮驩所喪亦已多授書不耕獲藜羮養天和白圭有淑質微玷尙可磨

詠鶴

云羅偶見羈憔悴離江浦剪羽久乃馴燒地教之舞圓吭引淸唳似欲訴心苦客子居城隅哀吟淚如雨

聞有將遊崆峒者示之以詩

塊破兩土山川狹濁涇注古城隨地形南方劣千步客從扶風來觸目意甚惡夢想終南山時詠退之句睫毛在眼前昧者不自悟十室有忠信貴耳多賤目笄頭倚靑壁一捨西郊路昔在帝軒轅涿鹿赫斯怒凶豎爲鯨鯢一戰正王度猶慚廣成子淸淨理亦具玆山嘗駐蹕北面承教諭何時起宮室土木儼像塑年年夏孟月虛邑事遊聚凝妝耀巖谷浮嵐潤巾屨髙亭參靑雲顯敞快瞻顧蒼松龍欲飛廢寺金重布君侯來西臺二府傾注措談辯驚賓筵戈矛森武庫名山契眞賞駿馬思並騖當招列仙臒爲解升髙賦

悼亡

賡歌長相思未歌先淚垂憶昔初裹頭娶妻濟水湄綢繆十載間憂患雜歡嬉一朝遭喪亂倉卒不得辭荒城落日哭悲在畱兩兒兒癡誠可憐鞠養失母慈再娶般溪上婦道良同規願從發抹漆得到頭梳絲柰何同穴志眷戀方再期食貧居難安一官調京畿分袂未云久故里嘷狐貍淩霄失髙樹化作柔楊枝摧枯與攀折寂寥兩不知沈痛傷人心出門何所之路逢翁與媼傴僂行相隨感我少年心兩度生別離

赴京

栢舟泛淸濟憭栗晚秋時畏途愁落日溯流行苦遲夷門望不見籠水牽所思黙坐柁樓底寸心空自知

送李正甫赴鄂渚詩

武昌在何方君今去處是借問誰同舟秦氏佳公子我身非匏瓜安能長在此相思復相思滔滔江漢水

襄陽送秦才叔赴鄂渚詩

髙門多驕子愛君性溫舒南北分彼此愛君懷抱虛黯然倍常情解纜傷何如從今槎頭鯿不及武昌魚

祝心

祝心同灰冷祝形同木槁典衣授衣月身口交相惱愁來出郭門散步入靑艸南山亦多情依然向人好

東林

翩翩傷弓鳥日暮擇所托西林不可棲東林光沃若上無梟鳶巢下無狐貍窟一枝有餘安風細蟾光薄

過燕

正月到季月常厭風爲政綈袍脫復著天气殊未定花殘無柰何麥短農事病客驅長耳來道路方且迥故都廢未久所尙猶可敬慷慨憂人憂不但倚豪勁今玆歲逢酉古語庶有證惟酒可忘憂朝來風色淨

歸隠

客從長安來色沮气不伸問之何因爾憔悴居賤貧忠誠照肝膈文彩動詞臣二者苟有一亦足售其身後前莫推挽坎坷秋復春嘗欲仗一劍萬里淸風塵從軍亦云樂神武知何人又欲挾一策彊國活斯民夜義守天闗帝所髙難陳安能舉進士得失咸悲辛十年一主簿鞭箠還吟呻安能罔市利狙詐忘吾眞所得𨿽倍蓰愧汗沾衣巾聞說商洛間山深風俗淳自計亦已熟抱書歸隠淪窮年讀經史誌一疑於神天道有反正豈曰長邅迍諸君勲業了我道亦精純禮儀稽在昔政化持平均出山應未晚日月明昌辰

代茶榜【原注歸義寺長老勸余作此詩長老姓英字粹中自號木庵】

東方有一士來作木庵客嘗觀貝葉書奧義初未識叢林蔚靑靑秀出庭前栢滿甌趙州雪灑向歲寒質師席有微嫌授客逺公筆俾之贊一辭眢井若爲汲低頭謝不敏亦頗習詩律以詩代茶榜自我作故實

小亨集卷一

●欽定四庫全書

小亨集卷二

﹝元﹞楊弘道撰

○七言古詩

贈裕之

嘗讀田紫芝麗華行惜哉紫芝今不存日者見君詩與文知君在嵩少神馬已向西北奔國家三年設科應故事君亦未能免俗東入京西門低頭拜君昂頭識君面碧天靑嶂秋月升金盆未省田紫芝何以稱臞元乃知紫芝文詞固丰艶至於題品人物猶作涇水渾入城市井喧出城艸木蕃嗟我廢學胸次愈迫隘但覺擾擾俗物遮眼昏天下本多事君子宜愼言譬之山之鄙人終日木石間而不見玙璠

李廷珪墨歌【原注趙節使治邠平涼運同知張顯之來晏於公署之凝香閣致政張相公在座余亦與焉節使出示李廷珪墨席上試墨余戱以墨汁瀝酒中飲之明日出此篇二老皆有和詩】

軺車下涇川二老歡忘年夜寒辟易凝香閣長檠粲粲金花然平頭奴子捧漆匣錫圭入手輕而堅客卿裔孫滿天下系出隴西獨稱賢座中有客慚菲薄藜莧貯腹空便便朱提飲盞瀝芳液玄云霮■﹝雨上對下﹞浮秋泉一酌濡夢傳之柔翰再酌沾蕪穢之靈田祈禳厭勝古亦有合座拊掌嗤且憐君不見將軍飲酣出刀矟作气欲斬橫海鱣客卿如靈俾我慧悟加諸前待渠宣力恢復舊封域雅什願讀車攻篇

寄鞏州司農少卿李執剛

潦水已除泥尙濕疽瘡旣平膚尙赤【原注去年田瑞據鞏州反】細烹糜粥食疲人明示金科懲暴客朝廷好爵不輕授夙夜小心憂重責政成合沓起民謠一片靑靑襄武石

投鄧州節副劉光甫祖謙

仲秋八月離平涼隴月光寒涇水黃弱妻抱子乘瘦馬服玩附行猶一囊鄠郊藍水不敢住東南深杳崔嵬藏洛南十月戎馬嘶市人散走如驚獐攜妻抱子竄山穀倉卒不暇持資糧山髙樹宻積葉滑側足數步顚且僵倒身枕臂天欲曉頭上肅肅飛嚴霜勞筋苦骨數百里今日得升君子堂一囊服玩不復顧數冊猥槁情難忘君能貸我一茅屋忍饑黙待時明昌

戲答遊麟之

遊麟之之麟遊欲去未去邊風秋鳳翔壁壘壯如鐵從此始免爲俘囚驚魂悸魄返其體故當北望山林羞柰何健筆恣嘲弄大篇長句令人愁

若人

哀痛淄州城再破千里蕭條斷煙火當時逃難逾黃河二紀歸來非故我眼前十口不安生白頭又復辭先塋若人方寸包藏惡害物慘於城陷兵

望南極

老人深居未嘗出我欲見之不度徳斗量明珠秤稱璧越羅蜀錦千萬匹紫沈白檀隨海舶輯之燎之半天赤香霧中間嚴奠瘞如此庶幾見髣髴汝家搜索有何物布囊破裂筐底脫心知不能情未巳夜夜中庭望南極

題老子廟

幹壕石壕過峻阪骨煩筋殆思寛平蒼崖小殿掲金牓冷泉髙樹夕陽明流俗相傳禱靈藥妄以沙土欺聾盲但知經過記歲月小字壁間題姓名

甘羅廟

峻阪欲盡長坡迎後山未斷前山橫甘羅廟下四山合太始鬼物成天城道傍一峯立突兀瘦木上下攢飛甍此郎片紙附遷史勲業不足煩題評尙憐稚齒據髙位因使細人輕晚成山間一笑爲絕倒多少豎子談功名

南陌梅花詩示張守道守道見和復用前韻

春寒茅屋晨興遲起來倩人爲折枝緬懷騷客賦蘭菊蓋諭忠信期君知聖賢垂訓惡無禮東家不敢鉆穴窺早梅香好動詩興已恐落英嗟後時故園桃李委塵土怨調曽托長相思小兒蟣虱滿黃髮何處亂山尋玉卮

疑夢

書封圓細書旨勤書中字字非虛文鴻鵠垂翅志霄漢飲啄不肯隨雞羣堂前趨走典謁者堂上軟語芝蘭薫出門月朔忽月晦敬聴命召寂無聞覆蕉求鹿不知處自猜身是淳於棼官街馬過不聞聲但見飛蓋飄靑雲

鷓鴣

鷓鴣鷓鴣生炎方有耳未嘗聞北翔鷓鴣鷓鴣何形色北人見之應不識前朝鼓吹名鷓鴣上稽下考不見書而今歌舞聞見熟試爲後生陳厥初東京有臺髙百尺北望驚吁半天赤塞垣闗楗夜不扃河南河北無堅壁鷓鴣飛入酸棗門靑衣行酒都民泣長淮東注連海潮終南山气參靑霄大田多稼際沙漠幽州宮闕何嶕峣金天洪覆需云潤內自封畿外方鎭霜葉煙花秋復春妙選細腰踏繡茵優絲伶竹彈吹闋主人起舞娯嘉賓玉帶右佩朱絲繩牌如方響縣金銀低頭俯身捲左膝通袖臂搖前拜畢露臺畫鼓靈鼉鳴長管如臂噴宮聲初如秋天橫一鶚次如沙汀雁將落紅袖分行齊拍手婆娑又似風中栁鷓鴣有節四換頭毎一換時常少休次四本是契丹體前襟倐閃靴尖踢或如趨進或如卻或如酬酢或如揖或如掠鬢把鏡看或如逐獸張弓射蹁躚蹩■﹝薛﹞更多端染翰未必形容殫主人再拜歡聲沸酌酒勸賓賓盡醉僚屬對起相後先襟裾淩亂爭回旋鷓鴣爲樂猶古樂大定明昌事如昨風時雨若屢丰年五十年來人亦樂勿言鄭衛亂雅歌人樂歲丰如樂何朱門兵衛森彌望門外聞之若天上隗臺梁苑煙塵昏百年人事車輪翻倡家蠅營教小妓態度纎妍渾變異吹笛擊鼓闤闠中千百聚觀雜壯稚昔時華屋罄濃歡今日樂堋爲賤藝白頭遺士偶來看不覺傷心涕沾袂

懷春怨

妾身可以化石妾手可以縫裳姜桂失地而猶辛桃李非時而不芳睡起倚門嘗佇立翩翩蝴蝶過鄰墻

邂逅

過燕不見世子丹過趙不見平原君煩襟淸濯易水風破袖欲拂恆山雲天生奇才無古今邂逅辭气如蘭芬北遊得此亦可樂系築奮錘何足云【原注過保州初識郝伯常過眞定初識髙雄飛劉道濟】

金陵徐信之牧牛圖

誰貌吳牛馱牧豎建業徐生寓深趣母子孤特失儔侶行行暫息煙中樹九十其犉何處尋或訛或寢隔山林牽柔折脆方爲劇詎識離羣舐犢心

贈裕州防禦

皇帝二載歲乙酉八月花川墮天狗【原注田瑞據鞏州反】宥親釋黨可攻心【原注田瑞之父在甘谷釋不殺】結趙連蜀憂掣肘運芻輸粟正嗸嗸擐甲執戈徒赳赳聊城朝飛仲連箭夏人暮擲惠琳首借籌功大克渠魁失馬過輕傷利口【原注矯制赦城中原注防禦時爲行省郎中陜西和買馬在鞏州城降多爲將士掠取之坐此而罷】天鑑長懸日月明皇恩更賀丘山厚萬家特旨畀韋虎千里長謠得杜母憶昔軺車到鳯翔特遣朱衣邀馬走金剎刳橙催賦詩【原注鳯翔普照方丈席上請余賦橙實蠟梅】銀杯行酒無停手許遊蓮幕廁英髦欲瀉蘭湯洗塵垢武陵回首山縱橫薦福打碑雷震吼【原注余到平涼防禦已罷職】馬首東之詎可畱雞肋空持復何有嘶風驚聞沙塞馬挈家來覓商巖叟控弦突騎若憑虛戰格連云如拉朽洛南屠滅彼何辜渾谷奔忙誰敢後仰攀危磴蝸篆壁下墜深坑杵投臼血屬有幸脫微軀家具豈能存敝帚恩全終始屬賢良仁濟困窮多福壽借君寶劍買黃牛苟全性命歸南畝

賞菊張濟道家分韻得菊字

鹿車西來聲轢轆夜夜空山艸間宿今年蝗旱艸亦無懷川竹林如帚禿旅人懷抱從可知失喜君家籬下菊況逢名勝宜盡歡談笑未終眉暗蹙賦詩把酒獨移時日下風淒體生粟吁嗟世上無唐衢若有唐衢見應哭

詠晴

二月已破春將殘連朝風雨春猶寒煙消日出好天色城隅花栁猶堪觀萋萋芳艸平沙路乘興招君共君步恨無樽酒助淸歡賴有溪藤書鄙句荒城勢與河流灣憑髙望逺開愁顏天低野闊樹如薺幾點翠色符離山寓形宇內宜自適吾土他鄕奚所擇與君同立東風中一笑相看誰是客

常武殿試護衛歌

夷門上傾遼水渾東方日出天下明湯盤旣銘徳日新萬國貢篚來燕京朱門霜戟崇元勲鳳毛麟角歌振振白弓長箭紅鶴翎紫薇垣外羅天兵鯤鵬變化實通津百年聖神相繼承正大天子壽萬春恆山風暖河源淸爰得方召爲虎臣虎穴生子被奇文殿前較藝羽衛陳弓弰拂弦霹靂聲聚星玉版湛玄云宣城紫毫點姓名髙門繼世承天恩

謁詩

我夢神遊入官府少年掖翁出東廡傍人相指竊笑語掖翁少年乃宗武須臾呼我傍檐楹聞汝頗有能詩聲柰何低首就驅役【原注時爲刑部委差官】更勿赴我詩壇盟慚惶趨出肩背縮倀倀步遶山之麓忽聞笑語愕睨之小橋流水環靑竹仙人雜坐陳壺觴舉酒揖我邀我嘗數杯萬慮都不記恍然寢室明晨光人生大抵如夢爾夢飲陶陶寤猶喜益知飲酒可忘懷市東走訪劉夫子【原注寧州劉玉潤甫】先生衰發不勝簪研丹點句傳靑衿世緣消盡惟好飲縱欲酌我囊無金元年建亥月官有陳省雜【原注滄州陳歌和之】嘗欲醉先生省雜豈苟合元年建亥月官有呂咨議【原注眞定呂鑑仲寶】嘗欲醉先生咨議亦誠意陽月風日如春熙梅花三兩開南枝二官淸要少公事願從先生一訪之

雪晴夜半月出戲效李長吉

瘦日已匿昆崘西太虛漫漫圬濁泥濃愁蠧心欲成粉耳根似覺殘蟬嘶孤螢尾暗蝸聲靜銀闕照耀神驚迷冷光直上三萬丈團黃一點通靈犀天花飄盡桂花發陽烏卻避城烏啼樹枝不動印空碧凝雲樹外橫長堤

琪樹嘆

初見琪樹梢出墻再見琪樹花飛香涼風蕭蕭雁南翔峴首山前多稻粱龍沙髙馬肥如羊漢陽漢陰爲獵場旅雁哀鳴野水傍琪樹晚實天早霜不獨琪樹少顏色中州艸木皆萎黃

王子端溪橋蒙雨圖

皇風皞皞吹王民樂哉大定明昌人文章與時相髙下黃山竹溪麗而醇秦碑晉帖落萬紙明珠白璧非常珍興陵佳气成五色聖孫龍衮居紫宸三十六宮誦佳句翠簾不捲楊花春子端振衣起遼海後學一變爭奇新黃山驚嘆竹溪泣鼎鐘騷雅潛精神雲山煙水無常形潑墨不復求形眞挽弓楊葉百中後眾人擊節髙人顰君不見傳呼畫師閻立本池上愧汗沾衣巾丹靑馳譽尙如此溪橋蒙雨徒自塵淄川賤士長安客品題不慮傍人嗔

小亨集卷二

●欽定四庫全書

小亨集卷三

﹝元﹞楊弘道撰

○五言律詩

晚晴

一雨破煩暑獨園涵晚淸髙人澹無慮客子若爲情殘照望中下亂蟬聲裏明冥冥百靈散何處覓虧成

次韻趙司理山甫

身喜沾皇化心慚贊老成靑衫初借著白髮已潛生會計惟期當康寧未暇營如何淸夜夢常繞大堤行

畱別劉伯成王景伯

公幹文無敵羲之字有聲三年今日別千里隻輪行學海君能至爲山我未成受田如古制應伴野夫耕

別仲經

相逢嘗共被東縣與西州無策不成事有身空逺遊如君勤問學度日亦窮愁濡沫能微濕生涯善自謀

麟遊秋懷

敗葉落還落北山深復深暮云封逺恨涼吹和微吟鏡裏雙蓬鬢霜餘一絮衾求仁又何怨安取四知金

遣興

襄鄧畱多日淄靑卽故鄕落花縈綺席飛燕拂雕梁巢穏由知擇風飄未可量履新冠已敝上下豈無常

答張仲髦

韓杜遺編在今誰可主盟故人相敬愛健筆過題評風鐸不成曲候虫常自鳴吾詩正如此未敢受虛名

陪趙節使遊自雨亭

西郊迎使節飛蓋轉崇墉石逗楚天雨山巢炭谷龍淸溪羅帶曲雜樹錦幃重更覺晉公樂【原注張參政】幅巾兒侄從

贈鄭尊師

茫茫云著地摵摵雨交天篁竹連河上靑茅盡海邊棲遲聊應化放曠且談玄相對蒲團坐淸風爲肅然

遊石龍窩

何處浮休宅山公從葛彊蒼崖晴散雨紅樹晚凋霜翠琰尋詩讀銀瓶湯酒嘗玆遊乘逸興不覺到斜陽

贈馬升公

學出韜鈐外身從筦庫還著書期後世辟穀臥空山渺渺追前列區區若是班尙爲妻子累時復見人間

贈呂鵬翼

燕市重來日東風兩鬢皤行穿鞍馬過意厭客塵多靑眼常相見朱門不重過如君古漆井澄湛已無波

風雨夜泊

舵鳴風逆水大纜再維舟競起如相約喧呼久未休收燈陰漠漠聴雨夜悠悠料得茅齋裏家人爲我愁

次韻田長卿

欲伴秦人隠桃源何處尋俯慚魚在藻仰羨雀投林未有絲生鬢寧無血染襟回頭望鄕國靄靄暮云深

和鑑上人

畏日照城郭誰家庭戶淸禪房畱過客詩筆見髙情仙果根株異湘弦節奏明如風行水上文理自天成

次韻趙晉卿二首

寒更不易旦松竹滿庭風未寢覺燈暗欲挑憐燼紅四鄰飛化蝶一室學冥鴻吾道本如此孰爲窮與通

寒更會有旦松竹靜無風一室虛生白半窓明映紅能文韓吏部歸隠漢梁鴻吾道本如此孰爲窮與通

喜聞特賜麻知幾及第【原注知幾名九疇】

麻子明經術詩名亦逺揚連年不中第掃迹欲深藏廣譽開宸極新恩照勅黃少時以病罷歸路益生光

抱璞

抱璞人間世從渠知不知但能安義命何用禱神祇乳下子初育桑柔蠶亦孳眾人應昧此擾擾競奔馳

重到碭山示白文卿【原注久不歸所寄麥故有是詩】

不解營微利元非市井人麥秋農事逺花月客途貧路隔魚山水衣余亳社塵小兒無倚賴夢裏鹿臺春

示亨甫

靜退非今日疎慵自昔年平君心上地全我性中天文史閒來讀形神困卽眠夢中歸故里瑤艸碧和煙

偶作

碧艸含秋意黃雲起暮容歸鴉昏且噪去雁逺無蹤杯酒因循醉明人邂逅逢身名猶碌碌正望日疎慵

鄰野

故宮成市井卜宅地非偏門掩依茅棟身閒樂性天苔花侵砌上瓠葉蔭窓前有子營家事何須二頃田

阻隆曲寨

十月雷驚蟄黃雲接地陰冰銜丹水細山擁武闗深濡沫思靈沼傷弓失鄧林通途施陷穽之子獨何心

麻刺史復職

長風起天末奄忽捲浮雲冰雪春自釋芝蘭久彌薫廉頗時再用鄒湛世無聞一掬峴山淚樽前分付君

荊楚

荊楚三年客風塵七尺軀靑蠅點白璧赤水得玄珠息謗能無辧酬恩正勉圖憂勤生逸樂魚稻老江湖

嵊城

嵊城看月色望極若微陰光射星辰暗气迷閭巷深人和爲善守蟻附覺難侵我亦耽詩者圍中不廢吟

送王飛伯

吟詩何所得白髮早生頭始覺虛名誤應爲達士羞梁園遇飛伯俊气挾淸秋嵩洛引歸思因余故少畱

送麻信之

愛客出天性君來心事違窮愁詩興淺風雨杏花稀相對忘饑渴髙談訂是非穰城二月尾吾亦欲東歸

贈彈琴呂道士

蝸舎侵闤闠興居厭市聲靈宮有琴隠一室若冰淸境靜三尸伏調孤一鳳鳴從今數來往毋送亦毋迎

樂道

白首來何暮靑衫寵若驚浮榮能幾日髙節冠平生良史不虛美眞儒集大成讀書多樂事六十眼猶明

吾道

眾好常違俗孤淸且自成食苖維皎皎止棘信營營莫爲虛名誤宜因微罪行何思復何慮吾道付神明

弔彥深

何物如金惜醫來欲致功難遮前路黒驚見缺壺紅北渚遺居室東郊寓殯宮勞心成底事五十六年中

弔解飛卿

一昔傳君逝聞之久愴然孤兒幾滅性孀姊已華顚與客謁茶去【原注客謂安陸趙仁甫】點酥嘗自煎如何從此別誰識是終天

夏雨

坐對雲峯起已欣風腋淸螟蝗猶未殄天地豈無情轟磕雷音轉蜿蜒電影明滂沱洗煩暑烖害不能成

擊柝

擊柝者誰子夜天星正繁絳紗明燕寢黃耳警豪門雀鼠耗倉粟豺狼踰塞垣客窓求睡穏嗟爾漫喧喧

月下聞笛

三弄傳遺譜誰當淸夜吹香飄丹桂子聲裂翠筠枝嗚咽星河動悠揚風露悲侵晨拂明鏡緑鬢恐成絲

潁州西湖

曲岸奩明鏡微風皺碧羅誰將比西子我獨憶東坡亭古落塗塈露涼荒芰荷放生仁號在魚鱉賴恩波

雁

肅肅南飛雁微生也解謀艸黃沙磧逺水闊洞庭秋霄漢人何慕闗山客自愁夕陽堪入畫零亂下汀洲

澄心齋詩

退食公園後焚香卽燕居鏡明含萬象水淨見羣魚幕府當荊楚官曹塞簿書靈臺塵不到作計未爲疎

題子產廟

相鄭稱遺愛云亡感聖人養民殊夏日出涕比祥麟故國多喬木虛堂若有神褰裳病徒涉歲暮客愁新

劉節副內鄕新居

去職未云久幽人時到門劇談臻性理隨意具盤飱鑿井城隅宅買牛江上村聖朝深眷遇安得守田園

夢庵

吾子元居屋經營頗用心移花紅滿檻種竹翠成林愛畫分三品收書費一金十年方有此安可夢中尋

寓濟源

幾年無定止生理與誰謀欲結黃茅屋如營白玉樓詠歸沂水暮招隠桂叢幽鄕裏稱爲善懷哉馬少遊

風霾

墻下開蔬圃盤飱得助多春畦不甲坼沴气奪陽和靑失南山色白生北渚波暮年能委順彼亦柰吾何

唁髙士美【原注士美名嶷嘗宰藍田承左司局赴京中路爲商帥之所困辱時洛南方被兵】

王室方求士轅門亦選材劻勷逢彼怒偵伺望塵回士命輕如紙詩名冷若灰君歸無所贈長折浙江梅

病樹吟

病樹僕河濱長吟諭此身摧殘凡幾日濕朽不堪薪兩府風煙接十年往復頻故人憐我老相見益相親

過濟南宿洪濟院贈海州果上人因寄鄕中親友

滄海居何逺慈云出未還將遷僧寶塔【原注攺葬空老】就禮佛頭山邂逅逾三宿夤緣見一斑預聞親舊在喜色破衰顏

重到靈巖寺

七歲嘗來此於今五十年當時隨杖屨名剎在林泉已廢嗟何及猶存亦偶然先塋耕墾後濃露濕荒煙

故人

疾風巢再毀烏鵲卻飛回嗟我豈殊此故人安在哉重遭難食厄逺冒畏途來莫問交疎宻交疎亦可哀

哭劉叔京

甲庚俱舊識類聚不同方過客傳皆死知君今獨亡無兒爲繼世有弟托遺孀吾道微如縷傷時復自傷

哭王子正

匹婦主中饋𨿽貧生理存一編藏麗則隻影臥黃昏漫下陳蕃榻虛沾文舉樽北平家世絕銜恨入荒原

宿普照寺

被酒暑增劇潄茶神少淸旅人須授館侍者詎忘情方篾鋪霜滑虛欞界月明晨興求紙筆枕上有詩成

次韻孟駕之淸明會飲城西桃花下

出郭到花塢何勞人逺尋已降詩筆健更怯酒杯深名士仍知己淸談可淨心新篇誰協律別後欲長吟

濟瀆廟

焰焰謝仙火北風吹欲然重源靈迹在喬木性天全殿宇瞻遺構碑詞閱舊鐫後來知有考鳳鳥至何年

慈湖客夜

涼意江城早秋聲客夜多露凋佳樹木月照舊山河爭戰何時定功名兩鬢皤湖邊營壘近隔水聴笙歌

醴泉寺詩

賢相讀書處黌堂更不開嘗聞先子說直到暮年來失路穿溪澗褰裳出艸萊山形蒼玉玦古殿倚崔嵬

老栢參天色流泉直殿回樹從何代有水自上方來破日期畱宿殘僧病可哀索然髙興盡欲去尙徘徊

○七言律詩

畱別髙君玉

羨君中歲早知還擇勝棲身意自閒二頃良田十畝竹一溪流水四圍山客中把酒聊乘興愁裏題詩亦彊顏明日東風吹破袂仙居回首白雲間

投黃司李

未脫來時舊衽衣語言面目復何施無心求僭士人服餬口可爲童子師過世有緣蒙顧遇窮途乏力仗扶持漢江十月蕭蕭雨一夕顚毛半作絲

六月十四日濟瀆廟卽事

霖雨方能救旱田廉纎不稱立秋前南風颯颯披蒼竹四海浮浮起白煙雲漢數章因盡廢神靈諸說定虛傳缾罌一勺淸源水慚愧他家望有年

記所見

歷下髙亭久已灰尙堪登覽有荒臺艶歌相勸十分飲優戲能供一笑咍北渚蓮舟回棹速華山煙雨過城來翠鈿紅粉愁沾濕俄頃斜陽射酒杯

別楊信卿

邂逅株林酒一杯汴梁同見菊花開浪遊我逐何人至應舉君隨計吏來漆店夢回風瑟縮鐵樓歌罷月徘徊又還客裏成離別後夜思心半握灰

客夜

晦月未生星滿天夜涼就枕露檐邊漏聲迢遞虫聲外愁思纒綿睡思前羮釡慮遭丘嫂厭綈袍倘有故人憐丈夫此事常慵說彊托新詩句裏傳

贈刁益之

當年投筆去儒宮云翼摶霄負積風魏闕殊恩縻好爵冀方偉績攝元戎侯藩戶部悲歌外宰樹家山醉眼中應接尙無衰憊气不應便作囁嚅翁

陜州贈揚正卿

亳社相逢歲已深別來名氏映儒林揚雄旣奏河東賦子賤嘗鳴單父琴洪水豈知人墊溺南山不與物幽沈東風重會棠陰下白髮滿頭塵滿襟

武當山張眞人

張公披髮下山來欲爲神州救旱災感召上天垂雨露指揮平地起風雷槁苗再發還堪刈枯木重榮不假栽受詔卽思歸舊隠瓊樓玉殿繞崔嵬

寄武當山人張眞人

山走西南气勢尊大神遺迹至今存冰橫澗下千年凍雲起巖前萬里昏旣有威嚴彰赫赫詎無厚福護元元眞人制行通天地日月飛仙降殿門

送薛玄卿歸龍虎山

金門詔下羽人歸欲向山中采蕨薇琥珀懸崖松樹老瑯玕倚澗竹根稀髙巖畜雨星辰濕古石懸云徑路微養性可無軒冕累遊塵元不涴仙衣

送吳眞人

具嚴威命有祠官歷祀名山不厭難上帝乘龍遊下土眞人騎鶴降虛壇已刋白玉爲封檢更鑄黃金作祭冠國壽延洪千萬歲願祈谷熟小民安

贈王數學

誰將陽一對陰二天地亦無如數何自有生民君子少歷觀往古亂時多希夷愁極乘騾笑康節懷深擊壤歌窮變變通吾未究君家易總尙存麼【原注王逺知事】

贈劉潤甫用新秋遣懷詩韻

三多鍒煉到精純傑句雄篇若有神琴枕贊成傳後學蠡杯賦就繼前人【原注賦警句云似華而朴若脆而堅】瀛洲渺渺嘗迷路頭髮蕭蕭不滿巾倦對靑衿把雞肋杖藜思卓故鄕塵

秋懷

幾年遷逝困徒行彊倚西風齅菊英夢幻軒裳非實相簸揚箕斗但虛名倦談圯上逢黃石欲向山中覓赤城四海無人托孤劍蒼天白日照忠誠

贈朱彥暉

嘗讀香山醉吟傳一觴一詠最闗身平生用此忘憂患老去安於處賤貧自作白丁辭酒伴朅來靑社得詩人與君況復生同代尙友千年似隔晨

送句曲外史張君歸華陽

送君髙舉入華陽古洞陰蟠石路荒蔽日旌幢朝旎旎飛空環佩夜瑯瑯飡霞已試登仙訣祝竈還修卻老方見說陶公𨿽隠去猶將道徳佐齊梁

贈楊飛卿

三百周詩出聖門文爲枝葉性爲根不憂師說無匡鼎但喜吾宗有巨源我自般溪移歷下君從汝海到東原東原歷下風煙接來往時時得細論

贈盧希甫

般陽兵後步之靑古驛荒寒粥夜烹四舎分程曽借宿一杯數種不知名【原注諸野艸子】二千里外新歸客三十年前舊友生賓館莫嫌來往數中途霜露已無情

靑社別友

濼源淸駛鉆城流一襆蕭然上客舟瀕海地荒風送雨幻身家逺病逢秋久知作事常難遂無挾投書亦漫求別後因閒若相憶中山西北是齊州

施淮馬與鑑上人

嗟嗟牝馬老而羸況復雙瞳障腦脂相下得之來汶上暑天忽爾到寒時貧家芻秣應難繼末路庖廚不忍爲若踏金田宜努力庶成善果脫毛皮

贈元伯

栩然淸夢遶芳蘭逆旅天敎識鳳鸞一榻旣因徐孺設緑琴來對子期彈下喉久厭江瑤柱入手欣逢銅彈丸旣悟詩人最佳處肯誇淫潦捲狂瀾

贈李慶之

聞道懷人謝寵榮南風吹我入巖扃樹迷村落千重緑山切雲霄五朶靑徒步歸程無定日相逢屈指計周星去年十月商於路欲說愁君不忍聴

贈馬君美

波揚溟渤駭長鯨何處熙熙物自春山下有田皆種徳天涯遊子欲親仁雲煙荏苒風塵逺林壑幽深虎豹馴數冊閒書一茅屋此中便可著閒身

小亨集卷三

●欽定四庫全書

小亨集卷四

﹝元﹞楊弘道撰

○七言律詩

春陰

夢回雞唱已多時怪底書窻曉色遲黃道六龍潛有耀靑郊三峴淡無姿蕋連芳萼粘金粉葉著柔枝妥翠眉問栁尋花乘逸興卻愁歸路雨絲絲

隨分林泉

緑淨靑蔥戶牖邊問誰於此卜終焉江云陰薄晨炊熟野燒光寒夜燭然詞賦麗淫誇陸海傳奇虛誕記壺天徵君知足心常足踐履南華齊物篇【原注宜祿原上一醫者忘其姓名】

壬辰閏九月卽事

西山逃難日如年艸動風聲止又遷惴惴側行崖際石回回屢渉谷中泉縱橫蔓刺膚流血憔悴妻孥命在天疲極和衣相枕藉夜寒輾轉不成眠

竹庭

點點莓苔一徑深書窻但覺更蕭森涼颸暗墮霏微雪晴影勻篩瑣碎金解籜拂云咸有節披風鳴雨總無心主人愛惜勤封殖今日那知失故林

贈鄧帥

順陽江上早梅開一夕風吹斗柄回漢日舒長鈴閣靜楚天空闊野鷹來奇才旣已蒙三顧羇客何須賦七哀好結茅齋爲小隠無心求比少城隈

題舞陽侯廟

薦誠何處仰威稜遺像幹維栢影淸短砌南薫披艸色空庭西照碎禽聲攀鱗𨿽遘風雲會得鹿嘗寒帯礪盟曲逆未回聞顧命將軍方免學韓彭

定庵

社燕賓鴻秋復春竄身南國避兵塵露涼汴水蘋花老風暖蘄陽栁葉新遷徙靡常嗟我病吉安無計與君鄰親朋凋喪家鄕逺羞見定庵庵里人

贈仲經

端平二年淸明後出襄陽攝唐州司戶是歲十二月上旬北遷寓家濟源吾友所寄書來年方逹屠維大淵獻五月相遇於齊河復有雙布之贈長句四韻少酬佳貺云

南北應無再見期雲翻雨覆事難知大堤歸客來何逺盤谷幽居信到遲當暑纎絺將厚意連朝情話慰相思多君已享江湖樂不忘鄢陵處陸時【原注■﹝馬阝﹞陵畱別詩有濡沬能微濕生涯善自謀之句故云】

寓居書懷

疎栽枯棘作籬藩鄰捨相望不設門去燕來鴻爲客慣佩蘭懷玉與誰論河名無定亦歸海艸曰寄生猶有根但得生涯能地著何嫌山谷數家村

送鄭飛卿

晉亡氏族入遼東吾祖君家事略同曲阜臨淄非故國烏丸白霫有華風百年勝負興亡裏幾處悲歡離合中別後相逢無定在太行山色翠連空

先疇

二紀流離不自由得歸中路復淹畱今年再踏東秦地昔日嘗居南雍州夢裏靑衫沾雨露覺來華髮望松楸先疇亂後誰爲主何處躬耕待有秋

修武春日

春事年年墮渺茫今年蜂蝶亦深藏已從漫與寛詩律更覓無何入睡鄕病麥可能風底緑枯云徒向日邊黃北郊秀色堪凝眺塵坌連朝失太行

九日邠州公宴席上奉呈趙節使張相公【原注趙節使子文諱伯成張相公信夫名行信以參知政事出爲邠州節度使致仕】

尙父城東涇水南秋香飄動府潭潭羇懷卻喜逢重九此席應難得再三縫掖縵胡賓畢集臺星列宿影相參罰觥滿酌申嚴令要把黃花入鬢簮

臨安楊文秀見惠栢油煙墨而號玉泉者以詩謝之

鸞鳯宿時香葉蕃卻因有用斸蟠根蒸蒸膏潤資然燭馥馥煙淸在覆盆珍劑祕傳江左法若人疑是華陰孫從來吾族多髙義故遣陳玄欵蓽門

弔元老

康姓顯於山西妻父諱震字震亨幼孤當以蔭得官過時不就性嗜酒善畵山水交遊當世士大夫鹹得其歡心寓居濵之屬邑利津泰和丙寅客死東光歸其骨藳塟濟水之濵一子元老始六歲惸惸無所歸從余來淄川貞佑元年十月望日以羸疾卒傷其父無後哀其子夭死作詩以弔之

風調冰淸有典刑傷哉白首見飄零魂隨寒骨來千里世系遺孤始六齡宿艸荒蕪應滿地柔蘭凋落忽空庭旅人若訪中郎後讖語淒涼詠曙星

苦雨示楊仲名

艸屋階平水倒門終風苦雨錯朝昏采薪已斷山前路棲畝空懷野外村範釡正憂無物爨杜嚢何用一錢存丰年復有在陳厄風伯雨師眞少恩

汴京元夕

一朝別鵠動離聲伉儷三年曉夢驚當日想君應被害此時憐我不忘情杜鵑啼血花空老精衛償寃海未平追憶月明合巹夕何堪燈火照春城

冬雨

北風常揚六花飛煙靄溟蒙失所宜鑪火宵殘聞佩響簾氈晨掲看絲垂正當江上梅開日還似枝頭子熟時七十衰翁嗟未見考祥何處有人知

題暮雲樓閣圖

深山何用起樓居云表參差象兩都西晉衣冠崇老氏後秦風俗事浮屠人情有感形歌詠匠手無心作畵圖闕裏蕭條灰燼冷淡煙殘日下平蕪

同袁副使遊西城

杖藜徐步小溪傍屬玉雙飛水滿塘喬木蒼煙余故國敗荷衰栁更殘陽惜無濁酒供秋興誰借扁舟趂晚涼再約小亭終一到與君連日倒壺觴

滄浪之水舞雩風四海何人識此翁堅坐久拚拋世事暫來渾欲挽詩窮靑山與我眞知己白髮臨流少化工今日從容天地裏一杯春露笑談中

劉倉副家讀其祖廢齊文集

西職閒曹六十春掛冠歸守冢前麟試評八載齊皇帝何似終身宋大臣白霫衮章俄在殯鵲山珠玉不成塵百年事往陳編在愛惜畱傳屬後人

蘭

葉披花結弱如摧澤國茫茫正可哀秀色亦知歸菡萏穠芳未必勝玫瑰使君浩蕩乘髙興小畹殷勤欲自栽【原注畹三十畆也藝蘭覽秀亭下故變文曰小畹】著意幽香無覓處暗中不覺襲人來

天際識歸舟圖【原注平涼行省左右司肅機堂壁畵】

天邊髙岸一亭幽江上輕煙疊嶂愁風好可慿幹鵲噪潮平遙映白鷗浮公堂驅斥三庚暑意匠經營萬頃秋神逐境移應有夢盈盈仙子抱箜篌

馬都幹梅花

江上淒風糝玉塵江梅千本隔城闉不堪幽夢迷前路分惠淸香賴故人夜靜挑燈看疎影天寒溫水借陽春他時有酒須同賞花底休分主與賓

除日立春

送寒開歲隔晨昏時節相催繡轂翻鳯歷下籌推數始麟經援筆記正元陰陽闔辟無非道學術參差有異門吾老但知隨所遇並收和气到芳樽

從鄧帥逰百花洲

絳斾恐驚鷗鷺飛緑楊陰外駐驂騑平輿穏勝雙鸞背極目新張萬錦機棊局分曹消永晝酒樽遲月蘸淸漪奉陪宴賞成新詠佳興無因到諷譏

酬劉京叔祁

瘦鶴巢西彩鳯東差池雲路有時同翛然放意囂塵外久矣識君文字中洧水絮飛傾蓋後梁園冰釋贈詩工情知不得鄰丹穴又整霜毛向曉風

四皓廟

綿蕝儀成上下和玉觴爲壽醉顏■﹝施﹐酉代方﹞寵姬愛子惑方甚賢傅謀臣無柰何商嶺白雲封舊隠漢宮鴻鵠動悲歌髙墳兩兩臨遺廟灌木陰森罥蔓蘿

意行

黃葛衣輕信意行荒煙殘照淡回汀金沙灘面印綦迹瑤艸結梢擎鷺翎終日溪山常闃寂無風蘭芷自芳馨騷人佩服幽人宅千古仍存舊典刑

同李吉甫載酒泛順陽江

沃土居人號素侯靑林十月似初秋山明朝日常東抱江到南陲亦懶流細艸平沙閒立馬輕舟短棹不驚鷗將軍愛客須沈醉醉裏題詩記勝遊

圓融庵

余不觧佛法圓融庵主求說偈言勉彊應之如造像生花但得傍人言髣髴其眞可也聊以此說自恕云耳

月𨿽死魄朔初逢冰正堅凝臘未終結就茅茨爲佛事削成基址自神工生明冉冉光凝望觧凍深深緑浸空客至不妨閒打坐入窻面面響宗風

故里詩

故里蒿萊野鹿呼翛然幽鳥下庭除困亨何卹澤無水姤遇可傷包有魚歷下金蘭惟仲叔門前云錦萬芙蕖不知衎衎時相會曽念荒城久索居

赴千乘記舟中所見

西郭溪流放畵船北城門甃出淸漣長山翠壁排空立髙苑蒼波與海連霜渚透光揩鏡翳風蒲沈影裊鑪煙羇懷本自多悲感滿意詩成復粲然

次韻元伯雪

聚星堂畔霏霏雪髙會賓僚宴郡城若引昔賢爲故事可能白戰出奇兵寒枝欲宿鳥還去曉徑迷蹤人未行收拾殘膏和君句庶幾相慰苦吟情

上楊尙書【原注戶部名慥字叔玉】

科試榮身道甚夷敝車羸馬若爲馳聖兪仕宦由門蔭徳裕譏評敢自欺惡醉已能眞止酒固窮初不坐耽詩謀生但有依農事二頃良田未可期

遣興

誰逹誰窮誰後先揚揚戚戚失之偏白雲出岫本無意彩雉照溪私自憐莫擬指囷思魯肅何須伏弩殺龎涓西山深穏有佳處細斸黃精煮澗泉

雪滋壠麥雨滋桑五月薫風九月霜山擁潼闗遮陜右地傾河水浸睢陽英雄封建分諸國主客安和渾五方莫道書生無用處也能歌雅美宣王

拍案玲瓏色益奇雪中曽賞歲寒姿玉壺沈水動詩興庾嶺梅花勞夢思得得折來當眼底欣欣傳玩副心期朝昏又厭尋常見卻憶瀟湘斑竹枝

哀子

髫齔哀哀失所天衣衾艸艸殯荒煙西南流寓三千里東北攀號二十年負土起墳常在念刻銘納壙未能遷此生已矣知無柰惟願華顚孝道全

逹內鄕見縣令裕之

馬蹄踏破洛南川回首山城一片煙入夜前途如抹漆有時峻嶺若登天困眠肅肅飛霜底饑傍泠泠流水邊行盡塞垣三百里眼明初見玉堂仙

中都二首

龍盤虎踞古幽州甲子推移僅兩周佛寺尙爲天下最皇居嘗記夢中遊淸明榖雨香山道脆管繁弦平樂樓莫對遺民談往事恐渠流淚不能收

繁華消歇湛恩畱忍見珠宮作土丘海日西沈燕市晚塞鴻南度薊門秋恭光父子三綱絕安史君臣百代讎善惡相形褒貶在世宗更比孝文優

日落

日落蒼然煙滿城聚觀如堵沸如羮長春火樹銀花合不夜瓊樓璧月明未及轉頭飛電過方將掩耳迅雷驚靑衿記得曽看此此日中州正太平

蒼陂吟

蒼陂萬頃漑良田誰決枝渠注別川臨事縱能知有命逢秋未免嘆無年堤防力復何勞止稼穡功成若自然欲受余夫五十畆忖心慚在老農前

渼陂

空翠堂中望陂水岸回山列若無窮鏡銅新拭寶奩坼機絲未張云錦空一飯常懷源少府勞生更甚杜陵翁鳥飛魚泳方自得慚愧此身如轉蓬

宣聖廟桃李盛開約鄕中親舊同飲花下

春來桃李便承恩況復儒宮穏托根喪亂不堪憂故國英華猶覺在吾門柰何日月馳雙轂思與親朋罄一樽共趂東風花下飲此間𨿽小勝名園

將歸阻雨用木庵送行詩韻

麥苖春晚尙如絲甘澤嘗嗟應候遲六事桑林懷聖徳一篇云漢賦周詩驕陽入夏爲霖雨逺客通宵役夢思賴有湯休詩句好披吟正是憶家時

若人二首

襟懷顏面不相謀作僞心勞示徳休堂上已棲巢幕燕階前猶系蹊田牛常居經史爲奇貨欲陷衣冠入濁流暗室伏機微笑出定知人有破家憂

勢利場中論結交喣愉便辟僞如毛乃知貧是試金石更覺剛欺切玉刀害物陰謀深可畏附炎諂笑一何勞布衣脫粟資髙臥洗眼殘年看爾曹

寒食

去年寒食已無家陌上風塵捲落花今歲淸明還是客城隅煙雨暗殘葩年來年去催衰白花落花開足嘆嗟風雨閉門無所適心田方寸亂如麻

○五言長律

自述

爲氏因封邑名家出華陰行藏由治亂用捨自浮沈五代生民極末年流毒深華夷兩牢穽宇宙一刀砧泯滅靑牛迹寂寥白鶴音日升消薄霧云斂出髙崟開國榮持節歸田足賜金名駒追老驥稚栝秀長林皷角催朝暮星霜換古今卻辭石熊麓來卜籠溪潯溫飽童耆樂馨香祖禰歆一朝人事變萬里塞塵侵火燎傾巢燕弓驚鎩羽禽半攜陳國鏡百感少原簮擬賦蕪城賦長吟梁甫吟蕭條君子澤恆久士人心誰把焦桐木收爲緑綺琴坐中驚倒屣樓上快開襟才藝如毫髮忠誠或倍尋相知誓相報歲月莫駸駸

贈鄧帥

藝苑昭詞彩經筵味道醇縱橫隨緩頰踴躍執蒙輪博學通幽隠奇才邁等倫故當稱俊偉未足靜風塵何術興王室中原有世臣雲龍遘嘉會花葉茂長春上下承恩逺東西出將頻英聲蜚漢楚威徳洽周秦嚴警驅貔虎雅歌集鳯麟靈襟澄瀚海泛愛到窮鱗賤子能安命虛名詎起身商山深欲隠宛馬到何神恍惚三生夢朝昏九死鄰帥師回烈焰習坎得通津花气薫蘭閣麻衣拂繡茵晨炊優歲計春服趂時新遷逝同王粲賢良愧郤詵散才那致此遇物見行仁報徳知無地修身益自珍抱孫聞有喜麟趾頌振振

赴平涼畱別趙晉卿

塵世無家客山城落帽風朱門森畵戟綺席拜仙翁宴樂容疏放提攜失困窮層樓寒色白畵閣夜光紅迎日花枝活朝天馬首東璧圭班四嶽元凱翊重瞳忍淚辭公子凝眸送塞鴻仲宣詞賦在子美艸堂空日月孤飛鳥乾坤一轉蓬他時若相憶回首望崆峒

別鳯翔治中艾文仲

制榷酒而徵商吏部差監務二員曰監曰同常以五月中官給本造周歲所用之曲九月一日新舊相代監務相呼我代者爲上交代我者爲下交余自京兆從劉監察光甫到鳯翔而府帥郭公仲元囑文仲請余教其子侄於府學麥旣熟上交不至辭赴麟遊造曲八月上交至而罷監務造曲已竟𨿽上交至例不當罷蓋彼貨吏而罷余也將往邠州以詩告別

細栁靑絲裊孤云白練輕枝隨金縷斷影趂繡衣行日麗南山樹煙迷北斗城精熒太白色嗚噎橐泉聲邃館薫風細長檠絳蠟明廣庭趨府史虛席譲書生疇昔文爲業因緣筆代耕識途隨老馬調舌囀雛鶯小邑那堪處微官有底榮低頭拾瓦礫放手棄瑤瓊肺渴煩蒸煮心疲劇繞縈虎頭非我相雞肋有人爭甑墮何勞顧途窮輒愴情一身常坎軻半載廢經營積雨乾坤濕髙風物象淸紵麻難卒歳山水杳歸程朔漠衝風黑昆侖殺气橫啟明編皂隸斜照列公卿懷徳因施惠酬恩亦竭誠他時驄馬過終始服髙名

小亨集卷四

●欽定四庫全書

小亨集卷五

﹝元﹞楊弘道撰

○五言絕句

寓意

白道穿雲去靑郊占地耕塹深屯棘刺得得斷人行

花有淩霄者誰當瘠土栽可憐無所附寂寞艸間開

南澗

鬱鬱薶髙樹茫茫見碧岑風聲成萬籟云影落輕陰

仲冬

迎水地卑濕仲冬連夜風茅堂何以處春在小鑪紅

題張仲謙畵捲

疊嶂寒林杪招提滿暮煙漁歸猶反顧飛鴈背江船

同張介夫楊信卿賦龍徳宮詩

步入西園裏秋風艸木長牛羊識牢檻廢殿榜凝香

闃然艸虫圗

遂性方爲樂逢烖未必愚人生何異此一幅艸虫圖

遣興

暮齒無筋力嗷嗷哺眾雛緬懷皇甫冉嘗勸陸潛夫

○七言絕句

次韻陳又新眞人北上

驛騎翩翩秖蹔歸壽觴捧罷戀慈幃秋風萬里闗河道回首那堪朔鴈飛

贈希白

靑柯坪上弄雲煙盧氏山中又幾年道學愈精身愈困布衣憔悴漢江邊

贈免官安置者

萬騎貔貅闗塞晚兩班鵷鷺禁闈春覺來飽食黃粱飯卻看邯鄲夢里人

遣興

正愁玄鳥巢軍幕又見白魚逐釣絲座側有人顰蹙去更煩熟讀董京詩

慈湖客夜

江頭明月照人孤腸斷風前繞樹烏夜夜春潮隨月上不將客信到慈湖

孟浩然像

先生詩價動江湖乘興西遊到玉除觧道气蒸云夢澤卻言多病故人疏

偶題

藏名匿迹黃塵中日抱書案心冥蒙墻頭花變兩三色又是一年看春風

巨木埋根數百年蔚然蒼翠上參天不歸宮闕充梁棟也作龍舟濟大川

海上云來徧地陰波間漏日瀉黃金水車倦踏傷淫潦無柰連天雨正深

讀志林

休教行已媿屠沽爲學當爲君子儒俱是傍人門戶立艾人且莫笑桃符

謾題

都門幾度見秋風楓柘連山樹樹紅江海此時回首望黃花滿地酒尊空

鄭圻

鄭圻西峻周東傾丘陵破碎山縱橫千山萬山過函谷卻放秦川如掌平

贈衛處士

甘石書存懵不知老來更與世相違夜涼天雨淸如水嘗欲因君識少微

宿浚儀公湖亭四首

夜宿湖亭水气涼四更風露濕衣裳空蒙霧重前山暗屋角斜明是月光

兩兩三三白鳥飛背人斜去落漁磯雨餘不遣濃雲散猶向前山擁翠微

幾年鄕夢隔江湖此日登臨興不孤小艇欲行無逺近不愁歸醉要人扶

能文亦有張公子往歲俄加道士衣載酒白雲山下路擬將毫翰與同揮

出京

女弟數行傷別淚翰林兩首送行詩辛勤徒步闗西去回首觚稜日出時

飛鳯曲

丹穴嘗聞有鳯凰粲然五色備文章暫時得見卻飛去悵望碧霄空斷腸

題桃花島圖

記曽海上浴湯泉遙望神山幾點煙卻對畵圖疑是夢推移寒暑十三年

楓落吳江冷【原注詩會中題因戲效之】

澤國霜餘气象淸蕭蕭丹葉動秋聲綸鉤收盡絲千尺應有空船載月明

旅懷

道途風日令人老巖壑雲霞笑我忙誰觧淸泉煮白石願尋髙隠問靈方

宿流泉院

淩山曉發暮流泉東院巖隈有爨煙供佛雙池荷葉小乃知玆地不宜蓮【原注流泉院二相距三百餘步土人謂之東池頭西池頭西院今無僧居東院曰洪福大定三年名額刻石龕於殿之西壁淩山院在東阿東北】

倦繡圖

五絨未竟小花枝欹坐無言若有思風暖日長人自困也應如我撥書時

興平道院

坳堂翠積艸生平時有中庭鳥雀行日影滿階全不定好風輕泛樹頭聲

次韻裕之元夕山村見寄

山人不得住山村敗履常穿畵戟門歌舞滿堂非我事枉教紅燭照眵昏

登舞陽市樓

解襟舉酒見南山山際風來五月寒渾似吾鄕三伏日望都樓上倚欄幹

迎祥觀卽事二首

牽牛延蔓覆檐靑涼气著人如酒醒天外晚風收積雨石鑪澄水白泠泠

紙錢灰冷女巫歸庭樹陰斜覺日移二尺短碑堪與語石香鑪下獨搘頥

寒江獨釣圖

颯颯霜風亂鬢毛沄沄溪水照綈袍百年不惜身空老懶向滄溟掣巨鰲

舟行二首

羞澀行嚢賃客舟初期十日到齊州歸心晝夜如流水灘淺風狂不自由

盡室東隨賈客船天教歸老舊園田三河千里無靑艸歲在虛危定有年

舟中遇雨

斜風掠盡一重煙雲雨溟蒙水接天懊惱葛衣渾濕卻船頭還聳作詩肩

奇石

年將四十尙無聞自覺趨蹌不入羣閒向水灘尋細石旋揩沙土看奇紋

彥深家橊花

小院深沈晝掩扉燻風注意海橊枝新詩題罷空歸去不見累累著子時

湅帛圖

內樣衣裳金縷紋營營何事女工勤料應純被周南化不識閒愁作夢云

來復生【原注正大三年丙戌九月九日生於平涼府】

竹萌遺籜化爲蘆常恐靑林歲晚疏今日又看新筍出節圍膚色願相如

七月十七日夜步息盍簪坊歸二更矣

白紵衫輕兩袂風市橋涼露滴梧桐朱門不鎖淸秋月棄與閒坊靜曲中

調李長源

何時一斗鳯鳴酒滿酌與君洗不平男兒年少鬢如漆日落胭脂坡上行

謝茂先家藏王禧伯疏林沐雨圖

伸臂才能引捲窺修篁如截葉低埀行雲不散山堂暮常記鉤窻臥看時

東風

陰消陽長否還通消長循環黙化中天且不言春自好羣芳總已屬東風

再至鳯翔普照寺

淸秋風露曉淒淒气徹天髙日易西誰把玉簪收拾去緑云猶傍曲欄低

門帖子

壬辰年門帖子

不求髙爵列王臣不願金珠坐遶身但願全家度災厄白頭重作太平人

甲午年門帖子

儒館庇身慚廢學官倉供米竟無功授田儻復先王制從此歸耕■﹝畝犬﹞畝

中戊戌年門帖子

曽由直道踏亨衢豈謂終身出險途從此知非亦知命鏡中休鑷白髭須

已亥年門帖子

寒泉逺汲憐兒小白粲親舂愧婦勤饋食從今低舉案莫教人識五噫君

辛丑年門帖子

生長般溪溪上州一朝滄海忽橫流黍離麥秀悲歌裏華髮歸來萬事休

癸卯年門帖子

兒子形軀似我長新年祝爾願康彊但能碌碌全門戶莫羨人家晝錦堂

甲辰年門帖子

歲在龍蛇何足慮庭疏蘭玉最堪傷故將西漢緹縈事說與君家老孟光【原注家世男少女多餘暮年止一男復有五女】

乙巳年門帖子

蒲城來往愧年除頳尾柔毛從酒壺惟有曹君不相棄故穿深巷送屠蘇【原注曹字善良】

丙午年門帖子

素貧貞士老還鄕覓食求衣借屋忙三事就中先有一立錐地上蓋茅堂

丁未年門帖子

數歲常懷未濟憂欲遷東府與西州廚邊井淺泉甘冷大半因循爲爾畱

戊申年門帖子

南坊妬寵如宮妾北裏爭妍若市娼惟有西鄰安義命東風也自到茅堂

已酉年門帖子

已酉再逢鬢未皤平生艱險飽經過全家無恙自天佑媢嫉之人如命何

○詩餘

鷓鴣天

避酒

玉帳人閒綺席開便將紅粉作金臺詩情先自無多子更著繁弦急管催香穗裊燭花摧老來辜負實時杯白眉已任蛾眉笑一夜惺惺騎馬回

望江南

詠桃源

桃源好雞黍競相邀鸞鳯有期朝絳闕風霾無計上靑霄萬點落英飄茅屋底何以永今朝一念不從癡處起萬緣都向靜中消知命也逍遙

沁園春

佳人

揩汗殘妝咀梅顰黛楚腰如束爲蔗漿頻飲全疏緑蟻繡牀慵傍閒倚靑奴解慍風來忘憂花發庭樹扶疏如畵圖淩波襪步蘭堂欲下猶自踟躕星娥月姊相呼趂淸樾桃笙特地鋪悵紫簫聲逺靑鸞夢斷逸居無事長日何如玉子圓磨文楸方界多算須防一著輸閒情逺漸西山翠重飛下陽烏

梅梢月

歌女

春到人間嫩黃染長條暖煙晴晝未按舞腰學畵妝眉二八女兒纎瘦綘桃穠李攜佳伴陳步障靑紅如繡過微雨年年好在禁煙時候嬌困如酣卯酒應惱殺翩翻燕朋鶯友緑水灞橋斜日章臺雪絮亂飄襟袖勸伊休管別離事但贏取靑靑依舊再相見淸陰漸成數畝

酹江月

寄贈

漢家都邑歷綿綿延祚增崇榮富千古繁華猶眼見看取班張詞賦太液鴛鸞昭陽鳷鵲蘭麝燻香霧君恩如日照臨知在何處窻下軋軋鳴機杼霜柚雪裂下齊紈素團扇裁成明月樣搖動涼風披拂玉宇塵淸金莖露重黃葉飄宮樹紫毫斑管定書當日佳句

滿江紅

有感

尙寐無聰幽夢斷蘧然難續隠隠聽鼓聲如呼角聲如哭檐短茅堂窻已白灰殘鑪火樽無緑稱有無隨分具晨餐惟饘粥有義命何思慮在坎陷彌謙牧但客來嘗媿小坊深曲不及屠沽余酒肉不及駔儈多僮僕下葦簾相對話移時淸歡足

六國朝

繁花煙暖落葉風髙歲月去如流身漸老嘆三十年虛度月墮雞號痛離散人何在云沈鴈杳浮萍斷梗任風水東泛西漂萬事總無成憂患繞虛名何益薄宦徒勞得預俊遊中觀望好謾能出驚人語瑞錦秋濤莫誇有如神句鳴禽春艸干戈滿地甚處用儒雅風騷援筆賦歸田宜去早

小亨集卷五

●欽定四庫全書

小亨集卷六

﹝元﹞楊弘道撰

○文

投趙制置第三札子

具位某惶恐頓首再拜申稟制置大使龍學尙書先生閣下某以不事科舉而充府學學諭爲名不正以名不正而月費倉庫錢米爲素餐因愧心所激故淩晨投札願系賤名於帳前求人之所憚爲者爲之蓋欲旣勞而後食則無所愧於其心所期不過如勘校兵書議事官而巳也今蒙陶鑄異恩特借補廸功郎差權唐州司戶參軍兼州學敎授旣受制札恍惚自失何哉出於本心所期之外故也𨿽然司戶之職掌倉廩出納但夙夜公勤供職身無貪私以率其下庶能免於罪戾夫敎授學者之師也學諭弟子之職也豈有不敢以名之不正充學諭而敢冒居敎授之職者乎故司戶之職不敢辭敎授之職謹辭伏望鈞慈俯從所請幸甚重念某之遇閣下可謂異常也閣下洗拔某出於泥滓亦可謂異常也蓋某來歸本朝未滿三載閣下之鎭襄陽才數月爾某不假一人之譽而挺然孤進閣下不之疑而特見錄用求之古人亦復罕有某𨿽無學術文藝敢不自重其身立於無過之地以全其始終爲心而報閣下陶鑄異常之恩也哉冒黷尊嚴至於再三無所逃罪右謹具申伏候鈞旨端平二年二月具位楊某札子

通鎭江趙守【範】札子

竊以孟秋槿月甘雨應期恭惟某官以天上星辰主江邊風月山川攺觀宗社發祥臺候動止萬福某久矣卑棲睠焉髙仰飛沈異勢拜伏無階玆審賜命帝宸升華匠監大江之左正依玉節之光二浙以西更借金城之衛豈但楚尾吳頭之故有煩召父杜母之來知巳布於敎條敢敬陳於賀牘某官英姿霽月爽气澄秋讀人間未見之書爲天下有用之學靑油幕下正賡夜光之吟赤白囊中忽報夕烽之警一皷作三軍之气十乘代元戎之行陰闔陽開孰策六奇之用風飛雷厲屢摧千里之鋒武夫悍將奉命以爭先儒生學士動色以相賀陸抗守邊之略信不愧於伯言孝文前席之思欲亟見於賈誼內徧儀於華貫外洊領於藩宣甫玆建臺又爾易地蓋兵之可用古獨稱夫京口而謀之未寢今猶慮於淮南望公之來眞以日而爲歲聞令之下皆滌慮以洗心貪夫骨寒黠吏膽落乖爭侵暴足知屏息於閭閻風采精神信可折衝於樽俎願益體古人愷悌慈祥之意以一洗積年愁恨嘆息之聲庶成保障之功卽正樞機之任某蚤以多病自棄明時再冒招延一無補報俛焉耕鑿免於饑寒一廛爲氓幸遇滕君之仁政萬間庇士敢祈杜老之歡顏謹勒此代其身致敬於庭下意陋辭拙且不嫻彜式有乖事上之恭以度外處之幸甚

投藍田縣令張伯直啟【原注名徳直以稱職復任】

十年避地事業從可知四海無家生理何勞問惟是心存其恆徳亦蒙齒錄於髙人初疑巳斷之機便成棄置終悟不調之瑟猶可更張死灰有意於復然璞玉敢期於再獻少作旣悔舊文盡焚欲營一畝之宮潛究六經之旨志久未遂時難再來感落葉於淸秋毎臨風而浩嘆螢飛庭戶思披車胤之書雨霽郊墟空詠文公之句伏惟某官學而入仕惠以臨民交章薦而榮被新恩六事修而與聞政事裏閭和會吏卒歡迎艸長訟庭尙收曾畱之犢風回春郭重開舊種之花竊聞有徳可尊處仁爲智伏願息肩餘蔭拜手淸塵身𨿽貧而累輕易足支消之計道旣獨而交寡斷無請謁之私

窺豹集後序

前朝起艮維據華夏進用南北豪傑之士以致太平百餘年間民物殷富漢唐而下良法善政班班舉行原其始必有啟之者也餘生淄川不與前輩接山城非大都會無所考究年二十九避地逾河闗五十有二東歸鄕裏親戚故舊無在者熟視田園不敢爲巳有居歲餘移家濟南初識李善長嘗出一巨編題曰窺豹集細書滿紙乃其曾祖東平府君疇昔之所著撰也其祖靈石府君求序於節使許公公爲作序其說甚詳就閱之若望大水不見涯涘一日攜其編來訪曰某將版行先君文集旅次乏力罔克備舉請先生勘校揀選然後刻之餘俟他日余辭以才識淺薄且老眼不能看小字間歲復以中字謄錄數冊來請往反三四無懈色懇告余曰先子欲以是集傳世居平世而易之故因循至今某流寓隱約閉眼不見後事若不竭力爲之恐終泯泯也故不卹出息假貸以僦工幸先生勿辭余曰句之脫漏頗能爲子注字之顚倒頗能爲子乙至於擇而先之置而後之子當自爲也因得盡讀其所編錄上皇帝書幾萬言所以立太平之基如太學登聞院提刑司常平倉兵衛屯田之類皆載於書中前朝號稱多士綱紀法度固非出於一人而府君亦南北多士中數之一也感應論謂善惡生於心心知則天知儒論謂秦不能使之刑名漢不能使之雜霸以下數節其言凜凜純正能悚惕警覺於人立言如此又逢時頗宦逹然未嘗聞人有道其名氏者乃知孝友才俊之士潛徳亂世沈寂其行實文藝者多矣可勝嘆哉可勝嘆哉旣畢還其集又請爲後序因以余之所見幷感而欲言者書之善長遭大變革負窺豹集跋踄數千里無所失墜蓋痛其曽大父之事業曖昧無聞而常欲顯揚之也客居歷下母夫人在堂授小學以奉甘旨其弟早世有妻有子母夫人之兄歿亦有妻子合孤嫠數十指皆收養之當此時又能版行其文集以成父志若善長者可謂孝矣若李氏可謂有後矣善長名徳元善長其字也嘗補父蔭父諱謙亦以任子入官昭陽單閼二月序

變古樂府小序

元光正大間李長源王飛伯軰競效樂府歌詩沿襲陳爛殊無意味近有三篇以舊題爲律詩道今日事前未有如此作者因欲收拾古樂府盡入此格俾後之詩人言此格自吾家始亦詩之一變也

云萍小錄引

君子之心正平虛靜無物我之辧聞一善言則志之見一善事則述之故善之所在不必出乎已而善不可勝用也云萍小錄者有人已嘗爲之而其說曰進士及第後作同年錄以其同升於吏部也是則同而有不同者焉觀夫云行於天萍泛於水猶男子從事於四方也碩徳純行奇才絕藝雜然與之相接可法可慕可喜可愕固巳道同志同迹同事同有不勝其同者矣見之則心醉違之則夢思獨可以不如進士同升於吏部而置之乎其大意如此河中李欽用云吾兄欽叔喜其事可法嘗述爲之因請余爲引而欲繼爲之餘曰云萍小錄厚之至也由其名而效之者必多矣苟非其人恐借以爲諂諛之具道非可尙而貴言無可取而富欲遂其私而求媚其人焉因亦錄之則非小錄之本意也

送王仲澤任寧陵縣令引

二戴集禮列於五經其文字之多倍於易詩書而喪服幾半之聖賢相與丁寧問答以明其制者得非禮主於敬敬以立行行以孝爲本孝以勉喪事爲難乎宰我欲期三年之喪孔子以爲不仁於汝安乎之問責之甚深嗚呼去聖益逺而安之者何其多也太原王君仲澤之居母喪也擗踴至於旣殯飦粥倚廬至於食菜果練冠至於祥琴能率禮以終制難矣哉立行之本於流俗旣衰之後舉禮之難於叔世巳壞之後移之可以事君推之可以從政矣初宣廟以縣令近民欲得其人也詔內外五品以上官各舉所知以聞而用之他人之舉者一二人或三四人至於六七極矣舉君者獨三十餘人自登進士第以靑衫九品職應辟書居油幕者殆將十年而人無言焉及丁母憂唐鄧帥府又以前職檄起之蓋不得已而後起也旣而從吉從吉未滿三月勑授寧陵縣令子曰不患無位患所以立若君者克自立者歟不患莫已知求爲可知也若君者爲可知者歟愚嘗妄論四科之長各述其所長非謂有其一而無其三也曰徳行顏淵不能政事政事季路無徳行可乎曰文學子夏不能言語言語子貢無文學可乎故於君之赴寧陵也惟述其能行三年之喪夫豈簡君也哉

送張景賢張彥逺引

泮宮魯之儒宮也泮水之詩曰順彼長道屈此羣醜又曰矯矯虎臣在泮獻馘孔子曰我戰則克是知文武非二道而後世岐之至其甚也妄加毀訾故劉蕡曰首戴武弁嫉文吏如仇讎傷後世惑之之詞也若夫卻縠之說禮惇詩祭遵之雅歌投壺元凱之射不穿札叔子之輕裘緩帶謂四子不知兵可乎哉余戅書生也學不足以起身文不足以明道然而不爲流俗之所惑者蓋嘗深考古道篤信聖人之言故也自經喪亂身外無族有子旣冠逺遊未還年將四十被檄西來借一軍職有名無實若此而與夫啖腴飲醇者同責其畏避而不事事不亦寃乎後世惑於流俗不知文武同方而失其所以用人使貧賤之士進退狼狽而不知其所爲悲夫因二君之赴省也爰書此以贈之焉

送趙仁甫序

帝堯在位以治天下老而禪於舜舜有大功二十亦以禪禹孔子無堯之位無舜之功學者以爲賢於堯舜何哉愚嘗聞孔子之前如列國漢魏諸家之說亦已有之及乎刪黜述修之後人文化成則諸說莫能亂蓋二帝行道於當時而孔子垂訓於萬世此其所以賢於堯舜者歟嬴項旣滅諸儒掇拾編簡於灰埃之餘各以所見爲說授受服習流分派別漸逺其源隋唐而下更以詩文相尙狂放於裘馬歌酒間故文有俠气詩雜俳語而不自知也方且信怪奇誇大之說謂登會稽探禹穴豁其胸次得江山之助淸其心神則詩情文思可以挾日月薄雲霄也於戲吟詠情性止乎禮義斯詩也江山何助焉有徳者必有言辭達而已矣斯文也禹穴何與焉迨伊洛諸公乃始明天生烝民有物有則以致其知上天之載無聲無臭而主於靜欲一掃歷代訓詁詞章迷放之獘卓然特立一家之學謂之道學其綱目恢恢乎而其用密哉徳安趙君仁甫承學之士也士有窮達其窮數也其達學也徵之趙君信然旃蒙協洽君始北徙羈窮於燕已而燕之士大夫聞其議論證據翕然尊師之執經北面者二毛半焉乃撰其所聞爲書刻之目曰伊洛發揮印數百本載之南遊達其道於趙魏東平遂達於四方著雍涒灘十有一月至於濟南愚𨿽敬受其書而所居僻陋不足以館君因病止酒又不能與君對酌但日相從遊聽其談辧而已於其行也先原仁甫之所學次祝以敬愼威儀尊其所學視兼金之贐則有媿其於送人以言則無甚媿焉耳

送李善長序

濟南士人惟餘心苦而善長尢苦何以言之餘老而還鄕封樹先塋更期親戚有在者田園得三之一一二故人相與往來以慰餘生今親戚無在者田園爲有力者所據一二故人以余貧賤疎絕不相往來故曰濟南士人惟餘心苦善長流寓於此戚屬相依同食者殆十餘口惟以小學爲生生之資而復爲軍戶故曰善長尢苦豈不信然善長母老而子未冠不得已推其母之侄魏氏子從軍又恐傷母氏之心也故捨其朝夕之養生生之資而與之偕行歲暮途逺不敢告勞意者欲哀祈所司置其弟於優處歸以慰其母也閩人歐陽詹舉進士來京師將以有得歸爲父母榮也𨿽其父母之心亦皆然詹在側𨿽無離憂其志不樂也詹在京師𨿽有離憂其志樂也昌黎先生曰若詹者所謂以志養志者歟善長南行何以異此或曰子爲善長作序而先自序何哉曰若不知耶惟苦心者能知苦心者也悲夫

送房希白序

甲與乙俱論事甲之論質朴可笑乙之論閒逺可談靜而思之甲論如田父之務耕桑農工旣畢具牲牢酒醴以供祭祀以養父母以溫飽其妻子乙論如學仙之人逃父母不畜妻子道引服气如此數十年少無升舉之驗竟踣於空山爾甲乙之論善學者奚取焉方希白之在樊城也朝不謀夕誦堯舜周孔不輟襄陽百萬人獨以詩見寄某因謀以王氏之館寓之他日枉顧嘗切切以治生語之亦何異甲之論質朴而可笑也延畱浸漬而後試補府學交遊趙山甫韓景淵諸丈受知於南漳縣令楊君承寄詩之初但知髙尙其事和而贊美之以王氏爲不可寓治生爲不足語又何異乙之論閒逺而可談也夫五音相合以成樂五色相錯以成章故朋友不貴苟同而貴乎有以相濟也聞希白應楊宰嘉招將赴南漳於其行也書某所以爲人謀者爲之贈會袁大本亦請以是觀之

裕州防禦使題名記

郡縣廢置視時之重輕立本圖始必選世之望人以培植之戰國時方城重於楚逮漢唐之隆利盡南海其地不過爲四會五達之衝自是而後漸降而爲縣皇朝應運興滅繼絕割淮之南以爲晉故方城稍重於漢唐而爲縣仍舊泰和六年晉旣渝盟沿淮上下增益屯戍於是攺曰裕州置刺史國制刺史職五品受約束於大鎭而不得専是州縣之名𨿽殊其施爲舉措亦無以大異今主上卽位之四年有司再以爲言乃更刺史爲防禦使首以某官蒞之某官嚴幹之名素著於中外故用以培植本根俾後人樂其成而食其實也唐玄宗愛鄭虔之才欲置左右以不事事更爲置廣文館以虔爲博士虔聞命不知曹司何在訴宰相宰相曰上增國學置廣文館以居賢者令後世言廣文博士自君始不亦美乎夫廣文館閒曹也以虔不事事故𨿽愛其才但以閒曹處之名𨿽美而實不至豈若裕州防禦使自某官始之爲愈也其山川控帶戶口兵賦刺史題名記備矣此不復云至大五年五月五日淄川楊某記

甘白室記

人之生也厚厚者性之正也隨其所習而善惡分焉記曰甘受和白受采甘者味之正也和者味之習也投之以鹽則醎調之以酰則酸白者色之正也采者色之習也塗之以丹則朱污之以墨則黑人獨異乎故習於善則爲君子習於惡則小人也昭昭矣餘生不辰幼失恃怙長失訓導無養而不知所守無學而不知所擇縱心直前放而不收恐違善而之惡也故取甘白以名所居之室而爲之記將欲復性之正視其善惡而從違之而議者遽謂余援引證據違失經義蓋不知言異而旨同也抑嘗思之復之之說猶有未盡者焉夫易壞者味之甘也易染者色之白也易流者人之性也欲昏於內物誘於外眩惑顚倒差之毫釐則失之尋丈矣若能學以謹習養以歸厚至於心正而意誠則應物而不亂事過則湛然何善惡之辧得置於其間耶亦猶味之甘者久而不壞色之白者涅而不緇置鹽酰於度外釋朱墨而不問余之道其庻幾乎

養浩齋記

余以正大元年監麟遊酒稅初識曲子安居縣學爲童子師項背微僂布褐委然目赤且濕蒼髯模糊不見頤頷縣人云子安生幹州居此幾三十年矣生理蕭條自始迄今衣食之奉如一一日謁余而進曰僕以養浩名所居之室聞先生嘗從事於斯文願求文以記之餘不欲違其意亦不能從其請但笑而謝焉退而思曰孟子聖人之徒也其論浩然之气曰難言也至大至剛以直養而無害則塞於天地之間夫名者實之華也故爲是名也必求有以副之養浩之名子安副之哉余平昔喜孟子之書修其天爵不肯枉尺直尋威武不能屈說大人則藐之誦之於口著之於心事之以爲行述之以爲文而自待其身亦已至矣以兵凶破產失其生生之資乃俯首監差中亦孟子所謂抱闗擊柝者比也夫仕有尊卑制祿之稱今也仕之卑者不爲制祿而斗米束芻繩之以法舉手蹈足輙掛罪罟折腰於裏胥屈膝於縣吏平昔所養消沮殆盡於是晝慚形影夜慚夢寐飲慚甌盂食慚匕筯他日復見子安其形貌堂堂乎美丈夫也布褐鮮鮮然美衣服也气充乎其浩然矣因笑曰無乃自視不足而所見者然耶

窳庵記

蒲臺王巨濟少年讀書爲舉子計及山東被兵更爲權謀武士事上黨公亦嘗有官大變革後奉身來歸著道士服築室於濵州之市東牓曰窳庵居之餘六七年前嘗過濵借宿於是庵巨濟因請爲記余亦新歸鄕裏凢謀爲繆戾心擾擾未靜曰他日當爲作之庚戌再過濵乃爲作記窳物病之名也巨濟取以名庵蓋比身於物而且病焉余爲巨濟設問而問之曰非以讀書無成而爲病乎非以嘗有官旋失之爲病乎非以投老無家著道士服寄迹一庵爲病乎余復爲巨濟解之曰爲舉子計未及有成以兵荒去鄕裏更爲權謀武士余但見得隨時之義非讀書之罪也嘗有官遭大變革失之非權謀之罪也不幸喪家來歸寄迹一庵非身之罪也巨濟能不怨猶復歸罪於已而以窳名其庵夫粟菜果蓏食物之佳種也其或不熟非佳種之罪也土木金革用器之良材也其或不攻非良材之罪也孟子曰七八月之間旱則苗槁矣五帝本紀云舜陶河濵河濵器皆不苦窳由此言之巨濟平生所遇如此而處之如此用心可謂平恕矣豈非人情之所難乎

秀野園記

洛南縣治東南五六里陵阜曲接回抱忽斷若門然謂之窄口旣出便得一川平演肥沃宜菽麥禾麻農家隨山勢散處總名曰章谷其間大抵多李氏之田也李氏之先嘗以文無害佐縣治因倍蓰前世之業而始有僕馬婢妾之奉於是卽其地爲園以充其宴賞遊觀之樂取東坡獨樂園詩名之曰秀野引竹園谷蒼龍潭二水鑿於其前面池起屋四楹植果樹雜花於其後至大四年六月餘始來遊望之靑林蔚然旣至其處怪其蕪穢不治豈以其時賦斂方重未暇及此而然耶易卦兌上離下革革者變攺之名也上六之象曰君子豹變其文蔚也李氏名革視其先子益收書誦習敬禮士人而有革之道焉傳曰學也祿在其中矣又曰無友不如巳者苟是心不替又豈止僕馬婢妾之奉宴賞遊觀之樂如秀野而巳哉淄川楊某記

題公孫長卿左氏韻語後【原注長卿名昂霄】

運副朝列先生𨿽以文章名海內及見後學小生有片善僅可錄所以長育奬進者備至故某之不才亦蒙獲侍坐未坐定出示所著左氏韻語並其祖中散公行狀兵後得於壞壁間者先以勿辭要之俾題卷尾夫毀之則辭溢醜譽之則辭溢妍是特未識毀譽之正使行學之實不能盡信於人由辭之溢也詩三百五篇其義庶矣孔子以一言蔽之曰思無邪何必盡其風賦比興之理徧數其禽獸艸木之名哉故立言者貴乎簡而正也況碑志傳記題評贊序傳信之文也豈辭之尙哉大抵得中散公行狀於壞壁之間者孝感也著左氏韻語撮傳中事無一二遺者篤學也孝感行之至也篤學志之誠也以是蔽之可乎某師心孤陋學無根底謬妄之說不自知其是非必有能辧之者噫師道之不傳也久矣先生當尊嚴其道不宜以成才之禮待後學小生願先生接某輩如韓文公之視李蟠不願先生如孔北海之友禰衡也

題重刻離堆記後

魯公之徳之藝咸爲當代及後世之所推重蓋公以忠義爲徳以翰墨爲藝二者初不相資以成名也徳成名隨之藝成名亦隨之正使公不能書而忠義之節當與日星爭輝如或不遭奮勵之地有以自見而翰墨之妙亦當與金石不朽矣故張巡之節不待藝顯李斯之筆不以人廢𨿽然有徳以發其藝有藝以華其徳虎之文炳然豹之文蔚然宜乎後公數百載大人君子據徳遊藝愛之而不置也公嘗作離堆記書而刻之石壁上字徑三寸比他書尢瓌奇元符三年唐子西祠堂記已有崩壞剝裂之語元符距今又百餘年鄧元帥漆水郡公慮其崩剝不已寖及完處公門下客安常嘗以篆隸待詔翰林亦能以朱蠟摹書不失其眞適官於南陽某人尋某復善刊字公乃出家蔵離堆記石本置其點畫缺損絕不可識者余悉重勒之石凡幾百幾十字典型具在只讀之不能成文爲可惜也嗚呼魯公之書取譬則火也離堆之石取譬則薪也火傳於薪薪灰而火無盡故離堆之石可壞而魯公之書不可泯成徳之藝大矣哉懿夫大人君子之事可以爲教於斯世也據徳遊藝大人君子之事乎孰謂元帥公重勒魯公之書於石非大人君子之事也歟非可以爲教於斯世也歟至大六年楊某題

題山谷帖

山谷寄成伯祕校書云道一而巳聖人之道均於治性攺過平居之心恬淡平愉更無委曲大槪不爲人作便近妙道此數語與二程之學亦何以異而當時分蜀洛之黨其不相悅也如此何哉成伯不知其氏族公和寄恵雞距筆詩云李侯掉三寸滿堂風拂拂成伯蓋姓李也

題黃魯直書其母安康太君行狀墨迹後【原注張左丞家藏】

以爲子者尙其孝以業文者尙其辭以學書者尙其法傳之子孫爲三師

志道字說

周人諱名男子冠而字所以代名也名則命於父師亦有自以其意而爲之者字𨿽朋友可也某人諱古嘗以其名請字於余余時閉戶退藏守銘背之戒以其請之堅也曰子之名父師之命歟抑自以其意而爲之其義柰何曰某性至拙不能與時俯仰屈而不信故爲是名也余曉之曰古豈拙之謂哉古人今人之師也古之君子志於道不志於利故善始令終子孫逢吉今之人不顧道義惟急於趨利寅而興卯而作午不見其利則心巳遲之殊不知以趨利爲始將何以令其終乎子無以古爲拙志於道而已矣請以志道代子之名子以爲何如系辭曰尺蠖之屈以求信也龍蛇之蟄以存身也子姑安之久而當知餘言爲不妄

四箴幷序

有過行有不逮則如之何曰攺之而已勉之而已如斯而已可乎曰攺之則無過勉之則事治於斯二者何有作四箴以自警云

浮躁箴

輕發曰浮欲速曰躁事旣不達動貽悵懊是以君子沈思莊靖治劇以簡處動以靜悔寡事治心和气融安樂壽考咸集於躬

懈怠箴

身體好安心情欲恣安逸懈生荒恣怠至日復一日萬事不治安不可常恣不可充心乎蒙昧身乎困窮勿謂有命罪在汝躬地不產衣天不雨粟鬼不輸智神不賜福不治不修塞心餒腹勤則不匱學則能通能通則顯不匱則丰旣丰且顯樂在其中

妬忌箴

他人有能可尊可師不知出此反妬忌之不妬如之何近乎無志不忌如之何安能有爲匪妬他人妬巳之不習匪忌他人忌已之不思思之斯得習之以時文學中積聲聞外馳汝亦多能妬忌奚施

十二字銘

熄暴怒毋戲言辟損友塞禍源

陶之甁贊

陶之甁杜之囊深秋晦日詩人腸河之水流洋洋歲寒松栢在髙岡

祭劉副總管文

維端平元年歲次甲午三月已亥朔二十二日庚申襄陽府府學諭楊某拈香酹酒告於故權京西副總管劉君之靈惟君之先貴重於遼遼亡入燕襲爵百載必有道也紹定癸巳以鄧來奔越明年攺元端平正月巳酉王師克蔡乙卯疽發背卒無後亦必有道也嗚呼哀哉某所以祭且弔者武仙執迷不復唐州不知天命詿誤而死者不知其幾何如鄧民穰穰咸獲更生以武仙唐州方之實亦有賴於君焉此眾論之公也某寓鄧六年蒙君以客禮待燕遊樂樂無不與焉此一巳之私也苟無公論不敢遂其私魂而有知庶幾聽之

爲節婦尼醵糧疏

故鄒平主簿王宏道先生學爲人師行作世範詞賦造乎二李濟南謂之三王迨桂枝入手之年正戎馬生郊之際俗儒買服而覓舉嘗丁繼母之憂赤尉托事以逃差代赴危城之難生全忠孝道合神明悼子息之不存湣室家之猶在挺守貞之髙節遂寄迹於空門行年七十度日艱窘效釋迦氏乞食舎衛之城似蘓源明忍饑浮雲之巘凡曰識面寧不媿心但當稱其有無故可助之薄少載思共伯哀吟守義之詩無使孝標忿作絕交之論

優伶語錄

堅白子居於般溪之上不慕榮利喜爲文章田食井飲與世淡然蕞爾山城再罹大兵雞犬不聞四郊艸荒一官不調未獲祿食親舊離散無所假貸祇服避地之訓歲九月而有汴梁之行所以赴銓調訪親舊也傳曰適百里者宿舂糧適千里者三月聚糧生業旣失安在其能三月也行次濟水之陽有同途者亦欲踰大河之南不負不荷若有餘賫言語輕雜容止狎玩怪而問之曰我優伶也且曰技同相習道同相得相習則相親焉相得則相卹焉某處某人優伶也某地某人亦優伶也我奚以資糧爲言竟自得之色浮於面聞之有感於余心者夫人之所貴乎爲士者爲其道存焉耳仁義道之本歟仁以安人義以利人使人利而安之相親相卹者近焉優伶世之弄人也而有是哉而有是哉因且自念修身愼行讀書著文幾年於今矣獨無所同然乎哉側聞某官大夫名徳之日久矣未嘗望淸塵拜下風得接粲花之論今也路出東原【原注興定元年東平府錄事雷晞顏名淵】欲致謁於左右疑而未敢進也俄而自笑曰何期大夫之淺耶仁義之道在彼而不在此乎或曰爲其同乎大夫決巍科馳令聞自致於靑雲之上汝身不顯於世名不稱於人沈滯碌碌窮於逆旅果同乎堅白子曰轅下之駒徳不配驥然亦馬也謂之非馬可乎或者不能對因錄優伶之語以爲獻伺候門外進之麾之惟命

小亨集卷六

