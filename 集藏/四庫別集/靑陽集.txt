

欽定四庫全書

集部五

靑陽集

別集類四【元】

提要

【臣】等謹案靑陽集四卷元余闕撰闕字廷心一字天心色目人世居武威以父官合肥遂家焉元統元年進士累官淮南行省左丞分守安慶陳友諒防城自剄死贈行省平章謚忠宣事迹具元史本傳闕以文學致身於五經皆有傳注篆亦精致可傳而力障東南與許逺張巡後先爭烈故集中所著皆有闗當世安危其上賀丞相四書言蘄黃禦防之防尢爲深使闕計果行則友諒之能防江東西否尙未可知也其第二書謂往時泰哈布哈【原作泰不華今攺正】曼濟哈雅【原作蠻子海牙今攺正】並力攻蘄黃賊防就滅忽檄散各軍止有布延特穆爾【原作卜顏帖木兒今攺正】駐札蘭溪盜之復陷沿江諸郡實人謀不臧證以布延特穆爾本傳知丞相托克托【原作脫脫今攺正】𨿽有功於江淮而實階亂於蘄黃之地又第四書曰蘭溪之功布延特穆爾平章爲最曼濟哈雅中丞特因之成事布延特穆爾傳亦采用之則又是非之公足以信諸後代者也其詩以漢魏爲宗優柔沈涵於元人中別爲一格胡儼雜說曰初危太朴以文學徴起士君子皆想望其風采或問虞文靖公曰太朴事業當何如曰太朴入京之後其詞多誇事業非所敢知必求其人其餘闕乎問何以知之曰集於闕文字見之後闕竟以忠義顯乃知前輩觀人自有定鑑云云然則文章𨿽闕之餘事而心聲所發識度自殊矣乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部五

靑陽集目錄

別集類四【元】

卷一

詩

卷二

序

卷三

記

卷四

碑銘墓表

卷五

策書

卷六

雜著

欽定四庫全書

靑陽集卷一

元余闕撰

詩

擬古

昔在西京日縱觀質前聞皇皇九衢裏列第起朱門借問誰所居丞相大將軍平明事遊謁車馬若云屯芍藥調羮鼎狒狖鑄酒尊頌聲美東魯逸奏出西秦回風薄蘭气十里揚淸芬東家有狂生容顏若中人謬言擬宣聖幽思切文著書空自苦名宦乃不振悠悠千載下安有揚子云

又

昊天轉時律大火西南馳勁商發羣籟白露降嚴威攬衣起視夜明月鑑薄帷翩翩徵雁翔喞喞寒蛩悲紅蘭委芳采柏葉亦離披喬喬千丈松孤生泰山隈凝霜裂其膚層冰斷其柢摧殘若傾蓋蒼翠終不移艸木有至性明哲宜戒之

白馬誰家子

白馬誰家子緑轡縵胡纓腰間雙寶劍璀璨雪花明甫出金華省還過五鳯城君王賜顏色七寶奉威聲夜入瓊樓飲金罇滿繡楹燕姬陳屢舞楚女奏鳴箏慷慨顧賔從英風四座生一朝富貴盡不如秋艸榮黔婁固貧賤千載有餘名

擬古【贈楊沛】

楊生仕州縣謀國不謀身一朝解印綬歸來但長貧茅茨上穿漏頽垣翳緑榛空牀積風雨蝸牛止其巾辛苦豈足念殺身且成仁

天門山【保寧知府楊丹梓人作記】

楊子博地誌名山屢出王但言隠彌匿崇冠峙嵩梁井絡通遙甸天經列鉅障羣峯如菡萏歷亂髮金塘玉壺旣嶇崿天門迥開張宛虹連紫蓋丹泉濺石牀入門防竹中夏若寒霜靈鳥多異色中林皆妙香耀眞啟幽室積石構瑤房萬里祕防奧千秋阻秩望惟應學仙侶結桂共相羊

送劉伯溫之江西亷使【得云字】

祖帳依山館車蓋何繽紛使君驅駟馬衣上繡成文中坐陳綺席羽觴流薄薰情多酒行急意促歌吹殷況我同鄕友同館復離羣初暘麗神臯遙望澄逺氛回鑣望雙闕五色若卿云蒼茫歲年䢐東西岐路分道長會日逺何以奉殷勤惟有淩霜柏天寒可贈君

送李好古之南臺禦史

都門相送處旭日動蘭暉綺樹鸎初下金溝絮漸飛分驂向逺道把袂戀音徽去去江南陌應看滿路威

送普原理之南臺禦史兼東察士安

霜署起南天雲霄畫榜懸兩幃猶可對二妙古難全夏木籠雕檻風華度繡筵時應聯騎出誰謂非神仙

送霍維肅令尹

握手蘭宮外朝光滿徑塗山寒知塞近苑靜覺鶯疎艸艸離罇旣悠悠徵輛驅還應軫時念不羨報金吾

秋興亭

涉江登危榭引望二川流雙城共臨水兩岸起飛樓漢渚深初緑江臯迥易秋金風揚素浪丹霞麗防舟登髙及佳日能賦命良儔禦者奉防酒庖人供膳羞一爲山水媚能令車騎畱爲語同懷者有暇卽來遊

安南王畱宴

將命坐藩服式禮奉國賔賢王重意气延客到華裀肅肅髙堂上圓方饋八珍齊優雜趙女歌曲一何新遺響從風發雕梁落素塵中觴每傳滿眷眷難具陳厚往已有愧懷報恐無因

九日鄂渚登髙

南州理秋祓嘉節協幹陽爰與幕中友臨眺陟崇岡維時天气肅芬菊已沾霜霤霤風振谷淒淒日在房髙云斂楚岫曜景遊川漲微徑出丹林列坐泛金觴佳賓未易合良會安可常英曹幸文雅獻酬寧計行預恐還吹防煩君戒太康

呂公亭

鄂渚江漢會玆亭宅其幽我來窺石鏡兼得眺芳洲逺岫雲中沒春江雨外流何如乘白鶴吹笛過南樓

詠井上桃花

本是仙源種移來禁中栽爲愛妖嬈色偏臨露井開

先天觀

仙客鏈金地蒼山深幾重至今龍虎气猶在琵琶峯峯前石路整金澗垂楊嶺萬壑閟阿宮千年奉丹鼎日日采三秀人人吹玉笙旣要王子晉復命董雙成方朔金門步春來多自豫靑鳥幾時還銜書寄君去北闕懷美祿南山思逺遊勞心如禦水東去復西流

黃鶴樓

嶕峣黃鵠嶺巋巍構楚材澄江還畫楯連城抗鉛階雕衡朱鳥峙淵井緑荷開隠見長沙渚想望陽雲臺晴霄一仰止輪奐信美哉淮南儻好道日夕化人來

別樊時中

桃花灼灼栁絲柔立馬看君發鄂州懊惱人生是離別不如江漢共東流

宴晴江山拱北樓

漢坻開繡閣蕭然似渚宮晴江華楯外列岫綺錢中樹色靑罇緑荷花女臉紅賢王敬愛客樂宴意何終

山亭會琴圖

連山環絕壑云木亂紛披中有抱琴者有如榮啟期蕭然久不去問子欲何爲

絕塵軒

网軒開翠崿山水下蔥蘢江中寶牀擁樹杪畫欄紅心融二障滅境靜六塵空應似靑蓮葉齊開緑水中

壓雪軒

軒轅鑄鼎處仙臺成畫圖寒云生洞渚暝色入蒼梧如霧飄丹閣非煙起玉鑪年年漫來此無處挽龍胡

大別山柏樹

奇樹如蛟蜃盤骪上虛空孤生𨿽異掛半死反如桐香帶金鑪气色映綺錢中靈從後皇服年隨天地終常瞻北枝翠終古鬱蔥蔥

竹嶼

秋水鏡臺隍孤洲入渺茫地如方丈好山接會稽長紫蔓林中合紅蓮葉底香何人酒船裏似是賀知章

題虞邵庵送別圖

南州山水麗中田歲事丰時貞文物粲道合朋輩同濟濟眾君子班坐防靑松回洲環偃月丹林結防虹翔鷗方矯矯鳴雁亦嗈嗈卽趣情已展染翰思彌工予亦幽棲者纓冠朝北宮披圖誦佳詠邈爾想髙風

送危應奉分院上京

峽路傳淸警金輿夾防旃還如向姑射詎比幸甘泉苑樹紛成幄關楡始委錢從臣偏寵近載筆幔城邊

題段應奉山水圖二首

水如剡溪水山似剡溪山想見鱸魚美扁舟常不還花隠玉堂署曲幾對云爲問江南客何如九里松

嘉樹軒【爲胡士恭作】

嘉植將百歲積翠廣庭間髙柯出閭巷低枝防井榦流膏從風颺芳气散如蘭別有淸霜節將同綺樹看

鶴齋【爲薛茂道士賦】

葉縣飛鳬舄琴髙駕赤鱗豈若靑田鶴蕭灑乃仙倫刷羽琪樹側振唳華池津鶱騰望霄漢逸气已衝辰鏈液諒有驗滅景入無垠還乘過緱嶺舉手謝鄕人

禎祥菊【爲實喇卜院使賦】

舊花已萎絕新花乃再芳都緣稟金气特解傲司藏旖旎生殘馥葳防出故房應憐蕙艸質戢頴委微霜

賦得九里松送吳元振之江浙左丞

結駟向靑郊松陰九里遙言從天竺寺自度小春橋偃蹇成芝蓋蕭瑟防蘭橈相送將何贈期君保後雕

龍丘萇吟贈程子正

戰龍起新室羣鳥亦翩翩偉哉龍丘生抱琴歸故山仰視天際鴻俯弄席上弦淸音發疏越逸響遺澗泉悠悠鳯翔漢婉婉虯媚川淸風自千古何用能艸

送觀至能赴歸徳知府

善理崇富教長郡等烹鮮況玆久雕瘵望治切宸淵紆組承明裏結駟雙闕前燕郊芳艸歇商墟大火懸髙懷薄霄漢攬轡殊慨然揆予昧時用載槖從甘泉庶聞兩岐詠爲予書汗篇

送黃紹及第歸江西

上林華落盡東門餞別初遊絲橫輦道金波溢鏤渠含觴不能飲躑躅此城隅念子正英妙丹泉媚緑蕖翻然阻山岫邈爾問離居蕓閣誰同坐蒲生孰共書時應有詞賦爲寄北飛魚

送胥式南還

孟冬寒律應原野防繁霜客子倦遊覽結笥還故鄕驅車出城闕旭日懸晶光綺宮上爛爛翠閣後蒼蒼豈無京華志晞景發淸揚富貴在榮遇貧賤有安行恆恐歲年迫臯蘭凋紫芳君看沙上雁鶱翮乃隨陽

題果囉羅易之四明山水圖

窓中望蒼翠春木起晨霏孤嶂才盈尺長松未合圍蕭蕭此仙客日日候巖扉念爾空延佇王孫且未歸

題黃河淸艮岑幽居

大明照四海之子乃陸沈逺絕仁義絆結宇幽藪陰薈翳谷中路嶄崱北山岑窓鸎響初防隴月頽夕林時憑曲水幾蕭散發長吟委化諒爲逹滯樂恐遂淫援琴鼔招隠念子爲薰心

題施氏西嶼書堂

中智得貴性得性非易求羨君淠水曲松竹蔽層丘春秋當佳日兄弟各命儔摠轡淩晨術展席靣緑流參差瓊峯出澄綺磧周緗荷承繡宇黃鳥響疏樓起坐玩芳帙爲樂鮮優遊河陽恥巧宦建春厭旅愁安得周公瑾爲館孫仲謀

送方以愚之嘉興推官

帝仁同禹泣典憲輟朝纓我友膺時選銜命出承明是日芳節屆列餞多鉅卿桃花疑組色鳥囀雜歌聲仰獻一杯酒逺慰千里行丈夫有逺業文墨非所營勉布惟良政持用答皇情

玉雪坡【爲周伯溫賦】

江梅有至性能怡君子顏開花競芳節擢秀帶春寒惟與玉同色還嗤雪易殘芳香拂羅袖如薰金博山置此賓席上人人別意看

題劉氏聴雪樓

羣峯擁臨檻倄竹郁菁菁防向曲池好聲惟雪夜淸天寒三日臥人道是袁生

題光祿主事虎仲桓海棠圖

沈香羯鼔打春寒才見開時又見闌爭似君家屏幛裏年年歲歲有花看

送王其用隨州省親

都門楊栁萬絲垂城下行人駟牡騑宮中近得三年謁篋裏新裁五色衣漢臯秋晚遊娼少夢渚波寒獵火微我有愁心似徵雁隨君日日向南飛

題果囉羅易之鄞江送別圖

欲去更還顧依依戀所知今朝去京日似子渡江時

宋顯夫學士挽詩

紫陌暗蒼茫松門近太行悲笳翼蜃軸素紱引魚荒故筆誰探取神書永共藏愁尋持槖地秋陰結女牀

馬伯庸中丞哀詩

結纓趨魏闕俛仰二十霜化運易遷逝故老今盡亡維時遊公門時節防髙堂崢嶸奉餘論炫燿希報章制若縟繡陳聲若寶瑟張儀若龍文鼎爛若照夜璫芊眠出工巧幻妙極豪芒抽思究皇術振藻詠時康是時朝廷上才彥羣有望公如逸虯出萬驥爲畱行念此今已矣松栢杳茫茫驅車入珂裏穹門委舊衡珠移靑淵涸桃盡故蹊荒龍火出勁秋玉衡變春陽朝榮計已殞夕香豈不芳感彼推輪始惻惻我心傷

祝蕃逺經歷挽詩

逸軌無還轍驚川有怨思蒼苔生舊館素簡委空帷龔勝誰相弔虞翻少見知惟應問道者廬墓薦江蘺

題紅梅翠竹圖

竹葉梅花一色春盈盈翠鈿掩丹唇休言畫史無情思卻勝宮中剪防人

題蛾眉亭

空亭瞰牛渚髙髙淩紫氛澄江萬里至華崿兩眉分落日兼霞防流光成綺紋憑軒引蘭酌休憶謝將軍

南山贈隠者

君家南山下南山果何如開如陣云黑向背淩空虛木客采薜荔怨女詠蘼蕪何當牽白犬見君巖下書賦得慈恩寺塔送李惟中赴西臺侍禦

只園開塔廟遐瞰盡三秦雕玉裁文陛金銅結綺輪髙標雙闕外流影灞陵津攬轡還登眺題名繼昔人

蘭亭

奉節過東鄙摠轡臨越墟覽此崇山阿亭樹猶晉余陽林積珍木禊館疏鏤渠防風旋輕瀬宛委寫成書秋杪霜露滋淸商滿縣隅紅蓮雕綺蕋微瀾見躍魚借芳泛羽觴視聴良有娛逍遙大化內豈必三月初

汪尙書夫人挽詩

喧喧引長紱簫鳴閭井間旌連綺霞閣路指敬亭山泉防鸞臺掩城中翟蓋還尙書老歸國誰與襲芳蘭

贈澄上人

壞色衣裳防七條手持經卷意蕭蕭頭陀寺裏相逢後又向天臺訪石橋

贈山中道士善琴

山中道士緑荷衣新抱瑤琴出翠微已與塵緣斷來往逢人猶鼔雉朝飛

題紅葵蛺蝶圖

蛺蝶旣無數秋花亦滿枝終焉不飛去似怨弄芳遲

自集賢嶺入大龍山

皖公標楚甸玆嶺孕奇形翠積樅江滸崇冠呂防城戒途入中林平岡駐我旌延望失來術周覽多所經峩峩石窓矗窅窅巖岫防離離云朝隮粲粲樹敷榮關弓射鳴雁羣谷振弦聲仰憐山人居俯悅洞下耕蒼龍啟春候金虎收光精欋家旣非學農用或可明顧言同載者爲爾鑄阿兵

安慶郡庠後亭防董僉事【亭名天開圖畫】

鯨鯢起襄漢郡邑盡燒殘玆城獨完好使者一開顏省風降文囿弭節遵曲幹雙池夾行徑累榭在雲間天淨羣峯出地迥蒼江環霞生射蛟臺雁沒逢龍山開罇華堂上命酌頫危闌主人送瑤爵但云嘉防難豈爲杯酒讙樂此罷民安魄淵無恆彩淸川有急瀾明晨起驂服相望阻重關

題周伯寧畫

殺機起無象平陸忽成紅蒼生旣猛虎日馭經紛虹舉目墟裏間但見蒿與蓬惟有王官谷於今似畫中

九日宴盛唐門

今日良宴集玉帳設金縣賔稱此嘉辰令徳應重幹淒淒秋陽升湛湛江景鮮西馳三澨津東瞻九華山文湍帶粉堞卿云覆防旃淸歌送銀爵泛此秋花妍嗟予逺徵人別家今四年采薇夜歸戍操築朝治垣微此一日歡苦辛良可憐中腸感前謀撫運當泰年燔柴盛唐郡泛舟樅江前臨川射長蛟雄風推八埏豎儒繆從役任重力乃綿武功旣無成文徳何由宣微勲倘有濟敢愧魯仲連

登太平寺次韻董憲副

蕭寺行春望下方城中云物變淒涼野人籬落通口賈客帆檣出漢陽多難漸平堪對酒一罇未盡更焚香憑將使者陽春曲消盡徵人鬢上霜

三月廿九日郡庠後亭防盧啟先僉事

晨集疑江渚列席當蕙楊斯亭信顯敞翠嶺帶澄川潮駕宜城步山積司空原靑松紛被徑紅桃競發園眾賓起爲壽繁轉出嬌弦中觴念逺離歲行已再遷漂萍有時合浮雲未見旋今朝不爲樂來會知何年

寄題環秀亭【五祖寺】

宗老來相報黃梅盜已平傳聞一峯下還有九江橫象構誰能壞香臺積可成憑詢幾小刼又復到昆明

題溪樓

溪水緑悠悠髙樓在溪上日暮望江南舟中采菱唱奉和防南上人喜雨之什叔良𨿽不作詩不妨一觀也

出車橫門道采薇皖溪水雜耕不逢年軍士常饑餒奉牲走羣望悃迫忘汝爾皇皇大司命配天奠南紀方屯啟時澤拯民出瀕死云章變膚寸雨勢來不已睇嶺三峯深行阡九江起開房各菶菶擢葉方泥泥說郊君牡騑饁野田畯喜未論車箱滿已見沽酒防斯民旣云樂兵甲行可洗赫靈有耿祉壽夭誠在已淫陰無往轍薄伐有凶理撫事非偶然涼薄那致此騁辭繼周頌屢丰自天子

送康上人往三城

嘗登大龍嶺橫槊視四方原野何蕭條白骨紛交橫維昔休明日玆城冠荊楊芳郊列華屋文纕被五章乘車衣螭繡貴擬金與張此禍誰所爲念之五內傷豎儒謬乘障永賴天降康樅陽將解甲皖邑寖開疆耕夫緣南畝士女各在桑念子中林士振策亦有行我聞三城美龍嶺在其傍連林積修阻下有澄湖光明當洗甲兵從子臥石牀

七哀

殷武誦罙阻周魯歌東徵聖哲則有然我何敢畱行斬牲祀好畤釁鼓起前旌野布魚麗陣山鳴鐃吹聲函關何用塞受降行已城路逢故鄕人取書寄東京寄言東京友勉樹千載名一身未足惜妻子非無情

葛編修挽歌【景光】

昔別情何樂今還語向誰幽房通貝闕空館蕪絲未過徐公墓徒懷有道碑扁舟望湖曲淸淚濕江蘺

淩孝女詩

王裒廢蓼莪女亦有淩娥哭魚奉慈母淒涼防女蘿幽叢啼蕙露芳樹罷鶯歌迢遞城南路諸姑將謂何

賦得鉅野澤送宋顯夫僉事之南山

堤上栁沈沈春蒲泛渚禽濟田東滙闊汶水北流深落日依中沚浮雲積太陰微茫看不盡渾似別時心

夜坐和成太常二首

片月生碣石微光掛玉弓秋河空窅窕遙映建章宮哀鴻知時節南飛正匆匆感君思親詠惻惻此心中牽牛表宮雉華星動綺錢沈沈鳷鵲觀悠悠淸漏傳無才愧三益虛食念百防綿思至中旦莫繼瑤華篇

送張有恆赴安慶郡經歷

曉路通髙嶂春城入大江艸生垂釣浦人語讀書窓肅客移茶鼎行田載酒缸幕竂誰得似髙步絕紛龎

宋祭酒挽歌二首

文章知有數耆舊忽先零東井開圖畫西山閟爽靈司徒虛執饋太史早垂銘悵望平原繡時時問客心東閣哀長別南宮闕嗣音相知誰復舊爲報果如今江漢無時返奎文永夜深淒涼釣魚地落日下遙陰

謝堯章妻挽歌

艸滿章臺墓松欹石柱廬憶歸司裏能誦伏生書夜哭聞茅店春祠雜筍菹傷心夫與子塵簡若爲舒

送李伯寔下第還江西

之子不得意南行無怨辭官河人杳杳客路雨絲絲古木淮陰市春城孺子祠淒然千里別爲賦小星詩

美浦江鄭氏義門

省風浦江滸憑軾歷髙門借問居幾何九世今不分觧驂靑松林愛此季與昆檢身事先訓禮度尢恭溫生祥亦何用有後天所惇常棣閔叔咸厲階悲婦言一朝或罔念喪敗寧具論淸源無濁流芳蘭有競芬摛毫誦勿替勉哉賢子孫

大口迎駕和觀應奉韻二首

晨光開翠崿廣路淨炎氛玉防度流水華蓋爛垂云旣禦大宛馬還朝鯷海君都人望旌纛樂哉歌采芹仗出彈箏峽川原彀騎分天行肅大化時邁耀前聞整蹕傳淸道激吹入行雲日暮望雙闕艸木亦欣欣

送王開赴泗州行捕提舉

蒼茫吳楚會縱橫淮阪流春冰未泮渚芳杜已生洲揚旌朱樓前張獵靑山幽獻功效大兕亦致公子裘逍遙足爲樂何嗟晚不侯

待制張廷美姑阿慶詩

葭菼啟望國灼灼詠桃夭操觚染芳藻短髮未勝翹始聆白雪句兼傳黃竹謠蘭萌初映砌春霜已降霄秋榛覆故隴驚蓬颯回飈金尊與瑤席庶足奉阿嬌

雲松棲

初日髙樓上卷幔對黃山黃山出霄漢爛漫發靑蓮參差非一狀朝夕看屢妍九華承雙舄敬亭附駢筵漫漫云罨嶺沈沈松覆泉淸飈坐中起如聞帝女弦靜有幽事樂動無塵慮牽逍遙悅心目玆道可長年

楊平章崇徳樓

重城控秋塞丹樓耀芳甸頳霞上氛氳蒼林下蔥蒨長河城邊急積岫窓中見逺雁滅居延行雲歸鄯善大賢謝卿相垂幃化鄕縣春虫觸寶瑟餘花飄玉硏方從董園樂陋彼歌梁轉伊予去山澤寒齋秋艸徧載覽登樓篇益重臨淵羨

八月十五日處州分司對月

武夕始正華月生秋旻金波何穆穆緑桂滿中輪徘徊出西陸照耀此甌閩光流河宿隠气隨商律振餘輝動軒房紫蘭含微津皇天降嘉歲五政亦已陳樂哉一巵酒允矣同庶人

有所思

春風起寒色春衣方重燻新裝捲羅幕淸唱入行雲艶色若流月芳澤謝蘭芬嬋娟信無度我思何在君

長安陌

浩浩長安陌瓊樓夾廣防鴛鴦禦溝上芍藥吹樓前駿馬追韓嫣金尊約鄭防功名有時有且得樂當年

伯九徳興學詩

上徳撫運吁俊尹神京三雍烝髦士五學訓齊氓登歌陳羽縣鸞刀奉麗牲優遊樂淸化大道嘉方行

送孫教授

皇情重聲教宵裝爾載馳邊城南徼外禮殿左江陲揖讓陳椰器歌防薜帷全勝宜春郭花落閉門時

賦得君子泉送彭公權爲黃州教授

君子沒已久遺井郡齋中本寓思人意兼全澤物功銀牀駁故蘚玉甃落寒桐幾日趨官舍橫經誦養蒙

賦得春雁送司執中江西憲幙

春風起蘋末旅雁尙四翔乳鴨嬌同啑新蒲短可藏應懷洞庭水非避塞垣霜客路頻懷舊題書寄帝鄕

賦得蛾眉亭送王徳常禦史赴南臺

江亭望華崿望望似修眉掃黛偏能巧含顰知爲誰娟娟微雨裏脈脈夕陽時千里乘驄去因之傷別離

南歸偶書二首

帝城南下望江城此去鄕關半月程同向春風折楊栁一般離別兩般情

二月不歸三月歸已將行篋換徵衣殷勤未報家園樹緩緩開花緩緩飛

別樊時中亷使

光祿橋西惜解防春星欲傍露盤低自來宮栁多離思更著城烏在上啼

題段吉甫助教別墅圖

玉署掛新圖如君舊隠居峯髙乃霞上葉變是秋初遊客看常在溪聲聴卻無只此同登望豈必命柴車

靑陽集卷一

欽定四庫全書

靑陽集卷二

元余闕撰

序

送歸彥溫赴河西防使序

河西本匈奴昆耶休屠王之地三代之時不通於中國漢始取而有之置五郡其間自李唐以來拓跋氏乃王其地號爲西夏至於遼宋日事戰伐故其民多武勇而少文理然以予觀之予家合淝合淝之戍一軍皆夏人人面多黎黒善騎射有長身至八九尺者其性大抵質直而上義平居相與𨿽異姓如親姻凡有所得𨿽簞食豆羮不以自私必召其朋友朋友之間有無相共有餘卽以與人無卽以取諸人亦不少以屬意百斛之粟數千百緍之錢可一語而致具也歲時往來以相勞問少長相坐以齒不以爵獻壽拜舞上下之情怡然相讙醉卽相與道其鄕鄰親戚各相持涕泣以爲常予初以爲此異鄕相親乃爾及以問夏人凡國中之俗莫不皆然其異姓之人乃如此則其親姻可知矣宜其民皆親上死長而以彈丸黑子之地抗二大國傳世五六百年而後亡非偶然也自數十年來吾夏人之居合淝者老者皆已亡少者皆已長其習日以異其俗日不同少貴長賤則少傲其長兄彊弟弱則兄棄其弟臨小利害不翅毫髮則親戚相賊害如仇讐予猶疑江淮之土薄而人之生長於此者亦因以變及以問夏人凡國中之俗今亦莫不皆然其於親姻如此則異姓之人可知也夫夏小國也際時分裂而用武必不能篤於所教而區區遐方教之亦未必合於先王之法及國家受天命一海內收其兵甲而摩以仁柔養之以學校而誘之以利祿今百餘年於玆弦誦之聲內自京師逹於海徼其教亦云至矣而俗乃日降如此吾不知其何說也我祖宗之置肅政亷訪司於天下大要以風俗爲先而其職以學校爲重故世謂之風憲是得先王爲治之意也故嘗選任尊官非道徳爵位出乎庶僚者不得與是選所以爲民表也今皇帝用嵬名公爲禦史大夫公乃歷選朝著盡拔諸名臣爲亷訪使而吾歸君彥溫以樞宻院判官而爲河西君少擢科目能古文辭有大節由國子博士五轉而遷是官今爲亷使於夏必能興學施教以澤吾夏人吾夏人聞朝廷以儒臣爲尊官以蒞巳必能勸於學以服君之化風俗必當丕變以復於古其異姓相與如親姻如國初時如余所云者矣故道吾夏之俗以望吾歸君焉

送月彥明經歷赴行都水監序

中國之水賴禹治之而悉平而河獨爲患至今未已者何也河失禹之道而治河者不以禹之所治治之也蓋河出昆侖合諸戎之水東流以入中國其性勁悍若人性之有彊力其來也甚逺而其注中國也爲甚下又若建瓴水於峻宇之上則其所難治也固宜且中原之地平曠夷衍無洞庭彭蠡以爲之滙故河嘗橫潰爲患其勢非多爲之委以殺其流未可以力勝也故禹之治河自大伾而下則析爲二渠大陸而下則播爲九河然後其委多河之大有所瀉而其力有所分而患可平也此禹治河之道也自周定時河始南徙訖於漢而禹之故道失矣故西京時其受患特甚𨿽以武帝之才乘文景富庶之業而一瓠子之微終不能塞而付之無可柰何而後已自瓠子再決而其流爲屯氏諸河其後河入千乘而徳棣之河又播爲八漢人指以爲太史馬頰河者是其委多河之大有所瀉而力有所分大抵偶合於禹所治河者由是而訖東都至唐河不爲患者千數百年或者以謂王景隄防之力乃大不然使無屯氏及徳棣諸河河之大無所瀉而力無所分景以尋丈之防而捍猶螳螂之臂而可以捍大車之奔吾不信也惟河之委旣多大有所瀉而力又有所分景之隄防特以捍漸水之衍溢者耳比趙宋時河又南決至於南渡乃由彭城合汴泗東南以入淮而漢之故道又失以河之大且力惟一淮以爲之委無以瀉而分之故今之河患與武帝無異余嘗以爲中國之地西南髙而東北下故水至中國而入海者一皆趨於東北古河自龍門卽穿西山踵趾而入大陸地之最下者也然河天下之濁水也凡水一石率泥數斗嘗道出梁宋觀河所決凡水之所被比其去卽穹居大木盡沒地中漫不見蹤迹河之行於地也方數千年而河徙千乘自漢而後千數百年而河徙彭城然南方之地本髙於北故河之南徙也難而其北徙也易自宋南渡至今殆二百年而河旋北乃其勢然非有他說也比者河北破金堤逾丰沛曹鄆諸郡大受其害天子哀民之墊溺乃疏柳河欲引之南工不就又遣平章政事嵬名公禦史中丞李公及禮部尙書臺哈布哈公沈兩珪有邸及白馬而祀之河之患不已乃會諸老臣集議治河者諸老臣無能言其說獨尙書臺哈布哈公以爲當濬河棄道復引河以入彭城而待制楊梓義力以爲棄道不可濬設使濬之而河未必能入廟堂無所從遣都水使者相其便害或者以爲當築隄起曹南訖嘉祥東西三百里以障河之北流則漸可圖以導之使南廟堂從之乃置都水分監以任其事選朝臣之知水者爲都水而吾同年月君彥明爲元幕將行以問於余余不知河事者𨿽然諺有之曰不習爲吏眡已成事以事已成者爲君言則古所以治河者可見也今河惟不反故道則其勢可障而排之使南使反於故道由漢之千乘以入海則國家將無水患千餘年如東都與唐之時乎今禹之九河旣不可復考而河亦不復徳棣之間漢人指以爲太史馬頰河者尙未泯可尋究如縷河之道是將大有所瀉而力有所分非若一淮之小而扼其勢而使之橫潰爲吾民害也今夫廟堂之議非以南爲壑也其慮以爲河之北則會通之漕廢其系於朝廷甚重余則以爲河北而會通之漕不廢何也漕以汶而不可以河也河北則汶自彭城以下必微微則吾有制而相之亦可以舟以漕書所謂浮於汶逹於河者是也余特欲防鉅野而使河不妄行俟河復千乘然後相水之宜而修治之特一人之私言也朝廷方事隄防固無事此乃以彥明言者似迂逺而不切也萬一隄防不足以禦河則余之言或有時而驗焉故爲之敍

送樊時中赴都水庸田使序

國家置都水庸田使於江南本以爲民而賦稅爲之後往年使者昧於本末之義民嘗以旱告率拒之不受而盡徵其租入比又以水告復逮系告者而以爲姦治之其心以爲官爲都水而民有水旱之患如我何於是吳越之人咻然相嘩以爲厲已會天子問民所苦乃以爲民實水非姦遂劾逐使者破械縱民而以聞上朝議乃歷選公卿有學術知大體者爲之使而吾樊君時中以江南湖北道肅政防訪使而選是職自君之來官僚協和吏畏民服政以大行命下之日無不相視嗟咨以惜其去獨其友余闕躍然曰東南民力自前已謂之竭矣況今三百餘年昔之盛者衰登者耗今其貧者力作以苟生富者悉力以供賦有持其產爲酒食予人人皆望而去之其窮而無告甚於前世益逺矣其可重困之今而得賢使者以蒞之修其溝澮相其作息不幸而有水旱之災則哀矜而爲之所民之窮者其少瘳矣乎今夫木之實繁者其枝披其本疏者其幹抜況於國與民乎哉故善樹木者簡其實而厚其本善爲國者疏其賦而厚其民理之較然者也時中慷慨有大志臨大事果毅不擇利害而爲之今其行也其能有以大慰吳越之民望以副朝廷之倚注也必矣二月初吉式發鄂城卉木繁盛賓僚具在各爲詩以稱美之予故首序焉

送範立中赴襄陽詩序

宋髙宗南遷合淝遂爲邊地守臣多以武人爲之九十餘年間未嘗一歲無兵革故民之豪傑者皆去而爲將校累功多至節制郡中衣冠之族惟範氏商氏葛氏三家而已三家之在當時貴不過通判顯者或至知縣與府族亦未甚大也皇元受命包裹兵革休養元元民旣富庶矣而又修禮樂定治具諸武臣之子弟無所用其能多伏匿而不出春秋月朔郡太守有事於學衣深衣戴烏角巾執籩豆罍爵唱贊道引者皆三家之子孫也故其材皆有所成就至學校官累累有焉當宋季時諸武臣之富貴眂三家蔑如也而百餘年之後惟儒家子入爲弟子出爲人師隨其才之大小皆有聞於時𨿽天道忌滿惡盈而儒者之澤深且逺從古然也範氏世多聞人立中尢通敏由郡直學爲襄陽教諭宋亡時蜀流寓之士多在江漢意必有老成典型人也有老成典型人與之遊立中此行將大有得範氏之後有大顯者必立中也於其行也書以贈之

李克復總管赴贑州詩序

仁皇帝卽位錄懷來功致髙位者無慮數十百人獨韓國李公以甘盤之舊爲最顯位平章總百度君臣一徳銳精治古而韓公相業見稱於天下後世者設科取士其最也元統初余忝論薦計偕如京師與諸同年求韓公子孫得今伯徴太常相往來又識克復屯田於京師比來佐泗州而君復爲泗州屯田提舉日與君處念天下士所以復見前代賓興之盛者由韓公士不及見韓公見屯田不其猶見韓公乎且與太常同年辱使納禮故以太常之事君者事君朔月歲時必從諸僚友造君第君暇亦輕裘緩帶以一小吏持馬過我我必爲之傾蓋而後去君色嚴而气和有學而知體坐終日屹然於先朝人物故實無不熟而知聴其言亹亹如環之無端坐客無能置一辭也去年秋旣書滿宰相以君有門閥且久更事非散地所宜處奏爲贑州路總管州之長貳及諸屯田與九州之人往賀君闕在次舉琖拜君言曰仁皇帝之文徳入人也深天下不忘仁皇帝必及於韓公朝廷錄勲舊家首言君斯文之興可俟矣請以爲天下賀又曰韓公能以道術昌其家君兄弟能保功名以有光於韓公致中二千石請以賀君又言江之西文教之盛者曰吉曰贑多士彬彬焉人之所以厲於學科目之興也於韓公之始而厲於學獨不於韓公之季以治哉贑𨿽號難治君處之餘知其爲易也請以賀於是程泗州賦詩四韻坐客人士皆爲詩以道其行使書吾說以爲引

楊君顯民詩集序

我國初有金宋天下之人惟才是用之無所專主然用儒者爲居多也自至元以下始浸用吏𨿽執政大臣亦以吏爲之由是中州小民麤識字能治文書者得入臺閣共筆札累日積月皆可以致通顯而中州之士見用者遂浸寡況南方之地逺士多不能自至於京師其抱材蘊者又往往不屑爲吏故其見用者尢寡也及其久也則南北之士亦自町畦以相訾甚若晉之與秦不可與同中國故夫南方之士微矣延祐中仁皇初設科目亦有所不屑而甘自沒溺於山林之間者不可勝道是可惜也夫士惟不得用於世則多致力於文字之間以爲不朽而文辭者有幸有不幸者不幸者至於老而無所用矣而其文又遂泯不顯是可哀也比年大江之南山林之士有挾其文藝遊上國而遇知於當世士之彈冠而起者相踵京師大官之家皆有其客而遇知於當世者亦比比有之若豫章楊顯民者抱其才蘊不屑於科目甘自沒溺於山林之間當士羣起而有遇之時而又終不肯一出以干時取譽是其中必有所負而然也予𨿽不識顯民然聞其人力學而操行通古今之務江南之士漸其澤而有名者甚眾其弟子之登科目仕州縣者亦能以政稱其家固貧而年又將老乃日蕭然吟詠以自樂無少怨怒不平之气其殆古有道之士耶余讀而愛之其弟子凃頴持其所謂水北小房集者來京師將刻之以傳於世余爲題其首使後知顯民南州之士有所負者也是蓋有道之士也

貢泰父文集序

余天性素迂常力矯治之然終不能入繩墨矯治或甚則遂病不能勝因思以爲迂者亦聖賢以爲美徳遂任之一切從其所樂常行四方必迂者然後心愛之而與之合凡捷機變者𨿽彊與之然心終不樂也故暫合而輙去京師馳逐聲譽之區也迂非所宜有嘗陰以求之士大夫之間得一人焉曰貢泰父泰父故學士仲章君之子能詩文少遊太學有時名因自貴重不妄爲進取有所不可交者亦不妄與交故吾二人者驩然相得若魚之泳於江獸之走於林也時泰父爲應奉翰林文字固多暇者卽與聚盍有蔬一品魚一盤飲酒三行或五行卽相與賦詩論文凡經史詞章古今上下治亂賢否圖書彞器無不言者意少適卽聯鑣過市防鞍談謔信其所如而止及暮無所止則相與問曰將何之皆曰無所之也乃各策馬還自古曁今王公貴人能求賢常少然自至元初姦回執政乃大惡儒者因說當國者罷科舉擯儒士其後公卿相師皆以爲常然而小夫賤亦皆以儒爲嗤詆當是時士大夫有欲進取立功名者皆彊顏色昏旦往候於門媚說以妾婢始得尺寸此正迂者之所不能爲也因翺翔自放無所求於人已而皆無所遇予旣歸淮南泰父亦以親嫌辭官歸除紹興推官不相見者爲最久去年大原賀君爲丞相搜羅天下人才之有政譽者而泰父之治爲浙東西第一乃得復召爲應奉余適入朝爲待制相見益歡計其別十年矣吾年少於泰父須髮皆白而泰父鋭然靣紅白如常出其別後所爲詩文甚富且大進益知泰父眞豪士也夫以士之賢無所遇而淹於下僚宜其悲憤無聊而不能盡也顧乃自樹卓卓以其餘力而致勤於文學且其貌充然非其中有所負蓋不能爾然則吾泰父之迂又過我逺矣夫古之賢士多不兼於文藝文藝𨿽卑而世且貴而傳之者愛其人故也不賢者之於文藝𨿽極其精人猶將賤之亦何以爲也泰父忠孝人也其功名事業當不待文與詩而傳而況於兼有之耶余昔與之別今見其文如此今又當別去計相見時其文又必有過此矣於其行也序而識之

送葛元哲序

文者物之成章者也在天而爲三辰在地而爲川嶽其在於人若堯舜之治化孔孟之道徳仲由之政冉求之藝一皆謂之文今特以言辭之精爲文者夫言之精莫精於周公孔子二聖人之於言豈有求其精而然哉而其文何若是其蔚也揚雄司馬相如韓子歐陽子始號爲工於文者彼其於周公孔子之文非不欲窮日夜之力極一世之所好孜孜焉追琢磨礪以求其精而卒不能至焉濂溪二程夫子之學其視揚雄司馬相如韓子歐陽子蓋有所不暇然味其言淵然而深雄然而厚睟然而醇使得列於聖門𨿽顏子曾子將不能過則夫言之精者又若不待窮日夜之力極一世之所好孜孜焉追琢磨礪以求至於聖人而後已此無他聖賢道徳之光積中而發外故其言不期其精而自精譬猶天地之化雨露之潤物之魂魄以生葩華毛羽極人之智巧所不能爲亦自然耳故學於聖人之道則得聖人之言學於聖人之言則非惟不得其道幷所謂言胥不能至矣金谿葛元哲舊以文章名江南旣擢第其文又傳於京師眾謂元哲之文宜爲天子粉飾太平鋪張鴻業以傳於後世會有守宰之選遂以爲興化錄事余知元哲終以文選非久於外者也於其別也故與之論文

送許具瞻序

余讀周易之謙未嘗不掩卷而嘆曰聖人待小人之心一何如是其至也夫陽君子也陰小人也小人盛則幹君子故陰至三則履君子盛亦未嘗不下小人故陽至三則謙謙虛也陽本實而云虛者不自滿假故屈而下於陰也是謙以下爲徳者也初而謙謙下而又下者也二則浸以上矣故以鳴謙鳴者以言謙也三則益上而位髙故以勞謙勞者以功謙者也以功而謙厚之至也厚之至而民焉有不服者乎故三之辭曰勞謙君子有終謙而民旣服君子之道終矣謙旣終民旣服進而之四何施而不可聖人之心猶以爲吾之待小人者未之厚也又自反而防謙故四之辭曰無不利防謙其徳已厚其謙已防進而之五而小人者之終不可以化入也於是乎有侵伐之師故五之辭曰不富以其鄰利用侵伐不富以鄰徳之盛也利用侵伐順之至也聖人之待小人至是可謂盡心焉耳矣昔者禹徵有苗苗民逆命益之贊禹惟在於謙禹遂有舞幹之舉此其所謂防謙也謙猶防而未格則其侵伐者禹終得而已乎哉祖宗受命迅掃六合以有堯舜所未有之天下聖天子紹承熙洽愛民猶子堯舜之仁不是過也頃者盜起海隅剽民財犯官漕其罪可誅而區區赤子又特一將校之力所能舉乃不以爲罪止於招諭盜又止我省臣以求降此尢可誅也而亦從其請且曰徳不下宣此吏之罪遂盡變易瀕海之爲宣慰及其郡縣之官選能當其任者得三十八人親禦便殿給符傳而諭遣之嗚呼此所謂無不利防謙而禹之所以待苗民者也三十八人之中天臺許君具瞻當治鄞具瞻佘同年進士也其行端潔其材勇以干前知武義時攝金華縣事武義之民羣訴憲府請還君金華之民亦羣訴於憲府畱君不欲其去其得民如此可謂稱玆選矣故余爲道聖天子愛民之深與夫所用具瞻者如此非惟勉具瞻亦以告夫民也

贈刑部掾史劉彥通使還京序

舒岸大江爲城北走英頴南亙畨歙西通黃蘄湘漢鄂嶽東距鳩巢所謂四通八逹之地也自兵興所在從亂舒介其間而獨徇義秉節不與之共戴天故羣盜環攻之舒亦不少屈撓日治矟防弓矢以與之相格鬭盜大至則男操兵婦給餉童子負瓦石空巷乘城與之決戰如是者今五年其勞如此故其富者日貧而貧者日死以耗入其市防裏蕭然適其野榛莽沒人不見行迹至其館簠簋不治餼牽不具委積不充使者之道此怒而去者往往有焉其以公事來者多眂賂以爲喜慍喜爲春溫慍爲秋凜或怒而去則民相與踧踖曰禍其始此耳不甘食安處者累月而未寧逮無事乃已浚儀劉君彥通爲秋官掾亦以事來居郡浮圖每食蔬一器飯一盂饋之珍羞則辭賮之財則艴然以怒持節至軍中勇者執手以勉之創者涕泣以勞之其居此特久而民愛之如始至惟恐其去已也傳曰有功而見之則說也君重其民情而閔其勞民之說也亦其宜也臨川毛順孫愛君尢至與士大夫賦詩以美之餘故處合淝知君爲掾亷而有能以爲士之美君者非譽也故序而冠諸其首

髙士方壺子歸信州序

堯舜之時以幽幷爲朔易元興舉堯舜未有之天下而一之而幽並始爲土中以爲四方之極然其地去荊揚數千里而气苦寒而多風非其土著至則手皸而足裂其居處服食異用絺葛果茗魚鱐之物不能以易致皆性之所不便故南方之人其至者恆少非爲名與利無從而至焉又況浮圖老子之徒以遺外世俗爲道其於名與利蓋有所不屑故其至者尢少或至焉者則亦名利之人也髙士方壺子至正中至自信州余始遇之以爲名利之人也徐與往來見其气洎然其貌充然人與之談當世之事則俛而不答獨其性好畫人以禮求之始爲出其一二皆蕭散非世人所能及嘗爲餘言太行者天下之脊而居庸古北者天下之巖險也其雄傑奇麗非江南之所有天府之藏王公鉅人之所有皆古之名畫余所願見者今皆見之而有以慊吾志充吾之所操吾非若世俗者區區而至也余曰賢哉方壺其古所謂善操技者與夫輪扁之爲斵知斵之爲美不知有王公之貴知斵之爲得不知有晉楚之富故其爲技也古今之善斵者莫加焉今子幾於是矣其有不臻於古者耶吾黨之學者苟遷於物其尙能望子耶於其行也相率爲詩以贈之

聚魁堂詩序

安慶郡文學秦宗徳持其友人豫章嚴撰書來請曰去年丙申江西行中書之鄕試也臨江貢士有曾魯者偕其友廬陵解蒙髙飛鳯劉倩玉俱就試寓止同捨往還復同舟而載拆號四人者俱在甲乙選列捷報至髙與劉解乃畱魯家鄕人因名曾氏之館曰聚魁堂云僕與魯姻婭也復率大夫士之能文辭者賦詩美之謂宗徳常獲私於公書來請序願勿辭將以爲榮焉余曰科目取士吾嘗司文衡於中外矣退而攷其所得父子同榜者有之兄弟聯名者有之師生俱在選者有之若同志同升鮮有聞如曾魯者也其理似不偶然豈有數存其間耶然不足泥也余惟愛魯之交友得人而人之與魯交能登科目發身也由此而升以行道以致君以澤民將無不可吾意四方者亦當彈冠相慶矣則親朋賦詩以志喜也固宜宗徳曰斯言甚善請書以爲序

送李宗泰序

淮東南西北道之地其民忠而能守國者三郡曰廬壽舒自盜興壽守先治戰備與民爲守至輙敗然不能保其近地民無耕收而長淮之餉道義絕以致父子相食而後潰廬大郡其南沮澤之地大而有名者三十六俗名之曰圍地廣而足耕而守與將才下余嘗識之凡其日之所營夜之所思非宴樂之事則掊克之政也民有持耒耜於門者則曰召使奪而辱之民饑以死城大而不能守乃斂四境鄕兵以守之又無以食以賦富者大都剽吏殺人而莫之禁至以其兵去之城遂陷余至舒時國門之外數十里之地皆盜柵也幸戰而勝乃爲攘剔旁近之地令民耕之築壘以防其作役其不能耕者時節與之繕城隍修矛防而又明其政刑平其賦斂治其爭訟期月而頗張今民之勇者無敢嘩弱者無所悵如承平時然惟教民之術有未治耳方將與學士修其庠捨共講唐虞治道天人性命之說則禍亂有不足定者若姑孰李宗泰志學而行端義吾所當延而禮之者也而力不足宗泰族人陷在姑孰者聞多自抜於宣將往來之又義之所不敢止者姑序吾懷而與之別

藏乘法疏後序

天下之書博者未嘗無要法五聲十二管可以盡天下之音聲十干十二支可以盡天下之甲子象形指事轉注諧聲會意假借可以盡天下之文字其統之有宗其會之有元充之而不窮合之而不遺知者創物其有功於世類如此佛氏有法疏書會萃名義而藏十二部之理無不在誠要法也西庵遂公罷講遊方二十年歸乃取而修訂之補其所未備白其所未明去其所未安明性相析機宜刋定名體目曰藏乘法疏濡須有道之士文公無學以衣資若干貫刻之板以惠四方昔卲子皇極經世以元會運世衍爲十二萬九千六百年以盡事物無窮之變其文博其義富蔡西山撮其機括爲指要一編其有功於卲子大矣遂公之書是亦大藏之指要與余讀傳燈婆子請趙州轉經繞禪牀一帀云轉經已婆云只轉得半藏半藏全藏姑置勿問五千四十八卷一周行頃何爲而轉之此又西庵不傳之妙因書之卷末在學者所自得

靑陽集卷二

欽定四庫全書

靑陽集卷三

元余闕撰

記

含章亭記

坤者天下之至文而世謂坤爲含章者美而含之六三之事非盡坤之道也嘗觀於地山川之流峙至文也風霆之流形至文也鳥獸艸木之彚生至文也故夫子贊之以爲光大又以爲化光又以爲美在其中暢於四肢天下之文孰加焉而三獨含章何謂也夫幹尊道也坤卑道也故幹主於五而坤主於二若三四者爻之無位者也幹之四近於尊故曰或躍或可以進也坤之三近乎卑故曰含章可貞可晦而可用也夫子釋含章可貞以爲以時發者相時而動之意故曰可者僅詞也若四近於尊而括囊矣上儗於尊則龍戰矣是故龍君象也若六五者可謂至尊而非據矣自非中徳何以能吉故曰黃裳黃中之色裳下之服夫惟有是中徳故不失其體也無棣徐君子謙博古而通今自監察禦史郎官署爲諸道肅政亷訪使者政理蔚然俱可謂之文矣惟坤之六二可以當之非六三之事而其名亭謂之含章者人不知其所云也余與君處江夏凡期年知君之爲人衝然賢者也曾子稱顏子以爲以能問於不能以多問於寡有若無實若虛君嘗慕而師之羣居相與不言不知其有蘊也然則君所謂含章者其必以此豈世所謂斷章取義者歟君曰子之言然𨿽然子論含章先儒所云請求諸通經者而質之

穰縣學記

學校之教聖人所以盡人性者也夫人之性天命也天命者諸生徧予者也其理仁義禮智其器君臣父子夫婦長防朋友其文昏喪冠祭朝覲會同射飲軍搜此性之體然也若夫忠信也而流爲殘賊禮讓也而流爲爭奪文理也而流爲淫慝此性之失而非其本然者也聖人人之綦隆也是故爲之學校之教師法之化禮義之道所以正人心而定天命也而世儒之言有曰殘賊爭奪淫慝者性也必賴聖人爲之教然後忠信禮讓文理興而生人之道立是不知性者之言也今夫鳥之鷇也飛而逐其雌獸之生也走而軼其羣然止於飛走而已也惟人之性其天命者也是故充其知可以通晝夜之道而知死生之說推其才可以參天地而贊化育何也所性而有故也今曰性無善也必聖人爲之教而後善則敺鳥獸以由於學校之教師法之化禮義之道亦可以爲忠信禮讓之理也其可乎是故桮棬棟宇聖人所以盡木之性也引重致逺聖人所以盡馬牛之性也學校之教師法之化禮義之道聖人所以盡人之性也其教已立其化以行其道以成之後於是忠信立而殘賊息禮讓著而爭奪寡文理明而淫慝平其動之也神其漸之也深則夫民之心可與爲善可與爲惡可與爲治可與爲亂夫豈奪之以惡而與之以善易之以亂而誘之以治使其民至於如是哉亦盡其性而已矣有弗若於吾化弗迪於吾道者然後爲之刑政以齊之則刑政者先王所以輔治而未嘗以爲先也是故教成而王政成而霸咸無焉而亡其道有大小而其教有淺深如此自先王之迹息而天下之治皆苟且由其知治而不知教而其甚者遂至亂亡相尋終莫能勝民之棼棼者皆不考乎此大元之興百有餘年列聖丕承日務興學以爲教黨庠塾序徧於中國𨿽成周之盛將不是過夫穰大縣也自入職方以距於今吏猶未能爲民立學蒙古伊嚕布哈君來監縣乃曰學校之教先王爲治本也遂出其田祿以爲民倡民歡樂之乃買地於州治之西攻其正位肖孔子及顏子以下十四人之像於殿餘七十二子以及諸儒之從祀者悉繪之於兩序後爲學捨廩厝以安居其師弟子前辟門道屬於大衢立表而題其上曰穰縣之學學甫成會天子以學校考吏課君方樂有學校教民也而乃以憂去其同年友成君遵寔家於穰入朝爲禮部郎中言君所以待穰之民甚厚而篤於教思如此故旣去而民至今思之而恐後之未知所以教而民未知所以學也爲予誦其所聞以告之君操行廉白爲政以愛民爲本日常偲偲然若已傷之是可謂良有司也況予於君亦同年也故爲記之

湘陰州鎭湘橋記

湘水出零陵北至湘陰入洞庭而湘陰諸山谷之水則會於城南爲東湖以入湘方春夏時水潦降而洞庭漲則湘水不能入湖因以湠漫爲大浸州爲湖南北孔道凡行者之陸出與夫鄕民之有事於州者每涉湖則有風濤之虞否則又爲舟人還阻之患宋之時州有鄧氏媼率其田人作大堤絕湖以屬之州爲二木橋以釃湖水行者徳之謂之鄧婆橋當徳祐末橋毀官爲復之至大徳中旋敝州人黃仲規乃以私財命其子惟敬率眾爲石橋南北楗石爲崖中累石爲髙柱布木靣石其上爲屋九楹覆之以與民爲防易其名曰鎭湘橋歷四十餘年至元初覆木又敝屋且壞惟敬之弟惟賢惟徳徳發其帑得錢萬貫以告州人將卒其先之功州人樂爲相之又得錢二萬五千貫乃撤覆木施石梁更作大屋中爲道左右爲市肆橋廣若干尺袤若干尺上可以任大車下可以通千斛舟飾以防繪逺而望之爛若陰虹之飲湖中行者之來與州人之市於此者若由康莊而履堂奧不知其有湖之阻也夫水天下之至險聖人爲之舟楫以濟民而舟楫需人之力人之力有限而涉者之無窮也不須人而能濟有無窮之利者惟橋爲然夫橋之利大故其費亦大非若一舟楫之可易具非有司與大家之力則不能爲黃氏非有大作業大廩藏而爲有司大家之事力有不足至父子相承乃克成此夫亦難能也惟徳之子天禧有才藻通經術屢領鄕薦余校藝鄂渚時得其文以置前列其擢第也將亦易然黃氏有子如此必多益於人如是橋類也故爲記之

漢陽府大成樂記

禮樂出於天而備於人卑髙以陳者禮也絪緼而化者樂也故禮者天地之大節樂者天地之大和其體極乎天蟠乎地其用行乎陰陽而通乎鬼神夫人者天地陰陽鬼神之會而禮樂者觀防通以行其道也其君臣上下賓主之有其文升降揖讓綴兆淸濁之有其度禮以著節樂以爲和節以別同和以合異是皆天之所畀而非人之所爲也然心天命也欲心生也欲熾而無以治之則心梏亡矣禮樂者先王用之以迪民心而定天命者也是故朝覲會同禮樂以接郊社廟享禮樂以成軍旅賓客禮樂以治用之於天神格用之於人鬼享用之於民而民事治故習俗美而侵侮蕩淫之心無自而生天下之大政豈有出於此者哉洪荒之道邈矣堯舜以還歷夏商周禮樂始備而天下稱爲極治成康之後浸以就弛至春秋而壞爛極矣漢之時禮𨿽麤具於經而亡散者亦已甚樂之道蕩然雅頌所存特其文而已耳是故其禮失者其俗污其樂濫者其教衰天下之治所以不及於三代者禮樂不足之故也皇元之興諸事未遑卽定著孔子廟祀之禮旣又令天下廟祀用大成樂令𨿽具而吏亦鮮能應詔制春秋奠薦類以鼔吹行事夫禮樂者以之習民使之飽聞而飫見之然後入人深而成功大孔子廟者鄕大夫屬民敷教之地而民幸有禮可以略見先王之道而樂又不備由吏之爲政不知本末與所先後也如此漢陽府孔子廟祀舊亦循用俗樂河東譚君知府事乃率其同寅相與出俸金作雅樂器教授余時獻以其事來請宰臣是之爲遣一封傳作之平江數月而樂至爲琴瑟笙笛塤篪各二特鐘特磬柷敔鞉鼔各一簫八編鐘磬各十六擇諸生肄習之八月丁丑有事於學宮人聲在上樂奏在下翕如純如疾舒以度禮儀旣舉觀者咸作而嘆曰禮樂之用大矣若夫子監於四代樂取韶舞其治所先在放鄭聲欽若彞教以迪民性夫禮樂之存有如餼羊薦於明靈永永是享於是州之士相與樂譚君之政而喜民復見先王之樂也咸願刻石樹之廟廷余爲之書而使歸刻焉

新修大寧宮記

華西神川原大寧宮者華人以爲古后土之祠也宮故並嶽祠宋眞宗幸華山賜今額以華山道士武元亨主之其後元亨以祠隘請於朝攺作之於神川之上宮初甚侈大至靖康時兵燬裏中人嘗修復之然庳隘不能如舊觀金正大中乃加增拓下距於今二百有餘年故屋皆壞無能修葺之者里人張某欲以私力加繕治之未及爲而歿其子某乃追成先志以錢二萬五千貫具材木瓴甓會工藝自門至寢爲屋若干楹凡期月而成左氏曰共工氏之子曰勾龍能平水土爲后土之官故祀以爲后土盧植諸儒從之遂以爲后土勾龍也蔡邕則曰勾龍社神也堯祠之稷之神柱與棄也漢后土祠在國壬地社稷之位在未地爲王肅之說者又曰社與稷皆土神但生育之功異故有二名耳史記武帝初郊雍太史祠官言當祀后土於方澤立爲五壇壇一黃犢太牢具天子從之乃東立后土祠於汾陰脽上親望拜之如郊則漢以下地祗有社又有後土后土之說紛紛莫能統一以余考之皆失也鄭司農曰后土社神也蓋社以地言后土以神言社之有後土猶郊之有上帝也曰帝曰後皆能宰之稱天子之社神曰后土諸侯而下之社神亦曰后土者猶郊之神曰上帝而五方主气者亦謂之帝不以嫌也五土之神吐生萬物而稷者五穀之長也人非土不生非谷不養是以先王尊而祀之勾龍有功於水土柱與棄有功於稼穡故以配食其神曰祀勾龍以爲后土者猶所謂禘嚳而郊稷是也又周禮以血祭祭社稷五嶽其以血祭則非人鬼且其祀先五嶽則不得爲勾龍亦明也古之制天子祭天地諸侯祭山川大夫祭五祀位有貴賤故祀有大小而後土之祀自天子逹於庶人所以生者一也王者爲羣姓立社曰大社自立社曰王社諸侯爲百姓立社曰國社自立社曰侯社大夫以下成羣立社曰置社大社國社爲民祈報也王社侯社自爲祈報也大夫以下無民人莫爲立社又不得自立社故與民族居百姓之上乃立社以祈報之今國都至於郡縣皆有社獨置社亡耳民春秋𨿽有社祭然無壇壝主位牲齊儀章皆不應於禮其踵事而生者益甚莫爲之禁夫不祀其所得祀非義也祀其所不得祀非禮也后土者民之所得祀者也今𨿽不能應於禮能修而祀之其賢於失禮而犯義者也余之同年光祿主事虎理翰君家於華義張氏之斯舉也而屬記於余焉

梯雲莊記

晉地土厚而气深田凡一歲三藝而三熟少施以糞力恆可以不竭引汾水而漑歲可以無旱其地之上者畝可以食十人民又勤生力業當耕之時虛裏無閒人野樹禾墻下樹桑庭有隙地卽以樹菜茹麻枲無尺寸廢者故其民皆足於衣食無甚貧乏家皆安於田裏無外慕之好間有豪傑欲出而仕由他岐皆可以得官爵故其爲俗特不尙儒周行郡邑之間環數百里數百家之聚無有一人儒衣冠者獨楊黃許氏以儒稱於鄕三時力田一時爲學褒衣博帶出入里巷之間其族數十家化之皆惇於禮每歲時上冢族人各具酒饌羣至墓下推長者一人主祀以次奠薦旣竣長者坐少者以序羅拜之然後皆坐相與行獻酬之禮子弟有爲小不善者則長者進而誚讓之眾皆進曰長者言然請攺是乃已至於再至於三而終不能攺也則眾相與擯絀之不與同祭祀如是者已三世矣嘗詢其族人許氏之祖有義甫君者攻詞賦有聲於時其弟恆甫君治經義通周易號松谿先生然皆隠不仕恆甫之仲子克敬始以教官歷太常奉禮翰林國史院編修官而孫寅字可賓與餘同登元統元年進士第擢翰林國史院檢閱官中書掾中書照磨名聲益顯楊黃之許遂爲其鄕著姓郡守爲表其邑中之居曰梯云坊其後河東僉憲楊君士傑行郡至是曰楊黃者可賓之所生長其田廬丘墓皆在如是又命有司易其莊爲今名以風厲其鄕人使知儒之爲可貴也夫儒之所以爲可貴以先王之道之所在也是以古者少使居學老使居塾不如是者不列於王官不可以長民故時不貴儒而儒貴後世之用人不必盡出於儒者也則民何由知其可貴而貴之比年朝廷設科以待天下之士民始稍稍知所趨向獨晉俗堅彊不輕而變今賢使者殊其宅裏明其貴賤示其好惡其意豈爲許氏計哉昔常衮爲福建觀察禮貌其士俗以丕變而況上有用儒之君下有風厲之使吾見晉之人父詔其子兄訓其弟其必相謂曰弗若許氏不可以同祀弗若可賓不得以爲秀民耒耜以業詩書以語民之彬彬將若鄒魯矣然余嘗聞之民可以身化難以利誘可賓爲人侃侃篤於孝誼有位於朝行顯貴矣乃以親老棄其官而養人皆賢之以賢者而化民如艸尙之以風也其有不從者乎故余爲記其表閭之始且以觀其成焉

合淝修城記

至正十一年冦起淮南自浙西江東西湖南北以及閩蜀之地凡城所不完者皆陷合淝之城久圮且夷倉卒爲木柵以守柵成賊大至民賴柵以完其後僉憲馬君至顧而曰以柵完民幸也非所以固乃白皇孫宣讓王及其憲使髙昌公議修其城遂發公私錢十萬貫召富人之爲千夫長百夫長者傭小民相故所圮夷盡築之富人得官發錢無甚費咸喜助所不足小民方饑得傭錢奔來執事鼛鼔不設鞭撲不施捧柴荷畚麕至競作自十三年二月朔戒事九月畢城四千七百有六尺六門環爲睥睨設周廬廬具飾器門皆起樓櫓相盜所必攻者甓之計用木若干甓四百四十八萬用人之力七十七萬八千城成而盜不至者今期月矣餘生長合淝知其俗之羙與夫所不從亂而可與守者有三焉其民質直而無二心其俗勤生而無外慕之好其材彊悍而無孱弱可乘之气當王師之取江南所至諸郡望風降附獨合淝終始爲其主守至國亡乃出降天下旣定南人爭出仕而少不逹則怨議其上而不可止吾合淝之民布衣蔬食秀者治詩書朴者服農賈昏喪社飲合坐數百人無一顯者無慍怒不平之色驅牛秉耒雞鳴而耕朝而息日出而耕莫而息不合耦而終十畝負二石之米日中趨百里而無徳容惟其質直而無二心故盜不能欺勤生而無外慕之好故利不能誘彊悍而無孱弱可乘之气故兵不能訹昔者木柵猶足以力戰禦冦而無肯失身於不義者今而得賢使君修其垣墉救其疾苦防持撫摩以與民守之而民之與君又歌舞愛戴與君守如子弟之於父兄手足之與頭目然自今至於後日是惟無盜有亦不足憂也君前爲庸田僉事城姑蘇今憲淮南又城合淝一人之身而二郡之民賴之以有無窮之固儒者之利不其博哉君名世徳字元臣雅爾喀斡國人由進士第歷官應舉翰林文字樞宻都事中書檢校庸田僉事爲今官與余前後爲史氏城又余之所志而未成者也義爲紀之其惇事與凡供役之人則載之碑陰

大節堂記

皇帝禦天下之十五年念君徳之不宣民生之未遂乃詔丞相更守令之法著考課之令歷柬朝臣以爲郡縣親禦便殿賜之酒而諭遣之於是天下之吏人人奮厲以治所謂六事者以成功名稱上意宗正郎中韓君建之守安慶也獨鮮有所事其政淸淨而已在官三年頴六之盜起所在奇衺之民羣起從之殺守令據城邑時天下久平民生長不識兵革而郡縣無城廓無兵備卒然有變吏往往盜未至先去而城陷有不去者盜至而民不與之守城亦陷明年十一月盜入宿松破太湖潛山吏多徙家江中爲去計君獨無所徙而治城隍計軍實以示民必守不去越明年春盜入桐城以桐人來攻城君縱民出擊之盜敗去自二月至於九月盜之來攻者十有一大小百餘戰皆敗之盜大忿乃悉眾而東舳艫數百里鉦鼔之聲動天地王師敗績小孤山十月癸夘盜逐北至城下城南郛久爲民居而聯羣艦爲城盜縱火舟燒聯艦艦潰火入南門燒民居諸守將亦潰民恐甚走來眂君君方部署寮吏爲戰守如恆日民乃無恐且戰且撲火甲辰盜傅西郛戰卻之明日傅東郛又戰卻之相火所經撤民屋材夜柵之旦具甲寅盜力攻無所得利諸潰者聞城完且相率來援盜望見之乃夜引去余來戍郡道聞城陷矣比至乃完問故父老皆曰韓君完我君時亦去則民無與爲守民無與爲守則城之完不完蓋未可知矣方朝廷更化時吏皆黼藻其政以角一日之能君若無能然者及臨大變其所能者乃若人之所未易能君誠不可以小知也予觀於今南方之國不頻於盜非其所力攻有能守者矣而頻於盜者爲難頻於盜徼幸於一勝有能守者矣而屢勝者爲難民屢勝矣至於敗且危於是不去而上效死以保其下下效死以衞其上卒能因敗爲功以危爲安如君之爲者蓋千百之十一此人之所難能也曾子所謂臨大節而不可奪者君其人歟郡所治屬縣六西至於懷寧又西至於潛山又西至於太湖武夫義民列砦相望百戰抗盜賴君以爲根本而無叛意東至於池又東至於姑孰數郡之民賴君以爲藩屛而無死傷之禍君之所完不旣大矣哉余抵郡十日盜復大至與君率眾殱之盜不至者今再期矣十四年春三月朝廷錄十月功特加君中奉大夫秩從二品幙官以下各升秩有差余因名其防事曰大節之堂所以揚君之懿於無窮也𨿽然治之亂猶旦之有夜也後之人坐其堂而思其人思其人而懼其時有不協於其行不完於其民者獨不欿然於君者乎余之名堂又所以勸於無窮也時與君守者逹嚕噶齊西夏阿爾長普照磨楊恆錄事司逹嚕噶齊摩哩齊錄事黃圖倫臺錄判爕理桀錫權懷寧縣逹嚕噶齊約蘓圖安慶萬戶府經歷郝瑞千戶李思禮卲永堅王國英許元琰賈伯英額森特穆爾魯沁耀珠洪保張彬路忠金嗣元葛延齡百戶盧顯宗卲文質韋與權齊世英宗達周文謝茂陳士達楊買兒朱傑李玉祝茂夏興侯興祖呂重祿朱臣孫朱惠龍彈壓嚴繼祖伍子云張宏晁關保揚州弩軍翼千戶賈禧百戶王孫兒伯勒齊爾布哈防海翼百戶毛偉牽連書之使與有聞於不朽君字公懋遼西人

憲使董公均役記

古者井天下之田以授民民百畝易者倍之再易者再倍之其養均也則九壤程九貢市防二十而一近郊十一逺郊二十而三甸稍縣都皆十二其取之又均也小任以力則上地家三人中地二家五人下地家二人大任以兵則比爲五閭爲兩族爲卒防爲旅州爲師鄕爲軍其役之又均也之二者王政之大端也大端具而又爲之刑政以防民情爲之學校以道民性爲之公卿大夫士以登民材其制詳故不亂其本深故不拔是以商周之世皆七八百年而後衰也自經界廢於是田不在公而養不均矣養不均則土會民數皆不可知而賦與役不均矣養與賦與役之不均𨿽周公爲政不可以言治也浙東古於越之地也其地之民無甚貧甚富之家山谷之間有一畝之居十畝之田者祖孫相保至累世不失又其土瘠故其小人勤身而飭力其君子尙朴儉而惇詩書非若吳人之兼幷武斷大家收谷歲至數百萬斛而小民皆無蓋藏此固易治之地有賢師帥爲之制而道利之其亦可以庶幾矣乎然余嘗行郡以觀民風其庶人之役於官者往往閭左之民也而富人則有田而不役甚者或不以徵歲終保正稱貸而輸之至破產者無算此其田𨿽近於均而役則不均也至正十年秋槁城董公來長越憲省民所疾苦乃曰井田者吾𨿽不得而行而役不可不均於是擇其部吏之精彊者委之以事以衢州路經歷王仲謙西安縣主簿張拜珠治金華靑田縣尹葉巴延治武義永嘉縣丞林彬祖治永康而蘭溪州逹嚕噶齊齊哩克齊義烏縣逹嚕噶齊額琳沁浦江縣逹嚕噶齊羅阿李巴哈東陽縣丞蔣受益自治其邑義烏縣則復以衢州路錄事範公琇爲之輔而總管陳巴延布哈總領之先期一月令民及浮圖道士各以田自占其或蔽匿及占不以實者沒其田令旣浹乃保以一正屬民履畝而書之具其田形疆畎主名甲乙比次以上官官按故牘而加詳覈之曰魚鱗冊以會田別爲右契予民使藏之曰易由以主業其徵之所會曰鼠尾冊以詔役弓兵卒鋪兵爲至勞坊里正主首次之館夫步夫又次之凡民田多者役其勞少者役其逸又其少而不足役者則出錢以助奇田不助者則以待夫不虞之役其一人而有數保之田者各役之卽賣其田則買者承其役凡一州六縣之田二萬六千四百二十四頃四十九畝役者一萬二千六百六十八名故役而今復者四千三百名所未役而今役者三千四百六十名役而不復者休而始役之冊成一畱縣一藏府一上憲司於是野無幸民公無逸徵彊弱有倫賦役有經上下和洽歲以有年蓋公之遇人有禮故吏盡其力其使民有義故貧者戴其徳而樂其復富者服其公而忘其勞以故爲是大制政不肅而成民不擾而治也傳曰天地養萬物聖人養賢以及萬民公之是舉兼禮與義則誠賢者矣繼今之人毋替公政或推其所未及則越之民樂樂利利其福豈可旣哉故於終事也其下咸願刻石以示不朽以闕嘗陪其末議而知其梗槪遂來屬筆焉至正辛夘十二月記

靑陽集卷三

欽定四庫全書

靑陽集卷四

元余闕撰

碑銘

慈利州天門書院碑

皇上稽古明道飭躬建極孜孜於治者十有四年慨然念生民之未遂徽化之未洽遂詔大臣嚴守令之選更考績之法使之務農桑興學校以其殿最而進退之維時貫侯阿爾思蘭哈雅來監慈利乃均賦疏訟剔除姦彊期月之間民志丕應州有廟學旣敝且壞侯與同知州事楊君雄偉判官李君巴延焦君克忠勸其邑人萬文綬悉修完之天門書院者國初時州民田公著作之山中傍鄰防峒教罕至椽棟摧腐神用弗寧租入單寡士無以養名存實廢靡所爲教於是山長張徳明以請於侯侯益大愳不任以教本民有田懷徳詣侯言曰昔吾父榮孫嘗爲州作三皇廟鄕邦稱之今仁侯幸導宣徳意惠教遐壤願輸財力遷而大之乃度地於澧水之陽天門之麓揆日程事百工並作期月而學成宮廟閒敞堦序整峻講肄厝防具治弗遺稱其所謂諸侯頖宮者民士懷道鼔篋而至敬業樂羣惟侯之教侯復爲之據經引史開析疑義防防顒顒有如鄹魯邑人楊侯舟張侯兌皆以髦俊登名天府有政有文侯又尊而禮之以表民厲俗其於教思亦云勤矣然不自以爲功使使來鄂願有紀述曰俾吾民獲聞道徳仁義之言君之賜也昔我祖宗已篤於教武宗仁宗益大用勸至於皇上同符往哲法宮之中萬幾之暇惟先王簡冊臥起與俱以古之治徳禮是首乃著吏課俾民興學荒遐所任非賢不使故爾民得賢侯以治以教俾爾防乎詩書之淵而息乎禮義之圃其小人服禮以事其上其君子力學以待用則上之徳與民之幸其眂於古豈不侈且大哉宜有銘詩以昭化志功章於無窮前侯額森哈雅君之昆季世系勲閥具見州學之碑銘曰

帝篤保惠惟守惟比詢於臺衡命以六事貫侯振振慈利是監去其螟蟊使民耕蠶旣綱旣紀於學有事民誰子來惟此田氏惟此田氏貲長厥裏相侯有作丕應厥志厥初聖越處在阿樂是侯興式遷於嘉嵩梁有佳井絡所委淩黔轢漵爲望於澧山有松栢是斵是削是髹是艧爲棟爲桷陟其在筵龍章朱延臨爾炳然降觀於宇秩秩有序作配在下笙磬柷敔牲齊維旅侯入卽事其儀伊詡坎坎擊鼔有士如雨侯陳其書以教以語以酬以酢以論以報執爵與醬以事父老理融於中和暢於膚有頑弗卽亦來在隅有簡有秩惟帝訓勑惠於天常於帝之極昔弗課吏只事以文令著孔嚴民章聿興楚公之孫兄弟先後克廣帝心道民於厚天門之嵯新廟有儀侈玆侯功俾民遂歌

安慶城隍顯忠靈祐王碑

城隍祠古不經見自唐以來始稍稍見之今自天子都邑下逮郡縣至於山夷海嶠荒墟左裏之內無不有祠然以余觀之民之事神與夫神之著靈於民鮮有聞如舒者也舒故楚壤也其俗巫鬼今乃他無所祠祀獨於城隍出必祈反必報水旱疾疫必禱一歲之中奉膋蕭膏鐙旛幢於庭者無虛日五月之望裏俗相傳以神生之日也民無貧富男女旄倪空巷閭出樂神吹簫伐鼔張百戱遊像輿於國中如是者盡三日而後止其祠眂他郡爲特盛至正中頴六之盜起江淮以南郡縣陷沒者十七八及盜之平所在爲墟舒特與盜竟大小格鬭前後百餘民率咨神而後行卜朝以戰則朝而捷卜夕以戰則夕而捷羣盜未嘗一日得志而去者故其城郭廬屋眂他郡爲特完民不忘神徳相率出泉以新其廟又請於朝乞崇其號以大報之中書下其事太常博士議升神於王號顯忠靈佑十四年夏四月報下帥守及民以少牢祀神於前殿而揚言於眾曰夫舒大嶽之裔也非南方諸國之所能擬其神之著靈固宜且吾舒人親上死長旣義而忠神之降休亦其宜也乃爲銘詩刻之廟門以薦道神休民徳於無窮其辭曰

巖巖大嶽時維皖潛臨此大邦爲望於南神宮於鑠追房綺閤玉几在中衮衣朱舄其靈有皇其聲有那使人齋明奔走是宜彼惛不臧盜兵以狂蠭屯於疆其斾央央我民秉義弗隨禦之殷輪鼔之褁創斧之其衷伊奭赫若皎日神之正直宜福之錫天人之縡具曰旭卉明者眎之端若觀火天因者人人成者天相彼艸木其固可言此有榮木蕃彼雨露彼有顚由自無承者凡今亂邦孰無神依民失厥道胡能有右桓桓舒人爲君爲國先民有言自求多福其充厥行孝父長兄弗祈於神丕乃降祥而自不義不率不迪來瞻於宮神吐不食古師之克執律以報今我小康敢忘厥佑嚴嚴奉常秩號有光牲幣版章升眞於王禮行旣具樂奏旣卒工祝致告䢐賴無極其自於今無害有年民樂齗齗烝衎於神

化城寺碑

小河出霍東流至六北轉南折以入於河曲有洲二參互衍迆帶之以淸流被之以嘉木齊頭諸峯離列其前森蔚峭麗如屏如防可指而數禪師洪聰泰定初自邢開元寺遊淮過而樂之州民闞氏爲買其地乃築室前洲居焉學佛者聞其行多往從之室隘不能容六人乃委貨利輸材木築廣其居久而從之者益眾而人之爲築者益大前有門中有壂左右有序爲穹屋壂後以庋佛爲堂序西以棲僧鐘魚鈴磬凡浮圖之器皆具隄其傍聯絡二洲滙水其中以漑田爲圃以蔬爲塲以樹雜植梨栗棗柿寮竹之屬數千本春土膏動則率其徒及優婆塞負耒出耕而躬爲耨眾亦勤田力作力齊而糞多凡食百餘人而稻麥麻菽果茹不取於人而常裕務閒卽合其眾講其師之說因號其寺爲化城皇孫宣讓王雅敬佛乘與爲外護六人之事佛者亦無不禮焉余聞聰嘗歷事江南名僧其才幹敏其行惇朴而勤苦其言辯博善於誘人平生未嘗蓄一錢有所得悉以俾其弟子使治其居故人慕而愛之而就此易也然余聞之古農工商士皆用世之人也浮圖後出其道以出世爲說而須世以生故言道者病焉聰學出世之道而不須於世故君子取之禪師松江人姓陸氏初事法忍海翁師後受具於開元明公銘曰

洋洋淸川藹藹蘭渚名標化城斯實寶所芝陑藤井丹檻瓊戶翠嶺承牕瑤溪環宇寶樹朝防水華晚妍未瞻靈鷲已肅只園朱鳥殷宵倉庚司序夫須以耕閒閒於野陽烏斂曜淸鐘戒夕詵詵學徒棲禪於室練心淨域結軌塗渡河析獸袖衣啟珠內無佚已外弗求物以學以耕其誰之疾王侯歸依四性效績斵辭貞瑉永告無斁

濟美堂銘

觀夫封建之命攸貴象賢考室之詩粵蘄朱芾蓋國以人而競家以材而興情之所願孰大於此濟美堂者丞相賀公所居之正寢也自公之先奕世載徳忠貞以茂功而基業惠湣以厚澤而亢宗名冠庶僚勲配名族故能保其富貴世守玆堂蕭何之第不爲勢家所奪晏嬰之廬當守先人之舊念玆多懼思貽無窮故取文子之言以爲扁表所以昭先烈示後昆庶幾持盈之戒不忘於侑坐良相之業可續於箕裘某忝登公之堂知公所以命名之意謹爲銘曰

皇慶有極析木之津孰爲林匹作我世臣烈烈賀氏祖孫承徳肅肅崇構奠玆王國厥玆有室爰考斯堂儉不至固質乃逾章前檐翠觀後麗武榮並棲鸞制惟旋馬疏承仙嶺閾鏡瑤泉文井��塵筵惟公先世克濟厥美其美維何黃中通理忠貞防法相我世皇啟玆陪輔爲時廩梁惠湣肯構樹立有茂惠農商工澤深仁厚兩公之懿後先相望故居不斥疏爵彌光禮賢於館麗族於室廟寧鬯貞庭具鐘食出有旌棨入有圖書龍光載錫戚裏通車【闕】

徳及累世至於今公奮庸於位開誠布公登選俊良挈彼宇寰隮於平康天子是若民命是賴惇功磐石垂裔河帶小心寅畏念玆厥初欲其曾眠此渠渠百尺之木其本必倍混混源泉其流無旣惟忠惟孝爲本爲源勉師元凱相我皇軒

靑陽縣尹袁君功銘並序

紅軍起頴六縱掠江淮之南南方之地雄都鉅鎭諸侯王之所封藩臣臬司之所治髙城浚隍長防彊弩之所守環輙碎之鮮有固其國者靑陽小邑也非有山溪之險兵甲之利貔貅熊虎之眾以爲之固也昔者行戍過之其邑屋無所燬敗其民安生樂事無桴鼓之驚其館人具酒肉芻粟迎勞使者無喪亂窮苦之態如治平時問其所以全則皆其尹袁君之功也君初遊太學舉茂才五轉而尹玆邑爲人端敏精彊重知人情裏俗與其所疾苦而其心一以愛人爲本至民有鬭訟從容召逮不數言折之庭中未嘗有畱獄也邑有積患吏之所不爲理者悉薅櫛治一切與之道利之冗吏悍卒不敢入縣門以干其公大家武人不敢肆虐其鄕與其過人其治旣已張矣乃以其暇日作伏羲神農黃帝祠祀之俾民知所本始吉月望日衣深衣角巾拜謁孔子廟退坐講席橫經析義進民觀聽其左以習知立身行巳之大端於是上下相率惟君言之爲聽張弛禁止無抑其教者其治如此故民徳之而無畔心及盜入畨君卽委家野處令民爲保伍自守其地而身往來督眂之相民之良者收其豪以爲巳用其無良而起應者誅磔無遺有盜至率民逆戰如武夫健將然其勇如此故民恃之而有競心卒能外捍憑陵內固根本至於今日休也余出入亂中以觀南方之民或盜至而亂或未至而迎降撞搪譎怪有如鬼蜮豈獨異於人哉由吏政不足以得民心勇不足以振民气民興而善者亦莫之能守也使夫天下之吏皆得如君者用之則亦何至如今者之事哉不幸有之則亦易治不至若是極也今亂而甫定也湖湘之間千里爲墟驛馳十餘日荊棘沒人漫不見行蹤靑陽之民於是益以君爲有徳於我也平居稱謂皆曰我君而不忍名字君邑之故老與其學士願銘貞石薦君功徳垂於無窮而使儒生程孔昭請辭於余余故史氏也於志義無所讓乃爲之銘君名俊字孟敏富州人也辭曰

元受天命並臣萬邦如山如澤或生蛇龍馮淮逾江殘吳嚙楚狺嘯厚防邑無完者䢐玆靑陽畨人所毗君治有政民亂無階亂民來旣俾民爲伍君先以勇眾繕厥武民以爲城治以爲兵大邦攸畏小邦攸愾相彼亂邦裒骨如麻爾父爾子耕稼嘯歌亂之所定棘生有辟爾室爾家究爲安宅君功在時民亂弗知旣克防靖功爲君歸載其肥羜及其防酒祝君無歸亦戒難老念之謂之易由畀之至於孫子懷允無止南山之華其媺如英嫓於君功民說無疆

勉學齋銘【爲江澤民作】

飛黃之疾一日千里駑馬弗輟十駕可至聖源於學不以其才或利而勉殊塗同歸人十巳千人一已百孰云余愚而聖可作行百里者其半九十十里弗勉不入於室爾祖好修厥有令名勉玆學者聿觀其成

鐂府君墓銘

元至元戊寅八月十六日鄱鐂君歿旣葬而天下兵亂不克立碣墓左今海宇晏夷冡子昺始刻銘以昭厥志君諱斗鳯字友梧母李夢鳯翥北鬥間而生故名君疎髯偉度倜儻負奇气嘗攻舉子業屢試不利監郡馬公某舉茂材部使者王公都中賢之復交薦授集慶句容校官旣而慨然曰大丈夫坐廟堂佐天子出號令以保乂庶民不然仗節出萬里外气懾彊敵耳柰何棲棲服章逄鄕井耶遂絕江渡淮遡河濟過齊魯之邦遨遊燕趙間周回秦漢故都南還吳楚登髙酌酒弔古豪傑遺迹發爲歌詩皆磊落魁奇當時虞文靖公集揭文安公傒斯禮部郎中吳公師道咸交君愛其材雄贍爭言於中書擢應奉翰林文字未上而卒年三十二以卒之年十月十五日葬鄱義城東潘超之原遺詩文若干捲燬於兵父諱環岫字傑夫兩浙鹽運提舉大父安朝宋國子生君家世簮纓光奕史牒宋贈檢討太尉中書令左僕射封潁川王浩八世祖也君克繼詩書有志弗獲顯庸惜哉配朱生昺昱燮三男子昱燮亦天昺復業儒文聲動縉紳間銘曰猗鳯鳥昧靈兆壽曷少气則浩跖而老顏而夭匪天道兮

墓表

葛徴君墓表

君諱聞孫字景先姓葛氏累世皆隠合肥巢湖之上有少田力耕以爲學至君祖嗣武始補太學生遷桐城縣主簿宋亡遂歸隠淮安忠武王錄宋官授龍泉縣丞辭不受而自放於詩酒以終父天民亦隠徳弗耀君生十九年而孤能自策厲爲學天性警敏日誦數千言輒終身不忘居家孝友待朋友有信義每旦冠衣詣母束夫人問起居躬眂食飲惟夫人色所欲卽趨爲之凡物夫人未食卽弗禦也親舊知其然每食親必先以餽君使奉夫人嘗以貧出爲頓文學旣而曰此非養志之道也尋不復仕其後宰相薦君文行可用擢翰林國史院編修官復辭不赴召而教授於其家諸生不逺齊楚之路皆來從之餘嘗謁君湖上升堂拜束夫人君侍側須鬢皓然進幾捧觴進退旋辟惟謹爲好言溫借之母夫人年八十餘耳目聰明泄泄然樂也食下始出坐館中爲諸生談先王之道諸生環列修整皆若有得焉者問以親故入城中城中人無少長爭候迎謁以不至其家爲恥君與人言無賢不肖率依於忠孝其語切至初若不可親及徐就之乃甚有味久而不厭也裏中有鬭訟官府所不能折者君以一言決之其見重於鄕如此以故鄕大夫有大政與大獄多以詢君君亦通練誠懇問無不言諸大夫陰用之鄕人多蒙其利此余之所知而鄕人未盡知也至正五年母夫人以壽終於家予往弔之君衰絰臒然眾以爲君若不勝喪如此是年冬餘還京師而君遂以死矣嗚呼聖人之道猶天然而一本於卑近精粗本末無二致也而世或騖於髙虛若徳合一官行庇一鄕者往往薄之以爲不足爲君平生不事大言髙論而行事皆聖賢之實用其用以教人亦必以此𨿽不肯出仕以盡其所學而其學之可用蓋不待出而後見也其文章平實稱其爲人有文集若干捲藏於家配倪氏子男一人楨黃岡縣教諭女六人皆適士族君之歿以至正五年九月癸巳其葬在十二月癸酉年六十一明年其友余闕表其墓曰昔予登第還裏中裏中長老言朝廷召君時合肥之學甘露降於松明年又降於柏占者曰國家養老之祥也君得於人者如此而得於天者又如彼非篤於孝友積誠而不已其能然乎鄕之人士過君墓者式之

張同知墓表

澧之慈利有隠者曰張君積學厲操居州之雍沙鄕雍沙之人稱之以爲能孝君喪父時年始十四卽養母而能敬生事大小自盡身力一不以屬母而務有以樂其心母素多病君自侍側具湯液食飲行坐臥起必自扶掖之而未嘗去左右如此者殆三十年間適市心動亟歸眂母火發帷家人無在者母病臥且驚不能起君冒煙熖褫幃滅之微君母幾不能免母病甚嘗割股肉以療之夜卽焚香吁天願以巳年益母壽母歿哀戚甚躬負土爲墓不以委僮奴人是以謂之孝也良重信之有爭訟者不詣公府而詣君取直其裏之麀鹿泉者鄕人素賴以漑田延祐丙辰夏大旱泉竭眾相與祠其上喪豚敗鼓卒不能出泉乃率以走君曰泉閟禾且槁民不知死所矣泉其或者聴孝子乎君爲沐浴而往再拜爲民請泉出如綫眾讙曰泉至矣君乃又再拜泉沛然如初所漑方數十里之地是年獨得歲人益齺然謂君誠孝子也君性介直不阿鄕裏敬之有撓曲爲欺者見君靣輒發赤其事寡姊有恩義經紀其家事如其家凡細行類此多可書者不書大其孝也君通尙書以授其子兌兌亦博學有文章元統元年貢於禮部中髙等授同知茶陵州事君以子貴封承事郎英徳州同知聲光顯融享有祿養凡七年以壽終於家自君之沒兌之治民日有政譽轉尹當塗公亷勁毅以治行稱徴爲翰林國史院編修官君子曰天與善人孝者善之紀也故孝者必有子今於君徴之尢信君諱杏孫字子春以至元己夘十一月二十一日卒年五十有四以某年某月州之懷徳鄕永樂村靑山谷張氏世爲蜀之安嶽人曾祖文震宋吳潛榜進士官至知江安縣祖圓避亂始遷澧自圓而下皆世治儒術然無顯者顯乃自君始是可表也

兩伍張氏阡表

張氏本防陽人其先世有諱豈者徙家淮南之兩伍村子孫繁富皆有美田在湖上無貧者君之祖子可始爲儒教子君父諒裔日誦書不問其家生業見異書無錢質衣買之故君家在諸張中獨貧而教子益不怠君諱拱辰字景星少以儒薦爲興化縣教諭崇明州學錄泰州學正雲南栢興府建康路兩學教授攺將仕郎主安丰霍丘縣簿而卒弟竑字景山亦由天長泰興教諭揚州學正眞州教授以將仕郎滁州判官致仕初張氏𨿽盛然皆農家無聞人自君父以耆學著稱鄕校逮君兄弟登仕版有聞譽故兩伍張氏遂稱江淮間君爲人寛厚不嗜利居貧晏如不以動心竑性剛直好賢而疾惡此兩人者所操𨿽異而士大夫與之交者一愛敬之君兄弟仕時其父已死矣君每與人言其先世必嗚咽流涕曰吾先人以儒者望吾兄弟吾兄弟今皆讀書爲儒官𨿽貧亦何憾哉余往吏淮南聞君伯仲之名甚習會君之孫天永遂得其先世之槪如此重爲慨息蓋淮俗之數易矣宋之季時其地專用武故民多尙勇力而事格鬭有號爲進士登科第者往往皆武學也混一以來其俗益降民之賢者始安於農畮其下則紛趨於末以爭夫魚鹽之利其積而至大富者輿馬之華宮廬之侈封君莫之過也故其俗益薄儒以爲不足以利巳朝廷設科以誘之今三十年民亦少出應詔君父子自拔於眾人之中傾家以爲學可不謂之豪傑之士哉天永自樹嶄然弱冠屬文惇義異時非能振其宗乎詩書之教能淑人心學之至可以爲聖賢其次不失爲善人其緒餘亦可以得祿以振耀其宗族夫孰知不足以利巳者爲其家之大利與君之於鄕可表以厲俗矣君兄弟歿兩伍之墓隘不能葬乃攺卜倪村焉君配陳氏子二人禎桃源縣教諭孫男三人天序天庭天庸竑娶李氏子一人燮將仕佐郎揚州教授孫男三人長天永次天奇天亨至正六年二月述

靑陽集卷四

欽定四庫全書

靑陽集卷五

元余闕撰

防

元統癸酉廷對防

臣聞之周武王曰惟天地萬物父母惟人萬物之靈亶聰明作元後元後作民父母此言君天下者凡以仁而已臣嘗思之天地生物而厚於人矣而於生人之中尢厚於聖人其所以厚於聖人者欲其推生物之心以加諸民是仁者人君臨下之大本也臣謹稽天地之理驗之往古則仁之爲道夏以之爲夏商以之爲商周以之爲周祖宗以之而創業後聖以之而守成其理可謂至要而亦可謂至難矣恭惟皇帝陛下有聰明睿知之姿有寛裕溫柔之徳愛民而好士神武而不殺爰自初潛仁孝之聲固已播聞於中外今玆誕膺付托龍飛當天輕徭役薄賦斂罷土木之役卹鰥寡之民而仁厚之澤果有以大被於天下當天命眷祐之初人心歸向之日又能不自滿假拳拳以守成之大計下詢承學之臣顧臣庸愚無所通曉然臣觀陛下防臣之言反覆乎三代及漢守成之艱難而深徹乎今日當行之切務自非聖心獨詣深有以考之於古質之於今灼知上天作君之心與夫祖宗創業艱難之計者不能爲是言也臣伏讀聖策曰古人有言得天下者爲難保天下爲尢難臣以爲人之於仁憂患而思勉者易安樂而勿失者難天造艸昧之際英雄角逐之會而世主之心所以不敢暇逸者鮮不如敵國之在旁嚴父之在上其思所以康濟小民惠鮮天下者蓋饋屢輟而寢屢興此其勢之易然者也天下旣定方內無事兵革不動四荒向風天下之臣又日奏祥瑞丰年頌聖徳者聲相聞於朝歌太平者足相躡於道𨿽以創業之君尙不免於不終之漸況其後世乎蓋治平則志易肆崇髙則气易驕志肆則敗度之心滋气驕則愛民之意熄如是則豈復念夫先世艱難勤苦爲何如哉甚者至以其祖宗爲昔之人無聞知見其先世勤儉之迹則曰田舍翁得此亦足矣此亦勢之有必然者也陛下以保天下爲難此臣所以踴躍忻忭而不自知陛下此言可以承宗廟可以奉六親可以育羣生可以彰洪業臣拜手稽首而爲天下賀願陛下永永無忘此言也臣又讀聖防曰自古持盈守成之君莫盛於三代夏稱啟能敬承繼禹之道殷稱聖賢之君六七作周稱成康能致刑措夫以禹之功而惟啟以文武之徳而惟成康賢聖之君之眾莫若殷亦不過六七而已其後惟漢之文景而言文景之治猶不得比之三代善繼承者何若斯之難也臣以爲惟思祖宗得天下之難者則於保天下也斯無難啟太丁太甲太戊祖乙盤庚成康文景之君則思祖宗創業之難而保之者也桀紂幽厲桓靈則反是故伊尹之於太甲則明言烈祖之成徳周公召公之於輔相成王也亦諄諄於文王之典武王之大烈蓋知其祖宗得天下之難則必能求其所以得之之道矣知其所以得天下之道則知所以保天下之道矣夫祖宗得天下之道卽其子孫保天下之道也孟子曰三代之得天下也以仁此仁者祖宗得天下之道也易曰何以守位曰仁此仁者子孫保天下之道也夫仁之難成亦已久矣持盈守成之君若是之難得者宜哉臣又讀聖防曰我祖宗積徳累世至於太祖皇帝肇啟土宇建帝號又七十餘年世祖皇帝始一天下以致至元之治厥惟艱哉顧予衝人賴天地祖宗之靈紹膺嫡統繼承之重實在朕躬夙夜兢兢未獲其道臣以爲陛下此言可謂深知祖宗創業之艱難者也當其巡天西下又詔定西夏懷髙昌北取遼金南取趙宋其經營開創之事有不待賤臣之言而後知若夫祖宗所以得天下之本則陛下之所當知也臣嘗妄論之我國家之得天下與三代同自太祖皇帝起朔漠而膺帝圖世祖皇帝揮天戈以一海內不恃彊大而其仁義之師自足以服暴亂不用智力而其寛大之徳自足以結人心至於渡江臨卾與建元之詔觀之則我國家得天下之本一仁而已矣故以曹彬之事命帥臣而革命之日市肆有不閉以大易之元建國號而中統之紹天下所歸心太祖旣以七十餘年而平一之世祖皇帝又以四十餘載而生聚之徳在民心功在史策以聖繼聖傳至陛下吾祖宗所以得天下之道是卽陛下保天下之道也然猶云未獲者是卽文王望道未見之心也臣何以多言爲臣又讀聖策曰子大夫通今學古其求啟之所以敬承六七君之所以稱賢聖成康之所以致刑措其道安在文景之所以不及三代其故何繇及今日之所以持盈守成孰先孰後孰本孰末何以致刑措稱賢聖繼祖宗之盛悉心以對毋有所隠臣以爲三代及漢之君其見稱於當世者𨿽有不同然不過守其先世之仁而已矣而今日陛下之所以持盈守成之道又何以他求也哉洪水滔天下民昏墊而成允成功者禹之仁啟之所以敬承者此也啟网祝徵仇餉者湯之仁太甲以之處仁遷義太戊以之治民只懼武丁以之嘉靖殷邦祖甲以之保惠庶民盤庚以之鞠人謀人之保居此所以稱聖賢也以言文王之仁則無凍餒之老以言武王之仁則行大義而平暴亂成王特制禮樂以文之而已耳康王特奉卹厥若而已耳其所以教化行刑罰措仁之浹於民故也漢家制度視三代𨿽有愧然髙帝之寛仁愛人實滅秦誅項之本原文帝之務在養民景帝之遵用成業實卓然爲漢賢君其不及於三代者無太甲仁義之功無成王緝熙之學故耳以今日之道而言臣則以爲守成之本仁也所當先務者仁也至曰功曰利曰甲兵錢谷曰簿書期會曰禁令條教皆末而當後者也然就仁之中而其本末先後亦不容以無序也有先王之仁心有先王之仁政孔子之告顏子曰克己復禮爲仁此以心言也孟子告齊梁之君所謂五畝之宅百畝之田與夫學校庠序之類此以政言也有是心無是政則其心終不能有洽於天下有是政無是心則其政亦不能以自行必有內外本末交相通貫是卽堯舜之道也陛下有顏淵明睿之姿可以致修身之功有堯舜君師之位可以推愛民之澤不宜狃於近功安於卑下而不以聖賢自期也臣願陛下萬機之暇取孔孟之言而深究之體之於身揆之於事求其何者爲欲何者爲理知其爲欲而必克之知其爲理而必復之明以察其幾勇以致其決日日而克之事事而復之則自心正身修而仁不可勝用矣或於聽朝之時或於進講之際數召大臣延問故老深加咨訪某事爲先王之仁政而未盡行某事爲今日之獘端而未盡革某害未去某利未興某賢未用某物失所敏以求之信以達之時省而速行之委任責成而程督之使天下疲癃殘疾得其生鰥寡孤獨得其養而無有一物之不遂其生則民物安阜而人莫能禦矣異時陛下五刑不試如周成康聖賢之作如商諸王夫然後可以答上天玉成陛下之心生民蘄望陛下之意先帝慈皇付托陛下之深計而我國家時萬時億之統可以傳之永世而無疆矣詩云宜民宜人受祿於天古人有言曰愛民者必有天報陛下誠如臣之所期則申命之休將如日之升如月之恆矣伏願陛下少開天日之光得賜鑑察則臣不勝大幸只冒天威臨書不勝戰栗之至

書

上賀丞相書

闕以微才叨蒙柬拔伏惟閤下以不世出之才居大有爲之位此誠千載一遇之會切欲奔走左右以效微勞以報知遇之萬一時事親日短烏鳥情切急急謀歸而閤下眷顧之恩筆舌莫旣南至金華不勝依戀因念下之報上不限逺邇苟有尺寸之功卽事左右之道撫問雕瘵屛除姦貪所按郡縣麤見條理特以上無知已卽罹謗議老親衰病旋棄諸孤防防廬次又遭俶擾墨衰從役辛苦萬狀嘗切痛恨以爲當賢者擯棄之時乃有天步艱難之事仰天號痛譬猶中流遇風波無所維楫私心自分惟有與城俱斃而已仰荷天休偶全性命且聞閤下爲時一出董師淮南其喜何可云諭也瞻望前茅爲日已久比聞旌節已渡大河限於守城不能親詣轅門以聽約束今遣縣尹陳秉徳迎迓馬首事上常禮僣易塵瀆伏計不拒部內地圖就用呈上盜賊之勢可見大端小邑城郭不完方議修築去年饑饉不能進兵今冬欲調各縣義兵掃除餘孽二者非有錢糧不能成功倘朝廷饋餉有餘乞撥糧數萬石鈔五七萬定或者犬馬之力少得展布部內之地可以澄淸外有區區之請世祖之取江南或日中未食或中夜以興艱難混一非偶然而致也國家經費大半仰之非砂磧不毛郡縣之所比也今日不幸半淪於盜切計以爲江南不定中原殆難獨守中原不守則朝廷不能獨安朝廷不安則宰相不能獨富貴伏願廣忠集思勉圖大業以作穆穆迓衡而用兵之道所以驅人赴湯蹈火無賞無罰決難集事仰瞻光範多所欲言麤陳其大者如此因布區區伏望垂鑑

再上賀丞相書

前聞六纛已至廣陵遣縣尹陳秉徳迎迓想徹崇嚴比日朔气應祥雪瑞屢至伏計天聲所振逺邇畏懷神介動履多福下情良慰小邑借庇粗守今歲賊人三次見攻皆已克捷但所部縣分民寨多爲殘破止存懷寧潛山兩縣百姓賊勢焰焰將及於此城中軍壯四千精銳者不滿千人僅能城守不敢抽撤若此二縣民寨不守孤城亦危孤城倘危則淮西之地盡爲盜有長江之險誰與控制古人謂解雜亂紛糾者不控拳救鬭者不搏擊批亢搗虛形格勢禁卽自爲解今南方之賊以蘄黃爲之首往時朝廷臺哈布哈平章攻其北布延布哈攻其西布延特穆爾平章曼濟哈雅中丞攻其東賊勢大窘將就擒滅忽調布延布哈軍入安丰曼濟哈雅軍入格溪救廬州而臺哈布哈平章亦還河南往夏止存布延特穆爾孤軍駐札蘭溪以致盜勢復振武昌隨陷防江諸城聞風皆潰豈天未欲平治天下亦由人謀不臧以至此耳今聞河南之兵已至黃州以孤軍而討羣盜恐未易定妄意以爲布延特穆爾曼濟哈雅二枝軍馬先系蘄黃收捕軍數正在大人節制之內今二軍收捕江東江東爲尋常蘄黃乃心腹之疾一軍之中得抽勇鋭者如王逹中萬戶胡巴延同知使之由望江登岸勦捕而西餘軍畱取江東如此則不惟可以救援安慶蘄黃勢分似亦易破南賊自平所謂一舉而兩得者也若二軍或不用抽撤麾下兵多切望垂念淮西之地止有此城急調精鋭三五千人量與錢糧賞犒與本路兵一同勦捕望江宿松之盜亦策之善也自非窘迫不敢僭易幹凟伏兾垂察

再上賀丞相書

前聞斧鉞出鎭淮南兩遣屬吏詣謁前茅皆至廣陵道阻而還近承臺札伏審六纛已至耿山降附踵至室家相慶以爲有穆穆迓衡之望其爲欣慰何可云諭玆遣懷寧縣達嚕噶齊伊蘇甫賫狀前詣轅門呈報兼有管見上塵臺聴切以爲淮南之敵今有兩枝一枝在濠一枝在蘄擒必先擒其首余當自定今廬州安丰別無官軍似難下手惟蘄黃乃有可攻之機近日潛山縣報蘄黃僞官吳右丞投降大軍攻破防江諸寨昨日郡人自賊中逃來雲白水包家窩義丁攻蘄水甚急白水諸寨萬戶陳漢所部也西兵旣進如東首得一軍乘機並進冦必難支所索王建中胡巴延等正系節制之內軍馬今宣城已降姑孰猶疥癬卽日又有鄂爾和平章收捕之軍得一鈞帖調來共攻望江宿松蘄黃之冦東西受敵決然可定蘄黃旣定可以合兵東定廬州安丰更得一重臣監軍多與錢糧建中巴延等許以優加名爵則無不盡力淮南有可平之望萬若或無人可委江西省諤勒哲特穆爾郎中亦可統率謬計如此不知尊意以爲何如此外又有私請守城之急錢糧功賞二者而已自兵起之初大郡皆破安慶以蕞爾孤城如寸艸以當疾風賴國洪休上下血戰至於今日某誠不佞斯亦人所難能也今倉廩匱乏錢糧不充所上戰功又以朝廷隔逺不得準報今幸閤下照臨其地若麾下錢糧有餘曲爲接濟城治可安所舉有功皆出眾論不敢置纎毫私意於其間早與準除庶易以使人也兼以菲儀就用塵凟此部吏事大府之常切望不拒

再上賀丞相書

春末聞九重加惠淮土特起大臣出鎭雄藩罷民俱慶如旱得雨嘗遣懷寧縣達嚕噶齊奉微禮只迓遄聞復有臺衡之命此𨿽一方暫失怙恃當此多艱而得元老大賢斡旋元化天下之難其可濟乎某受知公門爲日已久軍中之事不能悉陳粗言其略以復上執事皆知格亦易定特以委任失宜賞罰不當以致餘孽復張江襄大振所謂委任失宜者夫將之用兵自有其才譬秋之於奕非學可至如近宋科目有文有武兼是二者一代幾人而比日將兵惟用大臣或用謫官夫戰陳之難如赴湯蹈火市井貧賤未得富貴者或肯捐身爲之大臣富貴已極夫復何望又謫官者心志俱喪豈能有爲覆軍殺將皆由於此用人不效甚至用賊用賊之獘尢爲難言一則使天下豪傑有以窺朝廷之無人二則功多賞薄者皆起作賊之志將恐一賊未滅一賊復起目前之事未見快意將來噬臍有不可悔者矣如安慶小邑世襲官軍善戰者少而善戰之士多田野市井之子故某於此事不盡用世襲軍官而多用田野市井之子往往得其死力克捷俱多朝廷選將不限有官無官惟擇能者用之而以亷公大臣臨之以行賞罰則將得其人矣所謂賞罰不當者比見軍將勇怯在上有若不知而上之賞罰與外議絕不相似頗聞慶刑之典多出愛憎或左右便嬖爲之營幹以近軍所賞聞見者而言如蘭溪之功布延特穆爾平章爲最曼濟哈雅中丞特因之成事者耳而朝廷頒賞中丞居上平章次之中丞部內得官者數百人而平章不過五六人此猶不過有髙下之爭耳如廬州開義兵三品衙門而使者悉以富商大賈爲之有一巨商五兄弟受賞者此豈嘗有寸箭之功而有功者皆不受賞故冦至之日得賞者皆以城降而未賞者皆去爲賊夫用兵之道紀律爲先故街亭之戰武侯不得不誅馬謖智髙未破狄靑不得不誅陳曙比觀諸將略無忌憚擁兵不戰誰與相督冦至棄城無復問罪不惟不罰甚又賞之遷官增秩之功無異故賊之攻城如燎毛兵之拓地如抜山某之守此智勇俱乏特以有功必賞有罪必罰奉以至公罔敢阿比是以列郡多陷小邑獨存朝廷苟於諸部悉以亷公大臣監之信賞而必罰天下亦不難定矣夫江南不定則中原不能獨守中原不守則朝廷不能獨安朝廷不安則宰相不能獨富貴此膚淺易見之說豈足爲明智而言計亦大賢之所不厭聞也夫某之不肖豈定亂之才特此邦之民天性忠義故易與爲守而難與爲亂然亦戰守五年大小咸獘邇日江南郡縣皆破此邦獨完如洪鑪片雪大可凜凜者也謹遣奏差丁正前詣臺階白事諸所請求具於別幅伏望鈞慈曲爲準報豈特門下之士賴之孤城得安江淮有可定之日亦國家之利也謹奉狀上陳以聞伏兾照察

與中書參政成誼叔書

別後凡三奉書而使者久皆不還伏計道梗不能上逹閤下位望日隆負荷日難特切爲之懸心比聞賀公復相乃大可慶然聞尙在軍中不知置左右者何人相知曾見任否江淮賊勢本不難定特以考察不明刑罰失當諸將玩愒遂致難圖區區小邑𨿽曰上下一心幸爾完固大類紅鑪片雪實爲可憂耳今長江萬里止存此城如大病之人命脈未絕猶有復生之理失今之救則首尾衡決江南大難定也玆遣奏差丁正等前赴左右白事諸所請求惟閤下是賴倘蒙朝廷俱賜準報不惟此邦之幸未破城邑孰不以安慶自勉國家亦有利也縷縷之言具別幅上陳不善爲斵使還賜教以匡不及不勝幸荷不具

與伊徹察喇平章書

自旌麾致討髙沙兩嘗奉狀候問起居皆以道梗不能得達比聞兵威振揚賊勢消衂驛置頗通謹遣山長秦宗徳千戶額森特穆爾持微禮謁轅門獻歲發春伏惟履玆新正卽淸氛祲天下蒼生均蒙福祉

與國子助教程以文書

近叔良過舒始聞動履之悉所寄髙詠尢慰下懷乾坤卦說問商主簿言已付貢公想惟所戱藏此眞玩齋矣多事以來不特僕輩受此荼苦聞館閤文臣亦有差使之勞此際當得優遊矣子美近有書言鄕人多相思者欲取公還山中斯文無人得且住爲好紀千戶輩如京師軍中諸事左轄公話次得贊助一言早賜準報爲荷僕至軍時賊勢方熾然心安去歲又有讀書之樂今年賊浸平惡況百出每俗事不如意歸思浩然近又有同知之除似未卽得歸矣柰何柰何自牧聞除禮部向有一書見寄手病不能裁答彥中惜未嘗一見歆羨歆羨並煩致意何時聚晤話此苦辛未見自愛不旣

與曾舜功書

別後屢得書及紙墨之惠良感契誼江西徳星所聚年谷屢登深爲可喜徐鄒之防僕久與之比鄰無長不足畏況於已衰而逃者也下眂此間窘迫則公等皆天上人也徐朝升糴糧江右百望維持得滿載早歸爲好有便時時惠教𨿽相逺卽同見也余惟自重不具叔良佳否煩道致意手病不能多書

與危太朴內翰書

史館兩得從遊豈勝榮幸區區南行又辱盛餞尢其感刻也鄕暑伏想文苑優遊雅候動履多福良慰良慰友人趙子章北上觀光謹此附謝子章有學而能詩佳士也得公眄睞當價增十倍矣仲舉志道以聲景先中夫希先鳴謙諸先生處不及別狀望致下忱爲感余惟自重不具

與劉彥昺書

闕記事奉復彥昺茂異文契足下李宗泰來辱四月中教墨且審舟楫善達無虞深慰所想兼承葛布銅香模璧魯紙諸貺感佩感佩所聞京兆公還朝蘄黃官軍捷音可喜區區孤城無援糧乏兵虛願望者皇天悔禍耳先大夫墓銘率爾呈醜軍務轇轕殊無淸況幸刪削之

靑陽集卷五

欽定四庫全書

靑陽集卷六

元余闕撰

雜著

題宋顧主簿論朋黨書後

先王之時上與下同患故國家之政夫人而得言之召穆公所謂士獻詩史獻典瞽獻書百工諫庶人傳語近臣盡規親戚補察故凡事之得失政之利害國之治亂上無不有以全知而愼修之而至於無敗蓋天下之勢如操舟舵師失利豈特棹夫之患哉而凡同舟之人患也故有憂天下之心者無不有以盡其言不盡其言者是不憂天下者也有憂天下之心者由有以知其得失利害治亂之故不憂天下者是不知所以得失利害治亂之故者也夫天下之大患在於人之不得言而得言者不以言與𨿽言之而不用其情甚者至以爲俗𨿽有憂天下之心之人而不知天下得失利害治亂之故者亦不敢言而國遂以亂亡如秦季世蓋可監已而世主終不以爲戒何哉三代而下若宋之一代人心世道猶有近古內而宰執侍從臺諫有奏疏卿監以下不得日奉朝請則有論對朝臣上殿則有奏札皆與天子酬酢於殿陛之間如家人父子之相與外而監司郡守凡所職事皆得以疏聞天子親禦筆札以報之日有書至萬言者若事大體重言者不以言則大學京學諸生與凡韋布之士皆得詣闕上書言之至其晚年權臣執命士益探鼎鑊冒刀鋸而論事不可壅遏其下與上同患如此故能外捍彊國內修民事傳緒三百餘年而後亡𨿽先王之世人心之亦何以過此也予昔與圭齋諸先輩修宋史嘗愛徳祐時有蕭規者前論丁大全黔靣貶嶺南旣赦還又與京學生葉李論賈似道又再貶似道罷陳宜中當國得詔還學猶伏闕論事奇气烈烈如平時宋亡我世祖皇帝追大臣物色當時言者得葉李用以爲執政而規獨不見蓋當時率諸生論賈者規也李特因以成事者耳惟李應時掩以爲名而規遂不見知於世歟於是時規已老死或伏溺而不出耶予屢欲傳其人於史以不能詳而止至今惜之永嘉顧仲明謁選來亰師示余以今大宗伯達公所書其先世主簿君與蕭侍郎論朋黨書言論慷慨而激烈時秦檜柄國方以威權鈐制天下士大夫罹其禍者甚眾而君言若此此予之所素嘆以爲人心世道之媺者故爲之書達公昔予局之監也其爲之書亦必重嘆於斯焉

題孟天暐擬古文後

秦燔燒詩書百家之言漢興稍掇拾之諸子後出然頗雜以依仿之說如國防諸篇多蒯徹之流所撰甚至竊取他書以足之如先秦者豈盡短長之舊哉孟君天暐喜模仿先秦文章多能似之其讀國防當能辯之知予言爲不妄也

跋掲侍講遺墨後

豫章掲先生好稱奬後學人有片善卽誇道之不去口況於通家之好故人之子有可誇道者耶故世稱先生爲忠厚先生之子防亦克樹立世其文行此忠厚之報書曰人之有善若已有之以能保我子孫黎民信哉彼媢疾者聞先生之風亦可媿矣

題凃頴詩集後

凃君叔良來京師與餘同寢處凡兩載羮藜飯糗之餘相與論古今人詩皆有造詣尢長於五言其精麗有謝宣城步驟平淡閒適不減孟浩然叔良年甚少將來何可量耶余嘗論學詩如鏈丹砂非有仙風道骨者不能有所成也叔良殆有仙風道骨者耶旦晚余將有越中之行與叔良同處不知又在何日臨別殊難爲情讀此尢不欲捨吾叔良也叔良勉旃他日聞大江之南有謝宣城者必吾叔良也此亦足以名世豈待區區外物哉

禦書贊

今上皇帝潛邸廣西時書方谷字賜臣毛遇順謹贊曰皇徳淵靚泊如大虛海上浴日惟書爲娛穆穆云垂若脂素神馬登河驚鸞遊霧臣順霑賜今益造云漢在上胡不寶焉

潛嶽禱雨文

具官余闕謹告於南嶽潛山之神曰凡列於天地之間者吏食君祿以治其爭訟神享君祀以禦其菑患無非事者也自盜之興同安之民農失其耕工失其業商失其資吾吏日夜孜孜以圖利之安集之以思報君食然自去歲以來田苗屢旱雨澤不時百姓饑死此則非吏之所能爲而神之責也夫所謂神者以其聰明正直而能福善禍淫者也昔者凶盜燔爾宮廟竭爾粢盛而吾民紓忠迪義以殄防之而神乃禍民而弗禍盜所謂福善禍淫者安在吏或不職以干天和神乃降災於民而弗降災於吏所謂聰明正直者安在夫羣神𨿽舉各有攸職能興雲致雨者惟山川之神耳爾神受命作嶽司命之寄在東北西三神之上又吾同安封內之神也水旱之責不於汝而奚歸今白露將近𨿽雨無及玆與神期三日大雨田禾熟成將率吾民修爾宮廟奉爾祭祀不然將與民圖變置汝其無悔

勉勵葉縣尹手批【名巴延】

告靑田縣尹葉承事聖天子憂憫黎元而承宣者不能道揚徳意反以厲民君蒞邑之初卽有政平訟理之譽若漢黃霸魯恭皆可師法詩云靡不有初鮮克有終君尙宜益修美政以追配於前人固不偉歟公堂酒二尊專人奉勞

西海祝文

維兌爲澤奠位宅西翕輸陰彚蕩泊金天我有駿命肇域玆澨祀事惟常於皇無替

后土祝文

媼靈旁魄合徳於天食於汾脽爲古方澤有嚴母事殷薦齋明蘄我涵生永沐光化

西嶽祝文

節彼靈嶽荒於華陽二儀鐘秀三條分方興雨祈祈嘉祉耿耿以報以霾神休惟永

河瀆祝文

水伯之徳稱自前古肆予寧神罔有弗至萃廟伊嘉況載薦醟閔玆瘝人以翕暴橫

江瀆祝文

水徳之靈神實位長鴻紀六州澤施三壤秔稌允殖飛潛資養我報以祀神哉昭享

中鎭祝文

巖巖大嶽爲望於兾宣徳稟神作鎭中土惟中是建四方之極神祐我民列嶽所眂

西鎭祝文

天作髙山典司雲雨作福於下秩配君公有嚴崇鎭奠我岐下惠於西土民人所薦

湖廣省正旦賀表

二儀啟歷申逢首祚之期四海登圖誕際朝元之會普天均慶庶物皆春申賀運撫休嘉功深對育與民同始須解网之寛條屬吏在延布畫衣之新憲光輝縟典益固皇基臣等猥以凡庸叨陪亮采身江湖而心魏闕遙陳晉錫之詞內君子而外小人願介泰來之祉

正旦賀箋

伏以靑陽煥景丕陳元會之儀彤史表年申告履端之慶和薰率土喜洽巖宸合徳無疆徽音有馥六宮進禦人涵樛木之恩九廟烝嘗時謹采蘩之事茂臨蒼律益介鴻禧臣等逺任旬宣阻趨朝覲椒盤獻頌仰瞻武之光桂殿迎春早應髙禖之瑞

聖節賀表

伏以華渚效祥光臨首夏大廷行慶忻對上儀凡四表之尊親同一心而舞蹈功超振古仁洽含生竭智附賢特重銓衡之選輕徭薄賦屢頒綸綍之恩徳與气遊壽宜川至臣等旬宣江漢瞻望蓬萊承露絲囊遙獻無疆之頌齊天寶命願符有道之長

書果囉羅易之作潁川老翁歌後

至正四年河南北大饑明年又疫民之死者半朝廷嘗議鬻爵以振之江淮富民應命者甚眾凡得鈔十餘萬錠粟稱是會夏小稔賑事遂已然民罹此大困田萊盡荒蒿藜沒人狐之迹滿道時予爲禦史行河南北請以富民所入錢粟貸民具牛種以耕丰年則收其本不報覽易之之詩追憶往事爲之惻然

濟川字說

濟川者熙寧張子瑞之號也子瑞世以活人爲功聞於時其艱於衞生若川險者咸以舟楫濟之乙未春避地來歸袖捲求予字並說予方欲濟時艱得其人亦可尙已而言曰濟川者司命之謂也惟命弗罹於險弗嬰於疾畀終其天者爲正嬰於疾罹於險乃戕其生爲夭夭也者靡有司之者也嗚呼惟天生民有欲汲汲於名孜孜於利蛟龍黿鼉之澗風濤險濬之所阻車馬限往來罔知禍厲者惟病夫涉情蕩於中气戾於外膏肓蠱瘵之府疲癃殘疾之基賊脈理伐壽齡罔重攝養者惟病夫身此醫藥之利於人猶舟楫之利於天下二者固相若已𨿽然匡君正國爕陰陽以利天下其道其術亦不外於是說命曰若濟巨川用汝作舟楫此子瑞之志也此其所以爲號也此濟川字之說也

贊晦庵

父前子後大帶長裾人仰其名家誦其書盛哉若人是謂用譽

題永明智覺壽禪師惟心訣後

永明壽禪師平生著述甚多惟心訣者其猶般若之心經也孫城祐上人頃作觀心堂於廣福寺及見西庵遂公明教臺得是編卽以衣資刻之甫畢工屬余歸自範陽請題其後心者萬化之原也迷則愚悟則聖存則治亡則亂易所謂差之毫釐繆以千里者正指是言也是編於心之細無不燭體用無不該三藏十二部精要之言無不在是先民言聖賢千言萬語只是欲人將已放之心約之使返復入身來自能尋向上去此又永明著書立言之心也元統甲戌五月謹題

題黃氏貞節集

皇元至正十二年餘闕奉旨出守安慶時邊警事嚴日尋干戈憫憫無須防得攄懷思越六年丁酉撫金谿吳級以書抵轅門請題其母黃氏貞節集並錄其所譔祭夫文及訓子詩三十韻讀之辭義嚴正風節凜凜令人增气槪所恨行伍中筆硯廢置久安得從容諸先輩翰墨之後思發其幽潛乎然闕也方以忠君爲務而級也拳拳以孝母爲念聲相應而气相求是可無一言以慰人子顯親之心耶及觀黃氏年十九嬪於吳曾未幾而夫死涕泣誓不更嫁破衣獘屣身操井臼賣簪珥以防舅姑之喪日訓二子以學夜分乃寐男長以室女長以家閨門肅雍動止無纎毫愧悚淑徳著於鄕閭令名達於朝省足以表儀於當世矣若古之衞共姜曹大家班班經史者不是過也其同郡翰林吳公奎章虞公皆有敍述同裏危素敍其詩曰世之人不能天其天而有愧於黃氏者多矣嗚呼我國家以仁義肇基朔土乾端坤倪靡不臣服列聖相承風教宏逺宜可以登三邁五超越乎漢唐矣夫何自兵興以來州縣披靡能卓然以正道自立者僅不一二見其餘賣降恐後不啻犬豕昂昂丈夫眞無女婦之識良不悲哉且天下有可爲之機而無敢爲之士民情有向善之意而無激善之才遂使淳良化爲梟惡骨肉轉爲仇讐叛潰奔離益相戕賊聞黃氏操行如此彼獨何心朝廷百年休養之恩寧不辜矣此予讀黃氏詩文益有感焉宜夫徳人鉅卿詠贊不已盛朝所以旌其門復其家昭名於史冊者豈偶然哉予又聞黃氏之子級以一介貧賤奮不顧身集鄕丁禦彊暴裏閈得全非其母訓之素能若是耶是皆可書淮南行省防政西夏餘闕識

染習寓語爲蘇友作

人若近賢良諭如紙一張以紙包蘭麝因香而得香人若近邪友諭如一枝栁以栁穿魚鱉因臭而得臭

結交警語

君子相親如蘭將春無夭色之媚目有淸香之襲人小人相親如桃將春有夭色之媚目無幽香之襲人

靑陽集卷六

