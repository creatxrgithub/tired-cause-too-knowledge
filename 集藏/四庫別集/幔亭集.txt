

欽定四庫全書

集部六

幔亭集

別集類五

明

提要

臣等謹案幔亭詩集十五卷明徐熥撰熥字惟和閩縣人萬曆戊子舉人熥負才淹蹇肆力詩章圭臬唐人而不爲決裂餖飣之習卷首有張獻翼序稱其調匪偏長體必兼擅力返古則盡滌時趨所以推許者甚至又謝肇淛謂其才情聲調足以伯仲髙季迪微憾古體不及朱彛尊靜志居詩話亦謂其七言絕原本王江寧多情至語詳閱是集固非盡出標榜當明季詩道冗雜之時亦可謂蟬蛻穢濁者矣閩中詩人自林鴻王蒙諸人以後卽推鄭繼之爲冠熥生平喜稱繼之而卒年僅三十九與繼之正同亦一異也集爲其弟■﹝火勃﹞所鐫■﹝火勃﹞字興公亦以淹貫見稱所撰有筆精榕陰新檢諸書俱別著錄云

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●幔亭集目錄

卷一

古樂府

卷二

五言古詩

卷三

七言古詩

卷四

五言聲詩

卷五

五言律詩

卷六

五言律詩

卷七

七言律詩

卷八

七言律詩

卷九

七言律詩

卷十

五言排律

卷十一

五言絕句【回環讀四十首】

卷十二

六言絕句

卷十三

七言絕句

卷十四

七言絕句

卷十五

詩餘

●幔亭集原序

詩豈易言哉求其成一家言良不易易況備諸體稱大家乎蓋工近體者或弱扵古風長七言者或短扵五字卽王孟二氏盛唐名家一以淸婉稱近體一以風骨雄古風且各擅所長況其它乎予友徐惟和氏永寧令名父之子也授玄肖諸童烏屬艸方之文考少卽抵掌而談秦漢奮力以挽風騷非晉魏之音絕口不談非六籍之書屏目不視蓋病乎世之決裂以爲體餖飣以爲詞故音非朱弦詞非黃絹寧棄去不屑就也弱冠嘗循例計偕登臺展驥都人欽遲朝列虛左詩歌本之古選興寄備乎開元彬彬然名家矣每停橈見過輙下榻信宿凢三視予詩初見之已無杜徳機矣再見之其善者機耶別去三易寒暑乃出幔亭集二帙予執簡嘆曰其衡气機矣夫當其興寄扵山川發憤於歲月周爰扵驅馳宣情於羇旅由樂府而逮五七言古由近體而至五七言絕調匪偏長體必兼善力追古則盡滌時趨可謂頭頭是道重重發光矣又一字之工聞奇而傾耳片言之巧覩縟而躍心紙價騰湧扵都門簫譜浸淫扵禁掖雕章綺合藻思羅開行且上書鳯鳴解褐鴻漸探其襟抱將扶搖宇內豈區區搶楡所可控而笑哉閩中一時諸子昆弟咸追述大雅取裁風人作者響臻同好景附眞足馳騁海內而惟和則獨步當時矣予歲方遲暮筆硯都燒徒有輟翰毀艸烏能述匠心之源究作者之槪乎因不愛其敝帚而答其請之意長洲張獻翼序

●欽定四庫全書

幔亭集卷一

﹝明﹞徐熥撰

○古樂府

飛龍篇

海上三神山中爲僊人居金樓髙崔嵬玉堂結綺疏朝乘飛龍去翺翔登鼎湖騁風周八極飄飄淩紫虛安期同遨逰八公相爲徒看日扶桑巓采藥昆侖區桑田有變遷人世多榮枯安得乞靈藥蛻此凡濁軀一朝生毛羽白日升天衢

秋風辭

秋風搖落兮艸木變衰白雲繚繞兮鴻鴈聲悲蘭爲佩兮芙蓉爲裳彼君子兮天一方鼓桂棹兮度橫塘明星爛兮露爲霜歌聲沸兮夜未央誓與君兮永不忘人生歡會兮安可常

悲愁歌

我之生兮在深宮嗟薄命兮事逺戎烏孫老兮語不通徵塵起兮多悲風望故土兮心忡忡羨黃鵠兮淚無窮

戰城南

戰城南死城北枯骨累累棄路側爲我謂烏逰魂不歸臭腐將焉用飼汝安足悲陰雲漠漠寒雨瀟瀟黃昏古城下新鬼聲號咷陽九厄戰城南空褁革七尺微軀我不惜老死蓬蒿竟何益願爲忠臣忠臣誠可爲茫茫穹廬掩骼爲誰

落葉哀蟬曲

西風兮吹襟蟬聲兮滿林古砌靜而葉落淒然感乎予心憶美人於閨房兮方斂袂而沈吟

野田黃雀行

朝來步野田田中有黃雀翩翩飛且鳴飲啄亦自若何期俠少年遽爾加矰繳置之樊籠中縶以黃金絡微物有至性安能事束縛悲鳴念故羣所志在林薄感此宗廟犧嘆彼華亭鶴何如辭网羅髙翔在寥廓

飲馬長城窟行

飲馬長城窟水深沒馬腹朝發祈連山暮宿太原谷男兒事格鬭安能諱殺戮昨日新戰敗死者什五六殘血吹腥風屍骸路相續身死自不悲所痛在骨肉嗟哉杞梁妻哀哀城下哭

銅雀妓

日暮西陵望但見蒿與萊悲風起四野歌舞有餘哀漳河流不返繐帳空塵埃荒臺久寂寞雄圖安在哉

羽林郎

昔有羽林郎持戟出未央揮鞭過酒肆招搖都市傍酒家女二八顏色耀春芳黃金爲條脫白玉爲耳璫越羅裁中裙齊紈制下裳服飾旣璀璨膏沐尢馨香不意冶逰子停驂登我堂銀鞍耀紅日韎韐何輝煌提壺索美酒岸幘據胡牀金刀膾鮮鯉烈火炮羔羊酒盡出門去嬋媛結衷腸已去復再返解贈紫羅囊君心一何苦君情一何長婦人貴逺別持此非所當還君紫羅囊妾非靑樓倡

車遙遙

車輪何遙遙出門不顧返輪豈不能回君心自難挽聽此轔轔聲一聲一以逺看此兩行轍能令歡愛斷如何馭者手不肯須臾緩敢望君心回但願車輪爛

門有車馬客行

門有車馬客來從故鄕陌乍見𨿽可歡道舊反不懌試問舊親賓存亡異疇昔別時諸兒童於今皆半百今時諸壯夫多非故相識舊人居新墳新人居舊宅里社旣荒涼市朝多變易累累丘壠間鬱鬱生松栢離別才幾時光陰如此廹靜言思故鄕含情淚沾臆

白馬篇

誰家冶逰子捐軀事戎行白馬黃金羈驅馳赴朔方兜鍪旣焜耀寶劍生光芒良弓懸韎韐激矢藏縹囊仰天射鳬雁俯身射豺狼膂力已絕世捷黠誰能當邊風方慘冽壯士臨風僵躍馬入重圍生擒左賢王丈夫思報國安肯思故鄕裹屍誠所願毋然悲死傷

君馬黃

君馬黃臣馬赤君馬馳驅臣馬辟易君馬登天閒臣馬伏槽櫪二馬同行一馬太息

臨髙臺

臨髙臺望故鄕下有流水流湯湯羣艸委腓萬木黃翩翩南雁來回翔攬衣起彷徨美人不見兮斷我衷腸

怨歌行

當時匣中銅於今翳塵土當時篋中絲於今無寸縷磨鏡休使光繰絲休使長鏡光驚貌換絲長嫌緒亂對鏡與治絲兩者俱腸斷

江南弄

冰肌皓魄紅羅襦郁金裙帶懸流蘇蓮舟蕩漾臨澄湖臨澄湖連臂歌歡不來將柰何

龍笛曲

於闐玉管流哀音餘音寥亮水龍吟調繁指弱憂思深憂思深涕汍瀾懷逺道催淸顏

采蓮曲

蘭舟容與過橫塘步搖驚起雙鴛鴦羅裙帶濕生濃香生濃香紅汗滴坐中流奏龍笛

逰女曲

羅衣半褪飄金縷約束纎腰五雜組日暮采芳臨洛浦臨洛浦鮮明珠望交甫心踟躕

朝云曲

朝云日日陽臺上晻曖迷茫開綺帳襄王一去勞相望勞相望夢難醒湘水緑湘山靑

鳳笙曲

纎指按節玉參差櫻唇緩吸聲遲遲吹儂無限心中悲心中悲望逺情何時吹雙鳳鳴

春日白紵曲

辛夷半落桃花開金羈寶瑟上春臺佳人倦倚闌干曲兩兩黃鶯飛相逐

夏日白紵曲

緑池風來菡萏香臨流照影見妍妝隔花忽聽郎歌調自取齊紈障巧笑

秋日白紵曲

庭槐初落秋气深月中玉腕搗淸碪東家倡婦恣行樂酒闌更說羅衣薄

冬日白紵曲

玉肌起粟寒相侵金壺美酒對君斟麝蘭香气羅衾滿夜長轉覺氍毹暖

烏棲曲

髙樓四面栽楊栁白馬驪珂蹔回首玉壺美酒任君沽妾身十五已當壚

微滅銀燈隔重幔宛轉嬌聲恣啼喚不辭今夕盡風流只愁明日見君羞

帳中弱態含嬌嫵一夜爲云更爲雨汝南雞啼天未明與君還盡片時情

月銜半嶺燈將滅羅衫掩淚送君別入門獨自剔殘燈尋思無限夜來情

塞上曲

將軍出北平匈奴爭遁走皷振天地昏令出風雷吼邊霜裂旌旗塞月寒刁鬥系俘受降城屯兵井陘口歸來見至尊自獻單於首

白頭吟

貌如雨中花節似霜中栢貌攺節不移別君意淒惻【一解】妾心如女蘿君情如飛絮蘿生空纒綿絮飛何處去【二解】嫁君當紅顏辭君當白首請君看鏡中雙鬢何如舊【三解】死樹難再榮死灰難再熱寄語新歡人莫遣頭如雪【四解】含悲下中堂此情空脈脈君心能再回白頭應再黒【五解】

搗衣篇

皎月入房帷涼風吹衣襟逰子逺行役少婦鳴淸碪良夜旣以永懷人益以深孤鴻唳天際促織吟堂陰余亦別家久涕泣不能禁

妾薄命

南國有佳人容華世莫比嫁與東鄰兒願言結生死良人輕別離匆匆辭故里朝醉閶闔門暮宿長安市新愛移平生恩情付流水欲促逺人歸裁書寄雙鯉遺之同心結兼以合歡被人匪金石堅容顏何足恃天涯君不歸河淸難再俟

有所思

徙倚向花叢羅衣濕淸露烏鵲隠茂林寒蟬抱髙樹焚香理素琴聊以抒心愫美人期不來中宵淚如注月色滿花陰花陰空竚立何以贈所驩悲歌聊當泣啾啾階蛩吟喔喔鄰雞急幽會杳無期空令長太息

幔亭集卷一

●欽定四庫全書

幔亭集卷二

﹝明﹞徐熥撰

○五言古詩

擬古

把袂登河梁秋風慘行色去去天一涯此心長惻惻酒殽紛錯陳哽咽不能食思君有夢魂從君無羽翼浮雲方西馳羲輪忽已匿微款俱未伸相持空太息會面未有期功名當努力

落日不回照頹波無西流人生處世間倐忽如蜉蝣百年傷局促其憂乃千秋一朝時命盡悲風起松楸累累丘土中誰辧王與侯貴亦不必喜賤亦不必憂聖賢多微言達者耼與周鬥酒相娛樂虛名安足謀

閨房何淒淸思君意如搗追恨當別時光景太艸艸愁款積胸臆恍惚不能道別君未須臾依然結懷抱安得回君車與君再傾倒

徙倚髙樓上西北多浮雲浮雲望不極妾淚徒紛紛丈夫思報國仗劍逺從軍十年遼水上生死不相聞

洛陽有異卉灼灼生路傍顏色如朝霞百步聞馨香五陵多逰冶觀者如堵墻竟日歡不足秉燭飛羽觴涼秋降白露气序回淸商嗟哉此異卉倐忽無輝光容華不足恃歡愛靡故常因之感薄俗意緒重慘傷

感遇

山居絕塵鞅眾慮寡所營長嘯谷聲應撫琴燻風生云流古洞濕雨過寒潭淸年光自代謝艸木隨枯榮且盡杯中酒遑圖身後名

出門盡秋色策杖登寒山云來幽徑迷風急衣裳單林深豺虎嘷洞古虯龍蟠路逺人煙絕日昃不得餐蒿藜蔽田野中心自悲酸嚱吁望絕巘始知行路難不如歸林臥長嘯賦猗蘭

詠荊軻

荊卿一劍客擊築遊燕都許身太子丹生死誓不渝文夫報知已何惜此微軀悲歌度易水慷慨自驅車匕首中銅柱非由劍術疎報秦𨿽不濟千載仰雄圖

薤露

日出何杲杲薤露不長保人生在世間豈能長壽考穰穰陌上塵離離墳畔艸殤子與彭籛胡然較遲早瞻彼薤露晞感嘆傷懷抱

詠懷

歳序如轉轂一去無還期形容久不逮臨鏡始嘆悲悠悠夢寐間覺寤何其遲處世三十年履歷多險巇世事古猶今此意當自知柰何微脆軀與俗爭奔馳奔馳覺生累守靜性可怡老莊有明訓役役將何爲

與陳汝大鰲峯宴集

四郊散秋色層臺結夕陰孤磬出叢薄倦鳥投故林殘霞落酒杯微月照衣襟良朋式至止臨風諧賞心旣蠟阮生屐復爲梁父吟■﹝口酋﹞然發長嘯天外有餘音

振衣陟鰲頂石磴何嵬峩松陰如車蓋亭亭山之阿深巖逗秀色古樹垂女蘿醉來窮幽壑勃窣經危坡孤鴻唳天際野鳥當筵歌人生寡良和不飲將如何

逰圓峯閣

古閣枕溪濱年代已湮沒山勢何嶙峋溪聲無停歇老樹倚云根寒泉澑山骨我來陟孤岑石徑蒼苔滑朝餐嶺上霞夜潄波心月處處煙景移步步淸興發臨風開素襟空山坐超忽

東際亭晚眺

虛亭蒼翠間煙霞變奇景微鐘起梵音空潭自淸影行來竹靄深坐久松風靜冥然道心生倐爾塵緣屏吟眺猶未闌殘陽在西嶺

擬登天臺山

晨興理輕策捫蘿登嶕嶤荒榛隱煙霧絕巘摩穹霄泉聲灑飛瀑山容建霞標下有百丈潭泠泠喧石橋涼燠異巖壑雨暘變昏朝遐矚發淸曠溽暑生涼飆偓佺詎云逺羨門猶可招騁此物外觀聽彼雲中謡微風奏天籟澹雲綴輕綃結根比華岱幽邃同中條髙情豁然暢塵襟亦已消安得遇至人與之同逍遙

春泛若耶

春風散藻景山水動微暄桂棹泛蘭渚搖搖過前川汀花媚幽壑岸栁垂輕湍環洲屢回複雜樹何繽紛微波生鏡湖疎鐘來雲門揚帆意超忽溯流情孤鶱逆楫芰荷脆隨波蘭芷繁和風駐瑤瑟落日沈金尊山川緬如故疇昔誰能存佳境豈易覿幽懷願無諼

懷陳平夫

別子𨿽未久念子意何深攬衣立階除涼風吹素襟殘鐘度微月天籟雜悲吟盈盈一水隔悠悠千里心空山白雲滿六溪何處尋

寄題林晉伯別墅

夫子且遁世結廬居靑門鳴泉瀉懸崖山光當層軒澹澹雲影疎謖謖松聲繁林宻失寒燠山深忘朝昏薄田足禾黍幽澗多芳蓀柴門瞰淸溪一徑通花源時時命小舟去去過前村愜此丘中賞忘彼朝市喧伊余秉微尙委懷在丘園安得相比鄰長嘯醉山樊

登鼓山大頂

曉望屴崱峯振衣涉蓁莽樹色逺蔥蘢練瀑空中響峭壁挿蒼穹丹崖懸百丈鬼斧鑿鴻蒙玄巖閟罔兩我來叩崆峒素心懷孤往蘿蔓刺衣裾煙霞隨屨杖倚石潄淸流頓令神骨爽薄暮日漸暝月印蒼苔上忽聞天籟鳴泠泠愜心賞願言脫塵纓不復絓世网

贈陳價夫薦夫

明珠無連胎奇卉寡並蒂物類有如此無乃造化忌夫何六溪中產君兄與弟意气傾時流詞華振當世顧盼生雄姿中原敢淩厲探討無勌勤玄心已超詣二陸久不興芳名爾當繼

劍浦送顧世卿

行行出劍津送君還東吳未能展嬿婉別離在須叟含涕牽君衣相視意踟躕我無雙飛翼何由與君俱君行登靑雲我尙蟠泥途相隔天一方道路阻且迂會面𨿽有期秖恐容華殊悲風振原野怪鳥爭哀呼送君從此去回首日云晡

晚渡淮水

孤帆涉淮水天气苦寒沍積雪明長崖斜陽橫古渡漁燈隔浦來人煙數家聚前途多風塵故山隔雲樹棲棲問去津悠悠嘆行路逺涉猶未窮徘徊日將暮

田家雜興

春風動郊墟村村事農務桑柘蔭比鄰鶬鶊鳴髙樹訪舊入城稀持饁歸田暮雞犬識井閭牛羊諳村路此中寡所營悠然有眞趣

憩轉華庵

精廬傍人境虛寂無垢氛食施隔林鳥衲掛前山云池光旣澄潔香气尢氤氳獼猴識戒律貍犬嫌腥葷談深不顧返西嶺將斜曛終當逺城市髙臥辭人羣

對月遲王元直不至

孤館寂無人寒威滿林樾天長鴈影遲露冷蛩聲歇當尊翠靄深倚杖蒼苔滑故人期不來惆悵花間月

春日山居招袁無競

晨起倦簪沐便覺日停午梁間燕哺雛竹外鳩呼雨碧蘚盈階除幽花映窓戶裁詩招所驩愁心繞煙樹

送鄭業師之漢陽

春風吹栁枝處處鳴鶗鴂七十四老翁猶作天涯別若比少壯遊此情倍嗚咽貧來褐不完老去頭如雪遊非尙子懷辯豈君卿舌出門靡所甘苦爲饑寒廹湘江道路長楚水煙波闊玆行毋滯淫門人望回轍

懷陳履吉久居山中

聞君居荒村寥寥誰與侶田叟時往還樵夫或共語吟思倚杖時釣憶臨流處髙懷絕世氛閒心寄煙渚此別已䢐秋涼風滿庭樹

懷沈從先

與君未傾蓋吳門費相尋十日不能得嗟哉誰知音故人不我棄題書貽空林感此歳月異傷玆年鬢侵寥寥千古意悠悠萬里心花殘吳苑暮月落楓橋陰望君不可見思君空自深

答葛震甫

閩海與吳門相隔幾千里君𨿽吳門居又隔洞庭水不知賤子名何由入君耳雲中有片鴻江頭足雙鯉投來皆璚瑤報之愧蘭芷臨風懷美人感嘆胡能已

慰畬宗漢喪子

一官不稱意拂衣逰五湖書空羞咄咄對酒呼烏烏行年已半百有子啼呱呱丈夫恥內顧仗劍遵長途及君還故里歳月已云䢐此兒風格異蹀躞稱家駒膝前還復著鯉庭時能趨昨日致書來云君殞其雛知已爲痛悼坐客同嗟吁有生本非有無生亦非無達生乃賢者西河非吾徒君今喪子後還如無子初金石有銷鑠況此脆弱軀古人齊彭殤此意良非迂造化誠小兒無爲此拘拘

哭林遜膚先生

先人同時交什九泉下塵遺老獨有君倐然返其眞君今歸黃壚不患無所親世上少相識泉下多故人生交有聚散死交千萬春死者足相樂生者徒悲辛

喜微師自水西歸

開士從何來云自山中歸去住無定迹有如閒雲飛隨方皆淨土何處非禪機城市𨿽紅塵不染靜者衣

賦得華林暮雪

屏山何逶迆精廬依北郭日暮寒風生曠野同云作俄看雪片繁漸覺襌衣薄瑤華結珠旛玉屑飄金鐸跏趺雙樹林疑是天花落

望月有懷唐宗貞陳彥宗

微月入庭除疎松散淸影山深嵐翠濃露落衣裳冷當時月下人蹤迹同萍梗對月思所驩此情空耿耿

劍浦送康元龍逰吳

余自吳門歸君望吳門去來往本無期延津忽相遇一望故山云一問他鄕路語罷各分離愁心滿煙渚

聽陳振狂彈琴因懷劉道子

夜坐松桂叢孤琴理殘月流泉澄幽陰微風助淸越愁因寄指深興以餘音發悠然山水心懷人向天末

南嶼田家

緑水蔭柴門蒼山遶茅屋老樹鳴春鳩頹垣眠小犢鵝鴨自成羣兒童戲相逐遊從里社歸稅藉農桑出榮辱非所知飽暖願已足羲皇世代遐此地傳遺俗

空山布榖鳴春風散墟落夫妻同荷鉏南畆事東作衡門隱者居鬥酒田家樂閒惟念子孫老不知城郭安能受一廛鼔腹同耕鑿

宿云窩贈林熙吉

吾黨有一士結茅峴山麓庭前羅異卉屋後繞修竹托迹在巖丘結交盡麋鹿水石同弟昆農桑課童僕時爲梁父吟閒取離騷讀服食慣參苓往來狎綺甪能忘朝市喧不與世情逐誰知錦水濱卻有愚公谷朴被時一來同抱孤云宿

懷陳惟秦

相思一何深相別一何久條風吹蘼蕪新火鉆楡柳春光漸以闌莫負尊中酒

題王玉生山水

輞川迹已陳千載寡奇筆王生嗣其徽少負山水癖寸頴幻煙霞尺素生泉石古木蔭溪湄虛亭倚山隙一徑轉危岡兩岸分泉脈澹澹柘林黃蕭蕭楓樹赤巖壑互向背云陰變朝夕人境信有之願言卜丘宅

猛虎行

上山采蘼蕪下山采蘼蕪采采猶未巳白日將崦嵫歸來逢猛虎咆哮當路隅彷徨何所之林莽多人居豈無桑間人輕薄同秋胡此身𨿽可噬此節安可渝甘心飼猛虎矢志同羅敷

寄林去疾

相聞十餘載相隔三百里君瞻鰲頂云我夢鯉湖水何以贈所歡因風寄蘭芷

酬陳汝大

曰余少骯■﹝骨塟﹞寢迹山澤間世路罕所營翰墨聊爲驩結交二三子气味芬若蘭道誼互相砥文章時往還所嗟非比鄰別易會良難君其朂諸子令名當自完繼之旣以逝大雅聲云殘吾黨嗣遺音矢志回狂瀾旗鼓漸以振逸軌尙可攀景光幸自愛勉旃毋多譚

寄李惟實

嶺南多畸人李君稱俶儻神鋒旣俊逸胸懷尢爽朗弱冠奮靑雲聲華滿天壤詩宗大歷前文軼班揚上足迹半四方逰道漸以廣傾蓋在都門投分慰心賞敝帚安足珍乃獲千金享易水賦離歌中心發悲愴歸臥空山中猶作眞人想

貽陳汝翔

柯嶼山水奇之子鍾靈祕吾黨推白眉詞壇標赤幟衡門可棲遲丘園還自賁服食采三秀衣裳裁薜荔天倪旣已和純白無不備但作襧衡狂不下楊朱淚暌違日以長臨風思把臂

酬陳伯孺春日見訪之作

予寜不得意幽居嗟陸沈穉子門外呼有客來相尋論心意已愜握手情何深新詩餘萬言居然正始音談深梅雨歇坐久春鳩吟日暮別我去悵然勞此心

五君詠

陳汝大

汝大長者流涉世嗟不偶玄牝有精詣黃庭能自守混迹居泥途飄然出塵垢作賦餘萬言讀書窮二酉振響主詞盟伊余忝其後非博生前名所志在不朽

陳汝翔

汝翔好奇古遁迹在柯嶼詞藻何離離才情尢楚楚能追正始音不作齊梁語臭味旣已同素心自相許睽乖勞我思山中正延佇

陳平夫

平夫貌不揚意气何卓犖恥抱齊門竽甘作荊山璞詩解匡生頤談折充宗角一飲動百巡賢聖分淸濁古道信寡諧正音久遼邈努力崇令名典籍有先覺

陳伯孺

伯孺秉異姿弱冠冨經籍拓落守太玄異同辧堅白作賦已馳名耽奇自成癖丹靑發妙賞磊磊生泉石把臂結詞盟微悰永無斁

陳幼孺

薦夫意气豪逢人作白眼冥心契道詮矢志稽墳典伯仲旣齊名君才良不忝大雅久沈淪俯仰知音鮮淩厲向詞壇詞組人矜善結志在千秋令名爾當勉

赴京道中寄惟起惟揚二弟

我行值炎暑倐忽還䢐秋眷言念同气惄然生百憂馳暉不可駐逝水無停流感玆歳月駛悵以道路修悲端起中夜夢寐居林丘

林丘渺何許逺在鰲峯麓參差多巗巒蒙籠匝花竹遺蹤追考盤髙吟動淇澳一落塵网中與世相徵逐俯仰思故園淒風滿愁目

愁目不可極悵望心魂驚仳離足感嘆況乎骨肉情愁多無定緒路逺難計程危時幽憤積逆旅孱軀輕涼風天際來嚦嚦哀鴻鳴

鴻鳴一何哀客心一何苦昨發濲溪濵今宿桐江滸平沙翻驚飆崩崖蕩零雨中宵蚊蚋喧白晝馮夷舞嗟哉行路難含悲望鄕土

赴京酬陳汝大見送之作

羲輪轉南陸天气何鬱蒸駕言出江泛婉孌辭良朋握手長太息涕下同沾膺伊餘下乘資致逺胡能勝臨觴發麗藻要我以飛騰匪惟繾綣篤徒令感嘆增小石無完璞勺水無堅冰旣愧明徳茂敢期勲業弘三復君子言旦夕懷冰兢芳規在往哲努力將憑陵

答袁無競

乍別已不歡久別情轉惡淒淒零雨蒙鬱鬱炎蒸爍遵途憂風波對境懷丘壑濡毫無妙理把酒彊爲樂遐心寄蘭荃秋陰生杜若緬懷揮袂初風景宛如昨逺道佇徽音髙標憶河朔

苕溪送元直南還

送客情已悲何當更送汝送汝情已悲何當在逆旅此情各自知臨行復何語握手立斯須相看淚如雨

長安書懷孟郊體

燭滅方知黒其明同瞽師脈絕方知死安得稱良醫文章屢棄置猶有俗所嗤彈射豈不精所惜覺悟遲得失論工拙勝負分雄雌世無鮑叔牙此意誰能知家山八千里策馬燕風悲中情徒鬱結泠淚空雙垂

喪車行

歳序當杪冬雞鳴聞巷哭塡衢廣栁車載道殘魂木哀哀薤露聲炯炯方相目骨肉有餘悲親朋寡顰蹙當其在世時營營苦不足百年同隙駒一夢同蕉鹿靈爽歸山丘枯髏別華屋城郭不相容棄之邙山麓

初夏邀黃仲髙孝廉張孺願太學錢叔達山人張公魯徐仲和秀才及社中諸子集澄瀾閣

良辰集羣彥蹔謝區中緣駕言出西郭飛觴湖水瀍澄瀾敞髙閣峯陰流綺筵丹嶂互隱伏粉堞相回旋依岸垂栁宻出水新荷圓珍禽響叢薄錦鱗沈深淵芳思結瑤艸淸音鳴朱弦願以桂楫泛同將蘭■﹝艸洍﹞搴風和嵐翠燠日落暮景延幽賞旣已愜旅懷由玆宣白駒聊可縶奉君終歳年

送黃明立北上

路逺無倦蹄天長無倦翼千里始停禦九萬方一息未騁康莊途終當受銜勒未能摶扶揺安得惜羽翮之子腰褭姿兼負鵾鵬力行將垂靑雲非久困槽櫪一去登天閒且向南冥適飛騰自有期臨岐免淒惻

下第述懷

匠石屢不顧定匪明堂材淵客屢不采定匪明月胎十年三棄置中情空自哀傷哉吾道非豈乏幹時媒嘆彼行役苦畏玆年鬢催進退兩躑躅坐立空徘徊升斗豈吾志結念居南陔

逰鉛山觀音洞

髙秋出郭門名區訪靈鷲徑路旣逶迆林巒錯如繡怪石競瑰琦奇峯自輻輳玲瓏似雕鏤■﹝石含﹞砑欲爭鬭倚伏形體殊剝蝕膚理皺中有大士巖丹梯轉深竇竅從混沌開屋以穹窿覆諸厓地脈藏一隙天光漏巍巍逼蒼旻陰陰失淸晝澄泓嵓罅停琮琤石齒澑寜云蓬島遙應笑華陽陋造化播神奇此理胡能叩低回及崦嵫嵐翠生懷袖

桑溪禊飲詩二首

春風載柔遵彼長林我有旨酒與子同斟幽懷旣愜玄想彌深悠悠逝波實愴我心

暮春有餘閒出郊騁逰目桑溪激淸湍澄泓遞洄洑微暄起川涘輕陰垂灌木羣賢互箕踞浮觴溯溪曲周遭信堤岸斟酌勞童僕石矗防仄傾流駛慮顚覆幽賞豁塵襟余薌散春服尊罍猶未罄羲輪欲回轂俯仰成古今動靜悟往復誰哉契我心蘭亭有髙躅

題陳伯孺畫

羣山旣蔥蘢諸溪何蜿曲孤亭倚髙岡人家蔭喬木蒼松盤路岐危橋度空谷地僻無冬春山深絕寒燠乘閒問友生策蹇勞童僕步步出煙雲悠悠入花竹潺湲滿淸聽空翠生巾服閒身寄林丘野性諧麋鹿瞻彼城市中風塵空碌碌

幔亭集卷二

●欽定四庫全書

幔亭集卷三

﹝明﹞徐熥撰

○七言古詩

帝京篇

文皇定鼎都燕薊三輔黃圖誇壯麗九重宮闕何嵯峨百二山河咸拱衛五鳳髙樓逼太淸六龍禦宇泰階平曈曨曉日升金闕縹緲紅雲擁玉京玉京金闕倚天開隱隱鑾輿復道來云迷翠幰依龍衮露滴金莖泛羽杯平明長樂鐘聲響九天日月開僊仗豸史臺中曉聽烏虎賁階下朝鞭象月照彤墀環佩齊風生靑瑣旌旗揚髙臺突兀比章華上苑紆回同博望我家京洛何煌煌山河錦繡軼隋唐斷髮文身俱稽顙雕題黒齒盡梯航三載公交車計偕吏嚴樂鄒枚乘傳至黃紙承恩金馬門緑衣錫宴慈恩寺勅賜當街上五花金鞭絡繹更堪誇市中春色濃如錦身上宮袍爛似霞妝臺舞榭層雲裏粉白蛾黃兼皓齒怙寵翻令女伴憎承歡卻得天顏喜更有中涓美少年朱顏白晳珥貂蟬當筵解唱霓裳曲出直常揮碧玉鞭一代豪華稱戚裏回天轉日誰能比薄暮酣歌閶闔門平明取醉新丰市繁華三五上元燈蜀錦吳綾結作棚任從玉漏催銀燭不顧銀河轉玉繩馬上佳人金絡索筵前公子玉壺冰懸得華燈燈七寶構成綺閣閣千層中宵露冷羅衣濕姣童兩兩當筵立夜永寜愁鳳腦殘寵移豈顧龍陽泣侯家繡柱玉盤龍朝朝鼎食奏歌鐘翠翹金鳳三千隊畫閣雕闌十二重繡枕春宵開菡萏羅幃夜月絢芙蓉五侯七貴豪華客油壁香車過栁陌花前調笑片時春百萬黃金輕一擲春風日日恣遨逰北裏南鄰樂未休玉顏到處堪回轍珠箔誰家不上鉤靑錢多買醉紅袖暗藏鬮投來靑玉案費盡錦纒頭蹁躚紅袖人如玉艷舞嬌歌歡不足琥珀深杯醉玉樓珊瑚寶樹羅金穀灼灼桃花兩頰紅娟娟栁葉雙眉緑愁縈弱水逺重重夢繞巫山髙六六王孫公子好逰閒往來射獵向西山驅將鷹犬垂鞭去射得狌貍帶箭還九衢三市相迆邐車塵白日連天起六郡良家盡錦衣四方賈客多紈綺錦衣紈綺競豪奢結俠追歡意气賖論交半是蕭朱輩托命多於趙李家華堂宴會春風繞一泒弦歌聲裊裊香气頻聞寶鴨燻漏聲忘卻銅龍曉春來春去自年年聽盡笙歌與管弦但知芳艸春風滿誰識鶯花歳序遷自古奢華豈能久轉眼紅顏成白首往日堂前羅異花於今門外生衰栁世事悠悠未可知桑田滄海須臾期金張許史今何處冨貴驕奢空爾爲

聽鶯曲

條風澹蕩春將半倚欄忽聽鶯聲亂隔竹綿蠻別樣啼遶林睍睆相呼喚相喚相呼不住聲聲聲偏動冶逰情王孫載酒靑樓醉美女尋芳紫陌行靑樓紫陌春風徧一種嬌聲千萬變彷佛秦箏出谷聞依稀羌笛隨風囀秦箏羌笛韻悠揚幾處歡娛幾斷腸閨中少婦悲徵戍路上行人憶故鄕故鄕渺何許鶯聲何太苦徵戍隔遼陽聞鶯空自傷鶯來鶯去自年年聽此啼聲倍可憐百年愁鬢聲中攺九十春光舌上遷莫嘆韶華如轉轂愛鶯且賦聽鶯曲但得長聞栁外聲何辭頻進杯中醁

送逺曲

津亭下葉紛如雨客子逺遊何處所悠悠一別無還期相對悲啼不能語此去山中經幾萬勸君惟有加餐飯須臾分手各東西猶聽前林徵馬嘶

別離曲

絲韁白馬黃金勒僕禦門前苦促逼叮嚀握手蹔躊躕欲住須臾竟不得心知此別無還期猶問君歸是幾時心知此別書難寄猶問徵鴻何日至爲君整轡君上鞍頻頻勒馬回頭看無情馬足如飛電路轉橋回君不見歸來妝閣雙淚垂此身誤嫁逰俠兒

寄衣曲

流黃機上鴛鴦錦明滅疎燈照孤枕空閨冷月自娟娟絕塞金風何凜凜起視明河漏已殘沙場遙望路漫漫羅幃錦帳人何在毳幙氈裘地更寒手剔殘燈取刀尺制得徵衣寄徵客去年寄去無回音此日無由識寛窄寛窄如今未可知幾回欲剪又遲疑金刀未下腸先斷弱綫初縫淚自垂淚垂點點俱成血污在徵衣不能滅殷勤爲拭衣上痕恐令孤客添愁絕掩淚裁衣逺寄將妾身不及此衣裳衣裳猶得親君體賤妾空居天一方

汲井曲

銀牀斜壓梧桐井牽動殘絲五色綆臂捲羅綃寶釧髙波凝玉乳金瓶冷沈沈鴨緑浸鴉黃轆轤一聲愁斷腸碎光揺動闌干濕艸根滴露陰蛩泣

秋夜曲

畫幕含春度淸吹髙燒絳蠟金盤膩銅龍滴露夜聲沈老兔崩云秋影墜銀箏斷續檀槽語紫霧迷蒙罩金縷蟬衫麟帶委羅屏枕花濕透巫峯雨牽絲曉井啼烏急寒螿弔月香蘭泣紅光漸射菱花臺又拂嬌蛾寫春碧

老將行

老夫元是良家子少年流落戎行裏能將一劍淨煙塵幾入重圍身不死累累金印肘間懸塞上馳驅五十年已羨功勲載盟府久看姓字書燕然一朝謝病歸巖壑門外蕭條可羅雀身經百戰未龍鐘猶向人前誇矍鑠寶劍年多鋒鍔銷櫪中老驥鳴蕭蕭戎衣掛壁成塵土舊日紅旗顏色凋一自投閒經幾載請纓壯志還應在遙望沙場願裹屍猶思銅柱標炎海鋒鏑今年去備邊連營烽火通甘泉多少材官俱束手無人賈勇能登先將軍聞此气勃勃目眥裂盡冠衝髮便往投書獻至尊雄心誓欲探虎窟據鞍顧盼出轅門埀老還堪報主恩但令此去淸沙漠不管金鎗臂上痕

北邙行

洛陽城外邙山麓舊鬼哀呼新鬼哭黃昏髑髏作人語白晝烏鳶攫人肉新墳古塜爭嵯峨世間人少北邙多北邙山中松柏樹聽盡車前薤露歌人生處世多辛苦賢愚貴賤同抔土不如歸去學還丹丹成白日生羽翰

結交行

酌君金兕觥聽我結交行今人結交只結面三杯濁酒傾生平酒酣拔劍多意气死生患難毋相棄出門酒醒各東西此情便已生同異結交難重可悲人情反復誰能知笑談各已藏矛戟對面眞如隔九疑君不見陳余與張耳當年刎頸徒爲爾又不見鮑叔與夷吾千載相知能有幾仇隙多生謔浪間睚眥起在刀錐裏翟公賓客竟如何一旦門前張雀羅田文座上客常滿一朝失勢皆分散結交行難重陳世途處處皆荊榛今朝相對且飲酒明日悠悠行路人

猛虎行

樵采當荒郊林臯猛虎聲咆哮欲往避之日在崦嵫曠野啼■﹝氏鳥﹞鴞四顧彷徨而股栗猛虎張頤展爪撲人食餘告虎吁嗟麟兮不食生物踐生艸爾虎白額斑貍而黒文貌豈不如麟胡爲不仁而撲我猛虎前致詞我虎居深村饑來啖牛羊牛羊啖不足方思啖人肉人居城市與人伍撲食同類何可數誰言虎猛能咥人世人之猛過於虎

俠客行

兩人市中相耳語欲報深讎誰敢去壯士聞之气郁陶平生俠烈同荊髙髮上指冠淚如雨借問君讎在何許一劍朝辭都市傍素車直指邯鄲路刺殺讎人函首歸爭看頸血猶沾衣主人欲奉千金報問以姓名終不告辭君躍馬出都門君但報讎毋報恩

去婦詞

紅妝洗盡顏憔悴一片愁心幾行淚良人重色輕別離舊日恩情頓相棄含悲含怨出深閨宛轉躊躇更慘淒枝頭菡萏分連理枕上鴛鴦散並棲鴛鴦菡萏歸何處十載綢繆今別去往事翻同墜井瓶餘生卻類飄風絮憶昔當年初嫁君明璫翠袖紅羅裙帳開綺閣連宵月夢遶巫山一段雲荏苒光陰如轉轂人情日久多翻覆薄命從來怨玉顏嬌姿一旦辭金屋萬轉千回不下堂悲啼那忍別姑嫜君恩似水終難返妾意如膠詎敢忘心知別去難重見手把君衣苦畱戀此生無計入君家芳魂願化孤飛燕

築城詞

丁夫抱杵城頭築朱顏少婦城邊哭哭聲未絕城已崩無數丁夫遭殺戮殺戮丁夫就此埋半爲黃土半人骸長城未畢山東亂四海紛紛歸楚漢吁嗟呂政胡爲乎亡秦乃在廢扶蘇

古戰場

漢家將軍猛如虎手執長殳腰大斧白首從徵恨數奇可憐性命輕如羽鼔聲死兮弓絕弦狼奔鼠竄無行伍良家百萬試鋒鋩枯骨如山委黃土燐火星星點白楊黃雲漠漠依邊樹千載猶聞戰血腥夜深不禁啼猿苦魑魅山魈當路號哀聲長亂黃昏雨逰魂難返玉門闗怨魄年年成杜宇

古別離

君身如車輪去去無回轍妾淚如井泉涓涓滴不竭歡愛能幾時傷哉此離別蕭蕭徵馬向人嘶欲別未別心慘淒深閨不識天涯路但向門前看馬蹄送君試折長堤栁立馬躊躕豈能久明年栁發今年枝還記今年送別時

徵婦怨

今年賊陷臨洮府殺死官軍何可數徵夫塞外骨成山少婦閨中淚如雨死生消息總難知欲往招魂又自疑機中幾度聞嘶馬又恐夫歸投杼下

廢居歌

東鄰敗屋西鄰鎖殘栁蕭蕭燃鬼火昔日繁華今日衰空堂白晝居狐貍子孫流落不知處歳久荒涼誰敢住井涸池枯竈絕煙寒螿四壁啼秋雨當時宅中歌舞人於今已化北邙塵

古怨

當時初嫁君貌比楊花好今日與君離貌比楊花老楊衰能再榮妾貌終枯槁君如記妾舊容華但看明年楊白花

緑珠詩

盤龍洞口雙蛾翠玉唾流香脂粉膩三斛明珠艷質歸千重錦障秋波媚玉笛聲寒響斷雲凰釵蛟佩舞明君光生鳳蠟春廚暖香屑龍鑪夜閣燻曲曲鶯喉歌懊惱紅顏不向靑銅老寶砌苔痕蝕百花名園梓澤生秋艸一死難酬衛尉恩鬢云斜墜玉鉤翻碧莎黃土碎香骨朱樓白日啼妖魂澗中金水流嗚咽半寸珊瑚千點血麝气春凝栁絮風佩聲夜泣梨花月

代閨人答輕薄少年

妾本燕趙姿委身事君子憶昔深閨私語時指天誓日同生死一朝執戟赴長安彼此恩情隔萬山經年去住無消息何處畱連不肯還聞君日日耽遊冶蹴踘鬭雞兼走馬醉裏常拋金彈丸狂來碎卻珊瑚把自矜豪俊又繁華百萬黃金散狹邪昨宵趙女顏如玉今日燕姬色似花如花似玉爭歌舞歡娛豈識淒涼苦樓上朝朝望白雲枕邊夜夜啼紅雨流年靑鬢嘆蹉跎冷落深閨可柰何捲簾忽聽鶯聲老又是春光一度過

王震甫以王叔明山水見貽答謝

王生嗜古元成癖古今圖畫如山積壁上時時煙霧飛案頭隱隱生泉石吾聞勝國有王蒙丹靑綽有巨然風幽溪細路已盤曲煙嵐樹木何菁蔥此圖珍祕幾年所廉者不求貪不與知余夙有臥逰情一旦披圖便相許奚奴捧送神飛翻山齋賞鑑忘朝餐焚香再拜謝君賜照乘明珠未是恩

題賓月樓空江秋笛二卷後

余偶得前輩陳伯煒鄭孟宣家藏二卷皆洪永中海內名公之筆剝落者過半矣然殘金斷璧自足爲寶乃合裝一卷而作此歌

爨下有焦桐柯亭有枯竹何期得遇蔡中郎一取爲琴一爲笛中郎已死知音稀每有奇物誰能知汨沒泥沙棄水火令人往往心傷悲國初至今二百載其人與骨今安在二圖淪落在人間墨迹依稀猶未攺吾鄕陳伯煒鄭浮丘兩人前輩稱風流坐賓樓上三更月吹笛空江萬籟秋名公詩句題應徧畫圖瀟灑尢堪羨恍若笛聲江上聞尙疑月色樓頭見當年棄置廢簏中蠧魚蝕盡塵埃蒙余偶得之發大叫心顏怡悅開雙瞳吁嗟乎奇物顯晦自有數豈但柯亭之竹嶧山桐

贈歌者

習家池上春晝長主人愛客飛羽觴梨園子弟紛成行少年白晳稱陳郎何晏之粉荀令香技掩秦靑音遶梁翩翩廣袖能回翔修眉髙髻內家妝月中一曲舞霓裳輕敲檀板按宮商頓令四座生輝光蘇州刺史空斷腸柰何與子非一鄕安得相從樂未央人生及時須徜徉莫令兩鬢生秋霜

題王昆仲畫障

寒流彌彌瀉石壁嚴霜剝樹枯漧瘠鬼斧劚石江滸蹲怒蛟吹水奔濤逆鼪鼯狐魅晝攫人叢林灌木無行迹我覽生綃毛骨寒披索枯腸動吟魄

采眞篇送林叔度逰鴈宕

壺山煙客持玄籙淩辰禦气僊山麓星冠七葉芙蓉顏螭衣霞佩仙家服辭家將作采眞逰鴈宕山中訪靈族踏斷遙空一綫虹歷徧洞天三十六云爲禦兮風爲車駕靑虯兮參白鹿蓬瀛弱水豈微茫圓嶠方壺堪借宿祇從縣圃饌瑤芝不向人間希辟榖知君名姓注仙班聊贈云璈歌一曲

送柯秀才還莆

逢君何太遲別君何太早朝發越王城暮指壺公道壺公山色淩靑天雲霧蒼茫暗玉鞭匣裏祇存馮子鋏杖頭猶掛阮生錢餘錢歸去堪沽酒醉後新詩三百首賦才元不讓三都何卹紛紛譏覆瓿人生知己古稱稀此去何人薦陸機秋風已就圖南翮看汝扶揺天際飛

述逰篇

去年仲冬束行李掩淚辭親赴燕市今年五月將中旬方能稅駕歸田裏中間辛苦難具陳萬里風波愁殺人從來痛定才思痛回看往事徒沾巾閩溪山水何太惡水似瞿塘山劍閣仙霞嶺上气不平黯淡灘頭膽將落浙中水淺易膠舟蒼頭牽纜如傴僂一日才行十數里舲前兀坐空百憂歳除才到云陽下縣官正閉奔牛壩停舟三日不得行關吏相逢便相吒揚子長江天際流江豚吹浪神鼉浮長年捩舵神色喪可憐身世同輕漚黃河之水名九曲由來舟檝愁傾覆石尢風急水奔騰隔江少婦將兒哭北方景物更荒涼滿目黃沙古戰場瘦馬驅馳髀肉損酸風射眸肢體僵馳馬衝寒過涿鹿四郊倐忽飛滕六千山萬徑少人行暮抵良鄕無處宿長安上策不見収百金用盡存貂裘難從北闕操齊瑟猶戴南冠學楚囚男兒致身苦不早驅車復出長安道風景蕭條倍去時塵土侵人顏易老三吳兩浙競繁華此際令人轉憶家歸家幼子牽衣泣鬢衰面黒咸咨嗟奔走天涯過半載歲月無情不相待人生得志在丘園何必飄零寄湖海行路難空悲酸世情反復同波瀾有璞莫向王庭獻有鋏莫向侯門彈笑殺劉蕡空不第且將髙臥學袁安

石溪歌贈林隱君

南劍有溪名君竹修竹蒼蒼溪水緑中有幽人號石溪誅茅壘石溪之曲溪流日夜聲潺湲幽人嘯傲石溪間石可枕兮溪可潄富貴浮雲眞等閒幽人今年八十幾足迹何嘗到城市白巖嘯月遇崆峒靑嶂眠云夢黃綺憐余本是武陵人欲向溪頭一問津桃花好逐溪流出世上如今不是秦

瞻鳯歌爲張叔弢賦

叔弢父號鳳山鳳山者長溪之山也嘗繪圖以當臥逰及父卒而圖亦失去者二十載叔弢後復得之攜入燕吳楚越間求名公長者紀其事以致追挽之意濫及小子熥熥不敢辭也爲作瞻鳳歌

長溪山水奇鳳山幻靈境重岡疊嶂自回環萬壑千巗相掩映中有畸人號鳳山時時長嘯此山間彩雲明滅元堪覩梧竹蕭森更可攀一朝跨鳳歸仙府丹崖翠壁空塵土遼鶴千年去不歸慈烏夜半啼聲苦篋裏惟存一畫圖忽然飛去胡爲乎延津無處重尋劍合浦何期更得珠帝憫諸孤懷怨慕五丁曽遣相呵護神物由來不久湮珠還劍合仍相遇張生得此喜還悲陟岵興歌淚滿頤幾回欲擬招魂賦到處曽求薤露詩此物遺亡二十載迄今精爽還應在千仞猶疑覽徳輝九苞彷佛增文采諸子山中日夜號鳳山依舊倚天髙不須人世悲麟喪還羨君家有鳳毛

王生行

王生少負耽奇癖落魄風塵人不識祗從湖海恣遨逰羞向人前嗟厄塞胸中神識一何奇儒雅風流應在玆篆隸由來追史籀時時復作無聲詩城西一室大如斗室中奇物無不有花鳥圖書可自娛樽罍彛鼎傳來久賞鑑能同張茂先翩翩意气更堪憐胡琴劈碎寜論價古劍酬人不計錢與余傾蓋稱莫逆問奇肯過揚雄宅竹裏酣歌任往來花間嘯傲忘朝夕朝夕相從酒一樽交情如此君毋諼但能博物復飲酒世事悠悠安足論

赤巖吟爲大田令謝君賦

劍潭之東多石壁四面巉岏如火赤開辟至今千萬年巖前蓊郁皆蓬藋上有嵯峨萬仞之丹梯下有潺湲千頃波流碧山魈罔兩盤其中虎豹豺狼據爲宅任是樵蘇日往來豈識巖中有奇迹巖中奇迹人不知可憐空使山靈悲誰能鑿破混沌竅攀蘿附葛相追隨謝君本是探奇客年少鳴琴宰巖邑毎學盧敖汗漫逰登臨折盡東山屐披蓁燃炬入巖中猛獸山妖都辟易萬年靈祕一朝開懸巖絕壁何奇哉一聲長嘯翠微頂頓使延平潭裏白日生風雷構將臺榭連雲起浮屠屹立層霄裏獨向巖前望九垓百二關河如黒子吾聞神州三十六洞天此赤巖兮胡爲乎不傳徐生披圖學宗生案頭隱隱生雲煙願得借君一葦過劍浦題詩刻石巖之巓巖巓墨迹永不毀鄒嶧之碑乃可擬吁嗟乎山川顯晦自有時世間何物無知已

賦得易水寒送人逰燕

燕山嵯峨易水流北風吹水聲颼颼荊卿驅車不顧返仗劍欲報燕丹讎可憐燕恥猶未雪壯士衷腸空激烈千年往事水猶寒蕭蕭壯髮能衝冠憐君故是荊卿比翩翩俠气橫燕市擊築還過易水濵一聲長嘯悲風起

過鄧汝髙別墅

一區別墅東山曲幾片靑山隱茅屋門前埀栁覆淸溪屋後長松亞修竹寂寂衡門無俗喧主人畱客烹雞豚衣冠朴素禮眞率依稀如入桃花源彈棋擊劍復飲酒世上浮名竟何有君今蹤迹已靑雲我也棲遲甘白首與君相對歡且悲人生會合能幾時恐君作吏風塵去此地開尊更有誰

寄閔壽卿山人

去歳逢君浮玉山江風颯颯吹離顏今歳重過揚子渡煙波咫尺難相遇鐵甕城頭一喚君江聲洶湧那能聞寸心彊對南徐月雙眼徒瞻北固云此生應嘆交歡淺日日思君長展轉幾回飛夢到君傍江水茫茫空斷腸

破鏡行爲陳大賦

美人有寶鏡價值千黃金曾與郎君同照影又與郎君同照心一朝分散如萍梗此心𨿽同不見影金刀剖處鸞鳳分十年蹤迹不相聞可憐兩人持一片此生何處重相見勸君對此休自悲神物會合終有時

冬夜同汝翔振狂在杭集汝大山齋

玉衡指東露華冷朔飆暗度梧桐井張檠亂謔開雙頤銅龍咽漏宵將丙僕禦執炙兼進巵筋力跛倚神俱疲客眸耿耿若巖電搜腸嘔肝斷須髭五人同騁談天口隔墉魑魅踉蹌走揮手出門天宇昏沿衢木柵懸燈守嚴霜砭肌心惻淒轆轤聲斷金井西解衣匍匐登牀睡四鄰咿喔啼天雞

贈胡外史

錢塘風景眞奇絕吳山蒼翠湖光白山川靈秀萃何人之子飄然自髙格生來蹤迹壓塵埃湖海狂逰亦壯哉振衣頻陟雲龍頂仗劍曾登戲馬臺燕秦楚越行皆徧又泛扁舟過海甸九鯉湖邊信短笻武夷山上開華宴逰興年來尙未央溫陵劍水復淸漳三秋石鼓簪黃菊五月楓亭摘荔香羨君懷抱何瀟灑知君不是悠悠者世路由來遇合難風塵莫怨知音寡伊余癖性好遨逰與子交驩幾度秋春風竹外頻來往夜月花間遞唱酬唱酬來往情偏好漫把交情同艸艸囊裏無錢休嘆嗟尊中有酒須傾倒胡生胡生何太奇余每談詩君解頤自堪意气稱吾黨不但前身是畫師

贈王少文

王生今年才十幾籍籍香名滿人耳已詫文章瀉大河更誇神骨澄秋水目下三行腹五車志如鴻鵠書龍蛇遨逰竟日車多果爛漫千言筆有花羨子襟懷何卓犖羨子髙談何嶽嶽五色爭看鸑鷟文片言能折充宗角日來相見卽相歡同心臭味如金蘭髙才豈復論長吉年少還應陋子安莫笑相逢頻倒屣如此寜馨誰可擬堪嘆茫茫宇宙間眼中之人惟有爾

九日懷惟起弟客吳

去年九月客吳門憶汝淒涼欲斷魂今年汝作吳門客一望關河千里隔我家兄弟大參商歳歳年年俱異鄕夢回閩海風塵逺目極吳門匹練長秋風颯颯秋光老登髙望逺傷懷抱天涯逰子滯還期籬下黃花爲誰好

蜀道難送王震甫之臨卭省刺史兄

蜀道本是蠶叢域古來元不通中國秦帝金牛計太奇五丁費盡開山力鬼斧神功山爲開懸崖絕壁眞奇哉灩澦瞿塘水勢猛波流日夜聲喧豗中有畏途稱劍閣羊腸鳥道山形惡天梯石棧度偏難鬼見爲愁蛇爲卻猿狖呼羣接臂行山魈野魅作人聲愁雲慘淡日無色行人此際難爲情蜀道之難已如此臨卭險惡尢無比風俗由來似吐番州城半遶平羌水君家伯氏賢大夫五馬蹀躞専城居幾度經過九折阪寜爲叱馭無回車閩蜀山川何隔越尋兄萬里堪愁絕匕首長飛象耳云馬頭幾看峨眉月於今西北正烽煙羌笛胡笳聽慘然中宵起坐腸空斷客路思家淚欲連蜀道之難應莫嘆長途惟有加餐飯鶺鴒原上正相思勸君休起鄕關恨

送陳明府應召之京

冶城八月秋風起仙吏驅車入帝裏白叟黃童擁道周攀轅臥轍情無已一官閩海幾年餘漢室循良更孰如魯恭政簡能馴雉羊續官淸不愛魚聲名久已聞天子璽書召對明光裏滿縣穠桃爛似霞半肩行李淸於水新秋乘傳到長安五色花驄獬豸冠幾多狐鼠爭投竄當道豺狼膽自寒酌君酒與君別冦君難借空嗚咽至尊垂拱問蒼生但道江南民力竭

江上答客傷王少文

去歳江頭同送客江水茫茫江月白今歳江頭送客歸問君動定空沾衣別去光陰才一載可憐世事須臾攺當日江間折栁人於今枯骨知何在客子聞言雙淚垂君亡不待余歸時訪君不入君華屋日伴孤猿墳上哭

七夕曹能始宅上觀妓

涼風吹動黃姑渚正值牽牛逢帝女一年佳會阻星河數刻交歡罷機杼主人畱客當今宵鳴箏少婦紅羅綃嬌聲宛轉鸞凰曲媚眼低回烏鵲橋引羽流商歌愈緩玉繩漸落明星爛履墜簪遺樂未休鐘沈漏盡愁將旦臨別殷勤贈七襄秋宵𨿽短此情長燭龍已駕扶桑曉天上人間兩渺茫

建溪逢遊宗振

與君神交今十載彼此飄零隔湖海擊築應難逢漸離鼓刀何處尋朱亥余也今年過建溪君方彈鋏居城西客裏相逢發長嘯飄飄吐气淩虹霓憐君槖中無所有猶解餘錢去沽酒肯將蹤迹落紅塵自許交情同白首世事悠悠嘆二毛燈前相對兩綈袍須臾酒盡東西去江上潮平月正髙

同遊宗振陳伯岑集陳季廸齋中

六月溪行苦煩暑日暮維舟向江渚乘興行歌訪故人科頭跣足花間語花間相對忘主賓驩呼無異平生親今朝潦倒齋頭客明日飄零江海人

西甌道中寄答伯孺病中見送之作

故人臥病空皮骨精气銷忘神恍惚枕上猶於筆硯親題詩送我遊京闕詩來字字皆悲辛半嗟疾病半嗟貧況兼離別情思惡空令逰子重傷神三疊離歌聲太苦幾度哀吟淚如雨君方貧病類相如我也飄零同主父行色匆匆一夢間無由賦別六溪灣空流萬里窮交淚未識經春衰病顏一別山川成隔越懷人長對天邊月於今枚叔更何人能向君前談七發

西湖飛來峯歌

我生性愛遊名山黃冠布褐常躋攀一丘一壑稍險怪往往大嘯開心顏此峯幽邃稱奇絕何處飛來忘歳月自是神靈運化工誰將鬼斧施剞劂山形突兀又玲瓏懸厓陰洞遙相通紅泉滴瀝歸深澗碧磴岧嶤接太空森羅靑壁如屏障窱■﹝穴上叫下﹞縈紆非一狀巖下時喧萬壑聲石間盡刻諸天像翠色遙飛九里松白雲長出兩髙峯冷泉露下澄淸澑靈隱風髙送暮鐘我到山中歇還陟駭目驚心勞應接奇迹應誇天下無仙都自與塵凡別洞門吟眺欲斜暉坐破蒼苔未忍歸幾片寒云生杖屨半林微月照僧衣殷勤記取歸時路日暮云深不知處由來造化妬神奇只恐飛來又飛去

靈隱寺尋耶溪上人

浮玉山中曾把臂風景依稀如隔世常嘆空門無定蹤此生何處求眞諦秋風一棹過錢塘聞說吾師在上方扶杖入山急相訪靈隱寺中松隱堂方鞋破衲出相見怪我年來華髮變相逢不作世間言指點前山云幾片半榻跏趺雙樹邊笑談隱隱生雲煙論交共結三生約出世同參一指禪新詩別後多如此總是禪機非綺語勝地何須論虎溪髙風不用推支許須臾殘照下雷峯送客松關第幾重悠悠此別何時遇愁聽云堂薄暮鐘

飲黃白仲娑羅館兼柬屠緯眞使君

主人避客棲空谷長日柴門稀剝啄我來欲證大因緣袖中片刺煩童僕倉皇倒屣出相迎靑眼相看無世情狂來叱吒千夫廢醉後雄談四座驚吾曹本是玄都客當日同因酒過謫行滿何須戀世緣功成依舊歸仙籍色相由來非我身凡夫誰識有眞人片時結構成鑪鼎一粒玄珠守谷神仙師授我還丹祕逢人豈肯輕開示能將神气返虛空自有靈光照天地黃白仲屠緯眞蹔時蹤迹落紅塵何時打得虛空碎同出靑天駕鶴輪

吳門尋沈從先不遇

當年踏徧吳門路十日尋君不知處年來蹤迹𨿽相聞鄰人又道移家去閶闔城中多路岐異鄕客子那能知東尋西訪竟不得惟有殘月相追隨幾回欲向朱門問知君不與朱門近欲向紅塵問故人知君寄迹非紅塵行盡朱門兼白屋夜深空作窮途哭出城昏黒迷歸舟滿天風露江幹宿

七夕詞

遙天萬里銀河碧雙星卻笑孤眠客玉露金風半夜寒羅襦繡幕千山隔天上人間共此宵天孫翻近美人遙應知樓上蛾眉女妬殺空中烏鵲橋

題畫馬扇面贈陳幼謙

眞龍產自於闐國促腕髙蹄稱汗血顧影驕嘶赤電生過都歷塊紅塵滅此物何年入漢家畨酋作貢過流沙天閒不羨乘黃選內廐寜論白鼻騧扇頭一見生驚詫貌出權奇更髙價已識雄姿勝渥窪況看妙手驚曹霸吁嗟此馬今豈無安知櫪下非神駒九方不作孫陽死世上於今只按圖

孝友堂慈竹歌爲張穉通賦

主人家在苕溪曲不種奇花種修竹客來看竹問何名主人竹下吞聲哭自言此竹生質奇不產終南非嶰穀物性能同慈母心龍孫愛護知寒燠誰移此竹種庭階老母當年手自栽已看翠色淩萱艸自有淸陰覆緑苔老母辭堂今幾載此竹靑靑猶未攺黃土年來上板輿紅塵久已生萊彩可憐母逝竹空存見竹還思慈母恩主人一語一嗚咽座客聞之皆斷魂從今品竹修新譜不獨湘江有淚痕

題顧長卿小影

郎君年少稱髙格髮未勝冠才覆額同誇秀骨邁凡兒已有雄文驚座客此日重披舊畫圖神情𨿽是容華殊揮毫寫照方童稚轉眼相逢成壯夫悠悠歲月催人老人生顏色難長好休將靑鬢度年華自致雲霄須及早

分得黃金臺送屠田叔轉運使赴京

燕山日落悲風起百尺髙臺畱故址滿地狐蹤丘隴間千金馬骨荊榛裏至今行客說燕昭愛士髙風久寂寥侵階碧艸空畱色翳土黃金已盡銷我家定鼎都燕薊正是黃金臺上地萬里星槎上漢來諸侯露冕朝天至臺前賢士集如雲拄笏彈冠謁聖君陽气自生吹黍谷英雄豈說樂將軍屠君擁傳辭閩海自有髙才輕郭隗休嘆鹽車上太行何須弔古登寒壘至尊側席正求才太室明堂日日開白璧虞卿先拜賜黃金寜用築空臺

題劉松年溪閣納涼小景

誰家亭館臨溪渚四面蒼崖夾平楚樹色溪聲白晝寒行天赤日無炎暑賓主相看禮數忘筆牀茗椀對壚香圖中淸福難消受願借虛亭半日涼

題髙漫士晚閣溪云圖

主人愛溪還愛云去年走謁武夷君九曲溪流太淸泚千峯雲气何氤氳幔亭得預曾孫宴歸帶白雲千萬片天風倐忽下蓬瀛吹散長空成組練漫士何年寫此圖一溪雲气長模糊恍疑接筍峯前見還記天遊頂上居一別溪頭峯六六經年不舉看云目願學宗生作臥逰畫圖一見心能足

題春山積雨圖

元章不作房山死誰寫雲山縑素裏耳畔如聞滴瀝聲眼中似見嵐煙起濃云朦■﹝月董﹞樹無根澗水奔流野色昏竟日風霾渾失晝行人何處辧孤村畫圖如此𨿽堪惜莫貯囊中珍十襲只恐時時風雨來生綃一幅淋漓濕

送閔壽卿隱武夷

世人逰武夷往往思卜宅一出淸溪謝白雲山靈無計畱雙屐始信人間事可哀幔亭佳宴不重開浮生只愛紅塵老人世難逃白髮催憐君棄家經幾載服食還丹顏未攺已識仙都注有名尙疑遺蛻函猶在自入閩天誓不還因緣合在武夷山獨攜一杖千峯裏閒放孤舟九曲間此山元是神仙窟接筍天遊雙崒嵂玉女妝殘峯頂霞金雞叫落灘頭月君今築室此中居永絕塵緣與世疎回視形骸同糞土能將神气返空虛我也行年三十幾半生蹤迹多城市入藥空燒九轉紅著書枉識關門紫海外徒聞更九州島此身期伴赤松逰何時重預曾孫宴同醉仙人十二樓

送兪本之山人還金昌

滿徑黃花桑落酒送客關門折衰栁渉世空懷失路悲幹時自乏譚天口片刺侯門不得通桂薪玉粒哭途窮半年逆旅貂裘敝一劍飄然馬首東勸君休下楊朱淚客裏秋風易憔悴伏枕愁爲越國吟吹簫歸向吳門醉此日諸侯厭布衣可憐窮逹世情非君歸莫嘆行裝薄多少空囊人未歸

憶昔行題友人小像

少年攜手同行樂我甫勝冠君總角歳月悠悠去不還眼前風景猶如昨此日看君新畫圖神情𨿽是顏容殊所嗟童稚尙如此莫怪故人成老夫我也半生甘落魄君亦胡爲戀丘壑髙舉猶懷鴻鵠心待時且作龍蛇屈舊事經今二十秋披圖空感昔時逰與君相見且飲酒莫遣靑銅催白頭

都門送吳允兆還吳興

燕山三月楊栁新別酒一杯送故人故人仗劍意慷慨仰天大笑辭平津我唱驪駒君駐馬送君半是窮交者暮角淒涼起驛樓春云慘淡生原野酒闌歌罷馬頻嘶千里徵途望霅溪獨有王孫歸未得天涯空嘆艸萋萋

出都門答別鄧汝髙貟外

十年三上長安道闕下獻書俱不報拂袖還山別故人風塵滿目傷懷抱長安裘馬多輕肥先達何人憐布衣惟君慷慨念貧賤交情如此今人稀淒涼舊事那堪數半榻孤燈寒夜雨載酒曽同醉錦溪看山猶記眠芳墅轉盼光陰十載余憐余蹤迹仍樵漁空文何以干明主儒術由來生計疎余也今年三十幾依然落魄歸田裏白首何妨老故園紅塵從此辭燕市拔劍哀歌日易昏垂楊未折已銷魂人生離別足感嘆窮達悠悠何必論

途中感遇效同谷七歌

吾生本是疎狂客幾回落魄長安陌棄置應慚骨相屯壯年自失幹時策日驅羸馬口微吟仰天大笑乾坤窄嗚呼一歌兮歌慨慷燕山六月飛嚴霜

二歌

歸舟歸舟黃河曲揮汗如漿苦炎燠水淺舟膠不得行逢人恥作窮途哭髙堂慈母念子深倚閭此際枯愁目嗚呼二歌兮歌慘切仗劍指天天爲裂

三歌

有弟有弟俱牛衣家徒四壁常苦饑燕閩相去道路逺別來一載音書稀知汝日夜望我歸夢魂常遶天涯飛嗚呼三歌兮歌已短一領徵衣淚痕滿

四歌

有姊已老有妹貧平生惟此骨肉親知餘流落兼苦辛家庭悵望應傷神廿年蹤迹半道路平生壯志成灰塵嗚呼四歌兮歌轉澀猿狖聲哀山鬼泣

五歌

老妻半世空糟糠少婦席未暖君牀男年十五女七歳去年別我俱恓惶丈夫成名旣不早胡然久居天一方嗚呼五歌兮歌愈急朱顏燈下流黃濕

六歌

有朋有朋多窮交平生風誼如同胞揚云拓落眾所棄數子不敢輕相嘲此日飄零勿復道與君矢志甘衡茅嗚呼六歌兮歌且緩伐木聲殘腸欲斷

七歌

擾攘烽煙何太急四海紛紛飛羽檄但見縱橫戎馬多何處哀鳴鴻雁集書生徒抱杞人憂中宵起舞空悲泣嗚呼七歌兮歌已終黃昏曠野淒寒風

彭城行

彭城半遶黃河水楚宮歳久生荊杞殺气淸秋暗戰場愁雲白日低殘壘楚漢當年幾戰爭喑啞叱吒悲風生楚兵一夕盡歸漢帳前健兒皆楚聲烏騅不逝虞姬死垓下歌聲成變徵百二關河屬漢家八千子弟徒爲爾覇圗百戰總成灰弔古還勞過客哀千載沐猴成一笑年深戲馬畱空臺黃河日夜東流去荒城寥落悲狐兔世事興亡一瞬間英雄枯骨餘丘墓休將楚漢論雌雄此地曽聞唱大風試向咸陽城上望離離衰艸滿新丰

黃節婦復明歌

黃氏母夫亡守志多辛楚血淚灑黃泉淚枯雙目瞽母目瞽兒心苦朝夕吮眸眸未愈母子精誠良可哀一朝忽爾雙眸開母目開父目瞑老淚依然滴孤枕

分得九疑山送屠田叔守辰州

楚都山水稱奇險突出髙峯靑九點天外巫黔路渺漫峯陰溪澗流深淺峯峯相間色參差無數靑螺鏡裏窺變幻煙霞看莫辧滿天雲雨望堪疑重華當日巡南服駐蹕蒼梧窮地軸一夕龍髯上鼎湖數聲鸞吹傳空谷鸞吹龍髯去不還湘江帝子慘朱顏愁眉久鎖鋒前黛血淚長畱竹上斑山色含顰望巡狩時時似聽簫韶奏飛瀑寒流到處奇丹崖朱洞天然秀瀟湘煙月洞庭云逺岫聨綿一帶分鷓鴣夜叫黃陵廟狐兔秋悲虞帝墳古迹荒涼不堪語果有啼煙兼嘯雨使君剖竹向荊門正近瀟湘洞庭浦有時行部擁雙旌定弔娥皇與女英風前好薦瓊芳把月下如聞環佩聲九疑峯影何重疊峯下褰帷勞應接懷古寜辭駐一麾搜奇不惜停雙屐揺揺桂棹楚江濆裊裊秋風木葉聞遺我不須搴杜若騷成只待寄湘君

題盛行之畫梅捲

盛君畫梅太奇絕老幹如龍更如鐵筆底幽魂冷不徹滿紙枯株三丈雪六月披圖身欲僵一堂坐客皆聞香就中先輩多評章佳者長沙之李華亭張當時此物果誰有楊公成玉揚州守公也珍之若瓊玖自謂此圖傳不朽子孫棄之同敝帚百年竟落他人手峽水林君偶得之不惟愛梅兼愛詩猶記當初兵火時居民鼠竄家流離書籍圖畫焚無遺此圖藏之髙樹枝倭奴𨿽黠那能知淫雨沾濕寒風吹鬼神呵護無損虧吁嗟此圖亦已奇付與妙手重裝池千秋萬歳無離披千秋萬歳無離披東陽駿

題薛晦叔小像

誰將縑素開生面神骨如冰目如電童烏文藻自堪誇洗馬風流今再見畫史揮毫未入神十分才得幾分眞有時鶴氅行微雪人比丹靑更出塵

題陳仕卿蕉雨亭

虛亭四面芭蕉緑疎雨瀟瀟聽斷續幾點啼殘屋上鳩數聲滴破隍中鹿洗盡紅塵翠色寒美人含淚倚朱闌題詩好趂初晴後醉墨淋漓濕未幹

題朱竹

根如赭虯髯葉如丹鳳尾有時截作釣鰲竿珊瑚亂拂桃花水有時擲杖化爲龍白日靑天赤鱗起能將紅霧變蒼煙產在朱明幾洞天須臾絳節生彤管只向松間滴露研

陳伯孺兄弟水明樓春宵聽雨歌

我家有齋名緑玉齋前種得千竿竹君家亦有水明樓半畝方塘山影流君頻訪我鰲山麓我每尋君溪水曲與君來往十年餘到此樓中幾回宿今春買棹來相尋峽江風起波濤深樓中賓主黯相對四山陰翳生淫霖檐前坐聽聲聲雨聊把琴書供笑語燭盡猶然興未闌詩成自覺心相許瀟瀟風雨莫深愁百尺樓中且蹔畱憑君貌出巴山夜一幅丹靑當臥逰

霞林樵隱爲梁逸人賦

山中一道明霞起照得林巒色俱紫初疑晴彩結爲帷還訝餘光散成綺林間彷佛見髙標白日靑天掛絳綃梁君霞外神仙客時向山中稱隱樵斧柯來往壺公谷伐得晴霞成幾束曉起常依洞裏行夜深祇傍巖邊宿擔頭挑得赤城歸卻似桃花片片飛斫來自足山家業服處眞成隱者衣殷紅滿目看如絢朝暮陰晴千萬變此物由來髙可飡願向深林求一片

美人買鐵馬歌和幼孺

瑤宮僊子遺環佩百結流蘇向空墜半天亂逐片雲飛無數瑯玕一時碎趙璧隋珠半已殘重將彩綫串團圞良工持向街頭賣臨風忽聽聲珊珊珊珊送入妖嬌耳玉筍提攜心暗喜探得靑蚨出錦囊買來掛在雕檐底一陣微風一陣聲美人含笑聞琮琤飄揚祇益春心動淒切翻令午夢驚銅壺夜靜催銀箭畱得檀郎宿深院卻愛鄰姬睡乍酣玎璫莫向空中戰

題陳伯孺效漫士山水小景

龍門待詔髙廷禮興到揮毫寫山水黯淡峯巒朦■﹝月董﹞云一生學得南宮體三絕聲名重昔時畫成題詠墨淋漓總緣人品壓流輩以玆並重無聲詩流傳歳久虫魚蝕半尺冰綃難論值龍門去後墨池漧畫史誰能繼其迹陳子灣溪我輩人應疑待詔是前身一時詞翰推雙美點染雲山更有神滿目煙霞濃復淡復嶺重岡連斷岸偏於米老得風神難與龍門辧眞贗歳月驚看忽十年燈前隱隱生雲煙詩成戲筆題其上畱作人間寶墨傳

題馬逺山水

幽人野性耽空谷一簇葵花數竿竹盤石■﹝山欽﹞﨑出澗阿流泉湍激交林麓淸宵露坐月光遲稚子支笻背後隨林下水邊無俗物旣堪圖畫又堪詩

漫亭集卷三

●欽定四庫全書

幔亭集卷四

﹝明﹞徐熥撰

○五言聲詩

詠古鏡

靑銅畱美質玄錫出良工剝蝕殉秦冢悲歡照漢宮掛壁菱花艷藏匣桂輪空佳人時拂拭莫使素塵蒙

詠百花畫帳

羅帷圖百卉晏寢自生香不羨雕欄艷猶如金穀芳嬌枝沾暮雨弱幹耐秋霜更有雙連理夜發合歡牀

詠燻鑪

範金呈麗飾長向蘭閨爇籠袖玉肌溫燻牀珠被熱永夜焰常燃殘更芬不滅佳人夢乍醒枕畔添香屑

詠美人晝眠

金釵斜欲澑玉枕倦相依瞢騰含媚眼展轉皺羅衣汗沾香粉膩幔隔黛痕微夢只縈閨閣不逐楚雲飛

詠美人理髮

犀梳流半月蟬鬢亂濃云釵梁缷巧飾膏沐散餘芬埀肩遮寶珥委地拂羅裙新作盤龍結含笑問夫君

詠美人觀畫

國色看如畫丹靑疑是眞誰能分麗質各欲競丰神江濱有兩艷下蔡見雙身只恐朱顏謝不及卷中人

題畫鶴

在陰胎化質縑素寫珍禽差池出玄圃淒切逐瑤琴凝霜時振羽警露有餘音乘軒𨿽竊寵終銜恩遇深

題畫鹿

畫圖呈瑞應靈物著天休浮江同濯濯呼侶各呦呦靑莎騰或倚丰艸伏還遊蒼玄幾變色遐算踰千秋

賦得欲笑翻成泣

悲欣無定態啼笑一時並粉痕歡眼注鉛水嫵容生兩犀方奮齒雙筯忽吞聲誰云射雉樂翻作泣鮫情

七夕詠牛女

銀河低彩幔珠箔捲鍼樓星丸彈靈鵲云錦幙牽牛歡憎今夕促淚續去年流何當延兔影長將鳳駕畱

美人篇戲贈陳參軍

蘭夢方徵吉傾城得細君纎看眉上月濃愛鬢邊云聽琴猜斷索織錦辧回文共誇新婦好眞可配參軍

和陳參軍送客未還閨中有望

別𨿽無百里情亦似三秋燻香虛侍寢看月怯登樓心慵朝鏡掩望切晚妝畱知君南浦淚不獨送人流

爲屠田叔太守新姬催妝

燈光滿九衢弦筦待名姝羞嗔夫婿促嬌倩侍兒扶鬒濃耀寶飾佩響按羅襦含顰疑有態斂色看成都欲泣聲先顫將行步復須梁驚棲玳瑁枕怯索珊瑚除釵勞屢喚近帳費低呼情通呈臉暈語澀靜唇朱蘭膏燻戺闥香气郁流蘇展轉動金釧綽約見冰膚使君今有婦五馬不踟躕

幔亭集卷四

●欽定四庫全書

幔亭集卷五

﹝明﹞徐熥撰

○五言律詩

出塞曲

羽檄交馳急橫戈賦逺徵五更邊地角雙淚漢臣纓夜月闗山影秋風隴水聲何時安絕漠歸去報承明

窮冬生朔雪寒色滿交河絕塞人煙少荒城戍角多關山同漢月部落半羌歌欲破匈奴膽君王莫許和

陌上桑

賤妾是羅敷條桑向路隅捲衣伸玉腕掩袂謝金夫幹弱揺絲籠枝繁罩繡襦蠶饑歸去急五馬枉踟躕

巫山髙

宮殿傷蕪沒峯巒入杳冥猿聲經峽慘山色近湘靑神女魂何處襄王夢已醒朝昏見雲雨猶自想精靈

梅花落

繁花生絕塞春至幾枝空舞雜梁園雪飄隨庾嶺風妝臺香點砌官閣影辭叢少婦髙樓上含淒曲調中

折楊栁

別時曽一折羌管不堪聽愁鎖眉同翠嬌回眼共靑徵途悲雨雪古驛望流星卻恨飛空絮隨波化作萍

關山月

一片關山月悲歡望不同穹廬光照海沙磧影連空輪滿開秦鏡弦斜倚漢弓年年三五夜魂斷玉樓中

隴頭水

秦川分兩水嗚咽不能休飲馬冰猶凍磨刀血半流東西隨隴阪逺近入邊州萬古聲無盡惟添徵戍愁

紫驑馬

蹀躞橫行意悲鳴戀主身金鞭垂漢月玉勒控邊塵影絕追奔易蹄髙轉戰頻不辭流汗血未可事和親

銅雀伎

銅臺遺令在玉座主恩非舊曲流哀管餘香散舞衣繐帷空寂寞羅綺失光輝日日西陵望君王歸不歸

送人赴安西

離亭徵馬嘶送子赴安西後會知何日前途方鼓鼙天寒白艸瘦沙闊黃雲低所惜同心逺能無心慘淒

題方廣巖廨院

參禪覓野寺涼月滿空山行到叢林裏溪流隔幾灣老僧擁衲坐孤鶴聞鐘還回首來時路渺茫煙靄間

塞上逢故人

胡笳聲正喧一騎向秋原偶爾聞鄕語因之傷旅魂停鞭問姓氏掩淚敍寒暄未盡悲歡意沙場日又昏

送僧還山

深林長閉關歳久欲西還落日人煙少秋風梵磬閒錫飛孤鶴外衲過斷雲間應嘆無期別相尋何處山

元夕集宗少府宅

勝地春光早開尊卜夜驩更深銀燭短風細玉簫寒露气凝疎幌花陰罩畫欄六街冶逰子香霧撲雕鞍

令節逢元夕春光此地偏竹枝逰女唱桂酌主人傳漸覺銀河墜還驚珠斗懸悠然歸路晚萬井散燈煙

溪行

空山收晚照秋色滿川原碪杵誰家婦雞豚何處村叢林喧怪鳥絕壁掛孤猿白髮髙堂上遙遙正倚門

重宿靈源洞懷珠上人

重借蒲團宿吾師已度杯煙霞虛白社衣缽入黃梅猶憶無生偈空餘般若臺靈源今夜月依舊照蒼苔

送陳平夫歸六溪

送爾出闗門潮生野渡喧離心數行鴈愁思一聲猿月暗迷前浦林疎見逺村今宵燈影裏相憶倍銷魂

亂後經電白縣有懷故園

一夜攙搶落東南乍息兵黃雲依舊壘白骨委孤城八口蠻煙路千家野哭聲故園殘月影偏向馬頭明

樵川道中

停舟當薄暮古寺報昏鐘茅店斜臨水柴門半倚松云蘿催暝色霜葉老秋容片月飛淸影寒山翠幾重

送鄧郡丞擢河東轉運

徵馬忽聞嘶飛花趂馬蹄一官司斥鹵萬里隔云泥路入滹沱近城連恆嶽低知君才駐節名已震關西

舟次小篛溪遇邵廣文夢弼話別

邂逅白雲邊停橈一問玄去沽桑落酒來醉廣文氈月色催更柝霜花壓釣船相逢俱逆旅明日各風煙

劍津夜泛

夕翠飛丹壑蔥蘢色不分神龍前代化山鬼隔村聞零露淸殘月流星入斷雲溪邊髙閣在何處遇雷君

度何嶺憶家

鄕淚正紛紛猿聲到處聞孤峯遙聳翠怪石自成文憶弟吟春艸思親指白雲投繻向關吏何意學終軍

塔嶺道中

樹老根盤郁峯奇勢不齊單車穿宿莽雙巘夾淸溪古驛喧猿語荒郊印虎蹄王孫歸未得愁見艸萋萋

仙霞曉發

早起肅行役寒威何太嚴防身惟短劍沽酒有長髯故國山河盡愁心日夜添雞聲催出客殘月掛茅檐

度西陽嶺

絕巘疑無路披蓁霧裏行千尋皆鳥道四壁半猿聲田父扶犁出山僧倚錫迎停驂聊買醉霜月滿孤城

舟次龍丘遇尹光祿畱飲賦謝

黒髮朝參懶聽松枕石眠胸中才八斗門下客三千望气關常紫揮毫艸正玄自慚同侶笑休覓孝廉船

西湖立春

春色薄城陰東風到武林暖回鄒子律病作越人吟兒女他鄕淚鶯花故國心西湖有狂客相對酒杯深

王百谷招飲半偈庵

歳晚過吳市飄零念此身投君三指刺醉我百壺春名下無虛士天涯有故人相逢談半偈江上月華新

毘陵舟中

行行驚歳暮孤棹滯天涯逺岸經橋合寒流抱郭斜何人分竹葉無使寄梅花苦爲微名累蕭蕭兩鬢華

南徐除夕

倚棹南徐下燕山北望遙客程猶未半殘歳只今宵鄕淚當孤燭愁心逐夜潮髙堂有白髮何意向雲霄

揚子江望金山寺

才過揚子渡便覺气蕭森地勢分南北江流自古今浪翻塔影動云擁寺門陰未慣風波苦空餘涕淚深

漂母廟

淮水流無盡荒城古廟存何人憐國士老嫗識王孫𨿽有千金報寜酬一飯恩平生知已意難與世人言

任邱道中

馬足怯春霜燕山路正長生涯慚小艸離緒寄衰楊白骨新邱壠黃沙古戰場平安空有信來往少同鄕

李惟實過集客捨

擊築過燕市逢君醉濁醪龍門叨禦李虫刻愧投桃歲月虛長鋏風塵暗大刀可憐燈影裏相對兩靑袍

出都門懷程五表兄

獻策不得意呼童便束裝人皆悲失路我獨喜還鄕拓落嘲玄艸驅馳愧緑楊歸尋河朔侶同擘荔枝香

遊虎邱寺

一棹過蘭若齋心禮法華荒墳深踞虎古木亂棲鴉寶塔淩空迥幽巖逗月斜生公講亭在何處有袈裟

同吳之衛馬云卿飲張幼於曲水艸堂

兩度過吳市今來得問奇榻從花下設人在竹間窺座客皆黃髮先生自白眉名園依曲水芳宴共題詩

諧賞園別顧世卿

共醉尊中酒驚看別後顏神龍分劍浦羸馬出陽闗園似逰金穀人如行玉山相逢又相別空有淚潺湲

午日過江郎山

車度蒙茸裏侵衣樹色涼土音聞越客山色見江郎萍梗悲逰子菖蒲憶故鄕龍舟何處競簫鼓斷人腸

至家

故里經年別今朝慰倚閭關河空阻絕歳月易居諸燕麥埋荒徑鶯花老舊廬莫嫌金已盡還有一囊書

行腳僧

何年辭故院足迹徧雲天有寺皆投宿逢人便結緣木杯窮歳月錫杖老風煙人境元成幻行藏總是禪

旱

入秋猶不雨望已絕三農處處憂豺虎村村祭土龍人情皆憫歳天意豈干封米價騰如此軍儲不罷供

上天未悔禍四野正皇皇溪澗水亦涸桔橰何處忙誅求今正急誰敢議開倉苦乏謀生策須求辟榖方

嵩山寺贈淨上人

古寺門空閉靑林紫衲僧風傳齋後磬雨暗座前燈經不念中品禪能參上乘夜深談半偈無愧佛圖澄

芝山寺逢遊元封兼懷宗振

當年曽一面此夜遇禪居乍見不相識驚看鬢漸疎阿咸元自逹癡叔竟何如別後余玄艸毋忘寄敝廬

春興

入春才數日春意滿疎林苔補階前色禽傳竹外音山容開曉霽雲气散輕陰虛室無塵想泠然物外心

訪瀚上人

遁迹芝山寺長年不出龕行深忘色相客至但和南傳世燈千劫隨身經一函無言卽眞意禪理豈須談

溪行晚眺

溪上欲黃昏潮平浪不翻鐘聲云外寺燈影水邊村荒阪牛羊下前林鳥雀喧桃花最深處莫是武陵源

淸明客中寄惟起弟

迢遞京華路風塵多苦辛可憐三月暮又負一年春故里鶯聲老天涯栁色新孤燈風雨夜憶汝倍傷神

同王玉生惟揚弟登劍州明翠閣因懷宗思兼先生

髙閣倚崚嶒年來幾度登危欄紫野竹怪石抱枯藤上界空香墜前山翠色凝因思舊逰者望斷白雲層

王臺驛

古驛枕溪流羣山抱驛樓灘聲寒午夢鶯語動春愁芳艸王孫路桃花漁父舟白雲與流水相對共悠悠

舟行

空山駐夕陽山色更蒼茫隔岸蘋花白滿汀蘆葉黃寒蟬抱樹咽金气侵衣涼此際溪行者能無思故鄕

舟行正暮秋晚眺思悠悠驛路當溪斷漁家傍竹幽山阿全隠寺石罅亂回舟坐聽寒溪水潺湲日夜流

秋日同汝翔伯孺惟起集汝大山齋

髙齋秋气淸殘暑坐來輕竹外商飆度松間天籟生一杯桑落酒千載薜蘿盟我輩疎狂甚誰當嵇阮名

劍浦得幼孺書

別君經一年迢遞各雲天彼此有消息全憑書札傳鴈飛九峯外夢到六溪邊把臂知何日開緘空惘然

病中遲陳道育不至

幽齋啼暮禽扶病自沈吟孤燭當殘夜疎鐘度逺林月窺松隙小云閉竹房深空有懷人意杳無車馬音

贈陳元之刺史

先生宗炳流山水臥中逰隱矣能自適澹然何所求紫雲當日夢黃菊此時秋投老六溪上依稀如十洲

慰陳振狂失釣艇

一夜秋江漲聞君失釣航聲應停欸乃歌忽罷滄浪荻岸空殘月蘆磯但夕陽遡回知所去宛在水中央

枯纜何時絕飄然嘆斷蓬豈知漁父枻翻作楚人弓鶴侶今誰載鷗羣舊已空中宵頻起望或有石尢風

靑錢費幾緡買棹作漁人岸火焚孤纜秋風罷釣綸飄零疑海怪去住聽波臣不返緣何事君其問水濵

歳暮懷鄭六初

忽忽歳雲暮天涯客未還夢回瓜步月人隔秣陵關驛路梅花瘦空齋竹影閒何時理歸棹相對說靑山

夜坐

空齋寒似水獨坐倍淒然葉響林間雨風聲竹杪泉應門雙鶴睡照佛一燈懸暝色生蘿徑飛來絕壑煙

歳盡

範叔寒如此其如復逼年文章能作祟吾道合迍邅吏預催官稅門多索子錢縱然貧到骨不敢怨皇天

苦雨

淫雨經旬月蓬蒿掩敝廬饑烏藏樹杪行蟻徙階除天意髙難問云逰迹漸疎山中蓑笠在長日自揮鉏

竟日云陰合千峯雨腳連田禾爛欲死平陸潰成川竹徑坐來惡蕉房聽可憐因之廢櫛沐白日枕書眠

九夏苦無雨冬來何太繁冥冥翻浪急莽莽塞天昏野服沾松翠空墻繡蘚痕山齋幽寂甚愁緒豈堪論

約汝大汝翔振狂惟秦在杭藤山看梅

藤山梅萬樹冬盡一齊開粉面懷人瘦香魂入夢來翠微將失色玉屑漸成堆昨得花神檄遲君共舉杯

梅塢餘殘雪疎枝冷不禁去招梁苑客同作灞橋吟十里花爲市千家玉作林愼毋披鶴氅樹裏恐難尋

同汝翔在杭看梅先宿蘆中磯

雪後尋梅塢蘆中問釣磯榻同陳仲舉詩得謝玄暉朔气凝靑幌寒香動翠微前林春色好折得幾枝歸

白龍江上路五里卽默林蹔借蘆中宿同諧物外心淸霜明竹屋涼月墜花陰姑射僊人夢朝來不可尋

蘆中磯曉起喜汝大惟秦至

犬吠蓽門前遙驚石榻眠攜來雙竹杖穿破一林煙袖出梅花譜囊添曲米錢歳寒盟不負同醉白雲邊

曉起看梅

花神催曉夢枕上忽聞馨路指默林白尊攜竹葉靑蘿衣沾宿露藜杖帶寒星積雪看如絮前村作杳冥

秋夜汝大見訪畱酌

故人當夜至倒屣出相迎坐久詩情發霜寒酒力輕殘更聽漸促微月欲西傾分手柴門寂惟聞天籟聲

哭同年黃紹馨孝廉

同領鄕書者才名君最先賦成棲鵬日筆絕獲麟年堂有雙黃髮家無二頃田交情盡一哭淚灑寢門前

喜林逸民山人再至

相見各歡悲風光異昔時如何赤城客又赴白雲期情以重來宻詩從別後奇試看雙鬢裏添得幾莖絲

春日閒居

艸閣春方暮檉陰日未斜蝸涎分斷壁鶯語共鄰家曲塢藏修竹輕雲覆落花卑棲有至性長此臥煙霞

茒屋依靑嶂蒲團坐白雲新茶燒竹煮老栢雜香焚壁古苔紋見林深鳥語聞冥心忘早晚花外已斜曛

一室通幽徑羣峯列翠屏空階半夜雨新竹幾行靑山果猿爭拾巖扉鶴自扃花間聞剝啄客借太玄經

焚香坐翠微山色入荊扉日午鳥啼歇門閒人迹稀休糧孤鶴瘦積雨野蔬肥欲識靜中意白雲天際飛

宿陳七吸江亭

髙談當子夜人世幾今宵共步蘆中月因歌竹外橋孤琴淸澹露寒磬落歸潮此地堪棲隱頻來豈用招

烏石山贈僧

鷲嶺白雲邊茒庵只數椽污泥皆淨土人境卽諸天山現空中色花明定後禪蒲團今已爛趺坐不知年

風雨

風雨來何驟虛堂白晝陰木催愁破屋巢落不歸禽水入花畦亂雲埋竹塢深殘虹開晚霽飛瀑滿遙岑

宿林熙工面壁洞

精舍錦溪東依然梵宇同一燈禪榻寂孤磬世緣空花散諸天雨松生萬壑風池光與月色相對意無窮

古洞傍巖陰煙蘿一徑深白雲皆幻迹碧艸自禪心日午風旛影月明霜磬音已空人我相任是世人尋

同林熙吉鄧汝髙遊錦溪竹林

一路盡蒼苔濃陰畫不開山依迂澗轉泉逐斷橋來同坐松間石還傾竹下杯隔溪煙磬晚欲別又遲回

水西遲陳伯孺不至

之子來何暮相思漫倚樓望窮平楚月魂斷錦溪流對酒不成醉看云何處畱幾回沙浦上數盡往來舟

送陳十二仲溱歸柯嶼幽居

憐君復失意別我向南還落日��渡春風柯嶼山馬行靑艸逺人語緑楊閒歸去應垂釣溪流第幾灣

過白雲寺

尋僧到白雲便覺逺塵氛古道少人迹流鶯處處聞泉聲歸澗寂山色過橋分坐聽疎鐘起空林正夕曛

送劉季徳還嶺南

盡此一杯酒送君心黯然魂飛瘴嶺外路指海云邊春老花隨馬潮平月到船相思當後夜閩粵異風煙

送張叔弢博士自永嘉還長溪

靑氈坐未暖白馬永嘉還夢繞龍湫水門當天姥山悲風起渡口落月傷離顏一望一惆悵思君空閉關

懷鄭四琰客邊

仗劍幹明主壯心殊未休風塵閩海夢煙月薊門逰相憶坐與臥去家春又秋君懷棄繻志當斬樓蘭頭

送黃博士典試之楚

送汝正秋初河橋栁漸疎忽飛閩海鷁去食武昌魚湖水連官驛湘云擁使車聖朝方急士早上薦賢書

萬里楚天色君行意若何収將和氏璞聽徧郢人歌颿影洞庭盡馬蹄衡嶽多勝逰知有賦莫惜弔湘娥

送周喬卿

交驩才半載歳晏復離羣馬上程三日囊中錢幾文行藏元似寄世態總如雲莫笑吾貧甚梅花可贈君

歌者陳郎戲作姬妝卽席調贈

梨園推麗質結束作妖姬妙舞風前合淸歌云外遲彩衣裁袖窄翠鈿壓眉低何必悲黃鵠愁多貌不移

建溪中秋懷馬季聲諸子

對君不能歡鄕心有萬端靑天一片月白社幾人看葉落知林瘦溪深覺夜寒南飛見烏鵲何意獨憑欄

關門曉發

關門何處通路入亂雲中雞唱逐殘月馬蹄隨曉風泉飛秋澗響葉盡暮山空感此封疆異離心誰與同

九日集張幼於曲水艸堂

虛亭來爽气秋色滿疎籬楚客紉蘭佩吳姬唱竹枝假山遙對戶曲水暗通池不負登髙興渾忘故國思

寄惟起弟

別來音信稀憶汝忽沾衣細雨孤帆逺長天一鴈微魂隨靑嶂斷夢與白雲違明歳黃花節知余歸未歸

滸墅關逢王百谷

才作吳門別重逢在水涯靑蚨沽緑酒彩鷁載黃花坐久潮初滿談深日易斜虎邱一片月相送到京華

金昌贈錢功父

半偈庵頭別春風又幾年相逢猶問姓感舊各茫然爾我形容攺江湖夢寐牽此心倍悲喜莫怪太畱連

雲間旅情

一帆辭檇李兩日到雲間江路依松轉柴門映竹關顏隨秋色老夢逐暮潮還忽聽華亭鶴悵然思舊山

京口夜泊遲陳大不至

落日橫京口停雲更黯然經旬同去住此夕異風煙目斷寒蘆外魂銷短燭前榜歌頻起聽永夜不能眠

同彭正休陳子卿逰金山遇張函一孝廉閔壽卿山人恩公若公

萬頃江如練中流湧翠微浪翻孤塔影云戀定僧衣客路同聲少空門聚首稀斜陽各南北惆悵水煙飛

同陳子卿過廣陵訪夏玄成吳叔嘉畱飲席上分得燈來二字

歲晚天涯客孤舟度廣陵論交疑是夢對酒喜如澠郭靜濤聲逺天寒露气凝不愁歸路黒江上有漁燈

客路逢知己飄零未可哀凍雲依樹合殘月隔花來喜對髙陽侶慚非鄴下才觀濤吾有賦秉燭爲君裁

酬陸無從率爾見贈之作

陸氏機云後誰當夫子賢賦能工白雪官已薄靑氈地僻門如水庭閒艸似煙蕪城分手處感激贈新篇

交河早發

京華望不極曉起戒行程馬怯霜橋路雞殘月店聲晨光催斷角暝色破孤城此際棲棲者思鄕無限情

河間宵徵

不盡風塵苦宵行路更難淸霜蛩語急斜月馬蹄寒碪搗閨心碎笳吹鄕夢殘驛樓看尙逺何處解徵鞍

憶故園梅花

衰栁長途恨寒梅故國思微霜虛矮屋殘月冷疎籬隴外人難寄林中客到誰藤山歡賞處又是來年期

北地

北地非吾土重逰信可哀鴉聲喧白骨馬足起黃埃野曠衰楊栁田荒變艸萊江南風物好一望一徘徊

至京

客途勞役息帝裏物華新馬踏交河月鶯傳上苑春曙光開栁陌雲气戀楓宸應待臨軒日抽毫賦大人

辛夘除夜姑蔑舟中

客路行無盡終天恨轉深乾坤烏鳥淚風雨狖猿吟爆竹催殘臘梅花憶故林未能委溝壑聊慰北堂心

送郭士龍

送爾不能歌相看意若何離心寄雲水春夢隔關河艸色晴尢媚鶯聲暖漸和梁間懸榻在莫惜數來過

送葉廷藎

我本倦逰者送君增苦顏潮聲螺女渡歸夢壺公山春色鶯啼外行程鳥道間所嗟璚樹逺何日更追攀

病中得王少文詩

山樓才信宿偃臥各經旬負此看花約蹉跎欲暮春詩從愁裏答神向夢中親誰復憐同病相思長苦辛

哭張隱君

先令云亡日君猶慟哭過芝焚方自嘆薤露忽成歌耆舊鄕中少交逰夢裏多因之動淒楚腸斷更如何

與惟秦夜話因懷惟起客水西

春宵何太短忽忽已三更燈散疎林影蛩傳古砌聲談深塵慮息坐久月華生爲憶溪行者應含兩地情

寒食日熙吉玉生惟秦振狂伯孺少文集緑玉齋

佳節逢寒食孤齋聚徳星談應同稷下會可比蘭亭粥煮楊花白尊浮竹葉靑春光能有幾取醉莫敎醒

喜興公弟逰方廣嵓歸

犬吠竹間扉逰山客乍歸杖頭嵐翠在衣上水簾飛路入羚羊谷舟停鷗鷺磯慚餘多勝具此地卻相違

石嵩廢寺

寺廢久無鐘禪關掩萬峯空廊惟臥虎棄缽不歸龍墻塌埋殘碣苔深翳古松倘非樵子引那識往來蹤

春暮送周喬卿

忽驚春已去況復送君歸別意有如此前途花正飛蟬聲風外急山色雨中微後夜看明月相思獨掩扉

送林宗大之玉田

飛花滿驛亭送子出郊坰馬影云邊見蟬聲雨後聽沙看兩岸白山到五峯靑試向中宵望何人是客星

送陳道育下第歸玉融

憐汝復棄置歸尋海上山相逢俱落魄何以破愁顏古渡春流外孤城瘴霧間離心當此夜空對白雲閒

贈隱者

東郊稱大隱耕鑿古風存水竹開三徑桃花自一村閒心餘白髮生事寄靑尊愛爾幽棲處依稀似鹿門

贈漁者

不作風塵客生涯寄釣綸江湖孤棹逺煙雨一竿貧鼔枻同漁父藏名比富春武陵溪尙在爲我問迷津

夢

夢裏交驩者平生識面稀贈香疑賈女解佩似江妃錦水煙波闊巫山雲雨微蘧然驚醒處淸淚滿羅衣

江上送惟起弟

別意孤帆逺行裝一劍貧何堪哀痛後復際此風塵旅館常懷母長途好愛身江幹一杯酒相對總沾巾

送髙廣文之蜀

金粟臺前別徵帆夕照催猿聲巫峽聽馬帳錦城開閩海風塵隔巴流日夜回此鄕多俊彥若个子云才

蜀道難如此分攜思不窮秋風登劍閣夜月度蠶叢客路憑羸馬離心寄斷鴻講堂聞尙在好去繼文翁

贈方伯書

風塵初識面尊酒罄交驩人已如玄度才能逼建安靑雲名不薄白雪和應難此別何時遇秋宵夢木蘭

得捨弟吳中書

汝別三旬久家書兩度看帆前江月迥馬首嶺雲殘路逺愁裝薄秋髙怯被寒孤身千里客若个勸加餐

贈性言上人

多年坐沃洲此日伴師逰白社閒中夢丹楓客裏秋浣衣江月冷扶杖嶺雲流欲證無生訣萍蹤不可畱

南朝四百寺師在幾招提法以蓮花悟詩將貝葉題遊蹤閩海曲歸興秣陵西相見卽相別秋風惜解攜

題徐氏池亭

名園依北郭避俗此盤桓鶴迹畱苔徑鶯聲滿藥欄池添春雨漲樓對暮山寒但得頻投轄相過意未闌

桃源何處所此地卽仙家林宻藏春靄樓虛納晚霞輕風三徑竹微月一庭花晏坐塵心逺寒塘獨聽蛙

懷惟起弟

逺客憐吾弟離愁有阿兄久無鴻雁信空聽鶺鴒聲歲月三秋晚寒溫兩地情山齋長寂寞日日計歸程

碧山庵逢亮上人

淸溪帶逺山曲徑入松闗客以參禪至僧當乞食還一瓢秋色澹孤磬夕陽閒別去仍回首禪房雲气間

送李驛使之官雷陽

驅馬將何適微官傍海涯公庭饒蜃气墟落半蠻家路指羊城入山鄰象郡賖地偏少束帶髙枕詠皇華

過挹翠亭

精舍祗園近翛然逺市喧山光隔竹少月色傍花繁松影揺虛閣蘿陰翳短垣小舠時可泛彷佛武陵源

九日大風雨與黃道晦陳惟秦飲屋後小山

九日忽風雨登髙事已非秋聲繁灌木商意薄輕衣眾壑浮靑靄千峯失翠微小山培塿甚吟眺亦忘歸

得朗公詩卻寄

眞僧𨿽出世蹤迹尙人羣妙法登壇演名香入定焚樓含孤嶂月衲掛半溪云千里封題寄新詩過所聞

哭林文烈

十載神交舊年來倍憶君每疑音問闊誰謂死生分識面眞無日浮生總似云難將知己淚一灑故人墳

相違三百里消息太茫然對月思玄度披圖憶輞川訃來當此日死去自何年墓木今成拱才歌薤露篇

得寜夏消息

叛卒雄心舊元戎血刄新中原多戍壘邊郡半徵塵時事何旁午吾生實不辰願聞烽火息老作太平人

亂離猶未定百姓夜虛驚官府勾丁壯鄕閭練甲兵笳聲吹隴水殺气暗邊城不識書生輩何人敢請纓

至日對客

葭管灰初動殘花滿故籬誰知開徑日正是閉關時短晷閨中綫生涯鏡裏絲相逢聊一醉莫問歳華馳

渡峴江訪林熙吉

江路當殘雪斜陽滿客衣林疎村店出浪急釣船稀逺嶼臨流斷罡風到岸微炊煙看漸近何處是漁磯

靑山兩岸闊一葉度空江叫雁雲中獨浮鷗浪裏雙霜花飄野渡水气拍船窓漁唱來前浦隨風自有腔

旗山勾漏洞

溪山何逶邐數里入鴻蒙斜日猿聲外殘云鳥道中亂峯諸洞隱萬竹一泉通趺坐松間石塵心覺盡空

丹成不記年古洞白雲邊眾水爭趨壑孤峯欲接天路危逢亂石山盡見平田日暮休歸去還期遇葛仙

葛仙何處去勾漏訪遺蹤陟巘齊攀竹聽泉獨倚松石牀荒蘚合丹竈薄雲封轉入深林外前山又一重

仙都在人境一步一嵓巒怪石各有態修篁難計竿松煙燒處暖蘿磴坐來寒別去仍回首餘生幾度看

瀨下晚泛

一水平如鏡西風晚度時茅茨燃鬼火榛莽翳神祠潮勢衝溪盡峯形過瀨奇山川勞應接進艇不嫌遲

登岸

蘭若知何處躋攀尙數程逢沙愁瀨淺登岸得舟輕古石莓苔色空林猿鳥聲除將樵采者更有幾人行

山行

修竹夾籃輿嵐光欲染裾小橋流水急古路凍雲疎村屋乘冬結山田隔歲鋤空林聞犬吠不異武陵居

放船

孤舟回亂石流水響潺湲漁网蒹葭外人煙竹栢間斷雲迷晚渚殘照下秋山逺寺昏鐘起樵歌出谷還

贈潮上人

眞僧住洞天苦行已多年說法苔衣上安禪瀑布邊瓢餐千澗月衲掛半林煙夜靜諸緣息跏趺久不眠

贈波上人

隨師居淨土禮佛向空門夜半磬猶擊旬中髮幾髠蒲團同鶴睡貝葉借猿翻壁掛袈裟濕因過雪裏村

別方廣巖

靈境探應徧言尋舊路歸殷勤記嵓石惆悵別林扉出洞寺全隱下山泉漸微行行頻矯首人世到來稀

春日曉起

山色猶含暝柴門逐曉開流星墜髙栁濕霧隱殘梅出谷鶯聲冷巢林鶴夢回無緣獨吟眺春意滿莓苔

送鄭承武之東魯

送君當此去匹馬向東阿夜淚燈前盡春愁夢裏多亂雲過泗水斜日下黃河𨿽有逺逰興能無思薜蘿

惜別意何長鶯聲滿夕陽殘碑問鄒嶧遺殿弔靈光下馬多新店逢人少故鄕歸期須及早莫待寄衣裳

晚至石竹山

尋眞當薄暮暝色滿松闗絕壁猿聲斷遙空鶴影還云邊春艸路天際夕陽山應識仙都近鐘聲杳靄間

月夜度石梁登摘星臺

四野蒼煙暝千峯夕照催踏玆明月影獨上摘星臺山自鴻蒙剖人從鳥道來石梁稱險絕不用說天臺

贈巖上人

昔住毘盧殿今居石竹山春云禪衲暖夜月梵鐘閒香積供狙飯禪房倩鶴闗平生愛空寂相對欲忘還

石竺山遲陳道育不至

正苦經年別終違數里程談應虛玉麈夢已斷瑤笙報客空勞鶴懷人獨聽鶯一燈松影裏吟臥若爲情

讀顧道行先生碑刻

使者登攀處春風又幾年詩畱孤嶂里人老五湖邊屐齒埋荒蘚碑稜隱斷煙摩厓愜幽賞惆悵隔山川

東郊晚行

出郭髙舂後郊原起夕陰山山曳殘雨步步響新禽老樹莓苔厚空林紫翠深招提何處所雲際有鐘音

湧泉廢寺

古寺荒涼久淒然感廢興殘灰六十載破衲兩三僧黠鼠據香積妖狐吹佛燈黃金重布地不識有誰能

淨室已丘墟荊榛久未除空山樵子路前代梵王居石柱頺殘後金身煨燼余披云尋故址一步一躊躇

喝水巖贈瓢庵頭陀

何年此卓錫鐘磬度昏朝瀑水引歸缽茅庵結似瓢躡雲雙艸屫坐月一團焦隔寺有禪侶相尋不憚遙

靈源洞懷振狂在杭

南郭人何處東山屐已非春風憶苕水夜月夢蘆磯以我招尋慣如君同調稀摩挲舊題刻空見白雲飛

擬送僧歸日本

逺指扶桑外龍宮是紺園慈航尋海舶晨磬待朝暾已悟西方敎漸通中國言懸知無佛處師去定稱尊

遙天迷去住但看指南車重譯同歸舶陽侯護法書■﹝風貝﹞風心自定海怪咒堪除此去無禪侶應尋絕島居

歸程兼晝夜天水共微茫但指日出處此中吾故鄕皈依多獦獠供養有夷王遙想珠龕下常焚異國香

別去上星槎滄溟道路賖夷音宜咒唄左袵自袈裟演法從天竺傳燈到海涯不知千劫裏何劫到中華

病僧

苦厄那能度醫王亦抱屙苔侵雙屐濕塵翳一瓢多錫杖頻扶手金剛爲伏魔跏趺在禪榻或恐是維摩

聞鐘苦夜長形影自淒涼懴悔除前障呻吟檢古方坐非同面壁臥豈倦津梁气運有時盡千花塔裏藏

集鄭氏烏石別墅

眾山環曲徑亂竹掩衡門塔影雲中寺人煙郭外村新蟬喧白晝歸鳥報黃昏此地淸幽甚依稀似習園

𨿽是居城市卻無城市喧僧歸殘雨寺樵度隔雲村花落鳥聲歇艸多螢火繁斜陽人散後畱鶴守柴門

法云寺對月

空界云陰斂祗園月色澄光生初動磬影送未歸僧入水悟禪意照林疑佛燈更闌縱吟眺衣上露華凝

挽陳太學

龍駕南巡日何人批逆鱗誰知伏闕者卻是布衣臣抗疏靑雲薄憂時白髮新至今遺廟在蘋藻自千春

欲回江漢輦痛哭叩重閽死諫孤臣節生還聖主恩靑山藏疏艸白日照忠魂寂寞荒墳上西風啼暮猿

樹下禪僧

跏趺依古樹偃息對峯陰艸屩莓苔濕麻衣煙靄深猿啼知定性葉落見禪心明日隨緣去逰蹤何處尋

老樹不知年無言息樹邊著頭多雀穢徧體有蝸涎木葉寒時佩花裀定後眠月中行客過疑是野狐禪

過鄭吏部墓

荒墳不計年過客淚潸然朽骨藏於此吟魂何處邊野狐啼暮雨石馬臥秋煙安得斯人起重令大雅傳

西郭冢累累經過下馬誰先生一抔土詞客百年悲藤護將崩石苔封未斷碑應知靈爽在嘆我不同時

贈史使君

風流史使君三載竹符分吏捨積靑艸公庭生白雲山城有弦誦瘴海無妖氛父老關門送不持錢一文

一麾初出守三十已専城露冕諸侯貴攀轅百姓情俸貧難養鶴庭靜但聞鶯試看長溪水惟君能共淸

贈黃生懋政

憐君湖海客寄迹少年場音律周公瑾丹靑顧長康俠常彈短劍貧不厭空囊名姓應難問多於酒肆藏

過鄭君大白雲莊

何處辧山家輕雲處處遮亂峯圍拱木一徑入梅花艸榻依林設柴門逐水斜主人無所事杯酒送年華

晚泊七里灘

寒云生近浦落日滿前汀旅夢驚潮破漁歌過瀨停一竿秋水碧孤棹晚山靑向夕推篷望中天見客星

山中古廟

山深香火微廟宇冷斜暉壁古龍蛇暗廚荒鼠雀饑歳時村婦拜水旱土人祈簫鼓田間過知爲祭賽歸

一路人煙絕空山見古壇鼎存周款識像塑漢衣冠鳥迹殘碑篆虯枝老樹蟠可憐年代久風雨廟門寒

古廟白雲邊神妝尙儼然靈應山鬼托龕任野狐眠開剙知何代銷沈不計年居民流竄盡累歲斷香煙

元直秀才觀微上人過宿

風流看許掾定慧得支公白社當年結淸言此夕同亂蛩吟竹塢一犬吠花叢相對殘燈下能令塵慮空

送瀚上人逰越

師行無定蹤此去路千重投宿月中寺經過雪裏峯閒身臨水衲禪意隔潮鐘明歳西湖上相尋九里松

𨿽雲遊浙水未必浙中逰遇客皆爲侶逢山便可畱獨行半風雪一別幾春秋所惜談詩夜從今少惠休

眞僧欲度世豈肯倦津梁白足他山月緇衣滿路霜一燈傳異代六祖是同鄕此去逢行腳新詩好寄將

得譚比部寄先永寜書感而賦答

淒風生敝廬忽枉故人書不復知存沒猶然問起居一緘千里外雙淚幾年餘孔李通家舊毋令魚雁疎

送危博士之官馬平

茫茫江水闊相送片帆孤炎海川途逺蠻天气候殊瘴煙發靑艸雲樹黯蒼梧想到談經日三鱣墜有無

送陸畫師還錢塘

客懷當暮冬去矣不從容艸屩千峯雪柴門九里松貧惟安豹隱老任笑龍鐘爲問經行處雲山貌幾重

峬山看梅過曾文表墓

一路盡氤氳看花倍憶君白楊知己淚宿艸故人墳樹影含殘照猿聲哭暮云淒涼身後事地下可能聞

送楊太學之金陵

勞歌動別筵酒散各雲天折栁當春暮看花正少年鶯聲孤店月艸色六朝煙無限懷人意金陵何處邊

故黎平太守袁公挽歌

永別城中路新成郭外墳旐題前太守書失右將軍廣栁驅殘月甘棠翳暮云應知千載後不朽是遺文

誰知五馬客竟作九原人出郭有魂气還家惟影神墓中難待曉地下不行春斯世無同調悲歌淚滿巾

白馬出闗門愁聞鼔吹喧山靈収正气月色引歸魂貴至二千石書餘幾萬言翩翩丹旐過猶訝轉朱轓

赤紱人何處靑山骨可藏鄕鄰悲道路父老泣蠻方圖史虛東壁松楸冷北邙明君思起艸猶問祕書郎

林伯儀自金陵還莆過訪話別

爲客經淮楚歸途訪索居雲山一騎逺煙栁六朝疎問路知鄕近還家及歳除陸生裝薄甚惟有一囊書

癸巳除夕

又見韶華換空爲老大悲齒添新歳歷酒祭一年詩流落憂前路歡娛憶少時生憎簫管惡苦向隔鄰吹

送鄧汝髙進士還朝

獻歳赴王程全家向北平斷冰淮口渡殘雪薊門城煙栁迷徵蓋風花引使旌長安春色好莫起故園情

栁色催離況椒花戀別筵夢繁人去後春到客行先掛席河通楚驅車路向燕相思明月夜惆悵隔山川

逰通谷洞

小徑斜通谷躋攀及晚晴艸荒尋鳥道磴險作蛇行暮色千峯合春流一鏡平石間舊題刻半是紫苔生

登烏石山

絕巘分靑靄髙臺接絳霄鐘聲多近寺墨迹半前朝徑小疑藏洞山窮忽遇橋憑欄時縱目滄海望中遙

同微師至面壁洞

竹徑云陰亂松門夜色虛佛多同客禮洞半借僧居旛動風來後鐘殘月上初何須別棲隱此地卽吾廬

題惟揚弟法云寺書捨

誰知菩薩界亦有子云居廚趂僧炊後膏分佛照余窓窺施食鳥笥竄蠧經魚方衲時相叩秖應來借書

絕粒僧

苦行凡心絕休糧道气淸齋惟供弟子食不乞王城已覺形骸幻能令香味輕雲逰經處處不用載瓢行

送顏廷愉將軍料兵海壇山

少年初建節走馬向孤城蜃气雲中市狼煙海上營曉霜明雪戟夜月捲霓旌幕府防秋急看君獨請纓

同微公元直興公弟至鼓山

看山俗慮淸況復與僧行徑宻艸交色林回鳥換聲披云孤衲重掛月一瓢輕不用憂迷路燈光見化城

鼓山寺

空門有夙因歳歳往來頻方丈墨猶濕祇園花又新佛應憐熟客山但借閒人不分居城市紅塵老此身

靈源洞與微公賦

洞藏靑嶂裏路出白雲層苔色侵禪榻松陰暗佛燈樹撐危石墜藤束古崖崩不用尋僧語同逰自有僧

趙用拙招逰白雲洞迷路而返卻寄

古洞知何處山僧路亦迷行來千嶂外猶隔數峯西徑險猿難度林深鳥自啼漁郎眞夢境浪說武陵溪

喜果慧禪師見訪

多年居古洞偶爾到王城老益禪心定貧諳世諦輕空猶嫌有相火久斷無明再拜求眞偈流傳度眾生

贈趙用拙居士

畱髮不披緇行藏眾所疑慧因聞道早壯悔出家遲果以今生滿僧應夙世爲懸知他日遇攺卻舊須眉

問伯孺病

時事已如此看君轉自愁不堪燃桂苦況抱采薪憂藥以何錢買糧應幾日休妻兒皮骨在相向淚交流

贈張少府

戀越終辭楚幽棲似鹿門煙霞長作侶車馬不聞喧世事惟髙枕生涯只灌園自耽泉石趣豈是學桃源

黒髮棄軒冕歸畊南畆田不飛雲外舄時掛杖頭錢野性耽丘壑幽居逺市廛中峯髙隱處長抱白雲眠

幔亭集卷五

●欽定四庫全書

幔亭集卷六

﹝明﹞徐熥撰

○五言律詩

甲午赴京畱別社中諸子

瓠落甘南郭飄零又北徵愁心悲逺道短髮戀微名別苦嫌情重時危幸槖輕勞歌聴已慣任作斷腸聲

別陳惟秦

勞歌君莫吟吟卽淚沾襟若比前年別此情應更深夢能知道路交只戀山林何處還相憶天涯一片心

溪行卽事寄汝翔平夫

客路空回首浮生未息機愁多難得醉夢短不成歸石勢流邊缺灘聲過後微翻因旅泊處轉憶舊漁磯

泊黯淡灘登觀音寺

古寺俯空灘溪深客到難浪疑南海湧山作普陀看旛影臨流濕鐘聲出谷寒禪心如止水元不礙風湍

金鳯山逢許道人

髙人隠洞天鳥道入雲煙且莫論眞訣大都無世緣丹鑪長自爇火候豈輕傳別去不畱意相逢皆偶然

漁梁道中懷葉志卿

當年聨轡處已是七周星野店曾同宿流泉憶共聴殊音來往客愁思短長亭不盡懷鄕感因君增涕零

七里灘夜泛

嚴灘行未盡雨气逼黃昏峽束天疑小溪深水不渾榜歌何處客燈影幾家村最是堪愁絕三聲半夜猿

桐廬曉發

掛帆山縣曉雲气滿溪陰𨿽有風塵役能無丘壑心人煙依水近塔影墜江深所嘆垂綸者髙蹤不可尋

紫陽洞

石室奇如此全無斧鑿痕虛巖懸作屋曲竇巧成門避日晴猶濕屯云晝自昬平生逰歷慣到此亦驚魂

三茅觀尋許靈長不遇

山色翠氤氳松關閉白雲禮星孤磬發受籙玅香焚夜靜天花落秋髙木葉聞無由尋許掾長揖問茅君

寄懷黃道晦

各送皆先別君畱更一宵江頭兩分手相對各魂銷南望驛樓逺北看帆影遙折來亭畔桞此日定蕭條

長貧家累少有道世緣輕山許髙人占田歸別主耕老惟安落魄隱不愛虛名下榻憐吾弟秋來幾到城

晚至毘陵

榜人窮日力向晚到荊溪近驛舟航滿沿城燈火齊角聲悲斷續山色黯東西客子愁無寐昬雅莫亂啼

句曲道中望茅山

停車句曲望縹緲見仙家曠野分靑靄遙天結紫霞山秋生異艸溪午出胡麻欲證延年訣其如道路賒

遊牛首山弘覺寺

前身疑老衲所至愛禪林肯惜躋攀力偏宜淸淨心山鍾吳地秀園布漢時金日午僧寮寂巖扉閉塔陰

牛首祖堂尋雪浪禪師不遇

雲气掩禪棲山空鳥自啼塔陰依日轉鈴語墜風低白社虛牛首靑山費馬蹄無由問眞偈歸路夕陽西

雞鳴寺贈印空上人

不用覓三車心能轉法華問年忘歲月畱客借雲霞乞食朝行腳焚香夜結跏志公金骨在長日禮幹花

喜林天懋至得家書

故人傳信至喜極卻忘飡𨿽有平安字未開猶膽寒算程何日寄秉燭幾回看兩月思鄕涙今宵應暫幹

盧子明張子明何性中胡彭舉林叔度小集客捨

客中方落莫諸子偶來過有相皆丘壑無言非薜蘿紅塵窮巷少靑眼異鄕多總是飄蓬者爲歡能幾何

瓦棺寺贈全上人

禪房雲气深一榻傍蕉陰不種生天果常懷出世心鷲峯修白業象教禮黃金何以精名理先師有道林

同陸纂父郭聖僕雨夜集曹重甫客捨得涼字

客居非蔣徑亦自過求羊緑酒人來貰黃花節後香敝裘霜气肅殘燭雨聲涼漏盡欲爲別秋宵苦不長

送何性中還回稽

之子竟落魄故人空斷魂煙霞歸舊隠風雨出關門紅葉足秋色白衣多淚痕看君年尙少莫卽戀丘園

送王獻子山人客粵西

君行當象郡投宿盡蠻家椰暗黎村葉梅寒庾嶺花神符宵厭蠱人面晝防蛇若到南中日先尋勾漏砂

送林吾宗南還時余將入燕

相逢𨿽暫喜相別倍含情渡水雁孤影出關雞一聲愁從歸路減寒近故鄕輕所嘆飄零者風霜向北平

送林叔度之廬江尋劉使君

憐君方倦逰歲晚復依劉衰艸逢霜死寒濤逐雪流淮南叢桂老江北荻花秋渡口一相送目窮天際頭

題靜海寺慶良上人房

入寺已髙舂禪關暮靄封潮喧臨水梵云引過江鐘馴象諸天教盧龍近郭峯幾年湖海別此地又相逢

靈谷寺

一徑萬松通鐘山俯梵宮穀聲虛應掌塔影峻淩空不壞金身古無梁寶殿雄未忘生滅相長此泣遺弓

詠雨中新艸

燒痕才轉緑含雨未萋萋且緩佳人鬥方聞玉勒嘶苔深看莫辧桞亞望初齊爲語尋春者無令踏作泥

不寐感懷示元直

孤館聴寒漏燈殘夜未央雁聲悲帯雨蛩語急含霜旅夢醒難續鄕心醉暫忘念君初作客不敢說淒涼

贈魏考叔

所居𨿽近市苔鎖蓽門幽巾舄遵王制圖書應客求揮毫無俗韻下榻有名流滿壁滄洲在依稀顧虎頭

別金陵

人境元如夢玆逰眞惘然一帆揚子月雙屐白門煙遇寺多畱偈逢僧盡問禪獨餘千佛嶺待我再來緣

懷王粹夫

我逰當薊北君隠在墻東兩地魂俱斷中宵夢不同燭銷山店雨笳散戍樓風雪後無南雁鄕書何處通

同溫允文史聲伯集張穉通淸遠居分得畱字

此地本淸遠主人情更幽遊多乘興至客不問名畱坐臥半臨水往來都泛舟醉餘溪上別月色滿中流

天聖寺

髙閣對諸峯禪關入亂松斷碑畱贔屓古殿錯蛟龍塵靜難侵佛林疎不礙鐘瀟湘圖滿壁彤管有遺蹤

碧浪湖泛月同在杭

扁舟過碧浪孤月出林端兔影搖波碎嬋姢落鏡寒湖光澄似練山色秀堪餐別後幾圓缺今宵才共看

題顧學憲先生聞禽閣

髙閣傍林阿林深眾鳥過飛當殘照急噪向晚晴多振翼同呼侶歸巢各認柯翟公門似水日日可張羅

贈陳道源參軍

冷曹堪傲性大雅見遺音衙只聴鶯放山多信馬尋一官同鮑照五字比陳琳俸薄難供客時捐賣賦金

曉至甘露寺因憇觀音洞

乘曉到香臺鐘殘僧夢回巖阿精舍隠石竇普門開初日躍林出罡風跨浪來披榛尋舊迹一半委蒼苔

甲午汶上除夕

旅館逢除夕空懷故國情荒村三戶寂土屋一燈明臈逐雞聲去春隨馬足生客中非守歲自是夢難成

懷張道輔

婚嫁中年畢餘生老一區市聲窮巷寂山色小樓孤林密身堪隠田荒口僅餬詩僧同酒伴日日往來無

賦得逍遙遊送鄔子遠山人

逍遙非避世只是愛淸閒泛月渡千澗隨云過幾山遊同僧共往倦與鳥俱還蹤迹多湖海故園長閉關

題許靈長快雪亭

亭倚吳山麓春晴雪未幹色分江影白光入石門寒洞古藏猶濕墻陰銷欲殘應憐髙臥者日日映書看

題吳象文抱膝軒

越絕風流客棲遲一畆宮閉門人迹少趺坐世緣空簾向雪中卷徑從花裏通主人長抱膝或恐是隆中

送張子環下第枉道之楚尋丁亨文法曹

天涯同失路君豈不懷歸客久行囊罄家貧生計微同來知己散便道故人稀獨有荊南吏或能憐布衣

暮出茌平宿二十里村店

徵車貪逺宿宿處更荒涼出郭才數里幾家成一鄕燈燃綿炬暗茶煮桞條香不待晨炊去主人無曉糧

贈瑕丘灌園郭叟

勝地近洙水主人同漢陰未忘爲圃意偏稱耦耕心艸色憐顏巷栢枝分孔林下車聊共語莫作鳯衰吟

滋陽道中逢金陵秀峯和尙因訊雪浪耶溪秋園諸上人

如何當此地亦得見名僧托盡他鄕缽傳來幾代燈煙霞生有果雲水迹無憑問徧南朝寺因師住秣陵

登雲龍山放鶴亭

疊嶂隠香臺門當楚水開河流旛影去云引磬聲來寺古龍猶伏亭空鶴不回因尋碑上字剔盡雨中苔

舟中書懷

一別變春秋相隨半是愁思鄕餐■﹝去頁﹞減感舊涙空流金盡羞開篋途遙厭換舟非無山水興客久畏淹畱

豈是依人拙此行誰可依途窮勝事少身賤勢交稀客路儒無術關門吏有威時時戒童僕莫比晝遊歸

將別幼孺

離人元作惡況復是心知預灑臨岐淚各抄同賦詩分襟愁路促戀別願舟遲童僕追隨久猶能相向悲

松陵舟中送幼孺入苕川兼柬在杭使君及苕中諸舊逰

懷土情𨿽切他鄕且暫畱去尋苕水吏獨作太湖逰顧影同看燭含啼各買舟我來慚父老不敢再依劉

溪夜時與惟秦興公逰武夷

往日逰都倦玆行心獨閒片帆投月宿一笠戴云還夜色沙邊水秋光煙外山旅懷長似此那解鬢毛斑

中秋遇風雨

寒溪秋色滿臨泛意如何髙枕亂流去掛帆千嶂過夢應通月窟槎已到星河不負煙霞想無妨風雨多

同惟秦興公舟中夜坐

臨流趺坐久夕露墜衣繁山色晚逾翠灘聲宵更喧林深燈避影云重月虧痕不愛聞雞犬停舟莫近村

贈惟秦

平生隠不出出便爲尋眞世上風波免途中聞見新拋家無內顧學道有前因卻笑虛名客江湖勞此身

曉發

枕上榜歌起溪中行侶稀纜牽煙縷細帆掛月痕微曙逐雞聲盡濤驚客夢歸沿洄三五里猶未見朝暉

贈黃君甫山人

煙霞久已親無語到紅塵著姓同江夏逃名比富春長貧玄艸客未老白雲身不脫吳鉤贈君家在劍津

登接筍峯

丹梯懸削壁鐵索纜縈紆魚貫嵓當面猿攀石礙趺气同看月喘聲各入云呼蜿蚺過龍脊茅房見一區

陷石堂

緣溪下復登山色翠層層洞以水流辟石從云壓崩落花魂臥艸空樹腹吞藤漸覺非人境風光近武陵

贈安道人

丹房占翠微靜極悟玄機玉液喉間咽金精肘後飛禮經隨眾慣揮麈見人稀豈是無家客三年不一歸

贈江仲魚

君家𨿽附郭多在武夷居有水皆移棹無山不結廬胸全藏洞壑交半混樵漁懷友秋風裏從今或到予【仲魚有秋風懷友吟】

懷顏廷愉

流落有如此壯心終不酬文多爲客難劍未報君讎失職辭戎幙移居近比丘世情容易變莫向灞亭逰

送興公弟逰吳越

獻書予未遇彈鋏汝何依片刺投人拙諸侯禮士稀出門家累斷爲客眾愁歸不必羞貧賤詩名在布衣

題畫菊贈黃博士印坤

南山相對處籬下有餘芳開向三秋晚飡來五內香葉同顏不老花與發俱黃歲歲金風起披圖一薦觴

春夜同錢叔達陳惟秦齋中雨坐

髙齋開亂竹孤燭坐潺湲世味隨年減浮生到夜閒交應同白水語不離靑山城市紅塵滿煙霞獨此間

寄陳平夫

聞說淸溪上經年但索居詩因閒轉廢交到老偏疏酒癖難全減雄心可便除燈前思舊好空檢往來書

春日雨中喜惟秦至

齋居耽閴寂猶厭鹿麋羣茶汲松泉煮香收桂屑焚避人宜晝雨來客損春云不帶紅塵至寥寥獨見君

過惟秦幽居

數歇經村落到門紅日西桞陰牛獨寢艸舍燕雙棲野緑云千畆郊靑雨一犂空林煙火起畱客晚蒸藜

同鄭吉甫過仁王寺懷徐仲和久客莆中

燈火佛堂虛經行月上初艸生逰子路松偃化人居春盡鶯花老天長蝶夢疏如何逢九鯉不寄半行書

病

一春餘幾日況復臥文園山色來欹枕鶯聲老閉門擁衾無早晚來札半寒溫漸覺詩籖減惟看藥褁存

雨中屠田叔使君招集烏石山同錢叔達陳幼孺王粹夫曹能始興公弟分得深字

選勝坐危岑山髙紫翠深受潮千澗滿翳雨半峯陰衣中春寒薄鐘過暮靄沈使君行役近猶不廢登臨

送張孺願之漳南

離亭桞正長匹馬向臨漳別路聞鶯語遙空起蜃光■﹝風貝﹞風吹海暗蠻雨洗天涼去去頻沽酒玆行是瘴鄕

屠田叔雨中過酌艸堂分得窮字

誰謂諸侯貴來過一畆宮天低峯影逼雲耗雨聲窮殘澑虛檐滴新苔怪石蒙慚無池館勝不敢醉山公

寄張成叔

杯酒片時親都亭各問津玉河堤畔桞又見一回新月冷閩天夢花明越嶠春聞君廬墓側白兔向人馴

悼殤子

五日人間世千秋骨肉情未能畱幻質空自試啼聲眷屬知何刼輪回又此生愁心安可慰婚嫁累尢輕

詠佛手柑

兜羅軟似綿移種到人天玅相終成果淸香不讓蓮交枝疑合掌屈指欲爲拳肯向車中擲畱將供法筵

喜康元龍歸自靈武

自逐徵西府空驚兩鬢斑塵沙過隴水風雪度蕭關刁鬥邊城暗烽煙戍壘閒故園初下馬一劍在腰間

挽周候官

雙鳬何處飛父老泣沾衣舊客云同散虛名露易晞關河孤櫬遠風雨旅魂歸他日過荒隴松楸大幾圍

柬陳汝大

愛君棲隠處一室白雲深古壁藤花亂空庭桐葉陰靜能銷世態老得遂閒心自愧嵇生懶經年不入林

送陳可棟還松溪

相見復離羣一杯歌送君輕紅辭荔火寒翠夢松雲樹影緣山轉溪流向縣分蟬聲修竹裏明日不同聞

送陳汝翔逰龍虎山

布褐與黃冠遙尋正一壇靈符求玉印神鼎問金丹禮斗七燈焰降魔雙劍寒龍沙遺讖合計日待驂鸞

送陳彥宗之永嘉

皖城歸未久又復向東甌總爲饑寒出不然何所求帆飛瘴雨濕衣觸火雲流縱是囊羞澀還須鴈宕逰

送余印卿秀才還濉陽

相違𨿽不遠相送亦應難寶劍脫爲贈瑤琴何處彈行裝三伏雨孤棹百重灘想到家林日猶懷荔子丹

送鄭震卿之吳越尋兄

汝兄逰不返汝去逺相尋試問孤身客飄零何至今見時應慟哭語罷定傷心坐待離羣雁聯翩向故林

送林應卿進士理梧州

擁傳過藤峽開衙傍郁林蒼梧寒岫翠靑艸瘴云深蠻吏多夷禮猺民雜土音此鄕山水好公暇足登臨

送張公魯還甬東

知己難爲別況逢搖落時斷猿吟樹慘羸馬過山遲夜月嚴陵瀨秋風賀監祠淸狂懷小阮誰共竹林期

答贈黃君甫

家居延水濆劍佩七星文竹杖幹山月荷衣五嶽雲迹多方外見名喜世間聞從此辭塵网飄飄鸞鶴羣

寄朱善侯秀才

𨿽然蓋未傾年少卽聞名才似王文考狂如禰正平雞壇盟越國龍劍出丰城自有驚人語看君時一鳴

哭王孔振客死瀘州

飄零萬里客客死更誰依路遠訃音緩家貧弔者稀巴歌舁櫬曲橦布附身衣蜀道難如此遊魂歸不歸

哭顧道行先生

誰謂江幹別竟成生死分梨園翻薤露苔館閟蘿云地逺訃難定天髙哭不聞酬恩空一劍何敢掛孤墳

送葉秀才還松溪

玆行路幾重去矣不從容試問君歸興何如秋色濃香殘霜後菊濤響月邊松隔斷相思夢千峯與萬峯

爲親乞祿詩贈丁文統邑丞

薄宦不謀身卑棲向海濱暫爲黃綬客少慰白頭親退食稱觴便休衙問寢頻有人猶負米五斗莫嫌貧

豈是愛微官因承祿養歡公廚充菽水海錯佐盤餐振藻宜花縣哦松傍藥欄浮沈元世路莫謂折腰難

題陳幼孺招隠樓

叢桂許誰攀經年不閉關池平吞月淺林靜受雲閒艸色春愁外禽聲午夢間開窻嵐翠滿疑對八公山

石磴轉松陰髙樓面翠岑薜蘿春雨細橘柚暮煙深夜月喧林犬微風掠水禽一丘招隠處應慰白雲心

偶成

吟詠隨眞性行藏聴自然因窮閒半世托病謝諸緣乞字人催債修琴鋪索錢辛勤猶一事洗硯竹根邊

題愽古齋贈蔣子才

寄迹多湖海逃名且市廛一區揚子宅四壁米家船玉辧荊山裏書收汲冡前耽奇同有癖相過定畱連

元日同閔壽卿錢叔達興公弟過定光庵訪樂上人

避俗懶迎客齋心同結緣樹枝增一臘栢葉禁諸天法供更新水香鑪宿舊煙空門無歲月塵世自知年

閔孝昭送其尊人隠武夷自歸廣陵賦此以送

忍淚別嚴親長途劍衛身煙花歸路客風浪渡江人馬踏梅天雨鶯殘瓜步春從今閩海熟定省莫辭頻

送父隠九曲辭歸天一涯他年同拔宅此日獨還家別夢縈芳艸徵帆過落花無勞慮甘旨嵓洞足煙霞

再送曹能始

此日鳴騶去當年戰勝歸故人供別酒關吏識行衣起艸依丹禁含香覲紫微漢廷方貴少年少似君稀

送林兆綸遊武夷

飄飄鸞鶴羣去謁武夷君溪曲斜流月峯多亂占云石牀深艸色玉簡翳苔文半夜天壇上一聲淸磬聞

送張叔麟別駕歸永嘉

言別淚潸然況君非少年殘鶯孤店雨羸馬斷橋煙劍已分雷煥刀猶佩呂虔故山鄰雁宕莫惜系書傳

同吳元瀚興公弟暮過神光庵

薜蘿深處入一徑自逶迆待月嫌林翳看云怯石危巖陰燈影晦山靜磬聲遲𨿽有重來約重來知幾時

同閔壽卿桞陳父吳元瀚興公弟避暑仁王寺因憩天秀巖

結夏依禪窟松關閉寂寥摩厓猜古篆相地徙團瓢赤日過林盡紅塵到寺銷淸涼元有境人自愛炎敲

題吳元瀚小像

披緇還戴笠獨自坐崚嶒有相元虛妄無言卽上乘形將同木槁心已似波澄不是舊相識翻疑何處僧

同蕭二丈林子眞興公弟微上人定上人過遇公轉華庵

因與山僧熟祗園來往頻一時無俗客半日有閒人巖樹云邊暮池花水畔春掃除嫌太潔翻覺此身塵

西禪寺

野曠煙光薄林深暑气微亂蟬鳴覺路一犬護禪扉花竹通諸徑旃檀大幾圍云房吟臥久直到晚涼歸

夏日偶成柬惟秦

何方堪避暑勝地覓淸幽坐選云邊石吟尋水畔樓偏宜山友共惟許野僧畱一日一丘壑安閒直到秋

夏日園居柬履吉

山靜晚涼初僧寮寂不如礙云嫌竹密受月愛藤疎茶熟焚香飲詩成洗硯書惟君知此況願數過吾廬

懷元直客金陵

經年客白門書札見寒溫共作幾回夢各銷無限魂聴鶯桃葉渡嘶馬杏花村欲識思君淚請看衣上痕

送陳廣文棄官還溫陵

白首厭微官滄江戀釣竿隠耽初服貴老怯舊氈寒緑酒枌楡社淸齋苜蓿盤好將平子賦時對刺桐看

送白經歷入覲

遷客朝天去王程不可畱誰知飛鞚日政及賜環秋殘雪燕山路微霜濟水舟從來白司馬未合老江州

秋日偶成

山翠夕陽天齋居息眾緣倦啼將暮鳥哀咽過秋蟬榻靜喧松雨窻疎納竹煙微吟多信步行到蓼花邊

送錢叔達還吳興

住傷流落久去惜別離難衣上三年淚尊前片刻歡西風楊桞岸夜雨蓼花灘山水含孤調從今何處彈

過惟秦響山堂

習隠棲南畆躬畊受一廛激流崩野岸鑿井割鄰泉蟾黽逰絲困鳬鷖亂葦眠考盤吾有志敢吝買山錢

經廢寺

寶殿莽蕭蕭殘僧宿敝寮壁余昏後畫樹絕掛時瓢碑毀龜趺損梁荒鼠族驕聴經知識少馴虎度危橋

送王獻子還袁州

相逢當夏首相別忽秋殘逆旅淹畱久空囊去住難蘆飛鴻外白楓落馬頭丹已乏綈袍贈霜風今又寒

寄題鄧國弼貯靑亭

煙霞處處深紫翠滿遙岑夜靜松分籟天涼竹送陰野麏隨獨往山鳥答閒吟古木蒼蒼色居人指鄧林

題余伯明龍沙遺讖

相逢證九還一竅指玄關道契鴻蒙外神逰鶴馭間丹砂延緑發白日駐紅顏試問龍沙回予名列幾班

涪州張節婦

涪水澄如練還同節婦心栢舟吟自苦湘竹淚何深矢志終箕帚畱顏見藳砧貞魂應不朽褒寵有綸音

方山嚴孝子

苦節甘辭祿幽棲瀨水邊爲憂親白髮非薄宦靑氈名列髙賢傳山畱處士阡遺孤垂老日猶廢蓼莪篇

芊江雪夜畱別社中諸子

歲晏彊爲客時危怯離家孤身衝雨雪雙淚別煙霞前路天難盡故山云易遮半生於役苦贏得鬢將華

不寐

展轉懷鄕國愁心夜更繁猿聲煙外峽漁火水邊村屢醒無完夢頻啼有亂痕廿年嬰世网銷盡幾多魂

嵢峽道中卽事

臘盡天猶暖林深翠未凋石多盤谷口路半出山腰云色愁當岫灘聲怒過橋郵亭看尙逺落日見歸樵

閨情

淚盡閨中燭腸回錦上文蛾眉羞寫月鸞鬢罷梳云枕怯羅衾冷香孤綺閣燻空牀本無寐況復夜蛩聞

度分水關

鳥道盤雲際停車怨隴頭封疆分異域關路割雙流地盡辭閩嶠山窮見楚州多情故鄕水嗚咽爲含愁

吳江哭顧道行先生

圖報慚無地哭聲空震天恩私諸子外知遇十年前殘篋玄經祕儀牀絳帳懸舊題詩滿壁一讀一潸然

送鄔子遠還京口時鄔有喪子之戚

相逢俱失意相送柰愁何老去雄心減春來歸夢多舊山懷北固新淚滴西河世路已如此空爲勞者歌

望月有懷和陸纂父

一別經圓缺三秋望轉明蛾眉今夕影鸞鏡舊時情貌逐淸輝減愁隨素魄生關山千里隔何處照盈盈

送蔡千戶襲職還吳興

龍韜堪報主燕頷定封侯掛印還鄕裏揮鞭出禦樓歸途尋越絕行槖佩吳鉤戎馬東南急憑君借筯籌

都門逢湛如和尙

金陵畱偈別燕市忽相逢不托侯門缽閒聞禁苑鐘經文翻北藏禪理悟南宗行腳他鄕久空房偃舊松

訪楊山甫

相過卽畱連因君卜築偏香銷鑪有燼茶熟竈生煙采得蕓驅蠧栽將桞借蟬門前時載酒來叩子云玄

同陸纂父暮酌程康伯花下得枝字

幽齋當薄暮移酌傍花枝選樹鶯窺酒穿林蝶罥絲月低流影緩風細度香遲不憚頻來此交歡無幾時

同陸纂父山人楊山甫保禦集程康伯典客衙齋看芍藥

異種分仙禁嬌姿冠眾芳當階翻絳艷傍砌發濃香鄭國佳人贈吳宮西子妝畫欄春色好不用說維揚

曾人倩雨中過酌

故人休沐暇窮巷過吟鞭散帙鉤簾坐尋詩解帶眠馬蹄淹暮雨鶯語亂春煙自與壚頭熟不愁無酒錢

周叔宗郁孟野兪羨長李長白黎愼甫雨集分得微霽

如絲看乍歇庭際尙蕭森已覺收殘靄翻疑結薄陰晚山消夕暈好鳥間新音徙倚花林暮斜陽生逺岑

題曹能始計部潞河公署園亭

司農開別墅一徑滿煙霞與鶴同臨水隨蜂共放衙楡飄沿徑莢橊發傍墻花自足園池樂無煩到習家

送金季黃山人遊五嶽

年來婚嫁畢五嶽寄閒心勝地隨緣住名山到處尋孤笻靑嶂老雙屐白雲深去矣辭塵网髙蹤比向禽

潞河別曹能始

悲歌燕市築歸興潞河船作客有何意還山仍種田窮猿投散木饑鶻倦遙天以我空囊故憐君損俸錢

流落誰如我艱危況別君渡淮三伏雨瞻闕萬重云殺气旌旗滿哀聲鼓角聞臨岐雙涕淚不獨爲離羣

昔年同獻賦此日尙沈淪我有恓皇淚君憐棄置身黃塵歸路客白髮倚門親不盡消魂意哀歌難重陳

久已歌黃鳥還勞賦白駒心雄猶短劍目斷更長途去住總歸客行藏空腐儒故園關百慮何敢畏馳驅

潞河驛別周叔宗

經時俱作客此地且盤桓去路黃塵滿徵衣白日寒吳歌聊自和燕月暫同看因悔長安陌蹉跎未盡歡

出都門畱別茅平仲周思敬朱汝修吳孝甫張孺宗趙凡夫鐘山甫韓兆之吳載伯阮步文張曰肩諸君

違時空獻策落魄出燕南戀闕情無極離人思不堪緑楊鶯睍睆靑艸馬驂驔總是飄蓬客何時又盍簮

濟上

歸興已如此歸帆尙濟州沙汀蘆受月江岸蓼迎秋不盡閩天逺無情汶水流敢辭畱滯苦其柰倚門憂

太白酒樓

太白久不返酒樓猶未傾當年聊一醉千載仰髙名隔岸圍山色憑欄到水聲風流無賀監過客若爲情

王粹夫客淮上先歸相尋不值詩以懷之

我來淮水上君已解歸舟逆旅無長策天涯總薄逰早辭徵路苦先見故園秋漂毋祠前過因之雙淚流

夜宿焦山贈道林上人

鷲嶺傍龍宮慈帆但信風懸燈孤嶂裏洗衲亂流中山靜雲歸錫湖平月印空道林名不沗禪理似支公

晚過惠山

捨筏尋蘭若斜陽古殿開竹煙深似雨松瀑響如雷水逐鐘聲去雲從塔影來淸泉隨意取裝得滿船回

王百谷招集南有堂

故人三載別此日一尊同庵度旃檀雨池涼蘋蓼風暮蟬歸樹急殘暑入林窮座客多湖海鄕心因暫空

題姚叔乂玄散齋

幽齋棲委巷蕭散寄髙吟筆底靑山債尊前白髮心俗緣閒漸減玄理老彌深三徑蓬蒿滿惟容二仲尋

同沈穉咸過寒山寺訪旭公

曲岸暫維舟精廬訪比邱鐘聲聞半夜杯影見中流榻倚幹花晚房開萬竹秋相看成一笑疑是虎溪逰

贈劉會卿保禦

但得筋骸健何妨鬢髮蒼詩成開白社書就祕靑囊世事閒能遣機心老易忘時時畱客醉絲竹滿髙堂

贈沈公繩

久已稱三絕眞如顧虎頭杜門閒自得於世澹無求丘壑胸中相瀟湘筆底秋沈郎腰細盡盤礡未能休

哭鹽官斯學上人

微塵元世界師已厭微塵滿月初圓果浮雲易了身曇花天外散金骨塔中新不作無生想聞之應損神

常山道中

來時逢朔雪歸路又秋風客計慚羸馬鄕心逐去鴻喜看閩地近漸見越山窮想到家林日籬花開幾叢

經舊逰懷康元龍

西陵分別後蹤迹各飄零又見楓林赤依然酒幔靑關河仍舊路風雪憶郵亭獨坐孤燈下疏碪未可聴

鵝湖晚行

一徑入莓苔前峯夕照催饑烏遶樹去乳犢出林來山色自然秀野花無意開村村足幽趣差得少遲回

車盤驛

徵途秋艸徧客子倦知還歲晚繰車急年荒水碓閒峯巒靑絡繹溪澗緑回環落日蒼茫外何山是故山

歸次建溪聞鄭君大訃詩以哭之

忽爾傳君死猶疑訃未眞哀來魂欲斷痛定淚沾巾泉路何其近皇天太不仁髙陽修舊社應少白頭人

送我荷亭上相看惜解攜生離猶喞喞死別重淒淒世不容豪俠天疑愛滑稽魂兮招不返歌罷數行啼

正擬還家日對君懷抱開如何千萬語總作一聲哀涙不到泉壤書難通夜臺或君靈爽在知我已歸來

交逰君最長矍鑠有誰羣對酒杯邀月看山屐躡雲貧猶開白社老不厭紅裙何意經年別歸來便哭君

秋日載酒同陳汝翔黃伯寵惟起惟揚二弟訪王玉生郊居

緑酒因君載靑山與客同畫成眞道子隱去卽龎公丘壑村村合桑林巷巷通坐來香不斷窻外木犀風

冬夜袁無競過酌

鐘聲排小閣燈影墜孤尊竹淨云陰薄花疏霜气繁卑喧𨿽近市幽僻亦深村坐久兒童睡山風自掩門

陪屠田叔使君遊仁王寺同康元龍袁無競興公弟分得回字

鐘磬近香臺鳴騶半路回莊嚴菩薩界善信宰官來合掌緣同結攢眉禁暫開山僧能愛客蓮漏不頻催

送黃若木還莆

執手向城隅送君歸鯉湖風濤危渡峽雨雪倦登途遣日攜書卷消寒問酒壚不須嗟伏櫪千里待名駒

髙賢祠成答屠使君

廟貌壯千秋英靈托一丘藻蘋無俗客香火總名流白骨化已久淸魂吟未休預知百歲後同得此中遊

八代斯文振全閩雅道尊精靈同不滅顯晦未須論權自操吾黨名非藉子孫泱泱東海上眞可覇中原

新祠勞仰止神理定非遙五世應難斬千秋永不祧像從詩外想魂向賦中招後死吾徒在遺風未寂寥

爼豆隆殊典山林更有光詩眞傳在世沒果祭於鄕身後榮如此生前困不妨當年冠蓋者誰敢望宮墻

囦溪十里橋與屠田叔泣別

從來軒冕淚不滴芰荷衣獨有今朝別使君先淚揮地偏愁會隔天闊恐書稀望望車塵逺人人哽咽歸

惟秦冬夜偶至擁鑪對酌率爾成詠

音從空谷聴興似剡溪乘榾柮殘鑪火松膋半壁燈俗情談後減詩艸別來增濁酒堪消夜渾忘朔气凝

有感

傳聞關白死海气絕氛腥間諜防眞僞悲歡雜涕零王春回雨露天怒息雷霆時事難髙枕端居莫謂寧

餒虎橫行甚村氓骨半枯猛應憑倀鬼威或假妖狐白晝常當道淸時敢負嵎官兵虛搏擊雞犬反驚呼

久雨防時歉囊空米價騰子錢殘歲急官賦來年徵薄劣明時棄疎慵末俗憎處籬同斥鷃未敢望鵾鵬

贈本淨上人

信心歸淨土行腳到閩天度眾時開講降魔夜不眠聞鐘能悟性補衲恐妨禪何日參猊座焚香聴白蓮

題林明府先軰挽詩卷後

鄕錄畱名姓遺圖見影神鳴琴瀔水曲歸櫬贑江濱哭墓門生老傳家嗣子貧卷中哀挽客存者更何人

慰陳平夫

憐君多難日知己亦銷魂已嘆如懸磬何堪復鼓盆舊情思挽鹿新恨聴啼猿爲問牛衣上添將淚幾痕

與黃道晦夜坐話舊

零落田園後還嗟世事更眼昏妨夜讀身老廢春耕稻麥虧丰歲虀鹽淡此生相看燈影裏無限舊時情

歲暮戲題詩稿後

本以牢騷著多因幽憤成雌黃招眾口靑紫誤今生落落無窮意遙遙不朽名萬言難卒歲掩卷獨傷情

水明樓贈陳仕卿

日日來相訪愛君幽意長畫題隨客命詩債逼人償聴雨坐蕉徑放雲開竹房入林無小阮終少七賢狂

賦得系臂紗送陸姬

紅汗沾猶濕纒綿玉釧知暗香生皓腕微暈隠丰肌疑作同心結看如續命絲守宮今褪盡情重枕郎時

題普通寺

山城已在山寺更翠微間磴路危因石杉松密護關鶯聲無意巧云影自然閒徐步經行久桐花滿地斑

贈黃思衡廣文

意气貧難減文章老更工身閒貪佛日官冷稱儒風夫子推楊震經生重馬融劍鋒銷未盡耿耿尙如虹

懷惟秦客粵

計程當入粵蹤迹竟何如馬度栟櫚密鶯啼簟竹疎定回天外夢誰寄嶺南書寂寂蠻村路知應念索居

幔亭集卷六

●欽定四庫全書

幔亭集卷七

﹝明﹞徐熥撰

○七言律詩

吳城覽古

白雲猶繞舊王居獨對西風恨有餘百戰山河歸艸莽千年陵寢總丘墟月明茂苑遊麋鹿花暗荒城弔闔廬況是異鄕多病客豈堪唫眺暫躊躇

古意

一天秋色露華淸獨倚妝臺別恨生錦字緘愁過薊水寒衣將淚到遼城夢回萬里金微路腸斷三更玉篴聲起視明河人不見朔云邊月總關情

塞下曲

沙磧風髙敵騎侵將軍新戰賀蘭陰塞霜曉角降王淚漢月秋笳壯士心刀上洗瘢靑血冷營前望气白光沈旄頭未落邊烽急腸斷空閨戍婦碪

送人入蜀

忽聞天末雁聲悲況是尊前送客時白髮尙懷江海夢靑山空負薜蘿期馬經劍閣晴虹斷帆過巴川夜月遲夔府城頭應弔古寒云漠漠艸離離

西湖泛舟

夕陽簫鼓起中流十里芙蓉兩岸秋荇帶亂縈靑雀舫菱歌低度白鷗洲吳山積翠斜侵郭越女凝妝盡倚樓三竺鐘聲聴漸逺半江微月送歸舟

飲王氏南園

南園精舍逺塵囂晏坐松陰暑气消鷲嶺雲光連古堞馬江帆影逐歸潮乍聞金鐸當空斷遙見珠旛隔寺飄日晚寒鴉棲欲盡海風吹月上山椒

靑樓曲

美人家住五陵東溝水門前曲曲通簾影半邀金市月簫聲閒度玉樓風舊翻小扇桃花碧新制單衫杏子紅十二欄幹千樹桞不知何處系靑驄

送遊方僧

春風初動雪初晴錫杖今朝出化城萬里雲天孤鶴影滿林煙樹亂鶯聲禪心客路隨流水古院荒山閉月明自是空門無定迹河橋此別漫關情

秋夜送客

秋至關河木葉幹送君西去路漫漫潮喧古渡猿啼隠露下空江雁影寒數點漁燈歸浦逺一聲僧磬出林殘片帆渺渺知何處後夜相思獨倚欄

金山寺別恩上人

忽聞鐘韻出林微話別空門思欲飛日暮西風吹客棹夜深涼月夢僧衣蕪城歲晚蘆花盡瓜步秋髙木葉稀從此分攜各南北更於何處問禪機

煬帝行宮

滿目繁華一夕空至今行客說離宮垂楊舊見朱旗繞芳艸曽經翠輦通商女歌殘花落後妖姬魂散月明中可憐淮水龍舟戲聴得江南曲未終

廢殿荒涼噪暮鴉廣陵潮滿夕陽斜一從鳯輦歸黃土無復龍舟駐翠華春盡冷煙生蔓艸夜深明月照璚花當時復道今何處半屬蕪城百姓家

雪中登富春山

羣山萬壑白嶙峋雪裏移舟問富春諸將漢家依日月故人天上動星辰千年宿艸埋鐘鼎七里寒煙護釣綸最羨羊裘堪傲世靑袍愁染洛陽塵

姑蘇懷古

秋風吹送木蘭橈無那愁心逐暮潮響屧廊中歌舞散姑蘇臺上鹿麋驕東吳覇气今俱盡西子香魂不可招半夜烏啼鐘欲動無情明月照楓橋

蘭陵道中寄同社

木落孤城歲易闌徵途何日到長安匣中寶劍霜花冷客裏金尊竹葉殘兩浙名山方駐馬七閩諸子正登壇忽聞白薴歌聲起欲倩西風寄澤蘭

經黃河寄懷陳平夫

隔岸驚聞伐木歌櫓聲搖月下黃河六溪晝靜枯桐冷三徑春深芳艸多滿路繁霜凋客鬢半江寒雨夢漁蓑思君不柰風塵逺夜夜愁心逐逝波

易水道中答謝在杭

翩翩擊築共遊燕慷慨行歌易水邊九曲河流看似帶三春楊桞折爲鞭詩成馬上無須艸酒買壚頭不論錢此去長安應咫尺與君同賦帝京篇

淸明日飲陳子卿燕南客捨

燕市逢君倒接■﹝罒離﹞幾回相樂又相悲天涯蹤迹同萍梗客路年華寄桞枝南國詞壇髙赤幟西山爽气落瑤巵若非暫過梨花院辜負春光總不知

下第呈孫子樂省元

黑貂裘敝出長安客路春光半已殘燕市桞從歸處折故園花在夢中看處囊壯士猶潛穎落魄王孫未築壇飄泊風塵還自笑十年依舊一儒冠

平望舟中同在杭晚眺

片帆湖上正黃昏萬頃湖光浪不翻別後久無千里雁月中同聴一聲猿半汀菱葉爭迎棹滿目蘆花不見村無數漁歌云外起天涯孤客易銷魂

王百谷半偈庵贈順公

彼岸由來不易登仲宣樓上遇名僧演成西竺三車法傳得南宗幾佛燈紀臘每栽香國樹題詩常買剡溪藤漫言自昔耽禪說身捨空門愧未能

婁江哭王太常敬美先生

箕尾騎來歷幾秋招魂慟哭過西州雲飛澹圃愁無色水到婁江咽不流寶劍此時懸季子明珠何地報隋侯丘山零落空華屋徒抱人琴痛未休

哭王太常墓

一夜文星落太空中原驚嘆失人龍五湖方遂鴻冥志千載眞成馬鬛封門下幾人歌薤露墓前今日掛芙蓉招魂宋玉吞聲哭欲叩天閽苐九重

陳價夫歸自崖州談粵中山水因懷舊遊

珠崖彈鋏動經年醉抱黎姬酒肆眠笑語尙存湖海气衣裳猶帶島夷煙波羅老去甘如蜜蔞葉開時小似錢十載遊蹤俱是夢不堪重聴舊山川

送劉司理考績之京

北望京華去路賒法星長照使君槎一官佐郡來分竹三載王程正及瓜匹馬夜嘶燕市月新鶯春囀上林花天朝正待平反疏父老前途不用遮

贈蔡景明參知

托迹江湖二十霜名山遊徧不賫糧鬥間能辧龍文气粉署曾含雞舌香夜月久虛玄艸宅客星還照紫薇郎山川信美皆吾土何用登樓憶故鄕

過邵夢弼廣文山居

家傍城南薛老峯衡茅長閉白雲蹤讀書早已過袁豹作賦元堪比士龍座上一盤餐苜蓿匣中三尺掛芙蓉山間忽聴蘇門嘯知隔煙蘿第幾重

送趙仁甫司理左遷之京

十載功名嘆積薪風波萬里一孤臣江潭此日歌漁父宣室何年問鬼神自是蛾眉終見妬豈知龍性故難馴邇來詞客方多難莫向長安逐酒人

哭邵夢弼廣文

云黯烏山舊艸亭撫牀慟哭淚交零百年天地收靈气半夜詞壇隕將星掛壁哀弦今已斷隔鄰長笛不堪聴茂陵死後多遺稿剰有殘編著汗靑

賦就招魂竟莫還天閽虎豹正當關更無白日能回照豈有金丹可駐顏死後修文居地下生前遺墨在人間靑門皓首幽棲處桂樹蕭條不忍攀

中秋飲西湖澄瀾閣觀妓

八月秋風冷芰荷西山爽气晚來多千重樹色濃於染十里湖光澹似羅白社共酣桑落酒紅裙齊唱竹枝歌今宵若得君平卜知泛星槎入絳河

挽吳門沈汝明處士

蕭蕭白髮老山林處士星文一夜沈鄰捨幾能悲短笛中原誰不嘆亡琴空林猿鶴春無主滿地松楸日易陰墓與要離孤塜近梁鴻髙節尙堪尋

齊將軍席上聞歌

七載韶華嘆逝波天涯尊酒喜重過春風海上銷兵气夜月軍中奏雅歌仙子吹笙年正少將軍入幙客偏多灞亭醉尉應相避敢問今宵漏若何

送熊益中孝亷歸丰城

徵亭尊酒蹔躊躇一曲陽關恨有餘月裏龍精歸劍浦云邊馬首出匡廬故園春盡鶯聲老驛路天長雁影疎明到長安同獻賦知君才藻逼相如

贈黃瞻山先生

年少聲華動五侯老來長嘯臥滄洲門無車轍堪羅雀家有圖書可汗牛流水一村韋曲社桃花三月武陵舟知君猿鶴盟猶在好看靑山到白頭

贈歌者

鷪喉宛轉舞蹁躚唱徹涼州苐一篇緱嶺羽衣王子晉漢宮麗質李延年袖當臥處還堪剪錦擲筵間不用纒三過雍門稱絕技可能歌勸上畱田

沙口夜泊答宗思兼見示

薄暮停橈水一灣沽來村酒破愁顏戍樓殘角吹霜落別浦漁舟刺月還幾點昏鴉歸木杪數家寒火出林間漫言潘嶽猶年少憔悴西風鬢易斑

重陽前一日寓寶嚴寺

爲憐秋色滿禪房回首家山幾斷腸季子黑裘淹歲月潘郎靑鬢怯風霜天涯佳節愁中過上界鐘聲夢里長飄泊異鄕知已少明朝誰泛菊花觴

江郡侯招飲西湖同曾人倩謝在杭分得遊字

乞假邀驩露冕遊蹔從湖上駐鳴騶千層粉堞連雲起一帶滄波遶寺流大夢山前春意動澄瀾閣上雨聲收江淹彩筆雄今古敢對靑尊共唱酬

送黃居約司理英州

少年新佩呂虔刀擁傳東行意气豪公署遙開瀧水闊法星還傍斗垣髙曲江桞色迎徵幰庾嶺梅花照錦袍同聴鹿鳴君已貴可無書札慰蓬蒿

己丑除夕迎春同陳振狂過鐘山寺訪曾人倩適瀚上人至同得僧字

嶺南才子气憑陵剡水孤舟興可乘靑樹又添階下臘緇衣同對佛前燈漫誇市上春如錦且醉尊中酒似澠總是空門無去住好將眞偈問名僧

庚寅元日曾人倩過訪同謝在杭分韻

故人騎馬到巖阿同泛椒花醉薜蘿別後靑雲俱未達鏡中華發近如何鷗盟隠去還堪結馬齒年來覺漸多新桞河橋初綻緑明朝且莫賦驪歌

鐘山寺送曾人倩歸嶺南

曾向東阿酒肆逢重來相見未從容帆飛炎海三秋月門掩靑山半夜鐘客路迎人惟桞色貧交贈別只芙蓉遙知他日相思處夢在羅浮四百峯

送江太守兵備三吳

登車攬轡正秋分臥轍無能借冦君郭外一錢遮五馬匣中雙劍靜三軍霜臺俯瞰婁江水行部遙飛震澤云自愧淺才甘寂莫誰因羽獵薦雄文

送謝伯元之金陵

長江渺渺片帆開一曲離歌落照催挾妓每過桃葉渡尋僧重上雨花臺芙蓉古岸猶堪采禾黍遺宮盡可哀不必登髙頻弔古六朝王气已成灰

溫永叔郡丞以詩見贈賦答

南國風流溫太眞翩翩才藻更誰倫幾年作吏猶分竹何處逢人嘆積薪郡劇不妨三日醒甑空寧厭一官貧使君賦有淩雲气白練親題寄隠淪

聞警

西賊寒盟秋犯邊黃塵漠漠暗髙天一從互市通窮塞廿載偸安罷控弦絕域羽書飛幙府連營烽火照甘泉諸公早建安危策四海蒼生正倒懸

和議當年計已疏空將歲幣致穹廬總緣中夏無防禦遂使窮邊得搗虛帷幄運籌賢相國邊陲經略老尙書吾皇威福齊天地杕杜歌成樂有餘

傳聞邊郡苦天驕三輔人心忽動搖寧夏守臣紛告急太平天子始臨朝中原幾處憂騎虎北塞何人得射鵰坐看邊庭空漠北漢家新拜霍嫖姚

關山邊騎響蕭蕭司馬觀兵日度遼天上黑光久摩蕩宮中黃屋太焚燒空揮涕涙憂時變難效涓涘答聖朝安得善言同宋璟冥冥氛祲一時銷

經湧泉廢寺

約客扶笻到上方白雲空繞舊僧房經臺歲久蘿陰合香積春深艸色荒遺址尙傳唐甲子殘碑猶志宋文章可憐幾度滄桑變惟有猿聲嘯夕陽

過大笠僧太虛故居

重攜竹杖訪禪棲鐘磬無聲鳥亂啼只履乍逢歸竺國眾香今已指曹溪幻身自昔終於滅住世虛傳得大齊卻笑俗情空雨涙悟來應識世人迷

贈趙茹霞羽士

海國眞人茹碧霞廿年雲水寄生涯讀殘紫府三千籙看盡玄都十萬花天外瑤笙招白鶴洞中霞佩隠靑蛇知君名姓歸仙籍爲乞星壇伏火砂

吸江亭送林隠之山人還永嘉

蕭蕭匹馬萬重山遙指家林雁宕間竹葉難畱孤客醉桃花如笑故人顏不將旅食彈長鋏已動歸心憶小蠻歌罷驪駒聲漸遠吸江亭外卽陽關

客中憶惟起惟揚弟

誰憐歲晚滯徵途無那離心滿五湖花外煙霞雙屐冷竹中風雨一燈孤斷猿叫月朝歸峽孤雁啼霜夜入蘆憶汝松窻讀周易莫教三徑易荒蕪

再至京師

遙控秦關百二重九天宮闕絢芙蓉醉中但擊荊軻築夢裏驚聞漢闕鐘才子新詞皆吐鳯美人髙髻盡盤龍玉河楊桞絲絲緑染得靑袍色尙濃

中秋集周光祿花亭觀妓

何來珠履滿華堂弦索聲中漏未央狂客風流歌白幘妖姬雲集斗紅妝月明盡撤千枝燭花郁爭分百和香莫謂醇醪容易醉主人年少是周郎

送蒼峽王巡檢罷官歸鄕

越王臺上送將歸逺樹空林帶夕暉蒼峽斷猿雙涙下碧天寒雁一行飛秪愁白髮流年暮不問靑山舊業微此別悠悠難再遇思君惟有一沾衣

寄吳叔嘉

當年歲晚過江都聞說相如渴未蘇作客生涯云共薄懷人愁緖月同孤秋風茂苑閒淸晝春雨荒城長緑蕪遙想登樓定懷土夢魂夜夜到勾吳

送劉宋卿還家兼訊顧長卿世卿

平蕪漠漠白雲閒忍向尊前送客還賦別此時過候館懷人今夜閉空山一年春色啼鶯裏千里歸心去馬間爲問姑蘇臺上客幾人飛夢到閩關

送陳仲徽之齊省兄

都亭對酒起愁聲芳艸萋萋感別情一片飛帆揚子渡五更歸夢越王城客途社早初逢燕官舍春深好聴鶯念我徵鞍方蹔息不堪江上送君行

堤畔流鶯不可聞此行應念鶺鴒羣孤舟夜渡秦淮月匹馬朝衝泰岱云故國煙花隨夢斷天涯春色隔江分欲知別後相思意惟有登樓對夕曛

寄陳子卿

萋萋芳艸滿汀洲爲念王孫獨倚樓易水悲風孤客涙潞河寒雨一歸舟徵途入夜勞鄕夢野店逢春憶舊逰獻賦不須嗟未達於今世路總悠悠

孫子長居湖上別業卻寄

西湖水色碧連天湖上幽棲地自偏逺寺鐘聲明月夜隔林樵唱夕陽邊行當花徑常逢鹿坐向檉陰獨聴蟬聞說荒郊少人迹與誰同泛釣魚船

送玉生諸子遊方廣巖

一葉蘭舟問翠微滿汀楊桞正依依谷當絕壁僧行慣寺隠深溪客到稀半畆暮云禪榻冷幾畨春雨水簾飛花源自是堪逃世莫學漁郎去便歸

送田將軍武薦上司馬

侯門才子似君稀鵲印貂裘赴帝畿濟北煙花迎去馬潞河風桞綰徵衣津亭春暖千鶯囀上苑秋髙一鶚飛聖主臨軒應召對安邊何策獻彤幃

關城三月尙微寒一曲離歌送所驩客捨花飛春漠漠長安天逺路漫漫舟移楚水晴煙斷馬過燕山夕照殘獨愛終軍最年少請纓還擬繋樓蘭

遊宗謙山人見過

春殘花落雨蒙蒙十載襟期此日同一榻獨懸靑嶂里數杯長醉白雲中已聞嘯似蘇門逺還羨談如稷下雄明發河橋應折桞白頭爲客任西東

淸明日感懷

此心如夢復如癡荏苒春光欲暮時啼比杜鵑先有血愁同楊桞更多絲林花開徧誰爲主社燕重來亦似悲寒食已過非禁火閉門猶自絕晨炊

送妓入道

厭居綺陌慕丹丘斷卻塵緣學道流夜靜有神遊紫府月明無夢到靑樓六時古洞春風滿十二巫山暮雨休一曲云璈聲縹緲依稀猶帶小涼州

愁把芳年老狹邪欲尋鉛汞洗鉛華西園公子求遺佩南嶽夫人贈紫霞翠袖正宜過碧海朱顏偏可餌丹砂玉聲已奏僊家樂不向江心抱琵琶

題郭士龍隠居

壺公山色白雲齊一室蕭然隠者棲短屐每尋芳艸路輕舟時泛木蘭溪春深緑酒聞鶯語晝靜玄經落燕泥欲覓武陵何處所桃花幹樹使人迷

林方伯先生七十初度是日爲呂純陽誕辰

共傳薇省卽蓬壺白髮中朝老大夫申甫何年曾降嶽仙翁此日正懸弧一杯瓊液承金掌九轉丹砂在玉鑪莫是貞元前進士托生塵世住玄都

送人還九江

送君西去路漫漫二月東風擁去鞍彭蠡驚濤云外聴匡廬飛瀑月中看天涯艸色今猶短驛路楊花尙未殘不用臨岐倍惆悵一尊還共醉長安

讀禮感懷

相見黃泉未有期每思往事涙交頤蠧生殘篋長畱粉蛛匿空房亂結絲花徑尙看扶杖處檉陰猶記納涼時綿綿此恨應無盡忍讀風人陟岵詩

何事當年便絕裾誤人應是薦賢書九天無處閽堪叩三釜如今願已虛卻恨別離同夢寐還驚日月易居諸從今不起雲霄念長向花間禦板輿

素車白馬出燕關風急云寒雪滿山當日已拚成死孝此身何敢望生還忍看堂上遺容在無復花前舞袖斑丹旐翩翩人不見撫牀空有涙潺湲

哭向靈幃喚不醒可憐從此隔幽冥雙鳬影絕人何處五桞陰濃戶自扃藉艸祗今稀酒伴種花誰復課園丁回思二十年前事日日窻前教一經

送興公弟之吳爲先人乞銘

銜哀送汝出江關滿路悲風損別顏此日素車驅白馬幾時黃絹勒靑山夢回艸色離腸斷身著麻衣血涙斑憐我雙眸枯欲盡不堪分手更潺湲

叮嚀數語涙千行此去關山路渺茫三伏炎蒸過劍浦一江風雨度錢塘魂隨逺嶼孤鴻斷目極遙天匹練長當念倚門雙白髮莫將行色滯他鄕

送王玉生遊吳

幾樹蟬聲亂夕暉送君無柰涙沾衣花間此日人傷別竹裏從今客到稀吳苑山川行處徧橫塘煙雨望中微登樓王粲多鄕思目斷秋風一雁歸

寄王百谷

三載吳門兩見君別來相憶倍殷勤夢回半偈庵前月望斷姑蘇臺上云赤牘此時憑雁足黃庭何日換鵝羣先人墓所丰碑在應賴邯鄲絕代文

送王大遊吳兼訊捨弟

瀟瀟風雨滿徵途一片輕帆過闔閭路指蛇門懷伍相劍藏魚腹弔專諸砧敲八月寒聲早葉下三江樹影疎若到吳閶憑問訊天涯遊子近何如

送陳子卿歸墨潭精舍

送君歸詠卜居篇精舍平臨絕澗前翠壁倒懸潭似墨蒼林遙望樹如煙月移竹色當虛牖風落松花滿釣船聞說漢庭方羽獵未應寂寞老揚玄

雨夜登玉皇閣

鰲頂秋深起夜涼飄飄雲气黯虛堂丹燒九轉成金母閣聳千尋禮玉皇燈影乍沈孤嶂雨磬聲微度半林霜古壇坐久天花落不覺餘香滿石牀

中秋同惟秦震卿集汝大艸堂看月因懷惟起客吳

西風蕭瑟葉初黃入夜行歌過艸堂金粟散時天似水玉繩低處月如霜尊前竹色浮秋靄檻外松陰度晚涼遙望南飛有烏鵲應憐遊子滯他鄕

逢慶良上人

東林結社已多年忽泛慈航到海邊自是眞空能出世誰知綺語不妨禪洗瓢曲澗搖寒月卓錫深山破暝煙幾度相從談勝果無諸城外卽諸天

送良上人還金陵靜海寺

楓葉蕭蕭露气凝不堪江畔送名僧浮杯忍作無期別說法誰參最上乘滿路淒風聞寶磬一天殘月夢金陵懸知錫杖重來處傳得南宗幾佛燈

王百谷爲先永寧表墓寄此答謝

西風吹雁出菇蘆尺素銜來字字珠倚馬萬言推繡虎臯魚雙涙感啼烏通家敢謂同文舉名筆何緣借董狐片石空山垂不朽千秋應得免樵蘇

送王生之臨卭省州守叔父獻甫

西北胡笳不斷吹送君南浦淚如絲荊門樹影雲中盡巫峽猿聲月下悲客路裝輕懷匕首驛樓燈現望峨眉天涯何處能相憶孤館殘更夢覺時

驅車萬里向殊方極目卭崍路渺茫官舍煙雲鄰越巂人家風土雜夷羌綺琴曲裏挑新寡鼙鼓聲中憶故鄕丙穴由來魚不乏八行書札莫相忘

讀禮日謝在杭拜官湖州便道還家見訪賦贈

當時同聴鹿鳴歌此日雲霄與薜蘿雞骨支來天上泣馬蹄驚向巷中過經年聚散蹤無定一見悲歡涙更多天上星辰催執法相思又隔五湖波

後感懷

家難相尋最可憐麻衣如雪淚如泉慈雛返哺嗟無日熊膽和丸憶昔年總爲易凋萱艸色卻教重廢蓼莪篇杯棬尙在人何處不待持來已慘然

滿目悲風起白楊幽明相隔路茫茫繐帷塵暗靈何在寶婺星沈夜不光忽爾無心呼阿母猶然有夢禮醫王板輿此日難重禦一到花間一斷腸

才入庭幃便愴情遺容猶在不聞聲蜀魂未化啼尢切精衛空塡恨豈平懷似陸郎徒有橘孝慚考叔竟無羮可憐神理年來盡已向塵中厭久生

一夕音容背北堂人間那得返魂香百年渾似枝頭露雙鬢難畱鏡裏霜爻象謾勞推季主刀圭空復藉韓康此身不但如荼苦血涙千行更萬行

哭李惟實孝亷

寒云慘淡日黃昏壯士長銜萬古寃易水當年歌變徵湘潭此日賦招魂妖狐夜半啼原野山鬼秋深哭墓門明歲素車過五嶺爲君■﹝扌攵﹞涙薦芳蓀

少年俠客擅詞華埋玉空山事可嗟自是關門多虎豹總緣歲序在龍蛇詩餘長吉囊中艸夢絕文通筆裏花十載交情惟一哭西風吹淚到天涯

曾同擊築醉燕都意气翩翩似狗屠良友忽傳成死別故人猶未束生芻秦廷慟哭知多少梁獄投書果有無我在苦中情更苦傷君那禁涙模糊

重泉冥漠隔知音從此交期夢裏尋颯颯悲風天外急離離芳艸墓前深千秋獨抱亡琴痛萬里空懷許劍心杯酒他年澆白骨北邙松栢恐成林

寄劉季徳

故人蹤迹久相違何事猶然一布衣九鯉煙霞歸艸屫五羊山水寄金徽竹期王子重來看花向劉郎別後飛千里停雲情不淺秋風莫遣鴈鴻稀

寄許靈長

年來何處寄行蹤聞在吳山第一峯古洞煙霞生薜荔寒窻風雨泣芙蓉萬家燈影千村月半夜歌聲滿寺鐘幾度思君勞夢寐錢唐江上水重重

寄曠上人

瓢笠何年住化城閉關跏坐夢魂淸雙雙月下浮屠影夜夜雲間斷磬聲悟徹空花諸相滅翻殘貝葉一燈明幾時結得東林社共證菩提了此生

鄧汝髙進士轉餉遼東便道過家見訪喜贈

才華籍籍賦長楊裘馬翩翩出建章遼海軍儲憑轉餉漢廷郎署待含香笑談不帶雲霄气名姓新依日月光獨有故人憔悴甚豈堪相對問行藏

送在杭司理湖州

少年擁傳暫還家捧檄新乘上漢槎地接洞庭多橘柚郡稱澤國半桑麻省刑网好開三面判事才能出五花手折衰楊從此別夢魂飛不到天涯

長安躍馬主恩新詞客今爲執法臣苕水共看初帶印滄波由此罷垂綸寛同漢室於廷尉情似樊川杜舍人何處公餘堪引眺三江煙雨五湖春

曾將才藻擅詞壇此日新彈貢禹冠早歲共稱賢宅相少年初拜漢郎官霅溪水響褰帷聴顧渚山髙拄笏看自是法曹關象緯霜威先已逼人寒

爭傳詞賦是玄暉捧得除書晝錦歸屬吏共迎新緑綬世家猶說舊烏衣徵亭霜冷孤鴻斷驛路天長駟馬飛君去已陪鵷鷺侶不才空守釣魚磯

寄答沈從先

海國秋髙一鴈輕題書千里見交情鹿門君已逃蹤迹鶴市誰能識姓名玄艸謾憂瓿上覆彩花長向筆中生淺才何敢當皇甫欲序三都愧未成

得胡禦長詩卻寄

蹤迹年來混酒徒獨畱名姓滿江湖卜居已傍三天竺處世猶悲五石瓠刻石好辭傳幼婦閉門髙論著潛夫胸中莫是波斯國寄得瑤函字字珠

哭周所諧

開緘忽報故人亡雙涙如傾幾斷腸掛劍未能同季子知音何處覓周郎到來已嘆交驩淺死去空憐別恨長多少遺編猶在篋一回吟詠一淒涼

當年風雨出芝山行李蕭然夜度關自謂千秋同藝苑何期此夕謝人間幾時客作鳴驢弔何日人能化鶴還一掬木蘭溪上淚溪聲應共淚潺湲

百年交誼隔泉扃遙對西風淚自零欲以遺文托行世敢將良友負幽冥朱弦旣斷誰同調鄰篴重吹豈可聴不道精靈沈已久夜來猶望少微星

生來長詠四愁詩死後淒涼更可悲二頃久無塵滿甑一家𨿽在命如絲人亡正及黃花節客弔空違宿艸期未撫靈牀先哽咽難將遺囑問孤兒

戲柬謝使君

緑衣紅袖兩相宜況值還家得意時夜夜琴心調鳯曲雙雙屐齒伴蛾眉月明古渡尋桃葉露冷空江唱竹枝不俟五湖攜粉黛今朝先已載西施

贈畬宗漢明府

靑鬢郎官早息機拋將墨綬變荷衣一裘已傍壺山隠雙舄寧從帝裏飛飲似公榮常得醉遊同禽慶久忘歸年來門巷淸如水惟有寒鷗伴釣磯

翩翩辭賦似西京四壁蕭然類馬卿山水到時皆屐迹江湖何處不詩名閒來桞向門前種老去花猶筆裏生歲晏賫糧過九鯉與君長嘯結鷗盟

送李廷曄令東莞兼柬鄧香山

初從北闕佩鳴珂擁傳遙從五嶺過官饌自今多海錯童謠彊半是黎歌廣州舊甓尋陶侃粵國荒臺弔尉陀只恐簿書能俗客一封那肯問漁蓑

新懸墨綬赴炎方道過家林束別裝海邑三秋椰子熟公庭六月荔枝香臺中謁帝飛雙舄郡裏尋僊問五羊莫向天涯思故國一時冠蓋半同鄕

送丁亨文進士司理召陵

新將詞賦獻承明萬里分符佐楚荊道上竹深妃子廟郡中花暗白公城山連五嶺重重翠水接三湘曲曲淸此去王程君莫緩幾多人吏待持平

洞庭湖上片帆輕萬頃微茫接太淸楚甸峯巒天際杳巫山雲雨夢中生霜侵逺渚鱘千尺月照寒蘆雁一聲白露漸零衣漸冷遙知宋玉不勝情

鄧汝髙雨中載酒見訪分得園字

甘將蹤迹老丘園忽聴軒車到蓽門籬下一尊殘菊色林間雙屐舊苔痕暝煙疏雨山山暗落木寒泉處處喧今日主人翻作客不須送客獨畱髠

侯君右來自永嘉喜贈

西園公子舊知名負劍長歌海上行何日寢丘酬楚相誰人虛席重侯生賦成白雪驕彤管衣帶朱霞戀赤城聞說臨卭方貴客莫因殘歲急歸程

贈黃道晦隠君

雞犬聲中隠者居桃花流水繞庭除芝苓服久容顏古艸莽交深世態疎千頃滄江移艇釣一犂春雨帶經鋤有時喚渡過城市不是修琴卽借書

白首幽棲只一區恥將名姓世人呼讀書借得村中社歲勝看將壁上圖地僻絕來髙士駕家貧先辦縣官租山廚不問炊煙少猶向桑間飯餓夫

問黃道晦病

久訝扁舟不出溪聞君抱病意淒淒空山日晚陽烏促古砌天陰絡緯啼夜冷誰人同襆被地偏何處得刀圭一從消渴文園後門外蓬蒿與榻齊

方廣巖

欲覓精廬問化機蒼蒼鳥道客遊稀上方雲起暮山冷半嶺日斜殘雪飛古樹猿驚樵子過寒林厖吠野僧歸路迷疊嶂不知處但聴磬聲來翠微

宿華嚴閣

萬仞巖中隠化城倚欄遙望暮云平斷橋殘雪寒山影絕磴淒風晚磬聲坐對水簾塵慮逺眠當石榻夢魂淸因玆悟得西來意欲向空門了此生

巖中曉望

早起看山露气濃玄巖古院有云封微風入室度淸梵斜月掛林聞曙鐘猿帶曉聲過碧嶂鶴畱殘夢出靑松倚闌但聴水簾響失卻翠微千萬重

重遊錦溪懷鄧汝髙進士

斷橋流水自潺湲與客重來憶所驩當日共看溪上竹於今偏握省中蘭云生萬壑孤笻濕雪滿千山兩屐寒住散不須增感慨一尊林下且盤桓

壬辰除夕

人事悠悠歲月䢐堂前空對一燈孤哀來瘦骨全如鶴聴得啼聲半是烏酹酒幾回悲伏臘稱觴明日罷屠蘇春風不散終天恨斷盡柔腸涙欲枯

癸巳元日

裊裊東風處處吹蕭條門巷自堪悲獨斟栢葉愁如縷閒對菱花鬢有絲三十虛名歸馬齒半生薄命怨蛾眉寒梅不管人無賴開徧南枝與北枝

迎春日

風流太守駕朱輪五馬驕嘶九陌塵椒實共拚今日醉梅花先報一年春嬌鶯乍囀聲猶澀彩燕初裁色更新市井繁華簫鼓沸停鞭齊看玉樓人

春日懷舊

千山萬水夢魂遙簫鼓聲中憶阿嬌半夜朱樓巫峽雨幾行紅涙浙江潮靑鸞錦字終難寄司馬琴心不再挑一別西湖成隔歲春風春雨長蘭苕

寄陸無從

江北江南一水分尺書無計寄殷勤蕪城艸色愁中遠揚子濤聲夢裏聞二十四橋孤嶂月五千里路萬山云相思何處堪惆悵幾樹璚花對夕曛

寄夏玄成

故人別後忽經年聞道衡門尙艸玄隋苑花明髙士宅廣陵濤滿孝亷船一雙屐齒春云外兩地離心夕照邊夜夜江南夢江北蕪城風雨桞塘煙

過鄭惠州墓

三尺孤墳倚翠微行人到此涙沾衣羅浮四百魂何在華表千年鶴未歸塵世功名悲薤露空山松栢冷斜暉每逢寒食倍惆悵風落殘花滿路飛

丘墓淒淒鎖斷煙墓前春艸自芊芊空林猿鳥寒云外古路牛羊夕照邊骨閉重泉悲永夜櫬歸南海自何年經過再拜薦蘋藻宰木蕭森啼杜鵑

送趙仁甫令梁山

桃花零亂桞如絲正是河橋賦別時衣帶江州司馬涙帆過湘水舜妃祠鳬飛雙舄看應逺猿叫三聲聴漸悲夔府孤城縱臨眺陽臺雲雨望中疑

送人遊吳楚

津亭垂桞緑煙絲萬里關山匹馬遲去國正當春盡後登樓多在日斜時楚江艸長悲鸚鵡吳苑花深走鹿麋說別何須共惆悵秋風搖落是歸期

淘江舟中送張博士之官鎭海

淘江此夜暫同舟千里淸漳君去遊春雨滿庭肥苜蓿靑山一路響鉤輈雲開蜃結空中市晝靜鱣飛海上樓自是官閒堪坐嘯刺桐花下日淹畱

過常思嶺憩福海庵次韻

白雲深處梵王家回望千層鳥道賒滿室空香燻貝葉一聲殘磬落松花聴經野鹿羣依艸出定山僧獨施茶禮罷瞿曇畱偈別寒鴉影裏夕陽斜

紫雲洞

石燈虛閣影沈沈萬壑松風起夕陰斷壁只餘蒼蘚合洞門長鎖紫雲深一聲鐵篴破殘夢半夜石鐘淸道心跨鯉僊人何處去琪花瑤艸不堪尋

淘江訪林徳鳯茂才

一榻茅茨倚翠微暫將生計托漁磯門當瀨水潮常早路遶方山客到稀窻外竹聲喧午枕庭前花片點春衣與君相見卽相別月落江頭未忍歸

宿鼓山寺方丈

維摩丈室絕塵氛坐對珠龕演梵文松際窺人孤嶂月山中畱客半牀云疎鐘出寺過林隠怪鳥啼春徹夜聞眞性由來愛空寂名香親向殿前焚

孤峯天畔削芙蓉入夜遙看紫翠重一片禪心千澗水五更塵夢數聲鐘云生淨土龍歸缽露冷空壇鶴唳松借宿僧寮經幾載蒼苔埋卻舊遊蹤

重遊喝水巖

古洞盤旋紫翠間洞門常借白雲關虛瓢掛樹老僧隠昬磬出林飛鳥還路到窮時尢嶫泉經喝後不潺湲當年舊社成陳迹春雨春花點地斑

半山小憩呈惟秦

千層鳥道一笻扶三月東風響鷓鴣花發幽巖紅躑躅云生絕壁翠模糊七閩形勝山河壯萬頃滄溟島嶼孤徐福求仙空入海誰知此地卽仙都

落花

春光九十似飛蓬點徑殘英片片紅逐水幾看過澗壑因風時得入簾櫳杜鵑有恨啼新涙蛺蝶無心戀舊叢獨有香魂飛不散明年仍發故枝中

佳人無計可畱春每見紛飛祗自顰總爲韶華能起恨亦緣衰謝易傷神輕狂已逐泥中絮流落空沾馬后塵莫惜花前頻載酒浮生能得幾花辰

一畨風雨一畨憐卻笑東皇浪有權才見芳英明苑上忽驚飛片落階前倦遊公子辭金穀醉舞佳人卸翠鈿惆悵春光容易度不堪憑檻聴啼鵑

乍見淸池映曉妝驚看池面貼殘芳武陵溪上春風暗杜曲園中夜雨狂緑葉成陰空自媚紅英落盡尙餘香含情最恨東君惡不向人間理斷腸

桞

千絲萬縷斗妖嬈和雨和煙陌上飄夜夜篴聲關塞路年年杯酒灞陵橋隋堤臺女輸濃黛楚國佳人鬥細腰只恐章臺春易老幾回攀折恨蕭條

白桃花

春風吹徧武陵源幻出瑤枝樹樹繁色似何郎初傅粉嬌同妃子乍承恩開當桞絮渾無迹落向苔裀覺有痕獨愛羽衣花下客玉笙聲斷月黃昏

桃花片

一夜天孫剪絳綃滿林紅雨亂蕭蕭武陵溪上香魂散露井風前艷質銷粉黛凋殘畱半靨胭脂零落帶余嬌崔郎腸斷尋春處人面花容兩寂寥

花影

斜陽影裏月明中一種葳蕤幻兩叢零露滴時還蕩漾輕雲遮處更朦朧風吹頻覺嬌無力天暝方知色是空忽訝落英飛滿徑幾回持帚誤呼童

芳英灼灼葉蓁蓁倒影雕欄態更新忽遇燈光成幻境倩將月色爲傳神分明鏡裏看珠翠彷佛帷中見玉人世界陰晴元不定可憐生滅總非眞

水中花影

一枝濃艷俯滄浪彷佛還疑鏡裏妝波面波心飛蛺蝶樹頭樹尾宿鴛鴦浮萍點綴偏生色流沫潺湲豈有香借問嬌姿誰得似洛神方在水中央

夕陽

羲馭難畱忽已西東山猶帶一痕低能催古寺疏鐘起漸聴孤城畫角齊影入蘆汀羣鴈落光銜茅屋亂雞棲此時誰是銷魂者戍婦閨中最慘淒

白鴈

蹁躚刷羽度衡陽遙望還疑縞素妝起處蘆花飄岸渚低時殘雪點瀟湘帶來逺塞千山月叫落深林半夜霜影入薄雲看不見湖光漠漠楚天長

白燕

呢喃長日畫梁中素質冰肌迥不同玉剪飛時遙可辧寶釵化去竟成空梁園夢遶梨花月隋苑聲殘桞絮風莫戀烏衣歸舊國藏身合在水晶宮

弓

誰挽烏號五石彊由來猿臂可穿楊蛇疑杯裏終難釋鳥盡林中便已藏開處流星過絕塞掛時殘月在扶桑世間得失原無定尼父當年笑楚王

萍

有葉無根不用栽還疑水面長蒼苔遊魚吹浪重重亂彩鷁衝波兩兩開卻得微風依岸泊不容明月入池來忽然一夜添新雨蹤迹飄零信可哀

蝶

傅粉嬌姿五色衣由來生性愛芳菲夜深栩栩夢中化日午雙雙花底飛偸得餘香過別院帶將春色入簾幃只愁荏苒韶光暮飄泊知從何處歸

元夕冰燈

燈燭熒熒照夜闌分明影裏見瑯玕雙雙羅襪淩波濕朶朶金蓮出水寒新制恍疑來貝闕髙懸只合在瑤壇爲言火樹休相逼只恐淸輝一夕殘

虞美人艸

靑艸香魂是翠蛾托根元屬楚山河年年野燒咸陽火夜夜啼螿玉帳歌恨血淸霜凝處滿涙痕殘雨滴時多漢宮亦有如花貌誰向春風化碧莎

病美人

長伴流蘇與合歡腰肢瘦盡黛眉殘漸看衣帶愁中緩卻恨春光枕上闌夢去何心遊楚峽起來無力步邯鄲一從玉指纎纎困掛壁秦箏久不彈

老農

容貌衰臒兩鬢華難將生計事污邪手栽禾黍知多少眼見田園屬幾家時課兒孫勤耨獲閒從鄰叟話桑麻昨朝扶杖過春社還祝甌窶欲滿車

老醫

曾將奇術冠靑囊八十年前遇長桑臂在不知經幾折眼花何用檢諸方有劑可令千人活無藥能銷兩鬢霜橘老杏殘筋力盡定應死去作醫王

題王太史家藏孫都護墨菊

西園公子費隃麋貌得寒花色更奇玄品合栽陶令宅幽姿宜傍右軍池靑煙落處渾無辧白露凝時卻易知籬下幾人能識取秪疑佳種出松滋

水簾

潺潺千點響淙淙一片冰綃掛碧空日射恍疑金絡索月明如坐水晶宮神龍噴處珠盈貫玉女來時佩馭風十二闌干遙騁望萬重山色總朦朧

壽林天懋母黃太夫人

百斛璚漿滿玉壺壽筵猶進大官廚堂前賓客皆鵷侶膝下郎君是鳯雛重見封章傳內使又看書信寄麻姑傍人莫問千秋算五嶽長存海不枯

仙衣初剪紫霞綃鏡裏霜鬟尙未凋賢媛正宜參八座殊恩今已錫三朝吹從玄鶴空中度書寄靑鸞海上遙多少翟公門下客紛紛猶進白雲謠

幔亭集卷七

●欽定四庫全書

幔亭集卷八

﹝明﹞徐熥撰

○七言律詩

冶城懷古

千里山河霽色開淸秋臨眺獨徘徊虹橋隠隠龍江繞雁塔雙雙雉堞回落日寒潮螺女渡冷煙衰艸越王臺當年覇業俱塵土愁聴荒原鳥雀哀

冶城日落亂啼鴉城上烏烏起暮笳四野桑麻八閩郡千村煙火萬人家無諸古殿傷靑艸南宋行都想翠華人事已非湖水在年年風雨長蒹葭

垂虹橋別顧學憲先生

垂虹橋畔水悠悠無數靑山起暮愁桐葉戰風驚逺夢蘆花含月隠孤舟吳江露下丹楓冷震澤云寒白雁秋此去風帆何處泊相思明日隔滄洲

夜聞吳女誦經

佳人何意悟禪那夜誦金經數百過窈窕相中疑大士妖浮聲裏半彌陀還於女伴歌吟懶自與尼師結拜多謾道西鄰歸彼岸此生無計渡恆河

擬咸陽懷古

咸陽禾黍正離離人代興亡豈有期廢殿秋風秦劍戟荒山夜雨漢旌旗茂陵空灑千行淚渭水長流萬古悲何處登臨最惆悵樂遊原上日斜時

愛妾換馬

如燕如龍戶外嘶行雲行雨意淒淒靑蛾永別黃金屋赤兔新翻碧玉蹄𨿽有飛騰空冀北更無歌舞出樓西他時紫陌相逢處望見銀鞍不住啼

雙眉顰蹙四蹄翻皂櫪無聲被不溫憔悴難忘當日寵悲鳴猶戀主人恩彊隨夜月登妝閣愁逐秋風出塞垣金埒玉樓遙騁望幾多汗血幾啼痕

夏日靈山堂避暑

灌木陰中共倚欄飛來蒼翠落檐端滿林花雨諸天近六月松風一座寒鳥入亂雲翻影滅蟬當斜日送聲殘相逢正有淹畱興其柰疏鐘報夜闌

越王臺懷古

山河如故霸圖休臺下空江水自流歲久莓苔生廟壁日斜葭菼滿汀洲旌旗影滅秋風冷劍戟聲沈暮雨愁莫道釣龍人已逺精靈還向夜深遊

寄長溪史使君徳明

少年作郡到長溪五馬時從桞外嘶官舍鳥啼春寂寂公庭吏散艸萋萋山城夜月聞弦誦瘴海秋風絕鼓鼙日向習家池上醉兒童爭唱白銅鞮

送林熙工陳汝翔陳伯孺潮上人遊武夷

津亭落木已紛紛無那離情對夕曛極浦風煙隨鳥盡寒潭秋色與僧分蘭舟獨載千峯月竹杖同扶九曲云此日江蘺正堪采爲余遙薦武夷君

秋日陳汝大載酒林氏水亭

滿天秋色雁邊遙載酒芳園暑气消桞外鳴蟬寒度雨竹間小浦暗通潮半林緑樹迷危堞一帶蒼山隔斷橋此地相逢不沈醉更於何處避塵囂

送老卒還鄕

少小從軍出玉門蕭蕭白髮返丘園塞垣此別休回首舊路重經更斷魂殘槖只餘孤劍在故鄕知有幾家存古來徵戍生還少何必封侯是主恩

經古戰場

蕭條殘壘不勝悲此地曾經幾亂離恨血尙餘春艸裏遊魂多出夕陽時瀟瀟寒雨聞刁鬥漠漠陰雲見羽旗滿路干戈愁轉戰胡笳休向馬頭吹

贈顏廷愉將軍

姓名曾冠少年場逆旅相逢意慨慷能以三都雄藝苑還將一劍倚扶桑燕臺擊有荊軻築粵國遊無陸賈裝爲愛瑯邪門下士如君詞賦獨升堂

詩名久已動長安此日仍登上將壇投筆恥爲秦博士橫戈今作漢材官常■﹝扌棄﹞一命酬知己不愛千金贈所驩莫道書生無逺略東封函谷有泥丸

秋日居法云寺喜瀚上人見訪

門掩蒼苔一徑幽白雲應爲逺公畱疏鐘隠隠諸天暮殘葉蕭蕭滿地秋竹院又逢今日話芝山猶憶舊時遊此中傳偈多禪侶何必浮杯到沃州

秋夜同顏廷愉黎廷彬二將軍王元直秀才觀微上人興公捨弟集鄧道鳴閫帥行署賦得紫薇夜漏同用花字

虛堂良會寂無嘩忽聴譙樓鼓亂撾響入招提隨斷磬聲傳睥睨雜悲笳共占此地星文聚莫問中宵斗柄斜滴盡銅壺天似水月光初轉紫薇花

顏廷愉旅館夜集聞歌

越王城裏起西風旅館相看興不窮詞客交情聯縞帶美人幽恨寄絲桐當筵夜靜燈花緑隔寺秋深落葉紅此去豈愁逢醉尉踏歌齊向月明中

陳亷訪先生七十初度

投簮久矣老滄洲共說神仙是隠侯衣剪煙霞輕豸繡家營雲水比莵裘數莖瑤艸千年緑九月黃花一徑秋不用尋仙訪眞訣姓名元已注丹丘

送陳道育遊吳

西風蕭瑟不勝愁無柰同心賦逺遊一帶靑山吳苑暮滿林黃葉太湖秋離魂渺渺隨鴻斷鄕淚潺潺逐水流況是天涯搖落後豈堪爲客獨登樓

得李伯實太學書知其移家金陵卻寄

天涯久別正銷魂忽爾開緘見涙痕東粵梅花畱去客南朝芳艸待王孫春風八口依京國夜月千山夢故園往事傷心君莫問臺城煙桞易黃昏

同王元直讀書法云寺賦贈

精廬髙傍玉蟬峯采葛歌成意更濃把臂共揮花下麈連牀同聴佛前鐘覆棋憐爾如王粲倒屣何人是蔡邕白首交期誰得似寺門遙指歲寒松

送林叔度遊支提寺

何時蹤迹別壺公歲晚看山過霍童客路杖藜殘雪里人家雞犬亂雲中鐘聞下界諸天近寺隠深林一徑通遙想空門多勝事半龕明月幾僧同

贈別康孟擔

一丘棲隠近何僊不異龎公在漢年名混布衣堪傲世齋供繡佛可逃禪尊前有客同浮白身後誰人識太玄此別相思勞夢寐壺山雲樹鯉湖煙

送陳元凱明經北上兼覲省

津亭落葉點衣斑鬥酒臨岐動別顏江上流澌前嶺雪馬頭晴樹隔淮山徵途歲晚鴻聲斷上苑春深艸色閒此去趨庭驩不淺可無飛夢到鄕關

江幹分手動悲歌迢逓關山歲杪過獨夜懷人魂夢逺中年知己別離多車驅微月寒登隴馬踏殘冰曉渡河若遇長安舊相識爲言生計久蹉跎

送葉進卿太史還朝

星軺萬里上長安歲晚關河雪欲殘劍佩晨趨金闕霽絲綸夜艸玉堂寒千條禦桞鳴鞭過五色宮云拄笏看幸有同心在霄漢淸時無用賦猗蘭

陳汝大六十初度

年少曾窺寶笈文老來髙臥謝塵氛吟邊野興隨靑艸世外餘生付白雲大藥已傳龍虎祕閒身應混鹿麋羣桑弧正及黃花節一度花開一壽君

送人之邊

萬里橫戈賦逺徵天涯去住不勝情隔河獵火秋調馬古戍狼煙夜列營沙磧春深無艸緑邊城亂後少人行客中知有還鄕夢莫聴孤笳月下聲

漠漠黃塵匹馬孤馬頭今去向飛狐望鄕臺畔無靑艸敇勒城頭有白烏滿路寒霜朝倚劍一天明月夜吹蘆單於莫近陰山獵南國書生正棄繻

無題和李義山

香燼金猊燭散風月沈西嶺水流東云迷洛浦人何處桞暗章臺路不通逺岫似凝眉上翠守宮猶染臂間紅淒涼往事休重省十載遊蹤嘆轉蓬

爲雨爲雲無定蹤半衾幽恨數聲鐘弦於離緖同時斷墨與啼痕一樣濃無復芳心含荳蔻空將薄命委芙蓉西鄰只在髙樓畔似隔天臺路幾重

擬劉晨阮肇入天臺效曹唐

歷盡千山與萬山白雲飛處見松關路從碧澗通仙竇夢絕紅塵出世間花落洞中春寂寂日斜溪上水潺潺哀呼四壁多猿鳥迷卻來蹤不可還

劉阮洞中遇仙子

路入天臺境寂寥空中吹送白雲謠桃花片片流丹壑瑤艸靑靑映翠翹五色煙霞迷鶴夢數聲環佩隔虹橋人生莫道仙凢別攜手春風是此宵

仙子送劉阮出洞

雞犬聲中羽袖分桃花折贈寄殷勤愁來玉液誰同飲別後瑤笙忍獨聞蹤迹但隨溪上水仙凢只隔洞前雲從今萬刼仍千刼惆悵無緣再遇君

仙子洞中憶劉郎

佳期誰信此生休夢斷巫山幾度秋瑤艸似憐人逺去桃花仍逐水東流紅塵夜月空畱枕紫府春風獨倚樓只恐重來迷處所洞門深鎖碧苔幽

劉阮再至天臺不復見仙子

重到仙源路轉深舊遊蹤迹已銷沈千年山水自朝暮四壁煙霞成古今不見胡麻流別澗獨聞幽鳥噪空林早知一別無尋處應悔當時出洞心

蕚緑華將歸九疑畱別許眞人

縹緲云軿駕彩霓半天遙聴玉麟嘶身歸紫府難爲別目斷紅塵不住啼新啟離筵鋪鳯髓重封眞誥印龍泥黃金條脫空畱贈九點靑山望已迷

玉女杜蘭香下嫁張碩

黃金釵股紫金鈿忽駕鸞車降碧煙百尺虹橋天上路萬條花燭世間緣云璈曲妙調龍管露液杯濃啟鳯筵卻笑裴郎仙分淺一雙玉杵種多年

張碩重寄杜蘭香

渺渺靈蹤去不還空勞珍重碧雲鬟人間無路通瑤闕夢裏何因見玉顏蘭露半銷香冉冉花風初度佩珊珊欲將一札傳靑鳥知住蓬萊第幾山

織女寄牛郎

臨流幾度待金颷天帝無情恨鵲橋玉宇微茫空隔水銀河淸淺不通潮心隨鳯駕思靈匹涙逐龍梭上錦綃難得歡娛容易別年年腸斷可憐宵

甲午迎春

家家簫鼓響何頻海國驚看物候新自有東風吹彩勝不愁微雨灑紅塵土牛未送山中臘寶馬先行歲裏春三十三齡容易過蹉跎又是來年人

歲暮感懷

年來蹤迹嘆蹉跎獨向衡門戀薜蘿前路虛名靑鬢少先人遺業白雲多匆匆短晷愁中盡冉冉浮生夢裏過時事淒涼應莫問空山相對意如何

甲午元日

平明曙色亂春煙獨對東風意惘然蓂葉乍開堯砌上椒花先獻佛燈前忽聞爆竹迎新歲媿飲屠蘇後少年莫道淸霜隨臘盡只愁飛入鬢毛邊

贈鄧道鳴都閫

千騎如雲瘴海間一天明月照刀環營門晝靜笙歌沸部曲秋髙劍戟閒樂奏金鐃新破敵名標銅柱舊平蠻玉關他日功成後猶見將軍鬢未斑

送林貞發之漢陽兼寄陳仲敬明府

江幹折桞正春初閩楚相看萬里餘滿路愁雲過七澤一天明月弔三閭帆飛漢水鶯聲早書到衡陽鴈影疏爲語神明河上宰故人生計已樵漁

王相如文學千里來訪詩以贈別

少年名姓滿詞場千里相尋問艸堂博物每披周石鼓摛文能賦魯靈光九龍夜吼門前水疋馬秋歸嶺外霜收得祕書盈萬卷王家事業本靑箱

送歐陽霖仲歸鄕

梁獄書成淚未乾天涯流落畏途難杼投已信曾參語袍贈誰憐範叔寒逆旅相逢愁咄咄故鄕歸去路漫漫布衣正好彈長鋏何必逢人變鶡冠

送周公子還金溪

彭蠡西歸去棹長東風江上送周郎數聲忍顧歌驪曲三月惟賫養鶴糧寄逺桞應攀驛路思親花每夢河陽家山況與丰城近別後遙看劍气光

送徐半刺之官淮陽

東風吹送片帆輕江北江南萬里程隋桞似迎行客過淮流難比使君淸尙懷太姥看山夢新就鹽官煮海名盤裏水晶堪餉客幾時重見故人情

甲午端陽卽事

滿市貧民盡噪呼誰家尊酒泛菖蒲漢廷久已饑方朔楚澤何人弔左徒殘喘厭看長命縷空囊安用辟兵符愁來試上孤城望幾處炊煙幾處無

將發芋江別惟起惟揚二弟

霜落烏啼半上潮江頭那忍解蘭橈已悲去路關山逺況復歸期歲月遙衰鬢依人愁冉冉荒年爲客槖蕭蕭他時兩地同相憶記得離筵是此宵

飲胡元瑞蘿月軒

停棹來尋瀔水陽半窻蘿月坐飛觴階前鶴迹畱苔淺秋後蟬聲出樹涼客路蒹葭寒細雨他鄕碪杵度微霜布帆東下江流急滿目西風別恨長

寄別幼孺次來韻

故國靑山又逺違懷人空有夢魂飛猿當暮雨聲偏慘鴈到秋風影尙稀一夜思鄕華發變中年爲客壯心微竹林此日無多侶莫向山中厭布衣

寄贈屠長卿儀部

姓名曾注玉皇家吸盡遙天五色霞一點眞陽封土釜六時神水轉河車黃冠長日居蓬島紫气中宵隔若耶莫道相逢期太晚於今佳讖有龍沙

一區長傍鑑湖邊坐對三花九品蓮家散黃金惟塑佛詩成白雪半遊仙棲禪淨室云堪臥馭气遙空電可鞭他日從君無別語祗應同證大因緣

題公朗寶函樓

危樓百尺梵王居禪誦聲髙晚磬初一榻秋雲松火冷半窻殘月竹陰疎鷲峯花雨諸天外猊座金身六代餘多少塵勞都遣盡獨畱詩癖未全除

寄懷瀚公

逆旅裁書問道安故園明月幾回看身閒對客題詩易歲儉逢人乞米難風動空山孤錫響霜深禪榻衲衣寒知師不作天涯夢長夜忘眠坐戒壇

松陵舟中

西風吹袂失炎蒸落日波光似鏡澄囊裏錢余緣戒酒途中舟緩爲尋僧孤村近浦船爲市古寺臨江塔有燈一帶人煙何處所榜歌遙指是松陵

吳閶弔髙季廸太史

吳門燈火正黃昏讀罷遺編濕涙痕五字幾人傳故業一杯何處弔吟魂秋風茂苑畱荒艸暮雨寒山泣斷猿欲向居人問封土衣冠未必塟家園

旅次石頭岸

石頭城下水微茫回首鄕關驛路長瓜步煙波連斷靄秦淮雲樹隔斜陽秋髙落木迷村捨夜靜寒潮到女墻客裏愁心已如此一聞南雁更淒涼

金陵懷古

白門京闕舊山川朱雀烏衣夕照邊百代荒陵崩夜雨六朝遺殿鎖秋煙胭脂歲久銷宮井苔蘚春深繡禦筵往事淒涼無限涙傷心最是建文年

客中感秋呈王徳載盧子明桞陳甫諸公

他鄕爲客長離憂一夜新寒感敝裘對酒正當桑落後思家偏向雁來秋白門月冷碪初斷淮水霜深葉自流不是天涯有知己萍蹤那得久淹畱

送張孺願還四明爲兒娶婦

離情黯淡白門西何處雲山是會稽作客暫辭桃葉渡思鄕多夢若耶溪寒蘆夜雨鴻初斷衰桞殘陽馬倦嘶待汝尙平婚嫁畢五湖明月共招攜

送胡彭舉之衡陽

愁折衰楊過禦堤吳門遙望楚云低髙峯見月秋回鴈野店逢霜曉聴雞九泒江流湓浦外一天帆影洞庭西知君作客年來慣不畏猿聲日夜啼

葛震父招遊雨花臺同張康侯姚佩卿諸子

髙臺千尺俯煙霞卻望當年舊帝家百雉都城仍踞虎六朝宮樹半棲鴉云邊淮水連天逺林際鐘山帶郭斜獨有空門不銷歇至今猶落講壇花

送陸纂父山人還洞庭別業

他鄕相見又離羣滿目西風落葉聞二水空洲孤棹逺三吳秋色一江分白衣出郭金陵雨緑酒看山震澤雲從此遊蹤各南北月明無處不思君

同吳翁晉姚叔乂諸子集陳公衡衙齋

南朝仙吏擅風流四海論交半敝裘粉署鳥啼花外雨白門鴉散桞邊秋故宮雲气銷長樂近郭湖光起莫愁馬踏夜分歸路晚疏鐘遙動景陽樓

贈李茂承太學

雲間才子气翩翩偶爾相逢入洛年半夜孤帆三泖月一秋雙屐六朝煙匣中紫气頻看劍筆底靑山不賣錢同是天涯流落客何妨長醉酒壚邊

隔簾美人

環佩聲聞見不眞多情綽約往來身只緣竹緯垂千縷似對菱花隔一塵繡帶暗飄紋外影秋波潛送隙中春重重錦浪生羅襪彷佛雲間遇洛神

同梅季豹林叔度碧峯寺訪如愚上人

行盡空林到沃洲滿林黃葉上方秋松遮古殿半山翠竹隠空房三徑幽寶蓋影飄依佛座曇花香散拂經樓年來綺語方除障不敢題詩贈惠休

同閔壽卿王獻子二山人集王徳載都護溪閣同得蕭字

尊酒憑虛破寂寥秣陵云物晚蕭蕭窻開逺岫常邀月閣枕寒溪共聴潮萬里風煙天外盡滿林秋色雁邊遙主人久傍墻東隠不向西山更射鵰

馬姬館贈梅子馬

寶劍逢人脫贈輕平生肝膽片言傾千秋白社工文客半世靑樓薄幸名枕上楊花今日淚渡頭桃葉舊時情囊中不管黃金盡猶買嬌歌夜夜聲

壽雪浪禪師九月九日五十初度

祗林遙見白毫光發祝多年尙未蒼菩薩應期生下土聖人此日出西方階前記臘松長在座上拈花菊正香一自九龍仍吐水從今浴佛說重陽

金陵故宮

先朝遺殿閉塵埃零落空勞過客哀五夜銅壺幹罷滴六宮金鎖澀難開翠華去後全無影羅綺焚余尙有灰弓劍盡埋煙雨冷椒房一半上蒼苔

重陽後顧世卿招遊淸涼寺翠微亭

虛亭髙與翠微連尙有黃花照法筵下界梵音中夜磬半空帆影隔江船馬行十里松陰月人藉孤峯艸色煙我本倦遊多感慨老僧休說六朝年

陳彥莊侍禦招遊淸涼寺

同向空門結白蓮琳宮遙隠帝城邊閉關僧是他方衲題壁人多異代賢江北江南千里月山前山後萬家煙座間自有霜威肅避暑何須說往年

送何伯達太學還鯉湖

歲晚扁舟發水濆勞勞亭下嘆離羣一行鴈影斜陽見幾處砧聲半夜聞作客厭看吳苑月思親翻望秣陵云他時九漈勞魂夢跨鯉仙人正是君

燕子磯

蘆荻蕭蕭逺水平沈江鐵鎖尙畱名半空鸛鶴飛來影千載黿鼉化去精石占中流危截浪云侵殘壘暝吞城山僧似惜遊人別猶送疏林磬一聲

觀浦口珠泉

一泓如練淨無塵幻出明珠顆顆新疑是鮫宮逢賈客難於金穀換佳人夜光不說昆明水照乘何須合浦濱生滅由來歸泡沫欲將靈迹問波神

訪梅禹金秦淮客捨

舟過長幹問客星風流不用嘆飄零一秋桃葉居淮水十月梅花夢敬亭遊徧南朝多寶寺翻殘西竺幾函經贈君欲折藏鴉桞滿目隋堤何處靑

謝司理招遊道場山

碧樹香臺一徑紆滿林幽鳥避前驅重重翠巘看蒼弁渺渺層波見太湖鐘送餘聲過下界云畱殘影掛浮屠畫船載月歸來晚十里煙光澹欲無

謁孫山人太初墓兼懷鄭吏部繼之

道場山下見荒阡欲弔吟魂一愴然寂寂梨花寒食雨蕭蕭蒿艸夕陽煙空林夜靜聞猿嘯斷碣年深借鹿眠若把梅亭比苕水千秋黃土總堪憐

閨情

深閨長日望刀環錦被香銷繡幙閒豈有夢魂通暮峽更無眉黛畫春山情牽夜月孤蛩泣目斷秋風一鴈還不是狂夫恩意淺由來薄命怨朱顏

同彊善長包蒙吉計仲嘉徐子晉斯學上人集寶林寺鏡公房時蒙吉來自東甌仲嘉歸自燕趙

吳市飄零感歲華偶攜瓢笠到僧家孤云靜結人天果朔气寒生佛座花作客畏聞燕地雪逢君先問赤城霞山中欲別各畱偈送過虎溪將日斜

爲王百谷悼亡

不顧房帷十載恩竊將靈藥月中奔楚臺有枕難通夢漢殿無香可返魂夜靜鴛鴦虛錦帳晝長鸚鵡喚璚軒小星三五沈何處垂老靑衫濕淚痕

虎邱寺

千頃寒云隠上方半天明月照回廊玉鳬化去山精滅金虎銷殘寶气荒塔影虛空藏舍利泉聲日夜淬幹將霸圖零落浮圖在不拜吳王拜法王

贈彭城蘇姬

蘇小門前系紫驑隔簾相見尙含羞靑蛾暫結花間約緑蟻能忘客裏愁一片輕寒銷枕簟半窻明月上箜篌從今若過彭城路不說張家燕子樓

初春徳州道中有懷故園

落日平原朔气凝徵途迢逓倦難勝風生沙捲殘年雪春至河銷半渡冰古戍黃昏喧斷角遠村寒夜見孤燈鶯花自愛家林好裘馬何心向五陵

易水懷古

一笑秦庭事已空蕭蕭寒气動悲風飛霜枉購千金匕貫日猶懸百丈虹公子歌殘衣變白田光死去血流紅薊門零落咸陽火易水年年只向東

同許靈長太學張去華山人陳幼孺曹能始二孝亷集鄧汝髙計部署中賦得長安新桞送張成叔太學還四明

東風二月薊門過新桞靑靑拂禦河淺緑乍分眉上黛柔條難任笛中歌幾時葉滿章臺路有日花飛太液波同是一枝堤畔種無如此地別離多

下第後書懷

自是揚云白未玄不才那敢怨蒼天回看故國八千里誤戴儒冠十七年貧倚詩書元失計窮知文字信無權雄心銷盡囊如水流落依人面可憐

一領靑衫萬斛塵溝隍十口計全貧關河偏阻空囊客童僕潛歸得意人雲路豈能容野性帝鄕元不住閒身長安浪說春光好未見丘園非是春

南還畱別許靈長張叔弢馮咸甫鄧泰素文夢珠柯起之諸子

日落燕關馬去遲一尊相對總相悲豈堪客路銷魂處正值皇都失意時此去惡分燈下影重來愁益鬢邊絲與君俱是飄零者空說加餐贈別離

謁孔林

洙泗瀠回兩泒分泰山龍護素王墳傳經已化三千士執贄難逢七十君室築空場生蔓艸樹殘荒隴起寒云一抔馬鬛勤瞻拜欲向春風薦魯芹

燕子樓

舊日歡情委逝波空樓燈影恨如何一天夜月閒簫管十載春風罷綺羅松栢鎖煙愁思苦牡丹含雨淚痕多香銷粉歇歌塵散忍見雙雙燕子過

書懷

歲月蹉跎黯自驚此身𨿽在鬢毛更江湖故舊無消息童稚交遊半死生喜信空門緣漸老厭聞往事爲多情客中最是愁人處獨夜殘燈風雨聲

聞人仲璣卜居西湖詩以寄之

卜築南屏第幾峯煙霞長日伴遊蹤橋頭桞色湖心月郭外潮聲寺裏鐘數載宦情同失馬千秋絕技羨雕龍蘭橈竹杖頻來往十里荷花九里松

女冠還俗

愁戴黃冠老此身芳心難禁黛眉顰且拋王母當年約去了蕭郎宿世因斗帳自今開甲乙星壇誰復守庚申幾回卻笑巫山女雲雨空爲夢里人

戲嘲鄭四效長慶體

落落江湖無定迹匆匆相見闔廬城離鄕已是五六載道舊曾無三兩聲杯水覆堂難再返浮雲出岫便無情故人浪說工詞賦只恐登樓賦未成

登延平玄妙觀

玄都俯瞰碧溪濆上帝髙居接五云入院經聲朝斗拜繞壇香气降眞焚龍精護法丰城劍鳥篆書符玉洞文月滿松關天籟寂飄颻笙鶴半空聞

登芝山善見塔

百轉淸溪繞梵宮千尋丹磴勢盤空曇花亂散諸天雨橋板斜飛一綫虹塔影層層靑嶂外鐘聲隠隠白雲中憑闌不敢輕呼吸帝座溟蒙近可通

謁馬仙姬廟

元君仙籍出扶風廟食千年建水東滿院松杉巢鸛鶴四時香火卜羆熊靑天紫气生靈幄白日紅雲護寢宮幾度憑虛朝上帝手拋霞帔幻成虹

初至武夷

道緣爲重世緣輕總屬閒遊豈計程九曲仙班邀鶴馭半空天樂奏鸞笙經旬絕粒拋煙火到處行歌變姓名多少函中遺蛻在不知若个是前生

萬年宮

萬年宮殿魏王居瑤艸琪花滿玉除壇下余腥猶漢代巖頭遺蛻是秦初客從雲水求丹訣帝遣風雷護簡書我亦曾孫今再世夢中親禦紫鸞車

宿衝佑觀

風燈零落夜鐘殘數卷玄經掩不看藥采刀圭還玉液火畱文武養金丹瑤池月滿鸞笙杳石榻云深蝶夢寒斷盡世緣須及早肯將白髮戴黃冠

宿接筍峯道院

絕壁懸厓入杳冥丹房長借白雲扃地分六曲成三島臺聳千層禮七星暮靄晴飛巖瀑翠秋煙寒隠石燈靑一聲獨鶴醒殘夢臥聴黃庭半部經

宿云窩贈陳司馬

淸溪九曲卽蓬壺何用遙尋五嶽圖幽壑半開新淨室祕書還看舊陰符鵷鸞班裏多年別雞犬雲中幾日驅重住云窩緣不偶前身或恐是丹樞

天遊觀

髙臺獨上翠千重吹散嵐煙有鐵龍地種三花元漢畤門扃五粒是秦封云邊螺髻層層結雨後蛾眉點點濃倚徧危闌遙極目九環衣帶束芙蓉

宿鼓子峯道院

芒鞋歷徧翠微巓修竹陰中別有天洞隠黃冠皆淨侶巖封白骨盡飛僊石當隙處精廬構路到窮時棧道懸夜靜焚香同禮拜步虛聲散一鑪煙

游水簾洞時久不雨飛沫稍微賦得一首

素練冰綃一夜收潺湲何處見龍湫鮫人海底餘殘淚玉女峯前上半鉤自有玄珠藏赤水不須瓊液咽重樓一瓢欲挽銀河瀉倒掛靑天作瀑流

尋和叔道士不遇

暫去朝元出翠微紅塵何處染綃衣鸞傳紫府書頻至鶴帶靑城箭未歸六甲風雷壇下守半空日月鼎中飛石函畱得龍沙讖莫道蓬壺會面稀

武夷溪口送惟起弟度關

竹杖芒鞋歷翠岑蒯緱忽動逺遊心離魂已與千峯斷別恨空如九曲深秪有飄蓬懷白璧全無大藥化黃金山中散盡賓云曲淚落西風半夜砧

靑山遊侶散紛紛況復臨岐逺送君兩地鴈鴻難顧影一時鸞鶴總離羣人從杜若洲邊去路在桃花洞口分明發登髙各惆悵鵝湖斜日幔亭云

武夷送吳元瀚還莆

日日看山住翠微虹橋宴罷各將歸幾時再買重遊棹三載方還舊釣磯囊槖只攜丹訣去夢魂猶帶白雲飛別君不用綈袍贈玉女新裁五色衣

再送元瀚次來韻

一尊同向蓼花灘露下丹楓落葉殘身泛孤舟愁弟逺淚揮雙袖別君難淒涼戍角秋霜曉明滅漁燈夜雨寒此去入林尋舊隠髙齋新長幾瑯玕

陳惟秦爲其先人營塟久居永南山寄訊

春事飄零倍憶君滿庭紅雨落紛紛鰲峯已作三秋別馬鬛新成四尺墳花下幾回虛朗月竹中長日賦停雲北邙正有松楸感烏鳥聲聲不可聞

訪薛煉師思齊

桃花千樹繞江幹花裏幽居日考盤曲徑開時供鹿臥方書抄就借人看一春艸緑蓬門靜半夜云生藥杵寒聞說延年有眞訣相逢先乞九還丹

壽李司理

曾將詞賦冠明廷斷獄年來動引經徳比於公髙漢室名同小陸起華亭壽筵猶獻長生縷海國爭看執法星何必西巖采三秀郡齋瑤艸自靑靑

鶴吹飄颻下九天共看良吏是神仙朝來拄笏心如水夏至懸弧日似年函谷他時生紫气長庚此夜應靑蓮遙知臥理還多暇注得參同有幾篇

送王懋宣先生之泰順

垂楊影裏亂啼鶯朝發都亭一騎輕黯淡蘼蕪尋去路微茫煙樹見孤城他鄕春色悲花落旅館愁心寄月明白髮蕭蕭猶作客臨岐分手更關情

宿鄧汝髙竹林山莊

羣峯回合樹蒼蒼一徑云陰散夏涼荒阪牛羊歸暮靄比鄰鵝鴨睡斜陽竹當疏檻常流翠花落淸溪不斷香晏坐山中屏塵慮今宵如宿輞川莊

春日居法云蘭若

移來書捨傍琳宮隔斷紅塵路不通遊屐半閒新雨後法幢髙掛亂雲中夜深松偃疎簾月春盡花飛晚磬風謾謂空門人迹少相尋日日有支公

登臨正及看花期靑艸葳蕤步屧宜雨翳鯨音過院冷風傳鶯語出林遲閒尋緇錫談三昧偶伴黃冠禮六時自是山中堪避俗更無蹤迹世人知

古路蒼蒼入鷲峯煙霞隔斷往來蹤時將眞訣燈前課每與遊僧竹下逢滿架瑤函藏貝葉逺林山色絢芙蓉閉門晏坐塵緣息又聴云堂起暮鐘

滿徑蒼苔過客稀疏鐘才動暝煙飛輕敲竹院殘僧返亂落松花一鶴歸夜靜石燈分佛火春寒山罽借禪衣上方萬籟聞俱寂但有經聲出翠微

送王少文槁塟西郊

蕭蕭孤櫬出郊關執紼空餘涕淚潸滿目松楸西郭路半天風雨北邙山函中白骨孤雲裏世上紅塵一夢間除卻千年華表鶴更於何處望君還

秋夜汝髙振狂伯孺過宿山齋時汝髙將赴闕

西風搖落正秋天相對空山意惘然竹裏孤燈消冰夜鏡中華發感流年寒蛩古砌啼涼月小犬疎林吠暝煙只恐心期隔霄漢豈能長向白雲眠

擬積雨輞川莊

經旬梅雨自沈沈灌木蕭森起夕陰泉過斷橋歸別澗鐘傳古寺出空林閉門習靜山中樂晏坐焚香物外心終日更無車馬客時從花塢聴鳴禽

擬長沙過賈誼宅

憐君謫宦楚江來門外湘波日夜回廢井年深生亂艸古墻春盡長荒苔猿聲似訴孤臣恨馬首空勞過客哀此地無須嘆寥落長安甲第亦成灰

他鄕遷客恨悠悠此日長沙宅尙畱寂莫空梁棲鳥雀蕭條古院閉松楸幾年宦況同云薄一去君恩共水流欲采江蘺傷往事半天風雨洞庭秋

無題

數聲殘漏滿簾霜靑鳥銜箋事渺茫剖贈半規蒼玉玦分將百合紫羅囊空傳垂手尊前舞新結愁眉鏡裏妝一枕遊仙終是夢桃花春色誤劉郎

無緣翻悔意相關雲雨巫陽一夢間獨撫朱弦琴哽咽背流紅淚燭潺湲新分半玦終難合舊贈明珠未忍還縱使章臺零落後長條猶自望君攀

錦衾羅帳淚潸然澹月微霜夜可憐嚙臂尙思當日約同心空結片時緣瓶沈古井渾身碎珠孕靈淵幾个圓一別天臺成隔世桃花流水自年年

一寸湘筠淚滿枝百年幽恨是幽期朱弦忽斷鸞難續錦字私傳鳥不知新唾花痕沾廣袖舊分香气散重帷此生欲了尋春約須及淸陰未緑時

劍化雌雄玉匣空寒潮東逝信誰通金生蓮步雙纒白釧約冰肌一綫紅事去歡娛幷作怨緣乖魂夢也難同芳菲零亂春光晚滿地臙脂半夜風

蘭心迷蝶桞藏鴉綺閣銀燈照九華百尺藍橋通步障幾重巫峽隔窻紗魂銷翠帶胸前艸腸斷靑銅影裏花落盡深紅春色晚肯容劉阮更思家

鏡中雙鬢綰如鴉廣袖新看染石華曉起靚妝消翠靨晝眠香汗浸紅紗半溝膩水堪流葉一尺雕欄不障花總爲多情眉黛蹙怪他人說是西家

愁見流蘇百結同繡幃寒夜一邊空幾痕斑淚孤生竹十指朱絲半死桐在野鴛鴦虛桃被出山鸚鵡怨樊籠臂紗不解纒綿意長護嫣紅舊守宮

歸期無定數難占鳯蠟燒殘夜未厭幾點金徽桃後譜半邊銅鏡嫁時奩紅銷橊帶絲空結朱褪櫻唇酒不沾夢醒碧紗窻外月梅花疏影滿雕檐

玉殞珠沈思悄然明中流淚暗相憐常圖蛺蝶花樓下記刺鴛鴦繡幙前祗有夢魂能結雨曾無心膽似非煙朱顏皓齒歸黃土脈脈空尋再世緣

烈女吟

湘水難同此恨深幽閨長詠栢舟吟半生夜雨常悲鶴六禮春風未委禽瑟斷朱弦因廢軫燭銷紅淚見灰心寢門一訣千年怨魂夢無由識槁砧

秋日陳汝大鄧汝髙陳振狂陳子卿陳幼孺袁無竸興公弟集緑玉齋時余與子卿幼孺下第歸自長安汝髙將使浙中興公將遊白下

竹林文酒暫盤桓聚散無期後會難燈下幾人分去住尊前雙淚帶悲歡傷心此別魂俱斷落魄初歸夢未安他日東行占太史客星遙傍使星看

送林觀察備兵金衢

使節翩翩浙水過東山那許久蹉跎一門劍履閩中少百將櫜鞬越絕多露布星馳官負弩霜臺月滿士橫戈九重正爾資籌算無暇尋仙訪爛柯

贈車子仁郡侯

含來雞舌尙氤氳新握麟符到海濆案了簿書心似水門投詞賦客如雲市中騎竹迎童子池上揮鞭醉使君敝刺卽今羞自獻敢言名姓舊相聞

寄譚忠卿比部

淸時才子賦懷沙抗疏歸來發未華粉署一官淹組綬靑衫雙淚怨琵琶杼投慈母緣憂國環賜明君定起家卻愛衡門當庾嶺相思不用寄梅花

送陳永奉遊金陵

千里行裝半醁醽渡江君去莫教醒馬經小小佳人墓舟過勞勞送客亭揚子風髙潮自白隋堤秋盡桞無靑後庭遺曲桓伊笛都向秦淮月下聴

壽大司馬吳公

班綴鵷鸞爵上公鼎烹龍虎貌還童鐵冠曾執三湘憲銅柱猶存五嶺功曳處履聲爲赤舄懸來弧影是彤弓渭濱未許長垂釣聞說君王正夢熊

進賢冠換七星冠篋裏陰符不再看上帝久頒書玉檢先皇曾賜露金盤白蒙頭上應還黑赤在心中已是丹借得方平壺十二更於今夕獻瑤壇

送薛君大秀才遊武林

司馬南遊正少年可堪人去雁來前孤舟白擁蘆藏月兩岸靑殘桞散煙帆外客星灘七里湖中佛日竺三天射潮不用錢王弩但有觀濤賦幾篇

送鄧汝髙戶曹督餉之浙

粉署含香又幾年轉輸今識鄼侯賢還家樹不言溫室行部山應訪冷泉玉麈夜揮天竺月畫船秋放太湖煙江南水旱憂非細願悉民艱疏禦前

送孫四之金陵

一時詞客嘆飄蓬無數離尊半日同買笑好畱錢子母防身須仗劍雌雄鹿麋夜走三吳苑狐兔秋悲六代宮建業城邊堪飲水孫郎名自起江東

古田極樂寺曉起

聴盡蓮華刻漏長山深嵐翠滿繩牀鳥啼松嶂聲聲月僧踏楓林步步霜座上落花天外雨佛前沈水定中香此生總是空門客到處皈依有法王

過鄭樵林山人市隠堂

一丘髙臥久忘機雙屐行歌徧翠微綸掛夕陽春釣罷笠攜殘雪晚樵歸松窻月冷煙霞夢菊徑云生薜荔衣不用鑿壞深避世山城車馬往來稀

幔亭集卷八

●欽定四庫全書

幔亭集卷九

﹝明﹞徐熥撰

○七言律詩

丙申元日得惟起弟越中書聞王玉生客苕消息因柬錢叔達

淸尊何意醉流霞覽鏡空驚鬢易華階下蓂開新歳葉隴頭梅寄來年花人逢老去常懷舊客到春來定憶家此日交遊多失路豈君蹤迹獨天涯

送翁兆震太史冊封周藩事竣還朝

暫綴鵷班馬首東桃花色借錦袍紅鞭揮上苑三眠柳圭捧深宮半葉桐飛蓋兔園歌夜雪鳴珂燕市動春風漢家金匱資良史好奏諸儒白虎通

送張宗道之金陵兼懷諸舊遊

茫茫煙水片帆輕學得陶朱變姓名芳艸樓臺歌子夜梨花村店過淸明莫愁湖送當年槳瓜步江流六代聲欲作封題還自懶知君今去石頭城

屠田叔使君枉過兼惠藏書賦謝

藝苑相聞十載余應知名下定無虛不拘世路尋常禮還贈人間未有書艸澤敢當髙士榻蓬門終礙使君車自慚巴曲非同調空枉幹旄問索居

送陳汝翔客建溪書林

垂老江湖作校書春風長日掩衡廬經收壞壁驅殘蠧字出名山辧魯魚著述未忘玄晏癖往來多是鄴侯居不須二酉藏遺艸九曲僊都當石渠

寄題郭張虛香雪齋

髙齋遙散白氤氳歷亂梅花到處聞一笛殘魂千樹雪半窻疎影滿林云寒生姑射仙人夢香借孤山處士墳何物江南堪寄逺年年春色倍思君

鄭邦衡以書見貽兼惠玉章詩扇賦此答贈

相憐不必舊相歡忽枉裁書問考盤投贈一雙皆楚璧畱題五字有齊紈琴尊幾日同花竹魂夢中宵到木蘭年少聲名君籍甚淺才何敢作衙官

花朝社集送畬宗漢明府之南康訪楊使君

滿路流鶯送客軺匡廬山色望中遙朱門何處堪餬口白髮逢人反折腰月下歌聲虛竹徑天涯離恨記花朝知君此去經彭澤陶令髙風未寂寥

送了空禪師歸長幹寺是日爲觀音大士初度

尋聲疑自普陀來又贈楊枝海上回緇衲折蘆初地去白衣成果普門開數千里路看飛錫五十三參送善財他日懷師勞逺夢棲霞蘭若雨花臺

分得要離塜送陳伯孺之姑蘇

漆燈明滅半無光斷碣凋殘字幾行黃土一抔封馬鬛紫苔三寸銹魚腸月中似聽英魂泣地下難埋俠骨香況與伯鸞丘壠近煩君並爲薦椒漿

再送陳伯孺兼柬在杭

尊前酒盡卽他鄕豈爲分攜始斷腸失路客身輕似葉倚門親鬢白於霜歸裝不望中人產內顧先營百日糧未必綈袍能解贈臨行還囑寄衣裳

天涯休用嘆窮愁得稱閒心是浪遊湖上翠蛾三竺寺月中靑雀百花洲囊無重載身何累交有深知刺易投貧賤依人君莫愧布衣誰不謁諸侯

送陳振狂遊玉華

酒酣璚液唱遊仙萬樹桃花引去船路遶潺湲千澗水巖開混沌五更天云根白積峯頭雪松火靑飛洞裏煙采藥倘逢秦代客莫言人世是何年

懷吳元瀚

總是飄零未定身不知吳楚與燕秦逺天夜雨孤舟冷古道秋風一劍貧到處南冠羞對客誰家西第肯畱賓薄遊只恐無歸計迹落江湖又幾春

贈薛君佐秀才

年少詞華舊有聲髙標應比玉壺淸一春艸向池中夢五色花從筆裏生座滿煙霞揮麈尾匣騰風雨泣龍精靑雲自是君家業傲世休耽白社名

寒食日陳汝大園亭看海棠

寒食東風到舞筵海棠開徧艷陽天銀罌杏酪香同飽畫架橊裙血並鮮帶雨花神嬌欲泣怯寒妃子醉無眠夜深莫更移燈看今日山廚未有煙

春日同叔達汝大惟秦幼孺粹夫能始興公集無競南郊水亭

布榖聲中醉倚欄夕陽山色隔簾看靑團柳葉春煙薄白散梨花暮雨寒燕壘泥香芳徑晚魚梁痕淺小池幹只因地僻稀來往門外低枝欲礙冠

病中試鼓山寺僧所惠新茶

偃臥山窻日正長老僧分贈茗盈筐燒殘榾柮偏多味沸出松濤更覺香火候已周開鼎器病魔初伏有旗槍隔林況聽鶯聲好移向荼■﹝艸縻﹞架下嘗

鐘山寺訪張孺願畱酌話舊

客中尊酒暫淹畱共對禪燈憶舊遊此日聽鶯蕭寺雨當年騎馬秣陵秋風塵未肯容衰鬢歳月何堪老敝裘獨有劍鋒銷不盡君家神物是吳鉤

邀黃仲髙張孺願錢叔達張公魯陳汝大陳汝翔陳惟秦王玉生陳幼孺王粹夫顏廷愉曹能始興公弟雨中集萬歳寺卽席送徐仲和歸錢唐

共酌醍醐送客還晚風吹雨暗禪關緑波春艸長途別白社蓮花半日閒家望雷峯煙外塔夢回天竺月中山淨瓶分得楊枝贈垂柳臨岐不用攀

送黃仲髙之漳州

送君南去瘴云邊遙望徵途路一千五月楓亭扶荔雨幾村茅店刺桐煙土音未辧難聞曲海錯常供不費錢少婦當壚堪買醉時時停策酒家眠

送曹二進士之金溪弔周明府

千里分襟悵別離西州雙淚數年悲途中磨鏡同徐穉匣裏亡琴痛子期楚璞謾云增價早隋珠猶悔報恩遲九原未必無遺恨不見看花上苑時

賦得廣陵濤送客之維揚

萬馬聲喧不暫停滿天風浪晝冥冥遙連鐵甕千層白微露金焦兩點靑吳楚山河分一水齊梁煙月付中泠傷心莫作蕪城賦好辧江幹瘞鶴銘

同屠田叔張孺願錢叔達張公魯及社中諸子集陳正夫水亭分得文字

習池花木翠氤氳忽枉髙軒過使君囊裏詩籖拈五字尊前樂府演雙文杯傾竹葉春頻醉燭燼蘭膏夜已分地主獨畱髠送客猶餘絲管夢中聞

不寐感懷

杜宇啼殘漏正長滿林斜月到匡牀浮生寤寐皆成夢舊事悲歡總可傷知己未亡琴廢軫雄心猶在劍銷芒枕前二十餘年淚半在他鄕半故鄕

聞伯孺由吳興入姑蘇遙有此寄

一劍飄零渡五湖半年蹤迹徧三吳苕溪日暮愁心逺笠澤天長客夢孤舊隠云深寒薜荔他鄕春盡變蘼蕪滿船載得烏程酒曽酹要離墓上無

再懷伯孺

登樓一望意淒淒目極遙空白練低匹馬煙花吳苑曲孤舟風雨太湖西愁中芳艸迷三徑別後垂楊暗六溪千里懷人多感慨每看南鴈憶封題

柬程子暉

求友空歌伐木聲逢君眞見古人情迹因避世靑山近心爲憂時白髮生倚杖暮云花徑逺捲簾春雨荔陰淸除將問道尋師外那得龎公肯入城

七夕鄧汝髙民部招集玉皇閣同畬宗漢謝修之明府鄧道鳴閫帥錢叔達王粹夫山人陳汝大康元龍袁無競秀才陳幼孺孝亷興公捨弟賦分得五歌

髙閣開尊對薜蘿風吹零露下庭柯三秋白帝司權早一夕紅妝乞巧多夜杼暫停機上錦涼衣初試篋中羅少微歷歷乾天象不獨雙星夜渡河

鄧道鳴閫帥招集鄰霄臺送鄧汝髙計部還朝

三疊驪歌遶翠微涼風初動葉初飛尊傾大將葡萄酒淚濕窮交薜荔衣自信靑山盟尙在空憐白社客全稀淸泠臺上頻回首目斷燕云一鴈歸

八月十四日夜招張孺願錢叔達謝修之陳汝大王玉生袁無競集平逺臺觀萬歳神光二塔燈分得八庚

良夜髙臺露气淸遙空靈籟送秋聲桂枝先自輪中滿蓮炬還從鏡裏生隠隠七層標舍利雙雙百寶放光明龍膏燭與蟾蜍影同向人天照化城

送張孺願還四明

津亭歌罷酒杯空目極遙天送斷鴻馬上夕陽孤店柳渡頭殘月半林楓瘴云漠漠辭閩北鄕樹重重辧甬東此日蒓鱸歸計得思家張翰怯秋風

送黃仲髙還四明

江頭尊酒別離難滿目疎林落葉丹家望剡川湖一曲車驅閩嶺路千盤關門曉色雞聲早曠野秋聲鴈影寒今夜夢君何處所半天殘月蓼花灘

寄鄧徳咸明府

一代風流墨綬郎幾年爲政似庚桑居官共號神明宰判事多成急就章灘送九龍來廨宇庭畱雙鶴守琴牀春光莫羨河陽暖六月還飛白簡霜

送陳振狂之汀州

秋色將殘樹影稀故人西去鴈南飛滿林楓葉栟櫚寺兩岸蘆花鐵石磯霜冷戍樓喧暮柝月明村捨搗寒衣九龍溪上灘聲急千里覊魂一夜歸

與吳元瀚話舊

久客還家嘆敝裘對君猶自起離愁數莖白髮尊前淚九曲靑山夢裏遊松徑夕陽秋系馬竹房疎雨午啼鳩明朝又作匆匆別目斷西風獨倚樓

張叔麟別駕招集鐘山客捨席上聽伎共限冷香二字

白薴歌殘欲斷腸相逢誰是有心郎羅幃巫峽聲聲雨玉杵藍橋夜夜霜燭淚半灰金剪冷花魂初散寶釵香紅顏自昔多憔悴豈學愁眉別樣妝

送鄧道鳴參戎東粵

樓船橫海發閩關新擁髙牙五嶺間月滿柳營秋校獵火飛藤峽夜徵蠻雙龍斬水妖精泣萬馬嘶風部曲閒名在羅浮峯四百功成何用勒燕山

贈林敷毅公子

年少懸書向國門家聲猶說紫薇垣登壇久已推牛耳授簡曽看擅兔園擁篲諸侯虛左席操觚詞客結中原功名不用垂鐘鼎白首江湖亦主恩

送張參戎鎭秦川

鐵衣曽典羽林兵又握銅符海上行此日八蠻傳露布同時諸將拜霓旌臂開鵲血弓流影腰泣龍魂劍有聲見說轅門容揖客可能前筯借書生

送長樂令郁文叔謝病還晉陵

棄官應遂白雲心行李空攜單父琴病骨豈堪長負弩黑頭偏乞早投簪家當楊柳茶煙細門比柴桑柳色陰除卻簿書勞半載一生淸福總山林

贈張太醫

年少曽將肘後探髙名今已似蘇耽石烹夜月松煙細藥洗春泉橘井甘函裏難經翻九九洞中鑪火轉三三功成他日生毛羽看駕雲車白鹿參

題芳艸王孫捲爲羅生挽所知

聨璧當年舊有聲千秋埋玉怨難平邯鄲久作炊粱夢都市猶傳擲果名腸斷山陽燈下笛魂銷緱嶺月中笙萋萋滿目王孫艸歳歳春風墓上生

丙申除夕

莫問殘冬歷一行且將生計寄絲簧燒燈客丐宜春帖對鏡人凝彩勝妝衰鬢又添新歳感童心猶記少年場擁鑪坐聽蓮花漏待進山廚栢葉觴

丁酉元日

歳月悠悠獨自知屠蘇飲較眾人遲一年苦樂俱陳迹昨日呻吟卽舊詩才盡敢云心似錦顏衰猶幸鬢無絲春風不厭衡門冷吹徧繁花雪萬枝

送彭興祖遊燕

都亭新柳折爲鞭又別閩南北向燕馬首一星邊地火鶯聲三月禦河煙吳儂枕上紅樓曲趙女壚頭緑酒錢此日離情君莫忘落花風雨寺門前

分得胭脂井送陳淳夫太學之金陵

臙脂零落井痕荒水面桃花照艶妝碧甃一泓沈寶珥紅泉千點滴銀牀金函半染鉛華色絲綆猶牽珠翠香莫問故宮生死地轆轤容易轉愁腸

送陳志玄還中都

一片離心雙淚垂人歸偏在送春時雞聲殘月郵亭火馬首疎煙酒店旗江北瓊花孤館夢淮南叢桂故園思東風吹徧無情柳滿路靑靑拂面絲

送黃君甫還劍津

故園歸去獨揚舲躑躅花殘落逺汀鸚武春銜杯裏月蛟龍宵睨劍頭星灘回巨浪千層白門對髙峯九點靑莫道盈盈分一水相思魂斷幾長亭

分得宮花一萬樹送曹能始進士赴闕

芳菲叢裏拜楓宸鈴索聲中雨露新香霧有時分太極穠華隨處拂勾陳重重緑染宮袍色片片紅酣禦輦塵不似曲江騎馬日杏林惟探一枝春

分得季子裘送錢叔達歸吳興

旅邸淹畱歷幾春黑貂無復到來新蒙茸莫問千金腋襤褸翻疑百結鶉失路易沾函谷雨還家猶染洛陽塵布衣落魄慚妻嫂應悔當年浪入秦

題黃伯寵秀才歐冶山房

疎松影裏艸玄亭屋後羣峯列翠屏殘雨小塘萍散緑微風幽徑竹揺靑觴尋曲水流三月劍拔寒潭洗七星寂寂衡門無客到林鶯啼午夢初醒

夏日邀屠田叔使君畬宗漢明府閔壽卿柳陳父王獻子錢叔達吳元瀚諸山人顏廷愉都護興公捨弟避暑平逺堂分得一先韻

借得琳宮結淨緣數聲鐘磬出諸天龍江潮滿千溪合雉堞雲開萬井連瀑布亂飛丹嶂雨山衣同歷翠微煙莫言座上無絲竹花外啼鶯柳外蟬

壽車郡公

銅虎分來向海濵玉皇香案記前身采將瑤艸三山秀種得甘棠一郡春天上紫鸞扶絳節雲中白鹿駕朱輪壽筵不用蟠桃薦丹荔冰盤色正新

題周朝寀轉運三代榮封冊

出宰河陽舊有聲司農今復借雙旌轉輸歳向三邊急斥鹵煙從萬竈生紫禁絲綸榮馬鬛熙朝冠蓋擅羊城一門雨露皆君寵不獨雲霄兩弟兄

閩王審知墓下作

玉輦何年去不回霸圖千古總成灰秋深兔穴依寒壠歳久魚燈暗夜臺故國關河甌越在遺民蘋藻鼎湖哀蓮花峯下黃昏月猶見三郎白馬來

送林志尹謁選之京時予將入燕

數聲南鴈叫秋煙路指交河北到天雞送邊城霜後角馬驚沙磧雪中鞭貧來逺道親雄劍老去長安索俸錢我已藏名燕市久相尋休向酒壚前

送閔壽卿從武夷還金山兼隠華陽洞

歷徧淸溪九曲深麻衣隨意住雲林陰符一卷蛟龍護秋笛數聲猿鶴吟玉洞煙霞通地肺金山臺殿影波心空懷五嶽平生志未得從君學向禽

送陳憲伯入覲便道歸省

萬國諸侯會建章使君千騎出東方繡衣正奏三年績彩服還稱百歳觴轡攬朱輪宵擁月疏封白簡晝飛霜法星漸與閩天逺遙望精光帝座傍

送閔孝昭侍尊人還廣陵

暫得相逢又解攜灘聲髙下槳聲齊束裝欲跨揚州鶴問寢頻聽旅店雞夜月故園淮浦北秋云鄕路海門西還期共醉蕪城酒系馬隋宮舊柳堤

送溫永叔郡丞守南寧

符分銅虎寄專城新駕朱輪嶺表行八桂瘴云迎五馬二江嵐月引雙旌禁將巫蠱蠻丁化燃出靈犀■﹝風貝﹞母驚地近交州風土別每逢春雨勸刀耕

送鄧徳咸刺史官沔陽

楚江猿嘯豈堪聽野水連天過洞庭夜月褰帷逢漢女秋風行部弔湘靈九疑峯色參差碧三峽雲光黯淡靑君去不愁難寄逺蕭蕭蘭芷滿寒汀

題黃懋中大學士碩寛堂

多年簪筆侍螭頭焚卻銀魚早乞休十畝雲霞開徑日半樓煙雨捲簾秋小山桂樹藂藂綠曲澗桃花片片流不是能耽泉石趣幾人靑鬢老菟裘

畱別陳叔度

幾日相逢意未闌誰知相別不成歡尊前艸色銷魂易笛裏梅花寄逺難雞唱曉霜孤枕怯馬嘶殘雪一鞭寒𨿽然千里同明月兩地傷心各自看

除夕前二日同康元龍集江參藩先生園亭

停驂歳晚向名園滿徑寒花映酒尊雪色半侵靑玉案星光多傍紫薇垣幾年媿下髙人榻一劍長銜國士恩不是殘年催去客敢辭十日飲平原

武林驛別康元龍

錢唐江上浪層層此地分攜感慨增客路殘年悲短劍驛亭寒夜憶孤燈歸魂黑度千林雨鄕淚紅凝半枕冰江北江南天萬里不堪回首望西陵

語溪舟中除夕用舊韻

滿江燈火照帆檣斷送韶華在異鄕紅燭也流今夕淚靑銅猶憶去年妝孤身長路思千里半世虛名夢幾場欲解離愁謀一醉行廚何處有椒觴

除夕西寺訪朗公

停棹淸溪值歳除匆匆溪上訪僧居殘年只聽蓮花漏半偈猶翻貝葉書爆竹聲喧人語沸石燈光照佛堂虛五噫悔作飄零客願得從師證六如

戊戌元日檇李舟中

千里關河更問津東風吹動柳條新雞聲不挽難畱歳馬齒偏催易老身樓上綺羅誰氏女帆前簫鼓異鄕人客心久已如荼苦何用盤中薦五辛

曽人倩祕書招飲衙齋話舊分得昏字

悠悠往事不堪論燕市悲歌欲斷魂折柳豈忘逢驛路頌椒還記醉祗園千金槖盡心猶壯一劍鋒銷俠尙存酒後對君思起舞浮雲西北易黃昏

寄懷陳伯孺

六溪疎柳幾條斜不異柴桑處士家日午山窻書薤葉春深江閣畫梅花鄰莊與弟同漁獵古寺尋僧共結跏獨有故人傷逺別年年衰鬢客京華

紀事

漢家臺殿敞蓬萊玉柱盤龍接上臺廿載皇仁深雨露一時天意變風雷宮墻夜靜啼烏急苑樹春歸乳燕來翹首五雲天萬里小臣雙淚泣秦灰

紛紛兵甲滿中原市井蕭條有幾村總爲瓊林傷地脈非貪寶气鑿云根中涓數獻便宜策丁壯難招慟哭魂辛苦西臺姚柱史畫圖空自叩天閽

王師一夜報蒼黃大將星沈晝不光塞外忠魂酬玉劍沙中枯骨帶金瘡黃昏燐火新亡卒白日烽煙古戰場莫向居庸城上望霜天笳管總悲涼

欃槍夜望射天弧邊計年來困挽輸萬里君門誰伏闕四郊皇店盡徵租虎賁宿將多凋謝烏合新兵屢噪呼時事艱危堪涕淚太平能到白頭無

得王元直金陵書卻寄

芳艸天涯怨不勝懷人魂夢苦無憑何來一騎過淮水傳得雙魚自秣陵桃葉暖風春訪伎杏花微雨夜尋僧玉蟬精舍葳蕤鎖寂寞疎林半點燈

贈王思延都護

年少登壇擁隼旟欲將長劍掃穹廬黃金世佩通侯印彤管家藏太史書異域葡萄杯上緑邊城楊柳笛中疎運籌自合陰符祕兵法無勞習穰苴

贈王君密民部

年少風流粉署郎賦成爭誦魯靈光閒曹不廢靑箱業先世猶傳白簡霜九折羊腸曽叱馭一官雞舌正含香潞河公暇門如水花竹陰陰客滿堂

潞河逢梅子馬時子馬自楚使燕

當年同聽白門鴉別後風煙幾歳華萬里飄零逢潞水一官牢落傍長沙新愁緑岸帆前柳舊事靑樓夢裏花艸艸離尊猶未醉數聲殘角又天涯

天津道中懷王玉生

老向郊原受一廛村中幽事總堪憐園栽桑柘同韋曲塢築辛夷學輞川花下筆牀臨粉本松間茶鼎扇靑煙自從南北風塵逺不到東山又幾年

連窩舟中與張叔弢話舊

同泛歸舟下潞河空將身世感蹉跎十年京洛紅塵滿三載朱崖白髮多雲暗戍樓喧斷角月殘官渡起悲歌愁君此去王程急兩岸蘆花柰別何

淮陰舟夜寄懷二云歌姬

淮浦東邊月影斜相思何處問琵琶別時折是章臺柳夢裏歌爲玉樹花萬里客魂銷緑鬢幾回幽恨寄紅牙遙知香骨懷人瘦寛盡春風系臂紗

廣陵七夕聞歌有懷

每看秋水憶臨波況值天孫夜渡河衣上餘香懷賈女竹間殘淚怨湘娥書從薊北傳來少夢到江南別後多二十四橋橋畔月不堪重聽繞梁歌

眞州逢謝在杭司理

蕭蕭書劍傍風塵況對天涯骨肉親半夜斷猿知己淚經年羸馬異鄕身飄零湖海愁歸客憔悴江潭問逐臣此日世途君自見莫將靑鬢嘆沈淪

舟次楓橋寄陳汝大先生

蕭蕭羸馬厭馳驅愁聽楓橋月落烏開徧芙蓉思故國折來楊柳記西湖十年獻賦靑雲薄千里題詩白社孤我爲飄零雙鬢短憶君霜雪滿頭顱

懷李儀卿

梅花綃帳曉寒生怨似流蘇百結成逺岫猶憐眉黛淺淩波還憶襪羅輕倦來司馬偏多病老去徐娘更有情十載舊歡眞一夢釣龍臺上月空明

驛亭夜坐書懷寄內

十年書劍兩無成飄泊江湖媿姓名絡緯聲沈愁易集芙蓉花老怨難平枕邊暮雨離魂結鏡裏秋霜客路生共隠靑山期白首古來曽有鹿門耕

贈沈稚咸

愛君蓬蓽緑蘿閒住近楓橋第幾灣短屐一春遊茂苑疎鐘半夜聽寒山門多詞客尋詩至寺有髙僧乞畫還數頃煙波滿船月歌聲來往水雲間

過沈從先江居

停棹來尋江上居閉門知與世情疎買魚入市兒沽酒負米還家母倚閭委巷幾畱髙士轍寒窻長課小童書空憐四壁蕭條甚薄俗何人重子虛

垂虹夜泊懷陳幼孺

吳江殘露冷丹楓萬里還家嘆轉蓬世路升沈同塞馬鄕書寥落怨邊鴻舟移晚渡三更月橋跨秋波百丈虹猶憶當年分別處徵衣憔悴泣西風

姑蘇懷鄭翰卿

十年蹤迹徧天涯散盡黃金滿狹斜莊舄豈能忘越國莫愁原自屬盧家孤鶯白嶽啼衰柳匹馬靑樓過落花日暮思君心獨逺片帆江上阻蒹葭

送張叔弢令羅浮

瓊海曽乘博望槎惠陽爲政又攜家琴牀半落姑仙雪印匣全封葛令砂輸稅山農冠篛葉趂墟蠻女賣梅花官閒好作羅浮長四百峯中早放衙

秋日訪徐茂吳司理

靑鬢投簪二十年菟裘髙築虎林偏胸吞云夢全無楚屋貯華陽小有天楊柳影侵遊寺屐竹枝歌送泛湖船錢唐江上潮如馬定賦觀濤第幾篇

西湖秋夜寄紫玉侍兒

他鄕流落怨歸期天外秋風鴈去遲枕上雨聲燈下淚湖心山色鏡中眉難將雙楫迎桃葉愁聽孤舟唱竹枝遙憶瑣窻腸斷處殘更哀角夢回時

錢唐感舊

吳山殘黛晚煙低滿目桃花路又迷夜夜淚痕悲角枕年年幽恨閉香閨分枝菡萏難連理隔水鴛鴦暫並棲司馬琴心今漸老斷腸明月小樓西

七里灘懷惟秦

桐江風冷露華漙舟過嚴陵七里灘秋晚鴈聲楓外老夜深漁火蓼邊殘月明古渡波千頃云暗髙峯路幾盤遙憶故人滄海上白頭猶自守綸竿

過武夷訪閔壽卿蘧廬一宿而別兼柬渾然道人江仲魚秀才

蘧廬髙結傍巖巒翠壁千重路幾灣霞色全飛丹竈火溪聲長遶白雲關風塵已作經年別煙水聊分一夜閒唱罷金雞天欲曉漁郎蹤迹又人間

聞屠田叔轉運擢守辰州寄贈

新駕朱輪驛路賒甘棠初種郡庭花三苖納欵沅陵地五馬行春楚水涯酉室名山探緑字辰溪深洞覓丹砂桃川正屬提封內試問秦人尙幾家

送陳汝翔遊惠州

馬蹄隨處認桄榔千里孤身入瘴鄕嶺路春聲啼翡翠蠻村秋色變蕉黃朝云香骨累累土夜月花神淡淡妝莫向異方思故國夏初先得荔枝嘗

爲屠田叔悼亡姬

渺渺淩波去絕蹤每看遺掛恨重重魂同睡蝶招難返血比啼鵑拭更濃黃土有情封玉骨靑銅無計鑄花容君行正近髙唐路腸斷巫陽第幾峯

一別妝樓閉寢門梨花風雨泣黃昏蚌枯滄海珠無淚魚葬靑山玉不溫金穀尙傳三斛價羅幃空負十年恩春來忍看孤飛燕恐是嬌姬戀主魂

自題小像

平生非俠亦非儒半世遊閒七尺軀卻爲疎狂因偃蹇未忘柔曼轉淸臒違時傲骨貧猶長對客詩腸老漸枯五字吟成心獨苦不知身後得傳無

展捲徒爲老大悲形容將槁鬢將絲有時憤世空饒舌何處談詩不解頥足爲無車行路健心因多累記書遲自知瘦骨宜貧賤莫怨人間只相皮

寄懷李惟順贊府

巖邑蕭條早閉關翠屏髙映訟庭間官同潘縣栽花至客到龍門禦李還衙聽孤鶯聲共放吏兼雙鶴影俱閒琴牀一曲停流水又對靑娥畫逺山

林子眞久客臨汀聞余歸自長安貽書慰藉感而賦答

經年離思杳難裁望斷江南雪後梅錦字忽傳孤鴈至明珠驚向九龍來雄心已耗劉蕡第死骨誰收郭隗臺總爲窮愁才易盡豈堪重問筆花開

送屠使君至芋江是夕畱飲驛亭以梨園佐觴使君首倡依韻奉答

追歡三載別今朝對酒離魂黯欲消楚國行春迎露冕郵亭卜夜駐星軺殘雞唱斷風生柝萬馬聲寒月送潮暫歇梨園畱刻燭莫教紅蠟一時燒

囦關再別屠使君次來韻

使君才藻似枚臯立得詞壇赤幟髙薄俸半因開社費閒心多爲著書勞年來淮桂歌招隠此去湘蘭賦反騷五馬驂驔人獨逺楚天遙望首空搔

萬里沅陵楚水隈一麾今出越王臺當筵客盡畱詩別臥轍人多掩淚回津泛神龍悲劍去峯過回鴈望書裁九疑漸近三山逺何處登臨屐再陪

崇徳令孫先生挽詩

語溪爲政號神君黑髮俄修地下文逺道野僧歌薤露寒宵山鬼哭松云鬥間久失郎官宿郭外新添令尹墳忽聽悲風生壠樹猶疑長嘯半空聞

云陽葛隠君雙壽詩

句容元說葛洪家配得仙姬蕚緑華幾度化龍陂上竹尋常餵鶴鼎中砂笙吹緱嶺聲聲月衣剪茅山片片霞待到丹成同拔宅遙空雙駕紫鸞車

戊戌除夕

獨對殘燈暗自驚世途誰復念虛名索錢有虜詩難退祀竈無靈術未精半壁圖書先代業四鄰歌管少年情二毛豈必緣衰老只恐窮愁白易生

辦得椒盤槖已虛殘年衣褐嘆全無先人墨綬空亷吏賤子靑衫只腐儒自祭詩神斟栢葉欲驅窮鬼掛桃符燈前不攺貧家樂堂上慈顏膝下雛

己亥元日

開徧梅花臘盡歸聲聲爆竹啟山扉去年愁苦將誰告今歳平安向佛祈三徑煙霞吾獨老六街風雨客來稀朱門通刺慵隨例自古閒身是布衣

燈燭燒殘見曙光傷情多爲惜年芳無田更切三時望有閏翻添一月忙已分狂歌惟艸澤喜占春夢在池塘生憎稚子吹蘆管落盡梅花樹樹香

同幼孺惟起由瓊河泛舟至義溪

寒風微雨共揚舲無數漁歌竹外聽浦口小洲懸半月海門孤塔湧羅星洪濤斂勢奔歸峽眾水分流散入汀三十六灣溪路轉一灣山色一重靑

送林道魯就婚之楚婦翁王獻父時爲吉藩左相

二月春風詠摽梅徵衣還見錦初裁舟經劍浦乘龍去路入衡陽捧鴈來巹合賢王新賜醴鏡開神女舊妝臺兔園正授枚生簡年少誰當作賦才

山居漫興學晚唐

野服黃冠絕世情小齋無客罷逢迎蜂窠衙靜如山縣蟻穴泥深似土城雨久芭蕉心半捲春遲楊柳眼初生只緣編得花屏好每日沿階幾度行

送朝宗上人還金山

天涯行腳偶相逢又向空門憶舊松千里月嘶春澗馬半江雲起曉堂龍臨流獨浣歸山衲禮佛重鳴到寺鐘聞說慈航堪度世幾時禪榻待周顒

送陳道育之官漢陽

萬里傳經入楚鄕新鶯初囀柳絲長氈存子敬官非冷輿禦潘郎母可將山色千重看大別江流九泒過潯陽座間定有三鱣墜地近嘉魚對武昌

贈呼允齡將軍

黃金橫帶气如虹儒雅還看郤縠同魚鳥陣開云變黑鯨鯢血濺海生紅肘懸幙府新雕印手掛天山舊賜弓注就陰符刁鬥急夜深燈照柳營中

錢連江尊人雙壽詩

宿應郎官接上臺歲星還傍婺星開丹燒勾漏霞幹片酒進麻姑露一杯琪艸祗從階下長蟠桃都向縣中栽承家自有關門尹日日眞人紫气來

送蘇明府擢南計曹

雞舌新含入舊都幾時閩海更還珠中牟理邑方馴雉南部趨朝好聽烏百里歌猶傳蔽芾一官淸不媿萊蕪度支若上籌邊策願賜江南一半租

送張宗道之白下

春風頻聽白門鴉匹馬驕嘶踏杏花匣貯丰城埋後劍帆開博望泛時槎梁間玳瑁尋盧女井角胭脂弔麗華夜泊秦淮重買醉隔江依舊月籠沙

金山持心上人以造塔募緣入閩喜而有贈

錫杖年來徧五湖津梁隨處度凡夫寶沈漢水思龎蘊金布祗園問給孤七級月中光舍利諸天雲裏湧浮圖當時玉帶今何所猶自逢人說大蘇

上楊叔向參知

淸朝騷雅見遺音愛士常懷倒屣心太史文章髙倚馬右軍書法得來禽家饒美竹堪爲箭爨有焦桐解辧琴行部時時過劍水匣中風雨作龍吟

贈陸延平

髙臥東山歲月深南來五馬又駸駸民淳市賣雷生劍官久囊空陸賈金頻見弓旌求艸澤常看車駕捨棠陰玉華有石還堪載不媿君家舊鬰林

延津逢許然明還武林詩以送之

相逢同是客中身雙劍延津合有神滿樹流鶯啼去路千山羸馬送歸人梨關月冷他鄕夢柳浪煙深故里春訂得西湖湖上約六橋何處問垂綸

送陳二表兄重遊髙州兼柬諸舊好

燈前愁賦渭城歌瘴雨蠻煙萬里歌市得好香沈水貴劈來新荔火山多古祠重拜髙涼洗遺殿還尋粵尉陀往事悠悠三十載舊遊雙鬢幾人皤

送陳惟秦客恩州

客枕愁聽五嶺猿瘴江何處不消魂羊城月送春潮上蜆水風催夜渡喧茉莉賣錢香滿市芭蕉成布緑連村明知此去蠻鄕惡無柰飄零別故園

樹樹桐花夾路開思鄕還上粵王臺裹鹽峒客投墟去沽酒蠻姬泛艇來市肆盡傳雞骨卜垣墻多雜蠣房灰送君解說炎方俗二十年前此地回

送邵武李太守擢憲滇南

昆明池水靜無波擁傳新從僰道過開府定能寛漢法采詩曽不廢蠻歌趂墟滇客龍名市納欵夷王象渡河他日勒功畱片碣點蒼如黛石嵯峨

約陳伯孺仁王寺結夏效長慶

詩寄灣溪老友看今年結夏擇香壇約翻蓮藏日三卷願飽花齋午一飡經月應酬拋竹素暫時功課借蒲團更貪兩物堪消暑栲栳陰濃荔子丹

約薛晦叔仁王寺結夏詩以代柬

古寺幽偏少四鄰樹陰蒼翠石嶙峋暫拋火宅塵中累同結香壇世外因下界難尋消暑地平交誰是得閒身寄詩已約灣溪叟淸賞於君又一人

夏日園居和興公韻

荒園四面緑陰齊菜甲縱橫剩幾畦絡架瓜藤靑不斷亞檐檉葉翠難低石堪淸聽敲靈壁茶可消煩煮建溪坐對博山香漸滅數聲歸鳥過窻西

一條卭杖遶疎籬正是閒行得句時縛帚竹尋將槁葉挿瓶花愛半開枝多情乳燕梁間壘無意蜘蛛屋角絲樹影臨窻遮欲盡晝長眞與睡相宜

蔡景明參知重遊晉安過訪山居話舊時先永寧歿已九載尙辱垂弔感而賦此

垂老閒遊出瘴鄕居停仍喜近山房昔年圖畫虫生捲故主園林燕在梁眼底更誰爲舊雨鬢邊無處不新霜感君猶有山河意追念先人拜影堂

趙仁甫別駕解官歸自夔府招同陳履吉陳平夫陳振狂集侶云堂

艸堂新築白雲間招得荷衣客往還北海芳尊傾魯酒西窻殘燭話巴山林花乍落三開徑園柳初成五映關蓮社正稀泉石侶愛君靑鬢肯投閒

送善上人募建水月庵

托缽他鄕度有情逢人稽首乞題名行行水際袈裟影處處空中剪尺聲募化不辭孤錫逺因緣休謂一錢輕憑師悟取西來意水自澄淸月自明

施仲宣司理招同鄧汝髙督學飲烏石山分得虛字

道山千尺本仙居上有孤亭接太虛坐倚松篁頻卻蓋行過巖岫久停車洞疑大酉鴻蒙外石似天丁斧鑿余不是能忘軒冕貴豈容蹤迹混樵漁

過黃印坤廣文故居

重過閭巷景蕭然蔓艸疎花感昔年白社猶懸髙士榻靑山新築廣文阡墨池久涸苔生硯玄室長扃土翳氈惟有寒塘如半月緑波依舊繞門前

贈林子實山人

破帽鶉衣過此生放歌村落負薪行何人能識醉中趣獨我許畱身後名老去未容狂態減貧來彌覺俗緣輕茅茨委巷逢迎少經歳不聞車馬聲

幔亭集卷九

●欽定四庫全書

幔亭集卷十

﹝明﹞徐熥撰

○五言排律

登玉皇閣

傑閣開靈境瑤壇接太空層甍靑嶂裏飛檻白雲中海上蓬萊島人間太乙宮六鰲峯逶邐五虎勢巃嵸漸與塵寰隔還於帝座通天都低日月地軸隘華嵩逺眺龍臺古回看雉堞雄階生瑤艸緑鑪伏大丹紅妙訣傳金母髙旛捧玉童驂鸞逢子晉騎鹿揖韓終自識玄關妙因知道教崇九仙遺迹在何必訪崆峒

初夏集王氏南園

南園開勝地結伴共盤桓曲徑依精舍疎鐘出戒壇山光低古堞樹色隠層巒弱柳垂靑沼名花映畫欄浮屠髙七級懸磴折幹盤帆影雲中細蟬聲雨後殘侵衣松露濕夾座竹陰寒鈴鐸憑虛聽川原入望看明霞散林際初月掛檐端嘯詠情方洽酣歌夜未闌此中足幽賞長願接淸歡

遊方廣巖登絕頂二十四韻

方廣華嚴地神州一洞天寺藏靑嶂裏路遶白雲邊气候晴兼雨峯巒斷復連樹枝多臃腫蘿磴自盤旋猿嘯聽經石龍生洗缽泉水簾終古瀉鐘乳半空懸境出塵寰外巖開混沌前金身餘五百世界度三漧淨室鄰飛瀑沙彌種石田空門灰幾刼削壁字何年谷有羚羊險山從鳥道緣地偏堪避世境寂可安禪貝葉飄香界曇花落法筵桑門同客饌石榻伴僧眠已得澄心訣渾忘俗累牽探奇情未已躋險興翩然披莽尋支徑捫蘿到上巓畏途尢■﹝山截﹞嶫側足更迍邅彳亍聲俱喘蹣跚膝在肩聳身摩斗柄回睇盼雲煙逺水看如帯重岡小似拳祗疑天闕近還聽谷聲傳客有玄暉趣僧如支遁賢從玆尋覺路長此奉金仙

登石竹山

一徑費攀躋羣峯覺盡低千層環碧嶂百級掛丹梯嶺峻天疑近林深路轉迷空中飛鳥絕樹杪亂猿啼跳浪山魈避盤旋羽客棲解衣穿艸莽揮手抉虹霓歳久碑無字丹成竈有泥書符尋篆籙煉藥乞刀圭吟眺情俱適徘徊日漸西扶笻下山去月色印前溪

登萬歳塔

寶塔淩霄迥登攀俯九垓山河天際遶樓閣日邊開旛影依檐落鈴聲拂檻來馬江波浩渺雉堞勢縈回隔嶺畱殘照遙空度晚雷炊煙生下土禪誦出香臺僧自山腰住人從樹杪回迷川今日渡刼火往年灰上界疎鐘動孤城斷角催幾思題偈別古壁半蒼苔

遊橊花洞

逶邐羣峯隠紆回一徑偏空山殘照裏古路斷雲邊入壑疑無地穿林覺有天鹿眠松下塢禽噪竹間泉芝艸緣岡秀橊花滿洞然莓苔寒細雨桑柘隔孤煙但見山川舊誰知陵谷遷人皆迷漢姓居是避秦年不記來時路因■﹝扌棄﹞世上緣遲回未忍去或恐過神仙

己丑除夕志喜

一歳盡今夕悲欣異去年梅花送殘臘蓮炬吐芳煙淑气回蓂莢條風度管弦老親歡膝下穉子戲燈前栢酒山妻進辛盤諸弟傳天倫有眞樂喜極不能眠

箕踞軒贈郭聖僕

大隠不違親幽居少四鄰跏趺依古佛箕踞對時人習懶成迂癖長齋了夙因形骸耽句瘦囊槖積書貧薜荔裁奇服耕桑作外臣柴門多紫气木榻絕紅塵誼以枌楡篤交於艸莽眞愧予貪問字忘卻往來頻

瓦棺寺看月同吳翁晉梅季豹郭聖僕志若眞全二上人分得圓字

問偈過諸天松間片月懸光分三世火影滅半林煙雲駛看疑運霜明望更鮮玉繩低下土金鏡照迷川悟景應知幻標枝可諭禪籟兼心共寂輪與果俱圓散彩髙旛外生輝斷磬邊曉鐘催漸落長夜竟忘眠

苕溪逢謝長史姊丈攜家適至賦此志喜且以爲別

不謂飄零客能逢骨肉親乍同燈下語猶訝夢中身意緒兼悲喜關河各苦辛音初聞裏閈事但話鄕鄰細問兒童長空憐弟妹貧艱危前路甚消息故園眞𨿽得歡攜樂其如別淚新明朝又分手兩地共傷神

四月晦日邀屠田叔錢叔達陳彥宗陳汝翔王玉生陳惟秦陳幼孺王粹夫陳正夫曹能始林子眞興公弟西湖觀競渡分得寒字

髙閣俯澄瀾湖光入座看遙空簫管咽夾水綺羅寒笑語連天沸呼聲動地歡揚旌過曲浦撾鼓下驚湍翠袖飄文檝紅標颭畫欄臥波蒼甲偃回棹玉鱗蟠共聽菱歌度渾忘蓂葉殘土風爭不禁禮法醉猶寛藉艸情偏洽迷花興未闌日斜遊騎散墜珥滿江幹

送李徳威先生之樵川尋珠上人

何以度晨昏蕭然四壁存緇衣憐舊主白髮傍空門業淨依菩薩家貧任子孫餘生拋不顧老淚滴無痕世事空花過愁心落葉繁願將香積供千里勸加餐

怨歌行

恨極蛾眉蹙情多鴈素沈銀燈孤照影錦薦獨傷心粉褪雙顴玉黃銷半臂金解衣香气冷攬鏡淚痕深蛩韻鳴殘杼蛛絲网斷琴羅帷明月鑑珠被曉霜侵願托巫山夢爲君長抱衾

送屠田叔之官沅陵五十韻

爵服諸侯列聲華一代先英靈鍾嶽秀詞藻動星躔入幕參軍事含香侍禦筵符分京兆貴禮典太常虔榷稅淮陽郡司鹺瘴海邊炎天舟載雪斥鹵竈生煙大隠官如水閒曹吏是仙交遊盟艸澤嘯詠狎林泉白屋身能下緇衣好獨偏掄才忘牝牡爲政薄鷹鸇豈以官情累都將世味捐文章時倡和杯斚定畱連車騎諳閭巷幹旄耀市廛後生投刺滿多士過門闐不輟分題會寧辭倒屣延素心尢愷悌名理太淵玄董子帷常下江郎筆更鮮形骸容放浪禮數畏拘攣結社裁詩律鐫書割俸錢考工存舊記情采著新編屈些增吳疏毛詩補鄭箋荔枝詞膾炙海錯譜流傳經施莊嚴寺僧皈大乘禪寄詩懷五嶽畱偈榜諸天樂府精宮羽謳吟葉管弦兩童供墨妙十吏捧丹鉛交誼町畦絕談鋒壁壘堅畫圖摹往哲俎豆祀髙賢古道才能爾今人詎有焉使君眞嶽嶽公子果翩翩閩部方推重辰州急轉遷悲風寒凜凜逺道思綿綿共欵襟期隔還勞夢寐牽雙旌萬里去五馬一城專問俗朱輪駕行春錦綬懸家元饒竹箭庭只掛蒲鞭眷顧恩三錫勲階祿二千辰砂搜古洞酉室檢殘篇沅水遙通沔峒溪近接滇鷓鴣聞竹浦雞犬覓桃川刀劍民爭賣襜帷帝許褰邏燈嚴夜堞耨火勸春田閩楚程難縮關山阻可憐傷離當此日投分已三年邈矣思良晤淒其念後緣歌聲宣欎欎書札訂惓惓往復虛靑簡賡酬散白蓮感知心獨耿惜別淚空漣眠食須珍重功名合勉旃停驂頻悵望何地再周旋

仲冬十八日同王玉生陳伯孺幼孺興公弟送屠田叔使君自芋江登舟至囦關時積雨初收川原競爽促膝翻書扣舷覓句香繞筆牀煙籠茶鼎情景淸絕偶憶少陵野航恰受兩三人之句因令玉生繪圖共拆杜句爲韻各賦一體以紀勝遊余拈得三字

擊汰芋江上前峯日半含山容晴亙翠水色淨拖藍帆飽行偏駛舲虛坐正堪榜歌喧浦口漁唱隠溪南鸛鶴追殘照牛羊下夕嵐石稜衝浪瘦楓葉醉霜酣沈水香煙細烹泉茗汁甘雲霞諸子共丘壑眾情耽名理交參伍新詩攺再三風波童穉狎港路長年諳身入圖中景人爲物外談浣衣臨曲渚洗硯覓深潭淸福閒能受玄言靜可探杜陵詩句好此境果無慚

贈歌姬愛卿十二韻

綺席開華館傾城得愛姬苑花輸靚臉宮柳學柔肢薄鬢瓊釵耀單衫寶帯垂嬌喉歌自囀長袖舞偏宜纎月橫蛾翠輕風馥口脂背燈偸賣眼臨鏡故顰眉性慧藏鬮巧情多度曲遲明璫斜粉頸銀鈿約冰肌舊恨啼難訴新官對可悲暗調通繾綣微拒掩猜疑意洽重逢日魂銷欲別時流蘇空百結未足表相思

賦得團扇承落花

飛花霞並爛紈扇月同團素影畱芳怨餘香戀合歡嬌疑障笑比朱訝掩唇看有意迎風易無聲到地難臙脂紛點鏡錦繡剪堆盤魂向輕羅散春從薄面殘班姬方斂恨閨思況將闌

趙仁甫先生以卭竹杖見惠賦此答謝

種本傳西域曽聞貢漢宮一枝非嶰谷萬里出蠶叢曳去穿雲際攜來到水窮節應虛緑土頭可掛靑銅莊叟逍遙外盧敖汗漫中未嘗臨俗客偶爾借鄰翁采藥兼瓢往挑經與錫同靜緣幽徑曲詩興野橋東共步添良友扶顚當小童長房吾自媿君已似壺公

幔亭集卷十

●欽定四庫全書

幔亭集卷十一

﹝明﹞徐熥撰

○五言絕句

子夜歌

牽絲嫌幹斷求藕恨泥深風吹菡萏折那得見蓮心

籬外種都梁籬內種黃蘗𨿽是愛他香籬心苦難說

芙蓉面可憐捲施心不死紅豆落深坑到底相思子

錦帳覆雕牀銀鉤宛相向何時得見郎鉤起合歡帳

亂卻曲中心只爲音徽誤郎來續舊弦知移何鴈柱

采桑飼春繭葉稀蠶不飽一繭著歡衣與歡綿太少

春歌

羅衾與角枕展轉有誰憐妾身不如柳一日尙三眠

夏歌

朱夏日何長采蓮向南浦妾心未剝蓮只在房中苦

秋歌

秋風吹江湄采芳寄相憶妾貌如芙蓉朝昏幾變色

冬歌

寒威動房帷悲風起羅薦妾恨井中冰結時君不見

少年行

駿馬千金買銀鞍錦障泥未諳邊塞苦日日玉樓嘶

秋怨

何處飛紅葉深宮不見秋可憐雙眼淚空對禦溝流

怨詞

一從閉深宮不復徵歌舞房中今夜聲是妾當年譜

魏宮怨

掩袂髙臺上春風散綺羅西陵望不見明月照漳河

昭君怨

掩淚拋長袖從今歌舞稀肯將邊地月來照漢宮衣

玉階怨

殘露侵羅袂深宮漏正長熒光隨月影點點過昭陽

別離曲

牽衣贈一言君還能聽否但看上林花莫折章臺柳

洞房曲

檀郎意憨癡畱燈照綽約郎嫌羅帳深儂嫌羅帳薄

新嫁娘

薄帷鑑明月宛轉憐嬌態郎來解羅襠含羞掩裙帶

古意

低聲猶掩袖未許小鬟知料應無別語只是說相思

海燕故雙棲池花自連理解卻紅羅襦知君憐下體

巫陽生繡戶春色滿雕牀揉將花瓣碎分得口脂香

懷髙涼李大

別夢縈千里愁心隔五湖亂山風雨裏相憶一燈孤

寄劉季徳

落日催歸馬離心寄酒尊一從分手後風雨閉柴門

聞鴈

忽起蘆花渚哀聲入亂雲空閨多戍婦莫遣夜深聞

自遣

遁迹在空山生涯寄場圃柴門到者稀滿地梨花雨

送張叔弢

關門風雨多相送日雲暮今宵山館中夢繞秦川路

逢雪宿華嚴閣

佛火懸靑嶂鐘聲下翠微蕭蕭風雪夜猶有一僧歸

山館

地僻稀來往空山日正長晚涼新睡覺古木自斜陽

哭曽大

知音成死別痛絕壁間琴不盡西州感衡門芳艸深

山中

散步入空林斜陽滿山麓四顧寂無人蟬聲出修竹

薄暮

匹馬黃沙路蕭蕭欲斷魂天涯多少恨況乃近黃昏

馬上

去國八千里堪嗟行路難馬頭天欲盡猶不見長安

警急

聞說臨洮府今年沒敵塵願圗恢復策不必議和親

逢俠者

了不知名姓偶遇長安市詞組忽相投歡然結生死

江行雜詠

小徑隠叢薄危橋跨斷雲前林多少樹霜葉落紛紛

江闊帆影遲夜久砧聲歇深嶂歸暮云寒波漾明月

暝色沈孤嶼殘云冷釣艭一聲長笛響秋意滿空江

返照有餘景西風無限情暮蟬與孤鴈處處送秋聲

對雨

寒窻一夜雨山色幾重靑會得靜中意焚香看道經

客中除夕聞鐘

客路當除夕淒涼倍憶家鐘聲何太急斷送舊年華

爲客他鄕暮鐘聲出曉云可憐今歳裏只此一回聞

送王玉生

作客生涯薄依人去住難春光無限好空向異鄕看

江上再送汝髙

相送江樓暮風煙黯自愁君行是得意不敢淚雙流

客中寒食

去歳燕山道今朝劍水濵如何兩寒食俱作異鄕人

除夜芝山寺訪瀚公

故院知何處他山度歳華空門無去住有佛卽爲家

寄王震甫

三年巴蜀客萬里故人心若比瞿塘水思君應更深

懷鄭性之

別去無消息相思空斷魂中原多俠客誰是孟嘗門

錦溪八景爲林熙吉題

團靑島

春風吹錦溪秀色盤孤島花落滿蒼苔莫遣家童掃

積翠臺

振衣陟髙臺嵐光翠欲滴半夜春雨來飛泉瀉石壁

五云岡

髙岡有五石石石皆生云晏坐松根下前林正夕曛

七星塢

怪石眠芳蘚危橋傍艸亭寥寥人境外花塢帶春星

遷鶯林

曉步遷鶯林鶯聲何睍睆把酒坐垂楊不覺歸來晚

宿猿洞

峴山奇境饒古洞藏幽谷云深不可尋但借玄猿宿

蘿徑門

山中石作門迫窄不可步回首望藤蘿迷卻來時路

松風壑

風生松壑中濤聲聒人耳中有緑髮翁長伴赤松子

過能仁寺

東郭西天近禪宮古廟鄰從今朝暮裏鐘鼓一何頻

題畫

日落溪水寒林疎秋色老柴門閉白雲滿樹丹楓老

森森灌木陰渺渺澄江靜一棹獨垂綸中流釣山影

振衣危峯巓扶桑日初起柳色破靑煙桃花帶流水

江上漫成

遊人戀故鄕每恨離家逺如何石尢風又嘆舟行晚

西寺尋公朗上人因同宿小舟

尋僧入招提斜陽下疎木只恐隔關門同到舟中宿

記夢

夢與雙親別牽衣兩淚垂不知成永隔猶道暫相離

送吳翁晉還吳興

如何布衣至依舊布衣歸且向苕溪曲三年守釣磯

失劍

恩讎俱未報失去競何心難將延陵劍不及少原簪

得劍

神物合雄雌歸來事太奇精光猶未滅會有報恩時

漂母祠

落落千金報悠悠國士心從今慚漂母不敢過淮陰

歸渡揚子江

歸來風波平去日風波作世路非風波來往風波惡

吳門逢鄭四

幾載天涯別逢君空自悲知無桑梓念不敢問歸期

將至武夷

莫謂僊源近舟回路幾重他山苦相蔽不見大王峯

詠殘燈

空房心膽怯燈影半將殘攬衣頻起剔揚彩伴更闌

山行口占題建溪驛壁

客路當殘歳淒然正憶家山童不解事停馬折梅花

題鄔子逺扇面山水

長松蔭逺山虛亭倚危石何來客杖藜曳破秋云碧

題梅花畫扇

春信江南早淒然念故鄕忽看紈扇影轉憶壽陽妝

呂梁洪

呂梁洪下水已變作安流安流𨿽自好只是滯歸舟

題沈從先扇面畫蘭

國香零落久幽谷忽成叢移向齊紈上期君臭味同

題公朗扇上畫梅

紈扇寫寒梅懷袖微香發山僧骨相淸對之雙幽絕

回文詩【回環讀四十首】

緑波回斷港靑嶂蔭孤村谷蘿開亂莽汀浪浸疎園

芋江驛樓口占送王元直重遊金陵

揜淚懷前事送君無限悲經過多舊處何處更相思

夜月烏衣巷秋風燕子磯山川仍似昔只是舊人非

幔亭集卷十一

●欽定四庫全書

幔亭集卷十二

﹝明﹞徐熥撰

○六言絕句

舟中雜言

白雲一片兩片翠微千重萬重孤客尙餘短劍靑山何處疎鐘

處處桃花欲笑枝枝柳葉含顰白璧卞和泣楚黑貂季子歸秦

云外疎星點點沙邊小艇雙雙一曲孤琴有譜數聲長笛無腔

雲際鷓鴣格磔花前蝴蝶蹁躚隔岸野橋跨水空山古墓犁田

題伯孺畫小景

天際孤舟帶雨沙邊竹杖穿雲村落半藏宿莽危亭獨瞰江濆

戊子除夕飲顧道行先生諧賞園

遊子驚聞爆竹髙堂誰薦椒花諧賞園中地主姑蘇城外天涯

白鴈久無家信靑袍虛度年光自覺夢中是客何言醉處爲鄕

題畫寄閔壽卿

溪路一曲二曲人煙三家兩家野飯惟供澗藻山衣自緝園麻

艸閣云生云滅柴門風閉風開峯影溪中流去瀑聲天外飛來

山居四時詞

樓外桃飄紅雨階前苔繡靑氈燕影差池似剪鶯聲睍睆如弦

亂蟬爭噪髙柳倦鳥獨棲古篁新茗半甌睡起枯碁一局斜陽

天末金風薦爽夜深玉露生寒黃菊含苞欲吐芙蓉褪粉將殘

墻北梅枝破玉地中葭管飛灰鑪燼呼童續火雪深邀客銜杯

漁

江北淸波細浪溪南暮雨西風短笛黃蘆花外扁舟紅蓼叢中

樵

歷盡白雲千嶂挑歸黃葉一肩但願瓶中有粟不愁廚下無煙

耕

暮云芳壠十畝春雨寒郊一犂水上挿秧穉子田頭持饁山妻

牧

處處平原緑艸村村荒阪斜陽自信坐牛背穏誰知騎馬蹄忙

幔亭集卷十二

●欽定四庫全書

幔亭集卷十三

﹝明﹞徐熥撰

○七言絕句

登揚州城樓

淮水微茫逺接天隋宮秋艸自芊芊當時歌舞人何在落日空山聞斷蟬

錢唐別友

日落津亭一別君數聲猿叫不堪聞明朝回首錢唐路惟有秋山隔暮云

江上送客

片帆遙向洞庭遊湖水茫茫一色秋別後思君腸欲斷不堪重倚夕陽樓

蘇小小墓

疎林落葉亂孤村芳艸萋萋滿墓門惆悵美人今不見寒鴉棲盡又黃昏

春日懷舊

落花寂寂柳依依日暮空山獨掩扉雙燕不知人去逺年年猶繞畫梁飛

彭城懷古

雲龍山下鳥爭啼戲馬臺前日欲西莫謂楚宮今寂寞五陵芳艸正萋萋

聽角思歸

白艸黃楡不見春十年遼海困徵塵夜來正有還鄕夢殘角一聲愁殺人

野店逢故人

野店鶯啼柳自垂故人相見不勝悲明朝又作沅湘別江海悠悠無盡時

淮陰夜泊

淮陰城下暫停舟明月無情水自流漢代王孫今不見惟餘春艸滿汀洲

客中贈別

吳姬把酒唱離歌一片愁心柰別何莫怪相看頻下淚江南春色已無多

武林與子卿宿別

渺渺疎鐘月下聞天涯相見復離羣秋風一夜孤帆逺遙隔吳山幾片雲

丹陽遇陳十八

丹陽渡口遇同鄕欲語匆匆怨夕陽君返江南我江北雲山千疊斷人腸

送人遊秣陵

送君西去秣陵遊萬里寒江日夜流酒散離亭人已逺亂山殘雪一孤舟

感舊

一別心知萬里遙孤燈空對可憐宵因思十五年前事月色簫聲共寂寥

東原別歌者周郎

縹緲尊前一曲歌相逢其柰別離何數聲殘角霜天曉馬首無情幽怨多

過黃逸人幽居

行到山中日已昏一聲寒犬出孤村靑苔滿地無人迹風落殘花閉洞門

靈巖庵懷珠上人

踏徧煙霞萬壑深洞門空鎖薜蘿陰一從瓢笠過南海十載遊蹤無處尋

曽同老衲共安禪回首春風已十年此日重經香火地佛燈無焰竈無煙

客中送人之粵西

客路相逢各斷腸明朝身在瘴云鄕荒原野店無人住古木蕭蕭空夕陽

軍城早秋

落日荒城起暮笳蕭條秋色滿黃沙一聲塞鴈西風裏十萬徵人盡憶家

金陵懷古

一自東南王气消秣陵秋色冷蕭蕭如今宮殿生禾黍無復繁華似六朝

訪羽人不遇

千峯萬壑羽人家鐘磬無聲日已斜閉卻洞門春寂寂晚風吹落紫藤花

湖上晚望

半天夜月漏初稀渺渺澄波浸翠微一道香風何處起隔溪遊女采蓮歸

秋夜聞笛

殘月微微玉漏深一聲長笛起秋陰天涯多少懷歸客獨對西風思不禁

東莊晚眺

舊遊風景易蹉跎古路松陰翳薜蘿樵唱盡歸門巷寂蕭蕭殘柳夕陽多

贈少年

天涯相見正新秋滿目西風共倚樓月下按箏歌一曲聲聲都作小涼州

宮怨

金鎖重封院宇深鑾輿消息總沈沈君王何處看歌舞負卻長門夜夜心

遙聞玉輦過昭陽歌吹聲中欲斷腸一閉深宮經十載夢魂無自識君王

冬日到山家

十里靑山古木平半溪殘雪夕陽明小橋流水門深閉但聽雲中雞犬聲

送人貶崖州

瘴雨蠻煙道路長憐君何事此投荒他時縱有相思夢萬里風波正渺茫

酒家贈別

十載分攜無定蹤誰知此日酒家逢五更酒醒東西去又隔雲山千萬重

交河道中

蕭條殘柳不勝秋滿目山川對戍樓今日獨經徵戰地黃沙漠漠使人愁

漢宮春曉詞

長信宮中玉漏微緑楊枝上乳鴉飛忽聽銀鑰開金鎖殘月樓頭照舞衣

枕上頻聞女伴催任教初日上妝臺玉肌應共東風軟正夢昭陽侍寢來

宿霧霏微禦柳靑水晶簾捲見殘星傳言禁漏聲休促昨夜君王酒未醒

鶯聲睍睆出花枝腸斷流蘇夢覺時一派管弦何處起遙知別院拜昭儀

送老僧

行盡天涯與海涯閒雲孤鶴伴袈裟歸看手種門前樹開徧春風幾度花

二月晦日送人之安南

杜宇聲中夕照斜長途徵馬踏殘花春光今日歸何處莫是隨君到海涯

驅車萬里向蠻天人去春歸總可憐同是別離君更速君行猶在曉鐘前

寒食郊行傷少文

春風羸馬出郊坰忽憶心知涕淚零最是無情墳上艸年年寒食自靑靑

送人出塞

黃塵漠漠暗徵衣楊柳靑靑折漸稀試問玉門關外路幾人西去幾人歸

七夕聞碪

天上雙星正渡河人間砧杵晚來多閨房若待秋風冷絕塞寒威可柰何

長門怨

芳艸何時輦路通長門花鳥自春風總緣薄命難承寵不是相如賦未工

金穀園

聞說佳人此墜樓靑山長在水長流明珠已與珊瑚碎尙有香魂夜出遊

靑塜

誤殺嬋娟是畫圖千年孤塜長蘼蕪春風似亦憐芳質不遣窮陰艸色枯

楊白花

楊花如雪葉如絲無柰東風一夜吹飄落不知何處所年年腸斷暮春時

宮人斜

春雨春風粉黛銷誰憐黃土葬妖嬌墓門幸與諸陵近夜夜香魂不寂寥

紅葉怨

紅葉詩成暗自愁禦溝泉咽不堪流願將一掬相思淚添得潺湲出禦溝

薛濤墳

玉壘山髙錦水流黃泉何處覓靑樓墳頭種得桃千樹花落花開怨未休

溫泉宮

羯鼓聲中酒未醒華淸浴罷轉娉婷可憐萬古溫泉水難洗漁陽戰血腥

馬嵬驛

蛾眉宛轉倍堪憐永別君恩赴九泉千載馬嵬山下路傷心最是佛堂前

宮詞

忽聽昭陽歌吹聲倚欄無語不勝情靑靑長信宮前艸盡是鑾輿去後生

古意

郎自傷心妾斷腸夢中逢妾妾逢郎一聲砧杵一聲恨別意長如秋夜長

郵亭殘花

徵途微雨動春寒片片飛花馬上殘試問亭前來往客幾人花在故園看

聽舊宮人歌

一從紅葉禦溝流別卻深宮幾度秋莫向尊前歌舊曲哀聲容易使人愁

擬九日客中登髙

獨對靑山酒一尊他鄕秋色易消魂可憐舉目關河異惟有黃花似故園

客中歲月易蹉跎此日登臨共醉歌莫以天涯生感慨他鄕時少故鄕多

黃花空向客邊開愁聽尊前白鴈哀縱使登髙也無益靑山不是望鄕臺

滿徑寒花緑酒前客中愁緒轉淒然也知故國山長在只恨登髙是來年

訪陳平夫篛坡別業

澗水瀠洄綠樹稠白雲長鎖洞門幽此中自與塵凢隔一任桃花引釣舟

長安感懷

一領徵衣半淚痕思家何日不消魂桃花落盡鶯聲老猶自飄零客薊門

過陳薦夫幽居

柴門寂寂晝常關猿鳥聲中鶴夢閒欲識武陵溪上路桃花無數水潺湲

秋怨

梧桐葉落正新秋如水君恩別處流獨倚朱欄過夜半一聲歌管六宮愁

送人從軍

秋風一夜別家山萬里從戎幾日還此去正當離亂後斷腸多在穆陵關

酒店逢李大

偶向新丰市裏過故人尊酒共悲歌十年別淚知多少不道相逢淚更多

隴西行

一別家山萬里長多年白骨委沙場遊魂已逐邊塵散空有髙臺築望鄕

仗劍封侯事已非閨中少婦葬徵衣玉門關內多邊馬縱有遊魂不敢歸

楚宮怨

黃土埋香翠黛銷楚妃魂逐楚雲飄愁多自殞如花貌豈爲君王愛細腰

吳宮怨

髙臺日日翠華臨何事顰眉更捧心本是薴蘿山下女吳中恩淺越中深

秦宮怨

宮中無復望車塵已分阿房老此身縱使君王得相見也應不愛白頭人

漢宮怨

寵幸當年不省憂六宮那許近宸旒一從廢入長門裏始解宮中失寵愁

魏宮怨

一夜東風殺气銷起憑妝閣思無聊銅臺自有如花貌何必江東大小喬

晉宮怨

恩寵由來有淺深至尊行幸豈無心蛾眉不解君心巧空聽羊車竹外音

齊宮怨

遙見潘妃綽約來六宮紅粉一時回隔花聽得君王笑知是金蓮步步開

梁宮怨

深宮長日閉蒼苔恩寵於今念已灰莫望他生更相見君王行滿不輪回

隋宮怨

江南江北翠旗遙夜夜深宮鎖寂寥何處龍舟試歌舞秦淮明月廣陵潮

唐宮怨

一曲霓裳舞未休月光如水上簾鉤夢回忽聽笙歌沸猶是華淸夜打球

下邳阻風

邊風颯颯捲黃沙白浪連天湧作花野店無人門盡閉夕陽衰柳帶寒鴉

彭城元夕懷故園諸友

故國春宵正可憐九衢燈火吐春煙舊遊已共晨星散月色遙知似去年

馬上姬

紅粉靑娥白薴衣一鞭柳外踏靑歸中裙妬殺桃花馬九陌香塵撲面飛

窈窕佳人跨繡鞍香風吹動綠雲鬟最憐二月長堤柳一路靑靑送玉顏

別劉少已馮希呂

都門慷慨別同驩劍气沖霄馬上看一自荊卿歌變徵蕭蕭易水至今寒

鄚城感舊

匹馬還家春正深路傍楊柳盡成陰當壚少女今何處門鎖寒煙不可尋

進香詞

貌似桃花鬢似云銷金抹額石橊裙一派管弦齊上馬手持香瓣禮元君

月夜

鶯花三月出燕關千里家鄕幾日還今夜月明天似水夢魂先到武夷山

懷平夫

雪花飛盡柳花飛目斷南天鴈影稀月落屋梁人不見空餘淸夢遶漁磯

劍浦懷宗思兼先生

劍气沖霄水亂流故人曽共木蘭舟年來老病如宗炳畫裏靑山臥裏遊

過陳山人隠居

茆齋斜瞰武陵溪萬樹桃花兩岸齊閒倚杖藜看乳燕薜蘿衣上落香泥

竹枝詞

美人門對錢塘江水透蘇堤月透窻莫怨裴航仙夢晚種來玉杵未成雙

妾住西湖舊狹邪孤山深處是郎家郎若重來須細認湖邊新種碧桃花

楊柳堤邊去采蓮柳枝低拂采蓮舩分付兒童休浪折畱待郎來作馬鞭

忽聽樓頭鼓亂敲模糊月色上花梢郎今去住無消息暗擲金錢卜一爻

送鄭翰卿遊燕

慷慨辭家事北遊黃沙萬里使人愁市中擊築悲歌日爲覓荊卿舊酒樓

大夢山前片月孤送君走馬入燕都黃金臺上生秋艸猶有當年駿骨無

六溪夜泛

暮潮初漲月痕低一葉蘭舟過六溪唱罷滄浪天漸曉靑山無數鷓鴣啼

烏石山訪虛公

飛錫何年住此山長松修竹掩禪關斜陽影裏暮鐘發三十六峯煙靄間

春日郊行

春風初動暮云平十里芳郊信馬行山色蒼蒼溪水綠杏花村裏鷓鴣聲

西湖八景

仙橋柳色

迎仙橋畔萬條絲澹蕩春風二月時知是踏靑歸去晚幾多遊女唱楊枝

大夢松聲

澄湖瀠繞越王城十里湖光似鏡平怪得寒濤何處起前山無數亂松聲

古堞斜陽

百尺髙樓接女墻猶傳閩越舊封疆可憐霸業歸何處惟有寒鴉帶夕陽

水晶初月

孤山深處水晶宮畫舸歸來信晚風欵乃歌殘天似水一痕新月上湖東

荷亭晚唱

虛亭遙跨水中央五里荷花十里香度曲女郎齊拍手一聲驚散兩鴛鴦

西禪曉鐘

湖上邀賓卜夜驩勝遊休問夜漫漫天雞叫罷晨星落猶聽鐘聲出寺殘

湖心春雨

滉漾平湖影碧空千重樹色盡朦朧春光何處尢堪賞多是梨花暮雨中

澄瀾曙鶯

子與風流天下聞剙來髙閣欲淩雲曉鶯不道年華變猶自聲聲喚使君

靑樓俠气贈李姬

阿嬌俠气滿紅樓不肯輕身事貴遊昨日五陵公子過靑衣傳語未梳頭

文章元不屬蛾眉紅粉誰知唱麗詞袖裏雲箋裁五色客來題出斷腸詩

玉貌元同蘇小娟淸謳一闋最堪憐歌聲未斷尊中罄猶卸金釵當酒錢

緑云慵理黛痕銷時把金簪竹上敲但得黃金能買賦何須珠翠鬭妖嬈

寄題朗公寶函樓

一瓢一缽一經函幡影燈光對佛龕百尺樓中皆淨土蓮花千葉坐瞿曇

重過面壁洞訪熙工

躡屐重過積翠臺當時屐齒半蒼苔桑麻雞犬還如舊洞口桃花幾度開

宮詞

翡翠衾寒曉漏遲博山香燼夜何其起來試揭珠簾看月在梨花第一枝

莫怨鑾輿寵幸稀九重天子正宵衣云和一曲閒淸晝乳燕簾前作對飛

對月答鄧汝髙

共對秋山月影寒尊前莫惜盡余驩不知故國秋山月能得尊前幾度看

春日懷王少文

去歳逢君花下飲閒庭花落正紛紛於今又是花時節但見花開不見君

訪程子暉

艸閣秋深露气寒白龍江上暮云殘輕舟泛入桃源裏兩岸芙蓉一釣竿

元夕懷李伯實

往事傷心倍可憐故人今夜渺雲天燈光月色秋千影已隔春風二十年

送李子行太守謫茶陵

一官何事又投荒楚峽猿聲幾斷腸正是長沙遷謫地不堪夜雨度瀟湘

不爲相逢嘆陸沈總緣離別易傷心孤臣命似湘云薄聖主恩同漢水深

楚江遙望隔天涯盛世南遷道路賒滿目春光無限淚淸明風雨馬頭花

春雨瀟瀟春艸微片帆遙逐楚雲飛此行若過湘江路莫弔三閭弔二妃

寄黃白仲

家在西湖第幾峯白雲無數水重重鳥啼花落春光暮同聽南屏寺裏鐘

與瀚公宿綠玉齋

幾年蹤迹各西東一點禪燈此夕同對坐空山天籟寂滿林花雨月明中

金山別閔齡

古寺鐘殘暮靄收人煙起處見瓜洲長江渺渺愁無盡況上秦淮萬里舟

芋江驛樓送張四之白下

春風吹柳萬條斜此去金陵驛路賒不必相思當後夜片帆開處卽天涯

懷謝在杭司理

一片愁心兩地分三年人隔五湖雲從來未識苕溪路只是思君不夢君

仙宗寺

古寺荒涼蔓艸生靑山回合暮云平當年遺迹俱塵土惟有流泉是舊聲

自鼓山歷鳯池尋白雲洞不得誤抵山麓而歸口占寄趙用拙居士

岧嶤徑路杳難分猿鳥哀呼日半曛莫謂洞門今咫尺不知猶隔幾重云

桃花流水自潺湲曉起尋君日暮還不是漁郎迷去路斷無蹤迹在人間

湧泉寺懷融上人

憶昔團焦住化城蕭蕭風雨佛燈明於今重借云房宿無復當年禪誦聲

與陳惟秦鄭震卿宿老禪庵

古寺鐘殘夜已分三人同臥一牀云他時此地聞鐘夜未必連牀又是君

哭王少文秀才

王郎本是大羅仙暫謫人間二十年一夜緱山仍控鶴滿天風露冷嬋娟

去年春暮禁煙寒把酒看花共倚欄此日花開君不見黃壚相隔路漫漫

齠齔能詩便有聲筆花長向夢中生如今玉樹埋黃土誰繼風流竹下盟

素箋如練墨如雲年少臨池獨有君舊日蘭亭今寂寞不堪開篋見遺文

長吉當年賦玉樓憐君猶少七春秋傷心處處生悲感何必山陽始淚流

綿綿幽恨幾時銷金屋無緣貯阿嬌虛度春光二十載看花不及詠桃天

猿鳥聲中晝掩扉竹陰依舊故人非思君忘卻幽明隔猶怪音書近日稀

一別黃泉路杳冥愁雲空鎖艸玄亭卽今風雨羅山夜猿鳥哀呼不可聽

魂魄悠悠到夜臺應知塵世不重來從今綠玉齋前路一任春風長碧苔

記得孤齋晚眺時倚欄連袂共題詩山中每到斜陽後便覺傷心雙淚垂

遊仙詞壽陳汝大

半生蹤迹寄煙霞煉就丹壚九轉砂鶴背鸞笙明月夜一聲吹過碧桃花

山自蒼蒼海自流難將甲子記春秋羣眞歳歳稱觴日但見黃花滿洞幽

年少曽窺寶笈文靑山長禮紫陽君洞門盡日無煙火自掃松花吸白雲

琪花瑤艸滿松關猿鳥聲中鶴夢閒欲識武陵溪上路白雲無數水潺湲

代鄭翰卿閨人秋日寄逺

良人何事滯京華日醉靑樓不顧家獨宿空閨今幾載又驚秋色上蘋花

梧桐葉落火西流君住長安又一秋莫向邊庭思仗劍書生從古幾封侯

薴蘿村

越國荒村說薴蘿曽聞此地幻嬌娥浣紗遺迹知何處滿目悠悠空綠波

七夕觀妓

玉露凋瀼片月明人間天上此時情紅樓不似銀河隔一任鄰雞報曉聲

感事

莫嘆吾家似磬懸資生猶有賣文錢不知萬落千村裏多少人家絕火煙

訪黃道晦

桑麻雞犬自成村溪口云深絕洞門有客遲回空日暮不知何路到花源

口占戲贈道晦

家難相尋已十秋半居城市半林丘此身已是空門客只欠披緇物外遊

送林伯溥還金陵

落魄江湖歳月更相憐何必是平生送君忽起並州感衰柳秋風白下情

秋夜卽事

秋宵殘雨上窻紗一點流螢照暮花覓得輕羅穿竹徑已隨風葉過鄰家

贈潘郎

白晳修眉紫綺裘春風挾彈美遨遊幾多紅粉羞顏色果匿懷中不敢投

小篛溪懷邵夢弼

當年此地共揚舲一入泉臺竟不醒墓上白楊今老大江頭古木自靑靑

送張叔弢之官昌化

一官南北總君恩只爲風波易斷魂吉了啼春山路寂五更煙雨過蠻村

五嶺梅開歳欲殘朱崖南去路漫漫莫言炎海無冰雪一領靑氈六月寒

官冷攜家乏俸錢獨將桃葉海云邊玉顏未慣蠻天苦同醉檳榔辟瘴煙

畱別曹能始

驛樓相別不勝悲握手殷勤問後期何處壚頭同一醉冷風殘雪薊門時

一別靑山謝薜蘿故人今夜隔關河客中無限相思淚才到思君淚更多

西去長安路渺漫天涯蹤迹覓來難我今到處題名姓待汝經過到處看

夢中忘卻已分離只解歡娛不解悲半夜蓬窻驚覺後始知相別已多時

與王生對酌

共是飄零客裏身壚頭沽酒莫辭頻他時去住分南北歸路同舟是別人

過昭慶寺

旛幢髙拂六橋煙坐久無僧可問禪一寺袈裟三百眾寺門都趂賣經錢

湖上書所見

二八妖姬淺淡妝獨搖蘭槳水中央湖光勝似華淸水不染人間粉黛香

戲呈朗公

西風半夜起松陵萬里孤舟一點燈莫爲離家腸易斷無家猶有少年僧

禦兒舟中別朗公

月下談深睡去遲滿身涼露夜何其雞聲未斷鐘聲起又是江頭欲別時

夜泊卽事

夜靜停舟傍水湄隔舟人語許多時起來試倚篷窻聽盡是思鄕怨別離

松陵夜泛

一片輕帆掛月明微茫何處辧孤城已看燈火星星近猶隔西風數里程

滸墅關懷王百谷

楓橋西下夕陽斜重到關門問酒家記得當年分別處一船秋色載黃花

楓橋夜泊夢鄧汝髙進士

燕吳遙望隔天涯魂去魂來只自知夢裏頓忘裘馬貴相逢猶似布衣時

舟中對酒懷陳子卿

橫塘煙雨不勝愁滿目山川憶舊遊今夜一杯三白酒猶疑同醉太湖舟

夜雨

客路逢秋夢易醒空江煙雨晚冥冥數聲夜半孤篷外不似髙齋竹裏聽

懷任夫

天涯𨿽自嘆離羣不用題書更寄君日日同遊有諸弟一回書寄一回聞

朝天宮贈沈道士

回廊九曲隠星壇霞佩螭衣偃月冠唱徹步虛詞一闋白雲滿地磬聲寒

桃葉渡訪張幼於

淮水東邊楊柳新白頭猶醉曲中春尊前試看紅妝女誰是當年勸酒人

靑溪逢吳叔嘉投贈

廣陵雲樹秣陵煙兩地飄零共幾年老母七旬家十口資生惟有賣書錢

尋汪堯卿不遇

落葉蒼苔滿徑幽懷人空對秣陵秋秦淮渡口無蹤迹一日看花十四樓

鷲峯寺逢趙用拙

白雲洞裏覓無蹤何意靑溪得再逢無卻是眞逢是幻欲將眞幻問南宗

苕川尋錢叔達不遇時叔達在閩

我客苕川君客閩天涯同是未歸身應知兩地相尋處俱閉閒門不見人

夜坐懷玉生

冷衾如水室如冰未盡更籌欲盡燈回首舊遊多感慨雙雙騎馬戲金陵

疎林明月照匡牀一點孤燈淚萬行夜半頓忘人已別詩成猶自問王郎

吳興感懷呈在杭

客中何事太淒然不得歸閩未到燕囊槖漸空遊漸倦故人離別又殘年

詠燕

燕子嬌飛羽翼齊呢喃時向小窻西只因舊壘營初定縱有雕梁不敢棲

過錢功父懸磬室

一室依然似磬懸傳家負郭舊無田鸊鵜劍售鸘裘典只有藏書不賣錢

再尋王太古不遇

梅花影裏訪幽棲門掩寒塘水滿堤兩度相尋不相見一帆風雨出梁溪

渡江

一葉扁舟逐浪飛罡風吹浪上徵衣他時縱有南歸夢夢見濤聲不敢歸

交河道中

路入交河日半曛北徵車馬各紛紛如何一片黃沙地能勝靑山與白雲

黃沙漠漠馬驂驔北地春光久自諳不用褰帷縱遊目斷無山色似江南

旅店感舊

壁上題名八九春重來疑是夢中身幾回欲覓題名處忘卻誰家是主人

燕南道中懷君大熙吉熙工玉生諸子

蕭蕭羸馬向天涯一片黃塵滿面沙記得去年春雪裏白雲莊上看梅花

詠道傍柳

一片東風一度新生來不見上林春莫言此物無情甚送盡天涯落魄人

新城阻雨

寂寞孤村獨掩門幾家燈火近黃昏一般寒食梨花雨此地聽來更斷魂

東阿道中

馬上靑山夕照明看山應動故鄕情𨿽然不及江南好猶勝平原曠野行

陽谷馬上戲作呈幼孺

萬樹垂楊送客行春風三月未聞鶯上林此日方千囀不向歸人喚一聲

過東平城北元故丞相墓

誰家翁仲臥荒墳聞是先朝舊相君三百年中來往客幾人下馬看碑文

汶上感舊

汶水匆匆唱渭城春風一別數年情知君本是飄零客未必重逢在此生

同幼孺馬上見桃花

寂寂山家半掩門卻憐春色滿荒園同行不覺旗亭逺看盡桃花又一村

宿界河驛夢從許靈長索書蘭亭記

折柳都門路遂分故人回首隔煙雲不知此別千餘里猶乞蘭亭學右軍

過薛君故城

髙臺傾盡曲池平此地猶傳薛故城珠履三千俱寂寞行人空動雍門琴

掛劍臺

公子當年然諾深千金寶劍掛空林應知十字碑題後泉路相逢無愧心

亞父冢

亞父孤墳蔓艸荒行人何用嘆興亡漢家多少功臣骨若个能歸葬故鄕

彭城感舊

落盡天桃萬樹花傷心重問舊琵琶平康門巷多相似不記垂楊第幾家

戲馬臺今攺爲昭烈廟

英雄千載說喑啞此地曽經戲五花只有荒臺畱不得依然香火屬劉家

廣陵別陸無從

客路相逢嘆二毛片帆南下月輪髙他年一枕揚州夢滿樹璚花萬頃濤

舟抵京口作

舟過金焦日未斜回看瓜步卽天涯故鄕𨿽隔三千里得到江南似到家

丹陽舟中與幼孺對月時余南還幼孺將客苕川

共倚孤篷月似霜夜深風露滿胡牀應知此月重圓夜君在他鄕我故鄕

懷平夫

客裏思君路渺茫回看往事更淒涼十年夜半羅山雨若不銷魂也斷腸

懷惟秦

江上春風吹布袍題詩千里問蓬蒿君還記得當年事竹下焚香讀楚騷

題落日孤舟扇面送幼孺

古木蒼蒼落照收誰人獨自泛中流燈前不敢披圖看恐是松陵別後舟

夾浦橋感舊寄謝在杭

夾浦橋西芳艸新當時此地共迷津年來買徧松陵棹猶是江邊失路人

重集諧賞園憶歌者陳情

龍陽窈窕勝蛾眉埋玉空山是幾時重到園中聽歌舞不成驩樂卻成悲

陳郎丰度似何郎長袖蹁躚韻繞梁此日重來君不見舞裙歌扇總淒涼

八尺湖夜泊懷李與熈張子環

八尺湖邊月上遲相逢猶記去年時一從落魄長安後三處飄零各不知

石門晚泊卽事

湖上人家帶暮煙日斜維棹小橋邊桑間試問繰絲女此是春蠶第幾眠

寄弟

春風送客翻愁客客路逢春不當春寄語鶯聲休便老天涯猶有未歸人

對鏡

前路虛名未可期曉來臨鏡不勝悲無情最是雙靑鬢豈待名成始有絲

舟中懷幼孺

春風並轡岀都時江北江南處處隨一自松陵分手後幾多山水不題詩

漁梁街逢趙彥宗

匹馬相逢嘆路岐匆匆對語不多時知君別去無他想也是尋思遇我詩

幔亭集卷十三

●欽定四庫全

書幔亭集卷十四

﹝明﹞徐熥撰

○七言絕句

閩中元夕曲

滿城簫鼓沸春風爆竹聲喧鳯蠟融三十萬家齊上彩一時燈影照天紅

家家同結過街棚夾路花燈列火城來往香車渾似晝不知身在月中行

閩山廟裏賽靈神水陸珍羞滿案陳最愛鮮紅盤上果荔枝如錦色猶新

珠璣髙噴火龍紅滿架銀花一綫通忽到半空聞霹靂灞陵橋斷紫煙中

紫驑嘶向月明間漏盡銅龍尙未還何處鳯笙聲裊裊松棚髙結舞鰲山

烽煙久息海無波紫陌紅樓樂事多燈下數聲郎子鼓兒童爭唱八仙歌

花箋五色制燈聨榜向街頭境社前緩步巡檐看一過就中都說太平年

無數紅妝去復回竹林仙境起香埃低聲偸向神前祝願早熊羆入夢來

朱門處處月光流金鼓喧天夜不休堂下裝成獅子吼一雙爭戲彩絲球

妖姬三五佩闌珊踏碎香塵月影寒忽聽流星天上起共停蓮步轉頭看

彤襜髙揭露妖嬌月色燈光映翠翹年少路傍虛送目良家女伴轉三橋

風流公子正髫年腰帶千文萬曆錢浪買梨花三百朶一時光照鼓樓前

誰家白晳少年郎蜀錦吳綾別樣妝半醉半醒騎馬過最堪魂斷是龍陽

市上新燈巧樣張玻璃一片白於霜夜長滿注瓶中水幾隊遊魚逐火光

流蘇綃帕綴雙懸百對華燈火樹燃五帝行宮初出境家家香火送神錢

慶城燈燭夜輝煌照見丰碑字幾行此是先朝湯沐邑年年歌舞祭閩王

前代繁華說福州滿城蘭若掛燈球於今一盞長明火勝事銷沈幾百秋

月影遲遲蠟炬銷殘燈同約大家饒從今處處成遺俗飽看燈光十二宵

西湖十景竹枝詞

六橋煙棹

柳外春煙午未消煙深何處認郎橈小鬟不用頻相問已約桃花第五橋

三竺晚霞

霞光片片映香臺花下紅妝笑靨開預卜明朝天色好願郎遊騎得重來

九里松風

虯龍千尺翠煙凝九里濤聲浪幾層油壁靑驄堤上過同心猶記結西陵

孤山梅月

梅花十畝映湖塘歷亂幽魂處處香澹月一輪疎影見靑銅鏡裏壽陽妝

桃溪花雨

桃溪春色武陵同落盡殘英陣陣風暗出袖中花一片問郎何似夜來紅

石屋晴雲

石屋雲開淡復濃靑山微露半芙蓉一時遊女紅妝濕身在髙唐第幾峯

彩鷁紅妝

湖心歌管遏春雲水底橊花六幅裙轉過蘇堤歡不見停橈齊上嶽王墳

錦塘春柳

三月尋春到錦塘靑靑垂柳一絲長折來戲作同心結不是同心不贈郎

龍泓潄玉

驪珠不動小龍眠井水無波玉鏡鮮攜手與郎同一照忽驚花發並頭蓮

鷲嶺觀曦

啼罷天雞曙色微鷲峯髙處見朝暉傍人不用歌行露夜與郎遊尙未歸

山居雜興

雨後空山剝啄無滿階苔色繡氍毹開門忽訝新痕破知是雙雙過鶴雛

呼童洗硯寫黃庭手自摩挲舊日銘漸露滿池鸜鵒眼猶餘殘繡上金星

桐陰如蓋午風涼沈水香消白晝長觸手殘編隨意看一時書卷亂堆牀

幾年心與世緣疎獨有雕虫癖未除賦就一篇詩得意人來喜向扇頭書

爲耽禪悅久皈依飯貯山瓢施鳥饑總是道人機事息近前飲啄不驚飛

林深無數鳥爭啼獨立花間自品題畢竟流鶯聲第一畫樓東畔柳陰西

云邊松影掛斜陽上下禽聲到竹牀半醉半醒開斗帳微風吹送玉蘭香

閉卻重門竹影疎日長閒疊架頭書放生不守空王戒故蹴方鞋殺蠧魚

萬竿新竹傍檐牙八面靑山一帶遮斬卻當門三四个隔雲峯影露蓮花

一夜霜風葉滿庭黃花三徑盡飄零山房不放秋光去猶折殘枝揷膽瓶

新裁斗帳白生綃百種奇花五色描鳯蠟低懸通夜照有人雙度可憐宵

金鑪殘火宿沈擅萬綠陰中擁合歡啼鳥一聲秋夢覺侍兒剛進小龍團

美人蕉下立紅裙磨得玄精滿硯云按寫江南桃葉曲指尖香粉印羅紋

小詞閒制曼聲歌寫出春閨幽恨多懶把九宮翻別譜花間占得憶秦娥

碧紗窻冷晝常關丘壑移來枕簟間幾上石屏嵐翠滴分明一片點蒼山

何事柴門午未開落花依舊滿蒼苔只緣欲了分題債暫禁山童報客來

遊武夷發白龍江

荷衣艸屫竹笻輕路入丹山謁上淸不是離家無別恨出門先斷世間情

五云遙望赤松家八月同乘碧漢槎自有仙童親接引不須沿路問胡麻

塵世蹉跎三十春欲將雲水了閒身淸溪無數船來往能去尋仙有幾人

參駕雲中白鹿車萬年宮裏薦幹魚江頭有客來相送不唱離歌唱步虛

陳振狂擬遊武夷舟次囦溪興盡而返戲嘲

自是靑山欠夙因且將蹤迹寄紅塵幔亭指日重開宴徧問曽孫少一人

尋仙元不屬凢身空負桃花洞裏春豈是漁郎多別恨玄都只待有緣人

咫尺仙凢路遂分悲君猶自戀人羣待予九轉丹成後未度他人首度君

何事塵心未肯灰尋眞中路忽辭回思君不奏賓云曲只唱人間曲可哀

過劍津

神物飛騰自有靈至今風雨帯余腥道人欲喚龍魂醒再合雌雄鑄七星

村中晚步

數家茅屋小溪東衰艸寒煙夕照中門掩千峯山犬吠一籬秋色豆花紅

靑山回合抱淸溪村徑陰陰鳥自啼落盡疎林秋色晚水流楓葉過橋西

懷仙館

九曲溪流枕上聽白雲遮斷數峯靑金雞叫罷山天曉鶴在松間夢未醒

懷仙館憶汝翔熙工伯孺因覓伯孺所畫煙雨圖不得

此地曽聞控鶴來三人同禮七星臺一溪煙雨知何處滿壁丹靑翳綠苔

聽劉隠虛道人談玄

指揮如意坐云根總是淸虛世外言談到繽紛花似雨曽無一語及傍門

贈羽士

絕壑淩空鳥道懸竹房松火亂秋煙道人不問丹梯險禁步靑山二十年

竹杖遊方幾化龍知君雲水本無蹤今朝長揖下山去他日相尋何處峯

小桃源呈吳元瀚陳惟秦江仲魚

山轉溪回一徑斜半栽桑柘半桃花何年共結茅茨隠添得人煙三兩家

武夷十詠

玉女峯

五色苔花當繡襦朝雲暮雨鎖模糊淸溪照出蛾眉影錯認湖中大小姑

架壑船

壑裏藏舟經幾春溪頭何用嘆迷津世人自愛風波險豈是神仙不渡人

仙掌峯

頂門開處卽玄關白日靑天去不還多少幻形俱脫化獨畱仙掌在人間

換骨巖

可憐人世似蜉蝣誰識眞還借假修不學換心求換骨靑山依舊葬骷髏

大王峯

危峯蒼翠揷雲中鑪裏丹砂色尙紅此地大王曽羽化至今猶自起雄風

徐仙巖

碧嶂千尋骨一函當年曽此脫塵凢重來忽記前身果笑指飛升舊日巖

金雞洞

紅塵容易使人迷流水無情日又西大夢紛紛誰自覺空勞仙洞報金雞

幔亭峯

一曲賓云酒一巵共乘鸞鶴醉歸遲至今五色霞千片猶似當年結彩時

投龍洞

空有輝煌玉簡書莫疑雲气不重噓神龍本是飛騰物肯向千年洞裏居

虹橋板

一從仙樂散丹霄千載長虹亙未消待得丹成生羽翼手攀日月過虹橋

遊仙曲

萬里遙天片月明玉皇開宴會蓬瀛瓊漿飲盡歸玄府鶴背瑤笙四五聲

形容如鶴蛻如蟬一夕淩虛去杳然隔斷紅塵三萬里閬風吹上大羅天

蘂珠宮殿玉宸君身上霞衣五色文不用驂鸞過碧海鳯簫聲裏駕紅雲

雲裏騎龍訪列仙羽衣霞佩去翩躚不知一枕邯鄲夢遊徧神州幾洞天

踏碎煙霞謁帝鄕空中鸞鶴自回翔腰間帶有降魔劍一道精光燭混茫

偶別玄都玉笥班卻藏名姓到人間須臾跳入壺中去白日靑天何處還

桃花澗訪呂山人

長日靑山歌采芝人間甲子不曽知卻嫌住近桃花澗花落花開見歳時

紫陽書院

水自茫茫山自靑荒祠千載寄精靈道人已作黃冠客不著儒衣拜考亭

玄都觀尋道士不遇

洞門寂寂鎖煙霞此是玄都道士家雞犬無聲丹竈冷深溪流出碧桃花

別虛道人

與師分別亦關情不記形容記姓名聞說還童有眞訣白頭人又是前生

懷鄭君大

幾人白首困塵氛垂老看山獨有君莫道年髙筋力少芒鞋曽踏一梯云

同元瀚惟秦雨宿舟中懷惟起弟

細雨扁舟泊近村三人同臥亦銷魂誰憐此夜孤身客山店殘燈獨掩門

西蜀竹枝詞

杜鵑啼上海棠枝赤甲山前月落遲斗帳夜寒春夢醒笛聲吹過竹郎祠

春暮感懷

春光將老杏花殘猶自驚心帯淚看記得去年今日裏布衣羸馬出長安

淸明有感

人間春色太無情不管音容隔死生滿地梨花墳上雨一畨零落又淸明

郊行

日暮空林野鳥歌新墳古冢滿山阿不知白骨埋多少依舊靑山四面多

爲屠田叔題王玉生山水冊

靑山如黛艸萋萋古寺殘鐘隔逺溪客散長亭天色晚兩行煙柳灞橋西

蒼茫綠野接江天漁父中流獨扣舷何處月明堪系纜樹陰西畔小橋邊

二客來尋艸閣幽況逢鄰捨酒新篘主人日暮歸來晚帯有靑蚨在杖頭

閒來約客訪煙霞行到橋邊日已斜尙隔寺門三五里且將瓢笠宿山家

山中日暮起西風隔嶺霞生石壁紅對坐共憐秋色好數株松影半林楓

崚嶒孤塔影中流萬頃江天一色秋恍似金山髙處望片帆無數出瓜洲

蘭槳搖搖下急灘滿天風雪正漫漫莫嫌野店村醪薄消盡深溪一夜寒

千尋瀑布響空林數尺危橋出樹陰欲向溪南訪眞隠飛花滿路白雲深

枕上偶成

山館云寒枕簟淸隔窻殘月不分明黃鶯未醒人先醒臥聽枝頭第一聲

九仙觀晚步

獨攜雙屐訪煙霞畫閣朱闌夕照斜淸磬一聲山院寂流鶯啼過木棉花

夏日瀚上人過訪

綠陰深處響新蟬移得蒲團柳影邊數曲碁殘天未暮更燒山茗結淸緣

聽錢叔達彈琴時叔達將歸吳興

竹院微風動晚涼冰弦花裏按宮商憑君莫作思歸引一曲哀聲易斷腸

山園雜興

信步荒園日幾回秋風吹老壁間苔澆花正怪兒童懶忽見松陰片雨來

雨夜讀伯孺詩艸

空齋寒夜雨聲聲細讀君詩欲四更十載悲歡燈影裏同遊風景最關情

秋日山行

行盡空山日未斜隔林煙火見人家澗邊小犢眠衰艸風動滿園蕎麥花

感舊

秋光依舊滿房櫳鏡裏鉛華漸不同去歳今宵卿憶否錦衾香暖燭搖紅

哭林逸人

水明樓上看明月共對冰盤品荔枝今日譜成君不見年年腸斷荔枝時

昔年遺我靑精飯藥气浮空滿筯雲風雨空山寒食節一盂何日薦孤墳

記得方山昔日遊逢君瀨水苦相畱從今若過方山路不忍重維瀨水舟

憐君易簀垂亡日值我囊書逺別秋欲哭靈幃山水隔空將雙淚寄人流

將赴京作

北望幽燕欲斷魂畱連未忍別家園直須三徑秋光老開盡黃花始出門

題諸友送行捲後

七年三上春官日各賦詩篇送我行今日蠧魚生滿紙主人依舊一儒生

興田驛讀鄧汝髙題壁詩

故人半載天涯隔得見題名勝夢思今日經過驛亭裏再三吟詠壁間詩

路經武夷以公交車期逼不得重遊溪口別壽卿和叔二道友

當日仙槎九曲乘奇峯五百恣攀登此行苦爲虛名累一宿煙霞也不能

何事人間最可哀朔風零雨向燕臺白雲隔斷淸溪口不許紅塵客再來

張去華席上聽妓

燕姬二八欲傾城學得江南子夜聲莫遣歌喉頻宛轉畱將今夕喚卿卿

落第後戲作

楊柳如絲艸似茵輕羅小袖白綸巾紫驑嘶向平康路妬殺春風得意人

南旺湖泛月

蘭舟乘月下黃河一片淸光漾碧波宛似江南湖上景分明惟欠采蓮歌

別梁玉

何物臨岐系所思佳人偸指綠煙絲重來試看門前樹畱得靑靑有幾枝

彭城夜泊書事

十年此地幾經過數點漁燈起棹歌今夜滿天喧鼓角隔江帆影戰船多

舟中望雲龍山有懷陳幼孺

雲龍山下泛歸舟對景空懷昔日遊聚散無期俱是夢黃河依舊向東流

逢從徵歸卒

逺望邊城戰气寒王師十萬半凋殘但能畱得生還骨莫問金瘡血未幹

脫卻從徵舊戰袍夢中猶記醉蒲萄從今愁說沙場事路上逢人賣寶刀

同謝於楚袁小修汪肇邵詹淑正李季宣陳從訓集謝在杭席上贈伎

相逢流落總天涯暫借淸尊醉狹邪坐有逐臣心正苦月中休用泣琵琶

揚子橋別馬季聲

秋風搖落滿徵帆揚子橋邊酒半酣一棹蕪城君獨往月明今夜我江南

金閶別李二

天涯搖落正深秋一別親知雙淚流不但思家心獨苦斷腸今日是蘇州

舟夜卽事

金閶亭下解蘭橈一水吳江去漸遙秋夢纒綿渾不醒月明齊上度僧橋

枕前雙淚落天涯半是思君半憶家起坐不知風露冷一汀斜月照蘆花

弔關盼盼

十年三度過彭城燕子樓空月自明欲弔香魂尋舊冢斷碑無主不知名

吳門戲寄陳伯孺

一望蘋花十頃秋闔閭城下久停舟除將訪道尋僧外半爲眞娘住虎丘

無題和徐茂吳司理

繡閣重重鎖翠娥春風簾幙度微波紅牙一拍芳心亂腸斷江南子夜歌

年少誰家傅粉郎舞裙歌扇斷人腸當筵一道微風起吹出羅衣賈女香

獨離幽閣影隨身紅拂楊家是麗人自有繞梁聲宛轉不愁羅襪步生塵

劈開金鎖出重門學得文君半夜奔但愛風流人似玉不知年少是梨園

含羞含態步遲遲南北峯頭月落時此處畱儂儂已住從今莫唱惱儂詞

金縷歌成恨幾重看君樂府演臨卭場中多少憐香意今夜歡娛盡屬儂

響遏行雲是此聲況看人似玉壺淸蛾眉不惜從君死只爲當時一笑情

生前憔悴死含寃半臂猶看帶血痕我亦多情病司馬不知何處弔香魂

葛陽道中

揷棘編籬小徑斜數聲雞犬出山家褰帷最愛秋光好一路墻陰木槿花

靑樓曲

沈香亭畔敞云屏一樹垂楊拂地靑暫系紫驑歡莫去盤中新有五侯鯖

帝城三月雪全消新柳如絲學舞腰何處女郎齊度曲桃花春水赤欄橋

金屋誰家罷管弦博山沈水尙畱煙夜深月到流蘇帳照見鴛鴦作對眠

燕子樓中午漏遲荼■﹝艸縻﹞花影上簾時含嬌自起開妝閣學取西山畫黛眉

旣別田叔歸過囦關公署悵然有懷

關外車聲不可聞溪邊公署閉寒雲從今來往囦溪路定憶風流屠使君

髙閣三層傍水開詩人多在此銜杯從今磴道空危絕若个詩人得上來

題江仲魚小像

五色靈芝五粒松往來長躡白雲蹤畫師未許君丘壑不寫淸溪一片峯

題遇上人小影

淸溪流水漾松花獨倚孤松不結跏安得添余丘壑相林中同喫趙州茶

題羅太學靑雨軒

小小軒窻匝宻林山鳩啼晝亂雲深飛來雨气靑如染半帶松陰半竹陰

題伯孺兄弟臨池小隠

幽居疑是子雲亭水繞柴門晝不扃獨臥西堂淸夢逺春風池上艸靑靑

題美人孤鳯

樓上簫聲久不吹梧桐花下立多時此身豈少雙飛翼不到成雙不肯騎

題美人對局

綠云妝罷下朱樓閒向春風結伴遊攜得楸枰連袂去花間同賭玉搔頭

題宋畫宮扇

樓船航海事飄零無數蛾眉恨血腥團扇獨畱宮樹影六陵何處見冬靑

鑾輿東下指臨安北望中原路渺漫冩得殘山兼剩水只畱團扇與人看

團扇當年巧樣裁宣和殿上幾徘徊丹靑絹素俱零落獨有蛾眉怨未灰

題滕王閣圖

髙閣崚嶒章水邊曽從南浦系歸船披圖忽訝身如夢回首春風二十年

題畫鴝鵒

不向枝頭說是非性靈𨿽巧已忘機夢魂只傍垂楊宿未可輕從濟水飛

題畫翡翠

長喙如朱翠羽齊寒蘆聊借一枝棲越裳久已無人貢好向林中自在啼

題興公扇面小景寄懷惟秦

萬仞髙峯列翠屏寒云流白樹流靑恍疑九曲同遊日對坐溪邊鐵篴亭

題薛素畫蘭

朱鳥窻前翠黛殘閒將幽恨寄齊紈薛家閨秀稱雙絕洪度花箋素素蘭

空說湘江九畹春殘枝憔悴不堪紉深林豈是幽香少半采天涯寄逺人

題薛姬畫芭蕉

名冠靑樓有幾春琉璃硯匣自隨身相思不寄崔徽筆但寫紅蕉當美人

題陳伯孺墨梅

庾嶺曽看雪萬枝生綃今見墨淋漓江南多少思歸客莫向天涯笛裏吹

題興公晝山水

古木蕭蕭蔭溪曲滿山蒼翠飛林麓扶笻行過小橋西隠隠書聲出茅屋

山色蒼茫煙水深小舟撐出綠溪陰一竿獨釣中流影誰識悠悠隠者心

題顧世卿畫緋梅

一枝玉質襯紅妝月裏妖嬈雪裏香莫向天臺山下種恐將春色誤劉郎

題雪簫畫蘭

齊紈開處便氤氳移得天香澧水濆自有佳人畱楚佩不須重說馬湘君

題劉道子畫果

五指低垂綴一柯名園佳果似兜羅生來自有黃金相欲向阿難頂上摩【右佛手柑】

嶺南荔子似閩中寫出累累錦一叢記得髙涼當日事兩株斜映小窻紅【右荔枝】

題葛玄方朱竹

丹鉛隨意寫生綃幻出空林絳玉簫五月十三曽一醉至今紅暈不能消

題伯孺桃源圖

落盡桃花閉洞門重來無處覓仙源於今又隔千餘歳知是秦人幾代孫

題幼孺所藏薛濤小像

濯錦江邊一麗人千秋傳得鏡中身自慚不及髙千里未識花容眞未眞

半幅丹靑異代情誰人題作校書名寫生不用桃花紙兩頰芙蓉暈自生

題櫻桃黃鳥

櫻桃顆顆爛如霞曽獻炎方產內家寄語金衣舊公子不須銜出上陽花

題公洛所藏伯孺畫小景

滿目溪山筆下成山邊山外有溪聲憑君欲領溪山趣但向綠榕橋上行

題畫杏花

一枝春色露名園幻出花神半醉魂猶記白門橋下路紫驑嘶過酒家村

題杏花戲贈幼孺

半幅臙脂濕未幹誰將春色寄毫端山窻無事閒相對猶勝慈恩寺裏看

題伯孺山水

訪寺尋僧亦是忙賞春猶覺少壺觴總緣家近溪橋上來往不知山路長

伯孺作溪樓聽雨圖見貽詩以酬之

獨掩柴門客到稀臨池生紙墨花飛主人莫道無相贈風雨溪山盡帶歸

題畫士女

琴操

二十年來舊管弦幾家車馬鬧門前誰知萬刼靑樓恨盡在西湖一語禪

樂昌公主

菱花初剖鏡分鸞十載長持半面看約得幽期正月望人間天上共團圞

文君

豈爲新緣勝舊緣卻因詞賦暗相憐世人不解心中事只說蛾眉愛七弦

盼盼

劍履塵埋已十春教成歌舞不隨身泉臺得早重相見深感多情白舍人

秦弱蘭

莫笑郵亭一夜春此身元已落風塵韓家亦有如花女枕畔衣裳著向人

聶勝瓊

解將紈素卸花鈿誰識新歡是舊緣從此相思千點淚不須和雨到窻前

楚娘

入宮元不愛蛾眉來是歡娛去是悲不有新詞消盡妬此身依舊路傍枝

曹妙淸

比玉芳名號雪齋更無春色入幽懷橫琴獨坐香閨晚欲把新詩和鐵崖

題雙文小像

鸞箋半幅爲傳神畫裏相逢夢裏親安得人間彩灰酒鶯鶯夜夜似眞眞

題畫芍藥送張叔麟

相送愁吟芍藥詩丹靑聊贈揷瓶枝披圖不盡銷魂意何必垂楊綰別離

舊歳與伯孺諸子泛舟白沙分賦野航恰受兩三人之句余已賦排律一章玆伯孺復出玉生所作扇頭前景因重賦絕句題其上己亥二月三日

去歳仲冬齊泛艇戲將聨句效城南眼前風景猶如昨又過春光二月三

題雜畫

綠樹千重水一灣白雲飛去鳥飛還莫疑此地無人住若个山人肯住山

同搖蘭槳月如霜江水江煙共渺茫滿樹松花風落盡前船香似後船香

獨撫孤琴意自閒滄浪一曲水雲間磯頭向晚不歸去爲愛前溪雨後山

羣峯雪後玉嶙峋無數梅花滿路春竹杖芒鞋過橋去山中髙臥更何人

相逢同息樹邊身總是桃源洞里人月照疎林天漸晚曽無一語到紅塵

已分爲漁老此身歸來月下卷絲綸此中自是堪逃世卻笑嚴陵釣富春

半溪流水一孤桐對坐山中俗慮空所惜知音今漸逺不堪極目送歸鴻

題郭熈畫冊

行盡空林到水窮隔江雲樹逺溟蒙柳陰坐待斜陽渡剰看殘山一抹紅

題呂紀雙雞雛

五徳初生彩質奇花冠金距是何時他年定起劉琨舞莫謂雌雄未可知

水明樓聽雨答二孺

莫怪溪樓冒雨來萍蹤無定老相催縱今歳歳來相訪百歳曽無六十回

五月十三日從羅山堂分得黃金間碧玉竹栽植小園戲作

栽竹須乘醉日栽移將奇種出香臺貧家莫道無珍玩多少黃金碧玉來

種蠟梅

五出寒香淡淡黃羅浮仙子幻新妝開時記取休輕折畱與蜂兒補蜜房

山齋獨坐懷惟秦客粵

淸客相過更有誰閒心惟許白雲知山房多少思君意半在焚香煮茗時

香閨七弔詩

余觀古今閨秀或有流落風塵匹耦非類或有委身文士終爽宿盟者每親彤管輒興哀無情之地爰賦短章招其魂气名曰香閨七弔用附冥感之誼

蘇小小

油壁靑驄久寂寥西陵松栢雨瀟瀟夢中解唱黃金縷脈脈春情總未消

薛濤

雲箋彷佛見羅裙縹緲歌聲去不聞千樹桃花零落盡不知何處弔孤墳

霍小玉

誰將薄幸負娉婷怨魄啼魂喚不醒我有多情雙眼淚一回開卷一回零

崔鶯鶯

淚光如瑩臂銷紅一夕幽期月影中千載重關蕭寺靜更無環佩響輕風

非煙

一片春情暗寄郎碧苔箋與錦香囊此身■﹝扌棄﹞爲情郎死不向秋風怨北邙

李易安

銷殘金石怨雙蛾紅粉由來薄命多一縷香魂飛不散月明時聽曼聲歌

朱淑眞

朱粉慵調倦理妝知音難遇有情郎可憐一片西湖月只向深閨照斷腸

己亥夏杪客居玉田旅次寡歡情鍾艷骨孤燈冥想今夕何年同病相憐惟我幼孺錄而寄之庶其和余

幔亭集卷十四

●欽定四庫全書

幔亭集卷十五

﹝明﹞徐熥撰

○詩餘

閨情【賣花聲】

逺信阻靑禽幽怨難禁寒更孤枕半邊衾鐵馬聲殘金鴨冷月在花陰雙靨淚痕深濕透羅襟當初誰信有於今衣帯漸寛腰漸減空結同心

秋思【南柯子】

柳葉含愁黛菱花照淚妝些兒閒事惱人腸不忍燈前重憶解羅襠鐵馬嘶風緊銅龍咽漏長夢魂隨月到伊傍無柰醒來依舊惡思量

春思【點絳唇】

金穀香飄綠楊枝囀鶯聲巧殘紅輕掃滿徑胭脂遶蜂蝶無情苦被東風惱春歸早佳期漸杳鏡裏鉛華老

感舊【傳言玉女】

淚眼朦朧滴損桃花雙頰起傍朱闌聽東風啼鴂舊歡如夢隔斷雲山幹疊恨柳嗔花怨蜂愁蝶沈水香酣倚薫籠腸萬結綠波春艸記去年離別那忍春歸又見梨梢飛雪褪盡鉛華鏡中妝靨

春怨【賣花聲】

春雨夜瀟瀟目斷藍橋夢中猶憶翠云翹覺後淚痕空自濕無限魂銷瘦損沈郎腰虛度良宵何時金屋貯妖嬈燈下凝眸羞不語同解羅綃

春情【蘇幙遮】

篆煙微燈焰小羅帳香酣一夜春多少鐘漏沈沈人悄悄含醉含醒夢只巫山繞枕云濃梁月皎笑語叮嚀此意休忘了無那鄰雞聲太早顧影倉皇莫待紗窻曉

別意【柳梢靑】

鶯語聲吞蛾眉黛蹙總是銷魂銀燭光沈蘭閨夜永月滿離尊羅衣空濕啼痕腸斷處秋風暮猿潞水寒冰燕山殘雪誰與溫存

旅況【卜算子】

深閨白露寒古驛丹楓暮鴈叫蘆花四五聲衰艸天涯路不見相思人空見相思樹剩水殘山無限程立馬斜陽渡

閨情【阮郎歸】

愁雲殘雪滿燕關深閨頻倚欄鏡中誰與畫春山啼痕損玉顏憎畫舸怨雕鞍郎行何日還湘江千古淚潺潺誰畱竹上斑

閨怨【阮郎歸】

琴調別鶴鏡分鸞孤燈淸夜闌龍鐘雙袖不曽幹無人空暗彈紅袖褪翠眉殘肌消玉釧寛燕山莫道客衣單閨中寒更寒

春怨【如夢令】

一夜風狂雨妬孤枕寒燈難度杜宇太無情苦喚東君歸去春暮春暮飛絮落花無數

閨思【憶秦娥】

遊人別幾回夢斷花間月花間月關山兩地一般圓缺靑樓鴈盡音書絕可憐空帯同心結同心結燈前偸看寸心都折

靑樓曲【少年遊】

綠云梳罷碧紗窻裏方自按箜篌靑衣報道才郎到也忙步上妝樓酒沽■﹝酉靈﹞醁杯傳鸚鵡花下逓相酬檀板輕敲淸歌未闋月上簾鉤

寄逺【訴衷情近】

孤燈細雨枕畔淚痕無數幽期難托琴心愁緒怕傳尺素暗想香肌艷質放誕風流腸斷朱弦暮天臺路遙在桃花深處芳閨冷落只恐靑春誤憑誰訴而今佳會蹉跎後日相逢無據早遂藍橋遇

荔枝【浪淘沙】

夏日山居荔枝正熟偶憶歐陽永叔浪淘沙詞風韻佳絕遂按調效顰歌以佐酒本欲爲十八娘傳神反不堪六一公作僕矣

髙樹錦蒸霞朱實淸華一丸寒玉裹紅紗萬顆累累閩海上不數三巴西域枉乘槎馬乳休誇剖開瓊液碎丹砂異品卽今誰第一猶說江家

丹實滿林馣耀日紅酣由來佳品壓江南漢苑楊梅應避色盧橘香慚沁齒有餘甘玉液中涵釵頭一朶美人簪記得樂天曽有句映我緋衫

樹樹火連空綠葉芃芃朱顏妖麗玉肌丰傳說瑯邪王少女十八娘紅分摘滿筠籠錦繡成叢半林香气度微風卻笑杜陵詩句好只憶瀘戎

驛騎走紅塵一笑華淸炎方何用獻朱櫻天寶梨園新度曲小部音聲鼙鼓動西京妃子心驚梨花魂斷不勝情翠袖紅繒俱是夢水綠山靑

十里錦云鄕傅粉凝妝紅裙爭看綠衣郎黑�稍頭朱柿小玳瑁丁香延壽品非常尢勝陳江繡鞋一種記閩娘風送瑞堂香百步結綠硫黃

一品狀元紅金綫金鍾麝囊吹散桂林風黃玉紫瓊眞勝畫江綠叢叢雙髻翠雲松蘭壽香濃綠珠魂在玉堂東五嶺三巴無此種獨擅閩中

白玉瑩肌膚輕襯羅襦鳯凰岡上錦千株任是崇龜工墨妙香味難圖百果更誰如羞殺楊盧品題猶說蔡君謨蠲渴延年還補髓一罐醍醐

庭靜午風涼荔子盈筐小姬纎手解羅囊玉腕冰肌相掩映百步聞香含笑問檀郎何似儂妝紅顏薄命總堪傷因憶驪山當日事閒說明皇

幔亭集卷十五

