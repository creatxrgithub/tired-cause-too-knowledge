《四庫全書﹟天馬山房遺稿》

﹝明﹞朱淛

欽定四庫全書

集部六

天馬山房遺稿

別集類五

明

提要

臣等謹案天馬山房遺稿八卷明朱淛撰淛字必東號損庵莆田人嘉靖癸未進士授湖廣道監察禦史會興國太后誕節詔命婦朝賀而慈壽太后誕節轉不令命婦朝賀淛上疏爭之廷杖斥歸終於家事迹具明史本傳其詩文不事鉛華獨抒懷抱朱彛尊靜志居詩話亦稱其詩無俗韻誦之想見其人蓋澤畔行吟沈淪沒世而未嘗有一窮鬰怨尢之語是謂難也至家居三十餘年於民生國計切切不忘集中所載南洋水利之議山冦海冦之防皆指陳利病斟酌時宜委曲以告當事不以罷黜而膜視抑又難矣其爭誕節朝賀疏史僅刪存大略集中尙載其完本用以壓捲蓋自議禮諸臣獲罪後舉朝皆附新局淛與馬明衡獨惓惓故君尢其一生大節故編錄遺文者別爲一卷弁於集首云

乾隆四十五年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

天馬山房遺稿卷一

﹝明﹞朱淛撰

○疏

大禮

湖廣道試監察禦史臣朱淛謹題爲舉大禮以安人心事於嘉靖三年二月三十日恭遇慈壽皇太后聖旦節命婦免朝賀欽此伏見近來天災流行聖心警動諸凡供禦一切裁省母慈體國當示謙沖但睿旨簡嚴不言所以臣民觀聽惡得無疑咸謂朝賀之禮近在興國太后固已舉行今者慈壽誕辰乃聞報罷事體相類禮數頓殊傳報之間闗系不小臣切念武宗上賓蒼生無主當時爲孝廟後者惟慈壽所欲立耳手提神器親授吾皇母子至情天日在照孝宗在天之靈所以望陛下之事母后者何如天下臣民萬姓之心所以望陛下之事母后者何如今乃旬月之間一廢一行彼此相較形迹太著何以安母后之心慰孝宗在天之靈副天下萬姓臣民之仰耶臣愚以爲朝賀之禮在母后𨿽云固辭在陛下尢宜惇請比諸常禮加意舉行致誠致敬盡情盡文不然萋菲成文嫌隙易啟兩宮之疑漸積國家之釁日生興衰隆替實系於斯臣不勝感激之至緣系大禮以安人心事謹具本親賫伏候勅旨

天馬山房遺稿卷一

●欽定四庫全書

天馬山房遺稿卷二

﹝明﹞朱淛撰

○序

贈少參波石徐公入覲序

明年春王正月天子大開明堂肆覲羣後四方萬國咸奔走焉藩伯少參波石徐公先期戒行肅將厥事三司諸公徵言爲別同寅方山黃公來命淛爲之淛自念鄙人與時事疏隔甚久文思荒落辭避弗敢當禮顧波石之行伊邇逺使不可以虛辱乃再拜受簡作而言曰諸侯朝於天子曰述職述職者述所職也我聖祖經畫天下分爲十三布政司而府而州若縣而庶官百執事悉承屬焉是故位以大僚祿以髙秩比以官聨監以憲司臨以臺使體統相維儆於有位以左右斯民登於至理甚良法也閩藩所轄爲府八州一縣五十有三庶官百執事又不知其幾生齒蕃息其安危治忽咸責於守土之臣厥職大矣今上皇帝禦極以來憂勤治理尢軫念於逺民藩翰大臣祗若徳意懋相飭戒以敬帥其屬納諸軌物撫綏元元維玆閩陬尺土盡辟而盜賊消息山坳海澨之民去神京萬里咸得相安相養老子長孫以與被堯舜之澤此固徹侯旬宣恪共厥職之效也侯玆行也其可以有述矣乎政有所未宜有司百執事之官有未當其位法得自逹於天子損益用捨以終惠我民此固今日述職之事也昔周時諸侯朝正於王王宴樂之爲之賦湛露其詩曰湛湛露斯在彼杞棘顯允君子莫不令徳波石早從事於正心誠意之學不立門戶專事躬行而明白正大忠信溫良海內之人皆知其爲君子其所以上結主知而承瀼露之澤者固自有地矣東曦海色周道鸞聲諸公追餞芋原其歌是詩以爲侯別

贈胡君蔚中考績序

余觀政時與鄭君諧甫同僦西城蕭氏之館以居而胡君蔚中焦君伯升在焉四人中胡君於齒爲長予三人以兄事之麗澤師資情好尢密胡君性簡靜少過從嘗掃一室焚香鼓琴陶然自樂予三人者則從旁列坐而諦聽之希聲寂寥不謂無知己者未幾胡君出宰懷安焦鄭二君除主部政余承乏憲臺過受其量自速罪辜幸蒙寛恩退耕田裏而胡君適以懷安餘力易宰莆中界上負犂有民禮焉不獲數至城府君時左顧山中談道舊故巴山夜雨忽忽如在夢中時莆久旱田艸自焚相與登天馬之巓踟躕四顧愀然嘆曰民饑如此爲民父母將何以濟亦盡吾心焉耳矣乃夙夜焦勞撫摩賑卹不遺餘力歲𨿽大歉而盜賊不興田瑞安堵今年大熟百姓飽食如故山民瓶粟之儲一皆地主之賜也令不煩而要於行刑不嚴而期於中事不操切畫一而務宜於民古有宰單父閉合鼓琴而邑大治兄之爲是也與宿好可謂協矣夫淸朝選士明試以功爲小縣有餘則大用之爲大縣有餘則寵遷之兄玆考績天曹因能授任必膺殊擢莆人不得私其惠矣然宦途升沈何足較計士大夫出身遇主所以自許者所以相期者云何諸君揚歷顯融各以功業自見垂名竹帛而余獨以蠢愚謬戾有負明時今身在囚逐屏棄之外𨿽有區區葵藿之心無由自獻夫復何言然古之人得志澤加於民不得志修身見於世朝市山林各適其事讀書養性守道愛身耕鑿以事其親忘帝力於何有者𨿽愚亦竊有志焉我日斯邁而月斯徵君訪舊遊見伯升諧甫諸君爲我謝曰幸毋以畸民爲念

送節推汪侯入覲序

明年春王正月元日爲多方羣辟朝正之期吾郡節推可亭汪侯實總郡事率屬以往先期仙遊大尹蕭君晉明以書來曰汪公朝正濵行矣弘魯爲屬吏欲奉數言爲別而載筆之任未有所屬敬玆以請願無他辭且曰邑郡隸也邑之事若民郡有也令之職戚於民非得在上者紀綱佐理之則舉動齟齬勢不得自便以自庇於民而民受其獘敝邑居山中去郭郛頗逺幽枉寃負之情不能自逹於太府者蓋尢鮮矣公司理吾郡主於愛人當官而行一毫無所茍𨿽以魯之不敏不■﹝女間﹞於理常蒙左右寛假其所不及而聽其成功無蹈於大戾民有以事白於庭者曲直輕重皆得其情欵釋然以歸故玆敝邑大山長谷而艸衣木食澗飲之民與令相安者繄公賜也民焉敢忘令民者又焉敢忘幸爲我言之以無忘玆大惠淛扶犂海濵足迹罕至城府竊聽畦丁樵夫之談說云云知晉明之言不妄也夫述職者述所職也汪侯之職其可以有述也夫侯世家桐城距江南北玆行也將奉太夫人以歸而卽道焉明春竣事必將過家展親以盡膝下之歡詩曰王事靡盬不遑將母人臣許國有未能直遂其私者侯其移孝爲忠拜慶之後務亟其來以終玆大惠此則二邑之人之情蕭君請文之意也

贈仙邑大尹近山劉侯秩滿考績序

昔宓子賤氏爲單父宰鳴琴而化古今言治邑者必稽焉說苑記其所事所友凡十有九人當時之所遊從豈皆宿代之英逺國之士哉魯無君子斯焉取斯夫士君子進而仕國退而處於其鄕行道愛身各適其職固有相觀而善之道焉而或者之論則以邑多士夫爲多口而難治於是嚴爲邊幅峻爲堤防惴惴然惟恐其凂已亦異矣哉爲士夫者固可以是而自愧爲政之道其固應爾邪近山劉侯爲仙遊令邑近莆莆濵海地狹民產半於彼乎在侯固我公也侯蒞官祗事一以無心行之不矯激以干名不詭隨以撓治而莆士夫亦重自顧惜不忍幹侯以私也郡治在莆侯往來在莆中上交諸老下與諸君遊舂容周旋此意甚厚豈異於古之人哉淛竊聞仙遊之政甚宜其至盜賊屏息訟獄遽止而當道撫巡諸公亟加褒奬秩滿矣行膺殊擢夫君子立身行已自有法度仕進利鈍亦固有時未必以士夫之故而有所損也淛畸人一犂海澨而侯不我遐遺往年以公事行海上左顧衡茅而弗遇焉是侯於我有情惜其未及一見而遂別以去也濵行諸士夫謀贈以言友泉宋君屬予載筆遂爲是以贈侯侯名某字某南海人

南還錄序

南還錄者山齋先生之所作也自拜命至抵裏門首尾凡得詩六十有奇首其道途所經耳目所逮觸事紀興爲詩不同蓋皆有戀戀乎不忘吾君不忘吾國之意君子憂則違之之情也先生早歲登朝宣力中外昔江西之變將作未作莫可誰何先生以孤直逆折其姦羅織百方幾於瘐死擯落家食者幾十年聖天子入登大寶收召老成悉還舊物擢爲大理卿遷少司馬駸駸向用天下想聞風采而先生連章請老浩然賦歸矣夫優其賢勞老其資望收拾眷注於平時儲養而柄用之者此固聖人理天下之微權也遽遂先生之私哉先生之詩朴素醞藉如其爲人無藻繪纎巧娉婷嬉媚之態而誠意一出自成一家正宜作爲雅頌形之賡歌以鳴我國家太平之盛昭示無窮其能自放於木蘭煙水之外與田翁鄰父相和答而已耶淛狂誖自負明時無所復用世道之責深有所屬望焉因讀是詩聊一發之

太守許公去思捲序

吾郡濵大海中州之商旅不通地斥鹵民貧靡所於事業讀書自昔多仕人村氓海叟亦往往省識文字能言吏長之賢否故談者率以爲難治逺地士大夫一領符檄鮮不爲浮議所怵疑畏其難比從事棘棘然與斯人相持惟恐不勝或萬一蹉跌則諉之曰莆誠難治嗚呼天下事固有甚難者請奉天子明命守百里土設施方略得以自盡則其民非盡如蠻如髦未至於不可化況如莆素稱善地哉或其所謂難者固自有在而談者未之知也嘉靖乙未歲丹塗兩山許公伯和自郎曹出爲吾郡太守逾年夏四月有尊翁坦齋老先生之喪訃聞士民無逺邇咸具楮幣握辭以弔各有述焉蓋前此未有也去之日老稚奔送數十里咸爲泣下有爲之衣易其故而藏之者旣別悵悵若赤子之失慈母也夫莆民無祿公之蒞於玆者蓋未甚久也視其交與士夫往來酬酢盡其禮而已未嘗廢法而有所徇也觀其臨民賞罰弛置一於公而已未嘗縱法而有所比也而人徳之之深且亟者今之莆奚異於昔之所云其所以致此者固自有道也公重厚長者心事磊落明白無纎毫翳蔽其省身修已旣有以服士夫之心而其從容盡下節用愛人又有以慰斯民之望人心有神無感弗應孟子曰至誠而不動者未之有也又曰徳之流行速於置郵而傳命其足信矣是則非吾郡之難如兩山者善治吾郡誠難也公行旣數月矣莆人思之不置咸見之歌詩四明郡丞林君繼賢宗啟裒爲一帙淛受而徧讀之爲書數言以弁其首夫豈弟君子民之父母公之愛民與民之所以思公者於法皆當得書也

贈莆邑少尹靜軒陳君序

昔者昌黎韓子嘗謂丞之職貳於令例以嫌噤不得一有爲然一命之士茍存心於愛物於人必有所濟惟丞之爲顧獨不得以行其志耶夫丞承天子明命出佐百里之長於邑之政𨿽不得有所專焉得與令相可否於几案牘非丞占署則不可以行而井稅之徵固丞職守至於大府符掲之委有所施行則又無所擇於事是皆足以展布四體輸其才猷以致其節用愛人之意焉昔人云然者豈古今之制異宜將文人之辭髙下抑揚以極其意之所到未可據爲定論耶惟吾靜軒陳侯以賢勞筮仕爲丞於玆蓋優選也始至見其儀觀顒然須鬢鬒黑中州語瑯然有章明敏雍容意其爲適治之具蒞事數月賢聲藹然淸愼謙和甚爲大尹素隅林公敬禮師資協相以能厥官庚子秋大尹公入覲侯攝治縣事乃閱歲時敬循成規不渝所守賦役訟獄平易近民憫卹撫摩常在於法令之外淛一犂海上隔逺城都夜月柴門無追呼噭囂之擾者是皆君侯之賜也侯嘗再奉藩司之令典司海戍軍餉出入舉軍稱便侯之言曰軍人亦吾人也將伸此抑彼有所偏黨於其間則非爲政之體抑其人占籍戎伍不得復有所爲而待哺於數斗之米所儲濫惡又從而侵漁之則其所受其復幾何故其收之也必擇其精曰庶民惟正之供吾不得有所私也其給之也必均其惠曰朝廷養軍之需吾不得有所利也故彼此兼濟人甚徳之旣畢事介冑之士踵門請言而千兵武君大器又重爲之請淛知侯者法當得書追惟丞吾邑者前後凡幾人耳目所逮有江侯名宇者甚有惠政民至今思之後擢令尹以去丞何負於人哉侯其勉之詩不云乎在彼無惡在此無斁庶幾夙夜以永終譽時嘉靖二十二年歲在辛丑夏四月望日

海上贈言

閩海邦也元氏之末倭人航海鈔掠國家設立水寨分布衛所以衛兆民其在莆者寨曰南日衛曰平海所曰莆禧南日在莆東北絕島鯨波渺彌徙民內地而水寨移置言了海冦出沒莫可誰何議者欲移水寨復故地相持未決平海造士熊生堪將家子習邊事造予艸堂共談及此予意祖宗防倭設險置衛而守禦千戶所參錯其間吳嶼等五水寨相望海上聲息相聞互爲掎角其制甚密然吉了旣遷南日蕪穢今欲復仍舊址必須募徙居民建立城柵剙置營壘事體匪輕天下太平武備廢弛舟船不具軍士在土平海城郛平步可越今欲議此計應未易乃以孤軍委逺海點視弗及去畱靡常則其可患當有甚於今日者蓋自遼東一據而倭冦絕迹久矣附郡姦民倚海作過誠使海濵諸鎭舟艦整具軍士在營戍將得人奮勵威武日以舟師巡邏海上一聞冦盜首尾邀擊自足以彈壓弭服南日之移姑俟他日隨機應變計應未晚熊生深以爲然乃父西墅君名昱字一仰世爲平海千戶奉檄三戍莆禧廉潔自守嚴重有威庶幾可以乘一障者今年夏海上有警例易鎭戌得歸禧人自同列下至販鬻繒夫皆惜其去曰是不擾我軍者乃介梁千兵■﹝日上永下﹞求言於予予因述與熊生談者以爲侯贈南日私議與侯商之

一門雙節詩序

臣子事君適遇國家非常禍故而或可以無死匪躬竭力周旋於其間撫存遺孤而存國脈此其事未若伏碪鑕之酷烈也然一念忠誠終始不變以濟天下之事視之見危一死報國者爲尢難也嗚呼此大丈夫之偉未可望之婦人女子也蓋其深閨弱質身不親師友目不觀史書非其天常之厚坤徳之貞少緩其死時移事攺鮮有不負其初心者蕭道長支山先生西蜀人也世以禮法名家其同祖弟世建十歲失怙慈母陳氏鞠之爲未亡人者幾四十年矣支山生九年而孤育於庶母李氏時方妙齡寡居二十八載一門兩節冰玉相輝李以侍禦君貴勅贈孺人陳之行亦爲郡使者褒奬表其堂曰貞節此又古今所鮮者夫貞節之事於理爲吉祥於家則爲不幸支山先生兄弟遺孤渺然無二母氏則未必能自存立以光大其家如今日所見則蕭氏之家於不幸之中而有大幸焉者支山職司風紀正色立朝今按治五嶺以南凜然風采聲逹八閩莆人有傳其事而爲之詠歌者淛不文爲之題簡端以張大其事亦以愧夫爲臣之懷二心者也

得雨詩序

不雨者勤雨也雨者喜雨也夫邦本於民民倚於歲歲視於雨不雨故雨暘之候君子系心焉此夫子之意春秋之法也乃嘉靖六年丙戌大旱我民載饑越明年麥秋復久不雨陂塘竭澤農鴈鳴聲穡人袖手無所事事二守少泉傅公攝總郡政憫卹民瘼戚然不寧夙夜奔告於神以爲我民請命甘澍時應捷如有神逺近沾足歌誦於塗委曰君侯之惠而公不有也夫天道逺人事邇水旱之來皆有天數古人有露禱自焚而取應者吾不得而知也而公之勤雨喜雨志在於民厪厪焉以農事爲欣戚者所可得而知也公三牧玆土忠實惻怛不以棘棘搏擊爲能而惠利於吾民者深大此土之民所可得而知也素翁諸老皆有喜雨之作淛界上耕民也職以百畆不易爲憂敬竊古人之義大書數句以俟

雪壺歌序

物以少爲瑞者於其地之不恆有也而或間一見焉其謂之瑞也固宜維玆壺公作鎭南紀端竦峻拔海內攸聞而四時之中獨慳雪景爲洞天欠事癸未秋三峯朱公來守玆土越明年元日雨雪八壺翠微皓如積素有異觀焉公乃名其退省之所爲雪壺之堂志喜也今春正月春日又雪公復爲雪壺之歌以紀之於是寅僚可亭汪侯和之莆士夫聞而悉和之夫雪北土恆有也在莆則非恆有也自公作牧雨雪時降豈中州之气自北而南而莆適當其盛亦賢太守宣布上徳所以子惠我民之意惻怛潛孚和气休暢將蝗蝝不生田野大熟而莆民亦蒙其休邪淛負罪歸來耕且食於玆山之下盻盻焉惟歳之是望喜雨雪之不愆而瓶粟之儲可繼也乃承公命敍而藏之田間春秋里社歳時蠟臘將與邦人子弟按節而歌以鼓舞聖明休養之澤而侈我公之賜於無窮也

夣劍緒言後序

思不苦詩不工夫詩固於思乎出也隨其思之所極盎然出之何莫非詩而至於苦思焉爲之則驅率性情追逐時好已失詩之本旨而天然自得之趣又豈鍛煉脂蠟以求工者所可得而同耶夢劍緒言一集乃吾邦伯三峯朱公所作首尾兩年間凡得詩百六十有奇首掉鞅騷壇追躡古作公亦何嘗刻意爲此哉間嘗辱顧山中相與登文峯淩絕頂以覽於涼煙漲海之外徘徊久之乃返次於觀瀾湜沚之濵當時紀興三詩載之集中者嘗試評之云宿奇崛孤眺髙虛而觀瀾閒適體裁不同各極其趣是皆特於登臨倚徙杯酒談笑間偶然得之槪之他作固可知矣蓋公之爲此邦致勤於民而不廢笑詠之樂不屑屑於爲詩而其詩可傳殆昔人所謂性能而好之而神固不勞也公詩旣梓傳於時淛因受而徧讀因綴數言於琬琰之左方以爲公之詩不難於工而難於天趣之自得也

東園鄭先生文集跋語

右東園鄭先生遺稿凡若干捲古風近體排律絕句其爲詩也凡幾百幾十有幾首箋疏碑銘序記述作其爲文也凡幾百幾十有幾篇淛旣受以卒業大抵先生之詩主於寄興不以用事琢句爲工平易從容而有餘味乃所以爲工也先生之文主於達意不以綺繪組織爲能汪洋宏肆而無贅詞則又未可易能也夫誦其詩讀其書不知其人可乎先生徳業光明正大天下後世皆知其偉人獨其詩書著作之美散落人間藏之巾笥而或世未能盡知也季子上捨某欲梓以傳敬爲校其謄寫之誤末系數言以致生平景仰之意云爾

秋崖方先生文集序

文章隨世髙下不其然乎夫言因气機之動而爲之者也人之气與天地之气相爲流通天地气運方隆而生於其時者其稟受深厚器度大雅而見於言語文字亦多肖其爲人文稱西漢詩宗盛唐後來作者不乏其大致爾殊也我朝气運隆盛成化弘治之間文章巨卿彬彬輩出其在吾莆則從吾彭公翠渠周公見素林公咸以制作之才擅名海內秋崖公生與同時往來上下其議論而年又最永涵泳優遊益老其學以大其所就卓然自成一家其得於天者固厚也今觀集中所載凡詩若文諸作皆典實和平紆余丰潤不事艱棘盡寫其所欲言如大人王公端冕佩玉退食從容無局蹐窘束意態沨沨乎其治世之音矣乎後之人得是而讀之猶可想見前輩老成气象也翁少登朝由行人拜禦史以直言補外揚歷州郡完節歸來樂育後進淛獲拜門墻重辱接引罪黜歸山而此翁已不可作矣是集也乃其季子將仕郎世舉所藏令其侄孫春元興邦校正刻之家塾其餘詩若文仲子太學生世忠將裒而並刻之以傳於人間詩不云乎𨿽無老成人尙有典刑

攺齋學錄後序

攺齋先生沒淛年友胡君蔚中好是懿徳訪於其家得其論學一錄刻而傳之以惠來學淛得受而讀之其所論著自出義理不剿前人之說而於天道性命之妙多所發明其論學者進爲之方出處之節又皆明白簡當誦其言者惕然有所興起其於學也不專於言得諸心而書之言也其善言也固如是哉一篇之中提示綱要於虛之一字蓋屢致意焉大抵得而言之天道之虛無心而已人心之虛無欲而已人無私欲之累則心體湛然應事接物各得其理而學者之事畢矣攺齋平生之爲學終日惺惺主於持敬胸次脫落得失死生之變惟其所遇一無所動於中可謂能踐其言不負所學矣淛早知敬慕先生曩遊都下時亦嘗拜於其館間辱一再往來得聞緒論狂誖速歸而先生亦非久下世矣嗚呼傷哉歳月因循賢哲凋喪今欲日相親灸以進所學邈乎不可及矣異世君子尙友斯人而論其世斯錄之刻而傳之也其又可少也乎哉

題翠峯詩後

右翠峯方君遺稿翠峯名從鯤字世元秋崖之子少有俊才甫冠膺鄕薦再躓春官素翁先生移書崖翁以爲失士且曰正須遲之使成上器翰林材也集中若干篇皆其下第寓京邸時所作翠峯雅有詩懷髫稚屬對警語往往傳誦授經家庭間崖翁欲其專意事事格其詩性也及卒友人束其稿歸來崖翁讀之謂諸子曰使吾爲之亦未必善是又曰此詩蕭散出塵有江湖間气嗚咽不自勝昔李文貞哭其愛子兆先悔其不使肆力於詩以極其才之所至崖翁有遺憾矣翠峯他作尙多兄世忠弟世舉先爲梓是嗚呼昔人有以一聨而名後世世元得是亦可以不朽矣

國淸林氏重修家乘序

田寧少府林克容氏修葺家譜旣成緘以見示曰子其爲我序之淛因受而徧閱凡林氏之宗世徳之淵源子姓之派別衣冠文物之盛宅裏墳墓之詳自頴公以晉建興二年甲戌入閩至於今凡千二百二十餘年之事舉集目前一覽可盡一家之史可謂大備而成矣夫保姓受氏誰非神明之裔文獻無徵渙漫不續者何限也國淸之譜始作於徳佑進士漳州司戶嗣南公復修於國初時濵州州判厚公皆自系於澧州司馬之世至弘治間始得長城譜觀宋崇寧間金紫光祿大夫英公所撰譜序得知其與長城棃嶺之派同出省元沙公與澧州實同十一代祖溯源沿流逺有端緒玆譜因之考正世系寔前人之所未及又爲修譜變例五代一圖遂核其事迹系於名字行位之後以便翻閱而勸後人也是又先賢譜例之所未及少府自田寧老歸畢力於此而其子國子生繼復嘗示予以移國正獻陳公所與先世往來書札數紙筆迹尙新此固林氏之毛伯伯冏惇銘也淛寒宗七世祖姑及曾祖姑皆適林氏曁淛復受室於賓壺翁汝實其它羣從婚姻往來者不下三十餘人古所謂朱陳之族殆不過是幸得綴名於後承少府公命敬題數語歸之

曉山詩序

江南山水窟宅何處無山而昏旭晴雨之態則又山間四時所必有也江侯別號取諸曉山蓋卽其所居之景以寓夫靜對悠然自得之趣焉爾當夫赫曦未髙露气猶泫林霏野翠杳靄冥蒙冉冉髯松如出膏沐至於樹石卉艸莫不蒼潤萌鬯各有春意此則山中之景尢奇而主人獨得其趣者也其佐令於朝鎭靜不擾慈祥豈弟之政與萬民相安庶幾古之循吏無負於時則亦無負於山夫君子之處世時行時止止以存身行以澤物要求此心無愧而已侯家食時坐臥起居鎭於玆山相對一行作吏且六年矣山中猿鶴不無逋客之誚玆以憂歸故予道其出處之得抒素濡毫假鐘山勒移故事爲曉山解嘲曉山名宇字居仁建昌丰城人

東窩詩序

窩翁先生生平耽詩晚來彌篤𨿽以淛之駑鈍荒疎歳時間一再相見輒出袖中屬稿以相裁訂往復不休計其端居未嘗一日而忘吟事也近乃緘其定本一帙凡得詩若干篇題曰東窩示後錄寄余山中曰子其爲我評之於時未能徧閱乃復書曰以玆示後窩翁所以貽厥者爲不薄矣畱之兩月朝夕展玩重承來命妄以已意圈點一二而爲之序序曰昔人謂學詩如學禪必有所悟入處觀翁自敍其初得於杜律故其所作多祖近體而用意使事組織少陵特其出入變化使人不覺至其得意處亦時造於渾淡成一家言其可以觀矣夫翁之爲人寛而約儉而有禮棋不數著而品甚髙酒不多飲而興甚豪承先人之業應酬經理未嘗廢事而性好絲竹未老乞身自放於蒲菇花竹之外以觀魚聽鳥爲樂而其詩亦往往道其實事精神意態酷肖其爲人余尢愛其蘆花兼月白燈影落波紅林下乾坤花下酒庭前歳月枕前書數聨謂置晚唐諸人集中亦未易別其眞贗也其曰示後云者蓋此翁之謙辭云爾然詩文傳世譬如珠璣琴瑟藏之人間易至於散失不可收拾昔戴石屏先生裒集先世遺詩得其斷章數句標誌而傳之然則斯集也林氏之子孫愼守而寶藏之以無負忘簡之責也哉

題蕭蒼石大尹文集後

立言垂世者謂之不朽然古來能言之士至於今有聞者僅僅可數磨滅澌盡泯泯無傳者何限哉言之傳世與不存乎人不於其言焉耳矣蒼石崇古正學施於有政仙遊之民愛之如父母不知漢之所謂循吏者何如耶愛其徳思其人愈久而愈不忘將求其彷佛形似焉而不可得況於其所立之言乎是之謂不朽公之言渾朴豈弟肖其爲人而封事數篇卓有實用其辯九鯉何仙說夣之誕眞足以破千古之惑

考祥錄序

仙邑張君士宗讀禮山中乃裒其先翁南坡先生慶祝哀挽志銘墓表詩文凡若干篇又以先夫人陳氏墓銘一通附焉共爲一卷梓而傳之餘友馬子莘氏爲引其端復以寄余俾識數語余謂天下之事有其實足矣而文固不必具也盡諸已足矣而人固不必知也斯錄之刻其亦不可以已乎可已而固不已者人子之孝誠無窮有可致力於其親者則亦不敢不盡也古之君子之送其親也旣銘諸幽又表諸道而其載筆之任又必求夫當世之望人先逹其言足以信今而傳後者托之以不朽固未嘗以其言後世名爲嫌也蓋無其善而誣其親者不誠也有其善而沒其親者不仁也因其善而揚其親者孝子仁人之用心也南坡隠徳淸望固不待錄而後傳然得是集而觀之則其世徳之祥妃耦之善與凡生平行已所謂光前而裕後之實一一可睹將南坡之賢益彰而士宗兄弟之孝扳慕悲號衋然不可追及者亦庶乎其可以少慰矣𨿽然夫孝始於事親中於事君終於立身蓋人子之心無一念非親也人子之身無一事非孝也士宗所以事其親者旣竭其力矣則其出身事主與凡所以立其身者率此意而行之所以騰揚光大其親而垂令名於無窮者固將有在也

慕萱詩序

建陽友人陳黼之喪其母也追慕悲號煢煢靡極乃叩諸學士大夫凡能言者作爲挽辭詩歌以道其幽憂迫切無聊之情積成卷帙名之慕萱致書千里徵予一言索居海上未及一弔其廬閱諸公慕萱之作未知所以言者顧斷叔索之愈勤而不厭也又將奚辭嘗記薄遊潭城時斷叔辱同筆硯朝夕相往來一至其家庭宇修潔房戶闃無人聲家政斬斬有度而斷叔從予遊也亦得肆意於學無內顧之累問之曰是吾母氏之教也問之友人曰然則慕萱之作其殆聞陳母之賢而悼其溘逝爲是以哀之而因以相斷叔之哀也固非爲漫應不情之詞而已也夫歌詩之作諧比音節抑揚其詞聞者足以感愴而興起讀蓼莪之章三復而流涕者不但一王偉元也以斷叔孝思之誠又得能言之士爲之抑揚反復以盡其辭而極其情之所至使斷叔讀之亦必感嘆唏噓淒然悲剜然痛潸然出涕不忍終篇掩卷而遂止也

馬梅谷廬墓詩卷小序

廬墓之事不見於禮經然古人有行之者矣禮緣人情而其事固可以義起也夫人子幼在父母之側襟裾左右未嘗斯須離也一旦遽罹凶變奉其遺魄卽安於九原溫淸定省晨夕滫髓之歡無所於致不忍一日之宴於是乎廬於墓側蒲服艸土以伸其悲號攀慕痛悼迫切之情是誠出於孝思之不容已非爲名髙而爲之也飾僞以釣名君子奚取焉寶慶馬君維新之尹羅源也疋馬就道不以家累自隨日進溢米一毫不以取諸民約已而厚下謹身而率物其不爲齷齪而取虛名也審矣其家食時乃翁廣文先生之戚結廬墓左蔬食者三年友人鶚翼爲傳其事海內學士大夫多爲之詩積成卷帙余鄙人未獲與維新良覿譬之艸木偶同臭味歸耕海澨嘗辱通書焉因得一覽此卷時余重膺天禍煢煢在疚情事未伸一讀淒然不覺淚落固知維新此情之悲也夫喪止三年亡則弗之忘也其維新之令於玆回首蒼山父家安在白雲幽谷何日去心然移孝爲忠以騰揚光大其親者固自有托而余以狂謬自棄明時罔極之痛終天而已讀蓼莪之詩而三復流涕者不獨一王偉元也

題勸孝手卷序

割股之事非人子事親之常不可以爲訓然其一念至誠惻怛無近於名而爲之者亦君子之所取未忍遽以爲非也國子生林生自治先田寧府同知栗齋先生之孫今六安州幕僚愚莊繼復之子幼有至性逮事厥祖及祖母陳氏安人朝夕襟裾津津孝愛甫冠安人遘疾危殆勢弗可生自治彷徨無以爲計乃割股肉和粥以進疾良已栗翁爲作七言古詩一章以嘉其意閱數載翁病革諸醫卻立沒事皆已整備自治晨夕悲號信人肉之可以愈疾也復爾爲之爨婢以告翁曰事無可爲何自苦如此口占前韻一詩令其侄寧波府同知栢莊繼賢君書之栗齋上僊安人只今無恙也繼復宦遊逺方自治歸侍滫髓左右就養婉順老人之心無少違忤見一美食必問太母嘗乎未嘗不敢嘗也卽其平日孝愛知其向者之事出於其心之誠然也夫人臣事君淑女之事君子履常處順喜起和平固人心之所樂不幸而處變故亦有碎首割心抉眼斷臂爲決烈詭異之事君子亦存之不削者哀其迫切之誠亦爲衰世薄俗遺其親後其君者之戒也栢莊玆取栗翁親書並小序一詩及其代爲之書者裱爲冊葉寄示山中淛爲之大書勸孝二大字引以數言夫天下之事感激慷慨而爲之一時者非有甚難推廣是心恆久而不變者誠難也自治尙其永修厥徳逺大是圖或宏乃祖之彛訓使後之陽秋人物者釋然於其初也

雙節行紀

嗚呼節義美名也亦難事也士君子讀書從師友遊多窺前靈遺烈易有所感發興起法象而爲之婦道柔伏又主內事耳目無所見聞幽貞之節則出於性能而自好故其事爲尢難而慷慨殺身或出於一時意气之所激至於閱星紀歷事變景移於外情遷於中挺然獨立愈久而不挫者此則士君子猶或以爲難也栢舟之詩衛世子共伯之妻所作聖人列之於經夫一婦人女子幽憂憤惋指天誓日之辭乃得與古先哲王賢妃淑女之嘉言懿行並行於世而不泯則其所立顧不甚偉與吾閩之山譙陽張氏簪紱世家其﹝闕﹞氏無祿早世二婦皆陳氏士族也長者年二十有六少者又少一歲夙遭家卹相次爲未亡人其姒無子以少陳氏之子爲子紛華不禦形影相依艸閣深涼寒缸明滅輒相對緝白薴補秋衣令諸子讀書其旁以須其成立靡忒之操人翕然稱之巡按禦史雙江聶君豹爲扁其堂曰雙貞有司又爲上其行於朝表其宅裏夫共姜之節得夫子刪述而遂傳二陳氏之節得王章褒錫而益顯而一門雙節玉映珠聨千載此心秋月寒水此又古今之所難得今其姒年八十有九而其娣年五十有﹝闕﹞豈非天假其年完其節以暴白其事於天下與來世與少陳氏之子文煥以妙年膺鄕薦剡授處州之龍泉教諭與吾丈陳君子修爲同寮以祿養也逺業未涯其所以闡發幽光者將必有待也余表黃某氏昆弟薄遊浙東結識張君歸言其事請余爲之述以傳也夫堅貞之節固余之所樂聞而於法亦當得書也遂書之以間諸作者之簉

靈壺紀別詩序

白頭如新傾蓋如舊昔之人固有所至而人士咸與之遊願納交而若不可及者焉此其人之文物議論必當偉然不凡有以起人愛敬之心於立談俄頃之際殆非偶然也江右廣昌西池黃君壽夫爲子求師不逺千里朅來於莆愛壺山之勝畱玆者幾一月訪鯉湖登九華渉溪聲過黃石之野以觀海上諸峯莆之士夫見西池者咸器異而敬禮焉往來下上歡若平生西池何以自結於玆人哉昨乘筍輿從一僕訪予山中掃葉啟扉肅客而入見其儀觀魁梧禮度閒雅與之言閎而博儉而不踰如登君子之堂而其詩書圖史琴劍尊彛幾席觴豆之物位置後先井井不亂坐語移日恨相見之晚也予飲西池聞東洲夏先生吾年友石岡李君君姻黨也其箕裘閥閱宗規軌物漸涵灌漬以植君美者厥有自來哉行歸矣諸公皆有贈言命予爲引其端伻來予適負暄前檐披陶彭澤詩誦其答龎參軍之句愛其淸眞雅澹未能去手其詩曰相知何必舊傾蓋定前言又曰我實幽居士無復東西緣又曰情通萬里外形迹滯江山君其愛素體來會在何年欣然會心不覺失笑鄙人之心眞煩古人先道之矣遂引筆書之用以識別亦爲別後相思之資云爾

紀翁君允吉孝徳序

昔西山眞先生帥溫陵日有承信郎周宗彊者割股療其親疾延至州治設宴用旗幟鼓樂迎導以歸夫割股之事不見於禮經不可以爲訓而先生有取焉者人子至情懇誠惻怛𨿽咈於常亦可以爲世之薄乎愛其親者勸也友人翁君宗佑字允吉大方伯緩齋先生長子也夫人楊氏無子允吉事之如其所生夫人嬰疾逾年侍寢餗惟謹頃疾劇醫縮頸謝去允吉憂灼吁天刲左臂肉三臠以進夫人遂蘇醒時九月望後二日也家人徐見血漬衣袖乃覺以告夫人夫人曰兒良苦然吾命當盡吾有兒如此卽死亦瞑目矣越三日逝去嗚呼翁君此舉尢昔人之所難使西山見之亦必嘉嘆賞音不以其渉於異而弗取之也或曰爲善無近名翁君此舉非與則應之曰善者固名之所歸也以善爲近名而不爲則將何所爲乎但不可有近名之意耳允吉當其母疾殆時哀痛彷徨欲以身代焉而不可得以至於此計其操刃之時忙不自覺又豈有一毫爲名之意哉是固君子之所樂與也夫君子不輕與人而愛之與之者其責又有重焉夫孝始於事親中於事君終於立身無適非孝也使或感激於一時而或不能不少怠於他日則人將得以議其後而並議夫以善與之者之諛也允吉善守義方孝友孚於家族修身愼行進進未已固有以孚眾聽諸士夫咸欲得數言以紀其事式鄕人焉少溪黃時簡氏淛年友也屬筆於予予不敢辭亦惟將夫翁君之行之實而有以免夫人之議也夫

梅樁序

可亭汪君盛談梅樁之美且曰梅樁之號願有述焉余未結識梅樁敬謝不敏無所辱命可亭曰子固爲之餘乃不獲辭則謂之曰欲知其人先觀其所與處者余𨿽未識梅樁梅樁之所與遊者則固先得一人焉恬淡淸眞不懾不盈襟度灑然獨立風塵之表與人交能久而不厭所謂梅樁氏得無象之然乎可亭笑而不答曰子姑言之則又謂之曰梅樁寓號於梅夫梅在百卉中以气格獨勝橫枝老幹槎岈痩勁詭寄如怪物黝黑如糾鐵而嫩枝茁蕚之迸出其中者又多頴發秀好含章正色爲百卉前鋒梅樁氏得無象之然乎可亭大笑曰是則然請遂書之歸呈梅樁以代巡檐索笑也梅樁名鉞字徳威吾郡節推桐城可亭君之邑人也

梅初卷子序

天下之理有開必先故一艸一木之榮悴而人事之休咎往往徵焉吾友張君希殷庭有樹梅老且悴一日復勃然以起如夫初張君喜遂以梅初自號應徵也吾同年陳子潛江爲之敍夫張之徳門書香種種梅之初也有徵矣然物之生也相禪於無窮濳江之敍稽其歲月爲正徳屠維攝提格屈指且十六年矣前之所謂初者閱星紀將意夭矯如遊龍盤錯如積鐵老色蒼顏無不可愛芽茁之迸出其中肖翹秀好又將揚其馨馥爲百卉先鋒是又一初也余與梅初譬之艸木實同臭味方將過梅初並坐於暗香疎影之下揮麈濡毫而評其漏泄之太甚以索梅一笑也

臞石序

友人周君曰淸號白江又曰南洲志所居也乃今定號曰臞石請序於予予因訊其所以然者曰某所居捨東結亭數楹爲藏修息遊之所負墻數石蒼然古貌有似夫山澤之臞而其耿介特立不能與時俯仰誠鄙心之所樂也故取以自號焉又曰人苦不自知某自分甚陋何敢有一毫上人之心而賦性蹇拙處世無術不能周旋委曲以揣物宜言有不由於衷囁嚅焉不能出諸口也事有不安於心黽勉焉不能措諸躬也人有非其親友有非其類隨分酬應不能驟而合比而同也以故人率以傲見目左右坑谷動相齟齬家居杜門率閱月不出戶限讀書之暇巡檐而行擁幾而坐與玆石爲偶瞑然意會怡然理足眞吾之莫逆交也故所以自號焉予復之曰子之號臞石也甚宜夫子生華冑易起疑畏之心直已而行而其迹有似夫傲以形迹之似加疑畏之心殆難免乎今之世矣察言觀色反已自修持之不息之誠人將自孚至於橫逆之來𨿽聖賢不能免也又奚暇於釋言哉詩不云乎他山之石可以爲錯砥礪磨礲正君子進徳之地也子步小亭撫石頂試以此問之以爲何如

題太守葉省庵壽百歲翁詩卷

黃石之野有林翁者壽一百有二歲矣精神食飲不衰吾郡太守省庵葉公躬造其廬分俸以惠兼有詩章之賜老安之意溢於言表少府北泉傅公和之別駕二江王公又和之水南士夫又咸和之積滿卷帙授簡於某不揣輙爲敍之序曰予觀郡乘所紀人物列傳班班可考而百年遺和獨闃然無傳焉至於吾郡先大夫述作見諸紀載往往不乏亦未有如省庵之詩所云者豈期頥上壽從古所難而敬老惇化優禮懇誠之意播諸聲詩寔自我公今日發之也國家混一百六十年計翁之生當宣廟踐極之歳七聖繼作息休綏和躋天下於仁壽之域此翁之身獨當其盛淳龎質朴庻幾唐虞三代之民老子長孫靖享治福冠裳裏爵重沐國恩又得賢太守以宣揚明天子尊事黃耉之意適館授粲周旋揖讓與之鈞禮如此翁者得非生人之大幸與前記有之上老老而民興孝又曰老吾老以及人之老公之事與翁之壽於法皆得書是詩也翁之子孫其愼寶之後之載筆者將有稽焉以補鄕邦奇事之闕

五眞陳翁自壽詩序

古人相與賦詩往往以是定其賢否占其休咎而取徵焉古人所賦之詩又前古人之爲之也■﹝言巢﹞而誦之而旣足以觀矣矧夫作於其心筆於其手其精神之流注聲口之抑揚徐察而審聽之有不得其情者哉予讀五眞陳翁自壽詩章如操幾杖從翁遊而聆謦欬之側也意翁爲人渾朴質直謙恭樂易有先進長者之風而壽考福澤之盛亦有非人所能及者何以言之夫人之賢否存乎心心有純雜視其言可得而知也人之壽否存乎气气有淳漓視其詩可得而知也翁之詩𨿽祖近體而不襲故常平妥深厚慈祥豈弟之意溢於言表而舂容雋永詞盡而意有餘也令徳壽豈固可知矣翁自入壽域每得十則以二十首自壽今歲八十矣當復有作計至百年當得百首也夫古時香山洛社諸老人得一首或具體而未工至今傳誦未艾以今觀後豈非千載之奇觀哉翁二子俱登進士第季褎與某同年同入臺爲禦史溫恭朴厚克肖其家疏當終養而翁光膺錫爵命服輝煌爲善者勸矣方今聖人立極斂時五福躋天下於仁壽之域如翁之詩眞治世太平之音也邦進緘以見示謹書數言置諸捲端以致敬慕之意云爾

天馬山房遺稿卷二

●欽定四庫全書

天馬山房遺稿卷三

﹝明﹞朱淛撰

○序壽文

海邦庶言

雲泉吳公之宰海上秉公守淸有惠政焉念太夫人耄耋在堂逺不可致常有賦歸之思百姓戀戀恐釋慈母也是月之吉太夫人初度之辰邦人瞻禮白雲遙致祝願某述其意爲作九歌俚音不諧亦庸以寓輿情焉耳矣

維木有本兮維水有源維子在母兮字而傳維昭明徳兮克肖之然

維賢協徳兮醞釀和气誕育厥子兮蔚爲令器紹美前聞兮世爲循吏

入長郎署兮出牧我民秉一心兮對越蒼旻飲莆水兮勞撫字煦幽谷兮陽春

餓我食兮寒我衣羌豈弟兮民愛依溯流津兮所自奉慈訓兮庭闈

有子如是兮母賢可知自天錫誥兮深厚訓詞教忠食報兮焜耀門楣

淑气應律兮陽回王母降兮壽筵開邈闗山兮修阻望白雲兮悠哉

若有人兮云之中洞秋水兮明雙瞳夜分眠兮早起介壽考兮無窮

若有人兮云之端服沆瀣兮餐瑯玕采瑤艸兮贈逺顧千歲兮長安

若有人兮云之外環佩鳴兮聲噦噦考閟宮兮徵詩願眉壽兮無害

壽節推沈少波尊翁七十二文

古人有云寧得一日養不以三公換夫一日之養爲歡甚淺而三公之貴不與易焉則凡天下之物可愛而不可求歆艷願慕而不可以必得者又豈有出於祿養壽康之外也哉吾郡節推少波沈侯筮仕玆土奉其尊翁老先生偕太夫人賀氏以來退食之暇輒著斑斕之服娯侍戲舞於其側油油翼翼先志承顏二老人者順適怡愉忘其身之在仕國也夫祿逮其親人子深幸而宦轍南北風土異齊亦有不可彊而致者昔者狄公上太行望白雲淒然親捨之感悠悠千載誰無此心翁家嘉興去莆甚邇南食飴美亦不待久住而後甘也白髮相將筍輿輕好山城風景涼燠宜人晨夕滫瀡之供皆出於倉氏庫氏朝家所以養賢待士而卹其私者祿養之榮天性眞樂天壤何物可以易此哉翁醇厚長者其在官所惟課稚孫讀書叱吒之聲不聞戶外常立侯誡之吾家先業粗足自庇而昆弟皆幸能自立而能守官淸白吾願足矣又恆以卹獄愼刑爲理官義方之訓故侯官於此攝縣者二年矣緇塵不染未嘗輕於決撻一人父母之教素然也翁戊子生今年七十又二太夫人壽亦古稀彊健聰明壽考未艾郎君政聲日起榮封錫誥之典騰揚光大以壽耆徳於無窮者指日可待也是月五日維翁初度佳辰某野人敬以一言爲壽少波處斯景忘其爲樂抑所謂手舞足蹈而不自知焉者也

拒山壽言

大山長谷間得一人焉忠信材徳福澤而壽考其山川靈秀之气鍾於若人者固專且厚也尢溪吾閩中山水奧區也雙峯矗天萬壑環匯在昔多聞人入國朝科第稀闊至拒山田君希古始以進士起家而文章行誼名於海內凡薦紳之士或未識希古而陽秋人物稱君子者皆曰田希古云朴茂深沈有先封君梅峯老先生風度與之處終歲無狎嫟之談遊從往來非其地弗履持重自愛守身若處子翩翾皎厲之行頹俗所尙戚然不忍加諸其身焉入仕途爲武選轉戶曹分司九江蒞榷商稅財貨叢委君退若不勝衣視阿堵物心如鐵石確然無所動亦自視爲常職守不以此自異訐訐以取名盡其心焉耳矣擢湖廣按察司僉事賜璽書專督學政以身率人不言而化擢貴州按察司提學副使蓋殊遷也君以母老封章求致仕辭意勤懇聖天子嘉之遂兪其請時年四十餘耳歸來閉門以奉親教子爲樂與伯兄小坡弟某自爲師友庭無間言密邇縣門非公事不一至處鄕人油油平易不立等威非意相干嘿然受之不校也按治云川髙公廉其行以遺逸疏舉君山林之趣已成無復仕進之意矣維尢川爲韋齋先生仕國而文公實生於其鄕希古少讀其書有景行私淑之志今夷考其平生行已居官大致眞能不負所學山川之生是人也不亦難乎彊壯乞身棲遲林壑與舊時交遊陳翁某劉翁邦憲林君孔厚數君子追隨往來以引以翼衣冠文物爲鄕裏典刑怡愉順適其壽固未涯也秋中之吉爲五十初度之辰其妹壻範君希韶以希古辱與余遊不逺數百里求言爲贈余知希古最深而爲是言也亦庶乎可以無愧矣而希古好學其進未已尢川善俗每得十則親友相與爲壽自此至百齡當幾壽而其善當不一書也

壽田拒山五十序

憲副拒山田使君希古蚤歲時辱從遊焉甫冠偕領鄕舉遂爲同年友生先擢進士第僕晚來輒僨禠職歸耕數歲君以夏官典武選得旨將母勅封太安人還鄕千里單車左顧海上時方三十餘耳別去數年宦成名立以母老封章懇乞致仕蒙恩賜允去歲是月復拉其弟貢士君惠然見訪相見甚歡日與師山馬君筆峯王君野塘黃君次溪歐君跨天馬登谷城從木蘭以觀扶桑日出之景徘徊久之乃別閱今年君春秋且五十矣記初定交時僕與君皆少壯意气許與甚不落寞僕蠢愚蹇劣白首無成君雅望淸才蔚爲明時瑚璉之器名位通顯進退光榮平生故人不我遐棄僕竊自壯而君之交誼溢於人人矣夫人壽百年而五十方及其半昔武公作懿戒時九十有五計其壽當餘百齡風人歌詠其徳曰如金如錫如圭如璧君徳器粹然見者咸謂金玉君子而其壽考固未可量也夫人受天地之中以生能者養之以福君子生身天地之間所以善事其心不失此理以爲安身立命之地者昻昻百年惟日不足又豈有窮達老壯勤惰之殊哉武公以睿聖之資徹侯之貴入爲天子之卿固國家之宗臣元老是宜可以自暇而自逸而其飭躬勵行履薄臨深不敢有一毫茍且自恣之心乃如此則夫莊敬日彊所以葆眞頥壽者固古人驗方也嘉與使君共之秋中月恆先日君初度之辰未獲登君之堂一拜君貺雙峯嶙峋紫雲縹緲拒山壽筵正其下臨風灑贈寄懷於宮

文峯壽章

髙山大嶽盤礡穹隆所以含蓄眾物噴泄雲雨郁爲羣望之宗者其得諸天者固厚也世有傑然巨人享有全福起居勤息若與造化爲徒而陰有以相之玆非鍾山川間气得天地栽培之理其曷能與於斯哉吾莆多宦達言純福者曰先正東山黃公一人而已父母遐齡寵承封誥玉昆金季風紀兩臺內子齊眉優遊林下者三十六載子孫福澤之盛近古未有匪直斯今也今潁州太守文峯先生東山公子也抱醇源襲气母紹徳休聞其平生福履父子間亦酷相肖似先公與太安人壽幾八十伯仲氏九人其八登名仕籍衣冠蟬聫無民伍者丈夫子洪謨洪儒洪略洪恩洪舉洪會洪宗姢秀靖好玉映珠朗連牀讀書聲撼戶外諸孫闖然來矣官爲刺史未老引年心逸身康百事順適而夫人張氏性資賢淑慈訓諸子善理內政每賓至不俟畫諾飲饌所具適中戚疎家大子眾先生獨無內顧之憂也玆年六十矣耳目聰明篝燈作字甚細對客豪興不減曩時將來歲月如乃翁壽豈或蒸而上之亦旣可徵也夫人生百年謂之闕陷世界諸福之物能致其一蓋亦難矣而兩世一門向用五福天之所以陰隲黃氏者何其獨至耶夫山嶽崇髙其融結鞏固爲屹然不拔之基者固與天地有與立焉先生秉徳渾剛髙明特達浩然之气常伸於萬物之上而無所撓立身行已施於有政者動有法度夫易以陽剛爲君子則先生之所以自求之者固自有道矣陽月之吉乃其弧矢之辰宗■﹝尙阝﹞交遊謀舉一觴爲壽而屬筆於余余惟黃氏世有壽種而慶祝之詞皆出於名公巨卿前封刑部主事坦齋公七十同壽之文惠安彭從吾公爲之東山六十同壽之文見素林公筆也七十之文則授於簡肅松崖方公今玆文峯先生之壽文某不敏何能爲役顧與先生同鄕世聯姻戚退處林壑觴詠過從時得追陪言笑之末相知實深尙奚敢辭仰止文峯近在屋澑之外故爲登髙峯之詞以爲祝蓋欲其壽亦與此山相埒云爾其歌曰

若有人兮登髙峯跨汗漫兮淩蒼穹撫嶙峋兮絕巘瞰海日兮初紅日之出兮杲杲炯雙瞳兮容色好招仙人兮雲中弄金光兮瑤艸風飄瀟兮羽衣桃花正午兮春熈熈歡追遊兮未極邈千歲兮爲期

壽馬逸山六十文

昔吾夫子射於矍相之圃使公罔之裘序點揚觶而言曰幼而孝弟耆耄好禮者宜居此位蓋去者半焉是知人生老壽爲難而修身踐言不墜流俗以永終吉者誠爲尢難也逸山馬翁年六十矣上春郡邑行鄕飲之禮水南諸庠士合詞言於公曰耆英馬某孝友人也行應賓興當道亷其然遂行學惇聘就位鄕人士咸榮之夏六月之吉值其蓬弧初辰諸公謀徵文爲贈先期黃君持國陳君某詣予山中以是見役某辱在通家敢以不敏爲辭竊惟吾莆百里之中皓首龎眉者何限也翁之年甫登壽域卽以賢推首應賓席襃衣博帶歷階升堂與邦大夫分庭抗禮三揖三讓周旋於俎豆琴瑟之間觀者競嘖嘖稱嘆顧不爲榮與翁先正翠峯老先生子母太夫人鄭氏賢爲女師而師山子莘君爲之令弟气類習染相觀而善其賢固有自來哉某過從師山時與翁遊愛其雅而文儉而不肆聽其言浩然其深貨賄之謀未嘗一入於耳也觀其貌薫然其和驕慢之气未嘗一接於目也橋門拜至之時未獲趨傍觀禮而風儀意度必有爲賓席之光者矣老先生以忠節血食江西吾郡亦有專祠而翁以年徳復光國賓夫廟祀異秩所以襃忠也鄕飲彜憲所以勸賢也是乃聖祖欽敍之典聖上深厚之澤而馬氏一門兩世靈承其美飲河洛其知禹功哉以引以翼益崇令徳爲鄕國儀刑以光大前人之烈耄期稱道爲百年太平遺老詩不云乎愛莫助之

梓里長春序

賢哲之生豈偶然哉其先世蓋多善人長者敬修可願以自結於天積順委和原蓄而大泄以當世異人而斯人之生也亦必尊祖睦族以致夫追逺復始之義先正謂吾祖宗積徳百餘年而始發於吾其眞知本也哉維玆蒲阪鄭氏水南世家其子姓惇尙詩書崇禮法孝弟力田野處而不暱無浮惰華靡狡獪驕悍之習蓋徳門也自山翁老先生純徳懿行典刑鄕邦髙節完名焜耀今古而其始終福履之盛亦有匪人所能及者是豈幸而致哉水木源本浩乎深矣先生功敷中外而化始門庭愛切巖廊而惠先宗■﹝尙阝﹞蓋自爲諸生時已有希文之志有祿於朝推廣君賜於族人無戚疎少長咸恩撫之貧者爲其婚嫁賙其衣食居與屋終與棺與塟鄕間歲歉薄其租入四方田於人者率視爲凖農力以紓競曲直者得先生一言而退建祠置田以修祭祀遷里社繕河梁築堤種樹以固風气阪東西二水不達者數丘地脈乖陽橫流污濁歲屢涸疾沴爲災先生請於官市田度地授役於鄕之人閱七日而就橫亙百二十餘丈是役也蓋玆鄕數百年利病先生不憚勞費其惠垂於後者殆與宇宙相爲無窮矣先生今春秋七十矣宗人咸圖徵詞爲壽以某不才從先生遊息久辱委命焉先生蒲阪之居咫尺壺嶠蘭水瀠洄山靄氤氳水杉扶疎蔥蒨蓋壽鄕也乃爲髙山流水之曲貽其族人歌之歌曰

壺山之髙兮喬入蒼天願言翁壽兮於百斯年蘭水流兮流聲噦噦願言翁壽兮百有千歲

持翁壽言

持翁周先生早遊庠序錚然有聲僕時爲諸生視翁爲前輩正徳丙子先一歲偕讀書於鳳林山中令弟江曲君侄奇任辱遊從焉嗣歲僕忝鄕薦而翁亦隨計吏較射澤宮甲申春會於京邸不才亟黜而翁偃蹇未就往來一再歲乃成一官庚子秋以寧鄕尹掛冠賦歸來相從林壑則貌旣老成僕蒲栁之脆顚毛已種種盡白矣記同遊鳳林時尊翁大方雙竹老先生作鎭藩嶽爲天子南顧倚毘勲望隆茂恩數光寵伯兄一松翁以靖江王府典膳省覲過家學諭在吾君刺史四未君時爲舉子一門昆季桂茁蘭芳年齡皆鼎盛別來三十許年蒼松古栢幹叢霄而閱歲寒巋然惟翁在爾人世壽祉固不甚難矣哉翁世冑簪纓服食寒素檢持繩矩有先生長者之風篤於倫品丞溧陽時公暇嘗繪五倫爲圖各系以小詩引備述其生平行已之詳以爲人以百年之身最爲靈秀卓然自異於物者以此五者之倫而已而其從事學問俛焉自致其力要皆不越於是及其老也內自省循自謂於是數者庶幾可以無愧浩然自立於天地之間也匪直自表異其所能以爲觀美而已歸來數年端居靜養閉門課三子業書裏閈舊日朋遊如方伯秋齋翁別駕蒙山翁皆無在者早營一丘在榖城之東距家數里而近時乘小舟徑造其下越宿而後返常誦少陵野人時獨往云木曉相參之句以爲情景逼眞不別治生翛然遊物之外其知止知足爲士夫羽儀詩不云乎淑人君子正是國人正是國人胡不萬年是月南至先一日翁七十初度之辰適九廟告成聖天子大賚海內進階文林郎昭盛典也以是日望闕謝恩先期其冢子太學生大布庠士大臬踵門求言爲壽餘謂若翁發之遲宜榮其晚節積之厚而未究其用是宜克受繁祉而綏以遐齡也遂爲韻語使歌之以薦壽觴歌曰

壺山髙標入靑天古木翔气生紫煙崢嶸天地兮不知幾千萬年祝翁壽亦然

侯山壽章

五侯端直嶙峋秀出天表而吳氏宅居獨當其勝族姓蕃衍康樂而壽考先輩維善維徳維和三巨公傑然有聞至今遺老猶能道說名字嗣後書香不絕登甲第者四人登科者十有三人貢者一人簪纓之盛莆中諸名族鮮有焉某之祖姑夫臺州教授畏庵公弟溫州通判敬庵公繼登仕籍時王父壽官在堂年幾九十歲時上壽伯仲襟裾章服焜耀邦人不榮其官而榮老人之有二子也介庵老先生敬庵公之冢子也少穎異秀拔著錄膠庠敬庵公宦遊四方先生畱侍傍側視甘滑怡愉順適甚得壽官歡心俸余所入一毫無所於私恩撫孤侄爲擇婚配皆令得所性方直耿介不茍雷同是非處宗■﹝尙阝﹞愼所許可與從兄贑州通判見山翁最相厚气同誼合朝夕過從見山壽老先生如魯靈光巋然獨存春來滿八十矣乃遵恩例易冠帶以榮其身夫人世維壽最爲難得而夫婦齊壽爲尢難也至於福澤子孫足以自老優遊暇豫無日暮途逺之思則尢難也先生與內子歐氏齊眉壽域先世遺澤足以敷遺後人三子顒然諸孫叢立階下旣抱曾矣復生太平之世沐澒洞之恩榮錫裏爵爲邦族達尊此人生之盛福天下凡爲人子皆所深願而不可以盡得焉夫松栢之茂隆冬不衰其得於天者固然也先生秉徳渾剛精神大耐每登山臨水遒然無倦極將來歲月固未可涯明天子尊事黃耉於百年遺老獨加隆焉其所以存問而優卹之者亦宜尙有後命先生之冢子某之妹壻也求一言爲其親壽爲侯山歌使歌之以侑觴云

登髙堂兮望侯之顚瞰滄海兮淩紫煙亙萬古兮匪今則然願公壽兮千年

登髙堂兮望侯之岡紛晻靄兮入穹蒼峙八壺兮永相望願公壽兮未央

登髙堂兮望侯之湫薈佳木兮枝相樛攬秀色兮無匹儔願公壽兮千秋

壽南峯林翁序

畸人逸士常以閒中歲月之長誇詡世俗以爲𨿽達官貴人顯融赫奕有可致之勢於此愈不可得而與焉夫人以一心行乎榮辱之途戰乎利害之境勞神役志窮日之力而且不暇給宴坐空山衝澹自攝塵垢刋落而日自長非直幽人托此髙致而其理亦有然焉顧知之者誠鮮耳南峯林翁性耿介剛方不混庸俗雅有山林丘壑之趣先中丞豫齋先生勲實懋著爲時名臣天子敍其勞錄翁入冑監甫謁銓部入內臺卽日致其仕以去平生經濟之事付其弟若子爲之夫一命之貴皆人所羨慕終身奔走求之而不可必得焉者翁視之若無湛情衝曠拔去紛華角巾歸來養性自樂堂有金石庭有棨戟視其門闃若無人聲有別墅俯靑郊挹翠壺當木蘭爲溪宗之會蒼邃幽深由水闗門輕舠一棹可達翁時往來其間決渠灌花掃苔拂石課疆以事耕垡觀魚聽鳥以自適興或作五七言詩操筆書眞楷數十大字以寄興有就求者不輒與也杖屨夷猶翛然事外坡翁謂無事此靜坐一日勝兩日若得七十年便是百四十翁生世六十春秋矣須髮不衰精神大耐計其所至當是八九十許人閒中歲月所得不已多乎其視珪組鐘鼎之貴殆未可與易也僕昔嘗謁翁於京師道旅之館時逐計吏試南宮求升斗之祿視公浩然髙逝若鳬鶩之望冥鴻也蓋相慕而悅焉淛不任濩落歸耕艸堂之英勒回俗駕輟耕海上邈焉寡情常欲從翁遊而未可得私心獨先往焉適友人陳君在修求言壽翁遂書此寄之且曰爲我語冰淸翁天馬山民將抱竹竿訪尋眞侶於南峯雲水葭薍之外閒中之樂尙能爲翁賦之

宋友泉翁偕壽序

友泉宋君良翰爲潮陽君子曰良吏也不理於口曩者予遊都下接廣中士夫往往聞宋潮陽之政近又得內翰王君宜學所作潮陽遺愛詞文讀之嘅然嘆曰攺齋平生非以言語假人者其謫宦於揭陽也於潮爲聫壤其見不爲不審今卽其所稱𨿽兩漢間循吏何以加此益信友泉之賢而向之所聞猶有未盡焉者夫嶺以南凡幾邑令之賢者凡幾人嘗讀白沙陳先生所作新會丁令彥誠廟記其所敍述丁令之政之善與攺齋之言大略相同及觀所與陶僉憲手書眷眷立廟焉則知彥誠爲縣亦不爲當道所悅竟從而祠之者公道固在也友泉拙於媚上得罪於監司被禍尢酷民有以軀命白其寃者去而思之思之不置而祠之是公道之在人心者不可磨滅世之利口嘴恣胸臆者果何益也哉友泉先哲立齋先生之子髙山景行蓋嘗私淑焉而恨不及見矣而得見友泉立齋提學嶺南其後也諸士子嘗爲仰髙之祠父子歷官所至俎豆於人宋氏世徳之盛其不有徵矣乎友泉登第時方三十畱滯春官邅回仕進今且六十矣夫以立齋之賢而齒弗贏以友泉之象賢也而位弗顯乘除盈朒之數其將在君矣乎君以舊事逮對於潮得白將歸矣其子曰敏徯爲之壽詣予言曰昔吾太母黃夫人之壽之文黃吏部蓮峯先生實爲之今家君與吾母之壽敢徵言於執事予非知言者而於斯言也不敢辭然知友泉之孝不在於蓮峯之文則宋子之所以壽其親者固自有在不系乎予言之有無也

椿萱並茂圖序

東沙石渠蔡翁與其配王氏偕登壽域是月二十日乃翁初度之辰厥子五人預謀張樂舉觴稱祝先繪椿萱並茂爲圖詣予請紀其事以展家慶而歡親心也余惟前記有之見有禮於其君如孝子之事父母焉某鄙人邀天之福老父母幸皆七十許人愧無以爲養見有禮於其親者固將亟稱其賢而樂道其事況親且舊如蔡氏五良者乎夫天下萬事皆系於人而壽則原於天不可以必得人子事親凡事皆可以自盡而親之壽則無所用其力故古人寧得一日養不以三公換三公至貴也而一日之養不與易焉則其致養致樂而盡愛曰之誠自不能已矣然壽原於天而天之所以以是予之者亦未始不由夫人故曰天壽平格又曰令徳壽豈考之詩書所載可徵矣渠翁大都運石愚先生季子忠厚篤誠世載厥令矜嚴律已然諾不輕教子正家井井有法屹爲宗■﹝尙阝﹞典刑蚤遊邑庠退以經史林壑自樂有隱君子之風王氏江上望族柔順靜正勵相厥家有協徳焉則其所以自結於天而得於天者固裕矣壽誕華筵斕斑娯侍丈夫子五女五婦五男女孫累累頭角前後襟裾內外宗親衣冠坌集二老人者酡顏蒼鬢從容笑語春生俎豆之間恍若神仙宅眷也淑气沖融心身和樂葆眞毓粹其壽固未可涯也夫世俗親生日爲樂得十則大舉稱壽翁齊眉六十矣繼是而稀而耄耋而期頥百年之中凡幾壽揄揚贊述以侈鄕邦盛事者又凡幾書也

慶東庭吳翁古稀壽文

某未及侍翁嘗一見於眾人中愛其狀貌魁梧風神凝峻如蒼松古栢落落不羣蓋心竊異之問之知爲吳君尊翁老父平生故人也因得聞其爲人之詳加敬畏焉翁春秋七十矣是月十三日乃其誕晨君謀率厥弟曁諸子若侄拜舞爲壽先期辱顧山中因介吾友許君思厚以請曰願有述焉以歡吾親也余惟南山有臺詩之慶詞曰萬壽無期又曰萬壽無疆以此爲上下通用之樂則祝壽之禮固嘗用之鄕人矣夫前輩舊徳衣冠言動蔚爲鄕裏典刑其有系於風俗也不小愛之敬之而祝頌之欲其介福而永年古人之情則旣然矣秉彜好徳曾謂今人不古若也乎翁吾莆世家南昌別駕﹝闕﹞公之弟性資嚴毅襟度豈爽承宗立已侃侃自將無媕婀齷齪之態物望甚偉古所謂樂只君子非與視履考祥式有壽豈天有顯道其不僭矣夫壽惟難而克亨夫壽者尢難也吾生有涯人之欲則無涯也故或牽連於仕進湛溺於貨賄勞精役神凝冰焦火鐘鳴漏盡老不知休者何限也翁一官三年時方四十浩然賦歸以山水丘園爲樂安常委分不求贏餘今老而傳矣五男二女婚娶之債已畢諸孫十餘人前後襟裾時與老兄義士翁杖屨追隨白髮烏紗彼此輝映尋花訪竹以頥餘年人生之樂有如此哉春日載陽物情暢適陳詞致祝和气充庭某未獲稱觴一隨賀客之末然漫遊蹤迹將登五侯歷赤岐東極海上以觀日出之景登公之堂賦南山之詩爲翁壽者固將有日矣

慶張野叟榮壽序

天下承平百六十年矣民生其間仰事俯育老子長孫無兵革桴鼓之警徵發供億之虞其老而賢者或遇國家有大慶典錫類推恩寵受裏爵此其遭逢之盛也昔人所難遇而希有者也野叟張公之生當英廟初年更歷數朝乾坤淸晏巋然爲太平遺老先世田廬足以自庇下有賢孫子以干蠱承家白髮盈頭曾孫侍側明年八十春秋矣玆循前恩得易冠服此其福履之盛又今人所僅得而希有者也公性質惇和胸次坦蕩遜彊服善平生無失色於人晚以家事付諸子閉門掃地課諸孫讀書時取唐人詩誦之以適性情布衣艸屨優遊歲年二子歲時歸省公詢安否外未嘗及其盈縮安常處順澹入無懷先墓之廬在文峯之陽朔望必擁帚登謁非甚風雨不移鄕之人士愛而敬之溫然舊徳長者也張與寒門世契公與老父又髫稚交遊晚來市宅遂爲鄰並晨夕往來情好益密去秋某嘗候公於門見其以短凳墊足仰緝荳花涼棚歸告老父以翁之精力如此宜其壽考未涯也黃石有林翁者百有二歲又有朱翁者九十有五歲五世一堂朱翁與翁姻家也家世淸徳酷肖翁獨公少數歲未抱玄孫耳天假以年成此一段奇事豈非鄕裏親戚之善談哉是月二十四日乃翁初度之辰其族■﹝尙阝﹞咸謀舉觴稱祝從子希夔希禹二君朝欵柴扉曰吾叔野叟壽文敢委重於吾子某不獲辭因爲鋪敍國家治平惠養之澤及翁平生行已所以自結於天者爲翁壽使張氏子孫世世無忘帝力所以念爾祖以修厥徳者其益有所勸也夫

壽宋恥齋六十序

宋朝修氏余表妹婿也以書來曰家君恥齋先生年六十矣家母黃氏特少二歲賤兄弟不才少讀父書尋行數墨未能策名一第以爲親榮又不能勤農耕服商賈以致贏餘備朝夕滫瀡之奉惟古人所謂致其樂者庶幾盡心焉是月二十九日吾父初度之辰良弼率弟良綱良典兄之子萬鍾弼之子萬年曁妹夫烏山林朝聘稱觴上壽願先生一言以張之且曰吾父平生承黃門學諭二祖之烈禮義廉恥是尙一毫不慊於志惕若夏楚之加履道之坦式於家門願有述焉垂之家乘以壽吾親於無窮也予曰善哉子之志也夫孝子之事其親亦盡其誠而已固無所待於外也茍愛敬之心一出於誠而無毫髮之僞愉色婉容先意承志啜菽飲水甘於膏粱敝裘粗葛華於文繡養不必丰而其志固樂也古之純孝如曾閔二子亦曷嘗有一命之寄五鼎之供哉君之兄弟隨其分盡其誠焉耳矣某嘗獲侍尊翁見其精神標韻天壽平格知其壽豈君承歡之日殆未有涯也翊日上壽大母在堂鶴髮童顏年已九十而君之父母同躋壽域諸子若孫襟裾膝下拜舞承歡陳辭效祝天性之樂眞王天下不與存焉抑人子之壽其親者有道盡其生理者爲能壽其身不失其身者爲能壽其親某鄙人叨天之福老父母幸皆七十許人狂誖速辜行不加修學不加進進無以報國而退無以顯吾親也區區愛日之誠顧與吾子有同然焉者詩有之曰夙興夜寐無忝爾所生方與吾兄勉之

壽艮窩鄭君六十序

粵明年己丑艮窩鄭君年六十矣適遵恩例以尙義得拜散官平城諸簪纓凡與遊者爰諏正月六日稱觴爲壽先期鎭撫胡君某千兵賈君某索文於予庠造熊生堪予出也介以爲請且曰鄭著姓艮窩前輩分水司訓瑞曁先生之子性倜儻惇尙風節少窘於貧弟若妹咸幼君撫而成之以植厥家不墜前緒君子曰良子也後家僅充有無通敍周卹窮匱不浚取以自丰歲制棺若干以濟乏者君子曰義人也婚嫁甫畢杜門卻掃衝澹怡神足迹不輕越戶限君子曰隱者也艮窩平生士夫所敬而慕焉者也此於法當得書載筆之任敢委重於執事予未及結識艮窩吾兄自興先嘗與君之子若侄遊耳君之賢甚熟且感諸君之意之勤也遂爲之序序曰壽天年也官天秩也天也者非人所得而幹也故令徳壽豈罔而生者謂之幸免度徳命官冒而得者謂之貪天艮窩行誼如予所聞諸君之所稱引則有以自結於天而好爵之錫之也亦甚宜稱諸君之慶而祝之也不爲無辭矣抑天下古今治日常少亂日常多死生其間固有幸不幸存焉我國家平治百六十年矣仁漑義培河淸海晏吾民安居飽食老子長孫無兵革桴鼔之警而其好徳尙義之人則又有裏爵之賜如艮窩焉與艮窩遊者又皆襲先世之忠勲山河帶礪與國咸休此皆誰之賜與丰水東注維禹之績諸君歲時觴豆過從以引以翼無怠無荒幼壯孝弟耆耄好禮以享靖治之福所以無忘上徳而報答太平於無窮也

海上壽言

莆中之山鳳翥龍驤東趨以入於海而溪壑之水隨之江門一峯秀出天表圓頂四垂厥名戴帽岡巒靡夷中分一脈截江南渡爲羅山之勝俗名江口其地北枕江流南揖平野東濱大海洪波齊天其西古囊諸峯錦圍繡簇山水名區也屋宇延袤自成鎭集兼有漁樵農圃之便故民生易足多康樂而壽考是蓋堪輿之气磅礡渟滀其鍾於人者固然也羅山之陽有黙翁者衣冠杖屨爲裏中望人問其春秋已周撓甲而其配蘇氏壽亦如之齒髮不衰以引以翼將來歲月浩乎未涯所謂康樂而壽考者公殆其人與予歸來一丘一壑介在谷城天馬之間北望羅山盈盈一水之隔煙波蒼莽素昧平生第翁與澄江吳氏有姻聯翁族子名秀桐者吳氏壻也余母家在焉歲時往來獲相會晤語次常及於翁蓋耳熟焉公翁姓漆林諫議承贊公之後宋時提領憲武公兵守萬壽莊數傳至伯紀公始徙居羅山之麓翁大父也翁質直勤愼厥家益用饒給歲晚結茅水竹課兒孫讀書卽所謂黙翁者其循理守分履素安常庶幾得幽人貞吉之意其所以自結於天而享有眉壽者固自有道哉抑壽原於天而气雄於地至於煦濡涵育撫綏輯寧使其相生相養相安於田畝之間以享有天年而無所枉闕者是皆君上之賜也百姓日用而不知耳昔人以百年升平爲人生稀有之遇公生於憲朝之時四聖相承萬方寧謐翁其遵道遵路之民自放於江海之澨服其漁樵農圃之業老子長孫以享治平之福是皆祖宗列聖之恩今上無窮之澤也使或生非其時四方有兵革之警則𨿽欲潛深伏奧將欲保其室家之樂而享其黃耉之慶其勢固誠有所未易也翁之子瑛明春上日開筵芳艸以展家慶先介表弟吳生請文以張壽筵堅不可辭夫人子欲壽其親之情固君子之所宜樂與也至於鋪張國家仁壽之澤以風曉斯人使幼壯孝弟期耄好禮順帝之則無蹈匪彜庶幾以報答君上爲民立命之意是蓋微臣與有風紀之責者所宜書也於是乎言

壽梁滄渠七十序

吾莆最重氏族崇尙故家蓋以其先世以來培植積累之厚詩書禮義之澤有以敷遺其後人而子孫復能世守其家法罔有失墜淳風雅俗庶幾與國咸休豈眞以其衣冠之冑閥閱之髙也哉自水南至海上百里而近芳村煙樹無慮數萬家言舊族者稱霞林梁氏稽其譜自笄公入莆蓋二十五世矣宋景炎間應可公爲宣撫使以兵勤王顯入國朝以行公以賢良徵賢良四傳則壽俊滄渠翁也翁早壻吾家於時某初挾冊入小學趨堂觀禮而諸祖諸父悉敬愛翁異於他壻歲月幾何翁旣老成而余髮亦種種盡白矣同時襟連星辰歷落惟翁巋然獨存間歲過從吾門矍鑠精神蒼梧翠竹老稚童僕皆擁篲迎門曰吾家老丈也𨿽姊氏弗及見百年姻眷可謂有始終者矣翁儀觀魁梧巨首丰下望者知爲福人而气度寛平襟量和厚家居篤於倫品遇宗■﹝尙阝﹞親戚曲有恩禮不處是非之間壯遊湖湘中年以家事付諸子放懷於十畝之外以農圃樹藝爲樂性喜飲酒醉則陶然以娯杖屨夷猶二子順適其意孫若曾孫皆穎發秀好女咸歸士族且抱孫矣怡神養壽將來歲月固未可涯也夫南山之竹不扶而直其气類固然也翁生長名家耳目見聞燻陶習染循理守分爲太平遺老將使梁氏世徳益以有聞與我朝雍熈悠久之盛相爲無窮顧不偉與今年七十又﹝闕﹞某月某日初度之辰仲子壽謀張綺筵以爲親樂某爲之序乃庸作歌以致慶祝之意云歌曰

堂開南溟實臨北斗細酌流霞歲祝翁壽

榮壽慶辭

丈夫弧矢功名壽祿皆可以自勉而致惟婦道無成聖朝稽古建官於士之賢有勞者旣榮其身又有褒封錫類之典所以根極本始表著幽微以彰爲善之報教孝勸忠之意於是乎爲大莆中多宦家女族以夫若子之貴膺封號荷寵靈者旣不乏人其於一門濟美五世承恩如刺桐黃氏之盛指不能數屈黃戶部道卿之髙祖母以子大參公貴封太孺人曾祖母林氏以夫貴封孺人復以子太史公貴封太淑人祖母以夫貴封孺人母以戶部貴封安人其內子封亦如之金章玉藻奕世重光珠翟寶鈿傳家故物莆人莫不侈黃氏之盛然其閨儀閫範一徳相攸用以勵相厥家以祇承天寵者又莫不欽黃氏之賢戶部之母裔出唐金紫澄塘知府新公之孫女水莊斯美之女幼能讀小學女孝經諸書秉行不怠旣笄歸於封戶部主事﹝闕﹞公逮事舅姑克盡孝敬相夫婚嫁五弟妹四子女創屋置田建祠築墓春秋蘋藻助奠孔時余凡酒醴殽核賓客之需不問有無所呼輒具慈惠逮下淑均四子襟裾不問可知其所出能言口授以小學日記故事女賓至必令朗誦講解爲歡少長訓課責成未嘗有所假貸謙沖儉素布衣蔬食補綴烹餁之事必身親之君子曰賢母也受封錫爵啟後光前命服輝煌實甚宜稱今年六十矣是月八日乃其初度之辰道卿預謀輯禮合樂敬率諸弟以祝壽豈某惟吾莆先哲忠惠蔡公事其母長安太君盧氏夫人上壽之儀文公先生之題跋以爲昔之君子所以事其親者如此其愛且敬也今道卿此意非邪抑盧氏壽九十餘康彊如少壯而忠惠忠勲行業爲一代表臣至今莆人之爲子者必以夫人祝其親爲父母者必以忠惠教其子今黃氏自髙祖母以下三世壽皆八十餘衍慶儲祥安人之壽固未有涯也而道卿志行甚美方向用於時景行前修夙夜砥礪以竭臣子之職而報君上之恩則所以騰揚光大而壽其親於無窮者固有在也

封太孺人髙氏母丁氏夫人七十壽文

是歲春王正月榖日髙母丁氏太夫人初度之辰鄕士夫翁君某凡若干人皆與髙氏有戚知夫人之賢且熟愛且敬者也合謀屆日稱觴以介眉壽王子筆峯以書來曰文宜子爲某田居罕入城府未獲一拜太夫人於堂而夫人之賢則旣聞命矣夫人衛侯丁公之女六安守南牕公之令妻湖南憲使二雨君之壽母也夫人爲女者十有八年爲婦者二十有一年爲母者三十有二年矣生於髙門嬪於令族服習富貴始終不渝錫誥贈封焜耀女族居寵思畏有淑愼之心履滿而持無驕矜之色南牕多侍嬖嘒星衾裯貫魚順序牀席之言不聞庭戶之間君子曰夫人之惠也南牕憲長君揚歷中外功名行業爲時名臣其它諸子皆有成立諸孫梧桂而下凡十幾人曾孫凡幾人森森秀好稱其家兒君子曰夫人之教也南牕友於家睦於族恩義聨合無所恡惜而其先意承順君子曰夫人之力也我朝列聖修身正家以成天下之化闗睢麟趾風動四方夫人之賢出於其性其得於觀感者不旣深乎抑坤道無成而代有終世祿之家顯榮貴盛之後一旦時異勢殊使非有賢內主以綱紀把持於上則家蠱棼如門戶之盛亦豈能常如一日髙氏自南牕公以進士起家今歷五十餘年詩書禮樂之澤日益昌大而夫人實有大勞聞其春秋旣髙容貌肅潔而起居動履精力不衰則其壽固未有涯而髙氏之門安得不昌大乎

慶從伯木齋七十偕壽序

吾宗先世多壽考吾祖兄弟六人吾從祖兄弟四人皆年躋耆艾終身無再醮者再傳不能時若兩宗羣從若干人白髮相守庶幾前輩福力者惟吾伯木齋先生與吾父琴室先生二人而已木齋伯長吾父十歲老且閒常抱孫過從吾父而伯母方氏與吾母妯娌往來之好加稠也某每承顏色供滫瀡前後襟裾自愧不才不能早自樹立以爲親榮然賴天之靈祖宗之慶使得長侍旁側𨿽卿相鐘鼎之貴不一日易也故木齋尢鐘愛而方氏母之視羣子於淛特隆也吾伯早遊郡邑庠文不售於今中身卽引去以教授自業晚遵尙義例以易衣冠非其好也汰費守儉𨿽一錢無橫入者平居閉門非慶慰燕會足不越戶限一禮服三十年新若未觸尢能容受無隙之釁人所不堪處者視之漠如也庭除肅潔不聞人聲與方氏母雅相敬愛白首無間言故吾父母則之用睦吾家以刑於族也今年滿七袠仲春之吉適其初度之辰吾兄自興君滌觴行慶祝禮是日也長沙長史楊公偕其弟九江總教二公以中表兄弟至懷逺將軍平海衛指揮使王公崖州州伯劉公以姻家至寧波別駕康公以交遊至靜軒方公及翠庭子劉君以外戚至崖州之子純卿君邑庠生一誠陳君平海衛千戶熊君以女壻至吾父率羣從子弟以宗族至次第爲壽獻酬有容淛庸懦侍立偕所徐趨而進曰有一壺一榼謹以爲伯父母壽遂再拜酌而祝曰使木齋伯壽且烝無嬰於疾以寧其身以引以翼惠我後之人又再拜酌而祝曰使方氏母壽且滋面垢而光髮白而黎相我伯用登於期頤又酌而祝曰使吾兄振羽翮早騰鶱三釜之養逮安存大賁於家門於是木齋伯洗壽而屬諸淛曰以此處若禮成客散翌日吾兄命工繪圖以張其事淛因備舉所祝者題之上方云

壽蘇氏母九十序

歲著雍大荒落予與涵江蘇君大甫及吾弟亨同入黌宮爲弟子貟每朔朢一至城府輒相會聚後數年間予僥幸一第邅回仕進狂誖速戾屏歸田裏而蘇君從容家食不相見者十餘三年昨偕其弟若侄並以書來談敍舊好且以從母壽文爲請曰母陳氏夙秉勤儉善處妯娌舅姑安之吾伯坦軒翁立家母與有力焉今春秋旣髙耄不省人事吾兄克顯孝養甚備宗族所難是月八日乃其母設帨之辰謀舉一觴稱祝敢徼惠於吾子願不吝一言且以勸孝也又謂吾弟亨曰子重爲我成之夫人莫難於壽人之行莫難於愛其親以祝其親之壽而求爲之辭固已不可卻而況吾友之請之勤耶惟聖有訓父母之年不可不知也一則以喜一則以懼蓋人子之心無窮而親之年不待膝下襟裾之時俛焉以盡其力則有不及事之悔今陳氏年九十前去百歲光陰幾何人子之心喜懼交集視於無形聽於無聲甘滑滫瀡以致其養溫淸定省以致其誠洞洞屬屬以致其敬柔順愉婉以致其愛左右無方以致其勤愛日之誠自有不能已矣抑克顯之壽其母而求爲之辭者非爲觀美固將托諸文字欲爲其親榮也夫榮親有道果於必善以行遺體則爲不失其親不失其親是爲能榮其親固無所待余未獲識君然事其母能使宗族稱孝則其承家立已夙興夜寐以求無忝所生者亦必有道彼以文辭爲者枝葉焉耳矣

壽黃氏母

歸來半壑看云自怡杪秋晚晴一適黃石之野歸道梅坑偶值生客肅而揖曰適欵山扉不值先生而返余問客爲誰曰予黃巷黃氏伯誠甫也其又一人則妹壻淸江周應奎也余因詰其所以來曰老母林氏年七十有一陽月七日乃其初度之辰伯誠與弟仲美偕妹夫望江髙材及周氏壻謀舉具罍洗爲壽願先生一言以榮之又曰昔先君子松庵年近古稀堂兄伯固適拜大理寺丞之命別時言曰吾叔七十壽文鞏當自爲之使惇朴長者之風欽於吾家世世時事不齊今皆不可得矣玆吾母之壽之文謹委重於先生吾友馬子子莘又以書來曰此伯固欲爲而未爲者也子其成之夫人以祝其親之壽而求爲之詞固已不可卻況在後峯之季母而師山爲之先容也𨿽然人子之事其親盡其敬而敬焉盡其愛而愛焉愛敬生於其心無待於外也伯誠兄弟之事其母致孝致樂壽而喜喜而祝其更壽亦盡其心焉耳矣奚以辭爲哉𨿽然天下之事有其質而文生焉有其誠而禮行焉辭固不可以已矣夫孝子之先意承志愉色婉容左右就養無方者亦期以悅親之心焉耳吾聞林氏涵江世家蒿庵先生之從女弟也嬪於令族婦道母儀式於宗■﹝尙阝﹞其士夫往來耳目濡染以文字爲貴其心誠有樂於此也昔蔡君謨獻壽之儀文公先生爲之跋語以爲昔之人所以事其親者如此其愛且敬也古今不同顯晦不同而人子愛敬其親之心則未始不同也君謨父母皆得年而母夫人盧氏壽九十餘康彊如少壯林氏已邁七十而精神步履不衰異日如盧之壽或烝而上之亦未可知也諸君至日稱觴請舉盧氏之事爲壽母祝

天馬山房遺稿卷三

●欽定四庫全書

天馬山房遺稿卷四

﹝明﹞朱淛撰

○記

蘭室記

靈均擥結香芳以苾芬其徳而於蘭之一物尢屢拳拳焉非以其幽貞之色歲寒不攺者乎靜守之操無人自芳者乎其在夫人有君子之道焉固非夷畱揭車江蘺薜芷所可得而同也魯左相吾鄕許先生惇朴衝澹而獨嗜蘭家食時庭宇列植數盆不置他物朝夕相對如良友朋因自號曰蘭室官浙東時得童生冀爲之寫眞捲而藏之歷官所至輒攜以自隨每一展翫不忍釋手湘累奇好昭昭千載之下不謂無同已者淛生也晚及見先生儀刑古貌古心矜嚴不茍時未有識巳知愛敬先生又聞爲舉子時計偕北上道出臨安里人商於是醵金餞之出妓爲樂先生咈然一拒之曰是欲凂我也夫荊棘不剪則芝蘭不榮惡惡不嚴則好善不篤夫當紛華波蕩之中而能以正自持以禮自固不委厥守以從流俗是宜其獨好夫蘭而蘭亦以先生爲知己也先生觀化且久其子師厚君出此共觀敬題數言以致景慕先哲之意師厚外和內剛忠信廉介與之交如入芝蘭之室蓋有本者如是耳

梅巖記

張君爲之居在沙堤之南於古爲潮汐之地厥土黑植弗宜梅而性酷好之乃別號曰梅巖蓋湛情於物寄有於無天趣悠然相忘於形迹之外每值夫風晨月夕君掃地焚香收視返聽憑幾而靜觀之則見夫老榦樛枝淸香逺韻橫斜浮動於疏欞曲檻之間俗慮不幹塵垢刋落情融景會殆與梅神交焉夫古之畸人逸士梅之愛多矣然必卽其窟宅層崖絕壑廢圃荒園以舒其吟嘯而寫其幽懷未有居闤闠閈閎之中而得夫梅巖之趣者蓋以物而觀物則物不能不囿於形器而滯於有無遺物而觀物則物物皆吾有也夫梅淸修隱約不衒其芳花之儒者也使吾而儒耶𨿽未嘗有梅亦未嘗無梅也而非耶𨿽未嘗無梅亦未嘗有梅也君之在梅實同臭味者也又奚間於有無哉淛生與君同鄕時理枯桐整蠟屐爲梅巖之遊玩其華而將觀其實也爲之記

文峯書院記

黃君廷昻謀誅茅於文峯以爲藏修息遊之所難其晨夕之亟往也乃筮長川之左結數楹焉中爲堂裒古今書實之左右辟明誠敬義二齋課諸子焉門俯淸潭瀕潭爲釣臺梁木以行於潭之南其後有小渠怪竹老木偃蹇臥其上援之可涉甃石累土爲壇曰風雩東爲園芭蕉橘柚梅橊葡萄雜植駢列前有樓曰秀野規制爽塏而文峯之山正直其東南循闌而觀凡夫中之一泉一石一艸一木奇秀而可翫者可攬結而有也君時焚香手執一卷與玆山爲伍若對大賓澹然忘言灑然忘歸直欲脫去凡近以遊髙明相與立於寥廓之鄕人寰埃壒之外也夫山靜者樂也君生長宦族遊從造請之客屢塡於門周旋應接宜日且不暇乃能潛深伏奧定慮澄神日以讀書教子爲事世味不膠於心其慕仁者與玆山之好可協矣君別號曰文峯主人前守白齋先生爲作文峯書院四字今扁焉命淛爲之記蓬藋之居去長川里許時欲叩門促膝以從君遊盡借所未見之書而讀之艸堂勒移寧無卻掃回俗駕乎否也

重修里社記

里社之神爲民禦災捍患世血食於土昭靈貺也吾境爲義齊東社祠宇之作莫記古初重建於洪武二十四年辛未只今一百五十七年矣老屋撐支弗稱祀典父老爰謀修葺輿情僉同如繕私宅張君貴益吾家從叔邦新君經紀其事爰始仲秋再閱月告成藻繪鮮明費省功倍諏日之吉奉神棲焉夫明有人幽有鬼神其與天地有與立焉神心豫悅則時和年丰災沴不作民生康樂屍而祝之從古然也吾鄕入國朝來以至於今日戶口富庶百倍曩時其風俗惇尙廉恥禮讓之習循理守分毋蹈匪彜相生相養以享太平靖和之福謂非有神黙相之力不可其修而祀之也固宜因記其事而作侑神之曲數章蕢桴土鼓庶幾治世之音焉耳其辭曰

滄桑逓變兮白沙成堤萬畝鱗次兮秔田稻畦五樓十閣兮闤闠東西白石爲畿兮俯瞰淸溪黝堊丹雘兮惟神所棲

靈之遊兮雲中憑翔气兮禦泠風驂龍螭兮下降瞻將安兮壽宮坎坎擊鼓兮鳴絲桐修肆祀兮考歲功靈之居此兮其樂融融

民之生兮曷依禨祥禍福兮非神曷屍惟天陰隲兮神其代之醞釀和气兮風雨以時歲其有兮鄕裏熙熙春祈兮秋報閱千禩兮無期

橋西神宇記

橋西神宇初名聖堂與里社相向華藻靜潔塑揑鬼物詭怪離奇皆前元舊俗脊梁題云至正元年辛巳其低聲肅靜二牌偏傍書云皇慶元年是年壬子去辛巳尙三十年前後彼此不同未知何故東大梁題云都勸緣朱君輔喜捨寶鈔一百二十錠助成勝緣西梁則黃君舉也後楣梁題曰張捨朱氏念一娘同男陳狗兒捨地今莫知其爲誰也廂壁陷置二龕奉祀吾家三世及黃氏之祖亦有處士吳公牌套余少時讀書其中故甚記之向後風雨摧敗至正徳間知縣事蒙化雷侯應龍毀拆淫祠盡去土偶其趾崩壞淪爲深淵沙堤大觀於此獨缺余與給捨張君八峯謀之假合眾力重修屋宇映帶淸溪榕陰蔽翳漁舠商艇日輻輳於其下爲莆中勝處榜曰海上仙洲所有題辭漫志於此

沙堤十里煙樹千家白日照樓臺靑天開圖畫尙有水雲宮觀廢爲瓦礫丘墟久矣因循失於恢復事出於人情之所樂談笑而成財捐於眾力之有餘咄嗟可辦玆尋舊址爰拓新規絫石淪淵屹立昆侖之拄排風廣莫位當闤闠之衝堂宇開明溪山綺麗人間無此景莫從蓬島移來天上是何年借問麻姑消息志以數語傳諸無窮經始於丁未四月朔至秋告成董其役者則某某也

重修東橋記

玆橋不知何始久闕佳名歲久嵚■﹝山上欹﹞行者折脛維正徳十四年己夘夏家君合力修造爲費甚廣命之曰天馬橋云後二十九年爲嘉靖二十六年丁未秋八月不肖孤淛刻字於梁石之上將使往迹與此山此水相爲磨滅云

前種松記

文峯前有矮屋僧亡蕪沒後殿巋然獨存丁丑夏大霖雨石壁傾頹椽瓦脫落大勢凜凜幾壓也家君合力修之下方亦就理門於東而西則庖爨之次列焉是冬淛下第復尋舊隱則見夫前庭廣明圬墁淨潔登階而望則近山逺峯踴躍而出視舊而觀益奇也日課小僮劚地手植小松復命道人足得十四本暇日必一到到則掃苔拂石遶樹而行百匝日入而始歸也夫植之族莫壽於松然亦同歸於盡惟托於巨人名字之間則可以久存而不斃廣路半心之植不爲退之之所物色久已摧爲薪矣又烏知商山有此哉文峯爲竹巖學士舊遊當時景物略經批點林壑有餘輝焉惜此松生晚而弗遇也然吾鄕多賢而此地又近而甚勝文人才士日嘯詠於其間安知其無若人也又安知玆松之果不遇也

後種松記

文峯種松之明年莫春復與數子遊焉相下方之猶足以容也復謀植之時春气向深松花盡吐欲取其大者則气耗而根不完易以斃也乃胥其小而遲發者取之剗理篇薄樹之前除與前十八公者略相豋豆惟其小大不埒而其色復焦黃於邑澤瘁不相侔也予時執書臨階黙坐物理紏纒之勢眞有不可得而曉者方玆松之生於山也不揚而晚穟其免於牛羊之噬嚙童豎之攟摭者幾希矣今乃獨以是見取舁而致之饋以沃壤餉以淸泉朝視莫顧惟恐有觸焉而莫或滋也玆不爲幸與天下士遇不遇蓋有幸不幸存焉大率若此然其堅貞介特之操有若玆松者乎眞予之所嘉也

重修林墩斗門記

天地間自然之利得人料理之則其用恆不窮吾莆水南自木蘭成陂溪壑之水循壺公而下沛爲通渠徧漑田畝濱海爲三斗門扄閉儲滀澇則啟鑰以出其餘歲久獘滋檐澑未徹河渠遂枯歲耗不登者非直涵竇之咎也嘉靖辛丑歲今太守姑蘇澱山周公下車軫念民隱理官如家尢拳拳於水利一事寢食弗忘越明年秋民以是告公曰噫嘻是不在我耶遂按行海上親閱其實乃召邦民有職於是者數人籌劃經理務盡厥情乃檄邑主簿丘斌以董其事乃以是月某日徵工斷絕澌盡出其底結砌於兩門之旁其距海出水平鋪巨石迅流衝激淪伏於淵者度其勢弗可出乃更伐石以固其趾適如前規䢐春乃告成夫吾閩水利無專官簿書期會所不及故吏得茍且以逃其責自非體國愛民當事任責之君子不求近名而圖久逺之利者率未暇以爲玆役也佚道使民不擾而事集利在夫莆人世世信乎天下之事未有不可爲者存乎其人焉耳昔人謂爲民節用如閘河然畜一分則民受一分之賜君子觀是役也可以知政矣公名大禮字子和贊其成別駕北泉張侯節推三洲章侯也

上裏場重修分司記

海氓隸郡縣供井稅如常紓其力役令煮海登其課於轉運使司其賦爲已重而郡縣有里甲差解之繁運司有催辦賠償之費其困視他民爲又甚然困於運司而郡縣弗知也困於郡縣而運司弗知也場竈附海城邑士夫及左右公所者弗知也情弗相通徵有常法故民產日耗國課愈虧而搜括愈盡亦其勢然也嘉靖﹝闕﹞歲婁公存仁由河南來爲福建轉運使體國奉公閔閔焉有厚本卹民之意每鄰叟輸鹽課歸道公淸徳門吏無私而冗費省於他日春經歷吳君來淸上裏場鹽課所不足者以引計之凡一百二十有奇秤役陳瓊生等當坐侵欺之罪公曰罷民也且海物淋鹵易耗爲白於巡按白公立限責償額滿當貰其罪民𦇤負輸納如期卒免於大戾若更生焉咸欲立石以永公賜場大使刁翀諭止之曰此非公意第分司歲久就傾煩公厪念無已願與新之亦以報公也眾遂大喜合金幾四十鳩工須材集手並作翀亦協力事事儀門晨樓囹圄廏捨次第一新而廳事完繕就緒乃以告於公公曰奚可以重勞吾民業已爲之則勿毀竣事翀與副使伍采相率求餘一言以紀其事淛海人歸耕斥鹵知鹽事利病爲詳遂不辭爲之使民無忘我公盛徳後之登斯堂者亦知民勞易感而迄可小康也公名﹝闕﹞須城人

海滄社學記

海滄淸漳奧區也島嶼鯨鯢劻勷弗靖舊設安邊館擇列郡守臣有風力者居之以彈壓鎭服去歲丁酉冬揭陽唐侯奉檄來守玆土愼修厥職惠綏威懾邊事弭寧乃謀立社學以滋培善化一變海俗請於憲臣攝海道南海曾公奉勑巡海道余公僉曰可乃相安邊迆東盤石之上廢址一坵負麓面江气勢爽闓規立學捨中爲講堂後爲燕室齋捨旁列廊廡環繞凡若干楹萃子弟之秀者爲延師儒使朝夕講肄於其中侯時一到躬爲課督以相其成旣乃價許生寶王生一奇江生一瀾林生逢春詣淛山中請記其事夫風聲气習五方靡齊而轉移運化之機爲師帥者則誠有責焉耳逖聞海滄僻左髦士得遊於郡邑之學者無幾人科目久荒弦誦絕響童孺之所見聞無非風帆浪楫跳躑陸梁震撼擊撞之事其俗尙武驍悍獰獷喜亂好爭驁然有車轔駟鐵之意玆非其習固然與夫果毅勇敢適道之資而慷慨激烈溝壑喪元之夫君子有取焉海滄之俗木彊气決無頹惰浮靡之習以善導之端養其蒙使之降心俛首日周旋於衣冠俎豆之間沈酣於禮義揖遜之化漸漬日久淳風可回出其餘勇固將遷善徙義爲直道而行之民異時次第名揚亦當有所樹立以聞於世玆地故宋時有蘇廷儀顏幾聖諸先正彬彬輩出其立朝大節垂諸汗靑文獻可考也後生私淑又安知無若人耶此唐侯嘉惠後學之意諸生執業於是其可以重勉矣夫

○志

塔山誌

玆山取名未審何義以其端拱秀麗亦名文峯予以其淩躐風雲首足尾鬛振躍飛動定稱天馬云自壺公分擘一脈東爲五侯西拆騰驤結秀於此自吾鄕視之位在東南吾家正直其下邇而不逼千年聚族藉爲屏翰也其西南隱處有招提禪宇名曰文峯巖系先朝遺趾宣徳辛亥歲僧大隱重建繼僧蘊玉成之殿宇開明佛像華好下方列屋爲僧徒所居山中舊標八景曰文筆春風石臺秋月虎溪敍別龍窟奇蹤沙堤煙樹松隱禪林塘水拖藍壺山聳翠先達蚶山劉武提學橫塘林廷芳東隴徐資二進士先生爲之序騷人墨客寄興畱題積成卷帙柯竹巖學士詩雲天作奇峯戴巨鰲蔥蔥佳气映宮袍千村艸色兼天逺萬壑松聲挾雨豪海月欲生涼似水澗云初起湧於濤興來把筆題新句祇恐明朝紙價髙吾祖怡軒公手錄眞迹猶新公自作八景律詩舊稿尙存也極爲莆東勝處附鄕諸前輩未遇時皆藏修於此於吾家不枉數步子弟讀書往來猶外宅也正徳間僧貧竄徙空山閉門霖潦摧剝僧居盡已毀撤幾不可支家君合力修甃東作山門西爲庖爨之室蔽以短垣戊寅予下第歸種松其下作前後種松二記文嘉靖攺元上虞朱侯衮來爲郡守攺爲淩雲書院徙棄金身易置聖像下方開堂宇扁曰天開圖畫旁列書房東憑穹石作亭其上曰琢玉西曰鏗金修竹敲擊友人庠士張君大護多宣力焉甲申予罷官歸來復尋天馬舊隱逺士來集節推桐城汪侯居安同年友生也時相過從喜爲潤色上方南隅老木蔽翳作小軒四方丈許三面開窓朝霏夕靄疊岫攢峯眞小李金碧斗方山水也穿戶而入不知其處林考功達作隸古巢云洞三大字西南跨澗結版爲橋亭覆其上倚檐古松百尺偃蹇卻略若龍螭夭矯拏攫之勢翼以扶欄可坐十客名曰聽雨於是此山之景若決而起躍而出奮迅而飛來也予艸榻寓處在西北隅瀟灑淸絕開窓對盤石有雜樹數株古藤羅絡牽綴下上小艸葳蕤叢蘭紫竹風來泠然有聲幽香可掬石上宜宴坐隸刻其陰日日忘歸後千百年有好遊者剔而出之摩挲蒼蘚知爲誰何也山中文字頗多姑錄一二以存其槪而文峯八景題詠先公手錄成帙藏之於家此不復著云嘉靖十三年春三月淸明日題

大有年志

大有年者志瑞也常事不書大有年非常也故書之所以志瑞也莆地瘠鹵厥土泥塗海門蔽虧颶風時作每盛夏溽暑鬱蒸物情望雨翹企深山雲气以爲雨候滃然而興倐然而止俗謂之西北雨而東南附海諸鄕風气疎蕩而雨每不及焉萬畝鱗次仰吸木蘭涵竇漸多溪流易涸故率歲多旱丙戌大無禾麥災沴頻仍川谷騰湧萬姓嗷嗷道饑惟正之供無所於出流傭轉徙井竈蕭然盜賊間作觀風之使具狀以聞於朝聖天子軫念逺氓蠲損正賦愼擇守土之吏以撫摩綏輯遺黎於時官府淸平蠧獘釐革用能醞釀和气轉災爲祥乃己亥歲百谷大熟庚子又熟黃雲穰穰四野一色每一金可得米三石大麥菽黍之類積而弗售富室廩廥無所蓋藏遺老歡傳莆中百年未有也郊坰夜月雞犬晏然道無行乞民間搜舉廢墜之禮衣冠交於道路市中梨棗橘柚之屬倍貴於常耳目所逮誠可謂太平之時矣夫鳥棲山林而忘於木魚遊江湖而忘於水百姓日用生長太平日不知太平歡於古人則已然矣又焉知夫祖宗憂勤聖皇憫卹所以含弘覆幬春生而子育之者其恩徳若是之深也淛農家子歸耕海澨十七見秋風矣自悼憃愚無所復用於世幸濟時康徳免溝壑以終犬馬餘齡是皆吾君之賜也乃效康衢擊壤之意而作之歌時與村童野叟相答和於斷隴平蕪深林逺渚之外庶幾治世之音後之修郡乘者將有考焉

其歌曰風雨協候兮二麥先秋蝗蝻逺遁兮百谷登疇桔橰空懸兮風颼颼嗟我民兮又將奚求再歌曰禾稼旣登兮我場我圃吹洞簫兮擊土鼓齋心致誠兮以禦田祖歲其有兮使我無苦又歌曰詠小雅兮大田賡良耜兮淸篇丰年之慶兮伊誰使然撫我字我兮太守得賢虎拜稽首兮天子萬年

山冦志

國家升平莆中樂土百姓不見兵革老子長孫乃正徳五年庚午歲秋九月忽有山賊一夥不及百人黎明突至涵頭地方刼掠鋪面由黃石直抵塘下東橋囊負所獲操戈橫行不成隊伍居民皆卻立逺視莫敢誰何殺死一人及傷蹩者一人晚由橫塘東郊循木蘭而去至嘉靖二年秋七月復有汀漳流賊百有餘人气勢凶湧由仙遊北隔嶺入廣業突至溪北上黃民家殺傷人口去城五里而近城門警嚴退入深山望江裏前王惡少王國材父子與其族人讎隙陰爲向導晨至其境驅虜男婦數多退卽迎仙舊寨置營人各責狀立限追徵時時刲剝斬艾貧者以逞威恐時分巡福寧道按察司僉事海鹽吳侯昻適按莆同知府事丰城李侯正管攝郡事籌劃無策而刼質之家反爲張皇聲勢走透機密以祈緩死一日官兵接戰市人袖手相率往觀賊以大旗旁綴小鉤剡利開張自蔽臨陣忽出旗下鏖戰我兵敗衂殺死梟勇林本著統哨本府檢校嚴簡爲之擒獲居民大震勾調浦城縣民快漳州海滄戰手俱至夫重賞之下必有死夫烏合之徒原非勍敵使吾之號令嚴一信賞必罰使之連日更疊戀戰直搗巢穴獲首領一級者卽賞銀十兩何賊不可擒哉旁布伏兵邀其歸路足使靖絕乃遲疑不決所召海滄生兵慮其內變府庫錢糧不敢動支相持彌月各家典變田宅借貸親戚以贖人口所費不貲又爲之置買圎帽云鞋脫身等物乃歸嚴檢校從容安尾而去垂涎鼓掌旋當復來也甲申冬哨聚深入時巡按禦史蕳宵駐節漳南調集各衛兵馬各縣民快釋放同安縣獄囚何平何世等令之立功贖死蹤迹剿捕賊气沮縮夜屯徳化縣小尢中民家我兵蓐食晨薄其處賊開門出戰何平叔侄首先死敵殺傷相當旁兵登屋掣其大旗賊饑疲閉門晨炊我兵用火鋴攻破門屋擁盾直入賊喪膽受擒無一脫者免於搜山玉石俱焚也是役也南安知縣長樂顏容端同年友生也在行相顧山中備言其事且示及滅賊申聞故知其詳而癸未賊酋新大總者不在或言其姓名賴義平河人先爲其外家縛送之官死矣蕳公監臨有風力論捕冦功擢都禦史云嘉靖五年丙戌秋八月識

海冦志

莆濱大海鯨鯢出沒時時有之調度官軍事體重大閉門送客視爲故常嘉靖二十三年甲辰歲南土大荒盜賊充斥海上復有戮民黃世隆世光兪子賓等爲之向導刼掠大姓驅虜細民立限責償屠毒慘酷其鄧姓者一縣尢爲桀黠畨酋二百餘人皆醜黑獰惡艤舟寨門時把總指揮丁桐年少膽勇馭舟師與之接戰气力不加失陷哨船一隻千戶白仁一貟軍士三十六人莆禧軍民共撲賊船一隻賊徒十五六人中有林希徳者系港東人氏被虜從逆職專斬殺此人熟於附近大家徑路轉相驚疑搬移遷徙城中廨捨增價數倍至無所容鄕居之民夜不帖席於時按察司巡視海道副使姚君鳳翔巡歷海戍常例不免漳州解到賊徒與禍家熟相識認不能痛決一快眾心令之隨批帶回後未知其作何發落也白千戶者尋以責賂送歸軍士損失大半至八月初■﹝風貝﹞風大作南力湄洲海嶼搜獲賊徒六七十人夫朝廷堤防海道至爲嚴密憲臣領勅親理其事兵食足備法令具存能以戢盜安民爲心審固謀猷廣設方略則可以彈壓暴客宣揚國威烏合之徒何至於拒敵官兵劻勷連月鷹鸇海上葅醢吾民哉近年漳泉之人復爾私通日本坐獲厚利更相效尢傾動江南百貨騰貴夫中外大限天地常經按日本者古倭奴也國初時入冦中華北極遼陽南接交廣沿海州郡悉被其殃中國所以備禦之方無所不用其至鎭戍衛所布列海堧火墩煙臺矗立岡阜福建則小埕南日吳嶼三寨與各軍衛及守禦千戶所錯置其間歲費錢糧畨更戍役皆爲防倭而設今者無禁蹤令造舟具糧如適淮泗廣賫金帛大啟戎心玆豈朝廷柔逺寧邇用戒不虞之意哉夫海冦倐來急難捕捉至於私通日本舟容萬斛所受皆富商大賈所載皆綾緞繭絲積日曠時乃能集事此而不禁何以法爲而南中士夫駕爲私說以爲取彼之有富我之國有何不可是見其利而未見其害也疆場之憂謹記於此

八分料志

自來糧米之外又有歲辦物料名數甚多或徵該冬或派通縣價銀多者僉點大戶收納解京最爲擔事價銀少者攬頭包納里長催辦不無多取至正徳十六年巡按禦史華亭沈照扣算八府丁糧總數若干一年對像共該若干定令每年每人一丁糧一石各徵銀八分除戶口食鹽之外其餘一應物料皆出於此俗謂之八分料法令初行徵支如法歲計有餘復將鹽鈔並歸於此後復令於折色帶徵令仍舊占點大戶徵收而鹽鈔依舊除外只徵六分謂之六分料云沈公蓋祖周文襄公蘇常稅法行之最爲省便省下士夫不悅蓋物料歲派福州一府優饒數項若八分料則平攤徧及也後來官府因循不時徵納以致收頭年久拖累不得脫手上司批送士夫坊價皆出此物以故不能余剰大扺有獘人無獘法沈君按閩卽遷本臬憲職入境解官以歸八分料之法爲福無窮也

落綱協辦志

自來應當里長之年承受差委完消批票出備長差短差顧直之外每圖查照丁糧多寡追徵銀兩占點大戶收納在官逐日祗應公用謂之落綱後來官府費用漸廣收頭重累不能獨支嘉靖十四年癸巳巡按禦史白賁更定其法分作正雜二綱以丁祭鄕飲一定不缺者謂之正綱以上司按臨士夫禮祭有時而行者謂之雜綱正綱定銀七百五十九兩九錢追收縣庫臨事支取雜綱定銀三百九十九兩一錢令各里長應辦其時知縣事嘉興陶侯模爲民省費繼令南海林侯冕不飭民力不堪又繼而衡山劉侯宦賤視民脂如用糞土正綱徵收在官臨用之時里長協辦累倍前數雜綱批票紛如雨下漫無紀極原定雜綱每日該用銀一兩八分今一日或用一二十兩而或倍之至上簿之時去十存一官要之家只憑官價莫敢誰何豪猾之民賄賂胥吏移前那後吾家甲辰年秋季應當原派雜綱該銀八兩而直五日後用至二十八兩窮鄕小民靡損尢甚一經此役無不破家里長僉呈建言民瘼按察司憲長周公延早曾作縣軫念民艱蒙批酬應往來有司之所不免勢不能不役里甲近因查稽太嚴官吏欲脫科斂之名俱令里甲自用名爲協辦夫里甲之銀旣不在官則凡諸色人等得以恣肆民費愈多不獨莆田一邑然也據呈俱系實情仰府卽行周知府督同該縣掌印官虛心詳處明當務使法可行於永久民不至於受困惟欲有補於將來不必追究其旣往或今里甲出銀若干在官一應公事盡其支用不必再立協辦之名以致漫無稽考速將議行緣由報奪郡縣坐視倒懸護前申說又蒙周憲長批下協辦之名不可再有里長輪日所費必多況錢糧若不在官胥吏求索必甚仰府再議責令每裏於綱銀之外加出銀若干仍令有役之人收掌支應庶所費有稽具由詳報此後太守縣令朝覲里長又復僉呈蒙布政使司批下呈內事情委系該府獘政仰吳同知詳議呈報要須公私兩便乃可經久時二府吳侯元璧管攝府事申稱協辦害源正在綱銀不足勢不可免之禮事無所出之途恐致稽查故推入里長爲協辦也今議得原派正綱銀七百五十九兩九錢內孤老衣布一項該用銀二百一十兩今查孤老月糧出自倉米則衣布銀兩亦當議入糧剰內支用若派入里長綱銀似乎數多合當申議明允奉行其雜綱凡上司供應及士夫禮祭隨俗照舊一切公用曉令里長逐行開載詳備成帙實估時價撙節裁處約以中正之數一年該用銀一千一十一兩七錢悉如正綱照依該年里長將各丁糧通融公派分作二季徵銀貯庫該縣掌印官擇立老人一人掌出入之事備由申請蒙憲長周公批云所議正雜綱銀酌量該用立爲限制𨿽比舊派頗多而欲究協辦之獘勢必如是但稱廂長供應家火而里長出辦綱銀之費是否相當其於民情有無允協再行細審酌處均平務使情無偏重法可久行具詳另報續蒙巡按禦史趙君應祥批下加雜綱之派徵免里長之協辦愛民省費此舉得之冊開各項銀兩已爲適中蓋處之太索後將難行卽照數均派徵收支用孤老衣布仍於正綱銀內徵給之餘悉查照施行原申不曾開載每丁糧出銀若干但云通融公派今縣中每丁糧徵正綱銀一錢三分雜綱銀一錢四分此外又加派三分共銀三錢正得免協辦浪費無稽之苦此舉全得憲長周公主張之力但舊時落綱尢省每丁糧只用一錢二分吾家自來應當裏役落綱只用五六兩上下家眾津貼只在里長之內今已另處之矣大抵古時官府費用有經又上司按臨及府中辦酒俱是館驛之事今則並歸落綱蓋出於驛傳則均派丁糧適及一縣並歸落綱則是累里甲而坊隅不及故落綱之獘城中士夫殊不之知而胥吏之輩得以恣肆多取而無忌也憲長周公後次批語廂長供應家火里長出辦綱銀之費是否相當其於民情有無允協仰再行細審酌處均平務使情無偏重法可久行具詳另報此公灼見民隱前後此一事反復畱心不久朝覲北上遂遷他官本府準蒙巡按批允奉行於此不行再議夫城郭坊隅逺近一體今府縣一應事務歸並里長長差短差每丁糧出銀一錢正綱雜綱每丁糧出銀三錢廂中丁糧數多但出家火而已計其所費不及長差短差之數多寡勞佚不均甚矣此獨非王民哉其法終須一變前年沈禦史議行八分料夫人丁一丁糧一石每歲令之出銀八分眾輕易舉後以所用余剰減省二分今若照舊還徵八分而以正雜銀一千五百六十九兩七分之數取用於此則廂裏徧及彼此均平於八分料不失原額誠爲便民夫不在其位不謀其政但以曾忝風紀之司而此事利派闗於宗族鄕國故私識之於此

莆中錢法志

國初時行使寶鈔爲法甚嚴今皆不用莆俗習用宋時小錢每十文重一兩每銀一兩直錢六伯文時或低昻無甚髙下府縣徵收此物民間零碎使用極爲便益鄕村之民有垂老不識釐秤者正徳初間漳州南阪地方私鑄新錢盛出民間買賣嚴於揀汰必取厚實花字分明者用之稍薄光皮及黑色者不用後又選擇字樣如元佑通寶之類皆行汰去習俗推移不知所自時太守三峯朱侯衮知縣趙侯葉嚴於禁革第官家不用此物民間行使不去樵夫販婦朝晡之求不可得米勢不可彊翻成廢閣尙書林見素先生作錢荒小詩以諷切當道但習俗所趨非力所及朱太守當時煩瑣有低錢估折之令民益不知所從而錢法遂廢靑蚨有神翩翩然入於他境矣作錢法志

天馬山房遺稿卷四

●欽定四庫全書

天馬山房遺稿卷五

﹝明﹞朱淛撰

○書

與吳太守論莆田南洋水利書

木蘭爲陂莆成樂土爾來四百七十年矣歲月旣久蠧獘日滋檐澑未停溝渠盡涸歲歲告旱人人苦饑士夫端居足迹未至海上無由識其利病曲折之實間有知者又復不遇當道任責君子無從開陳以釐正此事官府間因民言差官踏勘風沙蒼莽閱歷難周其所向導看視之人又皆彼土豪猾或義民省祭之類指害爲利倒私爲公了事回官莫知領要此莆中深根固蒂之疾翠渠周公作志之時憂之已深言之已詳今去其時又四十許年矣大壊極獘不可支持前此四五年間年年以災傷奏聞於朝乞免糧稅今年又甚將使數百年樂土變爲荒丘幸逢太守雲泉吳老先生加意窮民體究此事此誠莆人更生之機淛野人生長海濵熟究顚末只如東山水則地極僻左亦己數至其處近復與二三子自東山水則步至寧海堤岸橫亙二三十里時適久旱水枯見底其涵洞穿穴舉集目前深切浩嘆大抵莆中洋田依山附海由髙趨卑盡處爲溝溝外爲堤田土髙低已爭二尺以水凖之則固可知此堤卽今之居民往來內堤是也海民又於堤外海地開爲埭田漸開漸廣有一埭二埭三埭之名外復爲堤以障海浪此卽前太守月溪黃公所修石堤是也埭田低於洋田亦復不等或二三尺或三四尺爲埭愈多其地愈下沮洳斥鹵利飲淸泉故爲埭田者或大決官溝開渠以達或深憑溝底爲涵以通仰吞溝水拍滿汪洋則於外堤私立陡門多設涵竇以注於海自東山至寧海自寧海至木蘭私陡門凡幾處私木涵凡幾口百孔千瘡不可勝計晝夜不息旱潦不休則其所費何啻一陡門之水哉假如一處陡門盡抉閘版以泄眾流則溝澮皆盈涸可立待此莆人受害之源歲歉人窮未可盡委之天數也夫所謂埭田者有內堤以障霖潦有外堤以捍海勢不勞人力仰給淸泉使木涵但依古數不令太多水自足用亦何必蕩然無忌飽而棄余涓滴不畱竭澤而瀉使大旱之年彼此俱困則亦何利之有哉至於章魚港木涵則水南之咽喉也東山水則水南之尾閭也咽喉旁出飲食何以充饑尾閭不禁膓胃何由得飽夫興大利者未免少有所妨爲逺謀者未免暫有所撓要在審其公私權其輕重明斷而力行之心秉至公事蔑不濟法依古則人將奚辭夫埭田𨿽多不抵洋田千分之一新開海蕩之地多不起科舊受糧者亦只多少備數以儗今日契勘之患利充數家膏此萬姓飫此菑畬薄賦不科之地而害數萬畆井稅之田則其公私輕重大有所分矣夫事𨿽甚大有志競成勢𨿽無難不爲則已向者月溪欲於沿海潮汐衝激去處盡砌石堤工力浩瀚眾料其難毅然爲之旋亦就緒遺愛在莆第石堤工費𨿽繁人情共樂事無阻難欲正今日之獘則爲於彼者必有所不利於此妄生浮議齟齬其間昨到東角遮浪地方接見致仕教官程地世爲埭田老而練事所談利病皆可實行今寧海以西所歷下埭遊埭淸浦洋城白埕港內皆閥閱衣冠裏閈中間必有忠信耆宿之人能仗公義出正言者此在執事優禮而訪問之示以誌書告以法意使之轉相勸諭日行攺正卽因其力亦足集事昔子路問政於孔子曰先之勞之請益曰無倦先生以經濟之才膺民社之寄誠知水利一事尢在治郡庶政之先篤意舉行愼擇任使郊坰小隊時出按行相其地宜定夫水則半載之功足遺莆人千萬之利夫今之所爲後世將據之以爲則例援之以爲證佐毋紓一時之憂以貽無窮之戚則莆民幸甚謹將沿海水利事宜書一開陳以備采擇

時吾郡太守吳公名逵江西新淦縣人爲郡於玆畱意水利適歲旱山中一雨水下木蘭先趨直溝過嶽公橋東下白埕港內居民以門扇閘灌涵口下洋涓滴不及洋城淸浦居民甚渴因大鬥爭事聞官府吳公親至其地洞見獘端乃令更造立爲定規復修東山水則僉立水利公正數人以禮遇之頗得其力酌量埭田多寡存畱涵竇去其多餘平鋪地面不許深陷盡塞私置陡門自紀其事立石儀門之外以示久逺於是溝渠滿溢海田兼濟癸卯秋九月不雨至甲辰三月河流未枯附海之田猶得播揷而海埭田畆所獲尢多在前數年十日不雨則竭澤矣水利之興豈非埭田之利乎哉淛野人幸得與聞其事於東山水則一處利害知之尢詳扁舟屢獨往焉此地古爲海涵國初時林用震李仲章等開築埕口埭田爲渠以達莆田裏民茅汝直等大與許告時縣丞葉焱能吏也攺造石涵塹山而過長十餘丈勢難動移四周各砌以石髙廣各二尺六寸以石爲閘首通圓竅設夫守之以時啟閉後用震復去其閘汝直復與訐告官復其舊而於南端橫闌一石崇六寸以爲之節面刻東山水則四字後水不及則海民盜抉則下以出水天時略旱涵底盡露則外海田不可爲矣今者重修眾議擡髙水則余再三固執以爲不可以古有水則而溝澮常盈近來消蝕之故以涵竇繁多而水則之下更開隙穴是以水利走泄不能古若也只如東山陡門至水則可二三里溝水依山埭田附海水髙田低堤塍單薄不及二尺一鋤可達勢若傾盆飽食棄余家家如是計其所費比之水則二尺六寸之闊六寸之崇何啻數十倍哉今堤岸不修而棄有用之水水則髙舉而廢已成之田百年成規一旦輕易揆之事體誠爲未便且海民以此爲命必致死力爭若移髙一寸彼則以爲一尺曠野之地何所證據以明其不然後日紛紛勢須更定是因今日那移之間而貽莆中水利深錮無窮之禍也於是只以大石照依水則鋪平外面塡其穿穴今涵竇殺減溝渠之水襄則而過足灌海田彼民亦無自而肆其私說是則區區一得之見也大抵水利闗要只在內堤內堤堅固離溝渠差逺則涵洞難於私通內堤單薄與溝渠相聨𨿽官府不得而禁吳公當日喜於成功未及契勘猶爲欠事夫不暫勞者不久逸不一費者不永寧誠乘農暇之時令之修築髙廣各以一丈爲度溝渠逼近者則移令稍逺其開涵通水去處爲圳以達內涵旣有常數則外堤濫設木涵陡門之患不待禁之而自不爲矣以莆人之財用莆人之力興莆人之利措置有法量地而受成焉誰敢不從刻期可辦患在不爲而已前太守黃公一道修砌遮浪石堤及補寧海二洞之缺極爲有功但其性急驟又不久解官能幹人役偸惰廢事止於粗成南洋水洋乃數十年積獘得吳公料理一畨足爲久逺之利公冰蘗之操無愧古人行時淛贈句云五馬行春滄海翠壺畱惠澤一牛行李靑天白日照圖書俗降臧否失眞謹記於此

與周憲長論及落綱事

淛畸人辱在年列邇者冒通尺素重領報章百襲珍藏曷其有已忘分復有僭白余洲子居年兄莆人也乃翁官貧僑寓都邑所生二子長子居次汀也子居溘逝其家淪落汀旅食江湖取道歸省賫有闗文法當赴臺掛號第其飄泊流滯年月少遲倘於法無甚妨礙望爲委曲批賜非老先生年誼之厚垂念存沒亦何敢艸率及此也莆中新得甘澍麥秋有期第罷民苦裏役落綱雜辦浩無紀極積蠧因仍費增十倍舊例坊隅只供什器不與落綱並顧差使用城邑士夫無由知此而胥吏隸皁得以恣肆多取罔無畏忌民憫幽側亦未易上達也會大巡曁二司諸老先生煩一商議及此更化善治庶幾遺黎有息肩之望民亦勞止迄可小康伏乞重畱尊意嘉與齊民共沐使君更生之賜也

與王筆峯大參鳯靈上巡按施山侍禦論鹽法事書

淛等濱海之鄙人也欽企風聲爲日久矣豈敢私有所與聞玆爲門戶新役孤累祖之恩重千家之哭者不能不爲執事陳之淛等莆鹽籍也占鹽籍者里甲軍匠與民戶一體外加鹽役見丁辦課寸土受鹽不免獨勞獨貧之嘆獨有濱海斥鹵些子田地受米最多者名曰官租舊制免鹽所以少紓竈戶煎辦之苦玆本縣審編均徭移文福淸聞彼扣編二斗卽將官租田地免鹽者俱申當差不知福淸莆田事體全然不同徐淸鹽老先生案驗分別彼此甚明可覆視也哀我憚人亦可息也今更重之其何以堪謹列上一狀及條目事例揭帖塵瀆鈞覽中間猶有未盡也如民戶均徭有職役者蔭免鹽法則無也里甲糧料遇災傷得以赦除此亦鹽法所無也里甲糧料徵催抱納有郡縣爲之追復鹽法追徵最急抱納者一槪無追運司隔於勢逺郡縣以有司存此又鹽戶所難也乃今困憊轉滋流亡過半獨某等數家彊支門戶耳其雜泛徭役不許科派乃累朝定制鹽戶可得幸存而未死者近者傅大巡題奏旨謂量免竈差以優卹人才蓋指總催鑊頭等役屬鹽場者言非爲門庫機兵諸徭而設也戶部覆題文𨿽欠明意則甚美大約如傅公所請供均徭事例以免竈差耳善聽言者察其情善用法者師其意今竈差未免而均徭重編所謂辭笞而得刄也非法意矣夫混編均徭民戶之所樂也吏胥門隸孰非邑井逸民稱其便而贊其成者皆是也海濱之人𨿽有言者後矣惟執事同仁一視平政不偏鹽戶不使獨重民戶何以獨輕特乞主張通行豁免更有望於各場頒行定制買辦者量免丁鹽若干曬辦者量免丁役若干眞足以上明國典下卹民窮垂海邦無窮之休將某等世世子孫知所頌矣情溢辭繁不知干冒唐突之至伏惟臺宥不宣

鹽戶新編均徭事理揭帖

淛畸人也罷官守貧屯田僧租一無所與公門私事了無所幹玆者鹽戶均徭之事痛切民隱非直不肖一人一家之私而已故敢始末爲執事陳之民間正稅糧米之外民戶十年一次均徭毎年出辦驛傳鹽戶則每年毎丁納鹽三百二十二斤折銀二錢糧一石納鹽二引折銀五錢通計十年人一丁共享銀二兩米一石共享銀五兩輕重懸絕又民戶只當里長甲首鹽戶旣當里長甲首又當總催團首兩管衙門一般支應海人獨累困憊流亡聖祖立法憫念人窮立碑各場免其雜泛差役民戶細行開拆而鹽戶法難分籍戶丁田產積少成多解戶重差未嘗饒免驛傳更變半出落綱復與民家協辦其事獨有斥鹵田地受米最多舊例在鹽戶者準免受鹽國初至今一百八十來年遵行一體近因山東長蘆巡鹽傅道長題請量免竈役以優卹人才事戶部覆題通行天下鹽場逐遇編差之年查照均徭事例以免竈差如鑊頭秤子之類屬役鹽場者而言非爲門庫隸兵民間諸徭而設也今竈差未免而均徭重編是所謂辭笞而得刃也非法意矣大抵縣中附籍鹽戶只是附海望江孝義連江興福數里之人城中士夫一無所與而凡吏胥門隸誰非邑井逸民稱其便而贊其成抑彼而伸此者皆是也自非平政君子一視同仁孰肯深察而審聽之使海澨勞筋苦骨鳩形鵠面之民得受一分之賜不至於獨貧而獨勞哉伏惟老先生特加之意艸率冒瀆以俟臺照不宣

答此齋林大參論海冦書

淛頓首外侄唐音來辱及教帖備悉憂時至意今年是何气運星文示變地道不寧沿海有數千里之旱榖價騰湧亦且無所於糴近日溝渠乍涸私心過計食不下咽因作書告府公繼復自至盡所欲言因而契勘各處陡門著令公正人役朝夕巡視不至漏泄又且山間得雨今溝渠且滿吾人漸有生意亦甚危哉亦未卜繼此雨澤何如大冬苗𨿽死猶尙可生夏季苖甚茂倘得一大收民𨿽艱食亦可不至於亂也海邊近甚猖獗聞莆中各鄕有人在彼如近日吉了所擒數賊其中有港東一人此人去年六月取榖被擄今爲無賴賊附近東華黃石諸鄕豪家富室道途門徑皆所素知暮夜一來誰能禦之故數家平日以富名者各搬移入城所謂先去以爲民望者也今聞廣東髙州有榖船到海上五隻泊在平海一隻泊在吉了三隻入涵頭一隻所裝乃雜貨及米敝鄰人有貨在其中民船旣通當是賊勢漸逺及詢之平海來人道海上並無歹船詢之莆禧來人道前賊已散尙有大畨船兩三隻在吉了之南小鑿海面重載候風往北不行擄掠未來者不可知也下里人共言馬欄山後有數人平昔接濟此徒爲之向導邇聞已擒數人海邊通賊者當知所愼目下諒無甚事也淛與賤累俱在家未敢輕徙大抵吾軰平日居鄕須是平心率物若恃勢唬嚇利己害人鄕閭有小警動便爾奉頭鼠竄鄕裏小家何所恃而可以無恐此眞士夫之罪也在執事一及之耳

○志銘

林達齋先生淑配吳氏墓志銘

大明嘉靖二十四年歲次乙巳六月壬辰朔國淸林繼忠之母吳氏太夫人卒淛馳往哭之時繼忠爲湖廣荊州府監利縣縣丞其冬奔喪抵家復往弔之越今歲丁未卜於十二月十三日庚申祗奉其柩窆於瑞林之封從夫兆也其位癸丁其壙居右先期以其伯兄浙江寧波府同知柏莊繼賢君所撰行狀詣予於山中再拜請曰先君子達齋之塟吾從祖贈禮部尙書謚文修公旣爲之銘先母隧道之文敢委重於吾子淛於夫人外家爲表侄而受室於林氏往來遊從與繼忠有兄弟之好知夫人之賢爲最詳又焉可辭吳爲五侯宦族父諱泳爲浙江臺州府儒學教授母朱氏淛祖姑也夫人幼有淑聞及笄嬪林氏舅蒙庵公諱某官江西袁州府通判仲子寛爲廣西田寧府同知以舊官推恩贈承徳郎第三子信字克諒卽達齋也夫婦協徳袁州初令淸河揭之偕往弘治戊午歳遣歸省家至宏路驛舍產子繼忠甫七月而達齋卽世時宗門華盛家室完好夫人獨抱幼兒扄戶孑立勵志自守蔬食布素申飭女使不相往來裏中嫗偶至其家正色待之不交一談而退遂屏迹凡閫內勞勩之事皆躬親爲之不憚夜績篝燈晨興擁箒汛掃庭宇肅潔栗若朝霜繼忠兒齒令入家塾讀書不爲姑息之愛比長遊太學夫人抱孫綜理內政省積歳入而家益有餘故繼忠蒞官冰蘗有聲歸無所攜皆夫人之教也婦柯氏生子字自培繼娶宋氏生子木自培爲國子生娶黃氏浙江溫州府通判必賢之女生子炳然煥然夫人新寡時年二十餘耳遺孤在𦇤褓泡沫風燈未可冀其成立達齋之祀殆若贅旒夫人慘然在疚晚暮子成一官而孫復生子牽衣遶膝嬉笑滿前夫人始開釋慰意瞑目考終持此歸報夫君俯仰乾坤無毫髮遺憾也距生於成化丙申年九月十七日享年七十林氏一門洊受國恩太姑以子淸河貴敕贈太孺人姑以夫貴敕封孺人繼姑及二姒氏與柏莊內子皆以夫子貴敇封太安人安人繼忠未及滿考故夫人未及恩命而貞白一節法宜表章宅裏繼忠宦業未涯其所以闡發幽濳而光昭徳美者將必有待也敬爲之銘銘曰兩髦一醮契闊參辰四十八載爲未亡人之死靡他不諐初誓而代有終以沒於地瑞林之野松檟蒼蒼歸於其室百世何長

靜軒方先生墓志銘

靜軒方先生將以捐館之年十二月二十九日歸全於紫雲巖之北其弟太學生重紹思紹重耿思直狀其世次之詳走君之子攸曁以告其同年友人朱淛曰吾兄之素吾子知之實詳敢以銘請余按方氏譜祖唐都督長史琡昭宗時長官庭範始家莆今後棠方則禮部郎中仁載世也九世祖林秀特奏名龍川令八世祖應午漕沅制簽七世祖蘇孫明經學諭入國朝有諱鼎者爲禦史先生曽伯祖也有諱朝宗者爲戶部郎中諱朝淸者爲蒲臺令伯祖也曾祖後庵公諱象輝贈都禦史皇祖質庵公諱朝深封郎中贈如後庵官伯考松崖公諱良永都察院右副都禦史皇考雪筠公諱良節中奉大夫廣東左布政使兄弟並顯爲時名臣母封宜人黃氏以成化十九年癸卯七月二十日生先生名重熈字思緝時後庵曁贈淑人黃氏質庵曁封淑人陳氏重慶在堂先生幼態淳凝童習端愨羣兒戲弄呶噪獨對捲莊誦不休比長嗜學成癖夜以繼日足不越戶二親閔其勞輙戒止之惟而退退而愈勵遂以文顯弱冠選充弟子員毎課校輙先同軰正徳丙子始以書經登薦剡人競遲之三試禮部弗偶卒業成均通籍銓部未幾病作弟重傑思興思直侍以歸猶能登堂拜太宜人壽頃之疾亟太宜人臨視慮傷尊懷力疾飲食以示不殆竟卒臨訣舂容無一語及後事爲淒惋可憐狀嘉靖六年丁亥正月二十二日也年四十有五卒之日鄕士大夫至閭左翁嫗咸閔悼賫咨弔者無內外疏戚哭盡哀各有述焉自世降俗易人愛其情先生心事洞達明白無一毫可疑博大溫良無一人怨惡居家孝友處宗姻鄰曲有恩賙窮卹匱無所靳惜宗門盛大二父揚歷顯融先生謙沖自持約於寒士不逆不詐與家人子弟言未嘗及人之短務舉其所長與朋友交久而不厭今宮保前提學姚公鏌按莆首以篤行襃奨士論允愜蓋世莫不以先生爲長者然其廉隅內辯行已操執和而不隨論事之曲直當否𨿽達官貴人在前申其說無所撓蓋其植躬秉徳內剛外和初非脂蠟言貌媕婀軟美以自媚於世者此則先生之大端也君子謂雪筠翁用寛和惠利之澤志於臺碑於惠太宜人用慈儉順厚之風歌於宗式於他族陶和毓粹宜有是子先生賢宜貴仁宜壽而不然有如此者天固不可恃耶娶林氏知州紹宗公女有賢行繼翁氏大司徒世資公從子守達之女男五人長卽請銘者娶主簿陳君凖女林出次攸芋聘禦史張君曰韜女次攸躋聘考功郎中劉君勲女次攸寧聘知府林君有祿女次攸居聘都察院經歷林君茂竹女女二人長嫁太學生黃懋允貢士希雍子次許嫁黃甲﹝闕﹞光善子俱翁出孫男一人霖女一人兒女成行而婚嫁之劵未析然有弟有子敬畢君事化終有齊先生奚憾哉銘曰於乎玆惟靜軒方先生之藏濳徳之光百世之長勒此銘章

皇明處士沙堤松峯張公墓志銘

松峯張公旣塟淛爲題其阡曰明沙堤松峯張先生之墓而其仲子衡必持匍匐踵門再拜請曰先子之藏蓋卜地者久之向方得一席於文峯之北陲祖墳之左時逼歲莫式邇塟期庶役叢委未暇請銘緬惟先子生平植徳勵行不敢後於人旣詘於位而名不顯諸孤不才又無能有所樹立以闡揚光大先徳復無一言以顯諸幽是終沒吾先人之善也不孝之罪何所於辭敢以累諸執事將鑱之石納之墓門藏其副於家以貽孫子庶百歳之後尙有稽焉淛病餘疏懶久荒筆硯而必持之請益勤誼不容黙按公從弟從事郎賓州判官南渠翁朝昌所具行狀公張姓世居吾裏東橋國初時有號靜軒生子致學於公爲曾祖復生子致忠更爲築室西社居之後多宦達與裏中他宗張氏埒故別稱西張公東居西族也祖文質諱斌太學生父從惟娶陳氏以天順戊寅三月初四日午時生公名檜字汝秀行紀六少與許黃門梅坡公瀚處士竹齋張某友善要結歳寒故號松峯九歳而孤兄汝壽繼沒門戶單寡煢煢孑立先世貲產不贏公幹濟經理井井有條送往事居弔凶問吉俯仰調度出入百畆之中充然有餘事母孝奉丘嫂以禮壯其志而守之卒以壽終以衡爲之後從兄紀三無子家產盡費公婚嫁其女歳時饋遺爲之母家善睦宗黨緩急極力營救而卹其窮乏從父散官石泉公鳩宗行祫祭禮公首具數金爲族人倡疏逺親戚往來過從一菜一魚欵洽不厭故堂無熱客亦無停賓焉儀表魁碩言笑怡然喜飲酒能多不醉羣處鄕曲未嘗失色於人有不平者爲之委曲勸諭多爲解仇葛巾蒲扇優遊閭裏非輸井稅終年不入城府常誦陶靖節之詩丈夫志四海之章自謂松峯實錄其循理守分履素安常實淸朝教化之澤故家文物之遺比閭族黨之間如公之賢亦未可易得也正徳戊寅夏疾革前一日衣冠辭於祖廟及素所親愛者欵欵言族中事逮暮而歸詰旦拱手而逝其神爽不亂如此實五月廿六日寅時也得年六十有一元室朱氏淛從姑也繼王氏三子長徳朱出次衡次衎王出女四人長適吳漢次適鄭天根次適朱山次適黃繪漢與山皆生員孫男七輔剛芹蘭美芳■﹝氵茝﹞曽孫紹祖墓位丁癸公中居朱氏左右爲虛壙預王氏百歳居焉衡與婦黃氏壽宅又附其右葬之日爲嘉靖十八年己亥十一月二十一日也淛自惟先翁庚辰生少公二歲桑梓鄰並少小嬉遊情好甚宻旣老而閒追隨不輟衣冠禮度蔚爲鄕裏後生儀型歳月幾何公旣上仙而先翁亦下世久矣幸公墳域去先壠百步而近松檟之枝相樛霜晨月夕尙能乘風馭气相與遨遊於無極之野徘徊瞻眺從容握手如平生歡乎感念疇昔淒其涕零乃因渠翁事述及淛昔時所見聞著之系以銘銘曰居不踰閾行不越疆孝友孚於其族信誼聞於其鄊獨抱貞風以遊於世其先民之良者乎

皇明恩賜散官南塘方君墓志銘

莆中諸舊家衣冠之盛首方氏焉其家乘所記自李唐來長官庭範徙家莆今數百年矣閥閱有輝繩繩不替仙遊裏美之方宋都官郎中愼從公世也自烏山遷洋城自洋城遷今居再遷之祖則奮庵信公也奮庵之父諱耿子諱珣號拙庵娶周氏以成化庚子正月七日生處士諱世龍字文瑞號南塘塘生九歳厥考妣溘逝所恃爲命者大父奮庵耳性卓偉倜儻弱冠時頗浮曠不足於縝靜議者億其弗克嗣先業奮庵有憂焉未幾奮庵沒南塘感發創懲自嚴繩削綜理家政審諦周宻過於人人姻族舊識一會遇間殷懃勞問姁姁有恩不以造次有間族有叔行者客死無所於歸南塘殯之爲撫其遺孤內戚有女弟失怙奮庵幼字之比長南塘體先志爲治裝擇配以歸家素丰潤君以節儉勤力益拓其有人急難求假隨分以應未嘗空避無速贏浚削之術儉年先下榖直持槖踵門者不可爲數不憚煩勞𨿽升斗亦應之或童孺寡弱一毫不忍欺也正徳庚午冦作直以身當其難保有祖宗之遺身冒鋒刄之危其所全者大矣嘗循例輸粟得拜散官易冠服輒自嘆曰吾家書香奕葉此官豈吾心哉遂築南塘書院延名師益友訓廸厥子以需其成正徳己卯十一月十七日竟卒享年僅四十君子曰南塘廸前徽而官不酬志樂施予而壽不滿徳勤課子而祿不逮養眞宰之錫南塘有遺報者矣厥配南雄府知府鄭公述季子叔之女歸處士廿餘年共成家理相敬如賓平居無懟容遽色亦其刑家之效也子男一明良娶郡庠生洋城楊曰宏女女二長適雲莊王村次未許配墓在折桂裏信馬山南塘奮庵墓右坐癸丁向營於辛巳年玆奉處士之柩與其繼生母李氏合塟處士中藏虛其左爲鄭氏壽藏百歳之居預斯之合也時嘉靖戊子正月五日先期明良奉大參蘗谷王大用之狀謁予山中請銘予揖其風度耳其言質而不肆約而有文稱爲大家子姓天之昌方氏者不在於斯乎爲之銘曰動克紹居家之律仁足澤其鄕之貧不裕其身惠彼後之人

○祭文

祭姚東泉冡宰

天地正气鍾於偉人亮弼元聖弘濟斯民咸有一徳是謂大臣先生之生儲靈海嶽特達髙明斯人先覺胸冨詩書道存禮樂許身仕國出入匪躬兩典學政廣左閩中激頑起懦大振儒風揚歷彌深聲實益重擢鎭方維遂參卿從瑚璉前修楩楠大用開府西極緫制南方煦如春日肅比秋霜折衝尊俎汛掃邊疆功成不居難進易退溫公歸洛望重海內悠悠江湖戀戀忠愛晚歲再起從容引年盡疏幽側某忠某賢懇乞骸骨歸老林泉善始令終完名全節千古流芳爭光日月人生可願百無一缺淛惟謭劣早辱公知飲食教誨襃拂吹噓頂踵百年荷公恩私疏野登朝狂謬獲罪碎首甘心無所於悔平生培植負公期待時公宦轍隔在易州亟以書來蒙不見尢教以勉旃結贈綢繆一辱泥塗望公霄漢杳乏鱗鴻久缺書翰中夜撫心秪增浩嘆四海望治願公復歸無使東人私我衮衣訃音淒涼道逺是非天喪元老民之無祿爰及山中爲位以哭哀壑生悲寒云慘目逝東結束奔赴公喪耄期老母未可去旁行止不決踟躕彷徨雨屋風檐敬緘束帛裂素書詞冩此肝膈遙奠靈帷神其來格想象容止追惟徳音巖巖穆穆有赫其臨景行仰止宇宙此心

祭方霽峯母吳氏夫人

坤主內事閟弗逺施觀厥夫子尙亦可知粵惟夫人稟玆懿徳婦道母儀宗■﹝尙阝﹞是式冑於令族嬪此髙門瓊州之子韶州之孫春秋蘋蘩以相君子墨綬銅章子惠百里璞韞良玊蚌胎明珠連城照乘出應時需伯以邑最肅秉風紀仲由秋官擢司邦禮聨鑣絡繹賃居比鄰不榮其子而榮其親季也緝文亹亹日邁視綴巍科如拾地芥黃氏之女歸於地官亦服命服有璀其冠夫人之賢以夫子貴睿藻粹溫天恩汪濊筍輿迎養南北二京諸孫侍立三釜其贏大運有終雲山修阻靈乎來哉所至登俎人生諸福如斯良稀九原瞑目或安其居淛與令子忝得茅茹得遊尊翁追隨杖屨瓣香淸酌一奠於堂陳詞不腆惟以侑觴

祭參憲東山黃公

褰人生於一世兮數坎■﹝土稟﹞而多奇繄先生之純造兮萃百順而咸之幼才美而絕邁兮得舅氏以爲師奮天路以遐徵兮遵伯仲之前規依日月之景光兮歷郎署之委蛇司憲節於南紀兮凜風裁之是持旣展力而畢忠兮賦歸來之芳辭緬年歳之未中兮樂豫大之嘉時憇東山以遐觀兮樂云木之參差邈衡宇之靜深兮翫化日之熈熈奉滫瀡以永齡兮諧伯仲之塤篪懷內子以敬恭兮曄象服之陸離森諸子之如林兮孫曽蔚其芳蕤旣康寧以寡疚兮介繁祉於壽眉念善始而令終兮實隆古之所稀惟先生之秉徳兮美純固而不移奉古訓以周旋兮承先徳之所遺考禮度以自將兮克周愼而謙卑聆嘉言之易直兮悼噂沓之憸詖崇儉素以永圖兮勤小物而不遺誰不耕而有獲兮如作室之有基吉人徳與吉遇兮諒造物之焉私愧蔦蘿之綽約兮施松柏之喬枝承執手以永辭兮懷良晤之無期奠生芻以告誠兮神髣髴以來玆

祭﹝闕﹞

壺山之英閩海之精陶和毓粹載育先生具材無方秉徳渾健近挹惠安遠追正獻宣勞於國勒鼎銘彛摛筆成文翥鷟蟠螭難進易退君子之守峻節髙風迄焉不朽望重元老位極人臣梯接後進穆穆如春諸生得師近在梓裏失貽公憂得爲之喜蓬麻扶植爲力孔多先生觀化傷如之何有殽旣登淸醑載酹想象儀形奠哭於位追惟舊愛曷由報之祗奉明訓庶無燐緇

祭姚侍禦母畬氏太夫人

繄維夫人冑出令族體合坤儀雍雍穆穆作配封君家室和睦秉徳維勤執事有恪篤生令子如玊在璞聨掇巍科飲食天祿天子勸忠金章玊軸曰子之賢維母賢淑錫以翟冠被以象服瓊琚琳瑯琤琮歷碌復生令孫克振芳躅池上鳯毛人間麟角將旨觀風剖符分竹八旬齊眉向用五福爲善食報如耕而獲遲遲春陽潭潭夏屋人生若斯伊誰不欲如母之賢百齡未足大運有期古來莫贖淛以微寒而忝眷屬近沐華滋如蔭嘉木醨酤一尊淸香一束逺扣寢門冩此一哭

祭怡軒公遷塟

古不修墓於禮則然獘而弗修子孫之愆吾祖父母沒旣多年宅兆之卜粵若三遷今自他山舁歸故園爰當卜葬文峯髙阡權厝卽安於玆山前墓其毋易皇祖遺言四十秋霜耿耿弗諼今歸乎來墟裏依然華表白鶴古木蒼煙靈爽不昧感愴重泉

祭姚鳴山大宮諭

淛不才曩在宮保相公尊翁恩師老先生門下時兄隨侍閩中得挹光霽正徳丙子偶登一第北上春宮而兄亦偕計吏相遇於京邸敍道舊故如平生歡庚辰再上冀北幹時相公正在於京寓居東城之下時相會聚欵洽笑言癸未春明兄大魁天下士入翰林讀書淛濫竽榜列踰年拜禦史未幾卽以狂謬自取罪戾兄來唁我辭情甚戚如喪所有相公自易州以書來曰以此去國爲榮多矣淛以此自壯歸來逺辱教音淪沒多年聲迹昧昧兄時加襃拂海內之士猶知罪籍中有微賤姓名者皆兄之賜也今尙何望也己亥之春逖聞相公仙遊以老母年大未敢出門逺遣一價薄致瓣香之敬兄與之周旋墓所兩月遣歸琳瑯報章猶在懷袖示及令弟夭歿家遭回祿之災聞之驚惕孰意吾兄遽爾觀化不享遐齡耶尊翁位登巖廊難進易退而功業未究所蘊兄以逺大之器卓異之才早擢掄魁居禁近論思之地天假以年當大有樹立以紹休於前聞人爲王文正爲範忠宣爲名臣子以光輔我國家孰知兄之年竟止於此耶兄戊申生淛犬馬之齒長二歳已亥一病幾死憂患沈溟閉戶寡出家居復逺城市兄之訃聞已後時又乏便郵衰懶因循而兄之墓艸宿矣感時撫事徒切此心倘湖海之緣未斷異日過武陵當渡滄江拜先師酹吾兄之墓如其不然則當槁死巖穴百年交情銜戢於地下矣臨風遣此神爽愀然九原有知尙鑑玆意

祭丘維章

嘉靖十七年歳次戊戌秋八月朔日友生朱某具書寄奉丘君維章老友冥覽去秋此時小兒熈春自省下歸道與維章相會甚領雅情嗣寄素書尙在懷袖今春初聞維章之訃甚駭猶冀其弗眞也三月末小弟道通自貴地來乃得實耗不勝痛惋嗟乎維章子遽止於此乎徳性醇和宜獲遐壽乃竟未及中身溘先朝露邪積學纉文早自樹立視區區一第直其餘事乃累躓場屋亦未得援例一貢以觀國之光遂賫志以沒於地耶念與維章相知最久丙子之秋從予於芝山己卯下第歸漫遊建陽子從予壇城孤燈炯然此志甚苦辛巳歳予琴劍旅寓樵川千里招尋維君之故寶巖僧捨與髙廷振王子中諸賢日夕相聚首饔人所需咸於君乎取之甲申予以禦史獲罪黜歸故山子不逺來莆訪我於天馬山下徘徊數日別去別後書問不絕嗚呼予蹇劣疏拙擯棄於時而君獨相信依依不捨愧予道不足以相濟文不足以相資幽明之中負此良友耳舊遊喪逝吾黨益孤廷振物故道通歸來公亦厭世風燈泡沫浮生幾何山川阻修鴻鱗寂寞玆因吳氏表叔便風敬治瓣香之奠臨風愴然海上餘生若湖海之緣未了誓當取道黃臺弔君於蒼煙宿莽之域百年交誼合並無期九原有知鑑予意哉

祭王子中

記與子中別後屢枉素書積之篋笥森如束筍數年來音題不嗣知子中已就賓貢教授湖潮間極目停雲無由質問故人消耗今者陳友紹忠過此道子中去秋辭官抵家溘已喪逝不覺哽咽久之海上羈棲何見事之晚也死生大矣乃久不相知耶嗟嗟子中何遽止於此耶子中性地寛容平生無疾言遽色有度善忍理宜遐壽胸中抱負殊不落寞視一第無難校射澤宮遽就閒退受儒官又復不獲享年以沒於地屈伸之理宜何如耶憶昔漫遊仙鄕與子中廷振維章促席聨牀尢相宻邇時皆少壯別來數年廷振維章相繼物故今子中復作古人石火風燈不堪相翫僕年邁六十齒髮庸疏兩年來頸脰之間癭气擁腫去冬十一月有老母之戚號泣出聲漸加漲急轉項不便餘生未死分作狼疾人矣子中有八旬老母遺孤稚弱忍遽捨之而去耶令弟子材春元素惇倫品重風誼必能送往事居料理子中身後之事亦庶乎可以瞑目矣僕薄遊時有小文學子中不惜十金垂爲刋刻當時所作猶覺稚弱林居二十餘年得以肆力於此視前者猶差今亦無可付托以傳矣往年弔維章約以餘生倘淮海之緣未了尙當取道黃臺相弔於蒼煙宿莽之域生還無期分當老死巖穴而斯言已不可復矣冥冥重泉爲我謝焉千里片詞寫此誠意靈其不昧尙其鑑哉

祭崖州刺史梅山劉公

惟公春融和气玉立長身胸懷落落孝友津津幼學壯行蜚聲乎仕國平心率物風範乎鄕人冉冉流光茫茫大鈞西山頹波有形必同歸於盡蒼煙黃土萬物所以返其眞蓊山之原紫水之濵木魅號秋宿艸生春取薤露兮餘響望靈輀之淸塵典刑未逺色笑猶親悼一別兮千古安得不涕泗而沾巾

代兩學諸生祭張廷光妻貞烈王氏

昔夫子有云三軍可奪帥也匹夫不可奪志也維靈十七適廷光十八生一子十九廷光隨父官嶺南歸時卒於逆旅靈獨抱遺孤矢志靡忒家蠱景況眞人世所絕無而僅有其所以奪其志而危其守者苦楚百方也勢不可生遂以方盛之年忍棄其孤甘於一死以從廷光於地下是其勇三軍之帥柏舟千古不負寸心非若匹夫匹婦之爲諒也某等敬拜髙風敬陳束芻之奠事在鄕評詞無溢美也尙享

祭賓壺林先生

維翁以簪纓之冑承祖考之休孝誠獨至亷恥寡求持謙恭以自肅遵矩矱而罔尢諗鄕評之不謬謂宗■﹝尙阝﹞之善流喜七袠之逾邁幸百齡之可周何人事之好違抑天命之難畱淛以愚戅辱在甄收念恩深於半子愧力薄而難酬望仙居於咫尺曳桃杖之夷猶庶晨夕之往來申殷懃兮瀡滫嗟寸心之未展奄一疾而弗瘳挹遺影兮若存奉言笑兮無由庸修兮薄奠一慟兮千秋

天馬山房遺稿卷五

●欽定四庫全書

天馬山房遺稿卷六

﹝明﹞朱淛撰

○贊

守素贊

不腴其膚而長其軀不峩其冠而華其裾其行於於其止蘧蘧謝長挽於湖海守先人之田廬旣娯情於情話亦放意於琴書不闗寵辱而齊毀譽蒼蒼天馬之麓莽莽淩雲之隅每孤往而徑造恣倚徙而踟躕撫孤石之嵯峨蔭佳樹之扶疏噫斯人也蓋庶幾於知止知足之戒其視夫貪得冒利老而不悔者其人之賢不肖何如耶

方可吾畫像贊

盎乎其春融■﹝山疑﹞乎其山峙此工之所可傳然得其似者耳茍非天理事不茍可吾心此公之所自許而得其深也與

一厓江先生贊

鏗然金石之聲馥然芝蘭之味翹然白屋之英偉矣靑雲之器偃蹇半生蹉跎十試气帶煙霞衣制荷芰然而髮未易玄貌不加瘁將萬物之利鈍乎有時抑至人兮窮通一視昔賢有云至樂莫如讀書至要莫如教子公於斯言庶幾無愧

東渠贊二首

峩而冠整而裾其容肅其貌舒禮度閒都言笑怡愉誼克睦於其家行不愧於其閭壯遊湖海之間觀風梁宋之墟今將老且倦矣已定歸計爰息其廬平步逺村俯濯淸渠日涉園圃春事菑畬杯酒親朋惇平生之夙好簡編魚蠧理先子之遺書庶幾以淑其身以教其子以不失古人爲善之意俟天命之何如

又

有楚其服有峩其巾登我堂序儼如大賓予揖而問之曰君爲誰向行文峯之下遇一偉丈夫焉佳其風儀甚都禮度不俗心矍然敬之君其若人耶又申而問之曰君爲誰吾聞侯山之下有一偉丈夫焉得其靜退之風孝弟之美心歆然愛之君其若人耶舒眉端視卻立平身笑而不答其意相親

題文峯桂影圖

居然泉石愛此林丘皓魄正午疏影橫秋六合气澄萬籟聲收爾乃卷書罷讀斂視凝眸充乎理足浩若天遊神淸不寐意去猶畱興言髙詠緬想前修蓋其與吟風弄月之趣越百世而同流

牧植劉先生分教平海有賦歸之志以小影索題援筆爲此

晦於淸漳遨遊巨區藤蓑莎笠牧植自娯雋於澤宮翺翔天衢正襟肅容師席是居官微而气無所恧道丰而貌不加腴斯人也吾占其眉間之黃色其得思脫冠裳之羈枻而與得反其初服也與

○字箴

汪生構名箴

古人之生父命之名中世起義或自友生我與尊翁忝得科第其在後昆則有世契爾方髫稚侍官來莆我時過從獲覯坐隅頭角昻藏神采自異吾兒顓蒙馭駘望驥而翁謂我渠名子爲字當從耒諸侄是隨謹按字書命爾曰構而翁得子以綿世冑北人耕岱謂之構田能無莽鹵乃亦有年爲學與農理同事異不植將落勤則不匱而翁奇好富哉詩書曷貽爾後時維菑畬愼爾勉旃不替朝夕勿謂來年勿謂來日簡編膏火能不憚煩譬彼力穡其獲實繁窮深入微厚積薄發溢爲文章樹爲勲伐聞者竦敬曄然斯名垂百千年炳炳丹靑

方子應貴字訓

將仕郎若亭方君筮賓冠其冢子夢瓊字之應貴以書來曰願有以訓之以相其成也淛親且故又重方子之才也故輒爲韻語數章陳之禮筵庸致愛助之意

熊羆之祥兆於夢寐吉夢惟瓊神錫爾類定爾佳名字爾應貴奉以周旋庶幾罔愧

古之君子貴玉賤瑉世之具眼燕石混眞燦燦瓊枝惟席上珍萬代是寶永無淄燐

玉之所貴匪以厥徳厥徳孔嘉君子是則﹝闕﹞令儀令色鳲鳩淑人正是四國

萬鎰之寶付諸良工薦以他石湔磢磨礲維玆質美務學名通古有明訓蒙養聖功

玉蘊於石不耀其光至寶用世誼不終藏爲瑚爲璉爲珪爲璋薦之上帝升彼巖廊

君子貴玉必愼所操鞠躬戰栗如禦風濤人生所恃不在門髙立比升天墜易燎毛

宗門善慶富彼瓊英業傳詩禮世襲簪纓禮師古人穆穆佳聲庶其可作抑齋先生

噫惟崖翁耄期稱道巋然靈光爲邦大老典則猶存淵源可考應貴朂哉惟善爲寶

家有嚴君蒸蒸孝友嗣徳紹休不在爾後嘉止甫臨峩冠加首朂哉應貴永介眉壽

希正字箴

友人張師中氏冠其弟大權執弁之役辱委命焉共訂其字請爲之說淛不文櫽括古辭輒爲韻語𨿽乏威儀之攝亦庶以盡朋友之責焉爾

冠而字之是謂成人懵彼周道式愧嘉賓字系於名義以名起假是呼號日警於耳惟先君子錫爾令名厥名維何大權是稱諏斯佳辰爰告爾字厥字維何曰希正氏天下之理有經有權錯綜運化惟所當然經所不及賴權攸濟權以濟經道斯無獘權而得正於經曷殊不主故常獨與道俱惟權之趨譸張戾裂乃咈於常首尾衡決經以立體權以隨時未可與立安能及玆古聖從心動與理會君子愼動行可無悔吾黨下士栗栗小心揆世應物履薄臨深大猷是經權亦時用低昻往來稱停輕重罔小不事惟正爲希庶幾寡過君子攸歸若考終身溫恭周愼尙有典刑以迪來胤伯也日邁克紹厥家靜養於蒙無俾奇衺萬里悠塗攻車發軔範我馳驅朂哉希正

周氏讓之字說

見虛周君別且十年矣近自金壇以書來曰小子丕時將加元服家君字之曰讓之願吾子有以詔以朂其成也淛鄙人無能爲役粵在逺地無所於辭乃爲說以諭之夫讓之名若字非取於書召奭之所云乎以聖賢之言經書之旨爲之襲名若字愛之深者期之逺也𨿽然功成身退施諸盛滿之時甫冠之士固有所未及然聖人之言通徧周匝善取益者固無乎不宜也夫義利並行而私心易逞勝負角立而克已爲難故古人生子自其能言始教之讓旣復入於小學以從事於灑掃進退應對守其毫釐尺寸以涵養其善端消磨其客气使之低首下心正容謹節日入於規矩凖繩而不自知至於終身大訓亦未嘗有越乎此者蓋謙尊而光而慮以下人固邦家之所必達也蓋將使之應世接物恆存夫收檢畏愼欿然不足之心自卑尊人先彼後已而一毫猛奮矯厲上人淩物之意無所入於其中是其徳性謙和气象廣大知聞益富道徳益崇爵位益峻而心益謙降抑損當時稱其賢後世望其光如書之所載周召二公固其人也讓之生長名門家世簪笏而諸父弟昆珠聨玉映讓之又有雋才駸駸向用固周氏之丕時也昔之慈母有云惟患其不能屈不患其不能伸讓之義固周生終身之弦韋也見虛居家以孝友聞施於有政所以式榖似之者固必有道矣重辱逺意書以代祝規以申忠告之誼云爾

○辯

天妃辯﹝闕﹞

○鄕約

誓禁屠牛鄕約

君子在朝則美政在野則美俗風俗薄惡非吾士夫之責哉吾鄕科甲輝聨人物富厚屋宇之盛甲於海邦廉恥之風傳諸故老民生旣庶人心靡齊間有慣習屠牛陰通盜賊行凶逞暴作過爲非凡有失盜之家便來此中尋覓叫號喧鬧無日無之雞犬爲之不寧鄕裏被其污蔑今逢府主雲泉吳老先生嚴加禁約吾輩視此寧無靦顏夫牛出力耕作殺而食之誠爲殘忍況夫盜而得者鉤其舌以出穴錐其肉以速行或殺母及子或剖腹墜胎慘毒之形不可名狀吾輩具知其情買而食之充類至義之盡是亦賊而已矣夫水名貪泉志士不飲況親於其身爲不善者乎今鄕中父兄子弟同興善心共立約會就於天日之下重發誓願除老疾暫食之外斷絕此味如有私買其肉及焙漧者烹之於鍋嘗之於口饋之於人者天神誅殛使身生惡瘡家遭凶疫滅姓墜氏以償此牛之命以雪貧民之寃夫山毛海錯百品千般俱足養生奚須於此亦有置客買諸他處欲淸獘源宜並禁絕如有故犯並宜遭譴今立此簿與各人的筆自書名姓歲時朔望告於里社呈於鄕眾期於共守以還淳風如有習惡不悛怙終無忌此眞口體小人穿窬下類鄕人共舉不與並齒謹告十四年乙未秋約

申禁鄕屠牛鄕約

吾鄕士夫耆宿前年禁約屠牛漸成美俗吳府尊先生就明倫堂上對眾稱說洗舊日惡名夫牛出力耕作殺而烹之食者甚美死者甚苦有傷陰隲遺累子孫禁之數年待客養生未嘗闕乏夫事易忘人心易怠近聞鄕間漸爾開禁家中食用多買此物以致外鄕賊徒橫挑此物入境公然無畏亦甚可惡前年指天共誓凡以牛肉入口煮之於鍋饋之於人者身生惡瘡家罹橫禍以償此牛之命今再申誓如前倘有不願入約者姑亦聴之古人云父母愛之鄕人稱之諸君何不爲君子吾輩父祖子孫世居於此共相觀勉以成善俗甚幸十九年八月申誓

申禁屠牛小帖

屠牛之禁行已十年風俗齊同逺近安帖各家父兄所宜訓飭子弟鈐束童僕毋更復爲此事以啟惡業之端夫治生百方何取此事養生百味何須此物君子能捨之不用小人自止而不爲口體之奉甚微風俗所闗甚大嘉與吾黨共守前盟二十五年秋九月申約

○婚啟

代洪西淙回顧頥齋啟

江湖老大慶逢弧矢之辰天地淸明气協陰陽之候艸堂背郭勝事偏多稚子牽衣弱翁饒笑恭惟執事鼎鉉古意瑚璉時珍揚歷天曹望日華兮咫尺典司文憲肅風紀於兩臺物望正隆家居未穩如僕者馳驅之力倦矣冒君寵而許歸來進取之心淡然慕古賢而知止足念諸郎之生太晚貽乃翁之債方殷膝下第三小頑名曰應屏日蒙許以令愛爲之結婚利可斷金緣諧種玉南轅北轍頻搴杜若之雲蘭水壺山未爽梅花之約令辰納幣薄物將勤此子生已十齡成人近在數載賴天之福假我以年治百兩迓季女以歸登髙堂拜尊章之壽兩家各生子占協鳳凰百歲以爲期慶流苖裔端拜君賜深領年情將葵藿之誠春云一幅望瑤華之報終日七襄

代洪西淙聘方西臯啟

城南燈火涼入新秋天上仙槎光分七夕恭陳盛禮喜際佳時伏惟令兄大侍禦霽峯尊親家老先生壺標眞气海國精英振風紀於朝端霜淸鐵筆作文章之司命鑑徹冰壺僕邈在下風深懷仰斗向承雅意重結良緣以第四令侄女韜櫝之姿爲第二小兒子應垣之配開堂耕壩近依瀛水芳鄰問道具茨逺隔蓬山雲气春融﹝闕﹞池刷鳳毛恭惟尊親老先生顒顒昻昻世載魁傑磊磊落落人服髙明愛讀孟子書上下老蘇之气格聨登進士第科名大宋之後先禮樂舂容勲庸特達施於有政孝友而親其親豈無他人兄弟之子猶子矧令侄應直大舅掄魁天生偉器穎脫凡流霜刃未發鉶气寒星斗白玉猶在璞色照昆侖加以老叔之薫陶遂爲淸時之雋彥此古人有賢父兄之樂而執事以慰伯氏之心者也僕國恩未報隱趣甚濃翹企兒輩之成黽勉箕裘之紹吉朝納幣筐承不腆之儀獻歲迓輪疇錫宜家之慶端拜我公之賜大興洪氏之門敬拂霞箋榮祈電矚

與稚孫堯陳聘張守素孫女啟

淛與執事生同梓裏世結姻婭蒲桺年華後公乎一歲芝蘭臭味同予者何人少小交遊庶幾終始歸耕三十載校雨量晴平生一片心如膠與漆非徒笑言以取下雅惟道誼之相親肆令郎器量不凡情誼夙著與小兒子熈春念乃父百年之深交締二姓無窮之夙好許以令孫女士作對次稚孫堯陳指授於庭闈僉謀之昆玉嫁娶重母黨隆古已然匹配自天緣百神所相共深慶幸曷旣名言明公世爲善人邦稱長者向用箕疇全福嘉與姊氏齊眉四世同春惟天從欲滿堂和气爲時所欽淛故態疏狂老懷蕭索摩挲老眼所慰意者此孫依托髙門或乘龍於他日諏辰系臂盥手緘辭萬里靑天羨諸郎之健翮五花紫誥賁二老之遐齡

○上梁文

自構

一經獨抱逺承祖父之遺萬里生還重拜君王之賜家存四壁住過半生三徑無資老興不忘松菊一丘新買卑棲自比鷦鷯累代墳林近齊眉睫漫因人而成事聊拓舊以爲新脈接沙堤有小橋流水廣野平蕪之勝秀鍾天馬盡長松美石浮嵐紫翠之奇易可登臨偏冝農圃堂奧之上足怡慈母歡顏爼豆其間便爲太祝廳事門無俗客庭植佳花春日舒遲覺琴書之有味人生行樂須富貴兮何時爰著新文以華盛舉

拋梁東簾卷千山海日紅屋上靑松髙百尺晚來翠色更蘢蔥

拋梁西庭樹新雛羽翼齊翻得少陵詩句好碧梧枝老鳳凰棲

拋梁南新結茅齋寄蔚藍盡放明堂寛百畆長鑱春雨種宜男

拋梁北主人本是金門客回天一疏早歸來拂枕淸泉潄寒石

拋梁上古寺淩雲樓閣壯酹月須傾緑玉尊撐天不放靑藜杖

拋梁下門外車音多長者八荒疆界本來寛何必髙門容駟馬

伏願上梁之後書香種種世徳繩繩家慶壽康眞樂眞浮三釜外國恩澒洞長安長望五云邊

代洪西淙作

郎曹京輔淸銜長系於日邊漲海炎方匹馬半行乎天下逝當委質何敢言家年力始衰遂上封章之請聖恩甚渥不違髙尙之心溫旨許歸錦衣就第便可耕灞滻韓昌黎未踐前言於此巢雲松李謫仙果諧夙願睠玆黃石來自靑山掛河漢於窗欞去天咫尺俯林埔於幾席在水中央谷迥而川夷風和而俗厚固擇仁之所宜處亦有數存乎其間地祕天藏以至於今日龜從筮吉而贊以諸公乃拓新基爰開壯觀奉安誥敕昭回云漢之章妥侑宗■﹝礻皇﹞修明爼豆之事周廬以處宅眷別館而肅嘉賓金石在庭盡道是山中開府英雄回首不妨作地上行仙所斥俸金之餘皆出朝廷之賜情同臣甫依北斗以望京華詩和淵明居南村而愛其宅諏日月之上吉舉梁棟以中升閭裏歡騰山川增色愛莫助之庸陳不腆之辭喜可知也大發滿堂之笑畱爲故事傳諸無窮

東江上羣山碧玉峯五色樓臺成海气九天組練灑流淙

西閬苑瀛洲路不迷廣設云闌闗野馬髙憑日觀聴天雞

南瑞靄乾坤一气涵何似鴻蒙初未判渾然太極尙含三

北銀燭朝天明紫陌鵷鷺長聨玉筍班衣冠尙帶鑪煙色

上淸風今古誰多讓漢朝亰兆祿千鍾疏傅都門直百兩

下裴相歸來營緑野漁父閒尋鷗鷺磯鄰翁共醉枌楡社

伏願上梁之後郎君成立家室和平世沐皇恩封祖父母福緣善慶貽爾子孫子孫移孝爲忠承家報國五云深處老臣稽首祝堯年千里來龍旺气鍾靈蕃國族

代王筆峯作

兄弟守先人之廬百年桑梓天地祕此丘之勝五色煙霞發舒萬古之精英開創大夫之家廟鄕先生沒祭於社長宜血食人間丈夫子道顯其親固已名揚海內禮宜専祀事所當先邦有善人眾推耆徳躬行孝弟道旣洽於周親質任寛平化自薫於晉鄙橘園小隱雲水閒情屐齒印蒼苔雨淋舊迹書聲在深竹夢憶兒時追昔平日父子之歡想見在天靈爽之聚敬惇夙好爰拓新規面勢孔陽拜東皇兮太乙藩籬盡徹納灝气於無倪三陽水曲而入懷五侯山宛若負扆蔚哉堪輿之勝稱夫廟貌之華要垂久逺規模不作尋常家素寛弘部署髙大門墻堂鋪爼豆之筵左右秩秩道存禮樂之美文質彬彬具歲時罍洗之供爲行人瞻拜之便粵稽潛徳備載誥辭帝王之文天爲經而地爲緯鬼神所相水增辟而山增髙若揭日月而行永作江山之鎭兄拜前弟拜後肇祀於今子當穆孫當昭孝誠不匱事遘天人之會辰逢日月之良試援筆而成文助拋梁之喝采效四六體和金舂玉應之音垂億萬年見孝子仁人之意

東海上千峯與萬峯縹緲應聮龍伯國純龎還見古人風

西一家通籍在金閨神州赤縣皆淸秩翠栢蒼梧有舊題

南峭壁攢峯擁翠嵐化日博山香裊裊眞仙上界府潭潭

北景物天然畫不得玊樹溟棲碧海云瑣窗髙掛蒼霞色

上五侯峯髙八千丈杜陵老子秋興豪彩筆昔曾幹气象

下錦園先生富風雅淸時郊野鳴鳯鸞千載河圖出龍馬

伏願上梁之後山君川後共護先靈千子萬孫果符舊讖金闕下承恩許老天賜平安靑雲路回首有人世傳袍笏無驕無傲效順效忠君父深恩尙夙夜不忘所自春秋肆祀與天地相爲無窮

筆峯謝啟﹝附﹞

承賜雄文眞見如椽之筆來朝髙誦大爲隆棟之光先廟啟文明星躔奎璧鈞天在咫尺樂奏簫韶佑我後人知親賢之有自傳之百世斯文獻之足徵屐齒蒼苔恍乎如見書聲深竹涕忽澘然惟執事言啟予心致其存著庶先君神遊此地慰我思成愧感何如銘刻無已元兄季弟相期永世以對揚千子萬孫敢不拜嘉於頌禱徯斯慚陋曼碩何稱張老失辭輪奐徒美豈若丈人文力愈出愈奇況兼大雅訓詞有規有頌謹百拜而稽首未罄謝私試載筆而陳辭附報來使

天馬山房遺稿卷六

●欽定四庫全書

天馬山房遺稿卷七

﹝明﹞朱淛撰

○賦

天馬山賦﹝並序﹞

壺公莆鎭山也東分一枝屏翰海上列爲五侯半落天表復拆而西行隱見起伏且數千里結爲文峯端偉秀拔飛動不居有天馬行空之勢而首足尾鬛色色完具不可縶維余爲之定名天馬山居暇日因爲之賦世有九方臯者索諸牝牡驪黃之外當自得之何是物之神雋羌捷業而騰淩離埃壒之混濁憑丰隆而上徵遡金天之浩蕩篸玊宇之崢嶸按圖經而索故吾不知其所以爲名而其爲物也气吐靑煙目懸皎日尾掃攢林足踏磻石以鉤陳爲韁維雷霆爲鞭策雲霞爲鞍韉江海爲槽櫪動隨气機行無轍迹投足而安惟意所適乃者從天而下旣佶且閒騰踏乎象外蹤浪乎人間發神光之炯炯灑汗血之斑斑朝發昆侖之巓暮抵祝融之境浮巨浸之眇彌驀遐陬之修永閃走電之遺光歘狂飆而先逞孰气力之可任夙造化之所秉行若委蛇進不暴猛越嶺徼破閩荒望莆口過遊洋擘八壺之右派簉五侯於上蒼翳若木映扶桑淩溟海而飛渡觀初曜之景光爾乃駐金驂停玉步靡然東馳忽焉西顧行行且止遲遲不去挹谷城之仙風愛沙堤之煙樹擷錦園之芳蕤濯銀塘之橫素島嶼明沒滄桑朝暮爾來八萬六千歲於玆矣纒井絡殿坤維仰抹晴昊炙背冬曦吸寥天之爽气饜九土之華滋矯矯雲龍之勢濯濯君子之儀使仰之者起敬而翫之者忘疲至若廣壑噓煙朔野振吹天地倐起風雨驟至爾乃奮迅踴躍怒張噴啑磔毛蝟興嘶鳴海沸虎豹望之辟易鯨鯢聞之震悸居人爲之迷方行者不敢仰視昔者河圖示兆候日開祥庖羲作易伊祁開唐運丁熈皥之會位協東南之陽宜其鍾爲人物泄爲文章珠璣璀璨金薤琳瑯掉鞅乎詞苑振步乎周行藻繪殷哻黼黻舜裳其靈異徵應有如此者若夫驊驑紫燕騕褭騄駬來月氐之重譯產渥窪之淵水圖畫傳觀歌聲載起頋盼光榮服禦華侈豈徒慕夫名髙亦有稱於徳美然而道非無方日惟千里而其名系於天者顧若是而已乎若夫雲閒之駿天駟之駒胤於無極產於太初亙萬古而不息行六合而有餘將以殖琬琰載璠玙負金匱之璽發玊檢之書服太乙之葆輅駕上帝之采輿乘風馭气周流於澒洞廣莫之野吾又安知其所如也

如川小賦

朝登兮嵩丘俯瞰兮川流橫遙天兮匹練浮爽气兮九秋乃若曳長河下碧落瀉天漿衍地絡千緒瀠回萬瀨噴薄閱今古兮焉窮匯滄溟兮一壑漱若木之華津浴朝暾兮輝霍有美人兮水一方灑淸風兮詠滄浪愛雲水之微茫遊神於鴻蒙之始寓目於昭曠之鄕屣脫蹄涔之污濁逝與造物兮相忘

○五言古詩

寒宵步月

明月不可負良宵亦可憐暮夜無招尋獨行芳澗邊月色照我背月影在我前踏月弄淸影心賞方悠然閒愛淸宵長老畏白日速羲和無停鞭流光雙轉轂餘生知幾何撫景胡不樂蝸涎足自濡人心苦不足良宵成獨遊皓月當秉燭雞犬無一喧寒色四郊靜東峯靑松枝髙臥白玉鏡仰觀天無河屋角橫斗柄寂寥靡所歡淸虛愜情性商頌有遺音瑯然發孤詠■﹝禾罷﹞稏寒未收艸根響蟋蟀寒月何太淸耿耿照毛髮轉令山色幽愛此溪光滑夜深風露涼山人老皮骨平生不能飲負彼杯中物娟娟昨夜月今宵看已圓待得明宵見宿昔定殊觀月明有圓■﹝垂夬﹞世事雜悲歡良時那可擲徘徊淸夜闌攀折河邊栁還渡柳邊橋短髮不堪把月明影瀟瀟窮居逺城市殘生付漁樵翹首望八荒天宇髙寥寥狂歌自成章聊以娯今宵

挽後齋詩﹝並序﹞

悲歌之情慘於慟哭曩余聞吾後齋之訃也嘗爲小詩以悼之歲月超忽三閱春秋矣乃玆九月之望夜宿艸堂殘燈自明乃夢後齋抱一幼子偃臥於牀余往省之見其形容羸瘠淒然憐之撫之曰頃吾弟之疾也不謂其憊若是也答曰云云余又曰昨者有詩來懷爲吾弟誦之誦之則挽詞也更相勞苦戚如平生比覺四壁虫聲寒月在戶感念誰昔不能爲情追思舊作口占不可復識矣乃更綴數詩以紀餘思以申幽明良友之義後齋吳翰茂獻之別號余表弟也天性孝友茂勲早世善事寡嫂撫諸侄女視財利甚薄樂善慷慨平生無怨惡於人其曠度達識余素愛慕之意其功名必將逺到孰謂其遽止於此也天可問乎哉無祿又不克年不以功名自見前古之人如黃叔度李元賓軰烈烈至今者其名實固有所托也某鄙人言不足爲軒輊立言君子將有以信後齋於千載之後者君當逺別時驅車過我廬僕夫催載行而我還躊躇秋日風色寒送君臨路衢貧別無可贈愼保千金軀忽得泥金報犂然喜可知別耗誰人將道逺或傳疑遊子竟不歸浮雲日南馳誰意曩日別遽作終天期形聲日已逺魂魄入夢寐藜牀委羸肌拳足尙抱稚別久喜見君傾倒平生意對君誦我詩覺來莫省記晨起翻素帙索君寄我書時當初第日況兼抱瘵餘千里重相思誠情還寄余灑淚不能讀什襲當璠玙愛材匪不長植志非不彊鮮君心地好皎如秋月光秋月出重陰流輝天漢旁如何獨不見千載令人傷

爲譚二府乃祖母節孝捲題

蔦蘿依長松枯榮永相保結髮爲夫婦契闊誓偕老燕爾未三春訣別何太早談笑入重泉一死復何道所念乳下孤咿嚘守𦇤褓身疑眾楚咻家禍百憂搗置此欲安之雪泣向穹昊抱依親骨肉歸來奉蘋藻婉娩意不違姑嫜嚴自好老子復長孫宗祏凜再造離居六十霜修眉攢不掃嚴風入深閨寒日白皜皜生平鐵石心至今祝鄰媼千載栢舟詩遺音尙可考

敍懷奉送黃君俊正郎謫戍惠州

黯黯陰不開蒙蒙雨初歇居人厭鬱蒸行子懷明發問子行何之謫戍向南越王事有程期山川望迢忽親交頓乖張骨肉成契闊堂上太夫人顏發白勝雪扶杖送出門回首腸百結生世逢休明登朝儼簪笏覆幬荷乾坤依乘近日月非無將順心恐或有遺闕臣命眇蚍蜉君恩浩溟渤惠州𨿽云逺風土非殊絕從軍𨿽云惡已得逭鈇鉞髙堂𨿽雲暮爲滂誠所悅況有膝下孫晨夕供甘滑行行重行行庶往無饑渴譬如選丁壯身隸長徵卒畢命效驅馳爲國樹勲伐嗟予尢戅愚猖狂速天罰死棄揣分宜蒙恩至今活犬馬戀蓋帷含情深刻骨努力事耕耘窮年不暫出當子有逺行思子就一別執手臨路岐險夷期一節

蕭道長質夫見顧奉別一詩

葵藿傾太陽艸莽共帝臣嗟予與夫子各爲東西人拔茅事明主心迹兩相親峩峩冠危冠修修拖長紳糾彈司紀憲頂踵沐皇仁撫衷知感激就列敢逡巡入臺未十日君疏耿前陳旁觀咸縮頸梗議一時伸效顰緘短章排閽幹紫宸狂謬自速辜赫勞帝怒嗔獄戶寒無春陰陰晝旻旻揣分甘一死奚能植躬身君時事營捄嗷嗷焦口唇罪重不可貰末減充編民失勢落九天歸耕瘴海濵結蓑學漁釣買斧事蒸薪昨宵夢京國輦路揚淸塵君門邈九重徒然愁我神搏風殺羽翮欲進誠無因君今銜使命前茅光八閩前日寄書來此意良已勤遙遙雙斾旌早晚到城闉州民異禮數服野方山巾公門不可入此意將何申君復惠然來輿馬光四鄰平生重意气別久意彌眞經濟須賢達迂愚甘隱淪努力各自愛致逺無緇燐

飲黃石友人黃正可晚靑亭和師山題壁

戢影落名山歳月累云周如何咫尺地玆亭今始遊小艸冒庭幽寒花明墻陬摵摵髙樹聲蕭然似林丘西風天欲暮雨意鳴靈鳩主人有好懷開尊更獻酬相與各賦詩談笑銷百憂愛此同遊人俱維靜者流盍簪誠足樂萬事吾何求

黙所詩

一動還一靜一語還一黙語黙動靜間誰能但墨墨動以靜爲本語以黙爲常靜翕動乃辟黙勝言彌章聖人欲無言徳盛物自化賢人謹其言言垂千載下凡夫言孔多掀唇恣啁啾何能崇令徳忤物生悔尢嗟哉此心微出入系敬肆須臾失所操潰濫何不至王子領庭訓黙所以自箴非徒結其舌尙亦謹諸心集木如臨淵志大心轉小千言不爲多一言未爲少是謂靜之理常寓動之中嘉言會有聞千里欽英風下士懵心學恆言雜好醜气剛劇欲吐有若銜余口當夫未悔時好狂復如癡俟夫旣悔時奔驥將焉追常誦古人言語吪黙固好愛助誠無由庶幾用自考

題九霄菊捲

海上白綸巾愛此黃花晚借問開茅堂屏列饒百本今年春夏交霖潦佳苗損谽谺蒼石孤絲茸綠葹蹇涼飆驚節換獨酌情未遣偶此見華姿熠熠滿芳苑生態各低昻幽馨任舒捲暮對及宵缸晨窺廢朝飯忽若塵慮遺頓覺道心逺桃李漫葳蕤摧落易朝菌荒徑拂松霜移根自持畚

禾稼在野人有更生之望喜而賦此

萬室如懸磬盻盻望早秋皇天亦悔禍雨勻風力柔虹霓不爲殃嘉種滿南疇老農欣見之庶寛饑渇憂脫粟幸一飽甘脆吾何求低田美禾稼髙田饒黍菽丰歉昧前期苦樂易翻覆貧者嗟已流死者不可復何當忍須臾待此歲時熟

侯山別墅視獲贈樂渠黃公

薄田在何許蔚彼山之阿瘠土何磽確五侯空嵯峨盛夏霖潦集溪澗成江河圩岸善崩塌修築爲力多力多不足惜歳晏其如何良田畆十金阪田賤易得不慮井稅多功倍寡所獲早禾隨波濤晚禾苦螟螣瓶盌未可期十口聊塞責耕也餒在中先聖有遺則髙秋收獲時星言向田墅童稚俱在田牛羊牧煙渚四顧但荒山澹泊寡儔侶悠悠空自知落落竟誰許不有黃石公誰可與共語君旣辭朝簪我亦謝城闕石田不可耕謀生何太拙壠上多白雲松間足明月豈可充朝饑聊以自娛悅遙遙千載心長沮與桀溺

壽﹝闕﹞

壺公西南來山水多奇變云木相蔽虧樓臺遞隱見代更歲月深族聚子孫衍世業但詩書生涯足耕佃淳龎古俗遺騰踏淸時彥野性厭丘樊遐觀窺海甸得造幽人居遂與幽翁面聞名情已馳考徳意彌戀行已惟存心居家恆積善溫溫崇謙沖抑抑恥矜羨撓甲數之周星躔光始徧精神臯鶴姿容采桃花片令子具宏材畱都拜佳選天書美賢勞朝列華嚴弁浩蕩沐恩私光榮沾宅眷髙堂壽域開南極老人見天桂黃飄筵江魚白入膳霞林發淸輝石鏡光百煉彩袖春風翻華觴佳客薦縉紳陳文詞親戚倍歡忭拂拭緑紋箋摩挲紫石硯爲君作長歌一續王喬傳

題張教授必學慈孝永思小捲

生別何艸艸死別何悠悠霜落荊門樹蕭然天地秋攜孥一萬里祿養爲親謀玆事已不及鐘鼎將奚求婦姑平生歡瓶罍千載羞蓼莪不忍讀灑淚滿山丘

題石渚逋仙隱幾看梅捲

天地閉窮冬湖山三尺雪十日不開門寒花近可折挿置玉壺中壺冰味增冽隱幾已忘言對此自怡悅拈起便成詩詩神轉淸絕

題天階集疏捲爲章三洲作

夫君東南英起際雲龍會中捨披日華西臺挺風槪埋輪欽古賢落筆懾時軰名動縉紳間影落江湖外九萬方迅徵一息力愈倍向僕初登朝寡識言語誖鎩翮荷生全推心安可悔甘爲艸莽臣老死聖明代搔首望京華浩然成獨嘅

題章三洲易學紀成捲

天覆與地載大易行其中先天地而有後天地而終气機自活潑理趣何沖融嘗聞古聖人爰有包羲氏洞徹陰陽闗妙冩鬼神祕乃始作八卦重爲六十四畫成方有易易在未畫前一畫復一畫其勢皆自然先天𨿽無言黙焉思已傳爾來幾千秋聖聖凡屢作先後互發明燦然在心目昭揚玄中玄所以覺後覺孔氏編三絕猶著爲六經家傳而人誦萬古垂日星聖朝重置師教育充明庭吾莆富鴻儒正學紹鄒魯古老相沿襲近習迷太古六經缺其一無乃太莽鹵夫子臺中彥謫官海上濆時哉深易道樂矣闡人文端然坐臯比開口吐所聞亹亹啟靑衿無徒資誦讀剽竊口耳間祇用媒利祿善學顏子淵庶幾不逺復下士未聞道悔吝動相求旣蹈浚恆凶或承覆餗羞洗心從君學庶用寡愆尢

遣吳氏女歸本宅

汝宗本華冑田園生理微頃遇歲年荒閭裏共苦饑汝父抱汝來歲晏重相依汝時尙幼小出入須提撕朝嬉同稚孫夕寢侍母慈所幸兒女仁羣儕安敢欺誰云非骨肉周視同女兒忽忽閱數年秀髮揚雙眉語言頗巧慧亦有佳容姿娟娟云邊月濯濯花間枝憐汝漸長大白璧無燐緇嫁汝非所能畱汝非所宜玆當仲春月歳丰物熈熈鳥雀育其雛啾啾鎭相隨人惟萬物靈能免顧爾私浣濯舊衣裳緘縷新履綦𨿽無環與珥粉黛令薄施遣爾歸而宗婉娩習女儀作配宜令門議婚當及玆再拜辭我去送汝門之畿東望五侯山路記初時來﹝葉﹞人生父母心莫悲生別離六載今來歸喜極淚交垂祖母見汝來撫頂生歔欷叔嬸見汝來感嘆成嗟咨宗族妯娌間咸來視汝爲人生無根蔕飄蕩長風吹向令落他門寧有生還期汝伯俟齋翁平生心相知歸時相問訊細話此中時

題張恥獨手卷

獨行不愧影獨寢不愧衾我誦古人言應知古人心古人幾千載其心垂至今伏地雷驚蟄聞天鶴在陰勿謂獨不知儼若鬼神臨勿謂獨不彰殷若鐘磬音所以君子人幽獨在所釱夫君號恥獨玆意一何深逝將書戶牖庶用存規箴性情時靜觀義理日幽尋毋使爾茅滋望致蓁莽侵童冠相追隨讀書松桂林人事多乖違出入昴與參君遊碧海涯我老靑雲岑秋山風日佳蓬萍偶盍簪撫捲索我詩引吭爲君吟務學貴得朋獨知豈所任靜定恆自持狂馳誰共禁願言崇令徳致重比南金

題网魚圖

十年結一网网魚東海邊孔疎魚不罥望洋思悠然小大用各適回橈姑捨旃我有白玉鉤炯炯掛靑天期將龍伯國一舉六鰲連

題龍

怪物生江濆時濳以養智頭角𨿽崢嶸獨力難自致春雷破頑陰風雨復時至變化升九衢焱燹著靈異噓气生靑雲沛澤猶未試萬物天地間闖然返生意

題虎

大物奮神威羣毛俱辟易藜藿遂生榮林巒增赫奕邇來雨露深荊榛自堆積妖狐時媚人毚兔日交迹日暮天無雲啾啾恣啖咋安得矯矯姿耽視坐密席長嘯生淸風凜凜鎭宗祏

題小景

江南多仙山歷歷挿晴昊歲晚無嚴霜山寒色更好緣厓見紅花渉徑得緑艸髙寺憶逺公玄談事幽討鳴鴉飛靑松曽見此樹老人生難百齡行樂苦不早委運任去畱身閒以爲寶

題兩山手卷

夙懷巖壑奇不受塵埃障悠悠艸堂間岑崿俱相向壺公挺以靑谷城麗而壯飛翠白雲隅開圖淸漢上山气日以積君心日以舒誰知蛟龍蟠嶄然頭角殊杏園春自好桂樹影扶疎無言自永日獨契包羲書

遣女

吾年四十餘生汝苦不早少小心甚憐晨夕寘懷抱有姊亦齊肩相將離𦇤褓傍母恣嬌癡綽約花枝好人生易乖張一別何艸艸娉婷隻影孤戚戚向兄嫂仰賴大母慈教育均覆幬一婢習所安內顧免煩惱今日當有行貧家事枯槁汝歸母不知拜泣傷我老裏門東西居近別非逺道殷勤奉姑嫜黽勉羞蘋藻朂哉往汝家溫恭以爲寶

題晚齋捲

髙齋旣瀟灑匡坐晚尢宜廣庭落疎陰仰見靑冥枝聿當霜霰候蔚有春陽姿道心與之然把玩恆自怡少壯足努力老大徒委蛇百里半九十古老言吾規願君崇令徳歲晏以爲期

名園花贈筆峯

名園饒佳花紅紅兼白白同沐雨露濡嫣然各自得主人勤夢寐搜羅殊未極千金購梅橊舁致百夫力淩躐畫堂深間簉雕闌側芳心猶未展錦袖時拂拭泉石鬧風霜終日鳴拍拍憔悴顏不怡睢盱中叵測耳語細溫存陽春初不擇是種善性靈非直芙蓉色秋晴駢實繁日曬紫房坼滿眼粲珠璣磊磊子可摘充彼豆登羞慰此宗祊責平原賓滿堂能者爲上客努力各勉旃先登勲可策

寄陳璞齋

不記君別時歳月良悠悠昔別發盡白況復經數秋非無一紙書天長路阻修時時向令子勤勤問安不昨云有家訊字細如蠅頭起立索書觀想君眼力優書言客遊倦旦夕買歸舟又言緑水隩欲卜林塘幽洿池足菱芡刀田亦易求一心處兩端躇躕迷去畱老去戀故山攜孥當逺遊數口隔異縣寧免羇旅愁山中破茆屋海田鹵不收頃屬饑饉後知識半已流生理已窮蹙圭撮不易謀故鄕𨿽云樂貧病增我憂舊遊多友生緩急或可投又聞閭裏間還多好義儔男女就婚嫁親戚情綢繆澹蕩天地間何必念故丘秋葉鳴策策蟋蟀響不休申旦不成寐思君見無由迢遞寄君詩庶無沈與浮

歲暮山中卽事

愛此山中好迢遙山路斜梅樹我自種蕭條開數花好風逓微香初日影交加培根斸新出扶傾著橫義撫視窮日夕曛黑未還家種梅山徑邊下有牛羊道童豎恣攀翻糾纒易枯槁殷勤謝鄰翁愛此寒花好放牧須前山前山足丰艸此樹亦易種瘦地難爲春鐵骨抱奇石隔歲翳荒榛羣雀噪寒枝憔悴依霜筠栽培肆餘力成陰屬他辰甘與木石居誰非艸莽臣明日是除日向此山中來百卉俱已腓寒花爲我開冷淡聊自娛自非調羮才裵徊未忍去安知歲月催

○七言古詩

壽百歲翁林公詩

海上神仙不可期河車金鼎誠支離乾坤大璞鑿已久人生滿百歲者誰黃石之陽林氏叟皓如松雪垂雙眉行年一百不計閏三萬六千日又奇神彊骨壯善食飲手足便利無傾攲旦出裏門事拜謁禮數舂容忘倦疲傳聞鄰境作春事排當古物驚羣兒頳肩駢足快一往道路見者咸嘆嘻殷盤周鼎失顏色兌戈垂矢誰顧之平生胸腹極坦蕩語言易直無■﹝山欽﹞﨑裏中子弟薫雅俗千載下見羲皇時天壽平格自應爾令徳壽豈將奚疑天下亂多治日少百年升平古所稀安得生逢明盛世列聖繼作登丰熈有目不曽見甲冑有耳不曽聞鼓鼙歲時閭裏相歡洽姻族共保無參差聖明推恩徧庶老烏紗白髮光期頥人生如此足可樂和气之會誰能希長夏芳辰屬初度艸堂旭日春遲遲云仍滿目環膝下繽紛賀客陳文辭逺近來觀塡巷陌氤氳瑞气光門楣此翁精神眞大耐將來歲月浩無涯天馬山人鎭無事年年來送壽翁詩

送丘元鎭元秀二生還武夷

昔年我過大安驛初聞生名未相識杖策迢迢千里來弟兄兩映連城璧長兄才气豪且雄一掃數篇才一息季弟文思浩莫當拈題書楮盈數尺少年文彩蔚葳蕤顧我摧頹眞不及楩楠梧檟稱美材狹邪平敓俟繩直頏顏師席聊復然摘發瑕疵痛裁抑等閒點化易爲功一家言語成組織武夷山水多才賢前哲立言繼六籍本根深沃枝榦蕃滋漑栽培富學術吾徒正學宜勉旃文字區區固餘力

鈍齋楊老先生八十初度外孫張大章友人也持此爲壽某敬爲題數句共致慶祝之意云

東風吹庭著花枝鈍齋先生初度時簾櫳光射日杲杲笙歌聲暖春遲遲人生富貴何須早歲晚蒼松看更好淸階十轉帝恩深五馬歸榮身未老乾坤賦予何太偏栽培善慶理宜然甲子重畨又廿載嗣來星紀無窮年齊眉內子鬢雙白扶藜相對如賓客諸兒鵠立內外孫莫是神仙眞眷宅瞳淸气健好容顏畱與後人作畫看共說香山諸老者如翁五福定應難

爲雲莊王翁題壽軸

雲莊之山飽遊適早聞翁名未相識野人蹤迹無端倪煙水微茫易昏夕鹿門隱趣亦何深向平婚嫁會當畢弄丸靜學無極翁擊壤髙歌太平日四序平分秋正中百齡十計數涉七蓬松霜雪未蒙顚拜舞兒孫還繞膝人生如此絕可憐豈必金多與髙秩余方落魄忘賤貧家有嚴君偕七十天性眞歡事偶同蒸民好徳情何溢扣門陳子索新題拂素濡毫聊一述

寄竹坡施先生昆玉

尢川古邑佳山水雙峯■﹝山贊﹞屼水淸泚地逺民風淑且閒漁釣還多隱君子薄遊已作廿年期只今魂夢長依依扁舟欲往闗山阻一鴈不來音信稀極目溪云擁溪樹君遊是我曽遊處漫題短句送君行直把愁心向君去地主竹坡好弟兄論交結識舊有情班荊坐愛蒼苔暖攜手時聞寒玉鳴一從放逐更多病寂寞郊扉掩芳徑摧落平生四海心眞如縶驥气空橫君到尢中見故人爲余傳語寄情親木蘭煙水壺公月短髮蓬松一角巾

送邵仲徳

春風香吐長安陌君乘髙黃我馬白得路俱承聖主恩彈冠共作金門客小臣感激期致身願爲良臣爲忠臣策名自慶逢明世曲學曽應笑古人迂闊肝腸傷瑣細夢寐晤言無次第死棄眞甘鄙分宜生還仰荷皇威霽一墜九天失世榮菑畬自稱妻兒耕壯心已逐丹楓落白髮幾看靑艸生君今南去緣何罪萬里揮戈戍邊海直隨萬壑赴東溟湯湯曽見滄波攺日黒柴門未止闗邂逅靑山黃石間昔人漫道從軍樂客子休嗟行路難越溪閩嶠異闗塞瘴嶺嵐煙須自愛更聞執手慷慨歌丈夫命存百無害

寄題景範亭

武昌之山落何處江海渺茫隔煙霧景範髙亭倚大荒朝霏夕靄橫蒼蒼亭髙思古向來久亭中主人應白首結交海內盡豪英慷慨何曽接杯酒石溪張子吾故人昨來歸自楚江濵相逢抵掌爲余說幾見玆亭風景絕席帽低臨山頂云瑤觴追吸湖心月寒潭密竹晚氤氳紫荊花發生淸芬俯瞰南窻望八極令人長憶範希文希文襟度何磊落髙行闊步向寥廓朝營暮度求贏餘大笑世人空齷齪堯夫心事乃翁同東吳故舊漫相逢麥舟一擲歸徒步家庭惟諾何從容千載髙風竟誰續近湖兄弟美如玉錦袍玉帶光熒熒紫誥金章照人目千鍾厚祿寧自腴傾囷倒廩俗人無丈夫意气每如此歲月從容古道䢐浩浩長風吹漢水玆亭髙詠滿人耳我欲從之路阻修回復歸闌誰倚徙君往湖南訪舊遊滄波放棹洞庭秋楣間琬琰庶無恙從君一上嶽陽樓

古松

誰將繭素剛一尺寫出寒松千丈直髙枝多半入白雲眼前夭矯蒼虯立鱗甲振奮掌爪撐左拏右攫令人驚劃然霹靂欲飛去動地波濤風雨聲

與筆峯贈別

昨日迎君南山南今日送君北山北五日十日畱使車千山萬山動行色二十峩冠登漢朝三十金帶光橫腰四十煌煌將使節栢臺薇省揚淸標只今年華未五十精神意气誰能及揮鞭躍馬蒼梧來萬里咫尺風煙開黃金臺前拜天子傾倒盡交天下士文章器業時共珍大夫特達有如此我忝淸朝法從臣摧頹鮒轍一窮鱗生還北闕誰將引老去他山空復春城市山林各所遇坎止流行無定據世途詰曲多波瀾丘壑寛閒足雲樹新霽嵐光路不分欲別未別心氤氳執手何由表情素剖贈山中一片雲

與方山黃公

上有髙天下有地前者古人後萬世遭逢幸值休明期公道正當天日際丈夫樹立自崢嶸妾婦媕婀眞瑣細夫君廓落東南英剛方气骨自天成食祿惟知天子法當官那顧俗人情俗情傾巧利鑽刺顚倒功罪移重輕君爲朝廷惜名器名器豈是私家事杜絕請托謝諸公檢閱簿書戢羣吏爵賞皆由主上恩遷敍何能勢力致通者未免謂之迂天下人心安可無庸人或又謂之怪累朝成法忍破壞天門翹首近咫尺祇畏官箴盡臣職自誓吾心有朴忠不愧鬼神惟正直當寧臨軒念遠民出參藩政撫全閩單車已歷風霜苦淑气須回海嶽春溝壑平生心不攺江湖戀國意彌勤披挹髙風聴淸響邂逅芬芳眞可仰廿年蹤迹寄滄溟十口生涯在艸莽懶將名刺謁君侯剩是漁樵鎭來往羨君忠信心不欺重君意气心相知淪落孤懷聊自壯甘棠春雨寄君詩藩伯方山黃老先生昔典武選操守剛方天下之人想望風采竟以此補外來撫閩藩黎民懷之某海澨耕農謬以疎直見許臨風遣此用寫髙山景行之意云

題兩山手卷

壺公卓落三千丈谷城嵯峨屹相向山前滄海盡桑田一望平川豁如掌道人結屋兩山中日日還登兩山上一莖蒼玉過眉長小制山巾玄鶴氅放歌倦憇古松陰洗藥近聞百泉響有時蘭水弄扁舟落日孤蒲橫兩槳人生澹蕩自可憐富貴倘來安所彊世間衢路轉嵚﨑物外乾坤自弘敞昨來寄我新詩篇句帶煙霞色蒼莽我家近在兩山東十畆瓜田接平壤市塵迥隔不見人乘興可來亦可往百年誰是素心人松葉柴門須一訪

送江城尹黃時簡

憶昨與君聴鹿鳴雙騎駿馬朝神京少年快意輕世事謂言唾手成功名功名牢落如捕影蹤迹聚散同浮萍束書三上獲一第濫竽旅進充明庭瞽言謬發昏醉夢幸逢寛政逭天刑歸臥荒山饒歲月十又七番春艸靑嗟君蹉跎更晚遇四十釋褐尹江城淸操所難君子守去思重見古人情掄才共儗登臺省列爵還應待俊英丈夫出身事明主拔擢任使生光榮夙夜靖共須黽勉冥頑慚愧負生成陰晴南國仲春後水陸中州萬里程送子長安何處是五雲宮闕日邊明

朋竹篇

黃君耿介孰與儔荒園髙臥孤亭秋城市經年不一到柴門淨掃無交遊平生肝膈向誰是獨與此君同意气撫幾時聞空外音樂饑自餐淡中味昔賢交誼稱雷陳君與此君意更眞四十餘年舊知已久要未須讓古人長身玉立儼生客毅然不肯借辭色秪將正直結君歡還以淸修助君徳道情澹泊兩相宜一日不見君不怡炎歊坐忘白日午雲霞共訂滄洲期可愛春陽桃共李婉態柔香爛如綺榮華眩眼得幾時翻覆瞥人猶敝屣結交莫結桃李花世情輕薄令人嗟所貴於君善取友傾蓋相從到白首

題揚州卞鶚臯七十壽詩

蘗翁蘗翁好气魄瑰奇磊落風雲客壺山蘭水不住身淮海維揚有舊宅揚州城市多故人就中誰與最相親傾囷倒廩重然諾鶚臯端合如翁人少壯交遊今白首江北江南前來久春風昨日寄緘書千里殷勤問安否此翁年紀今幾何問道如翁還較多泛湖夜醉船頭酒舞影時翻月下蓑蘗翁彊健天所假出處安危系天下東山非久臥安石洛下行當起司馬中流擊楫大江深官堤楊柳增繁陰故人出迓郵亭外盡說相思一片心

題彭典史竹坡手卷

竹坡主人何昻藏丰標白晳髮毛蒼金閨通籍齒方壯天路聨鑣志正揚萬里獨過梨嶺道一官恰對壺山陽俸錢微薄能幾許世故艱難已備嘗政有催科憐我拙民多凋瘵令人傷毀譽榮辱無端緒期會簿書有故常求牧正厪憂國意烹鮮自試活人方海田歲熟農家樂公館春深化日長可是宦情宜土俗何曽云物闗江鄕望中魏闕靑絲騎夢裏髙坡綠玉牀文字平生惇宿好薦紳投贈富新章無求偏覺人情好冩意成詩滋味長乘興揮毫聊一掃老懷醉墨笑琳瑯

雨竹

有石有石生崛奇有竹離立靜相依枝垂葉重翠欲滴霫霫滿園春雨時道情愛此挺寒玉盡日披圖看不足屬饜人間桃李花能紅能白總塵俗

老梅

朔風稜稜寒蝕鐵梅花一枝白勝雪東皇仗爾報先春未許狂風便吹折平湖杳靄澹生煙遙海蒼茫欲上月此時此景難爲言詩思撩人淸可掇

和江少峯二府壺山詩

海上嶙峋百二峯紫气靑靄遙相通中有貝闕蘂珠宮髙標萬古稱壺公開剙原因造化功巍然特秀寰區中喬嶽名山罕與同靑天闊幅無畫工撐拄日月自西東範圍野馬行平空層巒疊岫各巃嵸龍拏虎攫爭豪雄此公卓立勢自崇邃谷沕穆多淳風混沌未鑿猶顓蒙神光煜煜照祝融古木鬱鬱蟠蒼穹野人開戶對蘢蔥朝挹爽气煩襟衝援筆欲賦慚未工逝往山中攀桂叢罷官已買靑雲驄禁垣詞客譽望隆詩成寄我農家翁江湖廊廟意無窮山風水月興彌充已幸寛政蘇疲癃手斡元气成歳丰擺脫塵鞅披心胸黃堂吏散坐髙舂此山相見眀雙瞳作詩瑯瑯冩眞衷有時不見情忡忡輕煙積翠相溟蒙石淙疾走白玊虹仙翁放出霱云籠天地一气但衝瀜

有題

壺山南來蘭水東水杉河柳相蘢蔥中間兩族分周姓山川結秀生諸公東族夔夔翠渠叟淸徳斯世參天功西族巍巍雙竹翁鴻名刻鼎垂無窮繽紛臺省難指屈錦衣象簡靑雲驄瑤環瑜珥皆萬鎰治之不敢求良工珠湖吳子眞國手禮羅非我求童蒙已見三冬立尺雪霫霫次第薫春風彬彬文字成杼軸撝謙抑損各相崇我沗西周傍倚玉早與吾友同磨攻義方師道兩堪賦綿才慚愧筆如虹

題寒泉手卷

巧匠竅堅垍得泉淸且冽淸如薄暮不云之靑天冽比陰山未春之白雪酈元水經不罣名仙源詎敢廁凡列井徳𨿽不移滋滋來不絕罌甈薦樽罍朱明失歊熱文園病渴臥空山長日愔愔心不悅欲尋藥艸古方無期向源頭澡澄澈

題雙壽手卷

城東兩株樹亭亭恰相向枝葉覆闉都半落靑雲上故老傳來七十秋淸風琴瑟鳴相酬有時靑天吐明月珊瑚拂鏡當空流只今顏色無衰攺傲雪淩霜鎭長在坐令邑裏生輝光那羨蟠桃隔滄海

題全懿堂古詩一首

全懿髙堂渺何許重湖蒙蒙隔煙渚閩山回首白雲垂落日淒涼愴誰語堂中太母年少時一念孝誠眾推與雝雝鳴鴈新相和蕩蕩長天失其侶阿翁年大阿姑死隻影娉婷兒方乳眾口喧啾太■﹝目舌﹞人細情姑息偏憐汝兩髦一醮眞不移萬夫獨勇誰能禦忍爲弱艸負乾坤誓作眞松挺寒暑髮焦塵鏡掩鉛華手裂殘燈事機杼年年艸屋閟靑陽夜夜繁霜入白芋愛兒早不廢詩書惜兒苦不欠箠楚燃薪照夜眵眼眶移幾就暄徧亭寧柳家辛苦資熊丸陶母殷勤事雞黍心堅分作未亡身眼見兒成進士舉直將持此報夫君笑入黃泉眞死所孤兒追慕無休期冰蘗官箴佩遺矩朝出倚門暮倚閭九原路沓空延竚君不見千載蓼莪詩令人一讀淚如雨

楊震辭金小軸

我愛闗西楊伯起唾視黃金如敝屣冥冥之中能不欺千載眞心照寒水薦剡名流定出羣懷金莫夜通殷勤莫道故人知己少故人應亦未知君

天馬山房遺稿卷七

●欽定四庫全書

天馬山房遺稿卷八

﹝明﹞朱淛撰

○五言律詩

寄吳一蒿別駕

一別都門道生涯各轉蓬相逢重把臂多病已成翁附驥思前日冥鴻想下風看山朝撫幾拄頰五侯東朝市多榮辱山林無是非莫將軒冕貴博得蔦蘿衣撫事才偏短爲農願不違歸來陶靖節歳晚幸相依疏傅風流逺於今有耿光壯能行所學老不去其鄕袍笏抽身早田園引興長瘦笻雙短屐漫步晚山蒼萬事浮雲外蕭然一故吾菉葹傷道路歲月感頭顱野性無羈管滄江足釣徒朝來公事並搔首辦詩逋

題劉愼齋墨蘭

眾莽共披紛玆蘭迥出羣孤根依靜石久伴結芳蓀空谷無人到淸風獨自聞擷枝無可贈惆悵憶夫君

吳明通別駕臨老得子有詩見貽作此答之

投笏歸來早林園興若何餘金逢冦盡短髮入秋皤別駕親鄰並淸詩細琢磨弄璋新有作寄我費吟哦

同馬師山訪山齋先生於蒲阪別墅晚遊戴家水亭師山有作索和漫成一首

野性無羈管同人作漫遊曲橋流水細古木小亭幽禿筆憑誰借淸詩索我酬扁舟閒倚岸鎭日此淹畱

贈孫芝溪孫君廷載家世縉紳遊意岐黃之術別號芝溪侍宦來莆小詩奉贈兼呈尊翁先生以爲何如

公子有奇好芝溪靜卜居還從塵外境細讀枕中書短屐春山里長鑱秋雨餘欲從問眞訣何以愈迂疎

丁亥六月七日夜書寄道通弟

南浦王孫艸歸來定幾時篝燈當此夕千里重相思志士懷偏壯孤臣鬢已絲山中誰晤語鎭與白雲期

慶朱若思先生六十作

塔麓凝靈秀翁家卽壽鄕歷頭新甲子鐵面舊風霜彩服春初入雲林樂未央百年當此日幾度薦華觴蓬萊不可見仙子亦應閒紫陌紅塵外蒼松白石間蕭然忘歲月可以駐容顏自是長生訣何須問大還

題姚同年在明虛谷別號捲

塵紛不可到白日悄沈沈自爾發靈籟何曽聞足音靜探無極蘊妙契聖人心欲問濳虛子云闗一許尋

扁舟溯木蘭宿西衝僧捨同馬師山和顧頥齋韻

古寺倚巖阿春風欵碧蘿煙霞宜野客猿鶴訝初過已覺諸天近還期明月多老僧緣不薄投榻意如何坐愛山中靜庭柯永日移婆娑遊客影消息野雲知釋子何年往溪光入畫奇題詩鑱絕壁應作後遊期

題此峯詩卷

我愛烏山下悠然一艸堂此峯髙不極開戶正相當玉柱撐元化蒙雲雨八荒道情將野意相對入冥茫

西方成迹爲王通府題

宇宙皆吾分物情便茍安丈夫當許國王事敢辭艱鑿地開新險成堤障倒瀾惟應西郡乘千載不能刪

山中雜詠

冬杪暖於春晴初絕點塵看山因到寺落日不逢人石陡憐苔澀天多覺樹貧鄰僧收敗葉來瀹茗花新風定木初落松寒鶴不來衡茆還我獨艸徑爲君開宇宙無窮事煙霞百尺臺憑髙舒一嘯能賦豈吾才

贈別黃方山

靡靡嗟流俗剛方慕古人朝廷三尺法男子百年身道已齊榮辱時哉任詘信蒼生須料理行路展經綸髙賢自城闕下士祗山林未必平生舊相期一片心風雲人事攺天地主恩深白日闗山道歸囊有素琴

贈南洲

南洲棲隱處東近五侯山心迹浮名外行藏晏坐間新詩頻入刻逸興許誰扳永日衡門下何人數往還

龍泉王公尹莆有惠政焉洽於吾民玆當考績小詩奉贈以致惜別之情

海縣靑郊外歸來借一廛自憐身計拙喜得使君賢井食惟輸稅丁差不費錢可能忘帝力耕鑿自年年一麾江海上三載屈英豪秩滿宜登最民懷有大勞靑山遮去轍白日照徵袍逺業深相朂臨岐贈寶刀

遊山

開年初二日亭午不云時拉伴無前約探春恐後期松寒聞子落野迥見人稀風物供登眺莫嫌歸去遲

題宋友泉楊休錄

從政何曽易居鄕更自難大都交際處總在是非間去日畱遺愛逢人不愧顏鄕評與士論千載不能刋

題黃南金先生乃翁翠筠挽捲

翠筠不可作空慕翠筠名緬想林泉趣都忘世俗情晴曦疑雨色靜夜起天聲回首閩云結偏將老子誠

小池

籬落能多地居然鑿小池白蓮還自種幽興有誰知淸曉露華集空天月色宜江湖萬里思把翫獨移時

題節婦手卷

別去何太速百年未有涯殘生惟一死萬事只孤兒白髮丹心苦靑天明月知哺烏情不展灑淚蓼莪詩

題陳居素手卷

榮華不可慕素履重偏長別業居幽處名山對艸堂招尋無俗侶供具祗家常時挹南華老靜談秋水章

壽﹝闕﹞

生榮誰不羨具慶世應稀向用康寧福相將老大時教忠余古意許國是男兒遙致南山祝長賡天保詩

題山房

北極煙霞迥西軒水石寒何年歸栗裏前夢說邯鄲渉世情偏懶讀書興未闌尙懷明主戀炯炯寸心丹

和南安嚴年兄

共向山中宿夜來山雨鳴不知身世在獨覺夢魂淸鐘鼎何年事刀圭幾日成從君托幽契端坐話無生

送陳把總升都閫

南日闗天險安危仗虎臣掃淸輸壯略控帶及全閩專閫分符重三軍別意親先聲應破膽談笑靜風塵

在張此山燕席口占

積雨初晴夜東風送暖時髙燈眀綺席雅曲薦金巵爛醉生涯在畱歡別去遲百年良會幾呼筆一題詩

○七言律詩

和吳文宗南洲別墅落成之作

重訪南洲路轉迷閒居底用定幽溪晚田石澑穿渠水老木煙村入望低已分迂疏供白眼不嫌粗糲有黃虀洲前風物無羈管一一還君自品題乾坤剩得此身閒水石蕭然屋數間小結亭臺無俗物便於人境隔塵寰半生舊事渾如夢終古靑山不攺顏雨笠煙蓑了春務幽篁盡日掩重闗

挽彭甫僉憲先生

襟抱冰壺徹底淸門墻曽一拜先生十年夢寐空萍梗萬里歸來失典刑出處髙風闗世教乾坤公是有鄕評平生述作羞諛墓獨愛斯言不媿情

寄張行之水部時在蕪湖司課

春日西臺共賦詩只今已隔兩年期升沈爾爾何須問消息茫茫總不知落日重湖牽夢杳南天寒鴈送書遲鼎彛竹帛眞君事我向滄浪買釣磯

和方可吾天壺洞話春詩韻

壺亭佳處作春遊春萃壺光越分幽竹下踏歌同岸幘花前呼酒錯觥籌雲開晚照初移席天落平波好放舟卻喜閒身渾健在敲扉還許數相求

和馮檢齋方伯賜詩

瀾水壺山已隔生何期使節重行行直從當寧分憂顧終與斯民致太平茅屋惠來今雨候徳儀端拜古風淸明公事業須鐘鼎沮溺都忘世上情前驅簇仗度江亭萬頃雲濤洗眼醒直盡提封供指顧何須入界按圖經六年海國情無限一樹棠棃影滿庭追省舊遊渾不寐行吟幽思入玄冥

翁五松朝均廬墓資山乘暇一訪偶成

古寺平蕪一鶴林月明華表斷遺音驚風摵摵鳴黃葉疎雨嘵嘵咽墓禽宿莽已封三尺土蓼莪長抱百年心瘦笻踏徧蒼山路來欵柴扉話緑陰

和鄭山齋梅隴信宿敍懷二首

振衣直向八壺顚倦借梅花一榻眠閒愛白雲依靜渚淸於獨鶴唳瓊田百年勲業溪山是千古文章日月懸喜老可能無述作新編騷雅又玄玄禦前新乞得歸休雲水眞鄰結小丘世事那堪供一笑人生至此更何憂偏憐梅隴宜明月浩有詩懷敵素秋回首古來多宦達功成誰向赤松遊

送亦亭方世講上捨謁選和韻

春日春風兩袂輕亦亭亭外卽春明觀光此日應新寵循吏君家有舊聲離別休爲兒女態祝規須盡友生情孤臣江海還多病望斷卿云憶帝庭

題漳浦南園手卷詹惠禦史之弟

南園南望隔千里今日從君話勝遊筆格棋枰消歲月池臺花艸領春秋前身莫是陶居士行樂眞同馬少遊回首邯鄲成一夢釣磯我已落滄洲

丙申歲臘訪甥楊繼宗子熈春讀書山中宿畱賦此

不到東山應幾時森森松桂郁深枝藤蘿剝落龍蛇骨莓蘚斕斑虎豹皮竹幾安排深打坐雨墻摸索舊題詩山中眞侶分攜盡忽憶商山采紫芝瘦笻扶我上孱顏暝色云蘿亦可攀坐久亭臯聞木落夜深霜露覺衣單行衝野蔓披襟袖歸種靑松出屋山丘壑風流輸領略京華前夢說邯鄲

遊山

東風應律景初溫暗送微靑入曉痕落日天邊明積水炊煙山下起孤村蒼厓還我曽遊處古寺無僧獨閉門石磴不堪鞾底滑噤寒赤腳踏層雲

鄕先正友泉宋公生平樹立不愧髙第某以謭劣邈在下風永懷若人實深慨嘆用述短章以致景行之意云爾

一官轗軻餘霜鬢直道平生志不違富貴自來還自去乾坤公是與公非蒼云古木新丘隴白石淸泉舊釣磯欲擬大招追楚些臨風悵望重依依

一山鄒使君山中見懷和答

野泉歷絡路縈回松葉柴門午未開淸景偏於塵世隔何人肯到白雲來逃虛久矣成眞懶臥病居然阻此杯幽意道人須領略暮林啼鳥莫相催深入名山且未回百年難是好懷開雨餘松色才生暝海上月明還復來錦字畱題靑玉案仙人招飲紫霞杯林泉入手休輕擲容易流光白髮催

碧塘存稿題辭﹝有引﹞

窶夫薄田逺在五侯山曲時時往來其間而涵江黃君靜卿山莊適在翠微深處雞犬相聞而桑麻之影交接也辱不予鄙輟耕有作亟以示予予亦得以所業就正蓋十年於玆矣近復得其碧塘存稿櫽括平生所作蓋定本也聫日讀之愛其詞致閒適有古隱士之風爲作七言近體一章以答來貺兼爲請益之資焉爾隱君結屋秋山下而我幸爲鄰捨翁放犢毎從淸曉出分泉還許此溪通一簞粗糲丰年樂遺俗淳龎太古風珍重南金投贈意春餘定費幾郵筒

登梅峯制漧李公新祠

莆陽一水分南北童稚能知制干名好義時從遺老說臨危深見古人情蒼山英爽宜屍祝白日冠裳有典刑松葉祠門伸一拜長風颯颯起天聲

和韻奉招方巖兼呈馬師山

移了新亭結了橋閒中日月此中消天晴海畔峯巒出雨足墻陰薜荔驕石掌橫撐當酒案松枝低亞任詩瓢方巖野客能相訪預報山靈折簡招

扳和坡翁獄中寄子由二韻

澹煙芳艸共萋萋繚繞長堤極目低素食已應慚仗馬生還那敢望金雞一犂獨把無遺業萬里攜孥任老妻日暮愁心何處是八壺東畔五侯西落魄長安不見春百年榮辱夢中身堂堂歲月雙蓬鬢碌碌乾坤一旅人海內交親閒屈指天涯回首正傷神和風阻水渾無賴南望湖邊又問津

無題

道情偏稱此官閒朝市勞勞百不幹秪有淸忠酬聖世更無撓節愧西山十年光景詩多少萬里江湖意未闌琴劍無多歸便得鄕心先過蓼花灘

寄題景範亭

瑞靄霏微半不分遙從江樹望江門橘中遺老今無恙竈下桐聲舊有聞葵藿丹心瞻日近庭闈風色及春溫自憐憔悴逋臣影釋褐曽沾玉露恩

二府少峯江先生同令弟章山哭其季方文厓上捨得詩二首示及索和賦此

逺道音塵定是非西原空切脊令悲浮生鼎鼎只如此合眼時時還見之靑艸池塘幽夢斷紫荊風雨暮陰移人情一別消魂後容易繁霜入鬢絲野日淒淒翳病眸西風烈烈罕時休飛騰且被才名誤廓落俄驚歳月遒雲樹空遮千里道古今不盡夕陽愁殘燈孤館初聞雁正自傷魂況值秋

落花

花開長自掩柴扉聞道春歸卻未歸出洞暗隨流水逺乘風髙逐曉雲飛餘香正喜臨書幌秀色還堪著彩衣病起逢春拋藥裹摩娑瘦骨近應肥倦倚危闌日未斜碧雲芳艸徧天涯泥融海燕營香壘花暖崖蜂鬧晚衙撫景有時成獨笑畱春無計轉須嗟何當一摘蟠桃實共結幽期九萬賖一拂瑤琴一再彈春明那負酒杯寛紅英樹尾香猶戀緑玉庭心影正團淸景可孤天上月流光堪老鏡中鸞槁桐不盡相思調忍探當年白玉環白石苔生紫錦鱗繁英碎點繡文茵攀翻曽被君王寵摧落均沾天地仁明月闗河千里共春山風雨一番新長安陌上花如綺多少人間得意人

覓菊﹝有引﹞

嘉靖二十年辛丑十月之望諸弟輩相呼看菊黃石歸來嘖嘳稱嘆老子於此興復不淺也口綴數詩爲求佳品植之因念昔陶靖節年未四十賦歸去來辭當時三徑就荒松菊猶存某罷官適當其歲荏苒星紀今年五十有六矣乃植佳花以償夙好爲計不亦晚乎約毎歲開時定作數詩以紀歲月較將來所作尙幾何也羣季風流共一家相攜黃石看黃花主人好事那相厭得意不知時自誇秋水菱荷先隕落春陽桃李漫紛華十弓借與階前地爲覓蒼金寸許芽白髮黃花意自違野情秋色澹相宜懶從碧艸荒三徑獨對西風酹一巵眞景聞人爭詫說賞心嗟我負襟期明年此際花時候拄杖敲門定是誰髙下還須費剪裁曉晴籬落錦屏開奇香迥與他年別仙品新從何處來生意天然難罨畫化工原自厚栽培陶公匪愛杯中緑直愛秋光泛酒杯荷花博士古來有菊圃主人今是君雅操靜從霜後見幽香偏愛月中聞自憐浮世知音少誰把瑤華結贈殷萬頃秋光無盡藏滿籬不惜許平分

與馬子師山夜酌月巖樓聮句奉相教和亦見野人近況也

斜月髙樓話二更﹝損巖﹞遲回往事寸心驚明河半落星辰迥﹝師山﹞逺吹微聞蟀蟋鳴萬事只贏絲兩鬢﹝損巖﹞百年已許醉深觥靑山艸屋誰頻訪﹝師山﹞共是逃虛不受名﹝損巖﹞城山云接塔山云﹝損巖﹞云外相逢毎是君堯舜巢由吾道爾﹝師山﹞江湖廊廟古時分山深丹樹傷秋早﹝損巖﹞歲晚黃花結贈殷愛汝風流能謝朓﹝師山﹞髙樓幽思入淸芬﹝損巖﹞蹤迹平生也自同﹝損巖﹞十年萬里一飛蓬逡巡不攺芹暄意﹝師山﹞丘壑寧忘怙冒功獨鶴孤云更野性﹝損巖﹞藥囊書卷卻深恫忽驚鴻鴈淸宵度﹝師山﹞猶憶燕山紫霧中﹝損巖﹞

天馬山莊紀興奉懷馬君

歲月焉知漢與秦桃花開徧武陵春仙源莫只在平地聖世還須有逸民莽莽丘園三畆宅悠悠雲水百年身疎狂我已無心久荷蕢從來是異人坐愛山中白日長毀譽不到水雲鄕苔封石磴芒鞋滑花撲罌瓶村酒香老去一丘聊自足古來萬事定何常自憐坐久靑山客十有九番春艸芳

送李司訓遷官永福

秋深行色淡相闗一片翔云況可攀鼎呂已增吾道重巖廊曽得此身閒淸眞迥出風塵外吏隱更存水石間十載莆陽無長物逢人惟說八壺山

晚步山園口占紀興

小小山園寄翠微近連山市入煙霏蓬蒿未許荒三徑花竹從教碧四圍細築云根通野澑靜憑松葉啟柴扉吾衰腳倚靑藜健日上時來月上歸

別彭丹洲

箕裘文彩動鄕闗騰踏風雲興未闌赤縣名聲連白下丹洲鼓角接烏蠻濯纓正愛江湖闊走馬何妨道路難試向髙峯一回首海天盡處是壺山

野夫

野夫多年不照鏡衰容偶自臨淸池本來面目不可識低首笑問公爲誰崢嶸歲月今餘幾塌颯風煙乃爾爲我笑亦笑竟無語竹枝揺曳光參差

遊壺公梁溪

縹渺仙源何處尋緣崖緑樹俯秋陰屏開彩翠疑新障玉散琤琮遞好音天意特遺賢者樂壺公眞識野人心風流未數蘭亭事一笑從容豁胃襟

寄田拒山憲副

使君一疏歸來早家住萬山深復深解組已無當世念讀書眞見古人心白雲時下溪頭釣丹壑還從雪後臨我亦乾坤狂措大索居何處覓知音千里迢迢訪敝廬分攜已是十年餘空山老去長相憶前月人來不得書川上風光原自好林間心思近何如江梅未得春消息贈汝云安雙鯉魚

寄尢溪劉環經歷

把袂他年君別我題詩今日我思君只應共照三秋月何處相逢一片雲世事都成蕉鹿夢野情已入海鷗羣舊遊回首人千里翠壁丹楓夕靄曛

和璞齋題岐南書捨

小齋空坐思悠哉心逺乾坤景自開憂國幾余華發在逢人先覓菊花栽宦囊兩世惟書卷塵事無端付酒杯避俗底須方外去杖藜隨處破蒼苔

賀方兩峯得孫

南望壺公不咫尺崢嶸天地兩峯尊喬松待得三千歲老鶴添生第二孫杳靄澄塘開霽色氤氳滄海浴朝暾阿翁樂意知多少賀客時稱緑玉樽

與聞起弟

作意歸來莫著疑故園松菊自依依此心漫道無通塞萬物從來有是非岐路經多諳世故人情閱盡見天機耕原姻婭過逢地休向樽前賦式微

送筆峯王使君之官

一臥蒼山幾送君路岐南北任紛紛英雄名姓須靑史薄劣行藏只白雲別意故應難入畫老人更自惜離羣山中漫倚陽闗調緩步微吟到夕曛

回師山馬君入城夜歸紀興

初寒不寒气尙暄欲雨不雨天茫然城市經秋試一到野田把手行相牽向來許國幸無死老去爲農逢有年暝色歸輿山路沓候門松火竹籬邊

愧山醉簡一山有作倚韻奉和

積雨初收翠滿山丹梯石磴共躋攀云邊野色千村迥天上松聲五月寒坐愛巖扉當絕勝行憑風力上孱顏虛無未覺蓬萊逺只隔煙波百尺間

山中贈別田拒山憲副

玉樹淸芬不可扳逺書幽夢幾間闗須知天上歸田樂早信人間行路難千里不辭重命駕一燈相對共開顏靑楓白露今揺落惟有松枝待歳寒露洗靑天百尺臺山靈預報使君來入門怪我頭顱變見面令人心眼開艸徑誰當知仲蔚鵝湖正自想東萊海天佳處行須徧且盡明年二月回未雨欲行雨且休客邊琴劍滯深秋重逢契闊何年是再展從容半日畱童丱追隨成白首鼎彛勲業付滄洲曉晴風掃攢峯出碧海靑天快壯遊昨日未晴今日晴東暝曙色漸開明潮回海岸蒼苔滑路沒溪橋秋水平人在他鄕爲逆旅天敎今雨試交情三山驛外秋風裏白薴衝寒兩弟兄

壽守素一首﹝有引﹞

守素張翁是日華誕堅不受賀無以爲情家有兩枚酸柑積久收縮極小而色淡黃與消梨無辧名以交梨云是仙物侑以七言律詩一首持獻壽筵盛以朱漆盒裹以紅紙過於珍閟其家受之相聚而觀不識其爲何物也駭嘆珍奇剖而舐之閧堂大笑騰沸歡聲守素啞然曰是損翁戲我也嘲我儒酸太甚耳𨿽然此菓惟酸之故可以久藏固所以壽我也翼日相見握手大笑老人相從林下戲不爲虐亦自有醞藉風味故書其槪令子孫藏之爲兩家異日故事仙菓新從天上來不知名甚轉堪猜琪花自結千年實閬苑還應幾處栽異品莫須同火棗奇香正可薦瓊杯野人珍重春相贈料取髙堂笑口開﹝此舅氏爲先君壽也先君長舅氏一歳毎逢初度互相歡娛日月幾何今俱不可復作矣嗚呼追惟菽水風木之恨彌深瞻望渭陽宅相之占奚補用跋數語聊紀寸心甥張乘鐸志﹞

送王在曽春試

天上迢迢白玉京少峯兼侍筆峯行長江五月南風迅大野三更北斗平曉日擔頭明劍气蟄龍動處殷春聲靑雲賢達無書久莫漫逢人說姓名

送鄭於藩春試

浩然一笑辭知已萬里靑天更北行避暑起先紅日出問程望入彩雲橫騰淩海岱孤懷壯盥濯江河雙眼明此去功名須入手施爲莫遣負平生

贈丰山陳子於庭

我愛丰山無俗韻時時來往小齋中野情自比天隨子詩句多師陸放翁環堵蕭然無一物才名早已動諸公長吟盡日不知厭興入冥冥海上峯

代八峯壽田拒山

壯志何人便賦歸髙堂深戀老萊衣百年光景春方半萬里無雲月正輝壽域圖開靑嶂逺仙廚饌送紫芝肥華觴細度瑤池曲行樂從今願不違

扁舟同師山拜山翁於蒲阪別墅蒙賜詩步韻奉答

壺公山髙蘭水深先生挑竹慣登臨東風蘋藻千年祀落日江湖萬里心窄徑亭臺春寂寂聨村桑柘晝陰陰拏舟自笑孤狂子得侍儀刑伴朗吟平臯斷岸蔚深深鶴渚山翁釣石臨憂國空餘雙鬢雪爲漁已了百年心漫從雲水尋芳躅坐愛松篁落翠陰乘興重來應不逺扣弦還許續髙吟

登壺山宿靈云僧捨紀懷

似與名山有宿緣行行誤入八壺天老僧結屋層霄上稚子開門落照邊野桂香幽風細細庭蕉影靜月涓涓空堂聽罷無生話爲借南窓一榻眠翠壁藤蘿鏁石門此中又是一干坤扶笻俯拾天邊月舉手閒招海上云小院松寒僧自老野田稻晚鹿成羣仙源此去爭多少碧水桃花更有村桃花洞裏靈云寺信腳來遊宿願酬松下樓臺當落日山中風物正宜秋天低坐覺星河墜气爽應知沆■﹝氵韲﹞收一鳥忽鳴孤嶂曉蕭然木榻夢魂幽不是身閒事漫遊追隨朋益學藏修避人更自嫌山淺遇景還須鎭日畱薄宦升沈聊爾爾他年勲業笑悠悠松杉淸影山窓月靜裏工夫得自由

題劉憲副翠竹山房手卷

世人見竹不解愛自是參差得意時地近尖星誰是宅溪環碧玉此君宜乾坤獨稟淸虛操霜霰羣芳剝落時遙指闗山何處是臨風灑翰寄新詩云壑瀟瀟竹萬竿書來日日報平安天聲自發髙難和雨色還疑秀可餐科斗汗靑余琬琰鳯皇秋實厭瑯玕鄕闗迢遞江湖逺百遶溪堂夢裏看

初度奉寄梁大參﹝有引﹞

瀾石梁年兄生同年月鄙夫偶先三日壽辰奉寄兼述此懷蓬弧此日君初度蒲栁之姿期偶同天地百年都是客江湖多病早成翁相思千里共明月極目停雲邈下風珍重歲時眠食好鼎鉉正爾待名公五十七年六尺身攝提星紀又初辰摧頹那復風雲气落魄終甘艸莽臣滿座壺觴諸客醉北堂萊彩一畨春老懷自笑疎狂甚顚倒尊前白髮新

桂巖篇

滿目風煙悲世路幾人淸境出塵氛小山叢桂原無主萬頃秋光總屬君秀色直從天外盡淸芬偏好月中聞一笻欲訪幽棲處野水微茫隔暮云

奉寄汀州太守

夫君近作長門守千里相思有素書揮灑正當公事暇緘題兼惠俸金余自憐失路偏多感深愧故人不作疎歳晚荒山何所有聊憑回使致雙魚

寄尢溪劉子潔

不見平生劉子潔秋風迢遞寄書來交遊寥落幾人在展讀摩挲雙眼開碧樹羈棲深水陸紫雲夢想舊樓臺夕陽西眺雙峯逺別意臨髙未易裁拈君玄玉磨淸水坐向松風寫我詩世路多岐成久別故人千里費相思移家別縣生涯薄去國孤臣死分宜萍梗重逢何處是臨風灑翰一淒其

○五言絕句

贈大田縣範玉溪

一琴三尺劍艤棹北溪濵莫是玉溪子迢迢訪故人我愛玉溪子放舟玉溪上蕭蕭蘆荻秋明月恰相向

題扇面

濯足詠滄浪江臯一艸堂秋淸目力逺天際客揚航靑嶂連天迥丹楓向日明艸橋人不渡萬事一絲輕

○七言絕句

和葉省庵太守與百歳林翁

一閧紅塵小隊通使君髙挹白頭翁莫言此老偏沾寵百里春風處處融

題馬石渚所藏梅道人墨竹捲

道人寫竹一尺彊逺勢矯矯淩風翔乾坤一气自完足底事寒梢萬丈長

題九霄墨菊

近來好事徧搜奇籬落秋光千萬枝尙有仙家長品在天香未許世人知

題九霄深紅菊

幾朶深紅籬畔栽幽香剛對一尊開江村秋色涼如水五柳先生歸去來

筆峯相送別時口占

筆峯送客到康家出海朧朧月有華歸去柴門吠山犬竹園亂踏影交加

柬馬師山

歸來偪仄嘆無廬近借山房一榻居面勢不知多少闊碧天萬里一塵無自斸云根結艸廬瀟然便號白雲居翠峯亭子花光合鬧市風塵定有無已放天風掃艸廬髙虛偏稱道人居莫言天馬民貧甚豆粥藜羮有底無

題西渠水亭

髙栁陰濃半掩扉平田水滿鷺交飛小江風物堪圖畫落日漁舟蕩槳歸矮作垣墻小結廬一泓春碧湛西渠花間醉喚客嘗酒竹裏臥聽兒讀書月上潮生風自來主人愛客淸尊開漫遊信腳渾無定打話髙亭更此回瀟灑前村玉萬竿冥冥江色暮云寒偶然風擺髙枝亞盡露天南百尺山

甲辰歳大饑莆中民風八首

二麥無秋稌黍空早田愁旱晚愁風今年气候何乖舛百種天災四處同甑以生塵突不黔街頭斗粟貴於金村莊男女餘多少拆盡人間父母心山中木實不知名聞道今年爛漫生老嫗盡攜孫與子悲歌直上白雲層婺婦歸啼不忍聞靑天白日怨胡孫饑雛揉抱魂應斷騰踏蒼煙古樹根凍雨酸寒不作甘晚晴更自落毿毿采山此際知多少僵殺黃蘆葉底庵到處山坳與水濱家家門戶蔽荊榛丁男盡出無雞犬風物蕭條愁殺人旱气深時疫气生凶荒自古勢相成窮鄕臥病人人是落日空原無哭聲暑雨祁寒已怨咨號寒愁雨更啼饑老夫夜擁寒鑪坐細數檐聲悶詠詩

乙巳春夏間民饑更甚老農述此

年祲此際渾無賴麥病民間更不禁屈指楡花秋早晚澹煙荒艸正春深大麥焦枯小麥黃遺黎何處愬穹蒼人間度日長如歲可耐春添閏月長歸燕飛飛海上村曉晴那復散雞豚楓林社日無香火風雨瀟瀟暮打門五侯山下八壺前二月風光總可憐可是今朝一百六人家幾處斷炊煙不記淸明今日是暖風晴日艸芊芊荒年流毒到枯骨兀兀墳頭無紙錢夕陽芳艸翳王孫底事淒涼不可聞怪殺豪家深避客邇來聮月不開門冷煙恰受生柴葉饞口偏堪宿艸荄曉露襤■﹝衤忝﹞衣袂濕分明不爲踏靑來莫爲學仙能拔宅海翁多日已休糧火麻黒豆終煙火人世空傳不死方野夫持男易斗粟低鬟舊衲破裙紅生男不如生女好愁殺杜陵頭白翁餓夫不受嗟來食慚愧當時食者心一叱裂衣甘餓死古來溝壑有知音歡情舊事空回首死別生離愁柰何多少鄰姬隨賈客瘦容枯眼淚痕多年年簫鼓看劃船士女如雲白薴鮮不見靑靑河畔艸遺孩何處噪烏鳶

春來感事漫成

莆陽自古稱嘉地老死何曽餓殺人白日不堪風景惡靑山誰計髑髏春去年五月亂紛紛惡少橫行動作羣賴得黃堂賢太守隱然威望壓江氛

南至夜宿橫山畱題

寒宵一宿橫山下共話孤燈睡去遲風靜灘喧驚卻夢忽疑溪雨到來時

題三洲章先生小景

海上丹山碧樹村依稀風景似桃源春深古路無來往負崦人家靜閉門簇簇沙頭系短篷招提深處暮聞鐘板橋不渡蒼苔滑漭漭江潭煙雨中

觀競渡和韻

壺公山下作端陽素舸歡呼鬭欲狂我亦臨流同弔古湘累骨冷已千霜

友人惠山中小詩謝之

疎屋髙檐兩角垂山中新制倩誰爲莫言軟熟無剛操試著龍山到耐吹十折還將一幅裁捲舒妙理轉堪猜輕羅小制偏疎散天馬山前歸去來靑鏡塵蒙久未磨爲渠索照口先呵自憐憔悴孤臣影兩鬢秋來白較多

題與湖南應城易生

數口飄零寄海濵長途甚處是行津麥舟發付何容易未必今人異古人

題鄧旗山掌敎奬勞軸

考徳久崇欽世業掄材端合應時須典司風化寧卑秩教授蘇湖是巨儒

艸堂前芙蓉正吐口占數絕爲別

芙蓉花發暗柴門幾日相看不出村地逺淸溪童更懶自畱盆水餉花根天付秋花一種奇艸堂淸淡正相宜三春桃李𨿽多態曽是秋風幾度吹淸霜一夜老蒹葭墻角芙蓉漸著花猶憶昔年江上看西風吹夢客思家楚水吳山未了因匆匆魂夢客邊身拒霜已是何年種剛得今朝作主人不耐淸秋懷逺途艸堂坐覺旅懷孤捲簾月上芙蓉影便是人間送別圖

天馬山房遺稿卷八

