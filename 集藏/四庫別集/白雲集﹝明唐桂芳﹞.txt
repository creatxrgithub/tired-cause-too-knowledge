白雲集明唐桂芳

欽定四庫全書集部六白雲集別集類五明

提要

臣等謹案白雲集七卷明唐桂芳撰桂芳一名仲字仲實號白雲又號三峯歙縣人教授元之第五子少從洪焱祖學弱冠爲明道書院司訓元至正中用薦授建寧路崇安縣教諭再任南雄路學正以憂歸明太祖定徽州召對稱旨命之仕以瞽廢辭尋攝紫陽書院山長卒年七十有三此集在程敏政所編唐氏三先生集中廬陵鍾晦撰桂芳行狀稱其文一以气爲主今觀集中有與陳浩書稱嘗慕蘇老泉閉戶探賾古今上下融液胸臆故下筆源源而無艱險窘迫態輒謂文不可學而能气可以養而致此蘇老泉傳法也蓋其平生宗旨如此故所作容與逶迆絕無聱牙晦澀之習詩亦淸諧婉麗頗合雅音嘗自稱酒狂先生門人呂旭爲作傳黃季倫爲作歌集中重修興安府孔子廟記稱龍鳳元年大丞相統軍下太平克應天六年冬僉事黃公行郡興安重建府學又贈汪徳元序稱大丞相吳國公又黃憲僉唱酬詩序稱大丞相位冢宰之明年案龍鳳乃韓林兒年號大丞相卽明太祖蓋明興時實假僞宋號令故用其紀年徽州攺興安府在丁酉年見地理誌其爲冢宰事則明史不載蓋必林兒所加官而其後諱之此亦可以證史也

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●白雲集原序

夫六經皆文也獨進學解曰春秋謹嚴易奇而法謹嚴尙能知之奇而法非知道者孰能言之易曰日中見斗有其象而無其理也載鬼一車無其象而有其理也易𨿽奇而貴於有法所以爲經三代而降莊騷非不奇也而昧於有法荀揚非不謹也而失於有嚴唐推韓退之奇而且法栁子厚謹而且嚴宋歐陽永叔正則正矣而近於奇曽子固謹則謹矣而近於嚴陳腐則不奇詭怪則不法放恣則不謹齷齪則不嚴戛戛乎其難矣所以詖辭淫辭邪辭遁辭而知其所蔽所陷所離所窮豈特言哉言之精者爲文文之精者爲詩初無異理也予幼承過庭之訓其未出鄕裏師授洪杏庭先生陳定宇先生胡雲峯先生旣遊江湖請業錢水村先生龔子敬先生方攻舉子聲律之學而未暇慕於古文也寓金陵而任閩南教官垂二十年重罹兵燹曰詩曰文舊槁放失譬猶鏤冰刻楮略無愛惜壬辰以後次兒文鳳編錄庚子以來諸生吳匯裒輯甲寅予不幸盲廢王公貴人與賢士大夫日過其門諉以文字潛驅黙運如繹蠒緒筆懸萬言誰其念之第四男文奎拜而請曰庚戌徙居城闉明年長兄文虎以茂才薦銓江安縣丞西蜀﨑嶇萬餘里契闊四五載憂愁憔悴每形顏面然於文字𨿽寢食顚沛未嘗棄於懷所謂窮而後專專而後工也文奎收而拾之一一繕寫非敢傳於他人庶子孫謹藏篋笥耳予笑曰文章公器不爲子孫賢愚而傳與否也退之之子■﹝日上永下﹞誤金根之讀子厚之子周六幼甚其文盛傳初不系其子也縱子孫不傳而人自傳之詩文不貴乎多陳無已僅有思亭記黃樓銘咸知其能文也盧仝之月蝕劉義之冰柱雪車盡知其能詩也予平生讀書不多識字可數文不堪傳逺姑以文營文冢風气融結待鍾芝菌詩付詩瓢魚龍咀嚼可鼓波濤明邦家之禎祥承江海之利涉後世指而告曰文冢者劉蛻也詩瓢者唐求也疵賤姓名未致泯滅而詩卷當長畱天地間也輒以文章之利病諸子之得失而深告之文奎頗聰明有志於學更宜勉旃洪武九年歲次丙辰五月五日白雲翁唐仲自序

傳曰言之不文何以行逺甚矣乎文之足以行逺也日月星辰天之文也山河艸木地之文也禮樂刑政威儀文辭人之文也六經出於聖人制作又得聖人爲之釐正而論列焉千載之下不敢以文目之蓋理勝於文故也漢之司馬遷相如揚雄唐之韓愈栁宗元宋之歐陽修王安石曾鞏蘇軾屹爲一代宗匠未嘗捨文以傳茍因事以明理第人品有髙下學術有淺深豈離理據事局局然可爲文哉新安文公闕裏卽魯之洙泗也仲實生於其鄕耳濡目染漸摩浸漬固有異於人者當時仲實之曾翁丈筠軒先生以文章行義爲士軌式微辭奧義過庭之訓甚富甫弱冠遊吳師授錢公水村龔公子敬而鄭君明徳陳君子貞蔣君子中皆折輩行與之交二十八僑金陵李公晉仲李公五峯丁公仲容一見器重其詩五七言歌行雜體聨成巨帙動蕩揮霍光芒音韻已沾沾鏘人齒頰三十有七任閩南教官尋聘烏克遜平章家塾枯坐閴寥度無可努力翻閱經典史籍適有遺翰林侍講虞公道園集一編仲實伏而攻之日夜不寐從容法度心領神會𨿽不獲造堂嚌胾殆私淑艾者自是研精務極其旨趣理融事核洗濯鍛煉卓然自成一家之文山鑱石刻學士大夫抄寫不停手無何干戈擾動文字散失所存十百於一二題曰白雲集略仲實嗣子文虎詒書江上請予序之嗚呼學之難成而時之不偶如此使仲實抱負不凡遭時承平而不罹於濁亂則典謨雅頌施諸朝廷薦之郊廟必可嫓美於道園集矣顧乃邅回困躓與俗浮沈岐山之鳳不詠於詩西狩之麟僅紀於春秋嗚呼悲夫壬寅夏行郡新安幸與仲實接精神堅悍雄談娓娓其文气逼人不敢迫視今以疵賤姓名得掛於集略豈非疇昔之願也哉仲實名桂芳姓唐氏其行次仕宦言行之詳不系於文者玆不著癸夘秋七月三洲陳浩養吾敍

●欽定四庫全書

白雲集卷一

﹝明﹞唐桂芳撰

○五言古詩

和鄭士恆所寄佳什

窮居寡塵鞅遇物殊欣欣偶然坐石上得見回溪云春風一披拂落花急紛紛茅檐僅容膝父老三四人閒談雜笑傲庶以忘憂勤

答仁和

卜鄰本鄕裏相見卽歡欣人生散與聚有如川上云向來枉馳騖塵事多紜紛晚節頗聞道尙友千載人嘆息復嘆息別離負殷勤今朝好風日出門隨所欣南山拭晴翠矯首天無雲山深寡人事可以遺世紛乃知紫芝曲俱是逃秦人荷鋤筋力倦未敢辭其勤

近辟一室扁曰琴書所或者病其湫隘不稱隱者之居也率二兒各和陶詩

伊予拙生理頗覺人事疏驅馳干戈際始構此室廬時雨趂東作旣耕仍讀書投老不願仕何煩聘安車

又

兒童喜相報翠色饒園蔬𨿽無八珍味美酒相與俱百年戒知足踰分非良圖所以謝榮辱俛仰常晏如

畣仁表賢友

我學二之中寸寸不得上十年慕道心望洋空惆悵刻楮不勝勞射工輙抱恙至今衰遲姿白髮成老狀早交槐堂仙家世出忠壯相傳好詩章未讀已傾仰猶思西湖逰千金購朱舫荷盤擎露珠風側瀉銀浪惜無杜陵狂顧欲鏟羣嶂欲問當時蹤柰少大父行靑樓插酒旗處處貸新釀一曲一疋綾吳歈發髙唱可憐干戈區將軍坐武帳滔滔日夜流誰爲百川障莫怪癡兒癡恁使放翁放如何唐儒宗呶呶作辯謗

病中謝陸和夫饋藥

微暑不知夏好風生層波如何艸徑塞返闗養沈痾故人倐相遇感激良已多手持千金劑蕩滌气未和須臾奏神效勃勃衰顏酡小兒彊扶出一鳥鳴巖阿平生精進念功名斂一蓑未虞卽溘死瘦骨髙嵳峩明朝入城市白日塵滿鞾松根茯苓熟早晚重來過

贈陳養吾﹝進士名浩河南人﹞

吾觀古人詩瑰怪無不有譬如嘗糓粟饜飫滿腹口千載錦袍仙陳言付敝帚自嫌隘九州島英气蕩牛斗往往說神仙更嗜杯中酒至今語鏗鏘端的傳不朽每笑昧學徒效顰益增醜偶然識陳君泰華吞八九直寫胸臆奇五色謝丹黝豈徒鍛煉工未許造樓手所以雄世夫每向洪荒剖頃刻數百篇爛熳煙雲走誰能扣靈扃定有神物守嗟予晚聞道與俗常不偶昨題墨竹圖疾賞播僚友嗚呼視夢夢詎敢辧稂莠自歸萬山中三日臥至酉深慚下筆遲營吻欲悲吼君佩雙蠙珠光彩照穹厚我窮不自振蹭蹬成白叟明朝別河梁新水浸枯栁

又

文章固小技作者無數人寥寥宇宙內古道日以湮世祖樹鴻業冠蓋何詵詵魯齋明正學識見眞儒醇靜修起巖穴名譽服薦紳嗚呼大江南虞老一角麟而今未百年中原生棘榛不有大手筆何由救沈淪向來運甓翁多士煩作新猶思二羽門一笑經幾春欲往抱貧病骨瘦兩腳皴夜夜望文星磊落光如銀

昨歸自城府聞仁和彥克二君席上以詩爭雄長故區區僭和一章以和其天倪以全其交道云

洛陽稱賈誼倜儻眞英才柰遭絳灌短薦剡非無媒程吳偶相會一笑金樽開罵座似狂客痛飲各百杯始焉喉吻渇碧海揚塵埃終焉肝膽露豈受旁人猜彷佛糟丘築依稀玉山頹主翁興未盡欲去仍徘徊小冠二子夏齊名兩東萊何須較勝負筆力如拉摧伊予闕淸賞蹭蹬慚庸材肯同侯喜輩悲吟聲益哀流年靑春老浮世白髮催前修俱已逝後生胡不來堂堂宇宙內吾道尊玫瑰

贈潘卿用太白送韋八之西京韻

別君春蠺生見君秋鴈去幾回拾海月照見珊瑚樹平生經濟心投老不得遇冉冉道途間兩鬢襲塵霧

送趙按察使

光芒使星動客賦金陵行老馬解離別迎風忽悲鳴刀筆擅髙識霜臺著芳名昔來陽鳥集今歸春蠶生折此河上栁因之感多情

送程嘉貞憲僉

單居雨成滯我方倦躋攀胡爲有逺別送客溪南灣雲水暗易夕野花澹長閒豈不樂樽酒重此憂世難迢迢客路逺軋軋軺車還山禽若無賴向人且綿蠻

贈李煉師古體一首

英英山上云決決澗中水雲水無定蹤浮生安足恃所以古逹徒束髮棄妻子洞門掃松華丹竈煉石髓功成騎日月道大等天地宛陵識李君文華爛如綺抱琴坐晚涼淸音鏘玉指畫虎拂輕綃悲風生逺樹古道嗟何如薄俗良已矣下乘淹驊驑太倉飽鼯鼠寧自守黃冠切勿羨靑紫愧予蓬藿姿失身在泥滓何當受眞訣莫夜三叩齒松根生茯苓一杯薦芳芷

答友

言兩敵雄銛鋭適鋒鏑嗟嗟世運非英才委沙礫伊予槐塘瀕繞屋樹蒿荻安得共講明大道在瓦甓平生企酒徒陶潛與王績支離三醉翁不假飛空錫相望百里間邂逅遂良覿自非絕俗資何由拯焚溺耿耿夜未眠銀缸媚枯寂

謝劉仲修同知埀顧槐隱

寒風攪樹梢索索如裂帛忽聞驕驄嘶知有逺來客是時喪亂余荒村斷人迹先生篤世交不憚逺行役惟餘二三公光彩照圭璧奚啻冠蓋流乃是文章伯肯垂眼長靑慰我頭髮白苐慚家計貧一身百憂集盤飰雜果蔬殺雞瘦露脊惜無槖中金飲酒盡數石因思先君存當代尊矩矱久知伯仁翁論道最密勿危露感遺孤老淚不堪滴而今相國賢慕士勤徵辟宜贊紫微垣聲名動咺赫斗大畨君城羣姦﹝闕﹞端坐黃堂中簾捲芝山碧機謀驚鬼神號令﹝闕﹞平湖水茫茫髙掛帆百尺蟹螯斫雪肥楓葉經霜赤努力企前修歸鴻附消息

和權都事相期未至韻

生平厭萍逢老來味姜桂何如雞黍期好客千里至微風斷且吹缺月吐復翳有兒幸守家力學廢一簣誓當歸田園塵鞅蹔息稅抱琴知音稀感慨不盡意

送魏君祥

日日出東城折盡春風栁栁條靑如藍我髮禿於帚重念龔黃流相看歲已久美玉恥雕鐫靈犀謝塵垢聽彼閭閻民喫喫說賢守官淸印封苔童瘦衣露肘退食何遲遲吏胥縛卯酉情知無魚懸空盤雜虀韭世人寵辱驚駭汗恁奔走寸心難動揺處事輙可否紫陽華構成功業豈云朽幸賴金石文光芒蕩牛斗慚非客坡門舟送大江口江深吼巨濤掣鯨以獻酒回首萬山中甘作逃名叟

客有題問政丹房雲長松露鶴巢古樹穴蒼鼠喜而作爲五言

距城可數里著此突兀岡中有學仙子能制不老方尸解白日化賓云無何鄕至今荒冢上秋艸眠石羊門前松百尺偃蹇如人長我老不可待稍稍須眉蒼

又

髙人曉騎驢踏此日影舂徘徊憇芳艸瀟灑哦長松道士慣迎客美酒能潮容如何雪色壁不畫雙飛龍僅畱五字句石磵鳴寒潨舉頭起暮靄城邑何憧憧

又

問政苦不逺祗在東南郊當年賢太守詢俗畱衡茅土融迸穉筍露冷縣危梢凡禽不敢宿往往雙鶴巢我翁勒雄文每讀泗涕交何時坐琳館淸響聞瑯璈

又

山川鏟削痕開辟自太古孤笻逐春風翩翩燕方乳樓臺付刼灰池館盡荒莽得非羣仙居下令六丁取老生夙昔遊歲運機發弩相將把紫簫月明教鶴舞

又

呼龍種靈苗和露飲瓊屑卻笑漢武皇求仙太癡絕王母宴瑤池桃實露紅頰方朔眞小兒咀囓已三竊豈識拳夫人淸香散餘魄修短等百年夢覺南柯穴

四月九日辱伯文都事過紫陽精舎次韻

伊予遲暮姿有志未聞道陰陽無停機須鬢日以皓精廬將落成四顧山水抱賢侯如魯僖在頖民皥皥當今萃英才邦國喜再造爲覘爵祿崇吉語已三報

題雲山樓詩﹝並引﹞

鄭天駭以萬戶侯出殿於陔口陔口則歙睦之衝要津也逆流而上懸灘很石九十餘里而爲歙順流以下灘舒石妥水益淵洄二百七十里來勢欲飛動扁曰雲山諸公題品寖以聨軸遭時暌離沈鬱武官方謹守疆場譏察服言不得引去第歌雲山蒼蒼以希闊自期殆神交千載之上而招羊裘翁者歟君與中丞伯庸爲世戚詩書沾被故其山水瑰奇之觀有自來也已詩曰

將軍構髙樓贔屓向溪口好山千萬重浩浩白雲走朝云護檐阿暮云宿窻牖云去山獨存顏色靑而黝老校插弓刀危立縛夘酉過客肅容儀目逆爲之久豈無書生狂棄繻竟不取紫髯眞將軍武帳映疏栁時時上樓頭文气蕩南斗平生陳三洲翰墨不停手爲君記雲山聲價等歐九而我彊題詩兩鬢禿於箒何時許相從鄰家夜賒酒鯉魚活欲飛前灘収敝笱

用韻謝仲幾

北徵杜子美南山韓退之二老不可作宇宙無此詩我生三代後但感風俗醨遭時仍蹇蹇去國何遲遲吾道重九鼎人情輕一絲朅來閩山中春雨長漓漓譬如耕石田荒穢了弗治諸生列魚貫問道多狐疑豈知大化心鳶魚咸恬熈自嗟爲斗米折腰不能辭孰若趙氏賢齋居坐無爲胸中絕障礙遇物薄相嬉濁酒養身本黃金媚盜資二郎志科目如摘頷下髭晚節扶鳩杖出處靡不宜步屧尋幽圃維舟向深池五月桑樹影椹紅醉黃鸝安得孟東野雲龍常相隨

幽居

幽居謝塵鞍愛此芳菲時山將暮色斂樹與煙光宜樂矣不知老嗒然遂忘疲寄語城市客紛紛亦何爲

又

形神頗自適澹然無所營開門望逺山日夕雲气生古井人尙汲荒原牛罷耕一觴何足貴聊以陶素情

賦秋胡子

依依陌上桑婉婉桑間婦嫣然紅羅襦采桑濕香霧相逢馬上郎停鞭偶回顧重遺買一笑脈脈此情露誰知婦人身托生膠漆固本期骨肉親反被顏色悞憶當送郎初徙倚門前樹篋笥滿徵裳一一裁繒素繡爲雙鴛鴦猶懼觀者妬願郎早歸來恨不與俱去塵埃撲牀帷蠨蛸网窻戶惟有白髮姑未忍衷情訴可憐不相識春心挑中路蒼皇下馬時忽忽意未悟洞房掃春蠶一見應愧負汝妾固可棄汝親寧弗慕黃金無虧盈白璧有點污嫁夫恩義乖何如江水赴貞姿擅古今朽骨忘朝暮悠悠懲愴心於焉發長喟

送湯生執中

薄暮云已収微寒雨還作居人念暌離戚戚意不樂何時竹屋眠共看燈華落

哭秋江黃處士

古道重死生交情念別離當年李相國好賢忘渇饑處士坐東閣供帳出等夷開口論利害如斫生蛟螭鋩鍔中肯綮一一隨所之或者勸筮仕掉頭從此辭裴回萬山中慈母登期頤憶初母抱病醫藥弗克治神明托夢寐指點令人爲秋天割崖蜜暮夜還家遲猛虎臥當道磨牙白差差須臾虎馴去熟視無猜疑母啖味益永母療疾如期後增風木感常懷蓼莪詩歲在己巳秋我寓吳松湄處士乘單舸短袖風披披殷勤出畫軸墨汁猶淋漓怒石迸欲落晴江吹漣漪松根著處士漆墨長須眉俯瞰秋月渚裊裊釣竿垂可憐竟契闊消息兩不知偶然識令子如公貌瓌奇問答未及了涕泗生慘悲處士已仙去白楊冢累累吾意翁不死精气常交馳化爲岐山鳳產作齋房芝不然丁令威重有歸來時

題胡子微重建紫陽書院詩卷

紫陽重首建誰能識本源當時韓太守皂蓋朱兩轓楓宸禦華札字大玻瓈盆魏侯瞠若後補葺心力煩柰何遭水厄維舟入市門尙遺文公像冠冕巍然存吾家竹山叟移置城之墩微云出暝壑層瀾泛晴軒華構等貝闕星辰手可捫朝夕雜弦誦春秋薦蘭蓀諒惟徳不泯應有歸來魂嗟哉壬辰變逆燹天地昏荒基化榛莽野牧羔與豚烏聊蟺蜿勢椎鑿斷石根庚子冬十月部使涪翁孫興創顓己任嘖嘖極口論仲也罔報效三謁候晨昏公騎靑驄馬從吏相駿奔東闗古郡學彼此貽後昆疆界勿楚越大家剖籬藩胡君貳巖邑奉母勤凊溫堂前自茁筍堂北更樹萱妻兒常凍餒憔悴未忍言奇勛著精舎兩廡翼髙垣祠中師弟子向坐道益尊之僑始未信眾議何喧喧而今幸竣事碑刻龜趺蹲諸生盡稽首敢忘再造恩我老功不與長揖三槐村

翠屏軒

吾觀西南山靈山推第一抜地何太髙去天不盈尺山麓與山巓陰雨間晴日每逢樵牧歸衣裹帶餘瀝曽聞天廚聲羣娥事浣滌胡麻炊飯香麒麟擘幹臘至今靈艸叢長茂揺嫰碧微風有異香跪乳不敢食仙翁有曽玄卜築載巨石月升滿堂明云上半窻濕瀦池神魚逰種樹慈烏集俊彥肯荒嬉良師重訓迪靑燈寒更長黃簾秋露入如何號翠屏方整勢屹屹平生劉屏山妙道已破的爾翁人中雄豪气渠未識三嗣鴻雁翔諸孫竹梧立愧我貿易徒病眼魚珠泣安得效東坡朗然詠蒼壁

投李近仁太守

公侯眞天人讀書眼如電昨朝出東門風雨得開宴气逸千仭岡文奇五色綫下車未踰年眾喜破憂面向來龔黃流史策一二見紫陽朱子邦前後多俊彥宸翰勒堅瑉遺勛在書院共惟隴西公作新殊不倦我老墮無能時光薄秋扇

人生宇宙內夙志不得酬譬如太阿劍千金未易求如何土花蝕遺棄不見收至今酆城夜光熖蕩鬥牛儻無張華識鉛刀與等儔客有異神器磨淬滑欲流分明聚淸淑爭此三尺秋玆焉重再拜持贈豈暗投無由佩津水化作蒼髯蚪

哭黃與幾先生三十五韻

慟哭宇宙間奇才日淪落伊予童冠年用意臻傑作於時覿黃君層空橫俊鶚明理識源流談經恥糟粕聖賢未死心夢寐遞酬酢韓栁布骨筋黃陳遵矩矱嗟彼昧學徒奚翅隔一膜靑春坐精廬鞭算盡升勺會計當何嫌與教樹郛郭宦海欲飛揚蹣跚病行腳僅僅如孔融諸生聽鳴鐸髙堂九袠親龎眉白扵鶴館劵具八珍怡顏享眞樂幽圃極經營平池謾疏鑿美石象瓊瑰寒藤等瓔珞舉目俱不凡宛若在丘壑吾翁八旬餘精神更矍鑠商確文字中悠悠動淸酌典型相繼亡鄕邦已非昨日瘦色慘淒令人幾驚愕猶幸侍先生鐘情忘鄙薄去冬訪隱君好詩倒囊槖機鋒偶相逢大叫忽踴躍譬彼兩將軍僕旗寧退郤俄頃出神奇屢戰气肯索自嘆老難持相期校書閣感激知已言未信且愧怍夫何訃音來晨星隕天末當今世亂離萬死靡救藥生歸誰保全吞噬人爲槨新阡範家村有子端可托但棄窈窕姬孤燈照簾幙荒城雪漫漫似怪東風惡慈烏號逺林饑鼠走敗籜回首百千秋聲名寄寥廓

暇日與黃季倫鄭士恆石池看雨

池上數點雨俄然水紋生水紋圓又碎因之感物情遊魚千百輩麼荷四五莖明當慘離別柰子東南徵

題張仲賢贈言卷軸

彼美張令尹僑居向澄塘羣氓懷遺愛藹然如桐鄕昨朝事尋訪暑退窻戶涼子母立兩騎蹄鑿靑瞳方禁酒頗剛制雜以瓜葉香探囊倒奇作似覩星月光下言築陂閣上言建男庠麻麥旣幪幪禮義尢洋洋吾觀斯人志豁逹未易量念彼孰義塾峨冠講虞唐我老時所棄采蘭祗自傷縹緲黃山云雲出雨八荒明堂要梁棟矯首無相忘

送李巨源幕賓二十五韻

仰嘯天地間長才不易得吾儒坐貧病把筆耕六籍舉動見迂闊安能任繁劇蓮幕識李公如射已破的奇胸浸冰雪威令轟霹靂當時雁鶩兒凜凜欲奪魄世道久不古眾女嫉正色咄彼妖蟇精饞蠧天上月吳剛斫老樹依然取澄徹至今郡治間棠陰偏愛惜借問新安儂如何苦相憶閭閻萬山底土貧力耕織苛政常叫囂枯魚釡中泣三年息胥徒荒村野寥閴狺狺山犬吠■﹝門外卞內﹞門少蹤迹樂育藹黌宮禮貌進逢掖賤子乏世姿斧斤赦樗櫟鬷蔑偶一言箭鋒喜相直繩牀納晚颸竹下茶煙濕公胡不少畱六月行路熱蒼茫西江上荷花水晶域曽聞鴻雁行一一馬眉白雞酒聚比鄰燈火勤趣席會逢西風便大鵬簸羽翼別離畏知音碌碌門下客

贈葉璧山十八韻

餘生甫四齡暴下如驚湍阿翁迎醫來命在生死闗少小不復識言之尙辛酸弱子復四歲如我病益艱僵臥骨欲立憒憤忘晨餐葉君爲調護再補脾力完稍稍雜啼笑聰慧令人歡不虞朝雨作乃實衣裳單須臾面漆黒倉皇起憂端多君投匕劑神功使生還曽聞古扁鵲飲水見肺肝察形與切脈不俟思慮間旣具醫國手胡爲愛微官兩年坐學宮山深夜月寒臨岐何以贈愧乏靑瑯玕

送鄒山長

送鄒山長精廬嘉樹合忻忻眾鳥鳴相過豈不好胡爲千里行三年振文鐸遺經寘滿籯婉婉媚學子隔竹聞書聲掃花散幽策坐石移殘枰詩成似白雲亭亭峯巒生昔視秋蛾飛今送春鴻徵歸來憐兒女歡笑彩衣迎父老三四人傾壺濁復淸逍遙樵溪上於焉澹無營

和譚茶運浙東行韻兼寄周運判父子

妍醜施東西貧富阮南北人情劇誇毗古道寖傾側誰能气超羣可使舌擊賊平生好賢心遑遑求不得今年見譚君似慰久相憶楩楠充明堂圭帛貢大國新詩肆雄豪餘論多器識曽聞殿南荒計功先卜式邇來榷茶稅地髙稱雄職身馳驛馬塵手倦鞭笇力深秋駕胥濤飛■﹝舟風﹞破江色淸風瀹金芽便覺生羽翼能念顚崖人辛苦愁堪織坐令雁鶩行胸中鏟荊棘天髙日月明報政無苛刻籍籍判運公十年少消息亷名糾百司盛徳相民極傳家白晳郎夔夔俱謹勅君飲潯陽酒我刈南山穡相逢渺難期雨作雲塗墨

題陸孔昭菊逸齋

莽莽天地間萬物爭敷榮如何秋節至零落殊無情乃知古逹徒愛菊良匪輕柔條濯露潔嫰蕊含霜淸淵明棄彭澤屈原著騷經得非貞淑魂依彼艸木英陸子亶好古髙居澹無營培植亦已勤芳菲滿前楹花下時置酒客來更共傾伊余縻斗粟觸目塵土嬰慚愧黃金花獨以隱逸名終南有捷徑勿使猿鶴鳴

白雲集卷一

●欽定四庫全書

白雲集卷二

﹝明﹞唐桂芳撰

○七言古詩

代送王鵬舉之茅山

茅家兄弟坐三峯三峯偃蹇猶蛇龍靈源泉香見客笑丹光夜夜如金鎔分明英气妙毓物黃連蒼術靑重重美石凝脂白欲墮腰圍虹玉才樅樅故人今賦茅山去作簿巖邑宜登庸返思宣城向戎幙我陪驄馬俄相逢亂離萍梗得慰藉剪燭滿泛玻瓈鐘後來筮仕各異縣引領迢遞何由從龍鳯九年閏三月我臨千里當侯封方期接手話鄕曲頓洗十年塵土胸胡爲趣裝又慘別老兵前導雕弓彤薇垣屹立秉淸裁五色威鳳鳴■﹝口雝﹞■﹝口雝﹞似聞嘉惠在湯沐豈比尋常稱句容君不見茅山之歌歌未已郵亭歌盡君應起江湖秋水雁南飛爲我音書傳數紙

和李景暉上灘歌

昔我返棹兩浙間盡日傲兀愁長灘波懸石很各斗險驪龍夢愕探珠難雷奔太空意匈匈組貫雜佩聲潺潺直疑深入水仙府肌膚乍脫冰蠒寒我家溪濱號古歙溯流之玄溪曲折每看老梢踏危桅螻蟻排行猿過捷有時倒似飲水熊肩摩分寸爭奇雄寸寸欲進退盈尺自嗟辛苦筋力窮兒伏斗心尢屈彊此身■﹝冘﹞踔下復上蒲帆獵獵候風信風正南來轉東向殺羊沽酒賽江神洗足髙歌謝惆悵君不見人鮓甕頭不忍聽亭名志喜心始平是中豈無婁師徳忠信可恃仍戰兢鈍如水馬忙若箭遲速百年隨所見終期李郭坐舟中紫髯丹臉許相同

題李榮卿瀟湘八景圖

老夫酷愛山水奇十年閉戶添白髭李侯何從購此本紙面拂拭含淸漪乃知鬼工鑿渾沌故設險阻東西陲君山突兀髙萬仭靑艸洞庭兩接之歌騷敬弔湘累者賈誼繼賦情尢悲客有劇談八景勝我言景勝端何爲山市晴嵐翠欲滴行人早發飯已炊泥深路滑行不得鷓鴣渺渺啼雄雌蒼茫稍至漁村上日腳倒射光如篩靑天無垠水作界一株烏桕當疏籬幾回鐘聲出煙寺每被風約來遲遲焚香供佛上方事豈料夢破愁先隨須臾平沙十數鴈嗸嗸祗爲稻梁饑不獨江南覊旅恨亦有人間兄弟思逺浦帆歸就昏黒傲兀喜脫風波危灘頭解纜系石角舟藏夜壑人未知尙憶瀟湘聽驟雨斑斑染盡修篁枝南巡不返二妃從至今云鎖認九疑最是嶽陽賖月朗洞賓邀我鶴背騎葫蘆細瀉銀汞走上下一色同琉璃有時霏霏雪花集雪花席大慘粟肌冰澌寒鱗價爛賤何用裊裊絲竿埀嗚呼亂離兵燹無圖本誰能下筆追郭熈汪生摸搭入神品重樓曲檻相蔽虧嗟予遐陬生局促空令想象神四馳還公此畫三太息江長目斷心力疲

題程經歷紀異詩卷

堂堂六合久一家萬國幅員時所化柰何物眾生萌蘗龍虯起戳紛爭拏淮西軍來乙未歲和州殺人亂扵麻程氏父子當患難思之咄咄良可嗟小兒肩項俱被刺大兒脇斷眼纈花解衣盤礡事鹵掠剪鬒漆黒埀鬖髿惟餘翁媼匿舎後冷風淅淅吹蒹葭是時刁鬥夜將半兄持弟抱屯似蛙兄也永訣已入井弟也匍匐歸路賒可鄰翁媼縱獲免生兒如此憂未涯蒼黃不獨陳叔寶亦有視死同泥沙須臾翁媼各返舎嶄然二子喜倍加哀哉媳婦恥受辱淋漓血凝明丹霞長兒長媳今奄棄設位祭酒雜果樝嗚呼一門聚骨肉或生或死數豈差幕賓敬甫人注仰美譽瑩潔玉不瑕仲庸劬書得奇語直擬盤誥追聱牙有時上堂稱壽考後先袍笏眾口誇起居夫人年六十康彊端待孫扶車伊予丁酉避艸莽稚雛學字方塗鴉東西暌離苦絕食五日骨瘦窮槎枒偶觀敍論重感慨鼻擁雙涕流橫斜

仁仲學正見予竹冠蓬鬢形狀僂傴無異八十

許人因思東坡先生燒燈照影自爲傳神予𨿽不能是讀是詩者亦庶幾焉

春來多病患瘡痏跬步須論千萬里躑躅蹣跚形也僂如遇躄者婦啟齒竹冠野服髮垂耳手執枯藤坐復起柰何冷眼程夫子誚予九九年差是君不見太公偶然釣渭水曰載後車命之矣霜摧雪虐百艸死檜栢參天翠如洗代間胡公百不理鄰家得酒且歡喜

題方起莘五馬圖

徐君平生愛馬癖往往畫手號無敵百年物化形影存流落生綃總陳迹今看五馬各異色兩疋驪黃一疋白一疋翠刷云滿身一疋奔虹汗流血奚官亦復可憐人笑挑靑絲事羈靮就中誰解驍騰姿背立如龍俄八尺不踶不嚙有餘閒回視神光恍相射得非念同皂櫪悲禦者非人常乏食低頭帖耳或內傷十二閒中推第一而今蹭蹬老可欺空伴駑駘無賞識嗚呼不幸世運遭囏虞豈比唐朝太平日牽來錦繡動成羣玉鞍未卸黃金勒丹墀晝靜栁陰移一點華飛墮香雪毛仲也是廝養兒廝養兒嫁女傳宣出宮掖宮掖慣聽鼓節聲教舞銜杯增戱劇酒狂大叫問梅花化作龔黃二千石

長句寄洪明善

鄙夫明年五十四洪君今年五十二我已白髮君酡顏流落江湖兩兄弟當時好俠來姑蘇千金不惜酒滿壺美人窈窕嬌欲滴畫舫如屋紅芙蕖後來再遊嘆蕭瑟虎丘空弔吳王石君試黃堂吏隱仙我作吳庠倦歸客嗚呼契闊經幾秋亂離未暇爲家謀杜陵亦生天寶後新詩句句干戈愁朱老相見曽垂問萬侯相別更恵訊書中密密千萬言剰說生兒愈神駿二弟館劵能養親季也侍旁孝友眞一門安隱君食祿況爲幕府淸風賓汪公文武雅好士星斗聲名宇宙气守衛鄕邦十萬家一一遺甿知姓字我今蹭蹬將柰何門前春艸落花多淩煙閣中好彘肉分甘大醉當髙歌

鮑母江旌節歌

嗚呼棠川風俗美當時父子爭相死煌煌秉筆玉堂仙曽爲殷勤著靑史孝子奕葉孫又孫如何篤行傳閨門阿娘二八已擇對紉鍼補綴秋燈昏嗟嗟槁砧早不淑瘦影零丁媚幽獨中郎有女續家聲伯道無兒延世祿浚也眉目甚分明見客拜揖知姓名移桃接李乃猶子嚼指動念如所生盛年耿耿冬復夏東家羅綺跨鞍馬霜筠縱老節不枯夜夜孤眠淚盈把昨朝有使來京都裏閭旌表大字書浚也起舞獻親壽冥冥不負操心初只今亂離兵戈裏朝爲秦兮暮爲楚代間多少烈丈夫不及孱然一婦女

同裏吳仲機聚石族於窻外被之以菖蒲濯之以漣漪而象諸山焉大夫士咸詠歌之珠玉盈帙里人程仁表以仲機命來徵詩予養痾之日已久愧筆硯荒落且聞西席鄭予明編詩甚精於品鑑不知鄙作可以銓次否一笑一笑

溪南賓主皆好奇平生石癖人所知鞭笞無脛千里致一旦位別分宗枝每疑鬼工鑿混沌混沌旣破淸濁離髙低起伏波浪勢無乃此山能似之何須扳援昆侖頂何須陟降泰華陲分明六丁精猛力夜半奮擊千鈞錘只今蟠屈小窻外尙覺餘潤生鱗鬐良工未敢滿髙價盆池蹔濯淸漣漪谺者爲巖缺爲洞剡者爲槊張爲旗■﹝王靈﹞瓏密伺乍掩映委曲暗想猶崄巇金刀誰剪菡蓞蕊鐵网自罥珊瑚枝靑靑菖蒲已旖旎采采捲耳同葳蕤天開晴雲走浩浩日暮曖翠收遲遲君不見欒城父子百代師木假正以文字娛烏飛兔走幾朝夕英華消歇良堪悲豈若吳君處幽閴冠帶濟濟哦書詩鄭郎編詩繼騷雅牛馱馬載瓊琚詞便當乞我九節杖髙秋咽露珠累累眼明如月髮返黒黃石再有相逢期

題胡仲彛衝泥訪隱詩卷

春來幾曽見白日江冰江花渺無極跳踉蛙黽也升堂門外泥深將一尺胡公老邁志不羣要似東坡借木屐可憐阡陌有東西欲往恐迷勤指畫恰如故步失邯鄲足蠒蹣跚勢逾迫時情平地產太行寸寸羊腸任盤辟何當舎此趨康莊萬里迢迢一朝適胡公掉頭意不然我向師山訪隱客師山先生人中英讀書閉戶髮已白功名懶作出山云細數飛花點瑤席第想胡公一段奇惜無畫史圖其迹狂風淅淅松樹間間有磊磈之怪石掀髯獨立不受呼直怕蒼茫墮烏幘須臾風定神始閒羽扇左持右掛笠贏得襄陽眾小兒爭唱銅鞮手齊拍嗚呼鮑叔文章筆有神分明如畫能寫眞相煩漉酒今夜月便有山陰乘興人

東南山水瓌奇甲天下莫若天臺匡廬三茅武彛予嘗遊焉其以溫泉名者如三山之天湯句曲之湯水又嘗遊焉私怪句曲人頗以牲殺污辱之三山置士卒鋦鐍𨿽不同句曲污辱爲王公貴人禁不得一澡浴者黃山予鄕閈之名山也距郡城百有餘裏未嘗一卽焉以逰癸夘九月某日狂風怒號滕六大作予遊焉浴於池甑蒸湯﹝闕﹞沸其气如饙餾然內池限以石甃外池瀕於溪流當水漲龍必潛泳易致湮塞蓋地產丹砂故也與句曲三山特異𨿽知羣仙餉以瓊琳玉樹珍禽縞鶴但恨諸峯巘崿千態萬狀不能悉覩主其院者永傳性宗同遊者謝餘慶君善序而詩之者唐某也

乾坤闔辟何邈綿陰陽二气相熬煎閟靈毓秀朱砂泉香柔淸滑珠且圓我來欲浣塵俗緣垢膩淨盡瘍痱痊是中疑有蛟龍眠九夏不竭流涓涓浮丘論道玄又玄丹成一笑山花妍禦風飛度天都顚俯視下界皆雲煙或爲鈴鐸車蓋懸爲鸞爲鵠時翾翾伍伍什什軍隊然兜鍪出沒旗旄前或如豆兮或如籩侍者立者屹不偏星羅棊布分市廛重重金闕浮金鈿■﹝王靈﹞瓏刻畫如刀鐫奮迅欲舉獨回旋崩摧不落誰挽牽良工難寫形蜿蜒解衣盤礡郁未宣幾回閣筆愁箋天神閒意足功始全軒轅去矣數千年豈聞天上葬其仙空抱烏號涕泗漣道旁荒冢枯藤纒新安大好輿籍傳往往異人多大賢紫陽絕學光後先城陽問政差比肩孰若三十六峯聯月明秋水開金蓮玄冥何事擅化權遽爾急雪當華筵審知慰藉心拳拳白鶴屢舞交蹁躚伊予短景箭括弦休官勇撤廣文氈五百童兒采藥船吁嗟滄海成桑田

題呂徳昭雞肋集

小年學詩雙髻丫每嗜險語同劉義邇來懶惰謝鏟削尙覺胸次饒槎枒呂郎本是後來秀筆勢老樹懸秋蛇時時相過窺底裏曹丕奚翅十倍加偶然逺貺雞肋集燈前摩挲眼纈花織紡靑紅費機巧裁剪縝密無奇衺又如赤子控生馬不使蹄嚙駕鼓車我嘗擊節一再讀誰謂詰屈猶聱牙呂郎落托頗差異舉俗媱耳喧琵琶似聞譜系出左史螭頭曽立書黃麻殘膏剩馥九里潤宜許文字專渠家明朝驅馳向翹館山中酒熱酸梨楂團團巖桂月更好點綴金粟開奇葩儻逢故人詰新作揚雄老矣傳侯芭

壽萬松軒

我嘗愛讀長淮謡又嘗愛讀廬山髙千年宇宙淸淑气散作二子秋霜毫先生本是神仙侶春風三醉瑤池桃空洞可容十百輩果然眉骨非凡曹曽聞相國渡江左馮夷夜恐收波濤巍巍薇垣殿南服璀璨象緯常周遭先生朅來蒞行院把筆按牘嗟形勞三軍劻勷猛扵虎白晝濡沫民脂膏片言號令勝斧鉞不敢喘息矧肯嘷分明次第有賞格織文親賜金花袍公餘閉門謝私謁臥聽饑馬翻空槽大篇短章出遊戱如甕蠒緒無停繅儒生往往盡畏縮筆削難假一字褒自慚鄙夫久瓠落吳霜亂點兩鬢毛每加溫溫座下坐烹煎未忍厭老饕獻公以丹丘之雙鶴贈公以滄海之六鰲鰲以祝功名之衮衮鶴以期壽考之滔滔今年寛恩弛酒禁何妨痛飲篘香醪琵琶細細鳴嬌手明珠跳澗聲嘈嘈松軒納涼曉無暑冰盤湧出秋蒲萄

和吳生維新

老來懶吐驚人語水落寒天露沙渚早年枉費餖飣功謾把紅花嫓靑蕊後山景慕雙井黃平生袖有知見香而今吾道付弦絕可憐歲月空茫茫庭前葉響雨三尺枯樹瀟瀟含凍濕忽傳新句滿蠻箋使我起坐三太息要知胸次空中樓八風不硋橫江秋紛紛英雄起南北每爲咄咄生閒愁昨夜如盤月未落街頭美酒堪作樂何須苦羨返舟人如此敲門亦不惡

病中寄王鵬舉主簿

靑山從事居南譙十年勇出當氛囂笑持六鏃闗弓弴攻城夜遁來報梟大旗短槊風蕭蕭於焉薦剡銓縣寮嗚呼斯民熬然焦賴公撫治慰齔髫抜稂去莠如樹苗康衢鱗次虹橫橋相將僂指四載遙薇垣賞格使乘軺印綬累若金懸腰每思祖澤未易徼三槐手植重生條晉國魏國登前朝魏國旣相勲業超聞望勃勃翻秋潮天人責報何寥寥至今肉食分宗祧伊予潦倒不自聊興修本欲甘簞瓢云霾肯翳星月昭始謗終信鄭之僑似聞兩廡公所劭錐石妥帖功匪窯灑掃未備网蠨蛸閽人奔走藏山椒使我多病肌骨消援琴自奏閒中謡

黃君季倫下顧槐塘山中瀕行具述院判相公天資髙明識見超絕海內人士以之權衡輕重子不可不往謁之明日入城府巧不相值歸而沈痾又復踰月輙陳鄙句謹候閽人以獻

吾友黃君藝且顓十年不見心捲捲敝貂肯爲故人憐乘騾曉度虹貫天誓言圖本獻山川當時首義心益堅明公磊落人中仙燒燈辛苦窺陳編棘闈文字世爭傳五十餘幅羅紋箋毫端衮衮秋濤懸題名雁塔理則然柰何世變桑海田東南處處揮戈鋋籛鏗失緒老狐禪殺儂白晝羊牛牽明公神笇出萬全愛護鄕裏哀顚連劻勷無主誰周旋北面徐偃玉几捐覬覦僭竊日擅權沐浴請討敢盡宣明公義激涕泗漣委質便鼓秦淮船堂堂吳國能陶甄橫來爵綬不次銓金壺象筯當畫筵織紝兩兩龍蜿蜒內廐賜馬銀鞍韉邇來又拜左轄賢聞有聲華徹日邊河嶽鍾秀星斗聯屢生異人宜九遷鄙夫玩歲箭括弦可憐潦倒寒無氈土銼晝永不炊煙諸生每笑邊孝先窻前花落驚醉眠孰知未遇九方歅使我多病常憂煎區區際會果有緣忍教雪夜扣空舷至今目逆送飛鳶責沈因之矢長篇

家藏邊至愚秋江送別圖重遭兵燹圖已不存尙遺丁先生長句一首時時展玩猶見畫也伯文相公喜而和之區區不揆鄙薄輙酬雅意云

棹夫打鼓催發船我正踏歌開華筵可憐送別恰廿載夢魂尙繞秋江邊擅場孰是文章手老丁拓落七十叟平生無酒不吟詩得酒諵諵肯置口畫圖追想昔日酣我髮安得靑扵藍海枯石爛世滋變粉墨蕭瑟猶楓杉句中有眼曽飽參而今遺恨令人衘蒼茫不記分袂處撲面幾點蘆花雨沙頭招招頻喚渡大似百年割昏曙薇垣髙峻摩岡陵白登鬭格兵百層肯向松間訪蓬華皎如六月懸壺冰堂堂吾道賴有此且對濁醪陶妙理憂時每恨髀肉生拊己未應馬皁死十有二人常許俱臣爲臯契君無虞拂拭吳松一幅絹憑誰更貌歸來圖

題徐縣丞善政後

我來休陽才數日呶呶都頌徐侯徳我問侯也果何如龍鳳三年已在職是時丞相恢復初生民瘡痍地荊棘侯也日夜費爬梳解鞍憇馬對山色公餘縫掖坐髙堂滿紙吟詩寫胸臆汗牛充棟書五車平生正賴稽古力誰憐羣吏雁鶩行不敢面謾敢貪墨昨朝大府砦城壕意欲森羅固區域侯也布令咸爭趨浮筏源源江水塞吾歙胡丞亦聯勲杜門饑餓常乏食每抗上官陳是非旁觀凜凜爲憂盡況侯本是同淮人淸白一心未易得權公文章天下奇藻鑑妍媸誇正直何由善政傳無窮竹帛易糜石不泐淸朝儻遇使觀風顯而用之眾所式

河朔侯公君祥知黟縣之四年公憐其訟簡民淳民亦樂公之徳也歲次辛丑春予入其境則耕鑿無廢壤蠶桑無落職歙休寧兩縣流離轉徙且僦居以就食予未嘗不慨嘆人人如公用心其有不治得乎窻前置石瓏刻畫像天都三十有六峯爲賦之以昭善治云

侯公治邑如治家山深俗美靜不嘩公來撚指已四載滿眼種就河陽花當今理民盡魚肉稍稍椎剝多怨嗟豈比桃源是樂土三竿紅日未坐衙窻前有石大扵敔■﹝王靈﹞瓏逺邇分欹斜谺然欲張蒸紫霧突矣乍破明丹霞得非天邊之五老無乃江上之九華蟺蜿磅礡鍾異气融結秀麗森羣葩浮丘飛仙自芝術王母醉宴誰棗瓜老生正在黃山下朝夕與山對槎枒自從亂離走闤闠兩鬢安得翻烏鴉而今黙數甚歷歷髙低次第了不差常思比來峯勢斷補以六六疑女媧可憐四海尙鼎沸東風浩浩吹塵沙他時公肯訪眞隱松根汲泉飯胡麻

開歲十五日訪楊鑑泉

鄙夫病酒渇吞海不管流年雙鬢攺春來偶爾訪君家山气增寒雪猶在低垂茅屋刀剪齊小竹蕭疏梅蓓蕾淸泉一竅環佩鳴雜以亂石多磊磊若人胸次天機深奔走江湖今幾載劃然舉筆漲雲煙物敢逃形如有待掄才端的能擅場價重千金珠百琲伊予夙昔話心期老硯不靈用饑餒何由卜築東西頭釣水有魚薪可采未許天臺謫鄭虔定說燕臺徵郭隗手攜短幅歸去來夜夜鬥牛發光采

畱別江伯仁

當年三茅曽一到羣仙謂予精神好首戴三寸鹿胎冠骨聳眉稜許學道後來奔走向南臺諫議相知頗同調攺制冠削斑竹皮並把生綃寫容貌而今汨沒塵土中欲效南山隱霧豹空餘兩鬢點吳霜甚矣無成總昏耄今年喜登東臯樓百尺崢嶸接窮昊五更雨气足淸涼十里嵐光媚吟眺紫金霽雪聲蕭騷白石晴雲勢騰趠豈無洪扣鐘遞鳴況有練溪月可釣側聞大父人中英鑿沼梯山擬天造嬌花新移剪錦奇美石舁來雕玉巧珊瑚倒影浸碧波犧象香浮出淸廟嗟吾異世𨿽後生念子同袍果夙好講明蹔假席坐溫歸去寧忘國知報屢煩設醴環翠軒折艸抽莖結烏帽服之不稱老柰何摧頹敢對菱花照臨岐且賦長短行鸞鳳孫登作淸嘯

題烈婦吳氏

吳家有女踰十五嫁得王綱作烈婦兩小無嫌意態嬌髮結靑絲表情素劻勷淮西起戰氛白日殺人任喜怒含山縣小勢難支信宿梅山隱秋霧婉也勤事舅與姑綱也十步一回顧如何艱險各駿奔舅姑不來夫亦去形單影只逐彊梁手足胼胝困中路寸心脈脈誰得知箋愁欲向天公訴天公杳冥耳不聰骨肉暌離忍孤負舅姑豈是鐘愛疏良人豈是佳期誤萍蓬難保此身存恨不待年已婚娶徘徊浦漵托波神憔悴湘累同所苦饞蛟嚼嚙魚爲棺誓肯堅貞遭穢污短戈接引爾何癡血浪翻河眾驚謼嗚呼儻明生死識重輕百歲光陰等朝露下堂避火失待符安得芳名刋典故紛紛駐馬再拜徒敬弔香魂水仙墓

題村田樂圖

人言農家苦我言農家樂春田雨如膏呼兒具錢鏄牛疲臥樹根气喘嚙枯籜老妻餉午炊隨分飽藜藿秋髙榖登場萬寶光錯落回頭念躬耕此計良不惡嗚呼仕途豈似歸田好骨肉睽離不相保半生欝欝利名愁一夜白髮驚霜艸宦遊安得比兩翁山肴村釀肩相從手持鞀鼓聲冬冬何異擊壤歌堯風崇安學官性嗜酒返闗兀坐無酒友只使獨醒看畫圖隔林幽鳥聞提壺

題蔣震夫竹窻詩卷

世人愛竹有何好箋詩緑竹本二艸建溪搗紙女兒膚拂拭光生照晴昊孰似蔣家三徑中稚子嶄然脫錦褓自從尺寸長淩雲修幹翛翛靑未了秋華結實飽鳳雛等閒肯著安巢鳥先生世隱天都峯種竹窻前揺翠葆涼風起處繁聲生夕陽落後淸陰窈逍遙手把太玄經賦性平生厭機巧苔封空山白石牀只許羣仙來問道十年奔走京國塵萬事莫如歸計早掛冠奚必神武門丹池無滓香且甘釀酒百壺從醉倒

暑中有懷叔固時畱武林

暑气蒸人欲大叫四壁何曽通一竅盡日竟無故人來欲雨但聞天女笑蒲葵脫腕胡可停蠅蚋咂肌誰所召安得杭州買官冰涼臥西湖湖上棹

代送貢友瞻幛詩

宛陵南湖欝相扶山如走馬水直趨菇蒲兩岸瀦萬頃集有鴻雁跳有魚聞君卜築歷幾世遂以姓顯稱楚吳白頭學士文章伯日日待詔承明廬仰覲淸光才咫尺殿頭催賜春滿壺謝庭玉樹照耳目一一捷足功名途情知鳳雛出丹穴毛質自與凡禽殊朅來司會紫陽裏朝坐學舎夜讀書秋徵倉廩如斗大米粒愛護明月珠錙銖累積肯縻費共喜買田割膏腴三年細滿返故里舊栽楊栁今扶疏上堂父母問起居下堂兄弟盡友於一門被服靑與紫我詩宜繪家慶圖

代送汪彥文幛語

新安本是神明鄕黃山萬仭摩天蒼溪流淺碧魚可數巨石贔屓橫爲梁紙光漆液硯比玉春風吹出金芽香曽聞廟食封忠烈千年英气懸秋月又聞詞翰屬龍溪半夜校書照靑藜遙遙華冑稽譜牒知君云仍是幾葉扵焉姽婳琴堂中意气凜凜多髙風願如黃鵠奮千里不比燕雀棲蒿蓬

夫君早歲逰采石醉吸玻瓈弄明月有時單舸訪謫仙靑山無言怒濤發蛟龍捷出如人長悲風蕭蕭吹短髮賢明賈侯欣識之胸中抱負如此奇金科玉律亦爛熟毫端煙雨常淋漓嗟哉巡吏蟣虱小有才磊砢不一施朅來喬遷紫陽裏白雲古縣風俗美幾回封印待長官瘦馬淩兢踏寒雨而翁積徳在後人諸弟俊气欝眉宇只今翁調向東陽令弟薦剡飛秋霜文也細滿膺府檄聲華千里相輝光共說汪家兄弟好明年榮書上上考

笪本可爲祖母病行禱婺源中途五鶴導舞黙有懸應歌以送之

春來曽無頃刻晴十日九日常風雨鄙夫更爲感時憂浙東賊勢猛如虎官軍道上恣搶攘居人往往盡閉戶笪君躡屩句容來兩足蹣跚困泥土自言三歲乳下兒丁運囏難失恃怙白頭重親八袠余弗忍遺孤重摩拊陳情之表先我心似訴淒然無盡苦柰何埀老臥沈綿不及慈烏能返哺人生至孝逹神明敢以身代期疾愈五王聯翩龍衮捲洋洋在上誰敢侮淸香一瓣妙感通祥飆恍若神君語婺源尙隔五嶺遙白鶴便向尊前舞歸來喜气溢裏閭鼉鼓聲喧作端午茅山之石規玉杯茅山之木釀玉醑茅家兄弟把靈芝壽彼髙堂太祖母

嚴陵錢君瑞醉中索題環秀樓詩

何當攜眼翫環碧十二煙螺浮幾席主翁讀書樓上頭半捲疏簾銜曉日淸光散入骨髓寒翠影長凝鬢毛濕幾回掛笏度閒雲一鳥不鳴春寂寂

走筆戲贈張文鼎墨梅

梅花不是人間白畫工休污瓊粉色淡墨疏疏淺著煙一枝蘸出臨溪月張君好畫本詩人吟魂寫影俱逼直從此玉妃歸不得滿紙占斷羅浮雲

題王仲寛唐馬圖

漁陽風塵吹不起驊驑卸鞍洗秋水奚官新絡靑絲韁不嘶不齕意千里玉花散作徧身云鐵蹄欲凍六月冰代間龍種豈易得合與八駿爭驍騰君不見幾年蹭蹬鹽車下未售黃金滿髙價相逢儻受伯樂知何用區區詫圖畫

題王鵬舉漕米詩卷

君不見當年婺女米船來霞紅雪白山作堆杖頭三錢博一斗家家鼓腹收饑雷而今離亂與昔異新安反棹麥舟去槪平斟滿曝日幹妻兒未許食新味我邑隘小曽不知科需百出民力疲躍冶鑄殘農器鐵美箭伐盡柯亭枝吳蠶未吐銀絲濕府帖又催夏稅急桐子乍大漆液黏吏胥敲門雁行立人人都說少府賢訟庭不忍施蒲鞭今年漕麥更運米寛期集事咸歸田雄村觀口秋水漲江桅衘尾相次上幾回買魚祭江神願乞順流風力壯白頭四皓勤索歌願言甲兵洗天河東鄰酒好且賖喫我歌才薄柰爾何

九月十日命次兒文鳳攜琴謁張仲賢知縣是晚宿澄塘蘭若同吳徳囦文鳳聯句以敍陽闗別意云

丈夫不作兒女淚獨立荒郊望秋樹今晨抱琴謁侯門一曲宮商美無度離鸞別鶴遇知音流水髙山得眞趣老僧香焚螺甲煙小童茶瀹龍團味石蒲含雨漾寒波徑竹迎風滴晴翠詩成稽首西方仙老去逃名禿長孺堂前桂吐月中花溪上人呼煙際渡幽亭一个剪茆茨淨渚數層集鷗鷺次公無酒狂殺狂巢父掉頭去復去攀轅截鐙苦畱連對月臨風莽回互布帆百折轉淸江蘆雁數聲隔濃霧鳯凰臺上帝王居虎豹闗中英傑聚紫薇露濕宮衣香紅藥風微省郎署張公豈獨上諫章憂國終當減租賦行年六十老弟昆此日尋常愧師傅魚書一紙報平安慰我交情發深喟

題李近仁太守夷山圖

靈山本無山夷山石作骨嶙峋贔屓幾千層太行之石髙於屋碣石入海空沈淪漢家寶鼎出河汾至今瑞气不肯散夜夜上天生白雲賢侯仕宦思故里江北江南幾山水直把蒼松銘寸心萬歲山前聽秋雨四海車馬將會同歸來未效柴桑翁分明衣冠李太白落月屋梁見顏色要使吾儕拜畫圖英風絕俗人間無

題趙仲簡黃山送別圖

好山似髙人招呼不可致如何六六峯蟠屈畫圖裏自言束書巢浮丘瘦藤老樹猿啾啾懸巖瀑布飛百尺水精爲簾月爲鉤有時樂奏鈞天表羣仙小戲乘蒼虯只今風塵舊夢斷每懷蒼壁祗自羞豈如塗抹鵝溪絹朝夕展玩消閒愁畫中送行客烱烱神光浮烏紗白紵勢落魄罄折莫是胡生不後來差似程參軍意气矯矯超凡流更有兩士亦修整回頭飽挹黃山秋恨不並寫鄭處士蒲韀騎牛穩如舟嗚呼新安好景名天下晴嵐萬狀山無罅趙郎休用賦驪駒醉讀吾詩能當畫

贈番陽沈晉可

江南五月梅潦流閉門吟作喚雨鳩有客短襦泥沒脛破紗漏髮寒颼颼恍疑折角巾又似白接■﹝罒離﹞何須驚駭陳梁市便許笑倒襄陽兒君言少小走四海雷轉空腸气不餒遑遑逆旅無知音每欲箋詩訴眞宰兩年抱琴黃鶴樓三年作賦鸚鵡洲眼光艷艷銀盤月筆陣灑灑冰壺秋夜來佩劍劍花吼解後筠軒一攜手狂歌自喜小天地歷譚不覺飛星斗解君頭上巾漉我甕中春牛馬恁走江湖客麒麟肯畫山林人

近聞叔器學正遷善府掾俱有海北喬遷喜而不寐爲賦長短句二十一韻

姚君作詩似建水朱君飲酒如淋灰自我得二士壯气傾九垓鳯窠丹穴豈凡鳥馬育月窟眞龍媒叔也讀書漁梁上閉門不出旁人猜闌干醉拍山月影呼我剩酌黃金罍三年校官畱錢塘倐見傑閣飛崔嵬去年又調池陽逰繞屋芙蕖秋水開米圓如珠鱠如玉槐陰立馬荒蒼苔遷也亦復可憐人遑遑奔走於塵埃作賦直過鸚鵡洲抱琴又登鳳凰臺舎儒就吏營斗祿慈親鶴髮將毰毸有時抜劍頓足舞仰天大笑何詼諧當今天网下罩士喜聞霜臺重薦才官河五月鼓聲集剡剡黃旗插髙桅廣南雨洗息歊瘴海康雲霽收狂雷政須詩書佐元帥不用矛槊殱渠魁金刀賨布巖洞俗椎髻黒齒猺蠻孩同裏已盟膠漆久同道又聯雁鶩來審知公餘了無事檳榔茶熟椰子杯蹇予布衣誰比數長大漸茁須滿顋嶺頭儻遇南來使一枝爲寄先春梅

題雪谷詩卷﹝雪谷二字乃雪庵爲恆陽王作亷侯子有立以餉予予轉貽允中姚師﹞

鄙夫早遊亷侯家亷侯諸郎蘭茁芽歷談鼻祖事聖主榦坤開辟歸中華當時皇朝漸寧謐人才密櫛俱寵嘉雪庵釋子應明詔累累作字如畫沙玉堂天上風日軟研磨老硯浮墨花乘閒疾掃兩大字筆勢衮衮懸秋蛇苐思冀北風雪冷馬毛蝟縮人盤蝸得非念佛雪嶺逺瓊花世界爭槎枒諸郎貽贈今幾歲玩之斂袵重嘆嗟不如寄與姚道士萬山深處巢煙霞蕭然一室水晶域焚香了了消俗嘩只今六月若坐甑安能飛度乘仙槎淸冷恍踏層冰上請師爲試先春茶

白雲集卷二

●欽定四庫全書

白雲集卷三

﹝明﹞唐桂芳撰

○五言律

追賦鮑元茂南墅

南州盡烽火南墅尙亭臺野水隨田合山云硋石開乾坤雙轉轂歲月一深杯俛仰渾如昨無由化鶴來

又

園林欣有主文字見諸孫南斗低窺座西山直入門卜鄰期歲晚屏迹逺人喧安得扶藜杖看云坐石垣

雨中有懷王逹善胡子嘉舒仲■﹝火旬﹞趙伯庸曁張觀海楊玄同二髙士

相逢何艸艸相別太匆匆世路東西異覉懷彼此同才推三語掾字學九成宮今夜鐘山雨還聽靜打篷

又

客路經千里穿山勢萬層年華吾潦倒才俊爾鶱騰泥滑妨行李云深問老僧荒村猶未到細雨濕孤燈

又

二子才華俊郎君意气多相期靑史傳休賦紫芝歌野鶴翔云漢山猿嘯薜蘿物情多自得吾道轉蹉跎

又

每憶黃冠侶相逢白下時竹牀丸宿藥松嶼拾殘棋客路從澆俗仙家悟化期今年授衣節揺蕩菊花枝

除夕

肯爲橫靑眼空嗟出白髭時光渾似舊世態竟如斯繼述慚先志攜持念小兒嶺梅消息早開到向南枝

偶題示虎鳳二稚

作客三千里明年六十翁傳家無長物到老得詩窮種杏添新蕊移松長舊叢閒中參妙理一一領春風

有懷胡子微時謫和州

逺謫和陽道而今兩歲期病身惟有骨髠首尙畱髵老母無能養嬌兒不解悲平生二三友惆悵立多時

黟縣道中

如此古黟縣淒涼未易陳萬山惟聽雨半日不逢人虎嘯偏愁客花香欲醉春明朝各分袂灘險石燐燐

畱別程舜卿諸公

送客短長亭驪駒那忍聽時光雙鬢白吾道一氈靑落日心還壯微風酒易醒揚雄空老去誰授太玄經

送權生丙童逰金陵

槐堂承相裏今日汝來逰莫怪傳經懶翻憐老病休潮生聲入夜雁落影橫秋儻有東歸使音書肯寄不

汝叔相知晚俄逢練水濵筆鋒云作使談麈玉爲人北闕聲華逺東曹事業新老生甘瓠落多病鬢如銀

過太湖

小舟如一葉風順亦悠哉浪撼山疑動云移樹欲來薦賢容有道遺逸愧非才莫惹懷鄕恨臨風進一杯

又

向晚推篷望羣山隱約靑篙工排蟻勢野飰雜魚鮏水闊疑無地天低剩見星吳音相爾汝聊復慰飄零

七月望日與龍翔付知命謁了卽休上人因登金山絕頂見眞楊瓜州鎭江江陰諸山戢戢如指

獨立金鰲背乾坤浩蕩間逺吞四海水低壓五州山說法驪龍聽忘機鷗鳥閒乘槎如可問吾欲欵仙闗

送楊曽之浙東

佳麗金陵地蕭然爾獨居門無私客謁座有諫官書淸切登臺久光華入幙初浙東勞逺役民瘼問何如

又

自喜江湖上相交气槪中名郎新奉檄爾父舊乘驄驛館三秋雨官船萬里風定知重見日爛醉菊花叢

過楊子江和王酒仙韻

平生稱壯觀今夜共危船海內無雙士江心第一泉星離光尙濕月轉暈方圓浩矣詩成癖飄然意欲仙

過旌徳縣

路入旌川境晴光潑眼明攢峯渾欲語幽艸不知名老屋僧畱話荒原人獨耕殷懃成晚宿野飰石泉淸

度新嶺

迢迢設險阻寸寸倦躋攀不到廬山險那知蜀道難嬌花迎客笑幽鳥怪人看卻憶幽棲地當年詠考盤

立春和李白春日韻

倚杖喜逢春鶯遷可喚羣已更新國主誰識舊將軍塞北山凝雪江東日擁云無才甘瓠落肯作劇秦文

曉行

旅泊三千里思親十二時衝云尋路險帶月出山遲鳥語頻攄臆花看自美姿無人知此意小立爲題詩

種松鑿沼見梅大兄有詩相賀次韻奉謝

悟得浮生理翛然懶是眞移松延宿鶴減飯及修鱗父子長相別詩書不救貧殊方喜安穩消息近來頻

用石門宴集韻有懷王逹善

靑春千里道白髮百年心有約居茅屋無由會竹林艱難掛寶劍憔悴鑄黃金自失相知友何煩費苦吟

示文虎

平生苦詩癖爲撚數莖髭有客尋安道無人說項斯哺烏懷汝母氏犢愛吾兒東海珊瑚樹今看第五枝

送趙按察使

人才產吳楚吏術見蕭曹肯厭驅馳倦應誇贊畫勞秋霜飛健筆夜雨濕徵袍回首金陵道春光醉碧桃

除夕謝鮑尙褧遣貺

人事匆匆度流年亹亹增江山雙蠟屐天地一書燈身老甘貧賤居閒謝愛憎猶煩故人意饋酳愧無能

又

鳯闕人才少雞林道價增自憐徒刻楮誰肯爲傳燈白鶴無心夢靑蠅有賦憎平生二三子羨爾屬多能

和子野妷韻

老病緣吾在音書到汝邊人情悲昨日吾道厄殘年警露三更鶴嘶風八月蟬白頭吟思減短澀不成篇

又

近得琶塘使新詩手自開汪洋桃葉渡搖蕩菊花杯歲月兵常滿乾坤老不才病來消瘦盡心死著寒灰

又

目斷三千里心懷十二時流年空冉冉去國太遲遲白日妖星現靑天淚雨埀檀公六六策到老不能施

懷鮮於必仁

簪纓舊卿相翰墨小神仙足迹半天下心懷太古前仲連將蹈海元亮未歸田猶憶兒童歲攀華醉管弦

又

詩酒狂猶在情懷晚更眞聞聲還似舊顧影已無鄰白鶴能超俗蒼松不受塵五湖煙浪闊未許老鱸蒓

又

六十摧頹甚相逢少故人死生頻僂指離亂暗傷神經術幾無補才華果絕倫晚來揮翰處墨染筆花春

又

月皎俄如晝山涼總是秋唐衢𨿽善哭宋玉只供愁薄俗無靑眼流年已白頭蕭條昧生理一恁拙於鳩

述懷

耕鑿吾逃世文章誰薦賢艱難添白髮畱滯隔靑天雨暖花迷蝶溪淸栁貫鮮閩南米價賤滿擬放江船

又

浙右方虞盜朝端正渇賢鼓金聲震地旌節影連天戰北多人醢時危乏海鮮將軍聞號令警急要戈船

喜雨

畎畝冬將盡屯膏兩月過焦心愁太甚到耳喜偏多占畢言猶在爲霖事若何艸堂無客到不覺自長歌

送族侄李士宜歸嚴田二解

栽松結茆屋屋小客頻來白髮愁邊攺黃花亂後開江山雙破屐宇宙一深杯偶讀思亭記令人淚滿腮

又

老去思鄕裏何時拜墓田山深雲气走水落石頭圓異世慚先徳同宗覺汝賢好將蘇氏譜一一向人傳

長兒文虎次兒文鳳送士宜詩附錄於此

吾宗好兄弟亂後喜身存未辧親疎義重將譜牒論猗蘭𨿽奕葉仙李本同根富貴還鄕裏文章表墓門

右文虎

吾宗自李出今各天一方遭此亂離世艱阻道路長音問咸不及焉知存與亡今晨喜有客須黒雙瞳光手持舊譜牒重上髙髙堂升堂拜吾父涕泗沾衣裳我亦互拜跪乃是鴻雁行連宵語親族風雨還對牀山深秋露早衣單怯微涼明朝別我去離亭霜葉黃相送未忍別徘徊望斷膓

右文鳯

用陳敬所韻奉簡董仲潛

佯狂董隱士學道本髙流倦踏燕山月歸尋練水秋金丹鑪裏伏篛笠畫中求末俗無人識從教眾口咻

又

求仙登上界喝佛徧叢林座上逡巡酒窩中快活吟曽傳丹化米政用鐵成金卜築南山道都忘出處心

送從子之江西

放棹三江口辭家五嶺東殘年千里別何日一尊同出處心須小文章气尙雄白頭慈母在行色莫匆匆

又

猶憶兒童日攤書爾獨能翻憐雙白鬢空負一靑燈對酒他鄕客將詩何處僧別離今老大風雨暗溪藤

又

汝壯身須逺吾衰意轉迷一門半生死諸侄又東西孺子亭前坐滕王閣上題大江波浩蕩廬阜與天齊

和李太守感懷韻二首

作郡一千日憂民十二時抱琴歸亦好露冕出偏冝志气風雲會襟懷冰雪期文章賢太守光采照南離

病起南樓日雲隨雨到時擁裘眠未穏沽酒醉相宜采菊陶元亮焦桐鍾子期相看增意气那忍暫分離

○七言律詩

懷先人

嚴親八袠鬢毛埀治世何曽識亂離身後尙存三尺墓集中空見百篇詩緑筠軒小花爲褥白石階平槿作籬欲往城南渺何許幾回長費夢魂思

忽憶先人涕泗垂百年骨肉半分離忍逢今日干戈起幸抱平生篋笥詩地僻云埋松下石日斜水護竹邊籬癡兒未遂光揚志何以終身表孝思

謝仁仲見貽佳什

可憐臥病一春餘何異浮雲點太虛次第當虞丹鼎熟尋常錯把酒杯疏階無系馬應遭罵家有籠鵝爲換書斑竹近生無數筍傍人疑是子猷居

和程生克有弄璋之慶

念汝相從昔未婚掌珠今見浴金盆欲知江左多文獻定許河南兩狀元潑潑鯉魚供美饌修修鸑鷟映華軒太公七袠俱彊健喜弄樽前四世孫

奉仲修同知

病夫悵望楚天低一个文星夜向西花自上林曽徧賞鳯經阿閣欲深棲百壺官酒心嘗醉五色蠻箋手自題老大品量吾豈敢當年李杜許名齊

又

剔盡韓檠二尺低應知家學出闗西荒村月苦人將靜老樹霜寒鶴未棲文字已傳千里逺姓名方自九天題維舟早晚鄱陽郡湖水初生栁葉齊

白頭杜老遭離亂幾度移家住瀼西自喜文章稱怪怪誰憐蹤迹返棲棲袖長肯向筵前舞橘熟應須霜後題見說省中多暇日一簾紅藥雨聲齊

送伯剛歸星源兼簡吳用賓洪明善

王化當今自南北人才平世恁東西飛揚士卒轅門衛號令將軍虎帳棲道路傳書新羽檄家鄕華屋舊榱題幕中二妙如相問莫說雄談可下齊

寄題心逺樓

見說楊家新締構數重茅屋出林標情懷不是乖時世蹤迹多應避俗囂云盡天邊山擁市雪殘溪上水平橋折腰懶似陶彭澤酒熟松花香滿瓢

和程仲庸遊京口畱別

我正無心懶似云那堪奔走污緇塵飛花岸栁偏愁客吹浪江豚忽拜人玉帶暫拋煩轉語楞伽曽寫悟前身異時好說金山寺小小漁舟喚渡頻

單樂山有船到灘頭翻白浪之句景暉足成唐律一解某亦僭和

溪行何異入閩中臥看靑山重復重船到灘頭翻白浪橋橫渡口架蒼松鄕心暗逐云千里客夢頻敲雨一篷無復承平舊風景年年相憶采芙蓉

和褚嶺

啁哳幽禽喚曉晴路人遙指跨驄行未離建業秋霜肅才到徽山瘴雨淸十里豪吟猿鳥怪半天悲嘯鬼神驚老夫昔忝烏臺薦多病名辭一紙輕

送鄭士恆往江西

洪都昔號殿西土畫省新開列上臺鄭老每從工部飲烏公何待石生媒斷雲將雨侵書幌明月隨風落酒杯山獠洞庭皆入貢海船日日候潮來

聞雪中仲修諸公謁國良大尹時余有海寧之役不偕玆會明日彥衝下訪始知其故再用奉仲修西字韻以發一笑

雪兆丰年酒價低也應乘興過橋西風拋亂絮迷行迹鳥擇危稍認故棲撲面營營供客賞穿窻故故索人題天妃果是栽花手開徧園林頃刻齊

老來合眼夢鄕裏百尺浮圖傍水西宇宙何時無戰伐江湖到處有羈棲不嫌麋鹿添深迹祗恐芭蕉失舊題皓首歸歟理荒穢一畦春韭斬新齊

送權伯文劉仲修二公赴金陵

垂楊不管人攀折日日河邊別恨傾馬上云移紈扇影樓頭風約玉簫聲洛陽雅負經綸志番水終歸雉堞城況復官聨舊靑瑣五更月白禦街行

今年未聽黃梅雨水落橋頭一丈深每賴諸公相慰藉忍遺一老恣沈吟神光易動丰城劍古調難追緑綺琴剩欲東門圖醉別近來官酒貴如金

病中辱周彥明吳彥衝下顧荒寂長篇短句間見層出懶拙不卽奉答姑述唐律十解以謝

誰覓家居大小溪溪頭樹影可齊齊淸秋曬杮皴皮熟白日懸猿背面啼逺客醉歸愁險路病翁懶出怯深泥夜來南斗覘奇气怪底文星獨向西

先生何事困山囚澼絖於今盡建侯石骨有稜宜礙路溪流無罅卻通舟緑荷傾蓋二三尺紅槿開花千百頭慚愧陳琳艸檄手才疏意懶更悠悠

梧桐將雨薦新涼爛爛欃槍夜放光憫晉尫羸惟有骨醫秦狂暴卻無方栗裏可憐非隱所桃源畢竟是仙鄕摩挲病眼闗山隔老滴西風淚數行

先子平生篤愛眞時兒聰慧每誇人孝揚未盡三牲養翰墨猶存百世珍夜夢音容偏恍惚每懷恩徳倍酸辛回頭豚犬催吾老但願無忘骨肉親

造楮山翁操國柄一時物價赴低昻漁梁水落靑螺出鳥道天晴白果香悞喜病懷相惟諾空遺老筆擅文章平生周子通家契昨拜兄塋涕泗滂

和程仲仁

水落山溪路可通惜無佳客爲談空气吞湖海文尢壯胸滿乾坤道不窮家少黃金單嗜酒愁添白髮欲成翁冰壺凍損寒梅蕊自向茅檐待日烘

平生愛慕程文學一見渾如骨肉親僑寓厭聽蘆葉雨故鄕未老蕨芽春騷壇髙築成勍敵佛屋相依結近鄰大小溪頭田百頃山雞野鴨未爲貧

寄題溪山一覽亭

杜陵一覽眾山小好事元戎況有亭紅樹深明朝雨暗白鷗飛盡晚煙靑闗河表裏連城郭日月東西繞戶庭眼力欲窮千里外動人霜角酒初醒

山聳牛頭來北極水分鴈爪向西傾曽無障礙云塡道每有光輝月滿城十萬貔貅歸號令三千熊虎佐威聲何如攜取謝安妓笑拍闌干岸幘輕

賀程用中弄璋

丞相單傳知府裔而今厚澤見聞孫淸風黃閣三臺貴皂蓋朱旛五馬尊利市乍頒聨玉果斕斑初試出金盆分明頭角眞英物擬待槐邊恣討論

病中次韻有懷伯文

聨翩接踵向金陵對酒悲歌不忍傾梅雨和煙成瞑色荷風雜水作秋聲鳳凰無復吹簫地龍虎空存辱井城試問長安天逺近舉頭但見日邊行

愁心卻似滄溟水流徧東南日夜深好客俱登靑瑣闥老夫只誦白頭吟龍潭雨足須乘舫鹿苑風淸或抱琴光景不殊人世換幾家隔岸栁揺金

次韻奉畣鮑尙褧

病起淩兢似鶴形可憐對酒不能傾歌殘易水非燕計讀盡離騷是楚聲云閣林陰迷別塢雨拖野色入空城猶思康健顏如玉飽飰無憂躑躅行

四用韻奉謝鮑尙褧新詩之辱

病中不悟死還生起對妻兒淚眼傾竹月當窻如汞走松風落磵似洪聲夢尋故友多迷路愁認鄕闗只隔城何似往來棠樾裏一雙文鹿駕車行

七用韻奉寄程仲庸

河南譜系唐昌簿一見軒然意气傾近喜諸公交薦剡每傳多士讓詩聲相思幾度長懸榻報謁終年罕出城只有鄭虔最知已巷南巷北日同行

八次韻奉簡鄭士行

尙說故鄕淮甸好雄談滿座建瓴傾侵晨放鶴摩霄影半夜歸船逆水聲和洽恍同躋壽域太平何待築長城而今破帽秋風客懶逐雕鞍喝道行

送懶云眞士歸龍虎山兼寄觀海內史

曽聞龍虎神仙宅合作江南第一山已解玄闗參奧妙更求師法砭愚頑抄方每跨靑牛出賣藥時隨白鹿還想得故園重九近西風滿把菊花斑

半年不飲渇生吻幾日無詩愁滿胸客裏都忘廣信路夢中如聽貴溪鐘仙機有女和云織野碓無人帶雨舂從此別離千里外將書何處覓行蹤

賀姚叔器卜築溪南

猶憶石梁最佳處夜深月影轉闌干昆明已付刼灰冷茅屋不禁風雨寒剰喜攜持同稚子未妨談笑共儒官何時好辦靑蓑笠擬向溪南把釣竿

和山行訪隱

秋宵苦短夢歸遙應負淮南賦隱招笠澤魚肥無縮項吳江米熟有長腰人情多幻成豺虎天運相驅轉汐潮贏得山行幽興好樹陰陰下小溪橋

載賡遊武夷韻

閩海人煙接島夷仙家元在畫橋西春風酒熟三姑市夜雨茶香九曲溪古洞設闗閒■﹝釒截﹞鎖懸崖鑿室上云梯神呵鬼護龍蛇字他日重來覓舊題

大隱屏前疊翠岑斷膓忽聽白猿吟讀書鑪畔殘煨火講易堂中舊盍簪隔水幽華紅步障穿松小鳥緑衣衿王生不作譚玄想誰識先天太極心

和王石門韻

幾度寄書長不逹忽傳佳句又殘年官淸俸薄出無馬門近溪深步有船萬石鐘鳴寸筳扣千鈞鼎重一絲懸多君道气偏憐我老卻容顏欲學仙

送胡右文

乾坤淸气與誰分江浙今稱胡右文秋色三分閩海路詩情一半越山云無錢愛把靑荷葉有興閒書白練裙若見大蘇煩問訊君家兄弟摠超羣

朝宗進士和韻有懷

緑綺不傳天上譜白雲自是畫中詩茍知處世二宜去何必操心六出奇杜甫無家長作客虞翻多病老如期相思■﹝氵虢﹞■﹝氵虢﹞階前水流到西湖月上時

和蔣震夫時寓靈山

諸公天上送將歸處士今占屬少微路轉山亭迷宿霧水沖村碓搗殘暉靑春賈誼多才逹白髮馮唐與世違遙想石楠花正發避人時有竹雞飛

聞仁澤病手詩以代問

天公愛子淩雲气故使從旁袖手觀好待持螯居澤國未妨遮日上長安始知吾道屈信易誰信時情反復難澼絖千金有良藥相逢莫放酒杯幹

如君自負經綸手休戚從來付大觀每恨有時憐契闊卻教無使報平安風流莫惜韝鷹俊彊健何慚舉鼎難想得畫屏圍宴坐一林新筍落花幹

國寶先生手疾未愈再用韻以贖疏慢之罪

先生大筆眞燕許絕學從今得重觀釣掣鰲頭猶矍鑠杯除蛇影便輕安劉伶可作尊拳懼石勒翻思毒手難往事悠悠付千古煮茶聊沃渇喉幹

伏讀仲安雅制不覺技癢再用韻以謝

眼看棠樾只三里軋軋小車隨意行緑樹響時疑雨至靑山缺處許云平新詩大似有聲畫老手何妨倒著繃拂拭菱花照顏面肯教鑷白可憐生

和子靜先生韻畣見梅兄希賢侄

紛紛作者何須數惟有先生學古心寸鐵不持嗟往昔騷壇髙聳見當今忍聽舊侶山陽笛宜效諸生洛下吟白髮吾翁淸裁逺淒涼幾向夢中尋

分明李杜𨿽同世見面何如直見心稍稍詩存賦比興寥寥人有去來今一身萬里長爲客二句三年費苦吟雨後江村沙路穩何時騎馬定相尋

再用韻酬叔固

小窻趺坐愛春餘落盡梨花夜雨初客裏兩斟新歲酒歸來頻得故人書自知黃綺無時調不是嵇康與世疎總角論交今長大淸溝慚愧映污渠

後山植華有感

每愛幽居詠考盤何須飛夢到長安碧藤自起四五尺紫竹新添三兩竿長短鶴鳬隨物好方圓枘鑿合時難山中道士偏憐我近寄華■﹝哉﹐土代口﹞滿藥闌

叔固遊齊雲巖詩以寄之

離羣索居已多日穿深度密徧幾峯艸長雲中知是術人行澗底恐非龍夜斟白酒新開甕曉讀丹書旋啟封我欲藤牀試春夢莫教道士誤鳴鐘

華於春莫偏饒意詩到休昜最好峯半夜生風誰弄笛滿天吹雨客呼龍時情切莫爭蝸角世事何殊夢蟻封眞武祠前三昧酒齊雲巖畔一聲鐘

叔固有惟恐闍黎飰後鐘之句再用韻以解之

古歙舊聞丞相裏海寧今拜丈人峯肯教微利蚌持鷸不使奇才蛇作龍萬里星辰皆北拱九重宮闕願東封如君合是靑雲器好把功名上景鍾

和志亨項村畱題韻

不憚黃塵二十里來穿緑暗兩三村愁中每覺羈懷倦醉裏都忘世事繁溪女漾紗春雨霽山翁曬藥午蜂喧早聞此地宜歸隱未信時人許細論

用畿字韻謝汪處謙先生新詩之辱

古今爭戰一秤碁試看長安摠舊畿天地無情吾輩老江湖有恨故人稀百年地僻惟耽酒五月山寒未卸衣咫尺城南親舎在白雲稍稍傍檐飛

泰華山髙滴翠肥觀光猶記上京畿百王制作於今盛萬國來朝自古稀人品合陪靑瑣闥官階已制芰荷衣侯芭慚愧登門早事業無成鷁退飛

送王伯恂兼寄南院諸禦史

倦予已理登山屐送子今撐上瀨船六月官冰偏止渇去年臘酒不論錢且從句曲尋茅固好向金陵覓謫仙二十四人驄馬使豈無一紙薦章傳

送郭彥辰如杭歸省兼寄陸菊逸

白頭親老初爲吏靑眼誰能定薦賢浦口月明天似水湖邊雲起屋如船每逢李白酒必醉此去陳蕃榻又懸萬一故人相問訊南山射虎過年年

和石松友端陽韻

風風雨雨過端陽閒看山云低度墻舊日曽爲白下客諸公同進紫霞觴病身剰蓄三年艾學道寧懷一宿桑醒讀離騷渾未忍忠臣𨿽死骨猶香

和徐方舟過水西寺

我愛題詩水西寺深潭白日有龍眠萬山蒼翠常飛下六月炎蒸不到前肯爲簿書苦羈束且容杖屨恣攀緣老禪說偈如翻海一个猿啼隔竹煙

和偶題

百年光景只春華隨處東風燕作家西寺題詩還可和南城賣酒也能賖晴天愁寫弟兄鴈老圃新生母子瓜不見陳蕃能下榻髙情孤負白雲茶

和度芙蓉嶺

何年玉女采芙蓉夢入閒雲十二峯僻野曉行常畏虎深潭晚浴不逢龍風回上界疑搖佩語落空林似響鐘說與桃源後來者祇愁幽閴易迷蹤

和賦星源風景

千巖萬壑星源郡恰似乾坤斧鑿初遶屋晚陰堪系馬平橋秋水可罾魚硯多洗墨詩痕露印每封苔官事疎第一人家燈火鬧小兒都誦晦庵書

送湯君濟赴廣西憲幕

湯郎意气浩如霓白馬雕鞍新鑿蹄試吏早從公府薦徵書親自薦官題江天露洗星辰濕海島風生瘴雨低聞道紀綱多暇日滿庭榕葉鷓鴣啼

皓月如銀老桂秋明朝催動孝亷舟江山迢遞三千里廣海東西四十州荔子輸官供酒盞檳榔畱客當荼甌淸心莫飲貪泉窟霜壓黃茅瘴已收

送程壽卿奉差之湖南帥府

幾年江左長相別今日湖南又逺徵裘馬郎君曽試吏詩書元帥不論兵雨餘衡嶽朝云合帆落洞庭秋水生聞道黎民逢治世竹枝歌好月三更

僕自已夘畱宣城庚辰畱容山辛巳畱建鄴壬午畱槐堂凡四歷重九不預茱萸之會詩寄家兄敏仲友人定夫一笑

四年不預茱萸會欲倒西江浣渇心弟勸兄酬俱契闊天髙地迥獨登臨忽聞紫鴈愁先破未見黃花意更深眼底故人多白髮秋風衰謝畏知音

和張公子登譙樓兼呈李侯

火後淒涼懶上樓滿天風露屬深秋山圍平野東南闊水傍孤城日夜浮懷古不堪心惻惻謀生轉覺事悠悠題詩賴有知音在李廣如今老已侯

和王運同思歸韻

平生節操許誰過滿面霜風白髮多文體暗中知沈謝詩情灰裏得陰何功名大似夢槐國身世不須營蠒窩卻笑江州老司馬靑衫未肯換漁蓑

日者畱海寧叔固寄以佳什走筆奉謝兼簡恵翁賢父子

詞源衮衮學三餘雅愛應推屋上烏坦腹右軍髙眾子低頭東野愧吾徒翻翻木落天容淡可可梅香夜气孤把劍喜逢吳季札﹝屬亢珍﹞功名隨意取長途

送汪生彥通之廣信

傳心已得曽參學薦口翻慚鮑叔知剰說松廳名譽早也趨蓮幕簿書期鳳凰臺上朝攜酒龍虎山中夜賦詩指日閩南應過我幾家煙雨荔枝埀

和汪生彥通韻

猶憶相從紫陽裏雨晴屋上見靑山讀書不似向來好應俗何曽半日閒自艸太玄生白髮誰餐大藥駐朱顏聞君吏隠玉溪側只隔鄰封可往還

四用韻有懷諸家兄

近來最苦憶鄕裏飛夢蘧蘧繞故山兄弟半隨江雁散生涯正似海鷗閒栁條春早緘新眼楓樹霜嚴學醉顏馬上吟詩常日晏路人笑指不知還

二月六日偕善先羅照磨遊武夷舟中有作

溪水粼粼淺見沙隔籬知是野人家心忘濁世無過酒面對靑山自啜茶三尺篷窻低似屋數株桃樹爛如霞武夷若許尋仙路爲借西風八月槎

筆勢翩翩錐畫沙相逢況是老詩家廣文官冷常無飰使客神淸只愛茶苔蝕殘碑忘歲月樹籠古洞隔煙霞幔亭宴罷無消息欲駕張騫海上槎

梅花香月印溪沙絕勝西湖處士家仙品未餐丹鼎藥官租已課碧雲茶松窻不散連朝雨石屋猶棲太古霞春水斷橋迷野渡一雙幽鳥立枯槎

送陳進善偕趙憲郎之浙西

聲名久屬趙淸獻家世咸推陳太丘千里江山辭建業一帆風雨到杭州藕花白白湖邊寺楊栁靑靑郭外樓幕府若逢相識問幾年閒卻釣魚舟

題劉子靜藂芳堂詩卷後﹝乃祖宜山建石門書院﹞

爾祖榱題舊匾存遺芳百世在賢孫心傳信有芝蘭種手植都無荊棘根九夏風生泉滿洞三更月轉石爲門買舟欲覓靑田縣雞犬人家第幾村

寄王逹善山長

猶憶金陵佳麗地於今契闊已三年斷雲不見江東樹明月曽歸淛右船茅阜觀中蒼術煮石門洞口白猿懸輸君仕宦偏蕭散疑是王喬跨鶴仙

寄程叔固

向來曽坐丞相府天上圖書世罕聞鐘鼎王侯俱泯迹衣冠兄弟尙能文山深竹塢懸靑雨晝靜松窻畱白雲老子婆娑醉槐下風花幾片度斜曛

風餐水宿月爲期百文牽舟上石磯塵世難逢丹竈術浮生易嘆白頭非九華天晚云堪掬五老峯髙鶴未歸醉讀離騷龍出聽滿江煙雨濕霏霏

題橫野樓

夜涼天地疑無暑雨過溪山都是云野色每從樓上得秋光肯向市中分慿誰喚起篴三弄容我借來鶴一羣定有仙人沽酒醉海波新染白橊裙

寄吳子靜先生

攜家喜近丞相裏水遶靑山山遶村問字有人時載酒催租無吏夜敲門栽華帶雨生新子覓竹和泥長舊根他日可名王粲宅井邊曽洗墨香痕

和鮑縣尹心田道院設醮韻

神光曽遇泰山尖後世侵尋禮法纎黃紙丹書知尙敬太羮玄酒味方甜瑞云靄靄常圍座仙鶴翩翩不下檐寄語郎官名父子定將繁祉錫安恬

王和夫新遷樓居乃曉山劉先生故宅也溪山好景吟所未盡必待吾和夫發之次韻奉賀

笑拍闌干喜共臨元龍豪气冠於今山云擁樹天開畫野鳥呼晴客醉吟春老花飛頻點硯夜長松韻當鳴琴誰知王粲登樓賦不減依劉夙昔心

送羅季端學錄二首

學舎如舟擁半氈每從談笑共蟬聨牀頭酒熟陶元亮驢背詩成孟浩然煙抺松根山列畫雨添沙觜水鳴弦歸來兄弟俱無恙不用看云白日眠

莫遣吳霜侵二毛官資遲見著靑袍祠成徽國名垂逺詩到宣城格愈髙月轉野花香寂寂雨籠溪樹響騷騷扁舟明日南陵道玉尺魚肥水半篙

次韻陳敬所髙吟之辱二首

墻角疏筠障碧空翛翛時動故人風幾行漢隸用心苦數解唐詩厭俗同夜雨對牀忘契闊西窻剪燭話窮通何如覓酒襄陽市拍手羣兒笑醉翁

尙憶元龍意气雄髙樓晴捲落華風別離未覺三秋逺咫尺常懷千里同近郭晚山嘉樹合孤村春水小橋通白沙溪竹渾如畫我欲攜家學釣翁

題彭正卿竹溪吟捲

何妨結屋淸溪上領取瑯玕萬个風淇澳有詩生筆底渭川佳境在胸中月明沙淨揺疏影雨過波深長舊叢借問籜龍今幾尺會逢雷震嘯長空

暇日登尙絅秀才樓居率成四律以賀

石耳山髙眼界開寒英端自九天來重重銀屋花成簇粲粲瓊林蝶作堆三十六峯非地肺萬八千仞卽天臺主人儻不厭賓客且盡尊前斗大杯

仙人自古好樓居又見崢嶸百尺餘十里嵐光浮畫棟半天云影護殘書登臨王粲賦初作偃臥元龍气不除歲晚相過頻剝啄湘簾共聽雨疏疏

天上歸來鬢未華多應勾漏問丹砂祖孫百里徳星會父子一門茂宰家無復山河加鐵劵空遺雨露浥黃麻老生奔走閩南道曽見春風滿縣花

師山山主文章伯有弟能詩妙活人坐擁落梅終日雪夢回芳艸滿池春光華海上三珠樹祥瑞人間一角麟小阮近來書更好蠻箋半幅筆如神

伏讀髙昌僉憲公唐律十有二首愛其淸新雄傑殆本天成非吟哦造次可得韓退之慕樊宗師文蘇子瞻擬黃魯直體惟其有之是以似之區區𨿽欲效顰苐恐唐突西施耳

宣城見說張公洞白鹿金華兩度遊恰似桃源居有屋渾如海市釣無鉤火然犀角千年夜水滴冰壺六月秋仙子不來芝術老功名何必願封畱

右和遊張公洞

猶憶乘槎醉眼開而今世變總蒿萊山連北固相將斷雨隔西津不過來佛占祗園銀作界人遊蓬島玉爲臺幾回欲話興亡事月落潮平未盡哀

右和甘露寺

人品東南第一流幾回徙倚豁吟眸鴈鴻有信江淮曉艸木無言天地秋蕭寺僧歸燈影亂秦樓人醉笛聲愁當時記得傳香使鼉鼓逢逢催發舟

右同前

九華萬仭勢嶙峋滿路梅花冷笑春瀛海難求丹竈術塵寰易欵白頭新時情恁使鯤鵬化心事偏宜魚鳥親霧閣云窻仙可遇吾將此地托比鄰

右和過九華山

繡衣驄馬歷長川正是江南九月天樹似曉霜纈紅葉山如秋水浴靑蓮賈生才調非今士坡老形容是古仙回首林間一茆宇聽風聽雨過年年

右和見九華山

慷慨誰能發浩歌此生此日且橫戈千金寶甲來徽境萬斛樓舡下信河江鴈不知秋色老天鵝偏向栁陰多繡衣使者經行地紫蟹紅菱酒作波

右和江行

上方見說謫仙遊雨挾風聲悞作秋院院松篁山列障時時澗壑水鳴球屠龍未展平生技駐馬聊爲半月畱僧病懶披雲水衲折梅和雪浸茶甌

右和水西寺

杜甫無家長作客次公非酒亦生狂好將天上三秋露散作人間十月霜健鶻翻云詩律俊驚蛇入艸墨痕長白頭才盡江淹筆安得聲名擅最忙﹝用楊可久韻﹞

右和秋日分司

新水才流一尺深重來洗耳更鳴琴畫存粉墨多蕭瑟詩重玙璠幾陸沈日出潛魚迷雪磵夜閒羈鳥滑霜林謫仙天寶遭離亂長使英雄折寸心

右和水西寺風光軒

猶憶詩成奪錦袍傳宣光祿賜香醪始知宦海夢初破頓覺禪林味最髙千里空蒙皆雨露萬山起伏卽波濤分明上界多官府未必羣仙領六曹

右和夜宿靈山

狂風扶掖上層巓不見寰區祇見天白石煮香如飰軟蒼松蛻骨似龍懸盤旋上下羊膓路經緯東西鴈爪川何許饑猿啼一个道人驚起不成眠

右和復登靈山

靑天爲幙望邊開未許軒轅駕鶴來坐久溪山出圖畫夜深星斗掛樓臺剛風不動擎天力末俗須煩砥柱才王粲登臨應有賦人間萬事等浮埃

右和題胡伯庸皆山樓

和程仲庸齊安所寄佳作二首

蕭蕭白髮遇明時老我懷人只自知禁令己孤千石酒娛情又負一枰棋風流赤壁周公瑾薄幸靑樓杜牧之二子齊安遺迹在淒涼莫把笛聲吹

市酤無處典春衫世態年來百不堪魯國兩生曽未起翟公門客豈應慚寒催修竹懸靑雨暝鎖羣峯擁翠嵐何日相傳戎馬息老夫乘興到河南

送歐陽舎人

籍籍賢侯繼世勲眼看稚子更能文讀書溪上一篷雨對酒山中滿屋云鶯語埀楊知喚友馬嘶芳艸悵離羣明宵竹所談棊處敲落燈花轉憶君

雨中胡思立下顧知受學於安道洪公因有所感

寂寂衡門久不開何嫌屐齒破蒼苔談詩未覺古風逺逢客眞成今雨來簾捲飛花閒晝永窻空啼鳥訴春回絕憐放棹無安道雪滿溪山近釣臺

載效唐律二解兼寄弘甫夏君

莫笑儒官雞肋微精廬相對水雲西讀書篷底春雨細別酒樓頭夜月低鸚鵡醉時丹荔熟鷓鴣啼處落花迷白頭故舊如相問半紙新詩亦懶題

幾回醉倚碧瑯玕滿袖淸風客未還買硯忽辭朱子裏抱琴又入武夷山茶收暖焙園丁喜布割寒機村女閒應想故園圖畫裏石橊花髮小柴闗

白雲集卷三

白雲集卷四

﹝明﹞唐桂芳撰

○五言排律

贈程仲寜

莫究岐黃術誰研艸木經厥生常夭札此理竟沈冥念汝身先逹逢人藥最靈龍蟠休父刻蜃射相湖腥秀毓文公里光揚婺女星抄方曽授祖問禮已趨庭橘井泉猶洌杏林花更馨弟兄雙璧白家世一氈靑臥病摧頹久愁懷涕泗零秋風色憔悴曉日影娉婷解脫諸魔若能逃二豎形未妨蓄芝術政爾用參苓妙手千金貴髙車駟馬駉鯤鵬將變化早晚徙南溟

排律十八韻奉呈允博士先生

龍鳳尊王統楩楠產異材八荒歸覆載萬姓忍風埃气運潛移鼎年華付刼灰西周已陵替東漢早栽培籍甚營薇省淒其攺柏臺欲知陸賈貴應用石生媒人品居前輩文章列上臺聖朝崇賜予丞相重招徠坐穏金團褥恩承玉琢杯學優忘忌嫉志篤逺疑猜吉語天邊至奇勲海上回稱籓陳版籍修貢雜瓊瑰便許安車召仍須後乘催浮梁新料理古歙舊追陪竹樹旌旗逺溪山圖畫開三軍朝出塞多士夜銜枚徳政遐方服兵威眾力催會言雲路闊用爾作鹽梅

聞吳維新寫正覽已畢作詩迎之

吳郎久不見悵望隔江村辛苦頭將白編摩眼易昏蕉心含雨潤柿葉纈霜繁智永瞠諸後羲之本一門未應梁上得偏向枕中存點磔臨池黑戈波漏屋痕縈縈蛛結网裊裊蠒繅盆白練書裙好黃麻艸詔尊首濡無醉魄筆諫有忠魂安得三千幅煩君恣意翻

二月二十七夜偶嘗苦筍與叔固彥章志亨叔侄聮句並用述懷

曉行﹝闕﹞春圃筍纎纎勢健爭先出行分續後添觸藩和葉破穿壁帶泥粘犢角形𨿽瘐貓頭味不兼夷齊全節操王解異貪廉玉版霏霏嫩玳簪剡剡尖淸涼生肺腑淡薄勝虀鹽諌菓嘉同苦思蒓陋絕甜祖生鞭已試蘇武節難殱便使饞涎忍休令飽腹厭常憐風入戶不見雨侵檐色暎琉璃枕陰浮翡翠簾堅貞誰與友正直爾休謙好擬渭川富終奇淇澳瞻相逢心獨喜得句手還拈坐久云生席更深月露奩未看巢葉鳯空嘆上竿鮎薄世皆眼白吾儕徒首黔七賢人品異六逸姓名潛座上唐夫子居然有紫髯

○七言排律

孤也不天十有二年矣我先君讀書號該博凡平生辛苦而得之者僅見於文辭仕又最晚而位不大顯海內器賞不過大參王公繼學侍禦張公夢臣數人而已嗚呼痛哉其忍言諸日者辱養吾先生爲題文集五首並序銘一通﹝某﹞讀之再四涕淚迸落詩語俊逸序約而不遺銘丰而不剩古之作者正如此且典雅奇奧次第刻石墓上以貽不朽其長篇尢瀏亮鏗鏘自成機軸是晚瘡作傲兀枕上命次兒鶴奴隨讀隨和遽爾成章鄙俚腐熟縱力焉而不逮也幸有以教之

太息傳家恥構堂敢言夜夜徳星光縱橫直辧龜呈洛徐疾曾明日在房指李未妨宗老氏移根還許紹陶唐子孫娓娓魚成隊兄弟翛翛鴈作行平世舟歸非薏苡故山手植只篔簹雄談客到常傾座問字人來各盡觴浪迹幾年巢燕木深衷何日樂蠶桑遂教淪落名偏振致使揄揚用益彰地位光華稱獨步詞垣髙峻擅三長偶然擢桂知才屈甚矣穿楊見力彊悶裏書空寜用怪醒時非酒亦生狂便應綿蕝遵周禮政好紉鍼補舜裳尙說釣鰲臨汴水猶思跨鶴上維揚歌兒銀甲傳宮譜貴客衝牙響佩璜瓊蘂九秋花正發蘭膏三日舌猶香朝端慷慨聞多士幙底風流著此郎月窟騫騰千里驥岐山翔集九苞凰僭貪葭玉依還倚願逐雲龍頡又頏老去懶殘憎髀肉病來消渴愛天漿已覘鬂畔千莖雪肻信眉間一點黃開辟乾坤歸有道彌茫南北混無央催歸叫盡千峯暗布谷催成萬頃蒼遺老扳轅那忍別諸公祖席去相將他時相約同林下進退何嫌一弛張

長句十六韻奉寄權都事

潦倒年踰五十三樹猶如此我何堪羞將出處傳書簡祗把須眉照石潭天上有花徒妄想牀頭無酒肻沈酣荷衣野制緄爲帶竹粉儒冠鐵作簪自分病懷常瑣瑣忍聽蠻語久諵諵異端梵典非瞠後吾道詩書是指南此日老夫誰比數向來多士飽曽參每添亡國千行淚敢念慈親三寸甘散朗沗同嵇紹面淸狂未許阿戎談彩雲筆下朝題鳳白薴歌前夜掃蠶丞相逺聞勞仄席郎官何事若停驂手麾敵壘喧翻皷威鎭長江气吐鐔馬嚙短莎風駘蕩鶯啼細栁雨■﹝髟上監下﹞鬖春生野艇新嘗荻水足圩田好種蚶俊偉聲名那可並淸髙文字未宜探白頭晚節無餘事只願興修禮晦庵

訪江君祥

衝泥踏雨路何長怪底梅粘屐齒香碧水丹山武夷境黃鸝白鷺輞川莊誰憐夢筆江淹老自笑吟詩杜牧狂兄弟流年聮甲子主賓妙曲協宮商有兒瑩潔顏如玉嘆我催頹髮似霜莫負他年雞黍約時將蹤迹恣相羊

○五言絕句

偶坐以夜話爲題

情知故舊長話覺寒宵短何如蠙珠連未許蠒絲斷

○七言絕句

泊廬山下

自笑浮生類轉蓬江南江北寄行蹤小舟客枕眠方熟又聽廬山半夜鐘

廬山三百六十寺上有髙僧絕世氛今日飽看眞面目曉風吹散一江云

鄱陽湖阻風

杜甫夔州坡廣海南行壯觀亦如之江神不借秋風便要賦廬山一叚奇

气豪不受羈棲厄十日舂撞遡大江蟹熟酒香隨意飲臥聽風雨打篷窓

湖天卽景

數株楊柳湖邊寺且系扁舟客莫催萬頃波光淨如練一雙老鶴忽飛來

兩淮歲事恐全非湖漲人家沒半扉婦女捕魚天欲黑小船載得水牛歸

遣懷

十年奔走厭覊棲書劍無成恨轉迷獨立晚風家萬里隔江煙樹是淮西

繁昌縣前白楊樹隨處柴門逐水開可是夜深風露冷流螢一个度江來

今宵壯觀駕扁舟兩岸蘆風淡欲秋誰把瓊簫驚客夢始知五月在池州

自愛山居玩化機雨餘隨處覺春歸滿庭花气薫人醉一个遊蜂抱絮飛

十月二十又一日奉家君偕鐂復叔畱藤坑山中因憇澗石有作

雨餘石髓漏云根嫩碧粼粼漾淺春不是天臺石橋路胡麻飰糝避秦人

題秋日溪居圖

江閣雨晴三尺水野橋人渡數家村眼前如此秋光好自笑先生懶出門

和羅善先遊武夷

乘鸞逺訪洞庭君瑞气凝成五色云落盡碧桃春似水紫簫聲裏立斜曛

題唐馬圖

奮迅驕騘不受覊四蹄躞蹀勢如飛浴川蹙浪尋常事也待奚官汲水歸

槐裏偶成

春來長是病愁中花信於今第幾風曉起忽聞疎雨過隔窓晴鳥話言工

程國寶有誕孫之慶畱飲歡洽醉中謾成一絕以謝

老子婆娑笑臉開掃除黃葉坐莓苔美人醉後擘江蟹香霧蒙蒙撲手來

五月十六夜汲揚子江心泉煮武夷茶戲成一絕

三更無寐坐官航澹月朦朧色似霜揚子江心泉第一何妨爲煮建茶香

謾興七首

平生自許有志客到老返無家可棲多賴曉風相慰藉亂拋雲气過前溪

靑靑薺菜和云瘦白白梅花亞雪開怪底江鷗野心性窺魚照影去還來

山路阽危可數里野橋橫度恰三家健如昨日有文賣貧到今年無酒賖

日上半階猶有雪風生老樹卻無雲多情不及雙坑水流到橋西未肯分

杜門十日坐風雨聲到松梢轉竹梢卻似家居方廣寺一灣流水石爲橋

老子行年五十餘面紋百折髮蕭疎黃金散盡無遺物猶有胸中半卷書

病來意態愈龍鐘歷盡闗河千萬重說與諸公休彊起容吾飽看雪山松

題姚雪谷墨竹

道人胸次著瑯玕破墨淋漓作雨寒萬丈曉風吹欲暮悞疑翠佩響珊珊

每憶東坡道上歸女奴執燭立多時毫端欲寫無窮態得似淸風一兩枝

肻慮人間寒暑侵風霜飽受碧沈沈仙家描得枯梢影曾聽鸞凰月下吟

江南四月見新梢嫩籜初拋粉未消卻要燻風相愛護直教个个拂雲霄

偶成

春來十日九風雨何事東君不放晴門外兩株好桃李花開凖擬作淸明

小小山家白竹扉因君旋啟客來稀眼前拍塞皆生意燕唼靑虫故故飛

形骸土木百無知須白蔥根苦愛詩賴有小兒才四歲豪吟痛飲似吾癡

﹝魏太守訪山中問小兒月在天何故光在地小兒答以月光隨人行太守甚奇之小兒時方四齡﹞

題邵益齋白雲詩卷二絕

十年不返靑山下今日重來遶藥欄依舊白雲滿空谷聲名未許屬方幹

黃山我號白雲翁云漲千山與畫同試問雲山何所似故人未老一絲風

題姚雪谷梅圖

天荒地老春長在斗落參橫夜未央每憶臞仙姚雪谷毫端自有返魂香

溪行簡汪彥通

愛殺溪山畫不眞梅花雪壓小橋春近聞詩思淸如許煎袚塵埃字字新

遊問政二首

樹轉云昏一徑斜洞門深鎖老煙霞聶仙已乘黃鶴去春筍滿山空落花

雨晴春鳥語叮嚀松外靑山花外亭昨夜仙瓢酒初熟道人無暇讀黃庭

題程敏齋東歸圖

當年返棹西江上不盡東歸孝子心投老淒涼空見畫白雲散盡故山深

鑿池覓金鯽四首

浚底規圓作小池生涯何異類兒嬉春來剩種菇蒲葉臥聽瀟騷山雨時

得得頻來照鬢顋窓前何吝破蒼苔春風艸長容蛙鬧夜雨泥融許燕來

荒階掃雪添新水老硯呵冰浣墨花更乞遊魚三十尾■﹝月暴﹞腮香暖唼芹芽

方塘十畆碧波深分減盤飱育物心聞道近來將數子日光揺碎一團金

○賦

古劍賦﹝幷引﹞

三洲陳君養吾以文學顯於世予與君隔數千里外未嘗有夙昔之好適來新安予臥病山中君讀予文而嘆曰是不爲世俗之文也儒林大夫士咸知其故明日謁講下一見歡甚其大篇短章光輝肆發眞名下無虛士也瀕行儗古人以物自況作古劍賦焉辭曰

我有古劍誰鎔液兮揮霍宇宙揺星日兮果雄而雌爾龍匹兮乃朶尢物精華結兮其制孔良僅尋尺兮差差發硎矧敢淬兮曰剸犀兕砉弗缺兮歲萬萬古有遺質兮非鐵非金化爲石兮俾墜於淵土不蝕兮鐍以寶匣鬼夜泣兮悲風怒號灑腥血兮匪讎不報寜瑣屑兮嗟嗟衛患祗自服兮幸逢徳人冠蓋岌兮文章日滋昈光烈兮風塵澒洞肯潛匿兮忠貞不燐永爲則兮

承露盤賦

按漢書元鼎二年春起栢梁臺作承露盤髙二十丈上有仙人掌以承露和玉屑飲之可以長生三輔黃圖以爲元封二年作甘泉通天臺置承露盤當以漢書爲是乃爲之賦曰

羗孝武之英主兮踵文景之富庶欲勵精於政兮徵賢良而至止表章於六經兮兾王道之可取柰多欲而不可遏兮固外施於仁義縱搜狝於上林兮逞干戈於蠻裔靈芝產於齋房兮天馬來於西土致帝心其持滿兮惟懼乎一死紛九重之隆貴兮匪山林之方士餐煙霞於岑寂兮錬形容之憔悴日穹窿其室居兮導繽紛其仙侶淸風肅然其先驅兮與神君而夜語厭下界之塵囂兮構栢梁而騫舉吉日獻其圖本兮良工審其制度連雙闕之岹峣兮列累榭而宻比出平地之千尋兮隔鈞天其尺五摩昆侖之日月兮望長安於煙霧謝羣臣之賡歌兮何至尊而獨處候天官其來下兮駕鸞車其翠羽目渺渺其神交兮列童女其無數覩祥光若流星兮亦庶幾其可遇恐神明不可褻兮就竹宮而拜舞儻飄飄其逺引兮孰察予之衷素樹孤莖之特立兮布仙人之爪指擎金盤之規形兮著玉杯之奇噐勢屹屹而不揺兮影亭亭而常峙象冰柱之倒懸兮訝明月之不墜澹淒淸其未霜兮羗厭浥其零露冷漙漙其無聲兮气瀼瀼其下注和瓊漿之瑩潔兮飲靈液之滋味洗熱肺之混濁兮願輕身而遐翥駭文成之無驗兮脫刀鋸而急避五利蹈其覆轍兮猶寵愛而不知旣離倫而絕俗兮何尙主而賜第沛蓬萊之飛■﹝舟風﹞兮殆巡歷於萬里登泰山而東封兮聞鬼呼於萬歲豈若拳夫人之殯兮尙馨香其未已類秦皇之無道兮每撫膺而長喟賴輪臺之哀詔兮識平生之悔悟嗚呼神仙眞荒唐兮考古今其無據何椽桷其催毀兮化龍鳳而飛去

別知賦

戊寅之夏四月旣望予與先生買一葉之輕舟溯半篙之新漲行經水西之麓道出練溪之上惟時晴雨霏微暖風和暢艸木敷陰峯巒獻狀客有惘然葉拱而進曰先生設教紫陽三年於玆矣手不停諸子之編吻常哦六義之詩旅居瑣瑣官況淒淒煮茶鑪之凍雪延竹戶之涼颸嵐光侵於幽榻艸色媚於重帷或扶孤策或對殘棊或背城陽而淸嘯或傃浮丘而支頥酒浮滄洲之夜月琴寫云壑之寒漪此先生之髙致也若乃足蠒童疲汗頳馬瘦困行役之彌勤垂勲庸於不朽聮星華於冕旈畫雲气於罍卣卻牙籌於深宵剔蕓編於永晝帙積如山字大如斗啟靈扄之鎖鑰爛文章之絺繡翼翼精廬言言戶牖撾逢逢之飰皷列濟濟之衿袖此先生之偉績也吾徒旣教旣戒來遊來歌燻陶善良箴規琢磨篝燈火於秋寂侍壺觴於春和擷微馨之芹藻育浮翠之菁莪而先生方歸樵溪之迢遞望武夷之嵯峩樹翳翳而迎人風剡剡而揚波拾云根之瑤艸捫石上之蔦蘿猿鶴延佇花卉婆娑登臨喬木之堂相羊南谷之阿喜簪纓之環集樂田園以委陀思超揺而靡畱晷翕忽而易過江山愁人柰此離別何予乃與客躊躇溪側藉莎艸之靑茵舞楊花之白雪疊驪駒而悵飲與先生而揖別

白雲山房賦﹝並引﹞

陳敬所天臺人也浮游江湖十有餘禩語予曰僕有老母在𨿽賴諸弟昆扶養而覉旅千里外弗樂也尋歸白雲山中買田築室以娛朝夕新安唐某聞而壯之與之酒又從而賦之曰

客有水蒼爲佩芙蓉爲冠納宇宙於胸次挽河漢於筆端向於越而浮游歷東吳而盤桓拾虎丘之月魄擥天平之煙鬟弔北固之形勢放長淮之彌漫遇其奔濤巨浪蛟走龍蟠吾文之悲壯可以播其波瀾見其荒郊衰艸神愁鬼酸吾詩之詭怪可以肆其險艱顧乃心馳丹丘之洞夢想赤城之山乍進乍退或往或還或森列如矛戟或均布如棋盤或點染如畫或瘦削如剜或金鑪夜光而矚天或藥竈晝暝而生寒跨老石之危橋瀉懸厓之驚湍飰胡麻而療饑煮芝艸以駐顏將慕夫靑山屋上流水松間對白雲以無心謝紅塵以自閒子爲我賦之予曰噫嘻是云也鱗鱗獵獵鬱鬱紛紛出於膚寸際於無垠風雷助其鼔舞煙靄淡其輪囷鵬飛盡而欲回龍奮舉而洗騰抱翠石以畱影入明水以寫文燦燦爛爛氤氤氳氳或黑如漆者或紅如纁者靑而■者黃而■﹝黃屯﹞者昻而起者驟而奔者倐而合者忽而分者如樓閣重重者如車蓋亭亭者意英然純白瑩然無痕奪凝脂之潔衒粹玉之溫尢天地之鍾秀而山川之淸氛也抑子之欲噓祥吐瑞散色成文爲治世之卿云乎捲雨覆日滋長髮榮爲大旱之■﹝雨上竛下﹞云乎客於是愀然攺容曰子殆未悉吾意者父悲黃壚母喜白首羌春秋其寖髙蹇睽離其易久望纎緒其孤飛極勞心其孔疚歸休一室躬耕百畆琴書在堂松竹盈牖當其兩忘吾亦何有故云容容然油油然泛於幾格侵於俎豆浮於筆硯沿於衣袖初不知榮名之可鞭數奇之不偶也予復進之曰以子之年甚富以子之才甚茂胡不出處囊之錐援懸河之口沛駟馬兮如虯佩金印兮如斗然後歸鄕之榮獻親之壽未晚也客笑不答乃自歌曰云之烝烝兮可以裁吾之衾兮云之櫛櫛兮可以藉吾之席兮云之離離兮可以縫吾之衣兮云之羃羃兮可以充吾之食兮宜曰白雲之人兮而爲白雲之室兮遂去不復與言

別知賦﹝並引﹞

經歷端公以善醇正方實有古君子風度始會於李侯近仁席次未深相知予嘗偕侯一卽其門瞬目公已滿代公曰唐先生𨿽狂誖恥爲世俗之文是未嘗不相知之深也乃賦以送之

伊餘生此凋郡兮塊資質之愨醇竊有志以樂益兮恆奔走於九垠謂脗契類程孔兮將傾蓋而尙新何枘鑿之不相合兮固方圓之靡論朝余晞髮於暘谷兮夕弭節於天津歲月忽其晼晚兮懷欝邑而未信惟逹人之茂行兮偉冠玉而佩玫窺遺編以浩嘆兮庶古道而可遵競時俗之尾瑣兮寜沈黙以守貧歲癸夘之孟春兮指斗柄之在寅喜膴仕於黃堂兮曰入幙之賓循前修之榘矱兮湛欲波而肯淪樹風聲之凜凜兮思速化乎齊民始設醴於賢侯兮咸推讓爲席珍羌麟鳳之非時兮與蘭茝之後春肆臨風以緘辭兮申余衷之醇醇愳淺深之莫量兮又陵躐之是嗔每掩袂以太息兮迷魚目之混眞靈氛兆余以去故兮縱慕藺其焉陳望公門之嵯峩兮象車音之轔轔也夢恍惘以上徵兮夜曼曼而未晨也夫人之會遇兮何離別之多屯怨只尺而浸疎兮致千里而愈親奉慈母以回軒兮峙二季以儒紳山嵎嵎以煙際兮水渳渳於江濱樹翳翳其若薺兮月朗朗兮如銀蹇晏嬰其已然兮又何衋乎今之人

○辭

耕讀堂辭﹝並引﹞

古者士出於農而耕讀未嘗分也後世破井田不免負腹憂於是君子思古焉同裏鮑伯原氏天性髙朗耕而且讀庶幾乎兩得矣旣以名堂俾予爲之辭

蹇予生此遐陬兮塊資質其窳惰曰學道其未明兮念躬耕而不可以人情而爲田兮滋雨露而潤之薙稂莠以害苗兮恐荒穢而不治跂歷山以叫虞舜兮弔伊尹於莘野茍舎己以蕓人兮寜長歌於牛下朝馳騖於藝圃兮夕翺翔於書林羌歲月其川逝兮孰有察予之初心嗟魯聖與鄒賢兮尙遑遑其求索矧吾儕之玩愒兮宜分陰而愛惜謂世代之旣逺兮亦有覩其庶幾紛美人之肥遁兮表耕讀以自怡樹嘉谷之穰穰兮俟丰稔吾將刈沛仁義之充足兮敢始勤而終棄非其力不食兮偭眾理而肯爲指古人以爲則兮視今之人何其

○詩餘

玉樓春﹝送宣差﹞

春風桃李河陽縣訟簡苔紋生印篆晝長簾捲隔溪山吟就新詩花點硯三年政滿眞堪羨一舸扁舟揺素練柳梢鶯轉報喬遷天上玉堂飛剡薦

水調歌頭﹝送李經歷﹞

白頭閒父老都說幕中賓杜門鶴立風雨不遣客來頻果是淸心苦節能障狂瀾砥柱矻立勢千鈞吹散浮雲了依舊月如輪憶公餘攜印綬出城闉酒船醉舞江月還似謫仙人好理木天文字便許玉堂標致筆下信通神離恨正無賴楊柳不勝春

南鄕子﹝送李仲先遷集慶﹞

社雨燕交飛不解行人有別離明月鳯凰臺上酒堪奇天闊昏昏海樹低婉畫妙年時簾捲芙蓉花影移去去霜臺消息近誰知滿眼江山太白詩

南鄕子代﹝送羅季端﹞

詩酒謝宣城官舎槐花夜雨晴石壁煙嵐靑入座談經浩浩源頭活水生休用嘆云萍三載同寅總弟兄借問滄州亭上月分明不爲行人照別情

念奴嬌

陽闗圖裏小郵亭掩映幾株楊柳翻憶橫經重席處文焰蕩磨南斗幾格云香硯池波暖傲兀寒氈久居然秩滿紫陽山色依舊因念海水桑田前朝甲第還似名園否開徧薔薇春事老榕樹鶯啼芳晝好制靑衫未添華髮起舞先生壽別離千里一尊倒浣煙岫

滿江紅

薄宦驅馳衣尙帶燕臺飛雨心自喜謫仙人物襟懷如水瀟灑笑譚霏玉屑鏗鏘文韻諧鍾呂看紅蓮開徧透簾香燻風裏揺畫鷁煙波語斟緑醑蒓鱸美正月明秋好抱琴歸去梅菊交承惇世好江山迎送闗情緒願繡衣霄漢立靑春聲名起

木蘭花慢﹝送沈洞云﹞

芝山何處是呼白鶴與君騎恁富貴功名黃梁夢熟也是兒嬉休拘束且孟浪向新丰沽酒浣詩脾光徹胸中星鬥气騰筆下虹霓相逢邂逅吐珠璣聲價簸南箕恐素髮慈親靑燈兒子應怪歸遲鄱陽半帆秋色正蘆花瀟瑟鱠魚肥舒捲洞云無際長江煙雨離離

念奴嬌﹝送治中﹞

急流勇退笑紛紛誰似新安別駕門掩靑山無客到晝臥桃花鬃馬報國丹心流年白髮洗盡功名想道旁惆悵賢哉又見疏廣況有九袠慈親瓊花開處日暖扶鳩杖燁燁謝庭蘭玉茁都是淸朝卿相富貴歸休政如飲酒不醉仍畱量揚州騎鶴月明恍在天上

白雲集卷四

●欽定四庫全書

白雲集卷五

﹝明﹞唐桂芳撰

○序

黃季倫詩序

番陽黃君季倫往畱北燕愼其言行不自表襮與余往還情誼甚篤及同事史館以修寫恩授校官南去將行始岀所爲詩讀之愛其風神超逸而有幽閒之趣旣別五年而汝潁亂作南北阻絕不相聞又十有九年季倫以避地鄰境深山始還鄕郡知予抵金陵亟賦詩二章以志喜又得所制古今體詩一編鄕所見者則不在是其思致深逺詞語簡麗藹然古人之風旨至於或美或刺或悲或喜皆足以增倫紀之重備論錄之遺用心之苦寥寥千載必有知吾季倫者聞徽宣間有髙山焉與君同姓三十六峯之勝巖壑杳邃君數往來棲息時時見諸歌詠請以是編藏於其間期與玆山相爲無窮則余之志也

題江湖寓藳序

予於詩文非所能也非所好也毎狥世俗彊爲之𨿽未敢度長絜大諸公間今日劬心焦思或爲適意明日讀之輒悒悒不自喜竊疑於是間以語人人不我告也師山鄭先生聞之曰固資質之髙學問之進識見終未定也大抵古人文章二十左右气格已定後見文公語類其說亦然予今欲求先生以較利病先生不幸死矣殆欲辭讓眾且妄推之矣程生出予江湖寓稿二帙猶記己卯夏郡牧邑長以茂異舉明年例閣不報遂買舟下嚴瀨泛浙湍弔虎丘摩金山宿畱建業禦史復薦以教官需次崈安以故醉采石遡揚子江登大小兩孤山窺番陽湖又憩武夷三山直泊南海凡歡欣悲戚鬱鬱不平必於詩文焉發之嗚呼天下承平警急不聞雞犬萬里不事餱糧若家居然壬辰以來在在烽火流離轉徙出門有礙欲如曩時畱連光景模寫物狀何可得哉詩文自己卯迄於己丑具存編錄壬辰己亥七八載不復收拾予於詩文非所好亦非所能也特以白頭衰老而學識之無成也並書以識其愧生名華字徳逺嘗受學於予云

送萬元信知江淮序

人才之在天下未嘗一日無也當其世治英雄隠於艸莽白晝坐睡介冑而生蟣虱焉及乎潰亂勇者逞其力智者獻其謀進退遲速具有成算初非臨事擬議取驗於頃刻間也大丞相統兵下江南萬公元信在行陣中矯矯以智勇稱明年開行省公以刀筆筐篋贊襄省事丞相賢之又明年樞宻行院遷置興安丞相以非公不可則使之與僉院鄧公上下其論丞相益賢之賜織金紋一端今年江淮知府缺治狀丞相秩三品俾公往踐其任諏日趣裝予偕龎眉父老並山澤之夫提攜僂傴素不識城市者數百人擁馬首執別酒予揚言於眾曰若知公之爲政乎軍旅劻勷易於暴橫公嚴之以律令申之以威武生擒死殺曲當其罪由是軍中吐舌相戒曰不敢令公知晨門西南鄰盜壓境凡出入異號以杜姦細每遇亢旱齋祓謁虔用祈響應民有不平侃侃控愬必假顏色盡攄底裏如夏稅徵絲非其土產公爲轉聞行省得折米爲便官廨修飭重建大成殿兩廡下至衣甲鮮明炮矢積蓄未容殫述也父老拜公乃下馬拜嗚呼丞相用人之秋文武彬彬掄才授職可謂無愧矣公先省而後院移所以治省者治院求內而不治可乎今先院而後郡移所以治院者治郡求外而不治可乎於此益嘆丞相知人之明而公克膺是選也公廉潔自將尢長於詩予獲登龍門有一日之雅於其去也故不得不敍其端云

贈汪徳玄序

我大丞相吳國公天縱之資恢復疆土不五年奄有東南列郡辛丑冬十月提兵聲討破九江湖湘間望風奔潰以故陳友諒瑟縮若孤■﹝犭屯﹞然𨿽然人才國家根柢內衛外捍折衝萬里未嘗標文武爲兩途我國公發諸夢寐惟恐人才求而弗獲先是行省責守令例舉所知一人休寧左萬戶汪徳玄出殿祈門境上程知縣廉知其能遂上薦剡無何符召畀以牧民之職徳玄諏日撰行丐一言爲贈予曰子前日之戍鄕邑栁營肅淸月滿弓弦不聞喘息聲白日坐堂上老校數輩捫虱嗜睡不肯下村畽受私遺間有持酒漿至者揺手辭今捨矛槊而事筆硯棄軍壘以蒞民部錢粟委積訟牒旁午世之守令六事必以辟田野增戶口均賦役爲治之端其興學簡訟屏慝爲治之驗昧者遭瘡痍之秋下車率不加意輒於男庠公館悉華而新之民力未蘇而已就敝可勝慨哉徳玄冑出忠烈王幼從縉紳先生遊類知治體鮑伯原父子儒林之良咸歌之唐仲又序之是年日南至也

紫陽讀書圗序

紫陽山距城可里許其髙不踰數百仭溪水澎湃卽其下又有石梁嶫焉吏部朱公尉尢溪而家建上於桑梓未嘗不拳拳寄意扁曰紫陽書堂文公先生贅壻劉公屏山之門在崇安五夫裏構樓用紫陽爲題是山因人而重咺赫傳天下殆與魯鳬繹相埒豈偶然哉同裏朱全智字士良其太祖亨叔曁其太伯祖可大太叔祖君實皆齒徳爲先輩行考其譜牒放逸殆同出於吏部之源委也一日詣予請曰全智幼失所天累世業儒偃蹇萬狀不能讀父之書長而外家姚氏活人之術■﹝口父﹞咀參苓之味久矣相臺楊君鑑泉繪紫陽讀書圗將遊四方以干名文辭者子締交祖父間頗知顚末幸勿恡一語予曰孔子道統之傳未始不本於三皇后世醫家者流例祀三皇儒者不與豈設教之本然哉儒者易書詩記春秋謂之經醫者難經素問亦謂之經玩其詞旨類先秦文章然儒醫𨿽殊科仁慈惻怛俱欲濟世難經素問士良究之詳矣五經往古已驗之良方士良其益求之哉文公於五經羣書靡不研精下至參同契尙托鄒忻以發其祕獨於醫闕焉不講何歟偶寓京見異國使購戎王子方知杜詩中萬里戎王子乃藥名也藥未易識也如此耶士良欲遊四方儒林之秀彬彬脫頴必爲士良刮目行哉行哉

黃憲僉槐塘倡酬詩序

大丞相位冢宰之明年重念大江之南地廣物眾非一耳目之可盡也於是黃公徳芳由行省照磨擢爲提刑按察司僉事揚淸激濁克稱厥職冬十月俾公行郡興安興安在萬山中壬辰以來數罹潰亂呻吟者未蘇瘡痍者未起民之重困莫若是之爲甚寨米之狼戾造作之雜沓吏胥之貪猥亦莫若是之爲甚公卽斥土吏禁寨米之過徵罷造作之不急者有稅傭役祿食之家謂之徒禦又令下某某相率鳩工以紓造作之費公猶以爲未也休沐自臨溪門出上靈山過稠墅憇於槐塘之陰賦七言近體一解登進父老殷懃問勞民咸感泣爭持酒肉以獻公不受民益喜嗚呼大丞相膺君眷之隆任方面之重馳驅干戈初爲民也公淸白自持孳孳蒞政將恐有負於大丞相之屬望者孰不謂之賢哉𨿽然槐塘稠墅爲鄕丞相程先生提刑汪先生之故里俱以詩書起家而顯官又相先後至今遺風餘韻尙不冺絕惟大丞相開天辟地未容多遜而公之嚴霜烈日英譽赫赫豈不可踵提刑公之芳躅者哉異時人讀其詩想其風采而曰是兩提刑之過化也顧不偉歟顧不偉歟予退老槐塘適覩玆事從而敍之諸君歌詠又從而和之時庚子日南至也

送程憲僉序

予家世學詩毎誦皇皇者華知君遣乎使臣之爲君使者各盡其道也後世君臣未盡其道上下之情不通所以胥失之矣合淝程公以儒起家初聖上龍興潛淵渡河以宅帝位公用薦者言遂爲中書省都事謇諤有骨鯁風時國公開省南服英譽洋溢貸以自助擢爲執法諫議官朝夕匡弼不肯少褫之六年特授提刑按察司僉事明年行郡興安值干戈劻勷之秋與民更始不棘不阿不忍擿之以事暇日謁夫子廟過紫陽精舍瞻仰文公久之予方以紫陽祠吏告老從容語曰學校之興書聲不聞虛文耳嗚呼劉項交戰魯猶弦歌不絕故曰曲阜聖人之教也況今紫陽卽魯之曲阜也學校廢子衿作豈無倚席不講之羞世之俗吏但欲華爾宮以規俎豆之地殆未知爲教者可勝慨哉公字嘉貞瑰文傑句冔冔儒者也予序論古今遣使之道以爲公瀆亦欲上下之情通然後爲治之善也詩凡若干首於是唐仲推其意序之

贈張子榮序予

嘗披閱朱蔡二先生地理圗以昆侖爲祖泰華爲按黃河爲帶以故蟺蜿扶輿磅礡郁積之气聚於中州爲帝王爲聖賢爲文武勲業之士遐陬僻壤陽徳炳靈不爲偉人獨爲金珠犀象玳瑁瓌異之物栁子謂楚之南少人多石其固然歟予因推之天下奚翅是也千里之封疆百里之城郭必山川盤旋風气融結而識者營室埋葬隨地而有者亦一物一太極之義也𨿽然至奇者易曰龍血玄黃曰日中見斗曰載鬼一車眾人不以爲誣君子不以爲怪有其象也非其實也今挾靑囊經曰如鸞如鳳如獅如虎如鈴如鐸如矛如戟如仙如釋如侍女如將軍百態千狀有其象無其實可乎休寧張子榮氏自幼嗜山水長専地理名家每當山動水靜處必注目凝想以山本靜也動然後生水本動也靜然後生走江西妙得賴布衣楊救貧之術其支分脈絡具在胸次歸而大家輿致無虛日某吉某凶歷歷取驗不爽壬寅春君過藤原拜先君墓下退而憇孝思堂讀予祭先君文喜曰是不爲世俗之作必吾仲實也間托程志亨以序爲請予曰談天文者測諸天論地理者稽諸地古先嚞人口授指畫備載諸書非徒臆說而已也世之人但見山水輒以愚管裁宜其不能宻探閫奧速罹禍患終其身不悟也瑣尾之輩又從附和牢不可破豈不重可惜哉予銓次其旨庶知子榮有在此而不在彼也是年五月五日唐仲序之

瀟湘八景圗序

天下奇山水以八景稱者多矣未有如瀟湘盛傳於世何也必其地之勝得其人之勝又必其人之勝得其詩之勝然後三者相資地與人人與詩聫輝並著其傳於世也較然不誣矣吾鄕先達方史君萬里博學重望前無古人登嶽陽樓見詩滿壁史君左題子美詩曰吳楚東南坼乾坤日夜浮右署浩然詩曰气蒸云夢澤波撼嶽陽城自後遊者閣筆信地勝人不可不勝人勝詩不可不勝也予童丱時手錄施公必達八景詩音韻鏗鍧神思颯爽有超然拔俗之想寶蓄之不肯輕以示人及長江湖士夫間莫不口誦詩之勝不蘄人傳而人自不容於不傳也河間丁公子東蚤歲上春官爲名進士歷任融顯無何擢郡從事潔己蒞人百務就理公退食一室重念二十年餘徵■﹝舟風﹞縹緲經過鷗沙鴈渚秋風夕照不知幾矣且喜且愕如發夢寐乃命婺源胡貫道畫瀟湘八景裝爲大軸而使唐仲敍之仲考漢廣之詩十三國風始於周南蓋詩之祖也詩之後有騷屈原楚大夫而湘又騷之窟宅也論近體不本於周南不稽於楚騷可乎公以江漢之詩冠於羣經以繡衣之賦魁於多士安知前日之進士不爲暴勝之之禦史乎今日之從事不爲必達之宰輔乎公其靜俟之

送兪子常舉教官序

古之爲教皆適實用後之爲教類涉虛文所以風俗人心殆不古若也論者以孔子申明教條爲師萬世原其始祖契教人倫夫子亦曰某殷人也然當時伯夷之典禮夔之典樂臯陶之明刑莫非教也隋唐以來詞章取士寖失古法宋元設科明經而宋署題破碎經文各務己意而侮聖言尢甚元於四書五經疑義之外雜以古賦未免詞章舊習聖朝武定區宇廷臣建言學校置禮樂書律兩科用式諸生睿衷獨斷巍然超軼往古以成一代之制匪虛文乃邇乎實用也洪武二年冬省部符下郡縣各舉教官以應詔旨三年冬歙縣令程承事遴選多士之賢而獲兪君焉君名彜字子常劬書邃理三十年前以詩魁黌序比來太守王公胡公例加薦剡子常堅臥巖壑一不屑意承事幣帛將誠勇於一出予謂子常學殖之富而當年齒之壯以明良之時而際風雲之會其出也孰禦噫伊尹之於莘野葛亮之於南陽其出著諸勲業規求成笇於胸臆非學焉而後臣之之比也何幸聖君規摹挺立文風丕變有君在上那忍負之哉禮樂須人而行吾於子常注目以俟仲冬紫陽唐仲實序以送之

送時縣丞序

金陵時君習之以歙縣丞解篆百姓感泣咸推其賢或嘆息以爲不忍別一日太守王公召予公庭之次而曰時在金陵時雅與子善曷不以我故盛其文辭以送之予曰唐人有言歙大州刺史尊官今一州五縣與夫屬吏百執事皆刺史之所統理爲屬吏三年而刺史考其最必著之文辭以寵嘉之所以見邦侯公議之所自出又將待上之考信而顯擢之非托諸空言而已也噫激昻砥礪之道孰加於是初習之來任也當劻勷淆亂之秋賦稅萬端𨿽爬搔喘息有不暇給君謙以處已和以禦物不形之怒詈不施之笞撻民俱以君之心爲心而不敢萌欺罔懈怠以累君政者君凡兩任牧民始主南陵簿載調歙縣丞南陵山水巨麗而歙以大好稱君𨿽美官淸貧確守於田園不長尺寸其志爲養親而仕退食於家抱穉孫擁膝下或杖屨出入巷陌間人望之曰縣丞父也蓋不榮君之美官而慕君之孝養云𨿽然五載一巡守羣後四朝奏言試功未嘗不限以五年也後世官以三年爲滿然其中父子相繼有之許民借畱有之一言悟主超遷越轉有之習之佐歙三年在南陵可六載兩邑之人東南接境欣戚相闗勞問不絕異日桐鄕民愛我將於此而徵之乎太守前席曰子之言悉矣遂書之

伯禮雨笠圗序

事有適於當然則人以爲常出於偶然則人以爲怪夫衣冠所以定貴賤也衣裘而緩帶公子之常也披蓑而戴笠野人之常也茍輕裘帶而慕蓑笠不以爲怪歟然常人以爲怪者君子以爲髙也至正十年夏五予僦屋三槐山中效龎徳公故事不入城府者幾屢月伯禮日日語人曰唐先生閩南歸明年句容杜氏厚聘先生以不獲終養辭今先生不幸二親繼逝情懷於邑自棄於山中吾徒其可不往顧焉時驟雨淋漓溪流澎湃頃刻尋丈許十有一日沙壅水縮晴曦穿漏於是伯禮要吳君裕卿潘君信卿周君彥明四人與俱山中予灑掃樹陰具瓜果酒三行上馬去無何信卿寓書以伯禮衝雨假農家一笠以自戴市人笑曰伯禮萬戶侯家公子也顏容白皙須眉如畫輕裘帶而反慕野人之爲者何耶洪舜民貌爲圗朱侯克用爲引首伯禮皆不與知也予聞之曰學者稍知內外之辧則內重而外輕矣伯禮讀書嗜古雍容揖讓其詩思閎富典雅𨿽儒生素習所不逮故緩帶而衣裘可也戴笠而披蓑亦可也曾何足爲恥適足以爲髙也世之人梔貌蠟言粉澤態度笑而怪之也固宜或者曰東坡謫儋耳遇雨蓑笠人笑犬吠坡曰笑所怪也吠所怪也伯禮放而爲之歟予曰坡以大才不偶於世流離放逐殆欲托野人姓名而不可得伯禮以沙卜珠之冑遭際文明之時事有出於偶然而人笑之亦偶然耳初何容心耶朱侯名士能古文其爲引首者不知與予合耶姑爲說以寄之詩凡若干首

贈陳生自新序

仲素有志科舉之習我先君該博聲號於人學者云至故幼而爲之耳熟者過庭之訓先君之意惓惓也當時陳定宇先生經學鳴鄕裏其於文字未嘗輕許可先君命仲拜之先生不以童子無知復之曰甫年十五有此作尢可嘉賞想求益不求諛也嗚呼離亂死生憂愁抑鬱髮之黑者化而頒白齒之牢者變而動揺精神堅悍忽而凋敗事物彊記就而遺忘者多矣安得不老耶嗚呼生死離亂上下數十餘年𨿽欲有紹先君而無愧先師志尙存力不逮日薄西山惸惸照影欲得先師後人相與傾寫懷抱用慰疇昔豈不爲之欣然者哉自新先生之孫也今春攜琴劍客授鄭翰林家翰林以節死而弟希貢不幸相繼病死自新攻苦食淡安於岑寂操觚弄翰六尺之孤日夜相與磨礱漑灌以期有成今歲晏罷講歸且乞一言以贈予曰道在天地間人有彼我而道無彼我曩先生教我者道也今欲告於子者非分我之所有亦因子所有而進之也然則何以語子先生裒注九經具在子歸而求之有餘師矣猶記編修楊公何弘以詩顯髙弟平章喀喇公子山得楊公之學而益顯編修歿平章盡以家學傳其子遵道凡經指畫口講悉有法度可觀平章之力也仲委靡困踣言不能取信於世姑述其反復如此者又以嘆仲之老也是爲序

學易正言序

張子曰兩不立則一不可見天地間對待流行所謂畫前之易也上古伏羲畫一奇以象陽畫一偶以象陰有畫無辭而至理已著文王周公孔子之書所以明是道也六經厄於秦易以卜筮獨存今觀分章析句錯簡參差漢儒之過也専門訓詁守其師說漢儒之功也有識之士知取舎之所宜斯其善矣程子之傳眞知實踐揆於易爲實效朱子本義崇尙卜筮稽諸經而有徵甚矣易義之不可以一例求也然說卦如乾爲馬坤爲牛之類若是其詳則捨卦象明易奚可哉近世吳幼淸氏編摩成書纖悉不遺易之道庶幾乎無遺蘊矣婺源汪彊彥中其字也沈潛是書十年義例設有未悟闔戶思之上而太極圗書下而彖繋凡例又下而有九師曁諸家注凡有闗於四聖人之易者具注成說凡三十篇名曰學易正言旣成請題其書之首予曰閉戶造車出門合轍城門之軌兩馬之力歟貴其轍之同不貴其迹之異也夫易自奇偶而八卦成聖人各有所寓象孔子曰易者象也茍捨象言易棄卦求辭則人自爲易家自爲書不期於異而易自異況求其能自致哉彥中擇精語詳篤於自信謂之出門合轍取其同而略其異理當無二也予早受先人庭訓竊嘗從事是經頗觀漢魏以來注疏家年逾七旬目盲益甚尙愧觀象玩辭觀變玩占之未工也安得聞彥中成說而致思焉

紫陽書院開講序

我文公先生倡道東南明伊洛以紹洙泗談者以人品不在孟子下信哉斯言也上世家歙之黃墩其父吏部韋齋公尉尢溪而先生生構樓在崇安五夫裏扁曰紫陽示不忘本也況歙爲桑梓之邦衣冠文物流風遺澤尙可徵哉初書院據城南溪滸上紫陽之山巍然傃峙洪濤蝕嚙三遷於南阜不幸壬辰夏毀而殱焉龍鳳六年庚子冬僉憲黃公行部予始圗移建東門外於是知府魏公均祥縣丞胡君子微以翼以輔以會於有成辛丑冬指揮王公妙齡秀發以文武才膺寵任來殿斯境壬寅四月朔舎菜文公退坐西廡下諸生拜揖講說四書又命題賦詩已予面嘆曰衛靈公問陳孔子辭以學俎豆而未及於軍旅軍旅與俎豆固殊塗哉公於軍旅中輕裘緩帶恂恂恭遜實耽吟劬書雙鉤作方尺字遒勁可喜出而上馬示可用鎧仗鮮明號令嚴肅𨿽古名將未能伯仲之蓋由質之髙學之篤不拘牽常算推赤心置人腹中所以優遊文武兩間如此𨿽然上之所慕下之所表式者也國朝所附城郭未嘗不先務於學三老堂以佚老毓才於博士院公抵歙也斥姦偸用賢良平賦稅惓惓以興學爲務其賢而有道是能承流宣化者歟予於設講之初論次其事以顯頌之自程和貴以下得詩若干解唐仲序

重刋溪南吳氏族譜序

古者大宗之法施於有祿之家則可無祿者異於是猶幸譜系以釐其親疏明其長幼譜所以有功世教不爲無助矣按史傳泰伯周太王長子與弟仲雍俱有讓徳同奔荊蠻以避季歷號曰勾吳泰伯卒而仲雍立今之譜系自仲雍始長沙王芮爲番陽令號番君子孫散處饒歙歙之有子孫又自長沙王始也一日壽祖以溪南譜用幹一言以弁其首譜托始於宣義公諱光九代諱翼之兄弟六人貲雄東南以樂善稱諱振之後獨以貴顯曽孫諱遇辰其子諱夣炎在前元時任銅陵縣丞婺源州同知乃老以故遇辰得贈府判孫諱萬里貴池縣尹致事徽州路府判而壽祖於光才十有八世云嗚呼泰伯遽舎豳岐出奔荊蠻可謂弱矣夫弱者彊盛之本讓者天下之美徳宜其瓜瓞菶菶久而不替天之陰厚泰伯多矣韓文公於徐偃王廟碑有云秦傑以■﹝眞眞﹞徐由遜綿徐區區僣竊苗裔尙爾繁衍況泰伯之爲至徳者哉其不可同年語矣譜有鄕相吉國公序不翅拱璧母魯國夫人配周國夫人皆吳氏其族貴可見壽祖駸駸好禮知以譜爲重且將鍥梓欲永其傳安得以大宗之法與之商確也

文公生日祭禮序

大賢生於其鄕歿於其鄕祭於其鄕所謂鄕先生者也是故鍾崧嶽甫申生禱泰山孔子生泉趵突二程生井紫气文公生神人之生異於常人其有以夫文公本歙人八世祖諱環由黃墩遷於婺源爲婺源人其考諱松字喬年號韋齋尉尢溪文公生於閩韋齋以文公托孤劉屏山而贅壻焉遂聞師友淵源遡而上之楊龜山程伊川之髙弟故曰吾道南矣仲忝教崇安穿巖鑿壑土名五夫裏有文公之甥館至於武夷之易室考亭之書院雷塡晝暝大賢不作未始不三致意焉乃洪武十一年九月旣望恭遇齊國文公降誕之辰歙縣知縣陳侯則威主簿王惟義用蕆祀典先期祠宇汛掃齋戒潔蠲翌日東方未明炳燭煌煌牲殽肥腯襟佩濟蹌公𨿽閩南有感斯格恍兮惚兮精魂靡測侯也初獻載拜載興簿也次升凜凜祗承徹俎設燕講堂不侈不黷徳將無醉香浮醽醁間歌鹿鳴瑯瑯厥音斯文之壽侯其克膺仲葉拱而進曰昔崇安鄕賢祠其祭文公上而韋齋則考也屏山則外舅也道之所寓不越彜倫綱常之間今紫陽専祠倘原其所自締構數楹妥靈韋齋推其父族又推其母族外祖父母祝氏之墓相望伊邇一事之舉眾善之集豈不偉歟況侯川渟海滀之學問稱名進士秋霜烈日之政治任邑大夫他時與韓思軒魏靖齋並傳於世不亦可乎予特書之樂與天下道也唐仲序

移建師山書院引

師山書院者隠士鄭子美先生講學之地也初貞白先生任太平之弦歌鄕巡檢而先生始生祥光滿室識者以爲異比長讀書祥符寺南山觀振拔自勵期以顯融年三十餘壯遊燕趙挈所作古文謁見翰林諸公虞公邵庵歐陽公圭齋揭公曼碩咸咨嗟奬借互相推挽未肯就竟南歸晚年學者日眾卜築於師山中書省顏曰師山書院至正末大臣敷奏天子授以奉議大夫翰林待制馳使來召皇太子侑以尙尊織文先生病辭壬辰俶擾土崩瓦解丁酉徽州遂入職方氏衛國鄧公命先生拜於庭出言慷慨公優容之明日以節死事具載元史一日裔孫以孝曰師山荊棘縱橫樵牧蹂踐不能起廢鄭村有令君祠隙地坦夷未若移建數椽庶幾存羊之意鄕人汪自銘議已克合先生以爲何如予曩時閩南會烏克遜公幹除平江郡守隠士杜靑碧先生屬曰範文正公書院未立非闕典歟後公除不果列諸學官子孫之賢如靜翁寛厚長者春秋祭祀牲牢肥腯有司百官盞斚進退不啻師弟子鄭氏子孫之賢豈無輕財重義以相勸者乎余𨿽老尙堪秉筆以記洪武十三年冬十月日里人唐仲書

蘭溪漁者序

古人之生弧矢所以志四方也後世之制必待四十而始仕焉其仕者勞心服役往往有不遇之嘆其老而休也有可隠之時無可隠之資有可隠之資無可隠之地如之何則可故曰吏隠者吏以集其事隠以全其髙優遊乎兩端可也從子伯和浮湛江湖三十餘禩矣壬辰之亂復歸鄕裏有司以名薦於吏部得銓湖官魚味之美莫踰於丙穴大而嶽陽洞庭小而蘭溪魚族之所聚也結茅溪上俎有蟹匡壺有酒漿有書可讀有棋可奕氤氳郁勃蘭香滿室自以爲居官廉愼凜凜位卑而祿薄位卑則易稱祿薄則易守取於人者有限輸於公者無窮商賈輻輳稅額薦增恢恢然有用之才矣乃號之曰蘭溪漁者其陸龜蒙之徒歟其張志和之儔歟或疑其非仕則气愉而貌充非隠則迹近而趣逺予曰蘊珍抱奇者將候其未仕而攄幽發粹者將訝其已隠處寂寞而不忘城市人之所同處紛拏而不忘山林已之所獨通顯晦周於四隅拘出處滯於一節謂之隠而仕可也謂之仕而隠亦可也第想伯和之爲人唫詩操論豪爽英俊其視九點齊州一杯滄海則蘭溪不啻幾格間一硯池耳與王右軍墨沼窪然泓然果有似乎臨池則盡黑無怪諸從孫之善書也借曰桃花浪暖之可釣蘋華雨濕之可罾秋風之可膾夜雪之可義特小試耳其名有成人民采地豈可量哉

送令狐縣尹後序

梅花天下至淸也濃霜虐雪不足以攺其操茅檐玉堂不足以易其心談者謂林和靖詠梅諸作不若暗香疎影之句暗香疏影涉於虛幻必托水月而後見其妙此詩家傳神法也西蜀令狐公邃於儒而敏於政在尹三年民和俗孚歙號大治公翛然無事營度口吻以梅爲詠者將百首其視和靖搜羅上下殆無餘蘊非特梅爲知己抑且爲和靖之忠臣矣初公筮仕職當授郡博士而吏部繆增以年論其實公不應致事致事者困於常調也部使者不察人之賢否薦揚之舉畱之爲民者反眷眷於攀轅臥轍之際若有不忍釋者予乃揚言曰四十彊仕七十致事古之制也今仕者未必待於四十而致仕必待於七十何也仕不待四十固爲可悲七十而限於致事此廉恥所系保全之道也漢賈誼年少卽拜中大夫未嘗銓次以年如馮唐輩白首爲郎終身不遇又何不致其事而去也考之丞相致事自韋賢始太傅疏廣散金置酒歸榮鄕裏則前乎此必未有賢如廣受者矣設使有之史何載之勤也嗚呼審於用人固非一端優於才者欲驟進之老於政者欲固畱之皆不可常調拘也而韓愈氏亦曰孔戣年才七十筋力耳目未覺衰老不宜茍順其求畱以自助此不可常調拘者益較然矣今之郡縣未必少此邑也守令未必踰於公也尸位素餐十常八九部使者不能察其實爲民者不能遂其請安得不重去思哉𨿽然公潔白自將梅爲知己玉堂淸致已有其兆翰林黃公晉卿嘗告老矣聖主不容其去秩以文字優遊之地公之往也豈無援今之例爲公召耶則梅花百詠盛傳於時又可賀公之遇也是爲後序

送萬都司赴行省序

僉院鄧公恢復興安之明年萬公元信以丞相命參謀幕下庶務叢脞日不暇給公談笑治之若發受櫛小大不紊若鏡照物妍媸不遺由是人和政孚百廢具舉又明年丞相賜織紋一端以旌其勤今年鋒車寵召將還行省百姓咨嗟怨訛咸以爲不當去予曰丞相控制方面凡甲兵之利鈍錢榖之多寡山川之險夷官吏之殿最豈無以魚目之混眞珷玞之亂璞者哉丞相按臨於上百官效職於下惟恐纖悉之難知幽暗之易昧也公之至也必曰某也賢擢而用之某也愚屏而黜之則丞相聰明日滋而天下能事畢矣𨿽然如公之才剸繁治劇如公之徳廉頑立懦文兼制作武並威嚴亦可以無愧矣思之丞相夢寐求賢彬彬左右初爲民也今而攀畱眷戀如昔人借冦恂之義不欲捨去者丞相亦未容遽奪之也爾民無戚戚於是望塵而拜俟公於上東門外未晚也退而唐某推其意以爲送行序

蔡齊賢桃洞遺音序

古之瑰辭綺語嵬目澒耳足以傳世必得其人然後得其地得其地然後得其詩豈偶然哉南陽蔡君省字齊賢幼侍其尊人宦遊江南至武陵嗜其山川奇峭卜居桃花流水間古辟秦洞也予嘗以桃源之說由陶淵明始寄迹詭異較武夷籛鏗之裔俱辟秦暴後遂以神仙目之淵明賦詠繼有韓退之王介甫諸作率誇妍儷美以振耀騰踔未遑蹴其境如君之爲者索之彷佛不若接之親切也君之詩豈特移居桃洞法度縝宻細潤可嘉其豫章八景淸新秀拔其江山萬里圗浩汗奔放其蕩子吟白紵詞采蓮曲雜詩十解淵然而深幽然而光逸而不肆哀而不怨古之擬物托興往往近是𨿽然古詩自聖人刪後世運愈降而詩愈下吾鄕朱子人品道學不在孟氏下胡邦衡早以詩人薦宋季虛谷方史君上下千百年創爲格髙格卑之論而評詩之旨定其格卑者爲四靈江湖之習委靡纖弱脂韋蒲葦不古而發也君足迹浸廣而詩弩進尢當治擇而不茍求其初得武陵山川之趣弘多所謂類有一分仙气者非耶君僑新安甚久予退老山中雅知姓名而不獲一識昨入城府君又趣裝方頡頏衿佩而離別嗣之安得不使人動千里之思耶噫金陵帝王州昔謫仙登鳳凰臺石刻猶存今兵燹之餘曽無缺蝕否君之往也能詩酒量鯨吸會有金陵捉酒星幸勿曰長安市上酒家眠天子呼來不上船君笑予亦笑乃纂其言以爲桃洞遺音序

洪氏宗譜序

洪爲歙之著姓其先出共工氏世家河內共城戰國時避仇者以上世治水有功遂加水爲洪至兩漢時徙燉煌裔孫仕東晉又自燉煌徙淮陽下邳經綸公仕唐自下邳遷古歙之婺源越十六世而徙洪源今爲洪源人子孫蕃盛至數千指咸習詩書惇禮讓登名仕版者相望至國朝有以耆徳稱洪厓老人者慮支裔之渙散譜牒之殘闕遂據親疎重加釐正名之曰水木根源蓋將以警族人使之咸知自勉也上古之世教化易行風俗淳厚𨿽由上之治隆其亦在下者各知親其所親惇睦之風隆維持之具存而致然也是以君子之善睦族者恆以譜牒爲先務夫始焉一身之所出末焉散而爲千百身始焉同居共爨而食慶弔欣戚之相闗取舎好惡之同趣末焉散而離井以耕異邑而處近數百里逺而數千里邈然若秦人視越人之肥瘠茍不淸譜牒以明之其流不至於相殘者不止以故欲宗族之相親而不至於相殘必先示其身之所自出使之熟觀注視之頃森然孝敬之心生沛然親睦之情篤行一不義惟恐吾宗人聞之見黜履一非道恐玷吾之宗族不足以光前人使天下之人皆若此則比屋之封豈難見哉惟其支離渙散至於疎薄鬭鬩而卒無以匡維之然後民俗愈偸人情愈喪矣今洪厓老人請予發端予故爲一言之非特爲洪氏告且將以爲天下之宗未合者告也

江東行捲序

江東爲郡有六興安風俗最醇懿其人薄於嗇養而勤於耕耨奇峯秀壑往往載諸典籍公卿大夫士甚愛而遊焉曩疏齋盧先生使節江東按臨是邦縉紳之徒日與哦詩飲酒頗不事事不知咨諏采訪百年積獘立變俄頃至今詩章刻石不翅墮淚日者雪林僉憲公以北庭貴冑南臺寓公而任綱紀耳目之責驄馬是來風霜凜凜無不摧折所至汛掃焚香湔祓百慮或艸書奕棋畫爲蘭木竹石又工爲五七言詩率淸新俊偉間示予江東行捲且曰子與我故雅宜序之予歷觀古今人品時與位相稱則事業文章可以並傳房杜不見於文章劉柳不著於事業其故何哉位與時有遇不遇文章事業有能不能俯仰古今冥契寤嘆公與疎齋先生俱任風紀而盧始以談棋遇知聖主號爲國手公之黒白較盧髙一著盧之詩公五七言不相上下公之艸書類羲獻盧病黃淩兢差不及畫與不畵弗論也嗚呼時與位相稱事業與文章並傳舎二公其何以耶興安蒞州縣惟歙賦稅倍蓰始由陶雅妄增以媚楊行宻遺毒至今未攺因讀公行捲以疏齋善政爲公勸者寥寥數十年間僅有兩繡衣爲興安山水出色也詩凡如乾首

贈鄭碧巖序

盈天地皆山也山之脈絡水之支派皆始於昆侖故中州篤生異人閩蜀之山天地之气於是焉窮罕鍾於人而物多瑰奇吳越之山天地之气於是焉薄或鍾於人而俗多任務巧歙山之雄曰天都贔屓鑱削三十有六如澄心堂之紙李廷珪之墨名絕當世其文章行義類不乏人近師山鄭翰林以節死亦可謂鐘山水之雄矣翰林從孫椿以碧巖兩大字來謁予猶記至正初自金陵歸大篇短章已爲品題柰昆炎海變詞翰放失之餘欲用覃厥思以償夙昔之願十年來目力昏昧顧予潦倒而椿鬢頒白椿請益勤詎敢以膚說辭山之崔嵬其形也山之黝碧其色也豈頹然兀然而已其中虛所以山澤通气生毓不息人之心虛酬酢萬變神明出焉椿善畫肖人狀貌與鬼神態度嘗以鬼神處幽隨意想象尙可儗似人之大小妍媸嬉笑怒詈必於畫發之一遇之頃睢盱驚悸子弟不識其父兄奴隸不知其爲主者有矣椿每臝衣盤礡心匠經營若人若鬼物忽湧筆下就而圗之略加點染已逼眞矣噫承蜩弄丸同於機妙解牛貫虱極於精詣唐藝文志裝潢卽今之裱褙也歐陽公曰唐人蔵書例作卷軸椿滌渝補敝略無糊迹捲舒妥帖易於把玩其能大類是𨿽然鄭虔以詩字與畫謂之三絕椿家於歙曽客吳越間惜不從事於詩字僅以畫名晚節慕先生長者遊拳拳以斯文爲請猶有翰林之遺訓在

送魏君祥序

循吏不傳久矣傳循吏者曰所居民化所去見思初不在赫赫然驚世而駭俗也壽陽魏公君祥擢爲行省管勾明年拜爲興安府知府公單舸只僕諏日之官於時興安自焚溺中出茍論法以繩束之箠楚之則亂從而易生於是斥去一切苛峻暴虐務存大體白日坐堂上吏胥鴈鶩行以進公愼容止寡言笑有交訟者擿隠見情咸以不寃或作城壕必堅必深定賦稅必均揉木筈竹鏃羽範金爲軍需必備具輸麥米幹曝免虫豸患董機局纁染織紝無紕繆絲颣造府廨官庾頗壯麗爲文公祠塐師弟子以翼孔道又不丰飲饌私饋送以借譽過客退而返闗翛然渾不類二千石家土著豪右未嘗畱一迹嘗曰凡造作科徵惟上命是遵是謹不妄生毫髮事以累吾民此公之政公之心也瓜及侍吏江某等願丐文紀成迹予曰西漢循吏六人東漢十有二人考其善政多或數事少或一二事而已若公者弗棘弗阿務存大體亦庶幾循吏矣予以紫陽祠吏受知最深公秩滿予乃老故不辭而序錄之

送程仲庸序

予家蔵書萬卷壬辰淆亂斯文濵於滅𨿽鄰里故舊無一存者思之往昔借書互讀何可得也獨王無功傳黙記於心於是繕寫屋壁程仲庸別予隠居詰之曰績爲人性簡傲不喜拜揖又沈酗不任事先生何戀慕之深耶予曰自古賢達不得志未嘗不餔餟糟醨以自放焉者也觀所謂鳳不憎山棲龍不羞泥蟠君子茍潔以罹患避穢以養精非有道而然歟予毎入城伏謁一齋幙府寛然長者政勤事理聲號於士大夫口退而與仲庸揖讓姿相玉雪雅稱其家督仲庸非干蠱抱恙日偶客奕棋黒白一二局予性嗜酒不識棋局仲庸知其故例設杯勺予不辭謝劇談古今豪吟上下遂以爲常未幾幕府秩滿將調京口仲庸孝行懿美已具載愛日軒記予方資仲庸以自老今江山千里得不使人重惆悵耶仲庸剛制於予不甚類然援邴原故事臨歧數斗兀兀而別

送胡子微序

予江湖散人也性懶拙不入城府時人樂軟熟語輒見戒門絕戊戌春邂逅會胡君子微徒跣千里雅不好騎馬方以籃輿舁母夫人任興安府歙縣丞予問曰君之才髙可以毗省府贊臺幙一官局促奚縣丞爲君曰仕無大小顧施設何如爾昔毛義捧檄爲親屈吾去家千里遭時不競茍無祿以養親是徒死無益也然仕矣茍不淸愼自將穢徳腥聞不特辱已又貽親憂於是翕翕以寡特稱每當聴訟吏胥環堂上下旁午甚君坐吏胥畏縮翛然無事或傳淸嘯聲必吾胡君也其班賦稅輯軍需造府廨皆未足爲君書以貳令單出已見創紫陽書院塐文公師弟子像風化所繋尢可書也秩滿升鎭江府丹陽縣令大夫士各賦古樂府一首俾予序之予以人之別也喜者頓足怒者囓齒情之不可已也如是今君之別也推其賢惜其往民截橋擁道畱君以間乃得去蓋君事親孝則人之觀感亦如君之敬其親者而敬君也新安秦漢爲黟歙二縣漢末別於丹陽以爲郡君之丞歙古丹陽之附庸也天下名偶符合丞屬丹陽而知丹陽事機豈偶然哉郁乎其相扶煥乎其相映新安詠之於前京口繼之於後吾知君之才羽儀於天朝也不逺矣大夫士傾壺歌詩退唐仲推其意爲之序云

贈郭彥仁序

春秋時晉饑秦輸之以粟秦饑晉遏之以糴君子於是乎以秦爲有徳矣睦與歙東西州犬牙相制殆非秦晉比也有歙不得睦則無以窺婺女而下浙東有婺不得歙則無以溯番湖而上江西故包含周徧不可以彼此論也己亥夏睦以軍餉乏絕行樞宻院申聞行省行省驗其籍之所入割麥若干斛俾歙甿舟送於睦著爲令庚子如之壬寅又如之嗚呼以睦距歙爲灘三百六十以數計之灘髙一丈幾三百六十丈許迂回詰曲勢若登天篙工挽舟稍與石遇輒破碎淪溺不可救茍僥幸無事則釃酒交賀矧漕運之重往來之殷者哉太守郭公彥仁知其然勞來掬於言辭慈祥揺於顏面輸成之際校其斛平其槪不丰不嗇公私兩便歸而歙父兄嘖嘖稱頌不容口座有程仁仲端人也曰郭公廉介自將不特化其吏胥熬然縮手不敢毫髮病於民晨門老校數輩民有畏其謹於啟閉不易度私遺之麥者老校嘆曰汝歙土之民旅於是窮困如是吾焉忍受之又曰郭公爲政不敢欺嗚呼晨門老校彊獷之气未除漁獵之志猶在萬一刀鋸鼎鑊加於前尙不能革其惡而遷於善郭公凜凜有不可蓋者則其它明禮義正綱紀而有大服於人人無愧良二千石者從可想矣予歙人𨿽涉鄰境未獲趨下風拜餘光聞公善不得不備述之且以爲二千石者勸也

汪母許壽旦詩序

予嘗讀王制八十者一子不從政宋故事民百歲男子官婦人封仕而父母九十官封如民百歲設法更張何前後不倫耶是殆不然有官棄職以養老無官須祿以奉親莫非仁政所及也龍集壬寅五月六日汪母孺人許氏年七十有九兒齒駘背康彊無恙內孫許仁傑仲傑自唐模如稠墅奔走交賀於是汪仲誠季浩遇母孺人之壽考親戚之嘉會刲羊釃酒盛賓客以樂之予思之古人範式張劭有升堂拜母之禮今薄俗禮廢婺源兪志道爲詩予口占一首付仁傑持觴寓所以善頌之意已而仲誠季浩拜賓客亦拜仲誠有侄曰積慶季浩有子曰綿慶各聨和浸以成軸仲誠曰先生倘賜一言用識顚末可乎予惟百歲爲上壽八十爲中壽六十爲下壽戈鋋擾攘之時人物乖離之際正陟岵之詩所以作也仲誠季浩爲母子爲兄弟怡恱一堂白髮輝映方盡乎天爵之榮似與世運阨塞若不相干者非提刑公深仁厚澤汪洋衍溢安能臻玆耶予也二親俱登八袠獲前時金衣大帛之寵因仲誠之請竊有感焉詩凡如乾首

呂左史諫艸序

士君子劬書賾理莫不有志於天下國家柰有其才而無其位有其位而無其時不得展其光明正大之學瓌奇俊偉之言以用時酬位使上結明主之知下布生靈之澤載於簡牘蔵諸國史其事之成否非人之所能爲也天也竹坡呂先生諫艸一編六世孫旭裝潢次第俾予序其端予鄕邦末學蠡測管窺豈知先生萬一旭夙受業於予義不得辭竊以嘉言粹行具列新安續志先生早掇髙科蟠折州縣其兩入察院特出理廟親擢初史彌逺置人才簿書人才姓名以需用而先生政績亦登於簿然不能超升常格紹定癸巳彌逺死嘉熙丁酉拜監察禦史時鄭淸之任相京湖淮西俱危岌獨趙葵淮東不受兵坐視淮西之圍先生奏邊閫角立無同舟遇風之心而史嵩之趙葵未嘗不致憾於先生焉坐是出臺遂守郡後七年淳佑癸卯仍監察禦史嵩之𨿽素得彌逺人才簿心知敬愛而畏忌嘗嗾王瓚先生交惡則與嵩之不合其論臺諫不受短捲先生以塗塞臺諫之耳目非天子所以寄耳目於臺諫之意無何劾其從弟賓之貪猥無狀愈不合者昭昭矣秉國者例以嵩之所用不復召而不知實非其客也悲夫才與位相稱位與時相值猶邅回困躓奪於權要牽於事勢有不得盡其施設而稍著於毫末者亦可槪見也諫艸字畫秀拔可擬蘇文忠公詞嚴義正根據經史較陸宣公奏議不相上下詩曰𨿽無老成人尙有典刑先生可謂老成而典刑矣𨿽然廢興成敗自古有之有元太祖卽位在寧宗開禧二年丙寅寧宗以儲貳不決六年庚辰閏八月乙未變生於彌逺楊皇后之謀魏了翁入聴遺詔慟哭殞絕眞徳秀寓長沙遽頒遺詔罔知所由上饒韓滂涕泣以殞其人心爲何如也遂使三綱淪九法斁中國衰微而無怪也夫天命之去畱不待問鼎而始知其成敗廢興皆其自棄而後天弗顧之矣史彌逺楊皇后罪固滔天而理廟𨿽無心得天下弒君之賊不討因而利之惜乎先生不當嗣國之初身任諫諍之責誅姦雄於旣往必以臣弒君凡在官者殺無赦沐浴而朝曰史彌逺楊皇后弒君之罪請正之則理廟之天討當何如哉或曰魯桓無王十年書春王正月殊不知十年復書王者明弒君之賊𨿽身已歿而法不得赦也故並及之旭字徳昭能詩淸愼視其所尙可以驗其爲人

黃山圗經詩集序

予嘗讀禹貢一編豈後世輿地圗山水經之比也觀其規模次第治水曲折何必研丹吮墨然後謂之圗哉儒先以經文如化工史文如畫工況大禹告成厥勛凡操觚左右是亦聖人之徒也故尊之曰經則史文謂之畫工不誣矣天下之山磅礡綿亙起於昆侖伏流地中泛濫渟蓄溢而爲黃河則又水之源委也江南諸山之大有天臺天目天目髙一萬八千丈而黃山僅一千一百七十丈反企於黃山何也以地勢推之錢塘迆邐溯流而上尾蟠頸轉爲灘三百六十石廉利劍戟狀黃山雄拔最髙處浙東西宣歙池饒江信列郡之山蜿蜒聨屬殆若培塿湯泉閟靈孕秀淸泚香滑支分派別東南導於歙北達於宣南瀦於錢塘又南會於睦過大鱅入於衢自衢之西浮於饒至舉根西北逾於貴池是其餘波也識者以爲小昆侖焉黃帝公孫氏都於涿鹿校黃山相距數千里許未必棄萬幾之繁遂髙引之舉而問道廣成子受胎息於容成子蓋出周書異記其說不經至今丹竈棋局駕鶴之洞涔蹄之石宛然猶存但從望仙峯頂乘龍上升與鼎湖天山之事不侔矣得非世人好瑰嗜譎傳之不曰黟山而曰黃山者理或然歟吳君諱華祖字子庸號庸窩劬書樂善雅志優閒集八巖十二洞二十四溪峯如源皆三十六各有名名各有實綴以爲經洪君舜民繪而爲圗大夫士把玩亦可槪見矣益裒李太白賈島以後人詩而曰題詠前續集一日其孫匯槖是集以邀予敍予猶憶童丱時獲鄕先生吳公古梅鮑公魯齋二三公逰黃山記喪亂之秋精神衰耗其三人予失之矣當時海宇寧謐人物丰阜而諸公曠放有韓退之登華山之雅趣幹餱肉脯每至懸崖峭壁必長繩牽挽而進襆被幾月不肯去天都峯有云鐵笛一聲天未曉吹開三十六峯云矧子庸於古梅生同時又同譜系推賢嗜好彼此殆必聞風而起也歟不可得而核矣予以先公筠軒先生舊作畀匯俾加搜輯而僣爲序其首用充別集匯字徳淵力學有詩聲他日尙與詰山靈而共賦之

黃山采藥圗序

山輝而潤水流而方此珠玉之所在也采玉於山斗折而入火燭其幽迷繩識其阻險采珠於淵沒人善泳蛟龍雜處螺蚌旅居厚貨足以資身初不利於人也奇藥必特生於懸崖蔓延於絕域靈根異種或出於蓬壺海島人茍得其匕筯可以挽枯蘇槁非惟足以資身而利於人也無笇矣吾郡黃山號爲新安巨鎭其峯三十六水源亦三十六溪二十四洞十有二巖有八又有湯泉陰煮冬夏不竭每遇丹發波湧騰沸薦以小罌盛之經久甘香宛然不壊黃精黃蓮細辛甘艸蒼術茯苓盡堪咀■﹝口父﹞世傳黃帝嘗命駕與容成子浮邱公講道於是故攺黟山曰黃山厥後曹阮之屬相繼仙去山鑱石刻俱紀其實同裏汪氏子名仁字景榮殖良劑士大夫署其室曰種徳稍以宋淸傳況之一日袖黃山采藥行捲以干當代能文辭者予惟景榮摹是圗志趣之髙可知矣將之浙東轉而天臺擘麒麟脯飯胡麻屑石橋吟詩當不減無本上人曰言師采藥去景榮起而謝曰仁采藥名山幸不落莫吾事

朱氏族圗序

天地之初惟有六姓因生以賜姓胙之土而命諸氏蓋紛紛矣我文公先生注參同契托姓於鄒本春秋邾子之國曹姓子爵出自陸終第五子晏安之裔武王克商封曹俠於鄒今之魯國鄒縣是也新安朱以姓顯奉使諱弁字少章吏部諱松字喬年奉使爲文公三從伯父吏部爲文公父相傳闕裏有井吏部生而白气從井起文公生井中紫气如雲嗚乎芙蓉繡水儲精孕秀大賢疊生卽鳬繹洙泗也文公托姓於鄒豈偶然也哉文公先世居歙之黃墩得非遭巢冦賴墩名以辟禍如唐徳宗諸孫曰徳鵬曰徳鴻曰徳鸞亦基始於黃墩焉尙書文簡程公諱大昌嘗以黃墩地勢狹隘貴家侈族蕃衍盛大似不能容殆暫聚爾暇日方外交奇公瑞逺偕繼榮來訪袖示堨田朱氏流芳圗以徵予文按圗十四世祖諱崇道聞其先番陽朱家村以萬戶侯戍歙遂以貲雄十一世祖諱希聲遷古溪王村九世祖諱汝霖再遷堨田五世祖諱伯鳳字儀之贈廸功郎四世祖諱瓚字君玉配程氏封孺人丞相吉國程公從孫女三世祖諱斌號曉山入元授休寧歙縣潛口務副使其可見者如斯而已𨿽然代有逺近事有得失固非臆說也經史零落而學者不見全書吾道之不幸也譜系放失而人子不見全編宗祏之不幸也韓魏公曰謹宗牒而不忘先塋者孝之大也若朱氏十有四世諱某生死月日塟某山某原備錄弗遺其較魏公僅及八世庶乎其可矣詩曰夙興夜寐毋忝爾所生則爲子孫者試以是思之

白雲集卷五

●欽定四庫全書

白雲集卷六

﹝明﹞唐桂芳撰

○記

重修興安府孔子廟記﹝興安卽徽﹞

制作禮樂莫隆於周公而孔子以空言配之無乃過耶周公歿無善治孟子歿無眞儒未嘗不以孔子之徒並稱也在昔以周公爲先聖孔子爲先師後升孔子爲先聖羣弟子爲先師貞觀秩祀慶曆置學幾滿天下噫盛哉龍鳳元年大丞相統軍下太平克應天首謁夫子廟行舍菜禮二年立三老堂以尊遺佚博士院以蓄英才凡講明治道悉資匡弼郡縣署知府知縣員領廟學事凜弗敢墜六年冬僉事黃公行郡興安所至學校荊榛妥靈無位牲殺不享公慨然刻意興崇初府學大成殿前教授陸君徳原創造徵材西蜀運甓姑蘇髙敞雄峙爲東南最意有數焉而巋然獨存兩廡三門災肇工某月某日落成某月某日言言翼翼丹堊飛動觀者增气飭夫子像四國公十哲以次十有四人華衮端圭儼坐相向又遷紫陽書院多士戀慕規亭曰思賢用寓不忘魯聖人父母之邦𨿽當劉項干戈之世而弦誦不絕故曰曲阜闕裏也今紫陽文公之專祠婺源其闕裏兵興以來將十餘■﹝礻冀﹞大山長谷之中往往服方領習矩步躬修齊之學明進退之機曽不以死生禍患喪其守先生之流風餘韻尙或見於此歟入其里巷行避路而耕讓畔龎眉長者價僎俎豆雍容鄕飲以詠教化之有成則思賢之心庸有旣耶公名某字徳芳蒞政矯矯屹不可犯是役也知府魏公均祥勸相有方宜牽聨得書云

溪山一覽亭記

元帥汪公仲玉負城之東構屋數十楹扁其揖客之位曰思隠梯山而上迂回詰曲又規亭三間榜曰溪山一覽日奉尊府君嘯歌其上時府君八十餘精神堅悍如五六十許人琴書擁前甘旨徐進一門之內恭大字小雍雍於於何其祥也俄有泉出於亭之後味腴色瑩鹹以爲孝感好事者又名曰老人泉一日寓書槐塘上使予記之予曰新安溪山之國神明之鄕也其溪山之好公一覽而自得之奚待予記予之記異於是地以山顯山由人重茍不因人而重則金穀園林崇山峻嶺不過猿啼鶴唳荒榛委茀而已山自北來磅礡綿亙若手指而森布之可數者三十六降而舒徐平衍曰云郎昻爲雄峯如人跛倚睨視諺曰大牛山或曰大人山諺齦齦不可更云西而憑陵八面曰靈山延而曰黃羅或銳或凹如卓筆如馬鞍東而融結完宻曰問政南而奔走起伏曰城陽紫陽則嶞然長巋然髙以正山之脈絡如此水自東來鄣山之區瀦而爲乳溪疏而爲東港油油妥妥殺於西溪北而篛嶺之下洄波急湫重洲疊渚折而納於西溪之口西而浚爲湯池匯爲昌溪衝頹急險勢若雷吼故與西溪會水之支派又如此公憑欄而休之隠幾而思之北望黃山則軒轅氏之煉丹也云郎則越國公之陵寢也東望問政則聶師道之封劍也南望城陽則許宣平之故宅也紫陽則我文公先生之廬也一時貴富榮華軒軒磊磊俱已蕪沒澌盡聖如軒轅賢如文公髙風遺躅未容企及王侯如越國神仙如許聶亦可寄聲名於穹壤間風淸鐵馬月明鶴馭精神上下豈無百歲之歸乎公名同聰明驍勇越國世家其運籌決勝所向無敵可謂無忝厥祖矣且不徒恃於武也閒居暇日與士大夫優遊鄕人不知其所以學買田卜築曰知本堂又教四方有志之學者建商山書院蔵書數千卷割田數百畆又奉親經營於斯亭皆可紀也孟子曰登東山而小魯登泰山而小天下吾老矣將以竟天下之一覽可不可乎公笑曰可

遊釣石記

去年冬予訪周彥明於靈山時余患病痏不良於行不得遊方塢所謂茅三間者今年春鄭希貢偕彥明陳自新鄭以孝彊余遊茅三間又未識釣石之爲勝翌曉芒屩踏雨沙徑瑟瑟絕無泥滓彥明命女奴挈榼酒請飲釣石以別余始獲據石上而諸君相次坐列其髙十數丈其闊如髙之二其色黝黒其制甚方如印然而不刓如臺然而不陂不倚嗚乎天造地設鍾英於是久矣柰何郁而弗彰也荊棘艸莽樵夫牧豎日相過焉而不顧一旦幸遇吾徒笑歌徙倚而托迹文字間用貺於世者則石之遇舎固有時哉畫之者以孝侍而從者程氏子若淵購是石者鮑尙絅因其好可以想見其爲人蓋余友云

延燻軒記

己丑春予歸自南閩三卜室大氐槐塘之瀕最後得地心園幽阻曠夷談者以爲有隠君子之趣焉柰據坎傃兌九夏炎熇歊歊不易度於是命工構木爲架以松枝雜置其上𨿽濃陰蓊郁淸風未肯畱焉窓後有兩樹左者不幸爲大雷雨折禿右者尙依依蔥蒨可喜自是南燻經斷壠泊叢筱略無蔽塞直抵於樹樹偃蹇揺撼不自支時時散涼气分餘韻以入於坐榻焉予因嘆茍非雷雨折禿則樹之左袒者淸風專爲己設幾不爲我有然後知造物之陰厚者顧不多歟客有從旁難曰是風也長養披拂殊異秋冬之爲當舜時君臣明良民安物阜是風實來冷然著於絲桐成王之時四海無虞制禮作樂是風實來鏗然形於詠什今干戈劓刖髠灼於摧傷零落之餘是風之來殆虛其應或者不可乎予曰不然南薫遇其時聖賢娛於已以及於民不遇其時豈不能自娛於已歟淵明在宋武之時北窓髙臥自謂羲皇上人獨非晉之季世耶客不能答遂執筆題其軒曰延燻且爲記

三峯精舎記

我先君長於先兄敏仲二十有二年先兄敏仲長於仲十有九年不幸己丑夏先君棄背則爲父子者四十有二年丙申秋先兄繼往則爲兄弟者五十年矣仲幼羸多疾先君愛之甚不忍舎去奇辭奧旨必傾心爲之盡以故仲之學先君之教也嘗侍先君先兄坐筠軒中先君作筠軒記有曰霜筠萬枝影落上下何其壯也因自嘆父子兄弟商確文字間今日未知其難遇異日卽其境思其人低回有不可及之恨然後知其爲難遇也仲遭亂以來毎過城南舊居炎埃瓦礫未嘗不佩服遺訓澘然涕泣客授槐塘十數年凡三遷晚始得心園之地前列三峯岈互起伏故榜曰三峯精舍用懷吾先父兄焉𨿽然世人重其外者必戕於內舉天下之物不足以動之惟能孝其親者大舜爲然慕舜而不至學者也吾家先君賢者也先兄又賢者也彜倫攸敍恩義兩融人視之爲賢父兄我敬之爲嚴師友今也親終杯圈口澤存焉琴瑟書策手澤存焉兵燹之餘俱以干沒兄喪連案同業傳服豈能有其彷佛者山巍然髙以大剜奇削巧晴煙曖翠千態萬狀朝而拱挹暮而儀刑千載一日如見吾父兄也眉山蘇氏抱特立之資蘊超卓之學假木山以文字自娛豈眞泥於物哉嗚呼吾祖待補公與先君先仲父侈以三峯自況彼一時也吾父子兄弟再以三峯自僣此一時也某衰白長兒文虎次兒文鳳頗志於學以紹先世此又一時也不知造物者將窮其躬耶抑裕其後耶山君有靈試從而詰之

白石山房記

同裏洪質夫氏以圗及書遣其子燁自家來槐塘走百餘里致其父之命曰先世居歙南之葉村壬辰濁亂其屋燔焉其人殱焉乃卜築巖下題曰白石山房先生不恡其肯記諸按圖崚增嶄絕者巖也雲气黯淡往往下巖半不可目逆天晴稍稍山自雲中出剜奇削巧縱手摹心識又不可竟土名通判巖意者有是公擇是而潛焉最是天子墓不曉何代君地勢平衍且十數畆細辛黃連茂宻叢生采藥者紀其神驗異他產君之築坐通判巖下而對大塟山卽天子墓也兩水湊合諸峯環挹水中有無鱗魚素不經香餌間持竿以漁一擲卽得山多夜光木性鍾離火冷熖夜能燭物鑿池可以蓮辟地可以蘭可以菊規亭可以坐可以吟可以奕客至飲食可以信宿其塢犬牙峭崄石亷利不類在人境昔程萬八遂窮幽邃茅茨兩家曰龔曰顧男婚女嫁不減朱陳有一老方巾踉蹡出類迎客狀俄而黃馘齯齒雜然上坐者祖父也意气恬熙略不知世變程畱三日歸告好事者追蹤不復得𨿽所傳不經然桃源辟秦其龔顧者亦桃源之徒也非歟質夫聰明洞達以才能稱先是統鄕兵攝鎭撫尋授昌化縣尉丁時劻勷明哲自保有丈夫子四人率精敏可念吾計洪氏之興未艾也不特此白石山房而買田建覆船書院尢可書也嗚呼梅福棄南昌尉而遇仙君以尉昌化厭囂嗜寂安知不同解石仙往來於二山巓耶質夫名相今年五十有三少予三歲

稼友軒記

同裏吳彥衝好學能詩卜居潭水之上潭深可數百尺淵渟淸冽亙石爲底以故樂之而不厭署其軒曰稼友兩年客授棠樾常所往來詰旦治行敢以記爲托且曰廣大甫幼侍先君走東南年壯气鋭謂功名可戾契致初不自知其何如也二親棄背干戈崢嶸生意益落度無可努力遂薙田數十畆手足皸瘃甘於困苦而不振若今𨿽廩粟亟饋以舒朝夕憂然念子姓遨嬉將墜於學辭之決而去之果矣子無吝一言予曰田已井授家無阻饑六經旣作人無異說井田廢常產失六經熄常心虧此三代之所以不可及也嗚呼彥衝儒者也當以儒道告之樊遲請學稼夫子胡爲非之陳相負耒耜孟子胡爲辟之聖賢扶世立教士之志大農之業專惟恐其淪於卑近而昧其逺且大者吾願以心爲田仁爲榖種忠信爲根株樹而立之禮義爲枝葉沃而茂之物欲爲稂莠又從而爬梳之不須耰鋤以丰登不假雨露以秀實奚翅富人之稼少秕不腐而君子所以異者如是於是彥衝釋犁披襏襫以謝曰稼乎稼乎吾尙友古之人

重建藺將軍祠記

時至亡隋此何時邪天下極亂之時也大則連州跨境竊取名號小則千百爲伍以效鯨鯢爲人上者方事盤遊暌暌莫之制然春秋書天王出居於鄭甚言乎分之不可一日紊也則夫守土謹節於一時若藺將軍者豈非難哉將軍諱亮歙人隋開皇九年並黟歙入海寧以隸婺州遂廢歙置新安鎭文帝愛將軍之勇命將兵守之經煬帝淫虐致大業之亂僻處一隅屹如保障鳩輯和洽恍不識干戈之苦其植徳於人人者甚厚距城十五里曰浦口嵌巖峭峙歙海寧兩港合流奔駛鄕人尙識之曰將軍屯兵於此舊有祠宇蕪穢弗治洪武己酉彌月不雨主歙簿維揚繆君仲禮沿省檄營漕浦口重念民生多艱微粒食何以給賦稅支力役練日齋袚稽首曰茍甘澤隨霔以兆有秋願復神位六月辛巳乃雨丙戌丁亥又雨七月丙申又雨溝澮■﹝氵虢﹞■﹝氵虢﹞良苗奮興迅雷閃電白晝晦冥雨必自南來咸曰將軍炳靈用答於我簿考工有日紫陽方士黃持敬以記爲諉仲爲兒時未遭逆燹城西門有藺將軍廟金帽錦袍挽弓以射河西五鬼山陰陽家傃之不利射以厭勝則拔山蓋世之气亦可槪見嗚呼新安靈顯故國王侯一門香火鼎盛將軍捍大業之亂與靈顯特後先耳餒而不飼豈人情也哉聲敲鐵騎月明溪上意英雄不死必往來乎其間也予作迎享送神辭三章使髫白歲時歌之

有將軍兮貌魁奇金花帽兮紅錦衣彎弓弦兮月半規神左右兮郁祈祈曾伏兵兮敞巖扉水粼粼兮山巍巍朝而上兮玄猿啼暮而下兮白鶴與飛神彷佛兮來歸路曼曼兮疇依

有將軍兮藺氏當亡隋兮季世凜英武兮捍鄕裏神之靈兮灑甘雨電揺幟兮擊雷皷水洋洋兮悉沮洳易荒沴兮爲丰稔奠桂醑兮薦禾黍神之醉飽兮我心喜

浦之口兮兩水間石礌礌兮山巉巉樹枝樛兮不可攀虎伏坐兮鬼撼櫰倐而來兮忽而還煙暝暝兮兩班班走旗旝兮馬嘶寒誓慕藺兮心漙漙

方山樓後記

曩昔休寧陳自新客授鄭翰林家塾予退老槐塘上毎見未嘗不道程君姓名又未嘗不以方山樓記爲請丙午冬予寓溪東孫君安卿拏舟坑口羣峯攢蹙亂石峭拔侔劍戟狀溪流平布有魚浮湛意與遊者相樂自新袖示朱趙二先生所爲文章盛稱樓居之勝計其道裏僅咫尺耳因循欠一登覽迄今松篁猿鶴疏煙冷翠恍墮淸夢歲且盡自新詒書來速記予以鴈蕩天下名山自古圗經未曾記述𨿽謝靈運爲永嘉守著屐山水佳處不知有鴈蕩由及嶺而遽返也論者以自嶺外遙睇之絕無怪特至谷中則巍然嵚然玲瓏刻峭似沙水蝕嚙觸處象形嗚呼豈可臆度而想象哉朱先生曰吳大帝廟於層巘曰孫王山樓之所枕得非地勢融結坡回路轉如桃源避世別一仙境機杼相聞軋軋有聲乎趙先生曰屋前有山端重若屏得非不跛倚踞肆觚稜有截弗燐弗刓如越南山正方而崇類屏者故曰方山其以是歟𨿽然滕王閣之壯觀固非玆樓比也而王勃鋪敍殆盡以身歷其地韓吏部文掃八代委靡之習而曰江山之好尙能賦之亦以不得寄目爲恨焉君名某字國英號靜翁冑出忠壯苖裔雅樂山趣以靜爲體以壽爲效其能講明夫子所謂仁知之旨非耶況二先生與之莫逆諸公貴人孰不交譽之何時登元龍百尺幸勿以餘子相視君必曰可

宜亭記

天地之大廓乎有容無所往不利其宜也人生其間時有否泰才有通塞然後謂之宜與不宜形焉考之昔賢司空圖曰量才揣分耄而聵當三宜休孔戣曰年至爲丞不能進退郎官負二宜去是宜也燭幾決疑固出於人心之本然亦有迫於事勢之不得已也宜乎宜乎豈易云乎哉建徳錢徳宜吳越王錢鏐之苗裔幾世孫諱某舉義兵殱方臘反宋朝立廟謚惠濟惠顯兩侯廟在淳安之蜀口又幾世孫融堂先生諱時折節攺行以儒術著徳宜重罹濁亂寓歙小溝遷乳灘自蜀口分今居柘原萬山峭拔最泉石幽處規鑿爲池而構亭其中植蒲與蓮日偕客裴回而笑歌焉且曰地偏宜隠景物宜意老去宜閒署厥顏曰宜亭間乾方思誠以記爲托思誠嘗授學於予其言可徵遂記之夫宜順適之美名吳越王勲徳與五代相爲終始其詳已載史氏惠濟恵顯不以時之否泰而盡忠融堂先生不以才之通塞而力學無所往不利其宜也而徳宜獨斷斷然泥其時拘其才以爲不可爲而不爲自甘以肥遁其志必有所宜矣徳宜名深酷好寫梅弟名淸字徳樞能詠亭勝記曰宜兄宜弟而後可以教國人徳宜勉旃

澄潭泛舟圖記

夫人妙齡气溢其視泰山邱垤滄海杯勺舉不足揺諸中者由經涉少知慮淺老而思之有悔焉不悔焉何也韓退之登陟華山峻絕不易下繼以慟哭常爲好奇之悔蘇子瞻艱難瘴煙中出元符庚辰渡海北歸有玆遊奇絕冠平生之句曽不少悔以遭謫官較處安之時異二先生當以气勝豈可優劣論哉予幼侍先兄敏仲獲與張君定甫交或篝燈紫陽策杖南山題詩水西日以爲凡乙丑夏苦雨霶■﹝雨上沱下﹞洪濤澎湃城不冒有咫定甫買舟載酒漁梁三人醉眼模糊而不自知明日水落岸壅沙痕始相顧失色於是金碧溪繪圖先兄記之先君又跋以申履險之悔濁亂以來先君棄背先兄定甫俱以物故予逆數漁梁拏舟時忽忽四十四年欲蹈往迹父兄故舊無一人在者且追其樂不可得敢忘悔以負先君之訓耶戊申七月旣望偶會楊鑑泉呂徳昭於巖鎭長空無雲晴色爛然徳昭駕船以償淸興予笑曰子瞻赤壁之賦尙以二客不能從況鑑泉徳昭淸姿雅韻可嗣漁梁故事耶自澄潭經上下渡油油湛碧而波不驚艷艷光揚而月初吐衣袽而有備杯盤以自適使先兄定甫可以復生其樂當何如耶鑑泉妙畫過碧溪逺甚第予白髮摧頹才謭識薄不逮父兄爲可恨耳徳昭命吾兒文奎飭紙筆以記請乃記之

重修紫陽書院記

郡縣古未有書院也始於白鹿嶽麓者四風俗淸純圜冠方領之士往往依山林卽幽曠以宮以田以講聖賢之絕學蓋不以科目得失累其中邃道義而薄詞章則書院之設凜凜乎不可尙也漢東胡侯善雄才碩徳嘗貳臨川典衡陽政稱神明元年春朝京考功奏爲東南最特拜新安守以衡陽未滿代也新安股肱郡意向甚侯下車未久葺壊植僕勵精致治一日伏謁徽國太師朱文公祠下顧瞻棟撓風雨欲壓詰諸生興創之由諸生羅列進曰紫陽書院三毀三復一毀再毀玆不復述三毀壬辰濁亂莽焉荊棘之區庚子部使者黃公庭桂契卜東關鳩材就工閱六月成恊謀知府魏珍歙縣丞胡拱辰董役則張珽唐仲也後八年仲巳退於郊侯念之不肯置命耆老仇榮輔賫府檄就隠所委職祠吏明日躬詣黃堂辭謝不報時縣丞趙普覺孳孳以重建爲己任祁門縣丞吳子固適來攝邑事替襄弘多初穆陵宸翰出兵燹之餘淪落山麓水涘普覺率丁壯數百縻以長繩載以巨木轆轤軋軋歷險弗循如蹴平陵於是宸翰屹立大門之內士民聚觀摩挲遊息侯益以倫堂之楹鳷昻鱗次黝堊塗塈乍左乍右輪奐一新俎豆揭虔牲肥酒冽神其肸蠁濟濟從邁莫不詠侯之賢如魯僖焉諸生請曰子稔知顚末可碑之以文仲竊謂聖賢之道與元气相爲久長時有隆污元气未嘗不貫其中時乎東遷彼一庚戌也時乎南渡此一庚戌也夫子不生萬世綱常何以賴文公不生箋注諸經何以明哉新安闕裏紫陽爲山之重吏部韋齋先生寓閩南印章曰紫陽書堂文公曰紫陽書樓皆不忘桑梓也二先生尙爾宜後人屍而祝之以爲講學之地也嗚呼文公之道覆幬天下若菽粟布帛豈可一日無者矧遺風余教猶未冺乎繼有作者必有感於斯侯字明善構皷樓警昕夕浚陂閘虞旱暵衡陽臨川屢建廟學興石鼔書院自有記不特書是年丁未十月唐仲記

止齋記

洪武八年冬十月邦侯欽承聖命講鄕飲禮汪止齋與予坐分東西止齋踰階而揖以予目瞽也退而請曰艮也見人之紛拏隳突胡不自安乃以止齋爲號如董安於西門豹之佩韋佩弦也予老矣其肯爲我記之上天下地乾坤者天地之象陽三連爲幹陽主動健之義也陰六斷爲坤陰主靜順之義也作易聖人曰始萬物莫盛乎震終萬物莫盛乎艮何也震之初爻則幹之一陽故震爲長男蛇虫驚蟄艸木發生春之卦也非動無以成其機艮之初爻則坤之三陰故艮爲少男蟄虫壞戶艸木歸根冬之卦也非靜無以固其守譬猶山靜也山澤通气其靜中有動乎水動也靜深有本其動中有靜乎靜爲山體動則气通動爲水體靜則气聚有此理也世之人朝聴政動也夜安身靜也日出作動也日入息靜也疲其晝以待夜之所息休其夜以補晝之所勞有此理也漏盡而不知止常人也知止而不殆君子也道家者修眞煉性原其始而不知其所始卒歸於偸生佛家者明心見性究其終而不知其所終卒歸於幻化聖人之道窮天地亙古今動靜兼該本末兩盡聖人之道天地之道也止齋當時隆平資產丰裕禮文繁縟壬辰以來𨿽遭淆亂善於隠伏效龎徳公不入城府久之後生小童日勘鉛槧置周易一部幾格間讀艮卦曰行其庭不見其人將忘人矣艮其背不獲其身又忘我矣故卦上下皆艮艮其趾其腓其限其身其輔惇艮吉自下而上其義悉備天下之物豈有一物不止其所哉𨿽然陶淵明不休官彭澤賦歸栗裏則何由作止酒之詩止者畜也非畜養也止齋倘悟此飲食取其適口何必膏粱也衣服取其蔽體何必繡縠也器物取其質朴田園取其荒頓豈有一毫過分也哉先儒云讀華嚴經不如讀一艮卦吾儒之學異端之術豈可同年語哉作止齋記

岑溪淸隠圗記

夫水中可居爲洲未聞水中可居爲山也陽外主剛爲山則艮之象也陰外主柔爲水則坎之象也坎下艮上豈非山下出泉而蒙之象乎予行天下見京口之金山番易之落星洞庭之君山昌國之補陁煙波萬頃汪洋浩溔而金山落星君山補陁𨿽大小不倫其形峭拔其勢■﹝臬兀﹞兀若浮水面然新安山水雄江左東西山環擁束而爲溪淺狹粼粼怪石森劍戟不堪輸載南則渟滀深靚商賈往來舟尾相銜諺謂東西九堨漑灌不如南港之利涉潛通兩浙之貨殖也岑山距城可十餘里山當休歙二水要衝屹乎中流不跛倚不側弁昔浮屠締構於其巓署曰周流屋毀不存至正中隠士鄭師山釣而遨焉左丞余公庭心書曰鄭公釣磯二公秉節凜凜殆與山俱髙方士良世居溪瀕吾兒文虎未仕江安時講授厥家未始不道士良之爲人恂恂向善劬書不輟鄕郡推擇爲府史予毎遇士良道旁磬折執弟子禮甚邇來盲廢杜門卻軌將二■﹝衤冀﹞矣一旦袖示楊天鑑所作岑溪淸隠圗曁汪仲魯氏敍文願邀予言士良旣從文虎遊耳目薦熟吾意必來請也士良省侍朝夕在親膝下其調饍溫凊油油翼翼𨿽無畵可也第慮婉畫喬遷或異境或鄰封展而玩之使吾釋故園之思者畫其可少乎哉蓋爲他日計也漢方仙翁子孫散處歙睦間縱譜系失傳皆其苗裔也倘有登釣臺則望白雲村而知方幹所居豈無登釣磯而望潔林玆非士良之所居者乎士良勤以勵已廉以養心庶幾無忝淸隠之號矣士良勉旃

東白軒記

天地者傳舎也光陰者過客也人之志趣不同向慕亦異紛紜揮霍晝或不足夜以繼之所謂聞雞起舞有志功名者也秉燭夜遊有志遊衍者也東坡先生剛腸直道不容於時謫宦黃州豈不謂江山怪特波濤洶洶煙霏艸木淒其蕭瑟憫往古之英雄弔當今之陳迹而安在哉曹操駕樓船治水軍雅以吳非我敵也周瑜年且富黃蓋禆將大風助順一炬而燎之白首書生相傳口熟於是乎天下安危之日逺矣先生浩然胸次與世俱忘獨壯瑜志孟秋之夕月輪似晝棹翻素影杯吸淸暉客主問答鋪敍成文枕籍舟中則尙夢也東方旣白則已覺矣不知赤壁之山赤壁之賦環奇詭異孰爲伯仲耶論者使人如罾蛟捕虎其目未旋而手已失之矣同裏曹從善自幼萍梗江湖重遭淆亂乃歸鄕裏構屋城南隅牓曰野航東西飄泊若不繋之舟何所止乎偶讀是賦深契於心命之曰東白子其薦爲記之夫夢者精神之所會也猶晝之有夜也覺者寤也猶夜之有晝也從善學問日積吟哦日工將辭幽側而漸進乎髙明矣泰山之上有日觀泰山者東嶽也日者寅賓暘谷亦東方也泰山之髙覩日之出其焰焰蓋滿於六合矣邇授貫酸齋於補陀觀日行觀於山不若觀於水其光耀數萬丈其動蕩數萬頃與日光相發也赤壁之東白近水濱故也從善敏於愛日尢宜勉之

拱璧軒記

天臺四萬八千丈洞庭七十二峯何造物者獨私於天臺洞庭者哉吾聞南閩有山如俎豆西廣有山如馬肝栁州陽徳所鍾少人而多石所以限要荒者與中國異不惟產諸物也歙西靈山壯麗峭拔俗稱八面靈山盤踞數十里每當天陰雷聲虺虺在山半人行山上巖花野艸苾芬太甚故曰靈山同里程徳逺構樓爽塏面方審勢位乎兌命曰騰秀哆戶傃勝位乎艮題曰拱璧徳逺告曰騰秀有記先生旣述之矣可無意於拱璧乎再四懇益勤予曰易八卦震爲東離爲南兌爲西終萬物者莫盛乎艮艮爲北山之象也天地間至圎者天之象至方者地之象璧體圎象乎天也圭體方象乎地也寶不能自著璧藏於山含於石山有玉而山輝川有珠而川媚至寶之所宅也今夫靈山重疊似樓臺方整似棊局未有似乎璧者何居曰不然桂林一枝一枝扶疏其餘皆桂也昆岡片玉片玉孚尹其餘皆玉也冀北空羣豈無逸足乎陽春寡和豈無善謳乎一邱一壑尙堪娛情千林萬壑果無適興乎昔東坡以蒼璧擬諸山而詩人以水旋邱如璧以擬諸水論至是其義夥矣至正初予納交令先祖仲僖端厚簡黙恂恂好善積之而愈深植之而彌固徳逺膺其世澤繩其祖武持身如拱璧保家如拱璧蓋不以金玉爲寶而以善人爲寶也徳逺勉之

爲善堂記

爲善最樂者東平王四字符也爲善者前石巖平章公二字符也平章嘗爲廣信太守得郡從事之賢曰吳公萬里爲人侃侃好善不怠大書以寵異之至今重罹兵燹堂與字俱存其孫眞悚息特來請記仲惟至正初天下極治人才項背相望大名昭焯如達兼善趙子溫秦裕之兄弟烏克遜旺沁道通公僅六人石巖則道通公號也幹卿與予善所以於諸公相知最深嗚呼其忍言諸夫善者惡之對也善可爲也惡不可爲也曩從學髙郵龔子敬先生有云善本心生惡從外來善惡皆發於心蓋竊疑之後讀集注言性本善故順之而無不善本無惡故反之而後爲惡則先生之言豈欺我哉爲善最樂夫子曰君子坦蕩蕩小人長戚戚與曽子心廣體胖仲舒所謂安處善樂循理同塗合轍在學者引伸觸長固不待章分而句析也吳氏世以衣冠顯其曽祖南窓公於人樂善不翅已出歷仕以婺源州同知告老萬里公自廣信再任致仕徽州路府判一門父子金紫煌煌鄕人不榮其富而榮其貴且壽皆爲善已試之良方而未食其報者有俟於後之人也若力田乃穡有龝若藥乃康厥躬若器乃利於用予悉記其人物交遊之深及仲受學之由反復著明以見承平之盛況吳爲世臣乎眞冔冔好學克亢其宗故喜而畀之以刻堂戺

孝友堂記

夫孝友之道出於秉彜之固有豈自外至哉故人之事父與兄因其性之本然盡其職之當然爲人子爲人兄弟初不自知其孝友也而人見其孝友然後孝友之名立焉聖天子卽位勵精圗治凡有選任必盡其方𨿽郡邑掾史必以抵業之家賢良子弟爲之蠲田二頃泛役爲例於是槐川程君伯達曁其族子用中俱以故家子充府史時守侯王公禦厚以政事稱嘉伯達之賢凡民情事多訪焉時本都曁毗都酒醋課程之獘民甚苦之王公因其言遂申除額民甚徳之未幾考滿赴京有南北對遷之例伯達得遷西安府用中遷同州相去二百餘里而王公亦守西安又獲二天之庇矣無何伯達物故王公亦終而用中亦喪覊魂之淒涼無可爲主者伯達有子華字徳逺憂浮顏色痛摧肝肺卽日趣裝往長安將取父喪焉用中之父志亨身老而孫弱念徳逺之行貧無以爲贐而心事之苦有難於言者徳逺義形於色許以取用中喪俱載焉或者難之長安居西北形勝風气寒沍曽未逾歲皮皴足裂辛苦萬狀不獨道經潼闗﨑嶇峭拔而舟泛淮河渡揚子大江蛟龍窟宅俗傳蛟龍惡腥聞■﹝欺﹞浪鼓禍徳逺拜曰皇天后土願鑑微忱駕滹沱之水車裹伏波之馬革倐爾過險乙卯三月還鄕弔者賻者塡門塞巷莫不多徳逺之功而以孝友揭諸堂志亨感徳獨厚請記以贈予曰死生者晝夜之道也狐貍食之蠅蚋姑嘬之以人之不能葬其喪原隰裒矣兄弟求矣以兄弟能葬喪矣徳逺不憚江湖之險以全父子之恩斯可矣又能因父子之恩並全宗族之義豈不庶幾乎朱壽昌葬宗族十數喪石曼卿三喪未舉範堯夫以麥五百斛助之古人之不可及者徳逺其朂之哉

重建茆田靈顯廟碑記

談者叢謂生當封侯死當廟食封侯固有幸不幸存焉若廟食非功徳丰衍根於人心者不遑屍而祝之三代以還五徳資生皆聖賢之子孫漢髙祖起於沛上蹶項滅秦自是以降天下殆紛紛矣嗚呼隋失其鹿天命未有所屬爲豪雋者豈容坐視而不之救保鄕邑撫瘡痍寧謐和喣彼惽不治我仁堪依事變之來亦不得已也靈顯以兵捍於歙旣而禮義孚浹威武照焯宣杭睦婺饒曁歙凡六州莫不累化以推盟主一旦唐太宗輔髙祖卽位長安眞命有歸納欵稱臣惠此六州區區鄰境誰解倒懸乎繪象崇祠而曰土神筳篿雞卜黙禱斯應奚翅廟食封侯之比也茆田距城三十里遺廟壬辰毀於兵燹丙申同裏閔義善程文募檀者家寖復舊規斧斤於山其材薦滋埏埴於陶其質甚良工力必齊匠藝必精由是殿陛廊廡靡不如式棟甍崢嶸丹堊翔煥言言翼翼弗侈弗陋吉辰令節村甿婦女飼蠶而絲耨田而租乍暘乍雨不愆時度或炙或烹牛羊肥腯鼓鐘鏜■﹝革答﹞吹笙間簧紫髯揚揚紅袍玉帯爲子爲孫爲侯爲將金刀寶劍夜吐光芒戰血不蝕倐化爲碧周還肸蠁旣歌且舞錫福孔多疫癘不興埀髫戴白惕焉稽顙願乞神休永永無斁生而撥亂反正沒而禦災卹患丕光偉烈𨿽祀之千百世可也予嘗訪茆田之址昻然而髙偃然而伏狀如穹龜以負於上蜿然而長繚然而曲形如蟠蛇以護於外所謂玄武者也亙石可數十丈窪深坎圎又類馬蹄土人往往以神躍馬陷迹意乾坤槖鑰之气未必俟人搥鑿而成也蜀先主的盧彰著於檀溪玆甚相協而不可誣者是耶非歟𨿽然隋唐之交神旣炳靈駭於見聞而融恩淪於骨髓武徳四年巳立生祠朝夕揭虔用貺不忘不待今像設廟貌而已歙十姓九汪本其譜系未央九成果安在哉故不得不備述之以諗來者

重建乳溪道院記

上古有死而無葬中古有葬而無墓祭後世尢重墓祭得非由野祭之說而啟之也與邱墟莽蒼荊棘從橫締構祠宇以寓其霜露之思必樹木主以棲神魂營土竁以蔵體魄然後子孫之心安焉茍讀後山思亭記而孝弟之情不油然而生者未之信也河南爲衣冠之望俱東漢仙翁之苗裔詵詵散處歙睦間不特績邑之有方氏也初府君慶雲以田園廣袤殷富起家不幸無嗣於是命胡有慶歸後於我時逺事湮弗可徵倘宗族有善繼之者決不誦螟蛉有子蜾蠃負之也旣而方氏奮蟄月增歲益埀髫齲齒攜持保抱而資產勃勃嗚乎方氏興矣胡氏微矣可勝慨哉鄣山之區乳水之瀕慶雲埋玉曰子曰孫祔殯於玆署曰乳溪道院藩而籬焉翰而垣焉基而堂焉有橋幽幽有舟浮浮𨿽洛陽之牡丹西蜀之海棠䢐徠之松淇園之竹莫不環奇麗巧纁紅翔碧絲者奕者抃而歌者醉而漁者揚揚意都甚壬辰俶擾兵燹延燒宗文曰以祖宗視之榮枯不倫兩家皆其子孫也以子孫推之盛衰攸異三世皆其祖考也儲糧購材以鳩羣工以繩以刋以陶以塈不愆新圗不替舊觀合二氏以烝嘗之一日予邂逅東闗瞽目使童稚扶掖以進俄有使客躍馬大呼曰子非唐先生乎下馬揖升阼階坐公館從容請曰善也乳溪道院有記舒公道原已述之矣子可吝於一言乎予笑曰聾者不與於五音盲者不交於五色豈可彊人之所不能乎詰旦請薦勤予曰天地之生萬物形化气禪猶父母之於子孫也冬至祭始祖一陽爲气復之始季秋祭禰五陰爲形成之始所以聖人麻冕以定服昭穆以定祭惟恐譜系之不明也而於族氏加謹焉老聃指李以爲姓範蠡變陶以爲姓範文正攺朱以爲姓鄒昕據朱以爲姓氏族紛紛天下何算也善字兼善識趣不凡有器局立然諾以科律累功得補部奏差輸忠服役大丈夫吐气之秋聞尊翁宗聞七袠有四與予同患子夏邱明之疾理家凜凜有矩式萬一過家上塜告於父兄擇子姓中篤厚者爲胡氏立後遡流而窮源揣末而尋本胡氏者本也源也他日以吾文書諸素壁徘徊瞻仰其气化形化者亦道教之所尙也文豈徒然哉

蠒甕記

雪林僉憲公自婺源抵興安之明日諉予譔天池一息記予袖銜一通詣行軒以獻公讀之喜溢眉睫且曰燕處用蠒甕題其楣外固中寛纒綿補葺其大如甕殆類扶桑之蠒然子綴以文將朝夕覽之以娛情焉予家世學詩見斯幹考室如竹苞如松茂如跂翼如矢棘如鳥革如翚飛未聞以蠒甕爲諭蜀之先有蠶叢氏論者房駟儲精與蠶同气其說然矣蠶衣被生靈公之政也經緯女工公之文也盆繰獨緒公之詩也一紉五采公之志也今偃臥一室大江之南𨿽無馬毛蝟縮人膚起粟地鑪熾肉觥籌交錯酒酣歌刺刺亦可少釋孤憤𨿽然公之心廓大有容公之才瑰奇無敵居廟堂之上何異山林服金紫之貴不翅裘褐方將以宇宙爲傳捨日月爲樞機星辰爲棋局煙雲爲畫本榮悴兩忘隠顯一致陋冰蠶之蠒局酰雞之甕蓋奚足爲公發哉予卜黃山之麓甕牖蕭然吳蠶三眠老不作蠒承命以文特彊顏耳考工有記玆不悉書

文會堂記

丁酉冬予辟地坑上旅瑣甚郁無知己程伯祥別墅可二里外間覩顏面作長揖退未嘗道文字事辛丑春聘呂徳昭家塾徳昭學於予能古今詩聲號於人人以故鄭子明王元昭咸來會文字之樂殆勃然矣伯祥有子名元從旁諦聴以仰講貫之益署其堂曰文會徳昭請至一再而不懈諉予記之予曰大倫有五父子兄弟焉謂之天合君臣夫婦朋友焉謂之人合天合有不可舎之理人合有可去之義朋友相規以過相資而善友之於人大矣哉子輿氏不徒曰會友而必曰以文今爲生枝舉之可乎文自六經極矣莊騷髙峙可並云漢悲壯可泣鬼神論中庸者或短之下至二馬揚雄班固莫不渾渾奔放可喜求一言幾乎道尠矣漢之仲舒唐之昌黎確有定見又下至闗洛考亭明經載道紹千古單微之緒成一代魁礨之儒未可文章律之斯堂天都金竺黃羅諸峯森布左右淸溪迆■﹝辶裏﹞若帶牙簽縹帙幾千卷翰墨如晉詩句如唐彪分臚列可亂抽以試不待閱市而竟也第交遊之際憑言檢行果益者之友與乃友之損者與君子易疏小人易親君子內重外輕不肯貶抑其道求售於人小人反是惟恐枘鑿冰炭不雷同於已日侵月軼塗塞耳目甘於委靡不自振也可哉生字士元今年卄有五歲隆師訪友意向彌篤事親之隙教其子曰樂善甫六齡聰明頗稱其家兒尋知程氏之興未艾也荀子曰蓬生麻中不扶自直生其懋勉之予重呂請於是乎書

鑑泉軒記

癸巳夏予臥病浯溪上兒曹文虎購藥於市時天鑑寓天寧繪平章淸和公像且曰煩起居而翁善自調嗇病間吾將訪焉𨿽未識天鑑之爲人彼此懷抱懸懸癸卯冬胥會歙庠斂袵致辭曰走也癸巳迄今十有一年欲丐子一言而不果卜築古巖之髙嶺愛其地勢幽峭樹陰掩翳軒前有泉一泓渟深瑩潔𨿽九夏繘之弗枯乃以晦庵先生詩揭其顏曰鑑泉子以爲何居予曰天一生水論者洪荒之始混沌未判滔滔汨汨皆水也殊不知水火木金土以微著爲漸一濕一燥二气五行轇轕乎其中譬如方諸取水則金爲水母气類有相含者不可誣也今君捨天鑑更以鑑泉則泉爲濕之流金爲燥之凝妍媸必照毫髮可數未嘗不周其用若專歸美鑑之明泉之淸則泉未嘗不明鑑未嘗不淸也嗚呼鑑自鑑泉自泉豈通論乎予疇昔泛漁浦之舟溯浙江之潮中秋屆期冰輪懸空金旺潮生淸光萬里月又爲水之精者也如是則鑑泉取義未爲過矣𨿽然晦庵先生師羅仲素仲素所傳出楊龜山龜山程門髙弟吟詠水詩如半畆方塘一鑑開以水諭道與川上觀瀾豈容異趣鑑非眞鑑也以水諭鑑也後之學者服膺斯言痛加揩磨澄澈矧可他求曰心而已矣天鑑楊姓名光相臺人父沁庵老人曽任天臨儒學官天鑑遊戱水墨尢精於圗形沈靜寡言絕無衒耀一水一石不許促迫乃其故態及點晴潤色殆如脫活人咸以天鑑靜得之功如此予重念亂離契闊十有一年相知之久𨿽欲黙而不得黙也作鑑泉記是年冬十月唐仲書

重修紫陽書院記

凡有天下郡縣莫不興崇廟學獨宋初稱四大書院歷玆以往殆紛紛矣或父母之鄕或講學之地或仕宦懷其遺愛則專而祠之屍而祝之以示不忘意有攸在也齊國文公以眞知實踐之學紹聖賢不傳之緒其性理精微著於六經四書出處大節編於年譜不復書書院顚末特加詳焉淳佑間理宗賜額紫陽書院一建於城南門知府韓公思軒魏公靖齋也再遷於南阜山長張公仲文也三遷於東闗僉憲黃公徳芳知府魏公均祥也自庚子迄於己未二十■﹝衤冀﹞矣知縣陳侯則威冔冔儒者也咨始惟勤役力有方以篿以筳以協吉日縣丞鄧侯循理業許以爲已責陶瓦堅致伐木孔良中堂靚深盡除朽蠧斗栱四出淸風棲檐兩廡樹之欄楯屹立三門輝映翼翼言言公具玄衮金龍蜿蜒蘋藻薦馨不謟不瀆一日邑教石仲玉訓導兪希尹汪子實奔走來乞文仲曰文公書院有四建安考亭仕宦之邦也崇安武夷講學之地也婺源晦庵父母之鄕也殊不知其先府君吏部公諱松號韋齋尉尢溪而文公生𨿽轉徙不常其寓南閩婺源本歙黃墩之世家也所以韋齋印章曰紫陽書堂崇安甥館曰紫陽樓意公父子拳拳不忘山川鍾秀其神必靈幽明一致其魂必歸故曰曲阜夫子之闕裏也紫陽文公父母之鄕也則專而祠之屍而祝之其制禮之當然者也侯由冑學發身秉性剛決不屈於物廉以養心忠以報國下車以來民懷其愛吏畏其威所謂烈丈夫者非公其誰耶其可敬也已其可歌也已

忠顯雙廟碑記

昔唐之興髙祖太宗削平隋亂以有天下迨乎玄宗內外乂安可謂盛矣一旦祿山構兵漁陽人心危懼拱手而莫之救張巡許逺忠臣也未會於睢陽羣醜繼迹以反曠日持久於是巡先斬六大將以示威其策固已髙矣旣會睢陽逺長者悉尊巡之爲其捕禽鼠煮鎧弩甚而殺人以相食巡非忍人也孤城備竭支綴喘息虞援師而不至天果以全節付巡逺而巡逺死焉惜哉當時血食雙廟是也歙西距城可三十里土名曰潛口山自靈山而降騰踔奮迅雅稱神明之居焉宋皇佑里人自北商而還遂奉神妥侑於此茅茨欹昃鑪煙冷落未遇樂施之者淳佑鄕相吉國程公言於朝穆陵勑賜廟額曰忠顯加封號曰威烈英烈又得進士汪景文崇信益虔大闡威靈雨暘疾疫黙禱丕應前元至正壬辰俄值兵燹而廟毀潛市汪山獻圗徵工刻意土木祠人弗戒載煨燼焉時事劻勷未有紀律出入村僮恣撒廬伍古陳詹希玄募緣汪山捐已堂屋三間以創正殿穹檐以覆之巨柱以擎之獸脊跂焉鱗瓦次焉有詹恢助造三門■﹝王靈﹞瓏爽塏峻峙閎壯汪氏節之肖越國附祀於廡之左而右廡未就於是希玄復裒貲以營葺之三教僧義和同協勸相寢室孔安庖傳攸潔鴻鐘賁鼓靡不畢具洪武九年夏四月旣望希玄以節之請致辭曰礱石光滋乞予一言將鑱以埀永久仲謝不獲乃言曰生當封侯死當廟食其封侯時有顯晦命有通塞幸不幸存焉其廟食非忠貞扶社稷光芒貫日月不可幸而致也或以爲顏眞卿守平原與巡之功其有優劣哉二十四郡有眞卿帝尙未之識睢陽若無巡逺捍蔽則賊乘勢而往江淮保障非唐之所有矣資江淮以中興巡逺之功也豈下於平原者哉按初巡守睢陽詔拜巡河南節度使至徳二年祿山反肅宗特拜禦史中丞及死天子憫之俱贈大都督以愧後之爲人臣者廟之興而復廢廢而復興適遭气運之偶然而不系神之輕重也節之昆季世有令徳爲越國裔孫表忠循孝兩甚恊之希玄駸駸好善有謀有爲釋褐義和厥績頗著非惟四方之人欲書之而仲亦樂書焉

叢桂堂後記

甲午夏予辟暑寶山一日汪君以元來訪讀予平章山堂公畵象記足地曰辭气古奧殆不爲世俗之文某𨿽老願締友焉明日載酒於方塘之隠次戊戌春予僑坑上以元邀予過其家劇談古今用沃孤憤猶未知叢桂之蓊茂也癸卯秋吳彥衝受以元幣聘教督諸孫侄時叢桂盛放彥衝速周彥明氏與予偕往則以元華構適成署厥堂曰叢桂彥衝己爲之記以元曰天香逆鼻將紓子之奇思於是拾級後山山陰早寒艸木颯颯類風雨聲有桂大可圍五六尺髙可度百尋衢枝縱橫幽花點綴少焉明月流空淸風匝地攀援淹畱歌招隠士以寓八公之思其上可坐可臥其宻如翠幄其峙如木天倘使石曼卿見之必巢而飲吾徒正不必慕之也因而嘆曰稠墅魚龍之裔爲新安著姓按家乘提刑先生系出槐塘我鄕丞相掇巍科登臺輔其從子狀元又上春官可謂榮矣提刑以才略由甲科發身於丞相爲從兄弟曰桂籍者乃其世襲也今叢桂建炎間手植距以元幾二百餘祀長養愛護愈久彌芳巧與三槐相映以符有徳信然矣走也遊吳入天平山謁範文正公祠具刻竇諫議陰徳錄於時美之者有靈椿丹桂之什思以元白髮康彊克亢古道不作巽愞脂韋態有子而諸孫妷芝蘭郁勃吾知汪氏之興未艾也諫議那能顓美哉重念以元亂離往復之際予最故故爲後記寫生堂壁

晚翠軒後記

天地間四時有先後萬物有榮悴亦隨其先後焉且桃李開於春非桃李攙先春气使之然也松柏秀於冬非松柏殿後冬气使之然也歲事崢嶸霜雪貿貿以松柏較諸桃李零落艸莽了無蹤迹獨松柏堅貞相持歲寒爲宜晚翠之得名也曩予拏舟經番陽時先兄潤甫方贊郡治篝燈夜飲從容而曰自婺源升番陽紛紜簿書二十餘禩髮𨿽未白而心實倦矣毎思故鄕烏聊山麓東鄰有泉一泓儻鑿渠引泉則有涓滴聲手植松柏則有蒼翠色構亭扁曰晚翠汝其記之不幸壬辰淆亂先兄奄棄宣城今伯和先兄第三子也有司以才諝貢於禮部除黃州蘭溪泊官聰明曠達因時進退卽解印歸隠故鄕卜築仍扁其軒曰晚翠記曰思其所樂所嗜人子純孝慨望不及爲之徘徊俯仰不忍舎其親焉昔吏部朱公韋齋號也其子文公先生復請記張南軒大賢橋梓則而象之不害其同也新安誌以唐氏詩書之族莫盛表城門先君子徽州路儒學教授致仕年八十有一而終先叔兩廣憲史先兄再調宣城俱未遂故鄕之願伯和明哲善保急流勇退英譽藹郁不特榮其身而顯其祖父矣噫日之卯酉日之蚤晚也人之老幼人之早晚也以生始李八百言之予明年七十三伯和五十穉孫扶掖愛敬往來鄕人尙推詩書之盛則歲寒之操蓋可徵矣於是乎書

績溪戴氏譜系圗記

夫天譜之者誰而在於易聖人譜之者誰而在於書秦漢以降譜之者誰而在於史是非一家之譜天下之譜也庶人之譜一家之譜也姓之爲言生也因生以命姓李耳是也因功以賜姓鐂敬是也因上以得姓揚雄是也孟子魯公族孟孫之後屈原帝髙陽之苗裔譬諸木焉本固而末茂水焉源深而流長未有舎本而逐末棄源而䢐流者武王克商封微子於宋七世而曰戴公此戴姓之權輿也或綴或分或湮或振或以刪經而附列正經或以講席而坐奪重席具載傳記雜出姓氏之編有足徵也績溪之譜處士玉甫輯之旣而廷偉圗之今考其故先世自江西袁州徙於新安其居績溪則自汀州通判傑公始宋髙宗南渡迄於前元剔歷中外判壽春評大理榮登科目爲進士爲待補掌教黌宮爲教授爲糾正若今仲義以喜山司僉薦於朝授樂平州判官堅以孝弟力田薦任上髙縣丞仲庸舉茂才任淸忠書院山長簪組相傳代不乏人昔賢謂以金玉遺子孫未必能盡守簡冊未必能盡讀惟仁厚存心忠信律己孝友洽於家庭行誼孚於鄕曲𨿽不期逺而愈逺王氏三槐竇氏五桂芬芳蓊郁豈易量哉予與舒君道原忝總角交玉甫以女妻其父彥洪則玉甫外祖也道原之學博極而精究夫豈無自來哉磨礱浸灌得於外家者深矣一日道原偕戴氏子元達訪予城南攜譜相示謂當有言故不辭而爲之記

白雲集卷六

○跋

江村詩會跋

傳曰君子以文會友未聞詩會之爲說也言之精者爲文文之精者爲詩詩文果可昈而二之乎三百篇經聖人刪定有不容喙栢梁聯句庶幾乎賡歌之遺意下至蘭亭王羲之謝安四十二人獨獻之等罰酒以詩不成太白敍宴桃李園曰詩不成罰依金穀酒數古人陶寫性情其成也適然爾不成不害其爲髙奚事營度口吻欲以相壓如侯喜者益可悲焉曉淸吳先生客授江村滋久康彊年逾八十諸公念之不忍休也輿致私塾至正辛卯夏建詩會凡會之日先生居上座諸公俯伏帖帖盡師生禮詩成果一籩酒三行命蒼頭擊缶歌之且相忘次第甲乙間庶以美周睦之義息爭競之風其詩不成罰酒以佐歡嗚呼古道日頹士風不振貴富之宗乘堅策良歌舞是耽孰知江氏一門搜奇抉怪嵬目澒耳父兄子姓有若程督之而不敢廢者於是見先生之教過人逺矣會予訪仲弘氏宅幽勢阻緑陰滿窓戶出示此篇讀之瑯然恨相知之晚也先生旣爲之敍予附其說以還之

黃季倫詩跋

歲在丁丑秋予坐梅口舟中夜將半月色爛然黃季倫與程一中吟詩唱出十數字初未知予之能否也予技癢亦唱出數十字恨相遇之晚由是下嚴瀬抵錢塘逗𨖻久之後三年予設教金陵季倫笑談娓娓得故舊甚且束裝上京師又數年入史館編遼金宋三史銓長洲教予方遊閩南未幾君署紫陽精舍干戈擾攘而時運亦旋以變矣辛丑春君自番昜來出示一集予嘆曰世道卑猥意思荒落讀今人詩不逮古所爲而迫近古人者惟君之詩乎三百篇經聖人刪定不敢以格律之漢魏晉宋不得爲商周唐宋不得爲漢魏晉宋亦時使之然也君之詩典雅有似十九首者沖淡有似謝宣城者髙邁有似李翰林者雄偉有似杜工部者舉筆模寫動效古人蓋融會多鍛煉熟殆非臨事艸艸流連光景而已也予齒冒長於君才益短澀於詩縱彊焉而不近涪翁所謂自成一家始逼眞則君之鼻祖尙可法也予不敏當期以共勉是歲三月晦唐仲謹跋

題八駿圗

讀杜工部馬詩𨿽工栁儀曹晉問益工韓吏部畵記八十三馬不厭其多蘇翰林十九馬不覺其少所謂詩文照耀今古𨿽無畫焉可也曹君時齋篤意好古家藏八駿圗驟者臥者蹄嚙者水飲者艸齕者必穆王西遊宴王母瑤池上命造父禦以歸休之時耶不然何弛其勞而恣其逸又如華山之時耶噫瘦骨崢嶸嘶風欲斷茍具眼者不當以羣馬比也

題鄭宮講手翰

古人於翰墨率意爲之未有不根於義理然後爲可傳也予嘗觀王右軍諸帖凡弔喪問病以爲時忌祕監不肯盡收委棄民間如靑李來禽洞庭霜橘初何義理特取其字畫之工耳同裏鄭子明袖示六世祖良佐公與七從子祖塋拜掃一帖殷懃篤厚孝友之意溢於辭表可謂善人長者矣古無墓祭人死則魂飛魄散樹木主以棲神而體魄無知不過瘞埋而已唐人最重墓祭如柳儀曹曰馬醫夏畦猶得拜掃則賢者槪可想見而良佐公爲諸父行貽書七從子翕然允從則當時風俗之美人倫素厚較近世智愚不同各有意趣者逺矣且聞良佐公紹興間階廸功郎爲諸王宮講手植喬松大可十圍迄今兵火之餘尙存一二其卹孤寡治墓穴每縈於懷子明嗣其後讀書劬理蓄積名畫法書不翅拱璧遡流尋源皆本於良佐公之宅心者宜其碩大蕃衍而鄭氏爲有後矣仲先君筠軒先生竁於藤源山中買田創祠雪林禦史扁曰孝思陳養吾司僉爲之記仲附書其事亦欲同宗諸阮有以興其善端久而弗替也子明名晦號韲齋云

五山詩文跋

吉侯守中爲徽郡知事之三年百事就理六邑士庶咸歌舞之一日過婺源五嶺𨿽巉巗險絕江左僻壤也於是想慕故鄕可數千里外而五山實堯舜禹湯四聖人之所發迹韓仲廉爲圗汪仲魯爲文與夫能言者例爲詩或者從旁曰沁水居冀州之野四聖俱起於五山揚休著顯恢恢然冠天下而無二何哉予曰冀州西北最髙處伏羲卦分三畫八卦定位兌坎居乎西北兌屬金坎屬水金水相生卽河圗天一生水之理巽離位乎東南巽屬木離屬火木火相生卽河圗地二生火之義易曰水流濕火就燥聖人作萬物覩西北極寒艸木不生獨生聖人何故栁宗元先生曰陽徳炳靈多生石而不生人栁州南離陽徳所鍾其果然歟天旣第一生水亦第一生聖人無怪也殊不知冀北堯舜闗西文武鄒魯介於東舂陵在於南紛紜轇轕循環無間未可拘於一隅也考諸山經山祖於昆侖中條磅礡而扺五山皆自西北來聖人又鍾山川西北之英淑五山者堯居之則謂之堯山舜耕之則謂之歷山禹治水疏鑿之則謂之禹山非聫於一時同於一處堯何由舉舜而受禪舜何由舉禹而治水䢐徵終陟帝位也哉非人之所能爲天也湯子姓契之後舜命契明於人倫而爲司徒都兪吁咈親與禹接豈自外致乎禱於桑林甘澤隨至天非私於湯重報於契也明矣嗚呼往聖不可作吾所以極論堯舜禹湯出入於玆山者豈偏方下國之可倫哉吉侯沁水人宜圗畫詩文照耀心目以爲珍玩豈吮丹研墨尋常山水之爲圗哉

題巫山圗

昔楚襄王夢與巫山女遇其事甚異宋玉想象而賦之良工又從而想象圗畫之其失益逺矣世之人往往以淫媟借口殊不知賦極道神女之美麗考其中云懷正亮之潔淸兮卒與我乎相難頩薄怒以自持兮曽不可乎犯幹玉之意庶幾不戾於正矣捲有鄕先生方史君翰墨尢爲瓌特予展捲不得不辯

題畫湖州圗

浙西山水與江左異其奔放而爲江其瀦滀而爲湖其鍾英毓秀而爲石族其崒嵂西如天目東如靈巖虎邱其它誠有所挾而未暇及焉州冒以湖得非瀕其湖湄而名之也歟曩年浙東帥府都事牟公景陽負大才方爲烏程築萬卷堂邀予以記適抱私戚愧未遑也於湖州未嘗一蹴其境今春邂逅獲覩繆侯所藏錢舜舉畫吳興手卷予初病目類云妬月翳而復吐尙能指示人物姣麗竹木娟秀苕霅瑩潔金碧翔煥最淸最浮乍逺乍近水晶之鄕舟行天上邇者目盡瞽殆欲神馳夢想髣髴而不果得焉吳興介浙西諸郡號爲甲乙其風俗奢侈嗜好丰縟由前宋一時王侯第宅麻列其間所以沈酣富貴翕然向慕非諸郡比也趙公子昻文章伏一世前代王孫今閣老虞先生語也而與舜舉馮應科並稱三絕可乎蓋以字畫掩其所長故也噫歡樂之極傷悼繼之桑田海水華屋邱墟古今相禪不旣多乎舜舉之畫摹寫盛明之際於此卷未容輕棄不獨系於吳興之陳迹也仲禮其葆之

題先人序李氏族譜後

歲在壬寅月食之黎明有客顴髙而須黒手持族譜一編曰宗義於仲父忝骨肉親離亂之餘跋涉道路得載拜於庭下宗義之願也桂芳曰汝祖深谷先生與先人兄弟行桂芳與汝父煥章又爲兄弟焉汝祖父尙無恙否宗義曰己丑之歲不幸先祖先父相繼長往桂芳詳其故自嘆曰生而慶不講死而弔不知我先君薨於已丑六月十有三日汝祖僅相望疇昔爾神靈感召若相追逐得非親於骨肉而有是耶桂芳哭宗義亦哭嗚呼族譜不明久矣嘗愛太史公作世年月等十表彪分昈列猶譜系也然以土爲氏以封爲氏以名爲氏以字爲氏以物爲氏未嘗不本於聖人神明之冑大宗之法有天下國家則可而不施於單微故視子孫邈如塗人者勢也國有史家有譜子孫執筆書曰仕不仕娶某氏享年幾某日卒亦佐史之不及也君子何病焉我始祖諱京生子三人諱仲臯又生子三人諱徳鵬遷祁門之裏田徳鸞遷婺源之嚴田徳鴻遷浮梁之界田以徳爲諱唐徳宗諸孫也考其譜牒貴莫若界田富莫若裏田而嚴田介於貴富之間先祖梅臒先生諱虞出繼於唐治周禮少十二字屈一名中亞選先君長孺先生學號該博有易傳義大意詩文幾三千篇名重當世徽州路儒學教授乃老回盼始祖將十四世矣世之人豢奢稔惡朝不謀夕況十四世哉桂芳今年五十有五宗義四十有六未有子桂芳有子四人曰文虎文鳳頗力學工於詩或者許紹祖宗之傳未可知也先人棄諸孤十有四霜敬覩遺文如獲拱璧故書其槪以歸宗義云

題楊貴妃病齒圗後

開元中貴妃病齒在華淸宮明皇用玻瓈椀手調禦饍以進病尋少愈梨園弟子最親幸者請歌詩以爲樂始賦碩人之二章曰齒如瓠犀螓首蛾眉巧笑倩兮美目盼兮明皇聞之起舞貴妃亦起舞佐驩再賦相鼠之二章曰相鼠有齒人而無止人而無止不死何俟貴妃泣下明日病甚大赦天下太史公曰明皇燕居淸穆祿山侍側觀我朶頤貴妃非病齒也乃胎禍也或曰安得而去之曰先母而後父則忘尊卑之分宮中洗兒禍已成矣此而去之特一壯士力爾漁陽鼙皷得無噬臍之悔耶

跋邱克明詩卷

予去年設教城東返關養屙倦於應接間見邱克明幅巾藜杖翩然道左茍無述其姓名縱相遇亦未之識也一日袖舒君道原書以詩爲請予𨿽未作殆懸懸然歲且晏克眀歸始以送行詩文一軸願徼終惠予讀之卒業曰仁者贈言之義或揄揚以敍其出處或眷戀以慰其契闊非若後之人例於濱行盛其文詞侈其詩句以誇大之甚而解其囊不務美惡兼收並蓄初何益於人哉克明系出萍鄕宦族其困於織局枉其才而用之宜克明不樂於是官也卽棄去爲大夫士當壯其勇退之節髙尙之風不可復以織紝之巧而瀆告之也作者愼與取者詳擇不然明月之珠混於魚目連城之璧雜於珷玞倘知吾克明者不以予言爲妄也

○說

陸元眞字說

乙未廉使周公伯溫避長鎗移憲府於新安器予文章甚欲薦之曰如乞篆畫不敢私也趣憲使李謹之會於行府歙縣承潘擇可曰愼毋往謁是幹薦也予之與公交臂而失如此後丁未陸允誠歸自錢塘袖示所篆元眞兩大字勻整遒勁亂離之餘故老淪落海內陽冰手也允誠且以字說請四書誠首發於曽子繼述於子思孟子所謂誠者天之道則同誠之思誠者人之道則異孟子非好爲異也未能自然幾於誠必由學而進正思孟傳授處寥寥千載伊川釋之曰無妄朱子增以眞實無妄纖毫不繆表裏不雜方謂之誠論語二十篇未嘗易言之主忠信章程子曰不誠無物盡得忠信則誠之義可測矣昔劉忠定公見司馬溫公問一言可以終身行之公曰其誠乎問行之何先曰不妄語始修省七年自此纖毫表裏不繆不雜欲盡其誠當自眞實無妄始允誠早從先兄敏仲遊稽譜爲寺丞曉山先生曽孫行寺丞奉穆陵旨誅冦情知眾寡不敵嘆曰旣爲王臣當盡忠歿而贈以朝請大夫盡其忠者忠近於誠今允誠干戈崢嶸猶幸生還尊公教授年踰六袠精神矍鑠以活人之功生產饒裕縱不必散槖中金甘旨營養惇厚端確以賓其實以亢其宗倘駕浮薄而柴諸中則眞也誠也相背馳矣諉曰參苓之術具有陸氏方試於眞與誠之義推之

楊氏二子字說

古人命名不以國不以官不以山川我先公有姊適方史君虛谷先生從子曰忠信文忠信丈有女適楊山長初庵先生從子曰申之君申之君與予實爲姻黨也以刀筆起家積功勞銓山陰縣典史其二子長曰文貴次曰文富俱侍之官未幾文貴有子曰越童文富有子命之曰羲童識其在官獲孫枝之喜也文貴間以字請予曰越其先夏少康庶子封於會稽茍命名誠不可犯是不韙文貴曰先人治命義不得棄予易之曰以越字伯興以羲字叔懋越𨿽冠帶之國窺兵中原以尊周室蓋能用範蠡之賢蠡於家則屢千金於官則致卿相盛名不居乃還相印三徙咺赫於天下豈茍於去就而已哉故曰國無人則空虛字之曰伯興可乎晉右將軍爲會稽內史王羲之其丰神危潔未容嬰以官事鑿石引泉翼乎流觴自謝太傅以次四十二人與俱蘭亭一記用蠶繭紙鼠須筆字畫遒勁沈著卓絕千古殆神授也後數寫之不逮字之曰叔懋可乎人在天地間其生也桑弧蓬矢著四方之志幼而讀書窮理長而致君澤民皆分內事伯而興之叔而懋之果在二豎矣以越以羲同年生月日後於越拜越爲兄其資質秀茂威儀重遲類有成者萬一力學庶不負爾祖之所期待矣文貴曩學於予今以越以羲從吾兒文虎遊不特姻黨之親將可覘其世學矣文貴蹙然而謝曰我見舅氏如母存焉曷書以爲二豎訓

○上梁文

紫陽書院上梁文

歙之紫陽魯之鳬繹兩庚戌而聖賢生下而蟠地上而際天一車書而文運合式當恢復之始已遂樂育之深竊以道闇千年學陻諸子正誼明道仲舒僅闖戶庭格物致知昌黎幾迷根本每推關洛次第直窮洙泗工夫北面宜尊南歸浩嘆瑞騰紫气家婺源而產尢溪明照靑藜隠武夷而仕廬阜沈潛六經之旨反復四書之編如繩貫珠似髮受櫛分毫析縷含英咀華所謂日月之行空光芒不夜何慚雨露之潤物沾漑長春豈特榮之一時直可祭之百世初構表城之內再營斷隴之巓治亂相仍播遷靡定朱轓皂蓋先後屬魏侯之勛皓首龎眉潦倒笑唐生之卜規模革故事業鼎新恭遇僉憲相公先生圭璧粹溫冰霜皎潔詩題紅葉早充畫省之賓轡壓金環甫作皇華之使伸寃未異饑渴嫉惡不翅仇讎爲丞相之腹心任朝廷之耳目郡縣以興庠序弦誦咸聞幨■﹝巾兪﹞而舉賢良參苓悉備況今俎豆之地在昔文獻之區龍衮公圭歸故鄕之魂魄象筵神主儼多士之儀刑杞梓儲材斧斤奏技門樓髙敞堂宇翚飛尙遺剝落之碑禦題大字將拜褒崇之詔渙號殊恩六偉齊歌雙虹髙舉

拋梁東縹渺花屏拭目中一點文星移次舎千年靈雨集新宮

拋梁西岹峣畫棟與天齊故鄕見說韋齋井紫气如雲白似霓

拋梁南紫陽在望碧如藍後來要識先生學好把遺經仔細參

拋梁北學子步趨佩鳴玉黃山昨夜月如輪祇許白雲檐下宿

拋梁上異世懷賢心獨往有時化作鶴歸來滿谷松聲雜笙響

拋梁下吾道如山本無價兒時已悟庖犧心鹿迹沙中親畫卦

伏願上梁之後春秋蕆祀朝夕瞻依道脈久存適彼人間之樂土文風大振盡庇天下之歡顏采藻增輝哦松善助

○祭文

九月望祭徽國文公祝版

大道昭焯如日行天不有賢哲孰開我先嗚呼夫子力賾精研關洛其支洙泗其淵載在簡牘以紹其傳精廬始構棟宇髙騫況當初度溪毛潔鮮玄衮端圭捲龍蜿蜒山川故國以遲其還尙享

西山蔡公

惟公學有淵源一時師友制度精微靡不詳究無媿影衾愼獨是守牲肥酒香以妥以侑尙饗

勉齋黃公

惟公篤生南國早登師門文如李漢締於姻婚講孟有義紬繹道存巍巍侑食祇薦蘭蓀尙饗

知府韓思軒魏靜齋

思軒興崇出自首建宸翰龍蟠觸目光眩靜齋規隨昕夕靡倦玆當四遷恍然如見前人之功後來是勸尙饗

山長汪定齋曹弘齋張竹山

定齋興創弘齋克承歲月未逺相繼繩繩竹山之功遷於南陵錐山輿石辛勤登登四方雲集十百其朋玆謀起廢廈屋層層永久弗諼監古是憑尙饗

代祭胡道美文

自嗟惸惸辛勤萬狀先君棄孤山頹孰仰邇又慈親相繼長往世運亂離風波揺蕩骨肉情疏誰爲保障哀哀外舅气豪而壯如盤之面魁梧偉相漿酒霍肉長鯨吸浪要其胸中汪洋無量所以鴻名髙出輩行有子茂才聰明曉暢豈期妙齡遽爾早喪家務益滋身劬焉亢今年數奇展轉微恙祗謂尋常未規往訪如何不淑抱此怏怏嗚呼天乎其有知乎使其有知顏胡爲而夭跖胡爲而壽以公四旬始仕之時百年積徳之厚可循靑春以致白首子旣災屯公又﹝闕﹞嗚呼天其果無知矣斬其嗣有妷可後哭其位﹝闕﹞尙幼北堂有母滫瀡誰候中饋有妻匍匐誰救﹝闕﹞雙鴉嘆命不偶女𨿽歸寧躃踴哀吼熒熒瓦燈﹝闕﹞冷晝某姻夤門下於今幾歲恩深父母義實子壻舉觴一奠淅浙凍雨魂其來臨悲亦無已尙饗

祭朱文公

先生之書四海共傳先生之祠千古潔蠲先生之裏磅礡山川區區守禦祇謁益虔況我吳國同姓夤緣敢祈黙相福壽綿綿

○頌

喜雨頌﹝並引﹞

皇帝宅位勵精爲治以六事責守令守令愳無以塞明詔至正十年夏縣尹張公來任人和政孚用以報最明年秋宿種在土壅埴作勤甘澍不下公掲虔徧禱屢有懸應願播聲詩永永無極頌曰

大江之東睠焉玆土如何七月昊天不雨穡人靡樂祈我田祖牲肥酒香坎坎擊鼓神亶不聰孰屍孰主敖然若焦閔此禾稌侃侃令尹爲民之憂乃捐已帑方士是求淵沈鐵劵乞靈龍湫龍符水至有髯其虯陰雲滃合﹖﹖交流爾之澤矣我心則休悠悠昊天旱暵未巳築爾雩壇昭格孔邇披云之顚水西之涘山路崔嵬擁掖至止公拜稽首栗栗諰諰曽不終朝雨以志喜噫嘻聖皇禦有萬方令尹忠藎鳴琴在堂尹之禱雨黙契穹蒼穹蒼有知化荒爲穰天子召對寵錫有光輿人獻頌厥聲載揚

槐塘釣叟頌

槐塘釣叟者子立程先生自號也先生爲訥齋丞相之孫倚山倉使之子其讀書汪洋泛溢其文章淸新奇崛於風雲之舒捲禽魚之蝡動可喜可愕一著於詩故於詩尢多其爲人囦然而無迹澹然而莫測其所以先生有子曰萱曰莊亦以文學世其業好風佳日幅巾藜杖呼二子與俱坐嘉蔭藉丰艸倡詩評畫飲酒淋漓以爲常人望而知爲丞相家故態今先生七十有一年矣龎眉秀髮精神堅悍如五十許人意者天將俾公康健壽考以爲人瑞也不然何其年愈髙而體愈充蘊葆天和如得養生之術者邪先生於世事一不掛眼方以釣自娛某通家也知敬特深故廣其說以爲頌曰

有方者塘泓澄於渦相國告老於焉來過手植三槐緑陰婆娑遂以名顯永矢弗磨篤生聞孫蘊其天和川渟海蓄所學益多年踰七袠白髮皤皤淸風一竿羣鱗擲梭涓涓秋水有蒲與荷魚我兩忘其樂如何或潛於淵或躍於波直鉤而釣其樂靡他猗歟先生弗棘弗阿豈羨爵祿太公釣磻後來子陵富春嵳峩胡爲客星雲霄蕩摩孰若先生退斂一蓑金玉令徳始終不訛爾福爾壽如岡如河伊予作頌永永可哦

○辭

定庵於君哀辭

後至元四年予來金陵獲與定庵於君始相識君身幹修立淵黙寡言家甚裕喜交儒者故儒者皆樂爲之盡越明年臺察用薦者言聘爲郡庠訓導郡庠去君家只尺君時時過齋廬啜茶一甌淸談徑去未幾予歸江東則君不幸死矣嗚呼不數年間未相識也則恨其交之不早旣相識也則恨其交之不宻艱難契闊不得朝夕繼見而遽興九原之悲今年春復來金陵其子逵斬然衰絰泣而告曰先人之友無在者惟爾尊翁丈寔爲通家又隔千里外可無一言憫卹遺胤以慰吾先人於地下乎按君姓於氏諱淵字彥澄號定庵莒川人曽大父用成徙金陵遂爲金陵人祖振宗父文炳潛徳弗耀君天性淳厚不事詭怪巉絕以異於人閒居一室埀簾竟日不聞聲笑恍若無人及事至𨿽精笇善謀犁然切當而不謬於理夷考平日事父母盡其孝待兄弟盡其友遇朋友盡其誠故識與不識咸稱曰善人傳曰書云孝乎惟孝友於兄弟施於有政是亦爲爲政以治家如治國事親如事君待兄弟如待同僚初無二道茍使其施諸政事必有可觀者其才噤不得展布而年又不遐豈不大可恨哉君娶王氏幽閒貞淑涉獵經史先七年卒子三人女二人長卽逵也嗚呼九原不可作矣予特書其一節可以慰夫君者逵自君歿後愈刻苦於學欲顯揚其親大夫士之賢者往往能道逵之爲人近見其譔族譜一通祖諱某字某年若干葬某地悉書備錄非惟欲顯揚其親又推其親之所自出而無不欲顯揚之觀逵之用心良厚矣嗚呼君可謂有子矣乃長言而爲之辭曰

謂天無知兮固福善而禍淫謂天有知兮何盜跖壽而顏貧駑駘展足兮夔獨不良於行鵂鶹夜號兮鳳鳥噤而不鳴眾同流而合污兮君何背而棄之我沈靜而寡欲兮乃自處而不疑旣堙郁而益伸兮亦曖昧而彌彰謂宜隆於人爵兮奚命運之不昌曰善人云亡兮自前世而已然欲怨誰歸兮將順受而委之於天

一齋吳公哀辭

丙戌春一齋吳公不幸死矣越明年予始還鄕裏二子國英朝英累然喪次相向而哭俱失聲後五年辛卯予方抱私戚朝英來請曰是年某月日將以先人竁於鳳凰山之原已乞銘太史虞先生子可無一言以泄吾悲予也憂患薦臻筆硯荒落何以堪之退而伏讀先生序銘以一齋公得善人長者之目長者之目不顯於前代獨列於戰國秦漢間世衰道微相與角短長險易無復忠厚气象如萬石建陵張叔僅一二數公狀貌魁梧美髭髯天性孝友和易近人無秋毫倨肆意居家事其母以孝謹聞母夫人年踰八袠耳聰目明朝夕滫瀡意甚樂之待其弟友傳衣共案了無畦町又以嚴蒞其子國英學春秋左氏兩充鄕貢兩主縣文學綽有令譽朝英詩亦穠粹公平生好施予頗以貲周人之急茍償子本不屑重徵或燹劵人曰公徳我矣親姻燕會歡然笑洽未嘗以事辭遇鄰里喪匍匐往弔哀爲之盡後生晚學稍知禮義從容揖讓略不以先登自尊行實已著之銘未盡猶若是豈非眞長者歟嗚呼母夫人栢舟刻勵朝廷方旌表其門國英由儒歷仕益光前烈固人情所喜談樂道者公則胥失之矣豈不大可恨哉長言爲之辭曰

羌宇宙之茫茫兮寒暑兩其疊施彼人生之短景兮繋鐘鼎於一絲眾莫不有死兮於公之死奚悲葆衝素於澹然兮不琢刻以爲奇寧曠逹以退處兮肯囁嚅而趦趄紛世故之偸薄兮孰端確而慕之邈古風不可返兮抆涕泗之交頤公事母以孝兮發皤皤其秀眉朝夕致滫瀡兮盡齋栗其夔虁弟競爽於家庭兮子研精於書詩沛大惠於一州兮由爾富之多貲或舉責焚劵兮每取嗇而剩辭嗚呼公其眞死兮禍患根於數奇意其不死兮英爽颯其在玆繄佳城之鬱蔥兮鳳凰揚彩而下之肆哀悰其總總兮履春雨而沾濡曰予之愚惷兮雅童冠之相知慨蓋棺之莫臨兮猶執紼而增吁賴太史之纂述兮鴻厥聲以四馳

○志銘

江季用墓志銘

婺源江君孟思敏而甚文一日訪予槐塘之瀕手其弟季用家傳一通泣而曰不幸先君棄背佑與二弟俱小零丁孤苦懼無以樹於世於是從王公孟瞻學燻陶浸灌互相授受不特淑於已且有以及其弟𨿽不克孝於父而得養於母今幸積無恙而材屹屹有成又不幸死矣是幼而失父老而喪弟終無以樹於世子與材故必哀而銘諸按家傳江以姓顯自歙黃墩遷婺源丕緒可考禦診明逺公以鸛銜異艸遇寶佑間賜第以榮厥裏曽祖諱應得太學上舎生祖諱文錦父諱琦隠徳弗耀母汪氏彬州推官諱某之曽孫女初材生父感夣寐名曰材字之曰季用卽左傳楚材吾用旌其瑞也屬對吟詩殊異羣兒未冠感欷奮拔乃長遊淮壖納交一時豪傑歸而容止辭令彬彬老成諸父諸母咸喜曰材不惟學問大進爲人亦然丁亥卜築淸華母孺人尙無恙兄弟畢娶闔門會食朝夕油油不忍去壬辰遭亂負母犯霜露伏艸莽出入磵谷中𨿽饑饉相仍患難相守乙未冬軍旅殺人佑材倉卒不能辟刃加頸者再佑以母耄乞貸死明年母亦瞑目矣得年七十有三丁酉材妻子薦已物故庚子續醮吳氏材曰婺源數罹兵燹而茗洲隸海寧士風淸醇號爲樂境萍蓬解後友愛惟均況妻弟景華君重然諾庶可憑焉是時佑積有盛名富家大室以幣走無虛歲而材方入城闉指揮王公知府魏公一見賞識遂攝教歙庠知縣張公重建廟學作新士气材朔望掖諸生升堂講說四書經史或一章二章辭義詳明音節洪暢望而知其爲師弟子也甲辰三月五日以疾卒於茗洲之甥館越二日甲子槁塟茗洲之東山春秋四十二男一人名邇嗚呼季用資質超邁而不矜衒威儀重遲而不輕翾詩優柔而不迫字勻整而不率謂可媒祿富之資而且期以逺大其止於此也豈非命歟昔南丰曽先生於王氏兄弟曰回深文曰向子直曰冏容季大槪以人才之生或異國殊時未有生於一門也孟思仲有季用之爲兄弟視王氏文章行義未知其孰先孰後也容季不幸早歿特著之銘豈不以人才之生志不就不翅其兄之哀則凡托交盟之好者莫不爲之痛心焉銘曰

木之拱把以滋以榮其蔽原野川之衝撞以導以浚其放大江吁嗟季子木漸川增而止於是更千百年勿刓其方用襮幽阡

○表銘

先兄敏仲訓導墓表

桂芳當承平時譜諜尙可考也唐之髙祖諱大有隠徳弗耀髙祖妣用子恩封孺人曽祖諱廷雋階登仕郎曽祖妣祝氏無子祖諱虞字常道本婺源李姓出後於唐李之髙祖諱尙禮字士敬廸功郎髙祖妣詹氏曽祖諱玘字子器以書魁與鄕相程元鳳聨榜曽祖妣張氏先公諱元字長孺以徽州路儒學教授請老妣徐氏初先君上承兩家望族日夜磨礱灌養思所以亢厥宗教諸子舎詩書無以爲業先公年二十二先兄生後十九年桂芳生猶思總角時商確周秦隋短長之際先兄曰若以爲何如桂芳應聲曰周爲有道之長秦隋不得不短也先兄笑而頷之弱冠餬其口於四方毎歸拜先兄求以教之者未嘗不喜揺顏面不幸己丑哭二親丙申又哭吾先兄天降割於我家不少延得不使人短气耶先兄諱徐卿字敏仲號見梅居士天性重遲略無輕儇俗習先祖雅器之時外父徐公無恙見先公先妣抱外孫歸寧命之曰徐識其愛也甫長猶不知學先公縱而不之問識者曰是非憂其學如蘇明允者年卄七八規什一之利稍稍讀資治通鑑上下古今得失興僕貫穿往反若指諸掌自是聲聞郁勃姻黨先軰折節下交歙庠教諭薛公南仲以詩文自負得師道甚休寧吳君驥族兄鉉與先兄咸就學焉風晨月夕婆娑遨娛未始不工於詩甲寅仁宗以科目收天下士先兄沈潛四書六經勤於研賾深於體認日滋月益自覺胸中滚滚援筆爲文丰潤秀拔大叫曰昔何蹇澀今何來之易也浸傳之鄕先生縣尹洪公焱祖曰唐生爲文大進不特爲文爲人亦然月書季考第其甲乙紫陽山長孔公棣郡庠教授陸公徳原踵門幣聘訓導先兄申明教條與學者懇懇講說不休前浙東宣慰副使巴爾斯布哈唐州奕總管丘察罕皆其徒也丙寅秋七月府公廉知其才親爲勸駕八月較藝棘闈有司聲律待士對策少卄二字落不用歸而危坐緑筠軒中絕口不掛利祿大肆力司馬遷史記班固西漢書韓栁文欲以古文自鳴時先公髙年耆徳方銘述賢公卿履歷功行以故先兄侍旁噤不敢吐一語世之知先兄者蓋少也先兄爲人方正朴直遇人最寡諧平生數奇困躓裏閈又無气力相推挽不過家塾授受飲食尠少飰一盂酒數行卽隤然醉臥日長無事或焚香庋畫玩周易一二卦詩尢刻苦不易就有乞之者思索塗竄而後滿意詩有見梅集壬辰刳於兵燹避地長標出入磵谷冒犯霜露得蠱證載遷坑上病革噡語諵諵不獲呼桂芳永訣爲恨丙申六月也春秋六十有七配胡氏恭儉靜一有婦道前兄四年卒得年六十有三生男二人文郁文明文郁聰明孝友無媿家兒女六人長適余克寛次適方端禮次適程子辰次適胡士佳次適楊文富次適趙士謙家貧女多嫁必以時有輔於君子胡之力也辛丑日南至文郁訪桂芳泣而告曰吾父竁骨坑上手植之木已拱微仲父一言用襮幽潛則曷以取信於方來桂芳惟先公棄諸孤昆弟六人彊焉苟活先兄死次兄琪次兄堅弟芹芳俱已物故今後死者獨兄存眞曁桂芳爾不腆之辭忍不諾諸惇土鑽石以列墓上明年壬寅三月丁未弟桂芳表並書

故唐文墓志銘

後至元五年己夘夏予被郡侯邑宰曁鄕校之士闔辭舉爲教官明年春來金陵遽遭例閣遂館句容之杜氏焉一夕夢亡侄文蒼黃致辭曰文無似幼以嬉不能攻苦積學彰今而耀後然賴叔父哀悼夭折載其姓名他日文章或傳則托以不朽焉翌日予慟哭曰怪哉斯夢也汝父千里外音問疎闊不及汝銘汝弟又不知所以乞銘文幽明懸隔言貌蹙戚若異於常時予知文不瞑目於地下也必矣文字徳華兄琪長子也生而稟資方實年十三入宮墻從伯父肄業能闇誦論語孟子之書臨古帖雙鉤作字頗知虞楮用意法度處十五侍父歷贊乳溪休陽兩邑間勃勃道裏朝夕良苦其家谷粟財物悉委之掌握無毫髮遺漏而父常矜喜曰文爲人機警老成不類羣兒气習甲戌夏祖母徐氏暴疾百藥弗能療文獨悲咽不食歙俗事神彌謹五顯在婺源城中芙蓉五嶺巉絕險阻不易度願走禱神以緩禍未越二夕竟愈戊寅夏四月齋沐囊香辭祖母徐將之婺源若酬其素焉祖母送出門望盡乃已無何中途染疾輿歸面目漆黑奄然而逝矣得年十九未娶祖母憐之將命弟文煥爲其後塟在城南溪滸上髙祖諱廷雋宋登仕郎昆弟三人文章秀發髙伯祖諱廷瑞上春官爲桐廬縣丞曽祖諱虞治周禮屢以鄕薦祖諱元今授將仕郎致政吾家祖宗積徳百餘年僅僅禮義自將𨿽家居無事長幼環侍未嘗不以孝悌等語日授之文也至誠感格能救其祖母之死不能保其身也辛未春吾父患鼻衂血淋漓如雨侄女貞一露天告斗刲股投粥以進至今父母年逾七袠眉壽日增貞一已適人抱子而文則不幸死矣嗚呼二事𨿽不經寔出一時迫切至情而天地鬼神有若黙相之者其可感也已銘曰歙山盤盤歙水漫漫汝竁於是惟汝安

雷氏復齋銘得﹝正字伯震子宜中﹞

二气摩蕩曰肇鴻蒙迎不見首究之靡終貞不起元牛牿之童薺麥始茂井泉斯通其月建子律中黃鍾陽布六層下層初動六日七分精鍼滅縫中孚巧排牽牛推送一白炯然在黒猶眾如醒爾醒如覺爾夢四聖立極圗泄天根墜果之萌入有之門謂寂而無弼則梔言天地有復陰魄陽魂大聖無復萬善一源繄三字符回也獨存惟伯震氏以雷受姓雷寔象陽地中未奮始迎帝出轟哉號令蟄啟甲抽不言而信誠通內融靈臺中正我作銘詩昭埀令胤

城隍廟鐘銘﹝並引﹞

城隍建廟所以重有土也徽廟特盛由神赫奕致然鐘制小無以宏其聲顯厥靈至正辛卯龝太平興國寺五明院僧淨覺偕程勝祖聚鐵四百斤有奇又用舊鐵一百斤鑄作之鐘成淨覺來乞銘里人唐某爲之欵識曰

奕奕廟金在鎔鐘弗釁聲厥鴻髙其鈕銳其銑窽其中聞益逺人有敬神則靈萬萬古攻爾銘

○碑

重建中和道院碑

世稱黃老修眞煉性以澹泊爲宗漢踵秦暴虐之獘曹參用蓋公言而齊大治後繼何相載其淸靜見於畫一之歌至竇太后令諸王大臣悉誦老子言其一時崇尙如此厥後曰正一曰全眞源逺而末益分矣婺源居天斗之僻芙蓉對鏡所謂五嶺外固中寛如產諸玉焉孚尹精粹元气之所會也予嘗卽其境方山之幽幽繡水之浮浮文公之闕裏寔鍾其秀矣西溪支流其上土名環村廣袤平衍宜爲神仙之窟宅也按本傳趙定庵先生法名道可世爲遼陽人襲父蔭仕元授江陰許浦奕管軍總管階昭勇大將軍先生幼而根器夙植大異凡兒蚤奮武秩勞王事犯風露肺主气气轇轕不得通痰從而附和之喉中作解木聲千金市藥弗愈漸成羸憊麾下有老兵李靑庵悟衛生之術旦暮在視一夕候安否屏去左右侍就坐卻衣與先生兩背相倚運气以療其疾明日疾瘳乃禮之爲師授以大道先生遂謝印綬使其弟大名世襲之於是一瓢一笠浪迹湖海於金陵建全眞道院於池陽建徳鄱陽築云隠堂俾其徒領之大徳二年秋先生愛婺源溪山之勝嘆曰山因人而重人因山而顯豈無好事與我同志果得江公桂坡所捨環村地者構屋崇奉上眞署曰中和精舎先生武人麻衣繩鞵舉止倨肆莫知其爲達官也一日路人驚拜曰公胡爲寓此俛首不答明年先生子具衣履邀請還家就養先生善遣之官僚知先生爲逹官相從談笑畱連終日了無怠容延佑五年九月十有二日坐於丸室呼其弟子齊徳玄軰曰吾聞上界有命丁使闖門可告常所往來官屬弟子入城回曰官屬移晷必至先生曰吾去期告遽不遑俟矣口占有孤舟片雲之句悠然逝矣少頃眾官畢集未忍火俗浴用二缸合而殯之以趺坐蛻去故也樹華表曰趙眞人墓云二年庚申州判薛天佑下車三日瓣香揭虔公患耳瞶少復還淸聴盡傾囊資創三淸殿洎兩廡三門又買地以廣基址正一教主三十九代天師錫額曰全眞中和觀弟子王徳厚齊徳玄鍾眞孫某鄭某住持焉壬辰俶擾薦罹戈鋋諸弟子俱已物故而同裏胡常容王淸隠嘗受教於齊徳玄棄俗出家拳拳以興修爲己任今洪武三年庚戌始創精舎妥靈眞聖七年甲寅募緣里人鄭公志仁營燕坐亭逹正殿兩廡三門並燕坐亭悉如其舊駙馬王公誠齊大書牌扁八年冬常容過予城南之居拜手曰中和有觀不幸厄於兵燹常容今起廢復興子以文名幸碑之以文庶來者有考焉予不獲辭夫正一之教始於漢全眞之教盛於唐今有產之家作室肯堂父尙不能諭其子祖尙不能傳其孫況遊乎方之外者哉捨親向道若是其苦離情禁欲若是其囏必有不依權而立不倚勢而存希闊相待悠久而成者也予乃長言而爲之謡風淸月明瑤壇香霧俾黃冠鶴氅扣靈璈而步虛之先生若可招而致也其詞曰若有人兮志孔修壞云補衲兮劍橫秋天形像笠兮瓢可舟蚤年好武兮沛雙虯虹光肯報兮燕丹仇箭翎沒石兮乃故侯肺气內吹兮如歌謳麾下老兵兮非俗流艮以其背兮神與謀翩然逺賦兮蓬島遊天廚送饌兮羅珍羞天女奏樂兮鳴琳球植坐而化兮體尙柔載封竁兮環之幽伊予學道兮成贅疣寶鼎鉛汞兮黃芽抽華陽謾作兮半載畱三茅親授兮碧玉甌白雲在望兮長悠悠瀟湘鼔柁兮滄波浮三神東指兮煙霧收先生先生兮如可求六鶴飛舞兮來丹邱

○文

湘陰州勸農文

古之善爲政者因其俗而爲之也湘陰上游之地惇詩書恱禮樂綽有洙泗之風況今干戈之餘方罹水火瘡痍猶有未起者區區欽承王命擢任州牧以勸農結銜敢不爲爾農勸凡爾農之所有悉皆力食茍不昕昏作勞五穀何從而生百貨何從而出饑寒立至譬如持空拳以集事可不可乎矧力役之繁軍需之冗誠爾農之不堪也但以勤補怠以儉節費庶幾支綴喘息詠歌太平之盛玆者東作甫興雨膏土澤凡爾父兄長率其幼壯助其弱舉趾在田耕耨耘蒔凜不敢後種之也時獲之也早公私兩便則吾民上之責亦少紓矣茍其不然爾之憂無涯吾之責愈重爾農虛心聴之無忽

淵明圗贊

先生傲羲皇而髙臥慕魯叟以返淳所謂狂瀾之砥柱衰世之獲麟𨿽當晉宋之間水火鼎革猶得栗裏以全身菊黃九日栁翠三春歸來乎歸來乎酒漉頭上之巾所以異世不可復者尙有於畫圗之眞

擬弘文館學士虞世南等上治道表

臣聞堯皷納諫舜木求箴式茂克昌之風能致升平之道竊以量才授職率多邁古之資偃武修文願覩當今之治嗟孤隋之極亂賴大唐之聿興六年克有殊勲四海服其威徳歸牛放馬列土分茅功過漢髙道諧周武恭遇皇帝陛下神采英毅天性剛明聴言轉丸知人善鑑亹東宮之傳位盡上皇之孝心放宮女用讎臣已見乾坤之量喜騎射好巡幸未虞社稷之思恕已易昏偏聴則闇善謀善斷調和鼎鼐之才能武能文出入將相之器戴冑剸治繁劇彥博敷奏詳明王珪激濁揚淸魏徵犯顏極諫皆正直之君子匪邪佞之小人伏願陛下內蘊神明外當玄黙少借辭色曲盡腹心尙圗謀始之勤不負克終之戒臣等委居重任承國厚恩象魏宻依常接君王之近弘文妙選愧非學士之流葵藿傾心艸茅忘命直言忤旨甘受嚴刑下情無任屏營之至

奉陳養吾書

某𨿽愚不肖然自祖父以來文章爲世業蚤年磨礲浸漑亦不可謂無志於斯也嘗慕蘇老泉閉戶探賾古今上下融液胸臆故下筆源源而無艱險窘迫態轍謂文不可學而能气可以養而致此蘇老家傳法也柰遭亂離舊學盡廢片紙隻字煨燼夷滅僻處山林百病煎熬兩年患痞疾寒熱交戰今年瘡痏彌甚間入城府旅退不以尋常人目之足矣況敢托迹文字間以求知於大儒君子之側哉仰惟合下掇巍科躋膴仕分內事耳顧乃邅回困踣與時波流然其文愈剉而愈厲其詩愈窮而愈工文陵韓蹴栁詩鞭李駕杜自翰林諸老曰虞揭黼黻皇猷近來詩文孱弱不如脂韋繞指則生柴屈折尋無矩矱而世運亦旋以衰矣昨僣以先君善行得混左右賜以序銘鋪陳廣大痛欲殞絕不忍再讀又以鄙容用幹題品亦以合下知我而不以罪我也序鮑氏摽幽賦議論端確銘西山釣石文韻儼雅譬諸寶庫堆積祕蓄光晶璀璨不自知其貴重而世之人驚走駭汗估價百倍宜其以爲貴且重也某非木偶豈不以會合爲榮暌離而悲第以用吳尹莘鍼術去瘡血太多兩腳酸軟又春來過服硝黃臟腑虛耗暴下狼狽不然將謂某自取疏外也惟合下於其意而不於其文則幸甚不具

上禦史書

某窮居布衣坐誦經史常怪歐陽公謂天下之失得生民之利害社稷之大計惟所見聞而不系職司者獨宰相可行之諫官可言之區區之見殆異於是夫言之者知其事也行之者行其所以言也惟其言之所以能行之宰相諫官豈可以優劣論哉當今聖人在上富有四海百官繩繩各盡厥職且以中臺論之總而爲十一省省各署宰相員金紫煌煌勢相埒也而諫官不過三十人南臺分而爲三省又分爲十道計有天下之半諫官不過二十四人西臺諫官如南臺之數又減四人天下之失得生民之利害善者揚之惡者懲之俱系於七十四人諫官之輕重吁可畏哉某庚辰秋來南臺當時羣禦史中惟復禮董禦史公平李禦史弘正楊禦史徳昭曹禦史光復王禦史元用潘禦史最爲知己由是出入門下每見諸公慷慨議論果有澄淸四海之志退而嘆曰產琪園者非凡艸登瀛洲者皆偉人未嘗不竊服一時人才之盛越明年辱聘爲明道書院訓導又聘爲集慶路學訓導又列舉爲教官今年來崇安遐陬僻壤舉目淒愴返思南臺一時人才之盛知己之樂邈若天上何可得哉玆者伏遇禦史相公閣下以剛方碩大之徳磊落俊偉之才爲天子之耳目朝廷之股肱百里之師表下民之父母也自南臺下車先聲所聞已播十道洸洸乎恢恢乎如日光玉潔皆知其淸明風飛雷厲皆知其嚴肅較昔之羣禦史者恨相見之晚也只今俯伏道左願瞻風采黃髮之叟有欲言而不敢者自夏亢旱禾不入土秋將成熟災疫大行病者不能扶憊而起死者狼藉艸野生意不絕如帶閩南數十年以來所無也仰惟相公寵被聖眷巡歷行省蓋欲問民之疾苦故敢以民之疾苦告之倘沐采擇申奏朝廷減租寛徭以續民命如歐公謂天下之得失生民之利害舎相公其誰歸哉冒瀆尊崇不勝皇恐之至

上趙禦史書

世祖龍飛設官分職上下相承內外相維可謂至詳且宻矣宰相則謂之股肱諫官則謂之耳目股肱所以宣其勞耳目所以資其明書曰明四目達四聰此之謂也恭遇禦史相公閣下天子之所遴選朝廷之所倚賴其任南臺也固耳目之攸寄其巡歷行省也亦布爾目之不及所以百官執事視他官而加重惴惴然不敢吐气非爲其盡自己之耳目廣天子之耳目乎獨未聞百官執事獻一言以爲耳目之助某艸茅書生懵無學識語言朴直不知忌諱竊惟閩在東南幽絕處土風澆漓爲士者不敏於禮義爲民者毎薄於廉恥禮義廉恥是謂四維𨿽流離顚沛不可棄今何猖猖然而去之蓋有說焉且如崇安十金之產𨿽庸常之家有之愛其子必擇鵬舉其師使之明人倫之序古今之道庶幾移風易俗如常衮之治閩者今未聞書聲爲何物每當大比鄕舉裏選僅一人或二人有司承流宣化者業以爲常執教者謾不加省已有舊規不過舉而行之社有社學裏有義學社𨿽百十家豈無忠信篤厚者爲之師教之一年克有成效限以十人爲率升之義學義學教之一年克有成效升之縣學縣學升之路學千人之中豈無百人之可用百人之中豈無十人之可錄如是洋洋禮義廉恥之教興可以化閩南之俗矣風憲行郡常加勉勵有司添力務要成效月書季考毋事虛文皷舞作興不待十年之久閩南之俗可以並肩鄒魯矣治國者以風俗爲先風俗厚則措刑而易化風俗薄則嚴刑而難治風俗者國之命脈也昧者不知此而曰書生之常談所以不敢言也仰惟相公不以已長曲勤小物茍其言有可采見諸施行如愚小子敢不盡心焉蓋一郡者郡守之事也一縣者縣令之事也舉天下之事無不當言者禦史之事也況古者觀風四方亦欲知某郡某縣風俗爲如何是以終始言之伏加詳察

企思齋銘﹝並引﹞

癸卯春予退老槐塘胡伯庸手企思齋題詠一卷曰中得趙先生文甚貴重猶未悉中意者予曰何曰中生七歲父母棄背欲盡孝弟有不可得中爲軍校聞舅氏在淛東幸獲往見爲舅氏壽明年中戍古歙日夜思舅氏不置又將往見大參胡公殿淛東號令嚴宻未有脫去者中叩轅門呼曰大參仁孝傳四方中幼失父母倘掖舅氏歸以養是卽事吾母也帳下精鋭誰不爲大參戮力者舅氏固病羸豈獨少一老兵哉於是壯而釋之令歸語訖泣三行下予曰世有人子不得養其親而得舅氏焉親疎𨿽殊母與舅氏等爾渭陽之思果不能嫓美於康公哉鉻曰

人生宇宙一心甚微千端萬緒顚倒是非靈臺祕宻孰啟其扉一觸金鑰奚翅發機視遺聴寂虛遊祁祁常人罔覺造次理違倬彼家食水潨合淝幼失父母飲泣歔欷玆焉渭陽式見庶幾滫瀡孝養勿異慈闈烝烝企思君子之歸

一塢云庵贊

白雲居士重念有生之後未死以前耳目口鼻悉多沈著今欲一切痛漑離煩惱障方坐大小溪上與諸生徒講說已竹溪瑞逺上人來訪居士居士答曰何以故上人答曰我何因緣得住此世誓言斂身早退逍遙山中以道大爲柱石法輪爲戶牖心君爲主人旦旦而事之否則如渇不得漿饑不得飰又如抱恙人入市遇善藥而不能療也今擇地後山山益旋繞松竹淨植蓋將把茅以終老焉盍請名其所以居士名曰一塢云其意云何合掌而作是言

人生代間何異浮雲云無根蔕厥气氤氳其去無終其來無始油然八荒以陰以雨上人斂退把茅爲家膽瓶手鑪一香一華擴而大之何拘一塢觸處彌滿與道無忤我作贊語愧乎言傳稽首西方黃面老禪

指揮王公自京口移戍星源其民樂之且詠歌焉又自星源移戍興安其民承公之政綏公之徳茍不形諸歌詠則闇而不彰無以延我公之思也於是程儀鮑榮等顯而誦之

和陽山水旁薄郁紆晉國奕葉功業巍巍豈徒巍巍曰徳之符移戍興安旟隼弓玈羣姦縮手熬然以吁髣聞村疃無賴其徒牽牛觳觫皷刀而屠公出號令逺竄疾驅官設二限夏麥秋租遵時輸納尙虞未敷柰何倍徵將何以餔公乃惻怛遺此簡書船舵掄才槐楡則殊其髙三丈二尺有餘圍可七尺始中所需扳援絕壑冰聨襟裾繩縻斤運天寒裂膚公乃論列免致卒瘏艨艟三十俾造異區公燭幽隠恐瘠民軀以歙附庸孰念孰攄事如毛蝟孰肯爬梳乳溪凋獘蠱焉匪舒黟祈孔囏荊榛聚狐公文力請優遊裏閭父鞠其子妻相其夫老老幼幼𦇤負持扶軍不下鄕雞塒野鳬池有鰷鱨水映菇蒲吏胥到門局促就隅凜不敢嚇奚暇捓揄吾儕鄙人兒齒白須載拜稽首誦獻勤渠吳國增秩毋遄其車

呂氏嘉貞傳

壬辰之變天下承平將八十餘祀矣一旦蘄黃盜作刼人財帛劉人子女焚人室廬君子甚懼小人靡然從之以故豪右之家頗以貲雄鄕裏者輒棄走塗塞耳目夷滅蹤迹稍或相遇非惟漁獵之又葅醢之萬一不死者幸也巖鎭呂氏女諱嘉貞字以則幼侍父母側恭遜柔順未常髙聲出一語於鍼縷刀尺之事不待學而後能父母重爲擇壻不易嫁媒者曰呂乃左史舊門擇對非貴富不可澄塘三讓之族聞其子興祖才且貲富茍擇對宜莫若吳其父諱觀國儒者雅知之練日受聘嫁爲吳氏婦初吳以貲蓋鄕裏小人不安命分益疾妬之巧值時變而殺之果乙未冬羣小率其眾刼其家曰金珠我有也牛羊我有也榖粟我有也其家盡棄私藏而竄黃山土名香溪源荊棘莽蒼水石經緯最崖谷窮處明年春羣小購得之嘉貞夫婦俱被執其夫身投絕壑獲免眾欲辱之嘉貞曰吾儒家女義不受辱乞死眾殺之在桃花潭水上丙申二月卄日時方十有七歲

唐先生曰新安山廉利峭拔水湍急人生其間不染他俗多行義能文章女子率正潔居使之然哉吾鄕左史先生名父子文章行義爲先輩成徳若嘉貞者臨大難秉大節齗齗然曰義不受辱又知先生教行於家也或謂歐陽公五代史獨載王凝妻李氏以譏切當世大夫士有不如此者亦可感也夫

呂君景武哀辭

辛巳春予遊金陵辱南臺禦史聘爲升庠訓導諸生冠帶三百人景武廁諸生中身幹修立議論雄傑大人長者莫不器重而奬借之丁酉秋兄景文爲興安君實來省私其兄曰戭拜唐先生在童丱時頭髮紛白坎壈鄕裏恨無賞識之者自是信宿賓館稍加之意明年秋復來省君病牢甚公憂形於色輿醫購藥金帛不吝冀其少蘇不幸而客死矣予匍匐往弔而哭之慟豈可無一言泄公之哀以慰君於地下云爾君姓呂氏諱戭字景武山東卽墨人其先考君世襲祖父軍勲佩銀符爲益都翼百夫長遭時承平海宇寧謐考君教子嚴飭殊不以弓刀爲念景文使之譯蒙古國書而君肄舉子業山東進士陳君子恭江西朱君景暉皆其師也子恭明易始學於我先君號爲同門友而景暉先後聨爲訓導升庠景暉死費盡出於君父子間其親賢急義類如此嘗思景暉語君曰一治一亂反復相干理之常也昧者遇而後知智者能察微覘幾不待其事之著也四海一家中外貼貼孰不曰治但官貪其財吏蠧其法譬如人未病而脈已痿不數年而干戈擾攘自兩淮起星象已曉吾矣毎爲之耳熟君未病時尙能記憶嗚乎今果然耶自乙未渡江景文以世官移戍姑孰當城陷時公單馬只僕力戰尙銳眾棄城走勢不可支匿蘭若中夜半上鄰家墻屋擇某氏潛焉未幾墜於地明日軍中哄傳紫髯朱頰乃漢軍百戶也令下大索公以心語口曰忠孝不兩立吾有老母寓金陵割妻子窮晝夜倍道以進逗𨖻久之家貧無以爲業平章朱公用薦者言授興安府通判母夫人處患難安淡薄終不欲捨佳麗之地就甘旨之養景武圖什一之利山巓水涘隆寒酷熱不辟艱苦來往兩間上以奉母夫人之慈顏下以慰難兄之孝心也嗚乎人生不得已而值此妻亡子逝僅畱稚弟而天遽敓之速使臣子忠孝盡焉不遂其志而賢士大夫寧不爲之憫悼而嘆息也夫寧不爲之憫悼而嘆息也夫君歿於戊戌十月辛巳春秋三十有三槁塟歙東問政山麓配宣氏男一人名城曾祖諱整以布衣起家元初年徵甘肅爲五十夫長天下削平獨江南未附同丞相伯顏攻取毗陵臨安褒功升百夫長後徵交趾也矢刃俱竭不肯降虜挾二虜投海死事在家狀祖諱旺未仕考君諱傑字漢臣在任三十一年士卒咸徳之母夫人徐氏有子二人長名彧字景文慈祥愷弟不棘不苛爲興安得蒞政之大體次卽君也辭曰

嗟人生之如蝟兮皆槖鑰於化鈞旣壽夭之昈列兮又彪分於賤貧矧吾友之峻茂兮爛紺珠與蒼瑉棄弓矢而不務兮喜學於儒紳何世運之猖披兮道路之風塵寧韞櫝以待價兮將江湖而隠淪兄迂回以倦仕兮弟跋涉而寧親夫何皇天之酷罰兮竟短折於靑春望故鄕之迢逓兮霜月隕而未晨魂怳怳而不進兮隔山巓而水漘親曰季何在兮憫行役之酸辛妻曰夫何在兮怪音問之未眞子曰父何在兮被彩服而尙新噫嘻吾友兮抑命時之邅迍蘭摧霧散兮痛有志之未信吾意其不歿兮黃壚難掩其精神明國家之祥瑞兮爲鳳而爲麟醴泉岀其一勺兮羌滋味之醲醇芝艸挺其五色兮亦枝葉之紛繽伊予而後死兮感夙昔之情因老淚敲戞於襟袂兮舎斯文以焉陳

白雲集卷七

