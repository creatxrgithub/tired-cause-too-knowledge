

欽定四庫全書

集部四

梁谿遺稿

別集類三【宋】

提要

【臣】等謹案梁谿遺稿二卷宋尢袤撰袤有遂初堂書目已著錄宋史袤本傳載所著有遂初小槁六十卷內外制三十卷陳振孫書錄解題載梁谿集五十卷今並久佚

國朝康熈中翰林院侍講長洲尢侗自以爲袤之後人因裒輯遺詩編爲此本蓋百分僅存其一矣厲鶚作宋詩紀事卽據此本爲主而別摭三朝北盟防編所載淮民一首茅山誌所載庚子嵗除前一日逰茅山一首荊溪外紀所載逰張公洞一首揚州府誌所載重登斗野亭一首郁氏書畫題跋記所載題米元暉瀟湘圖二首後村詩話所載逸句四聫而去年江南荒兩聯卽淮民謡中之語前後復出良由瑣碎捃拾故失於檢核知其防亡已甚不可復収拾也方回嘗作袤詩跋稱中興以來言詩必曰尢楊範陸誠齋時出奇峭放翁善爲悲壯公與石湖冠冕佩玉度騷婉雅則袤在當時本與楊萬里陸遊範成大並駕齊驅今三家之集皆有完本而袤集獨湮沒不存蓋文章傳不傳亦有幸不幸焉然卽今所存諸詩觀之殘章斷簡尙足與三家抗行以少見珍彌增寶惜又烏可以殘賸棄歟乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

梁谿遺稿序

宋南渡後以詩齊名者四家楊廷秀所稱尢蕭範陸是已千巖詩學於曾幾吉甫授之姜夔堯章當時劉潛又許爲誠齋敵手而方萬里謂其詩苦硬頓挫而極其工使不早死𨿽誠齋猶出其下蓋爲詩家矜許若是顧其詩曾刋於永州歳久散失而尢公梁谿集五十卷公之孫藻鋟木新安焚於兵火故範陸詩盛行而尢公之作流傳者寡蕭特僅見其數首而已後之論者遂易之曰尢楊範陸於是蕭愈湮晦至有不能舉其姓氏者翰林檢討西堂先生自梁谿徙吳實文簡裔孫慮公之詩文罕傳於世乃抄撮其僅存者爲二卷鏤板行之屬其同年友秀水朱彜尊爲之序予因摭其大略書之簡端蕭西江人諱徳藻字東夫別字千巖潛夫稱其詠梅絕句有云湘妃危立凍蛟背海月冷掛珊瑚枝又云百千年蘚著枯樹一兩防花供老枝造句奇崛洵足與文簡公梁谿西畔小橋東之作並傳者也

欽定四庫全書

梁谿遺稿卷一

宋尢袤撰

君子堂

堂堂文簡公一世夔與臯君子哉若人此言聖所褒遺愛在斯民誰能薦牲牢獨有坐嘯地淸風仰彌髙【陳耆卿赤城志云太平興國三年畢文簡公士安來守郡眞宗有君子人之稱堂以是名】

節愛堂

誰憐窮山民糠籺不自贍紛紛死溝壑往往困徵斂夫惟節與愛是謂仁且儉掲玆聖人言聊用自鍼砭【陳耆卿云節愛堂在君子堂右舊曰燕豫淳熙四年尢守更今名】

凝思堂

失腳墜塵网牒訴擾我懷公庭了官事時來坐幽齋天風肅泠泠山鳥鳴喈喈我思在何許獨對蒼然崖【陣耆卿云凝思堂淳熙四年尢守建】

樂山堂

艸堂有遺基榛莽歳月久我來始經葺挹翠開戶牖羣山供笑傲萬象皆奔走所以名學山欲企仁者壽【陳耆卿云樂山堂淳熙三年尢守建】

匿峯亭

小亭在山背不見山巍巍但見四面風輻湊朝宗之深藏固甚智自牧甘處卑一謙受四益是以能不危【陳耆卿云匿峯亭淳熙四年尢守建取孫綽賦匿峯千嶺之句】

駐日亭

攀梯上甓級小憩得危亭一覽盡寥廓四山聳寒靑浩若淩太虛翩如逐遐徵昏花拭病目望處增雙明

右六首見陳耆卿赤城志

己亥元日

玉曆均調歳啟端東風又逐斗樞還蕭條門巷經過少老病腰肢拜起難白髮但能欺槁項靑春不解駐朱顏餘齡有幾仍多幸占得山林一味閒

次韻徳翁苦雨

十年江國水如淫怕見三秋雨作霖可念田家妨卒歳須煩風伯蕩層陰禾頭昨夜憂生耳木徳何時卻守心兀坐書詩作祟寒虫嗚咽伴愁吟

梅

不柰雪埋照可堪風漏香天寒無疹粟日暮有嚴妝桃李眞肥婢松筠共老蒼合教居第一獨自占年芳

和渭叟梅花

不避風霜苦自甘丘壑潛未禁沾額角信好揷梳尖春意已張本寒威今解嚴殷勤畱客意尙許隔墻覘

梅花

冷艷天然白寒香分外淸稍驚春色早又喚客愁生待索巡檐笑嫌聞出塞聲園林多少樹見爾眼偏明

蠟梅

破臘驚春意淩寒試晚妝應嫌脂粉白故染麯塵黃綴樹蜂懸室排箏雁著行圑酥與凝蠟難學是生香

次尹明梅花

江北江南天未春陽和先已到孤根斜枝冷落溪頭路瘦影扶疎竹外村水部未妨時遣興玊妃誰復與招魂天寒好伴羅浮醉明月淸風許重論

梅花二首

竹外籬邊一樹斜可憐芳意自萌芽也知春到先舒葉又被寒欺不放花索笑幾回驚歳晚相思一夜繞天涯直須待得垂垂發踏月相攜過酒家

冷蘂疎枝半不禁眼看芳信日駸駸雪霜不管朝天面風月能知匪石心望逺可無南北使客愁空費短長吟年年準擬花排恨不道看花恨更深

落梅

梁谿西畔小橋東落月紛紛水映空五夜客愁花片裏一年春事角聲中歌殘玊樹人何在舞破山香曲未終卻憶孤山醉歸路馬蹄晴雪襯東風

入春半月未有梅花

枯樹扶疎水滿池攀翻未見玊團枝應羞無雪教誰伴未肯先春獨探攴幾度杖藜貪看早一年芳信未開遲畱連東閣空愁絕只誤何郎作好詩

徳翁有詩再用前韻三首

文章仙伯記仇池每想橫斜竹外枝未放柔柯攢玉雪稍看紅蔕染燕支別來望逺慿誰寄老去尋春只恐遲把酒問花花解語定應催促要新詩

駐馬黃昏繞曲池幾回踏雪問南枝不應春到花猶未定恐寒侵力不攴隴上已驚傳信晚樽前只想弄妝遲臨風不語空歸去獨立無憀自詠詩

嘗記尋芳到習池攀條頻認去年枝曉穿曲徑千林去晚度危橋一木支不避春寒來得得只緣人望故遲遲無錢可辦羅浮醉報答春光只有詩

次韻渭叟蠟梅

快瀉鵞黃逗小春要將香色鬭淸珍蠟丸暗坼東君信梔貌寧欺我輩人聲價未輸何遜早詩篇早見豫章新渾金璞玉爭多少要與江梅作近親

雪

睡覺不知雪但驚戶明飛花厚一尺和月照三更艸木淺深白丘塍髙下平饑民莫咨怨第一念邊兵

甲午春前得雪三首

寒聲昨夜響蕭蕭逗曉階前亦已消殘臘距春無幾日一年飛雪只今朝微陽欲動梅驚萼餘潤才沾麥放苗天意未能違物意漫畱殘白占山腰

飛霙回旋逐風飄爽气令人意欲消荏苒流年春送臘殷勤宻雪暮連朝冬回庾嶺花無數煙暖藍田玊有苗一飽自今眞有望更看南畝麥齊腰

凍雲排陣擁山椒待伴還應不肯消皎月冰壺千頃夜冷煙茅屋幾家朝梅枝堆亞難尋萼萱艸侵淩不辧苗殘甲敗鱗隨處是被誰敲折玊龍腰

正月二十八日夜大雪

一冬無雪潤田疇渇井泉源凍不流昨夜忽飛三尺雪今年須兆十分秋占時父老應先喜忍凍饑民莫漫愁晴色已回春气候晚風搖緑防來牟

別李徳翁

長恨古人少斯人今古人二難俱益友兩載覺情親世態深難測心期久益眞相看俱半百此別倍酸辛

別林景思

二年無徳及斯民獨善從遊得此君囊乏一錢窮到骨胸蟠千古气淩雲論交卻恨相逢晚別袂眞成不忍分後夜相思眇空濶尺書應許雁知聞

送朱晦庵南歸

二年摩手撫瘡痍恩與廬山五老齊合侍玊皇香案側卻持華節大江西鼎新白鹿諸生學築就長虹萬丈堤待哺饑民偏戀徳老翁猶作小兒啼

送提舉揚大監解組西歸

徵轅已動不容攀回首棠陰蔽芾間爲郡不知歌舞樂憂民贏得鬢毛斑澄淸未展須持節注想方深合賜環從此相思隔煙水夢魂飛不到螺山

送吳待制帥襄陽二首

方持紫橐侍西淸忽領雄藩向暑行誰謂風流貴公子甘爲辛苦一書生詞源筆下三千牘武庫胸中十萬兵從此君王寛北顧山南東道得長城

欲將盤錯試余鋒故擁旗麾訖外庸南峴北津形勝地前羊後杜昔賢蹤不妨倒載同民樂自有輕裘折鹵衝努力功名歸報國莫思山月與林鐘

海棠

兩株芳蘂傍池陰一笑嫣然抵萬金火齊照林光灼灼彤霞射水影沈沈曉妝無力燕支重春醉方酣酒暈深定自格髙難著句不應工部總無心

玊簪花一名鷺鷥

一種幽花迥出塵孤髙恥逐艶陽辰瑤枝巧揷靑鸞扇玊蘂斜欹白鷺巾難與松筠爭歳晚也同葵藿趂時新西風昨夜驚庭緑滿院淸香惱殺人

拄杖

久矣相隨若弟昆周旋險阻不須論斷橋測水露半影野路擉泥畱亂痕癡坐自憐今日懶顚持敢忘昔年恩得君分付吾何恨休向林間打睡門

劉屯田墓壯節亭

西澗當年卜考槃便於神武掛衣冠後生無復知前輩故老猶能說長官三尺荒墳埋玊冷百年壯節倚天寒表章賴有羣臣力誰把生芻奠酒盤

送趙子直帥蜀得須字二首

射策當年首漢儒去登雲路只斯須飽聞治防誇閩郡已有先聲到益都壯略定羌元自許宗英帥蜀舊來無前驅叱馭休辭逺看取東歸上政塗

帝念西南在一隅簡求才徳應時須羌彜種落誇威令秦隴闗河聽指呼自古功名多少壯及今談笑定規模玊山舊政人誰記應掃棠陰看畫圖

右三十二首見方回瀛奎律髓

庚子歳除前一日遊茅山

犯寒出行邁值此歳云除剛風駕飈輪送我防淸都華陽第八天仙聖之所居洞小不容人中寛如室廬橫前大谿水於焉限塵區其右萬石林錯落空翠圖茅庵著深秀細路緣崎嶇幽泉見客喜頗亦類逃虛山深日易曛捷徑趨元符琳宮照金碧天籟鳴笙竽側睨白雲峯前瞻赤沙湖金壇聳百丈陰洞通七塗俯視人間世擾擾眞虫蛆早以冗陋質忝分赤城符豈悟夙昔緣復造神霄墟平生夢寐處恍若登華胥歸來拜綠章足力尙有餘珍館十六所安能徧遨娛窮探恨不盡太息仍躊躇

右一首見劉大彬茅山誌

遊張公洞【並序】

舟次湖洑侍季父伯兄防洞靈步行五百里夾道皆喬木參天鶴巢其上若笑若咳澗水防防鳴聲甚悲殆不類人間也入洞靈宮覽前賢畱題徘徊久之由石徑里許達於洞洞深數十丈磴道險絕俯僂僅可下下寛廣容數百人大石林立或下聳欲落若劍盾矛防相撐拄或甍連崛起而不斷若虎豹蹲伏俯踞而拏攫中有小門持炬乃得入丹竈井田在焉由石罅而上皆奇石怪形莫名其狀旁行屈曲益深逺不可到其陽有懸崖滴乳水水流澗谷乍細乍大自成宮商橫澗得小閣可憩朱藤纒絡崖上丹花簌簌下墜芬芳襲人毛髮凜然欲少畱而大風作遂歸余防山川多矣玆防防可紀因成五百字貽我同志以備他日觀覧焉

吾聞荊漢南有地仙所宅十年勞夢想今日著腳歷扁舟下湖洑水漲沒沙磧結纜小橋旁杖藜從此適平岡面陂陀疊嶂堆襞積行行三兩里夾道喬木植其木幾合抱其髙乃千尺風生萬壑響日照四山赤時搖樹林杪忽見屋宇脊宮門何崢嶸古道頗修直長廓景曀曀崩殿人寂寂寥落昔賢題摩挲壁間墨捫蘿上層巓俯瞰得深窟危梯交支撐鳥道穿詰屈投身乍寛間局步仍逼窄攀援愁顚躋傲睨驚險僻懸崖朶頦頷亂石供劍防白雲何時橫乳溢或自滴中空正澒洞了不見天隙防行迷近逺傴僂猶擿埴巉巖豈人工隠軫入地脈窮幽或篝火俯跪僅容席仙壇尙故處丹竈儼遺迹山虫鳴咿嚘野鼠聲嘖唶傳聞老父語以往眞莫測中有白玉堂橫絕巨石塞傍連洞庭野欲去不可極潛窺目光旋縱走膝無力邅回步西徑突兀出峭壁樅風髙枝樛藤蔓靑陰羃芳艸何芊緜丹花亦狼籍躊躇古亭上頫仰幽澗碧玎璫下流水磊磈欲落石𨿽云培塿髙气與嵩華敵其南有空穴澹瀩殷幽黑陰風牙吞吐冷气森噴逼蛟龍久伏藏金玉閟簡冊靈蹤信茫昧幻怪紛慘戚將無神物守欲與世壤隔平生丘壑念蚤歳泉石癖豈不思三山所恨無六翮樂哉玆辰逰逸興潛有激仙翁在何許緑發尙如昔髣髴笙簫聲徘徊鸞鶴翼俗緣磨不盡夢境坐形役何階築衡茅幽時窮日夕風雲西北起天地忽攺色倉皇促歸舟造物豈戱劇良逰易乖忤眞賞難再得寄語山中人重來儻相識

右一首見沈敇荊溪外紀

題雲海亭

亭前山色繞危欄亭下波濤直浸山波上漁舟亭上屋相看渾在畫圖間

右一首見咸淳毘陵志

靑山寺

崢嶸樓閣插天開門外湖山翠作堆蕩漾煙波迷澤國空蒙雲气認蓬萊香銷龍象輝金碧雨過麒麟剝翠苔二十九年三到此一生知有幾回來

聽鶯閣

春催金穀曉一望百花齊不作遼西夢從渠著意啼

右二首見無錫新志

梁谿遺稿卷一

欽定四庫全書

梁谿遺稿卷二

宋尢袤撰

大行太上皇帝廟號疏

臣等竊惟宗廟之制祖有功而宗有徳創業垂統功莫大焉繼體守文徳莫懋焉藝祖皇帝規創大業爲宋太祖太宗皇帝混一區夏爲宋太宗自眞宗至於欽宗聖聖相傳廟制一定萬世莫易仰惟大行太上皇帝濟多難紹開中興功徳兼隆上比太祖陛下孝思罔極求所以盡尊親之意稱祖立廟有何不可然在禮子爲父屈示有尊也子𨿽聖不先父食大行太上皇帝親爲徽宗之子子爲祖而父爲宗則難以正尊卑昭穆之序今議者不過以光武爲比太上皇帝中興大業𨿽與光武同然漢自髙祖至於平帝國統中絕光武以長沙王之後起布衣之中不與哀平相爲繼承其稱祖無嫌一也漢制毎帝卽位輒立廟不列昭穆故明帝更爲光武立廟號爲世祖廟蓋不與髙祖爲一其稱祖無嫌二也大行大上皇帝功徳盛大禮當尊崇然實繼徽宗之正統以子繼父非若光武比也本朝防稽三代之制列昭穆於太廟非若漢世可以更爲廟也仰惟太行皇帝孝悌之至冠於百王將來祔廟若在父廟之下而稱祖竊恐在天之靈有所不安若更爲廟如東漢則於國朝之制豈容違戾質之典禮則不合驗之人情則不順夫昭穆尊卑之序所以關綱常系事體者甚大豈易輕變乞以臣等此章付集議所防稽禮經博采眾論施行

又

昔曹操朱溫皆號太祖本朝太祖用之不嫌者名實所在自有定論也烈宗則劉聰楊渥僭僞之主皆嘗用之光宗𨿽若可用然字體太輕士庶名多或稱之堯舜乃二帝之名唐髙祖諡神堯太祖皇帝尊號光堯猶曰比徳於堯而又過之爾今獨取堯之一字以爲廟號有所未安本朝開基中興皆在商丘國號大宋則今擬廟號獨取乎商之髙宗實爲有證

獻皇太子書

大權所在天下之所爭趨甚可懼也願殿下事無大小一取上防而後行情無厚薄一付眾議而後定且利害之端常伏於思慮之所不到疑間之萌每開於隄防之所不及儲副之位止於侍膳問安不交外事撫軍監國自漢至今多出權宜事權不一動有觸礙乞候祔廟之後便行懇辭以彰殿下之令徳

論賀正使不當卻疏

祖宗以來𨿽喪制未有不引見使亦無不受禮物之文前朝諸臣豈不知不當受而所以不免從權者以爲旣已通好不當無事而使之疑也況元日朝防俱罷初無賀儀幣物所以將書亦非慶禮萬一使客必欲如禮而去則徒爲紛紛在禮有反經而從權者正爲是也臣等以爲當受【時賀正使至帝以在喪服中禮物當受與否令禮官詳議公與宇文價顏師魯倪思黃元章張體上疏】

右四首見李心傳建炎以來朝野雜紀

臨海縣重建縣治記

乾道癸巳秋九月臨海居民不戒於火濫爛扇延以及縣治燔爇俱盡當官者因陋就簡僅能建三椽於煨燼之中以聼獄訟吏民無所托足案牘無所棲列一遇風雨則沾漬暴露叫呼讙呶訟牒計簿散匿吏胥之家最易甲乙莫可質考縣日以不理後三年予來爲州有意興之而無與任其責者淳熈丁酉秋永嘉彭君仲剛來主縣事予聞彭君舊矣心固望其有爲彭乃言曰夫環百里之地而爲之長聚萬室之眾而聼其令民社所寄視古子男治必有所一邑之條教於是乎出而司存弗備亡以施政廢之當舉舎此孰先然役大用夥非受命於郡則令不得擅敢以爲請予乃畀錢三十萬使營度之是冬予罷官歸逾年則彭以書來告成矣外爲重門以嚴啟閉上建層樓以斂勅書治事有廳燕居有室翼以修廊挾以外廡吏直賓次環列有序奧者爲藏爽者爲獄爲亭於大門之外以班詔令爲閣於東廡之上以藏案牘爲堂爲齋爲軒以備宴休遊息之地下至於庖湢之所微至於什器之末雜至於丹雘甃甓之事纎悉畢具規模堅壯工用精宻總爲屋八十有一楹中鑿五池瀦水爲備復以其餘力建丞簿之舎而新社稷之壇鄕之荊榛瓦爍之塲今乃一髙明宏麗之觀民始識有官府之嚴而稱其所以爲邑大夫之居者問其經費之所出則曰未嘗巧取而奇斂也凡財之隠於吏而亡籍木之訟於官而願獻者悉取而拘之鉤校畸贏積絫銖寸故費廣而不闕問其工役之次第則曰未嘗厲民而彊使也籍境內之爲工者若干官出僦傭率如其私之直居處飲食先爲規畫使極安便率旬有五日而疊休之其用夫止及於附邑之三鄕家止一人人役三日番無過十夫而亦與之傭省督工程無苟簡怠惰之患謹視給散無稽畱朘削之獘民之與官爲市爲役者若私家然故役大而不擾蓋經始於丁酉之冬而落成於已亥之秋間其所以久則曰不敢倉卒而趨辦也作於農隙而弗奪其時休其力而弗盡其用慰諭其勤而策其不勉民咸勸趨故功力而不勞夫聚財有方用民有節舉事有漸顧何往而不濟哉予嘗謂今之士莫難於爲邑弱者不足以有爲而健者或以病民幸而得彊弱之中則積負困之姦民撓之欲興事造業有其志而不克成者多矣幸而不爲積負之所困姦民之所撓而在上者或不察不得自展其才者亦多矣當君之始至賦亂政龎隠戶移稅弗可究詰乃考質劑而正疆理逋租匿役披露首服吏姦民瘼檢柅濟理田野歡呼訟日以簡故能不困於積負不撓於姦民不仰於當路而興舊起廢不擾而集非庶防於古之所謂循吏者乎夫裒聚贏羨於單乏之餘可以觀儉謹用民力於偪仄之日可以觀仁積累工役於遲久之後可以觀智是皆足以爲吏法而不可使之無傳予旣嘉彭君之有成而因其請故遂著其實使後之人可以考而法之非以諭彭君也

節愛堂記

過靜鎭堂之左少南爲方池自池而南墻壁障礙敗屋傾欹公防以積醪醴問諸故老曰此昔之燕豫堂也池舊有橋橫縱突兀其東爲艸堂今皆毀撤後人因基築臺以望月其下枕池爲小閣名曰淸平臺卑且隘不快登覧人迹罕至亦漸頽圮余旣徙臺於參云亭之後榜曰匿峯以望北山平夷舊基更作堂曰樂山以望西山之秀而池光山色且蔽於閣而不得見也乃徙閣於池之南因燕豫堂之基別爲堂曰節愛取節用愛人之義旁爲夾廊而上與樂山堂通池之北石崖盤踞土壤所壅疏剔理胍發露呈顯如枕股防如覆囷廩如黿鼉之背負土而出西望連岡壘障間厠隠顯如擁鬟髻如展旌斾如風檣陣馬排闥而入其南則帢幘二峯角立明秀若偉丈夫冠劍而坐雙防亭亭影插天半於是仰山俯池逺樹近石環列先後若相拱揖煙消日出層樓飛閣浮虛跨空如展圖畫如望蓬萊之雲气也夫昔人經始莫不相山川之宜度面勢之便其所建立如紀綱法度井井然悉有條理一定而不可易後人見其敝而不能復也始出己意變更之易其東則西廢撤其左而右病遂使昔之勝槪日就湮沒今余非能有所增創也大抵無攺前規無廢後觀便覺天宇開朗嵓壑增秀林木水鳥皆有喜色而後知昔人之規模可因而不可變也爰刻諸石以識顚末尙告來者嗣有暇日始欲跨池爲橋仍其舊池上有老梅惜不忍伐遂不復作

霞起堂記

雙巖堂踞兩崖之間獨得地勝其下面墻廣不尋丈擁蔽心目不快人意予首辟之墻之外糞壤所瀦乃墾乃夷爲舊址焉撤廢亭於射圃移植其上榜曰凝思取孫興公賦所謂凝思幽嵓者也亭之前有敗屋數椽東向西上榱楝撓折隅奧卑仄乃攺創爲堂三楹南鄕與靜鎭堂相直因名曰霞起由雙嵓而望靜鎭直若引繩其外繞以回廊上連參云以爲風雨遊觀之備爰植美竹以經緯之於是堂成而勝益奇前所未賭披豁呈露天若開而明地若廣而敞景物若增益而富晨煙夕霏萬化千變近峯逺嶺間見層出皆可不出檐廡而盡得之噫是亦足以廣心志蕩塵垢而非苟以爲娛也惟此邦靈山所宅昔號勝處自經大旱遂成陋邦而山川之秀不異今昔或謂予當單乏之際顧爲此不急之務然取材於舊課工於卒不市一木不役一民而使隘者敞窒者通獘者新則亦何害於政哉第廢材不足以支久尙能十稔若其革而鼎之以俟後之君子始役於淳熈三年正月己未成於二月壬午

玉霄亭柱記

臺州南西北三面逼山獨東望諸峯差逺雲煙空蒙外際溟海蓬萊方丈想見其處舊有小亭在子城之上紹興丁卯南丰曽使君谹父創建更名玉霄距今三十年摧敗傾圮岌嶪欲壓其下昔有茂林修竹今皆剪伐錯爲居民混圊羅列污穢喧嚻遊者嘆息余乃披剃蠲疏載芟載除四爲繚墻以限外塗下建石柱上跨飛閣出亭之外又有六尺凡楹棟榱桷之朽撓疊瓴級甓之缺折丹黃粉漆之陊剝皆易而新之方連周陡可倚可眺晨揖灝气夕延素月山川城郭盡在幾席之下憑欄四望疊嶂環繞手揮絲桐目送飛鴻飄飄乎如乘雲禦風身在物表州之晏遊於是爲勝乃刻亭柱以紀歲月云

報恩光孝寺僧堂記

淳熈三年秋九月故參政觀文錢公施其私財於臺州報恩光孝禪寺復建僧堂明年九月十二日經始後十五日而公薨又明年六月二日堂成中爲大屋七間髙七尋其廣四十有二尺其深十尋前列修廊後布廣廡其楹髙與廣皆如其堂之數而崇深殺之貫三挾廊爲二井匽凡爲屋之楹大小二十有四規模雄壯悉倍於舊公之孫承議郎前知處州軍州事象祖題其榜曰選佛合道俗以落之又明年長老惟禋命其徒了性持書求之於錫山尢袤而記之曰天臺爲邦仙聖所遊佛法之盛冠於東州有大叢林舊名景徳眾妙莊嚴近在城域政和之初賜額天寧紹興之間始易今名是爲祜陵邀福之地列屋千楹有眾萬指乾道癸巳郁攸扇災佛壁穹堂化爲飛灰時大比丘徳光長老立志堅忍誓必再造乃泛扁舟浮海而南持鉢於泉半載乃還憔悴辛勤寸絫銖積乃建眾寮乃營丈室規創後壁架虛鑿空商工度材施者景從惟光之名進於帝聽有詔自天命主靈隠袤時假守睹是勝因求繼光後實難其人萬口一詞曰有權可乃屈致之權不拒我於煨燼中啟大法筵逺近皈依輻輳駢闐寶壂迄成於從空墮權未嘗爲不起於坐有大檀施觀文公錢與是比丘有大因緣私自念言安聚衲子以有伽藍爲一大事尊師所在龍象駿犇四方學徒其來如雲而此僧堂獨未建立起寺之廢莫此爲急我當布施爲眾萬先捐三百萬於指顧間公之視財如視壤土我無所施隨取而予權之受施如谷遇風我無所受有來則容權謂其徒監寺了性汝敏而勤命總其政性亦受令犇走後先陶瓦成山伐木蔽川權來權藏四眾嗟惜予邀惟禋嗣其法席禋之始來眾曰囏哉禋來一年眾志允諧巧者獻伎壯者出力涓日亢徒並舉百役乃立斯堂其大七楹髙廣深邃寒溫暑淸前榮後廡兩倍其數寢食有位宴息有所偉哉斯堂肇自錢公不逮其成而公已終惟公有孫銜訓嗣事爰飾幾榻至於塗塈齋鼔粥魚隠隠隆隆攝齊升堂肅肅雍雍舊觀復還百廢具舉如瞶得聽若瞽而睹數有成壞時有廢興法力願力爲無不成惟三比丘與二居士往昔靈山並受佛記作此勝事剎那頃中化瓦礫塲爲梵帝宮恣汝大眾享此安逸云何修行報此恩徳當念作者法力宏深勇猛精進無起退心當念施者願力堅重量彼來處無妄受用惟上祖師穴處嵓居今汝不然夏屋渠渠惟上祖師行乞取足今汝不然飽飯果腹廣席連牀窓戶明虛心境洞然萬法一如臥具巾單隨用無乏困歇饑餐莫非妙法汝若一念證常寂光華嚴境界卽是此堂汝若不斷五欲三毒當知此堂卽是地獄巾山崇崇與堂無窮我爲斯文相其鼓鐘

右五首見陳耆卿赤城志

雪巢記

吳興林君景思寓居天臺城西之蕭寺破屋數椽不庇風雨榜其燕坐之室曰雪巢日哦詩於其間客有問君所以名巢之意君曰天下四時之佳景宜莫如雪而幻化變滅之速亦無甚於雪者方其凝寒立水夜气贔屭紛紛皓皓萬里一色瑤臺銀闕亦現於俄頃間然朝陽暿暉則向之所覩蕩然滅沒而不畱矣自吾來居天臺時王公貴人比裏而相望朱門甲第擊鐘而鼎食童顏稚齒羣聚而嬉戲今未二十年其昔之貴者則已死向之富者則已貧而往之少者悉已耄回視二十年直俄頃爾其幻化雙滅之速不猶愈於雪乎知其非堅實也於其俄頃起滅之中乃復顚冥於利害交戰於寵辱汩汩至於老死而不自知非惑歟今吾以是名吾巢且將視其虛以存吾心視其白以見吾性視其淸以勵吾節視其幻以觀吾生則知少壯之不足恃富貴之不足慕貧與賤者不足以爲戚非特以此自警而且以警夫世之人使凡遊吾之巢者躁者可使靜險者可使平而污者可使之潔不亦休乎余聞而嘆曰浩哉斯巢𨿽方丈之地其視廣廈萬間而不與易也夫樂莫樂於富貴憂莫憂於貧賤然有馬千駟不如西山之餓夫紆朱懷金不如陋巷之瓢飲孰知夫匹夫之樂有賢於王公大人之憂畏也哉世之附炎之徒方思炙手權門焦頭爛額而不悔求而不得則躁得而患失則戚戚與躁相乘則心火內焚日夜焦灼聞君之風亦可少媿矣君少嘗從髙僧問祖師西來意又於方士得養生術其淸玉潔其眞行烈其窮不堪忍而其樂侃侃然余來天臺始識君一見如平生歡時方困郡事卒卒無須臾閒毎從君語輒爽然自失顧視鞭朴滿前牒訴盈幾便欲捨去今得歸休林泉之下毎一思君發於夢想則雪巢之境恍然在吾目圍中矣因述君之說使書於其壁以爲之記

雪巢小集序

余友林憲景思吳興人年少時卓犖有大志賀參政子忱奇其才以孫女妻之臨終復與米數百斛謝不取賀旣亡挈其孥居蕭寺屢瀕於餒而不悔讀書著文不攺其樂頃嘗隨賀使北同行中後有鼎貴者防赴大比試來都城因遊西湖上新貴人於馬上覘識之使人傳言請見亟遁去其操守如此獨喜哦詩初不煆煉而落筆立就渾然天成無一語蹈襲如柔櫓晚潮上寒燈深樹中汲水延晚花推窻數新竹中夜鵞鶩喧誰家海船上唐人之精於詩者不是過一時名流皆願交之若徐惇立苪國器莫子及毛平仲相與爲莫逆其後諸公雕喪略盡君亦運蹇不偶至無屋可居無田可耕其貧益甚其節益固而其詩益工嗚呼士患無才而有才者困窮類若此豈發造化之祕天殆惡此耶抑嘗謂富與貴人之所可得而才者天之所甚靳景思取天之所甚靳者多則不能兼人之所可得固宜然則才者實致窮之具人何用有此而天亦何用靳此此未易以理曉也君所居室名曰雪巢嘗屬余記之故其詩若干篇自號雪巢小集云

思賢堂三贊

畢文簡公

故大丞相畢文簡公於太平興國三年以選知臺州淳熈丁酉袤假守是邦嘗立公之祠於郡學獨訪遺像未獲後三年袤來江東而公之六代孫希文爲安仁宰乃知公自臺移饒饒人嘗繪像於廟遂摹得之以寄今沈使君掲示祠宇俾邦人歲歲得蒸嘗云

瀕海出日聲教初曁勞來拊循寄乎共理勝求惟良得此君子賢哉若人玉音嘉喟二百餘年遺風髣髴勵相我家流澤未巳再拜徳容尙息貪鄙煌煌文簡照映靑史

元章簡公

大參政章簡元公於慶曆六年來守是邦有功在民後一百三十四年得其畫像於裔孫康曽繪置學宮以慰邦人歲時之思云

玉堂之仙卒老東府煜煜文章海內咸覩方其未逢出守玆土拯民昏墊寘之安堵完城浚隍植我棟宇百六十春尙芘風雨躋彼參云人渺今古天空地迥遙接公語

章郇公

昭陵命相率用厚徳顯允郇公其儀不忒持循法度恪守繩墨規彼更張無異跳擲執久不行自觸墻壁使用公言治無今昔臨海舊邦杳渺音澤載詠甘棠無慙詩迹

右五首見林逢吉赤城集

刑部郎官題名記

合天下訟獄之成律令章程之事悉總於尙書刑部其輕重出入之際人之死生系焉責任爲不輕矣唐制刑部郎分四司曰刑部曰都官曰比部曰司門本朝因之然止以爲階官不釐本務凡四方以具獄來上則獻於審刑院別命朝官一員判院事至於元丰始以審刑歸刑部官制行二十四司各正其職於是刑部始得專其官而任益重中興以來遵承不攺聖天子哀矜庶獄郎官必采時望非明習法令更治民者弗除所以選任之意甚厚士之當是選者可不思所以稱明防哉夫法者一成而不可變者也民僞日滋法不能勝祈請托芘紛然雜陳於前居其任者苟非明有以察之仁有以守之公有以行之則姦吏並緣舞文巧詆人受其害故居官稱職毎難其人而在上者尢以擇賢任職爲意歲月旣久除授不一前人名氏漫不可考淳熈十一年陳公倚錢公衝之之爲是官也慨然興嘆謀及序次而書之石防錢公移漕畿甸乃伐石庀工祝陳公緒成之繇紹興末得七十人屬袤記其事且曰視其名而考其歲月則其人之功行善最皆可枚數使後之居於斯者有所警而不敢忽也乃述其大略且使知刑部之有題名自二公始云九月望

右一首見潛說友臨安志

跋蘭亭

唐文皇旣得修禊敍命趙模諸葛貞輩臨冩當時在廷之臣競相傳摹故流傳於世者皆可寶蘇大令自言家有五本今不知此是第防本也梁谿尢袤

又

司業汪逵家藏禊敍至多內一軸首跋乃康伯可是轉摹失眞爾此本良是定武古本但定武世以斷損帶流右天四字爲眞而此獨完好然精采乃與唐人鉤摹本不異殆是定武以前未斷損者邪干道壬辰中秋日錫山尢袤跋

又

唐文皇初得此序命歐禇趙模馮承素韓道政諸葛禎等搨本以賜羣臣故傳於世數本歐陽公集古不錄定武本謂與王沂公家所刻不異自山谷嘉定武本以爲肥不剩肉瘦不露骨於是士大夫爭寶之其實或肥或瘦皆有佳處此本差肥而最有精神號唐古本或云在永興年若定武自有三本獨民間李氏本爲勝其餘用李本再刻益瘦細矣尢袤

又

蘭亭舊刻此本最勝而世貴定武本特因山谷之論爾余在中祕見唐人臨本皆肥以楊檉所藏薛道祖所題本驗之實唐古本也而近世以此爲定武則誤矣余凡見前輩所跋定武本悉有依據不敢臆斷其湍流帶右天五字皆損後有見余所嘗見者當自識之難以筆舌辧也尢袤

又

定武蘭亭舊本在承平時已不易得薛師正之子紹彭刻他本易去而於舊石斵損數字以惑人後以石龕置宣和殿壁渡江以來士大夫家凡得此本悉指爲定武本不但肥瘦不同而精采頓異其竹字托字宛轉處與夫字人字末筆意態橫生非他本所可比斵去本已不多見況未經薛氏所斵之本乎此本舊所拓尢可貴余見蘭亭序多矣此特一二見爾淳熈丙午季夏望日尢袤延之題王順伯第一本

又

唐文皇旣得修禊序命趙模韓道政諸葛禎馮承素搨賜諸王近臣虞禇歐陽各有臨迹至今不知幾本而獨貴定武刻順伯諸本皆佳顧以字肥而不刓者爲定武則與余所見特異楊檉伯時有薛道祖親籖題一本正肥云是唐古本平生所見前輩所跋定武本皆有依據一畢少宰家賜本一蔣丞相家米元章諸人跋本一張文潛家王岐公跋本最後見澄江呂氏舒王所跋與此本無毫髮異其刓缺處正同益信山谷所謂肥不剰肉瘦不露骨者後有識者當賞余之言淳熈四年仲春望日尢袤題順伯第二本

又

蘭亭敍肥不剰肉瘦不露骨如山谷語頗似定武本但以越紙拓故多疑之今觀王仲言所聞殆防是耶尢袤觀

又

此本有晁美叔宋次道跋爲可寶宋所書蘇公詩乃參政易簡題其家所藏唐人摹本絹素上書今藏太常博士汪逵季路家余嘗見之第二本與楊檉伯時所藏薛道祖親題正同以爲唐古本云尢袤題

右八首見桑世昌蘭亭考

朱逢年詩集序

英偉豪傑之士生亦有所自來故其亡也決不泯泯與艸木同腐觀玉瀾先生之集顧不異哉夫得則喜失則悲有所不平則怨刺此詩人之情也惟深於道者不然無入而不自得先生近之先生少有軼材自負其長不肯隨俗俯仰厄窮任命有人所難堪而其節愈厲其气愈髙其詩閒睱略不見悲傷憔悴之態其視富貴利達直糠粃土苴爾春風一篇雍容廣大有聖門舞雩气象惑事三篇慨然見經世之志自作挽歌詞齊得喪一死生直欲友淵明於千載至所謂自我識興廢於天無怨尢非深於道者能如是乎嗚呼以先生之才使其作於聲詩薦之郊廟發其所蘊措諸事業何媿古人百不一售使後世所以知公者獨此數十詩而已悲夫先生有兄曰韋齋白首郎潛不究大用人以爲恨其詩淩厲髙古有建安七子之風韋齋之子南康使君今又以道學倡其詩源逺而流長信矣哉淳熈辛丑仲春望日

右一首見朱橰玉瀾集

與吳鬥南書

頃得呂東萊所定古易一篇朱元晦爲之跋當以板行乃與左右所刋呂汲公古經無毫髮異而東萊不及微仲嘗編此書豈偶然同邪

右一首見吳人傑周易古經

梁谿遺稿卷二

