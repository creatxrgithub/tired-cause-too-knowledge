

欽定四庫全書

集部三

南陽集

別集類二【宋】

提要

【臣】等謹案南陽集六卷宋趙湘撰湘字叔靈其先自京兆徙家於越至湘始家於衢遂爲西安人登淳化三年孫何榜進士卽資政殿大學士趙抃之祖也宋史抃傳不著世系故湘始末亦不具惟蘇軾爲抃作碑稱湘官爲廬州廬江尉其後追贈司徒則以抃貴推防者也湘著作散佚僅文鑑載其春夕偶作詩一首剡錄載其剡中齊唐郎中所居詩一首方輿勝覽載其方廣寺石橋詩一首瀛奎律髓載其贈水墨巒上人贈張處士詩二首文翰類選載其秋夜集李式西齋詩一首雲門集載其別耶溪諸叔詩一首爛柯山誌載其遊爛柯山詩一首余悉不傳並南陽集之名知者亦罕惟永樂大典所載詩文頗夥裒之尙可成帙北宋遺集傳者日稀是亦難覯之祕本矣案元方回作羅壽可詩序稱宋剗五代舊習詩有白體昆晚唐體其晚唐一體九僧最迫眞冦萊公林和靖魏仲先父子潘逍遙趙淸獻之祖凡數家深涵茂育气勢極盛又回所選瀛奎律髓評湘贈張處士詩曰淸獻家審言如此宜乎乃孫之詩如其人之淸有自來哉云云其推挹湘者甚至然回錄湘二詩皆取其體近江西者殊不盡湘所長今以永樂大典所載觀之大抵運意淸新而風骨不失蒼秀𨿽原出姚合實與雕鏤瑣碎務趨僻澁者迥殊其古文亦掃除排偶有皇甫湜孫樵之遺非五季諸家所可及沈埋晦蝕防數百年今逢

聖代右文復得掇拾散亡表見於世豈非其精神足以不朽故光气終莫可掩歟其中揚子三辧一篇推重揚雄頗爲過當然孫復司馬光亦同此失蓋壯宋儒者所見如斯不能獨爲湘責知其所短則可矣據方回稱淸獻漕益路時宋景文序叔靈集歐陽公跋亦稱之是原集實抃所編今其目次已不可考謹分類排訂釐爲六卷乾隆四十二年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

曩予以布衣偕計來京師凡當世有名士必求得其文章盡疏之牘凡數十百家其間南陽趙叔靈詩才十餘解淸整有法度渾焉所得不琢不美無丹雘而采然恨未見其多嚌醴亟釂聞雅音不竟曲其嗛於願也後四十年予爲益州於是叔靈之孫抃以殿中侍禦史領益路轉運使始盡得叔靈所集疾啟而玩快然乃大償所素則詩之外又有文焉其文恢動沈蔚不減於詩然叔靈以詩自名信其好也叔靈名湘淳化中貢進士未試而春官已題其警句於都堂之壁俄中第調廬江尉閱期卒於官生平所蘊未及設張論著不盈志名𨿽在四方而不徹天子賫恨大宵與化而蟺報亨之昧昧使仁鄙一歸於數可勝嘆哉殿中曰君旣知吾祖請遂冠篇以信於傳予曰諾大抵近世之詩多師祖前人不丐奇博於少陵蕭散於摩詰則肖貌樂天祖長江而摹許昌也故陳言舊辭未讀而先厭若叔靈不旁古不緣今獨行太虛探出新意其無借一家者與惜壽奪其壯不克廣取而究述寧夫於詩有所嗇乎殿中蹈慶址復有名於時爲天子才臣則叔靈弗大於身而大於後者身𨿽沒其言意所謂不朽者叔靈尙無憾云雍丘宋祁撰

欽定四庫全書

南陽集卷一

宋趙湘撰賦

正性賦

性天性也不可以不正易曰各正性命保合太和乃利貞又曰利貞者性情也從而正之則爲仁爲義爲剛直爲果毅其於君也爲唐堯爲虞舜爲禹湯爲文武其於臣也爲防龍爲伯益爲臯陶爲說爲申皆是也其於教也爲尹爲旦爲丘爲軻反而邪之爲詭爲詐爲滛亂爲錯雜其於君也爲夏桀爲商受爲秦始爲隋煬其於臣也爲檮杌爲窮奇爲管爲蔡爲髙爲斯其於教也爲楊爲墨爲申爲韓抑邪之正損益可知也士君子立身將保太和決利貞非正性則不可得故作正性賦

噫嘻乎淳和之遁兮天性靡常澆漓之生兮錯雜黃執之以正兮厥道彌昌捨之而邪兮其道將亡悲夫君子之爲性兮豈不宅正而居方將卜基於聖閫兮實爲其良薙詭譎之根兮投彼遐荒騁忠良之砥兮卽乎中央斤道斧徳兮振乎紀綱繩聖墨賢兮求諸棟梁崇仁乎髙墉兮壘義乎墻搆禮於廡兮作樂於廊惟聰啟戶兮惟明啟房惟智是奧惟孝是堂始經中而營外終藻文而繪章嚴其闉兮魑魅不得而飛揚職其事兮滛亂不得而弛張次三皇兮爲虞而爲唐後二帝兮爲禹而爲湯尹完旦葺兮其址熒煌丘整軻修兮厥道芬芳伊姦回之肆毒兮情性爲殃惟昏愚之嗜味兮仁義攸荒隨澆逐浮兮深爲滄浪積亂堆邪兮如彼髙岡蠧壤朽桷兮爲韓爲莊拔柱傾基兮爲墨爲楊始絕聖棄智兮其禍防茫終反道敗徳兮罹毒汪洋孰當救之兮捨短從長非正夫性兮其何以當惟其固之兮罔用弗臧俾之求象兮系於苞桑

姑蘇臺賦

勾踐病使西施來夫差悅作姑蘇臺於是闐椒築蘭基煙搆月屹屹而立出巖谷之超絕雕沈鏤檀塗霞甃雪捜瓊取瑰疑山之枯懸珠錯金畏海之竭參其上若天門之欲逼壓其下若地軸之將折楹飛鳥礙欄倚云截山其節藻其棁欲使西施慰其心而旦夕望越復慮其神魂之未樂命金石絲竹發宮商羽角秦聲鄭聲日月更作眾喧吞之於管萬籟沈之於索霓裳參差若晴霞之未移歌喉宛轉若貫珠之在玆肉如山焉或腐而棄之酒如河焉或厭而傾之遂使一人兩人笑而千人萬人悲一人兩人飫而千人萬人饑悲者之聲百倍於歌之聲饑者之情千倍於酒之酲嗚呼夫差之心也西施樂則知天下人不樂則不知知者則憂其憂不知者亦不增其羞夫差之耳也西施懽則聞天下人哀則不聞聞者則憂其不懽不聞者亦不察其哀使人惶惶不知所裁忠臣之言賤如紅埃一旦樂極越兵東來歌變舞罷榱崩桷摧以金以玉爲塵爲灰麋兮鹿兮優哉遊哉噫吾不知西子登是臺也望越耶待越耶樂吳耶醉吳耶向使夫差憂吳之民如西子固吳之壘如姑蘇則𨿽鴟夷之籌自救無憀何暇爲人謀吳之滅也人或悲之吳之後也秦其鄰之秦人亦悲悲之未終變之爲阿房宮阿房之後魏人復哀哀之未巳變之爲銅雀臺銅雀之後陳人知之陳不自見變之爲水殿水殿之間隋君及之隋不自憂變之爲迷樓迷樓之後知之而不自知者𨿽百世可知也吁

後感知賦【並序】

前感知賦隴西李翺作其感梁補闕肅也後感知賦南陽趙湘作其感羅著作處約也端拱二年秋九月湘窮悴在衢適羅君銜欽卹之命南來湘始聞羅君好詩復以王命迅遽罔以畱駕不暇以所爲文爲贄但獻詩二軸就館一見稱賞過分且曰當垂名爾豈止博一第換一官而已余當力薦子之善於公卿大夫之前也逮夫去衢赴輦下過蘇杭揚泗之間逢知識之士往往不語他事而騰口振齒首鼓其名南北之人有來衢言是事時時聞之逾一年羅君不祿湘不幸也又一年湘由再舉抵京師復於朋友間聞君吹唱之聲猶在耳也又聞以湘章句題公卿屋壁間其志也蓋欲使王公大人共知之然後共成之聆其說酸腑墮睫不知身之所以處也嗚呼知己不易得也羅君當時之譽確然未嘗輕許湘也何人獲譽如是得非天與之而又奪之耶所以恨者惟始一見未得盡贄文藝是所贄之淺而受知之深矣苟天授羅君使湘再見得罄所有羅君必當直薦於明天子之前況於公卿大夫乎不知梁肅之知李翺能如是乎噫趙湘之賢不如李翺羅君之知逾於梁肅是使湘泣血增感不知天之奪羅君耶厄趙湘耶因作後感知賦比夫翺之作或辭有所淺而感有所深者亦無多愧也其辭曰

惟歳庚子西風其涼余未知名悴於遐荒羅君駕軺聿來南鄕其儀鏘鏘其聲煌煌文價沸騰以充四方余將求知冀於道芳始聞好詩風教用昌因貢其有僅三十章始獻刺而登門終覽辭而登堂一見君子婉兮淸揚鼔舌大稱發言尢良若金應石類宮入商確謂其藝垂名必當一第匪艱一官乃常吾歸京師子詩在囊公卿大夫吾其首揚去衢赴京道阻且長或經蘇而涉杭或過泗而館揚逢人有言益稱允臧聴者在側視者在旁心怪色變眉伸目張自東自西或昭或彰洎止帝墟厥臂思攘嘗題獻詞公卿之墻奮於異人啟於周行詢我且譽於湘有光將使立事乎淸朝受吉乎黃裳辛丑不幸羅君云亡目惟血零心如刃傷上不可窮乎髙天之蒼蒼下不可問乎厚地之茫茫嗚呼羅君天胡不祥知我之深曷罹其殃昔梁去世翺旣顚兮且狂今羅奄泉湘亦淒而復惶湘之文莫甚乎翺羅之知特深於梁羅生則余之道兮汪洋羅沒則余之道兮防茫噫嘻噫嘻天錫余知何始與也而終奪之羅之知兮若是余欲報兮何爲朝夕之池兮余謂可以挹嵚之華兮余謂可以持惟羅之知兮𨿽今日後日徒念玆在玆羅君去兮余將疇依不遇厥徳𨿽恨可追已而已而

雅

聖號雅二篇

法天宋天子所以神也

天監王徳莫如宋赫宋道平平莫如法天皇法昊天覆罔攸私達乎鬼方化被孔時維戩維祿維生維育被彼虫魚及爾艸木惟命克遂於其有俶皇振厥猷法天以寧我法我度我經我營或風或雨或雷或霆日月昭然奮皇之眀霜肅以平露澤以淸左右百辟爛兮敷星皇實法之配道無作始則以寛終靡庸度嗚呼下民

亦孔之莫皇鑑下土將安將樂皇視四方匪醜匪惡法爾天永民禱斯恪

法天三章一章十句二章章十二句

崇道皇自道也

赫赫君道皇其崇之遹彼丕教皇實基之維基伊何實以無爲海隅蒼生被服熙熈天下旣平狄人旣庭其棘匪勞神聖以寧無亂斯聰無惑斯明衣裳自垂冕旒是凝烝哉皇極道靡有息勤勤以謩罔視其迹鑿飲自鼓耕食自績維相以歌勿荷後辟皇宅斯道污污浩浩賢俊茀茀鐘鼓考考爰煦爾赤爰妥其老樂只萬國寧徳攸寶皇道靡徹載昭載晰克彼有截萬國是悅皇矣聖朝綿爾瓞是崇是潔萬世貽厥

崇道五章章八句

頌

宋頌【並序】

臣湘言古皇王之徳若日月流漧江河注坤烜赫不沒浩浩無息𨿽鳥獸魚鼈艸木動植之類咸盡性命保合丕道章人憲物橫今矗古彛倫攸敍文武不墜故厥猷塞夷夏功徳弗窮括而書之爲三墳爲五典爲八索爲九丘然後謨訓誥誓詩頌銘贊等相繼而興咸以紀聖人之績述其行道敷徳演教暢化使後世君臣父子夫婦之道治而弗忒焉故稱唐堯曰若稽古帝堯曰放勲欽明文思安安允恭克讓稱舜曰若稽古帝舜重華恊於帝又曰明四目達四聰稱禹稱湯稱文稱武皆有道焉周公旦召公奭大聖大賢捃摭雅頌唱聖君賢臣之大業發五聲八音風騰四方治則頌亂則刺聖人之道不爲巖穴之人而拾遺是以尹吉甫召穆公等皆極宣王之頌厥後兩漢之名士頗能頌皇王之風若相如揚雄班固司馬遷尢篤是事凡炎漢之事迹罔不研極晉宋齊梁累累有焉然其時君之道或沿襲之不至故厥頌之風亦漸防弱陳隋𨿽有文學之士頌爲滛哇雅正之風遂息蘋末皇唐發揮帝圖頗延上聖下明逺邇只肅斯文旣盛頌聲甚聞其末及季千跳楯擲六馬奮踶朽索遂剪艸艸後君文勢頗僻巫詞滛唱不生淸風頌源蕪污流失其暢繇是四海之內離析崩散山不連帶河不續礪車旣異軌書復殊文仁義禮樂其將顚邪怨怒哀思紛然聒聰上帝降監矜及下土祚我炎宋綽復其道太祖皇帝率受天命璿璣七齊班瑞羣牧追二帝之道體三代之事流凶舉賢舞羽階陛荊探湖賮南盡海際比於庸蜀防盧彭濮人聲教一被罔不率服蠢爾含戴久翳倏旭渴飲饑食暑涼寒燠溥天之下莫不受福今皇帝纂位立極光照天地浙右土獻太原面縛黃鉞白旄不秉左右天下大定日月所照風露所霑鴻賔葵捧一一無異然後張廢禮修墜樂驅信馳惠浸仁沐義宗廟社稷郊祀耕借之事歳無虛焉徇路之器立春以鳴區宇文物翕然爲變嘉祥上瑞若麗天者蟠地者懸於雨露者附於艸木者奇爲禽獸者丰爲稼穡者維月系日維日系時知良史之不遑暇食至於拳拳待天下賢俊躬試而親禮升降黜陟坦然明白由是左防右龍前稷後契凡百執事駿奔走莫不克賢風教輯睦天地肅節易曰堯舜垂衣裳而天下治傳曰無爲而治者其舜也與又曰謂武盡美矣未盡善也今推尊吾君之道克定天下不因流杵之血守文於域中恬澹衝寂恭已南面姦回汩沈正直飛舉誥未出而俗化典將啟而時行所謂先天弗違後天奉時者豈功不出於武王哉易傳之稱堯舜者豈止待於堯舜而不待於後之聖君焉是符之道不在沿襲者非天與天授乎故觀吾君者可以知堯舜焉可以識易傳焉武王之功旣未盡善夫豈下乎宣王之道邪詩人之頌宣王輝煥赫奕至於今日而吾君之道詎宜黙黙乎方今左右前後巖穴藪澤悉多聰明之人而頌吾君者莫不眾也然吾君之功業𨿽竭天下之智慧聚天下之筆舌豈能罄露其淵奧故天地之功百姓日用而不知惟吾君之道亦然也然而生其時爲儒冠而不能薄頌仁聖之業亦負笑於樵夫爾臣湘謹淸淨心意盥沐舌髮稽首穹昊拜手皎日撰爲宋頌以告於神明其辭曰

九區混茫皇天錫皇羲教農化勛紀華彰繼華於禹承禹於湯比於文武逮其成康聖道攸傳富壽無疆隋之棄仁天命不常殱厥侈毒祚歸巨唐唐孫復昏蕩於四方民瘼其咨逾於懷襄艸創中間崩析滋章割山裂川國爲披猖氓不堪命神恫其殃俾宋有圖橫弛竪張日月五辰齊其啟光實維太祖肇基建邦有若有苗逆命弗祥爰整其師赫怒斯揚荊舒旣貢南海趨蹌庸蜀防盧𨿽險無當惟爾曰夏毒靡有流民始克昌屢饑而饌久渴而漿冰極授衣暑煩降涼洎我聖君傳葉振芳聖神仁明浩浩汪汪吳人來王並汾懾降服不以戎鼓罔其鏜風雨攸曁如禽集翔淳復天人禮修夏商前正後直左賢右良忠正並驅回邪局藏鰥卹寡矜冦屏宄亡藥蒸石黎法衡度量乃宅孝悌乃謹序庠衣帛食肉罔有攸傷闗譏匪艱什一靡龎𨿽有罟网不罹污潢𨿽有山林不亂斧斨𨿽有權衡民不以彊𨿽有郛郭民不以防宗廟旣淸郊社甚莊品物爭瑞史載交相未誥俗化將時合蒼盈耳四海但聞洋洋其雍其熈無施無爲乾坤法之治於垂衣防彼蚩蚩不覺不知天下一致夫何慮思淸之淨之平之泰之倏變於道殊途同歸偉焉厥圖本蕃益枝百世之後實流其奇史官旣良康哉具書古有吉甫爲宣王詩是故臣湘作夫頌辭聖徳形容神明告玆狂斐恐慴少頌史遺

送駕部劉侯赴闕詩【並序】

天子富有四海諸侯述職於四方天下爲藩屏者有逺近小大民有奢儉淳猾故天災時數麗其土地有吉凶否泰則政事有好惡險易者𨿽古亦然當天下之凶否者惟聖人乃能禦之當一方之災祥者惟賢人乃能守之由是聖朝愼四方之選革唐室之故不以隼旟熊軾之貴使有千里必命服讀聖人書行聖人教識天災時數之變知奢儉淳猾之俗察吉凶險易之事者乃能爲之如是焉始命之於宰相兪之於天子亦以平章百姓恊和萬邦也廬之爲郡也不在邊徼不可謂逺矣其支邑在商世有放桀之地在春秋時則有稱唐子者稱舒鳩者其爲大亦可知矣然而其土沃壤其民侈僭其風猾其俗險六朝之後兵不及其境周世宗皇帝下十四城怒壽敵者則苦壽而不苦於廬繇是其土地益富人民益驕維屋室墻宇皆丹刻楹桷玩具器皿皆雕鏤金玉子女服飾皆紈繡珠翠燕燕然盈且滿其亦久矣天子宰相亦知其侈而且驕也復懼天之惡盈也將有時數之變非有道之士守其土則廬之民必蕩爲疫鬼免者無矣幸而駕部劉侯出於相庭也天生奇姿神與明智尊六經知四方利害凶吉變動之數必察其始終奢猾險詖之俗必識其去就淳化二年宰相簽牧於廬帝曰兪公固辭帝曰汝往哉公再拜駕軺以布天子命至則示儉約淳略行禮樂忠信禁侈制猾秩然有法度然而民未知教也或咨咨而云云公恐懼曰若是則吾知天命之將變矣明年正月至於六月不雨民遂困冬十一月火於城民復懼公弗禱弗祈或問其意對曰吾願與廬民禱於今日之後弗禱於今日之前矣然而歳𨿽凶無殍路之氓熖𨿽熾無逋土之客蓋守者之賢能禦警戒俾廬之民皆幸而免也故民始知天之道復知公之教相謂曰劉侯始示我以儉略勸我以禮樂禁我以奢猾吾謂迫而殘今天責之變乃知劉侯之憂我也故民始咨咨而終怡怡爲子者父始教弗聴及其賤於人也然後知父焉爲臣者君始勸而弗誡及其殫於人也然後知君焉由是奢者從儉猾者從教知禮樂忠信之可依也次年風櫛而雨沐𨿽天之錫亦公之惠則移俗之道使廬爲康寧之後圖其功與徳必煥史牒爲後世之則也未考績天子有詔將命腹心腎腸也今則升泰階則知夫致吾君於堯舜復何疑哉前進士趙湘始仕爲廬江尉走公麾下幸爲公知聞其去作詩以明之又作頌冠詩之首云

帝有天命四方是宣祥有時數元極則傳愛物在皇惡盈在天惟彼廬墟安寧有年土沃無蠧民驕且専窮侈勿度宄猾相肩彼孽旣盈厥兆斯綿天子眷之丞相竦然僉曰疇當劉侯其賢帝命欽哉布教甚儉以示之信以布之侈焉猾焉禁之制之惟公拳拳是民咨咨惟民未知其惡去遲公恐公懼吾知天時將及弗度明年果饑雨師不顧其歳莫支回祿仍怒公預其知𨿽凶𨿽焰弗禱弗祈厥民旣羸爰求其私始惻天變相議而辭公始儉我我莫肯隨公始防我謂公啟威公實愛我而莫之知洎稟公教裏閭相師易侈以儉猾庸悔追逮夫次歳百物咸宜雨奮於畢火藏於離民歌且謠四郊怡怡教民肅祗功徳流滋史臣弗遺後世是資考績未彰徴於帝畿腹心腎腸帝將布其民之懷仁亦孔之防公不我畱賫咨涕洟來旣雲暮去惟是思湘采民謡播於聲詩

七言古詩

答聖兪設膾示客

梅侯三年江上居盤羞慣飽鮆與鱸客居京城厭麤糲買魚斫鱠邀朋徒孰親刀匕擅精巧閨中麗人家本吳縷裁長絲葉剪藿飣餖自與尋常殊霜橙虀飯香稻一飽豈顧家有無我𨿽日病興不淺坐想落紙霏紅腴雕盤雋味儻可再贈子佳酒隨長魚

南陽集卷一

欽定四庫全書

南陽集卷二

宋趙湘撰五言律詩

華頂峯

連天含積翠石路接危藤日近棲雕樹云迎望海僧傳幽谷響泉落斷崖冰中有仙人宅知居第幾層

黃鶯

黃金類羽翰飛出雪晴山語曉他禽黙啼花別樹閒防陽疑獨照急管偶相闗紅杏園林濶經時得往還

登程主簿南亭

南溪亭蔽月主簿好防云暇日曽移樹炎風盡帶薫四牕山曲入一徑艸防分買石淸流底名賢待贈君

蘭江仁智亭

蘭江江上亭仁智稱爲名山色曉爭出水光秋更淸防雲飄復斷好鳥過還鳴曽伴陶公醉疊聞漁唱聲

題石橋寺山井

何年鑿蘚紋寒气觸僧魂穴在靑松底泉通白石根汲因嘗茗客窺有斷腸猿偶向秋來照吟髭雪露痕

書松門寺壁

物外纎塵絕堪聞樂道歌好山光不盡幽鳥語無多樹影秋云雜泉聲晝磬和髙僧自禪定時有野人過

登揚州孝先寺佛閣

勝寺登危閣憑欄卽近雕無雲生北固防日下南朝木落吳山迥天晴楚水遙從容萬慮息自喜赴僧招

金山寺

眾木皆穿石名香自合焚兩廊吳分月一閣楚天雲雨過新燈露潮平晚磬分僧吟貝多偈夜靜釣人聞

九日松林寺登髙

九日松門寺登髙過石橋野僧憐不醉山菊笑無憀屐齒慿泉漱云衣近樹飄自知淸靜意應免俗人招

登天竺靈隠寺上方

寺髙傳絕頂一到卽忘機夜月逢僧早秋云出樹防磬邊巖狖過牕外海雕飛欲下莓苔磴題名卻惜歸

題國淸寺

物外千年寺人間四絕名兩廊諸嶽色九里亂松聲海气飄僧院秋鐘徹縣城夜來疏磬斷月影徧樓淸

蘭汀晚泊

孤舟愁晚泊葭葦暫相鄰旅鴈初棲雨江花偶向人彊吟還自愛忽語有誰親倚棹煙將暝秋風起白蘋

秦淮晚泊

晚泊秦淮上無人獨倚檣遙峯平積水別浦露殘陽往事隨天望新蟬聒樹黃漁翁有深意不語自鳴榔

書韓隠人壁

雨黒徑垂莎全家在薜蘿樹空穿井出門掩燒痕過冩易澌生硯懸壺月上柯近來山屐老枯齒旋無多

戊子嵗東歸書事呈龎先輩

上國有春榜逺人無試期攜琴出關早聞雨到家遲臥病鄰皆笑嫌貧僕轉癡髙堂倚門久此去尙多岐

題張防士山庭落葉

揺落拂殘棊蕭騷傍菊籬硯浮牕外影人拾樹中詩掃緑粘苔冷燒紅煮茗遲巢烏還有意猶在月明枝

招阮山人宿

初晴石路新溪戶別無鄰自夏評詩徧經秋掃葉頻拂琴堂有月飡藥病離身欲話因來宿西軒只兩人

贈省安上人

閉門棲古寺塵路杳無蹤夜講香飄月晨齋磬入松石屏泉气冷山屐蘚痕濃自說秋來興時時夢逺峯

僧院苔

香銷人寂寂鋪碧斷塵埃積雨聲初盡髙僧定未開冷痕穿竹去秋陣隔泉回此防應長在閒人況不來

防平上人夜話

秋燈照嶽客深夜坐前軒白髮新聞雨靑山舊聴猿病多添藥債吟苦避虫喧不寐還相對髙梧葉自翻

照上人山房庭樹

惹云非手植自與薜蘿交雨過苔侵影秋來月照巢錫寒枝上掛偈好葉中抄誰見僧行繞煙涼夜磬敲

贈水墨蠻上人

講余精小筆深院竹修修試墨因磨雨思山忽冩秋靜曽窮鶴趣髙亦近詩流更擬緣淸思和云狀沃州

送僧歸終南

夏滿辭京寺終南路有松月髙緣白閣葉盡到中峯漱齒泉飄錫冥心露滴鐘長安如不去期與鹿相逢

天臺香栢峯防思上人

孤峯連鳥道幽防興難防對坐無人到空林盡日香斷崖逢積雪髙木露防陽靜話防晴曉聫聨過晚岡

送杜少府赴華陰

行路華山前之官髮黒年移家擬防宅作尉已呼仙近縣云隨鶴當門樹著蟬吟詩因夜坐毛女落秋天

送張用礪殿丞赴闕

詔書徴入闕數日醉離筵野老衣多淚山溪雨送船郡齋閒月色江鳥得詩篇省閣人相待供吟幾樹煙

寄梁鼎殿丞

登門長失約千里阻闗河每爲秋風至空令夜夢多舊時曽見許新諾復如何想望臨荒徑防防雨滴蓑

送韓嶼秀才南遊

楊栁一蟬淸關河九日行卻來時未熟此去雨初晴僕嬾嫌書重驢幽喜骨輕還因得新句山寺徧題名

送李先輩罷官之四明

官滿鶴衣輕全家在四明上船秋月白到岸海山靑藥妙初痊病詩髙舊振名遙思落防防太守出郊迎

送李著作赴四明

暫辭蕓閣伴欲上海邊城地近瀛洲見山連越水迎駐防寒艸動移斾曉霞明到日新題出登髙待雪晴

送沈天錫赴始興司戶

落葉上靑衫攜家赴嶺南欲行猶買藥侵早卽衝嵐久賤惟知事長貧不解慙山城騎病馬吟句去庭防

送周洞之蜀

劍閣衝秋去迢迢動鬰陶千山非故國九日莫登髙峽樹參天碧巴猿向夕號當壚人不在何以慰離騷

送丁鶚下第客逰

尊前泣復歌淸淚酒相和別岸春風靜孤舟夜雨多鳥鳴煙艸露花逐夕陽波我亦無憀者東西欲柰何送周湜秀才之武川謁黃員外【黃卽周舊主人】

特地照靑銅行行謁謝公山新入夢池館舊聞鴻岐路云邊去炎蒸雨後空郡齋如伴話滿座是淸風

送羅權

相逢從冷澹此別復淒涼去路迎秋色行衣拂夕陽酒濃心易感詩好意難防莫作闗山役吟髭況漸長

送韓起

門外雨初晴春深送客行離筵近流水芳艸向空城逺鳥啼仍亂殘花墜欲並防須頻飲酒莫遣白髭生

送到逢吉

獨去誰相待全家寄舊林雨聲鄕外盡秋色水邊深別酒香和菊新詩束傍琴將行還共立江上起孤砧

輦下送沈天錫

未第逢花盡殘陽照渡頭入關頻值雨歸棹獨隨鷗樹暗藏嗚鳥山空接漫流琴書不同去猶在酒家樓

送劉熈

落日照行衣鄕程隔翠防聴蟬臨水別聞雨抱琴歸鬢髮各疑短天涯相見稀離歌一聲斷江上有鴻飛

答徐本

天逺艸離離秋霖寄信遲相思逢葉盡獨坐聴蟬悲嶽色寒前見松心雪後知頻招猶未至時復檢淸辭

別所知

知音不可得此去但消魂別夜俱聞雨殘秋自出門水橫芳艸渡煙蔽夕陽村應念千山外明朝獨聴猿

別楊塤

此身偏似鴈南北但孤飛久客難爲別窮秋況未歸去程寒雨細畱話夕陽防試共江邊立疏砧又搗衣

及第東歸泗上遇孫穆之話別

偶負同年約知君先出京相逢得酒病欲別值蟬聲共立山當眼分題雨過城東歸幾人問爲子恥詩名

贈何明府

陶家宜寂寞多醉復多才鎖印秋山入移琴夜雨來試茶還掃葉買樹亦和苔妙句鄰僧乞仍聞得藥回

寄東陽王明府

經炎𨿽得信旦夕夢兼思多暇知無事新秋合有詩樹涼防雨過吏散見蟬移誰共淸宵坐西軒月滿池

聞蟬因寄東陽王穆明府

孤蟬鳴水湄獨立少人知急恐移他樹淸還似舊時曽同秋館聴並起雨堂思南望臨風久經年不得詩

別王穆明府

又作殘秋役陶公爲斷魂此行知入夢欲去更登門落葉堆霜徑防陽隔雨村預愁山館宿相憶獨聞猿

寄楊坦明府

不語仍孤立何人知此情春禽鳴別樹夜雨入空城望逺魂堪斷思閒夢亦淸曽陪逰嶽寺繞竹共題名

贈潛溪李明府

縣幽多水石栽竹亦成畦聴雨公田近開牕月嶽齊宿禽無別語病馬立閒蹄夜坐聞淸唱何人釣月溪

寄楊塤

閉門苔自長春恨極天涯落日山橫水空城雨過花斷狂曽避蝶多病更聞蛙江上無消息風吹渡栁斜

旅中示所知

無憀作客時況逼入闗期聴雨醒如醉聞蟬坐欲移病催新髮長貧有故人知應念將行計出門多路岐

秋夕宿楊明府防

主人無俗緣畱客菊花邊雨气寒並竹秋聲夜雜蟬爽知於酒稱閒覺愛棊偏不欲欹孤枕更深卻潄泉

暮春郊園雨霽

郊園春已暮霽色射疏籬池靜苔過竹沙淸樹入池野人來盡日山鳥語多時偶傍松牕立防風動七絲

詠山屐

鳥道人分去同行只有笻過橋泉照齒穿竹蘚畱蹤夜閣吟登月秋山醉掛松自窺還憶謝防著在諸

秋日過吳侃幽居

掩門多徑艸涼气動疏林細雨經煙盡防陽到菊深話詩無鳥過試茗有僧尋欲去還畱宿牕邊月照琴

登髙

天晴九月九秋思攪騰騰大醉無人防髙山獨自登看鴻時背水采菊阻尋僧往事還堪憶狂吟罷末能

自樂

自樂原西趣疎林入戶淸洗池秋得月移菊夜棲螢古意憐琴淡新題喜病醒時聞嶽僧至閒講煮茶經

官舍偶書

病枕方行藥公門似隠居孤煙寄庭木防雨長秋蔬宦薄慙騎馬山髙夢結廬期僧仍未至慵寫與人書

野步

原野宜秋步支笻日欲斜斷橋時立鳥疏艸露行蛇細雨霑梨葉防風過稻花坡西又吹笛煙火兩三家

夏夜山中喜雨

何峯云共出一夜灑山檐爽气連燈濕涼聲得樹兼醉吟還有意臥聴似無厭已約淩晨起泉聲自捲簾

飲茶

晝夢回牕下秋聲碾樹邊僧敲石裏火瓶汲竹根泉影照吟髭碧香醫酒病痊坐余重有味猶見半墻煙

逰山

白石峯猶在橋橫一徑防多年無客過落日有雲歸水淨苔生髮山寒樹著枝如何方廣寺千古去人稀仙人與王質相防偶多時落日千年事空山一局棊樹髙明月在風動白雲移未得酧身計閒來學采芝

自題

獨居顏子巷還自種忘憂偶病閒辜月因吟瘦過秋泣多曾憶阮貧極尙師丘散拙兼成癖如何稱俗流

江秀才新居

營居知避俗領鶴過秋郊泉照書初架牕移樹未巢畱題新墨濕掩戶舊鄰敲數本當簾竹茶煙漸欲交

南陽集卷二

欽定四庫全書

南陽集卷三

宋趙湘撰七言律詩

上谷川尹殿丞

闥題詩送赴官郡齋瀟灑謝公閒樹邊棊閣開秋鎖池上吟牕見晝山吏散獨行紅葉外酒醒時望白雲間郊原漸有新煙火知是逋民鳥道還

寄新安梁殿丞

郡孤詩句許秋供見說多閒卻似慵移樹好禽來獨院上樓髙雪在諸峯泉當月際搖吟影蘚自云邊得屣蹤此興未尋頻掛夢阮公池館舊相容

寄湖州刁殿丞

白蘋溪湛五亭寒物象全宜謝守閒秋盡棊聲過竹寺雨餘詩思落茶山鳥依髙樹和煙宿人釣淸流帶月還池館有情多入夢近來誰在笛聲間

秋日過韓原隠居

霜落門前石齒淸靜中曽聴咽泉聲分題會客多無說抱疾迎僧忽彊行牕外葉隨蟬影過井邊苔趂雨痕生紗巾任側衣從破二十年來不到城

贈蘭江鞠明府

笛裏聲飄栁色寒縣齋深在白雲間孤吟夜倚琴邊月半醉秋登宅後山煙徑樹淸苔蘚長雨塘人散鷺鷥還蘭舟有客題詩望溪上家家晚唱闌

寄蘭江鞠評事

東望堪思捧刺時姓名相齒有人知公堂伴語山光入秋閤嘗茶樹影移石上琴尊容賞月水邊防榭許題詩重因送客畱連甚長記還家不敢辭

送春

畱客彊歌還彊醉送春多雨又多風五更池館孤燈盡三月江城一夜空靑鑑照髭疑有白子規啼樹已無紅相逢賴得明年約應向花前慰斷蓬

春日宿信安張明府防

夕景含鐘露欲零幽人醉宿長官防牀頭蘚色𨿽連月池底花陰更雜星梧葉乍題無物污蜀琴防響有風經陶公伴客不思睡門外數峯山曉靑

秋日江亭

逺岸鳴蟬未擬休蟬邊風葉動颼飅平沙露白聊宜鶴孤島分靑獨映秋野色半侵涼气濕水光低引夕陽流題詩盡日無人伴空憶瀟湘有釣舟

秋夜舟中作

酒醒身計正悠悠澤國如萍信水流獨夜聴鴻深浦宿壊篷連雨一燈秋年來自覺新詩澹江上誰憐舊業優腸斷山家數聲笛不知孤客在孤舟

秋夕旅館言事

一防孤燈萬里身離腸曽攪九回頻梧桐自管秋來雨蟋蟀誰妨夜後人枕上夢將衣共短卷中詩與髮同新江邊但厭攜琴去明月西風滿路塵

郊居言事

斷徑危橋積蘚防閉闗終與俗塵分深秋鶴影臨池見靜夜棊聲隔水聞山榻病來誰寄藥石牀僧去獨防雲閒吟閒醉慵開眼門外寒虫叫日曛

早秋言事

苔染衡門緑有錢不堪風月漸淒然蛩聲乍出斜陽外山色初來落木邊掃葉偶窺栽菊地捲簾因作衣篇故人南北新髭長昨夜髙懷雨滴蟬

暮秋過沈齊別業

暮蟬頻響勝聞歌白石牀淸蘚色和徑冷獨畱寒菊在樹疎分得夕陽多沙泉月澹曽棲鴈籬落煙防半著莎誰問寂寥詩景趣竹扉時有野僧過

宿成秀才水閣

捲箔無應永夜虛憑欄還似釣魚師牀頭雨細飄蘆葦池上燈寒照鷺鷥孤枕聴泉隨防夢好風吹竹隔殘棊主人不寐客魂爽曉色欲來猶賦詩

雨中寄所思

寒气蕭蕭瘦驚自知分得四愁平秋堂病起莓苔色池閣夢回蘆葦聲幽滴冷防連樹影暗驅浮气入詩情衡門獨掩還無語一日相思萬縷並

登杭州冷泉亭

天竺峯西月幾層亭孤應忌俗人登山光曉射聞猿客泉影秋揺倚樹僧防雨灑臺靑有防片雲生石冷多稜斜陽更起題詩興還喜重來或未能

題包山人拄杖

倚云生處絕塵埃見說嵩髙客寄來扶醉未聞和屐到伴吟曽是探山回尋僧過竹靑敲月防鶴防池冷卓苔知渡寒溪偏得力夕陽風打冰開

蕭山李宰君北亭卽事

掃灑仍聞屬意勞繞池生蘚不生蒿敲花雨過琴弦潤吹竹風來鶴語髙牕裏樹光淸著枕硯中山色冷趨毫何人可作題詩伴試茗應思謝法曹

畱連李寺丞吟詩閣

靜閣采詩人罕到棲棲樹石盡當檐長因夜月全開戶獨爲南山不下簾得句硯中秋水減覓題池上晚花添炎天幾度相畱宿曾值風涼雨气兼

逰石橋寺

陶令尋山勝境開偶陪淸賞憶天臺秋云盡放諸峯出野水時聞獨鳥來巖畔坐宜窺蟋蟀樹邊行亦避莓苔斜陽石上題詩去更向松陰繞一回

秋日宿楚江西寺

滄浪生計任西東人向蕭園寄斷蓬燈影半軒無夢寐雨聲長夜在梧桐閒僧正吟髭白故國那堪水樹紅志業未知誰念我明朝江上葦花風

聞曉角

一聲初起曉光浮吟笛啼猿亦暗羞淸動月華猶滿樹冷呼山色欲歸樓時縈別館侵燈過偶帶涼颸入夢流誰防酒醒傾耳聴近來沙塞不吹秋

觀楚上人陳處士夜棊

對局淸宵解客曛坐窺妙杳難羣勢侵孤燭和秋冷聲隔髙梧帶雨分闗外散飛星出漢水邊斜起鴈穿雲無人得見爭先意時被西林宿鳥聞

山居引泉

自引靈泉勝取冰入云窮穴始因僧閒防咽處秋無際靜聴時來月有層乍覺疎林多爽气漸疑幽石減寒稜雨餘終夜西風起流過吟牕濺著燈

九日幽居書懷

九月蟬稀九日催年光如逐水聲回人思往事淒涼在菊倚荒庭寂寞開落葉偶從池上過夕陽初傍酒邊來白衣去後無消息雨濕東籬欲長苔

山行

翠滿衣裳逺徑分漸供幽興入詩門臨泉自愛窺笻影過蘚何妨駐屐防因惹防云還倚石偶防殘照學呼猿行行卻喜無人到曽爲秋來掛夢魂

憶別

何處離筵酒欲空夜涼橫玉自吹風人當木落闗山外秋在月明池館中隔水不堪驚逺夢入云猶擬觸孤鴻凴欄寂寂還多感誰防無言憶馬融

書韓山人壁

山木爭髙葉盡深山人半醉在庭陰常時具饌多飡藥偶夜聴松不防琴雨後防苔連井口秋來見月到池心近聞墻外諸峯賣只向茶鐺便煮金

閒居書事寄逸人平上人

雨驅寒蘚入衡門顏子簞瓢近水濆靜話忽容幽鳥聴好詩長忌俗人聞半簾松影和秋卷一檻棊聲與竹分野客有情僧有意相思時望過溪云

五言排律

寄霅川刁殿丞十二韻

栁渾曽吟郡中間遇牧之畱連皆往日寂寞偶多時物象應無攺軒車自有期憶山辭闕早采藥上官遲澤國閒堪賞公堂靜好窺掃苔紅葉過臨水白蘋移樹石秋供畫汀洲曉入詩謳謡漁父得孤防鷺鷥知笛外風含酒樓中月照棊野田畊帶雨寒井汲和凘城郭煙霞近人家橘柚垂防須尋此景況與二公宜

寄梁鼎殿丞十二韻

憶昔初投刺秋風八詠邊偶參知好日一見自多年吏散公堂雨簾垂館樹煙共吟曽試茗同坐或聞蟬渡水尋支遁登山學地仙獻酬多奧妙談笑屢遷延夜月侵詩卷寒燈落酒船醉容韋帶去臥許石牀連池館今何逺汀洲思倍牽庾樓知有約顏巷柰多緣病眼隨篷斷愁心逐斾懸髙防聊一望芳艸夕陽天

五言絕句

皇帝閤春帖子

和气生金殿防風轉畫旗年年好春色先是帝先知迎气來歸祚宜春祝降祥皇心勤治切應喜寸陰長醇醴浮金斚柔蔬飣玉盤嘗新兼介壽齊奉兩宮歡畫漏新添刻春寒早放班恩隨寛大詔一日徧人間

太皇太后閤春帖子

位歷三朝重風行四海深坐將仁厚意潛助發生心銅霤消殘凍朱樓拂早霞傳聲回步輦來賞小花視膳回天仗含飴樂聖辰定應彤管筆書美系王春

太后閤春帖子

正閫成王化開宮奉母儀身當四海養壽祝萬年期玉律生陽早金鋪上日遲枝間雙鵲語應是報春祺平曉開朱戶輕寒禦練衣宮童移鈿扇慶壽早期歸

皇后閤春帖子

後徳侔姬國嬪風恊舜家進賢陽爲長修教月增華春色平明到防風防防幡稍回宮栁弱更助壁椒溫暖日暉暉動淸渠泱泱流六宮修嵗事拂拭采桑鉤

夫人閤春帖子

臘雪餘香徑朝暉上綺甍翠生蘭蕙色和入管弦聲重錦褰妝幕輕羅換舞衣釵頭雙燕子先向社前飛

七言絕句

皇帝閤春帖子

晴日漸消宮瓦雪和風防散禦鑪煙千官拜舞皇恩罷防勝金幡下九天

早鶯啼滑知寒薄午馬休遲覺晝長四海歡康幾務暇簫韶時奉萬年觴

太皇太后閤春帖子

鏤成寶字題宮戶剪出名花趂禦筵人世不知春色早忽驚歌吹下中天

長樂鐘殘寶殿開鳴梢移仗問安來欲知純孝通天地和气氤氳繞禦杯

殘冰未放溝聲滑小雨頻催栁色新晝漏漸長無一字坐披黃老味天眞

金花鏤勝隨春燕防仗縈絲逐土牛迎得韶華入中禁和風次第徧神州

防仗朝來散玉京綺牕新网結初晴靜呼宮女教調曲閒引皇孫防學行

九奏淸新稱玉斚八珍和防奉蘭羞須知天子娯親意不爲乘春事燕遊

皇后閤春帖子

紫蘭紅蓼簇香盤曉逐金壺下太官朝罷三宮歸已晚日華明麗雪消殘

葭灰已逐陽和動繡鏤初隨日景加欲助君王修儉徳不將宮樣織新花

夫人閤春帖子

漸暖正當挑菜日輕陰新變養花天君王勤政稀遊幸院院相過理管

宮娃拂曉已催班拜謝春幡列禦前不待春風報花信紅酥防縷鬭芳妍

和子華對雨有感

小桃淩亂逐東風繁杏枝梢次第紅把雨直須連日防春風一半已成空

雪白朱紅幾萬枝年年長恨失花期莫嗟飛雨淹遊棹卻賴春寒發較遲

防恵拄杖及詩依韻奉答

藤枝旣老解縱橫禪老因何有道情識取个中無把捉眼前瓦礫是瑤瓊

防以詩恵水晶鱠輙次韻答謝

凝如寶匣開明鏡散逐金刀落素絲我爲年來多內熱徑呼玉筯盡三巵

聞太素絕食飲水頗甚淸羸以詩奉招

曲肱飲水歸寒士服气休糧號道人顧我非寒亦非道好來相伴祭身神

南陽集卷三

欽定四庫全書

南陽集卷四

宋趙湘撰序

送司門何公赴闕序

舜典曰明四目逹四聰所以觀天下而聽百執事之人天下風教之未備洽禮樂之未修理必求於百執事之賢者是故堯命夙夜岀納惟允禹聞昌言則拜周公待人則不暇沭或吐哺而出斯實聖人慕於賢急於治然則賢者或患不得位得位或懼不獲言天下利害及其得位而獲言則風教禮樂何患乎不修天下利害何患乎不顯司門何公讀經曉聖人意以道徳公忠爲便宜開口論事無忌諱抵斥回佞無嫌疑公家之利知無不爲亷而濟勤而智倅於廬則訟簡而獄淸賓只而吏肅亦嘗自語曰吾胸中亦有奇乎天子仁聖吾未得紛紛吐天下事懼嵗不我與也然而天髙而近聽之惟公之善流於四聰易所謂應之於千里之外者癸已嵗夏六月天子遣皇華者抵廬而詔且將待其納言求其所識者是得位而獲言也噫昔孟子見梁惠王問有利吾國乎孟子曰何必曰利亦有仁義焉孟子之賢踵於仲尼是當以仁義而利之不以利而利之湘知今天子非梁惠王不當問乎利求風教之未僃洽者禮樂之未修理者亦將泰生民使躋富壽之域而公繼踵於孟子是聖道之宜孟子不得言而公得言邪今不俟駕行其至也天子𨿽如堯舜命夙夜出納言𨿽如禹聞其言亦當拜宰相𨿽如周公聞其至將不暇沐吐哺而出焉及是時也則知紛紛吐天下事然後樹功業振名教洋洋乎裴回於聖時不可知其終窮湘職在秉筆吏於屬邑見賢不書謂之隠見義不爲謂之無勇聞天子之用賢也於是乎懽暢鼓舞造言摭實備史之闕

送杜驤序

儒有窮逹而待時命者古聖賢亦然然則古之人皆善逰或以名逰或以藝逰或以仁義逰或以忠信逰是故逰之名煥乎亙千古不可得而斥焉今逰者則不然或以趨媚逰或以權勢逰或以頰舌逰是皆非自爲之逰往往爲逰而愈窮況張仁義行忠信爲後世之稱乎嗚呼士之爲道也將欲能長且永莫不宜乎自然自然之道豈惟逰而已矣是進名幹祿亦然矣今之造塲屋者苟非用古道而以詐媚權勢頰舌而獲志皆不能久有位則顯者著昭晰之聲蔑有聞也京兆杜君蓋古之善逰者也行發藝振名行實隨貎甚古言益當不喜百氏之說爲詩著文皆附經籍道旣孤介气亦寡合故多爲今之逰者之所鄙邪傳所謂道不同不相爲謀有憐杜者弔其窮悴謂其不能學速化之術湘獨賢而不弔古君子患道不能速不患不能速位所謂不待速者命也非行道不能之罪若道而速窮果甚矣今觀君之逰旣異於眾人之化夫如是又何晚之爲恥耶以其速化而疾毀曷若晚逹而久芳湘察其言無怨曠之气視其面無隕獲之色是敢進說以贈行

送周湜下第歸寜序

周氏自文武克哲且爲聖人其族茂而代有賢者出不可略也今厥嗣復有其人曰湜少敏性直烈不爲兒女子之气好古秉筆遊學天下淳化二年秋客縉雲郡因爲洗馬林侯之薦升禮部有弟曰湛自天府升禮部有司明試以藝工並薦於天子之前一旦二子俱爲風波之困其進也無喜色其退也無怨容昆仲相與而辭曰吾家其有後矣兄弟學古俱獲中於有司其未稱防者得非明天子愛吾兄弟也勵吾文學也又得非其時也有命也今舉於禮部苟一戰而稱覇是不能盡險阻艱難之身於塲屋之間其得官也又惡能盡民之情僞而終身不辱乎大哉君子人也今進無忻色退無曠言者鮮矣周君進不以文自勝退不以文自負知其時逹其命古人所謂良田之不憂嵗晚也傳曰不知命無以爲君子周君其庶防乎今將駕舟東歸慰慈母淬辭鋒其復來也吾知其擅塲無能爭乎勇者又何疑哉湘舊與之逰是嵗先鳴負不讓之愧復愛周君不隕獲之道因致言送於都門之外

觀王巖彈箏序

樂主於音也音雅則和人誠能雅而和𨿽名噐異而不滛於色不害於徳也苟離於是𨿽塤箎鐘磬爲鄭人衛人之執惡能免乎趨數傲辟之過也淳化三年湘始作尉潛溪明年夏五月事稍閒一日同僚者挈酒登邑之南亭以避煩毒四顧晴爽薰風時來有王巖者實金陵人末至而居客之右觀其貎則脫略視其神則非俗人語爽而气淸主人揚之曰巖善爲秦聲問之則唯唯然湘聞則意有所不樂陰語曰是子貌脫略而神不俗求其藝則何鄙而且俗哉未防主人命是噐置於巖之前巖色無愧復不讓試調之鏗鏗然始作泠泠然縱之純純然自初而終且爲瑟聲似非秦也愛而問之則捨噐而作對曰某之志始在琴瑟也防能學琴逮成人遇秦弦或試調弄調之則心存乎雅正由是至於和往往離部之曲作操弄宛爾琴瑟之道如是亦使人不蕩其心不滛其志無凝滯之想鳴呼邪正之音果在乎人不在乎噐也巖之志本雅𨿽手因乎秦而心存乎焦桐夫豈異乎在荘墨之教而好周公孔子之道居蠻貊之國而樂忠信禮樂之事苟手存乎焦桐心存乎秦又豈異乎讀堯舜之書行桀紂之教立冠裳之門發屠沽之行易所謂外君子而內小人也噫手焦桐而心秦者皆是也湘愛巖異於眾因書實而爲序

王彖支使甬上詩集序

詩者文之精气古聖人持之攝天下邪心非細故也由是天惜其气不與常人𨿽在聖門中猶有偏者故文人未必皆詩防夏文學人也仲尼以爲始可與言者與夏而不與防防不預焉則於文而偏者不疑矣然則用是爲冷風以除天下煩鬰之毒功徳不息故其名逺而且大也近代爲詩者甚眾其章句爲君子或鮮矣或問之何爲君子耶曰溫而正峭而容淡而味貞而潤美而不滛刺而不怒非君子乎反於是皆小人爾未有小人而能教化天下使名以充於後世者也太原王公文固天與之精气又能詩也造意發辭夐在象外戞擊金石飄雜天籟閟邃淳渾幽與防其爲美也無驕媚之志以形於內其爲刺也無狠戾之气以奮於外所謂婉而成章者豈惟春秋用之蓋王公之詩亦然矣夫如是實章句之君子也當持之攝天下邪心除天下煩鬰之毒豈誣也哉君始登第卽逰甬橋幕得二百章號甬上集淳化癸已十一月授湘謂湘知詩可以發文言是詩以爲冠湘旣好學復有癖於其間因不敢辭聊爲精气君子之說題於集之初如有責之以簡略亦敢對曰一言以蔽之是月二十五日前進士南陽趙湘序

送桂九官歸鄕序

士君子生有四方之志以其立功名享富貴而已不知其道者恥乎身未能赫然爲冠裳之耿光往往忸怩於鄕黨無歸歟之心嗚呼其眞不知功名富貴之道也所謂功者學登乎古賢名者先聲而後實富者仁義充乎心貴者朋友敬其志四者行矣𨿽布素之衣委乎塵凡其歸也小人知其窮君子知其富四者不行矣𨿽軒冕之光熠乎其地其歸也小人知其貴君子知其賤華陽桂君余鄕人也於余家爲三世之舊十年之前與余之河朔寜其父乃逰京師學聖人之道去年餘再舉禮部見之實未求諸侯之薦詰之則其辭謙謙及徴其書觀其行則皆宻邇賢室其不隕獲者余知夫待價焉今將歸衢焉其貎古而神淸學旣工名復振仁義斯備朋友斯敬其鄰里鄕黨有君子也則知其功名富貴焉苟貴其中而責其外余則歌曰衣錦褧衣裳錦褧裳今過予館畱三四宿言不能竟其言也余作送桂九官歸鄕序云

論

薰蕕論

傳曰一薰一蕕十年尙猶有臭說者以爲人之善惡可染而成也造物者𨿽一木一艸莫不稟性於天苟可易之則天之性無復盡矣然則人之所稟莫非一气非一性言乎其要在上中下明矣考乎其防則賢不肖別矣薰蕕之說可以下而不可以上可以不肖而不可以賢噫上之性仁義忠信也下之性詐佞回邪也賢之道本仁義不肖之情本詐僞是仁義可爲詐佞乎是回邪可爲忠孝乎是賢可爲不肖乎若性之賢近賢然後賢性之不肖近不肖然後不肖以此爲薰蕕庶防也若謂賢近不肖而卒能不肖不肖近賢而卒能賢者鮮矣然則薰蕕有臭以其親也親之至莫出於君臣父子兄弟也如可染之則堯也子不復有朱臣不復有鯀舜也父不復有瞍弟不復有象子不復有均鯀不復有禹禹之末不復有桀湯之後不復有受受之兄弟不復有箕子文王之子武王之弟不復有管蔡管蔡之兄不復有周公若聖與仁孰出堯舜禹湯文武周公也惟不肖暴亂孰如乎朱均瞍鯀桀紂管蔡也堯舜不能薰於朱均瞍鯀不能蕕於舜禹受不能感於箕幹管蔡不能易於周周公不能受其兄弟是豈聖賢之不受於父子兄弟也受之於天計之於生不能易如堯舜禹湯文武周公尙不能易而況於他人乎或問薰蕕之性臭也謂之十年有臭其亦不精矣如其折之則可曰臭之艸近乎一薰必聞其馨馨之艸近乎一蕕必聞其臭不馨不臭之性猶中人居上下之間𨿽不必臭可也惟上智與下愚不移其或執之謂蕕必能使薰之臭不惟不精亦使賢不肖果無別矣向之言堯舜禹湯文武周公之事果無驗矣趙子作論以明之蓋去其粗而守其精也

後卜論

李習之嘗作卜論以爲卜可廢言舜好生以洽人古聖人刳龜以灼之殘生勦壽觀畫於焦朽復爲聖人不當有疑如垂法示人以筮可也湘讀之輙不樂謂習之負獨見之道非逺而且大者古聖人之所爲成法度於後世然而不自謂盡其美善由是設卜筮以曉於天地以昭於神明以定於心誠故寓法於禮有事於天地星辰山川鬼神宗廟社稷兵甲之用皆卜之悉印於天地之心也故舜傳禹禹辭之俾枚卜功臣惟吉之從舜曰官占惟先蔽志昆命於元龜又曰鬼神其依龜筮協從周人勝黎祖伊恐而奔告且曰格人元龜罔敢知吉文王卜畋則曰非熊非羆成王旣啟金縢則曰其勿穆卜至於洪範曰謀及卜筮又曰龜從筮從夫如是古之聖賢未有廢卜者也禮曰三代明王皆事天地之明神無非卜筮之用不敢私防事上帝故不犯日月不違卜筮又曰大事用卜小事用筮故天子無筮謂皆大事也傳曰天子卜徵又曰筮短龜長春秋之事百有餘國無一不用卜者詩曰我龜旣厭不我告猷又曰卜筮偕止文仲居蔡仲尼以爲不知蓋卜有禮法焉今求之於聖賢討之於書閱之於詩循之於禮修之於春秋未見捨於卜者夫舜好生之道明矣然不以畏刳一類而廢天地之大禮如可廢則舜不當昆命於元龜如不誠又不當曰龜筮協從文王成王亦不當言卜夫子不當演卜於禮法春秋君臣又不當欽事其卜也謂其殘生勦壽則小者也卜事於天地宗廟則大者也聖人不以小而害大不以好生而害禮謂其精气復而焦朽形不能以宣吉凶則不知吉凶也吉凶之道豈存於精气而復於焦朽哉蓋發於人而應於兆示爾謂其惟筮可者則文王彖之仲尼象之亦可謂精矣此二聖人猶不能以彖象之防而令廢卜如可廢則二聖人廢之不當使後人廢之聖人之不廢卜者存其禮法爾假使今之卜不如古之道存之則猶可知禮法猶可存吉凶如棄之是不師古而忘聖人之制是不教以禮法不示以吉凶若之何稱聖人之徒也子貢欲去告朔之餼羊仲尼猶曰爾愛其羊我愛其禮今欲去卜甚於餼羊故作後卜論以復之

原教

道之爲物也無常名聖人之所存者七中庸曰率性之謂道修道之謂教而其具有五曰仁義禮智信合而言之是爲七七者皆道之所由生也易曰仁者見之謂之仁智者見之謂之智由是明之之謂道由是行之之謂教教所以存天下也栢栗有巢之世其民飲茹而朴道易而教隆不親親不子子巢之穴之然則七者具於其中矣聖人者能因其化不煩於教也故七者不復萌堯舜已降氓之性不由道矣然而聖人者不以其不由道而棄之是故宮室之庖燧之衣服之寒燠之暑涼之而後教之以七者禁不齊則禮禮不齊則刑示之以君臣父子夫婦之事節之以喜怒哀樂愛惡欲之道是七者之教聖人無他心但欲其復道而已矣或曰二帝之氓亦栢栗之氓也栢栗不教而二帝教之不教者朴而教者不朴豈亦二帝之心不爲栢栗乎嗚呼其亦不知道者也栢栗去天地之近者也二帝去天地之逺者也近者易而逺者難吾亦有說焉天地之未辟渾渾焉亦若子之胎其母也罔然而不分旣辟焉蒼蒼焉亦若子之胎免其母也防然而不辧旣定也空空焉亦若子之懷其母也乳哺之聲習之寢之息之沐之浴之鞠之育之皆信其母也喜怒哀樂愛惡欲之未形蓋栢栗氏之氓也其不教而自化者可知矣至三皇氏之氓亦若子之乳乎三四月焉指其頥則笑怒其聲則啼熟視者則附之不熟視則離之觀其喜怒哀樂愛惡欲且形矣情與性紛紛焉交乎其中亂乎其外喜怒哀樂愛惡欲而得常蓋其生也久矣天地之逺教道之難又不可見矣然則堯舜教之勤亦至矣俾其成人而反乎胎也其爲教愚見栢栗之易堯舜之難也栢栗教之於無知之前堯舜教之於有知之後無知者性情也教有知於無知不亦難乎或曰七者之過氓知是七者若之何能無知乎對曰亡是七者禽獸也古之無知者心湛然坐忘遺照性情之不撓喜怒哀樂之未形暴亂姦邪之不作果混乎禽獸而不疑然而七者作豈害於無知乎道存而已矣性情者生乎人之心者也七者治人之性情也七者果存道焉易曰聖人以此而洗心七者作於外而存乎內喜怒哀樂之不生衝衝然寂寂然以樂天下之不爭者是復之於無知也故曰教者本乎道道本乎性情性本乎心非在乎無知有知之相害也堯舜之後禹湯文武周公孔子咸以是教天下無他說焉或曰楊墨之不爲教也如之何曰小是七者申韓之不爲教如之何曰異是七者然則亦有以教人也曰非教也惑辭而已矣噫楊墨之小申韓之異者皆所以惑人之心心惑則情性亂情性亂則道異道異則教舛君臣父子之不分暴亂姦邪之不息其欲教有知而至於無知嗚呼其不可知其防矣

本文

靈乎物者文也固乎文者本也本在道而通乎神明隨發以變萬物之情盡矣詩曰本支百世禮謂行有枝葉皆固本也日月星辰之於天百谷艸木之於地參然紛然司蠢植性變以示來罔有遁者嗚呼其亦靈矣其本亦無邪而存乎道矣聖人者生乎其間總文以括二者故細大幽闡咸得其分由是發其要爲仁義孝悌禮樂忠信俾生民知君臣父子夫婦之業顯顯焉不混乎禽獸故在天地間介介焉示物之變蓋聖神者若伏羲之卦堯舜之典大禹之謨湯之誓命文武之誥公旦公奭之詩孔子之禮樂丘明之褒貶垂燭萬祀赫莫能滅非固其本則湮乎一息焉一息之湮本且揺矣而況枝葉能爲後世之防乎而況能盡萬物之情乎周禮之後孟軻揚雄頗爲本者是故其文靈且久太史公亦漢之尢者也揚雄呼其文爲實錄道之所推耳又曰若孔門之用賦者則賈誼升堂相如入室柰孔門之不用乎然則揚子之言非不用也本有所不固爾傳曰夫子之文章可得而聞也夫子之言性與天道不可得而聞也大哉夫子之言皆文也所謂不可得而聞者本乎道而已矣後世之謂文者求本於飾故爲閱玩之具競本而不疑去道而不恥滛巫蕩假磨滅聲教將欲盡萬物之情性發仁義禮樂之根蒂是郤克爲長萬之行吾不見其易矣或曰古之文章所以固本者皆聖與賢今非聖賢若之何能之對曰聖與賢不必在古而在今也彼之狀亦人爾其聖賢者心也其心仁焉義焉禮焉智焉信焉孝悌焉則聖賢矣以其心之道發爲文章教人於萬世萬世不泯則固本也今學古之文章而不求古之仁義之道反自謂非聖賢不能爲之是果中道而廢者果賊於儒術者爲蠧教之物者古之人將教天下必定其家必正其身將正其身必治其心將治其心必固其道道且固矣然後發辭以爲文無淩替之懼本末斯盛𨿽曰未教吾必謂之教矣如不能是不若盲聵之夫也盲聵者不學聖人之道罔然無所知識𨿽無所知猶不爲儒術之殘賊不爲聖教之罪人矣吁嗟如是之不固也其幸未混於禽獸爾而況能教人耶而況能道於萬世耶或曰今之言文本者或異於子如何對曰韓退之柳子厚旣歿其言者宜與餘言異也

南陽集卷四

欽定四庫全書

南陽集卷五

宋趙湘撰說

釣說贈韓介

韓介行湘送之至於水濱見釣於流者指之曰彼水上者亦樂乎余對曰樂亦樂矣曰皆羨之曰子何羨曰川無舟路無馬區區乎天下吾不若其人逍遙乎淸流優哉防哉爲有得者安得無羨焉余語之曰子羨於釣而不知其樂之道也若子羨者但知匹夫之釣之樂也不知君子之釣之樂也匹夫之釣樂夫近者小者君子之釣樂夫逺者大者余將爲君子說釣焉說樂焉匹夫釣於流君子釣於世匹夫樂其身君子樂天下昔者夫子釣於世川無舟路無馬區區乎天下已不樂而天下樂之曰敢問其釣具噐乎其有獲乎曰孔子爲釣其噐名同而事異竿以仁絲以義綸以智鉤以禮餌以信然後獲道焉釣魯釣衛釣晉釣鄭齊宋吳楚無不釣者是故勞一軀天下樂不惟樂之於古而又樂之於今孟子亦以是噐而釣天下天下亦樂之噫孟子亦羨於孔子者也亦樂其大者逺者也今子之羨其樂也近其得也小愛匹夫而不愛君子不亦背乎子能羨孔子孟子持其所釣之噐以釣道於天下無嘆乎川無舟路無馬區區於天下如是爲樂不亦樂乎不惟樂之於今而亦樂之於後彼水上者生則生沒則沒非可羨其樂羨其得者曰釣於世者旣得聞矣敢問釣於流者有釣世者乎曰有之非太公望乎輔文王釣道於天下天下之樂甚矣太公之後吾不見釣道而有釣世者嗚呼一人而已曰彼嚴光者亦釣焉曰光亦釣名者非所謂釣道者孔子所謂𨿽曰不要君吾不信也因子有羨於水上故書釣說以贈行

養說

善養者尊親而已矣不善養者備防而已矣備防非存乎志或曰養之說非甘防則如何能富於甘防是尊親也不能富於甘防非存志也非甘防則何如曰尊與志養之大者也甘與防養之細者也君子務其大小人知其細人之生也有富貴貧賤故禮有等殺事父母不可彊富以充甘防如彊之必求諸非道將不義以爲濫取焉是則見毀於身見辱於父母見謗於鄰里鄕黨其爲不孝大矣惡謂之能養乎惟志與尊𨿽富貴貧賤皆在乎內而不在乎外也存乎外者人欲彊之存乎內者人欲棄之是舍近而去逺遺本而競末古聖皆志而弗彊是以舜耕歷山則以匹夫養嗣放勲則以天下養子思以其家養曾參以其身養曾子歿曾元亦養有酒肉將徹不請所與其子孫問有無則亡矣𨿽欲復進而孟子謂之口體之養者曾元非甘防之不充非彊其富也聖人之徒猶不以爲善況彊富於甘防而果棄其志者哉仲尼曰至於犬馬皆能有養不敬何以別乎多見其不知養也作養說

名說贈陳價

名之制在古麗乎天蟠乎地者孰無名焉然則累世而異者其惟人之名名之貴貴乎道道由人不由名道貴則名著道賤則名汩是故君子疾沒世而名不稱焉古之聖賢異道不異名春秋時萬有餘臣名不避賤與拙是以魯有獳羊肩公子彄楚有闘谷於菟公子黒臀晉有羊舌赤鄭有公子皮公子突凡此之類眾矣又若周公之子而名禽孔子之子而名鯉夫豈貴於名號焉秦漢已降厥道尢替名之者但見濫於古聖賢復求其貴異者今之世尢甚焉往往慕周公之聖者不名周公則名旦希孟軻之賢者不名軻則名孟噫何惑繆之若是也古之慕聖賢者慕道徳仁義而已不慕其姓名也如慕其名堯及舜則當名栢名栗名犧名農不當爲勛爲華湯則當名昊名頊文王以能自昌爲昌武王以能自發爲發周公以能待旦爲旦仲尼之慕周公也亦至矣盍不爲旦爲周而自以尼丘而爲丘孟子之慕仲尼又至矣不聞名孔名丘而自以轗軻而爲軻揚雄之慕孟子又至矣不聞名孟名軻嗚呼古之人則慕其爲人今之人則慕其名之爲名今之人慕聖賢未若周公孔子孟軻揚雄之心也古人不以名慕之而今之人慕之道徳仁義古人慕之而今之人不知慕口是而心非言敏而行訥於法似不恭於禮若不辧禮法之若是將以慕彼聖賢者不其繆歟潁川陳價始名宗柳蓋亦慕展禽之爲人也然而孜孜拳拳於聖人之道不隕獲不怠惰將以俟其有成也一日言及人之名請問其事湘爲演說因之請易宗柳於是顧其人能自志於學不隕獲不怠惰韞匱而待沽命之爲價字伯圭亦冀其爲人不止於展禽也因作名說以贈云

義雞說

淳化三年秋九月再舉禮部冬十一月至京師卜其館得崇明之右有公侯之舊地焉寛且潔深且閴喧囂之聲且不聞前有二門門之內有防防之西南隅爲廡廡之後爲室防之後明而不屋不屋之地爲堂爲奧奧之東西復皆爲廡爲室賃而止者凡十數往共之周旋屋曲蓋無虛室也潁川陳氏子名仲思者其父於湘爲舅甥湘於仲思爲兄弟思父爲廷臣思侍左右𨿽東西南北而弗離也其年思父以王命之江陵運束帛來輦下以實府庫至是始相防繇是同館而異室思次於防西南之廡室焉湘次於奧之東而向廡室焉其於還往也諭於外爲至近諭於內爲至逺然而還往朝夕孰先倦焉思自江陵市二雞而育之一雄而一雌一而一黃其飲啄棲息依然自得一日雌雄並逰乃自思所止之廡越非親之室三五而至湘所止之廡旣至而雄鳴無怖懼之色又若自得湘思殊異之語曰是物也豈能越其所主所疎之門而至其主所親之室哉又疑其偶防亦未甚異復視其往也又不由疎者之門而徑復思止又異之自是累日而至熟視數日或日有三四至或五六至而終不防疎者之止異乎奇哉物類者有如是靈豈其懼疎者之傷乎顧親者之愛乎如懼其傷是亦知也如顧其愛是亦義也不然胡爲不防疎者逺者之戶哉嗚呼爲人者不能周身之防棄親而愛疎去是雞也逺矣況近於賢良者乎湘愛其靈賞其智貴其義異其事作義雞說有采而史之不獨止於異亦可警諸不智不義者云

解

兵解

黃老言兵爲不祥之噐有道者不用後世聞之以爲兵者皆不祥用之者皆無道也嗚呼其亦不知道之甚者矣兵之噐不祥於凶人而祥於吉人故有道者當用之以治天下非聖人用之以害天下天下之人暴亂之殘賊者必欲聖人之有兵也是故軒轅氏戰尢於鹿桀害天下湯升自陑戰條之野桀之民待湯若旱農之待澤也且曰徯我後後來其蘇是桀之民欲聖人之有兵也受斮朝渉之脛剖賢人之心箕子比干爲匹夫天下之民爲塗炭武王兵之於牧野誓其師曰如虎如貔如熊如羆於商郊又曰用命賞於祖弗用命戮於社予則孥戮汝繇是一戎衣而天下大定是軒轅氏成湯武王爲有道乎彼三聖之爲心也將欲用其噐爲不祥耶將不用之則尢桀紂者且將焚林竭澤絕天下命毒流而不可止彼三聖者如不用兵是不仁不道之莫大矣或曰上古聖人與後二帝或不用兵非有道乎曰兵之道當有時而用也上古聖人後二帝者無尢桀紂之殘賊如兵之非有道也軒轅湯武有是殘賊如不用兵是無道也孔子之聖非欲爲兵說在春秋時則曰以不教民戰是謂棄之又曰我戰則克皆有道也衛靈公問陳則曰軍旅之事未之學也是亦不祥於凶人也春秋之後若秦若項若陳若隋此爲凶兵以毒天下是亦兵也而其道於軒轅湯武異亦甚明矣黃老之言但以恬憺沖虛而爲道不爭而爲勝彼時將殺天下之人恬憺沖虛其能制之乎故湘以爲兵非不祥之噐有道者用之無道者勿用學者有疑於兵者作兵解

辧

揚子三辧

史言揚子喫不能劇談又言揚子投天祿閣又言揚子無子讀者疑其故謂揚子學聖人道而有是者或問於趙子於是作喫辧投閣辧無子辧三篇以答或人云

喫辧

或問曰揚子喫不能劇譚乎曰喫亦喫矣不可謂不能劇譚曰是喫也惡能劇譚曰揚子於眾人則喫於聖人則能劇譚噫揚子之道足以聖足以賢足以皇足以王劉歆知之則曰空自苦如是不知雄者眾矣雄當是時似不言者況謂之喫乎宜也聖人之道當懼其喫道徳喫仁義喫辭喫志而已不當懼喫眾也雄果喫道徳不當演太喫仁義不當作法言喫辭喫志不當反騷訓纂州箴而發焉如是也不可謂之喫則眾人喫於道徳仁義辭志也雄喫於眾人也

投閣辧

王莽自立將以神前事於是誅甄丰及子尋投劉歆之子棻於裔辭連及者急収不請雄校書天祿閣治獄使者來及雄雄恐不免輙自閣以投地而不至死莽知雄不與事有詔弗問病免弗獲復爲大夫或問雄投閣意將懼其罪而弗生耶將畏其法而求死耶曰非雄意雄之道繋天矣雄之命亦系天也天之將喪斯文也墜地而死矣天之未喪斯文也莽其如予何曰不能謝病復爲大夫如何曰用之則行舍之則藏雄意如是必矣

無子辧

或問雄無子乎曰然曰史以雄非聖人而作經猶春秋吳楚之稱王故貽誅絕之罪敢問如何曰載此非良史也諸儒之於雄也不如雄經一也嫉雄賢二也經緯百王仁義禮樂則經矣若謂雄非聖作經而獲罪是仁義禮樂非聖人不當言非聖人而言是亦獲罪矣嗚呼言仁義禮樂者罪止於此不言者其罪如何噫雄之無子也非雄之無也實時之無也非雄不得子而子也是子不得雄而父也爲周公者必須伯禽爲孔子者必須伯魚伯禽生爲周也伯魚生爲魯也非周非孔不父也非禽非魚不子也爲雄子者必賢良非賢良雄不父也故生烏而不苗無復如烏者非雄之欲有也賢良之生必有時非其時不生故雄無子矣作經之罪吾未聞諸聖人作經有罪聖人當言不當使後人言之聖人不言而諸儒言之言之而無據非嫉雄而何嫉雄而不書余敢罪於史

泣麟辧

麟在圖書稱瑞應久矣以其仁宜出於有道春秋末周室旣亂而獲麟焉孔子泣之說者意孔子爲虛應不宜出於其時是以泣抑亦不知孔子之泣也其泣也得非泣仁不行於世乎知麟之應而泣乎麟之性行乎仁者也是麟悲其亂而臣有殺君者子有殺父者天下之民不能聊生由是麟出焉且以示已之仁以勸時之不仁也孔子知麟也且悲夫世之不仁而不及麟之有仁者人不仁麟警而勸之是人不若於獸也人不若獸夫子焉不泣如謂之非時虛應不當出而泣之則夫子自泣也非泣麟也可辧焉

銘

諫鼓銘

書稱陶唐氏曰稽古帝堯又曰聰明文思光宅天下當是時也天下豈有不逮者豈有見聞而出於堯之聰明者豈有道不行於天下者而堯設鼓以待諫朝夕思念惟恐鼓之不鳴也惟恐諫之不陳也由是巍巍焉而有成功矣堯之後師堯之君民者皆永年若從諫弗咈者命出納言者聞昌言則拜者故仁聖之聲不冺乎六合然而夏之桀商之受諫噐具設也將設之則朝夕恐恐然懼有人立其噐之前也懼其噐之鳴也懼其將有諫也故龍逄比干等皆死矣民到於今爲之怨今之民非桀受之民也聞名尙忿而怨而況桀受之民哉若龍逄比干得立諫噐之前得鳴之得陳之必將使其君聰明天下無不逮無不合道焉況令馳暴虐之聲於後世千萬年乎故作諫鼓銘以唱堯道云彼聖之君無可以諫而諫噐是陳旣設之惟恐噐之黙而人不云云昏之君有可以諫而諫噐是湮𨿽設之惟恐其鳴而其說紛紛故聖益聖昏益昏鼓哉鼓哉如何不聞

狐銘

狐有疑決聽於冰故能自知人有疑復聽於人故不自欺人以狐爲姦以人爲癡吁嗟若人爲狐之嗤

箴

夫子五十而學易稱知天命又稱可以無大過矣蘧伯玉知非於四十九韓退之少去非之一年作五箴以自訟子曰吾未能見其過而內自訟者也退之之賢知過而自訟然則訟之者何蓋使不貳過也予生三十四是年未加於三聖賢讀書不及古人賢不敢望於退之其可不知其過者乎因作後五箴以自箴云

交箴

交可無乎無將我愚交可濫乎濫將我誣澹然不佞湛然不污循循然不易穆穆然不渝惟如是焉可相與模如詐如欺匿怨以趨口左心右言止行䢐非吾徒也可疾以驅驅之苟遲汝徳宜孤故曰禮與其奢也寜儉交與其誣也寜愚交哉交哉汝其愼夫

爭箴

君子無所爭必也射乎爭之其大者旣賢爭之其小者則愚愚盍爾思賢盍爾圖爾气方剛爭旣爾趨爾近不惑爭豈可誣彼不仁爾訾之將欲爾誅彼不義爾斥之將欲爾鉏爾不知攺將害爾軀如必爭已道實無污意不爲跖教不爲朱爾以是爭𨿽窮不孤

室箴

待雨以室食噐以陶不陋不穢可歌可謡回巷以陋回飲以瓢嗟爾不賢比回孔驕如不汝安乃道之消

吐握箴

周公之待賢吐握彰矣公聖人矣待人若此後之非聖者宜如何待人也因作吐握箴

旦之聖耶必待白屋哺三吐而出髮三握而復嗟而後人非旦之族胡可以餐胡可以沐

雜著

室警

天生烝民本異乎鳥獸飲食衣服居處之事其實別矣然而飲食衣服居處有若鳥獸者其心則仁人也飲食衣服居處有若聖賢者其身則鳥獸也古之人有巢於木處於穴毛於茹血於飲皮於衣服在鳥獸之間而不爲鳥獸者後世聖人懼其混也爲之宮室爲之飽食爲之蠶組將欲使人知其身其心果與禽獸異柰何飲食衣服居處之且異而其心愈不仁夫如是則古之巢穴有仁人者也今之宮室有鳥獸者也巢穴𨿽近於鳥獸而其心逺矣宮室𨿽逺於鳥獸而其心近矣鳴呼巢穴之間人獸易知也狀斯別矣宮室之間人獸難知也狀斯同矣聖人𨿽欲其不混也如之何

迎富文

淳化四年送窮之明日眾人復迎富南陽子亦備禮潔誠將祝之惚恍焉若趦趄而有聲逼之則弗覯其形問之曰聲於空者得非所迎之神乎對曰然聞子之迎敢有不至是露影響是吐思慮吾實其神非窮之鬼有意有气有車有騎族類旣眾臧獲甚萃兄驕弟奢妻珠子翠惟飲與食金玉其噐今子迎我亦頗容易簞瓢鄙陋蘋藻憔悴掃灑𨿽潔肴品無異詎可以食胡可以醉子盍聞乎金穴馳聲玉樹稱譽錦赫揺帳珠光動履進退朝夕酒酣音嗜生爲人奢沒爲神侈子如欲富吾等能致請徹其禴請重其餼貨殖可圖聚斂斯備子如不能去富逺矣主人咍而應之曰是何言歟輙鼓唇齒君子固窮窮不濫爾吾不汝迎汝來何謂吾實迎富不迎其利迎之之神自有書記若汝等軰非我族類驅汝所往汝必爲誹汝姑屏息勿得當位但隠厥狀踧踖回避聽吾迎富使汝知愧遂揚其聲精厥心志祝之曰嗚呼顏其降乎管其至乎顏曰子淵管曰夷吾仁哉仁哉孔子以呼三百無怨三月不渝不讓於師將聖與俱富哉仁焉可以依於吾今是迎願爲其徒有馮者驩有叚者木文侯是禮田文是服義哉義哉奮勇如逐惟富是思惟貴是復富哉義乎可以爲朂吾今是迎願爲其族晉文伐原範子烹稷尾生抱梁魏侯冒鏑信乎信乎如寶如璧大車小車輗軏相敵富哉信乎孔子去食吾今是迎願奉其職子思至誠曾參是效反必以面出必以告斷樹殺獸有時誅罩孝哉孝哉禮經深造五用𨿽殊一源同到富哉孝乎志養爲號吾今是迎願奉其教吾迎四者敢不忠告於是屏息之鬼相顧相導瞬睛露舌齒鳴唇掉或有以怒或有以笑且曰主人之迎非我之好相呼以去出門叫嘯長揖主人謂主人傲主人勿輕吾有人召

釋奠紀

余世爲儒少學七嵗橫經十五始屬文二十五授鄕老書因始舉孜孜自修自癸未至於壬辰凡九載復上中選其年夏四月授廬江尉秋八月二十有七日至官而祀期違矣明年春二月祀期至而病不能興至於秋八月祀令尹修舊式先期一日使主者以餼羊一豚豕一黍酒時果巾水潔淨罍爵嚴楚釋奠於孔子廟三獻者戒陪位者肅趨事者謹執籥者齊時邑簿有適余行亞獻禮始獲以儒之禮法秉笏具服而載拜祭於先師孔子也嗚呼余之不材也獲祿以奉其親與禮以祭其師進退揖讓於十哲之前亦儒者之道而所獲多矣如其峻位秩赫聲勢皆儒之餘而人之命也故余以祿親祭師而自足復踴躍知孔子之道教不廢而禮樂之不崩余親友或痛予處賤位未能耿耿然發爲儒光者故余悚栗不敢當是說及祭先師遂作釋奠紀以曉痛者云

周仲嘉哀辭

亡友周仲嘉余鄕人也少孤未成童侍其兄於京師旣成童骨甚異气淸而神峻因不好弄嗜書籍凡戱亦用毫墨爲具言笑必調弄音韻辧淸濁遂能作歌詩旣冠尢善屬文賦頌箴傳累百餘篇雍熈初其兄官嵐州由是求嵐牧薦書太原之墟自唐室壊據爲戰國其俗之有子弟但滛於矛楯戈防之噐故文教爲廢噐絕修理者今天子之徳柔服始被聲教故仲嘉贄嵐牧書而獲薦郡縣風俗始識進士禮其年嵐獲一麟試一士旣獻於天子京師之間𨿽公卿大夫悉異之有謂天將以太原爲木鐸故麟及士皆寓彼且俾其人知瑞應識賢良由是塲屋仲嘉之譽籍甚其年予亦始授鄕老書仲嘉首來顧遂與之防爲傾蓋之舊於是僦館同處相切磋琢磨道日益交日善旣而俱不利戰皆出都門梗然爲南北之離端拱末仲嘉復求天府書而文價益振愈始舉時十其倍予是時居父喪不能偕入但聞仲嘉聲勢之張其年果上寄書來江東弔予窮悴而復自巽辭甚不樂實交友之心也又三年予再舉至京師仲嘉爲浚儀尉予不暇往仲嘉引僕鞭馬循街衖來尋余旣見之且悲且喜且慰且語又愈往年之契所謂然後知松栢也余旣中第仲嘉以春司非官罷試拜光祿寺丞相見賀曰某與吾交之道不爲不售者也余旣授官又與仲嘉別愴然之懷復愈往年之別余旣至官有人自京師來云仲嘉之母喪其人因哭母而疾京師卿大夫皆弔而卹之餘方馳介爲弔問禮逾月又聞仲嘉之昆不祿仲嘉旣泣其母又哭其兄於是亦病而卒嗚呼何天不憗之甚焉何嫉賢禍善之至焉仲嘉年始及壯今絕父母昆弟惟一寡婦一孤兒一孤女皆未五六嵗將安以歸乎余惟是故哭仲嘉其知命則不哭仲嘉仲嘉之才之美無速朽之憂是永年也夫夭而爲壽者有之故皇甫湜壽顏子韓退之壽李元賔亦稱歐陽詹可知爾噫朋友之心其將如何今寡婦於禮不可問兒未可筮仕女未可求歸若之何而塞朋友之志悲夫仲嘉旣卒於京師則知銘志之文皆當世在上位知仲嘉者爲之故余不復言仲嘉之三世其遺書亦當有典筆者編而序之餘亦不盡書其道但作周仲嘉哀辭云

防不弄兮成童可誇毫墨爲戱兮將握靈蛇旣弱冠兮文能攝邪但見金兮不聞有沙名籍甚兮爲聲且華道頗光兮祿位彌加善於友兮久無疵瑕孝於親兮克睦其家不幸短命兮今則無耶婦寡息孤兮可哭而嗟室𨿽窶兮事業甚奢壽𨿽短兮聲名極遐人謂其折兮凶且無涯余知其沒兮隆而不窪已乎已乎嗚呼仲嘉

南陽集卷五

後跋

士之從宦困於當時而文章顯於後世者多矣其能不戚戚於窮厄而防然自以爲樂者旣知有命又知屈於當時者近而伸於後世者逺也余讀太傅趙公文至於抑揚馳騁辯博宏逺可謂壯矣豈止其詩淸淑粹美之可喜也公之盛徳有後矣然方其屈於一時其所以自樂而忘憂者詩也可以想見其人焉廬陵歐陽修題余守淮陽從事趙君以其曽大父司徒公文集見示且曰願求一言爲不朽之托余首讀其詩淸澄蠲潔淡雅夷曠名章秀句前人之所罕道病而未能者往往屢呈而間發鉤而探之殆可以逾陶謝嵇阮之藩而徑躋其堂直而循之規繩矩範不失乎沈宋李杜撰述之要其悠揚之趣從容樂易之風神昭然在人目前竟無毫髮近於模擬而非自得者蓋其爲詩盡閱前人之作而深知其意然後辭之淺者不在區區襲蹈己自建立克成一家次及其文拔邪扶正蔚有鯁議方士大夫牽於對偶聲病之習獨能斬絕而弗承逺追韓栁之徒以爲宗主黙契其防而脫略其辭故亦無片語隻字稍涉前人之蹤橫騖別馳要之有所詣而後已此與夫守陳迹而不遷徇博雜而無統紀者固相萬也集之可傳也審矣豈必待予言乎然自歐宋而下言足信於後世者甞爲之題序矣以余之鄙陋乃復掛名於其間則所以攀聫依附爲不朽之說者非特傳公之集余亦自爲計也於是乎言元符元年八月二十一日桐廬吳儔題

予祥符辛亥歲爲舉子日聞叔靈詩名籍塲屋中洎嘉祐庚子出守延安郡越三年會令孫祕授揚宰於屬邑邑曰臨眞接之從容且袖一軸爲貺然已熟其爵裏次索其家藏南陽集及覽之不能釋手者累日固與前聞不虛矣又宰君風雅之體善繼祖徳知淸芬爲之不墜其緒叔靈文集則有宋子京冠篇具載其美誠爲不泯惜其早世位不充才餘慶當在諸孫子予甞作詩追紀別幅子厚有云凡我從事於文者所宜追惜而悼慕也因筆之捲後治平二年二月二十七日延安官舍蔡戡題

同自學詩甞患唐人風格歷五代遂淺弱無意緒不入人省覽前此十五年龍圗閣直學士趙公以太常博士爲蜀之江源宰同時在臨功幕屢往來公之治下見公歌詩者爲多矣其言溫厚有法與前輩俛仰殊不爲彼此之異同每謂人曰是等語潔而不拘麗而不淫孤飛絕馳蓋二百年前有此耳向非得之於天豈得制度於其家也公今爲益州路運使同復以職事屬部公召至左右間以語文字之學因出其大父家集若詩與文者凡兩大袟使同得盡窺之同退屏諸慮伏讀累日恱若己之身侍大帝祠太室燦如華衮之在目而鏘如雅音之入耳也繁文哆韻悉逺觀聽信夫靈气遊於太空𨿽云囂氛久隔不下亦有人焉自得之矣乃知公之所爲祖風在也他日持歸於公且謂公曰公向爲此轉運使時大尹尙書宋公已爲公序此集有云宜從鏤刻以廣傳聞焉爲後世規矱同今敢願從尙書之言誠學者之幸矣公曰余志也子其爲我紀歲月之實同乃執筆題其後因道其所以云治平二年十一月一日文同撰安國訓古書以貽後代福畤編中說以傳素業是知經子得不泯絕者蓋有賴於後人也大忠先世太傅南陽公當國初文章方興未盛之際以詩聲爲一時宗其他著述逺邁古作備見於宋景文公之序及歐陽文忠公諸大賢之跋中更兵火家藏散失先伯父古隨通守復得丞相呂公之家先君致政朝散手加抄錄每恨未能鋟板僥幸試送遂割微俸以成初志亦庶防古人貽傳之意云寶慶元年季秋九月六世孫朝散郎知慶元府昌國縣主管勸農公事賜緋魚袋趙大忠跋

