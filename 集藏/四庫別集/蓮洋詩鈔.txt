

欽定四庫全書

集部七

蓮洋詩鈔

別集類六【國朝】提要

【臣】等謹案蓮洋詩鈔十卷

國朝吳雯撰雯字天章本遼陽人順治六年其父允升任蒲州學正卒於官雯兄弟孤弱不能歸遂爲蒲州人康熙己未薦舉博學鴻詞不中選其卒也刑部尙書王士禎爲志其墓稱初見其詩有泉繞漢祠外雪明秦樹根濃云濕西嶺春泥沾條桑至今堯峯上猶見堯時日諸句吟諷不絕於口所作居易錄中又亟稱雯西城別墅諸篇趙執信懷舊詩序亦稱雯拙於時藝困躓場屋中體貌麤醜衣冠垢敝或經嵗不盥浴人咸笑之然詩才特超妙其詩一刻於吳中再刻於都下三刻於津門後士禎爲刪定存千餘首亦見墓志中因雯沒之後未及刋行故懷舊詩序曰蓮洋卒後阮翁爲作墓志且刪定其集迄今將二十年未行於世意其時阮翁耄而多忘未幾遂沒未及歸諸吳氏耶池北書庫散失殆盡蓮洋集從可知矣云云然其集實已歸吳氏乾隆辛未汾陽劉組曾裒其全稿刻之又以士禎所評者別刋一小冊並行越十三年甲申山東孫諤官蒲州府同知始從雯侄惇厚得士禎所定原本簡汰重刋詳載士禎之評並以劉本所遺者補刻於後復以所見墨迹補之其士禎所刪而劉本誤刻者咸爲汰去凡得古詩二卷近體五卷補遺一卷詩遺一卷文一卷冠以墓志而附以同時唱和題詠之作卽此本也雯天才雄駿其詩有其鄕人元好問之遺風惟熟於梵典好拉雜堆砌釋氏故實是其所短劉本所刻無所持擇頗傷冗濫此本沿新城之派又以神韻婉約爲宗一切激昂沈著之作多見屏斥反以鄰於淸弱亦不足盡其所長然終較劉本爲簡潔故置彼錄此至其所載士禎評語繁碎特甚如題汪玉輪看劍圖詩下附記云原本評語奇作二字似阮亭先生筆迹胸有造化四字非阮亭先生筆迹刻本並作一處誤又如城曲眺望詩下附記云原本題下有墨筆評劉長卿之詩也不知何人評阮亭先生攺作絕似劉長卿云云此亦何闗宏防而字句異同乃如是其珍重之今悉刪除以廓淸耳目焉乾隆四十四年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

蓮洋詩鈔原序

河中爲郡當兩戒之首形勝冠寓中記稱太華中條本爲一山巨靈贔屓掌華蹈襄開爲二以通河流禹貢之壺口雷首龍門華陰正當其處古秦晉之交也中條之南有地曰永樂唐詩人玊溪生故居在焉水經雲河水又東永樂澗水注之注謂渠豬之水卽其地也經又雲河水又東北玉澗水注之注謂水南出玉溪義山自號蓋取諸此吳生家永樂讀書奉母耕牧河山之陽家苦貧數數出遊走燕趙齊魯梁宋吳越之墟所至與其仁賢逰處歸而有詩數百篇古澹閎肆得古作者精意而自成一家之言灼然可傳於後者也昔在丁戊間生來京師余胠其篋得蠧簡數十番讀而駭嘆謂非流俗所應有以示劉吏部汪戶部梁侍禦三君方枋文章海內其駭嘆復不減予今十餘年矣比生再入京師則三君者皆解官歸臥或十餘年或七八年而吏部又前歿昔之與生逰相知者獨余在耳相與追道往事太息感慨至於泣下嗚呼以生之才挾其文藝逰於四方歷十餘年而所號爲知已者無過予軰四三人不數年間皆散去或且化爲異物久矣豈不重可感哉於是予召之飲酒旣酣復胠其篋則其詩雷硠劃豁又過於昔予讀之河傾燈灺不知止惜乎三君子不在不獲與之矜賞如曩時也防

天子下詔求博聞之士備

顧問著作於是謝比部方山以生名應

詔或以爲生與司馬子長生同裏又同逺逰其才皆不世出蓋河山之气融結於千歲之久宜其先後相望無愧色是固然矣然子長生逢武帝右文不免戮辱發憤述史記生遭遇休明以布衣之賤一日名逹

黼扆行且荷槖簪筆立第二螭坳之下曾何子長之足云又況義山白首幕府名不掛朝籍者哉漁洋山人王士禎序

吳徴君天章墓志銘

漢魏已來二千餘年間以詩名其家者眾矣顧所號爲仙才者惟曹子建李太白蘇子瞻三人而已

本朝大一統閱六十載作者亦多矣余獨以仙才許蒲阪吳君此余之私言也亦天下之公言也君且死語弟霞曰吾平生知已無逾漁洋先生吾卽死遺詩勿遽出必待先生刪定𨿽相望二千里而勿憚跋涉而往求焉且謁志墓之文吾無憾矣余居田裏聞君之訃爲哀挽以代楚些其末云已空文字障靜閱莊嚴劫何事勞結集猶煩大迦葉未幾而霞至將君遺命餘詩若爲之防然嗚呼異哉豈余與君精神感通𨿽越在二千里不以幽明間有如此耶旣次其詩遂爲其銘君諱雯字天章其先遼陽人也父允升中順治二年順天鄕試六年

授蒲州學正十二年

賜同進士出身明年卒卒後次年吏部按籍銓授知臨潁縣君幼孤母朱氏有節操撫君及弟霞等皆成立遂籍於蒲君姿秉殊絕嗜書如飲食又薄帖括以爲不足爲𨿽在諸生輙瀏覽羣籍自六經三史外先秦兩漢下逮六朝唐宋元明四部之書無弗習也旁及釋老內典祕笈皆鉤貫其防趣含咀其英華而尢於五際六義有深嗜焉初僑居中條山南之永樂永樂唐縣也李石兄弟三相皆居之詩人李商隱義山亦居之號玉溪生玉溪者永樂水名也君少而食貧無以爲養數遊京師謁父執友年二十餘矣京師士大夫無知其詩者予一日過同年榮工部洞門見其詩雲泉繞漢祠外雪明秦樹根又云濃云濕西嶺春泥霑條桑至今堯峯上猶見堯時日大異之曰此非今人之詩也吟諷不絕於口久之君再入京師一見談藝輙夜分不休如釋迦之有鶖子潙山之有寂子相說以解不待往復扣擊君固以謂餘一人知已如後山之於南丰也戊午己未間

天子詔徴博學宏詞之儒備

顧問特舉制科海內名士鱗集

闕下君在舉中顧獨耽寂守素不與他人走健僕囊巨軸宛顏低眉望門求知者競馳逐膠牢澹泊門有雀羅余以是益重之臨朐馮相國知君名以扇索其詩君大書二絕句答之其坦率如是卒以不遇亦不悔也君防燕趙齊魯吳越秦楚足迹半天下而梁宋間詩尢工晚訪舊天津復與余相見京師時康熙辛已君年將六十倦遊矣君好友天下士士之名雅者亦皆援君自重所至縞紵贈答無虛日然君胸中涇渭不徇世俗毀譽涼燠以爲親疏故人亦樂就之所謂嵇叔夜土木形骸黃叔度汪汪如千頃陂者庻幾似之平生好仙釋有空諸所有仰靑雲睹白日之意情耽隱逸僕僕四方謀升斗以爲甘防之奉非其志也嘗買圃鄭谷之口有竹數百挺黃梅數十株橘三株中作艸堂面雷首肘太華怡然自足將以終老而迄不得遂嗚呼其可悲也君詩一刻於吳中再刻於都下三刻於津門今未刻尙千餘篇余刪之不少貸所存皆卓然可傳蓋痛君彌畱不忘諈諉之意亦以報良友於地下云爾今

當寧右文士苟懷一藝朝躡芒屫而夕登館閣者何限君之

名固已聞於

朝矣而終不遇窮老以死是尢可悲也君娶祁氏有子二人江蘭早卒崇厚州附學生亦前卒繼娶聶氏孫一逢源尙幼君卒以康熙四十三年甲申五月二十七日得年六十有一以康熈四十五年九月十一日姚溫阡君嘗以詩賦應制科故稱徴君銘曰

山河兩戒皆首河中重華舊都扶輿所鐘昔在唐賢摩詰【王右丞祁人徙河中】允言【盧綸河中人】義山玉溪【李商隱懷州人居永樂】表聖王官【司空圖虞鄕人】有明名世首兩襄毅【楊公博王公崇古】勲名爛然風騷未繼嶽嶽吳生崛起布衣身處菇蘆名動京師聲滿天下尙謀升斗晚卜莵裘子眞谷口惟君之詩疏越朱弦後有知者移情成連神之往來河聲嶽色【君得古銅印刻此四字】修竹梅花徴君攸宅

賜進士出身資政大夫原任

經筵講官刑部尙書前都察院掌院事左都禦史新城年家老友王士禎撰

欽定四庫全書

蓮洋詩鈔卷一

蒲州吳雯撰

五古

行行重行行

離亭送君去三里聞馬聲五里馬無迹十里雲樹平嗟彼雲樹繁不知人有情乾坤靜如掌萬里見君行

遙題王咸中石隖山房

積水浮九州東南益蕩潏人家半洲島蘿篠互防密具區我舊遊石隖君棲逸至今堯峯上猶上堯時日窻外一湖明階前眾山出春風散巖花細雨澑厓蜜仙靈每來往眞儒間儔匹表聖具生壙維摩得丈室泉聲四回抱嶺勢百崒嵂何日復贏糧爲君訪衡泌

岱路中作

入山不五里景色淒以繁泉繞漢祠外雪明秦樹根狂飈晚藤落斜日溪禽喧悠悠遊子心對之轉忘言時序旣以殊寧不感鄕園馬上重嘆息帶暝投孤村

偶然作八首【錄四首】

世事日紛紜智者不能料所以古聖哲信心在吾道堅執無委蛇寶珠混泥淖光輝究難掩終古具靈照風雷亦偶然天心發忠孝篤信徳之基勿使前人笑

農夫何辛苦畊獲霜露間蠶女守桑筐一裙常不完嗟我才知書坐食衣有綿天心豈見私遭逢或偶然苟不崇令徳是謂豢防頑讀史皆上口玩物防本原組織月露辭及物輸一錢何以報元化勉哉當體幹

衛足亦有葵芘根亦有葛苟能愼道義何至墮險惡人生日詭隨趨避反成錯君子信固然天命有餘樂言行動天地擬議居其先因之成變化聖人皆勉然率意卽爲妄師心亦多偏良金須就冶質美形乃全江海苟無則終古悲狂瀾布帛固有幅窒欲垂至言奇气尙收斂英雄歸大賢

雜詠二首【錄一首】

讀書一萬卷寸衷轉茫昧將無昔人心翻在語言外聞見苦不多因貪反成害束書坐林間颯颯聞天籟

柬陳說巖先生

昨從太行來曾過先生捨髙松垂女蘿空山一系馬京洛勞問訊陶陶樂情話身棲魏闕邊心在白雲下

寄巢薇先生

泰山何其髙滄海何其深我翁具偉抱髙據閬風岑鳴佩入天閶紫雲蕩衣襟宇宙感太和喈喈鳯凰音蒼生引領望薄海霔祥霖繄余瓠落久徒傷年髩侵冰霜歷沍寒幸托喬木陰梧桐有繁枝竹實比兼金幾時惇行葦兼聆捲阿吟

陽山

落日山風吹長松亂淸影白雲逗殘雪忽見前峯暝野鳥下寒竹孤僧汲修綆聊欲遂幽尋理策渡西嶺暮春雨中阮亭先生招同諸公集善果寺得曲字

古寺城西隅寺路直還曲幽人此來往漸與山僧熟煮茗石幢下石鼎輕煙覆一花餘春榮眾陰長夏緑松深鶴唳靜竹動鳥飛速人生一世間光景如轉燭宇宙曠無垠何爲自刺促勝侶欣招邀佳時値休沐名香風過院仙梵雨垂屋向晚孤霞明白雲傍檐宿蒼蒼林月上世界明金粟歸途重回首遙山寄遐矚

題張杞園浮家泛宅圖

海气何茫茫海風猶浩浩日上瑯琊臺孤霞在云表常慕羽人都滄波肆幽討塵羈未得去屢負蒼蒼島之子水仙侶浮家謝機巧載書滿船頭雙鬟更娟好似戀鱖魚肥繋防近芳艸風檣白鷺過雨舵垂楊掃何不便颯然竟訪成連道帆行黿鼉上靑俯齊魯小世外見桃花千春不知老

集阮亭先生宅得秉字

冥冥花枝晚寥寥天宇靜淸言喜忘倦坐失春宵永風過堦艸翻月動巢鶴醒蘭煙方爇案麝火恰明鼎醉墮席上杯渴憶山中井京洛去復來豈曰違夙秉願言晤親串聊取暢孤迥勞勞慕石隱買田不盈頃空泛洞庭波積雨愁舴艋山鬼頗便娟女蘿太幽冷人生分有定利鈍敢彊騁早聞椎與槌幽薊別汝潁緣隨雙象馬夢謝頭綱餅物情蒼狗態世事孤鴻影倘未早識別無乃昧要領家門靑蓮花嶽嶽插靑冥吾將掃石壇坐臥南峯頂

黃湄先生遊太華山遂得結屋地賦贈

車箱谷口云白照松間路誰能訪叔卿巖竇一身度黃門具奇情振策禦風步萬仭入洪蒙理勝境無怖壑轉晦明錯樹老丹靑誤俯見蒼蒼原明河正東注驟雨忽翻瀑肘腋蛟螭怒須臾互長虹闗陜半呈露逕側修竹倒石迸垂藤防相逢紫煙客目撃道皆寓齋房肉芝香石囷松花聚卜居志已得探幽坐成趣嗟我生勞勞入世每多懼夢繋毛女壇身逺將軍樹日日對晴蓮塵容自生妒何年便結鄰同住云生處

西山詩

防宿

小山叢桂多石路晚尢曲爲有看山約且共花間宿淸言轉忘倦惟恐更漏促山鬼緣女蘿中夜媚幽獨傍曉望城闕微雨淡如沐黛色從西來靑光繞茅屋把臂共欣然林風托遐矚

出郭

微雨旣以過明霞互深淺出郭耳目易場圃紛在眼轆轤聲啞軋牽牛蔓宛轉野人烹葵蓼桑柘陰中飯對此惜勞生厚生生益逺太息理輕防風雲滿前巘

摩訶庵

鐘聲出林表日上羣鳥飛松際幻空色花龕影微微幽人坐煮茗山僧朝啟扉欲問無生義難同中上機

宿香山寺

溪橋蔓蔦蘿空香滿風磴洄洄泉澑滴坐對前峯暝松覆堦下石花墜雲中徑髙軒方偃眠泠泠度孤磬

潭柘晚坐齋心

至人離有無冺然眾機挫修持苟無力鬼神輙覷破嗚呼華嚴師冥心絕行作神龍不能見此地曽孤坐我來千載後道風想擔荷但恐纎塵隔虛空卽防涴精誠發向往筋力愧孱愞白鹿階下行黃鳥花間過中宵梵唄聞肅然警偸惰

孟谷宿白茅寺用少陵贊公土室韻成二首挑燈細讀不勝見獵之喜遂亦斐然有作

幾日客中行卻尋山中路王郎頗豪健惡馬橫溪渡入谷四山合上月中庭素解衣各有適散坐盡成趣燒藥巖際訪采芝云外步天地諭指馬世代荒廚顧轉惜對花艸誰能度寒沍心依紫竹林手折靑松樹山情托猿鳥霞想變朝暮何處裛天漿仙人掌中露

一夕山中宿心亂夢難靜曉來下山去日照靑騾影廻戀此林幽仍苦前道永蒼防緣絕壁饑禽噪空井汗漫方逺渉何能遂夙秉風塵漸雜遝心性自孤廻上書罷遊洛買田豈投潁家門有名山便與萬緣屏種秫隨西溪提壺任東嶺希夷老子在千仭蓮花頂

再宿百泉

重作薊門行小作薊門住西風昨夜來不辧泉與樹晨興益蕭爽頓爾慊心素淡淡浮雲盡飛鴻度牽牛寒有花葭菼晴多露境勝理自浹心賞目皆寓尙覺腰組煩未遂垂竿趣何處鳯鸞音徒然謝髙步

雜詩

美人一端綺文彩美且良珍重惜剪裁藏之黃金箱一朝奉君子上衣下爲裳榮華對知已顏色生輝光此心結三載徘徊立中堂何日理瑤瑟彈成雙鳯凰

藝圃十二詠阮亭先生命作【萊陽姜如農先生別業】

南村

何須逺人境自無車馬迹叢薄日暉淺柴門淡將夕時有淸風來藤花掃書格

鶴柴

淸音警夜半竹露花井山人曉開門肅肅羽毛冷忽向九臯飛中庭亂松影

紅鵞館

幽人生滅已孤館閉空翠正有鵞王來聽講無生義嘗托陽羨籠不換山陰字

乳魚亭

種魚蓮塘下瀺灂蓮塘裏蓮塘朝復暮不住蘋風起一半緑楊枝隨風掠春水

香艸居

托根在幽逕零落沍寒月春風來幾時一夜空中發望望緑無停淸芬動超忽

朝爽臺

破曉石气靑淸暉損千慮晨興攄逺抱理防髙防去遐矚方然直到云生處

浴鷗池

藏機不肯來忘機不肯去泛泛緑波中悠悠淡無慮側翅入深荷池上山人語

度香橋

花源吹樵風蒙蒙過溪水有客石橋畔空香落懷裏只在水風間不辧從何起

響月廊

竹梧含夕暉風生碎珠玉不知新月上幽映修廊曲搖曳花林間禽聲墮空緑

垂雲峯

何處來孤嶂巉巖插花塢白雲乍往還只在峯前聚蒼蒼園側陰天池墮毛羽

六松軒

偃仰長松下淵淵心若水不知歳月深且戀淸陰美山雨忽飛來濤聲樹中起

繡佛閣

反聞聞自性萬有空氤氳稽首天人師寶閣栴檀燻一悟無爲理不繡平原君

秋日同葉九來徐勝力馮圃芝訪傅靑主先生

秉彛有同好言尋髙世士騎驢出國門語笑斜陽裏郭外風景殊蘆花冒秋水竟到野僧家喜値於陵子吟呻驚老病語弱不勝齒聞言頷耆舊拭目辧鄕裏竹竈藥火溫梧井菊泉駛庭前虛一琴牀下閒雙履羔雁空招邀兒孫看坐起太息各無言歸途暮煙紫

題徐芝仙爲笨山舍人繪三大士像

大海多波濤猶有大海見日日大海中波濤近洄漩此語𨿽親切依然成破綻性海萬法具寂寞生變幻山河與大地由來此中建帆檣何所用滲漏卽淪陷達者卽安穩止在能防念徐生妙筆墨冩此具方便舍人獨神解酬以三疋絹息心對應眞不用求彼防載瞻三大士逺離生贊嘆嗟余何知識習深油著面近始求解脫如拔骨中箭隨順蠲町畦浮沈寧汗漫苟未絕纎毫卽已成間斷豈假黿鼉力莫畏魚龍難是法本平等恐怖自生患變相畫師爲畫者色忽變如此顚倒想徒然資笑訕願共入無餘乘潮到鄕縣

汪文升贈小楷五百字爲別詩酬來美

頡籀法已逺其意則未衰如何后世人競妍失前規篆體大小分上蔡牽犬兒�書更簡防云陽成導師中郎起陳畱石室傳何奇破冢者誰氏嘔血窮藩籬瑯琊學簪花少作悔已遲晚年體一變方成龍虎姿江陵劫火然鵞羣蕩無遺所以句曲翁申辧窮毫釐畫贊存典型永興獨得之此語具懸解不必皆能知汪子鑿洪蒙獨欲探希夷取勢必縱橫天馬脫靷鞿有如狂與狷不屑中行馳豈知祕宻藏正自山陰施二月山桃開小雨細如絲吾將雨中去倦聽玲瓏詞吾子何爲者送我隨斑騅題箋五百字木難贈臨岐君家有汪倫送客昔如斯君情較淺深潭水堪一巵鹿城有大尹此道頗精思吾過鹿城道盤礡互淋漓相見首相告不待他言辭善則與人同大美吾敢私畱取古情性庶幾星雲垂【鹿城大尹謂子文】

西城別墅詩十四首阮亭先生屬作

花枝近女墻歳月日瀟灑𨿽復在城市喧寂非車馬淸風迥穆如知希和彌寡

石帆亭

風動袈裟角洪濤四溟吼如何不動搖片石土囊口爲賞正定心添種菱三畝【放翁詞石帆山腳下菱三畝】

樵唱軒

采山因采眞歸來發髙唱衣上煙霞斑雜坐無禮讓身忘艸木年心寄尊盧上

半偈閣

大辧本忘言半偈又何著赤日東邊上素月西邊落不必更求心四大空索索

石丈

與世苦不諧聳削自突兀霜明耿介性雨見嵚防骨莫謂徳無鄰有人具袍笏

三峯

白帝家門山何年竟飛去毛女發精靈欲共天孫語纎月見庚方產藥川源處

小華子岡

右丞禪悟人千秋生則效每思茱萸沜一理欹湖櫂何意春城西犬吠夜如豹

小善捲

洞中過天地居然小善捲焚香聊宴坐獨理朱絲弦溪割罨畵水人畊陽羨田

春艸池

池上茸茸色一卷離騷經謝客太荒唐幻夢不可聽愛煞懶公語春來艸自靑

竹徑

欹仄錦石路窈窕無凡卉去去緑陰中涼風動斐亹仙人何處來一萬靑鸞尾

雙松書塢

讀書誰與共於防兩大夫更邀天際鶴營巢兼哺雛剛到春風花飛醥玉壺

大椿軒

八千歳爲春八千歳爲秋靈根托天地世界眞蜉蝣何人知此意只可問莊周

緑蘿書屋

寂寂春陰繁因成元豹隱隔座花枝明到簾鳥聲近風牀書卷開幽人本無慍

嘯臺

蘇門有髙士求怒不可得出水終大笑妙意誠難測爲想鳯鸞音崇防願矜式

戴楓仲因夢作丹楓閣索題

夢是何人夢覺是何人覺夢覺本不二分別乃大錯憶昔大鹵行嘗道昭余郭野水方彌漫雜樹正綽約宛然江上楓湛湛照寥廓何處尋步屧且來渡略彴永懷托蒹葭髙臥阻猿鶴長安翻握手有如偕宿諾云結丹楓隱乃效夢中作幽滉金碧經營種花藥邀人夢中遊幻出覺時樂日月跳兩丸火風互磅礡世界齊指馬四禪卽五濁飲酒與田獵眾生妄卜度參萬一成純背觸兩無著喜覺固爲偏戀夢亦成縛夢覺俱不到可坐丹楓閣

送陳子文之安邑丞

維瓶處井睂纒徽不自如常有瓽櫑患提擲困泥塗爭似鴟夷幐滑稽大如壺亦自稱國噐方托於屬車嗟爾陳孟公潔淸胡爲乎長頭偉容貌昻藏八尺餘髙才坐憑幾口占百函書贈我數尺牘藏弆等瑤瑜一朝佐山縣不得縱號呼羞乞狗監薦甘受長官驅我亦放意人俗間久湛浮索米向京洛歸夢無時無誰知中條山贊府先我趨巖翠落官舍桃花明驛廚努力勿廢事小文難大儒春明我當來歸訪城南隅已無尙書期投轄眞何拘看山過茅茨釣水尋菇蒲寧知叢莽間正復多酒徒堯舜已千鐘流傳皆百觚使君好與飲持螯帛裹須倒載入防事酩酊雙吏扶解酲鴦漿泉逺汲風蘇蘇何用苦束縛約身如朽株長短各自裁官爵難彊圖封侯諒有定豈必皆區區一笑送君去方噪城門烏

壬戌初秋寄於學憲

憶昔客長安軟塵何浩浩金馬亦陸沈只夢舊山好歸來愜夙心豈敢怨枯槁讀書開北牕頗能任懷抱牽牛昨有花忽報秋風蚤惟苦奉饔飱不能具魚稻懷人向天末此意復誰道夫子眞瓊樹偏能識鳯饑乘槎歷南海棹拂孔鸞飛仍聞浮丘山靈苖發芳菲安得五色羊從之弄淸暉秋空吹晴雲一雁珠江去寧忘假羽儀殷殷托心素洲通荔枝紅庵夢桄榔雨修敬久無階徒詠蒹葭句

古意上阮亭先生四首【錄二首】

有桐嶧山陽貞朴含淸音無言難自明樵防將與臨卓哉古賢達此際能幽尋削之以就噐緯之以成琴提攜在捐棄誰能存此心

淸淸沅江水宛宛衡湘蘭無人揚其芬幽谿空長嘆一朝防采折芳香出林端流俗始知羨羣眾方解看咄咄非此人委棄春風寒

古意柬徐勝力

美人艷南國顏色如朝霞昨來耶溪上妒煞芙蓉花秦珠隨月滿越練逐風斜獨慕孤髙義今年尙浣紗

秋日簡阮亭先生

萬象本寂寥一心叢百垢至人心亦無萬象復何有先生金粟身方綰紫絲綬紅酣天女花緑醉麻姑酒妙思魚脫淵閒情風在桞嗟我三生緣虛懷邀善誘將無瓔珞街當年舊師友文字得閒居神龍困蝌蚪無學之學難還同證長久

送趙伸符編修使山右

涼風到庭戶客子方宵徵宵徵亦何爲日夕計王程斜陽見騶馭髙栁遲危旌遙遙發鳩水天際方廻瀠井陘百戰地殘壘鳴飛鼪闗路轉﨑嶇野潦猶縱橫一日七十渡石齒何丁丁大鹵古仕國人文亦崢嶸君才本淸眞爲帝張八紘重賴獻納力辟門招豪英酒醴與笙簧所樂皆國楨嗟我邀末契華實無可呈幸借少淹畱不與璠璵爭有如明鏡前山精先遁形知人受上賞聊慰十年情

簡謝方山比部

牽牛寒有花芳艸夕多露晨興遵廣陌涼風生髙樹謝公書成癖下簾理章句鄴侯三萬籖自插防錯誤我亦頻過從飲河滿卽去十年困俯仰奔走念行路擔簦湘陰宿買舟漢陽渡苦思十畝間緣墻種瓠讀書消世態射獵飽山趣如何事願違又向金門住相逢益傾倒情語過親故亦云鹿角闗久負棲盤處春枝布谷飛雨壁蝸牛聚法曹覊鞅甚孤情少逸豫每值杏花時淸夢往來數繪圖當臥遊退食輙長顧丈夫奮雄飛出處道皆寓正及身手健那得伴鷗鷺吾意早頺然山澤久沈痼貪看韋曲花笑躡東郭屨誰能借車馬君猶分坐具感慨成激昻風雲莽回互座有謫仙人請爲鵬鳥賦

贈姜西溟

南海有菖蒲一寸而九節曾聞安期生服之入寥泬霓旌隨電轉飈輪逐風滅惟畱阜鄕舄遂與世人絕吾生久頺放世事等一吷願言登羅浮竟訪還丹訣夫子純气守上善無軌轍著書白玉堂走馬黃金埒衣被滿天下大道豈莊列鵬運九萬里五嶽俯一垤毎呼丹穴侶天漿共飲啜何日踏梅花千山望成雪

呈徐健庵閣學二首

嶰竹生太古堅笴一千尋外具蒼玉節中有鳯凰音何人解黃鐘律呂空消沈宇宙感太和采擇出中林一吹八風調再吹天地陰元鶴一十二遙下閬風岑上葉雲門奏中暢防龍心

弇山有鳴鳥爲世發禎祥其聲中律呂其色備文章如何猶苦饑寥濶空翺翔阿閣無安巢飛飛去扶桑大海多風濤白日黯晶光耳目爰居抗咮鳴髙崗夫子坐元圃瑯玕紛羅將朝薦齋房芝暮陳金盤漿飲啄何足言髙義不可忘覽輝下千仭願言耀虞唐

逢韓子用都下時方有婚事遂贈

前年芳艸時遊楚戒行李相嶽陽城同渡瀟湘水舟移飛鷺上日暮啼猿起今春復裏門馬上顏色溫更向三巴去旌斾何翻翻豈意長安陌重來對霏屑尊酣新丰酒衣帶峨嵋雪聚散眞何常髩毛日已蒼君適桃李期方爲鸞鳯翔屏間雙孔雀花際兩鴛鴦燕喜對晴昊差可慰懷抱而我踏層冰卻望海門道防有好音來雲中下靑鳥

贈伯亮張司馬

大運不可詰人生亦何常而我三年中春來皆異鄕前年風雨交扁舟入瀟湘經歳一歸來又復客汾陽今更畱海壖依然垂空囊有如白鷗鳥流浪滄洲傍久客道益卑隨波空勞攘攬鏡自躊躇髩毛颯已蒼萬事無一成中懷祗摧藏逺慙荀奉倩近愧劉眞長閒中觀摴蒱亦輙遭謗傷夫子坦白衷襟度何汪洋能容叔夜懶兼恕次公狂灼灼紅梅開數爲羅酒漿邀我賦新句冰綃墨淋浪醉中禮法疏調笑喧中堂小妓頗便娟新爲墮馬妝輕歌斂紅袖能招雙鳯凰忽轉鳯將雛人謂陌上桑一座盡傾倒吾亦盈百觴回觴屬主人此樂殊未央耳熱舞甘蔗奇气自飛揚何必求神仙逺索不死方今古爭賢愚過眼皆粃糠遭逢豈力取徒爾攪中膓君看陰與晴明日卽茫茫

自儆

浮世劇茫茫日作求死法貪癡猶不盡又問長生訣余尢業重者痛憤入心骨晨誦一卷經頻覺減內熱誓心不退轉洗滌到毛髮浮雲忽盡時露出靑天月

題汪玉輪太史看劍圖

神物自可寶因之生愛惜何常有不平而始勤拂拭造化混洪鑪虛無就形質晶光稍脫露已有通天色彩寧赤土發銛豈靈膏益百端銷落盡萬古一眞實蛟龍祕精爽神鬼潛辟易比之君子心气應防賓鐵

問橘

北地多寒苦橘樹豈易生愛此華實好移植勞我情昨年霜雪時結茅覆溝塍𨿽然稍凋落翠碧畱根莖春寒旣以過盛夏必敷榮其如世緣驅正月我已行生理果何如馳書問柴荊【屢從家問囑弟霞料理橘畦】

過悔人

長安艱旅食望門足先斂惟有就君捨慷慨屢呼飯得匪王陽術獲此數丰腆君家漢之渚種蘭聞九畹梅花一百樹日日勞望眼苦被微名累徳輝難一覽【君有覽輝山房】不須盟雪霜【又有盟霜捨】且與計飽暖從此簿領間日日執手板方習士行勤難遂嵇康嬾我有文百軸零落失編纂感君意良厚許與事雕鏟凡此懷抱眞不同世情淺將無宮商應气味有潛感所嗟冰霜時別緒轉難遣明日海門道悠悠自淩緬

題王秋史蘋二十四泉艸堂圖

江南陸慧曉楊栁在池上此水卽醴泉此木卽交讓闗西楊太尉曾傍阿對泉三公何潔白四世能名賢吾子有艸堂二十四泉側不祝發禎祥但祝勵明徳

題汪東山太史南浦送行圖

參差江上山微茫浦中樹落日閉孤城幽人此中去去去入京國髙名振帝畿一隨丹鳯舞不逐白鷗飛芍藥號將離相贈春風裏豈知兆龍頭不肯兆龍尾秋艸防邊緑春鴻天際斜鄕闗多少夢猶自繞蘆花

詠梁史

南嶽鄧先生衡嶺有居處自立兩板屋聊取蔽風雨斷谷三十年澗水服雲母日誦大洞經修敬每傴僂恭惟魏夫人白日果臨甫玉女三十人皆十七八許絳羅繡袿防乘雲集其所𨿽云有仙分篤實良所取求勞得則逸靑鳥忽鳴舞香气滿空山少日已沖舉

集靑雨山房詠几案二物

小匡廬

九疊玉屏風西江上如何几案間已具彭蠡賞猶好近香鑪白雲自來往

湘竹筆牀

參差狎管城縱橫近書史斑畱翡翠痕潔浣瀟湘水合傍玉臺人且載天隨子

使院作

岷峨雪已消春波洞庭滿愁心理歸棹日望南風轉湘蘭不可佩孤居悵淩緬方訝雉登木仍嗟蠶在繭堅臥拋陰符彊飲墮金盌人生出處非百事已乖舛賢哲多苦辛不能自黽勉蛟虻與鸛鵲忽忽皆過眼颯防衡云傍徒傷道謀淺

雨中登嶽陽樓

白雲滿南嶽隨風來洞庭波濤仍接連坐失君山靑卻上嶽陽樓愁心晚冥冥飛仙不可招殘堞盤饑鷹我生何勞苦萬里如流萍艱難思往哲誰能安心形遙搴野竹緑俯掇春蘭馨千年花與艸不獨怨湘靈

城曲眺望

朝遵城南路白石齒鑿鑿林中一鳥鳴江上幾帆落人家開竹扉樵子赴深壑塔影芳艸間風來響鈴鐸

別王旦先

二月已將半江南雜花朶此時君不歸辜負閒中坐君言三日行行李已包裹生平愛好春盛事肯相左煙水緑蒙蒙雞籠迎畵舸玊蘭正髙倩垂楊復婀娜鶯聲一萬樹處處聽皆可東風動微波石瀬春帆簸我亦樂乘潮塵緣苦羈鎖夢想攝山居未得縱江柁何日便南下夙願一朝果更覓獻花巖巖中暢容我逢君疊主賓笑語江風墮萬事一微塵超然離偏頗

姜伯逵過小圃看山卽事

種荷荷長葉種竹竹生筍小雨忽然至風緑接修畛之子具逺抱天機毎相引列坐見南山白雲正無盡肯作巖際行仙家多石廩

贈汪舟次柬豹人

今日汪贑楡當年桑柳州同一古性情不善幹王侯小官就荒甸海气浮危樓卻有書千卷造化窮雕鎪朝吟祝其城暮閱劍水流黃熊看出沒畎羽聞嘲啾云物任變幻煙花雜夷猶

聖代廣八紘巖穴多冥搜聲華久傾動公府先見収一朝京洛來風吹日本裘回首郁洲山逺拋靑玊鉤天帝難驟謁金門還沈浮買書過慈仁聊作松下逰歸臥贊公房蕭然何所求囊米行且盡笑對雙平頭繄我比屋居小過輙相畱誰人與酒錢遂能設二卣焦獲老狂客髙歌方不休【時豹人先生亦寓寺屋】亦復就君飲諧諺雜伶優苦云處逆旅無人彈箜篌裌衾夢鄕縣兒語成溫柔借問杜陵叟髙懷有此不人生眞何常聚散難預謀十年最結想此地紛相投珍重良匪易莫惜頻勸酬明春知何如栁花吹作毬更化浮萍去相思空悠悠

贈髙澹人舎人

北風動天地銀河五尺冰仙人紫府居手攜長春藤卻

看芙蓉花才開一千層麒麟遊靈囿鳯凰翔髙陵常有靑童來送以無盡燈嗟爾搶楡鳥何如運海鵬

蚤春同苕文先生及舟次大可天生夜集王昆良大參寓齋

禦河冰始開禦栁鶯未囀鄠杜同覉棲春宵得良防知交傾四海何必共鄕縣玉壺臘酒釃華燭羅屏顫王公負奇气剛腸經百錬學詩似常侍一爲卽髙狷忘年謬推挹虛懷世希見勝侶盡招擕淸言夜忘倦說士甘於肉況復潔羮饌嗟余縫襪材難添補衮綫早歲罹防閔中年困貧賤近更慕無爲理欲日交戰妄就承明廬終謝芙蓉殿還山搆艸堂柴門俯春澗蘆筍過沙鷗楊花掠飛燕夢結昆侖頂閒編髙隱傳【余嘗擬爲道隱錄擴髙士傳之不備也】逺望周與召聲華在天半

贈湯西崖

江梅有鼎實辛苦髙人種委棄霜露間不作和羮用丈夫秉亮節得失何輕重且歌田舍酒暫歇賢臣頌持此少年自百錬始沈痛秋深石气靑木脫天宇空披襟仗瀟灑息念罷喧動歷想古賢豪大半出饑凍揮弦勸酒醪飛鴻送

韋左司春遊

堤艸忽攺色鐘山佳气擁林暗車馬喧江影人家動才見雙屐滑漸覺錦袍重散步更遲遲時花已堪寵

題周林於鷗塘種水圖四首

朝畊塘上田晚啟塘上扉塘中一夜雨个个菱芡肥白鷗渾見慣不肯避人飛

朝見藕花鮮暮見藕花盛采花兼采藕出水香逾靜欲問種水人紅塵失名姓

朝買魚妾來暮攜魚子往防防復堂堂漸見魚兒長中有爲龍魚一夜風雷上

種水常苦肥種山常苦饑買山未必是買水未必非盍去丈人峯來往新婦磯

繹堂先生齋中拜觀

禦書恭紀其盛

世運適昌熾我

皇膺寶命一心周四海深居必恭敬聖明無闕事百職罷諫諍往往萬幾暇遊藝樂淸靜讀書到丙夜萬瓦金波映偶然事翰墨卓爾入神聖郁勃蛟龍姿盤旋北斗柄載觀四大字心正筆皆正臣荃侍禁掖恩遇過韋孟宸章示寵渥稽首再稱慶光應千古垂事極千秋盛小臣田間來蟻虱對金鏡瞻仰生戰栗嘖嘖嘆遒勁愧乏掞天才作頌施無竟

和別王東觀

出門春艸深入谷夏鶯滿客子思故鄕去去不能緩忽忽事行邁悠悠增別心天涯非所難所難新知音惓我西山樵愧爾東防客百年如流水歡此數晨夕重損瑤華贈商弦風蕭蕭慘然元防水四月垂楊凋君言汾陽來我正汾陽去一帶藐姑山各覓題詩處

張水部修雷氏琴

制琴昔何人遺噐畱千載得者驚摩挲躊躇感時代宇宙浩茫茫日月沒蒼靄藏舟向大壑交臂失所在所以古至人錬精除粗穢斯琴固斑駁中聲托其內解散復膠漆重類開艸昧曽聞伐毛髓仙術肆陶汰修琴不修人吁嗟發長慨揮送飛鴻吾欲吞沆瀣

次趙城

向曉郭門北蒼煙濕流水嶽嶽霍太山靑光落行李生平愛巖阿未得脫塵滓看山半馬上次第藤蘿美黃金苦不成紫海渺萬里人生皆碌碌蹉跎遂沒齒遙期婚嫁畢曽孫又生子一笑松云前早圖飯石髓

玉溪宴集

竹林俯春澗林下東風吹人生無百年爲樂須及時良朋接阡陌相招同來玆烹羊設醇醪坐席歡更移耳熱行南原徘徊至東菑西望太華巓風雲變參差雪殘毛女洞日下希夷祠古今幾旦暮盛滿不可持酒防吾已醉欲采商山芝

遊風穴簡陸云士

汝州風穴寺城西白雲裏出郭芳艸深得此林壑美栢子周四山桐花通一水香閣接幽巖僧飯資禪喜石潭見空性澄澈何終始潭上新筍生潭下舊蘭紫谿風吹午鐘脫然謝糠粃相逢采山人念爾宦遊子

西園宴集二首【錄一首】

峩峩九峯秀人家山水半艸堂誰結搆幽思玉溪畔相過忘主客石上靑精飯云來松際陰泉到竹根散美人雙荷葉嬌歌再三勸莫惜金縷衣浮生幾昏旦

簡方山先生

浮名久爲累悠悠究何成因之河山陽買田事躬畊春雨苦不足澤雁紛縱橫始知饑驅緣難與造物爭再作京洛遊朱門羞將迎僻居守寂寞豈曰全堅貞夫子獨愛我始終無世情惟玆孟秋月蜻蛚時一鳴騎馬特相過喜趂今朝晴大藥本無術至道思乃精吾欲溯元化同奏緱山笙

將歸中條呈阮亭先生三首【錄一首】

玉露下庭樹桂醑紛具陳再拜稱百觴願祝千萬春世道日輕薄砥柱望天民庶幾位臺輔坐令皇風醇

題袁士旦小照卽以爲別

二月來京師京塵何浩浩昨日涼風至只覺還山好之子云鶴姿讀書窮要衣拂敬亭云酒醒新丰道匆匆得握手眞快機緣巧風前倚轆轤意气切云表畵師復何人精思入窈窕能冩慷慨胸玉立傍修篠恨不擕之去空谷伴淸曉世事閱始深大道求愈杳不敢天下先苦縣昔所寶願以贈臨岐堅貞永相保

香泉【香泉鹿城大忍寺泉也陳子文使君飲而甘之搆亭其上名之曰香泉余過題詩遂以爲別】

乳窟有蝙蝠千歲化爲白微軀何足戀生理尙知惜嗟哉丈夫身昻藏儼七尺胡爲競貪冒天機日狼籍甚愛必大費珠玊嘆輕擲十月鹿城道小憇越阡陌偶酌泉水香感慨風生腋將無無熱池於玆潛逺脈使君具懸解搆亭著雙屐銀瓶汲鉛華石鼎錬金液倐忽得要妙疾如馬馳驛更喜金界近寶閣鎭潮汐碑古薤倒披經富蓮橫積【寺有碑甚古全藏一部積篋中】恨不謝塵累久住濯精魄纓組君正煩饑凍我方迫題詩畱碧玉灑酒振歸翮一水一切水浮幢何間隔大道本無負交臂豈創獲兩兩素心存終古照泉石

春雪曉望

宻霰夜已零杳靄漕河路朝來南浦望誰躡東郭屨柴門半隱顯靜掩溪邊樹一鳥破煙飛有人雪中渡

古芝山房詩爲劉敬亭賦

余家大河上門對蓮華峯一日十二時常把靑芙蓉欲作采眞遊幽懷苦未從之子中壘後五嶽具奇抱早嗜神農書晚契商山好曽不一縑值已得三秀艸靈根產何年其色古而腴一機妙出入元化與之俱毛女不敢餌畱之千載余神物鬼所祕豈混韓康市一朝不自愛實爲君子至供之齋房中足辦一生事

簡方山謝先生

下簾坐淸晝讀書緬前哲如何寂寞人屢煩長者轍花林共偃仰風磴互蹩躠煙羃春松暗鶴踏老槐折不知芳艸意勾萌幾甲拆萬物機出入一法杜生滅朝來惠佳句淸思濯冰雪海日上曈曨髙吟動寥泬

石潭夜泊

煙盡北斗垂明河淡秋影石潭泊舟處風篠娟娟靜閒鐘渡水歇宿鳥投林猛素瀨見漁燈花枝坐中暝

贈竹垞二首

三日讀君詩五日見君面不謁門下省已出瑤林殿浮榮何足惜世事本多變莫便學班姬秋風泣紈扇曲巷浮埃多相尋日已昃感君不得意猶有好顏色豈非十年內得此讀書力握手當路岐不負昔相識

簡楞香兄

哲兄瑤林姿髙文久彪炳朝辭新安江暮入金華省承恩歸屢晏日過花磚影幽齋富圖籍下簾心逾靜賦成金石墮書就龍蛇騁一字落人間已與瑚璉並頗驚裘馬客造門日求請繄余昭穆分親愛同气等風軒杯毎接雨院燭常秉無學資髙深有言聞要領池塘芳艸時誰能和孤迥還當數過從花林鬭新茗

過介休郭有道祠見傅公他書中郎舊誄嘆美不已紀以詩

繋馬古槐下槐花石堂偏誰書有道碑古法蛟龍纒其文中郎舊書亦堪比肩嗟哉濁堂老縱橫照秋煙鴻都迹久蕪帷幕畱殘鐫夏承誰呵防靈光猶巋然巍巍九疑頌托迹於神仙此碑妙接武絕響續千年梁鵠鄙不爲頡籀或後先我來重嘆息典型欣目前坐臥欲三日苦被塵累牽上馬再回首孤鵬方髙騫

題趙叟小秋【善琴】

共城有一士七十無心想家依嘯防側門開百泉上竹裏毎醉臥山中或獨往但攜一壺酒不知屐幾兩有時揮五弦萬壑秋濤響我昔泉上游久欲就蒼莽買山苦未就徒然增慨慷相逢感夙心且與共偃仰

白石精舍

初日寺門暄微風塔鈴響巖冰余滴瀝谷鳥悅深廣樵聲來逺壑竹影交銀牓寂寂下庭陰回身禮金像

兀坐

兀兀寡人事寂寂忘心想閒臨庭戶間坐看春云上竹樹頗陰蔚煙水亦沆漭鶯聲過喬木鶴子下菇蔣忘機復何言遂已窺象罔

過巢溪

巢溪淸見底白日如摴蒱水禽各鳴喚兩兩機心無殘雪沿溪流轉入汾水隅天气漸和柔蔣芽生紫腴感此時序遷況復景物殊古人不可見對玆心躊躇

過孫向辰書屋

幾日不相過新筍已成竹竹間兩黃鳥飛繞讀書屋我來北窻下愛爾詩盈束何當攜素琴共掃淸陰宿

秋日卽事

閉門賦閒居陰雨連朝夕今朝晴稍開遂至原南北汨汨碧流駛漠漠秋煙織登眺頗俱宜欣賞良非一白雲忽欲盡了辧前山色農人腰防歸穉子荷蓑立

擬古

春風到庭戶百艸皆知榮此心不如艸寂寞從中生曉起閨房暗羅衣寒盈盈故人在他縣憂喜難分明婉彼燕趙女把酒勸聽鶯華筵不能久反增離別情念此轉憐惜何事客中行

勸酒

東海日曈曨光輝徧林藪借問晞髮翁此日何年有連朝北風惡冰合直沽口卻憶海上山山中雪應厚黃精苖有無欲劚但回首不如層冰下生魚比纎手鑿冰下絲网素鱗燦堪數薦之白玉盤盤魚色難剖請得魚一頭可勸酒一鬥一鬥復一斗醉倒洪崖友回看東海日又上牕前桞

銅雀妓

銅雀防漳河岸歌舞出彩雲散可憐人君不見不見柰君何漳河揚素波日暮悲風起秋聲何處多陵樹晚煙織松檟紛無色帷幕棲寒陰君王夢難識願將妾私淚啼作西陵雨何以至君前野風爲吹去

蓮洋詩鈔卷一

欽定四庫全書

蓮洋詩鈔卷二

蒲州吳雯撰

七古

昌化寺觀吳偉畫壁長句

晨興騎馬緣山嵎初日照眼明金鋪石磴無人散松子入門茗荈追淸娛何人善繪江夏吳應眞五百窮規模其上調禦古丈夫諸天劍佩紛來趨袈裟一縷覆大地三大劫等翻轆轤無所從來亦無去始終不異難覷兩壁磅礡盡意態淩風蹈海神靈俱鸚鵡塔向指尖出猢猻藤傍眉端扶作使天魔如使奴獰惡慴伏情恬愉公無渡河胡爲乎只愁罥掛摧頭顱何事毒龍肆吞嚙乃從腥吻結跏趺緇素膜拜驚且呼毒來慈受毒囁嚅人間橫逆豈不爾參互比擬皆無殊鵲巢於頂膝穿蘆天花落處成氍毺如此定力合贊嘆總持妙湛將同途金錫汾陽示激勸圓相潙仰開防愚西來之意豈盡此令人惝恍生躊躕山水暴漲能徑渡髻珠道人斥其誣幻化由來亦輕忍俊不禁堪胡盧自乳生酪酪生酥酥分生熟成醍醐搬柴運水神用足粥飯旣了滌鉢盂貪子得珍乍驚喜終非長者安其帑細觀蘭那見奇特所詣已善猶有虞將無顯異尙惑眾波提木乂還自逋卽如延陵此繪畫煙絲霧縷眞難摹當其經營備慘澹可悟萬象由虛無識心達本乃至要莫五色隨糢糊去愛有如摘懸珠一一摘盡愛水枯聖凡不立是何境性淸淨故超瑕瑜

陟嶺赴潭柘寺作

一嶺郁岧嶤橫斷潭柘路香光莊嚴何處奮力登躡頓忘疲豈云濟勝全無具忽然湧出靑蓮花千峯萬峯不知數人在靑蓮花裏行僧在靑蓮花裏住豈知勝地限咫尺功力未到終難遇寶閣崔嵬入云表石龕嶫開珠戶雨後爭防修竹林鶴來忽動靑松樹珠泉滴瀝遞空響鴨腳甘蕉防行步齋廚供饌眾花集長廊梵唄神龍防嗟我勞生慕棲隠對此眞令屏塵慮安得早謝區中緣靜息西巖發深悟

蔡州道中

鴻郗陂南蔡州道千里黃雲漫秋艸白龜浮波天茫茫瑤林垂實瑚小汝墳客帳聞荒雞犢車碾破花溝泥倡樓雁斷思不斷珠燈照夢沈玻瓈池讙鵝鴨冰雪攺豈爲封侯躡重壘愁結胎簮走玉龍橫出南徐入東海

贈杜蔚門先生

郎君谷口花無數棲巖寺底竹千畝幽人來往花竹間心與白雲淡無取避世卽是鶡冠子忘機還應漢陰叟虎溪醉客歡把臂龍藏禁方祕懸肘讀書不厭細如髮作字何妨大同手將烹赤鳯喜鼎溫欲采黃精愁雪厚藥奩紫芝兼丹砂世事白衣任蒼狗汞葉旋防鉛花生丁女正借壬公守嗟余久向鸞鶴羣勞生空作馬牛走長沙近復憂壽命張仲恐難終孝友卻仗我翁常慰藉未可志气便衰朽昨日東郊迓春仗一夜南園變風柳靑旂猶欣重到眼花勝寧嫌亦挿首從此相過踏芳艸或可雨畱剪新韭石鏡舞雞對烏幾湖船射鴨拍銅斗人生適意聊自足鼷鼠飲河量所受阿誰能解踏踏歌爲翁一勸薄薄酒

貽洪昉思

洪子讀書處靜依秋樹根車馬何曽到幽巷骯髒亦不登朱門坐對孺人理典冊題詩羞道哀王孫長安薪米等珠桂有時煙火寒朝昏拔釵沽酒相慰勞肥羊誰肯遺鴟蹲嗚呼賢豪有困阨牛衣腫目垂涕痕吾子摧頺好耐事愼莫五內波濤翻屈伸飛伏等閒在總於吾道無亨屯前有萬年後萬古剎那何用爭鷽鯤君家西子湖鸂交文鴛湖上諸山太蒼翠歘從海外飛昆侖掉船載酒便亦足天漿手挹神騰掀少伯百計乃得此胡爲懊惱嗔山蓀紅裩錦髻過蕭寺虎靴桃杖投煙村頺然醉臥借芳艸忽忽明月升金盆

海天長嘯圖爲張輔公別駕題

海天浩浩何端倪海風吹水如玻瓈中有髙人洞元化襟期廣達無町畦眼前萬境不能惑天外三山如可躋一聲長嘯徹云表逌然鸞鳯千虹霓靑松鬰屈動鱗甲丹藥恍惚存刀圭嵗月煩囂任擾擾生平意度常折折道服身並九臯鶴酒杯手捉駭雞犀童子葫蘆何所挾蘭臺敍傳或相賫況有神駒稱邁種七日超母驚驒奚桂枝結實蘭芽茁一堂三世荀陳齊從此門閭益髙大上林珠樹容聫棲繄余卅載托末契杯鐺橫攪金畱犁閥閱方防韋兼杜朋好還次阮與嵇今日重過羨爽健气淸貌粹頻招攜芍藥堆防間玉版檳榔滿斛交金虀何人繪出髙世姿獨立海畔島嶼低一時相對意飄圖中座上眼欲迷朱霞南映北海北靑裙東拜西山西古今何似蝸角觸世界忽如鴻爪泥題詩擲筆且大笑安得玉虯爲駟隨風鷖

韓周京司馬招集鄭谷山園防牡丹次晨遣力送花報以長句

廬陵醉翁稱好事特譔洛陽牡丹記著作仍是五史手君謨書法益精致如何愛重反詆訕癭木比擬失倫類極美苟與極惡同大聖陽虎皆偏气其中惟有釋花名撮要分疏頗詳備丹州延州各有種粗葉細葉總堪識九蘂眞珠態最殊倒暈檀心格尢異再三細讀轉增感瞬息繁花有遷易宰相園池盛桑麥【魏仁溥花名魏紫】僕射馲防香銜轡【張齊賢花名靑州紅】品目誰辧軍容家【唐末有中官爲觀軍容使者花謂之軍容紫】溪山已攺龍門寺【唐相李藩別墅在龍門攺爲潛溪寺謂之潛溪緋】中條之麓多水竹其間卉木亦妍媚將軍舊墅君能守丞相家風儼不墜谷雨已過花尙開愛客移樽花下醉朝來折枝還贈我鹿胎蓮萼今何愧卻念此花防持好遂使顏色免顦悴雨露𨿽同天地力剪伐實恐樵牧累當年此花載本艸風俗何知宜與忌褒斜道中推爲薪豈料山河表祥瑞歌詠初見賓客詩【夢得有詠魚朝恩宅牡丹詩】稱述久入康樂議【靈運言永嘉竹問水際多牡丹】極盛必待開元後珍卉難彊時未至【自唐則天后洛陽牡丹始盛】嗚呼萬物遭逢無不然題詩馳謝發長喟

寧陽周太師母年九十餘善飰而健喜而詠之以當登堂之一拜也

太母年九十康健不用扶將無有道然豈但天秉殊太母於吾母其義猶爲姑小子別庭幃今已九月餘夢想念慈顏惟恐色不愉忽聞太母健其心怡然舒太母九十旣如此吾母七十必安居歸述太母吾母前卽以太母爲母娛吾母聞當拜太母遙遙東望整襟裾太母有道授吾母臨風専望北來書

裏中送韓翌宸【有序】

【癸甲之交識翌宸於長沙幕府意气傾倒歡相得也自此離合之際動歷年嵗升沈之感更復憮然庚辰嘉平再過蒲阪把握防欵欣戚交並甫獲申嵗寒之心詎遽作春明之別依依楊柳靑未盈條惻惻離亭紅翻掩袂敬賦長句聊當歌驪凡我同人皆宜奏雅】

當年扁舟靑艸湖寥落江上稱窮途艤舟更傍黃陵廟把酒長吟兼獨笑煙波風雨浩茫茫無衣客子垂空囊鷓鴣聲中歸不得躑躅花前神暗傷伊時中丞開幕府再拜軍門色先沮豈知延禮出尋常畱我華堂疊賔主翩翩公子冰玉姿橫槊江頭工賦詩座中更有文章客李白【屺瞻】羅含【宏載】皆在玆彈指年光嵗復嵗盛衰之際心如醉豈但客子如轉蓬嘆惜繁華已遷易羨爾公才回不同步武方追舊鼎鐘官階不失中郎貴云朔仍畱萬石風可柰繁霜忽又早鶗鴂一鳴歇芳艸世事還驚掣電飛人情更訝狂瀾倒昨日新從浦口還家門卻比客中山雪中鴻爪𨿽難定海上鵬云終不閒昨日臘雪暫相駐今日春風又復去槃園梅蘂惱人花大河楊柳傷心樹更念髙情爲我畱金昆玉季情綢繆取歡便可鸜鵒舞貰酒不待鷫鸘裘刺促無端道傍別靑絲玉壺轉愁結鸎聲猶凍谷口云馬蹄已破中條雪噫吁嘻人生聚散本無憑但能努力終飛騰棨防原是君家物十年仍可大中丞

放歌寄趙秋谷太史秋谷罷官余在山海未能走送特寄此奉慰兼寓勉望云爾

大海爲蓮池眾山卽蓮花天風萬里肆排蕩萬柄靑玉交杈枒千艘千蜻蜓一島一蝦蟇忽然夜半赤日上波心飛出黃金鵶我當此時飲一石褰裳濡足思無涯恨不卽攜秋穀子把袂浮拍吟瓊霞三日得君音使我情咨嗟知爾縱飲罷官去歸途雨雪車啞啞京國急來問親舊憂爾負气神參差豈知漁洋北來正遇爾道爾胸無芥蔕顏貌嘉眼前纓冕如脫屣猛風吹盡恆河沙噫吁嘻人生萬事何時了朝起營營暮擾擾官爵九遷仍苦卑黃金千鎰終嫌少吾子賦性殊不然棄官無悶方少年得失榮枯本閒事誰能不動天中天噫吁嘻秋穀子大奇特不負當年好相識力大能持震電驚心空不受天魔惑噫吁嘻秋谷秋谷方汝行恨我未能飲汝以濁酒勸汝以素箏爾去且復藏其名精金大冶百錬堅貞

九重聖人眞聖明他時再起東山謝方知爾可付蒼生

贈陳其年

漁陽桑葉落寒風遂蕭條美人逺自江南來手持明月簮瓊瑤乘秋理鏡發髙詠和以鳴鳳秦臺簫傾國傾城誰第一羨爾榮華艷朝日從此承恩入蘂宮宮中行樂何時畢

槐石歌爲佟儼若賦

中丞淸白世所無罷官便同山澤臒一朝賣宅悵無居假屋聊取安妻孥公子矯矯才气殊鸞翔鵠峙羞泥塗移家空載五車書下鍵卻掃追淸娛翻喜新堂槐防鋪當門怪石蹲於菟解衣盤礡興不孤間有好事來提壺長安酒肉厭屠沽髙樓燕笑羅摴蒱食鴈而美閒且都明燈廣廈張毺公子寂寂胡爲乎據槐倚石仍咿唔嗟我四十悲頭顱尙書朝請計總迂胡不歸去軟塵俱松風眞負靑山逋過從數坐靑瑚摩娑石丈稱吾徒聞君指日江南趨猶爲饑遣爭長途回視此樂不可圖況欲髙館吹笙竽嗚呼亷吏可爲言何誣不見楚相之子負薪啼路隅

贈匡山老人郭翁臯旭

匡山老人齊得防髩髮蕭騷骨骯髒讀書萬卷眼不昬飲酒一斗神猶王五經腹笥何便便蹉跎一官失少年宰相豈肯借車馬司業何曾與酒錢朅來燕市屠沽飲醉聽琵琶夜忘寢節鼓常敲翡翠盤翻杯輒涴葡萄錦千鐘百榼气轉豪客帳猶懸舊寶刀起舞身搖謝蝴蝶和歌聲亂鄭櫻桃忽對長空見歸鳥自傷爲客何時了金馬門前再住難春明待走邯鄲道

宋觀察牧仲過海門見示悔人早春倡和詩依韻賦贈

憶昔少年尙馳騁頭顱四十愧朝請已知不是宰官身自分常依居士嶺騰擲休任獼猴狂精進當學獅子猛其如結習愛文字有類柔稊發枯梗丹經一笑帛裹須皂防幾頺墨淋頂惟信胸中少鱗甲峨嵋雪水一千頃食貧卄年成逺遊世態低昻暗知領本性往往受拘縛夷則鏡困蛟龍井入洛安得比鄒枚懷沙只可弔屈景公也威鳳知鸞饑作歌傷我羽毛整更念瑯琊及安徳殷殷慰藉常記省細雨空懷野寺梅【客春雨中阮翁約防花善果寺】炎風幾憶巖闗杏【方山有杏村別業在鹿角闗同人皆爲賦詩】誰知覉棲東海邊公來同啖雲門餅兼云勝友朱桃椎衙齋鬭韻奪香茗攜將佳句爭上駟貪誦偏宜春夜靜才力韓孟各分疆交情盧馬同一礦歸來長嘯驚神魚月明棹撥玻璃影我亦蚓竅發蠅聲卻令珪璋束藤綆公言明朝當早發使我延望愁日永舉首髙天雁正過島嶼蒼茫晚猶靚移情是處感成連塵慮喧囂一時屏故人已去鄕思深夢入通天見沈炯低頭重懴起滅心水本無波木無癭

題張振宣行人小照

君家別業招賢裏幾次尋山探石髓檐前每宿太華云池內常分玉溪水溪邊楊柳何毿毿水色空明天蔚藍閒來把酒溪上坐鷺羽扇子揮晴嵐更喜靑衣能解事窈窕臨風栁邊侍湘裙小蹙玉壺傾美鬒不動金釵膩羨君斜倚黃璢璃【簟也退之詩一府傳防黃璢璃】滿酌天漿對水湄眞珠波濺聲喧處菡萏花開香到時繄余溪山縱遊衍澗東七聽春鶯囀【余住永樂凡七載】花塢難忘載酒頻竹林猶記題名徧今日重來東海頭久煩白飯兼靑芻畫圖琴酒轉相感將無仍是西園遊君方置身在廊廟翠翹枕畔催朝早安得依舊風柳前遲回髙臥爬仙爪

題文伯仁山水捲

最有江南客能畫江南山江南山色緑於染人家住在靑防間溪橋橫亙幽人渡渡口蒼蒼隔煙樹多少樓臺春雨中山鳥山花自朝暮古寺朱墻倚石屏雀離髙映錦帆涇千株松下無人迹只有風吹九子鈴

柬江解州辰六

中條山下來時路幾日楊花作春暮馬上頻防戴勝飛花開舊館應無數今日仍從山下行花枝低亞宛相迎南鄰酒畔定相待況復堦前新筍生新筍生時如碧玊相間花枝照茅屋篋裏亟尋荷葉杯案前再補陽春曲其如垂槖意蕭然遙念花枝誠可憐歸來不用賖春色只向先生乞酒錢

有題

花枝蒙蒙繞金屋蝴蝶一雙兩雙宿風歇香輕歸鏡臺曲屋羅屏畫生緑美人曉起幽夢防啼鳥隔樹雕牕寒見春欲問春深淺自捲珠簾帶月防

吳門逢春感賦

少小不自立生計苦依人夢怯廣陵雨神傷揚子津揚子風髙不可渡行人盡立江頭樹日落江城早閉門艸艸相隨片帆去才過京口是丹陽曉起推篷船滿霜寒雁蕭蕭回逺浦啼烏啞啞立殘楊殘楊不可挽嫋嫋淩霜散我欲維舟一問津長條未系風吹斷吳闗漸近吳語多舟人來往皆吳歌可嘆相逢不相識匆匆回首各乘波乘波去不已同棹吳江水江客方過野埠西郡樓忽見靑山裏城裏城外梅花新官街不雨亦無塵烏鵲橋邊窺扇客錦帆涇上卷簾人閒情已說風光好酒船日日閶門道自恨黃金不繞身轉覺無顏對花艸歸來愁坐晚鐘聞拂拭吳鉤到夜分江上久無嚴僕射月明誰是謝將軍追維始道此行誤翻自來時想歸路江山日逺路日長況復飄零嵗方暮鎭日思歸不得歸江南轉眼又芳菲可憐謬逐稻梁客空負山中蘿薜衣幾回逺望百憂集歸來又向官橋立黃鸝巷口艸靑靑厭見春風等閒入百嵗能勝幾浪遊徘徊獨倚仲宣樓丈夫事業須早立莫使蹉跎成白頭

桐石詠贈佟霞庵使君

山中早約桐花開花開時節桐鄕來今年桐花開較晚三月無花葉猶短而今四月淸和時桐葉生肥花滿枝使君愛種雙桐樹傍石栽桐拂煙霧桐鄕士女壽桐君桐花桐葉何紛紛我亦特來酌一斗爲祝桐君三不朽半醉不醉笑靨紅如珪桐葉含淸風東山月上暮天碧醉把桐花臥桐石

闗門還戲和趙旦復卽奉答

雪中鴻爪眞何常空驚嵗月去堂堂惟有幻夢畱影響海若蹴蹋魚龍鄕日暮慣見闗塞紫冬深頗訝邊云黃結騎同過南海上海天萬里空靑蒼濤波下瞰鮫人室島嶼髣髴龜玆王中宵赤日湧金液羣陰消盡騰純陽徘徊興盡仍返轡談奇指劃思源莊【思源莊去山海闗五里乃張水部創立】只肩下酒可一石醉後笑語聞瑯瑯晚來閱伎圍紅燭毺咫尺移金閶曉起逐麞更數肋獵人四防如堵墻冰上守狐手指凍雪中射虎馬尾僵樹精聞盜初祖履盧令稱繼風人章紫貂襜褕賤難著曹風且詠麻衣裳有客更道懸陽好摩登迥在靑雲傍聞言疾馳鐡圍底鼓宮應宮商應商盤馬萬山石確犖蒹葭何處愁中央到來一洞通天地維摩十笏難丈量石塔宛畱鎖骨蛻百寶爭獻波斯裝如此跋涉亦不惡葛屨省怨來朝霜或述團云在深谷僻壤未愜居人腸詰朝束縛勉一至忽如豆食更精梁七重行樹四山列九品蓮蘂雙峯藏苔龕宛轉任鹿女乳泉窈窕畱天漿蓮洋學人怯亦勇木厈甜雪隨騰驤捫蘿直上九千仭昆侖絕頂傾余杭欲驂鸞鶴訪瑤圃恍騎麒麟臨大荒揮手待挽不周柱濡足直踏朱雀航縱橫寥廓我非我睥睨今古狂眞狂豈知勝事難把玩歸來水滸違山岡中廚淸冷鼠墮甕髙齋索寞龜支牀椎髻幸有舉案孟賃舂寧哂牧豕梁寄語天魔老鴦崛禪悅𨿽美輸糟糠

江樓憶弟

樓下江水何其深對江山色常若陰八月正有梧桐雨千里歸客愁難任鸚鵡洲前秋艸綠鷺鷀鸂雙雙宿只有衡陽雁一羣恨不同飛聲斷續

謝公杏村讀書圖

鹿角闗前春水流鹿角闗外鳴春鳩杏花千樹香十里花開常防讀書樓我愛謝公好才調讀書萬卷猶嫌少毎到花時只讀書總有落花常不掃幾年腰組入長安讀書依舊防花難畫師爲冩讀書處宛聽吚唔花未闌余亦辭家一百六花裏逢君帝城曲見畫爲君色惆悵闗前誰鎖讀書屋君言萬事皆等閒讀書豈必家門山畫中防屋眼前是但取古字窺蒼顏我聞君言轉增喟境不可執書亦礙堂上讀書笑斵輪糟粕何如醇酎對輦路連朝風日佳出門況有千杏花讀書爭似花前醉且擲殘書入酒家

題姜郡丞畫扇

久思中條結茅屋因樹爲堂映新緑樹杪三疊五疊山堦下千竿萬竿竹使君騎馬山中來手攀嘉樹心徘徊髙情待躡昆侖頂天半流霞酌一杯繄余采山愁日晚白雲深處聞雞犬丹竈方覓葛稚川石髓難逢嵇中散雲間髙士才情妍能於筆底生雲煙夢回白薴城邊路寫出綠葭村外田【曹平叔坦華亭人住綠葭村卽以自號因畫此景】田際鳴鳩喚春雨望杏瞻蒲人作苦行春耑待使君來江北江南徧歌舞雉尾蒓生薛澱湖九峯三泖望糢糊卻從一幅雲林畫兆作文翁善政圖

題蜂子蝶花小景畫扇

我聞羅浮山蝴蝶如車輪麻姑仙人據其背淩空笑防三春花又聞神人探道祕吐飯成蜂等遊戲而今蜂子作花心花耶蝶耶何同異畫師狡獪太無端小艸紅藍錦作團司馬心情能坐嘯且拂齊紈操猗蘭

送孟千一赴銓

新筍如簮荷如錢往來醉向山堂眠山堂主人修靜業愛我親煮堂下泉新筍如林荷成蓋主人求官歷燕代林中有竹池成蓮主人不在山堂在防竹𨿽諧野客情酒酣誰惜狂奴態主人行色太匆匆堂前酒酌珍珠紅回尊再勸主人飲明日山堂煙靄中主人分符作民牧亦伴行春雙白鹿判牘寧忘一頃蓮折腰應憶千竿竹我傍汀洲采白蘋君今圭組已榮身他時獨往山堂下還酌山泉憶主人

莫亞夫先生贈我臨帖二冊皆山陰父子書也用筆特妙幾欲亂眞敬報長句

亞夫先生筆墨殊貽我臨冊今所無山陰父子有彀率只手雙攫金僕姑轉使有類鶴引吭回翔宛似鷹顧雛雪中韝脫活雕鶚海底网罥生瑚明艷春風媚桃李澄澈秋水排摴蒱忽爾繞柱蛇激電忽爾曳尾龜負圖公孫劍器太熠燿宜僚丸弄爭須臾鸞蹲鳯跱各異態龍跳虎臥皆同模釵腳漏痕稱晚近驚沙蓬振追前驅技癢難倩麻姑爪狂笑欲裹司空須吁嗟先生胡爲乎行年八十藏菇蘆早有文章驚帝闕晚隨鷗鷺浮江湖空傳恩澤在民社桐鄕酒肉雜笙竽有時朱顏如醉飽【朱邑爲桐鄕令有惠政後民立祠祀之而邑於祀日卽而有酡顏】兒孫滿眼終難餔嗟我半生久零落知非年過仍顓愚今始登堂拜父友丈人行輩情急輸入門驚見形貌古吒嘆不已天爲徒化腸爲筋理則有【神仙化腸爲筋故能不谷食血化白乳也】鏈身同鶴道豈誣【李翺贈詩云鏈得身形似鶴形千銖松下兩函經我聞大道無多語云在靑山水在瓶】休訝先生山澤臒龍門傳記列仙儒朝夕過從命飲食雕盤羅列筍與蒲江南橘剖黃瑪瑙潞州酒滴紅眞珠炰鱉膾鯉無不有折項眞見鵝鴨俱溫言奬勉意良厚凴幾含酡興未孤酣暢不覺發淸辧口道堯夫經世書先天後天在指掌太極無極非畫圖修身更進參同契戊巳刀圭研上虞小子聞之醒聾瞶宛丘不負循墻趨臘雪已盡未歸去又見春風來坐隅生平有願皈道業擾擾塵心難驟刳醴陵終愁筋髓冷【江淹封醴陵侯文集中有恐筋髓衰冷之語】長沙早恐年壽䢐逺遊輒思隠懸霤垣闕竟擬修蓬壺結習無如障文字世緣那便拋妻孥筋力柔脆更自哂仔肩大道非凡駑畢萬七戰全牖下【畢萬鄙夫也七戰皆獲死於牖下有馬七乘見在】單豹巖居逢於菟十殺一人歘相戒飲食牀第翻畏途人生福厲那可定趨避益令疑難攄離垢還期效慧斐【劉慧斐號離垢先生搆離垢園潔齊修佛得證善果】忍欲未得偕林逋姚察讀經悟空寂【姚察姚畏謙之父讀佛經悟一切空寂】孝先蔬食沃醍醐【徐孝先蔬食信佛後證果】桂父桐君迹有據【桂父服桂得仙桐君亦古仙人也】金庭石室途非迂間闗未透成悵望麤鄙不盡增踟躇右軍遊目眺汶嶺大令鵞羣歸崇虛優劣未可卑餓騰舉髣髴皆仙都自昔文人慧爲業於道爲近乳酪酥執冊再拜重請益先生教我當何如

同阮亭先生坐方山司寇匏齋論詩先生遂爲書古今人名句竟二長幅喜而作歌

羼提先生才調奇風流眞具天人姿文章磊落妙一代作字更欲追繇羲殘墨如金自珍重丰屋不取瑚貲貴人往往多責望遷延終以不能辭昨日偶過謝公宅琉璃硯匣盤蛟螭先生入門一笑粲髙齋茗椀浮春枝談藝輒抽簡編亂運腕時見精神披豈因棐幾便防綴恍如練帔呈淋漓跂腳飛灑露敏妙羣鴻髣髴遊天池突兀拙迸冬筍籜娟靜細引春蠶絲遙情忽述大人作隨意閒寫家風詩須臾神明煥兩紙歘然修禊山陰時春蚓秋蛇態爭出家雞野鶩言何卑嗟我貧困走京洛身無長物空低垂一朝捆載得至寶木難火齊勝攜持世間耳食那辧此公殆天授非人爲碌碌門簿廢時日今朝不負千秋期歸來什襲竢終古防有後日揚云知

祖龍行

鐘山已鑿紫塞崇鱗鱗日照阿房宮芙蓉銷盡金人气寶歷從此垂無窮靈藥迢遙問秉海千秋萬嵗期常在此生不擬禪扶蘇那知身後防胡亥昨日徐郎有報書帆檣將近羽人都何事君王不相待輼輬東來雜鮑魚卻怪宮妃未偸藥至今猶挽蓮花索

鄕寧山城卽景

山云啟新霽林屋含淸暉風吹兩黃蝶時繞山樓飛老農向煙且驅犢溪女背人猶浣衣

次靑縣題壁

去年九月長安來鯉魚風起船旗開今年三月舊山去馬上綠楊掠飛絮舊山風景復何如昨日家人有報書當門萬里昆侖水千防桃花尺半魚

簡謝趙章侯將軍立春日招飲

今日立春春已入檐際春風便習習將軍髙宴啟轅門斫繪燔熊眾賓集當筵百戲間瑤笙急管繁弦繞畫屏玉瓚頻傾千日酒金盤眞壓五侯鯖將軍名閥湖山上玉季金昆坐蓬閬气懾千夫意不驕書探萬卷神方王秋來秉鉞大河濵蟠花錦映玉麒麟說禮惇詩本儒者輕裘緩帶眞天人繄余珠幢瞻紫气爲君揖客增欣慰豈但投壺致倍髙更防結襪風猶貴今日之樂樂如何千觴在禦歡情多願持幕府霜毫筆寫入軍中朱鷺歌

酬贈郭幹爲時同客西谷侍禦使院

淮海郭公來夏五使院相逢觴屢舉文章不減徐常侍腰腹大類庾開府酒後常時舞鴝鵒筵前卽可賦鸚鵡開口便能取富貴立談早已驚公輔其如文戰久不利尙爾遲回困環堵跛驢大笑走南北行捲沈吟閱寒暑來年決定奪錦標一鏃三重洞鐵鼓嗟我垂老百無爲圖飬八口少百畝衣穿剰有皮骨存履破難以干將補不思仙侶追鵷鷺但析田舎迎貓虎賴有彭城柱史賢天涯能念金蘭譜與君同味學士鹽靑眼可以計出處君自靑雲我白雲防拜木公謁金母待爾功成身退時相尋再與商終古

題遂閒堂趙松雪畫圖

憶昔驅車北平道停車特謁夷齊廟階下偃松亦太奇就地蟠拏助淸嘯今日堂中作畫防吳興妙手冩生難更畫柴桑老處士歸來獨撫恣盤桓堂上主人柴桑客官職不同性情一歸歟久自稱臥松取意何期畫中得我來堂上樽酒同海濤髣髴聞天風不須放筆爲直幹且防隨地蟠蒼龍痛飲防圖還一笑笑問堂中臥松老鷗波筆墨北平姿畢竟精神是誰好臥松捧腹當我前松畫兩皆無間然畫松早冩眞松意眞松還仗畫松傳我對畫松更長喟松畫非一亦非二與其驀直觸風雷何如蠖屈畱天地此道由來應不窮南華之妙惟環中君不見修幹多裁作梁棟丹黃反作山中夢願君防畫更懷眞休傷材大難爲用

題張魯庵方伯淸潭印月圖

風潭百頃如傾銀潭上明月如金盆月華瑩澈浸潭底如琉璃合無纎痕有人齋心潭上坐心憐淨緑不忍唾孤情恰與白雲閒萬事都如飛鳥過潭上卉木何紛紛靑藤紅萼無冬春皎皎方防潭上月兀兀已忘潭上人潭上月華潭下水湛然一空明耳我心正與水月同水月與我何彼此嗟余平生心未降水中索月增勞攘豈知已爲第二月標月之指難禁當先生事事有眞契語黙從來少凝滯卽防觸處發天機冩向圖中已餘事今日當機惟嗒然淸波彌彌月娟娟等閒莫向潭中覓一月還教徧萬川

題劉鑯龕負劍圖冊子【有序】

【蓋聞善攝生者陸行不遇兕虎入軍不被甲兵兕無所投其角虎無所措其爪兵無所容其刅鑯龕志於道久矣豈尙資一劍之利哉然昆吾冶鐡炎煙橫飛滓穢盡蠲純鉤乃精淬以鸊鵜發爲蓮花綠龜蹙鱗靑蛇防珠陰陽刑徳混於杳舉之無上抑之無下運之無傍漆園不能說司空不能窺鐡龕之意將無有取於是乎於是劉子倚柱而嘻曰有是哉遂短詠記之以復劉子】

文采帶利劍古人稱盜竽劉子豈其然將轉轆轤珠籜冠斜披日本裘背負一段靑瑚世界不平平心地心中那有不平事眼底皆付晉人吷筵前肯假公孫器知勇爲鋒亷爲鍔大匠無端代求斵總然千里不畱行那見龍鳴勝屈蠖寶鼎溫溫火勻百鏈摶成無價珍風胡無言歐冶死從此蓮花有化身淵黙匣中生霹靂負之而趨誠有力動靜須教山鬼驚行藏那使天魔識徙倚休嗟行路難長空珠斗夜防幹安居始信眞無事多少癡人畫影防

此身歌柬韓元少先生

此身謂非我居然耳目能明聰此身謂眞我呼吸不存俄生虫臂彈尻馬寧異說鼃蠙鴝掇捐雷同世人紛紛轉茫昧因之蚓竅爭蠅蠓逝者如斯嘆川上無言本自歸鴻蒙明明此意在鄒魯其如雷電乖盲聾雕刻心思養口體尋常貪恚成伐攻福輕於羽不知載百年馳驟何終窮美食投箸輕萬錢峩冠大佩修髙容髙名厚實兩俱得聲華誰敢輕污隆總使千秋尙餘慮金蠶玉盌埋丘壠水銀池沼雜鳬雁可憐長夜魚燈紅以此膠擾鄙囂遝況復先聖多發防十年有學願無學相視而笑疇堪共先生文章具性道使我捧讀心神融天授鉅手闡元化軒轅鏡子懸靑銅昨日慈仁一握手罘罳薄日光玲瓏吉人藹藹見眞趣竚令塵土開心胸世間原自多上士轉忘纓紱分雌雄長而不宰果何徳從斯永擬參猶龍

蓮洋詩鈔卷二

欽定四庫全書

蓮洋詩鈔卷三

蒲州吳雯撰

五律

永樂蚤發

蚤發招賢裏涼云解鬱蒸河聲過雷首雨气下風陵鳳嘴三春麥龍頭五月冰蓮花天外落千仞碧崚嶒

臥佛寺

石壁畱蒼蘚秋風紺殿陰殘僧朝閉戶山鳥暮窺林老樹飽冰雪白雲橫古今津梁本無倦聊示靜居心

涉澠

淸澠方朝涉人家半薜蘿溪光迎客淺山翠拂衣多霸業餘荒壘盟臺俯逝波誰能瞻紫气函谷等閒過

宿孫家灣

中酒翻成病長謡祗益哀一燈殘夜後百感壯年來洛水芝難采嵩陽桂未開愁心與歸夢卻傍赫連臺讀張中丞睢陽遺事嘆憤不禁遂書紙尾二首

板蕩中原甚江淮有義旌一身持眾議百戰抗孤城自合回天地何須計死生浮圖畱半箭遺恨賀蘭兵廷議眞堪痛精英幸不孤【當時猶以食人爲過幸賴張建封李翰等持議乃定】只今畱廟食差可慰雄圖像服褒申國金吾拜亞夫猶嫌崇贈防不到陸家姑【中丞有姊嫁陸氏虢王巨走臨淮姊遮說勸勿行後補縫行問贊中丞軍軍中號陸家姑先事被害中丞妻贈申國子拜金吾大將軍】

贈張西木二首【錄一首】

倦鳥愁千里欣逢嘉樹陰晚來望明月淸影在髙林散坐仗杯酒涼風吹客襟蘇門追往事遙聽鳳鸞音

陪五厓先生宿白茅寺七首【錄四首】

盤馬入蒼翠平橋林影斜白茅何代寺黃葉幾人家石井尙生乳寒猶帶花晚來添紫气分得赤城霞夜月下涼露空明映石根更教捉坐席還與集南軒洞濕龍歸峽風腥虎到門何曽累機事終得暢淸言未得山中去防山且住山堦前雙樹老戶外一峯閒客散但孤坐花深方閉闗胎禽能警夜一唳竹林間林白四山曉山中難久畱王程不相待客路幾時休紅樹引千騎朱旗導八騶轉憐猿鶴夢剎那隔閻浮

雙老夫婦生日又一首

珠樹雙棲鶴無憂到嵗寒黔婁拙夫婿徳耀古衣冠井臼人間世雞豚竈下丹林中行樂處嬰奼入仙壇

不寐

不寐兼秋雨寒宵更漏重白頭愁易得靑眼世難逢蛛网山堂藥烏啼使院松西風動鈴索處處損芙蓉

寄向書友

曽聞向始平能注南華經之子眞苗裔江山發性靈寒蛟終謝餌老鶴不梳翎載酒鶯花節長吟入洞庭

汴樓喜春三首

蕙風乍披閣栁煙將著扉愁應隨臘去喜定逐春歸官驛江梅落雕梁海燕飛玉溪三月路載酒莫相違連日北樓醉人傳又立春柳拖新苑水花掃故宮塵鶴醒三更夢鵬摶萬里身相拌郢中客同去采江蘋生菜細堪嚼玉壺淸更陳鳴箏樓上客挾彈栁邊人寺塔畱殘偈宮鈿感故塵當年歌舞地幾處鎖寒筠

有憶二首

憶爾提紅燭相尋半玉溪紫釵屋南北紅袖澗東西詠雪當鴉髩行春過燕泥避風臺畔醉裙縐落文犀昨夜月明好淸光萬里同堦閒人少睡閣迥燭無風酒渇三更後心空四照中南來尙烏鵲飛過防門東

少林早發

初地始一宿勞塵愁未閒鐘鳴少林寺日上轘轅闗度嶺見靑鳥沿溪拋白環藤蘿猶在眼惆悵欲忘還

送里人歸

中條好山色君歸春雨時遙防汳河栁盡濕煙中絲飲馬昆侖水聽鶯女祠愁心對芳艸豈但發相思

畱王孟谷遊風穴

風穴何年寺傳聞水石間雲中千樹密溪上幾僧閒花信宜攜酒春心且防山休言渉魚齒涷雨損朱顏

奉寄吳薗次先生

山榛隰有苓十載念儀型柳惲眞才子嚴光是客星人歸黃蘗澗春散白蘋汀老向江湖裏新詩滿洞庭

送宋牧仲先生出使贛州

才子新銜命離筵且泛杯舟過章貢水人在郁孤臺桂子經寒結姜花浥雨開春風歸雁後肯寄一枝梅送方山先生歸裏營淸義公事四首【錄一首】

一語卽相許傾心誰似君千秋感知已百倍惜離羣拜闕辭靑瑣還家掃白雲好防淸義墓秋栢落紛紛

賦得江嗚夜雨懸

一夜短篷雨何人江上眠濕飛雲外雁夢醒峽中天便汲中泠水寧須桑薴泉蒙蒙沙岸蕨齊放小兒拳

賦得明月照積雪

尙覺餘寒在檐楹雪未消蟾光增皎潔淸夢共蕭條一相何分別千山惟寂寥沈吟得佳句特許寫生綃

送涓來先生歸江寧五首【錄三首】

夫子久入道卽在簮紱間康濟願無盡塵勞思暫閒杯中建業水杖底秣陵山百鳥銜花處從今日往還句曲茅君隠棲霞江令居千秋尊道徳百鏈悟空虛竟躡山中屐閒防江上漁等閒逢大藥不必是匡廬【公廬山有革堂】

燕許文章大韋平門閥髙鄕心違楚水歸計且江臯拜

闕辭龍尾承家有鳯毛方看庾開府淸絕振波濤

贈道者

天半挹紅霞滄洲處處家仙經窺玉笥小妓遣蓮花渡海長騎鶴開山或種靑牛新有約一夜到流沙

送黃兪邰奔母防白門三首【錄一首】

微祿親應喜其如時命窮文章千卷拙雨雪一帆東山水悲涼外江花涕淚中傷心衣綫斷忍見舊時縫

奉題顥亭先生臯園五首【錄四首】

池館接城陰春風滿竹林靜防垂釣意未減富陽心雨

過沙田白雲歸煙樹深忘機對鄰叟幾見訝朝簮鄰舎艸堂近灌園同一泉白雲扶杖客芳艸著書天家在桃花外心當緑水前東屯愁杜老錯買瀼西田招隠懷佳處幽尋此欲降鶯聲嘗到午鶴唳必聞雙山气通三竺池流導浙江梅花仍作意故故入煙窓仲叔覊棲日山公把酒時林泉從此識花竹盡堪思野蔓纒靑壁山禽下緑枝他時尋石路應得九峯疑

次宿州三首【錄一首】

野水圍城郭寒濤疊女墻文章通上國姓氏隠他鄕夜月千峯雪晨風滿劍霜長歌人不識把酒托淸狂

秋夜聞弦索

髙齋寂無事孤情良悠然何人理弦索聲韻明燈前繁響臨風急哀音入指圓曲終心不定空攪客中眠

贈魏闇之

千里俱爲客同防海嶽春說詩狂未減驚座醉猶神花信連三月鶯聲漸四鄰秋風吹桂子仍作奪袍人

懷古四首

東方曼倩

避世依金馬浮沈豹尾中借車心自壯割肉气何雄學豈干時富財因取婦空堂堂責董偃眞有大臣風

陶元亮

已分柴桑隠寧甘手板中詩憑甲子紀人是義熙雄濁酒東軒滿孤情大化空荊卿托同調髙詠入悲風

李太白

萬里峨嵋客長安酒肆中倚才輕婦寺爲國愛英雄大藥求先得千金散後空只今思笑語猶似墮江風

蘇東坡

鄒陽前後世口語一生中忠信通天帝艱虞困鬼雄山前八部近海外萬緣空鸛雀蚊虻過都如電與風

送王乃閒之官平都

讀書不爲政勞生道亦非逺臨巴子國喜出華山畿飲磵猿公下銜花吉了飛平都舊仙窟日可對淸暉

白鸚鵡爲宋牧仲僉憲賦

怪爾生炎海天然素羽稀幾驚金粟夢故避雪山飛對月常憐影當花恐涴衣瑤林有仙客數與伴淸暉

憶棲巖寺

最憶棲巖寺招涼有舊亭河流周郡白山勢入闗靑崖斷蜂畱蜜松髙鶴墜翎盧師吾有約許共一函經

送沈融谷之官來賓

念爾粵西去愁心牽別筵逺爲蠻縣宰誰重帝京篇嶺瘴昬榕樹江潮上蛤田耽幽閱巖壑莫讓昔人賢

勝水觀音院小憇

磴道交初地千山紫翠重晴雲消檻竹春雪覆巖松汲澗谷中得尋僧林下逢人家還幾里明月掛南峯

賦得鴈寄魯少府

一鴈汾陽郭寧知紫塞來花邊經斥堠云表見樓臺尙有稻梁戀寧防矰繳猜春風知不逺歸及嶺南梅

別龔明府返河中

六月煩行役賢勞記往還紅辭溫室樹靑過薊門山郡郭仍金犢河流尙玉環勸農容散騎十里盡潺湲

送六皆還裏二首

秋到擾鄕夢驚聞君又歸迎舟花北笑送客雁南飛甘橘承筐嫩鱸魚入饌肥無人鑑辛苦莫下讀書幃痛飲無多日相思卽嵗年江楓紅隔岸湖艸碧連天自解吟詩句誰能贈酒錢梅花三竺路愁發早春邊阮亭先生得余長沙消息惓然見懷依韻和答

無端衡嶽路辛苦近壺頭書達三千里人宗第一流江山迷去雁天地許歸舟已罷瀟湘客言愁尙欲愁寄石袍朱丈時逢其令子公琢都下輙有結鄰之約二首

師表遺東國誰能似彥方傳經崇道徳持世有文章庭樹生蘭玉天書下鳳凰琴聲猶髣髴何日一登堂公子千人傑相逢共玉京淵源識典則奇气嘆縱橫柳拂新丰酒花明客帳箏春來拜牀下知有鹿門迎

之津門遂畱送陸天濤

去住皆鴻爪淋漓酒滿襟東來瞻海气南下憶江陰日暖魚蝦市霜髙橘柚林相思各珍重同保嵗寒心送周星公禮部出守南康四首【錄二首】

萬里敷文命歸無翡翠裝一麾辭北闕十月下南康問俗匡君側狂歌五老傍彭湖秋正闊波浪浩茫茫香鑪吾最愛雲气似香煙太守能淸靜髙齋對晏眠更邀徐孺子同聴谷簾泉好在春明騎牛西磵邊

過大悲院訪世髙上人

一鳥下蒼煙當門海日圓廚香貽筍蕨【時張水部移茗饌往】港白憶蒲蓮待索環中趣仍求世外緣拈花方一笑剛在早梅邊

繡毬

東風眞狡獪挼粉傍亭幽銀椀盛珠母冰綃挽豹彄寒時霜結束暖處玉雕鎪莫作楊花認楊花散不收

送諸五先還驪城三首

東海移家久江南入夢多幾驚髮攺無那壯心何嵗晚悲黃鵠春歸憶綠蘿不須愁往返處處有行窩有道人爭識相逢酒一杯精隨龍奮迅閒與鶴徘徊萬事老皆去百年春又來到家煙水綠幾處碧桃開最慕盧敖隠君今入杳防年華憑野馬世事任浮萍海入桑田白山圍縣郭靑王官遺舊谷吾亦結茅亭

送吉咸寧還永樂二首

得失皆何有春風羨爾歸喜防鄕樹近夢怯海潮飛白髮休窺鏡靑山合息機丹臺逢玉女應綰六銖衣多愛損眞寶長愁妨妙心早知讀損益終未去雲林之子能同調考槃方獨吟玉溪吾最戀重欲事幽尋

送朱汗朱四首【錄二首】

同客海門久君行二月中登堂春酒熟入座雜花紅射雁宣房北垂綸衛水東卻憐書卷內沈困幾英雄直道悲難合交情久益眞猜嫌堪一笑徳素自成鄰倉卒無通識彽徊見古人臨岐翻握手不覺淚沾巾

對月

明月生東海光輝寶鏡懸斜窺楊栁外低照藕花邊團扇輕相對髙樓剩獨眠蛟龍避涼夜安穏蚌珠圓

寄楊樹滋先生二首【錄一首】

玉瓚盛仙醴金盤膾錦鱗巾箱藏五嶽一笑卽千春貞白遙相望希夷近作鄰靑泥仍幾襆舊恵感仁人

集巢云阿二首

倍覺秋光好涼云拂檻生當堦松鼠落繞徑竹雞鳴酒向鄰翁乞碁防坐客爭莫貪髙臥久花下促題名一雙靑鳯凰搖尾下山堂正有梧桐樹垂陰十畝長流云晴捲雪飛瀑晝生涼不住巖花落還爲掃石牀春日過訪五先遂呈養五山人二首【錄一首】

地僻心逾靜城東舊艸堂下簾深拜佛掃地自焚香峯勢側當戶花枝低亞墻素心人不逺谷口更相望

簡孟伯人仲人兄弟二首

愛竹眞成僻防山豈厭頻一朝諧夙願猶喜得芳鄰流水通丹竈秋花接錦茵吾廬冬更好繞屋十分春小圃秋光接從君乞藥苗荷香常過院松影迥分橋爾汝詩頻寄東西酒屢招梅花三十樹珍重雪初消茂逺邀防芍藥以病不赴宋先生以詩見示時方閱鐘紹京靈飛經帖漫成奉答二首【錄一首】

我聞郭芍藥好道積精誠女子猶如此勞人太俗生風前憐艷蕋世外想佳名莫被繁華悞金丹術不成

望華山

蓮華五千仞靈孕自洪蒙每雙風雲色能參造化功陰將連太白气自滿闗中欲問眞源在仙人住蘂宮

白石寺【寺在鹿谷】

白石山中寺岧嶤紫翠重尋僧常有約無路復何從一水飛爲雨雙松化作龍幾時蓮漏下奮迅禮金容

奉酬太宰陳說巖先生二首

悠悠只如此還念舊山期來以鶯花歸當雨雪時瑤華感相贈楊栁悵空垂百拜懷春酒仍求壽母辭著述誰能並尊聞有舊堂人爭推吏部世久說歐陽詩入午亭古書追丙舎蒼蕺山六角扇眞許耀家鄕【公近搆午亭較刋全集】

悔人移居奉過一飯遂讀其京華集二首

聞道近移居相尋過艸廬客中艱一飯君尙具雙魚官舎藤花老【悔人守銓最久】秋窻棗葉疎春明綰新綬瑞雉始迎車

愛爾京華集逡巡又幾年慣書乞米帖濫用買山錢拜命思巖邑移封畏酒泉尋常發鄕夢東浦已春煙陳陟齋給諌叢蘭雙枝合蘃繪圖索賦

聖代稀封事防分堦下泉低時如帶雨密處似含煙莫訝三珠樹休驚九品蓮連枝仍共萼競爽謝庭前

潭州遇李屺瞻前輩

夫子罷官久髙懷人不知相逢湘水上同過落花時世事只如此天涯何所之猶能藏鬥酒醉讀屈原辭韓中丞署中喜晤羅宏載北旋賦別三首

十日巴陵道三春官閣中干戈殘堞在琴酒故人同夢失梅千樹愁防蕙一叢登臺猶有賦飄泊爲誰雄入洛已非計浮湘寧所親江花工笑客楚女善畱人久識詩無敵新防畫有神祝融千仞色落筆羨嶙峋【宏載納姬近益作畫】

聽雨圍紅燭將離更踏歌轉憐輕去就還囑愼風波白髮交情重黃金意气多天涯知已在貧賤竟如何春初同旦復元彥笨山叔敏過退居老人

卻憶江南路裙腰艸色斜篷遮三月雨舟載半塘花浪迹猶如夢浮生更去家低回三十載隨處惜年華

詠紫荊限韻

偃仰對南榮春風動紫荊暗香時墮水疎葉不巢鶯轉以林塘晚因歡兄弟情天涯尙岐路把酒惜長徵

一畝居同幔亭飲酒二首【錄一首】

王謝盛門閥瑯琊近亦稀舉世重纓冕先生仍布衣防花宿酒肆騎驢來王畿獨有舊山思春風懷采薇

呈莫襄藟先生二首【錄一首】

先生本人瑞九十尙傳經著述尊堯典功名薄漢庭闗門虛紫气艸閣帶寒星別有堪娛處曽孫繞幔亭徐電發賣升元帖遂成三詩兼論書法大略云

愛爾升元帖風流七百年長饑不自寶卻換水衡錢太息鵞羣筆摩挲幼婦篇白藤書笈在零落夜燈前聞道山陰字簪花格再祧【右軍初學茂漪繼宗元常】卻觀戎路表師法信鐘繇瘦硬神方見淵源自昭從君辧端委惆悵惜南朝【太傅書他本皆癡肥此獨淸勁楊用修謂南唐絕品在淳化祖帖之上因可想見逸少師承】狄道悲公主平原念病妻穠華當日就鹿脯幾時題拙尙存鐘鼎工翻涴土泥何人標野鶩愁殺庾徵西【鐘王本存古法學者日就熟滑宜爲盤馬武人所彈射】

己未元日同豹人大可舟次錫鬯其年子靜集峩嵋舎人齋拈靑咸韻

先酌年誰少神交眼倍靑吹簫過艸閣【大可度曲其年吹紫簫倚曲和之】飲酒似旗亭紅燭圍名士靑氊臥客星【時錫鬯卽防宿子靜處】盤飡眞可貴不是五侯鯖

耳熱脫朝衫神駒苦轡銜野人猶任達蹤迹尙塵凡錦帶紅酥手黃精白柄鑱幾時攜少婦采藥伏波巖

飲巢云阿君子亭

獨把一杯酒酣觴君子亭假山擘華嶽剩水割滄溟鳥路回虛岸魚牀拍淺汀髙吟淸興足卻惹紫虯聴

客趙好蘭若

秋爽軒牕靜閒僧伴竹扉犬行黃葉響人語亂鴉飛玉露拋紅藥勾欄坐道衣萋萋芳艸暮惆悵未言歸

小雀

嘲哳深叢裏逢陰聚眾鳴濫謀鸚鵡粒不解鳳凰聲殿瓦春巢穏防堂晚浴輕秋風將化蛤爾尙樂浮生

客次忽憶同友雨中遊條南萬竹園

滑路饒佳興披蓑問野坰洞云依峭壁山雨聚孤亭嘗稻炊紅葉調魚動紫萍所憐一分手南北似晨星

沂州道中寒甚

初識臨沂路冰痕嚙艸橋靑馱荒舊寺黃竹苦新謡晚稅輸山繭村盤薦落椒頻能異風土終是惜飄搖

長城鋪

聞雞已就道岱影尙糢糊山擁秦城險風吹漢月孤谿深窺豹鼠澗冷叫鵜鶘行路何時已迢遙悵逺途

自漣水再入都

密雪沾春路柔風暖大堤云垂山栁暗日上野鶯啼愁緒縈吳繭長才愧魯雞帝京空往返詞賦幾曽題

春望

漠漠中原色靑靑陌上林王孫空有恨芳艸本無心花放東風暖橋平野漲深遲行不自厭徙倚聴鳴禽

飲萬竹園二首【錄一首】

曲路入山煙春風二月天栢根回抱石竹葉暗通泉髙唱隨林鳥輕身防紙鳶摘星應未逺杯酒續靑蓮

過渭南

渭川新雨後晴照復娟娟潮落灘聲小霜明樹影圓隴云隨薄日楚鴈入髙天秋岸騎驢客西風自黯然

宿慧果寺

萬感淸秋夜愁聞玉漏長無端如中酒不盡爲思鄕燈暗秋虫入風酸桂葉香長歌雜短詠若个解行藏

過友人村居二首【錄一首】

地接王官谷常懷表聖風林塘能比迹琴酒況相同防筆湖光白捶琴海照紅卜居吾有意聲气石林東

過黃處士齋

初識墻東路乘春踏細泥梅花香雨早蘭葉恵風低雞塒仙翁置茶經處士題天涯如此日莫怨艸萋萋

晉祠

懸甕山前路淸秋見早鴻一溝蔓水十里稻花風楊栁差池綠汀藍逺近紅三年兩來往生計太匆匆

晉祠別陳子文三首【錄二首】

一水淸如此沙邊坐不辭濯纓今最得驅馬欲何之渚冷魚龍蟄山空鸛鶴悲徘徊雙栢底同惜萬年枝贊府才眞好題箋更不羣他時隴頭水還望海東云大道無多說微言惜彊分相憐轉相勉莫只絢聲聞

送西木之井陘二首【錄一首】

連日東樓醉東防海气昏花枝當笑靨竹影覆毬門風急交蘆寺天髙下鴈村晴波千萬疊新報減潮痕

寄里人

旅鬢蕭騷甚低徊東海濵到秋翻作客漸老只依人天迥移朱鳥風涼散白蘋澗南紅樹好愁絕憶垂綸

淸極觀【在中條】

靈祠四山口積翠俯重陰獨立神境寂微風生北林秋篁全迸節老樹半空心亂水當門過泉源不可尋

次小河司二首【錄一首】

潭府愁卑濕迢遙接逺煙空遲漁父棹已過洛陽年湖艸畱春日江花入暮天卻疑客路穏橫海入戈船

賦謝寇偉人

街北提壺夜更闌上馬時紅妝知送客白練少畱詩雞乳過春艸鶯啼入夏枝玉鉤山下路還肯寄烏絲

健松別業爲方渭仁賦三首【錄二首】

織女祠邊宅桐君山下村風流前代沒堂構至今存鵞鸛荒洲島詩書到子孫低徊松檜影依舊覆柴門滄海橫流日丈人方緯蕭江山行藥徧嵗月著書消志就癸辛裏詩畱丁夘橋百年感風木愁溢聖湖潮

畱別阮亭先生六首【錄匹首】

得失本一致陶然返舊林易歸貧士策難遣故人心綠樹方垂防黃鸝正好音囊衣太輕薄不防作黃金守拙存吾道先生柰我何愁從歸日減淚向別時多知己期簮紱閒人愛薜蘿蓮花千仞色矯矯落晴波深隠豈非計賤貧難久居也知無舊業且復愛吾廬聞道甘懸磬無才敢著書嵩陽招玉女又愁余【時雯歸將又之中州】

出處迥非我徘徊空念羣可憐撫今日遊子如浮雲雨露黯芳艸風花連夕曛那堪江水上重覓謝將軍畱別李紫瀾並遙致方山及馮徐二君子三首

去去復何求楊花吹驛樓開樽憐共酌秉燭憶同遊髙闕看儀鳳閒沙認野鷗生平感風義多半在陵州夫子古情性灑然冰雪姿退朝常命酒乘月數圍棋馮子寧彈鋏【方寅】徐陵雅善詩【電發】一朝歧路側那得不淒其靑嶂闗南路黃河渡口村栁邊辭貴客花下閉柴門矗矗山松直翩翩水鶴翻讀書增道力應念故人言

途次六首【錄四首】

一載金門客三春玉塞情倦吟豪士賦愁聽酒人箏入谷鸎無伴還家鴈有程傷心芳艸色仍傍舊年生豈爲蒼生出深邀

聖主知故人攜鬥酒歧路感將離紫閣松千樹靑門栁一枝南山就別業彊飯右丞詩

珍重棠村意風流近亦奇每聫名士飲不似尙書期繾綣靑山路將貽白薴詞徐陵吾好友先受下堂知饘粥眞無計難堪金石歌貧傷學道晚痛悔著書多妻子羞禽向功名賤伏波只愁種處士無柰北堂何

感興

一載長安客還家竟若何千金奉母少一飯識人多夏艸聞鶗鴃春沙夢駱駝九峯安穏在學種玉山禾

懷昉思

洪子謀生拙移家古薊州身支西閣夜心隠北堂憂卑已延三益狂言罵五侯林風憐道韞安穏事黔婁

懷豹人

淮海羇棲客秦川遊俠身拜官辭

闕晚失業到家貧婚嫁愁中婦詩篇累故人彈箏纖手在耑待膾江鱗

臨發阮翁招飲醉後狂言書以謝過四首

鬥酒街西宅離懷仗緑樽髙情容醉客微笑聽狂言人物難評隲文章最討論從來姜桂性未易附寒暄處士名堪痛文人趣亦卑何曽驚寵辱先取不燐淄有道通千古無言備四時春風花葉弱莫取最殘枝

隔樹見涼月髙齋罷剪燈功名身總誤貧賤語無憑似鶩人猶貴如世所憎可憐今夕外跋扈更誰能大小名何據成虧計總非緘縢莊叟諭機警謝娘圍無事歸平等忘言合上機翛然送日月閒看兩丸飛

峪口

木葉颯淸秋山泉抱石樓銜芝雙白鹿拍浪一沙鷗露墜瓜花弱云生松磴幽沿回尋嶺路應見大龍湫

山中二首【錄一首】

積雨生秋晦飛泉出半山歸鴻渡嶺急落葉對人閒竹嶼隨髙下僧樓借往還孤情何所得終日有潺湲

宿僧樓喜汾郡丞劉與襄先生至

偃仰空林寂寒花照酒杯悠然遊子意欣道使君來素念托淸潁相逢繼嘯臺廿年悲喜集難遣魏城隈

贈歷城王秋史二首【錄一首】

愛爾文千卷依然行路難將軍能好客才子愼加餐溟海漁竿冷崆峒劍气寒已成鹽鐵論蚤晚召桓寛

王官谷

朱樓覆殘雪花落無冬春眾水急爭壑一峯閒對人白雲識心素空谷畱皇醇晚來鷗鷺侶接翅桃源濵

贈周轔聲明府【安邑令爲陳子文堂翁】

夫子眞淸惠深仁入頌謳文章仍照耀詩句見風流谷水通車輞山光媚玉鉤顚軨饒峻阪莫使困驊驑

贈章素文

金馬浮沈久燕臺防好初名髙終不薦天意且何如布袖難爲客松牕悔上書

聖朝多雨露早晚及樵漁

贈許紫峯

散發西巖醉人間許逺遊宰官推道業狎客愛風流日月消棋局乾坤任鹿裘相逢先一笑吾道本滄洲

小集晴雲書屋二首

愛爾讀書處晴雲繞舎斜回風猶墮雨映日尙成霞碧防一庭竹紅垂滿徑花遙天有孤鶴掠影過圓沙

爲趂涼風至陶然共綠樽座移花近眼逕轉屐畱痕醉憑烏皮幾閒吟秋樹根歸來鳳城曲山月湧金盆

題張輔公別駕浣煙樓二首

信道樓居好頻來說息機綠楊掠波起白鳥破煙飛勝日坐忘曙彈箏聴不歸舊山拋嵗月閒煞釣漁磯澤畔愁爲客招防興轉多牕移煙際舫岸對雨中蓑花笑三更笛燈明子夜歌白魚何處買剛道网船過寄張觀察時將由中州還裏二首【錄一首】

悠悠踏曉霜三日過漁陽問路水村逺懷人冬夜長旌麾雄逺徼書劍愧山堂風雪邯鄲道騎驢入大梁送汪郡丞之官渭州公子文升侍往二首

受命輕千里承恩出禁闈辭燕箏罷鼓度隴騎如飛幕府紅鹽近軍容黒水圍天寒頻講武大雪滿弓衣公子才無敵詩名世久傳嚴裝書自裹絕徼檄頻宣花壓蜻蜓帽烽銷騕褭鞭往來闗陜北須到艸堂前

贊嘆寺【寺在萬固峪後產黃精有潭澄潔在門外】

贊嘆何年寺千峯擁石龕竹梢侵講席花蘃落經函紫蕨烹來嫩黃精曬後甘下方昨夜雨雲气滿龍潭

大悲院禮懴

波光無防塵一舫是通津遙辧風幡影同參初地人天花晴更落枯木老能春懴罪安心後都捐妄與眞

欸乃書屋爲笨山作

舍人讀書處近傍漕河濵豈效臨淵客常逢曬网人冰開魚弄藻花落鳥銜春愧我風塵久淹畱愛白蘋

畱別張振宣二首

尙憶西園醉徜徉坐竹林門前流水靜堦下落花深嵗月驚彈指天涯惜滯滛碧桃歸路好回首發淸吟別去翻相憶何時方是閒人同嵇阮侶交在紀羣間釀借昆侖水牕涵湖縣山讀書契懸解應獲駐朱顏說巖先生過訪一畝山居話舊四首【錄二首】

時序驚彈指吾生只腐儒何知食鴈美爭笑住山愚寂寂松間閣蕭蕭水上廬斜陽訝騶馭深巷問潛夫敢謂無書讀勞生肺病餘引年問參術勸學廢虫魚緬邈郎君谷遷延水部居春明待歸去或可帶經鋤

送西溟南歸四首【錄二首】

世態悠悠甚君猶古性情風前頻酌酒花裏再吹笙入道卽無事忘機何所爭試看希有鳥原出紫霄行漸覺閒名謝交遊喜日疎爲君置杯酒不醉復何如驛路誰知已名山好著書相尋鑑湖曲爲我饌鱸魚

送徐健庵先生南歸四首【錄二首】

漢代師儒重耑聞道業尊爲懷先壠切特拜

九重恩悱惻邀

天語殷勤識裏門白頭忠孝在至性老彌惇

晉國午橋日溫公洛社年蹔聞歸緑野終不廢丹鉛黃閣情猶待蒼生望總懸蒲輪看卽入難戀碧山煙韓維藩兄招遊盤底山園時華林姜公曁迥凡鳬庵佩靑鼎臣諸君子同集用杜韻四首【錄二首】

九十春仍在百花爭一泉山光靑似髻雲气白於綿酒借

仙人釀食供宰相錢登臨無不可掌上看秦川【維藩爲少師公孫輩】老樹何年種名花此日開忘機仙苑艸如夢蘂宮梅雨怪潭蛟舞風知海鶴來蒼茫憑斷石戀戀古莓苔

宿湖口

斑竹晚沈沈維舟惜滯淫潮來全楚白雲上半江陰逺渚烏雙下空山猿一吟故鄕千萬里今夜洞庭心

送王仲昭歸錢塘三首

一夜黃梅雨南風催別樽江邊移桂楫湖上掩柴門酒力貧猶壯詩名老更尊平津舊賔客零落不堪論孤山傍水涯水次見梅花鶴長仙翁宅人知處士家有書畱梵乘無夢到京華倚仗雙松底前山多夕霞同奏長楊賦淸時嘆未逢罷歸三殿直重繼五湖蹤買帖花邊市尋僧竹外峯何年問箋注特訪鄭司農

送景文巖二首

何用詩名大【新城每向人輒謬云吳子詩名甚大心感知已之言】艱難老病餘且看三日雪省問五車書君復雪中去誰堪慰索居春風倘南下同饌浙江魚

蚤嵗過吳防蘇州又秀州驚心三十載發興欲重遊老愛鴛鴦水貧貪粳稻秋文翁新政好憑語寄東流【謂佟靑士使君】

送董禹颺時攜內往故有末句

愛爾江花閣新文錦不如久傳繁露學方奏治安書且共一尊酒還遲雙鯉魚前山如黛色都擁七香車

飲孟氏園二首【錄一首】

眾峯在林表宛然賔主同竹間流水過花外石闌通客語鳥聲寂雲開山逕空名園兼勝侶十倍說墻東

答友四首【錄三首】

朋好日以逺村墟甘隠淪山中拾橡客河上緯蕭人之子能相訪盤飡媿未陳更聞欲攜手仍共結芳鄰昨日勞書札瓊瑤紛見貽出入在懷袖尙有虯龍姿我欲急裁答遲回無令辭折梅風雪裏聊以寄相思卻憶陪遊日聫鑣澗水陽雲中見雞犬世外有畊桑帶雪谿藤古經冬水荇長晚來酣白酒卽此是陶唐

懷儼若

念爾佳公子將爲萬里行艱難終意气淸白益詩名衣著桄榔雨舟防海嶠晴鄕書何處達無雁共南徵

送韓維藩入都二首【錄一首】

東風難遽別車馬若爲攀寧戀鶯花節終還鵷鷺班紅傾蒲阪酒靑入薊門山但防賢豪客從來幾个閒

越女

憔悴浦中蓮低聲問逺天裁衣拋白紵漬淚掩紅綿蜥蜴盤深字眞珠寄短篇年年花事近空立薴蘿煙

送友

春風舊山好君行偏此時尊前言未盡林外馬長嘶芳艸闗門道垂楊令尹祠江南梅正發莫惜寄南枝

柬鄕寧大令張公

爲政萬山裏艱虞況七年百家租賦苦千仞訟庭懸世徳傳司馬風流儼昔賢題詩兼種竹日日石堂偏

雲中寺

天半雲中寺四山皆白雲我來雲際宿卻憶雲中君塔影當晴出濤聲入夜聞此中有猿鶴莫勒北山文

宿楊司空園

防竹宿竹裏主人都不知蜻蜓上簾幕鸂飛軒墀荷葉尙欹岸寒花方著枝鐘聲催酒醒燈火四更時

文選樓

彈指蕭梁代傷心文選樓秋衾泣銅輦春殿狎江鷗朱雀圍何急靑絲恨不休由來膺玉曆未可仗金甌

天柱峯

空谷良非逺招攜亦自豪轉忘千徑曲見一峯髙峻欲卑三詔【峯下有三詔亭】尊將俯六鼇崇巖眞可仰一爲薦溪毛

東瀑布

東嶺鬱蔥蘢逶迆下玉龍香巖通一綫云窟簇諸峯石髓飛逾冽天漿挹更濃捫蘿發長嘯初日看髙舂

西瀑布

坐臥西巖下層冰落絳崖三春常夢雨十月忽聞雷到眼雲光近當頭鴈語哀何須浣冰雪姑射有靈胎

拜司空遺像

緬邈先型逺皈依舊徳尊凍禽窺石閣野鹿到柴門赤舄風何古黃綾詔尙存【像著赤舄有童子捧詔侍側】後凋見松柏千載著靈根【公祠前有柏生石上】

次靜海

縣郭依春水牽船過夕陽行行芳艸路不斷梨花香雲气濕垂雨風聲柔剪桑低徊雙燕子有夢入雕梁

題溪館

春鳥鳴復飛春煙滿翠微人家臨曲水齋閣住淸暉樵客晚相語漁人行未歸溪山誠可樂方制水田衣

次淸化卽景

白鷺明秋水涼風吹葛巾溪邊收稻客栁下織簾人野饌芋魁熟風樓蚱蜢親十年來往路重問濁漳濵

張兵馬招踏靑

春雪融沙岸庭梅曉笛中有情堤艸綠無意海云紅酒榼鄕人語帆檣異國風羅浮花信早天際幾歸鴻

廣陵畱別孫無言

黃山歸何日猿鳥皆望君我向中條去花巖防白雲浦沙晴照舫江樹曉含曛握手不堪別悠悠鸞鶴羣

途次懷歸華山覓諸隠居

未遂金庭隠嘗懷石戶農幾時結茅屋日坐靑芙蓉夢歇闗門雨心空嶽寺鐘白雲最相識來往宿檐松

還中條別鑑文師

屢過齋廚飯猶分般若經有機酬鈍滯無諍樂沈冥潮夢闗門白山迎驛路靑重來應一笑大海總浮萍飲丁荷峯防軍署齋時同元彥笨山芰梁部山諸子

有道且薄宦悠然滄海情賔筵交雨气官舎傍濤聲天上佳公子江東老步兵登樓仍半醉詩思各縱橫

寄友

荏苒三年別相思豈世情尋僧同雨出載酒並船行河上靑蘋老林間白露生蓮花五千仞待爾躡崢嶸

初聞蟬

作客知秋早何須爾更鳴從今多見鴈此後少聞鶯兩防如三疊千林共一聲鄕闗那堪憶回首綠楊平

冠陽雨後

川原气變淸秋艸木長驟雨生溝水溪田何茫茫濃云濕西嶺輕泥霑條桑坐息遲同客長堤櫸栁香

八月

八月苦逆旅白露靑棠生鄕國渺何處西風空復情斷鴻淒塞影落葉下寒聲城上羽林騎紛紛曉角鳴

懷翁山時方歸省暫攜家白下

江闗成失路愁對江花繁數欲返京口思君在白門可回萊子棹幾遇信陵恩咫尺不能達臨風無片言

題楞伽出塞圖

出闗塞艸白立馬心獨傷秋風吹雁影天際正茫茫豈念衣裳薄還驚髩髮蒼金閨千里月中夜拂流黃

送玉如之蜀四首【錄一首】

之子勞行役迢遙古益州城髙通白帝峽急避黃牛茶向防山采魚從丙穴求西風豈搖落淸絕荔枝樓

東郭卽事

云上曉山翠平蕪野望懸鳥啼藏竹寺鹿飲雜花泉題字經樓側燒鐺錦石邊誰家作寒食林外有風鳶

晚集玉礎傍城小園

小徑依城角羊求路漸迷花聞譙鼓暗竹傍女墻低夜雨人三个秋風菜一畦開門仍貰酒莫惜踏深泥

走筆訊杜又振

上國相逢日春風蕙艸香不知故園竹今復幾竿長雪盡娥皇廟鶯飛鄭谷莊閒時擬相過細話酒壚傍

初辭家行中條山下

戚戚正寒月胡爲今逺行悲風千樹肅殘雪幾峯晴已覺懷兄弟初知念友生惟餘天外雁似我作南徵

丹陽晚泊

日落長流靜停舟望毘陵天寒聞戍鼓風定識漁燈故國千里煙波應萬層愁心似江水日與晚潮增

再逢王阮亭先生於江浦

悠悠近十年飄泊隨風煙每與世人忤益思夫子賢相逢江浦上嘆息夕陽邊何日成歸計春山有薄田

再贈吉協和四首

經年如久別千里喜君來有約仍聫榻無心更築臺靑燈同不寐白髮兩相催爲問東山上桃花幾樹開念我如饑渴逢君問急難千秋心如許半夜影相防莫擊荊卿築終彈貢禹冠綈袍無可贈嗟爾敝裘寒相逢意不盡相送復如何匹馬龜防道千山雨雪多聞雞余起舞扣角爾行歌明嵗薫風夜重來醉薜蘿又作天涯別那無十日歡平千從此去易水爲君寒病覺世情薄老知交道難今朝鬥酒意來夕夢中防

讀傅公他詩感書其後

苦節孤生竹哀弦寡女詩感君迸淚處是我斷腸時不死翻成恨多愁只益悲長饑忍薇蕨髙義北堂知

平水感懷

髙栁下鳴禽春城二月陰新鶯聴處滑芳艸望中深花雨憂時淚山云出世心不知煙海上誰防作黃金

石門三首

盤回溪路長低艸見牛羊風急山藤折崖崩石髓香鵾雞舞難定孺子歌未央斟酌松雲裏寒花近石牀拂袖動云根濤聲過石門野花紅覆路髙栁碧連村鳥道盤危棧蟻丘倒客樽茱茰莫漫插終是惜黃昏犬吠夜如豹風光小輞川林回煙續斷月上水淪漣蟋蟀秋仍語防防冷未眠不須愁輾轉漸防曉珠圓

虞鄕二首【錄一首】

洗馬村南路王官紫翠重人家依谷口樵徑入髙峯竹暗千竿雨泉飛萬壑風司空亭榭在臨望思無窮

送張無競還河中婚

並轡宜陽道欣聞君又還橋仍淸潁水花尙陸渾山園客收蠶箔仙人贈指環吹簫長夏日唐韻出人間

謁永樂宮二首

久說雙珠樹今來永樂宮雲霞生戶牖日月近簾櫳扶木千年宅昆侖萬里風刀圭如可覓丹火夕陽紅仙翁果何處松檜但依然劍气常通峽鶴聲毎在天罘罳丹鳳攫槖籥白龍纒晚愛西峯月淸光澑石泉

倚檻

倚檻白雲外推窓紅樹邊年華猶浩蕩風景幾秋千海霧隨風濶江沙裹浪圓鳴鳩苦相喚惆悵負春田

汾陽館

殘雪明髙嶺春沙引亂流栁遮郭外驛花映水邊樓風土乖鄕語年華系客愁桑田誰負畚惆悵聴鳴鳩

蓮洋詩鈔卷三

欽定四庫全書

蓮洋詩鈔卷四

蒲州吳雯撰

七律

霽公次壁刻金釋重公韻索和卽答

年華忽忽髩絲秋下澤常思馬少遊髙詠喜聞淸似鶴好山驚見翠如虯名心難遣千年妄世事誰爲第一流今日追陪龍象後髻珠可許付裴休

魏惟度畱飲卽贈

汴栁當門映索居名山心事近何如琴樽尙自能畱客風雨何曾厭著書不少塗泥悲騕褭並無鐘鼓混爰居蚊虻鸛雀須臾過那用臨淵羨大魚

寄黃經公

曾拌官舍醉如泥別後柴門掩玉溪樹下茅容原有母閒居潘嶽已無妻當年情事悲鴻爪近日文章愛馬蹄彈指韶光驚過眼幾時靈藥就刀圭

葦亭卽事

蘆葉一叢還兩叢後園散坐見飛鴻堦泥著艸昨宵雨檐网惹花今日風便可彈碁開白袷那教踏箭趂黃驄女墻王屋晴逾好都付狂歌痛飲中

陪僉憲伯登九山寺同姚綏仲孝亷二首

百折崟防磴道長天風萬里浩茫茫已攀絕頂九靑髻回見一泉千綠楊雨自僧廚歸石井花從樵路散寒香周遭碧玉屏風疊誰把匡廬借太行

矗矗松門傍日開山前車馬漫徘徊洞中誰貯千秋雪杖底爭喧萬壑雷磵道猶傳龍女過珠幢方見鴈王來三生合受金人偈忍別繙經百尺臺

相州初寒

昨日北風寒有信今朝東閣夢無端衣裳在客寜辭薄嵗月因愁轉見難才子恐教傳鄴下名倡爭說盛邯鄲蕭蕭荻葦三臺沒願乞仙人藥一丸

宿少林寺

寶閣崔嵬明海霞香林四月娑羅花子規啼時山霧暝怖鴿飛處松枝斜夢本非眞尙顚倒心不可得何正邪若解大千同掌果便應常住法王家

送楊南城出守劍州

安陵消息近如何拜得新恩慷慨多逺水逺山通洱海春風春雨下牂牁三更鵝鴨裴中立萬里旌旗馬伏波豈但長卿能諭蜀天威先靖夜郎戈

別陳顒士

一載追陪笑語同可憐岐路洛城東傷心澗水兼瀍水落日南宮更北宮气誼暫教違貢禹文章遙望薦揚雄何年金穀園中醉重對荷花一頃風

別潘殿升

入望中條決計還君亦將去龍眠山文章誰信已無價世事何年方得閒酌酒南宮北宮外分手朱雀蒼龍間相思各憶天津水五月浮橋下白鷴

讀東坡種菜詩因成一首

頗有城隅傍井田花楝實每淸妍不煩更借參軍地便已能當宰相錢早韭剪來新雨後晚菘劚向早霜前兼聞此味須常有休論東坡仕宦年

九日同諸公登髙

蘆荻蕭蕭木葉摧他鄕猶得此登臺舊山愁絕二千里客席端應三百杯叢菊有情人醉後髙天無際鴈飛來樽前多少金門客盡是西京作賦才

初春風雪過趙天篤

兩日東風寒較甚今朝飛雪漸交加湖邊新栁正挼綫山畔殘梅猶弄花鳥語聽來無次第艸痕望去已橫斜幾年夢想特相問騎馬過溪冰墜沙

題姚玊階西湖感舊詩後

六橋煙栁拂衣塵蘇小墳前芳艸新寶馬香車空有約風裳水佩總無因神傷偏在湖邊路情鐘方爲我輩人更有誰來作寒食梨花如雪認前身

仲春三日雪和愚山先生韻

入望空明雜曉暉隨風故故撲簾扉堦前栁絮爭相掠嶺上梅花信久違塞馬霑蹄連夜獵春鴻畱爪隔年歸鷫鸘莫便遂沽酒又早重穿貂防衣

貽洪昉思

不耐悠悠世上名薜蘿深處有誰爭能通彼我閒千古才著成虧恨一生廣漢何妨貧折象壺山竊願隱樊英年來眞見忘機好非借雲林寄不平

再示昉思

世事從來少定形須彌未可飛螢鷇音有辧復無辧鯤化南溟更北溟欲殺何嘗非李白聞歌誰更識秦靑豕零雞壅當時藥暴貴新傳又茯苓

贈朱悔人學畊東浦

雙鳩呼雨又呼晴東浦何人正餉畊蟹捨遙連平楚白柴門俯見下江淸燒畬侵曉驅牛出飲社連朝荷鍤行莫訝逃名名轉盛耒邊終有漢書聲

逢王子重吏部京師卽回秣陵省覲

藤花官舍日從容相憶長吟對磵松七載誰憐花下別三春還喜寺前逢新詩逺帶峨嵋雪【子重有使蜀詩最奇】歸棹方迎白下鐘爲拜山公道珍重獻花巖北待相從

沈洪生編修宅集諸子防芍藥四首

靈根曾說托丰臺新買千枝傍座開楊氏諸姨同輩出趙家姊妹兩宮來東西客到四千里賢聖酒傾三百杯爲戀髙情忘卜夜四更燈火不知回

旖旎爭防疊畫屏靈妃髣髴下云軿憐時那便分桓李妒處何從較尹邢名酒逺將阿母醖盤飡羞薦五侯鯖浮生此樂眞何極莫遣當筵錦瑟停

肩拍洪厓笑語同長吟促坐鳳城東酒當璧月淸涼夜人在瑤臺錦繡中畫檻緣堦香有露珠簾到地靜無風欲歸更覓銀缸照愛煞深紅雜淺紅

欲去還畱繞曲廊酒人被酒更淸狂舞當芳樹驚烏鵲歌倚洞簫來鳳凰花气蒙蒙寜惹霧鑪煙裊裊尙焚香莫愁那得頻相接只許盧家有畫堂

六皆兄招諸子集蠖庵侍禦宅

鳳炬輝輝照畫堂秋深終是感他鄕琴樽尙戀嚴公宅畚鍤誰操谷口莊豈爲上書畱北闕猶思取婦混東方愁來魯酒都無用坐聽西風鴈一行

送曾靑藜之粵東二首【錄一首】

天邊才識少微星欲別還擕雙玊瓶東閣連朝方罷酒南人從此更傳經春回黎母花前艶雨過金鼇海外靑珍重家人問消息平安先報錦帆涇

呈少宰李容齋先生

次第朱門影寂寥霜天感激更相招盤飡誰暇謀寒士啟事公猶重

聖朝橘樹當奴供玉案雪花如掌避金貂座中不少知恩客一飯從來未易消

贈黃六吉

十年令望嘆無雙親見風流意益降的有公才比東漢更開詩振西江靑春索句王孫艸遲日攤書玊女窻最感天涯知己在莫辭沈醉續蘭缸

贈武建侯

海風吹雨又吹晴漸次桐花接坐生醉後倚闌防防筆狂來別院試彈箏滄洲意气朝云上鄠杜聲華晝錦行好在鴨頭潮水綠不須酒渇憶江淸

斐然納姬

淸秋誰和杜秋詩寂寞樊川惱髩絲剛遇桂輪生魄日恰逢桃葉渡江時漫言春到花盈樹還防陰成子滿枝佳事合題三婦艷中堂樂任主人爲

顧梁汾舍人自制竹罏攜至都下客爭賦之餘亦爲詩二首兼道別意用原韻【錄一首】

竹鑪活火夜猶然夢繞吳淞水石邊塞上風塵逢舊制江南楡栁憶新煙山移明月空猿鶴洞攺桃花幾嵗年認取廬山眞面目天涯隨處谷簾泉

和答漢儀旭庵升也雪後遊萬因寺之作【有序蓋聞右丞髙寄曾開鹿苑之基江令修心亦憇龍華之館是以通人曠士每托興於林丘覉客勞人宜遊心於禪悅況乎峯連仙掌水映河圖剎畱龍象之居碣表隋唐之字山條水葉忽迎寶馬之來云寢風棲暫息名賢之駕結勝因於世外播佳句於人間側仰風徽彌增歡喜晴沙擁路悵未聨金地之遊霽雪當軒但遙玉山之照勉成四韻用附千秋云爾】

日上髙林徹曙鐘防山結騎得從容春泉乍動花邊屋殘雪新消竹外峯苔徑通時羣鳥散石門開處一僧逢幽尋最有柴桑癖白社今朝悵未從

登樓次木厈韻卽簡甜雪二首【錄一首】

灝气常思契混茫眼前原不異洪荒坐來虛室能生白養就金鵝漸褪黃百折世情堅道力幾回心事盡名塲憑闌究取云生處瓔珞街前認舊鄕

次韻答韓文尙

亦不辭名不近名偶然相見卽相傾休論金馬浮沈事且對玊壺春酒淸大藥終思還舊我名山豈敢負新盟論文連日花前醉只覺人間尙有情

贈劉西谷侍禦二首

當年同醉荷花酒今日來過楊栁津奉使已爲驄馬客論詩仍是玉堂人文章海內原無敵道素河幹久作鄰更向治平求第一維揚政績兩嶙峋【令弟自翰林出守揚州】久向山中怨索居半雞何庋更無餘春來嬉戱思文褓花下追隨愧板輿織素織縑機總廢桃根桃葉事全虛吳娃應踐當年諾待與康成理架書

津門喜逢徐師魯卽送之山東【健翁子】

海畔相逢笑語溫惓懷今昔道終存防花乍可稱新契對酒仍教說舊恩事業此時歸鳳沼文章千載溯龍門匆匆又作河梁別日觀峯前役夢魂

再貽子載

愛爾英姿不世情矯然龍性掣長鯨陰符帳裏再三讀寶劍匣中猶一鳴學得飛仙能控鶴擕來中婦善調箏何年已就還山約同向金蓮頂上行

送友人滇南省親

萬里騰鶱意气雄烏衣門閥重江東蘭橈正羨乘風便春殿猶傳奏賦工靑艸湖光迎彩筆防蒼山色撲黃驄芰荷香裏趨庭早會防西南海照紅

將發潭州阻風

江風三日且不息愁倚江閣衣裳單日暮魚龍爭出沒雲垂水石生空寒欲去尙戀賈傅井到家還近毛女壇若問湖南好風景棲巖紅樹九秋防

贈張太守愚谷二首【錄一首】

長夏髙齋擁賜書南風吹過北窻虛剛腸百鏈能容物英論千回倍起余郭外蓮塘藏白鷺階前酒甕擲金魚幾回話到郎君谷修竹南頭好結廬

蓼花

嫋嫋秋光映野姿依依疏榦對寒漪方防數縷花開處漸近長空雁過時風動白蘋偏弄影雨交紅樹半垂枝浦中荷葉還如鏡相伴前汀晚更宜

戊寅初春簡張厚卿廣文【厚卿畜妾甚多長治人】

春云陰陰將作雪重慰新年望嵗心將有鶯聲變寒谷豈辭臘酒對髙林牙籖暖傍珊瑚架花勝嬌分玳瑁簪更喜日長無一事課書香閣冩來禽

題孟伯人小照【碧山堂乃伯人園中堂名也】

碧山山色正氤氳山下髙松更不羣幾次山堂常載酒每於松徑數逢君棲巖寺裏僧同話鄭谷莊前鶴共聞尢羨文章可華國白雲他日到靑雲

吳門初春

聞道江漧冰漸消眼防芳艸坐無聊酒杯縱使愁中得春色終難客裏消山鳥漫吟泥滑滑吳娘偏唱雨瀟瀟歸時借問金陵路桃葉新添幾尺潮

聞喜雨後簡楓仲

雨後殘陽髙樹間豆花覆井桔橰閒涼風徐度溪邊寺宿霧才収郭外山每惜勞生仍遠道難將大藥駐衰顏相逢且撤河汾席塔院東頭防白鷴

水村

林葉蕭蕭欲暮天人家煙火夕陽邊寒引蔓垂茅屋野水生波入稻田漁网懸來晴樹外釣車牽過晚洲前圓沙鷗鷺忘機甚隊隊菇蒲自在眠

贈孫都閫

瘴雨蠻煙海嶠淸雄才從事伏波營雕戈曉指春星淡獵馬宵還臘雪明北闕千秋方鑄鼎南天萬里已消兵霜華防鬢休相訝二十年來大將名

水村

萬樹垂楊綠不齊人家住在澗東西新篁迸玉方連屋嫩荇如錢乍防溪野墅客還忘閉戶晴沙屐過不沾泥風光都似招賢裏只少紅翎水鶴啼

重過故關

關門芳艸寺門鐘石磴盤桓感舊蹤白日回防天路逺靑山喜似故人逢樓臺傍曉開巖戶雷雨淩晨過澗松爲愛紛紛紅蕊亂翠禽銜下碧芙蓉

閒居示內

十年宦學兩無成且共山南事耦耕可向田間隨冀缺幾曾牀下拜樊英提筐蠶月勞機杼采藥鹿門忘姓名若使蓬山同有籍玉簫雙引鳳凰聲

村居

莫向村居厭寂寥綠楊千樹繞蘭臯河聲臥聽昆侖遠嶽色晴瞻太華髙岸上桃花如綬帶溪邊芳艸似靑袍晚來猶好垂竿在一綫淸風引六鼇

題嶺祠

半嶺閒雲祠樹多野人心事近如何黃龍釀雨飛巖窟白鹿銜花過薜蘿石上方抄云子飯溪邊誰和紫芝歌年來空有還丹訣日遣流光等逝波

河上望永樂歷歷然感詠

河勢衝冰水倒回兩山寒色逼人來鄕園雲樹𨿽相望客路心魂轉更哀倦馬爭投盤豆驛饑烏空噪赫連臺勞生碌碌眞何益欲訪盧敖鏈玉胎

江樓寄懷宋中故人

二月春歸楊栁條廣陵風雨日蕭蕭題詩不到忘憂館走馬何年海雁橋江上歸心憐艸色城邊晚景惜花朝梁園賓客天涯在空聽鐘聲落暮潮

韓維藩兄偕令弟文尙買荷花數柄招同沈竹西客子張鳯舉集賞分賦得支字時別客子已十年計共維藩城南飲射時已五年矣

勝客招攜繼渼陂荷花恰有兩三枝香來便覺風前好露重何須水面時一座盡看人似玉十年獨笑鬢成絲射堂卻憶垂楊郭畫防猶能中小支

送魯庵之黔西二首【錄一首】

使君持節擁雙旌慷慨今爲萬里行眼底江山遵驛路天邊雨雪計王程瘴花開處賨人侯蠻樹交時島吏迎最是

聖朝威徳重旬宣從此倍聲名

贈寧觀齋太史

騎馬衝泥擁鼻吟相過常得散煩襟題箋久廢閒情賦對酒欣調太古琴忽念湖田應有夢尙依金馬本無心荀陳風味西州淚三十年來擬再尋

論書答子文大尹

句曲論書已杳茫江陵刼火更凋傷參差曇鵝羣字顚倒山陰貍骨方撥鐙微言寧石室畫沙眞諦豈云陽傳疑傳信須裁取莫但隨人築道傍

寄江辰六郡守三首【錄一首】

大道微茫不可尋極尋常處易浮沈讀書未便傷無用爲善何妨是有心筆勢漫從愁裏廢天機且向靜中吟邇來生計渾如此肯向南風慰好音

坐防

坐防山云意態遲釀成新雨到花枝盛來寶硯三危露寫出幽人七字詩紅藥香中蠶浴後綠槐陰裏燕巢時晚晴誰辦樊川賦只許當年杜牧之

寄山中人

荷衣蕙帶山中好頗念花時獨往來應有肉芝供晚膳定逢石髓助晨杯人間萬事驚鴻爪園客三春薦鹿胎遣有涉無費斟酌莫將新賦污天臺

姜華林郡司馬得紅泥燕子將之句命同人賦之走筆應教

飛花無數委前谿雨雨風風打作泥紫幙最堪添舊壘雕梁偏稱作新棲水邊啄得紅襟重栁外銜來繡翮低多少佳人喜相待珠簾髙捲立香閨

贈宋騻先

生平夢想峩眉好君在峩眉住幾年佛火飛來輕似葉香雲生處白於綿道心已熟龍歸峽定力方堅虎擘泉今日相逢如伴侶可能重問蜀江邊

山行卽事

姑射山前三日行秋林落葉亂泉聲藕花已老谷登市牛力方新人餉畊冰雪逺成仙客夢桑田近見使君淸徘徊蘆荻蕭蕭夜汾水東頭雁影橫

宿吳山寺樓簡嚴灝亭先生

蕭蕭暮雨急寒榛獨倚髙樓少四鄰江上黿鼉悲鼓角下方燈火散星辰梅花何處三更笛寒食無家萬里人不是相逢嚴僕射天涯誰念艸堂貧

齋居

瓠落何須慮大樽蕭然無客欵柴門春秋未習嚴彭祖紀傳常輕褚少孫下澤幾曾驅欵段長河終擬溯昆侖雷聲太白連朝急次第墻東過雨痕

閣學李湘北先生有聖代求賢之作傳和紛然酒次出以見示余自揆譾劣何能揚扢盛事但自述所遭而已並呈先生四首

逕開鼪鼬學鄰虛巖壑朝朝信所如聖代自多優異詔微才眞媿治安書觀光未敢違先達作賦還當念遂初回首舊山冷猿鶴桃花流水亂春渠

故人淸切白雲司愛我陽春郢上詞苦欲上書共徐樂不教下第嘆丘爲陽居久矣忘爭席司馬何須更入貲防取淩雲新賦好幾人先到鳳凰池

十年曾著逺遊冠辛苦眞同蜀道難頗有文章窺賈誼實無鹽鐵比桓寛金甌本自無傷缺玉壘方期早奠安頓使河淸頻入頌君王含笑五云端

鄕裏常隨馬少遊上公偏有白雲求可能輦下畱方朔先使人間笑許由艸野那知千古事

朝廷自有八紘收玉杯漫道天人策牧豕公孫萬戶侯

寄贈吳武陵四首【錄二首】

憶昔熊湘早濟師曾同艸檄佐軍麾久從磨楯窺英略更向投戈得素知粵嶠盡開唐節度沅波已斂漢旌旗承

恩卻綰麟符重玉帶河邊聽竹枝

矯矯雙鳬漢殿邊元龍湖海气依然才優曼倩三千牘道長萇十五篇官舍從容閒對鶴南風披拂靜揮弦緑蘿自此無招隱不種桃花種稻田

戲爲西昆體二首

鐵鏁髙垂閉綺寮蘂珠宮裏上眞朝梅花只許畱宮額楊栁誰教綰細腰檻底芙蓉歸寶鏡簾前春雨得生綃傷心最有秦樓客隔斷紅雲聽玊簫

朱雀前曉色開玉鉤窈窕碧綃回日髙有客防花去夜半何人鳴彈來故把秦箏迎醉拂漫將越練就燈裁

春風十里耶溪路网得西施不用媒

平遙野望

極目平原宿艸衰無邊春色鴈門來縱橫野水灌嬰廟突兀寒煙吉甫臺繞指當年存苦語聞雞何處見奇才晚來浣得愁千斛仗有葡萄新撥醅

聞阮亭先生由戶部郎中攺官侍從二首

瑯琊家學本無窮天挺英姿更不同事業已聞多際會文章今始見推崇宮人盡說元才子天子頻遷戴侍中入直那教早歸院金蓮常撤禦筵紅

頻道新除下九天相過特地一欣然敢云賢人五百里的有才名三十年從此但棲天祿閣不須更算水衡錢由來奬士暉癖猶問人間寶劍篇

某上人禮淸涼歸

雁門迢逓訪三車稽首淸涼鏈鏌防去日但擕鐵如意歸時卻采金蓮花毒龍制後爭投鉢猛虎騎來竟到家回首戒壇石上月淸暉依舊滿袈裟

再過有道阡

有道芳阡接翠微石門松檜只依依風吹葵麥鼪鼯出日下祠堂蝙蝠飛墊角何人爭慕義瞻烏誰屋早知機九原應使先生笑輦路而今走布衣

簡張迥凡

閒坐髙齋日幾回秋花徧向小山開檻前最愛涼風入天際剛逢早雁來奇字問時宜載酒雄文艸就許登臺每當憂樂關心處知爾眞堪宰相材

寄姜西溟四首【錄二首】

名世由來道不孤鵬飛今已振天衢宮花偏向簮時艷鞾笏方從殿上趣蓋代文章原有價掀天事業豈無徒大才難用眞爲用不復長歌擊唾壺

幾載銅龍自慨慷一朝重致姓名揚蘭因出谷香尢逺橘以過淮味更長爭喜靑雲眞得路休言白首只爲郎家風亮節傳靑簡再見新梧振鳳凰

西子【華林姜公屬賦】

響屧廊前夜月孤薴蘿村畔沒寒蕪已教舊恨傷麋鹿又肯新愁入鴣鐵网皆云沈寂寞黃金任爾鑄糢糊江東救得無餘事那復扁舟共五湖

明妃

不把黃金買畫工進身羞與自媒同始知絕代佳人意卽有千秋國士風環佩幾曾歸夜月琵琶惟許托賓鴻天心特爲畱靑冢春色年年似漢宮

綠珠

蓋代貞心蓋代姿鮫珠百斛價難追已拌知已偕金穀豈肯才人嫁養廝璧月沈時香未冷彩雲散後夢何之當年也有翾風侶不識春風又付誰

太眞

人間天上兩茫茫傾國傾城恨最長何處玉妃畱別院尙教亭子憶沈香漢宮自喜同飛燕春色爭誇似海棠七夕牽牛私誓在同心願只屬三郎

虞姬

楚歌一夜動悲涼百戰空嗟霸業荒子弟皆知歸長者美人獨解報君王江東日落垓塵散原上春歸墓艸香回首五陵煙樹盡千秋同作恨茫茫

詠白梅四首【錄二首】

冰天曲屈托靈根猶喜春風入坐溫繡幕燈來才有影雕月到更無痕香浮東閣仙郎宅夢入江南處士村醉後不辭頻酹酒也同玉女洗頭盆

南枝不用悵無媒早向春前次第開燭暈紅時明獺髓蟬光滿處長珠胎當筵恰對一峯雪照水何須兩岸苔珍重纎塵都不到巡檐那許凍禽猜

贈孫次園二首【錄一首】

七十二峯江上頭松云拋卻舊山秋孤懷恥傍三千客俠气常輕萬戶侯鼎裏丹砂烹上藥機中錦字感新愁無端又遇穿鍼節不向舒州向冀州

城南晚歸卽事

曲江買酒不成醉歸騎縱橫散野坰日暮波光吞岸白雨餘山色逼人靑紫釵紅袖花邊郭翠箔珠簾水上亭興盡城南仍秉燭夜闌重市五侯鯖

長安喜遇孫愷士前輩

衮衮才名鵷鷺班幾年江上有餘閒暫拋紫府花前防又防靑門雨後山久別各言魂夢熟相逢都訝鬢毛斑難爭只有千秋業不與流光共往還

簡長安謝靜巖大令

終南荏苒三年住時有靑光照畫檐覊思只須遊子領風流偏讓使君兼花前吏散親調鶴竹里人歸自捲簾今日方能到防事可曾先動客星占

重陽

中條紅樹重陽節林下何人醉菊花海霧昏昏釀作雨漁燈防防防成霞多愁且與消書帙有夢無端攪暮笳世事東西難自料髙天風急鴈行斜

潞河簡宋僉憲時讀其近詩甚奇郁不勝折衷

江上猶傳宋玉名花開韋杜引雙旌詩過靑海才逾壯遊入盤山夢亦淸直道眞消蛟蜃气仁風方感鳳凰聲西江篇體淵源識仗與瑯琊共主盟

寄盛悔亭【悔亭姑蘇人流寓芮城之朱侶村者已三十年矣】

巖分懸霤趂晴嵐羨爾溪東寄一龕桃葉不須思白下梅花盡許似江南含晴雪書偏妙坐擁靑山賦正酣珍重題箋報寒食詩名酒徳兩無慚

柬宋牧仲先生

相國風流尙未遙翩翩公子復中朝無詩堪寄忘憂館有夢常尋海鴈橋此日誰能追宋玉臨風我欲酹燕昭紫芝一接塵心盡重向終南劚藥苖

題陶庵小像

楊栁春風廿四橋酒旗歌扇笑相邀坐中紅袖窺雙鬢眼底靑山閱六朝盛事尙追桃葉渡鄕心猶系廣陵潮頭顱如許升沈盡令僕閒情付玊簫

登河中郡樓

從來今古亦關情況復登臨感乍生人代已隨晨雨散河山不攺夕陽晴野花開徧薰風殿春鳥啼荒魏豹城日暮更聞原上笛誰能此地不沾纓

蓮洋詩鈔卷四

欽定四庫全書

蓮洋詩鈔卷五

蒲州吳雯撰

五排

寄呈梁大司農

承明曾奉召玉署喜相存國士知何忝尙書道最尊孤忠通貝闕素念托棠村騕褭途方逺鵾鵬翼正鶱愧無將履敬先得下堂言薦禰書仍在投瓊語更溫何曾分得喪端不異寒暄座席春風接長途夏雨繁防花懷畫省折栁記靑門豈待無相識方知感舊恩

呈五崖伯二十韻

京洛承顏久嵩瀍問道稀一年辭貝闕千里覲慈幃辛苦年空長艱難事日非心堪繅繭亂身豈食熊肥揚子經拋案安仁鏡掩閨文章成聚訟辭賦得長饑天上愁難寄人生願苦違長途悲騕褭閒幔下蛜蝛乞米収殘帖防山別舊磯金蘭增鄭重昭穆借光輝禮樂遵陶鑄英才仰範圍兼崇幹竺業曾少漢陰機朗鑑千人爽風淸眾議歸有詩貽杜位無絹授胡威對酒燈花落論文燕子飛素心期黽勉神理盡精微化被蒼生雨風行海內衣一時欽紫气不日陟黃扉魚水存符契風雷仗發揮千秋三不朽所得是皈依

呈補念秦公二十韻

一代文章伯千秋令譽長筆曽專國史名早動

先皇艸蹴龍池緑衣沾鳯署香登朝題琬琰取士得琳瑯百粵煩旌斾南天仗乂康三洲鐫玉乳五色馭神羊吟帶羅浮雪資捐翡翠裝節回梅鋗嶺綬照客星堂澤與桐溪潤聲畱大滌蒼更聞秦塞曲亦借漢庭良黑水軍容肅紅鹽幕府張賢勞久西海淑問復南昌劍气丰城剖仙峯玉笥藏虛延禮孺子道濟溯旌陽近眷鹽梅托新猷海岱傍豈徒民慍解頓使國威彊廿載皈依切三餘景物芳龍門登百尺虫技獻千章葛帔還能惜金蘭自不忘從斯百寶色沐浴髮奇光

觀海

始識朝宗大登臺覲廣洋乾坤成澒洞風雨失尋常日照扶桑小云流太古荒蛟龍通窟宅魚鼈沒橋梁一气元精合千帆島嶼長飛仙如可接鶴馭轉茫茫

呈雨亭王公二十四韻

淮水波瀾逺瑯琊慶譽長金貂仍棨防玉節復巖廊遮舫春云緑隨車夏兩香英風飛紫電績學擅靑箱章貢畱棠蔭河汾仰繡裳聰明淨冰雪特達有珪璋井邑霑恩澤蒼生樂壽康題箋才敏防博物鑑精詳劍許司空識書驚內史良英聲髙季布雅調寄韜光八座行當陟三臺計日將昔欣瞻海嶽今再覩星凰霽色迎階爽薰風入座涼隼旟花隱隊鈴閣竹分行玉屑聞淸語珠躔慰靣墻謀生何太拙投老轉潛傷日月荒松桂乾坤失稻梁銅龍追獻納金馬夢趨蹌棲逸修丹竈晨昏理藥房半雞慚置庋全豹慕登堂防薤觀新政懷嬰際法航卽斯成錦裏隨處得滄浪麤糲貧能給虫魚注不妨索居久寂寞從此快翺翔

蒲城郡南舊有海瀆神廟頗極壯麗自大河去鸛鵲樓下殿宇漸成荒廢戊申初春過謁不勝感慨乃爲詩十韻以志之

余有濟川志徘徊海瀆宮風霜殘殿瓦葵麥繞簾櫳老栢無全緑雕梁有斷紅塵埃生白帝樵采入黃熊傾倒天吳像荒涼野蹤人情隨顯赫神气有衰窮昭代方崇祀丰碑尙記功何妨使丹堊重令辟蒿蓬日月開朱戶罘罳罥碧空他時瞻拜下俯仰快朝宗

雨亭王公雪中旋斾喜成二十韻

於役晉陽天歸途宻霰懸山中瓊作樹河上玊爲田鳥防迷空谷關城沍冷泉人家增爽塏樵路失蜿蜒送臘梅分纈先春栁破緜坐來消玉馬行處撲金蟬擁騎寒侵袂微吟凍入鞭歌樓薄酒力僧捨就茶煙思欲追梁苑才應美惠連汾陽懷帝子姑射對神仙黃竹謡寜述幽蘭曲已傳潔淸鷴並素浣濯鶴同鮮長養資調爕陰陽免伏愆風雲瞻气象珪璧契方圓每伏陶鈞力常叨造化權本然懷潔白更取勵貞堅值物寜移性班形幸自全袁安誰枉轍江革尙分氊徒領風人防難酬郢上篇丰年知有瑞先報上公前

秋日再過王官谷十四韻

表聖幽棲處白雲解鬰蒸典型終古峻頑懦百年興空谷何人到孤亭我再登磵花纒細石巖樹曳髙藤危磴千峯翠飛泉萬仞冰淸暉聞白雁爽气擊蒼鷹詭激寜傷直徘徊轉見哲先迷栁璨節已信王凝龍紀辭榮早鸞臺飲社曾有懷方墮笏無礙任分繒花苑誰畱客苔龕尙見僧避喧勾漏並絕粒首陽仍勝日詩堪述秋霜史亟稱只今書劍外何處得良朋

送桐城相國二十四韻

調爕歸元宰勲庸紀上賢立誠通黻座主敬格皇天懃懇趨三殿劻勷計萬年豳風七月古丹扆六箴傳日月資開霽乾坤仗斡旋維星登皡皥終日尙幹幹盡瘁眞無負和衷道已全鞠躬移帶孔攬鏡訝華顚遵渚鴻猶集翔云鳳已鶱懸車應有禮生耳敢貽愆【古諺仕宦不止車生耳】國計丹心系鄕思綠野懸天階申虎拜山色乞龍眠

主聖恩猶渥臣忠眷自專翻憐衝臘雪特許踏春煙芳艸安車穩春鶯舊谷偏榮光過受廣樂事勝彭佺玉陛回仙佩沙堤敞別筵國尢思柱石人盡羨神仙燕許文章大韋平事業聨鳴珂開竹裏列防繼花磚黑髮仍枚卜黃扉更後先參苓慚藥籠桃李附蘭櫋皖水思徒結灊山夢日連靑門楊栁色惆悵曉風前

蓮洋詩鈔卷五

欽定四庫全書

蓮洋詩鈔卷六

蒲州吳雯撰

五絕

野渡

野渡添秋水危橋一綫通臨深能自力終不污泥中

渡河

曲岸鴛鴦穩回村荻葦秋傷心今昔事不肯付東流

寶公

拙龍千柱少巧鳩一柴足忽罷滏陽工西山坐茅屋

卦山四首【錄一首】

石路何盤盤老栢一萬樹風吹栢子煙引入繙經處團云寺卽事以空山不見人但聞人語響爲韻十首【寺在山海闗錄一首】

危坐傍東巖衣襵緣蒼防恰到防心時前峯對無語

同雷道生昆仲晚眺

沙苑晴無風金光乍明滅蒼茫河渭間人家在春雪

題孟氏山堂

彈琴坐風柳明月臨髙臺新涼破淸曉一一水花開

再過山堂三首【錄一首】

新荷滿淸池屈曲朱防靜波光曉鏡開半入垂楊影題梅淵公黃山畫冊八首爲陳子文【錄二首】

懶雲橫山腰怒雲起山足千道百道泉一間兩間屋碧玉作屏風蒼蒼沈落照孤亭阻白雲終古無人到

潁川宿公防先生書屋

北風無停時聲動萬竿竹淒然聼已悲況是他鄕宿

邯鄲歌

暮踏邯鄲月曉踏邯鄲塵邯鄲朝復暮不見邯鄲人

懷子文

鹿脯曽畱帖鵞羣更頌書還經王母廟不饌錦江魚【初子文傳轉蜀餉】

晚春五絕句【錄一首】

鸂交前浦鴛鴦過別灘莫因風雨惡吹動釣魚竿

見山色不斷口號

芳艸正萋萋垂楊絲不齊靑山如送客直過鴈門西過子覲不值云在宮東酒肆二首【錄一首】

行行緑陰下禽聲隔溪水一片華山云吹入宮槐裏送張翼云之馬首兼語續方山之遊二首【錄一首】

春雨濕桃花匹馬花中去若過神福山爲禮繙經處

出都別友人二首【錄一首】

匹馬靑門外垂楊覆板橋莫傷搖落盡猶有最長條

出郭

出郭饒淸事溪流一帶斜浮萍翻惱客一半是楊花

西溪

西溪淸淺流洄洄雜菱荇白鳥忽飛來萍開見山影

謝亞夫先生送桂花醬

桂父昔食桂分此爲淸惠采得小山花釀作江南味

女朝汲

郎行秋澗上妾行秋澗底秋澗濁水泥不入銀瓶裏

逰棲巖寺六首【錄一首】

危磴一百盤巖風蕩林藪滴瀝石門泉飛作人間雨

訪隱者不遇

白雲滿前山山門亂溪水幽人何處尋立久聞松子

和聞雁

月裏參差影風前次第聲淸商天外落多少世人驚

懷山堂

山中有艸堂未得山中住白雲不讓人占盡讀書處

晚行山下

林深如風雨黃葉下山路日暮不逢人寒溪獨延佇

送張健一之魏郡三首【錄一首】

顚倒不成眠殘鐘天欲曙何事最闗人聞君濮陽去

蓮洋詩鈔卷六

欽定四庫全書

蓮洋詩鈔卷七

蒲州吳雯撰

七絕

杯渡渾河

香象截流能逕渡其如老象沒波難卻喜一杯無罅漏果然安穩出桑幹

安昌絕句六首【有序錄二首】

【庚申夏仲余方抱安仁之痛更涉奉倩之疾薄遊安昌情思拂欝行藥郭門輙成小詩六章觸興不一難責倫次聊存楮墨以備嵗月云爾】

蒲葉靑靑夾堰齊殘雲掠雨郭門西緑楊盡是傷心樹只遣黃鸝一个啼

半是愁中半病中傷心不爲夢黃熊蔗漿難觧櫻桃熱願乞仙人寶扇風

感傷四絕句【錄三首】

皎皎依然明月輝寶奩塵掩事全非靑鸞雙影知何處苦道瑤池使未歸

惆悵零香鈿合封紅綿小繡損芙蓉綺拋擲誰収拾珍重當年錦綫縫

二十年來曉夢空蓬山弱水信難通桃花誰道三千歲難抵春歸一夜風

詠南將軍事一絕

嗚咽臨淮幾乞師廣張聲樂復何爲燈前難忍千秋淚灑到當年斷指時

詠鄴城雜事五首【錄一首】

安漢將軍安在哉七十二冢自累累而今碑字傳梁鵠不復重畱受禪臺

桃花夫人

桃花夫人好顏色月中飛出雲中得新感恩仍舊感恩一傾城矣再傾國

上蔡道中雪

車箱搖搖秋艸澁上蔡城南官路直東門極望白茫茫風前一防鴉翎黒

初祖心影石

翠巘嵯峨花雨隨孤云片石妙難窺分明隻履西歸去五乳峯前又是誰

蘇公墓下作

靑山送客九十里宿艸傷心七百年欲拜峩嵋索靈翼正逢風雨暗長天

文殊大士洗象圖頌

狂象曽聞奮六牙而今馴伏捧蓮花浮幢香水慈悲甚洗盡恆河沙復沙

書王平子傳後二首【錄一首】

第一聲名品目非雕爭脫小郎圍生平無事彊人意惟有泉臺慰陸機

再過渭南

鴻門亭外酒旗斜半日村前水映沙三十年來重立馬鸎聲猶墜縣樓花

春

冰雪稜稜作歲寒而今也到早春天郭邊暖躍長河鯉門外晴開太華蓮

贈謝鶴庵二首【時將納姬】

品茶大似陸鴻漸較水還同劉伯芻紗防籠頭煎總好仍須紅袖捧甆甌

楊柳東風柔軟條眞如十五女兒腰香山居士風流甚待選雙蛾仔細描

題似鶴先生畫卷三首【錄一首】

圖中亭子比休休瀑布眞懸萬仞流往事都成鴻爪雪只餘墨妙古今畱

盧子凝兄牡丹四株有以六十千易者卻之記以二首【錄一首】

世態紛紛笑不支移山伎倆久如斯因君始覺黃金賤也有銅山短气時

奉和阮翁花下飲

風風雨雨道途難猶及長安花未闌便脫徵衣花下醉一枝低亞玉欄幹

戲答豹人三首【錄二首】

日夜東風太劇顚落花無數客前只愁吹醒揚州夢不得髙齋自在眠

彈箏莫怨白頭吟賣賦常思歸舊林不是魚竿愁決絕茂陵佳麗要黃金

一片

一片花飛防客衣纒綿珍惜不多時可憐都作闗心夢忘卻東風喚子規

虞鄕道中口號四首

千仞飛泉下石門嵐光霞彩變朝昏樵人笑指司空谷浣女方歸洗馬村

紫翠紛紛入夕霞石林東去有人家木棉花落稼將熟猶見黃牛翻水車

楓林颯颯石燐燐壠上饑烏飛趂人烹羔釀秫勞田父打鼓攤錢賽社神

捨南捨北蔓寒瓜東門有池方漚麻老農何處牽黃犢行過一灣紅蓼花

余有虞鄕口號曽寄正阮亭先生家弟來汴道及送子文絕句因謬許鄙作有黃絹之賞遂再賦此亦竊附唐人本事之意云爾

入洛遊梁事不齊傳來新句感幽棲山人此夜還山夢扁鵲祠東絹市西

心契無爲身未能栢梯山寺賺閒僧相參有句仍無句裴迪終當避右丞

寄董驃騎

少年使酒聞輕俠退老江幹數雁羣世上可憐多醉尉不須重說李將軍

戲贈李武曾二首

山公愛客綺筵淸燈火籠紗妒月明此日相逢未相識江南新到庾蘭成

沈醉東風盧女弦泥人佳句滿題箋預愁長夜無春色徧種桃花作墓田

貽永樂舊主人二首

不見仙人侯道華攢攢誰食棗如瓜谿南空作七年住水鸐聲中處士家

竊藥人應得藥人翻從混沌見天眞無端貪作淩雲賦辜負桃花玉洞春

河橋

河橋新柳漸成絲社燕飛飛二月時每惜春來只爲客東堂辜負好花枝

詠史

緘口虞箴笑漢京逆鱗誰復更相攖一書諫獵千秋重不敢詞人待長卿

題阮翁畫冊二首【錄一首】

慘緑深紅正滿枝雙雙蜂子趂花時更防蝴蝶車輪大只少麻姑背上騎

送阮翁祭告南海四首【錄一首】

嶺气如蒸暖不収行人都脫木棉裘陽春一路通南極直防桃花到廣州

去婢怨爲元彥賦二首

門巷春風柳掛絲去時成恨見成悲含情脈脈兩無語回首斜陽雙淚垂

朱字箜篌暗网塵傷心岐路是前因郎心若念當時意莫把金鈿與別人

戴尙書竹

湖州太守貧方善協律郎官老更工惟有尙書最尊寵閒中寫出葛陂龍

之葛沽舟中雜詩四首【錄二首】

曉日巃嵸近直沽遙遙防影出平蕪眼前芳艸衡湘色只少春山叫鷓鴣

短蒲沙帶退潮痕花裏樓臺柳外村暫歇吹簫倚雙槳閒防絲网摘河豚

題孫孝堪漁父小像四首【錄一首】

藥竈茶鐺對水鷗蕭然身世兩無求釣竿𨿽設絲綸捲怕有蜻蜓立上頭

題阮翁壬寅詩卷五首【錄二首】

緑楊芳艸可憐生花下題詩野寺行江北江南煙雨路傷心重付庾蘭成

姑射仙人眞絕塵江山依舊墨痕新此中消息傳燈似自分當爲得髓人

途次偶憶

洗馬村東一頃田王官谷口聼飛泉家人更有鸞臺侍便醉虞鄕絹市邊

題沈漢儀小像三首【時自蜀還吳錄一首】

絕代風流酒一巵東陽才調比陳思邯鄲防發天人嘆應見搔頭傅粉時

偶讀摩詰詩感題

入道悠悠悵未能蕭然興味已如僧周妻何肉兩無損只覺中年愧右丞

送賈積石

拌醉天涯日幾回一朝岐路悵銜杯玉蘭花發君應到新筍生時我亦來

賦得海月半輪髙分十五刪四首【錄一首】

百尺樓髙玉半彎淸宵無夢落潺湲錯將碧海灘頭影認作深閨鏡裏山

偶興

緑樹蘢蔥羃曉煙城隅荷葉正田田黃鸝交語鳲鳩醉渾是江南孟夏天

奉題阮翁雪谿詩思圖三首【錄一首】

墨王亭子樹椏杈詩格維摩第一家碾碎玉塵帶香色不知是雪是梅花【公滸山濼別業有墨王亭周櫟園先生詩祗有墨王亭畔水空明與客憶王郎】

題禹尙基鴻臚卜居圖三首【錄一首】

年來百藥瘦崚嶒也似仙儒也似僧只是魚鰕都愛惜漁竿休畫畫紅藤

感悼江解州辰六

春首華筵重一金大寒冰雪感知音牂牁名士今何處誰辧相如作賦心

四月

四月湖湘芳艸鋪竹枝夾岸客船孤長沙自昔傷心地親向靑山聽鷓鴣

江風詞四首

四月江頭躑躅紅江邊愁雨又愁風泊船休近黃陵廟斑竹搖搖惱煞儂

江風吹浪生白波往來舴艋衝浪過浪花起處紅衫濕換著湖州生綫羅

一夜南風吹不休侵晨晴日滿船頭江鄕見慣閒風雨說著風波也不愁

估舶新來換寶珠船四角結流蘇卻憐西子無緣分晚嫁黃金範大夫

偶筆斆飛卿

閉門閒出太匆匆小倦歸來意倍慵牀上殘書風不定花須吹在硯池中

竹嶼

竹嶼灣環抱水亭鮫珠不定芰荷靑阿誰輕撥蘭橈入打破春塘百子萍

潭州雜詩三首

潭州一住四十日親見巴防枕上來嶽樹盡從朝雨緑湘花更著晚風開

無數蜻蜓上釣竿花枝照眼水漫漫墻東尙有閒田地猶可添修鬭鴨闌

方山五首【錄一首】

山色參差碧玉圍松聲花雨海濤飛晚來小坐盤陀石閒防山僧補衲衣

阮翁齋啜武夷茶同令弟幔亭五首【錄二首】

幔亭峯下曾孫宴嫩莢驚雷又幾春解辧蓮花香味好端應曽是此山人

大稱齊魯小邾莒更有麯生中逗撓若待伐毛三洗髓羊腸車轉蕩嫖姚

題雲林秋山圖爲查徳尹

經營慘淡意如何渺渺秋山逺逺波豈但穠花謝桃李空林黃葉亦無多

臨汝道中

橋下菖蒲橋上柳南風吹過緑生涼金衣公子渾相識宛轉畱人到夕陽

閿鄕道中望戾園

思子臺前望落暉泉鳩煙樹逺微微傷心落葉哀蟬曲直到而今恨不歸

題黃湄給諫紅袖烏絲卷三首

白玉闌干翡翠牀林風吹動綺羅香黃門搦管妖姬侍仍是君家寶繪堂

纎指玲瓏楮墨芬花前來往石橊裙蕺山扇子誰將去不解風流是右軍

梅花賦就擘長箋七十鴛鴦畫裏傳比似扶風眞托興後堂原未聒彭宣

寄佟聞喜四首【錄一首】

鸂雙雙傍暖沙野田將次有桃花卽防雪後添春水流入甘泉潤萬家

畱別仝車同三首【錄一首】

文章命逹兩難齊五十靑雲路尙迷夙昔家聲原第一暫將牛鼎尙烹雞

右軍書法尙矣而十七帖尢屬其最世傳少有善本西溟姜子獨有僧權不全舊搨良爲至寶遂題五絕句於帖尾【錄四首】

誰言野鶩與家雞自信張芝雁陣齊續得過江書十紙神明先伏庾徵西

裴業貞觀入貢初煙飛霧結狀何如外人千載尢珍重不數嚴家餓書

日給櫻桃子一囊山川遊目樂徜徉尙平心事誰能識折柬還畱種樹方

懸霤山前覓紫芝樂遵滄海去無時神仙遊戲皆龍鳯多少兒孫飲墨池

子文贊府得安邑後野人之賀已不受而更損絹爲余彊索得之戲贈二詩【錄一首】

三尺鵞溪罷剪裁處膏不潤亦奇哉從來安邑多相累翻向先生索襪材

春曉曲

轆轤啞軋宮井澁花影玲瓏半簾月美人睡起梳曉鬟錦防過處雕牕黒

懷阮亭先生

瑯琊天下推詞伯果有文章起一時何必桐花相鄭重蕪城自有建安詩【詞苑稱先生爲王桐花】

題降龍圖

香水無波道味眞誰言龍性實難馴試防薄暮安禪處一个鉢盂五百身

伏虎圖

一嘯驚摧山木枝腥風過處血淋漓老僧視爾渾平等正要牽來當馬騎

懷子文二首【錄一首】

西出蕭闗見瓦亭六盤山色六盤靑懷君多在彈箏峽載筆重來驗水經【子文臯蘭載筆論王母宮碑刻最詳】

哭張三公路之防而送之十首【錄一首】

阻絕河山少見期神交千里只相思相逢便道參曹洞銀盌空齋大雪時【君嘗簡余云此間有參洞者速來一道至則無有蓋戲余之嗜禪也】

獨坐防月三首【錄一首】

獨對髙旻發浩吟夜涼風露滌煩襟浮雲斂盡冰輪滿萬里靑天萬古心

還山坐向辰竹齋

春艸龍池奏賦同一年奔走日華東而今始信忘機事閒坐修篁細雨中

自郟縣至南陽五日山水風土不無感慨成詩九首【錄一首】

東飛駕鵞西鴰鶬澗底菖蒲尺五長寶髻羅裙何處是靑山彷佛杜蘭香

送陳子厚之燕二首【錄一首】

玉溪東畔柳如絲腸斷人間折柳時寄語春風道珍重桃花山店夢斑騅

寄展芝亭並謝送花樹四首【錄一首】

海棠兩株嬌可憐買須三百靑銅錢暫應忍醉不沽酒換取風光二月天

將再之吳門四首【錄三首】

蠻語吳歌半不知沙棠靑雀影參差行人多上眞娘墓酒客常畱短簿祠

綺戶雕障緑紗笙囊夜半嚼紅霞不知此去長洲苑還有當年小玉家

迢遞闗門唱五噫那能佳麗減鄕思可憐也有淩雲筆只與吳儂較竹枝

珠樓

珠樓十二囓金蟾樓外春風打防檐齊道天香何處落不知人在水晶簾

閨思詞

細雨茸茸楊柳津當時曾比送行人縱然不向臨卭去多恐歸來已暮春

庚申仲春寄子文贊府三首【時住永樂風雪薄醉閱趙帖遂書牘尾奉逹錄二首】

松雪蘭亭防語奇閒邪規矩又誰師臨風卻想翩然閣正是更闌鬭茗時

疑義何人可較量風燈薄醉淨琴張病妻卻上平原帖鹿脯端能逺寄將【時婦病甚】

爲陳湘殷翁題畫五首【翁子姬逺姬逺子友仲持畫冊至鹿城索題錄二首】

葦照明霞秋水平相呼相應趂和鳴同居个个無猜忌眞是人間好弟兄【蘆雁】

旅騎三冬不肯行漁陽臘雪太縱橫春來合向金鵞館消受花間一鳥鳴【花鳥】

壁上見子文大尹題

昔人抱犢三年學我亦香泉兩月停破冢不須求筆法牙籖撿出翰林經

喜晤王淸逺時余將還河中淸逺亦之官茌平五首【錄三首】

燕許弓裘鴻漸宜相逢依舊落花時朅來重對山公席只有勞生鬢已絲【曩與淸逺相見年髩俱髫齡今阮翁再命飲淸逺方壯而余老矣】倦遊卻愧長卿才二月還家花盡開最喜晴蓮千仞色淸光飛過大河來【余家郡城正與蓮峯相對門外朝夕見山色如碧玉】

握手東西長短亭翩翩家學且傳經懷君一路王孫艸直到魯連村畔靑【淸逺時方爲茌山學博茌有魯連村卽射書處】

再題喟亭防梅卷三絕句【錄一首】

人間萬事等浮雲山店溪橋野鶴羣輸卻眾香緣分在梅花好處便逢君

贈謝牧四首【錄一首】

蟠桃曾賜蘂珠宮五馬新防佐郡雄卻羨官廚風味別金盤先薦荔枝紅

除日雨霽曉起卽事簡趙將軍五首【錄一首】

碧桃有意已含紫楡莢無心迥帶煙取次將窺湘女佩逡巡全放沈郎錢

題黃湄都諫詩卷二首【錄一首】

十九首詩驚碧落一千年調記煙鬟少陵無語昌黎醉只許黃門到華山

爲阮亭先生題畫四首【錄二首】

誰畫江雲海霧閒長風披樹雨連山此中景物都何似應在衡湘上下間

晴雲不及雨雲多石趾江心蕩白波臥聽鷓鴣閒不住幾番鄰捨乞漁蓑

送張確山四首【錄一首】

咸陽芳艸及時新偏向漁陽踏曉塵只是渭城三疊後可能忘卻捲衣人

送魏闇之還裏二首【錄一首】

蒙蒙細雨海東頭尙覺寒生日本裘漸逺薊門見芳艸春風吹過古並州

禹州題壁四首【錄一首】

走馬襄城七聖迷禹州城外艸萋萋來朝又宿嵩陽寺石壁先聽震旦雞

過大鹵訪傅靑主先生時已移居緬然有懷卽書此寄意四首【錄二首】

松莊煙樹十年餘寺路相逢笑下驢今日重來渾不見白雲深處又移居

京洛無端迫客塵也知瓔珞是前身幾時得遂東鄰約金粟園中兩道人

見公防先生手迹感詠之下不覺涕零四首

鳴雁城南春水生陳畱風俗阮家情一行書信千般思十五年前潁上行

薦禰當年墨未漧傷心耆舊已凋殘孝標沒後交情少誰惜人間葛帔寒

一笑金徽未落聲風流應主芙蓉城獨憐近詔求遺老不使君王見長卿

等閒彌勒便同龕又與朝云作晚參座上當年聽絲竹西州慙負哭羊曇

勵夢

昬昬醉夢日浮沈難處方知用力深不是梅花香色好如何鏈出廣平心

題莫亞夫先生小像三首【錄一首】

補衮卽是仲山甫浣墨還同王右軍比似當年蘇玉局相隨賸有兩朝云

題杜少保園時雨中過

暮雨瀟瀟百一園上公別業倚云根千回流水不知處一逕野花開到門

長安初春感詠四首【錄二首】

十二金門平旦開縱橫玉勒早朝回笙歌日暮能畱客誰道公孫不愛才

槭械霜林少定時東風吹動隔年枝白藤書笈靑絲馬獨有傷心沈亞之

贈少年

二十少年望麟閣盤馬彎弓气磅礡眼前都尉知是誰雲中但防雙雕落

入晉懷長安諸公十首

浪迹無端入上京也教詞賦動公卿從今好繡平原像莫更長吟瘦馬行

中朝愛客推司馬【龔公芝麓】海內談詩仰右丞【王公阮亭】每憶花時畱潁水【劉公公防】嘗愁雪裏送鄢陵【梁公曰緝】

啟事歸來晝掩闗論詩謂我似靑蓮難忘大小歐陽體溫語時將勉後賢【同裏杜公振門書法率更父子】

紛紛詞客日相誇大雅堪憐委亂麻每怪玉遮古情性而今翻覺未聱牙【汪公苕文】

琴酒何曽累一官淸思厚力砥狂瀾相過便覺塵心盡天半峩嵋雪後防【程公石】

王叟顧叟致不惡屈郎李郎才亦希典型未可輕遺老投分由來有布衣

陽羨書生乍相識題詩送我歸中條久無體格追風雅尙爾風華掩六朝【陳其年】

阿大中郎舊有名相逢杯酒太匆匆郵亭數見題詩處知爾歸程過宋中【彭中郎】

雨聲激楚淸秋時讀爾從軍塞上詩四坐一時齊感激不須急難鄴中兒【李天生初未相識但於阮亭先生處讀其塞上詩百韻心甚異之後聞李武曽云赴一故人難不憚數千里外倍道卽至天生眞異人也】

聚散驚心不可裁天涯雲水思悠哉何年樽酒梅花約重向昭王百尺臺

客中二首【錄一首】

白藤書笈太伶俜剰有南華一卷經獨坐長吟山日曉竹影亂鳯凰翎

希夷先生頌

占斷蓮花第一峯白雲深鎖碧芙蓉石鐺半滴先天髓濂洛闗閩盡得宗

宿蒼陵峪

谷樹蕭蕭受晚風水螢輕颺小山叢今宵秋思知多少盡付寒流亂葉中

詠漢史

宮簾寂寂漏聲長幾度黃門把緑囊癡絕昭陽雙燕子一心飛向定陶王

見華陽道人蔣虎臣先生壁上和女郎詩題其後三首

聞道華陽句曲仙布衣粗糲學枯禪如何也有閒情賦寫到靑樓燕子邊【詩中用闗盼盼事】

防著名山杖古藤蒲團夜坐冷如冰只今綺語畱金粉尙爾天花著定僧

曾與芭蕉作晚參三生慧業入瞿曇老來劍閣無消息重向峨嵋掃舊龕

鎭州荷花

鎭州荷花一萬柄防防鸂相爭飛安得紅香最深處玉簫載滿酒船歸

城南城北皆荷花正對城門是酒家下馬猶能再斟酌醉臨明鏡防吳娃

上谷早發

上谷東來曉气濃沿溪煙樹緑含風郎山挿笏靑防裏大似諸郎立雨中

匏齋黃葵同方山紫海兩先生作二首【錄一首】

日日城西便忘歸北秋色雜晴暉坐防五疊湘裙軟賤煞人間羅綺衣

班媫妤

翠輦當年著意辭何曾團扇更尋思一從長信宮中去總使秋風也不悲

逢趙秋谷太史三首【錄二首】

大庾梅花發古香羅浮山下足徜徉菖蒲九節親能斸好馭仙人五色羊

廣州歷罷又蘇州也向眞娘墓上游饒爾廣平心似鐵眼波橫處易悲秋

題沈磵房射鴨圖三首【錄一首】

腰腹未作東陽瘦凍吟豈便東野窮愛對浪花酌銅斗不妨料理竹枝弓

次靑霞韻三首【錄二首】

生平恩怨任茫茫只有名心尙不忘百軸雄文詩兩卷白藤隨處發奇光

白鹿騎來任往還城南劇飲發朱顏三千玉女渾相待又采菖蒲入華山

山行卽事三首【錄二首】

燕子烏衣雉子斑黃牛防犢水牛閒迎人無限挼藍色布谷聲中四月山

山云結作盤龍髻水荇花開似寶簮妾自當壚郎自飲從來不解鳳凰琴

蓮洋詩鈔卷七

欽定四庫全書

蓮洋詩鈔卷八【補遺】

蒲州吳雯撰

五古

中秋李太守招集崇實書院看月

秋半物候肅雨餘山光淨恬然講院中耳目絕囂競我公比秋月相招恣淸詠顧此月常有此月獨端正光開海上云朗掛天邊鏡肯辭酒盞深苦乏詩思橫徘徊不知歸淸景惜難更不覺旣醉餘疎略賴寛政

失題

本然無去來云何有夢覺不見三途苦寧識四禪樂寶月湛空明何從受顚撲往來三十年無乃妄卜度今日蠶叢路當時雪山閣都作一塵看光輝照寥廓

上豫撫徐靑來先生

楊柳春風生春煙浮吹臺驅車燕趙間仍復大梁來公子緬千載侯生安在哉彈指閱今古惜此年光催早年具微尙箕潁慕髙躅曳裾向侯門艱辛爲親辱夫子淸靜心因爲萬井福再拜矢皈仰道風見肅穆淸標凜寒玉仍與物爲春羣然惕冰淵中實含至仁師表範百寮康濟歸兆民繄余借楷模亦欲善其身嵩華豈不髙河洛豈不逺瞻企復溯洄始信自輕淺昨更禮白雲秉戒自黽勉有道皆可正敢較瀆與諂大人本無我品類皆陶鎔惟玆大造力知不棄顓防循步依崇髙客心寧匆匆徘徊對霽景花間問春鴻小人誠有母八十缺饔飱祿養久不能又復違晨昏勞生何日閒僕僕辭國門所嗟蒲柳姿早凋復何言【公訝早衰故及之】

挽張聖佩孝廉

萬事皆空虛一念獨眞實當其堅固處終古不泯滅嗚呼栢巖子感我最親切投分塵外結契金蘭側論文每夜分杯鐺必狼藉嗜古同一癖名迹肆羅列指瑕各中瘢賞奇互探祕兩兩防心處一笑無言說有時共揮毫一研錯雙筆君書我最愛我書君尢悅書成互盤礡气應蕤賓鐵並騎看春山散發舞秋月狂歌驚僮僕淸嘯動寥泬君本磊落人浮名等一吷折腰輕五斗息影罷交接我尢慕蓬閬所恨弱水隔中條有茅屋偃仰聊自適雨畊薇蕨紫夜舞蝙蝠白君每欲相過書問空重疊昨日晉陽旋慰勞憫行役苦欲畱我住傾倒共朝夕遊子念慈闈八十難久別上馬各戀戀皆如有所失到家曾幾時聞君成永訣驚心如噩夢不覺肺肝裂嗚呼君行誼必當享髦耋嗚呼君相貌必當捧符牒胡爲百尺桐無風自摧折幸有丈夫子林立皆英哲幸有蘭玉孫神駒爭齕囓流光本飛電百歲同恍惚何須分久暫彭殤一軌轍況君過知命齊物冺欣戚所恨同學子一旦少矜式百里賫鏡具刲羊恐無血雞絮陳幾筵物菲意非防悼痛爲此辭九原應酸惻

七古

送大凱之官宕渠

嘉陵江上艸萋萋海棠花開云錦迷使君三月到官去相送春風隨馬蹄十年夢想峨嵋道汶嶺何曾逐登眺使君今日宕渠行羨殺山川入妍妙使君本然淸淨身爲政能使風俗淳遊防何妨臨篆水熈恬端可化賨人使君鎭西近梁益我欲因之慰疇昔巴馬騎過陳壽祠棧云引到譙周宅更訪仙人謝自然遺蹤靈水湧金泉馭風亭上還須到下看齊州九防煙

李苑仙攜酒過石鼎園詩以畱之

東風連日亦太甚桃花楊柳半吹損卻喜君能載酒來石鼎園中共我飲今日風中君又歸河邊楊柳尙依依何如持觴不歸去醉來便臥垂楊樹

失題

【缺】寶【缺】姿宛如玉錦韉朝過中條麓白馬驕嘶不肯行爲惜障泥緑楊曲二月韶華鶯欲啼眼前芳艸又萋萋畫省星郎雅不羨吟詩直過杏花西

謝鶴庵自蜀歸

鶴庵老子神骨淸還丹欲學陰長生生平最愛蜀山好投老眞爲萬里行杖上江聲杖底山蛾眉光彩有無間荔枝豈但經年食又道親嘗甘露還蜀棧勾連記去程歸來三峽識防荊細腰宮畔陽臺夢尙有朝雲暮雨情灑然萬里竟歸來握手風前坐碧苔只恨相逢歌哭並【時張聖伯仙遊】新詩當作杜陵哀

五律

寄呈徐子惺方伯六首

帝眷殷南服朱轓下鄂州垂鞭碣石館淸嘯武昌樓挽粟饒河內籌邊重列侯只今余戰艦春雨暮灘頭家風追孝穆薄海大名垂豈借江山助寧矜藻繢奇漫郎空鑿石元凱但況碑爭似髙文在流傳嘆色絲百折壺頭路勞生不可禁已垂元亮綬難任少遊心拮據隨戎馬艱難負橘林依依宮柳色北望惜繁陰鸚鵡芳洲好他時幾往還徵歌山水曲問字茝蘭間篛谷邀靑鳥寒溪對白鷴千秋幽絕處特許弄潺湲

載酒徧名藍彈箏倚石楠尊移萬松嶺詩比百花潭耳熱同分蔗林香自擘柑奇峯九十九醉墨灑沈酣爲報湘波靜天南罷鼓鼙功存陶士行勞並庾徵西素雁來何處丹旌望轉迷支牀雞骨甚行路亦淒淒

汴水九日二首

白雁黃花節他鄕倍黯然風猶吹野馬日不暖鳴蟬冷蘂侵籬濕晴沙裹浪圓南來有書信好寄鶺鴒篇黃菊東籬好家山更若何雨看嵩樹濕云憶楚臺多筆札銷閒晝壺觴托嘯歌髙齋稍偃仰也勝洞庭波

冰魚二首【存一首】

珍味海門有盤飡山客新歸應夢龍女出已泣鮫人登爼當霏屑承筐亂錯銀桃花三月水相憶隔波臣七律

贈雪客

冰港東連海气昏髙齋俯仰壯心存悲歌漫托詩千首慰勞常煩酒一樽冰霜嵗晚寒猶急艸木春歸綠已痕再向天涯嘆鴻爪玉蘭花下有柴門

哭某人詩四首

頻年京洛涴衣塵本是河陽舊隱淪感因道徳交方古契以文章意最眞忽【缺】海南題柱客浪傳河上緯蕭人許爾千秋是知己傷心便作九原身

片語端能訂久要合歡花下和吹簫琴樽笑語剛三日裙屐風流隔六朝豈敢再過丞相府惟應常夢侍中貂夜臺先有阿防在且省茫茫怨寂寥

早年聲譽重瑤林中歳飛揚眾所欽安世詩書尊扈蹕成閥閱競冠簮文章頗厭時人望事業空懸薄海心生平不墮尋常淚爲爾臨風涕滿襟

十載曽聞幼婦詞願將銀管寫烏絲愁當鸚鵡爭傳處痛在玲瓏再唱時舊譜空教蛛网徧閒情猶有笛人知從今錦字休零落一認弓衣也淚垂

失題四首

頻年把菊種東臯海上重來踏六鰲偶向人間畱姓字過煩長者問蓬蒿頓驚有道襟期爽更愛新詩品格髙晚向畫屏開酒甕酣吟不待紫檀槽

鈴閣鐘聲破黒酣齋居彌勒恍同龕舊聞遊屐耽江左早有詩名重渭南倩畫佳人淸似水自書小字細如蠶英風更入神明頌空畍蟾光浸碧潭

尺五天邊位望尊髙懷獨欲托芳蓀梅花此日調成鼎楊栁他年種作村嶽色幾曽拋箭栝河聲嘗是夢昆崘等閒雞犬相聞處不少田家老瓦盆

幾次辭官更拜官無求容易有求難年華肯向忙中過世事皆從悟後看署裏松枝供秉拂池邊鷗鳥識垂竿買山倘爲巢由計紫閣峯西辟藥欄

贈汾陽楊司訓

汾上春歸雁早來冷泉關外艸花開晴嵐故繞官橋柳遲日全融漢殿槐異縣豈云分苜蓿愁心翻怪夢臺駘匡時知有天人防且對華燈覆玉杯

程都閫還姬詩

十五盈盈抱錦衾廣陵濤並楚江深只言葉可盟新侶誰信花能返舊林季女懷春羞碧玉將軍重義薄黃金羅屏屈曲圍紅燭照徹千秋柳下心

失題

朝來山下適相逢便去看山興倍濃路指垂楊石齒齒云迎珠樹水溶溶洞中瓊藥藏紅雪巖際飛泉走玉龍更有長鳴天外鶴徘徊只在兩三峯

五排

上卞芝亭觀察

任倚股肱重家承節鉞雄文章傳紫府纓佩出珠宮澤並汾流遠聲偕霍嶺崇召棠猶陜北郇雨已河東鰲極安桑柘龍門潤稑穜康衢宣帝力姑射領仙風列防髙連華稱觥近祝嵩梅花開鼎實桂樹發巖叢大廈欣云構勞生慰轉蓬韋平依峻閥燕許仗宗工化普生何厚知深道未窮長吟親獨坐正映海霞紅

七排

河中形勝

關設蒲津阨兩壖城臨天塹控三邊朱甍傑構重華殿翠琰穹題廣孝泉五老山髙橫晚照二妃陵古起愁煙龍門北顧思前聖雷首南觀憶昔賢渡口鐵牛唐室建汾睢寶鼎漢家遷海神望秩時仍故河瀆居歆歳不愆城郭一般猶舜日山川萬古是堯天蕨芽舊采余偏嗜桑落新篘眾所便陶邑器成還苦窳帝鄕民雜更顚連盛時揖讓皇風泯叔世交侵覇習傳比屋可封今已矣畫衣不犯亦茫然五刑弼教焉能措三木收威未易捐少似夷齊能遜國多如虞芮好爭田君侯司權銓衡重部使分行黜陟專持節義當勤察訪更須在謹承宣共期風化隆先代咸五登三萬億年

七絕

題汪東川編修秋山讀書圖

金馬門前好是閒暫來云壑聽潺湲他時若訪絲綸客只在山光樹影間

題園壁蘆雁

斜陽蘆荻隱寒煙接翅汀洲自在眠只待曉風輕振翮長鳴依舊傍靑天

丁丑二月再過安陵喜晤膴臣撫今追昔成詩四首【存一首】

三十年來嘆路岐相逢各訝鬢如絲登堂風物原無攺仍似山翁把酒時

伊陽道中口占二首

歸路轘轅趂曉晴伊流風細縠紋生仙人故作淩波步先在安陵道上迎

明璫珠佩各嫣然大似雙成共拍肩金縷枕邊香入夢朝來特爲冩紅箋

潁滸絕句二首

潁水春時如碧玉宛轉東流頽淺沙一夜風聲在楊柳朝來吹作郁金芽

埽地久同郭有道轉鹽初學王伯齊夢到五更益安穩兩年聽慣汝南雞

焚詩

十載支離苦負情柔詞綺語可憐生從今燒卻梅花賦別有深心到廣平

蘭畹金荃絕妙詞傷人元气起人思淵明已是何人物文選樓中有異辭

簡韓子固

君家墨妙誰能及片牘擕歸山捨中千里相思比相見幾回乂手對屏風

蔡琰

漢家國是入哀彈帳祕將人更不安空有辧弦知識在金徽拋卻不重看

啞娼【刺繡】

合歡牀上繡鶼鶼半向停鍼揎指尖驀見蹴花雙燕入輕泥落處黙生嫌

觀柳明庵演金雀雜劇戲贈

相公曲子久堪傳不是癡腸不是顚領盡人間花月味風流重見栁屯田

聯句

古藤書屋送吳徵君魏上捨聯句

握手古藤下秋深旅愁積歸來西溪旁猶及種春麥【吳雯】我亦袖輕鞭明發辭紫陌倦鳥不同飛各自張旅翮【魏坤】二子澹雅才肯爲時俗役英詞疊相應如以桐扣石【陸嘉淑】柳塘水潨潨蒲阪山驛驛攺歳君到時古藤花滿格【查嗣璉攺名愼行】大房一斗泉釀酒冰雪白酒熟君不來落花良可惜【朱彜尊】

蓮洋詩鈔卷八

欽定四庫全書

蓮洋詩鈔卷九【詩餘】

蒲州吳雯撰

詠檻竹【卜算子】

何處玉玲瓏檻外淸陰防帯露和煙似有情寫得離騷句屈曲籜龍根直上靑雲去驚醒幽人臥北樓一陣湘潭雨

雪中雁字【靑玉案】

淩雲賦就誰能和才冩出驚天破鐫刻瑤華隨咳唾縱橫姿態龍跳虎臥豈止如椽大長箋擬獻靈芝座又恐虛空遭防涴脂粉那堪供一抹仙人飛帛大書不錯筆陣橫空過

大風【蝶戀花】

昨夜北風翻海水撲損簾旌欲住眞無計無夢到家家萬里攬衣頻作三更起苦被浮名牽未已總使名成華髮何滋味表聖祠東風物美白雲招我歸來矣

和融谷【望遠行】

牽牛花外蒙蒙雨愁絕江淹一賦鯉魚風近靑雀舟橫吹散髩絲如許酒客零星醉向長亭遠望正有賓鴻南去唱河梁又蚤靑山將暮延竚屈指金門詞伯似病沈於今堪數八柱堂西伏波巖北驅爾三年閒住恰有柔奴作伴藤梢橘刺引出懷人句喜歸來便是去時愁處

重陽九闋【望江南】

重陽日斜照小銀箏擕酒偏宜髙處醉尋詩好向菊邊行難得此朝晴

重陽月又是半輪秋水霧蝕金流北垞海風吹玉貼南樓指防見滄洲

重陽夜露下著衣寒虫響漸教支枕聽花枝端合下簾看才罷倚闌干

重陽雨驟響入空庭斷續泥霑馳馬埒橫斜聲亂防花鈴仔細把蕉聽

重陽菊朶朶著精神密葉不須防醉客疏枝偏稱傍閒人冷韻特相親

重陽酒新釀熟葡萄送處只愁霑翠袖翻時莫惜污靑袍痛飲讀離騷

重陽客髙臥海東頭靜處千竿風雨節閒中一笛海天秋整理釣鰲鉤

重陽句防筆意閒閒戲馬臺前馳騁後藍田莊上醉醒間寫與小雙鬟

重陽雁影入碧天斜紫塞霜前排錦字羅浮雪後踏梅花嘹嚦出朱霞

蓮洋詩鈔卷九

欽定四庫全書

蓮洋詩鈔卷十【遺文】

蒲州吳雯撰

寄阮亭先生書

別慈顏久矣依依左右無日不然家居備極苦趣已屢陳於老伯之前無煩更道矣中州皇皇年餘實圖一勞永逸而究事願多違然從此得田三十畝五崖伯之惠何可忘也所恨賦命薄劣歸而病困且婚喪並舉所費不貲年來轉增逋負頓令此中擾擾萬不獲已勉爲瀟湘之遊而長沙古稱卑濕貧國當事所行又非區區所執故所如輙不合家人有作宰者又復解官是侄以數千里之奔馳不能不行嘆坐愁自困於洞庭之南祝融之北矣今且寄食華容令君處秋風涼冷決計歸矣籌此往返不惟無益而更滋累甚焉不知何日更能追隨杖履承色笑成一詩卽就老伯正之爲一文卽過老伯裁之每念此樂未嘗不精神飛動宛然花前載酒執經問字時也前在裏門時卽聞東亭先生有異說至今恍惚不敢遽以爲信是以未敢少伸慰問如果然則老伯骨月之間亦何其多變也言之痛悼之極因思謝太傅看山攜伎𨿽期功之服不廢絲竹蓋實感哀樂於中年而且用銷煩憂於暇日也尢望老伯善自寛釋善自珍攝拳切之私最誠最懇幸鑑照容納之耳方山先生近履想益佳勝昨始得其紫海所寄書深荷存注伏望老伯爲侄一申謝爲感潭州頗有作不能備錄文二首恭上刪削吳霜越鬢悵情事之日非沅芷澧蘭嘆山川之多阻低徊北望彌切瞻依惟冀汪涵可勝忭悚

寄姜西溟書

十一月二十八日雯再拜西溟先生閣下但有北使至未有不首詢先生動履知先生精力彊盛日事著述且求法書者接踵戶外裹餅金尙不能得隻字甚慰甚慰元彥兄至益悉道範佳勝又得讀塞遊圖小記深感先生拳拳記錄如此非古所稱知已者耶日望先生西來比知史事相縈恐不能一過蓮花峯下宿矣懸仰懸仰近閉置使院同客朱字緑兄好作古文辭因勉令同作輙不禁浸淫爲之因思曩者嘗奉教先生猥以庸惰不知黽勉今欲更爲之而不得日侍先生爲指南可惜也更念居恆慨慕古人如韓歐陽者而恨不同時如先生同時矣且從之遊矣不能毫得其益竊嘆資質庸惰卽遇韓歐陽亦無用也至於見貽法書弟見裝潢成帙並有小記書後卽友人處裝成者亦有小記書後𨿽不成語然其傾仰篤嗜亦不可謂不至然則弟於先生亦可謂知已者也不然亦侯芭之流也先生又何可鄙棄而不教我耶閒中望更多書小幅或眞艸皆不拘惟多寄爲感耳少間亦當書近文字奉質也字綠尙有求先生文字知必慨爲操筆亦不俟弟之嘵嘵矣雯再拜白

與梁晳次先生書【共四札今錄二札】

憶三湘返棹浪迹堪憐而更以病驅幾難自問特防老年伯存卹慰藉感次心骨別後風雪特甚兼以病阻遷延於嵩髙伊洛之間直待年底始達裏門想多生之業不絲毫歷盡亦不爲取報之無私也歸裏托庇慈蔭漸獲平復分擬杜門而世務牽系應考汾陽遂又之京師席不暖而突不黔亦不知鹿鹿者何爲都中卽寄棲阮翁伯之廡下時獲提命之益又承代謀醵貲援廩例入雍以免更受學使者之威嚴北闈旅進困躓猶昔十月間阮翁已奉使海南而侄亦往來瀛津不名一錢寄食於人此卽別來之大較也然經此千錘百鏈漸亦稍有知覺當下具足本無缺欠亦無人我之分別亦無古今之久暫但恨筋力柔脆不能擔荷而雜以事務未免時顯時晦昔人所以云捨百齡於中身殉膚肌於猛鷙非實力以踐之恐亦不能一了百當也恭惟老年伯精詣已久正合皈依猶望指南玆因王捨親回鄢敬借候福履臨稟可任馳戀悚企之至

二

屢承寵召感鏤心骨非盤飡之下輙作過情逢迎之語大抵意中無此人則或忽略之遺忘之而惟惓惓不置者恆於此際亦見一斑侄𨿽飽其徳實感其意也嗚呼意气語誰不能道及閱歷旣久惟老年伯爲最眞耳燈下兀坐黙念萍蹤飄泊輙泣數行下乃備述其途窮之狀及知已感恩詩一首侄之意盡於此矣復何言哉復何言哉公防年伯興致反不如作司寇時侄亦非不能勉彊相求而顧以生平所期望之人亦必令故人之子作奴顏婢滕之狀侄反恐待潁川之薄而願甘於在縲絏之越石也乞老年伯若遇時一諮其意之所在或共商其所以爲小侄地者侄非吳兒之木人石心自當知之艶詞侄已盡焚矣有題焚詩詩云十載支離苦負情柔詞綺語可憐生從今燒卻梅花賦別有深心到廣平又云蘭畹金荃絕妙詞傷人元气起人思淵明已是何人物文選樓中有異辭侄之意亦可見矣然其得力於老年伯者豈淺鮮哉近僮僕多病旅店倍增惆悵月內擬旋老年伯其何以教我外佩韋集一冊戊申所作惟評示之臨穎依切

與笨山舍人書

予每讀史於隱逸方技傳喜不忍釋手且惟恐其易盡也蓋其內必多澹泊寧靜之言而亦可以少窺道徳之奧也驪城笨山舍人與予同學且十年矣久而同志偶讀仙傳乃自刻每傳以一小詩櫽括之日以若干首爲程旣卒業使予爲數語書於捲端以志歳月餘時方涉河潼過太華終南太白日在襟袖此皆仙靈之窟宅也顧勞勞塵土不能述其梗槪取所謂曠邈精鏈之軼事盛迹一憑弔而歌詠之可恥也已而笨山方築欸乃書屋於漕河之湄鍵戶危坐讀異書賦偉句漁歌檣影交於戶牖嗚呼遠矣猶龍氏不云乎不出戶知天下其出彌遠其知彌少予誠媿笨山哉然笨山亦嘗欲作關輔之遊矣秋髙雁翔其肯擕諸詠以樂乎窮車箱之谷登太華之巓此時驚人之句不必遠假於謝朓也相與歡呼而豪詠之如衛叔卿古丈夫白雲先生之流皆可令之駭愕而出把臂而遊予𨿽譾陋猶當踵其後而和之矣

吳觀察克庵詩序

海丰吳公溫恭篤厚其爲政以正人心厚風俗爲本鎭河東不三載人飫其徳俗化其教間出其所爲詩示余至性藹然深有合於三百篇之防焉人皆服公之善爲詩而不知公之所以爲詩卽公之所以爲政也夫雅頌之什舂容博大皆賢士大夫之所作故讀其詩卽可以觀一代之政未有措之於政不能涵育豈弟優遊而馴致之而發爲聲歌有以中和平之音而備溫厚之防者也故傳稱誦詩三百不達於政卽不可以爲能誦詩之人夫誦詩而不達政尙不可以爲能誦詩者而顧可謂能爲詩者乎則信詩與政通也昔李百藥見王仲淹而論詩上陳應劉下述沈謝聲病剛柔靡不畢究而仲淹不答也薛收曰吾嘗聞夫子之論詩矣上明三綱下達五常於是徵存亡辧得失小人歌之以貢其俗君子賦之以見其志聖人采之以觀其變今子之所言皆夫子之所痛也由河汾之論觀之則益以知詩爲君子見志之言而卽爲政之所從出也今公之爲政亟亟焉宣布

聖天子之徳意於人心風俗之際推誠曉譬防於家置一喙務求三綱明而五常達則是爲詩之本先具矣而出其緒餘以流連於山川景物以及朋友贈答行邁防賞之末又何有不協於雅頌之賢士大夫備舂容博大之觀而中溫厚和平之美乎且投簮志切今始遂懸車方將於致政餘閒而更樂其嘯詠之適於山見泰山之髙於水見滄海之深豈不益有以紓其懷抱而托其遙情也乎乃者主爵惜公之去請於

朝再將以他故屬公吾知公以耆碩之望而再著其歷鏈之才昔韋左司領劇職而愈優文潞公入中書而倍健而兩公之詩淸逺麗密晚益造微今公不遂厥初服將仍出而爲政吾知公之所以及人者不在兩公後而其所以爲詩者亦不在兩公後也詩有之曰吉甫作頌穆

如淸風吾將爲公載詠焉

趙秋谷並門集序

歳甲子秋谷使於晉得詩百篇以示余其詩結體淸眞脫去凡近非曰字句之工而已余嘗論古人一言一詠皆有體格體僞而格下者𨿽聲文斐然皆凡也近也秋谷抱異才負奇气渟駿發其於世也率情自好無所緣飾故其爲詩也直而不俚髙而不詭蓋如其爲人矣夫十五國之風詩唐最近古秋谷行其地其有取於陶唐氏之遺風而爲之者乎余晉人也山川都邑登臨覽觀之勝皆少所習者顧不能言之及秋谷言之而正如余意卽恐余𨿽言亦終不逮也其在唐風有杕之杜曰彼君子兮噬肯來遊中心好之曷飲食之撫斯集也詠是詩而三嘆焉

萬滙庵詩序

新城王先生論詩絕句云髙論滄浪萬古畱止憑妙悟一言收又云詩情合在空舲峽冷雁哀猿和竹枝故詩之爲道必有妙於色相之外者始爲上品爲絕調羚羊掛角無迹可求豈可以思議及豈可以語言索哉善乎莊生之言道也曰夫道有情有信無爲無形可傳而不可受可得而不可見然則讀書堂上遂爲堂下斵輪者所笑顧知有句無句皆爲滯語善學者甚不可以一芥遮天一塵瞇目也丙子冬客宛丘已半載始能拜莫亞夫先生於其堂先生爲先臨潁府君同門友也八十而有嬰兒之色讀書萬卷老而彌篤亟述宛丘所與往還朝夕者萬子滙庵而巳且云滙庵寡交遊閉戶息影所與執經問難亦惟亞夫先生因持其一詩見示有孤舟煙雨荷花渡五月關山杜宇鳴之句心竊異之未幾而卽晤於亞夫先生座中气肅而體莊沈黙淵深不可涯際時方持兄服謹而戚嗚呼滙庵至性人也及讀其所錄詩凡百首滙庵又有至情夫無至性不可以爲詩無至情亦不可以爲詩性情者非詩而卽所以爲詩此卽所謂有情有性無爲無形者而又何遠索哉滙庵旣得其所以爲詩可以於有字句中索滙庵亦可以於無字句中索滙庵滙庵亦可以於有字句中索詩亦可以於無字句中索詩然則余之所以望於滙庵者又豈但詩而巳哉余願滙庵卽詩而通之天地之始終山川之流峙日月寒暑之推遷風雨露雷之變幻人物鳥獸艸木之出入消息誰綱維是誰鼓舞是皆此物此志也以此論詩詩之境界大矣以此悟詩詩之本源遠矣請以質之亞夫先生必有不逕庭餘言者他時卽上謁新城先生亦當嗒然而笑也時丁丑人日

羅蘿村詩序

康熙戊午春方以博學鴻儒徵天下士於是士之能文章者咸集京師而防稽羅子蘿村亦用大司農梁公薦應

召至時余未識蘿村然竊聞其爲人行至髙居母夫人喪適丁賊亂里人皆驚避蘿村獨處空山守倚廬不肯去防賊大至見偉丈夫衰絰骨立苫凷間無懼容賊眾皆嘆異相戒退曰此孝子也願無驚擾孝子蘿村

生平自立可稱述者甚多論其大節已卓卓如此余用是急欲識其人是蘿村之所以至京師者以其文而余之所以願交蘿村者則以其人也自是數過從遂發其篋衍盡讀所爲詩歌古文辭贍而則約而能肆博辧而彌厚私心益敬重之是向之願交蘿村者以其人而後以交其人因得窮其所爲文也越明年已未三月餘與蘿村皆放還蘿村後入湖南幕府涉洞庭下熊湘而余亦浩然歸臥中條之麓家居數當骨肉之變憂傷荼苦轉以疾困足不出戶限者且一年蘿村顧於數千里外時通尺一問訊慰勞無虛月其篤於朋友又如此繼又數勉余作瀟湘之遊而余亦以它事南來得再握手使院中風雨琴樽晨夕無間回憶曩歳蹀躞黃金臺上時直昨日事而鬂髮各變感慨系之矣已更出其所已刻詩凡十三卷曰子盍爲我益細論之餘自惟不敏何足以言詩顧竊以爲古之爲詩者大約皆出於忠臣孝子勞人思婦所不能自已之情初無意於爲詩而矢口信心其詩亦遂爲後世之所莫能及而爲聖人之所樂收今蘿村旣得其所以爲詩者矣尙有疑於聲韻之微體裁之末乎其詩古今體具偹而更附以長沙感時賦事諸什蓋蘿村身在軍興久矣親見戎馬交錯殺傷狼藉婦子累系井裏蕭條𨿽大寇已殱而荒郊廢壘殘骸撐拄每悲風四起驚沙亂飛烏鳶銜肉而晝翔豺狼穿穴而暮嚎故其詩益慷慨悲嘯蒼涼激楚而不可讀嗚呼蘿村仁孝凝靜人也向在山中身臨白刃而不懼而何以至此則感愴涕洟之無從也豈非在已則其天已定而在人則胞與之懷又不能以自已歟然則讀蘿村之詩益以見蘿村之爲人也嗚呼蘿村豈但爲詩人也哉

畫雁記

畫雁一卷其數百其飛翔羣集各有態皆安詳容與遠近匹儔於蒹葭叢葦之間若各適而無驚離羣之恐其景況蕭遠沙明水澹宛置身瀟湘洞庭閒曠而不拘迫樂豫而不愁蹙𨿽畫者禽鳥羽毛之屬而其境界淸適足以生人遠襟曠懷則甚矣畫之妙者能移人性情如此也昔戴安道就範宣學皆爲範所爲惟獨好畫與範殊範以爲不宜勞心於此戴乃畫南都賦圖範始咨嗟甚以爲有益始重畫余嘗謂古人左圖右書今之所謂畫卽古人之所謂圖也何可輕置之耶此卷厚卿先生寶祕之凡二十年矣一日出以相示於蒲東官舍秋風蕭瑟菊英滿庭相賞皆在筆墨蹊徑之外因憶疇昔讀離騷經愛美人芳艸遂發興爲湖湘之遊以爲長沙淸絕之區而琴曲中平沙落雁爲瀟湘勝槪廼屈子七題二十五篇中都無一雁字何耶惟其弟子宋玉爲其師作九辯有云雁雝雝而南遊又云鳬雁唼夫梁藻詎屈子憂讒畏譏以爲雁有矰繳之患故不及之耶抑駟虯乘鷖戒鸞凰而騰鳯鳥馳於遠者遂忘於近耶今觀此卷乘居匹遊相與恬適於汀洲蘋藻𨿽稻粱之不充亦罻羅之自遠又何必乘鷖騰鳯之始爲適也哉先生好古成癖積書數千卷多集古人書畫名迹庋而藏之間與好事者持觴浮白評隲較論無不中肯綮者昔秦太虛官汝南髙符仲擕輞川圖相視太虛欣然卽使二兒引閱以爲恍若與摩詰入輞川度華子岡經孟城坳憇文杏館上斤竹嶺絕茱茰沜躡宮槐陌窺鹿柴返於南北垞航欹湖戲柳浪濯欒家瀬酌金屑泉過白石瀬停竹林館轉辛夷塢抵漆園茗飲賦詩都忘身之在汝南也今與先生共閱此圖卽如偕先生登嶽陽樓泛靑艸湖過君山謁黃陵廟聽湘靈鼓瑟與宋玉景差賈誼莊忌輩招三閭大夫同翺翔流覽於平沙落雁間也先生屬題數語聊書以復先生愧才不及退之畫記細述雁事如人之事三十有二人大小百二十有三馬之事二十有七馬大小八十有三也

洗筆池記

湘鄕縣北有池如半月曰唐登善褚公洗筆之池昔公以諫武昭儀事出爲湘潭都督潭州山水荒險可觀遊者少至湘鄕而景物稍幽秀公行部及之而有愛焉理或然也而後人因公之所流連旣重公能不愛其地與地多塘坳相接徧種荷芰菱芡而玆池獨謂公浣筆於斯豈非公書特精妙故稱之以志美與咸淳中得斷碑於池中刻公之詩曰遠山崒翠凝煙爛漫桐花二月天遊徧九衢燈火夜歸來月掛海棠前淸麗而閒適無遷謫之意則公當日其所以與潭人同其樂者又可見也公鎭潭愛潭之人卽於斯池亦足以見潭人之不能忘公而竊謂公之所以不可忘者又不僅區區鎭潭一日之愛也蓋公之賢天下莫不聞故凡公之所偶一歷覽其流風餘韻千百世後無不令人憑弔慨慕而不忍去也則公之所以感人者何如哉而當日爲之上者擯公惟恐不急竄公惟恐不遠者何也豈非愛憎之至變而艶處之蔽者深與而因思有國家者未有不欲其臣之忠於上也忠矣而往往遇之不以道不惟資之庸下而有所蔽者然也卽有爲之主亦不能免焉豈賢者之所遇有幸不幸哉亦其勢然也而至於公之所值則更以庸闇之主而兼以宮壼之私宜其還笏殿上而卽潭州而南荒不瀕於死而不已也則公之流連於斯池也豈眞有愛於此也哉辛亥之初秋過池上仰公之遺徽因悲公之遇而且有感於凡欲行其道而處愛憎之間之難爲也尊有酒不禁爲公再拜而三酹之

感物

車有箱有輪箱靜也似愚輪動也似智輪之勞不若箱之逸也發大石者必以機機狡然似智石磈然似愚機之危不若石之安也然則天下之物智者常勞而愚者常逸也狡者常危而磈者常安也逸者物之所爭托豈智者而反忘之智者之勞智者之所以求逸也而不知求逸而益勞安者物之所共適豈狡者而反背之狡者之危狡者之所以求安也而不知求安而益危嗚呼求逸於勞而勞益甚則何不求逸於逸也求安於危而危益甚則何不求安於安也夫求逸於逸求安於安者何也蓋凡物莫不貴反其本勞生於智欲遠其勞但屏其智而已矣危生於狡欲免其危但絕其狡而已矣獨柰物之愚者少而智者多也磈者少而狡者多也且愚也而所以爲智者無不至焉磈也而所以爲狡者無不至焉卒令竭一世之擾擾而至於不可救者何也

書義山河陽詩後

義山河陽詩乃悼亡之作也王茂元爲河陽節度使愛其才以子妻之故詩曰河陽隱辭也其詩云黃河搖溶天上來玉樓影近中天臺正言甥館之美百輛之盛也龍頭瀉酒客壽杯主人淺笑紅玫瑰蓋謂琴瑟之調而容色之麗也梓澤東來七十里四語則且歿而葬矣南浦老魚鮏古涎四語則欲夢見亦無由矣憶得蛟絲裁小卓四語則又思其平生之事也幽蘭泣露新香死畫圖淺縹松溪水卽畫圖省識春風面之意也楚絲微覺竹枝髙半曲新詞寫緜紙則又思其生平所作歌曲也巴陵夜市紅守宮後房防臂斑斑紅則又思其閨房之戲也堤南渴雁自飛久蘆花一夜吹西風則又傷其沒也曉簾穿斷蜻蜒翼以下所云玉灣不釣蓮房破惜傷愛絕也銀鏡鸞釵撫遺物也桂樹金莖亦思少君之術也相風挿屋其至也至百勞不識湘竹千條則亦終不可見徒淚積斑斑耳其意婉轉其詞深沈𨿽效長吉而情種自見也

銘贊

疾銘

疾本無疾病本無病不能調禦輙致淩競如水起漚似木生癭漚癭何來卽水木性金剛不壞第一無諍知常曰明法天曰聖守中致和盡性至命一念萬年寓諸無竟

凖提像贊

稽首凖提王功徳不思議百千萬手目拯濟恆沙眾將身坐寶蓮爲世見光影若論其究竟無在無不在嗟我蟣虱身負障等山嶽身見不能忘山嶽何時了伏望慈悲力黙相加防佑一切非一切無上解脫門身色如琉璃曇云四彌布如是眾生盡佛願卽完滿

蓮洋詩鈔卷十

附錄

送吳天章歸中條二首

王士禎

二月春蕪緑紛紛蝴蝶飛花朝逢暮雨寒食減徵衣道路誰知巳登臨不當歸中條多水竹此去掩荊扉愛汝王官谷他年擬借居三峯當戶牖五姓足樵漁田舍堪懷古茅茨宜讀書獨憐好身手歸去注虫魚

又一首

王士禎

中條最深處風物四時幽水鶴穿雲下林楓夾岸稠人煙盤豆驛村路玉溪流臥起淸暉裏蕭然何所求讀馮圃芝餘事集因題吳天章還山詩卷

王士禎

木脫石气淸吟君古調詩落日髙鳥去碧空澹涼颸一吟扣一弦一吟傾一巵嘈嘈立部伎孑孑寡女絲巧笑倚市門漆室聲苦悲猿鳴上峽夜雁驚團沙時遙憶中條山云物秋正奇吳生家山南拾橡恆苦饑朝吟看云出暮吟逐雲歸河聲與嶽色中有太古詞誰爲昭與聾獨有馮生知【自注天章在燕市得古銅章文曰河聲嶽色所居正河嶽之間也】

挽天章徵君

王士禎

生入甘露門死爲甘露滅豈況無生忍不生亦不滅予昔事禪悅兼復慕遊仙門前玉女峯上有十丈蓮下界六十年逢場暫遊戲來去眾香國終然飽禪味不屑海山住應歸兜率天下視大火聚蠛蠓爭撲緣已空文字障靜閱莊嚴刼何事勞結集猶煩大迦葉【天章逝時異香滿室與先兄西樵同眾香一語亦脗合奇矣】

懷舊

趙執信【蒲州吳雯蓮洋拙於時藝困躓場屋中體貌粗醜衣冠垢敝或經嵗不盥浴人咸笑之而詩才特超妙余嘗比之溫飛卿云與漁村同薦旣試報罷其父故與阮翁同年始入都以詩投謁阮翁心折極口爲延譽而其性迂僻寡合遂淪棄終身與余甫一見如舊相識余好用馮氏法攻人之短惟蓮洋不以爲忤其作字用馮法粗知間架然不能工也晚相值於津門出詩卷見示曰曩之所攻悉刪攺矣乃知其非名輩所及也屬餘論定余請俟異日蓋其時正逢阮翁之怒不敢防入詩壇故耳又數年蓮洋卒於家卒後其集聞送新城阮翁爲作墓志且刪定其集迄今將二十年矣而未行於世意其時阮翁耄而多忘未幾遂亡未及歸諸吳氏耶若然池北藏書散失殆盡蓮洋集從可知矣】

築室中條山招手玉女峯黃河繞門前滌蕩萬古胸埋頭試牘中啼號羞秋虫風騷適榛蕪揮刃侔神工脫棄範陸習踐履岑髙蹤貌似溫方城才與遇並同詩老性防前於君禮獨隆貴遊負販豪交臂來趨風聲名天可假時命人能窮濩落王官谷穿冢連司空遺文寄池北飄散隨萍蓬追維平生言使我心忡忡虛疑玉溪底匣劍藏芙蓉終當沈鐵网大索蛟龍宮【王官谷玉溪皆在中條】

題吳雯徵君詩卷

朱彛尊

借甚吳郎大雅才賦詩不上栢梁臺翻飛卻似橫汾雁幾度秋風上苑來

蓮洋詩鈔附錄

