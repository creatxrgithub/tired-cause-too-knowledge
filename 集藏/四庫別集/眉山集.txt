

欽定四庫全書

集部三

眉山集

別集類二【宋】

提要

臣等謹案眉山集二十二卷宋唐庚撰庚字子西眉州丹稜人紹聖中進士調利州治獄掾遷閬中令入爲宗學博士以張商英薦除提舉京畿常平倉商英拜相庚爲賦內前行卒以此貶安置恵州六年防赦復官承議郎歸蜀道卒劉克莊後村詩話云唐子西詩文皆髙不獨詩也其出稍晚使及坡門當不在秦晁以下徐度卻掃編記庚自言爲文當學司馬遷爲詩當學杜甫其自命甚髙今觀所作𨿽不逮所言而文善議論詩亦工致其在嶺南諸作當時太學諸生競相傳寫稱小東坡至爲刋板以行宣和間其弟庾並取其舊作編入史載本集二十卷

國朝雍正間歸安汪亮采校刻分爲詩十四卷文八卷其末附三國雜事世有單行本今別著於錄惟以詩文共爲二十二卷焉乾隆四十五年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

眉山詩集原序

近世以文集顯於時者文忠公有六一居士集舒王有臨川先生集防政呂公有觀文集丞相張公有乖厓居士集蓋其官如是其文如是𨿽樵夫野老市井庸人皆能道其姓字而樂誦之故言之易以信而傳之昜以廣其勢然也乃若有其官而文不顯有其文而官不顯二者不可兼故其傳之誠難若唐先生者所謂有其文而官不顯者也先生名庚字子西眉州眉山人也紹聖中以進士中第爲州縣官至大觀始入爲博士士大夫稍道其文而世亦未盡知之政和初謫居海表流離困苦蓋六年而不返然身愈窮而文愈富也其後歸京師僦居於景徳寺予時與先生比捨而日得見先生之所爲文頗多嘗請其本以傳而先生辭曰予以是得名亦以是得謗可一覽而足何必匄而去也於是不果傳焉退復私念曰先生之文金玉也𨿽閉藏埋沒不求聞知然气焰光彩久而必見於世蓋所謂不待官而後顯也已昔屈原以離騷顯陶潛以歸去來詞顯盧仝以茶歌顯顧當時達官豈無其人而三子獨得顯於世豈非其文乎今先生之文予知其不久遂顯也先生死不一年果有橐其文以來京師者而太學之士日傳千百本而未巳然惜其所傳者止此今始敍而藏之庶幾他日必有得其完本者宣和四年八月十五日溫陵呂榮義徳修撰

政和中先君寺丞赴官潮陽道出鵝城謁國博唐公一見傾蓋如平生自是書札往來無非論文評詩未嘗一語以及俗事也而道義之交習尙之同先君固已序之矣得唐公之文凡四十五首詩賦一百八十五首唐公嘗云吾以是得名亦以是得謗不欲盡傳諸人故所得止如是而已康佐承乏惠陽暇日閱寓公集蓋東坡先生與唐公謫居時著述也唐公之文凡十有二首詩賦一百十有一首與先君所傳頗有重複旣而進士葛彭年以所藏閩本相示文凡五十六首詩賦二百八十七首較之所見稍加多矣而篇帙殽亂句讀舛謬不可辧未幾又得蜀本於歸善令張匪躬之家文凡一百四十二首詩賦三百有十首較之閩本益加多矣而增損甚少可以取正康佐以郡事倥傯遂屬教授王維則讎校旁援博取凡所辧正悉有據依而唐公之文遂爲全篇因其名類勒爲二十二卷命刻板摹之旣以博示學者俾識其眞且以著先友之義不沒其傳旣成謹書於卷末紹興二十一年仲冬左朝奉郎權發遣惠州軍州主管學事兼管內勸農事鄭康佐題

予兄子西自齠齔學爲文出言已驚人如賦明妃曲題醉仙崖什上任徳翁序之類時年方十四五老師匠手見之無不禠魄落膽及入官以來所著愈多至被謫南遷其文益工然隨作隨散不復畱槁故今所存者極少比見京師刋行者止載嶺外所述多舛謬失眞害理恐誤學者觀省而不能以傳諸永久因並取其少年時所爲文隨捲附之庶以廣其傳云昔昌黎文公集其子壻李漢編而序之杜子美詩故相呂公微仲爲作年譜予於兄手足之愛親炙最久其編次之意發揮之功庶幾於二子焉若夫子西兄之文名播天下爲縉紳之所歆慕至其著撰有先後所造有淺深則覽者當自辧之不待予言而後知也宣和四年六月朔日弟庾謹序

欽定四庫全書

眉山詩集卷一

宋唐庚撰賦

南徵賦

始攝提之孟冬子負罪而南馳雪盈尺而更繁風三日而猶吹體凍極而若無心怖甚而忘悲凡再信而至許覺驚魂之稍歸訪景福之遺基指空郊之荒漠曽禾黍之無有矧欒梁之丹雘國已挹於三馬臣不聞於一鶚豈當世之無儒抑此病之難藥道昆陽而流嘆慘悲風與愁雲階一夫之僭竊紛萬鬼之煩寃嗟世祖之論功忘玉章之曩言旣直鉤之不食終曲突之無恩過叔子之舊邦登峴山而痛哭方闗右之放賈蓋眼中之防鏃獨何心而表畱卒養癰而潰肉倘遺靈之猶在當舉白而相沃盡荊門之犖確瞰蜀江之湯湯念故人之久別覺良晤之甘香稍回翔於澧浦忽淩亂於瀟湘時廓寥而浩蕩復收斂而淒涼詠九歌之餘哀閔三閭之孤趨豈公子之足怨實舉世而無與內不懌於女嬃外見非於漁父持此道以奚歸亦各安於所處自是逺矣行人漸稀水愈激而愈淸山益峭而益奇造郴嶺之窮處云湟闗之故基客至此兮返顧雁至此兮北飛眷武溪之毒淫弔文淵之矍鑠射參狼於隴阪觀跕鳶於浪泊奮身出於萬死騰口喧於百惡信老子之足哀覺少遊之差樂經韶陽而再宿寫石上之遺聲悟神聖之在宥如天地之生成彼禽魚固自有理而日月未嘗不明𨿽吹萬之不同吾得一而皆正捨湞陽之短策放淸逺之孤舟覻碧落之靈祕嘲峽山之媚柔承懸崖之滴乳搴裊岸之垂樛探羊城於浩茫發蒲澗於深幽窮一時之詭觀渺萬古之淸愁蓋明年之正月始稅駕於羅浮

省愆賦

唐子謫居嶺表旣已半載杜門時省愆而慨曰身邪心邪孰陷吾於罪乎吾將求之身則身非我有四大所防地水火風誰爲之宰吾將求之心則心不在內復不在外不在中間是將安在晝夜以思寢食皆廢骨爲之出髮爲之攺夢有告子曰甚哉子之蔽也在性本空念念滅壊反復尋繹祗益咎悔道逢臭腐何足盼睞玩味不已適足自穢淨是妄而沈垢谷猶無而引稗譬之身體本自安泰或作病想便自嬰瘵識此病之誰受尙何施於砭艾譬之手足伸縮無礙忽作縛想舉動輙絓悟此之無實卽無繩而可解方聳聽於妙語失胸中之結磈若春動而冰泮若秋至而葉敗回視無始以來幾千萬世所作罪業悉消散而崩潰矣豈獨今之所以流落顚沛者哉覺而思之曰噫此殆維摩詰也攬衣而起正冠束帶稽首西望作禮而退

惜梅賦【有序】

閬中縣庭有梅樹甚大正當庭中出入者患之有勸予以伐去者爲作惜梅賦

縣庭有梅株焉吾不知植於何時防一畆其疎疎香數里其披披侵小雪而更繁得朧月而益奇然生不得其地俗物混其幽姿前胥史之紛拏後囚系之嚶吚𨿽物性之自適揆人意而非宜旣不得薦嘉實於商鼎效微勞於魏師又不得托孤根於竹間遂野性於水涯恨驛使之未逢驚羌笛之頻吹恐飃零之昜及𨿽淸絕而安施客猶以爲妨賢也而諷予以伐之嗟夫吾聞幽蘭之美瑞乃以當戶而見夷玆昔人之所短顧仁者之所不爲吾寧迂數步之行而假以一席之地對寒艷而把酒齅淸香而賦詩可也

平臺賦【有序】

平臺梁王劉武作也班史稱平臺杜甫稱吹臺世以謝恵連嘗爲雪賦也則又謂之雪臺舊說在大梁城東北如淳晉灼云在大梁城東二十里今在城東南蓋漢距今且千嵗城郭凡幾變則聞見之異宜哉作平臺賦

予與客遊汴都之東南登梁王之平臺顧艸木之揺落懷古人以裵徊客慨然嘆曰吾聞祖龍失劍楚竊其柄漢鑑其孤矯枉過正齊楚趙魏燕韓之郊荊揚兗豫靑徐之境蟠城千里星散棊布原田溝澮不知其幾千萬頃瓜分幅裂以王一姓於是擅爵人而赦死罪載黃屋而私蹕警鼔銅破山煮海絕流侈極奢窮然未有如梁之親幸者也井畢煌煌實豫之疆北界泰山西抵髙陽帝子出閣有其光金錢布幣子女玉帛錦繡寶器車馳轂擊轆轆繹繹挽來於梁爾乃羽翼鄒枚腹心勝詭郊闗之囿三百餘里萬甃鱗鱗樓閣橫斜擬於未央之邃也峭築峨峨蔽景幹霄擬於漸臺之峻也靜影潭潭日星泳涵擬於太液之深也麋鹿吚吚禽珍獸奇擬於上林之多也旌旂纛斾前騎後乘擬於五柞之遊也鷙擊盧馳躡景追飛擬於長楊之獵也千金一罍斵瓊鏤瑰擬於武庫之藏也遊談之士濡毫緩頰曵長裾而從之遊擬於公車金馬之待詔也夫侈極則疑勢偪則離弱榦彊枝安能久而不危也耶予曰噫子知其一而未覩其二也勝廣之亂毒於管蔡呂霍之變危於吳楚三馬之偪痛於燕秦王桓之禍深於齊趙子曷不較其輕重哉周室東遷晉鄭是依朱虛叱吒祿產殲夷五葉之後宗國陵遲洗垢求瘢吹毛索疵前刈肘腋棄絕藩籬隳犬牙之形勢壊盤石之宏基故長沙舉袂而不得逞中山感音而涕洟濟南之墟梓柱生枝以噎廢食卒死於饑可不悲哉客憮然而曰然子言得之

歸歟賦

歸歟先生歸歟先生坐講六籍立談百氏窺姫孔之堂奧刳軻雄之心髓遊說天子間闗千里射策萬言捭闔亂理葩吐奇霞散綺防犀渠擢象齒曽不能八事爲律片言悟防傴僂一命摧折委靡窮騏驥於捕鼠困幹將於補履血鵬而肉鯨兮尙不能逞刀鋸之殘濕兮又何足防昔薛丞相置東閣以觀士朱遊拂衣而起奚扁舟之不泛豈洞庭之無水先生笑曰嗚呼噫嘻子言小哉病者嗜於土炭餓者甘於糠粃醉者安於遇虎怒者恬於染指萬法非實皆由心起狐尾見於疑目牛鬭聞於病耳宿癅何惡顰眉何美狐裘何榮牛衣何恥吾謂戴安道破琴而不肯作未若宋之遜秉笏而唱吟閻立本沮气於畫師未若禰正平遺形於鼔史抱闗擊柝兮亦悠悠彈冠結髮兮亦悠悠吾忘情於彼此者也

眉山詩集卷一

欽定四庫全書

眉山詩集卷二

宋唐庚撰五言古詩

陌上桑曲

蕭疎陌上桑寂寞采桑女蠶老葉轉稀羅敷淚如雨斂袂蹙雙蛾秦箏一曲歌慇懃謝郎意其如義命何

白頭吟

秋風團扇情夜雨長門意髙鳥旣已逝前魚自當棄賤妾白頭吟知君懷異心祗知茂陵女不憶臨卭琴

五雜爼

五雜爼水中魚去復還天上鳧不獲已轅下駒

五雜爼各利地去復還塵埃轡不獲已貧而仕

憶昔行

憶昔方東來亭傳荒荊棘風庭紅葉亂雨砌蒼苔濕饑虎撥門開哀禽向人泣十載卻西還亭傳已完葺靑鎖揖江山朱欄趁階級行旅糧不賫大路遺敢拾蜀道無難昜人心自寛急寄言守亭者勿使狐貍入

張求

張求一老兵著帽如破斗賣卜益昌市性命寄杯酒騎馬好事人金錢投甕牖一語不假借意自有臧否雞肋巧安拳未省怕嗔毆坐此益寒酸餓理將入口未死且彊項那暇顧炙手士節久凋喪防痔甜不嘔求豈知道者議論無所茍吾欲從之遊聊以激衰朽

春日雜言二首

官居雙海棠何年植庭中風流二月間照耀一室紅舉家惜此花具飲呼乃翁翁𨿽怯杯觴意難逆兒童緑醽十分滿白眼一引空醉時忘華顚浩歌滿東風

庭前楊桞枝春來蔚然緑老翁鬢邊靑已去不可復舉杯屬春風此理竟如何轉首飛楊花春風自蹉跎

覽鏡

昔我先君子徳與形气俱襃衣佩長劍軒昂眞丈夫我生困多難廼類山澤臒頭目類麞鼠愧忝虎豹駒太倉五斗米足食蕞爾軀誰能向天子號訴侏儒

客至

山頭竹萬个風來玉相戛下有屋數間蕭然如佛剎門無車馬喧幽徑芳艸茁隔窓識君聲遽起投筆札黃雞未啄黍環堵無可殺園蔬煮淡泊山泉啜甘滑何以樂嘉賔春禽日嘲

聞東坡貶恵州

元气脫形數運動天地內東坡未離人豈比元气大天地不能容伸舒輙有礙低頭不能仰閉口焉敢欬東坡坦率老局促應難耐何當與道俱逍遙天地外

寄郭潛夫

我昔遊瀘江泛舟奔楚宮黔江自南來胥防涪之東黔江淸且碧瀘江濁而紅紅碧不相入分流如臥虹羣瀦激湍濤洶湧成戰攻須臾盡變濁混混顏色同淸固不勝濁此理天下通君視開成間牛李爭長雄要之贊皇子不勝太牢公物理自古然裵徊嘆無窮

寄郭虞卿

讀書老益苦瀟灑比元澹直行不由徑愼獨肯欺闇如何已鴻猶復見蜉撼寡和郢中曲忍辱漁陽摻斗筲彼常態義命吾何憾屈伸固有時佳境當徐啗

送扈大夫端叟

平生未識韓不願封萬戶方幸得依劉未幾公已去三年此畱滯一味惟忠恕江水倒隨人劍嶺橫遮路那知黃門手就寫碧蘚賦空聞隴上兒擊塊歌五袴

十月十八與捨弟登越王樓便道趨開元寺上天池得句滿紙顚倒雜亂幾不可讀明日詮次成二十二韻

沐浴罷趨局幽居愁杜門重登帝子樓哭弔詩人寃憑欄參井天隠幾西南坤冬深一水痩嵗晚千山髠丰稔徧川陸太平到雞豚江城水頽雉市瓦塵迷鴛坐對仙雲宮祗隔斜陽村樓臺白水外松柏蒼云屯天垂望羌山雪汁融朝暾誰爲四方些招此千嵗魂便道訪古寺防杖尋靈源上到山椒窮轉覺天池尊行疲犬馬力下視烏鳶翻不應水性髙疑有神物噴肯隨秋漲落況逐夏潦渾潛通八角井散入千家盆漁村喚欲譍釣石諒猶溫似聞扣船歌想見持竿蹲吾曹本山林朝衣裹狙猿只應適埜車便作忘憂萱詩兼巧拙對酒雜醇醨吞閽吏況解事不妨盡余樽

六一堂【並序】

綿州司戶廨捨舊爲推官防歐陽文忠公生於此近嵗陵井譚望勉翁爲參軍葺一室於防事之東偏號曰六一堂余聞而嘉之爲賦此篇

我思六一翁羽化四十年𨿽不及摳衣毎願爲執鞭手彈醉翁操目覩廬陵編牀頭五代史屏間七交篇詩常諷思潁曲毎歌歸田齋摹畫舫樣酒法冰堂傳此志自弱冠到今已華顚嗟余又晚輩讀書慕先賢卽彼生處所館之與周旋時對文章姿稍息簿領肩賢者果不死瞻之猶在前似揮誅姦筆猶拏擊佛拳誰當嗣前規時爲易蠧椽勿毀魯恭宅中有夫子天

長沙示甥郭聖兪

我昔官閬中子時趨長安相過日夜飲肯使笑語幹但知醒復醉誰問甜與酸攬衣步中庭仰首羨飛翰誓言早歸休愼勿貪髙官時未有添丁眼前惟木蘭舅甥一分背日月雙跳丸那知十年外相見西江幹拜起未寒溫悲來各汍瀾我鬢已禿翁子顏非渥丹相從海上去玆事人所難陂行白漭漭山宿靑攢攢人煙小嵗後艸木深冬完昨日次長沙扁舟掠湘灘中流遭惡風滿衣潑驚湍船如箕尾防天作車輪團怖畏目敢側禱祈指頻彈向非鬼神助幾作蛟龍飡忠信時可慿聖賢豈吾謾勿畏嶠南熱我淸物自寒勿憂海邦陋心廣身亦寛磨刀斫鯨鱠隠幾防鵬摶努力近藥物明年理歸鞍得之兩鴻鵠筒不須鉆

張曲江鐵像詩【像在韶州韶人相傳明皇悔時所鑄云】

開元太平久錯處非一拍就令乏賢人何至相仙客直道旣雕喪曲江遂疎斥汲黯困後薪賈生罷前席金鑑束髙閣鐵胎空數尺妙處難形容英表良髣髴摩挲許國姿尙想立朝色同時反棄置異代長嘆息

雙榕

水東雙榕間有叟時出遊淸風衣履古白雪須髯虯吟哦明月夕簸弄寒江秋驚傳裏中兒不泊岸下舟君防魑魅中有此風味不安知非黃石但恨無畱侯此生鋤犂手誤入簪紳流無功抵毫髮負罪平山丘政爾求澡濯聞之嘆綢繆摳衣倘可親跪履安敢羞得聞半偈語一解終身憂性不喜伐國兵書非所求

圓蛤

黃犢鳴水中相顧皆愕然探之無所得有蛙僅如錢持問旁捨翁云此號圓蛤夏潦漲溝渠喧呼自酬答卒然聞其聲謂當可専車旣見一拊掌寸莛量有餘物生元气中小大各異趣蛙質黃牛鳴持此欲誰附我居固已陋爾鳴良亦村緜蠻囀黃鸝我今思故園

白小

二年遵海濵開眼卽浩渺謂當飽長鯨糊口但白小百尾不滿釡烹煮等芹蓼咀嚼何所得鱗鬛空紛擾向來巨魚戲海面橫孤嶠噞喁噴飛沫白雨散晴曉終然不省錄從事此微眇短長本相形南北無定表泰山不爲多毫末夫豈少詞雄兩月讀理足三語妙人生一漚潑誰作千嵗調安能蹲防稽坐待期年釣

瘧疾寄示聖兪

體中初微溫末勢如湯鑊忽然毛髮起冷撼如振鐸良久交戰罷頂背如釋縛尙覺頭涔涔眉額如鑱鑿空日一寒暑有準如契約伏枕兩晦朔枵然如空橐平生十圍腹病起如饑鶴衰髮本無幾脫去如秋籜到今僅能步出沒如尺蠖舊聞五嶺表有此萬戶瘧而我自僑防了不蒙闊略況子又持養何至一例著此身自空虛客疾安所托請作如是觀無病亦無藥

示蜑

先君捐館年六十畸三算我今四十三始得幼子蜑餘齡繼前躅蜑也才及冠況復未可知孝章積憂嘆祿養豈不欲玆事覺已緩但愛眉目秀體質淨如盥顧瞻旣精神懷抱亦气岸今者新剔髮瑩若珠未貫見之令人淸面擁疲手腕輙然攫吾須霜雪落几案豈惟不肯嗔更付一笑粲骨肉今逺矣恃汝慰奔竄行當從諸兄誦書喧裏閈而我於經術粗能分句斷髮蒙要師資心孔爲關鍵許愼専偏傍張華談史漢吾家業儒久捨此無別段不應緣一噎便欲廢炊爨及親三釡足未用萬戶酇人生百年期我今特未半

北歸至廣州寄恵州故人陳伯修李文輔梁昭徳

歸心如躍馬奮迅不可駐別情如故猿已去猶返顧三年孺子社數借柱史書好在五噫孫善保千金軀舊來談天口老去盡地力萬里不相忘寄聲問眠食

嘲陸羽

陸子作茶經竟爲茶所困其中無所主復著毀茶論簡賢傲長者彼自愚不遜茶好固自若於我有所恨便當脫野服洗琖爲一獻飲罷挈茶去譬彼澆畦畹君防禰正平意气眞能健逹與不逹人何啻相千萬

寄題張志行醉峯亭

先生饒醖借表裏皆純粹獨推糟與粕施之爲政事百里飲其徳陶陶有歡意餘醺落嘉陵一江醇酒味沈酣到山骨頹然偃蒼翠亭中時把酒坐對靑山醉醉鄕在何許祗此中間是先生況多文爲續醉鄕記

湖上

佳月明作哲好風聖之淸湖邊得二友夜語投三更煙露兩相濕水天參互明散衣芭蕉涼曵杖桄榔輕星走拋餘光山空答虛聲歸矣不可畱過幽恐神驚

蜜果

臣聞失旦雞已曉猶彊鳴書生坐口窮抵死輸血誠嶺南貢蜜果海道趨彤庭黃蜂樂受職紫鳯助揚舲忠勤𨿽云至思慮良未精由來瘴癘鄕不識霜雪淸土風不待講气象昏如酲秔稻秔稻熱水泉水泉腥而況野果實豈足奉聖明未論體性殊已覺面目生食之倘有補勞者甘如餳政恐無裨益所出非和平上林寧少此下箸安可輕軒轅嘗百毒上古雜神靈武王嗜鮑魚幾諌仗老成芻蕘復何有葵藿但自傾

夢泉【並序】

潮陽尉鄭太玉夢至泉側飲之甚甘明日得之東山上作夢泉記示予命作此詩

入道肯著相出神得佳泉起尋定中境謾意山之巓四人蹋數里聞潺湲循聲到巉絕滿意流甘鮮𨿽深石可數太察魚難筌分爲縞練去濺作珠璣圓一窺宿酲解三咽沈屙痊恍惚尙疑夢歡呼欲成顚山間短於井海飲咸生涎那知道在邇幾作野遺賢事固由人興物爲知已妍誰陪濠上游諒攜室中天𨿽無十丈花中有一滴禪名酒覺殊勝宜茶定常煎蘭亭羽觴冷魚腹靑筒連新文來逺矣開卷猶潨然徑欲抱琴去臨流聽未全不但受以耳庻幾神者先寫爲夢泉操第入樂府篇將前輙復卻萬事付有緣

題史廷直郊居

黃金轉手盡郊居掩淸晝山容涼肺腑竹意淨懷袖入門簡編香無復更銅臭君防道南院豈識元徳秀

送王觀復交代

文正活國手頗恨見不及宦遊識其孫想象髙冠岌豈但爲交承自是賢友執尢喜談性命微到鬼神泣吾曹飲滄海百川資一吸失腳沙土間捲舌防泥汁相依旣云久臨別百憂集去去自防持雨荷終不濕

戲贈王推官誠中

乃祖賦混成津涯極深逺家學到諸郎文字復淸婉今作劾鼠吏於理誠未穩怒艸三千牘馳驛奏龍衮上問今安在幕職補閬苑召賜數刻對嘆息相見晚縱未置靑亦應校黃本九萬里扶揺忽若馳峻阪

送趙元思司法

誰不從王事夙夜獨匪懈休沐猶坐曹伏日不歸廨平生熟大法餘事止小楷自稱霹靂手作縣眞癬疥董宣𨿽彊項臨事中實駭從君學吏禮稍稍識起拜今當告別去何以贈行邁二十罰自親此理須少戒

到任後寄家兄

君子所就三爲食最爲下起家仰寸祿此實下焉者南山無敝廬千里就官舍但使食有魚敢言曹乏馬同寮皆故人毎事相假借況復官長賢醉歸應不罵

送鄕人下第歸鄕

閉門讀書史已讀萬卷破養气塞天地不受一毫挫名聲落空廓蹤迹長坎坷塵埃相邂追齒髮嗟老大文章心未死功業手猶唾世事若循環天理猶轉磨朝得暮或失俯弔仰輙賀行見風雲防驚起南陽臥

郡人獻筍守以分餉羣寮而吏獨見遺守知之命追賜焉蓋不出旣久而人忘之也因成一篇

坐穏膝生踝凝塵罩藍版出少顏面生未熟城市眼爭席人相忘饋肉禮非簡本自無光彩不必更埋鏟自知吾免矣置酒具瓶盞起舞屬細君相對一笑莞

哀賢

仁廟乃文考裕陵眞武王先帝幾於成主上賢於康時亦有二子采薇登首陽其一猶行歌其一今云亡功在百世外懦夫心膽張齊侯但多馬名滅身未僵

訊囚

參軍坐防事據案嚼齒牙引囚到庭下囚口爭喧嘩參軍气益振聲厲語更忉自古官中財一一民膏血爲吏掌管鑰反竊以自私人不汝誰何如摘頷下髭事久惡自彰證佐日月明推窮見毛脈那可口舌爭有囚奮然出請與參軍辧參軍心如眼有睫不自見參軍在場屋薄薄有聲稱只今作參軍幾時得騫騰無功食國祿去竊能幾何上官乃容隠曽不加譴訶囚今信有罪參軍宜揣分等是爲貧計何苦獨相困參軍噤無語反顧吏卒羞包裹琴與書明日吾歸休

代內作

爺娘嫁我時本以君能文謂當得所托致身在靑雲觀今天下事勝負方紛紜英俊肩相摩料理不到君何妨采藥去相與登鹿門著書示後世千載猶淸芬

答

世豈無髙人刻意在枯槁惜爲恩愛累有志莫能保君能喚我歸衰鬢及未葆何非有此翁那得有此媼著書吾豈能庻幾獲幽討何必登鹿門是山皆可老

除鳳州教授非所欲也作此自寛

人生才食頃何處分好弱刑獄卽道場筦庫有眞樂故紙終日翻毛錐幾年閣百函無力致諸公誰說著今承學校乏頗訝名字錯宿業豈無戀得冶不敢躍骨肉逺難俱囊裝貧昜縛師儒要好手老大良非腳戛盡識羮空抽窮知繭薄后生端所畏人材君爲作豈惟嘲孝先更恐困有若行路固知難得地幸不惡栁拖千丈絲山集五色雀絳紗諒無有苜蓿聊可嚼況聞豆積嶺中有不死藥

遊雪峯院書所見院在開元寺之西越王樓之東蓋小院也

東家旣崢嶸西鄰亦稜層那知齊魯間有此蕞爾滕僻路少人到掣鈴小童譍松扉廹窄入石磴敧危登迎門老尨吠畫壁蒼龍騰庭除靜如拭幾席不受蠅靑焚日日香明續年年燈土盆養幽花古木纒枯藤𨿽小亦自足無虧豈須增憶昨苦盛夏數來避繁蒸毎借安禪榻曲此晝眠肱日月當幾何霜雪遂嚴凝慈竹猶疎疎惡風遂朋朋作詩書屋壁掃滅聽寺僧

與捨弟飲

篇篇皆有酒世疑淵明詩佳趣正在此俗子那得知寄迹杯酒中序者爲之辭詩酒吾家事何用寄迹爲疑者旣已陋序者良亦卑酒殊醉味同勿問醇與醨

二

濕酒澆枯腸戢戢生小詩詩中何等語酒後那復知黃菊遂行邁徑去不復辭拒霜猶屈彊其勢何能爲但問酒有無勿計官髙卑江邊捕魚郎教我當啜醨

受代還眉

久客念吾土毎嘆江山非及玆受代去亦復無家歸仕宦幾半世奔走徧九圍竟無置錐土安此容膝扉還當僦屋居況有囊金揮處鄕亦何有去國空依依

赴闕

十年防苜蓿夢寐長防幹繼粟自不飽朝虀豈辭酸𨿽無汗馬勞幾作蠧魚漧自知爬沙手未辧扶揺摶此行敢僥幸政爾求便安恐或得所欲聖主天地寛

程羲父挽詩

門戶金張貴規模鄒魯儒平生冰玉姿不受紈綺紆肯顧慱餅印甘爲小兒呼舊來使劇邑下車成袴襦暮年賦從軍只箸安邊隅不識墓中人永懷屋上烏

代先狀寄孫熈叔

疇昔告行邁巵酒月中把蹭蹬我已歸裴徊君尙且相逢忽驚怪已覺都幻假但當呼阿素預遣置若下略聽誦靈光未敢賦換馬一醉洗塵埃萬事眞土苴

古風贈謝與權行

錦囊琭琭奇經笥便便腹幾擬問天公如何飯不足鳴鴞變好音璞石琢良玉爲報采詩人文翁能化蜀

二

我有無弦琴無弦亦無徽忘言乃能解得意心自知山髙流水深尙笑鐘子期爲君奏此曲攺調作別離

三

生逢堯舜君四門方穆穆賢俊日登庸不聞澗阿獨願君攄賢業邦方有道谷毋縮袖間手軒車逺行復

眉山詩集卷二

欽定四庫全書

眉山詩集卷三

宋唐庚撰七言古詩

雲南老人行

雲南老人老無力藜杖支腰隴頭立道逢蜀客話平生時復仰天長太息自言貫屬瀘水湄瀘水邊徼濱獠夷夷之性情類蛇豕頻肆毒螫爲瘡痍十五年前多寇盜一境騷然不相保民禾收刈虜人家戎馬偸銜汝江艸近來風俗多變移捲卻旌旂張酒旂牛羊村落晚晴處煙火樓臺日暮時兩眼昏花兩鬢雪喜見升平好時節茆屋橫吹一笛風野店攜歸半瓶月問翁致此何因緣道是江陽太守賢鼓琴弦歌不生事十年靜治安吾邊鄭國國僑去已久誰信人間準前有異日刊爲徳政碑請問雲南隴頭叟

結客少年塲

結客少年塲男兒尙气須激昂朝從魯朱家暮過秦武陽飲酒邯鄲市膝上橫秋霜明年從軍入燉煌金印紫綬輝路傍貧中知已愼勿忘

公無渡河

公無渡河公無渡河君不見吳兒秋悲小海唱湘女夜怨招魂歌抱石沈淸流弄酒奔素娥忠血醉蛟蜃義肉飽黿鼉暗中水弩貫七札魚龍百怪垂涎澤吻牙相磨公無渡河公無渡河平地猶恐生風波

眀妃曲

生男禁多才長沙伴湘累生女禁太美陰山嫁胡兒長沙𨿽歸如不歸陰山亦復歸無期絳灌通矦延壽死琵琶休怨漢天子

舞馬行【並序】

眀皇時教坊舞馬百疋謂之某家嬌其曲謂之傾杯樂天寶之亂此馬流落人間魏博田承嗣得之初不識也已而承嗣大燕軍中酒行樂作馬聞樂聲起舞承嗣以爲妖命殺焉予讀其說而悲之作舞馬行

天寶舞馬四百蹄防牀襯步不防泥棃園一曲傾杯樂驤首頓足音節齊幾年流落人間世挽鹽駕鼔不敢嘶忽然技癢不自禁俗眼驚顧身顚躋後生何嘗識此舞謂之不祥固其所

戱題醉仙崖

誰家翠嶺髙亭亭白崖隠起仙人形仙人昔嘗爲酒星乘興痛飲幹北溟五湖一吸聊解酲江妃防魄鼇失靈上帝震怒呵出庭酡然影落秋山靑行人幾見霜葉零醉仙醉去不復醒何須荷鍤隨劉伶河沙劫塡歸冥冥

古生

捲地風來怒濤起驚散沙汀雙翡翠誰將仙匹鎖金籠孤飛吟叫煙波裏古生開鎖放珍禽春江日暖重相尋巧舌相和葦風輭綺翼交飛菇浪深壯哉古生眞任俠气義肝腸何激烈功成不復更偸生一劍揮霜襟濺血世間美事多參商白馬靑梅人斷腸古生埋沒在何處江山流水空茫茫

走筆贈仙姑

仙姑八十春秋髙兩鬢墨黒無斑毛鹿胎冠子靑紗袍神風淸峻眞仙曹人生瞥忽如銷膏是非海裏翻波濤五斗官米令人勞安能俛首爭錐刀願仙乞我瓢裏一丸藥武陵谿上抖擻世俗腥與臊不然教我蟬蛻羽化祕訣之一二海山深處摘取王母千嵗不熟之蟠桃

醉後怒筆

灰寒火冷燈微眀虛檐瀉雨如傾瓶酒酣耳熱身體輕撫膺大吼黃鐘聲怒目直視如流星防劍擊柱傍人驚丈夫寜可五鼎烹安得容此吞舟鯨

黎城酒

黎城酒貴如金汁解盡寒衣方一吸獄曹參軍到骨窮簿書吻燥何由濕夜來細雨落檐花對客惟有嘗春茶眀朝踏月趁早衙免使路中逢麯車

題崔令曲海後

崔令飲酒五七斗崔令唱辭一千首時時浪飲輙髙歌利鎖名韁總無有人稱崔令爲顚狂我知崔令非顚狂承流宣化有餘方髙歌浪醉也何妨

晝寢效魯直

雨餘熱喘殊喊呀坐翻故紙腰足麻鋪陳枕簟搴靑紗倒牀不復知橫斜夢魂飛揚逺還家故人見我一笑嘩須臾睡覺衙鼓撾墻頭瞑雀聲槎槎

別永叔

巴江灩灩巴山空十里五里蕉花紅少年鋭意立功業破煙一棹輕如風卻思三嵗相歡聚說劍論詩輕李杜平生不作女兒悲今日爲君重回顧【李白好擊劍僕僻亦如此】

題洪川驛

倦遊徵人鬢欲絲膏車秣馬東南馳出門四顧迷路岐閉戶卻坐愁支頤魚生釡竈鼠巢枝稻畦千里成陂池吾皇致治方無爲淫雨破塊天何如勸君飲酒君勿疑行使止尼良由時未逃形數皆有涯此獨未信無窮期

食筍行

半夜春山試雷雨驚起蟄龍初出土野人不惜蒼苔古掘得嘉飡自燒煮滿盤明玉逺飄風一箸鱸魚味差苦竹齋食罷竹陰午竹裏行吟傲簪組君誇食肉君固卑我誇食筍我亦癡阿環丰肌飛燕痩意態𨿽異要皆奇君不見天隨先生貧食杞又不見關中客卿肥刺齒丰儉不齊皆有理彼此相忘聊爾耳

通判蘇君兪見和復次韻答之

公才過人眞十倍詞藝卽今誰跂及萬卷收藏富編集詩人閫域稱優入西州書生學穿執朅來東遊爲祿粒十分折腰敢長揖欲吐壯懷還自吸朋從調笑鬭防給狂言偶發難收拾語意俳諧韻牽縶不敢獻公公密緝報章大是鮫人泣一一珠璣落圓濕自慙思竭如空笈口吻悲吟殊窘急

喜雨呈趙世澤

去年雨多憂水潦今年雨少憂枯槁都緣縣政失中和水旱年年勤父老前時雲起雨欲落夜半風來還一掃眀朝引首望云漢屋上晨暾仍杲杲賦輸百萬未破白簿腳何緣得勾倒上書自劾欲歸去老婦挽衣傍奪槁技窮往訴北山神是夕沛然償所禱稻畦防防勢已活竹裏蕭疎聲更好故應神意閔孤拙茍免嵗終書下考便安杵臼伺秋成云子滿田行可

防使君諸子歌

大遊落落如長松說易妙合韋編翁胸中蘊借入眉宇筆下言語驅頭風少遊濯濯如春栁十八書生過秦手已將文舉呼大兒更舉長源爲小友是家諸郎都幾人傳聞一一連城珍未識龍川五袴守端似當年萬石君

戊子大水二首

踏歌喧喧雜鐃鼓潭邊呼龍令作雨龍嗔揮水十大餘千村萬落幾爲魚寄謝龍神且安處熟睡深潭不驚汝夜半傳呼河入室攬衣下牀深沒膝舊來水不到譙門老巫歸咎西門君西門君去老巫舞眀年卻娶河伯婦

登越王樓【已下綿州舊作】

左綿城北長安道馬足翻翻人自老越王髙樓藏道邊道上行人不迷到樓前西【一作落】日墮江紅一見如逢鄰捨翁由來何處識靣目應在少陵詩句中

防飲尉防效八仙體

尉公不忝東州英坐上拍滿樽中盈令尹學道眼目眀作佛肯後運成戶掾句法令人驚登壇抗臂從我盟法曹靜如不能鳴胸中自有百萬兵防稽少年富才情墨竹中含楚辭聲泮宮老人駕虛名賦詩飲酒畏後生

內前行

內前車馬撥不開文徳殿前宣麻回紫微侍郎拜右相中使押赴文昌臺旄頭昨夜光照牖是夕收鋒如禿帚眀日化作甘雨來官家喚作調元手周公禮樂未制作致身姚宋也不惡向來兩公拜相年民間斗米才四錢【右相視事眀日始得雨上喜甚書商霖二大字賜之】

大熟行

去年大雪埋尺箠水北荔枝遭凍死共嗔北客帯寒來我欲分疏誰受理今年諸峒十分熟東江不下龍川水南翁北客兩欣然孰與忍饑飡荔子

蜑兒歌

瀘南二子天一邊思之不見今三年阮咸已老得遙集白髮自媿還欣然未防頭顱並頰頤啼中已有過秦篇諸田何得賤庶孽防斬莊賈摧彊燕

鳴鵲行

檐前羣鵲鳴相呼法當有客或逺書吾今何處得書尺而況賔客乘軒車平生眼中抹泥塗泛愛了不分賢愚卒爲所賣罪滿軀放逐南越烹蟾蜍百口寄食西南隅三年莫知安穏無家書已自不可必更望故人雙鯉魚故人頃來絕懶疎況復萬嶺千江湖雞肋曽足安拳余至今畏客如於菟豈惟避謗謝還往此日誰肯窺吾廬杜門卻掃也不惡何但忘客兼忘吾喧喧鳴鵲汝過矣曷不往噪權門朱

采藥行贈梅蟠

順途行歌醉者誰先生采藥山中歸昨日攜籃入山去今日出山香滿路先生年來飯黃精俗眼但白髮但靑得失乘除適相補勿取讒人畀豺虎

鐘潭行

君不見惠州城之西永福古寺鐘崛奇夜輙亡去黎眀歸萍莎糢糊水淋漓山僧初驚久恬嬉一夕徑去不返棲父老嗟惜僧垂洟明年夏旱江水低此鐘居然水中坻奔走往視空城陴挽以巨纜牛百蹏牛喘纜絕鐘不移度不可得乃去之江花開落水東馳到今過者猶俯窺刻舟記劍眞自癡不應此物猶沙泥

秋水行

僕夫取水古龍塘水中木佛三肘長隨波俛仰如簸糠乘流拯之置道傍衲衣著帽僧伽裝里人觀者如堵墻相與築室臨滄浪荷蓋荃壁辛夷梁三日屋成小而香野艸江花薦芬芳燼煙晝淸夜燈光乃知實相無立鄕人人性中普照王

采藤曲效王建體

魯人酒薄邯鄲圍西河渡橋南越悲嵗調紅藤百萬計此貢一作無窮時去年采藤藤已乏今年采藤藤轉竭入山十日脫身歸新藤出土拳如蕨淇園取竹況有年越山采藤輸不前今年輸藤指黃犢明年輸藤波及屋吾皇養民如養兒鑿空爲此謀者誰

冬雷行

百虫蟄處安如家阿香夜起推雷車一時技癢不忍爬撼動尺蠖掀龍蛇龍蛇尺蠖踞已久亦欲奮迅舒頑麻夢中一震忽驚躍發破墐戶排泥沙泥沙已出雷遽止錯愕欲去難藏遮虫蛇狼狽莫知數間有伏龍吁可嗟

贈譚微之

去年弦歌程水濵甑中生塵範史云今年講學鵝城裏關西夫子楊伯起昔人論士觀心期時人論士防肉皮只知黃鷂矜嘴爪不識騶虞避生艸

風樹吟

子路有言樹欲靜而風不止子欲飬而親不待予復而悲之作風樹吟以終其意

樹欲靜兮風不止子欲飬兮親不俟歸飛反哺八九子我曽不如畢逋尾

樹欲靜兮風不休子欲飬兮親不畱旦自梅兮暮至棘當年飼我如鳲鳩

午起行

細藤簟展波紋緑瓦枕竹牀殊不俗白日寥寥午眠熟起來更覺精神足萬緣寂靜數甌茶半偈消磨碁一局此間眞味有餘淸未羨紛紛厭粱肉

擊劍歌

三尺光芒燿霜雪長安使气爲任俠間對要離壯涙垂醉叱荊軻怒眥裂天下承平猛士閒夜半無人自彈鋏防須東海斬長鯨歸來倒瀝腥臊血

城上怨

雨似懸河風似箭風號雨馳寒刮靣何處巡城老健兒城上謳吟自哀怨不知底事偏苦傷聲髙聲低哀思長戍邊役重畏酷法去國年多思故鄕城上歌時夜方半正是孤齋醉魂斷和風和雨兩三聲推枕投衾坐長嘆傳聞邊警動熈河戰士連年不解戈今夜風號雨馳處城上哀怨知幾何

病鶴行

鶴兮鶴兮何處來秋江靜兮蘆花開波痕侵月白皚皚千聲萬聲鳴哀哀不飛不翔不飲啄骨瘠稜稜瘦如削冰姿玉質僅生存雪羽霜毛半零落鶴兮鶴兮何鬱鬱我知爾是衝天物芝田就養孤髙情瑤池洗出神仙骨傳聞仙島冥冥中水晶甃作蓬萊宮祥煙瑞霧常蒙蒙好將六翮摶仙風

題溫泉觀

溫泉宮裏行人宿溫泉池上行人浴人自多情感盛衰泉固無心任榮辱細路蟠蟠入疎竹萬年秦山皆在目吾皇髙拱九重深一株松蘿爲誰緑

送趙安道下第

大官危小官卑君不得官君勿悲君不見前日宰相今海涯胡椒八百斛流落知爲誰又不見州縣官折腰事細兒常憂一語不中治敢對西山笏拄頤大官危小官卑君不得官君勿悲願君酒量如防夷勿作瓶罌居井眉與君賭取醉爲期明日烏帽風披披

友人還鄕有感

饑烏啞啞枝上啼秋風蕭蕭吹客衣儒冠悞身不得歸女癡妻寒病且老歸來聚首貧亦好我固知之歸不早束書十載逰長安一官逺謝醫卜賢托生長鑱眞可憐今君別我還故里想見親朋問所以爲言顦顇京塵裏

讀邸報

當今求多聞取士到蓬蓽時時得新語誰謂山澤僻昨日拜禦史今日除諌官立朝無負漢恩厚論事不妨晁氏安臺省諸公登衮衮閉門熟睡黃綢穏

寄杜蓬州

閬中勝事不妨奇舊來僻左人誰知祗緣乃祖腸斷句名與江水東南馳閬人徳之不敢忘遺祠今在南山上壁間畫得太瘦生想是當年苦吟樣寄將模本博新詩爲我落筆揮珠璣君家自是个中腳防道春從沙際歸

中秋遇雨感懷呈世澤彥直

初遊東都年二十淸歡趁得中秋及髙陽防中酒徒集惠和坊裏繡鞍入蟹螯嘗新左手執雞頭未老搓玉粒杯行到手不待揖明月淸風供一吸纒頭不惜傾箱給倚賴決科如俯拾誰知得官反拘縶此景此歡那復緝今嵗中秋雨如泣窮山牢落秋光濕孤燈熒熒照書笈屈指數年如箭急

蓬州杜使君洪道屢稱我於諸公聞之愧甚賦詩答謝

去天一尺古蓬州年來除守得勝流渠家本是城南杜詩律賢我三千籌【禮記投壺某賢於某若干】如此才髙卻解事入眼人才皆可意他邑猶分刺史天片言每爲將軍地故應憐我退無田力相推挽令向前傍人聞說皆撫掌竹竿那使鮎魚緣

芙蓉谿歌

人間八月秋霜嚴芙蓉谿上春酣酣二南變後魯叟筆七國戰處鄒軻談人間三月春光好谿上芙蓉迹如掃周家盛處伯夷枯漢室隆時賈生老小兒造化誰能窮防回枯枿還芳樷只因年老不復少有酒且發衰顏紅

富樂山

富樂之名誰所畱建安年中劉豫州擁兵入蜀萬貔貅孱璋送國來迎頭軍中釃酒椎千牛炙如巴山酒如涪酒酣握手登髙丘極目紫芋蹲春疇富樂之名此其由君聞此說還信不當時兵起四十秋拆屋不足供誅求生靈嗷嗷鼎中油山中胡爲乃爾優想今富樂萬倍劉端能容我逃窮愁山僧笑言客罷休

將家遊治平院【卽老杜所謂東津也】

年年官職如冰樣只有登臨作酬賞好山一一如佳客令人欲作傾家釀昨日西樓弔王孫今日東津悲逐臣江邊勝事略尋徧不見海椶髙入云

遊天池院

上方細路蟠如綰下有晴川平似阪近水逺山皆可人踴躍來供搜句眼小池中有江湖春孤洲便可呼白萍團團倚檻看淸澈不敢洗耳山僧嗔

蘇時中恵茶

二年泮宮苦幽獨中有宜人惟睡足虫魚注罷直廬靜午枕鳴雷撼窻屋故人蘇子半幅書餉我閩溪一包玉親題更屈調弦手逺寄來澆飯蔬腹故應疑我夢得官誰信吾衰已無復空令半夜忍饑吟搜到池塘春艸緑

受代有日呈譚勉翁謝與權

老來忽忽流年三見涪江秋葉隕祗緣二子日相從便覺一瓢窮可忍東津曉作招隠賦西樓暮得思歸引文字能令酒盞寛江山未放詩才窘分題踴躍誰避席得句歡呼同彼隼泉名三逸本戲語野史千年傳不泯醉歸半路飛蝙蝠餘興中宵伴蚯蚓那知須鬢禿於茟但見兒童長如筍畱滯甘爲西域胡衰遲更結東遊靷故山咫尺未成歸坐使蒼顏厚如胗

武興謠

去年山中無黍稷只有根並橡實根作麪如食蜜橡實炊飯如剝栗東家有錢食橡實西家無錢惟食今年盡橡實貴山中人作寒蟬枯

劍州道中見桃李盛開而梅花猶有存者漫賦短歌

桃花能紅李能白春深無處無顏色不應尙有數枝梅可是東君苦畱客向來開處當嚴冬桃李未在交遊中卽今已是丈人行肯與年少爭春風

謝雨

農事方作雨不來稻畦麥隴飛塵埃神哀此民賜以雨脈溝丈澮流膏乳殽肥酒香答神休神終相之俾有秋

程使君生辰歌

使君來分銅虎符哺飬百姓如哺雛設弧在旦人奔走舉首爭爲使君壽但願使君如乃翁福徳種種皆圓融官至大中年九十諸郎鳴玉左右立

天馬歌贈朱廷玉

貳師城中天馬駒眼光掣電汗流朱將軍出塞萬里餘得此龍種來執徐朝踏幽燕暮荊吳歷塊一蹶傍人呼向來價重千金壺一朝不直半束芻千馬萬馬肥如豬

眉山詩集卷三

欽定四庫全書

眉山詩集卷四

宋唐庚撰五言律詩

雜詠二十首

屏迹舍人巷灌園居士橋花開不旋踵艸薙復齊腰蛤吠明朝雞鳴闇夜朝未能全獨樂鄰里去招邀已絕經年筆仍闗盡日門身謀嗟翠羽人事嘆榕根蔬食風掀市樓居水破村嶺南霜日薄何得鬢邊繁便歸良不惡未去亦隨緣戶口知無瘴謳歌覺有年藤牋得句後桂酒抱愁邊經術吾衰矣猶堪學力田不死良難學全生或可防茶隨東客到藥附廣船歸碁倦收成敗書慵捲是非闗心無雜慮魂夢入精防兀坐且如此出門安所之手香柑熟後髮脫艸枯時精力看書覺情懷舉盞知炎州無過雁二子在天涯飽食爲茶地深耕覓酒材翻泥逢暗筍汲井得飛梅湖盡船頭轉山窮屐齒回田間良自苦淸興亦悠哉壯嵗日千里晚途天一方花縵聊傲世白袷亦隨鄕團扇侵時令方書遣晝長此間吾所樂便擬卜林塘白日消諸妄靑山對屢空著書防惡客學圃問鄰翁織貝流肌滑防榔入頰紅丹砂落吾手秋至任飄蓬多事定何補寡言聊自溫蠏黃嗔止酒雞白勸加飱濯足樓船岸髙歌抱朴村愧無魑可禦只益負君恩閙窄良難入閒寛足見容竹根收白疊【謂竹布】木杪得黃封【謂椰酒】問學兼儒釋交遊半士農行歌村落晚落日滿攜筇

爲農沙子步附保水西鄕隠幾江天逺開門佛土香時情荒徑艸埜色淡漁梁欲縱髙秋目東偏短作墻舊物杯中酒新銜海上翁百非無一是顯過豈防功引水江分碧烹丹井爲紅幽居亦多事度日不全空小市江分破連萍水捲翻到今佛迹在千古鶴峯尊浮嶠來何處丰湖入數村登臨有何好秋至數消魂已分詩驅使寜辭酒過差南烹人釣蛤北信客占鴉年事侵膚理憂端宿肺家向來功業興到晚詠餘霞覆載宜然等寒暄乃爾殊雪曽前嵗有地過此邦無煮海鯨鯢動烹山虎豹呼南來何所得詩語帯娵隅夜語不覺久晨興良獨難加之得卯酒晚矣恰朝飱筍蕨春生箸魚蝦海入盤南方禁太飽茗盌直湏寛海气東南上野煙申酉間艸平連別洞雨轉入佗山道路魚鹽去樵蘇竹木還西江並北客相對各蒼顏水過魚村濕沙寛牧地平片雲明外暗斜日雨邊晴山轉秋光曲川長暝色橫瘴鄕人自樂耕釣各浮生浪迹蒼梧外放懷黃木東人情雙鬢雪天色屢頭風國計中宵切家書隔嵗通爲儒得愁思一笑賴兒童萬里非吾土三年失我常只愁鳶跕跕敢作鶴昂昂白竹連閩越黃雲入夜郎何時返棲息誰爲問桃娘

武陵道中

朝持漢使節暮作楚囚奔路入離騷國江通欸乃村垣墻知地濕艸木驗冬溫寂寞桃源路行人祗斷魂

長沙道中

古古今今路朝朝暮暮行橘林香處飯杉木翠邊程山帶湘靈慘川含楚些淸江湖無限句遷客要才情

次泊頭

何處不堪老浮山傾蓋親硯田無惡嵗酒國有長春艸木疑靈藥漁樵或異人近前端有得丞相未宜嗔

水東感懷

往事孤峯在流年細艸頻但知其室邇誰識所存神碑壊詩無敵堂空徳有鄰吾今稍姦黠終日酒邊身

收景初書並示藥物

乾坤心腹友江海鬢毛斑藥補他鄕闕書開故國顏何時乘下澤此日仰髙山防是歸耕耦由來有賜環

九日懷捨弟

重陽陶令節單閼賈生年秋色蒼梧外衰顏紫菊前登髙知地盡引滿覺天旋去嵗京城雨茱茰對惠連

除夕

患難思年攺龍鐘惜嵗䢐闗河先隴逺天地小臣孤吾道憑溫酒時情付擁鑪南荒足妖怪此日漫桃符

人日

人日傷心極天時觸目新殘梅詩興晚細艸夢魂春挑菜年年俗飛蓬處處身蟆頤頻語及髣髴到東津

直捨夜坐

彊仕似防學細書仍短檠月來吟處白風及醉時淸坐久露防濕更深秋有聲不知愁底事終夕自悲鳴

捨弟書約今秋到此

此日方收信前時已具舟開頭今嵗月輭腳定中秋涼徳爲兄忝炎荒代爾憂從今西望眼應到見時休

夜坐懷捨弟

無雲仍露坐有月更江臯沈陸傷吾道浮生憶爾曹扁舟應夏口此夕數秋毫不見今三載當時已二毛

送外甥之廣州

由也久從我牢之眞有甥時情爲客老秋色泛船淸撥刺朝朝味鉤輈處處聲越臺休弔古旅魄向來驚

九日獨酌

登髙無老伴引滿自髙歌歡意天邊少重陽野外多黃花空嵗月白首尙闗河他日龍山興吾今在网羅

壬辰九月二十三日始寒以詩記之

朝來怪底冷前此已重陽漸逼袴襦節稍聞炭火香煙嵐向冬淨橘柚得霜黃嶺表𨿽多暑天時亦有常

十月復暄

誰防世問事卽今冬後秋殘年仍禦袷先日已重裘地勢炎州令天時北客愁此生橐籥內反復任吹咻

送客之五羊二首

不到番禺久繁雄良自如江山禹貢外城郭漢兵余圓折明珠浦旁行異域書五羊𨿽足樂雙鯉未宜疎建國今陳迹遊人合賦詩廢臺樛女後遺井鮑姑時客去通星漢僧來自月支憑君黃木口爲致海祠碑

送故人赴循州司理

溪入尉佗宮撐舟閣復通梅花吳驛外萍實楚謠東方防他時執圜扉到日空天涯一杯酒敍別意無窮

送捨弟幹事廣州

欲罷愧決防擬行愁索居人心旱魃後旅色颶風余擊柝秋江夜開帆曉霧初他鄕仗神力瀝膽奠扶胥

春日謫居書事

四十緇成素淸明綠勝紅形容千慮後門館一貧中白日時時別靑蕪處處同此生唇舌裏啼鳥莫春風遊廣州悟性寺寺有趙王臺蓋尉佗時所築有井甘甚號達摩井云

﨑嶇走上方浩蕩取秋光臺上經樛女江天入夜郎華夷憑檻逺興廢引杯長泉脈來何處中含定慧香

春歸

東風定何物所至輙蒼然小市花間合孤城柳外圓禽聲犯寒食江色帯新年無計驅愁得還推到酒邊

驟雨

黒云驚小市白雨沸秋江聲入家家樹涼傳處處窻亂流鳴決決疊鼓閙龐龐蘋末淸風起斜陽覰海邦

江漲

秋來雨似澆雨罷水如潮市攺依髙岸津喧救斷橋云陰哭鳩婦池溢走魚苗天意良難測前時旱欲焦

代書寄鄭二

別後定何似此中難具陳倦憎秋气濕老怯曉煙辛沸議今方爾歸期覺愈伸湏煩三絕手時復餉淸新

八月十五夜月

應緣人望望故作出遲遲幾嵗一相見浮雲寜別時吟拚雞腷防玩覺迷離此夕登樓興非闗有所思

立冬後作

啗蔗入佳境冬來幽興長瘴鄕得好語昨夜有飛霜籬下重陽在醅中小至香西鄰蕉向熟時致一梳黃

漫成

云暗便窻破山寒賴屋低往還天外少早晏雨中迷書冊開仍闔履聲東復西何嘗有所賦得句旋安題

野望

賴有澄江在専供倚杖淸水裁偏岸直云截亂山平鞞鼓知農隙雞防覺嵗成卻緣揺落後木杪得孤城

獨遊

是日防予獨幽情知者誰時光新舊嵗節物淺深枝鴉攫春祠敏鳶窺野燒癡田園有妙理吾悔得之遲

醉眠

山靜似太古日長如小年餘花猶可醉好鳥不妨眠世味門常掩時光簟已便夢中頻得句拈筆又忘筌江陵逢故人宋徳粹自播守罷歸南陽以詩見貽依韻和酬

昔別方初節相逢各素秋君歸臥龍國我脫墮鳶州霜鬢含多事塵容帯倦遊行藏端可見嵗晚莫登樓

舟中

去楚及梅落過防逢麥秋旣非就國者判作賈胡畱心力盤灘盡年光拋渡休移書故山友愼勿厭鋤耰

北嵌

雙鬢莖莖白孤舟寸寸移北嵌方守霽南畆定何時無處謀春酌他村博晚炊頻年臥江海寜卹一灘遲

何執中挽詞

白璧就黃壤忘情良獨難觀生六十化比沒九遷官筆下無時俗胸中有嵗寒雅懷嗟不遂欲掛死前冠

王元隠挽詩

雙鬢繙經老千金食客貧由來戶外屨不救甑中塵惜此淩雲手終於入幕賔何人禪家學崔篆得崔駰

次韻彊幼安冬日旅捨

殘嵗無多日此身猶旅人客情安枕少天气舉杯頻桂玉黃金盡風埃白髮新異鄕梅信逺誰寄一枝春

直捨書懷

寸枉非吾志休論尺與尋黃披終日捲靑對十年衿風藥囊減雨昏茶椀深揚雄名宦思都向艸沈

書齋卽事

書生不事事書齋春晝長竹色語笑綠松風意思涼簞瓢樂仁義圖史按興亡此間有佳趣此外皆茫茫

題所居

鼾睡失靑春昏昏尙欠伸素知行路惡敢厭在家貧捜句工𨿽淡看書味頗眞檄來端不喜毛義已無親

夜坐感懷

聲斷鐘樓月文書對坐時破窻燈焰走凍硯筆鋒遲名利髮將鶴風霜手欲龜何當一蓑雨披曉剪蒓絲

秋夕書懷

亹亹嵗華侵垂垂老境臨時光自風雨寒色到衣衾萬竅號秋杪孤燈照夜深蛩聲亦淸苦喞喞伴人吟

雪意二首

睡眼拭朦朧開門雪正濃客來迷舊徑虎過識新蹤浦逺渾無鶴林疎只有松惜琴如不解酒興若爲供楡闗書不至雪又滿平蕪指冷頻呵玉胸寒屢掩酥緑嘗冬至酒紅擁夜深鑪塞上風沙惡徵衣到也無

張祖同挽詩

西南失望郎天理信茫茫豪逸陳驚座風流馬季常才宜分竹使恩不自椒房淸白今方著羣兒勿謗傷

任太君挽詞

賢婦古亦少紛紛何況今栢舟全美志防服慰幽心舊邑虛湯沐新阡祔槁砧子孫門戶壯誰敢齒諸任

送太學李生歸鄕

挈笈來東序經年亦倦遊卻辭同捨去聊慰倚門憂顏子進未止何蕃誰爲畱到家席不暖隨計又皇州

送朱元素歸養

事國日猶長歸寜計亦良泉烹純孝味菽啜自然香失馬君何患臨河我獨傷從今千里夢夜夜到江鄕

調華陽尉

家世傳儒素平生學古文三年思故國一命荷明君折節羞黃版歸休許白雲吟詩無廢事薄俸不禁分【孟東野尉平陽滛於詩曹務盡廢郡置假尉以代之分其半俸】

嘉陵江上作

多士數車舥誰令汝去家坐禪腰已折持劍手新義𨿽未能空寂然猶恥攫拏江流何處去憑仗弔懷沙

自笑

已白窮經首仍丹許國心那能天補綻更欲海塡深兒餒嗔郎罷妻寒望槁砧世間南北路何用爾霑襟率諸公飲開元寺勉翁有詩因次其韻

三伏光陰過初秋宇宙新一杯相馬酒【漢制學馬給相馬酒蓋薄也】千古竹林人【座上七人】山入永嘉屐蟻浮彭澤巾悲歌送落日爲我少停輪

夜久睡覺不復能寐淒然有感

無復更殘曙夜深淸欲饑葉飛魂夢數露重語音知月色到秋苦更聲臨曉遲平生憎墨翟老去亦悲絲

將赴闕有感示聃

老畏髙門地慵便下澤車終然嬰世网難作愛吾廬白首趨行在靑袍奉起居平生誇好手到此不如疏

別閩中許秀才【許歸閩予歸蜀】

臨岐長嘆息此嘆意深微浮世年年別初心事事違捫參蜀道逺犯斗海槎歸故國有餘樂黃雞秋正肥

直捨書懷

个處本來冷此時仍更淸擁鑪成久坐曵杖卻徐行暝色侵書帙秋陰入鼓聲悠然索馬去祗此是功程

眉山詩集卷四

欽定四庫全書卷

眉山詩集卷五

宋唐庚撰七言律詩

瀘人何邦直者爲安溪把截將有功不賞反得罪來恵州貧甚吾呼與飲爲作此詩

楚人季布以勇顯魯國朱家用俠聞馳馬彎弓臣好武吹毛洗垢吏深文王孫此日誰漂母卿子前時號冠軍滿引一杯齊物論白衣蒼狗聽浮雲【余在恵州作酒二種其和者名養生主其稍勁者名齊物論後禁主字遂去其一】

有所嘆二首

林中晏坐老沙門豈願頻年觸垢氛正恐先生不得飽欲令後死與斯文近逃臺鼎居東洛聞道衣冠滿北軍須信此塗天一握人間漫說有孤云

耕田佩印兩徒然憶相平津只去年怪底功名稱地獄誰將官府到天仙是非已付漁樵判疑信難慿黨與傳杯酌豈能通大道牀頭當得酒如泉

舎弟旣到有作

武陵倉卒記他時我獨南翔子北飛覰過防多歸後事相看仍是別時衣匪躬老矣惟心在便腹依然但髮稀尙有苦吟三十載與君同飽蜀山薇

収景初貶所書

信斷常懷信斷憂得書還有得書愁未應宿業都相似總爲譊聲不肯休見說胸中卷云夢莫將皮裏貯陽秋而翁有道知興廢不患無詞詣播州

次勾景山見寄韻

此生正坐不知天豈有豨苓解引年但覺轉喉都是諱就令揺尾有誰憐腰金已付兒曹佩心印還當我輩傳他日乘車來問道葦間相顧共攀緣

夜聞蜑戶叩船作長江礧欣然樂之殊覺有起予之興因念涪上所作招漁父詞非是更作此詩反之示舎弟端孺

當年無柰气狂何醉檄涪翁棄短蓑晚落炎州磨嵗月欲從諸蜑丐煙波與君共作長江礧況我能爲南海歌身世卽今良可見不應老子尙婆娑

北風累日不止寒甚寄鄭潮陽

山前臘雪想紛紛風到南訛盡處村甕面不容存酒子牀頭防欲爨桐孫園林呼舞知衰怯窻戶奔馳覺昏咫尺潮陽五袴國可能分我一襦溫

長沙竹筍聞於天下大者可十斤重食之甚甘而不冰脾昔渡湘欲作詩未暇也今復過之酬以此篇

地入長沙莫嘆卑竹萌徑尺舊相知九重才復金門籍萬里先參玉版師契闊累年眞負口裵徊彌月未妨脾渭川風味那能對中有離騷九辧辭

閒居二首

未許幽人曉夢長朝朝親炷佛前香有詩爲愛袁家酒無病緣抄陸氏方身雜蜑中誰是我食除蛇外總隨鄕白沙翠竹門前路疑出西郊向艸堂

細細敲門細細應老翁方曲晝眠肱魚陂舊種千頭鱠桑徑新窠十畆繒菜足尙堪分地主米余翻欲供鄰僧平生雅有乘桴興咫尺滄溟去未能

聞勾景山補厔丞仍聞學道有得以詩調之發萬里一笑

人言盩厔似江湖莫對丞哉嘆負余別後耳根無正始向來紙尾得黃初可憐鬼谷縱橫口今讀神溪縹緲書臣朔許長錢許少何當天子念公車

鄭太玉送子魚

便當權閣太常齋藥竈於傍手自煨須信子魚藏妙理坐令母蟹媿幾才刀頭定向何時得劍脊頻將好意來老去少陵𨿽病肺尙堪持此薦寒醅

鄭二鎖試五羊久而不還問之廣人云已失解從海道歸潮矣聞之惘然唁以此詩

望君挹取裒然首爲我迂回長者車璧玉已聞歸間道足音那復念逃虛卑防官職緣親屈眊矂情懷賴酒除政使登名似韓子十年曾不補遺余【退之復志賦哀白日之不與吾謀兮至今十年其猶初豈不登名於一科兮曾不補其遺余】

端孺糴米龍川得粳糯數十斛以歸作詩調之

倒防孤舟入瘴煙歸來百斛瀉丰年炊香未數神江白【米名】釀滑偏宜佛迹泉飽去定知頻夢與醉中何至便妨禪慿君爲比長安米看直公車牘防千

聞鄭二對吏五羊

舊友年來略散亡新収鄭子亦遑遑嵗雲暮矣無雙鴈我所思兮在五羊獄吏事權先自貴書生蹤迹況能狂風流人物今余防可忍羣兒復謗傷

西溪

西溪霜後更沈涵溪上愁人雪半簪市防爭歸橋納納櫓揺不進水潭潭利傾小海魚鹽集味入他村酒茗甘百里源流千里勢恵州城下有江南

憫雨

老楚能令畏壘丰此身翻累越人窮至今無柰曾孫稼防度虛占少女風玆事防須星有好他時曽厭雨其蒙山中賴有茱糧足不向諸侯托寓公

故遊茂先大夫元祐初爲唐安守豪逸喜賔客能劇飲談笑蓋陳孟公之流今唐安弦索之盛甲於兩蜀自遊使君始後累遷至秦鳯憲以卒旣二十餘載而其子振旅遊嶠南相過於恵州作此詩贈之

唐安千指錄琵琶故事猶聞蜀叟誇樽酒何人陪北海練裙今日見西華子歸未得頻芳艸我老無成學種萬里相逢俱白首班荊長語夕陽斜

次張天覺見贈韻

別公歸去養天和見說淸朝士已多裙捨登門何處曳頂緣受記昔曾摩防時傅說重調鼎去嵗成湯已解羅防引鑑湖爲故事要從英主乞三峨

重陽後一日從無盡泛舟遊處士臺故詩人秦從所居

皁河經雨水防沙船帖臺根日未斜三徑就荒悲白土一樽相屬對黃花已將逺眺収平楚更遣淸言到永嘉要見仙翁頭似漆請看醉後落烏紗

和前韻

【附】無盡

東湖水落露堤沙舟過湖心藻荇斜野逕小橋穿竹巷煙村疎栁間蘆花新秔炊熟胭脂白活鯽珍於丙穴嘉飲散肩輿乘皓月燭籠何用両行紗

走城西別處厚居正兩宗兄防居正出獨與處厚笑語終日頗有卜鄰之興因屬買田江陵作此詩

舊交零落半存亡晚嵗荊州得兩唐臨別眼中無小謝再來天外有他楊預行後日誅茅地要近先生避世墻防與幽人數晨夕可能結客少年塲

悼楊隠之承事

忍能揮淚讀丰碑平昔修爲我自知一日不齋無此理五行並下記他時肯教靈運先成佛未信王家敢譽兒耆舊卽今零落盡鶴歸空嘆冢累累

譚勉翁詩章老夫所畏而以能問於不能此殊不可曉也媿而作詩

髙才乃爾信虛名句法時來就考評投社得君眞惡客専門知我有先生文章已逼三都賦行軰猶推四海兄細看劉侯詩自好不應便伏老彌明

旣以前韻贈勉翁復懷廷玉因次前韻

千金駿骨買虛名驥老通衢價未評逐去定知窮不死向來元以句爲生東風又見鶯朋友北信難慿雁弟兄欲寄此懷惟有月天涯分與故人明

述懷

名字𨿽云系列曹儒風門戶只蕭騷頭顱自揣宜藏拙指目何妨笑養髙本以食貧來仰祿豈於王事更辭勞老來精力堪驚嘆一紙文書輙數遭

題春歸亭

沙際春光又自歸亭前景物故應奇緑楊雅與淸江稱殘雪偏於碧嶂宜流水無慿何處去東風有準不吾欺芳菲欄檻無窮興消得新愁入鬢絲

和程大夫荔枝

家在岷峨飽荔枝十年遊宦但神馳側生流論今千載【左思蜀都賦云側生茘枝】入貢稱珍彼一時定是不將凡果比【曹子建雲龍眼凡果非茘枝比】如何偏與瘴煙宜白頭莫作江南客辜負山中故友期【坡曰茘枝已成吾髮白猶作江南未歸客】

兪和叔座上賦白鹿

洞中於世本無求【取白鹿洞】一落人間防見秋和月看時迷濯濯隔云聽處認呦呦未容鶴客矜風韻應許猿翁作品流莫把奇毛驚俗眼恐妨歸去舊山幽

寓精道齋有感懷家山二首

論兵作賦兩怱怱人事光陰轉首空五夜夢飛山色裏一年秋在雨聲中揚州騎鶴非無意上蔡牽黃信此窮幸有林泉未歸去欲將淸興問徵鴻

悠悠功業老堪憐舊事慿誰可共論直欲酒中賒快樂尙能花裏覓寒溫詩書誤我成何事嵗月侵人不見痕汾水年年秋雁到庾郎何處不銷魂

晚春寄友人二首

眼底春愁惱殺儂揚州往事旋成空風流只合稱狂客衰颯何堪作病翁水國春深梅子雨江天日暮鯉魚風何時執手同樽酒収拾淸歡笑語中

滿眼蕪菁斷送春多情饒病兩闗身只知老去人心攺不覺愁來酒盞頻霜鶻空拳知有命溟魚竭水恐傷神丈夫出處端無據猶欲辭家再入秦

送蘇教授赴闕

三年泮水振洙風俯接諸生屢攺容嶺霧因時難隠豹巖云有便得從龍久欽才調無雙手今喜聲名達九重拂袖漢陽休更問丈夫事業出心胸

贈瀘倅丘明善二首

吳頭楚尾秀山川一分才華占得全和气暖敷冬有日淸風寒壓瘴無煙分麾共領南門鑰簪筆終歸北闕天寄語江陽夷落道安排春織待新編【育井夷人織蠻布爲弓衣小其文織梅聖兪詩】

可曽爲客到江陽塞上蕭條斷旅腸歌動竹枝終日楚笛吹梅蕊數聲羌仰天太息輸銜憤被髮驚呼不爲狂校尉自能靑白眼肯教牛尾一般黃

天寧節口號

九曲昆渠換碧流挺生英主間千秋謳歌萬國才歸禹損益三年便繼周南畆暗侵山色盡西陲展到海邊休不知誰是乘槎客爲采蟠桃薦冕旒

書新堂

壘茅重葦一堂新設榻聊安簿領身落枕不知鶯樹曉污書長苦燕泥春獄官何預靑苗事野意新便白葛巾能向此間時得趣何須分外拜車塵

除夕感懷

永漏侵春已數籌地鑪猶擁舊緜裘無心豈畏三尸訴愛日還驚一嵗休故國三千空醉眼新年五十恰平頭光陰未用相惇廹領取衰翁兩鬢秋

春日郊外

城中未省有春光城外楡槐已半黃山好更宜余積雪水生看欲倒垂楊鶯邊日暖如人語艸際風和作藥香疑此江頭有佳句爲君尋取卻茫茫

上張安撫

一劍縱橫敵萬夫少年功業負雄圖時平不佩將軍印任重來分刺史符膝上細弦調雅操塞前蠻柵長平蕪自慙子美詩才少難詠花卿絕世無

次勉翁送客韻

仕宦方誇四十彊江山那復戀蒼茫徵鞍過我橫春色別酒斟君釂野芳靑史功名時執手紅塵岐路一愁腸神錐可是藏鋒物要使兒曹看脫囊

南遷

去去寛鄕托此蹤閙中無地頓衰翁未誅綺語猶輕典更賜羅浮有底功蝦菜賤時皆丙穴茅柴美處卽郫筒著鞭要及春前到趁賦梅花庾嶺東

初到恵州

盧橘楊梅乃爾甜肯容遷謫到眉尖因行采藥非無得取足看山未害廉辧謗若爲家一喙著書不直字三縑老師補處吾何敢政爲宗風不敢謙

謝人送酒

世情不到海邊村載酒時來餉子云便欲醉中藏潦倒已將度外置紛紜細思擾擾膠膠事政坐奇奇怪怪文喚取鄰翁傳杓飲漸令安習故將軍

収家書

西州消息到南州骨肉無他嵗有秋驥子解吟靑玉案木蘭堪戰黑山頭卽時旅思春冰坼昨夜燈花黍穗抽從此歸田應坐享故山已爲理菟裘

寄潮陽尉鄭太玉

又種羅浮一熟田江陽未得返耕廛書來似見眉間印別後新增鬢上年下澤有車人悞矣上林無報雁徒然【去嵗引病自陳無報】越巫雞卜聞之久爲問行藏若个邊

次鄭太玉見寄韻

度外歸期未要論故山石筍自髙蹲他時名譽牛心炙晚嵗窮空犢鼻褌君有詩書兼畫絕我無徳爵但年尊音塵不繼應相悉萬事而今付黙存

船居

慿誰舉此問瞿曇已築虛空作小庵【維摩經虛空作室無有定處】不但燕閒充泛宅亦堪來往寄浮驂江湖有理吾將老魚鳥無心客自慙非復云安憂斗水牀頭垂手得淸甘壬辰九月不雨至癸巳年三月穡事去矣今夕輙復霈然喜甚臥作此詩

老去生涯白木鑱脫逢艱食更何堪春深野色憂年惡夜半檐聲覺雨甘睡外莫聽泥滑滑想中已覩麥含含明朝竹徑添幽事玉版堂頭作小參【笱有玉版長老之號】

大觀四年春吾與友人任景初舎弟端孺自蜀來京師至長安時方寒食吾三人相與戎服遊九龍池飲酒賦詩樂甚是嵗吾遷嶺表明年景初亦謫江左忽忽數嵗皆未得去寒食無防念之淒然作詩寄任因命舎弟同賦

居今行古任定祖底事遷延亦未歸我坐力田傷地脈君緣捜句漏天機故都回首三寒食新嵗經心兩濕衣學道一生凡防化不因到此始知非

乙未正月丁丒與舎弟棹小舟窮西溪至愁絕處度不可進乃歸溪側有兩榕甚奇淸陰可庇數十榻水東老人嘗飲酒其下云

楊梅溪上栁初黃荊竹岡頭日正長獨木小舟輕似紙一尊促席穏於牀樹從坡去無人識水出山來帶藥香應有居民解秦語爲言昭代好還鄕

有感示舎弟端孺並外甥郭聖兪

一出湟闗五見梅愚忠防欲伴黃埃弟兄手足窮孤竹母子肝腸泣老萊好語忽從天上落行人直向海邊回此生報國無他事力穡供輸莫待催

遣興二首

南來不覺兩秋砧覽鏡驚呼雪滿簪平日不堪文館冷暮年更賦武溪深敢緣三已有慍色自笑一生能苦心安得袁絲隨裏閈闘雞走狗任浮沈

八千岐路愁何補四十光陰老亦宜此去只堪犀首飲向來都是虎頭癡逢時有道其如命得意無言所恨遲詩債卽今渾倚閣新篇惟有莫相疑

兒曹送窮以詩畱之

世中貧富兩浮雲已著居陶比在陳就使眞能去窮鬼自量無以致錢神栁車作別非吾意竹馬論交只汝親前此半癡今五十欲將知命付何人

東麓

經旬不見小匡廬忽爾相逢喜欲呼自入秋來更韶潤卻從痩裏帶敷腴人間信有傷心碧坐上那無滿眼沽可是淸暉解娛客能令腸斷到愚儒

贈愽士承議無盡

南歸遷客气平和磊落胸中所得多白日過從惟陸諝淸宵夢想適維摩裵徊未忍捐雞肋寂寞猶能顧雀羅好與鄕人惇薄俗莫因哺啜負岷峨

和觀文相公立春日示詩

閒把流年指上輪朝來七十五廻春一杯願薦喬松壽四海方依社稷臣血气未嫌辛菜冷顏容猶稱彩幡新淸詩小字傳觀處滿座驚呼覺有神

生還至宜都逢李六

更把餘年著酒澆莫談前事廢燈挑地緣有語封還止印爲無功鑄復銷賴是詩書能卻瘴到今魂夢亦聞潮頭西歸去君休怪尾段無多不柰焦

次韻防安畱別

白頭重踏輭紅塵獨立鵷行覺異倫往事已空誰敍舊好詩乍見且嘗新細思寂寂門羅雀猶勝累累冢臥麟力請宮祠知意否漸謀歸老錦江濵

哀詞二章

雲霄才業逝川東學易年齡一夢中春殿昔抽蟾桂緑夜臺今隕幕蓮紅殘章斷槀塵埃滿別院疎簾笑語空千古山原口墓暝煙蕭索白楊風

文章泮水動英遊玉殿騰名十四秋蓮幕未平臺省誌薤歌潛引古原愁靑雲气義千金薄緑綬恩綸一命休科第不窮余訓在鳯毛森秀紹箕裘

獲蠻賊代主簿賀張安撫

詔書頻促馬頭東更爲邊民縛狡童三箭不煩仁貴手七擒自得武侯功梟鶵已去古巢冷狼子不歸秋穴空何用聲名達朝聽恐妨辟穀伴喬松

眉山詩集卷五

欽定四庫全書

眉山詩集卷六

宋唐庚撰五言排律

峽路十韻

上馬復下馬羸軀不暫停鈴聲今古道栁色短長亭亂石波翻雪洪崖岫破靑羊歸防絕壁鹿飲入寒汀兩岸渾遮月中天略見星雲來通玉壘江去背滄溟春少花難坼霜多葉易零愛山猶著物畏棧未忘形事業知安在艱危已備經宦遊方此始何日遂鴻防

上益昌守李大夫

標致自淸流知名二十秋諸儒堂上席羣客帳前籌南渡衣拖繡西來幕建油食蔥逢屈突封戶識荊州襦袴三巴國櫜鞬九郡侯【故事寜武軍節制諸郡】道興期變魯文盛擬從周【主管學事】訟矢𨿽闗聴賔壺不廢投【本府訟牒至冗公處之有餘地】未妨登衮衮暫屈布優優望府多奇士華顚媿督郵﨑嶇緣底事憔悴此重遊舉目江山是翻身嵗月遒客愁移帶眼鄕思詠刀頭技癢論文在心闌觸事休那堪趨冉冉祗是判悠悠揣分宜長引憂貧復少畱長裙何處曵館閣儻容鄒

上漕使

持節三千里提封一十州天文占使入地上覺錢流吏有言前信農無賦外求事投余刃畢政舉大綱休惠澤坤維潤威風井絡秋利源幹復溢民瘼痼還瘳徳以柔剛濟材兼巨細收道興期變魯文盛擬從周卽給中臺筆行弛外計籌孤生眞自幸防祿每容偸未可長閒去湏爲寸進謀祗應靑白眼能爲辧薫蕕

石漕生日

夢斷維熊夜祥呈饋鯉初固應賢有後誰謂慶無餘爲國家相似憂民子不如符分四任虎金佩十年魚未補三公衮聊分八使車權衡公選格陵阜富軍儲閥閱氈猶在朝廷席正虛稱觴勤祝頌二十考中書

家提倉生日

銅梁蟠地角此日誕英奇世路方敧側心田自坦夷著書揚子宅講學仲舒帷庠序聲名久朝廷議論推受釐才賜對攬轡便逢時誰道儒宮冷如今使節持幸全陳孺社喜遇紫芝眉更祝靈椿壽驚烏托穏枝

張嘉父生日

靈光不自藏今日誕忠良揮塵云騰湧峩冠鶴痩長彊明心似月勤幹鬢成霜赤縣鳴琴宓淸朝攬轡滂權衡公調選陵阜富餱糧除惡𨿽云切憂民只恐傷行看星使動已覺省蘭香壽考何湏祝傳家辟穀方

送趙世澤供奉

君豈蹶張手是間聊自藏兒童歌楚些婢子誦靈光契分詩交密形骸酒遣忘方依益者友遽理舍人裝雞黍他年約【君嘗約予卜居常潤】山河白日長陽闗那忍聼衰老易悲傷

遊仙雲宮

出郭三竿日橫江一葦航雀飛田有麥蠶罷野無桑下馬危梯滑開門古殿香雨餘丹井溢苔入醮壇荒畫老星辰動碑殘嵗月亡鐘聲落城市符祝走村鄕埜鳥啼巴蜀山崖刻漢唐臨歸更回首惜此一襟涼

任滿未聞除代

已媿千名佛何堪一卷師十年駒局促萬事燕差池館下諸生笑門東稚子饑賔僚眼前換嵗月鬢邊馳子捨行將去吾車亦已脂謂當魚縱壑猶作鳥粘黐宿有詩書債非闗造化兒岷峨吾故國自合去遲遲

翟提倉生日

奎畢夜騰輝英靈出帝畿陶門八翼後卻桂一枝巍使斧今持鐵經編舊絕韋政將儒雅飾學造道心防士論宜金馬君恩且繡衣徳醇渾可飲才俊不容晞盛世方連茹孤生恥食薇初從漆雕仕全拙漢陰機薺舌猶餘苦蒓心未得歸大椿祈不老烏鵲正求依

錢憲生日

何處產英奇河南定鼎基珠傾鮫室寶蘭長謝庭枝事業堪臺省功名暫海沂案成張說口徳滿紫芝眉和气眞堪掬淸風凜欲吹每因憐傳癖未甚責書癡盛徳𨿽忘報私心實自知遐齡何以祝華表鶴歸時

書鄭撫幹詩卷後

本合金閨去翻來玉壘遊邊塵凝不動詩債索相酬自得淸新庾非闗鍛鏈周雲臺家體格文館祖風流冀北𨿽防顧遼東祗自羞好傳江上女歌向竹枝秋

眉山詩集卷六

欽定四庫全書

眉山詩集卷七

宋唐庚撰七言排律

淸明日示弟侄

嵗華忽忽又淸明憶與諸生試集英金鎖掣雷開右掖紵襴披雪照升平立班雉尾身疑夢茂對龍顏目乍驚百拜起居分左右十年胸臆轉縱橫愧無長策裨千慮敢昧初心負一名三道豈能窺董傅乙科今復愧匡衡始吾進取恬無意看汝光華便是榮他日當求田二頃杖藜自足過浮生

送宋衮臣赴任浙憲

防衣入蜀記當年金紫重來抱使權擁鉞止姦民奠枕揚鞭畫計地流錢汝南評論常相借圮上文書獨見傳政目告成才五月嵗頭未攺恰三遷秦云慘雪趨朝路吳雨肥梅按部天名位愈隆人愈逺從今帝席爲誰前眉山詩集卷七

欽定四庫全書

眉山詩集卷八

宋唐庚撰五言絕句

春日二首

啼禽通夢寐芳艸過比鄰暖逼花期促愁牽酒量伸去就慙云雁浮沈羨海鷗妄心花片落豪气栁枝柔

椶花

斫破夜義頭取出仙人掌鮫人滿腹珠鮰魚新出网

棲禪暮歸書所見二首

雨在時時黒春歸處處靑山廻失小寺湖盡得孤亭春著湖煙膩晴揺野水光艸靑仍過雨山紫更斜陽

閨怨

芳艸繞池緑天涯人未歸春來更消痩渾欲不勝衣

眉山詩集卷八

欽定四庫全書

眉山詩集卷九

宋唐庚撰六言絕句

題瀘川縣樓

百斤黃魚鱠玉萬戶赤酒燒霞楡甘渡頭客艇荔枝林下人家

赴益昌二首

豈有登臺衮衮漫令去國遲遲南越纓方欲請北山文莫相移

樂職如含酒美判司敢嘆官卑防待薛疏供帳歸從朱老栽榿

六言卽事二首

幾年持鉢天外晚嵗結庵海隅頭白親逢孔墨眼生初識楊盧【孔雀墨魚楊梅盧橘】

煙合家煨老酒風腥船過醎魚丁米獨遺遷客峒夫不數僑居

眉山詩集卷九

欽定四庫全書

眉山詩集卷十

宋唐庚撰七言絕句

過潼闗

鐵衣十萬擁胡雛手釋襟喉計亦疎閫外不聞天子詔將軍未甚讀兵書

春日雜興七首

羲陽瀟灑燕臺詩誰解知音似栁枝寂寂閒庭春已過落花無語背人悲

愛梅長恐著花遲日禱東風莫後期及得見梅還冷淡東風全在小桃枝

茸茸小雨弄春晴已有狂花未見鶯便使一年惆悵在曉窻寒夢別輕盈

春衣初作舞雩歸手展韋編晝寢稀解使芳陰快幽意飛紅零落繞窻扉

短帽輕衫信馬行郊原春色太牽情葵燕麥渾閒事最有蕪菁到處生

月團新碾破春酲賴有歸鴻寄好音人在天涯莫回首恐輸華髮上瑤簪

故人不見空凝睇過雁全疎只斷魂猶有野梅臨水在一枝無語伴黃昏

過田橫墓二首

成則爲王敗則亡英雄成敗本尋常滄溟無際何妨死卻死東郊未耿光

九江梁楚竟誅夷自古才髙必見疑脫使酈生猶未死將軍來此亦何爲

春日

今日天涯又見春與春事契合相親君看四十年來事只有東君是故人

渡沔

鶴歸遼海悲人世猿入巴山叫月明惟有沙虫今好在往來休並水邊行

鴨步

伏波江面瑩如磨忽爾奔騰作沸渦橫笛未終平似阪此中端有萬蛟鼉

登棲禪山

海雨山煙撥不開眼前遮定望鄕臺如何借得維摩手斷取西南故國來

白鷺

說與門前白鷺羣也宜從此斷知聞諸公有意除鉤黨甲乙推求恐到君

跋道徳經

鬭智饒君三十里著書還我五千言只將得一觀天下約法劉公已太繁

卽事三首

歸心急似隴頭水華髮多於嶺上梅正是堯朝猶落此當時湘浦亦宜哉

還家久近書難寫破屋陰晴榻屢移吾道非耶來曠野人生樂爾復何時

案頭行掃塵隨起窻眼才封雨又梢更力窮空沽白餠莫將疲苶鬭黃茅

遣興二首

僧寺借經便大字鄰墻喚酒及新篘三年於此得其理一飽已還非所求

酒經自得非多學詩律深嚴近寡恩田裏歌呼無籍在朝廷議論有司存

臘嶺戲書【嶺多亂石過者苦之】

上世有鞭能走石今人無鐸可驅山一回憑膝一移足老盡行人未老顏

春日二首

更與何人共寂寥竹君時引到谿橋是家大似東郭子能使人之意也消

尙有小桃淩奼女豈無大杓飲衰翁老來不復談堅白醉去猶能愛淺紅

東鄰二首

卽今樂事屬墻東嵗晚何曽酒盞空白蜜已輸仍節近紅藤未動況年丰

肯聴寒梅緩緩消笛聲夜夜到谿橋怪生不似闗山月新向城中得徴招

題覽勝閣後破佛

塵侵靣相黃金暗雨入眉毫白玉休此日爭看大垂手遊人誰復小低頭

到羅浮始識秧馬

擬向明時受一廛著鞭嘗恐老農先行藏已問吾家舉從此馳君四十年

舜祠【韶州】

謳歌率土性之也號泣旻天孝矣乎何惜扁舟系韶石憶曽萬里叫蒼梧

甲午元日

非賢幸脫龍蛇嵗上聖應憐蟣虱臣憶與政和同度嶺朝來已防四年春

籌筆鋪

脇寡欺孤罪未訶先生此意竟蹉跎漫令鄴下癡兒女駭汗驚惶欲渡河

過湖縣

狼虎猶知父子仁人生安有不親親武皇況是聰明主卻恨初無一諫臣

蘇君兪通判愚齋二首

人間爭以智相髙底事紛紛祗自勞頓覺味愚眞有味莫將佳處語兒曹

三年消遣琴書在一室淸虛杖履涼卻怪齋名渾未盡邇來愚智已兼忘

自笑二首

案頭故紙如撥山三年祗有馬上閒貴官眼髙不解顏緊推不去何其頑

平生所學盡虛談爲吏文書百不諳喚作參軍眞漫浪軍中底事更湏參

金牛驛二首

秦人虛餌方投釣蜀國癡魚已上鉤天與中原通笮馬人間何處有金牛

由來仁義行終穏到了權謀術易窮才見詐牛收劍外已聞眞鹿走闗中

眉山詩集卷十

欽定四庫全書

眉山文集卷一

宋唐庚撰論

名治論

古者一代之興則有一代之治故曰夏后氏尙忠商人尙質周人尙文𨿽聖人之道不可以名言而施之政事必有稱號可指非但王者如此而一國之治亦然故曰周公治魯尙齒而親親太公治齊尙賢而尊尊自是以來謀謨之臣議論之士亦未有不明當世之治體而識其面目者故漢世每以雜霸自名而晉人亦云以道勝寛和爲本今宋之爲政久矣其所尙者何也士之通經術知古誼者不爲不眾日夜講究治道以遊於世者亦不爲不熟其所稱引動以宗周爲言而問以當代治體則茫然不知所以名之惟其無得於此是以有慕於彼愚誠不自揆蓋嘗妄論之矣屨不必同要之適足治不必同要之適時故成周之治任人而國朝之治任法任人者非不用法也以人爲本而輔之以法任法者非不用人也以法爲本而行之以人自古法無全是亦無全非而人之忠佞智愚賢不肖至爲遼絕故任法之世無甚利亦無甚害而任人之世非大治則大亂矣周時公卿不過數族周召毛原執政至數百載不絕今之大臣更出疊入逺者十餘年極矣近者期月而已𨿽無累世輔弼之利亦無妨賢専恣之害矣周之諸侯旣錫以土宇則刑賞生殺之柄悉舉以委之今郡縣之權不過鞭撲爾過此以往則相顧而議法矣𨿽無藩屏形勢之利亦無戰爭侵奪之害矣周時任官必考論人物謂之量才度徳今不然矣以資歷爲髙下以注籍爲先後掲闕於道應法者得之𨿽無爲官擇人之利亦無好惡狥私之害矣周時取士使之自相推擇謂之鄕舉裏選今又異於此矣蓋自國初以來三易取士之法然要之不離文字晦名易書暗考而明取之𨿽無出長入治之利亦無毀譽比周之害矣其大略如此故周之極熾至刑措不用四十餘年典章文物之盛信有以絕人而晚節禍敗亦足以稱此國家受命百五六十年間海內晏然如一日者此任人任法之效也昔李勣爲將無大勝亦無大敗薛萬徹非大勝卽大敗而近世論將未嘗不以英衛爲先然則今之所得多於成周亦明矣而士方歉然不足爭說人主以成康之隆而不知國朝規模處置所以成就天下之勢者固已如此非獨不知國朝亦復不知成康矣何則人有情而法無心情之所在恩怨以之其無心者漠然而已今者欲成康乎則必脫略文法而一切任人夫以天下之大利而索之於繩墨之內是猶以李勣之節制而求萬徹之奇勝終不可兾然與其蹈萬徹之險孰若李勣之持重足任也哉

存舊論

漢時儀注大抵率意制造不應古誼者十至八九其文采法度略矣然而天下之人見卽喜不見卽悲中更王氏之亂廢棄不用者十餘年光武入洛東都之民始見司僚屬歡喜踴躍父老或至垂泣曰不圖今日復見漢官威儀自是天下翕然歸之相與出力鋤去禍難以成中興之業而復其宗廟社稷蓋又二百餘年𨿽漢之所以復興者不専在是然亦不可謂無助也且漢官威儀非若三代之盛叔孫所謂非有周公之學術智識也雜以秦制非復聖人之法也而遺民見之如盲者復視廢者復起如流浪積嵗而返其故鄊見其父子兄弟感慨之極至於咨嗟流涕其得民心如此此何理耶方是之時以三代車服示之吾知其民不復泣矣何則漢之爲漢十世於此矣民知有劉氏而已夫捄天下於戰國秦項水火之中而措之於安全樂逸之地不數十年海內無事斯民得以飬生得以送死得以事其父母而長育其子孫者漢之力也三代逺矣何有於我哉由是觀之古者帝王之興其正朔服色自爲一王法而不慕前朝異姓已陳之迹其用意深矣由是觀之國家舊物宜使斯民常見而熟識之以習其耳目而系其心自非不得已者不宜輕有攺易變制以自絕於民也亦灼然矣向使今日變其一明日變其二祖宗余澤日益就盡不在目前不幸而姦人撼之則人心揺而天下去矣古者公卿大夫猶知守其家法至數十世不易其衣冠閥閱豈無隆替而國人信服終莫之敢抗謂之名家舊族而況數百年爲天下國家者哉

辧同論

道至於聖人極矣豈容復有異乎然禹之措置如此湯之措置則如此文武周公之措置則又如此使數人者比肩而事主交臂而共政則論事之際吾意其必有同異者矣寧能盡合乎是猶有辭焉曰時不同也若諸子論性豈復系於時哉而孟子之說如此荀子楊子之說則如此韓子之說則又如此使數人者比肩而事主交臂而共政則論事之際吾意其必有同異者矣寧能盡合乎是亦有辭焉曰師友不同也若子夏子防曾子子張之徒則又將安所諉哉皆出於周末不得謂之異時皆受道於洙泗之間不得謂之異師請業請益周旋出處奔走憂患蓋無適而不同者凡數十年不得謂之異友而論交論學如黑白之相反方圓水火之不相入也此復何哉說者以爲孔子沒學者無所統一使夫子在學者宜不至此然吾聞孔子行年六十而六十化始之所是卒而非之曰言豈一端而已夫各有所當也此一人爾而有所謂昔日之言者有所謂今日之言者而況於眾口乎是以先王知羣言之不可一也因使人人得極其說而不以同異爲誅賞公卿大夫之出於斯時者亦人人各薦其所聞而不以同異爲喜慍何者閨門之內父子兄弟相與言而有可有不可筮人布防卜師引而參之一從一不從故曰物之不齊物之情也寧可罪哉今爲申商之學者則不然以謂同心同徳者周人所以興離心離徳者商人所以亡刑賞生殺足以整齊天下而不能塞異議之口則非所以一道徳而同風俗噫古之所謂同心同徳者果謂此耶吾不忍聞是說矣周公之時朝廷之士不爲少矣而東徵之議書稱十夫予翼則同者寡而不同者眾矣豈皆小人耶豈皆誅之耶夫以周公之權而十人者助之其勢足以誅鋤羣臣之異已者爲有餘矣鼻息所向天下其誰敢違然近於人情通於物理忠於王室而推至公於天下者終不肯爲此何則駕馭羣臣正恐其雷同耳奴婢同則家道危臣下同則人主孤人主孤則天下之禍可勝講哉古之人所以貴和而賤同者慮此

禍福論

昔之談禍福者固嘗歸之善惡矣然其效可睹也其始曰爲善者必得福爲惡者必得禍取報於天如操左契於是天下之人悚然而畏然爲善者果得福乎爲惡者果得禍乎是特未可知也言旣不效則遷就其說曰爲善者非遽有福也要久而後吉爲惡者非遽有禍也要久而後凶譬之果谷要待其熟於是天下之人憮然而疑今君子長者子孫苗裔不爲少矣而果吉乎妒民害物専門爲惡者古亦眾矣而果凶乎是亦未可知也旣又不效則復遷就其說曰爲善者得福常多不幸而抵禍者或寡矣爲惡者大槪得禍幸而免者亦時時有之於是天下之人啞然而笑今所謂常得者果多乎所謂幸不幸者果少乎是亦未可知也自始至此三易其說而言輙不效其民益解體而矯激之論生焉曰爲善者反得禍爲惡者反得福自漢以來嘗有是說然蹈道者豈盡得禍乎姦佞險賊不忠不孝者豈盡得福乎其效亦可睹矣吾意以爲禍福出於天善惡出於人二者不相爲謀如五星散行而有時乎相值人見其適相值也而遂引以爲常此不可謂合於理矣今世或爲善而禍或爲善而福或爲善而漠然無有禍福其爲惡也亦如之不爲善不爲惡者亦如之要之不可測善乎揚子之言曰修其善者爲善人修其惡者爲惡人善惡之報惟是爲有證易稱積善餘慶詩言自求多福書言福善禍滛孟子言禍福自己求之彼非有失也有爲而然也

辧蜀論

自頃諸公論議多以蜀人爲疑茍可以防閒阻遏無不爲矣吾不知其說也以公孫述嘗有蜀乎是時王郎據邯鄲盧芳據九原劉永據梁宋隗囂據秦隴而秦丰李憲之屬不可勝數何獨蜀也以劉氏嘗有蜀乎是時曹氏據河南袁紹據河朔袁述據九江劉表據荊州孫氏據江表而公孫度宋度建之屬不可勝數何獨蜀也以王孟嘗有蜀乎是時劉隠稱南漢李景稱南唐錢鏐稱吳越劉崇稱東漢而馬商王審知髙季興之屬不可勝數何獨蜀也議者以謂蜀有劍閣之險白帝之隘是大不然吳有長江魏有成臯趙有井陘燕有非狐秦有崤圅天下之險有甚於蜀者矣而議者又謂蜀有沃野之饒鹽鐵之富是又不然史稱秦地膏腴謂之陸海齊有魚鹽絲麻戰國最爲彊雄楚通百越擅三江五湖之利吳人鼓鐵熬鹽通天下天下之富有甚於蜀者矣江左冦盜不止於譙縱山東藩鎭十倍於劉辟甘陵之圍難防於均順江津之謀易敗於逢育今天下無事大臣長慮卻顧推自昔禍患之所從起而逆閒之此其意則是矣而獨施於蜀則吾不知也

正友論

庾公之斯以朋友之故廢君命而君子不以爲私扣輪去金髮虛矢以塞責而君子不以爲欺酈況之說其友也其言甚甘而君子不以爲險其友爲之隳肌隕首覆宗絕祀而君子不以爲忍知此二義然後可以言友矣方漢之時呂祿之權爲如何其宗族親黨日夜相與思慮計議者爲如何國家社禝宗廟之勢爲如何而父又刧質其急爲如何又安得捨所重以全所輕則以計刧之也固宜彼子濯孺子之事豈至是耶以區區之鄭固非衛之所以存亡以區區之子濯孺子又非鄭之所以彊弱敵去而追之玆又國事之區區者而彎弓於其友則在名義爲至重此孟子所謂一鉤金與一輿羽之勢也何得以呂祿比之夫莫重於金莫輕於羽此𨿽三尺之童足以知之至於輕重之中又有輕重焉則非通孟子者不能權之矣孟子之書世未有通之者故漢魏之臣如蘇章於禁之徒皆以得已之事親誅其友猶復毅然自謂忠於朝廷而世亦莫知其爲天下之至惡自是而後一變而相證再變而相告三變而至相誣蔑也豈不愈惑哉嗚呼名教之事聖賢談之盡矣患不深考耳君使已誅其友則如之何曰審之禍大則誅之餘者可救則救之可贖則贖之無罪者辧之不可則辭於君要之不可以執戈友爲不善則如之何曰審之禍大則誅之其次痛責而方正之不從則去之其小者則忠告之不從則已終不可棄也夫上則善其君下則善其友使君臣朋友之間無不滿焉者豈非人之所欲哉不幸而至於此則古人所以處之者亦有道矣而論者不察以君臣爲公指朋友謂之私何其不思之甚歟孔子曰以孝事君則忠曾子曰朋友不信非孝也是相生法也何名爲私乎父子兄弟出於天君臣夫婦朋友出於人而父子兄弟夫婦主恩君臣朋友主義則五敎之中近於君臣者惟朋友爲然故欲知人臣之忠者必於朋友焉觀之寧有賊害其友而能忠於所事者乎是物理之必不然者夫以公心處之何適而非公茍私矣則君臣父子夫婦長幼皆私也寧獨友哉嗟夫教之所自出者三而世闕其一曰師其所以爲教者五而抑其一曰友

察言論

古之人臣抵掌緩頰說人主以用兵者其言未嘗不引義慷慨豪健俊偉使聴者踴躍激發奮然而從之至考論其心則有爲國計者有爲身謀者是不可以不察也今夫戰則除害於時不戰則遺害於後此有必勝之勢彼有必敗之道思慮深熟利害之形了然於胸中知其決不誤國而後爲之若此者爲國計非身謀也張華裴度是已天下旣平謀臣宿將以侯就第杜門卻掃無所用其奇則瞑目扼腕爭爲用兵之說庶幾有以騁其智勇而舒其意气若此者爲身謀非國計也臧宮馬武是已國家無事貪財嗜利之臣無所僥幸則必鼓倡兵端以求其所欲兵革一動則金錢貨幣玉帛子女何求而不得若此者爲身謀非國計也陳湯甘延壽是已官崇祿厚無所羨慕惴惴然惟恐一日失勢而不得保其所有則必建開邊之議以中人主之欲以久其權若此者爲身謀非國計也楊國忠是已前侯故將失職之臣負罪憂畏思有以撼動其君則爭議邊功以希復進若此者爲身謀非國計也竇憲是已古之人臣逆節已萌而功效未著人心未服則未嘗不因戰代之功以收天下之望若此者爲身謀非國計也桓溫劉裕是已嗟乎秦漢以來說人主以用兵者多矣或勝或不勝要之爲國計者至少爲身謀者如此其多途也可不鑑哉可不戒哉

憫俗論

自古諸侯風俗小大曷嘗不與其國相稱齊地負海膏壤二千里則其俗闊逹寛緩而多智全晉未分時在春秋世最爲彊國則其俗用意深逺有古帝王之遺風鄒魯居洙泗之間廹於齊楚國小而地狹則其俗亦復齷齪而謹畏今天下大矣堯舜三代之地蓋不至於此民生其間耳之所聞目之所睹體之所安者壯矣而風俗之大不足以稱之有是理否風俗非一事要以人材爲本今士大夫逹時變識事情警敏有餘矣至於學治道通大體气力量度足以支久而任重者不可多得是豈無有也有而不容於時今之建言者類皆薄物細故非天下所以治亂安危而士之所言亦不過趣一切辦治而已非能有益於宗廟社稷計也學術小故無大議論力量狹故無大功名以爲上世悉然則前此風俗嘗廣矣當是之時惟恐其防爾形勢非有不同年表日曆非甚相逺而更病其隘是必有說矣吾聞江海之水必有吞舟之魚通邑大都必有千金之家以四方萬里之國而非得恢廓宏逺之風以充之是猶衣九尺之衣束十圍之帶髙視闊步而血气不逾中人也可乎建武永平之治未必不優於西京而風俗不及者正其小也傳曰不知其形視其影也今百工之所造商賈之所鬻士女之所服者日益狹隘而一時之人物大率精悍而短小此非其影耶古之化俗惡者可使善邪者可使正今俗非有他也獨患小耳顧不可使之大乎

議賞論

刑賞爲用尙矣自堯舜時已有是說今夏書有之商書亦有之至周禮爲最詳而孔子孟子無取焉以爲上意所向天下靡然而從惟患其過不患其不及故爲人主者示以好惡榮辱足矣何至用刑賞哉天下無事民各安其性命之情非有夏啟伐國之舉盤庚渉河之役重賞以募善痛劾以懼惡此駭民亂俗之本王者之所深惡也揚子曰民可使覿徳不可使覿刑覿徳則治覿刑則亂以吾觀之寧獨刑哉刑賞皆不可覿而賞爲甚秦法斬一首賜爵一級而秦人賜爵者十室而九方是之時宗室非此者不得附屬籍而民非此者不得有芬華故閭閻以公乘侮其鄕人郎中以上爵傲其父兄世知覿刑之獘至於亡秦而不知秦俗之敗正坐覿賞爾髙祖以金錢爵邑收天下豪俊此可與創業矣而不可與守成可與立事矣而不可與善俗何則利者君子之所諱也宋牼一言及之孟子恐懼變色以爲不可訓而況以利誘天下得乎漢道之雜蓋始於此是術也施之眾庶猶若有理焉施之士大夫則過矣古之誓師必以賞戮爲言至告羣臣則曰用罪罰厥死用徳彰厥善謂之徳者蓋有恩禮存焉不指謂賞而已不言戮者以士可殺不可辱故也徳近義所以待君子賞近利所以待小人古之所以待君子小人故有間矣世稱伯夷叔齊適周使叔旦往視之曰加富二等就官一列血牲而盟之二子相視而笑此固虛語也武王周公豈至是哉使誠有此則其見笑也固宜何則貪夫狥利烈士狥名不察其所狥爲何如而一切以利啗之豈其志哉是術也施之士大夫猶有理焉施之大臣則又過矣昔平原君用魏無忌兵解邯鄲之圍虞卿爲之請封公孫龍曰不可王舉君相趙封君東城非以有功也以親戚故也君受相印不辭割地不言無功亦自以親戚故也今有功而求益封是以親戚受城而以國人計功也而可乎世以龍爲知言吾聞畱侯晚節決防都闗中出奇防取馬邑皆不復益封其所以自待者重矣而朝廷所以處之者亦復有體漢世君臣惟此爲近古哉

眉山文集卷一

欽定四庫全書

眉山文集卷二

宋唐庚撰記

遊越王臺記

政和元年春吾南遷恵州道出番禺明日與客遊越王臺臺據北山其髙數百尋南臨小海而潢溪橫浦牂牁之水輻輳於其下左右瞻顧則越中諸山不召而自至卻立延望則海外諸國蓋可彷佛於溟蒙杳靄之間吾遊天下多矣登臨之勝未有先於此者此其所以巋然千載𨿽廢而不毀也歟世言此臺興於漢初廢於元鼎之時以吾觀之不然昔樗裏子之塟渭南也曰後百年當有天子宮夾吾墓至漢興長樂宮在其東未央宮在其西謹按史記秦昭王七年歲在辛酉樗裏子卒漢髙帝七年長樂宮成八年營未央宮是嵗癸夘上距辛酉實一百有三年世知二宮作於髙帝之時而不知百年之前樗裏子固已言之於秦昭王之世矣古稱得道至人能知城邑宮殿從何福業生此非虛語也凡物成就本非一時之所能爲至其變滅亦非一時之能廢業凝而成旣泮而敗其所由來逺矣世無至人故莫識其所從也若樗裏子者豈足名得道哉彼不過以數知之耳蓋萬物本於道故道能知之不外於數故數亦能知之戰國之士大抵皆深於數故知來事如此至詰其所從來彼亦不能言也噫物之廢興眇矣吾何足以知之然於廢興之理則吾嘗論之熟矣豈偶然哉至如士之所以成敗得喪彼亦有自來矣豈云云者所能權之也哉正月初五日記

卓錫泉記

人之精神亦何所不至哉揮戈可以退日搏膺可以隕霜悲泣可以頽城浩嘆可以決石而況於得道者乎諸妄旣除表裏皆空一眞之外無復餘物則其精神之運又何如哉吾遊羅浮至寶積寺飲泉而甘寺僧曰此卓錫泉也昔梁景泰禪師始居此山其徒以無水難之師笑而不答已而庵成師卓錫於地泉湧數尺自是得井山中迄今賴之知水者以爲甲於嶠南而自梁以來未有紀其事者夫師之爲人誠不可得知然吾聞世間萬有皆心想所生而古之學道未有不用定慧得者定則深全慧則流通以深全流通之精神而致吾心想中物如父之使子君之使臣有必得之勢其見於此者特未足多也或曰前世文士如李廣利耿恭之徒皆功名進取之人以成敗得防爲心其精神之富不逾常人而喑嗚叱吒飛泉爲之湧溢與師無異此何理也曰二人者皆一時貴臣左氏所謂用物精多至於神明方其困於絕域之中感奮激發於萬死一生之時其用意至到與精進一體惟其出於一切之誠而無定慧之素以故得之艱勤非若師之頤指目使旣防而且逸也嗟乎事之不立也我知之矣志意耗於思慮聰明流於視聴則精神所感不行於父子兄弟之間而尙何有於物茍能全吾之神則𨿽山石之堅水泉之柔雍容談笑之間堅者可使辟柔者可使激而躍也而獨不得之於人乎吾是以知天下之事無不可立者年月日記

遊湯泉記

過水北十餘里得白水山山行一里所得佛迹院院中湧二泉其東所謂湯泉其西雪如也二泉相去步武間而東泉熱甚殆不可觸指以西泉解之然後調適可浴意山之出二泉專爲浴者計哉或說炎州地性酷烈故山谷多湯泉或說水出硫黃地中卽溫初不問南北今臨潼湯泉乃在正西而炎州餘水未必皆熱則地性之說固已失之然以硫黃置水中水不能溫則硫黃之論亦未爲得吾意湯泉在天地間自爲一類受性本然不必有待然後溫也凡物各求其類而水性尢耿介得其類則𨿽數千萬里而伏流相通非其類則橫絕徑過十字旁午而不相入故二泉之間不能容尋常而炎涼特異如此蓋亦無足怪者吹气爲寒呵气爲溫而同出於一口此其證也臨潼之水在開元天寶時最爲知名恩幸寵遇震動一時然自是以來是非口語亦紛紛矣此泉出東南萬里外非山僧野叟之所遊嬉則騷人遷客之所嘯詠而裵徊也寵辱何自而至哉爲泉計者其肯以此而易彼乎同遊者三人

佛迹記

巨人迹若干長三肘量闊稱之在湯泉之東瀑布之西散印於巖石之上深者二寸許前此未有稱者近時山中實始見之自是稍傳於人而或者以爲佛迹噫此眞可謂異矣與漢武帝時東萊緱氏所見可同日語哉是時天子求神人爲長生不死之計厚啗方士惟其所欲爲李廣結髮戰匃奴三十年不能取封邑而五利爲樂通侯汲黯晚節願爲中郎出入禁闥不可得而公孫卿爲中大夫邸第玉帛金錢車服之賜莫知紀極而甚者乃至尙主夫利之所在姦僞從之故當世所謂畫法寶鼎仙人迹之屬大抵皆詐今此迹出於炎海之濱晦昧於黃茅白葦之中以故不爲世俗所知𨿽知亦莫之貴此其所以爲異何則凡物求而得之則容有僞焉不求而獲者乃眞耳謂之佛迹𨿽若無所考然姜嫄之事詩人指爲帝武彼亦安所考哉不過以理知之今夫五嶺之南瘴癘之鄕民生於其間者旣已薄福而放逐居此者又皆罪戾之餘故諸聖出此以警悟而調伏之此理亦無足疑者羅浮比年往往有異迹其拇至數寸而棲禪寺亦時時見之得非疾者愈劇而救者不得不力歟不然何其多且數也

寄傲齋記

吾謫居恵州掃一室於所居之南號寄傲齋客指而笑曰此非取陶淵明之語乎子居京師時何嘗念淵明能念淵明當不至斥逐今旣至此然後區區掇寄傲之語以名其所居而見意焉晚矣無及也吾愧謝曰子責我是矣然豈知吾之心哉吾官閬中時嘗考論晉宋人物至淵明傳慨然有感於吾心時年三十便有歸歟之興求田問舎親友皆怪之自是以來俛仰十年𨿽未卽去然田園之樂未嘗一日不系於心而歸去來辭未嘗一日不諷於口頃任博士自以出處旣不與隆替對而迂愚拙直又不能從英俊遊數懇丞相求西南一官以歸蓋將老焉防奇禍作以故不果嗟乎吾志不就類皆如此今𨿽云云誰復信者信與不信此復何有顧惟鬼神知吾此心耳𨿽然吾今適四十爾夭死吾於此乎復何言哉設不吾死得脫謫籍以歸則吾將以三十年之身窮淵明之樂圃吾名之以日渉之園門吾名之以常關之扉林吾名之以欣欣之林谷吾名之以涓涓之谷壑吾名之以窈窕之壑丘吾名之以﨑嶇之丘豈特取寄傲之語名一室而已哉惟詩不近淵明𨿽近亦不敢作獨得其讀書飲酒之趣亦足以了一生矣収之桑楡猶足以補東隅之失也傳不云乎人之所欲天必從之古人豈欺我哉年月日記

鬭茶記

政和二年三月壬戌二三君子相與鬭茶於寄傲齋予爲取龍塘水烹之而第其品以某爲上某次之某閩人其所賫宜尢髙而又次之然大較皆精絕蓋嘗以爲天下之物有宜得而不得不宜得而得之者富貴有力之人或有所不能致而貧賤窮厄流離遷徙之中或偶然獲焉所謂尺有所短寸有所長良不虛也唐相李衛公好飲恵山泉置驛傳送不逺數千里而近世歐陽少師作龍茶錄序稱嘉祐七年親饗明堂致齋之夕始以小團分賜二府人給一餅不敢碾試至今藏之時熈寧元年也吾聞茶不問團鋌要之貴新水不問江井要之貴活千里致水眞僞固不可知就令識眞已非活水自嘉祐七年壬寅至熈寧元年戊申首尾七年更閱三朝而賜茶猶在此豈復有茶也哉今吾提瓶走龍塘無數十步此水宜茶昔人以爲不減淸逺峽而海道趨建安不數日可至故每嵗新茶不過三月至矣罪戾之餘上寛不誅得與諸公從容談笑於此汲泉煮茗取一時之適𨿽在田野孰與烹數千里之泉澆七年之賜茗也哉此非吾君之力歟夫耕鑿食息終日蒙福而不知爲之者直愚民耳豈吾軰謂耶是宜有所紀述以無忘在上者之澤云

射象記

政和三年三月乙卯有象逸於惠州之北門惠人相與攻之操戈防弓弩火炬者至數百人而空手旁觀鼓噪以助勇者亦以千計旣至皆逡巡不進有監稅蒙順國者邕州邊人以趫防自矜短衣踴躍挾數十矢射之中項背如蝟毛象厖然不動徐以鼻捲去最後中左耳流血被面象怒馳之順國棄弓反走未數步象以鼻鉤其膝盤之於地蹂踐之眾潰散走象亦緩緩引去少焉吏卒就視則順國已碎首折脇陷胸流腸死矣吾時方食聞之投箸嘆息嗟夫使象得入城則鼻之所觸齒之所拂足之所蹴豈復有邑屋居民聚落也哉爲萬人排難而以一身死之此吾所以嘆也然吾聞交趾捕象必用機穽未有直決者吾嘗識其形矣其立如屋其臥如堤其行如舟是豈可與力競也哉若人者可謂愚矣此吾所以又嘆也然向使百數人者協心戮力齊奮而共擊之亦未必不勝脫令不勝猶當不至於此此吾所以又嘆也𨿽然古之不量事力奮區區之忠以排難救人爲巳任而困於無助以至碎首折脇陷胸流腸而死者亦安可勝數凡有志而無成者皆是也何獨此哉此吾所以又嘆也作射象記

李氏山園記

伯陽甫續史記後二百年而老聃伯陽爲柱下史後世因以伯陽甫爲伯陽則二人爲一人矣範武子晉士防也而古今人表置士防於中上列範武子於上中則一人爲二人矣豈惟人哉龍目一名益智而益智非龍目龍目出海南山谷間味甘益智出西域味辛而廣雅曰益智龍目也則二物爲一物矣枇杷盧橘一也而上林賦曰盧橘夏熟黃柑橙榛枇杷橪杮亭祭厚朴則一物爲二物矣夫祖父之事子孫有不及知州裏之物耆舊有不徧覩而況述千載之上數千萬里之外者乎亦何能無失耶吾南遷恵州寓居城南李氏之山園園髙下數十畆艸木華實無所不有而龍目盧橘爲特盛吾兄弟甥舅無日不往來逍遙於其下而笑舊說之謬蓋嘗以比伯陽甫範武子之事而爲之嘆息因書其事使後世知有是園又知吾嘗遊戲於此又知著述不可以不愼而學諸子百家之言者亦知其有得有失而審所取云

水東廟記

廟中神像二其一介冑按劍而坐者曰興祚王其一烏巾紫襴端笏而坐者曰泰民王觀興祚之名疑南漢時所封而不敢遂以爲然者蓋無所考也吾始至恵州屏居於南山之上北望西江之東林木之間夜夜有燈熅然里人雲此水東靈廟也吾聞之悚然禱焉自是感於精神發於夢寐者非一以其事近怪故不欲悉書而要之靈應卓然有不可不信者然吾嘗聞之易矣凡天道之所虧盈地道之所流變鬼神之所禍福與人之所好惡大抵相似吾今以無狀不肖獲罪於世至於中原之大無所容其軀而竄伏於五嶺之南羅浮之東披黃茅而居者五年而後歸則其見惡於人也可謂極矣方是之時𨿽吾之心亦復自惡而神獨眷眷如此意者鬼神之中亦有異好者乎抑亦舎其迹而求其心憐其窮厄而忘其罪戾亦如吾君所以寛而不誅已棄而復收之意乎不然何其與易相反神之威徳始於神江被於瀕流數百里之間故神江鐵步水東皆有廟而水東廟爲特盛然皆不在祀典故或者以爲疑夫以祀典而論鬼神猶以閥閱而論人物也便謂之盡可乎此亦無足疑者政和五年六月二十四日眉山唐某記

易庵記

客問陶隠居吾欲注周易本艸孰先隠居曰易宜先客曰何也隠居曰注易誤猶不至殺人注本艸誤則有不得其死者矣世以隠居爲知言與吾之說大異蓋六經者致治之本艸也漢時決疑獄斷國論悉引經術玆豈細故而易言哉本艸所以辧物六經所以辧道道者物之所以生物者人之所資以爲生一物之誤猶不及其餘道術一誤則無復孑遺矣前世儒臣引經誤國其禍至於伏屍百萬流血千里本艸之誤豈至是哉注本艸誤其禍疾而小注六經誤其禍遲而大隠居注本艸矣故知本艸之爲難而未嘗注經故不知經爲尢難而不可率易如此世以不服藥爲中醫此言𨿽小可以諭大吾用易不審陷禍幾危令幸閒廢方且掩庵熟讀而深思之復書此記二本其一以自警其一以寄二子焉年月日記

書大鑑碑陰記

曹溪大鑑禪師碑元和中栁栁州文紹聖中蘇定武書前長老辧公立石至崇寧初此碑坐累毀去今長老和公更書而刻之唐子曰大鑑之道不以文而重輕栁州之文不以字而隠顯辧公以大鑑之道柳州之文定武之書三法和合以成此碑使喜書者因字以求文好文者因詞以求道其意以爲更相發明而不知其適足以相累何則志於字者見字而不見文志於文者見文而不見道安在其爲更相發明才去其一而二者皆病此和合之患也今子復以栁州之文配大鑑之道𨿽無前日字畫之累亦安能免於所謂和合者哉𨿽然是間蓋有理焉文寄於字是字而非文道寓於文是文而非道三法𨿽和合體相各差別眼色合爲見色𨿽去而視存耳聲合爲聞聲𨿽亡而聽自若也旣不能相爲用矣又烏能相爲累哉和喜曰然請書子言刻之碑陰

眉山文集卷二

欽定四庫全書

眉山文集卷三

宋唐度撰記

重修思政堂記

並嘉陸而南至於大江置守者七而閬中最爲名郡後唐長興元年始建保寧節度國家因之爲安徳軍其山川形勢郛郭衢路制度宏逺隠然有大國之風絲鹽之利舟楫之便可以通四方商賈宜其民力富饒足以自樂然城中無名園甲捨非富家大姓不用瓦屋閭閻凋疎彌望蕭然其儉嗇如此豈其風聲气習自古然耶抑起於近代而莫推其所自也太守之居蓋前日節度使之所治園囿至廣而亭榭至少賓客往來無燕勞館犒之地殆不類夫所謂節鎭者上下習熟恬不經意元符元年管城虞公來守是邦明年始作整暇堂壯大華好爲一路偉觀而堂之直北舊有思政堂規模劣小不稱其名旣爲整暇所形尢覺蕞然無復气槪公顧而嘆曰頭重足弱項背不相副可乎撤而崇之逾年一新然後二堂相望雄傑相應閬民觀之有以知刺史之尊而專城爲可樂也是嵗某爲閬中宰屢嘗謁公於堂公道其所以然而求文以爲記某聞古人有言俗奢則示之以儉俗儉則示之以禮今閬人以儉爲俗久矣恐其流而入於固也公旣示之以好惡如此庶幾少變而合於禮歟是眞不可以不書若夫立名之意則見於前守董公所記彼自有說故不復論次云

愚齋記

元符三年洛陽蘇公通守南隆治書室於防事之東偏名之曰愚齋而屬某爲之記某言於公曰愚有等級公將安處也有顏子之愚有髙柴之愚有寧武子之愚揚子以鼂錯爲愚栁子厚自以爲愚顏子之愚老子所謂盛徳者也髙柴之愚中庸所謂不及者也寧武子之愚則詩所謂亦維斯戾者也鼂錯之愚則語所謂古之直者也若夫栁子厚之愚則事載方冊有不可誣者文章學術爲當代所宗自唐以來論當世大儒則必稱韓栁而自以爲愚可乎然貞元之黨婦人女子皆知其必敗而栁子獨不悟也謂之不愚可乎是數子者其愚固有等級公將安處也以爲髙柴之愚則才非不及於道以爲寧武子之愚則生非不逢於時以爲鼂錯之愚則無吳楚之變以爲栁子厚之愚則無伾文之事某將處公以顏子之愚則公豈有意乎公平生聚書萬卷手不停披旣已自得於心矣推其緒餘以敎諸子皆卓然有立其長子長壽以文學知名於時而公猶以愚自處此眞有意於所謂盛徳者歟傳曰晞顏之人亦顏之徒公何辭焉請以是爲記

陳子美竹軒記

君子之所好有不可以常理詰者珠玉犀象世俗之所共好而必爭者也未嘗一日介意而竹之爲物扶疎抗直非有妖麗嫵媚可以移人之意此艸木之簡靜淡泊者然自晉以來賢人君子皆有是癖以爲一日不可無𨿽假館托宿必種而猶以爲未足復以墨象其形容置之屋壁寢食必對作爲賦詩以稱道其風節以誇耀於世前世之士如七賢六逸之徒皆有英偉絕人之才而一接於竹則脫去世故終身與之周旋而不返嗚呼是豈可以常理詰哉予友陳子美趨向髙逺於世味甚薄凡世俗之好者略不經意而特蔽於竹所至私居官舍常養竹以自適自謂性與竹防不知其所以然前日始到官周視廨宇而書室之外竹軒森然龍騰劍拔得其所好驚喜失聲葺之逾年軒檻一新而竹亦愈茂時與賓客僚友飲酒笑樂於其間方其得意於竹也凝神終日玩味吟嘯忻然相對而不知其隠幾者其所好如此宜其求文爲記愈卻而愈勤也夫捨俗之所好而獨好其所好是亦蔽於物而已𨿽然茍未至於無物則子美之所好與夫世俗之所好者蓋亦有間云

箕踞軒記

箕踞者山間之容也拳腰聳肩抱膝而危坐傴僂局縮其圓如箕故古人謂之箕踞便於賦詩便於閱書便於長嘯其勢如蹲猿如投竿而漁者蓋長松之下灘石之上放然不拘禮法者之所爲也以之事上則不恭以之臨下則不莊以之待賢者則有所不可以之遇眾人則有所不敢故古之士大夫矜名檢飾邊幅者皆鄙而不爲予今以五斗紅腐置身於憂患之塲是非利害洶洶百出以一身之微受無窮之責目視上帶則輒取怪怒方且逺防畏譏規規然從事於禮法柔聲和容斂版罄折拜揖跪起以取媚於世惟恐其不恱而以箕踞名軒豈不異哉蓋官舍之西舊有軒數間直堂屋之後人事之所不及賓客遊從之所不至往往獨遊於此解衣盤薄箕踞於胡牀之上含爪賦詩暴背閱書以釋其忽忽不平之气臨風長嘯而艸木爲之蕭然足以見其誕率如此而猶有所畏𨿽有所畏而誕率之性終不能少貶亦施之處已而不以接物則庶幾其無患也故以箕踞名之而爲文以見其所以名之之意年月日記

顏魯公祠堂記

上元中顏魯公爲蓬州長史過新政作離堆記四百餘言書而刻之石壁上字徑三寸𨿽崩壊剝裂之餘而典刑具在使人見之凜然也元符三年餘友馬彊叔來尹是邑始爲公作祠堂於其側而求文以爲記余謂仁之勝不仁久矣然有時乎不勝而反爲所陷焉者命也史臣論公晚節偃蹇爲姦臣所擠見隕賊手是未必然公孫丞相以仲舒相膠西梁冀以張綱相廣陵李逢吉以韓愈使鎭州而盧杞以公使希烈其用意正相類爾然於數君子者終不能有所傷而公獨不免於虎口由是觀之士之成敗存亡豈不存乎命耶而小人軒然自以爲得計不亦謬乎且吾聞古之尙友者以友天下之善士爲未足又尙論古之人誦其詩讀其書思見其人而不可得則方且欲招屈子於江濱起士會於九原蓋其志之所願則超然相慕於數千百載之後而況於公乎公之功名事業已絕於人而文字之妙亦不可及因其心畫之所在而祠之此亦昔人尙友之意也嘗試與彊叔登離堆探石堂觀其遺迹而味其生平則公之精神風采猶或可以想見也夫年月日記

新修勅書樓記

始余未至閬中聞其爲劇邑也意其官府制度諸事有體稱古子男之邦旣至入門見其所謂勅書樓者庫屋數楹椽腐瓦疎將過其下者則必卻蓋俛首鞭馬疾趨凜然惟恐其欲壓顧而疑之以爲縣治於此不知幾何年令之從者亦不可勝數樓在防事之前非思慮之所不及然皆更相因仍無攺作者何也旣而究之乃不足怪者始宣徳郎孫君襲旣新防堂嘗議及矣未果作而受代去奉議郎李君觀繼修庫獄復有意於是矣以饑而寢其事至余號爲愚惷無知銳然直前而不顧利害者也然猶尺寸積累二年而後有作親董其役數月而後有成蓋自二君以迄於今更閱三閏然後得以一變其舊嗚呼何其難哉而況興利除害立事建功規爲措置有大於此者不又難哉以余成之之難有以知二君欲爲之難以二君欲爲之難有以知前人更相因仍歷年滋久而無所攺作者彼非安於如此也蓋勢不足以使人力不足以行意舉手動作左窒右礙終日憂畏而不得以遂其所欲爲此人之爲吏所以無功天下之事所以不立而有志者所以永嘆也何獨此哉何足怪哉樓屋上下十間余材爲吏捨十有七間始於元年之六月成於十二月而余去以二年之七月云崇寧二年正月十五日記

眉山文集卷三

欽定四庫全書

眉山文集卷四

宋唐庚撰傳

資政韓公家傳

韓公諱粹彥字師質相州安陽人魏忠獻王之子故丞相儀公之弟也春秋之世韓獻子有大功於趙故宋有天下而韓氏爲特盛忠獻有勲勞於天下先朝著令世選韓氏子孫一人官相州故公弱冠以選監相州酒稅秩滿復監相州倉稍遷國子監光祿寺主簿衛尉寺丞提舉京東常平等事尙書司勲員外郎接伴北朝賀天寧節使充北朝正旦國信使主上卽位儀公拜左僕射公避親攺少府少監遷吏部員外郎丏外補得陳州儀公罷相公亦罷郡主管嵩山崇禮宮五年許自便主管西京畱司禦史臺駕幸興徳禪院有感詔韓氏子孫在吏議者悉除之未幾主管南京鴻慶宮丁母憂服除拜光祿少卿上享原廟攝太常卿接伴北朝賀天寧節大使使還賜出身拜祕書監二年以徽猷閣待制知興仁府俄擢定州路安撫馬步軍都總管知定武軍府事還朝拜吏部侍郎主管右選求外補拜龍圖閣學士復知定州年五十四薨於中山公名重北方而聞於契丹故聘使往還公未嘗不在其間而北道謀帥公未常不爲選首其使契丹也王師方西徵遼意不自安公旣入境皆交口問西事公對以使事有指不敢及其他公旣愼重其事不敢縱言而遼亦順適其意不敢復問而雲中館送擡箱事例客省使不肯拜受香藥酒皆反復論難卒正其禮得其所守而還公始授館遼主戒館中勿生事公射於館中遼主乘小車與其孫觀焉因解驂以侑射且命畫工貌之以歸其爲逺人所慕如此公爲侍郎者再而吏部之政爲最勤其殿大邦者三而定武之政爲最逸蓋吏部分四選而侍郎右選至爲雜宂公承積之後釐正簿書遣決滯務增損廢置五萬四千一百餘事髮爲幾白然後怨詈謗讟化爲驩謡上聞而嘉之公進秩一等官吏賞有差所謂最勤者如此中山魏王儀公舊治也遺民故老猶有存者聞公作世濟堂固已感恱而公之撫軍治民悉遵先世規模故雍容談笑無他施爲而軍府肅然所謂最逸者如此余嘗讀公奏議以考其爲心大抵以愛民爲本始公知陳州作防城堤自是無復水患人至今便之然至定武時議者欲決滹沱河水注塘濼中而界保州永寧之間作限水堤則公極論其不可始公在定武時詔訪以備邊之計公畫四防以儲蓄爲先務然河朔均糴則公復有所不從所謂以愛民爲本者如此余讀公奏議十卷至論致仕官復起免追所得恩典以勵風節喟然嘆曰大哉言乎有忠獻之風矣始公貌類其父世人以爲忠獻復出而號小魏公神宗哲宗亦以是深器之然終不至大用故余所書止於如此世以忠獻比周公旦召公奭太公望今考史記世家周公之子伯禽太公之子呂伋皆齷齪庸人無事可書而召公之後九世無聞至燕惠侯然後稍見於史則余今所書如此公可謂不忝其世矣

贊曰公子保之謂餘言先公在定武時有說先公取幽燕者先公折之曰國家奄有四海寧少此彈丸土耶北方無事百有餘年兩朝之民得以養生得以送死得以事其父母而養育其子孫始之者寇準而成之者公也傳曰仁人之言其利溥哉今所謂仁者果誰與非公孰能當之

陸諝傳

陸諝麯城人少與壺子商君相友善約先貴無相忘已而壺子仕太常商君主爵郡尉通顯矣而諝方辟靑州爲從事壺商上疏曰臣等無狀防陛下器使待罪九卿自非得天下賢聖與之同升則非但無以副陛下煩渴而臣等亦自不滿臣友麯城陸諝者舉世莫能測其爲人以爲剛又無虐以爲柔又有立文雅醖借號爲醇儒至論全身保家治國安天下則又似謀臣防士往時袁盎相吳王驕日久數陷害二千石盎用其兄子種計與諝厚善卒賴其力得脫虎口以歸此全身之道也呂太后時羣臣動見覆族呂嬃防陳平曰平爲相非治事專從諝戲婦女後聞之私獨喜而平得以全其宗此保家之道也河間獻王修徳爲仁義天子不恱王懼日命諝作樂而河間幸無他此治國之效也曹參爲相國賔客以百數參悉謝去獨召諝問計連日夜語不厭相事幾廢而民間作畫一之歌此安天下之效也臣聞王者尊有徳進有功今諝旣賢聖而又上自朝廷郊廟燕饗下至田裏冠婚聚會諝未常不在其間功效不爲後人而位靑州從事簿空置臣等無益上從其言遣壺子持節召諝至見上歡甚是日拜諝光祿勲頃之封醴泉侯食千戶諝嘆曰生我者天地成我者壺商也二人旣薦諝以身下之然上每念諝輒並召二人諝卒諡懿侯子淳嗣至曽孫漓不肖以罪廢國除諝旣沒二人亦斥疎不復召用云

太史公曰漢興陸賈以辧說遊公卿間名聲籍甚爲太中大夫以壽終而諝復以徳業位九卿賜爵列侯傳國數世陸氏之先豈有天祿哉

贊

羅浮二賢贊【並序】

葛稚川化去三十餘年單道開始來羅浮今山中人知有稚川而不知有道開蓋稚川旣爲鄧嶽所畱居山燒煉著書者數年丹竈具存而道開平日惟食細石數百澹無所爲以故後世莫得而考陳郡袁宏𨿽作道開贊然宏嘗爲桓溫作九錫文矣此手豈宜復弄世外事而贊文亦復不見於世遂作二贊書之山谷而不顯其處以貽後代之好奇者云

江左日陋無復徳輝翔而不集翩然南飛鄧嶽細兒處仲餘黨豈有識知亦復瞻仰吾緣外丹遂居羅浮豈以嶽故而議去畱所就者大寧卹其小吾與嶽遊如狎鷗鳥

右贊稚川

世人茹柔剛則吐之匙抄爛飯口如牛呞至人忘物剛柔一致其視食石如啗餅餌北平飲羽出於無心食石之理於此可尋我𨿽不能而識其理庶幾潄之以礪其齒

右贊道開

張曲江畫像贊【並序】

大觀四年冬吾南遷至曲江其故老爲吾言唐開元中平盧帥張守珪遣偏將安祿山奏事京師張文獻公見之大驚宻請除之不從未幾守珪入朝祿山引兵襲契丹大敗所亡失以萬計公請以軍法誅之又不從後二十年祿山稱兵犯順公之歿蓋十六年矣明皇奔蜀始悔不用公言於是遣使度嶺弔祭以舊史驗之良然吾嘗謂明皇一日殺三庶人如刈竹葦如剖瓠無毫髮顧惜而誅一胡雛若拔齒然此何理也方是時唐祚將衰親疎厚薄之序一切倒置陵夷至於天寶之末人倫天理滅絕敗壊張垍其婿也而先叛永王其子也又叛太子起兵靈武則又叛𨿽防祿山唐祚未必不衰而唐祚之衰自祿山始明皇嘗嘆公歿朕不復聞忠言正使公存吾知其言不復用矣公平生論事至多而斯言不用尢可痛恨吾欲訪其故居而弔其墓識其子孫以求其遺風餘烈時方遷斥勢有所未暇獨得其遺像流涕而贊之曰

魏武言典午不可親而文帝待之坦然不疑也齊王攸言胡雛不可養而晉武寵之確然不移也莫親於父子莫愛於兄弟一有所蔽則親愛莫得而奪之況於疎逺乎然則公言之不用固其宜也噫先事則未信已事而悔則無及前世之敗未有不由於斯也可勝道哉可勝痛哉此吾所以見公之像慨然而咨嗟也

銘

益橋銘

吾聞九卦主困而言也而曰益以興利者何哉以爲自利耶則非所以爲徳之裕以爲利物耶則非所以安困之時數以問易師易師皆不領政和元年謫居鵝城以暇日遊丰湖偃仰於橋亭之上閱其款識欣然而笑曰吾得之矣君子之心何嘗不欲兼濟而有所謂獨善者彼非得已也顧力不足耳方其不得已之時而適有毫髮便利可以益人則𨿽窮厄九死之餘茍可以致力彼未有棄而不爲者都無可爲矣猶思所以爲利於後代而況於當世乎吾將得之矣因名之曰益橋而爲之銘曰

過晉而悲至燕而防一至之情已過則移眞悲不移生死由是云何能然有本所致吾觀此橋日度萬屨積而計之巧歷莫數以窮苦時作利濟事乃知困中有益之義

史南壽墓銘

邑人史南壽以政和七年戊戌卒於家其子卜葬地得至孝鄕善聽裏山地之原卜葬日得十年十一月巳酉於是遣使來請銘銘曰

公之系太原史九齡名南壽字鼻祖灝尉臨卭屬唐末不復東居吾鄕爲著姓自克恭丹稜令曾祖珵祖正辭父大同世髙貲列甲第名上田產鉅萬僮指千公少時習於富捐金錢如糞土朝遊誰韓王孫暮過誰左阿君居擊鐘出連騎盛而衰亦其理時旣異事不同客益落家屢空身困約气不衰捧笑腹伸談眉里人子喪所怙屍在地貧不舉公聞之時方食棄匕箸起太息立解衣易緍錢稅其孤眾翕然賙棺衾具飯含賻畢集屍乃斂性嗜書多所藏尢喜醫受禁方公爲方殆天得誚生桓起死虢欲爲書施無窮艸未就以壽終壽幾何七十五陰種徳莫知數徳旣熟獲者誰娶王氏生兩兒長易簡吾故人有气節能苦辛次行簡尢所畏學已優時未仕女二人皆已行宋師錫洎孫京孫男一孫女二男耆卿女幼稚穴古鄕爲新墳近先壠利後昆中有銘文百句句三言信萬古

亡兄墓銘

先公奉議有子三人兄其長也少時受書爲文章治易春秋皆有家法其志豈易量哉已而病肺不得盡其力以學然天資孝友所立有絕人者正使力學其得亦不過如此元祐三年秋先公遊瀘南予兄弟持母喪於丹山兄夜半蹴予曰吾夢收尊書發之得亟來二字何也尊得無恙乎吾心動矣汝侍幾筵吾今趨瀘南省尊予未有以應兄奮曰吾決矣是夕裹糧黎明走洪川將僦舟而江水盛怒聲揺數十里客舟布岸皆相顧不動兄徬徨堤上有漁者持小艇系港中啗以厚利不諾兄跳入據艇中叱僕夫解維漁者不得已從之用二日半至瀘而先公果病甚見兄大驚詰其所以來兄具道曲折先公嘆曰天告汝也是日疾少間兄具大舟迎侍以歸居數日疾復作遂卒嗚呼方是之時非兄孝足以通神誠足以知幾其禍可勝言哉元符二年冬弟庚以貢舉事系獄臨卭語連兄臨卭並械之凡對吏逾年掠治無完膚而其詞確然不及庚以故獄久不具卒會赦除之其堅忍如此兄性眞率無威儀人多易之至是乃大服以爲不可及嗟乎吾少兄十有五年年二十五卽去爲吏四方五年十年乃一歸歸不過旬月復去此其中寧能無軼事乎然其大節可睹矣兄以崇寧五年五月二十一日卒於家而貧不卽塟殯僧捨十有三年然後得歸骨於某村之原時政和八年十一月日也銘曰兄諱瞻攺伯虎始字望之今長孺氏於唐望於魯五十二年卒歸土夫人範前物故有周制以範袝男子二才一女男業儒釋女猶處墓用銘家有譜後世參之考其素

船娘銘

船娘吾幼女也政和五年吾發惠州次番禺艤舟滄浪亭而女於是乎生明年至江陵寓居於沙頭而女於是乎死是夕瘞於鶴鳴寺之南其生也以十月初三日其死而瘞之也以五月二十六日凡居人世二百三十有三日其將瘞也其母黎氏持而哭之曰兒王也捨我安之乎吾卽其語而爲銘曰

空空如谷何以得此玉終非作福未幾而毀於櫝

黎氏權厝銘

侍女黎氏楊越人八年隨吾遵海濱丁酉北歸至江津一疾卽死不及伸月實丙午日壬寅葬之未可防莫因權厝於此有子存何以識之考斯文

眉山文集卷四

欽定四庫全書

眉山文集卷五

宋唐庚撰志銘

淮陰賢婦墓志銘

賢婦亡姓名淮陰下鄕人蓋老矣貧無自資以洴澼絖爲業屬秦末亂離民不親耒耜者累年矣天下饑饉婦方坐沙上以水擊絮望見城下有客長大帶刀劍彷徨水濱婦私獨怪之遂就與語則壯士也而有饑色婦哀其困館而食至數十日欣然無倦意客感慨曰異日必有重報母是時天下兵動關東豪傑並起婦視客非庸人終能有所就遂佯怒以語激之曰文夫不能自食吾哀王孫而進之食寧望報乎會楚兵過淮客仗劍楚君麾下楚不能用客亡命歸漢得大將從漢王定三秦與楚人戰京索間有功二年八月始以涉西河破魏豹九月破代十二月破趙明年十二月遂破齊蓋自北出至是嵗余而捲天下之半明年二月漢遣使立客齊王明年引兵會漢垓下破楚天下大定漢徙客王楚都下邳蓋自寄食五年裂地數千里南面稱孤於是下令求婦報千金天下不多客之賢而多婦之長者有以知識韓信也婦卒泗口南岸銘曰

項王喑啞亞父謀謨信來不呼信去不拘坐視信逋反噬其軀匹婦區區而知信乎吁

徐夫人墓志銘

夫人徐氏其先京兆人唐末避地遂家於眉州丹稜自考以前蜀人憚逺仕進者尙少故曾祖某祖某考某三世無食祿者夫人幼穎悟年十二喪所恃已能順適繼母無毫髮不滿意考爲人嚴重左右莫敢仰視獨夫人侍側輒怡然爲之解顏家人因以白事年二十歸劉氏舅姑得之喜卽委以家政方是時劉氏累世好施生事蕭然夫人旣專內事𨿽細務必親之規畫處置悉有法度可守未幾劉氏復振舅姑旣沒父母春秋髙嗣子早喪夫人奉養喪祭能盡其道侄有少孤從其母嫁者夫人取置諸子間摩頂撫育無有輕重厚薄至爲婚媾能自立乃已課二子讀書甚力旣而二子以次取進士第元符三年長子汲爲合州司理參軍奉夫人以行是嵗六月二十四日卒年五十二少子湜登科時夫人沒五年矣惜乎不及見也汲今以宣徳郎知鄢陵縣湜以通仕郎行蜀州晉原尉女適楊某孫若干尙幼大觀四年十一月日於某鄕之原其將也鄢陵以行狀請銘於予予交鄢陵二十餘年朋舊之情旣不可違而夫人之善之不可廢其事父母舅姑也如此其治家立門戶又如此收防露孤而成之又如此教其子問學連年取科名流聲號於時又如此是烏得不銘也哉銘曰大兒來歸裏門下車小兒來歸擁版以趨宦學成矣系而母且而母不畱可悲也夫

史子深墓志銘

君諱通字子深姓史氏世爲眉之靑神人少與其兄珣皆以文學名於鄕年十七以貢舉不中遂退居於楠溪之上杜門著書絕人事者數年得易蓍若干捲乾坤別解三卷禮記義一卷詳說四卷律呂气數十二卷書義八卷詩義若干捲論語孟子解各若干卷子史論若干捲其書旣出學者翕然稱之或曰是知古矣其於時事未必知也已而君至京師進世要機務十卷芻蕘防二十卷其言當世便利殆非艸茆布衣之士所能言至於論兵則𨿽謀臣宿將練習邊事者不能易也或曰是能言矣其於行事未必能也已而君起家尉通州遂能使人畏已遇事輒斷號爲彊明至作磐石令則又專務寛厚和易撫字勸課如古循吏所爲蓋二邑之俗不同故君所以應之者亦異名聲大著諸公交章薦之而君已卒縣人哭泣悲思至今父老猶喜道當時事吾嘗謂學者所貴乎知經者以其能知道所貴乎知道者以其能應物白首窮經而不能應物又何以經爲哉悲夫君學足以知經道足以應世而晚得一命年止五十七不得以充其志官止一縣令不得以盡其才故其應物者止於如此此吾黨之士所以嗟惋嘆惜爲之請銘以而吾亦不得而辭也史氏系出魯國後徙杜陵唐末入蜀遂家於眉曽祖祖考皆不仕君中元祐三年進士第歷達州通州尉資州磐石令某年月日卒於官舍先娶侯氏再娶程氏男二人曰紀曰彥時女五人長適某次適某孫男二人孫女一人皆幼以大觀三年三月日於某山之原銘曰

子深之書學者多有𨿽不銘之自足以久旣足以久而又銘之子深之傳愈久不疑

史夫人墓志銘

夾江縣孫公諱某之夫人姓史氏眉州靑神人故任嘉州軍事推官諱著明之曽孫故贈大理寺丞諱昭吉之孫予外祖諱及之季女也予少時嘗至其家矣公長不逾中人語音如鐘喜談前言往行亹亹可聽蓋嘗約家事勿復相關悉聽夫人夫人明敏解事而悉人情其規模措置有絕人者孫氏嵗入不貲用度亦廣矣而夫人治之皆有法內外親戚姻婭之間冠昏喪祭慶弔之事殆無虛日而夫人處之皆有體公三娶男女九人而夫人待之皆如已出予嘗陰察之未嘗見其有毫髮輕重厚薄也方是時長子昌齡年四十餘喜從予遊幼子昌裔年十五六晝出從師受書夜歸夫人自教之至夜分乃已女有適羅某者有適王某者有適魏某而早卒者有適張某者有適宋某者有未笄者有絕幼者是嵗紹聖元年甲戌也今二十五年矣公先卒旣夫人又卒今矣昌齡亦卒孫七人曾孫三人矣昌裔今亦衍孫七人矣向之未笄者今嫁承議郎鮮於某有封號矣向之絕幼者今爲某人妻有子矣人欲無老得乎夫人貌類先妣孺人卒然遇之幾不能辧先妣旣歿予以畫者失眞恐無以示後因取夫人傳神臨之見者無不隕涕其兄弟之間蓋如此然則銘其墓者非予而誰夫人享年七十一其卒也以政和四年十一月五日其也以八年十一月一日銘曰

丰泉之原封若斧祔而合之蓋從魯其甥銘之固其所

行狀

唐先生行狀

唐先生諱某字彥通眉州丹稜縣人曾祖諱某祖諱某考諱某俱不仕皇考之捐館也先生始六嵗是時鄕人未知宦學先生孤露自奮卒爲名儒其學博而不雜其制行和而不流輕財好施出於自然蓋自堯舜三代以來理亂廢興典章人物莫不考論旁至諸子百家天文地理方技醫卜之書莫不通曉其博至於如此然特深於經術著四經防防行於世而專用春秋名家爲講義三十卷辧三傳七卷大抵以春秋爲無褒其於傳注取二三防而已此所以見其不雜也性簡易不作崖檢與鄕人處由由然無貴賤皆得其懽心比其歿也逺近聞之俱出涕嘆息逮今二十年思之不忘其和至於如此然議論剛正無所阿附負其所蘊非其友不友亦以是見惡於不善者此所以見其不流也平生用財不問其數嘗至蒙陽其尉丁憂貧不能去先生雅不識其人傾囊贈之空手而歸其好施類皆如此而未嘗有難色此所以見其自然也自嘉祐治平間先生已有盛名西南學者爭宗師之授經者累數百人然應進士舉反不中益昌龍圖閣直學士陸公詵薦之亦不報浮沈丘園無復仕進意熈寧初罷詩賦以經義取人士論喜其必有所合旣而春秋不爲經先生亦老矣始終不遇蜀人惜之然予嘗考其行事以求其用心則平生所有良亦可見族本以治產富饒而先生專業儒士方以聲律進取而先生獨治經此其志豈爲利祿計哉命𨿽不偶於今而其書具在足以傳於後世無窮復何憾焉元祐三年閏十二月二十五日終於家享年六十有三前娶家氏再娶史氏男五人女四人適某皆士人也孫男四人孫女二人皆幼小以崇寧三年二月二十八日縣之南二十里鼓面山之原以史氏祔予頃出守咸安道過閬中而先生之子某適宰是邑傾蓋如故遂定爲忘年友然則狀先生行義以告於士大夫者非其職耶謹狀

史夫人行狀

夫人史氏眉州靑神縣人嘉州軍事推官諱著明之曾孫大理寺丞諱昭吉之孫進士諱及之女魯國先生諱某之配也先生喜賓客重然諾視金錢如泥無分毫顧惜不論多寡費盡乃已竟坐此貧而夫人處之怡然自得其爲善之樂也先生自言吾六嵗而孤勤苦自立取名於時豈有兄弟教哉常持是說未嘗督責三子以學而夫人則不然躬課諸郎讀書至丙夜乃寢率以是爲常平生無所好獨聞誦書聲輒欣然蓋性之所嗜如此夫人不逮事舅姑事先生如事父治飲食以進必立侍須徹饌乃去或者以爲過元祐三年春先生遇疾幾殆夫人焚香禱祈願以身代死家人止之不聽俄而疾暴作擲香鑪於地扶掖就枕已不知人後六日夫人病篤而先生疾稍間先生竟愈而夫人遂不起時二月二十日也初夫人之祈死也先生疾革不知夫人旣卒諸子以事告先生哀甚爲詩以哭之聞者莫不泣下夫人享年五十六某其子也某其婿也某其孫也孫女二人尙幼崇寧三年二月二十八日從先生於丹稜縣鼓面山之原先生道𨿽不行於民其行於家者蓋如此非先生何以當夫人之賢觀夫人足以知先生之道此其子所以必欲狀其行以傳於人予所以不得而辭也嗚呼誠亦可書也哉謹狀

先君眞贊

嘉祐熈寧間西南有隱君子焉幅巾布衣時時出遊人間士大夫好事者多從之遊喜談易詩春秋辭防邃逺能得先儒所未到者遇人饑寒解衣衣之推食食之人有所求則鬻衣賣履與之無難色緩急輒陰救之問其姓名則嫚罵不以告逢人無貴賤皆抵掌談笑蜀人皆知其爲有道之士相與彊呼爲先生然竟莫測其果何人也元祐末遂不復出遊豈遊不復出耶抑出而人不見也傳者以爲卒矣是殆不然先生遊無何有之鄕獨與道遊者也道在與在道亡與亡使道而果亡則先生信死矣道未喪於天下則先生烏乎死紹聖初有姓唐名庚者畫先生之像而事之爲先生作眞贊自稱爲先生之子云贊曰

軒然其頎幅巾布衣淸風蕭蕭在人目圍此豈先生者耶孰能援筆一揮摹其心中之精防也哉

有翠亭銘

山不逺人人自逺山見卽爲易有之爲難隴上牧兒林間樵叟𨿽能得之而不可有貴戚買園寵侯賜宅𨿽或有之而不可得惟我放浪與是有緣得而有之蒼翠滿前爲亭北牖其髙三仞目力所到閬山皆盡客來登亭勿嗔吾貪子如欲之爲君分甘

次齋銘

生而知之自誠而明學而知之自明而誠困而學之又其次者困而不學民斯爲下吾少也狂自以爲健出而接物然後知困今𨿽老矣幸其未衰陳書於齋以學以思

家藏古研銘

硯與筆墨蓋气類也出處相近也任用寵遇相近也獨壽夭不相近也筆之壽以日計墨之壽以月計研之壽以世計其故何也其爲體也筆最銳墨次之研鈍者也豈非鈍者壽而銳者夭乎其爲用也筆最動墨次之研靜者也豈非靜者壽而動者天乎吾於是得養生焉以鈍爲體以靜爲用或曰壽夭數也非鈍銳動靜所制借令筆不銳不動吾知其不能與硯久逺也𨿽然寧爲此勿爲彼也銘曰

不能銳因以鈍爲體不能動因以靜爲用惟其然是以能永年

眉山文集卷五

欽定四庫全書

眉山文集卷六

宋唐庚撰表

賀天寧節表【代程守】

穹昊儲休將永熙明之祚聖神應運丕承大定之基鳴社在晨際天共慶【中賀】恭惟皇帝陛下寅恭克已孚惠得心自然堯舜之仁故能濟眾醇用成康之化幾致措刑政已逮於中和國遂臻於康靖爰紀誕彌之節宜增逸樂之年臣承乏逺方欣逢瑞旦身縻符竹空馳頌聖之誠目斷觚稜莫綴稱觴之末臣無任

謝歷日表【代翟提刑】

四時旣宅然後允釐於百工七政已齊可以肆類於上帝蓋析因夷隩之本實財成輔相之原【中謝】恭惟皇帝陛下賁飾觀天革孚治歷俾嵗月日時無易故金木土谷惟修臣承乏外臺復瞻新嵗日惟不足豈小善之不爲時不再來嗟大恩之未報誓圖寸效不費分陰臣無任

賀立皇后表【代家提舉】

徽名寶冊表正宮闈葉气懽聲飛騰寰宇【中賀】臣嘗究觀典籍灼見古初𨿽聖神特起而有爲必內外相須而致理立朝立市共成建國之功親耕親蠶同底化民之道故周姒得參於十亂而虞嬀有補於重華恭惟皇帝陛下徳進日新合由天作載初潛邸已諧寤寐之求入纂丕圖乃眷憂勤之助誕敷渙號式正坤儀承九廟之烝嘗奉兩宮之定省緝熈陰教勸相民彜臣承乏逺方與聞慶幸兔置美化將形四國之風鳧藻盛儀莫綴千官之列臣無任

賀降皇子表【代宋運判】

前星騰耀麗日重光凡在照臨舉傾瞻仰【中賀】臣竊以漢室之尊冡嗣遂立髙禖堯封之祝聖人俾多男子蓋承祧之至重任主器以非輕恭惟皇帝陛下駿惠先猷作新聖治奉天以敬恪勤父事之心養物以慈摩撫子來之俗蓼蕭被澤行葦霑仁穹昊駢禧元良毓秀爲社稷久長之慶承祖宗積累之休遣使告期重離明之有繼飛郵肆眚達解雨於無垠臣承乏逺方欣聞吉語震雷虩虩知匕鬯之克堪螽羽詵詵期子孫之寖盛臣無任

到任謝上表【代】

嶺表觀風已慙治效坤維按漕復玷寵靈引組知榮撫襟增防【中謝】伏念臣單平冷系迂暗常才𨿽懷許國之孤忠非有過人之奇節偶緣宂宦被遇先皇擢任監司猥承人乏出分使指益愧食浮才自脫於殿刑蔑報書之最目謬膺渙渥重忝皇華鼠能已盡於五窮鉛刀何堪於再割鴻恩未報俄驚仙鼎之成濬哲肇興尙念遺簪之舊遂容屍素未卽棄捐此蓋伏遇皇帝陛下聖健行天大明出震開並采兼收之路隆太平極治之基致此冥頑類防委寄粹表未瞻於天日殊私已佩於丘山敢不續短俾長勉懦爲立登車興嘆𨿽微孟博之才叱馭遂行姑勵王尊之節防銖可效糜粉爲期臣無任

賀進築表【代】

臣某言準進奏院報四月初七日涇原路合熈河環慶秦鳯路人馬出寨狀天都山進築西安州天都臨羌寨了當至五月初九日分屯訖者四路云屯如入無人之境三城鼎峙坐收不戰之功華夏懽騰蠻夷震懾【中賀】臣竊以要荒之叛服系乎制馭之是非有蠢西羌久稽天討當元丰之願治將議翦除逮元祐之偸安務從姑息養成其惡以迄於今屬神聖之嗣興起師徒而進築逺攻近取日削月侵城堙漸逼其腹心刁鬥相聞於巢穴天都形勝旣歸掌握之中靈武勢孤自有唇亡之懼積年之冦指日可平恭惟皇帝陛下仁勇兼資徳刑相濟震文王之一怒所以安民體成周之四徵終於成徳神武不殺上兵伐謀故能旬月之間大復祖宗之地不疾而速惟斷乃成某猥以空疎誤防委寄振衣踴躍欣閒三捷之音拜手懽呼願上萬年之壽臣無任

同前【代】

百堵皆作三旬而成奇速之功古今未有【中賀】臣聞王者無外天下爲家凡聲教之未通必討平而後已惷玆夏虜久盜西陲虐彼一方逮今累世寶元慶曆數叛服之不常熈寜元丰屢翦除而未盡比興進築出自睿謀大師云屯萬杵雷動山河克復埒堞相望封疆逺跨於流沙刁鬥聲聞於瀚海天都巨險猶俯拾於纖毫靈武孤危諒不勞於余刃恭惟皇帝陛下湯心勇知堯徳武文建一勞永逸之謀成萬世無疆之業攄祖宗之宿憤壯社稷之靈威臣迹逺天顏職縻指使效官有守惟懷鼇抃之心稱壽無因徒切葵傾之志臣無任

慰國防表【代】

伏惟遺誥皇太后以正月十四日上升者發開驛訃宣示郡人狂號失聲震悼喪魄恭惟大行皇太后家順以巽坤柔而剛決大防於禁中指揮而定成治功於天下退托不居有姜任婦徳之賢非漢唐母后之比向嬰疾病本自憂勤瞑弗瘳彌畱遽及伏惟皇帝陛下深仁賦性純孝因心方攀慕於寶慈諒何堪於荼毒然以宗祧任重軍國事叢願寛罔極之哀少副有生之望臣忝郡寄不獲奔詣闕庭臣無任

眉山文集卷六

欽定四庫全書

眉山文集卷七

宋唐庚撰啟

謝蔡太師啟【代】

始緣力請得返敝廬終賴仁私盡還舊物豈惟銘佩亦復兢惶某屏迹累年無識面者闔門度日將終身焉自收老大之心遂絕進陞之望未甘扶杖起居𨿽健於管寧久已飾巾志意遂同於陳寔忽奉昭回之迹大推霶霈之恩舊惡宿愆一時蕩滌前侯故將以次甄收顧惟朽鈍之軀屢費陶鎔之手終防記錄不忍棄捐謂其嘗任宰司故優其班序謂其久安田裏仍處以虛閒就使自爲之謀想亦不過如此靜循其本敢不知歸此蓋伏遇某官以王佐之才值聖人之運將令四海盡防比屋之封肯使一夫獨掩向隅之泣致玆衰退亦極寵榮食旣愈浮寧有小言之補位非所稱得無大耋之憂辭受之間莫知所措

賀鄭太宰啟【代】

伏審拜恩中陛進位元臺凡在陶鎔實深慶抃竊以虞刑未措選於眾而舉臯陶商鼎將調求諸野而得傅說備見載籍號爲美談然臯陶之術非本於民情而傅說之舉不由於師錫坐超迥古允屬聖時恭惟某官識照幾先學窮系表禁林視艸知盛徳之有言樞極運籌見眞儒之無敵旣延登於揆路實滿慰於輿情以舜事堯意其在此維申及甫玆豈偶然必將盡攄胸臆之奇庶幾大慰邇遐之望某側聞誕告實副願言徒深賀廈之誠竊與掃門之役永懷欣豫未易名言

賀劉少宰啟【代】

伏審拜恩天陛進位臺躔凡在陶鎔舉深抃蹈竊以國家安治何啻百年宰相稱呼蓋嘗屢易置平章於後省冠僕射於南宮猶襲唐余未皇周制主上親紆宸翰追述先猷作新二宰之名永著一王之法自非智足以斷國論仁足以遂物宜則何以上副旁求進膺大用恭惟某官才推人傑學造天民言不外於聖人故常合稷諭必根於經術豈肯借秦登二府者曽未數年裨萬乘者蓋非一事逮玆爰立實副具瞻所謂蕭也規而曹也隨周公左而召公右年登可待刑措爲期方此投閒聞之起立阻逺潭潭之府莫趨兩兩之階欣躍之誠實倍倫等

賀右僕射韓相公啟【代】

伏審顯奉制麻延登宰席播騰九有歡慶一辭竊聞考元以斷大謀不如舊徳指喬木而稱故國未若世臣才猷夙著於廟堂名實已隆於天下故社稷因之而倚重而朝廷恃此以稽疑恭惟某官器重海涵神淸玉粹天資攸稟有仁民愛物之心家學所傳皆論道經邦之術藹揚令聞坦涉亨途頃任樞躔謀已深於漢幄出臨閫寄澤未溥於南霖波地久虛僉言允屬值聖朝之嗣服思輔相以迓衡召還三遷遂宅百揆韋平盛事固無媿於古人房杜全功誠責成於今日必將盡發胸中之蘊庶幾大慰海內之心某承乏遐陬側聞除目阻逺潭潭之府莫趨兩兩之階叢抃寸誠難形尺牘

賀門下李侍郎啟【代】

伏審拜恩中陛秉政東臺凡與生成舉深欣懌竊以明良之會今昔所難董賈有志而竟不逢時房杜得君而未能及禮故漢功不過於如此而唐政亦終於闕然追還古初意在今日恭惟某官識探道奧學濟聖涯經天緯地之文得之性稟尊主庇民之略盡在術中早躋華途夙著時望西垣潤色燦追典誥之風右轄論思肅振維綱之任頃從鳯閣出守麟符眾人嘆其失時君子知其復用值聖神之嗣服思耆舊以迓衡召還自外而任以春官曾未閱時而入居左省除音所徹眾議允諧必將盡攄胸臆之奇庶幾大慰邇遐之望某久依琳館嘗辱鈞陶激懽忭於重衿難敍陳於弱翰佇聞爰立益副具瞻

賀蔣樞密啟

伏審誕敷明命擢貳鴻樞世稔服於重名人共欣於顯拜恭惟某官才髙康濟志切經綸文章秀發於妙齡器業養成於晚節中外薦更之久所守益完縱橫應變之材無施不可出而頗牧入則卿云先帝深知欲大用而未果嗣皇優眷遂圖任而無疑召還自外而歸直禁林曽未閱時而延登樞府參裁機政寧穆邦猷朝廷取決於坐籌邊鄙折衝於燕爼君臣千載孰窺造膝之謀冠帶百蠻行見止戈之武某側聞除目阻逺鈞嚴莫伸賀廈之私永愧登門之舊其如懽躍罔諭端倪

賀安諫議啟

伏審光奉制綸推居諌苑朝廷增重中外聳聞竊以致君澤民聖賢之所易逢時遇主古今之至難當諌行言聽之時居面折廷爭之任得伸其志實系於天恭惟某官蘊借深醇議論辯博養慷慨敢言之气負縱橫適用之才必將論列是非敷陳利害然恐供職未幾別有九遷之榮遇事輒言安俟七年之久某荷知有素稱慶無緣欣忭之私實倍夷等

賀馬學士啟

伏審光奉宸恩榮陞冊府除目流播士類懽騰伏惟某官望重賢關名髙英彀才適邦家之用識窮道徳之防簡在上心重已千之宿學延登客省正門五之闕文蓋朝廷以待於淸流而卿相多由於此出愧郵傳之旣晚致慶牘之稍稽

賀楊運判啟

伏審寵膺宸命榮抱使權爰擇剛辰巳諧禮卜凡叨屬部舉切欣悰某累任劍東粗知民俗𨿽人貧地瘠顧嵗入之不饒而吏祿軍儲亦年計之足用倘貨源之不遏宜利孔之並興馴致羨余式資經畫恭惟某官才猷彊濟術略疎通入握省蘭已振望郎之譽出持漕節用昭煩使之能諒生財之有方不加賦而自給佇騰最目行陟華途某方隸旄麾敢論葛雅故未忘於一日庇庥當賴於二天懽忭所叢端倪曷諭

賀楊提刑啟

伏審光膺寵渥移爾祥刑使選愈華僉引允慰恭惟某官道心蘊粹徳性稟醇气有養而益完術無施而不可以才自進容無待於後先中道而行時不分於彼此逮玆顯擢殊慰輿情乘傳出闗已嗣棄繻之志過家上冢益知晝錦之榮先聲播騰屬部澄肅某方欲述具利害塵浼聰明若使遷延期月之間必能聽用芻蕘之說遽聞移命今復何言仰望飛騰永言欣懌

賀新提舉啟【代】

伏審只膺誥綸肅持使斧士流稱慶輿論率同伏惟交代某官眞性稟醇道心養粹學造天人之理識窮性命之微薦履儒官夙著朝望億萬橋門之士景仰餘輝三千闕裏之徒爭傳緒論將以淵源之素施於政事之間爰自講筵出膺使指某偶緣幸會忝作交承卽諧傾蓋之懽愈切望塵之意

賀王安撫啟【代】

伏承令嗣新恩祕書榮登者充賦外臺已居前列第名丹陛復處上防气類增光縉紳共慶竊以西漢解頤之士止得丙科元和大手之文猶須三上況天下承平之後實人才並出之時俯拾巍科不妨談笑非有源流之慶諒由堂構之基伏惟某官文苑標名將壇受鉞碧油建幕𨿽專十里之權白首窮經不攺一瓢之樂遂推餘慶俯及諸郎繼三葉之榮名鐘一門之盛事某方圖稱慶首沐騰緘仰仞謙沖惟知喜愧

賀侍其鈐轄再任【代】

伏審寵膺宸命再握中權伏惟懽慰伏以某官兵機練達將略雄深緩帶輕裘鎭壓千里綸巾羽扇指麾六軍上寛當寧之憂乃眷捍城之效知其難繼許以借畱詔目外騰人言胥恱飛文展慶寓命於書郵占翰布勤首煩於記室永言傾戴孰諭端倪

賀王安撫啟【代】

伏審令嗣祕書新恩賜及第者潛心几案素髙黃絹之詞唱第殿廷果葉靑錢之選士流胥慶儒道增光竊以間嵗搜賢本朝廷之故事一經肄業復神考之新科人材一興仕路四辟非有過庭之敎曷充入彀之英恭惟某官爼豆儒風詩書將業投班超之筆意气一時請南越之纓功名萬里遂推余澤俯及諸郎得片玉於昆山復靑氈之舊物揮毫灑翰實髙賈董之才幹蠱克家行繼韋平之盛某未遑展慶先辱飛文感愧之殊敷宣罔旣

賀王尙書啟

伏審光奉宸恩榮膺閫寄凡居屬部舉切懽悰竊以自昔雄藩首稱全蜀一十五州之士悉隸封疆數千里地之師盡歸節制實資重厚坐鎭浮華宣惠愛於逺方此倚毗之本意恭惟某官徳基逺識局深純奕世功名不替忠臣之後歷朝議論共推長者之言輒從喉舌之司出綰山河之柄綸巾羽扇暫寛憂顧之懷鼎席臺階行副具瞻之望某備員屬部托成下風忻懌之私敍陳罔旣

謝兩府啟【代】

濫充星使未及期殊無遷徙之勞就領轉輸之寄便於私計出自洪庥竊以運漕一方按繩百吏其權旣重所責非輕軍儲仰哺於十州銓管復歸於八路員多闕少憂注擬之艱難地瘠民貧苦均輸之窘急宜擇經綸之士以觀施設之方某學術迂疎吏能短薄少年气銳謾有志於事功晚嵗數奇已冥心於造化偶從常調擢領使權曾未經年復膺新命此蓋伏遇某官陶甄士器匠石人材隆太平極治之基開並采兼收之路曲成羽翼特借齒牙敢不推本上心欽承厚徳斧斤樗散少酬培植之恩箠防疲駑期盡馳驅之力

謝楊提刑啟【代】

伏審寵膺宸命榮領使權將攬轡於鄕邦因取途於敝境聞名久矣何幸如之伏惟某官廟璉至珍天麟異稟夙負棄繻之志果諧題柱之心奉漢使以巡行講周官之班斂過家上冢爲桑梓之光華衣錦還鄕覽溪山而感嘆未遑馳問首辱騰緘瞻望徽猷不勝翹跂

謝許提刑啟【代】

幸托下風尙未瞻於履幕敢圖過聽遂引納於門墻在於然何以稱此伏念某忝分郡寄坐易嵗華本自空疎無可稱於尺寸矧今老大豈有補於涓埃尙此遷延居然屍祿推擠未去固已荷於並容剪拂所加尙敢期於見及此蓋伏遇某官道心稟粹徳性養和格物不以所長動爲可意待人必出於恕不復求全致是頑冥亦防比數𨿽衮褒一字足爲衰朽之光而鼠技五窮終負提攜之賜永言銘佩有激肝膺

綿州謝監司舉辟啟

命敎之始置師惟難旣非所堪適足爲愧伏念某一離國學十閱嵗華參兩任之卿軍自云得趣負三年之令弩未始辭勞止於爲貧無所不可獄訟刑名之職皆是道塲簿書錢谷之間莫非樂地況優遊於儒術復咫尺於鄕枌便於婚姻得以斆學有幸如此歸恩可知此蓋伏遇某官匠石人材甄陶士類好賢樂善每推引類之心憂國愛君深軫思皇之念致玆後學得托下風才地非堪固難勝於重責使天所庇將銘鎖於初心感佩無窮敷宣罔旣

謝翟大夫啟

竊以使部屈指豈無俊良書生何顏過承論薦伏念某幼而學字少識偏旁長而屬文僅知平側久服聖時之化育竊聞經術之緒餘若得用其所長庶幾或有可取投之猥冗無所施爲豈禮樂云乎哉亦會計當而已夫荀卿以爲仰祿而孟子所謂爲貧不圖登門便許推轂此蓋伏遇某官賞信而罰必事易而說難嘉善矜不能與人不求備遂令微賤幸獲依歸今日窮途自激昂於气節異時得路期奮發於事功庶幾終身不負知已

謝吉文州啟【代】

伏承令孫新奉綸恩同登桂籍潛心文苑素髙連運之才較藝詞塲大振機云之譽士流縮手眾議歸心共推黃絹之詞果葉靑錢之選三荊已秀雙劍橫飛豈徒几案之功蓋有箕裘之素伏惟某官詩書將術爼豆儒家投壺雅歌得祭遵之瀟灑輕裘緩帶有元凱之風流宜俾慶門疊膺盛事未遑稱慶遽辱貽音欣荷之私敷陳莫盡

答吉文州啟【代】

仁不可失常恐招黃民欲必從果諧借冦恭惟某官道心稟粹徳性養淳循吏袴襦安一方之民堵將軍裘帶肅千里之塞垣方松庇之共依慮期之亟至欲薦才美自愧言輕幸天髙而聽卑果朝奏而暮下此實邊民之福固非言者之功過辱長牋益深慙徳

到任謝兩府啟【代】

五嶺乘軺已慙非據三巴擁節復忝殊私榮逾望端感結情外伏念某奮身仕版通籍朝纓擢自宂流承乏水衡之屬繼膺異數叨持外計之權𨿽指心誓報於寵靈而臨事輒牽於才分二年攬轡竟無尺寸之功萬里還朝猶在品題之目重申巽命出按坤維地瘠人貧𨿽困轉輸之苦嵗丰事簡曾無施設之勞再省空疎一何僥幸此蓋伏遇某官材猷絕世名實在人定防兩朝炳著安劉之業矢謀九徳巍標贊禹之功曲憐孤單未遽遐棄缻罍易溢憂小器之顚隮陶冶無私荷大鈞之坱圠永懷銘佩有激肝脾

謝家提舉啟

書生所學粗記姓名軍事方參未知拜起心勞意拙志廣才疎績未考三責將滿百抱關擊柝眞爲貧之所爲毀瓦畫墁嘆無功而坐食夤緣厚幸依托下風惟憂鼠技之窮寧顧馬曹之辱逮今三載𨿽每侍於燕閒未始一言輒有求於左右豈有意於爲異蓋自恥於無厭遽辱見收實過所望此蓋伏遇某官賞信罰必事易說難其交物也淡以親其待人也輕以約遂令頑悍亦費陶鎔敢不祗畏簡書服勤簿領一丘一壑旣未遂於初心三浴三薫其敢忘於厚徳感佩戰越不知所裁

謝陳使君啟

部封七邑嵗薦二人首及庸虛良深感愧伏念某備員百里至是再期因其俗之所安豈能易俗齊以刑而未肅矧敢去刑惟其守拙以無他所以見稱於不擾本來事簡非聽斷之無畱適值嵗丰致賦輸之僅集以何功效致此品題此蓋伏遇某官以鄕先生爲郡刺史土地民政得諸侯之寶三敬義惠恭有君子之道四憫憐椎魯收錄羇單所學背時𨿽不侔於枘鑿此身末世或有望於桑楡論報殊私當期後日

答解元謝啟

篆刻舊人望經郛而未見昏老眼豈文鑑之能精偶爲國以得賢則因人而成事尙期勉勵前膺縻爵之榮益使衰遲坐獲知人之譽百函拜賜十襲藏珍

謝及第啟

射防楓宸已甘退黜第名桂籍尙獲采收叨被寵榮惟知感慨竊以文章君子之餘事忠義天下之大閒國之休戚不系於文章士之進退莫先於忠義方天子臨軒而防士豈徒求摛藻之華而諸儒充賦以在廷蓋亦取切時之論欲考終身之節必觀筮仕之初宜有讜言少裨睿聽如某者少不好學老方讀書左右圖史者十年涉獵經傳者萬卷杜心浸癖竇性成癡𨿽古今成敗之原粗知其略而篆刻雕虫之學本非所長妄意揀金謾來市璞靑天萬里堪嗟蜀道之難白雪一聲難和郢中之曲笙竽異好水石難投自知與世不諧幾欲拂衣而去因緣附驥僥幸化鵬入瞻天日之光親奉絲綸之詔周詢要務冀獲至言顧爲學之荒疏愧乎無補若與時而髙下誠所不爲姑盡節以惓惓寧抱關而碌碌夫何獻白亦預拾靑此蓋伏遇某官匠石羣才鈞鎔眾窳與人而不求備嘉善而矜不能茍有寸長未加尺退謂其辭𨿽鄙訥論不將迎棄在邊庭必能裹屍於馬革置之言路必能碎首於龍墀薄示甄收或堪器使敢不冰霜志操金石肝腸獄訟簿書豈辭勞於今日功名事業將有望於他年庶免小人之歸永爲國士之報

答通判趙承議啟【代】

伏審寵膺睿渥榮佐郡符伏惟慶慰恭惟某官宦路老成士流先達才能通敏學術深醇評三尺之祥刑已資口案贊六條之善治豈動心機曽稱慶之未遑遽貽音之見及何承謙挹惟有銘藏

眉山文集卷七

欽定四庫全書

眉山文集卷八

宋唐庚撰書

上蔡司空書

司空相公閣下十五年前呂丞相用事當此之時某布衣爲諸生呂丞相罷章丞相用事當此之時某爲利州治獄掾章丞相罷韓丞相用事當此之時某爲閬中令韓丞相罷曾丞相用事當此之時某爲督郵曾丞相罷而閣下當軸某自常調防朝廷記錄脫之於刀筆之間而處之於師儒之任自念往時閣下鎭蜀某遊太學閣下還朝而某已歸蜀一迹不涉於門館一字不通於幾格流落西南四千里外平生交友皆不在要路不知誰薦而得聞於左右也當此之時其感恩爲何如而其責豈易塞哉昨自到任以來日夜黽勉職事庶幾有以補報萬一而才調學術止於如此所作講義率皆敷衍前軰舊說無一言一句能自立門戶亦嘗推究學校利病意欲有所建明而勅令格式周悉備具乃至無有毫髮未盡可以借口獨有一事今試言之閣下少加意焉邇來士大夫崇尙經術以義理相髙而忽略文章不以爲意夫崇尙經術是矣文章於道有離有合不可一槪忽也唐世韓退之栁子厚近世歐陽永叔尹師魯王深父輩皆有文在人間其詞何嘗不合於經其防何嘗不入於道行之於世豈得無補而可以忽略都不加意乎竊觀閣下輔政旣以經術取士又使習律習射而醫算書畫悉皆置博士此其用意豈獨遺文章乎而自頃以來此道幾廢塲屋之間人自爲體立意造語無復法度宜詔有司取士以古文爲法所謂古文𨿽不用偶儷而散語之中暗有聲調其步驟馳騁亦皆有節奏非但如今日茍然而已今士大夫間亦有知此道者而時所不尙皆相率遁去不能自見於世宜稍稍收聚而進用之使學者知所趨向不過數年文體自變使後世論宋朝古文復興自閣下始此亦閣下之所願也某久不談世事感閣下屢記其姓名敢復一言或行或否惟閣下裁之

上鄧左丞書

尙書左丞閣下某學術空虛不能盡知前世事自建隆以來數之蜀蜀之先進仕至兩府者眾矣其行藏出處是非長短非後進小子所得輕議然大抵畏避形迹不敢援引蜀人蓋起逺方孤立無與過於慮患不得不爾天聖中閬人陳鴻漸以文章知名於世制防入等以季父當軸不得召試擯棄流落飲恨至死引嫌之風其由來久矣自閣下執政不復防襲前事每見蜀人未嘗不訪問人物𨿽不以天下名器私於蜀人而蜀人之善未有棄而不錄者老成宿徳後生晚學隨宜錄用各當其理至於甚愚無知如某等輩猶得備員學校閣下旣不自疑而天下之人亦不以爲私何其自任之重自信之篤也某紹聖元年自太學歸從事州縣三任於此勤苦於簿書獄訟而不以爲勞奔走於車塵馬足而不以爲卑十年之間遂無一字入國門者意謂古之爲貧而仕止當如此旣無以取知於人遂不敢求於人知而人亦無有知者不知閣下得之於誰遽有薦引得非過於采聽而好事者遂得以欺左右乎不然何緣記憶也某自到此忽忽嵗餘事稍閒不廢讀書俸入差厚足以爲養比之輩流最爲僥幸所不滿者勢有不便耳風土气非所宜而飲食醫藥多不如意此其所以戚戚思蜀而輒布腹心於受恩之地也古語有之爲浮屠者必合其尖此言𨿽小亦自有理惟閣下畱意焉

上席侍郎書

知府侍郎閣下某備員學校三載於此在輩流中年齒最爲老大詞气學術最爲淺陋敎養訓導之方最爲疎拙所以未卽逐去正賴主人以爲重今閣下還朝曉夕大用爲執政爲宰相爲公爲師此誠門下小子之所願聞然孤宦小官遽奪所依此其胸中不能無介然者日夜思慮求所以補報萬一而書生門戶無有他技因效其所得於古人者惟閣下裁擇某初讀書時未習時事意謂古之聖賢例須建立功名其後涉世益深更事益多考論前代經史益見首尾乃知古人之心本不如此舟遇險則有功燭遇夜則有功藥遇病則有功桔橰遇旱則有功戈弩劍防臨衝兜鍪遇戰鬭則有功凡物有功悉非得已龍蛇雜處而禹有功艸木障塞而益有功民不粒食而稷有功天理人倫顚倒失次而契有功夷蠻賊寇干紀亂治而咎繇有功自此以降不可勝舉然皆因時立功非聖賢本意伊陟臣扈巫咸相太戊無他奇功以格上帝乂王家爲功巫賢甘盤傅說相祖乙武丁不聞有功以保乂有商爲功君陳相成王畢公相康王不自立功以循周公之業爲功後世知有功之爲功而不知無功之爲功其去道已逺至謂聖賢有心於功名其探聖賢亦淺矣天下承平日久綱紀文章纖毫備具無有毛髮未盡未便一部周禮舉行略徧但不姓姬爾竊謂今日正當持循法度不宜復有增廣建置歌呼於吏捨者勿問醉吐於車茵者勿逐客至欲有所關說者飲以醇酒勿聽擇士惟取通大體知古誼者用之𨿽不立功功在其中矣某之所得於古人者如此不知其當否也閤下倘以爲然歸見何丞相其亦以此說告之

上監司書

某聞管仲相齊奪伯氏駢邑三百而沒齒無怨言諸葛孔明相蜀廢廖立爲民至死不敢恨古之人以徳服人者蓋如此某誠不肖防諸公誤知過有論薦遂得循資作邑於此其人𨿽微其位𨿽卑其中𨿽空虛無有然有民有社亦一邑之長也到官二年前日治一豪右而不勝其忿狂怒詆誖移文紛然逮今未已今之人誠不及古人逺矣賴執事聰明不以爲過在於微賤無復可言者然念朝廷責成於監司監司責成於郡縣郡縣乃朝廷事也今姦人大姓敗羣亂法刺史縣令不敢迕視稍繩以法便起異論或責其量力度徳犯五不韙或賞其奉公嫉惡不屈於勢噫此特職所當爲不得不然耳責之賞之皆過也使今世人親見漢時何益董宣輩行事當作何等駭怪耶某固不才何足議此然切思比來州縣孱弱紀綱廢壊上下習熟恬不爲怪潁昌寄屋彭傑毆縣尉張讀新繁百姓毆縣令李注環州監押潘演毆知州種師中殆非治世所當聞見玆蓋法度陵遲漬染至此此所以言之於左右者誠望執事入爲侍從首當論此爾非獨爲今日設也區區之心執事察之

上憲使書

某竊惟閣下奉使入蜀首尾三年於玆矣蜀中縉紳士大夫與夫四方之遊宦於蜀者不知其幾何人揚眉吐气求出於門下者亦不知其幾何人求而得者幾何人求而不得者幾何人應者有盡而求者無窮意者閤下亦厭而鄙之否乎某嘗思之此非獨士人之罪時使然也先王之世所以進退天下人材之術與今大異蓋自堯舜時已有三載考績三考黜陟幽明之說至於成周而其法大備官府羣吏日考其成月考其要嵗終則冢宰考其會而議廢置三嵗則王者大計而誅賞之當是之時才者有所勸不才者無所容凡所以正其位進其治作其事制其食者莫不有先後之序故士皆安分樂業惟上之所進退曷嘗有此奔競馳騖之風哉周道衰先王之法壊凡上之所以進退天下之士者一切出於保任薦舉嗟夫保任薦舉之法行則奔競馳騖之風作此理之自然勢之必致也豈獨士人之罪哉孟子曰士之仕也猶農夫之耕也其失位也猶諸侯之失國家也無田則不祭出疆則載質士之進取固不足多責獨論其正與不正爾某迂昧寡合眾所非笑獨閤下惻然以爲可敎奬借誨諭似非偶然方此依賴而遽聞閣下有使吳之命𨿽欲長侍下風可復得乎是用忘其鄙陋而妄有說於左右伏惟閣下觀先王所以進退人材與近世不同憐士之進取實系於時而寛假之不勝幸願

上翟提舉書

某暗塞不通世務獨於諸書粗知首尾而平生所篤好者惟孟子七篇因其言以推其爲心則其去取略可見矣其書曰求則得之舍則失之求有益於得也求之有道得之有命求無益於得也所謂求有益於得者果何物也在我之固有者也我固有是惻隠也我固有是羞惡也我固有是辭遜也我固有是是非也反而求之則萬物皆備爲仁義爲禮智聚而爲浩然之气散而充塞乎天地之間捨而不求則集義所生者遂至於梏亡而不用之心不免於茅塞日夜之所息雨露之所潤者萌蘗不勝於斧斤牛羊而終歸於濯濯也故曰求則得之舍則失之求有益於得也所謂求無益於得者果何物也在彼之儻來者也是物也如遊塵如野馬如蚊虻之過耳如風雨寒暑如空中之浮雲來莫知其所至去莫知其所適來不可得而畱去不可得而追求之未必得而不求者或得焉故曰求之有道得之有命求無益於得者也然則孟子之去取其亦可見矣有益於得者孟子求之無益於得者孟子不求也某自幼讀書於家事師於鄕求友於京師從當世士大夫遊僅二十年旣而倦之黙坐終日觀一性之初以求孟子之所求者而茫然竟未有所得今復置此而從事馳騖以求孟子之所不求者不亦昩其初心爲知道者所非笑哉然竊聞之孔子曰可與言而不與之言謂之失人不可與言而與之言謂之失言說易者曰豫之初六未可豫而豫故有鳴豫之凶六三可豫而不豫故有盱豫之悔恭惟閣下負俊聲二十年今爲天子奉使萬里聰明通達如明鑑止水而某於此時效官左右得以朝夕受誨眞孔子所謂可言而易所謂可豫之鳴矣若不稍自振發以投一時之機會則不亦失人而有盱豫之悔乎用是忘其鄙陋而妄有幹說於左右幸閣下少垂意而加察之不勝願幸

上兪漕書

某以章句書生備員屬部官府之務十掌其八刑禁法令簿書錢谷芻秣市井無所不隸而兼領權攝者蓋不與焉𨿽日夜焦心勞思惟馬上得休息而思慮之表有不應三尺律者多矣賴上官慈仁未忍汰去使月得五斗紅腐以祭以養固已僥幸豈宜開口求進爲不知分人耶然念趨事以來忽忽半載每以職事進見必防敎誨慰諭惻然有憫憐之意私自揆度似見知於左右者冒昩自陳而執事試觀焉某自少暗塞不通曉世務獨好觀古人經籍傳記上自堯舜三代下迄隋唐五季數千年事僅能涉獵凡所論著實非有以過人而一時輩流謬見推借年十八始遊京師遂與羣俊並驅爭先未嘗少卻鼔吹虛譽相扇於塲屋間是時年少气銳未歷世事遂以功名唾手可得而不信造物之能厄已也年二十四始得一官隨牒推移十載於此平生相知零替略盡一落選調不能自脫今三十四矣蒼顏白髮奔走塵埃中𨿽名從八品實胥校市評爾憂患摧折曾不得吐气此皆曩時盜名無實大言妄想爲造物者所憎以至於此復何言哉今玆所陳誠以閣下聰明通達惇厚和粹道徳之气見於面目此西南之士所以歸心而某亦不能無望於門墻也昔騏驥伏櫪聞伯樂足音而長鳴某非騏驥而閣下士之伯樂也有伏櫪而長鳴者其亦少垂意而察焉幸甚

上監司書

某宦學四方從縉紳士大夫遊僅二十年聞執事之賢有日矣然未知其所以爲賢者前日黨事起朝廷元老大臣與夫當世賢人君子一切貶竄斥逐方是時執事由某官謫爲某官洎黨事罷向之所謂元老大臣與夫賢人君子者皆起於嶺嶠江湖荒逺之地以次收敍甄拔錄用落落然布列中外方是時執事由某官擢爲某官昔之觀人者必於用捨進退之間以求其向背去就之志蓋觀其所以逐而其節可見觀其所以復而其才可知嗚呼此執事之所以爲賢者歟乃者執事下車之初某自顧疎淺不敢造次奉書猶覬按部過邑得以瞻望顏色今旣除代恐其遂去而不得一見也因寫近著文若干以獻執事以謂旣不得一見猶欲執事知其姓名耳文字不工初不喜示人往在益昌五年自念方在困中其言不足以取信未嘗一出所學以伸於不知巳者其出可謂不偶然矣澄按有暇庶隠幾而閱之莞然一笑卽付之火干瀆尊重慙汗不已

答陳聖從書

公名家子博學有才此固鄙人之所願交而惟恐其不可得也惠然辱書相待過厚使人讀之面熱汗下且承示以所疑以公之明豈不到此耶意者將自有所說耶古人有言多聞守之以約多見守之以卓蓋聞見旣廣然後收斂反約此入道之序也子路曰何必讀書然後爲學孔子曰是故惡夫佞者子路之言孔子之所惡也公何疑焉讀醫書而不能爲醫者有之矣未有不讀醫書而能爲醫者世人徒見嘗讀醫書而不能爲醫便以醫書爲不足學而一切從其臆決此其殺人嘗毒於梃刃矣自頃學者多以紙上語爲殺人芻狗務欲超然自得於不可言傳之際聞某此說當見詬然佛言無有一法自虛空入者此所謂其實語也公更思之切磋琢磨乃是朋友之常分公有問難願得反覆講究某有所疑亦當質於左右師範之說止作笑端置之勿道千萬千萬

眉山文集卷八

欽定四庫全書

眉山文集卷九

宋唐庚撰雜文

送苗師顏序

崇寧元年冬興元軍士有怨其守費詵者走益昌上變告詵叛益昌守得之惶惑夜半遣吏馳出城趨興元捕反賊卽日以事聞傳檄郡國拘其親屬後旬日詵面縛至並就逮者數十人悉幪首系獄窮治反狀自冬迄夏累月無所得首鼠不決朝廷疑之遷其獄於鳯翔而天興宰苗君師顏實領其事時二年六月也詵旣檻就道所至發卒鳴鼔圍繞防送人皆意詵不能自白而詵亦自度必死曁至岐下一問而得實八日而獄具詵無毫髮罪卽日破械出之告者用赦竄海外詵之出也感慨悲泣觀者顧指歡呼道路相傳一日萬口而師顏之名遂滿天下吾嘗論詵之不死其所系豈小哉向使一夫流言二千石族誅以死則士大夫必將姑息吏卒誰敢控制而使令廝役皆得以脇制其主非朝廷之明白師顏之俊偉則縉紳之禍豈獨詵而已哉漢時治獄必取通經術知古誼者不可謂無意也後二年予官鳯翔師顏爲治中得從之遊每服其爲人而興元之事者嘗欲作傳而未果於其歸也因以爲之序

上錢憲雜文序

憲使錢公按益昌命某獻其所爲文意將有以敎之也承命欣躍退求平生所業而多淪失存者無幾其間復有俳諧者放蕩者觸時忌者不近道者妄論天下利害非所當言者文多不足錄者爲故紙糊牕首尾訛缺莫可考者率皆削去得古賦一首漢漂母碑一首竹軒記一首古樂府二首近體詩一十九首並序爲二十五首以獻噫士之自鬻非古也惟某不能自鬻以取困於時然亦以此得出於門下而公亦信其決非自鬻者庶幾可以受敎而無嫌焉謹序

李生方書序

周官硩蔟氏掌覆夭鳥之巢庭氏掌射國中之夭鳥吾少時讀書至此未嘗不竊笑以爲不急之務也後讀聖惠方言有鳥夜飛謂之無辜小兒衣服遭之輒以感疾因以無辜言之狀如五疳吾以是知天鳥之害有如此者非獨如鄭氏所謂鴞鵬之類而昔人所以力去者亦自有旨非獨如鄭氏所謂國中潔淸而已夫硩蔟氏庭氏之所去者𨿽不專指無辜而無辜之出於斯時者亦無所容其迹𨿽未必能盡誅要當驅而出之於九州四海之外而不得以爲害斯周公所建置果不可謂不切於事也周道衰二官之職廢物之神姦遂得以滋息涵養於天地之內數千百年愈久而愈不可去故夭鳥之巢往往有之而世終莫之識𨿽識亦無如之何當此之時李生以善醫無辜專門名家於秦隴間其功利豈少哉生出論數十篇示余以求文而爲序吾聞扁鵲入秦爲小兒醫生豈得其書乎何其術之妙也年月日記

送王觀復序

紹聖丙子嵗予官益昌始從吾友王觀復遊方是時其文已如擊石拊石誠非世俗之樂獨音節未和爾其後四年相會於南隆復得其文讀之遂覺雍容調暢取意論事益有條緒庶幾乎八音克諧無相奪倫者予方聳然異之求其說而未得或者便謂涪翁在宜城觀復以書相切磨涪翁奇之相與反復論辧復書栁子厚效淵明古體詩十數解示之然後知有文章低昂疎宻之節疑其有得於此是未必然觀復比來日益就道蓋更事愈多見善愈明少年銳气埽滅殆盡收斂反約漸有歸宿宜其見於文字者如此吾何以知其然也人之精神何與於琴而幾動於心則聲應於指自然冥合有不可詰者而況於文乎文生於气气熟而文和此理之決然無足怪者蓋涪翁所告者法也余所論者理也告之以法而觀復又日進於理今其歸也自言從蘇子於湘南過涪翁於宜城又將盡得其所謂法者則觀復之於文豈特如是而已耶觀復其勉之哉

鄭黙字序

鄭子以其名黙求字於余余爲之說曰韓非作說難竟以說死箕子過商欲哭而不敢梁子作五噫之歌明帝聞而非之近嵗蔡常山以笑貶海上甚矣處世之難也言笑歌哭皆有所禁則子之欲黙也宜哉𨿽然孟子不與右師言右師不說由是言之黙遂可以免乎字之曰時言

上任徳翁序【時年十五】

薛郡任公之敎授通義也士之曳長裾服方領抱書束帶優遊於泮宮者數百人英俊豪傑往往輩出有少年書生曰唐某者誦書不甚多屬文不甚工碌碌落落無可稱者一日持一軸書掉三寸舌艸衣麻履攘袂登門危言髙論不顧忌諱公一見而嗟異之再見而禮貌之三見而憐卹之勸戒勤篤敎諭款宻某處之而不能自安退而諮之於客曰公於我厚矣吾將圖報矣吾欲脇肩謟笑巧言令色以順適其意以是報公可乎客曰不可是小人之報也吾將抱長劍挾匕首有惡聲至者以血濺其襟以是報公可乎客曰不可是俠客之報也吾將淬文鋒礪詞鍔庶幾超騰奮躍髙飛逺舉於天下使天下人指之曰斯人也出於任公之門以是報之可乎客曰唯唯是國士之報也某因書以爲序

招隱辭【並序】

出左綿城南渡涪水至南山下並江而東行三四里有居民數十家以捕魚爲生世不易業不知其幾千百年古木參天自江北望之郁然幽深圖經號漁父村蓋昔時涪翁隠居處也吾泛舟至其下未嘗不悠然遐想慷慨嘆息裵徊不忍去世言前代隠士大率多虛名少實效此誠有之然不可一槪以此量天下士蓋昔人論隠士者必首稱涪翁河上丈人二人之道實並駕而齊驅者也河上丈人敎安期生安期生敎毛翕翁毛翕翁敎樂瑕翁樂瑕翁敎樂臣公樂臣公敎蓋公蓋公敎平陽侯曹參爲漢相國而髙惠之間天下無事民務稼穡衣食滋殖蓋自河上丈人至曹參更六七傳授受失眞去祖風益逺而措之天下已奇偉卓絕如此使齊驅並駕者得行其意獨不能處其君堯舜乎河上丈人之裔嘗一顯於時而涪翁之後獨無其人然江鄕澤國安知其果無有也試爲長言以招之其詞曰

予誰友兮涪之云出爲雨兮澤斯人子誰親兮涪之水朝於海兮日千里趣子之駕兮捨子之舟子不我信兮與雲水謀

書朱尙書集後

仁廟初號人物全盛時而尙書與其兄鄭公以文章擅天下其後鄭公作宰相以事業顯於時而尙書獨不至大用徘徊掖垣十數年間故其文特多特奇兄弟於字學至深故其文多奇字讀者往往不識其將歿也又命其子愼無刋類文集故愼祕而不傳於世元符二年其子衮臣爲利路轉運判官予典獄益昌始得尙書平生所爲文讀之粲然東坡所謂字字照縑素詎不信哉文集二百卷予得九十有九卷其餘云在曾子開家衮臣謂余他日當取之並以授子云

讀巢元修傳

唐末有鄭遨者與李振厚善振仕梁至崇政使遨未嘗一至其門後唐同光初振竄嶺外遨徒步萬里往見之其後一百八十年而宋有巢元修事士之難得者蓋如此吾聞子由立朝謇謇有大體然靳惜名器太甚良以是失士心比其敗也士大夫詆之又過矣觀其書巢元修事可勝嘆哉可勝嘆哉

誡諭諸路提舉常平司防民

夫理財所以養民養民所以阜財知理財而不知防民則民且散矣安得財而理諸財用不足而加賦擾民其害有甚於是者則財亦不可以不理此常平之法所以必不可廢𨿽廢而必復也𨿽然徒法不能以自行故國家部置使者任之以權授之以成書使專董其事予欲使民仰事俯育足以自給汝爲予欲使民凶年饑嵗無流離失業汝防予欲使民疾苦呻吟有以自達汝聽予欲使吏奉法惟謹無意外鑿空以侵漁小民汝察庶民艱食赤子開口仰哺嗷嗷吏或恬視不發圭撮民所不欲吏或牽課抑彊以利嵗入之贏數期會未至吏或文移四出系累敲撲以要治辧之功汝其糾戒必罰無赦於戲有吏無法立法之意至寛至厚條目至纖至悉至明至白汝確行之無俾民受其害而歸咎於法無俾異意之人得以借口嘵嘵無謂朝廷不汝聞知朕言維服其聽無怠

思庵記後跋

有思是作病無思是滅病有思而無作惟無邪者近之無思而非滅惟不出其位者近之君侯幾於道哉思無邪而不出其位

眉山文集卷九

欽定四庫全書

眉山文集卷十

宋唐庚撰雜文

自說

詩最難事也吾於他文不至蹇澀惟作詩甚苦悲吟累日僅能成篇初讀時未見可羞處姑置之明日取讀瑕疵百出輒復悲吟累日反復攺正比之前時稍稍有加焉復數日取出讀之病復出凡如此數四方敢示人然終不能奇李賀母責賀曰是兒必欲嘔出心乃已非過論也今之君子動輒千百言略不經意眞可貴哉

名小子說

世疑老子西遊以謂有慈有儉有不爲天下先持是道以遊於世何所不容而猶有所去就耶是大不然惟其無往而不容則𨿽蠻貊之邦行矣此所以爲老氏故名小子曰聃字以景老

客至說

貧家無酒食待客獨有茶湯爾山郡無佳茗而湯材亦不常有顧惟有水自入夏江水渾而井泥不可飲客至相對淸談然比來公事冗冗淸談亦不暇客之不至宜哉

失茶具說

吾家失茶具戒婦愼勿求婦曰何也吾應之曰彼竊者必其所好也心之所好則思得之懼吾靳之不予也而竊之則斯人也得其所好矣得其所好則寶之懼其泄而祕之懼其壊而安置之則是物也得其所托矣人得其所好物得其所托復何言哉婦笑曰噫是烏得不貧

異箴

道喪俗非惟今日援而救之顧自有術汝旣無術欲救不能掲掲自異徒以取憎魯人獵較未害於聖萬春鄕射未害於正禮有從俗易貴隨時汝獨自異背俗而馳凡汝所爲世俗尢嗤充汝之操蚓而後可士不必異亦不必同異褊同污均失乎中勿異勿同惟義之適勿以汝身與世爲的

直箴

直乃一節未爲全徳全徳之人能曲能直不師全徳而蹈一節十圍之腹不能納一吸之气徑尺之顱不能壓三寸之舌毫端棘末在汝胸臆汝不能訥衝口逆突出輙逆人遂失顏色顏色不懌內藏怨隙談笑之間遽成仇敵汝怨汝疾終身不汝釋汝不蚤自責何以安汝迹耶

雜說

桓帝永壽二年天下民口五千餘萬自李固杜喬陳蕃李膺之徒相繼誅死漢室於是大亂天下四分五裂血戰百餘年晉武平吳然後天下復合爲一是嵗民口五百餘萬比之永壽殺四千五百餘萬矣嗟哉悲夫君子賢人之存亡用捨其所系豈小哉

皇太后服藥齋僧文

伏以眉毫散玉臨照十方臂色舒金防持一切仰資願力上祝慈闈恭惟皇太后謙道施平坤徳載厚始佑思齋之聖惠於宗公逮參訪落之謀率時昭考過軫邦家之念稍違寢食之和有詔多方恭修勝利慿無量佛作大醫王早臻勿藥之瘳益引後天之算來均介福敷錫羣生和南謹疏

謝雨文

攸司失政無以召和正覺能仁勇於利物遂獲霈然之澤復興槁矣之苗無得之功莫知所報

又

攸司失政無以召和大道集虛妙於應物遂獲霈然之澤復興槁矣之苗不宰之功莫知所報

祈晴文

維神有以庇民則民有以事神嵗方幸於有秋雨不止而彌旬將磨鎌而刈獲復閉戶而嚬呻人自慙於屢禱神不倦於爲仁

謝晴文

劍利皆旱種不入土神私此邦獨賜以雨雨旣過多厥害維均令復還之遂禱於神拜手未起雨聲遽止歸未及家霽色千里令有何徳感於神明何以報之牲肥酒馨

送湫文

視之泠然可濫觴兮用之沛然澤一方兮罌瓶罐勺破驕陽兮稼穡以蘇民小康兮功成不返失其常矣歌以送之示不忘兮

辭廟祝文

敢昭告於某神某不用於時來長此民得以理去實賴於神神以爲然余無足道戒行有期敢不以告

祭諸廟祝文

祈報著甲令此常典也今嵗玆土無大旱澇蠶谷以登賦輸以時顧守土者治行不足以致此惟治朝協气所薫與夫上下神只之庇庥而賜不可以虛受故潔蠲飲食以答靈貺尙享

祭祖墳文

嗚呼昔我先祖積善累仁以垂裕於後昆皇天福善篤生我先人夙有淑質未幼而學我先祖以考終惟我先人丕承厥志率徳履行令聞令望風動於四方匹夫匹婦罔不知有我先人時命不與則竟罔有成功至於小子某不肖懼忝前烈早夜只惕畏愼𨿽薦更多難則亦罔敢怠荒而稟賦顓防不能承我祖宗之志天子哀其愚錫以一命俾俟罪於益昌非某小子能實惟我祖宗之休嗚呼某生不辰不逮事於祖宗夙夜恃怙則犬馬之養無有所施惟是勤勞王事益盡爲臣之忠庶幾有裨我祖宗之緒不至於隕越嗚呼酒醴薦羞𨿽則不腆以告其區區之心祖宗其格思尙饗

祭宋承之文

嗚呼公乎維公蜀人起於逺方角出特立致身富貴頭角軒昂入握省蘭出持使斧有其光西極岷峨東盡河湟維公之疆聖神嗣興攺易法度登崇俊良先帝舊臣千載一時森列廟堂一日九遷唾手可得易如探囊車在要津舟在急流遂爾淪亡炙手之勢桑陰未移遽冷如霜跪奠道左感念疇昔揮涕其滂尙饗

祭程公儀文

嗚呼哀哉我昔攜孥赴官益昌公時送我泣下霑裳云我老矣不復見子終天之別將至於此我謂不然願翁加飡秩滿卽還彈指頃間我舟旣行翁止於岸眷眷不去回首永嘆我官於東轉眼十年復來尋翁墓木蒼然永懷往事淚落秋艸爲文寫哀以薦萍藻嗚呼哀哉尙饗

祭陳戶部文

惟公學道寛中善於容物立言詣理足以名家入則郎潛出則使指踐更旣熟進退自如未應閒適之年遽有便安之請捨者爭席方物我以相忘弔者在門遂幽明之永隔耆舊零落衣冠嘆傷闕文之史今亡正始之音遂絕豈無禮樂顧先進之可思𨿽有典型嗟老成之愈逺況我小子受公深知拊棺長號有淚如霰嗚呼哀哉尙饗

祭孔明文

天降喪亂漢祚將傾公抱器業南陽躬耕隠而未見行而未成嗚呼淸哉萬乘知巳三顧茅廬計安天下周爰諮諏協力合謀克贊霸圖嗚呼智哉帝念公心戰戰兢兢舉國托孤知公之能公受顧命拳拳服膺嗚呼忠哉建國之初國如綴旒負扆蒞政爲伊爲周燕蓋不亂民言不流嗚呼難哉步卒數萬哆然北出河洛騷動雍梁震栗曹氏君臣爲之仄席嗚呼壯哉天未厭亂短公之命禮樂不興斯民不幸曹氏君臣酌酒相慶嗚呼痛哉昔我先子旅病瀘川乃禱公祠冀得生還神鑑孔昭生還故山嗚呼靈哉西蜀遺民荷公之恩登公之祠拜公之神祭公以饌弔公以文嗚呼歆哉

南行祭江瀆文

年月日西蜀唐某頓首跪拜江瀆之靈慷慨太息而祝曰僕艸萊野夫愚不知分不能與田夫野老傭耕南畆而背書腰劍假道荊楚以遊大梁鄕裏親識笑其狂妄兄弟妻孥泣涕撮挽而擊鼓發棹奮然不顧其志蓋將有所爲也他日登金門上玉堂垂璫珥筆昂軒峩冠亦在於此榮耀父母庇廕兄弟兼濟友朋養活妻子亦在於此安國家定社稷立功名使千萬世不泯亦在於此僕之此行所望大矣所系重矣神之有靈鑑其所存爲我拘黿鼉蟄蛟蜃鞭逐鯨鯢俾無驚湍怒濤之恐此神之陰助力也其他功名富貴則人所自致非敢以祈於神尙饗

代程信孺祭新婦文

平生孝和天豈無耳宜壽而夭孰窮此理藐然二孫誰撫誰視豈無他人寧若所恃魂兮何之豈復念此

代路次祭文

殯之於室猶在目前喪旣卽路遂復寂然昔以懽交今以哀別痛如之何有淚如血

眉山文集卷十

欽定四庫全書

眉山文集卷十一

宋唐庚撰雜文

惠州謝復官表

臣某言今月八日惠州送到告身一道伏防聖恩復臣承議郎臣已於當日祗受訖始以爲夢旣而果然俯伏拜恩喑嗚流涕【中謝】伏念臣生逢堯舜迹𨿽涉於仕途性嗜老莊口不談於世事自知無用非敢有求適遭學校之興累冒師儒之選傳經天性已負愧於面顏奉使日圍固難逃於指目果緣僥幸卒至顚隮命察如絲罪幾擢發奮空拳於嶺表不保朝昏托眾口於江陽莫知存沒夷居萬里煙瘴六年賴稟賦之冥頑得保全於視息𨿽簡編度日益堅國爾之心而兄弟灌園已作家焉之計豈期仕伍復齒朝紳此蓋伏遇皇帝陛下如日正中惟天爲大曰生曰殺得馭臣之方作福作威有惟辟之道建元良於震邸均介福於坤輿舊惡宿愆悉皆蕩滌前侯故將咸被甄收而臣憂患摧傷志意衰落𨿽受再生之賜終無一割之功惟作頌聲以歌聖治臣無任

答合守程元老書

某頓首李元應到瀘出示所賜書伏承暑中動止萬福眷聚無他良慰某處田野間亦復自適不足垂念但瀘南前日小旱二麥已不償種今又甚雨復憂麻豆矣仕進如此退耕又如此豈但人力耶婦稚病肺比老益甚五月中垂死復活今幸無事然以此都不成家計閒居旣無過從而衰晚亦不耐煩逃虛旣久已自成趣聞人足音乃更不喜九月間送女到丹稜因放腳一到峨眉瓦屋霧申靑城諸山至春末可歸向示漆器今納二十字聞此寛相憶爲邦復好音人生五馬貴莫受二毛侵伏幸檢收合陽過客絕少公帑有餘日生事想見不多多亦不勞余刃政當薫衣理鬢努力行樂自厚不宣某頓首再拜

上張觀文所業書

某惶恐頓首某欲焚棄筆硯之日久矣而時時技癢終不能自制𨿽制亦不能久今日暫止明日復作如間日瘧不斷根本昨旣至惠州便用趙廣漢法爲缿筩每一篇成輒投之缿中不可復取比其還也始破缿出之得歌詩雜文三百餘篇念持此無所歸必歸之門下而篇目猥多無气力裝寫但寫古律詩百篇雜文二十篇以獻辭旣不工𨿽工亦安所施亦各致其所愛習而已隠幾一閱卽投之火中幸甚干冒鈞重悚愧無量門生具位書

再上張觀文書四幅

某頓首再拜某違逺敎誨忽忽累月暑中未審鈞動止何似某六月初五日到瀘南僦居安夷門外無屋以居無田園以耕以植𨿽不及陶淵明歸柴桑時然老弱具在無所損失勝杜子美歸鄜州矣以此自遣不敢上煩厪念正逺師門下情不勝瞻依之至謹奉啟起居不偹

某惶恐再拜某旣至瀘南瀘南邊人知某爲門下客也爭持酒肉相勞且問相公起居狀某具言相公年七十餘精力如四五十人須髮烏光無一莖白者今𨿽翹然獨與道遊而願力深重不忘利物之心父老聞此悉以手加額至於感慨流涕寄謝相公爲宗社百姓厚自調衛

某惶恐再拜某昨去鄕時兒女大率皆幼稚今歸二子皆通經諸女亦復長大識字見父逺來相對懽然貧中亦自有味但念古人從師不逺千里久者至數十載須業成乃去某自學道未有證處而逺去師席不得朝夕請業請益以此胸中忽忽不樂今冬了卻木蘭一事便當復走門下卒業矣參侍非逺此不縷縷

某惶恐再拜某昨舟中無他所爲顧惟有讀書又無他書可讀借得史記數冊反復讀之見公仲一事適有得於心以爲玆事粗善有益因漫錄出趙烈侯欲賜歌者田二萬畆國相公仲患之未有以制也番吳君曰君實好善而未有所持亦嘗進人於君乎公仲曰未也番吳君曰牛畜荀欣徐越皆可公仲乃進三人及朝牛畜侍烈侯以仁義烈侯逌然明日荀欣侍烈侯以選任又明日徐越侍烈侯以節儉烈侯使人謂公仲曰歌者之田且止某愛其不犯腳手而功效捷疾如此謾以爲獻伏惟聰明幸察

香林疏

昔者香林親得雲門三昩傳之北塔挺生雪竇一枝子子孫孫在在處處正眼周於法界眞身塟於寺中只履具存莫記星霜之變精廬漫敝率皆風雨之餘文演道人湣此就荒勇於必葺欲使當來末學識前人魚鼔之音豈惟過去祖師存後世箕裘之業冀集無邊之福上資有永之年當賴十方共成此段

祠三使者說

瀕江之神有號三使者云世莫知其爲何神其原出於雅安漢嘉盛於戎瀘被於巴峽之間民不敢斥以三指相示輒恐懼變色其畏之如此然祭不過巵酒器食其所持蓋狹矣而靈應捷疾有不可掩者吾聞昔沅湘間祠東皇太一湘君湘夫人少司命雲中君山鬼等神爲歌舞以樂之而詞不雅馴屈平爲作九歌聲施後世今神不可視其他獨不得比山鬼乎而客非其人無文辭以發之嗟乎

書姑蘓張自彊教諭所編寅申錄

吾生平取名以此其掇謗亦以此頃謫惠州過扶胥此書失手墜海中舟人皆失色予獨喜幸名與謗都息矣不謂今日復稍見於士大夫間讀之惘然似他人文思之茫然如隔世事而姑蘇張自彊復持此六卷示予是名與謗特未已也然自彊嗜吾文必知我者也必愛我者也想能爲我深藏而愼出之庶幾可以免夫宣和巳亥十二月一日眉山唐子西書

書三謝詩後

江左諸謝詩文見文選者六人希逸無詩宣逺叔源有詩不工今取靈運惠連元暉詩合六十四篇爲三謝詩是三人者詩至元暉語益工然蕭散自得之趣亦復少減漸有唐風矣於此可以觀世變也唐子西書

生日設醮文

竊以有生之眾所欲不同貧者願乎多財富者期於不死賤者志求於顯達貴者思保其久長人旣無厭神亦難應臣𨿽無似志實不然𨿽亦有禱於三淸惟乞無災之二字但以私門多故歷嵗不寧齒髮變於艱危精神耗於憂慮爰因生日防叩上蒼庶幾天髙而聽卑所謂物窮則反本使身心安穩尙復何求眠食康寧便爲至足其他外物一付自然旣所請之甚微宜必從於所禱下情懇仰伏望照臨臣無任瞻天望聖激切屏營之至

生日靑詞

上界髙髙非人間世眾生擾擾如海中沙以如此之至微求自通於至逺亡何得達惟有至誠臣稟生𨿽愚奉道有素謹因生日特啟醮筵𨿽濁世混淆豈降臨之敢望而至心齋潔庶慈憫以來歆止於禳災非敢求福臣無任

焚黃祭文

嗣子承議郎某敢昭告於皇考承事先生皇妣孺人五十二娘之靈通籍於朝逮今十年遇大禮者數矣而負罪流落久隔贈典乃者防恩復齒朝著始贈皇考承事皇妣孺人蓋自孤苦垂三十年然後能取一命以追榮父母而少伸人子之心其不孝不敏之罪無所逃矣𨿽善文其過者莫能爲之辭也區區之心考妣其鑑之尙饗

祭家氏文

敢昭告於前母家氏孺人之靈國家恩徳厚矣士人列於朝者非獨榮其父母又並其前母而封之上以極其父子之恩傍以廣其兄弟之義皆聖世之彌文前代之闕典也然非平日爲善之報亦何能致之哉尙饗

代內醮文

頃嵗以來多難相繼今玆遇疾猶異常時𨿽生死之有期冀神明之可禱雙親皓首殊未報於生成稺子弱齡尙未離乎乳哺仰祈洪造少假餘年得畢此心外無所望

眉山文集卷十一

欽定四庫全書

眉山文集卷十二

宋唐庚撰防題

問大觀新書春秋釋奠於先聖前世宗工巨儒皆得與於從祀之列尊儒重道之意可謂至矣嘗聞漢興之初六經出於散亡之餘有齊魯韓毛之詩有田焦費氏之易有伏勝孔安國之書有慶普大小戴之禮支分派別並立於天下非獨爲說不同而經文亦異其後諸家之學旣已滅熄而毛氏之詩費氏之易孔氏之書小戴之禮獨行於後世此四人者其於經防𨿽不能有所發明而聖人經文得以遂傳天下實此四人之力也今三人皆從祀而一人獨無與焉議者將欲建明以稱朝廷尊儒重道之意

問孟子之時去成周爲未逺而成周之治蓋孟子之所欲爲而不得者也以其所欲爲之心而考其所未逺之事宜乎皆得其實而至論班爵祿之制有不合於經者夫公侯伯子男固五等也而曰天子一位公一位侯一位伯一位子男同一位以天子之尊而列於五等之間旣非所宜而子男同一位之說又於傳無所見以子男之君皆五十里而謂之同耶則公侯皆百里而不謂之同者何也以子男之爵皆五命而謂之同耶則侯伯皆七命而不謂之同者何也其言卿大夫士之受地與王制不同而論耕者之所獲與周官亦異𨿽曰諸侯惡其害已而去其籍然此數事猶見於他經不爲無所考而孟子之論如此有司所以疑而問也

問先王之時其所以待天下之賢者與能者異矣賢者不可責以事則使之在位而服休能者不可虛其材則使之在職而服采此書所謂承之庸之而孟子所謂尊賢使能者也然周之建官三百有六十自卿大夫至於下士莫不因事以設位因位以制祿未有居位食祿而不任以事者𨿽冢宰之貴亦未離於服采焉其所謂服休者不過三公而已服采者常眾服休者常寡則天下賢者將何以處之耶在位者任徳而常逸在職者任事而常勞則先王之用人亦有流品之異耶

問政必本於財財必取於民賞必施於功罰必加於罪此爲天下國家不可易之制也布粟力役之徵古之制也而孟子以爲用其二而民有殍用其三而父子離關市夫裏之徵古之制也而孟子則欲去關市之徵無夫裏之布執干戈衛社稷古之所謂力也而孟子以謂善戰者服上刑土地辟田野治古之所謂力也而孟子謂辟艸萊任土地者次之玆豈古之制歟意者其自有防矣

問先儒有言孟子之書所以象論語故防意合同者眾蓋大賢擬聖而作也切嘗考之疑其不然孔子君命召不俟駕孟子將朝聞命而遂不果孔子去衛明日遂行孟子去齊三宿而後出晝其制行之異類皆如此孔子稱樂則韶舞而孟子則曰今之樂猶古之樂也孔子稱畏大人而孟子則曰說大人則藐之其言之異類皆如此安在其爲合歟抑其所以異者乃其所以同歟問古之取士者或以徳進或以事舉或以言揚言之用於世其來逺矣內有朝覲會同辭受送勞之禮外有存省聘問傳遞道諭之事束帶立朝與賓客言使於四方不辱君命專對之才不可謂無益於用是以聖人𨿽以徳行爲先而語言辭命亦在所不廢此宰我子貢所以得齒於顏閔之後而公西華所以得與於由求之列也子恥巧言後世遂以質訥爲賢是果聖人之意哉言不可以取人則古之所謂以言揚者又何也孔子四科今用其三矣其一未也故與諸公議之

問爲巳之甚而至於絕物者此楊朱之制行也孟子以爲不義兼愛之甚而至於喪我者此墨翟之制行也孟子以爲不仁外不至於絕物內不至於喪我處乎二者之間確然守之而不移者此子莫之制行也孟子以爲害道夫士之擇術蓋亦可謂難矣兼愛者謂之不仁爲巳者謂之不義處乎二者之間自以爲得之矣而又謂之害道然則如之何而可乎必外此二者而後可以爲道乎抑所謂道者亦不離於此乎

問揚子曰老子之言道徳吾有取焉耳及捶提仁義絕滅禮樂吾無取焉耳夫道徳仁義一也道在天則爲陰陽在地則爲柔剛在人則爲仁義仁則三徳所謂柔克義則三徳所謂剛克仁義相濟則三徳所謂正直者也故善言道徳者未嘗不通於仁義善言仁義者未嘗不本於道徳知道徳而不知仁義是果足以爲知道徳者乎取其言道徳而不取其賤仁義此有司所以不能無疑而質之於諸君也

問動則左史書之言則右史書之三代而上王者莫不知此然六官之屬三百有六十獨不聞有所謂左右史者以爲闕而不置耶則古之諸侯莫不有史晉之乘楚之檮杌是也而況於王者乎以爲置而不錄耶則羅春鳥除烏鳶去鼃除水虫之類至纖至悉無所不載而況於書言動者乎意者左右之職非六卿之屬乎抑周之建官不能盡見六篇之書乎諸君其試陳之

問兵法有言有制之兵無能之將不可敗也無制之兵有能之將不可勝也李廣之爲將也居則無部曲出則無行伍幕府無簿書之繁屯捨無刁鬥之衛務爲簡易士卒樂之程不識之爲將也居則正部曲出則正行伍晝治簿書夜擊刁鬥近乎煩擾士卒苦之夫以兵法觀之不識之將近乎有制之兵而李廣之事蓋不可爲法於後世者也前史是廣而非不識何哉二者皆古之良將也諸公將安處乎

問兵家之有六韜猶儒之有六經也其取名必有義其序事必有法自文師以下治內是故謂之文自發啟以下治外是故謂之武此學者之所共知而無復可疑者焉自王翼至於農器而謂之龍自軍略至於壘虛而謂之虎自林戰至於公險而謂之豹自合分至於武騎士而謂之犬其取名之義其序事之法亦可得而聞乎問指不足以諭指也非指者能諭之有不足以治有也無有者能治之父子之仁君臣之義夫婦之別長幼之序朋友之信是皆未離乎流者也權量以爲平城池以爲固車服以爲勸斧鉞以爲威符節以爲信是皆未離乎形者也旣涉於有則不免於累而自古天下未嘗敢廢者何哉蓋穴土而得空鑿牖而得無則所謂有者乃無之所資故也夫無相者旣不能以自行有物者不免於有累然則將安處乎以有爲體以無爲用𨿽涉於有而免其累焉此必有道矣

問以道治天下者其事略以事治天下者其事詳是故歷以步其數象以占其象以道在日星者如此而已事則有璣衡以齊之平使當其分秩使當其序以道在四時者如此而已事則有巡狩以考之或析或因或夷或隩以道在民者如此而已事則有典刑以示之孳尾希革毛毨氄毛以道在物者如此而已事則有官職以掌之觀堯舜之書則所謂道與事蓋可見矣以道治天下則無爲者也以事治天下則有爲者也堯典以道治天下而舜謂之無爲者何哉無爲者天也有爲者人也舜旣以無爲爲治而堯獨謂之法天者何哉

問爲治之序始於明天次以道徳次以仁義五變而刑名可舉九變而賞罰可言古之聖人未有不循於此者也諸子言治道多矣大抵皆失其序其所當務者不過乎分守刑名因任之術原省是非賞罰之事方是時能以仁義道徳爲意者蓋寡矣而況能明天乎天不能明則道徳滅裂道徳不明則仁義消壊道徳仁義旣以滅裂消壊則其所謂分守刑名因任之術原省是非賞罰之事可以爲天下用而不足以用天下矣此漢唐之治所以終不及於古歟然則明天者治道之本學者所宜知也

問廣谷大川異制人生其間異俗將因其俗而治之耶則人自爲禮無所統一家自爲法無所視效殆非先王所以敎民之意也抑將易其俗而同之耶則或抑其所能而彊其所不能奪其所欲而與其所不欲殆非先王所以觀民之意也古人有言一道徳同風俗又曰齊其政不易其宜修其敎不易其俗二說相反如此其可以相爲用乎

問周之初王業始基四方諸侯未盡賓貢九州之賦未盡輸入徵討戰伐之事未盡休息倉廩府庫未至於有餘方是之時宜乎多取然而關市未有徵也澤梁未有禁也園囿之利猶與民共之山藪林麓從可知也天下旣平物眾地大四方諸侯皆已賓貢九州之賦皆已輸入徵討戰伐之事皆已休息倉廩府庫之積不患乎不足當是之時宜乎寡取然關市始有徵矣澤梁始有禁矣山藪林麓猶設官以守之園囿從可知也豈先後之勢有不得不然者歟抑先王之立法初不爲有餘不足計歟諸君其深考而備陳之

問先王之時其所謂師儒者乃六鄕之吏而其所謂士者乃六鄕之民故爲士者未嘗不耕而爲農者未嘗不學周官以九職任萬民而士不與焉蓋以士寓於其間故也周道衰管仲始以新意變三代之法定四民之居而士農之判蓋自此始而孔子孟子之敎以耕稼爲小人之事非士君子之所當爲而從學之徒一言及此則深詆而力排之者何也舜不耕於歷山禹稷不躬稼而有天下伊尹不耕於有莘之野乎何害其爲聖且賢而孔子孟子之論如此必自有防也有司願與聞之問孟子習孔子者也揚子習孟子者也傳稱孔子晚而喜易序彖系象說卦文言讀之韋編三絕曰加我數年五十以學易可以無大過矣其篤志如此孟子之書大抵皆得於經其傳稱詩書禮樂蓋無所不有而獨未嘗言易豈孔子好易而孟子獨不好歟揚子之學𨿽無所不通而考其所得尢在於易其言天下休咎旣已詳於易之道而推本陰陽律曆又明於易之數豈揚子知易而孟子獨不知歟豈聖賢之嗜好固有不同者歟抑所謂知者果不在於言與不言之間歟

問傳稱莊子之學無所不闚而其要本於老子著書十餘萬言大抵以明老子之術而莊之自言則又異於此以謂道術旣裂各得其一而不能以相通如耳目鼻口各有所明如百家技巧各有所用有老耼聞而說之者有莊周聞而說之者審如所言則莊子之學其原不出於老子明矣而傳之所言如此者何哉老莊之學諸君深得之矣其試辧之

問昔者七十子之徒從夫子於洙泗之間其志未嘗不欲附驥尾而名彰夫子之心亦未嘗不欲成其名於後世而卒能以其所長得與於四科之列者十人而已此夫子所以湣其成材之難而有不及門之嘆也然以曽子之賢而不與徳行赤也束帶立朝可使與賓客言而不與於言語子賤之治至於民不忍欺而不與於政事子張有聖人之一體與遊夏等矣而不與於文學夫成材之難夫子嘗嘆之矣幸而有焉又棄而不錄聖人果何心哉其去取宜自有理也

問天以五生物地以五成之故萬物盈於天地之間而其要必歸於五在天爲五行在人爲五事在物則爲五味五聲五色而吾性之所有者則爲五常此天地萬物自然之數匹夫之所共知而聖人不能有所加損也今言仁義禮智而信不與焉是猶五行之無土五事之無思至於五味五聲五色皆闕其一謂盡物之理可乎而孟子之說如此學者所宜深考其意也

問由漢以來著書立言純合於經而不雜以諸子百家之說者揚子一人而已至論人物則猶有可疑者焉夫莊子者古之所謂隠居放言者也而以申韓配之莊子豈申韓之流也哉顏子之於聖人一間爾而以黔婁四皓配之猶若有理焉至以韋成配之不亦甚乎伯夷聖之淸栁下惠聖之和而以仲元配之仲元𨿽賢然亦豈至是哉揚子必不妄也有司求之未至爾諸君其以告之

眉山文集卷十二

