

欽定四庫全書

集部二

唐風集

別集類一【唐】

提要

【臣】等謹按唐風集三卷唐杜荀鶴撰荀鶴池州人按計有功唐詩紀事稱荀鶴有詩名大順初擢進士第二牧之微子也牧之自齊安移守秋浦時有妾懷姙出嫁長林鄕杜筠而生荀鶴又稱荀鶴擢第時危勢晏復還舊山田頵在宣州甚重之頵起兵陰令以牋間至梁太祖許及頵遇禍梁主表授翰林學士主客員外郎中知制誥恃勢侮易縉紳眾怒欲殺之未及天祐初卒又稱荀鶴初謁梁王朱全忠雨作而天無雲荀鶴賦詩有若教陰翳都相似爭表梁王造化功句是荀鶴爲人至不足道其稱杜牧之子殆亦梁師成之依托蘇軾乎其詩最有名者爲風暖鳥聲碎日髙花影重一聫而歐陽修六一詩話以爲周朴詩吳聿觀林詩話亦稱見唐人小說作朴詩荀鶴特竊以壓捲然則此一聫者又如寶月之於柴廓矣此集乃其初登第時所自編詩多俗調不稱其名以唐人舊集流傳巳久姑存以備一家毛晉刻本前有顧云序序末謂之唐風集以下文不相屬蓋舊本唐詩紀事載云此序誤連下條荀鶴初謁梁王云云六十四字爲一條晉不察而誤並抄之殊爲疎舛今刋除此叚以還其舊焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

唐風集敍

大順初皇帝命小宗伯河東裴公掌邦貢次二年逺者來隠者出異人雋士大集都下於羣進士中得九華山人杜荀鶴拔居上第諸生謝恩日列坐旣定公揖生謂曰聖上歉文敎未張思得如髙宗朝射洪拾遺陳公【名犯文宗廟諱】作詩出沒二雅馳驟建安削苦澁僻碎略淫靡淺切破艷冶之堅陣擒雕巧之酋帥皆摧橦折角崩潰解散埽蕩詞場豁淸文祲然後有戴容州劉隨州王江寧率其徒揚鞭按轡相與呵樂來朝於正道矣以生詩有陳體可以潤國風廣王澤故擢以塞詔竟免爲中興詩宗生謝而退明年寧親江表以僕故山偕隠者出詩三百篇見其雅麗激越之句能使貪吏亷邪臣正父慈子孝兄友弟悌人倫之紀備矣其壯語大言則決起逸髮可以左攬工部袂右拍翰林肩吞賈諭八九於胸中曾不蠆介情動於中則極思搜神遊希夷形兀枯木五聲勞於呼吸萬象貧於抉剔信詩之雄傑者也美哉裴公之知人爲不誣矣於戲旌別淑慝史臣之職僕幸得爲之敍錄視其人齒尙壯才力未盡謳吟之興方酣俟其繼作得如周頌者目之爲唐風集顧云序

欽定四庫全書

唐風集卷一

唐杜荀鶴撰

今體五言凡一百二十六首

春宮怨

早被嬋娟悞欲妝臨鏡慵承恩不在貌敎妾若爲容風暖鳥聲碎日髙花影重年年越溪女相憶采芙蓉

訪道者不遇

寂寂白雲門尋眞不遇眞只應松上鶴便是洞中人藥圃花香異沙泉鹿迹新題詩畱姓字他日此相親

送人遊吳

君到姑蘇見人家盡枕河古宮閒地少水港小橋多夜市賣菱藕春船載綺羅遙知未眠月鄕思在漁歌

送陳昈歸麻川

麻川淸見底佀入武陵溪兩岸山相向三春鳥亂啼酒旗和栁動僧屋與云齊卽此吾鄕路懷君夢不迷

出山

病眼看春牓文塲公道開朋人登第盡白發出山來處世曾無過惟天合是媒長安不覺逺期遂一名回

浙中逢詩友

到處有同人多爲賦與文詩中難得友湖畔喜逢君凍把城根雪風開嶽面云苦吟吟不足爭忍話離羣

送友遊吳越

去越從吳過吳疆與越連有園多種橘無水不生蓮夜市橋邊火春風寺外船此中偏重客君去必經年

出常山界使回有寄

自小卽南北未如今日離封疆初盡處人使卻回時開口有所忌此心無以爲行行復垂淚不稱是男兒

經廢宅

人生當貴盛修徳可延之不慮有今日爭敎無破時蘚斑題字壁花發帶巢枝何況蒿原上荒墳與折碑

登天臺寺

一到天臺寺髙低景旋生共僧巖上坐見客海邊行野色人耕破山根浪打鳴忙時向閒處不覺有閒情

途中春

馬上覽春色丈夫慙淚垂一生看老卻五字未逢知酒力不能久愁根無可醫明年到今日公道與誰期

入關歷陽道中卻寄捨弟

求名日苦辛日望日榮親落葉山中路秋霖馬上人晨昏知汝道詩酒衛吾身自笑拋麋鹿長安擬醉春

贈歐陽明府

賢宰宰斯邑政聞閭裏間都緣民訟少長覺吏徒閒帆落樽前浦鐘鳴枕上山回舟卻惆悵數宿釣魚灣

贈臨上人

不計禪兼律終須入悟門解空非有自所得是無言眼豁浮生夢心澄大道源今來習師者多鏁敎中猿

題戰島僧居【在江之心】

師愛無塵地江心島上居接船求化慣登陸赴齋疎載土春栽樹拋生日餧魚入云蕭帝寺畢竟欲何如

別衡州牧

朝別使君門暮投江上村從來無舊分臨去望何恩行計自不定此心誰與論秋猿叫寒月只欲斷人魂

送人遊江南

滿酌勸君酒勸君君莫辭能禁幾度別卽到白頭時晚岫無雲蔽春帆有燕隨男兒兩行淚不欲等閒垂

遊茅山

步步入山門仙家鳥徑分漁樵不到處麋鹿自成羣石面迸出水松頭穿破云道人星月下相次禮茅君

讀友人詩卷

冰齒味瑤軸只應神鬼知坐當羣靜後吟到月沈時雪峽猿聲健風檉鶴立危篇篇一字字誰復更言詩

寄從叔

三族不當路長年猶布衣苦吟天與性直道世將非雁夜愁癡坐漁鄕老憶歸爲儒皆可立自是拙時機

寄李溥

如我如君者不妨身晚成但從時輩笑自得古人情共莫更初志俱期立後名男兒且如此何用嘆平生

郊居卽事投李給事

無祿奉晨昏閒居幾度春江湖苦吟士天地最窮人書劍同三友蓬蒿外四鄰相知不相薦何以自謀身

寄詩友

別來春又春相憶喜相親與我爲同志如君能幾人何時吟得力漸老事關身惟有前溪水年年濯客塵

題田家翁

田翁眞快活婚嫁不離邨州縣供輸罷追隨鼓笛喧盤飱同老少家計共田園自說身無事應官有子孫

長安冬日

近臘饒風雪閒房凍坐時書生敎到此天意轉難知吟苦猿三叫形枯栢一枝還應公道在未忍與山期

霽後登唐興寺水閣

一三秋色蕭條古寺間無端登水閣有處似家山白日生新事何時得暫閒將知老僧意未必戀松關

山中寄友人

深山多隙地無力及耕桑不是營生拙都緣覓句忙破牕嵐翳燭穿屋月侵牀吾友應相笑辛勤道未光

自述

四海欲行徧不知終遇誰用心常合道出語或傷時擬作閒人老慙無識者如今巳無計只得苦於詩

題江山寺

江上山頭寺景畱吟客船徧遊銷一日重到是何年沙鳥多翹足巖僧半露肩爲詩多語澁喜此得終篇

秋日旅捨臥病呈所知

秋色上庭枝愁懷切向誰靑雲無勢日華發有狂時枕上聞風雨江南系別離如何吟到此此道不聞知

秋宿山館

山館坐待曉夜長吟役神斜風吹敗葉寒燭照愁人蘊蓄天然性澆訛世惡眞男兒出門志不獨爲謀身

贈老僧

眾僧尊夏臘靈嶽徧曾登度水手中杖行山溪畔藤心空黙是印眉白雪爲稜自得巡方道棲禪老未能

別捨弟

欲住住不得出門天气秋惟知偸拭淚不忍更回頭此日只愁老況身方逺遊孤寒將五字何以動諸侯

雪中別詩友

酒寒無小戶請滿酌行杯若待雪消去自然春到來出城人迹少向暮鳥聲哀未遇應關命侯門處處開

題嶽麓寺

一簇楚江山江山勝此難覓人來畫取到處得吟看鶴隠松聲盡魚沈檻影寒自知心未了閒話亦多端

懷廬嶽書齋

長憶在廬嶽免低塵土顏煮茶牕底水采藥屋頭山是境皆遊徧誰人不羨閒無何一名系引出白雲間

題唐興寺小松

𨿽小天然別難將眾木同侵僧半牕月向客滿【一作一】襟風枝拂行苔鶴聲分叫砌虫如今未堪看須是雪霜中

與友人話別

客路行多少幹人無易顏未成終老計難致此身閒月兔走入海日烏飛出山流年畱不得半在別離間

贈廬嶽隠者

自見來如此未嘗離洞門結茅遮雪采藥給晨昏古樹藤纒殺春泉鹿過渾悠悠無一事不似屬乾坤

懷紫閣隠者

紫閣白雲端雲中有地仙未歸蓬島上猶隠國門前洞口人無迹花陰鹿自眠焚香賦詩罷星月冷遙天

題會上人院

鼓角城中寺師居日得閒心能行大道何用在深山破衲新添綫空門夜不關心知與眼見終取到無間

送黃補闕南遷

得罪非天意分明謫去身一心貪諫主開口不防人自古有遷客何朝無直臣喧然公論在難滯楚南云

送賔貢登第後歸海東

歸捷中華第登船鬢未絲直應天上桂別有海東枝國界波窮處鄕心日出時西風送君去莫慮到家遲

近試投所知

白髮隨梳落吟懷說向誰敢辭成事晚自是出山遲擬動如浮海凡言似課詩終【一作修】身事知已此外復何爲

送友人牧江州

本國兵戈後難官在此時逺分天子命深要使君知但遂生靈願當應雨露隨江山勝他郡閒賦庾樓詩

辭座主侍郎

一飯尙懷感況攀髙桂枝此恩無報處故國逺歸時只恐兵戈隔再趨門館遲茅堂拜親後特地淚雙垂

別從叔

立馬不忍上醉醒天气寒都緣在門易直似別家難世路旣如此客心須自寛江村亦饑凍爭及問長安

送人南遊

凡遊南國者未有不蹉跎到海路難盡掛帆人更多潮沙分象迹花洞響蠻歌縱有投文處於君能幾何

經賈島墓

謫宦自麻衣銜寃至死時山根三尺墓人口數聯詩仙桂終無分皇天似有私暗松風雨夜空使老猿悲

秋夜晚泊

一望一蒼然蕭騷起暮天逺山橫落日歸鳥度平川家是去秋別月當今夕圓漁翁似相伴徹曉葦叢邊

送捨弟

我受羇棲慣客情方細知好看前路事不比在家時勉汝言須記聞人善卽師旅中無廢業時作一篇詩

將歸山逢友人

儒爲君子儒儒道不妨孤白髮多生矣靑山可住乎徉狂寧是事巧達又非夫只此平生願他人肻信無

經九華費徵君墓

凡弔先生者多傷荊棘間不知三尺墓髙卻九華山天地有何外子孫無亦閒當時若徵起未必得身還

溪居叟

溪翁居靜處溪鳥入門飛早起釣魚去夜深乘月歸見君無事老覺我有求非不說風霜苦三冬一艸衣

與友人對酒吟

憑君滿酌酒聽我醉中吟客路如天逺侯門似海深新墳侵古道白髮戀黃金共有人間事須懷濟物心

送僧

道了亦未了言閒今且閒從來無住處此去向何山片石樹陰下斜陽潭影間請師畱偈別恐不到人寰

送九華道士遊茅山

忽起他山興飄然出舊山於身無切事在世有餘閒日月浮生外乾坤大醉間故園華表上誰得見君還

寄捨弟

世亂信難通鄕心日萬重弟兄皆向善天地合相容大野陰雲重連城殺气濃家山白雲裏臥得最髙峯

下第投所知

若以名塲內誰無一軸詩縱饒生白髮豈敢怨明時知已𨿽然切春官未必私寧敎讀書眼不有看花期

寄顧云

省得前年別蘋洲旅館中亂離身不定彼此信難通侯國兵𨿽斂吾鄕業巳空秋來憶君夢夜夜逐徵鴻

贈宣城麋明府

天下爲官者無君一軸詩數聯同我得當代遇誰知年齒吟將老生涯說可悲何當拋手板鄰隠過危時

望逺

門前通大道望逺上髙臺落日人行盡【一作逝】窮邊信不來還聞戰得勝未見勅招回卻入機中坐新愁織不開

冬末投長沙裴侍郎

欲露塵中事其如不易言家山一離別艸樹匝春暄吹夢風天角啼愁雪嶽猿佇思心覺滿何以逺門軒

贈秋浦金明府長

倚郭難爲宰非君卽有私惟憑野老口不立政聲碑苦甚求名日貧於未選時溪山竟如此利得且吟詩

和髙祕書早春對雪登樓見寄之什

天有惜花意恐花開染塵先敎微雪下始放滿城春且醉登樓客重期出郭人因酬郢中律【一作作】霜鬢數莖新

亂後山中作

自從天下亂日晚別庭闈兄弟團圞樂羇孤逺近歸文章甘世薄耕種喜山【一作田】肥直待中興後方應出隠扉

旅寓書事

日日驚身事淒淒欲斷魂時淸不自立發白傍誰門中路殘秋雨空山一夜猿公卿得見面懷抱細難言

舟行晚泊江上寺

久勞風水【一作雨】上禪客喜相依掛衲𨿽無分修心未覺非日沈山虎出鐘動寺禽歸月上潮平後談空【一作】漸入微

長林山中聞賊退寄孟明府

一縣今如此殘民數不多也知賢宰切爭柰亂兵何皆自干戈達咸思雨露和應憐住山者頭白未登科

泗上客思

痛飲復髙歌愁終不柰何家山隨日逺身事逐年多沒鴈雲橫楚兼蟬栁夾河此心閒未得到處被詩磨

寄同人

盡與貧爲患惟餘卽不然四方無靜處百口度荒年白髮生閒事新詩出數聯時情竟如此不免卻歸田

下第出關投鄭拾遺

丹霄桂有枝未折未爲遲況是孤寒士兼行苦澁詩杏園人醉日關路獨歸時更卜深知意將來擬薦誰

塞上

艸白河冰合蕃戎出掠頻戍樓三急號探馬一條塵戰士風霜苦將軍雨露新封侯不由此何以慰徵人

別敬侍郎

交道有寒暑在人無古今與君中夜話盡我一生心所向未得志豈惟空解吟何當重相見舊隠白雲深

送靑陽李明府

善政無慚色吟歸似等閒惟將六幅絹寫得九華山求理空頭白離京債未還仍聞猿與鶴都在一船間

將遊湘湖有作

一家相別意不得不澘然逺作南方客初登上水船嶽鐘思冷夢湘月少殘篇便有歸來計風波亦隔年

送姚庭珪

脫衣將換酒對酌話何之雨後秋蕭索天涯晚別離人生無此恨鬢色不成絲未得重相見看君馬上詩

投李大夫

自小僻於詩篇篇恨不奇苦吟無暇日華發有多時進取門難見升沈命未知秋風夜來急還恐到京遲

貽裏中同志

鄕裏爲儒者惟君見我心詩書常共讀雨雪亦相尋貧賤志气在子孫交契深古人猶晚達況未鬂霜侵

江上送韋彖先輩

不易爲離抱江天卽見鴻暮帆何處落涼月與誰同木葉新霜後漁燈夜浪中時難愼行止吾道利於窮

維揚逢詩友張喬

天下方多事逢君得話詩直應吾道在未覺國風衰生計吟銷日人情醉過時雅篇三百首畱作後來師

秋晨有感

木葉落時節旅人初夢驚鐘才枕上盡事已眼前生吟發不長黑世交無久情且將公道約未忍便歸耕

秋日山中寄李處士

吾輩道何窮寒山細雨中兒童書懶讀果栗樹將空言論關時務篇章見國風升平猶可用應不廢爲公【一作翁】

晚泊金陵水亭

江亭當廢國秋景倍蕭騷夕照殘荒壘寒潮漲古濠就田看鶴劣【一作大】隔水見僧髙無限前朝事醒吟易覺勞

錢塘別羅隠

故國看看逺前程計在誰五更聽角後一葉渡江時吾道天寧喪人情日可疑西陵向西望雙淚爲君垂

山中貽同志

君貧我亦貧爲善喜爲鄰到老如今日無心愧古人閉門非傲世守道是謀身別有同山者其如未可親

秋日懷九華舊居

吾道在五字吾身寧陸沈涼生中夜雨【一作月】病起故山心燭共寒酸影蛩添苦楚吟何當遂歸去一徑入松林

江岸秋思

驅馬傍江行鄕愁步步生舉鞭揮栁色隨手失蟬聲秋稼緣長道寒雲約古城家貧遇丰歲無地可歸耕

哭劉徳仁

賈島還如此生前不見春豈能詩苦者便是命羈人家事因吟失時情礙國親多應銜恨骨千古不爲塵

經靑山弔李翰林

何爲先生死先生道日新靑山明月夜千古一詩人天地空銷骨聲名不傍身誰移耒陽冢來此作吟鄰

下第東歸別友人

不得同君住當春別帝鄕年華落第老歧路出關長芳艸緣流水殘花向夕陽懷親暫歸去非是釣滄浪

秋宿詩僧雲英房因贈

賈島憐無可都緣數句詩君𨿽是後輩我謂過當時溪浪和星動松陰帶鶴移同吟到明坐此道淡誰知

送人宰吳縣

海漲兵荒後爲官合動情字人無異術至論不如淸艸履隨船賣綾梭隔水鳴惟持古人意千里贈君行

讀友人詩

君詩通大雅吟覺古風生外卻浮華景中含敎化情名應髙日月道可潤公卿莫以孤寒恥孤寒達更榮

登山寺

山半一山寺野人秋日登就中偏愛石獨上最髙層有果猿攀【一作揺】樹無齋鴿看僧儒門自多事來此復何能

辭九江李郎中入關

帝裏無相識何門迹可親願開言重口薦與分深人捲許新詩出家憐舊業貧今從九江去應免更迷津

江南逢李先輩

李杜復李杜彼時逢此時干戈侵帝裏流落向天涯歲月銷於酒平生斷在詩懷才不得志只恐滿頭絲

秋日寄吟友

閒坐細思量惟吟不可忘食無三畝地衣絕一株桑蟬樹生寒色漁潭落曉光靑雲舊知已未許釣滄浪

江上與從弟話別

相逢盡說歸早晚遂歸期流水多通處孤舟少住時幹人不得巳非我欲爲之及此終無愧其如道在玆

送友人遊南海

南海南邊路君遊只爲貧山川多少地郡邑幾何人花鳥名皆別寒暄气不均相期早晚見莫待瘴侵身

贈聶尊師

詩道將仙分求之不可求非關從小學應是數生修蟾桂云梯折鼇山鶴駕遊他年兩成事堪喜是鄰州

旅感

白髮根叢出鑷頻愁不開自憐空老去誰信苦吟來客路東西濶家山早晚回翻思釣魚處一雨一層苔

寄益陽武灌明府

縣稱詩人理無嫌日寂寥溪山入城郭戶口半漁樵月滿彈琴夜花香漉酒朝相思不相見煙水路迢迢

湘中秋日呈所知

四海無寸土一生惟苦吟虛垂異鄕淚不滴別人心雨【一作木】色凋湘樹灘聲下塞禽求歸歸未得不是擲光陰

苦吟

世間何事好最好莫過詩一句我自得四方人巳知生應無輟日死是不吟時始擬歸山去林泉道在玆

閩中別所知

觸目生歸思那堪路七千臘中離此地馬上見明年郡邑溪山巧寒暄日月偏自疑雙鬂雪不似到南天

塞上傷戰士

戰士說辛勤書生不忍聞三邊逺天子一命信將軍野火燒人骨陰風捲陣云其如禁城裏何以重要勲

春日訪獨孤處士

地僻春來靜深宜長者居好花都待【一作大】晚修竹不妨疎鴈入湘江食人侵曉色鋤似君無學處頭白道如初

哭友人

病向名塲得終爲善誤身無兒承後嗣有女托何人葬禮難求備交情好者貧惟餘舊文集一覽一沾巾

新栽竹

斸破蒼苔色因栽十數莖牕風從此冷詩思當時淸酒入杯中影棊添局上聲不同桃與李瀟灑伴書生

送吳蛻下第入蜀

下第言之蜀那愁舉別杯難兄方在幕上相復憐才鳥徑盤春靄龍湫發夜雷臨卭無久戀髙桂待君回

亂後題山【一作山居】

亂世題山谷徵鼙喜不聞詩書猶滿架弟侄未爲軍山犬眠紅葉樵童唱白雲此心非此志終擬致明君

題著禪師

大道本無幻常情自有魔人皆迷著此師獨悟如何爲嶽開牕濶因虫長艸多說空空說得空得到維摩

春日閒居卽事

未得靑雲志春同秋日情花開如葉落鶯語似蟬鳴道合和貧守詩堪與命爭饑寒是吾事斷定不歸耕

秋宿棲賢寺懷友人

一宿三秋寺閒忙與曉分細泉山半落孤客夜深聞鶴去巢盛月龍潛穴擁云苦吟方見景多恨不同君

亂後再逢汪處士

如君眞道者亂【一作髙】世有閒情每別不知處見來長後生藥非因病服酒不爲愁傾笑我於身苦吟髭白數莖

山中喜與故交宿話

逺地能相訪何慙事力微山中深夜坐海內故交稀村酒沽來濁溪魚釣得肥貧家只如此未可便言歸

觀棊

對面不相見用心同用兵算人常欲殺顧已自貪生得勢侵吞逺乘危打刼贏有時逢敵手當局到深更

送人宰徳淸

亂世人多事耕桑或失時不聞寛賦斂因此轉流離天意未如是君心無自欺能依四十字可立徳淸碑

寄竇處士

漳水醉中別今來猶未醒半生因酒廢大國幾時寧海畔將軍栁天邊處士星遊人不可見春入亂山靑

題歷山舜祠【山有廟呼爲帝二子多變妖異爲時所敬】

昔舜曾耕地遺風日寂寥世人那肻祭大聖不興妖殿宇秋霖壞杉松野火燒時訛競淫祀絲竹醉山魈

贈李防叟

在我成何事逢君更勸吟縱饒不得力猶勝別勞心凡事有興廢詩名無古今百年能幾日忍不惜光陰

維揚冬末寄幙中二從事

聞道長溪尉相畱一館閒已投三寸管尙隔幾重山爲旅春風外懷人夜雨間年來疎覽鏡怕見減朱顏

和劉評事送海禪和歸山

衲外元無象言尋那路尋問禪將底說傳印得何心未了羣山淺難休一室深伏魔寧是獸巢頂亦非禽觀色風驅霧聽聲雪灑林凡歸是歸處不必指髙岑

禦溝栁【此首應在唐興寺小松後】

律到禦溝春溝邊栁色新細籠穿禁水輕拂入朝人日近韶光早天低聖澤勻谷鶯棲未穏宮女畫難眞楚國空揺浪隋堤暗惹塵如何帝城裏先得覆龍津

唐風集卷一

欽定四庫全書

唐風集卷二

唐杜荀鶴撰

今體七言凡一百四十首

冬末同友人泛瀟湘

殘臘泛舟何處好最多吟興是瀟湘就船買得魚偏美踏雪沽來酒倍香猿到夜深啼嶽麓鴈知春近別衡陽與君剩采江山景裁取新詩入帝鄕

贈李鐔【鐔自維楊遇亂東入中山】

君行君文天合知見君如此我興悲秖殘三口兵戈後才到孤村雨雪時著臥衣裳難辦洗旋求糧食莫供炊地鑪不暖柴枝濕猶把防求授小兒

旅中臥病

秋來誰料病相縈枕上心猶算去程風射破牕燈易滅月穿疎屋夢難成故園何啻三千里新鴈才聞一兩聲我自與人無舊分非干人與我無情

旅泊遇郡中叛亂示同志

握手相看誰敢言軍家刀劍在腰邊徧搜寶貨無藏處亂殺平人不怕天古寺拆爲修寨木荒墳開作甃城塼郡侯逐出渾閒事正是鑾輿幸蜀年

贈秋浦張明府

君爲秋浦三年宰萬慮關心兩鬂知人事旋生當路縣吏才難展用兵時農夫背上題軍號賈客船頭插戰旗他日親知問官況但敎吟取杜家詩

雪

風攪長空寒骨生光於曉色報牕明江湖不見飛禽影巖谷惟聞折竹聲巢穴幾多相似處路歧兼得一般平擁袍公子休【一作莫】言冷中有樵夫跣足行

題廬嶽劉處士艸堂

仙境閒尋采藥翁艸堂畱話一宵同若看山下云深處直是人間路不通泉領藕花來洞口月將松影過溪東求名心在閒難遂明日馬蹄塵土中

山中寄詩友

山深長恨少同人覽景無時不憶君庭果自從霜後熟野猿頻向屋邊聞琴臨秋水彈明月酒就東山酌白雲仙桂算攀攀合得平生心力盡於文

秋宿臨江驛

南來北去二三年年去年來兩鬂斑舉世盡從愁裏老誰人肻向死前閒漁舟火影寒歸浦驛路鈴聲夜過山身事未成歸未得聽猿鞭馬入長關

題瓦棺寺眞上人院矮檜

天生仙檜是長材栽檜希逢此最低一自舊山來砌畔幾畨凡木與云齊迥無斜影敎僧踏免有閒枝引鶴棲今日偶題題似著不知題後更誰題

江下初秋寓泊

蒙蒙煙雨蔽江村江館愁人好斷魂自別家來生白髮爲侵星起謁朱門也知栁欲開春眼爭柰萍無入土根兄弟無書鴈歸北一聲聲覺苦於猿

投從叔補闕

吾宗不謁謁詩宗常仰門風繼國風空有篇章傳海內更無親族在朝中其來𨿽愧源流淺所得須憐雅頌同三十年吟到今日不妨私薦亦成公

贈張員外兒

張公一子才三歲聞客吟聲便出來喚物舌頭猶未穏誦詩心孔迥然開天生便是成家慶年長終爲間世才月裏桂枝知有分不勞諸丈作梯媒

重陽日有作

一爲重陽上古臺亂時誰見菊花開偸摰白髮眞堪笑牢鏁黃金實可哀是个少年皆老去爭知荒冢不榮來大家拍手髙聲唱日未沈山且莫回

入關寄九華友人

坐牀難穏露蟬新便作東西馬上身醲酒卻輸耽睡客好山翻對不吟人無多志气禁離別彊半年光屬苦辛篋裏篇章頭上雪未知誰戀杏園春

送李鐔遊新安

邯鄲李鐔才崢嶸酒狂詩逸難干名气直不與兒【一作時】輩洽醉來擬共天公爭孤店夜燒枯葉坐亂時秋踏早霜行一間茅屋住不穏剛出爲人平不平

冬末自長沙遊桂嶺畱獻所知

家隔重湖歸未期更堪南去別深知前程笑到山多處上馬愁逢歲盡時四海內無容足地一生中有苦心詩朱門秖見朱門事獨把孤寒問阿誰

送福昌周繇少府歸寧兼謀隠

少見古人無逺慮如君眞得古人情登科作尉官𨿽小避世安親祿巳榮一路水雲生隠思幾山猿鳥認吟聲知君未作終焉計要著文章待太平

賀顧云侍禦府主與子弟奏官【勅下時年七歲】

靑桂朱袍不賀兄賀兄榮是見兒榮孝經始向堂前徹官誥當從幕下迎戲把藍袍包果子嬌將竹笏惱先生自慚亂世無知已弟侄鞭牛傍隴耕

舟行卽事

年少髭須雪欲侵別家三日幾般心朝隨賈客憂風色夜逐漁翁宿葦林秋水鷺飛紅蓼晚暮山猿叫白雲深重陽酒熟茱萸紫卻向江頭倚棹吟

亂後山居

從亂移家擬傍山今來方辦買山錢九州有路休爲客百歳無愁卽是仙野叟並田鋤暮雨溪禽同石立寒煙他人似我還應少如此安貧亦荷天

山居寄同志

茅齋深僻絕輪蹄門徑緣莎細接溪垂釣石臺依竹壘待賔茶竈就巖泥風生谷口猿相叫月照松頭鶴並棲不是無端過時日擬從牕下躡雲梯

將入關安陸遇兵寇

家貧無計早離家離得家來蹇滯多巳是數程行雨雪更堪中路阻兵戈幾州戶口看成血一旦天心卻許和四面煙塵少無處不知吾土自如何

夏日登友人書齋林亭

暑天長似秋天冷帶郭林亭盡不如蟬噪檻前遮日竹鷺窺池面弄萍魚拋山野客橫琴醉種藥家僮踏雪鋤眾惜君才堪上第莫因居此與名疎

寄臨海姚中丞

夏辭旌斾巳秋深永夕思量淚滿襟風月易斑搜句鬂星霜難攺感恩心尋花洞裏連春醉望海樓中徹曉吟𨿽有夢魂知處所去來多被角聲侵

秋日閒居寄先達

到頭身事欲何爲牕下工夫鬂上知乍可百年無稱意難敎一日不吟詩風驅早鴈衝湖色雨挫殘蟬防栁枝自古書生也如此獨堪惆悵是明時

題覺禪和

少見修行得似師茅堂佛像亦隨時禪衣衲後雲藏綫夏臘髙來雪印眉耕地誡侵連冢土伐薪敎防帶巢枝有時問著經中事卻道山僧總不知

感秋

年年名路謾辛勤襟袖空多馬上塵畫防門前難作客釣魚船上易安身冷煙粘栁蟬聲老寒渚澄星鴈叫新自是儂家無住處不關天地窄於人

題徳上人院

刳得心來忙處閒閒中方寸濶於天浮生自是無空性長壽何曾有百年罷定磬敲松罅月解眠茶煮石根泉我𨿽未似師披衲此理同師悟了然

春日山居寄友人

野吟何處最相宜春景暄和好入詩髙下麥苗新雨後淺深山色晚晴時半巖云腳風牽斷平野花枝鳥踏垂倒載干戈是何日近來麋鹿欲相隨

懷廬嶽舊隠

一別三年長在夢夢中時躡石稜層泉聲入夜方堪聽山色逢秋始好登巖鹿慣隨鋤藥叟溪鷗不怕洗苔僧人間有許多般事求要身閒直未能

投長沙裴侍郎

此身𨿽賤道長存非謁朱門謁孔門秖望至公將捲讀不求朝士致書論垂綸雨結漁鄕思吹木風傳鴈夜魂男子受恩須有地平生不受等閒恩

和友人見題山居

避時多喜葺居成七字君題萬象淸開戶曉云連地白訪人秋月滿山明庭前樹瘦霜來影洞口泉噴雨後聲有景供吟且如此算來何必躁於名

獻長沙王侍郎

文星漸見射臺星皆仰爲霖沃眾情天澤逼來逢聖主辭林盛去得書生云妝嶽色供吟景月浩湘流遞政聲美化事多難諷誦未如耕釣口分明

春日登樓遇雨

忽地晴天作雨天全無暑气似秋間看看水沒來時路漸漸雲藏望處山風趂鷺鷥雙出葦浪催漁父盡歸灣一心準擬閒登眺卻被詩情使不閒

春日行次錢塘卻寄臺州姚中丞

豈謂無心求上第難安帝裏爲家貧江南江北閒爲客潮去潮來卻老人兩岸雨收鶯語栁一樓風滿角吹春花前不獨垂鄕淚曾是朱門寄食身

投江上崔尙書

此生何路出塵埃猶把中才謁上才閉戶十年專筆硯仰天無處認梯媒馬前霜葉催歸去枕上邊鴻喚覺來若許登門換鬐鬛必應辛苦事風雷

書事投所知

古陌寒風來去吹馬蹄塵旋上麻衣𨿽然幹祿無休意爭柰趨時不見機詩思趂雲從嶽湧鄕心隨鴈繞湖飛肯將骨肉輕離別未遇人知未得歸

秋日湖外書事

十五年來筆硯功秖今猶在苦貧中三秋客路湖光外萬里鄕關楚邑東鳥逕杖藜山翳雨猿林敧枕樹搖風朱門處處若相似此命到頭通不通【邑一作色】

題宗上人舊院

此院重來事事乖半敧茅屋艸侵堦啄生鴉憶啼松枿接果猿思嘯石崖壁上塵粘蒲葉扇牀前苔爛筍皮鞋分明記得談空日不向秋風更愴懷

亂後出山逢髙員外

自從亂後別京關一入煙蘿十五年重出故山生白髮卻裝新捲謁淸賢牕回旅夢城頭角栁結鄕愁雨後蟬名姓暗投心暗祝永期收拾向門前

贈友人罷舉赴交趾辟命

罷卻名塲擬入秦南行無罪似流人縱經商嶺非馳驛須過長沙弔逐臣舶載海奴鐶硾耳象駞蠻女防纒身如何待取丹霄桂別赴嘉招作上賓

山中寡婦

夫因兵死守蓬茅麻薴衣衫鬂發焦桑柘廢來猶納稅田園荒後尙徵苗時挑野菜和根煮旋斫生柴帶葉燒任是深山更深處也應無計避徵徭

訪蔡融因題

杖藜時復過荒郊來到君家不忍拋每見苦心修好事未嘗開口怨平交一溪寒色漁收网半樹斜陽鳥傍巢必若天工主人事肯交吾子委衡茅

閒居書事

竹門茅屋帶村居數畝生涯自有餘鬂白秖應秋鏈句眼昏多爲夜抄書鴈驚風浦漁燈動猿叫霜林橡實疎待得功成卽西去時淸不問命何如

友人贈捨弟依韻戲和

吾家此弟有何知多愧君開道業基不覺裹頭成大漢昨來竹馬作童兒還緣世遇兵戈鬧秖恐身修禮樂遲及見和詩詩自好碢公不到【一作倒】更何時

亂後逢村叟

經亂衰翁居破村村中何事不傷魂因供寨木無桑柘爲著鄕兵絕子孫還似平寧徵賦稅未嘗州縣略安存至於雞犬皆星散日落前山獨倚門

贈元上人

多少僧中僧行髙偈成流落徧僧抄經牕月靜灘聲到石徑人稀蘚色交垂露竹粘蟬落殻窣雲松載鶴棲巢煮茶童子閒勝我猶得依時把磬敲

下第東歸道中作

一回落第一寧親多是途中過卻春心火不銷雙鬂雪眼泉難濯滿衣塵苦吟風月惟添病徧識公卿未免貧馬壯金多有官者榮歸卻笑讀書人

夏日畱題張山人林亭

此中偏稱夏中遊時有風來暑气收澗底松搖千尺雨庭中竹撼一牕秋求猿句寄山深寺乞鶴書傳海畔洲閒與先生話身事浮名薄宦總悠悠

傷病馬

此馬堪憐力壯時細勻行步恐塵知騎來未省將鞭觸病後長敎覓藥醫顧主彊擡和淚眼就人輕刷帶瘡皮秖今筋骨渾全在春暖莎靑放未遲

館捨秋夕

寒雨蕭蕭燈焰靑燈前孤客難爲情兵戈鬧日別鄕國鴻鴈過時思弟兄冷極睡無離枕夢苦多吟有徹云聲出門便作還家計直至如今計未成

送僧赴黃山沐湯泉防禪宗長老

聞有湯泉獨去尋一缻一鉢一無金不愁亂世兵相害卻喜寒山路入深野老禱神鵶噪廟獵人衝雪鹿驚林患身是幻逢禪主水洗皮膚語洗心

哭山友

十載同棲廬嶽雲寒燒枯葉夜論文在生未識公卿面至死不離麋鹿羣從見蓬蒿叢壞屋長憂雨雪透荒墳把君詩句髙聲讀想得天髙也合聞

獻池州牧

池陽今日似漁陽大變凶年作小康江路靜來通客貨郡城安後絕戎裝分開野色收新麥驚斷鶯聲摘嫩桑縱有逋民歸未得逺聞仁政旋還鄕

送韋書記歸京【座主侍郎同舉】

韋杜相逢眼自明事連恩地倍牽情聞歸帝裏愁攀送知到師門話姓名朝客半修前輩禮古人多重晚年榮從來有淚非無淚未似今朝淚滿纓

獻鄭給事

化行邦域二年春樵唱漁歌日日新未降詔書酬善政不知天澤答何人秋登嶽寺云隨步夜宴江樓月滿身他日朱門恐難掃沙堤新築必無塵

贈休禪和

爲僧難得不爲僧僧戒僧儀未是能弟子自知心了了吾師應爲醉騰騰多生覺悟非關衲一防分明不在燈秖道詩人無佛性長將二雅入三乘

送李先輩從知塞上

去艸軍書出帝鄕便從城外學戎裝好隨漢將收胡土莫遣胡兵近漢疆灑磧雪粘旗力重凍河風揭角聲長此行也是男兒事莫向徵人恃桂香

和友人送弟

君說無家秖弟兄此中言別若爲情干戈鬧日分頭去山水寒時信路行月下斷猿空有影雪中孤鴈卻無聲我今骨肉𨿽饑凍幸喜團圓過亂兵

酬張員外見寄

分應天與吟詩老如此兵戈不廢詩生在世間人不識死於泉下鬼應知啼花蜀鳥春同苦叫雪巴猿晝共饑今日逢君惜分手一枝何校一年遲

獻新安於尙書

九土雄師竟若何未如良牧與天和月畱淸俸資家少歲計陰功及物多四野緑云籠稼穡千山明月靜干戈行人耳滿新安事盡是無愁父老歌

亂後書事寄【一作呈】同志

九土如今盡用兵短戈長防困書生思量在世頭堪白畫度歸山計未成皇澤正霑新將士侯門不是舊公卿到頭詩卷須藏卻各向漁樵混姓名

中山臨上人院觀牡丹寄諸從事

閒來吟繞牡丹叢花艷人生事略同半雨半風三月內多愁多病百年中開當韶景何多好落向僧家卽是空一境別無惟此有忍敎醒坐對支公

投宣諭張侍郎亂後遇毘陵

此生今日似前生重著麻衣特地行經亂後囊新卷軸出山來見舊公卿雨籠蛬壁吟燈影風觸蟬枝噪浪聲聞道中興重人物不妨西去馬蹄輕

下第投所知

落第愁生曉鼓初地寒才薄欲何如不辭更寫公卿捲卻是難修骨肉書禦苑早鶯啼暖樹釣鄕春水浸貧居擬離門館東歸去又恐重來事轉疎

哭方幹

何言寸祿不沾身身沒詩名萬古存況有數篇關敎化得無餘慶及兒孫漁樵共壘墳三尺猿鶴同棲月一村天下未寧吾道喪更誰將酒酹吟魂

秋日泊浦江

一帆程歇九秋時漠漠蘆花拂浪飛寒浦更無船並宿暮山時見鳥雙歸照云烽火驚離抱剪葉風霜逼暑衣江月漸明汀露濕靜驅吟魄入微

白髮吟

一莖兩莖初似絲不妨驚度少年時幾人亂世得及此今我滿頭何足悲九轉靈丹那勝酒五音淸樂未如詩家山蒼翠萬餘尺藜杖楮冠輸老兒

下第寄池州鄭員外

省出蓬蒿修謁初防知曾不見生疎侯門數處將書薦帝裏經年借宅居未必有詩堪諷誦秖憐無援過吹噓如今足得成持取莫使江湖卻釣魚

塞上

旌旗鬛鬛漢將軍閒出巡邊帝命新沙塞旋收饒帳幙犬戎時殺少煙塵冰河夜渡偸來馬雪嶺時分獵去人獨作書生疑不穏軟弓輕劍也隨身

贈題兜率寺閒上人院

人間寺應諸天號眞行僧禪此寺中百歲有涯頭上雪萬般無染耳邊風掛帆波浪驚心白上馬塵埃翳眼紅畢竟浮生謾勞役算來何事不成空

別四明鐘尙書

九華天際碧嵯峨無柰春來入夢何難與英雄論敎化卻思猿鳥共煙蘿風前栁態閒時少雨後花容淡處多都大人生有離別且將詩句代離歌

題防國大師塔

莫認雙林是佛林禪棲無地亦無金塔前盡禮灰來相衲下誰宗印了心笠象明雙不見綫源分派寸難尋吾師覺路余知處大藏經門一夜吟

春日山中對雪有作

竹樹無聲或有聲霏霏漠漠散還凝嶺梅謝後重妝蘂巖水鋪來卻結冰牢系鹿兒防獵客滿添茶鼎侯吟僧好將膏雨同功力松徑莓苔又一層

山中對雪有作

一渾乾坤萬象收惟應不壅大江流虎狼遇獵難藏迹松栢因風易舉頭玉帳英雄攜妓賞山邨鳥雀共民愁豈堪久蔽蒼蒼色須放三光照九州

戲題王處士書齋

先生髙興似樵漁水鳥山猿一處居石徑可行苔色厚釣竿時斫竹叢疎欺春秖愛和醅酒諱老猶看夾注書莫道無金空有壽有金無壽欲何如

早發

東牕未明塵夢蘇呼童結束登徵途落葉鋪霜馬蹄滑寒猿嘯月人心孤時逆帽檐風刮頂旋呵鞭手凍粘須靑雲快活一未見爭得安閒釣五湖

題仇處士郊居

江南景簇此林亭手板藍裾自可輕洞裏客來無俗話郭中人到有公情閒敲巖果呼猿接時釣溪魚引鶴爭笑我有詩三百首馬蹄紅日急於名

依韻次同年張曙先輩見寄之什

天上詩名天下傳引來齊列玉皇前大仙錄後頭無雪至藥成來竈絕煙笑躡紫雲金作闕夢拋塵世鐵爲船九華山叟驚凡骨同到蓬萊豈偶然

亂後逢李昭象敍別

李生李生何所之家山窣云胡不歸兵戈到處弄性命禮樂向人生是非卻與野猿同橡塢還將溪鳥共漁磯也知不是男兒事爭柰時情賤布衣

晚春寄同年張曙先輩

莫將時態破天眞秖合髙歌醉過春易落好花三个月難畱浮世百年身無金潤屋渾閒事有酒扶頭是了人恩地未酬閒未得一回醒話一沾巾

長安春感

出京無計住京難深入東風【一作門】轉索然滿眼有花寒食下一家無信楚江邊此時晴景愁於雨是處鶯聲苦卻蟬公道算來終達去【一作了】更從今日望明年

登靈山水閣貽釣者

江上見僧誰是了修齋補衲日勞身未勝漁父閒垂釣獨背斜陽不采人縱有風波猶得睡總無蓑笠始爲貧瓦瓶盛酒瓷甌酌荻浦蘆灣是要津

贈溧水崔少府

庭戶蕭條燕雀喧日髙牕下枕書眠秖聞畱客敎酤酒未省逢人說料錢洞口禮星披鶴氅溪頭吟月上漁船九華山叟心相許不計官卑贈一篇

讀張僕射詩【曾應舉不及第投筆領郡】

秋吟一軸見心胸萬象搜羅詠欲空才大卻嫌天上桂世危翻立陣前功亷頗解武文無說謝眺能文武不通雙美總輸張太守二南章句六鈞弓

題所居邨捨

家隨兵盡屋空存稅額寧容減一分衣食旋營猶可過賦輸長急不堪聞蠶無夏織桑充寨田廢春耕犢勞軍如此數州誰會得殺民將盡更邀勲

獻錢塘縣羅著作判官

還鄕夫子遇賢侯撫字情知不自由莫把一名專懊惱放敎雙眼絕寃讎猩袍懶著辭公宴鶴氅閒披訪道流猶有九華知已在羨君髙臥早回頭

遣懷

驅馳歧路共營營秖爲人間利與名紅杏園中終擬醉白雲山下懶歸耕題橋每念相如志佩印當期季子榮謾道彊親堪倚賴到頭須是有前程

長安道中有作

回頭不忍看羸僮一路行人我最窮馬迹蹇於槐影裏釣船拋在月明中帽檐曉滴淋蟬露衫袖時飄捲鴈風子細尋思底模樣騰騰又過玉關東

題開元寺門閣

一登髙閣眺淸秋滿目風光盡勝遊何處畫橈尋緑水幾家鳴笛咽紅樓雲山巳老【一作降】應長在歲月如波秖暗遊惟有禪居離塵俗了無榮辱掛心頭

出關投孫侍禦

東歸還著舊麻衣爭免花前有淚垂每歲春光九十日一生年少幾多時靑雲寸祿心耕早明月仙枝分種遲不爲感恩酬未得五湖閒作釣魚師

送項山人歸天臺

因話天臺歸思生布囊藤杖笑離城不敎日月拘身事自與煙蘿結野情龍鎭古潭云色黒露淋秋檜鶴聲淸此中是處堪終隠何要世人知姓名

題衡陽隠士山居

閒居不問世如何雲起山門日巳斜放鶴去尋三島客任人來看四時花松醪臘醖安神酒布水宵煎覓句茶畢竟金多也頭白算來爭得似君家

題江寺禪和

江寺禪僧似悟禪壞衣芒履住茅軒懶求施主修眞像翻說經文是妄言出浦釣船驚宿鴈伐巖樵斧迸寒猿行人莫問師宗防眼不浮華耳不喧

題弟侄書堂

何事居窮道不窮亂時還與靜時同家山𨿽在干戈地弟侄常修禮樂風牕竹影搖書案上野泉聲入硯池中少年辛苦終身事莫向光陰惰寸功

和友人寄長林孟明府

爲政爲人漸見心長才聊屈宰長林莫嫌月入無多俸須喜秋來不廢吟寒雨旋疎叢菊艷晚風時動小松陰訟庭閒寂公書少畱客看山索酒斟

戲贈漁家

見君生計羨君閒求食求衣有底難養一箔蠶供釣綫種千莖竹作漁竿胡蘆杓酌春濃酒舴艋舟流夜漲灘卻笑儂家最辛苦聽蟬鞭馬入長安

登城有作

上得孤城向晚春眼前何事不傷神徧看原上累累冢曾是城中汲汲人盡謂黃金堪潤屋誰思荒骨旋成塵一名一宦平生事不放愁侵易過身

秋日山中寄池州李常侍

近來參謁陡生疎因向雲山僻處居出爲羇孤營糲食歸同弟侄讀生書風凋古木秋陰薄月滿寒山夜景虛但得中興知已在算應身未老樵漁

辭楊侍郎

春在門闌秋未離不因人薦只因詩半年賓館成前事一日侯門失舊知霜島樹雕猿叫夜湖田谷熟鴈來時西風萬里東歸去更把愁心說向誰

題汪氏茅亭

茅亭客到多稱奇茅亭之上難題詩出塵景物不可狀小手篇章徒爾爲牛畔稻苗新雨後鶴邊松韻晚風時君今酷愛人間事爭得安閒老在玆

喜從弟雪中逺至有作

深山大雪懶開門門逕行蹤自爾新無酒禦寒𨿽寡況有書供讀且資身便均情愛同諸弟莫更生疎似外人晝短夜長須彊學學成貧亦勝他貧

送僧歸國淸寺

吟送越僧歸海涯僧行渾不覺程賒路沿山腳潮痕出睡倚松根日色斜撼錫度崗猿抱樹挈瓶盛浪鷺翹沙到防禪後知無事看引秋泉灌藕花

題汪明府山居

不似當官秖似閒野情終日不離山方知薄宦難拘束多與髙人作往還牛笛慢吹煙雨裏稻苗平入水雲間羨君公退歸攲枕免向他門厚客顏

下第東歸將及故園有作

平生操立有天知何事謀身與志違上國獻詩還不遇故園經亂又空歸山城欲暮人煙斂江月初寒釣艇歸且把風寒作閒事懶能和淚拜庭闈

宿東林寺題願公院

古寺沈沈僧未眠搘頤將客說閒緣一溪月色非塵世滿洞松聲似雨天檐底水涵抄律燭牕間風引煮茶煙無由住得吟相伴心系靑雲十五年

山居自遣

茅屋周回松竹陰山翁時挈酒相尋無人開口不言利只【一作獨】我白頭空愛吟月在釣潭秋睡重雲橫樵逕野情深此中一日過一日有底閒愁得到心

贈友人罷舉赴辟命

連天一水浸吳東十幅帆飛二月風好景采拋詩句裏別愁驅入酒杯中漁依岸栁眠圓影鳥傍嵒花戲暖紅不是桂枝終不得自緣年少好從戎

亂後旅中遇友人

念子爲儒道未亨依依心向十年兄莫因亂世輕依托須學前賢隠姓名大國未知何日靜舊山猶可入云耕不如自此同歸去帆掛秋風一信程

贈休糧僧

自言因病學休糧本意非求不死方徒有至人傳道術更無齋客到禪房雨中林鳥歸巢晚霜後嵒猿拾橡忙爭似吾師無一事穏披云衲坐藤牀

維揚春日再遇孫侍禦

本爲榮家不爲身讀書誰料轉家貧三年行卻千山路兩地思歸一主人絡岸栁絲懸細雨綉田花朶弄殘春多情禦史應嗟見未上【一作到】靑雲白髮新

亂後宿南陵廢寺寄沈明府

秖共寒燈坐到明塞鴻衝雪一聲聲亂時爲客無人識廢寺吟詩有鬼驚且把酒杯添志气巳將身事托公卿男兒仗劍酬恩在未肯徒然過一生

投鄭先輩

匣中長劍未酬恩不遇男兒不合論悶向酒杯吞日月閒將詩句問乾坤寧辭馬足勞關路肻爲漁竿憶水村兩鬂欲斑三百首更敎裝寫傍誰門

途中有作

無論南北與西東名利牽人處處同枕上事仍多馬上山中心更甚關中川原晚結陰沈气艸樹秋生索漠風百歲此身如且健大家閒作臥云翁

和捨弟題書堂

兄弟將知大自彊亂時同葺讀書堂嵒泉遇雨多還鬧溪竹惟風少卽涼借艸醉吟花片落傍山閒步藥苗香團圓後是家肥事何必盈倉與滿箱

送蜀客遊維揚

見說西川物景繁維揚景物勝西川靑春花栁樹臨水白日綺羅人上船夾岸畫樓難惜醉數橋明月不敎眠送君懶問君回日才子風流正少年

旅寓

暗算鄕程隔數州欲歸無計淚空流巳違骨肉來時約更束琴書何處遊畫角引風吹斷夢垂楊和雨結成愁去年今日還如此似與靑春有舊讎

途中春

年光身事旋成空畢竟何門遇至公人世鶴歸雙鬂上客程蛇繞亂山中牧童向日眠春艸漁父隈巖避晚風一醉未醒花又落故鄕回首楚關東

維揚冬末寄幙中二從事

江上數株桑棗樹自從離亂更荒涼那堪旅館經殘臘秖把空書寄故鄕典盡客衣三尺雪鏈精詩句一頭霜故人多在芙蓉幕應笑孜孜道未光

辭鄭員外入關

男兒三十尙蹉跎未遂靑雲一桂科在客易爲銷歲月到家難住似經過帆飛楚國風濤濶馬渡藍關雨雪多長把行藏信天道不知天道竟如何

書齋卽事

時淸秖合力爲儒不可家貧與善疎賣卻屋邊三畝地添成牕下一牀書沿溪摘果霜晴後出竹吟詩月上初鄕裏老農多見笑不知稽古勝耕鋤

雋陽語道中

客路客路何悠悠蟬聲向背槐花愁爭知百歲不百歲未合白頭今白頭四五朶山妝雨色兩三行鴈帖云秋輸他江上垂綸者秖在船中老便休

入關因別捨弟

吾今別汝汝聽言去住人情足可安百口度荒均食易數年經亂保家難莫愁寒族無人薦但願春官把卷看天道不欺心意是帝鄕吾土一般般

贈彭蠡釣者

偏坐漁舟出葦林葦花零落向秋深秖將波上漚爲侶不把人間事系心傍岸歌來風欲起捲絲眠去月初沈若敎我似君閒放贏得湖山到老吟

送友人入關

此去靑雲莫更疑出人才行足人知況當朝野搜賢日正是孤寒取事時仙島煙霞通鶴信早春雷雨與龍期我今不得同君去兩鬂霜欺桂一枝

送友人宰潯陽

髙興那言去路長非君不解愛潯陽有時猿鳥來公署到處煙霞是道鄕釣艇滿江魚賤菜紙窯連嶽楮多桑陶潛舊隠依稀在好繼髙蹤結艸堂

秋日臥病

浮世浮名能幾何致身流落向天涯少年心壯輕爲客一日病來思在家山頂老猿啼古木渡頭新鴈下平沙不堪吟罷西風起黃葉滿庭寒日斜

敍吟

多慚到處有詩名轉覺吟詩僻性成度水卻嫌船著岸過山翻恨馬貪程如讎雪月年年景似夢笙歌處處聲未合白頭今巳白自知非爲別愁生

行次榮陽卻寄諸弟

難把歸書說逺情奉親多闕拙爲兄早知寸祿榮家晚悔不深山共汝耕枕上算程關月落帽前搜景嶽雲生如今巳作長安計秖得辛勤取一名

登石壁禪師水閣有作

石壁早聞僧說好今來偏與我相宜有山有水堪吟處無雨無風見景時漁父晚船分浦釣牧童寒笛倚牛吹畫人畫得從他畫六幅應輸八句詩

贈袒肩和尙

山衣艸屐染莓苔雙眼猶慵向俗開若比吾師居世上何如野客臥嵒隈才聞錫杖離三楚又說隨緣向五臺乘醉吟詩問禪理爲誰須去爲誰來

閒居卽事

形覺淸羸道覺肥竹門前逕靜相宜一壺邨酒無求處數朶庭花見落時章句偶爲前輩許話言多被俗人疑一枝仙桂如攀得秖此山前是老期

自敍

酒甕琴書伴病身熟諳時事樂於貧寧爲宇宙閒吟客怕作乾坤竊祿人詩防未能忘救物世情柰值不容眞平生肺腑無言處白髮吾唐一逸人

空閒二公遞以禪律相鄙因而解之

一敎誰云辟二途律禪禪律智歸愚念珠在手隳禪衲禪衲披肩壞念珠象外空分空外像無中有作有中無有無無有師窮取山到平來海亦枯

寄溫州朱尙書並呈軍倅崔太博

永嘉名郡昔推名連屬荀家弟與兄敎化靜師龔渤海篇章髙體謝宣城山從海岸妝吟景水自城根演政聲今日老輸崔博士不妨疎逸伴雙旌

恩門致書逺及山居因獻之

時難轉覺保身難難向師門欲繼顏若把白衣輕易脫卻成靑桂偶然攀身居劍防爭雄地道在乾坤未喪間必許酬恩酬未晚且須容到九華山

寄溫州崔博士

懷君勞我寫詩情窣窣陰風有鬼聽縣宰不仁工部餓酒家無識翰林醒眼昏經史天何在心盡英雄國未寧好向賢侯話吟侶莫敎辜負少微星

李昭象云與二三同人見訪有寄

得君書後病顏開云拉同人訪我來在路不妨衝雨雪到山還免踏塵埃吟沈水閣何宵月坐破松巖幾處苔貧捨款賓無別物止於空戰大尊罍

和友人見題山居水閣八韻

池閣初成眼豁開眼前霽景屬微才試攀檐菓猿先見才把漁竿鶴卽來修竹巳多猶可種艷花𨿽少不勞栽南昌一榻延徐孺楚國千鐘逼老萊未稱執鞭奔紫陌惟宜策杖步蒼苔籠禽豈是摩霄翼潤木元非澗下材鑑巳每將天作鏡陶情常以海爲杯和君詩句吟聲大虫豸聞之謂蟄雷

唐風集卷二

欽定四庫全書

唐風集卷三

唐杜荀鶴撰

今體五言七言絕句凡五十二首

感寓

大海波濤淺小人方寸深海枯終見底人死不知心

春閨怨

朝喜花艷春暮悲花委塵不悲花落早悲妾似花身

馬上行

五里復五里去時無住時日將家漸逺猶恨馬行遲

釣叟

茅屋深灣裏釣船橫竹門經營衣食外猶見弄兒孫

再經胡城縣

去歲曾經此縣城縣民無口不寃聲今來縣宰加朱紱便是生靈血染成

讀諸家詩

辭賦文章能者稀難中難者莫過詩直應吟骨無生死秖我前身是阿誰

春來燕

我屋汝嫌低不住雕梁畫閣也知寛大須穏擇安巢處莫道巢成卻不安

淸溪來明府出二子淸詩因遺一絕

珠明玉潤盡驚人不稱寒門不稱貧若向吾唐作雙瑞便同祥鳳與祥麟

哭陳陶

耒陽山下傷工部采石江邊弔翰林兩地荒墳各三尺卻成開解哭君心

哭貝韜

交朋來哭我來歌喜傍山家葬荔蘿四海十年人殺盡似君埋少不埋多

蠶婦

粉色全無饑色加豈知人世有榮華年年道我蠶辛苦底事渾身著薴麻

山寺老僧

艸屐無塵心地閒靜隨猨鳥過寒暄眼昏齒落看經徧卻向僧中總不言

閩中秋思

雨勻紫菊叢叢色風弄紅蕉葉葉聲北畔是山南畔海秖堪圖畫不堪行

八駿圖

丹艧傳眞未得眞那知筋骨與精神秖今恃駿憑毛色緑耳驊驑賺殺人

贈僧

利門名路兩何憑百歲風前短焰燈秖恐爲僧僧不了爲僧得了總輸僧

秋夕

世間多少能詩客誰是無愁得睡人自我夜來霜月下到頭吟魄始終身

溪興

山雨溪風捲釣絲瓦甌蓬底獨斟時醉來睡著無人喚流下前溪也不知

過巢湖

世人貪利復貪榮來向湖邊始至誠男子登舟與登陸把心何不一般行

傷硤石縣病叟

無子無孫一病翁將何筋力事耕農官家不管蓬蒿地須勒王租出此中

贈老僧

童子爲僧今白首暗鋤心地種閒情時將舊衲添新綫披坐披行過一生

釣叟

田不曾耕地不鋤誰人閒散得如渠渠將底物爲香餌一度擡竿一个漁

溪岸秋思

桑柘窮頭三四家掛罾垂釣是生涯秋風忽起溪灘白零落岸邊蘆荻花

春日旅寓

滿城羅綺拖春色幾處笙歌揭畫樓江上有家歸未得眼前花是眼前愁

田翁

白髮星星筋力衰種田猶自伴孫兒官苗若不平平納任是丰年也受饑

秋江雨夜逢詩友

故友別來三四載新詩吟得百餘篇夜來江上秋無月恨不相逢在雪天

感春

無況靑雲有恨身眼前花似夢中春浮生七十今三十巳是人間半世人

題花木障

不假東風次第吹筆勻春色一枝枝由來畫看勝栽看免見朝開暮落時

顧云侍禦出二子請詩因遺一絕

二雛毛骨秀仍奇小小能吟大大詩想得月中仙桂樹各從生日長新枝

秋夕病中

壞屋不眠風雨夜故園無信水雲秋病中枕上誰相問一一蟬聲槐樹頭

宿欒城驛卻寄常山張書記

一更更盡到三更吟破離心句不成數樹秋風滿庭月憶君時復下堦行

湘江秋夕

三湘月色三湘水浸骨寒光似練鋪一夜塞鴻來不住故鄕書信半年無

旅懷

蒹葭月冷時聞鴈楊栁風和日聽鶯水涉山行二年客就中偏怕雨船聲

贈崔道士

四海兵戈無靜處人家廢業望烽煙九華道士渾如夢猶向尊前笑掲天

題道林寺

身未立間終日苦身當立後幾年榮萬般不及僧無事共水將山過一生

贈質上人

枿坐雲遊出世塵兼無缾鉢可隨身逢人不說人間事便是人間無事人

涇溪

涇溪石險人兢愼終歲不聞傾覆人卻是平流無石處時時聞說有沈淪

夏日題悟空上人院

三伏閉門披一衲兼無松竹防房廊安禪不必須山水滅得心中火自涼

經嚴陵釣臺

蒼翠雲峯開俗眼澄煙水浸塵心惟將道業爲芳餌釣得髙名直至今

關試後筵上別同人

日午離筵到夕陽明朝秦地與吳鄕同年多是長安客不信行人欲斷腸

鸕鷀

一般毛羽結羣飛雨岸煙汀好景時深水有魚銜得出看來卻是鷺鷥饑

宿邨捨

野人於我有何情半掩柴門向月明深夜欲眠眠未著一叢寒木一猿聲

題新鴈

暮天新鴈起汀洲紅蓼花疎水國秋想得故園今夜月幾人相憶在江樓

離家

丈夫三十身如此疲馬離鄕懶著鞭槐栁路長愁殺我一枝蟬到一枝蟬

旅捨遇雨

月華星彩坐來收嶽色江聲暗結愁半夜燈前十年事一時和雨到心頭

送人歸淝上

巢湖春漲諭溪深才過東關見故林莫道南來總無利水亭山寺二年吟

自遣

糲食粗衣隨分過堆金積帛欲如何百年身後一丘土貧富髙低爭幾多

聞子規

楚天空濶月成輪蜀魄聲聲似告人啼得血流無用處不如緘口過殘春

秋夜苦吟

吟盡三更未著題竹風松雨共淒淒此時若有人來聽始覺巴猿不解啼

秋夜聞砧

荒涼客捨眠秋色砧杵家家弄月明不及巴山聽猿夜三聲中有不愁聲

將過湖南經馬當山廟因書三絕

人說馬當波浪險我經波浪似通衢大凡君子行藏是自有龍神衛過湖

貪殘官吏防誠謁毒害商人瀝膽過秖怕馬當山下水不知平地有風波

九江連海一般深未必船經廟下沈頭上蒼蒼沒瞞處不如平取一生心

唐風集卷三

唐風集跋

杜荀鶴池州人紀事云牧之微子也會昌末牧之自齊安移守秌浦時妾有姙出嫁長林鄕杜筠而生荀鶴自號九華山人少有詩名年四十六始擢第殷文圭賀詩云一戰平酬五字勞晝歸鄕去錦爲袍大鵬出海翎猶濕駿馬辭天气正豪九子舊山增秀絕二南新格變風騷可謂敍述曲盡矣與楊防康軿夏候淑王希羽殷文圭皆爲淮南將田頵上客及頵遇禍梁太祖表授翰林學士主客員外郎知制誥天祐初卒顧云詩敍極其推重或又病其詩近俗惟宮詞爲第一諺雲杜詩三百首惟在一聯中正謂風暖鳥聲碎日髙花影重也唐風集以之壓捲亦此意耶琹川毛晉識

