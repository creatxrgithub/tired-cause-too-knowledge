黎嶽集唐李頻

提要黎嶽集

提要

《黎嶽集》一卷。唐李頻撰。頻﹐字徳新﹐壽昌人﹐大中八年擢進士第﹐調祕書郎﹐累遷建州刺史。卒於官。州人思其徳﹐立廟。黎山歲時享祀﹐頗著靈異。宋紹興——慶元——嘉泰——開禧時﹐累加封爵。元亦列於祀典。頻爲姚合之壻﹐然其詩﹐別自爲格﹐不類武功之派。唐書列於《文藝傳》中。是編﹐本名《建州刺史集》﹐後人敬頻之神﹐尊黎山﹐曰黎嶽﹐集亦因之攺名。初﹐罕傳本。眞徳秀得本於三館﹐欲刻未果。嘉熙三年﹐金華王埜始求得舊本﹐鋟板。元元貞及後至元間﹐頻裔孫邦材會同明永樂中河南師佑﹑正統中廣州彭森﹐先後重刋者四﹐此本卽正統刻也。凡詩一百九十五首﹐較全唐詩所載少八首﹐而《送劉山人歸洞庭》一首卷中兩見﹐惟起二句小異。又﹐《秋宿慈恩寺遂上人院》詩誤作《送宋震先輩赴靑州》﹐題與詩兩不相應﹐殊不及席氏《唐百家詩》所刋完善。特以専集行世者﹐僅有此本﹐故仍其舊錄之。王士禎稱詩人爲神﹐未有若頻之顯著者。然頻﹐詩自佳耳﹐其爲神則政事之故﹐非文章之故固﹐未可相提並論也。

黎嶽集

【湖口送友人】

中流欲暮見湘煙﹐葦岸無窮接楚田﹝一作天﹞。去鴈逺衝云夢澤﹝一作雪﹞﹐離人獨上洞庭船。風波盡日依山轉﹐星漢通宵向水連。零落梅花過殘臘﹐故園歸﹝一作去﹞醉及﹝一作去又﹞新年。

【鄂州頭陀寺上方】

髙寺上方無不見﹐天涯行客思迢迢。西江帆過﹝一作掛﹞東風急﹐夏口城衝﹝一作銜﹞楚塞遙。沙渚漁歸多濕网﹐桑林蠶後盡空條。感時嘆物尋僧話﹐惟﹝一作誰﹞向禪心得寂寥。

【寄逺】

槐欲成陰分袂時﹐君期十日復金扉。槐今落葉巳將盡﹐君向逺方猶未歸。化石早曽聞節婦﹐沈湘何必獨靈妃。須知此意同生死﹐不學他人空寄衣。

【題張司馬別墅】

庭前樹盡手中栽﹐先後花分幾番開。巢鳥戀雛驚不起﹐野人思酒去還來。自拋官與靑山近﹐誰訝﹝一作料﹞身爲白髮﹝一作日﹞催。門外尋常行樂處﹐重重履迹在莓苔。

【長安卽事】

長遇豪家不敢過﹐此身誰與取髙科。故園久絕書來後﹐南國空看鴈去多。中夜永懷聽疊漏﹐先秋歸夢渉層波。愁人白髮自生早﹐我獨少年能幾何。

【漢上逢同年崔八】

去歲曽遊帝裏春﹐杏花開過各離秦。偶先托質逢知己﹐獨未還家作旅人。世上路岐何繚繞﹐空中光景自逡巡。一回相見一離別﹐能得幾時年少身。

【五月一日﹐蒙替本官不得。隨例入闕﹐感懷獻送相公】

五月傾朝謁紫宸﹐一朝無分在淸塵。含香巳去星郎位﹐衣錦惟思婺女鄰。折獄也曽爲俗吏﹐勸農元本是耕人。知將何事酬公道﹐只養生靈似養身。

【春閨怨】

紅妝﹝一作粉﹞兒女﹝一作女兒﹞窓下羞﹐畫睂夫壻隴西頭。自怨愁容長照鏡﹐悔教徵戍覓封侯。

【送邊將】

防秋戎馬恐來奔﹐詔發將軍出鴈門。遙領短兵登隴首﹐獨橫長劍向河源。悠揚落日黃雲動﹐莽蒼陰風白艸翻。若縦干戈更深入﹐應聞收得到昆侖。

【太和公主還宮】

天驕發使犯邊塵﹐漢將推功遂奪親。離亂應無初去貌﹐死生難有卻回身。禁花半老曽攀樹﹐宮女多非舊識人。重上鳳樓追故事﹐幾多愁思向靑春。

【將赴黔州先寄本府中丞】

八月瞿塘倒底翻﹐孤舟上得巳銷魂。幕中職罷猶趨府﹐闕下官成未謝恩。丹嶂聳空無過鳥﹐靑林覆水有垂猿。感知肺腑終難說﹐従此辭歸便掃門。

【和友人下第北遊感懷】

聖代爲儒可致身﹐誰知又別五陵春。靑門獨出空歸鳥﹐紫陌相逢盡醉人。江島去尋垂釣逺﹐塞山來見舉頭頻。且須共漉邊城酒﹐何必陶家有白綸。

【樂遊原春望】

五陵佳气晚氛氳﹐霸業雄圗勢自分。秦地山河連楚塞﹐漢家宮殿入靑雲。未央樹色春中見﹐長樂鐘聲月下聞。無那楊花起愁思﹐滿天飄落雪紛紛。

【黃雀行】

欲竊髙倉集禦河﹐翩翩疑渡畏秋波。朱宮晚樹侵鶯語﹐畫閣香簾奪燕窠。疎葉暗棲寒露重﹐空城饑噪暮煙多。誰令不解髙飛去﹐破宅荒庭有网羅。

【長安寓居寄柏侍郎】

霜輕兩鬢欲相侵﹐愁緒無端不可尋。秦女紅妝空覓伴﹐郢郎白雪少知音。長亭古木春先老﹐太華靑煙晚更深。獨向灞陵東北望﹐一封書寄萬重心。

【春日思歸】

春情不斷若連環﹐一夕思歸鬢欲斑。壯志未酬三尺劍﹐故鄕空隔萬重山。音書斷絕干戈後﹐親友相逢夢寐間。卻羨浮雲與飛鳥﹐因風吹去又吹還。

【朔中卽事】

闗門南北雜戎夷﹐艸木秋來卽出師。落日風沙長暝早﹐窮冬雨雪轉春遲。山頭堠火孤明後﹐星外行人四絕時。自古邊功何不立﹐漢家中外自相疑。

【感懷獻門下相公】

誰云郎選不由詩﹐上相憐才積有時。卻是龍鐘到門晚﹐終非稽古致身遲。謀將郡印歸難遂﹐讀著家書坐欲癡。日望南宮看列宿﹐迢迢婺女與鄕比﹝一作鄰毗﹞。

【贈長城庾將軍】

初年三十拜將軍﹐近代英雄獨未聞。向國報恩心比石﹐辭天作鎭气淩雲。逆風走馬貂裘捲﹐望塞懸弧鴈陣分。定擁節麾従此去﹐安西大破土戎羣。

【浙東獻鄭大夫】

聖主東憂漲海濱﹐思移副相倚陶鈞。樓臺獨坐江山月﹐舟楫先行澤國春。遙想萬家閒﹝一作開﹞戶外﹐近聞羣盜竄諸鄰。幾時入去調元化﹐天下同爲堯舜人。

【鏡湖夜泊有懷﹝東晉太守馬臻所築﹞】

廣水遙堤利物功﹐因思太守恵無窮。自従版築興農隙﹐長與耕耘致歲丰。漲接星津流蕩漾﹐寛浮雲岫動虛空。想當戰國開時有﹐範蠡扁舟秪此中。

【宣州獻従叔大夫】

淸時選地任賢明﹐従此觀風輟尹京。日月天中辭洛邑﹐雲山江上領宣城。萬家閭井俱安寢﹐千里農桑竟起耕。聞說聖朝同漢代﹐已愁徵入拜公卿。

【賀同年翰林従叔舍人知制誥】

仙禁何人躡近蹤﹐孔門先選得眞龍。別居雲路拋三省﹐専掌天書在九重。五色毫揮成渙汗﹐百寮班下獨従容。芳年貴盛誰爲比﹐鬱鬱靑靑嶽頂松。

【吳門別主人】

早晚更看吳苑月﹐小齋長憶落西窓。不知明夜誰家見﹐應照離人隔楚江。

【自黔中歸新安】

朝過春闗辭北闕﹐暮參戎幕向南巴。卻將仙桂東歸去﹐江月相隨直至﹝一作到﹞家。

【奉和鄭燻相公】

三四株松匝艸亭﹐便成彭澤栁爲名。遙﹝一作蓮﹞峯隠去難辭闕﹐滻水朝回與出城。

【及第後還家過峴嶺】

魏馱山前一朶﹝一作片﹞花﹐嶺西更有幾千家。石斑魚鮓香衝鼻﹐淺水沙田飯遶牙。

【春日旅捨】

未識東西南北路﹐靑春白日坐銷難。如何一別故園後﹐五度花開五處看。

【過長江傷賈島】

忽従一宦逺流離﹐無罪無人子細知。到得長江聞杜宇﹐想君魂魄也相隨。

【自遣】

永擬東歸把釣絲﹐將行忽起半心疑。靑雲道是不平地﹐還有平人上得時。

【寄曹鄴】

終南山是枕前云﹐禁鼓無因曉夜聞。朝客秋來不朝日﹐曲江西岸去尋君。

【述懷】

望月疑無得桂緣﹐春天又待到秋天。杏花開與槐花落﹐愁去愁來過幾年。

【客洛酬劉駕】

浮世總應相送老﹐共君偏更逺行多。此回不似前回別﹐聽盡離歌逐棹歌。

【題釣臺障子】

君家盡是我家山﹐嚴子前臺枕古灣。卻把釣竿終不可﹐幾時入海得魚還。

【題陽山顧煉師艸堂】

若到當時上升處﹐長生何事後無人。前峯自去種松子﹐坐見將﹝一作年﹞來取茯神。

【聞金吾妓唱梁州】

聞君一曲古梁州﹐驚起黃雲塞上愁。秦女樹前花正發﹐北風吹落滿城秋。

【遊蜀回簡友人】

別來十二月﹐去到漏天邊。不是因逢閏﹐還應似﹝一作【是】﹑一作【須知巳】﹞來年。

【贈涇州王侍禦】

一旦天書下紫微﹐三年旌斾隴雲飛。塞門無事春空到﹐邊艸靑靑戰馬肥。

【夏日﹝一作秋夜﹞宿祕書姚監宅【

貴宅多嘉樹﹐先秋有好風﹝一作【髙樹宻蒙蒙﹐開樓待曉風】﹞情閒離闕下﹐夢野在﹝一作到﹞山中。露色浮寒瓦﹐熒光墮暗叢。聽吟麗句盡﹐河漢任西東﹝一作轉虛空﹞。

【過嵩陰隠者】

當門看少室﹐倚杖復披衣。毎日醒還醉﹐無人是與非。架書抽讀亂﹐庭果摘嘗稀。獨有江南客﹐思家未得歸。

【畱別山家】

閉門不易求﹐半月在林邱。巳與山水別﹐難爲花木畱。孤懷歸靜夜﹐逺會隔髙秋。莫道無言去﹐冥心在重遊。

【送人遊吳】

楚田開雪後﹐艸色與君看。積水浮春气﹐深山滯﹝一作帶﹞雨寒。毗陵孤月出﹐建業一鐘殘。爲把鄕書去﹐因收別淚難。

【東渭橋晚眺】

秦地有吳洲﹐千檣渭曲頭。人當返照立﹐水徹故鄕流。落第春難過﹐窮途日易愁。誰知橋上思﹐萬里在江樓。

【送延陵韋少府】

延陵稱貴邑﹐季子有髙蹤。古迹傳多代﹐仙山管幾峯。微泉聲小雨﹐異木色深冬。去畢三年秩﹐新詩篋不容。

【淮南送人歸滄州】

風色忽西轉﹐坐爲千里分。髙帆背楚落﹐寒日逆淮曛。斷燒緣喬木﹐盤鵰隠片雲。鄕闗百戰地﹐歸去始休軍。

【夏日題盩厔友人書齋】

修竹齊髙樹﹐書齋竹樹中。四時無夏气﹝一作日﹞﹐三伏有秋風。黒處巢幽鳥﹐陰來叫候虫。牕西太白雪﹐萬仞在遙空。

【尋山】

一徑入雙崖﹐初疑有幾家。行窮人不見﹐坐久日空斜。石上生靈艸﹐泉中落異花。終須結茅屋﹐向此學飡霞。

【送元遂上人歸錢塘】

白衣遊帝鄕﹐巳得事空王。卻返湖山寺﹐髙禪水月房。雨中過嶽黒﹐秋後宿船涼。回顧秦人語﹐他生會別方。

【貽友人諭坦之】

従容心自切﹐飲水勝銜杯。共在山中長﹐相隨闕下來。修身空有道﹐取士各無媒。不信升平代﹐終遺艸澤才。

【送友人往振武】

風波遙見說﹐道路替君愁。磧夜星垂地﹐云明火上樓。徵鴻辭塞雪﹐戰馬識邊秋。不共將軍語﹐何因有去畱。

【賦得長城斑竹杖】

秦興版築時﹐剪伐不知誰。異代余根在﹐幽人得手持。細看生古意﹐閒倚動邊思。莫作鳩形並﹐空將鶴髮期。

【送徳淸諭明府】

棹返霅溪云﹐仍參舊使君。州傳多古迹﹐縣記是新文。水柵橫舟閉﹐湖田立木分。但如詩思苦﹐爲政卽超羣。

【送薛能少府任盩厔】

不才甘下第﹐君子蹇何重。相送昆明岸﹐同看太白峯。數瓢畱頃刻﹐殘照迫従容。好去煙霞縣﹐仙人有舊蹤。

【送許壽下第歸東山】

吾君設禮闈﹐誰合學忘機。卻是髙人起﹐難爲下第歸。出闗心縦野﹐避世事終稀。莫更令秋夕﹐相思望少微。

【冬夜酬範祕書】﹝一作【九衢春日酬範祕書】﹞

九衢行一匝﹐不敢入他門。累日無餘﹝一作非無﹞事﹐通宵得至﹝一作盡﹞言。命嗟淸世蹇﹐春覺閏冬暄。翻覆吟佳句﹐何酬國士恩。

【送陸肱尉江夏】

如何執簡去﹐便作掛帆期。澤國三春早﹐江天落日遲。縣人齊候處﹐洲鳥欲飛時。免褐方三十﹐靑雲豈白髭。

【漢上送人西歸】

幾作西歸夢﹐因爲愴別心﹝一作【此日看行意﹐令人動逺心】﹞。野銜天去盡﹐山夾﹝一作束﹞漢來深。疊浪翻殘照﹐髙帆引片陰。空畱相贈句﹐﹝一作【惟應畱別句】﹞畢我白頭吟。

【蜀中逢友人】

自古有行役﹐誰人免別家。相歡猶陌上﹐一醉任天涯。積疊山藏蜀﹐潺湲水遶巴。他年復何處﹐共說海棠花。

【寄範評事】

行坐不相遺﹐轅門載筆時。雅知難更遇﹐舊分合長思。夢卽重尋熟﹐書常轉達遲。山齋終擬到﹐何日遂心期。

【南遊過湘漢卽事寄友人】

南去逺驅逐﹐三湘五月行。巴山雪水下﹐楚澤火雲生。向野聊中飲﹐乘涼探莫程。離懷不可說﹐巳迫峽猿聲。

【送許渾侍禦赴潤州】

家山近石頭﹐遂意恣東遊。祖席離烏府﹐歸帆轉蜃樓。陰氛出海散﹐落月向潮流。別有爲霖日﹐孤云未自由。

【喜友人厲圗南及第】

相憂過已切﹐相賀似身榮。心達無前後﹐神交共死生。承家吾子事﹐登第世人情。未有通儒術﹐明時道不行。

【送友人下第歸越】

歸意隨流水﹐江湖共在東。山陰何處去﹐艸際片帆通。雨色春愁裏﹐潮聲曉夢中。𨿽爲半年客﹐何﹝一作便﹞是往來鴻。

【寄友人】

一別一相見﹐須臾老此生。客衣寒後薄﹐愁思夜深淸。詩近吟何句﹐髭新白幾莖。路岐如昨日﹐來往夢分明。

【送友人下第歸宛陵】

天涯長戀親﹐闕下獨傷春。擬住還求已﹐須歸不爲身。臨岐仍犯雪﹐掛席始離塵。共泣東風別﹐同爲滄海人。

【秋夜對月寄鳳翔範書記】

月過﹝一作遇﹞秋霖後﹐光應夜夜淸。一回相憶起﹐幾度獨吟行。河漢東西直﹐山川逺近明。寸心遙往處﹐新有鴈來聲。

【送孫明秀才往潘州訪韋卿】

北鳥飛不到﹐北人今去遊。天涯浮瘴水﹐嶺外問潘州。艸木春冬茂﹐猿猱日夜愁。定知遷客淚﹐應只對君流。

【八月十五夜對月】

陰盛此宵中﹐多爲雨與風。坐無雲雨至﹐看共雪霜同。抱濕離遙海﹐傾寒向迥空。年年不可値﹐還似命﹝一作道﹞難通。

【及第後歸】

家臨浙水傍﹐岸對買臣鄕。縦棹隨歸鳥﹐乘潮向夕陽。苦吟身得雪﹐甘意鬢成霜。況此年猶少﹐酬知足自彊。

【過巫峽】

擁棹向驚湍﹐巫峯直上看。削成従水底﹝一作地底﹞﹐聳出在云端。暮雨晴時少﹝一作晴歸少﹞﹐啼猿渇下難。一聞神女去﹐風竹掃空壇。

【送友人往太原】

離亭聊把酒﹐此路徹邊頭。艸白鴈來盡﹐時淸人去遊。汾河流晉地﹐塞雪滿並州。別有相思夜﹐空﹝一作遙﹞看北斗愁﹝一作【明日相思起﹐蕭條上北樓】﹞。

【旅懷】

萬里共心論﹐徒言吾道存。奉親無別業﹐謁帝有何門。水宿驚濤浦﹐山行落葉村。長安長夢去﹐欹枕卽聞猿。

【送裴禦史赴湖南】

開﹝一作闗﹞門鳥道中﹐飛傳復乘驄。暮雪離秦甸﹐春云﹝一作雷﹞入楚宮。平蕪天共闊﹐積水地多空。使府懸帆去﹝一作待﹞﹐能消幾日風。

【送姚郜先輩赴汝州辟】

行李事寒天﹐東來聘禮全。州當定鼎處﹐人去偃戈年。雨雪﹝一作風雨﹑一作雷雨﹞依嵩嶽﹐桑麻接楚田。遙知淸夜作﹐不是借戎篇。

【黔中酬同院韋判官】

平生同所爲﹐相遇偶然遲。各著靑袍後﹐無歸白社期。江流來絕域﹐府地管諸夷。聖代都無事﹐従公且賦詩。

【和範祕書襄陽舊遊】

聽話揚帆興﹐初従峴首還。髙吟入白浪﹐遙看出靑山。枯樹﹝一作古木﹞猿啼爽﹐寒汀鶴步﹝一作立﹞閒。秋來闗﹝一作南﹞去夢﹐幾夜度商顏。

【秋夜山中思歸寄友人】

蕭條對秋色﹐相憶在雲泉。木落病身起﹐潮平歸思懸。涼鐘山頂寺﹐暝火渡頭船。此地非吾土﹐淹畱又一年。

【自黔中東歸旅次淮上】

行旅本同愁﹐黔吳復阻修。半年方中路﹐窮節到孤舟。夕靄垂陰野﹐晨光動積流。家山一夜夢﹐便是昔年遊。

【江夏春感舊】

東風出海門﹐處處動林園。澤國雪霜少﹐沙汀花木繁。暖魚依水淺﹐晴鴈入空翻。何處陽和力﹐生萍不駐根。

【睂州別李使君】﹝一作【眉山畱獻張端公】﹞

回首雪峯前﹐朱門心杳然。離人自嗚咽﹐流水莫潺湲。毒艸通蠻徼﹐秋林近漏天。一生從此去﹐五字有誰憐。

【送許棠及第歸宣州】

髙科終自致﹐志業信如神。待得逢公道﹐由來合貴身。秋歸方覺好﹐舊夢始知眞。更想靑山宅﹐誰爲後主人。

【黔中罷職將泛江東】

黔荒﹝一作中﹞初罷職﹐薄俸亦無殘。舉目鄕闗逺﹐攜家旅食難。野梅將雪競﹐江月共沙寒。兩鬢愁應白﹐何勞﹝一作勞心﹞把鏡看。

【長安書事寄所知】

帝裏本無名﹐端居有道情。睡魂春夢短﹝一作斷﹞﹐書興晚牕明。老擬歸何處﹐閒應過此生。江湖終一日﹐拜別便東行。

【酬姚覃】

不見又相招﹐何曽訴寂寥。醉眠春艸長﹐吟坐夜燈銷。涙墮思山切﹐身歸轉路遙。年年送別處﹐楊栁少垂條。

【春日鄜州贈裴居言】

𨿽將身佐幕﹐出入似閒居。艸色長相待﹐山情信不疎。燈前春睡足﹐酒後夜寒餘。筆研時時近﹐終非署簿書。

【送於生入蜀】

家吳聞入蜀﹐道路頗乖離。一第何多難﹐都城可少知。江山非久適﹐命數未終奇。況又將寃抱﹐經春杜魄隨。

【送許棠歸涇縣作尉】

靑桂復靑袍﹐一歸榮一髙。縣人齊下拜﹐邑宰共分曹。遶郭看秧挿﹐尋街聽繭繅。封侯萬里者﹐燕頷乃徒勞。

【友人話別】

論交𨿽不早﹐話別且相親。除卻棲禪客﹐誰非南陌人。半生都返性﹐終老擬安貧。願入白雲社﹐髙眠自致身。

【山居】

欲出窮吾道﹐東西自未能。卷書﹝一作簾﹞惟對鶴﹐開畫﹝一作捲﹞獨畱僧。落葉和云掃﹐秋山共月登。何年石上水﹐夜夜滴髙層。

【寄範郎中】

藜杖山中出﹐吟詩獨範家。相知従海嶠﹐寄食向京華。名宦成何報﹐淸眸未縦賖。臨邛夢來往﹐雨雪滿褒斜。

【書懷】

宦途従不問﹐身事覺無差。華發初生女﹐滄洲未有家。卻閒思洞穴﹐終老曠桑麻。別訪棲禪侶﹐相期語刼沙。

【越中行】

越國臨滄海﹐芳洲復暮晴。湖通諸浦白﹐日隠亂峯明。野宿多無定﹐閒遊免有情。天臺聞不逺﹐終到石橋行。

【春日南遊寄浙東許同年】

孤帆處處宿﹐不問是誰家。南國平蕪逺﹐東風細雨斜。旅懷多寄酒﹐寒意欲畱花。更想前途去﹐茫茫滄海涯。

【明州江亭夜別段秀才】

離亭向水開﹐時候復蒸梅。霹靂燈燭滅﹝一作燭燈滅﹞﹐蒹葭風雨來。京闗誰共語﹐海嶠不同回。莫爲蒓鱸羙﹐天涯滯爾才。

【臨岐畱別相知】

百歲竟何事﹐一身長逺遊。行行將近老﹐處處不離愁。世路多相取﹐權門不自投。難爲此時別﹐欲別願人畱。

【鄂渚湖上卽事】

杜門聊自適﹐湖水在牕間。縦得滄江去﹐無過白日閒。多慵空好道﹐少賤蚤雕顏。獨有東峯月﹐依依自往還。

【辭夏口崔尙書】

一飯仍難受﹐依仁況一年﹝一作淹畱已半年﹞。終期身可報﹐不擬骨空鑴。城晚風髙角﹐江春浪起船。同來﹝一作曽同﹞棲止地﹐獨去塞鴻前。

【秦﹝一作春﹞原早望】

一忝鄕書薦﹐長安未得回。年光逐渭水﹐春色上秦臺。燕掠平蕪去﹐人衝細雨來。東風生故里﹐又過幾花開。

【送友人之揚州】﹝一作【送友人遊淮南】﹞

一別長安後﹐晨徵便信雞。河聲入峽急﹐地勢出闗低。緑樹叢垓下﹐靑蕪闊楚西。路長知不惡﹐隨處好詩題。

【過四皓廟】

東西南北人﹐髙迹自相親。天下巳歸漢﹐山中猶避秦。龍樓曽作客﹐鶴氅不爲臣。獨有千年後﹐靑靑廟木春。

【陜下懷歸】

故園何處在﹐零落五湖東。日暮無來客﹐天寒有去鴻。大河冰徹塞﹐髙嶽雪連空。獨夜懸歸思﹐迢迢永漏中。

【送徐處士歸江南】

行行野雲薄﹐寒气日通春。故國又芳艸﹐滄江終白身。遊歸花落滿﹐睡起鳥啼新。莫惜閒書札﹐西來問旅人。

【鄜州畱別王従事】

相識未十日﹐相知如十年。従來易離別﹐此去忽畱連。路險行衝雨﹐山髙度隔天。終難淸夜坐﹐更聽說安邊。

【長安書懷】

匹馬西遊日﹐従吳又轉荊。風雷幾夜坐﹐山水半年行。夢永秋燈滅﹐吟余曉露明。良時不我與﹐白髮向頭盈。

【冬夜山中尋友﹝一作尋僧﹞】

何人山雪夜﹐相訪不相思﹝一作【夜山深雪後﹐月下獨尋師】﹞。若得長閒日﹐應無暫到時。葉寒雕欲盡﹐泉凍落還遲。卽此天明去﹐重來未有期。

【送劉山人歸洞庭】

君逐雲山去﹐人間又絕蹤﹝一作【去意無人會﹐惟應道是従】一作【卻共歸云去﹐髙眠最上峯】﹞。半湖乘早月﹐中路入疎鐘。秋盡艸﹝一作戶﹞﹝原文闋﹞急﹐夜深山雨重。平生心未已﹐豈得更相従﹝一作【當時同隠者﹐分得幾株松】﹞。

【古意】

白馬遊何處﹐靑樓日正長。鳳簫拋舊曲﹐鸞鏡懶新妝。玄鳥深巢靜﹝一作玄鳥空巢語﹞﹐飛花入戶香。𨿽非竇滔婦﹐錦字巳成章。

【避暑】

當暑憶歸林﹐陶家借栁陰。蟬従初伏噪﹐客向晚涼吟。白日欺玄鬢﹐滄江負素心﹝二聨同《後夏日盩厔郊居寄姚少府》詩﹞。神仙儻有術﹐引我出幽岑。

【送吳祕書歸杭州】

爲客得従容﹐官淸料復重。海涯歸有業﹐天目近何峯。是處通春棹﹐無村不夜舂。馬卿誇貴達﹐還說返臨邛。

【中秋對月】

秋分一夜停﹐陰魄最晶熒。好是生滄海﹐徐看歷杳冥。層空疑洗色﹐萬怪想潛形。他夕無相類﹐晨雞不可聽。

【八月上峽】

萬里巴江水﹐秋來滿峽流。亂山無陸路﹐行客在孤舟。洶洶灘聲急﹐冥冥樹色愁。免爲三不弔﹐巳白一生頭。

【送狄明府赴九江】

字人修祖徳﹐淸白定聞傳。匹馬従﹝一作離﹞秦去﹐孤帆入楚懸。闗中寒食雨﹐湖上暑衣天。四考兼重請﹝一作重攝﹞﹐相知住幾年。

【陜下投姚諫議】

舊業在東鄙﹐西遊従楚荊。風雷幾夜坐﹐山水半年行。夢永秋燈滅﹐吟孤曉露明。前心若不遂﹐有恥卻歸耕。

【闗東逢薛能】

何處不相思﹐相逢還有時。交心如到老﹐會面未爲遲。苦學緣明代﹐勞生欲白髭。惟君一度別﹐便似見無期。

【富春贈孫璐】

天柱與天目﹐曽棲絕頂房。靑雲求祿晚﹐白日坐家長。井气通潮信﹐牕風引海涼。平生詩稱﹝一作稿﹞在﹐老達亦何妨。

【送友人遊蜀】

東堂𨿽不捷﹐西去復何愁。蜀馬知歸路﹐巴山似舊遊。星臨劍閣動﹐花落錦江流。鼓吹靑林下﹐時聞祭武侯。

【夏日盩厔郊居寄姚少府】

古木有淸陰﹐寒泉在下深。蟬従初伏噪﹐客向晚涼吟。白日欺玄鬢﹐滄江負素心﹝二聨與前避暑首同﹞。甚思中夜話﹐何路許相尋。

【送胡休處士湘江】

見說荊湘切﹐長愁有去時。江湖秋涉達﹐雷電﹝一作雷雨﹑一作風雨﹞夜眠遲。舊業多歸興﹐空山盡老期。天寒一瓢酒﹐落日醉畱誰﹝一作擬畱誰﹞。

【峽州送淸徹上人歸浙西】﹝一作【送淸江上人歸東林】﹞

風濤幾千里﹐歸路半乘舟。此地難相遇﹝一作別﹞﹐何人更共遊﹝一作畱﹞。坐經嵩頂夏﹐行値洛陽秋。到寺安禪夕﹐江云滿石樓。

【送僧入天臺】

一錫隨緣赴﹐天臺又去登。長亭舊別路﹐落日獨行僧。夜燒山何處﹐秋帆浪幾層。他時授巾拂﹐莫爲老無能。

【回山後寄範酇先輩】

髙樓會月夜﹐北鴈向南分。畱住經春雪﹐辭來見夏云。遙空江不極﹐絕頂日難曛。一與山僧坐﹐無因得議文。

【長安送友人東歸】

白社思歸處﹐靑門見去人。鄕遙茂苑樹﹐路入廣陵塵。海日潮浮曉﹐湖山雪帶春。猶期來帝裏﹐未是得閒人﹝一作身﹞。

【深秋過源宗上人房﹝一作方丈﹞】

到日値揺落﹐相畱山捨空。微寒生夜半﹐積雨向秋終﹝此聨同後《暮秋宿淸源上人院》詩﹞。度講多來鴈﹐經禪少候虫。方従聽話後﹐不省在愁中。

【秋日登山閣】

蒼蒼山閣晚﹐杳杳隙塵秋。偶上多時立﹐翻成盡日愁。艸平連邑動﹐河滿逐江流。下想窮邊路﹐行人在隴頭。

【秋宿慈恩寺遂上人院】

滿閣終南色﹐淸宵獨倚攔。風髙斜漢動﹐葉下曲江寒。帝裏求名老﹐空門見性難。吾師無一事﹐不似在長安。

【題棲霞寺慶上人院】

居與鳥巢鄰﹐日將巢鳥親。多生従此性﹐久集得無身。樹老風終夜﹐山寒雪見春。不知諸祖後﹐傳印自何人﹝二聨同後《贈立規上人》詩。又同後《題棲雲寺立上人院》詩﹞。

【送友人之蜀】

天際蜀門開﹐西看舉別杯。何人不異禮﹐上客自懷才。夜澗靑林發﹐秋江緑水來。臨卭行樂處﹐莫到白頭回。

【贈同官蘇明府】

山中畿內邑﹐別覺大夫淸。簿領分王事﹐官資寄野情。閒齋無獄訟﹐隠幾向泉聲。従此朝天路﹐門前是去程。

【送厲圗南往荊州覲伯】

雲水入荊湘﹐古來魚鳥鄕。故闗重隔逺﹐春日獨行長。山澑含淸瀬﹐江雷吐夜光。郡中詞客會﹐遊子更升堂。

【山中夜坐】

歸家來幾夜﹐倏忽隔秋殘。月滿方塘白﹐風依老樹寒。戲魚重躍定﹐驚鳥卻棲難。爲有門前路﹐吾生不得安。

【送臺州唐興陳明府】

見說海西隅﹐山川與俗殊。宦遊如不到﹐仙分卽應無。瀑布當公署﹐天臺是縣圗。遙知爲吏去﹐有術字惸孤。

【夏日過友人檀溪別業】

暑天宜野宅﹐林籟爽泠泠。沙月邀開戶﹐巖風助掃庭。鷺棲依緑筱﹐魚躍出淸萍。客抱方如醉﹐因來得暫醒。

【自江上入闗】

盡室寄滄洲﹐孤帆獨溯流。天涯心似夢﹐江上雨兼秋。文字爲人棄﹐田園被債收。此名如不得﹐何處擬將休。

【冬夜和範祕書宿祕省中作】

毎入得閒吟﹐淸曹闕下深。因知遙夜坐﹐別有逺山心。蕓細書中气﹐松疎雪後陰。歸時髙興足﹐還復挿朝簪。

【送友人遊太原】

孤帆幾日懸﹐楚客思飄然。水宿南湖夜﹐山離舊國年。秋風髙送鴈﹐寒雨入停蟬。此去勤書札﹐時常中路傳。

【江上寄山客】

山後與山前﹐相思隔叫猿。殘云收樹末﹐反照落江源。苦雨秋濤長﹐狂風野火翻。朝來賣藥客﹐遇我達君言。

【送張郎中赴睦州】

靑山復淥水﹐想入富春西。夾岸淸猿去﹐中流白日低。美兼華省出﹐榮共故鄕齊。賤子遙攀送﹐歸心逐馬啼。

【送鄂渚韋尙書赴鎭】

夏口本吳頭﹐重城據上游。戈舩轉江漢﹐風月宿汀洲。執憲傾民望﹐銜思赴主憂。誰知舊寮屬﹐攀餞淚仍流。

【送崔侍禦書記赴山北座主尙書招辟】

書記向邱門﹐旌幢夾谷尊。従來遊幕意﹐此去並酬恩。鴈叫嫌冰合﹐驄嘶喜雪繁。同爲入室士﹐不覺別銷魂。

【入朝遇雪】

霜鬢持霜簡﹐朝天向雪天。玉階初辧色﹐瓊樹乍相鮮。宻翳空難曙﹐盈徵瑞不愆。誰爲洛陽客﹐是日更髙眠。

【勉力】

日月不並照﹐升沈俱有時。自謀徒欲速﹐孤立卻宜遲。盡力惟求已﹐公心任遇誰。人間不得意﹐半是鬢先衰。

【郊居寄友人】

林色樹還曛﹐何時得見君。獨居度永日﹐相去逺浮雲。故疾隨秋至﹐離懷覺夜分。蛩聲非自苦﹐偏是旅人聞。

【送陸肱歸吳興】

雪後江上去﹐風光故國新。淸渾天气曉﹐緑動浪花春。勸酒提壺鳥﹐乘舟震澤人。誰知滄海月﹐取桂卻來秦。

【暮秋重過山僧院】

卻接良宵坐﹐眀河幾轉流。安禪逢小暑﹐抱疾入髙秋﹝二聨同後《秋夜宿重本上人院》詩﹞。靜室聞玄理﹐深山可白頭。朝朝獻林果﹐亦欲學狝猴。

【送新安少府】

南浮𨿽六月﹐風水巳秋涼。日亂看江樹﹐身飛逐楚檣。後期誰可定﹐臨別語空長。逺宦須淸苦﹐幽蘭貴獨芳。

【送人歸吳】

何人不歸去﹐君去是閒人。帝裏求相識﹐山家卽近鄰。交情吾道可﹐離思栁條新。未飲靑門酒﹐先如醉夢身。

【送姚評事】

儒服従戎去﹐須知勝事全。使君開幕日﹐天子偃戈年。風雨依嵩嶺﹐桑麻接楚田﹝次句同前《送姚郜先輩赴汝州辟》﹞。新詩隨過客﹐旋滿洛陽傳。

【題棲雲寺立上人院】

是法従生有﹐修持歷刼塵。獨居巖下室﹐長似定中身。樹老風終夜﹐山寒雪見春。不知諸祖後﹐傳印自何人﹝三四聨同前《題棲霞寺慶上人院》詩﹞。

【黔中罷職過峽州題田使君北樓】

巴中初去日﹐已遇使君畱。及得尋東道﹐還陪上北樓。江衝巫峽出﹐檣過洛宮收。好是従戎罷﹐看山覺自由。

【江上送従兄羣玉校書東遊】

逍遙蓬閣吏﹐才子復詩流。墳籍因窮覽﹐江湖卻縦遊。眠波聽戍鼓﹐飯浦約漁舟。處處迎髙宻﹐先應掃郡樓。

【宛陵東峯亭與友人話別】

坐舉天涯目﹐停杯語日晡。修篁齊迥檻﹐列岫限平蕪。亂水通三楚﹐歸帆掛五湖。不知従此去﹐何處是前塗。

【華山尋隠者】

自入華山居﹐闗東相見疎。瓢中誰寄酒﹐葉上我畱書。巢鳥寒棲盡﹐潭泉暮凍余。長聞得藥力﹐此說又何如﹝末聨同後《尋華陽隠者》﹞。

【題薦福寺僧棲白上人院】

空門有才子﹐得道亦吟詩。內殿頻徵入﹐孤峯久作期。髙名何代比﹐宻行幾生持。長愛喬松院﹐淸涼坐夏時。

【遊四明山劉樊二眞人祠題山下孫氏居】

久在仙壇下﹐全家是地仙。池塘來乳洞﹐禾黍接芝田。起看靑山足﹐還傾白酒眠。不知塵世事﹐雙鬢逐流年。

【和太學趙鴻博士歸蔡中】

得祿従髙第﹐還鄕見後生。田園休問主﹐詞賦已埀名。掃壁前題出﹐開窓舊景淸。遙知賢太守﹐致席日邀迎。

【送壽昌曹明府】

恵人須宰邑﹐爲政貴通經。卻用淸琴理﹐猶嫌薄俗聽。漲江時漸緑﹐春嶠曉還靑。若宿嚴陵瀬﹐誰當是客星。

【哭賈島】

秦樓吟苦夜﹐南望只悲君。一宦終遐徼﹐千山隔旅墳。恨聲流蜀魄﹐寃气入湘云。無限風騷句﹐時來日夜聞。

【送薛能赴鎭徐方】

列土人間盛﹐彭門屬九州島。山河天設險﹐禮樂牧分憂。皎日爲明信﹐淸風占早秋。𨿽同卻縠舉﹐卻縠不封侯。

【送鳳翔範書記】

西京無暑气﹐夏景似淸秋。天府來相辟﹐髙人去自由。江山通蜀國﹐日月近神州。若共將軍語﹐河蘭地未收。

【岐山逢陜下故人】

三秦一會面﹐二陜兩分攜。共憶黃河北﹐相畱白日西。寄來書少達﹐別後夢多迷。早晚期於此﹐看花聽鳥啼。

【送友人陸肱往太原】

並州非故國﹐君去復尋誰。獫狁方爲寇﹐嫖姚正用師。戍煙來有號﹐邊雪下無時。更想經綿上﹐應逢禁火期。

【贈李將軍】

吾宗偏好武﹐漢代將家流。走馬辭中禁﹐屯軍向渭州。天心待破虜﹐陣面許封侯。卻得河源水﹐方應洗國讎。

【送友人諭坦之任睦州】

歸心常共知﹐歸路不相隨。彼此無依倚﹐東西又別離。山花含雨濕﹐江樹逆潮欹。莫戀漁樵興﹐生涯各有期。

【尋華陽隠者】

閒卻白雲居﹐行蹤出去初。窓中聊取筆﹐架上獨畱書。日背林光冷﹐潭澄嶽影虛。長聞得藥力﹐此說復何如﹝末聨同前華山尋隠者﹞。

【長安卽事】

豈得有書名﹐徒爲老帝京。闗中秋气早﹐雨後夜涼生。滄海身終泛﹐靑門夢已行。秦人縦相識﹐多少別離情。

【送友人遊塞北】

朔野正秋風﹐前程見磧鴻﹝一作【上馬問雲中﹐長川送北風】﹞。日西身獨逺﹐山轉路無窮。樹隔髙闗斷﹐沙連大漠空。君看河外將﹐早晚擬﹝一作合﹞平戎。

【陜府上姚中丞】

闗東領藩鎭﹐闕下授旌旄。覓句秋吟苦﹐酬恩夜坐勞。天開吹角出﹐木落上樓髙。閒話錢塘郡﹐半年﹝一作生﹞聽海濤。

【送供奉諭煉師歸天目山】

承恩𨿽內殿﹐得道本深山。舉世相看老﹐孤峯獨自還。溪來靑壁裏﹐路在白雲間。絕頂無人住﹐雙峯是舊闗。

【之任建安緑溪亭偶作二首】

入境當春務﹐農蠶事正殷。逢溪難飲馬﹐度嶺更勞人。想取烝黎泰﹐無過賦斂均。不知成政後﹐誰是得爲鄰。

維舟緑溪岸﹐遶郡白雲峯。將幕連山起﹐人家向水重。短才無獨見﹐長策未相逢。所幸分堯理﹐蒸民悉可封。

【送侯郎中任新定二首】

爲郎非白頭﹐作牧授滄洲。江界乘潮入﹐山川値勝遊。暑風隨轉扇﹐涼月傍開樓。便欲歸田裏﹐拋官逐隠侯。

罷郎東出守﹐半路得浮舟。大斾行當夏﹐桐江到未秋。雲閒分島寺﹐濤靜見沙鷗。誰伴臨淸景﹐吟詩上郡樓。

【送太學吳康仁及第南歸】

因爲太學選﹐志業徹春闈。首領諸生出﹐先登上第歸。一榮猶未已﹐具慶且應稀。縦馬行靑艸﹐臨歧脫白衣。家遙楚國寄﹐帆對漢山飛。知已盈華省﹐看君再發機。

【陜州題河上亭】

岸擁洪流急﹐亭開淸興長。當軒河艸晚﹐入坐水風涼。獨鳥驚來客﹐孤云觸去檣。秋聲和逺雨﹐暮色帶微陽。浪靜澄窓影﹐沙明發簟光。逍遙毎盡日﹐誰識愛滄浪。

【畱題姚氏山齋】

未厭棲林趣﹐猶懷濟世才。閒眠知道在﹐髙步會時來。露滴従添硯﹐蟬吟便送杯。亂書離縹帙﹐迸筍出莓苔。異果因僧摘﹐幽窓爲燕開。春遊何處盡﹐欲別幾遲回。

【長安書懷投知已﹝一作投邢員外﹞】

所學近雕虫﹐知難謁至公。徒隨眾人後﹐擬老一生中。間歲家書到﹐經荒世業空。心懸滄海斷﹝一作�﹞﹐夢與白雲通。玉漏聲連北﹐銀河气極東。闗門迢遞月﹐禁苑寂寥鴻。地廣身難束﹝一作局﹞﹐時平道獨窮。蕭條苔長雨﹐淅瀝葉危風。久戀﹝一作愧﹞幹朝客﹐多慚別釣翁。因依非不忝﹐延薦況曽蒙。與善應﹝一作如﹞無替﹐垂恩本有終。霜天揺落日﹐莫使逐孤﹝一作飄﹞蓬。

【送姚侍禦充渭北掌書記】

北境烽煙急﹐南山戰伐頻。撫綏初易帥﹐參畫盡須人。書記才偏稱﹐朝廷意更親。繡衣行李日﹐綺陌別離塵。報國將臨虜﹐之藩不離秦。豸冠嚴在首﹐雄筆健隨身。飲馬河聲暮﹐休兵塞色春。敗亡仍暴骨﹐寃哭可傷神。上策何當用﹐邊情此是眞。雕陰曽久客﹐拜送欲沾巾。

【長安書情投知已】

陜服因詩句﹐従容巳半年。一従歸闕下﹐罕得到門前。毎候朝軒出﹐常看列宿懸。重投期見奬﹐數首果蒙傳。轉覺功宜倍﹐兼令住更堅。都忘春暫醉﹐少省夜曽眠。煩暑燈誰讀﹐孤寒業自專。精華搜未竭﹐騷雅琢須全。此事勤𨿽過﹐他謀拙莫先。槐街勞白日﹐桂路在靑天。取第殊無序﹐還鄕可有緣。旅情長越鳥﹐秋思幾秦蟬。月色千樓滿﹐砧聲萬井連。江山阻迢遞﹐時節暗推遷。道卽窮通守﹐才應始末憐。書紳相戒語﹐藏篋贈行篇。致主當齊聖﹐爲郎本是仙。人心期際會﹐鳳翼語遷延。畢竟良圗在﹐何妨逸性便。幽齋中寢覺﹐珍木正陰圎。隠幾門瞻彼﹐臨云興渺然。五陵供麗景﹐六義動花箋。儻與潛生翼﹐寜非助化權。免教埀素髮﹐歸種海隅田。

【府試丹浦非樂戰】

自古爲君道﹐垂衣致理難。懷仁須去殺﹐用武卽勝殘。毒熾誅方及﹐兵臨釁可觀。居來彭蠡固﹐戰罷洞庭寛。雪國知天逺﹐霜林是血丹。吾皇則堯典﹐薄伐至桑幹。

【府試風雨聞雞】

不爲風雨變﹐雞徳一何貞。在暗長先覺﹐臨晨卽自鳴。陰霾方見信﹐頃刻詎移聲。向晦如相警﹐知時似獨淸。蕭蕭和斷漏﹐喔喔報重城。欲識詩人興﹐中含君子情。

【府試觀蘭亭圗】

往會人何處﹐遺蹤事可觀。林亭今日在﹐艸木古春殘。筆想吟中駐﹐杯疑飲後幹。向靑穿峻嶺﹐當白認回湍。月影窓間夜﹐湖光枕上寒。不知詩酒客﹐誰更慕前歡。

【府試老人星見】

良宵出戶庭﹐極目向靑冥。海內逢康日﹐天邊見壽星。臨空遙的的﹐竟曉獨熒熒。春後先依丙﹐秋來忽近丁。垂休臨有道﹐作瑞掩前經。豈比周王夢﹐徒言得九齡。

【省試振鷺】

有鳥生江浦﹐霜華作羽翰。君臣將比潔﹐朝野共相歡。月影林梢下﹐冰光水際殘。翻飛時共樂﹐飲分道皆安。迥翥宜髙詠﹐羣棲入靜看。由來鴛鷺侶﹐濟濟列千官。

【寄辛明府】

何處無苛政﹐東南有子男。細將朝客說﹐須是邑人諳。別業空經稔﹐歸田獨未甘。目凝煙積樹﹐心貯月明潭。曉鼓愁方亂﹐春山睡正酣。不任啼鳥思﹐鄕社欲桑蠶。

【苑中題友人林亭】

井邑藏嵒穴﹐幽棲趣若何。春篁抽筍宻﹐夏鳥雜雛多。坐有淸風至﹐林無暑气過。亂書還就葉﹐眞飲不聽歌。片影明紅蘚﹐新陰映緑蘿。雄文終可惜﹐莫更棄髙科。

【投京兆府試官任文學先輩】

髙興毎論詩﹐非才獨見推。應當明試日﹐不比暗投時。出口人皆信﹐操心自可知。孤單𨿽有托﹐際會別無期。取捨知由已﹐窮通斷在玆。賤身何足數﹐公道自難欺。澤國違甘旨﹐漁舟積夢思。長安未歸去﹐爲倚鑑妍媸。

【宋少府東溪泛舟】

登岸還入舟﹐水禽驚笑語。晚葉低眾色﹐濕云帶繁暑。落日乘醉歸﹐溪流復幾許。

【聞北虜入靈州二首】

河冰一夜合﹐虜騎入﹝一作滿﹞靈州。歲歲徵兵去﹐難防塞艸秋。

見說靈州戰﹐沙中血未幹。將軍日告急﹐走馬向長安。

【送友人下第歸感懷】

帝裏春無意﹐歸山對物華。卽應來日去﹐九陌踏槐花。

【贈桂林友人】

君家桂林住﹐日伐桂枝炊。何事東堂樹﹐年年待一枝。

【長安感懷】

一第知何日﹐全家待此身。空將灞陵酒﹐酌送向東人。

【題長孫桐樹】

一去龍門側﹐千年鳳影移。空餘翦圭處﹐無復在孫枝。

【渡漢江】

嶺外音書絕﹐經年復歷春。近鄕情更怯﹐不敢問來人。

【嵩山夜還】

家住東臯下﹐好采舊山薇。自省遊泉石﹐何曽不夜歸。

【暮秋宿淸源上人院】

野客愁來日﹐山房木落中。微風生夜半﹐積雨向秋終。證道方離法﹐安禪不住空。迷途將覺路﹐語黙見西東。

【秋夜宿重本上人院】

卻憶涼堂坐﹐明河幾度流。安禪逢小暑﹐抱疾入髙秋。水國曽重講﹐雲林半舊遊。此來看月落﹐還似道相求﹝第二聨同前《暮秋重過山僧院》詩﹞。

【贈立規上人】

竹向空齋合﹐無僧在四鄰。去云離坐石﹐斜月到禪身。樹老風終夜﹐山寒雪見春。不知諸祖後﹐傳印是何人﹝二聨同前《棲霞寺慶上人院》詩﹞。

【蘇州寒食日送人歸覲】

江城寒食下﹐花木慘離魂。幾宿投山寺﹐孤帆過海門。﹝缺﹞聲潑火雨﹐柳色禁煙村。定看髙堂後﹐斑衣滅淚痕。

【卽席送許﹝缺﹞之曹南省兄】

梅爛荷圎六月天﹐歸帆髙背虎邱煙。到時自見成行雁﹐別處休聽滿樹蟬。賣劍爲賒吳市酒﹐攜家猶借洞庭船。待看春榜來江外﹐名占蓬萊第幾仙。

【送羅著作兩浙按獄﹝著作﹐常宰蘇州吳縣﹞】

使印星車適舊遊﹐陶潛今日在瀛洲。科條盡曉三千罪﹐囹圄應空十二州。舊綬有香籠驛馬﹐皇華無暇狎沙鷗。歸來重過姑蘇郡﹐莫忘題名在虎邱。

【下第後屏居書懷寄張侍禦】

刖足豈一生﹐良工隔千里。故山彭澤上﹐歸夢向汾水。低催神气盡﹐僮僕心亦恥。未達誰不知﹐達者多忘此。行年忽已壯﹐去老年更幾。功名如不彰﹐身歿豈爲鬼。才看芳艸歇﹐卽嘆涼風起。驄馬未來朝﹐嘶聲尙在耳。

【答韓中丞容不飲酒】

老大成名仍足病﹐彊聽絲竹亦無歡。髙情太守容閒坐﹐借與靑山盡日看。

【句】

只將五字句﹐用破一生心。﹝北夢瑣言﹞

楚澤八千里﹐盤盤此都會。巍峩數里城﹐逺水相暎帶。﹝方輿勝覽﹞

