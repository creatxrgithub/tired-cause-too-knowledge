更生齋文集淸洪亮吉

更生齋文集

◆

更生齋文甲集卷第一陽湖洪亮吉著

〇與安西州守胡紀謨書

昨握別後出州城西北行九十里至白墩子宿墩旁地勢髙下沙礫中尙有廢城舊址土人居者亦不下數十家右側有泉寛二十餘步土人呼爲疏勒泉日用灌漑皆資之餘時卽疑漢疏勒國在龜玆之西於闐之北較烏孫等國更遠何得惇煌郡地卽有疏勒泉連日車中無事取所攜前後漢書西域傳及耿恭等傳校之而知恭所屯之疏勒城實非漢疏勒國所都之城但同其名耳考前漢書西域傳疏勒國治疏勒城後漢書傳云疏勒國領戶二萬二千勝兵三萬人於西域中爲彊國則都城內旣有王又有疏勒侯擊胡侯以訖左右譯長等官旣不一加以居民勝兵自不下數萬何以棄而不居反畱空城爲恭等一二千人所據若云與疏勒國眾同城則匈奴車師不僅圍恭等並圍疏勒國君民矣匈奴旣於城下擁絕澗水則一城之人必皆大困恭卽能穿並得水疏勒國眾又將何飮乎恭卽能煮弩作食疏勒國眾又將何食乎且自圍城巳及圍解傳不渉及疏勒國一字明非疏勒國都城可知一也二則地理遠近不合恭傳言恭爲戊已校尉屯金滿城謁者關寵爲已校尉屯柳中金滿城卽今奇臺縣東之古城柳中卽唐柳中縣在哈宻城西十里皆與今州西之疏勒泉近而與漢疏勒國城遠至二倍﹝圖經古疏勒國去陜西省九於六百里今鎭西府去陜西不及五千里古城在府西不及五百里﹞二也三則日月遲速不合恭傳言肅宗建初元年正月秦彭等會柳中擊車師攻交河城自柳中至交河城一往一返及攻城之日至少亦須一月及車師降後乃分兵使範羌從山北迎恭又遇大雪丈餘卽至速亦必半月可達圍解之後且戰且行吏士又素饑困然恭傳云是年三月巳至玉門則道裏甚近必非自疏勒國至玉門可知三也又恭傳云發張掖酒泉惇煌三郡及鄯善兵鄯善國在今沙州衛西與三郡皆距今州西之泉宻邇當日必就近徵發四也四則南北向背不合交河城卽今土魯番在雪山之北今疏勒泉亦在山北而疏勒國遠在雪山之南若恭果據疏勒國城則當使範羌從山南迎恭何得反從山北此又一顯證矣五也又與班超傳彼此情形不合超傳建初三年上疏言臣孤守疏勒於今五載自建初三年上溯至永平十七年方及五載校恭傳被圍之日正在永平十八年及建初元年且超傳言永平十八年帝崩焉耆以中國大喪遂攻沒都護陳寵超孤立無援而龜玆姑墨數發兵攻疏勒超守盤槖城與忠爲首尾﹝卽疏勒國王﹞使恭此時在疏勒國都城正可與超往來接應不慮勢孤而何以超傳旣言孤立無援恭傳又云孤城固守明二人必不同在一國可知況一疏勒城也豈有龜玆姑墨攻其一面匈奴車師又攻其一面而兩不相聞者乎且恭果在此城內是以喪敗之餘二三十人受四國疊攻恐亦無此理況鮑昱鄭眾上疏訟恭之功使圍城有四國正當張大其詞而何以一則言匈奴圍之歷旬不下一則言當匈奴之衝對數萬之眾皆僅言匈奴不及他國乎此又可凖情酌理明爲必無之事矣至非疏勒國城而亦名爲疏勒者此亦如上郡之有龜玆酒泉之有玉門或居其流人或徙彼降戶皆未可定總之此疏勒泉卽爲耿恭所守疏勒城旁之泉𨿽不敢懸斷而恭所守之疏勒城必非疏勒國都城則已萬無疑義矣前者坐次縱談知足下素畱心輿地之學況此泉又近在足下州城之下用敢就便質之負罪遠行不克多攜書籍恐有窒礙處尙望足下有以敎之

〇昆侖山釋

昆侖山卽天山也其首在西域山海經昆侖墟在西北河水出其東北隅釋氏西域記謂之阿耨達山爾雅釋水雲河出昆侖墟史記太史公曰禹本紀言河出昆侖墟其髙二千五百餘里之類是也其尾在今肅州及西寧府漢書地理誌金城郡臨羌縣有弱水昆侖山祠郡國志臨羌有昆侖山其地在今西寧塞外崔鴻十六國春秋云張駿時酒泉太守馬岌上言酒泉南山卽昆侖之體周穆王見西王母樂而忘歸謂此山也括地誌元和郡縣誌輿地廣記太平寰宇記並云昆侖山在酒泉縣西南八十里是矣杜佑通典云吐蕃自云昆侖山在國中西南河之所出唐書吐蕃傳云劉元鼎使還言自湟水入河處西南行二千三百里有紫山直大羊同國古所謂昆侖虜曰閟摩黎山東距長安五千里在今靑海界一統志今黃河發源之處𨿽有三山而其最西而大爲眞源所在者巴顏喀喇也東北去西寧邊外一千四百五十五里延袤約千餘里山不極峻而地勢甚髙自查靈鄂靈二海子之西以漸而髙登至三百里始抵其下山脈自金沙江發源之犁石山蜿蜒東來結爲此山自此分支向北層岡疊幛直抵嘉峪關東趨大雪山至西寧邊東北達甘肅涼州以南大小諸山並黃河南岸至西傾山抵河洮階諸州至四川松潘口諸山河源其東而其枝榦盤繞黃河西岸勢相連屬蒙古槪名之爲枯爾坤枯爾坤華言昆侖也益可知自賀諾木爾至葉爾羌以及靑海之枯爾坤綿延東北千五百里至嘉峪關以迄西寧皆昆侖山也華言或名惇薨之山或名蔥嶺山或名於闐南山或名紫山或名天山或名大雪山或名酒泉南山又有大昆侖小昆侖昆侖邱昆侖墟諸異名譯言則名阿耨達山又云悶摩黎山又名騰七里塔又名麻琫刺山又名枯爾坤其實皆一山也善乎馬岌之言曰酒泉南山卽昆侖之體明昆侖山首在西域而其體則綿亙漢惇煌﹝漢書地理誌惇煌郡廣至有昆侖障﹞酒泉金城等郡界穆天子傳爾雅以及史記漢書所言昆侖皆指今酒泉南山及臨羌大雪山而言不遠迹至於闐葉爾羌以及先零燒當等境也禹貢所言昆侖析支渠探亦當去雍州不遠昆侖國蓋因附近昆侖山而名今考水經注引涼土異物志蔥嶺之水分流東西東爲河源禹紀所謂昆侖山者是也是蔥嶺名昆侖之證漢書張騫傳天子桉古圖書名河所岀爲昆侖山此昆侖山卽指今於闐南山是於闐南山名昆侖之證唐書吐蕃傳其南三百里三山中髙而四下曰紫山直大羊同國古所謂昆侖者他是紫山名昆侖之證元史河源附錄云吐蕃朶甘思東北有大雪山亦名麻不莫刺其山最髙譯言騰七里塔卽昆侖也是大雪山名昆侖之證馬岌言酒泉南山爲昆侖之體是酒泉南山爲昆侖之證總之昆侖者人之首昆侖山者山之首亦地之首故以爲名河圖括地象云昆侖山爲地首是也今考南山自西域至酒泉金城實皆南條諸山之首故可總名爲昆侖此山邐迆至雍州境卽爲太乙終南諸山山名終南明塞外之南山至此已終也

〇西海釋

吾家容齋隨筆以爲四海一也無所謂西海其實不然山海經海外大荒經云西海之南流沙之濱有大山名曰昆侖漢書西域傳云於闐之西水皆西流注西海水經注引涼土異物志云蔥嶺之水分流東西西入大海大海卽西海與西域傳略同又引康泰扶南傳雲恆水之源乃極西北岀昆侖山中有五大源枝扈離大江出山西北流東南注大海又引法顯雲恆水又東到多摩犁靬國卽海口雲海口卽西海口也班固西域傳犁靬條支國臨西海範蔚宗西域傳論云甘英臨西海以望大秦晉書安息天築人與大秦國交市海中又云鄰國使到者途經大海海水不可食杜佑通典大秦國﹝卽拂菻﹞在西海之西亦雲海西國此西海之見於唐以前史傳者若以近今証之葉爾欽卽古於闐國西域聞見錄葉爾欽西行六十餘日至克食米爾克食米爾復西南行四十餘日至溫都斯坦水亦可通云云又云溫都斯坦其地之江河皆通海洋時有閩廣海航到彼停泊是西海卽在溫都斯坦之西東西南北之海無不通故西海中亦時有閩廣船到也所云葉爾欽水可通溫都斯坦又可證西域傳於闐之西水皆西流注西海矣余遣戌伊犁親遇溫都斯坦人以筆詢其曲折甚悉土人又云喀什噶爾連界有阿諦國在西海之濱而一統志於榜葛刺拂菻古裏柯枝錫蘭山西洋瑣裏諸國下皆云在西海中又可知昆侖之西實有西海與東南北三面之海並通非荒遠浩渺無所指實者可比矣蓋西海有泛言者漢書王莽立西海郡在今靑海續漢志建安末以張掖居延屬國置西海郡歐陽忞輿地誌北庭大都護下有西海縣云唐寶應二年置等是也有土俗名爲西海而實非西海者禹貢山水澤地記谷水出姑臧南山北至武威入海屆此水流兩分一水北入休屠澤俗謂之西海水經注又云惇薨之水自西海徑尉犁國去都護治所三百里此西海卽鹽澤一名泑澤水經稱爲蒲昌海等是也容齋又疑西海卽蒲昌海亦非是有實言西海所在者前後漢書西域傳及山海經水經注以迄上文所稱異物志扶南傳及一統志西域見聞錄等所述是也或又難余曰故書言河源上通天漢則河源當在地之極西今旣言實有西海則河源在西海之外乎西海之內乎曰河源介西海之南淮南子墜形訓可證矣云河出昆侖東北陬貫勃海入禹貢所導積石山髙誘注勃海大海也河水自昆侖由地中行書曰道河積石入猶岀也蓋河水伏流至積石山始出耳故漢書西域傳云於闐之西水皆西流注西海其東水東流注鹽澤河源出焉下語極有斟酌不言水東流注黃河而云注鹽澤河源出焉者明從此以上河皆伏流不礙於闐以西之水注西海也是黃河又伏流於西海之下與濟水之伏流於河水下等耳南宋畺域旣蹙臯蘭以外卽如異域又何況萬里外之葉爾欽溫都斯坦等乎此則校容齋隨筆又未嘗不首欽昭代輿圖之廣得以目驗口述者證前人所未及也

〇竹栢樓記

入楓橋半里而近有小溪通胥江溪旁夾岸各數百家岸西有老栢合抱修篁成林者爲袁氏竹栢樓竹栢樓者袁君廷檮之生母韓太孺人撫孤所居也余交袁君遲不及親覩太孺人之行事然每過吳門士大夫必稱袁君學行其稱袁君學行也又必本諸袁君之母余巳悚然異之繼於友人處識袁君又嘗一登袁君之堂則所爲五硯之樓萬卷之閣者皆太孺人所畱貽也又於梁棟閒讀太孺人庭誥家範輒諷誦不忍去袁君又嘗泣告余曰太孺人之敎廷檮也凡廷檮一言一行之善太孺人必色喜獲交一端士聞人也亦然凡與廷檮問學相長者過從太孺人必親爲治具或有以緩急告者必傾槖以助之適力有不能則欷歔不怡者累日太孺人歿後廷檮承太孺人之志不攺家以此中落烏呼太孺人可爲賢矣余頃以罪謫伊犁不半歲蒙恩釋歸甫抵安西卽允玉門令嵇君承裕之請爲張烈女作傳今又得紀吾賢母行事往返三萬里中甫得傳一烈女紀一賢母然後知貞固之操瑰奇之行在世閒亦不能多得也凡作竹栢樓詩者共若干人而舊史氏洪亮吉爲之記

〇錢大令維喬詩序

余幼耽吟詠未成童日卽識裏中詩人三曰陳蕤賓曰湯遵路曰錢季木時三人者詩名已噪余甫學唫未敢遽定其優劣也三十後交道漸廣學識亦粗進因悉取三人者之詩而合觀之蕤賓能頌習古人矣顧自爲詩反不能學古人遵路能學古人矣而未能盡化古人之蹊徑也獨季木才最髙五言法魏晉六朝歌行則自初唐以迄北宋諸家無不渉歷近體則尢近大歷十子𨿽心摩古人而於古人之外別有一種幽奇靈秀之气耐人尋味余尢心折之年益長交益深季木所爲詩亦益富及四十後季木已以名孝廉出宰浙中數縣遷有日矣忽謝病歸築室邘溪之北名曰半園之半乃過從未及數月餘卽入都嗣後官京師者十年季木之音問時至詩顧不多覯也歲戊午餘以弟喪乞假歸在裏中八閱月與季木過從尢宻亦時時觀季木之詩季木亦時時言欲綜理前後所作乞余訂定之而余又以奔國卹入都矣不半歲以語言愚戇部議殊死聖天子寛其要領之誅戌之絕域卽日押出國門時余在請室中縲紲徧身役車又惇促上道匆猝未暇念及妻子也獨割讞案紙尾疾作書寄季木與孫兵僃季仇與之訣別聞季木得余書痛哭失聲時時走余家問消息及余抵戌所甫一日卽得季木書幹患難中申之以婚姻所以慰戒之者無不至在戌所三閱月凡三得季木書而余已蒙恩旋裏矣季木於友朋死生離合之際不忍相負如此然後知季木詩之工季木性情之摯爲之也烏乎人惟性情不摯故遇事輒持兩端甚或幸人之急而排擠之訕笑之以自明渉世之工否則自詡爲深識遠見以爲固早慮其有此此其人亦何嘗不爲詩文然要皆揣摩世故之談與影響遊移之語求其能頌習古人者巳十不得一矣況能學古人而得其似乎學古人而得其似又百不得一矣況能於古人之外別具心手乎此季木詩之所以可貴而予之序季木詩綜覽平生不禁其悲喜之交集也季木近頗學釋道兩家他日所爲詩或稍雜道流禪悅之語然此非季木詩之至也故予序季木詩亦以已未以前爲斷雲

〇復臧文學鏞堂問通俗文書

昨頒到通俗文輯本披閱之下知足下好古之殷网羅載籍之博與亡友任君大椿所輯字林均爲小學家不可少之書矣亮吉幼亦嘗從事於此故尊集跋語內欲足下於所引原書下分別開載以存古人之實足下或不以爲然而又垂詢及之用敢粗次所知者以復焉此書自劉昭續漢書注後徵引者不下十餘家然惟李善文選注及太平禦覽所采最夥考文選注引通俗文不著服虔者如上林賦注水鳥食謂之啑長楊賦注骨中脂曰髓登樓賦注暗色曰黲江賦注髮亂曰鬖髿等是也有引通俗文而明著服虔者赭白馬賦注天子出虎賁伺非常謂之遮迾長笛賦注營居曰鄔洛神賦注耳珠曰璫琴賦注樂不勝謂之嗢噱等是也禦覽引通俗文不著服虔者唇不覆齒謂之齖﹝卷三百六十八﹞乳病曰宅﹝三百七十一﹞嘖導曰簪﹝六百八十八﹞障牀曰幨﹝六百九十九﹞等是也引通俗而明著服虔者剡葦傷盜謂之搶﹝三百三十七﹞毛飾曰毦﹝三百四十一﹞匕首劍屬其頭類匕故曰匕首短而便用﹝三百四十六﹞矛長八尺謂之矟﹝三百五十四﹞大杖曰棓﹝三百五十七﹞所以制馬曰鞚﹝三百五十八﹞凡勒飾曰珂第鞻尾曰鞘﹝三百五十九﹞等是也至若他書所引有止言服虔而文法絕似通俗文者史記禮書裴駰集解引服虔云簀謂之第等是也有變文言通俗篇者文選琴賦注引服虔通俗篇是也又有止言服虔俗說者顏氏家訓書證篇殷仲堪常用字訓亦引服虔俗說之類是也至杜預左傳注多用服虔舊說今通俗文與杜注可相發明者極多又如亭水曰汪腋下謂之脇頭創曰瘍遮取謂之抄掠自蔽曰庇財帛曰賄覆蓋曰葺等疑皆服氏注左傳舊說又互見於此編也若左傳文三年螭魅罔兩周禮家宗人正義引服虔注云魍魎木石之怪而一切經音義引通俗文木石怪謂之罔兩益可爲服氏著通俗文之證至襄十四年射兩軥詩小戎正義引服注云軥車軶而禦覽﹝七百七十六﹞引通俗文云軸限者謂之枸枸軥古字同又可知義訓無不合矣至前人疑此書出李虔者不過因晉中經簿所無又引初學記器物部舟第十一引李虔通俗晉曰舶一語以證梁阮孝緒之說不知器物部牀第五先引服虔通俗文云牀三尺五曰榻板獨坐曰枰八尺曰牀近在一卷之中且牀第五引服虔之說緊次說文而舟第十一引李虔之說則次於廣雅之後明通俗文系服虔所作而李虔續之名旣相同阮孝緒等遂混二書爲一如許愼淮南王書注半淆入髙誘注中亦賴有禦覽系北宋初年所輯尙分標二人之名後人則亦混爲一矣唐書藝文志固明標李虔續通俗文言續則非始自李虔可知君家先人經義雜記又以隋書經籍志次此書於沈約四聲等書後而證其爲李虔不知隋志亦唐人所修與徐堅釋元應相距不遠今徐堅所引則次於說文一切經音義所引則皆在三蒼釋名之上則唐人亦皆以此書爲服虔所造也至若反音不妨爲後人所補入或專系李虔續書中語與通俗文之爲服虔注無礙也又輯本中亦尙有脫漏處如禦覽人事部二十二引通俗文容麗曰媌形美曰媠容美曰婠南楚以好爲娃肥骨柔弱曰婐娜頰輔妍美曰嫵媚容茂曰﹛女樂﹜不媚曰﹛女畜﹜可惡曰嬒大醜曰﹛大羔﹜醜稱曰娭等語足下引其半而遺其半未審何故得暇尙示知之

〇三山僧詩合刻序

三山僧者乳山方丈古巖攝山方丈慧超焦山方丈巨超三山者在江寧鎭江之閒相去不越一二百里山旣近而三僧者以詩相切﹖無閒晨夕余不識古巖而識巨超又因巨超識慧超二超者又時時爲余道占巖遺事旣而讀三僧詩其淸遠絕俗若出一轍又加以性靈焚香掃地椀飯杯茗撞鐘擊磬梵聲佛號布施之雜沓經懺之繁瑣入則一蒲團一龕出則一瓶一缽經府歷縣蹈山跖水千險百怪億態萬狀一一見之於詩而未巳也値俗家父母兄弟之疾痛所居所遊歷之州縣水旱疾疫皆於詩見之非尋常緇素者流貌守戒律以口頭禪爲五七律者比或以謂三僧者旣逃乎方之外矣而又拳拳於一家拳拳於一世若此於彼道爲過余獨謂不然三僧者惟遊於方之外而尙能拳拳於一家拳拳於一世以視士大夫受倚畀之重而遺棄一切不肯任事反侈說因果縱談天釋以驚世而惑眾彼其心或以爲置身事外則人莫能窺我之際矣又豈知卽談空說法而不能任事之實已百喙莫辧乎則何如此三僧者𨿽以空虛爲主寂滅爲宗而尙不忘天性之親與食毛踐土之徳有所觸而卽動至於如此也余性不佞佛而未嘗不與方外交方外之交又以二超爲最因二超而復有以知古巖然後知方外之詩亦未嘗不以性情爲重也陽湖洪亮吉序

〇重建新塘鄕文成橋碑記

自城而鄕橋之石者以千計大率剙始於本朝者十之三剙始於明者十之七十之七中其在宏治以前者又居大半焉蓋其時世漸坦夷人皆務實工作之事董厥成供厥役者一切無苟且之心浚之欲其深培之欲其廣鎔之欲其固築之欲其堅縱歷三四百年偏旁偶有傾塌而視其內則鑿之不能入也斧之不能裂也卽一橋之成而人事之愼宻物力之充裕均可見焉明中葉以後則不然斂錢非不多工作非不久而視其石則薄以裂視其磚則滲以壙視其灰與土則淋而不周垵而不實故稽其所歷之歲月嘗不及宏治以前之半云新塘鄕之有橋俗呼曰雪堰卽方誌所爲文成橋也其上爲南北之孔道其下爲吳越之要津又爲太湖之隘口旱潦宣泄之所經嘉慶五年六月甚雨水漲橋忽崩圯橋洞之碑出焉云建於成化二十年考之方誌則又曰成化十三年要不出成化中近是逾年本鎭募錢得五百餘千復興築之拆視其下基址深固層復一層惟樁以松木則已朽壞於是某某司其事者益不敢艸率卒工而排基則易以徑尺老杉長約七尺餘老杉以上均用大石博砌復錮以石粉自水盤石而上約深十餘層計深丈有零某等皆廢其本業日夕監視稍不如意輒攺作之以視成化年之所造蓋有加焉夫橋之成必書其歲月及司事者之姓名於石此陳例也若歷久而不壞則裏之人必追頌之曰是某某之所督司也某某之所營造也費不浮而工歸於實是以能歷久若此若夫成而遽毀或不及百年不及數十年而遽毀則裏之人亦必竊竊議之曰是某某之所督司也某某之所營造也斂錢𨿽多中飽者若干浮費者若干某某又慢於其事以致如此則豈不爲一方之大戒哉橋成乞亮吉書日月於石因樂爲記之並垂以爲後來式云時嘉慶六年九月望日

〇董太恭人晚翠軒遺稿序

晚翠軒遺稿者吾友董君心牧母荘太恭人所制也亮吉與心牧同歲生心牧日月差長亮吉六歲孤心牧九歲孤又値兩家中落貧苦之況亦略同憶亮吉服喪甫闋心牧尙未居憂舅妗董安人荘太恭人從姑也暇日偶攜諸姊及亮吉訪太恭人於玉梅橋裏第時太恭人一子一女女甫及笄裏第向北太恭人居屋南向屋中設幔一臥榻二南壁鑿楹層疊貯書一琴在北幾甕盎四五列西牖下董安人知太恭人之善琴也拂弦以請太恭人轉以命女鼓竟一曲乃止復與董安人語兩家事故甚悉亮吉時與心牧兒戲堂皇下閒聆太恭人語𨿽年尙少無甚識解已肅然敬之殆成童日復與心牧訂交益詳審太恭人之所以撫孤所以敎子所以貧而自立幾幾至於子之有成也與吾母太宐人一無以異以是兩人交益親學亦益苦及亮吉與心牧先後成進士官京師而兩家之母已不及見矣閒中與心牧過從談及先世事往往對泣不已歲戊午亮吉時蒙恩侍學三天以弟喪乞假歸適心牧亦以戶部郞出守廣西潯州兩人者又同時出都同時抵裏裏中諸父老與知舊燕客兩人者亦無不偕心牧則時時言欲爲太恭人刋遺稿而以序屬亮吉亮吉敬諾之然心牧行甚急不暇報命也後一年亮吉以奔國卹入都半歲復乞假歸瀕行奏記三府以語言愚戇罪至不測今上赦其死罪遣戌伊犁行至涿州始聞心牧廣西之訃於役車中東向以哭不暇爲位也烏呼亮吉與心牧交三十年心牧則可以不死而遽死亮吉則可以死而卒不至於死以至復荷聖天子不次之恩放歸田裏距與心牧別僅二年距心牧之死僅一年耳方其荷戈萬里冒大雪出關行無人之境者至六十日墮傳車不死陷雪窟不死又豈知生還有日復能訪太恭人舊日之居第並亮吉童年與心牧嬉遊之所一再展故人之殯又敬序太恭人之詩乎蓋吾兩家三十年來死生離合之故無不畢備序太恭人詩一一棖觸及之涕不知何從又因太恭人而轉傷吾母太宐人之先亡與太恭人皆不逮子之祿養繼又念亮吉流徙遷轉瀕於萬死之狀幸太宐人不及見之見之而或悲其愚悲其愚而又或慮其死則太宐人必憂傷成疾是又益重亮吉之罪也太恭人遺稿一卷詩凡若干首上者無愧漢魏閒人次者亦不作尋常閨合語𨿽一編寥寥其傳於後已無疑義若夫守志撫孤之大節前仁和盧學士文弨撰常州府誌已與吾母太宐人並編入賢母傳無俟亮吉復述時嘉慶五年歲次庚申歸自伊犁之次月

〇與宿松文學書

遠承足下渡江過訪慰甚幸甚坐次足下述及宿松元漢之松滋並言漢晉時有五松滋分屬廬江安丰南郡南河東及僑立之松滋郡其言甚辯然實不如足下所云也今考松滋之名始於漢昭帝始元五年封六安共王子霸爲侯國漢書地理誌廬江郡有松滋注云侯國是也今廢縣在宿松縣北後漢無松滋縣至晉初復立又移屬安丰郡縣治亦移至北百餘里圖經故城在今霍丘縣東十五里沈約宋書州郡誌稱晉太康地誌松滋縣屬安丰是也安丰郡本分廬江郡立是安丰之松滋卽廬江之松滋無疑矣至晉成帝又於尋陽僑置松滋郡安帝又省松滋郡爲松滋縣皆遙隸揚州晉書地理誌所載是也圖經廢縣在今九江府徳化縣東此松滋僑縣之一矣若荊州南郡之有松滋縣晉書地道記云咸康三年以松滋流戶在荊土者立松滋縣沈志亦云疑是有流民寓荊土故立今湖北荊州府松滋縣尙承晉僑縣舊名此松滋僑縣之二矣若南河東郡之松滋則沈志又云晉成帝咸康三年徵西將軍庾亮以司州僑戶立南河東郡而圖經則云咸康四年於南郡所屬松滋僑縣立南河東郡是南河東郡之松滋卽南郡之松滋非有二也然古今地誌每好立異說以亂眞如松滋之攺名髙塘髙塘之攺名宿松在隋開皇十八年而樂史太平寰宇記乃云晉武平吳以荊州有松滋縣遂攺爲宿松夫晉武平吳卽漢松滋舊縣立尙未久何容卽有荊州之僑縣則豈非瞽說乎又古今地名復云廬江郡松滋卽古鳩玆地考左傳襄公三年子重代吳克鳩玆杜預注云鳩玆吳邑在丹陽蕪湖縣東今臯夷也圖經今訛作勾玆港在縣東四十里是鳩玆在江以南何容越江七八百里移至今霍丘縣境乎此又可不必辧者矣總之瓜分豆剖以僑戶占實土之名以後起變厥初之號遂至一縣之名也而領之者四州﹝揚豫荊司﹞統之者五郡﹝廬江安丰松滋南郡南河東﹞而地誌之好爲異說者又不一何怪足下之致疑乎足下能以漢晉宋地誌爲據而稽其道裏驗其沿革不爲異說所惑則善矣

〇呂廣文星垣文鈔序

吾裏中多瑰奇傑岀之士其年相若而才足相敵者曰孫兵僃星衍楊戶部芳燦曁君而三三人者皆肆力於詩古文辭而各有所獨到孫君能爲說經辧駁之文以匡稚圭劉子政爲宗楊君能爲梁陳初唐之文尢以徐孝穆王子安爲宗君之文則不名一體其上者則敬通問交士衡辧亡也其次則皇甫持正之寺碑孫可之之書壁也至義關懲勸旨寓抑揚則灑灑千萬言不止此又君之自命而人亦以此推君者矣三人者負其才各不相下馳騁名場者及三十載然或立勛邊徼或著續河防皆卓然有所樹立君獨竆老不遇僅以名諸生貢入冑監岀而秉鐸數縣所遭益無聊賴則自命益不凡自命益不凡則所爲詩文益放而不可捉摸今之白雲艸堂文稿至數十百篇大半皆秉鐸時之所作也餘二十後與三人交於孫君尢宻次則君又次則楊君猶憶丁酉春餘居憂授徒裏中楊君者買舟百里相唁時君與孫君皆落拓居裏因約至捨作竟夕談余時賃廛在白馬三司徒巷側貧甚無幾榻三人者相與就余苫次鱗比而寢夜半月出談亦益縱顧饑甚無所得食君獨敲石火探旁室中得敗韲及麥屑升許就三隅竈作餐竸以手掬食至飽天破曙生徒以次進三人者始散去是時年少气盛讀書多不甚知世事各負其兀傲之志視古今無不可及之人天下無不可爲之事以爲他日當各有所建豎不負知已也乃忽忽數十年各更事故各歷艱險齒髮日益頹意气日益減而議論亦日益持平𨿽後此所成就尙未可知而三人者明歲皆已五十餘則又過之爲可嘆也余前歲遣戍出關楊君適官滿候代餞余於臯蘭河橋昨歲蒙恩旋裏時孫君居憂寓居江寧先訪余裏第獨君以職守不獲相見而書問時時來均可爲死生患難之友矣然則今之序君文者豈僅爲君文而設哉他日序孫君楊君之文亦當如是而已

〇諸氏族譜序

有西北之著姓有東南之著姓西北之著姓如宏農之楊聞喜之裴河東柳薛涿郡崔盧之類是也東南之著姓則延陵之吳義興之周珢邪之王南昌之熊以及吳都則顧陸朱張浙西則範全姚沈之類是也又有姓𨿽稀而不可不謂之著姓者西北則太原之祁廣平之閻東南則丹陽之荊昆山之諸丁戶不甚繁然自春秋迄今二千年中常聚族而居或占一鄕或占一鎭卽小有遷徙亦不出數百里之外閒數代必有聞人是以譜系修明佋傪畢舉洵可謂土著之名族矣考諸姓出自越大夫諸稽郢其見於春秋左傳者有諸鞅見劉向說苑者有諸發見應劭風俗通者有洛陽令諸於今桉其譜系𨿽自越而吳自蕭山而昆山自昆山而無錫自無錫而陽湖要皆不出四五百里自唐宋以前則閒有可考元明以來則世次秩然了如指掌非子孫之賢而有學世世克承其先志而能如此乎且諸氏歷世以來官閥𨿽不甚顯而亦無極不肖子弟獲罪家國爲世所指名著於史冊如沈氏之充柳氏之璨熊氏之曇朗崔氏之允昭緯其人者謂非名宗之大幸抑亦家法修舉而能然歟是則講求譜系所以上紹祖宗條舉家規卽所以下貽孫子亦名宗賢士大夫之責矣嘉慶六年歲在辛酉某某等將重修族譜以余之粗辧氏姓也乞爲識其始末余故樂爲序之

〇釋壐一篇示及門呂壐

說文字皆從本訓獨壐字說文云王者印也則本秦漢之制言之非壐字本訓何則壐字從土古人制壐蓋皆以土爲之呂氏春秋適威篇云若壐之於塗也抑之以方則方抑之以圜則圜﹝淮南齊俗訓同﹞古燒土爲壐此云抑之以方抑之以圜者未入火以前壐之壞也秦漢以前尊卑共享之周禮地官司市凡通貨賄以壐節出入之鄭康成注云壐節印章若今之斗檢封矣掌節貨賄用壐節鄭注亦云今之印章也月令孟冬之月固封壐髙誘注呂氏春秋云壐讀爲移徙之徙封壐印封也誘注淮南子亦同左傳襄公二十九年公在楚季武子使公冶問壐書追而與之﹝桉玉海引世本云魯昭公作壐今此事在昭公以前則世本之說非矣﹞杜預注壐印也戰國策欲壐者段幹子也史記楚世家懷王置相壐於張儀是上下通名壐之證籀文壐字從玉此籀文岀當在後秦以來壐無不以玉爲之者故字又從玉耳孔穎達正義引衛宏云秦以前民皆以金玉爲印惟其所好宏此語亦但以意言之如秦以前卽以玉爲壐而因制從玉之壐則宏言金可爲壐何又不制從金之壐字乎﹝玉篇有鑈字云堅正也奴頰切義與此別﹞至說文王者印也下又云所以主土蓋因字本從土上王者印也四字恐與土義不相渉故又足此四字然究非此字本訓玉篇以下又皆承許氏之說玉篇玉部下壐字又云天子諸侯印也義亦不該若在秦以前則稱壐者不僅天子諸侯若在秦以後則諸侯亦不得稱璽蔡邕獨斷所言皇帝六璽續漢書輿服志壐皆玉螭虎紐文云皇帝行壐皇帝之壐皇帝信壐天子行壐天子之壐天子信壐百官志符節令下有尙符壐郞中四人本注云舊二人在中主壐是也﹝桉霍光傳光召尙符璽郞考尙符壐郞當系秦官漢承其制耳﹞然則壐字本訓當若何曰當云壐以土爲印也秦以來王者始稱壐並以玉爲之義方諦耳至釋名云壐者徙也封物使可轉徙而不可發也則又以同聲之字爲訓與髙誘注讀若義同

〇釋珠乙篇示及門李珠

說文玉部珠云蚌之陰精亦非珠字本訓考珠字從玉古人之珠皆以玉爲之周禮天官玉府掌共王之服玉佩玉珠玉若合諸侯則共珠盤玉惇是也﹝鄭注及孔穎達疏以珠玉爲蠙珠亦承許氏之說殊無別據﹞續漢書輿服志孝明皇帝永平二年初詔有司采周官禮記尙書臯陶篇乘輿服從歐陽氏說公卿以下從大小夏侯說冕皆廣七尺長尺二寸前圓後方朱綠裏元上前垂四寸後垂三寸系白玉珠爲十二旒﹝按此卽周禮弁師之玉十有二﹞三公諸侯七旒靑玉爲珠卿大夫五旒黑玉爲珠所謂白玉珠靑玉珠黑玉珠皆琢小玉之白靑黑者爲之歐陽夏侯皆承周秦以來先儒舊說明三代之制冕旒所垂之珠皆琢玉爲之非蚌珠矣﹝桉蚌珠亦無靑黑等色﹞珠亦有岀於天然不須琢者山海經歷山楚水多白珠揚雄子虛賦云赤玉玫瑰琳瑉昆吾注引倉頡篇云玫瑰火齊珠也張揖云琳珠也左思蜀都賦云江珠瑕英又云靑珠黃環注引博物志云江珠琥珀別名靑珠岀蜀郡平澤玉篇蜀郡平津縣出靑珠此皆玉珠之天然不須琢者且卽以說文証之瑰字下云玫瑰一曰珠圜好又云璣珠之不圜者又云瑯玕似珠者亦可知珠皆玉爲之矣若蚌珠亦名珠者以其形之似名之然古人亦不單喚爲珠必加字於上以區別之禹貢淮夷蠙珠曁魚是矣若古人所用之珠果皆系蚌珠則字當從虫不必從玉也又考說文玭字下云玭珠也宋宏雲淮水中岀玭珠字又作蠙云夏書玭從虫賓玉篇玭又作琕此則專指蚌珠而言是知蚌珠之珠本別有字玭是也蠙是也琕亦是也不必更以玉珠之珠移屬於蚌也況物之有珠者又不獨蚌山海經文魮生珠玉又云激汝之水其中多蜃珧郭璞注珧亦蚌屬是蚌有珠魮蜃亦有珠矣他若鼉鱉魚龍鮫蛇鼅鼄亦皆有珠埤雅采舊說雲龍珠在頷蛇珠在口魚珠在目鮫珠在皮鱉珠在足鼄珠在腹之類是也明百物之珠皆借玉珠之字爲義輿服志又云建華冠貫大銅珠九枚是五金皆可以制珠然但能同其名不可卽奪其義人之呼之者必當曰銅珠或曰龍珠魚珠不得僅目之爲珠也然則珠字自有本訓何得獨屬之於蚌乎孫彊等著唐韻稍知其義於珠字但注雲珠玉不專屬之蚌最爲得解夫余爲許氏之學者也非敢規許氏但欲以輔其不及耳余尙有十數字不從本訓者辯已見曉讀書齊雜錄不贅

受業呂培譚正治校字

更生齋文甲集卷第二陽湖洪亮吉著

〇春秋十論

△壬戌歳在旌徳洋山書院課徒因作此以示及門

春秋時以大邑爲縣始於楚論春秋時楚始以大邑爲縣桉秦本紀孝公十二年並諸小鄕聚集爲大縣縣一令凡四十一縣﹝商鞅傳作三十一縣﹞漢書百官表縣令長皆秦官萬戶以上爲令秩千石至六百石減萬戶爲長秩五百石至三百石皆有丞尉﹝桉商鞅傳止言置令丞﹞然其制實自楚創始之左傳宣十一年楚子入陳殺夏徵舒因縣陳十二年鄭伯對楚莊王曰使攺事君夷於九縣杜預注楚滅九國以爲縣願得比之正義言楚滅諸國見於經傳者哀十七年稱文王縣申息莊六年稱楚滅鄧十八年克權僖五年滅弦十二年滅黃二十六年滅夔文四年滅江五年滅六又滅蓼十六年滅庸凡十一國蘇氏沈氏以權爲小國庸先屬楚除二國外爲九也襄公二十六年伯州犁言穿封戍方城外之縣尹此見於左傳者也其見於史記楚世家者則子革對靈王曰且入大縣而乞師於諸侯又惠王之十年是歳也滅陳而縣之是也此外則晉自文襄以後大邑亦名縣左傳僖三十三年晉襄公以再命命先茅之縣賞胥臣宣十五年晉人賞士伯以瓜衍之縣襄公二十六年楚聲子欲復椒舉謂令尹子木曰晉人將與之縣以比叔向昭公五年薳啟疆謂楚子曰韓賦七邑皆成縣也又云因其十家九縣其餘四十縣云云二十八年晉殺祁盈及楊食我分祁氏之田以爲七縣分羊舌氏之田以爲三縣是也蓋春秋時已有攺封建爲郡縣之勢創始於楚而秦與晉繼之至戰國而大邑無不爲縣矣又考楚文王縣申在魯莊公六年史記秦本紀言武公十年伐邽冀戎初縣之十一年初縣杜鄭晉語公子夷吾對秦使公子縶曰君實有郡縣皆當在楚文王縣申之後廣韻又言楚莊王縣陳縣所自起亦非當云自楚文王縣申息始後世置小州其制亦始於楚左傳宣公十一年莊王復封陳鄕取一人焉歸謂之夏州史記蘇秦傳楚東有夏州海陽集解引徐廣云楚考烈元年秦取夏州﹝今桉楚世家又云納州子秦徐廣又注云州楚州陵縣彼此不同未知誰是﹞又引車允撰桓溫集云夏口城上數里有洲名夏州張守節云州在大江中

△春秋不諱娶同姓論

春秋時娶同姓者不一而足穆天子傳有盛姫是天子以同姓之女備後宮也列國則晉獻公有大狐姫小狐姫驪姫其娣生卓子亦姫姓故莊公二十八年傳惟二姫之子在絳平公則內有四姫傳襄二十六年衛人歸衛姫於晉等是也國語富辰曰聃由鄭姫韋昭注聃姫姓文王之子聃季之國鄭女爲聃夫人同姓相娶大夫則齊崔杼娶棠姜東郭偃所云君出自丁臣出自桓是也慶捨以女妻盧蒲癸慶捨之士以爲子不避宗是也哀公十一年太叔懿子娶晉悼公子憗女亦同姓晉則羊舌氏爲晉公族而亦娶同姓論衡叔向之母姫姓是矣廣韻鄭公子有食采於徐吾之鄕後以爲氏是子南子晳又爭娶同姓之女也獨昭公以吳孟子貽譏者以魯爲秉禮之國故耳又世皆譏漢惠帝娶魯元公主女爲婦以爲妻外甥女不知春秋時卽有之左傳僖公二十四年晉侯逆夫人嬴氏以歸史記晉世家文公夫人秦女也服虔云穆公女文嬴也又傳稱秦伯納女五人懷嬴與焉晉語稱不敢以禮致之歡之故也韋昭注歡愛此女之故是懷嬴亦穆公之女於晉文公皆外甥女也

△春秋時晉大夫皆以采邑爲氏論

晉大夫皆以采邑爲氏除韓趙魏本系建國不必更論後趙氏別子趙同食采於原故又稱原同屏括食采於屏故稱屏括又稱屏季邯鄲氏食采於邯鄲故稱邯鄲氏元和姓纂邯鄲氏趙穿之後魏犨之孫魏錡食采於呂復食采於廚故稱呂錡亦稱廚武子國語錡之子亦稱呂宣子又魏顆子魏頡食采於令狐故國語又稱爲令狐文子地理誌河東郡徛氏樂史云春秋時令狐也韓獻子元孫康食邑於藺又稱藺氏地理誌西河郡藺縣廣韻藺姓亦出西河韓獻子元孫康食邑於此因氏焉外若欒氏食采於欒故欒叔以下皆稱欒氏左傳哀公四年國夏伐晉取邢任欒鄗杜預注欒在趙國平棘縣西北桉卽今趙州西北故欒城與正定府欒城縣接界地理誌常山郡關縣後漢攺爲欒城是矣卻氏食采於卻故父曰卻豹子曰卻芮一切經音義引聲類云卻鄕在河內是也後又食采於冀故亦稱冀芮水經注引京相璠曰今河東皮氏縣有冀亭古之冀國所都左傳僖公三十三年命卻缺爲卿復與之冀是矣其後卻犨食采於苦成故又曰苦成叔濳夫論苦成城名也在鹽池東北豹之孫楊又別食采於步故稱步楊世本豹生義義生楊楊生鵲居廣韻晉有步楊食采於步因氏焉楊子鵲居食采於蒲城故稱蒲城鵲居見周語韋昭注鵲居子至食采於溫故亦曰溫季桉廣韻唐叔虞之後受封於河內溫因以命氏是晉又有公族溫氏也胥臣先食采於胥後又食采於臼故稱胥臣亦稱臼季左傳僖公二十四年取臼衰水經注引京相璠曰桑泉臼衰並在解東博物志又云臼季邑在解邑西北先軫食采於原故曰原軫杜預釋例云河內沁水縣西北有原鄕是矣至先且居則又稱霍伯當亦以采地名郡國志河東郡永安縣有霍太山桉山側有霍城水經注汾水又南徑霍城東是也韋昭又云先且居先軫之子蒲城伯也後受霍爲霍伯是未受霍以前又嘗食采於蒲城故云蒲城伯蒲城卽重耳所居在漢河東郡蒲子縣其後先谷又食邑於彘故曰彘季地理誌河東郡彘縣是也悼公時士魴亦食采於彘故亦曰彘恭子狐突食采於狐故稱狐氏其子狐毛狐偃亦然左傳僖公十六年狄侵晉取狐廚杜注臨汾縣西北有狐谷亭又云狐廚受鐸昆都晉三邑偃之子又食采於賈故又稱賈季韋昭晉語注賈佗狐偃之子射姑太師賈季也食邑於賈字季佗劉昭引博物志曰臨汾有賈鄕賈伯邑又圖經蒲城縣西南亦有賈城卽古賈國古今地名亦同荀息食采於荀濳夫論荀亦作郇杜預注解縣西北有郇城水經注汾水下古水又西徑荀城古荀國也汲郡古文晉武公滅荀以賜大夫原氏桉竹書紀年晉曲沃滅荀以其地賜大夫原氏黯是爲荀叔是荀叔本姓原氏以食采於荀始稱荀叔也又紀年於桓王二年雲莊伯以曲沃叛伐翼公子萬救翼荀叔軫追之此荀叔軫或卽息之先始受采地者也後荀首別食采於知故自罃以下又稱知氏劉昭引博物志河東解縣有知邑是也呂甥先食采於呂劉昭引博物志云河東永安有呂鄕呂甥邑後又食采於陰故稱陰飴甥左傳哀公四年國夏伐晉取陰人後又食采於瑕故亦稱瑕甥郡國志河東郡解有瑕城桉後詹嘉亦食采於瑕故曰瑕嘉文公十三年晉侯使詹嘉處瑕以守桃林之塞是也士會之先隰叔食采於隰郡國志河內懷縣有隰城至士會先食采於隨後又食采於範故稱隨會又稱範武子至文子宣子獻子等皆然韋昭晉語注食邑於範爲範氏又云隨範晉二邑濳夫論食采隨故氏隨左傳隱公五年翼侯奔隨杜預注隨晉地圖經隨城在介休縣東春秋時爲士會食邑地理誌東郡範縣圖經春秋時晉大夫士會邑虢射父食采於虢梁由靡食采於梁梁虢本皆舊國陽處父食采於陽箕鄭父食采於箕郡國志修武有陽樊攢茅田杜預注太原陽邑縣南有箕城是也圖經又云陽邑縣晉大夫陽處父邑邢侯食采於邢雍子食采於雍地理誌河內郡平臯應劭曰其地屬晉號曰邢丘郡國志山陽縣有雍城董氏食采於董左傳文公六年攺搜於董杜注臨汾縣有董亭又有董澤在聞喜縣東北四十里古豢龍氏董父所居故名解揚食采於解郡國志解縣有解城張老食采於張濳夫論河東解邑有張城有西張城史記又有東張城今在虞鄕縣西北輔果食采於輔鐸遏宼食采於鐸左傳宣公十五年秦伐晉次於輔氏杜注輔氏晉地十六年晉滅赤狄及畱吁鐸辰苗賁皇食采於苗杜注食邑於苗地梁餘子食采於梁楡水經注梁楡水出梁楡城桉在漢上黨郡涅氏縣圖經春秋時晉梁餘子養邑王官無地食采於王官左傳文公三年秦師濟河取王官及郊夏陽說食采於夏陽桉夏陽卽虢舊邑髙梁伯食采於髙梁故曰髙梁伯杜注髙梁在平陽楊縣西南莢成僖子食采於莢成廣韻姓岀平陽世本有晉大夫莢成僖子閻氏食采於閻元和姓纂唐叔虞之後公族食采於閻邑因氏焉今考昭公九年周甘人與閻嘉爭閻田是閻嘉亦以食邑爲氏故曰閻嘉也柏氏食采於柏晉語韋昭注柏晉之舊姓地理誌趙國柏人注本晉邑叔向稱狐續慶伯古伯柏同當卽此也陘氏食采於陘廣韻云陘晉邑也大夫氏焉今爲井陘縣以至祁氏食采於祁﹝桉賈辛亦食采於祁地理誌祁晉大夫賈辛邑蓋是時祁氏已滅與鄔銅鞮之屬司馬彌牟樂霄等同﹞楊氏食采於楊﹝劉昭引地道記又云楊縣有梁城去縣五十里叔向邑也又桉水經注河東郡楊晉大夫僚安之邑蓋僚安食采於楊亦在羊舌氏滅後也﹞鄔氏食采於鄔盂丙食采於盂銅鞮伯華食采於銅鞮太康地誌銅鞮晉大夫羊舌赤邑又未食銅鞮以前又嘗食邑於羊舌左傳正義引世族譜羊舌其所食邑也邯鄲午食采於邯鄲蒲城午食采於蒲城則又皆漢河東河內上黨太原趙國所屬之大縣人所共知者矣更有異者地理誌上黨郡余吾通典作徐吾桉左傳昭公二十八年晉大夫有知徐吾又河東郡襄陵有讎氏鄕亭水經注襄陵縣故城晉大夫卻讎之邑也故其地有讎氏鄕亭是又以采邑命名矣亦他國所未有也

△春秋惟秦不用同姓而喜用別國人論

春秋時列國皆用同姓惟秦不然見於經傳者亦不過數人公子縶小子憗公子鍼公子士雃等是也至好用異國人則亦自穆公啟之秦本紀所云求百里於楚迎蹇叔於宋取由余於戎求丕豹公孫枝於晉外又有內史廖隨會等數人若孟明視西乞術白乙丙則又百里奚及蹇叔之子也降至戰國而孝公用商鞅惠文君用公孫衍張儀司馬錯樂池魏章武王用甘茂陳軫齊明周最昭襄王用田文樓緩壽燭向壽白起任鄙呂禮蒙武尉斯離客卿胡傷客卿竈王齕司馬梗張唐範雎蔡澤將軍摎莊襄王用呂不韋蒙驁及始皇用麃公王齮茅焦尉繚桓齮楊端和王翦李斯羌瘣昌平君﹝索隱昌平君楚之公子﹞昌文君王賁李信王綰馮劫王離趙亥隗林馮母擇王戌趙嬰楊樛蒙恬辛勝類皆異國人也骨肉中惟樗裏疾最用事然疾中間又嘗相韓明用之亦無商鞅範雎之專矣且公子虔同姓之親又太子之傅也鞅一言而卽劓涇陽君髙陵君王之同母弟也雎一言而卽出之關外公子十二公主十皆二世之親昆弟也趙髙一言而同日伏屍於市明秦於骨肉之恩本薄故人人得而間之惟遊士則不然能西行入秦無不各得所欲有不幸者僅韓非鮑丘等一二人遭罹讒謗以死耳其它則皆立談取卿相者也此非穆公之畱貽家法然乎然秦之霸以此秦之並天下以此秦之土崩瓦解亦以此迨二世之亡項羽殺子嬰及秦諸公子宗族疑其子姓已無復有矣此則𨿽貴爲天子而易姓之後尙遠不如齊之諸田楚之屈昭景等猶能布滿天下謂非立法不善之故哉吾故曰春秋時惟秦不用同姓而喜用異國人其法自穆公始烏乎穆公家法之不善又豈僅殺三良而已哉

△春秋晉比楚少恩論

春秋時晉國待大夫最少恩左傳昭公三年叔向對晏子所云欒郤胥原狐續慶伯降在早隸是也至二十八年而祁氏羊舌氏族亦滅夫狐胥爲從亡之臣欒卻原皆有勞於國外如伯宗祁奚叔向之賢又皆傳所云猶將十世宥之者也況所坐之罪又均非叛逆狐續則坐專殺先谷則剛愎三卻則驕侈胥童則從君於昬欒祁則又以家事至於滅宗最爲無罪若伯宗之被讒羊舌之從坐又不待論矣楚則不然伯棼之惡至於攻王斗懷之悖至於欲弒君然莊王則曰子文無後何以勸善命其孫箴尹克黃復其所昭王則復國之後賞大功九人鬥懷亦預焉子西請捨懷王曰大徳滅小怨道也夫一家之中兩犯叛逆之罪﹝門氏卽若敖氏﹞而不以及其身與子孫楚報功之典可云厚矣卒至戰國之末而屈昭景三族亦究與楚相始終謂非立法之厚遂獲享其報乎若昭公二十七年傳言盡滅卻氏之族則令尹子常爲之非王之意也又考春秋於叛臣簒弒之臣其子孫之食祿居位亦並如故並有不忍絕其後者夫鄭之公叔段可云叛臣矣然左傳莊公十六年公父定叔岀奔衛﹝杜注公叔投之孫﹞三年而復之曰不可使共叔無後於鄭又使以良月入何其用法之寛乎至夏徵舒親弒其君可云罪大惡極矣然左傳昭公二十三年其孫陳夏嚙復見於經世本徵舒生惠子晉晉生禦寇禦寇生悼子嚙是又生則爲卿大夫死則賜謚與立勲諸臣亦無以異至漢時而法已漸嚴有罪之家不得入宿衛其後並不得官京師是也然究當以漢法爲善

△春秋時君臣上下同名不甚避諱論

春秋時禮法尙疏𨿽云以諱事神名終將諱之然君臣上下同名者甚眾如周穆王名滿而周有王孫滿厲王名胡而五世孫僖王亦名胡齊鄭世家武公名掘突而其孫厲公亦名突簡公名嘉而同時卽有公子嘉﹝左傳史記並同﹞宋殤公名與夷而一傳卽有公子目夷衛世家穆公名遫而裔孫成侯亦名遫靈公時又有戲陽遫襄公名惡而臣又名石惡是又祖孫上下同名左傳宣十七年經蔡侯申卒至哀公四年經盜殺蔡侯申是元孫與髙祖同名齊世家武公名壽而春秋時齊有公子壽曹世家有夷伯喜而後又有公子喜時有幽伯彊而數傳又有宣公彊又有大夫公孫彊陳世家有幽公寧而後又有大夫孔寧有武公靈而裔孫平國又謚靈公晉世家唐叔子晉侯夑而範文子亦名夑定公名午而同時大夫有邯鄲午蒲城午又文公昭公子皆名雍宋微子啟爲宋始祖而春秋傳宋景公所養子亦名啟楚靈王名圍而一傳卽有王孫圍聘於晉見楚語至若魯武公名敖至廢敖山可云諱之嚴矣然文公時卽有公孫敖他若晉曲沃桓叔名成師而晉官有太師魯幽公名宰而魯官有太宰楚共王名箴而官不廢箴尹晉獻侯名籍而晉不廢籍氏魯魏公名﹛氵費﹜而魯邑之費不攺陳荘公名林而陳地之株林不攺此類益多不能枚舉矣又如以國號爲名者衛宣公名晉成公名鄭魯定公名宋陳惠公名吳之類當時赴告於諸國者又豈能連他國之號而諱之耶明春秋時𨿽以諱事神而禮法闊疏尙有諱有不諱非如漢以後禁忌日甚並同聲之字而亦諱之也

△春秋時楚國人文最盛論

春秋時人材惟楚最盛其見用於本國者不具論其波及他國者蔡聲子言之已詳亦不復述外此則百里奚霸秦伍子胥霸吳大夫種範蠡霸越皆楚人也劉向新序百里奚楚宛人吳越春秋範蠡楚宛縣三戶人大夫種亦楚人他若文采風流楚亦較勝他國不獨左史倚相能讀三墳五典八索九丘也史記楚世家析父善言故事楚語共王傅士亹能通訓典六蓻觀射父能辯山川百神蓋楚之先鬻熊爲周文王師著鬻子二十二篇其後卽諸子百家亦大半出於楚史記老子楚苦縣厲鄕曲仁里人老萊子亦楚人漢書蓻文志道家老萊子十六篇楚人又文子九篇班固注老子弟子並與孔子同時今讀其書有與平王問答篇蓋楚平王班固以爲周平王誤也又有蜎子十三篇班固注名淵楚人老子弟子鶡冠子一篇注楚人居深山以鶡爲冠楚子三篇不注姓名又孔子墨子皆嘗入楚矣史記孔子弟子列傳公孫龍任不齊秦商鄭康成注皆楚人蓻文志公孫龍十六篇卽爲堅白之論者儒林傳澹臺子羽居楚至荘子𨿽宋蒙縣人而蹤迹多在楚觀本傳及越世家等可見孟子列傳載環淵楚人著書上下篇卽蜎子也又云楚有尸子長盧劉向別錄楚有尸子張守節正義長盧楚人有長盧九篇孟子內篇言陳良楚產也悅周公仲尼之道又爲神農之言者許行亦楚人鬼穀子皇甫謐注楚人荀況則嘗爲楚蘭陵令蓺文志儒家有楚蘭陵令荀卿三十三篇是也其它在七十子以後傳經者易則楚人馯臂子弓禮則東海人孟卿春秋則楚太傅鐸椒蓺文志有鐸氏微二篇詩則毛魯二家春秋則左氏皆出於楚蘭陵令荀卿是矣至詞賦家則又原始於楚屈原唐勒景差宋玉諸人皆是蓋天地之气盛於東南而楚之山川又奇傑偉麗足以發抒人之性情故異材輩岀又非僅和氏之璧隨侯之珠與金木竹箭皮革角齒之饒所得專其美矣

△春秋時謚法詳略及美惡論

春秋時於秦楚吳越諸臣皆不著謚蓋以戎蠻外之何以知皆有謚而不著也蓋以他書考之楚有魯陽文子見國語吳有辛文子見範子疑皆謚也宋大夫亦無謚或殷人尙質宋尙仍殷之舊故卿大夫皆無謚至齊晉鄭衛則大夫無不有謚矣然亦有不可解者齊大夫則髙國陳鮑無不有謚而管夷吾晏嬰之謚反不著考之世本管莊仲產敬仲夷吾夷吾產武子鳴鳴產桓子啟方啟方產成子豫豫產莊子盧盧產悼子其夷夷產襄子武武產景子能陟陟產帶以上下例之則敬卽仲謚﹝韋昭國語注管仲謚敬﹞則平亦當卽晏嬰之謚也晉大夫無不有謚而狐偃卻縠先軫胥臣等謚獨不著又叔向祁奚等亦不知其謚或曰卿有謚大夫無謚然士彌牟韓無忌等亦大夫也彌牟謚景伯韓無忌字穆子國語新稚狗謚穆子韋昭注晉大夫是也鄭大夫如馮簡子等亦皆有謚而子產子太叔之謚獨不著賴有晉語而始知子產之謚爲成衛大夫無不有謚且有生而賜謚者矣而史鰍蘧伯玉等謚反不著賴有髙誘呂覽注而始知伯玉謚成又春秋之例𨿽出亡及被刑戮者亦皆有謚晉卻至謚昭子欒盈謚懷子知瑤謚襄子魯郈孫謚昭子等是也此或事定之後時君所追謚否則其家臣等爲之然亦可以見風俗之厚矣夫靈幽厲悼謚之惡者今考亦不盡然周靈王以生而有神靈故謚靈晉悼公以降年不永故謚悼之類是也有似嘉謚而實非者周穆王以周行天下故謚穆周懿王以王室始衰故謚懿史記蒙恬傳秦穆公殺三良而死罪百里奚而非其罪也故立號曰穆論衡引儒家董無心之言近而以秦穆晉文言之繆者誤亂之名文者徳惠之表又云晉文之謚美於穆公云云桉此則繆字皆讀如謬所謂名與實爽曰繆也蓋春秋時懿穆皆非美謚衛懿公及身失國齊懿公楚穆王皆及身簒弒宋穆公捨子立侄至數世不靜晉穆侯名少子曰成師而至國亂十世晉卒並於曲沃是也

△春秋時以隱疾爲名論

春秋時以隱疾爲名極多左傳魯成公名黑肱晉成公名黑臀周語單襄公云成公之生也其母夢神規其臀以墨曰使有晉國故名之曰黑臀是矣又傳文公十三年邾子蘧蒢卒晉語蘧蒢不可使俯韋昭注蘧蒢直者謂疾是邾文公亦當以疾名也成公二年傳楚襄老之子黑要十年經衛侯之弟黑背襄公二十二年傳鄭公孫黑肱二十七年傳楚公子黑肱昭公三十一年邾黑肱以濫來奔並是矣又或有肖已之形爲名者襄公二十二年鄭遊眅說文眅多白眼也春秋傳曰鄭遊眅二十六年宋太子痤說文痤小腫也二十八年齊慶奊說文奊頭袤骩奊態也昭十六年鄭子齹說文齹齒差跌皃春秋傳曰鄭有子齹今本作齹說文云齒參差也義亦通推之楚子名﹛尹頁﹜鄭伯名睔當皆以形似名之說文﹛尹頁﹜面目不正皃睔大目也史記老子列傳名聃說文聃耳漫也張守節云耳漫無輪郭也又說文耴字引春秋傳云秦公子耴耴者其耳垂也其見於他書者尙不止此蓋春秋時人尙淳朴故生子或卽以隱疾及形似名之後世文多於質故毎取嘉字及吉祥善事爲名如戰國時孫子之名臏漢昌邑哀王之名膊僅見於書傳不能多矣

△春秋時仲尼弟子皆忠於魯國並善守師法論

春秋時惟孔子之徒皆忠於魯國哀公十五年傳仲由謂齊陳瓘善魯以待時子貢責公孫成以周公之孫而喪宗國其尢著矣又同師而學者至三千人卒未聞有起而相軋者其敬師如此待友又如此語有之同志爲朋同學爲友洵可謂同志同學者也夫龎涓孫臏未嘗不共師也蘇秦張儀未嘗不共師也韓非李斯未嘗不共師也及各仕一國卽起而相軋幸則爲張儀不幸則爲孫臏尢不幸則爲韓非然此非數人之過學術不正之過耳當其學陰謀學縱橫捭闔之時殺機早已暗伏其乘間而輒發勢所必然然豈特於同學之友然哉使其師尙在與共處一國共事功名亦必起而爲逢蒙之反刃是學術使之然也荀卿𨿽彼善於此然言性惡而以堯舜爲僞且又訾毀及子思孟子其心術已槪可見夫心術者學術之源也心術不正而欲其學術之正不可得也學術不正而欲其徒之必無背其師不可得也然則使荀卿而果入秦能保李斯之必能相容乎曰必不能非僅必不能而已也亦必以所以待韓非者待其師不至於死而不止或曰何以見之曰卽觀其所以待韓非者見之矣夫斯非不知韓非有過人之材並材之十倍於已也其心悅誠服者亦未嘗不與待其師者同也何以見之曰子非之死後見之方二世之時斯以丞相爲趙髙所間恐懼上書此時畢生之學術苟可以求免者當無不用之矣然其書中惟兩引韓子之言一則曰慈母有敗子而嚴家無格虜云云二則曰布帛尋常庸人不釋鑠金百鎰盜跖不摶云云末又云𨿽申韓復生不能加也是斯之心悅誠服於非者何如然必殺之而後已者懼其勝已也是卽逢蒙殺羿之意也是卽戎夷弟子忍死其師之意也況荀卿之材又過於非而謂李斯之能容之乎吾故曰心術不正則學術不正學術不正則師弟亦不能相保勢使然也烏乎安得仲尼之徒布滿斯世以救天下之學術卽以正天下之心術乎若陳相之於許行其咎不過見異思遷非有反戈之意此亦田陳良學周公孔子之道學術本正故不至破敗決裂耳是則學術可不講哉

〇跋汪大令輝祖所撰二節母行狀後

亮吉年二十餘從吾友邵學士晉涵處讀雙節堂詩文卽知二母之賢學士並述君至性過人其闡揚二母也力惟恐不及益心敬之憶曾爲雙節堂詩脫稿後卽爲友人挈去未識得達左右否也今忽忽三十年蹤迹南北究未克與汪君相見而學士則已謝世矣昨歳亮吉蒙恩自塞外歸汪君又介同裏臧文學鏞堂以請烏乎以二母之賢曁君之孝如此亮吉亦何足以表揚萬一哉及讀君所爲二母狀其零丁孤苦疾病顚蹶與吾母太宜人無異也其奇節苦行百死一生之狀與吾母太宜人無異也遭家難而幾幾不獲自全也亦與吾母無異又讀狀中所云君幼時出塾二母令覆背日所讀書至齒棘舌歮處二母怒輒欲呼杖烏乎又何與吾母之敎亮吉如出一轍乎然君性淳謹以是數呼杖數中止若亮吉之少也性旣暗劣又寄居外家外家男女兄弟至十數人岀塾後或相聚以嬉輕則言語無狀重則碎服折笄是以太宜人必一夕數呼杖乃稍稍斂抑迨少長補博士弟子或岀豫燕會太宜人恐亮吉之過飮也必先嚴飭之歸必視其面無酒容言語不失度方命歸寢亮吉三十以內未嘗敢有酒失太宜人敎之嚴也善乎呂不韋之言曰家無怒笞則豎子嬰兒之有過也立見亮吉又嘗謂聖人所云小杖則受大杖則走者亦謂父母壯盛之時盛气之下或至有錯失耳若父母年已就衰則愛子也益甚非萬不得已何忍用大杖卽用大杖而以年力就衰之父母杖壯盛之子杖亦必不能有所損如是亦何忍走而避之乎亮吉又嘗憶年二十九時太宜人年已六十一時長子飴孫生已二年太宜人愛之甚一日亮吉因其啼不止也撲之太宜人見而盛怒呼杖杖亮吉至六七乃已亮吉起就暗處淚涔涔下不已姊怪而問之則泣語曰以太宜人杖之不能重也知气力之衰憊甚矣甫及二年而太宜人卽已棄亮吉等烏乎亮吉今日卽欲復求吾母之杖其可得乎三復君狀不忍卒讀非君至性過人又何以語之沈痛一至此乎自此以往君與亮吉倘時時思賢母之訓則末路或可以不至差跌他日亦庶可見兩家之母於地下矣

〇誥授通議大夫內閣侍讀學士升鴻臚寺卿加三品銜特贈光祿寺卿賜祭葬胡君墓志銘

烏乎吾又何以銘吾友哉憶歳乙卯余方視貴州學政時君以兵部郞隨大學土福康安貝子在銅仁軍營以戇直屢與同輩閧余作書規之越月得君書遜謝若深有感於余所言者自後不通音問者五歳迨已未十一月餘以罪謫戍伊犁道出甘陜値同歳生今四川布政使司楊君揆同裏今邠州知州莊君炘並自漢中軍營回極道君近日行事有人所不能及者云君從經略額勒登保公贊畫軍務屢以事忤經略經略顧能客之毎日拔營必首跨一馬與領兵節將偕節將或沿路逗畱君必大聲叱之遇賊則務當賊衝節將或前卻君必慷慨獨進怒目視節將節將不敢不前至弁兵之不進者輒以馬策撾之以是屢得勝仗回營後凡徑路曲折山谷奇險與糧運斷續兵弁或一日二日不食以及雨零日炙器仗敝敗衣履破碎猝遇賊匪狡詭萬端出沒不定之狀又諸將若者有功若者戰不力若敢出賊前若僅尾賊後必一一與經略言之經略知君不欺卽據案定賞罰將弁輕則裭責重則奏請行法以是軍營之畏君也與畏經略等然共憚其公正卒無以間也夜臥不半刻卽燭治官文書凡屬艸及繕冩皆岀一手辧色已出營促視諸帳中蓐食食畢輒躍馬數步外以待或大營中會語視將弁之畏葸不前者气必淩出其上或以持重說進君必叱之曰汝安知持重直逗撓耳且畏死無過書生我不畏死汝轉畏死是不欲死於賊欲死於法耳聞者咋舌君不顧君時已得疾瘦骨立日食不及半升自湖北軍營中須髮已畢白見者不知其爲五十人也余不待二君語畢惕然起曰如是胡君死矣未幾余蒙赦還又未幾而君訃至烏乎祀典所謂以死勤事者君庶無愧乎桉狀君諱時顯字行偕一字晴溪先世爲江西奉新人五代時遠祖瓊官常州路刺史遂家武進之安上鄕明禮部尙書謚忠安公濙其後也君爲忠安公十一世孫祖俊父用嘉兩世皆封贈如君官君又嘗岀嗣季父直隸髙陽縣知縣文英後季父有子君復歸大宗君少而穎異讀書數行並下弱冠出試顧數屈於有司年二十二遊京師名公巨卿咸禮異之歳壬辰適大兵進剿金川倉場侍郞劉公秉恬奉命辦理西路糧餉奏君自隨是時君已從國子生考耴謄錄遂馳驛偕往凡文移案牘無一不岀君手侍郞才之奏請給中書或國子監學正學錄銜得旨賞給中書科中書職銜越歳侍郞又以君遇事奮勉入奏特旨遇缺補用及入都引見擢主事計君以軍功得官由主事擢員外郞中皆在兵部三次京察一等嘗擢選廣東雷州府知府以親老乞畱繼以隨大學士福康安貝子剿湖南貴州紅苗功賞戴花翎以隨參贊額勒登保公剿湖北敎匪功賞給內閣侍讀學士銜嗣參贊以功授經略君又以隨經略歷陟湖北川陜屢次奏捷功加三品銜實授內閣侍讀學士尋擢鴻臚寺卿及以勞瘁卒又贈光祿寺卿此君所歷官也君前後在軍營十數年剿川陜敎匪獨至五年日日走猨猱鳥道人迹所不到之處饑未及食渇未及飮夜枕未及貼中間𨿽屢荷渥恩然究未嘗一見天子𨿽歷官九卿侍從卒未嘗一日得立於朝人或以爲君遇合之奇而余以爲君數之奇亦已至也烏乎人生二十以內大都在長者膝下其得展尺寸之效爭竹帛之名者不過二十至五十卅年內事耳此卅年中君疊遭封君及兩繼母憂官兵部者不及十載余則皆短衣匹馬奔走勞苦之日也剿金川酋剿苗匪剿敎匪其間又嘗隨大學士福康安公一至安南國界經畫邊務凡國家有徵剿諸大事君無一不預遂至一人之身與軍事相終始以迄窮老盡气致命遂志乃獲已焉且又不止於此方君之以主事入値軍機也純皇帝悉君才行大用矣忽以言語忤要人卽日斥岀要人所以扼君者不遺餘力而君之所以抗要人者亦幾不畱餘地焉卒至不安於位東西走軍營而其以公事抗貝子抗經略者復如故也君亦可謂百拆不變者矣君與人交不設城府亦不苟爲言語以悅人與餘同官京師蹤迹亦不甚密然大節所在未嘗不交相勵余以此重之爲文移箋奏頃刻立成曲折如意同輩𨿽精思不能易一字也尢善書官京邸日踵門求者不絕名轉岀館閣諸公上君未卒前數月尙力疾條奏十事其請增隨徵兵役口糧及令巡道稽查轄下營伍二事尢蒙兪旨焉君生於乾隆八年以嘉慶六年八月二十四日卒於興安軍營年僅五十有九有旨照三品例賜祭葬子之富四川潼川府經歷服闋以知縣升用皆異數也君娶於楊爲同裏山西壺關縣知縣楊君宸女前封恭人例晉淑人之富將以今年十二月日葬君於某鄕之某原銘曰

得官於西卒官於西君之遇奇朝入軍機夕出軍機君之數奇𨿽然人皆以爲是而君獨非槐裏之折東海兮君或庶幾我荷戈而出塞兮不獲殺賊君持力而行陳兮乃屢克敵雞頭之關待君塞燕然之山待君勒生爲藎臣兮死毅魄烏乎君魂不歸僅歸骨魂待西川大功訖我知君心兮鐫墓碣

〇開沙於氏族譜序

於氏近支凡五皆元末自杭州而分曰滁州曰徐州曰徽州曰金擅其在丹徒者曰開沙一派又自金壇近徙者也自元末迄今幾五百年其在杭州者以功業顯卽明贈太傅忠肅公是也其在金壇者以文章著而析居在丹徒者獨以孝友稱洵可云望族矣今天子嘉慶建元詔天下守土官舉孝廉方正之士縣不過一二人甚有無以應詔者丹徒爲江以南大縣而守是土者獨以於君宗林應詔督撫大吏核實皆以爲允上之朝特旨賜六品頂帶以備召用於是鄕人皆曰此於氏孝友之報也又二年徵君以其族姓之繁謀於其宗欲重修譜系而屬序於余夫於氏之以功業顯者旣煊赫於前代以文章著者又昭灼於近時獨以孝友稱者名若不甚彰然吾嘗過其裏居在京江以西子姓之讀書者皆願而能文力田者皆勤而無外事父訓其子兄勉其弟若嚴師之於門弟子焉而子弟之所以奉父兄者亦惟恐不及歳時伏臘漿酒豆藿善气凝於一門以次蒸及鄰里推至一鄕一邑皆視其家法以爲凖的俗奢者以之儉俗薄者以之淳以視功業之在一時文章之僅在一家者其有禪於世道或過之焉則豈非孝友之澤積之者愈久則報之者愈綿又非十世二十世之所可量乎況族譜之修所以敍一本之親卽所以垂百年之法事無有善於此者吾願於氏之宗世世克守其家法俾世之推族望者爲於氏以功業顯以文章著又以孝友傳也則江以南之氏族非首屈一指者乎余與徵君交其弟淵又受業於余知之詳故序之如此

更生齋文甲集卷第三陽湖洪亮吉著

〇新修寧國府儒學碑記

秦分天下爲三十六郡而江以南得大郡三曰鄣郡會稽豫章而鄣郡最大都尉分治東至山陰錢唐西又雜出豫章郡界是也次則會稽又次則豫章今江寧安徽浙江三布政司所屬半皆秦鄣郡地漢攺鄣郡爲丹楊今寧國府治卽漢丹楊郡治是寧國之爲大府自秦漢以來卽然地大物博與會稽豫章皆爲江外都會其人物足以弁冕當世其文采足以藻麗東南三歳中春秋兩試士獲雋者恆倍他處夫程功速則報本必隆師儒多則學校益重而寧國府儒學乃曠及百年不修非所以嚴祀事植士气也守玆土者亦時以爲憂然輙以工重費繁中止府所屬涇縣黃田有淳徳君子曰朱武勲偕其從子慶彩於雍正乾隆中嘗以修學宮爲已責而一府之人無議及此朱君亦不能違眾議遽自興作也乃自榦隆中葉後宛陵春谷秦漢以來素號文藪者至是實學漸稀文采漸落科第亦漸不振於是一府人士皆歸咎於學捨之不修爼豆之不肅以至此焉官於此者始不得已而諷其所部之人君之孫曾某某遂亟承先志毅然請獨任之鳩工庀材皆飭子弟督其役越歳工竣視其舊則煌偉堅實過之凡用銀七千有奇出於君之孫曾者六之五岀於慶彩房者六之一費不外求而工皆歸實是又善之善者朱氏之先徙自婺源於宋時爲徽國文公近支今科第之盛甲於縣中蓋皆君崇尙學校尊禮師儒一念有以啟之君曾孫理珔與餘皆同詞館遂屬爲文以紀之夫學校之在今日咸視爲不急之務而君獨若饑之於食渴之於飮一日不可廢者以視漢之文翁唐之韋珪或不多讓況國家至治翔治一百六十年矣純皇帝創辟雝刋石經於壁與今天子皆數幸學講求典禮孶孶如不及而朱氏之修建學宮適承其後其所以佐右文之治樹正學之幟者又豈規規焉爲利百年爲徳一方者所可比乎吾知江以南十數大府必有聞風而起踵行而不倦者卽以爲創始於朱氏也可

〇全秦藝文錄序

全秦藝文錄者吾友階州邢君澍官浙江長興縣時所著也長興於東南爲最繁君蒞事數年刑淸政簡乃以其暇裒輯宋會要及金石剳記等書又以關中自唐宋以來疊經兵燹昔賢述作淪佚者眾復以二年之力精心搜采爲全秦藝文錄一書始自三代迄於有明共若干捲脫稿後卽郵以示余余讀之嘆其搜羅之廣博類例之嚴整大致仿歷史藝文志等書而參以近人朱檢討彜尊經籍考之例分別門類條舉遺佚而後知君不特能於其官卽著一書而其取材之博用心之審又如此也夫全秦爲天下之首從古載籍無不權輿於斯易則文王上下篇詩則周南召南書則泰誓秦誓又且言禮則河間獻王言春秋則劉向劉歆父子皆號專門之學是也史則司馬遷班固皆三輔人子則道徳經二篇老子入關時爲關令尹喜所著其所入關昔人或以爲大散或以爲函谷類皆不出秦地班固作漢書藝文志凡詩賦一百六家而以髙祖歌詩二篇武帝所自造賦二篇弁其首是則經史子集無不權輿於秦舉全秦藝文而天下之藝文已探其原舉全秦藝文而天下之藝文又居其半君之此書所以爲不可少也抑余又有進者關中地勢極髙水之停注者少自秦漢以後無不引河渭涇洛數大水以漑田三輔之鄭白渠廣通渠龍首渠寧夏之漢延渠唐來渠大河渠皆是他若漢中興安則引褒水漢水蘭州則引阿幹水漓水甘州則引弱水羌谷水涼州則引谷水土彌於川水涇州則引涇水汋水安西則引南藉端水肅州則引呼蠶水等以是溝渠之在甘肅陜西境者不下數百然百餘年來故道湮廢水泉擁遏反足爲田畆之害者蓋十居其九焉地勢瘠而民气愁職是故耳以君之學識官事之暇倘復能仿班氏志溝洫之例於關中渠瀆所在勒爲一書名全秦溝洫錄他日州縣長吏有能舉其職及實心爲民者案圖籍而疏浚之則有益於鄕裏者又豈在元虞集京東水利明王恕漕河通誌書等下乎余又拭目俟之矣

〇重修明太常少卿淩公祠墓碑記

吾嘗作續吳地冢墓志載黎裏鎭有明太常寺少卿淩信墓其旁有庵名寶綸卽淩公祠屋也舊藏宣徳時所給勅命及成化時賜諭祭塟之文故庵以名焉厥後子姓淩替日益傾圮一修於萬曆丁巳同裏胡居士元嶽再修於崇正辛巳龔居士濟寰並爲置祠田繕庖﹛廣畐﹜迄今又一百五十年田鬻於住持僧某碑磨於遊方僧某其僅存之子姓亦無有過而問者徐待詔達源見而慨然謀於里人並太常之父明工部虞衡司主事淩顯祠墓亦並修葺工始於嘉慶六年至七年秋甫竣將立碑以永其傳以碑文屬亮吉亮吉考明史曁一統志江南通誌淩公事迹無所著錄惟吳江縣舊志載淩顯黎裏鎭人字彥光考授大興縣丞欽給勅命升工部主事後以子信貴贈尙寶司丞淩信字尙義以楷書授中書仕至太常少卿及閱明史安南列傳載憲宗踐阼命尙寶卿淩信行人邵震賜王黎灝及妃彩幣灝遂遣使入貢是淩公未官太常以前又嘗爲尙寶卿並出使逺國也夫宣徳成化爲有明極盛之時公以善書遂得致位卿貳與華亭之沈度及弟粲皆以楷書選入翰林凡金版玉冊皆令書之其致身通顯亦與太常等稱雲間大小沈學士云以是知士生承平凡有一藝之長無不可濯磨自見太常與二沈均可云遇其時矣又嘗憶今天子嘉慶四年亮吉尙在翰林適琉球國王以嗣位乞封於朝掌院事者將舉亮吉以往後値他事不果亦可知當國家重熙累洽之時持天子節越大海使萬里逺國得以紀其風土人物備一代掌故亦有命存其間固不可幸致耶淩公之由尙寶卿得擢太常或卽以出使故未可知也總之淩公之生獲以才自奮其沒也歷數百年祠與墓又頻見修於裏中之後進使人過太常之阡訪寶綸之庵尙流連往復不置謂非身前後之遭際均有過於人者乎亮吉旣重待詔之能表章先哲又慮淩公父子事迹久而就湮也故樂爲記之

〇萬刺史廷蘭重校刋太平寰宇記序

太平寰宇記二百卷宋太常博士直史館樂史所撰史事迹見子黃目傳首所著又有坐知天下記掌上華夷圖等今不傳史官至商州刺史判畱司禦史臺傳列其生平所撰述不下數十種蓋史官南唐及宋初其時漢晉以來載籍尙未散佚故太宗修禦覽等三大書及史撰此志徵引繁富多南宋以後所未見本卽以地誌論晉太康土地記宋永初山川古今記闞駰十三州記顧野王輿地記魏王泰括地誌賈耽李吉甫十道志以迄圈稱譙周鮑堅李克周處陸機晏謨張勃鄧基任昉諸人所札錄者多至百數十種史𨿽不善決擇然零篇斷簡藉是書以存者實多此其所長也至若地理外又編入姓氏人物風俗數門因人物又詳及官爵及詩辭雜事遂至祝穆等撰方輿勝覽寧略建置沿革而人物瑣事必登載不遺實皆濫觴於此此其所短也甚者佛肸叛之中牟在河北而此於開封所屬中牟載入佛肸墓並云墓有二所漢書地理誌云陵云陽並左馮翊縣而云云陵卽云陽至以宋蒙門當漢蒙縣以唐陵當楚棠溪蓋以訛傳訛多不參考如此性顧嗜雜家小說於洛陽下則載樊元寶爲洛水神附書潤州下載髙驪山海神以酒醴聘外夷女等事意在徵奇罔知傳信是又非史例矣乃自序反譏賈耽之漏落吉甫之缺遺不知已之病適與之相反也然地理書自吉甫以後藉以考鏡今古聨綴前後實無踰此書宜其傳之久而必不能廢矣自元以來𨿽刋本不一然皆不甚精審此刻自宋影鈔本外能彚集諸舊本補其遺亡校其訛舛於近日刋本中最爲完善則先生之有功於樂氏爲不少也刋成屬爲之序爰書其得失卽以質之先生

〇送巨超僧自焦山移主山陰玉笥山方丈序

余自辛酉歲六月始識焦山僧巨超與之久處知其心性明澈𨿽不渉世事而於世事無不周悉與世人交亦不離不合而皆得所以自處余心識之今歲春巨超以其鄕賢士大夫惇請之殷將自焦山移主山陰玉笥山方丈適余亦自洋川書院移講席於揚州梅花嶺巨超來謁別並乞一言以贈其行夫巨超浙人也今歸主鄕山方丈與昔人之官鄕郡無以異矣余家陽湖距邗上亦咫尺今之移講席於梅花嶺也與宋士夫之乞就近宮觀亦無以異不知實則有不然者昔人之官鄕郡或委政上佐或責成判司類皆食其祿而不預其事至宋人之乞就近宮觀亦不過資其祿糈𨿽有提舉點檢之名實亦無一事也而主方丈則不然今玉笥山雲門寺爲浙東勝地寺以內焚修諷誦者率不下數十百人其禪律之精進梵誦之嚴整均視一人爲統率脫聚數十百不守戒律之人而彼敎中不能檢押適有一破度敗律者則將誰任其咎矣主書院講席者亦然揚州爲東南名郡四方之士來肄業者亦不下數十百人其學業之勤惰品詣之純雜亦視一人爲步趨脫聚數十百不知勤學不識立品之人而爲其師者不能訓化適有一踰閒蕩檢者則又誰主其責矣然則不知者或以方丈爲髙僧習靜之區講席爲士大夫養閒之地又豈知各有專責與爲所必當爲者余與巨超又何得不彼此相朂哉然余居山中久疏懶益甚驟居南北衝要酬應紛沓心實苦之或不久卽當謝去而巨超之歸主鄕山也會稽之松栢鑑湖之魚鳥禪定之後顧而樂之其所得又豈余所可希其萬一哉其行速因率書所見以爲之敍

〇跋新唐書馬周傳後

余讀馬周傳至周亡帝思之甚將假方士術求見其形不覺泣數行下曰君之於臣益至此乎漢書外戚傳孝武李夫人卒上思念不已方士齊人少翁言能致其神令上居他帳中遙望見好女如李夫人云云及唐白居易作長恨歌有臨卭道士爲明皇求致貴妃楊氏之說此不過情志溺惑者耳世猶傳爲美談乃漢武明皇用之於私暱者文皇帝則用之於賢臣且不特此也魏徵傳云帝夢徵若平生及旦徵薨杜如晦傳亦云夢如晦若平生虞世南傳云卒後數歲夢進讜言若平生是太宗之精神意气無一刻不與賢臣往還不以生死移不以久暫易不以上下隔也夫殷髙宗之夢傅說或尙神其說以服眾心而太宗則實因悲成憶因憶成夢歷歷不爽若此此而欲不度越百王直接三代得乎三代以下推令主者莫不曰漢文帝唐文皇賈生之才又過馬周而文帝之所以待之者視文皇顧逺不及也然則百世之下才如馬周者或尙不乏讀周傳及諸人傳者吾知亦必有忽然而悲忽然而泣如吾之今日者矣

〇後蕭陶氏重修族譜序

作史者不可以不明譜系不明譜系勢必據各族之單詞以上亂歷朝之舊牒矜門族則有餘徵信史則不足其流獘豈特新唐書世系表等然哉又上而唐初所修晉書又上而沈約李延壽所修宋書及南北史亦皆有此失請卽以陶氏論淵明集有贈長沙公詩其序雲長沙公於余爲族祖則明與長沙桓公房非近支矣淵明又嘗爲外祖父孟府君傳言嘉娶大司馬桓公陶侃第十女亦非所以稱曾祖之辭國初太原閻詠曾著論辯之餘又得顯證二云其一則稱長沙公爲族祖若淵明果系侃曾孫則襲長沙公者於淵明爲曾祖之子當稱從祖於五服之次爲小功五月不得降稱族祖明矣又晉書陶潛傳祖茂武昌太守今考侃傳子十七人惟洪瞻夏琦旗斌稱範岱九人見於舊史若茂亦系侃子則旣見於前傳又嘗官武昌太守不可謂不顯及不見舊史矣或又以命子一篇詳述長沙勲徳遂以爲淵明祖侃顯證不知古人重官閥凡同族有位望髙勲業重者𨿽非本支悉得備述如史記司馬遷自序載入殷王司馬卭班固漢書自序詳及侍中班伯事迹皆非本支無礙稱述蓋漢晉以來文士皆然非獨淵明也顏延之與靖節同時所爲陶徵士誄亦不言系出於侃此明徵矣總之誤始於沈約宋書陶潛傳而梁昭明陶靖節傳以及南史晉書本傳遂並承其誤也夫使淵明果爲侃後則此襲長沙公者與淵明服屬甚近何得云昭穆旣逺已爲路人哉此又不待辯而知者矣九江陶氏舊譜明知其誤又彊移侃十七子中岱爲淵明祖是又與本傳祖茂武昌太守之文抵牾益不足辯夫淵明爲晉世賢者其人與詩皆足千古又豈藉長沙之勲業始傳者哉是欲表章淵明而必非淵明之心也今後蕭陶氏世譜云出自晉康樂伯回則與長沙彭澤二支皆系逺派考康樂以後自梁及宋代有達人固無藉逺引二支以爲門望且茂爲侃子不見於侃傳中夫家之有譜所以信今而傳後也今旣無傳信之書義當在闕疑之例是又亮吉之欲與名宗賢士大夫共商之者矣又況今日之家譜卽他時國史之所憑一失其實則後人何述焉今之序陶氏族譜非僅爲凡爲族譜者舉例兼欲告後之作史者愼無信單詞而失其實也

〇長流水關神武廟碑記

人有代謝神亦有代謝神代謝者若周之杜主漢之城陽景王漢末蔣子文諸人是也惟忠義之气塞天地者則歷百世如一日焉神武與唐之張許宋之嶽忠武是矣而神武廟尢徧天下己未歲餘以罪戍伊犂出嘉峪關抵惠逺城東西六千餘里所過鎭堡城戍人戶眾者多僅百家少則十家六七家不等然必有廟廟必祀神武廟兩壁必繪二神一署曰平神武子也見裴松之注所引蜀記一署曰周倉則宋以前悉無可考僅見於元人所作演義神其說者或云近世山西人掘地得周墓有石碣焉亦附會不足信吾鄕有裏儒撰神武世系據吳志魯肅傳云爭荊州日坐有一人云云遂定爲周倉夫陳壽固未嘗標姓名則百世下何由知之此眞裏儒之見矣余前奉使貴州過鎭寧州關索嶺嶺有廟香火極盛土人及方誌皆云神武子也正與周倉事相類並不足信神本謚壯繆本朝定謚神武余蒙恩赦回過長流水値里人欲新神廟乞爲記其壁如左云

〇法式善祭酒存素詩序

一代之興必有碩徳偉望起於輦轂之下官侍從歷陟通顯周知國家掌故詩文外復能著書滿家以潤飾鴻業歌詠太平如唐杜岐公佑明李少師東陽者庶幾其人焉少師𨿽家茶陵然其先世卽以戍籍居京師與生輦轂下無異也若余所見則今之國子祭酒法時帆先生殆其人矣先生二十外卽通籍官翰林回翔禁近者及三十年作爲詩文三館士皆竟錄之以爲楷式先生又愛才如命見善若不及所居淨明湖外距黃瓦墻僅數武賓客過從外卽鍵戶著書所撰淸祕述聞槐廳載筆等數十卷詳悉本朝故事該博審諦人有疑輙咨先生先生必條分縷晰答之不以貴賤殊不以識不識異也先生性極平易而所爲詩則淸峭刻削幽微宕往無一語旁沿前人及描摩名家大家諸气習校懷麓堂集似又可別立一幟不多讓也余爲詞館後進承先生不棄前後倡酬者五年今余以弟喪乞假歸先生曰君知我最深序非君不可余因曰先生之所居李西厓之舊宅也先生采擇之博論斷之精杜君卿之能事也然則他日撰述益多位望益通顯本學識以見諸施行者視二公又豈多讓詩文特其餘事耳余行急請卽錄是言以爲序

〇釋髦

髦見於詩栢舟者曰髧彼兩髦見於禮記內則者曰子事父母雞初鳴咸盥潄櫛縰笄總拂髦鄭康成注云拂髦振去塵著之髦用髮爲之象幼時鬌其見儀禮旣夕者曰主人說髦鄭注云今文說皆作稅兒生三月剪髮爲鬌男角女羈否則男左女右長大猶爲飾謂之髦所以順父母幼小之心至此屍柩不見喪無飾可以去之其見於禮記喪大記者亦同孔穎達正義云髦幼時翦髮爲之至年長則垂著兩邊明人子事親恆有孺子之義也若父死說左髦母死說右髦二親並死則並說之玉藻云親沒不髦是也髦之形象則鄭康成及孔穎達賈公彥皆云未聞今考其制人子幼時髦蓋翦髮爲之今之幼童髮覆及額是也及長大則或編髮爲髦以象幼時之狀鄭注及陸徳明釋文可證矣鄭云髦者用髮爲之象幼時鬌陸云子生三月翦髮爲鬌長大作髦以象之是也其制當如婦人之假﹛髟介﹜今吳俗並有不用髮或結絲爲之以覆小兒之首前垂至睂際後垂過腦於其上設二角俗名曰鬌﹛髟差﹜又訛曰多梳亦有祇結半邊者或卽古人垂左垂右之別其形狀當卽古之髦也孔鮒小爾疋亦以弁髦爲太古之冠杜預左傳注云童子垂髦桉弁與髦𨿽二物皆可以覆首杜注似合爲一亦非髦知非盡眞髮者蓋一則曰飾二則曰象又曰用則非天然所有可知況髦而曰說說又作稅皆爲說除之義與左傅襄公二十八年稅服而入內宮孟子不說冕而行一例毛詩禮記正義又云若父母有先死者於死三日說之服闋又著之是明其可說可著非眞發明矣然𨿽非眞髮古人亦必以髮爲之說文﹛髟敄﹜髮至睂從髟敄聲引詩紞彼兩﹛髟敄﹜是也蓋髦本作﹛髟敄﹜又作髳義並同釋文髦冒也覆冒頭頸也則翦髮編髮義並可通詩之幹旄秦之有髦頭虎賁漢之有髳令皆注髦於首又皆取覆冒之義其形象蓋皆仿髦爲之也爾疋髦選也髦俊也皆因文生義非髦字本訓郭璞注士中之俊如毛中之髦說亦可通

〇後魏書音義敍

十三經皆有唐陸氏釋文宋賈氏音辯以迄歷朝所著音釋義訓及古音古字補音補義等無慮數十種獨史則不然惟史記有集解正義索隱三家前漢書有十三家音義三國誌有裴松之補注後漢書續漢書有劉昭李賢等注晉書有何超音義此外若新唐書董衝釋音旣不載所引書名五代史徐無黨注又寥寥無幾更非何超等可比矣嘗以爲隋唐以來之史得失參半且卷帙浩繁爲音義者尙可緩獨沈約宋書魏收後魏書成於一手文旣奧衍義例亦嚴尢不可無音義中歲以後補三國東晉畺域志等竣卽思爲之顧服官於朝凡三館纂述皆預名其中未暇及此也旣又以罪戍邊垂𨿽不久赦還而精力漸短不耐煩瑣今春以事過宣城値同年生淩君廷堪以名儒敎授此地坐次岀近所撰魏書音義四卷見示余受而讀之而以爲實獲我心也顧此書音義亦有數難一則代北復姓及命名等類字或半出六書一則地形志眞君以後所攺西北諸郡縣名義例亦難槪悉一則釋老等志俗字極多又多引浮屠氏等書非精通彼敎者不足紬繹其義君則經史之外於道釋二藏本所素諳凡諸訓義證以中經參之內典又自方言說文釋名廣雅以降凡訓詁之在唐以前者無不旁搜畢采徧旁字畫之正俗亦一一抉摘其原蓋數閱寒暑乃成且能以其暇爲伯起辧誣洵屬史家所不可少之書矣夫唐沙門元應等注一切經音義旣半引儒家而君注此書又旁資二氏又可謂不拘一法及無礙著書之例者也余𨿽衰陋然宋書音義亦粗有類例他日當付兒子飴孫足成之或可附君此書以傳耳

〇西圃記

西圃者余所居西偏隙地歲戊午自京師乞假歸以廳事隘因卽其地構屋三椽隨牖之南北而六之前疏爲小池環以峭石牖之北則列竹焉今澹香斜月西堂是也未落成卽入都又逺戍絕域往反者二年旣歸杜門省愆不更逺出鄰有廢圃友人復爲購得之距堂北僅數武遂築樓三楹樓之後架平臺以眺東北隅巽宮樓玉梅橋及楊園陸園諸勝名臺曰曙華名樓曰捲施閣名樓以下曰紅豆山房樓前皆疊石爲小山石徑曲折蒔古梅及紅豆金粟靑桐紫微共十數株春秋二時可慰岑寂左有廊通西堂發曙卽幹鵲噪其上遂名幹鵲廊迆西南得平屋二層因其舊而新之名其北曰更生齋齋有後楹列架藏所著地理書木刻於內名曰墨云軒墨云軒之右復道以通於南亦二楹名收帆港蓋於驚濤駭浪中得歸藏息於此是以名也嗟乎人生不過更蠟臘數十此數十蠟臘中所居又已三徙卽云定居此矣而衣食犇走去十之五仕宦又去其二戍所往來去其一則得居此者亦暫耳然惟其暫益不可不記況屋無定主吾子孫不能有則他人居之他人居之亦不可不知本末爰書以揭於壁俾後之居此者得以覽焉

〇敕封承徳郞翰林院待詔加三級徐君妻吳安人墓志銘

余以壬戌十二月道出黎裏始識翰林院待詔徐君達源並聞其哲配吳安人之賢復素嗜吟詠所著有寫韻樓詩若干捲悤猝別去未暇授讀也今年三月餘授徒徽寧兩府界之篛嶺地居萬山中忽見有冒雨至者則徐君僕也發君書始知吳安人已於又二月二十三日謝世瀕危屬徐君轉乞余志墓之文徐君諾之乃暝烏乎余與徐君交僅半年何兩人者前後悼亡若岀一轍耶桉狀安人姓吳氏名瓊仙字子佩一字珊珊吳江平望鎭人也年二十始歸徐君性婉淑能得翁姑歡翁卒哭泣盡禮所以事兩姑者益謹徐君耽讀書不甚問家人生產凡會計出納皆安人主之規畫井井暇輙助徐君校書或分韻至漏三下乃息顧體弱善病又疊遭父母憂益哀毀骨立今年春忽患痢不止竟以是疾卒年甫三十六病方劇適余與徐君書並所贈詩安人尙令兩婢扶起讀竟乃臥其性嗜翰墨如此余嘗謂女子不可有才才過人則不寡必夭折否則或遘危險困阨有非可以常理論者漢徐淑晉謝道韞唐封絢等十數人特其較著者耳余並世所見亦巳五六人今安人得歸徐君相莊者幾二十年徐君負時名膺淸秩中間惟官京師半年與安人別耳余則皆彈琴賦詩焚香讀畫之曰也卽此半年中從郵筒寄安人詩前後至二十餘首伉儷可云篤矣安人年縱未四十然子若女已林立蘭茁桂挺其長者讀書已有聲則安人不可謂天居江南浙江之間東鶯脰西虎阜山水淸絕時奉太夫人出遊則境不可爲困徐君家有桑三百株粟田五六頃安人經理之歲入常有餘則家不可謂貧倡隨得徐君不可謂非嘉耦性又聰穎詩文外繪事無不工暇卽發揮煙雲摩寫花鳥十餘年中得寫韻樓詩至數百首不可謂非奇福然則安人𨿽未永年亦可以自慰於地下矣若徐君則又何悲焉余妻蔣宜人亦以客冬謝世𨿽齒長於安人二十年然早困米鹽中更憂患末又苦疾病處境無安人之逸也安人子三長晉鎔年十二次晉錩年七歲次晉銘年三歲女三人徐君將以此年四月十六日厝安人於南胃阡其走千里乞銘於餘者安人之志也銘曰

恆娥抱魄天姬織絲女子有才非云福之楚蒙悼亡芣苡傷病女子有才兼妨乎命禽魚花鳥畫奪化工煙雲月露思與天通三絕是嬗百憂亦攻蘭芳而鉏苗秀而揠凡似此者均不白髮斷炊寒食云以寄哀續命上已魂兮倘來三層之臺百尺之榭定有吟聲出乎良夜

〇崔上捨金南覆車懸鑑引

天地之气薄而後有豆疹蓋自唐末後五代始唐以前無有犯豆疹而麻者名醫著書亦未有詳及豆疹者蓋天地之气薄而人之嗜欲益煩五齊六和皆醞釀雨露日月之精華以成气薄者不能勝也於是一人之身先天後天皆預儲其病以待時而後發有不發者特千中之一百中之一耳近世又有種豆之法皆病未萌而先以藥劫之往往至於破敗決裂余嘗譬之其病自至而死者令終者也其病未至而矯揉造作以猝至於死者無異於兵殺者也然則爲父者卽愛其子爲祖者卽愛其孫不妨時其飮食寒暖以待其气機之自發何必矯揉造作使可以死可以不死者之必至於死且必至於速死乎太平崔君金南患其裏俗信種豆之說罹其害者不一爰爲覆車懸鑑一書條列其利害於前洵可云救時之苦心保赤之要術矣以其立論多有與余合者爰爲之弁其首云

〇跋新修廬州府誌後一寄張太守祥雲

一方之志沿革最要漢廬江郡無江以南地其證有五漢書地理誌廬江郡故淮南明建郡在淮以南非江以南一也廬江郡所統之縣至十二無一在江以南者人或以尋陽縣爲疑不知尋陽舊縣本在江北晉南渡後溫嶠始移至江以南是以地理誌尋陽縣下原注云禹貢九江在南二也試以沿江州縣計之今自池州府東流縣以上爲漢豫章郡彭澤縣地又上爲漢柴桑縣地東流以下今貴池銅陵諸縣爲漢丹楊郡石城陵陽二縣地又下爲蕪湖縣地並無隙壤可以建置廬江郡三也新志所依據以爲廬江郡在江南者僅因漢書淮南衡山濟北王傳廬江王以邊越數使使相交徙爲衡山王王江北以爲徙王江北則郡必舊在江南故依此立說除此則別無明證也不知廬江九江之地秦漢以來皆稱爲江西蓋大江自今安慶府以下勢皆斜北而東故江至此又有東西之名史記項羽本紀江西皆反揚子法言亦云楚分江西爲三國三國誌魏武帝紀進軍屯江西郝溪吳主傳民轉相驚自廬江九江蘄春廣陵戶十餘萬皆東渡江江西遂虛孫瑜傳賓客諸將多江西人晉書武帝紀安東將軍王渾出江西元帝紀時戴淵在江西時淵以司州刺史鎭合肥晉書地理誌以廬江九江自合肥以北至壽春皆謂之江西郗鑑傳拜安東將軍兗州刺史都督揚州江西諸軍事鎭合肥是古無以廬江諸郡爲江北者廬江王徙王衡山正自江西而徙江北蓋衡山王舊都邾見史記項羽本紀邾卽今湖北黃州府黃岡縣漢故城卽在縣城西北一百二十里正在大江以北四也晉書陶侃傳侃在武昌議者以江北有邾城卽其證若漢書地理誌言廬江出陵陽縣東南北入江卽山海經海內東經廬江出三天子都入江郭璞注彭澤西水經廬江水出三天子都北過彭澤西北入於江此彭澤卽地理誌宛陵縣下之彭澤聚非豫章郡之彭澤縣也水經注傳寫衍一縣字耳何以見之彭澤縣在漢陵陽縣西南幾四百里如果至彭澤縣入江則當云西南斷不可言西北言西北者水本從蕪湖界入江於陵陽正西北也三天子都在陵陽東南或言陵陽或言三天子都其實則一廬江郡本兼山水以名廬山旣界江之中廬水又自南而北正當廬江郡東境爰取以名郡五也今新志於首篇沿革下言漢初爲淮南國統四郡兼有江南又云漢時廬江郡江南之地不知於何時割去數語似未審諦爰書此以質之

〇跋新修廬州府誌後二

又閱新志山川下云廬江有冶父山云卽左傳桓公十三年楚羣師所囚之地巢縣東三十里有梅山云卽左傳襄公十八年右回梅山所在又古迹下府城同食館云卽左傳文公十六年自廬以往振廩同食之處以迄無爲州之有漢陰陵故城廬江縣之有何晏等墓此皆誤自昔人者也漢書地理誌汝南郡有愼縣故城在今潁州潁上縣西北至合肥之有愼系東晉僑立今以爲東晉分逡遒縣置又愼縣宋紹興三十二年避諱攺爲梁是宋之梁卽晉之愼今列作二處是又今日之未及訂正者也其尙有漏略者如巢縣西北有橐臯故城又有僑蘄縣故城之類是矣又有古今方名可以類推者漢縣類皆以山水得名今無爲州北境有襄河與全椒縣界則漢襄安之名蓋取襄水安流之義可知地理誌廬江岀陵陽東南北入江而丹陽郡下又引桑欽言淮水出陵陽東南北入大江所出同所入同是淮水卽廬江水又淮水下流名魯港又名魯明江至繁昌縣境入江廬魯音同魯港當卽廬江音之轉是千餘年來地理家所不能悉者今以源流道裏驗之歷歷不爽旣足破昔人之疑又可以補今志之缺想足下亦必助我稱快也再考新唐書及十國春秋唐文徳元年楊行宻遣廬州將孫瑞攻趙鍠於宣州鍠將屯褐山斷行宻糧道瑞因築五堰於魯港塞通江之水又可知淮水出江卽扺廬江郡境道本徑便故漢初取此水以名郡耳

〇明周恭節公文集序

文章之傳以其工也乃有無意求工亦不必求工而其傳卽極天下之工者亦逺不若焉則豈非文章之外又別有維系於人者在乎有明嘉靖中以文章名者王元美李於鱗歸震川唐應徳等不下十數人可云刻意求工矣然而八編四部以及震川類稿白雪樓集等人或閱而置之其愛憎又或隨風气轉移焉獨至楊兵部椒山集沈錦衣靑霞集𨿽寥寥一編而人之屍祝之爼豆之者無知愚賢不肖之異也則其故又何哉太平周恭節公之集亦猶是而已矣公得罪與楊沈二公同在請室歷五年所稍幸者僅僅不死耳然當其伸紙握管叩心泣皿又豈有死不死在其胸中耶又豈知死之在他人而不死者或在一已耶蓋其激發於忠義者非一朝一夕之故而其洞燭於古今成敗興衰利害得失者亦豈小儒淺學之所能讀公之文亦可以得其槪矣余嘗數至太平訪黃山三十六峯卽山海經水經所云三天子都也又嘗尋陵陽江之源卽桑欽所雲淮水班固所雲淸水其下流卽李吉甫等所云靑弋江也山水之奇如此意其鐘靈毓秀必有大異於他處者顧大平自唐天寶四載分縣以後其能挺名臣之節著循吏之聲者實惟公一人與天都靑弋競勝焉則魁士畸人之在世又豈易覯乎公裔孫先登從余遊曾導謁公遺祠祠正在山水間松栢林立百載後尙有生气偉矣哉洵足與天都靑弋共著不朽矣余昔在京師曁過保定亦曾謁楊沈二公祠其傾慕禮謁與拜公祠無異也旣退而讀公之集有不能已於言者爰書之以爲序

〇誥授朝議大夫山東濟南府知府攺補京員徐君家傳

君諱大榕字向之一字惕庵先世由江陰馬鎭遷武進呂市橋遂世爲武進人五世祖夔州府通判東旭以次子元珙貴贈都察院左副都禦史髙祖龍遊縣知縣元璞曾祖縣學生允容祖國子生材父瓚乾隆癸酉舉人四川新繁縣知縣乾隆三十八年大兵剿金川酋將軍溫福於木果木營失事瓚拒賊不屈死贈兵備道兩世皆贈如其官君兵備君長子也性開敏自幼時讀書卽曉大義受業同裏檢討李君英之門盡傳其學稍長補博士弟子兩應省試不售遂入都以辛卯舉順天鄕試壬辰成進士分部以主事用尋補戶部浙江司主事明年以父難奔喪歸服闋擢本部員外尋轉郎中其間隨原任大學士三品銜李公侍堯至湖北審辦事件君條分縷晰務得實情以是知名京察一等選授山東萊州府知府萊州邊海俗刁悍難理及君蒞任民情翕然未幾以州民張子布事落職繋獄子布性闒冗娶羅女爲婦子布外出婦弟有良將姊轉鬻他所子布歸詢婦所在子良無以對遂相與毆詈有良彊毆子布斃時有良母在側有良恐母漏其事因並毆斃母有頃子布復蘇有良遂以母死誣子布知州事郭某卽據原報申轉君亷知情實駁令攺正郭某堅執不從一方大吏爲郭所蔽反以失出罪君立奏削君職系濟南府獄事且不測君割案牘尾作訴狀令所親赴刑部控告有旨令尙書胡公季堂侍郞吉慶公赴平度讞其獄讞日忽非時雷電大震一府官吏失色有良不待刑詢卽將弒母狀盡情供吐事乃大白卽日復原官旋調泰安府知府尋又有泰安縣民張承宣夫婦一案承宣爲張培嗣子素不爲父母所喜培與妻朱氏及張成文等共商將承宣夫婦勒死移屍一里外桒園內以自縊報縣又誣縣學生薛枝與承宣婦姦爲培夫婦猝遇遂羞愧自盡君細核情節不符移獄府中親讞之逾月始得其實縣亦堅執原讞不從別請委官檢驗迨發棺日傷痕與君所指一一不爽乃扺張培等罪君在山左屢平大獄益有聲遂調濟南凡諸府有疑案必委君覆訊無不得其情而止君見地明決又善揣度情理遇疑難事他人血膚不能決者其眞僞曲折君輙以談笑誘勸得之平反凡數十起傳者以爲神明同官屬吏亦自以爲逺不及也任首府遇事無所讓又素戅直屢以事與大府爭執大府𨿽以計典薦君心勿善也及君入覲純皇帝尙憶君平度州事卽命記名遷有日矣大府忽摭君他事鐫君數級迨事白得開復君遂以母老呈請攺京職得旨以部員補用尋卽乞假歸養逾年母楊太恭人始卒君居喪盡禮服闋未及赴補今歲春夏忽患痟疾至冬病益劇遂以十一月十九日卒於裏第年五十有七君居家孝友坦懷無城府與人交不擇流品人皆樂其平易然素持繩檢者亦以是少君尢工書生平作詩至數千首類皆直寫胸臆不拘拘古人格律至其歷落可喜處一如君之爲人今所存百二十硯齋集是也平時達觀過人裏居日常賃地一廛卽料量竹石位置亭館然賃劵實不過二十年人或泥君君笑曰吾以寄興耳二十年後豈復有所謂徐大榕哉余嘗舉以告人曰若徐君此言則士大夫之求田問舍規規爲身後計者可不必矣君娶於姜封恭人子三維馨國子生早卒維賢世襲云騎尉仍凖生員應試維幹年甫二歲女二長適陸某次字歙縣程氏尙幼余與君同歲甫出塾卽訂交自居裏中及京邸君處事或失當未嘗不規君君不以爲忤也今其遺孤以家傳爲請爰不辭而爲條系如左烏乎余自成童日裏中之友與餘同歲者至十數人十年來相繼殂謝惟餘與君在耳今君又卒而余復悼亡日近濡筆述君不自知其涕之何從也

〇禮社薛氏宗譜序

黃帝二十五子一任姓其先奚仲居薜爲夏車正禹就其地封之於漢爲魯國薛縣今爲山東兗州府滕縣地縣東南六十里尙有奚仲山李吉甫云奚仲造車於此是以名也薜之先最顯者於商爲仲虺祖己於周爲文王外家武王克商復封於辥春秋時薜伯是矣於漢爲禦史大夫廣徳於魏爲鎭東將軍安都幹唐則曰訥曰稷曰超皆爲宰相曰仁貴曰嵩曰平或爲大總管或爲節度使並見新唐書世系表而其支分派別者則又有南祖北祖西祖分地徙居者則又有河東新蔡沛國髙平此薛氏唐以前之大略也然以余考之周秦以來以辥爲氏者亦不盡皆任姓之裔戰國時齊田氏封於辥再傳爲孟嘗君後子孫亦以辥爲姓又字書無薩字考菩薩二字皆以艸受名說文云薛艸也唐釋元應一切經音義云菩薩本作扶薛宋張有復古編又云薛別作薩非是今之以薩爲姓者又本皆姓薛或得姓於艸或得姓於二氏取扶薛爲義是又與任氏田氏之薛判而爲三矣且卽以吾鄕論有義興之薛有江陰之薛有無錫陽湖分界五牧之薛姓𨿽同而宗派別亦不可彊而同也今禮社之辥實由江陰而分自宋以前世次𨿽缺略無考而元明以來則條分縷晰昭穆秩如謂非名宗之多賢士大夫而能若是乎夫略其所疑而詳其所信作譜之法與著史同今之序薛氏之譜不敢定其爲出於何姓與析於何房蓋其愼也卽所以爲禮社之薛傳信也時嘉慶八年歲在癸亥秋孟

受業譚﹝時治貴治﹞校字

更生齋文甲集卷第四陽湖洪亮吉著

〇書文成公阿桂遺事

文成公阿桂滿洲正白旗人其勲簿官閥生卒歳月具載國史玆特錄遺事數則方公之爲定西將軍剿金川酋索諾木也巳百戰扺其巢索諾水震懾業約別日盡室出降其木城木柵悉已毀撤是日晚參贊以下謁公曰事機叵測今日必生縛索諾木致帳下方可安枕公不答亦不待語竟已入帳中臥諸將弁待命不敢退而公巳鼻聲如雷徹帳外矣諸人者旁皇達旦甫日出索諾木已自縛率諸酋跪帳外公次第以屬吏因進參贊以下告曰諸君昨日之語蓋懼索諾木他竄或畏罪先死耳我巳據阨要竄將何之渠若能死又豈待今日哉吾故以爲不若髙臥待旦日當自來也諸將弁諾諾皆曰非某等所及又木果木失事後公代統大軍一日日欲昳公忽率十數騎升髙阜覘賊屯紮處不知阜數折已逼賊砦賊望見卽率獷騎數百環西南阜馳上公顧從騎曰下馬復曰解衣衣不足復曰解裏衣解畢曰衣悉寸寸裂急分走髙阜雜掛林木上掛畢曰無衣者悉束帶曰上馬曰向阜南緩轡下適賊騎已馳至距向所立阜僅二十步時暝色已上忽見岡缺處旗幟飄忽絡繹不絕疑援騎從山後至勒馬不遽進方遣騎四出覘伺而公已率從騎回大營矣公曰此兵機也不爾則賊馬十倍於我寧得脫耶前一事余値內廷曰成親王爲言之後一事在文淵閣石經館公自言之純皇帝末年和珅橫甚公業知不能制凡朝夕同入直必離立十數步外和珅知公意故就公語公亦泛答之然卒未嘗移立一步公嘗病臥直廬吾友軍機章京管君世銘入省之公素所厚也忽呼語曰我年八十可死位將相恩遇無比可死子若孫皆已佐部務無所不足可死忍死以待者實欲俟皇上親政犬馬之意得一上達如是死乃不恨然竟不果余登第日公爲讀卷官擬苐一進呈余素不習書公獨賞之嘗謂吾友刑部郞孫君星衍曰人皆以洪編修試策該博不知字亦過人余首拔之者取其無一毫館閣體耳

〇書劉文正遺事

劉文正公名統勲山東諸城人其行事在國史生卒年月在家乘不更述述其遺事數則信而有徵者乾隆二十六年河決開封楊橋公以大學士奉命臨視決口久不得塞一日日昃公張秋氈笠禦大繭袍微行岀公廨至決河口見數十步外稭料山積牛馬雜沓系車轅下人則或立或坐或臥復起皆戚戚聚語甚有泣者公訝之招老成者問故則並云來已數日逺或四五百里二三百里不等一車或四牛或三兩牛或雜羸馬一日口食及牛馬麩艸至減得銀兩許日久費無所出復不知何日得返是以懼且泣耳曰何不交官則雜曰此岸稭料某縣丞主之毎車索使費賖眾無以應故也公怒甚回廨卽諭傳巡撫恭請王命並縛某縣丞限時刻至決口諭一出河堤使者亦失色夜將半巡撫倉皇縛某縣丞來跽轅外公怒甚出坐堂皇受巡撫禮謁因大聲曰口一日不塞則聖心一日不安河南北萬姓亦一日不寧塞口所恃者稭料今稭料山積某縣丞以勒索不遂稽畱要工罪死不赦今先斬若徐專折參撫司道耳巡撫股栗叩首堂皇下不止天且曙不解同公出使滿尙書某起爲緩頰久乃釋卽命禠縣丞職枷示決口甫半日南北岸稭料車無一在者又二日而決口塞公臨事剛斷不假借若此猶憶乾隆四十二年睢州河亦決時余客河南以事數至河上見老柳下一蒼白叟嘆吒不止旁系兩牛一車叟滎澤人距決口三百里外問其故曰十日前以兩牛一車駝稭料扺工所某主簿監收索重費不得遂痛抑稭料斤兩云止九十七斤余不敢爭也叟故詼諧因指二牛曰豢養若數年日食料數升稭數束不意恇弱至此駝不及百斤也蓋河貟之肆橫藐法至此而重臣視河及河堤使者又類皆養威重不輕出一任其慘肆荼毒及縻費國帑以爲固然甚或借以漁利老人年七八十者述文正視河時事爲余泣也公屢奉使逺岀所挈祇二奴用驛馬不過六七匹扺行館卽使二奴居後廨公處其前臥亦如之公食畢呼二奴食奴退徹者乃入不使見一人有所需則州縣之承應者傳以出入焉榦隆中葉後親信重臣出使無有逾公者然究未嘗於令甲外有所加也厥後奉使者不然空驛馬不足給之遂有役民羸民馬者矣有數州縣津貼一縣者矣有跕規有門包有鈔牌過站禮州縣官惴惴惕息謹厚者費以千計稍厲威嚴及侈輿馬廚傳者以萬計以數萬計矣大率一方倉庫虧缺多由驛站驛站縻費多由重臣岀使州縣官窘急無計則大吏爲調劑法以救目前於是調腹內州縣疊處衝途又告乏則又調員不十年而州縣倉庫無有不虧缺者矣使皆如公挈二奴用馬六七又事事不過令甲則民生吏治困壞豈至此哉方金川之用兵毎召對公屢主撤兵議純皇帝頷之然不遽撤也一日純皇帝在熱河公畱京辦事兼上書房總師傅上行走天暑甚公適在三天中檢視諸皇子日課忽廷寄至令公一日半馳詣熱河公至澄懷園索肩輿卽行馳到曰已過午卽時召對曰昨軍報至木果木僨事溫福已陣亡朕煩懣主意不定用兵乎撤兵乎公卽對曰日前兵可撤今則斷不可撤復問曰誰可任公又對曰臣料阿桂必能竣事乞專任之純皇帝良久曰汝言是朕意決矣畱京事重汝卽日回可也蓋公晚年純皇帝眷注益隆信任益篤事或有待公而決者卽此一事可見公自奉極儉所服朝珠無値十金以上者故綆斷卽棄之不更拾取卒之日肩輿已詣東華門忽悶而僕額駙福隆安以聞純皇帝急臨視之及門聞已卒哭而入蓋始終倚畀之厚朝臣無有過者實公之藎誠有以致之也公之前爲大學士者髙安文端公朱軾最著立朝大節多人所不能及以采聽未審敢俟異日次則協辦大學士興縣文定公孫嘉淦大學士海寧文勤公陳世倌文定公毎事必廷諍純皇帝輙曰汝又以古大臣面目對君矣文勤公毎値民間水旱疾苦必反復具陳或繼以泣純皇帝輙霽顏聽之必笑曰汝又來爲百姓哭矣亮吉敬繹二語純皇帝禮貌大臣及二公之忠藎抗直均有古君臣所不能及者國家重熙累洽億萬斯年職是故耳紀文正事因並及之文正前一事河南人皆能言後一事亮吉在上書房行走得之餘則同裏貴西兵備道趙翼以中書値軍機最久以目所覩者爲亮吉言用敢錄入焉

〇書裘文達遺事

裘文達公名曰修江西新建人余入詞館距公卒巳二十年不及見也然余所蒙識拔者皆文達所識拔之人時時吿語曰裘文達某事某事云爾公賜宅在內城石虎胡同購一軒名好春退直所憇賓客門下士往來者於閽人悉不關白徑入此軒若已退直則公必坐軒左右若待客矣一日値歳小除諸人者咸詣軒與公餞歳忽司閽者至公側耳語公大笑曰戶部堂官歳盡分飯食銀兩亦不可告人耶卽命挈一囊至瀉岀之皆庫貯大定兩五十公數坐巾客若干令各懷其一曰諸君年事大窘聊以分潤耳數不足復命入取之徧給乃止公食指旣廣又賓客常滿坐値窘乏亦時時斷炊一日過午尙未具食坐客有慍者公覘知之卽出語曰諸君他日皆飫天廚頒克食之人豈矜矜於裘某之一餐乎且主人亦尙未食不獨客也客意乃解純皇帝眷公時得召見公奏事畢則必言各衙門人材曰某人勤某人幹事某人擅文筆是以公在部及掌院日翰林諸曹司遷轉最速由公推轂勤也時公房師大學士蔣文恪公溥亦極愛士肯爲寒素地有揭薦牘來者悉館門下未嘗拒一人其掌書記者卽公所引入一日公入朝遇文恪公公曰有一孝亷在都候選所學極優師畱之乎文恪唯唯公知文恪性闊達賓客多寡皆不甚措意明日遣一僕徑送孝亷入文恪邸第屬僕曰苐送詣某書記廳云昨已面語相公相公屬畱客耳僕致公命岀書記某卽挈孝亷巡歷聽事側兩廊見屋比櫛悉客館內一室門獨唘遂徑入見榻上亦有臥具遽命僕撤岀貯聽事中語孝亷曰君行李至卽安置此但岀必須鍵戶愼勿啟也又一要語相屬君𨿽館此實無一事不妨日出遊衍然必須飯畢始岀日兩飯亦無邀客者但聞長廊口有髙喚者曰飯具矣卽速詣聽事食遲則不及孝亷遵其約毎日飯畢卽鍵戶岀遊約計復當飯則又歸歳値五日中秋日及歳盡前數日卽有老僕從三四輩挾巨囊至徧入客館見一臥榻卽置朱提一封標其函曰歳修爲數五十若旁有臥榻則貯一小封爲數四以犒從者孝亷居文恪邸二年選湖北一縣令始去在邸日未嘗爲一事亦未嘗一面文恪蓋疏節闊目如此然無礙其爲太平宰相也故因文達連類及之自數公以後風气又變非鉆營競進之士及以賄交者不開閣欵客矣前一事袁布政鑑爲言之後二事皆畢宮保言之宮保自言愛才已不及公十之一二餘識公子及孫好春軒者亦曾一詣焉

〇書李恭勤遺事

李恭勤公名世傑貴州黔西人自少以父官江北鹽場大使遂入貲爲巡檢由巡檢官至四川及江南江西總督內擢兵部尙書加太子太保純皇帝屢欲以爲大學士有尼之者言公不由科目例不可官內閣乃中止然治行實有絕出流輩者以此欽純皇帝知人余素不識公歳戊申四月在河南巡撫畢公沅幕府値畢公病亟公適自江南總督調回四川道岀開封素厚畢公欲入省之畢公知余與公次子爲同歳生也屬余迓公入坐牀側數語畢公憊甚余遂延公入就近聽事將飯公坐次余頌公江南治續公蹙額曰子過矣余爲江南總督非所長爲四川總督庶可耳請其故則曰兩江地大事劇主持者非一人三巡撫一漕督一河督兩織造一鹺使巡漕榷關復在外動皆可具折上達以一人居十數大吏中遷就不可徑情直行又不可余故不能爲也四川不然舉十一府九廳九直隸州與諸邊內外事皆一人專之事權不分號令畫一故可爲也余又請其故公曰飯未至姑爲子述一二事可乎余唯唯曰四川自兩金川用兵以來又承制府福康安後徵調賦斂無藝倉與庫皆若洗譬若中落之家非有一人率先蚤夜操作減省衣食裒聚絲粟則元气不復余旣與司道以下設厲禁凡府州縣無事不得入成都卽以公事來者不得過日限不得畜音樂侈燕會不得飾輿馬衣服朝珠之香楠犀碧蠎服之刻絲顧繡者皆有禁余官總督數年未嘗燕一客成都將軍者新蒞任不爲置酒則太恝置則破例乘其家口扺任日饋一烝豚一燒羊使標下守備婉告曰本欲屈入署適聞眷屬至謹以此佐家燕屬吏自布政司以下亦未始爲具一飯惟屆歳除則先飭子婦及婢嫗爲饆饠至十數斛歳首五鼓朝賀畢布政司以下皆集轅門督撫制嚴重屬吏至恐不卽見自正印以上廨左右皆有官廳余因遣巡捕官遞告曰汝曹爲朝廷出力久行且遷擢今總督爲汝發兆也遂令佐雜官坐州縣官廳以次上令府廳坐司道官廳皆食以饆饠余則出延司道至署共食食畢出堂皇先受司道謁賀卽令府廳州縣等遞謁司道府廳禮畢告曰元日俗例上司同官𨿽不接見亦必肩輿到門道有逺近必日昃始歸徒苦傔從無益也況若曹亦有父母妻子歳首例得給假諸君何不早歸令若曹亦放假半日乎皆應曰諾於是元日虛文往來俗例始革迨調任江南日倉庫缺額者漸已塡補布政司王站住力亦居多焉公尙欲語而飯適至遂飽餐去後六年餘奉命視學貴州嘗道黔西公先以病告歸足疾不得行然入州境後見書院學捨義田義冡等無不井井李氏先隴封樹亦倍修整詢之皆公歸裏後一一所繕造也未扺城數步公令兩僕扶掖岀迓於道左余急下輿揖曰何敢勞公公笑曰非迎學使迎不徇情面之賢者耳余遜謝別去試竣復過公畱話半曰時公相福康安由四川調督雲貴將入境語次公頻蹙曰聞近日辦督撫行館竟有以顧繡貼地者侈風一啟他日伊於胡底耶因嘆息執手別未幾公亦謝世矣書此以爲官大吏者勸

〇書朱學士遺事

朱學士名筠大興人以干隆辛卯視學安徽延余及亡友黃君景仁襄校文役先生學不名一家尢喜以六經訓詁督課士子余與黃君亦從受業焉時先生請於朝乞刋三字石經並求校明永樂大典由是特開四庫全書館搜采遺佚校正缺訛凡宋元以來所亡之書於永樂大典編韻中輯出者亦不下數十百種實皆自先生發之也先生以讀書必先識字病士子不習音訓購得汲古閣許氏說文初印本延髙郵王孝亷念孫等校正刋行孝亷爲戴吉士震髙弟精於小學者也工竣令各府士子入錢市之先生性寛仁不能禦下校官輩又借此抑勒並於定値外需索以是不無怨聲然許氏之學由此大行先生去任後二十年中安徽八府有能通聲音訓詁及講求經史實學者類皆先生視學時所拔擢夫學政之能舉其職者不過三年以內士子率敎及文風丕變而已而先生之課士其效乃見於十年二十年以後若此先生毎試一府畢必進多士敎之値發放日辧色卽坐堂皇日不足或然巨燭畢事蓋先生本口喫諸生自一等至三等十名以上加以歳科兩試新進者不下數百人必一一呼至案前舉卷中得失利鈍詳悉告語又視其質之所近復敎以讀何經習何義訓其初坐堂皇也轅門奏樂畢重門洞開學校各官巡捕官以及唱名抱案書吏各色雜役無不依次入肅六左右久之倦又久之饑遂稍稍散去日昃後惟學使及唱名者一人諸生執捲以聽者三四人余則窺學使仁且不較細故去已無可蹤迹矣一日始過午學使與諸生方講藝忽有戴笠策杖據案旁箕踞聽者學使回顧愕眙曰汝何人何自至此曰余貿易者過署外値重門洞開無一人故聊入散步耳語竟復曳杖去聞者無不傳以爲笑課士日亦必終日坐堂皇令一童子饋食食竟童子卽飛步去所與談者惟監試校官耳一日語校官曰昨作一詩饒有古意諸君幸正之因頻呼童子不應笑曰童僕不可恃如此余獨不能入取之耶其簡率皆此類其降調入都也亦爲門下士大興徐瀚所誤瀚卽司刋說文者蓄厚資後以飮博蕩盡先生仍錄入門下衣食之卒不念前事云

〇書畢宮保遺事

畢宮保名沅鎭洋人以湖廣總督辦理湖南紅苗復接辦湖北敎匪往返籌餉及銷核軍需各項嘉慶二年六月以勞卒於辰州軍營有旨加太子太保諭祭塟其遺孤乞錢詹事大昕王侍郎昶立傳及墓道碑本末悉具今特錄遺事數則得之翰林同官及公所自言與余所親見者公生平之學其得力處在能事事讓人然公遭際實亦半由此乾隆庚辰公會試未揭曉前一日公與同年諸君重光童君鳯三皆以中書値軍機諸當西苑夜直日未昃諸忽語公曰今夕須湘衡代直公問故則曰余輩尙善書倘獲雋可望前列須回寓偃息並候榜發耳湘衡書法中下卽中式詎有一甲望耶湘衡者公字也語竟二人者徑出不顧公不得已爲代直日晡忽陜甘總督黃廷桂奏折發下則言新疆屯田事宜公無事熟讀之時新疆甫開上方欲興屯田及殿試發策試新貢士卽及之公經學屯田二策條對獨詳核遂由擬進第四人攺第一諸君次之童君名第十一蓋是年讀卷官秦尙書蕙田奏殿試佳捲獨多故進呈有十二本非故事也在翰林六載以久次充補日講起居注官値上耕籍田講官惟籍田侍班與禦座最近先是勵編修守謙侍班日行立欹斜特旨申飭是日復應勵侍班勵窘甚知講官中惟公易制先一夕走公寓曰明日必須君代我我業語君卽歸閉戶臥倘誤不任咎也公亦不得已代之翊日上三推畢回坐禦幄中諸大臣依次出耕籍田在上前者僅講官四員耳上忽語曰布谷戴勝一耶二耶公立班在前卽出奏曰布谷卽戴勝上是之因詢甲第又知爲第一人因諭曰汝能詩乎對曰翰林職也上喜卽以載勝降於桑命題公頃刻成五言八韻詩呈進上稱善遂有意向用矣及已官巡撫復値上耕籍田語諸大臣曰朕於此曾拔擢一人蓋指公也公性寛平官陜西久諸細事或弛廢適上命原任大學士李公侍堯以三品銜署理陜甘總督駐西安久不去意欲翻駁數案及鉤考諸屬吏公以李故相也不敢與鈞禮毎日平明卽撤儀從上謁到皆在司道前李知公之敬已也厲威嚴不得發畱數日意不懌馳去於是諸惕息者始安嗣李以重罪逮入都公送之獨逺復執手流涕乃別李在刑部獄語人曰一路來愛我者惟畢公耳公之處同官友朋類皆若此然人不能學也公愛士尢篤聞有一藝長必馳幣聘請惟恐其不來來則厚資給之餘與孫兵備星衍畱幕府最久皆擢第後始散去孫君見幕府事不如意者喜慢罵人一署中疾之若讎嚴侍讀長明等輙爲公揭逐之末言如有畱孫某者眾卽捲堂大散公見之不悅曰我所延客諸人能逐之耶必不欲與共處則亦有法因別構一室處孫館谷倍丰於前諸人益不平亦無如何也公軍旅非所長又易爲屬吏欺蔽卒以是被累身後田產資畜皆沒入官云

〇書杭檢討遺事

杭檢討名世駿錢唐人少與於鄕乾隆元年以鴻博科官翰林院檢討先生性伉爽能面責人過同官皆嚴憚之榦隆中葉上思得直言及通達治體者特設陽城馬周科試翰林等官先生預焉日未中已得數千言語過戇直末又言滿洲人官督撫者過多觸純皇帝怒扺其捲於地者再已復取視之時先生試畢意得甚方趨同官寓邸食忽內傳片紙出言罪且不測同官恐促先生急歸先生笑曰卽罪當伏法有都市在必不污君一片地也何恐尋得旨放歸先生家故不丰以授徒自給主揚州安定書院者幾十年以實學課士子暇卽閉戶著書不預外事又疏懶甚或頻月不衣冠性顧嗜錢毎館俸所入必選官板之大者以索貫之積牀下或至尺許其幺麼破碎及私鑄者方以市物兩手非墨污卽銅綠盈寸然先生𨿽若有錢癖嘗見一商人獲罪鹺使非先生莫能解夜半走先生所乞救並置重金案上先生擲出之不顧最不喜讀邸報裏居二十年同歳生或積官至大學士尙書總督先生不知也歳戊子劉文定綸適服闋特旨以吏部尙書協辦大學士內召過揚州訪先生先生見其冠服詫曰汝今何官曰不敢欺參預閣務者已數年矣先生謔之曰汝吳下少年耳亦入閣辦事耶閧堂笑乃別餘年未二十省從叔邗溝始識先生先生見所擬樂府及古賦奇賞之畱語數日曰汝後必入翰林不可不知掌故因日舉翰林故事十數則告之及余入翰林而先生所言規制已大半不可行蓋不及三十年風气之變如此先生一歳必兩歸錢唐歸後無事或攜錢數百與裏中少年博左近望僊橋下時吾鄕錢文敏維城視學浙中詞館後進也一日盛暑張蓋往訪先生頭踏過橋下文敏已從輿中望見先生短葛衣持蕉扇與諸少年博正酣文敏卽出輿揖曰前輩在此平時先生以扇自障業知不可揜卽回面語曰汝巳見我耶文敏曰正詣宅謁前輩耳曰吾屋舍甚隘不足容從者文敏固欲前先生固卻之始尋道反文敏去諸少年共博者始從橋下出驚問曰汝何人學使見敬若此曰此我衙門中後輩耳遂不告姓名去書至此客適有過訪者見而笑曰不修邊幅與博徒戲若此尙足記耶余曰誠如若言然以視士大夫罷閒後日飭章服出入官廨干預公事並修飾輿馬僕從者以檢討視之不尙勝耶客尋思久之曰是當記是當記

〇書提督花連布遺事

提督花連布滿洲鑲白旗人以世職歷官貴州南籠鎭總兵余視學此方始識之公性質直與人交有肝膽自言少時讀書曾習論語左傳襲職後乃輟讀學政例歳試武生童必移文所轄總督乞派副將以下一員監視騎射蓋立法之始恐文臣不諳弓馬故余試南籠所派適公標下參將余桉定制正坐演武廳而參將及提調之知府左右坐公聞不悅日晚會燕公所尙慍見於色余笑曰非妄自尊大實向例若此耳況公不讀左氏乎王人敍諸侯之上語未竟公意頓釋後兩人者意气合遂約爲兄弟時從弟顯吉畱太守署中一日見公以公之官稱之公不悅曰吾與若兄交汝何外我耶因拉入署中令妻子出見歳時饋問若骨肉焉歳乙卯公當入覲半道適銅仁紅苗殺官吏反貝子福康安以總督進剿檄畱公隨營素稔公勇令結一營當大營前禦賊悉以剿事委公大營日宴會或雜以歌舞公則晝夜巡徼饑不及食倦不及寢苗匪又獸駭豕突或一日數至公竭力堵禦賊已退乃敢告貝子如此百晝夜須髮畢白余時報滿將入都以書別公復書曰事勢至此與君永訣矣他日史館中爲余作佳傳可也時公已擢提督加太子太保後半歳公禦賊山梁上轉戰益奮中巨礟一鳥鎗三旋墮入深澗中詬罵不絕口賊欲鉤出之乃自力轉入巖石下折頸乃死事定諸將弁百計出其屍則顱骨皆寸寸折兼失一臂特旨賜祭塟並建碑墓上余時正派撰進擬文字碑文卽余所擬進也公死事曲折亦櫽括爲敍入云

〇又書三友人遺事

汪中江都人少孤貧事母極孝家無書因日往書肆中翻閱卽十得六七補博士弟子後肄業安定書院毎一山長至輙挾經史疑難數事請質或不能對卽大笑出沈編修志祖蔣編修士銓皆爲所窘沈君本年老後數日卽卒人遂以爲中致之共目之曰狂生狂生中議論故抑揚以聳眾聽時僑居揚州程吏部晉芳興化任禮部大椿顧明經九苞皆以讀書該博有盛名中眾中語曰揚州一府通者三人不通者三人通者髙郵王念孫寶應劉臺拱與中是也不通者卽指吏部等適有薦紳裏居者因盛服訪中兼乞鍼砭中大言曰汝不在不通之列其人喜過望中徐曰汝再讀三十年書可以望不通矣中詼諧皆此類也然不沒人之實有一文一詩之善者亦贊不容口余弱冠後始識中中頻以有用之學相朂余始愧勵讀書今之有一知半解未始非中所激成也歳甲午餘館揚州榷署以貧故兼肄業書院中一日薄晚偕中至院門外各跨一石狻猊談徐東海所著讀禮通考得失忽見一商人三品章服者肩輿訪山長甫下輿適院中一肄業生趨出足恭揖商人曰昨日前日並曾至府中叩謁安否知之乎商人甚傲微頷之不答也中憤極從石狻猊下潛往拍商人項商人大驚回顧中大聲曰汝識我乎商人逡巡曰不識曰識向之趨揖者乎商人曰亦不識也卽告之曰我爲汪先生趨揖者爲某先生汝後識之乎曰識之矣中曰汝識之卽速去母混吾事商人大驚然度不能柰何喪气以去及余登第一月中致書曰足下與量殊淵如皆吾弗也而前後登第名次悉同老兄不出豈欲虛左以相侍耶量殊者江侍禦徳量淵如者孫兵備星衍皆中所素厚中三十後不事科舉以選拔貢生終中爲文及詩格度皆謹飭過甚余怪問之中曰一世皆欲殺中倘筆墨更不謹則墮諸人術內矣其譎又如此

武億偃師人生而長九尺要腹偉甚善讀書成進士後常居京邸假朱學士筠程編修晉芳兩家書讀幾徧與人無欵曲嘗欲學不動心法因時詣菜市口觀決囚冬月大決亦必早詣焉觀者數百人亦有蹙額隕涕者億獨色不變翁學士方綱與億有淵源億顧不喜之殿試日對策保和殿日晡學士派收卷亦至殿中語億曰汝爲我小門生汝知之乎億忽怒扺幾起曰此豈認老師太老師處乎欲拳毆之監試諸大臣呵禁乃止官博山縣知縣民愛之若父兄嘗以公事至濟南謁大府大府無心詰之曰聞君兄弟行居二億疑以稗官中事相謔也拂衣起曰知縣已無兄欲徑出大府婉謝失言乃止其罷官也大府亦知其枉欲爲入鍰捐復億不願也博山民固畱居縣中亦不願然實貧不能歸因歷走諸鄕郡縣修方誌授學徒以卒卒之三月餘自伊犁蒙恩赦還道出偃師見西郭外武氏先隴有新土阜心固疑之入縣問則億果先卒昨見者卽其新壠也億及汪明經事吾友孫君星衍爲作傳已詳列之玆特記傳所無者

汪蒼霖錢唐人少卽走京師以國子生客寧郡王邸數十年工詩及書王甚重之晚始得官爲江南句容縣縣丞歳乙未縣中大旱赤地數百里縣民無食者研石屑及糜土以食名石屑曰觀音粉後又掘蘆根食適大府勘災入境蒼霖裹數物示大府大府怒命跪行轅外一日晚復召入斥曰汝何官狂惑若此蒼霖伏曰卑吏誠狂惑然實不敢隨諸貪黠者病民欲於中流中作一砥柱耳大府笑曰汝誠砥柱但砥柱太短也叱出之又嘗奉檄運米賑淮安水災終日立泥淖中分撥已盡賦災民謡三章乃反爲丞气必淩出令上蒼霖年故長遇本縣令及他令率以弟呼之不拘俗格也賑災銀有餘令私分餉之大怒欲舉實令恐並入已者捐置公所備添賑以勞調江寧縣丞丞廨在雨花臺側余以事至江寧必過訪之値蒼霖據案決事必命僕先引入內署決事畢始入曰吾不敢以友故妨民事也性佞佛余故斥毀之以博笑蒼霖必歷述因果及毀佛者所得惡報以相懾余亂以他語乃止嘗以公事赴吳門回舟與汪明經中同載二人者性並傲且其始皆歙產也泛論世次忽謂中曰余長君兩世中曰君誤矣余實君曾大父行也蒼霖恚甚欲縛中擲揚子江以救獲免後余官京師聞蒼霖攝本縣事數年甚有聲時兒子飴孫歸試因札之得報書極言爲令之難與雪冤獄數事未幾聞蒼霖死矣以不得大府歡歷四考究不得遷

〇跋簡州知州毛大瀛所致書及紀事詩後

此手書一紀事詩二毛君守簡州城時所寄也君名大瀛寶山縣諸生善屬文及詩試輙不利五十外以薦舉得官敎匪起湖北蹂躪陜西河南四川諸處太府奏君隨營以功擢知縣尋又擢簡州知州土賊復起君城守踰時援不至城陷罵賊不屈死距發書時僅五月耳君爲幕府箋奏最工業此者二十年其在山東巡撫國泰幕幾十年國泰者君在京邸時素識約爲兄弟者也出官山東卽挾之以行國性暴戾妻子僕隸皆若不可一日共居獨重君始終無纎毫芥蒂君質直嘗面數其過國受之不校也國盛怒時或至撲妻子刃僕隸獨得君數語卽解以是署內外事君如神明國亦飭所親下人奉君若奉已君或赴試則一府中環以泣阻其行若勢不可畱則各囊金爲贈君一入試則所獲無算君亦隨手輙盡不餘一錢也在幕府日國四鼓卽促君起然巨燭與分桉治官文書日出事始竣國讀書不甚分句讀顧酷嗜作制舉文日必拈一題彊君共作方禦史錢灃之特紏國及山東虧缺庫項也上心動特命親信大臣偕禦史晨夕馳往勘實其弗國霖覘知之募善走者先半日馳扺濟南國倉皇喪魄時署中積金實無數因乘夜運入司庫及運司首府首縣各庫以補缺項然存金尙累累公廨後有珍珠泉深丈許遂舁至泉側沈之後撫臣明興浚池尙得金數十萬蓋國黷賄如此事大露逮國入都下刑部獄治罪君亦隨入時以諧語寛解一日國檢衣底出一大珠圓徑寸授君曰畱此無用以遺兄君曰弟事解後此卽可充貢僕無用處也居久之國忽得妄秏謂君曰事可無慮兄處此已久可暫出洗沐君乃出然國卽以其夕賜死君偕其弟入哭檢所爲珠已失之矣余識君在武昌總督署時同署復有吳門項君字直葊忘其名項君故浙江巡撫王亶望客也方王遭母憂擁妻妾居會垣並日事燕會爲人所發王亦知罪且不測而積重貲至多因闔門召幕客散給之數或三萬五萬不等屬曰若無事歸我半事不測則諸君盡畱之時項適省親歸不及預後數日至王嗤之曰日前少有分餉而君不來何運蹇若此項固寒士又極知足則對曰暴得重金不祥前日卽在亦不願預王笑置之居數日王甘肅匿災冒賑及監糧案並發卽日逮入都諸幕客竄已無影項獨送至鎭江王彊項曰必送我淸江浦俟登陸乃返項允之同舟渡江王忽慨然曰幕中某某吾待之極厚竟無一送我者今走千里反在君吾愧君甚因懷中出一硯曰此宋蘇文忠公物也籍沒時獨寶此不忍捨故尙在耳以贈君倘入都後蒙恩不死異日必措萬金贖硯復賦詩一章贈項王入都卽伏法後項幕槖稍裕感王意別購一室貯此硯及所贈詩不一歳室毀於火硯及詩並煨燼後幕客得王重貲者五年內不病死卽子嗣夭絕無一終饗其利者余嘗謂毛及項曰二巡撫者溪壑可謂不易滿矣至溪壑一滿而要領復絕徒使已受惡名而人饗其利計亦大左甚至饗其利者不身死卽嗣絕是貪吏之金與酖毒又何以異癸亥三月暴書得君此札跋竟復書此以爲服官者戒

〇新修篛嶺道記

篛嶺界宣歙間爲歙休寧太平旌徳要道其髙徑二十里逶迆倍之大約道險澀南北合百里行其間者蓁莽塞天地藤蔓翳日月澗水犖石之礙路者隨地皆是且不特此陰翳晦莽則蛇虺穴之狼虎窟之盜賊姦宄竊發者亦必於此焉統計一歳中顚而踣以迄遭援噬攫閷利刃白棓殞斃者常接踵兩府皆視爲畏途然捨此則無別道程君光國自爲諸生時由歙縣赴會城鄕試道常出此君貧甚一囊一傘恆自負載蓋自上嶺以至平地凡數百休乃得至焉目見行道者之難心竊憫之自諸生時已立志修嶺上下道然力不及也後五舉不售遂儒而兼賈生計稍裕卽決意爲之薙莽鑿石鏟峯塡塹危者夷之狹者闊之幾及百里以歙石易泐不可用本山石不足復自新安江輦載浙石靑白堅久者補之長七入尺至四五尺不等皆隨道之廣狹築之咸自履勘不假手於人蓋蓄數十年心力甫得就焉卉莽去則搏噬者無所容道路夷則姦究亦無可托足於是行者始不避晝夜不慮霜霰霖雨往反百里均若行庭宇間又慮道渴力乏之無所憇也嶺半本有舊剎狹陋過甚復興工庀材築樓數十楹自此行者有所憇渴者有所飮莫夜者有所棲宿而君之心計亦瘁矣嘗讀宋史南康軍有大庾嶺道尢險阻宋嘉佑八年蔡挺提刑江西兄抗漕廣東乃淘土爲甓各甃其境仍夾道種松以休行旅又立梅關於嶺上以分江廣之界夫同一嶺也抗挺兄弟以兩路持節使臣集十數州之力發官帑驅遣民夫然尙數歳始成人猶詫爲盛舉今程君以一諸生不假人力數百年來兩府人所欲爲而不敢爲不克爲者竟以一手成之其智勇又豈抗挺兄弟所可同日語哉語曰活千人者當封率計一歳中行是嶺者不下十數萬人嶺道之成其堅久可垂四五百年則程君之所活者人數又不可以億兆計矣君儒者固不祈報然天之所以報君者必有在也君卒後四年餘始自旌徳以事赴歙道出於此感君徳在人而又恨不及識君也爰爲記修築歳月以貽來者云君之子文選郞振甲在京邸時與余善亦能隨時修整此道不使圯壞庶幾能承先志者

〇洋川毓文書院碑記

洋川毓文書院者旌徳縣洋川鎭人譚君子文所剏建也君以勤苦起家有貿易在廬州府之雙河距家五六百里君徒步負行囊數日輙往返以爲常五十後家稍起卽割其資之半剏書院於鎭之洋山費白金二萬有奇縣固多富人十倍數十倍於君者不下二十家倍君及與君等者不可數計始皆笑君所爲及書院旣成走數百里延師儒之有名者主其事而折柬招江以南四府一州之士肄業其中購橫捨百間各有牀幾各置戶牖庖湢負笈至者若家焉規畫井井與江南北都會之地所創建者無異君又節嗇衣食時市珍異以饋師及生徒之勤學者簡省日用購經史子籍各書以貽多士之能讀者於是始之笑君者亦均遣子弟受業焉君自幼時已棄學爲賈然性酷嗜書一日輙兩至院中聽諸生讀書聲以爲樂院中自講堂及橫捨外又就岡阜之髙下曲折建爲亭館廊廡有塔焉以備逺眺有樓閣焉以備文燕遊息蓋勝於君所居室逺甚余自戊午歲以弟喪乞假歸君卽請於大府欲乞爲課士師然未久余復入都又以罪戌伊犂不果至也及自伊犂歸之二年君又遣冢孫來以前約請余感君之意又以地居萬山之中可惜以避讒謗逺塵雜也館於是者二年君暇日請曰書院之成不可無記記又非先生不可余諾之君名廷柱年已七十一次孫正治已補博士弟子亦勤學有聲蓋君能爲人所不能爲又使數府士子藉此以知實學勤踐履則君之有益於其鄕者又豈僅賑饑卹患葺橋梁施醫藥一時之事而已哉行且食其報矣嘉慶八年歳在癸亥三月望日陽湖洪亮吉記

更生齋文乙集卷第一陽湖洪亮吉著

〇天山贊

自涼州以西抵伊犁凡七千餘里地勢積髙天形轉下其橫亙南北界畫中外戴雪萬仞排云百重半嶺以上靈禽不飛百步之外晴霰尙炫者皆爲天山亦名雪山北人所呼爲祁連山也夫天者特積气耳今祁連諸峯尙有出積气之上者又況外則磧鹵中藏秀靈松樠芝菌延年養生之藥無一不備寒暄晝夜風雨晴晦之節與外適殊縣澑飛瀑髙逾石門雲液石乳百倍天目而世人不之知逸客不之訪者豈非以徑路絕遠逾流沙瀚海火山風穴之險始足以盡其奇耶且漢世𨿽嘗通西北國矣然票騎浞野挺劍持戟旣無意於搜奇博望定遠鑿空進孰亦不期於攬勝是則天地之奇山川之秀寧不待千百載後懷奇負異之士或因行役而過或以遷謫而至者一發其厎蘊乎夫太華太室僅中土之奧區南條北條又此山之支絡爰爲之贊曰

積髙惟天誰能企焉抗不相讓實惟祁連首沐塔裏足排居延萬古積雪無人及巓其標挺外其秀貯腹松樠撐拄髙出若木我登支峯意欲濯足洪流洶洶斜出飛瀑

〇瀚海贊

自嘉峪關以外皆屬戈壁古所云瀚海亦曰流沙亦曰大漠亦曰鹽磧今略計之玉門惇煌安西哈宻巴裏坤奇臺古城薩木濟阜康烏魯木齊瑪瑙斯呼圖壁綏來精河伊犁之頭臺二臺三臺以迄鎭堡所在三道溝疏勒泉格子墩長流水松樹塘菩薩溝肋巴泉三个泉木壘河安濟海滋泥泉四十里井蘆艸溝等有水艸者不過二十餘處餘皆戈壁也平沙漫漫寸土不入極目千里殊無遁形陰陽未分霜雪不積禽畜則四足二足以上艸木則一寸二寸以下飛鳴杳然萌蘗頓絕水泉則遠至三百里五百里方可負汲程途則久至二十日三十日亦皆露宿甚則怪火時岀光逾日星陰風倏來勢撼天地鳴沙逐人則迅雷無其厲也飛石擊客則霜刃無其銛也烏乎此亦天之所以限中外而域南北乎蓋凡不火食而露處前後至六十日方抵戌所爰爲之贊曰

沙行如龍欲出天表昆侖束之怒气猶矯冥冥日月有暗無曉人行著沙如蟻之小一風排空車軸竸飛十里五里愁無據依白气周匝元云蕩摩時出丈火曾無勺波

〇冰山贊

伊犁之南渡渾河五六百里有冰山焉俗名八達阪爲適葉爾羌西藏要道其冰一日數拆亦終古莫解髙撐層霄下絕九地能分軫陰陽回轉日月過此阪者必以子夜人馬半道亦輒聞天傾地裂之聲或竟有陷入無閒者開合旣倏孰窺神奇呼吸未周巳判人鬼每星郵羽檄取道於斯𨿽蚊行蟻步蛇枉魚擘咸震栗失形回皇墮魄然捨此以往別無他道若天風不鳴月魄晃朗涉其巓者又輒聞百丈以下弦管絲竹嘈嘈並舉聆其淸聲絕肖子夜或以爲流凘沙石上下摶擊其幽咽吞吐響或類斯亦卒莫究其奇矣主宿頓者必日撥回戶二十鑿冰棧冰梯以通過客余偶隨將軍至此旣訝其靈異又莫測幽隱爰爲之贊曰

陰陽顯晦倏爾萬變飛仙失足亦墮無閒冰梢爍日波末閃電淸商夜聆奇鬼晝見危玆達阪髙乃百盤南馳於闐北走大宛洶洶隆隆地軸半拆熇熇爍爍天宇五色

〇淨海贊

未至三臺數里有水焉廣闊可五百步深至無厎有島嶼無委輸不生一物不染一塵投以巨細頃刻必漂流上岸土人稱爲西方淨海譯名賽爾謨淖爾是也余自烏魯木齊以來盥沐久廢又欲休馬力日步行半程足亦繭栗驟聆此名殊愧塵垢爰稅駕路側餐白雪以洗心藉行潦而盥手然後進焉則見百樹之葉隨云外馳四山之禽擘霰東邁若有所避不容稍遲心始異之及抵其境則西南北三面盡皆雪山中波外沙儼欲分界流旣百折綠若再染怪石林立頹峯斂容晷刻已移心形並澈歸途則又値仲夏上旬涼風蕭蕭弦月欲落攜此枕簟坐臥岸側不復就捨館矣山寡別木惟松之竦而上者岸之雜艸惟莖之翠而圓者塊坐無事因歷數宇內靈川秀壑笠屐所至者或同玆幽奇實遜此邃潔誠西來之異境世外之靈壤矣爰爲之贊曰

云分電擘山空月華中有綠海旁周素沙奇峯倒影幽艸舒芽時飄遠磬時墮空花百步之外靈禽不棲十里以內驚塵詎飛赤日縱炙元霜不墮庶幾成連抱琴來過

〇與崔瘦生書

瘦生足下昨攜屐過訪足下已遊吳門過梅裏布帆東飛悵望不及屈指歸棹尙無期日髙閣雨坐益難爲懷整理故書因得足下南潯之詩鄂渚之札諷誦往復詞旨悱惻不報足下久矣足下得無恨乎然僕與足下形疏意親貌遠神近前在絕域尙時時貢夢左右況今得暫同裏閈乎足下此歸寄居宻親之所僕不喜詣人足下所知也然僕亦有性所樂者嘗以爲黃金可求難者素友白璧尙碎況乎浮生故每逢良遊或値勝侶覽晝不足續之以夜又遭罹憂患悟徹生死妻子田宅均非掛懷惟遇一竹一石一花一艸苟有賞心之境皆存沒世之想況春社以後上已以前江南水鄕景尢奇麗花始破蕚禽皆岀巢天浮淺靑水作深綠梨桃萬樹紅白竸放薺麥百里靑黃雜鋪時時獨行故擾野鵲往往髙詠多穿白雲或輒遇知舊縱眺幽遠行童攜壺每掛深樹埜老布席偏臨曲波摩挲花朝睥聣寒食溪魚煮綠園筍鋤靑酒白風簾蔬紅雪徑當午讀史淩晨注經攜朋日昃語鬼宵半竆晝夜之觀極淋漓之致其樂本可以忘死乎頃歸田以來被服粗陋惟於滋味尙不盡忘然而霜前斫膾人效其方雨後墊巾世傳爲法每至廛市兒童隨之伺其語言竸相傳播則亦不知其何意也自念身歷九死足踏百險而筋力尙健神明不衰徒步之遊尙可百里又回顧同輩年齒相若尙有應童子試者而僕轉憶疇昔已沗擢上第回翔禁林岀則握節方州入則侍經帷幄𨿽年未至老人皆以輩行尊之且少耽訓詁粗識唫詠執贄之鶩盈於軒墀問奇之酒充塞庭棟訪竹別墅多畱劇談尋花東鄰咸喜過望𨿽灑掃應對敎非西河而磨礲切磋士半北面亦何幸哉亦何幸哉伏念前之所歉者生平好遊宇內靈境十祇臻七以爲當待之來世耳昨歲忽發狂愚當斷腰領聖恩髙厚宥之以遠單車疲騾卽日上道有司不知惇迫萬狀遂以十二月六日北岀嘉峪關奚奴脫逃死友訣別長城以外復判人鬼天地攺色星日不曜積雪百丈流沙萬里汗皿之馬兩斃於道僅抵戌所沙同海飛冰與天接又或怪火四岀燒云皆紅狂風歷時衝斗盡黑龍蜧成陣飛如猨猱山魈岀遊勢挾風雨念所不到目能逢之夷堅志奇曾未及此顧肩背所荷戈猶未溫赦書星馳已過百驛天地之徳厚矣日月之照普矣行路感泣又況身受若乃一岀一入裏歷三萬顚而復起僵而復活者正不計數然宇宙荒遠之態人世訝諤之境無怪不搜無險不歷方得稍弛負儋歸臥林壑賓朋驚呼妻子雪涕百日之後神理始定欲求良工圖所經歷午枕初貼爰成臥遊宵魂不寧尙歷關塞杜門省過沒齒載徳暇卽約束子弟課以耕讀冀同齊民時納井稅期於未死之日不辜國恩奄忽之餘無忝生我願斯足矣嗟乎自非親愛如足下者亦何敢剖肺附岀心曲以相示哉足下哲昆二人亦舊相識仲爲婚姻伯則同歲然皆馳騁皇路雅志用世束帶終日腰嫌其疲文書滿前手倦於寫與僕雅趣不同亦各行其志也獨足下旣精楮墨不事科舉終日靜坐時而讀書陳編朽腐輒得奇趣又性非泛愛交必擇友如僕之外投分絕少每與相對輒至歷時言笑宴宴信誓旦旦僕之所絕心折者僕又何慊於足下哉俟足下歸尙欲綜生平所著書其旨趣意向有子弟所不及知者一一告之足下庶後世知其本末耳谷雨旣屆庭花亂開歸期若遲恐値風雨

〇遊京口南山記

余自返遐荒卽思屏迹徒以邱壠在望松楸未盈縹緗滿前讎校待畢以是尙局迹塵市偶影妻孥然比之再蘗之木對林櫟而顏慚拔心之艸値樵蘇而志惕勢使然矣杜門省愆遂已閱歲今夏六月始近爲百里之遊避暑焦山者旬有六日此山產於江心四面遼絕東瞻海門百里而遠晴雨昬旦心焉樂之獨恨無奇石峭壁可以跨淩星辰隱顯日月且半山以下土气純濕蛇虺入波黿魚上岸幽翳荒遠非能久居初秋復泛太湖遊洞庭東西山往返浹日然石公奇矣而巖壑殊淺林屋邃矣而奧窔太深一則參居半天易盡一覽一則深入九地回皇萬端蓋縋幽鑿險之方非養性樂生之境矣若地近而勢阻迹幽而心逸者其惟京口南山乎夾山招隱鶴林皆六朝以前舊剎也益之以蓮洞之幽奇獸窟之雄峭八公之淸邃九灣之曲折山不甚髙而石脈萬竅水不甚廣而泉靈一盂林壑之美無心自呈日夕所需不求巳給升山采菌便可盈斛沿境拾果先能滿懷故人馳書時貽京口之酒同學問字頻饋新洲之魚此則京峴左右實包良積書之巖滆湖東西爲龎公上冢之路不亦去住兩便心形俱逸哉夫人生恆幹七尺有所自來浮蹤百年倏焉已往而必欲於闤闠之中房闥之內奄然待盡識者惜之此昔人所以寓悲於鐘漏寄興於駒隙也遊凡三日同遊者僧三人焦山方丈巨超攝山方丈今退居放生池靜室慧超夾山首坐恆贊導遊者僧一人吾鄕天寧寺知客耨雲也是爲記

天風動地水气漫山月缺窺牖星疏掩關禽聲分樹虫響各灘初芬巖桂猶芳砌蘭疲蹤暫歇獨寉與閒右竹林寺贊

前惟竹林此則經藏百盤斯陡八牖以曠披帷孤眠攀樹遙望沙日以飛江日以漲金焦兩丸如流岸上右藏經閣贊

松濤驅云竹屋披霧花暝破暝石已斷路如古畸人中含盛怒嵚崎歷落厎蘊悉露一寸靈臺湛然可覩右獅子窟贊

桑下三宿松間屢來崖虧日漏樹劈門開花光作鏡香霧成臺云心頓剖石脇疑摧人方躑躅鳥亦徘徊右蓮花洞贊

𨿽無樵蹤時有墮果雲從東來影赤如火幽禽欲岀宻葉深鎖蒼蒼八公終古常坐庶惟淮南配此江左右八公洞贊

良朋雨絕飛鳥星散攢峯霧隱突谷霞爛我思古人夜半始飯裁紅爲羮剪玉作饌﹝山僧制秋海棠玉簪花作羹殊有風味﹞風鈴乍歇星閣巳旦右深云庵贊

初陽上山行客下嶺縋幽匪奇恍墮眢井靑蒼旣合日月斷影披帷一僧意若修省殘燈熒然蜥蜴據頂右招隱寺贊

飛仙故址選佛名場山頹以曲徑削而長千年花朽六代泉荒猶餘紺壁都帶斜陽瓜花繞屋復此深黃右鶴林寺贊

〇遊消夏灣記

余以辛酉七月來遊東山月正半圭花開十里人定後自明月灣放舟西行涼風參差駭浪曲折夜四鼓甫抵西山泊所爲消夜灣者橘柚萬樹與星鬥並垂樓臺千家共蛟蜃雜宿云同石燕竟爾回翔天與白鷗居然咫尺舟泊水門岸來素友言采菱芡供其早餐頻搜魚蝦酌此春酒奇石突戶乞題虫書怪云窺人時現鱗影相與縱步幽遠攀躋藤葛靈區種藥往往延年暗牖栽花時時照夜晚辭同人獨宿半舫蓮葉千幹遊魚百頭怪響岀波奇香入夢蓋至夜光沈壑湖浪衝霄悄乎若悲默爾延佇此又後夜漁而燕息先林鳥而遄徵者焉是爲記

〇遊城北淸涼山記

夫蒹葭盛則唫虫集矣雲霞生則爨煙絕矣猶復紺宇斜出瞰臨流之舟靑藤上緣接過嶺之樹於是縱睇幽遠悼嘆今昔連山靑而百里夕陽紅而萬狀艸露炫目天風振衣聲搖鵲巢影入雉堞蓋曾不半日而城北之勝巳俱覽焉庵名隱仙樓則掃葉北登翠微之亭西泛莫愁之艇升阜陟岡遊禽輸其捷鳴榔鼓棹潛鱗訝其狂陰谷蔽日流螢巳飛長林無風蜜葉自下金粟數樹與松花竸香秋棠千株共玉蘃比潔泠泠瑟瑟涼生秋初寥寥蕭蕭境出塵表興盡而返途竆乃歸經黃公之酒壚﹝亡友黃仲則寓瓦棺寺最久﹞指徐君之墓樹﹝謂袁大令子才卽葬淸涼山下﹞歡悰方延哀緒忽振蓋數君者靈爽尙接笑言如生而墳土已三尺矣旣傷曩遊復念逝者同行孫君星衍汪君爲霖陶君渙悅亦並有懷舊之感相與彈琴賦詩蕩此哀郁迨至白日入地紅燈燭天始復聯騎以前接坊而過臻於快園復預雅集亦庶幾曩哲投轄之旨古人秉燭之義焉是日也孫君等各賦詩而亮吉爲之記

仙桂兩樹吟廊四周中有道士翛然寡儔沈沈冥冥夢與天遊臨春結綺幻境都收四山歸云琴出樹頭右隱仙庵贊

萬樹蔽谷朝曦不通靑苔緣階直至閣東僧飯一盂案有鳴虫秋燕睇之低飛竹叢誰開西窗天風掃空右掃葉樓贊

淸涼之西壁實陡絕一亭橫空揖日及月髙攀云衢下俯石窟松杉千樹沿徑蒙宻人行旣難鳥亦數歇右翠微亭贊

樹杪見水行殊周遮入門登樓東西采霞斜陽新月分照十家白鷺之渚偏棲晚鴉古情乍郁回路方賖右莫愁湖贊

〇遊幕府山十二洞及泛舟江口記

余以辛酉秋仲送客白門事畢欲歸吾友孫君星衍送我臨江之渚時日乍過午相與捨舟登陸攜一僧一童徧歷幕府山十二洞厓層岫衍川虛谷靈云浮景沈林隱花顯遂爾心遊於虛神會於默光景倏忽遊蹤回皇蓋僕行天下多矣川陸之勝寓目八九巖壑之美羅胸萬千顧玆賞心久失交臂未嘗不嘆江表之境至此極焉其峭也如斜行升天遽握斗柄其邃也如再轉入壑先聞颷輪其紆也如蝸角已出仍盤羊腸其險也如熊橧甫離更入虎坎又或石頂裂穴形如彈丸厓旁辟扉削若永捲眾壑旣美層田亦奇其髙低不齊赤白閒岀如墮星而圓怪火而裂者名曰橊田其入地而紫逼天而靑縣厓掛壑五色蒙冥者名曰蘚田其幹虛而員節厚而錯叢生水睂迸出石腹者名曰竹田虯枝寉蓋兩兩夾擊不風而吟聲出金石者名曰松田隨波離離影界水陸下拂魚尾上憇鳥足者名曰葑田以此五田間玆十洞遂復隱顯不測涼炎互殊削壁萬仞腹背裂而通樵浮雲數重中央虛而過鳥樓臺東西以雲气爲界畫巖岫曲折凖鳥巢而升降梨桃多於粟米魚蟹富於蔥韭者焉晚日汪君爲霖孫君星衢接踵而至於是蠟屐旣停蒲帆又舉載酒渉險並舟浮江霞采極於新洲風稜生乎瓜步激電搜海魚皆上潮寒星點波豚不拜浪熒光浮沈沿岸遠近飛羽啁唽隨波上下半圭之月倏爾西行雙漿之舟逝將東邁小史羌笛長年吳歌矢晨露之詞衣夜行之錦樂且無極舟行不停視謝公之於牛渚供奉之在采石殆又過之蓋較量絲竹所以陶寫性情指揮煙雲亦以跌蕩山水古者之樂旣不讓夫有逢後來之遊庶可貽於無盡此又山靈鑑之江水司之者矣是日三鼓遂濡筆而爲之記

陰房不晨夜壑無晝莓苔中滿蝙蝠四走巖腰偶開日腳忽漏危泉爭湧怪石獨瘦人行無聲龍蟄其右右三臺洞贊

四山流云竸入一門貯之不盡時復吐吞巖巒積勢藉此作根幽扉半開上有掌痕風泉夜朗煙景晝昏右流云澗贊

一石作壁孤淩靑天眾峯西來意態亦閒山腰岀樵禽訝其仙危轉百級無能及巓誰於幽絕嵌此華軒右永濟寺贊

天與水泊曠無端倪一峯將頹四壁絕依如鳥而翼亭亭欲飛再轉翠壑孤升丹梯月露渥頂天風灑衣右燕子磯贊

〇靑芝山下卜鄰圖記

夫燠館涼軒可以適體矣而必委心於邱壑佩玉垂組可以章身矣而或寄意於樵漁是以朱門之內奇石因而磊砢丹楹之旁珍鳥於焉翕集杞梓構室必名之曰艸堂檀欒斵窗爰號之曰竹屋於以知宇內之榮觀必參以塵表之遐想始足盡幽奇歷落之致乎然其道亦有二焉山陰若邪鄭公采樵之裏也襄陽峴首習氏種魚之宅也或因彼故廬創爲新構釣遊所在鱗羽因而攺觀桒梓之邦魂魄以之生戀此則仁人懷土之思也抑或齊國男子忽遠占乎富春平陵髙隱乃借廬於吳下東嶽道士至西嶽而幽居南山丈人或北山而訪宅以彼勝懷未妨隨地則達人夷曠之致也若賓谷先生靑芝山下卜鄰圖之作倘亦是乎𨿽然先生嘗雅意於西溪矣就萬樹之梅於焉築室擘千枝之藕遂以蕩舟亦實極左江右湖背陰面陽之勝覽焉未幾斧斤不戒名勝久虛孤山之寉倏爾移巢靈渚之魚從而徙窟而必欲就十畝之桒爰構百人之舍識者以爲過矣此靑芝山下之所以攺卜也其地也環之以笠澤拓之以吳淞極之以巨浸有海飛天盡之觀焉其山也引之以天平扶之以硯石達之以包山有云興霞蔚之槪焉又且土膏之沃畝或數鐘山木之饒枝皆十丈采蛤之港通於螺田撈蝦之渚閒以蟹籪香成海而百步魚跳波而十里此實海濱之奧壤山側之幽構焉樂子蓮裳萬子廉山鄕裏素心漁釣之舊侶也心期有年結鄰此日於是衡宇在望笠屐互通分明月於檐前合湖光於鏡裏如欲學道飛舉則靈威之丈人如欲泛宅浮家則天隨之逸客有不應念而至招手以來者乎況自湖而西卽僕蓬茅之宅也掛席甫竟巳抵乎溪橋芒鞵一攜便通於竹徑絜中泠之泉煎顧渚之茗市南潯之酒烹平望之魚相與登穹窿陟縹緲看云半起眺月初升讀畫崇朝鳴琴中夜述燕臺之軼事則耆老咸驚創吳下之新聞則儒流過訪蓋紀事之筆與垂綸之竿雜投學仙之書共經驗之方兼貯洵可償塵勞於夙夜生神智於俄頃者也是爲記

〇姚春木萬里圖序

夫志在用世者朝辭衡門算睨魏闕徘徊九衢之上躑躅三殿之側倘十上書而不遇則以君門爲萬里者矣志在岀世者冠星冠服羽衣餐日月之始光蘊陰陽之宿火倘丹九轉而未就則又以碧霄爲萬里者矣若是者希難得之遭冀未來之遇沾體甫竟卽雅意於遷除齋心不能遽縈情於沖舉其爲萬里不愈遠乎若夫羇旅行役之萬里也悠悠我思煢煢在疚捲回風而逾迅見曉月而亦怨嵩華儥面不賞其奇峭而厭爲紆回滄溟在目不覘其汪洋而畏彼危險秦髮元於越地楚足繭於燕郊此則朝吁莫愁月怵歲惕之萬里也至若放臣逐客之萬里則又可言焉縲紲未除岀國門者數驛薪爨旣絕距沙漠者百程天非敢呼而蒼蒼者目已極地豈能縮而莽莽者脛已疲山鬼一足同其步驅妖禽九頭引爲弔客此僕之所身歷者也若足下萬里圖之作也無前之覬幸無後之艱辛英偉絕特之槪於枕席便安遇之驚心動魄之觀於眺覽從容得之此則奇福種於生前而壯遊成於俄頃爲古人所絕無僅有者焉蓋足下齒未及毀譽已起於門庭冠甫可加名先隆於遠邇從宦則琱戈元甲洗兵於峨岷遄歸則赤米白鹽裹糧於梁楚秋賦南北恣其遨遊趨庭東西藉以登涉果下之馬行遲速而靡計楚南之艇泛晴雨而不常綜而論之黔靈劍閣足下陸行之萬里也長江洞庭足下水行之萬里也太華之巓岷山之麓足下夢遊之萬里也東海之靈奇南云之浩渺足下神遊之萬里也足下貯四萬里於胸中又且目之所及心能寫之心之所及手能達之是則嶽有五不足罄其奇懷瀆有四不足殫其逸趣竦肩之侶庶有盧敖繼踵之儔或惟禽慶而已僕之遇足下也在明聖湖之側足下之望僕也在祁連山之西遇亦可謂奇而交亦可云雅矣然則萬里圖之序非僕之屬而誰屬哉今日者杜門閒居飛鳥絕迹溝水旣斷舴艋之舟不來園蒿怒生轆轤之屩亦朽去者如夢來者如塵亦惟借足下此圖以爲臥遊之具云爾

〇三益齋銘及跋

持訪祕籍攜遊名山藜鐙校閣松明掩關秦鏡號齋漢瓦制硯鴟吻尙張龍蹲倘見右漢瓦硯銘

其圓若升其陷若井殉玆口腹幾斷要領過期不貳悔或可追庶幾昕夕視此云雷﹝上有云雷文﹞右漢銅﹛木四鬯人﹜銘

虹飛知夝墨潤識晦覘天月日視鏡向背﹛占刂﹜文周郭古意在鼻星仍暈綠字尙流漆右漢漆鏡銘

三器皆漢物並二十年前於西安故市上得之自此常挈以自隨未嘗暫捨已未秋獲譴自請室出戌伊犁行旣迫促衣履皆不獲具可云無長物矣而瓦硯漆鏡尙攜以共行惟銅爵則時已戒飮獨付兒子賫歸庚申正月望日行未抵烏魯木齊五十里猝中寒疾欲死僕人己布籧條斂手足矣殘喘未絕尙屬從者以二物爲殉嗟乎可云嗜之癖矣夫古人患難生死之際妻子僮僕一不克自隨而杜伯山獨拳拳於桼書古文趙臺卿又諄諄於四賢之畫像何所見之不廣歟然古人亦有念微時之敝簏敗笥遺簪墮珥者或亦仁人不遺舊之一端也是年九月旋裏三物旣已合並因鑿捲施閣北楹貯之並名曰三益齋而各爲銘因以自儆云

〇擬小言賦

壬戌八月旣望有觴主人於西堂者薄醉偕諸生曁兒子輩升山椒穿石廊憇乎風雲之閣時酒渴思飮主人適遊九華歸攜霧露之茗因謂諸生曰有能爲宋玉小言賦者沃以巨甆諸生欣然略一構思卽歷級而進汪璸曰體無形之妙質乘野馬以遨遊結廬蟭螟之睫馳驅鍼穎之頭百離朱兮莫見寧象罔兮可求兒子符孫曰托迹飛塵之末遊覽秋毫之端偕童冠兮並往猶馳騁而厭寛壻繆楠曰細過輕塵萬物莫可方象眇逾毫末秋陽無以鑑形呂偉標曰馳萬馬兮秋毫巓嘆寥廓兮杳無邊呂培曰以芥稃爲乾坤騁蟻穴之萬里行於其中茫乎百年莫得其止呂壐曰極邊之國有幺小之人統六軍以岀戰渺一隙之纎塵揚旌拂天離婁莫覩其影大響振谷師曠未聞其聲譚正治曰駕舟蠅髓兮若博望之探天河馳騁蟣腹兮若章亥之窮地域猶恨宇宙實無窮怪其前者馳不疾諸生賦畢主人亦曰揚一塵於蟭睫兮兀若昆侖之丘噴微嚏於蠓鼻兮浩如滄溟之流析百分之芒頴建九層之危樓眇眇乎新生之毳末兮上已具乎山海九州島而未已也以遊絲之莖貫七曜與列星以鍼鋒之所値書卄史與九經黃帝所不能識以咨杳冥杳冥茫然時睒其睛自少迄耄晴晝月午究未嘗一見其眞形諸生皆曰善因以玉川之數前爲長者之壽諸生亦並得啜之譚正治呂壐復得倍飮焉方欲抽奇思各賦大言日方半辰天忽晝晦塵颷鼓其前雷霆出其內童豎股栗或向或背縣流百尺響若列碓皇然懍然因不敢賦大言而退

〇勸學銘

友人構兩齋分授其二子並屬爲銘以詒之焠掌刺股其塗本分一以希聖一思徇人气食萬牛力馳六驥吾何所師蚓用心一

〇力田銘

朝作夜輟志在辟壤帶經而鉏念已涉兩思收拙效巧所不務布谷布谷恥學鸚武

〇陳姫吳荔娘壙志銘

吾友陳明經蔚有別室曰吳荔娘歸明經甫一歳而卒明經傷之乞余爲志壙倉猝未果壬戌九月雨夜偶檢案頭得荔娘所作蘭陂剩稿讀竟憮然曰是其慧業或可傳矣囙據明經所作傳略爲之志曰荔娘福建莆田人父農家粗識書義荔娘幼卽喜從父讀年八九卽學作五七言詩桼室之智可云無師椒盤之詞是曰夙慧然性絕愛潔毎獨處一室其窗欞幾榻之屬光可鑑也香焚篤耨日必數周米飯桃花晨無半合尢異者閩俗尙鬼荔娘獨不然歳時自展敬祖先外無所拜也姚江幼女不事婆娑之神淸源小家尢嚴膢臘之祀其智識有過人者焉年十四問名者踵於庭無適從也明經獨以後至得之迨結褵之夕卻扇之辰明經方賦詩催妝而荔娘答詩卽有嫁得江南詞伯之句可云識所歸者矣時明經以將軍之殘客得仙遊之麗人慕之者旣多妒之者亦眾於是遂挈以歸江南度仙霞之嶺則嬌鳥助其淸音泛嚴陵之溪則濳鱗訝其明艶望凰山而弔古過虎阜以聯唫樂事賞心於斯爲極歸靑陽數日明經卽有秣陵之行而荔娘遘疾遽卒年僅十六未及與明經握手訣也嗟乎繁欽定情之詩士林方播庾信傷心之賦鄕裏已傳春甫半而先凋月未圓而遽隕亦可謂淒愴傷情者矣明經葬之於九華山側原樹東向不無情於故鄕唐蒙孤搴尙有懷於髙格重爲之鉻曰

生於海浦兮嫁於江沱降年何促兮賦才何多事君子兮別所親志懨懨兮甫經旬一棺旣闔兮詩亦焚以松爲壠兮桂作墳庶靈光之不閟兮吾知其不爲九峯之月而卽釀五溪之云

更生齋文乙集卷第二陽湖洪亮吉著

〇平生遊歷圖序

夫有用世之心者丘壑旣難掛懷抱濟人之具者間適亦乖本念蓋務其所急而置其所緩也是以少翁仕而百畝荒元卿歸而三徑治前喆所爲卽後事之師也予幼孤貧然亦嘗有大志又湔磨師友飽飫慈訓冀得稍展尺寸以報所天中年入官而心性迂拙言語戇直又加以不識趨避動乖事機思之慨然時有退志至已未犇國卹入都遂以語言文字致罹大辟幸聖天子全之耳遠戍絕域未及半歳遂蒙赦歸制寛博之服以代銀章種靑蔥之蔬漸忘肉食又生平性嗜山水蹤迹所至幾徧寰宇縋鑿幽險冒犯霜霰若饑之於食渴之於飮未嘗暫離自奉明旨不令遠岀於是登涉之志巖壑之願亦遂輟焉壬戌長夏以暑疾臥更生齋年家子陸生過訪生固奇士尢工染翰稔予之好遊又陟歷廣也乞爲道生平之奇與怪偉錯愕可一不可二者畱兩晝夜余隨所記憶絡繹告之生歸自以其意爲余作十六圖圖竣並乞詳本末於後遂各系以贊前八圖爲及侍太宜人時內外所陟歷則腸肥腦滿志壯气盛俯仰八埏淩厲一世之志槪也後八圖則皆太宜人見背後事是又淒風苦雨震雷激電千態百狀萬死一生之境地無不備焉嗟乎以壺丘待死之年敍髙宻畢生之事其達也亦嘗召對麒麟之閣持衡龍虎之方錫燕而入承明抗言而驚三殿其窮也亦嘗受誣牖上之業屨致窘裏中之墨尿感異品於園蔬泣奇溫於襖絮其動也亦嘗登五嶽歷九藪渡駭浪而百重越龍沙而萬里其靜也亦嘗插架萬卷十旬而卒業傍捨半畝崇朝而畢功蹤迹不可爲不奇耳目不可爲不廣矣況身縱閒退而一世尙不吐棄陳幣者接於戶問字者踵於庭名位已盛求弁首之一言穹碑旣磨乞銘幽之數字親戚藉其餘潤妻子因而不饑出覽百里則道釋欣從後車閒登一丘則童叟歡爲撰杖又寧非再造之後更生之餘蒙覆載之徳宗祖黙佑而能若是乎他日歸魂而上岱宗含笑而依親隴尙當爲泰山主者告之並述於吾父母及素所親暱者也午臥乍起作此報陸生並以爲序云爾陸生名伯才

少而孤貧日祗一食言依外家大母之徳紡牀左側毛詩魯論幼不力學身余杖痕烏乎杖痕𨿽平兮學未就安得吾母兮再篝燈而口授右南樓課讀圖第一主人六歳孤從母育於外家𨿽間岀從塾師讀然毛詩魯論爾雅孟子實皆母太宜人所親授也又極爲外王母龔孺人鐘愛以樓後廡居之時給其缺乏圖中後樓二楹正瞰云渡太宜人坐紡牀中旁列矮幾一宻排丹墨主人卽讀書其側幾左復一巨鏄光黑可鑑課讀暇卽蘸墨習書其上以爲常前後凡四年歳乙亥舅氏始以塾滿遣歸後𨿽頻至南樓起居外王母間或畱宿然不復有課讀之事矣

雨頺我瓦水嚙我門解樞繩而縳筏兮疑童性之猶存旬不見日岀兮竈已上樓池魚窺我闥兮願烹之以進羞從中河而屢從兮或經歳而一至摩挲老桑兮庶知我之三世右北屋泛槎圖第二主人十一歳自外家遣歸卽從太宜人居中河橋南賃捨其北屋卽主人始生處也旣歸而北屋已爲季父所居遂別賃小樓二楹大池踞其後三四月後滛雨則屋中水先盈尺主人以意制木爲槎可旋轉出入圖中老桑一株半枕池上爲系槎之所樓俯逼鄰翁王氏宅翁老病不欲聞人聲以是主人之書常黙誦焉弱冠授室及補博士弟子員皆在賃屋中至癸巳秋始奉太宜人移居城東白馬三司徒巷計居賃屋共二十六年

蠡河之東無有岡與陵市聲嘈雜土气郁以烝間有隙壤兮閟不可以登伊誰築居無山而山有亭有塢兮終日掩關侍親遊兮白露節中外羣從兮訖臧獲折名花兮盼新月惟玆遊兮冠曩日右山墅訪秋圖第三圖中所繪爲城北之靑山莊敞者爲翡翠堂髙者爲麥浪軒曲者爲煙雨橫塘邐迆而折者爲新月廊皆園中最勝處也先是園屬京江張方伯適公子某能詩曾大會大江南北諸名士於此園中諸勝皆有詩紀事歳丁丑主人年十二曾隨太宜人與從母曁外家諸姊妹訪桂一至其地時主人已受四經甫學吟太宜人與從母曾命賦新月廊詩不十年園凡屢易主續後園主以逋官錢折毀迨盡今裏中無復有勝所矣

東迎春南顧唐一曲路風花香五月五日千舟百輿龍有五色東西以趨采船南來兮月正皎盈前白髮兮不敢稱老假辰良兮祝壽考燭光如山兮一川曉右雲溪燕月圖第四雲溪五日竸渡最盛歳甲申外王母龔孺人始自江西官廨就養回年已越八十五月十日太宜人曁諸舅氏從母爲外王母補祝合宴於畫船歌舫中余時年十九與外家諸兄弗姊妹均得執樽俎侍側時笙管咽岸燈光塞河裏中人正爲竸渡勝會徹曉始罷太宜人與諸舅氏從母年並過五十酒半疊起奉觴上壽外王母亦甚樂親串觀者咸詫以爲名家盛事云

巢禽不起客先起竹杖稜稜注坡底蓮花髙天都髙天都望蓮花始覺平睂梢一日不食一夕不食望之不來疑值鬼與蜮我入門驚同人手足旣已僵不復吟與呻酌一瓢餐數黍顏𨿽活气尙阻我𨿽堅彊不莽鹵我遊山愧爬山虎﹝土人陳某登山如飛俗號爲爬山虎卽兩次導遊天都蓮花者﹞右黃山雲海圖第五主人壬辰年四月隨安徽學使者朱先生筠歷遊黃山齊云九華諸勝黃山視二山尢奇天都蓮花二峯則奇而又奇者也嘗憶偕諸同人自慈光寺抵文殊院看雲海畢卽畱宿山頂夜半知學使者不能更上遂曵杖獨行先陟天都之半道梗塞不得上﹝至戊戌歳四月又從座主劉先生權之至此始偕土人陳某直陟峯頂以補壬辰年之缺﹞復回從間道至蓮花絕頂久憇乃下學使已不能待先從文殊院下山矣主人凡一日半夕不食方追及於雲谷寺履已穿決衣爲荊棘所刺盡裂學使及吾友邵學士晉涵正色規曰君遊山亡命至此獨不爲太夫人地耶余悚然自此始不敢冒險獨行佩師友之規也

日不赤山乃赤曦輪著山淡無色我今得遊眞定識同人揺手我獨前瀑布千丈懸山巓快覽人世方升天自朝兮及夕月初升兮日輪昃金庭不死兮吾豈爲所惑我之嗜山兮若饑者之食雁蕩欲遊兮除用此策右赤城煙月圖第六歳丙申主人在浙江學使者王先生炢幕府以八九月歷試溫臺處三府因得遊天臺雁蕩兩山雁蕩悤遽不獲窮歷其勝天臺則曾上赤城並一宿國淸寺學使性謹飭又不嗜遊山以是値名勝所在皆約束幕中人不令登陟余得遊二山實破格之事也嗣學使爲主人庚戌禮闈座主主人性戇直屢以事與座主執爭座主每曰此人當格外容之仍談及浙中遊天臺雁蕩舊事以爲笑樂

忽升天忽入地湖光碭燈影細龍爪畫沙童膽裂入以已岀以申湖風狂不渡人挈帆行帆破幅漁師顫柁工哭詣何所莫釐宿波如山不見船出險語驚枯禪我裏龍腹君蛟纒右湖風破浪圖第七歳癸巳趙舍人懷玉率弟侄讀書於穹窿山之茅篷主人以十月訪焉因約爲東西洞庭之遊翊日挈茅篷僧一自胥口出湖日昃至西峯包山寺宿侵曉棹小舟沿山麓至石公山飯飯畢卽訪林屋洞洞逼窄且直下數十級勢已在湖底舍人有難色主人因獨挈舍人一僕勝元束炬入洞怪偉巉刻千門萬戶然祗可匐匐八百步悉不得仰歷金庭玉柱迄隔凡壁削不得進剔炬小憇忽大聲從石罅中岀勝元又於沙水中蹍三爪巨迹闊可徑尺怖絕始尋路回抵洞口日已西下主人興正劇欲徑抵莫釐峯宿風急波暝茅篷僧及柁工堅止之不可自掛帆幅以行至湖心則舟覆者已屢茅篷僧及柁工並哭然勢不獲止三鼓僅抵東山舟中人面已無色惟主人尙談笑自若

崖紅壁紫澗黑渚綠靑爲宿霧兮白則飛瀑一川之窈窕兮忽五色以班駁似出天地之外兮乃墮入山水之腹頂盂而覆谷釜而仰或猨猱之數擲兮或蛇蠖之屢枉潮猛而帆劈兮江已盡而入湖方出屏障兮又置我於畫圖平湖之水兮八月已凍越三十年而秋潭紺碧兮揺揺而尙入春夢右江艇劈潮圖第八此圖亦癸巳七月杪在新安學使行廨意有不合卽買舟同汪助敎端光從新安江東下一路分風劈流蹈壑淩澗靑嶂四合紅林萬株惝怳幽奇與宣歙臺處諸山水迥別過七里瀧上東西臺助敎不能登陟皆在山半以待將抵錢唐忽海潮猝至舟倒退三十里五鼓稍殺始劈潮而下泊候潮門陟萬松嶺至西子湖遊覽竟日夜卽宿湖心亭寒甚與助敎詠瓊樓玉宇之章徹曉不寐瀕行復從湖頭買菱角芡實歸裏爲太宜人壽以上八圖皆主人及侍太宜人時所遊歷此後𨿽亦嘗登五嶽渉四瀆然與負米時之意緒如出兩人矣

平生耽奇惜乏天上梯欲陟落雁身與北鬥齊三更乍交天海登赤滄溟洶洶如釜底上突雍靑兗豫地脈遽縮千奇萬怪炫此心目巨響出海紅輪﹛目費﹜天杳杳冥冥一世尙眠右蓮峯日岀圖第九主人以壬寅七月自朝邑潼關西抵華陰卽馬行十五里宿華山之麓曰玉泉院將曙卽乘竹輿行二十里抵靑柯坪小飯復捨輿行三十里歷千尺幢媼神洞仙人砭日月崖蒼龍嶺諸險抵所謂三天門者自此以上東爲玉女峯西爲蓮花峯中爲落雁峯皆以此門爲限晚由東峯趨山後尋希夷厓秦皇博臺諸勝始至金天宮宿道士雲宮至落雁峯尙五里是夕早臥三鼓卽束炬行昬黑中百轉方至峯頂華池及老君鐵殿在焉四鼓日已出靑齊海水畢露金碧萬狀天水一色紅气久久始融成日輪而下方蒙蒙尙不見指掌也辧色乃取道蓮花峯觀巨靈跖山處始下往返共兩日各以詩紀事而復爲之圖

蒙嶺望岱尙隔一程雷電雪月交乎四更寉莊驛北兮遺誥始布岱宗之有神兮先已縞素右岱宗雪霽圖第十歳戊午四月主人以弟喪乞假南歸不更思北上矣已未正月恭値純皇帝大事以曾値內廷奉文奔赴二月望日行抵羊流店距泰山不百里海月正升遽爾大雪夜半疾雷迅風震撼山嶽次日行抵崔莊驛始敬讀純皇帝遺誥蓋泰山有靈先一日已相告也日昃過山下已積雪不得上圖中縞衣素車與林巒岡阜一色時年家子劉孝廉嗣綰亦以急欲就試隨行

少讀書長出遊迨通籍歳已周惟玆一名敢望先執祿不逮親受糈以泣右云呈五色圖第十一此記庚戌年登第事主人祿不逮養本無作記然性素嗜書通籍後値國家校刋石經命主人預司其事兼詳覆官藉得會萃漢唐宋諸石經異同讎正字體惜未及半載卽奉命視學黔中不獲始終厥事爲歉統計前後官京師僅五年曆充純皇帝實錄及內三館纂修又嘗爲咸安宮總裁及敎習庶吉士並掌進擬文字得以恭讀九朝日曆周知掌故並泛覽新疆外域圖書不可謂非厚幸矣圖中恭紀臚傳日拜恩訖一甲三人隨殿試榜自午門出𨿽自開國以來沿爲故事然實異數也

幼孤貧作塾師急就篇誦不輟今官淸華進敎冑子六經盤盤兼課奇字人言三天中三島悉不如節頒內府金日叨大官廚午餘退食沙堤畔紫翠樓仍插天半﹝澄懷園覲光樓爲寓直所樓上恭貯仁皇帝宸翰云半天紫翠﹞右日麗三天圖第十二圖中黃墻碧瓦爲海澱澄懷園恩賜入直諸臣退食之地計一歳侍學諸臣直幹淸門內北廡者僅新正十日及十一十二月餘皆在海澱毎日辧色卽自賢良門東紅左門入從軍機直事房東行約半里方達三天碧波環之以法瀛洲三島惟一橋得通天章煌煌署曰前天垂佑中天景運後天不老卯正巳正兩頒食於西廡申正始畢出蓋歷代家法之善無有過本朝者自親王以下均與入直諸臣抗禮侍學之暇卽商榷經義間或周詢世事亮吉管窺蠡測之見以爲庶惟漢之河間東平唐之鄧康王曹成王或可同日語耳

十驛五驛兼程以馳俟我瞑目云何敢遲中條西去兮隨雨奔波饑不及食兮掬盈懷之餅餑鬼伯催人兮倏不及待一書纒綿兮尙附棺蓋蠡河之東兮妥此旅魂遺經而可讀兮庶以期夫湣孫右蕭寺哭臨圖第十三亡友黃君景仁體素臒又不善珍攝二十內卽自知年命不永毎以後事見屬主人初以爲戲也及壯歳遊燕趙歷秦晉遇益窮疾亦益甚先是君以天津召試二等在三館繕冩當得官以費無所岀癸卯三月遂力疾岀都將遊西安至運城沈運使業富官廨疾已亟飛書達主人促急行以屬後事主人聞秏卽借馬疾馳日走四驛而君已不及待矣運使已移君殯古寺中入門而遺篇斷章零墨廢紙尙狼籍几案哭奠後主人日三臨並爲文告殯始偕其柩以歸葬之於黃氏先壠之側烏乎主人與君交二十年不見者又二年竟不獲執手以訣亦命也劉刺史大觀趙大令希璜已兩刋君詩楊方伯揆又刋君詩餘入叢集中嗚乎君亦可以傳矣

伏地不起時時叩頭狴牢夜半傳呼重囚煌煌天語汝不得活汝爲詞臣折乃不宻公然萬言移副三府傳聞影響疑謗君父囚罪萬死敢置一辭得免拏戮猶銜聖慈瑯瑯貫索不詣西市再造之徳感實沒世右圜扉待訊圖第十四主人以已未八月乞假將歸臨行上書三府卽日軍機處傳旨訊問覆奏入卽裭職下刑部獄治罪刑部獄有南北二所主人所下卽南所獄也獄旁窄屋二間凡官吏待罪者例得居此以別於眾囚初蒞獄司事者不測上意令兩吏夾持以寢四鼓卽喚起嚴加桎梏押至禦史臺嚴審嗣軍機刑部照大不敬律擬斬立決蒙恩減死發戍伊犁自下獄至出獄共三日夕毎夕提鈴喝號及重囚縲紲桎梏之聲徹曉不絕𨿽隔一巷亦嘈雜不得寐

室可無梅梨楂菜不可以不花菜甲之花春光始華靑菘紫莧綠葵紅寥有客入門餐之至飽主人之鋤與戈並懸荷戈旣畢鋤此廢廛太常之齋兮非欲妄托經旬累日兮案竟可以無肉右閒廛學圃圖第十五主人蒙恩赦還道過哈宻見少司馬伍彌烏遜於廨旁辟圃親課園僕種菜晚日卽以圃中所有飯客主人見而慕之回裏後閉門謝客不涉世事適鄰左有隙地一廛友人爲購得之爰辟作菜畦暇日卽自力作稍有功緒乃命雛童竟其事圃中凡春夏秋諸種之菜靡一不有以爲常餐殊有至味他日並當命少子幼孫於讀經之暇卽入此圃力作習勞或亦前人抱甕運甓之遺意耳

六齡卅齡桼下日少庶歸魂之有日兮尙可以娛我二老吾家先隴兮前橋之村因伯姊而辟地兮近外氏之墓門子孫而賢兮不望封植惟三松而五梅兮母或使中道而殕右疊港種梅圖第十六餘在伊犁日於渾河左側置地一區已屬同戍之友張太守鳳枝韋大令佩金他日奄忽卽葬我於此蓋慮罪釁甚重不能歸骨也今旣蒙恩釋回則歿後祔葬先人壠側已無疑義稍暇當於旁近擇一隙地種梅五樹松數株爲他日歸休之所大灣橋水至吾家墓前凡數折層岡疊港間之極夷曠幽遠之致夫生寄死歸又得從先人於地下所謂魂魄猶當樂此也此一圖不繪人但三松五梅層岡疊港境極寥寂主人或先已休神於地下也蓋生平之事畢於此圖故取爲殿云

〇琴髙溪夜遊記

夫長川不回非必歸海也而濳鱗避之危嶂無極非必接天也而迅羽違之是則魚鳥也亦畏天地之髙深乎非也逶迆而上則飛鳥巢其巓矣紆徐而赴則遊鱗萃其中矣宣州之山水迨皆逶迆而上紆徐以赴者乎獨琴髙之溪與嶺則不然拔地矣不遽千仞而旋螺如可級也赴壑矣不及十尋而俯蛤如可拾也此則幽隱之外宅動植之奧藪乎主人以壬戌七月再過此溪日昃不行炎歊轉甚相與挈竹簟持坐具憇於橋陰適客有就主人乞書者攜精筆良墨甘水苦荈以至主人亦出姑溪之菱洞庭之蒓以佐之橋廣十步長及半里靑峯四圍白石千級主人與客占其半余則以資行人走驛騎尙各不相涉輕塵旣淨矮幾徐設相與拈毫構思揮筆振紙歸鳥合隊覘其苦唫濳鱗一雙噀此余墨未幾赤日墮嶺涼颸出林客導主人復陟隱雨之巖歷垂竿之徑石竇半豁凝神而有光藤牀倒欹冥坐而自得遵彼幽遠試筯力之捷愛此淸洌淨肌膚之塵殘漏客去而主人亦不歸逆旅矣暻北斗之星繩下弦之月行及十里天始逼曙回顧曩處煙籠霧隱才隔半黍幾疑兩塵然而五色之露猶沾薴衣一鉤之云尙滯竹笠未始非琴溪旵山之所得也七月二十六日發曙是爲記

〇自下洋川取道由九華山記

壬戌八月自下洋川將遊九華梯峯礪川蹈險跖暗凡百有六十里甫至山麓過嶺四九峯三折軻衝榧嶺越水三洋河麻川舒溪洋河合於麻川麻川合於舒溪下不十里石澑灘險卽靑弋江也穿縣三太平石埭靑陽均不及城郭或遠至半程或近在百步時瞰閭井輕煙間之遐瞻浮圖飛瀑又隔途次望名山二黃山則天都蓮蕚近接睂睫陵陽則洪嶺旋溪不越肩背又沿路可觀覽者蓮心之亭石柱之灣烏林之社黃華之岑金光臺笠洞盡穴脇舒姑黃寉波悉鑑心初七日宿汪王岑月方上弦天若覆笠候虫入枕蝙蝠拂衾鵝鴨上樓牛羊下穴數寐數起猝不能臥披霧入嶺追云過橋依乎杉樠飯止梨栗日未昃已至南陽灣樓臺破空厓壑頓遠是夕初八宿陳氏湛淸園主人明經蔚他出其弟爲呼网師捕此溪鯽山筍裂徑秋菱溢池烹鳴旦之雞瀧隔宿之酒子弟聚立多於鳬鷗房廊散空盡逼星斗飛雨適至煩襟頓除休乎北窗愜此淸夢翊日筍輿竹簏已布門外自屋後上嶺復四十里乃抵所屆陳氏子弟之雋者二人偕行度澗越壑能言其名躡履撰杖過愜所望石屋木拄危橋蔓支捨輿而行憇一陟兩回皇峯巓屏息樹杪飮泉一甌未抵雨汗休磴百級才平喘聲徑逾精廬遠迹危囐山僧出迎忽訝素識披蘚讀碣則壬辰年石刻在焉是夕初九宿舍身厓之東牖霖雹怒飛松櫟雜響雷斧劈牖雲光閃窗披衾驚寒穴竇望曙逼殘漏冒宿霧復與二生拉一老衲尋所爲轉磨之峯摩空之嶺木獸猛而若蟄雲峯奇而欲飛時縋幽深時漏光影蓋半日始徧歷焉洞外獨支房廊別一天地足力旣乏凝神久之仍臻來途復飯故處始悉呼傔從下嶺時主人已自江北回余少日同學也來迎山輿笑辟水榭盤羅川陸話匝今昔又命少子塾猶子壤執經於余卽偕行之二生也天曙別取道陵陽鎭以避柯衝之險過沙澗復飯於及門曹汝賢宅乃回是遊也往反共五日上距壬辰年偕諸同人隨學使者大興朱先生筠過此信宿已萬一千一百七十餘日嗟乎回眸未周云已一世申臂俄頃先逾卅年以至昭昭笑言落落指顧珠玉之气久幽於泉扃雲霞之光不升於天闕蓋前遊十二人墓木拱者已十有一均未臻䢐年隕以半道摩挲讀碑嗚咽話舊者僅後死之一人耳以視棲澗之寉頂仍未丹蟠庭之松蓋初欲偃人之不能與植物動物等也一至此哉又怪乎山水顯晦各自有時陵陽棲眞神仙窟穴今則磴道棘梗厓谷晦霧而梁陳以前輿地不紀如九子峯者金碧蓋地丹靑燭天赤松不遊白足斯集居者若聯房之蜂來者若赴垤之蟻相隔數里問有所謂仙人子明與弟子安者已不能舉其姓氏矣不又重可嘆哉重可嘆哉道中及登山所歷之境各系以贊共十六篇以貽明經及兩生

乙川倒流波捲白電礙睂萬竹霧隱不見石亭當空樵徑四義山童辟門曉日正華右蓮心亭贊

山旣百盤溪亦百曲山水旣窮天浮慘綠層巖疊嶂厭客入井晴陽穿空時漏鳥影右石柱灣贊

萬峯陰陰突出古廟褰裳入門綠竹如笑客夢正熟秋虫上牀雲光露影意與之涼右汪王岑贊

千步石嶠下有怒溪時長時落倏無端倪云噓谷咽石阨澗沮老蛟窺人或以月午右千尺嶠贊

中水小水咸輸大川山漏白道灘犇響泉斜穿數縣直下百丈四山彈琴合此淸響右舒姑泉贊

石上載石危如累碁黑白未判仍思出奇如古畸人長劍左佩雨零日炙臺笠破碎右臺笠洞贊

黃禽白雀背負山雨穿松北來翅濕不舉陵欺谷壓賭勢竸髙一風吹空萬木怒號右南陽灣贊

過橋飛電正値天笑入門稜稜奇石礙帽新雨瞥下魚梭亂飛意欲上樹藤爲作梯右湛淸園贊

古之陵陽神仙所都時移世易競築浮圖靈蹤沈埋梵宇淩逼我登經樓東望太息右九華山贊

羣峯東傾一徑東突下視佛樓陷同蟻垤萬愁蒼蒼蓋此九野摩挲石碣行感逝者右石舟厓贊﹝卽東巖﹞

秋气集谷鳴虫不驕露白於月光凝九霄三更中峯﹝謂天柱峯﹞霞采明滅飛仙人來燕此佳節右摩空嶺贊

截峯成佛鏟石制虎一松千年栽作木主大石自轉枯僧不驚﹝謂磨盤峯﹞半黍出定初疑耳鳴右伏虎洞贊

履危無梯怪蔓作索緣邪瞥下如石投壑秋隼攫笠飛瀑摶顙神光驟離骨節競響右金光洞贊

千盤升天勢不獲仰飛泉襮松反岀云上嶺僅三折人經數休林鴉笑客多端逗畱右三折嶺贊

黃葵離離布滿一谷斜暉戀之不忍西落白龍升天陵陽不還巖扃窅然頺光若山右陵陽峪贊

雷欲劈樹不知有人電母入谷如搜驚魂兩厓出泉陡落萬丈幾葉竹舟浮來天上右九峯嶺贊

〇黃山浴朱砂泉記

余授經洋川距黃山七十里而近欲續舊遊者屢矣頻待良友不至八月杪余適有抑搔之疾昕夕不寧因決意往焉攜兩門生一僕由云嶺西南行蓬顆蔽路愁霖積塗日入甫屆湯口又曛黑行五里抵紫雲葊葊據湯泉上百步住凡三日夕計七浴於湯泉而所患若失人皆異焉蓋溫泉有三種曰朱砂曰礬石曰硫磺磺礬皆能捐夙痾除積垢而气實酷烈久之不能堪也惟朱砂性溫而和涼暖適中浴之久可以浚神明而益年壽然世苦不多遘非地近而與山水有夙緣者或畢世不一値焉余得三渉於此幸也至浴之候或以曙朝或以子夜云埋去迹谷斷來轍眾響盡歇池光自明於是淸气溢澗溫香岀谷芬凝髮膚砂沁肌骨相與涵濡久之心志愈定則神光屢回此則蟬蛻之境證而益明羽化之期樂無逾此洵靈區之祕蘊延景之上藥也屢浴之後神淸體疲不復更能遠陟又念天都蓮蕚奇險之處昔已畢歷因與門生北歷紫峯之麓南瞻白龍之潭訪藥壚藥竈遺迹並西眺飛瀑澗半道尋狎浪閣故址均不出五里以外卽返屐焉實則今昔旣殊勤惰頓異嶺雲瞰客弔此衰容山颷蕩林掃彼陳迹人殊曩時之勝侶僕亦乏往者之逸興焉及回憇所爲紫雲葊則亦茅齋平而復移石屋傾而屢築砌蘚增綠林花減紅窺林之虎深夜仍來飲澗之猿舊時已徙均無復昔時之境也門生呂培譚正治二人各得詩十數篇而余僅綴贊四首聊以紀事云時壬戌九月初四日也

地之寶龍所守浴者褻湮厥竇﹝乾隆二年江北饑逃荒男女麏至雜浴於池未幾大雷雨數日卽失池所在後有定僧居池上日禱於神至七年池水復岀﹞僧有道泉復歸云靑紅池上垂西湯嶺東湯口飲泉人無下壽右朱砂泉贊

紫雲葊無鼓鐘風水石聲成宮泉彎環嶺壁立夏堪浴冬可蟄禪志定夢亦無气淸明天所都﹝葊背卽天都峯﹞右紫雲葊贊

石何奇長半里飛濤來石或起濤光靑潭气黑雲漫漫雨工宅霆爲索雷爲鞭呼龍起雨大田﹝是年夏秋徽寧數府皆苦旱﹞右呼龍室贊

雲門開日正晝雨霏霏訝天漏泉腹斷石脇摧迆東峯勢益危瀑四飛厓半鑿頭正仰樵斧落右飛瀑厓贊﹝俗名珍珠掛簾﹞

更生齋文乙集卷第三陽湖洪亮吉著

〇金秀才學蓮三李齋詩序

夫傷心之士吾知之矣於四序爲秋於六時爲夜爲西日之光爲下弦之月爲零雨爲飄風爲啟明之星爲先集之霰皆先事而生戚緒轉境而郁悲懷危苦之語出於丰腴蕉萃之情根於髫齔烏乎沈湘投汨之後代不乏人於宋得一人焉曰鮑參軍照於梁得一人焉曰江光祿淹北周得一人焉曰庾開府信唐得二人焉曰李協律長吉韋常侍莊𨿽顯晦不同通塞異致其情一也若吾友金生學蓮者以功名之士期之而渺爾不顧以承明著作之才望之亦夷然不屑惟以傷心之士目之而翩爾來斯啜其泣矣嗟乎是豈所望於生者哉而生若捨此卽無所位置其故亦可得言焉生饒於才而富於情甫當弱冠之年兩抱中閨之戚定主簿之情先傷瘵疾就樊姫之館已染沈屙屢悼童烏仍傷金雀永朝兮永夕銜恨無窮九地而九天埋愁何所遂使霞晨月午露晚星初花亦寓愁艸皆銜怨精衛有未塡之海蜀鵑無可望之鄕駕言出遊愁思之嶺千折掛席以往惶恐之灘百重憂能傷人事可知矣故其所爲詩類皆黯爾銷魂淒其動魄沈憂入骨無可瘦之腰淸淚盈眸多欲彈之血言其格則晨風離黍無其悲也飛蓬杲日無其怨也白雲黃竹無其淸也錦衾角枕無其艶也境地若此又何三李之足言乎烏乎嗁紅萬古化碧三年我倘知君誰曾解此覓忘憂之艸庶永今生續傷心之銘用爲玆序云爾

〇貞壽堂記

貞壽堂者陸孝亷繼輅奉母林太孺人娛老之室也太孺人家本閩海世傳神系勝衣之歲於焉施衿汝南出獵蔚此周宗泉丘幕廟以祥孟氏於時太夫人在堂女君見背腵栗之饋踵寢門而陳蘋蘩之采辟影堂而祀於歸之日女君之子均已授室稭鞠之詠邦人以謠晨風之操伯奇罷作自居中閨卽董家政如願趨事與紫姑均勞便了立約偕長鬛分役以迄警晝主夜露翼掉尾凡在鳴吠各就凖繩沖和外施嚴肅內秉及大令罷歸素持亷聲並乏長物文貝紫蛤無海南之珍紡牀績笥有郁林之石裏門旣歸座客嘗滿執經問字辟牖已盈束脩之羊執贄之鶩嘗溢軒棟爰有隙地遂營簡園列竹半畝以供春盤種魚千頭曰備文燕怪鳥之舌儷於笙簧軒禽之羽潔比雪霰客至不速輙呼治具一語之外無他及焉孺人酌量燥濕平凖丰儉山雌水母珍極水陸梁溪會稽酒門吳越宴本卜晝時而徹宵生果數種備醉客解酲華燈十盤與蒼頭夾侍客號夜半筵移月中非時之需不求已具大令及客樂可知矣費之所從不復問也蓋大令裏居二十年此樂一月輒數舉焉袁吉士枚與大令爲同歲生每詫大令家烹飪爲吳中第一職是故矣服髽之後一意敎子時孝亷甫及毀齒罄此薄產以延名師宵供魚飱晨饋梁肉十稔於玆心力已瘁孝亷遂以孤童郁爲偉器甫及壯歲卽升巍科東方諸侯招作上客北海太守呼爲小友鮑叔知我時而分金林宗異人庶可拜母太孺人顧而樂之適春秋之序已七十矣奉觴北堂開宴東第亮吉與孝亷兩世交也嘗讀後漢書範滂傳滂母云旣有令名復求壽考今太孺人壽考若此而孝亷復名滿士林以方古人過之遠甚今之記貞壽堂者非僅以祝賢母亦一爲孝亷幸一爲孝亷朂也

〇題襟館記

題襟館者賓谷先生榷署中退食之地亦公燕之所其地也踞四達之衢半塵不入處三江之會百舫咸通稍離聽事之廨別媾精思之軒仿漢上之名據邗水之勝奇石三面回廊四周髙棟接乎層雲危垣隱於修竹無須館僮有候門之鶴不蒔雜木畱掃廳之松晝接賓友夜染篇翰蓋官事之暇無不居於此焉維時海宇承平名流軰出由庚無塞旁午不驚以公事及攬勝至者置鄭荘之驛盈孔融之坐李合覘象識西行之星何公審音聆南下之棹夜半之客寧惟逸甄日中之期不爽前範以是西北之彥東南之英有不登先生是堂者咸若有所缺云先生亦愛養人材傾意賓從有周朗之逸朋無敬容之殘客寒素麕至視比於麟鸞恢奇博收愛同於彜鼎執經之彥多於三伏之星臨書之池仿彼半規之月分韻卽就劈箋若飛振鄴都之聲貴洛下之紙仕宦之地有神仙之目焉自癸丑以來十年於玆先生以政舉尢異當膺節旄於是髙齋賓僚橫捨弟子恐盛事莫傳髙會不再屬亮吉爲之記亮吉百里來遊三宿生戀居山謝客艸木頗諳泛海陶生鷗魚並識玆不辭而爲記者亦以志賢人之集上比景星名篇之傳後成故實云爾

〇遊天臺山記

天臺山者山水淸深靈奇棲止之所也其徑路迥殊卉艸亦別霜霰異色風霜態岐山最幽者爲瓊臺沈埋滄溟淩歷世宙金碧之影見層霄之中雲霞之光衣九地之表山花抽藍圓葉疑扇林翼接翠和聲同琴樵蹤蛇紆升降數十石脊猱奮回皇半時巗果潤肺作朝霞之紅靈泉淸心漾夕澗之綠雙闕峙其前絕壑振其表霜同剝蘚偶印來蹤云與昔賢難停去影登陟旣疲久坐石屋作華陀五禽戲乃返最奇者爲石梁長不計丈狹僅盈咫潛蛇窺而甲悚飛鳥過而魄墮余齋心旣空往志益奮靑苔十層去履不嚙飛瀑萬仞來目未眩遂休神於藍橋嘯詠於碧澗飛花積衣重至盈寸驚筍礙帽長皆及尋至魚鱉啖其影而步不移猨猱攝其神而坐不返蓋渾渾乎身世兩忘焉最髙者爲華頂此山本斜侵東溟髙壓南嶠烏兔重疊交輝於其巓魚龍萬千出沒乎其趾於是山棲谷汲餐松餌柏之士無不萃焉結茅以居者至七十二所類皆委形神於土木冀壽命於金石者也靈雨界山春霰迷谷余與淸涼僧振屧欲往笠飄於上衣裂於下隔歲槲葉橫來嚇人經時颶風險欲飛客土人雲海霧至重卽上亦無所覩也重以松檜拔地振龍鸞之唫塵霾蔽天現蛟蜧之影凜然瑟然半道乃返距頂尙百步耳最麗者爲赤城水復注水雲頭已穿山仍戴山日腳亦礙途經百盤望乃咫尺施丹埤堄之上煥采乾坤之中晴日墮而轉紅凍雨洗而逾赤遊客十憩方臻松扄巢禽百飛乃屆石竇一墖冠斗雙橋冒虹絳蕚萬樹疑飛仙之飯桃元宮一區云化人之委蛻心神澄澈視聽凝一而遊遂止於此矣凡居山者五日耳疲於聽而鴻蒙之響萬劫不停目倦於觀而惝恍之形六時屢變手勞於箋記而腕不欲休心瘁於描摩而興不可遏遂至揭藏經之紙競寫紀遊坐團蕉之僧願傳詩訣亦可謂方外之勝遊塵表之奇福矣凡宿淸涼寺方廣寺桐柏宮者各一夕雨阻國淸寺者二夕所歷者爲騰空嶺萬年嶺寒風嶺桐柏南峯北峯赤城上寺坡下寺坡共得詩三十首時嘉慶十年二月十一日也

〇遊廬山記

出九江府南門行十五里至新橋塘霜花已零湖水尙漲又十五里抵東林寺樹雜絳紫畦分靑綠峭云盤鶻零霰埋雅水聲琮琤人境淒瑟寺殿圯已久僅存虎溪橋三笑堂舊址有二斷碑臥道則元至正中重刻唐開元二年李邕碑記及元至元中虞集所撰寺碑也堂基丈寛碑石寸裂云去不停客來難駐咼西林寺始飯靑浮七層黑壓半嶺所謂香鑪峯翻經臺及東晉舊塔也日甫過中渡虎溪沿山行林禽若梭水碓如織十里度石門澗抵報國禪林宿僧名去凡略有元解本能仁寺方丈退閒者也小憩復陟山後缽盂峯峯有數巨石徑七八丈獰猙拒客歷落笑人積勢欲頺支以弱木漏下返寺堂敞延月窻虛受風淸夢未沈曙光已徹去凡僧欲從至天池千磴百回五里九折過白雲亭甘露亭諸遺址瞰北峯九奇庵儼嵌眉睫大砂磊砢細石瑣碎間以飛瀑無時無聲捨輿而步過半天峽徑益險澀峯峯倒垂石石悉立巗號試心洞才駐足復入一石門門刻廬山髙三字明王守仁所署也益歷九十一盤至峯頂有平地半畝爲披霞亭故址仍髙低百餘步至天池寺舊峯頂寺也入寺先俯天池朝暾上樹殘月在潭林花雪花競門開落寺西數武爲廬山神享殿外突岀一坡爲文殊臺稍髙爲聚仙亭舊所云淩虛臺矣飯後由寺北約行三里許至佛手巗掌紋蠃旋爪削犀利巗泉從石竇中岀嶺指九天泉蟠九地洵奇景矣由寺後西北尋訪仙亭遊仙石故址出壑森峭沈云郁興其陽則春花成團其陰則冰柱垂尺涼暄分於一谷寒暑變於俄頃者焉小憩復上嶺至白鹿升仙臺與去凡僧揖別肩輿復東上一嶺峻折一二里甫至地坪卽赮封寺門外也別逶迆上一嶺較前益陡嶺半已洶洶作聲卽黃龍澗自此至黃龍寺一里許皆行深樹中空翠沁骨寒風襲肌低行坎埳恍隔人世寺門甫開山勢乍拓門上卽藏經樓五間正面西日以境地幽曠爰下榻焉金輪森轉玉宇嚴凝非復人境矣樹皆娑羅髙岀山頂者尙數百尺山僧云祖師自西域攜種來非所詳矣入夜奇冷寺僧燒松明徹旦始得就枕五鼓起飯數盂迎日東上寺僧以竹筧接泉長至五里泉響旣斷峯形轉髙歷金竹坪五里陟上霄峯跖含鄱嶺嶺勢直下肩輿幾殆又十里徑三峽澗入棲賢寺山谷中紅紫眩目波濤聳耳憇方丈飯又歷登影堂舍利閣空曠之致與巢禽共分幽深之景隨潭鯉浮出沿澗百步至普門橋旁卽普門庵山與澗深谷同云轉十五里至萬杉寺寺僧引至寺後觀臥石上龍虎嵐慶四帚書旁注槐京包一行僧指爲宋包孝肅非也又二里至秀峯寺舊名開先卽詣黃龍潭觀千尺瀑布宇宙之觀至斯而極臺蕩之勝曽何足奇臥以代坐晝遂至暝石上前明迄本朝人題字極多半皆俚鄙半復漫滅惟正徳八年李夢陽題名尙可察識夕卽止宿七佛樓下晨仍堅坐潭側久乃岀寺循金輪峯趾行空翠中十里抵歸宗寺則金輪峯乃寺後鎭山也方丈僧復導至晉右軍將軍王羲之故宅前有墨池池側南壁嵌宗鑑堂石刻自宋黃庭堅至明董其昌共十數家並尙完好飯後至寺北五里訪玉簾泉泉亦出山頂與開先瀑布同覺微瘦耳峯同玉燭吐焰及天水漾珠璣流影匝地從官道至南康十五里星子縣令廣西周君吉士已遣人遠迓遂入城憩一行館周君爲甲寅舉人來謁久談乃去夜將半南康太守霍丘竇君國華垂訪知已臥乃去翼晨復來余已欲出城塗次相値立談一晌始知太守乃庚子北闈同歲生也十五里徑回流山至白鹿洞書院周君已候道左相與登洞前眺石橋飛瀑諸生在院者亦鵠立相迓並聞私語云蘇內翰去洪內翰來不知可相敵否諸生大半皆丰城人也遂升講堂並謁禮殿夫子曁七十二賢均有塑像蓋仿曲阜孔廟所作文翁西蜀壁繪聖賢李渤中唐室陳俎豆蓋山惟此一隅不爲佛剎所占云飯罷與周君及諸生別八里至土樓又三十里至吳障嶺圓月已上團蕉可棲覺籧篨之席華筦無其安虀鹽之餐牲牢遜其潔矣未曙卽度嶺回身與匡君揖別二十二里至八里坡始出山是日雲气陰翳日出復沒又八里至九江城前後計遊六日若文殊臺之峭佛手厓之奇黃龍寺之古樹開先寺之瀑布則又廬山之四絕也所未遵者亦黃厓及三疊泉與蘇文忠等耳共得詩二十六首嘉慶十年十月望日

〇靑山莊訪古圖記

余以丙申之歲奉母家居衡門授徒往往多暇時則孫子伯淵以婦病就醫裏捨相與譚燕時時岀遊典架上之書市樽中之醁鄕閭憎其跌宕鄰里目爲狂生有佳城庵焉爲北郭叢塟之所王生秉玉吳生公珍讀書其中亮吉樂此淸幽頻與過從老圃相就譚皆無稽殤鬼出遊客同不速﹝俗名三殤地﹞一日者秋雨初霽晴陽不驕忽憶故侯之莊爰求漁父之楫於野謀食無須兼珍從僧假衣不避百衲笠屐之影髙參鴉巢唫哦之聲下駭牧豎未及三里則靑山莊址在焉老鶴旣蛻靑松亦僵潛鱗已殲溝水盡黑荑稗生於寢室禾黍裹其窗軒狐兔作窟昔爲藏嬌之區牛羊來斯前經宴客之所猶憶六七歲時園未毀之日曽隨太宜人及親串遊焉翡翠作屋晴紅四周玲瓏斵窗膩綠千疊新月半玦回廊百盤風花過樹鳥亦裵徊煙雨壓簾魚曾睥睨此一境也旣而秋蛇緣樹臺已漸傾野獺瞰梁池皆半涸分香故姬展夜臺之鏡織屩遺僕晞冬日之陽林鴞有聲梁燕無影此又一境也百牛銜索運此奇峯十斧臨門摧玆怪樹以鴛鴦之碎瓦塡魚鱉之空池劈山橊以代薪析海桐而作櫬傷遊客之心裹漁樵之足此又一境也遂使天山戌客尙夢橫塘﹝余戌西海時曽夢至此﹞蘭亭舊友欲模曲水平原艸木盡作勞薪南皮主賓半爲異物﹝時王君及庵僧並已物故﹞此又淒愴傷心之一境矣孫君撼懷舊之念作訪古之圖千里寄書屬爲之記嗟乎園成百歲毀袛片時揆厥所由誰職其咎聞向生之笛慘不成聲聆雍門之琴泣何能已今之援筆作此者亦以志前遊難再去日苦多病叟出橘已迷滄桑仙人爛柯難詳塵劫云爾

〇戒子書﹝並詩﹞

余以年廹遲暮不復能傭力於外又念女曹漸已成長回憶畢生之事冀弛日暮之肩郭外有薄田二頃城東老屋三十間使四子一嗣孫分守之以爲寡也則亷吏之子尙有負薪以爲多也則翁歸之家或余賜鎰女曹能勤苦自持當衣食麄足耳又余本中材不敢以大賢上哲祈女惟早承先訓門有素風易衣而出並日而食疊遭家難麄識世情忍餓讀書先大夫之遺語也財不歆非義福不歆非分處則孝於家出則忠於國太宜人晨夕之面命也愼之哉惟儉可以立身惟恕可以持已儉則無求於人恕則無忤於物況以單門而處侈俗涼徳而承世業乎無眤宴朋無染薄俗無是古而非今無陟前而忘後母愛尺璧而不愛修名無畏疾雷而不畏淸議窮達本之於命丰嗇任其所遭如是而已飴孫年過三十處事尙不克平心是女之短也惟編校故書尙知條理他日或當傳吾記誦之學耳余幼嗜六書長而不倦今符孫弱冠已過渉筆便訛又更歷十師難成一技學之不修亦已焉哉其餘幼子弱孫則尙爭棃栗無辧菽麥顧念蓺菊之子縱非同生樹蘭之門亦均共气他日兄率其弟父課其子庶幾寒宗毋墜先緒夫功名之士以身殉時勤學之儒以身殉古各有所好彊之不能在立志何如耳形質不能與天地爭久姓名則克與嵩華競髙植足疾流學金石之止鑑影巨壑師江海之寛勤則王覇之子蓬頭而不慚惰則任昉之裔衣葛而莫卹女曹愼之哉夫陶令達者也不忘於戒子魏收涼徳也亦眷眷於遺言吾上不敢望泉明下不致同伯起是在女曹成吾之志耳又況承恩返裏已屬更生憂患備嘗庶謀行樂每當朝暉入座夕月灑窗春樹欲花秋林未萚何嘗不攜阮孚之屐泛漁父之舟東眺郭門西尋村墅南湖樂其浩渺北阜陟其髙寒挈伴以出行歌以歸但使入曽元之室酒肉尙陳過言子之廬誦聲不輟願斯足矣樂何如之今𨿽聞雞而起尙擬著書秉燭以遊仍書細字然暮艸已綠鬢絲不元素心之友蔭鬼燐而見招同气之親岀柏根而相望鬼者歸也歸其眞宅庶有時矣自念生𨿽無似然不見屏於裏閭不見譏於長者蹤迹徧於九州島姓字鐫於五嶽官不達而齒冑以之爲師祿不加而問字丰其所贄詩文至五千首撰述至三十種門生義故百人著錄弟子三百窮老盡气韜精斂魂終此天年從親地下以此貽女不亦多乎伊維我祖於歙始遷中河之橋賃捨在焉我之始生賃廛之左水何淸侖桑亦妸娜他時築樓署曰生我其生也瘁其死也休下壽六十吾又何求或有所求厥惟允嗣後望百年上承奕世墜緒茫茫朂哉小子九垓之內人同蛾多不自僇力資生則那東鄰歌鐘北寺擊鼓嚴霜入門響亦淒楚人以爲歡我以爲苦欲貽子金我不爲盜宦而巧取較盜尢暴鑿楹有蠧穿徑有螢益人神知照我汗靑療貧之術不出戶庭

更生齋文乙集卷第四陽湖洪亮吉著

〇遊武夷山記

夫五嶽之外復有勢淩星辰气絡垓宇規重溟以爲郭蓄滄海以爲池智計之士思慮所不及周濡豪之儔摩擬所不克肖其惟閩之武夷乎山之得名最早重嶺未辟奔鯨避其威八神乍萌幹魚肅其祭而且圓則九重不足包其外苗裔百世不足盡其緒圓則不包則煉石以補之苗裔不盡則張樂以燕之蓋巨山喬嶽未有天象昭著神理嚴肅如此者余以丙寅八月得成玆遊沿塗雨零到日夝霽以月之十八日鼓棹入山謁衝佑之觀禮幔亭之神而魈魖據其宮灌莾沒其脊陰翳荒寂有足感者偕此勝侶憩乎頺垣金栗一樹艶侵銀河羊燈百盞光導兔月是日沿嶺望大靑師小靑師玉女峯諸勝暝色已上遂泊舟第一曲之水光厓宿焉蒲帆接天桂棹沒水響硠硠而磑磑夢蕭蕭而寥寥疑登天中非復地上夜色未殘枕與云接零露欲下波同雨飛蓋明霞未飱而蠟屐又禦矣舟移至第二曲振舄上嶺盤石磴百級凡歷數佛剎正望天樞峯無路可上爰易棹而進則玉女峙其前虹橋亙其後虎嘯突其裏香厓裂其中經松緯杉背魚面鳥目鉤奇於云表心索幻於瀾際挾奇而來奇迥出於素念抱虛以往虛更廓於靈臺是日或舟或步徧歷仙人橋釣魚臺接筍厓仙人掌云寮泉諸勝或上徵而絙絕或下瞰而波騰裂石藏霧奔厓礙斗陰巖百盤頑仙積其遺蛻陽谷萬仞靈霄暴其神丹見所未見者亦元之又元矣斜景炙衣絕壑當面飛鳥礙迹遊蹤忽騰百步黝黑疑穿黃泉一成朱丹已上赤巘途披兩厓亭號一覽捫舌指暖餐颷腹寒卽土人所謂天遊庵也是晚舟宿第六曲復緩步至金雞社則玦月已上矣明發更早澄波愈寛山光慘靑天宇淡白不愁霖而霧不閃電而雷昏霾三折之嶺墨染九回之水逮聞齋鐘方抵星塢五方之語雜出蜃墟八垓之形錯浮蜑舶九曲蓋至此畢也回棹甫發玄云轉暝壁日慘慘弔影叔圭之厓黃雲離離匿迹仲晦之室然復賈餘勇臻乎茶坪訪避秦之源覓季宋之迹艸黑百步花明七盤疑浮邱之再來嘆季札之觀止憩錦雞嶺桃源洞伏虎厓司馬泉及乘臯禪林者久之復回棹至第一曲晦谷復明霧徑稍霽遂沿嶺至止止庵復古庵紫雲洞並久坐大王峯下峯蓋武夷主峯也鴻蒙未開元气仍郁絕巘冠斗危峯瞰霄栢檜蟠其根風雲岀其腹蹤皆斜行目怯正視山僧汲寒泉之英烹蒙頂之葉並出繭絲以索虫篆二鼓移棹出曲宿盤珠巖下夜半卽起顚蹶上嶺涼颷揭冠暗水冒袖十步五步鴟梟搏影前岡後岡蟋蟀攢響夜气沈澗涼蟾滿山破曙甫抵盤珠上徵之途已窮下嶺之石悉起僧宇未辟頺然臥階日月交影金碧炫乎層霄山川霽顏林嵐聳其殊態俯仰偃息者久之遂復髙下百折石腹之鐘甫聞東西屢迷天心之庵乃出盤巨石歷奔澗已往而腹似續忽斷目迷乎曲折口倦於咨詢逮夫途窮適與舟合則已離原泊處十里出九曲之外矣是遊也遵途者百程居山者四日晴雨晝夜倐呈眉端幽深靈奇疊嵌方寸桂棹所入代筍鞵之疲風帆旣懸無雨笠之苦入波愈深升嶺益峻此則五嶽四鎭無由兼川陸之奇八域九州島獨此擅燥濕之勝爲人外之靈境域內之大觀蓋蹤迹所至足冠乎平生而東南之遊亦止於此日矣是日行抵建溪是爲記

〇遊南湖記

南湖者南江之委也自漢以來南江不能至山陰入海遂匯爲此湖與丹陽石臼湖等通桐水亦入焉澒洞千里微茫百重蘋蓼荇藻靑浮一州梅栴棕櫚綠積萬狀巢波則盈丈之鱗細至徑寸﹝南湖出鍼魚﹞穴岸則百斛之蟒微而麼麼五色之鳥時浮鏡中同聲之禽或囀云外圓浪衝漢驅淩日星方波撼山振動林木魚鱉層累以淪漣爲梯蠯螺沈浮藉漚沫作屋遊鱗東西或生世而不値水族巨細亦恃彊而互吞雲霞朱丹時岀波底雷電赤白鹹飛水心或夜半金碧知朝暾之升或日中靑黃識靈雨之集衣食於南湖北湖者至數千家然詢其層湖之深淺壖岸之廣狹卽終老於此者亦不知也蓋陸有定界州縣以之區分波難割圓蛟蜃因而越軼者矣余以丙寅三月中旬偕友人來遊食宿於湖者二日晴雨雜岀風雲杳冥綘蘂白絮爭飛一林黃麗紫剪雜囀百步釣岸有得卽供晨餐傍舟所撈云待夕膳兒童驚其嘯詠鹿豕訝其淹畱距岸十步狂思揭衣離橋數尋響已拍枕不速之客無算之爵日之夕矣夜如何其穿徑出筍足供朶頤驚濤落魚助此饕餮飛雨踵至將沈席帆殘蟾忽升時揚竹笠神燈翔乎影外鬼語出於橋心忘世之侶能全其性天朝宗之魚以此爲渤海有聲無形之禽怪響時出由波達岸之獺跛形可嗤𨿽止二日而晴雨晝夜之景罔不僃焉迨乎回舟已接新霽童冠之樂云當暮春袚除之期剛展十日鬥艸船尾湔裳水濱萬鱗窺蒲百翼映樹𨿽皆遠人疑若送客於是泛山陰之樽摘水陽之稻櫻桃紅而餉客玫瑰艶而登席叩舷而歌擊楫以往有不知儀度之脫略神致之飛越者焉同遊者爲涇縣胡孝廉世琦宣城貢州倅■及門旌徳呂文學培而亮吉爲之記

〇答章徵君天育書

西臺徵君足下昨歲比屋而處每一念及欣然過從及相隔百里此樂遂不可再庶幾稽亭之龍行雨至彼江岸之鯉沿流及斯或得藉申契闊耳又聞足下遭伯兄之戚値邱嫂之喪摒當篋笥以襄窀穸儉不廢禮哀至則哭足下之境何其戚歟獻歲發春麻衣似雪想更匿迹裏門弔影蓬徑也然益恩𨿽逝小同漸長家本義門之冑室有禮堂之書中閨雍穆無敬通之悍聲童稚笑歌饒栗裏之樂事秋燈課讀春花助裝歌北門之詩夫豈交謫辟南向之牖欣然含飴亦足以慰岑寂忘世態矣來書云小學六書時時從事慰何如之足下旣下董生之帷專沮誦之業精心字恉畱意聲詩僕又恨近日學者呂登陸譔字林無新舊之別子愼李虔通俗昩正續之殊甚至雍熙新附混作召陵之編安南釋名淆入祭酒之籍則聲音訓詀之不講未有甚今日者也足下昆季才皆過人但吹塤之暴曾少逝梁之遊鼓瑟之點偏饒舞雩之樂一則面壁百日方烝烝而皇皇一則鼻亭一隅轉泄泄而沓沓嗜好或不同也秋仲聞鼓鵲洲之棹歌鹿鳴而來老蚌岀珠光先照乎百步鮿生剖玉價乃逾於十城得之者無心賞之者有目矣又承詢兒子飴孫近狀已令索金門之米寫蘭臺之書微祿倘沾衰親可養然老不自量顧欲受童蒙之書壯而欲行轉使謀升斗之糈足下得毋笑其老誖乎比作六書轉注錄及比雅聲類等均已告成不日返延陵之臯觀弔屈之舸橊火塞徑蒲英滿觴海燕拂檐江魚入饌惜不獲與足下共耳飽食讀書相見不遠此啟

〇奉政大夫刑部河南司主事候補員外郞李君墓表

嘉慶十二年七月日刑部河南司主事候補員外郞昆山李君以疾卒於裏第越■年■月將塟遺孤存厚等以表墓之文爲請余與君同舉順天試知君最悉爰不敢以不文辭謹按狀君諱以健字建人一字淞漁晚又號蔭薌先世出宋忠定公綱十三傳至字愛泉者自無錫遷居昆山畱暉門外繼遷縣東南之尙書浦遂世爲昆山人曾祖國學生緝熙祖歲貢生惇皆以都轉君貴並贈中憲大夫長蘆都轉鹽運使父都轉君世望自爲諸生已有名由辛卯科進士歷官刑部郞中雲南迆南湖南嶽常澧分巡兵備道調鹽法長寶道擢長蘆都轉鹽運使所至咸有循聲人以爲君之學行官位均可以繼起雲蓋君之幼也爲大父贈君所賞而外大父配京君有知人之鑑亦奇愛之出通徳之裏爰名小同授彭祖之經先知大義時都轉君尙爲諸生家計甚窘君時隨母夫人寓外家距所居數十里歲時省覲大父母以買舟多費常徒步往還曲渚鼓棹時遇西陵之風危塗褰衣或阻北崤之雨君不以爲苦也少卽嗜學長而益純百氏旁通五行並下片善可紀卽服伯淵之膺三時或疲先焠子若之掌其勵學又如此君之長也色養則無間晨昏程蓺則有聲學校時都轉君已舉本省鄕試主淮安麗正書院未幾卽成進士官京師君並隨侍靈輒之餓翳桑宦遊不輟卞和之刖楚國獻玉益勤蓋君是時已省試連報罷矣遇旣滯畱業益精進至乃屏絕人事寄居蕭齋披衣構藝則每趁晨鐘升屋讀書則時隨落月至庚子甫舉順天試其失之也人呼趙壹之冤其得之也眾賀公孫之第蓋爲諸生時已爲海內所屬望如此逾年卽聨捷禮部歸進士班銓選時都轉君以特膺簡在出任監司由六詔而三湘自分巡而都轉其在長沙及天津也君皆隨至任所喬卿之在親署不見一人掌武之侍節樓克襄百度人以爲君經世之略馭眾之才並權輿於此云君之服官也始選山西汾陽縣知縣爰以書生遽膺劇邑然而彼汾一曲譽已播於三河此水東流化偏敷於西土君尢嚴誣告時警姦徒赤口不騰墨尿斂迹縣東鄕地勢窪下每遇夏潦輒成巨浸君以禹貢行河之法師叔敖泄水之方水患遂絕巡撫蔣君肇奎於屬吏中尢契重君遂奏調鳳臺縣薛宣無害官從粟邑而移魏戌不貪獄上梗陽而定蓋君至是治聲益著云未幾入爲刑部河南司主事君旣佐爽鳩尢嚴害馬然丰下之相本殊乎削瓜持平之心不嫌乎刺骨時値辦首逆劉之協一案殱厥巨魁寛其脇從蜀郡之平米賊蔓不使支典午之剿水仙波難再沸大學士尙書並契君擬令總辦處行走而君以都轉君年邁據爾引歸朝野惜之以爲未竟其才也及君之居裏也始則承歡繼而奉諱哀毀過禮塟祭竭誠營大夫之廟籩豆綦嚴過京兆之阡松楸益整而且薛焚債劵仍無市義之心周集哀鴻爰動哲人之譽燕宗之什升自風詩寄妹之書傳於雷岸加以元伯死友畱須巨卿子敬積貲先推公瑾蓋自君居裏而一方頌徳百廢俱興文翁之修禮殿像亦顯圖魯郡之發懸書壁難暗竊他若修神廟之檐楹創講堂之灑掃尙不在此例也余所見士大夫居裏能爲一方實心任事者黔西李恭勤公世傑無錫秦都轉震鈞與君而三云秉命不融斯人長逝春秋僅六十有一嗚乎哀哉存厚等將以明年月日塟君於某鄕之某原君配顧宜人子四人存厚國子生候補光祿寺署正培厚附貢生候補太常寺博士徵厚早卒皆顧宜人生增厚尙幼妾周氏生君所著詩文集若干捲並藏於家嗚呼昆岡之玉遭炎火而焚秦柱之云値疾颷而墜遂使巴湖減色虞浦無聲過南武而傷懷徑北山而隕涕艸沒亭林之塢傷耆舊之雲亡雨荒傳是之樓悵藏書之誰讀云爾

〇繡余近艸序

若有人兮夢落雲中居懸海上偶拈愁句輒寄三天不畫修娥迥如初月掩卷靜思念鸞鶴之侶啟戶遙矚挹龍魚之奇繡余近艸者非復尋常女士所及矣憶其生自海虞來歸滬瀆王謝家世烏衣悉知童蒙賦詩靑鳥代誦臨水鑑影媼嫗知其不凡當春詠花尊親嘉其明悟蓋髙世之格有見於生初者焉又生擅奇福獲配嘉耦有林下之風無天壤之嘆相莊之下時復歸寧迢迢七夕旣無阻於星期明明百里曽未憂於河廣此其所以幸也然而髙明之室鬼瞰其貧多女之門盜屏其迹罄倉中之粟雀鼠生愁遊釡底之魚魴鯉聚泣熊羆之夢不兆鵰鶚之翮仍斂此其所以愁也若其詩格則又可言焉夫中閨之所云才者不過椒花一頌柳絮片言卽以名滿古今艶傳中外今則萬言述志百首抒懷早已軼彼士流並不慚於作者又且桼室之女殊抱隱憂丹山之禽時揮奇采沨沨乎有身世之感具民物之憂焉暇日一編屬爲之敍夫僕也早交臣叔忝據軰行曽主騷壇雅同臭味授而讀之未嘗不嘆其語之奇采之麗不覺爲心折也他日言旋言歸永朝永夕睹圍棋於別墅侍絲竹於東山得値晏閒置之几案則僕也𨿽無擲金之聲庶可質安石之坐云爾

〇答胡孝廉世琦書

得手書知別後訪六朝之山過百花之巷隨潮東去逐雁南來尋香佛樓采藥僊徑幽居一旬蠟屐欲碎曲巷半夕驚梭忽投可云艶播白門韻流金屋矣繼又聞無知故鬼亦愛新人挈此楮錢來趨錦被足下此時得無作長人之前導爲土偶之蹇修乎此則花開夜合定許同遊詩唱秋墳或當聨句此事得之於施上捨未識信否也自僕之歸旣悼遺簪復遭竊鐵窗扉半折篋笥一空靑氈不畱金粉零落所謂燎原之後加以焚林嚴霜之餘復此密霰嗣以岀弔東郭遂遊北山過漁父之居陟樵風之徑西墅燕客南屏訪僧紅林燻天晴碧涼醉素月下嶺環蒼若眠持螯歷旬黃綻指爪斗茗百度靑浮眼光甫乃返棹本州島憫災故里盈前赤地絕不生禾滿眼靑虫偏能害稼僕縱傾篋中之俸搜甕頭之粟無濟於事稍竭厥誠然而晨無粿粒雞不來前暮乏積儲鼠皆遠竄蓋已從事枵腹難快鼌飽矣急欲抵貴郡者了文史之案免素飱之譏但空齋兀兀絕少燕朋深閣迢迢並無巢燕短狐射影來自鳩玆妖禽顫聲半出鵲岸泮林之梟未變蒙楚之葛堪憐如是而已回憶擘浪掛席浮觴上巘元暉故宅銀杏巢烏謫仙危樓畫壁匿魅士龍笑疾險墮急灘樂天醉吟無畏狂藥蓋三十旬之內六百里之中似此樂者亦罕矣何時合並方快紆郁彼此諒同不更多及

〇志事將竣與寧國太守及諸同事書

不晤足下者越一年矣此回僕抵宣城志事巳刋至十分之四聞底本皆自蕪湖發來攺竄處極多未知盡足下所定否竊有未諭者數事敢更質焉一則府縣次序本朝憲綱與前代不同宣城附郭下卽次以南陵者元明兩代之憲綱也宣城下卽次以涇縣者本朝之憲綱也元明之憲綱以元明二史地理誌爲據本朝之憲綱以本朝大一統志爲據﹝若康熙中府誌以及吏胥文移案牘尙沿勝朝舊例未經攺正者﹞固截然不紊者也今以南陵縣生員一訴呈遽移南陵在涇縣上矣是曲畏刁生之健訟不難移昭代之章程此未諭者一也人物如懿行宦迹數門不輕采錄最爲得體然事必愼之於始未有今日批凖明日駁回批凖者旣或由私囑駁回者亦未盡葉輿評徒使朝令而夕更未必昨非而今是此未諭者二也冢墓中同一贈將軍也乃登耿宗元而刪葉遇時﹝二人一見府誌一見縣誌﹞同一侍郞也乃登張守道而刪徐沛如以爲采訪冊不足信則乾隆十八年之志亦由采訪而來況又有非采訪冊而亦刪者矣又入本朝以來諸臣冢墓旣載又梅氏兩代封翁矣而諭祭賜謚之梅文穆卽不塟本鄕亦須注明所在而今亦略之此門桉語有云自乾隆十八年以後采訪冊悉不足憑是因現在之生人讎及冢中之枯骨且此次續修者續修乾隆十八年以後事也今自職官選舉諸門以外一切槪從其略則新修府誌何爲乎此未諭者三也循吏中載寧國令範傳眞是矣然何以令寧國而得修南陵之堰則唐宣城郡之地理與名宦傳不可不合勘也文苑中欲登唐詩人張喬是矣然何以家南陵而又附入池州之籍則唐武徳中之沿革及人物志不可不並校也此皆近在志傳而亦懶於搜稽此未諭者四也山水諸門系僕所纂者頗欲正前人之失不致傳後代之疑其考證各條略具苦心皆還實據今乃不察由來半從刪攺執筆者旣以不狂爲狂主修者亦遂將錯就錯是同事欲泄一時之私忿竟忘其爲六屬之官書此未諭者五也學校之金石有登有不登官廨之廢興有載有不載甚至宣城缺新建之祠旌徳削兪公之廟涇則縣丞廨宇亭脫見山旌徳則主簿衙齋堂芟景呂升降任心去畱隨意此未諭者六也祥異各志營建諸門於舊志皆照本抄謄甚誤者亦略無攺正何貴重修是名爲愛古而薄今實則偸安而自便此未諭者七也封建則掛七而漏三大事則記一而忘兩流俗之傳疑則信之正史之明備則略之此未諭者八也刋工𨿽集於宣城而底本則來於榷署局中總修分校諸人皆若有不得預聞者遂至一卷之內前後徑筳半部之中各相矛盾而奉行者又復過當以爲自蕪湖來者無一字之可更自局中定者無片言之足信此未諭者九也虛設總修之號翻爲眾怨所歸況足下旣取獨斷而獨行又何須羣策而羣力加以官事孔繁髙齋少暇足下旣假他人之手以代辛勤他人亦卽假足下之名以逞威福以致物論沸騰人情駭阻此未諭者十也他日告竣之時尙望於編纂內削去賤名何敢於弁首中復加拙序倘以爲微勞可錄片善必登卽希將鄙人此書及與同事諸君書附入卷末備蒭蕘之獻可矣

更生齋文續集卷一

〇春秋左傳詁序

余少從師受春秋左氏傳卽覺杜元凱於訓詁地理之學殊疏及長博覽漢儒說經諸書而益覺元凱之注其望文生義不臻古訓者十居五六未嘗不嘆漢專家之學至孫炎薛夏韋昭唐固之後法已盡亡自魏受禪至晉平吳之歲不及百年戎馬倥傯著書者漸少輔嗣旣啟空疏之習子雍復開飾僞之門而孔門之弟子門人一綫相承不絕如縷者至此始斷而不克續矣然又竊怪元凱𨿽無師承然其時精輿地之學者裴秀京相璠司馬彪之儔尙布列中外卽以訓詁論左氏一經陳元鄭眾賈逵馬融延篤服虔彭汪許淑穎容諸人之說俱在倘精心搜采參酌得中何至師心自用若此豈平吳之後位望旣顯心迹較粗又一時諸儒學淺位下不能復駁難故耶自此書盛行千六百年𨿽有劉炫等規過之書不能敵也況今日去劉炫等又復千載其敢明目張膽起而與之爭乎然以後人證前人之失人或不信之以前人正前人之失則庶可釐然復矣於是冥心搜錄以他經證此經以別傳校此傳寒暑不輟者又十年分經爲四卷傳爲一十六卷遵漢藝文志例也訓詁則以賈許鄭服爲主以三家固專門許則親問業於賈者也掇及通俗文者服子愼之所注與李虔所續者徐堅初學記等所引可證也地理則以班固應劭京相璠司馬彪等爲主輔而晉以前輿地圖經可信者亦酌取焉又舊經多古字古音半亡於杜氏而俗字之無從鉤校者又半出此書因一一依本經與二傳曁漢唐石經陸氏釋文與先儒之說信而可徵者逐件校正疑者闕之大旨則以前古之人正中古之說𨿽旁證曲引惟求申古人之恉而己無預焉者也書成合爲二十卷臧諸家塾以教子弟焉名爲春秋左傳詁者詁故古字同欲以存春秋之古學耳時嘉慶十二年歲在丁卯立夏日也

〇與胡孝廉世琦書

來示云文苑傳中當補入顧蒙蒯鰲二人所見極是至任臣十國春秋鰲傳外又附注一條卽沿方誌之誤不能參考以歸於一是任臣之疏也因校新唐書地理誌復得數條並附正焉南陵縣下云寧國令範某因廢陂置爲石堰三百步今以舊府誌名宦傳校之而知範名傳眞鄧州順揚人可補地理誌之缺一也又云觀察使盧坦嘗命攝事南陵修復大農陂云云嘗疑大農陂在南陵而何以修水利者又屬寧國縣今核以名宦傳始知傳眞曾攝南陵縣事故能修廢築堰如此可以補地理誌之缺者二也盧坦傳李錡誅有司將毀其祖墓坦上疏諫止下云宰相裴均怒罷爲左庶子數月拜宣歙觀察使按李錡之誅在元和二年十一月則坦拜觀察使當在三年與地理誌及舊志坦令傳眞攝南陵開堰時事亦合此又可以補名宦傳之缺三也新唐書範傳正傳鄧州順揚人今職官表名宦傳之範傳眞亦鄧州順陽人則傳眞傳正當屬一人宋時避嫌名故又攺眞爲正文藝李白傳元和末宣歙觀察使範傳正祭其墓禁樵采元和祗十五年此云元和末是傳正爲觀察使又在十一二年之後矣此可補範傳正本傳之缺四也又劉太眞傳宣州人善屬文師蘭陵蕭穎士舉髙第進士淮南陳少遊表爲掌書記今以陳少遊傳考之少遊之鎭淮南在大歷五年以迄少遊之卒皆在淮南而太眞以興元初已爲河東宣慰賑給使佐幕未幾卽已持節下云累遷刑部侍郎並在貞元四年以前距興元初亦止三四年遷轉可云至速良由少遊之力使然是太眞本非端士其以桓文擬少遊也無足怪矣至少遊爲宣歙觀察使本傳亦不著何年以地理誌考之宣城下有徳政陂云大歷二年觀察使陳少遊署是少遊觀察使又當在此年之前至大歷五年始徙浙東則少遊在宣城蓋已歷五年也至張喬本應歸入南陵今一統志及通誌池州府誌或云池州秋浦人或雲貴池人蓋一沿前之所屬一又下同於後之攺名皆未深考蓋南陵之隸池州實止唐武徳四年至貞觀元年計共五年至攺秋浦爲貴池又在五代楊吳順義六年喬系唐咸通中人不得云池州亦不得雲貴池也至通典諸書不言南陵曾隸池州者則文有省略耳唐李洞送喬下第歸宣州詩無成來往過折盡謝亭松謝亭在宣州北二里卽謝眺送範云赴零陵之地也益可證喬之爲宣州人矣至分劉太衝劉太眞爲二傳亦合方誌之體蓋國史貴簡故有並合方誌貴詳不妨各爲一傳況新舊唐書又各有所據乎此亦如新唐書不爲韋應物立傳而甘澤謠爲補作之卽其例矣又以本傳及舊志統核之傳正之令寧國當在舉進士及宏詞髙第之後或自縣令內擢集賢校書否則由校書郎出爲縣令皆不可知後又歷三州刺史而始爲觀察使也十年之中由縣令爲觀察亦皆循序而進此又可補新書及舊志職官表之缺五也

〇敕授文林郎晉封奉直大夫四川彭水縣知縣徐先生墓表

榦隆中葉以前吾鄕爲府州縣長吏者極多有寧忤上官不得罪小民寧自處儉陋不虧缺倉庫錢糧者十尙二三彭水縣知縣徐先生士勛卽其一也先生字紀常一字毅夫世爲武進望族曾祖元珙都察院左副都禦史祖永宣康熙庚辰進士候補主事以詩名於時世所稱茶坪先生者也父植國子監生贈奉直大夫母陶宜人先生贈君之次子也性開敏九歲卽徧讀五經弱冠學卽大成以干隆丙子舉京兆試屢謫於春官歲壬辰大挑一等得旨發四川以知縣用繼丁外內艱服闋仍赴四川庚子春題補彭水縣知縣未抵任卽檄署會理州事會理與雲南接壤苗僮雜居最號難治先生始欲與之休息因多作條教揭通衢以曉諭之其言明切懇至父老有讀至泣下者又葺義學羅諸生親與之講貫州舊設銅廠有司例收其息至是始撥爲諸生膏火資由是士气亦振時川南北嘓匪擾害良民至白晝劫人於途莫敢問其健吏則偶獲一二必斷腕矐目杖斃之不申大府也先生曰此非懲一警百之道因詳請上官設法偵捕務在必獲一一顯致之法以懲薄俗以杜後患啟十餘上皆不報後不二十年嘓匪遂與邪教合蹂躪蜀中幾徧今天子赫然振怒用大兵致剿費國帑千百萬曆六七年根株始得淨盡人乃服先生之先見也州北嶺有大猾曰蔣鴟其橫與嘓匪等先生廉得實先設法散其黨羽因輕騎往捕之裏閈少年不期集者至千數皆持挺隨往至則鴟已自縛跽道周卽械入州系聽事前石墩窮治所犯鴟大呼曰吾巨魁也嘓匪且畏我自來官司不能捕卽捕吾死黨亦必中道劫之去何今日吾魄奪而人事亦變也卽觸石殞一州大快州土司沙金龍與同母弟爭產訟數十年不決君蒞任之始獄已達成都無從辧曲直又特旨派刑部侍郎杜公玉林親往讞定於先生無與也侍郎甫還朝而土司抱成案復訟會時宰與侍郎不合檄全案送京師卽以先生護行旣至勢叵測訊斷至數月乃定卒如初讞而先生顧以漫無覺察落職矣生平惻怛憂民之意未盡見之設施世論惜之罷官後貧無可歸主山東講席者數年先是長子書受以副貢生永樂大典館校錄議敍發河南以本班銓補時已擢蘭陽縣遂迎養先生於署中並爲先生舉七十之觴時先生兄弟存者三人曁諸子侄皆聚官廨稱祝先生深以爲樂越二年始以疾卒於官署春秋七十有二子三楊宜人生書受瞻任皆庶出任又出嗣先生弟丕烈女二一適同裏黃斗照一幼殤孫四人葆孫夔孫蘭孫藝孫先生性孝友遭考妣喪皆哀毀過禮生平於倫理尢篤撫弟之子若女如所生一一爲畢婚嫁尢不喜妄交所過從非惇行君子卽以學術相切摩者素嗜學卽宦遊服官得暇輒手不釋卷所著有六書鼎八卷瞥見編十卷難字解二卷服食撮要一卷蜀遊記一卷雅令三十二卷及詩文等藏於家敕授文林郎書受爲先生加級請封得晉階奉直大夫配楊宜人先先生卒二十年性尢仁孝事翁姑委婉盡禮素不佞佛然生平未嘗戕一物命家貧操作盡瘁未五十發已半白其撫書受也𨿽甚愛而課之極嚴書受以某年某月奉先生曁楊宜人合葬於某鄕之某原以表墓之文來請亮吉於先生有連又與書受爲同歲生知先生詳用不敢辭爰掇其梗槪如右余詳書受所爲行狀中不贅

〇汪上捨墓表

嘉慶十二年歲在丁卯三月日國子監生汪君以疾卒於旌徳縣板橋鎭裏捨越二年月日其子瑸將卜葬於某鄕之某原先期乞爲表墓之文謹案狀君諱承澤字潤輿世爲安徽旌徳人父又云生八子君其冢嗣也少開敏事父母極孝年十三母譚孺人病所居村捨僻陋無醫者亦無市藥處君每冒夜行數十里延醫購藥者累月母卒不救君毀幾滅性父本窮諸生家屢空一日君自塾中歸跪而請曰家計若此使兒呫嗶守一經何以爲養請去而爲賈可乎父笑頷之時年甫十六遂涉歷千里冒險過江貿易於淮海間在揚州之泰州東臺最久以爲此故貿遷地也遂僑寓焉長娶孫氏是時君繼母呂孺人亦卒再繼者爲譚孺人君與婦事之鹹得其歡心間歲必一歸省父母逢歲臘必治具召戚友以次起爲壽極歡始罷諸弟之幼者君皆一一成就之爲築宅環親捨以居父竟享大年以終後瑸兄弟偶檢舊篋得父所與君書云七八兩男得以提攜訓誨分我老人半世之憂吾子𨿽多豈易得如爾哉則君之孝友不問於父母兄弟之言者可知矣迨譚孺人卒君皆竭力營葬其冢地在徽歙間崇阜峻阪距所居百數十里費至不貲然一不以累其弟也生平篤於友誼與歙縣黃某善黃素落拓不治家人生產君賙其急者屢矣一日黃聞父赴過辭君知其無有也贈以重金俾爲卒葬之費乃別中懷坦白遇事直言有欲就質曲直者往往望門而返歲乙丑洪湖泛溢泰州尢被其害君𨿽僑寓首率州人捐銀米若干藉以全活者甚眾君生於乾隆口年口月卒於嘉慶某年口月年甫六十有六子二璨國子監生有文名後君數月卒瑸旌徳縣學生孫四人時謙時豫時升時泰

〇答張徵君炯書

洪亮吉頓首肅啟季和先生徵君執事挹執事名久矣又嘗讀所輯諸書服其條例謹嚴搜稽廣博遣編碎簡藉以流傳晉豕魯魚因之訂正未嘗不思傾心握手考古證今訂從前學究之訛窺往昔通儒之旨又聞嘗枉道過訪適以事他出不獲掃先人之敝廬迎有道之過鞅至今爲歉矣亮吉頻年授生徒譔方誌皆在琴川篛嶺間又值執事都門遠客把晤無從惟與次仲同年及令子言之以志怏怏今歲貴郡復有修志之役亮吉學殖荒落方爾汗顏何期遠賜手書獎其庸陋荷甚愧甚然本欲與執事言者亦有一二此州爲東南名郡而元明以前圖經方誌傳者絕稀卽如秦漢以來陵陽山系屬涇縣今則分隸靑陽石埭非府境內山矣至府城內有陵陽山不過偶同其名非陵陽子明之舊且名亦自唐中葉以後始起杜牧之贈宣州元處士詩陵陽北郭隱身世兩忘者則眞府城之陵陽山矣漢書地理誌班固之所爲淸水說文解字許愼之所爲泠水皆卽今淸弋江淸泠涇音並同其謂之淸弋水者始見於晉書鍾雅傳而元和元丰等地誌並因之李吉甫王存諸家志可證審中葉後始有淸弋江之名新唐書地理誌元和四年寧國令範某因廢陂置爲石堰三百步水所及者六十里有永丰陂在淸弋江中杜牧詩亦有淸弋江頭之句然宋初諸地誌尙稱爲淸弋水至宋南渡後淸弋水之名始隱而並稱爲淸弋江王象之輿地紀勝可證舊志或合而爲一或析而爲三四非事實矣他若魯港爲漢志廬江水之訛南湖實禹貢南江之委此類十數條頗足以補地誌之遺訂前人之誤執事見時卽當定其得失耳又承示當錄及金石與鄙見適同亮吉向譔方誌皆別立金石一門新修涇縣誌卽用此例又南宋王象之輿地紀勝近日始有鈔本其采宣州所屬金石自南齊至北宋已三十五通今大半已失傳又當亟存之以存一方掌故﹝此門𨿽系府署中施上捨分纂然已一一鈔示之或不至失落也﹞又示唐劉長卿當作宣州人以姚合極玄集爲據亦精審之至亮吉考劉文房集又有行至宣州一詩詳其詞意亦應爲宣城人卽如唐書白居易傳言祖自太原遷於下邽然居易成進士實由宣州解送則長卿不妨卽同此例且唐賢最重族望其原籍一處占籍復一處者極多武功去文房不遠當得其實不必以史言作河間人爲疑也是則唐中葉兩詩巨公又皆宣州人矣此間太守極賢然局中同事諸君極多亦或各存意見他日體例恐未能畫一耳亮吉昨修涇縣誌又有辧證一門有與同縣諸君商搉者問答皆錄入以備後來采擇今執事此書亦當錄入府誌辧證中矣外近所作文二首適有稾艸又均與志事相關謹附呈左右幸有以教之別有奉懷一篇並寄正以志欽挹亮吉又頓首

〇誥授建威將軍浙江提督總兵官總統閩浙水師軍功加二級紀錄二次追封三等壯烈伯謚忠毅李公墓志銘

我國家多將率才並世所見者三人皆官提督皆死國事又皆未竟厥用曰馬忠壯全曰宮保花連布其一則忠毅公然宮保與餘同官最久忠壯亦尙及識一面獨忠毅遠隔數千里二十年來宦轍南北耳其名究未面其人也惟屢讀邸報見其勇猛任事見其忠勤爲國見其出萬死不顧一生又獨能以精誠上結主知以爲東南閩師有此人小醜不足殄矣及聞黑水洋之變𨿽識與不識無不東向哭失聲爲聖天子惜此鞠躬盡瘁之臣也烏乎十年來使封疆大吏人人能與公同心則賊之平已久然又怪公以孤忠孑立今上親政未及一覲闕廷顧轉邀不世之知破浮言排物議一意任公命爲總統功已旦夕成矣而變出意外遂使邊隅小醜暫緩天誅東海藎臣遽淪泉壤此則不能無恨者耳夫忠壯剿金川酋宮保剿銅仁紅苗皆死於事之方殷而公獨死於功之垂就此則尢可惜者烏乎公孫述滅光武感念岑彭吳孫皓亡晉武帝亦流涕曰此羊太傅之功也吾知不日海宇蕩平聖天子亦必軫念勞臣以爲非李長庚不至此則公死而亦若不死矣按狀公諱長庚字超人自號西巖世爲同安著姓曾祖思拔祖宗徳父希岸彰化縣學生三世皆贈如公官妣皆贈一品夫人贈公有五子公次居三幼卽異常童甫入塾學書卽振筆書唐李白句雲天生我才必有用贈公大奇之命以今名性篤孝年十七母余太夫人疾衣不解帶數月免喪習騎射慨然有當世志試補武生舉乾隆庚寅恩科鄕試明年成進士授藍翎侍衛扈蹕畿輔者三年二十六出爲浙江衢州都司居六年擢提標左營遊擊又六年由太平參將擢樂淸副將林爽文之亂入閩護海壇鎭總兵所轄日南濱州故盜藪公至始哨其地捕除之會鄰境有被劫者誤指爲海壇界落職畱緝公一不申辧遽毀家募鄕勇出洋擒盜首林權又擒盜陳營等大岞盜善火器戰屢卻公竿鐮以斷其船跳登之賊火燎公須短兵接大獲乃返時總督爲郡王福康安訪水師將材獨禮異公公慷慨言曰長庚破家爲國船旣自造軍食器械一不資於官惟火藥非私家物願有請於是督府下檄沿海凡李某所在調用軍火不限多寡與之先是閩盜陳禮等闌入殺浙江參將吏莫能捕以屬公不三月獲之奏起遊擊旋署福建銅山參將銅山戰艦徒空名公別用選鋒作商人裝出海不張旗幟見者不知爲官軍也故賊至輒得越歲以父憂歸仍還署任救象嶼商船之被劫者賊來撲我兵少勢不敵公伏不動待賊炮盡出不意創過其舟一炮殪之日向暮隱約又見數艇公亟收泊數艇者亦泊比曉相持公命我舟一字排列作長山蛇形後船插前船巨纜絙之賊從東來我師東第一舟應之以迄第八西來亦如之回環終日賊無如何是役也鎗炮聲震數百里殺傷過當旋補海壇右營遊擊今上元年卽授公銅山參將明年擢澎湖副將保舉入京未至授定海總兵純皇帝召見獎諭有加命速抵任公受事條具緝捕事宜以上總督故協辧大學士書麟公多如公議前總督魁倫奏請攺造同安梭船一事亦公所創也明年土盜鳳尾幫誘入安南夷艇公破之三盤嶴拔他將被圍者出之當是時羣盜蔡牽林阿全等諸有名目無名目大小以百數舶交海中而當事者獨急艇匪日夜程督公追之浙洋追之閩洋又追過閩越交界之甲子洋乃返明年四月擊蔡牽白犬洋功最賜花翎五月夷匪大入浙撫阮公元奏以公爲統帥報可六月與黃巖鎭會師松門颶風作覆賊舟殆盡獲其僞爵倫貴利俘斬數千人艇患自是紆矣計自蔡牽朱濆以外公所捕獲海盜有名目者於深水洋獲李出等二十二人於潭頭獲丁郭等十九人於六橫獲林俊新等十五人於徐公洋獲楊烏等十九人於竿塘獲李車黑等十人於旗頭獲陳帖等二十二人於東霍山獲李廣等二十一人斬首十級乘勢至盡山獲陳火燒等二十二人斬首十一級於三盤獲髙英等七人於山東黑水洋生擒林權等五十餘人斬首二十級獲船隻器械無算他若浮鷹之戰生擒五十餘人南圯之戰一日夜獲八十餘人黃攏之戰沈賊艘二斃七八十人斬首五級數俘得五十二以上皆稽年逋盜遇公無不亡魂失魄魚奔豕竄陷胸抉首相接以是賊中口號曰寧遇千萬兵不遇李長庚此卽公剿賊不遺餘力之大略又計公所歷洋面曰白水洋深水洋潭頭洋六橫洋徐公洋竿塘洋盡山洋日東滬洋三沙洋南麂洋浮鷹洋淡水洋甲子洋斗米洋調班洋三盤洋沱澝洋佛堂洋白犬洋黑水蓋自嘉慶之元迄丁卯歷十二年凡寒暑晝夜風霰雪雹無一日得離海洋亦無一日不搜海盜鬢髮以此白面目以此黧而公亦誓死滅賊不復有旋踵想矣記曰以死勤事以勞定國者實於公一人見之公所自創舟船營陣曰火功船同安梭船曰常山蛇水陣其爲總統也又申明軍令條下陣法一定幫兵船居中用黃旗總領用五色方旗黃溫二幫兵船居左用紅旗總領用五色尖旗閩幫兵船居右用白旗總領用五色尖旗軍船行日插五色旗夜懸三燈一遇賊兵不論何幫先見者卽髙張本色旗以便後船眺望協力攻擊仍視中軍旗號指東則向東指西則向西入夜中軍船放火號三枝各統領二枝各船一枝所攜藥彈必待盜船旣近然後開放故鎗炮絕無虛發蓋公行軍嚴整又若此其年冬擢浙江提督臺灣平調福建水師提督旋又調浙江總統蓋自上親政以來又專以蔡牽事付公閩浙水師皆屬焉公感激上知益思自奮其剿蔡牽也敗之於靑龍港覆之斗米洋又大蹙之於鹿耳門嗣以牽船從北汕漏出有旨奪翎頂繼又敗之於三盤又挫之於調班洋又大搏之於漁山公血戰受傷事聞復頂戴又大敗之於東湧炮擊牽從子蔡添來落海明年又扼之奧洋大星嶼斷牽船大桅毀其篷索時公爲客兵以粵爲主使粵援卽至客主交逼則牽受首必矣而無如粵之故緩其期若惟恐公之成功者牽復得間脫去上聞𨿽切責粵帥下部敍公功而事機已坐失矣又與粵帥會剿嶴門盜先期奏請事竣暫還浙理軍政上未允遂卽日復行冬合金門福寧二鎭共擊牽浮鷹擒七十五人斬級十五十二月二十五日至黑水洋追及之牽所有三舟耳公奮勇欲登舟幾得上忽風浪遽作倉猝中賊炮傷咽喉額角遽以是日日昃隕命烏乎賊瀕於死屢矣乃桅斷不死蹙之絕地不死豈天故欲稽其誅以俟惡稔始舉族以殲之使一不畱遣種耶抑天欲彰公之節故使變生不測而賊亦旋踵卽滅耶是皆不可知者矣督臣疏入上震悼爲之墮淚使撫臣迎其喪奠醊賜帑金千兩續又賜帑金四百兩追封三等壯烈伯於本縣建立專祠仍下部臣議卹賜全祭葬賜謚忠毅又累降旨申飭水師將帥爲公復仇勅督臣用所獲蔡牽義子蔡二來臠以祭公梟其首喪次聖代褒忠之典可謂無以加矣非公之破家爲國忘身滅賊不以死生利害之念稍存於中者而能致此乎公生平讀書外喜靜坐天性知兵尢長水師大小經百十戰所斬獲不啻千數所獲軍裝器械不啻萬數他人得其一卽詫奇功在公尙不足言公所至修學校作義冢見義必爲並有士大夫所不能者公生於乾隆十五年四月二十五日年五十有八配吳夫人無子有養子二曰廷駒乙卯科武舉早卒曰廷鈺方爲公後承其喪吳夫人生女二一字葉寅在室殤一適同縣候補同知陳大琮今奏畱浙江欲隨大府剿賊以復公讎者也將以某年某月葬公於某鄕之某原千里走使乞爲志墓之文余生平慕公而恨不得見者也重爲之銘曰岷山之源誰神於江離堆灌口爲公之宗閩江之南誰神於海髙浦浯洲公神斯在公不滅賊賊害公怒气上作三天虹雷電擊賊滄海東公之英靈在天地一訃傳來十州涕除夕先膺萬家祭公能報國死亦甘畱此正气維東南我銘公墓兮石作函歷萬萬古兮詞無慚

〇南陵工山神祠及孝感祠壁記

南陵工山縣鎭山也其周七十里髙數千仞魯語云社稷山川之神有功烈於民者祀之工山𨿽一隅之山然實能出雲降雨灌漑百里則山之有神神之有祠固也而前世相傳神爲晉孝子何琦夫生有嘉徳沒爲明神亦固也事不必遠引漢秣稜尉蔣子文以逐賊死爲鍾山之神至攺鐘山爲蔣山晉宣城內史桓彜以禦寇死迄今爲涇縣湖山之神甚至三國吳時梅根冶一小女子以救父死亦得爲神是何孝子之得爲神非鑿也然今之祀蔣山神者木主則曰蔣山之神祀湖山神者木主則曰湖山之神不以蔣侯桓內史鑿之也善夫明洪武三年詔書祀五嶽四瀆者東嶽則稱泰山之神東海則稱東海之神舉凡前代封號及一切附會之說皆削之社稷城隍之祀亦然曰社稷之神城隍之神亦不以句龍后稷之說附會之也今何氏子姓必欲證工山神爲祖祠而此方知禮者又或起而爭之皆非執衷之說矣必欲爲百世不易之論則祀工山者主宜稱工山之神所以遵歷朝祀典也祀孝感祠者主宜稱晉孝子何琦如是而何氏子姓與土人之以工山神卽何孝子者固並行不悖也然余更欲爲何孝子辧誣朗陵爲西晉何曾封邑晉書列傳曾陳國陽夏人與孝友傳之何琦爲廬江灊山人者渺不相涉按琦本傳母亡服闋公府辟皆不就髙尙可知何必假他族朗陵之封以焜耀身後乎方誌至謂之朗公則又以支公遠公緇流一輩目之矣明沈堯中碑記又稱爲何孝廉考琦傳𨿽曾察孝廉然嘗除郎中又嘗補涇縣令不得復稱爲孝廉也何氏子姓不此之爭而沾沾焉爭工山祠孝感祠之分合遂使祖宗受百世之誣而反不置辧得無貽籍談數典之誚乎其它神奇附會之說儒者所弗道亦不足道耳余又怪明曹學佺作名勝志顧祖禹等作輿地書咸自負該博而於工山朗陵山下皆沿土俗之訛而不能正則不考書傳故也今明經章兆祥等旣致啟於余而何氏子姓又以工山祠孝感祠碑爲請用一一詳列之其證何孝子之可爲工山神者亦以明神人一理士大夫之能孝於家忠於國者死而不朽不朽之事卽爲明神亦庶幾可風勵末俗耳至汪貢士越著辯又以爲何孝子琦當配祀工山如后土社棄配稷之例說殊未諦夫工山一縣之山耳安得復有配祀若如貢士之說則古今帝王之祀皆以其臣之有功徳者配享如風後力牧之於黃帝是矣風後力牧不聞又有配食者明大有配小無配也

〇學津討原序

宋左禹鍚有百川學海一書判作十集共一百餘種經史子集四部釐然較之唐宋諸賢歐陽詢虞世南徐堅及宋初三大部以迄玉海事文類聚諸書之以事相類以詩文相類者可云最善國朝汲古閣毛氏因之有津逮祕書之輯視學海采擇較精蓋叢書之例極搜羅之富無割裂之嫌旣錄全書並登祕籍勝於類集者以此近時鮑上捨廷博復輯知不足齋叢書至登乙覽復采入四部中可云極榮遇於儒者集盛事於文林矣然毛氏則多采書畫跋及詩評詩話而於有裨經史者反略焉鮑氏則意專在未刊之本未經見之書而不能以經史子集爲類是以稗官及說部亦進而與經傳相參此則千慮之一失也至李兵備調元函海𨿽由漢迄今多及百餘種然專主全蜀而不及他州趙明經紹祖涇川叢書亦能网羅散失然又專主一隅而並不及本郡此蓋一方之書非可以統古今之盛括垓宇之全者也張君若云生於海隅而嗜古若渴家藏至數百萬卷而又校讎精審登采謹嚴其僞者黜之無關切要者削之共百數十種刊布遠近名曰學津討原𨿽本毛氏之書而增損之而義例益嚴復加之考證可云善之善者嗣又得宋本太平禦覽不日將刊成以公同好行且讀而敍之吾知海內珍此二書當有過於毛氏汲古閣鮑氏知不足者吾與海內士大夫又樂觀其成矣

〇何孝子祠書壁

余旣爲工山神祠及孝感祠壁記矣嗣何氏子姓復請於上官乞以工山神祠何孝子祠合而爲一上官據明輿地書移文局中云名𨿽有三神號實一何氏子姓復持官文書來乞余作祠壁記夫旣控於上官而得直則事卽編入令甲余亦無以難也無已爲援一舊例吾鄕及三吳皆祀春秋時吳延州來季子爲土谷之神香火甚盛康熙中吳氏遠裔居城頭者忽控於上官以爲此吳氏始祖之廟非他姓男女叢雜所可出入祈禱歲時祭獻者也上官遂允其請出示禁止而土谷神祠之祀儼然移爲吳氏祖廟矣夫生爲食采之地歿卽廟食此方是延陵季子之爲神固昭昭不爽也今工山一隅何孝子生平棲遁之所死卽俎豆於此所謂生有嘉徳歿爲明神是何孝子之爲神於此方亦昭昭不爽也吾願何氏子姓及居是方者皆赫赫然以神理事之旣可以息爭又可以教孝則善之善者若南陵何氏之望爲廬江灊山而非陳國陽夏史傳甚明前記已詳言之不更贅

〇新修余杭縣儒學碑記

三代以下封建變爲郡縣郡縣之學校侯國泮宮之遺制也郡縣學校最古者郡則蜀文翁禮堂縣則漢溧陽長校官碑尢著至若郡縣建置兆於秦漢郡縣名之古者至秦漢止矣獨余杭之名尙在秦漢千餘載以前郡國志不云乎夏禹東去捨舟航登陸乃以爲名是余杭之名尙在秦漢千餘載以前樂史寰宇記引舊圖經亦同然吾又疑之縣去臨安僅咫尺而學校創建轉遲至宋景徳三年反不若洞霄之宮肇自漢武帝徑山之寺始於唐代宗豈釋道之教隆而儒術反不振乎此亦余杭學者之恥也吾友張君吉安蒞政之初卽以此爲首務首撤大成殿而新之重建兩廡攺舊七間爲九間又易殿前唐塗以石整欞星門辟玉帶街攺明倫堂爲崇聖祠卽以祠爲明倫堂以迄戟門泮池一律修整前後凡六年而功始迄焉余又怪錢唐臨安爲唐宋以來都會之地聲名文物甲於東南卽以金石而論王象之輿地碑目唐宋金石至五六十通然類皆尊勝陁羅尼之咒華嚴元覺之碑道院磨厓法華刻石釋則嵩嶽大師鳥窠禪師徑川禪師悟空禪師諸石碣道則龍神之祠赤松之迹臯亭神宇之記洞霄提舉之碑指不勝屈而學捨之創置庠序之興廢杳無聞焉又豈福田利益之心日勝而崇儒重道之舉遂槪置不論乎夫振興文教賢守宰之任也修明經術一方士大夫之責也吾願後之官此者時增修而倡率之以佐聖天子文明之化將見學捨之崇隆有大過於琳宮梵宇者是又余之所厚望矣

〇重刻呂子呻吟語序

明儒呂叔簡先生有呻吟語二卷乾隆丙辰之元桂林相國陳文恭公評節而刊之越五十年丙午渭南漕督蔣時峯先生重刊以行世然流布者絕少今霽峯先生之蒞吾郡也距重刊時又二十寒暑矣先生以愷悌之政守煩劇之區偶值偏災竭心賑卹遂得感召天和雨暘時若暇日復取呻吟語一編以爲可以藥世人身心性命間受病者欲校刊以廣其傳而以敍屬之亮吉夫呻吟者疾痛聲也必病伏於中始聲發於外無以絕其病卽無以輟其聲因是思居君相之位者能捄一世之病始能絕一世之呻吟下此則有民社之責者能捄萬眾之病始能絕萬眾之呻吟呻吟之聲絕而歡欣鼓舞之念斯起矣信今先生之校刊是書也謂非欲絕呻吟之聲而躋一世於歡欣鼓舞之域乎語曰防患於未然又曰服藥於未病之先吾願世之受病淺及未始受病者三復是編身體而力行之將見一世盡起沈屙而斯民並登仁壽此則不負先生捄世之苦心矣

〇吳守齋先生小傳

先生名佩字敬之一字守齋世爲錢唐人少開敏勤於學業從倪明經國璉汪大令惟憲兩先生遊最久兩君固名下士凡從遊者無不速售然先生少卽補博士弟子員浮沈場屋者三十年卒不得如志人咸惜之先生內行甚摯事親敬長之外撫孤侄及從母之女嫁娶皆以時又以其暇課從子毅成乙丑進士柷甲戌中書有丈夫子六人孫十一人驌已舉壬子鄕試皆先生爲善之報也年六十九歲卒舊史氏曰記有之不知其人視其友傳有之韓起與田蘇遊而稱其好仁觀先生之所從遊及所與遊皆魁人正士落落不羣者則先生之學行可知矣余與先生令子炎交知先生最深用敢詮次及之迄今過南屏之嶺泛明聖之湖未嘗不嘆先生一家門才之盛舊徳之多皆先生之所積累烏乎盛矣

〇讀雪山房唐詩選序

吾友韞山侍禦深於詩者也而世不盡知則以制舉文之工掩之也侍禦又深於論詩者也而世亦不盡知則又以論文之精確掩之也夫侍禦之文風力至天崇國初而止若侍禦之詩則宛然開元天寶之體格也大歷元和之嚴整也傳曰惟其有之是以似之觀侍禦之所選不可知侍禦詩之所自出乎又嘗論之王文簡沈文愨以名工巨卿手操選政文簡則專主神韻而跖實或所未及文愨則專主體裁而性情反置不言其病在於以己律人又彊人以就我今觀侍禦之所選一人有一人之面目一人有一人之性情各不相肖始各極其工選一代之詩而卽可爲前古後今之法蓋善之善者猶憶己亥庚子間余在京師一日集讀雪山房與侍禦從叔松厓漕督及侍禦論詩至夜半於古體則髙岑王李杜韓白錢劉韋柳而外尢醉心次山近體則初唐五家天寶數公大歷十子之外以玉溪爲中興致光爲後勁三人者意見無一不合因相視大笑至酒冰復溫燭跋屢易乃散一俯仰間若昨日事而二君之歿已十數年二君詩集之刊定又及十年矣然則余之序玆集者非特序侍禦所選之詩卽爲序侍禦之詩可謂兼序漕督之詩亦無不可也

〇蘇先生家傳

吾裏中有淳徳君子一人如唐之元紫芝宋之徐仲車者則蘇先生是矣先生生七十年困於諸生家又苦貧授徒自給然當世識與不識聞先生名則曰此長者也此大君子也先生何以得此於人哉先生諱灝字景程一字謹人爲宋蘇文忠公軾二十二世孫髙祖良知始自無錫蘭儀岸遷居府城遂世爲武進人祖廷弼父維仁皆有隱徳先生少卽穎敏六歲就傅后未嘗一日去書家藏宋司馬光資治通鑑幼時卽樂觀之凡古今成敗得失皆鏡於胸中間發一論父兄不能難也十九補博士弟子員卽有聲橫捨中先生天性孝友家庭間事皆以至誠處之親戚裏黨均無間言家苦貧少卽授徒以資色養館餐𨿽極腆恆不下箸人怪之則曰吾母在家常蔬食也亮吉少先生幾二十年同在講院肄業者五年裏中有文課亦無不與先生偕人皆重先生之文與學而亮吉尢敬先生之爲人以爲友朋中終身無過舉者惟先生一人而已性淡於名利𨿽家無儋石屢舉不售處之裕如未嘗少見顏色生平成就幼童末學至數十人課藝之暇與人子言孝與人弟言弟卽桀傲不純者聞先生言亦皆感悟二親歿後無意進取惟畱意實學日誦內則篇思貽父母令名數語以自警每遇歲歉必命減膳曰道殣相望吾輩得飽菜羹足矣學宮圯先生率同學倡修人感先生之誠入貲以助者尢多先生娶馮氏無子以兄之子敏善爲嗣親見其讀書成立今已舉於鄕官儒學教諭需次當得縣令矣先生年七十有九以嘉慶十三年十月六日卒遺令速葬不用樂工僧道敏善皆遵之又以亮吉交先生最久暇日踵門乞爲先生立傳亮吉舊史氏也又生平重先生之爲人用綴其行事俾他日誌耆舊傳純固者有所考焉若狀中所臚列類皆束脩自好者所能爲不足以爲先生重故不更錄

〇汪氏佩珍遺詩序

嘗讀唐李翺與陸傪書云李觀之文如此官止於太子校書年止於二十九𨿽有名於時俗其率深知其至者誰哉信乎天地鬼神之無情於善人而不罰罪也甚矣爲善者將安所歸乎余讀而悲之以爲雋才之不幸未有如觀者而不料汪生之年命才學適與之同生少有殊稟甫成童卽善吟詠隨父客居海陵屋數椽嘗扃戶不出以誦讀爲事瀕海無師時生弟瑸從余遊生遂介其弟時時以詩質余余閱而賞之以爲宣歙間詩人無有出君右者如出門云此際非無淚恐傷父母心則善於事親可知矣其寄弟云望汝書來早憐余別後思則友於昆季可知矣其舟次偶成云不知何處秋砧急錯認山妻搗藥聲春閨云陌上小桃紅不了可能開到壻歸時則伉儷之情又何其纏綿悱惻也他若莫愁湖云燕子亦已去髙城啼亂鴉可云工於發端遣貧云春來多少好春光春風到處春花香我正攜樽醉花底廚娘來聒甑無米可云工於作結又如春曉及雜詠諸詩皆不愧齊梁間人語然功名止於上捨生年亦止二十九何其與唐李觀不謀適合如此余𨿽不敢怨及於天地鬼神然未嘗不憫其門祚之衰薄與騷人賦命之窮一至此也臨終屬其弟以詩乞序余故哀而許之並錄其詩入北江詩話中

〇陶侃論

淸談之禍烈矣起於魏正始而西東晉祖述之其間能卓然不爲所惑者惟陶侃及卞壼數人而已侃尢有遠識卽如諸參佐或以談燕廢事侃命取酒器蒲博之具悉投之於江吏將則加鞭撲曰樗蒲者牧豬奴戲耳老莊浮華非先王之法言不可行也君子當正其衣冠攝其威儀何有亂頭養望自謂宏達耶又嘗語人曰大禹聖者乃惜寸陰至於中人當惜分陰此數語豈漢魏以後諸賢所能道耶夫王謝溫庾可云江左名將相矣然茂洪麈尾元規淸興安石絲竹皆正始風流之習也甚至太眞之偉烈聞過江第一流已盡卽復失色非結習未盡何以至此大抵遊俠之習起於戰國綿延於楚漢之際至西漢全盛之日其風始衰淸談之習起於黃初正始之間橫流於晉及六朝至唐一統之時尙未克全變人心以此而漓風俗以此而壞國亂亦以此而循環其禍之烈可勝言哉夫遊俠之害起於閭裏小人士君子之從風而靡者尙不過十之三耳至淸談之禍自君相啟之其禍亦卽自君相被之內自中朝以迄薄海內外千百年來使五帝三王之化掃地無餘非正始諸人實階之厲哉故範寧以爲王弼何晏之罪浮於桀紂非過論也蓋桀紂之害在一時王弼何晏之害及於千古烏乎孟子之功不在禹下者以其能辟異端也弼晏之罪浮於桀紂者以其害世道人心也故因論陶侃而並及之

〇於定國論

漢書於定國傳定國爲廷尉其決疑平法務在哀鰥寡罪疑從輕加審愼之心朝廷稱之曰張釋之爲廷尉天下無冤民於定國爲廷尉民自以不冤是漢時廷尉之公平者張釋之於定國二人爲最矣余獨以爲不然夫釋之議犯蹕者之罪以爲方其時上使誅之則已魏王肅已顯譏之以爲廷尉天子之吏猶不可以失平而天子之身反可以惑謬乎斯重於爲己輕於爲君不忠之甚者也然釋之當時不過言之失耳犯蹕者究未嘗論死也於定國則不然計定國之爲廷尉自宣帝地節元年至甘露元年一十八年之久今按京兆尹趙廣漢之死在地節四年左馮翊韓延壽之死在神爵四年光祿勛楊惲之死在五鳳四年司隸校尉蓋寬饒之死在神爵二年皆定國爲廷尉時事也且楊惲之免官也廷尉定國奏惲怨望爲訞惡言大逆不道惲之死也廷尉當惲大逆無道要斬寬饒延壽亦皆坐不道誅使事皆出宣帝意耶則定國承望意旨畸重崎輕何以爲執法使定國自出己意耶則罪不傅律何以爲法之平余以爲定國於四人之罪當以法爭之不能得卽當去官不能去官亦當如乃父於公抱其具獄痛哭以爭之以冀主之一悟今不此出而一則擬以無道一則擬以不道且於一人之身再擬以無道不道竟若死尙有餘辜者廷尉之平果如此乎徒使中興令主以誹謗殺人以語言文字定獄非定國加之戾乎而尙竊執法之稱尙播不冤之譽何耶

〇弟子職箋釋序

古之教弟子者纖悉無不至也在小戴禮者曰內則教弟子所以事父兄在管子雜篇者曰弟子職教弟子所以事師長二者缺一不可三代以前國家風俗之厚士大夫家法之修無不由此孔子之言曰弟子入則孝出則弟謹而信泛愛眾而親仁行有餘力則以學文孔子之言內則弟子職之綱也子夏氏最得孔氏之傳故其教門人小於以灑掃應對進退爲務陵夷至戰國風教盡矣然孟子之言尙曰爲長者折枝趙岐注折枝按摩折手節解罷枝也西漢以來萬石君之家法江都相之師範以迄趙恭之步儋劉般之頌詩荀爽之禦李膺殷陶之侍孟博尙皆有三代之風烏乎風俗之壞蓋肇於魏黃初正始間乎其上則祖尙玄虛描摩莊列於是爲子弟者亦相率以跌蕩爲髙通脫是務阮籍則居喪食蒸豚矣胡母輔之則直呼父字爲彥國矣弟子之繩檢盡去而天下之風俗隨之於是劉石入中國而懷湣皆下堂百年之中四海鼎沸其不至於爲禽獸者僅僅一間耳弟子職不謹之害一至此乎蓋弟子者成人之基也成人者一鄕一國所取法也正弟子方可以正成人矣成人正方可以正一鄕一國及天下矣語有之少成若天性習慣成自然聖人又豈好爲此委曲煩重以苦弟子哉觀三代之風俗如彼魏晉之風俗如此亦可以憬然悟矣按今弟子職亦非管子所爲乃古塾師相傳以教弟子管子作內政時取以訓士後人遂入之於管子耳總之弟子職之在管子與內則之在小戴禮等也班固漢書藝文志本劉向之舊附弟子職於孝經最得聖人之旨自隋書經籍志以下皆雜入管子中不更分出則魏徵歐陽修等讀書之無識也余少習是書凡子弟入塾皆以是書爲始又病唐尹知章注簡陋劉績補注亦未該洽因仿漢儒注經之法一一箋釋俾是書得專行烏乎後之教弟子者其愼之哉

〇兩漢同姓名錄序

漢同姓名錄二卷所采書自前後漢書三國誌外以迄金元著錄凡二十餘種隋書經籍志梁元帝同姓名錄一卷宋史文藝志作二卷又載子野同姓名錄六卷元帝書今不傳子野所著亦未見案姓氏之學自王符應劭以後著錄者不下數百家而同姓名之錄則僅見此然漢世風俗簡朴數傳而後諸劉名字同者尢眾甚或河間孝王開傳其玄孫濟南王康子復名開是彌孫與始封國祖同名裴松之三國誌注稱荀氏家傳荀惲字長倩而官太子中庶子者亦名惲字景文是從孫與從祖同名此類尙多不表出之恐視睫不見者眾也宋王伯厚著困學紀聞於宋世諸儒較爲審核然其考史二條云嚴延年劾奏霍光擅廢立無人臣禮不道奏𨿽寢朝廷肅焉下稱沙隨程氏云延年女羅紨爲昌邑王賀妻生子女持轡惟漢人風俗之厚不以爲嫌云云是合兩延年爲一人不知在酷吏傳者字次卿在昌邑哀王傳者字長孫非一人也云戰國有兩公孫宏與漢平津侯爲三不知卽漢代而論公孫宏亦有三人平津侯之外一爲幽州從事見後漢書列傳卷二十三一爲楚王英黨見續漢書志第十一伯厚史學之粹尙如此何怪鹵莽立論者謂漢作聖主得賢臣頌之王褒卽鄭通裏男子漢又有朱買臣官武昌太守謂元帝時人者是又不足辯也又考劉歆字細君見於東觀漢記公孫宏字季又字次卿見於司馬遷書及鄒長倩遺宏書而班固皆不錄今一一爲著於編未始非讀史者之一助也夫古之用心於瑣屑有著古今小名錄及古今姓名雜錄者猶登於譜牒及小說二家況此之所述實本蕭氏舊例而補簡冊之散亡備史家之雜錄較天隨孔至所著爲賢乎彼矣

〇傳經表序

六經權輿於孔子六經之師亦權輿於孔子易孔子十五傳至劉軼尙書家學二十一傳至孔昱詩十五傳至許晏﹝魯﹞十六傳至賈逵﹝毛﹞春秋十九傳至馬嚴﹝左氏﹞十三傳至孫寶﹝公羊﹞十一傳至侯霸﹝谷梁﹞佗若今文尙書伏勝十七傳至王肅齊詩轅固七傳至伏恭韓詩韓嬰六傳至張就禮髙堂生六傳至慶咸上自春秋迄於三國六百年中父以傳子師以授弟其耆門髙義開門受徒者編牒不下萬人多者著錄至萬六千人少者亦數百人盛矣降自典午則無聞焉豈非孔氏之學專門授受逮孫炎王肅以後遂散絕乎暇日采摘羣書弟其本末校正訛漏作傳經表一卷其師承無可考者復以通經表一卷綴之而通二經以上至十數經咸附錄焉較明朱睦﹛木挈﹜授經圖國朝朱彜尊經義考承師一篇詳實倍之蓋周秦漢魏經學授受之原至此乃備也是爲序

〇唐丰溪處士呂從慶詩序

丰溪處士名從慶本大梁人從宦金陵唐廣明中避地至歙又自歙遷於旌徳之丰溪遂家焉生平喜爲詩年九十七乃卒自題其墓碣云唐詩人丰溪漁叟之墓子孫守之不去迄今及九百年其裔繁衍至數千家寒食上冢之禮歲歲不廢唐詩人之有後福者莫處士若矣余嘗謂聚族而居有三善焉祖宗邱壠歷世可不迷毀一也昭穆之敍數百年秩然不紊二也先世畱貽之物可以守而弗失三也余家亦自唐中葉以後卽居歙縣之洪源余祖𨿽已遷居常州然三十年前余憶隨學使者校文至歙事竣獲歸展祠墓於族長老處得敬觀唐畫像一宋畫像三唐畫像爲始遷祖宣歙觀察公絹本漫漶不甚可識疑亦後人臨本也宋畫像三則墨采尙新一爲先忠宣公一爲文惠公一爲文敏公忠宣公像後跋者張南軒栻等七人末皆稱通家子侄蓋宋時敬父執之禮如此其法皆傳於子孫之賢而有文者俾收藏之老則又擇通族之賢者付之是以久而不失今丰溪處士之詩亦皆其歷世之賢而有文者所搜羅裒集者也此非聚族而居能若是乎今年春餘來主洋山書院呂氏之從遊者數人括帖之暇亦皆喜賦詩暇日璽培兄弟輯丰溪處士詩共得四十五篇謀復付之梓余細讀其詩而益敬處士之爲人也處士之於唐末特未沾寸祿者耳而流連宗國慨念故君偶有所作卽三致意如此則其詩之傳而久者謂非處士之志與節有以致之乎夫唐末詩人之能以忠義著者不過司空表聖羅昭諫等數人余昔入王官谷曾訪表聖墓及遊浙右而黿江左側亦有昭諫故居惜子姓皆不振作求如處士之裔能表章先代者絕少豈天之於處士於生前有意戹之俾得大顯於生後乎吾故曰詩人之後福莫處士若然亦賴聚族以居故能寶護愛惜愈久而愈顯若此佗日修方誌者能準許棠蔣華之例於丰溪載處士之墓於糾峯柵山詳處士遊歷之地則處士益不朽矣璽培皆勤學有文其表章先世不遺餘力亦可嘉也

〇楊大令倫九柏山房詩集序

余少日在外家讀書出塾後卽喜爲詩語𨿽不雅馴然頗不可一世視外家兄弟之作頗易之所心折者獨二人於記誦之學則敬蔣上捨松如於五七言之詩格律則敬君松如餘外兄子君又餘外姊子也三人者同志同學出入亦無不同大約餘气最盛松如次之君議論及處事獨持平余與松如皆面折之然卒以君所處爲當後與餘同館邗上又同客京邸又與餘同舉京兆試君先成進士越十年君謁選余已官京師君又客余邸第及揀選得廣西余送君又獨遠然不十年君遽以宰荔浦卒於官矣越一年君之婦扶櫬歸余弔之於孫氏君之婦流涕爲餘言君官廣西日無日不相憶臨卒而諄諄欲以詩之序見委也未幾而君婦復死君無子君之弟將梓君遺集然則余之敍君者容可緩乎君之詩尢講格律生平以唐詩人左拾遺杜甫爲宗余每欲廣之君不以爲可也獨服膺餘詩以爲非近人可及猶憶歲甲午冬仲余與君及松如弔塾師喪於宜興之丰義鄕論詩至夜半忽起拜畬並彊君弟子今官甘肅知縣歙金宜者從君後疊拜宜不從君大怒責之尙若昨日事不知君卒已五年也去臘松如自江西授徒歸憔悴黯慘少餘四五歲須鬢更白於余余延松如飲酒後復對哭君然後知三人者髫齔之交非後來相識者所可冀及君詩集外復有杜詩箋釋生平師法所在君死而城北放生池及九柏山房之遊燕遂絕或待他日松如復歸當設一筵於雙池列柏中誦君生平尢愜心之作以侑酒不知吾年能待否君知之而吾不知也

〇莊達甫徵君春覺軒詩序

夫詩以人傳乎抑人以詩傳乎吾必曰詩不足以傳人也惟人足以傳詩耳何則今之伸紙握管者不下千百人矣何足傳者不少槪見乎此其故不在語言文字間也品之不端則無以立其幹气之不盛則無以舉其辭性情之不摯則無以發其奇心思之不沈則無以扶其奧學術之不瞻則無以極古今上下屈伸變化之方五者具而始足以言詩始足以言詩之傳然則詩豈易言哉若徵君之性情之品之學固夫人而知之者也其言皆有物不苟作流連光景之語而又加之以气息之淵雅意匠之深邃而詩之道亦遂無不備焉或尙以徵君之詩少山水恢奇之致然不足以病徵君也晉陶徵士潛詩家第一流也然家柴桑而官彭澤蹤迹所到不出數百里焉唐裴秀才迪王右丞之畏友也然除輞川諸名作外他所詠不多見則其遊亦不遠可知均無礙其爲傳人也徵君嘗箴余好遊遠近名山垂暮不倦然余自問性情品學不及徵君庶藉山水以補之亦古人學畫不能去而後塑之遺意耳徵君以爲然耶

更生齋文續集卷二

〇復胡吉士承珙問小爾雅書

得手書並尊校小爾疋若干條精審之至知同館中又有繼張臯聞王伯申二人而起者矣謹將手示所及細核之如廣詁艾大也云諸書無訓艾爲大者按艾乂字同書臯陶謨俊乂在官漢書谷永傳作俊艾在官俊可訓大艾亦可訓大夏小正正月時有俊風傳云俊者大也是矣又屑省過也云近刻小爾疋疑屑字衍按方言迹迹屑屑不安也秦晉或謂之省省注迹迹屑屑皆往來之貌廣雅屑屑迹迹塞塞省省不安也又云屑屑猶切切動作之意也漢書集注屑屑動作之兒動作往來皆有過意則屑非衍字又嗟發語聲云文選注引小爾疋羌發語聲也疑此嗟字本作羌今考爾雅釋詁舊注亦云嗟楚人發語聲釋名亦云言之不足以盡意故發此聲以自佐毛詩傳嗟是口語之喑咀則嗟爲發語聲明甚至楚辭王逸章句羌楚人辭語也李賢後漢書注並同是嗟羌二字無妨並爲發語聲且李善西都賦注引小爾疋亦云嗟發語聲亦可明小爾疋嗟字之非誤矣至話治也話當作詰杜預左傳注詰治也卽用小爾雅之文慗彊也慗當作憗釋文引爾疋憗彊也陸氏所引卽小爾雅文誤以爲爾雅耳履具也履當作展鄭司農周禮選牲注可證至縞皓素白也來書據後漢書注引此以爲皓下脫也字是疑以皓釋縞以白釋素分四字爲兩義矣不知漢書集注云縞素也云縞白素也云縞皓素也皆當用小爾雅文則以皓下當有也字非矣又姦犯也來書兩引文選注云小爾疋作迕犯也按幹姦字同鄭玄儀禮注犯猶幹也眾經音義引音義指歸亦云犯者幹也則不必攺姦從迕矣廣義下淫曰報來書引服虔左傳注報復也淫親屬之妻曰報漢律淫季父之妻曰報據此謂報亦上淫之名非下淫鄙意謂君淫臣之妻亦可云下淫漢律專爲平等人言故不著上下且服氏云上淫曰烝文法與此正相對古訓簡質況義亦可互見也廣名車轅上謂之﹛車龍﹜來札云諸書無以﹛車龍﹜爲轅上者按廣雅﹛車龍﹜﹛車堯﹜也玉篇﹛車龍﹜﹛車堯﹜並轄也轄車軸頭方言車轊齊謂之﹛車龍﹜則車軸頭是在轅上不得云誤廣雅槁謂之稈稈謂之芻來札云眾經音義引小爾疋稗謂之芻按鄭玄儀禮注芻謂槁也說文槁稈也稈禾莖也禾莖可以爲芻故小爾疋云然說文稗禾別也玉篇稗秕也他書亦無有以稗爲芻者恐眾經音義傳寫有誤廣雅度四尺謂之仞來札云漢儒訓各不同卽書疏引王肅聖證論亦不云四尺曰仞惟周禮疏引王肅云爾疋四尺曰仞當卽用此文今考以七尺爲仞者包咸鄭玄髙誘諸人也以八尺爲仞者孔安國王肅郭璞諸人也說文仞伸臂一尋八尺漢書食貨志集注亦同近歸安丁進士炢忽爲異說云當是四尺謂之下脫五字四尺別有度而倍之謂仞仍是八尺曰仞也然下卽云倍仞謂之尋說文尋八尺也使小爾疋果有八尺爲仞句則倍仞謂之尋已十六尺矣倍尋謂之常已三丈二尺矣有是理乎是丁之說不足馮也又倍兩謂匹尊意疑倍字爲衍文極是古未有以八丈爲匹者鄭玄禮記注五兩五尋則每卷二丈也合之則四十尺今謂之匹說文匹四丈也則倍字衍文無疑至兩有半曰捷倍捷曰舉斤十謂之衡衡有半謂之稱來札云四語未詳所本今考白虎通所述與此並同其全文云二十四銖曰兩兩有半曰捷倍捷曰舉倍舉曰鏘鏘謂之鍰四兩謂之斤斤十謂之衡衡有半謂之秤秤二謂之鈞鈞四謂之石石四謂之鼓與小爾疋適合秤卽稱之俗字也惟十一句分作數處疑小爾疋之錯簡矣來人怔忪不欲令久待謹先此率復惟川程眠食自愛余容續啟不宣

〇書道徳經後

竊嘗謂三代以後用孔子之道治天下與周公之所以治魯同用老子之法治天下與太公之所以治齊同何言之孔子之所以治天下純於王道者也老子之所以治天下參王伯並用之者也今讀其書而知之矣蓋儒家好名老子能不好名其言曰名與身孰親又云天下皆謂吾大似不肖又云受國之垢是謂社稷之主受國之不祥是爲天下之主是老子能不好名矣範蠡悟其旨遂以伯越國語吳之再行成也句踐曰吾欲弗許而難對其使者以句踐之蓄怨深怒而猶爲此言名之念不盡忘也範蠡知之矣其對王孫圉曰余𨿽靦然而人面哉吾猶禽獸也範蠡能不好名不好名此越之所以沼吳也養身章功成而弗居又云功成名遂身退天之道也範蠡悟其旨以全身申包胥張子房似範蠡者也子胥文種韓彭所不能也故皆至殺身微明章云將欲噏之必固張之將欲奪之必固與之陳成子悟其旨故厚施於國而遂以篡齊魏武悟其旨亦遂以篡漢智伯袁紹不能故皆至滅亡忘知章爲無爲則無不爲又云我無爲而民自化我無事而民自當曹參悟其旨以成開創之勛儉武章以道佐人主者不以兵彊天下雲天下有道卻走馬以糞天下無道戎馬生於郊魏相悟其旨以成中興之業易性章云夫惟不爭故無尢直不疑之處世也歸元章云無遺身殃是謂襲常楊王孫之自處也洪徳章云知淸淨以爲天下正汲黯之居官也立戒章云知足不辱知止不殆疏廣疏受之致仕也凡西漢之有實政實學者無不法老子且西京之所以彊亦以此大抵西漢尙實魏晉尙虛尙實故在上者綜核名實在下者奉行故事百事具舉而天下治此國勢之所以彊也尙虛則在上者惟務通達在下者疊祖玄虛百事廢弛而天下亂國勢之日趨於弱亦以此因讀道徳二章竟爰及之

〇敕授文林郎河南南召縣知縣候補知州徐君墓志銘

嘉慶十年月日河南南召縣知縣候補知州徐君以疾卒於官越二年其孤始克扶櫬旋裏並乞余爲銘墓之文謹按狀君諱書受字畱封一字尙之世爲武進望族髙祖元珙都察院左副都禦史曾祖永宣進士候補主事祖植國子生父士勛以舉人官彭水縣知縣君彭水君長子也母爲楊宜人君性純孝尢得大母及楊宜人歡心讀書數行並下年十六補博士弟子員歲庚子舉京兆試充副榜貢生時君已以四庫全書館謄錄當得官癸卯鄕試又報罷遂遵例以本班分發河南不數年以材擢縣令歷署太康縣丞汝州州同尉氏縣知縣奏補蘭陽縣其政績最著者任尉氏時縣有富民待子姓極薄前令皆與之交君拒不與通其人與從子角鬥訴於官君令以索系頸至詢之則從子因貧乞貸不遂故斗君卽援筆判曰叔則爲富不仁侄則因貧無賴越數日其叔以三百金賂君乞置從子死地君僞允之卽命之曰汝金翊日呈繳可也屆期叔果納金君卽畀其從子曰汝叔所助後須攺行從善其人不知其故泣謝而去蓋善全人骨肉如此縣有無賴受其害者不止一人君立斃之杖下一縣稱快任蘭陽日方抵任行至西關忽烈風吹手中帕去迹之入古廟中廟久毀於火俗所稱金龍四大王者也前令欲新之而不果君始糾工卒事云又訪知廟有旅櫬系孟縣被人謀害懸案未結者爲緝凶抵償乃已丁外艱歸服闋補南召以河工堵禦勞特旨以知州題補未及遷而卒年甫五十四烏乎君少爲奇童長爲聞人壯爲能吏然不盡其才而卒余嘗兩奉使過大河南北譽君者甚眾間亦有毀君者蓋君出納最謹前官有虧帑項者君堅不受代故至此然君待人實開心見誠卽與爭於上官前者退實無後言以是人亦諒之君卒前一年曾屬余志彭水君墓不及三年君之孤又以君墓銘爲請四年之中銘君兩世而餘年亦已老矣回憶少時嗚珂裏之徵逐九柏山房之過從忽忽如昨日事而同輩及君羣從無一在者山陽嵇阮之遊鄴下應劉之逝世去不停悲來無限矣君少卽工詩古文所著有教忠堂存稿若干捲余與君有連舉京兆試又爲同歲生是知君莫若餘者君娶於楊先君卒無子側室生二子葆孫夔孫將以某年某月葬君子某鄕之某原銘曰爲儒而儁爲吏而良廉鄕兮讓鄕兮禮義鄕兮魂而有知庶先歸我水雲之鄕

〇合刻河上公老子章句郭象莊子注序

陸徳明著經典釋文末綴老子莊子二家於老子則首取河上公章句於莊子則以郭象本爲據余前在陜西巡撫畢公節署亦曾取道藏中河上公注老子足本校刊之今王君性嗜古尢畱意周秦諸子因先求河上公老子章句郭象莊子注善本合刊之書成乞爲之敍敍曰治術至漢末分學術亦至漢末分何言之三代以前以儒術治天下人人而知之矣自漢興而黃老之學始盛行文景因之以致治武帝之世竇嬰田蚡𨿽好儒欲推轂王臧趙綰然勢不能敵也老子之徒又有文子其書述老氏之言爲多世亦並尊之當時上自天子下及士大夫內及宮閫莫不服膺黃老之言以施諸實事其尊老子文子也與孔顏並故王充論衡自然篇曰以孔子爲君顏淵爲臣尙不能譴告況以老子爲君文子爲臣乎老子文子似天地者也其尊之若此蓋黃老之道以迄文子述老子之言實皆能治天下者也西漢之治比隆三代職是故耳至漢末祖尙玄虛治術民風一切不講於是始變黃老而稱老莊陳壽魏志王粲傳末言嵇康好言老莊老莊並稱實始於此於是治術學術皆自此而分君相之好尙不同而世道人心遂陵夷不可復問卽以注二家者論爲老子解義者鄰氏傅氏徐氏河上公劉向毋丘望之嚴遵等皆西漢以前人也無有言及莊子者注莊子實自晉議郎淸河崔譔始而向秀司馬彪郭象李頤等繼之蓋莊之配老嵇阮發其端崔向抉其奧郭李衍其流而導之者則黃初正始之君也是則二書之升降百代之盛衰系焉夫豈細故哉唐玄宗時升老文莊列四子之書爲經而無所區別此開元天寶治亂之所以分也請卽以質世之君子

〇師大令二餘堂詩集序

余好遊名山大川所至輒見趙州師君荔扉題句心恆異之不知其爲同歲生也繼晤君同裏錢南園侍禦始悉君之生平君遊歷最廣中歲後以名孝廉出宰山縣凡催科讞獄憫荒憂旱一切居官行事以及懷人念友登山臨水傷今弔古無不一一見之於詩其詩類皆抒寫性情敷陳時事不描摹古人而自合於古不沾沾焉求異於世俗而自不由人君詩之可傳以此又所與交如尹楚珍閣學及南園侍禦等類皆天下第一流人抱負旣不凡見地自覺迢遠發爲歌詩與流連光景應酬世故者卽不可同日語蓋天南淸淑之气點蒼雞足玉龍銅馬金沙瀾滄洱河潞江諸名勝不能盡之也必有瑰人奇士出於其間所謂瑰人奇士者又必發爲傳世之文以鼓蕩山川之靈气則謂六詔之人文極盛於今日亦無不可余與君爲甲午同歲生神交者三十年通音問者亦已五六載然卒未及一謀面今日敍君之詩並憶及南園諸君又不勝人琴之感及雲樹之思也

〇唐陶山岱覽序

岱宗爲五嶽之首然嵩華恆諸嶽前人皆有記述而岱嶽反無專書唐以前如晏謨伏琛宋以來如於欽宋燾等𨿽皆曾泛濫及之然語焉不詳且亦非專爲岱作也近日𨿽有岱宗小史泰山圖志等書而去取不甚得當若太安聶布衣鈫之道裏儀徵阮侍郎元之金石又皆各述一門非岱嶽之全矣此吾友唐陶山刺史岱覽之所由作歟陶山以名進士需次主泰安書院者有年其學旣博而精其搜采又簡而核精心苦志之暇又加之以目驗身試而後成焉首冠之以圖繼之以總覽附覽分覽敍覽而附以金石藝文共若干捲蓋自有此山卽應有此書而書至今日甫就吾知自登封以來三千餘年七十二君之靈望此書之成也久矣𨿽然岱覽之作又豈僅爲覽岱而作乎夫東方萬物發生其靈耀奮發易動人反本追遠之思陶山之爲此意固有在矣今試登山而東望則太公駐節之方去思遺愛之所在也由山而眺其西則太夫人歸墟在焉棲神定魄於此蓋已久也山之支麓四出又皆童年侍遊之地誦讀之所訪碑碣搜簡牒感今弔古之所寓也詩不云乎陟彼岵兮瞻望父兮又云陟彼屺兮瞻望母兮烏乎陶山殆以此泰山巖巖者寄詩人屺岵之思乎不然陶山之家亦在南嶽之麓矣詩云維桑與梓必恭敬止陶山何不南嶽之覽而岱是覽乎則讀是書者又非可僅賞其聞見之確采錄之勤與編次之有法論斷之得體已也夫膚寸而合觸石而起不崇朝而雨天下者太山之云也昔狄梁公望太行之云尙云吾親在其下久立不忍去況以陶山之純孝而父母之存歿又與梁公迥殊吾知其升天闕之崇隆望浮雲之去住其寓感有百倍於梁公者是其感而泣泣而不止者又將何如乎若亮吉與陶山友而孤露之痛更甚於陶山是又讀其書而覺其涕之無從者矣

〇靖江朱氏義項記

三代以後合族之法不行稍得其遺意者義田義莊之類是也靖江朱氏爲縣中舊族乾隆己巳歲朝議君自宰長淸歸裏以族姓繁衍貧困者多因仿宋範文正公義田之法捐銀若干爲之義項凡族姓之喪葬婚嫁孤寡老弱及有志進取無力讀書者皆於此取給焉以是朱氏自曾祖竹窗先生以下讀書仕宦藉以成就甚多統計義田七百二十畝餘銀權子母者若干乃行之四十年而子姓漸繁經費漸拙至嘉慶之元今晉階方伯守同州時復與猶子嗣曾仲武輩續捐銀若干增立規條並詳明所屬之府與縣以期永久立法可云善矣然祖宗之良法美意亦貴子孫善守之度支有定額必先事而預籌今昔有不同必隨時而酌攺蓋出納宜謹也條規宜肅也經畫宜裕也偏私宜化也以大公無我之心推惇本睦族之誼以一視同仁之念寓水源木本之思倘行之久而經費復絀則子姓之有力及服官於外者均可續捐以襄善舉然義田則惟虞水旱之災義項則又恐生挪移侵蝕之獘若皆能以祖宗之心爲心以族中之老成長者爲法此豈特朱氏世享其利將見江以南世家大族亦當取朱氏法以爲準繩如義門之鄭義莊之李一世咸取則焉豈非賢子孫能推廣祖宗之遺意由一姓以及他姓由一鄕一邑以及於一世之明效大驗歟晉階方伯將以其事勒之於石爰屬亮吉爲記其本末余並詳朝議君所作碑記及方伯所續立規條此不贅

〇焦山東洲接漲洲田記

焦山峙大江中四面距城市十里及數十里不等驚波巨浪中斷渡或一日至四五日是以寺僧居此者時有斷爨之憂然言其勝槪則警蹕之所時幸也言其形勢則南北之所關鍵也言其奧古則漢大隱唐禪寂棲止之地焚修之所也夫髙旻以水陸之湊江天以楚越之衝寺門一開香火錢日不下數萬數十萬而焦山百無一二則神佛之香火僧眾之衣食樓臺殿宇之修葺焚香掃地道人衲子之日給篙工柁師南來北往之月廩所恃以不乏則東洲洲田是矣東洲距山麓尺咫自宋祥符六年敕賜本山洲場田地一萬二千九百餘畝作焦公香火田優免一切差役並敕有司一歲兩祀迄今不替迨明嘉靖後本山所有洲場田地盡已圮沒以致釋子星散名區日荒迨我朝定鼎而仁皇帝純皇帝皆親禦六飛至焉奎章法書照耀山海龍輅鳳舸震驚龍蜃乾隆三十五六年連山洲東新漲泥灘三段蒙大吏具奏勅準作焦山香火田就近民戶不得復爭恩至渥法至善也寺僧淸恆等復恐年代久遠比連洲場之戶致啟訟端因乞太守鄧君晅給示勒石而復請亮吉爲之記以壽貞瑉以垂奕禩吾願後之官於此者推聖天子之徳意髙僧大隱之風烈隨時爲培護整飭將見香火之炳耀僧眾之焚修並有過於江天髙旻二寺者又拭目俟之矣吳門邱永年丹徒王體和實司官司文案旣詳愼於事又用力最勤亦例得附書

〇誥贈朝議大夫晉贈資政大夫光祿寺卿伊封翁墓表

君諱經邦字靖原一字厚庵性孝友早歲卽遭贈君喪哀毀如禮母黃太恭人善持家身自作苦俾君讀書君樂易開敏喜交遊胸無城府人皆願與交旣補博士弟子再試有司不售卽絕意進取友人勸挾貲遊江南逐什一利未幾資斧盡喪有誑公者曰此不必若行吾力能爲若致三倍利公信之俄復盡逋其貲人有勸訟於有司者公恥之焚其券不校家計日落始鬻大宅遷居隘巷三遷而隘愈甚處之澹然有笑公者勿顧也然課子若孫極嚴時光祿君已有聲庠序爲聘名師遂連捷南宮官禁近公以此稍慰其課孫秉綬也一與課子同論語禮經皆公所手授並攜與臥起醒輒令背誦所授書暇或攜遊東山橫嶺閭捂紳園館無不畢涉遇道流釋子樵夫釣叟輒連話移晷所居𨿽一廛一圃必徧植花木引水環之值一花乍開或眾果方熟卽延佇其下嘯詠不倦其風致如此其望孫秉綬成名較望光祿君尢殷易簣時尙手摩秉綬頂曰惜不及見兒之成立矣以干隆壬午閏月初四日卒年六十有九配王夫人又娶雷夫人則光祿君及贈朝議君之生母也生而靜重寡言勤儉作苦自歸資政公而黃太夫人性嚴厲夫人能得其歡心又嫡王夫人以久病足不良凡廁牏浣濯之事皆身親之溲溺則負以上下暇則織紝以佐家計以是太夫人忘其勞王夫人忘其病如是六年王夫人始卒又撫其女至長厚嫁之凡再姙再得男家旣貧資政公居恆不自得有觸卽怒夫人未嘗有怨言光祿君旣孤資館谷以養母值歲饑寧化俗諱言食粥夫人則躬自噉薄糜間以芋菽不以爲苦也一日秉綬苦程課嚴而泣夫人勉之曰孺子無然他日發名成業其甘若何逮光祿君通籍迎養京師者六年而夫人遽以疾卒年亦六十有九子二長卽光祿君以己丑進士歷官光祿寺卿次恆珂以秉綬官貤贈朝議大夫廣東惠州府知府孫四長卽秉綬以己酉進士現官揚州府知府次秉徽秉縉秉纓曾孫四人君以子貴歷贈資政大夫光祿寺卿配王氏雷氏皆累贈夫人以某年某月合葬於炭山祖墳越十年秉綬屬亮吉爲之表

〇國子監生程君墓志銘

維嘉慶十二年口月口日文學程望光等將葬其尊甫君國子監生子元於某鄕之某原先期以墓道之文請謹按狀君諱惠字子元太平縣六州道一圖二甲人生有至性自少逮長事父母能得其歡心父某年六十一患癱瘓不離牀褥者三載醫者以爲不起惠昕夕不暫離每事能先意承志暇則品量水藥澣灑垢濁凡婢僕所不能爲者皆躬親之晨起必焚香祝天願減己壽延父算忽一日有方士過捨贈藥一刀圭父服而愈覓方士已不知所在父病愈後壽至八十一始無疾而逝里人及親串皆曰是疾何得起是方士亦何能活人殆君誠孝所感耳君兄弟三人昆季皆早世君撫視猶子等尢篤先後皆讀書成名一門怡怡過其廬者如入奮建之裏住朱陳之村不復作近世想又慮族姓之貧苦不克葬也買地許家塘俾各得歸骨甚窘者復出資助焉縣有篛嶺屆三府六縣乾隆十八年蛟水陡發山徑悉崩壞君獨力修連刀灣八里岡五里亭橫培裏至嶺頭諸處費數千金行旅咸誦之遇歲歉輒視其力之所及以賑又嘗仿古雷公等炮制法徧制丸散以濟人踵門求者不絕今子若孫尙奉行不怠洵可云好善不倦者矣君卒年六十一配口氏子口人銘曰賑災補患一鄕太平以養以育一家太平躬行實履一心太平綜君之畢生兮庶不愧乎縣名陵陽之溪天都之峯君棲神其間兮並以昌其後昆

〇賜進士出身敕授文林郎晉封奉直大夫湖南寧遠縣知縣加三級蕭山汪君墓志銘

亮吉年二十餘客安徽學使者署始與余姚邵學士晉涵訂交甫二日卽出雙節堂啟索詩曰此吾鄕蕭山汪孝子輝祖爲二節母乞言也亮吉讀竟悚然異之亦曾作一詩郵寄未識得達否也厥後四十年宦轍南北卒未得與君一面歲辛酉亮吉自伊犁放還君時已罷湖南縣令歸裏又介吾裏中臧文學庸乞爲雙節堂序亮吉不敢辭也越二年甲子有天臺之行道出蕭山甫得訪君於裏第時君已得末疾兩公子捧之出得訂交於譔美堂其貌溫然其言藹然而家法修整又甲於浙右然後嘆學士不妄許人以亮吉所見有過於學士所許者爲飯半升談竟日乃去昔唐蘇源明之言曰余不幸生薄俗所不恥者以識元紫芝耳亮吉徧交海內士大夫其不愧紫芝者惟有君耳謹按狀君諱輝祖字煥曾晚號龍莊十九世祖大倫始由浙之鄞縣遷蕭山祖之瀚父楷原任河南淇縣典史皆以君貴贈文林郎晉贈奉直大夫嫡母方繼母王生母徐皆蹭太宜人君五歲方太宜人卒十二歲贈君又亡君孤苦無所依賴王徐兩太宜人勤紡績黏楮鏹自給夜嘗達旦太宜人泣而訓之曰兒不學必不可爲人使汝父無後吾二人生不如死於是太宜人泣君亦泣以爲常君性開敏七歲始就外傅夜輒能背諷日所誦書君旣孤而叔父某又以博破家疑兩太宜人有私蓄求索不遂則撻君太宜人百方貸錢應之後又從徐太宜人手篡君去人有勸徙君避之者太宜人以宗祊所在堅不忍去於是往往絕食過臘恆無復衣蓋君少歲之苦家難之多有與吾母蔣太宜人撫亮吉同者讀君手錄未嘗不淚涔涔下也君能文後所歷凡數師惟同裏鄭文學嘉禮上虞徐明經冕課君最嚴每作一藝必令三四易稿明經又勗之曰汝不成立則汝母無淚幹日矣蓋知君有家難也年十七補博士弟子員鄕試數報罷家計益窘遂入州縣幕掌書記漸習刑名君旣善讀書又勤於其事每仿漢江都相春秋決獄之法時以禮經參會律條平疑獄者數十前巡撫侍郎胡公文伯協辦大學士莊公有恭尢契重之語屬吏曰事經汪君必無冤獄君藉此亦得展布其所長君理刑名至三十年平反大案者無數皆詳君佐治藥言不贅君以戊子年舉於鄕越七年乙未成進士又十年而官縣令得湖南寧遠縣知縣蓋君自弱冠以後未筮仕已前皆在州縣署主刑名及君入官而洞悉民隱燭照物情胥吏舞文之獘墨尿恫嚇之繇罔不剖析入微故甫抵任民卽號爲神君縣界廣西國初兵燹後城堞久圮庫藏無所廨宇半頹君以次修舉又值歲稔集三十六里紳士殷戶以里數分段爲三十六令分任之裏之產少者以產多之裏助之七閱月告成又以其暇修武廟城隍廟龍神廟馬神廟正月之吉行鄕飲酒禮四月朔出勸農七月朔行賓興禮觀者塞途諸父老有嘆息泣下者以爲數十年所未有也以士風朴陋創修崇政書院一月數課之一如家居教子弟法蓋自君修城堞後城以內始有補博士弟子者自君葺書院後縣始有舉於鄕者君欲淸吏治以爲非力行保甲法不可於是集三十六里地保人予空白簿一墨一筆一令所轄村莊注管內四至八到接壤及山多田多塘堰若干大路通某處小路通某處某土著住幾屋某流寓主何人有無恆業一一注入簿內限三月繳並手諭各鄕官民本屬一體緩急義須相關聽訟之任責專在官完賦之任責分於民官不勤職咎有難辭民不奉公法所不恕寧遠錢糧素多延欠今舊習已更深可嘉尙今定約月三旬旬十日以七日聽訟以二日校賦以一日手辦詳稿校賦之日亦兼聽訟爾等若遵期完課則少費校賦之精力卽多畱聽訟之工夫云云後傳誦至長沙大府命州縣皆仿行是君治一小縣而湖南八府七州皆隱受其福以爲非今日之循吏不可也君爲治尢嚴於訟師土棍流乞之貽害一方者訟師則有黃天桂一案天桂一名名世前縣趙君任內與人訟歷控大府已審誣矣復翻控逸不到案君以他事獲之檢得與大府吏史坤攬訟筆據稟大府發審大府立革坤役歸縣案審辦事遂得直天桂𨿽逸去然恨君刺骨適侍郎傅森以祭告舜陵道出寧遠天桂遂誣砌各款乘夜以甓裹紙擲入輿中侍郎沿道詢君治迹則雜然應曰湖南第一好官也侍郎大異之卽以匿名呈辭發君究辦君核字迹則天桂所書也天桂偵知狀復由道州竄入廣西終君任不敢返流乞則有老猴夫婦一案老猴者廣西人俗呼飛天蜈蚣妻號飛天夜叉年僅五十有拳勇占居縣境巖穴中十六七年黨羽六七十人分路彊乞輪日供老猴夫婦積余貲則轉貸貧民博厚利或忤其黨則挺身行凶人莫敢觸君訪知卽與營弁裏民設法同捕伺醉掩縛之妻竄逸栲治盡得匪黨姓名羈老猴獄分路緝捕各遠竄出境不半月縣中無乞後君兼攝新田惡乞懾君名亦皆遠去兩縣士民至今感誦之君以餘閒復能考古據漢書趙廣漢傳鉤距法斷縣民匡學義獄據新舊唐書劉蕡傳斷縣民李氏祖唐李合與蕭氏爭先隴獄嘗夜聽訟聞雁聲按輿地書寧遠在衡州南五百餘里以爲雁未始不過衡陽駁前人回雁峯說之誤蓋君勤於官又不廢讀書如此君兩爲湖南同考官兩署道州又兼攝新田縣事皆有惠政奏調善化縣時君以代驗江華縣楊古晚仔命案越山險二百餘里道失足舁回病轉劇君年已逾六十將以此乞休適有承審遲延一案廉使遂據以劾君大府以君良吏欲爲之地又欲引入幕中君皆固辭遂以壬子年二月罷官歸裏時君抱末疾已不良於行裏居十年課子及孫外寒暑昕夕皆手不釋卷前後所著有佐治藥言學治臆說善俗書廿四史同姓名錄遼金三史同名錄逸姓同名錄字同名異名字相同錄元史本證貽谷燕談越女表微病榻夢痕錄曁詩文集並共十數種及見第四子繼培成進士官選司孫世鍾等補博士弟子員又一年而卒年七十有八娶王氏繼娶曹氏子五人繼坊乾隆丙午科舉人候補直隸州州同繼墉福建某縣典史繼垿國子生繼培甲子乙丑聯捷進士吏部文選司主事繼壕國子生孫口人繼坊等將以口年口月口日葬君於山陰口鄕之口原述君遺命乞亮吉爲墓道之文而錢塘梁學士同書手書上石烏呼亮吉與君神交四十年甫獲一面卽卒若吾兩人之交多一面不可得缺此一面又若斷斷不可者豈相知之深反不在笑言促膝之久乎然計君一生在家爲孝子入幕爲名流服官爲循吏歸裏後又爲醇儒律身應物則實心實政烏乎君亦可爲完人矣重爲之銘曰曾閔卓魯一已難兼而有之古所罕經史學況兼劉班三唐以降求人師薄俗乃生元紫芝一千餘年君繼之廬名歸休大禹旁循聲乃在舜所藏九嶷三湘阻且長我臻赤城兮訪黃髮兒傳六經兮母雙節冀淳風兮被吳越

〇涇縣誌序

一方之志苟簡不可濫收亦不可苟簡則輿圖疆域容有不詳如明康海武功志韓邦奇朝邑志等是也濫收則或采傳聞不搜載籍借人材於異地侈景物於一方以致訛以傳訛誤中復誤如明以後迄今所修府州縣誌是也間嘗與友生言之凡一方誌乘有唐宋以來輿地圖經可依據者類皆登采嚴而敍致核夫宋敏求長安志洛陽志何以善以三輔黃圖三輔舊事洛陽宮殿簿西京記洛陽記以迄唐韋述兩京記兩京道裏記等導其先也範成大吳郡誌何以亦善以吳越春秋吳會記張勃吳地誌導其先也然則前志之善者非後志之所當奉行不失乎涇縣在宋嘉定中有本縣令濡須王﹛扌永﹜所撰志十三卷今𨿽不傳而明宣徳成化嘉靖三志間引之亦尙十得二三其條理之詳搜采之允迥非後來者所能及是以悉錄入焉又念此縣爲秦漢所建地大物博山則陵陽蓋山水則南江分江故道皆匯於此人物則漢楚王英之所徙也丁鴻之所封也孫桓王太史子義之所屯駐也鍾桓兩內史之所守城也其巖壑淸峭道裏深邃實爲東南諸縣之冠而錢鄭二志並修於乾隆十八年有失之略者有失之鑿者今於其略者補之鑿者救正之餘則悉仍其舊惟於水道故城之類則視舊志較詳焉凡閱二歲書成共析爲三十二卷蓋撰方誌之法貴因而不貴創信載籍而不信傳聞博考旁稽義歸一是庶乎可繼踵前修不誣來者矣至其不敢蹈苟簡濫收二獘者實此方士大夫編校得人之力時官於此而爲主修者爲丹徒魯子山太守宣化李楳巖大令於懿行文苑諸門𨿽采擇微廣要不失乎善善從長之意亦庶幾晉常璩之志士女摯虞之撰流別比乎夫甄陶眞僞官是方者之責也搜采幽隱詳求遺佚又此方士君子之責也然則余𨿽學業無似幸與諸君子共襄此役或藉可以無大過矣

〇唐見山先生傳

先生姓唐氏諱爲垣字麟臣一字見山年十二卽孤從其兄爲坤學爲坤固名諸生教授裏中先生穎悟又過其兄帖括外時時喜爲詩年二十八以詩文冠府屬九學補博士弟子員後每值歲科二試輒以詞賦冠其曹以是學詩者踵門又工楷隸乞書人亦滿戶外先生授徒不足充家食藉此稍贍事母夫人尢孝謹所居白雲艸堂屋半傾圮然怪石林立梁燕潭鯉常出沒棟砌閒松竹聲塞窗戶秋冬日輒奉母曝背東楹時進酒食先生兄弟或爲兒子嬉以娛母母夫人笑乃止鄰里化之比屋中無悍子弟先生兄弟所致也亮吉成童後從兩先生遊先生以亮吉孤子教之甚嚴督課常不使暇猶憶年十七時讀書郭北四十里鄒翁塾中翁素封粗通字學顧喜以詭僻字與塾師相詰難歲常屈其師益自矜喜惟先生則論難不竭隨問卽隨折之翁乃大沮五應省試不售晚節益自放於酒見衣冠者或上視不省酷喜呼販夫騶卒共飲潤筆所入輒寄酒家家數日不舉火不問也卒前一歲益狂飲無度不復視案上書醉卽呼兒子銓讀稗官之俚鄙者至酣睡方止所爲詩至多不自愛惜今所存桐孫詩稿一卷類皆中年所成半屬門下士及子銓所記憶者年五十卽曳杖杖磊珂處成穴寢疾後置杖壁間果蠃虫至取泥巢穴中而先生亦不起矣年甫五十有五舊史氏曰先生教弟子以嚴爲率成就者極多餘久從先生遊稍長亦以先生所以教弟子者教人迨通籍後蒙恩視學百嶠並入侍皇孫學兼教習諸翰林無不以先生所以教弟子者教之始皆憚其嚴久之乃稍就繩尺卒皆各有所成就以去始之畏之怨之者末已恍然曰先生愛我甚也是先生教人之術門下士行其一端已有成效倘先生親執木鐸以振之當何如乎至先生之晦於酒或亦不獲已也非劉伶畢卓可例

〇涇縣新丰柯村洪氏宗譜敍

唐林寶姓纂作於元和七年其間載吾宗洪氏著姓列爲三支曰宣城舒城毘陵今涇縣柯村爲舊宣城郡所屬而吾家今居武進實昔毗陵郡治附郭縣也兩家之居宣城毗陵似皆唐宋以來土著矣不知實非也吾家及柯村之洪皆自歙縣徙皆出於唐天寶中宣歙觀察使經綸公之後忠宣公皓爲觀察使九世孫其遷鄱陽當在唐末五代時自鄱陽遷柯村則忠宣之孫槺爲文安公遵第八子蓋南宋之末也姓纂云吳有廬江太守洪矩爲宣城支之始然其後不口口口口口口口口口口洪尙書宅舊志山鋤得古口口口口口口銀靑光祿大夫兵部尙書兼上柱國賜紫金魚袋洪永章及列女傳香心夫人之夫爲洪勝可永章勝可其卽矩之後耶據此則涇縣洪氏又有二族矣姓纂又云監察禦史洪察常州人本姓宏氏避孝敬諱攺姓洪氏生子興起居舍人生經綸諫議大夫是歙縣之洪又從毗陵而徙實亦不盡然今考三國吳志賀齊傳歙已有洪明洪進則居歙者又不自唐始也至云避孝敬諱攺宏爲洪則何以三國時矩及進明先已氏洪耶豈避諱攺洪之說亦傳疑而非事實耶今柯村之譜於忠宣以下二十餘世世次秩然其在忠宣前者尙多錯舛失實卽如經綸公曆仕天寶大歷年中姓名見於新舊唐書及資治通鑑者不一而足而譜分爲二云大經大綸則尢所當訂正吾願柯村之宗有好學深思之士舉凡唐宋以來所傳世族譜及歙縣大宗之譜合之於史傳輿圖所載以訂其訛以補其闕如是而始可以信今可以傳後亦可以不倍於古也是爲敍

〇崔恭人浣靑詩艸序

余以壬辰歲七月以所業受知於同裏尙書錢文敏公越八年與公之彌甥今翰林院編修崔君景儀爲同歲生因得拜公之女崔恭人於裏第又逾年恭人出前後所作詩示余授而讀之則皆述世徳之淵源傷弟昆之奄忽懷人感事紀行贈答之所作也夫門閥之盛也荀氏八龍而女荀復挺奇節世祚之薄也謝家羣從而道蘊獨號髙才惠昭之讀史中郎旣不及知行義之口口五更已倏焉沒則夫流連篇什之口口口口口口口口口口恭人以吳越之名宗歸博陵口口口口口口口口口守君已成進士恭人則分鐙夜讀擘口口口以峯靑江上之篇配楓落吳江之詠見者稱勁敵焉未幾而從宦漢中遠經函谷鄠杜五陵之會長安六陌之遊使君之婦則望若神仙名士之筵則首推巾幗攬大河之勝思擊楫而壯遊挹太華之奇乃攀云而欲上故百篇之傑作以三秦爲稱首云無何郎君上第讎東觀之書循吏左遷作西湖之長恭人則丹鉛之暇剖析米鹽造述之餘佐參案牘曾不逾年復成一集殆非人力或由天授者歟又十年之中裏門三返過庭之處荒艸沒其檐楹學繡之窗瓜蔓連於斗拱範伯孫之宅僅有孤孫羊侍中之書欲歸愛女哀至則泣何以克堪而情生於文殊難卒讀余以通家及知四世當蕭山君之卒旣校其遺文尙書公亡復讎其篇翰今復與袁湛之名甥訂大家之別集此則歲月之感較甚於周侯文獻之區有慚於常璩昔對司隸之語尙號奇童今過尙書之門不辭殘客云爾

