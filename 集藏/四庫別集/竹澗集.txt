

欽定四庫全書

集部六

竹澗集

別集類五

明

提要

臣等謹案竹澗集八卷竹澗奏議四卷明潘希曾撰希曾字仲魯金華人弘治壬戌進士官至兵部左侍郎卒贈尙書其文集首載詩四卷次文四卷次奏議四卷末附錄墓志小傳等篇希曾官兵科給事中時奏奪太監汪直義男官爵復因災異陳八事皆直指近幸及奉使湖貴二省計處邊儲又以不賂劉瑾矯旨下獄拷掠除名瑾誅起官復抗疏爭太素殿天鵝房諸役今觀前後所上章奏語皆剴切眞摰不爲粉飾而深中事理平生𨿽不以詩文得名而气體浩瀚沛然有餘亦復具有矩矱非淺中飾貌者可比希曾治河績最著傳稱別有治河錄今巳不傳而集中修築沛單長堤諸疏其措置規模猶見一二是固可與明史河渠志互相參考也黃虞稷千頃堂書目載希曾集其目與此本悉合乃嘉靖末長洲黃省曾所校刋云

乾隆四十四年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

竹澗集卷一

﹝明﹞潘希曾撰

○古今詩一百十六首

池上卽事

避石斜開徑臨池小作堂竹陰隨杖履荷气襲衣裳迥覺紅塵隔寜知白日忙一觴還一詠此樂詎能忘

送劉掌教中和山西校文

月窟秋香近山程暑雨疏諸生瞻使節內府待賢書鑑出驪黃外心傳衣缽余晉陽稱自古多士近何如

病中偶述

閉戶東風又一春竹陰庭院靜無塵花枝開好能撩我燕子來頻不避人與酒絕交偏寂寞作詩爲計有吟呻病餘筋力難爲禮拄杖人前自亦嗔

早春聞鳥

庭樹朝來好鳥鳴似聞相喚不知名神機妙處應須玩昨夜春雷送一聲

喜雨

亢陽當午天欲赤霹靂墮地坤隅坼樓頭颯然風雨來席卷萬瓦飛黃埃初如絲紛忽如注河翻海立蛟龍怒一洗燀熱淸八極頓令枯槁回顏色東園靑可菹南畝足我糈虫鳥相和鳴花竹秀以舒吁嗟物我將無同炎涼燥濕苦樂之感相流通向來困憊一時起渴心灌漑生歡喜乃知茫茫大造非小兒陰陽推奪故應爾雨餘更愛暮天碧月華滿院涼於水

題仲兄書齋

先生志在當世者蔵修暫結靑山社芳園半畝屋數椽月戶風檐共瀟灑閉門卻掃門更深抱膝時作南陽吟緗帙堆窓自披覧古琴掛壁誰知音愛花不與花爭地紅白盈階鬭明媚拂天修竹起秋聲捲露芭蕉滴晴翠坐我終日忘我疲況是兄弟相怡怡淸談小笑恣幽賞不數對牀風雨時笑談未了林月出欲去還畱興逾逸及此淸光夜未央題詩素壁傳他日

樗林散人爲嚴處士賦

散木豈無用散人何可覊樹來廣莫野看到逍遙時朝市甘拋棄煙霞足護持髙風千載上誰嗣考盤詩

甲子除夜

歲除那可守聊坐小堂寒椒酒春先到梅花興未闌三旬明忽滿幾刻夜將殘泰運回天地淸愁謾自寛

遊虎丘寺

紅塵久礙登山屐緑水今來載酒船塔頂風淒催客飲佛前燈暗照僧禪煙霞滿目聊延佇名姓逢人莫浪傳寺石不湏重試劍倚天千尺在吟邊

曉舟漫興

溽暑逾三伏新涼生五更臥便衾布薄起覺帽紗輕樹擁孤村秀霞橫極浦明官舟兩月路今日渴心淸

訪王主政秉衡不值仍小候

下馬欵門門正關主人辰出酉未還三年見我兒童喜一鳥啼春院落閒竹所徑來元不俗剡溪乘興未容慳斜陽滿地看輝盡更待花稍月一彎

送董內翰文玉歸娶

鄕闈識我同升日翰苑逢君及第時靑鏡朱顏年獨妙蟾宮仙侶喜相期班衣著錦光生國玊樹臨風潤照楣此去西湖梅正發好慿徵客寄南枝

湘東曾生隨兄山海闗俄歸省親贈此

闗海連宵雨湘江萬里云離情與歸思春絮正紛紛

經筵侍班

便殿春和辟講筵叨陪法從五云邊迎風縹緲鑪煙細映日徘徊寶扇圎雞舌含香承旨近雉膏推食荷恩偏緝熈聖學微臣願供奉朝朝力未愆

小齋遣興

窓畔然香枕畔書小齋無事日長初冥心似欲迷莊蝶刮目猶堪校魯魚役役浮生聊自遣悠悠終古竟何如重門在告經旬閉一任傍人笑索居

送魯內翰振之使安南

妙選出瀛洲乾坤此勝遊節辭金殿曉詔下珥江秋日月開王政文章炳帝猷過門江漢路戲彩一停舟

賦秋海棠次馬中捨文明韻

自是東風第一流不隨桃李弄春柔駐顏誰與傳丹訣傾國天畱艶素秋淸極傅霜肌不粟睡來侵月影還幽沈香亭畔如曾見莫道楊妃得與儔

送陳經府廷盛之河間

少年文采動時髦老去功名信所遭千里不須嗟驥櫪一官聊復試牛刀行經易水秋風冷吟對瀛臺海月髙兩地相望俱是客緬思鄕社共松醪

丁卯春苦雪次陶掌科世和韻

頑陰春不退急雪日爭飛竟夕明通牖乘風暗入幃不成宜麥瑞空假卻蝗威漫擁袁安戶偏沾東郭衣燮調吾道拙斟唱此心違挾纊何當喜重裘幸免譏耽詩應益瘦多病故難肥擬訂梅花約山陰訪釣磯

書懷次李內翰宗易韻

兩月東風凍未除手皴非乏豹爲祛江鄕舊社思浮蟻賓館流年愧食魚夢逐盧生成底事方抄陸氏有新書瀛洲仙侶勞相念幾度詩來伏枕余

岸栁二首

岸栁緑絲絲春風不斷吹昨來誰此別畱得折殘枝

湖上緑煙絲迎風不自持別離無意管解鬭好腰肢

安山閘與薛掌科子純陳侍禦廷祿酌栁下

栁岸追涼偶共來一罇分坐緑陰隈歌聲欲徹雲中去望眼眞從天際回客路光陰三日阻詩家花鳥二公裁安山此集成佳會莫訝河枯閘未開

南旺夜酌呈薛掌科

月色波光滿畫船一罇相對且畱連與君萬里歸來日卻憶今宵作去年

夜抵沛縣懷沽頭章水部以道

孤舟盡日栁邊撐尙隔煙波十里程篷底一燈聴雨落枕邊三鼓盼天明笑談可待還當別身世無慿忽自驚欲假詩筒報消息曲江幽夢恐先成

曉發淸河

破曉發孤艇春和風不驚推篷煙樹濕蕩漿浪花明野色入淮迥河流帶濟淸江湖萬里去獨抱古人情

京口卽事

行盡東風愛日長京江風日似錢塘望知酒斾心先醉吟對花枝句亦香浪裏金山妨短屐云邊鐡甕倚危檣長安到此三千里更擬揚舲過楚湘

過玉山書懷

一別長安路五千幾回雲裏望靑天山從絕頂朝驅馬水向髙源夜放船蒲艾漸香臨午日風霜飽歷任流年本來帶得煙霞疾歌入滄浪意惘然

湖上叟

夕陽湖上叟短褐意悠哉放犢看兒戲打魚攜婦來茅檐和土覆竹牖傍雲開萬里懷鄕客行歌首重回

南昌道中

客子去何適鳩聲斷復啼陰晴五月半天地大江西水遠湘流合山重嶺嶠迷向來弧矢意不敢憚航梯

客夜獨酌

爲客有長夜出門無故人多情千里月送此一杯春大夢難醒世虛舟不定身頹然倚篷底猶自憶垂綸

夏夜

夏夜苦暄濁散步靑山岡顧瞻閴無人明月流淸光系舟楊栁根移牀松桂傍黙黙坐復起仰天夜未央咄此萬里身顧影徒彷徨水蛙聒靡厭艸虫鳴暗傷蛙虫詎足怪蛇虺未可量銀河淡欲沒露下涼沾裳且復歸我舟濯足臨滄浪

題袁州分司壁

槐陰栢影幾屏間倒映池盆石假山深院無塵人罕到蒼苔有迹鳥初還薫風幸解吾民慍客子聊乘此日閒向晚詩成誰和者粉墻題處墨斑斑

萍鄕馬上

山衘斜日澹餘暉匹馬迢遙歷翠微雨過不知三伏在風來那得一塵飛舂殘水碓香粳熟灌足溪田老芋肥物色滿前吟未己又逢橫笛牧童歸

泊湘東

殘暑侵陵困未蘇短篷閒倚欲長吁不聞更漏憐村僻漸轉星河見夜䢐萬里瀟湘梧葉落百年天地野航孤思蒓剩有秋風興未卜歸途是坦途

湘潭慶霞寺

野寺捫蘿入荒涼歲月深偶尋逃暑處一洗入禪心共坐僧閒語眠聽鳥細吟出門仍理棹落日半川陰

長沙秋日

六月長沙早見秋涼風吹雨暮颼颼不憂卑濕能爲患稍喜炎蒸欲解讎賈傅廟荒侵薜荔屈原沙冷叫鉤輈南來未覺江湖逺對此令人動別愁

長沙分司竹桂橘三植皆南州髙品感而有作時虞逆瑾見害三首

兩竿蒼玊何年植瀟灑當軒伴寂寥終日看來吟不足有時倚處醉微銷影垂月下湘君佩聲咽風前秦女簫彷佛故園池上見不知身在五湖遙

搖落方同楚客傷崢嶸一樹好秋光誰從月窟移仙種獨把天香殿眾芳玉露濯枝叢淺碧金丹點蕋破輕黃廣寒記得曾攀折屈指於今己十霜

靑靑江橘映秋堂浥露含風亦自香行處尋常供獨玩霜前三百莫輕嘗風流雅稱離騷頌品味珍収本艸方寄語湘靈須愛謢待充包貢入明光

山行柬劉侍禦克溫

兩日山行罷詠詩不知詩句剩相隨曉鴻摩月悲鳴處秋葉吟風欲墮時萬里羊腸諳客況百年犬齒敢吾私聮鑣幸有劉公幹倡和時時妙色絲

龍陽道中

山城百里道多半在岧嶤岫濕含雲气崖香長藥苗野田荒作路古木僕爲橋日暮西風急吟蟬抱葉飄

早行

早行乘月晚乘風殘暑無煩苦若翁萬里邊闗羸馬底一秋光景亂蟬中長安北望云何極衡嶽南來鴈不通獨有寸心堪百煉乾坤隨處是帡幪

澧州次李僉憲士修韻二首

下馬西風鬂有沙偶同尊酒話通家春風二十一回夢幾見錦官城外花

每嗟雲樹隔江天目斷西山舊雪巓忽漫相逄又成別秋燈挑盡雨連綿

登澧州喜晴柬劉侍禦

十日秋陰乍放晴又隨騘馬出孤城林霏滴翠時沾濕花气浮香遠送迎軟陌正宜聮轡語好山都作覓詩行村田處處逄収秫不用衘杯意己傾

石門道中

煙霧冥蒙匝四山紫驑駄我畫圖間不妨終歲長爲客李蜀人予幼隨宦其地才到吟詩便屬閒沈海魚書無夢想穿雲鳥道有躋攀折衝久佩宣尼訓敢訝行邊漸入蠻

石門縣

路盡石爲門門中緑樹村山巒當城郭風俗自乾坤水接桃源泒人通洞獠言晚廚供石鯽爲倒菊花樽

慈利縣【古崇山地】

百里慈陽地巉巖半不毛天垂南裔盡山揷北辰髙種粟惟便火耕崖秪慣刀驩兜墓猶在掩鼻過秋蒿

九溪道中二首

秋思正淒迷千山入九溪路危頻下馬午過不聞雞禿樹疑人立荒禽作怪啼孤煙生遠壘隱隱動昏鼙

又

靑雲萬疊山山下水潺潺詰屈路難出崔嵬星可攀勞哉千里驥入此九溪蠻坦坦中原地長驅何日還

茅花嶺

羣山絕頂茅花嶺俯瞰蠻溪勢轉嚴下馬幾經難冒險排云直上最髙尖茫茫白眼空人世靄靄靑天作帽檐安得畫歸摩詰句滿囊攜去未傷廉

野牛闗

窮闗過野牛舉目使人愁掛樹猿通臂傷人蛇兩頭靑天一綫影翠壁四時秋決決寒泉洞遙通江漢流

宿九溪安福所

靑山官舍雨疏疏掃地焚香客到初秋意蕭條一年暮土風荒陋九夷居扶持病骨多將藥愛惜淸宵祗讀書忽憶故園兄弟樂不知茰菊近何如

大庸山中大霧

霏微山霧不成雨蔽翳朝陽如許陰初似半空橫一練怪來俄頃失千林逢人莫辧惟聞語飲酒𨿽多豈易禁身在瘴鄕須自遣未能開口祗沈吟

永定乘小艇東下

小艇下狂瀾徵途暫解鞍淸秋一夜雨亂石百重灘山向船頭合天如井底觀寒猿自啼伴羇思苦相干

登荊州城

城頭突兀仲宣樓城下長江日夜流吳蜀東西如指掌闗河百二此襟喉從來用武英雄地不盡悲歌客子秋獨倚危欄還罷去龍山風日晚悠悠

熈春書屋爲長垣王賦【書屋在羅含熈春園】

江漢千年地風流一代豪身居王者貴心慕古人髙畫棟充蝌蚪瓊窓禿兔毫眞知爲善樂不厭讀書勞種藥生朱艸栽花吐碧桃春風動和煦秋意破蕭騷往事難同調玆園固有遭倚闌時嘯詠與客共遊翺聖瑞歌麟趾詞華覩鳯毛作詩傳盛事安得思如陶

幽蘭

幽蘭在空谷值此秋气悲風霜不知惜蕭艾爭相欺空然蘊國香蕪沒弗見知所性良獨靜黙黙含貞姿客從遠方來塵眼驚見之欲佩不忍紉三臭徒嗟咨

百里荒【在夷陵西】

荒山百里程險惡不堪行向使夢曾到應令魂亦驚有蹊皆虎迹無樹不猿聲艸與人肩並云隨馬足生千尋排壁暗一點遠空明不雨泥常濘多年木自傾履危時側足望遠獨含情安得吳剛斧崎嶇豁爾平

山行卽事

山深少行迹猿鶴自爲羣老樹封蒼蘚長藤掛白雲人煙寒不起日色午難分跋涉𨿽艱苦翛然遠世紛

巴夷

巴夷依洞險茶漆足營生不解通名字粗知聽使令狼心終叵測鳥語自相驚未暇圖王會編詩記遠行

入施州雜詠六首

匹馬空山日易移裹糧篝火傍崖炊誰言野食無供帳鳥作笙簫樹作帷

好峯如削透林端面面生雲翠作團安得池盆寛十畝貯來庭院倚欄幹

如煙如霧暗空林濕不沾衣冷沁襟忽見斜陽一回望始知身下白雲岑

山頭日出山腰雨不到山頭不見晴上下靑山一千里陰晴見慣未須驚

一泒淸泠數曲來靑蒲白石淺瀾洄風光不落流觴手捧得芙蓉露幾杯

李白風流在夜郎涪翁繼至有輝光皇華忝我來今日漫把新詩和宋唐

曉發大田

曉色滿徵衣行人在翠微不緣幽徑引眞被亂山圍露重林稍滴雲輕水面飛天涯知近遠但望夜郎歸

施州通天洞

洞門閒倚白雲開洞裏殘碑半緑苔奇絕自然超識界渺茫何處有蓬萊竅通天表窺何極泉去人間挽不回萬里停驂一回醉試題靑壁記曾來

晨霜

晨霜忽被野萬木含凍姿暉暉日初映策策風長吹昨來三日霧消散今何之𨿽云歷瘴鄕不復疑斯時玄冥主冬令靑女出以期百物庶有遂吾亦慰吾私陰陽異所用天心貴推移冰霜結春夏適足爲癘疵至理諒斯在天人豈殊岐

巫峽

下峽初驚灔澦過壓船巫岫郁嵯峨荒唐事往余雲雨欵乃聲髙出漩渦三蜀規模諸葛在百年感慨杜陵多酒醒日暮長安遠愁聽漁翁作楚歌

泊夷陵

岸頭煙色暗寒蕪東下夷陵水似鋪出峽江聲城畔急傍巖漁火雨中孤秦灰未冷還興楚漢鼎難安可恨吳惆悵千年如昨日夜深閒坐攬吟須

聞戚世英發解

桂花消息月中傳遠客初聞喜欲顚鳴世文章眞不忝橫秋鵰鶚任髙騫朱陳況是曾同學韋杜從來不乏賢昨夜金門早朝夢分明聮佩五云邊

過熊羆嶺

衡陽又過熊羆嶺冀北誰傳鴻鴈書廊廟闗心趨走地年華回首別離初梅橫野市春寒淺竹映沙村夕照虛十里浯溪天漸暝磨崖碑畔暫躊躇

永州道中

南嶽南來五嶺連黃茅望斷瘴云邊未知遊子歸何日又見梅花送一年行路雨晴多負笠居人冬晚不衣綿異蛇見說無人捕官政於今可勝前

次韻陳憲副歸田

人間宦海幾桑田穩泛滄浪舊釣船冠掛神羊余正直身將仙鶴去聮翩季鷹感慨秋來早元亮歸休醉欲眠最是閒中多日月相逢不敢問流年

贈陳千戶致仕

少年投筆偉功成頓悟邯鄲夢裏榮何似伏波誇矍鑠卻教薏苡誤平生

武岡道中

山翠重重踏不開馬疲慵著短鞭催侵尋卒歲詩全少邂逅逢梅首重回邊徼未妨持節去笑談曾擬折衝來每懷宦牒無優暇慚負蕓窓舊捲堆

臘月二十五日立春途中作

涉世艱闗懶著鞭催人節物苦推遷冬歸不待一年盡春到仍爭五日先彩仗土牛何處擊靑絲纎手若爲傳陰崖窮谷還生意惟願東風攬化權

靖州守歲

今歲今宵更幾何梅花爆竹兩蹉跎百千萬事與時去三十二年從此過公館無人燈燼落邊城達曙鼓聲多紛紛怕逐春來夢細瀹香茶遣睡魔

戊辰元日靖州作

旅食南陲忽自驚光陰拋擲又新正五更初下瞻天拜三殿還思導駕行簫鼔人家春似海桃符門戶日初晴天時人事應同泰蹇拙何因答聖明

春日馬上口占

輕陰閣雨不成晴寒暖相持意未平馬上逢春難把玩花邊著眼自分明爭教歸去能如鴈不覺蹉跎到聽鶯愧爾野人生計好緩鞭黃犢傍門耕

偏橋

匹馬偏橋路悠悠向夕曛水淸窺底石山宻踏層雲險地苗居半封疆楚已分數聲花畔鳥猶似故園聞

鎭遠道中

春愁無處避啼鵑風雨冥冥極漏天石齒嚙人行不得馬蹄施鐡踏將穿遺苗出沒溪山險戌卒艱虞堡寨連誰是於今趙充國可同樽俎說安邊

辰溪與劉侍禦夜酌

萬里辰溪夕春杯且共揮蕨拳初摘嫰木耳旋烹肥月射丹沙窟風回白石磯如何不取醉明日杏花飛

竹裏

竹裏桃花間杏花靑山深處野人家名場利路都無夢閒與東風領物華

漁父

漠漠春江細雨來江頭漁父唱歌回靑林穿去無蹤迹生怕逢人肉眼猜

益陽羅大參追餞畱詩爲別

馬蹄芳艸不生塵十里橋亭一笑親稍稍落花春欲老悠悠浮世事還新樽前有酒仍髙興林下如公羨吉人日暮野舧歸渡穩小孫扶上杖藜身

湘東卽事

湘江春雨不曾晴江上農人作隊耕羸馬蕭蕭何事者卻來聽盡鷓鴣聲

湖上漫興

水際光風動林間積雨収湖平天共渺洲淺樹全浮世態妨靑眼春愁妬黑頭偶然佳景會不恨未歸舟

詔獄聽李獻吉言夢

聽子淸秋夢醒予久病懷逍遙何日是恍忽有天開背壁燈明滅巡檐柝往來浮生元可笑此際不須猜

詔獄聞蟬

積雨圜扉晝不明忽驚蟬響鬧新晴無求似汝已難及多事爲誰鳴不平風露一枝何處好乾坤余暑幾時淸故園心事秋來劇空愧浮名累此生

詔獄次韻李獻吉覩云生寫懷

澹澹長空云晝生白衣蒼狗忽縱橫當窻伏枕不成睡仰古俯今何限情嚴瀨幾時吾浪迹華山有地子逃名潞河秋水藍於畫會約仙舟早晚行

詔獄和李獻吉題扇

山靑不攺色水流不攺聲吁嗟寂寞鄕有此悠遠情蚊蚋萬起滅今古同薨薨何如林居子超然了平生

述懷五首

聖主寛恩放諫官路岐從此向平安迂疏自合山林老犬馬從知補報難千古有懷成孟浪一家堪慶是團欒北窻髙臥吾生足懶問人間日幾竿

遭逢何以效涓埃直道終然與禍媒萬死形骸非我有再生日月是天開山中事業還書卷掌上經綸付酒杯身在水雲心在國尙隨漁釣詠康哉

秋雨不斷天冥冥逐臣臥病幾時醒空慚去燕猶知社浪說刳龜爲有靈生白久虛莊叟室艸玄何意子云亭雙溪風月平生地凖擬相逢眼更靑

萬古相尋一夢間掉頭林下了無闗情懷舊雨同今雨蹤迹南山又北山簮紱已投誰束縳芰荷初制更寛閒赤松丹井依然在欲覓仙人問九還

久嘆疏慵與世違扁舟今日是東歸煙霞合我私花栁天地從人公是非萬事何心當象局一塵無路到漁磯山中故有蔵修地前輩風流敢庶幾

云津書院爲劉掌教中和賦

大江西匯古龍洲洲上云津何處求抱膝幾人曾偃蹇遺書萬卷足風流邦家霖雨尋常事嘉定文章三百秋【宋嘉定間進士曾歷作記】珍重云礽肯堂構藜光夜夜燭天浮

舟行

野曠晚風徐孤帆信所如賈生流涕後屈子卜居初天地身差健詩書計未疏蕭然歲將暮松竹憶吾廬

河西阻風

河西一望時疊浪白差差野艇因風阻孤臣去國遲貧憐書卷在病想藥方奇兀坐篷窻月蕭條蘆鴈移

舟中戲述

髙枕懶推篷暉暉隙日紅未分天早晏那辧岸西東風浪何爲者乾坤阿堵中漁歌催我起擘蟹送郫筒

晚泊

長河凍鱗起斷岸晚舟維靜愛鴉棲定閒嗔月上遲固窮終省事多病始知醫短笛誰家子多情過我吹

枕上作

忽忽夢初覺沈沈夜未央孤砧晴搗月殘角冷吹霜酒醒相如渴詩成杜甫狂帝城驚漸遠所喜近江鄕

日暮

日暮北風狂捲沙乾坤落落泛吾槎猶餘習气傾湖海未覺頭顱逼歲華腸到九回空自斷肱𨿽三折不須嗟一簞粗糲終朝飽剩有靑門百畝瓜

歸途得家兄書

千里書來日三江歲晏時開緘知別恨渴見數歸期不盡原鴒意虛煩塞馬疑水雲耕釣處從此得追隨

揚子江晚眺

問津到揚子眼界亦奇哉海月潮推上江天浪拍開山浮兩螺髻舟泛一蝦杯十載頻南北閒吟有此回

歸意

云冷日光薄冬殘歸意忙過江隨釣艇見竹認山房鴈足書曾寄羊腸險亦嘗未須樓獨倚隨遇是行藏

卽事

木落靑山冷江空白日斜孤舟方去國萬里更攜家宿火時溫酒敲冰自煮茶夏畦吾久病小笑索梅花

毘陵道中

澤國風光別殘冬天气柔水平鳴槳滑山近捲簾幽得句呼兒冩開尊與婦酬靑林掛紅日畱我一停舟

江上漫興

江上寒梅香己浮梅邊蒼竹意仍幽獨將書畫米家物來泛湖天範蠡舟半世風波渾昨夢明時出處豈私憂故園兄弟新醅熟擬及春盤共勸酬

奉寄戚憲副先生

八十將登鬂未華近來彊健更堪誇春遊不拄鳩頭杖夜坐猶烹蟹眼茶林下相從知有日客邊聞說喜無涯郎君巳解傳簮笏看到曾玄事不賖

戊辰冬至丹陽作

乾坤佳節客中臨感慨𨿽多喜亦深曉日己回南至景凍雲應散朔方陰五湖風月一杯酒雙闕煙霄萬里心添綫光陰長幾許漫教閒裏課淸吟

至後一日枕上作

冬至初交夜正長短篷岑寂此何鄕不眠苦被詩魔攪多病翻嫌酒思狂獨犬寥寥村隔水驚鴻渺渺月如霜經年不作趨朝夢擁被猶憐馬上忙

竹澗集卷一

●欽定四庫全書

竹澗集卷二

﹝明﹞潘希曾撰

○古今詩一百十六首

次韻寄項司訓聘之

故人過我竹間廬襟抱重開十載余親老共榮毛義檄官淸仍載鄴侯書瀟湘景好何妨遠鄒魯風回定不虛去矣一氈堪臥起等閒塵土莫驅車

送萬太守季崇致仕

秋色南來鴈影隨使君歸興浩難追離情且盡當筵酒世事徐看罷局棊召伯甘棠終戀戀竇家仙桂更奇奇淸風千古西江水濯取長纓趣自知

同年章道充過訪奉贈

深山何意故人來石徑苔荒掃不開正憶看花曾並轡休辭對菊且銜杯江湖未有忘憂地廊廟惟應濟世才一笑出門仍遠別暮云翹首重徘徊

滌齋爲陳掌教賦

千年心學托盤銘醉夢紛紛獨喚醒直與聖賢相啟沃了無塵土翳虛靈河濵洗耳風斯下澤畔彈冠事不經猶愧煩襟消未盡願因一滌試淸泠

春日卽事

林下光陰味轉長春來物我兩相忘煙波戲藻魚知暖花徑銜泥燕竊香白日一壺陶令醉靑山雙屐阮孚狂荷鋤鄰叟歸來晚見說農桑事漸忙

杖藜

夢破餘酲在杖藜臨曉風闗心春圃緑掃迹市塵紅聽鳥勝絲竹栽花亦事功未須論管樂祗合臥隆中

抱拙

抱拙從人笑投閒得自由學仙時叩齒延客誤科頭竹院藜牀晚蕓窻茗椀秋濟時無上策聊共曲生謀

山窻

日色滿花枝山窻睡起遲發經秋易脫身未老先衰可是陶潛醉惟應鮑叔知閒中亦多事客至與圍棋

送郭大參於漢致仕

江上秋風作曉寒扁舟款乃下重灘一千里外蒓鱸興三十年來嶽牧官去國尙嫌名太潔到家應喜夢初安論文未卜重逢日極目浮雲正渺漫

送趙太守叔鳴入覲

傾蓋無何又別筵行塵望斷似登仙九重日月三陽近萬里朝宗五馬先有喜天顏瞻咫尺無聊民瘼賴旬宣江湖放浪仍迂拙擊壤遙陪祝萬年

山中六言二首

山日欲落未落梅花一枝兩枝悵望幽人不見碧溪流去多時

敗葉漫山不掃孤云在岫方閒采藥仙人何處黃昏獨鶴飛還

次韻溫內翰民懷夜坐見寄

靜院隔塵境微涼生暮天冩懷詩俊逸投我意勤拳鶴夢風驚覺花神月與傳想應箕踞處淸極不成眠

再次前韻答溫內翰

相逢話相別三載臥江天水果珍菱角山殽飽蕨拳字從攜酒問詩懶向人傳長樂鐘初聽終宵欠穩眠

送陳生益之

京國相逢地秋風話別天攜書冨蝌蚪仗劍寶龍泉名久賢闗著身初故里還慚吾一日長望子九霄騫海岱增奇气風雲入壯年此行休艸艸得處勝師傅

陳節婦挽詞【同年應元忠母】

芳名畱死後苦節在生前不負共姜誓仍齊孟母賢人憐同穴計天與未亡年旌詔殷勤意綱常萬古傳

送鍾太守邦臣之廣州

十年粉署足淸譽作郡初分海上墟風土最便鄕國近循良端使漢廷書荔支日暖熊車穩椰子風淸燕寢虛庾嶺梅花春更早一枝消息定何如

送張都憲總制陜西

出入三朝位望崇又歌文武發元戎西師共仰韓招討回紇遙驚郭令公祖餞衣冠明曉日先驅旗纛起秋風九重宵旰蒼生意應賴全収不殺功

寒夜不寐

朔風無賴攪淸眠敗壁殘燈共客邊雪色在窻天易曙更聲到枕夜如年重依鳯闕慚尸位乍別鱸鄕憶釣船幽夢不成魂欲斷無慿身世轉茫然

喜仲實兄轉龍溪教諭

十年江海廣文寒忽報龍溪漫轉官絳帳已專新講席靑氈不攺舊吟壇夢回好句慿誰寄別久幽懷稍自寛卻幸星槎假良便一尊非晚話團圞【時予奉使將取道龍溪故先及之】

送潘僉憲玉卿之山東

峨冠著豸帶生花攬轡都門意气賖十載瓊林曾共宴兩州喬木本同家官聮烏府名方重路出牛山景更嘉見說潢池多竊弄洗塵甘雨喜隨車

次韻簡趙李二內翰

三年不入未央宮侍從誰期此日同仙島往還無弱水鵬程搏擊有剛風子昻筆陣千人廢太白騷壇一世雄閒掃藥欄須枉顧酒錢三百掛靑銅

同館會分韻

相見釋褐初交情何歡洽論文玉堂夜聮鑣試春祫參商十載來餘韻不可押人生本無期世路多險狹詎意今日會盤羞間蔬甲秋菊馥當筵把玩笑相狎努力及良辰鬥酒同一呷花枝枯復榮頭白堪再揷

良會今何夕秋風灑客衣翻疑別是夢不覺醉忘歸露下黃花瘦樽前紫蟹肥髙歌無別調列炬有餘輝霄漢諸公在風波往事非亦知吾道拙敢與世情違歲月驚虛擲歡娛幸未稀金蘭存道義四海永相依

次李序庵退朝韻

天上樓臺五鳯攢回頭咫尺俯長安太平宇宙難爲象歲晏冰霜苦不寒日過午門初放杖云連甲第盡峨冠空談仁義何禆補慚愧重來舊諫官

次韻趙太史爾錫喜燈花見寄

蕭條空齋夜燈燼花蘃燦故人忽詩來尺素寫彊半取詩就燈窺讀之百憂散鏘然球玉鳴爛若盤珠轉緬懷瓊瑤報面目良有靦想當孤詠時焚香坐淸宴深憂渺江湖信斷衡陽鴈兵戈久未息疇與當一面空抱濟世奇回腸不成斷嘯歌自發舒托寓復沖淡旨哉非浪言三復吾不厭起舞唾壺缺顧影巾紗岸空囊獲至寶富貴俄可辦燈花信有徵錢財奚足願

除夕次李序庵韻

過眼流年又涉虛了知天地等籧廬後來世事三春夢前此閒愁一夕除未靜風塵羞肉食忽驚梅栁憶山居燈前彊和陽春曲醉拂雲箋任艸書

遣悶

三十六年吾已過一百五日春又來栁稍煙雨綠於染馬首塵埃紅作堆上表未攄諸葛憤校書寜有子云才悠悠如此亦何益空礙東風笑口開

次韻詠王侍禦彥聲行臺松

蒼松帶老色偃蹇繁華天落日欹翠蓋疏風瀉淸泉迥無塵俗累杳與雲气連歲寒千載意魯論有遺編君家舊槐庭此樹宜光前

梁家莊阻風次韻答湛內翰元明

小兒造化𨿽靡常陰晴變幻略相當順風千里忽一阻達觀不用回愁腸美人竢我河南渚靑眼柰此黃塵妨須臾風定塵亦息淩雲萬里同翺翔

慶壽圖爲郭處士賦

竹有髙節梅有香歲寒之松郁蒼蒼先生比徳梅與竹先生致壽松俱長春風吹筵酒波綠畫圖輝映人如玉醉來飽嚼千年苓索笑梅花閒杖竹

福州控海樓尙市舶宴上作

萬里登臨一系舟八閩形勝此危樓水通溟渤來重譯山入雲霄壯上游題句只疑南斗避倚欄還爲夕陽畱主人興劇誰能盡舉白頻勞向客浮

題鍾太守邦臣誥勑謄黃卷

家學一經在天香雙桂榮【父兄皆仕】誥鸞凡幾軸符虎又專城炎海晴無瘴陽春政有成漢家循吏傳黃霸早馳名

廣州海珠寺

巨海環山寺叢筠護石提混涵天上下升墜日東西到恨浮槎晚歸疑去路迷萍蹤久漂泊愧爾定僧棲

廣州小金山

樂山何必髙山髙徒峻嶒樂水何必深水深或崩騰嶺南小金山一水碧洄縈香火何代寺空階蝕潮痕地絕往來少林幽鳥弄音登眺淩虛空恍在揚子心還疑淸淺流盈盈到蓬瀛

三洲巖

客遊過端溪心目曠煙水忽覩三洲巖巋然俯淸泚艤舟往從之天風送髙舉巖深洞口暗旣入殊可喜玲瓏若神剜虛明自天啟石門陳廣樂雲液凝鍾乳安知神仙流羽化不自此玄鶴夕未歸落日空徙倚

梧州呂仙亭次韻酬薛僉憲子純

鬰鬰蒼梧山髙髙呂仙臺山川故無恙仙人去不回空餘千歲松根深茯苓埋當時鶴不見白雲晝成堆故人拉我遊一笑萬里來玆辰屬歲暮瞻望徒徘徊宇宙難可窮人生亦勞哉謝君鬥酒意臨風渺予懷

夜泊藤縣次韻酬湛內翰

泛舟蒼梧來又泊藤江口去國萬餘里遙夜瞻北斗冉冉歲月逝厥柄忽臨醜銀河注淸淺經緯爛星宿低頭閴無人圖書陳左右殘燈耿明滅鑪煙細當牖正爾不能寐憂來欲皓首迢迢江湖心匪爲行役久望眼不可極雲山互纒糾中道欲何依賴玆同心友珠玉時見投繆戾亦予咎駑馬逐驊驑竭力常恐後

潯州東津驛書感

沿回左江湄至止東津驛遊子懷往事惻愴淚沾臆昔在景泰中蠻獠禍孔棘我祖憲府英提兵此駐節疆場賴敉寜蛇狶就俘馘王事誠辛勤營星隕中夕去今六十載相傳猶仰徳嗟予小弱孫寡昧何所識王命使南交幸玆弔遺迹天涯歲雲暮寒風吹獨立

橫州道中見日光識喜

蒼梧南來一千里扁舟牽挽窮山水蠻煙瘴雨動浹旬長晝冥冥無午已僕夫泥塗蓑作衣靑蕉裹飯不療饑蕭條行李潤生醭寂寞炊竈寒無輝愁予兀坐篷窻下忽覩陽光射云罅千林生色嵐霧開須臾變幻疑昏夜人言此方風土乖冬雨苦久晴頗佳乍晴不堪還乍熱鬱蒸癘气生陰厓我望靑天再下拜太陽髙照元無外蕞爾遐荒特可憐覆盆何礙乾坤大

橫州馬伏波祠

烏蠻灘上伏波祠萬里南來酹一巵薏苡不妨成貝錦功名終許勒宗彛云連艸樹疑精爽地雜華夷仰護持屈指雲臺舊時將幾人廟食尙天涯

獨臥

獨臥篷窻晚滄浪聞嘯歌窮年行路遠歸夢入春多緑樹蠻村合紅霞瘴雨過相忘祗鷗鳥泛泛共煙波

除日永淳道中得風

扁舟江上久沿洄十幅蒲帆頃刻開除日並將孤悶去好風先向來年來分香夜泊梅花岸帶暖時傾栢葉杯早晚咨諏王事畢五云回首卽蓬萊

癸酉元日

自涉名途十二年年年元日不同天九重日馭三回侍萬里星軺兩度旋哀苦嘗勞烏借力艱危僅脫虎垂涎【逆瑾之害】悠悠往事成春夢謾把今春付醉眠

新年作

歲事屬更始東風扇微和郊原萋動色桃李艶已花遊子行萬里睠之感慨多感慨故有懷簡書可柰何尺素托雙鯉淪沒愁長波肅肅隨陽鴈遲予同爾䢐淩山驛

次湛內翰韻四首

陰雨忽開霽江雲散曉霞日升林影動一徑見山家

嘉樹晴光艶澄江春水深漁翁坐曬网顧婦作蠻音

風日春來好江村藹眾芳檐暄嬉婦子隴夕下牛羊

南裔行將盡荒村僅自存蕭條村裏驛日午不開門

人日

新歲易爲感遐荒獨自行雨晴人日好天逺使星明望闕輕陰轉思鄕芳艸生無情江上鴈肅肅背予徵

病中遣懷

經旬抱微瘵悶悶向天涯夜雨長汀艸春風開野花無功終屏藥有夢只還家漫學長生術朝來咽日華

南寜太平之間巖石奇絕累日玩之不厭

兩涯回石壁悅玩竟忘疲混沌何人鑿玲瓏一世奇累累鼎象物隱隱畫蔵詩絕頂云昏處惟應仙鶴知

龍州仙巖次湛內翰韻

煙霞靄平野孤巖敞幽扉仙人此脫屣千載鶴不歸而我萬里來矯首空遐思東風散微雨古木泛斜暉賓主聊盡歡一尊本無期

宿布村

泥塗日已夕艸閣雨猶寒美睡方知倦羈棲自鮮歡泉聲回澗底花气藹林端往路還何許沈沈夜欲闌

出鎭南闗【闗外卽安南境】

崔嵬分茅嶺鎭南扼雄闗持節始入交山路何郁盤喬林映前旌鳴騶歷層巒綸命自天下恩光回日南道路盡膜拜冠帶爭駿奔語言𨿽假譯文物亦可觀藐玆溟海壖聲教古所漸

次安南坡壘驛

萬瑞安南第一程停驂此日快新晴喧林鼔吹晨分隊耀野旌旗夜宿兵土俗衣冠猶自異春風艸木有餘榮乾坤覆載何遐邇正北紅雲是玉京

北峨歌

北峨驛前江水流百折直到蒼梧州蒼梧去海幾千里江水朝宗勢未已桃花昨夜飄小紅大海浮去春風同

不慱驛曉枕

鳥啼山館曙睡思共春濃香裊沈檀細花明錦繡重簡書仍往路歲月只孤蹤稍稍荒煙外﨑嶇又幾峯

卜鄰驛【交地褊小往往迂其路以示險】

卜鄰之驛誰與鄰荒山四面徒嶙峋白雲當檐來往頻長藤古木相依因蕭條溪谷少人民時有翠鳥啼靑春我嘗禦風徧八垠徒步北斗趨紫宸回頭一瞬隘九眞蹊徑詰曲難具陳華風漸染何時淳

僕山道中次湛內翰韻四首

看花難得早春同花好休教盡意紅我欲回時重見面恐因爛漫易隨風

不知春色幾多深是處靑山鳥弄音我亦有懷難了了天涯相伴作微吟

空谷來鳴何處騶前驅旗鼓逝如流盤旋盡日無村郭一笑眞成汗漫遊

綠楊沿路彩旗垂春日悠悠何所之忽覩好山云外起欲淩絕頂自題詩

丕禮道中

我行丕禮墟交路將過半田疇稍連絡山勢亦平緩竹樹交逺村雞鳴煙火晏士女作隊遊語笑不可辧維時王正月桃李已零亂好風自東來流鶯道邊囀天地信廣大玆遊未知倦人間多桃源亦復不常見

壽昌河

初辭壽昌驛復渡壽昌河岸靜連蒼竹潮平漫緑波墟人喧鳥語海舶起漁歌行盡天涯路春風亦自和

發市橋驛

細雨靑林暗市橋五更燈火促星軺紫泥擎出天恩重赤土分來海國遙正朔不殊堯日致封疆何用漢時標午風披拂輕陰散春色還同喜气饒

發呂瑰驛至王國

山郭自爲國江春不作寒百蠻奔海嶠雙鳯下云端封建昭周禮威儀盛漢官停驂聊信宿歸計又長安

次韻答安南國王兼辭其贐

皇家聲教古無前此日春風動海天龍節逺輝南鬥外鳥星長拱北辰邊藩垣義在思分土獻納才疏愧濟川臨別何須重金幣贈言余意憶他年

回渡富良江二首【江本不閣而操舟者循岸沿洄以示險】

富良江頭風日晴王子乘春送客行一棹中流歌未畢隔江花栁已相迎

江北江南從此辭江波瀲灔似來時春風送客無南北帶得鶯聲過水涯

回至呂瑰再次王韻辭其贐

久依香案玉皇前手捧綸音下九天不用槖金酬使越須知封土在安邊周爰歸去風生袖長揖分離思滿川從此相望無逺邇謳歌同答太平年

次韻酬安南國王餞別之作

萬里觀風百越春瘴煙消盡物華新車書不異成周制飛躍元同大造仁稍自滄溟輸海錯永依朱鳥奠炎神畏天事大無窮意裁入新詩寄我頻

卽事二首

平疇水漫緑成行正月交人已揷秧記得中原舊遊處雪消晴隴麥初長

無雪元知麥不宜家家餅餌秫爲之前村日暮菜花發錯望黃雲傍短籬

回次坡壘示伴送陪臣

朅來辭交州忽復至坡壘咫尺見南闗春色不類始香風老松花繁陰變桃李不問舊路迷所嗟歲月駛歸鴻𨿽北䢐萬里方自此依依南枝鳥爲爾憐毛羽

南交紀事

往返南交道東風浹二旬諏詢𨿽未廣風土亦堪陳漢將標銅地堯官致日辰鄙夷甘異習凋謝盡遺民【百年來中原遺黎盡矣】祝髮無男女加冠別縉紳【髮稍覆額被頸惟使中國者乃長髮】黒牙喧鳥雀【多啖梹榔齒黒如墨惟孩提不爾】赤腳走荊榛【男女皆跣惟有官者有履】席地多盤膝操舟悉祼身野棲茅覆屋露積竹爲囷斷雪無牟麥分秧及早春梹榔生咀嚼橘柚雜芳辛蕉實黃初熟椰漿白頗醇珍奇難得象躔度易占鶉沈水來猶逺生金出豈頻盛陳兵肅肅絕少馬駪駪蛇虺當筵舞螺蝦入鼎珍稍依瀕海利難與大方倫文亦同王制圭仍析帝臣方言時假譯職貢歲常親自適飛潛性相忘覆載仁我歌聊誌異何日盡還淳

次韻答張東所廷實

出塵心迹了無纓三十年來四海名詩酒對時聊爾爾行藏於世只平平春風偶下賢人榻南國空慚使者旌牡蠣門墻菊花徑白雲深鎖不勝情

讀宋茂名尹潘公家傳【公名惟賢宋亡不屈而死長子斗輔死焉少子梅窻潛遁以存祀】

元運方興宋祚危正是桑田滄海時從容一死酬君父辛苦餘生爲本支殷室有仁堪並駕史家無傳合題詩等閒成敗都陳迹惟有芳名百世垂

送髙掌教之贛州

幾年吾婺賴儀刑化雨平分贛水汀毛義宦情勞捧檄韋賢家學慣傳經故山榕葉歸時見官舎灘聲靜裏聽君路漸南予漸北飛鴻消息愈冥冥

送髙掌科潁之冊封便道焚黃

五月官河雨乍通星槎東下更乘風周家典禮藩封盛漢國河山帶礪同衣錦會看過故里焚黃仍得報先公秋來好是旌歸日靑瑣封題待納忠

送令尹施天瑞之南靖

栁陌塵銷暑雨殘故人騎馬出長安三場舊識淩雲气百里今爲應宿官丹荔黃柑知地勝天涯民力賴君寛元方若見慿傳語侍從年來愧素餐【時家兄亦官閩中】

卽席次徐正郎庭實韻

思君咄咄困愁城笑語重逢僕欲更歲月有痕惟短鬂乾坤無用是虛名故園水竹三生夢上國煙花萬里情自是同心堪細酌坐沈槐月聽鴉鳴

送丁司訓器之赴建平

幾年場屋擅才名教鐸初持向建平燕市濁醪談舊雨潞河文鷁泛新晴通家有分垂三世遊宦無端隔兩京珍重靑氈攜去好講壇髙擁六經橫

八月十四夜西涯閣老園亭看月奉次限韻二首

此月難同恨往年樹頭今夕喜將圓風流不是尋常地露坐分明尺五天共愛蟾光浮酒斚還教鶴影舞花筵夜闌更覺明宵近秋色催人醉帽偏

此回情景勝常年樹杪淸光望欲圓風掠暮云沈碧海露含涼气洗靑天共求妙句傳他日還許髙歌徹四筵夜漏未央狂未己秋來幽事我能偏

十五夜戲效八音體疊前韻二首

金气行秋年復年石亭秋半月還圓絲傳律呂風回壑竹逗淸寒露滿天匏爵不辭歌旣醉土殽隨意秩初筵革更叵柰光陰速木影中宵幸不偏

金波洗眼送流年石假山頭鏡影圓絲鬢暗驚行樂地竹簾髙捲未雲天匏成濩落堪豪飲土不塵埃合肆筵革皷冬冬宮漏杳木犀花底興方偏

送吳禦醫晦叔致仕

一入都門三十年秋風歸興忽翻然久供尙藥回天睠剩有良方與世傳白髮光陰閒後好靑山杖屨醉來便門前瀫水深如許流澤應同橘井泉

林節婦挽詞【員外文纉母】

天地無窮恨何年返槁砧箕裘遺腹事鐡石到頭心持此堪生死畱名亙古今表門貞節字愧殺白頭吟

送胡司訓之河澗

故家文獻素相聞上國秋風喜見君捧檄忽驚千里去傳經不負一生勤祖筵漫對黃花雨離思遙牽碧樹云莫厭寒氈淹歲月棟梁榱桷是奇勲

大興隆寺齋居次韻簡何中捨仲黙

古寺來春夕溶溶月滿亭忽聞歌白雪獨坐嘆晨星蠟炬生花赤沈煙作縷靑故人妨促席腸斷暮云停

宿神樂觀次前韻

不到仙家久淸虛尙此亭十年渾昨日一宿又明星醒眼當誰白寒松比舊靑出門塵境別勒馬幾回停

早春次韻答李內翰序庵

吹面東風漸可迎春來天气快新晴欣欣栁色如相得脈脈河流亦有情登眺我猶妨阮屐校讎君不讓韓檠久同禁署非淪滯歲月令人重友生

次韻李宮允夢弼二首

春色今年稍較遲賞心猶自托深期緑情紅意無消息漫和陽春一闋詞

兩日東風作意吹栁稍黃淺緑回遲疏慵頗怯紅塵陌羸馬探春獨不疲

追挽王正郎先生

洛下風流憶昔賢投簮當路正靑年賢勞舊著司徒績退隱新登太史編化去迹陳猿鶴怨讀殘書在子孫傳千年嵩嶽收靈气灑淚徒勞弔九泉

追挽王憲副先生

擬賦招魂欲斷腸曾於髫丱挹威光乘驄尙憶同先子附驥偏憐得季方【其弟拱之予同年進士】翰苑才名元獨步栢臺風度更流芳髙墳宿艸年華去悵望空慚一瓣香

次韻詠徐秋官廳事槐栢二首

西曹淸景屬槐堂酒興詩情取次償細蘂綴黃臨短檻新梢抽緑過東墻午陰謾喜先秋桂春色何妨後野棠日永風淸官事了羨君揮塵據胡牀

夭喬滿目孰媸妍偃蹇寒姿特可憐空谷移根天自別古堂分影地逾偏終於晚節知君子不向春風競少年剩與詩家添好興四時蒼翠鎖雲煙

贈陳司訓潔之浦江

人物從來說浦陽斯文未喪有書香年來後學多狂簡事在先生爲主張寶婺夜晴風月好龍門春靜薜蘿長絕憐官舍鄰予捨千里因君話故鄕

盆荷次韻李宮允二首

坐困炎蒸百事慵對花猶覺野情濃亭亭不盡淩波意淡淡初回暈酒容眼底西湖非幻景尊前泰華有奇峯緑漪淸淺香風細愛護仍愁急雨舂

賞心吟事病來慵尙愛荷香一味濃翠蓋偶傾如故好紅妝微笑爲誰容出塵已絕三千界過雨空疑十二峯更謝主人能好客畱連不覺醉髙舂

壽司空陜西李公

闗西自昔盛賢豪晚節如公一世髙八座勲名垂竹帛七旬風月老林臯眠雲華嶽仙爲侶屑玉藍田露作膏笑看斑斕環膝下年年介壽進春醪

次韻李宮允賞蓮四首

騷壇意气許同袍百戰如公一世豪花畔相攜容易醉又知公瑾本醇醪

納涼深院憐荷靜共折荷筒當酒杯十二闌干明月轉酒酣花睡兩忘猜

酒傍芰荷香自別肉兼絲竹調還髙晚來暑退堪行樂坐待銀河洗髮毛

碧荷凝露夜涼新命酒催詩第幾巡痛飲狂歌花事了我猶忘我豈知人

望云圖爲張掌科季升題

東華塵土紅作堆生綃咫尺靑山開山頭秋气洗天碧惟有白雲閒往來臨風引領者誰子思親梁公無乃似諫議平生忠孝心依稀寫出丹靑裏

送張主政用載之南京

秋風送新涼垂楊蔭官道載酒城東門話別何艸艸嗟君璠玙資特逹知名早觀光上國春奏賦長楊曉俄承公府檄獨理金陵棹周官重空土經濟攄逺抱燕山何迢遙江流殊浩渺南北不可期使我懷憂悄願言崇令徳永以慰交好

贈王處士

幽人家住西湖曲曉集芙蓉夕餐菊湖光山色怡心神七十康彊面如玉一朝乘興汗漫逰徧歷齊魯窮燕幽素衣不慣緇塵涴片帆歸去天風秋

寄贈鍾處士

富川雲水艸堂深想見先生抱膝吟獻玉未明和氏泣絕弦誰識伯牙心漁舟小泛沿荷浦書卷閒開傍竹陰搔首日髙猶散髮更無魂夢到朝簮

送童貳守栗卿之姑蘇

十年萍梗事堪嗟猶喜相逢鬢未華州縣豈宜淸廟器詩書元自大方家黃花暫醉離亭晚鴻鴈同徵去路賖回首吳江楓落夜詩成須向故人誇

送杜司訓世良之丰縣

丰沛英雄入彀來春風桃李待栽培千金久負屠龍藝一笑重經戲馬臺云暗楚天鴻鴈杳酒酣燕市菊花開分攜話及鄕邦事二十年前首重回

次韻張亞卿寓懷見寄

抱瘵秋欲暮閒居寡朋儔當軒理朱弦聊以寫我憂明月忽在袂好風如相求神交有形外曲終不待酬輪蹄紛九逵役役無時休誰能謝來往頗厭紅塵浮藹藹籬下菊气味何芳柔采之遺所思庶爲遐齡謀

次韻答李序庵

搔首流年萬事新交遊贏得故情眞未論車馬來今雨直許金蘭到古人邀月酒杯頻入夜傍花棋局不沾塵多君滿腹瑯玕在閶闔終須次第陳

閣老石淙楊公司空鶴山李公都憲東臯王公爲同年之會予以年家子與席奉次石淙公韻二首

臺星瑞世累朝來鼎立春風壽域開宿徳已爲天下老流芳還擬歲寒梅題名三百元同榜入會兒孫幾舉杯樂事也知須盡興疏簾遲日任西頹

四海通家有自來登堂今日綺筵開試看當鼎調和手都是先春馥鬱梅盛世喜成嘉會禮後生叨進旅酬杯三山並峙眞堪範竟日酣歌玉不頹

竹澗集卷二

●欽定四庫全書

竹澗集卷三

﹝明﹞潘希曾撰

○古今詩一百十三首

郊祀分獻四瀆壇二首【丙子歲】

列炬燻天蔟紫壇露華星彩溢虛寒五云望切威嚴地四瀆名叨奠獻官禮樂雍容三代盛精誠感格百神歡遭逢未有涓埃報擬賦甘泉寓責難

寰區潤澤荷神功登祀郊壇禮數崇篚帛敬將從水色【四帛俱黒】篝燈髙照切云紅石龕幽邃香煙表碧殿玲瓏樹影中對越再三分獻罷格天一徳仰宸衷

半隱王先生挽詞【以子純都禦史受封】

半隱先生本席珍懶從三聘試經綸此身已逐忘機鳥有子還爲瑞世麟命服再膺榮晝錦林泉終老遂天眞斜陽宰木今如許剩有髙風激後人

壽蒲庵王封君八十【子云爲嚴州守】

白髮烏紗陸地仙逍遙心迹寄林泉蟠桃有待三千歲甲子重過二十年閱世方曈超色界長生靈藥在丹田老萊膝下能兒戲更向黃堂啟壽筵

藍都憲生祠

仗鉞収秦隴成功歸廟廊金湯恩不淺爼豆報何長古栢隆中廟甘棠召伯鄕封侯一時貴未許望宮墻

藍都憲凱旋捲

笳皷動歡雷王師出塞回鷹揚元帥勇鼠竄眾凶摧露布三秦曉風淸萬里埃等閒尊爼地眞有折衝才

送藍都憲升南京刑侍

分陜勞開府畱都詔促裝蘇公終式敬召伯孰能忘西峙秦山重東流漢水長更懸天下望調鼎在巖廊

初遊醉翁亭次韓太卿庭方韻

久憶環滁勝登臨忽此亭席分溪石潤酒帶釀泉馨院靜禽時語松深露晝零古人那可作聊誦壁間銘

遊瑯琊寺不果次韻答曹少卿汝學

名山聞說好亭臺千里懷遊未果來空羨暮雲歸老衲竟畱中路憇蒼苔泉迷庶子淸難濯嶺望磨施翠不開【寺有庶子泉磨施嶺】明日追陪了心賞輸君先我已三回

雪曉次韻

朝來寒气透重衣雪壓茅檐半掩扉院落光生花滿樹池塘淸絕玉爲磯舟橫西澗無人渡簾捲丰山斷鳥飛竟日擁鑪官事簡詩成髙興轉崔巍

丙子冬至次韓信山韻

天地陽回又此辰履長餘慶仰皇宸年華滚滚波同逝官寺寥寥山作鄰凍合硯池從閣筆暖生茶竈任添薪滁陽細酒堪消日拭眼梅花對早春

立冬日有懷京師諸友

東皇消息到江梅鼔吹郊迎曉色開五日新正渾醉裏百年殘夢又春來他鄕彩燕隨緣看何處云鴻寄札回料得故人多健在尋芳聮轡滿金臺

人日雪

入春二日逢人日占歲宜晴苦不晴凍雨作花還六出終風吹冷竟三更羊羔薦酒渾多事蟹眼烹茶漸有聲訪戴未能餘興在朗吟空對夕窻明

廨舎梅久不開戲述

山城春到一旬彊墻角官梅尙未香索笑幾回虛杜老驚時今已負何郎空憐凍蕚凝紅蠟安得南枝出靚妝商鼎有須應忌早故含元气混羣芳

數日梅猶未開疊前韻

經冬相對意差彊半月東風未放香逺信不堪傳驛使幽期如待探花郎日斜籬落貪春睡月冷黃昏怯晚妝爲爾興懷懷作惱彊裁詩句答年芳

次韻曹霜厓梅開見寄

霜葩初見隔墻枝尙及新正未是遲寒气襲人朝夢破暗香牽興晚吟宜情多怕弄風前笛病起思傾月下巵我屋一株仍冷蘂卻疑春色與君私

梅始開疊前韻

梅花照眼忽枝枝冠絕中園不論遲香逺自緣冰雪助格髙偏與水雲宜臨芳合有金聲賦送酒何慚玉液巵湖上孤山應更好偏舟終擬遂吾私

雨中梅花盛開

雪中畱滯雨中開二月相逢是晚梅橫水一枝仍韻在閉門終日忽春來眼憐冷艶移時立心醉幽香命酒陪正恐陰雲妨月色不教疏影到亭臺

次日仍雨疊前韻

懷抱經春不自開曉窻風雨正愁梅香魂避濕應歸盡粉艶驚吹易落來鐡石廣平心故在湖山和靖興難陪陰晴等爾吾遊倦爲汝須登月下臺

次韻曹霜厓園梅爲風所苦

寄語逋翁莫漫悲風狂未損好花枝芳宜送酒何愁落香欲沾衣不憚吹乍點宮妝慿小試漸成鼎味待深知繁華擺落尢奇絕月夕來看豫作期

遊瑯琊

十里瑯琊气鬰蔥峯回路轉興難窮禪房駕壑臨淸泚石磴梯云到碧空鍾阜一卷煙靄外長江疋練渺茫中千年帝子畱奇觀多少遊人感慨同

疊前韻答曹霜厓

華裾幾度望靑蔥咫尺西鄰眼欲窮拄杖竟妨春雨濕談棋誰伴艸堂空靑山半落閒愁裏白日都消斷簡中薄暮詩來天漸霽尙期歌詠一樽同

曹霜厓以詩謝茗並致佳酒次韻

春睡昏昏頗泥人叩門詩到日加辰愧無瓊玖償投李賴有交遊托飲醇饋茗敢誇陽羨勝分醅眞出釀泉新枯腸醉裏還堪潤月夕風晨此興均

卽事

滁上煙巒翠繞城悠然相對轉愁生花枝幾樹初經眼風雨連宵太薄情上國交遊書久絕故園心事夢難成等閒病起春過半曵履池邊看晚晴

春風

底事春風喜叫呶乍聞南陌忽東郊重茅捲去隨羊角古木摧殘墮鵲巢料峭不禁輕酒力飄零餘恨付花梢尋常少出愁吹倒多半韶光睡裏拋

卽事四首

江北江南一望中便將遲早判春風江南二月桃開盡江北梅花正作叢

梅花狼藉杏花開妝點山窻送酒杯數日畱連成底事不知春色暗相催

每恨逢花易別離不因雨打卽風吹亦知後會明年事南北東西未可期

故人見夢話平生醒後依稀不自明髙閣日斜消息斷垂楊一樹語流鶯

南郭

南郭靑山映艸堂兩年春夢落滁陽空慚伯問新恩命誤入歐公舊醉鄕憂極江湖天渺渺興闌花鳥雨茫茫日長人靜惟危坐消盡幽軒幾炷香

寄贈朱良矩攺令丹陽

暫別仙班綰縣章泌陽期月又丹陽恢恢餘地牛刀底籍籍才名豸繡場夜雨十年空夢寐暮云千里益淒涼江頭香艸堪紉佩已覺流芳自此長

題太僕廨舎

官寺東頭數畝宮兩年棲息足帡幪白雲戶牖羣山合緑水池塘曲徑通花木不殊吾土好茅茨猶有古人風天涯吏隱惟迂拙滿壁題詩不務工

攜酒過曹霜厓卽席次韻

經旬陰雨妨乘興此日壺觴徑欵門萬里風煙行處樂幾年離合夢中論閒將象局消長晝漫逐鶯聲過小園醉倒竹根應不惡明朝重到看生孫

次韻答韓信山

短鬢逢春不稱搔衙回聊免簿書勞詩償我債千篇少樓羨君家百尺髙敢謂杜陵渾漫興亦知王粲未爲豪來朝作意同登眺栁外花邊任所遭

遣興

好詩莫苦吟好棋莫貪著苦吟徒勞嘔出心爛柯祗爲貪棋錯詩以寫我情棋以撥我悶意匠心兵不自持斵喪眞淳起爭論君不見三千風月醉一生十九岐路誰能明何如虛室坐終日一洗煩惱令神淸孔刪羲畫不啻足超然且與吾心盟

花栁吟

飛花滿路春風香栁條弄日鵝兒黃如此風日亦可喜趂逐兒女如顚狂花香欲與蘭爭馥栁黃漸似栢枝緑爲佩爲梁自有眞往往風流托空谷瑯琊山椒一杯酒坐我深春亦何負吁嗟此意空寂寥眼底紛紛醉花栁

曹亞卿第賞梨花

梨花盈盈雪一樹照日不消半含露香气氤氳百和余隔墻暗逐東風度桃夭杏艶多名園春深狼藉空愁煩醒心忽到池塘路疑是江梅初返魂休將一枝看帶雨長門掩泣誰爲主莫待溶溶月滿庭素娥心事尢孤苦快哉君家今日晴釀泉之酒花邊傾更饒齒頰有張谷夢回猶足消餘酲

次韻信山太卿重葺竹所

竹窻零落蒼苔合無復瀟湘風雨枝階下錦繃才幾个慿君長養看猗猗

次韻韓太卿春晝見寄

一官閒散共天涯忽忽春風已落花不爲緑苔憐踏破杖藜終日話君家

春深二首

落紅無數委東流狂盡楊花風亦休春色老來堪愛處緑陰門巷似淸秋

喚歇鳩聲雨點疏春陰漠漠日長初曉衙放罷都無事多讀山窻幾卷書

次韻曹霜厓淸明見寄

一春多夢竟難明流水飛花傷客情修禊亭荒觴未泛登樓地僻賦初成狂風暴雨過寒食野蔌山殽入夜烹珍重詩筒相慰藉此心惟合向君傾

與客嘗玉面貍次韻

敢誇野味少人知詩客曾題牛尾貍紅玉飣盤爭放筯靑錢沽酒共傳巵攜來江北春深日獵得山中雪霽時正自思鄕緣爾劇未能歸去是誰爲

栢子潭次霜厓韻

栢子成林俯碧潭天光澄徹鏡中涵千年勝地來遊晚萬里塵容欲照慚雷雨震驚龍或躍江山題品我猶堪髙皇注矢甘霖應長與滁人作美談

野景

野景向黃昏歸輿山復村鐘聲白雲寺酒斾綠楊門澗遠流花片橋危合蘚痕窅然迷處所回首憶桃源

示兒徽

望汝成人汝勉之汝家門地要支持箕裘不廢眞吾子學問仍須自得師早致靑雲繩祖武莫將白日付兒嬉終身有益惟謙約好爲書紳愼勿遺

寄程甥文徳

不多年紀好文章珍重吾家坦腹郎志篤尙須開萬卷學成何止擅三場功名世濟方爲孝冰玉人看亦有光別後自嗟心力倦猶能刮目日相望

寄從子燧絅輩

千里題詩寄阿咸喜看蘭玉在階前力行孝弟光門閥多讀詩書繼祖傳叔父龍鐘何足法爾曹豹變各爭先相攜亦有東山興畱滯天涯又兩年

逰花山

花山秀滁陽不在瑯琊下空谷封白雲自昔逰者寡東風三月時牡丹映山赭我來屬春去殘枝緑瀟灑品色驗根荄采之忽盈把殷勤愧良朋行廚勸杯斚一笑各盡歡顧景不能捨歸輿倚微醺落日淨原野

次韻酬仲仁兄見寄

滁陽歲暮積離憂尺素俄傳自泰州咫尺不同逰宦地尋常空憶讀書樓泮芹香動春初采棣蕚詩成夜自謳後嘉靖己丑進士及第兒徽同登卻羨故園溪上月解分淸影傍邗溝【泰州水名】

紀夢【時伯兄家食東浙仲兄分教泰州予以太僕寓滁】

兩年離別書仍斷三處相思夢忽通旅食不知滁泰遠追歡如在浙江東秋來祗負茱萸揷歲晚還期鴻鴈同自小翺翔予最後而今四十欲成翁

攜張嘉運逰醉翁亭

雨裏登山亦自奇古亭岑寂話深巵廿年離合誰能料一餉陰晴未可期鳥喚白雲髙木落僧歸靑壁暮鍾遲酒闌漫復聮鑣去明日秋風兩地思

九日孫主政莊登髙

佳節驚心值異鄕登臨聊復過山莊茱萸共卜明年健菊蘂猶慳此日香野外行廚溪蔌嫩云端作戲舞衣涼樊籠潦倒圖南意撫掌西風醉欲狂

寄贈張主簿鋭兼柬吉大尹師召

遙憐寶婺鸞棲久忽覩金陵鴈信來膏澤剩遺桑梓福轉輸仍足國家財酒醒淮浦西風冷詩到吳江落葉催重掃縣齋應臥治長官今有魯恭才

醉翁亭次徐駕部子正韻

滁山偶爲醉翁有終古亭臺屹不朽澗泉淸淺碧玉流石刻盤拏老蛟走巒回樹翳日色遲仰視卓午忽己酉吁嗟翁醉何時醒更上翁亭酹翁酒

晚菊

東籬細蘂幾黃昏過卻重陽開漸繁曉袂半沾和露采吟杯初泛帶香吞娯情不減陶潛興惜晚難同杜甫論短鬢經秋還耐否一枝簮罷手重捫

謝曹貳卿饋潤酒

門掩斜暉坐寂寥淸樽分我潤泉遙不多殘菊猶堪賞如許閒愁合得澆薄有宦情淹此日久無封事問明朝銜杯好事論心地卻恐髙人不可招

采菊

采采疏籬滿把香曉筐攜得萬錢黃一杯淺泛仍和露兩鬢斜簮半著霜陰處懸來蜂轉趂風前幹去蝶應傷牀頭藥籠多収貯驗取仙家卻老方

秋盡次韻曹貳卿見寄

一年艸艸又三秋古署風寒落木稠白鴈江南多日去黃花雨裏幾時畱悲深宋玉仍羇旅夢逐莊生亦繆悠髙調忽聞鄰笛起倚欄賡罷自長謳

次韻曹貳卿病愈見寄

斷送三秋一雨中林端策策夜鳴風流年不管人間世往事眞成塞上翁病喜沈郎憐帶孔閒教杜甫憶郫筒東園笑語須相過未老黃花尙幾叢

聞雨

江雨生寒夜不眠初聞浙瀝轉連綿鄕心破碎疏桐底病思淒涼斷鴈邊風急三更城迥隔【官寺僻在城外】艸深四壁地逾偏酒醒燈暗還多事占得新詩第幾聨

次韻曹貳卿食蟹

畢卓嗜蟹興莫當酒杯時自傾鵝黃金膏玉髓良足貴殘甲敗戈非所傷風味十分匕筯底縱橫幾許沙洲傍城昏市遠不易覓詠爾徒和琳瑯章

感事次曹霜厓韻二首

記得仙人教下棋應酬玄處在先知錯教費盡紅塵力猶有臨終悔著時

江幹歲晚眾芳殘閉戶經旬意鮮歡畱得後園含翠栢往來只合共君看

枕上作

窻涵殘月夜悠悠古木空山萬籟収身似虛舟橫野渡夢慿欹枕到丹丘天邊鵷侶違經歲江上魚書動一秋叨守閒官慚肉食擁衾無寐欲奚謀

次韻曹貳卿苦雪

閉門風雪臥終朝偶爲詩筒引興饒便欲訪朋千里去寜知待伴幾時消寒深玉宇愁空闊病減淸樽坐寂寥舊隱半荒歸未得多情猶謝小山招

次韻曹貳卿長至見寄

官閒贏得作詩忙凍墨朝來又幾行江國瞻天逢至日酒杯娯客共年光雪隨風散回晴景冰帶泉澌落野塘世事悠悠時序轉細推消息意何長

送陳懷本

潤州髙士說陳生遠向滁山踏雪行逰似馬遷眞逸足交因曹植有時名【同僚曹貳卿之友】瑯琊故事堪重醉西澗遺音又一鳴明日歸舟俄興盡暮云回首大江橫

雙節爲簡輔進士庶母洎姊作

蒼松產䢐徠不知冰雪寒砥柱中河流障彼狂波瀾木石何足道所貴全其天人𨿽萬物靈天性疇能全卓哉二孀節秉志何貞堅母也矢靡他之子同辛艱煢煢弔形影槁砧無時旋九死乃一生育孤紹家傳天道諒有定未亡永餘年我歌栢舟詩千載世教宣

南莊八景爲孫封君題八首

白雲洞口

深洞回塵鞅閒雲鎖石扉采芝從此入愁濕薜蘿衣

活水源頭

地脈回滄海源頭瀉碧山滔滔長此水誰解洗塵顏

曲水流觴

久羨流觴事重尋曲水湄山靈應有約歲歲好花時

髙峯飛翠

不快紅塵涴髙峯獨杖藜怪來衫袖冷空翠落袍綈

絕頂雙泉

山泉淸可愛絕頂日淙淙一派已奇甚飛來況復雙

小橋孤月

小橋橫斷澗扶醉往來輕日暮不歸去臨流弄月明

野寺歸僧

地偏鄰古寺僧過偶相逢未了無生話深林咽暮鍾

古亭畱客

千載歐翁醉遺文亦壯哉幾經亭下路畱讀憇階苔

贈仲仁兄次韓曹二長官韻二首

憶弟看云勞讀杜識人今日喜逢韓髙歌白雪千金贈增重靑氈十載官祖道夕陽催別斚滁南山色擁徵鞍遙知泮水從容地幾度賡酬興未闌

流水何如別意長送君西澗感年光偶同風雨連宵話竟負茱萸九日香【別時已近重陽】未老生涯期後樂相隨歸夢苦難忘醉翁亭子瑯琊景他日聊誇此願償

雪後與客登丰山

一冬垂盡日久雪乍晴時春入郊迎早光回野望奇禦風臨絕嶠乘興引深巵四座傾肝膈環滁在睫眉謝公方縱屐鄭綮亦宜詩總是他鄕客閒圍別墅棋眞遊超物外此意許心知玉立千章栢冰堅百尺池徑欹緣石磴云冷護龍祠稍稍村煙動悠悠暝色欺僧扃鍾罷寺鴉集日斜枝歸臥山窻月虛寒尙夢思

栢堂雨露爲京口曹少卿母賦

誓將蒼栢植秋堂誰料多年雨露瀼心苦暗期冰雪會葉香髙稱鳯雛翔昭回北極來恩誥酌盡中泠是壽觴【京口有中泠泉酒】終古綱常還此母正須重詠栢舟章

畫紅菊

幽人風致絕塵寰偃蹇蒼筠白石間醉裏不知霜露冷放教春色上酡顏

次韻曹霜厓催梅因憶舊廨梅花

當檐無復故枝垂頗憶年時索笑奇花向鄰家須髮早春來此日未爲遲【日立春】詩筒往復寜多事羯鼓風流有所思水畔亭臺煩豫掃短笻行擬覓深巵

戊寅元日二首

旅食逢元日常朝憶舊班四旬三又至百歲幾曾閒幸際唐虞盛叨陪季孟間讀書何事業翫愒厚吾顏

拙宦依淮海流年見戊寅晴占雞日好春入蟻觴新歲月輸誰手乾坤任此身官閒城市逺寮友自相親

畫馬

龍種何人爲冩神空羣意气絕風塵略施羈靮愁難馭欲辧驪黃恐失眞十二天閒才有幾三千騋牝總無倫躡雲追電尋常事看取鳴鸞曲水濵

二月於曹霜厓第觀瓶梅次韻是

綺筵何處得江梅倒浸冰壺自可猜一種風流偏我愛十分春色後時開樽前莫惜歌金縷笛裏仍愁點翠苔竟日玩香兼弄影爲君沈醉未能回

龍泉寺尋梅次曹霜厓韻

古寺林深別有春梅邊風日喜同巡行經曲澗聞香遠興遶孤山得句新茶碗不煩供地主酒杯猶足酹花神明朝有約臨東閣未厭陰何倡和頻

何寺丞第賞梅疊前催梅韻

墻頭細蘂來年垂開向春深亦自奇桃李行卑聊爾爾冰霜性耐故遲遲花晨暫覓閒中樂月夕應添別後思笑折一枝同浸酒賞心分付暗香巵

紀夢絕句二首

客邸春風吹夢長怱忽京闕又江鄕浮生盡道如春夢卻笑浮生無此忙

推枕晴窻一欠伸杏梢開到幾分春天涯歲月成離索翻媿追歡夢裏身

弔陽信馬貳守【同僚韓卿外舅】

宿艸驚心歲月忙人生不死是流芳頻年宦轍甘棠在一脈書香燕翼長罇酒幾人思北海門楣有客坦東牀全歸況復稀年近蒿薤徒勞道路傷

再題醉翁亭

澗水經春長緑波林巒回合鳥聲多山從公去名逾重亭有時荒記不磨仰止極知前輩盛視今其柰後來何官閒幸際升平世此地尋常載酒過

夏至後苦雨四首

五月夏己至經旬風尙寒怨咨堪暑雨卑濕更江幹小市慵沽酒閒居恥素餐頗聞南北路二麥總艱難

江雨晴難得炎風鬰不宣濕蒸蔵久藥潤透讀殘編避漏移牀徧通明捲幔偏滁陽二年客入夏欠相便

天漏竟何如他鄕气候殊身常親藥餌病不貸妻孥郡介江淮僻城依艸樹孤東華塵土夢回首渺川途

一雨夏將䢐羇懷轉鬰紆山深變寒燠霧重失朝晡羲禦誰當挽云師爾可誅林鳩太無賴相逐不相呼

南墩書院爲宿州守徐良節題

精廬重構傍南墩鄕裏衣冠重徳門四面好山流翠近百年喬木向春繁曾聞藜杖幹星象剩貯蕓香待子孫今日無心云出岫甘霖千里逐朱轓

九日對菊懷諸兄

往年九日菊未花今年九日花盡嘉霜前寒蕊重重好滁山不把龍山誇反扃官舎白日靜對汝悠悠兩形影舉杯相酹還自酬花神醉未誰能省何處登髙可披豁茱萸更向花前掇不柰秋風生客愁鴈行吹斷江天闊

送何寺丞汝弘歸養

鄕邦文獻故通家京國過從幾歳華適意忽驚張翰去承恩應作老萊誇錢塘水落帆風穩天姥云深屐路賖回首莫忘移孝念鶴書行促隴頭車

聞曹霜厓南旋小詩奉迓

故人分袂忽三秋報道南旋解我憂巳會風雲瞻日表卻經桑梓系蘭舟環滁山水仍相待怪石園亭莫久畱【曹有石假山園】古栢蒼苔舊公署近添雙鶴一呦呦【同僚有攜鶴鹿至者】

除夕

春入殘冬梅尙遲歲除今夕客才知門前已見桃符換燈下猶堪栢酒持三載地偏成斷梗九重天遠獨傾葵生盆爆竹無心久漫逐兒嬉亦一奇

已卯元日次除夕韻

頗怪屠蘇到手遲流年輸與鬢毛知江湖寄迹舟常系勲業驚心鏡自持進徳敢歌淇水竹憂時空愧魯園葵半生漫浪詩千首如此男兒未是奇

次韻畱別曹霜厓二首

幸托同官契三年一日如笑談更下榻出入每聯車吾道終何補公才暫可儲難逢嗟易別莫放酒杯疏

風雨驚行色衘杯意渺如下江俄擊楫趨闕更膏車麗句勞相贈空囊富所儲平生久要誼不爲別離疏

疊前韻畱別毛太卿二首

名徳欽前輩行藏道自如共期川作楫獨喜蓋傾車伯冏書堪續梁公藥善儲【公好蓄藥】分攜資誨語此意未應疏

世事故難料玆行信所如獨憐馳驛騎遙別看花車鄙吝思常見才猷重夙儲滁陽好山色回首暮煙疏

宿遷道中大水

大水來天上平原匯百川離離波下黍泛泛樹頭船野市迷崔鎭孤城浸宿遷流離愁此日何以禦來年

過泗亭

濟溢河奔漫泗亭官舟逆水阻修程南風一夕開帆好臥聽船頭軋浪聲

庚辰歲同仲實兄謁祖墓述懷

故里同過豈偶然郊行仍及立春前鴒原舊事追當日馬鬛遺封望紫煙種秫有田堪客醉聚書充棟任兒傳廿年南北知何補歸老深期了宿緣

謝盛希道先生枉顧

谷口髙軒來故人淸燈細雨一杯親江湖戀闕三千里館署論文二十春乍見共驚忙裏鬢劇談如對夢中身玉華千仞南溟上尙憶攀躋迹已陳【盛居玉華峯予嘗造焉】

題王亞卿荊山別號捲

佳山堪住仍堪號名徳巖巖復似之云出會符霖雨望林深眞有棟梁姿平分海岱形逾勝變幻煙霞趣亦奇未遂攀躋常仰止丹崖畱墨定何時

沛縣黃河口南徙【河入沛已十年忽又徙徐】

大河衝沛日湯湯十載淸流眩眼黃忽徙彭城才幾月舊渠枯盡欲生桑

竹澗集卷三

●欽定四庫全書

竹澗集卷四

﹝明﹞潘希曽撰

○古今詩一百十二首

元宵戴揮使第呈席間諸君曁仲實兄

燈火今宵看故鄕栁臺梅榭競春光選來妙舞當筵久翻得新腔按瑟狂朋舊漫勞靑眼待弟兄私喜白眉良有時投紱終同社不把離愁攪醉腸【時將赴南京】

郊行呈仲實兄次前韻

偶尋幽事過南鄕照眼晴梅泛曉光故里不迷遊子望中年翻憶少時狂垂綸未遂魚空羨緩轡相隨馬更良義重平生堪屢別彊賡常棣遣回腸

白閣爲王太守壽夫題

秦中白閣號奇峯復有髙人此托蹤玉骨崚嶒堪比徳云衣變化竟從龍窻開霄漢琴書潤路出松篁杕屨重靑壁丹崖非易造幾回西望興還濃

太僕舊廨【辛巳歲】

兩年離此忽重來門巷春深次第開覆屋重茅新易瓦臨池髙檻舊登臺笑談謾喜賓僚盛南北徒驚歲月催燕語梁間如識主更將飛舞送餘杯

寄贈毛礪庵太卿

二年滁上漫追隨綠水靑山到處詩冏命逺將官事簡歐亭頻過客情怡有才未許長閒散大拜眞堪托保釐慨我重來公已去祗憑詩卷說相思

贈潘大參伯和

憑將直道作生涯磨涅無端玉不瑕暫黜更爲人望屬超遷終荷帝心嘉皂囊慷慨嘗焚艸金帶輝煌忽已花千載風雲今日事髙歌茅八爲君誇

漫興二首

滁上羣山紫翠環山中官府有無間吾遊倦矣情誰白世事忙然鬢自班楊栁春風村市迥芙蓉秋水寺門閒遙憐六一當年意野鳥山僧共往還

莫向秋風嘆索離環滁山水古今奇六年畱戀有翁醉萬事蹉跎無我癡霜葉細飄紅冉冉晚禾將熟綠垂垂明朝試候南賓鴈帶得書來未可知

江浦渡江

百里到江仍問程【是日發滁州】江風初靜渡船輕乍穿蘆港分秋影橫擲鯨波弄晚晴鍾阜日斜金碧炫石頭潮上水雲平千年王气誰能鑿贏得秦淮繞帝城

贈仲仁兄赴泰州

目斷鴒原鬢欲霜那知此會復滁陽鯉庭幼學年光逝姜被秋同夜漏長歸夢漫隨賓鴈杳素餐聊取婢魚嘗明朝驛栁仍愁折煙水吳陵正渺茫

送楊太卿介福歸武陵

翰苑論文沗後塵諫垣補衮復同寅重逢共訝憂時鬢一疏堅辭報主身折柳滁亭堪此日藝蘭湘浦有餘春武陵亦系東山望倘見漁人莫問津

酬沈侍禦子公

斜日行臺古栢髙公餘淸興獨揮毫先聲風裁聞驄馬出色詞華覩鳯毛株守頻年惟我拙萍逢此地幾人豪嚴裝見說朝天近極目行塵首重搔

雨後寄題西廳童用中花園

芳園數畆捨西偏雨霽春朝散步便池水欲平新綠膩花枝無語靚妝妍相將鶯燕還今日有待溪山更後賢八載遊歌雙鬢攺惟應靑眼尙依然

同朱侍禦子宜東郊餞客

城頭曉色艶新晴十里溪橋送客行花底四筵酬勸好栁邊飛蓋往來輕平疇麥浪翻風綠深樹鶯簧隔水淸歸道不勞松下喝故應驄馬避前程

病中酬朱侍禦見寄頗懷東郊之興

鶯花滿地風日晴伏枕尙憶東郊行醉裏不禁狂態劇病來轉覺閒愁輕經旬無聊藥褁苦何日共話茶甌淸詩筒稠疊謝相慰賡和足課閒中程

嘗鰣魚次汪二卿天啟韻

兼程攜至已昏黃命酒猶堪月下嘗彭老骨多非所恨西施乳膩恐難方綠兼筍縷烹調美紅點椒花七筯香安得江頭看起网百篇咀嚼老詩狂

次韻東峯二卿觀竹

杖履風流到竹園不知春色去還存繁華掃地誰爲主蒼翠臨池自長孫鶴唳時隨淸籟發茶煙閒傍午陰屯偶然乘興皆萍迹戀此誰能詠謝墩

次韻汪東峯詠葵

露浥園葵夏景涼綠陰深處艶紅藏足能自衛如多智心喜常傾祗向陽吟筆好憑丹點鐵舞筵休羨錦爲裳十年獻納同靑瑣對此還應各斷腸

夏日同僚小集

衙罷公庭一事無官聫小集自相娯槐陰落砌午無暑棋局當軒日易晡地散未妨甘吏隱才疏何以副時須流年又看端陽近角黍蒲觴不負吾

憂旱

農人幸麥秋刈獲及未雨旣刈天轉晴暫飽終恐餒盻盻五月來赤地極千里哀哉無辜民爲此旱魃苦露禱良辛勤詎覩南羊舞作朝風雷發淋漓夕方止蹄涔乍渺漫龜坼漸泥滓麻菽僅可播分秧尙無水三日雨不繼秔稻知已矣丰山靈滁陽興雲恆自此下有栢潭龍變化莫可擬冥冥果何意爲惠不終始豈無溝洫利世逺孰經理亦有桔橰功惰農棄不舉人謀或未臧天乎吾何吁素食愧官守對之空汗泚

贈陸侍禦騰逺【陸以點馬來滁】

陸海才無敵滁山蓋偶傾龍蟠雲裏勅驄避道傍行襟抱三江迥冰霜六月淸經邦資數馬求友願遷鶯弔古歐亭勝觀風範轡輕重聞西澗詠又動北轅情閔雨方今日爲霖待老成咨諏勞使節獻納重臺評慍解燻風好行經梓裏榮螭坳簪筆處翹首五云晴

秋雨嘆三首

旱來恨見秋霖遲淋漓浹月仍苦之禾焦豆萎已無救壞屋決梁安用爲生柴價髙陳粟貴流離載道聞歔欷莫怪農家賤賣牛待餔欲給晨昏費

溪頭浩浩秋水生黑雲四冪雨未晴野蕎隨波田父泣河鯽跋扈漁翁驚城中倉廩無餘積米舶初通過江客乘潮逆浪來不時到市千錢論一石

雨中甘菊橫疏籬憐汝曽遭旱魃欺孤根得潤稍蘇息嫩葉欲展仍離披汝時未來須汝待霜白秋淸想風采余功尙賴延衰年何日枝頭看蓓蕾

仲仁兄升魯府教授過滁話別

九載黌宮道自尊曵裾今日又王門官淸幸覩東平樂祿薄聊供北海罇得句漫勞千里夢懷鄕空向此時論楚天秋盡生離思鴈影參差雨气昏

長春樓爲休寧楊處士賦

休陽山水勝東南處士樓居倚蔚藍春占四時偏耐老云耕千畆不嫌貪門楣喜有金章客樽酒堪供玉塵談好學郎君年更妙束書千里過江擔

壽邃庵楊閣老七十

黃閣歸來近十霜稀年方進九霞觴未應宰相山中久已覺神仙世外長筆底絲綸畱禁署胸中兵甲在遐方梅花時節詩兼酒江上重開綠野堂

壽王司訓八十【魯黃門外舅】

八十初分度康彊見幾人瞳方仍轉碧髮短任垂銀半子多朝貴諸郎有席珍投來簪紱久瀟灑出風塵

發南京

畱都兩月太常卿被召俄驚又北行一念寅淸常對越半生疎拙寡將迎龍江風水開帆好鳯闕星辰曵履輕獨有月明回首夜石城鍾阜總離情

揚靑道中夜泊

小泊空村待月行無端風浪夜還生舟人系纜頻相喚鈴卒巡更忽自驚天近神京偏浩蕩水通滄海卻回縈陰晴未卜朝來事閒倚篷窻看啟明

天津值雨【時南畿歳荒江南多遏糴頗仰給北粟】

滿地風沙麥正苗一番甘雨忽今朝土膏頓覺三春足河潤誰誇九里遙南國救荒應有望幾州遏糴轉無聊晚來喜劇還悲切兀坐船窻看長潮

赴召將至京二首

春明一別老滁山素食空添兩鬢斑新命忽傳天上至孤蹤猶似夢中還身依日月逢更化職忝夷夔愧押班便合彈冠向明發五云深處覲龍顏

燕山南面潞河東彩鷁歸來更得風三輔地形春日麗九重天色曉云紅入城未覺琴書累趨闕行看劍佩同回首十年靑瑣事不孤明主有愚忠

贈栢林吳封君【吳丰城人以子棋爲都禦史受封】

丰城劍气化爲龍霧鬛霜鱗半倚空老去成林終苦節後來作棟亦余功人間歲月優遊地天上栽培雨露中見說鄕閭評月旦古來徐孺可相同

送周太常璧安陸祭告

過雨離筵淨迎風使節輕皇華天上遣白雪郢中賡王國稱殷禮朝廷托老成歸鞭須早著祀事日寅淸

寄朴庵章都憲以道

二紀同年幾故人天涯蹤迹苦參辰閒愁誤遣霜侵鬢渇想空疑月寫神再歷容臺慚忝竊宏開憲府仰經綸何時一笑重逢地酒盞詩篇取次陳

送王都憲載卿巡撫四川

西南問俗付中丞才望如公簡帝心秋水落時川水穏法星明處福星臨雪山增重應逾昔玉疊題詩又到今萬里何時當報政聫斑舊誼擬重尋【予與公常同斑】

復淸陳先生雙挽詞【先生善吟工艸書長子察爲禦史少寰爲檢討】

復淸先生淸絕倫讀書不走緇衣塵中年化去夢幻身詩豪艸聖全其眞夫人未亡垂八旬堪與孟母爲芳鄰兩郎成立俱要津含笑不愧黃泉人栢府冰霜翰苑春麒麟瑞世何振振皇家卹典來方頻松楸千載恩光新些歌遮莫徒傷神

次韻酬謝內翰以中仍期枉顧

髙齋足秋雨幽興迥難親理悟牀頭易香酣甕面春鄕評今視昔世態假疑眞何夕西城月淸談共可人

再次前韻酬謝內翰

秋風驚逆旅鄕思正相親舟泛剡溪夜觴流曲水春幾時尋舊約一笑道吾眞大隠疑堪諉終憐紫陌人

題赤松山水圖贈雲南朱憲副子文【朱嘗著永川十三志】

赤松山水擅吾鄕爭勝還聞有永陽我賴畫圖償夢想君憑文字極揄揚煙橫秋巘重重碧花點春流曲曲香攜向天涯漫相贈滇云燕月兩茫茫

壽謝母太孺人

板輿迢遞海東仙帝裏恩光照壽筵天近重陽才二日人過七袠已三年菊花泛酒黃封好錦服趨庭彩戲便一曲南山漫相祝可酬當日栢舟篇

送葉師道分教羅源

斯文自昔共心期豈謂先生獨後時千里馬難逢伯樂五車書亦負男兒漫膺一命資模範逺赴三山惜別離雨霽都門秋欲暮不堪攜酒暫追隨

次韻李學士夣弼會同年於隆禧寺四首

遊興逐羣仙秋林梵宇鮮蒲團閒獨坐莎徑偶同穿酒令難辭罰詩盟敢擅權分攜各無語已悟上乘禪

南郭赴幽期秋風動客悲半生一夣過萬事二毛知交久眞情見官閒野性宜菊花遲亦好簪鬢莫教辭

僧房分半榻坐我白雲間暫脫浮生累聊娯此日閒露松垂砌濕霜蘚綴墻斑爲謝良朋引從玆得往還

二紀同年友相逢幾度新鬢緣憂國攺道貴任吾眞飲量開今雨遊蹤避俗塵重尋曲江約屈指不多人

送陳尙徳分教東鄕

朔風吹燕雲長空暗欲雪遊子忽南旋衝寒過予別讀書三十年偕計來上國閶闔邃九重二載紅塵陌一朝領除書分教江右邑絳帳談舊經芹泮生春色平生經濟志樂育聊自得蕭蕭都門柳揺落不堪折渺渺官河舟尙及凍前發去住兩含情予亦江南客

東浦爲汪太卿用之賦

東浦風流又到君西湖自昔逺塵氛橋通屐齒尋春去寺報鐘聲隔水聞畫舫笙歌千頃月靑山花鳥半窻云題詩不盡江鄕思此樂他年肯我分

甲申冬至

一陽初動又晨鐘朝罷楓宸日正紅閒事攪人方滚滚殘冬辭我太怱怱冰霜勢重陰餘幾梅栁春遙意已通多病年來常止酒試開涓滴待東風

朝天宮看梅呈崔蕭二光祿劉尙寶

見說尋梅髙興生況逢三益挈同行蓬萊乍到乾坤別姑射遙臨水月淸信杳江南膓欲斷春回冀北眼偏明一尊畱戀歸來晚帶得幽香兩袖盈

送陳太常庠歸雲南

秋風髙興落邱園謝事欣承帝語溫潛邸十年思舊學歸途三錫荷殊恩滇池釣月逢溪友玉案尋春長竹孫休羨漢家疏傅去祖筵今日盛都門

送楊太僕敬之赴滁

送君今日去憶我舊時遊山夾釀泉勝潮通西澗幽荒亭閒載酒野渡自橫舟驥徳驪黃外行看伯冏收

贈南京秦司馬入爲司徒

中外勲名三十年亨衢仍際中興天壯猷方叔初畱後相國蕭何復召還帆引龍江民望系履聽鳯闕聖情專樗材散地知何補南北追隨似有緣【時予亦自南轉北】

壽菊莊溫少參先生【以子仁和爲吏部右侍郎加封】

恩命重沾八十初此身已乞廿年餘地曹舊借籌邊著河省曽停泣罪車錦水一竿供晚釣菊花三徑傍云鋤可應老去渾忘世雛鳯逥翔在禁廬

荊溪張處士挽詞【其子大輪爲刑部郎中】

斯文托同郡側聞長者風結屋荊溪上讀書白雲中至孝出天性哀感神明通折梅供靈幾花發實作叢況復羣行懿鄕閭仰遺蹤義方篤庭訓桂子奮時庸尙憶十載前尊酒親徳容胡爲一轉盻宿艸迷堂封我歌薤露詞濺淚揮秋空

答朴庵章都憲【時章在濟理漕河】

叩門誰遞故人書三復欣然伏枕余河洛禹功方有賴東南民力竟何如時淸不覺衰年及別久那堪萬事疏太白樓頭聞駐節暮云千里轉愁予

題董千里孝思捲【有序】

昔韓文公作董生行生祥下瑞在狗乳雞哺間道其實也汪太史間齋修實錄凡以馴兔產芝稱孝感者皆削不書獨喜蘭溪董千里能篤於孝爲賦詩美之蓋韓公意也嗟乎董氏垂千年而孝子之見於歌頌者再焉豈易得哉特次太史氏韻以播其事云

董生純孝有天知又見云孫起孝思誰似昌黎書瑞應尋常雞犬勝靈芝

督軍南贛過艸萍驛

艸萍過我已三回四壁畱題半雜苔霧散曉村紅樹出雲歸晴岫翠屏開州連衢信雄東浙路繞岡巒接上臺一掃塵氛天萬里淸風應逐使旌來

酬髙吾陳院長宗禹

歲暮倚髙閣山水興遐思翩翩南翔鴈尺書忽見貽美人湖東云爲霖方濟時書傳陽春曲三嘆音有遺顧慚駑駘質長途浪追隨尙幸托宿契著鞭敢後期

丙戌元日贛州作

城東晴旭入新年水秀山明壯古虔闕下逺來初作鎭樓頭髙坐獨籌邊光陰太向詩書欠塵俗還兼簿領纒漫把椒觴酬令節春風從此動江天

元宵卽事簡陳院長

皎月放春晴元宵坐贛城管弦傳鬧市燈火徹深更野曠狼烽熄鄕違鶴怨生不逢南浦客碧艸逺含情【時陳在南浦】

次前韻

佳期積雨晴燈月爛春城獨酌同民樂長吟任僕更江湖一念在時序二毛生莫弄梅花笛東風易薄情

南來

南來未覺逺回首渺西江白髮生朝鏡靑燈坐夜窻乾坤心獨苦老大气難降何日五湖路扁舟蕩槳雙

特恩堂爲陳院長賦【陳湖廣武陵人】

謝病當年疏累陳豫期勿藥寵偏新暫歸五柳先生宅竟起東山宰相身江漢恩波元浩蕩武陵地望正嶙峋髙堂巨扁相輝處仰止應多善頌人

三月三日

花枝狼藉鳥綿蠻又是春風三月天蠧簡字訛時自校獸鑪香細午初然賞心何處臨流飲歸計無端對雨眠章貢合流開府地滔滔終日不知年

卽事

兩日東園不暇窺綠芽頓發老槐枝葵橊吐蘂已初夏蘭蕙含蕤更此時千古往來川上嘆幾人夢覺枕邊炊輕絺短箑方宜我且復掀髯一詠詩

贈盛程齋年兄赴南京兼簡二三同年

信息遙聞一月前眼穿行斾嶺南天相逢不盡平生話後會仍畱何處緣世路悠悠雙短鬢晨星落落幾同年金陵詩友重盟社莫惜連篇向我傳

次韻酬陳院長登滕王閣見寄二首

老我登髙欠此樓羨公乘興及淸秋尙餘文字三王后【三王謂勃緒仲舒】不盡江湖萬里愁極浦風來樵笛起危城日落賈帆收卻憐章貢遙相匯一路民風托共諏

綠波芳艸恨堪論髙閣難期共一尊何處江山如此好古來題刻至今存花隨流水春環砌鴈度寒云夜叫閽自是好遊心尙壯不知秋鬢點霜痕

冬夜漫興二首

一燈深坐不知寒分閫天涯歲又殘部曲夜閒刁鬥靜衙門地僻簿書寛曽聞樽爼能全勝敢謂干戈可久安獨苦此心誰共語每憑封事達朝端

嶺畔冬深亦乍寒江風吹雨夜闌珊不聞鴈信來千里空愧麟符絆一官睡少正須茶破悶病餘那用酒爲歡古槐衰栁方揺落時復蕭蕭打畫欄

讀書漫成

白晝沈簿領不暇拈詩書愛玆冬夜永一編聊捲舒孤燈閃靑熖細字迷魯魚揩眼徒自苦掩卷一長吁幼學不知要涉獵事文辭去道日以逺古人安可期驅馳二紀來五十知昨非勤事乃吾職讀書固其餘嘗聞仕優學糟粕非所須不如靜中悟黙坐松窻虛

憫贛市火

深院夜寂寥漏下已二皷遙聞市聲喧起視出庭戶煙熖俄漲空乘風恣翔舞回祿殃我民倉卒愧爲主下令速諸司奔走胥救護徹屋開火道綆缶競相助移時火幸熄焦爛良已苦吾聞天降災失政由官府赤子卻何辜啼號靡寧宇恨無帡幪力爲爾奠焦土

贈陳都閫汝玉

閥閱承三世聲名重一時璽書凡幾賜節鎭亦頻移志在吾儒事功收大將旗伏波終矍鑠未老莫辭衰

喜雪二首

越雪由來罕淸晨忽滿墀二年初快覩三白敢深期日午消還盡檐陰凍欲垂民饑方待哺翻恨麥秋遲

昨雪已難得今朝仍亂零逺山頭再白久客眼偏靑瘴退梅花嶺寒疑翡翠屏還同在京日呵凍寫蘭亭

遣興

世事竟何憑寒宵睡未能候茶聊附火拋捲懶親燈興共靑山逺年隨白髮增班超玉門願應有尺書騰

陳院長城新縣有作輒次韻

窮鄕荊棘已多年此日金湯更可憐澤及釡魚春水活功收刀犢夏畦便溪山頓攺乾坤舊風气還看楚粵連容易敢談疆理事吾聞定計十年前

次韻答陳院長紀行見寄

樓船西上路倭遲兩岸江風颭畫旗民俗正勞千里問年華休嘆二毛知肇開山邑綏無賴半減田租慰阻饑老我提兵思按堵喜沾餘潤和新辭

程甥文徳詠雪見寄次韻四首

故園今歲雪飄灑幾昏明近得詩相報遙憐興獨淸綴梅橫凍影墮竹起虛聲五嶺應難見千山空復情

城上北山雪曽驚雙眼明年來鄕信杳夣見旅魂淸徧覆元含垢潛滋不動聲無勞添發白猿鶴久馳情

憶昔雙溪雪通宵似月明樓臨瓊島淨人在玉壺淸渚鷺迷寒影江猿咽曉聲當時謝庭詠自足慰親情

我屋蒼筠下窓涵積雪明映書寒亦好烹茗味偏淸夜凍懸冰柱晴融滴雨聲宦遊逾二紀念此不勝情

贛州春日

歲事崢嶸春又來東郊鼓吹踏塵回送寒已碎黃牛土隨俗聊嘗綠蟻杯萬里乾坤同化日一時城市動歡雷流年不爲人久待兩見梅花傍嶺開

退食

退食行臺日欲晡門扄蒼栢一塵無鳯團煮茗閒吟好龍掛燃香夜坐孤萬卷懶開從揷架八州遙鎭自披圖虛縻館榖天涯晚未有涓埃翊廟謨

除夜

空堂蠟炬輝獨坐睡何遲兩歲平分夜三更欲盡時聲殘爆竹火香入頌花詩好辦明朝起山呼祝聖慈

丁亥元日

去年此日憶龍顏天上初違侍從班浪迹至今千里外山呼徒自五更還乾坤開泰心同壯梅栁回春鬢獨斑十載微痾欣頓愈著鞭隨地敢辭艱

元宵卽事

燈月交輝夜春城沸管弦栢臺深鎖鑰梅嶺接風煙不語坐三皷回頭來二年太平多气象萬里仰堯天

詠蘭四首

蘭蕙一類而蘭特少其香特勝開謝之早晚遲速亦異予於贛之行臺並植之

山人遺我蘭百里到城邑采之千仭崖故土帶砂礫瓦盆及時栽風雨相潤色空階白日靜綠葉光嶷嶷

猗蘭含紫蕤經冬凍不發春風幾何時碧干爭挺拔一干僅一花淸香乃傾國貞姿頗耐久逾月未衰落

蕙本蘭之族气味亦相似一干五七花生香春夏際復有閩中產葉髙而稍膩誰書本艸經誤以零陵視

古人多佩蘭貴有君子徳況爲王者香尼父興嘆息芳名播終古俗眼常罕識髙齋風日和相對余心懌

夏夜四首

夜窻無暑栢陰森湘簟閒眠獨枕琴嶺畔不知天許逺還將北斗看升沈

一雨猶餘幾日涼不知三伏在炎方晚來風起秋偏早卻爲蒓鱸憶故鄕

滿天風露夜將分花樹生香隔院聞獨坐此時無一語待他日出漫云云

四壁虫聲一院花銀河淺澹月西斜此時此景淸於水不動燻風也自嘉

贈陽明王公督軍兩廣【有序】

陽明先生大節出險大功錫封天下想望其風采而其得之心無待於外者則𨿽士大夫或莫知之也先生家居數年詔起視師蒼梧道贛江幸奉顏誨以慰闊別敬贈鄙句

一封書奏險夷輕百戰功歸帶礪盟世道更爲今日起心傳獨得古人精稽山峻絕云難躡贛水迢遙蓋偶傾早定南荒報天子太平調燮待阿衡

過濟贈仲仁兄【有序】

予昔督軍江右比還朝兩道濟寧予兄栢軒先生爲滋陽王傅得兩會焉喜論心而惜分手賦此奉贈

濟上今春喜再逢蘭舟暫系話萍蹤君顏自保丹常渥我鬢偏憐雪漸濃鴻鴈去來俱漫浪塤箎唱和未從容淸時共擬涓埃報三徑終期杖屨從

濟寧逢春二首

忽忽浮生已向衰悠悠拙宦竟何禆碧山笑我紅塵久靑鏡輸誰白髮遲治水可能尋禹迹轉漕亦復托蕭規夢遊不覺長安逺應被春風昨夜吹

皷樂迎春東郭東春風遙與故園通一時諸友誰常健三洞雙溪我欲窮官事敢云無了日古人堪慕有髙風泰山咫尺須乘興會見扶桑海日紅

北山茶

春來遙憶北山茶靑壁丹崖傍我家采露擷煙空夢寐沿河溯濟自年華求閒會了三生願知足何須七碗加燕語鶯啼春送盡又看光景到萱花

嘗筍

濟上初參玉板禪尋常罕見轉堪憐藥欄夜茁驚雷早茶碗晨供帶露鮮貢到冰船知幾日賜沾金闕憶當年飽諳世味還何慕只有從來水竹緣

春日寫懷二首

半世浮名夢未醒他鄕春色眼猶靑自從河濟收功後贏得餘閒點內經

衰病辭官本自宜慰畱有旨敢言私濟州官柳沿河綠又見春風此度吹

東園漫興

花發東園偶獨窺山禽相對語移時天涯形影靑春伴晚節功名白髮知何處莵裘還待老他年竹帛亦虛垂杖藜緩步防苔滑筋力深嗟病後衰

南司馬王公以詩畱別輒次韻【浚川舊同館】

翰苑文章同舊價南都山水屬眞仙相看轉覺雙瞳碧漸老難回兩鬢玄酒興總非方壯日花時猶是未歸年陽春彊和憑誰寄塞鴈依稀隔暮煙

初夏卽事懷友人

客捨春歸不待餘燻風相欵竟何如綿蠻到處鶯求友來去無時燕卜居日色漸長堪曬藥衙門多暇慣抄書故人千里應相憶試向河頭覓鯉魚

壽婺源補齋潘先生【有序】

先生前福建憲僉澹翁之子予莫逆交也懷玉弗售放志林壑箕裘之緒付之諸子今年秋旣被封命仲子薦叔尋擢福建憲副典文教焉予惟先生得之過庭者有以遺後其不得行於時者乃於薦叔兄弟發之可謂賢且難矣賦韻語一章爲先生壽

三十年前憶盍簪郎君相見喜腰金鯉庭詩禮流風逺萊彩趨承愛日深紫誥逥鸞榮寵錫丹崖舞鶴伴閒吟秋來好飲黃花酒莫遣繁霜兩鬢侵

辛卯立春日卽事

共喜新年見立春雪花呈瑞復玆辰梅梢半著交加重麥隴平鋪頃刻勻吟對物華川上興飲開涓滴病餘身二毛錯遣侵雙鬢欲謝塵緣葆我眞

濟寧聞召命寫懷

鑪中藥物篋中書未足功夫歲暗䢐日月人間渾少暇風雲天上復相須身猶抱病慚康濟年已知非彊進趨三載白樓嘗一過【樓在濟寧南城上】不堪臨別卻踟躕

得徽子書走筆答之

兒子書來勸我歸不堪衰病尙依違【謂依違兒書】幸逢明主眞難報得謝淸時會有幾六月又頒南國筍三春空老北山薇欲知退食委蛇地禁柳垂城轉夕暉【時居皇城西墻下】

竹澗集卷四

●欽定四庫全書

竹澗集卷五

﹝明﹞潘希曽撰

○賦書辧記一十五

首感雪賦

正徳十二年冬環滁大雪余縻於官爲之興懷方聞鑾輿北幸彌增感戀作感雪賦其辭曰

弭予節於滁陽兮歲聿暮不吾與曰彊圉赤奮若兮維律中乎大呂顓頊嚴令兮使玄冥驅其先風伯憤噫兮云師乘以垂天羌觱發兮逾栗烈夜浙瀝而霰先集兮晝忽繽紛而雨雪駕玉虯兮驂白螭騰踏銀漢兮濺冰屑夫何累旬月止復作兮紛委積而交加折修竹以失聲兮封枯楊而生花巋官寺兮山之麓接曠景兮平臯阻寒气兮空谷旦余適野之莽蒼兮雪始霽而日煜千門凍而反閉兮萬竈淒其未煙燦瓊枝兮林立瑩冰柱兮檐懸僵狐兔以屏迹兮饑鷹隼而莫騫晃六合以昭回兮斂萬籟而寂然吾方遊乎塵垢之外兮幸昭質之未窳步餘馬於白水兮按余轡於瑤圃飲沆瀣兮飡玉英【葉音央】懷琬琰兮佩琳瑯茍余心之皎潔兮𨿽逺引其何傷嗟滁之僻兮樂有餘逖彼北裔兮僻不可居層冰峨峨兮陰山崒矹豺狼侁侁兮虎豹出沒美人之遊兮轅不及攀良辰感我兮怛肺肝亂曰寒旣沍兮歲亦殫幽獨處兮誰與歡宣餘力兮及時難望朔云兮天漫漫鳯有門兮龍有淵思美人兮不敢言

與太守劉惟馨書

近鄕人到京傳云執事還任於僕有見慍之意謂僕於執事有後言也負執事也噫果有是不但負執事也負全蜀士夫也負吾先子也負同官也先子去蜀二十餘年蜀誼過厚與僕有世講之好若執事固先子所知也而僕嘗濫竽同官旣又同患難人心天理不宜薄也君子居是邦猶不非其大夫矧僕於執事耶且僕之平生執事亦知之嘗好毀人耶嘗背毀八縣一官吏耶於他人未嘗毀而獨於執事毀有無可知也世有娶孤女誣撾婦翁者玆固不必深辯然反復思之亦或有由矣僕舟之過沛河也邂逅憲副髙君則謂僕曰貴郡劉太守予嘗薦之吏部薦後人多議之傳聞其某事某事柰何僕應之曰此所傳謬爾髙曰予與渠同年也予將面告之倉卒分舟而別今之釁端或由於此則髙之語意未明而執事之過疑也執事大節爲吾儕出色他日榮遷會貴鄕諸先生及同僚同年事當自明或會髙君以此柬質之亦當自明古稱賢者不相知嘗竊意其有激之言不意身親見之𨿽然未有賢而不相知者也僕之縷縷者贅也執事豈終不亮其心

奉大司空南坦劉公書

某忝側僚末辱教愛多矣瀕行又承餞贐無任感荷到濟寧卽率郎中副使輩放舟沛徐以觀被淤故道及所挑新河復沿黃河東岸陸行沛丰單等縣以觀大小決口奔衝之迹乃知漕渠廟道口以下忽淤數十里者實由決河西來橫衝廟道口之上並掣閘河之水東入於昭陽湖以致閘水不復南流而沛縣飛雲橋之水時復北漫故沙停而淤耳沛以下卽無淤者以飛雲橋之水南流故也計濟沛間漕渠只宜加築東堤以遏入湖之路更築西堤【瀕黃河一帶】以防黃河之衝俾其自北而南常由故道自無沙淤之患𨿽舊日之淤猶有存者量加挑浚亦自無虞乃若根本之論則在疏黃河之支流而朝議已行之矣新河旣蒙罷挑無容置喙昨盛公所上圖本亦槪可見生愚且拙敢不竭心力以紓廟堂之憂俟稍有次第別當圖上尙祈不靳指教以終雅愛不宣

答豸史馬君書

承諭築堤旣長恐河專趨徐此蓋爲徐方慮也然僕嘗慮此而究其故矣黃河自汴梁經黃陵岡至於曹縣一帶有堤自曹歷單丰沛三縣皆無堤今修長堤蓋緣單沛間黃河決口十數道橫衝運河入昭陽湖以奔徐州致淤運道故因昔人所嘗議而未及行者議行之然止築林臺以下百四十里耳林臺以上曹單間七八十里原無缺口且去運河亦逺不須築堤萬一黃河漲入不過如往時漫散未爲害也大抵河由澑溝與飛雲橋固是趨徐河衝運河與昭陽湖亦是趨徐俱爲徐呂二洪所束不得奔放入淮故嘗爲徐患惟上流趙皮寨一支至宿遷小河口入淮孫家渡一支至淮安淸河口入淮可以分全河之勢而消徐沛之患但淤塞十有餘年今始疏浚耳近七月九月間黃河水漲一次髙五尺一次髙六尺皆得趙皮寨分流故徐沛河不甚溢者亦或一驗也僕愚且拙輒請教於執事望加察而示之地方之幸漕運之幸憲節何日過濟冀得面悉也

答都憲熊公書

頃辱手教特惓惓河事感謝感謝偶便輒布一二今年南旺當大挑已摘單縣堤夫七千餘名先挑湖而後完堤丰沛地勢尢下其堤一面修築黃河每年有淸明水伏水秋水爲患今趙皮寨與孫家渡可備分泒而此堤復成運河庶幾無虞但濟沛間春泉正微舊淤盡露方摘夫三千餘名挑浚就以所挑淤沙覆東堤外壁沙旣可逺堤亦易培淮安淸河口之淺令該府用近便夫役加浚此皆不可緩之役而適當歲歉𨿽古有修城郭使民就食之政然河道錢糧有限不敢多用民也復憶去冬見諭飛雲橋口宜辟加闊誠長慮也僕嘗沿飛雲河岸上下三百里間觀之飛雲橋南十餘里有謝家溝又南五十里有北澑溝又南二三里有南澑溝皆黃河趨運河出口四口並出故飛雲似不必辟且橋兩岸髙陡民居稠宻亦不易辟也但四口皆在徐呂二洪之上每水發爲決所束徐沛受患欲除此患賴上流孫家渡趙皮寨之分泒耳未審髙明以爲何如幸不靳終教

答大司空劉公書

承示近日議河事者謂趙皮寨孫家渡不足以泄黃河之怒而漕渠或不免復淤竊謂斯言慮患逺矣而所爲防患者未審當何如夫黃河爲中原患非一日矣智者不與水爭地惟順其勢而導之而其激蕩變遷𨿽神禹不能使九河常如故也後世或塞其決或堤其卑或疏其泒皆隨時救患者也國家漕渠爲南北咽喉勢不得不與河爭地泓治初河決荊隆口又決黃陵岡又決張秋當時嘗浚孫家渡宿遷小河【卽趙皮寨河】隆黃陵張秋等口可塞亦分泄河怒之驗也況自河南歷直隸至山東之曹縣恃長堤以禦河患亦旣有年而今單丰沛爲堤亦將以禦河患不使淤漕渠也蓋事理所可據與人力所可爲者如是而已若曰神河叵測則固非力所及若欲別求逺圖則往者之開新河可爲殷鑑去歲秋水時至湖波爲新河兩岸所隔田廬淹沒告訴紛紛盛公乃令閘官夏時輩決岸放水此非棄百數十里之田爲巨浸不可以爲河也初挑河至畱城覺飛雲橋水來反髙中間平地數丈尙未挑通至是黃河決入二十餘里水落而淤盛公乃令主簿郭景輝輩挑去淤沙暫築壩以障之夫存壩無以通舟去壩則黃河倒灌而易淤此𨿽棄前百數十里之田爲巨浸不可以爲河也他若三河沙水之衝滕費沂嶧山水之漲皆智巧所難施而勞費不與焉是可爲逺圖乎且盛公嘗塞丰沛決口矣今因而加堤焉嘗修沛漕東堤矣今因而稍培焉嘗疏趙皮寨議孫家渡矣今因而查浚焉何獨至於開新河不因而成事歟蓋必有難成者矣顧其事已中止不欲多言今恐議者不察或誤國是乃不敢不言誠捨此而別有逺圖固不肖所願聞也執事爲國孜孜素厚僚誼望垂覽而見教焉幸甚

寄都憲梅國劉公書

向以河事奉咨承手札垂答如領面教多感近日工部復以三事移咨河道漕運兩衙門會議施行一曰挑淤沙與前咨相同一曰整諸壩可以補前咨之未備皆淮陰急務也一曰築長堤則事勢恐或未便蓋自新莊至淮城其間閘壩十數處若築塞之則鮮貢糧運等船不通非細故也若畱閘口壩口則河漲必自口衝入非細故也況古黃河堤去河二十里近世汴梁至山東一帶堤去河亦不下十里前年築單丰沛長堤去河率五六里或七八里皆不敢臨岸爲堤者惟恐河流掃岸岸崩則堤隨之今淮陰瀕河空地若去河不逺則似不敢臨岸爲堤也此管窺過計未知是否惟髙明不靳指教則同舟共濟之賴多矣他如扣存腳價動支監銀截畱耗米借用運軍起泒廬鳯滁和人夫皆漕撫所專想髙明自有處分以濟國家之急僕仰賴余庇而已今具公移奉會未敢輒述管見如前所云者恐髙明或別有處也楮筆不盡總希裁處回示幸甚

大禮問辧

或問禮官之說皇上以小宗後大宗特重大宗降其小宗亦旣合禮經矣曷爲議者未已也曰此宗子法也非所以定天子之大禮也曷爲議者之說亦復引大小宗也曰玆所謂楚則失而齊亦未爲得所以重紛紛也則其說何也曰宗法爲公子卿大夫設也【大傳別子爲祖繼別爲宗朱子曰君適長子爲世子繼先君正統自母弟以下皆不得宗其次適爲別子不得禰其父又不可宗嗣君又不可無統屬故死後立爲大宗之祖其適子繼之則爲大宗】君不與族人爲宗也【大傳族人不得以其戚戚君陳澔集說謂君有絕宗之道】爲人後爲繼大宗設也【喪服傳爲人後者孰後後大宗也大宗不可以絕故族人以支子後大宗也】君無爲人後之禮也【魏明帝詔禮王后無嗣擇建支子以繼大宗然禮無王后無嗣之文明帝乃附會喪服傳支子後大宗之說耳且禮適子不得後大宗設使今上有弟亦必以適長入繼可見宗法不可行於君】誠以君至尊也不得與臣庶同也理也亦勢也喪服自期以下諸侯絕【見中庸章句】而爲人後者有大功焉小功焉【見喪服傳】故知後大宗非天子諸侯事也且古之後大宗者必屬乎子道者也故可以爲父子【兄弟之子謂之猶子是屬乎子道也】仲嬰齊以弟後兄非禮也而公羊髙曰爲人後者爲之子附會之過也魯僖公以兄繼弟非世及之常也【見禮運父子相傳曰世兄弟相傳曰及】而胡安國曰臣子一例以僖嘗爲臣謂臣猶子也則可謂爲之子惡乎可【左氏子𨿽齊聖不先父食之說公羊先禰後祖之說皆以父子諭君臣故胡氏謂臣子一例】近世人主禰其所後則何如曰屬乎子道嘗受命爲後儗諸宗法庶乎其可也【若漢哀帝以猶子爲成帝後宋英宗以猶子爲仁宗後之類】非此類也何可比而同宗法耶【若商仲壬以弟魯僖公以兄漢宣帝以從孫光武以從祖今上以從弟皆不可曰後而爲之子】然則其稱號柰何曰天敍有典人不可汩也【如父不可曰叔侄不可曰子之類】其廟次柰何曰生爲之臣死不得躋於君也【如僖公繼閔公僖𨿽兄臣也閔𨿽弟君也僖不當躋於閔上】其昭穆柰何曰父昭子穆未之有攺也或世次不相當不以親親害尊尊可也【如兄弟或從父祖嗣位昭仍爲昭穆仍爲穆但當明其君臣之義臣不得位於君上】信斯言也大禮其定諸曰然明乎宗法之原而不以其所同彊齊其所不同則千載不明之案可判而今日紛紛之論不崇朝可決也【如哀帝英宗之事可同宗法者也故當降其小宗而師丹司馬光程頥朱熹之說爲是然司馬公引魏詔不得顧私親之語則將視所生爲路人又不若程子推所生至恩明尊崇正禮之說如宣武光武之事不可同宗法者也故光武當祖髙祖帝四親而張純朱浮之說爲非宣帝得稱父爲皇考而範鎭以小宗合大宗之譏爲非然程子亦以宣帝稱所生皇考爲失禮但宣帝於昭帝爲侄孫叔祖不可爲考所生又不稱考是竟無父矣此亦拘於爲後爲子之例或因一事一時而發未必其定論世且尊信程子莫如朱子而其作本義定家禮不能盡從程說亦惟其是而已】仰惟我皇上之卽位承武宗遺詔遵祖訓兄終弟及之文揆諸春秋之義克正其始矣其繼武宗之統以主宗廟之祀非若宗法必爲之後而後得奉其祀者故以倫則武宗兄也孝宗伯考也以位則皆君也皇上以弟代兄以臣道事先君其爲繼武宗也名正而言順矣【假如興獻帝在以叔代侄亦以臣道事先君而繼其統】武宗而有繼也則孝宗固未嘗絕也何得捨武宗而不繼何必考孝宗而後爲繼耶【或以宗廟無稱爲疑然事有常變漢宣時亦無禰廟況孝廟在禰廟之班乎】由此言之興獻帝聖考也興國太后聖母也名正而言順矣若夫尊崇之典則亦有可言者宋英宗旣後仁宗程頤尙謂其父濮王當別立殊稱矧我皇上聖父母乎如曰子無爵父之義周不有追王之禮乎【或疑此非尊無二上之義殊不知興獻帝本處臣道又謚號視列聖少殺又不敢稱宗何嫌於二上設宗藩入繼欲並崇其祖卻難蓋繼統與創業不同創業之君功徳自已立故得追崇四世以報本繼統之君功徳本乎創業之祖故止可及父母而不得及祖壓於創業之祖故也又疑如此父祖似乎有間據先王制禮父服三年祖期曾祖三月亦自有差等】若夫廟祀之典則又有可言者天子爲百神之主尙當祭其國之無主後者【見王制】顧不得祭其父乎別建寢廟不敢幹宗廟之紀不亦可乎然則子之說無亦剿議者之說歟曰議之是者天理人心之同也議之非是者予不得而同也子盍亦上聞歟曰皇上至孝之心旣已燭夫兩端之說矣大禮其次第舉矣予竊重夫禮官之固執而惜其弗加察也又慮夫紛紛之論眞成聚訟而或貽患也故爲是答問者將以解學士大夫之惑而明我皇上至孝之心於天下也

章氏重建禦書堂記

禦書堂藏禦書而作也吾婺先正大方伯章公正統中以廣西憲使入覲詔賜五經四書五倫書凡若干卷書故有堂寶藏在溪南濮村且以處子弟之學者數十年來規法稍弛公之孫緒大懼繼述弗戡無以昭先徳承天寵爰度地於所居之後以便視守建堂於厥地之阜以崇亷戺庀事於甲子之春明年冬落成面陽明以受風日履爽塏以殺水泉蠧不蕓而辟潤不曝而幹輪奐有美籖軸秩秩子若孫升而遊歌焉處而藏修焉起敬起孝固必於斯間屬予記之予作而嘆曰可謂得我心之同然哉予大父僉憲府君與公爲同門友仕之時亦同嘗以風憲近臣蒙賜書又同先子憲副府君異時語不肖孤曰吾婺章方伯與汝祖獲禦賜書是誠至寶吾欲創樓尊閣之而未能不肖孤服膺久矣顧力猶弗逮聞子玆舉能不深爲之喜而重自愧哉抑是書大字楷寫版刻明淨予每讀建陽本魚魯可疑輒盥手啟笥莊誦細校聖賢精義奧語多賴以明吾知章氏子弟之學有賴矣夫敬君之賜謂之忠述祖之業謂之孝啟子弟之學而俾有所考謂之賢一舉而三善焉不可以無記矧先祖同其遇後世同其守不容以不記謹記之以貽厥後乃若垣楹門廡之詳則登堂在目而山川景物之獻秀於堂則不系乎書者可略也

項氏先瑩記

友人項聘之衰絰過余泣拜而言曰珍先處士之塟幸獲地矣而表塋域以示久逺敢不爲之慮請吾子爲記之地延袤二十畆在赤松鄕去縣北十有五里負南面北覺慈寺翼其左澄塘浸其右孤石特秀亭亭雄峙於前者芙蓉峯也堪輿家謂芙蓉一脈自東而南郁盤成阜中岐而成穴左一支環出寺後蜿蜒爲案右一支曲枕澄塘之上若內顧然土宜松竹植之易茂尢宜桂不植而產蒼然蔚然云木團蔭望之知其爲先塋也隴封四尺碑刻曰項處士墓塋前爲亭亭側爲屋圖居守便祭掃也珍聞養生不足以當大事惟送死可以當大事珍之不孝不可追於生前盡心墟墓之間猶以爲吾親所歸也卽於是無憾焉庶幾吾親安之也夫子嘗曰丘也不可以弗識也子盍一言俾項氏子若孫永有識哉余聞伊川論塟必土色光潤艸木茂盛五患不及水泉不侵而晦庵之言曰以子孫而藏祖考則必致其謹重誠敬之心以爲安固久逺之計吾聘之可謂達於此而能用其孝矣凡民致死其親窀穸茍且否則泥風水拘忌諱塟不以禮不可謂孝矣則孝如聘之詎非風俗轉移之機哉聘之積學謹行向用於時所爲揚名行道以終其孝者余方拭目焉庸次其說以記之

張氏順則堂記

義烏處士之廬有堂曰順則者張君彥成所築也其地在龍陂裏西去縣三十里許臨谷向巒山縈水紆爲堂三間堂之後爲室傍爲樓前爲正門凡若干楹朴素堅完脫去綺靡經始於弘治辛酉越五年而落成於是起臺植花以遊以觀引泉爲池可濯可湘蓋隠而善居室者也昔陶唐之世有謡於康衢者曰不識不知順帝之則處士之名堂蓋取諸此夫謂之順者天下何思何慮坦然由之無適不順也謂之則者天生烝民有物有則帝之則我固有之也人惟逞私智以戕天理顚倒拂戾喪其物則是𨿽中君叔世難乎免矣而況於帝則乎而況於順乎處士質直少文尙義而好施言動衣冠循循以禮鄕人化之而不爭令尹嘉之而知敬子弟依循之而有所成然而名弗烜於時迹弗詭於人葆光任眞涵濡聖仁其不識不知而順帝之則者歟昔五柳先生自謂無懷氏之民葛天氏之民處士其陶唐氏之民歟處士仲子儒從予受經篤學謹行克振家聲予以是知處士而喜其堂之不虛名也用申其義以記之

太湖分趣記

太僕少卿霜厓曹公作假山於甕城南隅號太湖分趣謂予曰始僕以禦史在告自適於是別去六七載湖山情景無日不往來於懷願記其事勒諸石庶幾他日歸隠誦斯文而愜吾心焉且俾後之人知僕所樂嗜也山累太湖石爲之崛起平地峯巒削出虛其中以爲洞容三數人兩傍由石門以升小橋曲徑逹於絕嶺山畔有四景亭刻東坡四景帖有賢已亭設愽奕具結栢亭二一置琴磚石幾一豎峭石刻小飛來三隸字結黃白木香亭各一桂竹屏各一栢坊一左右掩映參錯於花艸竹樹間面山爲書屋若干楹壁間陷置古今諸賢石刻遊息宴集於斯萃止凡園之景以山勝山之景以太湖之石勝故命之曰太湖分趣予惟人之情不能無所好也彼以聲色勢利取敗者固好之累而無知無欲如老氏之說則亦好髙而不情古稱知樂水仁樂山其適情而無累者歟公其達仁知之理者歟或曰甕城扼萬里長江東瞰大海公生長其間眼界不小頃將使命持憲節歷揚中外以極天下之大觀其胸中之太湖不啻吞若八九矣奚以分趣爲哉予曰此公之所以賢於人者而人固莫測也夫舉捲石可以知山■﹝奭斗﹞勺水可以語海取諸近小以自托者易足之道也公以淸才贍學薦歷卿列崇階顯秩駸駸未已乃能不以富貴移易其山林之念是又以知足爲持盈者也不賢而能之乎顧予泉石膏肓聞風感興恨未能艤舟京江以少分公之趣漫爲公記之公名仿字汝學以乙丑進士起家霜厓其別號云

雙溪潘氏宗譜記

潘氏之先出於畢公髙畢公髙本姬姓子季孫者食菜於潘因以爲氏焉潘氏子孫蔓延於天下宋南渡初金華稱三潘焉待制曰淸潘駙馬曰貴潘半州君曰富潘更元之亂分散微弱而吾一門至今號儒籍焉蓋元別儒於編戶若今匠竈籍然入國朝吾髙祖興二府君以人才徵曾祖昌三府君卒贈監察禦史而吾祖吾父諸父昆弟皆以儒起家接迹仕路蓋自洪武以來百五十餘年於玆矣自吾髙祖居城下雙溪之涯其後或居城或居鄕或居武義而城下故廬子孫猶有居者然彼此散處而隆替不齊矣予幼而孤不得備聞遺徳思所以尊祖而睦族莫如爲譜乃以舊藏先世位牌訪於族人由今而上得五世由五世而上得三世又遡而上譜殘系闕𨿽知其出於三潘而不知其孰爲當祖則斷自所知萬八府君者爲始祖嗣萬而宗而徳皆當時列行之稱而其名與字已不可考其稱宣教若朝奉又皆已不可曉矣於是爲之圖以表其世系爲之傳以紀其事迹名亡則書其字字亡則書其行而宣教朝奉各仍其稱又掲凡例以示法守而譜可覩矣古者大宗小宗之法廢而人不知本人不知本而骨肉之恩薄仁孝之道衰其猶不失宗法之意者譜系之說也而譜復廢焉𨿽賢者無以自考此吾所深懼也夫吾父之視吾兄弟猶吾於子也吾祖之視吾從兄弟猶吾於孫也自兄弟達於族人固一本也兄弟族人而至於相虐猶一身而四肢自相戕也非背本歟鳴呼觀於吾譜而可以知本矣其孝弟之心可以油然生矣

滁州龍泉庵興修記

我太祖髙皇帝定天下設太僕寺於滁總攝馬政尋建廟祀馬神俾龍泉庵僧視守洪武二十三年歸並寺院勅太僕臣朱守仁等仍畱兩僧自是庵爲名剎且爲太僕諸臣習儀祝聖壽之所庵在丰山西北麓南距栢子龍潭百武而近其名龍泉者蓋以此歷年滋久日就頹圮失今不圖後費益巨侍禦陽曲劉公按部至滁有司白其故會侍禦武昌朱公以淸戎至謂興滯補獘不可已公乃下令計財用出公帑屬經歷伍朝用吏目劉寶董其役已而歲旱公閔雨州守陳君則淸諗眾曰古者修城郭使民就食玆役亦旱備也眾驩趨之經始於嘉靖癸未秋七月凡三越月而落成正殿以間計者三後堂中門間如之東西序各九間敞以外門繚以周垣惟正殿後堂撤而新之餘皆補葺以還舊觀於是伍經歷等請記其事刻諸石予惟春秋用民力𨿽時且義必書玆役也不可以不書也祀與戎有國大事庵爲馬神廟設戎祀所系且國家舊典一宜書費出於公不厲民飭舊爲新俾已成勿壞二宜書因饑募力民利其食官享其成得乘時之道三宜書予承乏太僕於是舉有賴焉謹書之以告來者劉公名欒字汝喬朱公名衣字子宜皆以進士起家有聲於時云

境山河記

黃河至沛縣與運河合東南百有餘裏至於境山又四十里爲徐州洪又六十里爲呂梁洪南引江淮北達大通境山實扼其吭巳丑秋八月河溢境山西徙三百步東南流二里合故河下口以其在故河外稱曰外河去山稍逺奔流直遂視故河加闊然舟楫初無患也厥後水落湍急挽舟者患焉水益落湍益急放舟者亦患焉十月以來亂石絕河湍下射髙數仞𨿽虛舟不得上有冒險而下者十覆三四焉於是逺近駭愕大懼春漕弗利曰盍辟諸則嚴寒墮指疇能穴冰鑿石曰盍浚諸則故河成陸復非外河徑直疇能以兩月之力回彼瀾倒期迫事急予不得已檄都水主事於思睿徐州判官項情召官夫陳畚鍤峙樁艸十二月六日興工穿故河以俟行水長七百五十步廣十步深丈有七尺截外河而逼之東兩涯下埽使漸相屬明年正月下旬中流埽未合洪濤激蕩不可施功則決之故河奔放沖刷沙隨水流一夕河廣一倍三數日盡復其舊廣凡百步二月中旬截河埽成廣凡百四十步蓋假埽逼水以衝故道又乘水泄以合埽未幾沙洄外河而亂石盡沒焉經流滔滔舟行如故過而覽者不復知前日爲患之處矣是役也使夫三千給銀一千八百九十兩有奇用物樁以根計榖槁柳梢蒲葦以束計共十四萬七千五百凡七十日而工畢埽法見元史玆不復詳嗟夫滄桑陵谷信有之矣境山此河患我未之前聞也一旦爲患天也不久而患息國家之福諸君之力也予也實幸焉記其事以告來者

竹澗集卷五

●欽定四庫全書

竹澗集卷六

﹝明﹞潘希曽撰

○序二十六首

秋日寫懷詩序

詩三百篇尙矣而非必始諸此也歌非必始諸虞謡非必始諸堯之時則詩也者古今人心之形也謂詩始諸心可也是故觀乎其詩可以知其人矣古人發泄性情矢口而成抑揚短長恊而成聲皆不得已而鳴非如後世規規爲之者自楚騷一變爲漢魏古詩再變以極於唐律若蘇子卿陶靖節少陵昌黎諸君子名節志義郁中發外卓然名家矣學之者或不得其心其有至焉者鮮矣艸窻童廷瑞先生以秋官大夫請老一日過余出其使蜀時秋日寫懷詩若干首屬自變量語餘三復而嘆曰是𨿽托於唐音何其善鳴性情也抑將有郁於中如昔之君子乎何以至是也先生讀書三十年逾四十筮仕未六十卽角巾林下將必有郁焉者乎詩始諸心請質之先生

閒庵詩序

閒庵潘翁徽之隠君子也其居在婺源山谷間有田園之饒泉石之美竹樹蔭翳魚鳥上下翁樂之可以忘老日惟攜琴杖藜命酒賦詩或課子弟讀古人書優遊卒歲他無復事事因自號閒庵云弘治壬戌子珍玉卿舉進士大夫士與遊者胥爲賦之旣成帙屬序於予乃有感焉余郡貳守玉汝先生者翁從子也其心亷而靜其政平而裕余昔從遊也久乃今與玉卿爲同年復見其有兄之風豈文獻舊邦士之生乎其間者類多賢耶抑家傳爾耶世之擾擾匆匆以沒齒者何限翁獨自處於閒賢於人逺矣其子若侄克世其徳以效於用顧豈無以哉余聞作徳心逸見大心泰逸且泰而後天下之物不足以撓吾斯閒矣是𨿽居官致理可也獨隠居也哉昔老莊以虛無爲閒禍天下者也巢由以離遁爲閒遺天下者也翁之閒適乎理趣要非異端者流而佳子侄又推之以恊贊皇化視彼一於遺世者孰優耶余方慶世之太平無事而翁之庵之得以終於閒也是亦諸賦詩者意也

三覲圖稿序

貳守婺源潘先生往者以名進士令湖之蘄水循例凡三入覲朝廷凡三錫勅諭先生祗若休命旣終厥功間嘗謄黃成帙仍繪見賀辭三圖於首而以當時諸紀行詩附焉總題曰三覲圖稿闕廷想象於丹靑綸綍昭回乎簡冊而大篇之舂容短章之寂寥具見其感時撫事之實近以示某俾序之予見近世爲縣令有能稱者一再入覲率被徵書取顯官去之惟恐弗亟乃若久任而後遷旣遷而不忘其初在行役無獨賢之嘆慕君而終身焉者不其尢難哉先生淸節惠政茂著蘄陽直以情性沖淡亷於取名故三載一覲覲且至於三而當路未之甚異也久之序遷今官或將熱中焉先生方懼弗稱手錄勅文朝夕披閱蓋將推其作縣者以倅郡大其惠蘄者以惠吾婺也其冠以圖者所以系其戀闕之忱而附之詩者又以歌詠其勤苦焉若先生者可謂篤於忠愛矣抑詩言志凡誦子美詩者必憐其忠也先生諸詩發乎心聲之自然是以詞气蕭散興寄悠逺有感慨而無怨尢焉要當與知杜者論然後信餘言之非誇而先生之平生庶乎可識矣

送武義令劉引之入覲序

今天下司府州縣之長率三載一入覲朝廷察其治行而勸懲加焉其事與古之述職試功一也縣親民而屬府隸司司府之令必由縣以下於民簿書叢委催科不息聽斷無虛日而送迎疲道路猾胥姦民窺伺舞弄而上之人又從而掣其肘令之職蓋其難矣吾婺爲江南劇郡凡領縣八其間號難治莫如武義彭城劉引之令武義之三年當入覲其僚屬請餘言贈之初君受命闕下余獲傾蓋焉觀其器宇宏深言論慷慨眞有丰沛豪傑之气非若拘拘章句儒者固已知君之才不患其難矣自下車來果能沛然處之刑簡政淸徭均賦足彊者服慝者革聲實流布而上下安之餘然後嘆縣無難易視令爲難易令無難易視人品爲難易抑又自信管窺之無謬也君行涉赤墀覲天顏吏部考績與天下循良吏當無多讓朝廷三考陟明具有成憲亦且還君以終惠其民矣二三君子奚用悵玆別哉於其請姑道余之嘗知君者以觀其成

贈潘守固授陰陽正術序

金華潘守固拜郡之陰陽正術正術亦流官也而行縣視事不出鄕郡人皆華之士君子與遊者且喜其學見用也友人陳正之屬予贈言惟聖人開物成務莫大乎陰陽理與數非二物也後世泥於術數而吾儒燮理之用漫不之省司馬遷父子論六家之指遂以儒與陰陽並列則世儒之不道陰陽陰陽家者之不得自附於儒非一日矣堯命羲和主歷象而庶績熈舜命重黎司地天而人心正周以太史正歲年卜日馮相氏掌歲月辰日二十有八星之位保章氏辧吉凶觀妖祥降丰荒之祲象而六典始備是皆具乎吾儒之書而陰陽之爲說卒莫能外焉乃若忌諱之拘畏妖誕之降格祿命風角之禍福泯泯棼棼偏泥乖隔彼陰陽者豈端使然哉今京師欽天有監諸郡邑陰陽有學小大執事皆務得人以稱國家稽古若天之意守固推於鄕舉於有司受秩於銓曹以歸其知厥職矣乎律有瀆神明事邪術妄言禍福之條非獨法吏之所當知也守固其嘗考之乎夫職茍思稱則𨿽抱闗擊柝不可輕道茍可以行則固不必發策決科橫金紆紫而後爲快守固通儻喜文儒其知所從講久矣其能本之經參之律以效厥官也審矣儒者燮理之用𨿽未可輕語而明夫人以息邪慝於一方亦深有望焉余旣重陳請又嘉守固不徒幸鄕人之華而將無負乎士君子之喜也乃爲之言

贈福建僉憲婺源潘公序

今天子嗣大歷服萬邦奔走稱賀吾金華則婺源潘公以別駕至公未至旬日天子特簡命爲閩憲僉事方玆拜表成禮將奉勅之新任凡吾鄕之仕於朝者喜其來而榮其行胥圖所以贈或曰公讀書起家進士歷郡縣凡幾書最有文學有政事賢勞二十餘年所至不挈家尢有淸苦之節是以不近名而名自隨不狥人而人自知聖王禦宇首膺顯陟縉紳士罔不竦聽攺觀蓋公之被遇於斯爲盛而其所樹立亦至此而有徵是則可慶也已余曰以是慶公非公所慶也士君子生天地間要自有所樹立而遇不遇所性弗存焉惟夫生於其鄕而風流習染之有自仕於其邦而興起持循之有地則固其所深願而不可得兼者婺源朱子闕裏也其山川淸淑之气磅礡而無窮故家遺俗文獻可考公毓秀其間沾漑膏馥不啻孟軻氏近聖人之居而私淑焉者矧今往按全閩又親履其講學過化之地當時武夷諸精舍與考亭諸書院而今尙無恙否其爲政規模布在同安其施諸臨漳者尢詳不識甘棠猶蔽芾否其所料簡諸書在經史閣所刋四經四子在漳郡視今世所行書亦有可參互否公於是重有感焉則所謂生於其鄕而風流習染之有自仕於其邦而興起持循之有地兼得之矣仕優而學則古今考驗皆有定見而體者益明學優而仕則施爲依據皆有成法而用者益大昔朱子不遇於時未究其用公其將遇於今而益弘厥施矣乎夫如是亦不足慶乎或曰誠哉子之言第有一焉公之佐吾郡於玆八年吾民之徳公亦與日積一旦奪公以去而吾黨顧爲是言如吾鄕吾民何於是相顧憮然若有不能不介於懷者請書以爲公慶而並以識吾私

贈進士陳君正之授瀏陽令序

有地百里而爲之長今之令尹猶古之子男爾古者民淳事簡諸侯各君其國各子其民所爲達於天子不過六年一述職十二年一巡狩而已故其勢易後世民僞日滋文移旁午農桑學校賦役獄訟盜賊之務去古奚啻什百而縣領於郡隸於監司風旨意向稍有異同卽不能以自達故其勢難故事大縣非名進士不輕任及任而著政績有旌異有徵取尋進而職部臺髙官膴仕自此升矣士由進士宰百里膺簡任而負期待有子男之國而處其所不易此其官豈不貴而道豈不可行哉進士陳君正之令湖之瀏陽或曰龎士元非百里才蔣琬爲廣都眾事不治蓋才大難爲用而淸廟之器或非窮鄕下邑所宜以正之宰瀏陽交遊私惜之餘謂不然古之君子體具用周而無所擇於官後之君子學力弗逮而資稟用事故有能有不能矧一邑者天下之式經濟之士固宜究心者也彼卑之而不屑爲易之而不思所以爲者皆非也正之碩學逺抱有通敏才蓋知令之不可易而盡心厥職者他日湖南稱循吏第一必吾正之也臺端拜監察禦史有入自湖南者必吾正之也正之先大父憲使公文學政事有名於時先君憲副公實同朝焉而余於正之學同業仕同時契好厚矣於其別宜不能無惜若其被命出宰蓋將爲朝家得人慶爲一方得父母慶而奚以惜也正之明年當述職再逾年當被徵書官內臺所爲相過從相砥礪以恊贊太平吾黨可翹足待則其別又奚以惜也於是崇酒載肉相與祖餞之且以斯言諗之正之以爲何如

送蔣廷元遊南雍序

丹陽蔣廷元應貢至京旣廷試將卒業南雍同官湯君仁甫謂余曰廷元吾友也吾宦遊諸鄕人圖贈之言以壯其行以朂其有成子知我者𨿽未知廷元願爲我一言廷元世儒家兼邃軒岐之術或以醫顯或以儒仕凡十三四傳而姓益著廷元又蔣氏佳子弟也種學績文有志當世𨿽場屋數奇而不怨不怠今方遊南雍友天下士以博其所見聞而要其所成立其所存可知已今世士如廷元子茍知之𨿽弗吾以猶將喜稱焉而顧獨吾靳哉余惟範文正公有言大丈夫不作宰相當作明醫以活天下則醫與儒非二道也儒之用調燮元化整齊庶政而民得其所醫之用護植元气攻刼眾疾而身得其安顧其事有大小功有廣狹而所爲利於物者豈有二乎哉古之人急於利物故不得爲宰相寧願爲明醫彼爲宰相而不足以濟世固不若爲明醫而足以濟人之爲愈也廷元之於醫余不知其得於家廷者何如而獨種學績文有志當世蓋亦捨其小者狹者以就其大者廣者至於場屋數奇不爲世用謂宜反求諸醫以姑酬其利物之心可矣乃確有定守而得失利鈍不一動其中輕數千里來貢京師又輕數千里往遊南雍觀其志若將必得其願欲而後已者余聞貧賤憂戚天所以玉其成而古人當大任往往出於勞苦拂郁之境他日收晚成之功以弘醫國之用者安知不在廷元耶傳曰三折肱知爲良醫又於廷元之行卜之

送進士徐君朝儀序

皇上勅禮部采輯中外事迹修先朝實錄禮部請簡有學行進士分遣天下於是永康徐朝儀使池廬諸郡大夫士知朝儀者咸榮之瀕行徵餘言贈之餘惟君子處世必有出乎人之所難而後能擅夫人之所榮斯其可榮者在我而外物之烜赫不與焉夫自成周賓興之法易後世得人莫盛於進士一科士由庠序舉於鄕升於春官而後進於天子之廷率千百之什一其選旣精則其才愈難而進士於是乎榮於人人孔子謂誦詩三百不能專對𨿽多亦奚以爲而先王遣使臣必曰每懷靡及曰周爰咨諏蓋宣徳達情非有用之學鮮不辱君命者其事旣難則其遣不輕而使命於是乎榮於人人若夫史氏之學世又孰不榮之亦孰不難之昔司馬遷以不覊之才足迹殆徧天下网羅放失考論行事卓然成一家言而後之君子猶或病之然而卒無以及之者史固豈易哉朝儀學舉進士才堪史命而是行也訪求采摭實與史氏之責焉所謂必有出乎人之所難而後能擅夫人之所榮者朝儀有焉𨿽然難事之在人無窮而榮名之加已未可以遽足故以自彊不息爲徳業不尢難歟以令聞廣譽爲文繡不尢榮歟是固吾儒所爲無待於外者而朝儀所自勉也彼恆情之所榮而眾人之所難抑又其餘也朝儀余益友鄕舉同年故因大夫士之榮其行也爲之申其說而復以其至者望之

贈平原令李仲實序

遷安李仲實以鄕進士分教忻州旣考最擢山東平原令同官王君汝溫一日告余而屬爲贈言余未嘗傾蓋仲實而知王君實深君端人也取友必端故弗辭爲之言竊惟循吏之賴於民闗於治理不爲輕矣始傳班史者龔黃諸守相而已再傳範史而後荀陳諸令長有聞焉豈古之時爲吏者多循故難指名而先漢之時爲令者猶多循故未可一二舉耶夫親民者莫如守而於民最親者莫如令守與令未有能輕重之也顧爲守者崇以專而爲令者卑以詳惟卑也則張弛舉措恆見掣肘惟詳也則詳者覽者答者判者智揣者心計者又往往不暇給守令之難易於是乎有間哉平原古齊郡地夫子謂其一變至魯再變乃能至道蓋自太公之教壞於管仲而誇詐余習至漢猶不變今欲變而之道其難易未知視昔何如夫令不易稱也平原不易治也畀以不易稱之職而委之不易治之地朝廷待仲實者甚不易也仲實其易之耶其將沮於其不易耶昔者劉寵令平陵民懷其仁韓韶爲嬴長賊相戒不入境嬴與平陵皆咫尺平原而二子者固登名循吏者也今仲實職似地鄰古今人豈必不相及也𨿽然二子未聞道也未及乎儒也儒之用不但如循吏而已也余聞仲實儒者其聞道久矣往教忻州士多化之今推以治平原也民獨不然乎余方慶齊之俗將變而之道也他日史氏傳之與漢之循吏並俾天下後世知循吏足以安民息冦而聞道者化民成俗也不其盛哉仲實其毋迂吾言

壽封君王翁序

天地久長之气得之則壽故物有松栢龜鶴而人有耆老耄耋然物無知而人有欲物茍壽焉斯已矣人幸而壽則非富不養非貴不榮非逸不樂必兼得而無遺焉然後能足其願欲故天之於物也易爲功而於人也難爲力昔者楚邱垂老不免於貧賤季子位髙金多而不終帝堯憂壽多辱憂富多事周大夫有位而嘆賢勞豈非造物無全功而事固不能盡如意耶故人之願欲壽考而享富貴逸樂而無所系累者古人不可得而兼矣世之君子於古人之不可得兼者而或得焉獨非所值之至幸者乎吾婺封刑部主事王翁壽躋六十子銓秉衡以系官京師未遂歸寧乃屬餘言將寓歸爲壽餘違鄕未久念翁往時矍鑠喜徒步目瞳漸方色若孺子雅歌投壺終日對賓客弗倦有以知翁之壽蓋未艾也翁諸子賢而克家秉衡以淸才粹學致身天朝用是家累千金而奇贏會計之務一無所與跬步未始出鄕井而封官如其子所謂壽考而享富貴逸樂而無所系累余方爲翁喜幸羨慕之不暇亦復何言𨿽然天不可必而在人者可必聖賢或不得其常而君子惟語其常翁天性孝友與物無忤讀書樂善以義方成諸子古所謂鄕先生者翁其人也則夫得全於天而足其所願欲蓋有徳集福之驗也他日逍遙上壽而子之榮養益致其極皆理之可卜者請以是壽翁並爲翁祝且用告鄕之人俾登堂觴翁者不徒幸其得於天而深慕其有諸已焉亦或錫類之一助也

贈湖州太守何侯序

古者天子所與分國而治者有諸侯焉後世罷侯置守而良二千石實與天子共理世稱郡守古侯伯信矣然周之時大國不過百里其次七十或五六十今天下百里之制皆縣也郡之制其爲縣凡幾也此小大之勢也聖人久於其道而天下化成而今之從官者易地而治計日而遷視彼世守其國以服習其民者果孰難易耶夫以郡守之貴與諸侯等且勢大而時難君子之立乎其位茍非志定而才副者孰能不奪於富貴而使徳澤加於民聲實流於人哉湖守何侯奏績京師同官陳聲伯謂余曰侯閩人舉進士歷官兩京守吾湖且三載其度廓然以宏其徳溫然以厚其政平易而規法不廢故民樂而安之臺臣嘗薦於朝天官卿玆復書最蓋不惟湖人徳之而當路亦知之舉朝皆信之乃今旋斾吾湖吾幸湖之人獲終惠也余聞而嘆曰是所謂志定而才副者非耶何其徳澤如此聲實如此不奪於富貴如此士方窮時以勲名自期慷慨發憤眞若可致洎其得志往往汩沒於聲利而卒無以表見於世或者有立而弗逮不能用大而濟斯則志才不足之過也以侯之所樹立卓卓若此其志與才過人逺矣卽使由郡國而推之藩服由藩服而推之天下又惡有弗勝者哉古之諸侯入爲王朝公卿漢三公擢自守相是亦今日朝廷用人之典也聲伯忻然應聲曰吾固以是望侯矣願屬筆爲侯贈

王氏家譜序

嗟乎世之人孰不愛其身惟目前之圖而不重其本輕其身者也抑孰不愛其子孫規規身後之利而無以維系其心棄其子孫者也枝榦崢嶸必植其根而後千花萬葉於焉以榮天下未有本撥而末茂者獨木乎哉是故祖父吾本也兄弟其枝榦子孫其花葉也吾父之視吾兄弟猶吾於子也吾祖之視吾從兄弟猶吾於孫也自鼻祖至於耳孫愈逺愈分而气脈所貫固一本而無二世之人惟不知本也是以骨肉之親至同途人喜無慶而戚無弔也平居不相得而患難不相拯也貴且陵賤也貧且忮富也將其身之不保而欲以及其子孫不可得也家之有譜所以重本始而維系乎族屬君子之善愛其身與其子孫捨是無所用心矣古者因生賜姓胙土命氏使民有別而不混又立大宗小宗之法使民有所統而不離後世宗法廢而襲冒興益以淆亂其猶可見先王之遺意者惟譜焉耳隋唐間譜掌於官五季以來其法復廢士大夫之家間能爲之而或旁援貴顯以爲榮駕空於不可考之世以自詭則又愈失古之意而亦奚用譜爲哉余友王秉衡自其祖壽四翁居婺之北闗子姓繁衍蔚爲吾鄕望族秉衡懼其族大而難合也則謀爲之譜王在晉宋間江東最盛浙之諸王多其苖裔秉衡皆不敢取信斷自所知壽四翁以下凡七世圖其宗系疏其字名生卒之詳爲譜昭穆秩然可考嗚呼是殆有識而合於古者乎秉衡名銓舉進士歷官刑部員外蓋亢宗者也而用心若此其賢於人逺矣夫爲人後而能使先世之祀有所藉以延於無窮者孝也使夫人皆興於孝天下不幾於治乎余竊有意於斯觀秉衡之爲而重感焉故樂爲序之

送陳教授先生序

滌齋陳先生以選部推擇教授於金華九載當奏績上京士大夫華其行而重其去也則思以言贈顧謂予曰先生自此升矣吾黨之小子誰與造就風俗誰與陶成吾儕裏居奚所遊從而咨訪於其別不可無言予惟儒者學古通經砥礪名節固將有益於斯世斯人非徒善其身而已故用之朝廷足以尊庇用之郡邑足以承宣或者不爲世用亦必傳道授業以淑諸人人是故孔聖思裁狂簡孟氏樂育英才而說者謂教澤所及顧有大於守一官效一職者皇家化民成俗設國學以教於上設郡縣學以教於下師有官弟子有廩非如昔之聖賢不用於世而自相授受者也其任不亦重乎其遇不亦幸乎先生以明經舉京闈兩典郡邑教事老成學行爲時推重循資而升必得太學右職所謂作人才而勵風化者當爲天下慶不當爲一邦惜也若夫遊從咨訪之私固人情也予亦奚以釋諸君

南封錄序

正徳七年春希曾以刑科右給事中奉天子命偕翰林編修湛君若水持節往封安南國王人賜上公服一襲榮使逺也明年正月入其國授封行禮信宿而返蓋自京師至廣西之憑祥水陸萬里然後達於安南而安南之往返僅二十日耳又明年復命上錫宴於光祿勞行役也仰惟皇明統一海宇九夷八蠻重譯獻琛西南海嶠諸國惟安南尢秉禮我國家待之特厚若其嗣世襲封則寵以詔勅賫以冠服而將命之使必簡侍從文學之臣充焉皇上之所以誕敷文徳惠綏逺外者何其盛哉希曾空疎蹇拙謬膺是行仰仗王靈不煩專對從容指授而使事畢矣重惟遭際明時目覩盛事歷萬里絕域幸不辱命不宜泯焉無所紀述乃取在安南所賦詩歌二十二首回京奏疏一通手錄爲捲又以安南國王詩二首書二通陪臣詩五首綴之卷末題曰南封錄序而藏之凡山川之迂險風土之奇詭與夫往來交際之始末一覽可見古者太師陳詩以觀民風采之里巷歌謡春秋以狄視秦而車鄰駟驖諸詩三百篇取焉是錄也予不得以淺俚自嫌且俾外國之什得附見者固不以夷而棄之也擇焉不精覽者庶無我疵

東園看月詩序

正徳甲戌中秋前一日閣老西崖先生李公卽所居之東園開樽肆筵召其門人司業魯振之少卿張汝吉太史趙爾錫李宗易通政李守正王時芳宮允李夢弼洎希曽爲看月之會於時久雨新霽殘暑已退夕陽落陰涼風時至公坐諸生於左右或論文或誦詩或觀古書名畫時一命酒以待明月之出少選棲鳥漸集暝色四合獨鶴唳空冰輪皎然於林薄之上公仰視久之忽顧謂曰嫦娥差瘦一分秋仲魯尙記憶否此蓋希曽十三年前從公閣試八月十六夜賞月句也於是諸生起爲公壽因自相勸酬振之雅故善飲獨舉公去歲中秋詩作楚調歌之歌畢請用韻紀興公顧坐客八人俾各占一字爲句首濡筆引紙就月下書一律命屬和焉酒罷漏下三鼔矣後希曽謁謝公又請得連夕所作乃並公招飲手柬裝爲一卷而以諸屬和詩附焉庶用備他日故事惟公文章勲業固已被今垂後學士大夫莫不尊信而師資焉顧當謝政引年之日於門下士猶且不忘汲引至於片言可采歷十餘年之久尙掛齒頬是固公之盛徳而其所爲誘掖奬進者不識當何以副也詩曰采葑采菲無以下體公之錄善也又曰肆成人有徳小子有造公之樂育也希曽謬托龍門無所底就特序其事以自識贈禦

醫吳先生還鄕序

禦醫吳晦叔先生謝事南還於是年七十矣而聰明矍鑠若後生且戒行吾鄕裏之仕京師者飲餞於其邸酒半客執爵而嘆曰賢哉先生去就若先生亦誠賢矣乃顧謂余曰贈言之誼以屬子余惟賢者處世身爲先用次之身必有以立用必有以及物故學術以立身也宦業以及物也其或所遇不齊所就𨿽異二者無歉焉可也是故太上則周孔之事其次以職其次以藝賈誼稱古之聖人不居朝廷必在卜醫範希文謂大丈夫不作宰相當作明醫活人其理同也正直平蕩之道塞世途多艱賢者益難爲全爲其大而莫之全孰愈爲其小而終始之全也先生故業儒尢精於醫成化間被檄供太醫院事尋擢本院吏目進今官首尾凡三十年所活都人士不可勝計朝廷眷遇方隆而先生懇辭以老其亦知退而全身者耶其亦小試而畢其及物之志者耶夫賢者心事未易測識漢二疏之去使人嘆息稱道於千載之下亷頑立懦有遺風焉則史氏之言爲之張本也先生歸矣他日知先生者或有徵於餘言

贈長沙府推官項君序

余鄕項君瑞周以太學生試天官頴出儕輩拜湖廣長沙府推官余曁陳大理馮進士則君之執友且聫姻若周侍禦應職方亦君瓜葛若徐秋官陸武庫唐侍禦胡江夏朱邵二進士皆與君有場屋舊若陳李二上捨又同君偕計者於時咸在京師初君未至時吾黨思鄕裏之彥必曰瑞周思士之篤學淸修出可守官而處可惇俗者必曰瑞周悵悵焉惟恨其至之晚比至則倒屣迎之下榻館之恐後每公退燕集秉燭夜闌相與道故舊商古今靡不心醉形忘不啻疇昔之處鄕曲也君承檄當之官吾黨屬餘贈言余惟長沙爲湖南大郡領州縣十有二山深土曠江右川洛之民多流其間裏族雜而獄訟繁視舊志所謂民朴而淳者有間矣國家設推官以聽一郡之訟其任甚重君治長沙實重且難𨿽然余聞諸子思在下位不獲乎上民不可得而治矣獲乎上有道不信乎朋友不獲乎上矣君信乎友若是其於獲上治民何難哉易稱君子以明愼用刑書稱惟刑之卹又君素所誦習者舉而措之吾知長沙無寃民矣請拭目以觀其成

滁陽贈言序

滁介江淮之間阻山抱澗舟車罕通唐以前未顯也宋歐陽子作守文章節義竦動一世遊觀品題形勝拔出自是名人韻士往往聞風願遊而天下知滁矣迨我皇明實登畿輔尋建太僕寺總攝馬政則以其地爲桃林華陽而天閒之往來冠蓋之南北日交乎滁之陽矣蓋滁之遭莫盛於今而歐陽子之遺迹過而訪者益多於昔山川顯晦固自有時哉正徳丙子希曽由諫司來貳太僕吾兄栢軒先生適分教於泰滁泰相去僅三百里而各縻於官猝難會晤或托音書或形夢寐不勝陟岡之感乃丁丑秋吾兄便道過滁數年悒郁一旦傾瀉爰命軟輿從以殽酒相與登丰山入瑯琊追醉翁之風流潄玻瓈之潔淸於時秋髙木落風日淸朗樵歌鳥咔如倡如和遊興所極不知日之旣暮於是環滁之景盡在心目而友於之情亦少慰其一二獨非幸哉已而吾兄將還泰同寮諸先生咸贈以詩更倡疊和積成巨捲題曰滁陽贈言惟諸先生之作鏗鏘振發金舂玉應所以侈山川之奇觀嘉天倫之樂事揄揚借譽蔑以加矣獨念予兄弟自幼侍先君宦四方未嘗一日相捨旣長筮仕各自爲途離合可勝嘆哉昔蘇子由與其兄子瞻相約早退爲閒居之樂子瞻亦謂宦遊相別之日淺而退休相從之日長顧予與兄今𨿽未敢言私幸齒髮未艾後樂有日則玆別也安知不爲終老之聚晤而玆遊也安知不爲故園之美談耶予旣屬和卷末復序此以竢

五山先生吟稿序

五山先生宮保大司馬何公吟稿凡六卷其子南京太僕寺丞汝弘所輯也將鍥梓俾希曾序諸簡端公少有異質博涉經籍其爲詩矢口信筆多不屬稿卽屬稿亦漫不置意或至焚棄其中之所存蓋有大焉而於詩若未暇數數然者故汝弘所輯止此公起家進士歷事三朝垂五十年守令之民庸風紀之賢勞藩服之楨幹卿列之股肱經綸匡濟思日孜孜洎參畱務典本兵值時多故尢極勞瘁故其發之乎詩率皆隨事應酬一時興寄之作固不暇歲鍜月煉句拾而章綴之也卒之澤生民功社稷名竹帛而其稿之僅存而可見者又皆和平暢達有非苦吟雕虫之士所能及焉嗚呼古之所謂大臣者類如此士果貴於多言乎哉公吾浙人先大夫辱交焉希曽頃居諫司獲侍論議玆又與汝弘爲同寮仰先達之風烈且嘉汝弘能傳業也乃不辭■﹝言前﹞薄而序之云爾公居新昌之五山學者稱爲五山先生因以名稿云

潘氏家乘序

乘所以載也家乘者家之所載凡以論譔其先世傳之後人者也古者諸侯世國卿大夫世家有家之事國史載焉國史亦有謂之乘者焉後世世祿廢而譜狀猶掌於官五季以來其法復廢世之君子乃家自爲乘乃天理人倫之不容已者而可以義起也惟我潘氏世居浙東遺文往事久而散漫於是竊不自揆編家乘八卷首以累朝誥勅之典次以吾宗世系之譜而凡銘狀表傳祭挽贈送之作亦附焉顧子寡陋無似采掇未備其事𨿽核而文不能無闕矣爲之嘆曰嗚呼此一家之書也而闗系之大不獨於一家而已也是故覩綸綍之昭回則思篤忠貞審宗系之聫絡則思崇孝弟誦文辭之紀述則思濟世美如是而孝不可興忠不可移俗不可化者吾弗信也語有之求忠臣於孝子之門又曰人人親其親長其長而天下平夫然則玆乘豈徒爲一家之書哉潘氏之子孫尙念之哉

送思州太守兪君序

兪君一中由後軍都督府經歷擢守貴之思州且戒行會廷臣伏闕爭大禮皇上震怒大臣罰俸者二十餘人百執事逮杖者二百餘人中外凜凜相視莫敢發一言君獨抗疏請卹已故宥垂亡則威福並行凡懷忠者無復以言爲諱皇上霽威答之於是言路復通聖人不忍人之心益明我國家無疆之休端在於此而君之忠誠激切首批逆鱗不亦戞戞乎其難哉先是幕府蔣君某輩謂予與君同裏閈雅相友善以贈言見屬予時方自訟且爲君危之未遑也幸君之言足以悟主大夫士靡不深嘉而樂道之予其可終無言乎嗟乎君子之於天下也誠未易也才气弗充則弱學識弗到則闇諳練弗熟則妄弱則見義而懾闇則迷先幾而不知妄則舉動輕率而顚踣隨之如是而欲有爲於天下誠未易也君視予十年以長嘗同爲黌捨生直言勁气素爲儕輩敬服歷艱苦浩然不撓其才气何如也自少喜吟詠涉獵羣籍上下古今數千百載如指諸掌以周易累舉不第復以蔡氏書取捷非經生專門者比其學識何如也由進士拜冬官郎左遷倅蘄尋倅惠州延平二郡乃參戎幕二十年間掣肘挽心者幾紛錯震撼者幾其諳練何如也今日一鳴而國體增重士類胥賴夫豈偶然者哉推是道也於一郡何有哉抑思州去京師八千里地僻而小蠻夷雜處君守思或者弗滿焉予謂行乎蠻貊尢未易也君誠不鄙夷其民而惠綏之威鎭之文化之治之以不治焉則昔之諳練而未及者在斯行也他日大用以有爲於天下斯行又一助也

賀封禮科給事中章翁序

吾金華之蘭溪處士章翁子處仁任禮科給事中今年夏四月朝廷以尊崇禮成推恩凡京官父母存者先封之翁乃被封如子官配某封孺人於是孺人壽躋六十而翁逾年亦六十矣是歲秋九月處仁奉命冊封某府往返瀫水之上得稱觴爲父母壽宦遊諸鄕人羨翁偕老而遭異數享樂事屬予序之因處仁寓歸以賀予之再來京師也朋舊落落如晨星得處仁與遊甚歡也處仁才气英邁問學博洽直言宏論有聲諫垣予蓋嘗稱願曰幸哉有子如此比聞翁志愨行端周於孝義讀書論古今事有卓見居鄕不刓方爲圜而閭裏多求直焉誨子弟惟禮惟義乃知處仁得於過庭者非偶然也揚子云嘗稱無是父無是子翁之謂也又稱無是子無是父處仁不得辭也抑先王勞使臣恆閔其不遑將父今處仁奉使而獲寧親蓋良便也聖天子之恩至渥也則其衣錦承歡能不思聖天子之恩乎詩云式遄其歸翁尙爲子誦之而保王躬補衮職尢處仁顯親之大也請因賀而申其說

贈錢以時授大名節推序

進士錢君以時授大名節推或曰大名外郡也節推刑官也重內輕外其來非一日而簿書獄訟殆非君子所貴之道也夫士之釋褐進士也或遊藝詞林或攄忠臺諫或分職部屬近天子之淸光樂職事之優暇蓋其所也以時以正徳庚辰舉南宮越四年而奉廷對又逾年而就選視諸同年士不謂不久也其學充其行飭其與人信其應務達槪諸同年士不得多讓也而官之於外勞之於刑不猶棲鳯凰於灌木策騏驥於羊腸也乎予則曰君子之仕也將以行道也茍將以行道也則內外一爾輕重奚計精粗一爾勞適奚計易曰山上有火旅君子以明愼用刑而不畱獄謂刑乃君子之所愼也書云刑期於無刑民恊於中謂刑罰之精華與禮樂教化同歸也果孰精孰粗耶矧國家任人歷試諸難內除者或外遷外選者或內補今臺鼎股肱之臣大率皆更歷中外之士也果孰輕孰重耶使以時才器之美盡心審克以成明允之功不三數年且膺召命進京秩矣又由是加勉焉崇功廣業髙衘膴仕不難到矣不猶鳯凰起灌木而回翔千仞之上騏驥歷羊腸而馳騁於康莊也乎以時先翁爲順慶貳守文學政事有名以時蓋能世其業而又大之者也予與以時同裏閈聫姻婭不敢謂非相知而凡與以時遊者莫不韙予言之非阿且足以相朂也因請爲以時贈

壽榮錄序

福莫先乎壽壽莫貴乎榮壽且榮夫人樂之而人子之樂其親不啻於其身然獲焉者亦罕矣獲焉而思所以永之此壽榮錄所爲作也太常寺卿汪君用之之母太夫人唐氏故禮部右侍郎兼翰林學士贈禮部尙書寅軒公之配以用之兄弟繼武登仕累封至太夫人歲壬午行年八十在廷公卿遊用之父子間者喜太夫人壽且榮也相與賦詩爲文以頌以祝所謂章毋徳而侈家慶者沨沨乎其盛矣用之承歡之餘鍥梓以傳蓋將永其所樂乎親者於無窮詩曰孝子不匱永錫爾類其用之之謂乎用之歷事三朝勲名茂著仰世徳而作求迓天休之滋至今玆樂事夫豈幸致而亦詎有涯哉夫孝所以事君也忠所以顯親也太夫人有孝子我國家有忠臣也希曽忝用之同年辱以序見屬不敢以不敏辭而樂爲天下道也

送鳯陽令何世卿序

武義何世卿嘗從予受經玉溫金純磬折其恭其學博而知要其文淸麗而達其才無施不宜而不敢肆少遊鄕校累舉於有司弗售比壯應貢卒業南雍近謁選來京師朝夕過從甚勤蓋別予者旣久而其所自得者益深矣無何天官試優等奏授鳯陽縣令同鄕諸士夫屬予贈言予於世卿固將有以贈也夫今之學者非孔氏之書弗讀士賢而聖孰不嘐嘐自許也而考其設施求如漢世循良吏不可多得豈向之學者不足用耶抑措之用者非所學耶吾謂世卿玆行亦自信而已矣亦無捨所學而已矣昔者子遊爲武城宰而弦歌之聲聞教人以道也成人有其兄死而不爲衰者聞子臯將爲成宰遂爲衰誠能動物也子賤治單父得賢於已者五人而事之故眾悅巫馬期戴星出入以身親之而單父亦治一尙賢一勤民也夫子教子貢之宰信陽也曰治官莫若平臨財莫如亷善子路之治蒲也曰恭敬以信矣忠信而寛矣明察以斷矣凡此賢令之事具載孔氏之書而世卿所素學也篤信力行在世卿而已𨿽然今之爲令者視古蓋難矣矧鳯陽我國家所基兵民雜處宗室羣居驛使南北無虛日加以饑饉薦臻冦盜竊發呻吟之民生理未復視他縣蓋尢難矣世卿審時與勢因人情土俗爲之張弛而無失孔氏之家法焉庶幾講習之素不托諸空言而循良之績卓越乎常流矣昔人有云不遇盤根錯節無以別利器予於世卿玆行見之

竹澗集卷六

●欽定四庫全書

竹澗集卷七

﹝明﹞潘希曾撰

○墓銘狀碑祭文二十三首

東溪居士陳君墓碣銘

浙之義烏有曰東溪居士者葬邑西楊村其子勤以墓文請予與居士同郡而勤嘗從予遊故聞居士之風舊矣𨿽不敏弗容於辭居士姓陳氏諱俊字彥秀號曰東溪世居邑之倍磊爲聞家其先有曰垠者任松楊教諭垠傳錝徐州知州錝三傳爲啟聰甫樂善好施壽而且康卽居士父也居士質性剛毅不事表襮讀書了大義自少孑立無兄弟事父盡歡喪母哀而有禮處宗族無間言賙鄰黨不靳嘗建居室以抑畏爲扁眾目之曰此謹願人也歲饑應募輸粟有司榮以冠帶辭弗受又目之曰此古朴人也裏閈之求直者率恂恂片言解紛以去又目之曰此忠直人也夫孝事其親仁睦其族而行義重於鄕之人一命弗沾一善莫名居士之於爲人果何如也世有所謂隠君子者其殆斯人歟其殆斯人歟卒正徳二年三月二十七日享年五十有五配朱氏有賢行子三人曰惟正曰勤曰惟榮皆克家勤尢性敏嗜學駸駸向用居士隠徳將藉以顯矣銘曰倍磊陳氏太丘之裔云仍多賢徳星恆麗湜湜東溪居士樂只源深流長比徳之美仁不必壽維名之垂才不必用維後之貽楊村之原穹碑在焉百世而下可誦以傳

處士義翁潘先生墓碣銘

婺源處士義翁潘先生旣卒葬邑北之硤石源其配胡孺人附焉正徳辛未子錡舉進士奉先生從弟玉卿僉憲所爲事狀請銘於碣錡嘗從余遊而玉卿與餘同年進士以是稔聞先生之風按狀先生諱瑛字玉英義翁其別號世居邑之桃溪其先閩之三山人唐末逢辰者避亂於此因家焉髙祖諱侑隠居行善當洪武初法禁嚴切獨以謹厚全門戶曾祖諱虎克世其業祖諱勤成年二十早世父諱烱資幼孤長克自立以子貴贈文林郎蘄水縣知縣母齊氏贈孺人繼母胡氏封太孺人先生兄弟四人行第二其季曰玨官至福建僉憲先以治縣有績獲贈封父母云先生天性孝友肯堂肯構嘗作棣萼聯輝樓以怡兄弟學士篁墩程先生記其事平心率物不吝施予好詢人所行失得勇於克已宗族鄕黨咸愛且敬彊者愧屈罔肆弱者得藉賴自立一日見餓夫墮溝中眾委之去獨起而飲食之得不死人稱之曰義翁先生聞而笑曰斯名詎取當顧名思義可也自是居常器用悉書義字蓋取盤銘之意性敏善記憶凡學庸語孟典謨訓誥皆能黙誦雅好觀史客至與論古人成敗歷歷指掌喜奨進後輩族黨賴以成者甚眾教子弟尢勤故僉憲君輩先後登庸爲時名臣錡方接武仕途潘氏之所以益昌大者不偶然也孺人雲峯先生八世孫崇陽尹浚之姊勤儉孝敬協徳於夫每誦雲峯言曰一日茍存願存一日好心願爲一日好人旦必焚香祝天務積陰徳以貽後嗣比先生歿矢心教子脫簪珥爲費要於其成而後已克婦克母先生生正統辛酉以成化丙午卒春秋四十有七孺人生正統己未後先生十六年卒春秋六十有二長子銓次鏡次卽錡長女適髙安程鳳次適富春吳深孫男五人天潤天活天淸天潮天漢孫女四人銘曰賢哉義翁不愧其稱人則稱我我斯服膺貿貿斯世惟利是趨不詭以隨由我坦途宜其家人義形於內宜兄宜弟義著於愛子孫多賢維以義方鄕閭化之義聞孔彰孰利不害孰義不利賢哉義翁以克永世

漁隠先生潘公墓志銘

弘治乙丑七月二十一日我伯父漁隠先生卒其子海門司訓榮之官舍扶柩歸葬寓書京師俾希曾銘其墓希曾時居諫司會多故未果越十三年乃克造銘勒石追瘞壙前嗚呼痛哉先生諱瑋字用夫姓潘氏世爲金華儒籍曾祖諱彥亨洪武中徵取人才祖諱文華贈監察禦史父諱洪官至廣西按察僉事贈奉政大夫修正庶尹母吳氏封孺人贈宜人兄弟六人長諱璁官至無爲州節判次卽先生次諱瑄次諱璋官至陜西按察副使贈中憲大夫希曾先府君也次諱璛次諱環先生自幼隨宦京邸佩服庭訓兄弟自相師友諸經子史多涉獵攻詩善屬文後從少司冦滁陽劉公遊造詣益深景泰甲戌僉事府君卒於官時長兄不在側先生奉母攜弟妹歸喪萬里以禮襄事旣免喪慨然嘆曰老母在堂吾兄旣縻於官吾不能復離膝下求仕進也諸弟勉之於是一意孝養愉婉承順務得親之歡心甘旨饋祀門戶一不以累其兄若弟如是者二十年母宜人以壽終節判府君遷轉三州先府君亦已成進士官朝行矣天順中郡縣薦先生才徳辭不就後屢以鄕飲請皆辭不赴成化乙巳訪先府君於蜀縱覽山水而歸弘治庚申就海門之養優遊五載尋卒先生天性醇朴篤於孝友父母在不忍一日去左右處兄弟怡怡無間言教子侄講授不倦與人交謙恭以和生長宦族而能甘淡薄樂隠逸人尢難之自棄舉子業古文益髙詩極淸婉書得歐虞筆意妙自成家晚年放情觴詠與星齋錢先生諸耆碩爲北山詩社士大夫求文者交於門因家雙溪之涯自號漁隠鄕人稱爲漁隠先生而論君子者必曰漁隠漁隠所著有應酬稿湖蜀紀行錄若干捲先生生宣徳己酉正月十八日享年七十有七以卒之明年某月某日合塟於朱氏安人墓在武義縣柘塢先塋之側安人邑名族南京刑部員外郎璲之女年二十一歸先生甚宜於家姑年髙得末疾安人晝夜扶持經歲無倦容尢注意教子家政內助居多成化癸夘五月三十日先卒其生在宣徳庚戌十一月四日享年五十有四男子二人長卽榮今升龍溪教諭次植側室楊氏出女子一人適永康王玻孫男四人燧焯焲耀孫女二人銘曰惟潘氏居婺儒籍有聞詩書簪組是貽是承嗟我伯父其生振振祿弗自取惟以成弟昆學不必用世其家以文孝友自靖儒素終身評髙於鄕報在其子孫

福建按察司僉事進階中順大夫潘公墓志銘

公諱玨字玉汝姓潘氏其先閩之三山人唐末逢辰者上書闕下不報避亂於歙徙婺源之桃溪遂家焉厥後世有聞人譜牒具存曾祖諱虎祖諱勤成父諱烱資贈文林郎蘄水縣知縣母齊氏贈孺人繼母胡氏封太孺人公賦性醇篤自幼劬書十歲作詩有驚人語十有二歲從鄕先生張文輝受尙書歷五寒暑學成會戶當逺役而母病兄弟皆弱時署府事閻經歷以禦史左遷公持詩文謁訴閻才之遣補邑庠生免其役天順甲申也是年冬齊孺人卒戊子蘄水卒蘄水初得疾爲公兄弟析產以水田若干畝佐讀書旣終喪公請於諸兄合爨肆力問學作風樹圖以寄哀學士篁墩程先生守制休寧公以所學往質之篁墩恨相見之晚曰君名進士也成化癸夘領鄕薦連登進士乙巳奉檄督賦南畿明年授湖廣蘄水令公至縣閱倉粟得六百斛駭曰令爲民父母而水旱無備柰何爰下令取贖刑及訟紙咸入粟縣治中門兩旁建倉貯之號阜民倉越二年大旱盡發倉儲以賑貧乏簡下戶丁壯分隸上戶俾得傭作自給多種麥爲來年計復勸分助賑以濟不足是歲饑不爲害自是益廣儲蓄更建倉縣治之北號聚民倉前後積粟八萬餘石久益賴之縣之南門渡恃舟以濟水涸易以木梁歲費百金不免覆溺之患公合二年費爲浮橋經久不病又以廟學湫隘辟而新之作興士類每爲講授成材甚眾邑故多盜公令鄕民聚居列柵啟閉盜乃沮義官劉洪者實黠盜其子恥與同惡洪殺之事泄亟遣人分捕並獲其黨十數輩旣而司府將脫之公具獄請對卒如公按初荊府致幣於公公對使封貯官庫別以禮報之嘗使人諷公欲婚其子公不可旣又以所作畫來賜公爲啟事辭謝於是王知公不可幹矣久之王以罪廢公無染焉治蘄凡十二載秩滿當去賦別思詩士民遮道共立去思碑李教諭復取別思詩梓傳之名甘棠集弘治戊午遷金華同知率如治蘄而職専淸戎尢愼勾稽未嘗徇權勢爲取捨有蘭溪民誣侄夜毆叔殺其救妾縣官治侄死罪寃累年莫辧公閱成案見其初驗屍時不云何衣悟曰此必就寢所計殺之也豈有婦人裸而救鬭者耶詰之果服坐叔故殺罪而出其侄巡按陳君不悅曰獄屢經臺憲矣何是矛盾耶公爭之陳不能奪三載奏績便道省太孺人於家有歸志還次嚴州投牒告繳部檄郡人士相率挽畱而上官亦弗許尋就職乙丑武宗卽位公入賀升福建僉憲奉勅督理屯田明年正徳攺元公上任考簿書革姦獘豪猾侵克之徒悉寘於法屯政漸復一日監斬夜歸病不能寢食嘆曰戮人不當其罪而力不能救何以仕爲乃遣人上京乞骸骨時逆瑾擅權所知恐其得禍勸止之尋以鹽法忤中貴人中貴人陰主去公戊辰吏部書公年老致仕瑾猶坐以他事罰米百五十石時公六十有三得謝爲幸雲歸數月太孺人卒居喪執禮休沐十有五年足迹不出山惟赴鄕飲避冦兩至縣耳優遊林泉文詠爲樂夜課諸孫誦習不倦訂輯譜牒作勸善碑於道側睦族化鄕之意老而彌篤嘉靖攺元今上皇帝以尊號覃恩進階中順大夫其年七月二十九日公卒生正統丙寅五月二十四日享年七十有七初號雪竹軒入官曰澹翁晚更萬卷山人人多稱澹翁先生云所著有甘棠集三覲稿晚遊錄澹翁稿云萍唱和展驥集桃溪族譜凡若干捲公質直自信好義不好名久資常調世罕知其爲人半生仕宦攜家者僅四載淸苦儉素終其身可謂之古君子矣配吳氏邑名家女封孺人生正統乙丑十一月十一日卒正徳辛未二月二十二日享年六十有七葬邑之齊村程家坑公平生不內顧者以孺人賢也男子七人鐸鎧鎭欽鎰鉛錄鎭邑庠生鎧鎰鉛錄早卒女子一人適同邑引禮舍人胡琨孫男十人濟滋潢河沐澍泳澥津澎濟滋皆邑庠生潢連舉解元進士爲樂淸令有聲孫女八人曾孫男一人士懋曾孫女二人鐸等將以卒之明年某月日奉柩合葬吳孺人墓乃狀公行禆鎭走千里來乞銘昔公倅金華希曾以諸生受知嘗遣鎭洎從子錡受學錡後登進士而公從弟玉卿憲長與予同年故最爲知公不敢以不敏辭銘曰舉世脂韋以茍富貴直道事人不卑下位俗𨿽不合民則我懷令邑倅郡循良之才晚奉璽書僉被閩臬風裁獨持權璫見厄載歌歸來幅巾深衣古貌古心爲鄕人師噩噩遺集不朽之器矧子若孫厥美世濟人之不遇一時謂何天定勝人公得孔多程坑之陽有封若斧公斯合葬其永千古

封孺人劉氏墓志銘

孺人諱祥字淑鳳姓劉氏順天府丞菱溪石公之配大鴻臚介庵府君之子婦父諱廷茂國子上捨母柴氏二族皆滁之望故上捨擇壻必求如菱溪者孺人性聰慧幼習姆教稍長通書數年十六歸公逮事姑王宜人姑悅其孝夫賴其賢及公舉進士官京師以姑年髙不忍離畱侍於家公尋以監察禦史進階孺人遂有封號已而公按廣東王宜人壽終孺人黽勉大事竭其哀誠初以不克隨宦勸公置側室視其子不異已出晚得痰疾甚危旣蘇謂公曰吾旦夕且不保宜及吾存爲二子計乃均分貲產無毫髮私其所出又以母柴無後迎養十餘年迄送終焉以勤儉居富貴以恭讓處娣姒以讀書守身教子孫奉賓祭必盡禮禦臧獲務使得所樂善賙貧終其身不衰凡宗黨語內則莫不稱孺人云孺人生成化丁亥四月五日以嘉靖癸未五月九日卒得年五十有七男子二人繼芳國子生繼先庠生女子一人許嫁士族繼芳嫡長也孫男四人坦庠生余幼孫女二人卜葬於城南龍蟠山白水村之陽將以其年之十二月十日襄事公乃手狀淑行丐余銘余寓滁頗久雅與公善聞大夫士稱孺人之行如公言乃爲之銘銘曰詩詠葛覃以著婦則載歌螽斯式彰母徳婉婉孺人眾美在躬以宜其家以代有終命服光華偕貴君子徳音不磨貽範閭裏惟玆窀穸白水之陽勒辭堅瑉千載其藏

孺人李氏行狀

孺人姓李氏金華處士王先生之配進士銓之母也父諱寶觀金華名族有隠徳母王氏孺人自幼端淑工女紅爲父鐘愛嘗指謂母曰是女他日必能昌大其家及笄歸先生舅克厚翁一見異之曰是婦福器過人吾宗其賴之孺人修舉婦職協相家政王氏之產日裕以隆初爲冢婦諸叔尙幼躬爲縫浣飲膳比就外傅恆竭力資給叔瑁早世以其子爲後至壯猶爲諱護不令知自己出瑁遺一女與孺人女年相若且先後嫁孺人憫其失怙裝資必加厚焉姑邵嘗目之曰新婦好心地如此他日有好子孫是其報也先生善教子孺人一意贊之量諸子資性教以治生讀書各有専業弘治戊午銓舉浙江鄕試第三人明年成進士孺人每得報輒愀然曰吾舅姑望吾兒久矣顧弗及見奠告墓所哀若初喪其誠孝尢能追逺如此居常儉約至於禮賓卹族曾不少靳處妯娌得其歡禦婢僕得其力撫諸侄若已出故卒之日闔族大小痛惜之不獨其所親之哀也孺人生正統丁夘九月十三日卒弘治庚申正月二十五日得年五十有四男子四人長鑰次錦次卽銓次鐸爲叔瑁後女子一人適同邑周某孫男二汝謙汝嘉孫女一皆幼以卒年夏五月己亥葬城西畫堂光塋之側壬戌之秋銓詣其友人潘希曾請狀其事飲泣具道如此嗚呼婦徳如孺人可無稱述使就泯沒哉曩希曾在鄕校與孺人子銓相友善蓋嘗知孺人之爲母矣銓少俊敏士人多樂與遊孺人教以尊師取友逺無益交儕輩有爲遊戲者銓輒不敢近曰母將不悅也尢好爲子聚書聞有典籍不吝重購一日比鄰弗戒於火延爇且迫時銓適他出孺人倉卒攬取羣籍一切蓋藏棄不暇顧是皆卓卓耳目所覩記者其可使無聞哉肆並述之以竢立言君子采焉

令尹呂侯去思碑

人有久而不能忘事有無所爲而不能已此徳澤之孚而人心之公也義烏縣令呂侯盛去邑且三載邑之耆民陳良積輩將刻石以系其思乃介醫官陳節之丐予文予蓋嘗識侯者而節之予友也其言曰侯建平人也起家進士蒞吾邑凡六載始至聲色不少動久之民安士習胥若徒咸畏以服去之日眾弗忍捨旣去益思之至於今不已其政則農桑學校是急抑彊植弱平徭息訟取力於隙而百廢興殖財於儉而上供備約俗於正而異端詘條教有式追呼不擾用是家給人足風俗淳美當時臺臣具薦於朝而侯不以喜曁被徵命顧眷眷若弗欲棄去者蓋侯之績莫可殫述而侯之心誠不忍吾民矣吾徒野人思之不置則圖所以系其思而傳於後微吾子之文則亦無所系而又不必信於後之人予聞而嘆曰民不難感亦不易感也撫我則徳虐我則怨世蓋有疾視其上者蓋有攘臂以亡其上者況乎去而思思而不忘若是耶詩曰樂只君子民之父母謂能子其民而民父母之矣又曰永言孝思孝思維則謂人子於父母思慕之不忘矣然則侯之見思固可以觀徳而若等所爲惓惓玆舉固可以驗人心之公假使上出於幹譽下涉於獻諛則去未必思思未必久而玆舉也未必待今日矣夫又奚取哉昔者子產遺愛孔子稱之何武去思史以爲美談愚敢竊附其義爲若等書匪惟系一邑之思抑以示勸於將來

祭外舅太守梅澗先生文

嗚呼坦夷豁達町畦不立思公之徳其古遺直作牧名州甘棠勿拜思公之政其古遺愛歸休二紀文酒自娛官不滿能惟後之貽年髙七十太平遺老歸全造物曷掛懷抱我先大夫公表兄弟不才受知館甥於貳言念疇昔垂髫侍側撫我誨我期我成徳旣長筮仕驅馳靡寧歲月幾何訃音路聞棺不知殯竁弗及瘞拊膺痛心慚負無地始自策勵將用報公迂愚忤時速戾厥躬賦命自天何尢於人矢心弗渝敢墜大恩我酒旣酹我殽亦薦陳辭敍哀神其來鑑

祭湛母太孺人文

惟靈徳嫓孟母子成巨儒操觚翰苑黼黻帝圖惟帝乃嘉恩封是錫冠帔輝煌式章有徳潘輿就養萊彩承歡優遊壽域聿終天年某托交賢子獲拜北堂瞻望弗及敬奠一觴尙饗

祭盧母文

惟靈夙抱懿質長歸名門主饋貞吉竭誠藻蘋禮相夫君家道日熾偕老八旬爲人中瑞厥有賢子克由義方歷揚中外端委班行祿養旣娛板輿方導俄焉告終豈天弗弔某等鄕裏後生通家末誼緘詞逺將一觴敬酹尙饗

祭太守徐廷實文

惟公性敏而淳行恭以和問學夙成登名甲科仕逾一紀平生不渝明愼刑獄累遷大夫惟賢惟能帝心簡在擢守大邦藩垣攸賴一臥三冬竟以不起慶門未集弔途俄啟生稟之懿孰其畀之勛業之就孰令已而豈山川淸淑之气偶鍾人世倐散而逝𨿽造化亦莫知其所謂嗚呼生死旦夕彭殤何殊公於此理諒已不疑顧公之遺憾若在其身後而縉紳之流涕則悼夫仁者之不壽公易簀時援筆作書有侄曰杲可以後予公之繼室名門令徳育孤承祀矢死靡慝惟玆得所亦可以死死而有知目終瞑矣某等鄕裏朋舊義同兄弟死喪之懷曷其有旣方圖舉公之棺歸塟東峴薄奠致誠眉宇如見嗚呼哀哉尙饗

祭孫母文

嗚呼修短隨化物理之常惟徳之懿可以流芳閨壼之行無非無儀惟子之賢厥徳可知昔者軻親侃母皆以其子有聞百世之下𨿽死猶生安人篤生賢子甲科蜚英淸才雅識慈範具存俄一疾以溘逝亦何歉於遐齡某等宦遊是邦辱交令子一奠之陳情弗能已尙饗

祭憲副鶴軒戚先生文

嗚呼古今人世惟壽匪易然壽或不足於富貴而富貴或不免於子孫之累豈造物無全功而人生難乎其值抑多福自求而本乎有徳之致先生登名甲科歷官臺寺早辭金紫之榮久樂林泉之味諸子競爽宦學世濟孫曾繩繩引之弗替是以身康心寧逍遙九十巋然人中之瑞矧先生儒業世承苦節自勵居鄕抗正直之風在公著冰蘗之譽不詭不隨惟禮惟義此先生徳之可見者而福壽所自也某等鄕裏後生猥托姻契緬懷儀型悼玆長逝將微忱於薄奠庶來格之不昧尙饗

祭兪夫人文

猗歟夫人夙嫻姆教作嬪於兪尊章是孝惟勤惟儉葛覃之風子孫蟄蟄螽斯其同相厥夫子歷揚仕路三紀勛名罔復內顧夫子之賢惟邦之楨晚荷簡注掌憲帝廷來自南服夫人爰及榮膺誥封入朝宮掖翟冠霞帔有徳之章胡弗遐壽一疾溘亡某等辱知夫子咸仰內則一奠之將不勝哀惻尙饗

沛縣飛雪橋祭大河文

惟河導自積石會歸於海潤澤厚土通利舟楫功施博矣邇來河南支流多淤専趨沛徐遂貽運河之患玆非神意實任事者之責也某奉天子明命來治河事方議疏支河以殺上流修長堤以保運道躬率官屬閱視至飛雲橋敢竭誠致祭用祈神休惟神佑國佑民相予成功以報天子神其鑑之尙饗

單縣祭后土文

邇年黃河橫溢運道屢淤天子特命某來治其事旣議疏支河於河南以利導之爰築長堤始於單之林臺歷丰以迄於沛將以防橫溢而保運道也玆者卜吉興工敢告於神惟神鑑之佑其成功尙饗

沛縣飛雲橋再祭大河文

去歲之秋天子以河患未弭漕渠被淤特命某來治其事謹嘗告神疏支河於河南以分上流築長堤於沛丰單以防傍決方今春和厥工並興而裏河舊淤亦就挑浚庶幾運道通而河患不復作也凡此實賴神休相其成功惟神鑑之尙饗

單縣再祭后土文

往年河溢漕淤頗妨國計天子特命某總理其事旣疏支河於蘭陽滎澤以分其勢爰築長堤於單丰沛以障其溢今厥功告成漕渠以寧實厚徳黙相之力也敢申祭告以彰報謝惟神鑑之永佑皇國尙饗

滎澤縣孫家渡祭大河文

自九河不分河患頗殷大明禦宇地平天成𨿽間嘗決溢亦治以寧邇年支流堙塞單丰沛下決漕渠沙淤糧運阻澀惟是孫家渡故道可尋上命巡按河南禦史督浚甚勤河伯效順忽決若傾人力因之厥功告成某叨總河事來視玆隅幸渡口與趙皮寨口二支並疏庶下流永奠而運道無虞也敬陳牲醴用報神休惟神鑑之翊我皇猷尙饗

山川壇祈雨文【社稷城隍同】

贛自六月不雨以至於今秋陽益驕晚禾日瘁民庶皇皇罔有攸賴匪民之辜實吏於土者不徳之致某忝鎭南邦良切競懼謹率羣屬惟神是吁神其早賜甘霖我民允濟謹禱

開平忠武王廟祈雨文

王開國元勛遺澤玆土廟食有年民實賴止今暵旱滋甚百榖將死王其終惠我民大沛甘雨庶我百職咸荷靈祉謹禱

江東廟祈雨文

惟神顯靈在在仰之矧是章貢爲桑梓墟有災輒禱固民之私有禱必應亦神之宜自夏迄今旱魃猖披民則旣病神豈罔知某恫瘝在身爾神是祈甘澤不靳三日爲期謹禱

靈山廟祈雨文

古者國有凶荒則索鬼神蓋人力所不及捨神無以致其誠某憂時之旱不能爲時之霖萊爾靈山降雨出雲庶幾相予濟此困民謹禱

竹澗集卷七

●欽定四庫全書

竹澗集卷八

﹝明﹞潘希曾撰

○雜說譜例家記贊引題跋四十九首

雜說二十一首

七九皆奇數而九加多故九爲老陽七爲少陽而卦之陽爻稱九六八皆偶數而八加多故六爲老陰八爲少陰而卦之陰爻稱六或者不得其說以爲聖人扶陽而抑陰殊不知天地生成之數始於一終於十自兩儀生四象觀之太陽居一而含九少陰居二而含八少陽居三而含七太陰居四而含六此理數自然之妙非人爲也或曰何不直以一二三四爲陰陽老少乎曰六七八九成數也

今周易乃費直易程子因之作傳如乾坤卦爻辭下附以彖象文言猶不失四聖之序如各卦辭下附以彖象各爻辭下附以小象錯亂殊甚田何易十二篇乃孔氏之舊顏師古謂上下經及十翼呂伯恭定爲經二卷傳十卷其序上經一下經二上彖傳一下彖傳二上象傳三下象傳四上系辭傳五下系辭傳六文言傳七說卦傳八序卦傳九雜卦傳十是爲古易朱子所爲作本義者也世儒復析本義以附程傳何也

天下事貴思不貴疑然亦有當疑者幹之九四或躍在淵無咎子曰或之者疑之也故無咎

龍陽物也坤之上六不言陰與陽戰而曰龍戰於野聖人扶陽抑陰之意也王介甫謂陰盛於陽故與陽俱稱龍謬矣

訟凶徳也不愼於始不得已而訟貴能止也不能止而求終焉𨿽勝猶凶也子曰天與水違行訟君子以作事謀始絕訟之道也

彖傳謙尊而光卑而不可踰程子謂謙則尊光自處𨿽卑而不可踰朱子謂謙則居尊者徳愈光居卑者人亦莫能過據小象卑以自牧及系辭謙尊而光觀之程說得夫子本意

六十四卦惟謙內三爻俱吉外三爻俱利可以崇徳可以濟事可以存位故君子謙之爲貴

重坤純陰十月之卦也十月非無陽也陽甚微也故程子曰十月謂之陽月恐疑其無陽也蓋陽𨿽剝於九月實漸盡於十月之小雪𨿽復於十一月已自小雪漸長積三十日而成一陽也邵子詩云冬至子之半天心無攺移一陽初動處萬物未生時陽非冬至頓生也冬至而一陽之生方成也

一陽來復於五陰之下曰復往而爲臨爲泰爲大壯爲夫以五陽夬一陰夬盡爲幹則陽極而陰生矣一陰上遇五陽曰姤往而爲遁爲否爲觀爲剝以五陰剝一陽剝盡爲坤則陰極而陽生矣陽生則復矣陰生則姤矣一歲十二月往來於乾坤十二爻矣

蒙以養正培其本然之善也童牛之牿禁其惡於未發也蒙與童教所先也

明出地上晉君子以自昭明徳大學曰自明曰明明徳蓋本諸此

明夷之爲卦也內離外坤離明也坤順也晦也文王內文明而外柔順箕子晦其明徳不違乎其時也是以免於難也然而文王演易箕子敍疇當明夷之時而開文明之運者天道也

節之九五得中故曰甘節甘者味之中也上六過極故曰苦節苦者炎上之味也

古書疑字不宜輕攺曲禮鸚鵡能言不離飛鳥猩猩能言不離禽獸吳氏纂言攺禽作走殊非蓋禽獸乃飛走之通稱如易田有禽書外作禽荒皆通稱也周禮大宗伯以禽作六摯孤執皮帛卿執羔大夫執鴈士執雉庶人執鶩工商執雞則羔亦可曰禽也考工記天下之大獸五脂者膏者臝者羽者鱗者則羽亦可曰獸也

仲春鷹化爲鳩天地之仁心見矣其秋也鳩化爲鷹天地之義气形矣先王使鳥獸魚鱉咸若仁也田獵以禮義也

見父之執不謂之進不敢進不謂之退不敢退不問不敢對無與於事親也而非愛敬其親者不能也故弟子知此禮其不孝者鮮矣鄰有喪舂不相非厚於州相周黨相救也而哀死之情易相感也故鄰里存此禮其不卹者鮮矣

有無其禮而善處者以義起也將軍文子之喪旣除喪而後越人來弔主人深衣練冠待於廟垂涕洟是已有有其禮而弗拘者可與權也童子汪踦能執干戈以衛社稷魯人欲勿殤是已有過爲之禮以譏人者非足恭也公儀仲子捨適孫而立庶子其喪也檀弓免焉司冦惠子廢適立庶其喪也子遊牡麻絰焉是已抑交遊牡麻絰非禮也子遊曰禮也者豈以將以正禮爲禮乎

成人有其兄死而不爲衰者聞子臯將爲成宰遂爲衰楊綰拜相而郭子儀減聲樂黎幹省騶從夫有諸已者其動人不難也

月令之書可以考先王順時之政而不可泥也如春行慶賜秋始行戮之類道其常耳非謂事幾當速者亦必俟時也如仲冬齋戒掩身以待陰陽之所定卽周易先王以至日閉關也如孟春行夏令則雨水不時等事亦猶洪範之敍咎徵也栁子厚謂其茍以配五行而施政令離聖人之道又謂風雨變異特瞽史之語何其泥哉是書𨿽出於呂不韋乃假手諸儒所爲要之未純在擇焉爾矣

詩一發五豝朱傳云豝牡豕也據爾雅牝豝恐牡字誤豕牡曰豭春秋傳盍歸吾艾豭是以豭去其勢曰豶易豶豕之牙是已

漢髙起於楚沛我朝興於金陵非自南而北耶金元之承運非自北而南耶王莽李林甫輩非北人耶陸贄張九齡範仲淹歐陽修輩非南人耶王子明據其本朝事言且知立賢無方所言未爲害理邵堯夫天津聞鵑之說蓋前知一時气數特因物而發耳愚者遂執以爲通論所謂癡人前不可說夢也

譜例

姓氏之所從來逺矣時代變遷其上世多不可知吾所可知之世吾尊以爲始祖可也譜圖界上下旁行上自髙祖下止玄孫爲五世玄孫再提爲九世又再提爲十三世以至於無窮圖後略疏名字事迹爲傳各以其世列焉異姓冒嗣者不得書同姓而失其宗派者不得通譜凡嫡長子繼始祖者族人世宗之所謂大宗也繼禰者兄弟宗之繼祖者同堂兄弟宗之繼曾祖者再從兄弟宗之繼髙祖者三從兄弟宗之所謂小宗也大宗百世不遷者也小宗五世則遷者也世逺族眾其勢必分續圖譜者各自其所親之爲玄孫者提焉以下系其子孫亦小宗意也而皆以吾譜冠焉則大宗可互見也譜掌於宗子支子各藏其副每歲必會族以讀之生子長孫增書之是爲譜之例云

記先祖遺翰二首

右書四通我顯祖廣西僉憲府君手迹也歲月具書中惟第三書不具歲月考之行狀禦賜五經四書五倫書在景泰辛未也三書皆得之表叔吳康十丈吳則我祖妣侄也第四書乃與長伯父無爲州節判者是年顯考陜西憲副府君曁四伯父諱瑄者將赴鄕舉故書云爾其末曰淸愼勤曰謙恭小心𨿽爲節判府君一時丁寧之言實吾家世守以爲家法者也嗚呼字心畫也言心聲也思吾祖而不可得見得見其心於片言隻字間則所以感詒謀之逺而念繩武之大者不在玆乎顧自宣徳至今日九十餘年希曾生而早孤得此於淪落斷爛之餘不啻殷彜周鼎而其爲吾家舊物尢不易得謹識之以遺後人我顯祖廣西僉憲府君沒世旣久其手澤幸存者鮮矣

右奏疏洎內臺諸公氏名蓋景泰初爲禦史時所書希曾近檢諸故笥裝次爲捲傳曰先祖有善而弗知不明也知而弗傳不仁也玆疏系立朝大節非細善比也昔栁子厚記其先友於墓碑之陰后之君子猶得考其卓然知名者二十人矧吾祖手列一時官聯氏名名公頗多其中如鈞州馬公後至師宰顯考憲副府君洎希曾又先後與之同朝世講之誼尢足徵也爲後人者尙其知此而珍藏之

記先君奏疏後

右先君奏疏先伯父漁隠先生手錄者也疏在成化二十二年奏準至今爲著令弘治二年先君以陜西憲副卒於官時先伯父尙康健痛先君功業未竟手錄遺文遺事備史氏采擇距今已三十年而先伯父捐館十有四年矣幸此疏僅存也嗚呼觀此一疏而先君之建明先伯父之友愛與我憲宗皇帝用人從善式閭封墓之盛節皆可見矣疏已載先君集中先伯父詩文稿亦甚富從兄龍溪教諭榮方圖入梓希曾獨念此盈尺之楮具見眾美謹識其後俾潘氏子若孫永傳焉

恭記禦賜先臣勅後

右先大夫手錄憲宗皇帝所賜勅也先大夫以僉憲提學於蜀者七載日夕兢惕恪遵聖諭一時士風丕變人材奮興我國家菁莪樂育之化大行弘治攺元陟陜西憲副提學孝宗皇帝復賜之勅視此勅詞一同惟地方職銜有異耳故事臣下領勅事竣則進繳惟提學勅例得不繳今二勅皆寶藏臣家龍章奎翰增輝永世臣希曾逮事孝宗皇帝追惟兩廟上賓先臣溘逝伏覩綸音不勝君父罔極之感謹拜手稽首而記其後

記先君遺翰後

右先君遺墨凡十帖略依歲月先後爲捲時一展觀永我罔極之思禮稱父沒而不能讀父之書手澤存焉爾夫書謂典籍蓋可以他求者也以父嘗讀焉而弗忍讀讀別本可也乃若手迹遺訓不可以他求者也茍諉於弗忍讀焉而蔑棄之非所以學箕裘善繼述是惡可不讀也諸帖或拾之故篋或得之故所往還家視先君靜虛集有小異者有逸不載者蓋集嘗更刪潤而此則厥初未定之稿與一時應酬之筆耳並識卷末以告我後人

記舊譜序後

右時舉潘公譜序特詳三潘之所自來而謂富不能以皆富貴不能以常貴而淸者之後亦不能守其業夷考其時尙在元初去三潘之盛未甚久也而物換星移已有不勝其慨者後百年爲我朝兵火薦更無怪其子孫寖微而世次不辧也近時上虞潘孔修憲副𨿽不敢祖月林嘗輯淸潘遺事一編自言得黙成月林二公禦勅於山陰宋君翰又得宋勛臣潘公美父子行實小像於越城士人乃知子孫不能世守顧不若異姓之好事重可慨也予錄時舉公序而復書此於後俾後之人庶幾知潘氏之故而又知所警省云

記髙侍講送行序後

右序得諸故篋殘缺磨滅僅存首尾九十七字蓋宣徳中我祖僉憲府君掌教於淮安府之鹽城我曾祖贈禦史府君嘗往遊焉此其歸而送行之作也若我髙祖徵士府君召問朝堂奉使江右之事獨賴此序可見惜弗覩全文而其事之始末不可知己故家遺文𨿽片楮隻字子孫可輕視哉

書五賢遺像卷末寄兒紹

此五賢遺像一卷付兒紹收各像跋語乃西涯李文正公手迹公文章徳業推重一世作此字時行年將六十矣而莊重雅飭一畫不茍如此觀者不待望履舄聆謦欬可以想見其爲人矣後生潦艸宜常捧觀以自警發倘由是而有進則五賢地位亦吾分內彼丈夫也吾獨非夫也耶紹其勉之

宗伯童公贊【名軒號枕肱道人】

浩乎其學之博確乎其志之卓故偶聖逢辰則猷爲昭焯而履危歷坎非利害可奪完璧而歸枕肱自樂玆其所以爲當世名臣爲後學先覺也耶

王處士遺像贊

生彼勝國歸我皇極百五十年遺像可則气淸形臒隠徳之符布素恂恂漁樵爲徒讀書循理一鄕善士餘慶所鍾視其孫子

吳處士存恭像贊

身長而臒貌古而澤鄕稱善士年逾大耋僅僅治生端木氏之貨殖孜孜濟物孫叔敖之陰徳親賢而賢者與之混世而世俗取則吁嗟若人三代遺直

滁陽話別詩引

予兄柏軒先生由泰州司訓擢魯府滋陽王傅將之任過滁話別於是兄在泰凡九載希曾以太僕寓滁亦且八載而兄因便過滁至是蓋三度矣念予與兄自幼同學未嘗一日相捨比長筮仕離合不常往往托之聲詩以寫其悲歡思慕之懷則友於之情不能自已者耳魯有周孔遺風而宗藩仁賢吾兄此行竭誠所事以無負朝廷簡任之意亦云慰矣第陟岡興懷弗勝繾綣爰賦一律爲吾兄贈而凡平日悲歡思慕之作亦附書之以識歲月他日同老林下歌此於山雲水月之間而相與賡和焉又將感慨今昔益惇塤箎之好雲

赤松圖詩引

金華號山水佳地而赤松特勝宦遊以來常往來夢寐間頃因良工繪圖攜以自隨每一披玩輒注目久之甲申秋雲南憲副朱子文先生來京以永州十三志見示公之永予之金華也山水之勝殆不相上下而予之弗文不能如公之志永以志赤松則欠事也公且行爰以圖贈而題其後公其念與我同者不獨山水也尙爲玆圖文之

贈葉先生詩引

予與葉師道先生自少同事筆硯而先生先大夫予之外舅也先生劬書攻文有經世志予賴其麗澤良深三十年來不意■﹝言前﹞薄者偶試而才大者難爲用玆授羅源司訓非其好也亦安於命而已矣爲賦一律識別

贈鳳山秦公詩引

往歲癸未希曾爲南京太常適鳳山秦公以大司馬總畱務幸獲奉顏色承謦欬以慰平生無何攺官北寺方以去公左右爲恨而公尋被召爲大司徒退食之餘又幸獲請益也惟公文章徳業被今而垂後見乎羣公贈送之作者殊未艾也希曾拜觀諸作敢綴一詩於後蓋公爲天下慶而私以自幸云

治河錄引

戊子之秋予奉命治河明年冬厥功告成都憲梅國劉公督漕過濟詢予所從事曰盍錄諸庶將來足徵乎乃俾書史錄其綱要若干篇有勅旨焉有奏議焉有文移焉有祭告之辭焉有書若記焉勅冠諸首余篇依月日序次於是始末可覩矣是役也弭河患通國賦祗若皇上徳意不敢不竭其愚若夫荒度利導壹是皆本其故而不敢以智鑿云

題章賢母傳後

自古母氏稱賢率於其子之成立如所謂孟母蓋尢彰彰焉者余讀列女傳觀孟母之所爲教亦誠難已其自謂夫死從子則稱未亡人久矣而卒成子之大賢可不謂難乎余嘗嘆古今人未必不相及而事之難易有弗容槪論者及讀章賢母傳不能不重感焉母之以賢稱視孟母未知孰難乃若方盛年時贊夫子以廣圖厥胤中道而喪所天又能忍死以成其側室之子皆情之不易克也禮稱婦順備而後內和理內和理而後家可長久說詩者謂后妃之徳不妬忌故有樛木螽斯之福今章氏孝子順孫玉立蘭茁而先世之業日昌以大微母之賢而至是乎推母之心𨿽爲事君者法可也獨內則也哉儗諸孟母之所處其難易又不同矣

題李太白畫像

昔人以落月照屋梁猶疑見顏色爲李太白傳神詩予每讀杜集至此未嘗不三復想見其人一日過中丞何君汝弘見壁間畫像若道家者流諦視之衣冠偉異風神瀟灑惜綃地剝落題識無存君曰此太白本來面目也會稽東山寺舊藏此像曁王逸少謝安石靈運三像近世爲貴遊摹寫易去者乃元與國初所臨其逼眞者宋時所臨寺僧祕之世復罕見然皆非其舊也董內翰文玉雅與其主僧善頃偕予訪之主僧具道玆事爰出本來四像於木柱中以二謝授文玉以王李授宇亦以其最久最獘不堪顧惜耳予惟物恃形以存者𨿽銅狄石人不能久而不壊區區毫素乃垂若千年之久而可覩而轉相臨摹者又將蔓延於無窮則四先生所爲景慕於人人必有不恃形而存者矣抑東山王謝桑梓其有遺像宜也不知何緣有太白像史稱白天寶初南入會稽豈當時慕而貌之耶今脫木柱之藏裝飾一新後之觀者尙有以驗杜詩之善於傳神云

跋林都憲察院題名記

院署之有題名俾可考也可考則其人其政其名位所到勛業所就有不容以掩者而勸戒彰矣大中丞長樂林公家藏此刻乃廣西察院所爲題名者也公在弘治中嘗以禦史按廣西去之二十載遂以右都禦史總督兩廣回視列名諸君子上下百餘年間勛名赫然無出其右者蓋公之盛固不待是以傳而是刻將藉公以爲重然猶手之不置抑以自考也此古人不自滿假之心而公之所以過人者歟宜其位益崇功益懋勒鼎彜而垂竹帛不特斯名之題而已也往時公僉浙憲某在諸生中受知最久敢附其說以致景仰之私

跋林都憲平蠻奏凱捲

大都憲長樂林公弘治中以禦史按廣西決策運籌削平諸蠻一時能言之士相與歌誦之題其捲曰平蠻奏凱後公累遷今官奉勅巡撫兩廣遂總軍戎之務焉蓋公胸中甲兵素所蓄積當時歌頌之者已卜其有今日矣孔子嘗謂有文事必有武備又謂不出樽俎而折衝千里公得之矣視彼占畢陋儒平居誦說唐虞倉卒不能一時退敵者豈亦吾夫子之教使之然耶三復玆捲不能不爲之太息

跋先世遺翰三首

我顯祖廣西僉憲府君景泰初爲山東道監察禦史手書彈章洎聖旨移文凡二通希曾近得之從子燧拜觀之餘敬裝爲軸歸之俾謹藏焉昔冢宰鈞陽馬公序我祖哀詞有云文升登景泰辛未第亦拜是官得從先生之後者數年先生正色立朝風采凜然凡院中陳大事劾大姦奏疏彈文多經先生之筆觀此則當時疏艸宜不止是惜散逸無存俾我後之人懵於世徳可勝痛哉燧於我祖爲曾孫實吾門繼曾之宗傳曰公侯之子孫必復其始燧尙懋之

我伯父漁隠先生早承家學攻古文歌詩雅意泉石不求仕進故形之聲詩率皆沖淡蕭散而無枯槁迫促纎靡豪誇之病所著有應酬稿湖蜀紀行錄其子龍溪教諭榮悉攜之任而其孫燧復輯逸稿四篇如右蓋手迹也希曾伏讀仰思恍乎耳誨言而目儀範也敬識數語以泄其悲且以嘉燧之念爾祖云

右三書我顯考陜西憲副府君手迹也一上我祖妣諸父一與我從兄一上我漁隠伯父當時孝友之誠宛然可覩從兄之子燧乃能什襲久藏間以視希曾嗚呼吾親逺矣罔極之恨曷有窮已昔人有言讀孔明出師表而不墮淚者其人必不忠讀令伯陳情表而不墮淚者其人必不孝矧在其子孫耶三復之餘墮淚識此以授燧燧於此將感發焉不亦吾門賢孫子哉

跋宗譜記後

予之爲譜不能上遡三潘而祖其所當祖斷自所知八世祖者爲始祖矣猶恐其無以自別而久而復混也則因髙祖始居雙溪定爲雙溪潘氏宗譜夫萬派同一源也而必祖其所知必別其始居何也親吾親也親親而疎可推也故曰人各親其親然後不獨親其親此理一分殊之旨也

跋聖教序後

右唐太宗作聖教序髙宗作三藏聖記各有答沙門玄奘書附其後又附玄奘所譯心經皆沙門懷仁集晉王右軍書咸亨三年刻石今在西安府學咸亨距今八百五十年矣此帖予家故藏相傳已百年字體遒勁不失右軍筆意可寶也

跋定武蘭亭帖後

右定武蘭亭眞本自唐太宗得右軍手迹命歐陽詢臨摹勒石久之流落定武復失於宋之南渡翻刻紛紛而定武本多膺矣我朝宣徳中東陽何公士英爲兩淮鹽運使浚井得之世復鮮知正徳戊寅淮陰胡汝愚來尹東陽從何氏榻數本貽予千年名刻一旦快覩其五字劖損仰字如鍼眼之類悉符諸家辧證而字畫之佳夐異他本則不竢辧證而可知爲眞定武也

跋孟英三碑後

右宋僧孟英篆千字文幹徳三年刻石其十八體書刻於幹徳五年其篆偏旁字源又刻於咸平二年而書法之工則當時陳希夷諸人歌詩洎郭忠恕書非溢美也三碑皆在陜西此乃弘治初先君以憲副督學時所榻家寶也

竹澗集卷八

●欽定四庫全書

竹澗集奏議卷一

﹝明﹞潘希曾撰

○諫垣六首卿寺四首

遵詔旨以正夤緣疏

題爲遵詔旨以正夤緣事近該兵部依奉詔條查奏傳乞冗員陛下酌量裁減初政維新又該節奉聖旨今後敢有仍前夤緣傳乞的著科道並該衙門指實來說臣惟先帝在位蓋嘗裁冗濫禁夤緣陛下篤於繼述旣播諸詔旨矣邇者兵部參奏左監丞王潤題稱已故太監汪直生前頗有微勞乞要查伊義男汪鈺汪璥原功量與官職看守故塋一節查該奉有憲宗皇帝聖旨著革職爲民閒住及奉有孝宗皇帝聖旨罷難又別爲議擬等因奉聖旨準他汪鈺升錦衣衛所鎭撫帶俸汪璥與做總旗照例食糧欽此竊惟方今錦衣衛所人員計見任管事外不知幾人帶俸幾人食糧再授汪鈺等職役豈非冗濫況彼冒功得官先朝累經革罷忽於今日乞升豈非夤緣王潤此舉其欺蔽非細故也臣聞名不正則言不順理旣屈則辭必窮彼稱汪直微勞以欺陛下獨不思憲廟用捨與眾爲公向革汪鈺等職豈無見而負人功乎又稱孤墳可憫以欺陛下獨不思先帝賓天言猶在耳顧忍攺於其道乎陛下聖心純孝通於神明初政嚴明堅如金石必不肯背憲廟以念汪直忘先帝以憫孤墳輕天下大信以徇羣小之私臣獨恨王潤等巧肆夤緣朦朧奏請致令命下眾共驚疑查得汪直先年出師得不補失而且生受蟒衣玉帶歿蒙諭祭安塟就使有功其報已爲過分卽今𨿽歿其墳未爲失所不知汪直果何大功可以祿及義男汪鈺等如何守墳必須朝廷官職況世祿以及子孫鬼神不歆非類內臣本無後而彊求世祿之恩義男本異姓而欲冒他鬼之蔭物理人情甚是無謂其爲此舉非姦則愚臣叨備言責誠恐夤緣得計則事體漸乖將來獘風不可救止𨿽知事干近幸不敢隠黙規避以負陛下伏乞聖明加察特勅法司將王潤等究治仍革汪鈺等職役則政體歸一而姦回之徒不敢肆其欺蔽矣

災異陳言疏

題爲災異陳言事竊惟君徳莫重於體元天道不虛以示戒陛下攺元伊始而上天示戒非常此固天心仁愛欲陛下省懼也然我之省懼者或不以實則天之仁愛者尢不可恃安危之兆可爲寒心邇者節奉聖旨事關朕躬的自當體行事有當興革的各該衙門逐一開具來說仰惟聖慮正欲務實以應天轉危而爲安也臣待罪言路且喜且懼謹以聖躬所當體行者言之若隆大孝勤聖學節遊樂逺佞幸是已以時事所當興革者言之若振因循懲玩法備勍冦勵士節是已夫天地者陛下受命之父母先帝與皇太后陛下生身之父母故事天之道不外於事親得親之心斯可以得天矣伏望陛下勤詣靈幾躬禮宗廟近思先帝教育之恩逺念祖宗積累之徳又常朝於太皇太后皇太后之宮曲盡母子之情樂聞訓告之益使愛敬之念日夕在心乃所以隆大孝也至於講學一事尢帝王圖治之本可以開聰明可以養心志從容便殿之中講論片時之會其事與視朝禦膳等爾於聖體未勞也頃以暑月停止經筵日講顧乃専事遊樂不避炎日陛下柰何捨有益而不肯爲作無益而不憚勞也臣恐不忠之人有以先朝輟講爲言殊不知先帝徳性已成逸遊素少陛下年方英妙豈可借此以損至徳伏望仍開經筵依舊日講使日新之功有加無已乃所以勤聖學也他如射獵遊戲往往使人心意荒惑形神勞頓甚非所以保養萬壽自求多福也千金之子猶坐不垂堂陛下以宗廟社稷之身豈不自愛哉良由左右前後不得正人希寵導非迷君誤國此遊樂固不可不節而佞幸尢不可不逺伏望明詔中外放鷹犬絕玩戲仍簡選內臣求其端謹者以充侍從斥其姦巧者以爲懲戒務俾遊樂有節而佞幸不得近凡此皆聖躬所當體行之大者也天下之患莫甚於因循因循不振則國政日獘近該戶部奏準欲行吏兵二部查革冗食及行光祿寺查勘內外濫費足國裕民莫急於此而乃累旬浹月不卽奉旨舉行部寺猶然諸司何責京師如此藩郡可知伏乞降旨切責各令逐一查奏從宜裁省斷在必行庶幾人心知警而因循可振也朝廷之患莫大於玩法玩法不懲則主權下移近該戶部奏準查勘艸場以補國用兩次差官奉有成命太監寧瑾乃敢無故奏沮若謂不宜更攺待各官勘回取自上裁未晚也若謂永樂以來地土則國家政務隨時損益者孰非永樂以來事哉此其徇私罔上情罪顯然伏乞特勅法司究治庶幾威權不失而玩法可懲也方今北敵窺伺於三邊逺夷竊發於云廣蘇松近地海冦嘯聚江西四川時各有警皆由處置失宜以致猖獗至此夫用力攻戰固在將官而運籌調度多在憲職往時巡撫起自升用者率與邊警處所及其頗積年勞漸轉內地旋擢在京此但爲人擇官非爲地方任人也今西北邊設立總制最爲得計各處巡撫亦旣有人合無今後察其不堪邊寄者取回別用果有文武長才者特加久任秩滿則加其官有功則錄其嗣僨事則治其罪除遇丁憂致仕方許推補仍勅廷臣秉公議處使得展布以圖功不致茍且以避事如此而敵冦不靖臣弗信也臣又聞禮義廉恥是謂四維四維不張何以立國蓋國家必養廉恥之士而後能得忠義之臣伏覩大明律及欽定條例文武官犯公罪並許收贖守衛上直軍校犯笞杖罪俱令納鈔婦人應決杖者非姦罪不去衣此我祖宗仁至義盡扶持四維也且廷臣密邇淸光不啻軍校賢者守身不異貞女近見小有過犯多受刑辱臣竊傷之乞勅法司參詳律例通行三法司鎭撫司凡常朝官員過犯非系贓惡無得去衣加辱庶幾全君臣之大體興禮教於無窮其於國家非小補也凡此皆時務所當興革之不可緩者也臣仰荷聖明叨備耳目遭時多事深切憂惶用是昩死瀝誠仰禆萬一惟陛下垂聴而實行之以答天意以慰人心宗社幸甚愚臣幸甚臣無任悚懼激切之至求

封疏

題爲求封事先該安南國故國王黎灝孫黎晭及國人奉表奏請求封該禮部題準差臣等充正副使於正徳七年二月初六日領節及奉詔書勅諭並欽賜皮弁冠服一副常服一套前往本國封黎晭爲安南國王臣等行至廣西南寧府地方移文憑祥州令其馳報本國以正徳八年正月十七日入其國黎晭差頭目黎徳富等四員幷通事人等至界首關迎接臣等授以儀注令馳付所司遵行二十三日黎晭差頭目黎儀等四員來迎又差頭目阮時雍等三員呈送儀注中間有疎繆處臣等因指示曉諭之令其攺正二十五日黎晭率其官屬軍伍人等至呂瑰站迎候詔勅入站行禮畢退與臣等行禮而返二十六日黎晭至富良江邊迎候詔勅至其府中開讀行禮畢臣等以詔書付所司頒行國王黎晭退與臣等行禮具茶酒相勞送臣等出就館當日國王至館來訪仍率其頭目懇畱詔書以爲鎭國之寶臣等遵題奉欽依事理聴其請畱二十七日請宴後殿宴畢臣等遂辭以明日早行當日國王遣頭目黎廣度等二十員賫書具贐禮送正使金四十兩銀六十兩副使金三十五兩銀五十兩生金各二十兩相金犀帶各一條相銀香帶各一條牙笏各二件沈香各五斤綫香各五百枝生絹各一十疋牙梳各五副竹扇各五十把家人銀各五兩生絹各一疋臣等俱辭不受二十八日國王至富良江邊具茶酒相餞送臣等登舟仍遣頭目黎悆等五員護送另具書遣頭目黎鼐等二員將前項贐禮賫送至呂瑰站臣等固辭之二十九日復遣追送前贐至市橋站臣等終辭之乃已二月初八日頭目黎悆等送至關而回臣等看得安南國地方僻小風俗鄙陋𨿽習尙詭譎而其敬事天朝以及使臣之禮則靡所不至如各站遣人迎接每日三次館待所過地方刋木修路臨回逺送不敢或替此皆皇上徳威逺布之所致也臣等除將原領詔書筒並節照例另繳外謹具題知

劾違例朦朧奏聞疏

題爲違例朦朧奏聞事照得南京工部龍江瓦屑壩二抽分竹木局每年各季分收放過竹木等項數目例該造冊具本批差吏典賫赴本科本科官於禦前引奏送科查理我國家成法具載大明會典所以防欺蔽稽出納者百數十年於玆矣正徳十年三月十三日該通政使司左通政劉達等送到龍江瓦屑壩二局各奏二本俱奉聖旨工部知道臣等看得前項本冊不由本科引奏事違法例情涉朦朧所據該局大使童輝鄧崇及原差攢典曾必虎王仕幹俱合有罪及照左通政劉達等一槪奏送亦難辭責乞勅法司究治庶幾欺蔽知警而出納可稽矣

公糾劾以嚴考察疏

題爲公糾劾以嚴考察事竊惟朝廷考察以儆庶僚必藉糾劾以明公論是以去畱允當臣工罔私此我祖宗良法美意所以制治而保邦者也舊例六年一考京職凡五品以下令吏部會官考察其堂上官令自陳以須上裁至於小臣茍容大官幸位又許科道劾奏國家重典行之有年近該吏部會考諸司沙汰不職然漏网之魁間亦有之大臣自陳取應故事陛下恩禮優容淑慝未別夫魁惡不除何以勸善大臣不簡何以表眾臣等叨任耳目不敢緘黙謹舉不才之尢眾議共醜者爲陛下數之某某云云此皆考察所不及淸議所不容臣等秉公推恕求其可畱而不得始敢具實以上聞也伏望皇上俯垂離照特賜幹斷將寧杲等照例罷黜庶幾姦邪不得以妨賢臣庶可期於稱職矣

愼興作以隆治功疏

題爲愼興作以隆治功事竊惟聖王之圖成功者不作無益害有益其不得已而取諸民也則用其一緩其二是以民不告勞功克就緒天休爲之滋至國祚綿於無疆我祖宗列聖之創守與皇上之繼述率是道爾頃者營建乾淸坤寧二宮所以復祖宗之規正宸極之位垂燕翼之休誠不得已之舉非若離宮別殿無益而可已者也陛下猶且重於用民命廷臣集議至再此卽大禹卑宮室文王戒勿亟之心也天下臣民孰不感激願效其勞哉近該內官監奏行工部修蓋太素殿天鵝房船塢等處錢糧動經巨萬軍匠不下數千臣等聞知不勝駭懼續該本部執奏欽奉聖旨這工程還著該衙門查理緩急來說臣等又有以見陛下愼重之心甚惓惓也請以今日之事理論之玆役之興有四不可夫天下之財力有限二宮之營建方始寛一分則得一分之濟早一日則享一日之安各處見興之役尙須促完以趨大工諸凡不急之務豈宜並作以妨大計此不可者一也況邊陲之軍儲告匱內外之冗食益繁山東河南近經兵燹江西四川未復瘡痍卽今大木采及於逺方工料派徧於天下若復別興土木誠恐民不堪命此不可者二也近來京師風俗過奢物價騰貴豪右逞其僭踰小民艱於生理兼之舊冬少雪初夏大雹收成觖望盜賊生發或白晝驅馳或鬧巷劫掠民窮盜起可爲寒心節用愛人正在斯際此不可者三也古昔帝王非無臺池以供遊觀然其作以時其遊有節故民樂其樂天眷其徳考之月令當夏毋起土功母發大眾今時旣不宜矣況大內遊玩之處頻年營造不少必欲繼作尢非樽節之道此不可者四也臣等職叨耳目事當論諫茍有見聞不敢緘黙伏望聖明察納愚忠俯從眾議特降勅旨將太素殿等處免其攺作一切不急工程俱令停止仍令各該衙門查處前項時獘於奢僭則申明禁之於盜賊則設法捕之於冗食則斟酌裁之於軍儲則措置給之將見人心悅而天意順不惟宮室之大工易成而國家之治安可長保矣【此疏畱中】

備用馬匹疏

奏爲備用馬匹事據直隸和州申【云云】及據直隸滁州申【云云】案查前事本寺遵奉兵部札付已經通派去後今據前因臣等照得滁和二州災傷委的不減廬鳳淮揚等處其土產馬匹矮小委的不堪交俵多致揀退荷蒙皇上軫念地方痛卹民隠特從該部議擬將今年廬鳳等府江浦等縣馬匹攺徵折色文移所至萬口稱便惟滁和馬匹仍存本色是以小民懷同仁之望伸無盡之情竊計二州應納馬匹自朝廷視之爲數不多自二州饑饉之民視之其徵買解俵掛欠追賠之累所系甚重伏望皇上俯矜下情特勅該部議處合無將滁和二州本色馬匹比照廬鳳等處事例暫攺折色不惟官得實用抑且民免貽累實爲便益萬萬矣

自陳乞休疏下

奏爲自陳乞休事臣以菲材叨登弘治十五年進士攺翰林院庶吉士尋丁母憂弘治十八年授兵科給事中正徳三年逮杖於午門前黜爲編民正徳五年劉瑾敗戮仍蒙朝廷起用歷升工科都給事中正徳十一年升南京太僕寺少卿萬死餘生再登仕籍論諫無益於當時屍素尙叨於今職入仕垂二十年行年四十有六俛思履歷奚補涓埃恭遇聖明紹統政化一新率土臣民歡欣願治若臣者亦宜勉策駑駘仰圖報稱柰何空疎蹇拙力不逮心況遭患難以來血气衰耗每遇陰雨兩腿隠痛艱於動履若復昧於知止罪益大矣玆奉明詔許臣等自陳乃敢吐露肺腸陳乞骸骨伏望聖明垂察賜之休致使臣得與田夫野叟謳歌太平以終餘年莫大之恩莫大之幸也臣干冒天威不勝戰懼爲此具本専差義男潘亮親賫謹具奏聞伏候勅旨

均恩例以蘇民困疏

奏爲均恩例以蘇民困事伏覩詔書內一欵浙江等處十三布政司並南北直隸嘉靖元年分內除漕運糧斛四百萬石照舊徵兌起運其餘夏秋稅糧馬艸農桑人丁絲絹布匹絲綿花絨屯田皇莊莊田子粒牧馬艸場子粒租銀及甲丁二庫蠟茶銅漆銀朱等料不分存畱起運以十分爲率俱免五分以蘇民困欽此竊照各處牧養種馬或論田地或論人丁每年派取備用馬匹各照丁田朋納是田地以納馬爲稅糧而人丁以納馬爲徭役較之他處丁糧名異而實同也今嘉靖元年稅糧人丁等項俱免五分逺近聞知歡呼感戴獨備用馬匹系該臨期奏派小民未知蠲免分數不無觖望伏望皇上一視同仁特勅該部計議合無將嘉靖元年備用馬匹查照常年額數減半派取惟復分作二年減派亦免五分之數則恩例無不均而窮民無不獲矣臣等又思漕運糧斛照舊徵兌乃取足於五分旣免之外此項馬匹若不減免是取足於十分全徵之內故明詔止除漕糧其餘俱免五分爲恩至渥爲慮至悉也仰惟聖明禦宇聿興虞周之治凡百貨財悉歸公帑萬姓悅服四夷向風誠千載一時也爲今之計寧使馬欠取辦於公帑無使恩推不均於小民況邇來邊軍交兌漸少官馬寄養頗多總計一年減免五分不過一萬二千餘匹皇上富有四海豈獨靳此而不期副大賚之初心哉臣等猥系職司不敢不豫言之惟陛下矜察天下幸甚緣系均恩例以蘇民困事理未敢擅便爲此具本順差典吏劉堂親賫謹具奏聞伏候勅旨

照例暫處掛欠以稍減重並疏

奏爲乞憐災傷照例暫處掛欠以稍減重並事準本寺寺丞吳天挺牒據直隸滁州申爲照本州島裏少民貧差繁賦重兼以災傷頻仍民困已極緣本處不系產馬地方遞年備用大馬徵銀召販收買起俵到京每至揀退回還一馬不堪換買三四次者有之一年解俵並徵三四年未完者有之今查正徳十一年仍掛欠馬一十匹正徳十二年欠馬一十二匹正徳十五年欠馬五匹正徳十六年欠馬一十九匹俱經數次買換節遭揀退經該官員累年住俸槪州百姓盡至破家今當災傷之年縱使忍心追並買馬到京未必全中不免仍有揀退之苦捲查正徳十一年間爲暫處掛欠以稍減重並事該蒙南京太僕寺牛寺丞奏兵部覆題內開正徳十年以前其揀退不堪馬匹選委廉幹官員變賣價銀差人解部轉發太僕寺收貯買馬支用今本州島與屬縣正徳十六年以前掛欠之數補俵不完伏乞憫念地方凶災百姓疲困轉爲具奏合無照正徳十一年奏行事例變賣銀兩解京庶公事得完卷宗杜絕民困少蘇等因到職據此查得前項掛籌馬匹非獨滁州一州爲然其餘淮安等府和州等州縣亦有掛欠節經解俵退回追補未完若不移牒煩爲查處具奏照例攺徵折色解補則節年拖欠未免重並等因到寺臣等照得各屬掛籌馬匹數𨿽不多然重復買解再三退換之累民實不堪況聴民折價則積年之欠易完而收銀在官則北產之馬易買伏望皇上俯矜下情特勅該部議處合無將前項馬匹查照先年事例變賣價銀解部惟復照依折色每匹納銀一十八兩領取原批則官民兩便矣

竹澗集奏議卷一

●欽定四庫全書

竹澗集奏議卷二

﹝明﹞潘希曾撰

○都臺九首

災異疏

題爲災異事據廣東韶州府申稱嘉靖四年十二月二十四日夜四更時分忽有電光閃爍自東南來雷震有聲凡四次後雨下如注雷聲乃止爲照雷電發於春轟於夏蟄於秋收於冬乃今季冬之月雷電異常上天垂戒不爲無意又據江西贛州府申稱嘉靖四年十月以來一向多雨至閏十二月二十二日大雨微霽本日起至二十四日每酉時分滿天赤云照映墻壁俱見紅色二十七二十八日酉時赤气仍前看系災異合就申稟各報到臣據此看得變不虛生天實示戒除臣痛自修省及行各省並該道府衛所縣等衙門一體修省以弭災變外緣系災異事理爲此具本専差千戶楊忠親賫謹具題知

遵勅諭陳利獘以消天變疏

題爲遵勅諭陳利獘以消天變事查得接管捲內準戶部咨該廣東按察司副使徐文溥奏內開疏鹽法查得先因兩廣軍餉不足奏準廣鹽於南雄府抽分許行南贛發賣繼因南贛軍餉不足奏準廣鹽於贛州府抽分許行袁臨吉發賣官民便之正徳十三年三月內該本部題準廣鹽止許南贛發賣其袁臨吉三府不許擅便行賣違者照例問罪司國計者必有深見但淮鹽逆流而上三十餘程腳價反重鹽價反輕商船經年不來而廣鹽止越一程順流而下其勢甚便袁臨吉人民欲仰給淮鹽不食廣鹽其可得乎夫淮鹽廣鹽皆國家利也民隨時變易可行於南贛則亦可行於袁臨吉矣臣又訪得廣鹽自南安過嶺下貢水者多系拆賣有引官鹽稱爲大路自石城過山下章水者系肩挑無引私鹽稱爲小路一入贛江則官私莫辯又有畏懼南雄府太平橋查盤俱從小路越信丰縣橫田江九渡水徑裝袁臨吉地方貨賣卽欲禁革人民缺鹽嗟嘆何堪又況販鹽之徒豈肯棄其世業重法誅之亦難禁止贛州𨿽設橋船防禁秋冬水落則賂通把守賣放權貴囑托公差夾帶獘且百出春夏水漲衝散橋船則聚眾連艘執持器械乘勢徑度巡邏防守勢不能支於是乃有抽分之議以爲不抽分則利歸姦雄之手官失自然之利然旣系私販則法當禁捕乃從而徵之是取之於盜賊也可乎頃因廣東軍餉缺乏鹽課虛耗特勅専官管理法固善矣然不浚其源而徒塞其流耳臣愚以爲法旣不可禁不若因其勢而利道之如蒙乞勅戶部計議查照題準舊例行令廣鹽照例南雄府納稅許行袁臨吉三府發賣經過贛州量行抽分以備軍餉該府年終將用過余銀解部支用如此則廣鹽得以疏通私販以之自息民獲利濟而國用日裕矣前件查得先該欽差提督南贛汀漳等處軍務都察院右副都禦史聶某題爲地方事據江西按察司整飭兵備帶管分巡嶺北道副使王度呈前事照得江西一十三府先年俱系行淮鹽地方後因廣東用兵軍餉無資議抽鹽稅將廣鹽奏準行南贛二府後又因南贛用兵軍餉無資議抽鹽稅又將廣鹽奏準行袁臨吉三府今廣東之抽分仍舊南贛之抽分停止則廣鹽止當行於南贛而不當行於袁臨吉本道已經呈奉提督南贛汀漳等處軍務都察院右副都禦史聶明文存畱橋關禁止廣鹽不許越境販賣但行之已久今奉停止則商人有本折之苦地方有鹽騰之害兼且把關人役姦獘紛紜巡邏官員詰捕旁午本道日益多事伊欲稍從假貸任其下流則無藉鹽徒乘其厚利興販前鹽散入南直隸蘇松等處沮壊淮鹽本道亦難辭責爲今之計合無於贛州龜角尾照舊開廠止抽廣鹽一件許行袁臨吉三府發賣其餘貨物不必再抽庶乎商民得販鹽之利窮民得食鹽之利江西之軍餉有資廣東之官鹽無滯似於地方有益等因到臣捲查前項抽分該前都禦史王遵奉詔書停止外今據前因切照袁臨吉等府原非行廣鹽地方先年南贛二府賊盜生發錢糧無措奏準下流各府發賣抽分稅銀以充軍餉因此十餘年來彼處居民以食廣鹽爲便各處商人以販廣鹽爲利今一旦遏止委的民興無鹽之嘆商失經營之利眾口嗷嗷羣聚告擾且南贛地方界連三省盜賊淵藪今𨿽頗寧不測之患難保必無軍餉之用不可不備況江西各府節遭荒旱衛所官軍月糧屢年不得關支甚切匱乏之憂如蒙皇上憫念地方俯順商民之情乞勅該部議處準令將廣鹽照舊疏通於袁臨吉三府發賣每季行委隔別府分廉能佐貳官一員管理抽收稅銀貯贛州府庫聴候軍餉支用有餘助給官軍月糧等項之乏其餘貨物俱免抽分聴臣嚴督守巡等官查革姦獘年終造冊繳部查考等因奏奉聖旨該衙門知道欽此查行間今副使徐文溥又奏前因看系一事況所見相同揆之民情土俗似亦便順但於例未宜及事在彼中遽難定奪合行撫按衙門再行議處停當徑自奏請施行等因又查得先準本院咨爲順人情宜土俗以通鹽法以充國賦事該巡按兩廣監察禦史曹軒嘗奏言之續準本院咨爲承詔敷陳軍民利病以恢弘聖治事該巡按江西監察禦史黎貫亦奏言之又該前都禦史聶會同廣東淸軍監察禦史楊銓議照袁臨吉三府𨿽系行淮鹽地方水逆灘險鹽船不到自奏準開抽通廣鹽以來彼處軍民惟食廣鹽商人得利興販日眾近奉例禁革民缺鹽商失利情甚不堪揆之理勢誠不可以不疏通等因咨院及據江西布按二司守巡嶺北道左參政王大用兵備副使林大輅呈稱訪諸鹽商自南雄太平橋搉稅般至信丰縣九渡水下船徑抵贛河商樂其便而南安則惟章水一支河道紆淺兼以折梅亭換夫頗費腳力商人就此者少又瑞金石城小路之鹽自福建汀州而來俱舟入貢水亦爲違禁若在南安抽分則信丰各縣所過之鹽俱得不稅合無查照舊規準將廣鹽許行袁臨吉地方發賣於贛州龜角尾官廠照例抽稅於東西浮橋如法啟閉每季於隔別府分坐委佐貳官員前去管理驗有廣東南雄府票照曾經太平橋稅過每鹽十引抽一引半其餘無票者每鹽十引抽二引折收價銀送贛州府貯庫以備軍餉支用及南贛各衛所官軍月糧並各縣堤備官軍口糧缺少湊支每季贛州府將抽過銀兩數目備申合干上司衙門查考臣惟禦史曹軒等奏議率與咨內事理相同參政王大用等所呈亦似議處停當利民裕國足爲良法況廣鹽先年通行於袁臨吉未聞鹽法有礙近年止行於南贛未聞淮鹽有來若不仍照先年疏通徒使私販益眾官捕益勞利歸漏网之夫而鹽食愈艱禍起拒捕之輩而事勢可慮抑且軍儲無資緩急無措非計之得也伏望皇上軫念下情俯從輿論特勅戶部計議施行地方幸甚緣系遵勅諭陳利獘以消天變事理未敢擅便爲此具本順差千戶楊忠親賫謹題請旨

請捄京營積獘以備不虞疏

題爲請捄京營積獘以備不虞事準兵部咨該吏科給事中楊秉義題該本部議題奉聖旨是都準議行欽此欽遵內開一愼將令切惟爲政以用人爲先禦軍以擇將爲急見今淮揚等處地方災傷重大民窮盜起勢所必至陜西咸寧甘肅等處又各有大勢敵兵出沒侵犯選將練兵用戒不虞誠爲目前急務合無本部查照先今事理通行兩京五府各部都察院通政司大理寺各堂上官並掌科掌道及在外巡撫巡按布按二司等官文書到日限一个月以裏各從公保舉謀勇廉能軍職官員不拘邊方腹裏寒微世冑開具履歷實迹徑自具奏本部遇有領軍及坐營等項相應員缺斟酌推舉上請簡用不許推托避嫌及濫保不實有負朝廷訪求將材至意備咨到臣除軍職才績未著及詢察未眞外訪得福建總督備倭都指揮僉事王翺弓馬素習而文事兼通督備效勞而海冦遁迹湖廣守備郴桂等處地方署都指揮僉事沈鸞先經徵進而擒斬有功久任邊方而軍威克振江西贛州衛見奉查勘功升都指揮僉事吳山年力方壯而累建軍功志操可觀而亦善騎射見奉查勘功升都指揮僉事明徳屢徵冦盜而獲功已多素有勇謀而居閒頗久以上各官職𨿽不同才皆堪用乞勅兵部再加查訪果如臣所言將各官量才授任則將領不致缺人而軍職亦知所勵矣緣系請捄京營積獘以備不虞事理未敢擅便爲此具本専差舍人謝珂親賫謹題請旨

擒斬反招黠賊功次疏

題爲擒斬反招黠賊功次事據廣東按察司整飭兵備兼分巡嶺東道僉事施儒呈爲乞早發兵剪除反賊以安地方良民事據守備惠潮等處地方以都指揮體統行事廣州左衛指揮僉事程鑑並領哨惠州等衛指揮等官髙瑛等稟稱有名賊首賴貴張廷山張廷貴並甲從賊人劉廷珠等俱已擒斬將盡𨿽有敗遁一二一時難以搜扒乞行畱兵戍守仍乞呈請掣兵等因據此案查先據惠州府歸善縣寛得都鄕老總甲被害民鍾明廣陳尙能等各狀訴稱桃子園首從彊賊賴貴等反招聚眾劫殺人財擄姦婦女占奪田土等情已經會議備由通行呈稟及調集原借畱操調達官火明伍宣等並指揮吳樹哨官軍與原顧募打手及附近龍川興寧海丰程鄕揭陽河源等縣地方慣戰鄕夫行委管操惠州衛指揮髙瑛惠潮二府推官周楫李喬木龍川等所縣千戶呂員朱鼎吏目吳增等官分領哨道克期進剿又因前賊遁入深險山峒仍催督原奉軍門督發截捕別起流賊指揮雷潤哨官軍並達官亦卜刺因等並勢夾攻隨奉軍門會批據本道會呈前事奉批議仰本道依擬嚴督上緊剿捕務在事機縝密計慮周詳獲功解報以靖地方重加奨賞毋容輕率怠誤貽害若究及奉提督南贛汀漳等處軍務都察院右副都禦史潘批仰嚴督官兵追剿事平將獲過功次用過錢糧開報又蒙巡按廣東監察禦史塗相批看得殘賊賴貴等背招肆惡爲患地方亟宜剿滅動調官兵事宜悉依擬行務使賊黨悉除獲功解報仍須戒諭督兵等官程鑑等毋得濫及良民斯爲善舉其合用錢糧徑自酌處事完之日造冊繳報查考依蒙督據各哨官兵擒斬首從反賊賴貴等一百七十六名顆俘獲賊屬婦女大小八十三口並器仗馬匹前來會審閱實賊人賊級轉解賊屬權宜變賣價銀添湊賞功器械馬匹給與兵壯領用餧養騎徵外又經催督各哨將搜山續獲賊人張廷貴宋亞黃等六十五名顆呈報在案今據前因看得前項惡賊賴貴等已擒斬二百四十一名顆𨿽尙有散遁餘黨數亦不多但山峒險逺林木障翳易於藏躱一時委難搜扒盡絕必須畱兵防守庶免殘黨嘯聚之患合無將本道顧募打手五百名並畱指揮雷潤哨官軍四百三十員名仍在桃子園柏埔地方屯札緝捕殘黨護民耕種其餘官軍打手鄕夫民壯悉行掣散呈乞照詳等因到臣案查先據守備惠潮等處地方以都指揮體統行事廣州左衛指揮僉事程鑑呈爲被彊賊劫掠打騙銀兩搶檢家財焚燒房屋等事據長樂守禦千戶所中該蒙分巡僉事施儒案驗內開據潮州府呈據饒平縣洲都致仕知州饒金家人饒二具狀訴嘉靖四年八月內有家主前往本都安樂渡村收租本月二十九日早忽被彊賊一宗二百餘徒突來本村劫掠將家主捆縛搶剝租銀七十餘兩家財衣服劫空仍劫大河壹水至三河巡檢司前隔河地名東門埔白日放火焚燒民屋三十餘家殺死民人杜大曾二仔二命仍將家主綁到竹頭坑屯札逼銀一百兩方才釋放各賊於大麻村登岸去訖告乞轉達施行等因據此又據海陽縣地方總甲劉廷陽呈稱前賊在於饒平■﹝氵戀﹞洲都擄船過河突來到都擄劫鄕民陳文佑林大等家九月初七日至土名深村廷陽家住夜次日早將林大並經紀人賴大公殺死二命等因又據三河巡檢司申據饒金家人饒才告同前情及據民鄧文譽吳瀚等告稱前賊打劫饒知州又劫東門埔曹永瑄等人財放火燒屋殺人流劫大麻一路人財殺死鄕民錢大仍擄男婦二十餘名口本司督兵追捕前賊擁入昆侖銅鼔嶂去訖等因到府轉呈到道看得前賊聚集二百餘徒流劫鄕村殺人燒屋勢頗猖獗若不疾早撲滅未免釀成大患除行委該府推官李喬木等督兵追捕外今訪探得前賊越往海丰縣地方流劫緣照該縣捕盜缺官兵力寡弱恐難支持該府捕盜通判陶天佑年力衰憊亦難専責應合權宜暫委推官周楫督捕案仰本所速行守備指揮程鑑統領惠州碣石各衛所見在巡捕官軍並起取附近屯堡精壯軍餘各備鋒利器械督同推官周楫兵壯打手人等黏蹤追捕獲功解報施行依蒙備申到職切照惠潮二府地方每遇秋冬流賊往往聚眾劫掠今據報稱賊勢猖獗若仍於衛所起調巡捕並屯堡兵夫前去截遏尢恐兵力寡弱不無誤事必須呈調經戰精勇官兵督發相機跟捕方克有濟如蒙軫念乞發廣城下班休息達官二十名殺手三二百名及歇班惠州衛指揮雷潤碣石衛指揮房錦二哨旗軍協同附近地方兵夫分發並勢尋蹤擒捕其合用馬匹錢糧乞行守巡道議處備用等因具呈前來續據分巡嶺東道僉事施儒呈爲走報緊急賊情事據潮陽縣申稱本年九月十七日被流賊江文生等打劫貴山等都人財奸污婦女燒毀房屋捉擄吉安巡檢司巡檢施淵等因到道看系捉擄職官重情除嚴督原委推官李喬木周楫並督發管操指揮髙瑛統領見在達官千長總小甲打手共一千員名前去追捕並關福建分巡漳南道督兵把截各賊歸路及懸重賞示諭兵夫用命舉事等因前來又續據僉事施儒呈爲地方緊急賊情事據領哨惠州衛指揮使髙瑛呈前事蒙本道紙牌備仰本職統領副巡檢練廷爵並達官千長打手兼程前去隨賊向往黏蹤追捕務將前賊全夥擒捕盡絕奪回被擄官員獲功解報依蒙統領副巡檢練廷爵並達官千長打手共一千餘名到於地方梅子坑據緝事打手走報流賊約有一百餘徒越來下莂雙頭畔田等村打劫民人張宗廣等家等因隨卽統兵跟蹤追捕前賊聞知驚懼先將原擄去吉安巡檢司巡檢施淵脫放遁往地名默林河埠擄船駕到黃牛渡隘上登岸放火燒毀本隘突入十二都巡檢司屯札本職探得濮溪都地名葵潭系是衝要水陸要路督兵到彼截遏設法出奇分兵河埠四岸裝伏前賊駕船七隻開裝旗號灣船執旗上岸迎敵彼職督兵交鋒對敵當有千長曾元魁等衝鋒破陣被賊戳傷眾兵奮勇向前當陣擒斬打旗賊甲並賊都總江文生黃環等及戳傷數多各賊敗走兵夫追逼俱投葵潭河中淹沈難以斬取首級共擒斬獲賊人首從六十九名顆俘獲賊馬三匹奪回被擄船大小七隻省令舊役老人賴伯壽並鄕民李昭收候聴取等因又據揭陽縣千長蕭璋呈解賊級一顆長樂縣地方排年李元美等呈解生擒賊徒陳元達等六名賊級一顆各到道審閱明白今將擒斬首從賊人賊級七十七名顆呈解審閱施行等因及該軍門批發蒼梧道巡守官查審閱驗續據巡守嶺東道僉事等官施儒等呈爲乞早發兵剪除反賊以安地方良民事據惠州府歸善縣寛得都鄕老鍾明廣總甲官佐民人石記全陳尙能謝本明各具狀訴稱被桃子園殘賊賴貴蕭廣朱曰廷張廷山等糾合三百餘徒反招聚眾開張黑旗鳴鑼放銃劫殺人財荼毒地方本年七月內將良民張文興等一家並朱亞狗殺滅八月十九日捉擄陳尙能妻朱氏陳細娘逼銀贖命九月二十九日殺死陳尙成譚氏等命捉擄陳尙雄石原深等入巢打逼不知生死姦占闕氏並女二口爲妻日逐大肆去劫抄掠鄕村人財良善拋棄產業逃命山林況今冬熟不能收割妻兒失食告乞急救倒懸發兵剿捕以靖地方民賴安生等情據此查得先因桃子園賊首李文積等反招聚眾劫殺人財占奪田地已該分巡僉事施儒會同前帶管分守左參議徐度勘議明白備由通行呈奉三府並提督南贛軍門及蒙巡按察院等衙門批行動調漢達官軍兵壯行委守備指揮程鑑統督領哨同知莫相指揮等官劉璟等管領克期搗巢剿擒渠魁黨從李文積等一千七百六十餘功解報審驗處決外續奉撫按衙門案驗批呈依奉將各哨官兵掣散仍行緝捕餘黨及借畱領哨惠州衛指揮僉事吳樹哨官軍哨守地方彼因殘賊賴貴等狡黠遁匿深山搜扒不獲師還復出始及一百六十餘徒隨據甲頭賴貴王廷珠等具狀赴道告乞招撫時值春耕暫行俯順牌仰巡檢楊漢押帶賴貴等各還原居本分耕種仍處給口食牛種安插停當造冊回報在案今告前因參照殘賊賴貴等與李文積等同夥爲盜徵剿漏刃旣經撫處安插卽當攺過自新乃敢復肆凶頑糾集醜類劫殺人財擄姦婦女逐散良善占據田產遂致告訴紛然警報日聞若不疾早撲滅未免釀成大患又該各職督同守備指揮程鑑議照前賊積年狡黠巢穴星散若只一路進兵未免東追西竄隨會案將見在召募及借畱長樂團操達官打手並添調附近歸善長樂程鄕興寧等縣慣能殺賊敢勇鄕夫共四千餘員名行委惠州衛指揮髙瑛楊昂惠潮二府推官周楫李喬木龍川千戶所副千戶呂員吏目吳增程鄕縣主簿陳政等官分領哨道仍行守備指揮程鑑統督克期並進夾攻剿捕欲候呈請至日方行舉事緣程途逺涉往返日久恐機事預泄則賊得爲備功難速成除一面督發各該官兵追剿前賊獲功之日另行解報外今將緣由具呈照詳等因前來已經批仰嚴督官兵追剿去後續據巡守嶺東道僉事等官施儒等呈爲擒斬反招黠賊功次事內開據指揮髙瑛哨生擒賊首賴貴賴富賊徒謝徳勝等共三十四名斬獲賊級四十三顆俘獲賊屬劉氏等大小共七十七口奪獲賊馬三匹推官周楫哨生擒甲從賊人王大等四十五名斬獲賊級四顆俘獲賊屬張氏等四口推官李喬木哨生擒賊首張廷山賊徒廖埃布爾楊阿琳等共三十六名斬獲賊級十顆奪獲賊仗腰刀二把槍一根馬一匹禽書一本黑紬旗一面千戶呂員吏目吳增哨生擒賊徒張廷興等五名斬獲賊級三顆千戶朱鼎哨擒獲賊人伍世寛等四名斬獲賊級三顆把截要路巡檢楊漢擒獲賊徒鄒叔仔謝鸞等二十三名俘獲賊屬二口巡檢楊通擒獲賊人二名唐從貴沈亞二驛丞鄭文秩擒獲賊犯一名塗明主簿謝鏜擒獲賊徒江大等五名各前來審得賊首賴貴賴富等甲從賊人劉廷珠等六十六名並審究因傷中途身死首從賊人張廷山等四十七名及就近斬獲賊人劉禽總等首級六十三顆共一百七十六名顆各委的先投在李文積等手下爲盜大徵脫捕後隨同賴貴等聴撫反招劫殺張文興等家人財占奪田產等情是實取具口詞在案賊級委千戶魏騰髙等閱驗眞的及審得解來賊人數內朱亞長等四十二名各執詞有稱系近投入在彼耕田者有稱在彼附近居住者俱不曾爲盜等情及數內朱亞長等三十名俱有該圖裏老見在證審果系良善當卽釋放其劉廷聚劉廷器黃明何木旺廖舉李元眞李亞長鍾彪葉四九名止系一面之詞劉湯旺梁金保陳學仔三名迹涉疑詞俱系事干彊盜重情遽難輕信發回該管河源等縣速拘裏排親鄰審勘並將器仗馬匹給與見操兵壯領用餧養騎徵賊屬權宜酌處就彼變賣價銀入官添湊賞功及再嚴督各哨官兵搜扒敗遁餘黨盡絕另行解報今將首從賊人賊級共一百七十六名顆呈解審驗施行等因及該軍門批仰蒼梧道分守官會審閱驗去後今據前因臣會同提督兩廣軍務兼理巡撫都察院右都禦史姚鏌總鎭兩廣等處地方內官監太監鄭潤鎭守兩廣地方總兵官徵蠻將軍撫寧侯朱麒巡按廣東監察禦史塗相議查得別卷一宗爲陳言地方利獘事節該兵部看得巡按禦史髙公韶奏稱廣東之盜宜於撲捕而不宜於大徵備言撲捕之有益與大徵之有害切緣廣東之新寧淸逺白水後山恩平陽江緑水羅傍河源龍川等處委的盜賊淵藪常年竊發不能斷絕撲捕於始發則用力易而爲費少俟其猖獗而後調兵徵之則用力難而爲費多合無今後地方但有盜賊竊發卽便督行守巡兵備等官設法撲捕不許遷延怠忽釀成大患其有功績顯著者亦與具實奏聞以憑議擬升賞不許勢要子弟揑名插報若果賊勢重大相應大徵亦須指定地方賊首姓名不許含糊延蔓惟圖報功莫辧玉石其有相應撲捕而不行早處必欲養亂自利者許巡按禦史指實劾奏等因題奉欽依備行前來通行欽遵外臣等爲照廣東惠潮二府饒平長樂等縣接連福建江西地方三省交界萬山盤礡溪徑聨絡多歧延袤數千餘里自昔流逋嘯聚動成大患今流賊江文生等敢以烏合之黨類流劫良善之鄕村殺擄人財而肆無忌憚奸污婦女而白晝橫行拒敵官兵捉擄職官驚駭郡邑凶惡特甚若非早爲殄滅必將流禍於四方反賊賴貴等本該桃子園之殘黨復踵李文積之故智據舊巢而凶殘大肆眇官司而劫掠盛行殺人放火無所不爲占產奪婦特其餘事若非急謀蕩掃亦必貽釁於他日今分巡僉事施儒乃能運謀設策籌劃有方於流賊江文生等旣已剪其萌芽賊黨爲之逺遁於叛賊賴貴等亦復搗其巢穴賊壘爲之漸淸俘馘已踰四百之眾靖冦用安兩郡之民且不多煩兵力亦無浪費錢糧其功實爲可嘉分守右參議汪思亦能同心督率協力贊成計劃無遺進攻有備其功亦宜所錄再照守備以都指揮體統行事指揮僉事程鑑承委剿賊克效勤勞亦合優奨但恩典出自朝廷非臣下所敢擅擬伏乞聖裁除行該道守巡守備官將原調徵有功官軍人等查照規格犒賞以勵人心及量畱官軍打手在於剿過地方屯札往來緝捕殘黨護民耕種其餘盡行掣散放回休息外緣系擒斬反招黠賊功次及節該兵部題奉欽依備行但有盜賊竊發卽便督行守巡兵備等官設法撲捕其有功績顯著者亦與具實奏聞議擬升賞事理未敢擅便爲此具本専差舍人劉髙親賫謹題請旨

議處守備官員疏

題爲議處守備官員事臣惟南贛乃多事之地守備爲禦侮之官安攘之計擇將爲急訪得守備江西南贛二府地方都指揮僉事康英年力衰憊動履艱辛徒取素餐之譏難責奮武之效且聞本官亦嘗奏稱有疾乞回調治此其自知之明不可一日安乎其位者也又訪得江西贛州衛指揮使升都指揮僉事吳山明徳之二臣者並當壯年而累建軍功俱有謀勇而習知土俗但因奉查功次在閒日久若以見升職銜用之功次聴查或以原任職銜用之以都指揮體統行事則皆可備將領者也伏望皇上加察勅兵部計議合無將康英放回原衛以遂其私將吳山明徳量用一員就近交代惟復別選將材速令赴任庶幾守備得人而地方有賴矣緣系議處守備官員事理未敢擅便爲此具本順差舍人來儀親賫謹題請旨

謝恩疏

奏爲謝恩事嘉靖五年七月十二日準兵部咨爲擒斬反招黠賊功次事內開該本部具題奉聖旨是各官旣能擒斬劇賊巢穴盡空其功可嘉鄭潤姚鏌朱麒潘希曾塗相各賞銀二十兩紵絲二表裏施儒汪思程鑑各賞銀十五兩紵絲一表裏欽此欽遵移咨到臣本月十七日贛州衛舍人來儀於禮部順領花銀二十兩大紅織金獬豸紵絲一表裏素紵絲一表裏賫送到臣除欽遵望闕叩頭領受外伏念艸竊就殄邊陲稍安藉兵力以有成仗天威於無外𨿽嘗指示實匪賢勞乃蒙溫旨褒嘉槪與賞功恩典白金頒內藏之寶拜捧生輝文綺重華衮之榮被服思稱極逾涯分莫報涓埃尙當省厥躬推之揚淸激濁庶以修內治期於本固邦寧臣不勝感戴天恩之至爲此具本専差千戶李環親賫謝恩謹具奏聞

守備缺官疏

題爲守備缺官事照得福建守備汀漳地方以都指揮體統行事指揮僉事賈能因嘉靖二年五月內流賊劫掠長泰縣珪塘等地方該巡按衙門參奏嘉靖四年十一月內提問隨該鎭巡衙門會委鎭海衛指揮同知徐麒暫管守備汀漳查得賈能緣事一年之上尙未回任就使問結而庸懦誤事亦難倚賴況多事地方茍非任用得人正其體統何以奮武弭盜訪得見委徐麒克效勤勞福建三司守巡官考語類多稱其練達而可當一面江西贛州衛功升都指揮僉事見奉查功吳山先嘗經臣保舉江西三司守巡官考語類多稱其勤能而武藝優長此皆可備推選者也伏望皇上俯察臣言勅兵部計議合無將賈能放回原衛以戒不職將徐麒吳山量用一員就近接管惟復別選才能速令赴任則官不久缺而事可責成地方亦得保障矣緣系守備缺官事理未敢擅便爲此具本専差舍人李環親賫謹題請旨

議處兵備官員疏

題爲議處兵備官員事照得湖廣整飭郴桂衡永等處兵備自副使滕謐考察去任迨今一年新除副使尙未到任該省撫按衙門始委分守上下湖南道右參政畱志淑帶管尋委分巡下湖南道僉事鄭光琬又委分巡上湖南道僉事汪溱相繼帶管𨿽地方多故勢非得已然往來不常交代無緒虛文遙攝顧彼失此且承委官員未免遷延避難姑俟兵備之至而遂諉之也況郴桂等處乃湖南極邊與江西廣東接連隸臣管內緣無専管任事難以責成盜賊之行捕屢督未獲貪殘之發問屢催未結𨿽臣亦日俟兵備之至而卒未至也地方廢事深爲可虞伏望皇上加察勅吏部計議合無將久除不到副使作缺別處另擇廉能官員推補速令前來管事地方幸甚緣系議處兵備官員事理未敢擅便爲此具本専差舍人來儀親賫謹題請旨

申明地方事宜疏

題爲申明地方事宜事竊照南贛汀漳與惠潮南韶郴桂等處當江西福建廣東湖廣各邊之交萬山中峙而蠻寨雜居大海外薄而蕃舶時至盜賊之出沒無常招撫之叛服靡定𨿽地割四省而延袤數千里間賊情略相等也臣到鎭以來嚴督各該守巡兵備守備等官練兵備盜綏善禁姦𨿽鼠竊狗偸時就撲滅而恃險稔惡難保無虞使非先事豫防何以圖難於易查得兩廣鎭巡衙門與臣會本內開別卷一宗爲陳言地方利獘事節該兵部看得巡按禦史髙公韶奏稱廣東之盜宜於撲捕而不宜於大徵備言撲捕之有益與大徵之有害切緣廣東之新寧淸逺白水後山恩平陽江緑水羅傍河源龍川等處委的盜賊淵藪常年竊發不能斷絕撲捕於始發則用力易而爲費少俟其猖獗而後調兵徵之則用力難而爲費多合無今後地方凡有盜賊竊發卽便督行守巡兵備等官設法撲捕不許遷延怠忽釀成大患其有功績顯著者亦與具實奏聞以憑議擬升賞不許勢要子弟揑名插報若果賊勢重大相應大徵亦須指定地方賊首姓名不許含糊延蔓惟圖報功莫辧玉石其有相應撲捕而不行早處必欲養亂自利者許巡按禦史指實劾奏題奉欽依備行欽遵一節臣惟先撲捕而愼大徵深切廣東事宜如近剿惠潮叛賊賴貴等不甚費而易爲功者正以此也但南贛汀漳郴桂等處皆與廣東接連事體相同前項欽依事理未蒙通行無以明示各該官司以作其奮武之心以懾彼姦宄之气似爲未便伏望皇上勅兵部計議合無查照前項欽依事理備行到臣督行各該官司一體欽遵庶幾事可早圖兵知自奮而盜將聞風消沮矣緣系申明地方事宜事理未敢擅便爲此具本順差舍人來儀親賫謹題請旨

竹澗集奏議卷二

●欽定四庫全書

竹澗集奏議卷三

﹝明﹞潘希曾撰

○都臺下六首

更任官員疏

題爲更任官員事據江西南安府申稱所屬南康縣地方衝要人民悍頑健訟知縣彭寅賦性純篤事難分理況兼各項公務冗沓切照上猶縣民淳地僻知縣洗滌年力壯彊頗堪幹濟合無將各官更任管理庶乎才識各冝公務畢舉等因到臣竊照南康地要事繁非彊幹之才莫任上猶地僻事簡則純篤之性所冝況彭寅到任已逾三月洗滌在任又逾二年其才性行事皆已可見故該府申請更任無非爲地方計也伏望皇上勑吏部計議合無俯從所請將洗滌攺南康縣知縣彭寅攺上猶縣知縣則官使隨器而民牧皆得人矣緣系更任官員事理未敢擅便爲此具本順差千戶陳琢親賫謹題請旨

自陳不職乞罷黜以弭災變疏

奏爲自陳不職乞罷黜以弭災變事近見邸報該禮部會奏修省等因節奉聖旨兩京四品以上官著自陳竊念臣猥以疎愚誤蒙任使自受命以來將及二年於地方軍民之寄殊無寸補𨿽兢惕之心靡寜而災變之來未己況本年二月中嶺東殘冦竊發卽今用兵剿捕勞民傷財實臣之罪如臣者蓋尢不職者也伏望聖明將臣早賜罷黜委任賢能則人事克修而天意可回矣緣系自陳不職乞罷黜以弭災變事理爲此具本順差舎人劉髙親賫謹具奏聞伏候勑旨

自陳乞休以嚴考察疏

奏爲自陳乞休以嚴考察事竊惟朝廷黜陟之典所以勵世人臣進退之道在於審已臣年五十有二竊祿兩京歷官十任𨿽葵藿之誠向陽不攺而蒲栁之質望秋先零玆當一面之寄尢爲百責所萃驅策不前瘝曠是懼揆諸今年考察之例固應罷黜者也伏望聖慈賜臣休致庶免重臣之罪臣無任瞻仰悚懼之至緣系自陳乞休以嚴考察事理爲此具本專差舎人來儀親賫謹具奏聞伏候勅旨

謝恩疏

奏爲謝恩事近準吏部咨該臣奏爲給由事該本部覆題查得臣歷俸三年考滿例應給由止該引奏復職見奉勑提督前項地方軍務難以離任合無照例行令本官就彼復職管事等因具題奉聖旨潘希曾準令就彼復職管事欽此欽遵備咨到臣除望闕謝恩遵依復職管事外伏念臣章句粗知才猷素劣謬膺風紀復詰戎兵連四省之邊疆徒慚坐鎭勤九重之南顧曷克少紓三載當考而績弗彰五十知非而分冝退乃蒙天地曲成不以艸茅遽棄俾之復職俟其後功感懼益不自勝報謝莫知所措臣敢不鞠躬盡瘁期有補於明時偃武修文以無負其所學爲此具本專差百戶林思恩親賫稱謝謹具奏聞

剿平流劫叛賊疏

題爲剿平流刼叛賊事據江西按察司帶管整飭兵備分巡嶺北道副使林大輅呈據贛州府衛同知伍佐指揮使姚璽呈嘉靖六年二月二十九日抄奉欽差提督南贛汀漳等處軍務都察院右副都禦史潘鈞牌爲地方緊急賊情事先該調委江廣贛州南韶恵潮等府縣衛所通判等官董鳴鳳等統領官兵各赴有賊處所夾剿仍差官賫執令旗令牌催發並行各省該道守巡兵偹守偹等官嚴督進兵今照前賊勢尙猖獗行仰各職統領見操機打並黃鄕保葉芳等兵夫多方設法不分彼此界限攻圍夾剿務期搗巢搜捕盡絕有功員役從厚給賞其軍中事情不時差人馳報承委官員務要計出萬全事圖必克以憑旌奏等因及蒙江西布政司帶管分守嶺北道左參政方楷按察司帶管整飭兵備分巡嶺北道副使林大輅案驗俱奉本院鈞牌前事遵依統兵直抵龍南縣太平保駐札本年三月初六日把隘團長李諫等於小江口拏獲彊賊一名張仕鉞十四日伏路機兵溫珊等於程坑徑拏獲彊賊一名王汝言把截本府知事劉璣於陂頭隘擒獲彊賊曹宗文等二名馬二匹職等隨差鄕導分投瓜探前賊俱在廣東和平縣浰頭賊首盧源巢寨屯札就於四月初五日統領安逺縣知縣劉信龍南縣主簿蘇珪原發失事贛州衛指揮劉鏜等官兵遵照軍門指授方略直抵前巢初七日各賊恃險迎敵我兵奮勇自夘至午連戰數合賊腹背受敵大敗擒斬首從賊人賊級鬼吹角譚天秀李聰卽李鳳等一百七名顆奪獲黃旗一面腰刀長槍二百三十五件馬五十五匹將巢燒毀餘賊奔潰隨督各哨官兵於初八日追至九連山下攻圍曲潭石柘二巢斬獲賊級八顆奪獲槍刀四十六件當用火箭縱燒賊壘房屋三百餘間燒死賊徒男婦數多因火焚化不得割取首級餘賊漫散遁入九連山等處又奉本院鈞牌務將殘賊搜捕盡絕遵依督發龍南縣陰陽等官廖思欽等官兵追至地名秋湖槽碓坑等處生擒甲從賊林危等二十四名又該原發失事贛州府捕盜通判董鳴鳳帶領家人董福等追至地名梅花寨等處生擒從賊劉汝觀等一十名主簿蘇珪在地名兩頭塘五花障嶺等處擒斬賊人賊級楊崇堅等二十六名顆俘獲賊屬何氏等一十八名口奪回被擄男婦劉奎謝氏等一十二名口信丰千戶所百戶雷雄擒獲從賊一名李大頭南康縣主簿張仕擒獲從賊一名華浩龍南縣典史沈璇上猶縣哨官尹志爵等擒獲從賊黃思紹等二名報效吏鍾文等敵殺賊級一顆及督據龍南縣知縣臧志觀搜捕賊人張孟猶等二十名前後奪獲刀槍二十三件除將馬匹軍前給賞獲功人役器械給兵領用賊人賊級男婦旗號傎解提督軍門發審外卽今賊巢已空殘黨俱盡地方寜謐前項軍兵遵照明文掣放訖並準守備福建汀漳都指揮僉事吳山開報督率哨下官兵擒斬賊人賊級二十名顆俘獲賊屬男婦七名口守備江西南贛都指揮僉事明徳開解賊犯劉經等五名及贛州衛百戶兪洪盤獲賊犯一名羅二等因各到道會同分守左參政方楷案查節奉本院鈞牌備仰本道親詣各該地方嚴督原調各官兵人等分投截殺隨賊向往追趕合兵夾剿務期盡絕有功官兵本院從厚旌賞敢有違誤定以軍法議處事完通將驗過功次用過錢糧造冊繳報查考等因依奉嚴督各哨官兵人等夾剿及紀驗造報續奉軍門批發各哨官兵擒斬首從賊人賊級並賊屬男婦贓仗仰道審報依奉將首級驗明梟示生擒賊犯審系情眞無詞者解赴軍門審決其有詞及情有可疑者俱行查勘明白呈允釋放俘獲賊屬男婦審發贛縣變賣被擄及原不知情男婦給親認領贓銀九兩五錢七分贓物一封黃旗一面並解到器械二十三件俱發府貯庫解到牛馬一十一頭匹行令賣價入官等因並據廣東按察司分巡嶺南道僉事劉喬呈爲地方緊急賊情事據韶州府呈先據翁源縣申報被和平浰頭彊賊盧源等突來包圍巖寨等情已經依奉鈞牌行本府捕盜通判符錫領率千戶等官袁鏜等選集軍壯鄕兵前去約會恵潮龍南官兵前進九連大山夾剿續準本官陸續牒解擒斬賊首從李英等一百六十六名顆到府已將見在黃政季淸等九十四名並病故賊首李英首級一顆俱經差人解赴南贛提督軍門斬獲首級一十三顆與解出中途病故及監故共五十八名俱斬取首級發翁源縣梟示賊屬五十五名口查得數內黃氏等七名口並章奇解審外其湯氏等四十七名口變賣價銀五十兩九錢馬四匹內一匹倒死三匹賣銀四兩五錢縀絹綿葛布疋衣服共一百一十件賣銀八兩零八分五釐牛一十七頭賣銀三十三兩其奪獲器仗二十件隨給兵壯殺賊連將翁源縣變賣賊屬黎氏等一十八名口價銀三十七兩五錢並追出贓銀解送到府俱貯庫及查本官先準守偹南韶都指揮僉事孫瑛手本奉明文將原調官兵於本年六月初�日通行掣放等因又據南雄府呈稱行準委官推官趙珩牒稱奉委親詣各縣督率縣丞等官杜洞等起集打手鄕兵民快旗軍分布於各通賊要路把截及前往和平麻陂等處協剿緣無賊迹窩巢盡空隨將各哨兵夫查照掣放等因各到道案照先節奉欽差提督南贛汀漳等處軍務都察院右副都禦史潘鈞牌並奉欽差提督兩廣軍務兼理巡撫都察院右都禦史姚某會同欽差總鎭兩廣等處地方內官監太監鄭某欽差鎭守兩廣地方總兵官徵蠻將軍撫寜侯朱某及蒙巡案廣東監察禦史蘇恩鈞牌案驗俱同前事依奉該本職會同分守嶺南道左參政胡璉及守偹都指揮孫瑛親詣南韶地方嚴督原委通判符錫推官趙珩等各查照約會江西龍南本省嶺東等處官兵並力夾剿續奉南贛提督軍門鈞牌備行本道將各官兵斬獲首級徑自紀驗贓仗婦口從宜區處生擒首從賊犯解來軍門依奉該本道看得見在翁源等縣督兵又備行南韶二府各掌印官查照閱驗區處轉解續準守偹都指揮孫瑛手本奉南贛提督軍門批查得九連山遁賊今已無多已經専責嶺東道官兵捕絕守偹孫瑛旣呈各兵搜扒無蹤仰將各官軍兵夫通行掣放依奉等因又據廣東按察司等衙門巡守嶺東道僉事謝汝儀左參議周震呈爲地方緊急賊情事據守偹恵潮以都指揮體統行事廣州左衛指揮僉事程鑑呈據惠潮府衛等衙門推官李喬木周楫指揮王廷璋髙瑛典史副巡檢等官林璧陳華練廷爵等各呈繳部下千百長胡王龍並新民鄭志臯等結狀前來案查先爲前事已經遵奉統督各哨漢達官軍打手兵夫協同江西官兵攻剿及陸續扒捕解報連將結狀呈繳到道案照先奉南贛提督軍門兩廣三府軍門巡按廣東監察禦史各案牌批行申呈動調漢達官軍兵壯打手鄕夫新民人等行委守偹指揮程鑑恵潮府衛推官周楫李喬木指揮髙瑛等分作三哨前進克期搗巢夾攻剿捕尢恐異同又行程鑑總統續據守偹等官程鑑等並和平等縣陸續呈稟申稱統督官兵攻破賊巢新民李鑑等殺死賊首曾蛇仔卽曾惟徳等及奪出被擄贛州府通判董鳴鳳和平縣主簿汪淸男汪權各哨官兵新民人等陸續擒斬首從彊賊陳文奇號名鬼吹角譚崇尙陳細面卽陳積貴盧玩卽盧源等四百七十名顆俘獲賊屬男婦一百六十一名口奪獲紅旗一面並贓仗牛馬解報前來俱經審驗明白通行解報節奉欽差提督南贛汀漳等處軍務都察院右副都禦史潘鈞牌仰道嚴督官兵日下搜捕盡絕取具各官不致隱漏結狀備由回報以憑將兵掣放又準總司關奉欽差提督兩廣軍務兼理巡撫都察院右都禦史姚某批據守備指揮程鑑呈奉批兩廣之賊往往以招之太早殺之不盡以致兵馬方回賊黨復出每一再舉兵費十倍前事有監所冝痛懲仰守巡官卽如程鑑所議措畫糧餉多方運謀坐委程鑑督兵搜捕必以賊盡爲期方得呈請班師如是力難偏致本省各道並江西該道官各須督率領兵官員並心協力求靖地方亦未得專取辦一人以坐誤事機等因及蒙巡按廣東監察禦史蘇恩批據程鑑呈蒙批守巡兵備道會議通行呈奪依蒙通呈量將老弱兵夫先行揀放及節差人督責各哨官兵搜扒盡絕結報去後今據前因合無將各哨兵夫原系團操者掣回長樂與一時加調顧募之兵通行掣放等因隨據守偹指揮程鑑稟報據恵州府衛推官指揮等官李喬木雷潤等各督該哨千百長總小甲陳仕旦等生擒賊首吳宙黃尙奇二名並前後奪獲沙水牛七十八頭馬三匹奪回被擄男婦四十九名口俱解分巡嶺東道審問轉報等因各報到臣據此查得先據江西分守嶺北道左參政等官方楷等廣東守偹南韶都指揮僉事孫瑛各呈各該地方搜捕盡絕緣由已於本年六月內將二道官兵先行掣放續於八月內將嶺東道官兵並行掣放訖捲查先據江西贛州府龍南縣揭帖稟稱嘉靖六年二月初五日據新興保鄕團保長李大弘等飛報本月初四日五更時分有廣東彊賊一大陣突來本保地名秋湖李海輦等家殺人放火劫掠家財捉拿人口未知退往何方隨行準典史沈璇呈報果有廣東河源等處彊賊約有五六百人大肆猖獗屯札未散該臣看得所屬地方招撫殘賊甚眾一夫竊發則羣醜煽動必湏速爲撲滅庶免滋蔓就經委調贛州府衛通判董鳴鳳指揮劉鏜等統兵剿捕間又據廣東南雄府揭帖稟據始興縣申據朔源周所保長黃秀茂等呈稱嘉靖六年二月初六日有賊一宗約六七百人在龍南縣地方羅坊等處攻劫義民李純寨與本縣連界相離八十餘里四方人民驚走等因前來又經行仰鄰界廣東和平等縣差委官兵並力截捕及行南雄府推官趙珩率領始興等縣官兵策應一面通行各該守巡兵偹守偹等官分督各兵計辦錢糧就仰各道偹呈兩廣提督總鎭總兵巡按衙門施行及江西鎭守撫按官知會及具本題知再照前賊哨聚日眾又經委調廣東恵潮府衛所縣推官指揮等官周楫李喬木等各統所屬慣戰官兵並行守偹恵潮指揮程鑑親統見在募操打手並借畱及原調各該官軍兵快並力夾剿又經照得南贛汀漳南韶恵潮郴桂等府州縣專隸本院撫屬正爲四省交界但有盜賊主發卽該調兵夾剿不許互分彼此致誤軍機各賊見今遁回廣東地界在和平河源翁源始興龍南各縣之間牌行江廣該道守巡兵偹等官嚴督各該官兵人等分投前進不分彼此界限直抵有賊處所會合夾剿隨賊向往追殺務要搗其巢穴及搜捕盡絕有功重賞敢有延違定以軍法處治不貸續據江西贛州府衛同知等官伍佐等稟嘉靖六年三月十五日卯時原調和平縣鄕兵李鑑等在於龍南縣太平保東水村與賊交鋒殺死賊首曾蛇仔飛天鳳鑽山虎三名賊從五十餘徒並據廣東韶州府領兵通判符錫稟三月初二等日在於翁源縣地名馬子口等處與賊對敵賊眾敗走生擒賊人李思隆等二十五名前來查得先據江西分守嶺北道左參政方楷稟該龍南縣捕盜主簿蘇珪報稱二月二十五日前賊從橫岡益徑往太平保將官兵殺敗捉擄董通判在陣又據贛州府申三月初二日據健步廖允瓉賫執被虜通判董鳴鳳牒稱據和平縣曾惟徳陳積貴黃尙琦等各備情詞願聽招撫緣由各報到臣隨經通行各該守巡兵偹守偹等官督發府衛所縣官兵鄕夫人等約會夾剿及照各賊嘯聚一千餘徒擄官告招仍肆刧掠無非詭計以緩我師又經嚴督官兵追剿及將誤事指揮劉鏜責發軍前殺賊具本題知又據廣東守偹恵潮指揮程鑑稟稱四月初九日據千百長李鑑等走報追賊至九連山奪回原擄冮西贛州府通判董鳴鳳並和平縣主簿汪淸男汪權及擒斬賊徒三十二名顆俘獲賊屬六名口牛馬九頭匹等因並先據江西贛州府衛同知伍佐指揮姚璽稟稱本月初七日在地名中浰擒斬賊首鬼吹角等一百七名顆奪獲黃旗一面初八日又追至曲潭擒斬賊人賊級八名顆各報前來查得先爲催督剿賊及關防詐僞事牌行各該道府衛所縣領兵等官隨賊向往不分縣界務將流賊剿殺盡絕儻或賊生詭計逼令擄去通判掜冩告招票帖及假稱軍門招撫榜文以緩我兵決不許聽信如賊夥中有將通判送出陣前棄戈投生者方許收候呈請定奪去後今據前因就將董鳴鳳責發軍前殺賊仍具本題知又據廣東等處提刑按察司呈奉欽差提督兩廣軍務兼理巡撫都察院右都禦史姚某案驗據守偹恵潮指揮程鑑呈據恵州府和平縣知縣劉琰哨守龍川千戶所千戶吳徳潤各稟報本年二月三十日據緝事軍夫項春等走報有贛州府統兵通判董鳴鳳哨兵夫二千名在江西龍南縣地方太平保銀山廟前屯札本月二十五日未時被賊偸營計算將董通判拏獲去營等情到院會同欽差總鎭兩廣等處地方內官監太監鄭潤欽差鎭守兩廣地方總兵官徵蠻將軍撫寜候朱麒議照江西官兵追剿流賊曾蛇仔等致被前賊將通判董鳴鳳捉擄入營移文約會督兵夾剿若不差官督催前進未免有失機宜除差官賫執令旗令牌前去督催外仰抄案回司轉行各道守巡兵偹等官各作速親詣前項地方督行守偹官員嚴督各該漢達官軍兵壯打手鄕夫人等約會江西官兵運謀設策先將通判董鳴鳳取出就將前賊或分兵撲剿或並力夾攻務要謀慮周悉計出萬全因事制宜隨機應變大收全勝之功盡消兩省之患有功重加旌賞奏請褒嘉決不相負若偏執違拗坐失事機自分彼此致誤大事則國典具存罪難輕貸軍兵人等敢有懷姦退縮不肯用命及妄殺良善重貽民害者輕則聽各官從宜責治重則照本院欽奉勑諭內事理處斬其指揮千百戶通判等官有犯拏解軍門議斬合用錢糧徑行所在官司支用事完通將用過數目及擒斬過功次緣由通行呈報仍呈提督南贛汀漳軍門及行巡按廣東監察禦史各知會等因呈報在捲本年六月初六日準兵部咨該臣題該本部議照前項地方素有盜賊今乃生發聚眾殺人放火刼掠人財比於往時聲勢頗大若不嚴行督捕誠恐爲患益深合無本部行文提督南贛汀漳都禦史潘某會行各該鎭巡官員嚴督該道守巡兵偹等官整搠官兵尋襲風路隨賊向往務要運謀設法日下剿捕盡絕以靖地方事寜之日公同巡按禦史將有功效勞並誤事人員逐一分明白開奏施行等因題奉聖旨是這地方盜賊竊發便行文都禦史潘希曾會行各該鎭巡官嚴督該道守巡兵偹等官整率官兵上緊設法剿捕務在日下盡絕以靖地方勿致滋蔓罪有所歸欽此除欽遵通行知會外續準兵部咨爲地方緊急賊情事該巡撫江西右副都禦史陳洪謨會同太監黎鑑巡按禦史徐岱題內開稱欲卽發兵追捕但會城到彼窵逺難以遙度且提督軍務都禦史潘某駐札在彼責任尢專況已調發同知等官伍佐等前去剿捕除再嚴行該道帶管分守左參政方楷帶管分巡兵偹副使林大輅俱親赴軍前相機撲捕等因題奉聖旨兵部知道欽此欽遵查得先爲前事該提督南贛汀漳等處軍務都禦史潘某題該本部覆題偹奉前項欽依事理移咨欽遵又節準兵部咨爲奪獲被擄官員並地方緊急賊情事俱經查照外今據前因看得廣東嶺東道生擒賊首鬼吹角是的其江西嶺北道先報斬獲首級系是賊從已行攺正查得江廣各道前後擒斬首從賊人賊級共八百六十八名顆俘獲賊屬男婦共二百五十九名口奪回被擄男婦共六十一名口奪回牛馬共一百五十九頭匹贓銀九兩五錢七分叚絹綿葛布衣服一百一十件器械共三百二十四件紅黃旗二面已經行將賊屬贓物與賞剰牛馬各變賣價銀同贓銀及給剰器械俱貯庫被擄人口審明給親斬獲賊級紀驗梟示其生擒賊犯俱發江西守巡嶺北道審決內有情詞可疑者各行勘處外今照前因臣會同總鎭兩廣等處地方內官監太監鄭潤提督兩廣軍務兼理巡撫都察院右都禦史姚鏌鎭守兩廣地方總兵官徵蠻將軍撫寜侯朱麒巡案廣東監察禦史蘇恩議照賊首曾蛇仔鬼吹角盧源黃尙琦等本以浰頭餘黨乃敢反招倡亂糾合彊徒開張旗號流刼鄕村而殺人放火極其凶殘襲捉職官而擄掠奸污特其餘事茶毒一方動揺二省仰仗皇上徳威廟堂至計數月之間渠魁授首凶黨悉平巢穴蕩空地方寜靖及照江西嶺北道分守左參政方楷分巡副使林大輅廣東嶺東道分守左參議周震分巡兵偹僉事謝汝儀守偹恵潮以都指揮體統行事指揮僉事程鑑嶺南道分守左參政胡璉分巡僉事劉喬守偹南韶都指揮僉事孫瑛督率惟嚴而分布應援之有方謀力畢效而調度攻圍之得策協心用命克收全功江西贛州府同知伍佐贛州衛指揮使姚璽安逺縣知縣劉信大破賊陣連搗三巢而搜獲有加廣東潮州府推官李喬木恵州府推官周楫恵州衛指揮使髙瑛指揮僉事雷潤王廷璋奪回擄官多獲首惡而掃蕩無遺韶州府通判符錫夾剿窮搜亦多俘馘福建守偹汀漳都指揮僉事吳山江西守偹南贛都指揮僉事明徳廣東南雄府推官趙珩分把要害致無奔突以上各官似宜量錄以明勸功贛州府捕盜通判董鳴鳳贛州衛指揮同知劉鏜始𨿽均於失事終則皆能獲功此二臣者似宜許贖以明使過但升賞予奪出自朝廷非臣下所敢議也除催取擒斬功次並誤事人員文冊公同各該巡按禦史查明另奏外緣系剿平流刼叛賊及節奉欽依便行文都禦史潘希曾會行各該鎭巡官嚴督該道守巡兵偹等官整率官兵上緊設法剿捕事理未敢擅便爲此具本專差千戶楊忠親賫謹題請旨

旌舉方面官員疏

題爲旌舉方面官員事臣奉命提督南贛汀漳等處軍務一應軍馬錢糧弭盜安民事宜督行江西福建廣東湖廣各布按二司掌印守巡兵偹等官共濟厥事中間賢能官員相應旌舉除已經升轉不開外訪得江西布政司左布政使葉相才敏達而優於剸繁志正大而足以任重右布政使張羽飭行謹而賢聲式著蒞事勤而藩政以修左參政方楷分守有保障之勞接管無因循之獘按察司副使林大輅領兵𨿽非所長司憲素稱執法副使諭漢風裁之持久聞兵戎之備克振僉事鍾云瑞言行本於敬愼姦貪憚其嚴明福建布政司左布政使陳錫性端雅而行修才諳練而政舉左參政查約政疏通而不遺性嚴毅而有守按察司按察使周廣斷獄有明決之才總憲得嚴肅之體廣東布政司左布政使周宣剛嚴著風紀之司和厚敷承宣之政左參政胡璉政不擾而恵流才有爲而名起按察司僉事謝汝儀肅憲足以禁姦飭兵復能靖冦湖廣布政司左布政使丁沂先任福建而聲績已著所守淸約而終始不渝右布政使潘珍亷愼之行孚於人人練達之才優於事事按察司按察使盛儀操持愼而士行修才識長而憲度舉以上賢能皆堪旌舉乞勑吏部再加察訪將各官量爲擢用則明揚得人而臣工知勸矣緣系旌舉方面官員事理未敢擅便爲此具本專差舎人來儀親賫謹題請旨

舉劾有司官員疏

題爲舉劾有司官員事臣惟有司乃親民之職其賢不肖系民生之休戚見賢而不能舉非所以勸功見不肖而不能退非所以警眾臣訪得所屬江西原任贛州府今調吉安府知府張漢愼篤足以守官精勤優於治劇贛州府知府李顯風裁已見之內臺政聲復彰於劇郡南安府知府呂律謹守得奉公之宜亷平有及下之澤贛州府同知伍佐性介而守不渝官久而事益練廣東南雄府知府伍箕剛介之操不回循良之績已著潮州府知府王袍律已革前官之獘愛民有良守之風恵州府知府顧遂才敏而政日修心公而人自服揭陽縣主簿季本仕學之功有加子民之政匪懈以上各官皆賢能昭著者也江西信丰縣知縣梁材畏謹而居官鮮失疎緩而幹事不前福建歸化縣知縣彭中精力勉彊而向衰政務因循而欠舉廣東程鄕縣知縣王澤宅心寛平而守不失任職尋常而政多弛此皆才力不及者也湖廣郴州知州張觀帶鄕人以代吏書舞文虐民受賊賂而致訐發被提計避江西贛州府通判薛文假嚴以濟貪初政莫測遇事而巧取醜聲遂聞此皆貪污不職者也乞勅吏部再加察訪將張漢等量爲擢用梁材等別爲更調張觀等速爲罷黜則有司知所勸懲政淸而民安矣緣系舉劾有司官員事理未敢擅便爲此具本順差舎人來儀親賫謹題請旨

竹澗集奏議卷三

●欽定四庫全書

竹澗集奏議卷四

﹝明﹞潘希曾撰

○治河十九首本兵三首

疏支河以防水患疏

題爲疏支河以防水患事臣奉命總理河道事務才薄而任重無任競懼然不敢不竭其愚圗濟大事竊惟近年沛漕沙淤旋挑旋塞蓋由秋水泛漲黃河奔衝所致嘗考河流故道非一其大而要者若孫家渡經長淮衛地方趨淮入海其一也若趙皮寨經符籬橋出宿遷小河入海其一也若沛縣飛雲橋經徐州趨淮入海亦其一也孫家渡趙皮寨乃上流之支河飛雲橋乃下流之支河弘治以前三支分流會於淮而入於海故徐沛不受其害漕渠不爲所淤邇來上流二支俱就湮塞全河東下並歸於飛雲橋一支下束徐呂二洪上遏閘河流水溢爲遊波茫無畔岸於是決堤壅沙大爲漕患今日之計固當挑浚舊漕以通糧運加築堤岸以防衝決然非疏上流之支河將來秋水復發沙𨿽挑而難保其不復淤堤𨿽築而難保其不復決探本之論固有在矣近因趙皮寨開浚未通該巡撫河南都禦史潘塤等題稱仍將孫家渡責成河南管河副使該戶工二部議題孫家渡責成潘塤督行管河副使加意疏浚以殺河勢不許推避誤事節奉聖旨卿等說的是欽此臣惟探本之論正在疏孫家渡以殺河勢此撫臣經國至計而該部會議相同蒙皇上斷然行之眞明見萬里也臣私憂過計尢恐巡撫事繁副使力寡萬一疏浚遲悞未免貽患漕渠伏望皇上軫念國計下工部計議合無請勑一道叮嚀都禦史潘塤卽便嚴督管河副使調集黃河夫役選委相應官員上緊將孫家渡疏浚一應合用錢糧聽其便宜區處務令渡口深闊支河流行克期成功臣仍公同本官閱實奏報庶幾河勢可殺而漕患可免矣緣系疏支河以防水患事理未敢擅便謹題請旨

治河疏

題爲治河事臣本菲才誤蒙皇上采之廷推特勅總理河道事務旣加憲職復聽便宜無非重國計而急水患也臣勉圗報稱夙夜靡寜本年九月中躬率管河郎中李重山東副使陳文沛兗州府同知花魁大名府通判郭從道徐州判官林桐等自濟寜放舟沛徐以觀被淤故道及所挑新河復沿黃河東岸陸行沛丰單等縣以觀大小決口奔衝之迹詢諸父老究其緣由乃知漕渠廟道口以下忽淤數十里實由決河西來橫衝廟道口之上並掣閘河之水東入於昭陽湖以致閘水不復南流而沛縣飛雲橋之水時復北漫故沙停而淤耳沛以下卽無淤者以飛雲橋之水南流故也計濟沛間漕渠只宜加築東堤以遏入湖之路更築西堤以防黃河之衝俾其自北而南常由故道自無沙淤之患𨿽舊日之淤猶有存者量加挑浚亦自通行已經札付郎中等官李重等並續到河南副使周忠山東左參政邊憲會議得單縣林臺集至沛縣舊城堤一百四十餘里相應修築長堤則民地得免淹沒運道可保無虞又經督行各該司府議處及轉行各處鎭巡知會臣思修堤備患事不可緩而地方災傷民不堪役及今糧運未行河道人夫空閒乃會計工程量調附近河夫二萬餘名每名照依則例日給銀壹分五釐犒助今冬做工二个月至十一月中暫放來春做工二个月至三月中可完又查得本年七月九月間黃河水漲二次皆得趙皮寨分流但水落寨口微淤仍責河道官夫隨淤隨挑以備分殺及照孫家渡系彼處撫臣督浚亦就查催以慿閱視仰仗朝廷洪福欲俟稍見功效方敢陳奏近準工部咨該本部具題奉聖旨你部裏說的是河道事情已命侍郎潘希曾提督整理不必再差官員還行與他著用心經畫區處應奏請者具奏定奪欽此欽遵臣感激聖明委任懼無以副宵旰憂勤之萬一謹昧死言臣旣愚且拙不敢求新奇之功不敢爲茍且之計區區報國之誠惟欲因舊以爲功從省以濟事順水性以除患故捨新河而修舊漕者圗其易也沿黃河爲堤者防其傍溢使順流也堤去河五六里或七八里者因地勢也停槪派十數萬夫僅用河夫二萬餘者恐民勞也罷顧募而行犒助者慮錢糧難繼也以次而挑舊淤培東堤者審其時也查浚趙皮寨孫家渡者以皆黃河故道亦先朝所嘗浚也夫漕渠之淤因黃河之傍衝黃河之衝因上流之未疏察其事勢參諸廷議莫如修漕堤以防衝決疏支河以治本源臣盡心竭力猷爲止此然未敢自信也伏望皇上軫念河患特勑工部會官詳議或俯察邇言或別示長策使臣得一意行事庶於國家大計可無誤也緣系治河事理未敢擅便爲此具本專差承差厲思智親賫謹題請旨

謝恩疏

奏爲謝恩事嘉靖八年正月初六日承差劉堯臣於本部順領頒賜明倫大典一部到臣除望闕叩頭捧受外伏以惟聖盡倫不越因心之孝惟皇盡制必稽知禮之言大典肇修彛倫攸敍揭中天之日月開流俗之昏迷盥手啟編荷恩增懼誦敷言而會其有極由孝道而移以爲忠臣不勝感戴天恩之至爲此具本專差承差任舉親賫謝恩謹具奏聞

自陳求退以彌災變疏

奏爲自陳求退以彌災變事邇者地方多災星霾疊異皇上宵旰靡寜克謹天戒在廷羣臣罔不省躬待罪臣本菲才謬膺治水重寄多方修浚所至勞費迄今半年未得成績蓋羣臣中宜早退者也伏望聖明將臣罷歸田裏別任賢能則天工不曠而天意可回矣緣系自陳求退以彌災變事理未敢擅便爲此具本專差承差劉堯臣親賫謹具奏聞伏候勅旨

乞命憲臣兼管河道疏

題爲乞命憲臣兼管河道事臣惟黃河自河南泛濫歷千餘里分三數道趨徐淮以入海先年河溢開封大名曹州地方嘗修沿河一帶長堤以保運道而在開封者則屬之河南管河副使在大名曹州者則屬之整飭曹濮兵備兼管河副使分任責成有備無患近年河溢丰沛徐地方兩淤沛漕一淤徐州洪又淤淮安淸河口卽今疏上流於河南以分其勢築長堤於單丰沛以禦其患惟單縣系曹濮兵備官該管而丰沛徐淮黃河缺憲臣管理事難責成看得整飭徐州淮揚兵偹副使吳昻常在徐州住札前項河道堪以兼管乞勑該部計議請旨令徐州兵偹官兼管丰沛徐淮黃河凡人夫工料防守修浚之宜照依開封大名曹州整理以後仍載入本官勅內則河南山東直隸一帶黃河皆有憲臣分管而運道可保矣緣系乞命憲臣兼管河道事理未敢擅便爲此具本專差承差張譽親賫謹題請旨

修長堤以保運道疏

題爲修長堤以保運道事節據山東按察司管河兼整飭曹濮等處兵偹副使陳文沛呈據直隸大名府管河通判郭從道呈蒙本道案驗奉欽差總理河道事務工部右侍郎兼都察院左僉都禦史潘希曾札付坐委卑職督領本管人夫修築丰沛長堤工程竊照前項創築之堤爲防西水沖噬之患自沛縣淤塞運道以來無人不欲興築此堤者也今堤功報成足以爲經久之計矣合無照依直隸山東事例或設老人或置鄕夫時常巡邏看守則堤功不致損頹而運道可保無虞等因到道查得直隸山東河南三省一帶黃河北岸先年設有長堤月堤以防水患兩畔揷柳一以護堤爲長久計一備采稍爲河患用又每三里蓋鋪一座撥夫看守仍設老人往來巡視合無備行單丰沛三縣將一帶新堤照依前項三省舊堤規矩等因到臣看得三省舊堤連接五百餘里外防黃河內保運道各設管河副使同知通判主簿等官管束河道人夫栽揷楊栁采辦樁艸看守鋪座修塡堤岸每於夏秋水發之時並力捲埽防禦河患遇有淤淺亦就挑浚近年河決單丰沛地方沙淤沛漕該臣議築三縣長堤一百四十里續據單縣官民申呈增築長堤至本縣戴富家後共一百五十里蓋造堤鋪凡五十座所以防黃河而保運道與三省舊堤事體一同今單縣河道系山東管河副使該管丰沛河道已經題準系徐州兵偹副使兼管惟州縣管河官員及守堤人夫尙未議處謹將應設官夫查照舊堤事例參酌地方事宜開欵於後伏望皇上垂察特勑該部計議施行則長堤可垂永久而運道無虞矣緣系修長堤以保運道事理未敢擅便爲此開坐具本專差承差張譽親賫謹題請旨

計開

一兗州府單縣河道官夫查得本府城武縣近年河患已逺管河主簿郭景輝在任事簡乞將本官攺注單縣管河就將單縣均徭河夫二百二十九名鄰近金鄕縣均徭河夫一百六十八名令其管領守堤每三鋪設一老人巡視平時修堤揷栁采辦椿艸夏秋水發之時聽本府管河同知調度於緊要處所並力捲埽以防河患其城武縣河夫仍聽同知總管則官免增設夫免加僉而事亦有備矣

一徐州丰沛二縣河道官夫查得本州島管河判官例該沛縣住札宜令兼管丰沛黃河沛縣管河主簿宜令兼管本縣黃河丰縣欠管河官乞照例設主簿一員令近堤住札就將蕭縣近年僉復閘澑淺夫並原存淺夫共六百二十七名碭山縣近年僉復閘澑淺夫並原存淺夫共三百八十二名分撥丰沛二縣主簿各管領守堤每三鋪設一老人巡視平時修堤揷栁采辦樁艸夏秋水發之時聽本州島管河判官調度如或不敷量調徐沛運河人夫於緊要處所並力捲埽以防河患則官不缺人役不擾民而事亦有備矣

一查得徐州洪閘官夏時先經總理河道侍郎章拯薦其警敏知事令同沛縣主簿寗時智往來修浚該本部覆題各官果能盡心職務河患平息聽總理河道官奏請量擢自去年冬臣委本官於丰沛地方捲埽修堤尢能效勞成事且熟知河患可使防守如蒙準設丰縣管河主簿乞將夏時升補則河道亦有賴矣

異常大水幸保運道疏

題爲異常大水幸保運道事節據河南按察司管河副使周忠呈據開封府同知閻祺潘國臣呈嘉靖八年六月初五日據管工義官孟雷報稱本日子時黃河泛漲將孫家渡口衝決灌入新開河內隨帶本官親詣孫家渡相看河水委實洪大奔趨本口順流滿漕而下其深大約丈餘隨有木客郭愷郭亨等木筏三十餘座亦隨水而下通流無阻又據開封府蘭陽縣申本年六月初五日黃河泛漲水發一丈本日亥時將新挑趙皮寨河衝開見今通流又據直隸徐州沛縣申本年六月初七日夘時水勢陡漲出岸衝入街市午時水至縣門夜三皷將察院倉庫監獄六房各官宅舎渰倒捲案般救不及儒學文廟西廡欞星門諸生號房教官宅舎亦被淹倒黃水平有三尺又據委官城武縣主簿郭景輝稟報沛丰長堤本月初七日辰時黃水溢出岸上流至堤下深者五六尺淺者三四尺彌漫洶湧掃衝堤埽乞行相度防護庶保無虞等因各到臣竊照今年五月以來兗濟地方雨水大發近日黃河泛漲尢甚決孫家渡灌趙皮寨渰沛縣漫長堤三日之間千里並至除沛縣拯卹事宜系撫按衙門施行外看得長堤初成而黃河驟漲賴修築頗堅不被衝決堤裏田廬免於渰沒而濟沛一帶漕河由其故道黃沙無自來淤塞不復作卽今糧運通行水勢漸平且孫家渡旣淤下流受害連年挑浚工未及半一旦自決而通夫豈人力皆由我皇上憂勤一念仰格天心故天相成功渡口久塞而忽通長堤甚危而獲安也臣仍行河南管河官俟黃河落後查勘孫家渡趙皮寨二河如有淤淺之處量加挑浚以偹分疏及行山東直隸管河官將單丰沛長堤再加修培以垂久逺庶運道自此無虞矣緣系異常大水幸保運道事理爲此具本專差承差任舉親賫謹具題知

議處河道官員疏

題爲議處河道官員事據河南按察司管河副使周忠呈稱孫家渡開自弘治六年迄今修浚不知凡幾但旣浚之後水或暫通而不復爲偹沙旋淤塞賀村以下今攺須水流入則浮淤自可蕩滌惟渡口二千五百步水落泥積宜時常修浚合於鄭州添設判官一員責令渡口住札就將該州並所屬四縣河夫共九百七十六名分作兩班每年量調一班自二月初興工三月終止如或積泥頗重用夫數多將該州並屬縣年例堡夫二百名調撥協濟庶民不久役而水可常行矣又稱儀封縣先年因黃陵岡衝決添設主簿一員專管河事近年河患已徙於紙房杜勝等處系隸東明縣地方見今員缺似應裁革等因到臣看得孫家渡旣已挑通必須專官管理庶免復淤其儀封縣管河官委的事簡可省及查得虞城縣縣丞李希蕙年資久而守不渝修浚勤而績已著用之管河足以稱職乞勅該部計議合無將儀封縣管河主簿裁革於鄭州添設管河判官在孫家渡住札管束該州並屬縣河夫以時修浚仍查訪縣丞李希蕙如果相應就以本官升補鄭州判官則河道有備而官使亦得人矣緣系議處河道官員事理未敢擅便爲此具本專差承差任舉親賫謹題請旨

及時疏河以防水患疏

題爲及時疏河以防水患事據河南按察司管河副使周忠呈報挑浚過榮澤縣孫家渡自本渡口起至鄭州地方姚店止長三十三里一百四十三步於本年六月三十日工完又自渡口西北挑浚舊河形長二千二百步於本年十月初二日工完河水通流船筏往來等因到臣查得先爲疏支河以防水患事該臣具題奉聖旨是潘希曾所奏漕河壅塞原委明白甚爲有益足見用心便冩勑與都禦史潘塤著嚴督管河副使調集夫役選委相應官員將孫家渡上緊疏浚務在深闊以殺河勢功成之日還著潘希曾閱實具奏工部知道欽此嘉靖八年四月二十六日準工部咨爲應詔陳言以彌災異事該本部題議得治河通運國計重大夏秋水漲正在春暮用工不宜停罷如果人民災困支給在官夫價多方逺糴救其饑餒督其工力務使河工不誤而民命兩全奉聖旨是這工程事干運河著巡撫官會同督理河道侍郎潘希曾公同計議從實具奏定奪欽此本月二十八日隨準工部咨爲及時疏河以防水患事該本部題近查巡撫河南都禦史潘塤奉有欽依致仕遺下前項修河工程無官督理況今四月將終正在緊急用工之際合無降勑一道星夜差人賫付彼處巡按禦史胡效才將都禦史潘塤遺下一應治河事務通行嚴督整理仍一面行文本部右侍郎兼都察院左僉都禦史潘希曾亦要不妨運河往來總督整理不得因而推托誤事其巡按禦史奉勑以後河功懋著比之潘塤事有成效聽侍郎潘希曾具奏上聞奉聖旨是治河工程依擬寫勑與巡按禦史胡效才嚴督管河等官趂時整理通行侍郎潘希曾往來公同督視勿得推托誤事待巡撫官員到日另行具奏定奪欽此臣欽遵節行管河副使周忠嚴督官夫如法挑浚及親詣孫家渡閱視外看得去任都禦史潘塤督過工程僅及三分之一禦史胡效才奉命接管乃能究河道之始末念工力之繁難議處錢糧人夫選委官屬督同副使周忠及時經理又於河漲口決之後察其水落沙淺之形加力挑通爲國逺計使河流分於上而運道安於下且頻年難成之功四越月而告成厥功懋矣乞勑該部議處合無將禦史胡效才副使周忠量爲升賞庶以勵賢勞也除巡按衙門徑自造冊奏繳外緣系及時疏河以防水患及節奉聖旨功成之日還著潘希曾閱實具奏並節奉欽依巡按禦史奉勑以後河功懋著聽侍郎潘希曾具奏上聞事理未敢擅便爲此具本專差承差劉世臣親賫謹題請旨

河功告成疏

奏爲河功告成事據委官管河郎中丁洪李重管閘主事李邦直山東管河兼漕濮兵偹副使陳文沛兗州府同知陳約徐州判官溫文標等各冊報築過黃河北岸長堤自沛縣舊土城起歷丰縣至單縣戴富家後止共長一百五十里一百二十二步下埽二千三百九埽嘉靖八年四月十七日工完造過堤鋪五十所每所瓦房三間共一百五十間本年六月二十一日工完浚過沛縣至濟寜運河淤淺九十二處共長三千八百丈五尺培過堤岸缺口七十二處共長一千九百五十丈三尺修過橋壩共一十三處本年七月初六日工完幫過長堤一百一里二百二十四步加埽二千四百三十一埽本年十一月初四日工完委役過官並吏老等役二百八十四員名人夫二萬九千二名匠役一百一十九名船戶四百八十三名動支過原修河並河道銀共二萬六千九百一兩五錢一分七釐一毫五絲原修河米豆共一萬四千五百七十八石四升五合二勺樁木杉條共一萬五千二百四十四根艸葦栁稍雜柴共一百一十一萬六千六百二十一束檾繩艸繩共一十三萬二百一十五條檾麻廢纜舊鐵器共一萬六千六百九十二斤磚瓦共一十二萬一千八百个石灰五百石又據河南管河副使周忠呈報浚過趙皮寨口本年六月二十六日工完浚過孫家渡三十三里二千三百四十三步本年十月初二日工完各到臣節該欽奉勑近年沛縣迆北漕河屢被黃河水漲衝開堤岸河流淤塞朝廷恐阻滯糧運節命侍郎章拯都禦史盛應期等會同督理未見成功該廷臣會推爾素有才望特加憲職命爾前去督理該本部覆爾所奏以孫家渡爲上流支河必先疏浚以殺河勢然後可以施功誠爲有見已勑都禦史潘塤嚴督管河副使等官用功疏浚爾可作急前去公同淮揚鎭巡及山東河南北直隸撫按官督同各該三司掌印及管河守巡等官親詣沛縣等處相度河勢斟酌計處待孫家渡疏浚成功之日然後以次隨冝舉行或挑浚舊漕以通運道或修築堤岸以防衝決凡事千河道勑內該載不盡者悉聽爾便宜處置事體重大者具奏定奪爾爲大臣受玆委任尢須竭忠盡力多方咨訪悉心區處務在日下成功欽此欽遵臣議得沛漕之淤塞因黃河之傍衝黃河之傍衝因上流之未疏今冝疏支河以殺其勢築長堤以防其衝然後挑通沛漕自無復淤之患乃先請勑河南撫臣督浚孫家渡續行河南管河官加浚趙皮寨口一面督行各該司府議處及轉行各該鎭巡知會分委郎中丁洪李重副使陳文沛周忠等查調河道官夫支放合用錢糧起築長堤於沛丰單三縣蓋造守堤鋪舎候過暑雨仍加幫培又委主事李邦直管浚沛縣迆北漕河培補堤岸修置橋壩仰賴皇上洪福一年之間各工次第報完支流疏於上而黃河之勢以分長堤障於下而黃河之沙不入沛漕挑通糧運徑過𨿽六月八月兩經大水無復淤塞之患矣除趙皮寨系本處河夫如常挑撈孫家渡系接管禦史胡效才造冊奏繳外今將報到長堤並沛漕工程緣由查算相同除備造文冊畫圗貼說外緣系河功告成事理爲此具本專差承差張譽親賫謹具奏旨

計開繳

河功文冊一本

畫圗貼說一本

旌舉賢勞官員疏

題爲旌舉賢勞官員事先準工部咨內開本部右侍郎潘希曾奉命總理河道重務其河南山東直隸都布按三司並府州縣衛所等官有諳曉河事者從其選委事有成效聽本官從公舉薦等因具題奉聖旨是欽此欽遵該臣議得沛漕之淤塞因黃河之傍衝黃河之傍衝因上流之未疏今宜疏支河以殺其勢築長堤以防其衝然後挑通沛漕自無復淤之患乃請勑河南撫臣督浚孫家渡及行河南管河官加浚趙皮寨口分委郎中主事副使同知等官一面起築長堤於單丰沛三縣一面挑浚沛縣迆北一帶漕河一年之間各工次第報完支流疏於上而黃河之勢以分長堤障於下而黃河之沙不入沛漕挑通糧運徑過兩經大水不復淤塞此𨿽資官府之財藉人夫之力以有成亦由各官盡心分理竭力趨事之所致也如調任虞衡司郎中丁洪處事周詳爲人耿介都水司主事李邦直設施有序才行俱優調任霸州兵偹副使陳文沛剛敏有爲操持克愼河南管河副使周忠蒞政精勤飭躬端謹皆分董大工共致成效者也如兗州府同知李仁陳約通判張儒大名府通判郭從道開封府同知閻祺潘國臣任府佐而各稱厥職如濟寜州判官楊時中徐州判官溫文摽項情邳州判官楊政單縣主簿郭景輝貳州縣而各有所長皆分管工程效勞修浚者也乞勑吏工二部查議如果臣言不謬將前項各官甄錄量爲升擢則賢勞有勸矣緣系旌舉賢勞官員及奉欽依事理未敢擅便爲此具本順差承差張譽親賫謹題請旨

多病乞休薦賢自代疏

奏爲多病乞休薦賢自代事臣自去年七月奉命治河夙夜兢惕勞心宣力今年六月以來半身頭面麻木手足痿痛服藥炙火醫治罔效於時以河功未上不敢自陳勉彊力疾狼狽至今加以腸風舉發失血日甚勢不得不自陳也竊思往年沛漕沙淤旋挑旋塞以黃河一溢則一淤也今旣請浚孫家渡加撈趙皮寨以分其勢起築長堤於單丰沛三縣以防其溢挑浚沛漕通利糧運兩經大水不復淤塞又請勑除用兵偹副使兼管丰沛徐淮黃河則河南山東直隸一帶皆有憲臣管黃河矣又議處孫家渡趙皮寨撈淺官夫則支河可常通矣又議處單丰沛三縣守堤官夫則長堤可永固矣運河又有郎中主事等官如常管理矣使臣不患疾病不知止足亦不過坐靡廩祿無他猷爲此臣今日所以得自陳也臣又思大臣有以人事君之議𨿽得謝不忘爲國之誠查得先年督理河道嘗以都禦史通政等官今訪得河南右布政使陶諧忠鯁著名老成行事副使周忠蒞政精勤飭躬端謹霸州兵偹副使陳文沛剛敏有爲操持克愼且皆嘗任管河號稱諳練者也伏望聖慈賜臣休致以便調理仍勑吏工二部議請將陶諧等量升一員代臣其過臣必逺矣緣系多病乞休薦賢自代事理未敢擅便爲此具本順差承差郭喬親賫謹具奏聞伏候勑旨

薦舉河道方面官員疏

題爲薦舉河道方面官員事臣奉命治河一應河道事務督同各該三司掌印及管河守巡等官從宜議處賴以集事中間賢能官員臣不敢蔽除河南右布政使陶諧管河副使周忠霸州兵偹副使陳文沛素諳河事臣具薦自代外訪得山東右布政使邵錫歷官秉忠直之節敷政得承宣之體按察使顧應祥風裁表乎僚屬歷練優於政務左參政邊憲文學足以飭政端厚愼於行已張宏气剛正而不撓事敏達而無滯天津兵偹副使姚文淸司憲而肅紀綱詰兵而淸河路僉事沈圻執法出自內臺秉公施於有政河南右參政伍全勤愼協於官箴老成堪總藩政副使樊繼祖署總司而憲度明正一已而屬吏服僉事祁鶴勤巡歷而政舉崇儉素而守嚴王洙能其風憲之官勵於淸修之行以上各官皆河道有千賢能堪薦者也乞勑吏部查訪如果臣言不謬將各官甄錄量爲升擢則賢能有勸矣緣系薦舉河道方面官員事理未敢擅便爲此具本專差承差郭喬親賫謹題請旨

薦舉河道郡縣官員疏

題爲薦舉河道郡縣官員事臣奉命治河一應河道事務督行山東河南直隸各該府州縣官從宜區處賴以集事中間賢能官員臣不敢蔽除管工同知等官李仁等另具旌舉外訪得兗州府知府劉夢詩愷悌得民牧之體明敏堪繁劇之任東昌府知府王杲用財省而宜於民守已嚴而達於政開封府知府劉漳政平易而近民性明達而有守淮安府知府葛木刑淸而政兼舉守愼而民相安揚州府知府陶儼居官不攜家累卹民尢重夫差大名府知府樂頀歷練而政疏通公平而民懷服皆作郡之賢能者也滋陽縣知縣谷鸞寛嚴之政適宜勤愼之行不茍山陽縣知縣姜潤身秉淸節而民甚宜更劇邑而才始展江都縣知縣劉良卿器偉而操履端才長而廢墜舉長垣縣知縣王懋風紀素著賢聲遷調益諳政體沛縣知縣平世祥理疲獘之邑得張弛之宜丰縣知縣髙祿撫墊溺之民修平易之政皆作縣之賢能者也以上各官俱堪薦舉乞勑吏部查訪如果臣言不謬將各官甄錄量爲升擢則賢能有勸矣緣系薦舉河道郡縣官員事理未敢擅便爲此具本順差承差郭喬親賫謹題請旨

謝恩疏

奏爲謝恩事嘉靖九年六月初三日準吏部咨爲及時疏河以防水患事內開該本部具題嘉靖九年五月二十一日奉聖旨潘希曾準加尙書俸級著照舊用心總理河道欽此臣欽遵望闕叩頭外伏念河流自昔靡常運道於今爲重稟綸音以從事職分當然賴國福而幸成胼胝奚有乃蒙天恩罔極日照不遺采吏工兩部之言錫俸級二品之盛福逾涯分惟深覆餗之虞報乏涓埃徒切傾葵之愫臣不勝感戴天恩之至爲此具本專差承差張譽親賫謝恩謹具奏聞

河道疏

題爲河道事據管河郎中黃行可呈蒙欽差總理河道事務工部右侍郎兼都察院左僉都禦史潘批據直隸淮安府申前事批仰本職作速勘處通行回報備行淮安府轉行本府並淮大二衛掌印管河官員會同勘議停當呈來覆勘去後續據該府經歷司呈承準本府照會準通判李重牒稱會同本府掌印知府葛木並淮大二衛掌印管河指揮蔣繼爵等親詣信字方家二壩議勘得新莊閘口緣在淮河上流故其水勢常髙裏河數尺淸江浦月河緣下新莊口二十餘里故水視彼已低二尺方家信字二壩又下月河二十餘里故水視月河又低二尺若於其旁開口置閘則裏水可以順出後或淮水涸落之甚而懼裏水走泄則閉閘而開月河又甚則閉月河而開新莊閘若或外河漲盛則三口俱閉而暫車壩隨宜開閉庻工力不致太費而運道可以無虞柰建閘地基在信字壩尙有不便蓋必由通津橋而東行二百餘步轉折而北又須拆民居房室數家方可建置其方家壩則壩西觀音堂前已有空便基地且觀音堂系尼僧創建應合拆毀先作石閘一座仍將裏口新建板橋再加樁木築打中畱閘門立木枋挨牌啟閉節水可以祛水患通運道除已修完方家信字二壩省令一應船隻俱由車盤外等因牒府備呈本職又經親詣閱視得淸江浦月河與方家信字二壩地形水勢委漸低下除信字壩工費浩大難並建閘外合先於方家壩旁次及原議淸江浦月河口各建石閘一座裏水可以順出酌量淮水消長隨宜開閉車盤若水落之甚仍開新莊故道經行糧運庻免妨阻之患實經久可圗之計也其通判李重欲以石閘之裏又造木閘似爲重並無益又經公同知府葛木等復議相同等因具呈到臣據此會同總督漕運兼巡撫鳳陽等處地方都察院右副都禦史劉節議照淮黃合流自西而東初經新莊閘又東二十餘里經淸江浦月河又東二十餘里經方家壩水勢趨東愈下故岸形迆東漸髙每年夏秋河漲湏閉新莊閘以防沙水內灌船由月河往來漲甚又湏閉月河口以防沙水內灌惟方家壩岸形稍髙可以開口行船且泄裏水之溢故郎中黃行可知府葛木等議要先於方家壩旁次及原議淸江浦月河口各建石閘一座與新莊閘座隨宜開閉若或河漲大甚則三閘俱閉船由信方等壩車盤蓋因時救患通漕之計也及照該府原申內開各屬淺夫原額𨿽有一千二百名除逃亡事故外實在工僅有一千餘名且各處築浚恐不敷用合仍顧覓人夫三百名相兼淺夫匠作並力掘砌其作閘物料聽管河郎中查取貯有河道錢糧去處動支買辦夫匠工食合量動漕運無礙官銀查照舊規日給銀三分淺夫亦宜日給米二升或銀一分計其勞費亦不甚多伏望皇上軫念地方水患及漕運急務特勑工部計議合無俯從所請於前項地方開設石閘二座合用人夫錢糧臣會同都禦史劉節從宜區處府衛管工委官俱屬管河郎中黃行可提調督理事完造冊奏繳庻運道有備而水患亦稍除矣緣系河道事理未敢擅便爲此具本專差承差王鼎親賫謹題請鼠

黃河復由故道疏

題爲黃河復由故道事嘉靖九年十月初八日據河南管河副使周忠呈查勘得虞城縣原有小股河本年六月以來自上源衝開由歸徳州丁家道口直至本縣地方橫流往夏邑並直隸碭山縣去訖本月二十四日據兗州府單縣管河主簿郭景輝呈勘得黃河至曹縣地方胡村寺東衝開一道闊三里有餘東南至本縣賈家壩入古迹黃河由歸徳州丁家道口至徐州小浮橋入運河胡村寺東北衝開一道闊一里有餘又分爲二支東南一支經虞城縣至碭山縣合古迹黃河出徐州東北一支經單縣長堤盡頭至魚臺縣漫爲坡水傍谷亭入運河其單丰沛三縣黃河賴長堤障回卽今沙淤平滿民多耕作不復爲沛漕之患等因各到臣捲查節據兗州府管河同知陳約呈本年六月初二日黃河溢出河岸流至單縣長堤腳下深五六尺彌漫東流徐州碭山縣申本年六月二十四日黃河泛漲自上源虞城單縣二處衝流入境開封府歸徳州申本年六月二十六日黃河水大漲將上源梁靖口等處衝開漫入虞城縣境內已經臣督令各該管河官於河患處所加謹修防候泛濫稍退流派可辯仍將河道變遷緣由勘報去後今據呈報前來查得黃河由歸徳州至徐州入漕河者故道也永樂年間浚開封支河達魚臺縣入漕河者以濟淺也自弘治年來黃河攺由單丰出沛之飛雲橋而歸徳故道始塞魚臺支河亦塞然以其出於沛橋亦可資以濟淺以其逼近沛漕又恆有衝決沙淤之患朝廷連年修浚勞頓甫息一旦全河復其故道則患害已逺支流達於魚臺則淺涸無虞矣𨿽河性靡常不可逆覩由今觀之實漕運之利而國家之福也緣系黃河復由故道事理爲此具本專差承差王鼎親賫謹具題知

薦舉河道方面官員疏

題爲薦舉河道方面官員事查得山東布按二司右布政使等官邊寭等河南布按二司右參政等官伍全等先嘗經臣薦舉者不復枚舉外訪得山東左布政使李緋承宣優大藩之任精練敏庻政之修右參議何璦敷政宜於地方持身得於勤愼曹濮兵備副使嚴時泰飭武備而河防修贍文詞而操守愼徐州兵備副使何鰲執法而污吏有懲詰兵而河務兼舉僉事史臣巡歷勤而所守嚴刑獄愼而法事習河南按察使今升右布政使林大輅總憲司而綱紀克嚴布藩政而蕃宣允稱以上各官或掌印或守巡或兼管河皆有禆河道賢能堪薦者也乞勑吏部查訪如果臣言不謬將各官甄錄量爲升擢則賢能有勸矣緣系薦舉河道方面官員事理未敢擅便爲此具本順差典吏髙志仁親賫謹題請旨

薦舉河道有司官員疏

題爲薦舉河道有司官員事查得山東兗州府知府劉夢詩直隸淮安府知府葛木大名府知府樂頀河南開封府同知潘國臣山東兗州府同知李仁等先嘗經臣薦舉外訪得直隸河間府知府徐景嵩公忠秉給諫之舊政理有循良之風滄州知州吳成禮性淳而守不失才敏而政益修揚州府同知郝守正爲人負宏深之器署印彰練達之才通判白鎰行已亷而輿論歸供事勤而厥職舉髙郵州知州曹曙才優而薦更劇州行謹而復諳河事淮安府通判李重佐郡素長幹理督工尢效勤勞山東東平州知州胡松年妙而學識優政勤而操持愼以上各官或掌印或管河皆賢能堪薦者也乞勑吏部查訪如果臣言不謬將各官甄錄量爲升擢則賢能有勸矣緣系薦舉河道有司官員事理未敢擅便爲此具本順差典吏髙志仁親賫謹題請旨

自陳乞罷以彌天變疏

奏爲自陳乞罷以彌天變事近日午門西樓雷震垂眷皇上過自貶抑諭羣臣同加修省蓋克謹天戒以奉迓天休卽古帝王洚水自儆大旱自責之心也顧臣僚托體股肱不能爲陛下代天之工而致天之譴罪復奚逃臣才識素劣衰病交侵叨貳本兵曾無寸補固冝罷黜者也伏乞聖恩賜臣退休簡賢能以充任使庻幾天工不曠而天意可回矣緣系自陳乞罷以彌天變事理爲此具本親賫謹具奏聞伏候勑旨

計處大政以圗治安疏

題爲計處大政以圗治安事職方淸吏司案呈本部送吏科抄出廣東道監察禦史郭希愈奉聖旨該部看了來說欽此欽遵抄出送司案呈到部看得廣東道監察禦史郭希愈【云云】題稱推升兵部左右侍郎要於素在邊方曾經督兵及才識膽略謀猷爲眾所推服者注實請用內分一員専一講求邊方軍務一員専一講求腹裏軍務又各自選有智計屬官一二員爲之贊畫遇有警報各照地方卽與尙書言之以調度若聲勢重大亦各照地方卽與贊畫屬官前去提督以決勝等因除準吏部咨稱議推兵部侍郎一節本部查覆外查得諸司職掌兵部尙書侍郎之職掌天下武官選授及天下地圗城隍鎭戌烽堠與夫傳驛廐牧戎器等政則凡邊腹軍務皆侍郎職分之所當理與尙書共濟者也似難分限以致乖隔其屬有四曰武選職方車駕武庫則凡邊腹軍務乃各該郎中員外郎主事分任而習理者也似難又專委一二人贊畫及照我國家百六十年來如遣將總兵率以公侯伯都督等官遣文臣總制或提督率以尙書侍郎都禦史等官然皆臨時命文武多官會推堪任大臣二三員上請簡用事平則將歸於班行兵散於營衛故將無久擅之權兵無不戢之患玆欲以兩侍郎分領邊腹軍務似未悉我祖宗臨事遣將之深意況預定左右侍郎將兵之任則各處撫鎭等官皆將觀望諉避不免誤事或所擬侍郎一有事故該地方用兵又將誰屬豈諸大臣中遂無一人可屬此亦似非通論臣等俱不敢擅擬其本官所陳武備事冝則皆切於時務合候命下移咨總制提督巡撫等官申明修飭仍將某邊與某邊相鄰某省要害與某省相接地裏相距若干彼此可否策應山川形勢之險夷鎭戍城堡之修廢軍民兵馬之精壯衰耗糧料有無足給器械有無堅利地方有無應合增修事務及戰守機宜將領賢否等項各開欵備造小冊一本及畫圗貼說付公差人役附賫繳部以慿參考施行惟復別有定奪均乞聖裁緣系計處大政以圗治安及奉欽依該部看了來說事理未敢擅便謹題請旨

比例乞恩請給書籍疏

奏爲比例乞恩請給書籍事臣聞之禮曰天子聽外治後聽內職外內和順國家理治此之謂盛徳三代而下此道微矣恭惟皇上徳隆神聖治務本原以大學衍義實治國之規三後傳訓實理家之要乃命工翻刻序之宸翰而以衍義進講於經筵傳訓示法於宮壼隨復頒賜臣工傳播遐邇此誠欲內外各正其位臣民咸式其言以成中興和順之治而上比於三代之隆甚盛舉也臣彼時以工部右侍郎奉命總理河道在外未預頒賜之列聞玆曠典實切欣慕久欲上請懼瀆聖聰查得近該禦史李美等奏請前書已蒙準給臣輒敢冒昧以聞伏望皇上一體頒給俾臣得日夕覽誦近以爲修身之模而什襲珍藏逺以爲傳家之寶感荷恩私世世無極矣臣不勝願望之至緣系比例乞恩請給書籍事理爲此具本親賫謹具奏聞伏候勑旨

竹澗集奏議卷四

●欽定四庫全書

竹澗集附錄

明故正議大夫資治尹兵部左侍郎贈兵部尙書竹澗潘公墓志銘

於乎竹澗而遽而化耶化者之寂滅孰樂耶生者之哀孰妄耶抑理固有常而非常而謂樂與哀皆妄耶未可知也於乎昔在壬癸之歲偕公奉節誥封於安南歷齊魯徐揚之墟亂於江淮達於吳越惟予與公偕惟時公則先趨而歸予獨登越王臺觀會稽窺禹穴訪陽明之洞然後返錢塘過嚴瀬以會公於金華撫赤松觀皇初平化羊石然後浩然偕南溯潯橫之江以出慿祥兩涯之山夾江揷天奇怪百出目眩心悸笑歌相答忘乎其爲行旅矣凡相與歲月之間無有幾微相逆於心者然後知公之爲盛徳人也反還朝無何予以憂去繼以病不起離索者八九年及今上攺元予奉召至京見公無幾而予爲祭酒以南及予方北公亦治水還朝歷貳夏官卿未及三年而公一日勿病而化於乎人生離合無常死生亦無常予安得不動今昔之悲乎其子徽以其子壻文徳之狀來請志銘予攬涕勉爲志而銘之志曰竹澗公潘其姓希曾其名仲魯其字竹澗其號金華其裏彥亨其髙祖文華其曾祖洪其祖璋其考彥亨應洪武賢良聘使江右有專對之才未官而卒文華以洪貴贈山東道禦史洪以禦史累官廣西按察僉事又以璋貴贈奉政大夫璋由水部郎司榷荊湘有聲爲僉事督學於蜀有聲官至陜西副使督學卒食爼豆於蜀之名臣婺之鄕賢祠後洪璋俱以公貴贈中大夫南京太僕寺卿祖妣吳氏封孺人母姜氏封安人俱累贈淑人其世徳之積累也公生七年能詩文十有四年喪憲副公於陜奉淑人以喪歸塟讀禮如成人弱冠補郡弟子員經學迥異督學者必器重焉弘治辛酉舉鄕試壬戌登進士皆居上第選翰林院庻吉士秋迎母淑人以疾終則扶柩還塟如喪憲副公服除授兵科給事中武廟登極恩詔贈憲副公中憲大夫母恭人玆其出身之履歷也天性孝友簡黙惇愨接人和夷未嘗作諧謔語有徳於人未嘗自言人有不禮未嘗見其非口不言人過有言人之短者則爲黙然又不樂趨時進取居三品者且三考至滯也人問之則笑此其徳性也沈黙不露外視之若愚及臨大事決大疑若庖丁之理牛無不迎刃而解者玆其材能也正徳丙寅有汪鈺者故太監汪直義男也乞升錦衣衛鎭撫帶俸守塋公卽首疏以爲世祿以及子孫鬼神不歆非類內臣本無後而彊求世祿之恩義男本異姓而欲冒他鬼之蔭疏上中官皆切齒側目又上疏勸上隆大孝勤聖學節遊樂逺佞幸八事逆瑾遂謀中傷之以發前憤乃差公湖貴二省計處邊儲至則有司爲備千金以請曰今瑾虐熖日熾凡差者以賂免時也勢也公毅然卻之曰我諫官也未能爲朝廷除惡柰何復爾乎瑾因大怒矯詔下獄拷訊欲寘之死杖於闕下暈不知人矣瑾快曰死矣左右負以出不知公之復蘇也然且除爲民歸則杜門深居宅旁有水水際有竹蔭可息間招親友觴詠悠然自得因自號竹澗居士庚午瑾伏誅明年詔復其官刑科右給事中壬申奉詔持節往使安南賜一品服以行尋由吏科右給事中升禮科左入其國逺近皆來瞻仰其儀度以爲從天而下莫不起敬且爲中國重非徒不辱命而已途中述作有南封錄反命升工科都給事中時內官監奏請修太素殿天鵝房諸役費累巨萬公抗疏力爭之曰方今邊儲告匱冗食日繁山東河南近經兵燹江西四川瘡痍未起況營建淸寜二宮大木采及於逺方工料派徧於天下若復別興土木誠恐民不堪命疏上不報丙子遷南京太僕寺少卿奏易買馬爲折色寛滁和之民困而馬課視昔尢易完遇災沴則請蠲貸以蘇之長淮南北之人咸徳焉今上禦極遷本寺卿復遇恩詔是以有祖考之贈癸未遷南京太常寺卿期月攺提督四夷館乙酉晉都察院右副都禦史督南贑汀漳等處軍務先是招撫新民或多以詐殺之是以往往復猖獗爲民害公鑑其獘務馭以誠信惟於自相告訐者亦聽之而其黨以離有功未賞者悉令賞之以示恩信恵州黠冦賴貴聚眾肆虐則進兵剿之空其巢凱奏賜金幣慰勞浰頭餘賊曾蛇仔七巢並興流毒江廣則發諸路兵夾攻之賊計窮襲通判董鳴鳳以要我撫公曰不可墮其計中耳乃佯曰通判自僨事不足卹督兵益力戰數合賊大敗生擒渠魁餘黨奔竄通判卒獲全遂犂其庭籍其田以業貧民亷其脇從者分配內地上功多歸之人弗以自伐曰臣子效勞常事耳俘獲渉疑似者不以報奏上會召入爲工部侍郎故論功竟弗及人益髙之及還朝時黃河溢淤漕渠任事者方興新河之役費且數十萬死者數千人人心洶洶欲爲亂歲運不繼廷議必得公往代乃可賜璽書兼憲職以往蒞事公還甫三月也於是誓殫慮畢力以濟大事夙夜思惟亷知沛漕之淤塞因黃河之旁衝黃河之旁衝因上流之未疏今宜疏支河以殺其勢築長堤以防其衝然後鑿通沛漕自無復淤之患乃上疏謂河流故道非一其大而要者若孫家渡趙皮寨乃上流之支河也沛縣飛雲橋乃下流之支河也弘治以前三支分流會於淮而入海故徐沛不受其害邇來上流二支俱就湮塞全河東下並歸飛雲橋一支下束徐呂二洪上遏閘河流水溢爲遊波茫無畔岸於是決堤壅沙大爲漕患人以爲探本之論旣至濟卽達觀徐沛險阻而得其利害乃復上疏以爲濟沛間漕渠忽淤者蓋由決河西流橫衝並掣閘河之水東入昭陽湖故閘水不復南流而飛雲橋之水時復北漫故沙停而淤也今宜加築東堤以遏入湖之路更築西堤以防黃河之衝臣愚不敢求新奇之功不敢爲茍且之計惟欲因舊以爲功從省以濟事故捨新河而修舊漕者圗其易也沿黃河爲堤百四十里者防其溢也停槪派夫十數萬僅用河夫二萬餘者恐民勞也罷雇募而行犒助者慮繼費也上並嘉納之不期年而功成以公有定策也己丒秋河溢境山西徙三百步亂石絕流流下射髙數仭𨿽虛舟不得上有冒險而下者十覆三四公乃命穿故河廣十步以通水稍截徙河逼之東仍於徙河兩崖下埽以漸相屬埽漸逼河流激蕩因決入故河奔放衝滌一夕河廣一倍二三日盡復其舊人曰今人未見禹之行水未知於公何如耳役之初興也有風公終新河之緒者有風公條新河之害以聞者公一弗從蓋公之忠不欲殉人之非以僨國之是而其厚不欲揚人之短以彰已之功故功卒成而人弗病於是傅禦史烱章尙書拯各疏公費省而成速畫一而有序坐收累年難就之功宜加升賞詔升尙書俸級總理如故然而公自此嬰疾矣蓋由鞠躬盡瘁有所不顧焉耳己丒冬上疏乞骸溫旨慰畱辛卯春召攺兵部右侍郎五日而部署災時堂屬多被逮上察公任淺特貸之公益感奮以一身當眾務之劇收拾圗籍於散毀之餘釐革宿獘而復之舊章則其事業也是年秋遷左尋奉勑督理仁壽宮工役力疾趨事壬辰三月十九日上禦正殿傳制賜進士公朝服侍班退朝同省迎進士合主賓百餘人冠蓋濟濟宴會盡歡比日昃始歸又延接賓客罷則如臥內少休有頃則气微微逝矣明日訃聞於朝朝紳皆驚愕以爲神異天子贈公兵部尙書賜祭塟所著有竹澗集若千卷又嘗作潘氏家乘以聨屬族人公生成化丙申三月十三日距卒享年五十有七娶葉氏累封淑人前壬辰進士知和州梅澗公睦第三女性慈孝事姑姜淑人得其歡心又能逮下男子三人女子一人長男徽登己丒進士任南京刑部主事女粹適程內翰文徳俱淑人出庻子紹邑庠生章氏出綬葛氏出孫男四人長承祜以公蔭爲太學生次承祥承禠俱徽子承禋紹子孫女三人公卒三十有三日徽來奔自南都扶櫬而歸將以是年十二月壬寅塟於武義縣來蘇鄕牛山之原銘曰嗟公行已如公行水然順而因應莫爲之先大服於於焉朝而朝天日中遊宴以周旋晷刻不息而化吁其僊賜進士出身通議大夫禮部左侍郎前國子祭酒翰林侍讀兼修國史經筵講官增城湛若水撰

大司馬竹澗潘公傳

公諱希曾字仲魯浙之金華人也其先畢公髙子季孫者食采於潘子孫因以爲氏宋南渡初潘爲著姓待制黙成先生以淸節歷事三朝爲世偉人裏閈稱爲淸潘又節度使鄭王之後尙主隨駕南渡貴傾一時居城西偏人稱爲貴潘其自括之竹溪來者田宅甲一郡至景憲父子始以科第顯人稱爲富潘三潘鼎居更元之亂世微譜散公族籍以儒稱而竟莫辧其誰裔也入國朝洪武間有彥亨者以賢良徵至朝堂問治道仍奉使江右未拜官卒彥亨生文華贈文林郎山東道監察禦史文華生洪爲禦史論列無所避升廣西按察司僉事累贈中大夫南京太僕寺卿洪生璋卽公父也登成化壬辰進士歷官陜西按察司提學副使累贈如僉事君嘗爲水部司榷荊湘有令譽爲僉事督學於蜀推其所自得者爲教士風文體翕然丕變蜀人士仰之若山斗樂之如父兄於是宿州知州萬本奏稱天下提學得人若陳選戴珊潘璋數人云云逮擢關中教士如蜀不踰年而卒時諸生以大比集省下咸奔走致奠如喪所親蜀士聞訃亦相率會奠三公祠下哭之盡哀後數十年蜀士夫來浙皆往弔於墓蜀名宦婺鄕賢皆爼豆焉祖母吳氏母姜氏俱有賢行累贈淑人公兄弟三人長希奭散官次希顏汝王教授公最少頴異七年能詩文十有四年喪憲副公於陜奉淑人以喪歸讀禮如成人弱冠補郡弟子員慨然慕鄕先哲何王金許四君子之傳砥行明經迥出流軰董學諸公咸器重焉試輒首選弘治辛酉舉於鄕明年壬戌登進士皆居上第尋被選翰林庻吉士秋迎淑人就養京邸未幾淑人以疾終公扶柩還塟除服授兵科給事中時閹豎初熾公灼見其幾有汪鈺者故太監汪直義男也乞升錦衣衛鎭撫帶俸守塋公卽疏奪之其略曰臣聞名不正則言不順理旣屈則辭必窮彼稱汪直微勞以欺陛下獨不思憲廟用舎與眾爲公向革汪鈺之職豈無見而負人功乎又稱孤墳可憫以欺陛下獨不思先帝賓天言猶在耳顧忍攺於其道乎況世祿以及子孫鬼神不歆非類內臣本無後而彊求世祿之恩義男本異姓而欲冒他鬼之蔭物理人情甚是無謂疏上中官切齒而公之禍基矣復因災異陳言勸上隆大孝勤聖學節遊樂逺佞幸振因循懲玩法備邊事勵士節八事其略曰事天之道不外於事親得親之心斯可以得天伏望陛下勤詣靈幾躬禮宗廟近思先帝教育之恩逺念祖宗累積之徳又時朝於兩宮曲盡母子之情樂聞訓誥之益乃所以隆大孝也至於講學一事尢帝皇圗治之本從容便殿之中講論片時之會與視朝禦膳等爾於聖體未勞也顧乃專事遊樂不避炎日陛下柰何舎有益而不爲作無益而不憚勞耶伏望仍開經筵日講使日新之功有加無已乃所以勤聖學也如射獵遊戱往往使人心意荒惑形神勞頓千金之子坐不垂堂陛下以宗廟社稷之身豈不自愛哉此皆由左右前後不得正人希寵導非迷君誤國伏望放鷹犬絕玩戱仍簡內臣端謹者以充侍從務俾遊樂有節而佞幸不得近天下之患莫甚於因循因循不振則國政日獘近該部奏準查革冗食濫費足國裕民莫急於此而乃累旬浹月不卽奉行部寺猶然諸司何責京師如此藩郡可知伏乞降旨切責斷在必行庶幾人心知警而因循可振也朝廷之患莫大於玩法玩法不懲則主權下移近該部奏準查看艸場以補國用太監寗瑾乃敢無故奏沮此其狥私罔上情罪顯然乞特敕法司究治庶幾威權不失而玩法可懲也方今北敵窺視南夷竊發蘇松近地海冦嘯聚江西四川時各有警夫用力攻戰固在將官而運籌調度多在憲職往時巡撫起自升用者率與邊境及其頗積年勞漸轉內地此但爲人擇官非爲地方任人也今宜察其不堪邊寄者取回別用果有文武長才者特加久任秩滿則加其官有功則錄其嗣僨事則治其罪如此而敵冦不靖臣弗信也臣又聞國家必養亷恥之士而後能得忠義之臣律例文武官犯公罪並許收贖守禦上直軍校犯笞杖罪俱令納鈔婦人應決杖者非姦罪不去衣此我祖宗仁至義盡也且廷臣宻邇不啻軍校賢者守身不異貞女小有過犯多受刑辱臣竊傷之乞敕法司鎭撫凡常朝官員過犯非系贓惡無得去衣加辱庶幾全君臣之大體興禮教於無窮其於國家非小補也他疏語皆凱切不便近幸由是逆瑾遂謀中傷正徳丁卯差湖貴二省計處邊儲升吏科右給事中時瑾虐熖方熾凡差者必重賂蘄免禍有司亦爲公備千金公毅然卻之曰我爲諫官不能爲朝廷除惡我之罪也柰何復助之乎瑾又風公多參劾爲賄地公復不從瑾大怒矯命械公下詔獄考訊欲寘之死旣復杖於闕下奄然而暈瑾快曰死矣左右負以出久乃蘇當時見瑾者𨿽公卿必屈卽被謫譴亦必辭以行公旣除籍爲民獨不往還鄕裏杜門不出日惟課子弟讀書宅後池旁佳竹蔭可息間招親友觴詠悠然自得因自號竹澗居士時蘭溪章楓山先生懋於人少許可獨稱公淸修苦節且貽書曰世上何人號最閒司諫拂衣歸華山執事此歸賢於二十四考中書矣庚午瑾伏誅明年詔起公刑科右給事中壬申偕編修湛公若水奉使安南錫麟袍玉帶服以行尋升禮科左給事中入其國先諭威徳正禮儀然後致命返三辭其贐皆作詩諭意足以服裔夷章王靈非徒不辱而已紀事觀風有南封錄焉反命升工科都給事中時方營建乾淸坤寜二宮內官監復請修蓋太素殿天鵝房船塢諸役費累巨萬公抗疏爭之其略曰天下之財力有限二宮之營建方興寛一分則得一分之濟早一日則享一日之安況邊陲之軍儲告匱內外之冗食益繁山東河南近經兵燹江西四川未復瘡痍大木采及於逺方工料派通於天下若復別興土木誠恐民不堪命且古昔帝王非無臺池以供遊觀然其作有時其遊有節故民樂其樂天眷其徳考之月令當夏毋起土功毋發大眾今時旣不宜矣況大內遊玩之處頻年營建不少必欲繼作尢非撙節之道疏上不報丙子遷南京太僕寺少卿先是滁和之民困於納馬公爲奏更折色民大稱便而馬課視昔易完每遇災沴復請蠲貸長淮南北之人咸徳焉丁丑環滁大雪時聞鑾輿北幸乃作感雪賦其辭曰弭余節於滁陽兮歲聿暮不吾與曰彊圉赤奮若兮維律中乎大呂顓頊嚴令兮使玄冥驅其先風伯憤噫兮云師乘以垂天羌觱發兮逾栗烈夜淅瀝而霰先集兮晝忽繽紛而雨雪駕玉虯兮驂白螭騰踏銀漢兮濺冰屑夫何累旬月止復作兮紛委積而交加折修竹以失聲兮封枯楊而生花巋官寺兮山之麓接曠景兮平臯阻寒气兮空谷旦余適野之莾蒼兮雪始霽而日煜千門凍而反閉兮萬竈淒其未煙燦瓊枝兮林立瑩冰柱兮檐懸僵狐兔以屏迹兮饑鷹隼而莫騫晃六合以昭回兮斂萬籟而寂然吾方遊乎塵垢之外兮幸昭質之未窳步餘馬於白水兮按余轡於瑤圃飲沆瀣兮飱玉英懷琬琰兮佩琳瑯茍余心之皎潔兮𨿽逺引其何傷嗟滁之僻兮樂有餘逖彼北裔兮僻不可居層冰峨峨兮陰山萃矹豺狼侁侁兮虎豹出沒美人之遊兮轅不及攀良辰感我兮怛肺肝亂曰寒旣沍兮歲亦殫幽獨處兮誰與歡宣餘力兮及時難望朔云兮天漫漫鳳有岡兮龍有淵思美人兮不敢言在滁六年不調今上禦極擢本寺卿嘉靖癸未遷南京太常寺卿期月攺北提督四夷館時大禮未定議者紛紛公慮其聚訟而貽患也作大禮問以解之其略曰或問禮官之說皇上以小宗後大宗特重大宗降其小宗亦旣合禮經矣曷爲議者未已也曰此宗子法也非所以定天子之大禮也其說何也曰宗法爲公子卿大夫設也君不與族人爲宗也爲人後爲繼大宗設也君無爲人後之禮也且古之後大宗者必屬乎子道者也故可以爲父子仲嬰齊以弟後兄非禮也而公羊髙曰爲人後者爲之子附會之過也魯僖公以兄繼弟非世及之常也而胡安國曰臣子一例以僖嘗爲臣夫謂臣猶子也則可謂爲之子惡乎可近世人主禰其所後則何如曰屬乎子道嘗受命爲後儗諸宗法庶乎其可也非此類也何可比而同宗法耶然則其稱號柰何曰天敍有典人不可汩也其廟次柰何曰生爲之臣死不得儕於君也其昭穆柰何曰父昭子穆未之有攺也或世次不相當不以親親害尊尊可也仰惟我皇上卽位承武宗遺詔遵祖訓兄終弟及之文揆之春秋之義克正其始矣其繼武宗之統以主宗廟之祀非若宗法必爲之後而後得奉其祀者故以倫則武宗兄也孝宗伯考也以位則皆君也皇上以弟代兄以臣道事先君其爲繼武宗也名正而言順矣武宗而有繼也則孝宗固未嘗絕也何得舎武宗而不繼何必考孝宗而後爲繼耶由此言之興獻帝聖考也興國太后聖母也名正而言順矣若夫尊崇之典則亦有可言者宋英宗旣後仁宗程頤尙謂其父濮王當別立殊稱矧我皇上聖父母乎如曰子無爵父之義周不有追王之禮乎廟祀之典則又有可言者天子爲百神之主尙當祭其國之無主後者而顧不得祭其父乎別建寢廟不敢幹宗廟之紀不亦可乎公言出而羣議遂定時議禮當上意輙得不次擢公嫌希附卒不以聞主議者求觀亦弗予上計已決期日下詔上寶冊宰臣猶執舊議上甚怒禍且不測公往與言遂艸詔大禮卒以定而臣工陰受其福公有調和之力焉乙酉晉都察院右副都禦史提督南贛汀漳等處軍務賜璽書斧鉞至則明號令修器械時簡教亷謀勇信賞罰先是壬癸之亂招撫新民或詐殺之由是各巢往往復連比爲患公鑑斯獘務馭以誠信惟自相告訐者聽之以離其黨舊有功未賞者有司或吝出納公謂此何以勸且示之不信悉賞之於是惠州黠冦賴貴聚眾肆虐公發兵洗其巢穴凱奏上嘉悅賜金幣慰勞浰頭餘黨曾蛇仔等七巢並興大肆毒痡逺近震恐公發諸路兵夾剿賊大懼願撫且襲通判董鳴鳳以要公曰此賊故智耳昔人常墮其計容復蹈乎乃下令曰通判自僨事不足卹有能掖之出者予弗死益督進兵力戰賊大敗渠魁生禽俘馘千餘牛馬器械獲甚眾餘黨奔竄於是犁其庭籍其田業貧民審其脇從者分配內地通判卒獲全公制變決機奇中折衝尊爼之間而親臨戰陳者咸弗及也至上功獻捷初弗張皇謂臣子效勞期於成事而已希賞非我志也故紀述勞勩多歸之人其俘獲稍渉疑似卽不以報會掾吏白故事宜納賂不者功𨿽髙不賞公曰我寜無功耳奏上會召爲工部右侍郎迨論功竟弗及焉還朝值河溢淤漕任事者方興新河之役費且數十萬死者數千人人心洶洶歲運不繼上憂之廷議必得公代乃可賜璽書兼憲職往蒞事公還甫三月也旣受命誓殫慮畢力以濟大事夙夜思惟考故詢謀以沛漕之淤塞因黃河之旁衝黃河之旁衝因上流之未疏今宜疏支河以殺其勢築長堤以防其衝然後挑通沛漕自無復淤之患乃上疏其略曰河流故道非一其大而要者若孫家渡趙皮寨乃上流之支河沛縣飛雲橋乃下流之支河弘治以前三支分流會於淮而入海故徐沛不受其害邇來上流二支俱就湮塞全河東下並歸飛雲橋一支下束徐呂二洪上遏閘河流水溢爲遊波茫無畔岸於是決堤壅沙大爲漕患今日之計固當挑浚舊漕以通糧運加築堤岸以防衝決然非疏上流之支河將來秋水復發沙𨿽挑而難保其不復淤堤𨿽築而難保其不復決探本之論固有在矣上嘉納焉至濟卽達觀徐沛淤漕閱新河險阻沿黃河出丰單以求決囓奔衝之迹洞悉利害而得其要機遂築長堤起單至沛幾百四十餘里時建議者欲別遣官相度意在阻公適有旨下公計處乃復上疏其略曰漕渠廟道口下忽淤數十里者由決河西來橫衝掣閘河水入昭陽湖以致閘水不復南流而飛雲橋之水時復北漫故沙停而淤也今宜加築東堤以遏入湖之路更築西堤以防黃河之衝俾其自北而南常由故道則沙不復淤矣臣愚且拙不敢求新奇之功不敢爲茍且之計惟欲因舊以爲功從省以濟事順水性以除患故舎新河而修舊漕者圗其易也沿黃河爲堤者防其溢也停槪派夫十數萬僅用河夫二萬餘者恐民勞也罷雇募而行犒助者慮繼費也上復納之劉司空麟遺公書言近日議者謂趙皮寨孫家渡不足泄黃河怒漕渠或不免復淤柰何公復書云黃河爲中原患非一日矣智者不與水爭地惟順其勢而導之後世或塞其決或堤其卑或疏其派皆隨時救患者也國家漕渠爲南北咽喉勢不得不與河爭地弘治初河決荊隆口又決黃陵岡又決張秋當時嘗浚孫家渡宿遷小河而後荊隆黃陵張秋可塞此分泄河怒之驗也況自河南歷直隸至山東之曹縣恃長堤以禦河患亦旣有年今單丰沛爲堤獨不可以捍禦乎蓋事理可據與人力可爲者如是而已若欲別求逺圗則新河之役可爲殷鑑公遂毅然行之役夫費銀不滿二萬不期年而功成沛漕流通歲運如故每河漲堤下水退沙回民多耕作焉其後河徙成化間故道出徐州小浮橋合運河而飛雲橋道塞無復沙淤之患矣己丒秋境山河忽西徙三百步亂石絕河湍射下數仭𨿽虛舟不得上有冒險而下者十覆三四逺近駭懼舟戒弗行公命穿故河廣十步以通水稍截徙河逼之東兩涯下埽以漸相屬及兩埽逼河流激蕩乃決入故河奔放衝滌一夕河廣一倍二三日盡復其舊人謂禹之行水弗是過也是役也有風公終新河之緒者有謂當條新河之害以聞者公一弗從蓋公之忠不欲狥人之非以僨國之是而其厚不欲揚人之短以彰已之功故功卒成而人弗病於是禦史傅君烱疏公費省而成速上紓九重漕河之憂下遺一方民田之利工部尙書章公拯疏公區畫有方督理有序國之峻功一旦告成宜加升賞以勵臣工上乃詔加公尙書俸級仍總理之任然公積勞成疾自此始矣是年冬疏乞骸上溫旨慰畱義不敢復辭事詳治河錄辛卯春召攺兵部右侍郎五日而部署災時堂屬多被逮公以一身疲眾務收毀散之圗書防夤緣之姦獘罔有餘力又奏罷各省鎭守太監是年秋升本部左侍郎冬復奉勑督理仁壽宮役力疾趨事壬辰三月十九日戊辰朝服侍上禦殿傳制賜進士退朝同省集迎主賓百餘冠裳濟濟宴會盡歡比日昃歸復接賓客罷如臥內少休有頃則气微微逝矣明日訃聞於朝咸驚愕以爲異旁皇赴弔天子軫哀特贈兵部尙書賜塟祭公儀狀秀偉言辭辧正性孝友質直簡黙惇愨平生言動未嘗少越法度接人和夷而不喜諧謔無亢無比無賢愚大小見必稱長者使人弗逆億惇然以情尢篤於故舊鄕裏後進接引不遺有徳於人終不自言人有無禮未嘗見其非口不言人過聞人有言者則嘿然凡職分當爲無不學而一無所炫視之若愚及臨大事決大疑若庖丁理牛無不迎刄而解雅知止足不逐時進取爲太僕八年居卿貳且三考朝列鮮有同者而公裕如也平生讀書精思力究發爲文章雋腴古雅詩尢淸婉卓然名家所著有竹澗集若干捲嘗慮族人久而易渙乃仿古宗法作潘氏家乘僉事府君有舊廬葺之以居族人創家廟立祭規凡尊祖睦族之爲罔弗至焉公生成化丙申享年僅五十有七塟武義縣牛山之原娶葉氏累封淑人前壬辰進士知和州梅澗公睦第三女性慈孝事姑姜淑人深得其歡心尢能逮下所在著聞生子徽與永康程文徳同登己丒進士任刑部主事女粹適文徳封孺人庶子紹邑庠生章氏出綬葛氏出孫男四人長承祜以公蔭爲太學生次承祥承禠承禋禮部侍郎甘泉湛公若水爲之銘諸壙云史氏文徳曰夫公可謂不近名者矣當瑾之橫也公而少自爲可以不禠其爵也官滁陽則八年矣猶曰休厥居也總師而師捷矣治河而河道矣而亦旣勞矣而九歲弗遷焉近名者至是乎且當發言盈庭之日一言而禮取衷焉公孤可立致也公著論寜獨祕焉近名者能之乎於乎寜抑其位而信其徳不求知於人而求知於天若公者固三代之遺直也耶後之論世者庶有考於斯焉翰林院編修文林郎經筵官子壻程文徳撰

侍郎潘公祠堂記【祠在境山】

潘公何祠民祠之也思也徳公思公圗報無地故爲祠以屍祝之也民何徳公之理河不擾民不激水漕舟通利國富民安飲水者思禹不能一朝忘也然則民作之乎民無敢作君子者聽之也君子何聽髙山仰止景行行止五音之於六律方員之於規矩前船後眼不能舎之而他適也於戲遺愛於民遺法於後公去猶不去也公沒猶不沒也大人君子其無尙於立徳也已是故可以祠可以記公諱希曾字仲魯號竹澗浙江金華人嘉靖八年以工部侍郎兼都察院僉都禦史奉勑總理河道祠成於十有六年之秋倡之者耆民郝端伊逵等聽之者理鹺監察禦史陳公蕙洪公垣視其成者徐州整敕兵備山東按察司副使宋君圭徐州知州陸君時望記者州人馬津湖廣按察司僉事記已爲歌歌曰於戱公之理河也民無知公之去河也民有祠河之水兮湯湯公之靈兮洋洋歲時伏臘兮民曷可忘

竹澗集附錄

