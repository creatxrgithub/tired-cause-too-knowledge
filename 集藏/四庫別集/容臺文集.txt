容臺文集

﹝明﹞董其昌著

●目錄

敍

文集

別集

●敍

容臺集者思白董公之所譔也大宗伯典��勑九卿觀禮樂之容故稱容臺古禮部尙書兼學士惟蘇東坡周平園領�儒臣艷爲極榮吾�南秩宗差冷自京山夲寧李公與吾鄕思白董公接席而來皆不久引年特賜馳傳歸士大夫髙之亦二百年容臺未始有也往王長公主盟萟壇李夲寧與之气誼聲調甚合董公方諸生嶽嶽不肯下曰神仙自能拔宅何事傍人門戶間獨好參曹洞禪批閱永明宗鏡錄一百卷大有奇悟已醜讀中祕書日與陶周望袁伯�遊戲禪悅視一切功名文字直黃鵠之笑壤虫而已時貴側目出補外籓視學楚中旋反初服髙臥十八餘年而名日益重四方徵文者日益多自上衮列卿臺察郡邑吏幹旄詣門則公請贈遠謁貴非公文不賟則公請浮屠老子之宮則公請子孫稱地上觴文地下石則公請籓王戚畹以及三韓六詔百蠻之長懸購著作如雞林新羅故事則公請三家之村五都之市朝懷贗蹪而暮獵金錢依倚生活不勝記則公請夫海內交人亦多矣身當吾世而目見斷楮殘煤至聲價百倍者無論京山卽弇州曾若是之烜赫乎度公所遭卽思王八斗穆之百函分身應之猶恐不給而公搖茟萬言緣手散去侍兒書記竟不知轉落誰何手也余與公爲老友凡有奇文輒出示欣賞其它散見於劈箋題扇卷軸屏障之外者甚夥賴冢孫庭克意料理懸金募之稍稍不脛而集呈公省視乃始笑爲已作不然等身書幾化爲太山無字碑耳公七十有五餘至今手不釋卷燈下能讀蠅頭書寫蠅頭字間遇二三名流宏抽覽卽推去曰就中無甚祕密藏不必遊目也他人皆五金八石而公之手別具一刀圭他人皆八陣六花而公之茟別帶一匕首凡詩文家客气市气縱橫气艸野气錦衣玉食气皆鉏治抖擻不令微細流注於胸次而發現於毫端故其髙文大冊雋韻名章溫厚中有精靈蕭灑中有肅括推之使髙如九萬里垂天之云澄之愈淸如十五夜吞江之月漸老漸熟漸熟漸離漸離離漸近於平淡自然而浮華刊落矣姿能橫生矣堂堂大人相獨露矣豈惟臺閣體具存卽漢唐宋以來相傳正始之血脈尙畱十一於千百者非公砥柱之力哉往公修神光兩朝實錄署副緫裁當事擬以少宰辭擬北詹又辭旣而請南乞體逆魏盜權於府中東夷弄兵於輦下士大夫震詟雷霆之威局脊救過不暇而後嘆服公之先幾遠引坦坦如無事道人非生平名心淡識力髙何以有此宋禮部尙書倪思云與其爲有瑕執政寧爲無瑕從臣其公之謂矣以此而發之心聲心畫𨿽欲不傳得乎若畱中奏議纂要如幹捲曾經宣付史館尙未流布人間確然元老晚年之定論神祖大事記之權輿也實錄竣期敢忘嚆矢爾庭梓之請俟異日焉

崇禎庚午七月朔友弟陳繼儒頓首譔

◇文集◇

卷之一

序﹝一﹞

卷之二

序﹝二﹞

卷之三

序﹝三﹞題詞

卷之四

記碑銘引

卷之五

論評

說議

奏疏表

頌贊

箴露布考

卷之六

傳贊傳

卷之七

策﹝丁酉江西程﹞募緣疏銘

誥像贊

卷之八

墓志銘

卷之九

墓表神道碑誄

行狀祭文

●容臺文集卷之一

華亭董其昌著冢孫庭輯

序﹝一﹞

◆序﹝一﹞

本艸綱目序

劉向說苑序﹝館課﹞

八大家集序﹝館課﹞

蘇黃題跋序

合刻羅文莊公集序

重刻王文莊公集序

馮少墟集序

皇華集序

石居士詩選序

方眾甫汝上集序

參知陳公遺集序

邢子願法帖序

超然堂槁序

靑藜館詩集序

江西鄕試錄序

素雯齋集序

陶白齋稿序

何士抑居廬集序

沈公路文集序

芝山集序

消暍集序

詒美堂集序

睢陽人物志序

漕撫奏議序

楡林杜日章三教逸史序

程氏墨苑序

人日後序

袁伯應詩集序

○本艸綱目序

郡國立醫學祀三皇神農黃帝是皆有當於醫庖羲氏則未有知其繇來者也吾聞五帝之書謂之三墳三墳言大道也道莫大於易近取諸身則爲素問遠取諸物則爲本艸蓋說卦所謂於木爲堅多心科上稿者卽本艸之鼻祖也且夫藥不過五行五行之變爲五色爲五味爲五气爲五性爲五用而五者之變不可勝窮聖人以卦气得五行之情故曰一日嘗七十毒者此物此志也神膏傅瘡靈丸療疾非常之事聖人不貴一毒妄攻五兵莫慘傷生之事聖人愼之愼之必自身始聖人亦人耳如以其腹爲嘗蹈必死之域以捄世名之爲神愚莫甚焉豈足信哉知禹之言神也以九疇治水則知農之言神也以八象甞藥審矣陶隱居深於醫乃語上古聖人方藥主治以識識相因夫不以腹甞而以識甞相去幾何哉亦未爲篤論也泰嬏六經惟易附於醫卜以不廢故曰執之皆術不執皆道謂本艸爲神農氏之易可也厥初藥分三品以三百六十五種應周天之數自漢以後代有增益爲圖爲注爲音義事類者凡數十家至近世蘄州李某悉加結集又以經史稗官之書廣引曲證凡四十卷可謂勤且博矣會西蜀陳文獻公請修一代正史有詔求天下遺書厥子文學某進之闕下天子爲報聞書藏文淵閣時方擬撰方伎傳丁酉三殿災史事中輟其副本一鍥於江右楚方伯四明薛公曰此楚人之有也不當楚人得之乎遂挍讎繕寫以鍰金剞劂薛公以內艱去三山楊公繼爲左轄寔終其事書成屬余序之餘嘗驅車楚之隨州過厲山見有神農祠則又大醫王之自出又讀張文潛明道雜誌云蘄州龐安時隨癥絜方輒有神驗乃知醫統故在楚楚又著於蘄矣然神農之佐有桐君雷公所著書已湮滅不傳而龐安時惟傷寒一論傳於世又未嘗進禦爲君父之效今讀李君綱目而古今之醫有所總萃焉且藏之天府行之四方而薛楊二公相繼表章以壽楚者壽海內不可謂不遇矣李君有子爲循今以明經起家余故衍三墳之旨而推本於易敢曰能爲神農之言也哉

○劉向說苑序【館課】

西漢之著書者自陸賈以下凡六家而卯金子居其二淮南王安則有鴻烈解中壘挍尉向則有說苑新書云淮南之書俶詭超忽世所稱挾風霜飲沆瀣者蓋文士多沈酣焉而向之說苑二十篇网羅舊聞應規人矩似非好奇者所急也玆顓刻說苰何也曰向之此書其合於立言之指者有三而文詞之爾雅不與焉裨用一也述聖一也獻讜一也有一於此皆可傳也矧兼至焉者乎夫語稱公輸子巧於爲舟車而拙於爲木鳶以非所常禦也顧長康易於貌神鬼而難於貌狗馬以眾所習見也向之說苑自君道臣術迄於修文返質其標章持論鑿鑿民經皆有益天下國家而非雕塵鏤空縱談六合之外以動覩聽者是爲裨用可傳也漢承秦後師異道人異學自仲舒始有大一統之說然世猶未知宗趣向之此書𨿽未盡洗戰國余習大都主齊魯論家語而稍附雜以諸子不至逐流而忘委是以獨列於儒家是爲述聖可傳也元成間中官外戚株連用事向引宗臣大義身攖讒吻顧所謂三獨夫者其憂社稷懷忠不效又進說苑以見志吾讀其正諫一篇蓋論昌陵論外戚封事之餘音若縷焉是爲獻讜可傳也此三者鴻烈有之乎豈惟鴻烈陸大夫有向之麗而無其實賈太傅有向之辧而無其識董江都有向之醇而無其達楊子云有向之詣而無其節知言者必能折衷矣或曰史載子政自言得淮南王枕中祕書以黃金不成獲罪則好鴻烈者宜莫如向故曾子固譏其言不深純是不然夫子政固少好淮南書者及其義甘不調齟齬憂患之徧嘗而學術意見已一變矣昔派河東文師國語而非國語曾南丰文師子政而詆子政文人反攻固耳可盡信哉

○八大家集序【館課】

文之有家尙矣六籍以降作者代興至班固藝文志始詮別流類爲儒家道家名法家縱橫農雜家彼其持之有故其言之成理瑰瑋俶詭自立堂室總之所謂家也乃遠識之士上下千載文章之變欲罷黜百家而獨有當於唐宋八子者目爲大家而行之何居重經術也楊子云不云乎六經爲羣言之郭而劉勰文品首揭宗經經之於文也祖也譬之家然有族有祖而後支分派列或以官或以地有亢厥宗者爲大家若箴銘賦頌祖之詩者也序記奏疏祖之書者也爲文者卒未有釋上而可訓者也夫八家者材人人殊乃其淵源所漸則皆宗經者已昌黎平淮西碑說者稱其序似書詞似詩而子厚明允生平蘊藉見於與韋中立田樞密之書若王介甫之新經字說曾子固之洪範解歐陽永叔之童子問二蘇之易傳古史不謂之本原六經不可也故其蘊釀也厚其鎔裁也雅其造義也深其於三代之典型猶有存者而世不得以意廢之蓋文之有本者如此明興洪永之間猶知宗尙仿蘇家則有若方遜志仿歐曾家則有若楊東裏諸集可考也自徳靖而後士務速化好釣奇於是置經術弗問而取秦漢諸子之文句比字櫛以相色澤曰是可超唐宋之乘吁吾不知此八家者其力固不能爾邪抑其能之而薄不爲耶且所爲罷斥諸子者爲其畔於經也畔於經矣而瑰瑋俶詭自立堂室則猶之有家也若襲秦漢諸子之餘而寄其門廡之下是乃向者江左西昆之習而韓歐數公所奴僕命之者矣何以家爲故讎挍八大家集授剞劂氏俾承學者知通經學古之指焉

○蘇黃題跋序

蘇門四友惟山谷學不純師東坡事之隱然敵國文章气節之外戒行精潔平生臯過比於露坐科頭者祗小艷詞耳此眞東坡之所畏也其爲文仿蘭亭敍題跋書畫寥落短篇出於劉義慶世說𨿽偏師取奇皆超出情量動中肯綮而廣川之藻長睿之博顧不夥遜席焉亦得坡公燻染力耳當宣和時黨禁蘇黃及其翰墨凡書畫有兩公題跋者以爲不祥之物裁割都盡乃以進禦蓋論世者興嗟焉豈知五百年後小璣片玉盡享連城如侍禦楊公裒成此集也耶山谷嘗爲子弟言士生於世可百不爲惟不可俗俗便不可醫也臨大節而不可奪者不俗也宋人之以爲不祥也俗也侍禦公之結集也醫俗也世有不俗者定不作書畫觀矣

○合刻羅文莊公集序

成弘間師無異道士無異學程朱之書立於掌故稱大一統而修詞之家墨守歐曾平平爾時文之變而師古也自北地始也理學之變而師心也自東越始也北地猶寡和而東越挾勛名地望以重其一家之言濂洛考亭幾爲搖撼乃太宰羅文莊先生獨折之曰禪蓋先生束髮登朝卽以扶世覺民爲己任嘗坐蒲團拈公案與老衲同參久而見所謂淸淨法身者乃知無善無惡之旨果與詩之秉彛書之恆性辧在毫芒灼然不亂此困知錄之所爲作也嗟乎拯溺者不赴水捄焚者不蹈火懼其入而不能出也使先生入而不能出則亦慈湖橫浦之續矣有心哉先生之衛道乎昔楊子云著書若法言訓纂酒箴騷賦皆麗以則閎以肆而其所自喜者惟太玄然玄學不大顯而世所傳者乃其所悔爲雕虫小道者也先生居承明著作之庭薄文人不爲而大雅之音春容平淡記序之文贍而有體銘贊之文質而不誇奏對之文讜而不激而書牘二卷所與諸君子諭難往復尢輔語錄而行所謂有徳之言造道之言並立而雙美者也先生且追洙泗而翼之何敝敝焉規摹秦漢哉神祖朝有以先生從祀請者疏畱中不報方今主上營精理道窹寐眞儒講幄侍臣有推崇先正之緒言以資啟沃者曠典若有待矣先生之曾孫珽仕刻此編於舊京而余適以纂修之命至固以序請念表章正學有裨世教非直珽仕率祖之孝已也僭爲序之

○重刻王文莊公集序

王文莊公仕於弘正之朝是時海內談道者東越未出談藝者北地未著自楊文貞而下皆以歐曾爲範所謂治世之文正始之音也文莊公崛起天地之中循習先民之矩其詩文以自得爲宗自然爲趣其才無所不騁而馭之以法不爲戰國之縱橫其學無所不窺而束之以裁不爲六朝之雕繪於境無所不收而以情附境不爲莊列之虛恢於情無所不摹而以禮定情不爲屈宋之怨誹蓋率爾泛應不離典型寂寥短篇各標閎巨若入淸廟所見無非法物若驟廣陌所踐無非坦途奚以句比字櫛用非聖之書气盡語竭逞無窮之辧爲哉試取其合作置諸廬陵南丰兩先生集中曾可區別否公有言古來文人持論但以自快其臆不必合於當日之事情諍臣之獻納苟出於植黨沽名則有混國是而不卹者蓋百年之前已洞見其端而今始驗也非淵識不至此嗟乎當徳靖以來作者如林以師心擬古上說下教正始之文幾於暑之裘冬之葛鮮有過而問者功成不居公亦何能自異及夫模擬之力已窮千秋之論未定而後人人知循其本則公之文始懸衡天下神明再還日月重朗是集也蓋詞場之赤幟非王氏一家之天球已也公之孫王大夫較讎授梨張皇貽厥紹聞徳言公侯之後必復其始世家之寶祖硯者吾必以大夫爲冠冕矣

○馮少墟集序

在昔己丑之歲庶常吉士二十有二人天子命少宗伯田公爲之師而金陵焦弱侯以理學端門爲領袖是時同儕多壯年盛气不甚省弱候語惟會稽陶周望好禪理長安馮仲好好聖學時與弱侯相激揚仲好冷面骨人也嘗端居晏坐茹淡寡交文字之飲鮮所徵逐吾黨愛周望之簡易而憚仲好之矜莊不敢以狎進私戲之曰此食先﹖﹖屯肉者謂其有意於兩廡之間也余旣以請急歸越歲還朝遇南昌劉幼安於淮陰爲仲好五嶽方寸也曰三秦大邦仲好修士且閣試之甲乙不在人後而有上下其間者竟得西臺何也余曰子休矣謂石渠東觀足滿仲好志耶居久之有詔屏逐諸賢者而仲好亦坐廢且二十年矣仲好無幾微牢騷不平之气而益湛思於學脈蓋窹寐洙泗折衷濂洛𨿽一稟承於先儒而獨證獨剏自爲一家之書今所刻語錄紀敍天牘詩謌雜著十餘萬言是已異時講學先生微言不乏而徵信或希仲好獨以躬行爲劵學者觀其詶應取與細微之際無不心折故翕然宗之曰關西夫子而朝士想聞其風時以人告冀備細旃之聽夫康齋以布衣召見文淸以陳臬爰立坐論之任豈復借資於官秩而況仲好固文學侍從之臣乎哉吾以仲好卜世道矣余回環參究全集宗旨若有悟人而諸序者業先之不復龐贅獨以諸君子所見者江漢吞天浴日之後而余所見者岷嶓發源濫觴之初蓋仲好學爲聖人之志定於庶常時而今之充寶光輝不離本來色相也崔侍禦六千里外屬余爲序余旣幸附不朽又以慨周望幼安皆不及覩也嗟乎士固有百不爲多一不爲少吾己丑同館得仲好足稱盛矣

○皇華集序

在昔穆廟隆慶元年歲丁卯吾師太傅許文穆公時以翰林簡討奉使朝鮮賜一品服乘四望車玉山暎照彩筆縱橫彼邦驚嘆謂天際眞人片紙隻字珍若瓌寶及公之行貢球稱幣修郊餞禮如故事公一切謝遣鮮人尢嘆服作亭顏之曰郤金紀盛美昭示世世永勿諼也又五十八載爲今皇帝天啟四年歲在甲子公之幼子立禮復以中書舍人奉使覘彼邦請封情事於時遼左淪喪舍人𨿽得輿無所用之乃絕海而渡間關鼉宮蛟窟駭浪驚濤幾兩月而達鮮之父老逮見五十年前天使者嘖嘖快覩如文穆再來也舍人還貢球稱幣郊餞甚謹舍人指郤金亭而謝遣之惟是彼邦所鋟皇華集一冊再拜登受歸而視不佞昌曰立禮生三歲而失怙不省先公者容何狀旣展讀此集若傳神照若閒生面卽海外君長奉爲瓌�況吾許氏子孫乎方當刻寘家廟子不可以��蓋余嘗走新安弔文穆公之墓文穆諸子皆如寒畯無厚業惟淸自忠孝之遺獨厚耳而舍人尢以白眉著且陸賈使尉佗橐中裝至千金不以傷廉譏舍人再世再郤金令絕域知聖朝有投珠抵璧之臣眞不辱命者至條上方略米聚山川箸籌石畫天子下詔褒美天官氏紀錄當有不次之擢與張博望言多鑿空者豈可同論也文穆公之家教世澤得此集而益彰而舍人之恢弘遺緒不愧於李贊皇範忠宣者端在是矣敢識之末簡

○石居士詩選序

石居士詩選者今大中丞楚陽石公作也古不有開府詩乎曷稱居士蓋海內之知石居士久矣公始爲二千石守長以彊直失當途驩中丞臺以乘墉而攻無弗勝者竟奪於淸議昨舌自免去當是時公一似披裘翁此一居士也公旣自吳郡移守會稽銓宰念淮鹺爲天下膏脂處不有修士誰酌貪臬於是公以憲職領鹺使會有監司以苛禮裁公不爲屈趣解印歸當是時一似柴桑翁又一居士也公歸而艸衣木食大忘人世臺察守相干旄踵門罕所容接惟以古道素風爲鄕閭表當是時一似遼東皂帽又一居士也公沈冥踰一紀澡修閱一世以有此居士譬之喬木焉封植護持自拱把以至於參天大不易矣而奚以崇膴者重公之詩乎公結髮稱詩以唐爲範其論本朝詩以髙楊張徐爲正始𨿽與七子同世未嘗有所附麗今讀其未風近體五七言諸什气骨蒼勁格律沈雄往往規摹少陵卽溢爲變體亦在昌黎樊川間乃其主盟風雅惟是有絕俗之識試舉其槪如林泉之作歌衡泌而適考盤故其恆也自公爲之則目營四海心洞九流非名人貞士不以懷非存教維風不以紀一字陽秋亦詩亦史斯已超矣塞垣之作宣鬯威靈鋪張功實故其恆也自公爲之則箸籌廟算米聚山川憫徵戌之苦辛憤犁庭之汗漫蓋其原出於采薇杖杜而前後出塞之什成於主帥之手抑又奇矣要以詩品如此自可無翼而飛孤行宇宙卽一丘一壑且方駕襄陽況淸徳蓋世勛猷炳焉若爲之鞶帨乎此之謂不朽已公名位逾進文魄逾彊取於世有甚寡而斟酌於古人者甚慱是編而後未見其止錫以嘉名必曰居士後集公之故吾在是知其無以易之矣

○方眾甫汝上集序

汝上集者方眾甫守汝時所著詩若古文也眾甫不嘗剌冀乎獨稱汝何也凡眾甫有所撰造率取吏治之餘冀之堅汝之瑕也始眾甫舉孝廉嘗恨不得速去經生之藩而一意千秋之業旣解褐意且怒而飛矣然眾甫不敢易冀曰吾天子之揆煩吏也詞客也與哉若之何以挾策者亡羊也筮仕者以吏爲師以律令爲春秋以案牘爲史籍吾何得獨異當是時眾甫篇什用希意有所至而愛有所遺也及且補官爲汝直遊刄治之矣州將視事三月老椽吏抱疑牘嘗之一再不效欺紿意銷於是訟堂閴然翰墨間作耆舊傳可續也山水經可廣也行春有貢俗之篇懷人有招隱之賦弔二劉之故壘訪空同之遺迹向所謂一意千秋業者至汝乃得之而其工力之深意度之矌雕刻萬象陶鑄往哲微獨傷汝之政天下髙等方駕西京乃其撰造亦兩司馬間矣夫州縣勞人臨汝劇郡他剌史戴星出入懼不贍舉何問風雅卽閉閣賦詩如簡書何無論不得如眾甫工也眾甫信自才抑可謂知務矣在昔漢之盛其大夫能賦者惟遼東河內傳耳猶有不列於循良所學所用各有當也間者天下之网至密矣以繩文吏有過無不及焉見謂此屬流連景光厭薄簿領無與百姓之急自眾甫之集行而課功實者乃今絕訾於文人乎眾甫入爲司馬郎憂邊思職日夜討石畫襄廟算西人旣已就馘而東徵將士復伸威眞番樂浪之外夫韓之碑栁之雅司馬子長之朝鮮敍傳於以紀成功而師後事者是在眾甫而眾甫玆未暇也且以汝上集求之

○參知陳公遺集序

國子博士陳公應召行有日矣手詩若文一編以視余曰此先君子之遺集也先君子仕於肅皇之朝爲名禦史神祖時江陵相奪情議起臺諫列名以請舉朝不與者二人先君子與焉以是中考功法江陵敗凡抗疏受譴者皆復故官尋有不次之擢先君子恥自列不大有所表異繇縣令平進盤旋藩臬所至有惠政屍祝者不衰以參知引退樂志著書覃思雅道五十年如一日也生平爲詩若文隨手散去家藏所萃十不得七將授梨而傳諸世子其爲我敍之餘惟撰造之事非名心甚厲者不能鉤深抽祕極其才情之所如又非名心甚恬者不能馳域外之觀而俟千秋之鑑先生盛年力古專精靡他而實際闇然知希爲貴彼如近世詞家一吟一詠輒自標置若建鼓招搖而博一時之聲譽者於先生何遠也語曰惟其有之是以似之且夫忤柄臣之意如汲大夫而不以气節名修百姓之急如朱桐鄕而不以循卓名若此者不謂先生之恬不可不謂先生之文亦不可也文人刳心雕腎抉造化之精類鮮遐算李杜韓柳是已惟白香山在九老中年及八十韋蘇州經歷三唐幾及百歲今先生所享大年居兩公伯仲間而其詩品之蒼澹文章之眞率與兩公方駕而馳不知誰當讓席者此又公之取於世者尠而天以期頤成公不朽之盛事也可以傳矣國子先生司鐸吾庠諄諄以育材爲務所得奉入以浚百年久淤之泮水旣已臨發又采形家言崇臺傑閣悉還舊觀此方士子之去思猶靖江士民之祠先生也先生嘗令靖江云

○邢子願法帖序

余爲庶常時館師田公宗伯病且劇同館議以一人行者余爲請急卒成掛劍之遊子願太僕曾爲近體一章推余意气論交自此始已余出春明過徳乎子願馳百里觴余張太學之第曰此地不乏官舫今日乃仙人過耳耳余久臥山中而馮元成時以小艸往來燕齊得與子願談對兩君皆作五君詠謂李本寧王百谷馮元成子願與余也余愧不能當未有和歌子願亦復千古今王司封結集其書刻成五卷見寄且所取惟晚年行押尺牘不矜莊而自合者尢爲具眼夫子云之玄待知異世林宗之鑑宜取神情豈特翰墨之林一段奇事亦子願書名滿海內非授梨致石之難惟是自謂大好者若水乳和合莫爲拈出耳得司封此舉如子願復生俾余聞廣陵舊曲眞翰墨中一段奇事亦非直翰墨林中一段奇事也嗟嘆不足書此以附不朽

○超然堂槁序

曩余讀書檇李孫簡肅公猶在懸車余恥爲遊大人不獲奉函丈乃吾鄕龔黃門爲餘言孫公天下長者其它懿行甚備抑其謙世無與比蓋覩公之一體云而公有子孝廉君自稱謙所則所謂或得其骨或得其髓者矣已而更稱超然子昔之謙今之超將無同乎左太衝曰鬱鬱澗底松離離山上苗以彼徑寸資蔭此百尺條地勢使之然繇來非一朝而栁氏家訓以奕世席寵爲可畏曾不如華門圭竇足自見其所長者盛滿之難持如此君簡肅肖子孝友天篤畫地而蹈魚魚雅雅無衡气無慆心庶幾萬石之有慶建太丘之有二方哉乃其砥礪行業攻苦食淡有寒畯所不能望者故經明獲雋物望益起夫楊滇南之博雅近世鮮儔猶爲家世所掩以君方之懸矣在易之言謙曰利用徵伐天之道其猶張弓乎君之謙也於是乎能超矣君自以世受國恩志在報主非肥遁林藪厭棄纓緌而一切逃之人外者至其輒業以廢蓼莪故耳余嘗謂丹朱之傲不必如末世凶徳當繇輕世肆志不肯以天下爲桎梏想當洗耳赴淵之流有此學術而濫觴於莊生橫決於稽阮遂以風流放誕爲事迹於超而失之莫斯爲甚何則不謙故也舜之愼徽禹之克儉尼父贊之曰巍巍乎則超矣君之超然以此請以質諸君之子弘範以爲得乃翁心事否

○靑藜館詩集序

唐以詩取士而詩無當於名公卿何則凡詩之工必顓意一行不他遷業與之相終始而後成一家故窮而工則爲孟浩然杜甫而不必以詩昌其身也貴而工則爲宋之問王維而不必以詩重其人也蓋終唐世而稱名公卿者贄以讜泌以智三百年無幾而曾不能以短篇只語掛於間气英靈諸談藝之口而曲江庶幾焉其相業固鼎姚宋而其詩名亦伯仲儲王矣抑何寥寥也夫爲名公卿則無所事詩卽爲詩而令窮工者能傲之以不專於全才何有耶明興尊尙經術而不以詩程士惟文學侍從之臣以之爲本業然非有興慶龍池之賡歌明河輕煙之寵異如唐者其迫而後應不過中書省試已耳春明送別已耳皇華紀行已耳且也其官漸貴其去詩漸遠石室編摩則又遠代言視艸則又遠講幄橫經則又遠至於學士春卿潤色天子禮樂之事至繁且巨當是時而欲與詞人墨客腐毫刻燭爭長於四聲五字之間豈惟不暇已耶滸西金齒竟以窮工懷麓鈐山遂成絕響離合之故與唐一揆矣君子有遺憾焉少宗伯劉衡野先生以異才奧學冠冕詞林周踐淸途二十餘載髙文大冊播於四方忠言嘉謨動毘廟社戊戌春首倡伏闕之議請立東宮天子𨿽下詔切責以此知中外心率奉宸斷成羽翼功而先生在南宮所條上諸疏皆凝然獨立不茹不吐爲羣小側目世咸以敬輿長源歸先生先生𨿽歸海內比之惠州衡山而以出處爲世輕重若無敢以詩人詞客求先生者先生乃未嘗一日而廢詩沈酣六代函括三唐色澤髙華興寄蕭遠內無涸思外無遺象其伯子裒集所爲靑藜館集者𨿽不見先生之全哉要皆極其才情之所詣以窮詩家之變故謂先生爲延淸摩詰而不得謂先生爲敬輿長源而亦不得謂先生以人地重其詩而不得謂先生以文章功業重其詩而亦不得其曲江之流乎自先生之集行而唐以來名公卿所爲媿色於詩窮之士者此堪吐气矣先生嘗自言楊子云薄雕虫不爲而美新文何敢與吾家中壘外戚封事並故目署其館曰靑藜將尙友於古之三益而余心於曲江諸君子者借唐論詩也

○江西鄕試錄序

臣惟國家之求士可爲勤矣而累朝今令至皇上乃始大備先時郡國諸生餼於膠庠者嘗以二十餘年得觀辟雍之盛蓋發種種短矣皇上采禮官議有非時之貢著爲今世世守之先時國家有大慶典若皇子生東宮冊立間一廣舉額以示特恩皇上采成均議兩京益二五十人著爲今世世守之先時今京朝官典省試蓋其愼也一再舉行旋卽報罷皇上采科臣議一如兩京成事著爲今世世守之此三者議如聚訟蓋亦有言不便者矣悉格不行且皇上神明獨斷百司建白非盡得請也顧議及賓興無弗奉兪旨者吁俊右文之意懃懃懇懇甚休甚厚豈不千載盛際哉夫國家之法以簡爲功以繁爲病以紛更爲擾惟是興賢選士自疏而密遇變則通眞才輩出靡不繇此鄕比之制累朝更定至皇上大備而又自今歲始今歲其得士乎顧臣何能爲役臣東海孤生也遭上拔擢簪筆史館皇上視朝臣承乏傳冊皇上禦講幄臣承乏橫經五年所矣皇上居嚴處深臣未嘗得一陪法從惟索長安米是愧若藉衡文以報萬一斯臣殫竭駑鈍之日也其敢弗勉臣自少時臣父授以江西諸君子之書往歲奉命封藩吉府出豫章之境問所爲走廬陵南丰道者皆與王程不屬末繇涉其山川瞻拜祠下有遠想慨然耳若諸士之於歐曾猶水木之有本源云仍之有譜牒也彼其操觚命牘者夫非二先生之緒言餘韻也耶臣得受而縱讀之錄其尢雅馴者上諸天府卽神理綿綿典刑不泯於生平尙友之懷甚愜其又何敢不勉在昔歲戊子司衡江右者臣之房考也玆役也江右人士意且厚望臣曰夫夫也其知人得士能不愧師門否乎臣又何敢不勉𨿽然臣所勉竭駑鈍者挍文耳而臣寔不習於文臣之所習者應主司者也非身爲主司者也主司而知文卽取之帖括與取之徳行道藝無以異蓋韓昌黎舉歐陽詹曰讀其書知於慈孝最隆也文信國對策王應麟知貢舉評之曰忠肝貫金石古誼列龜鑑此皆遺其皮膚得其骨髓有神者告之軼常度遠矣臣實安能而幾以甄識眞才惇在三之義乎乃臣有以信之諸士者夫士不自負然後能不負君親不負君親然後能不負朋友砥節礪名肩宏任巨士自得之其聲光及舉主者皆其餘也士寧愛其餘不借臣以知人知文之譽而本末俱喪徒困臣以所不能非友誼所有臣可幸無罪矣此鄕先正若楊文貞以布衣起爲名相況蘇州以掾史起爲名臣彼不階賢科聲實踔絕豈其取士功令十倍艸昧而得才遜焉者又安事取累朝科指紛更之爲諸士亦勉乎哉

○素雯齋集序

昌黎論文謂王公大人非性能而好者不易以爲是何言與前代無論矣近世若北地關中規摹左史毗陵晉江步武歐曾作者如林是不一族豈必窮而工哉何性能而好者之眾也原夫撰造之事以經國爲用以涉境爲功玄圭乘載禹貢是陳赤舄秉成周官用作五方謠俗每待輶軒之求故府圖書豈但閉門之造或江山爲助或朋簪勝讀故有一行塞垣骨力遂老旣遊劍外繩削不煩者此其徵矣素雯齋集者憲大夫福生吳公之所著也公雋才天授奧學人師臯比多問字之賓通都傳殺靑之業有日矣迨乎平進王塗郎潛民部盡發金版仰佐玉鉉紆衡而談世務矢筆而進嘉猷摛雕龍炙轂之詞折弘羊鹽筴之議且請蠲左藏以卹東垂於時羽檄交馳公亦祝庖兼應令嚴先甲野絕呼庚後事爲師前籌必驗覺狼居胥之可封而十六衛之可復也至督餉雲中纂云紀四卷考經按傳援古證今察九塞夷落之情抒帝王萬全之策讀其書老馬皆可識途用其謀天狼不難坐剪非夫膏肓之砭石儉歲之稻粱哉吾嘗謂搏綜之士弗列於藝苑者束於才也入理之談弗艷於詞家者薾於體也公腹笥淵渟筆鋩電掣自子史空玄之學莫不觀其會通精於擬議攻其堅而不攻其瑕用其新而不用其故立一義則連環遂解搜一隱則華表先愁如水也因地而異形如雪也值物而賦象故夫騷賦古律之什箴銘記序之文皆得心應手仗境生情體齊梁之綺靡兼燕趙之悲壯東南之美盡在是矣聞公之試宏詞科也偶以魯魚之誤缺然金馬之酬當事者至今惜之然勛猷日盛名位日隆閱歷日多醞釀日厚藏山之副未見其止騄耳馳於天廏步驟益閒黃流薦於明堂符采倍耀繼素雯而行者吾不知其所變化矣不佞昌二紀還朝三都卒業感足音之再聆嘆至美之不肴聊弁之簡端試以質之知言者

○陶白齋稿序

陶白齋稿者余友章公覲行卷中之什一其弟子敬所手錄而挍梓者也何以曰陶白齋者公覲生平雅慕彭澤香山兩公故顏其齋以見志卽稿中一片瓣香白傅六時頂禮柴桑是已余往同馮咸甫輩結社廌中晨集構經生萟各披賞訖卽篝燈限韻人賦詩幾章每夜分狂飲狂歌輒抵掌曰此非少陵耶此非長庚耶此非摩詰耶乃公覲奮袂起曰我何如彭澤何如香山其弟子敬乃從旁睨視曰玄宰得當少陵之骨咸甫得當長庚之韻我長公其季孟之間乎而不佞亦何如孟襄陽云爾時俱少年負意气不相下陽浮慕古人謬自譽詡人且側目呼爲狂生而公覲負時名年稍長執牛耳而盟吾黨吾黨兄事之呼吾黨曰狂生庶幾尙友古人哉母第若而兄堇堇希陶白兩先生爾也公覲且先吾黨前茅矣會子敬挍梓成而謂不佞當有言嗟夫非不佞何當有言乃言吾黨二三知已社中之繇來乃爾若夫公覲之詩恬澹閒雅類陶曠達豪宕類白則俟知音者若夫公覲神情類兩公而色澤象貌有不必盡類兩公者則亦俟知者毋謂吾黨二三知己汗私所好猶然少年時陽浮慕古人而謬自譽詡爾也

○何士抑居廬集序

吾友何士抑居父喪甚謹嘗曰漢原涉有云先人墳墓儉約非孝也乃大治冢捨於鳯凰山之麓賓客會葬如雲馬踣地悲鳴不得前松栢楸梧儼然林立蓋士抑之產半挫而哀思終無窮每當淒霜寒月呼號墓頭不忍去間爲詩歌文詞以紓寫之而賡和應酬之章亦復不廢則居廬艸是也自古喪言無文故東坡居喪謝賓客絕詩文晦翁亦以爲知禮而實有不必爾者昔右軍諸帖半出於問病弔唁從哀戚中結法所謂淚漬老筆者其書獨垂至今古孝子白華之什三百篇不載束晳補之讀者終以未見逸詩爲恨則又何怪乎士抑之有居廬艸也余有傷弓之痛每置不忍讀卽讀之亦不忍竟然而文詞辛酸聲气悲婉如哀螿勞雁使人聞而泣下將無淸歡之言難擬而愁苦之語易工耶𨿽然士抑發乎情止乎禮義蓋古孝子之遺志也況其言爾雅韶麗卓然可傳余職史請授之樂官以次於白華逸篇之後

○沈公路文集序

余往與陶周望論文人之病惟達爲甚周望曰阮公詠懷何鬱鬱奇也余曰豈未見蘇門時什乎晉人每謂使我有身後名不如生前一杯酒斯語也用之功名之途則大善不可爲著作之林道也彼潘陸沈謝者流得一隹語如下一敵國商一穩字如遇一導師專似癖莽似癡多取似貪不讓似怒烈士殉名與誇士死權等不如是何以傳不朽乎蓋周望恬於進力於古以余爲篤論惜其無年而玆又有慨於沈公路也公路家承世美才擅幼淸旣遊竹素之樊亦涉園林之趣性復悁介深居簡出不爲大人遊不懸髙門簿其於稱詩直酬夙好何悖尊生而廣心浩大不遺餘力纏綿險韻層累連篇牘發百函箴盈九土諰諰焉嘗慮目攝者之當吾前而唇稽者之議吾後也中歲善病身名孰親然藥褁與詩筒雜然並進吐出肝肺撚斷髭須不惟若癖若癡若貪若怒且兼爲四愁爲八苦而著作之興迄不衰止誰實迫之堅守恆度乃爾耶籍令公路策足王塗旴衡詞壘將其道益廣其气益揚送別懷人不止眼前儔侶登髙弔古不止封內山川騁妍抽祕著書滿家當必有富於玆集者矣斯文人之習气志士之深心乎嗣子谷似博雅紹聞結集授梨傳之海內俎豆於孫太白王履吉之間嗟乎公路生矣

○芝山集序

芝山集者麗江世守生白木公之所著也徳靖間李何邊康楊扢雅道海內向風已東漸西被矣未南曁也自楊用修遠戍碧雞張愈光鳴臯和鶴滇洱諸侯有雪山公者起而應之大歷典刑杜陵膏稪宛然肖也時則翰墨之場進荒服而上國化鬼方而神州絲視染金視鑄豈不信哉三傳而爲生白公承雪山之緒而益恢弘之以忠勤報國以止足禔躬祖硯可思書種方茂枕經藉史與寒畯爭勞抽祕騁妍卽詞人寡和今其集具在張宗伯稱其淸新俊逸澹宕精深周學士稱其觸景情生木髙調雅庶幾鍾爃之定評玄晏之篤論矣乃餘讀公集而更有異焉夫用修𨿽博綜四部而內典諸書取材猶儉李於鱗自謂秦漢以後棄之若遺縱旁引竺軋秪收綺語求如唐之梁補闕宋之蘇端明無有也其視公寒山和詩及偈頌儷語皆盤旋了義皈向大乘作頻伽玅音具貝多本色且不廢小果不住無爲豈直文人慧業隱然開士宿根蓋染則猶是也爲六銖之天衣鑄則猶是也爲八璉之法物有進於詩若文者矣宜其脫屣軒裳而獨遊埃壒之表也麗江去吳萬里公間關遣使以序見屬感交道之有神嘆豪傑之無待聊書此以附爾史公之末簡云

○消暍集序

品詩者莫不艷靈運而髙淵明淵明之詠荊軻一似爲謝客耶子房奮而仲連恥談何容易是向者魯勾踐所叱也乃桃源托於避秦義熙不書甲子脈脈乎黍離之悲過於秦庭哭斯亦劍術之精者已澄江夏茂卿今之柴桑翁也毘山之隱四十餘年太夫人在不敢以身許人固矣太夫人以天年終而蓼莪衘痛誓墓益堅世莫能窺其際迨夫大璫扇虛江左諸賢疇昔所兄事茂卿師事茂卿者不能以身體發膚還之所受而始知堅臥之孝與鬼神合其吉凶故以遺榮盡陶公而以孺慕盡茂卿者皆目睫論也兩君子出處之際一如閒雲一如介石一如連林之獨樹一如在谷之幽蘭而間有小異不害爲善學者博極羣書窮探幽眇而不必不求深解也禮法自將出言必雅而不必酣歌恕醉也緇衣好篤求友情惇問奇之客日進倒屣之禮有加而不必息交絕遊也萬卷可遣良玉必琢雍穆之範在躬弦誦之聲在室而不必五男任運也藉令生同時居同地則把臂入林不再屈指矣史家獨行文苑傳每不相兼蓋忠孝名賢踞百行之上游見謂撰造亦細事又或束於才情困於物務卽已遵途未能登極而茂卿性靈與日力足訂千秋之業專精靡他美成在久其文則可信可傳其詩則可興可怨忠�之篇南史筆楚臣些郁勃恢奇助宣名教顏光祿之五君詠杜少陵之八哀詩皆在醞釀中此可以知茂卿矣集名消暍試快讀數過當有甘露醴泉從舌本間溢出不覺躁心之釋者

○詒美堂集序

昔劉邵人物志以平淡爲君徳撰造之家有潛行眾玅之中獨立萬物之表者淡是也世之作者極其才情之變可以無所不能而大雅平淡關乎神明非名心薄而世味淺者終莫能近焉談何容易出師二表表裏伊訓歸去來辭羽翼國風此皆無門無徑質任自然是之謂淡乃武侯之明志靖節之養眞者何物豈澄練之力乎六代之衰失其解矣大都人巧𨿽饒天眞多覆宮商𨿽葉累黍或乖思涸故取續鳬之長膚淸故假靚妝之媚或气盡語竭如臨大敵而神不完或貪多務得如列市肆而韻不遠烏覩所謂立言之君乎京兆耳劉祝先生覃精藝苑垂四十年方其壯歲登朝爲時曾幾卽依親子捨衡泌棲遲菽水之餘翰墨間作神皇帝嘉其純孝起之田間洊歷華要卽不必種桑八百株辭官八十日而身立四虛神遊八極東山之志始終不渝故其撰造皆肖心而出卽規摩西京出入王謝兼詞人之長猶其剩技惟是衝夷其度蒼勁其骨遊乎自然之途而化其鎔裁之迹則文品之最眞者先生有焉近代名家此祕鮮覩矣語曰窮則變變則通自隆萬以來歷下瑯琊懸衡天下橫詆前人幾無餘地滔滔末流且過其歷一二君子有意挽之乃盤盎之水不能起粘天之波祗爲河伯所笑先生之集出而談藝者有所折衷焉變之此爲時矣余且奉研削以從不自知其才之盡也

○睢陽人物志序

睢陽人物志者劉文學瓉所撰次也自元勛大臣至節婦爲凡例者十有九蓋本其祖參知公之緒而咨詢潤色積有歲年卒成未竟之志斯已勤矣殺靑旣竟以一帙視余屬弁其首憶余承乏史局西蜀陳文憲公疏修正史詔求遺書遺書大出而郡乘之可采者惟徐大宗伯學謨所修楚志餘皆悠悠耳神祖晚年臣下章奏十九畱中獨山陰貢士王應遴修志兩疏皆下所司應遴待詔闕下卽授中捨於一統志之外幾增過半會有實錄之役其議遂寢及余副春卿領總裁事海內書籍益復集於禮部發而觀之如大官之饌品味𨿽廣無當郇廚求如古之先賢志耆舊傳足備金匱石室之旁搜者無幾也假令郡國所在有劉文學之善著書將錯綜人物彬炳琬琰者在在睢陽豈非史家取材之一快耶文學之言曰此邦名巨盟帶礪而銘金石者世宜無不知惟是閭巷布衣閨幃煢�苦一世而惇行甘九死以殉節有子將月旦之所不聞士元風勵之所未收者吾是以表其微過於表其顯識其小過於識其大嗟乎文學之用心乃爾庶幾美人倫厚風俗之綱要也其所禆益寧史哉寧史哉

○漕撫奏議序

宋時韓魏公名徳之盛在希文永叔右而魏公自言生平未嘗以膽許人膽之爲言孫思邈以前固未著也抑曾之大勇孟之浩气非聖賢之膽乎遺大投艱非膽不任當機應變非膽不決建威銷萌非膽不振古社稷臣見理明造事審意所謂可卽赴以全力遺寵辱忘贊毀獨往獨來獨斷獨行𨿽有樗裏不及回智𨿽有鬼谷不及造次非夫骨剛而气完孰當此者乎今大司徒憲葵王公其人已公自爲儀曹郎已引義直諫力爭建儲不憚九死神祖鑑其精忠國本遂定天下壯之旣繇卿寺領節鉞開幕府畿南文武具宜不名一器三輔重地屹焉長城會淮撫衡陽陳公予告歸公用廷推受特簡總漕事則七省將吏聞畿南之風烈稟約束惟謹若李臨淮入子儀之軍旌旗一變蓋陳公之政用簡公之政用肅云是時淮北薦饑中使四出加以遼師失律姦人生心飛芻發粟徵兵航海事有至難十倍往昔公觀其窽會屢上封章如請澄汰請蠲賑請寬宗獄請抑璫橫請復漕規請罷海運諸所條陳更僕不數而與當事往復不難十反謂明主可以理諭善人能受盡言寧直無婉寧方無圓爲洞辟之門不爲旁出之竇爲離弦之矢不爲處後之錞爲九四之龍不爲兩端之鼠爲上殿之虎不爲轅下之駒𨿽批鱗齒馬足爲難端裭墨懲貪誰非怨府稍一顧瞻輒生回互公孤忠自信百慮皆祛竟收獲上信友之效有如魏公同世不以膽許公誰許哉吾聞神祖時數以軍國重事命九列大臣雜議於廷旣咸造相顧嘿然莫適先發此皆國之典刑明而習於事者豈汶汶無成算哉則寵辱贊毀柴其中而剛大之气隱也繼自今所謂建必然之畫以破循默之陋者有稚圭在矣昔魏公命其子忠彥集諫艸七十篇分爲三卷曰庶幾彰吾君從諫之美且爲後事師乎公之鋟奏議意亦如此

○楡林杜日章三教逸史序

楡林杜冠軍自楡陽一再寓書於鄂曰吾三教逸史也多病息機坐進此道矣願子爲我精言之餘睹冠軍之多癖也抑冠軍無乃非情語乎哉夫達人所以覺世者詞人未嘗過而問也彼畢力窮年嘔肝刻腎片言輕詆白刄相仇亦大爲名所愚矣𨿽然不朽盛事以巧成以愚入使其名心一解卽五霸之所爭猶傲然不屑於著述何有焉爲鄒魯言者曰詩賦小道也爲苦縣言者曰名與身孰親也爲竺干言者曰綺語業也各有所遺則各有所立所遺者能令人意盡所立者能令人業遷則晉之江左是已逍遙往復酬難百出支許之玄大暢也而潘陸之業中衰矣風雅陸沈將無達之爲助耶吾聞冠軍之先有徵南者好左氏學世比之馬癖錢癖又三百年爲少陵有佳句癖自謂語不驁人死不休夫冠軍之病亦若此矣冠軍其亦以兩君子之癖爲病乎非耶不以爲病則安取而以三教之微言爲藥譬如猛士赴敵一鼓作气不巨鹿之天地震動則不快不昆陽之虎豹股栗則不快而倏焉引桐練絲求所謂廣陵之曲者非其倫矣冠軍而爲儒將爲俠客爲名士爲幽人吾無所不與而未以三教史許者知其沾沾於二祖之癖而未肯解也有代冠軍折餘者子言晉事則淵明非晉人乎桃源蓮社詎必降詩格也子何不少自爲地余不能應

○程氏墨苑序

物之可傳者若三代之鼎彛籕之鼓歐之劍斯之璽何之瓦宋之陶與研皆托於金玉土石之殊質以久存於世而世亦處之於藏與玩之間惟墨不然其試之也如吹竽必一一而吹之其旣用也如噉蔗至委而不厭其密移也如火消膏而不知其成功也如春蠶之作繭而歸於烏有以速朽之材當必磨之會幾無壽類矣而李廷珪以久特聞當是時以徳壽重華兩宮之購僅得一笏其收名定價與歷代重器埒而膠煤莖艸之壽亦可以銷金玉而鑠土石者豈不誠尢物也哉𨿽然吾以廷厓者利於墨亡而無利於墨存也墨亡則虛無之鄕較量不到如梁鵠之書弗興之畫形模永絕名字獨行耳其何賴於墨存吾聞廷珪之後有蒲氏之墨有趙氏之墨林氏之墨葉氏之墨皆與之相及而所謂一點如漆百年如石者獨以歸廷珪他人無稱也則賞鑑之家有揭竿而先之者矣今程氏之墨滿天下同能者宜悉力而與之角乃數年來不聞有超乘而先者卽諸公詶贈以爲橫絕四海不減奚超矣百年以後無君房而有君房之墨千年以後無君房之墨而有君房之名吾於何乎知之於當世之賞會乎知之君房其無攺玉也哉君房曾有所不釋方氏而欲窮其伎故殫精於此以一丸塞其關男子不具剛腸但可悠悠視息何成一事君房有心人也哉其墨之傳也以此君房遊吾郡無他過從獨索余試墨是日池水盡墨而余爲作墨苑序

○人日後序

翰墨之事良工苦心未嘗敢以耗气應也其尢精者或以醉或以夢或以病遊戲神通無所不可何必神怡气王造物乃完哉世傳張旭號艸聖飲酒數斗以頭濡墨縱書壁上淒風急雨觀者嘆愕王子安爲文每磨墨數升蒙被而臥熟睡而起詞不加點若有鬼神此皆得諸筆墨蹊徑之外者今觀察王先生當人日病不飲酒莫廷韓令以內府良藥輒據枕作詩二十餘章謝之皆風騷鼓吹也乃與彼二子鼎足立矣先生性髙簡恬淡構百尺樓絕塵表有遺世之意更自稱九霞子今讀其詩黃庭內景之微言多有存者夫先生旣已爲飧霞人矣寧俟內府之藥足起其泉石之膏肓哉藉有煩屙之士披覽是詩五內淸涼不啻飲上池水然則先生病與非耶是又進於詩者

○袁伯應詩集序

客歲重九餘旣爲袁公伯應制義小引以專門名家相朂矣今秋伯應自睢陽寄近體詩一帙亦以重九至且屬余序余與伯應尊公少司馬同舉於蘭陽陸先生之門司馬居恆授余教兒法曰伯樂相千里馬而教其子相國馬以爲千里馬不常卽善相無所用之如伯應之好稱詩無乃非司馬公意乎𨿽然時至事起何可執也蓋隆萬之間士子尺寸功令宋人注疏之外一步不窺二十年來破觚爲圓浸淫廣肆子史空玄旁逮稗官小說無一不爲帖括用者若以詩之才情而爲文吾知其俛拾靑紫無疑也且夫以制舉義論瞿王登壇信陽北地曾不得方駕非才不敵拘於時束於制也假令今有李何降格而爲制義過都歷塊絕塵而奔豈顧問哉司馬公海市諸什所謂淸新開府又建威消萌聲震大荒之外世故有文武具宜者何怪伯應之以制義兼稱詩也若伯應之詩鬱鬱唐人世有鍾嶸自能鑑定無所俟余評矣

門人徐士竑

許經閱

容臺文集卷之一終

●容臺文集卷之二

華亭董其昌著冢孫庭輯

序﹝二﹞

◆序﹝二﹞

期贈篇序

樾館詩選序

鳳凰山房稿序

趙升之制義序

兪彥直文稿序

金伯發稿序

戲鴻堂槁自序﹝卽復趙公益書﹞

源遠流長詩冊序

呂氏族譜序

馬憲副崇祀錄序

吳伯實遺事後序

志報錄序

屠孺人傳序

少司徒方采山公九十壽序

賀侍禦達泉張公八十序

封太史見峯張翁八十序

封觀察袁頤庵七十壽序

唐太公無懷八十壽序

封大理寺正楊澄宇公八十壽序

封禦史左太公壽序

楚魏碧山太公曁胡恭人七十階壽序

汪隱君繼環五十偕壽序

宮保東寧伯壽母百慶錄序

壽陳徵君元配衛孺人六十敍

壽節婦董母李孺人五十序

程母戴孺人五十壽序

壽汪母八十初度序

○期贈篇序

期贈篇者吾黨爲陸伯生六十贈言也百年曰期六十亦稱期吾謂伯生得稱百年期也凡詞人之年不數甲子昔老氏著不亡之壽太易貴可久之業客養之軀賢愚同盡惟言立而名成則與天地絜算而日月齊光伯生其人矣夫大年之不必兼小年往往是也前代勿論國朝詞人如髙子業何大復徐昌谷皆不及下壽顧其名則所謂彭祖爲天者𨿽然使騏驥而展十程之力梧檟而長參天之幹筆與年俱老智以耄逾練是三子者卽西京盛唐諸名家不足匹也伯生乃兼得之矣其苦心刻腎一似拂衛生之經其抉指鑿竅一似犯造物之忌而神理殊超容顏彌澤其詩文翰墨則六十化矣而其人乃始壯也頃者方括赤縣之內山經地誌萃爲一編曰吾自此褁吾足矣吾不戶而行天下矣庶幾達人有道者乎余謂伯生得稱百年期以此憶余弱冠時嘗與陳太史伯求論天下士太史至伯生則曰夫夫所謂自致靑雲者非附靑雲而名者也伯求已千古矣而其懸記之語伯生竟能不媿蓋自瑯琊好以名寵後進二十年來吳中談萟之士無弗伏軾結靷走婁江道者瑯邪又數以言擢伯生伯生遊道甚廣獨捲其業不以一剌進已而瑯琊賞譽之士各自以其所詣受名不以有瑯琊故重而伯生乃以無瑯琊故益重也伯求可謂知人矣余故采其言附於期贈篇中且以貽長公道衝使識世交之誼焉若余之所欲言者諸士大夫先之矣言正矣余無以加矣

○樾館詩選序

漢武帝房中樂府取唐山夫人所進十五章當時枚馬在廷豈無雋響曾不以被管弦而摐金石抑何鑑裁之超也文君以白頭吟少許勝長門賦多多許故相如心死倦遊不復走茂陵道良以遠山之黛每與時䢐而才情麗藻千載不化彼宋玉陳王之賦摹艷質而遺修能未爲具眼矣當今閨秀作者不得不推艸衣道人觀其新集如貽桐汭五言古四篇綽有韋司直之古淡而代陶琴代莊蝶等命篇亦復獨創大都閨秀之詩𨿽饒於才致而儉於取境未有若道人之鑿空者豈直緣情綺靡爲宛轉之歌十離之什已耶吾又聞道人豎精進幢被忍辱鎧師月上而友南嶽不欲僅以詩人傳何論唐山文君吾過矣吾過矣

○鳳凰山房稿序

舉業之變至今極矣未有知其繇來者也蓋自宋元佑中程蘇爲洛蜀之爭後百餘年考亭出而程學勝又三百年姚江王伯安出而蘇學復勝姚江非嘗主蘇學也海內學者非盡讀蘇氏之書爲蘇氏之文也不主蘇學而解粘去縳合於蘇氏之學不讀蘇氏書而所嗜莊賈釋禪卽子瞻所讀之書不作蘇氏文而虛恢諧謔瀾翻變化蒙童小子齒頰筆端往往得之所謂有大力者負之而趨𨿽朝�功�莫能挽也嘉隆間有歸熙甫者庶幾豪傑之士觀其所著古文前非李何后非晉江毘陵卓然自爲一家之書時人不具眼稍爲王李所掩終當行於異世今亦如岷江之濫觴矣熙甫於舉業亦自奇主司以意求之常誤收他人爲舉首云余友何士抑其蚤成名數見困懸書滿海內主司收而復失之無一弗類熙甫者第熙甫自據甚堅不能遷業士抑才多而體備無所不變化是爲異耳士抑阡其先公於鳳凰山之原卽依山築室絕迹城市著書其中曰鳳凰山房稿𨿽極瑰奇哉而王唐矩矱森然故在也殆神化至耶士抑於當世聞人裰科之作少所可意余嘗謂之日此事自有主者政繇坡公爲政耳君能奪其幟乎吾請從壁上觀戰因讀鳳凰山房稿理此語弁之

○趙升之制義序

嚴羽卿借禪論詩餘亦借禪論文三十年前爲趙公益拈洞山宗旨王唐以來此祕未覩公益大有悟入時方弱冠遊長安未婚對也歸而試於有司傾其曹偶能已見於時然不肯竟學飲酒賦詩居然作達余詢其故日有呱呱者可以付先生衣缽耳蓋謂升之也余旣久不談藝而友人言公益課子綿密無晷刻寬假升之嗜書自其天性不知人間有可縈念事其爲文機神縱宕絕塵而奔於余所論宛轉關生無復遺恨筆鋩煜煜光焰萬丈視余爲一灼之火矣玆鍥行捲公益獨以淵源所存屬余弁首余戲評之曰公益如愚公鑿山以待其子升之如大令學書欲勝其父王幼度聞而笑曰三十年窠臼不虞抓倒禪牀乎

○兪彥直文稿序

往聞之先輩云嶺南廖同野爲孝廉時以行捲謁吾鄕陸文裕公公謂之曰賢曾讀西廂伯喈否廖博雅自命不讀非聖書頗訝其語不倫又經月後復以行捲謁公公曰尙未讀二傳奇何也廖始異其語歸而讀之又經月文裕見其文曰惜也落第二矣蚤讀之可作會舉首今失之矣又江西萬楓潭爲孝廉時間業唐荊川先生先生命題令作制舉義萬一再呈捲先生皆不觀萬不得其故至於三先生始以筆批抹惟賞其後段語則皆一再呈者所未措思也萬始大服兩公之品騭何異許負之相人索紞之圓夢求之今世不可復得而余之爽鑑於兪彥直尢甚蓋十五年前已號於人曰是當俛拾靑紫不意甲子始發北闈又落羽歸也乃餘不以一蹷爲彥直惜而反以爲彥直幸曰尢物故在耳使彥直如廖公爲主帥所錄則無及矣且夫五都之肆一物不儲或屈於三家之村追風之足且行且息則十程駑馬先之吾視彥直之文心益深文气益壯其所著制舉義有宏肆剽疾鬼起鶻落者有虛和淡泊飡霞吸露者有激昂震厲劍拔弩張者有髙華沈重四瑚八璉者而又衷以遊道之見聞助以江山之悲壯其在都下所造請往來者爲理朵爲經濟爲劍俠爲空玄皆在彀中而皆收之以爲文用則余之素奇彥直者必有一詶而且藉彥直以爲余爽鑑解嘲也因其授梓諸篇而弁諸簡端

○金伯發稿序

陸文定公述爲諸生時學使者裁庵楊公之試士也嘗檄屬吏茅鹿門沈靑霞第其甲乙試事旣竣觴之公署沈曰是役也得會舉首以酬明公之苦心則大善不知其人安在楊公曰有之一在華亭一在常熟沈復詢其名楊以某某對沈公曰其地是矣而其人則非徐以陸瞿兩公之名對世知靑霞之忠節不知其深於文也又家侄少宗伯幼海述趙方泉學使己酉試事竣入南都唐荊川先生訪之坐次詢趙曰解元當屬何士趙公曰解元有之邵圭潔孫樓錢有威張大韶足當之唐公曰解元一人耳安得四徐曰捨侄一麐頗近之趙據甲乙考次則所眾人蓄者已而亦驗因嘆沈公之鑑栽精矣乃當時主司一一與之合符又何難也今士子一受嗤於拙目輒不能自信又何能信主司往往遷業以迎時宜受滅裂之報矣頃臺使奉詔選六郡之士充貢籍而以吾郡金伯發爲冠軍何必減靑霞之厚望而伯發於此道專精靡他陳言剗盡過此以往主持廷試與棘闈者怕承明著作之英與殿學宮端之望伯發率其恆度俛而拾尢物以酬知己可必矣余以談萟日遠且不蓄筆研請以此壯其行色

○戲鴻堂槁自序【卽復趙公益書】

僕於舉子業本無深解徒以曩時讀書於莫中江先生家塾先生數舉毘陵緒言指示同學頗有省入少年盛气不耐專習荏苒十五年業亦屢變至歲丙戌讀曹洞語錄偏正賓主互換傷觸之旨遂稍悟文章宗趣因以師門議論與先輩手筆印之無不合者乃知往時著撰徒費年月當是時苐能多作百首庶幾成章擾擾行役惜未究竟而舊稿亦從此敝菷視之聽其散軼不復理矣自余遊長安客每持余刻稿相質無弗贗者而裏中有訂贗錄贗者不免焉因用自愧使吾文如錢王諸大家卽暗中摸索當可了了何至難鑑定乃爾不謂足下苦心能滌除至盡如此集者自可不須序序大都諛語耳海內具眼者多何必以諛語先之願足下並破此窠臼異時足下三都賦就亦視此榜樣終不借譽於玄晏也

○源遠流長詩冊序

郡侯浚源詹公爲三衢名閥兄弟並守大郡以卓異競爽其先世多有聞人第言其近者如侯之祖星子公考司城公行誼政績皆徵信史氏副在石室有足傳者侯輯一編曰餘慶錄郡之士大夫作爲詩謌爛然成帙余受而讀之其大指謂詹氏百年樹徳而鍾美於後人若執劵以要於天其應不爽飲不盡尊以遺子孫則食報之說也又曰詹氏星子公以來世載其徳日引月長典型在近謀室則獲父兄之教不肅而成重賢疊肖匪顓徼佑於冥冥者則貽謀之說也詞止矣不佞昌復何能爲役乃不佞有解於列子之言愚公也愚公者聚族而撤太行之麓智叟迂之愚公曰吾力知不辦是𨿽然吾有子子有孫孫又生子子復生孫吾子孫日增而山不加益善哉乎列子之寓言也夫忠臣孝子其意願寧有量哉所願者無窮所乘者有待則有累世而克究者矣星子公曁司城公皆廉平不苛爲古遺愛惟其營緒未畢而侯之兄弟乃始以二千石起家若償其不盡之志者卽繇是日躋顯融要以丰本固基自親民始三世一轍非偶然也昔於掾之不讞也凡一再傳廷尉以不冤著聲夫陰徳有後則旣可髙門而俟矣官何必廷尉哉蓋於公之始願固爾請以此佐士大夫之論可乎憶不佞取道三衢衢之人爲言侯內行之備也孝哉事嫡母絕不異所生侯有長子而三衢人若弗聞也者繇其以兄子爲家督也亦足發明詹氏之家法矣法得並書之

○呂氏族譜序

三代之宗法至唐猶有存者重門第也自石晉以後中華有左袵而崔盧顏柳諸著姓散處五方不復可屬於是宗法益廢𨿽然宗法廢矣而所謂奪宗者豈盡廢哉範希文歐陽永叔是已讀希文謝表引朱家張祿以寫其門閥之流離旣可嘆矣而先憂後樂之事業殊絕一代推其祿入爲義田以贍其宗而範氏之子孫一在洛陽一在吳中振振綿綿至今甲天下讀永叔隴岡阡表煢煢藐孤奉�母畫荻之教非喬門明甚而以犯顏敢諫爲忠以救時行道爲賢摛其雄筆作爲家乘貫珠舒錦云漢爲章而廬陵之歐至今甲江西然則記云尊祖故敬宗敬宗故收族者視其三不朽何如耳何必著姓又何必以宗子重哉今少司徒禦史大夫呂公之族譜其義例一凖於遷史若世系之繁而不雜取諸年表家傳之廣而能嚴取諸世家話敕之詳而謹取諸策文大傳之贍而核取諸列傳祖禰之潛徳爍懿神照如生宗支之細行片長甄收必盡以至女師婦順又仿劉向範曄之凡例而爲立傳以補史遷之未及與永叔所著同不朽矣抑公之服官諫垣與希文同視師秦塞與希文同或頌四賢或驚一範績效已著者弗復論玆衝聖鑑知﹖以天下咽喉東南半壁公綢繆乘土建威消萌克壯文武之猷益酬孝友之志是譜也旗常鐘鼎以耀之天球弘璧以傳之公家師尙父之世業在無問宋事矣

○馬憲副崇祀錄序

歲在乙巳余以挍士至於鼎州鼎無眞守而攝守者爲言前守馬公之賢此方士民去後益見思也又八年而吾郡別駕馬公以廉善著詢其家世則鼎守卽公之尊人云公暇日手一編示余曰此先大夫祀於學宮之公牘也余披誦之馬公非獨循吏且爲貞夫爲修士所稱獨行君子不愧衾枕者而俎豆於先賢自司馬子長以來與公而五又何嚴也嚴則核核則重矣嗟乎表鄕之賢雜則養之庠歿則祭之社所關風化非渺也乃鳴珂之裏吹竽多濫有司以此其臨子孫以此幹蠱使秬鬯無色江蘋蒙恥今之祀典能如關西之祀公者有幾哉公𨿽已社於鄕而遺愛在鼎鼎之士民必有如桐鄕之祠朱邑者生於秦仕於楚皆屍而祝之社而稷之亦可慰於九京也已別駕公紹承家訓處脂膏不自潤如胡質陳寔父子而淸皆畏知卿不慚長若考作室厥子乃肯構者乎

○吳伯實遺事後序

中捨吳徳聚爲其伯氏修身後名也徵言於聞人幾徧海內伯實爲不亡矣仲虛沒而仲虛之子猶以未究厥考之志爲憾於是走雲間請陳徵君仲醇爲傳而屬不佞題其末簡余方有入閩之轍伯實懿行具徵君傳中無庸理前語重以漫衍矣顧讀徵君傳於兩君相友愛三致意焉且夫弟弗恭厥兄兄弗友於弟豈非以利哉懸鶉藿食形影相依列鼎連阡鬩墻斯起財之所處爭之所生孝弟之所繇衰也伯實與伸虛皆有聲太學傾海內賢豪然伯實不難以賈而佐仲之儒伯實有西河之泣聞仲虛得雄卽破涕爲笑此殆神情所發非象恭免取者不謂程卓之家居有田薛也新都多素封饒爲節俠事藉令百里誦徳千里誦義而一門雍穆未之有聞安所稱仁義之附耶故世有知伯實之風者在此不在彼卽他懿行可槪矣

○志報錄序

人言婦人之賢不著於閫外而自古之賢婦人厥有稱者範史蔚宗特爲列傳使與名臣良將逸士鴻儒並傳不朽婦道果不在於湮滅無稱也第其所稱必有奇節偉行而所謂奇節偉行者大都生不辰而罹世難崩城哭市舉其一隅矣假令平居而履順何從有令名乎繇斯而言𨿽謂婦人之賢不著閫外可也董生曰余誦詩至雞鳴之三章觀其婦人所以朂其君子者在親賢敬士而至於捐珥問佩之殷至乃聖人錄之以勸婦順而存教於來世此豈有非常之事哉不可以論當世之賢婦人乎欽甫徐君之配陸孺人之賢余不能知而知徐君有日矣君起家貴冑自其弱冠固已屏去狗馬聲色之娛嚴事各宿寓情經史稱佳公子矣比其先公捐賓客君家道漸中落而君先後太夫人朝夕之奉下及應供門第之紛慁嘗綽有餘閒不知所自顧徧交國中之賢豪與之欣賞奇又揚搉雅道卽國中所稱賢豪之士揣而知其爲君友也問君所以則皆孺人之助無論捐珥問佩又身持君之門第俾君不顧於內而並力於賢人君子可不謂尢難哉孺人歿矣於是君以所來弔且祭者列敍其人勒而成書曰使三藐孤知報乎余以謂凶唁死弔人道之常而厚之符也於孺人則無與惟是披覽斯編者見君之所交皆魁人名士髙流勝輩足發明君之多賢友而用以知孺人之助則孺人之賢將於是著異日職管彤之筆者其有取乎爾此則君之所謂報乎余家侄原正君之甥也君方鼓盆而家侄病臥欲有論著未能也俄而家侄長逝余義益不可辭不文聊序之嗟乎使家侄不死其有以道揚孺人之徽言懿行也哉

○屠孺人傳序

老子曰正言若反左氏曰違而道婦事姑如子事父一也惟以室無勃蹊唇無相稽而已乎則媚子諧臣皆忠孝所收矣必不其然以余觀於屠孺人所爲成其姑之賢者何其曉解大義也先是子上早世徐夫人抱遺孤授之書多六朝麗語余見長公年八歲次公六歲皆美秀而文出言必雅有詞人之致及徐夫人歿孺人所以訓兩孤者去其抽黃對白而爲紆靑拾紫之業二孤是以一出而遊子衿間試輒先其曹偶向使守緒言而不變則二孤固詞人也不乃近於屠龍技乎長倩與範夫人相莊如賓落落熊夢夫人常肴姬姜以進長倩以爲傷於恩而薄於厚不甚暱就也竟夫人之世不育夫人歿而後宮之寵始盛一旦得雄當中分兩孤之貽而孺人所以奉諸姬者益有恩意若曰先姑廣嗣之志我其代終焉嗚呼春秋莒鄫之書詩人小星之詠非通經學古者知此乎蓋孺人爲康僖公之孫康僖公閨門雍睦閫教嚴整女自屠出者皆爲女師爲節烈而孺人其尢著者也孺人今年四十以公家之旌則未及以子姓之奉觴上壽則不忍禦曰我未亡人也不必諱亡如有所謂生壙志者受而藏之足矣長倩是以悲其志而敍之而余特表其大者以補長倩之逸如此余於孺人之考思韋君同出於汪先生之門汪與長倩同門戊子之冬四人者時時徵逐輦下子上類交若之著膝而余以爲近彥輔之玉潤是以締姻好余因言婚店老人又作彤管編信史也是爲兩孤序之

○少司徒方采山公九十壽序

聞之論語讖曰堯遊首山觀河渚乃有五老遊河渚間爲昴星之精世紀曰堯治天下大和景星曜於天甘露降於地朱艸生於郊鳯凰止於庭嘉禾孳於畝醴泉湧於山大抵皆寓言也極治之世則朝有純徳之臣野有不二之老是爲王者永年之符故諸福之物難致之祥無大是者詩稱嶽神騷諭芳艸推此類也堯之瑞史不勝書卽河渚五人者莫知其誰乎非進而咎繇稷契諸臣則退而被衣嚙缺子州支父之流耶且夫虞夏商周之盛未有遺年者也天子親袒割執爵而獻老更有巡狩之事則就而見九十者亦曰其有能稽謀自天豈其山澤之臞有鮐其背而自勤萬乘爲今天子久道成化和气翔洽蓋亦有承命之符者四齊得其一則有若海豊冢宰楊公楚得其一則有若禦史大夫蒲圻謝公吳得其二則有若大司徒石埭畢公少司徒新安方公此四老者皆九十歲矣天子采郡國議以璽書問舊臣無恙皇華之使束帛加璧賁相望於域中然功令以列爵爲等於新都若有待者海內猶未慊焉曰此四皓也而憲老之典故不足公所乎董子曰是何以知方公方公者持盈者也嘉績多於先朝止足堅於末路典型樹於鄕閭風采聞於朝陛是皆與三公者同𨿽然三公者名位已極而可益也公名位未極而不可益也公通籍時分宜爲相餌之以巍科而不得困之以簿領而不得天下以此髙公之識冢宰操熱柄舍人子張甚郡國吏事之甘公一裁以禮廚傳幹餱平平耳失冢宰歡鐫一秩公不爲意動天下以此服公之執江陵引民譽以自附而不能先也公在南都竿牘絕於輦轂落落穆穆枯朽自墮失相臣歡五請而得謝政天下以此重公之品有其摧之气乃益增有其煉之節乃益明故四公均之完人而公之磊軻特著將其閱世險夷異乎公少而苦吟白首不倦三朝以來作者四起公自堅壁壘不與俱波心無亂營美成在久公今開九袠計公攻詩之日且七十年詩人之歷未有過者惟韋應物近之上自天寶下至元和綿歷三唐才不可盡大雅君子千載比肩矣以純徳不二則如彼以气節文章則如此此之謂不朽不朽之道國爵並焉不軒冕而貴不華衮而榮易曰謙尊而光光之章徹也而謙復爲滿繇斯以談公何所藉殊數矣憶余爲庶常祖餞海丰出春明角巾塵尾如昨日事石埭八十懸孤有授簡於予以佐兕醪者公讀之以爲知言及余視學三楚下教邑中錄蒲圻公孫充博士籍曰非尊齒也獎恬也乃玆以汪君之請頌方公餘生也晚遂得論交四公間矣非際休明曷紀人瑞哉

○賀侍禦達泉張公八十序

余以萬曆丙申持節封吉藩浮江東歸阻風石鐘山下時湖口令謁余稱侍禦張公達泉者今之東方生也盍訪諸餘使候吏挾剌通謁公出而肅客若有夙好者造膝數語不知席之前也公時年七十有一其顏如酡神气勃勃步履矯捷或曰修容成氏之術公亦不讓不習至問其多男則是年有夢熊之祥者凡三四矣余少而學道乃學所聞若黍珠河車規中肘後金鼎玉液之祕叩公願知所裁公曰否否獨黃庭閉子精路可長活一語從事有日耳語曰巧者不過習者之門吾二十餘而登朝三十而棄官四十而術成術成而端志一行耳目不旁漏精神不亂營者又凡三十年以有今日也凡子之所言者巧也非習也子而爲我則不能吾而事子亦敗矣余灑然異之道出池陽客有知余自公來者曰侍禦觴子乎余曰然又曰侍禦亦用家樂歌舞爲燕乎余曰無之容曰然則侍禦下客子耳余應曰侍禦不以我爲彭宣而莊事我也此故不足吾所乎自是數迹公事於海內之知公者今年四月公壽八十矣公之姻家許使君先期徵餘言爲公祝余實重公微使君請固將有言也公生於江右江右士大夫皆斤斤墨守程朱氏學於達生之旨大有徑廷焉卽知公者見謂解徽纏外形骸自適其適云耳余聞公繡斧按浙在肅皇乙卯丙辰之間時制府胡公方特其功髙寵盛目無直指每有公燕佯爲酒狂今壯士席上舞劍或縛材官當筵貫耳且聲言手刄之直指爲罷歡厥明折節請罪直指顚倒於機穽中多所易侮公年少寡言正色旣受事風稜肅然胡公大見嚴憚終公之任浙不聞制府中酒如故時繇公气吞之也使究公之用是不當勝胡公耶公之鄕有媚津要托於聞人之戮者公每持論鄙不齒曰吾遭時太平比封君秩不能敝衣糲食廢後房絲肉自苦亦何至爲得罪名教也公之雄才直气此窺一斑矣然則直以公爲達生者是與非耶善乎夏侯太初之言東方生也以濁世不可以富貴也故薄遊以取位苟出不可以直道也故頡頑以傲世傲世不可以垂訓也故正諫以明節潔其道而混其迹淸其質而濁其文非公孰能當此者公亦歲星精耶八十猶始壯也而奚足以爲張公壽吾又聞至人與道轉化不主故常繼自今公且進久視而爲超生遊恬淡之園證離微之奧有望眞人之气者曰湖口有河上公柱下史也則余不得窮其際矣

○封太史見峯張翁八十序

祝觴之有辭也亦猶詩騷之遺乎有天道焉有地道焉有人道焉恆升者殽於天岡陵者紀於地松喬者稽於人三者備矣謂之善禱其昌非曰能之間爲長者效玆張太公八十壽而不任觴語也蓋公之壽道多矣請重以漫衍而幾其或中乎余聞之天官書曰東璧二星主天下之文又云進賢一星在平道西太微垣東其星明而潤主賢人對策白雲气入進賢賢相出太公有子君一以賢良對策爲天下第一文章行業冠冕承明著作之賢其象耶文皇帝掄方聞之士讀中祕凡二十有八人二十有八人者應列星之數也則公之甥錢稚文又裒然爲庶常首若斯者千里得之猶爲比肩歷紀得之已爲希覯況二賢競爽七載相望金鼎玉鉉屬毛離裏者哉公之子壻錢肇陽出爲循吏退明聖學物色隱隱動少微間而公之子若甥重賢疊肖弓肴葉於太史聚星之占者公其歲星精耶此或可以爲公壽乎而未旣也公之先爲東海公始卜兆於鳯山其繇曰鳯皇於飛和鳴鏘鏘三世之後莫之與京再傳而爲黃門爲侍禦𨿽皆民譽猶若弗克當者至於公而士之子爲士耳百年不飛一飛衝天百年不鳴一鳴驚人自君一出而鳯山爲我明之髙岡張氏之韋杜坊矣鳯山以西爲天馬山居於兌位兌爲少女故公之甥家實成其宅相今天子惟吉士用亦何啻武皇歌天馬來耶其南則爲神山三神山之一也羽人彭氏居之世所稱隔以弱水而太公所扶笻唫嘯於斯者肇陽亦官於蓬萊今乃時選杖履從之矣太公其嶽神耶此亦可以爲公壽乎而猶未旣也龍門之史日月並曜顧亦多創於史談談有子長爲之子而禇少孫爲之甥至如太公近之矣抑談述六家豈不有味乎道言哉封禪之不從而自傷畱滯非達也太公不醜窮不榮通日者君一禦公於燕邸受天子顯休命官庖上尊甘毳之爲養而不忘菜羮也五城雙闕巨麗之爲觀而不忘衡門也朱纓華轂賢豪之爲造請而不忘存衣交也蓋幡然以歸君一是以爲六月之息凡以安太公耳夫去健羨專精神談公能言之太公能持之豈不博太眞人耶此可以爲壽乎而猶未旣也余海上人也則請言東海夫東海公之澤遠矣百川注之不知何時止而不盈者也然自公之微而人疑廉吏之不可爲自公之振而人信仁者之必有後疑則驟興者耽耽而信則樹滋者蒸蒸矣爲人孫者以率厥祖爲人父者以翼厥子吾師乎吾師乎表東海者其太公乎公之大年禮所謂國有福事則慶賀之者也在詞林盛事有廣陵李文定公以廷魁都上相爲尊人奉八十觴至今艷稱之餘謂李氏如月之旣滿張氏如川之方至𨿽八袠齊年而太公之用物未宏吉祥所止恢弘祖烈沐浴主恩紹明素業襲天地無疆之休更二十年而埜史佐酌則又有三不朽事以詫公家之盛何言李氏哉

○封觀察袁頤庵七十壽序

藩臬之有長也皆坐論者也長以下或有四方之事焉袁大夫於楚臬觀察使矣轉餉之役以大夫之重而護之至於淮徐非故事也是時選人有所推擢待詔久不下海內藩臬半虛署而楚爲甚不得不以大夫往而大夫居江陰得過裏門省覲太公頤庵先生於是太公七十矣懸弧之辰大夫椎牛系鮮徧召族屬與太公素所厚善奉觴上壽𨿽畱連家慶不廢簡書豈非吉祥善事天與之合哉夫天之合者不自意而偶得之之辭也乃大夫非偶得之也先是大夫自儀郎爲齊臬十年而晉其長聲績籍籍起爲東諸侯冠直指倚大夫才不可旦夕去乃大夫有幼弟遘危疾太公以遽人告曰事急矣卽有他虞不能獨生大夫朝發椷而夕請檄以歸幸相保而喜可知也凡兩閱月始受事濟上直指亟相勞問介弟無恙乎太公亦無恙乎大夫謝曰幸父子相保公之惠也其以爲曠官而討之則何辭直指竟用是小有言曰若袁觀察者其才守無間然矣其急弟而以官從之無乃爲非情語乎太公聞曰吾不能譽兒直指能譽吾兒者且夫才守無坫而重之以孝友則完行也古有囓指心動者非人子也耶大夫以此更量移入楚君子謂大夫之孝也與太公之達也兩相成者也大夫之行意於齊也今之滿志於楚也亦兩相成者也藉令大夫重於違直指寬於應太公且遂晉東藩伯或領節鉞而中州而秦晉其不爲楚有明矣楚觀察使且不得轉餉不入楚其有轉餉者哉故曰袁氏之吉祥善事非偶得也不佞又聞太公之愛子也天下無有太公爲諸生以文行先其曹偶一再詘卽不更試而勇於退曰吾有子可教也中年有鼓盆之戚卽不更娶而勇於鰥曰恐其虛吾子也太公有幽憂之疾成癥瘕者數年矣旣大夫領鄕薦報者入門不知癥瘕所繇去及大夫計偕公送之而泫然謂所親曰兒身委縣官矣非吾有矣大夫之釋褐於三百人中最少其才品爲當塗所急而故迂其途爲學博士爲國子先生爲迎養地太公則數遺書命之曰寧鈍毋巧寧闇闇無赫赫大夫自筮仕後二十餘年十一命而至觀察其於進退之際綽如也皆太公之教也嚴君平曰人不婚宦情識減半太公爲諸生時已近之𨿽以子貴無艷心無驕气其淡素殆天性也恬愉交養而天和不滑太公之引年其可量邪大夫之行也中丞梁公餞之幕府酒數行梁公出所謂百餘歲老人者見大夫曰願太公壽如老人老人者中州人也江陵劉宗伯習之者三世矣多禁方有卻老術大夫請緒言而獻之太公老人曰太公年幾何曰七十老人曰吾孩之矣飲噉視聽如故乎曰太公五十後更善匕箸自著漫抄十餘卷嘗篝燈熒熒作蠅頭書老人曰吾七十時饒爲之矣𨿽然太公貴人也能如吾之艸木食乎曰不能𨿽然太公能節嗇能如吾之混迹卑田乎曰不能𨿽然太公能忍辱能如吾之巖居川觀乎曰不能𨿽然太公能深居老人曰可矣大夫又言曰太公節嗇矣然而好施予忍辱矣然而好名節深居矣然而好公正發憤老人曰若是吾不如太公矣太公受气養徳皆與吾同而功行過之吾藏燈者也而太公益之膏傳之火矣吾如童山能不鑿焉太公者觸膚興雲者乎而又況於使君助之以云四嶽而雨天下者乎是將久視者也吾無所效於太公矣請解吾之衣以衣太公至百歲而貽以刀圭之藥此亦入楚而後有之者也

○唐太公無懷八十壽序

往余以使事出常山君公觴餘萬峯之巓酒三行楊觶而屬之曰異日者吾將奏滿書也若以天子而華衮外臣之父則惟子代之言余唯唯應教旣君公與余先後皆中讒歸歸而望衡對宇於龍門之裏兩人數相過從余時談莊談騷廣君公之意太公隔垣而聽之輒稱孺子可教於是太公年八十矣二三子徵言爲太公壽西至於吳苑東至於勾章北至於燕山短章大篇雜沓逓進於以頌盛美而祈恆升甚備君公猶顧余尋其緒言曰不得於朝盍謀之於野余敢不從諸作者之後余聞孔子曰邇之事父遠之事君三百篇尙矣詩以後學者尊騷比於經於莊周之書見謂遺棄人倫禮法士弗道也乃餘以爲慈孝之經子父之鵠惟�近之而騷無得焉夫馳驅王事者猶軫陡岾之思安有一行放廢不勝牢愁而以親之身爲殉者當時宋玉之招其辭俶詭幾無遺象特爲靈均外陳四方之惡內述宗國之差而已南陔自華之義何闕如也縱曰資於事父亦何至傷厥考日莊生𨿽棓擊曾史乃其指與騷殊矣輕天下細萬物盡人間世可欣可戀之事不足以滑其和而一歸之於重生重生者重所受之生也不敢毀傷無大是者此慈親之所安也而百福之所同也𨿽然如以已養養親又孰與以親養養親且夫孺仲之遁也元亮之髙也一當父子之間猶不能混貴賤等賢愚而受之以達生之愛況末世之波流乎林回棄千金之璧丈人駭重淵之珠此之寓言可爲父鵠矣竊意彼伯庸者無亦蒿目而憂遊方之丙者乎以今觀於太公有異焉太公讀天下之書博聞之士不能傲以所不知而不以資進取一似逃名者淸而容物貴而能下郤車徒步入市不亂羣一似和光者棄損淫俗室無姬姜獨睡三十五年每以張蒼東方生之事爲可深恥一似重積者墻東之隱深於嵁巗二千石以賓禮寡之固匿不出裏中兒不識太公作何狀一似閉關者窮亦樂通亦樂而气沖然而衷坦然自署曰無懷吾聞無懷者意恚不見於色堅白不形於心漸毒不萌於重形有動作心無好惡是上皇之風而莊生所謂博大眞人也以此安君公之養不亦相成乎哉藉令太公不具達人之觀君公𨿽日夕溫凊澣濯修人子之節不樂也欲使恬愉交養而和理出其間難矣吾郡東隅厥有神山說者曰三神山之一是多壽民或曰三神山隔弱水三千里大抵皆寓言也忘機如太公弱水可航神山可履羨門可侶屈子曰彷羽人於丹丘莊子曰八千歲爲春八千歲爲秋行於太公見之哉君公請理余語奏諸太公復謂孺子可教否

○封大理寺正楊澄宇公八十壽序

昔李蕭遠著論以爲人之升沈修短一制於命𨿽鬼神莫能預聖哲不能謀而劉中壘則云人有隱行者必有昭名有陰徳者必有陽報稗官所記更僕不數若寒士不達先習岐黃貧衲無徒聊飼鳥雀雅報不爽若響應聲是則食料之簿何必夙定於冥中注生之籙亦可遊移於司命其然其不然平原夫五等列爵伯稱養人九兩系師任稱得眾天之好生必有所寄明矣故知渭川千畝竹江陵千樹橘安邑千樹棗陳夏千樹漆其物皆衛生之上藥其地皆不老之福庭顧人用之何如耳余素抗此說今於婁東大理楊公而益驗先是二十年前楊公六十攬揆之辰也王文肅公修酌者之言頌公篤行甚備而尢重公好施曰饑寒借財吉凶借力捐田贍族立祠收宗散粟賑荒皆古人厚徳錄所載而是時公之王母介福已及百齡識者曰寧人之孝上格於天是母是子一體綿算無問壽種抑語有之行百里者半九十蓋陡太華者每歇腳於靑坪遊武夷者或回舠於五曲藉令公意稍滿假施有倦勤藉老氏寶儉之言詘馮驩市義之策夫誰能禁之夫誰能訾之然而公以修塗在前觀成在後所爲資無匡困倒廩傾囊行之十年七十不已也又行之十年而八十不已也方且習爲日程守爲家法爲九族被爲三黨府是二十年之中人向其惠者不知其幾公積其功者亦不知其幾同於壽者壽亦得之報以大年何足疑乎婁東之族雅重淸議其屍祝瑯琊太原兩先生以厚徳不以尊官楊公內行純備日引月長彼都人士事之莊信之固隱然與前諸人老相埒公第不卿相耳卽不卿相而七十餘家待以舉火如晏相國五百畝義田世世相承如範龍圖無翼而能飛無根而能茂尢其難者也吾聞婁有毛翁百歲■﹝禾卓﹞稧吳中國慶再見於公矣公季君菃仕類文園義同卜式其人如玉厥貢惟金皇華之簡書有期南陔之笙歌先奏授簡祝觴愧非惇史敢廣文肅公之旨如此

○封禦史左太公壽序

禦史大夫左公之友沈黃門周侍禦諸君子儼然造余請修祝觴之言於左公公蓋冡宰趙夢白業先之矣余何能爲役𨿽然余交於大夫甚習又聞太公事甚悉不能辭也蓋記有之曰孝子之事親也樂其心不違其志則養志尙矣抑父所不能得之於子子亦不能得之於父者惟志爲然七十子之徒惟曾參爲養志惟曾點爲嘐嘐乎古人之志故童冠與偕而畢由求萬人必往而藐晉楚不可謂同不得謂異此其家風也而養志之凖也世旣晚士鮮聞道於是世祿有驕子而驟貴無賢父方且駟馬髙蓋以耀閭裏朱門華屋以鳴得意素風不著浮榮幾何則又有鑑於髙明之瞰而懷盛滿之損者屏門而居擇地而蹈下裏門之車同野老之席自以爲無患與人無爭哉而忠孝之大節社稷之閎議槪乎其未有聞也吾是以有感桐城左太公之事太公有丈夫子九人皆雋才而蒼嶼爲長公先奉廷對官中書擢侍禦太公寓言詔之曰吾家自丘明以來代有聞人始祖戴國公當隋之亂以一布衣聚豪傑保江南六郡所全活無算自唐迄今廟食不絕靖難師起有長一長二者忠憤激烈魯連抗東海畱侯椎博浪庶幾似之此皆無翼而飛履險益壯況禦史藉天子之寵靈以澄察抨剌何所不得勉之哉太古久遠之事吾不能知韓範富歐亦人子也蓋蒼嶼雅稔庭訓至是益自發舒思所以慰太公者會先帝鼎成聽政之謀起於宮禁貂璫神叢大臣首鼠時乎時乎會當有變公與黃門楊公排閶叫閽天日重朗太公聞之喜曰吾所望韓稚圭者今竟酬矣及蒼嶼受特簡挍士畿輔是時士習驕悍多不受大吏約束公標正學杜私門簡厥修亦簡其不修進厥良以率其不良寬嚴用中蒸蒸顧化太公聞而喜曰吾所望爲歐陽子者今復酬矣居久之蒼嶼進臺僉自念受衝皇異知無以稱塞惟是紀綱之地將上報主下報親無可解者寧忤羣小而口誅筆討何可以不如彥國之直寧忤執政而超遷序遷何可以不如希文之爭蓋孤立行意超然於市恩避怨之外而朝士上書巧詆蒼嶼亦上書乞身太公聞之益用喜曰顧吾子不愧韓範諸君子耳豈憂蔣之奇梅詢輩哉乃天子心知蒼嶼精忠讒不得入而言者爲正人發其私不容於淸議又以銜卹歸偃蹇越二旬始發人持孝經律令相劘切且咋舌去去之匝月而太公之仲子發解京省又匝月而爲公八袠攬揆之辰吉祥善事一時駢集公之加餐進酒內恬外愉綏福履而介眉壽者蓋不待修能經鳥伸之術誦八瓊三疊之文而吾以其志之得養覘之矣公元配周太恭人年亦七十有六九子皆太恭人所生自昔多男子者皆稱螽斯鳲鳩以爲壽太恭人則否豈左氏所引鳯凰於飛和鳴鏘鏘之繇乎不然何以一將九子如鳯徳也更四年而設悅則野史修酌者之詞以進

○楚魏碧山太公曁胡恭人七十階壽序

余往視學楚中所物色茂異官於江以南者甚眾自以荷衣蕙帶謝軒冕之交卽舟航所經潛爲催榜不令郵人得迹之以是爲常而魏使君令吳江前後四載僅於徐中丞官舫一覿面使君敍余有一日之知延款甚洽竟其在事未嘗報謝禮故以簡爲貴也使君自南曹陳臬中都而余有鄕舉門下士彭令在使君部中始有尺牘相屬彭令入長安爲言使君政術風義甚具今年春使君之太公與恭人七十偕壽其懿親胡文學請余文祝觴則又爲言恬修雅尙甚具也太公家世景陵右族其事厥考泗濱公至孝不愧曾閔泗濱公博學明經晚而廷貢司教鐸初命新安再命秦中三命鞏昌太公嘗間關禦車隨身所到卽爲子捨浣牏上食左右奉養𨿽坐冷無氈苜蓿作飯形影相依未嘗頃刻離也然以是不能竟學絕意進取而是時使君頭角嶄嶄秀穎非凡器太公曰亢宗有人吾志足酬矣遂專意訓督名噪黌宮以己酉舉於鄕庚戌成進士筮仕蕪陰公一往省觀其廨宇如水訟蕳刑淸曰習爲吏矣卽駕而歸旣而使君政聲郁起以煩劇攺令吳江以治行髙等擢南尙書郎尋陳臬中都督餉浙省金陵武林海內所稱江山淸美華實上腴公溯漢沔沿長江順流東下不啻禦風非有輪蹄跋涉之勞如向曩入歙入秦者使君又數迎致官邸太公乃偃息山樊杜門掃軌食武昌之魚若兼珍之味飲竟陵之水若內法之尊日與次公研經論史魚魚雅雅不知車上儛何狀也余以太公恬修雅尙質之楚國先賢其純孝類老萊子其忘機似漢陰丈人其偕隱鹿門類龐公龐公求全於亂世故以水深林茂爲樂太公遭時聖明父作子承恩綸舄奕元方季方將相踵顯融馳驅皇路何必減伏龍鳯雛羅拜牀下哉道家所謂忠孝度世不導引而壽者太公得之且進而與大椿氏以八千歲爲春八千歲爲秋者齊年其在斯乎其在斯乎懸弧之日胡文學試函余語侑康爵太公當輾然而有會否

○汪隱君繼環五十偕壽序

太史公稱人富而仁義附焉夫登髙而呼則不疾而遠濱河而飲則盈量知歸其爲徳之易固也乃箕子之衍五福先壽與富華封人亦云彼所稱素封者豈天之私人乎何取精之多也不佞嘗讀道言老子在黃帝時爲廣成子在周爲柱下史在春秋爲鴟夷子在戰國爲鬼穀子在漢爲黃石公其說邈悠無所稽信顧範大夫之霸越也翕張彊弱之間可不得老氏之用哉彼曰旣已用之國又以施之家脫屣卿相三致千金能致之又能散之卽衛生之經不問可如其合矣何則盈則虧極則反天之道也計然之策𨿽末業乎其執天之行與黃老家不殊奇可使贏促可使延矣且夫百髓九竅外衛內營當其穉有壯之用及其壯爲衰之候豈非貴徵賤賤徵貴之意耶內景經日積精累气以成眞寸田尺宅可治生今夫涕淚吐洟眾所屑越也而有道者寶之聲色滋味眾所競騖也而有道者捐之則豈非賤取如珠玉貴出如糞土意耶不然至人食乎淸而遊乎淸而少伯末流僅同程卓則必有以矣新都汪隱君以孝子爲政其事厥祖有囓指心動之奇節蚤歲爲家督以廉賈聞鬭智智勝爭時時會贏得過當愈於纖嗇推其餘以收卹宗親振故人之急推劍市義弄丸解紛歲劍出米數百斛爲粥以食餓夫繕治津梁以費爲惠鄕裏稱爲長者至於室無姬姜門無淫朋內行純備恭儉惟徳不惟貨殖傳所云法孔氏之雍容已也君自四十以後卽有意於達生嘗曰仲長統欲噓吸精和安神閨房保壽命之期出宇宙之外獨力不能買山隱耳吾幸自饒給於所謂良田廣宅背山臨流者豈復有恨哉而能自苦畢世爲於是擇有心計者主出入而脫身就閒築亭臺於蔭山之麓花木蔚映魚鳥畱連壺觴唫嘯甚樂也閔孺人與君偕隱能助君施君之謀於室也嘗獲於是皆五十矣君有子太學履康從余遊玆歸拜慶而淸溪諸太學諸君子屬餘言以先酌者余則愧惇史抑三天子都黃帝煉鼎之墟木公金母之自出得全全昌汪氏有之矣履康翩翩雋才一日千里傳曰明徳之後必復其始自今尙有國之顯休命以寵光二人川至日升何可量哉何可量哉

○宮保東寧伯壽母百慶錄序

余觀東寧集氏之百慶錄而知國家之異數加於元勛世冑者𨿽同姓諸王孫不若也夫王潢至貴重也然厚於馭幸而簡於辧賢竽有混吹柄無專授此長沙有回袖之請而子建抱摧鋒之愧也有如東寧以河山帶礪之盟兼於城腹心之寄入則弭金貂備宿衛出則佩金虎護橋陵者有之乎無矣且也堂簾旣遠金玉其音衣租食稅之封鮮詢事考言之典自非助餉九邊貢金三品則優詔不渙於大廷璽書豈頒於外服有如束寧之歲閱上聞恩綸輒逮進文階而冠率府自禰廟而及慈幃使杞國崩城之節托錦綍而不磨其姜泛栢之詩載管彤而益耀者有之乎無矣若夫小山叢桂之侶竟以凶終唐邸鬭雞之檄亦爲釁始出城之禁不解越境之交閴如客有遊梁恐騁妍之不贍人𨿽同世或授簡以無從有如東寧友天下士聚四表歡繡虎雕龍盡出宗工之筆家雞野鶩齊登遺母之羮卽曰酌者之言取而無禁乎不知靑萍見賞於孟嘗綠綺持贈於平子藉令悅禮惇詩之譽未弘結客好文之道未廣列鼎陳茵可佐如松之祝回鸞翔鳳足舒寸艸之酬則何以聯淡水於同心致琳瑯之觸目者也顯親之孝斯爲大矣若乃老姥陰符之經百言衍道百言衍法西母朱陵之果千年一實千年一開事類於齊諧旨乖於魯什者存而弗論可也

○壽陳徵君元配衛孺人六十敍

余友陳徵君仲醇避俗逃虛志在五嶽晚而買山東余之麓貯書萬卷遊詠其中經其門閴若無人入其室其人斯在幾與世相忘矣非直忘世也殆亦忘家𨿽與其元配衛孺人相莊若賓而自其山居之後鄕城相距十八里一歲不過再三歸孺人時以春秋上冢爲畱憩山莊者數日此外罕睹其面與城市之人罕覩仲醇者等仲醇又不治生卽海內束帛加璧千謁輻輳筆潤有餘遑遑與九族賓朋仝其饑寒隨手散去橐空而止鮮有歸遺細君者以閨合之恆情論不幾似太常之妻北門之室乎而孺人以端莊靜一之徳拮據內政嗃嗃如也雍雍如也安其荊布有六珈之華饜其脫粟有八珍之旨子婦皆武其儉素佐以力作大者蘋蘩小者機杼無不贍舉仲醇是以無內顧而偃息於一丘一壑之間仲醇卽不一丘一壑乎簪屈子遠遊之冠策盧敖鄧林之杖淩華嵩而躡衡岱也男婚女嫁中壼足倚庸詎如尙平畢也次且老疾俱至而臥遊爲乎孺人今年六十矣計其於歸以來四十年中合符古賢媛而過之者有三其始當仲醇才名方噪俛拾靑紫之年顧不難爲孟光之勸隱然而勤身家秉先廬無恙不至寄居臯伯通之廡此其賢一也仲醇中歲所謂同學少年爾汝交而金蘭好者相繼登華貫有乘車戴笠之異而孺人曾不艷稱焉有似於王仲孺婦然諸郎君皆浩然充然無憔悴可憐之色不至如仲孺子蓬頭歷齒動父子情其賢一也晚歲則爲龐公之偕隱矣然龐公不入城以全家往鹿門故而仲醇之不入城也並不入室孺人卽屏居肅穆而有林下之風又其賢一也孺人第少藋茀耳往者臺察以有道薦仲醇於朝將修吳與弼陳憲章故事此何必非藋茀仲醇同學有若方眾甫學憲唐元徵宗伯楊彥履宮輸範長倩學僉其夫人則旣藋茀矣而栢舟之外皆成逝波有如孺人之琴瑟並奏集於百祥者誰哉又況乎仲醇述作大業不朽則孺人之徽音懿範與之同不朽西池之紫霞上元之云璈不足爲孺人頌也結悅之辰諸加子試理余語而前奏之當陶陶然盡康爵矣

○壽節婦董母李孺人五十序

在昔乙未之歲餘奉詔爲南宮同考官初入棘注書三房序齒也次日攺注書一房序官也大學士新建張公忽邀余請曰鄒宮允以春秋一再分考矣今且復然顧其額少鮮肯易者公有意乎於是余復注春秋第一房及揭捲之夕有董叔弢是時方以科場爲懼府恆門第是抑余亦不能自固袖其捲不出同官惟袁伯修不直余謂何乃作昧心事而陶周望宣言曰董年兄不及吳年兄矣叔弢故崇仁吳所取淛省第三人也俄而太原傅商盤亦得李鴻捲袖之不出新建張少師曰廢則俱廢耳李鴻者申文定公之壻也戊子之役人以是點余座師黃宮詹文定去國而鴻得雋正宮詹辯誣之日余安忍負黃公蓋叔弢之間關得一第以此叔弢𨿽無祿蚤世傳其公交車之業籍籍稱才子才子余藉以有得士名未嘗爲舉主累云去乙未三十餘年而叔弢之元配李孺人以完節旌於朝今年秋爲五十設帨之辰於是叔函之弟遐周索餘言爲壽則十年前朱少師已立傳矣何俟餘言乃餘有感於邯鄲淳之碑孝女也謂崩城哭東坐臺待樹之烈出於髙門大國者非難出於艸茅露屋者爲難詞則玅矣論則未公夫酖毒生於晏安而奢麗稔於世祿豈不自古記之哉余嘗遊行天下至閩之建陽朱紫陽夫子過化之邦也邑宰吳天洪爲言此邦五百年無以節烈表宅者驅車山東有丘少司冠橓者先朝遺直也其長子以辛未成進士丘公有西河之泣吾鄕陸黃門樹徳唁之詢及婺室丘公曰嫁之矣黃門大駭丘公曰嘻栢舟之詠錄於聖人懷淸之臺築於天子此光嶽之間气可槪望之人人乎若丘公者可與衡節烈之槪矣孺人所生所歸皆世代簪纓之家所謂髙門大國者當代鮮儷十六而嬪十八稱未亡人有嚴姑無血胤孺人不卹九死忍死以成夫子之孝廣夫子之慈茹荼食蘗三十餘年皎如一日且儉而能施終抱遐周之子收陰徳報而朝家旌典適與繼絕會假令叔弢今日而在孺人魚軒藋茀鸞章鳳誥與令妻世婦班中宮內朝之列亦尋常榮際耳能獨持門戶馨香發聞動於四嶽奏於春官達於宸聽表於七里揭日月而敝金石否世人艷稱甲乙科然明經三歲以數百計制科三歲以三百計而節婦被旌不能過數十豈非以其重若此其多若彼哉是昔者叔弢以髙第彰孺人之勸學今者孺人以旌典彰叔弢之刑於叔弢有孺人爲促後之延董氏有孺人爲衰中之盛譬夫西域之樹半榮半瘁丰城之劍一升一沈𨿽形若支離而神理暎發繼自今孺人且日討斷機畫荻之事以祖之硯父之書觀藐孤之成而終叔弢之緒是女氏之不朽道也卽不佞爲叔弢舉主亦有榮施尙何南嶽西池之謬悠足爲節婦道哉遐周試以質之朱少師謂可佐康爵否

○程母戴孺人五十壽序

夫祝母氏之遐齡者非眞仙曷以哉金母上元莫稽往牒至於南嶽東陵則固爲人婦爲人母非人倫道絕者也然其教不大闡而因果福田之說頗足以惑裏俗於是有布黃金造瑞像輸長腰供香積名爲佞佛而祗以重僧人之貪業耳晉江王道思抗論謂金天氏之教有禆於中閨此何以稱焉太史公曰吾聞新都程母戴孺人之事而有味乎道思之言也孺人生有至性及笄歸程隱君恪恭婦職修瀡蘋蘩罔弗潔虔程故素封範鑰會計罔弗贍舉夫子遘疾吁天而號願百身代且刲股肉以一杯羮進而弗藥也生平儉素無他好顧獨好金天之教若有宿本自其中年已割帷房之愛淸淨自居繡佛一龕栴檟一壚三業誓斷四偈時參竺典貝書具通大意吾聞彼教有云作有義事是惺悟心解之者曰資生治產皆與實相不相違背孺人之閫政近之又云戒生定定生慧故學士牽文句者受障深而婦人女子行一意者取道疾孺人之信心近之方且爲鹿門之���爲臺山之姥而詎若愚婦之佞佛乎哉孺人有丈夫子四人皆負倜儻才以孝友聞於裏卽孺人空諸所有而家益立玆當五十厥子至善君謁本寧李先生及余文爲壽李先生所爲孺人壽者在方之內而余所爲孺人壽者在方之外亦以鹿門臺山之壽壽於南嶽東陵也

○壽汪母八十初度序

夫室有交謫則偕隱者著家有小慈則勸學者稱王君公所以能遂其髙者用婦言也歐陽子所以能顯其名者稟母教也若汪母太孺人之事更有異焉太孺人始爲汪氏婦孝廉公故食貧落落窮巷糊其口於都養數不得志於名場倦遊矣太孺人慰之曰以君之才豈長貧賤者幸勉事背城之戰則請枹鼓以助蓋廢簪珥資斧其行孝廉公气乃壯趣治裝應臺使者月旦竟以遺珠售片玉家聲繇此而大當是時太孺人豈不能作逸妻語哉顧孝廉公飛鳴有具頭角未呈假令以運命之說懷安自墮則南金竹箭終爲無踁之寶而蓽門圭竇皆爲伯通之廡矣太孺人成汪之功豈在舉主下哉太孺人晚而賦栢舟有丈夫子四人翩翩名士佩服義方惟謹思日孜孜及親而仕無如數奇何大懼無以樂母心者太孺人則寬之曰榮進有時豈能越春而爲夏哉汝家裏號鳴珂居題通徳貴盛矣寧必人人朱丹其轂若等寧謂奉母氏答劬勞者必五鼎食六珈衣乎則更有進於此者勉之足矣余不盡識諸公子而交於穆溟穆溟仁心爲質蘊義生風季布之喏信於鄕邦第五之名不減驃騎卽太孺人之所爲剉薦畱賓隔闈辧友者槪可知矣太孺人年登大耋神明益王嘗質明攬衣剌斷家事衣布食淡抑絕甘濃戶樞不朽衛生之經也飲尊不盡重積之旨也皆壽道也古之女貞有夫與子而度世者惟魏華存元君今之元君不在南衡在黃山石嶽間矣乞餘言以祝觴者汪太學元霖於穆溟爲族弟素受太孺人卵翼恩者也

門人徐士竑

許經閱

容臺文集卷之二終

●容臺文集卷之三

華亭董其昌著冡孫庭輯

序﹝三﹞

題詞

◆序﹝三﹞

少司空祝耳劉公八十壽序

朱襟江侍禦六十敍

望江兄九十壽序

賀楚方伯霖宇梁公晉中丞序

賀郡司理徐碩庵奏最序

賀漕撫李公考績晉副都禦史序

送郡司理毛孺初應召北上序

送聶邑侯入覲序

賀郡司理吳玆勉最績序

賀侍禦潘翔公迎太公冏卿入朝序

吳玄水禮部得子序

○少司空祝耳劉公八十壽序

少司空祝耳劉先生者通籍四十年侍養二十載海內之曾閔也其昌與同官陪京先後引退今年八十矣懸弧之辰許文學請余修酌者之詞余曰何以餘詞爲哉孝子徳至於天則天苞見地符出故孝經有援神契翼經而行今在祝氏矣子知之乎文學曰何居余曰孟夏之月天子發徳音下明詔若曰餘一人未收列聖養士之報豈忠孝之率不先與子大夫有以終養在告者將尊寵之以爲臣鵠所司核實以聞大哉王言所以鼓廉恥之陶冶明崇獎之凖的謂孝祝之援神契非耶而安取以餘言壽世之言壽者眾矣嵇叔夜則言養生有主討蕓餌朮熊經鳥伸亦足長年此宜於山澤之臞縉紳先生莫能從也李康遠則言運命有定壽考康寧鬼神莫能預聖哲不能謀其說近之而非所以論於盛世極治之世則向用五福威用六極一受成於皇極之主而司命爲無權且夫瑞艸嘉禾無情之物猶應聖主之念而生何論壽耈否則衛武之九十太公之百四十召公之百八十何以皆在周道方隆文武成康之世豈非賢聖繼作而錫福者厚與耳劉在終養諸君子中如連林之有松栢羣岫之有嵩華而主上窹寐黃髮勤思憲老與耳劉之八袠會臣主之精神若隱隱相通者而知自今以往耳劉之爲九十爲百四十爲百八十皆以聖主無涯之養錫孝子無涯之年也謂余不信請徵以近事西虜跳梁朝議推轂行邊元老有及新城王少傅者言官以篤老難之天子不爲動及召見平臺少傅趨鏘閒雅調對精鑿𨿽借箸之籌聚米之論無以過之天子大悅賜鵲印佩龍文而出西虜怵於先聲退兵六百里當是時非主上神武獨斷幾爲言者所誤再索而得耳劉亦如是矣此二老者一如疆弩之末猶貫七革一如吞火之世獨嚼寒冰皆聖世之瑞也文學歸試理余語佐三雅何如

○朱襟江侍禦六十敍

箕疇向用五福厥有壽康夫壽康自稟異气非人主所得用者疇何以稱焉蓋大臣之威福庶官之淫朋皆凶徳也同於凶者凶亦得之且將犯天下之不祥𨿽飛廉而彭祖乎猶爲夭耳惟皇極之主能蕩平正直操威福之柄塞淫朋之門使其皆爲攸好徳以迎善气故有道之世其君子之有年者君予之也宋玉憫屈原以忠信見疑作爲大招至言四維上下皆不可處此其坎壈牢騷何知年壽而易之嘉遁詩之考盤有進於此者方且易臞爲肥卽隘爲寬啜其菽水有芝朮之功安其圭竇有樓居之樂休休焉衎衎焉吉祥止而神明宅此則幽人碩人之自爲大年若有不出於君者矣𨿽然君猶天也吾身非君有孰有之哉蒙莊者流旣以君臣之義比之逃雨而猶以江湖魏闕爲重傷而無壽類此不可聞於蕩平正直之世矣餘同籍朱君采天下士也以淸節直气有聲西臺伏蒲之論流傳海內更僕未數旣而繡衣持斧澄按江南風采稜稜爲國家圖永賴業有端緒會天子誚譴言官二十餘人公亦在謫籍中得電白尉三吳士民以不竟公之徳澤爲恨而公夷然就道瘴海炎方顏如紅玉歸而築宮於山水奧區所謂趙王孫故宅者讀書談道教養子弟郡國守相於旄相屬罕所容接時以春秋勝日與名僧韻士往來湖山間意豁如也臺省之薦賢以公爲舉首者無虛歲而若弗聞也者銓衡之啟事以公爲司馬宗伯之屬者無虛月而若弗聞也者其容色溫然而不怒其文章議論依於大雅平淡而無孤憤怨悱之習所謂幽人碩人者非公耶公之同鄕有朱大復祠部以言事歸裏中習飡霞服炁之術能經旬不食冬夏一衣公平平耳煙火裘葛不廢而精神色澤與飡霞服炁者等卽余與公巖居相望會於苕霅會於具區會於西湖或十年或五六年或三四年談容酒徳與夫撫膺擊節郁勃忼慨之气猶是君采也今年六十矣子月二日爲懸弧之辰其二難襟海中捨五臺憲副等屬余祝觴焉余以爲凡祝多溢辭如蒲柳而松栢之也朽散而杞柟之也繁星油云而景慶之也皆傳其溢也夫旣已松栢矣杞柟矣景星慶雲矣必也試之烈風棟之明堂見爲王者之上瑞而後不虛三者之用以公精魄才气若此海內之仰挹快睹若彼是且煩之以政事而不傷於佚縻之以好爵而不傷於髙寵光之以名譽而不傷於達而岡陵恆升諄諄若八九十者於義無取矣離騷不云乎老冉冉其將至兮恐修名之不立彼爲習於怨者名立卽牢愁解矣公不爲愁且怨而一日賜環大酬愛君憂國之志所爲恬愉交養何啻挹浮丘而侶羨門者壽又何可量耶請與襟海兄弟爲約今而後無復以下澤款段驕公以蒓菜鱸魚餉公餘亦無以雨蓑煙笠求公以驚猿怨鶴怖公惟挾班竹管筆書公出山後事更三十年而爲公賦抑之詩者與朱文寧祭酒共之矣

○望江兄九十壽序

吾兄望江公以名徳躋大年九十矣攬揆之日子姓咸造選扙履稱兕觥修憲老之禮焉余諗於眾曰此家門之盛二百餘年所希覯也請逓言公之所繇壽者而余采爲祝觴之言可乎於是有爲公之子行者若而人前致辭曰某等習公之忘機矣然行年七十而嘗若有踧踖者則以母沈孺人立孤輕趙客抗節邁共姜而未有報也自緋伯待詔公交車上書闕下當時百司庶府之疏神祖十九畱中獨公父子以孝情格天事下大宗伯議大宗伯移文直指核實以聞而得建棹楔表宅裏徼天子之譽命以酬罔極之恩慰風木之恨而公之胸中始無一事寢不夢覺無憂爲嬰兒爲赤子古有終身慕者年百有十歲是公之壽道也有爲公之孫行者若而人前致辭曰三十年爲一世公閱三世五朝矣自甲寅乙卯之後六十餘年重熙累洽潤澤丰美間者邊陲衣袽齊蜀黔巫日尋干戈而壽夢之區樂郊樂國天官書占云歲星在吳又云老人星在鬥牛間堯之瑞應所謂民之子八九十者歌擊壤時也斯不亦壽而康乎有爲公之曾玄行者若而人前致辭日齊桓有云多壽多辱無爲貴壽矣三鳯旣邈羣龍代興今者承明著作之庭石室蘭臺之選虎竹熊幡之任逄掖子衿之英里號鳴珂居題通徳公惓惓以振族之思觀亢宗之盛而喜可知也緋伯博於學瞻於詞公侯之後必復其始行且致身日月之際天子詢家學所自有詔卽公之居授經如毛公九十故事斯不亦壽而榮乎語旣咸請余致辭余聞論文者有筆隨人老之說而知登年之爲載徳助也彼其側身澡行欲善無厭者嘗一日而懷千載之圖豈不知晦朔不知春秋者可窺其藩哉諺曰天有記性無急性無急性故蚤計者嘗失之目前有記性故倒行者難待之定後吾視公質行可以鎭浮厚道可以祛鄙徐公之雅尙通介有常任安之交情寒暄無變𨿽自其性得之哉而亦以閱歷多造事熟前有典型後有烱戒故得效之方佩若上藥已事之美護若瓌寶譬之松柏之節久而愈堅姜桂之性久而愈辣醇醪之味久而愈和蓋以徳致壽還以壽養徳所得於切磋琢磨者九十年如旦暮也談何容易余少於公二十一年昔余有感於鴟鴞之章而公爲賦無衣蓋其厚之一徵也及是家慶爲歌抑之詩以侑康爵而屬緋伯紀之

○賀楚方伯霖宇梁公晉中丞序

楚庶宗之變也諸大臣議以爲春秋之義將則必誅楚氛甚惡蔓圖斯晚社鼷不灌屋鼠不燻八議所云非其大者請無牽於宗正條而一以司馬法從事於是檄四省集大兵爲掎角勢天子環顧廷臣獨念撫楚莫可遣者時梁公以方伯守土荊南先是以平苗功奉璽書賜金且需次領節鉞適與楚事會天子乃兪廷臣請以中丞節授公公朝受命而叛者夕伐謀見疾馳而入幕府而士民喜可知已曰公不從澧州來其從天而下耶是時伏戎在萑悍宗在堞方屬耳目新帥以爲意向公至則皆懾伏不敢動曰是夫四徵不庭慣經行陣者梁公耶庶宗寡援則大窘公廟算百出則又次第就械無逃罪天子以一中丞節勝於十萬師而方城鄂渚之間謐如矣故事大中丞自藩臬晉者同官徵言志喜於是諸大夫授簡不佞昌曰待子久矣其無辭不佞服膺公教甚深且賴公定楚而入危之誡又何可以不文辭也往讀史至漢文時謀國之臣孰與晁賈哉賈大夫不難系單於頭而抱火積薪之慮惟諸侯王爲諄諄又家令之疏備邊詳哉乎其言之也要以安宗廟而尊天子捨削六國無足事者帝心奇其才莫能施用竟成六國之禍𨿽然帝之所能者損萬乘之重以重細柳而已若曰吾有眞將軍者豈憂諸侯王哉譬之治病脛大如腰指大如股者癥也或言分之便或言削之便者禁方也而條�則醫也二子者試方者也試方者人費試策者國費得國醫事幾矣藉令動六國之兵而應以棘門霸上之將安在禍小乎故曰安危在出令存亡在所任此文帝之明而熟於計也嗟乎國家日不乏謀議之臣至如威名折衝信命殊俗功能日著可當縣官緩急者曾幾何人又以遭時泰寧兵革不試士大夫優遊文墨拱手而取大官他故勿論郎如大中丞是古天子所使王官監於諸侯之國而分陜之寄也鑿凶門樹大纛將以虎符徵發而稱主帥乎居則討軍實而銷民萌有急則撤患於肘腋之間而制變於呼吸之頃此寧渠可嘗試者乃其道甚廣其途甚夷主爵者率以寵名譽之人而酬揚歷之績軍旅之事不必其有聞也其故難言哉難言哉公以文章學術起家望郎當西夷弗靖天子命重臣行邊公應詔與俱重臣竟賴公策敵王所愾用是結王知吉士望今國家屢有徵伐之事公未嘗不在其間三韓之役松山之役播酋之役皮林之役公或調兵食或設方略或視戎行或募死士交河飲馬瘴水墮鳶公所爲間關而策馭也氈帳酪漿刀耕火種公所爲跋踄而問俗也飛芻度嶺積甲齊山公所爲拮據而先事也赤白探丸癸庚噪野公所爲指顧而應猝也公筮官郎署而幹濟有元老之猷近試三輔而經營在玄菟靑海之外旅進藩臬而物色在河魁中執法之官是故人知天子一日而驟貴公不知試之三十餘年不爲不久人知公不戰而成功而不知公之所爲百戰功皆今日收功地不爲不難也且庶宗幸而濫觴已耳卽瀾倒滔天而其敢死孰與虜酋其獷猂孰與猺燹其貪忿誰與脫巾之卒公能折其所難何論易者於條侯曷讓焉若乃盈廷言戰賈生之慟哭也劉氏安矣而晁氏危矣則西川謂耶總之皇上善將將得聖人之威矣蓋宸濠之亂王公瓊在本兵曰無憂業有王伯安在今公之講白沙氏學與王同公之澧王之贑其地同王先濠而後苗公先苗而後楚其事又同儒者之效覩矣漢事云乎哉旦夕者天子錫師中而寵公於將相間則有穆如之頌以俟君子

○賀郡司理徐碩庵奏最序

陸士衡文賦曰課虛無以責有文誠有之仕亦宜然彼賢人可久之業太上不朽之事皆契在獨知藏無朕迹於徳謂之隱於善系之陰何嘗稟成於朝署司命於主爵哉而或者謂朝槿之可常信夢蕉之足據所保者在此卽所捐者在彼而廉恥節義無所不捐矣則跖實之爲患不可語於達人之觀也吾郡大夫西安徐公筮仕時嘗爲廬江司理繡衣持斧爲崔大夫自牧伯守長以下慮無不搏心先意自全威稜之下者而公平視之無所阿邑適有徐守之讞相忤棄其官歸徐守者江右汪君心淵也始東方妖賦壓彭城境此南北咽喉關天下安危不小賴徐守善爲兵多方略扼其進賊委城遁去張睢陽輩人也而失驩於備兵使者趙君趙中之於崔將行貪吏之罰須眾理官閱實其罪法在重辟中眾莫不心傷其冤乃與慷慨激昂明其不然者徐公也是役也公仁心爲質蘊義生風陰徳通於神明令望重於山嶽所保甚多所捐甚少惟一官耳嗟嗟倡而和者何人哉崔旣入操國柄羣好輔之長夜漫漫孰知其旦賴聖朝更化羣公訟言賜環有命復爲松借則與公同解褐者皆已駸駸日月之際公無幾微厭薄故官而識益練而神益完有泣罪之仁有定亂之略有平方告母之孝情有不茹不吐之風采譬之陡羊腸過灩澦而結靷九土揚舲百川易於履平地也三年報績特尋常事以公始念不及此故同官觴之以志彈冠之慶雲昔漢於公以官殉覆盆炫耀史冊更千載而有錢若水又更五百載而有公與之鼎立奇男子故自不易食報當亦殊絕今天子褒誅獨斷遠過漢宋彼於公之髙閥若水之急流其足爲公稱哉其足爲公稱哉敬因郡伯諸公祖之請而揚厲公之百一如此

○賀漕撫李公考績晉副都禦史序

楚之貢浮於江沱潛漢則禹之道也昔也逾於洛今也溯於淮故楚之轉餉者歲詣淮受教令於幕府以開府視淮亦猶賜履之地乎大中丞修吾李公以撫兼漕事久矣日者天子以璽書晉公爲左副都禦史而楚之藩臬使喜可知也曰公今眞爲漕矣楚賴之矣又曰上今用公矣世賴之矣授簡不佞昌曰庶其善頌乎不佞何能爲役憶讀公之撫漕疏而能言之士方公於汲長孺陸敬輿郭令公韓魏公張方平者核矣斐矣如以古之事詞止矣不可以加矣請言今事可乎在昔永嘉張文忠公自郎官佩相印嘗召對便殿抓髯言事俶儻不小拘公旁顧一二宦豎則佯作踧踖狀上怪問故公對曰臣何敢失此曹意內庭數武地如萬里矣因極言鎭閹所在暴橫非聖明滌蕩海內終不見天日世皇感動爲盡罷諸鎭守者夫李元禮一世龍門裴晉公四朝元老竟拱手於宦官輩而文忠以一言除數世之患偉矣社稷功也𨿽然公有社稷功而於賢人君子肯許以社稷臣哉遇合太奇寵數太盛不知者旣忌其徑之捷知之者亦愜其報之稱尙安得而以名歸之故夫歷邅回嘗險阻有蹶而起有前而卻朝廷之注向與海內之淸議兩相畸亦兩相激而郁勃不得宣者此亦名臣之資也中丞公得之矣公以直言極諫浮沈中外二十餘年最後領節鉞未幾詞組出宮中賜之玦其事甚祕世莫能知也公請去不得請代不得嘗以身在去與代之間可去則權輕可代則責亦輕而稅璫增者乘公兩輕之勢磨牙張距以吮淮海維揚之血公亦不量孤危而日夜以討璫爲事如臨堅敵旗鼓間諜靡弗用也如薄猛虎网羅弓矢靡弗設也卒持其陰重罪大困稅璫使不得生還禁禦當是時海內扼璫者若淸原若江夏若南康皆不能以一矢加遺守土大吏至褫冠帶受辱其次三木囊頭受辱其次緹騎圜土受辱而雷霆之威獨霽於淮上識者曰上之知公𨿽三旌九遷不過也主上𨿽心識公而未嘗驟貴公公𨿽受譽命而以年以資未嘗踰於恆調之尺寸公在鎭先後著功實如馭將吏懲貪墨議河渠護陵寢靖叛萌賑流散不止爲漕而獨敍其所爲漕者若曰程績而酬則爵祿不足也以故天下之賢人君子皆信公重公於公之當去也昌言於朝以規於公之不遂去也昌言於朝以頌卽鑿橫門建大纛盡護東南諸侯股肱倚之咽喉仰之於公豈有不足而公議之郁勃猶若有不盡釋者公之功名於是爲盛哉抑公不獨自成其名而已也聖徳亦光焉矣皇上異時不嘗逐三大璫乎保之敗也則權相隨之鯨之敗也則少宰隨之誠之敗也則臺諫官隨之夫自宰執而卿貳而臺諫莫利其比璫也�上之明也公之終有譽命以此故夫分過於君謂路馬不可問逆鱗不可批密雲不可雨明夷不可日中者皆誣上者也布衣輕俠尙有名爻安有网恢恢綬若若而匿瑕暢美莫望之臣子者皇上紹烈祖之休於公乎白矣書曰嘉謀嘉猷惟我後之徳其在斯乎其在斯乎繼自今公益有無窮之間主臣俱美中外禔福洛修貢江獻珎寧獨惠於楚於漕已也

○送郡司理毛孺初應召北上序

睦州毛氏兄弟鼎立孺初公後起爲吾郡司理凡五年聲籍甚天子用所司剡薦以異等召云始公之入吳也其仲司諫氏贈之言曰行矣毋愧龍圖之樹其伯天官氏贈之言曰行矣毋愧桐江之絲公拜受教而爲董子理之也董子俯而思仰而嘆曰善哉繇天官氏之言可以淸繇司諫氏之言可以任𨿽然嚴子爲傲爵祿者也於先憂何當卽於理官何當也公曰唯唯否否夫嚴子者果以其傲爵祿爲髙已乎其言曰懷仁附義天下悅趨勢順旨要領絕此古之遺直而範氏之宗也凡任天下者固必有所捐國家之謀肉食者鄙功名之會金注者惛故可餌以祿者卽可怵以害可縻以爵者卽可撓以法非夫泥塗軒冕而能當官立節者天下無有昔範公爲諸生則以天下任吾爲理而任豈稱早計哉桐之水以礪吾齒耳蓋公之持論若此其理郡率以此言爲劵較然不欺其志焉公身兼數器而棘木之聽自其顓職亭法處事片言立斷刑書旣定卽豪貴大俠力能得之監司臺察者不能得之公監司臺察亦借公自解曰是無如司理何有宰相子方操熱柄爲吾邑宋氏關白公抵其書摽其使曰而公與吾無生平而書僞也邑有人奴埒素封與故主抗輦下貴人至爲擊一學使者去賴公窮治竟斃於法於是江以南搶地呼天之屬願一當松郡理死不恨而公以爲無冤民易無冤士難今夫司屬之殿最寄司理筆端一不當令蒙惡聲此寧有兩造爲閱實者公故具鑑裁而不以脂韋先悃愊凡所品騭要於至核卽臺察亦無以奪也計公在事以廉成平廉最著以疆直行仁恕疆直最著弓旌未及而風稜嶽嶽已動朝著矣遭時休明箕穎爲拙𨿽江湖客星皆耀於鉤陳太微間假令子陵而在能逃諫議徵不就否宋時自希文出士始知重气節今天子髙居法宮積牘如山不復決慮無弗伏闕諫上殿爭蒿目以修社稷之急而天下脊脊多事何也豈其迹於任也而不大有所捐與豈其知趨勢順旨之非希文而不知懷仁附義之爲眞希文與昔富鄭公之賢也欲有所誅進而希文持之日恐人主手滑此以知其不好激也石䢐徠之直也爲四賢詩而希文嗛之曰天下事爲鬼子壞此以知其不好譽也若希文者眞能捐名者也語曰貪夫殉財誇者死權烈士殉名夫名美物也而權利之委也故遺利而後可以遺權遺權而後可以遺名遺名而後可以憂可以任公所試之理而效者也吾終不以羊裘爲潛以龍圖爲見以施於郡理爲公之細而效於臺諫者爲公之宏公行矣不煩攺步矣請亦以余之言爲劵而質之公家伯仲徵餘言者華亭聶侯靑浦韓侯署上海許公皆漸於公之家風者也嚴以子陵名範公所嘗守郡者也

○送聶邑侯入覲序

聶侯以述職行矣歌驪之日二三子講徳焉行人吳子諗於野史董子曰國有六職令則兼之吾以是程侯抑何恢恢遊刄也侯寬然長者鑑裁內運每延見士大夫考政問俗卽能得其人於目睫之外造請不廢陽鱎自遠不可得而親不可得而疏是天官氏之職侯克舉之也侯下車之歲大浸稽天請命兩臺發粟賑荒鄕三老義士所在施粥糜閭井相望侯身自勞來眠食幾廢所活餓夫不可勝數歲不爲虐邑故苦踐更邇議均役官與民視田受役幾無等侯核富民田隱沒盡出逾故額六十萬於是中產以下皆得免役而縉紳亦不至大困行法之平爲江南最是司農氏之職侯克舉之也學使者檄郡縣挍士所在讙嘩山苗澗松今古同嘆侯謝絕請托精心品藻白屋寒畯遂無畱良明鑑空懸飄瓦不怨是宗伯氏之職侯克舉之也勾攝之役日引月長動盈四百侯汰去過半昔之賜張狐假而食者轉而歸農又捕賊曹符檄所向輒命爲盜藪蔓延周內莫可誰何侯絜法定令落其角距餱糧以時萑苻息警是司馬氏之職侯克舉之也侯嘗謂欲省獄訟先省鋖贖非兩臺監司大吏所召捕未嘗逮人於庭亦無一役輕下閭裏爰書已入欲解則聽之未嘗引繩批根見法輒取也是司寇氏之職侯克舉之也澤國奧區溝洫是下有逸文急先時澽治以勞遠人自侯建議壹用土著畚插在前餉饁居後事集民安百世永賴浦匯一役眾稱聶渠是邦土之職侯克舉之也夫國家以六曹盡天下之事而以縣令習六官之事如侯者得其一察已足孤行況兼總條貫左右具宜不爲天下循良冠乎董子曰似也子知侯者請更有進焉吳子曰仕於壯縣者處脂膏中耽耽逐逐富民是求彼官於家人極於病蓋有之矣侯淡素自將冰壺天子開明堂覲羣後修漢故事有以邑宰進大農少傅如桐鄕密縣者必聶侯矣吳子以爲不虛美請書之上有逸文司理臨川吳公始下車擁書萬卷焚香諷誦或見謂公文人薄法吏不爲也是時積案如山老吏抱牘而進冀窺使君辦治若何公縱觀有頃手數牘曰是行禽敗常者案之是封豕薦食間左者案之是城孤家於官府者案之是鬼蜮鬭兩造而噉其肉者案之餘錐刀雀角非國法所急不足煩乃公三尺須其攺悔將有縱捨觀者懾伏公嘗端居燕坐或十日不決事或一日決十數事或十日不判牘或一日判數十牘皆洞肝披膽引經貫律莫可上下諸姦人莫利當公而旁郡有不平願得赴雲間嘉石死不恨公自以鎭靜坐消告訐俗而諸禦史臺或移文申令巖然不爲應豈其治絲而棼之耶久而知公之指在不擾交章剡譽矣若乃衷褐於繡設菜過鮭士大夫竟三歲不能以二簋事公何論庭實至問之市肆經年不取尺布矣間之侯吏所過幹餱弗具矣問之閽吏坐無附耳之交門

○賀郡司理吳玆勉最績序

今郡司理之考績也則猶古者計獻獘訟登中於天府之遺意哉其具成牘以詩戍毛舉縷悉然不敢深言於愼測之情不敢侈言於不冤之誦懼其迹於誇也監司臺察則旣有品題矣而不必其該也束於裁也太史之代言則旣有寵光矣而不必其肖也淆於同也是將安所懸衡乎吾聞之言彌繁知彌觕言彌簡知彌精夫考績虞法也有虞氏嘉美咎繇非卽今之制詞乎而其言曰風動風者一字褒也後王重之曰明淸猶雨暘燠寒各司其用非風敵也又重之曰訖威訖富是貓明庶廣莫之屬風之一徳也且夫風之爲言未施而民信先聲而奪人故足術也威富已嘗我而後訖焉晚矣江以南故嚚於訟松爲最又隸於舊京往往姦人不得志則走諸禦史臺聲冤泯泯棼棼不可窮詰檄符一下胥吏伍伯之倫因緣爲姦利中產立盡下有逸文骫法無柰其爲骫法者何故煦然以春肅然以秋皆風之徳也此於法不得達之朝聽而不聞不見之績無大是矣華亭令鄭侯上海令鄒侯署靑浦倅馬公樂公之政成而屬不佞昌爲頌昌心儀公最久又野史得深言侈言猶不能肖公之什一試以諗於代言者或禆諶我可矣

○賀侍禦潘翔公迎太公冏卿入朝序

今天子登崇茂碩服在大僚藩臬守長聲績著聞者起拜九列所以均勞逸示風勵也於是觀察麓泉潘公入爲太僕少卿趣裝有日矣公之仲君侍禦翔公在輦下方淸宮以待而同裏同官若奉常尹公霍公金吾萬公侍禦翟公皆翔公之所兄事弟蓄者聚族而迎太僕獻幣羞璧徵辭以先之不佞昌辱有家侄羽宸之年誼且交於翔公至習不敢辭蓋國家有勞臣有世臣勞臣者身兼數器慮在四方環應無窮刄遊靡缺受於才者也世臣者鶴鳴子和前喁後於二人有懷一人思媚漸於教者也受於才者以爲臣鵠漸於教者以爲子鵠兩者鮮兼而得全全昌古今不數有莘之隆尹相太甲陡相太戊姬氏之盛魯公拜後周公拜前而伯冏之作太僕正也穆王命之曰世篤忠貞世篤者繼繼繩繩自一世至於世世而效一官營一職何論焉語曰子之能仕父教之忠孰與以身教乎又曰上臣以人事君孰與以子事君乎太僕公登朝以來其官則自邑宰郎署守長藩臬幾十政無所不周曆其地則自畿輔河洛關陜幾萬里而無所不馳驅其宦迹則自簿領錢谷河渠刑法軍旅之事幾百試而無所不贍舉以故公勞臣無兩要以教忠亦無兩彼其夙夜奉公者卽爲式谷優遊布政者卽爲家謩而翔公之所傳者不止靑箱書治縣譜也公玆入矣翔公奉膝下歡歌白華朱芾之詩上松栢岡陵之頌若石慶之爲萬石涴牏若元方之爲仲弓禦車於情豈不誠展而非公之所厚望於翔公者何則萬石君𨿽孝謹乎以歸老不事事仲弓則僅僅穎川長非如公父子在日月之際也吾意公必以生平所揚歷所咨諏若土風謠俗吏治邊情地險物力家庭告語皆可入皂囊之封章備繡斧之撿察而嚴君諍子自相師友則朝常廟算國事人才外臣所百聞不如一見者侍禦當熟數於趨定之前所爲塞淵之助不少也玆非世濟之美而社稷之福乎哉且夫禦史單車行部攬轡之日則忘其家𨿽甚嚴重視他官獨難於將父旣並立於班行矣而乃公駕車則乘驄者當攺步如中州侯公官太常秩三品其次公以侍禦爲六月之息束於制也翔公爲名禦史籍甚西臺久矣尋當有不次之擢是父是子相從於槐棘間此其合則其邸而居分則秉鉞而出而且有長公孝廉將以賢良方正奉對大庭爲石之慶建爲陳之二方吹箎吹塤肯堂肯構家聲功業焜耀乎三晉媲美乎髙陽世臣哉世臣哉試采之爲藩氏世家竊自負於惇史矣

○吳玄水禮部得子序

古者卿士大夫燕享之詩恆曰萬壽無期萬壽無疆上壽百二十歲耳何以侈言萬也夫人未有中古而生者皆於上皇之世自今而遡之赫胥大庭猶旦暮也非以子而孫孫而子乃爲大年耶且也君父之恩大矣與天地並夫惟子而孫孫而子則以無涯酬罔極其願始鬯故以千金之璧易赤子憑者不爲以松喬之年易嗣續智者亦不受也蓋三代之宗器若云雷之尊饞父之鼎一柱之爵貍首之豆所以銘功而昭徳者命之曰子子孫孫永寶用豈非以忠孝之種足重耶余友吳禮部伯玉年逾壯未舉子太夫人憂之卽同儕友生無不爲伯玉深念也獨不佞昌以爲伯玉法當多男子或詢之故曰吾非祠官安知髙禖之應吾非太卜安識夢占之祥耶抑男之爲文也從田從力從力則熊羆之偸也從田則豈有畛甽疆畔哉方寸是已吾視伯玉仁心爲質欲善無厭養志承歡今之曾閔且樂道人善如鄭當時恢弘博愛如孔北海崇獎後進如龐士元赴人緩急如原巨先嘗以宗社大計閭閻隱瘼默贊當事已見施用而不居其名此其爲田沃而不磽坦而不棘而又拂以溫風潤以甘雨知其必有獲也或曰海內聞人若弘農宋公延津李公蒲阪楊公富平孫公此皆天下長者何以靳之血胤哉余曰之數公者與伯玉固異矣其成名也若俛地拾芥其得志於王塗也若康莊騁絕足計其當伯玉之年所受國家之恩澤海內之休問幾於滿而不可以復益矣伯玉以鴻漸之資困於黌挍公交車之業屢變憂患之途備嘗四十登朝十年奉使僅僅得虞曹卽又篤念太夫人倚廬自北請南依遲子捨家無厚業蕭然書生此其於諸公謙滿之數何如也耕堯之田而有九年之水耕湯之田而有七年之旱過此以往皆逢年之日矣多男不亦宜乎或曰然則人之所易伯玉何獨難也曰器以晚成爲大物以罕見爲奇力以挽回定數爲彊徳以動天地感神明爲盛豈不戞戞乎其難之哉章文懿公以六十舉子陸文定公以五十八重賢疊肖巍膴耆頤兩翁兼得之始未嘗不邅回而後乃備福也吾謂伯玉之逢年亦如此矣於是社友何子張子輩理余語前爲伯玉壽且歌斯於之第八章

而退

◆題詞

茶董題詞

酒顚題詞

崇蘭帖題詞

刻六龍解題詞

賀千秋印衡題詞三則

遠遊篇題詞

江南春題詞

臥遊冊題詞

王竹塢詩冊題詞

楊女郭節婦傳題詞

彤管遺徽冊題詞

吳長卿飽菜軒題詞

方旦心平平艸題詞

漱六艸題詞

陸洛誦文程題詞

唐名必文稿題詞

夏彛仲文稿題詞

朱伯升制義題詞

原孚侄制義題詞

○茶董題詞

荀子曰其爲人也多暇其出入也不遠矣陶通明曰不爲無益之事何以悅有涯之生余謂茗椀之事足當之蓋幽人髙士蟬蛻勢利藉以耗壯心而送日月水源之輕重辦若淄淆火候之文武調若丹鼎非枕漱之侶不親非文字之飲不比者也當今此事惟許夏茂卿拈出顧渚陽羨肉食者往焉茂卿亦安能禁一似彊笑不樂彊顏無歡茶韻故自勝耳余夙秉幽尙入山十年差可不愧茂卿語今者驅車入閩念鳳團龍�延津爲瀹豈必土思如廉頗思用趙惟是絕交書所謂心不耐煩而官事鞅掌者竟有負茶竈耳茂卿猶能以同味諒我耶

○酒顚題詞

淵明恕醉與漁父獨醒正言若反卽復餔糟啜醨所謂寄大夢於桮棬而徳義之矩自在也顚何容易知此則知文成之辟穀圖南之愛睡皆眞能顚者茂卿其酒人之雄乎若夫醉鄕之天地騰騰兀兀近於天全微細披剝乃是無記所攝故凡夫醉於無明二乘醉於涅盤惟大聖人能飲酒不及亂茂卿深於法喜故爲下此轉語中下之根欲讀酒顚請從酒誥入

○崇蘭帖題詞

父子書家自羲獻後有歐陽詢歐陽通徐嶠之徐浩本朝則吾郡莫方伯與其子廷韓耳余師方伯而友廷韓每論兩家之書吾師則應規入矩騫翥回翔似正反奇超俗卽雅廷韓則風流跌宕俊爽多姿醞釀諸家匠心獨玅廷韓如五陵豪俠寶劍金丸意气自喜而吾師則以溫伯雪子正容對客望之意消廷韓遊道旣廣鑑賞之家無不徧歷吾師人地髙華知希自貴晉人之外一步不窺故當時知廷韓者有大令過父之日然吾師以骨廷韓以態吾師自能結構廷韓結字多出前人名迹此爲甲乙眞如羲獻耳猶憶吾師崇蘭館集成是時作者甚眾獨以集序屬余時爲諸生遜不敢應至今猶愧延陵之劍乃書翰小道何足爲師門知已效也庚申八月七日之夜夢吾師命余作艸書詰旦君全索弁語漫以應之

○刻六龍解題詞

韓退之爲文王拘幽操寫姜裏柔順文明之致奕奕有生气𨿽然退之猶附贅哉六十四象皆拘幽操也彼蒙難解憂克永觀省日以易道自占曰豈吾不登於岸乎豈吾剛柔進退之間不合符於天則乎不然豈其聖明而感格若斯之難也斯以爲聖學一變而小雅再變而離騷則善於怨而已矣自屈子以來孤臣遷客憂讒畏譏有能明道著書而不爲牢落懟憤之語者誰乎東溟先生六龍解乃其待命九江時著撰也窮天人之奧旨啟玄空之祕扃足使公明結舌輔嗣解頤談易之家卓踔孤出斯已奇矣乃先生爾時秉直蒙忌進退維谷意尙有所謂牢落孤憤者而橫口所之絕無衡气惟覺憂時駴世之微旨朱弦疏越一唱三嘆令人可歌可舞可悲可涕耳先生不獨以此誡世而又以自省其於六龍之旨反復剖判有惕若之象焉淵乎遠矣其作易者之憂乎不佞素治管氏易玆讀先生六龍解更有會於心乃知焦延壽所傳於京生者末矣爲刻而傳之於世教庶有裨云

○賀千秋印衡題詞三則

吾松顧氏印藪出其印學盛衰之繇乎何言乎盛三家之村不能見秦漢之制得一印藪遂可按籍洞然漆書點畫易摹也鐵筆鋒稜易衷也覆鈕位置易循也五十年來承用之塗漸廣而習者之門亦六通四辟岣嶁石鼓可鞭箠驅矣故曰盛𨿽然雕葉耳如畫家之論形模禪家之參死句吾見貍徳之執飽何取鷙鳥之成行今之盛不爲衰之端乎故昔之印藪不如今之印衡印衡𨿽一家之書具有血气印藪則百補之衲都無神明

呂不韋云人不寶國之連城尺玉而愛已之蒼璧小璣秦漢之私印其猶蒼璧小璣乎但人有其寶不必其用也自勝國時趙子昂吾子行周伯琦輩始拈出用之書畫書畫之與印學非夫合之雙美離之兩傷者耶故以蔡中郎之工篆隸而不能挽六朝印學之衰者於時書家如王謝白事皆自欵其名無所事印也以李陽冰之工篆隸而不能挽李唐印學之衰者於時書畫家如虞禇李範眞迹並不欵其名無所事印也此道復振於文壽承許元復有以矣

畫家有神品玅品能品逸品小印亦有之若余所藏李斯之九字小璽人巧極天工錯非神品乎趙武趙嬰張良王陵叔孫通賈誼衛靑李廣張蒼王成張衡之在方爲珪在員成璧非玅品乎其餘皆能品矣惟是昔人有云失於自然而後神則逸品又在神品之上𨿽非篤論如上界之有散仙厭薄天事西來之有初祖直傳佛心品最爲貴僅見於梁伯鸞之一顆文壽承爲陳淳刻道復氏近之矣千秋具眼人也庶攻此以拔新都之幟

○遠遊篇題詞

修微才並左芬禪參月上枇杷花下鄙之而不居蕋珠官中招之而不往沾泥栁絮無復隨風淨土蓮臺時常入定今將遠尋廬阜問法憨師孤云何依明月獨舉𨿽多求友之情寧無懷璧之慮哉惟此行捲作護身符星河在望猶垂機杼之文弱水難航遙出步虛之響但使異雞反走卽知黃鵠雄飛上官之秤豈有神錘夫人之城屹焉天險暫遊萬里其在斯乎

○江南春題詞

莊與騷皆楚人之作也能讀莊者可以讀騷所謂寓言十九者非耶梁昭明序陶徵君集而少其閒情一賦彼眞以溱洧爲淫風而九歌之解佩捐珥爲周秦行紀之儷也固矣吏部徐大冶爲舍人時和倪瓚江南春之詞每韻八首又廣之爲四時而夏秋冬各八首𨿽文生於情而意若有托非僅僅比紅詩香奩集等者且窄韻奇語疊出不枯如渡瀘之師七縱猶擒如桃源之路再入不誤先時和者皆自廢矣豈非兼葭白露獨寫伊人之懷鐵心石腸不掩廣平之藻者乎大冶之佐天官之業亦可知矣余旣爲補圖復爲此弁之大冶家世中吳而居於楚其所得於莊騷者多也

○臥遊冊題詞

趙文敏問畫道於錢舜舉何以稱士气錢曰隸體耳畫史能辦之卽可無翼而飛不爾便落邪道愈工愈遠然又有關棙要得無求於世不以贊毀撓懷吾嘗舉似畫家無不攢眉謂此關難度所以年年故步餘友孝廉李長蘅故自淸士承先世之業與兩兄太史黃門之家聲廣交好客賓至如歸其點綴一石一水直寄興耳卽唐解元自稱愛寫靑山賣者長蘅了不屑也以故無贊毀於胸中如意自在甚恬甚曠與畫家臨摹伎倆日刻相遠耳又況其公交車之葉號爲專門詩騷子史博通淹貫一一發之於畫寧不超超逸品耶此二冊皆長蘅與鄒孟陽同遊蘇臺武林之筆大都宗法黃子久者十之七旁涉倪迂梅道人者十之三一一紀歲月遊蹤宛然廣陵一曲叔夜猶在孟陽無限感慨五百里貽書來弁數語未知黃癡倪迂輩有此身後交態否

○王竹塢詩冊題詞

感恩殉知捐軀明報動於俠腸者也懷賢好徳觸事激昂動於正气者也今以竹塢生爲郭宗伯之死友其義誠髙要亦荊卿貫髙輩所辦余所爲竹塢多者謂宗伯之賢宰相不能知而生能知之宗伯之冤同朝不能訟而生能訟之不可怵以死不可啖以官是爲天地正气與叚太尉安金藏足比肩鼎足立耳嗟乎平津之客怙勢排賢一轉眼間富貴安在惟有靑史唾罵千載不磨視竹塢生被三木身瀕九死丈夫英槪可歌可詠相去何啻霄壤哉余侵尋世難而有感於交態之變者聞竹塢生之事益用壯之因讀諸君子贈言題於簡端

○楊女郭節婦傳題詞

楊女郭節婦謐貞烈事具顧宗伯錢太史傳中詞止矣而核矣無以有加矣乃讀節婦遺姊妹書有云我爲讀書所誤汝曹愼勿讀書則自其乃翁尙寶公以及諸贈言者皆未下腳注使揭日月而行天幸余獨知其解敢惜疣贅語云求忠臣必於孝子之門余亦曰求烈婦必於孝女之室然而事勢不能兩全者陵母之自經趙苞之臨敵義有所重而情有所割也烈婦之意曰殉夫則不能事父修地下之諾則不能承膝下之歡彼蓋鴻毛一死而昊天二人云爾不然烈婦之所捐軀而立節者將以爲婦鵠豈不以厚望於骨肉乃稱誤哉昔者孔子嘗自稱誤矣曰罪我者其惟春秋使春秋果有罪則烈婦之讀書果成誤也嗟乎三光五嶽之气鍾於烈婦而五經十七史之書亦證於烈婦無論腹笥萬卷如蔡文姬李易安者面甲十重卽唐之魏鄭公我朝之楊文貞勛名事業炳炳古今猶將慚退三捨書何誤於烈婦哉傳稱烈婦以三十六而圽余謂心死爲眞身死爲幻烈婦自許郭郎一死之後已自無生九年之中日日皆死日也大抵驟死易徐死難何則死生於情驟則激久則夷夷則悲心漸微而可以鞠子教兒爲解故謂烈婦爲三十六而死者此數甲子語也實與郭郎同逝久矣兩史公旣表烈婦之節餘又闡其孝總之烈婦所謂虛名世有以死而博虛名者無有哉時烈婦之叔父弘聚司教吳中余爲言如是弘聚曰九原有知必且謂生我者父母知我者史公矣屬題於簡端

○彤管遺徽冊題詞

婦徳不著閫外而範蔚宗後漢書特爲立傳至與魁士名儒勞臣戰將並垂不朽嗣是作史者種種幽閒端操照彤管而蔽金石矣朝家踵古定制凡臣子奏績則以璽書褒美而及其母氏之聖善蓋館閣之選實代王言夫蓽門圭竇之行得一旦達於天子猶稱遇主況女士耶繇斯以觀謂閫徳不外著者不類然也吳縣曾侯之爲令幾三載矣侯之政成則曰繄母之教常咨嗟感泣孺子慕無已時玆譽命且逮矣而痛母之不待也復念代言有體束於體無以廣稱母氏之慈盍請於當代作者令人騁厥祕思抽厥妍詞圖張百目之羅務在多獲庶幾罔極是報惟餘與侯有一日之知最先授簡告余曰先生昔領史局召生也晚不及徼一言爲恩綸光吾毋之不逮養與不逮先生文俱千載遺憾𨿽然得先生爲前茅以丐諸作者是吾母之賢上以達於朝而遠以傳於後胥是賴也嗟乎今典綸制者如林安取求舊若以謀之埜則余固埜史或可爲傳信者藉矣題曰彤管遺徽俟海內諸公詩若文成編而序其端余不敢讓

○吳長卿飽菜軒題詞

吾友吳長卿天下士也胸中有數萬卷典記亦有數百萬甲兵當事者壯其請纓俾之剖竹已脫穎矣而薦士者爲當門之蘭所薦者亦有批根之剪斯五嶽方寸之不平六月扶搖之蹔息也今者作倅漢東獨標廉善顏其廨宇曰飽菜軒以彼才情𨿽叔夜飡霞不足爲其秀子卿嚙雪不足爲其貞菜則安取焉將藿食之憂殊異肉食之鄙而淡然無味乃爲天人之糧耶其義則具陳徵君之記矣因爲題牓而漫弁數言

○方旦心平平艸題詞

方內制義各有偏至吳以韻致越以色澤楚以才情閩以結構中州以蘊藉其大都也若夫出於封畛會成一家惟天下士能之中州闤闠伊洛人知有程氏兄弟學而不知蘇氏秦代兄弟故其文脈也驅縱橫之筆鋩以發理學之旨趣吾見之方使君其出入變化不主故常亦已奇矣使君顧自命爲平平何耶蘇子瞻蓋得竅於國策者其論文曰筆勢崢嶸詞采絢爛漸老漸熱乃造平淡實非平淡絢爛之極也使君之所謂平平者如此中州之文自使君一變爲海內宗矣使君今之作者當與其鄕大復蘇門並驅何論制義論制義則髙何二君子弗如也

○漱六艸題詞

余友何士抑爲文奉先輩律令甚謹毘陵以後尙有典刑十五年來海內習舉子業者皆知有何氏學所謂斷然自爲一家之書望而可識別者也頃過武林客以漱六齋稿視余余乃不知出自誰手客曰士抑也又曰子何以不能辦其爲士抑也余受而卒業焉乃嘆曰嘻士抑實捨法矣吾以法求之故失士抑𨿽然微士抑幾不能辦是甚矣捨法之難也兩壘相薄兩雄相持而俠徒劍客獨以魚腸匕首成功於枕席之上則孫吳不足道矣此捨法諭也又諭之於禪達摩西來一門超出而億刼修持三千性相彈指了之佛頭坐斷文家三昧寧越此哉然不能盡法而遽事捨法則爲不及法夫士抑能盡其法者也盡法者遊戲跳躍無不是法故其意象有神其規模絕迹蓋其業在與謙應徳之間今而後吾睹士抑之難窮也士抑以此爭長海內海內益尊士抑旗鼓一變矣

○陸洛誦文程題詞

平原之墅有四山焉曰機山曰橫云曰陸寶曰昆山皆以陸氏兄弟名而昆山者亦世所稱比玉意也陸生洛誦構艸堂實當平原村肘腋向背玆四山云入其中軒楹一啟則山光嵐色面面攢映盡有羣峯之勝令人起靑霞思焉顧獨理世外業可耳﹖﹖慁以經生義不韻也陸生者特好於是治經義其經義之至者又都於是得之餘嘗一再過生輒爲余奏其文每奏一篇而聲殷殷振林木余爲篇篇稱善已秋深生忽哀其文四十餘首出示余將傳之生季弟叔交聞而曰噫嘻吾家白眉誤矣問其所以則歷指而謂余曰此非平原村乎此非機云諸山乎吾嘗弔古懷賢臨村墟訪其遺蹤登羣山想其標韻當日兩賢敝精銷魂爲文章役樹赤幟馳英聲者皆就煙空惟河山寥閴墟落不移一一鶴聲唳江月耳彼將爲勝業者也猶尙如是況經生業直土苴乎亦奚以傳矣余應之曰固也然之兩賢所爲詞賦者亦土苴也此中江山墟裏自古有之顧必藉兩賢名兩賢不存而河山之名千載如故則土苴之爲傳也亦遠矣今之爲土苴者卽昔之爲土苴者也詎無傳乎余又聞是編生將挾之南走越越多名公將必有鑑識如張丞相者見而奇之稱爲雲間生文賦者焉叔交曰有是哉

○唐名必文稿題詞

吾松自唐文恪公以有臚入承明著作之廷後來詞饌不佞昌與楊太史髙太史徐宮詹張宮諭錢宮久相踵不絕然或若虔之刀或若燕之函求若王氏之靑氈者未有也今名必舉於鄕爲文恪之從孫其行捲滔滔洪遠奇正相生余評文恪之文如四瑚八璉可施宗廟名必之文如於將莫邪陸劇犀兕水斷蛟龍靑氈舊物行有望矣杜子美云爾家最近奎三象時論同歸尺五天敢以爲前導入都門請以質之宮允當擊節否

○夏彛仲文稿題詞

書當快意讀易盡昔人以爲一恨余性嗜書而厭苦帖括今日徐伯雨以一編見示自謂不能卒業驟披一二多非常調不勝伎癢反復終捲恨其易盡因質作者則夏孝廉彛仲也彛仲弱冠神淸玉山照映筆端有口縱橫不羈實爲文中之豪餘一見目成以爲棄繻生衛洗馬季孟間溫陵蔡公於童子科擢爲第一未幾得雋易於拾芥而舉主林太史張黃門國土之知猶爲未盡者假令見彛仲大全又不知作何甲乙矣武塘文藪廷魁解首間歲相屬惟禮闈大物尙有待耳彛仲勉之𨿽楚材晉用未必不爲峯泖生色也

○朱伯升制義題詞

江以南治易者皆爲朱氏學蓋弇州先生導之先生眼白千古獨折節朱定國以爲天下士鳥衣諸郎奉爲人師長公伯升玅擅家學頃以省覲來余得讀其近制姿態橫溢而典則森然窮微之思出以流易雕繪觸眼天眞躍如其書家之子敬乎評書者謂右軍靈和太令俊逸是父是子並稱神品而子敬意更廣焉孫虔禮非之餘曰此所以爲子敬也若純作父書安取屋上架屋山陰過父僅成穎川慚長耳定國爲靖江令爲吾郡司馬籍甚循異每論舉子業輒勃勃色動恨知昔落落連城莫酬酬之其在伯升乎余聞伯升孝友大節有進於文者姑論其文若此

○原孚侄制義題詞

余家從子行在賢科籍者五人自庚戌原漢宗伯奉建對至癸丑厥有原孚𨿽書種不荒而鳴珂落落若以制義論原漢少年盛气一往卽詣美成在久原孚顓門矣余林居課兒原孚在家墊多所揚扢余調不入時然所受人之徽言未嘗不爲原孚盡也原孚攻苦茹淡自其性然其爲孝廉數年出無車食無魚不脫酸子故步旣解褐同籍力待詔試宏詞科原孚寓書於余曰周文襄選吉士猶疏請攺官冀一當世用豈異人哉其雅尙如此夫文章佳處無不可學惟濃之與淡自肖其神情非學所及遠公開社進淵明而退靈運甚解詩旨知此者可與論厚孚之意矣

門人徐士竑

許經閱

容臺文集卷之三終

●容臺文集卷之四

華亭董其昌著冡孫庭輯

記

碑銘

引

◆記

禦書樓記

原心亭記﹝館課﹞

成樂軒記﹝館課﹞

求忠書院記

光嶽樓記

彭城雲龍山重修放鶴亭記

兔柴記

蘭墅後記

安庵記

崇眞閣記

重建雲棲禪院記

滸墅關重修董公堤記

湖州福山仁壽院長生田記

艸玄閣讀書記

吳居士施畫羅漢記

湯陰縣重修宋忠武嶽鄂王精忠祠記

葉少師碑陰記

西湖建關帝殿碑記

總漕大司徒陳公去思碑記

淸江主政韻弢顧公去思碑記

官氏墓田記

太傅許文穆公墓詞記

歙西莘墟重修許宜人祖母墓記

○禦書樓記

禦書樓者文肅王公孫璽丞時敏所奉皇上賜札於專祠之前者也文肅存日緘縢什襲未嘗宣示溫室之樹不對爲恭省中之語漏泄是誡蓋其愼也文肅捐館尙璽肯堂搴杜蘅以爲梁琢文石以爲砌崔嵬鳥革舄奕龍光庶幾泉臺可作儼見羮墻云仍永保榮踰帶礪是明良之朝典而忠孝之家謩也旣落成授簡舊史其昌記之其昌竊有感也皇上禦■﹝宀禹﹞以來爰立首揆者數矣至於一徳一心眷倚弗貳嚴若師保信若耆蔡密若同室朝夕之周旋暱若家人父子之告語時惟文肅曷以得此哉蓋公束髮登朝卽以一介不取之操終日不俟之節風動百僚名聞九陛者非一日矣宅揆以後法宮峻絕密勿大臣罕所延見公欲若前代之午朝造膝不能若前代之便殿畱身不能計惟閣直故事有非時手疏可自靖耳若乃朝而敷陳夕而傳布寬責於外廷分過於當寧純臣之誼或非所安公是以補牘有再三焚艸嘗八九和羮則鹽梅相濟補衮則彌縫無迹此之忠誠金石可貫矧皇鑑之孔明乎竟能結主知定國是非偶然也且如禦札之所更端往復者事孰大於建儲乎方其宮府地睽菀枯形異赤松羽翼難以力爭黃瓜風剌幾於心碎申文定爲之拂衣王文端因而賜玦公也蒲輪再出荷擔獨堅始猶轉石終乃桴鼓是以有儲講之命公猶以體統不崇則羣疑未杜官儀不肅則旁伺易生凡所承用一視皇上講筵之禮數焉於時勞愛並彰師濟咸集雞鳴問夜鶴禁啟扉前凝後丞棐廸彛教日就月將緝熙光明其昌嘗以承乏詢之從官皆曰舊輔之所定也老成雲遠政地日單四友不聞備員一暴以爲曠舉且二十年於玆矣彼一時也回天駐日克臻厥成豈其順風而呼因川爲下顧戞戞乎其難之也哉感通之故良可思矣札凡二十七道有賜自文肅苫塊之日者尢爲異數𨿽停帟幕於韋谷給祕器於東園無以殊也君臣之際猗與盛矣在昔貞觀屏風之帖僅標藝苑淳化飛白之字獨重�登孰與天縱多能帝賚良弼以回鸞翥鳯之奇著投水轉圜之美爲千載勝事哉此書在處當有慶雲下垂百神潛衛者焉非王氏一家之弘璧已也伊訓曰一哉王心又曰大哉玊言敢以此爲頌謹記之

○原心亭記【館課】

繇敬一亭之西又折而南有亭一楹爲翰林署中遊息之所而顏其額曰原心者志警也夫心之爲說古之人未嘗精言之也非不識心也夫人而識心也洪範以治水丹書以治兵果且有政與學之分乎哉世旣遠士鮮聞道其視政與學不勝精麤動靜之相妨而心學輒不講間有聚族而談心者直以爲名理爲言銓耳非能旣其實而信其可施於用也世之升降固繇此國家建官設屬六曹九寺各有事守惟翰林則無守焉是天子所使澄精神毓道徳以需宅俊之用者非有功今之繩束吏道之紛委此政與學尢未嘗分者也彼有事守者曰以政學難矣玆政與學未分也又奚辭乎且其大者坐論次亦代言非有本原烏勝其任乎故莫急於養心養心者非坐馳內照遺棄事物無當於天地民物之務也務心之本初也心欲虛欲平欲公欲正欲明欲靜虛所以爲應也平所以爲衡也公所以爲漙也正所以爲守也明所以爲照也靜所以爲簡也凡皆心之本初也其焦火凝冰與接爲構不虛不平不公不明不正直且靜者情識也情識者心之所生而心豈情識哉通於情識未生之先者可與語心可與語學其緒餘以爲勛業其土苴以爲文章其所建樹當自有度越者矣古之人戶牖箴銘委土師保是以成徳也易況玆亭在敬一亭之側肅皇帝所灑宸翰勒之貞瑉諸詞臣出入莊誦服以無斁夫能敬能一於心學也何有

○成樂軒記【館課】

翰林署中有成樂軒臨瀛洲之上蓋某年某所建而顏其軒曰成樂者則孔子所云成於樂之意也或曰古者士無故不輟琴瑟大夫無故不輟宮懸近世士大夫聲音之道闕如矣是安所得樂而稱之餘曰不然樂之爲言樂也凡人之事事身不厭肄習之勞心不厭營慮之苦逾久而不廢必至於成而後止者其必有所樂乎此也庖之解牛臧之承蜩旭之艸書蓋畢一世而耽之以至於橫心之所念橫口之所言橫身之所接而無非是物者不止若是而已而喜怒佻佚之情窮通得喪之境莫不是寄焉故始乎技終進乎道非其中有所樂能然乎而況遊道徳之鄕者乎孟子曰樂之實樂孝悌二者樂則生矣生則惡可已也惡可已則不知足之蹈之手之舞之繇斯言之鍾鼓綴兆之於樂也疏矣孔之樂也忘老顏之樂也忘貧彼其以閭巷之匹夫而兩相論樂乃曰庶幾韶舞聖賢得樂之情固如此國家建置百官六曹九寺各有事守惟翰林則無守焉簿書之煩拏吏況之殿最一無所困其心是天子所使澄精神養丰采以需宅俊之選者居是職也不專仕不專學蓋兼處於學與仕之間謂宜平情釋躁消融渣滓相忘於道術而後可以言成嘗試思之吾所爲熟古今故實定人物之衡鑑端獻納之本原涉著作之堂奧能遊刄恢恢有餘地乎能累凡四五若掇蜩乎能如旭之艸聖醒醉窹夢皆如一乎果若是卽不宮懸不琴瑟樂之情已得矣所謂成於樂者其謂是乎若夫律呂之變聲音之節於以養徳誠不爲無益耶有兼之者則尢善矣軒之成已久舊未有記余故爲表其題署之意以告遊息於此者

○求忠書院記

凡立學者必先釋奠於先師書院之有祠也禮也方遜志先生之學傳於宋景濂自景濂而遡之爲金履祥氏何柏氏許謙氏以至於考亭授受有緒實惟世嫡顧其死節爲獨著夫書院未有以死節祠者也吾郡之祠先生何也謂是血胤在乎先生已自絕於文皇矣亡國之餘猶有燔妻子示不辱此藐諸孤也非踐首陽之土則灑侍中之血公志不存也謂吾鄕先生兪公任公皆公弟子而可藉以乞靈乎是時朋友皆族矣獨爲嬰也徳玉也招乎然則何以綏先生之靈曰以吾黨之求忠綏之也孔孟遠而士無純師譚忠孝者溺其旨矣自濂洛關閩諸大儒精言之於是委質之義家律令人斧鉞無有以邪說姦其間者文謝之死節與張許同而淵源遠矣何也彼如擊石之火其性眞此如傳薪之火其用廣也髙皇帝以綱常爲治嘗旌余闕薄危素惟勸忠爲惓惓乃其大者在於罷黜百家顓立朱氏學惟時天地初肅士鮮偸心乃父兄之所惇率師友之所誅討靡不與眞主應蓋千人決拾以射臣鵠而先生其繁弱已商祚六百不爲不久扣馬二士不爲不奇壬午之事膏斧齒劍者骨量乎澤樵夫室女不夷齊愧史冊有是乎是髙皇帝以三十餘年磨鈍之權邁商賢聖六百載養士之報方先生以九死十族之節表朱夫子繭絲牛毛之功先生死而有迂宋儒無益人國者昨舌退矣此朱子之忠臣也豈惟朱子孔子大管仲之功於召忽平平耳夫悉一世之忠義而輸之周天王則忽安得有私君春秋法也他日不又自殺身成仁乎世儒不察猥云聖達節賢重死管仲不一有而勸進者接迹金陵之娓娓長樂老抑何舛也微先生聖法幾爲盜誇此又孔門之忠臣也先生足不涉吾土意其英魂浩气惟忠是歸惟學忠者是類繼自今講堂肄業之士因朱之傳孔之筆以羮墻先生之忠云車風馬或格而歆矣九峯一拳石不隱然紫陽自鹿重哉祠成於郡守明州張公前司理睦州毛公會大中丞徐公以撫吳至爲丹雘之中丞之先有善安公者官於浙爲僉事奉詔收方氏族脫其姙婦事發斷一臂家戍保安衛語具浦城志今所爲祔於祠與余公任公同配享先生者也嗟乎僉事公旣已得罪卽立孤事竟不躬閱能無飲恨及吾郡之方有亢而慰可知也已義澤綿邈厥有聞孫建旄植璧將事祠下非天之合哉昔公孫柞臼謂程嬰曰死易立孤難願爲其難者余亦曰建祠易易名從祀難中丞公方以天下名教爲己任願爲其難者是惟紹前人之休於無斁若夫復姓作祠始末余友陳布衣詳哉【其言之矣】

○光嶽樓記

維揚之有書院也鹺使者剏也中廢四十年侍禦彭公以鹺政之暇復其舊觀加閎敝焉布之條教秩如也已稍采形家言因吳比部之緒於是有光嶽樓之役公之言曰聖王之制勿使四民雜處雜處則其言哤其事易夫管大夫爲煮海者也其於士也必使羣居而萃處父與父言義子與子言孝其事君者言忠至於商苐曰使就市井而已吾非與學使者分士也寧使鹽筴盛而詩書拙也乎無何樓落成諸生旣走吉水請鄒先生記矣公復授簡其昌曰講堂所屍祝者非而家江都生乎願紬繹家學惠此多士不佞昌三復光嶽之義而知其有合於正誼不謀利之指也古今名世之士必鍾美於三光五嶽以生尹日也卿月也列星也嶽神也贊屈原以日月爭光贊韓愈以泰山北斗也皆善諭也於川瀆無當焉九府以爲泉流貪夫以爲溪壑非是族矣豈不以屬於義者爲髙明而利則否屬於髙明者爲士大夫而下流則否哉平津與江都同事武帝曲學之敝流爲桑孔𨿽復布被不得論於拔葵之節焉遷之傳貨殖抑何寡識也揚之士所以不辱斯樓也捨江都言無師矣古之學者畊且養士卽易業吾不虞其艷言商而孰知夫多取之爲貪賈也而孰知夫養交之爲趨時也而孰知夫好進之爲龍斷也而孰知夫身圖之爲籌筴也五都之士以計然白圭爲聖人何知仁義士誦法孔子而或挾之爲市此言利之精者也於光嶽何居侍禦公之錫斯樓以嘉名也棹楔爲師保矣諸士目擊而道存庶幾出入不悖所見耶在昔江都論漢事謂鹽鐵之利二十倍古民日稱病始元間詔丞相禦史與文學問民疾苦當時豪雋輻湊茂陵唐生魯萬生之倫六十餘人與禦史大夫議鹽鐵欲開仁義抑末利其說亦本於江都今天下之利网密矣諸士羣居而萃處服侍禦公之教豈免蒿目憂世出而修百姓之急如唐生萬生之倫者乎此之禆於鹺政者大矣公何謂與學使者分士也請以刻之碑陰

○彭城雲龍山重修放鶴亭記

按史記稱秦始皇東於厭王气漢祖心自疑避匿山中呂后嘗得之曰季所居有云成五彩雲而赤帝子斬白帝子蓋龍徳也彭城之有雲龍山其得名當以此山有放鶴亭隱君子張天錫故居蘇子曕所爲作記者𨿽至今不廢然荒圯久矣髙邑潛穎張大夫以分司倉庾至數登其巓弔古懷賢將撤而葺之念徐方震鄰重以警水時絀舉贏躊躕四顧乃節縮奉入度材采石徒庸工作之直取之宮中公帑不煩民和大播於是飛甍畫棟延敞虛明繚以垣墉翼以廚■﹝廠外畐內﹞屹然壯觀矣落成之後余以使事還朝公就山堂而觴之曰吾聞傳捨閱人玆山於我何有哉苐登髙能賦大夫之事也周爰咨詢使臣之職也民之失徳幹餱以愆我有旨酒嘉賓式燕地主之禮也堂成而三善具焉非直寄情吏隱之間而已因授簡屬余記之餘惟子瞻引衛懿公事謂國君之寵鶴不若山人之放鶴得以自全者此未爲篤論也使衛懿公有太王乃積乃倉之儲曾孫如京如坻之粟以此眾戰孰能勝之而鶴之乘軒庸何傷彭城用武之國也項羽嘗自王其地矣羽起徒步摧疆秦巨鹿之戰威略豈出淮陰下而終以不振蓋髙有酇侯能挽關中粟以濟軍興之乏而羽爲漢軍絕餉道是以敗耳今天子懲鄒滕之役命徵西大將軍蕭公提重兵鎭彭城而大夫精心計調兵食一洗脂膏之陋庶幾士飽馬騰以伐萌於不戰是桓文之烈也衛懿云乎哉山三面距水彌漫無際壹似西湖之孤山孤山林君復放鶴處也子瞻習於西湖者乃蒼莽悲壯之區恍瀲灩空蒙之致而覿面若忘不爲拈出者何耶豈陵谷之變昔與今殊山川之靈待時而顯耶黃魯直以飛仙目子瞻倘其化鶴復還不獨歌城郭之是而已大夫以爲何如

○兔柴記

宋人有云士大夫必有退步然後出處之際綽如此涉世語亦淵識語也讀白香山池上篇其所謂十畝之宅五畝之園有水一池有竹千竿有書有酒有歌有弦者實爲衣冠巢許之助溫公之獨樂卒成謝傳之同憂有以哉今觀濟美張黃門公兔柴記其疏泉斸石經始戊戌去解褐才七年耳已抗枕漱之思及在掖垣領眾正稱耆宿𨿽業在匡時而尋盟之猿鶴手植之松桂未嘗一日釋於懷及是以請急歸而喜可知也嗟乎輦下貴人嬰情好爵騾鐸馬通之外別無活計卽回首家山不乏平泉金穀亦僅付園丁筦鑰作者遊者賓主誰分求其如白傳之飲一杯吟一篇於池上者少矣況能左伊川右康節著書談道煥山川之色而隱起華夷之望如溫國者哉是在兔柴主人矣余林居二紀不能買山乞湖幸有艸堂輞川諸粉本著置几案日夕遊於枕煙廷滌煩磯竹裏館茱萸沜中蓋公之園可畵而余家之畵可園大忘人世之家具略相埒矣獨世方急公而余能使世兼忘我是爲異耳

○蘭墅後記

荊溪蘭墅者吳存廉問卿所仍光祿公澈如之作而疏泉斸石益拓舊觀者也當神宗朝大江以南建言諸君子歸者錮不復召熹宗嗣位有詔盡復故官使澈如在者召矣而以歸養不及於卹逆璫用事同籍攻之急相隨入獄使澈如在者逮矣而以下世不及於難不及卹非澈如之所幾也不及難非澈如之所幸也至今皇在宥所以報忠節甚厚而廟食專祠易名進爵於澈如猶有待焉問卿所以衋傷心也嘆曰先君子生爲當門之剪沒爲空谷之馨蘭墅之稱名徵矣抑聞之孝子之事親也思其居處肯其堂構此僻者墅也先君子故嘗十年讀萬卷擁於斯又嘗元方禦萊子舞於斯九原不可作矣安知其精神魂魄不狎山靈化野鶴而以花之朝月之夕來遊於斯乎專祠則有朝典家廟則非野謀惟玆松茂柏悅之區無蕭敷艾榮之穢綠葉紫莖之秀有被山連畹之饒築宮三楹瞻奉遺像以祖之硯父之書爲金卥瑤璧殷薦祖考空山寂歷歌大騷之辭曰夫人自有兮美子蓀何以兮愁苦斯不亦神理綿綿光我世業乎嗟乎濁世公子峻宇雕墻廣貯歌舞驕淫矜誇鬼瞰其室以致一艸一石不能長守者多矣視問卿所存何如哉墅之山舊名南嶽南嶽以祝融峯爲主問卿作室故夥而余特表章祠屋者知其所重在展孝思而百谷所記累榭層臺皆南嶽之從山若南臺髙坐之類耳

○安庵記

道人不三宿桑下若俗人多諸眷屬愛染深濃則精藍淨宇久依非過何況傾貲剏業不爲自安迎善知識經行宴坐說法其中開人天眼恭敬供養畢生無厭又何況性樂閒曠長依導師入室小參串習禪悅乃至維摩有法喜之妻龐媼識艸頭之意此之偕隱家風何止布金功徳已也蓋武林之臯亭山花桐塢有安庵懷泉鄒居士所建以居慧文法師者文師遷化又以居幻有耆宿文師專明臺觀學者奔湊此庵遂爲荊門玉泉幻師純提祖印學者亦奔湊此庵遂爲徳山峯頂武林琳宮梵剎不知其幾而居士之力最專緣最勝矣是不可以無紀居士醇厚博大貌如其心急難振窮了無徳色每遊宿於招提不恡情於財施厥配宋氏亦佐之武林人人能道其事因其子文學之嶧將樹碑述此庵繇起而附載其略如此

○崇眞閣記

仙與釋皆生死學也仙曰長生釋曰無生其較然分塗哉至仙家七眞猶釋家五葉蓋教迹變於此矣釋故無論仙籍者流所稱沖舉者若而人拔宅者若而家奇怪恍惚不可殫記總之不離長生至七眞復出而爲超生之說以練神爲宗以參學爲徑以覺悟爲歸道山碧落非怪也五金八石非方也夙有靈骨非緣也口口相授非師也六甲三黃非法也蟬蛻羽化非證也其名超生其實學死在老曰不亡在莊曰無怛此其仙望最髙要以百姓與能不甚悠渺而世所艷心在彼不在此猶之太羮不禦而食肉爲鄙也豈難信之事必待於上智與劉幼眞先生自比�郎以諫批鱗出宰濡忽一夕大無謂夢羽客通謁曰左元放也覺而考郡乘元放固濡人遂建閣以祠元放云已得夢所謂王眞人玉陽者皆不因而感似有夙根盻饗往來眞文屢降於是君爲濡且十載先後推擢皆中格君遂自投劾歸從登眞之訣度地吳山得其西麓林壑虛閒岡巒回復信棲眞之奧區祈仙之靈府也乃建層樓三楹以奉眞人而元放𨿽有專祠仍崇像設旣落成屬不佞昌記之餘惟古之君子愛君憂國不難以身殉者莫如屈原然且曰訪羽人於丹丘得不死之福庭彼誠以自廣要之忠孝度世其途甚徑也幼眞之飄飄欲仙豈妄想哉乃其夢寐感通前元放而後玉陽有繇矣當其虛憍尙存壯心難耗則奇怪恍惚如元放者以有機應之及其棲神於澹合气於冥則虛無淸淨如玉陽者又以無機應矣豈惟仙家禪亦有之昔仰山與僧度水僧淩空而去仰山曰恨不遂斷汝踁則心通神通不可同日語也幼眞其必有進於道者矣玉陽爲七眞之一有朝元歌行於世銘曰

悠悠夢宅孰啟玄門爰淸爰靜爲天地根生而若死綿而若存淸都路邈弱水波翻作者七人實返眞源自然爲宅恬淡爲園陰功爲澤忠孝爲藩茂宰觀化七煙之元超將鵠舉感彼室軒元放玉陽授以道言如磁吸鐵如聲度垣石髓不遠刀圭可吞金堂貝闕鳥革龍旙千巖霞蔚三素云屯驅彼方丈吳山之原

○重建雲棲禪院記

杭之山自天目來帶苕水挾聖湖南盡於江折而東是爲鳯凰諸山宋之故宮在焉遡流而西二十里是爲五雲山循山麓而西四五里是爲雲棲塢則今蓮池禪師之道場也坡陁坻平巖谷堂密劃然野處而不與湖山爲羣境則變喧而幽土則去穢而淨一似遺世者山當江之三折海門濤頭云湧而霆擊者至此蕩然爲平川洋洋彌彌怒气消盡一似忍辱者繇東岡而上有璧觀峯靑龍泉出焉中峯之旁復出一泉名曰聖義泉西岡之下復出一泉名曰金液泉涓涓甘冽汲灌不竭一似利生者此非有道者莫能居而居之者亦於道力有助自宋伏虎禪師�山以至國朝𨿽天禧中稍辟爲寺而逓典逓廢夷爲蓁莽久矣師以隆慶五年托缽此村若有冥契曰吾骨人得骨山可以老矣縛茅三楹經禪宴坐有終焉之志環村四十里數有虎倀師以慈止殺虎不爲暴歲旱禱雨輒應魃不爲災居人異之爭來作室度材於家山仍礎於故址民大和會焉師曰毘盧宮殿徧界徧空艸昧經營無勤檀施惟法堂奉經律禪堂以棲僧玆所急也旣落成而百年廢剎遂復舊觀矣此雲棲之緣起也師之侍者以爲古徳破荒眾檀積力不可冺沒請余記之餘何以知出世事而且有感於決道盛衰之際也在昔唐宋時士惟薄將相不爲者始去而爲大僧以了百千億刼之生死故其戒行之嚴宗風之峻直可感鬼神馴異類或爲道俗所皈依或爲帝王所禮敬名藍淨剎於是繁興矣蓋其盛也近世以經術收儁士士所不收者方自引而食於僧是以赤縣神州列剎相望圓頂方袍聚廬而處者百十爲輩卽而求之所謂禪講律師如古尊者有幾假令大年削牘寂音操筆二百年來可應傳燈僧寶之選者又有幾則𨿽金碧土木之莊嚴崇之至於天而廣之至於十繇旬何益蓋法道之衰相見矣師庠挍名士始欲以祿養爲孝旣以弘法報恩爲孝騏驥壯盛而龍象超忽最初發念固已卓然名聞利養之外矣龐蘊罄百萬而擲漢水僧紹冒三毒以開攝山豈足專美乎師自主法席以來旣歷三紀行在梵綱志在觀經標淨業則東林立淸規則百丈柝義疏則玉泉辧宗乘則慧日摧陰魔則扳度空排戲論則秀鐵面雲棲𨿽幽迥荒率無諸莊嚴有具眼通者必曰先佛塔廟在矣有具宿命通者必曰某古徳再來矣毘嵐偃嶽而不波大浸稽天而不溺是雲棲之興法道大有賴也夫師所著有彌陀經疏鈔緇門崇行錄禪關策進等書數十種鋟行於世師俗姓沈名祩宏字佛慧仁和人

○滸墅關重修董公堤記

楚中丞澶淵董公司�時築石堤三千六百丈自吳關而東屬之寒山幾二十餘里吳人所爲屍祝董公者也歲久水嚙石窪堤稍廢不治天雄張平仲使君始增修之𨿽仍舊貫與新作等何則自稅使出籌國者以物貨之徵領之有司關使者算舟而止度支之額則猶故也而歲入非矣使君受事當其時絀浮羨幾何然每有浮羨輒爲吳興作不罄不止曰終不以虎丘一拳石混吾受塊之墟也處脂膏中不自潤而道是謀則誠廉吏𨿽然非溪刻之謂也何足爲使君頌哉余觀公家之事往往前人善作後人害成卽以治河論行河大臣率三歲一更而必人自爲一河河可十年不決而浚河之役靡一歲寧止蓋共濟若斯之難後董公而榷者豈無廉士曰此董公之堤也吾何有焉是以堤廢不治若使君則無以存已矣使君世承淸劭沈深博大身兼數器有干國之略嘗爲元城董考功裒集遺文傳之世是役也必表著董公之遺惠於弗隳夫勞臣相矯如文人相輕視使君何如也因記堤工歲月並書之

○湖州福山仁壽院長生田記

世無常住之物而謂有長生之田可乎余曰惟僧當有之蓋娑婆外有香積土飯籮邊多饑死人此田非情田非識田乃威音王之所井授佛祖之所燈傳菩提爲種子精進爲耰鉏露地白牛爲作使廣百繇旬而不分疆畔歷未來際而不易主人仰山之刈苗趙州之洗缽皆是物也昔有石屋老人於仁壽院舉揚此旨石機嗣之所居之處卽爲寶坊匡徒領眾數百爲羣食輪常轉法道下衰慳貪難破天人之供旣絕衘花之鳥不來有宜中上人名寂鑑者戒行精嚴願力堅固募田若干勒石記事垂之永遠夫九土之田湖所得幾何湖之田仁壽所得幾何陵谷且在蓬萊江山亦悲禾黍而上人豈闇於成在壇空之義哉倘有大善知識如石屋老人者延致在由弘開法席說無生忍爲長生田卽展袈娑一角是無邊阡陌矣上人作禮而去因記之

○艸玄閣讀書記

道廣星辰聚人豪湖海聞餘贈陳懿卜丈詩也懿卜爲吾師五云先生之子世其家學賦詩擊劍以隱兼俠名聞湖海間程中丞開幕大梁聘之署中相得甚驩偶偕與觀射君不禁伎癢連發三矢皆應弦貫革中丞奇之曰吾何敢以阮瑀輩盡公乎具書薦之薊門雲中大中丞吳公吳故與君交善及是君以戎服見驟若不能當而趐材之館待用者殊夥所與奉稍亦有甲乙君特在甲館諸將校目注君謂文武具宜莫敢以鴈行進會大中丞避言歸加仍遊長安時金沙周冡宰亦撫虔州延君經歲者君不復懷剌請謁惟與酒人劍客悲歌燕市雷火之變君幸竄身凡下得全遂賦五噫返三徑居郡誌所謂艸玄閣者此元末楊鐵崖之所構也元社已屋且三百年而此閣巍然居者鮮稱君𨿽沈冥貧士顧以博雅風流讀書其中可無愧色矣敬爲之記

○吳居士施畫羅漢記

佛像教也畫佛觀也凡畫佛菩薩聲聞辟支阿羅漢者皆運心娑婆之外遊意空刼之初淸虛因以日來塵勞於焉慚息矣及其神照旣傳莊嚴斯在使瞻禮者發菩提心如觀淨土變相必起往生想觀地獄變相必起脫離想觀大士變相必起皈依想觀華嚴變相必起行願想原其燻煉之因定異經禪之力哉梁唐之間耆宿宗師旣振法於彼而能玅畫史亦助道於此所謂寶剎現於毫端大千擲於掌上庶幾似之莆中吳彬居士者婆娑藝圃泛濫珠林翰墨餘閒縱情繪事因遊攝山見千佛嶺天監雕鐫森然海會作而嘆曰億千調禦旣分身矣五百應眞何時放光乎遂以丹靑代彼金石施若干軸藏之此山值余南遊請爲助喜餘發而觀之有貫休之古而黜其怪有公麟之致而削其煩其可傳矣𨿽然更有進焉佛言一切眾生有如來智慧徳相夫羅漢者豈異人哉眾生是也搬柴運水卽是神通資生治產不違實相而畫羅漢者或躡空禦風如飛行仙或渡海浮杯如大幻師或擲山移樹如大力鬼或降龍驅虎如金剛神是爲仙相幻相鬼相神相非阿羅漢相若見諸相非相者見羅漢矣見羅漢者其畫羅漢三昧與爲語居士而無以四果爲勝以眾生爲劣以前人爲眼以自己爲手作是觀者進於畫矣居士曰善哉

○湯陰縣重修宋忠武嶽鄂王精忠祠記

錢塘之祠鄂王也報忠也湯陰之詞鄂王也旌忠也報忠者前宋之蓋愆旌忠者我明之勵世戡亂之時表章尢急𨿽非借才於異代寔可激恥於懦夫此楊侯重修王祠意也慨自東陲匪袽以來國家之用兵五載矣三聖相承非如宣和靖康之季奴酋小醜非有兀木粘罕之雄一尉侯混車書非若瑣尾偏安之勢然而糜軍興以千百萬計徵戍卒以數十萬計而搴旗罔效輿屍屢聞至於全軍覆沒全遼淪喪猶緩失地之誅而錄死事之節祀之京師記之盟府一何厚也假令戰功如王親對敵壘者六十有八運籌命將者五十有八常以兵五百八百敵五十萬七十萬用少擊眾迄無挫卹則又何以寵異之哉乃王之得禍何�宋之負王又何慘礉也蓋王之建功所繇有八一曰忠涅膚激烈揮涕誓師二曰虛羣策畢收食客常滿三曰整兵所往來艸葦不亂四曰廉不私藏一錢籍其家僅九千緡五曰公小善必賞小過必罰待數千人如待一人六曰定大敵猝撼難於撼山七曰選能背嵬五百一皆當百八曰不貪功功率推與其下𨿽子云之勝抑而不列嗟乎趙營平爲後事師竇車騎作百世楷祀典所謂法施於民孰大是者而死事定國禦災捍患猶細故也今之爲將者以王之事爲法今之擇將者以王之事求之於鞭撻四夷何有嗟乎湯陰自朱仙績廢而久辱胡膻王之孤憤所千載而不瞑者也自二祖廓淸而山川艸木皆有驕色王之願報所千載而不忘者也況重以廟貌之崇嚴殽蒸之蠲潔冥冥之中豈無有式靈我將吏默相吾膚功履胡之腸喋胡之血者乎是役也楊侯一以祈神休一以樹將鵠蓋桷瓦皆金湯而丹艧爲帶礪也侯之爲政可謂知所重矣祠創於徐武功以詞臣奉使時玆侯修祠工竣而余亦以奉使至余與武功同吳人官同講讀侯以爲不偶然也請余作記記之如此

○葉少師碑陰記

嶽神爲韓退之開嶽雲海神爲蘓子瞻現海市兩公方見齮於世而神明護呵有非當時王公貴人所敢望者正直之貺不惟其官惟其人也今少師華公應召北上龍神前驅引泉脈反石尢隨叩響答其事甚異豈爲紗籠中人役役應爾哉蓋公弼亮三朝親抉日轂而玆之再踐師垣所爲領眾正定廟謨致吾君於堯舜者神已先見之宜其效靈若此可以爲世道慶矣舟行時金廣文在坐見柁樓之下有蜿蜒盤旋與絕流而度溯風而迎者凡三皆神之化身也紀文所未列屬余記之碑陰遂爲之記

○西湖建關帝殿碑記

西湖列剎相望梵宮之外其合於祭法者嶽鄂王於忠肅祠與關神而三爾甲寅秋神宗皇帝夢感聖母中夜傳詔封神爲伏魔帝君易兜鍪而衮冕易大纛而九斿五帝同尊萬靈受職視操懿莽溫偶姦大物生稱賊臣死墮下鬼何啻天淵顧舊祠卑隘不稱詔書播告之意金中丞父子爰議鼎新時惟導首得孤山寺故址度村累土勤垣墉莊像設先後三載而落成中丞子文學嘉會謂余實倡議且曾爲文以詫施故屬余記之餘考孤山寺始名永福寺唐長慶四年有僧刻法華經於石壁會元微之以守越州道出杭而杭守白樂天爲作記有九諸侯率錢助工其盛如此成毀有數金石可磨越數百年而祠帝君以釋典言之則舊祠非所謂現天大將軍身而今祠非所謂現帝釋身者耶至人後其身而身先外其身而身存孔曰成仁孟曰取義與法華一大事之旨何異也彼謂忠臣義士猶待坐蒲團修觀行而後了生死者妄矣然則石壁巋然而石經初未泐也頃者西川殲叛神爲助力事達宸聰非同語怪惟遼西點虜尙緩天誅帝君能報曹而有不報神宗者乎左挾鄂王石挾太保驅雷部擲火鈴昭陵之鐵馬嘶風蔣山之塑兵濡露諒蕩魔皆如蜀矣先是金中丞撫閩藉神之告屢殲倭夷上功盟府故建祠之費視眾差巨蓋有夙願云

○總漕大司徒陳公去思碑記

祁陽陳公予告歸二載矣海內惜公之去而淮陰士民懷徳日深若藩臬若守令逮事公者謂公不矜不伐膚功爍懿恥自標炫顧老成舉動宜爲後法彼夫紀於旗常勒於鼎釜者中朝事也屍而祝之社而稷之者士民事也吾儕久庇神宇罔不祗師言當玆論定緬想儀刑非夫托之金石曷以揚公之休問於永永於是走使海邑授簡野史昌不佞念公爲吾郡司理則已受國士知何敢以不文辭國家兩都並建以金陵爲豊鎬而綰轂南北天下咽喉淮陽爲重挽漕之役𨿽司徒專職然賜履之外提七省大吏之衡牙纛之間屹建威消萌之勢牲白薦於橋陵璧馬湛於瓠子六官之事無所不統文武之用難於具宜公潔已奉公正身率屬山陽令所按次若斥有司侈供張者汰冗員浮食者蠲關市間架橫徵者禁將迎濫輿騶者懲質庫輕出重入子錢家倍取息者除運木煩裏旅者誅妖僧略子女者治律梁病涉者新學宮敝陋者置學田贍子衿者簡諸營帥脆堶者嚴遊徼備非常者練魚麗習水戰者防水部幹沒造艦估者禁漕卒受粟溢額者省防河渠堤之縮公帑而勞民者夫非經國之吁謨保釐之實政耶𨿽然公所爲默調元气稱純徳不二心之臣者不在此也主上禦■﹝宀禹﹞以來士風朝論大抵十年一變至於今而畸重之權必趨之勢蓋可覩已無論庶官隨俗轉化卽黃髮壽耈誰能不波公之始鎭淮也當攺革之會天下屬耳目觀意向藉令眉宇間稍有衡气卽願奉坫壇者何限乃公雅意自以身爲大臣當挽已倒戈瀾還旣雕之璞弼成天子平康正直之治豈其驚奮以示異養交以收名巧宦於末路哉落落穆穆內朗外溫子公之竽牘不走於長安�凱之問遺絕迹於當路於品流則有哆口春秋投足輕重而若弗聞也者於時局則有菀枯異營南北分部而若弗聞也者𨿽靜躁濃淡險夷奢儉煩簡之間無一不可以見公要以巿攺弦無攺玉公本自靜本自淡本自夷本自儉本自簡率其四十餘年揚歷中外之大常而已先自樂浪之役淮右大募兵故增餉以巨萬計島寇旣平郡邑賦額已無復養兵之科會有言前幕府脂膏其中且不貲者公具實條奏調與時背不顧也夫李贊皇王沂公之相業當時所韙乃贊皇以周秦行紀薄奇章於險世譏其褊沂公以山陵逐丁謂𨿽距脫足快識者猶以爲正中之譎當是時微公執議不阿幾傷國體公豈僅以包荒爲忠厚哉則正直之發舒而爲世道慮者不小也蓋咎繇論九徳總之有常周公論三宅曰常伯常任天有常覆地有常載日月有常照四時有常行輔世維風之大臣有常度公以之矣此則於言撫言漕之外覘公之微而可以表百僚照來■﹝礻冀﹞者乎儻以質之諸君子足副謀野之意否公名薦辛未進士祁陽人

○淸江主政韻弢顧公去思碑記

今皇帝綜核吏治六官之屬分司海內典錢谷關市將作之事者有詔臺察得非時列狀以聞自余在陪京見所在封章幾無完譽而淮南水部韻弢顧公官評裒然爲天下最玆進秩望郎還朝行矣彼都人士懷公徳政乞余爲記昭示後來與淸淮俱永亦猶金石錄所傳漢時使君碑遺意也其言曰淮南歲轉粟四百萬石以供天府艨衝巨艦魚鱗雜還自淮入河帆檣如織而繕治之役領諸水部是漕挽爲國家之咽喉而舳艫又爲漕挽之命脈水部得其人爲濟川之舟楫非其人爲江海之漏卮厥寄重矣公始事當黔巫用兵川途爲梗楚蜀巨材采辦不易公先期命官朱提四出於是木商響應楩楠杞梓蔽江而下以副所須鮮有操其急而糜水衡如往事者公之利用豫也署當孔道城有孤社有鼠憑借爲姦良民善士疾首結舌公廉得渠魁或寘之重典或揭之通衢彰殫旣明人知攺步淮之民靡弗安於袵席者公之利用斷也工作之獘日引月長廠役侵牟工師束手百人之欺非一官所稽百年之竇非一朝所破運艘之易敗運卒之途窮莫不繇之公乃親爲簡察詳立科條工無剩材軍鮮剜肉竟公在事波臣不警者公之利用勤也公嘗自言桑大夫之心計柝於秋毫用之算商則誠苛而用之燭姦良有補於國劉士安之出納專任士人吾無徵辟之權而率作勸相使胥史之流有士人之行或庶幾焉若木屑竹頭其細已甚吾師其意木牛流馬其奇已甚吾寓諸庸職思其居在考工記一篇耳語旣余進而謂之曰若等旣知公矣亦知公建功集事所繇乎蓋國有六職而工居其一吏有六計而廉爲之冠吾視公衝然穆然居心若水澡行如雪其視處脂膏飭簠簋直日用細故而不自以爲奇節者故廉以生威而釐獘剔姦無施不效卽進而持九流之衡所謂淸通簡要舉漕政而措之裕如也奚止虞典之稱若工乎公嘗以劼據多暇興學談經都人士蒸蒸服其徳教故稱述特備云

○官氏墓田記

楚黃間稱西陵官太公長者其爲配程恭人卜宅兆也地與豪家接豪家以爲市操之急太公顧軟語饜其欲言溪滿溪言壑滿壑終不爲虞苪爭𨿽萬石君處此不是過也及長公東鮮奉常益成太公之志廣墓田爲如幹畝曰將令子孫藉其歲入以修墓云爾乃不佞昌察其意念爲修墓也與哉蓋形家之有四獸猶兵家之有四翼而其說皆昉於黃帝曰要在中央用在四方墓田者墓之翼也楚黃山川與齊魯秦晉異多平疇易地坡陀相屬溝塍相錯無重岡復嶂以闌之儻深松茂柏之外卽爲鄰壤𨿽未必有牽牛蹊人田帶劍上吾丘者乎而此亦一若堂彼亦一若堂此亦一若封彼亦一若封卽欲禁之焉得而禁諸不然而犁鋤伐木之聲接於耳非所以肅廟貌也穿渠鑿沼之役興於後非所以護地脈也蓋圭田之賜猶五十畝而況人子得自致於親者乎韓淮陰布衣時爲毋行營髙敞令其旁可置萬家其治兵之略已見於此而霍去病以匈奴未滅無心治第彼爲漢諸陵一壞廣墓田者耶故克儉於家不爲墓設而有備無患孝子之慮遠也當東鮮給事兵垣與遼事會所條上方略數千言動中肯緊藉令一一見之施行庶幾守在四夷者語不云乎事親孝則忠可移於君余謂東鮮之廣墓田非僅爲修墓者以此若乃東鮮厚徳在維桑吁謨在廟社所爲衍桮棬之澤而煥泉臺之光者𨿽息壤不足爲其靈云夢不足爲其廣也此之爲田復何畛畔之有官氏子孫其世守之

○太傅許文穆公墓詞記

神宗朝歲在己丑吾師�文穆公典南宮試事所舉會稽陶望齡華亭其昌南昌劉日寧三人皆以天下士相許復以生死交相托比公還政則陶子以兕觥大斗修祝哽之儀劉子以白馬素車赴執紼之會至於先師兆域諸子堂構二子皆未及見其大全也其昌年頹半百義激在三念曲阜之材必分植於羣力延陵之劍當討諾於九原相此豸山寔惟龍顙川原繚繞嶺嶠周遮行塋之髙敞可容萬家隹城之鬱蔥能礙白日信龍回虎俯暗合靑囊天作地藏無論石窌者矣公之諸子季履中捨輩以爲是役也天子給祕器以寵之命皇華以光之𨿽菟裘之卜經始於達�而連岡之崇焜耀於繁錫豈以墓祭非古忍令野處無洞將秬鬯二卥委君榮於艸莽生芻一束�賓至於水濱必於樂哉丘也別起福庭則魂兮歸來儼依華屋蕭家師儉何取烏斯革而翚斯飛宋玉招魂可無蘭爲橑而桂爲宇若堂封若釡封出自森森之柏迎神曲送神曲鐫於翼翼之廡豈惟孝子慈孫進酺�乎有所且使門生故吏薦藻芷而知歸矣或曰此地西望軒皇鑄鼎之區東連許祖煉丹之窟公與宣平同姓將因應願再來否則殷室鹽梅何以騎箕乘尾商山羽翼終然訪石尋松斯墓爲蛻骨之仙都斯祠卽妥靈之眞宅淸明火冷陋西家之殺牛華表月明下遼城之化鶴吾師乎吾師乎可久爲賢人之大業不朽則太上之大年兼之矣

○歙西莘墟重修許宜人祖母墓記

歙有永淸吳公仕於正統之朝土木之變於忠肅爲少司馬公爲職方郎條畫備邊十事於公多所探納也先入關時忠肅以大司馬督陣公進少司馬居中調度當是時內外倚重惟於公一人而於公所同心謀議亦惟公一人事定之後公引疾歸介之推不居還國之賞張畱侯不與鍾室之謀勇退之節先幾之知列之名臣無愧也而實錄不爲立傳尙論者有餘慨焉公九世孫楨結集制誥碑碣贈挽諸篇犁然具備而後司馬公以勞定國之槪較若列眉國史之掛漏有賴於家乘之補苴者若此司馬公少孤撫育教廸以克成立許宜人力也宜人圽司馬以兵部郎主事宅憂忽感異夢得葬地於金墩橋萬家之行營不煩墨食雙鶴之宅兆若有神謀靈气攸鍾吉祥至止華轂朱輪重賢疊肖吳氏之昌不偶然也而二百年來漸攺舊觀飲河滿腹窮委則希倚樹息陰芘根有幾楨感而嘆曰我吳之所不足者豈財也哉而忍使發祥土一抔付於不可知之何人也敬告裔屬卒錢秋甃治封以文石繚以周垣拓田致享春秋罔缺是役也庶幾曾參追遠之思有合於郭璞乘生之義矣楨猶遜不自功曰此特匠事耳何足以揚先世之徽音於無斁楨聞之朝制少司馬之母歿當奉回鸞之誥葬當給水衡之錢而隧道之碑不稱淑人猶稱宜人者則以司馬公蚤辭榮祿未奏滿書束於制也必也徼如椽之筆抒色絲之章勒之貞瑉大書深刻俾瞻拜墓下者恍然見女宗之範如新則國史之所遺者旣托於家乘朝典之所遺者復托於太史以有補矣豈非司馬公下泉之厚幸與蓋楨之有望於餘者如此楨博雅工詞翰將振靑雲之業以符鳯飛之占於修�見一��不辭而爲之記

◆碑銘

嵩山少林寺賜紫住持曹洞正宗第二十六代禪師道公碑銘

○嵩山少林寺賜紫住持曹洞正宗第二十六代禪師道公碑銘

佛者凡夫之覺者也凡夫以不覺故身口意爲三業佛以覺故在身爲律在口爲經在意爲禪禪之於佛近矣而不足以傳佛之心若夫震旦之少林其西竺之靈山乎故海內之名藍淨剎曰律寺曰講寺曰禪寺而少林得稱祖庭其髙僧尊宿曰律師曰法師曰禪師而少林得稱宗師𨿽世諦流布乎亦非諸方所敢望矣其祖達摩而宗曹洞何也蓋自藥山雲巖以寶鏡三昧羽翼別傳而價寂二公立爲五位君臣正偏回互之旨開無門之門施出楔之楔所以提綱宗揀魔異者視諸家爲獨密故五宗皆法王也而周過其歷時惟曹洞亦猶魯秉周禮也宗則言路絕矣其舉揚頌古若雪竇圓悟天童投子之評唱又何也契經不云乎麤言及細語皆歸第一義良以情封則捧喝皆接響見瞥則回互無停機上士以言契同下士以言憤悱故頌古非洞宗也而洞宗寄也吁初祖懸絲之記亦可念也已自唐以來代推一人主持法席二十五代爲幻休休公得法子以百數道公爲最休公沒諸龍象眾欲以事休公者事之公固讓不敢應浮沈雲水者十有四年法堂艸深宗徒雨散於是登封令請於宗伯循故事署公住持少林時則皇帝萬曆壬辰之十月也師自領眾以來十有七載戒行水潔機辯泉流或升堂普說或入室小參莫不摧彼疑城登之覺岸明鏡屢照而不疲洪鐘待扣而輒應典刑卓爾淸規肅然作賓王家名動京闕於是有貝葉之藏五銖之衣精鏐出於尙方綖功傳於中使瓔珞供養金湯護持因以續諸祖之慧命亦以廣聖主之福田者矣師𨿽心冥一乘而行崇六度諸所檀施斥修漏因其居也有幻出之寶坊其遊也有隨身之香積頃者飛錫山海瞠目雲霄欲得人而傳衣乃處陰以息影曰吾將面璧老矣少林之開堂必有記師之上足仁林等屬不佞昌記之憶師昔爲休公謁故宮保陸文定公時不佞昌與徵士陳繼儒皆締蓮社之友徵栢亭之義二十年心許今始酬因爾師名正道字無言洪都新建胡氏子父永泰母楊氏初祝發於上藍寺璘和尙年二十從知休禪師受禪那大旨居南嶽淨瓶厓不甚契乃謁遜庵於樹屏聽法東巖大方受戒於無盡徧參諸方至少林而得法於幻公幻公升座問如何洞上家風幻公曰月下三花樹風前雙桂枝又問和尙還別有麼曰惟此一事實師於言下大悟卽呈偈曰云攢峯頂月鏁幽巖木人撫掌石女舒顏休公印可贊之以偈蓋許爲人天師云系之銘曰

嵩髙少室天地之中大乘气象鬱鬱蔥蔥破顏末會面壁眞風祖佛非殊惟變乃通【其一】般若無知靈光不昧如淸涼池如大火聚直下便是擬向卽背奇哉眾生具如來慧【其二】五家宗旨如世畫師虛空可拈丹靑不施泥牛月吼木馬風嘶不居空劫不落今時【其三】爰有道公僧中之傑傳涅盤心吐廣長舌雙桂開敷三花喫嵲一代時教永存瑉碣【其四】

◆引

八林引

詞林海錯引

徐九玉詩稿引

毛司理詩冊引

飡霞十艸引

陶世名言引

顧仲方山水歌引

汪然明綺集引

錢象先荊南集引

陳懿卜古印選引

畸墅問水詩引

林衷齋五十詩冊引

唐大來詩引

○八林引

參軍莫星卿之纂八林也子史十七俳調十三安弦操縵頗存誌怪之言提要鉤玄亦嚴非聖之誡可謂斲輪玅手祕枕深心目秩同貝葉字比蠅頭散爲精騎之三千攝入魚腸之一匕𨿽金題玉躞時爲書蠹之遊而錦軸牙簽無取汗牛之重昔鄴侯之架已富鮮克隨身衛公之珠誠希何分餘照詎若須彌芥納函谷丸封十年讀而弗如三篋亡而無害若斯編者哉君爲吾師方仲中江公之從子憶當舞象之時已有亡羊之癖薄遊已後夙好彌惇今且膏腹笥以出疆卷書廚於行橐綠水芙蓉之摽將依儉府山色秋光之句見賞乖崖豈不稱俊逸之參軍嗣風流於方伯也哉

○詞林海錯引

揚子云讀書觀大意至其師林�受輶軒記作方言率單詞耳無甚巨麗者而弟子侯巴從之學古文奇字將所謂大者含元气細者人無間乎蘇子瞻掊擊選學乃所至攜說文以自隨古之文人固有富於萬言儉於隻字者旣博且精蓋其難也余友夏茂卿孝廉隱居毘山不屑仕進事親之暇業在雕虫蠹魚之間平生著書更僕不數至詞林海錯殺靑旣竟而余覩茂卿之難窮也蓋其所搜采不必僻書奇字委宛之所藏蒼頡之所構惟古今文人之所承用者或沿流而未遡其始或傳訛而未正其讀或互見而未歸於一或後起而可化爲新或探頤而索隱或本隱以之顯皆旁通曲暢劃然折衷若禹鼎之照幽若姬車之指路若見說之解結若由基之貫楊若中郎識音於在爨若蒲元辧水於一瓶非夫漁獵四庫陶鑄萬有者孰能爲之乎夫海陸碎事也玉海也皆以海名茂卿之卷軸不若二書之多獨以雅勝猥以斷勝疑直掩前美乃猶遜而比於海錯若曰八珍屬厭更進小鮮云爾而不知茂卿之所爲遁一世而讎書者蓋嘗涉歸墟洄弱水歷沃焦褰裳濡足於浮天浴日之觀而後得此以望人之腹也亦苦心矣方內有子云必能賞之

○徐九玉詩稿引

吾鄕徐文貞公弱冠登朝卽具老人眼大人相遭世皇制禮作樂不修景云神龍賡歌應制之事公以全力用之經國所論詩不輕元白不重王李若沾沾焉分別開元大歷長慶雲者公以爲少年狡獪語無當也公之從孫九玉神淸筆銳激昂靑雲不難蚤貴以光世澤顧其詩旨獨抗子桓大業之說詘子云雕虫之論常恐名場角逐一旦爲時所急何暇過習者門不如窮工極巧先據詞苑之上游徐還祖家之故物蓋文貞所云狡獪變化者正九玉之所苦心刻腎欲登峯而造極者也以彼才情日引月長未知所止但以今之雋響亮節洋洋纚纚爲足盡九玉者未謂知言余但拈其善學文貞者如此

○毛司理詩冊引

郡司理毛公政成五載聲徹九重謁帝有期登仙匪異郡伯張公馳熊軾於谷陽歌驪騎於祖道嚶其鳴矣共懷出谷之聲偏其反而已戀茇棠之蔭𨿽寵葉弓旌不灑丈夫之淚而誼惇淡水難分益友之襟爰率同官共裁贈什靑雲直上臨岐路以彈冠皓首爲期願前途之努力所謂文生於情詩可以怨者也於戲纓緌論交揭日月於肝膽喁於相唱吐錦繡之心腸故可上葉國風亦可遠垂郡乘者矣題曰靑雲首路以弁之

○飡霞十艸引

作者𨿽並尊兩司馬而修詞之家以文園爲宗極觀其驅役萬象浚發靈襟體成經緯考中宮商信雕虫之濫觴爲月露之先導自漢至唐脈絡不斷叢其勝會選學具存昌黎以經爲文眉山以子爲文近時喆匠王允寧元美而下以史爲文於是詩賦之外選學幾廢蓋龍門登壇而相如避舍矣唐宋無論今之學古者得失之際亦略可言大都以摹寫爲神情以蒼莽爲骨力𨿽大雅可追而流易成習取材偏窄無狐裘千腋之資循徑坦夷豈玉葉三年之力以兩漢則其名甚髙以六朝則其功甚巨故北地藏山借勉之爲玄晏盒州懸幟事皇甫爲靈光寥寥藝林莫爲嗣響矣杜日章西陲名將累著戰功江左淸標獨勤夢想節俠動於寰中言語玅於天下登山臨水之付淩厲風霞談空剖玄之章咳吐珠玉腹笥所貯左右取而不窮文�所科縱橫求而輒合少陵所云語精文選理者庶幾玅有家風郁爲國寶今之所鍥十艸是已異時橫門授鉞大漠犁庭燕然勒銘寧借筆於班固出師作頌終競爽於孝山苐其精詣性命塵視功名此何足爲杜生願也則不佞愧矣

○陶世名言引

經史注疏百餘家若鄭康成之毛詩杜元凱之左傳旣精且博千載競爽者也康成自顓門耳徵南之勛藏在盟府迹其閱歷非鎭撫襄漢則折衝吳服餘日寧幾而能覃精一先生之言使顓門名家不能傲之以所不知多間建事厥功懋焉不虛矣彼有云丈夫擁書千卷何假南面百城者抑何驕語不倫耶大中丞髙公今之文武爲憲者自乘驄而專鉞垂三十年其忠孝大節開濟吁謨富有日新若稟成範玆讀其陶世一編而知公之建豎有本也蓋公於書無所不讀亦未嘗一日廢讀乃其大指曰始於繕性終於覺人學如是足術矣故其所褒采皆生平得力之語與前人已效之方義比韋弦用同菽粟狐裘千腋雞跖百餘髙提尙友之衡臚列照今之鏡所謂陰陽爲炭造化爲�於以陶冶一世何有耶夫左之艷杜之癖談經者不無異辭顧其言已立於學宮煙污靑而閱陵谷𨿽峴首之石萬潭之碑未能過也矧乎囊括四部刋落多岐取材甚宏義例甚正而又證以嘿成之模挾以劻勷之略有翼此書而傳後者非不朽盛事耶公方表正臺紳嘉猷人告儻呈乙覽宣付史館嘉與有位祗服師言世道賴之矣不佞昌無能識公之大惟於恬退隱逸者犁然會心公實陶我敢忘鴻寶之貺敬題末簡

○顧仲方山水歌引

米元章論畫曰紙千年而神去絹八百年而神去非篤論也神猶火也火無新故神何去來大都世近則托形以傳世遠則托聲以傳耳曹弗興衛恊輩玅迹永絕獨名稱至今則千載以上有耳而目之者矣薛稷之鶴曹霸之馬王宰之山水故擅國能卽不擅國能而有甫之詩歌在自足千古𨿽謂紙素之壽壽於金石可也神安得去乎吾郡顧中捨仲方以詩畫馳聲東南嘗供事內殿奉詔犒戍塞垣海內士大夫踵門求畫不忍言幣交或退而作詩以酬贈能言之家後先賡倡靡有遺者於是君年七十矣嘗謂人曰吾老不能宦遊貧不能奉客惟腕中有元季大家鬼篋中有當世髙人韻士贈言吾豈憂身後名哉嗟乎此君之所以傳其畫者也𨿽然畫何足以重君乎哉君蚤年承先世之業是時翩翩公子無弗裘馬聲伎爲豪舉者君獨湛精雅道孝謹自將於裏俗遊閒之習泊如也晚年田廬漸廢屏居郊園風流得意之事見謂都盡而翰墨會心居然淸遠無負於海內之知仲方者是皆可以傳獨畫傳乎哉夫詩與畫皆謂之史君所著有詩史玆山水歌行世又有畫史矣君畫初學馬文璧後出入黃子久王叔明倪元鎭吳仲圭無不肖似而世尢好其爲子久者以余知畫故屬餘言弁之首

○汪然明綺集引

汪然明爲西湖寓公主盟風雅鄭莊之驛不虛太丘之道甚廣勝流韻士之外間有魚玄機薛洪度一二輩亦入遊籍故稱詩以綺名客有評者曰陶元亮閒情一賦昭明惜之王介甫軒輊李杜謂李詩彊半酒色然明非有童心本無惑溺而若自見其瑕者何也余曰此西湖故事也不聞蘇子瞻之守杭乎夫其深入禪悅得無礙慧忠義直節鐵心石腸而周韶龍靚手錄其詩時多艷曲公豈不能爲莊語耶海納細流量也磁石吸鐵類也淤泥之中能取蓮花鑑也當門之蘭護如頭目激也且夫冕而椎孰與鬌而慧我爲匿瑕而使人匿彩忍人也憐才者之所不敢出也知此者可與言然明之綺矣吾懼詩者以綺知然明而以香奩比紅之綺同類而並稱之也故爲之解嘲如此若其詩之色澤髙華旨趣雋永余友陳仲醇黃貞甫論之詳矣

○錢象先荊南集引

余往與平原程黃門同行江南道上停驂散步陂陁紆復洞壑忽開下瞰平湖澄碧萬頃湖之外江光吞天徵帆點點與鳥俱沒黃門曰此何山也余曰其齊山乎黃門曰子何以知之餘曰吾何以知之吾知樊川之所謂江涵秋影者耳大都詩以山川爲境山川亦以詩爲境名山遇賦客何異士遇知己一入品題情貌都盡後之遊者不待按諸圖經詢諸樵牧望而可舉其名矣嗟嗟澄江靜如練齊魯靑未了寥落片言遂關千古登臨之口豈獨勿作尋常語哉以其取境盡也友人錢象先豪於才湛於思當今作者未見其比比曾遊楚篇什爛然括之曰荊南集荊南不盡楚之觀故也荊南集亦不盡象先才情之變而余與馮元敏灼然謂其必傳蓋元敏嘗官荊南余亦持節至長沙自洞庭而下漢陽而上與象先共之故其取境之盡余兩人特有賞會云抑余不能遊然好詩象先能詩又好遊是安得象先爲東西南北之人窮夫所謂州有九嶽有五者旁而之於大荒遐逖之鄕謝靈運李太白諸公所未登涉未題詠之處而皆被以奇音雋響如荊南集之詩使余得隱幾而讀之以吾拙而收象先之巧以吾目而用象先之足不大愉快哉象先深於禪若夫溪非聲山非色丈室而函大千剎那而再撫華藏海之外者余方習遊焉而不知象先能佐余以詩否也

○陳懿卜古印選引

莊子曰大言炎炎小言詹詹蓋古之作者於寂寥短章未常以髙文大冊施之𨿽不離於宗亦各言其體也王右軍之書經論序贊自爲一法其書箋記尺牘又自爲一法故評書者比之於龍何獨右軍岣婁石鼓之旁出而爲鍾鼎嶧山鴻都之旁出而爲圖印是皆有龍徳焉挈其要領則兵家所謂勢險節短晉人所謂一往卽詣者盡之矣近代惟丰考功悟此三昩余友陳懿卜得法於考功而取材於顧禦醫項太學藏印累累之家覃思篆古二十年而匯爲印選若於捲則先秦兩京書學之旁支犁然具矣令文壽承博士王少微山人而在其不以爲枕中之祕也夫先是吾郡有印藪行於世懿卜所褒定視之不及半然彼若蛇足而此如鳬脛於是乎知懿卜之具眼云

○畸墅問水詩引

陸子之有畸墅也開三益徑構百尺樓芰蓋經過荃橈來往豈惟背山臨水憺遊子之忘歸抑且掞藻摛辭挾墨卿而標勝若乃芝房菌閣撫云日以蔽虧奇石珍花助煙霞之絢麗斯素封之偏饒非畸人之匹敵也𨿽然使淵明之秫田無秋伸長之場圃鮮獲將牢醴不設幹餱以愆漫謂泌可樂饑斗能浥漿是使主人孤詠於一丘而勝侶共遠於十日矣邇者天不降康雨乃狂若河魚大上再勤太史之書螺蟹宜禾不厭野人之祝陸子𨿽食乎淸而遊乎淸安能以荒之玉而爲豊之玉吾聞何尹之訪袁安蓋因臥雪子輿之勞桑戶亦爲愁霖玆張太史諸君子問水之詩所爲作乎陸子曰士貧非病詩窮乃工幸研圃之未荒豈瓊瑤之不報應臻空谷響遏行雲積成篇章動盈卷帙於戲扣角而歌碩鼠何寧戚之難尋鼓琴以試遊魚知鍾期之匪遠讀此集者可以論畸墅賓主之際矣

○林衷齋五十詩冊引

衷齋先生家承金馬才擅雕龍瑤林玉樹衛叔寶之神情干將莫邪李太和之骨榦弓裘克紹囊穎見奇結髮登朝靡施弗效筮官率府華貫近於鳯池展采秋卿玅譽籍於鳩署判如山而不動門若水以俱淸賦登髙則楚國大夫文無害乃漢庭老吏馳其熊軾邈矣龍城公就路益閒叱馭甚壯法律與詩書並用風霜將雨露兼施期月之間頌聲大作凡萬里扶搖直上二千石守長最良猗歟休矣惟是黃次公報政之年正平津相遇主之歲攬揆初度隔天一方長公長明殷念壽祺有懷明發望粵嶺雲恨無仙家縮地之術托羅浮鴈且附詩人如日之篇庶諸長者瀾翻彩筆可代彩衣而家嚴君�詠瓊章如親瓊樹一聽足音於空谷郎解羈思於殊�何須句�覓靈砂便是華亭鳴和鶴不辭下裏用祝大椿云

○唐大來詩引

往余之承乏成均也海內子衿以登極恩升於國學者鱗集館下九百餘人餘下教曰國子先生試多士不獨以帖括將以不朽盛事經國大業有能爲破虜露布帝京篇前出塞後出塞詩者以非時見或謂�曰子之所求於士者左矣唐以詩賦取士士各持行捲遊大人彼一時也我國家功令則異於是士子所爲含毫損神輟篇驚夢者惟帖括專精靡他直芥拾靑紫耳無柰所謂不朽道何也余應之曰固也子安得以偏長限天下士且明經而上不有宏詞選乎患才不能近力不能兼耳卽能何故置之蓋余抗論如是居久之未有應者余旣奉旨求遺書事竣還裏而滇中太學唐大來自輦下至以其詩爲贄讀其詩溫淳典雅不必賦帝京而有四傑之藻不必賦前後出塞而有少陵之法余所求之六館而不得者此其人也夫滇之談藝自張愈光破荒百年來浸以盛𨿽豪酋洞土皆�書萬卷革其象戰鳥言之俗而事柔翰椷書走幣遠交畛域之外其風尙如此大來蹔遊萬里觀國之光與中原才子並驅爭路又得代興之巨公如雲杜者助其羽翅藉甚詞壇不減晝繡𨿽然吾聞大來乃祖乃父皆以鴻漸之資困於一第將無所學非所用而兼才之難乎則吾願大來以吟詠之間不廢公交車言如車雙輪如鳥雙翼極其才情之所如以收名定價無俾承明著作之庭謂滇無人�卽身爲公而慚卿慚長庸何傷夫言豈一端而已大來謂何

門人徐士竑

許經閱

容臺文集卷之四終

●容臺文集卷之五

華亭董其昌著冡孫庭輯

論

評

說

議

奏疏

表

頌

贊

箴

露布

考

◆論

愛惜人才爲社稷計﹝丁酉江西程﹞

木晦於根

生子當置齊魯之鄕

夜气浩然之气﹝館課﹞

讀衛霍李廣傳﹝館課﹞

荀楊大醇小疵﹝館課﹞

讀鹽鐵論題後﹝館課﹞

○愛惜人才爲社稷計【丁酉江西程】

君子欲人主重士而以人主之所尢重者予士則亦惟是重士之道當講也天子者勢至尊權至重也而不得以之震士者何哉八荒之內義莫不爲臣升沈爲云泥用置爲虎鼠夫是之謂主權萬乘之主之社稷得焉而泰山失焉而累卵得焉而盤石而覆盂失焉而一發引千鈞朽索馭六馬夫是之謂士權天子之權無所不震然世不乏枯槁之士則其權窮世亦不乏色舉之士則其權又窮而士之權不遇夫驁社稷之主莫有窮也縱士驁爵祿君烈驁社稷乎惟能重士而兩權者皆歸之人主矣劉元城曰愛惜人才人主自爲社稷計言重士也𨿽然難以比誼於淳古矣古之說曰立天子以爲天下也非立天下以爲天子也立君以爲國也非立國以爲君也官天下者無論已以周之十世也而周公營洛曰使有徳者易以興焉無徳者易以亡焉深乎深乎藏天下於天下而不私者乎迨徳下衰而天子者始掩天下而爲一人之私利一家之私業一姓之私傳惟社稷之知而已矣𨿽然太上無私太下不及私彼中主者獨幸其以社稷爲一人之私利也凡人之情計其身者固工也獨幸其以社稷爲一家之私業也凡人之情計其家者固完也獨幸其以社稷爲一姓之私傳也凡人之情計其子孫者固遠也要以無所不計而若之何專以人才當之有故矣語曰天子有道守在四夷守在四夷者乃可以保四海安在天下者乃可以保社稷而安天下非獨運之能又非庸眾之任又非一士之力必望之四海九州島之才士故正義之臣設則朝廷不頗輔拂之士信則君過不遠爪牙之士施則仇讎不作邊境之臣處則疆垂不喪社稷之所以有基無壞者眾才之以也才有常乎崇長則盛矣芟夷則衰矣封植則榮矣摧殘則萎矣振作則銳矣沮抑則鈍矣顧其上所愛惜何如而世之不講於愛惜之道則已久矣蓋魯之相公儀潛也欲參分其國而與之而子思曰必潛之智若魚鳥可耳區區爵祿何足以餌天下士而得言愛惜乎哉今夫連城之璞斲則破焉必曰惜矣又不以爲琮璜爲圭瓚而僅充珥佩環玦之用則卞氏之泣有甚焉者重傷故也豫章之木於霄而蔽日以爲明堂之棟卽翦伐何辭哉蓋至於榱桷焉櫨椽焉而惜可知也已國於人材何以異此彼沈淪者義榮譴訶者名髙公論郁於上則必發於下天下後世多有愛惜之者於才故無害也惟夫膻悅之具鴟嚇之餘以被於士亦旣儼然離蔬釋蹻簉籍升朝不謂不用矣而人主者或代鳥飛或逐馬走拘烏獲之臂掩離婁之目使士之所欲效於社稷者十不得一焉又或扃鑰九重叩閽萬里牽於帷墻之制蔽於釡鬵之隔使士之所欲效於社稷者十不得一焉又或左執殤中內堅柴柵敍遷有轉石之艱讜亮有嬰鱗之禍使士之所欲效於社稷者十不得一焉士於是時動則有橫木當路之阻靜則有抱火厝薪之憂進則無救時行道之實處則有屍祿洿朝之議將爲國寶耶或毀之已曾不若懷而不售之爲愛也將爲國器耶或壞之已曾不若藏而不試之爲愛也將爲國具耶或摧之已曾不若韜而不用之爲愛也此爲士計最病而況爲社稷計哉是故知愛惜者召以干旌贊以圭璧不爲芬也而在於饑渴嗜善之謙光爝以爟火釁以太牢不爲厚也而在於諫行言聽之實意築宮而朝淸廟而侍不爲虔也而在於推心置腹之開誠四壇而觀九賓而見不爲重也而在於罔兼罔知之推委倚之毗之尊之重之親之信之成之遂之一以爲股肱一以爲羽翼一以爲師保一以爲蓍蔡一以爲幹城一以爲舟楫有用必稱其才有才必盡其用使天下之士精白一心展布四體聲稱書於竹帛成績紀於太常晏息而藩本朝臥護而制敵國夫如是乃謂之眞愛惜吾不暇髙論試言其近者衛靈公天寒鑿池宛春諫而罷役左右曰怨歸於君矣公曰不然春也魯國之匹夫也而我舉之而民未有見焉今將今民以此見之故有成其名以爲愛惜者此類是也桓公之用管仲也有司請事於公公曰以告仲父仲故能以其君霸居髙國之上而人不稱踰焉與之書社地三百而富人不怨焉故有成其功以爲愛惜者此類是也武帝之於汲黯也以位尊不如丞相以用事不如禦史大夫以貴寵不如大將軍靑獨以戇見忠以直見禮自帝以下皆以嚴見憚而淮南寢謀矣淮南憚黯繇將相大臣憚之也將相大臣憚黯繇武帝重之也故有成其威望以爲愛惜者此類是也斯豈愛臣太甚哉人臣無私名書曰斯謀斯猷我後之徳則皆社稷之光矣人臣無私功詩曰徐方旣同天子之功則皆社稷之勛矣人臣無私威語曰山有猛獸蒺黎不采則皆社稷之衛矣非善計其私者耶不然彼公天下者不計身遺利害矣公天下者不計家遺成敗矣公天下者不計一姓遺興亡矣直爲天下得人耳而乃四門以招之五服以章之一饋十起以賓之一沐三握以接之一話一言以思之所以惜人才者不遺餘力而此之私社稷者顧弁髦屑越輕天下士豈非宜深計者反淺宜完計者反疏宜遠計者反近乎此之謂不及私不及私者鑑在勝國之社矣𨿽然不獨人主責也亦在人才之自爲愛惜焉今夫世之小人崇邪醜正懷鱗甲設機穽以壞天下人才爲事者比比是也而所謂人才者又復自相疑忌伐異黨同不幾於示好人之隙而啟人主之厭薄也哉唐之牛李宋之洛蜀其一時之士固多表表者而皆以黨盡彼其初不能自計也而社稷之計亦荒矣吾又曰愛惜人才所以爲人主社稷計

○木晦於根

君子之養徳也宜何如哉觀天之道而執其機焉如是而已矣夫學亦奚事髙論矣乃不曰人而曰天不曰天之理而曰天之機者何說也蓋人與天地同宗與萬物同體而天地之所以變化萬物者嘗藏於無端之宅而運於不測之紀𨿽逓相循環而嘗虛其不用者以爲用是吾人涉世亦須臾不能違者藉不能靜觀其機而執之將立於日損日喪之塗而犯造物之所忌豈道之所載哉至是而知天之未始不爲人用也請借木以終晦之說可乎夫晦何昉也晝夜相推而晦生晦非明也然而以育明也是代爲政者也而晦常爲明根焉不觀之月乎當其自鏡而弓自弓而鉤日就晦矣而說者曰非晦也而出庚焉而生魄焉而皎然以輝晶然以滿山河大地朗然以鑑焉是尙不爲明乎而不知有明者有明明者不明者能明明則晦晦固明之根也而何疑於木夫木者其位震其神勾芒其方東其色靑天地之盛徳气也然商颷動而葉驚嚴霜飛而枝稿當是時意其剝落摧殘之餘生理幾何而來玆無春色矣然而其葉彌凋其根彌固其條彌振其根彌深未幾而暖以黍律吹以閶闔瀼以甘雨勾者甲者萌者茁者昌者遂者忽而生曄忽而敷榮豫章之墟鄧林之野皆是物焉孰休息是孰閉藏是孰居無事翕聚而散是則豈非木晦於根亦明於根之驗耶天地一木也太極一根也是故天地之生非其所以生而天地之殺乃所以晦其生天地之成非其所以成而天地之毀乃所以晦其成天地之長非其所以長而天地之消乃所以晦其長未有絕而不續未有退而不進未有伏而不發大而爲元會運世之數小而爲禍福禨祥之變其端起於毫茫朕兆之前而其用著於宇宙民物之賾神乎神乎化工不得此其何所賴以雕刻眾形乎微乎微乎君子不得此其何所賴以禔躬遊世乎是故目視備色耳聽備聲君子曰是戕吾根者也而收視返聽以晦之詞肆雕龍談馳白馬君子曰是披吾根者也而如愚若訥以晦之名無翼而飛聲不踁而走君子曰是蝕吾根者也而逃虛混俗以晦之功業蓋世威略震王君子曰是危吾根者也而遺榮讓善以晦之尙綗於錦懷玉以褐大白若辱深藏若虛寧爲大樗無爲朝槿寧爲散木無爲文梓寧爲龍門之枝無爲漢南之栁寧爲郁澗之栢無爲憑社之乘寧避斤斧於深山無借先容於匠石凡以養晦也養晦故精嗇精嗇則有餘勇養晦故神守神守則有餘識養晦故气完气完則有餘量無爲也無用也而無不爲也無不用也之人也之徳也鬼不得瞰其室神不得害其成五行不得拘其形陰陽不得屍其命不亦貫四時偃千歲而不攺柯易葉者哉此何以故也天之機欲藏不欲泄欲謙不欲盈欲靜不欲動欲穉不欲壯欲缺不欲完欲辱不欲榮欲拙不欲巧深根固蒂養晦之道也君子不能違天而能執天之行君子不能徼天而能先天之變以明爲枝葉以晦爲根本以襲明爲眞晦以用晦爲至明彼其日用飲食於斯而何往非生生之門乎不然雕玉以爲楮剪彩以爲花則小人的然昡然博流俗旦夕之觀而身名俱裂之道也玆木也君子謂之重傷重傷之材無壽類矣吁其惟聖人乎蓋文王當紂之際外柔順內文明不顯其徳不集其統以晦道終始焉故曰文王得易之用吁其惟聖人乎朱子始以晦自志而及其遭僞學之禍也又能以遁自止吁若朱子則可謂斯文梁木矣

○生子當置齊魯之鄕

夫太子者天下之本也本數動則天下不安爲支子者莫不有僥幸之心而思以姦天位其究也長爲社稷憂矣是故遠計之主必愼焉而其立子也必以長不以寵廢公必以貴不以孽匹嫡其於太子也早教誡不使習匪辟愼左右不使比宵人固其本也固其本則天子𨿽有愛子弟曾不得越次而求焉天下𨿽有彊諸侯曾不得伺隙而動焉上無悖叛之虞下無誅伐之患植遺腹朝委裘而天下不亂臥赤子天下之上而安輻輳並進而歸命天子故曰聖人有金湯者此置之得其道也而奚問所置之鄕乎武帝封燕王旦於燕帝春秋髙燕王請入侍典宿衛帝怒曰生子當置齊魯之鄕亦左矣且帝何不反其本而思之乎帝自窮兵黷武海內虛耗建武中蚩尢竟天說者謂戾太子應之而生帝不深維國家之至計舉三代教子之法教之而爲之開博望使之習江充卒也巫蠱之禍流及靑宮長安之兵弄自骨月𨿽壺關之請不能早悟亦忍哉夫戾太子日在庭闈非有燕粵之隔也世及爲望非有躐進之謀也帝之儒臣滿朝非無齊魯之彥也然而不免焉非失之所置之鄕而失之所置之術也太子旣廢則其時觀望者不少帝也於五王之中擇其長者賢者立之以絕天下之私望可也又以望气之故寵鉤弋以堯母之說寵鉤弋之子而鉤弋子故髫也安得不生燕王心哉及燕王旣請宿衛欲端見矣帝誠計之或移之近國或傳之賢相𨿽曰衛之其實全之豈非置之安哉而略不爲後慮至晏駕之後燕王與蓋主謀傾社稷不利孺子向非昭帝之明博陸之忠幾禍漢矣而燕王竟以國除可謂善置乎我實養亂而咎燕之不齊魯何也夫使置子必出於齊魯然後可則鄭之雒東何以封桓伯晉之曲沃何以封叔虞而所謂殽雍之險江漢之阻皆古之所疏其支庶而遺之姦雄以薦食上國者耶文昭武穆鱗布四方齊魯何愛焉藉令齊必善國田常奚而滅姜魯必樂邦子允奚而弒主而當時楚稱封豕吳則荊蠻子西季札胡爲乎來哉帝惟慮不及此故其於本支之封衰之以分國於累世之侯除之以酎金至於矯枉過正魯無疆宗宣成以後鼎移外戚無藩王可以稱師者而文叔匡復起自徒步嗚呼漢如綫矣此則武帝之過也𨿽然漢之叛王大都出於淮南長沙吳楚間故賈生曰最彊則最先反最弱則最後反而武帝欲以彊國自王其子以弱列國侯此有所激哉禇少孫五王之冊炳焉成章豈不有見於置子哉至其弘獎之意惓惓齊魯則庶幾惇尙風軌矣

○夜气浩然之气【館課】

趙岐曰孟子通五經尢長於詩書愚以爲孟子尢深於易其所言夜气浩然之气者蓋易道也夫天與人一气耳人之生也圓顱而方趾含陰而苞陽其形骸天地之气也其心思神識天地之气之靈者也心之與气果且有二哉心之與气本無二也而世之人蔽於形骸牿於嗜欲逐气質之性而迷其天地之性於是立教者乃判爲形上形下之說若曰以心禦气者聖也以气役心者凡也皆一時應機之說也惟大易則不然直以一陰一陽謂之道而已矣陰陽者气也道者心也心不爲精气不爲麤心非形上气非形下此孟子言气之宗旨也夫言气矣而曰夜气者何也曰此易之復卦也天地之气至垢而純陰矣陰極而生陽靜極而復動至於七日來復而天地之心見焉在一歲則爲冬之至在一日則爲子之半一气孔神於中夜存復之象也此孟子言夜气之宗旨也夫言气而曰浩然者何也曰此易之乹卦也易之贊象也曰剛健中正純粹以精蓋乹者涵一元而爲體包四徳以施化運而不息健而有常何剛大如之而大人者主靜主極終日乹乹直與天地合徳日月合明四時合序鬼神合吉凶是所謂塞天地配道義渾然乹徳也此孟子言浩然之气之宗旨也𨿽然養浩然之气者必始於養夜气夜气之養也或先時而迎之或後時而達之皆有易道焉其先夜气而迎之也蓋取諸坤其後夜气而達之也蓋取諸無妄何也陽之剝而坤也疑於無陽矣而安貞則吉故夜气之未動也當有守靜無爲之功以翕聚而基發散也及夫陽之剝而復也比於雷行矣而無妄則吉故夜气之旣動也當有察識擴充之功卽工夫以還本體也此又孟子養气之宗旨也乃所云夜气者果可以晝夜論乎凡卒然而相觸無心而自動若乍見孺子之入井而怵惕生者皆夜气也故說易者曰復卦建始萌而又曰冬至不在子所謂三百六十爻爻爻皆扶陽抑陰義也此孟子言夜气而又有善端之說蓋其所得於易之深者固如此

○讀衛霍李廣傳【館課】

司馬子長孤憤士也又好任俠故其爲傳善寫畸世不平之感至衛霍李廣傳其排上進下反復見之大指謂靑去病遭時成功其貴在日月之際而李廣才气天下無雙乃終身坎軻大小經七十戰曾不得懷通侯之印豈非數哉此子長所爲寄慨而抑揚其詞也微文剌譏要在武帝矣𨿽然愚以此益見武帝之知人能任將何則人之受器各有攸適然未有不可以試而知者惟將帥之材則安從試乎必試之於見敵一試而不效是以國與敵也不可不愼也彼衛靑牧豎也去病媟近也靑之名天下無稱者而去病至不能識古兵法其非飛將軍比易知也帝顧以鞭撻四夷之權輕畀衛霍而李廣者不使一當單於抑何謾哉及其究也廣竟無尺寸功而靑去病追奔逐北執訊獲醜至於空庭幕封狼胥又何識之卓也此則帝之善將將也若曰廣數奇耳去病天幸耳其成敗非繇將略則吾以爲將略猶可知而數奇之與天幸其尢不可知者也昔張魏公名髙一世宋孝宗倚以興復而符離一敗宋事隨之爲宋計者寧用衛霍之天幸耶抑用張浚之數奇耶原夫西漢承戰國余習士大夫皆以招賢養客者爲賢衛霍獨否以故子長少之彼其進遊俠而退處士亦近此意蓋有激云爾

○荀楊大醇小疵【館課】

韓子曰荀楊大醇小疵宋儒不許也而並以訾韓子之爽於鑑愚竊惑焉凡古之人窮一世而著書其瑕瑜不敢自掩而以知言之權懸俟於千載之後吾從千載之後安坐而程品之亦當平其心考其世取其合道者以垂教而無刻核太甚徒以害成而已則韓子爲近之而宋人無乃過耶宋人所以詆荀楊者曰以性爲惡以禮爲僞以老子爲可取也是則不得稱醇矣抑韓子之所謂醇者固未深言之也韓子蓋辟佛老者也其說曰聖遠言湮異端蠭起隨俗染化賢者不免焉有能宗法孔顏嶽立砥柱勒成一家之言若揭日月而行者吾卽以大醇與之如是而已矣荀子生橫議之世爲士者知有刑名不知有禮樂知有管商不知有仲尼子弓知有秦楚之戰功不知有湯武之王道而荀子作書三十篇自勸學以及於堯問談古昔稱先王縱橫宛轉若其家事此豈有待而興者乎子云𨿽承仲舒毛公之後儒術稍著然當時士大夫非困於訓詁之支離則溺於詞賦之鞶帨未有深潛內照美厥靈根者而叩扃起鑰法言太玄以之吾不謂其雕虫小技一變而契於主約守靜之旨也夫衛道之士代非乏人顧持論於義理大明之日者非難持論於邪正混淆之世者爲難承襲於師友記論之素者非難獨詣於淵源寡昧之世者爲難二子者皆居其難者也其何以深排爲哉而就宋人之所排吾猶可爲二子原者何也古人之立言也達諸意後世之立言也匿諸理匿諸理者避駁以趨醇不示人以隙達諸意者則醇駁互見而不免於激揚之過其以性爲惡也是主修爲而過焉者也程子不云惡亦不可不謂之性乎其以禮爲僞也是主忠信而過焉者也史遷不采其言以爲禮書乎其以老子爲可取也是主虛靜而過焉者也司馬君實不以之贊易乎則二子之言固如豫章之寸朽黃瓐之點瑕要以醇者勝也若夫論性命論道徳則濂洛之傳直接洙泗無俟苛責荀楊矣昔蘇子瞻論性以爲孟子言善荀子不得不出於性惡荀子言惡楊子不得不出於善惡混皆起於相勝夫韓子以荀楊爲醇宋儒不得不以爲駁儻亦有相勝之意也夫

○讀鹽鐵論題後【館課】

語曰梁肉可以養生藥石可以伐病二者不可一廢在以時消息之耳昔漢文帝主和親之議致金絮彩繒於匈奴甘蒙手足倒懸之誚然夷性叵測邊陲歲苦侵軼烽火時通甘泉終文帝之世方內未得寧枕而臥也假令因循不已將吏之气日消月靡其視與匈奴戰如驅羊攻虎心膽震懾石晉靖康之禍寧不在漢哉此武帝所以采介冑之說不至於封狼居胥空漠南之庭不止也帝旣窮兵則不得不以軍興之故而用乘孔建鐵官以贍農用開均輸以足民財官山海以取奇羨其術則聖賢所不道其於佐縣官之急抑亦救時之用矣而文學槪以井田什一太古久遠之法狙擊之所謂從旁議者與當局異憂也豈通方之篤論乎若乃弘羊之計過則有在矣蓋武帝末年匈奴已自衰止及昭帝時將士承席鞭撻之餘烈介子不煩一領甲不費一斗糧而立功絕域之外呼韓稽首已見其端矣夫旣已釋於干戈則並鹽鐵之利而散之與民休息明示天下以不貪此則識時務者首宜圖之而弘羊猶持其初說以抗文學吾不知其可也藥石以伐病病良而仍以之養生壽民爲殤子矣霍光之智固已辧此特不敢自發其端以暴楊武帝之失故借文學之議而均輸徵榷一切報罷若光者可謂知時務者也語曰窮則變變則通通則久疆場之事或張或弛皆於其窮焉而議之則幾矣

◆評

讀陸賈新語賈誼新書劉向新序評﹝館課﹞

○讀陸賈新語賈誼新書劉向新序評【館課】

古之以言語事君者各有本源則其學術醇駁不必盡同要以殫智畢慮考當世得失之林審往古善敗之效皆有獨是之見劃然不易預定於生平而後矢爲論列鑿鑿中窽其神情气韻自有不可得而磨滅者非若後世漫衍支離連篇累牘苟取辧臨事而已西京之疏莫善於賈太傅之治安策而治安策之所從出者新書也新書𨿽論治道國體及經學胎教凡七十二篇劉向刪定爲五十八篇皮日休讀其書謂其心切其憤深其辭隱而麗其藻蕩而雅信所稱天下才者乎然書之粹者則治安策皆已備之矣卽有策之所未及者如審微客經勸學諭誠退讓諸篇要亦爲談理之典刑然非適時之急務也吾以是知新書者賈子平生學術之淵源而簸揚淘汰以爲治安一策所謂痛哭流涕長太息者其詞似激其造事而攄悃則固非不疾而呻不病而噎者也賈生而下其惟劉向乎觀其外戚疏昌陵疏忠憤激烈至使闇主心動又取諷諫之意摭集故實爲新序一書而妹喜妲己之戒腠理骨髓之戒班班寓言皆以感悟漢成𨿽間有頗謬如曾子固所譏至其正紀綱廸教化辧邪正黜異端以爲漢規鑑則韓嬰而下勿論也此賈太傅之流亞也若夫陸賈之新語愚則有不能無疑者矣賈蓋知士也立談而尉佗面內詞組面平勃交歡意其所爲書𨿽非粹然儒術而縱橫押闔開發人意必有洋洋灑灑戰國之詞鋒者今也其語駢而其气薾且多闕其字以文其贗蓋齊梁間好事者聞新語之名而妄爲之耳史稱髙帝謂陸生曰生試爲我著秦所以失天下者何我所以得天下者何及古成敗之因今新語中自道基以至思務十三篇未嘗及此也此曾何足以動帝之聽者而輒奏輒稱善耶蓋子書之散失多矣不獨新語而子書之僞如新語者又比比也豈新書新序之倫哉𨿽然士君子揆事圖策則於三者何擇也有賈之略而當戒其疏有向之懇而當去其誕至於新語𨿽云贗哉而吾終不以非聖之書若墨子鬼谷者與同日而語何也爲其近於儒術也操此以往於獻納有禆矣

◆說

知命俟命立命說﹝館課﹞

墨禪軒說﹝寄吳周生﹞

○知命俟命立命說【館課】

古之以神道設教者若易象若箕疇其於吉凶福極之故詳哉言之矣乃一切委之於理而不聞有命之說何也皆爲立命者也然立命之道非可槪語而吉凶福極之應又有參錯不齊而莫可究詰其繇來者則世之人以爲命竟不可信理竟不可憑而各竭其私智巧力以爲趨避之計孔孟有憂之於是有知命俟命之論其以濟易範之窮乎且曷言乎知命俟命立命也語曰珠玉在肆觀者不取一兔在野眾競逐之定與未定也物之定者莫如命彼其大塊爲冶陰陽爲鑪同焉皆得雜爾密移丰之非亭育之私嗇之非虔劉之志此分一定有鬼神之所無柰何者而世之人內迷於情欲則求勝於命外昡於感遇則求勝於命卒之命不可勝而徒役役然爲犯教傷義之人何益焉故聖人示以知命知者信也信其本定而一舉念不敢與命爭也然昔之言知命者若養形之人方之逃雨怨誹之士等諸落葉彼但可以息躁競之心未能免尢悔之累乃聖人又進之以行法廸之以修身若良農待歲良賈待價非但委運於天一無所事事而已此俟命者也若乃聖人之立命者不然朕兆未分安有理數五行不立安有吉凶宇宙在手陰陽爲柄則有先天而天勿能違之者而豈爲命之所制乎夫命不足以制之則不言命可也而曰知命曰俟命曰道之興廢有命而若不能以自主者何也曰爲中人設也中人之吉凶禍福也必制於命而其趨善避惡之心與趨吉避凶之心嘗交戰於胸中惟以命之說覺之則其趨捨自審故聖人亦爲之借命以自解孔之窮顏之天堯舜之子之不肖五百餘歲之不復生聖王皆以命槪之若曰命之爲權非但眾人不能挽𨿽聖人亦無所施其力也豈惟聖人不能奪𨿽天亦不能自如其命何也則安可不知且俟也或曰信如孔顏之遇則言命者獨不制於命耶曰不然大易三百六十四爻皆反凶爲吉者也何嘗聽命也若夫彭殤齊壽窮通等觀達者能之而況聖人乎聖人之所謂吉凶禍福者與世俗異顏以仁壽孔以道生𨿽要諸千載而終能齊造化不齊之數故曰立命也李鄴侯有言君相造命不言命夫使聖人而言命則孔子轍環七十二邦可謂不知止而使君相言命則堯之儆湯之禱尹之五就五去其爲衡命者耶

○墨禪軒說【寄吳周生】

莊子述齊侯讀書有訶以爲古人之糟粕禪家亦云須參活句不參死句書家有筆法有墨法惟晉唐人眞迹具是三昧其鐫石鋟版流傳於世者所謂死句也學書者旣從眞迹得其用筆用墨之法然後臨仿古帖卽死句亦活不犯刻畫重儓之誚方契斲輪之意餘事此道五十餘年矣初於虞顏入已而學右軍學鍾太傅煞有肖似蘭亭丙捨宣示等形模便自沾沾以爲踞唐人之上三五年間遊學就李盡發項太學子京所藏晉唐墨迹始知從前苦心徒費年月昔香嚴在潙山會下參父母未生前一句機語��遂已息心願作長年粥飯僧正余爾時境�也金門大隱十年多暇又長安官邸收藏鑑賞之家不時集聚復於項氏所見之外日有增益如韓館師之內景黃庭楊義和殷司空之西升經禇登善書楊侍禦之絕交書王右軍書【停雲館定爲李懷琳者誤】王奉常之汝南公主志虞永興書王司寇之太宗哀冊禇河南書米元章之西園雅集小楷楊凝式之韭花帖正書更僕不數皆得盤旋玩味稍有悟入還山以來損其負郭收一二種如徐浩所書道徳二千五百言唐文皇時國詮所書善見律一萬字備具楷法人間鮮見雅不喜趙吳興書近有老廣文戴公自嶺表歸裝中貯吳興小楷內景經一卷數千言少一百九十字兪紫芝補其未絕類揚上眞乃吳興生平神品頗恨晚而獲見唐人詩云夕陽無限好只是近黃昏柰之何周生坐擁萬卷博雅好古尢精八法余老矣黃山勝遊不復可續周生饒濟勝之具新安江淸淺見底舴艋順流至我谷水只數日間若與汪儒仲乘興一來觀玆眞迹所謂讀書十年不如一日詣習主簿者也周生以爲何如

◆議

救荒弭盜議﹝閣試﹞

軍興議

○救荒弭盜議【閣試】

天下有救災之計又有轉災爲福之計水旱頻仍盜賊嘯聚國之災也能設策運奇以止之是亦足矣而曰轉災爲福無乃迂乎曰不然凡天下所以患荒者積蓄少也積蓄少者地有遺利民有遺力也凡天下所以患盜者武備衰也武備衰者國多冗軍兵多冗食也今有一舉而可備荒又可以弭盜而又惟民饑盜起之時可因其勢而用之則何策乎曰撫流民而已夫流民固民也進可以戰退可以耕饑災所驅惟食是仰當是時使姦雄用之則倡亂之構也使國家拊之則富彊之資也顧處之得其術而已矣頃者天不降康肥■﹝虫遺﹞爲虐吳越江右連州接境際此荒沴野無靑艸人有走心而江淮之間流離滿道或攜老幻舉族共行或棄妻孥孤蹤獨逝鄭俠之圖所繇以作誠得綱紀之臣忠實之吏擇公私廬舍及宮觀屋宇沿途團結給以粥糜能勞苦者傭其力有伎藝者食其業候至來春給賜牛具種食以曠土荒田計口分授使之耕種彼其父母妻子皆乍離南畝之人旣感戴朝廷撫養之恩又深思一家溫飽之計必能深耕易耨以盡地力待其三數年後幹止漸寧人有固志徐以農隙之暇教以戰陣之法與其募市井之遊手曷若收待哺之壯丁卽古井田唐府衛之遺意如是而已非兩利之策哉昔西晉之亂起於李雄特招流遠之民而唐之末路張全義設屯將集流落教以種藝三年之內河東戶口歸復桑麻蔚然勝兵每邑七千餘人河東賴爲長城夫一剌史行之猶足以效而況倚辦於天下之力何所弗得故曰轉災爲福者此也若夫議社倉議保甲則固有精言之者愚故可得而略云

○軍興議

禹謨曰六府孔修六府者水火金木土谷也五穀以爲賦五金以爲貢禹貢田賦與物貢並用故有惟金三品之文今則偏重於田賦而五金之開采有禁所謂六府者廢其一矣且夫禁之者將以用之也遼東金復海蓋皆礦之所自出一旦沒入於虜如賫盜糧當此三空四盡之時衰世苟且聚斂之術無一不用顧獨縮舌於開采以爲老成爲經濟其故有二迂者恐蹈言利之名孱者恐釀首事之禍故明知其有益於救時而莫肯出頭承當耳記不云貨惡其棄於地乎大學言生之者眾凡可利於民者若茶若鹽無所不榷皆謂之生而獨農畝爲生乎若夫礦徒之聚不能無爭則有礦之處必有守巡兩道所養之兵此兵者縱不能臨陣殺賊獨不能自衛於開采經月之間消弭其或然之變乎且滇中行之二百餘年有司大吏之奉入無一不取於礦安在有首事之慮也大都謀國之事無全利亦無全害各從其所重所急以爲轉移如九邊互市其獘必至於廢武備成積弱厥初議起羣臣動色相爭亦是長慮然行之六十年邊廷之氓保全首領蕃育妻孥何啻萬萬則以新鄭江陵與蒲阪獨斷獨行不畏和戎之名不畏首事之禍所謂安社稷臣也否則如頃者奴禍不知六十年中中幾何番矣軍無常士不往軍無財士不來計國家歲入不過四百萬隻一關門每歲六百萬尙安得有剩力餘資以募兵而求猛士余謂宜如嶽武穆精擇背嵬五百轉相訓練得三四萬人長聚畿南呼吸相應以防奴酋之豨突京師安枕臥矣或曰子修國史於神廟時請罷礦稅者不習聞之乎全曰此時惟以營三殿爲語端猶是可緩可急之事曾如今者虜騎充斥郊畿震驚陵寢否曾以萬騎蹂躝我內地破五縣據一府如入無人之境否我師殺虜三頭虜屠一壯縣以報虜所掠子女玉帛無萬數而我師得其一領甲一隻箭騰之奏牘舉朝賀捷笑破人口如此否是則皇上之赫斯怒討軍實蘇軾所謂天地鬼神諒其有必不得已之實者也且事領於撫按不遣中使不擾閭閻正以爲鞭撻奴酋之資又何至如歲歲加派吸民膏血一方有急四面從之爲土崩瓦解之形乎試以吹入籌國者耳中或有省否

◆奏疏

議國計疏﹝館課﹞

陳言時政疏﹝閣試﹞

報命疏

引年乞休疏

○議國計疏【館課】

臣聞之易曰何以守位曰人何以聚人曰財財之與位相提而論其重如此故古者冢宰制國用必於歲之杪視年之丰耗量入以爲出用國而不知國計之虛實此最國家之大患也臣伏讀邇者大司農條奏當今仍歲儉之餘蠲卹之後一歲之入不足以支半歲之出公私之積眞可哀痛𨿽乘孔持籌不能鑿空輸運以佐國家之急也古之立國者卽有三年九年之蓄僅以預不測之備未有尋常一歲之用卽撿括無門而仰給蓄積者又未有盡度支累年之積以爲尋常一歲之用而猶屈彊半者夫司農告罄矣其勢必借財於水衡水衡告罄矣其勢必借財於大僕太僕告罄矣其勢必借財於內帑展轉數年而內帑亦盡矣則安所取乎今關市之禁已至於無可復嚴矣廚傳之供已至於無可復嗇矣宗室之祿已至於無可復薄矣邊軍之餉已至於無可復削矣其所目前停止而可入利之孔者獨開納耳而衰世苟且之獘亦惟開納爲甚非謂其褻國家之體開奔競之風也謂其以朝廷爲外府也夫俗之稱貸者貸其一而倍償之是坐困也貸其一而十倍償之是禍本也而開納類是何則彼所謂錢官者非能委錢於溝壑也所謂債錢者非能登避債之臺以免也必於貪墨乎償之是以目前之輸而易異日之屬厭天子以四海爲家彼之所屬厭者安從出哉而不謂十倍之酬也且開納之獘今已被之矣自殿館而金吾而光祿而鴻臚諸曹冗員充斥靡大官粟而所稱名色武官者往往爲眞以濫戎行之任縱狼養羊計無左者必也一切閉其塗而以漸汰之乎又府史胥徒之屬居無廩祿進無榮望皆以啖民爲生者也上自輦轂下至州縣文移對簿詞訟追呼租稅徭役出納紏合凡有毫釐之事關其手者非賂遺不行是以百姓破家廢產非盡縣官徭役使然也大半盡於吏家矣此其初亦以貲進尢當責之部寺之長撫按之官加意搜剔自今以後日減一日勿令滋殖者也此冗員之當議者也夫內府者聚天下之財以爲民也非以奉一人之私也今內藏庫專以內臣掌之不領於司農其出納之多少積蓄之虛實簿書之是非有司莫得而知也社鼠難燻路馬難齒往往乘輿之費一而幹沒之費十山林不禁野火江河不實漏卮得無慮乎此獘竇之當淸者也宮掖者風俗之原也貴近者眾庶之法也故宮掖之所尙則外必爲之貴近之所好則下必效之自然之勢也今內自京師士大夫外及遠方之人下及軍中士伍農民其服食器用比於數十年之前皆華靡而不實矣向之所有今人見之皆以爲鄙陋而笑之矣夫天地之產有常而人類日繁耕者寢寡而遊手日眾嗜欲無極而風俗日奢欲財力之無屈得乎哉此奢侈之當禁者也自古理財用人相爲表裏今吏治日敝狥名失實其所謂治財者凍餒其民而丰積聚者也�拾麻麥而喪丘山者也假惜一錢而費萬金者也不操白刄而爲寇攘者也姦巧簿書而罔君上者也則有淸謹自好者以簿書爲煩而不省以錢谷爲鄙而不問坐使猾吏上下其手幾曾有血誠眞意爲國家惜財耶此吏治之當飭者也最可痛者國家金帛皆生民之膏血州縣之吏鞭撻其丁壯凍餒其老弱銖寸以聚艱關以輸乃輦而歸之於夷虜歲幣不貲蓋數倍於初講之時至朘刻軍士之月糧以待其非時之索者又稱之矣竊讀三邊帥臣之疏謂醜虜寒盟其形已成以理度之大都止其歲幣則變速而禍小益其歲幣則變遲而禍大而醜虜之變乃事有必至者以國家空虛而歲幣之日增有所不可繼也夫挑戎首難誰謂長計然今歲遼左之役虜不大舉乎縱不可取必於戰獨不能堅壁淸野擊其惰歸乎以歲幣之半平時則養軍有事則犒士獨不足用乎國家守邊二百五十年其爲款市者二十餘年耳未見二百餘年皆中虜也扁鵲之治病也病在肌膚則治病在湊理亦治病在骨髓則不治今國之窮於虜不止湊理病矣什此不講而曰節儉何裨於事哉夫國計之急在眉睫之近而迂闊無用之言豈足以救時乎顧國家之所以困者非一朝夕故也繇其於迂闊無用之言一切弁髦之積漸至此耳語曰見兔而顧犬未爲晚也亡羊而補牢未爲遲也臣之議止此惟

聖明采擇

○陳言時政疏【閣試】

臣聞居盈而戒豫者聖主之慮也憂盛而危明者藎臣之思也指瑕而摘盩者進言之節也矜愚而采善者從諫之明也故下不以主聖而忘藥石之規上不以時平而忽狂瞽之論何也天下猶一身也治天下猶治身也善治身者不幸其今日之彊健而常計其後之無衰善治天下者不幸其今日之治安而常計其後之無亂欲後之無衰必察於和扁之言而調其漸𨿽飲食嗜欲之無所過差亦不厭其言之切而防之周也欲後之無亂必審於忠臣之論而窒其萌𨿽政事紀綱之無所缺失亦不嫌其計之過而辭之激也竊見陛下以神聖禦極而又能信任忠賢緝熙聖學百度咸理四徼無驚誠亦已致治安之盛矣然陛下春秋日茂聰明日廣正嗜欲憂勤之所基也故人臣之忠愛陛下者不以今日之已致者爲幸而以他日之所常保者爲憂何也難成而易敗者位也難勤而易怠者學也難約而易侈者心也難親而易簡者正人碩輔難疏而易惑者左右之便辟狎眤也故臣不敢槪摘天下之事而惟條其有關於聖學政治之本原者以獻惟陛下思其難而采納之天下幸甚一曰嚴保身之戒夫陛下臨禦以來嗜欲未形天眞純固其保身可謂至矣然臣以爲是時聖母調護於內而輔臣翼贊於外今輔臣翊贊猶昔而聖母之調護亦少疏矣然則陛下之起居動息飲食嗜好其皆當理而無欲耶大臣不得而知也夫聖母旣有所不見而大臣又有所不知則大右近�之所以娛蕩而誘惑之者視前日必且信矣惟願陛下惕然常省凜然常思以此身爲天地宗社生靈之倚毗凡所以靡曼於耳目而娛悅於心志者皆以爲迷心之鴆毒斲志之斧斤而日加樽節焉則萬壽無疆之本也二曰精講學之功夫陛下臨禦以來日禦經筵日親講讀其務學亦旣勤矣然臣以爲異時聖齡尙衝故但略領其大旨而無勞於問究今聖心日益開朗則聖學宜日益精密今經筵日講之時大臣在列講臣在前有所疑難而詢問乎否也有所自得於心而訂證乎否也有以今日所行之政事與古帝王所垂之訓典而參考乎否也是𨿽陛下之生知不惑而亦豈聖王好問好察之至乎伏願陛下於講筵旣罷之後退禦後殿舉凡所講之經若史一一而思繹之內以求諸心外以驗諸政而又輪日講臣以備參問久之智慮益明義理益精其益不少矣三曰務咨訪之實夫陛下之於天下至懸隔也所恃以熟知政務而練達民情者諸輔臣之獻替耳侍講侍朝畢事而退其它以非時召見者無幾矣召見而從容促膝上罄其所欲問而下盡其所欲言者又無幾矣伏願取諸司章奏置文華殿陛下日禦而日召輔臣面議之暇則羣諮曲詣旁及閭閻稼穡之細隱無傷也其它若九卿大臣陛下之所使股肱樞要者也撫按藩臬之長陛下之所使廉察宣布者也或非時召見以叩其職務之弛張或非時召對以審夫民情之利病則不惟可以審察人材洞悉民故而亦且以示神明於天下矣四曰防近習之蠱夫近習者陛下之左右便辟相與睥眤者也此輩忠實愛君者常什一而蠱惑衒誘者嘗什九至於忠實愛君而能導之以正者百無一二焉何也人君必有所沈溺於內而此輩始得以恣肆於外也今陛下春秋日茂嗜欲漸形而又接見大臣之時少燕處深宮之時多臣意左右近習必有先意導諛以非常可喜之事殊尢難得之物俚穢淫惑之言伺間隙以求一中者矣伏願陛下以閒靜娛其身以寡欲娛其心以經術文史娛其神以習見正人樂聞讜論娛其耳目則彼𨿽有窺伺之姦無繇以入卽入而聖志亦無所遷矣五曰杜侈汰之萌夫陛下以儉徳臨下十六年矣邇者費用漸廣取發漸多豈聖心眞加侈於前哉意必左右蠱惑之人謂人君富有四海此猶銖兩之費耳且以爲法所當用例所常有故陛下遂從而聽之也豈知大農之蓄積皆郡國之租稅郡國之租稅皆生民之膏脂生民之膏脂卽國家之元气窮州僻縣之民有以一金一錢之逋負而典衣絕粒者聖上弗知也有以十金百錢之逋負而賣妻鬻子者陛下弗知也有以一歲二歲之逋負而絕戶以逃遂死於溝洫者陛下弗知也又有以逋負日月之不時錙銖之欠缺而遂斃於捶楚之下者陛下弗知也然則積而至巨萬可知矣柰何以充無名之賜予市無益之玩好哉伏願陛下特令該部大臣條悉祖宗經費之典內費歲幾何今所增加而宜汰者幾何著爲定式而日加節儉焉則非惟天下生云之福而亦所以培國家之元气也六曰絕神姦之惑夫陛下聖明之君也而又畱心經史之訓密邇講讀之臣其於五帝三王之道必有所槪於心矣夫何神姦之惑之有獨怪夫數年之間歲時多所禱祠宮寺多所修造意必左右蠱惑之人謂此爲陛下祈壽爲生民祈福陛下以爲實然而聽之而在廷之臣亦以此名爲陛下祈壽爲生民祈福是以𨿽知其非而不可言耳臣以爲今日𨿽未見其大害於政而其漸不可長也伏願陛下淸心寡欲以養壽命之原厚下愛民以爲祈天之本節財薄斂以造四海之福諸凡祠禱修造悉從罷止則昔臣所爲大聖人之作爲出於尋常萬萬者眞於陛下見之矣以上六事皆聖學之所關系今日言之𨿽已見其端而未必見其害矣今不察則他日傷於徳而蠱於政有不可言者陛下儻能畱意臣言則聖心益明聖志益定聖徳益純而天下之治皆可不勞而舉矣臣艸野愚蒙罔識忌諱亦不勝惓惓忠愛之意耳非敢冒昧抵觸以干斧鉞之誅也伏惟聖明裁察

○報命疏

奉差事竣中途患病進書報命乞休事天啟二年八月初五日吏部一本奉聖旨董其昌題充纂修官俟泰昌實錄稿成前往南京采輯邸報等冊以備參訂供用就彼支給完日回館供事該部知道欽此臣聞命自天感恩無地於十月前往南京將河南道所藏邸報摘其未奉旨者一一錄出太常寺祠祭司督遣僧道助寫僅得十分之三緣事出剏見應天府例無工食而其事充棟就結爲難臣仍歸裏大集書傭給以紙筆𨿽奉有支給之旨不敢破用官帑先差中書沈僎亦錄七年通其若干張裝爲三百本但據原本對錄以備史官取材徵實無所點竄隨蒙欽命翰林院待詔宋啟明中書朱正色守催實以私家作事孑身獨力侵尋歲月不自知其罪莫逭也但臣有刪繁舉要之義玆四十八年畱中之疏有事因疏而流言不以人而廢凡關於國本藩封人材風俗河渠食貨吏治邊防議論精鑿可爲後事師者別爲選擇訪史贊之例每篇系以筆斷而其它請朝講請祭祀請起遺侯請罷礦稅請下章奏請補廢官請蠲內帑昔之所急章滿公交車者皇上勵精圖治皆見施行令之謀國尢有進於此者略存一二而已共四十卷目錄一卷別表進呈外抑史之所重者筆削耳善人勸焉惡人懼焉所系匪細故也每朝纂錄於三品以上大臣皆有小傳寂寥數行衮鉞斯在如世廟實錄於郭希顏胡宗憲唐順之等多有貶詞未恊輿論夫正史所書不公則私史之所記益雜何以起信於萬世哉計四十八年之中大臣當立傳者何止百數𨿽三長之史詞苑如林然生旣後時莫詳本來竊見南京太常寺卿利瓦伊禎出入四朝囊括百代且與諸臣同朝同世習見習聞若就陪京之日曆抒腹笥之春秋其史直其事核非大典之光哉臣又聞司馬光纂資治通鑑受詔得自徵辟故劉攽劉恕範祖禹爲之佐前後十九年其書始成成祖朝纂修性理大全所聘名流百餘人不以爲濫況玆實錄比於通鑑性理孰重孰輕而神祖作養之中林皇上掄簡之髦士顧多逸於事外刻印銷印聖人無我賜環賜玦又何成心臣一念朴忠所日幾幾望之者也至臣五技已窮二豎相迫中道乞骸情無矯餙乞敕下吏部允其休致自此與含哺鼓腹之民戴堯天而永永矣

○引年乞休疏

奏爲引年乞休以安愚分事臣聞無遺壽耈聖王所以禮賢也不能者止臣子所以自量也臣年三十五歲中己丑進士攺翰林院編修又六年升湖廣副使奉旨以編修養病又六年起湖廣提學副使在任一年六个月歲科俱徧外官無告病之例致其仕歸科臣拾遺吏部侍郎楊時喬奉旨畱用又三年起補福建副使在任四十五日南科黃起龍拾遺吏部尙書孫丕揚仍咨臣供職臣已先告致仕自此安於肥遁𨿽時有山東登萊道河南彰徳道汝州道之推擢臣皆懸車不赴家食二十年有餘矣恭遇皇上念先帝憑幾之命敍講讀微勞起臣太常少卿洊列宮詹又以泰昌實錄成敍纂修微勞升臣今職榮寵逾涯夢想不到卽當控辭以安愚分所爲冒病間關匍匐人都者因編摩書冊當赴闕恭進贈蔭殊恩當赴闕祗承耳今則二豎交侵五技皆盡𨿽報國之忠靡展而引年之典已及臣能乞身於疆壯之日而敢趦趄於漏盡之時乎且夫隱鱗藏羽充牣九衢昔之緇衣幾爲貂續郭隗有言曰致士請自臣始臣亦曰省官當自臣始實內暌於疏庸外迫於疾病披露腹心毫無矯餙者也惟敕下吏部允其放歸臣得以餘年同擊壤之民共歌帝力而祝聖壽之無疆臣不勝感激之至

◆表

進神廟畱中奏議匯要表

○進神廟畱中奏議匯要表

伏以君有舉而必書國之彛典後從諫而作聖治之善經𨿽嘉謨嘉猷之顯晦有時而左史右史之网羅必悉旣已刪繁而舉要故當彰往而詔來臣誠惶誠恐稽首頓首竊惟太古之事若存若亡典謨之書亦經亦史股肱耳目皆爲獻納之司吁咈都兪卽是嘿成之象一徳陳而格天格帝徽言告於文子文孫時無五諫之名安取三長之采自堂簾之旣遠致上下之不交議論則自蕳而之繁紏繩則以筆而代口雷霆摧而噤同仗馬雲霧墮而牘可汗牛非有淘汰之功執冀涓涘之益惟神祖際五百餘歲之景運在我明�四十八年之太平成訪初殷朝稱不諱堯勤旣勌臣鮮勿欺玄黃之戰紛如而黑白之分寂若賜玦屢見辟門罕聞旣非一一而吹之則𨿽九九亦進矣然玉管銀管與斑管必徵事以取材大書特書不一書難翻空而成案過而廢毋寧過而存傳其疑不若傳其信狐裘粹白必資眾腋之溫雞跖棄余猶是兼珍之味但有未焚之艸恆多可獻之芹其大者如蜂蠆寢謀靑宮成其羽翼驪駒導路赤社杜其菀枯持玉尺以程材操金篦而發覆陰陽爲炭復太公圜府之規璧馬沈河修瓠子金堤之迹藏富於國藏富於民何以摧科而不擾上刑適輕下刑適重何以讞決而不冤他如九塞夷落之情三略弢鈴之祕多算則勝捄時所須徙薪或失於幾先蓄艾可裨於善後醫有方而奕有譜庸可按乎建之鐸而設之鞀是之取爾玆蓋伏遇皇帝陛下英姿天挺峻徳日升欽翼於曰旦曰明肅雍於在宮在廟細旃廣廈神交帝驟王馳華渚丹山瑞葉星輝海潤丕揚祖烈修金匱之編廸簡臣鄰集石渠之選謂筆則筆削則削𨿽爲孔子之刑書而日系月月系年卽是近時之邸報顧三館之掛漏已甚而舊京之藏副差完微臣寵藉輶軒書成漁獵惟此至是之是得諸眾尢以尢人閱世世閱人𨿽似刻舟之劍後視今今視昔何殊記事之珠披沙獲寶綴警策於片言開門見山攄庸愚之一得蓋眞主求賢將畱爲再世之用而藎臣陳善或借諸異代之言況相如之賦武皇恐生不同時崔寔之書人主宜寫置座右但使伏蒲蠹簡不憂天聽之益髙則東閣空談亦是孫謀之貽厥矣伏願法乹之健體咸之虛時以萬幾之暇略垂乙夜之觀師亦何常民可爲監人惟求舊益廣淸問於合宮直以從繩盡納羣流於大海則鳳見河淸之瑞史不絕書而天苞地符之靈世其永賴矣書凡四十卷目錄一卷敬隨表上

進以聞

◆頌

萬壽無疆頌﹝閣試﹞

○萬壽無疆頌【閣試】

臣聞天佑下民作君而作師聖秉大徳必名而必壽感靡弗應信而有徵恭惟我皇上握金鏡調玉燭纂大宅丕迓和鼓鬯宣九聖之重光襲百靈之奧祉十八載於玆矣時惟仲秋節屆聖誕重輪方朗天徳出寧泰階入旦而靡輝蓂莢不春而愈茂是日也皇上麗左个服出龍受策上玄禦圖靈嶽泛祥煙於五節停瑞气於三辰少室呼嵩河宗獻寶鳥牽椎髻旅於象胥天產地毛紀於王會旣洽大禮於兩宮復聚歡心於萬國神人胥悅夷夏率俾羣公咸曰休哉天子嘉與其此可謂百福攸同千載其盛矣臣又聞之禮因義起頌豈忘規是以堯祝華封周詠天保沿及後代著爲令儀每於震夙之期輒效天齊之頌莫不式歌且舞執壤稱觴然惟金鏡陳於垂拱無逸進於天申流徽後來肩美往牒豈不以道周萬物者其休弘功濟羣生者其祥大惟一二日兢業乃千萬年熾昌者乎繇斯以言𨿽宣敍景鑠鋪張符命義殊於導諛意合於明謨也敢拜手稽首而作頌曰

天佑我明奕世載徳勉勉我皇懋建有極得一以貞奉三爲式乃集純假其數不億皇帝之仁煦焉以春斟酌元气蘇鬯勾萌皇帝之明光照四表奧窔遐陬天霽日晶皇帝之武赫聲濯靈翕張魁柄震蕩風霆皇帝之靈江海下谷止輦惟勤轉圜匪速一十八載體道無疆儀天作兩葉化台光有秩斯佑旣壽永昌相彼秋旻有露以湛鑠彼玄樞有繞其電里社自升河明若練乃披瑞籙乃納貞符九閽塵揚百辟云趨韶武交錯琮璧分敷徳至於天南極炳耀徳至於地玉芝神艸乹愷坤懌民熙物皞孰曰岡陵孰曰恆升於穆不已歲功久成惟聖時憲緝熙光明毋搖毋勞不邇不殖𨿽仲弗休日愼一日保毓太和凝承大歷不酺而醉含徳以嘻長愉汪濊永固丰熙如遊建徳如在華胥自今以往至萬斯年睹聖之作象帝之先七十二家定命我兼下臣作頌揚於九挺

◆贊

泰昌實錄贊

○泰昌實錄贊

史臣曰臣讀書至周成王顧命曰無以元子釗冒進於非幾而已不敢稱堯舜也稱堯舜者自先帝憑幾始豈不炳爍千古哉要以言大非誇眞知允蹈有可揚厲者焉狗齊蒙養弗論已出閣講學以後神智日開旣已明習世故知險知阻而容色溫然而動止泰然內庭有菀枯之形而若弗知也者外庭有羽翼之激而若弗聞也者卽冊立尋常事耳時而舉碁時而反汗大臣去小臣譴宜何如動於耳目者而帝也有夔夔無栗栗潛之又潛恆以一徳主器之重安於泰山非存通神明不至此福邸就國抱持慟哭左右皆泣不能仰視狂且發難羣臣讙嘩帝於陛前曉諭曰爾等爲無君之臣欲使本宮爲無父子之乎羣囂遂息所全實多神宗未年以皇貴妃屬帝帝卽跪而對曰兒子豈敢得罪於天地聞者無不感動皇貴妃進封遵奉遺命盈庭之爭曾不忍奪以戚畹哀請而後止鳴呼風雨不迷藏蓄俱化舜之大孝也若乃臨禦幾何欲善無厭撤稅使散內帑賚邊戍緩織造召耆碩起忠賢廣閣員錄舊講所謂急先務急親賢者帝皆有之升遐之日薄海窮陬若喪考妣此帝堯九十八載在位之民情而帝得之四十日間何以入人之深乃爾哉蓋以舜之孝擴堯之仁感孚以本有在諸善政攺弦之外者矣夫官天下者壽在令名家天下者壽在長世神宗𨿽不豫乎何難四十日延也使帝之出震未及而幹蠱莫施則國本人心幾不可問接續之際危於懸絲帝之不永天所以佑國家千萬年之永也廟號曰光帝之光被上下者無餘憾矣

◆箴

勤政勵學箴﹝館課﹞

○勤政勵學箴【館課】

太極構天大寶首物健惟不忘動故不屈一念之怠萬情之郁一日之荒萬幾之缺粵稽往古惟虞無爲相儆相戒惟時惟幾政已風動猶思弼違學已執中猶慮危微何以勤政此心常迅威福必攬無參吾慍聽覽必公無恡淸問靡敬而存不振而奮何以勵學此心常純外自講筵內達重闉扣文求交考古問津晝爲宵得靜養瞬存毋曰深居不廢聽斷九重嚴邃三接猶判一念不新羣情必渙辰午二朝休哉舊貫毋曰索處不輟討論便辟易志冶艷汨眞講筵濟濟格論齗齗召對盛典欽哉愼遵毋曰勤勞有妨珍攝此身康寧繇心兢業戶樞不朽流水不渫法天行健諒哉往牒主不勤勵暇日必多曲房繡幕恆舞酣歌豈不愉快恐戕天和三風十愆聖哲所訶主不勤勵陰陽或易天之晦明人之感寂日出而作日人而息自古聖王宵衣旴食主不勤勵民瘼恐遺寸絲妝粟億膏兆脂閭閻之積宗社之貲有無不言少府何私主不勤勵愛憎恐懼頤指拂心榜箠任意敢不受哉其情實﹖﹖對鳥窮則啄獸窮則鷙湯敬日躋盤盂勒詞武敬勝怠幾杖得師聖主好善時命箴規小臣祗承敢告僕司

◆露布

禦虜大捷露布﹝館課﹞

○禦虜大捷露布【館課】

天啟昌期薄示無虞之警神資睿算旋成不戰之功气祲廓淸華夷寧謐恭惟皇帝陛下聖武廣運乹剛粹精紹八葉之洪基當萬年之景運憫生民之未又惻然如傷念世業之惟艱凜乎若墬秉執三重張皇六師維玆扯裏之酋故是吉囊之部威祖犁而未盡先皇許以自新始因戀犢歸降執叛以求通後作饑鷹綰印稱藩而向內邊無斥堠烽火已二十年歲致金絮彩繒且數百萬謀臣石畫屢言表餌之疏聖度海涵祗取干戈之偃豈意戎心難饜漢過不先俄聞蠭蝟之來敢肆犬羊之侮駕言迎佛久住牧於莽川假道搶番竟憑陵於河內因將士承戢兵之後尙緩靈誅致火酋有輕我之心大張遊气羽書累奏廟算獨神皇斯一怒詢於帷幄之臣禦札十行明見疆隅之遠大搜戎輅爰鑿橫門臣等仰承英略知宵旱以膺寧俯竭忠誠敢夙夜之或懈軍需十萬得借給於尙方士旅百千聽調集於他省隨機順剿進則豈暇身圖乘勢長驅滅之然後朝食以臣某統將吏則申令於畫戟雕戈之中而气增百倍以臣某核功罪則載筆於牙旗玉帳之下而公恊眾心以某官某督糗糧則運策挽輸之計而餉足三軍以某官某人應援則陳師要害之衝而兵聯四伏前驅則萬騎俱馳先鋒之勇莫禦奇兵則一鼓遂合掎角之勢已成計道裏則分地爲防相便宜而並諜爲助顧玆蠢爾之醜何當赫奕之威自用兵以來未逾九月卽班師而返大捷一時搗穴窮搜若燎毛之易盡揮戈邁往果壓卵以無遺谷塹塡屍獻馘遂踰於萬級長纓系頸獲﹖﹖奚奚止於七擒始焉奮螳臂以當輪今也截鯨皮而制皷太白人月星符摧虜之祥髙鋒彗云士奏吞胡之績昔漢斬郅支但乘其無備唐擒頡利蓋得於已降猶足以揚昆山之威遂至於雪渭水之恥豈如今日卓軼前朝兵應者勝義詟者王百夷俱震進可以戰退可以撫二利兼收此皆繇皇上威極雷霆謀先造化得道多助惟斷乃成民勞訖可小康甫迓升平之福胡滅誠爲大度願修安攘之猷臣等無任歡忭屏營之至謹露布以聞

◆考

歲差考﹝館課﹞

○歲差考【館課】

昔者聖人之制歷也所以觀乾象之變求寒暑之正授成作之期以定幽明而援神人以釐百工而熙庶事者也大撓以來賢聖代興求測之法亦云屢矣當其時非不犁然具合而行之旣久竟不契驗何也天道之運盈縮之度常在杪忽之間而人以梗槪求之其日彌積其失彌著而歲差之不講也堯典仲冬日在虛一度故昏昴中自是而降漸退在女呂覽仲冬日在斗昏東壁中旦軫中自漢元和抵唐開元皆在斗度及元之初在箕十度今在箕五度矣起堯甲辰至於今日計年凡三千九百二十有六計度之差凡五十有一故天道之運未有四十年不差者也何也蓋周天之數周歲之日皆三百六十五度四分度之一此其大凡耳天行於日之外故其分常有餘有餘則漸差而西日行於天之內故其分常不足不足則漸差而東故歲差之法自唐堯始計每差一度率以五十年自時厥後或以百年何承天或七十五年隋劉焯或八十二年大衍歷或六十七年宋統天歷槪而論之通於古必不合於今密於今輒又疏於古繇斯以談其不精一也然則評往匠之疏密窹晷景之修短窮玄玅之情狀而契今昔之信徵者其惟郭太史哉太史公曰天道運行如環無端治歷者必就陰消陽息之際以爲立法之始欲求陰陽消息之機不過植表測影以求气至耳古法擇地平衍設水凖續植表其中以度中晷顧表短則分杪太半多少之數未明表長則景虛而淡𨿽設望筩置小表而實景終未可得乃髙之爲三十六尺之表創爲景符以微竅取日光實得中景不差毫末積日累月取仲冬前後相埒之期參算得中以爲履端履端旣正一歲之候從而正矣故治歷者以人而求天者也非以天而從人者也昔人以管窺天天宿度余分約爲太半杪耳今制渾儀測用二綫纖微可考其時測景之所凡二十有七東極髙麗西至滇池南踰朱崖北盡鐵勒又前之所未有也故授時之法測景驗气考古信今得每歲三百六十五日二十四分二十五杪日所周天得三百六十五度二十五分七十五杪每歲而日卻一分五十杪積六十五年有奇而日卻一度定爲歲差以考往古則增歲餘而損歲差以推來玆則增歲差而損歲餘逓推而上往往皆合故可信將來之無忒也然自春秋獻公以來推算冬至凡四十九事授時之視大衍宣明紀元統天大明五歷較爲精密而於中十事猶爲未合太史以爲日行失度之驗數其同而知其中辧其異則驗其變略其十事之離而觀其三十有九之合此授時之所以度越前作也然余聞蜀有隱君子者玅解洛陽元會運世之數以合授時之法謂天地之運自子至已以漸而長自午至亥以漸而消帝堯以來授時之所以減算而推者其法同此然授時知一元之運有增減算而不知元會運世皆宜增減故推之往古大體𨿽合而纖微有違也余嘗用其言而妄意之譬則人焉以一生計則自少至壯歲長自壯至老歲消以一歲計則自春䢐夏日長自秋䢐冬日消以一日計則自子及巳時長自午及亥時消第其大者易明而小者易忽耳安得謂在幻之時皆長而無消在老之時皆消而無長也天道之運疑亦類此彼隱君子之言爲直可信聊記於篇以俟後之修歷者采擇焉庶助太史之千慮云爾

門人徐士竑

許經閱

容臺文集卷之五終

●容臺文集卷之六

華亭董其昌著冢孫庭輯

傳

贊傳

◆傳

熊贈公傳

吳禮部惇之傳

僉憲兪毅夫傳

張惟卿傳

吳次公傳

贈參知衝宇戴公傳

處士髙南泉傳

汪隱君傳

韓太公傳

李太公傳

郭太公傳

星海潘公傳

太僕弘齋林公傳

漸川兄傳

許配汪太孺人傳

朱母程孺人傳

○熊贈公傳

熊侯爲華亭以治行爲天下最應召行有日矣則手抱璽書一軸而請曰此先君子所得制詞也九原華衮奚取繁稱抑聞之王言有體寧束而就裁無廣而就核𨿽明綸有耀而表異實難惟遏佚前人光是懼敢徼之信史先是侯之考績曾次第贈公遺事貽代言者玆復理前語爲小傳熊贈公者名澄處士之振奇者也熊爲丰城右族累葉貴盛公以布衣頡頑纓緌間用名撿自立無敢易之者雅有鑑裁每預策人善敗後皆驗白裏中兒早慧者必屬公試之一爲品題無弗酬者持論慷慨蘊義生風嘗挾貲遠遊所至必傾其賢豪長者公所居輒致千里客家以遊道廢至鬻產以佐壺觴不令客知也公好方書能以祕方起奇疾又好形家言登山臨水指其要會往往與靑囊玉髓契家藏法書名畵考其人大節不足稱者𨿽復工亦置敗篋中戍子歲儉公曰饑餓與人同患盡焚劵不收責兄弟沒齒無分財裏中有爭言率以公口爲三尺其忠寔心誠信於人也公豪上自喜居家以矜莊見憚程督諸子畫繩而蹈不少縱旣心奇令君則使爲譚氏學譚氏者名汝魁其教以愼獨爲宗趣與俗學左公獨以爲人師經師終可嚴事蓋至今君以砥礪有立而人始服公之遠識焉令君屢躓於裏選意公不能無動公爲好語酌酒慰之曰吾所望兒不止此嗟乎管敬仲有云生我者父母知我者鮑子知子亦不易也若公之教子有進於祿養者耶斯事皆可書也

董子曰余讀熊贈公制詞有雲裏稱仁孝夫仁孝之爲徳大矣贈公𨿽施不出裏而托於令君以恢弘其未究今之施於南海東海者皆贈公之仁孝也夫謂制詞不能盡公者豈然哉豈然哉

○吳禮部惇之傳

余以乙未分較南宮舉吳惇之使君乃得士之名不大著蓋君爲臨朐馮文敏示伯所拔戊子楚闈第一人稱天下士余卽非自迷五色而價爽連城知人故未易也先是禮闈挍文皆以制義爲重制義有當然後求其論策余獨離而爲二各加裁鑑三者合而後收讀惇之論大奇之謂必天下士以視袁伯修陶周望皆咄咄嘆賞周望因是以撿論得湯嘉賓余又謂袁伯修曰此卷壹似漸於李卓吾者豈卽楚黃吳解元耶伯修曰論則饒爲之制義當更奇也一日道遇馮宗伯宗伯駐馬語曰始惇之出棘誦制義平平耳余不許也惇之曰然則不終試乎余曰若有佳論仍遇主司重論者亦見收矣何以若合符也是時方有宏詞之科餘力不能爲惇之先宗伯亦爾蓋惇之磊軻任運競進爲羞豈惟詞館卽司理有聲宗伯且薦爲吏部郎惇之固辭僅平進禮部竟宗伯之世感知而已感恩則無有也其司理潤州常鎭多忠諫逐臣提衡在口時有司或附之以買名聲或背之以媚津要惇之落落穆穆相與於無相與不可得而親不可得而疏假令惇之今尙在黨禍何從來耶惇之沒十餘年而余官南都其子光龍相見淚交於頤以京山李先生之埋志視余且請爲傳余則何能辭惇之名化號曲羅生而早慧兒時嘗閉目跏趺坐空囷中家人迹得之不知其所從習似從髙僧中來者年十三已博通五經子史邑令號之聖童嘉禾姚少宰爲楚學使置異等過蕭以占祭酒坐上搖筆千言有如宿構祭酒嘆服自以爲不如然屢困名場戊子楚闈業已受嗤拙目矣忽風引一卷長丈許至案前主司敢視之歡呼起舞遂錄第一乙未成進士授鎭江理臺察倚重平亭疑獄數出意表民有壓死而訟諸生撲殺者君案之曰撲人者右其手理宜橫今縱而左非撲勢訟家情立得遠近神之軍吏譏關有禦史客抗而鬭軍吏殺之禦史當軍吏殺人獄詞具無敢反者君據律爭軍吏得免𨿽禦史不能爲其客報也海上有大盜臺察檄君捕之爲出獄中盜問狀賊就擒徵播之役司馬徵兵餉江南諸郡猝無以應君具白假漕粟應而徐督諸郡還漕歲終慮囚聞有詔赦未至禦史欲行刑不果君抗言曰律有決不待時之文詔未至則從律可眾稱其敏練先後五載擢禮部客曹主事出使襄邸卻襄王饋金王令人置之途已莫測所往踰歲補膳曹主事晉江李文節署部事曹郎競以細謹迎合君獨率其常度或中酒不以時人曹卽對談諧謔笑傲若有意相忤者遂中以考功法不俟除而歸歸則稍作園圃澆花種竹狎忘機客爲文字飲入不迎出不送人人樂其簡易居久之補河東鹽官聊復應之一行邊塞遂投劾歸期年擢戶部主事朝議方向用而君已病手足厥矣醫者以藥餌進或以修西方進皆笑謝之終不止酒彌畱之際神色不亂蓋其童時已有定力驗矣志又言君𨿽坦率無腸迹於髙曠至於倫常取予大有坊表父光祿公卒於京師徒步扶喪哀感行路父所幸諸姬二所名他人子悉以田廬童僕贍之自司理歸幾於垂橐第儲有奉入爲季父太學公壽太學公圽遺孤五齡朝夕於側提獎顧復長則督之學俾有成立太學公第宅不能保歸之豪家時時飲恨君以倍值取歸訓遺命也舉族兄不能葬之櫬更卹其子宗族鄕黨待以舉火客至如歸必厭所欲生平不能握算惟聽之紀綱蕭祭酒嘗推百金之惠君固郤之曰柰何以貧故累長者淸節其介如此又好爲不聞不見之徳某子甲未知名譽之蕭祭酒得錄弟子籍祭酒曰非吳君幾失子某子甲請謝避不見有奇才生負气而爲邑冷所抑闈中得君捲誤以爲生匿不出事後知爲惇之殊悔泊舟赤壁過訪以出亡爲解意深遠矣所著遺集若干捲李先生評其文曰骨力沈雄气韻生動旁晲橫絕變化無方人以爲篤論始余所疑惇之爲李氏學者及詢之乃雅非所歸向特其性得之而持論與焚書合者惣之不名一器任眞似達气義似俠嗇取似狷生死去來之間似禪卽馮宗伯以文章政事推君亦爲知之不盡矣光龍俊爽有父風恂恂軌於度蓋善繼志者惇之爲不沒夫

○僉憲兪毅夫傳

兪之先爲吳興世家宋時有退翁者舉進士王荊公行新法以禦史招之不就子有仕郡司理孫侔龍圖學士曾孫澄工部侍郎宋季徙居華亭終元世不仕髙皇帝時有山月公允舉洪武甲戌進士擢儀曹郎與祭酒胡公儼洗馬楊公溥同纂修大典儀部公生悅悅生倫倫生琳舉癸卯應天鄕試官至臨江司理司理公生郡博士緒緒生封司馬大夫寅山公明時卽公之考也公名汝爲字毅夫號新宇生時太母宋宜人夢朱衣使者有金盤雙龍之授字之曰龍六歲以蚤慧稱口授書卽成誦十七歲就裏中林太常學與馮元敏稱兩才子學使者楚黃耿簡肅拔置郡庠試輒髙等丁卯舉應天鄕試辛未舉進士出山陰王文端之門以才品相器重壬申選授徳化令徳化當九江孔道土瘠民貧公至決十年疑獄老吏喪膽竟公任無敢欺紿爲姦公精心吏事守藏無踐更之村農對簿無追攝之豪隸行縣無供餉之富室書版取絕產之羨金又作義倉以備歲凶給囚食以捄疾死而永賴之利在築堤事瀕江有田數千頃每江漲蕩爲洪流災民以築堤請監司守長輒同道謀公審勢度地獨稱築之便未有左驗也會歲饑使者檄發粟食饑民公今曰能操畚鍤從我爲堤者倍給之赴工者雲集不日成堤數百丈乃以濱江可堤狀爲圖以請大中丞楊公大喜遂定全堤之計自小池西岸抵徳化觜延袤三千八百餘丈蓄泄有備旱澇無虞西距楚黃東達安慶上下三四百里間列防如隧皆象公條畫也丙子以內艱歸服除謁選則故相江陵之客修隙中以考功法攺令壽陽公治之如徳化兩臺使者廉治狀調建徳建徳壯邑也公治之才益贍去深文釋冤獄育人材獎後進兩浙履畝期會迫甚公以一人總攝三邑因民情授方略竣事旬月間民不知擾諸旁邑有大政大獄當事者必決於公語具郡誌循吏傳中甲申量移丞括蒼與豫章諭公均楚黃周公弘禴伺官皆名流拙宦相得甚歡公事之暇揚搉風雅江山開滌尋補陪京駕部郎駕部主乘輿侍衛及驛逓諸務而船政最稱繁巨祖制額設風馬快船以千計夫役以二萬計武庫支金錢司農支衣糧絡繹江淮天津以中貴輸上供諸物實備非常慮至深遠也久之役夫多虛額而公家之費如故先臣王公問議令歲造如幹艘夫役有缺不盡補垂七十年庫積至數十萬有先任駕部者更足其役夫之籍不三四年左藏爲一空公於是議淸虛詭士大夫有一家而占二三十役者公所革千餘人仍還王公故例而省直歲解以寬公私兩利卽得罪於巨室不顧也又定爲造船之式爲修船之式官出緡錢而不以累軍軍領緡錢赴役而不以累商竇盡祛矣因上船政補救事宜疏下部具覆奉兪旨行吏部紀錄壬辰擢山東按察司僉事備兵曹濮時島夷躝入朝鮮朝議所在增兵加餉山東尢急公亟趨省會陳議於兩臺謂朝鮮𨿽弱我師䢐徵合彼土著倭必不能據有朝鮮關白行長各握重兵不相下會須有變柰何聚不逞之徒坐食靡餉我先自亂已兩臺韙之又時有議徵商抑末以禆軍興者公爭之力所轄故有張秋稅局自公在事始罷履任甫十月竟以畱都船政爲前任駕部者所忌大計得調是年南察惟公與閩中李比部多見最爲誣善人盡冤之公故怡然以侍養太公爲樂都無宦情太公病公與弟文學汝楫深夜露禱願以身代蓋周旋子捨者七年太公捐養遺命無忘國恩旣服除出補沁陽精心吏事不減筮仕時如李奉常本寧所爲祠記緩賦期平役法時散斂招流移罷行戶絕饋遺繕城浚隍說經訓士復沁故隸不遠隸汾條上治河八議一一中窽奉有廷兪皆實錄也直指新安汪公以冀南道請總河曾公以河道疏請銓曹亦以岢嵐道疏請皆不報公以病歸徐補司空郎公堅臥不出多方外之遊故從耿簡肅講學金陵邃於性命之旨及是善病出入空玄衷三教而一之易簀時屬弟道濟說金剛了義至應無所住而生其心曰止勿復葛藤手指其心而化所著有皇明史裨四十卷黃河考杞籌各上下卷荒政要覽泖■﹝土龠﹞記缶音集畱樞稿銅鞮稿藏於家憶余以癸巳入都門值公解組歸晤於淮北公豪气薄眉宇間不作風塵消沮態惟自敍船政本末甚具蓋最得意之事最失意之繇也余旣以外補懸車公賦七言律四首相慰勞多孤憤不平語余則何能當然知已之感深矣故因長公廷諤之請而傳其大者如此

舊史氏曰昔人有學文而嗣主好武去而學武而嗣主好少者兪公所事惟神祖耳當公豪忌而賜玦易及公已見知於當路屢入啟事庶幾晚達而賜環復難可柰何李贊皇云官不前定何名眞宰非達識聞道如公幾無以自廣矣

○張惟卿傳

記曰七十老而傳謂傳其行事非車傳謂也張惟卿七十壽矣有屬余祝觴之言者公聞而辭曰子知我且知我閱世之變若有言也請必以金石之事夫物固有壽於金石者乎余謝不獲作張惟卿傳張惟卿者名希曾檇李人其先自宋進士圖南以來代有顯者公少而孤育於兄嫂嫂待之虐嘗今鑿冰汲水肌盡裂鄰媼憐之爲代汲茹荼嬰苦讀書不輟島夷之亂公伏匿田野間夢靑衣道人扶其首趣之入城覺而亟走賊已尾接公繇間道得脫縋城而上依外親孫氏遂從孫氏理舊業再歲補邑博士弟子以文行有聲日進時吾郡薦紳先生莫方伯好持名撿斤斤依鄒魯姚參知雋爽自喜尙老莊公兩交之兩先生皆心重公遣子從公遊或友之或師之而參知稱死生交云有子孟端早歲能傳家學公則令徧交諸名士極其所詣曰是安取厲之類我者至乙未孟端成進士爲宜春令孟端旣令宜春適學使者禦史饒公較吾郡士讀公文奇之寘髙等其餘勇猶能使後生退舍如此計公爲邑諸生四十年其餼於學宮者二十餘年其試於棘闈者幾閱月气未嘗少挫𨿽以子貴受天子章服稱封公不謂不榮矣識者尙以爲惜也公坦中直道俶儻而造事有韜世之量孟端旣貴公恥爲貴人父徒步行裏門泊如也紀綱之僕舊日之長須供事研削者半畝之宮席門委巷但加棹楔而已及孟端沒於官而裏俗升沈寒燠之態一無所加於公餘嘗謂公以不張飽帆故石尢無力東門之不憂可能也徐公之有常不可能也公以余爲知言然公之子原嘉宗嘉公之孫汝開皆有逸才汝開一出而冠多士公則故吾也而公家故物不遠矣

舊史曰惟卿之脫身登城也時先君子方爲諸生乘城陴守及見其行事云蓋未幾而名籍籍起矣惟卿執友事先君子余兄事惟卿而弟蓄孟端凡受交兩世焉至於窮能守滿能持愁能達皆可爲末世訓矣夫謂老而傳者非公哉

○吳次公傳

吳次公者字子登名世科里人稱爲瀛洲先生歙之有吳也自唐禦史少微公始也宋慶元間自吳田徙巖鎭遂爲巖鎭望族有修處士之行者曰南坡公則南坡公之仲子也公生而早慧嗜書南坡公憐愛之不欲苦以占■﹝亻畢﹞公益自攻苦同捨生目爲書笥遊太學爲大司成姜公所器重名髙六館入棘者數矣中歲病輟業𨿽已輟業每課子弟猶時時技癢誦故所爲帖括所記持經史剌剌不自休也公於孝友蓋天性伯兄圽南坡公倚爲家督主出入修息之事伯兄有子公字之倍至恐傷厥考心南坡公病公以身禱願捐十齡益親算南坡公開九袠祝觴者交錯公自喜得請命於天而爲所親告人始知之公遊道頗廣旣病始屏居息交自隱藥褁茶竈間曰今而後三益之言不至於吾耳矣吾其畸人哉𨿽然所受父師之格言豈其以爲瑱也蓋公自謂於士行無所愧愧以病廢禮耳裏中傳公有危道得天幸者數事當礦稅事起邑子實先倡望屋平吞豪賈大家爭先厚遺丐免獨易公可順風下勿爲急乃首事者中敗竟無以難公人皆異之公所市鄰人廬舍將徙矣有病夫垂絕可爲構端故弗徙忽一日病者蹶然起謝公去去之日輒死蓋行屍也守藏者病狂自經其宗人利其死將不利於公公藥之更生公有質庫在鹽官完於烈焰中必有爲善於陰者耶公仲子之瑗有雋才交於洪奉常平叔平叔不爲諛墓者余故按其狀而傳公

舊史氏曰世吞火矣次公所居機利之輳乃以拙自全哉或謂公始孱弱於法不當多男且壽公竟多男且壽則非拙者之效也夫孝弟通乎神明古記之矣

○贈參知衝宇戴公傳

諸侯奪宗孝子收族古風邈矣南楚猶有存者而涔陽之戴爲最著蓋贈奉政衝宇公自其爲大學生時卽以行誼爲眾所推擇司其族政公廉且貞平而恕念裏中多訐訟多公逋欲化里人自族始欲化族人自身始乃計一年之通亟輸井稅而凜凜徳讓風示子姓有怨有容解紛息爭質成家廟不煩宮府環公而居者經歲無追呼之聲無勾攝之隸亦猶宗法之遺也公諱有光字仲弢自號衝宇少有蚤慧名工舉子業已入北雍大司成武陵陳春宇公奇其器業謂可張楚畱使竟學適家郵至知二尊人念之甚公曰去鄕千里寧能俟嚙指乎卽日具牘請歸司成公嘉其孝情作討歌贈別猶以我輩人相期望也乃公已絕意遠遊惟菽水是戀其尊人西溪公倚爲家督內外之事𨿽復倦勤莫不贍舉公自謂汜勝之書不減賢良之策北山之詠何如南陔之詩融融怡怡甚樂也然書有種經有畬伯子參藩君竟振公之緒云公兄弟四人友於倍篤分甘其被急難讓肥不顓以奉養爲足樂親之志若使孝弟力田之科不廢於近世則公當爲舉首矣公甘淡泊好施予漢南千畝粟其秩比封君而布衣蔬食終身不厭一綠綈袍禦之十餘年色嘗若新至於荒有賑急有濟婚葬不能舉者有助裏中稱爲眾人之母公蓋以積爲散非以嗇爲積也長公負異資博聞疆記讀可等身曬惟摩腹公指篋中藏書詰其成誦否長公言之易公怒而譙訶曰狐裘須千腋而溫雞跖非百餘不飽汝所記者豈古人之糟粕已夫其義方之教多類此參藩君蚤歲應南金之貢公將之北上臨分訓之曰京師俗尙侈靡吾先世以儉徳貽謀小子志之無制美服無購玩物無逐燕會戒此三者長安易爲居矣公所見參藩君之成立止此而自後巍科廡仕皆不及待參�君銜哀風木恨切終天者有以也參藩君爲西蜀治兵使者有勘定功天子禦午門宣捷告廟得貤贈三品與京朝卿參藩固辭當事者成其勞謙之美故公僅贈如子官賞不酬功亦足嗟矣

史氏曰用兵家立枹鼓之下則忘其親太公有才而不用其才爲親隱耳參藩君若有異焉間關戎馬身劘虎穴系渠魁而獻之闕下此其險巇寧止叱馭九折阪哉要以戰陣無勇非孝顯親揚名爲孝則太公之庭訓素矣

○處士髙南泉傳

公諱年字志遠自號南泉處士生而嶽立風儀魁岸見者神竦吐聲如洪鐘不妄言笑少從兩兄受書長爲吏部驗封郎次爲丰城學博而公以病輟業獨家居翁性髙曠喜賓客公日飭酒脯甘毳以佐文酒退而總束臧獲課力作齗齗如也翁抓髯笑曰大兒明經次兒茂才兒其孝悌力田乎漢四科萃我一門矣嘉靖壬子迫倭警公奉翁與安人避之苕溪日聚羣從置酒髙會每戒客幸無語倭事懼傷兩尊人心旣歸掃故廬之燼輔驗封公築兩堂以居翁■﹝浦上女下﹞娑甚樂也公嘗往都下心動趣裝歸則翁困背疽瀕死公禱請以身代至手浣牏廁衣不解目不睫者一月而病良已又數年而翁安人相繼逝公哀慕骨立卽歲時伏臘上塜必潔蠲以從晚病足猶扶掖起拜如禮從兄南汀公疾革目二歲孤藉而屬之公公翼之終身曰敢負藐諸孤以遺地下憂者如日女兄弟朱氏瞽且聾顧氏老且貧公餉遺相屬奚氏病公操文禱於神願減算益之周宗之夫婦夭歿埋田間公出其槥易新者具衾褥藏焉自是內外族洎故人交知而不推公爲長者以緩急急公而橐若洗矣公旣好行其徳而又先公稅畢婚嫁遂不免貸子錢然劵約無爽獨罄產延名師並日夜督諸子伯氏斤斤好修仲氏元錫以己卯薦爲鄕壬辰舉進士入讀中祕矣公居恆無他嗜嗜異書釀名酒勘古方而不喜習大人先生遊客至輒閉戶不與通去亦無所報謝垂老益罕出卽出未嘗一禦巾車曰匹夫驟貴飭車騎炫鄕裏小兒勢去則更徒步如初吾甚恥之故太史君旣通籍裏門蕭然至今徳素如寒畯則公之教也公創家譜又訪先墓於盤龍塘爲封樹立石其諸昆弟後先塋壙皆倚辦公識者服其敏而有禮公嘗爲驗封公營別墅遣一婢侍公峻卻之有囊金壽公請爲驗封居間者公面赤揮去絕不與通又絕不喜言人過聞則解護之不能則撫幾嘆息而已是皆古人所難嗚呼宜公之有太史子也𨿽然一史官不足以重公子元錫足子矣

○汪隱君傳

余讀錢公輔義田記範龍圖所捐田五百畝耳在慶曆時已爲一代創見今新都之爲義倉義屋義塾以振族人者且不貲矣乃其名不出鄕亦有不出家者太史公曰仁義附富或以富掩者豈少哉若乃小宗有專祠士庶不寢祭庶幾禮所謂治宮室先立宗廟者三吳右族多闕如而新都之君子克舉之矣豈非漸於紫陽之遺教乎余所聞汪隱君惟和可述焉君少而孤其大父環山公子之環山公有子敬環則君之季父也與君同受學學成環山公爲治裝趣二子遊南國學君辭曰不有居者孰操家秉焉用是匏系爲蓋以韋布竟其世不攺步焉君有心計能推心任人所至以廉賈聞贏得過當或說之曰試馳而之五都五都之豪可鞭箠使也君笑曰豈其逐什一而忘丘壑哉吾息矣於是一切付紀綱不復出先是巖多大賈其俗嘗數歲不一歸卽歸輒復出老不得休市朝同態故君之蚤息也人以爲達君修息由拳一夕心動間關歸省環山公環山公故不病及旬云亡而視含得無憾也卽嚙指之誠不篤於此已平生口不道人過當其急人之困略無難色撫孤甥若方生者贍妻黨若閔生者周卹塾師若黃生者保持某醫之窮而避讎者經紀某友之垂死而無殯者施藥以療煢人之病者設粥以活儉歲之餓者輸谷以佐縣官之賑者所費錢刀以千百計至於爲宗人立義約歲入子錢吉凶之事於是乎給之又倡族人建宗祠與敬環獨肩饗堂之役輪奐崇餙則新都故以此爲重而君知重之矣邑侯江右劉公旌爲善人棹楔在門君已卽世傷哉君之子太學啟基問業於余甚久往余從白嶽下山訪君於環山樓察其气貌一似靜者且自言曾受道於葉氏服气煉精業有端緒已知爲容成之術棄去不竟學有意乎其尊生也而僅得中壽獨其事有可書者故因啟基之請而傳之君名丞煦號繼環居士諸世次姻婭生卒之詳弗具論

○韓太公傳

盧龍韓公鵬南筮仕爲靑浦令有異愛於民已移治長洲復然客有徵公治狀者公曰余惟服家大人之教以服官也誠不敢隕越以辱淸白他何知焉於是識者知公有賢父然太公實未常至兩邑手誡自遠嚴於過庭無何公以內召爲尙書郎卽趣歸省覲甫期月而太公卒兩邑之民聞者爲哭罷市繭足數千里負芻踵於門尋臚太公逸事及志狀請余爲傳余久庇公棠蔭當太公壽日曾爲歌佐酌者玆奚辭按公諱應箕字希臯號南玄居士先世籍趙城永樂中始遷平盧五傳而爲太公父龍灣公以倜儻尙誼聞舉三子伯爲禦史季任巖邑而公獨以逢掖老晚以貢入對大廷迄不仕𨿽用子貴受章服一再禦之藏笥中耳當禦史公出按靑齊太公醮筆授之曰此南斗注生者也爲老親祈壽無諭此禦史銘其言按獄多縱捨至活二百餘人其朂季亦然兄弟政成歸率歸功太公公爲引滿故靑浦長洲神明之治人以爲有縣譜甚祕不知韓氏之家傳止平恕二字也太公旣不就兩邑養日率親故置酒髙會短裘皂帽浮沈里社間而數數問南來使孺子飲吳水外復何事至斥產貽之以佐廉長洲上計爲天下最當得臺省會失時貴意僅平進太公聞之喜孺子惟不瘠赤子以媚當路也淸華半席何足嚇志士蓋父子間守道恬進類如此公家世本素封以累宦挫業然行其徳不衰疏族貧交滌釜待火者甚眾有負責者焚劵不復索構宗祠修世墓繕義塾動費不貲無幾微恡色天郅孝友事禦史公如父卒之前數日猶經紀其後事以孤侄托之子遺誡諄篤臨逝不亂凡公所爲長者行甚烈悉孫宗伯志中不具載獨鵬南公六年宦遊一日歸侍斂含自躬纖發靡憾循吏孝子之報如此吾吳人所爲哀慕永思者庶可釋哉有丈夫子四人皆傳家學鵬南公先顯鳳羽鴻逵駸駸繼起公爲不死矣

舊史氏曰以余聞韓太公文武材也績學不試白首逢掖晚受賜章稍通顯非其志也公雅精騎射白猿黃老之祕悉紬之腹鈐常出兩嬰孺於劇盜手有古劍客風而嗇精自藏不露圭角又何穆穆也至於釀元气崇世徳如築九重之臺日加層累宮其上而隆隆不至於天曷止乎彼以簪組門第爲足誇者陋矣

○李太公傳

沾益李太公以子給諫尊尼貴再徼綸衮列在夕郎而世稱康義先生最著蓋公之沒而公之友少司空鍾公左方伯顧公皆一時惇史節其一惠錫以嘉名私謚之核嚴於國典者也遙遙名冑更僕不詳厥考廣文公爲善於陰可書厚徳錄公其次子蚤慧有聞以病足輟業靑紫道絕黯然自傷寧爲博徒遊呼盧豪舉旣受廣文公誡乃捨旃而事修息貲用溫給以廉賈名居久之厭其纖趨本務所外遂用其心計專力田功胼胝作勞歲入過當甘脆於是修脯於是上以奉親下以教子經師人師就其塾者趾相錯也謂尊尼兄弟曰孝弟力田科吾將老焉賢良方正直言極諫爾曹勉之哉蓋至尊尼以魁士名臣聞而延長詩書之澤恢弘廣文之緒者公也旣藨旣蔉終有丰年李氏之農乎公𨿽不多誦讀而資性開敏內行純備執喪孺慕哀感路衢辭腴取瘠產無常主迎養祖姑耄耋益謹內外仰以舉火者無數赴人緩急惟力是視終無徳色嘗行遊道上遇一隸臨橋而睨朱提有失不勝主人榜掠魚腹是甘公探懷中數鐶授之輕於脫屣廣文公官靈璧令上謁臺察公攝範庫有客托爲禦史父乘傳相過者騎從甚多視瞻有異公從屏後窺之白於廣文公曰此盜也當嚴爲備大集遊徼吏卒踐更環衛刁鬥之聲竟夕不歇客解去無何有刼富家劉氏千金者客矣邑大水無所泄客有爲公言者公曰濱海之區以水導水何患其壅時方飲次卽取案上盤盂爲諭決盂則盤受之決盤則盂受之比決盡則無水矣吏以此法行之灌漑數百頃始相嘆服鄭白渠在乃公盤盂中其膽智多大略如此公課尊尼兄弟不爲小慈聞說古今時送一難老宿心折尊尼筮仕邢臺公扶杖送之郊皆諄諄六兼語謂公不竟學乎可不可也姻媾卒葬之詳具少保魏公埋志中不復列史氏曰入觀定出觀變爲學日益爲道日損損自變生也太公仁心爲質蘊義生風其遇事也應手輒辦攺步必雅修計然之策而不滓精汜勝之術而不椎慕原郭之俠而不橫食義方之報而不驕旣雕旣琢復歸於朴緒言遺教大亢厥宗天之佑善誰其能亙之哉

○郭太公傳

夫淸白之澤遺之於於治縣之譜受之於父固有聞於史矣至若循良之與隱逸潛見分鑣而貽厥之與紹聞淵源一貫則孝友爲政施可及於國而學道愛人訓可移於官彼爲卓魯之傳而不本其所自者非世家之體例也作郭太公傳

太公者廬陵之篤行君子也自其少嫻於文詞試必傾其曹偶食餼射宮與省試者十垂得而失者至於再至於三始以歲貢走禮部再應廷試擬以教職候選而是時治郭氏易者已百餘人皆一時之選公念卽廣文所造士寧復過此乃絕意仕進與有志者講學西原山中揭夫時時覺念念止之義或難之曰不近於禪家止觀乎公曰吾所謂覺者孟氏之集義吾所謂止者周子之無欲蓋於倫常事物中求心體而非若止觀者之離見聞覺知外求空寂也識者以爲傳習錄之腳注云公嘗謂講學者使人悟不若使人信故細行不矜力追古道恩撫孤侄虔事孀嫂後生小子正容以對之罔敢以狎進族黨里巷聞風顧化片言解紛凜於公府所謂獨行不媿影獨寢不媿衾者八十年如一日也諸子以文行稱而次公成進士宰莆田三年不以一縑一錢進廉善之教所服膺者深矣先生旣沒而庠士請祀之瞽宗修神廟實錄輯遺書者以公入隱逸傳公名某號某

太史公曰宋時之爲洛社也鄕黨有爲不善者恐司馬端明邵先生知吉水有禦史大夫鄒先生今之端明也而太公以一貢籍參其間能令學者宗仰無異藉非篤行能不爲所掩乎且聞太公賦詩數百篇有堯夫擊壤風吉水先生愼許可而稱說先生不啻口宛然洛社故事甚矣其有似於堯夫也獨次公之宰吾邑兼六廉三善而有之不知伯溫而仕能辦此否請以是爲郭氏世家

○星海潘公傳

語曰曲如鉤爲公侯直如弦死道邊以余觀於星海潘公可慨焉公自在射宮以博雅籍籍稱名士中歲舉賢科官博士者再同時儕偶齊名者都致身日月之際公才不後人官不先人而落落靑氈竟不自保以侘傺死此海內憐才者所爲五嶽方寸也迹其生平坦衷負气無柔腸媚骨與人交洞見底裏酒後耳熱抓髯抵掌或獨往獨來突兀自致百人亦見千人亦見彼脂韋窺瞷察見眉睫囁嚅進語者反謂公爲狂公乃逢人輒作莊語非狂也委水王文肅嘗一見公而奇其人東阿於公則固公之師以畏友目公矣公爲博士時視學監司杜公以所爲詩屬公評公曰落韻詩不足金石請更之監司大以爲恨公之解官繇此余友黃明宇令慈水中考功法語牽公公旣歿數年黃訪余菇蘆中黃曰公不負我公不負我此足以志之矣若乃市義好修之槪具公子震開狀中前令楚黃金公者以尊賓饗公邑人士皆稱服所謂鄕先生歿可祭於社者非公其誰哉余受交於公最蚤晚而結山中之契公旣歿又習於震開嘗嘆公爲古之遺直其世美不墜有以也聊敍論如此

○太僕弘齋林公傳

嘉隆間吾郡之以無常起家者四人陸文定尙矣若乃朱司業象玄之博雅陳太史伯求之孝介皆坎壈無祿宗祊若掃有足悲者太僕林公最後起𨿽以宅憂輟業不在承明著作之廷抑其致身九列疏恩三世登年載徳天廸子保得全全昌公復何憾而猶以未究公之用爲惜嗚呼此可以觀公矣公之先上海人徙華亭爲華亭名家公生而早慧駢語響答舞象時補博士弟子員試輒髙等受餼學宮使者許以國器年稍進顓門明經師郡中治詩者多稱林氏學往往有與公同朝者會有家難身自對簿終不以雀角遺封公憂事旣得直益肆力本業名益起辛酉舉於鄕戊辰成進士選翰林院庶吉士徐文貞猶在首揆以鄕裏後進屬意公勞問公曰不苦桂玉乎公謝幸自給朝夕卒無所濡迹時論重之時同館二十有八人皆天下之選穆皇帝推擇望臣爲教習師濟南殷文通好談文章西川趙文肅好談理學公兩爲服膺而尢注意於西川每有所聞必書之簡曰吾向爲人師今乃得師耳庚午丁內艱服除授禮科給事中公自念出入禁闥得隨事獻替主恩不薄何必回翔金馬足重乎所條上皆天下大計上初卽位公進聖治十二箴上嘉納焉又請正文體禁士子讀非聖書督學使較士必一歲周曆其幅員遼遠者若南直之江北以屬按臣湖廣之湖南廣東之瓊州以屬巡道良便又請大明會典詳議宗藩事例皆有詔允行尋轉兵科左至禮科都給事中公在兵科議軍政勾補比試操練皆洞晳夙獘其巡視京營也議廣召募置選鋒均糧餉勤教演等十餘事具公奏疏中甲戌冊封荊藩荊王觴公以俳優進及吳篤不已公若弗聞也者山居二十年未嘗以子公入長安日與相知耆舊爲酒人遊意豁如也公懲俗之汰以營池臺教歌舞餙舟輿藪臧獲爲士大夫四戒終身守之城南一畝之園花竹稍具竟棄弗有其愼如此公又有造於吾郡者二事金山衛去郡七十里魚鹽所湊用是多盜議者欲攺衛爲州公遺書兩臺謂攺州必多設官多設官則掾史胥徒一時驟加官所治者少而掾史胥徒所擾者大且廨宇之役時詘舉羸非計兩臺感其言事遂寢胡中丞執禮議官民田出踐更錢爲助每七十畝加一金公固爭謂蘇松歲輸縣官以百萬計民力餘幾顧安得重困且一絜爲令有日益耳民隱謂何卒減十之七徐文貞嘆曰仁者有後在此舉矣公性至孝居喪孺慕哀毀柴立待宗黨有恩割上腴百畝以贍靑衿三百畝以贍族之貧者族有有節婦以貧故不能自聞公語憲大夫表其閭有蜀爭荊州事公正言止之荊王攺容謝丁丑分較禮闈得士爲是科最若大宗伯臨朐馮公少宗伯髙公敖公冏卿南城鄧公中丞濟河房公方伯涇水趙公皆當世名碩人以服公鑑裁焉以資望擢太常少卿圜丘禮成公受命將事有白金文綺之賜方見柄用公深念時事有所不可數請當事者求攺南爲迎養地當事者知公有意遠之也竟白主爵攺南通政尋晉太僕卿太僕署在滁山川淸遠公討求牧政之瑕與士子揚榷文萟又斥俸羨修治平山丰樂釀泉諸名迹蓋悠然仕隱無熱慕云壬午皇太子生覃恩追贈祖父及父俱如公官蔭一子太學生未幾丁封公艱公旣歸忌者遂乘間螫公天子未嘗賜公玦壯發盛年直須時復耳而公已堅臥不出前後中丞直指使者惜公才剡疏無虛歲遂昌項黃門特以邊事薦門下士之當塗者勸從父當公微時佐豪家掎扢公父子旣老貧甚公迎養畢世且厚葬之不問舊怨公以訟貸子錢馮太學太學圽其家無有知者公歸所貸有加焉曰人有徳於我者不可忘也公昂藏伉爽矜莊自置動循繩尺恥爲末俗誇毗惇尙本實有先民風範壽七十有五易簀之前擘畫家政細碎事皆可傳守幾於無怛化者憶余爲諸生時方伯莫公甚愛其幼子且委禽宦家有日矣其家用婦言中格公聞之竟以女室其子托孤之義終始不貳余以此多公而入史局後以後進之禮事公公亦數引爲忘年友謂相識晚也衷簡肅自南司空入都時唐宗伯楊宮諭尙在史館與余郊逆之簡肅者吾郡守也語次詢公起居無恙尋論公去國事曰諸黃門長上疏逓爲先者江陵時有疏出同捨生手而借公名當時以此爲言端今白矣嗟乎此海內所以惜公而公終不以自明也冑君仁甫旣徵之於當也作者而猥及於余余逡巡不敢應蓋三載而討諾責不休則亦以余爲能知公者耶公名景暘字紹熙學者稱爲弘齋先生前史氏曰古之賢者以人事君不必出於已林公旣堅臥老矣先二歲聞敖髙安圽則哭之慟已聞馮臨昫圽則又哭之慟若曰今而無以報國也豈顧私門哉宋王旦張詠皆有門下士裒其遺言厚徳以傳於後假令兩君子不先公死足任此矣繇斯以觀公又何得無慟𨿽然公之不朽者自有在矣

○漸川兄傳

按譜余家厥初爲汴人自扈宋南遷更居華亭上世有官一公始著數傳爲思賢思忠思賢又三傳至冕爲母姨錢氏後襲其姓又三傳而爲余兄今廷評漸川公公仕於穆皇帝時上疏曰臣學幸以幽介待罪刑曹遇明恩寵錫封章光施泉壤惟是宗系之未正先臣有緒言焉不勝嗚煙且懼春秋滅鄫之譏敢請於是有詔復故姓事具家乘中公世有令徳自先伯父靜軒翁以孝廉文學稱然困名場者數矣公少善病情羸年十四猶讀小學靜軒翁謂所善友白齋顧公曰吾爲靑袍所誤不欲復以苦是兒令守家教鄕裏稱善人足矣乃顧猶識公謂必國器第竟學及見其成不晚也公以此稍稍治舉子業居久之禦史南湖徐公號人倫鑑有所鐘愛長女而難其配一日過靜軒翁見公卓犖沈遠心奇之試以文搖筆立就多出人語卽靜軒翁亦不知公學成乃爾也於是徐公謂靜軒翁曰非此子莫能當吾壻非吾不能當而子師遂納公甥館盡出所藏書授公讀而更爲揚搉大義公遂覃精著述寒暑靡倦舊屙間發則書死字百餘置坐右終不輒業病亦不能爲害而名大起諸生間矣庚子歲遂領鄕薦是科也最稱得人余家則公及五泉公郡中則今宗伯陸平泉先生而下數人皆相繼脫穎去而公與今孝廉馮敕齋先生一二輩凡幾上春官不遇中復丁靜軒翁憂痛念以柔翰故不蚤事祿養至乙丑歲公乃嘆曰固也先君子不若我學幾復爲所誤遂謁選得河南歸徳府司理公素慈祥愷悌且久諸生間洞曉人情世故蒞官行法人無伏姦案無畱牘尢特重斷罪當其有所平反風裁自持卽貴豪請謁無路上官示以旨亦不能奪也時禦史李公廉巨惡若干屬公考訊公鞫之乃爲怨家所中者卽疏其冤狀並怨家罪狀白之老吏跽請兩端恐重忤直指意公叱曰吾豈以三尺爲豪民報仇者卽不大創之亂法卒白之諸無辜得盡出而挾讎傷人者抵罪郡中大快李公以公爲能遂令公悉行按郡縣事政聲籍甚焉白蓮倡亂旣獲有司引繩批根頗爲平民累太學胡大寀者寧陵巨族也以蒼頭與黨羅入獄獄已具公廉知其情爲三請於郡將得釋公遷行生追送於疆贐以金幣公怒叱之生大慚感泣而去視郡篆郡中有富室無子族亦無繼嗣者而婦寡頗不修內行家僮爭產訟於郡公乃敕婦得從父母更嫁而以其夫家之田贍學宮以其所居爲義塾一講院一諸家僮俱以法遣人服其詳當又某縣有巨室數十人上書告寡婦淫行宜去公訊之婦有所生子年可十四五詞與族人不殊義不能玷污祖父乃使母子共系一室且唱言數日後聽族人縊婦祠墓矣及更出訊之是子持母哭叩頭爲請命公於是令幽寘之旣二載其宗人相率拜謝稱婦已攺行遂爲母子如初其順人情類此屬有藩府藩府例有子粒收而無賴者從中爲姦往往縮其出而倍收其入小民不能堪要結相抗上書撫臺動至數百人郡守下其事於公公爲立法稍寬子粒額令收者自運於是藩府與小民兩便之羣聚者遂散視篆某州州故有裏役其器冊驢騾馬匹之類畢役日悉歸之官其代役者更自置至有破家者公定制滿役之家卽以諸供應具授之代者自一甲至十甲周而復始州置對簿官不得漁獵民甚便之上其事於撫按撫按檄諸州縣悉注爲令甲他若均田平賦皆稱是臺章交薦凡七疏乃以治行髙第擢爲北大理評事朝命贈靜軒翁如其官贈母夫人潘氏配徐氏爲孺人當是時公經略已露一斑而當事諸公將不次用公尊顯有日矣乃公急流勇退思靜軒翁雅志遽乞休歸歸而閉門教子厚洽宗盟施徳鄕裏日與二三先達結社林泉有以自適庶幾樂天知命者耶公至性篤於孝弟事靜軒翁備禮色養居二尊人喪哀毀骨立公始卜葬郡中有大姓走幣豫章致堪輿家黃翁且以百金爲壽公亦往謁翁見公寒士乃謬爲太言嘗公公曰此身非我有有可以實地下者都不復卹黃翁乃愧謝卒爲先生行營善地旣報以兼金翁曰君孝子也夫芋氏之子𨿽金多顧嘗使坐客與吾同飯吾熟察君意殷殷一蔬食必與老人俱是吾所以見君孝情者也郤金而去乙未公堂弟宗孟死於盜時舟人兄弟俱被傷公聞變心動且思曰盜不過刼財耳寧怨毒至是且舟子何與焉其以同難也窮治之果獲原鏹與凶械抵之法公又撫其孤婺幾四十年今聶氏以節顯而其子士鴻用公教成名士矣靜�翁沒有所遺產悉以讓兄雪潭公弟養訒公且育雪潭公二女爲之擇配治裝而撫養訒公二子傳綱傳紳並至成立各捐貲以助其婚娶復給之以田宅皆世人所難者族之人待以舉火者甚眾歲時問遺不絕於路遇婚喪時爲傾橐於所窮交解衣推食了無厭色賑窮憫乏旁及閭裏脫■﹝車參﹞助殮施恩不報島寇之亂士大夫鄕村莊捨一經焚刼居民隨取其餘公兩莊米谷布帛不盡於寇而盡於鄕人里甲廉知名姓具以白公且訟之官公憐而釋之所全甚眾然公攜家避寇嘗一宿村捨中宵心戰亟登舟人皆怪之俄而寇已接踵刄交於室獨公家不及於難實有天助矣公有二子長傳緒次九臯初公年四十餘無子忽所置某氏女者姑蘇人也入門其父母辭去公怪其女有所悲結者問故蓋嘗受某氏之聘以貧故更鬻身時已深更公亟召其父以女屬之曰卽至詰旦玷爾女名節並以簪珥與之俱不責所負女家感泣又徐侍禦季君午泉育子允治其所生母不敢舉潛溺之公聞急救得免因撫養成立未幾公以禮聘側室徐氏而竟生二子皆儁才可謂陰徳之報云傳緒垂髫時遊郡庠詩文在漢唐之際生福孫俱蚤卒九臯卽陸宗伯壻博洽好古恂恂醇厚補博士弟子員今爲太學生弟其昌曰一家之中必有宗老惇詩書服孝義爲族人領袖若漸川先生之於吾宗喫然典型矣豈非子弟之厚幸乎然先生位不稱才厚修其徳而薄收其報猶比不遇之士余以信其後之必盛也其昌於宗人中尢辱先生白眉之畜本與先生長子伯長所謂傳緒者同起童子科鉛槧徵逐形影相附中道而伯長夭歿余殆不復鼓琴每思之未嘗不淚沾襟也志欲采伯長遺文序行於世力未暇舉獨以所聞先生遺事百一不可以不傳稍錄次如左以備家乘之記錄云

○許配汪太孺人傳

神宗朝相門家法之肅雍吾師許文穆公最著沒之日家無餘藏公有四子柝田廬爲三汪太夫人出者各授其一汪太孺人出者兩子共其一非柝之法應爾也詘於力也然公捐館及今二十餘年兩幼子各成立能讀父之書能師公之儉世載其徳曾不墜其家聲則太孺人之慈訓居多文穆公之刑於貽厥遠矣太孺人者汪氏卽太夫人之從妹生有巨雷繞室之祥端淑聰慧動應女史文穆公中年悼內始操家秉嗃嗃如也文穆公素廓落不問米鹽細碎又好畱客牢醴取非時應聲至太孺人能咄嗟辦方爲宮詹時令攜家屬入都道遇貴人巨艦薄之險舟幾覆太孺人曰此奴輩自爲意气耳令沒人白諸主者主者愧謝人服其有智文穆公居政府十年太孺人佐之約束臧獲庭以內肅然不聞人聲文穆公嘗買田陽羨俟明農之日將家焉及以爭定儲事歸且償初志太孺人以爲此及身之謀不能百世盛衰何常客子多畏不如安鄕井守墳墓便文穆公頷之議遂寢逮治文穆之喪幾欲身殉汪太公諭之曰其若藐諸孤爲人魚肉何始受命彊起啟戶開縢徧召族屬視其篋以明文穆之無偏私有以太孺人所居第當屬嫡長者太孺人曰此一第也而共居何復言乎必有覸之以爲利者直於官可也旣伐其謀訟遂已相臣身後之卹蔭一子中書舍人時立體方在𦇤褓旁人交構其間異議紛起太孺人聞之略不動容曰此有朝典非可以力爭也後卒歸立禮太孺人持正知大體類此至如訓兩子惇望逢年嚴明整肅爲擇人帥無狎友諸子婦皆裏中大家太孺人禦之皆以禮晨昏定省無少假借如賑嫡女之困治庶女之裝不知其非已出也其助文穆爲徳於親故者不勝書書其大者如此

○朱母程孺人傳

司馬子長不爲婦人立傳但附書其事耳政姊以俠陵母以智其得書固也巴寡婦淸爲財雄者而次於範大夫之後何哉夫以匹婦修縣官之急至天子爲築懷淸之臺國體褻矣斯史家之微文乎國家令甲婦非以節烈聞者不受旌書非從子與夫貴者不受制書豈不一湔漢事之陋哉朱母者故奉恩綸封爲孺人者也作朱母傳朱母者程氏封微仕郎中書舍人上園朱公配也程爲學士篁墩公之裔朱則徽國文公之裔世相嫁娶如朱陳村孺人生而有文在其手法當貴孺人考文彩公難其配心奇封公竟歸之兩家俱素封孺人入門能黜紈綺習以荊布從事卽貧家女不啻也封公少有邁種意伏首治一經孺人篝燈佐讀卽寒士妻不啻也封公至孝常割股啖父行亭翁而孺人所以孝事翁者與封公等又以姑金孺人不逮養爲恨歲時饋祀不勝愴淒若有盻蠁妯娌宗黨稱之曰孝婦孝婦云竹亭公捐館捨封公旣兔喪以家之多故不能竟學將遠服賈邅回其行孺人察其色曰男子生而乘弧蓬矢安能牽於帷墻坐隳先業不有行者孰任化居不有居者孰操家秉行矣毋顧內也於是封公得壹意修息淮以南江以北漢以東遊蹤且徧每數歲一歸歸浹旬輒復往而孺人所拮據而問細巨莫不贍舉中歲遘疾或彊起治家事或臥而治之家人少踰其約束事輒僨孺人嘗曰行子冒霜露涉河山廉取贏羨而屑越用之是漏卮諭也於是家大饒裕施及州閭矣孺人奉西方之教常齋沐諷經以慈儉爲寶裏之人有逋租者沒母錢者度不能償或反頻誶語子姓弗能忍孺人力止之甚者更以酒肉金帛慰遣之語曰侮觀量迫觀守有忍乃濟可以覘母儀矣孺人有丈夫子三人封公行役幾於嗤嗤弗子在乳哺則孺人母之離𦇤褓則孺人父之�之程督甚嚴無敢偸惰視其性質所近士者士賈者賈各有成立諸子孫若婦每旦詣寢門問安月朔望率而朝祖廟門以內齗齗如也封公年老土思始稅駕於裏與孺人白首同牢三子逓視膳奉觴就無方養而家用仕於朝供奉祕殿會儲宮冊立覃恩京朝官得疏恩父母孺人始翟車茀裳式慰瘁劬云先是孺人家數見異徵有伏雞一生三卵者有巨蟒夜蟠軒窓孺人亟拜視卽逸去者有烏巢園亭之松上羣雛次第相反哺者占之者曰雞三卵將雛兆也蟒逸者慈懾暴也烏反哺孝感之徵也蓋物怪竟爲祥而邑中烏反哺之歌最著朱氏之盛豈虛哉孺人後封公兩歲卒年七十四卒之日無怛化諸子若女若婦猶能誦其遺言外典所云慈善根力壽盡乃見信矣孺人細碎事皆可書不具論論其大者諸生卒子孫姻婭之詳具載狀中

內史氏曰余昔簪筆承明掌綸制則閣學相戒曰代言有體無若諛墓然蓋其餘也𨿽然志墓有不愧者以此爲制辭何諛之有朱母之制辭故在余本其意廣之比於範史則鮑太君傳近之矣彼懷淸之事何足道哉何足道哉

◆贊傳

督同杜公贊傳

○督同杜公贊傳

桓桓將軍忠廉勇義昔鎭三陲奇功鮮二歌凱獻俘告成飲至史不絕書府不停賜蹀血窮邊角巾私第帝鑑忠勛捬髀興喟鄂國汾陽適當吾世含毫削牘用書厥事作杜鎭西傳

鶴林杜公者贈特進榮祿大夫右都督漢之季子鎭西將軍特進右都督桐之母弟鎭西將軍都督僉事文煥之季父也少英偉慨慷負气節不嗜貨利尢善騎射矯健如飛人咸以飛將目之生二十九歲襲職總旗例加副千戶非其好也浮湛裏中且十年所巡撫賈公仁元擢守魚河卽已穎脫兵部尙書石公星聞其謀勇推守寧塞營寧本公梓裏公行法無所狥人咸畏服時酋首火落赤臺吉圖內訌公日謹斥堠嚴譏察常於道上遙見一人於眾中令左右械之曰疾視而郤步必間諜也致詰之則所謂劉應隆者以罪投赤爲之覘我虛實遂請諸當事磔於市赤聞應隆死爲之寢謀甲午八月赤復紏大眾謀犯寧塞公曰彼眾我寡恐其侵軼我也曷先出不意以制之乃統驍騎出亂窯澗直薄虜營虜恃秋髙不爲備忽見我兵至遂亂眾擊斬虜首十九級虜復紏套長吉能大眾入犯定邊鹽池公從鎭守麻公貴爲前鋒與虜大戰走之擢領正兵坐營中軍二月麻公復出常樂塞公以兵從令部將王寵等先諸軍殊死戰斬虜首八十五級視各營不啻過之三月出淸平東擊火落赤等公身先三戰斬首二十五級奏凱而還四月虜入寇保寧堡公將輕騎赴敵斬其名哈走之六月奉敕進署都指揮僉事充遊擊將軍官參將事分守淸平路八月鎭守麻公檄調公將親兵出常樂塞逐虜臺甕山公從便道直薄虜營大呼虜驚散邀斬其健虜十有六級而歸虜不敢逼吉能恥其酋長屢敗遂紏眾大舉入犯寧塞長驅數百里分兵抄掠將入環慶公提師馳援至葉家岔與虜相接爲陣時虜勢眾而鎭兵道遠未齊人甚危懼公躍馬誓眾賈勇先登合戰十餘陣公師益奮無不以一當百虜扶傷遁去棄所擄掠萬計陜西巡按禦史林公奏公血戰以少破眾忠勇爲諸將冠十一月兵部敍常樂功有詔升實授參將照舊管事仍賞銀二十兩丙申二月套長吉能謀大舉巡撫李公春先鎭守麻公貴檄各路出剿時虜已有備公將本路兵出淸平斬虜十五級公不悅謂諸部將曰虜今見我獲級歸必且弛備可再一出須大獲焉乃令部將李義等從波羅堡繞出虜後多持火鼓夜犯虜營虜果不備遽驚起公統眾繼至合兵大破之義等逐北至單樹梁又斬虜首四十五級酋長嚙指徙幕李公與總督李公汶聞於上上詔兵部議敍尋加升副總兵職銜丁酉六月酋首莊禿賴明愛等七臺吉大舉入犯延東永興諸保時特進公桐再鎭延綏統兵往禦相持者二十餘日特進公屢出奇兵擊虜虜勢怯稍稍散去公聞報趨援與特進公合擊之公挺身而前斬其名哈七級禿賴等相顧錯愕曰杜家兄弟兵勁不可當遂遁還七月兵部敍葉家岔禦虜功奉旨厚加賞賚十二月恊守定邊副總兵缺總督李公巡撫王公見賓交章薦公奉敕以原官恊守延綏西路駐札定邊營節制安邊鎭靖寧塞諸路已亥二月甘肅巡撫田公樂鎭守達公云拓河西地築松山爲內固而奪酋方謀擾功詔下令延寧分道邀擊以牽制之時公方赴西恊道出安邊適奉鎭守檄令公出塞遂揮兵出安邊口仍檄恊屬分道搗剿公適與火落赤遇赤已預備擁眾四起扼公公身集二矢勇气益倍赤不能敵遂率眾走其斬虜首三百六十有一級虜獲尢眾功爲一鎭冠諸將無不推服焉四月酋首鐵雷等人犯寧塞營公率眾斬其前鋒走之閏四月火落赤等人犯寧夏安定堡而花馬池副總兵李昆被圍甚急公曰延寧𨿽曰二鎭實俱天子封疆且吾兄方鎭寧寧去安定遠而定邊去安定近余敢不卹同室之患而急在原之難乎遂飛馳赴敵與大虜接戰者兩移晷殺傷過當而安定圍解寧撫楊公時寧以奇功奏聞七月火落赤等謀人犯公遣輕騎出定邊塞至明水湖與虜戰斬其驍騎走之八月赤復紏鐵雷等東犯寧塞公馳援轉戰至關門墩走之九月套長吉能大舉人犯延東髙家諸堡直薄葭州而雷赤等俱率眾東隨吉能大掠延東岌岌朝野危之公乃請於總督李公願以本恊精騎直走火酋巢穴以牽其勢李公壯而許之公將兵夜出定邊塞直搗雷赤二部所殺傷不可勝數雷赤等適自東路歸率萬人追襲公後公返兵與戰終日身集數矢而气愈厲虜不敢逼遂揮眾圍之時行糧已盡有以濁醪進者公揮去曰眾皆渴矣吾安忍獨飲乎於是眾益感奮咸下馬爲步陣奮擊虜圍解公馳斬其名哈三級雜虜五十一級虜乃燃狼烽遙集寧虜宰僧等部與雷赤等合復圍之而公兄桐聞警自興武營馳至虜遂解圍邊去全軍而歸庚子六月鐵雷臺吉大舉入犯磚井敗之其年請告歸臥三峽別墅甲辰以總督李公巡撫孫公維城縉雲鄭公汝璧交薦奉敕以原官恊守延綏東路九月炒忽兒等七酋擁眾入犯孤山之紅崖公先驅與戰虜眾雲集公繼至不再合而斬虜名哈十二級奪其駝馬甲仗過當復追搴其二旗炒忽子以奪旗中矢死虜遂號哭遁去先是公屢出塞破虜虜不能支虜每入又輒失利去虜中畏公曰杜將軍勇如虎狼吾輩當謹避之因號公爲紅狼公又以其面赤故也自是知公守孤山乃相戒曰是紅狼公出矣吾輩不可輕犯乙巳九月延綏鎭臣缺兵部以公爲首推因奉制敕以右軍都督府署都督僉事掛鎭西將軍印充總兵官鎭守延綏公以酋首火落赤數爲邊患𨿽於往時數敗赤顧牽於節制不得一大創今專鉞在我時哉不可失也因興師出安邊塞俘其部虜一百一十有二人囚而問之罪赤悚懼遣使請如約受罰公不從赤窘甚乃轉凂其嬸母切盡比吉並其兄弟六臺吉等爲赤請罪公始受罰釋其俘丙午四月火落赤憤俘虜之恥遂聚眾謀內犯公飛馳迎擊於安邊塞下公身先士卒援抱而鼓三軍奮勇轉戰三十餘里從午及酉至明水湖虜合眾自固公張兩翼夾攻之虜遂披靡四散共斬其名哈以下二百四十有七級所殺傷尢眾赤恚甚欲自剄遂發痲右臂痺焉總督李公巡撫鄭公露布以聞五月中路酋首擺言太臺吉等乘公西徵兩犯保寧公聞報棄大軍輕兵從僴道赴擊之太等不虞公至倉卒四奔遂不能合公揮兵斬其首虜五十九級七月太恥倉卒致敗復聚眾保寧塞外欲潛入掩我不備公與巡撫塗公宗浚議欲逆擊之於塞外時公侄都司僉書文煥自安邊予告在裏公命文煥將千騎爲前鋒公率五千騎後繼出塞數十里太統眾虜迎戰文煥督眾賈勇奮擊十餘陣斬虜首四十六級會公眾繼至虜遂狼狽北走八月沙計等七臺吉人犯髙家堡公曰鎭城至髙家幾二百里而遙馳援必難驟至不若直走其巢而邀其歸路此孫臏所以勝龐涓也遂出常樂塞命子指揮僉事文燁將健兒二千人爲前鋒公統大眾繼之至塞外蛇並梁適遇沙計自髙家路歸短兵相接喧呼聲動山嶽至晚斬其名哈端大以下六十六級火炮所斃無算十二月薊鎭酋首暖兔白言等爲薊患當事苦之帝王急畿輔而鎭守左都督尢公繼先又以收夷丁過當爲總督蹇公達所紏參於是奉敕移鎭薊薊當承平久兼以重守諱戰武備大廢將不知兵兵不習戰公乃喟然興嘆者久之因徧巡各路嚴加選練如法者輒出橐中貲以犒之不則以軍律從事所至自褁行糧不取行間一菜苞苴屏迹巡撫劉公四科稱公曰武穆有云文官不愛錢武官不怕死今乃兼之乎戊申四月兵部敍延綏建安前後功奉敕賞銀三十兩大紅紵絲二表裏六月遼東虜方猖獗而鎭守適缺詔椎名帥代之兵部舉公遂奉制敕掛徵虜前將軍印充總兵官鎭守遼東地方兼管備倭七月薊酋暖兔等以公旣調遼遂漸漸臨邊挾賞因相與聚族而謀曰薊門以守爲功卽一犯無敢主戰者必與增賞而後可和紅狼公業已調遼無暇禦我矣復何畏而不犯乎於是遂以精騎千人入寇界嶺口公聞警誓師曰薊𨿽以匹馬不人爲功虜勢實以是而驕我備亦以是而廢若不一創之則虜驕益甚我廢益極汝曹其誓克此醜賞罰俱在吾必依軍法行之不以移鎭故爲汝貸也眾躍然曰諾遂騰踴赴之虜素輕薊兵且不虞公猝至亦踴躍來敵公揮兵亟擊之不再合而虜驚愕相謂曰紅狼公至矣遂大犇公率眾追斬其勁虜二十三級所全活者以百千計捷聞

朝臣無不舉忻忻相告以爲薊門僅見之功而同事者或慮虜報復恐滋多事然虜气旣奪卒不敢犯而賞亦無加焉八月兵部敍延綏安邊大捷功宜宣捷告廟行賞上然之進公署都督同知蔭一子本衛正千戶世襲仍賞銀四十兩大紅紵絲二表裏十二月酋首來暉大臺吉入犯薊鎭河流口大掠而去薊兵莫敢誰何暉大得志復謀紏合遼酋插漢兒臺吉諸部虜十餘萬騎聲言復犯薊門震恐薊遼總督王公象乹薊鎭巡撫劉公及巡按黃公等合辭奏請令公親提勁兵搗插漢之巢牽其內顧事下兵部尙書李公化龍覆奏如制府議上兪之公集師捲甲疾趨出中左所之長嶺山深入二百餘里與插漢虜遇轉戰至哈流兔時插漢已西行聞報急歸按戰於中途公張兩翼分道亟擊之虜遂北向走斬其名哈爪兒兔以下二百四十有六級駝馬甲仗倍之總督王公巡撫李公炳方露布以聞而隨以錦州之役虜破大靖屯公麾下王寵等輕騎赴敵不及事沒於陣爲同事所中公歸臥三峽矣乙卯四月以巡撫馬公從騁薦敕下兵部遇缺起用八月套長吉能等以挾討王封金印十事不得遂大舉入犯延綏各路東虜沙計等攻圍大栢油堡副將孫弘謨全軍殞而復今西虜火落赤等分犯寧塞公侄鎭守寧夏督僉公文煥破之九月赤謀令寧虜合犯淸水營遣督僉公西援而赤復深入大掠公聞虜警遂自嘉嶺歸虜獲我路人路人語曰汝曹毋狂逞我杜公歸矣虜驚曰是紅狼公耶遂走報赤赤顧謂眾酋曰白彪方自西返紅狼又復南來謂之柰何白彪者虜稱公侄督僉公號也虜哈聞赤言遽揚鞭招南下諸虜棄所掠輜重人畜星散遁歸赤不能止亦遁歸其威名震懾虜眾者如此吉能旣自大栢歸气益驕馳書延鎭復欲益大眾攻圍中路城堡挾講十事其氛甚惡總督劉公敏寬檄公統領固原及延西主客官兵應援中路公出治兵而延固兩鎭將士無不樂爲公用吉能聞公且將遂散歸巢穴今火落赤等七臺吉更疊西出以疲公師十月赤等人犯靖邊公聞警馳赴之虜至紅柳河方半渡公邀擊之斬其前鋒七人虜遂大敗盡奪其所掠而還十一月赤等以靖邊之敗大聚於旗桿山一點沙諸處火光亙數十里欲臨邊設伏誘公於伏所而甘心焉公諜知之調集西路恊守蕭捷等四路兵自寧塞守口澗繞出虜後多持火鼓乘夜夾擊之虜方圖人犯不虞我兵出其後遂驚亂赤惶遽不知所爲跨馬率眾逆戰公身先諸將大呼奮擊之赤遂驚潰公揮眾逐之明水湖斬虜首四十二級公班師歸寧塞謂諸將曰虜𨿽小挫計必復來宜乘其散亡未定再一擊之乃從間道出磚井堡棗茨梁黎明與赤左部遇虜畏公積威又衄於新敗遂不敢戰而走赤等舉狼煙聚眾數千騎遮公於柳門力戰者十餘合虜左部復先潰赤止之不可眾俱潰公揮新兵直衝其中搴其皂纛眾益不可止其斬虜首一百六十九級其斃於炮矢者無數赤遂遠徙不敢出朝野無不嘉悅先是公自磚井奏捷歸調降夷於靖邊守守難之公固爭而左轄李公左袒守間公於督撫故定邊明水湖諸捷俱不敍敍於公在鎭之後云蓋公結髮從戎親冒矢石所當名王黠虜幾數十載前後俘馘累千六百級降附者合二千部九塞稱勇將者無與比顧其成功所自乃得之於廉惟廉故士卒樂爲之死亦以廉故貴人不樂爲之用𨿽累立大功或忌功或分功或不爲上功公竟歸私第稱故將軍𨿽然他弁一失足不難以溪壑相點竟公之世而無以薏苡明珠謗者則廉徵也薦公於朝者有曰報國心眞吞胡志壯有曰遇敵曾經百戰養士不愛一錢言言實錄矣嗚呼自款塞以來文法吏不勝畸重一二名將皆仰鼻息功成則如隆冬之絺綌有急則如大旱之土龍故有言縣官不足爲盡力者臨淮不免矣公無偸心無懟色可以解印而歸可以擐甲而出庶幾哉汾陽之風乎公名松字來靑自號鶴林居士延綏楡林人

舊史氏曰當世將門有將者稱楡杜三傑其以大將鎭西同其善爲兵又同其屢奏大捷天子爲之告成大廟璽書褒而河山誓者則又同然則督同仗節而二傑者益生色於是家聲太華重矣夫李陵兵敗降虜太史公猶忍極刑以相明藉令見杜公之忠廉勇義且若爲揚厲哉

門人徐士竑

許經閱

容臺文集卷之六終

容臺文集

﹝明﹞董其昌著

●目錄

敍

文集

別集

●敍

容臺集者思白董公之所譔也大宗伯典��勑九卿觀禮樂之容故稱容臺古禮部尙書兼學士惟蘇東坡周平園領�儒臣艷爲極榮吾�南秩宗差冷自京山夲寧李公與吾鄕思白董公接席而來皆不久引年特賜馳傳歸士大夫髙之亦二百年容臺未始有也往王長公主盟萟壇李夲寧與之气誼聲調甚合董公方諸生嶽嶽不肯下曰神仙自能拔宅何事傍人門戶間獨好參曹洞禪批閱永明宗鏡錄一百卷大有奇悟已醜讀中祕書日與陶周望袁伯�遊戲禪悅視一切功名文字直黃鵠之笑壤虫而已時貴側目出補外籓視學楚中旋反初服髙臥十八餘年而名日益重四方徵文者日益多自上衮列卿臺察郡邑吏幹旄詣門則公請贈遠謁貴非公文不賟則公請浮屠老子之宮則公請子孫稱地上觴文地下石則公請籓王戚畹以及三韓六詔百蠻之長懸購著作如雞林新羅故事則公請三家之村五都之市朝懷贗蹪而暮獵金錢依倚生活不勝記則公請夫海內交人亦多矣身當吾世而目見斷楮殘煤至聲價百倍者無論京山卽弇州曾若是之烜赫乎度公所遭卽思王八斗穆之百函分身應之猶恐不給而公搖茟萬言緣手散去侍兒書記竟不知轉落誰何手也余與公爲老友凡有奇文輒出示欣賞其它散見於劈箋題扇卷軸屏障之外者甚夥賴冢孫庭克意料理懸金募之稍稍不脛而集呈公省視乃始笑爲已作不然等身書幾化爲太山無字碑耳公七十有五餘至今手不釋卷燈下能讀蠅頭書寫蠅頭字間遇二三名流宏抽覽卽推去曰就中無甚祕密藏不必遊目也他人皆五金八石而公之手別具一刀圭他人皆八陣六花而公之茟別帶一匕首凡詩文家客气市气縱橫气艸野气錦衣玉食气皆鉏治抖擻不令微細流注於胸次而發現於毫端故其髙文大冊雋韻名章溫厚中有精靈蕭灑中有肅括推之使髙如九萬里垂天之云澄之愈淸如十五夜吞江之月漸老漸熟漸熟漸離漸離離漸近於平淡自然而浮華刊落矣姿能橫生矣堂堂大人相獨露矣豈惟臺閣體具存卽漢唐宋以來相傳正始之血脈尙畱十一於千百者非公砥柱之力哉往公修神光兩朝實錄署副緫裁當事擬以少宰辭擬北詹又辭旣而請南乞體逆魏盜權於府中東夷弄兵於輦下士大夫震詟雷霆之威局脊救過不暇而後嘆服公之先幾遠引坦坦如無事道人非生平名心淡識力髙何以有此宋禮部尙書倪思云與其爲有瑕執政寧爲無瑕從臣其公之謂矣以此而發之心聲心畫𨿽欲不傳得乎若畱中奏議纂要如幹捲曾經宣付史館尙未流布人間確然元老晚年之定論神祖大事記之權輿也實錄竣期敢忘嚆矢爾庭梓之請俟異日焉

崇禎庚午七月朔友弟陳繼儒頓首譔

◇文集◇

卷之一

序﹝一﹞

卷之二

序﹝二﹞

卷之三

序﹝三﹞題詞

卷之四

記碑銘引

卷之五

論評

說議

奏疏表

頌贊

箴露布考

卷之六

傳贊傳

卷之七

策﹝丁酉江西程﹞募緣疏銘

誥像贊

卷之八

墓志銘

卷之九

墓表神道碑誄

行狀祭文

●容臺文集卷之一

華亭董其昌著冢孫庭輯

序﹝一﹞

◆序﹝一﹞

本艸綱目序

劉向說苑序﹝館課﹞

八大家集序﹝館課﹞

蘇黃題跋序

合刻羅文莊公集序

重刻王文莊公集序

馮少墟集序

皇華集序

石居士詩選序

方眾甫汝上集序

參知陳公遺集序

邢子願法帖序

超然堂槁序

靑藜館詩集序

江西鄕試錄序

素雯齋集序

陶白齋稿序

何士抑居廬集序

沈公路文集序

芝山集序

消暍集序

詒美堂集序

睢陽人物志序

漕撫奏議序

楡林杜日章三教逸史序

程氏墨苑序

人日後序

袁伯應詩集序

○本艸綱目序

郡國立醫學祀三皇神農黃帝是皆有當於醫庖羲氏則未有知其繇來者也吾聞五帝之書謂之三墳三墳言大道也道莫大於易近取諸身則爲素問遠取諸物則爲本艸蓋說卦所謂於木爲堅多心科上稿者卽本艸之鼻祖也且夫藥不過五行五行之變爲五色爲五味爲五气爲五性爲五用而五者之變不可勝窮聖人以卦气得五行之情故曰一日嘗七十毒者此物此志也神膏傅瘡靈丸療疾非常之事聖人不貴一毒妄攻五兵莫慘傷生之事聖人愼之愼之必自身始聖人亦人耳如以其腹爲嘗蹈必死之域以捄世名之爲神愚莫甚焉豈足信哉知禹之言神也以九疇治水則知農之言神也以八象甞藥審矣陶隱居深於醫乃語上古聖人方藥主治以識識相因夫不以腹甞而以識甞相去幾何哉亦未爲篤論也泰嬏六經惟易附於醫卜以不廢故曰執之皆術不執皆道謂本艸爲神農氏之易可也厥初藥分三品以三百六十五種應周天之數自漢以後代有增益爲圖爲注爲音義事類者凡數十家至近世蘄州李某悉加結集又以經史稗官之書廣引曲證凡四十卷可謂勤且博矣會西蜀陳文獻公請修一代正史有詔求天下遺書厥子文學某進之闕下天子爲報聞書藏文淵閣時方擬撰方伎傳丁酉三殿災史事中輟其副本一鍥於江右楚方伯四明薛公曰此楚人之有也不當楚人得之乎遂挍讎繕寫以鍰金剞劂薛公以內艱去三山楊公繼爲左轄寔終其事書成屬余序之餘嘗驅車楚之隨州過厲山見有神農祠則又大醫王之自出又讀張文潛明道雜誌云蘄州龐安時隨癥絜方輒有神驗乃知醫統故在楚楚又著於蘄矣然神農之佐有桐君雷公所著書已湮滅不傳而龐安時惟傷寒一論傳於世又未嘗進禦爲君父之效今讀李君綱目而古今之醫有所總萃焉且藏之天府行之四方而薛楊二公相繼表章以壽楚者壽海內不可謂不遇矣李君有子爲循今以明經起家余故衍三墳之旨而推本於易敢曰能爲神農之言也哉

○劉向說苑序【館課】

西漢之著書者自陸賈以下凡六家而卯金子居其二淮南王安則有鴻烈解中壘挍尉向則有說苑新書云淮南之書俶詭超忽世所稱挾風霜飲沆瀣者蓋文士多沈酣焉而向之說苑二十篇网羅舊聞應規人矩似非好奇者所急也玆顓刻說苰何也曰向之此書其合於立言之指者有三而文詞之爾雅不與焉裨用一也述聖一也獻讜一也有一於此皆可傳也矧兼至焉者乎夫語稱公輸子巧於爲舟車而拙於爲木鳶以非所常禦也顧長康易於貌神鬼而難於貌狗馬以眾所習見也向之說苑自君道臣術迄於修文返質其標章持論鑿鑿民經皆有益天下國家而非雕塵鏤空縱談六合之外以動覩聽者是爲裨用可傳也漢承秦後師異道人異學自仲舒始有大一統之說然世猶未知宗趣向之此書𨿽未盡洗戰國余習大都主齊魯論家語而稍附雜以諸子不至逐流而忘委是以獨列於儒家是爲述聖可傳也元成間中官外戚株連用事向引宗臣大義身攖讒吻顧所謂三獨夫者其憂社稷懷忠不效又進說苑以見志吾讀其正諫一篇蓋論昌陵論外戚封事之餘音若縷焉是爲獻讜可傳也此三者鴻烈有之乎豈惟鴻烈陸大夫有向之麗而無其實賈太傅有向之辧而無其識董江都有向之醇而無其達楊子云有向之詣而無其節知言者必能折衷矣或曰史載子政自言得淮南王枕中祕書以黃金不成獲罪則好鴻烈者宜莫如向故曾子固譏其言不深純是不然夫子政固少好淮南書者及其義甘不調齟齬憂患之徧嘗而學術意見已一變矣昔派河東文師國語而非國語曾南丰文師子政而詆子政文人反攻固耳可盡信哉

○八大家集序【館課】

文之有家尙矣六籍以降作者代興至班固藝文志始詮別流類爲儒家道家名法家縱橫農雜家彼其持之有故其言之成理瑰瑋俶詭自立堂室總之所謂家也乃遠識之士上下千載文章之變欲罷黜百家而獨有當於唐宋八子者目爲大家而行之何居重經術也楊子云不云乎六經爲羣言之郭而劉勰文品首揭宗經經之於文也祖也譬之家然有族有祖而後支分派列或以官或以地有亢厥宗者爲大家若箴銘賦頌祖之詩者也序記奏疏祖之書者也爲文者卒未有釋上而可訓者也夫八家者材人人殊乃其淵源所漸則皆宗經者已昌黎平淮西碑說者稱其序似書詞似詩而子厚明允生平蘊藉見於與韋中立田樞密之書若王介甫之新經字說曾子固之洪範解歐陽永叔之童子問二蘇之易傳古史不謂之本原六經不可也故其蘊釀也厚其鎔裁也雅其造義也深其於三代之典型猶有存者而世不得以意廢之蓋文之有本者如此明興洪永之間猶知宗尙仿蘇家則有若方遜志仿歐曾家則有若楊東裏諸集可考也自徳靖而後士務速化好釣奇於是置經術弗問而取秦漢諸子之文句比字櫛以相色澤曰是可超唐宋之乘吁吾不知此八家者其力固不能爾邪抑其能之而薄不爲耶且所爲罷斥諸子者爲其畔於經也畔於經矣而瑰瑋俶詭自立堂室則猶之有家也若襲秦漢諸子之餘而寄其門廡之下是乃向者江左西昆之習而韓歐數公所奴僕命之者矣何以家爲故讎挍八大家集授剞劂氏俾承學者知通經學古之指焉

○蘇黃題跋序

蘇門四友惟山谷學不純師東坡事之隱然敵國文章气節之外戒行精潔平生臯過比於露坐科頭者祗小艷詞耳此眞東坡之所畏也其爲文仿蘭亭敍題跋書畫寥落短篇出於劉義慶世說𨿽偏師取奇皆超出情量動中肯綮而廣川之藻長睿之博顧不夥遜席焉亦得坡公燻染力耳當宣和時黨禁蘇黃及其翰墨凡書畫有兩公題跋者以爲不祥之物裁割都盡乃以進禦蓋論世者興嗟焉豈知五百年後小璣片玉盡享連城如侍禦楊公裒成此集也耶山谷嘗爲子弟言士生於世可百不爲惟不可俗俗便不可醫也臨大節而不可奪者不俗也宋人之以爲不祥也俗也侍禦公之結集也醫俗也世有不俗者定不作書畫觀矣

○合刻羅文莊公集序

成弘間師無異道士無異學程朱之書立於掌故稱大一統而修詞之家墨守歐曾平平爾時文之變而師古也自北地始也理學之變而師心也自東越始也北地猶寡和而東越挾勛名地望以重其一家之言濂洛考亭幾爲搖撼乃太宰羅文莊先生獨折之曰禪蓋先生束髮登朝卽以扶世覺民爲己任嘗坐蒲團拈公案與老衲同參久而見所謂淸淨法身者乃知無善無惡之旨果與詩之秉彛書之恆性辧在毫芒灼然不亂此困知錄之所爲作也嗟乎拯溺者不赴水捄焚者不蹈火懼其入而不能出也使先生入而不能出則亦慈湖橫浦之續矣有心哉先生之衛道乎昔楊子云著書若法言訓纂酒箴騷賦皆麗以則閎以肆而其所自喜者惟太玄然玄學不大顯而世所傳者乃其所悔爲雕虫小道者也先生居承明著作之庭薄文人不爲而大雅之音春容平淡記序之文贍而有體銘贊之文質而不誇奏對之文讜而不激而書牘二卷所與諸君子諭難往復尢輔語錄而行所謂有徳之言造道之言並立而雙美者也先生且追洙泗而翼之何敝敝焉規摹秦漢哉神祖朝有以先生從祀請者疏畱中不報方今主上營精理道窹寐眞儒講幄侍臣有推崇先正之緒言以資啟沃者曠典若有待矣先生之曾孫珽仕刻此編於舊京而余適以纂修之命至固以序請念表章正學有裨世教非直珽仕率祖之孝已也僭爲序之

○重刻王文莊公集序

王文莊公仕於弘正之朝是時海內談道者東越未出談藝者北地未著自楊文貞而下皆以歐曾爲範所謂治世之文正始之音也文莊公崛起天地之中循習先民之矩其詩文以自得爲宗自然爲趣其才無所不騁而馭之以法不爲戰國之縱橫其學無所不窺而束之以裁不爲六朝之雕繪於境無所不收而以情附境不爲莊列之虛恢於情無所不摹而以禮定情不爲屈宋之怨誹蓋率爾泛應不離典型寂寥短篇各標閎巨若入淸廟所見無非法物若驟廣陌所踐無非坦途奚以句比字櫛用非聖之書气盡語竭逞無窮之辧爲哉試取其合作置諸廬陵南丰兩先生集中曾可區別否公有言古來文人持論但以自快其臆不必合於當日之事情諍臣之獻納苟出於植黨沽名則有混國是而不卹者蓋百年之前已洞見其端而今始驗也非淵識不至此嗟乎當徳靖以來作者如林以師心擬古上說下教正始之文幾於暑之裘冬之葛鮮有過而問者功成不居公亦何能自異及夫模擬之力已窮千秋之論未定而後人人知循其本則公之文始懸衡天下神明再還日月重朗是集也蓋詞場之赤幟非王氏一家之天球已也公之孫王大夫較讎授梨張皇貽厥紹聞徳言公侯之後必復其始世家之寶祖硯者吾必以大夫爲冠冕矣

○馮少墟集序

在昔己丑之歲庶常吉士二十有二人天子命少宗伯田公爲之師而金陵焦弱侯以理學端門爲領袖是時同儕多壯年盛气不甚省弱候語惟會稽陶周望好禪理長安馮仲好好聖學時與弱侯相激揚仲好冷面骨人也嘗端居晏坐茹淡寡交文字之飲鮮所徵逐吾黨愛周望之簡易而憚仲好之矜莊不敢以狎進私戲之曰此食先﹖﹖屯肉者謂其有意於兩廡之間也余旣以請急歸越歲還朝遇南昌劉幼安於淮陰爲仲好五嶽方寸也曰三秦大邦仲好修士且閣試之甲乙不在人後而有上下其間者竟得西臺何也余曰子休矣謂石渠東觀足滿仲好志耶居久之有詔屏逐諸賢者而仲好亦坐廢且二十年矣仲好無幾微牢騷不平之气而益湛思於學脈蓋窹寐洙泗折衷濂洛𨿽一稟承於先儒而獨證獨剏自爲一家之書今所刻語錄紀敍天牘詩謌雜著十餘萬言是已異時講學先生微言不乏而徵信或希仲好獨以躬行爲劵學者觀其詶應取與細微之際無不心折故翕然宗之曰關西夫子而朝士想聞其風時以人告冀備細旃之聽夫康齋以布衣召見文淸以陳臬爰立坐論之任豈復借資於官秩而況仲好固文學侍從之臣乎哉吾以仲好卜世道矣余回環參究全集宗旨若有悟人而諸序者業先之不復龐贅獨以諸君子所見者江漢吞天浴日之後而余所見者岷嶓發源濫觴之初蓋仲好學爲聖人之志定於庶常時而今之充寶光輝不離本來色相也崔侍禦六千里外屬余爲序余旣幸附不朽又以慨周望幼安皆不及覩也嗟乎士固有百不爲多一不爲少吾己丑同館得仲好足稱盛矣

○皇華集序

在昔穆廟隆慶元年歲丁卯吾師太傅許文穆公時以翰林簡討奉使朝鮮賜一品服乘四望車玉山暎照彩筆縱橫彼邦驚嘆謂天際眞人片紙隻字珍若瓌寶及公之行貢球稱幣修郊餞禮如故事公一切謝遣鮮人尢嘆服作亭顏之曰郤金紀盛美昭示世世永勿諼也又五十八載爲今皇帝天啟四年歲在甲子公之幼子立禮復以中書舍人奉使覘彼邦請封情事於時遼左淪喪舍人𨿽得輿無所用之乃絕海而渡間關鼉宮蛟窟駭浪驚濤幾兩月而達鮮之父老逮見五十年前天使者嘖嘖快覩如文穆再來也舍人還貢球稱幣郊餞甚謹舍人指郤金亭而謝遣之惟是彼邦所鋟皇華集一冊再拜登受歸而視不佞昌曰立禮生三歲而失怙不省先公者容何狀旣展讀此集若傳神照若閒生面卽海外君長奉爲瓌�況吾許氏子孫乎方當刻寘家廟子不可以��蓋余嘗走新安弔文穆公之墓文穆諸子皆如寒畯無厚業惟淸自忠孝之遺獨厚耳而舍人尢以白眉著且陸賈使尉佗橐中裝至千金不以傷廉譏舍人再世再郤金令絕域知聖朝有投珠抵璧之臣眞不辱命者至條上方略米聚山川箸籌石畫天子下詔褒美天官氏紀錄當有不次之擢與張博望言多鑿空者豈可同論也文穆公之家教世澤得此集而益彰而舍人之恢弘遺緒不愧於李贊皇範忠宣者端在是矣敢識之末簡

○石居士詩選序

石居士詩選者今大中丞楚陽石公作也古不有開府詩乎曷稱居士蓋海內之知石居士久矣公始爲二千石守長以彊直失當途驩中丞臺以乘墉而攻無弗勝者竟奪於淸議昨舌自免去當是時公一似披裘翁此一居士也公旣自吳郡移守會稽銓宰念淮鹺爲天下膏脂處不有修士誰酌貪臬於是公以憲職領鹺使會有監司以苛禮裁公不爲屈趣解印歸當是時一似柴桑翁又一居士也公歸而艸衣木食大忘人世臺察守相干旄踵門罕所容接惟以古道素風爲鄕閭表當是時一似遼東皂帽又一居士也公沈冥踰一紀澡修閱一世以有此居士譬之喬木焉封植護持自拱把以至於參天大不易矣而奚以崇膴者重公之詩乎公結髮稱詩以唐爲範其論本朝詩以髙楊張徐爲正始𨿽與七子同世未嘗有所附麗今讀其未風近體五七言諸什气骨蒼勁格律沈雄往往規摹少陵卽溢爲變體亦在昌黎樊川間乃其主盟風雅惟是有絕俗之識試舉其槪如林泉之作歌衡泌而適考盤故其恆也自公爲之則目營四海心洞九流非名人貞士不以懷非存教維風不以紀一字陽秋亦詩亦史斯已超矣塞垣之作宣鬯威靈鋪張功實故其恆也自公爲之則箸籌廟算米聚山川憫徵戌之苦辛憤犁庭之汗漫蓋其原出於采薇杖杜而前後出塞之什成於主帥之手抑又奇矣要以詩品如此自可無翼而飛孤行宇宙卽一丘一壑且方駕襄陽況淸徳蓋世勛猷炳焉若爲之鞶帨乎此之謂不朽已公名位逾進文魄逾彊取於世有甚寡而斟酌於古人者甚慱是編而後未見其止錫以嘉名必曰居士後集公之故吾在是知其無以易之矣

○方眾甫汝上集序

汝上集者方眾甫守汝時所著詩若古文也眾甫不嘗剌冀乎獨稱汝何也凡眾甫有所撰造率取吏治之餘冀之堅汝之瑕也始眾甫舉孝廉嘗恨不得速去經生之藩而一意千秋之業旣解褐意且怒而飛矣然眾甫不敢易冀曰吾天子之揆煩吏也詞客也與哉若之何以挾策者亡羊也筮仕者以吏爲師以律令爲春秋以案牘爲史籍吾何得獨異當是時眾甫篇什用希意有所至而愛有所遺也及且補官爲汝直遊刄治之矣州將視事三月老椽吏抱疑牘嘗之一再不效欺紿意銷於是訟堂閴然翰墨間作耆舊傳可續也山水經可廣也行春有貢俗之篇懷人有招隱之賦弔二劉之故壘訪空同之遺迹向所謂一意千秋業者至汝乃得之而其工力之深意度之矌雕刻萬象陶鑄往哲微獨傷汝之政天下髙等方駕西京乃其撰造亦兩司馬間矣夫州縣勞人臨汝劇郡他剌史戴星出入懼不贍舉何問風雅卽閉閣賦詩如簡書何無論不得如眾甫工也眾甫信自才抑可謂知務矣在昔漢之盛其大夫能賦者惟遼東河內傳耳猶有不列於循良所學所用各有當也間者天下之网至密矣以繩文吏有過無不及焉見謂此屬流連景光厭薄簿領無與百姓之急自眾甫之集行而課功實者乃今絕訾於文人乎眾甫入爲司馬郎憂邊思職日夜討石畫襄廟算西人旣已就馘而東徵將士復伸威眞番樂浪之外夫韓之碑栁之雅司馬子長之朝鮮敍傳於以紀成功而師後事者是在眾甫而眾甫玆未暇也且以汝上集求之

○參知陳公遺集序

國子博士陳公應召行有日矣手詩若文一編以視余曰此先君子之遺集也先君子仕於肅皇之朝爲名禦史神祖時江陵相奪情議起臺諫列名以請舉朝不與者二人先君子與焉以是中考功法江陵敗凡抗疏受譴者皆復故官尋有不次之擢先君子恥自列不大有所表異繇縣令平進盤旋藩臬所至有惠政屍祝者不衰以參知引退樂志著書覃思雅道五十年如一日也生平爲詩若文隨手散去家藏所萃十不得七將授梨而傳諸世子其爲我敍之餘惟撰造之事非名心甚厲者不能鉤深抽祕極其才情之所如又非名心甚恬者不能馳域外之觀而俟千秋之鑑先生盛年力古專精靡他而實際闇然知希爲貴彼如近世詞家一吟一詠輒自標置若建鼓招搖而博一時之聲譽者於先生何遠也語曰惟其有之是以似之且夫忤柄臣之意如汲大夫而不以气節名修百姓之急如朱桐鄕而不以循卓名若此者不謂先生之恬不可不謂先生之文亦不可也文人刳心雕腎抉造化之精類鮮遐算李杜韓柳是已惟白香山在九老中年及八十韋蘇州經歷三唐幾及百歲今先生所享大年居兩公伯仲間而其詩品之蒼澹文章之眞率與兩公方駕而馳不知誰當讓席者此又公之取於世者尠而天以期頤成公不朽之盛事也可以傳矣國子先生司鐸吾庠諄諄以育材爲務所得奉入以浚百年久淤之泮水旣已臨發又采形家言崇臺傑閣悉還舊觀此方士子之去思猶靖江士民之祠先生也先生嘗令靖江云

○邢子願法帖序

余爲庶常時館師田公宗伯病且劇同館議以一人行者余爲請急卒成掛劍之遊子願太僕曾爲近體一章推余意气論交自此始已余出春明過徳乎子願馳百里觴余張太學之第曰此地不乏官舫今日乃仙人過耳耳余久臥山中而馮元成時以小艸往來燕齊得與子願談對兩君皆作五君詠謂李本寧王百谷馮元成子願與余也余愧不能當未有和歌子願亦復千古今王司封結集其書刻成五卷見寄且所取惟晚年行押尺牘不矜莊而自合者尢爲具眼夫子云之玄待知異世林宗之鑑宜取神情豈特翰墨之林一段奇事亦子願書名滿海內非授梨致石之難惟是自謂大好者若水乳和合莫爲拈出耳得司封此舉如子願復生俾余聞廣陵舊曲眞翰墨中一段奇事亦非直翰墨林中一段奇事也嗟嘆不足書此以附不朽

○超然堂槁序

曩余讀書檇李孫簡肅公猶在懸車余恥爲遊大人不獲奉函丈乃吾鄕龔黃門爲餘言孫公天下長者其它懿行甚備抑其謙世無與比蓋覩公之一體云而公有子孝廉君自稱謙所則所謂或得其骨或得其髓者矣已而更稱超然子昔之謙今之超將無同乎左太衝曰鬱鬱澗底松離離山上苗以彼徑寸資蔭此百尺條地勢使之然繇來非一朝而栁氏家訓以奕世席寵爲可畏曾不如華門圭竇足自見其所長者盛滿之難持如此君簡肅肖子孝友天篤畫地而蹈魚魚雅雅無衡气無慆心庶幾萬石之有慶建太丘之有二方哉乃其砥礪行業攻苦食淡有寒畯所不能望者故經明獲雋物望益起夫楊滇南之博雅近世鮮儔猶爲家世所掩以君方之懸矣在易之言謙曰利用徵伐天之道其猶張弓乎君之謙也於是乎能超矣君自以世受國恩志在報主非肥遁林藪厭棄纓緌而一切逃之人外者至其輒業以廢蓼莪故耳余嘗謂丹朱之傲不必如末世凶徳當繇輕世肆志不肯以天下爲桎梏想當洗耳赴淵之流有此學術而濫觴於莊生橫決於稽阮遂以風流放誕爲事迹於超而失之莫斯爲甚何則不謙故也舜之愼徽禹之克儉尼父贊之曰巍巍乎則超矣君之超然以此請以質諸君之子弘範以爲得乃翁心事否

○靑藜館詩集序

唐以詩取士而詩無當於名公卿何則凡詩之工必顓意一行不他遷業與之相終始而後成一家故窮而工則爲孟浩然杜甫而不必以詩昌其身也貴而工則爲宋之問王維而不必以詩重其人也蓋終唐世而稱名公卿者贄以讜泌以智三百年無幾而曾不能以短篇只語掛於間气英靈諸談藝之口而曲江庶幾焉其相業固鼎姚宋而其詩名亦伯仲儲王矣抑何寥寥也夫爲名公卿則無所事詩卽爲詩而令窮工者能傲之以不專於全才何有耶明興尊尙經術而不以詩程士惟文學侍從之臣以之爲本業然非有興慶龍池之賡歌明河輕煙之寵異如唐者其迫而後應不過中書省試已耳春明送別已耳皇華紀行已耳且也其官漸貴其去詩漸遠石室編摩則又遠代言視艸則又遠講幄橫經則又遠至於學士春卿潤色天子禮樂之事至繁且巨當是時而欲與詞人墨客腐毫刻燭爭長於四聲五字之間豈惟不暇已耶滸西金齒竟以窮工懷麓鈐山遂成絕響離合之故與唐一揆矣君子有遺憾焉少宗伯劉衡野先生以異才奧學冠冕詞林周踐淸途二十餘載髙文大冊播於四方忠言嘉謨動毘廟社戊戌春首倡伏闕之議請立東宮天子𨿽下詔切責以此知中外心率奉宸斷成羽翼功而先生在南宮所條上諸疏皆凝然獨立不茹不吐爲羣小側目世咸以敬輿長源歸先生先生𨿽歸海內比之惠州衡山而以出處爲世輕重若無敢以詩人詞客求先生者先生乃未嘗一日而廢詩沈酣六代函括三唐色澤髙華興寄蕭遠內無涸思外無遺象其伯子裒集所爲靑藜館集者𨿽不見先生之全哉要皆極其才情之所詣以窮詩家之變故謂先生爲延淸摩詰而不得謂先生爲敬輿長源而亦不得謂先生以人地重其詩而不得謂先生以文章功業重其詩而亦不得其曲江之流乎自先生之集行而唐以來名公卿所爲媿色於詩窮之士者此堪吐气矣先生嘗自言楊子云薄雕虫不爲而美新文何敢與吾家中壘外戚封事並故目署其館曰靑藜將尙友於古之三益而余心於曲江諸君子者借唐論詩也

○江西鄕試錄序

臣惟國家之求士可爲勤矣而累朝今令至皇上乃始大備先時郡國諸生餼於膠庠者嘗以二十餘年得觀辟雍之盛蓋發種種短矣皇上采禮官議有非時之貢著爲今世世守之先時國家有大慶典若皇子生東宮冊立間一廣舉額以示特恩皇上采成均議兩京益二五十人著爲今世世守之先時今京朝官典省試蓋其愼也一再舉行旋卽報罷皇上采科臣議一如兩京成事著爲今世世守之此三者議如聚訟蓋亦有言不便者矣悉格不行且皇上神明獨斷百司建白非盡得請也顧議及賓興無弗奉兪旨者吁俊右文之意懃懃懇懇甚休甚厚豈不千載盛際哉夫國家之法以簡爲功以繁爲病以紛更爲擾惟是興賢選士自疏而密遇變則通眞才輩出靡不繇此鄕比之制累朝更定至皇上大備而又自今歲始今歲其得士乎顧臣何能爲役臣東海孤生也遭上拔擢簪筆史館皇上視朝臣承乏傳冊皇上禦講幄臣承乏橫經五年所矣皇上居嚴處深臣未嘗得一陪法從惟索長安米是愧若藉衡文以報萬一斯臣殫竭駑鈍之日也其敢弗勉臣自少時臣父授以江西諸君子之書往歲奉命封藩吉府出豫章之境問所爲走廬陵南丰道者皆與王程不屬末繇涉其山川瞻拜祠下有遠想慨然耳若諸士之於歐曾猶水木之有本源云仍之有譜牒也彼其操觚命牘者夫非二先生之緒言餘韻也耶臣得受而縱讀之錄其尢雅馴者上諸天府卽神理綿綿典刑不泯於生平尙友之懷甚愜其又何敢不勉在昔歲戊子司衡江右者臣之房考也玆役也江右人士意且厚望臣曰夫夫也其知人得士能不愧師門否乎臣又何敢不勉𨿽然臣所勉竭駑鈍者挍文耳而臣寔不習於文臣之所習者應主司者也非身爲主司者也主司而知文卽取之帖括與取之徳行道藝無以異蓋韓昌黎舉歐陽詹曰讀其書知於慈孝最隆也文信國對策王應麟知貢舉評之曰忠肝貫金石古誼列龜鑑此皆遺其皮膚得其骨髓有神者告之軼常度遠矣臣實安能而幾以甄識眞才惇在三之義乎乃臣有以信之諸士者夫士不自負然後能不負君親不負君親然後能不負朋友砥節礪名肩宏任巨士自得之其聲光及舉主者皆其餘也士寧愛其餘不借臣以知人知文之譽而本末俱喪徒困臣以所不能非友誼所有臣可幸無罪矣此鄕先正若楊文貞以布衣起爲名相況蘇州以掾史起爲名臣彼不階賢科聲實踔絕豈其取士功令十倍艸昧而得才遜焉者又安事取累朝科指紛更之爲諸士亦勉乎哉

○素雯齋集序

昌黎論文謂王公大人非性能而好者不易以爲是何言與前代無論矣近世若北地關中規摹左史毗陵晉江步武歐曾作者如林是不一族豈必窮而工哉何性能而好者之眾也原夫撰造之事以經國爲用以涉境爲功玄圭乘載禹貢是陳赤舄秉成周官用作五方謠俗每待輶軒之求故府圖書豈但閉門之造或江山爲助或朋簪勝讀故有一行塞垣骨力遂老旣遊劍外繩削不煩者此其徵矣素雯齋集者憲大夫福生吳公之所著也公雋才天授奧學人師臯比多問字之賓通都傳殺靑之業有日矣迨乎平進王塗郎潛民部盡發金版仰佐玉鉉紆衡而談世務矢筆而進嘉猷摛雕龍炙轂之詞折弘羊鹽筴之議且請蠲左藏以卹東垂於時羽檄交馳公亦祝庖兼應令嚴先甲野絕呼庚後事爲師前籌必驗覺狼居胥之可封而十六衛之可復也至督餉雲中纂云紀四卷考經按傳援古證今察九塞夷落之情抒帝王萬全之策讀其書老馬皆可識途用其謀天狼不難坐剪非夫膏肓之砭石儉歲之稻粱哉吾嘗謂搏綜之士弗列於藝苑者束於才也入理之談弗艷於詞家者薾於體也公腹笥淵渟筆鋩電掣自子史空玄之學莫不觀其會通精於擬議攻其堅而不攻其瑕用其新而不用其故立一義則連環遂解搜一隱則華表先愁如水也因地而異形如雪也值物而賦象故夫騷賦古律之什箴銘記序之文皆得心應手仗境生情體齊梁之綺靡兼燕趙之悲壯東南之美盡在是矣聞公之試宏詞科也偶以魯魚之誤缺然金馬之酬當事者至今惜之然勛猷日盛名位日隆閱歷日多醞釀日厚藏山之副未見其止騄耳馳於天廏步驟益閒黃流薦於明堂符采倍耀繼素雯而行者吾不知其所變化矣不佞昌二紀還朝三都卒業感足音之再聆嘆至美之不肴聊弁之簡端試以質之知言者

○陶白齋稿序

陶白齋稿者余友章公覲行卷中之什一其弟子敬所手錄而挍梓者也何以曰陶白齋者公覲生平雅慕彭澤香山兩公故顏其齋以見志卽稿中一片瓣香白傅六時頂禮柴桑是已余往同馮咸甫輩結社廌中晨集構經生萟各披賞訖卽篝燈限韻人賦詩幾章每夜分狂飲狂歌輒抵掌曰此非少陵耶此非長庚耶此非摩詰耶乃公覲奮袂起曰我何如彭澤何如香山其弟子敬乃從旁睨視曰玄宰得當少陵之骨咸甫得當長庚之韻我長公其季孟之間乎而不佞亦何如孟襄陽云爾時俱少年負意气不相下陽浮慕古人謬自譽詡人且側目呼爲狂生而公覲負時名年稍長執牛耳而盟吾黨吾黨兄事之呼吾黨曰狂生庶幾尙友古人哉母第若而兄堇堇希陶白兩先生爾也公覲且先吾黨前茅矣會子敬挍梓成而謂不佞當有言嗟夫非不佞何當有言乃言吾黨二三知已社中之繇來乃爾若夫公覲之詩恬澹閒雅類陶曠達豪宕類白則俟知音者若夫公覲神情類兩公而色澤象貌有不必盡類兩公者則亦俟知者毋謂吾黨二三知己汗私所好猶然少年時陽浮慕古人而謬自譽詡爾也

○何士抑居廬集序

吾友何士抑居父喪甚謹嘗曰漢原涉有云先人墳墓儉約非孝也乃大治冢捨於鳯凰山之麓賓客會葬如雲馬踣地悲鳴不得前松栢楸梧儼然林立蓋士抑之產半挫而哀思終無窮每當淒霜寒月呼號墓頭不忍去間爲詩歌文詞以紓寫之而賡和應酬之章亦復不廢則居廬艸是也自古喪言無文故東坡居喪謝賓客絕詩文晦翁亦以爲知禮而實有不必爾者昔右軍諸帖半出於問病弔唁從哀戚中結法所謂淚漬老筆者其書獨垂至今古孝子白華之什三百篇不載束晳補之讀者終以未見逸詩爲恨則又何怪乎士抑之有居廬艸也余有傷弓之痛每置不忍讀卽讀之亦不忍竟然而文詞辛酸聲气悲婉如哀螿勞雁使人聞而泣下將無淸歡之言難擬而愁苦之語易工耶𨿽然士抑發乎情止乎禮義蓋古孝子之遺志也況其言爾雅韶麗卓然可傳余職史請授之樂官以次於白華逸篇之後

○沈公路文集序

余往與陶周望論文人之病惟達爲甚周望曰阮公詠懷何鬱鬱奇也余曰豈未見蘇門時什乎晉人每謂使我有身後名不如生前一杯酒斯語也用之功名之途則大善不可爲著作之林道也彼潘陸沈謝者流得一隹語如下一敵國商一穩字如遇一導師專似癖莽似癡多取似貪不讓似怒烈士殉名與誇士死權等不如是何以傳不朽乎蓋周望恬於進力於古以余爲篤論惜其無年而玆又有慨於沈公路也公路家承世美才擅幼淸旣遊竹素之樊亦涉園林之趣性復悁介深居簡出不爲大人遊不懸髙門簿其於稱詩直酬夙好何悖尊生而廣心浩大不遺餘力纏綿險韻層累連篇牘發百函箴盈九土諰諰焉嘗慮目攝者之當吾前而唇稽者之議吾後也中歲善病身名孰親然藥褁與詩筒雜然並進吐出肝肺撚斷髭須不惟若癖若癡若貪若怒且兼爲四愁爲八苦而著作之興迄不衰止誰實迫之堅守恆度乃爾耶籍令公路策足王塗旴衡詞壘將其道益廣其气益揚送別懷人不止眼前儔侶登髙弔古不止封內山川騁妍抽祕著書滿家當必有富於玆集者矣斯文人之習气志士之深心乎嗣子谷似博雅紹聞結集授梨傳之海內俎豆於孫太白王履吉之間嗟乎公路生矣

○芝山集序

芝山集者麗江世守生白木公之所著也徳靖間李何邊康楊扢雅道海內向風已東漸西被矣未南曁也自楊用修遠戍碧雞張愈光鳴臯和鶴滇洱諸侯有雪山公者起而應之大歷典刑杜陵膏稪宛然肖也時則翰墨之場進荒服而上國化鬼方而神州絲視染金視鑄豈不信哉三傳而爲生白公承雪山之緒而益恢弘之以忠勤報國以止足禔躬祖硯可思書種方茂枕經藉史與寒畯爭勞抽祕騁妍卽詞人寡和今其集具在張宗伯稱其淸新俊逸澹宕精深周學士稱其觸景情生木髙調雅庶幾鐘爃之定評玄晏之篤論矣乃餘讀公集而更有異焉夫用修𨿽博綜四部而內典諸書取材猶儉李於鱗自謂秦漢以後棄之若遺縱旁引竺軋秪收綺語求如唐之梁補闕宋之蘇端明無有也其視公寒山和詩及偈頌儷語皆盤旋了義皈向大乘作頻伽玅音具貝多本色且不廢小果不住無爲豈直文人慧業隱然開士宿根蓋染則猶是也爲六銖之天衣鑄則猶是也爲八璉之法物有進於詩若文者矣宜其脫屣軒裳而獨遊埃壒之表也麗江去吳萬里公間關遣使以序見屬感交道之有神嘆豪傑之無待聊書此以附爾史公之末簡云

○消暍集序

品詩者莫不艷靈運而髙淵明淵明之詠荊軻一似爲謝客耶子房奮而仲連恥談何容易是向者魯勾踐所叱也乃桃源托於避秦義熙不書甲子脈脈乎黍離之悲過於秦庭哭斯亦劍術之精者已澄江夏茂卿今之柴桑翁也毘山之隱四十餘年太夫人在不敢以身許人固矣太夫人以天年終而蓼莪衘痛誓墓益堅世莫能窺其際迨夫大璫扇虛江左諸賢疇昔所兄事茂卿師事茂卿者不能以身體發膚還之所受而始知堅臥之孝與鬼神合其吉凶故以遺榮盡陶公而以孺慕盡茂卿者皆目睫論也兩君子出處之際一如閒雲一如介石一如連林之獨樹一如在谷之幽蘭而間有小異不害爲善學者博極羣書窮探幽眇而不必不求深解也禮法自將出言必雅而不必酣歌恕醉也緇衣好篤求友情惇問奇之客日進倒屣之禮有加而不必息交絕遊也萬卷可遣良玉必琢雍穆之範在躬弦誦之聲在室而不必五男任運也藉令生同時居同地則把臂入林不再屈指矣史家獨行文苑傳每不相兼蓋忠孝名賢踞百行之上游見謂撰造亦細事又或束於才情困於物務卽已遵途未能登極而茂卿性靈與日力足訂千秋之業專精靡他美成在久其文則可信可傳其詩則可興可怨忠�之篇南史筆楚臣些郁勃恢奇助宣名教顏光祿之五君詠杜少陵之八哀詩皆在醞釀中此可以知茂卿矣集名消暍試快讀數過當有甘露醴泉從舌本間溢出不覺躁心之釋者

○詒美堂集序

昔劉邵人物志以平淡爲君徳撰造之家有潛行眾玅之中獨立萬物之表者淡是也世之作者極其才情之變可以無所不能而大雅平淡關乎神明非名心薄而世味淺者終莫能近焉談何容易出師二表表裏伊訓歸去來辭羽翼國風此皆無門無徑質任自然是之謂淡乃武侯之明志靖節之養眞者何物豈澄練之力乎六代之衰失其解矣大都人巧𨿽饒天眞多覆宮商𨿽葉累黍或乖思涸故取續鳬之長膚淸故假靚妝之媚或气盡語竭如臨大敵而神不完或貪多務得如列市肆而韻不遠烏覩所謂立言之君乎京兆耳劉祝先生覃精藝苑垂四十年方其壯歲登朝爲時曾幾卽依親子捨衡泌棲遲菽水之餘翰墨間作神皇帝嘉其純孝起之田間洊歷華要卽不必種桑八百株辭官八十日而身立四虛神遊八極東山之志始終不渝故其撰造皆肖心而出卽規摩西京出入王謝兼詞人之長猶其剩技惟是衝夷其度蒼勁其骨遊乎自然之途而化其鎔裁之迹則文品之最眞者先生有焉近代名家此祕鮮覩矣語曰窮則變變則通自隆萬以來歷下瑯琊懸衡天下橫詆前人幾無餘地滔滔末流且過其歷一二君子有意挽之乃盤盎之水不能起粘天之波祗爲河伯所笑先生之集出而談藝者有所折衷焉變之此爲時矣余且奉研削以從不自知其才之盡也

○睢陽人物志序

睢陽人物志者劉文學瓉所撰次也自元勛大臣至節婦爲凡例者十有九蓋本其祖參知公之緒而咨詢潤色積有歲年卒成未竟之志斯已勤矣殺靑旣竟以一帙視余屬弁其首憶余承乏史局西蜀陳文憲公疏修正史詔求遺書遺書大出而郡乘之可采者惟徐大宗伯學謨所修楚志餘皆悠悠耳神祖晚年臣下章奏十九畱中獨山陰貢士王應遴修志兩疏皆下所司應遴待詔闕下卽授中捨於一統志之外幾增過半會有實錄之役其議遂寢及余副春卿領總裁事海內書籍益復集於禮部發而觀之如大官之饌品味𨿽廣無當郇廚求如古之先賢志耆舊傳足備金匱石室之旁搜者無幾也假令郡國所在有劉文學之善著書將錯綜人物彬炳琬琰者在在睢陽豈非史家取材之一快耶文學之言曰此邦名巨盟帶礪而銘金石者世宜無不知惟是閭巷布衣閨幃煢�苦一世而惇行甘九死以殉節有子將月旦之所不聞士元風勵之所未收者吾是以表其微過於表其顯識其小過於識其大嗟乎文學之用心乃爾庶幾美人倫厚風俗之綱要也其所禆益寧史哉寧史哉

○漕撫奏議序

宋時韓魏公名徳之盛在希文永叔右而魏公自言生平未嘗以膽許人膽之爲言孫思邈以前固未著也抑曾之大勇孟之浩气非聖賢之膽乎遺大投艱非膽不任當機應變非膽不決建威銷萌非膽不振古社稷臣見理明造事審意所謂可卽赴以全力遺寵辱忘贊毀獨往獨來獨斷獨行𨿽有樗裏不及回智𨿽有鬼谷不及造次非夫骨剛而气完孰當此者乎今大司徒憲葵王公其人已公自爲儀曹郎已引義直諫力爭建儲不憚九死神祖鑑其精忠國本遂定天下壯之旣繇卿寺領節鉞開幕府畿南文武具宜不名一器三輔重地屹焉長城會淮撫衡陽陳公予告歸公用廷推受特簡總漕事則七省將吏聞畿南之風烈稟約束惟謹若李臨淮入子儀之軍旌旗一變蓋陳公之政用簡公之政用肅云是時淮北薦饑中使四出加以遼師失律姦人生心飛芻發粟徵兵航海事有至難十倍往昔公觀其窽會屢上封章如請澄汰請蠲賑請寬宗獄請抑璫橫請復漕規請罷海運諸所條陳更僕不數而與當事往復不難十反謂明主可以理諭善人能受盡言寧直無婉寧方無圓爲洞辟之門不爲旁出之竇爲離弦之矢不爲處後之錞爲九四之龍不爲兩端之鼠爲上殿之虎不爲轅下之駒𨿽批鱗齒馬足爲難端裭墨懲貪誰非怨府稍一顧瞻輒生回互公孤忠自信百慮皆祛竟收獲上信友之效有如魏公同世不以膽許公誰許哉吾聞神祖時數以軍國重事命九列大臣雜議於廷旣咸造相顧嘿然莫適先發此皆國之典刑明而習於事者豈汶汶無成算哉則寵辱贊毀柴其中而剛大之气隱也繼自今所謂建必然之畫以破循默之陋者有稚圭在矣昔魏公命其子忠彥集諫艸七十篇分爲三卷曰庶幾彰吾君從諫之美且爲後事師乎公之鋟奏議意亦如此

○楡林杜日章三教逸史序

楡林杜冠軍自楡陽一再寓書於鄂曰吾三教逸史也多病息機坐進此道矣願子爲我精言之餘睹冠軍之多癖也抑冠軍無乃非情語乎哉夫達人所以覺世者詞人未嘗過而問也彼畢力窮年嘔肝刻腎片言輕詆白刄相仇亦大爲名所愚矣𨿽然不朽盛事以巧成以愚入使其名心一解卽五霸之所爭猶傲然不屑於著述何有焉爲鄒魯言者曰詩賦小道也爲苦縣言者曰名與身孰親也爲竺干言者曰綺語業也各有所遺則各有所立所遺者能令人意盡所立者能令人業遷則晉之江左是已逍遙往復酬難百出支許之玄大暢也而潘陸之業中衰矣風雅陸沈將無達之爲助耶吾聞冠軍之先有徵南者好左氏學世比之馬癖錢癖又三百年爲少陵有佳句癖自謂語不驁人死不休夫冠軍之病亦若此矣冠軍其亦以兩君子之癖爲病乎非耶不以爲病則安取而以三教之微言爲藥譬如猛士赴敵一鼓作气不巨鹿之天地震動則不快不昆陽之虎豹股栗則不快而倏焉引桐練絲求所謂廣陵之曲者非其倫矣冠軍而爲儒將爲俠客爲名士爲幽人吾無所不與而未以三教史許者知其沾沾於二祖之癖而未肯解也有代冠軍折餘者子言晉事則淵明非晉人乎桃源蓮社詎必降詩格也子何不少自爲地余不能應

○程氏墨苑序

物之可傳者若三代之鼎彛籕之鼓歐之劍斯之璽何之瓦宋之陶與研皆托於金玉土石之殊質以久存於世而世亦處之於藏與玩之間惟墨不然其試之也如吹竽必一一而吹之其旣用也如噉蔗至委而不厭其密移也如火消膏而不知其成功也如春蠶之作繭而歸於烏有以速朽之材當必磨之會幾無壽類矣而李廷珪以久特聞當是時以徳壽重華兩宮之購僅得一笏其收名定價與歷代重器埒而膠煤莖艸之壽亦可以銷金玉而鑠土石者豈不誠尢物也哉𨿽然吾以廷厓者利於墨亡而無利於墨存也墨亡則虛無之鄕較量不到如梁鵠之書弗興之畫形模永絕名字獨行耳其何賴於墨存吾聞廷珪之後有蒲氏之墨有趙氏之墨林氏之墨葉氏之墨皆與之相及而所謂一點如漆百年如石者獨以歸廷珪他人無稱也則賞鑑之家有揭竿而先之者矣今程氏之墨滿天下同能者宜悉力而與之角乃數年來不聞有超乘而先者卽諸公詶贈以爲橫絕四海不減奚超矣百年以後無君房而有君房之墨千年以後無君房之墨而有君房之名吾於何乎知之於當世之賞會乎知之君房其無攺玉也哉君房曾有所不釋方氏而欲窮其伎故殫精於此以一丸塞其關男子不具剛腸但可悠悠視息何成一事君房有心人也哉其墨之傳也以此君房遊吾郡無他過從獨索余試墨是日池水盡墨而余爲作墨苑序

○人日後序

翰墨之事良工苦心未嘗敢以耗气應也其尢精者或以醉或以夢或以病遊戲神通無所不可何必神怡气王造物乃完哉世傳張旭號艸聖飲酒數斗以頭濡墨縱書壁上淒風急雨觀者嘆愕王子安爲文每磨墨數升蒙被而臥熟睡而起詞不加點若有鬼神此皆得諸筆墨蹊徑之外者今觀察王先生當人日病不飲酒莫廷韓令以內府良藥輒據枕作詩二十餘章謝之皆風騷鼓吹也乃與彼二子鼎足立矣先生性髙簡恬淡構百尺樓絕塵表有遺世之意更自稱九霞子今讀其詩黃庭內景之微言多有存者夫先生旣已爲飧霞人矣寧俟內府之藥足起其泉石之膏肓哉藉有煩屙之士披覽是詩五內淸涼不啻飲上池水然則先生病與非耶是又進於詩者

○袁伯應詩集序

客歲重九餘旣爲袁公伯應制義小引以專門名家相朂矣今秋伯應自睢陽寄近體詩一帙亦以重九至且屬余序余與伯應尊公少司馬同舉於蘭陽陸先生之門司馬居恆授余教兒法曰伯樂相千里馬而教其子相國馬以爲千里馬不常卽善相無所用之如伯應之好稱詩無乃非司馬公意乎𨿽然時至事起何可執也蓋隆萬之間士子尺寸功令宋人注疏之外一步不窺二十年來破觚爲圓浸淫廣肆子史空玄旁逮稗官小說無一不爲帖括用者若以詩之才情而爲文吾知其俛拾靑紫無疑也且夫以制舉義論瞿王登壇信陽北地曾不得方駕非才不敵拘於時束於制也假令今有李何降格而爲制義過都歷塊絕塵而奔豈顧問哉司馬公海市諸什所謂淸新開府又建威消萌聲震大荒之外世故有文武具宜者何怪伯應之以制義兼稱詩也若伯應之詩鬱鬱唐人世有鐘嶸自能鑑定無所俟余評矣

門人徐士竑

許經閱

容臺文集卷之一終

●容臺文集卷之二

華亭董其昌著冢孫庭輯

序﹝二﹞

◆序﹝二﹞

期贈篇序

樾館詩選序

鳳凰山房稿序

趙升之制義序

兪彥直文稿序

金伯發稿序

戲鴻堂槁自序﹝卽復趙公益書﹞

源遠流長詩冊序

呂氏族譜序

馬憲副崇祀錄序

吳伯實遺事後序

志報錄序

屠孺人傳序

少司徒方采山公九十壽序

賀侍禦達泉張公八十序

封太史見峯張翁八十序

封觀察袁頤庵七十壽序

唐太公無懷八十壽序

封大理寺正楊澄宇公八十壽序

封禦史左太公壽序

楚魏碧山太公曁胡恭人七十階壽序

汪隱君繼環五十偕壽序

宮保東寧伯壽母百慶錄序

壽陳徵君元配衛孺人六十敍

壽節婦董母李孺人五十序

程母戴孺人五十壽序

壽汪母八十初度序

○期贈篇序

期贈篇者吾黨爲陸伯生六十贈言也百年曰期六十亦稱期吾謂伯生得稱百年期也凡詞人之年不數甲子昔老氏著不亡之壽太易貴可久之業客養之軀賢愚同盡惟言立而名成則與天地絜算而日月齊光伯生其人矣夫大年之不必兼小年往往是也前代勿論國朝詞人如髙子業何大復徐昌谷皆不及下壽顧其名則所謂彭祖爲天者𨿽然使騏驥而展十程之力梧檟而長參天之幹筆與年俱老智以耄逾練是三子者卽西京盛唐諸名家不足匹也伯生乃兼得之矣其苦心刻腎一似拂衛生之經其抉指鑿竅一似犯造物之忌而神理殊超容顏彌澤其詩文翰墨則六十化矣而其人乃始壯也頃者方括赤縣之內山經地誌萃爲一編曰吾自此褁吾足矣吾不戶而行天下矣庶幾達人有道者乎余謂伯生得稱百年期以此憶余弱冠時嘗與陳太史伯求論天下士太史至伯生則曰夫夫所謂自致靑雲者非附靑雲而名者也伯求已千古矣而其懸記之語伯生竟能不媿蓋自瑯琊好以名寵後進二十年來吳中談萟之士無弗伏軾結靷走婁江道者瑯邪又數以言擢伯生伯生遊道甚廣獨捲其業不以一剌進已而瑯琊賞譽之士各自以其所詣受名不以有瑯琊故重而伯生乃以無瑯琊故益重也伯求可謂知人矣余故采其言附於期贈篇中且以貽長公道衝使識世交之誼焉若余之所欲言者諸士大夫先之矣言正矣余無以加矣

○樾館詩選序

漢武帝房中樂府取唐山夫人所進十五章當時枚馬在廷豈無雋響曾不以被管弦而摐金石抑何鑑裁之超也文君以白頭吟少許勝長門賦多多許故相如心死倦遊不復走茂陵道良以遠山之黛每與時䢐而才情麗藻千載不化彼宋玉陳王之賦摹艷質而遺修能未爲具眼矣當今閨秀作者不得不推艸衣道人觀其新集如貽桐汭五言古四篇綽有韋司直之古淡而代陶琴代莊蝶等命篇亦復獨創大都閨秀之詩𨿽饒於才致而儉於取境未有若道人之鑿空者豈直緣情綺靡爲宛轉之歌十離之什已耶吾又聞道人豎精進幢被忍辱鎧師月上而友南嶽不欲僅以詩人傳何論唐山文君吾過矣吾過矣

○鳳凰山房稿序

舉業之變至今極矣未有知其繇來者也蓋自宋元佑中程蘇爲洛蜀之爭後百餘年考亭出而程學勝又三百年姚江王伯安出而蘇學復勝姚江非嘗主蘇學也海內學者非盡讀蘇氏之書爲蘇氏之文也不主蘇學而解粘去縳合於蘇氏之學不讀蘇氏書而所嗜莊賈釋禪卽子瞻所讀之書不作蘇氏文而虛恢諧謔瀾翻變化蒙童小子齒頰筆端往往得之所謂有大力者負之而趨𨿽朝�功�莫能挽也嘉隆間有歸熙甫者庶幾豪傑之士觀其所著古文前非李何后非晉江毘陵卓然自爲一家之書時人不具眼稍爲王李所掩終當行於異世今亦如岷江之濫觴矣熙甫於舉業亦自奇主司以意求之常誤收他人爲舉首云余友何士抑其蚤成名數見困懸書滿海內主司收而復失之無一弗類熙甫者第熙甫自據甚堅不能遷業士抑才多而體備無所不變化是爲異耳士抑阡其先公於鳳凰山之原卽依山築室絕迹城市著書其中曰鳳凰山房稿𨿽極瑰奇哉而王唐矩矱森然故在也殆神化至耶士抑於當世聞人裰科之作少所可意余嘗謂之日此事自有主者政繇坡公爲政耳君能奪其幟乎吾請從壁上觀戰因讀鳳凰山房稿理此語弁之

○趙升之制義序

嚴羽卿借禪論詩餘亦借禪論文三十年前爲趙公益拈洞山宗旨王唐以來此祕未覩公益大有悟入時方弱冠遊長安未婚對也歸而試於有司傾其曹偶能已見於時然不肯竟學飲酒賦詩居然作達余詢其故日有呱呱者可以付先生衣缽耳蓋謂升之也余旣久不談藝而友人言公益課子綿密無晷刻寬假升之嗜書自其天性不知人間有可縈念事其爲文機神縱宕絕塵而奔於余所論宛轉關生無復遺恨筆鋩煜煜光焰萬丈視余爲一灼之火矣玆鍥行捲公益獨以淵源所存屬余弁首余戲評之曰公益如愚公鑿山以待其子升之如大令學書欲勝其父王幼度聞而笑曰三十年窠臼不虞抓倒禪牀乎

○兪彥直文稿序

往聞之先輩云嶺南廖同野爲孝廉時以行捲謁吾鄕陸文裕公公謂之曰賢曾讀西廂伯喈否廖博雅自命不讀非聖書頗訝其語不倫又經月後復以行捲謁公公曰尙未讀二傳奇何也廖始異其語歸而讀之又經月文裕見其文曰惜也落第二矣蚤讀之可作會舉首今失之矣又江西萬楓潭爲孝廉時間業唐荊川先生先生命題令作制舉義萬一再呈捲先生皆不觀萬不得其故至於三先生始以筆批抹惟賞其後段語則皆一再呈者所未措思也萬始大服兩公之品騭何異許負之相人索紞之圓夢求之今世不可復得而余之爽鑑於兪彥直尢甚蓋十五年前已號於人曰是當俛拾靑紫不意甲子始發北闈又落羽歸也乃餘不以一蹷爲彥直惜而反以爲彥直幸曰尢物故在耳使彥直如廖公爲主帥所錄則無及矣且夫五都之肆一物不儲或屈於三家之村追風之足且行且息則十程駑馬先之吾視彥直之文心益深文气益壯其所著制舉義有宏肆剽疾鬼起鶻落者有虛和淡泊飡霞吸露者有激昂震厲劍拔弩張者有髙華沈重四瑚八璉者而又衷以遊道之見聞助以江山之悲壯其在都下所造請往來者爲理朵爲經濟爲劍俠爲空玄皆在彀中而皆收之以爲文用則余之素奇彥直者必有一詶而且藉彥直以爲余爽鑑解嘲也因其授梓諸篇而弁諸簡端

○金伯發稿序

陸文定公述爲諸生時學使者裁庵楊公之試士也嘗檄屬吏茅鹿門沈靑霞第其甲乙試事旣竣觴之公署沈曰是役也得會舉首以酬明公之苦心則大善不知其人安在楊公曰有之一在華亭一在常熟沈復詢其名楊以某某對沈公曰其地是矣而其人則非徐以陸瞿兩公之名對世知靑霞之忠節不知其深於文也又家侄少宗伯幼海述趙方泉學使己酉試事竣入南都唐荊川先生訪之坐次詢趙曰解元當屬何士趙公曰解元有之邵圭潔孫樓錢有威張大韶足當之唐公曰解元一人耳安得四徐曰捨侄一麐頗近之趙據甲乙考次則所眾人蓄者已而亦驗因嘆沈公之鑑栽精矣乃當時主司一一與之合符又何難也今士子一受嗤於拙目輒不能自信又何能信主司往往遷業以迎時宜受滅裂之報矣頃臺使奉詔選六郡之士充貢籍而以吾郡金伯發爲冠軍何必減靑霞之厚望而伯發於此道專精靡他陳言剗盡過此以往主持廷試與棘闈者怕承明著作之英與殿學宮端之望伯發率其恆度俛而拾尢物以酬知己可必矣余以談萟日遠且不蓄筆研請以此壯其行色

○戲鴻堂槁自序【卽復趙公益書】

僕於舉子業本無深解徒以曩時讀書於莫中江先生家塾先生數舉毘陵緒言指示同學頗有省入少年盛气不耐專習荏苒十五年業亦屢變至歲丙戌讀曹洞語錄偏正賓主互換傷觸之旨遂稍悟文章宗趣因以師門議論與先輩手筆印之無不合者乃知往時著撰徒費年月當是時苐能多作百首庶幾成章擾擾行役惜未究竟而舊稿亦從此敝菷視之聽其散軼不復理矣自余遊長安客每持余刻稿相質無弗贗者而裏中有訂贗錄贗者不免焉因用自愧使吾文如錢王諸大家卽暗中摸索當可了了何至難鑑定乃爾不謂足下苦心能滌除至盡如此集者自可不須序序大都諛語耳海內具眼者多何必以諛語先之願足下並破此窠臼異時足下三都賦就亦視此榜樣終不借譽於玄晏也

○源遠流長詩冊序

郡侯浚源詹公爲三衢名閥兄弟並守大郡以卓異競爽其先世多有聞人第言其近者如侯之祖星子公考司城公行誼政績皆徵信史氏副在石室有足傳者侯輯一編曰餘慶錄郡之士大夫作爲詩謌爛然成帙余受而讀之其大指謂詹氏百年樹徳而鐘美於後人若執劵以要於天其應不爽飲不盡尊以遺子孫則食報之說也又曰詹氏星子公以來世載其徳日引月長典型在近謀室則獲父兄之教不肅而成重賢疊肖匪顓徼佑於冥冥者則貽謀之說也詞止矣不佞昌復何能爲役乃不佞有解於列子之言愚公也愚公者聚族而撤太行之麓智叟迂之愚公曰吾力知不辦是𨿽然吾有子子有孫孫又生子子復生孫吾子孫日增而山不加益善哉乎列子之寓言也夫忠臣孝子其意願寧有量哉所願者無窮所乘者有待則有累世而克究者矣星子公曁司城公皆廉平不苛爲古遺愛惟其營緒未畢而侯之兄弟乃始以二千石起家若償其不盡之志者卽繇是日躋顯融要以丰本固基自親民始三世一轍非偶然也昔於掾之不讞也凡一再傳廷尉以不冤著聲夫陰徳有後則旣可髙門而俟矣官何必廷尉哉蓋於公之始願固爾請以此佐士大夫之論可乎憶不佞取道三衢衢之人爲言侯內行之備也孝哉事嫡母絕不異所生侯有長子而三衢人若弗聞也者繇其以兄子爲家督也亦足發明詹氏之家法矣法得並書之

○呂氏族譜序

三代之宗法至唐猶有存者重門第也自石晉以後中華有左袵而崔盧顏柳諸著姓散處五方不復可屬於是宗法益廢𨿽然宗法廢矣而所謂奪宗者豈盡廢哉範希文歐陽永叔是已讀希文謝表引朱家張祿以寫其門閥之流離旣可嘆矣而先憂後樂之事業殊絕一代推其祿入爲義田以贍其宗而範氏之子孫一在洛陽一在吳中振振綿綿至今甲天下讀永叔隴岡阡表煢煢藐孤奉�母畫荻之教非喬門明甚而以犯顏敢諫爲忠以救時行道爲賢摛其雄筆作爲家乘貫珠舒錦云漢爲章而廬陵之歐至今甲江西然則記云尊祖故敬宗敬宗故收族者視其三不朽何如耳何必著姓又何必以宗子重哉今少司徒禦史大夫呂公之族譜其義例一凖於遷史若世系之繁而不雜取諸年表家傳之廣而能嚴取諸世家話敕之詳而謹取諸策文大傳之贍而核取諸列傳祖禰之潛徳爍懿神照如生宗支之細行片長甄收必盡以至女師婦順又仿劉向範曄之凡例而爲立傳以補史遷之未及與永叔所著同不朽矣抑公之服官諫垣與希文同視師秦塞與希文同或頌四賢或驚一範績效已著者弗復論玆衝聖鑑知﹖以天下咽喉東南半壁公綢繆乘土建威消萌克壯文武之猷益酬孝友之志是譜也旗常鐘鼎以耀之天球弘璧以傳之公家師尙父之世業在無問宋事矣

○馬憲副崇祀錄序

歲在乙巳余以挍士至於鼎州鼎無眞守而攝守者爲言前守馬公之賢此方士民去後益見思也又八年而吾郡別駕馬公以廉善著詢其家世則鼎守卽公之尊人云公暇日手一編示余曰此先大夫祀於學宮之公牘也余披誦之馬公非獨循吏且爲貞夫爲修士所稱獨行君子不愧衾枕者而俎豆於先賢自司馬子長以來與公而五又何嚴也嚴則核核則重矣嗟乎表鄕之賢雜則養之庠歿則祭之社所關風化非渺也乃鳴珂之裏吹竽多濫有司以此其臨子孫以此幹蠱使秬鬯無色江蘋蒙恥今之祀典能如關西之祀公者有幾哉公𨿽已社於鄕而遺愛在鼎鼎之士民必有如桐鄕之祠朱邑者生於秦仕於楚皆屍而祝之社而稷之亦可慰於九京也已別駕公紹承家訓處脂膏不自潤如胡質陳寔父子而淸皆畏知卿不慚長若考作室厥子乃肯構者乎

○吳伯實遺事後序

中捨吳徳聚爲其伯氏修身後名也徵言於聞人幾徧海內伯實爲不亡矣仲虛沒而仲虛之子猶以未究厥考之志爲憾於是走雲間請陳徵君仲醇爲傳而屬不佞題其末簡余方有入閩之轍伯實懿行具徵君傳中無庸理前語重以漫衍矣顧讀徵君傳於兩君相友愛三致意焉且夫弟弗恭厥兄兄弗友於弟豈非以利哉懸鶉藿食形影相依列鼎連阡鬩墻斯起財之所處爭之所生孝弟之所繇衰也伯實與伸虛皆有聲太學傾海內賢豪然伯實不難以賈而佐仲之儒伯實有西河之泣聞仲虛得雄卽破涕爲笑此殆神情所發非象恭免取者不謂程卓之家居有田薛也新都多素封饒爲節俠事藉令百里誦徳千里誦義而一門雍穆未之有聞安所稱仁義之附耶故世有知伯實之風者在此不在彼卽他懿行可槪矣

○志報錄序

人言婦人之賢不著於閫外而自古之賢婦人厥有稱者範史蔚宗特爲列傳使與名臣良將逸士鴻儒並傳不朽婦道果不在於湮滅無稱也第其所稱必有奇節偉行而所謂奇節偉行者大都生不辰而罹世難崩城哭市舉其一隅矣假令平居而履順何從有令名乎繇斯而言𨿽謂婦人之賢不著閫外可也董生曰余誦詩至雞鳴之三章觀其婦人所以朂其君子者在親賢敬士而至於捐珥問佩之殷至乃聖人錄之以勸婦順而存教於來世此豈有非常之事哉不可以論當世之賢婦人乎欽甫徐君之配陸孺人之賢余不能知而知徐君有日矣君起家貴冑自其弱冠固已屏去狗馬聲色之娛嚴事各宿寓情經史稱佳公子矣比其先公捐賓客君家道漸中落而君先後太夫人朝夕之奉下及應供門第之紛慁嘗綽有餘閒不知所自顧徧交國中之賢豪與之欣賞奇又揚搉雅道卽國中所稱賢豪之士揣而知其爲君友也問君所以則皆孺人之助無論捐珥問佩又身持君之門第俾君不顧於內而並力於賢人君子可不謂尢難哉孺人歿矣於是君以所來弔且祭者列敍其人勒而成書曰使三藐孤知報乎余以謂凶唁死弔人道之常而厚之符也於孺人則無與惟是披覽斯編者見君之所交皆魁人名士髙流勝輩足發明君之多賢友而用以知孺人之助則孺人之賢將於是著異日職管彤之筆者其有取乎爾此則君之所謂報乎余家侄原正君之甥也君方鼓盆而家侄病臥欲有論著未能也俄而家侄長逝余義益不可辭不文聊序之嗟乎使家侄不死其有以道揚孺人之徽言懿行也哉

○屠孺人傳序

老子曰正言若反左氏曰違而道婦事姑如子事父一也惟以室無勃蹊唇無相稽而已乎則媚子諧臣皆忠孝所收矣必不其然以余觀於屠孺人所爲成其姑之賢者何其曉解大義也先是子上早世徐夫人抱遺孤授之書多六朝麗語余見長公年八歲次公六歲皆美秀而文出言必雅有詞人之致及徐夫人歿孺人所以訓兩孤者去其抽黃對白而爲紆靑拾紫之業二孤是以一出而遊子衿間試輒先其曹偶向使守緒言而不變則二孤固詞人也不乃近於屠龍技乎長倩與範夫人相莊如賓落落熊夢夫人常肴姬姜以進長倩以爲傷於恩而薄於厚不甚暱就也竟夫人之世不育夫人歿而後宮之寵始盛一旦得雄當中分兩孤之貽而孺人所以奉諸姬者益有恩意若曰先姑廣嗣之志我其代終焉嗚呼春秋莒鄫之書詩人小星之詠非通經學古者知此乎蓋孺人爲康僖公之孫康僖公閨門雍睦閫教嚴整女自屠出者皆爲女師爲節烈而孺人其尢著者也孺人今年四十以公家之旌則未及以子姓之奉觴上壽則不忍禦曰我未亡人也不必諱亡如有所謂生壙志者受而藏之足矣長倩是以悲其志而敍之而余特表其大者以補長倩之逸如此余於孺人之考思韋君同出於汪先生之門汪與長倩同門戊子之冬四人者時時徵逐輦下子上類交若之著膝而余以爲近彥輔之玉潤是以締姻好余因言婚店老人又作彤管編信史也是爲兩孤序之

○少司徒方采山公九十壽序

聞之論語讖曰堯遊首山觀河渚乃有五老遊河渚間爲昴星之精世紀曰堯治天下大和景星曜於天甘露降於地朱艸生於郊鳯凰止於庭嘉禾孳於畝醴泉湧於山大抵皆寓言也極治之世則朝有純徳之臣野有不二之老是爲王者永年之符故諸福之物難致之祥無大是者詩稱嶽神騷諭芳艸推此類也堯之瑞史不勝書卽河渚五人者莫知其誰乎非進而咎繇稷契諸臣則退而被衣嚙缺子州支父之流耶且夫虞夏商周之盛未有遺年者也天子親袒割執爵而獻老更有巡狩之事則就而見九十者亦曰其有能稽謀自天豈其山澤之臞有鮐其背而自勤萬乘爲今天子久道成化和气翔洽蓋亦有承命之符者四齊得其一則有若海豊冢宰楊公楚得其一則有若禦史大夫蒲圻謝公吳得其二則有若大司徒石埭畢公少司徒新安方公此四老者皆九十歲矣天子采郡國議以璽書問舊臣無恙皇華之使束帛加璧賁相望於域中然功令以列爵爲等於新都若有待者海內猶未慊焉曰此四皓也而憲老之典故不足公所乎董子曰是何以知方公方公者持盈者也嘉績多於先朝止足堅於末路典型樹於鄕閭風采聞於朝陛是皆與三公者同𨿽然三公者名位已極而可益也公名位未極而不可益也公通籍時分宜爲相餌之以巍科而不得困之以簿領而不得天下以此髙公之識冢宰操熱柄舍人子張甚郡國吏事之甘公一裁以禮廚傳幹餱平平耳失冢宰歡鐫一秩公不爲意動天下以此服公之執江陵引民譽以自附而不能先也公在南都竿牘絕於輦轂落落穆穆枯朽自墮失相臣歡五請而得謝政天下以此重公之品有其摧之气乃益增有其煉之節乃益明故四公均之完人而公之磊軻特著將其閱世險夷異乎公少而苦吟白首不倦三朝以來作者四起公自堅壁壘不與俱波心無亂營美成在久公今開九袠計公攻詩之日且七十年詩人之歷未有過者惟韋應物近之上自天寶下至元和綿歷三唐才不可盡大雅君子千載比肩矣以純徳不二則如彼以气節文章則如此此之謂不朽不朽之道國爵並焉不軒冕而貴不華衮而榮易曰謙尊而光光之章徹也而謙復爲滿繇斯以談公何所藉殊數矣憶余爲庶常祖餞海丰出春明角巾塵尾如昨日事石埭八十懸孤有授簡於予以佐兕醪者公讀之以爲知言及余視學三楚下教邑中錄蒲圻公孫充博士籍曰非尊齒也獎恬也乃玆以汪君之請頌方公餘生也晚遂得論交四公間矣非際休明曷紀人瑞哉

○賀侍禦達泉張公八十序

余以萬曆丙申持節封吉藩浮江東歸阻風石鐘山下時湖口令謁余稱侍禦張公達泉者今之東方生也盍訪諸餘使候吏挾剌通謁公出而肅客若有夙好者造膝數語不知席之前也公時年七十有一其顏如酡神气勃勃步履矯捷或曰修容成氏之術公亦不讓不習至問其多男則是年有夢熊之祥者凡三四矣余少而學道乃學所聞若黍珠河車規中肘後金鼎玉液之祕叩公願知所裁公曰否否獨黃庭閉子精路可長活一語從事有日耳語曰巧者不過習者之門吾二十餘而登朝三十而棄官四十而術成術成而端志一行耳目不旁漏精神不亂營者又凡三十年以有今日也凡子之所言者巧也非習也子而爲我則不能吾而事子亦敗矣余灑然異之道出池陽客有知余自公來者曰侍禦觴子乎余曰然又曰侍禦亦用家樂歌舞爲燕乎余曰無之容曰然則侍禦下客子耳余應曰侍禦不以我爲彭宣而莊事我也此故不足吾所乎自是數迹公事於海內之知公者今年四月公壽八十矣公之姻家許使君先期徵餘言爲公祝余實重公微使君請固將有言也公生於江右江右士大夫皆斤斤墨守程朱氏學於達生之旨大有徑廷焉卽知公者見謂解徽纏外形骸自適其適云耳余聞公繡斧按浙在肅皇乙卯丙辰之間時制府胡公方特其功髙寵盛目無直指每有公燕佯爲酒狂今壯士席上舞劍或縛材官當筵貫耳且聲言手刄之直指爲罷歡厥明折節請罪直指顚倒於機穽中多所易侮公年少寡言正色旣受事風稜肅然胡公大見嚴憚終公之任浙不聞制府中酒如故時繇公气吞之也使究公之用是不當勝胡公耶公之鄕有媚津要托於聞人之戮者公每持論鄙不齒曰吾遭時太平比封君秩不能敝衣糲食廢後房絲肉自苦亦何至爲得罪名教也公之雄才直气此窺一斑矣然則直以公爲達生者是與非耶善乎夏侯太初之言東方生也以濁世不可以富貴也故薄遊以取位苟出不可以直道也故頡頑以傲世傲世不可以垂訓也故正諫以明節潔其道而混其迹淸其質而濁其文非公孰能當此者公亦歲星精耶八十猶始壯也而奚足以爲張公壽吾又聞至人與道轉化不主故常繼自今公且進久視而爲超生遊恬淡之園證離微之奧有望眞人之气者曰湖口有河上公柱下史也則余不得窮其際矣

○封太史見峯張翁八十序

祝觴之有辭也亦猶詩騷之遺乎有天道焉有地道焉有人道焉恆升者殽於天岡陵者紀於地松喬者稽於人三者備矣謂之善禱其昌非曰能之間爲長者效玆張太公八十壽而不任觴語也蓋公之壽道多矣請重以漫衍而幾其或中乎余聞之天官書曰東璧二星主天下之文又云進賢一星在平道西太微垣東其星明而潤主賢人對策白雲气入進賢賢相出太公有子君一以賢良對策爲天下第一文章行業冠冕承明著作之賢其象耶文皇帝掄方聞之士讀中祕凡二十有八人二十有八人者應列星之數也則公之甥錢稚文又裒然爲庶常首若斯者千里得之猶爲比肩歷紀得之已爲希覯況二賢競爽七載相望金鼎玉鉉屬毛離裏者哉公之子壻錢肇陽出爲循吏退明聖學物色隱隱動少微間而公之子若甥重賢疊肖弓肴葉於太史聚星之占者公其歲星精耶此或可以爲公壽乎而未旣也公之先爲東海公始卜兆於鳯山其繇曰鳯皇於飛和鳴鏘鏘三世之後莫之與京再傳而爲黃門爲侍禦𨿽皆民譽猶若弗克當者至於公而士之子爲士耳百年不飛一飛衝天百年不鳴一鳴驚人自君一出而鳯山爲我明之髙岡張氏之韋杜坊矣鳯山以西爲天馬山居於兌位兌爲少女故公之甥家實成其宅相今天子惟吉士用亦何啻武皇歌天馬來耶其南則爲神山三神山之一也羽人彭氏居之世所稱隔以弱水而太公所扶笻唫嘯於斯者肇陽亦官於蓬萊今乃時選杖履從之矣太公其嶽神耶此亦可以爲公壽乎而猶未旣也龍門之史日月並曜顧亦多創於史談談有子長爲之子而禇少孫爲之甥至如太公近之矣抑談述六家豈不有味乎道言哉封禪之不從而自傷畱滯非達也太公不醜窮不榮通日者君一禦公於燕邸受天子顯休命官庖上尊甘毳之爲養而不忘菜羮也五城雙闕巨麗之爲觀而不忘衡門也朱纓華轂賢豪之爲造請而不忘存衣交也蓋幡然以歸君一是以爲六月之息凡以安太公耳夫去健羨專精神談公能言之太公能持之豈不博太眞人耶此可以爲壽乎而猶未旣也余海上人也則請言東海夫東海公之澤遠矣百川注之不知何時止而不盈者也然自公之微而人疑廉吏之不可爲自公之振而人信仁者之必有後疑則驟興者耽耽而信則樹滋者蒸蒸矣爲人孫者以率厥祖爲人父者以翼厥子吾師乎吾師乎表東海者其太公乎公之大年禮所謂國有福事則慶賀之者也在詞林盛事有廣陵李文定公以廷魁都上相爲尊人奉八十觴至今艷稱之餘謂李氏如月之旣滿張氏如川之方至𨿽八袠齊年而太公之用物未宏吉祥所止恢弘祖烈沐浴主恩紹明素業襲天地無疆之休更二十年而埜史佐酌則又有三不朽事以詫公家之盛何言李氏哉

○封觀察袁頤庵七十壽序

藩臬之有長也皆坐論者也長以下或有四方之事焉袁大夫於楚臬觀察使矣轉餉之役以大夫之重而護之至於淮徐非故事也是時選人有所推擢待詔久不下海內藩臬半虛署而楚爲甚不得不以大夫往而大夫居江陰得過裏門省覲太公頤庵先生於是太公七十矣懸弧之辰大夫椎牛系鮮徧召族屬與太公素所厚善奉觴上壽𨿽畱連家慶不廢簡書豈非吉祥善事天與之合哉夫天之合者不自意而偶得之之辭也乃大夫非偶得之也先是大夫自儀郎爲齊臬十年而晉其長聲績籍籍起爲東諸侯冠直指倚大夫才不可旦夕去乃大夫有幼弟遘危疾太公以遽人告曰事急矣卽有他虞不能獨生大夫朝發椷而夕請檄以歸幸相保而喜可知也凡兩閱月始受事濟上直指亟相勞問介弟無恙乎太公亦無恙乎大夫謝曰幸父子相保公之惠也其以爲曠官而討之則何辭直指竟用是小有言曰若袁觀察者其才守無間然矣其急弟而以官從之無乃爲非情語乎太公聞曰吾不能譽兒直指能譽吾兒者且夫才守無坫而重之以孝友則完行也古有囓指心動者非人子也耶大夫以此更量移入楚君子謂大夫之孝也與太公之達也兩相成者也大夫之行意於齊也今之滿志於楚也亦兩相成者也藉令大夫重於違直指寬於應太公且遂晉東藩伯或領節鉞而中州而秦晉其不爲楚有明矣楚觀察使且不得轉餉不入楚其有轉餉者哉故曰袁氏之吉祥善事非偶得也不佞又聞太公之愛子也天下無有太公爲諸生以文行先其曹偶一再詘卽不更試而勇於退曰吾有子可教也中年有鼓盆之戚卽不更娶而勇於鰥曰恐其虛吾子也太公有幽憂之疾成癥瘕者數年矣旣大夫領鄕薦報者入門不知癥瘕所繇去及大夫計偕公送之而泫然謂所親曰兒身委縣官矣非吾有矣大夫之釋褐於三百人中最少其才品爲當塗所急而故迂其途爲學博士爲國子先生爲迎養地太公則數遺書命之曰寧鈍毋巧寧闇闇無赫赫大夫自筮仕後二十餘年十一命而至觀察其於進退之際綽如也皆太公之教也嚴君平曰人不婚宦情識減半太公爲諸生時已近之𨿽以子貴無艷心無驕气其淡素殆天性也恬愉交養而天和不滑太公之引年其可量邪大夫之行也中丞梁公餞之幕府酒數行梁公出所謂百餘歲老人者見大夫曰願太公壽如老人老人者中州人也江陵劉宗伯習之者三世矣多禁方有卻老術大夫請緒言而獻之太公老人曰太公年幾何曰七十老人曰吾孩之矣飲噉視聽如故乎曰太公五十後更善匕箸自著漫抄十餘卷嘗篝燈熒熒作蠅頭書老人曰吾七十時饒爲之矣𨿽然太公貴人也能如吾之艸木食乎曰不能𨿽然太公能節嗇能如吾之混迹卑田乎曰不能𨿽然太公能忍辱能如吾之巖居川觀乎曰不能𨿽然太公能深居老人曰可矣大夫又言曰太公節嗇矣然而好施予忍辱矣然而好名節深居矣然而好公正發憤老人曰若是吾不如太公矣太公受气養徳皆與吾同而功行過之吾藏燈者也而太公益之膏傳之火矣吾如童山能不鑿焉太公者觸膚興雲者乎而又況於使君助之以云四嶽而雨天下者乎是將久視者也吾無所效於太公矣請解吾之衣以衣太公至百歲而貽以刀圭之藥此亦入楚而後有之者也

○唐太公無懷八十壽序

往余以使事出常山君公觴餘萬峯之巓酒三行楊觶而屬之曰異日者吾將奏滿書也若以天子而華衮外臣之父則惟子代之言余唯唯應教旣君公與余先後皆中讒歸歸而望衡對宇於龍門之裏兩人數相過從余時談莊談騷廣君公之意太公隔垣而聽之輒稱孺子可教於是太公年八十矣二三子徵言爲太公壽西至於吳苑東至於勾章北至於燕山短章大篇雜沓逓進於以頌盛美而祈恆升甚備君公猶顧余尋其緒言曰不得於朝盍謀之於野余敢不從諸作者之後余聞孔子曰邇之事父遠之事君三百篇尙矣詩以後學者尊騷比於經於莊周之書見謂遺棄人倫禮法士弗道也乃餘以爲慈孝之經子父之鵠惟�近之而騷無得焉夫馳驅王事者猶軫陡岾之思安有一行放廢不勝牢愁而以親之身爲殉者當時宋玉之招其辭俶詭幾無遺象特爲靈均外陳四方之惡內述宗國之差而已南陔自華之義何闕如也縱曰資於事父亦何至傷厥考日莊生𨿽棓擊曾史乃其指與騷殊矣輕天下細萬物盡人間世可欣可戀之事不足以滑其和而一歸之於重生重生者重所受之生也不敢毀傷無大是者此慈親之所安也而百福之所同也𨿽然如以已養養親又孰與以親養養親且夫孺仲之遁也元亮之髙也一當父子之間猶不能混貴賤等賢愚而受之以達生之愛況末世之波流乎林回棄千金之璧丈人駭重淵之珠此之寓言可爲父鵠矣竊意彼伯庸者無亦蒿目而憂遊方之丙者乎以今觀於太公有異焉太公讀天下之書博聞之士不能傲以所不知而不以資進取一似逃名者淸而容物貴而能下郤車徒步入市不亂羣一似和光者棄損淫俗室無姬姜獨睡三十五年每以張蒼東方生之事爲可深恥一似重積者墻東之隱深於嵁巗二千石以賓禮寡之固匿不出裏中兒不識太公作何狀一似閉關者窮亦樂通亦樂而气沖然而衷坦然自署曰無懷吾聞無懷者意恚不見於色堅白不形於心漸毒不萌於重形有動作心無好惡是上皇之風而莊生所謂博大眞人也以此安君公之養不亦相成乎哉藉令太公不具達人之觀君公𨿽日夕溫凊澣濯修人子之節不樂也欲使恬愉交養而和理出其間難矣吾郡東隅厥有神山說者曰三神山之一是多壽民或曰三神山隔弱水三千里大抵皆寓言也忘機如太公弱水可航神山可履羨門可侶屈子曰彷羽人於丹丘莊子曰八千歲爲春八千歲爲秋行於太公見之哉君公請理余語奏諸太公復謂孺子可教否

○封大理寺正楊澄宇公八十壽序

昔李蕭遠著論以爲人之升沈修短一制於命𨿽鬼神莫能預聖哲不能謀而劉中壘則云人有隱行者必有昭名有陰徳者必有陽報稗官所記更僕不數若寒士不達先習岐黃貧衲無徒聊飼鳥雀雅報不爽若響應聲是則食料之簿何必夙定於冥中注生之籙亦可遊移於司命其然其不然平原夫五等列爵伯稱養人九兩系師任稱得眾天之好生必有所寄明矣故知渭川千畝竹江陵千樹橘安邑千樹棗陳夏千樹漆其物皆衛生之上藥其地皆不老之福庭顧人用之何如耳余素抗此說今於婁東大理楊公而益驗先是二十年前楊公六十攬揆之辰也王文肅公修酌者之言頌公篤行甚備而尢重公好施曰饑寒借財吉凶借力捐田贍族立祠收宗散粟賑荒皆古人厚徳錄所載而是時公之王母介福已及百齡識者曰寧人之孝上格於天是母是子一體綿算無問壽種抑語有之行百里者半九十蓋陡太華者每歇腳於靑坪遊武夷者或回舠於五曲藉令公意稍滿假施有倦勤藉老氏寶儉之言詘馮驩市義之策夫誰能禁之夫誰能訾之然而公以修塗在前觀成在後所爲資無匡困倒廩傾囊行之十年七十不已也又行之十年而八十不已也方且習爲日程守爲家法爲九族被爲三黨府是二十年之中人向其惠者不知其幾公積其功者亦不知其幾同於壽者壽亦得之報以大年何足疑乎婁東之族雅重淸議其屍祝瑯琊太原兩先生以厚徳不以尊官楊公內行純備日引月長彼都人士事之莊信之固隱然與前諸人老相埒公第不卿相耳卽不卿相而七十餘家待以舉火如晏相國五百畝義田世世相承如範龍圖無翼而能飛無根而能茂尢其難者也吾聞婁有毛翁百歲■﹝禾卓﹞稧吳中國慶再見於公矣公季君菃仕類文園義同卜式其人如玉厥貢惟金皇華之簡書有期南陔之笙歌先奏授簡祝觴愧非惇史敢廣文肅公之旨如此

○封禦史左太公壽序

禦史大夫左公之友沈黃門周侍禦諸君子儼然造余請修祝觴之言於左公公蓋冡宰趙夢白業先之矣余何能爲役𨿽然余交於大夫甚習又聞太公事甚悉不能辭也蓋記有之曰孝子之事親也樂其心不違其志則養志尙矣抑父所不能得之於子子亦不能得之於父者惟志爲然七十子之徒惟曾參爲養志惟曾點爲嘐嘐乎古人之志故童冠與偕而畢由求萬人必往而藐晉楚不可謂同不得謂異此其家風也而養志之凖也世旣晚士鮮聞道於是世祿有驕子而驟貴無賢父方且駟馬髙蓋以耀閭裏朱門華屋以鳴得意素風不著浮榮幾何則又有鑑於髙明之瞰而懷盛滿之損者屏門而居擇地而蹈下裏門之車同野老之席自以爲無患與人無爭哉而忠孝之大節社稷之閎議槪乎其未有聞也吾是以有感桐城左太公之事太公有丈夫子九人皆雋才而蒼嶼爲長公先奉廷對官中書擢侍禦太公寓言詔之曰吾家自丘明以來代有聞人始祖戴國公當隋之亂以一布衣聚豪傑保江南六郡所全活無算自唐迄今廟食不絕靖難師起有長一長二者忠憤激烈魯連抗東海畱侯椎博浪庶幾似之此皆無翼而飛履險益壯況禦史藉天子之寵靈以澄察抨剌何所不得勉之哉太古久遠之事吾不能知韓範富歐亦人子也蓋蒼嶼雅稔庭訓至是益自發舒思所以慰太公者會先帝鼎成聽政之謀起於宮禁貂璫神叢大臣首鼠時乎時乎會當有變公與黃門楊公排閶叫閽天日重朗太公聞之喜曰吾所望韓稚圭者今竟酬矣及蒼嶼受特簡挍士畿輔是時士習驕悍多不受大吏約束公標正學杜私門簡厥修亦簡其不修進厥良以率其不良寬嚴用中蒸蒸顧化太公聞而喜曰吾所望爲歐陽子者今復酬矣居久之蒼嶼進臺僉自念受衝皇異知無以稱塞惟是紀綱之地將上報主下報親無可解者寧忤羣小而口誅筆討何可以不如彥國之直寧忤執政而超遷序遷何可以不如希文之爭蓋孤立行意超然於市恩避怨之外而朝士上書巧詆蒼嶼亦上書乞身太公聞之益用喜曰顧吾子不愧韓範諸君子耳豈憂蔣之奇梅詢輩哉乃天子心知蒼嶼精忠讒不得入而言者爲正人發其私不容於淸議又以銜卹歸偃蹇越二旬始發人持孝經律令相劘切且咋舌去去之匝月而太公之仲子發解京省又匝月而爲公八袠攬揆之辰吉祥善事一時駢集公之加餐進酒內恬外愉綏福履而介眉壽者蓋不待修能經鳥伸之術誦八瓊三疊之文而吾以其志之得養覘之矣公元配周太恭人年亦七十有六九子皆太恭人所生自昔多男子者皆稱螽斯鳲鳩以爲壽太恭人則否豈左氏所引鳯凰於飛和鳴鏘鏘之繇乎不然何以一將九子如鳯徳也更四年而設悅則野史修酌者之詞以進

○楚魏碧山太公曁胡恭人七十階壽序

余往視學楚中所物色茂異官於江以南者甚眾自以荷衣蕙帶謝軒冕之交卽舟航所經潛爲催榜不令郵人得迹之以是爲常而魏使君令吳江前後四載僅於徐中丞官舫一覿面使君敍余有一日之知延款甚洽竟其在事未嘗報謝禮故以簡爲貴也使君自南曹陳臬中都而余有鄕舉門下士彭令在使君部中始有尺牘相屬彭令入長安爲言使君政術風義甚具今年春使君之太公與恭人七十偕壽其懿親胡文學請余文祝觴則又爲言恬修雅尙甚具也太公家世景陵右族其事厥考泗濱公至孝不愧曾閔泗濱公博學明經晚而廷貢司教鐸初命新安再命秦中三命鞏昌太公嘗間關禦車隨身所到卽爲子捨浣牏上食左右奉養𨿽坐冷無氈苜蓿作飯形影相依未嘗頃刻離也然以是不能竟學絕意進取而是時使君頭角嶄嶄秀穎非凡器太公曰亢宗有人吾志足酬矣遂專意訓督名噪黌宮以己酉舉於鄕庚戌成進士筮仕蕪陰公一往省觀其廨宇如水訟蕳刑淸曰習爲吏矣卽駕而歸旣而使君政聲郁起以煩劇攺令吳江以治行髙等擢南尙書郎尋陳臬中都督餉浙省金陵武林海內所稱江山淸美華實上腴公溯漢沔沿長江順流東下不啻禦風非有輪蹄跋涉之勞如向曩入歙入秦者使君又數迎致官邸太公乃偃息山樊杜門掃軌食武昌之魚若兼珍之味飲竟陵之水若內法之尊日與次公研經論史魚魚雅雅不知車上儛何狀也余以太公恬修雅尙質之楚國先賢其純孝類老萊子其忘機似漢陰丈人其偕隱鹿門類龐公龐公求全於亂世故以水深林茂爲樂太公遭時聖明父作子承恩綸舄奕元方季方將相踵顯融馳驅皇路何必減伏龍鳯雛羅拜牀下哉道家所謂忠孝度世不導引而壽者太公得之且進而與大椿氏以八千歲爲春八千歲爲秋者齊年其在斯乎其在斯乎懸弧之日胡文學試函余語侑康爵太公當輾然而有會否

○汪隱君繼環五十偕壽序

太史公稱人富而仁義附焉夫登髙而呼則不疾而遠濱河而飲則盈量知歸其爲徳之易固也乃箕子之衍五福先壽與富華封人亦云彼所稱素封者豈天之私人乎何取精之多也不佞嘗讀道言老子在黃帝時爲廣成子在周爲柱下史在春秋爲鴟夷子在戰國爲鬼穀子在漢爲黃石公其說邈悠無所稽信顧範大夫之霸越也翕張彊弱之間可不得老氏之用哉彼曰旣已用之國又以施之家脫屣卿相三致千金能致之又能散之卽衛生之經不問可如其合矣何則盈則虧極則反天之道也計然之策𨿽末業乎其執天之行與黃老家不殊奇可使贏促可使延矣且夫百髓九竅外衛內營當其穉有壯之用及其壯爲衰之候豈非貴徵賤賤徵貴之意耶內景經日積精累气以成眞寸田尺宅可治生今夫涕淚吐洟眾所屑越也而有道者寶之聲色滋味眾所競騖也而有道者捐之則豈非賤取如珠玉貴出如糞土意耶不然至人食乎淸而遊乎淸而少伯末流僅同程卓則必有以矣新都汪隱君以孝子爲政其事厥祖有囓指心動之奇節蚤歲爲家督以廉賈聞鬭智智勝爭時時會贏得過當愈於纖嗇推其餘以收卹宗親振故人之急推劍市義弄丸解紛歲劍出米數百斛爲粥以食餓夫繕治津梁以費爲惠鄕裏稱爲長者至於室無姬姜門無淫朋內行純備恭儉惟徳不惟貨殖傳所云法孔氏之雍容已也君自四十以後卽有意於達生嘗曰仲長統欲噓吸精和安神閨房保壽命之期出宇宙之外獨力不能買山隱耳吾幸自饒給於所謂良田廣宅背山臨流者豈復有恨哉而能自苦畢世爲於是擇有心計者主出入而脫身就閒築亭臺於蔭山之麓花木蔚映魚鳥畱連壺觴唫嘯甚樂也閔孺人與君偕隱能助君施君之謀於室也嘗獲於是皆五十矣君有子太學履康從余遊玆歸拜慶而淸溪諸太學諸君子屬餘言以先酌者余則愧惇史抑三天子都黃帝煉鼎之墟木公金母之自出得全全昌汪氏有之矣履康翩翩雋才一日千里傳曰明徳之後必復其始自今尙有國之顯休命以寵光二人川至日升何可量哉何可量哉

○宮保東寧伯壽母百慶錄序

余觀東寧集氏之百慶錄而知國家之異數加於元勛世冑者𨿽同姓諸王孫不若也夫王潢至貴重也然厚於馭幸而簡於辧賢竽有混吹柄無專授此長沙有回袖之請而子建抱摧鋒之愧也有如東寧以河山帶礪之盟兼於城腹心之寄入則弭金貂備宿衛出則佩金虎護橋陵者有之乎無矣且也堂簾旣遠金玉其音衣租食稅之封鮮詢事考言之典自非助餉九邊貢金三品則優詔不渙於大廷璽書豈頒於外服有如束寧之歲閱上聞恩綸輒逮進文階而冠率府自禰廟而及慈幃使杞國崩城之節托錦綍而不磨其姜泛栢之詩載管彤而益耀者有之乎無矣若夫小山叢桂之侶竟以凶終唐邸鬭雞之檄亦爲釁始出城之禁不解越境之交閴如客有遊梁恐騁妍之不贍人𨿽同世或授簡以無從有如東寧友天下士聚四表歡繡虎雕龍盡出宗工之筆家雞野鶩齊登遺母之羮卽曰酌者之言取而無禁乎不知靑萍見賞於孟嘗綠綺持贈於平子藉令悅禮惇詩之譽未弘結客好文之道未廣列鼎陳茵可佐如松之祝回鸞翔鳳足舒寸艸之酬則何以聯淡水於同心致琳瑯之觸目者也顯親之孝斯爲大矣若乃老姥陰符之經百言衍道百言衍法西母朱陵之果千年一實千年一開事類於齊諧旨乖於魯什者存而弗論可也

○壽陳徵君元配衛孺人六十敍

余友陳徵君仲醇避俗逃虛志在五嶽晚而買山東余之麓貯書萬卷遊詠其中經其門閴若無人入其室其人斯在幾與世相忘矣非直忘世也殆亦忘家𨿽與其元配衛孺人相莊若賓而自其山居之後鄕城相距十八里一歲不過再三歸孺人時以春秋上冢爲畱憩山莊者數日此外罕睹其面與城市之人罕覩仲醇者等仲醇又不治生卽海內束帛加璧千謁輻輳筆潤有餘遑遑與九族賓朋仝其饑寒隨手散去橐空而止鮮有歸遺細君者以閨合之恆情論不幾似太常之妻北門之室乎而孺人以端莊靜一之徳拮據內政嗃嗃如也雍雍如也安其荊布有六珈之華饜其脫粟有八珍之旨子婦皆武其儉素佐以力作大者蘋蘩小者機杼無不贍舉仲醇是以無內顧而偃息於一丘一壑之間仲醇卽不一丘一壑乎簪屈子遠遊之冠策盧敖鄧林之杖淩華嵩而躡衡岱也男婚女嫁中壼足倚庸詎如尙平畢也次且老疾俱至而臥遊爲乎孺人今年六十矣計其於歸以來四十年中合符古賢媛而過之者有三其始當仲醇才名方噪俛拾靑紫之年顧不難爲孟光之勸隱然而勤身家秉先廬無恙不至寄居臯伯通之廡此其賢一也仲醇中歲所謂同學少年爾汝交而金蘭好者相繼登華貫有乘車戴笠之異而孺人曾不艷稱焉有似於王仲孺婦然諸郎君皆浩然充然無憔悴可憐之色不至如仲孺子蓬頭歷齒動父子情其賢一也晚歲則爲龐公之偕隱矣然龐公不入城以全家往鹿門故而仲醇之不入城也並不入室孺人卽屏居肅穆而有林下之風又其賢一也孺人第少藋茀耳往者臺察以有道薦仲醇於朝將修吳與弼陳憲章故事此何必非藋茀仲醇同學有若方眾甫學憲唐元徵宗伯楊彥履宮輸範長倩學僉其夫人則旣藋茀矣而栢舟之外皆成逝波有如孺人之琴瑟並奏集於百祥者誰哉又況乎仲醇述作大業不朽則孺人之徽音懿範與之同不朽西池之紫霞上元之云璈不足爲孺人頌也結悅之辰諸加子試理余語而前奏之當陶陶然盡康爵矣

○壽節婦董母李孺人五十序

在昔乙未之歲餘奉詔爲南宮同考官初入棘注書三房序齒也次日攺注書一房序官也大學士新建張公忽邀余請曰鄒宮允以春秋一再分考矣今且復然顧其額少鮮肯易者公有意乎於是余復注春秋第一房及揭捲之夕有董叔弢是時方以科場爲懼府恆門第是抑余亦不能自固袖其捲不出同官惟袁伯修不直余謂何乃作昧心事而陶周望宣言曰董年兄不及吳年兄矣叔弢故崇仁吳所取淛省第三人也俄而太原傅商盤亦得李鴻捲袖之不出新建張少師曰廢則俱廢耳李鴻者申文定公之壻也戊子之役人以是點余座師黃宮詹文定去國而鴻得雋正宮詹辯誣之日余安忍負黃公蓋叔弢之間關得一第以此叔弢𨿽無祿蚤世傳其公車之業籍籍稱才子才子余藉以有得士名未嘗爲舉主累云去乙未三十餘年而叔弢之元配李孺人以完節旌於朝今年秋爲五十設帨之辰於是叔函之弟遐周索餘言爲壽則十年前朱少師已立傳矣何俟餘言乃餘有感於邯鄲淳之碑孝女也謂崩城哭東坐臺待樹之烈出於髙門大國者非難出於艸茅露屋者爲難詞則玅矣論則未公夫酖毒生於晏安而奢麗稔於世祿豈不自古記之哉余嘗遊行天下至閩之建陽朱紫陽夫子過化之邦也邑宰吳天洪爲言此邦五百年無以節烈表宅者驅車山東有丘少司冠橓者先朝遺直也其長子以辛未成進士丘公有西河之泣吾鄕陸黃門樹徳唁之詢及婺室丘公曰嫁之矣黃門大駭丘公曰嘻栢舟之詠錄於聖人懷淸之臺築於天子此光嶽之間气可槪望之人人乎若丘公者可與衡節烈之槪矣孺人所生所歸皆世代簪纓之家所謂髙門大國者當代鮮儷十六而嬪十八稱未亡人有嚴姑無血胤孺人不卹九死忍死以成夫子之孝廣夫子之慈茹荼食蘗三十餘年皎如一日且儉而能施終抱遐周之子收陰徳報而朝家旌典適與繼絕會假令叔弢今日而在孺人魚軒藋茀鸞章鳳誥與令妻世婦班中宮內朝之列亦尋常榮際耳能獨持門戶馨香發聞動於四嶽奏於春官達於宸聽表於七里揭日月而敝金石否世人艷稱甲乙科然明經三歲以數百計制科三歲以三百計而節婦被旌不能過數十豈非以其重若此其多若彼哉是昔者叔弢以髙第彰孺人之勸學今者孺人以旌典彰叔弢之刑於叔弢有孺人爲促後之延董氏有孺人爲衰中之盛譬夫西域之樹半榮半瘁丰城之劍一升一沈𨿽形若支離而神理暎發繼自今孺人且日討斷機畫荻之事以祖之硯父之書觀藐孤之成而終叔弢之緒是女氏之不朽道也卽不佞爲叔弢舉主亦有榮施尙何南嶽西池之謬悠足爲節婦道哉遐周試以質之朱少師謂可佐康爵否

○程母戴孺人五十壽序

夫祝母氏之遐齡者非眞仙曷以哉金母上元莫稽往牒至於南嶽東陵則固爲人婦爲人母非人倫道絕者也然其教不大闡而因果福田之說頗足以惑裏俗於是有布黃金造瑞像輸長腰供香積名爲佞佛而祗以重僧人之貪業耳晉江王道思抗論謂金天氏之教有禆於中閨此何以稱焉太史公曰吾聞新都程母戴孺人之事而有味乎道思之言也孺人生有至性及笄歸程隱君恪恭婦職修瀡蘋蘩罔弗潔虔程故素封範鑰會計罔弗贍舉夫子遘疾吁天而號願百身代且刲股肉以一杯羮進而弗藥也生平儉素無他好顧獨好金天之教若有宿本自其中年已割帷房之愛淸淨自居繡佛一龕栴檟一壚三業誓斷四偈時參竺典貝書具通大意吾聞彼教有云作有義事是惺悟心解之者曰資生治產皆與實相不相違背孺人之閫政近之又云戒生定定生慧故學士牽文句者受障深而婦人女子行一意者取道疾孺人之信心近之方且爲鹿門之���爲臺山之姥而詎若愚婦之佞佛乎哉孺人有丈夫子四人皆負倜儻才以孝友聞於裏卽孺人空諸所有而家益立玆當五十厥子至善君謁本寧李先生及余文爲壽李先生所爲孺人壽者在方之內而余所爲孺人壽者在方之外亦以鹿門臺山之壽壽於南嶽東陵也

○壽汪母八十初度序

夫室有交謫則偕隱者著家有小慈則勸學者稱王君公所以能遂其髙者用婦言也歐陽子所以能顯其名者稟母教也若汪母太孺人之事更有異焉太孺人始爲汪氏婦孝廉公故食貧落落窮巷糊其口於都養數不得志於名場倦遊矣太孺人慰之曰以君之才豈長貧賤者幸勉事背城之戰則請枹鼓以助蓋廢簪珥資斧其行孝廉公气乃壯趣治裝應臺使者月旦竟以遺珠售片玉家聲繇此而大當是時太孺人豈不能作逸妻語哉顧孝廉公飛鳴有具頭角未呈假令以運命之說懷安自墮則南金竹箭終爲無踁之寶而蓽門圭竇皆爲伯通之廡矣太孺人成汪之功豈在舉主下哉太孺人晚而賦栢舟有丈夫子四人翩翩名士佩服義方惟謹思日孜孜及親而仕無如數奇何大懼無以樂母心者太孺人則寬之曰榮進有時豈能越春而爲夏哉汝家裏號鳴珂居題通徳貴盛矣寧必人人朱丹其轂若等寧謂奉母氏答劬勞者必五鼎食六珈衣乎則更有進於此者勉之足矣余不盡識諸公子而交於穆溟穆溟仁心爲質蘊義生風季布之喏信於鄕邦第五之名不減驃騎卽太孺人之所爲剉薦畱賓隔闈辧友者槪可知矣太孺人年登大耋神明益王嘗質明攬衣剌斷家事衣布食淡抑絕甘濃戶樞不朽衛生之經也飲尊不盡重積之旨也皆壽道也古之女貞有夫與子而度世者惟魏華存元君今之元君不在南衡在黃山石嶽間矣乞餘言以祝觴者汪太學元霖於穆溟爲族弟素受太孺人卵翼恩者也

門人徐士竑

許經閱

容臺文集卷之二終

●容臺文集卷之三

華亭董其昌著冡孫庭輯

序﹝三﹞

題詞

◆序﹝三﹞

少司空祝耳劉公八十壽序

朱襟江侍禦六十敍

望江兄九十壽序

賀楚方伯霖宇梁公晉中丞序

賀郡司理徐碩庵奏最序

賀漕撫李公考績晉副都禦史序

送郡司理毛孺初應召北上序

送聶邑侯入覲序

賀郡司理吳玆勉最績序

賀侍禦潘翔公迎太公冏卿入朝序

吳玄水禮部得子序

○少司空祝耳劉公八十壽序

少司空祝耳劉先生者通籍四十年侍養二十載海內之曾閔也其昌與同官陪京先後引退今年八十矣懸弧之辰許文學請余修酌者之詞余曰何以餘詞爲哉孝子徳至於天則天苞見地符出故孝經有援神契翼經而行今在祝氏矣子知之乎文學曰何居余曰孟夏之月天子發徳音下明詔若曰餘一人未收列聖養士之報豈忠孝之率不先與子大夫有以終養在告者將尊寵之以爲臣鵠所司核實以聞大哉王言所以鼓廉恥之陶冶明崇獎之凖的謂孝祝之援神契非耶而安取以餘言壽世之言壽者眾矣嵇叔夜則言養生有主討蕓餌朮熊經鳥伸亦足長年此宜於山澤之臞縉紳先生莫能從也李康遠則言運命有定壽考康寧鬼神莫能預聖哲不能謀其說近之而非所以論於盛世極治之世則向用五福威用六極一受成於皇極之主而司命爲無權且夫瑞艸嘉禾無情之物猶應聖主之念而生何論壽耈否則衛武之九十太公之百四十召公之百八十何以皆在周道方隆文武成康之世豈非賢聖繼作而錫福者厚與耳劉在終養諸君子中如連林之有松栢羣岫之有嵩華而主上窹寐黃髮勤思憲老與耳劉之八袠會臣主之精神若隱隱相通者而知自今以往耳劉之爲九十爲百四十爲百八十皆以聖主無涯之養錫孝子無涯之年也謂余不信請徵以近事西虜跳梁朝議推轂行邊元老有及新城王少傅者言官以篤老難之天子不爲動及召見平臺少傅趨鏘閒雅調對精鑿𨿽借箸之籌聚米之論無以過之天子大悅賜鵲印佩龍文而出西虜怵於先聲退兵六百里當是時非主上神武獨斷幾爲言者所誤再索而得耳劉亦如是矣此二老者一如疆弩之末猶貫七革一如吞火之世獨嚼寒冰皆聖世之瑞也文學歸試理余語佐三雅何如

○朱襟江侍禦六十敍

箕疇向用五福厥有壽康夫壽康自稟異气非人主所得用者疇何以稱焉蓋大臣之威福庶官之淫朋皆凶徳也同於凶者凶亦得之且將犯天下之不祥𨿽飛廉而彭祖乎猶爲夭耳惟皇極之主能蕩平正直操威福之柄塞淫朋之門使其皆爲攸好徳以迎善气故有道之世其君子之有年者君予之也宋玉憫屈原以忠信見疑作爲大招至言四維上下皆不可處此其坎壈牢騷何知年壽而易之嘉遁詩之考盤有進於此者方且易臞爲肥卽隘爲寬啜其菽水有芝朮之功安其圭竇有樓居之樂休休焉衎衎焉吉祥止而神明宅此則幽人碩人之自爲大年若有不出於君者矣𨿽然君猶天也吾身非君有孰有之哉蒙莊者流旣以君臣之義比之逃雨而猶以江湖魏闕爲重傷而無壽類此不可聞於蕩平正直之世矣餘同籍朱君采天下士也以淸節直气有聲西臺伏蒲之論流傳海內更僕未數旣而繡衣持斧澄按江南風采稜稜爲國家圖永賴業有端緒會天子誚譴言官二十餘人公亦在謫籍中得電白尉三吳士民以不竟公之徳澤爲恨而公夷然就道瘴海炎方顏如紅玉歸而築宮於山水奧區所謂趙王孫故宅者讀書談道教養子弟郡國守相於旄相屬罕所容接時以春秋勝日與名僧韻士往來湖山間意豁如也臺省之薦賢以公爲舉首者無虛歲而若弗聞也者銓衡之啟事以公爲司馬宗伯之屬者無虛月而若弗聞也者其容色溫然而不怒其文章議論依於大雅平淡而無孤憤怨悱之習所謂幽人碩人者非公耶公之同鄕有朱大復祠部以言事歸裏中習飡霞服炁之術能經旬不食冬夏一衣公平平耳煙火裘葛不廢而精神色澤與飡霞服炁者等卽余與公巖居相望會於苕霅會於具區會於西湖或十年或五六年或三四年談容酒徳與夫撫膺擊節郁勃忼慨之气猶是君采也今年六十矣子月二日爲懸弧之辰其二難襟海中捨五臺憲副等屬余祝觴焉余以爲凡祝多溢辭如蒲柳而松栢之也朽散而杞柟之也繁星油云而景慶之也皆傳其溢也夫旣已松栢矣杞柟矣景星慶雲矣必也試之烈風棟之明堂見爲王者之上瑞而後不虛三者之用以公精魄才气若此海內之仰挹快睹若彼是且煩之以政事而不傷於佚縻之以好爵而不傷於髙寵光之以名譽而不傷於達而岡陵恆升諄諄若八九十者於義無取矣離騷不云乎老冉冉其將至兮恐修名之不立彼爲習於怨者名立卽牢愁解矣公不爲愁且怨而一日賜環大酬愛君憂國之志所爲恬愉交養何啻挹浮丘而侶羨門者壽又何可量耶請與襟海兄弟爲約今而後無復以下澤款段驕公以蒓菜鱸魚餉公餘亦無以雨蓑煙笠求公以驚猿怨鶴怖公惟挾班竹管筆書公出山後事更三十年而爲公賦抑之詩者與朱文寧祭酒共之矣

○望江兄九十壽序

吾兄望江公以名徳躋大年九十矣攬揆之日子姓咸造選扙履稱兕觥修憲老之禮焉余諗於眾曰此家門之盛二百餘年所希覯也請逓言公之所繇壽者而余采爲祝觴之言可乎於是有爲公之子行者若而人前致辭曰某等習公之忘機矣然行年七十而嘗若有踧踖者則以母沈孺人立孤輕趙客抗節邁共姜而未有報也自緋伯待詔公車上書闕下當時百司庶府之疏神祖十九畱中獨公父子以孝情格天事下大宗伯議大宗伯移文直指核實以聞而得建棹楔表宅裏徼天子之譽命以酬罔極之恩慰風木之恨而公之胸中始無一事寢不夢覺無憂爲嬰兒爲赤子古有終身慕者年百有十歲是公之壽道也有爲公之孫行者若而人前致辭曰三十年爲一世公閱三世五朝矣自甲寅乙卯之後六十餘年重熙累洽潤澤丰美間者邊陲衣袽齊蜀黔巫日尋干戈而壽夢之區樂郊樂國天官書占云歲星在吳又云老人星在鬥牛間堯之瑞應所謂民之子八九十者歌擊壤時也斯不亦壽而康乎有爲公之曾玄行者若而人前致辭日齊桓有云多壽多辱無爲貴壽矣三鳯旣邈羣龍代興今者承明著作之庭石室蘭臺之選虎竹熊幡之任逄掖子衿之英里號鳴珂居題通徳公惓惓以振族之思觀亢宗之盛而喜可知也緋伯博於學瞻於詞公侯之後必復其始行且致身日月之際天子詢家學所自有詔卽公之居授經如毛公九十故事斯不亦壽而榮乎語旣咸請余致辭余聞論文者有筆隨人老之說而知登年之爲載徳助也彼其側身澡行欲善無厭者嘗一日而懷千載之圖豈不知晦朔不知春秋者可窺其藩哉諺曰天有記性無急性無急性故蚤計者嘗失之目前有記性故倒行者難待之定後吾視公質行可以鎭浮厚道可以祛鄙徐公之雅尙通介有常任安之交情寒暄無變𨿽自其性得之哉而亦以閱歷多造事熟前有典型後有烱戒故得效之方佩若上藥已事之美護若瓌寶譬之松柏之節久而愈堅姜桂之性久而愈辣醇醪之味久而愈和蓋以徳致壽還以壽養徳所得於切磋琢磨者九十年如旦暮也談何容易余少於公二十一年昔余有感於鴟鴞之章而公爲賦無衣蓋其厚之一徵也及是家慶爲歌抑之詩以侑康爵而屬緋伯紀之

○賀楚方伯霖宇梁公晉中丞序

楚庶宗之變也諸大臣議以爲春秋之義將則必誅楚氛甚惡蔓圖斯晚社鼷不灌屋鼠不燻八議所云非其大者請無牽於宗正條而一以司馬法從事於是檄四省集大兵爲掎角勢天子環顧廷臣獨念撫楚莫可遣者時梁公以方伯守土荊南先是以平苗功奉璽書賜金且需次領節鉞適與楚事會天子乃兪廷臣請以中丞節授公公朝受命而叛者夕伐謀見疾馳而入幕府而士民喜可知已曰公不從澧州來其從天而下耶是時伏戎在萑悍宗在堞方屬耳目新帥以爲意向公至則皆懾伏不敢動曰是夫四徵不庭慣經行陣者梁公耶庶宗寡援則大窘公廟算百出則又次第就械無逃罪天子以一中丞節勝於十萬師而方城鄂渚之間謐如矣故事大中丞自藩臬晉者同官徵言志喜於是諸大夫授簡不佞昌曰待子久矣其無辭不佞服膺公教甚深且賴公定楚而入危之誡又何可以不文辭也往讀史至漢文時謀國之臣孰與晁賈哉賈大夫不難系單於頭而抱火積薪之慮惟諸侯王爲諄諄又家令之疏備邊詳哉乎其言之也要以安宗廟而尊天子捨削六國無足事者帝心奇其才莫能施用竟成六國之禍𨿽然帝之所能者損萬乘之重以重細柳而已若曰吾有眞將軍者豈憂諸侯王哉譬之治病脛大如腰指大如股者癥也或言分之便或言削之便者禁方也而條�則醫也二子者試方者也試方者人費試策者國費得國醫事幾矣藉令動六國之兵而應以棘門霸上之將安在禍小乎故曰安危在出令存亡在所任此文帝之明而熟於計也嗟乎國家日不乏謀議之臣至如威名折衝信命殊俗功能日著可當縣官緩急者曾幾何人又以遭時泰寧兵革不試士大夫優遊文墨拱手而取大官他故勿論郎如大中丞是古天子所使王官監於諸侯之國而分陜之寄也鑿凶門樹大纛將以虎符徵發而稱主帥乎居則討軍實而銷民萌有急則撤患於肘腋之間而制變於呼吸之頃此寧渠可嘗試者乃其道甚廣其途甚夷主爵者率以寵名譽之人而酬揚歷之績軍旅之事不必其有聞也其故難言哉難言哉公以文章學術起家望郎當西夷弗靖天子命重臣行邊公應詔與俱重臣竟賴公策敵王所愾用是結王知吉士望今國家屢有徵伐之事公未嘗不在其間三韓之役松山之役播酋之役皮林之役公或調兵食或設方略或視戎行或募死士交河飲馬瘴水墮鳶公所爲間關而策馭也氈帳酪漿刀耕火種公所爲跋踄而問俗也飛芻度嶺積甲齊山公所爲拮據而先事也赤白探丸癸庚噪野公所爲指顧而應猝也公筮官郎署而幹濟有元老之猷近試三輔而經營在玄菟靑海之外旅進藩臬而物色在河魁中執法之官是故人知天子一日而驟貴公不知試之三十餘年不爲不久人知公不戰而成功而不知公之所爲百戰功皆今日收功地不爲不難也且庶宗幸而濫觴已耳卽瀾倒滔天而其敢死孰與虜酋其獷猂孰與猺燹其貪忿誰與脫巾之卒公能折其所難何論易者於條侯曷讓焉若乃盈廷言戰賈生之慟哭也劉氏安矣而晁氏危矣則西川謂耶總之皇上善將將得聖人之威矣蓋宸濠之亂王公瓊在本兵曰無憂業有王伯安在今公之講白沙氏學與王同公之澧王之贑其地同王先濠而後苗公先苗而後楚其事又同儒者之效覩矣漢事云乎哉旦夕者天子錫師中而寵公於將相間則有穆如之頌以俟君子

○賀郡司理徐碩庵奏最序

陸士衡文賦曰課虛無以責有文誠有之仕亦宜然彼賢人可久之業太上不朽之事皆契在獨知藏無朕迹於徳謂之隱於善系之陰何嘗稟成於朝署司命於主爵哉而或者謂朝槿之可常信夢蕉之足據所保者在此卽所捐者在彼而廉恥節義無所不捐矣則跖實之爲患不可語於達人之觀也吾郡大夫西安徐公筮仕時嘗爲廬江司理繡衣持斧爲崔大夫自牧伯守長以下慮無不搏心先意自全威稜之下者而公平視之無所阿邑適有徐守之讞相忤棄其官歸徐守者江右汪君心淵也始東方妖賦壓彭城境此南北咽喉關天下安危不小賴徐守善爲兵多方略扼其進賊委城遁去張睢陽輩人也而失驩於備兵使者趙君趙中之於崔將行貪吏之罰須眾理官閱實其罪法在重辟中眾莫不心傷其冤乃與慷慨激昂明其不然者徐公也是役也公仁心爲質蘊義生風陰徳通於神明令望重於山嶽所保甚多所捐甚少惟一官耳嗟嗟倡而和者何人哉崔旣入操國柄羣好輔之長夜漫漫孰知其旦賴聖朝更化羣公訟言賜環有命復爲松借則與公同解褐者皆已駸駸日月之際公無幾微厭薄故官而識益練而神益完有泣罪之仁有定亂之略有平方告母之孝情有不茹不吐之風采譬之陡羊腸過灩澦而結靷九土揚舲百川易於履平地也三年報績特尋常事以公始念不及此故同官觴之以志彈冠之慶雲昔漢於公以官殉覆盆炫耀史冊更千載而有錢若水又更五百載而有公與之鼎立奇男子故自不易食報當亦殊絕今天子褒誅獨斷遠過漢宋彼於公之髙閥若水之急流其足爲公稱哉其足爲公稱哉敬因郡伯諸公祖之請而揚厲公之百一如此

○賀漕撫李公考績晉副都禦史序

楚之貢浮於江沱潛漢則禹之道也昔也逾於洛今也溯於淮故楚之轉餉者歲詣淮受教令於幕府以開府視淮亦猶賜履之地乎大中丞修吾李公以撫兼漕事久矣日者天子以璽書晉公爲左副都禦史而楚之藩臬使喜可知也曰公今眞爲漕矣楚賴之矣又曰上今用公矣世賴之矣授簡不佞昌曰庶其善頌乎不佞何能爲役憶讀公之撫漕疏而能言之士方公於汲長孺陸敬輿郭令公韓魏公張方平者核矣斐矣如以古之事詞止矣不可以加矣請言今事可乎在昔永嘉張文忠公自郎官佩相印嘗召對便殿抓髯言事俶儻不小拘公旁顧一二宦豎則佯作踧踖狀上怪問故公對曰臣何敢失此曹意內庭數武地如萬里矣因極言鎭閹所在暴橫非聖明滌蕩海內終不見天日世皇感動爲盡罷諸鎭守者夫李元禮一世龍門裴晉公四朝元老竟拱手於宦官輩而文忠以一言除數世之患偉矣社稷功也𨿽然公有社稷功而於賢人君子肯許以社稷臣哉遇合太奇寵數太盛不知者旣忌其徑之捷知之者亦愜其報之稱尙安得而以名歸之故夫歷邅回嘗險阻有蹶而起有前而卻朝廷之注向與海內之淸議兩相畸亦兩相激而郁勃不得宣者此亦名臣之資也中丞公得之矣公以直言極諫浮沈中外二十餘年最後領節鉞未幾詞組出宮中賜之玦其事甚祕世莫能知也公請去不得請代不得嘗以身在去與代之間可去則權輕可代則責亦輕而稅璫增者乘公兩輕之勢磨牙張距以吮淮海維揚之血公亦不量孤危而日夜以討璫爲事如臨堅敵旗鼓間諜靡弗用也如薄猛虎网羅弓矢靡弗設也卒持其陰重罪大困稅璫使不得生還禁禦當是時海內扼璫者若淸原若江夏若南康皆不能以一矢加遺守土大吏至褫冠帶受辱其次三木囊頭受辱其次緹騎圜土受辱而雷霆之威獨霽於淮上識者曰上之知公𨿽三旌九遷不過也主上𨿽心識公而未嘗驟貴公公𨿽受譽命而以年以資未嘗踰於恆調之尺寸公在鎭先後著功實如馭將吏懲貪墨議河渠護陵寢靖叛萌賑流散不止爲漕而獨敍其所爲漕者若曰程績而酬則爵祿不足也以故天下之賢人君子皆信公重公於公之當去也昌言於朝以規於公之不遂去也昌言於朝以頌卽鑿橫門建大纛盡護東南諸侯股肱倚之咽喉仰之於公豈有不足而公議之郁勃猶若有不盡釋者公之功名於是爲盛哉抑公不獨自成其名而已也聖徳亦光焉矣皇上異時不嘗逐三大璫乎保之敗也則權相隨之鯨之敗也則少宰隨之誠之敗也則臺諫官隨之夫自宰執而卿貳而臺諫莫利其比璫也�上之明也公之終有譽命以此故夫分過於君謂路馬不可問逆鱗不可批密雲不可雨明夷不可日中者皆誣上者也布衣輕俠尙有名爻安有网恢恢綬若若而匿瑕暢美莫望之臣子者皇上紹烈祖之休於公乎白矣書曰嘉謀嘉猷惟我後之徳其在斯乎其在斯乎繼自今公益有無窮之間主臣俱美中外禔福洛修貢江獻珎寧獨惠於楚於漕已也

○送郡司理毛孺初應召北上序

睦州毛氏兄弟鼎立孺初公後起爲吾郡司理凡五年聲籍甚天子用所司剡薦以異等召云始公之入吳也其仲司諫氏贈之言曰行矣毋愧龍圖之樹其伯天官氏贈之言曰行矣毋愧桐江之絲公拜受教而爲董子理之也董子俯而思仰而嘆曰善哉繇天官氏之言可以淸繇司諫氏之言可以任𨿽然嚴子爲傲爵祿者也於先憂何當卽於理官何當也公曰唯唯否否夫嚴子者果以其傲爵祿爲髙已乎其言曰懷仁附義天下悅趨勢順旨要領絕此古之遺直而範氏之宗也凡任天下者固必有所捐國家之謀肉食者鄙功名之會金注者惛故可餌以祿者卽可怵以害可縻以爵者卽可撓以法非夫泥塗軒冕而能當官立節者天下無有昔範公爲諸生則以天下任吾爲理而任豈稱早計哉桐之水以礪吾齒耳蓋公之持論若此其理郡率以此言爲劵較然不欺其志焉公身兼數器而棘木之聽自其顓職亭法處事片言立斷刑書旣定卽豪貴大俠力能得之監司臺察者不能得之公監司臺察亦借公自解曰是無如司理何有宰相子方操熱柄爲吾邑宋氏關白公抵其書摽其使曰而公與吾無生平而書僞也邑有人奴埒素封與故主抗輦下貴人至爲擊一學使者去賴公窮治竟斃於法於是江以南搶地呼天之屬願一當松郡理死不恨而公以爲無冤民易無冤士難今夫司屬之殿最寄司理筆端一不當令蒙惡聲此寧有兩造爲閱實者公故具鑑裁而不以脂韋先悃愊凡所品騭要於至核卽臺察亦無以奪也計公在事以廉成平廉最著以疆直行仁恕疆直最著弓旌未及而風稜嶽嶽已動朝著矣遭時休明箕穎爲拙𨿽江湖客星皆耀於鉤陳太微間假令子陵而在能逃諫議徵不就否宋時自希文出士始知重气節今天子髙居法宮積牘如山不復決慮無弗伏闕諫上殿爭蒿目以修社稷之急而天下脊脊多事何也豈其迹於任也而不大有所捐與豈其知趨勢順旨之非希文而不知懷仁附義之爲眞希文與昔富鄭公之賢也欲有所誅進而希文持之日恐人主手滑此以知其不好激也石䢐徠之直也爲四賢詩而希文嗛之曰天下事爲鬼子壞此以知其不好譽也若希文者眞能捐名者也語曰貪夫殉財誇者死權烈士殉名夫名美物也而權利之委也故遺利而後可以遺權遺權而後可以遺名遺名而後可以憂可以任公所試之理而效者也吾終不以羊裘爲潛以龍圖爲見以施於郡理爲公之細而效於臺諫者爲公之宏公行矣不煩攺步矣請亦以余之言爲劵而質之公家伯仲徵餘言者華亭聶侯靑浦韓侯署上海許公皆漸於公之家風者也嚴以子陵名範公所嘗守郡者也

○送聶邑侯入覲序

聶侯以述職行矣歌驪之日二三子講徳焉行人吳子諗於野史董子曰國有六職令則兼之吾以是程侯抑何恢恢遊刄也侯寬然長者鑑裁內運每延見士大夫考政問俗卽能得其人於目睫之外造請不廢陽鱎自遠不可得而親不可得而疏是天官氏之職侯克舉之也侯下車之歲大浸稽天請命兩臺發粟賑荒鄕三老義士所在施粥糜閭井相望侯身自勞來眠食幾廢所活餓夫不可勝數歲不爲虐邑故苦踐更邇議均役官與民視田受役幾無等侯核富民田隱沒盡出逾故額六十萬於是中產以下皆得免役而縉紳亦不至大困行法之平爲江南最是司農氏之職侯克舉之也學使者檄郡縣挍士所在讙嘩山苗澗松今古同嘆侯謝絕請托精心品藻白屋寒畯遂無畱良明鑑空懸飄瓦不怨是宗伯氏之職侯克舉之也勾攝之役日引月長動盈四百侯汰去過半昔之賜張狐假而食者轉而歸農又捕賊曹符檄所向輒命爲盜藪蔓延周內莫可誰何侯絜法定令落其角距餱糧以時萑苻息警是司馬氏之職侯克舉之也侯嘗謂欲省獄訟先省鋖贖非兩臺監司大吏所召捕未嘗逮人於庭亦無一役輕下閭裏爰書已入欲解則聽之未嘗引繩批根見法輒取也是司寇氏之職侯克舉之也澤國奧區溝洫是下有逸文急先時澽治以勞遠人自侯建議壹用土著畚插在前餉饁居後事集民安百世永賴浦匯一役眾稱聶渠是邦土之職侯克舉之也夫國家以六曹盡天下之事而以縣令習六官之事如侯者得其一察已足孤行況兼總條貫左右具宜不爲天下循良冠乎董子曰似也子知侯者請更有進焉吳子曰仕於壯縣者處脂膏中耽耽逐逐富民是求彼官於家人極於病蓋有之矣侯淡素自將冰壺天子開明堂覲羣後修漢故事有以邑宰進大農少傅如桐鄕密縣者必聶侯矣吳子以爲不虛美請書之上有逸文司理臨川吳公始下車擁書萬卷焚香諷誦或見謂公文人薄法吏不爲也是時積案如山老吏抱牘而進冀窺使君辦治若何公縱觀有頃手數牘曰是行禽敗常者案之是封豕薦食間左者案之是城孤家於官府者案之是鬼蜮鬭兩造而噉其肉者案之餘錐刀雀角非國法所急不足煩乃公三尺須其攺悔將有縱捨觀者懾伏公嘗端居燕坐或十日不決事或一日決十數事或十日不判牘或一日判數十牘皆洞肝披膽引經貫律莫可上下諸姦人莫利當公而旁郡有不平願得赴雲間嘉石死不恨公自以鎭靜坐消告訐俗而諸禦史臺或移文申令巖然不爲應豈其治絲而棼之耶久而知公之指在不擾交章剡譽矣若乃衷褐於繡設菜過鮭士大夫竟三歲不能以二簋事公何論庭實至問之市肆經年不取尺布矣間之侯吏所過幹餱弗具矣問之閽吏坐無附耳之交門

○賀郡司理吳玆勉最績序

今郡司理之考績也則猶古者計獻獘訟登中於天府之遺意哉其具成牘以詩戍毛舉縷悉然不敢深言於愼測之情不敢侈言於不冤之誦懼其迹於誇也監司臺察則旣有品題矣而不必其該也束於裁也太史之代言則旣有寵光矣而不必其肖也淆於同也是將安所懸衡乎吾聞之言彌繁知彌觕言彌簡知彌精夫考績虞法也有虞氏嘉美咎繇非卽今之制詞乎而其言曰風動風者一字褒也後王重之曰明淸猶雨暘燠寒各司其用非風敵也又重之曰訖威訖富是貓明庶廣莫之屬風之一徳也且夫風之爲言未施而民信先聲而奪人故足術也威富已嘗我而後訖焉晚矣江以南故嚚於訟松爲最又隸於舊京往往姦人不得志則走諸禦史臺聲冤泯泯棼棼不可窮詰檄符一下胥吏伍伯之倫因緣爲姦利中產立盡下有逸文骫法無柰其爲骫法者何故煦然以春肅然以秋皆風之徳也此於法不得達之朝聽而不聞不見之績無大是矣華亭令鄭侯上海令鄒侯署靑浦倅馬公樂公之政成而屬不佞昌爲頌昌心儀公最久又野史得深言侈言猶不能肖公之什一試以諗於代言者或禆諶我可矣

○賀侍禦潘翔公迎太公冏卿入朝序

今天子登崇茂碩服在大僚藩臬守長聲績著聞者起拜九列所以均勞逸示風勵也於是觀察麓泉潘公入爲太僕少卿趣裝有日矣公之仲君侍禦翔公在輦下方淸宮以待而同裏同官若奉常尹公霍公金吾萬公侍禦翟公皆翔公之所兄事弟蓄者聚族而迎太僕獻幣羞璧徵辭以先之不佞昌辱有家侄羽宸之年誼且交於翔公至習不敢辭蓋國家有勞臣有世臣勞臣者身兼數器慮在四方環應無窮刄遊靡缺受於才者也世臣者鶴鳴子和前喁後於二人有懷一人思媚漸於教者也受於才者以爲臣鵠漸於教者以爲子鵠兩者鮮兼而得全全昌古今不數有莘之隆尹相太甲陡相太戊姬氏之盛魯公拜後周公拜前而伯冏之作太僕正也穆王命之曰世篤忠貞世篤者繼繼繩繩自一世至於世世而效一官營一職何論焉語曰子之能仕父教之忠孰與以身教乎又曰上臣以人事君孰與以子事君乎太僕公登朝以來其官則自邑宰郎署守長藩臬幾十政無所不周曆其地則自畿輔河洛關陜幾萬里而無所不馳驅其宦迹則自簿領錢谷河渠刑法軍旅之事幾百試而無所不贍舉以故公勞臣無兩要以教忠亦無兩彼其夙夜奉公者卽爲式谷優遊布政者卽爲家謩而翔公之所傳者不止靑箱書治縣譜也公玆入矣翔公奉膝下歡歌白華朱芾之詩上松栢岡陵之頌若石慶之爲萬石涴牏若元方之爲仲弓禦車於情豈不誠展而非公之所厚望於翔公者何則萬石君𨿽孝謹乎以歸老不事事仲弓則僅僅穎川長非如公父子在日月之際也吾意公必以生平所揚歷所咨諏若土風謠俗吏治邊情地險物力家庭告語皆可入皂囊之封章備繡斧之撿察而嚴君諍子自相師友則朝常廟算國事人才外臣所百聞不如一見者侍禦當熟數於趨定之前所爲塞淵之助不少也玆非世濟之美而社稷之福乎哉且夫禦史單車行部攬轡之日則忘其家𨿽甚嚴重視他官獨難於將父旣並立於班行矣而乃公駕車則乘驄者當攺步如中州侯公官太常秩三品其次公以侍禦爲六月之息束於制也翔公爲名禦史籍甚西臺久矣尋當有不次之擢是父是子相從於槐棘間此其合則其邸而居分則秉鉞而出而且有長公孝廉將以賢良方正奉對大庭爲石之慶建爲陳之二方吹箎吹塤肯堂肯構家聲功業焜耀乎三晉媲美乎髙陽世臣哉世臣哉試采之爲藩氏世家竊自負於惇史矣

○吳玄水禮部得子序

古者卿士大夫燕享之詩恆曰萬壽無期萬壽無疆上壽百二十歲耳何以侈言萬也夫人未有中古而生者皆於上皇之世自今而遡之赫胥大庭猶旦暮也非以子而孫孫而子乃爲大年耶且也君父之恩大矣與天地並夫惟子而孫孫而子則以無涯酬罔極其願始鬯故以千金之璧易赤子憑者不爲以松喬之年易嗣續智者亦不受也蓋三代之宗器若云雷之尊饞父之鼎一柱之爵貍首之豆所以銘功而昭徳者命之曰子子孫孫永寶用豈非以忠孝之種足重耶余友吳禮部伯玉年逾壯未舉子太夫人憂之卽同儕友生無不爲伯玉深念也獨不佞昌以爲伯玉法當多男子或詢之故曰吾非祠官安知髙禖之應吾非太卜安識夢占之祥耶抑男之爲文也從田從力從力則熊羆之偸也從田則豈有畛甽疆畔哉方寸是已吾視伯玉仁心爲質欲善無厭養志承歡今之曾閔且樂道人善如鄭當時恢弘博愛如孔北海崇獎後進如龐士元赴人緩急如原巨先嘗以宗社大計閭閻隱瘼默贊當事已見施用而不居其名此其爲田沃而不磽坦而不棘而又拂以溫風潤以甘雨知其必有獲也或曰海內聞人若弘農宋公延津李公蒲阪楊公富平孫公此皆天下長者何以靳之血胤哉余曰之數公者與伯玉固異矣其成名也若俛地拾芥其得志於王塗也若康莊騁絕足計其當伯玉之年所受國家之恩澤海內之休問幾於滿而不可以復益矣伯玉以鴻漸之資困於黌挍公車之業屢變憂患之途備嘗四十登朝十年奉使僅僅得虞曹卽又篤念太夫人倚廬自北請南依遲子捨家無厚業蕭然書生此其於諸公謙滿之數何如也耕堯之田而有九年之水耕湯之田而有七年之旱過此以往皆逢年之日矣多男不亦宜乎或曰然則人之所易伯玉何獨難也曰器以晚成爲大物以罕見爲奇力以挽回定數爲彊徳以動天地感神明爲盛豈不戞戞乎其難之哉章文懿公以六十舉子陸文定公以五十八重賢疊肖巍膴耆頤兩翁兼得之始未嘗不邅回而後乃備福也吾謂伯玉之逢年亦如此矣於是社友何子張子輩理余語前爲伯玉壽且歌斯於之第八章

而退

◆題詞

茶董題詞

酒顚題詞

崇蘭帖題詞

刻六龍解題詞

賀千秋印衡題詞三則

遠遊篇題詞

江南春題詞

臥遊冊題詞

王竹塢詩冊題詞

楊女郭節婦傳題詞

彤管遺徽冊題詞

吳長卿飽菜軒題詞

方旦心平平艸題詞

漱六艸題詞

陸洛誦文程題詞

唐名必文稿題詞

夏彛仲文稿題詞

朱伯升制義題詞

原孚侄制義題詞

○茶董題詞

荀子曰其爲人也多暇其出入也不遠矣陶通明曰不爲無益之事何以悅有涯之生余謂茗椀之事足當之蓋幽人髙士蟬蛻勢利藉以耗壯心而送日月水源之輕重辦若淄淆火候之文武調若丹鼎非枕漱之侶不親非文字之飲不比者也當今此事惟許夏茂卿拈出顧渚陽羨肉食者往焉茂卿亦安能禁一似彊笑不樂彊顏無歡茶韻故自勝耳余夙秉幽尙入山十年差可不愧茂卿語今者驅車入閩念鳳團龍�延津爲瀹豈必土思如廉頗思用趙惟是絕交書所謂心不耐煩而官事鞅掌者竟有負茶竈耳茂卿猶能以同味諒我耶

○酒顚題詞

淵明恕醉與漁父獨醒正言若反卽復餔糟啜醨所謂寄大夢於桮棬而徳義之矩自在也顚何容易知此則知文成之辟穀圖南之愛睡皆眞能顚者茂卿其酒人之雄乎若夫醉鄕之天地騰騰兀兀近於天全微細披剝乃是無記所攝故凡夫醉於無明二乘醉於涅盤惟大聖人能飲酒不及亂茂卿深於法喜故爲下此轉語中下之根欲讀酒顚請從酒誥入

○崇蘭帖題詞

父子書家自羲獻後有歐陽詢歐陽通徐嶠之徐浩本朝則吾郡莫方伯與其子廷韓耳余師方伯而友廷韓每論兩家之書吾師則應規入矩騫翥回翔似正反奇超俗卽雅廷韓則風流跌宕俊爽多姿醞釀諸家匠心獨玅廷韓如五陵豪俠寶劍金丸意气自喜而吾師則以溫伯雪子正容對客望之意消廷韓遊道旣廣鑑賞之家無不徧歷吾師人地髙華知希自貴晉人之外一步不窺故當時知廷韓者有大令過父之日然吾師以骨廷韓以態吾師自能結構廷韓結字多出前人名迹此爲甲乙眞如羲獻耳猶憶吾師崇蘭館集成是時作者甚眾獨以集序屬余時爲諸生遜不敢應至今猶愧延陵之劍乃書翰小道何足爲師門知已效也庚申八月七日之夜夢吾師命余作艸書詰旦君全索弁語漫以應之

○刻六龍解題詞

韓退之爲文王拘幽操寫姜裏柔順文明之致奕奕有生气𨿽然退之猶附贅哉六十四象皆拘幽操也彼蒙難解憂克永觀省日以易道自占曰豈吾不登於岸乎豈吾剛柔進退之間不合符於天則乎不然豈其聖明而感格若斯之難也斯以爲聖學一變而小雅再變而離騷則善於怨而已矣自屈子以來孤臣遷客憂讒畏譏有能明道著書而不爲牢落懟憤之語者誰乎東溟先生六龍解乃其待命九江時著撰也窮天人之奧旨啟玄空之祕扃足使公明結舌輔嗣解頤談易之家卓踔孤出斯已奇矣乃先生爾時秉直蒙忌進退維谷意尙有所謂牢落孤憤者而橫口所之絕無衡气惟覺憂時駴世之微旨朱弦疏越一唱三嘆令人可歌可舞可悲可涕耳先生不獨以此誡世而又以自省其於六龍之旨反復剖判有惕若之象焉淵乎遠矣其作易者之憂乎不佞素治管氏易玆讀先生六龍解更有會於心乃知焦延壽所傳於京生者末矣爲刻而傳之於世教庶有裨云

○賀千秋印衡題詞三則

吾松顧氏印藪出其印學盛衰之繇乎何言乎盛三家之村不能見秦漢之制得一印藪遂可按籍洞然漆書點畫易摹也鐵筆鋒稜易衷也覆鈕位置易循也五十年來承用之塗漸廣而習者之門亦六通四辟岣嶁石鼓可鞭箠驅矣故曰盛𨿽然雕葉耳如畫家之論形模禪家之參死句吾見貍徳之執飽何取鷙鳥之成行今之盛不爲衰之端乎故昔之印藪不如今之印衡印衡𨿽一家之書具有血气印藪則百補之衲都無神明

呂不韋云人不寶國之連城尺玉而愛已之蒼璧小璣秦漢之私印其猶蒼璧小璣乎但人有其寶不必其用也自勝國時趙子昂吾子行周伯琦輩始拈出用之書畫書畫之與印學非夫合之雙美離之兩傷者耶故以蔡中郎之工篆隸而不能挽六朝印學之衰者於時書家如王謝白事皆自欵其名無所事印也以李陽冰之工篆隸而不能挽李唐印學之衰者於時書畫家如虞禇李範眞迹並不欵其名無所事印也此道復振於文壽承許元復有以矣

畫家有神品玅品能品逸品小印亦有之若余所藏李斯之九字小璽人巧極天工錯非神品乎趙武趙嬰張良王陵叔孫通賈誼衛靑李廣張蒼王成張衡之在方爲珪在員成璧非玅品乎其餘皆能品矣惟是昔人有云失於自然而後神則逸品又在神品之上𨿽非篤論如上界之有散仙厭薄天事西來之有初祖直傳佛心品最爲貴僅見於梁伯鸞之一顆文壽承爲陳淳刻道復氏近之矣千秋具眼人也庶攻此以拔新都之幟

○遠遊篇題詞

修微才並左芬禪參月上枇杷花下鄙之而不居蕋珠官中招之而不往沾泥栁絮無復隨風淨土蓮臺時常入定今將遠尋廬阜問法憨師孤云何依明月獨舉𨿽多求友之情寧無懷璧之慮哉惟此行捲作護身符星河在望猶垂機杼之文弱水難航遙出步虛之響但使異雞反走卽知黃鵠雄飛上官之秤豈有神錘夫人之城屹焉天險暫遊萬里其在斯乎

○江南春題詞

莊與騷皆楚人之作也能讀莊者可以讀騷所謂寓言十九者非耶梁昭明序陶徵君集而少其閒情一賦彼眞以溱洧爲淫風而九歌之解佩捐珥爲周秦行紀之儷也固矣吏部徐大冶爲舍人時和倪瓚江南春之詞每韻八首又廣之爲四時而夏秋冬各八首𨿽文生於情而意若有托非僅僅比紅詩香奩集等者且窄韻奇語疊出不枯如渡瀘之師七縱猶擒如桃源之路再入不誤先時和者皆自廢矣豈非兼葭白露獨寫伊人之懷鐵心石腸不掩廣平之藻者乎大冶之佐天官之業亦可知矣余旣爲補圖復爲此弁之大冶家世中吳而居於楚其所得於莊騷者多也

○臥遊冊題詞

趙文敏問畫道於錢舜舉何以稱士气錢曰隸體耳畫史能辦之卽可無翼而飛不爾便落邪道愈工愈遠然又有關棙要得無求於世不以贊毀撓懷吾嘗舉似畫家無不攢眉謂此關難度所以年年故步餘友孝廉李長蘅故自淸士承先世之業與兩兄太史黃門之家聲廣交好客賓至如歸其點綴一石一水直寄興耳卽唐解元自稱愛寫靑山賣者長蘅了不屑也以故無贊毀於胸中如意自在甚恬甚曠與畫家臨摹伎倆日刻相遠耳又況其公車之葉號爲專門詩騷子史博通淹貫一一發之於畫寧不超超逸品耶此二冊皆長蘅與鄒孟陽同遊蘇臺武林之筆大都宗法黃子久者十之七旁涉倪迂梅道人者十之三一一紀歲月遊蹤宛然廣陵一曲叔夜猶在孟陽無限感慨五百里貽書來弁數語未知黃癡倪迂輩有此身後交態否

○王竹塢詩冊題詞

感恩殉知捐軀明報動於俠腸者也懷賢好徳觸事激昂動於正气者也今以竹塢生爲郭宗伯之死友其義誠髙要亦荊卿貫髙輩所辦余所爲竹塢多者謂宗伯之賢宰相不能知而生能知之宗伯之冤同朝不能訟而生能訟之不可怵以死不可啖以官是爲天地正气與叚太尉安金藏足比肩鼎足立耳嗟乎平津之客怙勢排賢一轉眼間富貴安在惟有靑史唾罵千載不磨視竹塢生被三木身瀕九死丈夫英槪可歌可詠相去何啻霄壤哉余侵尋世難而有感於交態之變者聞竹塢生之事益用壯之因讀諸君子贈言題於簡端

○楊女郭節婦傳題詞

楊女郭節婦謐貞烈事具顧宗伯錢太史傳中詞止矣而核矣無以有加矣乃讀節婦遺姊妹書有云我爲讀書所誤汝曹愼勿讀書則自其乃翁尙寶公以及諸贈言者皆未下腳注使揭日月而行天幸余獨知其解敢惜疣贅語云求忠臣必於孝子之門余亦曰求烈婦必於孝女之室然而事勢不能兩全者陵母之自經趙苞之臨敵義有所重而情有所割也烈婦之意曰殉夫則不能事父修地下之諾則不能承膝下之歡彼蓋鴻毛一死而昊天二人云爾不然烈婦之所捐軀而立節者將以爲婦鵠豈不以厚望於骨肉乃稱誤哉昔者孔子嘗自稱誤矣曰罪我者其惟春秋使春秋果有罪則烈婦之讀書果成誤也嗟乎三光五嶽之气鐘於烈婦而五經十七史之書亦證於烈婦無論腹笥萬卷如蔡文姬李易安者面甲十重卽唐之魏鄭公我朝之楊文貞勛名事業炳炳古今猶將慚退三捨書何誤於烈婦哉傳稱烈婦以三十六而圽余謂心死爲眞身死爲幻烈婦自許郭郎一死之後已自無生九年之中日日皆死日也大抵驟死易徐死難何則死生於情驟則激久則夷夷則悲心漸微而可以鞠子教兒爲解故謂烈婦爲三十六而死者此數甲子語也實與郭郎同逝久矣兩史公旣表烈婦之節餘又闡其孝總之烈婦所謂虛名世有以死而博虛名者無有哉時烈婦之叔父弘聚司教吳中余爲言如是弘聚曰九原有知必且謂生我者父母知我者史公矣屬題於簡端

○彤管遺徽冊題詞

婦徳不著閫外而範蔚宗後漢書特爲立傳至與魁士名儒勞臣戰將並垂不朽嗣是作史者種種幽閒端操照彤管而蔽金石矣朝家踵古定制凡臣子奏績則以璽書褒美而及其母氏之聖善蓋館閣之選實代王言夫蓽門圭竇之行得一旦達於天子猶稱遇主況女士耶繇斯以觀謂閫徳不外著者不類然也吳縣曾侯之爲令幾三載矣侯之政成則曰繄母之教常咨嗟感泣孺子慕無已時玆譽命且逮矣而痛母之不待也復念代言有體束於體無以廣稱母氏之慈盍請於當代作者令人騁厥祕思抽厥妍詞圖張百目之羅務在多獲庶幾罔極是報惟餘與侯有一日之知最先授簡告余曰先生昔領史局召生也晚不及徼一言爲恩綸光吾毋之不逮養與不逮先生文俱千載遺憾𨿽然得先生爲前茅以丐諸作者是吾母之賢上以達於朝而遠以傳於後胥是賴也嗟乎今典綸制者如林安取求舊若以謀之埜則余固埜史或可爲傳信者藉矣題曰彤管遺徽俟海內諸公詩若文成編而序其端余不敢讓

○吳長卿飽菜軒題詞

吾友吳長卿天下士也胸中有數萬卷典記亦有數百萬甲兵當事者壯其請纓俾之剖竹已脫穎矣而薦士者爲當門之蘭所薦者亦有批根之剪斯五嶽方寸之不平六月扶搖之蹔息也今者作倅漢東獨標廉善顏其廨宇曰飽菜軒以彼才情𨿽叔夜飡霞不足爲其秀子卿嚙雪不足爲其貞菜則安取焉將藿食之憂殊異肉食之鄙而淡然無味乃爲天人之糧耶其義則具陳徵君之記矣因爲題牓而漫弁數言

○方旦心平平艸題詞

方內制義各有偏至吳以韻致越以色澤楚以才情閩以結構中州以蘊藉其大都也若夫出於封畛會成一家惟天下士能之中州闤闠伊洛人知有程氏兄弟學而不知蘇氏秦代兄弟故其文脈也驅縱橫之筆鋩以發理學之旨趣吾見之方使君其出入變化不主故常亦已奇矣使君顧自命爲平平何耶蘇子瞻蓋得竅於國策者其論文曰筆勢崢嶸詞采絢爛漸老漸熱乃造平淡實非平淡絢爛之極也使君之所謂平平者如此中州之文自使君一變爲海內宗矣使君今之作者當與其鄕大復蘇門並驅何論制義論制義則髙何二君子弗如也

○漱六艸題詞

余友何士抑爲文奉先輩律令甚謹毘陵以後尙有典刑十五年來海內習舉子業者皆知有何氏學所謂斷然自爲一家之書望而可識別者也頃過武林客以漱六齋稿視余余乃不知出自誰手客曰士抑也又曰子何以不能辦其爲士抑也余受而卒業焉乃嘆曰嘻士抑實捨法矣吾以法求之故失士抑𨿽然微士抑幾不能辦是甚矣捨法之難也兩壘相薄兩雄相持而俠徒劍客獨以魚腸匕首成功於枕席之上則孫吳不足道矣此捨法諭也又諭之於禪達摩西來一門超出而億刼修持三千性相彈指了之佛頭坐斷文家三昧寧越此哉然不能盡法而遽事捨法則爲不及法夫士抑能盡其法者也盡法者遊戲跳躍無不是法故其意象有神其規模絕迹蓋其業在與謙應徳之間今而後吾睹士抑之難窮也士抑以此爭長海內海內益尊士抑旗鼓一變矣

○陸洛誦文程題詞

平原之墅有四山焉曰機山曰橫云曰陸寶曰昆山皆以陸氏兄弟名而昆山者亦世所稱比玉意也陸生洛誦構艸堂實當平原村肘腋向背玆四山云入其中軒楹一啟則山光嵐色面面攢映盡有羣峯之勝令人起靑霞思焉顧獨理世外業可耳﹖﹖慁以經生義不韻也陸生者特好於是治經義其經義之至者又都於是得之餘嘗一再過生輒爲余奏其文每奏一篇而聲殷殷振林木余爲篇篇稱善已秋深生忽哀其文四十餘首出示余將傳之生季弟叔交聞而曰噫嘻吾家白眉誤矣問其所以則歷指而謂余曰此非平原村乎此非機云諸山乎吾嘗弔古懷賢臨村墟訪其遺蹤登羣山想其標韻當日兩賢敝精銷魂爲文章役樹赤幟馳英聲者皆就煙空惟河山寥閴墟落不移一一鶴聲唳江月耳彼將爲勝業者也猶尙如是況經生業直土苴乎亦奚以傳矣余應之曰固也然之兩賢所爲詞賦者亦土苴也此中江山墟裏自古有之顧必藉兩賢名兩賢不存而河山之名千載如故則土苴之爲傳也亦遠矣今之爲土苴者卽昔之爲土苴者也詎無傳乎余又聞是編生將挾之南走越越多名公將必有鑑識如張丞相者見而奇之稱爲雲間生文賦者焉叔交曰有是哉

○唐名必文稿題詞

吾松自唐文恪公以有臚入承明著作之廷後來詞饌不佞昌與楊太史髙太史徐宮詹張宮諭錢宮久相踵不絕然或若虔之刀或若燕之函求若王氏之靑氈者未有也今名必舉於鄕爲文恪之從孫其行捲滔滔洪遠奇正相生余評文恪之文如四瑚八璉可施宗廟名必之文如於將莫邪陸劇犀兕水斷蛟龍靑氈舊物行有望矣杜子美云爾家最近奎三象時論同歸尺五天敢以爲前導入都門請以質之宮允當擊節否

○夏彛仲文稿題詞

書當快意讀易盡昔人以爲一恨余性嗜書而厭苦帖括今日徐伯雨以一編見示自謂不能卒業驟披一二多非常調不勝伎癢反復終捲恨其易盡因質作者則夏孝廉彛仲也彛仲弱冠神淸玉山照映筆端有口縱橫不羈實爲文中之豪餘一見目成以爲棄繻生衛洗馬季孟間溫陵蔡公於童子科擢爲第一未幾得雋易於拾芥而舉主林太史張黃門國土之知猶爲未盡者假令見彛仲大全又不知作何甲乙矣武塘文藪廷魁解首間歲相屬惟禮闈大物尙有待耳彛仲勉之𨿽楚材晉用未必不爲峯泖生色也

○朱伯升制義題詞

江以南治易者皆爲朱氏學蓋弇州先生導之先生眼白千古獨折節朱定國以爲天下士鳥衣諸郎奉爲人師長公伯升玅擅家學頃以省覲來余得讀其近制姿態橫溢而典則森然窮微之思出以流易雕繪觸眼天眞躍如其書家之子敬乎評書者謂右軍靈和太令俊逸是父是子並稱神品而子敬意更廣焉孫虔禮非之餘曰此所以爲子敬也若純作父書安取屋上架屋山陰過父僅成穎川慚長耳定國爲靖江令爲吾郡司馬籍甚循異每論舉子業輒勃勃色動恨知昔落落連城莫酬酬之其在伯升乎余聞伯升孝友大節有進於文者姑論其文若此

○原孚侄制義題詞

余家從子行在賢科籍者五人自庚戌原漢宗伯奉建對至癸丑厥有原孚𨿽書種不荒而鳴珂落落若以制義論原漢少年盛气一往卽詣美成在久原孚顓門矣余林居課兒原孚在家墊多所揚扢余調不入時然所受人之徽言未嘗不爲原孚盡也原孚攻苦茹淡自其性然其爲孝廉數年出無車食無魚不脫酸子故步旣解褐同籍力待詔試宏詞科原孚寓書於余曰周文襄選吉士猶疏請攺官冀一當世用豈異人哉其雅尙如此夫文章佳處無不可學惟濃之與淡自肖其神情非學所及遠公開社進淵明而退靈運甚解詩旨知此者可與論厚孚之意矣

門人徐士竑

許經閱

容臺文集卷之三終

●容臺文集卷之四

華亭董其昌著冡孫庭輯

記

碑銘

引

◆記

禦書樓記

原心亭記﹝館課﹞

成樂軒記﹝館課﹞

求忠書院記

光嶽樓記

彭城雲龍山重修放鶴亭記

兔柴記

蘭墅後記

安庵記

崇眞閣記

重建雲棲禪院記

滸墅關重修董公堤記

湖州福山仁壽院長生田記

艸玄閣讀書記

吳居士施畫羅漢記

湯陰縣重修宋忠武嶽鄂王精忠祠記

葉少師碑陰記

西湖建關帝殿碑記

總漕大司徒陳公去思碑記

淸江主政韻弢顧公去思碑記

官氏墓田記

太傅許文穆公墓詞記

歙西莘墟重修許宜人祖母墓記

○禦書樓記

禦書樓者文肅王公孫璽丞時敏所奉皇上賜札於專祠之前者也文肅存日緘縢什襲未嘗宣示溫室之樹不對爲恭省中之語漏泄是誡蓋其愼也文肅捐館尙璽肯堂搴杜蘅以爲梁琢文石以爲砌崔嵬鳥革舄奕龍光庶幾泉臺可作儼見羮墻云仍永保榮踰帶礪是明良之朝典而忠孝之家謩也旣落成授簡舊史其昌記之其昌竊有感也皇上禦■﹝宀禹﹞以來爰立首揆者數矣至於一徳一心眷倚弗貳嚴若師保信若耆蔡密若同室朝夕之周旋暱若家人父子之告語時惟文肅曷以得此哉蓋公束髮登朝卽以一介不取之操終日不俟之節風動百僚名聞九陛者非一日矣宅揆以後法宮峻絕密勿大臣罕所延見公欲若前代之午朝造膝不能若前代之便殿畱身不能計惟閣直故事有非時手疏可自靖耳若乃朝而敷陳夕而傳布寬責於外廷分過於當寧純臣之誼或非所安公是以補牘有再三焚艸嘗八九和羮則鹽梅相濟補衮則彌縫無迹此之忠誠金石可貫矧皇鑑之孔明乎竟能結主知定國是非偶然也且如禦札之所更端往復者事孰大於建儲乎方其宮府地睽菀枯形異赤松羽翼難以力爭黃瓜風剌幾於心碎申文定爲之拂衣王文端因而賜玦公也蒲輪再出荷擔獨堅始猶轉石終乃桴鼓是以有儲講之命公猶以體統不崇則羣疑未杜官儀不肅則旁伺易生凡所承用一視皇上講筵之禮數焉於時勞愛並彰師濟咸集雞鳴問夜鶴禁啟扉前凝後丞棐廸彛教日就月將緝熙光明其昌嘗以承乏詢之從官皆曰舊輔之所定也老成雲遠政地日單四友不聞備員一暴以爲曠舉且二十年於玆矣彼一時也回天駐日克臻厥成豈其順風而呼因川爲下顧戞戞乎其難之也哉感通之故良可思矣札凡二十七道有賜自文肅苫塊之日者尢爲異數𨿽停帟幕於韋谷給祕器於東園無以殊也君臣之際猗與盛矣在昔貞觀屏風之帖僅標藝苑淳化飛白之字獨重�登孰與天縱多能帝賚良弼以回鸞翥鳯之奇著投水轉圜之美爲千載勝事哉此書在處當有慶雲下垂百神潛衛者焉非王氏一家之弘璧已也伊訓曰一哉王心又曰大哉玊言敢以此爲頌謹記之

○原心亭記【館課】

繇敬一亭之西又折而南有亭一楹爲翰林署中遊息之所而顏其額曰原心者志警也夫心之爲說古之人未嘗精言之也非不識心也夫人而識心也洪範以治水丹書以治兵果且有政與學之分乎哉世旣遠士鮮聞道其視政與學不勝精麤動靜之相妨而心學輒不講間有聚族而談心者直以爲名理爲言銓耳非能旣其實而信其可施於用也世之升降固繇此國家建官設屬六曹九寺各有事守惟翰林則無守焉是天子所使澄精神毓道徳以需宅俊之用者非有功今之繩束吏道之紛委此政與學尢未嘗分者也彼有事守者曰以政學難矣玆政與學未分也又奚辭乎且其大者坐論次亦代言非有本原烏勝其任乎故莫急於養心養心者非坐馳內照遺棄事物無當於天地民物之務也務心之本初也心欲虛欲平欲公欲正欲明欲靜虛所以爲應也平所以爲衡也公所以爲漙也正所以爲守也明所以爲照也靜所以爲簡也凡皆心之本初也其焦火凝冰與接爲構不虛不平不公不明不正直且靜者情識也情識者心之所生而心豈情識哉通於情識未生之先者可與語心可與語學其緒餘以爲勛業其土苴以爲文章其所建樹當自有度越者矣古之人戶牖箴銘委土師保是以成徳也易況玆亭在敬一亭之側肅皇帝所灑宸翰勒之貞瑉諸詞臣出入莊誦服以無斁夫能敬能一於心學也何有

○成樂軒記【館課】

翰林署中有成樂軒臨瀛洲之上蓋某年某所建而顏其軒曰成樂者則孔子所云成於樂之意也或曰古者士無故不輟琴瑟大夫無故不輟宮懸近世士大夫聲音之道闕如矣是安所得樂而稱之餘曰不然樂之爲言樂也凡人之事事身不厭肄習之勞心不厭營慮之苦逾久而不廢必至於成而後止者其必有所樂乎此也庖之解牛臧之承蜩旭之艸書蓋畢一世而耽之以至於橫心之所念橫口之所言橫身之所接而無非是物者不止若是而已而喜怒佻佚之情窮通得喪之境莫不是寄焉故始乎技終進乎道非其中有所樂能然乎而況遊道徳之鄕者乎孟子曰樂之實樂孝悌二者樂則生矣生則惡可已也惡可已則不知足之蹈之手之舞之繇斯言之鐘鼓綴兆之於樂也疏矣孔之樂也忘老顏之樂也忘貧彼其以閭巷之匹夫而兩相論樂乃曰庶幾韶舞聖賢得樂之情固如此國家建置百官六曹九寺各有事守惟翰林則無守焉簿書之煩拏吏況之殿最一無所困其心是天子所使澄精神養丰采以需宅俊之選者居是職也不專仕不專學蓋兼處於學與仕之間謂宜平情釋躁消融渣滓相忘於道術而後可以言成嘗試思之吾所爲熟古今故實定人物之衡鑑端獻納之本原涉著作之堂奧能遊刄恢恢有餘地乎能累凡四五若掇蜩乎能如旭之艸聖醒醉窹夢皆如一乎果若是卽不宮懸不琴瑟樂之情已得矣所謂成於樂者其謂是乎若夫律呂之變聲音之節於以養徳誠不爲無益耶有兼之者則尢善矣軒之成已久舊未有記余故爲表其題署之意以告遊息於此者

○求忠書院記

凡立學者必先釋奠於先師書院之有祠也禮也方遜志先生之學傳於宋景濂自景濂而遡之爲金履祥氏何柏氏許謙氏以至於考亭授受有緒實惟世嫡顧其死節爲獨著夫書院未有以死節祠者也吾郡之祠先生何也謂是血胤在乎先生已自絕於文皇矣亡國之餘猶有燔妻子示不辱此藐諸孤也非踐首陽之土則灑侍中之血公志不存也謂吾鄕先生兪公任公皆公弟子而可藉以乞靈乎是時朋友皆族矣獨爲嬰也徳玉也招乎然則何以綏先生之靈曰以吾黨之求忠綏之也孔孟遠而士無純師譚忠孝者溺其旨矣自濂洛關閩諸大儒精言之於是委質之義家律令人斧鉞無有以邪說姦其間者文謝之死節與張許同而淵源遠矣何也彼如擊石之火其性眞此如傳薪之火其用廣也髙皇帝以綱常爲治嘗旌余闕薄危素惟勸忠爲惓惓乃其大者在於罷黜百家顓立朱氏學惟時天地初肅士鮮偸心乃父兄之所惇率師友之所誅討靡不與眞主應蓋千人決拾以射臣鵠而先生其繁弱已商祚六百不爲不久扣馬二士不爲不奇壬午之事膏斧齒劍者骨量乎澤樵夫室女不夷齊愧史冊有是乎是髙皇帝以三十餘年磨鈍之權邁商賢聖六百載養士之報方先生以九死十族之節表朱夫子繭絲牛毛之功先生死而有迂宋儒無益人國者昨舌退矣此朱子之忠臣也豈惟朱子孔子大管仲之功於召忽平平耳夫悉一世之忠義而輸之周天王則忽安得有私君春秋法也他日不又自殺身成仁乎世儒不察猥云聖達節賢重死管仲不一有而勸進者接迹金陵之娓娓長樂老抑何舛也微先生聖法幾爲盜誇此又孔門之忠臣也先生足不涉吾土意其英魂浩气惟忠是歸惟學忠者是類繼自今講堂肄業之士因朱之傳孔之筆以羮墻先生之忠云車風馬或格而歆矣九峯一拳石不隱然紫陽自鹿重哉祠成於郡守明州張公前司理睦州毛公會大中丞徐公以撫吳至爲丹雘之中丞之先有善安公者官於浙爲僉事奉詔收方氏族脫其姙婦事發斷一臂家戍保安衛語具浦城志今所爲祔於祠與余公任公同配享先生者也嗟乎僉事公旣已得罪卽立孤事竟不躬閱能無飲恨及吾郡之方有亢而慰可知也已義澤綿邈厥有聞孫建旄植璧將事祠下非天之合哉昔公孫柞臼謂程嬰曰死易立孤難願爲其難者余亦曰建祠易易名從祀難中丞公方以天下名教爲己任願爲其難者是惟紹前人之休於無斁若夫復姓作祠始末余友陳布衣詳哉【其言之矣】

○光嶽樓記

維揚之有書院也鹺使者剏也中廢四十年侍禦彭公以鹺政之暇復其舊觀加閎敝焉布之條教秩如也已稍采形家言因吳比部之緒於是有光嶽樓之役公之言曰聖王之制勿使四民雜處雜處則其言哤其事易夫管大夫爲煮海者也其於士也必使羣居而萃處父與父言義子與子言孝其事君者言忠至於商苐曰使就市井而已吾非與學使者分士也寧使鹽筴盛而詩書拙也乎無何樓落成諸生旣走吉水請鄒先生記矣公復授簡其昌曰講堂所屍祝者非而家江都生乎願紬繹家學惠此多士不佞昌三復光嶽之義而知其有合於正誼不謀利之指也古今名世之士必鐘美於三光五嶽以生尹日也卿月也列星也嶽神也贊屈原以日月爭光贊韓愈以泰山北斗也皆善諭也於川瀆無當焉九府以爲泉流貪夫以爲溪壑非是族矣豈不以屬於義者爲髙明而利則否屬於髙明者爲士大夫而下流則否哉平津與江都同事武帝曲學之敝流爲桑孔𨿽復布被不得論於拔葵之節焉遷之傳貨殖抑何寡識也揚之士所以不辱斯樓也捨江都言無師矣古之學者畊且養士卽易業吾不虞其艷言商而孰知夫多取之爲貪賈也而孰知夫養交之爲趨時也而孰知夫好進之爲龍斷也而孰知夫身圖之爲籌筴也五都之士以計然白圭爲聖人何知仁義士誦法孔子而或挾之爲市此言利之精者也於光嶽何居侍禦公之錫斯樓以嘉名也棹楔爲師保矣諸士目擊而道存庶幾出入不悖所見耶在昔江都論漢事謂鹽鐵之利二十倍古民日稱病始元間詔丞相禦史與文學問民疾苦當時豪雋輻湊茂陵唐生魯萬生之倫六十餘人與禦史大夫議鹽鐵欲開仁義抑末利其說亦本於江都今天下之利网密矣諸士羣居而萃處服侍禦公之教豈免蒿目憂世出而修百姓之急如唐生萬生之倫者乎此之禆於鹺政者大矣公何謂與學使者分士也請以刻之碑陰

○彭城雲龍山重修放鶴亭記

按史記稱秦始皇東於厭王气漢祖心自疑避匿山中呂后嘗得之曰季所居有云成五彩雲而赤帝子斬白帝子蓋龍徳也彭城之有雲龍山其得名當以此山有放鶴亭隱君子張天錫故居蘇子曕所爲作記者𨿽至今不廢然荒圯久矣髙邑潛穎張大夫以分司倉庾至數登其巓弔古懷賢將撤而葺之念徐方震鄰重以警水時絀舉贏躊躕四顧乃節縮奉入度材采石徒庸工作之直取之宮中公帑不煩民和大播於是飛甍畫棟延敞虛明繚以垣墉翼以廚■﹝廠外畐內﹞屹然壯觀矣落成之後余以使事還朝公就山堂而觴之曰吾聞傳捨閱人玆山於我何有哉苐登髙能賦大夫之事也周爰咨詢使臣之職也民之失徳幹餱以愆我有旨酒嘉賓式燕地主之禮也堂成而三善具焉非直寄情吏隱之間而已因授簡屬余記之餘惟子瞻引衛懿公事謂國君之寵鶴不若山人之放鶴得以自全者此未爲篤論也使衛懿公有太王乃積乃倉之儲曾孫如京如坻之粟以此眾戰孰能勝之而鶴之乘軒庸何傷彭城用武之國也項羽嘗自王其地矣羽起徒步摧疆秦巨鹿之戰威略豈出淮陰下而終以不振蓋髙有酇侯能挽關中粟以濟軍興之乏而羽爲漢軍絕餉道是以敗耳今天子懲鄒滕之役命徵西大將軍蕭公提重兵鎭彭城而大夫精心計調兵食一洗脂膏之陋庶幾士飽馬騰以伐萌於不戰是桓文之烈也衛懿云乎哉山三面距水彌漫無際壹似西湖之孤山孤山林君復放鶴處也子瞻習於西湖者乃蒼莽悲壯之區恍瀲灩空蒙之致而覿面若忘不爲拈出者何耶豈陵谷之變昔與今殊山川之靈待時而顯耶黃魯直以飛仙目子瞻倘其化鶴復還不獨歌城郭之是而已大夫以爲何如

○兔柴記

宋人有云士大夫必有退步然後出處之際綽如此涉世語亦淵識語也讀白香山池上篇其所謂十畝之宅五畝之園有水一池有竹千竿有書有酒有歌有弦者實爲衣冠巢許之助溫公之獨樂卒成謝傳之同憂有以哉今觀濟美張黃門公兔柴記其疏泉斸石經始戊戌去解褐才七年耳已抗枕漱之思及在掖垣領眾正稱耆宿𨿽業在匡時而尋盟之猿鶴手植之松桂未嘗一日釋於懷及是以請急歸而喜可知也嗟乎輦下貴人嬰情好爵騾鐸馬通之外別無活計卽回首家山不乏平泉金穀亦僅付園丁筦鑰作者遊者賓主誰分求其如白傳之飲一杯吟一篇於池上者少矣況能左伊川右康節著書談道煥山川之色而隱起華夷之望如溫國者哉是在兔柴主人矣余林居二紀不能買山乞湖幸有艸堂輞川諸粉本著置几案日夕遊於枕煙廷滌煩磯竹裏館茱萸沜中蓋公之園可畵而余家之畵可園大忘人世之家具略相埒矣獨世方急公而余能使世兼忘我是爲異耳

○蘭墅後記

荊溪蘭墅者吳存廉問卿所仍光祿公澈如之作而疏泉斸石益拓舊觀者也當神宗朝大江以南建言諸君子歸者錮不復召熹宗嗣位有詔盡復故官使澈如在者召矣而以歸養不及於卹逆璫用事同籍攻之急相隨入獄使澈如在者逮矣而以下世不及於難不及卹非澈如之所幾也不及難非澈如之所幸也至今皇在宥所以報忠節甚厚而廟食專祠易名進爵於澈如猶有待焉問卿所以衋傷心也嘆曰先君子生爲當門之剪沒爲空谷之馨蘭墅之稱名徵矣抑聞之孝子之事親也思其居處肯其堂構此僻者墅也先君子故嘗十年讀萬卷擁於斯又嘗元方禦萊子舞於斯九原不可作矣安知其精神魂魄不狎山靈化野鶴而以花之朝月之夕來遊於斯乎專祠則有朝典家廟則非野謀惟玆松茂柏悅之區無蕭敷艾榮之穢綠葉紫莖之秀有被山連畹之饒築宮三楹瞻奉遺像以祖之硯父之書爲金卥瑤璧殷薦祖考空山寂歷歌大騷之辭曰夫人自有兮美子蓀何以兮愁苦斯不亦神理綿綿光我世業乎嗟乎濁世公子峻宇雕墻廣貯歌舞驕淫矜誇鬼瞰其室以致一艸一石不能長守者多矣視問卿所存何如哉墅之山舊名南嶽南嶽以祝融峯爲主問卿作室故夥而余特表章祠屋者知其所重在展孝思而百谷所記累榭層臺皆南嶽之從山若南臺髙坐之類耳

○安庵記

道人不三宿桑下若俗人多諸眷屬愛染深濃則精藍淨宇久依非過何況傾貲剏業不爲自安迎善知識經行宴坐說法其中開人天眼恭敬供養畢生無厭又何況性樂閒曠長依導師入室小參串習禪悅乃至維摩有法喜之妻龐媼識艸頭之意此之偕隱家風何止布金功徳已也蓋武林之臯亭山花桐塢有安庵懷泉鄒居士所建以居慧文法師者文師遷化又以居幻有耆宿文師專明臺觀學者奔湊此庵遂爲荊門玉泉幻師純提祖印學者亦奔湊此庵遂爲徳山峯頂武林琳宮梵剎不知其幾而居士之力最專緣最勝矣是不可以無紀居士醇厚博大貌如其心急難振窮了無徳色每遊宿於招提不恡情於財施厥配宋氏亦佐之武林人人能道其事因其子文學之嶧將樹碑述此庵繇起而附載其略如此

○崇眞閣記

仙與釋皆生死學也仙曰長生釋曰無生其較然分塗哉至仙家七眞猶釋家五葉蓋教迹變於此矣釋故無論仙籍者流所稱沖舉者若而人拔宅者若而家奇怪恍惚不可殫記總之不離長生至七眞復出而爲超生之說以練神爲宗以參學爲徑以覺悟爲歸道山碧落非怪也五金八石非方也夙有靈骨非緣也口口相授非師也六甲三黃非法也蟬蛻羽化非證也其名超生其實學死在老曰不亡在莊曰無怛此其仙望最髙要以百姓與能不甚悠渺而世所艷心在彼不在此猶之太羮不禦而食肉爲鄙也豈難信之事必待於上智與劉幼眞先生自比�郎以諫批鱗出宰濡忽一夕大無謂夢羽客通謁曰左元放也覺而考郡乘元放固濡人遂建閣以祠元放云已得夢所謂王眞人玉陽者皆不因而感似有夙根盻饗往來眞文屢降於是君爲濡且十載先後推擢皆中格君遂自投劾歸從登眞之訣度地吳山得其西麓林壑虛閒岡巒回復信棲眞之奧區祈仙之靈府也乃建層樓三楹以奉眞人而元放𨿽有專祠仍崇像設旣落成屬不佞昌記之餘惟古之君子愛君憂國不難以身殉者莫如屈原然且曰訪羽人於丹丘得不死之福庭彼誠以自廣要之忠孝度世其途甚徑也幼眞之飄飄欲仙豈妄想哉乃其夢寐感通前元放而後玉陽有繇矣當其虛憍尙存壯心難耗則奇怪恍惚如元放者以有機應之及其棲神於澹合气於冥則虛無淸淨如玉陽者又以無機應矣豈惟仙家禪亦有之昔仰山與僧度水僧淩空而去仰山曰恨不遂斷汝踁則心通神通不可同日語也幼眞其必有進於道者矣玉陽爲七眞之一有朝元歌行於世銘曰

悠悠夢宅孰啟玄門爰淸爰靜爲天地根生而若死綿而若存淸都路邈弱水波翻作者七人實返眞源自然爲宅恬淡爲園陰功爲澤忠孝爲藩茂宰觀化七煙之元超將鵠舉感彼室軒元放玉陽授以道言如磁吸鐵如聲度垣石髓不遠刀圭可吞金堂貝闕鳥革龍旙千巖霞蔚三素云屯驅彼方丈吳山之原

○重建雲棲禪院記

杭之山自天目來帶苕水挾聖湖南盡於江折而東是爲鳯凰諸山宋之故宮在焉遡流而西二十里是爲五雲山循山麓而西四五里是爲雲棲塢則今蓮池禪師之道場也坡陁坻平巖谷堂密劃然野處而不與湖山爲羣境則變喧而幽土則去穢而淨一似遺世者山當江之三折海門濤頭云湧而霆擊者至此蕩然爲平川洋洋彌彌怒气消盡一似忍辱者繇東岡而上有璧觀峯靑龍泉出焉中峯之旁復出一泉名曰聖義泉西岡之下復出一泉名曰金液泉涓涓甘冽汲灌不竭一似利生者此非有道者莫能居而居之者亦於道力有助自宋伏虎禪師�山以至國朝𨿽天禧中稍辟爲寺而逓典逓廢夷爲蓁莽久矣師以隆慶五年托缽此村若有冥契曰吾骨人得骨山可以老矣縛茅三楹經禪宴坐有終焉之志環村四十里數有虎倀師以慈止殺虎不爲暴歲旱禱雨輒應魃不爲災居人異之爭來作室度材於家山仍礎於故址民大和會焉師曰毘盧宮殿徧界徧空艸昧經營無勤檀施惟法堂奉經律禪堂以棲僧玆所急也旣落成而百年廢剎遂復舊觀矣此雲棲之緣起也師之侍者以爲古徳破荒眾檀積力不可冺沒請余記之餘何以知出世事而且有感於決道盛衰之際也在昔唐宋時士惟薄將相不爲者始去而爲大僧以了百千億刼之生死故其戒行之嚴宗風之峻直可感鬼神馴異類或爲道俗所皈依或爲帝王所禮敬名藍淨剎於是繁興矣蓋其盛也近世以經術收儁士士所不收者方自引而食於僧是以赤縣神州列剎相望圓頂方袍聚廬而處者百十爲輩卽而求之所謂禪講律師如古尊者有幾假令大年削牘寂音操筆二百年來可應傳燈僧寶之選者又有幾則𨿽金碧土木之莊嚴崇之至於天而廣之至於十繇旬何益蓋法道之衰相見矣師庠挍名士始欲以祿養爲孝旣以弘法報恩爲孝騏驥壯盛而龍象超忽最初發念固已卓然名聞利養之外矣龐蘊罄百萬而擲漢水僧紹冒三毒以開攝山豈足專美乎師自主法席以來旣歷三紀行在梵綱志在觀經標淨業則東林立淸規則百丈柝義疏則玉泉辧宗乘則慧日摧陰魔則扳度空排戲論則秀鐵面雲棲𨿽幽迥荒率無諸莊嚴有具眼通者必曰先佛塔廟在矣有具宿命通者必曰某古徳再來矣毘嵐偃嶽而不波大浸稽天而不溺是雲棲之興法道大有賴也夫師所著有彌陀經疏鈔緇門崇行錄禪關策進等書數十種鋟行於世師俗姓沈名祩宏字佛慧仁和人

○滸墅關重修董公堤記

楚中丞澶淵董公司�時築石堤三千六百丈自吳關而東屬之寒山幾二十餘里吳人所爲屍祝董公者也歲久水嚙石窪堤稍廢不治天雄張平仲使君始增修之𨿽仍舊貫與新作等何則自稅使出籌國者以物貨之徵領之有司關使者算舟而止度支之額則猶故也而歲入非矣使君受事當其時絀浮羨幾何然每有浮羨輒爲吳興作不罄不止曰終不以虎丘一拳石混吾受塊之墟也處脂膏中不自潤而道是謀則誠廉吏𨿽然非溪刻之謂也何足爲使君頌哉余觀公家之事往往前人善作後人害成卽以治河論行河大臣率三歲一更而必人自爲一河河可十年不決而浚河之役靡一歲寧止蓋共濟若斯之難後董公而榷者豈無廉士曰此董公之堤也吾何有焉是以堤廢不治若使君則無以存已矣使君世承淸劭沈深博大身兼數器有干國之略嘗爲元城董考功裒集遺文傳之世是役也必表著董公之遺惠於弗隳夫勞臣相矯如文人相輕視使君何如也因記堤工歲月並書之

○湖州福山仁壽院長生田記

世無常住之物而謂有長生之田可乎余曰惟僧當有之蓋娑婆外有香積土飯籮邊多饑死人此田非情田非識田乃威音王之所井授佛祖之所燈傳菩提爲種子精進爲耰鉏露地白牛爲作使廣百繇旬而不分疆畔歷未來際而不易主人仰山之刈苗趙州之洗缽皆是物也昔有石屋老人於仁壽院舉揚此旨石機嗣之所居之處卽爲寶坊匡徒領眾數百爲羣食輪常轉法道下衰慳貪難破天人之供旣絕衘花之鳥不來有宜中上人名寂鑑者戒行精嚴願力堅固募田若干勒石記事垂之永遠夫九土之田湖所得幾何湖之田仁壽所得幾何陵谷且在蓬萊江山亦悲禾黍而上人豈闇於成在壇空之義哉倘有大善知識如石屋老人者延致在由弘開法席說無生忍爲長生田卽展袈娑一角是無邊阡陌矣上人作禮而去因記之

○艸玄閣讀書記

道廣星辰聚人豪湖海聞餘贈陳懿卜丈詩也懿卜爲吾師五云先生之子世其家學賦詩擊劍以隱兼俠名聞湖海間程中丞開幕大梁聘之署中相得甚驩偶偕與觀射君不禁伎癢連發三矢皆應弦貫革中丞奇之曰吾何敢以阮瑀輩盡公乎具書薦之薊門雲中大中丞吳公吳故與君交善及是君以戎服見驟若不能當而趐材之館待用者殊夥所與奉稍亦有甲乙君特在甲館諸將校目注君謂文武具宜莫敢以鴈行進會大中丞避言歸加仍遊長安時金沙周冡宰亦撫虔州延君經歲者君不復懷剌請謁惟與酒人劍客悲歌燕市雷火之變君幸竄身凡下得全遂賦五噫返三徑居郡誌所謂艸玄閣者此元末楊鐵崖之所構也元社已屋且三百年而此閣巍然居者鮮稱君𨿽沈冥貧士顧以博雅風流讀書其中可無愧色矣敬爲之記

○吳居士施畫羅漢記

佛像教也畫佛觀也凡畫佛菩薩聲聞辟支阿羅漢者皆運心娑婆之外遊意空刼之初淸虛因以日來塵勞於焉慚息矣及其神照旣傳莊嚴斯在使瞻禮者發菩提心如觀淨土變相必起往生想觀地獄變相必起脫離想觀大士變相必起皈依想觀華嚴變相必起行願想原其燻煉之因定異經禪之力哉梁唐之間耆宿宗師旣振法於彼而能玅畫史亦助道於此所謂寶剎現於毫端大千擲於掌上庶幾似之莆中吳彬居士者婆娑藝圃泛濫珠林翰墨餘閒縱情繪事因遊攝山見千佛嶺天監雕鐫森然海會作而嘆曰億千調禦旣分身矣五百應眞何時放光乎遂以丹靑代彼金石施若干軸藏之此山值余南遊請爲助喜餘發而觀之有貫休之古而黜其怪有公麟之致而削其煩其可傳矣𨿽然更有進焉佛言一切眾生有如來智慧徳相夫羅漢者豈異人哉眾生是也搬柴運水卽是神通資生治產不違實相而畫羅漢者或躡空禦風如飛行仙或渡海浮杯如大幻師或擲山移樹如大力鬼或降龍驅虎如金剛神是爲仙相幻相鬼相神相非阿羅漢相若見諸相非相者見羅漢矣見羅漢者其畫羅漢三昧與爲語居士而無以四果爲勝以眾生爲劣以前人爲眼以自己爲手作是觀者進於畫矣居士曰善哉

○湯陰縣重修宋忠武嶽鄂王精忠祠記

錢塘之祠鄂王也報忠也湯陰之詞鄂王也旌忠也報忠者前宋之蓋愆旌忠者我明之勵世戡亂之時表章尢急𨿽非借才於異代寔可激恥於懦夫此楊侯重修王祠意也慨自東陲匪袽以來國家之用兵五載矣三聖相承非如宣和靖康之季奴酋小醜非有兀木粘罕之雄一尉侯混車書非若瑣尾偏安之勢然而糜軍興以千百萬計徵戍卒以數十萬計而搴旗罔效輿屍屢聞至於全軍覆沒全遼淪喪猶緩失地之誅而錄死事之節祀之京師記之盟府一何厚也假令戰功如王親對敵壘者六十有八運籌命將者五十有八常以兵五百八百敵五十萬七十萬用少擊眾迄無挫卹則又何以寵異之哉乃王之得禍何�宋之負王又何慘礉也蓋王之建功所繇有八一曰忠涅膚激烈揮涕誓師二曰虛羣策畢收食客常滿三曰整兵所往來艸葦不亂四曰廉不私藏一錢籍其家僅九千緡五曰公小善必賞小過必罰待數千人如待一人六曰定大敵猝撼難於撼山七曰選能背嵬五百一皆當百八曰不貪功功率推與其下𨿽子云之勝抑而不列嗟乎趙營平爲後事師竇車騎作百世楷祀典所謂法施於民孰大是者而死事定國禦災捍患猶細故也今之爲將者以王之事爲法今之擇將者以王之事求之於鞭撻四夷何有嗟乎湯陰自朱仙績廢而久辱胡膻王之孤憤所千載而不瞑者也自二祖廓淸而山川艸木皆有驕色王之願報所千載而不忘者也況重以廟貌之崇嚴殽蒸之蠲潔冥冥之中豈無有式靈我將吏默相吾膚功履胡之腸喋胡之血者乎是役也楊侯一以祈神休一以樹將鵠蓋桷瓦皆金湯而丹艧爲帶礪也侯之爲政可謂知所重矣祠創於徐武功以詞臣奉使時玆侯修祠工竣而余亦以奉使至余與武功同吳人官同講讀侯以爲不偶然也請余作記記之如此

○葉少師碑陰記

嶽神爲韓退之開嶽雲海神爲蘓子瞻現海市兩公方見齮於世而神明護呵有非當時王公貴人所敢望者正直之貺不惟其官惟其人也今少師華公應召北上龍神前驅引泉脈反石尢隨叩響答其事甚異豈爲紗籠中人役役應爾哉蓋公弼亮三朝親抉日轂而玆之再踐師垣所爲領眾正定廟謨致吾君於堯舜者神已先見之宜其效靈若此可以爲世道慶矣舟行時金廣文在坐見柁樓之下有蜿蜒盤旋與絕流而度溯風而迎者凡三皆神之化身也紀文所未列屬余記之碑陰遂爲之記

○西湖建關帝殿碑記

西湖列剎相望梵宮之外其合於祭法者嶽鄂王於忠肅祠與關神而三爾甲寅秋神宗皇帝夢感聖母中夜傳詔封神爲伏魔帝君易兜鍪而衮冕易大纛而九斿五帝同尊萬靈受職視操懿莽溫偶姦大物生稱賊臣死墮下鬼何啻天淵顧舊祠卑隘不稱詔書播告之意金中丞父子爰議鼎新時惟導首得孤山寺故址度村累土勤垣墉莊像設先後三載而落成中丞子文學嘉會謂余實倡議且曾爲文以詫施故屬余記之餘考孤山寺始名永福寺唐長慶四年有僧刻法華經於石壁會元微之以守越州道出杭而杭守白樂天爲作記有九諸侯率錢助工其盛如此成毀有數金石可磨越數百年而祠帝君以釋典言之則舊祠非所謂現天大將軍身而今祠非所謂現帝釋身者耶至人後其身而身先外其身而身存孔曰成仁孟曰取義與法華一大事之旨何異也彼謂忠臣義士猶待坐蒲團修觀行而後了生死者妄矣然則石壁巋然而石經初未泐也頃者西川殲叛神爲助力事達宸聰非同語怪惟遼西點虜尙緩天誅帝君能報曹而有不報神宗者乎左挾鄂王石挾太保驅雷部擲火鈴昭陵之鐵馬嘶風蔣山之塑兵濡露諒蕩魔皆如蜀矣先是金中丞撫閩藉神之告屢殲倭夷上功盟府故建祠之費視眾差巨蓋有夙願云

○總漕大司徒陳公去思碑記

祁陽陳公予告歸二載矣海內惜公之去而淮陰士民懷徳日深若藩臬若守令逮事公者謂公不矜不伐膚功爍懿恥自標炫顧老成舉動宜爲後法彼夫紀於旗常勒於鼎釜者中朝事也屍而祝之社而稷之者士民事也吾儕久庇神宇罔不祗師言當玆論定緬想儀刑非夫托之金石曷以揚公之休問於永永於是走使海邑授簡野史昌不佞念公爲吾郡司理則已受國士知何敢以不文辭國家兩都並建以金陵爲豊鎬而綰轂南北天下咽喉淮陽爲重挽漕之役𨿽司徒專職然賜履之外提七省大吏之衡牙纛之間屹建威消萌之勢牲白薦於橋陵璧馬湛於瓠子六官之事無所不統文武之用難於具宜公潔已奉公正身率屬山陽令所按次若斥有司侈供張者汰冗員浮食者蠲關市間架橫徵者禁將迎濫輿騶者懲質庫輕出重入子錢家倍取息者除運木煩裏旅者誅妖僧略子女者治律梁病涉者新學宮敝陋者置學田贍子衿者簡諸營帥脆堶者嚴遊徼備非常者練魚麗習水戰者防水部幹沒造艦估者禁漕卒受粟溢額者省防河渠堤之縮公帑而勞民者夫非經國之吁謨保釐之實政耶𨿽然公所爲默調元气稱純徳不二心之臣者不在此也主上禦■﹝宀禹﹞以來士風朝論大抵十年一變至於今而畸重之權必趨之勢蓋可覩已無論庶官隨俗轉化卽黃髮壽耈誰能不波公之始鎭淮也當攺革之會天下屬耳目觀意向藉令眉宇間稍有衡气卽願奉坫壇者何限乃公雅意自以身爲大臣當挽已倒戈瀾還旣雕之璞弼成天子平康正直之治豈其驚奮以示異養交以收名巧宦於末路哉落落穆穆內朗外溫子公之竽牘不走於長安�凱之問遺絕迹於當路於品流則有哆口春秋投足輕重而若弗聞也者於時局則有菀枯異營南北分部而若弗聞也者𨿽靜躁濃淡險夷奢儉煩簡之間無一不可以見公要以巿攺弦無攺玉公本自靜本自淡本自夷本自儉本自簡率其四十餘年揚歷中外之大常而已先自樂浪之役淮右大募兵故增餉以巨萬計島寇旣平郡邑賦額已無復養兵之科會有言前幕府脂膏其中且不貲者公具實條奏調與時背不顧也夫李贊皇王沂公之相業當時所韙乃贊皇以周秦行紀薄奇章於險世譏其褊沂公以山陵逐丁謂𨿽距脫足快識者猶以爲正中之譎當是時微公執議不阿幾傷國體公豈僅以包荒爲忠厚哉則正直之發舒而爲世道慮者不小也蓋咎繇論九徳總之有常周公論三宅曰常伯常任天有常覆地有常載日月有常照四時有常行輔世維風之大臣有常度公以之矣此則於言撫言漕之外覘公之微而可以表百僚照來■﹝礻冀﹞者乎儻以質之諸君子足副謀野之意否公名薦辛未進士祁陽人

○淸江主政韻弢顧公去思碑記

今皇帝綜核吏治六官之屬分司海內典錢谷關市將作之事者有詔臺察得非時列狀以聞自余在陪京見所在封章幾無完譽而淮南水部韻弢顧公官評裒然爲天下最玆進秩望郎還朝行矣彼都人士懷公徳政乞余爲記昭示後來與淸淮俱永亦猶金石錄所傳漢時使君碑遺意也其言曰淮南歲轉粟四百萬石以供天府艨衝巨艦魚鱗雜還自淮入河帆檣如織而繕治之役領諸水部是漕挽爲國家之咽喉而舳艫又爲漕挽之命脈水部得其人爲濟川之舟楫非其人爲江海之漏卮厥寄重矣公始事當黔巫用兵川途爲梗楚蜀巨材采辦不易公先期命官朱提四出於是木商響應楩楠杞梓蔽江而下以副所須鮮有操其急而糜水衡如往事者公之利用豫也署當孔道城有孤社有鼠憑借爲姦良民善士疾首結舌公廉得渠魁或寘之重典或揭之通衢彰殫旣明人知攺步淮之民靡弗安於袵席者公之利用斷也工作之獘日引月長廠役侵牟工師束手百人之欺非一官所稽百年之竇非一朝所破運艘之易敗運卒之途窮莫不繇之公乃親爲簡察詳立科條工無剩材軍鮮剜肉竟公在事波臣不警者公之利用勤也公嘗自言桑大夫之心計柝於秋毫用之算商則誠苛而用之燭姦良有補於國劉士安之出納專任士人吾無徵辟之權而率作勸相使胥史之流有士人之行或庶幾焉若木屑竹頭其細已甚吾師其意木牛流馬其奇已甚吾寓諸庸職思其居在考工記一篇耳語旣余進而謂之曰若等旣知公矣亦知公建功集事所繇乎蓋國有六職而工居其一吏有六計而廉爲之冠吾視公衝然穆然居心若水澡行如雪其視處脂膏飭簠簋直日用細故而不自以爲奇節者故廉以生威而釐獘剔姦無施不效卽進而持九流之衡所謂淸通簡要舉漕政而措之裕如也奚止虞典之稱若工乎公嘗以劼據多暇興學談經都人士蒸蒸服其徳教故稱述特備云

○官氏墓田記

楚黃間稱西陵官太公長者其爲配程恭人卜宅兆也地與豪家接豪家以爲市操之急太公顧軟語饜其欲言溪滿溪言壑滿壑終不爲虞苪爭𨿽萬石君處此不是過也及長公東鮮奉常益成太公之志廣墓田爲如幹畝曰將令子孫藉其歲入以修墓云爾乃不佞昌察其意念爲修墓也與哉蓋形家之有四獸猶兵家之有四翼而其說皆昉於黃帝曰要在中央用在四方墓田者墓之翼也楚黃山川與齊魯秦晉異多平疇易地坡陀相屬溝塍相錯無重岡復嶂以闌之儻深松茂柏之外卽爲鄰壤𨿽未必有牽牛蹊人田帶劍上吾丘者乎而此亦一若堂彼亦一若堂此亦一若封彼亦一若封卽欲禁之焉得而禁諸不然而犁鋤伐木之聲接於耳非所以肅廟貌也穿渠鑿沼之役興於後非所以護地脈也蓋圭田之賜猶五十畝而況人子得自致於親者乎韓淮陰布衣時爲毋行營髙敞令其旁可置萬家其治兵之略已見於此而霍去病以匈奴未滅無心治第彼爲漢諸陵一壞廣墓田者耶故克儉於家不爲墓設而有備無患孝子之慮遠也當東鮮給事兵垣與遼事會所條上方略數千言動中肯緊藉令一一見之施行庶幾守在四夷者語不云乎事親孝則忠可移於君余謂東鮮之廣墓田非僅爲修墓者以此若乃東鮮厚徳在維桑吁謨在廟社所爲衍桮棬之澤而煥泉臺之光者𨿽息壤不足爲其靈云夢不足爲其廣也此之爲田復何畛畔之有官氏子孫其世守之

○太傅許文穆公墓詞記

神宗朝歲在己丑吾師�文穆公典南宮試事所舉會稽陶望齡華亭其昌南昌劉日寧三人皆以天下士相許復以生死交相托比公還政則陶子以兕觥大斗修祝哽之儀劉子以白馬素車赴執紼之會至於先師兆域諸子堂構二子皆未及見其大全也其昌年頹半百義激在三念曲阜之材必分植於羣力延陵之劍當討諾於九原相此豸山寔惟龍顙川原繚繞嶺嶠周遮行塋之髙敞可容萬家隹城之鬱蔥能礙白日信龍回虎俯暗合靑囊天作地藏無論石窌者矣公之諸子季履中捨輩以爲是役也天子給祕器以寵之命皇華以光之𨿽菟裘之卜經始於達�而連岡之崇焜耀於繁錫豈以墓祭非古忍令野處無洞將秬鬯二卥委君榮於艸莽生芻一束�賓至於水濱必於樂哉丘也別起福庭則魂兮歸來儼依華屋蕭家師儉何取烏斯革而翚斯飛宋玉招魂可無蘭爲橑而桂爲宇若堂封若釡封出自森森之柏迎神曲送神曲鐫於翼翼之廡豈惟孝子慈孫進酺�乎有所且使門生故吏薦藻芷而知歸矣或曰此地西望軒皇鑄鼎之區東連許祖煉丹之窟公與宣平同姓將因應願再來否則殷室鹽梅何以騎箕乘尾商山羽翼終然訪石尋松斯墓爲蛻骨之仙都斯祠卽妥靈之眞宅淸明火冷陋西家之殺牛華表月明下遼城之化鶴吾師乎吾師乎可久爲賢人之大業不朽則太上之大年兼之矣

○歙西莘墟重修許宜人祖母墓記

歙有永淸吳公仕於正統之朝土木之變於忠肅爲少司馬公爲職方郎條畫備邊十事於公多所探納也先入關時忠肅以大司馬督陣公進少司馬居中調度當是時內外倚重惟於公一人而於公所同心謀議亦惟公一人事定之後公引疾歸介之推不居還國之賞張畱侯不與鐘室之謀勇退之節先幾之知列之名臣無愧也而實錄不爲立傳尙論者有餘慨焉公九世孫楨結集制誥碑碣贈挽諸篇犁然具備而後司馬公以勞定國之槪較若列眉國史之掛漏有賴於家乘之補苴者若此司馬公少孤撫育教廸以克成立許宜人力也宜人圽司馬以兵部郎主事宅憂忽感異夢得葬地於金墩橋萬家之行營不煩墨食雙鶴之宅兆若有神謀靈气攸鐘吉祥至止華轂朱輪重賢疊肖吳氏之昌不偶然也而二百年來漸攺舊觀飲河滿腹窮委則希倚樹息陰芘根有幾楨感而嘆曰我吳之所不足者豈財也哉而忍使發祥土一抔付於不可知之何人也敬告裔屬卒錢秋甃治封以文石繚以周垣拓田致享春秋罔缺是役也庶幾曾參追遠之思有合於郭璞乘生之義矣楨猶遜不自功曰此特匠事耳何足以揚先世之徽音於無斁楨聞之朝制少司馬之母歿當奉回鸞之誥葬當給水衡之錢而隧道之碑不稱淑人猶稱宜人者則以司馬公蚤辭榮祿未奏滿書束於制也必也徼如椽之筆抒色絲之章勒之貞瑉大書深刻俾瞻拜墓下者恍然見女宗之範如新則國史之所遺者旣托於家乘朝典之所遺者復托於太史以有補矣豈非司馬公下泉之厚幸與蓋楨之有望於餘者如此楨博雅工詞翰將振靑雲之業以符鳯飛之占於修�見一��不辭而爲之記

◆碑銘

嵩山少林寺賜紫住持曹洞正宗第二十六代禪師道公碑銘

○嵩山少林寺賜紫住持曹洞正宗第二十六代禪師道公碑銘

佛者凡夫之覺者也凡夫以不覺故身口意爲三業佛以覺故在身爲律在口爲經在意爲禪禪之於佛近矣而不足以傳佛之心若夫震旦之少林其西竺之靈山乎故海內之名藍淨剎曰律寺曰講寺曰禪寺而少林得稱祖庭其髙僧尊宿曰律師曰法師曰禪師而少林得稱宗師𨿽世諦流布乎亦非諸方所敢望矣其祖達摩而宗曹洞何也蓋自藥山雲巖以寶鏡三昧羽翼別傳而價寂二公立爲五位君臣正偏回互之旨開無門之門施出楔之楔所以提綱宗揀魔異者視諸家爲獨密故五宗皆法王也而周過其歷時惟曹洞亦猶魯秉周禮也宗則言路絕矣其舉揚頌古若雪竇圓悟天童投子之評唱又何也契經不云乎麤言及細語皆歸第一義良以情封則捧喝皆接響見瞥則回互無停機上士以言契同下士以言憤悱故頌古非洞宗也而洞宗寄也吁初祖懸絲之記亦可念也已自唐以來代推一人主持法席二十五代爲幻休休公得法子以百數道公爲最休公沒諸龍象眾欲以事休公者事之公固讓不敢應浮沈雲水者十有四年法堂艸深宗徒雨散於是登封令請於宗伯循故事署公住持少林時則皇帝萬曆壬辰之十月也師自領眾以來十有七載戒行水潔機辯泉流或升堂普說或入室小參莫不摧彼疑城登之覺岸明鏡屢照而不疲洪鐘待扣而輒應典刑卓爾淸規肅然作賓王家名動京闕於是有貝葉之藏五銖之衣精鏐出於尙方綖功傳於中使瓔珞供養金湯護持因以續諸祖之慧命亦以廣聖主之福田者矣師𨿽心冥一乘而行崇六度諸所檀施斥修漏因其居也有幻出之寶坊其遊也有隨身之香積頃者飛錫山海瞠目雲霄欲得人而傳衣乃處陰以息影曰吾將面璧老矣少林之開堂必有記師之上足仁林等屬不佞昌記之憶師昔爲休公謁故宮保陸文定公時不佞昌與徵士陳繼儒皆締蓮社之友徵栢亭之義二十年心許今始酬因爾師名正道字無言洪都新建胡氏子父永泰母楊氏初祝發於上藍寺璘和尙年二十從知休禪師受禪那大旨居南嶽淨瓶厓不甚契乃謁遜庵於樹屏聽法東巖大方受戒於無盡徧參諸方至少林而得法於幻公幻公升座問如何洞上家風幻公曰月下三花樹風前雙桂枝又問和尙還別有麼曰惟此一事實師於言下大悟卽呈偈曰云攢峯頂月鏁幽巖木人撫掌石女舒顏休公印可贊之以偈蓋許爲人天師云系之銘曰

嵩髙少室天地之中大乘气象鬱鬱蔥蔥破顏末會面壁眞風祖佛非殊惟變乃通【其一】般若無知靈光不昧如淸涼池如大火聚直下便是擬向卽背奇哉眾生具如來慧【其二】五家宗旨如世畫師虛空可拈丹靑不施泥牛月吼木馬風嘶不居空劫不落今時【其三】爰有道公僧中之傑傳涅盤心吐廣長舌雙桂開敷三花喫嵲一代時教永存瑉碣【其四】

◆引

八林引

詞林海錯引

徐九玉詩稿引

毛司理詩冊引

飡霞十艸引

陶世名言引

顧仲方山水歌引

汪然明綺集引

錢象先荊南集引

陳懿卜古印選引

畸墅問水詩引

林衷齋五十詩冊引

唐大來詩引

○八林引

參軍莫星卿之纂八林也子史十七俳調十三安弦操縵頗存誌怪之言提要鉤玄亦嚴非聖之誡可謂斲輪玅手祕枕深心目秩同貝葉字比蠅頭散爲精騎之三千攝入魚腸之一匕𨿽金題玉躞時爲書蠹之遊而錦軸牙簽無取汗牛之重昔鄴侯之架已富鮮克隨身衛公之珠誠希何分餘照詎若須彌芥納函谷丸封十年讀而弗如三篋亡而無害若斯編者哉君爲吾師方仲中江公之從子憶當舞象之時已有亡羊之癖薄遊已後夙好彌惇今且膏腹笥以出疆卷書廚於行橐綠水芙蓉之摽將依儉府山色秋光之句見賞乖崖豈不稱俊逸之參軍嗣風流於方伯也哉

○詞林海錯引

揚子云讀書觀大意至其師林�受輶軒記作方言率單詞耳無甚巨麗者而弟子侯巴從之學古文奇字將所謂大者含元气細者人無間乎蘇子瞻掊擊選學乃所至攜說文以自隨古之文人固有富於萬言儉於隻字者旣博且精蓋其難也余友夏茂卿孝廉隱居毘山不屑仕進事親之暇業在雕虫蠹魚之間平生著書更僕不數至詞林海錯殺靑旣竟而余覩茂卿之難窮也蓋其所搜采不必僻書奇字委宛之所藏蒼頡之所構惟古今文人之所承用者或沿流而未遡其始或傳訛而未正其讀或互見而未歸於一或後起而可化爲新或探頤而索隱或本隱以之顯皆旁通曲暢劃然折衷若禹鼎之照幽若姬車之指路若見說之解結若由基之貫楊若中郎識音於在爨若蒲元辧水於一瓶非夫漁獵四庫陶鑄萬有者孰能爲之乎夫海陸碎事也玉海也皆以海名茂卿之卷軸不若二書之多獨以雅勝猥以斷勝疑直掩前美乃猶遜而比於海錯若曰八珍屬厭更進小鮮云爾而不知茂卿之所爲遁一世而讎書者蓋嘗涉歸墟洄弱水歷沃焦褰裳濡足於浮天浴日之觀而後得此以望人之腹也亦苦心矣方內有子云必能賞之

○徐九玉詩稿引

吾鄕徐文貞公弱冠登朝卽具老人眼大人相遭世皇制禮作樂不修景云神龍賡歌應制之事公以全力用之經國所論詩不輕元白不重王李若沾沾焉分別開元大歷長慶雲者公以爲少年狡獪語無當也公之從孫九玉神淸筆銳激昂靑雲不難蚤貴以光世澤顧其詩旨獨抗子桓大業之說詘子云雕虫之論常恐名場角逐一旦爲時所急何暇過習者門不如窮工極巧先據詞苑之上游徐還祖家之故物蓋文貞所云狡獪變化者正九玉之所苦心刻腎欲登峯而造極者也以彼才情日引月長未知所止但以今之雋響亮節洋洋纚纚爲足盡九玉者未謂知言余但拈其善學文貞者如此

○毛司理詩冊引

郡司理毛公政成五載聲徹九重謁帝有期登仙匪異郡伯張公馳熊軾於谷陽歌驪騎於祖道嚶其鳴矣共懷出谷之聲偏其反而已戀茇棠之蔭𨿽寵葉弓旌不灑丈夫之淚而誼惇淡水難分益友之襟爰率同官共裁贈什靑雲直上臨岐路以彈冠皓首爲期願前途之努力所謂文生於情詩可以怨者也於戲纓緌論交揭日月於肝膽喁於相唱吐錦繡之心腸故可上葉國風亦可遠垂郡乘者矣題曰靑雲首路以弁之

○飡霞十艸引

作者𨿽並尊兩司馬而修詞之家以文園爲宗極觀其驅役萬象浚發靈襟體成經緯考中宮商信雕虫之濫觴爲月露之先導自漢至唐脈絡不斷叢其勝會選學具存昌黎以經爲文眉山以子爲文近時喆匠王允寧元美而下以史爲文於是詩賦之外選學幾廢蓋龍門登壇而相如避舍矣唐宋無論今之學古者得失之際亦略可言大都以摹寫爲神情以蒼莽爲骨力𨿽大雅可追而流易成習取材偏窄無狐裘千腋之資循徑坦夷豈玉葉三年之力以兩漢則其名甚髙以六朝則其功甚巨故北地藏山借勉之爲玄晏盒州懸幟事皇甫爲靈光寥寥藝林莫爲嗣響矣杜日章西陲名將累著戰功江左淸標獨勤夢想節俠動於寰中言語玅於天下登山臨水之付淩厲風霞談空剖玄之章咳吐珠玉腹笥所貯左右取而不窮文�所科縱橫求而輒合少陵所云語精文選理者庶幾玅有家風郁爲國寶今之所鍥十艸是已異時橫門授鉞大漠犁庭燕然勒銘寧借筆於班固出師作頌終競爽於孝山苐其精詣性命塵視功名此何足爲杜生願也則不佞愧矣

○陶世名言引

經史注疏百餘家若鄭康成之毛詩杜元凱之左傳旣精且博千載競爽者也康成自顓門耳徵南之勛藏在盟府迹其閱歷非鎭撫襄漢則折衝吳服餘日寧幾而能覃精一先生之言使顓門名家不能傲之以所不知多間建事厥功懋焉不虛矣彼有云丈夫擁書千卷何假南面百城者抑何驕語不倫耶大中丞髙公今之文武爲憲者自乘驄而專鉞垂三十年其忠孝大節開濟吁謨富有日新若稟成範玆讀其陶世一編而知公之建豎有本也蓋公於書無所不讀亦未嘗一日廢讀乃其大指曰始於繕性終於覺人學如是足術矣故其所褒采皆生平得力之語與前人已效之方義比韋弦用同菽粟狐裘千腋雞跖百餘髙提尙友之衡臚列照今之鏡所謂陰陽爲炭造化爲�於以陶冶一世何有耶夫左之艷杜之癖談經者不無異辭顧其言已立於學宮煙污靑而閱陵谷𨿽峴首之石萬潭之碑未能過也矧乎囊括四部刋落多岐取材甚宏義例甚正而又證以嘿成之模挾以劻勷之略有翼此書而傳後者非不朽盛事耶公方表正臺紳嘉猷人告儻呈乙覽宣付史館嘉與有位祗服師言世道賴之矣不佞昌無能識公之大惟於恬退隱逸者犁然會心公實陶我敢忘鴻寶之貺敬題末簡

○顧仲方山水歌引

米元章論畫曰紙千年而神去絹八百年而神去非篤論也神猶火也火無新故神何去來大都世近則托形以傳世遠則托聲以傳耳曹弗興衛恊輩玅迹永絕獨名稱至今則千載以上有耳而目之者矣薛稷之鶴曹霸之馬王宰之山水故擅國能卽不擅國能而有甫之詩歌在自足千古𨿽謂紙素之壽壽於金石可也神安得去乎吾郡顧中捨仲方以詩畫馳聲東南嘗供事內殿奉詔犒戍塞垣海內士大夫踵門求畫不忍言幣交或退而作詩以酬贈能言之家後先賡倡靡有遺者於是君年七十矣嘗謂人曰吾老不能宦遊貧不能奉客惟腕中有元季大家鬼篋中有當世髙人韻士贈言吾豈憂身後名哉嗟乎此君之所以傳其畫者也𨿽然畫何足以重君乎哉君蚤年承先世之業是時翩翩公子無弗裘馬聲伎爲豪舉者君獨湛精雅道孝謹自將於裏俗遊閒之習泊如也晚年田廬漸廢屏居郊園風流得意之事見謂都盡而翰墨會心居然淸遠無負於海內之知仲方者是皆可以傳獨畫傳乎哉夫詩與畫皆謂之史君所著有詩史玆山水歌行世又有畫史矣君畫初學馬文璧後出入黃子久王叔明倪元鎭吳仲圭無不肖似而世尢好其爲子久者以余知畫故屬餘言弁之首

○汪然明綺集引

汪然明爲西湖寓公主盟風雅鄭莊之驛不虛太丘之道甚廣勝流韻士之外間有魚玄機薛洪度一二輩亦入遊籍故稱詩以綺名客有評者曰陶元亮閒情一賦昭明惜之王介甫軒輊李杜謂李詩彊半酒色然明非有童心本無惑溺而若自見其瑕者何也余曰此西湖故事也不聞蘇子瞻之守杭乎夫其深入禪悅得無礙慧忠義直節鐵心石腸而周韶龍靚手錄其詩時多艷曲公豈不能爲莊語耶海納細流量也磁石吸鐵類也淤泥之中能取蓮花鑑也當門之蘭護如頭目激也且夫冕而椎孰與鬌而慧我爲匿瑕而使人匿彩忍人也憐才者之所不敢出也知此者可與言然明之綺矣吾懼詩者以綺知然明而以香奩比紅之綺同類而並稱之也故爲之解嘲如此若其詩之色澤髙華旨趣雋永余友陳仲醇黃貞甫論之詳矣

○錢象先荊南集引

余往與平原程黃門同行江南道上停驂散步陂陁紆復洞壑忽開下瞰平湖澄碧萬頃湖之外江光吞天徵帆點點與鳥俱沒黃門曰此何山也余曰其齊山乎黃門曰子何以知之餘曰吾何以知之吾知樊川之所謂江涵秋影者耳大都詩以山川爲境山川亦以詩爲境名山遇賦客何異士遇知己一入品題情貌都盡後之遊者不待按諸圖經詢諸樵牧望而可舉其名矣嗟嗟澄江靜如練齊魯靑未了寥落片言遂關千古登臨之口豈獨勿作尋常語哉以其取境盡也友人錢象先豪於才湛於思當今作者未見其比比曾遊楚篇什爛然括之曰荊南集荊南不盡楚之觀故也荊南集亦不盡象先才情之變而余與馮元敏灼然謂其必傳蓋元敏嘗官荊南余亦持節至長沙自洞庭而下漢陽而上與象先共之故其取境之盡余兩人特有賞會云抑余不能遊然好詩象先能詩又好遊是安得象先爲東西南北之人窮夫所謂州有九嶽有五者旁而之於大荒遐逖之鄕謝靈運李太白諸公所未登涉未題詠之處而皆被以奇音雋響如荊南集之詩使余得隱幾而讀之以吾拙而收象先之巧以吾目而用象先之足不大愉快哉象先深於禪若夫溪非聲山非色丈室而函大千剎那而再撫華藏海之外者余方習遊焉而不知象先能佐余以詩否也

○陳懿卜古印選引

莊子曰大言炎炎小言詹詹蓋古之作者於寂寥短章未常以髙文大冊施之𨿽不離於宗亦各言其體也王右軍之書經論序贊自爲一法其書箋記尺牘又自爲一法故評書者比之於龍何獨右軍岣婁石鼓之旁出而爲鐘鼎嶧山鴻都之旁出而爲圖印是皆有龍徳焉挈其要領則兵家所謂勢險節短晉人所謂一往卽詣者盡之矣近代惟丰考功悟此三昩余友陳懿卜得法於考功而取材於顧禦醫項太學藏印累累之家覃思篆古二十年而匯爲印選若於捲則先秦兩京書學之旁支犁然具矣令文壽承博士王少微山人而在其不以爲枕中之祕也夫先是吾郡有印藪行於世懿卜所褒定視之不及半然彼若蛇足而此如鳬脛於是乎知懿卜之具眼云

○畸墅問水詩引

陸子之有畸墅也開三益徑構百尺樓芰蓋經過荃橈來往豈惟背山臨水憺遊子之忘歸抑且掞藻摛辭挾墨卿而標勝若乃芝房菌閣撫云日以蔽虧奇石珍花助煙霞之絢麗斯素封之偏饒非畸人之匹敵也𨿽然使淵明之秫田無秋伸長之場圃鮮獲將牢醴不設幹餱以愆漫謂泌可樂饑斗能浥漿是使主人孤詠於一丘而勝侶共遠於十日矣邇者天不降康雨乃狂若河魚大上再勤太史之書螺蟹宜禾不厭野人之祝陸子𨿽食乎淸而遊乎淸安能以荒之玉而爲豊之玉吾聞何尹之訪袁安蓋因臥雪子輿之勞桑戶亦爲愁霖玆張太史諸君子問水之詩所爲作乎陸子曰士貧非病詩窮乃工幸研圃之未荒豈瓊瑤之不報應臻空谷響遏行雲積成篇章動盈卷帙於戲扣角而歌碩鼠何寧戚之難尋鼓琴以試遊魚知鐘期之匪遠讀此集者可以論畸墅賓主之際矣

○林衷齋五十詩冊引

衷齋先生家承金馬才擅雕龍瑤林玉樹衛叔寶之神情干將莫邪李太和之骨榦弓裘克紹囊穎見奇結髮登朝靡施弗效筮官率府華貫近於鳯池展采秋卿玅譽籍於鳩署判如山而不動門若水以俱淸賦登髙則楚國大夫文無害乃漢庭老吏馳其熊軾邈矣龍城公就路益閒叱馭甚壯法律與詩書並用風霜將雨露兼施期月之間頌聲大作凡萬里扶搖直上二千石守長最良猗歟休矣惟是黃次公報政之年正平津相遇主之歲攬揆初度隔天一方長公長明殷念壽祺有懷明發望粵嶺雲恨無仙家縮地之術托羅浮鴈且附詩人如日之篇庶諸長者瀾翻彩筆可代彩衣而家嚴君�詠瓊章如親瓊樹一聽足音於空谷郎解羈思於殊�何須句�覓靈砂便是華亭鳴和鶴不辭下裏用祝大椿云

○唐大來詩引

往余之承乏成均也海內子衿以登極恩升於國學者鱗集館下九百餘人餘下教曰國子先生試多士不獨以帖括將以不朽盛事經國大業有能爲破虜露布帝京篇前出塞後出塞詩者以非時見或謂�曰子之所求於士者左矣唐以詩賦取士士各持行捲遊大人彼一時也我國家功令則異於是士子所爲含毫損神輟篇驚夢者惟帖括專精靡他直芥拾靑紫耳無柰所謂不朽道何也余應之曰固也子安得以偏長限天下士且明經而上不有宏詞選乎患才不能近力不能兼耳卽能何故置之蓋余抗論如是居久之未有應者余旣奉旨求遺書事竣還裏而滇中太學唐大來自輦下至以其詩爲贄讀其詩溫淳典雅不必賦帝京而有四傑之藻不必賦前後出塞而有少陵之法余所求之六館而不得者此其人也夫滇之談藝自張愈光破荒百年來浸以盛𨿽豪酋洞土皆�書萬卷革其象戰鳥言之俗而事柔翰椷書走幣遠交畛域之外其風尙如此大來蹔遊萬里觀國之光與中原才子並驅爭路又得代興之巨公如雲杜者助其羽翅藉甚詞壇不減晝繡𨿽然吾聞大來乃祖乃父皆以鴻漸之資困於一第將無所學非所用而兼才之難乎則吾願大來以吟詠之間不廢公車言如車雙輪如鳥雙翼極其才情之所如以收名定價無俾承明著作之庭謂滇無人�卽身爲公而慚卿慚長庸何傷夫言豈一端而已大來謂何

門人徐士竑

許經閱

容臺文集卷之四終

●容臺文集卷之五

華亭董其昌著冡孫庭輯

論

評

說

議

奏疏

表

頌

贊

箴

露布

考

◆論

愛惜人才爲社稷計﹝丁酉江西程﹞

木晦於根

生子當置齊魯之鄕

夜气浩然之气﹝館課﹞

讀衛霍李廣傳﹝館課﹞

荀楊大醇小疵﹝館課﹞

讀鹽鐵論題後﹝館課﹞

○愛惜人才爲社稷計【丁酉江西程】

君子欲人主重士而以人主之所尢重者予士則亦惟是重士之道當講也天子者勢至尊權至重也而不得以之震士者何哉八荒之內義莫不爲臣升沈爲云泥用置爲虎鼠夫是之謂主權萬乘之主之社稷得焉而泰山失焉而累卵得焉而盤石而覆盂失焉而一發引千鈞朽索馭六馬夫是之謂士權天子之權無所不震然世不乏枯槁之士則其權窮世亦不乏色舉之士則其權又窮而士之權不遇夫驁社稷之主莫有窮也縱士驁爵祿君烈驁社稷乎惟能重士而兩權者皆歸之人主矣劉元城曰愛惜人才人主自爲社稷計言重士也𨿽然難以比誼於淳古矣古之說曰立天子以爲天下也非立天下以爲天子也立君以爲國也非立國以爲君也官天下者無論已以周之十世也而周公營洛曰使有徳者易以興焉無徳者易以亡焉深乎深乎藏天下於天下而不私者乎迨徳下衰而天子者始掩天下而爲一人之私利一家之私業一姓之私傳惟社稷之知而已矣𨿽然太上無私太下不及私彼中主者獨幸其以社稷爲一人之私利也凡人之情計其身者固工也獨幸其以社稷爲一家之私業也凡人之情計其家者固完也獨幸其以社稷爲一姓之私傳也凡人之情計其子孫者固遠也要以無所不計而若之何專以人才當之有故矣語曰天子有道守在四夷守在四夷者乃可以保四海安在天下者乃可以保社稷而安天下非獨運之能又非庸眾之任又非一士之力必望之四海九州島島之才士故正義之臣設則朝廷不頗輔拂之士信則君過不遠爪牙之士施則仇讎不作邊境之臣處則疆垂不喪社稷之所以有基無壞者眾才之以也才有常乎崇長則盛矣芟夷則衰矣封植則榮矣摧殘則萎矣振作則銳矣沮抑則鈍矣顧其上所愛惜何如而世之不講於愛惜之道則已久矣蓋魯之相公儀潛也欲參分其國而與之而子思曰必潛之智若魚鳥可耳區區爵祿何足以餌天下士而得言愛惜乎哉今夫連城之璞斲則破焉必曰惜矣又不以爲琮璜爲圭瓚而僅充珥佩環玦之用則卞氏之泣有甚焉者重傷故也豫章之木於霄而蔽日以爲明堂之棟卽翦伐何辭哉蓋至於榱桷焉櫨椽焉而惜可知也已國於人材何以異此彼沈淪者義榮譴訶者名髙公論郁於上則必發於下天下後世多有愛惜之者於才故無害也惟夫膻悅之具鴟嚇之餘以被於士亦旣儼然離蔬釋蹻簉籍升朝不謂不用矣而人主者或代鳥飛或逐馬走拘烏獲之臂掩離婁之目使士之所欲效於社稷者十不得一焉又或扃鑰九重叩閽萬里牽於帷墻之制蔽於釡鬵之隔使士之所欲效於社稷者十不得一焉又或左執殤中內堅柴柵敍遷有轉石之艱讜亮有嬰鱗之禍使士之所欲效於社稷者十不得一焉士於是時動則有橫木當路之阻靜則有抱火厝薪之憂進則無救時行道之實處則有屍祿洿朝之議將爲國寶耶或毀之已曾不若懷而不售之爲愛也將爲國器耶或壞之已曾不若藏而不試之爲愛也將爲國具耶或摧之已曾不若韜而不用之爲愛也此爲士計最病而況爲社稷計哉是故知愛惜者召以干旌贊以圭璧不爲芬也而在於饑渴嗜善之謙光爝以爟火釁以太牢不爲厚也而在於諫行言聽之實意築宮而朝淸廟而侍不爲虔也而在於推心置腹之開誠四壇而觀九賓而見不爲重也而在於罔兼罔知之推委倚之毗之尊之重之親之信之成之遂之一以爲股肱一以爲羽翼一以爲師保一以爲蓍蔡一以爲幹城一以爲舟楫有用必稱其才有才必盡其用使天下之士精白一心展布四體聲稱書於竹帛成績紀於太常晏息而藩本朝臥護而制敵國夫如是乃謂之眞愛惜吾不暇髙論試言其近者衛靈公天寒鑿池宛春諫而罷役左右曰怨歸於君矣公曰不然春也魯國之匹夫也而我舉之而民未有見焉今將今民以此見之故有成其名以爲愛惜者此類是也桓公之用管仲也有司請事於公公曰以告仲父仲故能以其君霸居髙國之上而人不稱踰焉與之書社地三百而富人不怨焉故有成其功以爲愛惜者此類是也武帝之於汲黯也以位尊不如丞相以用事不如禦史大夫以貴寵不如大將軍靑獨以戇見忠以直見禮自帝以下皆以嚴見憚而淮南寢謀矣淮南憚黯繇將相大臣憚之也將相大臣憚黯繇武帝重之也故有成其威望以爲愛惜者此類是也斯豈愛臣太甚哉人臣無私名書曰斯謀斯猷我後之徳則皆社稷之光矣人臣無私功詩曰徐方旣同天子之功則皆社稷之勛矣人臣無私威語曰山有猛獸蒺黎不采則皆社稷之衛矣非善計其私者耶不然彼公天下者不計身遺利害矣公天下者不計家遺成敗矣公天下者不計一姓遺興亡矣直爲天下得人耳而乃四門以招之五服以章之一饋十起以賓之一沐三握以接之一話一言以思之所以惜人才者不遺餘力而此之私社稷者顧弁髦屑越輕天下士豈非宜深計者反淺宜完計者反疏宜遠計者反近乎此之謂不及私不及私者鑑在勝國之社矣𨿽然不獨人主責也亦在人才之自爲愛惜焉今夫世之小人崇邪醜正懷鱗甲設機穽以壞天下人才爲事者比比是也而所謂人才者又復自相疑忌伐異黨同不幾於示好人之隙而啟人主之厭薄也哉唐之牛李宋之洛蜀其一時之士固多表表者而皆以黨盡彼其初不能自計也而社稷之計亦荒矣吾又曰愛惜人才所以爲人主社稷計

○木晦於根

君子之養徳也宜何如哉觀天之道而執其機焉如是而已矣夫學亦奚事髙論矣乃不曰人而曰天不曰天之理而曰天之機者何說也蓋人與天地同宗與萬物同體而天地之所以變化萬物者嘗藏於無端之宅而運於不測之紀𨿽逓相循環而嘗虛其不用者以爲用是吾人涉世亦須臾不能違者藉不能靜觀其機而執之將立於日損日喪之塗而犯造物之所忌豈道之所載哉至是而知天之未始不爲人用也請借木以終晦之說可乎夫晦何昉也晝夜相推而晦生晦非明也然而以育明也是代爲政者也而晦常爲明根焉不觀之月乎當其自鏡而弓自弓而鉤日就晦矣而說者曰非晦也而出庚焉而生魄焉而皎然以輝晶然以滿山河大地朗然以鑑焉是尙不爲明乎而不知有明者有明明者不明者能明明則晦晦固明之根也而何疑於木夫木者其位震其神勾芒其方東其色靑天地之盛徳气也然商颷動而葉驚嚴霜飛而枝稿當是時意其剝落摧殘之餘生理幾何而來玆無春色矣然而其葉彌凋其根彌固其條彌振其根彌深未幾而暖以黍律吹以閶闔瀼以甘雨勾者甲者萌者茁者昌者遂者忽而生曄忽而敷榮豫章之墟鄧林之野皆是物焉孰休息是孰閉藏是孰居無事翕聚而散是則豈非木晦於根亦明於根之驗耶天地一木也太極一根也是故天地之生非其所以生而天地之殺乃所以晦其生天地之成非其所以成而天地之毀乃所以晦其成天地之長非其所以長而天地之消乃所以晦其長未有絕而不續未有退而不進未有伏而不發大而爲元會運世之數小而爲禍福禨祥之變其端起於毫茫朕兆之前而其用著於宇宙民物之賾神乎神乎化工不得此其何所賴以雕刻眾形乎微乎微乎君子不得此其何所賴以禔躬遊世乎是故目視備色耳聽備聲君子曰是戕吾根者也而收視返聽以晦之詞肆雕龍談馳白馬君子曰是披吾根者也而如愚若訥以晦之名無翼而飛聲不踁而走君子曰是蝕吾根者也而逃虛混俗以晦之功業蓋世威略震王君子曰是危吾根者也而遺榮讓善以晦之尙綗於錦懷玉以褐大白若辱深藏若虛寧爲大樗無爲朝槿寧爲散木無爲文梓寧爲龍門之枝無爲漢南之栁寧爲郁澗之栢無爲憑社之乘寧避斤斧於深山無借先容於匠石凡以養晦也養晦故精嗇精嗇則有餘勇養晦故神守神守則有餘識養晦故气完气完則有餘量無爲也無用也而無不爲也無不用也之人也之徳也鬼不得瞰其室神不得害其成五行不得拘其形陰陽不得屍其命不亦貫四時偃千歲而不攺柯易葉者哉此何以故也天之機欲藏不欲泄欲謙不欲盈欲靜不欲動欲穉不欲壯欲缺不欲完欲辱不欲榮欲拙不欲巧深根固蒂養晦之道也君子不能違天而能執天之行君子不能徼天而能先天之變以明爲枝葉以晦爲根本以襲明爲眞晦以用晦爲至明彼其日用飲食於斯而何往非生生之門乎不然雕玉以爲楮剪彩以爲花則小人的然昡然博流俗旦夕之觀而身名俱裂之道也玆木也君子謂之重傷重傷之材無壽類矣吁其惟聖人乎蓋文王當紂之際外柔順內文明不顯其徳不集其統以晦道終始焉故曰文王得易之用吁其惟聖人乎朱子始以晦自志而及其遭僞學之禍也又能以遁自止吁若朱子則可謂斯文梁木矣

○生子當置齊魯之鄕

夫太子者天下之本也本數動則天下不安爲支子者莫不有僥幸之心而思以姦天位其究也長爲社稷憂矣是故遠計之主必愼焉而其立子也必以長不以寵廢公必以貴不以孽匹嫡其於太子也早教誡不使習匪辟愼左右不使比宵人固其本也固其本則天子𨿽有愛子弟曾不得越次而求焉天下𨿽有彊諸侯曾不得伺隙而動焉上無悖叛之虞下無誅伐之患植遺腹朝委裘而天下不亂臥赤子天下之上而安輻輳並進而歸命天子故曰聖人有金湯者此置之得其道也而奚問所置之鄕乎武帝封燕王旦於燕帝春秋髙燕王請入侍典宿衛帝怒曰生子當置齊魯之鄕亦左矣且帝何不反其本而思之乎帝自窮兵黷武海內虛耗建武中蚩尢竟天說者謂戾太子應之而生帝不深維國家之至計舉三代教子之法教之而爲之開博望使之習江充卒也巫蠱之禍流及靑宮長安之兵弄自骨月𨿽壺關之請不能早悟亦忍哉夫戾太子日在庭闈非有燕粵之隔也世及爲望非有躐進之謀也帝之儒臣滿朝非無齊魯之彥也然而不免焉非失之所置之鄕而失之所置之術也太子旣廢則其時觀望者不少帝也於五王之中擇其長者賢者立之以絕天下之私望可也又以望气之故寵鉤弋以堯母之說寵鉤弋之子而鉤弋子故髫也安得不生燕王心哉及燕王旣請宿衛欲端見矣帝誠計之或移之近國或傳之賢相𨿽曰衛之其實全之豈非置之安哉而略不爲後慮至晏駕之後燕王與蓋主謀傾社稷不利孺子向非昭帝之明博陸之忠幾禍漢矣而燕王竟以國除可謂善置乎我實養亂而咎燕之不齊魯何也夫使置子必出於齊魯然後可則鄭之雒東何以封桓伯晉之曲沃何以封叔虞而所謂殽雍之險江漢之阻皆古之所疏其支庶而遺之姦雄以薦食上國者耶文昭武穆鱗布四方齊魯何愛焉藉令齊必善國田常奚而滅姜魯必樂邦子允奚而弒主而當時楚稱封豕吳則荊蠻子西季札胡爲乎來哉帝惟慮不及此故其於本支之封衰之以分國於累世之侯除之以酎金至於矯枉過正魯無疆宗宣成以後鼎移外戚無藩王可以稱師者而文叔匡復起自徒步嗚呼漢如綫矣此則武帝之過也𨿽然漢之叛王大都出於淮南長沙吳楚間故賈生曰最彊則最先反最弱則最後反而武帝欲以彊國自王其子以弱列國侯此有所激哉禇少孫五王之冊炳焉成章豈不有見於置子哉至其弘獎之意惓惓齊魯則庶幾惇尙風軌矣

○夜气浩然之气【館課】

趙岐曰孟子通五經尢長於詩書愚以爲孟子尢深於易其所言夜气浩然之气者蓋易道也夫天與人一气耳人之生也圓顱而方趾含陰而苞陽其形骸天地之气也其心思神識天地之气之靈者也心之與气果且有二哉心之與气本無二也而世之人蔽於形骸牿於嗜欲逐气質之性而迷其天地之性於是立教者乃判爲形上形下之說若曰以心禦气者聖也以气役心者凡也皆一時應機之說也惟大易則不然直以一陰一陽謂之道而已矣陰陽者气也道者心也心不爲精气不爲麤心非形上气非形下此孟子言气之宗旨也夫言气矣而曰夜气者何也曰此易之復卦也天地之气至垢而純陰矣陰極而生陽靜極而復動至於七日來復而天地之心見焉在一歲則爲冬之至在一日則爲子之半一气孔神於中夜存復之象也此孟子言夜气之宗旨也夫言气而曰浩然者何也曰此易之乹卦也易之贊象也曰剛健中正純粹以精蓋乹者涵一元而爲體包四徳以施化運而不息健而有常何剛大如之而大人者主靜主極終日乹乹直與天地合徳日月合明四時合序鬼神合吉凶是所謂塞天地配道義渾然乹徳也此孟子言浩然之气之宗旨也𨿽然養浩然之气者必始於養夜气夜气之養也或先時而迎之或後時而達之皆有易道焉其先夜气而迎之也蓋取諸坤其後夜气而達之也蓋取諸無妄何也陽之剝而坤也疑於無陽矣而安貞則吉故夜气之未動也當有守靜無爲之功以翕聚而基發散也及夫陽之剝而復也比於雷行矣而無妄則吉故夜气之旣動也當有察識擴充之功卽工夫以還本體也此又孟子養气之宗旨也乃所云夜气者果可以晝夜論乎凡卒然而相觸無心而自動若乍見孺子之入井而怵惕生者皆夜气也故說易者曰復卦建始萌而又曰冬至不在子所謂三百六十爻爻爻皆扶陽抑陰義也此孟子言夜气而又有善端之說蓋其所得於易之深者固如此

○讀衛霍李廣傳【館課】

司馬子長孤憤士也又好任俠故其爲傳善寫畸世不平之感至衛霍李廣傳其排上進下反復見之大指謂靑去病遭時成功其貴在日月之際而李廣才气天下無雙乃終身坎軻大小經七十戰曾不得懷通侯之印豈非數哉此子長所爲寄慨而抑揚其詞也微文剌譏要在武帝矣𨿽然愚以此益見武帝之知人能任將何則人之受器各有攸適然未有不可以試而知者惟將帥之材則安從試乎必試之於見敵一試而不效是以國與敵也不可不愼也彼衛靑牧豎也去病媟近也靑之名天下無稱者而去病至不能識古兵法其非飛將軍比易知也帝顧以鞭撻四夷之權輕畀衛霍而李廣者不使一當單於抑何謾哉及其究也廣竟無尺寸功而靑去病追奔逐北執訊獲醜至於空庭幕封狼胥又何識之卓也此則帝之善將將也若曰廣數奇耳去病天幸耳其成敗非繇將略則吾以爲將略猶可知而數奇之與天幸其尢不可知者也昔張魏公名髙一世宋孝宗倚以興復而符離一敗宋事隨之爲宋計者寧用衛霍之天幸耶抑用張浚之數奇耶原夫西漢承戰國余習士大夫皆以招賢養客者爲賢衛霍獨否以故子長少之彼其進遊俠而退處士亦近此意蓋有激云爾

○荀楊大醇小疵【館課】

韓子曰荀楊大醇小疵宋儒不許也而並以訾韓子之爽於鑑愚竊惑焉凡古之人窮一世而著書其瑕瑜不敢自掩而以知言之權懸俟於千載之後吾從千載之後安坐而程品之亦當平其心考其世取其合道者以垂教而無刻核太甚徒以害成而已則韓子爲近之而宋人無乃過耶宋人所以詆荀楊者曰以性爲惡以禮爲僞以老子爲可取也是則不得稱醇矣抑韓子之所謂醇者固未深言之也韓子蓋辟佛老者也其說曰聖遠言湮異端蠭起隨俗染化賢者不免焉有能宗法孔顏嶽立砥柱勒成一家之言若揭日月而行者吾卽以大醇與之如是而已矣荀子生橫議之世爲士者知有刑名不知有禮樂知有管商不知有仲尼子弓知有秦楚之戰功不知有湯武之王道而荀子作書三十篇自勸學以及於堯問談古昔稱先王縱橫宛轉若其家事此豈有待而興者乎子云𨿽承仲舒毛公之後儒術稍著然當時士大夫非困於訓詁之支離則溺於詞賦之鞶帨未有深潛內照美厥靈根者而叩扃起鑰法言太玄以之吾不謂其雕虫小技一變而契於主約守靜之旨也夫衛道之士代非乏人顧持論於義理大明之日者非難持論於邪正混淆之世者爲難承襲於師友記論之素者非難獨詣於淵源寡昧之世者爲難二子者皆居其難者也其何以深排爲哉而就宋人之所排吾猶可爲二子原者何也古人之立言也達諸意後世之立言也匿諸理匿諸理者避駁以趨醇不示人以隙達諸意者則醇駁互見而不免於激揚之過其以性爲惡也是主修爲而過焉者也程子不云惡亦不可不謂之性乎其以禮爲僞也是主忠信而過焉者也史遷不采其言以爲禮書乎其以老子爲可取也是主虛靜而過焉者也司馬君實不以之贊易乎則二子之言固如豫章之寸朽黃瓐之點瑕要以醇者勝也若夫論性命論道徳則濂洛之傳直接洙泗無俟苛責荀楊矣昔蘇子瞻論性以爲孟子言善荀子不得不出於性惡荀子言惡楊子不得不出於善惡混皆起於相勝夫韓子以荀楊爲醇宋儒不得不以爲駁儻亦有相勝之意也夫

○讀鹽鐵論題後【館課】

語曰梁肉可以養生藥石可以伐病二者不可一廢在以時消息之耳昔漢文帝主和親之議致金絮彩繒於匈奴甘蒙手足倒懸之誚然夷性叵測邊陲歲苦侵軼烽火時通甘泉終文帝之世方內未得寧枕而臥也假令因循不已將吏之气日消月靡其視與匈奴戰如驅羊攻虎心膽震懾石晉靖康之禍寧不在漢哉此武帝所以采介冑之說不至於封狼居胥空漠南之庭不止也帝旣窮兵則不得不以軍興之故而用乘孔建鐵官以贍農用開均輸以足民財官山海以取奇羨其術則聖賢所不道其於佐縣官之急抑亦救時之用矣而文學槪以井田什一太古久遠之法狙擊之所謂從旁議者與當局異憂也豈通方之篤論乎若乃弘羊之計過則有在矣蓋武帝末年匈奴已自衰止及昭帝時將士承席鞭撻之餘烈介子不煩一領甲不費一斗糧而立功絕域之外呼韓稽首已見其端矣夫旣已釋於干戈則並鹽鐵之利而散之與民休息明示天下以不貪此則識時務者首宜圖之而弘羊猶持其初說以抗文學吾不知其可也藥石以伐病病良而仍以之養生壽民爲殤子矣霍光之智固已辧此特不敢自發其端以暴楊武帝之失故借文學之議而均輸徵榷一切報罷若光者可謂知時務者也語曰窮則變變則通通則久疆場之事或張或弛皆於其窮焉而議之則幾矣

◆評

讀陸賈新語賈誼新書劉向新序評﹝館課﹞

○讀陸賈新語賈誼新書劉向新序評【館課】

古之以言語事君者各有本源則其學術醇駁不必盡同要以殫智畢慮考當世得失之林審往古善敗之效皆有獨是之見劃然不易預定於生平而後矢爲論列鑿鑿中窽其神情气韻自有不可得而磨滅者非若後世漫衍支離連篇累牘苟取辧臨事而已西京之疏莫善於賈太傅之治安策而治安策之所從出者新書也新書𨿽論治道國體及經學胎教凡七十二篇劉向刪定爲五十八篇皮日休讀其書謂其心切其憤深其辭隱而麗其藻蕩而雅信所稱天下才者乎然書之粹者則治安策皆已備之矣卽有策之所未及者如審微客經勸學諭誠退讓諸篇要亦爲談理之典刑然非適時之急務也吾以是知新書者賈子平生學術之淵源而簸揚淘汰以爲治安一策所謂痛哭流涕長太息者其詞似激其造事而攄悃則固非不疾而呻不病而噎者也賈生而下其惟劉向乎觀其外戚疏昌陵疏忠憤激烈至使闇主心動又取諷諫之意摭集故實爲新序一書而妹喜妲己之戒腠理骨髓之戒班班寓言皆以感悟漢成𨿽間有頗謬如曾子固所譏至其正紀綱廸教化辧邪正黜異端以爲漢規鑑則韓嬰而下勿論也此賈太傅之流亞也若夫陸賈之新語愚則有不能無疑者矣賈蓋知士也立談而尉佗面內詞組面平勃交歡意其所爲書𨿽非粹然儒術而縱橫押闔開發人意必有洋洋灑灑戰國之詞鋒者今也其語駢而其气薾且多闕其字以文其贗蓋齊梁間好事者聞新語之名而妄爲之耳史稱髙帝謂陸生曰生試爲我著秦所以失天下者何我所以得天下者何及古成敗之因今新語中自道基以至思務十三篇未嘗及此也此曾何足以動帝之聽者而輒奏輒稱善耶蓋子書之散失多矣不獨新語而子書之僞如新語者又比比也豈新書新序之倫哉𨿽然士君子揆事圖策則於三者何擇也有賈之略而當戒其疏有向之懇而當去其誕至於新語𨿽云贗哉而吾終不以非聖之書若墨子鬼谷者與同日而語何也爲其近於儒術也操此以往於獻納有禆矣

◆說

知命俟命立命說﹝館課﹞

墨禪軒說﹝寄吳周生﹞

○知命俟命立命說【館課】

古之以神道設教者若易象若箕疇其於吉凶福極之故詳哉言之矣乃一切委之於理而不聞有命之說何也皆爲立命者也然立命之道非可槪語而吉凶福極之應又有參錯不齊而莫可究詰其繇來者則世之人以爲命竟不可信理竟不可憑而各竭其私智巧力以爲趨避之計孔孟有憂之於是有知命俟命之論其以濟易範之窮乎且曷言乎知命俟命立命也語曰珠玉在肆觀者不取一兔在野眾競逐之定與未定也物之定者莫如命彼其大塊爲冶陰陽爲鑪同焉皆得雜爾密移丰之非亭育之私嗇之非虔劉之志此分一定有鬼神之所無柰何者而世之人內迷於情欲則求勝於命外昡於感遇則求勝於命卒之命不可勝而徒役役然爲犯教傷義之人何益焉故聖人示以知命知者信也信其本定而一舉念不敢與命爭也然昔之言知命者若養形之人方之逃雨怨誹之士等諸落葉彼但可以息躁競之心未能免尢悔之累乃聖人又進之以行法廸之以修身若良農待歲良賈待價非但委運於天一無所事事而已此俟命者也若乃聖人之立命者不然朕兆未分安有理數五行不立安有吉凶宇宙在手陰陽爲柄則有先天而天勿能違之者而豈爲命之所制乎夫命不足以制之則不言命可也而曰知命曰俟命曰道之興廢有命而若不能以自主者何也曰爲中人設也中人之吉凶禍福也必制於命而其趨善避惡之心與趨吉避凶之心嘗交戰於胸中惟以命之說覺之則其趨捨自審故聖人亦爲之借命以自解孔之窮顏之天堯舜之子之不肖五百餘歲之不復生聖王皆以命槪之若曰命之爲權非但眾人不能挽𨿽聖人亦無所施其力也豈惟聖人不能奪𨿽天亦不能自如其命何也則安可不知且俟也或曰信如孔顏之遇則言命者獨不制於命耶曰不然大易三百六十四爻皆反凶爲吉者也何嘗聽命也若夫彭殤齊壽窮通等觀達者能之而況聖人乎聖人之所謂吉凶禍福者與世俗異顏以仁壽孔以道生𨿽要諸千載而終能齊造化不齊之數故曰立命也李鄴侯有言君相造命不言命夫使聖人而言命則孔子轍環七十二邦可謂不知止而使君相言命則堯之儆湯之禱尹之五就五去其爲衡命者耶

○墨禪軒說【寄吳周生】

莊子述齊侯讀書有訶以爲古人之糟粕禪家亦云須參活句不參死句書家有筆法有墨法惟晉唐人眞迹具是三昧其鐫石鋟版流傳於世者所謂死句也學書者旣從眞迹得其用筆用墨之法然後臨仿古帖卽死句亦活不犯刻畫重儓之誚方契斲輪之意餘事此道五十餘年矣初於虞顏入已而學右軍學鐘太傅煞有肖似蘭亭丙捨宣示等形模便自沾沾以爲踞唐人之上三五年間遊學就李盡發項太學子京所藏晉唐墨迹始知從前苦心徒費年月昔香嚴在潙山會下參父母未生前一句機語��遂已息心願作長年粥飯僧正余爾時境�也金門大隱十年多暇又長安官邸收藏鑑賞之家不時集聚復於項氏所見之外日有增益如韓館師之內景黃庭楊義和殷司空之西升經禇登善書楊侍禦之絕交書王右軍書【停雲館定爲李懷琳者誤】王奉常之汝南公主志虞永興書王司寇之太宗哀冊禇河南書米元章之西園雅集小楷楊凝式之韭花帖正書更僕不數皆得盤旋玩味稍有悟入還山以來損其負郭收一二種如徐浩所書道徳二千五百言唐文皇時國詮所書善見律一萬字備具楷法人間鮮見雅不喜趙吳興書近有老廣文戴公自嶺表歸裝中貯吳興小楷內景經一卷數千言少一百九十字兪紫芝補其未絕類揚上眞乃吳興生平神品頗恨晚而獲見唐人詩云夕陽無限好只是近黃昏柰之何周生坐擁萬卷博雅好古尢精八法余老矣黃山勝遊不復可續周生饒濟勝之具新安江淸淺見底舴艋順流至我谷水只數日間若與汪儒仲乘興一來觀玆眞迹所謂讀書十年不如一日詣習主簿者也周生以爲何如

◆議

救荒弭盜議﹝閣試﹞

軍興議

○救荒弭盜議【閣試】

天下有救災之計又有轉災爲福之計水旱頻仍盜賊嘯聚國之災也能設策運奇以止之是亦足矣而曰轉災爲福無乃迂乎曰不然凡天下所以患荒者積蓄少也積蓄少者地有遺利民有遺力也凡天下所以患盜者武備衰也武備衰者國多冗軍兵多冗食也今有一舉而可備荒又可以弭盜而又惟民饑盜起之時可因其勢而用之則何策乎曰撫流民而已夫流民固民也進可以戰退可以耕饑災所驅惟食是仰當是時使姦雄用之則倡亂之構也使國家拊之則富彊之資也顧處之得其術而已矣頃者天不降康肥■﹝虫遺﹞爲虐吳越江右連州接境際此荒沴野無靑艸人有走心而江淮之間流離滿道或攜老幻舉族共行或棄妻孥孤蹤獨逝鄭俠之圖所繇以作誠得綱紀之臣忠實之吏擇公私廬舍及宮觀屋宇沿途團結給以粥糜能勞苦者傭其力有伎藝者食其業候至來春給賜牛具種食以曠土荒田計口分授使之耕種彼其父母妻子皆乍離南畝之人旣感戴朝廷撫養之恩又深思一家溫飽之計必能深耕易耨以盡地力待其三數年後幹止漸寧人有固志徐以農隙之暇教以戰陣之法與其募市井之遊手曷若收待哺之壯丁卽古井田唐府衛之遺意如是而已非兩利之策哉昔西晉之亂起於李雄特招流遠之民而唐之末路張全義設屯將集流落教以種藝三年之內河東戶口歸復桑麻蔚然勝兵每邑七千餘人河東賴爲長城夫一剌史行之猶足以效而況倚辦於天下之力何所弗得故曰轉災爲福者此也若夫議社倉議保甲則固有精言之者愚故可得而略云

○軍興議

禹謨曰六府孔修六府者水火金木土谷也五穀以爲賦五金以爲貢禹貢田賦與物貢並用故有惟金三品之文今則偏重於田賦而五金之開采有禁所謂六府者廢其一矣且夫禁之者將以用之也遼東金復海蓋皆礦之所自出一旦沒入於虜如賫盜糧當此三空四盡之時衰世苟且聚斂之術無一不用顧獨縮舌於開采以爲老成爲經濟其故有二迂者恐蹈言利之名孱者恐釀首事之禍故明知其有益於救時而莫肯出頭承當耳記不云貨惡其棄於地乎大學言生之者眾凡可利於民者若茶若鹽無所不榷皆謂之生而獨農畝爲生乎若夫礦徒之聚不能無爭則有礦之處必有守巡兩道所養之兵此兵者縱不能臨陣殺賊獨不能自衛於開采經月之間消弭其或然之變乎且滇中行之二百餘年有司大吏之奉入無一不取於礦安在有首事之慮也大都謀國之事無全利亦無全害各從其所重所急以爲轉移如九邊互市其獘必至於廢武備成積弱厥初議起羣臣動色相爭亦是長慮然行之六十年邊廷之氓保全首領蕃育妻孥何啻萬萬則以新鄭江陵與蒲阪獨斷獨行不畏和戎之名不畏首事之禍所謂安社稷臣也否則如頃者奴禍不知六十年中中幾何番矣軍無常士不往軍無財士不來計國家歲入不過四百萬隻一關門每歲六百萬尙安得有剩力餘資以募兵而求猛士余謂宜如嶽武穆精擇背嵬五百轉相訓練得三四萬人長聚畿南呼吸相應以防奴酋之豨突京師安枕臥矣或曰子修國史於神廟時請罷礦稅者不習聞之乎全曰此時惟以營三殿爲語端猶是可緩可急之事曾如今者虜騎充斥郊畿震驚陵寢否曾以萬騎蹂躝我內地破五縣據一府如入無人之境否我師殺虜三頭虜屠一壯縣以報虜所掠子女玉帛無萬數而我師得其一領甲一隻箭騰之奏牘舉朝賀捷笑破人口如此否是則皇上之赫斯怒討軍實蘇軾所謂天地鬼神諒其有必不得已之實者也且事領於撫按不遣中使不擾閭閻正以爲鞭撻奴酋之資又何至如歲歲加派吸民膏血一方有急四面從之爲土崩瓦解之形乎試以吹入籌國者耳中或有省否

◆奏疏

議國計疏﹝館課﹞

陳言時政疏﹝閣試﹞

報命疏

引年乞休疏

○議國計疏【館課】

臣聞之易曰何以守位曰人何以聚人曰財財之與位相提而論其重如此故古者冢宰制國用必於歲之杪視年之丰耗量入以爲出用國而不知國計之虛實此最國家之大患也臣伏讀邇者大司農條奏當今仍歲儉之餘蠲卹之後一歲之入不足以支半歲之出公私之積眞可哀痛𨿽乘孔持籌不能鑿空輸運以佐國家之急也古之立國者卽有三年九年之蓄僅以預不測之備未有尋常一歲之用卽撿括無門而仰給蓄積者又未有盡度支累年之積以爲尋常一歲之用而猶屈彊半者夫司農告罄矣其勢必借財於水衡水衡告罄矣其勢必借財於大僕太僕告罄矣其勢必借財於內帑展轉數年而內帑亦盡矣則安所取乎今關市之禁已至於無可復嚴矣廚傳之供已至於無可復嗇矣宗室之祿已至於無可復薄矣邊軍之餉已至於無可復削矣其所目前停止而可入利之孔者獨開納耳而衰世苟且之獘亦惟開納爲甚非謂其褻國家之體開奔競之風也謂其以朝廷爲外府也夫俗之稱貸者貸其一而倍償之是坐困也貸其一而十倍償之是禍本也而開納類是何則彼所謂錢官者非能委錢於溝壑也所謂債錢者非能登避債之臺以免也必於貪墨乎償之是以目前之輸而易異日之屬厭天子以四海爲家彼之所屬厭者安從出哉而不謂十倍之酬也且開納之獘今已被之矣自殿館而金吾而光祿而鴻臚諸曹冗員充斥靡大官粟而所稱名色武官者往往爲眞以濫戎行之任縱狼養羊計無左者必也一切閉其塗而以漸汰之乎又府史胥徒之屬居無廩祿進無榮望皆以啖民爲生者也上自輦轂下至州縣文移對簿詞訟追呼租稅徭役出納紏合凡有毫釐之事關其手者非賂遺不行是以百姓破家廢產非盡縣官徭役使然也大半盡於吏家矣此其初亦以貲進尢當責之部寺之長撫按之官加意搜剔自今以後日減一日勿令滋殖者也此冗員之當議者也夫內府者聚天下之財以爲民也非以奉一人之私也今內藏庫專以內臣掌之不領於司農其出納之多少積蓄之虛實簿書之是非有司莫得而知也社鼠難燻路馬難齒往往乘輿之費一而幹沒之費十山林不禁野火江河不實漏卮得無慮乎此獘竇之當淸者也宮掖者風俗之原也貴近者眾庶之法也故宮掖之所尙則外必爲之貴近之所好則下必效之自然之勢也今內自京師士大夫外及遠方之人下及軍中士伍農民其服食器用比於數十年之前皆華靡而不實矣向之所有今人見之皆以爲鄙陋而笑之矣夫天地之產有常而人類日繁耕者寢寡而遊手日眾嗜欲無極而風俗日奢欲財力之無屈得乎哉此奢侈之當禁者也自古理財用人相爲表裏今吏治日敝狥名失實其所謂治財者凍餒其民而丰積聚者也�拾麻麥而喪丘山者也假惜一錢而費萬金者也不操白刄而爲寇攘者也姦巧簿書而罔君上者也則有淸謹自好者以簿書爲煩而不省以錢谷爲鄙而不問坐使猾吏上下其手幾曾有血誠眞意爲國家惜財耶此吏治之當飭者也最可痛者國家金帛皆生民之膏血州縣之吏鞭撻其丁壯凍餒其老弱銖寸以聚艱關以輸乃輦而歸之於夷虜歲幣不貲蓋數倍於初講之時至朘刻軍士之月糧以待其非時之索者又稱之矣竊讀三邊帥臣之疏謂醜虜寒盟其形已成以理度之大都止其歲幣則變速而禍小益其歲幣則變遲而禍大而醜虜之變乃事有必至者以國家空虛而歲幣之日增有所不可繼也夫挑戎首難誰謂長計然今歲遼左之役虜不大舉乎縱不可取必於戰獨不能堅壁淸野擊其惰歸乎以歲幣之半平時則養軍有事則犒士獨不足用乎國家守邊二百五十年其爲款市者二十餘年耳未見二百餘年皆中虜也扁鵲之治病也病在肌膚則治病在湊理亦治病在骨髓則不治今國之窮於虜不止湊理病矣什此不講而曰節儉何裨於事哉夫國計之急在眉睫之近而迂闊無用之言豈足以救時乎顧國家之所以困者非一朝夕故也繇其於迂闊無用之言一切弁髦之積漸至此耳語曰見兔而顧犬未爲晚也亡羊而補牢未爲遲也臣之議止此惟

聖明采擇

○陳言時政疏【閣試】

臣聞居盈而戒豫者聖主之慮也憂盛而危明者藎臣之思也指瑕而摘盩者進言之節也矜愚而采善者從諫之明也故下不以主聖而忘藥石之規上不以時平而忽狂瞽之論何也天下猶一身也治天下猶治身也善治身者不幸其今日之彊健而常計其後之無衰善治天下者不幸其今日之治安而常計其後之無亂欲後之無衰必察於和扁之言而調其漸𨿽飲食嗜欲之無所過差亦不厭其言之切而防之周也欲後之無亂必審於忠臣之論而窒其萌𨿽政事紀綱之無所缺失亦不嫌其計之過而辭之激也竊見陛下以神聖禦極而又能信任忠賢緝熙聖學百度咸理四徼無驚誠亦已致治安之盛矣然陛下春秋日茂聰明日廣正嗜欲憂勤之所基也故人臣之忠愛陛下者不以今日之已致者爲幸而以他日之所常保者爲憂何也難成而易敗者位也難勤而易怠者學也難約而易侈者心也難親而易簡者正人碩輔難疏而易惑者左右之便辟狎眤也故臣不敢槪摘天下之事而惟條其有關於聖學政治之本原者以獻惟陛下思其難而采納之天下幸甚一曰嚴保身之戒夫陛下臨禦以來嗜欲未形天眞純固其保身可謂至矣然臣以爲是時聖母調護於內而輔臣翼贊於外今輔臣翊贊猶昔而聖母之調護亦少疏矣然則陛下之起居動息飲食嗜好其皆當理而無欲耶大臣不得而知也夫聖母旣有所不見而大臣又有所不知則大右近�之所以娛蕩而誘惑之者視前日必且信矣惟願陛下惕然常省凜然常思以此身爲天地宗社生靈之倚毗凡所以靡曼於耳目而娛悅於心志者皆以爲迷心之鴆毒斲志之斧斤而日加樽節焉則萬壽無疆之本也二曰精講學之功夫陛下臨禦以來日禦經筵日親講讀其務學亦旣勤矣然臣以爲異時聖齡尙衝故但略領其大旨而無勞於問究今聖心日益開朗則聖學宜日益精密今經筵日講之時大臣在列講臣在前有所疑難而詢問乎否也有所自得於心而訂證乎否也有以今日所行之政事與古帝王所垂之訓典而參考乎否也是𨿽陛下之生知不惑而亦豈聖王好問好察之至乎伏願陛下於講筵旣罷之後退禦後殿舉凡所講之經若史一一而思繹之內以求諸心外以驗諸政而又輪日講臣以備參問久之智慮益明義理益精其益不少矣三曰務咨訪之實夫陛下之於天下至懸隔也所恃以熟知政務而練達民情者諸輔臣之獻替耳侍講侍朝畢事而退其它以非時召見者無幾矣召見而從容促膝上罄其所欲問而下盡其所欲言者又無幾矣伏願取諸司章奏置文華殿陛下日禦而日召輔臣面議之暇則羣諮曲詣旁及閭閻稼穡之細隱無傷也其它若九卿大臣陛下之所使股肱樞要者也撫按藩臬之長陛下之所使廉察宣布者也或非時召見以叩其職務之弛張或非時召對以審夫民情之利病則不惟可以審察人材洞悉民故而亦且以示神明於天下矣四曰防近習之蠱夫近習者陛下之左右便辟相與睥眤者也此輩忠實愛君者常什一而蠱惑衒誘者嘗什九至於忠實愛君而能導之以正者百無一二焉何也人君必有所沈溺於內而此輩始得以恣肆於外也今陛下春秋日茂嗜欲漸形而又接見大臣之時少燕處深宮之時多臣意左右近習必有先意導諛以非常可喜之事殊尢難得之物俚穢淫惑之言伺間隙以求一中者矣伏願陛下以閒靜娛其身以寡欲娛其心以經術文史娛其神以習見正人樂聞讜論娛其耳目則彼𨿽有窺伺之姦無繇以入卽入而聖志亦無所遷矣五曰杜侈汰之萌夫陛下以儉徳臨下十六年矣邇者費用漸廣取發漸多豈聖心眞加侈於前哉意必左右蠱惑之人謂人君富有四海此猶銖兩之費耳且以爲法所當用例所常有故陛下遂從而聽之也豈知大農之蓄積皆郡國之租稅郡國之租稅皆生民之膏脂生民之膏脂卽國家之元气窮州僻縣之民有以一金一錢之逋負而典衣絕粒者聖上弗知也有以十金百錢之逋負而賣妻鬻子者陛下弗知也有以一歲二歲之逋負而絕戶以逃遂死於溝洫者陛下弗知也又有以逋負日月之不時錙銖之欠缺而遂斃於捶楚之下者陛下弗知也然則積而至巨萬可知矣柰何以充無名之賜予市無益之玩好哉伏願陛下特令該部大臣條悉祖宗經費之典內費歲幾何今所增加而宜汰者幾何著爲定式而日加節儉焉則非惟天下生云之福而亦所以培國家之元气也六曰絕神姦之惑夫陛下聖明之君也而又畱心經史之訓密邇講讀之臣其於五帝三王之道必有所槪於心矣夫何神姦之惑之有獨怪夫數年之間歲時多所禱祠宮寺多所修造意必左右蠱惑之人謂此爲陛下祈壽爲生民祈福陛下以爲實然而聽之而在廷之臣亦以此名爲陛下祈壽爲生民祈福是以𨿽知其非而不可言耳臣以爲今日𨿽未見其大害於政而其漸不可長也伏願陛下淸心寡欲以養壽命之原厚下愛民以爲祈天之本節財薄斂以造四海之福諸凡祠禱修造悉從罷止則昔臣所爲大聖人之作爲出於尋常萬萬者眞於陛下見之矣以上六事皆聖學之所關系今日言之𨿽已見其端而未必見其害矣今不察則他日傷於徳而蠱於政有不可言者陛下儻能畱意臣言則聖心益明聖志益定聖徳益純而天下之治皆可不勞而舉矣臣艸野愚蒙罔識忌諱亦不勝惓惓忠愛之意耳非敢冒昧抵觸以干斧鉞之誅也伏惟聖明裁察

○報命疏

奉差事竣中途患病進書報命乞休事天啟二年八月初五日吏部一本奉聖旨董其昌題充纂修官俟泰昌實錄稿成前往南京采輯邸報等冊以備參訂供用就彼支給完日回館供事該部知道欽此臣聞命自天感恩無地於十月前往南京將河南道所藏邸報摘其未奉旨者一一錄出太常寺祠祭司督遣僧道助寫僅得十分之三緣事出剏見應天府例無工食而其事充棟就結爲難臣仍歸裏大集書傭給以紙筆𨿽奉有支給之旨不敢破用官帑先差中書沈僎亦錄七年通其若干張裝爲三百本但據原本對錄以備史官取材徵實無所點竄隨蒙欽命翰林院待詔宋啟明中書朱正色守催實以私家作事孑身獨力侵尋歲月不自知其罪莫逭也但臣有刪繁舉要之義玆四十八年畱中之疏有事因疏而流言不以人而廢凡關於國本藩封人材風俗河渠食貨吏治邊防議論精鑿可爲後事師者別爲選擇訪史贊之例每篇系以筆斷而其它請朝講請祭祀請起遺侯請罷礦稅請下章奏請補廢官請蠲內帑昔之所急章滿公車者皇上勵精圖治皆見施行令之謀國尢有進於此者略存一二而已共四十卷目錄一卷別表進呈外抑史之所重者筆削耳善人勸焉惡人懼焉所系匪細故也每朝纂錄於三品以上大臣皆有小傳寂寥數行衮鉞斯在如世廟實錄於郭希顏胡宗憲唐順之等多有貶詞未恊輿論夫正史所書不公則私史之所記益雜何以起信於萬世哉計四十八年之中大臣當立傳者何止百數𨿽三長之史詞苑如林然生旣後時莫詳本來竊見南京太常寺卿利瓦伊禎出入四朝囊括百代且與諸臣同朝同世習見習聞若就陪京之日曆抒腹笥之春秋其史直其事核非大典之光哉臣又聞司馬光纂資治通鑑受詔得自徵辟故劉攽劉恕範祖禹爲之佐前後十九年其書始成成祖朝纂修性理大全所聘名流百餘人不以爲濫況玆實錄比於通鑑性理孰重孰輕而神祖作養之中林皇上掄簡之髦士顧多逸於事外刻印銷印聖人無我賜環賜玦又何成心臣一念朴忠所日幾幾望之者也至臣五技已窮二豎相迫中道乞骸情無矯餙乞敕下吏部允其休致自此與含哺鼓腹之民戴堯天而永永矣

○引年乞休疏

奏爲引年乞休以安愚分事臣聞無遺壽耈聖王所以禮賢也不能者止臣子所以自量也臣年三十五歲中己丑進士攺翰林院編修又六年升湖廣副使奉旨以編修養病又六年起湖廣提學副使在任一年六个月歲科俱徧外官無告病之例致其仕歸科臣拾遺吏部侍郎楊時喬奉旨畱用又三年起補福建副使在任四十五日南科黃起龍拾遺吏部尙書孫丕揚仍咨臣供職臣已先告致仕自此安於肥遁𨿽時有山東登萊道河南彰徳道汝州道之推擢臣皆懸車不赴家食二十年有餘矣恭遇皇上念先帝憑幾之命敍講讀微勞起臣太常少卿洊列宮詹又以泰昌實錄成敍纂修微勞升臣今職榮寵逾涯夢想不到卽當控辭以安愚分所爲冒病間關匍匐人都者因編摩書冊當赴闕恭進贈蔭殊恩當赴闕祗承耳今則二豎交侵五技皆盡𨿽報國之忠靡展而引年之典已及臣能乞身於疆壯之日而敢趦趄於漏盡之時乎且夫隱鱗藏羽充牣九衢昔之緇衣幾爲貂續郭隗有言曰致士請自臣始臣亦曰省官當自臣始實內暌於疏庸外迫於疾病披露腹心毫無矯餙者也惟敕下吏部允其放歸臣得以餘年同擊壤之民共歌帝力而祝聖壽之無疆臣不勝感激之至

◆表

進神廟畱中奏議匯要表

○進神廟畱中奏議匯要表

伏以君有舉而必書國之彛典後從諫而作聖治之善經𨿽嘉謨嘉猷之顯晦有時而左史右史之网羅必悉旣已刪繁而舉要故當彰往而詔來臣誠惶誠恐稽首頓首竊惟太古之事若存若亡典謨之書亦經亦史股肱耳目皆爲獻納之司吁咈都兪卽是嘿成之象一徳陳而格天格帝徽言告於文子文孫時無五諫之名安取三長之采自堂簾之旣遠致上下之不交議論則自蕳而之繁紏繩則以筆而代口雷霆摧而噤同仗馬雲霧墮而牘可汗牛非有淘汰之功執冀涓涘之益惟神祖際五百餘歲之景運在我明�四十八年之太平成訪初殷朝稱不諱堯勤旣勌臣鮮勿欺玄黃之戰紛如而黑白之分寂若賜玦屢見辟門罕聞旣非一一而吹之則𨿽九九亦進矣然玉管銀管與斑管必徵事以取材大書特書不一書難翻空而成案過而廢毋寧過而存傳其疑不若傳其信狐裘粹白必資眾腋之溫雞跖棄余猶是兼珍之味但有未焚之艸恆多可獻之芹其大者如蜂蠆寢謀靑宮成其羽翼驪駒導路赤社杜其菀枯持玉尺以程材操金篦而發覆陰陽爲炭復太公圜府之規璧馬沈河修瓠子金堤之迹藏富於國藏富於民何以摧科而不擾上刑適輕下刑適重何以讞決而不冤他如九塞夷落之情三略弢鈴之祕多算則勝捄時所須徙薪或失於幾先蓄艾可裨於善後醫有方而奕有譜庸可按乎建之鐸而設之鞀是之取爾玆蓋伏遇皇帝陛下英姿天挺峻徳日升欽翼於曰旦曰明肅雍於在宮在廟細旃廣廈神交帝驟王馳華渚丹山瑞葉星輝海潤丕揚祖烈修金匱之編廸簡臣鄰集石渠之選謂筆則筆削則削𨿽爲孔子之刑書而日系月月系年卽是近時之邸報顧三館之掛漏已甚而舊京之藏副差完微臣寵藉輶軒書成漁獵惟此至是之是得諸眾尢以尢人閱世世閱人𨿽似刻舟之劍後視今今視昔何殊記事之珠披沙獲寶綴警策於片言開門見山攄庸愚之一得蓋眞主求賢將畱爲再世之用而藎臣陳善或借諸異代之言況相如之賦武皇恐生不同時崔寔之書人主宜寫置座右但使伏蒲蠹簡不憂天聽之益髙則東閣空談亦是孫謀之貽厥矣伏願法乹之健體咸之虛時以萬幾之暇略垂乙夜之觀師亦何常民可爲監人惟求舊益廣淸問於合宮直以從繩盡納羣流於大海則鳳見河淸之瑞史不絕書而天苞地符之靈世其永賴矣書凡四十卷目錄一卷敬隨表上

進以聞

◆頌

萬壽無疆頌﹝閣試﹞

○萬壽無疆頌【閣試】

臣聞天佑下民作君而作師聖秉大徳必名而必壽感靡弗應信而有徵恭惟我皇上握金鏡調玉燭纂大宅丕迓和鼓鬯宣九聖之重光襲百靈之奧祉十八載於玆矣時惟仲秋節屆聖誕重輪方朗天徳出寧泰階入旦而靡輝蓂莢不春而愈茂是日也皇上麗左个服出龍受策上玄禦圖靈嶽泛祥煙於五節停瑞气於三辰少室呼嵩河宗獻寶鳥牽椎髻旅於象胥天產地毛紀於王會旣洽大禮於兩宮復聚歡心於萬國神人胥悅夷夏率俾羣公咸曰休哉天子嘉與其此可謂百福攸同千載其盛矣臣又聞之禮因義起頌豈忘規是以堯祝華封周詠天保沿及後代著爲令儀每於震夙之期輒效天齊之頌莫不式歌且舞執壤稱觴然惟金鏡陳於垂拱無逸進於天申流徽後來肩美往牒豈不以道周萬物者其休弘功濟羣生者其祥大惟一二日兢業乃千萬年熾昌者乎繇斯以言𨿽宣敍景鑠鋪張符命義殊於導諛意合於明謨也敢拜手稽首而作頌曰

天佑我明奕世載徳勉勉我皇懋建有極得一以貞奉三爲式乃集純假其數不億皇帝之仁煦焉以春斟酌元气蘇鬯勾萌皇帝之明光照四表奧窔遐陬天霽日晶皇帝之武赫聲濯靈翕張魁柄震蕩風霆皇帝之靈江海下谷止輦惟勤轉圜匪速一十八載體道無疆儀天作兩葉化台光有秩斯佑旣壽永昌相彼秋旻有露以湛鑠彼玄樞有繞其電里社自升河明若練乃披瑞籙乃納貞符九閽塵揚百辟云趨韶武交錯琮璧分敷徳至於天南極炳耀徳至於地玉芝神艸乹愷坤懌民熙物皞孰曰岡陵孰曰恆升於穆不已歲功久成惟聖時憲緝熙光明毋搖毋勞不邇不殖𨿽仲弗休日愼一日保毓太和凝承大歷不酺而醉含徳以嘻長愉汪濊永固丰熙如遊建徳如在華胥自今以往至萬斯年睹聖之作象帝之先七十二家定命我兼下臣作頌揚於九挺

◆贊

泰昌實錄贊

○泰昌實錄贊

史臣曰臣讀書至周成王顧命曰無以元子釗冒進於非幾而已不敢稱堯舜也稱堯舜者自先帝憑幾始豈不炳爍千古哉要以言大非誇眞知允蹈有可揚厲者焉狗齊蒙養弗論已出閣講學以後神智日開旣已明習世故知險知阻而容色溫然而動止泰然內庭有菀枯之形而若弗知也者外庭有羽翼之激而若弗聞也者卽冊立尋常事耳時而舉碁時而反汗大臣去小臣譴宜何如動於耳目者而帝也有夔夔無栗栗潛之又潛恆以一徳主器之重安於泰山非存通神明不至此福邸就國抱持慟哭左右皆泣不能仰視狂且發難羣臣讙嘩帝於陛前曉諭曰爾等爲無君之臣欲使本宮爲無父子之乎羣囂遂息所全實多神宗未年以皇貴妃屬帝帝卽跪而對曰兒子豈敢得罪於天地聞者無不感動皇貴妃進封遵奉遺命盈庭之爭曾不忍奪以戚畹哀請而後止鳴呼風雨不迷藏蓄俱化舜之大孝也若乃臨禦幾何欲善無厭撤稅使散內帑賚邊戍緩織造召耆碩起忠賢廣閣員錄舊講所謂急先務急親賢者帝皆有之升遐之日薄海窮陬若喪考妣此帝堯九十八載在位之民情而帝得之四十日間何以入人之深乃爾哉蓋以舜之孝擴堯之仁感孚以本有在諸善政攺弦之外者矣夫官天下者壽在令名家天下者壽在長世神宗𨿽不豫乎何難四十日延也使帝之出震未及而幹蠱莫施則國本人心幾不可問接續之際危於懸絲帝之不永天所以佑國家千萬年之永也廟號曰光帝之光被上下者無餘憾矣

◆箴

勤政勵學箴﹝館課﹞

○勤政勵學箴【館課】

太極構天大寶首物健惟不忘動故不屈一念之怠萬情之郁一日之荒萬幾之缺粵稽往古惟虞無爲相儆相戒惟時惟幾政已風動猶思弼違學已執中猶慮危微何以勤政此心常迅威福必攬無參吾慍聽覽必公無恡淸問靡敬而存不振而奮何以勵學此心常純外自講筵內達重闉扣文求交考古問津晝爲宵得靜養瞬存毋曰深居不廢聽斷九重嚴邃三接猶判一念不新羣情必渙辰午二朝休哉舊貫毋曰索處不輟討論便辟易志冶艷汨眞講筵濟濟格論齗齗召對盛典欽哉愼遵毋曰勤勞有妨珍攝此身康寧繇心兢業戶樞不朽流水不渫法天行健諒哉往牒主不勤勵暇日必多曲房繡幕恆舞酣歌豈不愉快恐戕天和三風十愆聖哲所訶主不勤勵陰陽或易天之晦明人之感寂日出而作日人而息自古聖王宵衣旴食主不勤勵民瘼恐遺寸絲妝粟億膏兆脂閭閻之積宗社之貲有無不言少府何私主不勤勵愛憎恐懼頤指拂心榜箠任意敢不受哉其情實﹖﹖對鳥窮則啄獸窮則鷙湯敬日躋盤盂勒詞武敬勝怠幾杖得師聖主好善時命箴規小臣祗承敢告僕司

◆露布

禦虜大捷露布﹝館課﹞

○禦虜大捷露布【館課】

天啟昌期薄示無虞之警神資睿算旋成不戰之功气祲廓淸華夷寧謐恭惟皇帝陛下聖武廣運乹剛粹精紹八葉之洪基當萬年之景運憫生民之未又惻然如傷念世業之惟艱凜乎若墬秉執三重張皇六師維玆扯裏之酋故是吉囊之部威祖犁而未盡先皇許以自新始因戀犢歸降執叛以求通後作饑鷹綰印稱藩而向內邊無斥堠烽火已二十年歲致金絮彩繒且數百萬謀臣石畫屢言表餌之疏聖度海涵祗取干戈之偃豈意戎心難饜漢過不先俄聞蠭蝟之來敢肆犬羊之侮駕言迎佛久住牧於莽川假道搶番竟憑陵於河內因將士承戢兵之後尙緩靈誅致火酋有輕我之心大張遊气羽書累奏廟算獨神皇斯一怒詢於帷幄之臣禦札十行明見疆隅之遠大搜戎輅爰鑿橫門臣等仰承英略知宵旱以膺寧俯竭忠誠敢夙夜之或懈軍需十萬得借給於尙方士旅百千聽調集於他省隨機順剿進則豈暇身圖乘勢長驅滅之然後朝食以臣某統將吏則申令於畫戟雕戈之中而气增百倍以臣某核功罪則載筆於牙旗玉帳之下而公恊眾心以某官某督糗糧則運策挽輸之計而餉足三軍以某官某人應援則陳師要害之衝而兵聯四伏前驅則萬騎俱馳先鋒之勇莫禦奇兵則一鼓遂合掎角之勢已成計道裏則分地爲防相便宜而並諜爲助顧玆蠢爾之醜何當赫奕之威自用兵以來未逾九月卽班師而返大捷一時搗穴窮搜若燎毛之易盡揮戈邁往果壓卵以無遺谷塹塡屍獻馘遂踰於萬級長纓系頸獲﹖﹖奚奚止於七擒始焉奮螳臂以當輪今也截鯨皮而制皷太白人月星符摧虜之祥髙鋒彗云士奏吞胡之績昔漢斬郅支但乘其無備唐擒頡利蓋得於已降猶足以揚昆山之威遂至於雪渭水之恥豈如今日卓軼前朝兵應者勝義詟者王百夷俱震進可以戰退可以撫二利兼收此皆繇皇上威極雷霆謀先造化得道多助惟斷乃成民勞訖可小康甫迓升平之福胡滅誠爲大度願修安攘之猷臣等無任歡忭屏營之至謹露布以聞

◆考

歲差考﹝館課﹞

○歲差考【館課】

昔者聖人之制歷也所以觀乾象之變求寒暑之正授成作之期以定幽明而援神人以釐百工而熙庶事者也大撓以來賢聖代興求測之法亦云屢矣當其時非不犁然具合而行之旣久竟不契驗何也天道之運盈縮之度常在杪忽之間而人以梗槪求之其日彌積其失彌著而歲差之不講也堯典仲冬日在虛一度故昏昴中自是而降漸退在女呂覽仲冬日在斗昏東壁中旦軫中自漢元和抵唐開元皆在斗度及元之初在箕十度今在箕五度矣起堯甲辰至於今日計年凡三千九百二十有六計度之差凡五十有一故天道之運未有四十年不差者也何也蓋周天之數周歲之日皆三百六十五度四分度之一此其大凡耳天行於日之外故其分常有餘有餘則漸差而西日行於天之內故其分常不足不足則漸差而東故歲差之法自唐堯始計每差一度率以五十年自時厥後或以百年何承天或七十五年隋劉焯或八十二年大衍歷或六十七年宋統天歷槪而論之通於古必不合於今密於今輒又疏於古繇斯以談其不精一也然則評往匠之疏密窹晷景之修短窮玄玅之情狀而契今昔之信徵者其惟郭太史哉太史公曰天道運行如環無端治歷者必就陰消陽息之際以爲立法之始欲求陰陽消息之機不過植表測影以求气至耳古法擇地平衍設水凖續植表其中以度中晷顧表短則分杪太半多少之數未明表長則景虛而淡𨿽設望筩置小表而實景終未可得乃髙之爲三十六尺之表創爲景符以微竅取日光實得中景不差毫末積日累月取仲冬前後相埒之期參算得中以爲履端履端旣正一歲之候從而正矣故治歷者以人而求天者也非以天而從人者也昔人以管窺天天宿度余分約爲太半杪耳今制渾儀測用二綫纖微可考其時測景之所凡二十有七東極髙麗西至滇池南踰朱崖北盡鐵勒又前之所未有也故授時之法測景驗气考古信今得每歲三百六十五日二十四分二十五杪日所周天得三百六十五度二十五分七十五杪每歲而日卻一分五十杪積六十五年有奇而日卻一度定爲歲差以考往古則增歲餘而損歲差以推來玆則增歲差而損歲餘逓推而上往往皆合故可信將來之無忒也然自春秋獻公以來推算冬至凡四十九事授時之視大衍宣明紀元統天大明五歷較爲精密而於中十事猶爲未合太史以爲日行失度之驗數其同而知其中辧其異則驗其變略其十事之離而觀其三十有九之合此授時之所以度越前作也然余聞蜀有隱君子者玅解洛陽元會運世之數以合授時之法謂天地之運自子至已以漸而長自午至亥以漸而消帝堯以來授時之所以減算而推者其法同此然授時知一元之運有增減算而不知元會運世皆宜增減故推之往古大體𨿽合而纖微有違也余嘗用其言而妄意之譬則人焉以一生計則自少至壯歲長自壯至老歲消以一歲計則自春䢐夏日長自秋䢐冬日消以一日計則自子及巳時長自午及亥時消第其大者易明而小者易忽耳安得謂在幻之時皆長而無消在老之時皆消而無長也天道之運疑亦類此彼隱君子之言爲直可信聊記於篇以俟後之修歷者采擇焉庶助太史之千慮云爾

門人徐士竑

許經閱

容臺文集卷之五終

●容臺文集卷之六

華亭董其昌著冢孫庭輯

傳

贊傳

◆傳

熊贈公傳

吳禮部惇之傳

僉憲兪毅夫傳

張惟卿傳

吳次公傳

贈參知衝宇戴公傳

處士髙南泉傳

汪隱君傳

韓太公傳

李太公傳

郭太公傳

星海潘公傳

太僕弘齋林公傳

漸川兄傳

許配汪太孺人傳

朱母程孺人傳

○熊贈公傳

熊侯爲華亭以治行爲天下最應召行有日矣則手抱璽書一軸而請曰此先君子所得制詞也九原華衮奚取繁稱抑聞之王言有體寧束而就裁無廣而就核𨿽明綸有耀而表異實難惟遏佚前人光是懼敢徼之信史先是侯之考績曾次第贈公遺事貽代言者玆復理前語爲小傳熊贈公者名澄處士之振奇者也熊爲丰城右族累葉貴盛公以布衣頡頑纓緌間用名撿自立無敢易之者雅有鑑裁每預策人善敗後皆驗白裏中兒早慧者必屬公試之一爲品題無弗酬者持論慷慨蘊義生風嘗挾貲遠遊所至必傾其賢豪長者公所居輒致千里客家以遊道廢至鬻產以佐壺觴不令客知也公好方書能以祕方起奇疾又好形家言登山臨水指其要會往往與靑囊玉髓契家藏法書名畵考其人大節不足稱者𨿽復工亦置敗篋中戍子歲儉公曰饑餓與人同患盡焚劵不收責兄弟沒齒無分財裏中有爭言率以公口爲三尺其忠寔心誠信於人也公豪上自喜居家以矜莊見憚程督諸子畫繩而蹈不少縱旣心奇令君則使爲譚氏學譚氏者名汝魁其教以愼獨爲宗趣與俗學左公獨以爲人師經師終可嚴事蓋至今君以砥礪有立而人始服公之遠識焉令君屢躓於裏選意公不能無動公爲好語酌酒慰之曰吾所望兒不止此嗟乎管敬仲有云生我者父母知我者鮑子知子亦不易也若公之教子有進於祿養者耶斯事皆可書也

董子曰余讀熊贈公制詞有雲裏稱仁孝夫仁孝之爲徳大矣贈公𨿽施不出裏而托於令君以恢弘其未究今之施於南海東海者皆贈公之仁孝也夫謂制詞不能盡公者豈然哉豈然哉

○吳禮部惇之傳

余以乙未分較南宮舉吳惇之使君乃得士之名不大著蓋君爲臨朐馮文敏示伯所拔戊子楚闈第一人稱天下士余卽非自迷五色而價爽連城知人故未易也先是禮闈挍文皆以制義爲重制義有當然後求其論策余獨離而爲二各加裁鑑三者合而後收讀惇之論大奇之謂必天下士以視袁伯修陶周望皆咄咄嘆賞周望因是以撿論得湯嘉賓余又謂袁伯修曰此卷壹似漸於李卓吾者豈卽楚黃吳解元耶伯修曰論則饒爲之制義當更奇也一日道遇馮宗伯宗伯駐馬語曰始惇之出棘誦制義平平耳余不許也惇之曰然則不終試乎余曰若有佳論仍遇主司重論者亦見收矣何以若合符也是時方有宏詞之科餘力不能爲惇之先宗伯亦爾蓋惇之磊軻任運競進爲羞豈惟詞館卽司理有聲宗伯且薦爲吏部郎惇之固辭僅平進禮部竟宗伯之世感知而已感恩則無有也其司理潤州常鎭多忠諫逐臣提衡在口時有司或附之以買名聲或背之以媚津要惇之落落穆穆相與於無相與不可得而親不可得而疏假令惇之今尙在黨禍何從來耶惇之沒十餘年而余官南都其子光龍相見淚交於頤以京山李先生之埋志視余且請爲傳余則何能辭惇之名化號曲羅生而早慧兒時嘗閉目跏趺坐空囷中家人迹得之不知其所從習似從髙僧中來者年十三已博通五經子史邑令號之聖童嘉禾姚少宰爲楚學使置異等過蕭以占祭酒坐上搖筆千言有如宿構祭酒嘆服自以爲不如然屢困名場戊子楚闈業已受嗤拙目矣忽風引一卷長丈許至案前主司敢視之歡呼起舞遂錄第一乙未成進士授鎭江理臺察倚重平亭疑獄數出意表民有壓死而訟諸生撲殺者君案之曰撲人者右其手理宜橫今縱而左非撲勢訟家情立得遠近神之軍吏譏關有禦史客抗而鬭軍吏殺之禦史當軍吏殺人獄詞具無敢反者君據律爭軍吏得免𨿽禦史不能爲其客報也海上有大盜臺察檄君捕之爲出獄中盜問狀賊就擒徵播之役司馬徵兵餉江南諸郡猝無以應君具白假漕粟應而徐督諸郡還漕歲終慮囚聞有詔赦未至禦史欲行刑不果君抗言曰律有決不待時之文詔未至則從律可眾稱其敏練先後五載擢禮部客曹主事出使襄邸卻襄王饋金王令人置之途已莫測所往踰歲補膳曹主事晉江李文節署部事曹郎競以細謹迎合君獨率其常度或中酒不以時人曹卽對談諧謔笑傲若有意相忤者遂中以考功法不俟除而歸歸則稍作園圃澆花種竹狎忘機客爲文字飲入不迎出不送人人樂其簡易居久之補河東鹽官聊復應之一行邊塞遂投劾歸期年擢戶部主事朝議方向用而君已病手足厥矣醫者以藥餌進或以修西方進皆笑謝之終不止酒彌畱之際神色不亂蓋其童時已有定力驗矣志又言君𨿽坦率無腸迹於髙曠至於倫常取予大有坊表父光祿公卒於京師徒步扶喪哀感行路父所幸諸姬二所名他人子悉以田廬童僕贍之自司理歸幾於垂橐第儲有奉入爲季父太學公壽太學公圽遺孤五齡朝夕於側提獎顧復長則督之學俾有成立太學公第宅不能保歸之豪家時時飲恨君以倍值取歸訓遺命也舉族兄不能葬之櫬更卹其子宗族鄕黨待以舉火客至如歸必厭所欲生平不能握算惟聽之紀綱蕭祭酒嘗推百金之惠君固郤之曰柰何以貧故累長者淸節其介如此又好爲不聞不見之徳某子甲未知名譽之蕭祭酒得錄弟子籍祭酒曰非吳君幾失子某子甲請謝避不見有奇才生負气而爲邑冷所抑闈中得君捲誤以爲生匿不出事後知爲惇之殊悔泊舟赤壁過訪以出亡爲解意深遠矣所著遺集若干捲李先生評其文曰骨力沈雄气韻生動旁晲橫絕變化無方人以爲篤論始余所疑惇之爲李氏學者及詢之乃雅非所歸向特其性得之而持論與焚書合者惣之不名一器任眞似達气義似俠嗇取似狷生死去來之間似禪卽馮宗伯以文章政事推君亦爲知之不盡矣光龍俊爽有父風恂恂軌於度蓋善繼志者惇之爲不沒夫

○僉憲兪毅夫傳

兪之先爲吳興世家宋時有退翁者舉進士王荊公行新法以禦史招之不就子有仕郡司理孫侔龍圖學士曾孫澄工部侍郎宋季徙居華亭終元世不仕髙皇帝時有山月公允舉洪武甲戌進士擢儀曹郎與祭酒胡公儼洗馬楊公溥同纂修大典儀部公生悅悅生倫倫生琳舉癸卯應天鄕試官至臨江司理司理公生郡博士緒緒生封司馬大夫寅山公明時卽公之考也公名汝爲字毅夫號新宇生時太母宋宜人夢朱衣使者有金盤雙龍之授字之曰龍六歲以蚤慧稱口授書卽成誦十七歲就裏中林太常學與馮元敏稱兩才子學使者楚黃耿簡肅拔置郡庠試輒髙等丁卯舉應天鄕試辛未舉進士出山陰王文端之門以才品相器重壬申選授徳化令徳化當九江孔道土瘠民貧公至決十年疑獄老吏喪膽竟公任無敢欺紿爲姦公精心吏事守藏無踐更之村農對簿無追攝之豪隸行縣無供餉之富室書版取絕產之羨金又作義倉以備歲凶給囚食以捄疾死而永賴之利在築堤事瀕江有田數千頃每江漲蕩爲洪流災民以築堤請監司守長輒同道謀公審勢度地獨稱築之便未有左驗也會歲饑使者檄發粟食饑民公今曰能操畚鍤從我爲堤者倍給之赴工者雲集不日成堤數百丈乃以濱江可堤狀爲圖以請大中丞楊公大喜遂定全堤之計自小池西岸抵徳化觜延袤三千八百餘丈蓄泄有備旱澇無虞西距楚黃東達安慶上下三四百里間列防如隧皆象公條畫也丙子以內艱歸服除謁選則故相江陵之客修隙中以考功法攺令壽陽公治之如徳化兩臺使者廉治狀調建徳建徳壯邑也公治之才益贍去深文釋冤獄育人材獎後進兩浙履畝期會迫甚公以一人總攝三邑因民情授方略竣事旬月間民不知擾諸旁邑有大政大獄當事者必決於公語具郡誌循吏傳中甲申量移丞括蒼與豫章諭公均楚黃周公弘禴伺官皆名流拙宦相得甚歡公事之暇揚搉風雅江山開滌尋補陪京駕部郎駕部主乘輿侍衛及驛逓諸務而船政最稱繁巨祖制額設風馬快船以千計夫役以二萬計武庫支金錢司農支衣糧絡繹江淮天津以中貴輸上供諸物實備非常慮至深遠也久之役夫多虛額而公家之費如故先臣王公問議令歲造如幹艘夫役有缺不盡補垂七十年庫積至數十萬有先任駕部者更足其役夫之籍不三四年左藏爲一空公於是議淸虛詭士大夫有一家而占二三十役者公所革千餘人仍還王公故例而省直歲解以寬公私兩利卽得罪於巨室不顧也又定爲造船之式爲修船之式官出緡錢而不以累軍軍領緡錢赴役而不以累商竇盡祛矣因上船政補救事宜疏下部具覆奉兪旨行吏部紀錄壬辰擢山東按察司僉事備兵曹濮時島夷躝入朝鮮朝議所在增兵加餉山東尢急公亟趨省會陳議於兩臺謂朝鮮𨿽弱我師䢐徵合彼土著倭必不能據有朝鮮關白行長各握重兵不相下會須有變柰何聚不逞之徒坐食靡餉我先自亂已兩臺韙之又時有議徵商抑末以禆軍興者公爭之力所轄故有張秋稅局自公在事始罷履任甫十月竟以畱都船政爲前任駕部者所忌大計得調是年南察惟公與閩中李比部多見最爲誣善人盡冤之公故怡然以侍養太公爲樂都無宦情太公病公與弟文學汝楫深夜露禱願以身代蓋周旋子捨者七年太公捐養遺命無忘國恩旣服除出補沁陽精心吏事不減筮仕時如李奉常本寧所爲祠記緩賦期平役法時散斂招流移罷行戶絕饋遺繕城浚隍說經訓士復沁故隸不遠隸汾條上治河八議一一中窽奉有廷兪皆實錄也直指新安汪公以冀南道請總河曾公以河道疏請銓曹亦以岢嵐道疏請皆不報公以病歸徐補司空郎公堅臥不出多方外之遊故從耿簡肅講學金陵邃於性命之旨及是善病出入空玄衷三教而一之易簀時屬弟道濟說金剛了義至應無所住而生其心曰止勿復葛藤手指其心而化所著有皇明史裨四十卷黃河考杞籌各上下卷荒政要覽泖■﹝土龠﹞記缶音集畱樞稿銅鞮稿藏於家憶余以癸巳入都門值公解組歸晤於淮北公豪气薄眉宇間不作風塵消沮態惟自敍船政本末甚具蓋最得意之事最失意之繇也余旣以外補懸車公賦七言律四首相慰勞多孤憤不平語余則何能當然知已之感深矣故因長公廷諤之請而傳其大者如此

舊史氏曰昔人有學文而嗣主好武去而學武而嗣主好少者兪公所事惟神祖耳當公豪忌而賜玦易及公已見知於當路屢入啟事庶幾晚達而賜環復難可柰何李贊皇云官不前定何名眞宰非達識聞道如公幾無以自廣矣

○張惟卿傳

記曰七十老而傳謂傳其行事非車傳謂也張惟卿七十壽矣有屬余祝觴之言者公聞而辭曰子知我且知我閱世之變若有言也請必以金石之事夫物固有壽於金石者乎余謝不獲作張惟卿傳張惟卿者名希曾檇李人其先自宋進士圖南以來代有顯者公少而孤育於兄嫂嫂待之虐嘗今鑿冰汲水肌盡裂鄰媼憐之爲代汲茹荼嬰苦讀書不輟島夷之亂公伏匿田野間夢靑衣道人扶其首趣之入城覺而亟走賊已尾接公繇間道得脫縋城而上依外親孫氏遂從孫氏理舊業再歲補邑博士弟子以文行有聲日進時吾郡薦紳先生莫方伯好持名撿斤斤依鄒魯姚參知雋爽自喜尙老莊公兩交之兩先生皆心重公遣子從公遊或友之或師之而參知稱死生交云有子孟端早歲能傳家學公則令徧交諸名士極其所詣曰是安取厲之類我者至乙未孟端成進士爲宜春令孟端旣令宜春適學使者禦史饒公較吾郡士讀公文奇之寘髙等其餘勇猶能使後生退舍如此計公爲邑諸生四十年其餼於學宮者二十餘年其試於棘闈者幾閱月气未嘗少挫𨿽以子貴受天子章服稱封公不謂不榮矣識者尙以爲惜也公坦中直道俶儻而造事有韜世之量孟端旣貴公恥爲貴人父徒步行裏門泊如也紀綱之僕舊日之長須供事研削者半畝之宮席門委巷但加棹楔而已及孟端沒於官而裏俗升沈寒燠之態一無所加於公餘嘗謂公以不張飽帆故石尢無力東門之不憂可能也徐公之有常不可能也公以余爲知言然公之子原嘉宗嘉公之孫汝開皆有逸才汝開一出而冠多士公則故吾也而公家故物不遠矣

舊史曰惟卿之脫身登城也時先君子方爲諸生乘城陴守及見其行事云蓋未幾而名籍籍起矣惟卿執友事先君子余兄事惟卿而弟蓄孟端凡受交兩世焉至於窮能守滿能持愁能達皆可爲末世訓矣夫謂老而傳者非公哉

○吳次公傳

吳次公者字子登名世科里人稱爲瀛洲先生歙之有吳也自唐禦史少微公始也宋慶元間自吳田徙巖鎭遂爲巖鎭望族有修處士之行者曰南坡公則南坡公之仲子也公生而早慧嗜書南坡公憐愛之不欲苦以占■﹝亻畢﹞公益自攻苦同捨生目爲書笥遊太學爲大司成姜公所器重名髙六館入棘者數矣中歲病輟業𨿽已輟業每課子弟猶時時技癢誦故所爲帖括所記持經史剌剌不自休也公於孝友蓋天性伯兄圽南坡公倚爲家督主出入修息之事伯兄有子公字之倍至恐傷厥考心南坡公病公以身禱願捐十齡益親算南坡公開九袠祝觴者交錯公自喜得請命於天而爲所親告人始知之公遊道頗廣旣病始屏居息交自隱藥褁茶竈間曰今而後三益之言不至於吾耳矣吾其畸人哉𨿽然所受父師之格言豈其以爲瑱也蓋公自謂於士行無所愧愧以病廢禮耳裏中傳公有危道得天幸者數事當礦稅事起邑子實先倡望屋平吞豪賈大家爭先厚遺丐免獨易公可順風下勿爲急乃首事者中敗竟無以難公人皆異之公所市鄰人廬舍將徙矣有病夫垂絕可爲構端故弗徙忽一日病者蹶然起謝公去去之日輒死蓋行屍也守藏者病狂自經其宗人利其死將不利於公公藥之更生公有質庫在鹽官完於烈焰中必有爲善於陰者耶公仲子之瑗有雋才交於洪奉常平叔平叔不爲諛墓者余故按其狀而傳公

舊史氏曰世吞火矣次公所居機利之輳乃以拙自全哉或謂公始孱弱於法不當多男且壽公竟多男且壽則非拙者之效也夫孝弟通乎神明古記之矣

○贈參知衝宇戴公傳

諸侯奪宗孝子收族古風邈矣南楚猶有存者而涔陽之戴爲最著蓋贈奉政衝宇公自其爲大學生時卽以行誼爲眾所推擇司其族政公廉且貞平而恕念裏中多訐訟多公逋欲化里人自族始欲化族人自身始乃計一年之通亟輸井稅而凜凜徳讓風示子姓有怨有容解紛息爭質成家廟不煩宮府環公而居者經歲無追呼之聲無勾攝之隸亦猶宗法之遺也公諱有光字仲弢自號衝宇少有蚤慧名工舉子業已入北雍大司成武陵陳春宇公奇其器業謂可張楚畱使竟學適家郵至知二尊人念之甚公曰去鄕千里寧能俟嚙指乎卽日具牘請歸司成公嘉其孝情作討歌贈別猶以我輩人相期望也乃公已絕意遠遊惟菽水是戀其尊人西溪公倚爲家督內外之事𨿽復倦勤莫不贍舉公自謂汜勝之書不減賢良之策北山之詠何如南陔之詩融融怡怡甚樂也然書有種經有畬伯子參藩君竟振公之緒云公兄弟四人友於倍篤分甘其被急難讓肥不顓以奉養爲足樂親之志若使孝弟力田之科不廢於近世則公當爲舉首矣公甘淡泊好施予漢南千畝粟其秩比封君而布衣蔬食終身不厭一綠綈袍禦之十餘年色嘗若新至於荒有賑急有濟婚葬不能舉者有助裏中稱爲眾人之母公蓋以積爲散非以嗇爲積也長公負異資博聞疆記讀可等身曬惟摩腹公指篋中藏書詰其成誦否長公言之易公怒而譙訶曰狐裘須千腋而溫雞跖非百餘不飽汝所記者豈古人之糟粕已夫其義方之教多類此參藩君蚤歲應南金之貢公將之北上臨分訓之曰京師俗尙侈靡吾先世以儉徳貽謀小子志之無制美服無購玩物無逐燕會戒此三者長安易爲居矣公所見參藩君之成立止此而自後巍科廡仕皆不及待參�君銜哀風木恨切終天者有以也參藩君爲西蜀治兵使者有勘定功天子禦午門宣捷告廟得貤贈三品與京朝卿參藩固辭當事者成其勞謙之美故公僅贈如子官賞不酬功亦足嗟矣

史氏曰用兵家立枹鼓之下則忘其親太公有才而不用其才爲親隱耳參藩君若有異焉間關戎馬身劘虎穴系渠魁而獻之闕下此其險巇寧止叱馭九折阪哉要以戰陣無勇非孝顯親揚名爲孝則太公之庭訓素矣

○處士髙南泉傳

公諱年字志遠自號南泉處士生而嶽立風儀魁岸見者神竦吐聲如洪鐘不妄言笑少從兩兄受書長爲吏部驗封郎次爲丰城學博而公以病輟業獨家居翁性髙曠喜賓客公日飭酒脯甘毳以佐文酒退而總束臧獲課力作齗齗如也翁抓髯笑曰大兒明經次兒茂才兒其孝悌力田乎漢四科萃我一門矣嘉靖壬子迫倭警公奉翁與安人避之苕溪日聚羣從置酒髙會每戒客幸無語倭事懼傷兩尊人心旣歸掃故廬之燼輔驗封公築兩堂以居翁■﹝浦上女下﹞娑甚樂也公嘗往都下心動趣裝歸則翁困背疽瀕死公禱請以身代至手浣牏廁衣不解目不睫者一月而病良已又數年而翁安人相繼逝公哀慕骨立卽歲時伏臘上塜必潔蠲以從晚病足猶扶掖起拜如禮從兄南汀公疾革目二歲孤藉而屬之公公翼之終身曰敢負藐諸孤以遺地下憂者如日女兄弟朱氏瞽且聾顧氏老且貧公餉遺相屬奚氏病公操文禱於神願減算益之周宗之夫婦夭歿埋田間公出其槥易新者具衾褥藏焉自是內外族洎故人交知而不推公爲長者以緩急急公而橐若洗矣公旣好行其徳而又先公稅畢婚嫁遂不免貸子錢然劵約無爽獨罄產延名師並日夜督諸子伯氏斤斤好修仲氏元錫以己卯薦爲鄕壬辰舉進士入讀中祕矣公居恆無他嗜嗜異書釀名酒勘古方而不喜習大人先生遊客至輒閉戶不與通去亦無所報謝垂老益罕出卽出未嘗一禦巾車曰匹夫驟貴飭車騎炫鄕裏小兒勢去則更徒步如初吾甚恥之故太史君旣通籍裏門蕭然至今徳素如寒畯則公之教也公創家譜又訪先墓於盤龍塘爲封樹立石其諸昆弟後先塋壙皆倚辦公識者服其敏而有禮公嘗爲驗封公營別墅遣一婢侍公峻卻之有囊金壽公請爲驗封居間者公面赤揮去絕不與通又絕不喜言人過聞則解護之不能則撫幾嘆息而已是皆古人所難嗚呼宜公之有太史子也𨿽然一史官不足以重公子元錫足子矣

○汪隱君傳

余讀錢公輔義田記範龍圖所捐田五百畝耳在慶曆時已爲一代創見今新都之爲義倉義屋義塾以振族人者且不貲矣乃其名不出鄕亦有不出家者太史公曰仁義附富或以富掩者豈少哉若乃小宗有專祠士庶不寢祭庶幾禮所謂治宮室先立宗廟者三吳右族多闕如而新都之君子克舉之矣豈非漸於紫陽之遺教乎余所聞汪隱君惟和可述焉君少而孤其大父環山公子之環山公有子敬環則君之季父也與君同受學學成環山公爲治裝趣二子遊南國學君辭曰不有居者孰操家秉焉用是匏系爲蓋以韋布竟其世不攺步焉君有心計能推心任人所至以廉賈聞贏得過當或說之曰試馳而之五都五都之豪可鞭箠使也君笑曰豈其逐什一而忘丘壑哉吾息矣於是一切付紀綱不復出先是巖多大賈其俗嘗數歲不一歸卽歸輒復出老不得休市朝同態故君之蚤息也人以爲達君修息由拳一夕心動間關歸省環山公環山公故不病及旬云亡而視含得無憾也卽嚙指之誠不篤於此已平生口不道人過當其急人之困略無難色撫孤甥若方生者贍妻黨若閔生者周卹塾師若黃生者保持某醫之窮而避讎者經紀某友之垂死而無殯者施藥以療煢人之病者設粥以活儉歲之餓者輸谷以佐縣官之賑者所費錢刀以千百計至於爲宗人立義約歲入子錢吉凶之事於是乎給之又倡族人建宗祠與敬環獨肩饗堂之役輪奐崇餙則新都故以此爲重而君知重之矣邑侯江右劉公旌爲善人棹楔在門君已卽世傷哉君之子太學啟基問業於余甚久往余從白嶽下山訪君於環山樓察其气貌一似靜者且自言曾受道於葉氏服气煉精業有端緒已知爲容成之術棄去不竟學有意乎其尊生也而僅得中壽獨其事有可書者故因啟基之請而傳之君名丞煦號繼環居士諸世次姻婭生卒之詳弗具論

○韓太公傳

盧龍韓公鵬南筮仕爲靑浦令有異愛於民已移治長洲復然客有徵公治狀者公曰余惟服家大人之教以服官也誠不敢隕越以辱淸白他何知焉於是識者知公有賢父然太公實未常至兩邑手誡自遠嚴於過庭無何公以內召爲尙書郎卽趣歸省覲甫期月而太公卒兩邑之民聞者爲哭罷市繭足數千里負芻踵於門尋臚太公逸事及志狀請余爲傳余久庇公棠蔭當太公壽日曾爲歌佐酌者玆奚辭按公諱應箕字希臯號南玄居士先世籍趙城永樂中始遷平盧五傳而爲太公父龍灣公以倜儻尙誼聞舉三子伯爲禦史季任巖邑而公獨以逢掖老晚以貢入對大廷迄不仕𨿽用子貴受章服一再禦之藏笥中耳當禦史公出按靑齊太公醮筆授之曰此南斗注生者也爲老親祈壽無諭此禦史銘其言按獄多縱捨至活二百餘人其朂季亦然兄弟政成歸率歸功太公公爲引滿故靑浦長洲神明之治人以爲有縣譜甚祕不知韓氏之家傳止平恕二字也太公旣不就兩邑養日率親故置酒髙會短裘皂帽浮沈里社間而數數問南來使孺子飲吳水外復何事至斥產貽之以佐廉長洲上計爲天下最當得臺省會失時貴意僅平進太公聞之喜孺子惟不瘠赤子以媚當路也淸華半席何足嚇志士蓋父子間守道恬進類如此公家世本素封以累宦挫業然行其徳不衰疏族貧交滌釜待火者甚眾有負責者焚劵不復索構宗祠修世墓繕義塾動費不貲無幾微恡色天郅孝友事禦史公如父卒之前數日猶經紀其後事以孤侄托之子遺誡諄篤臨逝不亂凡公所爲長者行甚烈悉孫宗伯志中不具載獨鵬南公六年宦遊一日歸侍斂含自躬纖發靡憾循吏孝子之報如此吾吳人所爲哀慕永思者庶可釋哉有丈夫子四人皆傳家學鵬南公先顯鳳羽鴻逵駸駸繼起公爲不死矣

舊史氏曰以余聞韓太公文武材也績學不試白首逢掖晚受賜章稍通顯非其志也公雅精騎射白猿黃老之祕悉紬之腹鈐常出兩嬰孺於劇盜手有古劍客風而嗇精自藏不露圭角又何穆穆也至於釀元气崇世徳如築九重之臺日加層累宮其上而隆隆不至於天曷止乎彼以簪組門第爲足誇者陋矣

○李太公傳

沾益李太公以子給諫尊尼貴再徼綸衮列在夕郎而世稱康義先生最著蓋公之沒而公之友少司空鐘公左方伯顧公皆一時惇史節其一惠錫以嘉名私謚之核嚴於國典者也遙遙名冑更僕不詳厥考廣文公爲善於陰可書厚徳錄公其次子蚤慧有聞以病足輟業靑紫道絕黯然自傷寧爲博徒遊呼盧豪舉旣受廣文公誡乃捨旃而事修息貲用溫給以廉賈名居久之厭其纖趨本務所外遂用其心計專力田功胼胝作勞歲入過當甘脆於是修脯於是上以奉親下以教子經師人師就其塾者趾相錯也謂尊尼兄弟曰孝弟力田科吾將老焉賢良方正直言極諫爾曹勉之哉蓋至尊尼以魁士名臣聞而延長詩書之澤恢弘廣文之緒者公也旣藨旣蔉終有丰年李氏之農乎公𨿽不多誦讀而資性開敏內行純備執喪孺慕哀感路衢辭腴取瘠產無常主迎養祖姑耄耋益謹內外仰以舉火者無數赴人緩急惟力是視終無徳色嘗行遊道上遇一隸臨橋而睨朱提有失不勝主人榜掠魚腹是甘公探懷中數鐶授之輕於脫屣廣文公官靈璧令上謁臺察公攝範庫有客托爲禦史父乘傳相過者騎從甚多視瞻有異公從屏後窺之白於廣文公曰此盜也當嚴爲備大集遊徼吏卒踐更環衛刁鬥之聲竟夕不歇客解去無何有刼富家劉氏千金者客矣邑大水無所泄客有爲公言者公曰濱海之區以水導水何患其壅時方飲次卽取案上盤盂爲諭決盂則盤受之決盤則盂受之比決盡則無水矣吏以此法行之灌漑數百頃始相嘆服鄭白渠在乃公盤盂中其膽智多大略如此公課尊尼兄弟不爲小慈聞說古今時送一難老宿心折尊尼筮仕邢臺公扶杖送之郊皆諄諄六兼語謂公不竟學乎可不可也姻媾卒葬之詳具少保魏公埋志中不復列史氏曰入觀定出觀變爲學日益爲道日損損自變生也太公仁心爲質蘊義生風其遇事也應手輒辦攺步必雅修計然之策而不滓精汜勝之術而不椎慕原郭之俠而不橫食義方之報而不驕旣雕旣琢復歸於朴緒言遺教大亢厥宗天之佑善誰其能亙之哉

○郭太公傳

夫淸白之澤遺之於於治縣之譜受之於父固有聞於史矣至若循良之與隱逸潛見分鑣而貽厥之與紹聞淵源一貫則孝友爲政施可及於國而學道愛人訓可移於官彼爲卓魯之傳而不本其所自者非世家之體例也作郭太公傳

太公者廬陵之篤行君子也自其少嫻於文詞試必傾其曹偶食餼射宮與省試者十垂得而失者至於再至於三始以歲貢走禮部再應廷試擬以教職候選而是時治郭氏易者已百餘人皆一時之選公念卽廣文所造士寧復過此乃絕意仕進與有志者講學西原山中揭夫時時覺念念止之義或難之曰不近於禪家止觀乎公曰吾所謂覺者孟氏之集義吾所謂止者周子之無欲蓋於倫常事物中求心體而非若止觀者之離見聞覺知外求空寂也識者以爲傳習錄之腳注云公嘗謂講學者使人悟不若使人信故細行不矜力追古道恩撫孤侄虔事孀嫂後生小子正容以對之罔敢以狎進族黨里巷聞風顧化片言解紛凜於公府所謂獨行不媿影獨寢不媿衾者八十年如一日也諸子以文行稱而次公成進士宰莆田三年不以一縑一錢進廉善之教所服膺者深矣先生旣沒而庠士請祀之瞽宗修神廟實錄輯遺書者以公入隱逸傳公名某號某

太史公曰宋時之爲洛社也鄕黨有爲不善者恐司馬端明邵先生知吉水有禦史大夫鄒先生今之端明也而太公以一貢籍參其間能令學者宗仰無異藉非篤行能不爲所掩乎且聞太公賦詩數百篇有堯夫擊壤風吉水先生愼許可而稱說先生不啻口宛然洛社故事甚矣其有似於堯夫也獨次公之宰吾邑兼六廉三善而有之不知伯溫而仕能辦此否請以是爲郭氏世家

○星海潘公傳

語曰曲如鉤爲公侯直如弦死道邊以余觀於星海潘公可慨焉公自在射宮以博雅籍籍稱名士中歲舉賢科官博士者再同時儕偶齊名者都致身日月之際公才不後人官不先人而落落靑氈竟不自保以侘傺死此海內憐才者所爲五嶽方寸也迹其生平坦衷負气無柔腸媚骨與人交洞見底裏酒後耳熱抓髯抵掌或獨往獨來突兀自致百人亦見千人亦見彼脂韋窺瞷察見眉睫囁嚅進語者反謂公爲狂公乃逢人輒作莊語非狂也委水王文肅嘗一見公而奇其人東阿於公則固公之師以畏友目公矣公爲博士時視學監司杜公以所爲詩屬公評公曰落韻詩不足金石請更之監司大以爲恨公之解官繇此余友黃明宇令慈水中考功法語牽公公旣歿數年黃訪余菇蘆中黃曰公不負我公不負我此足以志之矣若乃市義好修之槪具公子震開狀中前令楚黃金公者以尊賓饗公邑人士皆稱服所謂鄕先生歿可祭於社者非公其誰哉余受交於公最蚤晚而結山中之契公旣歿又習於震開嘗嘆公爲古之遺直其世美不墜有以也聊敍論如此

○太僕弘齋林公傳

嘉隆間吾郡之以無常起家者四人陸文定尙矣若乃朱司業象玄之博雅陳太史伯求之孝介皆坎壈無祿宗祊若掃有足悲者太僕林公最後起𨿽以宅憂輟業不在承明著作之廷抑其致身九列疏恩三世登年載徳天廸子保得全全昌公復何憾而猶以未究公之用爲惜嗚呼此可以觀公矣公之先上海人徙華亭爲華亭名家公生而早慧駢語響答舞象時補博士弟子員試輒髙等受餼學宮使者許以國器年稍進顓門明經師郡中治詩者多稱林氏學往往有與公同朝者會有家難身自對簿終不以雀角遺封公憂事旣得直益肆力本業名益起辛酉舉於鄕戊辰成進士選翰林院庶吉士徐文貞猶在首揆以鄕裏後進屬意公勞問公曰不苦桂玉乎公謝幸自給朝夕卒無所濡迹時論重之時同館二十有八人皆天下之選穆皇帝推擇望臣爲教習師濟南殷文通好談文章西川趙文肅好談理學公兩爲服膺而尢注意於西川每有所聞必書之簡曰吾向爲人師今乃得師耳庚午丁內艱服除授禮科給事中公自念出入禁闥得隨事獻替主恩不薄何必回翔金馬足重乎所條上皆天下大計上初卽位公進聖治十二箴上嘉納焉又請正文體禁士子讀非聖書督學使較士必一歲周曆其幅員遼遠者若南直之江北以屬按臣湖廣之湖南廣東之瓊州以屬巡道良便又請大明會典詳議宗藩事例皆有詔允行尋轉兵科左至禮科都給事中公在兵科議軍政勾補比試操練皆洞晳夙獘其巡視京營也議廣召募置選鋒均糧餉勤教演等十餘事具公奏疏中甲戌冊封荊藩荊王觴公以俳優進及吳篤不已公若弗聞也者山居二十年未嘗以子公入長安日與相知耆舊爲酒人遊意豁如也公懲俗之汰以營池臺教歌舞餙舟輿藪臧獲爲士大夫四戒終身守之城南一畝之園花竹稍具竟棄弗有其愼如此公又有造於吾郡者二事金山衛去郡七十里魚鹽所湊用是多盜議者欲攺衛爲州公遺書兩臺謂攺州必多設官多設官則掾史胥徒一時驟加官所治者少而掾史胥徒所擾者大且廨宇之役時詘舉羸非計兩臺感其言事遂寢胡中丞執禮議官民田出踐更錢爲助每七十畝加一金公固爭謂蘇松歲輸縣官以百萬計民力餘幾顧安得重困且一絜爲令有日益耳民隱謂何卒減十之七徐文貞嘆曰仁者有後在此舉矣公性至孝居喪孺慕哀毀柴立待宗黨有恩割上腴百畝以贍靑衿三百畝以贍族之貧者族有有節婦以貧故不能自聞公語憲大夫表其閭有蜀爭荊州事公正言止之荊王攺容謝丁丑分較禮闈得士爲是科最若大宗伯臨朐馮公少宗伯髙公敖公冏卿南城鄧公中丞濟河房公方伯涇水趙公皆當世名碩人以服公鑑裁焉以資望擢太常少卿圜丘禮成公受命將事有白金文綺之賜方見柄用公深念時事有所不可數請當事者求攺南爲迎養地當事者知公有意遠之也竟白主爵攺南通政尋晉太僕卿太僕署在滁山川淸遠公討求牧政之瑕與士子揚榷文萟又斥俸羨修治平山丰樂釀泉諸名迹蓋悠然仕隱無熱慕云壬午皇太子生覃恩追贈祖父及父俱如公官蔭一子太學生未幾丁封公艱公旣歸忌者遂乘間螫公天子未嘗賜公玦壯發盛年直須時復耳而公已堅臥不出前後中丞直指使者惜公才剡疏無虛歲遂昌項黃門特以邊事薦門下士之當塗者勸從父當公微時佐豪家掎扢公父子旣老貧甚公迎養畢世且厚葬之不問舊怨公以訟貸子錢馮太學太學圽其家無有知者公歸所貸有加焉曰人有徳於我者不可忘也公昂藏伉爽矜莊自置動循繩尺恥爲末俗誇毗惇尙本實有先民風範壽七十有五易簀之前擘畫家政細碎事皆可傳守幾於無怛化者憶余爲諸生時方伯莫公甚愛其幼子且委禽宦家有日矣其家用婦言中格公聞之竟以女室其子托孤之義終始不貳余以此多公而入史局後以後進之禮事公公亦數引爲忘年友謂相識晚也衷簡肅自南司空入都時唐宗伯楊宮諭尙在史館與余郊逆之簡肅者吾郡守也語次詢公起居無恙尋論公去國事曰諸黃門長上疏逓爲先者江陵時有疏出同捨生手而借公名當時以此爲言端今白矣嗟乎此海內所以惜公而公終不以自明也冑君仁甫旣徵之於當也作者而猥及於余余逡巡不敢應蓋三載而討諾責不休則亦以余爲能知公者耶公名景暘字紹熙學者稱爲弘齋先生前史氏曰古之賢者以人事君不必出於已林公旣堅臥老矣先二歲聞敖髙安圽則哭之慟已聞馮臨昫圽則又哭之慟若曰今而無以報國也豈顧私門哉宋王旦張詠皆有門下士裒其遺言厚徳以傳於後假令兩君子不先公死足任此矣繇斯以觀公又何得無慟𨿽然公之不朽者自有在矣

○漸川兄傳

按譜余家厥初爲汴人自扈宋南遷更居華亭上世有官一公始著數傳爲思賢思忠思賢又三傳至冕爲母姨錢氏後襲其姓又三傳而爲余兄今廷評漸川公公仕於穆皇帝時上疏曰臣學幸以幽介待罪刑曹遇明恩寵錫封章光施泉壤惟是宗系之未正先臣有緒言焉不勝嗚煙且懼春秋滅鄫之譏敢請於是有詔復故姓事具家乘中公世有令徳自先伯父靜軒翁以孝廉文學稱然困名場者數矣公少善病情羸年十四猶讀小學靜軒翁謂所善友白齋顧公曰吾爲靑袍所誤不欲復以苦是兒令守家教鄕裏稱善人足矣乃顧猶識公謂必國器第竟學及見其成不晚也公以此稍稍治舉子業居久之禦史南湖徐公號人倫鑑有所鐘愛長女而難其配一日過靜軒翁見公卓犖沈遠心奇之試以文搖筆立就多出人語卽靜軒翁亦不知公學成乃爾也於是徐公謂靜軒翁曰非此子莫能當吾壻非吾不能當而子師遂納公甥館盡出所藏書授公讀而更爲揚搉大義公遂覃精著述寒暑靡倦舊屙間發則書死字百餘置坐右終不輒業病亦不能爲害而名大起諸生間矣庚子歲遂領鄕薦是科也最稱得人余家則公及五泉公郡中則今宗伯陸平泉先生而下數人皆相繼脫穎去而公與今孝廉馮敕齋先生一二輩凡幾上春官不遇中復丁靜軒翁憂痛念以柔翰故不蚤事祿養至乙丑歲公乃嘆曰固也先君子不若我學幾復爲所誤遂謁選得河南歸徳府司理公素慈祥愷悌且久諸生間洞曉人情世故蒞官行法人無伏姦案無畱牘尢特重斷罪當其有所平反風裁自持卽貴豪請謁無路上官示以旨亦不能奪也時禦史李公廉巨惡若干屬公考訊公鞫之乃爲怨家所中者卽疏其冤狀並怨家罪狀白之老吏跽請兩端恐重忤直指意公叱曰吾豈以三尺爲豪民報仇者卽不大創之亂法卒白之諸無辜得盡出而挾讎傷人者抵罪郡中大快李公以公爲能遂令公悉行按郡縣事政聲籍甚焉白蓮倡亂旣獲有司引繩批根頗爲平民累太學胡大寀者寧陵巨族也以蒼頭與黨羅入獄獄已具公廉知其情爲三請於郡將得釋公遷行生追送於疆贐以金幣公怒叱之生大慚感泣而去視郡篆郡中有富室無子族亦無繼嗣者而婦寡頗不修內行家僮爭產訟於郡公乃敕婦得從父母更嫁而以其夫家之田贍學宮以其所居爲義塾一講院一諸家僮俱以法遣人服其詳當又某縣有巨室數十人上書告寡婦淫行宜去公訊之婦有所生子年可十四五詞與族人不殊義不能玷污祖父乃使母子共系一室且唱言數日後聽族人縊婦祠墓矣及更出訊之是子持母哭叩頭爲請命公於是令幽寘之旣二載其宗人相率拜謝稱婦已攺行遂爲母子如初其順人情類此屬有藩府藩府例有子粒收而無賴者從中爲姦往往縮其出而倍收其入小民不能堪要結相抗上書撫臺動至數百人郡守下其事於公公爲立法稍寬子粒額令收者自運於是藩府與小民兩便之羣聚者遂散視篆某州州故有裏役其器冊驢騾馬匹之類畢役日悉歸之官其代役者更自置至有破家者公定制滿役之家卽以諸供應具授之代者自一甲至十甲周而復始州置對簿官不得漁獵民甚便之上其事於撫按撫按檄諸州縣悉注爲令甲他若均田平賦皆稱是臺章交薦凡七疏乃以治行髙第擢爲北大理評事朝命贈靜軒翁如其官贈母夫人潘氏配徐氏爲孺人當是時公經略已露一斑而當事諸公將不次用公尊顯有日矣乃公急流勇退思靜軒翁雅志遽乞休歸歸而閉門教子厚洽宗盟施徳鄕裏日與二三先達結社林泉有以自適庶幾樂天知命者耶公至性篤於孝弟事靜軒翁備禮色養居二尊人喪哀毀骨立公始卜葬郡中有大姓走幣豫章致堪輿家黃翁且以百金爲壽公亦往謁翁見公寒士乃謬爲太言嘗公公曰此身非我有有可以實地下者都不復卹黃翁乃愧謝卒爲先生行營善地旣報以兼金翁曰君孝子也夫芋氏之子𨿽金多顧嘗使坐客與吾同飯吾熟察君意殷殷一蔬食必與老人俱是吾所以見君孝情者也郤金而去乙未公堂弟宗孟死於盜時舟人兄弟俱被傷公聞變心動且思曰盜不過刼財耳寧怨毒至是且舟子何與焉其以同難也窮治之果獲原鏹與凶械抵之法公又撫其孤婺幾四十年今聶氏以節顯而其子士鴻用公教成名士矣靜�翁沒有所遺產悉以讓兄雪潭公弟養訒公且育雪潭公二女爲之擇配治裝而撫養訒公二子傳綱傳紳並至成立各捐貲以助其婚娶復給之以田宅皆世人所難者族之人待以舉火者甚眾歲時問遺不絕於路遇婚喪時爲傾橐於所窮交解衣推食了無厭色賑窮憫乏旁及閭裏脫■﹝車參﹞助殮施恩不報島寇之亂士大夫鄕村莊捨一經焚刼居民隨取其餘公兩莊米谷布帛不盡於寇而盡於鄕人里甲廉知名姓具以白公且訟之官公憐而釋之所全甚眾然公攜家避寇嘗一宿村捨中宵心戰亟登舟人皆怪之俄而寇已接踵刄交於室獨公家不及於難實有天助矣公有二子長傳緒次九臯初公年四十餘無子忽所置某氏女者姑蘇人也入門其父母辭去公怪其女有所悲結者問故蓋嘗受某氏之聘以貧故更鬻身時已深更公亟召其父以女屬之曰卽至詰旦玷爾女名節並以簪珥與之俱不責所負女家感泣又徐侍禦季君午泉育子允治其所生母不敢舉潛溺之公聞急救得免因撫養成立未幾公以禮聘側室徐氏而竟生二子皆儁才可謂陰徳之報云傳緒垂髫時遊郡庠詩文在漢唐之際生福孫俱蚤卒九臯卽陸宗伯壻博洽好古恂恂醇厚補博士弟子員今爲太學生弟其昌曰一家之中必有宗老惇詩書服孝義爲族人領袖若漸川先生之於吾宗喫然典型矣豈非子弟之厚幸乎然先生位不稱才厚修其徳而薄收其報猶比不遇之士余以信其後之必盛也其昌於宗人中尢辱先生白眉之畜本與先生長子伯長所謂傳緒者同起童子科鉛槧徵逐形影相附中道而伯長夭歿余殆不復鼓琴每思之未嘗不淚沾襟也志欲采伯長遺文序行於世力未暇舉獨以所聞先生遺事百一不可以不傳稍錄次如左以備家乘之記錄云

○許配汪太孺人傳

神宗朝相門家法之肅雍吾師許文穆公最著沒之日家無餘藏公有四子柝田廬爲三汪太夫人出者各授其一汪太孺人出者兩子共其一非柝之法應爾也詘於力也然公捐館及今二十餘年兩幼子各成立能讀父之書能師公之儉世載其徳曾不墜其家聲則太孺人之慈訓居多文穆公之刑於貽厥遠矣太孺人者汪氏卽太夫人之從妹生有巨雷繞室之祥端淑聰慧動應女史文穆公中年悼內始操家秉嗃嗃如也文穆公素廓落不問米鹽細碎又好畱客牢醴取非時應聲至太孺人能咄嗟辦方爲宮詹時令攜家屬入都道遇貴人巨艦薄之險舟幾覆太孺人曰此奴輩自爲意气耳令沒人白諸主者主者愧謝人服其有智文穆公居政府十年太孺人佐之約束臧獲庭以內肅然不聞人聲文穆公嘗買田陽羨俟明農之日將家焉及以爭定儲事歸且償初志太孺人以爲此及身之謀不能百世盛衰何常客子多畏不如安鄕井守墳墓便文穆公頷之議遂寢逮治文穆之喪幾欲身殉汪太公諭之曰其若藐諸孤爲人魚肉何始受命彊起啟戶開縢徧召族屬視其篋以明文穆之無偏私有以太孺人所居第當屬嫡長者太孺人曰此一第也而共居何復言乎必有覸之以爲利者直於官可也旣伐其謀訟遂已相臣身後之卹蔭一子中書舍人時立體方在𦇤褓旁人交構其間異議紛起太孺人聞之略不動容曰此有朝典非可以力爭也後卒歸立禮太孺人持正知大體類此至如訓兩子惇望逢年嚴明整肅爲擇人帥無狎友諸子婦皆裏中大家太孺人禦之皆以禮晨昏定省無少假借如賑嫡女之困治庶女之裝不知其非已出也其助文穆爲徳於親故者不勝書書其大者如此

○朱母程孺人傳

司馬子長不爲婦人立傳但附書其事耳政姊以俠陵母以智其得書固也巴寡婦淸爲財雄者而次於範大夫之後何哉夫以匹婦修縣官之急至天子爲築懷淸之臺國體褻矣斯史家之微文乎國家令甲婦非以節烈聞者不受旌書非從子與夫貴者不受制書豈不一湔漢事之陋哉朱母者故奉恩綸封爲孺人者也作朱母傳朱母者程氏封微仕郎中書舍人上園朱公配也程爲學士篁墩公之裔朱則徽國文公之裔世相嫁娶如朱陳村孺人生而有文在其手法當貴孺人考文彩公難其配心奇封公竟歸之兩家俱素封孺人入門能黜紈綺習以荊布從事卽貧家女不啻也封公少有邁種意伏首治一經孺人篝燈佐讀卽寒士妻不啻也封公至孝常割股啖父行亭翁而孺人所以孝事翁者與封公等又以姑金孺人不逮養爲恨歲時饋祀不勝愴淒若有盻蠁妯娌宗黨稱之曰孝婦孝婦云竹亭公捐館捨封公旣兔喪以家之多故不能竟學將遠服賈邅回其行孺人察其色曰男子生而乘弧蓬矢安能牽於帷墻坐隳先業不有行者孰任化居不有居者孰操家秉行矣毋顧內也於是封公得壹意修息淮以南江以北漢以東遊蹤且徧每數歲一歸歸浹旬輒復往而孺人所拮據而問細巨莫不贍舉中歲遘疾或彊起治家事或臥而治之家人少踰其約束事輒僨孺人嘗曰行子冒霜露涉河山廉取贏羨而屑越用之是漏卮諭也於是家大饒裕施及州閭矣孺人奉西方之教常齋沐諷經以慈儉爲寶裏之人有逋租者沒母錢者度不能償或反頻誶語子姓弗能忍孺人力止之甚者更以酒肉金帛慰遣之語曰侮觀量迫觀守有忍乃濟可以覘母儀矣孺人有丈夫子三人封公行役幾於嗤嗤弗子在乳哺則孺人母之離𦇤褓則孺人父之�之程督甚嚴無敢偸惰視其性質所近士者士賈者賈各有成立諸子孫若婦每旦詣寢門問安月朔望率而朝祖廟門以內齗齗如也封公年老土思始稅駕於裏與孺人白首同牢三子逓視膳奉觴就無方養而家用仕於朝供奉祕殿會儲宮冊立覃恩京朝官得疏恩父母孺人始翟車茀裳式慰瘁劬云先是孺人家數見異徵有伏雞一生三卵者有巨蟒夜蟠軒窓孺人亟拜視卽逸去者有烏巢園亭之松上羣雛次第相反哺者占之者曰雞三卵將雛兆也蟒逸者慈懾暴也烏反哺孝感之徵也蓋物怪竟爲祥而邑中烏反哺之歌最著朱氏之盛豈虛哉孺人後封公兩歲卒年七十四卒之日無怛化諸子若女若婦猶能誦其遺言外典所云慈善根力壽盡乃見信矣孺人細碎事皆可書不具論論其大者諸生卒子孫姻婭之詳具載狀中

內史氏曰余昔簪筆承明掌綸制則閣學相戒曰代言有體無若諛墓然蓋其餘也𨿽然志墓有不愧者以此爲制辭何諛之有朱母之制辭故在余本其意廣之比於範史則鮑太君傳近之矣彼懷淸之事何足道哉何足道哉

◆贊傳

督同杜公贊傳

○督同杜公贊傳

桓桓將軍忠廉勇義昔鎭三陲奇功鮮二歌凱獻俘告成飲至史不絕書府不停賜蹀血窮邊角巾私第帝鑑忠勛捬髀興喟鄂國汾陽適當吾世含毫削牘用書厥事作杜鎭西傳

鶴林杜公者贈特進榮祿大夫右都督漢之季子鎭西將軍特進右都督桐之母弟鎭西將軍都督僉事文煥之季父也少英偉慨慷負气節不嗜貨利尢善騎射矯健如飛人咸以飛將目之生二十九歲襲職總旗例加副千戶非其好也浮湛裏中且十年所巡撫賈公仁元擢守魚河卽已穎脫兵部尙書石公星聞其謀勇推守寧塞營寧本公梓裏公行法無所狥人咸畏服時酋首火落赤臺吉圖內訌公日謹斥堠嚴譏察常於道上遙見一人於眾中令左右械之曰疾視而郤步必間諜也致詰之則所謂劉應隆者以罪投赤爲之覘我虛實遂請諸當事磔於市赤聞應隆死爲之寢謀甲午八月赤復紏大眾謀犯寧塞公曰彼眾我寡恐其侵軼我也曷先出不意以制之乃統驍騎出亂窯澗直薄虜營虜恃秋髙不爲備忽見我兵至遂亂眾擊斬虜首十九級虜復紏套長吉能大眾入犯定邊鹽池公從鎭守麻公貴爲前鋒與虜大戰走之擢領正兵坐營中軍二月麻公復出常樂塞公以兵從令部將王寵等先諸軍殊死戰斬虜首八十五級視各營不啻過之三月出淸平東擊火落赤等公身先三戰斬首二十五級奏凱而還四月虜入寇保寧堡公將輕騎赴敵斬其名哈走之六月奉敕進署都指揮僉事充遊擊將軍官參將事分守淸平路八月鎭守麻公檄調公將親兵出常樂塞逐虜臺甕山公從便道直薄虜營大呼虜驚散邀斬其健虜十有六級而歸虜不敢逼吉能恥其酋長屢敗遂紏眾大舉入犯寧塞長驅數百里分兵抄掠將入環慶公提師馳援至葉家岔與虜相接爲陣時虜勢眾而鎭兵道遠未齊人甚危懼公躍馬誓眾賈勇先登合戰十餘陣公師益奮無不以一當百虜扶傷遁去棄所擄掠萬計陜西巡按禦史林公奏公血戰以少破眾忠勇爲諸將冠十一月兵部敍常樂功有詔升實授參將照舊管事仍賞銀二十兩丙申二月套長吉能謀大舉巡撫李公春先鎭守麻公貴檄各路出剿時虜已有備公將本路兵出淸平斬虜十五級公不悅謂諸部將曰虜今見我獲級歸必且弛備可再一出須大獲焉乃令部將李義等從波羅堡繞出虜後多持火鼓夜犯虜營虜果不備遽驚起公統眾繼至合兵大破之義等逐北至單樹梁又斬虜首四十五級酋長嚙指徙幕李公與總督李公汶聞於上上詔兵部議敍尋加升副總兵職銜丁酉六月酋首莊禿賴明愛等七臺吉大舉入犯延東永興諸保時特進公桐再鎭延綏統兵往禦相持者二十餘日特進公屢出奇兵擊虜虜勢怯稍稍散去公聞報趨援與特進公合擊之公挺身而前斬其名哈七級禿賴等相顧錯愕曰杜家兄弟兵勁不可當遂遁還七月兵部敍葉家岔禦虜功奉旨厚加賞賚十二月恊守定邊副總兵缺總督李公巡撫王公見賓交章薦公奉敕以原官恊守延綏西路駐札定邊營節制安邊鎭靖寧塞諸路已亥二月甘肅巡撫田公樂鎭守達公云拓河西地築松山爲內固而奪酋方謀擾功詔下令延寧分道邀擊以牽制之時公方赴西恊道出安邊適奉鎭守檄令公出塞遂揮兵出安邊口仍檄恊屬分道搗剿公適與火落赤遇赤已預備擁眾四起扼公公身集二矢勇气益倍赤不能敵遂率眾走其斬虜首三百六十有一級虜獲尢眾功爲一鎭冠諸將無不推服焉四月酋首鐵雷等人犯寧塞營公率眾斬其前鋒走之閏四月火落赤等人犯寧夏安定堡而花馬池副總兵李昆被圍甚急公曰延寧𨿽曰二鎭實俱天子封疆且吾兄方鎭寧寧去安定遠而定邊去安定近余敢不卹同室之患而急在原之難乎遂飛馳赴敵與大虜接戰者兩移晷殺傷過當而安定圍解寧撫楊公時寧以奇功奏聞七月火落赤等謀人犯公遣輕騎出定邊塞至明水湖與虜戰斬其驍騎走之八月赤復紏鐵雷等東犯寧塞公馳援轉戰至關門墩走之九月套長吉能大舉人犯延東髙家諸堡直薄葭州而雷赤等俱率眾東隨吉能大掠延東岌岌朝野危之公乃請於總督李公願以本恊精騎直走火酋巢穴以牽其勢李公壯而許之公將兵夜出定邊塞直搗雷赤二部所殺傷不可勝數雷赤等適自東路歸率萬人追襲公後公返兵與戰終日身集數矢而气愈厲虜不敢逼遂揮眾圍之時行糧已盡有以濁醪進者公揮去曰眾皆渴矣吾安忍獨飲乎於是眾益感奮咸下馬爲步陣奮擊虜圍解公馳斬其名哈三級雜虜五十一級虜乃燃狼烽遙集寧虜宰僧等部與雷赤等合復圍之而公兄桐聞警自興武營馳至虜遂解圍邊去全軍而歸庚子六月鐵雷臺吉大舉入犯磚井敗之其年請告歸臥三峽別墅甲辰以總督李公巡撫孫公維城縉雲鄭公汝璧交薦奉敕以原官恊守延綏東路九月炒忽兒等七酋擁眾入犯孤山之紅崖公先驅與戰虜眾雲集公繼至不再合而斬虜名哈十二級奪其駝馬甲仗過當復追搴其二旗炒忽子以奪旗中矢死虜遂號哭遁去先是公屢出塞破虜虜不能支虜每入又輒失利去虜中畏公曰杜將軍勇如虎狼吾輩當謹避之因號公爲紅狼公又以其面赤故也自是知公守孤山乃相戒曰是紅狼公出矣吾輩不可輕犯乙巳九月延綏鎭臣缺兵部以公爲首推因奉制敕以右軍都督府署都督僉事掛鎭西將軍印充總兵官鎭守延綏公以酋首火落赤數爲邊患𨿽於往時數敗赤顧牽於節制不得一大創今專鉞在我時哉不可失也因興師出安邊塞俘其部虜一百一十有二人囚而問之罪赤悚懼遣使請如約受罰公不從赤窘甚乃轉凂其嬸母切盡比吉並其兄弟六臺吉等爲赤請罪公始受罰釋其俘丙午四月火落赤憤俘虜之恥遂聚眾謀內犯公飛馳迎擊於安邊塞下公身先士卒援抱而鼓三軍奮勇轉戰三十餘里從午及酉至明水湖虜合眾自固公張兩翼夾攻之虜遂披靡四散共斬其名哈以下二百四十有七級所殺傷尢眾赤恚甚欲自剄遂發痲右臂痺焉總督李公巡撫鄭公露布以聞五月中路酋首擺言太臺吉等乘公西徵兩犯保寧公聞報棄大軍輕兵從僴道赴擊之太等不虞公至倉卒四奔遂不能合公揮兵斬其首虜五十九級七月太恥倉卒致敗復聚眾保寧塞外欲潛入掩我不備公與巡撫塗公宗浚議欲逆擊之於塞外時公侄都司僉書文煥自安邊予告在裏公命文煥將千騎爲前鋒公率五千騎後繼出塞數十里太統眾虜迎戰文煥督眾賈勇奮擊十餘陣斬虜首四十六級會公眾繼至虜遂狼狽北走八月沙計等七臺吉人犯髙家堡公曰鎭城至髙家幾二百里而遙馳援必難驟至不若直走其巢而邀其歸路此孫臏所以勝龐涓也遂出常樂塞命子指揮僉事文燁將健兒二千人爲前鋒公統大眾繼之至塞外蛇並梁適遇沙計自髙家路歸短兵相接喧呼聲動山嶽至晚斬其名哈端大以下六十六級火炮所斃無算十二月薊鎭酋首暖兔白言等爲薊患當事苦之帝王急畿輔而鎭守左都督尢公繼先又以收夷丁過當爲總督蹇公達所紏參於是奉敕移鎭薊薊當承平久兼以重守諱戰武備大廢將不知兵兵不習戰公乃喟然興嘆者久之因徧巡各路嚴加選練如法者輒出橐中貲以犒之不則以軍律從事所至自褁行糧不取行間一菜苞苴屏迹巡撫劉公四科稱公曰武穆有云文官不愛錢武官不怕死今乃兼之乎戊申四月兵部敍延綏建安前後功奉敕賞銀三十兩大紅紵絲二表裏六月遼東虜方猖獗而鎭守適缺詔椎名帥代之兵部舉公遂奉制敕掛徵虜前將軍印充總兵官鎭守遼東地方兼管備倭七月薊酋暖兔等以公旣調遼遂漸漸臨邊挾賞因相與聚族而謀曰薊門以守爲功卽一犯無敢主戰者必與增賞而後可和紅狼公業已調遼無暇禦我矣復何畏而不犯乎於是遂以精騎千人入寇界嶺口公聞警誓師曰薊𨿽以匹馬不人爲功虜勢實以是而驕我備亦以是而廢若不一創之則虜驕益甚我廢益極汝曹其誓克此醜賞罰俱在吾必依軍法行之不以移鎭故爲汝貸也眾躍然曰諾遂騰踴赴之虜素輕薊兵且不虞公猝至亦踴躍來敵公揮兵亟擊之不再合而虜驚愕相謂曰紅狼公至矣遂大犇公率眾追斬其勁虜二十三級所全活者以百千計捷聞

朝臣無不舉忻忻相告以爲薊門僅見之功而同事者或慮虜報復恐滋多事然虜气旣奪卒不敢犯而賞亦無加焉八月兵部敍延綏安邊大捷功宜宣捷告廟行賞上然之進公署都督同知蔭一子本衛正千戶世襲仍賞銀四十兩大紅紵絲二表裏十二月酋首來暉大臺吉入犯薊鎭河流口大掠而去薊兵莫敢誰何暉大得志復謀紏合遼酋插漢兒臺吉諸部虜十餘萬騎聲言復犯薊門震恐薊遼總督王公象乹薊鎭巡撫劉公及巡按黃公等合辭奏請令公親提勁兵搗插漢之巢牽其內顧事下兵部尙書李公化龍覆奏如制府議上兪之公集師捲甲疾趨出中左所之長嶺山深入二百餘里與插漢虜遇轉戰至哈流兔時插漢已西行聞報急歸按戰於中途公張兩翼分道亟擊之虜遂北向走斬其名哈爪兒兔以下二百四十有六級駝馬甲仗倍之總督王公巡撫李公炳方露布以聞而隨以錦州之役虜破大靖屯公麾下王寵等輕騎赴敵不及事沒於陣爲同事所中公歸臥三峽矣乙卯四月以巡撫馬公從騁薦敕下兵部遇缺起用八月套長吉能等以挾討王封金印十事不得遂大舉入犯延綏各路東虜沙計等攻圍大栢油堡副將孫弘謨全軍殞而復今西虜火落赤等分犯寧塞公侄鎭守寧夏督僉公文煥破之九月赤謀令寧虜合犯淸水營遣督僉公西援而赤復深入大掠公聞虜警遂自嘉嶺歸虜獲我路人路人語曰汝曹毋狂逞我杜公歸矣虜驚曰是紅狼公耶遂走報赤赤顧謂眾酋曰白彪方自西返紅狼又復南來謂之柰何白彪者虜稱公侄督僉公號也虜哈聞赤言遽揚鞭招南下諸虜棄所掠輜重人畜星散遁歸赤不能止亦遁歸其威名震懾虜眾者如此吉能旣自大栢歸气益驕馳書延鎭復欲益大眾攻圍中路城堡挾講十事其氛甚惡總督劉公敏寬檄公統領固原及延西主客官兵應援中路公出治兵而延固兩鎭將士無不樂爲公用吉能聞公且將遂散歸巢穴今火落赤等七臺吉更疊西出以疲公師十月赤等人犯靖邊公聞警馳赴之虜至紅柳河方半渡公邀擊之斬其前鋒七人虜遂大敗盡奪其所掠而還十一月赤等以靖邊之敗大聚於旗桿山一點沙諸處火光亙數十里欲臨邊設伏誘公於伏所而甘心焉公諜知之調集西路恊守蕭捷等四路兵自寧塞守口澗繞出虜後多持火鼓乘夜夾擊之虜方圖人犯不虞我兵出其後遂驚亂赤惶遽不知所爲跨馬率眾逆戰公身先諸將大呼奮擊之赤遂驚潰公揮眾逐之明水湖斬虜首四十二級公班師歸寧塞謂諸將曰虜𨿽小挫計必復來宜乘其散亡未定再一擊之乃從間道出磚井堡棗茨梁黎明與赤左部遇虜畏公積威又衄於新敗遂不敢戰而走赤等舉狼煙聚眾數千騎遮公於柳門力戰者十餘合虜左部復先潰赤止之不可眾俱潰公揮新兵直衝其中搴其皂纛眾益不可止其斬虜首一百六十九級其斃於炮矢者無數赤遂遠徙不敢出朝野無不嘉悅先是公自磚井奏捷歸調降夷於靖邊守守難之公固爭而左轄李公左袒守間公於督撫故定邊明水湖諸捷俱不敍敍於公在鎭之後云蓋公結髮從戎親冒矢石所當名王黠虜幾數十載前後俘馘累千六百級降附者合二千部九塞稱勇將者無與比顧其成功所自乃得之於廉惟廉故士卒樂爲之死亦以廉故貴人不樂爲之用𨿽累立大功或忌功或分功或不爲上功公竟歸私第稱故將軍𨿽然他弁一失足不難以溪壑相點竟公之世而無以薏苡明珠謗者則廉徵也薦公於朝者有曰報國心眞吞胡志壯有曰遇敵曾經百戰養士不愛一錢言言實錄矣嗚呼自款塞以來文法吏不勝畸重一二名將皆仰鼻息功成則如隆冬之絺綌有急則如大旱之土龍故有言縣官不足爲盡力者臨淮不免矣公無偸心無懟色可以解印而歸可以擐甲而出庶幾哉汾陽之風乎公名松字來靑自號鶴林居士延綏楡林人

舊史氏曰當世將門有將者稱楡杜三傑其以大將鎭西同其善爲兵又同其屢奏大捷天子爲之告成大廟璽書褒而河山誓者則又同然則督同仗節而二傑者益生色於是家聲太華重矣夫李陵兵敗降虜太史公猶忍極刑以相明藉令見杜公之忠廉勇義且若爲揚厲哉

門人徐士竑

許經閱

容臺文集卷之六終

●容臺文集卷之七

華亭董其昌著冢孫庭輯

策﹝丁酉江西程﹞

募緣疏

銘

誥

像贊

◆策【丁酉江西程】

問天保之詩歸美以報上也……

問楊子云之言異端也……

問唐有哲人奇士隱淪屠釣科而……

○問天保之詩歸美以報上也曰俾爾單厚何福不除曰受天百祿降爾遐福而終之曰如南山之壽蓋臣子忠愛所願望於君者無是爲大矣無逸一書說者以爲周公晚歲所作是時成王固盛年也而諄諄於享國修短之說以視召公言永命者不少局乎乃夫子論舜孝曰得名輒曰得壽古者建公孤曰傅之徳義導之教訓輒曰保其身體而宋儒曰人主保身以保民曰君徳淸明君身彊固正人君子所深願則皆周公意也豈尊生之道卽帝王不廢與三代以降其享國永年比於堯舜禹湯商三宗周文王者何罕覩也將無逸之主固不世出與乃若唐宋諸臣有言和气洽則長生可得者有言養身莫若寡欲者有言敬祖宗則壽親賢則壽者有言修徳正事反災爲祥則永年者其說亦有合於無逸否與周公作無逸獨詳文祖我聖祖以憂勤開基則周之文王也諸士亦能揚厲之與皇上春秋鼎盛將萬億年敬天之休比歲端居拱默若有意於靜攝者而忠計之士拳拳以無逸進豈以帝王尊生之道在此不在彼與時惟八月皇上誕彌之辰諸士試推周公之旨具言之將采爲千秋金鑑錄以獻

帝王祈天永命之道有味乎洪範言之也建極之謂皇斂福之謂皇斂而能錫之之謂皇錫而能向之之謂皇錫者以爲惠也向者以爲令也夫五福者則天之神道也藏於無端運於象先迎之不來攬之不得在世主與民萌其聽之悠謬忽荒之鄕而在皇者能握之以爲惠秉之以爲令者若雨露焉貸萬物而不窮若風霆焉鼓萬物而不倦則是無逸建極之主先天而不制於天造命而不制於命也不如是烏乎稱斂福自古藎臣哲輔所爲危明主攄讜論者亦多術矣入之者或苦而不甘受之者或貌而非質至如納約甚切苞攝甚多能使人主一聽而���悟而百悟者其惟周公享國修短之說乎今夫生之有涯不必智者信也生之可樂不必貴者曉也以康寧壽考之身而長有崇髙富貴之奉不必不肖者趨也至悍莫如秦皇至英莫如漢武至迂莫如方士徐福輩至誔莫如金莖寶鼎文成五利之術然以至迂驅至悍便若弄丸以至英試至誔帖若吞餌夫亦重生爲之蔽也因其所信而感之以忠誠款惻之意靡弗動矣因其所曉而詔之以正大顯常之理靡弗投矣因其所趨而劘之以修徳弭災斡旋气化之事靡弗格矣因其所重而引之以哲王列祖經驗已試之方靡弗用矣夫謂納約其切可一聽輒悟者此也岐伯曰至人之壽者提挈天地把握陰陽不顓顓術延也廣成子曰得吾道者上爲皇而下爲王不顓顓恬養也彼所衛直藐然之軀耳宜無甚髙論而殽於天地列於陰陽六通四辟於皇王之塗得無大而無當哉及瀏覽載籍人主固有委命於天忘身殉欲者始於不自愛其生終之不復能愛天下之生何也樂不與奢期而奢至奢不與橫徵期而橫徵至橫徵不與暴虐期而暴虐至暴虐不與姦佞期而姦佞至酒池也禍水也迷樓也於身爲伐生之斧斤於國爲殄世之膏肓其民離其社屋其名曰萬世積毀其徳曰穢聞於天矣故保身保民兩得之道也國之永命君之永年兩得之道也名配堯禹身後彭祖兩得之道也君徳淸明君身彊固兩得之道也夫謂苞攝甚多可一悟百悟者此也乃帝王何以爲尊生之經哉或曰人主者神用而不已必竭貴有以韜之此柙劍諭也形佚而太甚必渝貴有以習之此轉樞諭也於求無所弗供貴有以嗇之諭在千矢之射鵠也於意無所弗騁貴有以節之諭在萬物之酌尊也俯仰屈詘以利形進退步趨以實下吐故納新以練藏專意積精以寧神斯則似矣然宇宙在手萬化生身而杜體黜聰之爲務非體也居如大神動如天帝而熊經鳥伸之爲習非適也窮天之產罄地之毛而鶉居鷇飲之爲享非情也是導引之益而非無窮之門負暄之獻而非所以酬順風之請也吾以爲養莫上於養神而形爲下壽莫大於壽國而身爲小帝王者父皇天母后上萬物一體天下一身四聰爲聰四目爲目以祖宗徳澤爲元气以萬邦黎獻爲心膂以耆儒宿徳爲膏粱以法家拂士爲藥石以四夷八蠻占气候以三辰六符察脈色晏安之毒有弗懷也美疢之傷有弗邇也夫孰知尸居龍見之爲養目也夫孰知淵默雷�之爲養耳也夫孰知和羮曲蘗之爲養口也夫孰知肅雝宮廟之爲養安也夫孰知戰勝而肥之爲養威也夫孰知一日萬幾之爲養性也六龍時乘何必減於遙興之快明徳馨香何必減於禱畤之福庶土交正何必減於丹砂之化細旃經史何必減於紫庭之書繇庚之詩作而知六气之欣暢矣繇儀之歌作而知百脈之舒平矣解慍之歌作而知元神之闓擇矣八荒之內披淳風沐膏澤登春臺煦化日被天和飲地徳物無疪厲民無夭札油油然各安其性命之情者誰非萬物一體天下一身者之大年與而奚謭謭焉見所爲我見所爲人見所爲生見所爲壽也卒之萃四表之歡�迓兩間之善气除天下之害者享天下之利貽天下之安者履天下之福後其身而身先外其身而身存於無逸之主覩矣商三宗文王弗論已古稱堯居民上振振如臨深淵舜居民上兢兢如履薄冰禹居民上栗栗如恐不滿湯居民上翼翼恐不敢息然堯壽一百十八歲舜一百十歲禹湯皆百歲今夫憂勤惕厲世主苦之爲桎梏者也玉食威福世主乘之爲愉快者也以愉快則至後世而代增以桎梏則視前王而日薄乃三季以後抑何耄期者之少耶惟有梁武明皇而多壽多辱矣無逸永年詎不千古龜鑑哉斯道也自周公之後輟不講矣其唐之劉知古乎曰和气若洽神仙自至𨿽詭詞哉可以語大理矣其宋之王昭素乎曰養身莫若寡欲𨿽非閎議哉居其要矣進而求之必也眞徳秀所謂敬祖宗則壽親賢則壽乎朱熹所謂修徳正事反災爲祥則永年乎二臣蓋大暢周公之旨而惜其時無訪落之主也天祚我明聖作明述二百年壹以無逸爲家法恭誦訓錄髙皇帝嘗謂羣臣曰朕達旦臨禦晡時還宮臥不安席不敢怠荒畏天故耳當時有以道書獻者髙皇帝卻之曰朕將躋一世生民於壽域寧一己之長生爲蓋周有文祖近接三宗我明皇祖直接堯舜垂範遠矣皇上纘承洪緒式揚而光大之二紀以來厖�純禧與天無極邇以三殿之災修省甚說𨿽中宗之嚴恭武丁之正事何以加玆乃上方加意修省卽不得復言靜攝而明問白帝王之尊生若何其以逸勸也是不然夫修�者福極之爲也福極者天之爲也人無法以知天以雨暘燠寒風之序知天人無法以回天以貌言視聽思之敬回天敬者逸之反地無逸者敬之異名也修省也攝生也同條共本合之雙美者也請以唐宋諸臣之言反復推演爲建極之主助可乎夫懲於忿懥者匹夫皆不見之圖溺於嗜欲者萬乘無不窮之物儻其宦官宮妾朝露自危山澤村墟秋毫必析愁苦上薄精神亂營而欲以全沕穆之衷養和平之福不亦難乎師古昭素之言柰何勿念也奉先思孝神是以能有報接下思恭臣是以能有沃乃或蕭薌代薦萃渙何存宸禁髙居晉接都廢假廟之誠衰憑翼之士遠而欲望茀祿之爾康繁祉之爾綏不亦難乎眞徳秀之言柰何弗念也今夫拱庭之桑非吉徵也雊鼎之雉非瑞應也在髙宗帝乙之世皆不爲災非直不災或以過歷何則域中之有大力者王耳逸有大力釀禍實多無逸有大力禔福亦博夫天何常之有向使二主者逆忠而不用愎過而不悛政事攺爲之機失而復失上帝譴告之意傷而重傷其能登年載徳令聞長世爲商賢君乎朱熹之言柰何弗念也昔周公之言無逸也叢怨有戒何民之弗和正供有則何欲之弗寡保惠教誨奉以周旋也何賢之弗親先王政刑毋敢變亂也何享之弗誠一日耽樂曰非天攸訓也何天之弗敬彼其老成忠愛先事預防譬則國醫也能辧證能絜方懸俟後世使自得其證而藥之沈奇立起矣又譬則道家言固已洞於久視之術然非捐當年之樂而從之何益於延促之數哉夫帷明主設誠而致行以幸天下以育羣生至徳也以繩祖武以答玄貺丕基也以謠於康衢以歌於朴棫顯名也𨿽壽敝天地可也𨿽然尢在於上下之交嘗讀易至否泰剝復於君子小人消長之際何憂之深也曰否曰泰上下之志交與不交而已矣不交之極自否而剝世道更何可恃恃有一陽之復可馴致泰耳故曰朋來無咎正以世道一綫之生意在此而𨿽潛來君子之朋但能無咎蓋有意君子之道長也洪範省驗卿士師尹有助焉此又錫福之旨通於易道之生生者乎

○問楊子云之言異端也曰史興而經道廢矣夫史果爲道之異端則春秋非史乎而曰說理者莫辧於春秋何也蓋夫子之言性與天道子貢不得聞而春秋筆削亦曰遊夏不能贊則安見其孰精而孰麤也吾以爲史學有異端道學亦有異端史學之異端在私史道學之異端在外道自古以然顧自宋以後益又甚矣以史言之有爲碧雲騢者有爲孔氏野史者有爲建隆遺事者有爲林氏野史者其誣善蓋愆卽唐以前所未有也諸士能舉其略與以道學言之有言先立其大者有以滅意爲宗者有言至近而神者有言致知者其同門異戶卽道學家無定論也諸士能破其的與蓋又有爲宋史辧疑者果足以討雜傳之失與有爲困學記者果足以扶正學之脈與夫今之史難言之吾直與諸子談宋事足矣若夫析道術蘄以正人心而專談宋儒何益其參古今而折衷之無剿說

夫道獨行於天地之間者也夫史不得與道參行者也顧丘明以來代不乏史而軻氏之後世已喪道至濂洛關�諸君子出而摽之幟而世亦命之曰道學此史學道學執事所以稽世次而並稱之也乃其本末亦無弗問夫民者冥也冥然罔覺無所施教聖人者揭日月以開其�而道行焉範古今以爲之鏡而史作焉道者教之本也史輔教者也其用一也仲尼述史者三詩書在焉雅言者三詩書亦在焉春秋則史矣而儒者曰說理莫辧於春秋又曰春秋之微又曰傳心之典吾竟不知史之與道孰精而孰麤也其源一也夫史固須學也文中子曰古之史也辧道今之�也辧交彼其程量萬品榮辱百代而非道孰爲折衷之夫學固須下有逸文專而曰我有罪乎乃或家操斧鉞人擅雌黃殆竊國靈者也罪將安辭夫學聖人之微言也聖人之統聖人不敢有而曰我無知也乃或臯比自擁門戶曹興幾代大匠斲也希不傷矣昔楊子云之論異端也曰史興而道廢愚以爲不然夫史果爲道之異端則春秋何書哉史自有史之異端道自有道之異端史學之異端在私史非私史之自能爲異端又非私史之卽爲異端也道學之異端在外道非外道之自能爲異端又非外道之卽爲異端也請畢其說昔者史之統嘗一矣有左右史以書君舉有外史以掌四方之志�人則至�陋矣亦且黨正月書族師歲書鄕大夫三年獻書藏於內史則是無人不史而亦無人不領於天子之史也無人不史則私吏不必作無人而不領於天子之史則私史不敢作也周衰盟府之權失諸侯之籍去蓽門圭竇之善多遏佚而不彰於是私史�焉若師春汲冢越絕楚漢實�記之祖皆已出於丘明子長之世然不聞其爲二史害何也彼二史者托王義以流藻秉素心以定裁予善必�而有徵創惡𨿽剛而不吐定哀之微寧錯經以辧義羲皇云邈乃闕疑而不書觀其並包諸乘羅网舊聞三五墳索倚相讀之以爲多有國春秋墨翟綜之以爲博者無不尋以斧柯引之繩墨卽有私史皆榱桷而椽�之矣由此以譚史家之統惟天子能一之天子失之良史收之異端不足患也愚所謂非私史之自能爲異端者此也昔者道學之統嘗一矣將爲愚人耶曰困焉勉焉將爲賢人耶曰擇焉執焉聖人則天聰明矣然且憤忘食思忘寢七十而後敢從心所欲則是無人弗學而亦無人不稟於聖人之學也無人不學則外道不得作無人不稟於聖人之學則外道不敢作也仲尼沒而微言絕七十子喪而大義乖杏壇洙泗之塗過而不問於是外道興焉若莊生之敍九家苟況之非十二子凡似是之說皆相望於子思孟軻之世然不聞爲吾道害何也彼二子者紹聞一家之遺私淑五世之內其脈眞故詮言絕肖其祖其傳的故覺世不愧於師兩間位育收諸未發之中千聖淵源發於幾希之竅故能叩扃啟鑰振瞶鼓聾若索隱行怪孔子之所憂詖淫邪�楊墨之所據者莫不望洋而嘆見睍曰消苟其來歸卽天包而海納之矣繇斯以譚道學之統惟聖人能一之無聖人而絕有賢人而接亦不患異端也愚所謂非外道之自爲異端者此也私史之日煩也其在晉魏之後乎有家乘有郡書有偏記有小錄有逸事有瑣言有別傳皆謂之私史私史者史之惑術也其言出於朝士者也則以爲實歷而有稽其言出於野士者也則以爲虛中而無據淩誶之事察士之所求也刻核之言不肖者之所索也非史家之異端可乎𨿽然非私中之私也未甚異也以言其厚誣則失人之科而非舞文之罪也以言其不根則供笑之優而非憎主之盜也以言其承虛則吠聲之犬而非含沙之魚也以言其淺膚則陷井之鼃而非黎丘之鬼也至於宋而遂有不可詰者讀碧雲騢而先憂後樂但�語耳讀孔氏野史而焚香告天定欺人耳王元之不得志於史職也則有建隆遺事以修怨焉若無意於趙韓王也有林希古黨於章慞也則爲林氏野史以蓋愆焉若持平於元佑諸君子也者其設心積慮將使姱修之士蒙疵颣於汗靑黠詐之夫掩肺肝於白日而不爲異中之異哉宋臣李天性患之於是取名臣之受誣而的然有據者案而斷之曰典故辧疑誠史家之金湯乎而執事猶若有未盡者何也豈以正史之中亦有升天按地上下其手者耶亦有茹霜噴露寒暖其筆者耶無論魏收仱玄之於班掾何爲耶無論陳壽歐公之於錢氏何爲耶卽厚誅叢史以如鉤而薄貸蘭臺之亦黨何以服魏秦諸人之心而關其日也且大熙寧之事苻離之役宋之大關鍵也以實錄不能正而尊堯錄正之以時政記不敢書而齊東埜語書之豈得謂私史之中無如陳瓘周密其人而略無助於謀野之獲哉今宋史具在謂宜仿唐書紏繆之意刋其曲筆歸之雅迹亦千載一快也外道之日繁也其在戰國之後乎有諸子學若管商者有注疏學若服鄭者有老莊學若晉之王何者有釋典學若唐之房融梁肅者有禪宗學若宋之張天覺張無垢者同謂之外道外者吾道之岐路也有聖法以爲之藉則康聽惑有巨子以爲之驅則風尙成遊方之外放誕者適也解世之紛髙曠者趨也不謂之異端可乎然未異也非同中之異也言乎其相畸則門外之敵而非室中之戈也言乎其相濫則涇渭之分而非淄澠之合也言乎其相形則楡枋之飛而非修明之彩也言乎其相親則分席之交而非攣子之似也至於道學之中乃有不可曉者金溪以養性爲宗也而欲廢格物近於動念卽乖者焉楊簡以滅意爲宗也而曰底用思爲近於疑處卽魔者焉釋之所爭者神不滅也江門則易之日至神而把柄可見矣禪之所默者知之一字也文成則易之曰良知而面目畢露矣此皆與濂洛君子生則同修闕裏之言沒則共廁兩楹之奠而何其同中之異如此哉先臣羅欲順憂之於是取諸儒之逃禪而顯然近理者案而斷之曰困知錄誠正學之金篦乎而執事�若有未盡者何也豈以時雨之化亦有爲上智設者耶豈以狥象之獘亦有與玩物同者耶夢寐卽白晝之爲屋漏卽康衢之見又何求多於子靜耶寧爲眞狂無爲眞鄕願又何苛責於伯安耶卽捨其完爍之懿而惟撿其毫釐之差何以服子靜諸公之心而奪之符也且夫藏室之老西方之曇二氏之眞鼻祖也猶龍之嘆同世而弗攻有聖之稱先時而懸斷豈以楊陸諸子故嘗辟邪崇正者而反麾諸門墻之外哉今諸語錄具在謂宜於性理一書之外總其條貫別其門庭亦千載指南也宋之鄙人有寶其刓鏡者過於肆見秦宮之匜直洞其膽乃自失也此史學諭也有學歌者自以盡師之巧咀辭去其師爲送歸之曲聲振林木響遏行雲而後終身不敢言去此道學諭也𨿽然今之彈事史也能皆得情乎吾恐白簡之鏌鎁不憯於稗宮之刺客也今之剡薦史也能無虛美乎吾恐滿牘之吹噓不重於一字之華衮也今之庠序學也能不長傲乎吾恐處士橫而憂在君父二氏之徒其有辭矣今之詞章學也能守傳注乎吾恐弔詭勝而憂在人心朱子之脈從此遂絕矣語曰學視者先見輿薪學聽者先聞撞鐘此今日史學道學之所急者也

○問唐有哲人奇士隱淪屠釣科而劉邵復推本觀奇之繆乃士亦何必奇虞周之才盛矣無奇也兔置之詩鄭氏以爲野人美閎夭散宜生而作不然豈其幹城腹心而遺之野乎乃叔世戰爭之秋天下果有奇士若啇人也而存鄭九十老人也而力能出秦救以存魏處士也而滅烏丸土人也而止王宗侃使不復淘虜布衣也而起義以抗金亮下第進士也而以空頭敕徵兵五千解澧鼎諸州之危此其人皆倜儻負才萬不試而出一焉猶足以修國家之急又往往能逃之爵賞之外或物色之不可得何奇也諸士試按次其事而評之可乎宋範仲淹蘇洵蘇軾泰觀之建議皆急奇士不難越拘攣以搜巖穴然觀古將相大臣如裴度烏重胤則旣試之效矣而識者猶有李元平劉秩之懼豈知人善任有未易言者與今方內久安人材靡於豢養謂宜有不測之察舉以收嵚■﹝山欹﹞歷落穎脫絕倫之士而樂浪之役布衣輕俠稍一嘗指乃天下之責四面至矣明詔方逮治之以正欺紿之罪豈不當哉𨿽然懲於若輩而謂仲淹蘇洵諸子之論亦可一切廢者否也玆欲使眞僞�分羣策畢舉操何術而可

自昔謀國者曷嘗不與豪儁共功烈乎張百目以爲羅是恢弘之遠略也乘眾尢以爲翼是忠篤之長慮也得一士而制千里之難舉一人而開匯徵之門壯尊俎之折沖洗山川之閼滯顧不韙哉𨿽然事有同指而異歸同情而異效者何也人固不易知用人亦不易也與之爲有方豪傑之士或逸而出焉與之爲無方嵬譎之士或貿而入焉是敗道也敗生懲懲生疑遂曰天下果無奇士夫使賢知長往而姦雄竊笑者必繇此矣此之不可不辧也蓋劉邵有用奇之論而世多非之曰士要於適用已耳常人吉士自古所須絕智異能世不多得用人者不出乎莫不然之數而道乎百無一人之行非儀的也吁此豈以常人吉士者處於才不才之間固機緘謹營壘立於不敗巧於用短者乎又豈以絕智異能者閃爍不測詭故不情吐霧五里揮日三捨蹈險若騖與沒俱出以人國僥幸者乎非也制治未亂謂之常人勱相國家謂之吉士吉士非奇士弗勝而能爲常人者能爲非常人者也今夫解臚理腦刳腹滌藏醫之奇者也未若肌膚之治之尢奇也動於九天藏於九地戰之奇者也未若上兵伐謀之尢奇也不講於用奇之說而但以溫平無毒之劑爲善醫堅璧淸野之師爲良將吾不知其能終無患乎且夫人固有一不爲少萬不爲多者五人曰茂十人曰選百人曰俊千人曰英倍英曰賢倍萬曰傑萬傑曰聖此皆絕智異能之別名也天下之髙以爲三公一國之髙以爲九卿一州之髙以爲二十七大夫一鄕之髙以爲八十一元士聖人在上百里而有一賢則猶無有也王道衰微千里而有一賢則猶比肩也故曰亂國之廷無人焉無人者非無人也蚉負山鼎折足視其印固已累累而綬固已若若矣邵之言用奇得無意乎昔者堯舜之世比屋可封唐虞稽古建官惟百以官不勝少以賢不勝多以十六族則不能舉以萬邦黎獻則不盡臣以巖居穴處許由巢父州伯石尹之徒則不能致然而謂之野無遺賢何則彼其五臣九官皆萬傑之聖也一璣衡而測天地之度一干羽而動頑苗之格一手一足之烈而偃四海之洪波一奇一偶之迹而發九疇之祕藏以非常之人致非常之績𨿽有遺賢焉猶之乎無遺也蓋其所謂無奇��公旦以碩膚之度弘�握之勤所執贄而見者十人還贄而相見者三十人貌�之士者百有餘人欲言而請畢事者千有餘人於是得三士焉以定天下所籠致若彼所推擇若此無亦惟是天下之選是崇是急豈其簿收白屋之譽爲今觀其布月令則仲春聘名士季夏贊傑儁不問時矣訓商奄則曰廸簡在王廷有服在大僚不問仇矣系九兩則曰友以任得民藪以富得民不問官矣麗八議則曰議賢曰議能不問疵矣士生是時苟有絕智異能無不承光仰流赴尊帝之求而與賓王之列能眇天下而不稱奇才焉略眇天下而不稱奇謀焉直眇天下而不稱奇節焉勛眇天下而不稱奇功焉非無奇也燕函粵鏄夫人而能爲也雄駿不創壽於旗幢豪傑不勒名於盤盂無事而表異也烏乎奇烏乎不奇奇士之有聞也多於三季之衰戰伐之世矣封略之內莫非君土食土之毛莫非王臣計過憂天義不逃雨如此者奇天下盡亂無有安國一國盡亂無有安家完卵於巢解醉以酒如此者則又奇鶴實承軒予何能戰鶩有餘食士饑欲死急而不之應是果知我也出而圖吾君是使失士者愧也如此者則又奇生厚則安存之慮深事苦則矜全之情薄以金注者惛也以瓦注者巧也彼飽而不飛此困而思鬭如此者則又奇屠龍之術當年莫試失矢之壺千金可享技癢而不禁貨畸而欲�如此者則又奇名未聞於人建鼓而行之能已見於世善刀而藏之不爲爵勉不爲祿勸以憂社稷者貞士之槪也排難解紛而輒取者商賈之行而義之所不敢出也如此者則又奇蓋執事所問弦髙諸人大都近是矣方秦之襲鄭也弦髙販於周以乘韋先十二牛犒之孟明曰鄭有備矣捲甲而還語曰智貴卒力貴突弦髙有焉方楚之攻魏也魏使人求救於秦秦救不出於是唐且九十餘矣西說秦王秦王爲之濟師而魏故得無恙也詩曰辭之懌矣民之莫矣唐且以之烏丸數擾北邊田疇躬耕徐無山中者耳不數年威信大行鮮卑致貢烏丸竟受首焉王宗侃淘虜彭州王先成與眾同患者耳一出奇而流亡盡出宗侃意消百姓得復業焉此二子者無半通之綸一尺之銅而屹然以其身捍大患庶幾哉社稷之福矣當宋紹興時有以忠義三百人復沂海諸州而金主亮環攻之不得志者魏勝也當宋開慶時有以不知誰何之卒五千人保澧鼎諸州而制使物色之不能得者張惟孝也此二子者不費一斗粟不掛一領甲而毅然以其身敵王愾庶幾哉尊攘之義矣不得爲奇士乎哉𨿽然卻敵者奇矣而寄斥堠於塗之人何其危也請援者奇矣而制國命於辯士之舌何其無策也田疇先成之計奇矣而當時之牧民禦眾者何如也魏勝惟孝之兵奇矣而當時之橫門專閫者何如也爲國家計與其藿食者之善謀不如肉食者之無憤也爲諸子計與其生而爲亂世之奇士孰若用而爲治世之能臣也且夫權藉者萬物之率也而時勢者百事之長也無權藉背時勢萬不試而出一焉猶尙如是況於順風而招登髙而呼騁逸足於康莊縱遊鱗於大壑其所成就不尢足稱哉故有言信義可疆而豪傑不可學者蘇洵也有請兩制大臣密舉忠義有謀之人邊塞武臣陰求壯勇出羣之士者範仲淹也有謂成才不易得而奇材最可惜者秦觀也有請破康人之論開功名之門者蘇軾也言人人殊皆欲國家收奇士之用而已矣乃執事顧患其若房管之於劉秩關播之於李元平者何哉善乎劉邵推言之也曰用奇有二尢之失尢玅與尢虛者也夫尢玅之人被褐懷王者也吾愛吾鼎者也若滅若滅者也不飛不鳴者也眈眈逐逐者也望之似木雞者也不爲鼯鼠發機者也尢虛者不然乘人鬭捷者也喙長三尺者也羊質虎皮者也鴟義矯虔者也借叢馮社者也鮒人鯢居者也不盡狗馬者也故曰尢玅之人多含精尢虛之人多瑰姿彼含精而我皮相則失之彼瑰姿而我舉肥則又失之而且曰使貪耶是相於賄也使詐耶是相於姦也舉盜而盜耳舉虜而虜耳不亦輕朝廷薄巖穴之士耶是故莫急於知人莫要於善用夫知人難也造事者能知人虛懷者能知人廣詢者能知人去讒者能知人善任難也禮士者能用人因應者能用人推誠者能用人一權者能用人今夫以愚欺智罔弗察也以私投私罔弗愛也兼聽之言罔弗公也偏聽之言罔弗私也造事則權度精虛懷則藩籬撤廣詢則以耳正目去讒則以心正耳皆知人之術也士故有志不可豢也材各有宜不可枉也信而見疑不可任賢也能而復禦不可用將也禮士則士殉知因應則官任器推誠則心膂輸一權則手足展皆用人之道也斯以萬舉而萬當也不然愼勿言用奇哉方東事之興也蓋亦有布衣輕俠深入虎穴矣過而信之則遂以爲陸賈爲酈生過而疑之則遂以爲巫臣爲趙信今其言多鑿空效如捉影曾不得雞嗚狗盜之用而顧有剖胎焚夭之名世有姦雄心以覘朝廷之深淺矣要以國家賞太輕罰太重資格太拘文法太刻自勞臣力吏終身自墮者何限而況艸澤之士乎其爲沈淪可勝道哉夫豪傑猶龍也寸雲尺霧澍雨百里則執事所稱者是已元平劉秩其土龍乎蓋又有毒龍焉其怒而飛白日晦而海水立髙歡李密輩莽與好龍不得眞則毒龍端可慮矣

◆募緣疏

積慶寺建禪堂疏

玄墓造殿疏

古杏募緣疏

上海縣龍華寺建藏經閣疏

建石殿疏

重修積慶寺募緣疏

重修新橋募緣疏

飯僧疏

化佛燈疏

募齋疏

爲劉居士題疏

題古潭疏

重建虎丘禪寺募綠疏

○積慶寺建禪堂疏

積慶寺後有宅一區是先伯之故廬本給孤之初地厥考肯堂厥子構人都非矣南方入定北方起僧其病諸𨿽污泥不礙蓮花而穢土難參香積每梵鍾之到枕似得皈依或勃溪之度垣殊妨晏坐非維摩搏取三千界乃歌利割截無邊身雲水褁足而不來居士攢眉而便去必有布金之緣如水投水庶成捨宅之事以空還空庶子首作金湯素庵因而荷擔願我同志咸廣擅門捐彼杖頭��余展此架裟一角地叢林廢叢林興衣缽宛爾招提遊招提宿社開乎

○玄墓造殿疏

姑蘇有玄墓者蓋震澤之上游梵天之靈境也雪暎梅花似得孤山之路泉歸蓮社如遊慧遠之林昔萬松曾一口吸盡具區今僧灌披三條悟明大事荊蓁旣剪輪奐將興𨿽蘭亭故有茂林船子上無片瓦念佛地有金尙資檀度而僧人作定反與道謀信能傾瓶缽之餘嬴便可落招提而遊宿多材爲林不取期於一歲善因成果是所望於十方嗟乎昔也僻島窮巖尙有禦花之鳥今也朱門大宅閴如緣木之魚何則名聞旣普剎那而化寶坊感應未交畢世而難茆蓋欲攝慳貪之種須豎精進之幢不日成之吾筆非椽斯言左劵哉

○古杏募緣疏

此旃檀林有文杏樹𨿽老僧過其甲子實古剎齊其春秋半瘁半榮或娑羅之受記一花五葉值少林之懸絲有僧以成法破法皆爲涅盤欲樹之舍身分身而作佛事匠石屢顧斧柯將尋嗟乎末劫攛販如來佛猶不免樹何以堪哉章吉用等捐布地之數金壽參霄之百尺恆使僧不有而俗復不有如連雞之難棲庶幾才亦全而不才亦全免萬牛之回首人閱樹樹閱人畢竟人能呵護�視今今視昔直須今作津梁若也勿剪勿伐嘗存鳥屋之思則何壞何成共證鳥窠之法矣

○上海縣龍華寺建藏經閣疏

今海內奉大雄之教甚盛列剎相望不知其數矣其得敕賜大藏經五千四百八十卷者蓋寥寥乎千里而遙曾無一焉間有之必其封望之名山如三峩五嶽者又不然則如陪京興都神靈之發迹也又不然則如金焦落伽江海之奧區也乃玆海邑之在郡縣間其彈丸乎龍華寺之在名藍淨剎間其秭米乎而得與於敕賜之一數譬夫幽人寒畯而與將相大���帶礪之封豈不異數中之尢異哉𨿽然匹夫而帶礪也則有濯磨修餙以荷姝寵耳蕞爾叢林而聖天子之法施及�則必爲聖天子弘法弘法���於闡教故夫建閣以庀藏集僧以翻經作室以安僧聚糧以接眾使平原易地而勝於江山僻壤孤村而壯於都會�數事何可一廢吾聞佛法付囑在天王帝釋龍華建於錢忠懿王而賜藏在今皇帝帝王之事古今一揆矣代之有終者非此方眾庶而誰望

○建石殿疏

近時法師有造銅殿者有造法華鐘者皆已成就爲震旦希有功徳至爲石殿而四壁刻法華經者其事尢勝何則銅殿可欲石殿無可欲無可欲則其傳永也壁經易讀鐘經不易讀易讀則其教普也是爲萬緣和尙之發心余爲手寫序品第一又以詫於諸同心者書且刻之此經此石此因此願此開示此悟入盡未來際無有窮盡是舉也𨿽謂靈山一會可矣

○重修積慶寺募緣疏

江以南列剎相望未有稱坐化庵者惟吾郡積慶寺元壽堂祖師之肉身在焉是以得名自元至今三百餘年矣夫以地水火風之幻軀靈光巋若而宴坐經行之淨域風雨漂搖豈壽師護法弘誓之願乎宿乘非至人所戀而茇樹亦後代遐思膽祖容者旣作希有想皈敬想則此等之栴檀瑞像卽師之七寶臺此寺之苔蘚閒房卽祖之方丈室忍視其日就傾圯而使詩人有禪宮亦銷歇之篇與世尊亦塵埃之嘆耶且其求易供其出易核無王珣捨武丘之千問龐蘊擲湘流之百萬證明功徳有壽堂祖師良足起信非若他方興作始則建鼓而招後乃空華不實敢以諗於檀施者

○重修新橋募緣疏

範龍圖詩云一棹危於葉旁觀亦損神他時在平地莫忘險中人余頃度婁水之新橋頗念斯語觀其柱欹材朽無風自搖承足之處支離不屬垂垂欲墮剎那失足便入魚腸吁嗟險巇乎危哉彭祖懸絙而觀井王陽望棧而回車尊生之人不過此橋過橋者復不念險中人當誰望耶余故稍爲捐貲且以論於同心者

○飯僧疏

淨土卽禪也飯僧與放生卽淨土也離饑火得正命食非飯僧境界乎離怖畏得意生身非放生境界乎本迹𨿽殊不思議一也是故飯一僧與供養十方賢聖等無有異治一生與度盡恆沙物命等無有異兩者剎那運心與盡未來際永不退轉等無有異在修淨土者弘願深悲植此徳本耳靜方禪師之說彌陀經也諸檀越之飯僧以百計放生以千萬計也此吾郡之現淨土相也吾聞優缽羅花千年一開花旣開矣各檀越勿生退轉心以圓此果可也余請先登以導焉

○化佛燈疏

迦文佛坐道場四十九年不說一字慧度僧造藏經千五餘卷不掛一錢蓋眾生現行具有檀那之因而法道流通或當時節之至於是慳貪蠲破勝果圓成娑羅向東而榮貝葉從空而墜矣嗟乎永嘉欲粉骨粉身以酬恩永明欲皮紙骨筆而繕寫況於捐此朽貫續佛智燈寔人天之福田豈衲僧之家具然而顚倒見無難遭想有情耽世樂委用恢等泥沙事涉法林護錢不啻腦髓將使閱百繇旬無一經徧四天下無一藏矣凡我同志勿受邪困若也祇樹孤園仍見黃金之布地庶幾吳門�練忽見白馬之追風

○募齋疏

法輪未展先展食輪十萬八千人俱遊香積土𨿽然人人喫飯不曾咬一顆米是名不住相布施是名眞法供養廣上人發願如是如是

○爲劉居士題疏

昔有龐居士擲百萬於湘流今有劉居士破家散宅行五千藏於赤縣神州其友不必簪紱而惟天親無著之相求子不必祿仕而以探微道子爲貽謀行無人損心與天遊富可使貧深悟無常之理化而無怛當乘大願之舟

○題古潭疏

三峩髙出五嶽秀甲九州島震旦第一山也余嘗爲僧書云五嶽之外峩嶽最髙六度之中檀度爲上蓋以先施者今日爲古潭舉之

○重建虎丘禪寺募綠疏

虎丘禪寺者大吳勝壤西晉名藍爲王珣捨宅之破荒亦支遁買山之小隱龍宮鷲嶺與云日而蔽虧鳥革�飛極人天之巨麗蓋形家以眾大取小故南朝四百八十寺爲最尊而釋子以弘法付僧故竺典五千餘函其恆轉者也盛衰相禪成壞本空始睿皇帝己巳之年罹郁攸氏丙丁之罄歷元初屇陽九再逢突如其焚向邇不戢長�反風鮮應徵君噀酒無靈聽經石饒貯千頃火雲可中亭無恙一方明月丹霞全提正令若一佛二佛之可燒趙州橫肆宗鋒謂木佛金佛之難度堂堂像設莫捄頭然訿訿闡提懼懷腹誹疑護法之神通污漫使太乙之定數堅牢生退轉心斷皈依種矣余聞而訶之曰是何言與是烏知佛恩之廣大佛戒之密嚴與何以言之今者八紘之內一紀以來遼薊則猰■﹝犭兪﹞未剪黔巫則干羽猶賒骨以澤量燐多夜爛而惟是吳水吳山晏然樂郊樂國豈非沿蕭梁有漏之果燻眾生慈善之根佛寶法寶隨蓮宇以紹隆刀塗血塗際棘林而跳出寧得歲以及此何戴天而忘之耶若乃茂苑長洲舊是管弦之地樓船簫皷慣爲遊冶之場晨鐘夕梵雜釵釧聲鮑肆屠門混旃檀供諸輕垢罪訌梵綱條歲月滋深天龍積慍出異災而徽眾委焦土以爲師契經云共業所感者非耶夫共業所感者仍須以共業消之譬夫因地倒而因地興反手云而覆手雨奚必待身爲牀痤徧三千有若个地布金錢先四眾鋤其穢而淨者現捨有舊而新是圖天火有同人之文澤火有革故之象祝融峯淸涼寺境在人移毗耶室香積邦土緣心造則三十二相重瞻善逝之眞容五十三參復開彌勒之樓閣矣滇勿銖銖兩兩靳泉府之一毛故常剎剎塵塵奉檀門於六度援毫前導拭目觀成謹疏

◆銘

原心亭銘﹝館課﹞

犀角銘﹝爲王圭叔觀察﹞

附復書

天然幾銘

○原心亭銘【館課】

三木未分渾淪一气气本靈虛陶鼓天地天地有心惟人攸寄圓顱方趾含陰抱陽中有王者巍巍堂堂經緯萬行綱紀五常人各有心心無形相焦火凝冰膈膜蔽障非心本初如鏡現相像本不有鑑常自空寂然不動感而遂通虛非罔覺應不失宗以靜爲心心不屬靜喜怒哀樂竅於眞性檻馬牢猿彌增躁競以動爲心動卽屬情欲也無涯聲色縱橫隨波逐浪醉死夢生是以學人識心爲要旣識眞心觸機是道糟粕非麤神化非玅何以識之心有靜時靜而忽應不及思維未發气象於此可知旣已知之存養省察活潑潑地常惺惺法習而安焉先登捨筏亭揭原心至教是存銘以志警丹書並尊

○犀角銘【爲王圭叔觀察】

非熊非羆厥獲維犀利用行師非金非玉厥觴維角大斗斯酌文武孝友執訊獲醜彤弓兕觥燕喜則有叔作寶尊章帝之佑有酒如淮有福如酒王氏子孫永保受

○附復書

明公文武忠孝世濟其美往者絕鯨波劘虎穴廓淸三韓撫定卭�有存與國拓土疆乏殊勛而讒人蔽之未耀於光明天用錫金殊物以彰公之功此嶷者角也無謂玩物杳杳冥冥其中有精若照鬼之鏡驅山之鐸公輔之刀除毒之劍濯河之璧記事之珠龍濱之墨自公佩服以來必有鬼神潛衛吉祥咸集而公不自知者陰符經曰食其時百骸理以爲如意乎手食也以爲假山乎日食也手食日食孰口食親乎琢之爲杯日飲醇酒數斗必收刀圭之用以堅報主之身何則虫之蟄下聚於足犀之炁上聚於角犀與蚌不同類而其采吸月華則同蚌得月則珠生犀得月則紋生皆通靈之物也曩聞之劉大夫在海南見一犀觥等犀也而實之以酒浮光晃耀跳丸蕩摩晝輪紅而夕輪白劉不解郤之惜此夫叔夜之失石髓者也犀角度三尺以上此自犀中龍剖之必有奇治以爲杯寧待邀明月明月自貯楞嚴所云十種仙人有堅固日月而止性命者公坐進此道矣公若曰吾趣向宗乘十種仙人法塵影事未足當吾犀辟也則請以觴借野叟爲一日之用野叟試其何如杯銘應教作數言則遊方之內者也

○天然幾銘

南海之南輪囷離只棲鶻屯云騰蛟致雨其生也不知幾千年其來也不知幾萬里君子所憑能勝則喜

◆誥

二十八宿寶硯誥

○二十八宿寶硯誥

龍尾之質鳳池之凹端州東井昆吾寶刀眞如兔角贗如牛笆神藏鬼護余也實遭其紋柳浪其韻云■﹝金敖﹞不砥而平不危而髙月尙圓魄斗轉星杓如玉有筍如琴有軫非鸜鵒來乃璇璣本如手之膩文心是引石室參羅雲臺可凖婁明𨿽瑩混沌詎損昔余東壁子虛長揚爾不余拙亢彼奎艸今命爾翼畢世相將餘如木雞觜距忽張月氐非遠芝房非祥塵土腸胃守黑乃臧延於世冑箕裘之藏歲次鶉火日中星昴大史氏著寶硯眞誥

◆像贊

定光佛像贊

大士像贊

十六羅漢像贊

佛贊

達摩像贊

飛霞大仙像贊

希夷像贊

緱山玉太史像贊

奉常沈日峯像贊

馮少墟橡贊

施奕之像贊﹝有序﹞

宇溪陸隱君像贊

陳丸余像贊

馮忠襄公像贊

海道人像贊

覺虛師像贊﹝有序﹞

題延生像贊

夜臺禪師像贊

諸徳祖像贊

得岸杲公小像贊

沈華齋先生像贊

周虞卿小像贊

盧原甫像贊

題蔡道寅小像贊

環溪陸居士像贊

塵隱居士像贊

周公美像贊

吳江村像贊

施沛然像贊

沈海�像贊

澄源上人像贊

孫儀蜃像贊

丁南羽像贊

喬方伯像贊

劉松野像贊

夏有之文學像贊

吳問生像贊

姚五山像贊

潘泰鴻像贊

○定光佛像贊

木佛不度鑪金佛不度火四大所和合孰是眞法身定光是何人幻形亦常住水浸浸不爛火燒燒不著父母所生骨堅固如金剛或名長耳僧或名宗慧師遊戲大神通而依寂光土以依寂光故無把茅蓋頭莊嚴此道場坡公猶欠事有�檀度者見佛亦非難錢貝不唐捐人天成善果

○大士像贊

兢伽剎內古如來又何毫端現寶臺欲識大悲眞面目十方鐘鼓普門

○十六羅漢像贊

獨有一尊者過海不赤���何物行初無一物著

○佛贊

火焰轉法輪象上無轍迹欲知不二門無智亦無得

○達摩像贊

依經解義三世佛窟離經一字卽同魔說佛魔俱掃是系驢獗曠然無聖解語非舌瞻對師容少林衣缽

○飛霞大仙像贊

文皇本固時胡瀠奉詔旨旁求汀海間歷�徙爲爾忽日開�面云類純陽子虯須而鶴骨臞肥稍異耳淸都故翺翔塵世亦覯止鏡光因像現鐘聲隨叩起飛霞若再攀頂禮首重稽

○希夷像贊

白驢入華山劍客心已了猶嫌愛睡歌不如一宿覺

○緱山玉太史像贊

冰壺方潔玉尺鎭浮介不崖異和不比周盎今如春肅兮似秋畫地而蹈虛已以遊履盈若墜疾惡如仇振衣千古撿鏡九流胸蟠錦繡腹貯墳丘單辭月旦尺牘天球气劘鹿角聲動螭頭鶴鳴子和克紹箕裘魯前周後國論家謀無子牟戀懷杞人憂不朽著述秀甲九州島平視元美齊肩用修若相門之有相則贊皇忠宣之儔吁嗟乎修名旣立大命不猶將托豪翰寫神照終愧於道子與僧繇

○奉常沈日峯像贊

東海鍾靈婁多耆碩公也後起先民時惑方潔冰壺持平玉尺不競不絿有孝有徳神祖端居釜鬵相隔天官子部升觀靡測姚江髙邑克舉其職公鼎爲三聲光奕奕勁骨衝襟朗鑑淵識周踐望郎星霜數易爰從民譽首正選席抑躁懲貪表微揚側舐犢柔情冥鴻健翮老洫成怒我道正直瞠目雲霄初衣蘿薜挫廉鏟采息交掃迹蘭剪方悲梁傾見迫筮仕花封民巖洞晰澤�不覃獘罔不革或屍而祝或社而稷入棘程材以充貢藉爨下收桐璞中辧璧寸晷槱薪爲國��文苑循良不磨史冊傳神寫照索隱探賾身無私藏半鐶寸帛口誦白華目迷赤仄君賜爲養親顏以懌甘毳之進廁■﹝犭兪﹞之滌尋常稱孝度越千百憶忝維桑從遊交戟月旦子將玉山叔則音容𨿽杳風義如覿豹變之一班可窺虎頭之三毛或益�

○馮少墟橡贊

亭亭鶴骨噦噦鳳鳴徳符春藹正气秋澄萬物同體一介必矜白玉絕颣朱絲爲繩茂叔之胸中灑落子輿之璧立崚嶒聖脈獨契關學大興自南自北如車指路橫說豎說如水建並﹖令其隱也太華增而重其出也黃河忽而淸豈待形求於巖野固將金鑄於帝廷者耶

○施奕之像贊【有序】

奕之爲七閩大將軍之從子少從將軍學書劍已復解音律盡其玅理吳中老宿往往避匿以爲弗如然又攜陰符一卷日箋且誦嘗以訓兒絕口不及琴襆箏柱間冷淡生活欲有所用其未足也兒十三善劍槊

施於東海蝥弧甲族武溪馬援樓船楊僕將門有將知足之足自隱於聲若沈於陸絲不如竹竹不如肉天籟人籟滿溪滿谷出塞入塞之歌大垂小垂之曲惟殺奪之自如知雅歌之可續能走胡騎於參差能挫秦威於鉛築有兒墮地气吞牛劍舞崩奔誇逐鹿乃知壯夫弦上之聲如道者桑中之宿吾安得以伶師琴友而目之哉

○宇溪陸隱君像贊

是廣顙而丰頤爲有道之腴是白�而方袍則隱徳之儒於思戟張若抵掌當世而便便之腹又可容數輩而貯羣書人以爲受計倪而耦陶朱我則欲進君於松陵笠澤之間而與俱

○陳丸余像贊

何然而不肥以不食五侯之鯖也胡然而不臒以不賫千里之糧也以爲任俠豪而常守其括囊以爲禮法士而嘗遊於醉之鄕蓋君家有孟公有仲舉而立乎其中央

○馮忠襄公像贊

吉甫文武張仲孝友佐帝中興象天患斗立徳立功可大可久堯階指佞虞廷代狩禹鼎伏姦�匜照蔀神策天閒宜左宜右彤矢登壇金章系肘斤斧寬髀昭蘇枯朽挽童牛鼻扼風馬首戎消於莽鳯鳴於阜伏鉞臨邊素書夙受熊羆桓桓公侯紏紏刁鬥秋閒氈裘夜走出將入相鷹揚�負營丘尙父召南壽耈詘彼賈餌堅吾墨守卒賴吁謨以驅小醜釜銘五熟秬錫二鹵礪山帶河周前�後廈庇萬間被覆九有黃裳元吉自賁無咎神宇摹淸情田寫厚營海其目補天其手信社稷之元臣而韓範之爲偶者耶

○海道人像贊

頭陀刻苦羽人瀟灑以淸淨心遊翰墨海米顚之絕伎可追玄度之家風猶在

○覺虛師像贊【有序】

覺虛開堂吾郡北禪舉揚宗乘以佐講經人得聞所未聞及讀雪浪此語乃知曹溪衣缽信有所自吾嘗論法華以貪起教楞嚴以媱起教華嚴以癡起教雪浪每首肯之覺虛於此必不疑也於其行贈之以言

虛非不覺是覺亦虛太虛同體無欠無餘僧繇難貌海墨難書洞下兒孫其解此者與

○題延生像贊

長松落落白石齒齒揮塵談玄韙哉二士

○夜臺禪師像贊

歲在甲辰夜臺訪余南屏請書牓書三於五臺曰金色世界於峩嵋曰銀色世界於補陀曰琉璃世界丁未又書離垢世界以寘九華先是丁酉余遊九華有題額三大字寺弗戒於火而余書獨存似有緣合師之屬余書以此乃其意已在此四世界中矣今其投身大海蓋與琉璃世界相應也因瞻遺像澘然贊之假四大以成身還四大而莫靳斯造化之逋民非覺王之所訓惟其生也若浮故其死也若遊原以水而入水乃在流而返流不受逼於四山奚妄認乎一漚枯情塵於沃焦之土而蕩壽相於�之洲嗟乎普化搖鐸而入云吾師捨筏而蹈海末後一句希奇精彩龍王順風而迎象眾望洋而駭滄溟之水皆立金剛之體不壞淸涼山上腳頭禪寂滅海中得自在

○諸徳祖像贊

臯門安隱燕市藏名騷人劍客畵史墨卿五雲彩筆五嶽豪情太丘之道自廣季布之諾不輕躬昂藏而玉舉神瑩徹以霜淸𨿽能摹其形照而安能寫其心神

○得岸杲公小像贊

萬像森羅內有茶星應眞方廣乳花滿缾是甘露滅是幽蘭馨飽能使消老可復丁道與之貌天與之形待汝一口吸盡西江水拉陸鴻漸而遊趙州之庭

○沈華齋先生像贊

先生之少也周貧給乏而恥言治生先生之壯也含眞葆和而善譚長生先生之晚也灰形滅質而卒歸無生嗚呼其斯以爲華齋先生

○周虞卿小像贊

溫乎其度烱乎其衷奕如搜句思詩有覆某功尙書期會曾不顧名嶽遨遊道不窮

○盧原甫像贊

原甫自號珠江漁父旣書弁卷首復爲題之

元气爲舟才情爲柁泛學海之茫茫遵驪淵而得路緣蓑靑笠制荷芰以相參空鉤意釣棄陽鱎而不顧賦心故楚澤之騷狂態乃桐江之故

○題蔡道寅小像贊

井丹髙潔季野春秋外晦內朗人貌天遊啟期三樂孫公四休寫經成篋退筆成丘無心道人有發緇流是以欣然而常笑浩然而忘憂其鹿門居十之儔歟

○環溪陸居士像贊

素封之富富於錢刀心𨿽薄之亦是以豪學士之富富於經史亦旣兼之不爲羔雉其居也一息而千秋其遊也每無糧而千里易稱嗃嗃見家政之肅雍詩詠振振樂子孫之蕃祉實市隱而天遊非說鈴與書肆

○塵隱居士像贊

此餘丁亥年爲平湖馮季山先生贊也申午先生已千古贊所謂東方避金門者竟不及酬今爲欽仲再書感慨系之矣

神儀靜適韻度矜莊其志則潔其行則芳乃繩乃矩肯構肯堂孝友立家旣稱萬石兄弟競爽亦曰季方覃精素業標異靑箱賦三都而籍甚抱連城而未償下澤欵叚得少遊之閒曠園林山水類仲長之徜徉方且結羊裘而著書於竹徑行將侶曼倩而避世於帝鄕猗歟人能畫先生之色澤我能畫先生之肺腸

○周公美像贊

斯人也吾見之彥輔之室矣此其避人而耐老者耶吾見之季長之堂矣此其讎經而顧曲者耶吾見之金馬之門矣此其歲星而甘否者耶吾訪之苕溪之濱矣此其釣徒而華屋者耶豪於酒癖於書隱而文俠而儒不可得而親不可得而疏畫史能寫其外之臒而不能寫其中之腴

○吳江村像贊

圖書彛鼎琢玉雕金人食以耳汝衡以心璞中剖璧爨不賞音芾耶瓚耶風流可尋昔人陶隱居云不仵無益之事何以悅有涯之生庶幾似爾之槪其知爾之深者耶

○施沛然像贊

陶弘景龐安常注百艸泛三航惟沛然之�頑靑雲器白墮鄕肱不必三折而眼可見垣一方儒耶仙耶吾安得而罄其藏

○沈海�像贊

其研四聲�八詠者耶其釀白酒畱回仙者耶鶴骨𨿽臒桃顏則腴其鹿門襄陽其列仙之像者耶

○澄源上人像贊

欲堅精進幢先披忍辱鎧天目舊袈裟恥爲兒孫賣求劍似刻舟一漚見全海貌悴而骨剛願力終不攺

○孫儀蜃像贊

白眉最良美髯則賢謙謙君子壇宇自閒曰恭曰儉不敢爲天下先方踵星辰之履忽廢蓼莪之篇人謂君以世祿之家燕處超然我謂君以無涯之智將結爲大年

○丁南羽像贊

布急私交式取不訾以諾以輸君則衷之好義生風緩急詎辭冠則如箕飲不盡卮人■﹝言冏﹞其扃爾固吾圉和同禦寇百難斯舉人癖於錢爾癖於書孝友家摹萬召之餘遺範如存芳聞未謝蓋生而爲徳於鄕沒而可祭於社

○喬方伯像贊

卓爾道骨衝兮素心濯濯冰壺皎皎玉繩有千仭翺翔之气而守之以盈有百煉不折之才而禦之以誠文武是憲夙夜惟寅其謀國也先機於蓄艾其居官也後困於積薪未老懸車惜哉幹城廉鑑一書作我儀刑

○劉松野像贊

使道而可告則人莫不告之於其親然佛之言大報恩也在皈依三寶而染慈親以歷刼之神方松野之守師承詘檀度而自比於韓朱之外臣也且不知寒山爲何如人及其四山相逼一念回光而曰我立寒山則已超之乎去故而卽新蓋疑而信者爲龍華之廣額信而疑者有淨土之迷津此其聞之相去曾何止於隔塵君自以爲寒山而吾以爲龐蘊之後身惟是還金之密用終爲易簀之正因一家眷屬幹蠱�薪斯言也爲朱子提綱而說法亦爲居士寫照而傳眞

○夏有之文學像贊

夏有之文學余門人也其爲人坦中無競外落拓而內行醇至與人交傾蓋如故久要不忘人樂近之性不喜問治生遊迹幾徧天下所得橐中裝隨手散去環堵蕭然常自謂當以樂死竟阨下壽身歿之日家無餘貲所藏者特余書畫數種其子長春文而護撿不愧王謝風間出遺像相視宛然笑語可呼也因爲之贊

同塵和光鞠躬履方不爲理窟不爲智囊不陶糠粃不謀稻粱土木其形龍鳯其章於思華元殊毛謝郎標格興會云上霞翔其人𨿽往其儀不忘肯以化鶴而戀亡羊碧落空空曙星煌煌已遊八極當歸眾香

○吳問生像贊

心樂名山門有喬木行旣亢宗惠能收族惇念本源剏修祠屋若堂若封增膏增馥廣水爲梁荒年爲谷書破五車筆盈五簏豈惟眇封君之素貲蓋亦步韻士之芳躅

○姚五山像贊

時遊畵中山雅有戶外履元方難爲兄季亦難爲弟

○潘泰鴻像贊

淵然若衝頹然若侗家聲世業令徳孝恭繩其祖武綽有父風寄情簪組樂志雲松座上客常滿苴中酒不空其斯爲泰鴻之徳容

門人徐士竑

許經閱

容臺文集卷之七終

●容臺文集卷之八

華亭董其昌著冡孫庭輯

墓志銘

◆墓志銘

封簡討少微許公墓志銘

寺少司馬吳來儀公墓銘

黎平府知府葛川諭公偕配王恭人張恭人合葬墓志銘

中書舍人許玄佑墓志銘

別駕澄源潘公墓志銘

沈髙士公路墓志銘

程栁汀隱君墓志銘

王隱君墓志銘

墨林項公墓志銘

徐豫庵隱君曁配王孺人合葬墓志銘

處士宇溪陸公曁配張孺人合葬墓志銘

龍安府照磨怡泉許公元配沈孺人墓志銘

許伯上配鮑太孺人墓志銘

王母季太恭人墓志銘

祝母陳孺人墓志銘

參軍靜吾賀公墓志銘

大學裁吾汪公墓志銘

劉母吳孺人墓志銘

○封簡討少微許公墓志銘

海虞封太史許公爲諸生時京山李本寧先生序其集行於世矣後十有三年而長公太史屬不佞昌爲埋志讀其狀多序集時所未盡者敢按次而論之曰公名某字某自號少微居士厥先有貴一公者始居海虞貴一生子安安生怡晚怡晚生王﹖勿王﹖勿生■﹝日上永下﹞■﹝日上永下﹞生鐂鐂生神武衛參軍汾是爲秀峯公之考也秀峯公家擅素封豪奢自亢族有訟其田廬爲未析之產者旣判不直業有牘藏邑中乃賂書史且滅其籍無已又盡毀通邑之籍而以爲公罪拷掠備至公不誣服搜其家家人怖散並失公所在無何而直指下檄郡佐核其實事得解乃公密倩鄰導夜走百四十里效秦庭哭爲直指哀憐也當是時公年未舞象邑人稱爲智童孝童云弱冠補博士弟子卽卑卑帖括博雅好古冀爲當世巨儒其學各有師承經史學得之趙文毅公陳莊端公經濟學得之曾魯川公而趙公子玄度陳公子抱衝皆藏書萬卷公與周旋久揚扢甚習漁獵古今貫穿時務凡山經地誌與河渠水利農田兵制無不精討前後邑宰如江夏叚侯試士發策皆時事之要士莫置對公風檐條議燭跋請續鑿鑿中窽段公擊節嘆賞目爲臥龍邑數困於無年徵輸不屬叚公患之公請履畝相視捐其積逋裁其羨稅而復葺其塍圍以時捍患叚侯以扁舟借公朿度邑中利獘犁然縷舉見諸行事言不及私也藍陽耿侯喜談名理尢善韜鈐公與上下其論聲气莫逆嘗密迎公詢武候公陣法亟稱得未曾有郡伯朱公禱雨有應試士以甘雨賦公援筆立奏賦一千三百言似出夙構郡伯大奇之每多士於郡縣有所開陳必推公前爲致辭無弗斂袵長袖善舞多財善賈爲是耶趙文役公里居有元咺之訟乃靑裕子始奴事之後叛之者諸子衿少年連數聚黨以不辱黌序爲辭莫爲趙公明者公獨昌言於眾曰左袒非類不爲黌序辱乎與二三正人白於臺察宵行露宿罔有寧處趙公卽世玄度孤危益莫爲助力公聲罪討逆義無旋顧奴子以重賄求解公叱之自是左袒者手足俱露咋舌匿迹及於正法公力也公𨿽公正發憤乎然不隨人作俠郡伯周公庭朴士士羣起而蹋試院擲果中郡白肩背公伏首揮翰如故或激之曰公乃素剛何怯也公曰男子故當有怯時卽亟攜伯仲深入西山已而諸臺果大索羣噪者而公以先遠莫之害及當事移怒於盧廣文將切責之公乃投袂起白學使者曰難非邑始禍則邑受李代桃殭固已冤矣又波其師不亦枉乎必爾則諸生請俱黜學使者義之並廣文置不問其忍事先幾又如此公屢躓名場豪气不挫迨長公成進士官庶常迎公養宦邸公駕而歷齊魯燕趙之墟弔古懷賢翰墨間作過常山祠北嶽處謂一統之世不當仍石晉之舊移祠於渾源古也艸疏且上不果長公邸中門淸如水公衡气消盡虔修白業焚香趺坐以持佛毌咒放魚鳥爲常每有勝日遊行郊關覽宮闕之壯麗朝會之塡駢興盡而返嘆曰京華之夢止此矣而世何入之深也時趙玄度以秋宮郎入都公與握手道故不勝感慨未幾玄度客死姻家爲難旅櫬幾不得還公揮淚經紀喪事復竭蹷禦侮歸其骨師友深情生死交誼不愧古人矣先是癸亥冬皇子生大慶覃恩公與元配其孺人例及封典待時乃給長公以甲子春授館職公得封如子官已而長公衘命封楚藩已而竣於事方奉公命行營孺人之髙敞而公不待矣哀哉公至性孝友多所收卹不治家人產而爲友朋謀區畫周悉甚於自謀秀峯公田廬旣於終世公坎壇赤貧家無儲粟而落落軒軒無可憐之色食可兼數人饌而或累日不食不言饑家距城一捨屬有所思獨往獨來蒙犯風雨涉水不避門者熟知狀輒爲啟鑰或無所寄宿巡檐而行莫知所之暑月寒窓好集子孫談古今節義事泣數行下京山先生摸寫娓娓入微矣乃餘反復公之遺事若有所得豈其以魯連爲師者耶平原之事公所謂排難解紛而不取輕世肆志而長貧者魯連矣魯連年十二而拄田巴之口公幼智同史稱魯連好奇偉俶儻之策談笑卻秦縱橫百折公雄辯又同若以文論則聊城一書豈思光所敢望公之宗尙吾知其爲此不爲彼也京山先生謂公合於張思光者有五餘擬公於魯連亦然蓋非楊雄之反騷猶束晢之補闕云爾銘曰

虞山芨嶪懸龍門談公振奇道乃尊豹駒鴻鷇旭始暾飛霜之哭雪戴盆無雙江夏何足論詞源浩浩渺無垠逸气噴蕩幡原坤匣中佩劍秋水痕龍淵烈缺相吐吞以冠苴履淸流渾羣輕折軸白日昏摧其角距披其根人綱人紀夙所惇立義不解酬人恩有懷石畫康世屯謀野歷歷詹詹言飲不盡樽貽哲昆九苞符采髙騰騫紫泥丹詔露華溫軺車北指依帝閽摩娑秦篆魯嶧焚髙歌澆酒督亢村景先老筆獨闌翻上林羽獵夕藻繁珠書貝葉涉其藩木雞气守遊徳園胡爲歸來厭世喧乘赤豹兮驂玄猿靈爲箕尾度奎垣怡然委順歸化元龍攄有奇離蠖蟠大招天問耳不類隹城埋玉雙玙璠過而拜者碑可捫惇史徵實永勿諼

○寺少司馬吳來儀公墓銘

往公與少司馬吳公同肄學北雍也時大司成田公甲乙多士而余雨人受國士知遊日暱因問兩尊人何狀皆抱風木恨矣每相欷歔泣下曰古人有親沒而三徵七辟不就者五兩人獨何心而事應舉哉第朝家令甲得追贈所生爲地下光寵故不能自割耳已相繼成進士余浮沈宦路三十年司馬公揚歷中外杖中丞節奏最贈其尊人爲中憲大夫四川巡撫都禦史母贈恭人復自請告起家納言與覃恩會載贈其尊人爲通議大夫通政司通政使母方恭人贈淑人而不佞昌亦承乏春卿徼恩貤贈得追隨司馬以酬昔願於萬一司馬猶以罔極之痛余有同心從塞上授簡昌使志贈公墓中之石昌義不得辭也按狀公諱應道字自明別號來儀居士唐左臺禦史少微公之後世居休寧之長丰裏始祖太乙公領元總管之職國初遷桐城十一傳而至公自髫齓有穎異資授之書卽上口贈通政儀亭公絕憐愛之嘗曰神太用則耗何況稚子𨿽就外傅多有暇日其執經家塾者十之三耳公旣弱冠稍悟學殖易落韶年不再乃奮志力學寒暑靡間嫻於帖括色澤髙華學使者天臺耿公有人倫鑑補博士弟子頭角嶄然有昂霄之勢而以試宣城遘疾歸在死法中時司馬公生九歲垂絕之日公手摩其頂而謂方淑人曰汝無憂後事有此子在吾爲不死矣善事二尊人汝食報無涯也言畢而暝得年二十九耳哀哉追其遺行則太公一嘗遘疾吁天請代醫禱服勞裾不解帶太公六十陳牢醴以奉之集親賓以娛之季路負米之孝也述其遺文則有長謌云所憂非憂貧所憂其可休處處淩九霄行行戒深溝是茂先勵志之詩也假令嗣其年力三不朽事豈顧問哉長材厄於短晷英風郁於促齡此司馬所泣盡而繼之以血者也𨿽然嘗一臠而知全鼎若司馬公之傳神寫照亦何止顴上三毛而已銘曰

讓王之後華冑綿綿以任得民自歙而宣鍾祥儲祉誕此名賢云生泰嶽江出岷川有孝有徳旣陶旣甄筆花燦燦腹笥便便福謙可信佐善則愆飲不盡尊潛乃躍淵龍門亢族麟閣淩煙朱斿獵獵紫誥箋箋是眾父父是大年年何造物之尙缺終食報以得全爰述太丘之行以題京兆之阡

○黎平府知府葛川諭公偕配王恭人張恭人合葬墓志銘

穆皇帝登極之初臺省奉詔薦天下孝廉之以行誼著者三十餘人於蜀則有若趙公頤吉來公知徳而葛川諭公寔爲之冠云諭公者今侍禦公醒拙之府君也侍禦以視漕至江南按次府君之遺事屬錢太史立傳而以墓中之石屬舊史不佞昌銘不佞昌習�禦不敢辭公名應臺字秉符號葛川居士司寇月梧公之從孫也公生而母王孺人有異夢蓋髙僧再來之祥及髫齓卽夙慧異凡兒每獨寐哺喃覓袈裟不輟司寇公奇之曰吾家待爾而大豈吾四十年宦路不欺之報乎甫十餘歲喪父賴長兄別駕公應豸者遵遺命撫育倍至公亦奉別駕如嚴君孝友之聲浹於閭裏裏有兄弟訟產者廷辧不相下有司折之曰何面日見諭氏兄弟哉訟者息爭而去甲子登鄕書與豸之仲子思恪者同上春官是時司寇壽躋九十猶及見一孫一曾孫成名眞盛事矣公事司寇公最久司寇公有震鄰之儆公獨身侍衛相依爲命𨿽風木衘悲竟承先志焉萬曆庚辰中周公子義本房副卷首謁選得漢陽令蓋楚大夫蕭公良有輩雅重公固請主爵云公治漢陽以廉善騰譽兩臺薦剡無虛歲旣就徵授廷評尋議攺禦史公怡然不屑曰擇官而仕無爲也在大理執法明允稱文無害升南虞部榷稅杭關人謂膻途公無膏潤齋廚蕭然若應髙僧之夢也繇虞漕出守黎平不數月歸志浩然投簪命駕酒社詩盟石氏下裏門之步鄭公題通徳之鄕七十考終諸福駢集當代完人如公無幾矣公生嘉靖甲午二月十四日卒於萬曆丙申得年七十有七公配王氏贈孺人繼室張氏封孺人頃以季子侍禦貤贈公晉中議大夫兩孺人並贈恭人公旣沒而漢陽士民追思循吏請於學使顧公祠之名宦蜀之學使杜公亦采輿論祠公於鄕賢蓋司寇公與別駕已相繼屍祝而公復相從饗於孔廟之側祖孫兄弟咸列祀典諭氏積善之慶未有艾也合葬於城北石寶山之陽銘曰

惟神不滅惟生有自孔釋手攜祖孫世濟謝氏芝蘭孫家荊樹令徳孝恭夙標其譽處養潛龍出觀馴雉不艷要津而安冷署乃佐度支乃司關市我心如秤臣心如水五馬專城知足知止桐鄕遺愛太丘表裏屍而祝之榮哀備矣義方虜貽澄淸纘緒公侯之後必復其始不朽者名終酬者志琢石幽墟載筆惇史泠泠素嵐垂芬千■﹝礻冀﹞

○中書舍人許玄佑墓志銘

過甫裏不入許玄佑園林猶入輞川不見王裴也玄佑致身淸華如司馬相如吾丘壽王而恬退好道蕭然有物外之致乃其歿也以哭母故遂成死孝士何可以一端測哉玄佑諱自昌其先太嶽之胤宋淳熙中有自江右尉吳江者十餘傳而遷甫裏又四傳爲郡幕怡泉公以孝友好誼聞於鄕邦卽公父也公配沈孺人舉子不祿卜簉得陸太君實生玄佑玄佑少有奇表廣上而丰卞少讀書卽好漁獵傳記兩漢四唐之業築倉而藏之飲食其中不屑屑爲經生言旣遊南雍登覽江山志意抒發四方名士皆折輩行與交顧數奇屢阨京兆試玄佑慨然河淸詎可俟哉而以爲吾二人憂遂謁選得文華殿中書浮沈金馬日以揚扢風雅爲事輦下豪賢之會坐無車公不樂也玄佑居邑邑顧不自得亟請假歸侍郡幕公夫媍細詧聲气宛然孺子慕也而代郡幕公爲徳益力歲凶則減半平糶屑粥療饑所全活甚夥凡裏中徭役最劇者率身任之不以煩桑梓先後燔責劵無數未年產益落然族屬故人之以緩急告者未嘗不捐歲入應之也玄佑旣負勝情又以閒居奉親治圃葺廬水竹宜適杖屨相隨養志甚篤而丘壑神情愜隱殊蚤客有以驅車諷者輒笑曰池頭鳯何如海上鷗五侯鯖何如千里�哉與玄佑交者吾邑陳徵君景陵鍾伯敬山陰祁夷度及不佞輩咸樂其曠逸花時柑候命駕相期雀舫布帆間集梅花墅下開簾張樂絲肉疊陳而微窺玄佑意顧曲選舞總借爲萊彩娛者迨郡幕公捐館捨沈孺人繼圽窺園之日遂以少也惟昕夕侍陛太君起居稱藥量水不能刻晷離左右已太君病脾度且不起卽有以身殉之之志預爲戒敕諸子微及後事家人方訝其不祥及承諱神气綿惙已不可爲猶匍匐成喪以勞毀卒卒之前一日里人聞有旌幢導從喧闐於市者爲往生之驗云玄佑性闊達𨿽生長素封不問奇贏子母事生平以讀異書交異人爲快所居與陸天隨故址近爲剔莽構祠祀之刻其唱和詩他如盛唐名家集行世者多出其校讎皈命西方夙期出世名僧靜士密與往還而內行燻潔動循矩度事寡女﹖穸禇氏終身如一日厚嫁侄女過於所生屬纊之前猶以女﹖穸節被旌爲摶颣簀上至郤醫流涕以死奉母如玄佑死生皆無憾矣當玄佑有嫡母喪乞余文爲志墓中之藏去此幾何而其孤元漙復以陳徵君狀乞銘玄佑有如歐陽公所嘆方從其遊遽哭其死以爲身世一大悲者然玄佑多子孫皆有雋才平泉樹石可保無恙而靑緗之學昌顯於世者孝子不匱天意固可俟也所著有秋水亭艸唾餘集樗齋詩艸樗齋漫錄生卒詳狀中銘曰

其仕也爲親而不祈一命三釜半綸不易溫淸其歿也爲親而不難一殉相見黃泉惟諾必應是其以近臣爲隱人而以才子爲孝子者耶閭史狀之國史銘之誰曰不信

○別駕澄源潘公墓志銘

始余讀顏氏家訓其所以朂有造廸吉康者詳哉乎言之也及觀魯公家廟碑奕世載徳繩繩繼繼靡非聞人乃知隹子弟卽爲賢金祖門第之髙有以耳海上甲族自潘恭定公後重賢疊肖其聞人更僕不數而恭定從小有別駕澄源公者又恭定公所素奇爲國器者也公有聲太學久不得志於名場乃應詔入貲拜大官丞所署內法酒故多幹沒公有心計輒釐其獘尙方器物向用瓦缶公捐俸稍以銅鉛代之且絜爲令所省不貲堂庫出入年久耗損數百金巡使將按籍彈事勛卿攢眉無以應公積有曲價贏金充額得免吏議處脂膏不自潤而所全甚多其才優幹濟皆類此久之擢汀州半剌居溫州公之喪服闋起補慶陽地屬邊徼專督軍餉公申嚴約束給散以時將士悅服府有悍卒訐其營長公援律治罪淩土之風爲衰止焉甫兩月奉檄攝郡篆廉平不苛禱雨有應秦邑士民交頌比入覲事竣公已倦遊賦歸來矣公歸而秦人之思更數載不替祠桐鄕而碑硯首也寧俟以一第重哉先是溫州公之歿也公獨侍湯藥仲氏遠宦季尙沖齡公封識遺橐卽一簪一履不敢私啟泉有持均分之說者公力郤之推以予季壬人莫得其釁焉變囂喧爲雍睦有以也邑有踐更役諸從兄弟爭相訐公直代有其巨終其身不自功大都以儉徳厚道斤斤自將室無姬姜奉鮮華侈所至郡吧大夫皆重之若江右劉黃門作令時就公問政信其不欺東郡畢大司農司理時爲公發姦多其不較卽有武健吏中先入語始未嘗不耽耽而後竟心折也公有僕楊仕從媍翁家來賴公貲行貨江淮間驟富以終訟凶楊族乘危攫其藏不盡不止或謂公曰如楚弓楚得何公曰奴不吾負無過亂門足矣公所居直學宮之陽諸生陳言上官當毀其墉以廣學宮之路其詞不直賄眾可已公慨然曰世有�宅爲寺者矧學宮乎吾何愛於家衖眾亦無以難之也識者評公孝謹如萬石君惡聞人過如馬文淵未嘗臧否人物如龐徳公柔和忍辱如張公毅言言不愧矣壽躋八十髙朗令終諸子若孫皆以文行才美濟縣官之急豈非盛世完人哉公曾孫余孫壻也稔知公生平而銘之銘曰

仕不必崇班要之營職隱不必深山要之寧極旣柔且謙師聃與易閨門肅雍鄕裏矜式蓋無懷葛天之民而恭定公之遺則

○沈髙士公路墓志銘

天啟初年禮部奉詔移文海內求巖穴佚才有所纂述可爲實錄用者所司以聞於時附麗而起者甚眾兩都九卿之署各自修志志成其秉筆者各予官郡倅或中書舍人而江以南大雅之士如沈公路臺使者張公式廬表宅欲以光玆選公路傲然不屑曰方有幽憂之疾未能從也比余入朝而大宗伯閩中林公詢吾鄕勝流其某輩余疏其姓名公路在焉方謀削牘而黨事起髙木風搖無論繇蘗矣林居以來慰藉相屬今年公路五十餘賦詩爲壽又作艸堂圖比之鴻乙而公路已彌畱不及見嗟乎公路鏟采逃虛遂狷介之性似靜者其結客振窮挾湖海之气似俠者其憤世放情寄聲色之遊似達者至夫沈酣竹素讎挍魯魚聚可汗牛藏無遊蠹斷簡必續僻事能徵又今之博雅君子也然而坎壈盛世奄忽逝波宅相僅托於陽元血胤竟同於伯道不亦可悲哉公路所交善惟婁子柔李長蘅兩君子狀且傳而其子谷似泣請余志墓中之石曰治命也何忍辭公路名弘正自其十二世祖都遠守楊州始遷蘇居郡城之烏鵲橋已復徙嘉定之靑浦爲江東之沈六世祖思善以好義表其閭曰旌義子輔娶於瞿夫媍篤孝直指請於朝表其閭曰雙孝有四子修職郎槪其季子也槪生燆燆生應元世以耕讀亢厥宗而應元之子太學生昌徳字叔懷者最著則君之父也君生而岐嶷至性過人年十六文藻飆發華亭故宗伯唐文恪公誦其行捲大奇之曰此我輩人也叔懷公課子嚴君已弱冠猶欣然受杖無迕視居母喪三年柴毀不禦酒漿族黨咸嘖嘖稱孝子孝子云爲文髙朗自喜調與時背三試不售二豎相侵遂絕意制科之業顓以稱詩爲事所著虫天志小名錄枕中艸爲世所賞譽詞客酒人坐上常滿卽有匄貸未嘗以囊澀解嘗僑居海上余友陳太僕子有與定忘年交後以論文失歡客有與君爲難者余嘗諷太僕曰兩賢豈相厄哉太僕亦悔然君自此與海上聲迹都絕矣歸於邑城有水石竹林之勝尊彛書畫之賞客贈以東坡雪堂玉印因顏其堂曰春雪賦詩亦命之雪堂集志所存也君嘗自謂富於黔婁健於叔寶壽於長吉𨿽復五男不有聽之冥數子姊之子曰谷似更有遺命以叔父昌國之長孫並繼宗祧書籍田廬分授有緒蓋困於市義死之日家無餘貲雲谷似秀而文足繼君之素業將以此月二十一日奉公之柩葬於江灣之先塋元配孺人李氏先一年卒別有志銘曰

昔白香山之池上詩雲有水一池有竹千竿有書有酒有歌有弦者貧士不能致之誇士不能安之力能致之心能安之者公路也膏以明煎身隱則天全火以薪傳稱詩爲大年豈羨千百歲之頑仙不爲五十歲之樂天乎吾嘗銘王公大人之阡要以亟稱無愧者惟若士爲然

○程栁汀隱君墓志銘

太史公曰陰陽家言使人拘忌而多畏自宋時賴文俊董徳璋以靑烏之術著於歙而歙之慈親孝子惕於禍福之說行營髙敞數十年不能成一兆域者而素封之家爲尢甚信乎以金注者惛也程隱君栁汀八十時其子繼志走幣四方求酌者之什再易歲而以世父參知公之狀乞余墓中之石且以葬期告是所謀在地下不在地上者其孝可念也程之在歙者皆著姓而況川之程則自唐中丞澐始宋時則少師珌有洺水集行於世數傳而爲文和文和之子九峯鄕裏稱善士有丈夫子七人長爲隱君名灼字見甫自號栁汀習見家世修計然策牙籌之與親駔儈之與使非其好也乃從掌故家遊翻經閱史幾於遷業九峯韙之柰家督非君不可而君自度不能竟學乃修息吳越間鮮有遺策自謂用其所短反以見長蓋出納在手髙下在心者垂四十年而子母錢與六弟其之一羸一縮截然分授歸於至平𨿽童奴廝養無有腹誹唇稽者友於睹矣祝黃門石林作令時行鄕約法察舉君以爲約正裏中有疑事每以相質君不任受徳不受任怨而至於緩急之際密有幹旋或捐橐解紛終無知者故有長者之譽其理家也衣不重帛食不兼珍禽虫之屬不忍恣刀俎以供口腹儉徳如此而作宗祠建書院不惜巨費以成壯觀至書院名九峯令昭示子孫知向之輟學非九峯志也君之八十也余友陳眉公徵君爲譔仁壽堂記君讀之曰仁則吾何敢知里巷小善逋者蠲疾者藥亡者櫝力猶可勉我子孫無以老耄而失我時以告我可也嗚呼假令司命者多假之以年君之爲徳於鄕者寧不與遐齡並暢耶生卒婚媾之詳具狀中不復贅銘曰

染與淨何常淤泥有蓮花雅與俗何常貨殖有儒家政以孝友成人見其老而彌劭富爲仁義附猶惜其生之有涯

○王隱君墓志銘

古之學者耕且養三年通一經近世士人一事占俾何能復問家人產且恥言耕況賈乎有隹子弟能服賈爲父兄勸學此孫武三駟之法所謂一不勝而再勝者也武林王見石先生有三子皆負雋才先生旣屢躓棘闈以食貧故不能一意竟學於時仲隱君長跪請願爲家督持門戶修什一之息以供朝夕年踰舞象卽以賈起家見石先生始得將長公季公跳身就四方都養之維揚之海上之大滌山中下帷攻若不反顧先生舉明經季公亦對大廷登甲第蓋至季公迎二尊人祿養京邸而隱君如弛於負擔世稱樂有賢父兄寧知子弟之能成其父兄若此可謂丰年谷矣隱君名國柱字君奉別號潤庵系出晉始興文獻國初繇曁陽徙錢塘世著隱徳七傳而爲云石公博雅慨慷振人之急千里誦義是先見石先生隱君則其仲子也生而有至性得膝下歡初割產僅用十畝會見石公有女弟無以爲嫁憂形於色隱君輒鬻所受田治妝宗黨服其孝義友愛伯季二女弟終其身無閒言同捨生歿於他州訪其遺孤時加周卹戚屬有乘儉歲而操劵以窘隱君者亟償之比家旣饒與相窘者數見曾不舉前事以重其愧卽季公顯貴裏閈皆屬耳目於隱君無若夫已氏之子攺玉攺步何隱君顧夷然故吾撿押若寒畯無驕气也他所焚劵掩胔設粥施餌長者之事不勝書而武林述其爲內弟沈無回孝廉經紀其家政令一意竟學稱天下士乃在無回七歲時心許之類有鑑裁者士大夫或難之矣見石公壽躋大耋祝觴無幾何捐館捨隱君痛欲絕凡三日而不起猶令人掖而就�次死孝哉死孝哉隱君𨿽韋布而修處士之行其緒言余教以朂文學克家等孝友家聲方來未艾可傳已生卒婚媾狀中銘曰

有以樂其親不必其樂也有以榮其親不必其躬也貧有所不辱滿有所不足此之謂荒年谷而丰年玉鬱鬱佳城千秋吉卜

○墨林項公墓志銘

陶隱君論書曰不爲無益之事何以悅有涯之生世無達者鮮知其解其檇李項子京乎公蒙世業富貴利達非其好也盡以收金石遺文圖繪名迹凡斷幀只行悉輸公門𨿽米芾之書畵船李公麟之洗玉池不啻也而世遂以元章伯時目公之爲人此何足以知公元章論書以端明爲畵字蔡卞爲得筆伯時故遊蘇門蘇助之羽翅黨事起尋負之一死一生之際豈有達人之觀哉子京夷然大雅自遠權勢所與遊皆風韻名流翰墨時望如文壽承休承陳淳父彭孔嘉丰道生輩或把臂過從或遺書問訊淡水之誼久而彌篤此外則寧狎飛鳬弗親軒蓋郡守某以年舊請見𨿽復倒屣殊乖鑿壞爲數日不怡其介特如此先是吳中好古之家浸尋疲於勢要搜括公以翰墨徜徉竟厥世不爲他嗜以故廉者不求貪者不顧人以是服遠識繇斯以觀公之賢於元章伯時不已多乎公名元汴字子京項之先汴人也以扈宋居秀胥山裏爲甲族自襄毅公以來七葉貴盛有以孝廉令長葛者曰綱綱生贈吏部郎銓銓有丈夫子三人長生林丞元淇次東粵少參篤壽公其季也少而穎敏十歲屬文不難究其家學已念贈公旣背養而太宜人苦節卽仲致身王塗不遑將母吾寧以靑氈故重遠子捨乎於是絕意帖括顓奉太宜人色養親自浣滌終身孺慕少參公忠孝大節公有助焉公居恆以儉爲訓被服如寒畯如野老婚嫁燕會諸所經費皆有常度至於贍族賑窮緩急非罪咸出人望外曰吾自爲節縮正有所用之也戊子歲大祲饑民自分溝壑不卹扞网公爲捐廩作糜所全活以巨萬郡縣議且上聞牢讓不應終不以爲徳市閭巷聲有司益重之公�蚤謝呫嗶謂祖父遺經堂構斯在不欲令子弟亦如達生之趣有六子各受一經嚴爲程課猶子孝廉夢原六齡失母鞠誨備至孝廉蔚爲名儒而諸子彬彬皆不愧王謝家風雲云畵山水學元季黃公望倪瓚尢醉心於倪得其勝趣每作縑素自爲韻語題之書法亦出入智永趙吳興絕無俗筆人爭傳購初稱墨林居士皇甫子循作墨林賦以貽之晚年意在禪悅與野衲遊因感異夢更顏其齋爲幻浮且手題椑槥比於司空耒聖之志生壙者洵稱達人矣憶予爲諸生時遊檇李公之長君徳純寔爲夙學以是日習於公公每稱舉先輩風流及書法繪品上下千載較若列眉余永日忘疲卽公亦引爲同味謂相見晚也公與配錢孺人歿數十年而次君徳成圖公不朽屬余以金石之事余受交公父子間不可不謂知公者何敢以不文辭他若生卒姻婭之詳子姓曾玄之屬其京山先生行狀中不復載銘曰

易著謙吉老稱儉寶孰藉髙明而甘枯槁孰秉素心而事幽討今遊古初神傳象表越山嘯傲長水潦倒淸虛之鄕達人所保有嗇其躬施及國莩有桿其容藝窮文巧死何如生大夢獨晚向平猶惑彭祖爲夭史銘諸幽聊識其小舟壑之藏韲臼可考

○徐豫庵隱君曁配王孺人合葬墓志銘

澄江以徐氏爲望族自其始祖本中以布衣奉髙皇帝命使蜀辭官歸裏朝士髙之賦詩送別爲國初盛事本中歸而出粟賑卹爲徳於鄕及至歿也當世名公若魏文靖王文端胡忠安業文莊輩皆哀挽銘誄語無虛美大書深刻傳布海內大江之南以碑板不朽先徳者繇徐氏風之也數傳而有豫庵隱君及仲子弘祖復能修本中之業以髙隱好義稱弘祖之母王孺人八十餘違養將歸隱君之藏匍匐五百里請余銘不忍辭按狀豫庵公名有勉字思安贈光祿丞柴石公之第三子十九罹父喪伯季六人以射覆法析產公一再得正室乃讓於伯兄而自處東偏之曠土是時家已中落與王孺人拮據修息竟復舊觀園亭水木之樂甚適也或勸之以貲爲郎輒不應蓋公性喜蕭散而益厭冠蓋徵逐之交卽秦中丞楊冏卿侯司諫皆周親相善時訪公公固匿避以疾辭亦無所報謝其雅致如此中年傷足不良於行晚而爲盜所苦疾作卒不起僅得年六十公有三子伯仲皆王孺人出常與仲子弘祖居仲子好遠遊所至必探幽窮勝傾其獨行嵚崎之士然每結束行裝則有戀戀趦趄之色孺人察其意慰之曰吾幸健善飯足恃耳男子生而射四方遠遊得異書見異人正復不惡無以我爲念故仲子足迹幾所謂州有九遊其八者孺人成之也隱君不事纖嗇其蹷而復振所拮據修息者靡非謀室之獲已多泛宅之遊孺人望衡築室令無垂堂虞季子弘禔生孺人字之不啻出入腹隱君卒先一月謂孺人季吾孽也若授產勿得視兩兒孺人不以爲治命舉田廬鼎分之甲子歲祲米斗百錢孺人命仲子出粟以活餓夫歲數十石仲子今孺人所居湫隘將攺作鳩材矣孺人聞墓碑在風雨中撤使甃而垣焉又辦祭田數十畝倡族人享祀嘗有所感憤同冡孫質之靑陽張氏入門見其家無長物有素風則喜恭人躬紡績則又喜旣而計部君自拭藤牀恭人自進茗饌益大喜竟忘所白事歸歸而疽發於背俄頃竟尺醫云是疽非憤極不成非喜極不散今發矣當無恙後果然其虛懷服善識大體學士大夫所難也孺人有兩孫以學成列黌序孺人嘗同仲子之子卯孫朂之曰民生於勤勤則不匱今裏媼之織者無數而吾家獨以精好聞學猶是矣張山人復有晨機秋圃圖名公題詠殆徧馬先是弘祖遊華山至靑柯坪忽心動歸而孺人示疾自此依�下絕迹不出戶孺人八十爲徵作者詩若文以佐祝觴迨乙丑目春及秋侍湯藥幾廢寢食以身殉孺人勞苦之曰無爲死孝吾從而父已晚矣彌畱之際神識超然令妻壽母不已兼之哉嗟夫隱君不喜冠帶交而孺人成其志仲子爲振奇之士多林下風此如萊媍鴻妻雅稱偕隱可以傳矣生卒姻婭之詳具狀中銘曰

布衣之豪動九閽家聲不冺余仍孫市交客滿隨朝昏乘車戴笠气可吞夫耕媍織素業惇不爲臯門爲鹿門幽人坦坦眞足存龍蛇旣厄孤鳯鶱善作善成貽谷繁寶慈寶儉合道言風雨如晦云雷屯半榮半瘁同一根中分後合干將村管彤鬱鬱照墓門

○處士宇溪陸公曁配張孺人合葬墓志銘

余旣爲亡友參知雲臺張公銘玄宮之石矣公有遺文狀其仲姊及宇溪公公子超越皆遊黌較負儁聲問業於余卽雲臺志中從讀書吉州二藐孤也翁媼葬卒旣久虛墓石若有待余不敢失亡友之誼乃無辭操筆按狀公姓陸諱瓊字思佩別號宇溪世爲錢塘北郭里人諱基者生敬敬生華華生政政生水村公侖代著隱操水村公有三子公其仲也公生有至性八歲喪母屠哀踴如成人時島夷寇起水村公納婦稚於郭獨身跳伏視廬舍公登陴凝睇偵知寇退乃始敢進食旣習章句穎敏絕人以水村公不樂儒去而習計倪家言甫當戶事水村公偕繼母賈得其歡心喪父如喪母喪繼母如喪父時哀踴也撫弟妹備極恩厚蚤惇伯淮之愛長而析箸非其意已公𨿽心計服賈而士行丙夜篝燈縱橫百氏博洽如經師出與裏中兒論難皆屈服去裏兒以是目攝公會有殺人當道者所棄屍乃公家匠也縣令騶呼適過之無賴子遂以誣公兄弟公慨慷申雪不數日而事竟白諸兄弟人人才公倚左右云江陵相當國量田議起公應縣教董其事下令以旬日報竣公側身塍陌目送手畫不爽銖寸悍長吏不能難反優獎之公自是始得脫踐更與張孺人專爲家也未明起視臧獲率作視其勞者衣食視其下者先業益拓又不規規什一常貸賈人金數焚責劵一語許諾卽赤手丐千緡與之無恡色有於某驟歿公撫其幼子迄於成立方某者欲寘宅力未給也而有遠行托公市之公如約有諷公此美宅何不自取公笑弗應俟方歸卽推予焉鄰沈叟素徳公欲以田園賤售公竣謝之沈圽而卹其婺有加也王生構於讎幾陷重辟公捐貲出生犴狴不責報邑令陰遣掾訪按裏中豪某某擬聞之臺使者掾夙重公徳望從容延問公爲極辧脫三人於死卒不令其人知也其惇槪重俠類如此公爲儒不卒獨好與儒者遊張孺人能識公意咄嗟治具閨中若無音響以是公負賢豪間聲益遠孺人生名族嫻內則諸訓家世豪舉而翁性儉朴甫迎車牽卽敕新婦不得張樂入門乃易椎布操作而前尊章大喜事繼姑賈莊甚處妯娌如姊妹和气照暎佐公襄大事動合程範析產非公意尢非孺人意也當公主量田事鄕胥縣吏以千指集其家晝夜旁幹孺人爲椎牛致酒勞問勤苦人人滿意去歲時伏臘輒手織縹錦躬炮甘炙以貽太安人撫愛諸弟時偕公爲經紀門戶故參知伯仲得端意本業浸達貴顯焉公旣憐愛幼弟寰溪君欲令治儒孺人曰是孱而少神何可令獨困虀鹽哉佐公調護卒愈痼疾他若迎外媼撫孤甥公倡義孺人無不應者撿綜管鑰嚴而有體督二子就傅伊吾聲不丙夜不休孺人歿而公忽忽不樂稍縱意詩酒間時戚然有良友之嘆奄忽數年竟亦下世余讀參知狀而悲之然公夫婦可謂能行其志也內行整潔慈風穆如使公生前代必首應孝弟有道諸科列婦徳於少君孟光間又何媿乎手投佳種旋獲秬芑雙鸞對翔兩瑴齊薦儒效彰灼斯其應矣公嘗有興作巨斧猝從梁墮葛衫中劃而膚理無傷無賴子鬻田於公迫負官錢臘毒衣帶至公所索釁公飲以酒出好言慰去之他所爭攘死公蓋有天幸人以爲盛徳之報云年月姻婭具列狀中銘曰

冀之畝恭如友臯之廡肅若俎惟徳符如鼓桴以鳴厚同弦奏山輝璧川媚珠睪哉藏澤不渝

○龍安府照磨怡泉許公元配沈孺人墓志銘

甫裏之許垺於素封非藉世貲也蓋謀室而獲焉先是許公之翁媼以家難廢箸蕭然貧也自沈孺人爲冡媍不愛簪珥俾郡幕公用昌大而賈逐什一之息而家乃大饒或曰孺人有心計躬自操作與僮奴同勤苦亦賴有天幸舉無遺算斯二者孺人有之而非其所以造許之繇也家之將興必有內徳相夫子以慈孝友恭而得全全昌有保之者矣按狀孺人沈氏昆山里人幼其慧性父母憐愛之爲擇快壻得郡幕公笄而歸許能潔修瀡奉尊嫜稱孝媍時許翁多宿逋收責者叩關而呼無以應翁有窘色孺人謂郡幕公曰此家督事也色養之謂何於是翁析產郡幕公請獨任逋不及季季以此得息肩家亦起而不兄若者每當無年意不能無少�郡幕公周予無算而孺人更以妯娌情陰饋季婦無牀第惑蓋終季之世靡誶語嗟乎婦言是用友於道缺許氏之友愛也以用婦言更著非家之祥乎孺人生子旣壯不祿郡幕年將艾且莊孺人殊無意及副簉藉令孺人牽於帷房之愛不爲宗祏計卽財𨿽與眾共之非所以長守富也孺人則爲求良家子得同裏陸翁女餙以進與之相得甚歡已而舉中書君孺人爲解襟抱懷中屬毛離裏不啻也時其寒暑調其飲食視其藥餌爲之虔管鑰者若而年自就傳而授室而孫子婚對而賓客酒醴幹餱無問細大孺人是供卽陸孺人無所加其愛孺人年六十七中書君徧走海內名公若文若詩若傳若序爲母壽人謂中書君孝無與比實母慈所感也孺人成其夫孝又成其子孝可謂賢也已是宜銘銘曰

先民有言孝衰於妻大嶽之後潛徳有齊而室不溪而情不攜而熊是丸以愧彼牝雞琢石玄室而史爲之題

○許伯上配鮑太孺人墓志銘

故太保新安許文穆公以純徳素風刑於門內家法之美爲當代士大夫所稱方其立朝已悼亡哭子而厥有成之者其長公配鮑太孺人實以冡媍代爲家督云嗟乎盛衰之際人所難處也文穆之榮哀太孺人身閱之矣當其鼎貴不以盈及其殄瘁不以輕非以其能持盈故能定傾耶彼須眉男子憑借光寵至使其父兄不可以死者矣何論閨帷婦太孺人於是乎賢矣太孺人生二十七年而許長公沒誓以死從絕粒不食文穆使保母諭之曰殉死易撫孤難請從其難者太孺人執志不回自經者再絕粒者又六日文穆呼天而泣再遣保母致語曰亡子之孝媍之所知也老人身半枯矣而忍重悸之乎有親不能養而遺以身後憂亡子不瞑矣今日之事所謂死重於泰山者也媍其易慮庶存孤以安我太孺人迫於義奄奄牀褥間泣謝始進粥糜終三年不絕哭積哀成病數瀕於死至三孤成立而自謂可弛於負擔也太孺人𨿽無年抑有不欲盡其年者矣令甲節婦非六十者不得旌其以子貴貤封者亦不得旌太孺人格於令弗被旌也諸宗親乃私謚之曰賢節而不佞昌文穆門下士且受交於長公者不敢不以文辭而志之曰

太孺人者鮑氏名靜華撫州倅獻旌長女贈中書舍人許伯上之元配太保文穆公冡媍也太孺人大父贈工部尙書季賢公與文穆交善爲婚媾太孺人年十六而歸於贈中捨公鮑故大家治裝甚盛文穆𨿽通藉汪夫人猶然荊布也太孺人卽去綺紈以儉素事汪夫人時軋軋聞機杼聲矣文穆公家無負郭仰奉入以贍宗親不足又恥爲匄貸太孺人曰仕不家於官媍豈家於裝哉出裝具以爲二尊人資斧其知大體如此太孺人事汪夫人甚孝常一日晏起汪夫人曰日可中否太孺人自是雞鳴盥櫛問寢汪夫人卽汪夫人夙興莫能先太孺人也汪夫人有茗具索之不得或謂失之新媍所則戒左右勿復索太孺人聞之但謝過不自剖也後竟得之他所汪夫人服其有量汪夫人疾太孺人衣不解帶侍湯藥者月餘以身爲禱家人爲之感動焉文穆攜家宦邸旣喪汪夫人令太孺人與娣姒逓司中饋時臧獲非素禦皆凜凜奉程束無敢撓其政者每上食文穆必親滌器調羮不敢假手侍者蓋其愼也文穆旣解相印歸益不問家人事太孺人內奉髙堂外支門戶井井有條每嘉辰令節必集親知設牢醴與文穆勸酬以樂其志文穆疾革顧諸孫曰汝曹有賢母我與而父俱可瞑矣其生事死葬略無遺恨云太孺人教諸子最有法自能言卽無敢以罵詈爲戲者能行坐卽無敢躐次先長者及其就外傳每傳意塾師勿以姑息從事諸孤每塾中暮歸或受荊楚必問所繇或以書法不謹句讀不習爲秉燭危坐從旁課之以得當然後就寢諸孤有過必令侍兒設氈具杖跪而責之旁引曲諭俾自知罪而後撻之每撻未嘗不呼贈公而哭自咎其不能教也諸孤至無以自容痛自懲艾蓋仲子已服官太孺人從之宦邸猶數數覘其言動督過如兒時諸孤恂恂如處子不隤其家聲微太孺人之教不至此太孺人治家嗃嗃儼若朝典然嚴不廢恩擁一布被二十餘年敝猶不攺然嗇不廢施見道旁之佑骨槥之驛傳之挽卒糜之宗親之不能舉火者脫簪珥以助之有從叔祖殯太孺人屇期邀娣姒會葬或曰貧老而孤何當此禮太孺人曰吾知禮而已不知其它先是文穆公析諸子田廬太孺人不辭寢丘曰何如先姑機杼時也太孺人持禮意甚謹妯姻娣姒望其神檢以莊見憚諸子媍師保奉之不敢失尺寸其撫王夫人遺女如已女皆以端操貞靜儀之旣出合皆能執賢媍道矣裏中婦洪氏者喪其夫時起居太孺人與居閱月輒感而自矢曰媍人再譙眞禽行耳終不離太孺人左右京邸僦居相傳有妖祟遠官貴人無弗移避之者太孺人命弗移終亦不爲祟也太孺人素不佞佛當其喪贈中捨時所謂瀕於死者家人已治後事矣一旦不藥而蘇遽呼侍兒問曰適白衣女卽自何所來乃倒瓶中甘露飲我耶蓋大士默相云太孺人柏舟之節皎於冰霜動物感神不虛矣太孺人就養北徵之淸涼而病革猶端坐呼子若媍諄諄戒勉俾歸而傳語遵奉遺訓預定化期不移晷刻幾於委順者太孺人沒時享年四十有八子三人抑太孺人之賢故自天篤要以文穆公之淸邵若綰故太孺人式其儉贈中捨公之孝謹若慶建故太孺人習其恭而諸孤之枕經藉書若謝之玉樹王之靑箱故太孺人益閒古訓襲美彤史其淵源遠矣是宜銘銘曰

人之壽年惟識所持同於壽者壽亦得之懿彼賢節豈與壽期爲死者孝爲死者慈寄生之身捐之若遺不則今之鮑太君與昔之鮑太君何修短相越之如斯吁嗟乎是惟相門之女師

○王母季太恭人墓志銘

吾郡母徳之賢垂耀彤史者更僕不數而最著爲包母楊太孺人其兩子俱稟慈訓以忠孝大節爲名侍禦徽言懿範天下莫不聞至今而有王母季太恭人者與之匹不惟三珠並耀二方競爽次公陳臬於雄藩季公含香於比部其家門之盛世徳之美與包氏同而徽言懿範百年再見是固史家之所當采者況重以孝子之徵言也按狀太恭人太學孟巖公之女母曰秦孺人其始娠也王父憲副鴈山公夢鳯翔於庭厥明占之宜誕貴女生而婉靜不凡女範女紝過目卽脫口成誦脫手成剪襞鴈山公休沐授以孝經內則諸篇及史書賢媛事輒持記不忘心益奇之孟巖公之遊太學也與毅宇王公同研席交善遂締朱陳之盟以太恭人歸毅宇公之第三子是爲贈中憲瑤林公敬姜和鳴之繇果不虛矣毅宇公烏衣世業髙自標置交無塵雜獨惇禮經師督課諸子靡晨夕輟家駒千里尢目屬贈公贈公口不言錢手不握算自太恭人入室則內政井井米鹽出入皆有記注臧獲受成鮮所幹沒贈公得以肆力於學籍籍黌較間謂巍科可芥拾而數奇興嘆名心漸薄太恭人恐損樂生之趣時時慰解之又廣其意曰吾視君豈長貧者考作室子肯堂一身也且君已作達吾子安得復爾於是贈公無厚業矣太恭人乃以辦兼珍而營夏屋修�宇公義方之訓有過無不及焉太恭人嫁時簪珥珠璣盡於修脯若然荊布妝錯趾�����無怍色謂佳兒可恃也贈公孝行無與比太恭���其志姑夏孺人病吁天請代旣已垂絕得少延�宇公困於焚劵豪於傳觴太恭人擊鮮召客不聞�恥促毅宇公旣貧而無憂生之嗟以此至於孝���迎養母秦孺人與姑季孺人之歸何司理者恩禮備至贈公副造所生愛勞均一三黨周親振窮憫乏惟力是視尢閨徳所難也次公癸丑成進士廷對服官季公以己未成進士太恭人各有手書以淸白慈儉相朂憲副兄弟旣免贈公之喪依戀膝下不作魏闕想太恭人曰兒以此爲孝吾少讀孝經不曰孝始於事親終於事君乎憲副兄弟奉命惟謹是以單車就道而不意大期忽至風木銜悲憲副陳臬奔自鹿泉水部衡文奔自象郡各以畏此簡書缺然含斂爲終天之憾而太恭人以孝子觀成君恩洊被比於包母之遭際有險夷之異焉故含笑入地也余爲諸生時與吳廣文者會文於贈公之家塾時贈公猶未弁稱爲同社小友去今四十五載而復與憲副兄弟爲同朝爲姻戚旣誄贈公而又志太恭人𨿽蒲柳之未雕而虀臼之難稱矣是宜銘銘曰

淸淮世澤有開必先旣葉鳳卜克成像賢名爲伯鸞之婦而何以藨蔉之逢年名爲義方之母而何以纓緌之蟬聯舟方泛而藏壑劍欲合而歸淵繼包母者彤史祚王氏者靑氈

○祝母陳孺人墓志銘

余友祝堯觀舉孝廉三載矣蕭然藿食不治家人產也泣謂余曰先慈陳孺人自爲女而爲媍爲母畢世而與貧俱何瘁也忍言逐貧而吾母之賢有暗合女史傳多可書者吾母陳氏陳之先世有隱徳而樂善公多賢豪之遊爲最著其家故不貧也再傳爲東山居士椎不造事困於徭役產日挫旣捐館家益蕩散不能守先世之舊廬孺人與寡母形影相弔𨿽處艱危嘗有以慰母意令忘亡者無攺度孺人以十五而歸我父外祖母張力不能治奩具吾母以荊布錯綺羅珠翠中若有以自異者無蓄縮吾父少卽習賈始采茶楮禹航山中嘗經月一再歸繼以單舸走吳楚間徵谷貴賤嘗經歲一再歸賴吾母持門戶無內顧卽折閱助以織紝無室謫祖母鄔孺人性嚴卞禦子媍易爲譙訶吾母莊事有節無失歡吾祖治家嗃嗃子弟使人各一藝每始旭耕者舂者讀者走日中者食指動數十皆仰給中饋母椎髫操作入廚治餕咄嗟立辦無廢事不肖旣就外傳奉母訓如嚴君伊吾之聲書於塾而暮於寢也有以屬句賞余早慧者母卻之曰勿以驕兒志卽先祖父母含飴相憐母益以遊惰戲渝爲誡無小慈鄔孺人寢疾吾母與伯母陳更番入侍母衣不解帶者浹四旬每中夜起撫摩扶掖親滌中褕久而愈無勌色母以故善病以哭余祖父成瘵不治彌畱之際從容布席從牀褥間稽首以不肖屬伯父母曰陳氏書種在此子矣此子也才惟伯氏之賜子也不才惟伯父之望願卒子之乃命不肖跽而進杖不肖伏地泣不止正色曰死生命也若不忘吾言吾且不死奚泣爲於是以二篋授吾父其一皆含斂喪服具也蓋怡然委順無怛化孝廉之述母大略如此而孺人生前歿後可悲可憤之變尙難更僕數也中壘蔚宗所載孝媍賢母何讓焉嗟乎祝公父子世牟什一孺人獨信詩書之可以亢宗庶幾哉斷機畫荻之流且於寵辱死生之際有士大夫所不能自持者孝廉之不醜窮亦猶孺人之遺教乎孝廉又泣而謂曰昔吾外王父樂善公與吳文定交善文定嘗爲修譜而顏其居曰灣陳世家吾外父死且不朽今何以不朽吾母非一片石哉於是以狀授余余讀之不勝嗚咽蓋三輟編而後竟嗟乎祝母之下世以三十四先慈以三十六其貧瘁同短折又同生無五鼎之食而死有半通之綸亦何解於中天之恨哉惟是孝子之請不忍虛也乃敍其槪而銘之曰

若或嗇之富壽而康其身則殃若或﹖之端淑而臧其家則祥身之殃歿則已是謂女中有顏子家之祥子之以孟母之名照彤史

○參軍靜吾賀公墓志銘

朱方之有賀氏也陽夏之有謝也汝南之有袁也賀之有承徳公也袁之有邵公謝之有弘微也公名學文字知本別號靜吾仕爲河南都闖幕官非其好也而自以孝友獨行顯公祖曰封主事默齋公鎬父曰江西按察使澹庵公邦泰澹庵公筮仕爲甫田令邑猝中倭嬰城誓守而歸其家人公嫡母鄧安人卒於途公時方九齡哭踴如禮已代澹庵公居子捨事封公封安人備極志養當公遊南雍封公誡之勿作少年遊公題其訓壁間以巨石支僧寮不一窺桃葉歸而受家秉益食淡茹苦盡煎世家子習气以是當封公意而澹庵公亦藉公無內顧憂己而封安人封公相繼卒公哀毀幾絕如奪怙恃爲敕斷酒肉者三年其居生母歐孺人喪及奉澹庵公諱皆然澹庵公宦遊在千里外公間關定省往來策一瘦衛津人候吏初不復覺已家居十年公無晷刻不立侍澹庵公性卞急小有所忤公且受撻盤旋寢門間俟怒小釋卽復入欣然已應奔走矣澹庵公日喜誦金剛般若經圽後二十年公持誦如一日且詔諸子曰吾非爲爾祖乞冥福也庶幾開卷見羮墻耳其純孝如此公諸兄弟豪舉任達每歡飲爭博得公片言輒解公亦儻易絕無城府及周旋尊親矩趨尺步不敢纖毫越禮賀族之大甲於江南而家乘未修公慨然任輯之水木淵源遂如鏡焉性好施予尢惇於故舊故舊子弟多倚公爲外府至屢瀆不厭戊子己丑歲大饑公倡諸兄弟大賑裏黨所全活不可勝計他若貧而不克婚者負而不克償者名山梵宇之宜復者黌宮勝地之宜飭者不繇勸諷觸目動懷未嘗市以爲徳亦未嘗徼以爲福也公𨿽以祖父意責令當戶拮據家難備嘗辛劬而實不樂屑屑問生產歲入所贏半爲綱紀者所沒或並其橐負去公知之弗問也爲趣且召客客至投轄轟飲或徧呼子姓賞以巨卮𨿽貴顯滿座鼾聲如雷語多衝口怒不淹時人亦無怨之者公晚年邃於道術嘗閉戶演習滿百日始開關紫光奕然在其大宅雅好奇遊以過魯遊岱嶽以奉使適晉遊恆山以宦轍中州遊嵩少如禮九華登泰和謁武夷溯梅岑振策褁糧陡危踰險皆少壯人所趦趄回馭者公獨從衰暮鼓勇髣髴靈仙庶幾不遇嘗夢入福地邂逅數老人題詩滿幅覺而誦之飄飄有淩雲意疾革時揮手碧落猶以未踐衡華爲生平缺事可以知公曠懷矣公生以嘉靖壬子歿以天啟乙醜得壽七十有四元配華安人有賢操助公起家者也子三人長太學生懋元次南京光祿寺典簿懋光卽以覃恩進公階者次太學生懋亮側閻出女四人孫四人孫女三人嫁娶皆名族詳懋元行實中元等旣葬公荊城塂祖塋之次而以墓中石見屬余觀公生長巨閥人地髙華展騏驥之足日入猶輕千里也乃知足英年耽玄壯歲儀結心一專气致柔如公可謂善學道者若其孝友之澤揚之愈芬爲公子姓者麟祥鳳舉背逡逡萬石家風公所貽又不趐遠矣是宜銘

銘曰籍登散吏儒證列仙身超物外意象帝先姜肱陽城友愛比肩皇人窓下白傳池邊鶉居爵躍審鯢淵大還旣熟捐小年吾銘其官永不騫

○大學裁吾汪公墓志銘

太函先生之志衮山汪長公也蓋爲其宗信史雲長公有二子獨以儒業課仲仲力儒弗效而有子用威以文行顯公卿間又習於史氏乃手爲狀述先徳其斐舋來徵銘按狀公諱體義字子宜裁吾其別號也公生負淵敏旣奉父命受博士言遂用研精擅其家挾策遊南雍試輒傾其曹偶大司成鳳阿姜公少司成都峯周公秉教鐸咸以國士目公新安士籍成均者眾皆盛裘馬走狹邪紅舫朱樓寶箏瑤瑟雜沓徵逐公稟繩執矩手一編蒿捨中披帷冷然與二三名士拄頰孫楚樓呼及鐘山爽气而已大司徒讓溪遊公於公爲通門執輩器公文折行交驩每傾談日昃率經世碩言不及寒暄剌娓一語司徒特懸榻相待命其子把臂定交所以期許甚至公顧厄數奇試輒被抑他人喑嗚悲憤擊唾壺盡缺公獨委蛇順命不以得失攖懷每當秋風乍起停望白雲愾焉興嘆遂畱身子捨絕意應舉稍用計然策課奇息嬴家用大起而不詹詹什一所推施動損重貲急誼惇諾若水�壑初無市徳之言與其色也郡邑有大事出公經畫締創甚多如書院之構堤堰之築及登封紫陽橋工役皆身任成勩不但捐貲倡之已也公質業在吾郡會歲大祲首奉中丞臺檄率眾樂賑多所全濟中丞移楔旌其門公謝勿受也嘗遊武林有錢氏者以事徳公甚請以女爲簉公堅辭曰余齒且暮矣而媵名家女弗�竟卻之凡公隱徳事匿不告人者甚夥而孝友特著九歲喪母孫碩人卽哀毀柴立事繼母葉孺人及諸尊行咸極悅豫以是得父長公心最歡遇大事往往就公謀曰兒智慮周詳老人不及也長公晚遊公卿間喜近聲伎聞公至間敕斷之曰是兒端嚴所以娛我者不在是公則爲先意承指日召諸故人烹鮮壓醪博堂上一笑已連遭大故居廬墨削傫然如孺子時公失母早無遺像以意語繪工精思得之落楮如生人謂孝感所致其喪母葉也年已六十又方鼓盆然一切醫禱含斂舉無遺憾孝思蒸蒸不匱云公稱詩書而伯氏當戶益惇在原之愛撫妹姊無異視待宗黨無少長皆以禮廓祠妥靈逐盜安裏兗山之族朝弦歌而暮幹櫓皆公力也公嘗言人生福澤有限當畱不盡以貽子孫故居恆寶儉舉慈澣衣蔬食而感誼奮發動又破貲不悕耽嗜墳典所積前代異書及國朝典故百家祕本不下數千卷虔樓藏之丹鉛皆滿拓新別塾延禮名碩切磨其子而身自輕舟往來峯泖中自比於煙波客有以一命勸駕者公曰善身非吾有尙可籠紲哉裏中兒挾半通綸作車上儛者何限乃公方笑之肯襲此態邪吾以衿帶始寧以襏�終儒則儒耳折腰屈首非先人所以命也遂終身不謁選曹用威業嗣起復爲環璧聞人公之志賴以不沒矣公方額淸頤平肩疏髯望之軒舉又素彊無疾至是以哭其長子用光遘疸踰歲不起丁巳三月十四日也距生嘉靖己酉二月十七日子時享年六十有九元配黃孺人有賢操佐公起家先十年卒子男二人長用光邑庠生娶孫氏繼程氏俱先卒次卽太學用威娶孫氏女二人皆黃出公六十後復舉男三人曰用周庶周出曰用章用良庶陶出孫男女皆十人嫁娶皆名族用威將以年月日葬公山之陽而余爲志其幽余反復公平生不以賈自殖不以吏自卑庶幾所稱儒者充徳之符味道之腴太函氏世美之述其何媿焉是宜銘銘曰

汪本越國爲世望隱華弗曜代含芳綿綿儒澤流則長如冕有緌玉有璋黃流在中苾則彰十襲不使羅廂堂結衿整佩守靑箱褐衣溢出萬丈芒卑哉五斗腰領彊鴟鵷安敢嚇鳳凰年臻七袠壽且臧修名入夜猶初暘驥子在廏芝在房森森檟植自髙岡公乎儒哉永所藏吾銘不愧谼中郎

○劉母吳孺人墓志銘

壬戌之秋餘以使事至舊京時齊魯方用兵取道河洛過睢陽讀文學劉子瓚制義灑然異之劉子願交東南名士因以髙子應聯席結社相得甚歡無何劉子喪其嫡母吳孺人走使雲間徵余爲埋志讀其所按次行略蓋一字一淚也嗟乎媍人之徳不著於閫外而鳲鳩小星流徽千古非孝子能言作者何以采焉余感劉子之孝情不容辭劉母吳孺人者故教授劉公之室教授則參知劉公之子贈公之孫也吳在柘城華冑綿綿世爲甲族國朝有名郁著始以詩書起家爲山東學憲再傳而爲景以隱徳爲鄕裏所推自景四傳而爲西溪公以饒財好施爲遠近所歸向孺人則西溪之第三女也母張方姙時西溪公夢宅中層樓上摩霄漢指張孺人腹喜曰是必產佳兒已而舉女西溪公又喜曰是必適名家子因構層樓奉母而抱孺人與俱以當夢徵孺人生而穎慧幼而柔淑西溪公心奇之數有議聘者不許也是時劉太公亦爲教授君擇婚對會西溪公遊於睢陽交相善以爲徳門世親無若吳者遂委禽焉又六年嬪於劉庚辰參知成進士令浚喪妻有年滑恭人爲繼有嗃嗃聲贈公慮勃溪止孺人無赴浚孺人謝曰所不能事嚴姑者孝媍之謂何怡色下气調羮問寢鮮有惰容生二女孺人方因小姑以修嚴姑之歡乃侍兒有讒構其間者孺人但受過不置辯久而滑恭人與二女皆賢之無間然矣教授公遊道廣賓朋益進每文士徵逐間徵歌姬侑觴孺人以巾帕爲勞教授喜出意外其知大體如此教授公旣補慱士弟子員稍俟計然之策孺人脫簪珥無少靳教授公以所得復爲治奩具孺人固止之終其身食不兼味衣不綺縠惟儉是寶耳顧念贈公春秋髙尙未見曾孫謀所以廣繼嗣者進側室謝氏孺人自靜居一室誦經虔禱謝免身得雄若有陰佑卽文學瓚云參知揚歷宦轍以家督倚教授公公方向學有難色孺人從容請曰行者報國居者勤家逓展臣子心君何辭焉教授公之收族振窮克成參知之志者孺人助也參知旣歿裏中豪猾羣起齮齕文學無寧日孺人且憤且悲與文學相依爲命朝出而灑淚以送之暮歸而含淚以訊之幾欲奮身告變其卹孤愛子天下無有賴貽謀無釁事竟得直文學方攻若下帷數冠其曹偶冀申一日之養而孺人長逝矣哀哉又言孺人童時西溪�不戒於火孺人見臣人提之烈焰中在浚官衘嘗有狐化美媍從壁孔出踞牀燃燈照孺人面孺人危坐不爲動其怪尋滅晚年頗奉西方之教然不爲福田因果所愚也孺人嘗自以媍道內夫家外父母家旣施及劉宗而以其餘力賑吳之急若免役若折劵克昌西溪公之後云脽之稱閨門雍睦者首孺人有以也嗟乎妬記所書賢媍不免房帷之愛需弗能割至斬其夫之宗祊而爲若敖氏之鬼者何限若孺人屢進宜男克觀旨構者豈不誠女丈夫哉孺人生嘉靖乙丑十一月卒天啟甲子五月壽六十有一姻婭之詳具狀中不具載銘曰

暌次家人長舌爲病以默止囂坤道其順綽彼聖善動葉女師何以勸學贈佩之思何以繁模擬心螽斯屬毛離裏恩斯勤斯克崇儉徳不主小慈在滿若衝在險若夷陵谷自變安貞匪夷泉臺劍合連理樹滋徽音不冺惇史有辭

門人徐士竑

許經閱

容臺文集卷之八終

●容臺文集卷之九

華亭董其昌著冢孫庭輯

墓表

神道碑

誄

行狀

祭文

◆墓表

通奉大夫正治尹光祿寺卿周公墓表

侯太公墓表

憲副中涵吳公墓表

廷貢畸艇姚公墓表

大司馬馮忠襄公墓表

太學澹庵吳君墓表

少參太玄沈公墓表

○通奉大夫正治尹光祿寺卿周公墓表

公諱延光字孚卿學者稱爲斗垣先生其先世秀甫公以豫章人爲蘄陽剌史子義婚於蘄因家焉數傳而爲粵西平樂郡司理梅軒公是生贈左方伯三望公三望生贈左方伯虛吾公則公之考也公生岐嶷有異質弱冠爲督學錢塘金公所賞識食旣廩屢冠多士萬曆中午舉於鄕辛丑試南宮成俊士奉家諱歸旣免兩尊人喪甲辰廷對授大理評事會鞠巨姦獄有勢璫祈賄免公拒之峻時襄陽鄭冢宰爲大廷尉以此知公深相結甫筮仕疆直聲籍籍起歲丙午奉璽書典黔試文獨雅馴多得名士已擢計部稍遷望郎幹濟在輦轂惠愛在齊魯歷城大司農趙公以所司章奏倚公非同心相引重不及此出守金華金華故好訟公精心法比剖決如流案無畱牘下車之日酒家四布爲訟者居停無何漸罷市去而他郡質成者踵集於庭武斷有懲沈冤有雪溺女有禁義倉有儲間與子衿講學稱詩訪蘇穎濱之裔流落於婺者裒其遺迹勒之貞瑉請置守祠守冢生大非俗吏之所務已浙重會省適杭守缺銓部疏以公移治杭婺人聞之舉旛集眾請畱賢守者無慮萬數當守爲收還成命近世所罕見也辛亥入覲臺省舉天下淸廉五人公首之擢本省學憲秉公持明抑絕奔競搜奇拔異不主故常若挑江黃侍禦上虞陳黃門或識玉於在璞或賞音於焦尾竟皆爲名臣與公較黔所首舉熊中丞楊吏部者相類蓋鑑裁有素也公自離郡後復以試士臨婺婺之民扶老攜幼著處驩迎塡街塞陌幸復睹故使君風采想見史書所書黃穎川郭細侯故事爲不謬余有金華謠記其事云浙中至今稱名學使曰前有蘇公後有周公蘇公者晉江紫溪先生也丙辰夏擢參閩藩已得旨浙三臺疏請爲本省參政公潔已率屬絜法釐獘通陣平運道之梗罷吳關額外之徵人咸徳之語具大學士沈公碑記中己未晉山東觀察使東省方困於軍興與墨吏之朘削民其無如矣公至多所彈治多所平反而功最巨者在定戍卒脫巾之亂先是大中丞趙公檄援遼兵三萬赴登萊儲偫不繼眾怒水火其勢甚惡公仁聲素孚曉以忠義應時解散當是時公已移浙右轄徒以讓夷急病義不袖手不者爲重慶之績矣屬內考天下總臬舉卓異者二人公又首焉蓋趙公推轂力也外吏去任而以卓異褒者自公始壬戌晉左轄浙之錢谷半以供織造恊馬價公一切捐除浮羨且立平平凖之法每朱提之入命冶人鎔小爲巨數馬可知不得以細碎上下其手解役便之溫臺等郡逋賦公酌通省之逋裒多益寡公私咸賴長興石令爲盜所刄有駕言令之族人者公曰此屬利在逭地方之責耳卒戮罪人以報賢令事聞於朝奉旨廟食公於左轄中資望獨重方議伏鉞顧有尼者僅得平進爲光祿卿鳴呼罪璫讎楚刄發於硎公幸以完璧歸而大期忽至天不可問矣哀矣公事親有至性南宮入棘怦怦心動欲委捲而出曾太史長石共闈捨彊之終事已家郵至而尊公捐館卽公心動之日也自廷評至左伯凡恩綸貤贈者四風木之悲終身不解至如建家祠拓義田贍宗�之困卹布素之交股念維乘晰其利獘有問政者不作寒蟬文學後進或助其羽翅或出之陷穽不任受徳也公頎軀玉立神情髙朗本斤斤禮法中人顧負俠士之槪意气軒軒肝膽洞豁於孝標所論談交勢交利交乍暄乍冷乍盈乍虛者痛心疾首遠之若凂也武陵楊公誄之有云汪汪千頃似黃叔度髙志正義似孔文舉善善同淸惡惡同濁如範孟博憂人之憂樂人之樂似杜季良排難解紛似魯仲連可以托妻寄子似程嬰杵臼誠心直道似司馬君實愛人喜施似範希文言言實錄矣不佞昌無似不知何以有當於公公嘗以贊毀餘者以爲其人之善否又因以爲其交之親疏馮敬通雲天下有一人知已𨿽死不恨公則是已而恨無能酬公之知也因仲子奔跣徵言而表之曰明通奉大夫正治君光祿卿周公之墓

○侯太公墓表

夫種徳百年卜昌五世當其儲祉旣久含章欲光則必有偉人綰結其間以纘前休而開後葉要之以孝弟爲本今中州侯太公其人哉太公之先祥付人也其自祥符而徙家啇丘者爲始祖成成生英英生滑滑生顯顯生和和生贈通奉大夫進娶王夫人是生太公太公生而穎異七八歲時嘗從長老行田歸通奉公問狀長老無以應公從旁占對歷歷明了眾共異之旣弱冠日記千言腹笥甚富數困於有司弗售也通奉公倦勤倚公爲家督入課農作出應踐更供子職惟謹而是時公之長君光祿公王立神淸公之猶子太常公幼孤育於公頭角嶄嶄非凡器公自念旣已不得竟學成吾志者不在子輩耶乃一意教督入師乎有館經師平有修入其庭聞伊吾之聲瑯瑯四壁於是光祿公以己丑成進士奉常公以戊戌成進士而奉常之子侍禦及太史公以丙辰成進士三紀之間簪貂相望文章气節皆極天下之選中州稝鳴珂裏者必首侯氏知公之拮據家政者非獨供子職而已也公長身丰凖望之知爲福人其孝友亦天性也一遊燕邸忽趣裝歸重研七日抵子捨凡三日及於含斂古有嚙指心動者因公而信焉居母王夫人喪哀毀踰禮繼母喪亦如之太常公以禦史奉恩綸告墓公泣於廟蓋自傷立孤之難又以痛逝者不及見也父子叔侄同飲爨二十年曾無畛域奉常公令寧津公一往省之不令驛傳知旣按甘肅有罪弁持暮夜金求脫叱卻之亦卒不言其主名異時封公以無官謗故少義聲公名撿自飾絕去干請郡邑大夫有終任不識公者卽學宮以尊儐請勉一應輒不復出士論重之每謂家以勤興名以儉立晨而起夜而息恆有常度至老不渝食不兼珍衣更屢浣有以修息之說進者謝卻之至於三族周親與平生故知振窮憫乏待以舉火者不可勝紀歲己亥郡大水癸卯大饑官開倉設賑不足公前後輸粟若干院司守令表其門閭橋梁道路之費歲以數千緡其著者曰包家橋水池鋪曰大堤西蔡家河更巨施及國邑矣至其坦中大度不修舊卻微時而裏中無賴子所窘旣貴或理前語動色相挑激公若爲弗省者其度量如此先塋有吉地以次當屬公族人力最之道奉公有憤色公曰幸非異姓又何爭乃別有行營而與形家言懸合厚徳之報也公年八十餘微疾而化邑人巷哭曰太公沒矣自今以往紛爭就平危難孰捄津梁孰繕饑荒孰賑所謂鄕先生沒可祭於社者非耶大學士少師何公評公謂修謹似萬石君悃愊似陳太丘化俗似王彥方家政出顏柳諸名家之右可爲實錄矣抑援神契之解孝也曰卿大夫之孝謂之譽譽之爲言名也太公懿行當受顯名而太常公娓娓傳神寫照千秋不朽光祿公又以其昌年家子舊史氏當載筆以從諸作者之末輒不自揆而表其大者如此蓋以成卿大夫之孝云

○憲副中涵吳公墓表

友人黃大夫長卿以鳩司記視余卽餘同年中涵吳公爲比部時事也公未第時夢媍人爲夫訟冤自稱陳伏案語剌剌不休咸可記臆及入鷞署每宣言於同官居無何而薊州陳橋見告矣陳橋者大璫矩兄也悅媍人而殺其夫並殺其殺夫者以滅口媍人擊登聞鼓哀吁緹騎械致於州州畏璫稱北虜掠去事遂寢部所爲伏案也伏案者立案之義也廷詰媍與夢合於是權璫朿手而橋當大辟舉朝異之嗟乎孝媍衘冤東海赤地公爲烈媍雪讎鬼神向告之矣何陰報之渺悠也余友陳懿卜山人從公於宦邸可五載每歸則述公之奉母汪太恭人之孝敬無與比大者萊子小者景讓退公之暇歌呼啼笑不異嬰孺公守兗遘危疾兗人禱於神神以隱事告謂是嘗請以身代母者當弗藥則公十歲時以起母恭人於垂死而祕不語妻子者也公沒及期而其子承古徒跣走海上臚公忠孝大節以屬野史余重公不得辭吳爲泰伯之裔自唐宰相少微公居歙有俊公者自城徙鄕三傳而爲廸功卽午川公是生贈中憲見川公公之考也公始爲諸生卽以文行壓曹輩戊子舉於鄕甲辰成進士乙巳選刑部山西司主事戊申晉本部福建司員外己酉晉本部山西司卽中庚戌擢兗州守以賑政稱最天子賜金褒異之癸丑上計擬卓異是年推山西學憲未奉命兩臺交章請以憲副守濟南丙辰中讒量移蓋先後爲盡力吏者十年云公之在刑部也多所平反稱文無害故事官山西司者一掌篆箋表章奏於是平取之歲約數千緡前司寇奏而獻之輸鍰入內帑而紙役如故乃以富民應紙無正額髙下在心一值宦寺離其木始求取坌至家且立傾公惻然傷之艸疏請畱贖鍰卽內廷反汗不虞其難也已從大司寇姚公沈公以聞得旨報罷無論三輔之內歡若更生而彰主徳蘇民困愧言利之臣有三善焉名籍藉起已公守兗時四配子孫食餼於射宮者僅二十人公請如郡例廣數四十著爲令兗有顏子廟滋陽縣因之二百年釋奠於顏子公曰此非禮之禮也春秋大一統今闕裏在瞻而以顏氏爲一邑私吾所不取竟攺正之士大夫始而嘩旣大心服其得體魯公貧宗惟祿是仰而祿取之他郡多後時嘗與守閧公疏其貧者先應之終公之任稟絢束惟謹汶上縣雙廟集自宋時稱盜藪其渠魁張臨等紏千人據之百餘年吏不敢捕嘗支解捕者勢張甚公一夕坐堂皇驟集丞倅率民壯千人夜襲之獲渠魁二十輩夷其居他置不問羣盜相戒不敢近兗境公爲郡以察吏爲首務滕邑令張悃愊吏也有狡令者傾之幾中考功法公察其誣爭甚力得免魚臺令某倚監司爲聲援多苛政又屢爲胥史盜印章吁人於禦史臺禦史偵之公公狀無所隱以劾去監司𨿽庇之不能奪也泗水典史李茂春者膽力過人公所使縳汶上巨盜者也監司誤治以罪公保持之楚黃張中丞開幕遼陽因公得李尉檄致麾下會卜兔入寇李尉力戰手刄三虜張公薦於朝謂可建大將旗鼓則公不茹不吐之槪也滋陽孝廉龔至道爲弟任殺人罪蓋有幸必焉讞者念入之非實出之非所以爲名十年不得決公曰殺人者死有其弟在矣卽出之鄒縣李文光通輕俠績守長久橫裏中公至文光不得間必動走匿五百里外忽若有憑歸而就法豪右股栗暇則進諸生談藝勸學士蒸蒸變舉於鄕者二十七人且三居經首兗前此未有也至於�火火熄捍水水止詛蝗蝗赴海死以今證古乃知風可反潮可射鱷可祛神可感不虛耳公之爲憲副也會天子賜福籓田轄於東省者二萬頃諸上書陳不便者甚眾有旨宗田益急公議以虛冊授王而加賦通省以爲租入使於是福使以履畝來不許以徵佃戶來亦不許福使怒後以嚴旨來禍且不測公持議益堅福使俛首受租而去歲以爲常乙卯大旱入相食公條議捄荒策甚設得粟十餘萬備賑東省賴之兩臺方以公應卓異而一二府道疑公忌公者共害之矣惜哉公念乃祖廸功素愛金陵山水因卜居秦淮禦板輿爲終焉計而太恭人疾革不起爲械性之毀未幾公亦隨之所謂死孝者也計公筮仕以至陳臬其孤立行意果斷不惑所至聲績卓然名臣他人得其一足以有立而顧以得官謗君子是以知任事之難也公軒舉英英髭髯如戟議論慷慨肝膽傾盡嘗訓其子承古曰陽徳不如陰徳報恩不必報讎蓋生平無謟語長者之言也以故承古述公涉世之際不勝憤痛餘皆存而弗論論其大者如此公名汝顯字養微學者稱爲中涵先生

舊史氏曰陸士衡有云廣樹恩不足以敵怨爲政者將敗羣是去何怨之避乎而末世汶汶恆以官殉亦足慨也不然疆直自遂如吳公假令在神爵五竹間卽趙韓何多讓哉

○廷貢畸艇姚公墓表

明之自初而盛在成弘間是時吳中聞人輩出大暢厥詞而主盟風雅簪裾與韋布實分厥任以詩品爲甲乙公卿大夫且羞稱折節何論傲士惟賢者不爲鑿坯之遁則幸矣故老所紀沈啟南最著而與啟南並超者惟畸艇姚公最著畸艇公者今宮贊孟常之髙祖也生而穎慧絕羣從憂侍禦艮齋受尙書稱髙足浮梁戴恭簡公僅學政以國士遇之乃數試棘闈輒弗售公狹小占■﹝亻畢﹞而雅意千秋之業遂肆力詞賦詩篇一出壓其宿老同時若徐武功天全李太僕貞伯邵文莊國賢趙觀察栗夫楊儀部君謙姚侍禦公綬馬比部淸癡祝京兆希哲桑栁州民懌皆有倡必和有會必書流傳藝林稱爲韻事而尢善啟南翁啟南居相城之東公居城濠之北相思命駕如嵇呂詩筒來往如皮陸蓋公所居有非屏非障而雲煙飛動四壁者皆啟南之迹其暱可知也與吳文定爲靑衿之交嘗以會舉首期之後文定在禁林公寄以詩曰殷勤寄與吳宮諭老我追陪沈石田夫以乘車戴笠之盟而不爲結綬彈冠之喜覺巨源絕交書亦爲多事矣與王文恪諭交在其擢第後登莫釐峯宿華嚴寺杖屨兩兩擬於謝許山陰之會文恪在中書公以子陵臺詩寄之文恪悟其意答書稱謝訂入林之約已而文恪解相印歸不復入城市終老於具區之濱蓋以�庭爲客星灘示不食諾云王端毅撫江南公以諸生上詩有兒童走卒知司馬白日靑天見仲淹之句輿論以爲允愜後中官玊敬狡弁王臣與公訐奏憲廟殛二人以謝撫臣公復有詩志喜識者曰此石䢐■﹝彳木﹞慶曆聖徳詩也弘治丙辰膺貢試大廷同試者幾千人四明楊太宰守址董試事以公弁其首聲價逾重戶外髙軒常�公反厭苦之從風雪中策蹇遊玉泉諸山題詩見志遂飄然歸隱子壻吳文端時爲史官勸駕弗應而與諸故人角詩逾勁嘗和溫飛卿陸放翁詩自署曰集虛齋槁者是也公𨿽倦遊乎而探奇選勝之志始終不渝非獨托境取材以昌其詩迹其淸虛日來有自矣若乃孺慕之孝粥子之友創家祠卜宅兆內行純備�副才情與夫家世生卒姻婭之詳具吾鄕陸文��志中蓋有吳君子如楊君謙文徵仲皆眼白天下士不輕許可人也儀部之評公曰有奇气薄功名待詔之評公曰遊鄕序而周旋諸公間所至有卓然動人者言言實錄在稱詩之外矣公名丞守存道號畸艇居士嗟乎公以承明著作之才而老於太學世莫不悲之公沒一百二十年而宮贊紹其家暮在日月之際祖孫一體百年旦暮公何嘗不承明著作也宮贊之言曰不知其人視其友余謂公之道廣亦足不冺諸和人不然以李長沙之牢籠才士而竟不能致公則其能致公者顧不重乎宮贊以危行觸權璫引繩鐫秩賴天子神聖戮罪璫召還率府與王端毅事相類公解頤於地下矣余故因宮贊之請而表之曰明廷貢畸艇姚公之墓

○大司馬馮忠襄公墓表

大司馬馮公薨於官天子爲震悼輟朝曰是惟我皇祖所遺不二心之臣勛勞夙著追卹之典其從殊厚於是禮曹銓曹起曹各以應得恩例請上於額祭有加特贈少師葬如一品制給水衡錢遣行人惇其事閣臣以謚請欽定忠襄按謚法以死勤事曰忠因事有功曰襄名稱其情榮哀備余長公金吾映鑾貽書昌請表墓門之隧予與公同舉於鄕四十年中或離或合蓋彈冠掛劍之交也何忍辭公名嘉會字文亨自號履亭家居河間府之連城村自曾祖能始遷於宋家左村能生大寧大寧生仲子宜配黃氏曾祖父三世皆贈太子太師曾祖父母皆贈一品夫人始以孝弟力田積徳於陰而卒亢厥宗盟帶礪也公生而穎敏有至性髫年時冏伯中齋一見而奇之曰此公輔器吾弗如也冏伯先成名少所許可人以是共奇公及冏伯登第六年公亦接武若呂虔之鑑王祥玉贈公業儒不顯顧獨課公學不以食貧少挫公沈酣經史潛心大業試輒冠其曹耦學使者授之餼公以佐二親滫瀡而余以資同儕講肄之須籍籍推伏小馮君不容自戊子舉於鄕乙未成進士初任爲冠城令經術餙吏治以循最聞奉贈公諱歸旣免喪除華陰令華陰關內之瘠壤也無華實之毛而有輪蹄之困蓋登太華者麝至民亦勞止公爲立法調劑去甚去泰賓至如歸以暇羣秀子弟與之談經柝義彬彬向學華陰自是比於濟之士鄕越之君子軍蜀之文翁講堂矣乙巳膺內召入西臺慷慨論列不避權要建酋投書禦道其辭誖卽劾當事者通夷啟釁先後四疏而奴酋之患已蚤洞於十餘年之前其淵識如此按部二東風稜嶽嶽持大體不小苛貪墨之殘民者黜之猾吏之舞文者法之至有以刻核之心擿暖昧之語使主上輕朝士爲不足任疑朝論爲不足信者公所深絕也讞決要囚未嘗輕出以市恩其幽滯可理者卽予不反無左右顧所司有求生無憾錄平反釋系錄皆一時實政可紀云故事按臣巡方歲餘周行部內卽得代去神祖末年逾期見格公遂以三年�不勝陡岵之思旣得請卽疏終養而終養太夫人之世戀膝下歡宅憂禫除天子召還理營務議招募議訓練議簡汰禁伍爲之肅淸晉太僕少卿庚申冬賫孝靖徵號於澶州道經冠邑邑人扶老攜幼�道畱連車枳不得遄發懷舊恩也�西普大理寺卿巡撫中州時西川轉戰楡關戌守皆仰遲中州之兵公曰不備不虞姦人所爲生心也設不幸有伏戎猝發何以應之疏請募義勇以實行伍而省浮羨佐軍興嚴斥侯畫郊圻儲偫嘗克刁鬥不絕彼蒙安襲故者若以爲必不然之慮而孰知公竟以消震鄰之禍也先是焚香捶手之妖連跨燕齊梁宋間約以一日四起會齊東索之急故鄆滕首難不待期會本謀旣露潛迹相窺得當卽發惟中州所在嚴備鼠伏鳥散不煩血刄及妖黨敗亡羣逸而西將有風馬於汴者於是秉纛夷門揚旌河渚枕席過師執訊獲醜事具楊直指敍功疏中再奉廷推以少司馬總督宣大時諸當事者重楡關則急楡餉而宣大將士嘗累月無糧枵腹欲噪公爲請於大司農應時散鏹無庚癸呼者會虜酋亦以多負歲賞敗盟有辭憚公威名詟服不動蓋公曙於古今兵略九塞情形所匯有萬變眞韜及名世奏議諸編故其當機應猝斷而不惑耳丙寅春受簡協戎政時奴酋入犯烽火徹於邊關奉有十日入京之命星馳赴闕值上幸東郊列營衛蹕軍容整餙扈從惟謹大典告成聖衷嘉悅徹食慰勞有意大用之矣未幾代王公永光爲大司馬王公故所與同心許國者受事之後衷於前摹或如平陽繼都侯之政規隨弗忘或如臨淮入令公之軍旌旗一變所用職方皆極卽選苞苴掃迹債帥息心爲樞府一時之盛焉老酋物故有意其子可欵者經撫持論頗有異同經臣王公之臣謝事且去公疏於一朝曰奴方桀驁何所創而帖耳就我欵非情也以欵自愚而�戰守之備非計也竟選王公於本兵耦俱無猜卒賴其鎭定以有錦寧之捷上將決勝之奇大臣推賢之義兼得之矣公居邸捨以老蒼頭自隨𨿽長公亦遣歸屏迹遠嫌故父子不及爲訣惟以賊遺君父爲恥夙志未酬爲恨嗚呼忠矣捐節之夕忽陰雲四合電光挾雨羣鳥飛翔哀鳴上下都人士共異之又祖居去京師四百餘里亦於是日連雞驚啼聲聲相接古所傳大星殞櫪馬驚者豈虛哉公以殿功成敍勞者一以甘鎭滇南之捷敍功者再凡兩蔭執金吾三任子入冑監初晉太子太師再加柱國近代交臣所僅見云公頎軀偉貌吐音瑯瑯舉止矜莊神情朗秀不以冥冥隳行不以昭昭信節與人交城府�然而坊表屹若趙淸獻告行事於天知韓忠獻不錮人於盛世正直忠厚惟公當之無愧色耳映鑾博雅好修有父風以廩生授錦衣衛同知撰次行略辭斐而情悲能識其大者仁者有後信哉敬扙淚而表公之墓如此

○太學澹庵吳君墓表

余嘗讀宋吳文肅公狀謂公之髙曾世修處士行以平糴爲惠施及旁郡全活者甚眾果生文肅公以開吳云後公十四代而有澹庵君抑何恂恂好修不墬先美也君幼有至性穎敏絕人放厥考理問君聞余姚王氏學已知向往於裏中豪少年綺紈聲色之好弗喜也自署曰澹以見志旣入成圴習遊當世賢士大夫而其意益廣曰刮帖俗學不足學學求濟世耳不能濟世亦且濟人兀兀伊吾何益稍以心計佐其素封之資家以大起乃務發其磧以濟親族之急嘗築室廬百楹以居子侄之貧者死不能葬君爲卜塋域以安之先是理問公以君請歲捐錢三百緡爲徳於族君當官而目加拓焉葺宗祠者一建橋梁者六郤良家女之爲妾而遺厥父金者一賑其家令母粥子者二旣質爲臧獲而遺歸者四遊白下游檇李遊雲間後先得輸贖鍰而出久系者不下數百人戊子歲祲設糜施藥所活餓夫者不下四五千人而君之願未始滿也晚而喜釋氏之學嘗曰龐君士擲家貲於湘流永明壽罄竭公帑以放生吾衷而行之散吾世之所積而不沒先君之財吾之爲徳如是而已君爲放生臺曰先生其沒也無怛化或曰有冥報云太史氏曰新安朱子之鄕也士知有朱氏學不知有王氏學又何知天竺古先生且夫釋氏之言施也吾教之言惠也令出於愛利人一也君處儒釋可謂兼之矣吾又聞新安重數家言蓋自朱子蔡元定爲之故其送往每爲忌而多畏始君奉理問公交車歸客有爲外喪不內之言者君正色而絕之曰吾何忍流之於野寧不利於燕孤已矣殯理問於正寢亦無陰陽之患嗚呼公之持正不回如此豈惟惠人哉君之子太學好徳函文謁當世之作者如黃宗伯輩爲志若傳聲施不朽而屬余表其大者勒之家廟俾世世作求焉

○少參太玄沈公墓表

嗚呼此爲少參太玄沈公之墓沈之先自宋文帝時有司空慶之者世居汴數傳至翰林學士明扈宋居杭元末析爲二一居會稽一居漳裏漳裏之沈入國朝世有聞人而以戊辰進士祀鄕賢名宦者爲侍禦讓亭公則公文也公生而早慧弱不好弄侍禦公恆抱置膝前見客能讀兩都賦十歲喪母徐孺人哀毀成禮侍禦公爲南昌司李公年才舞象耳卽與洪都奇童湯義�謝友可輩定交本名相角十六補郡諸生再從侍禦如都門卽以古文詞名侍禦按關中卒於邸徒跣奔赴幾不有生藩臬郡邑歸暷者公盡郤去曰君子不家於喪豈令地下遺憾乎學使者紫溪蘓公有鑑裁目公爲國士首當食餼次者欲躐之卽遜與無難色乙酉二十八舉鄕試十名鍥兩經義爲程序壬辰成進士念大母唐春秋髙�情終養令甲百官獨子終養卽侍禦公在無當也而公以是裏居數年備極侍奉唐耄齒落每食必含餔以進侍禦公未竟之孝得公而補云丁酉四月授工部都水司主事五月督理大工六月大內災兩宮毀公急入捄百官驚睨無措公議撤會極門以斷火司空難之公竟率軍千餘聚撤之承運庫獲全頃之傳旨救庫者十餘輩次日上火災疏公文獨剴切有白金之�賜七月奉命典試山東矢愼矢公得人爲盛是時倭事孔棘公以主憂臣辱有槪於中從天津還朝咨詢要領大都以燕趙齊晉古用武國天下勁兵處隨地召募可當緩急何事獨調南兵卽調南兵舟師猶可以非非之長技也朝鮮之役經歲饋糧何止三十鍾致一石今京師自靖海至直沽數百里盡膏腴地誠頒定賞格聽民開墾許爲世業以此防海寧俟挽芻乎國制武科與文並重承平日久有司蹲踏介冑不以爲衣冠數英雄短气職此之繇武闈之設爲取猛士而以柔翰先騎射他若善火攻通星角者如見天帝莫或收皆當一變而更張之者也孫武子十三篇用間居一今竹島倭將義弘乃薩摩主直政之心腹先爲關白誘奪思與中國合謀報怨昔譚宗仁王承烈入釜營時已露其情於朱均大司馬石星以其敗壞和事竟致之不理乃其人具在誠今收用令如張騫傳介子故事而密圖之關白之首可購也建虜奴兒哈赤其部落連亙朝鮮先年倭寇其地兩欲相殺聞通事關說願受王印滅倭以報以蠻夷攻蠻夷孰與以蠻夷勞中國耶推此指具疏曰練土著修屯政重武科明間諜詳載奏議中疏入不報都下傳寫稱善丘澤萬公開府天津疏請公爲備兵使者顓督屯田事而議中恪然公文武之略已若穎脫矣戊戌奉命榷關荊南處脂膏中漱石厲齒蕩然寬簡苛細悉捐如小東等關撤而不稅蜀材浮江而下者報十納五民困大蘇時稅璫陳奉與臬大夫爲難郡佐監司與摓掖被逮者相望於路公𨿽在事外而陰脇其虎翼殺機將發公輒得之黃岡令徐武昌守徐皆賴公力脫焉奉心弗善也代去之日奉餞公於蘄欲瞷公橐發其短已察其舟甚輕知無長物卒謬恭成禮而去還朝升職方司員外職領春秋班軍更番入衛者按籍稽詰歲省月糧�三千�金明年升武選司郎中武選夙稱獘藪樞吏夤緣爲姦大璫要人多事請托公一以邦政條例爲凖竿牘絕迹又蒿目時事以邊政最急者條上四事一曰重京營其略曰天下兵制莫重於京師今三大營將領皆以林在下中者充位非法也請自今補京營官者必極一時之選各邊大將而下非有聲京營者弗得用其在營也責以實練兵幾何能汰老弱幾何教習軍士武藝之器幾何序遷超等執此爲衡將得其入則兵之虛冒可以漸核如臨淮指麾旌旗一變何患京兵之不振也一曰實遼左其略曰遼與九邊等邊耳而孤懸數千里形勢積弱自樂浪之役其精銳盡於從徵今軍無現糧債帥爲政倘建夷擦漢兒之類一旦生心必無幸矣宜汰其老弱厚其衣廩以名將統之遼陽開原各設理官綜核錢谷軍必稽實糧必充額庶食足而兵彊遼可保也一曰愼武襲其略曰祖考祭享尙有親盡之祧宗藩支祿亦有逓減之律而披由尾惰之世及與百戰開基者等甚有未離𦇤褓而先報自功者此曹幾耗天下財賦十之三四長此安窮謂定爲逓減之式節其濫冒卽制府大臣諸子孫一衷於法無私出入焉可也一曰防亂萌其略曰淮徐穎濮之間界在南北天下咽喉轉餉防河嘗動大眾眾之所聚亂之所生謂宜以宿將重兵一淮一徐互爲犄角大津近在肘腋卽以京營兵二三千人春秋更番出洋習其勤勞建威消萌計無出此者疏𨿽畱中議論鑿鑿切事情識者以爲干國之器公以武選之獘並功最大往往世職告襲者覆勘其前功卽出恩幸多所裁止會金五陳胤徵以椒房戚畹陳乞事下部議本兵欲迎上意公堅持不可胤徵暮夜饋黃金一笥公拒之越數日漏下二鼓忽中旨陳胤徵準升三級與世襲中使迫促取覆公具疏參劾上悟事遂寢時論韙之又有大帥憑奧援冀考績恩其已見參劾顧滿在先可借口也自相臣樞臣以及臺省皆以屬公公嘿而不應是時正內計諸不便公者以考功法中之鐫一秩調外君子是以知任事之難也居久之補靖州剌史靖故僻在楚西民獠雜居其俗好鬼公至則軌之以禮修城郭攺學較定哨堡叢徵額淸屯餉減罰鍰定邊令渠以大治明年蝗災粟貴公發粟賑捄全活數萬人於是木政孔急而大木出苗穴靖民與苗爲市�儈故昂其直鬭之露刄相向公輒入苗境與之約束勞以牛酒苗則大喜以巨材應命靖賴以安稍遷南比部郎尋升四川按察僉事先是蜀中建猓與中國之民日相仇殺斬一衛尉一千夫長撫臣以聞廷臣議一大創特起大將劉鋌於田間而以桐城吳公領節鉞公蒞任適與事會兩臺才公念轉餉非公莫任者公則爲設五運之法中又立短運之法觸火山入不毛以兩月具糧八萬待刻期進兵而大將鋌心畏瘴且入戈遊擊之說欲開玀﹖﹖回中之路以兵從峩眉入公移書大將謂期會芻糧兵家大命今各運俱至鎭西冕山半年調度勢難猝撤彼中箐深壁峭猿猱所愁履險破荒變生不測趙營平所稱枕席過師者以湟餉之便也柰何驅活民而死之乎大將議沮然猶擁兵嘉州不卽進公更稱書云番猓之地深秋卽雪不如於八月初渡河出其不意突然而入便一及猓未獲因糧於敵便二時未沍寒利於涉險便三大將始出兵從桐槽沈渣等八路進攻僅撲空塞是時監軍王君不視師坐鎭越西公再入冕山親督軍士厚其犒賞不令解散令安營桐槽據其要地使大將分兵大略寧番得昌木他等賊又撤奇兵鄕勇助之而番猓始逃避願降時將士深入營無定所運隨營轉猓每間道抄掠運夫落膽公別設擔運之法懸搜粟之賞餉以不匱餉夫多生還蜀人徳之而悍將尙遷延侈言雕剿公爲中丞極言利害中丞悟乃始移撤罷兵是役也將旣寡謀師不以律非公亟議戢兵則辱國損威蜀無寧日無論勞臣當敍而不見不聞之功造蜀不淺乃中朝鮮知者而吳公被言竟爲公累逋遷閩中參藩而以蜀謗調用公曾不以是介介而大期至矣悲哉公身長七尺餘標格秀徹談諭慷慨其孝友蓋天性也事叔父憶堂公如事父有杖則受自歌廣栁歸卽以田廬推予諸兄弟與季水部公文行相勵厥稱二難且儉而能廣憫窮周乏姻裏徳之其立朝惇尙名節蘭溪四明山陰相繼在政府未嘗以年家鄕曲一奉私覿浙銓缺新建令人示意公以正對不受羅致自甘平進焉所論交在都門則胡孟弢黃昭素區用孺陶周望徐鳴卿江進之謝在航鮑山甫畢東郊蕭損之湯嘉賓米仲詔袁吉卿曹能始張孟奇在陪京則焦弱侯祁爾光王永啟在東郡取士則趙翰撰王太史亓黃門張黃門韓大理張侍禦髙憲副皆天下士餘子操熱柄能毀譽人者公傲然不屑也公少而稱詩垂老不倦在水部有亦適編在武選有馬曹稿歸裏有息初稿靖州有勞人艸在南都有鍾陵艸在蜀有入蜀詩李本寧先生序之曰以其才適體以其體適格以其格適時無所不有又無所不化眞篤論也公左右具宜不名一器所不能者與時俛仰取美官耳惜哉余好讀公詩公構孺蓼亭見志屬余題額歲在甲辰公以望郎推楚學使者余副之公不奉命而以左遷歸惟餘畸世之感亦有爲公戚戚動者故因長君宗培之請而識其大如此舊史氏曰士固有遇不遇時沈公以郎署駁還內降此相臣所不能望之主上者而公得之可不謂大臣之槪乎又善用兵使在用才之世功名豈可量哉摽奇負气千丈無枝文章經濟賈忌之媒生世不諧挾此安之要以千秋大業齮齒﹖厄者復何所施矣

◆神道碑

贈光祿大夫太子太保西泉王公曁配髙夫人神道碑

○贈光祿大夫太子太保西泉王公曁配髙夫人神道碑

天子以慶陵告成下詔褒美司空惇事者於是今大司馬王公晉光祿大夫太子太保貤恩再世而公之考西泉王公加贈如子官母贈夫人稱一品夫人蓋異數云祖制文臣三品以上者得樹神道碑於墓前司馬公將應新命趣裝北上其昌適履容臺之任司馬公以碑文見屬其昌年家子也具史公牛馬走義當戴�以從不敢辭按狀長垣之王來自洪洞華冑遙遙更鐫不數其著彥和居油房寨彥和生四子次曰儀儀子九人入曰允允娶王氏生四子最少者曰結倜儻尙義娶魏氏繼爲仝夫人是生贈公公生而機警有大志仝夫人憐愛之不使竟學嘗受推擇爲掾史公著從事衫主畫諾意約結而不自舒也棄而市隱稍稍閱稗官小說若楚漢曹劉故事至褒誅當意輒引觴起舞至報應差忒裂眥拍案曰古猶今也少所快多所恨何哉蓋隱隱俠烈自附矣歲壬子邑大饑流離載道族人有遠心公固畱之倒囊相賑復發積歲所窖粟陳之市收半值甚貧者不取值其以田售者給之值與丰年等不乘其急所活人無數坐是家日落是歲仲子司馬公生至產室不能具饘粥其貧如此公摩呱呱者頂自謂食報者日不長貧也公復以修息起家饒裕而無賴子乘其族之修郤謀以告變困公公不爲終訟久之歲復饑無賴子行乞爲盜公立遣人召還居之食之壹似未嘗有怨者人以爲難焉公以豪飲多酒人之遊時時選伎徵歌弄琵琶譜文姬十八拍以送日卽善病法當禁酒終不能止乃訓子則斤斤禮法常謂伯子曰而公不事諸書故不任受徳且任受侮汝曹謀所以亢宗者勉之哉蓋至伯子以靑衿見而喜可知也司馬公總角就外傳朝出暮歸輒令占所受書聞有囁嚅則口授數過必疾誦無誤而後已考終之日惟舉家世淸白不愧古人爲伯子訓意遠矣嗟乎少伯能聚能散三致千金伯倫時醉時醒一飲一石公之風尙異同而鍾祥儲祉篤生巨公譬如岱宗巖巖觸膚出雨以毗帝紘而承天寵也豈偶然哉配髙夫人東明右族端操靜莊曉解女誡據拮內政事事瞻舉仝夫人安其孝養已事繼姑劉相得益歡其大者脫簪珥以佐贈公之施贈公爲無賴子所撓積不能乎夫人稱引古人厚徳事以廣其志贈公亦爲之豁然他若仝夫人之女嫁尙氏者厚爲奩具尙姑忘亡嫁祝氏者十九而寡矢死靡他父母欲奪其志賴夫人保持爲完節贈公之謀室而獲有以也後公九年卒姻婭之詳具葉少師公志中銘曰

烏衣甲族派分洪洞淮旣獻珍河亦修貢方水孕珠丹宂產鳯人豪挺起徽音並重善以陰行徳惟邁種恥彼素封錢刀獨擁吉凶與同義聲並誦爲荒年谷作明堂棟書有稗官腹有狐史天网或愆怒目切齒其平如衡其直如矢以酒爲生終當樂死施恩無望修怨是恥林中偕隱斗際雙龍泰階符燦湛露恩濃如綸之誥若堂之封桓桓司馬盟府功宗丹書鐵劵熟釜景鐘賁此宿艸葉彼夢松史銘其幽佳气長鍾

◆誄

參知顯齋劉公誄﹝有序﹞

○參知顯齋劉公誄【有序】

睢陽參知劉公諱煥字文華別號顯齋萬曆中名臣也公嘗爲吳興守吳興人至今屍祝之以比前守劉莊襄公其賢者有淸苕行峴山謌皆爲公解任惜也先是閭裏桀猾乘歲饑睥睨諸大家吁訟蠭起上官入其說益引繩枇根焚掠不問公嘆曰興利除害貴淸其源今姦��禍而反助之焰冠履之謂何力爭不得遂解印綬去未幾苕事大壞詞臣殞憲臣禠而前此博風力承風旨者皆爲世僇辱始服公卓識則已晚矣當公起家名進士治浚縣有異績浚介淇衛而邑屢中大潦公親爲疏瀹堤防堅綴利賴永永申孝弟興學校所應上供不擾而辦入爲南比部拒罪璫賄請淸節彌峻洎遷戶曹兌則驗放寬嚴如法公之才識固內外所交毗也公旣以湖事解官適遭贈公喪哀毀逾禮朝議旣白卽家拜公守嚴嚴歲又饑公步禱水旱皆應時采木采礦使者四出至嚴獨不敢囂贍養休息疲黎再肉尋擢憲視兵浙以東防倭息盜備綢未雨已有秦藩之命公業勌遊因大父參議公有功西夏夏人祠之冀一展謁卽圖歸憩乃期月之政杜嚚族卹貧宗威惠四訖未嘗攺於筮仕也偶元日理髮有感竟賦遂初歸猶及待丁太恭人子捨白首斑衣孺慕無間流連朋好笑傲山澤顧曲稱詩尋花課竹去懸車之日又若干年而公以老壽考終於當世稱完名完福焉公有子維明爲京兆博士先公卒孫瓚紹明家學文行翩翩嘗從余遊述祖徳甚晰余尢以談虎服公吳興事當羣飛剌天駭浪橫起之日獨能持正不阿視一官如芥視與蚩蚩之眾助歲爲虐者其人凶吉豈顧問哉天下無事庸夫擾之今海內多故絲紛鹿觸所在見告其原起於紀法之先夷羽林焚第神武起義世有姦雄耽耽冷眼久矣安得老成人如公數輩散寘旬宣甸采間於以扶元气而消僣宄裕如也余乃應瓚請而爲公誄

誄曰奕奕巨宗卯金之裔大河髙崧孕毓奕世世徳丕顯武緯文經貴陽之烈價人維屏公起壯縣淸裁肅辦鄴堤鄭渠害拔功見豈伊郎潛而攺郡弦察吏安民志取休恬誰爲鷹鸇乃咻鸞鳳狂泉襲飲舉國騷動棟摧屋折始念徙薪熒惑退舍歸徳大辰弘農會稽公有世譜龍圖之樹相爲黻黼視海行邊勞庸仔肩百蟄具起萬竈淸煙難進易退實酬初志河洛耆英坱漭自遂身沐燻﹖﹖陸飲人醍醐朱丹何常蘿薜巖阿視公髙節凝之伯壽吹笛騎牛畫圖堪又大丙爲禦閬風是歸捐弢解袠箕騰昴依樽酌不盈以茀後祿士厚泉深蜿虹光屬令名千古樹滋百年我作銘詩以劵象賢

◆行狀

嘉議大夫禮部右侍郎兼翰林院侍讀學士贈尙書抑所唐公行狀

吳母封安人衛太君行狀

○嘉議大夫禮部右侍郎兼翰林院侍讀學士贈尙書抑所唐公行狀

宗伯唐公者宋參知子方之裔自種徳翁從荊南徙居華亭遂爲華亭人世有隱徳至中丞足庵公珣仗鉞兩廣爲成弘間名臣自是子孫用儒術顯稱甲族矣中丞公弟爲怡萱公瑉瑉生貢士飭軒公濱飭軒公三子次卽公考贈宮庶澹窩公敷錫贈公者吾郡恂恂徳讓君子也以踐更廢箸顧好形家言營髙敝爲門閥地夢巨星麗於堂有印大如斗垂一足曰敷子魁厥明誕公自喜以爲貴徵云公生而岐嶷風華韶令機穎秀出自就外傅已無童心授之書伊吾不輟有亢宗志年十六補博士弟子員禦史溫公讀其文稱爲國器贈公歿有裏中無賴子交關族屬齮齕公謂書生孱可鼠雀擾公推仲兄操家秉主貲鏹廩廥出入而獨身外禦侮久之事浸直魚肉者不得志則中以雜徭公又造事不大困遂得端意鉛槧間名籍籍起矣公壇宇孤峙進止皆有表識熱腸冷面喜規人過自逢掖已多礌砢奇節所至必傾名士行名士亦奉爲畏友自方學憲眾甫馮祭酒開之等十餘人結侶談萟公年不先人而以直諒見憚不啻主盟卽以間爲文字飲亦奉公約束惟謹不敢以狎進而孝廉範牧之事最著牧之者範光祿公子也故負雋才以遊閒仕俠聞當其意气所向錢積立掃獨不敢以混公而牧之有惑溺公終不能口舌爭乃爲文以禱於神與之請絕牧之卒以情死則匍匐數百里掛劍吁號哀感行路其气誼多類此公之逐奴有弟自經死而訟富人李某者勢張甚富人窘念非主人莫扼奴吭乃亟馳百金請解於公公前已得其冤狀指白水爲誓郤其金立白之官奴竟反坐通國稱快且髙不惑於是公以文行爲明經師若張給諫陳太史毘陵白光祿皆迎致家塾從遊者日進曰非文其式惟人其式云是時郡國舉士多繇紹介進三歲大比名士有望棘嘆者而公社中友陸君策何士抑至北雍巍科若掇太學範爾孚數以此勸公北遊且爲資斧乙酉中順天鄕試丙戌舉於春官入奉大對天子親擢第一人及第官翰林修撰海內雅聞公者皆以爲正人慶焉公以詞臣不事事惟淸議可以報國於�熟循默坐取大官者恥不屑也感慨時事有所約結則寓言於館課中幾以動當塗至所交若張宮諭元忭孟郎中秋深相引重二公之圽含斂屍祝公有力焉李黃門沂論權璫觸上怒杖之午門公哭而掖之手調湯藥日視諸邸捨將發而公之飧錢空矣同官義之己丑分較南宮甄別詳愼是歲滿考奉敕奉父母如其官尋持節封鄭籓明年請告裏居三載畱連丘壑揚扢圖史多淸眞之遊士大夫膻艷之習爲之一變癸巳還朝補原官時公之房考海虞趙公晉少宰而吳鎭以攺婚事訟於朝諸公咸謂寧以一惡少年而掣名卿大臣肘趙少宰求去益力屬公請之首揆太原王公王公難其去公一日數四往反竟得請趙少宰戟手自快曰今日乃知朱阿遊不爲負蕭傅耳東事起樞臣稍引遊客在兵間都下客麕集公謂此皆誇毗子終敗乃公事卽鄕裏絕勿與通有朱生者蹤迹尢讒善點仕者名公潛白甘侍禦決遣歸𨿽任受怨不卹也會皇太子出閣講學詔以公充講官風範肅穆音吐瑯瑯三公疊侍講筳皆謂公得輔導體是年兼直六曹起居理文官誥敕乙未再分較南宮丙申攺右春坊右中允故事詞林以科次先後敍遷惟首臚九年滿考者得升諭徳不復需次公曰此汲長孺所謂後來居上者也白之豫章張公得先三月遷中允豫章公以爲有讓明年晉右春坊右諭徳兼翰林院侍講八月禮部議以爲北畿副考官疏名上不得請公尋以病請急歸己亥詔起原官兼纂修玉牒副總栽庚子卽家晉右春坊右庶子兼翰林院侍讀復轉左庶子是歲秋公應召入都復值講幄當是時宮僚之起家者僅行之公且浹歲三遷洊歷華要當事者誠倚重公公旅見而已未嘗謝知私室蓋其生平自立不爲附麗云公旣已負重名而自其三入都益務簡遠權利之交不得一當公見謂道狹矜莊自置竿牘不馳於外筐篚不布於庭泊如也辛丑充同考官於是較禮闈三矣冬十月冊儲覃恩贈父爲宮庶母劉封宜人云公自承華首辟首簡元僚積勩數載諸所存賚故例寢格不一行至是國本旣定議者僉謂講臣當有甄錄而公官不進時且未曳金緋也人多爲怏怏者公謝曰吾進不敢競退不敢援不知其它京師人皦生光爲妖書構宮掖天子震怒大索長安不得其主名時江夏郭少宗伯以廷議失政府意自免去言者謂書出郭手於是立罷宗伯兄國子官而窮治其事先是郭宗伯出春明以輿臺給事公及是司隸卽入於公之第批根有端矣公曰人有良心朝有公論此豈士大夫寒蟬首鼠時耶與一二同志詣政府雪其枉語甚切直無何罪人亦得事乃解華司理鈺以抗稅璫下詔獄公數從圜扉中握手慰藉五載橐饘周旋靡間後奉詔恩宥出拜公哭搶地不能起其九死一生彊半繇公自是海內正直節烈之士咸隱隱有所恃以生气矣壬寅晉詹事府少詹事兼侍讀學士癸卯晉禮部右侍郎兼侍讀學士掌翰林院事詞林重院長地望淸切鄰於公輔公念以孤生蒙上異知致位九列若碌碌繞指愧無以報塞乃於是益發抒亡所避危言危行砥柱百折絕不傍人門戶辧晳可否不少脂韋在院鉤剔吏蠹抑絕僥幸蓋公素所蓄積至此穎露焉甲辰會試天下舉人詔以公副考秋選庶志士詔以公教習公𨿽爲庶常師猶供事文華不輟蓋後先爲講讀爲侍班者八載嚴霜砭骨�雨凝髭不敢一日遂澣沐私兼以南宮之役勞瘁特甚淸嬴骨立又感時觸事憂心如酲彊自力竣計事而公遂不起矣卒之日京師士大夫無問識不識無不悼之天子采朝議詔銓部贈官大宗伯予詔命冬官卜兆域予全葬詔遣行人周應期主窀穸禮官諭祭壇加二嗚呼可謂終始榮哀矣公孝友篤至自其天性每念祿不�養所至奉二尊人像與俱伏臘奏食悲涕交頤事兄姊最有恩禮兄姊之子女字之不啻已出教養婚聘倚若外府季姊歸莫太學先圽而最後太學��誣��人律公爲訟冤甚力卒出之尢急窮交不以生死貳念彭欽之以畱廉守中奇禍公與楊宮諭諸公白之朱直指得釋欽之尋以佗傺死公捐月廩贈其寧以爲常袁微之晚而從戎死塞下公經紀其喪歸其骨至鄕人之繇於京躓於旅�鍪督綱功曹隸事曁落魄間關托寄一命者則不難輒請輒應也故老及見徐文貞者曰文貞在都下故如是然松有總賦之役曰櫃收終文貞之世不能去公甫登第卽倡言罷之二十年來無破家役遂爲吾郡百世利若京師創置會館所至如歸又其捆者耳假公以年卽擴子城均役法不難酬願而今則已矣傷哉公辰錄序云心事使人可知可用以爲藏劍面目使人可信何用以爲衷甲蓋自爲傳神云而閩中楊宗伯咨部文云公𨿽爲詞臣也而實勞臣𨿽死病也而實死職則以公久在講筵未及於易名之典爲惜乎余與公居同裏仕同官意气論交宴閒徵逐典型是儀肝膽洞盡乃窺公之大者在端居憂國提獎人倫以天下名教爲己任李元禮陸敬與而下非其志也蓋公眼有瞳心有秤不溪刻故易親不汶闇故難悅卽以甘事公者能得公憐終不能得公信九原可作不昧斯語矣公於學無所不�詩宗少陵文出入左馬好讀名臣奏議有集藏於家憶公嘗自言吾儕作事有妻子不知者安能效淺丈夫沾沾向人語故其甥黃石城及諸孤按次遺行不能十一予以所聞見參訂成狀如左𨿽掛漏實多第不敢爲微辭以負公耳公諱文獻字符徵海內稱爲抑所先生卒年月子孫姻戚之詳行實具載

○吳母封安人衛太君行狀

太君者封行人贈祠部吳太公之室主客郎吳伯玉之母也太君以榮名享上壽八十餘年爲婦爲母爲祖母𨿽身閱百罹而有子聚百順盛衰之際可無遺憾顧其操家之艱勤與開家之徽懿可垂嬪則可光彤管者微野史通家子如其昌孰述之太君宋衛文節公本朝宣城伯之裔喬木世家夙閒女訓稽古賢母行事若丸熊若郤鮓若卹緯若以善養先祿養皆默有契合壹似考經案史而得之蓋太君之歸吳也當東土中倭之時中落矣太君與封公拮據治生而復振然意猶未廣也太君旣舉伯玉至舞勺察其有異謂太公曰此豈農之子乎君家以孝弟力田稱百年於玆未始一逢年也逢年自此始矣於是廢箸築宮延明經師諸所供億糔糝薌脯脄幪重醴皆躬自潔修之卽腫膮醷濫一進且不再寒更子夜理刀尺弄機杼待伊吾聲輟而後卽安如此者殆將一紀伯玉竟奮迹周庠離蔬釋屩爲天下士其合於丸熊勸學者一也伯玉筮仕爲大行人奉神祖詔以今上生告九塞伯玉得遼左塞外兜鍪饋遺故不貲伯玉心惻磧鹵大漠嚙雪眠冰乘徼守障之甲士僅月糧四百緡八口馬畜皆須之安忍箕斂之以犒使者遂全麾卻數百鏹不拜寸環卽置郵不羨一縷也而旋子捨竟垂橐入室靡長物太君獨革﹖展然喜兒幸不以冒賄速官謗仕者奉親孰多於此略不聞交適�此其合於郤鮓訓�者一也伯玉旣入闕報命聞太公計徒跣就道日行百里哭踴欲絕太君相持泣勉以君之制也父之命也勿滅性以孤吾老入旣免喪復詔以逃雨之義願板輿北徵以解翩鵻將毋之憾於是伯玉始治裝還朝以次使魯藩及報命途覯孫漕禦史值漕河梗三月議督江左諸郡以民艘應伯玉爲禦史抵當陳會通淤塞之故請驅山左河滸人卽趲山左河津船復祖宗朝淺鋪淺夫撈淺送漕艘之制爲冊誡兗昌二郡計日遄行如駛遲卽按籍討其不其孫漕禦史韙之漕艘飛至水次漕以中興入朝則代藩方爭廢長鼎渭立少鼎沙神祖下九列臺省雜議之伯玉謁葉少師語以玆事𨿽藩封事實主器事今東朝方危疑而忍以海內忠臣義士幾十年捐軀命以爭之儲位驟開廢長榜樣以生交構窺瞷之竇乎政府彌益決立長伯玉再奉命使檄竣事報太君太君喜曰吾不解官�事譬如廝養能衛少主者可不謂忠乎此其合於卹緯急公者一也伯玉績資有年及選言路之期散紆其行以待公論而枝者乘其未入中以門戶之阱授繕部主事伯玉念母安人年七十六又獨子特抗疏乞攺南攺南必乞閒曹人所不爭者得南祠陛辭之後爲政府決福藩赴國之策語甚切直不知有官之暄冷也入南祠力浣祠政獘尋轉南客署客署會有夷教一事四署互推諉伯玉慨然鞫得情而逐之不窮治會含沙者再以門戶中伯玉竟以左官太君慰勞之曰若無以老人爲念自沮喪也持議爲議貳也得南署無謟求也全活人不骫法也而以是獲諐乎何卹若本以老人故乞南卽竄去亦喪官不喪養也兒弗動矣此其合於善養先祿養者一也太君幼有至性當其笄總來歸哭姑楊太君哀感行路已事繼姑如姑忘其嗃嗃翁卒客邸繼姑惑俗言欲不令琀於宅太君號曰有不祥也者吾身之竟與太公徒跣負以入太公憐其少弟太君從臾以腴產授焉產失則更﹖而自安磽瘠閭裏以是交稱之所適卹三黨之乏歲無算下逮臧獲皆有恩意吳氏之興非偶然也伯玉艱於舉子旣奉母旋子捨而得雄太君含飴弄孫觀彩衣舞樂陶陶矣忽以痰壅減眠食伯玉手自嚙血艸表箋請於上帝願減已算益太君紀有玄鶴下於庭太君病良已又一期半而竟以絕糗化化之時敕家人各合掌禪誦導淨土有夙本矣嗟乎管子有言生者父母知者鮑叔世固有得之於殊方而失之於膝下者以伯玉之文學經濟气義忠讜百人亦見千人亦見而同朝猶害其能太君何以卜其成於𦇤褓時哉非是母不生是子亦非是母不知是子其開吳弘矣先是令甲行人階八品未有赴母者伯玉抗疏請比五經慱士加八品孺人封有詔行人母未及實封先得受命服絜爲令逮今上生覃恩諸使臣類以出署日受全封故太君稱安人云其昌林居離索於伯玉有升堂拜母之交自避人海曲過從遂稀太君嘗問家人曰此數聞享客何不聞有董子比余再還舊居而太君千古矣故嗟傷�筆敍次遺行以俟司世教者采擇

◆祭文

祭陸君策孝廉文

祭吳澈如年丈文

祭幼海侄少宗伯文

祭馮孝廉愼余

祭潘文學六潤文

祭原道五侄文

祭顧太史學海文﹝代﹞

○祭陸君策孝廉文

嗚呼臧齋兄竟止於斯耶念余與兄望衡數武惇契三益林居以來目朝伊夕無奇不常有疑必析酒壚詩社花茵月席飲食衎衎笑言啞啞大忘爾汝逓爲主客相訪徒步相迎岸幘謂我無腸托以肝膈自甘而苦時有彈射余之不佞兄亦莫逆或傳巷語或寬室謫塡膺抒憤彈冠忘懌骯髒悲歌牢騷慰籍孰交而市孰卜而宅兄有逸才厥名孔赫筆花匪夢腹笥爲癖百韻瀾泛千篇膾炙遇方爲珪著員成璧談天之日佐以唱劇北海尊開太丘道辟輕舸浮家名園置驛立見鍛穎坐消柴柵蜚譽墨�寄情歡伯任達風流人豪气魄守相諸侯過廬必式隱可�霞生可竹帛世路悠悠徒珍鼠臘埋沒連城摧殘六翮厭緇化素耽玄守白不以五十易此百尺樂志方始大期忽迫謝樹先雕陸昆隨坼靳之血胤奪以泉石邑喪國華神乖善積追惟疇曩形影相惜三月爲暌千秋永隔密友不數贖身難百談容可想勝事陳迹送往事居余袵敢什酹酒霜天灑淚如霢聽此哀些來享而格

○祭吳澈如年丈文

嗚呼陽羨延陵之間有子瞻之舊蹤將置田宅之僑處亦依其尾而告終豈宿盟之未昧而身後之有公不惟文章气節磊坷坎壈之相似而生死歌笑之地亦異世而相同蓋其剛陽疾惡任天下之淸議而誠心質行足以挽末俗之澆風屍祝不忘者有居官之遺愛而汗靑相照者有彈事之孤忠完若無瑕之玉剛爲百煉之鋒蓋能爲蹇諤者不必有公之經濟能爲正直者不必有公之沖融官屢躓而气益壯用未究而望益隆邇者息北山之勞悴依南嶽之巃嵸朱萼白華方周旋於子捨而素車丹旐已卽於谷堂之封人物眇然天不愸遺一个人琴俱喪余難贖以百躬憶在壯歲同舉南官宏詞之試角力爭雄余已自比於不材之木而公獨抗論謂不當以山苗而壓澗松旣爲金而爲石亦願云而願龍公所擊者權門之鷹犬卽余所讎者當路之射工煙水五湖歲發王猷之興圖書千載時尋米舫之蹤豈意夏間之良覿遂爲終古之長恫嗟乎富貴壽考轉盻成空惟竹帛之可托垂令聞以無窮公所壽者先民之不朽而余所慟者良友之私悰感逝波於川上懷絕調於郢中對霜天而歌些或神理之可通

○祭幼海侄少宗伯文

惟靈三朝忠節二儀正气抗迹貞孤標行特異人羣嶽立頹波砥柱見弱能扶遇剛必茹直則長孺峻言元禮弱冠批頷孤臣履尾君側淸姦義聲首舉身竄遐荒天閽萬里遐荒伊何如彼潮陽江山得助發爲詞章旣文旣博與士爭長譽流嶺徼望隱巖廏再衘顧命起仕莊皇曁今天子寵秩漙將奉公執法嫉惡鋤彊其朋其黨我心不降何以諭之夏日秋霜人忌太潔物忌太芳帝諒其心仍眷勿忘造物尙缺禍起垂堂靈嘗有言心不愧天苟信於心迹可略焉口絕請托垂三十年卻金之事風掩昔賢睦族聯宗捐彼義田以此思潔可酌貪泉巨懟欺罔倳刄蒙姦不難弒主況於流言靈之所營在方寸間克忠克孝秉直秉廉此心不死詎必形全視身如電達人大觀矧乃浮名幻起幻遷而彼知者何憎何憐且靈恩誼於族最深凡我同宗知靈之心豈期家難越至於今惟二藐孤在我宗人酹酒陳詞涕泗交襟

○祭馮孝廉愼余

孝馮甲族金友玉昆白眉挺起素業逾惇有孝有徳旣惠且溫其衷坦坦其气軒軒力行古志道康世屯不沽時譽不受人恩叔度千頃淆之不渾元龍百尺豪气可吞寧龍失水羞虱處裩瀾翻筆彩浩蕩詞源先民矩矱直窺其藩間關三刖終剖玙璠士有百行獨沃其根斷指啖母誠感厚坤密室廣坐莫見瘢痕屋漏不愧桃李無言億昔定交方當弱冠吹塤吹箎授餐授館兄於是時朱霞天半幹將莫耶黃流玉瓚欣賞微言橫經問難味同艸木語不河漢爲龍爲云一始一亂星霜五易風期不散兄本髙亮眼白華紳彈冠結綬於我倍親余無媚骨困於宵人君尢扼擘薦慰沈淪公交車計偕鶴鳴子和長安相見披肝見素方嗟落羽溘焉朝露百身豈贖大招莫寤廣陵絕響西州郤步惟是令聞千秋永播酹酒陳詞人琴如覩

○祭潘文學六潤文

世衰道喪友於誼缺一體之中自分楚越蓋戎有伏於牀第而禍多生於饕餮牝雞晨而鴒原愁錐刀角而荊花折小者至於鬩墻而大者可以喋血矧我江南世家蓋百年而不聞一田薛惟六潤之二難與古人而爭埒觀其躬無常衣財無專鐍迹蛩虛以相附聲塤虒而不絕宛痌瘝之乃身而奇贏之弗屑𨿽父母之分均且自愧以爲小慈而況細人之簧舌至於怡色慈幃舞彩北堂依依烏哺翩翩鴈行疾已沈而猶諱血有噴而必藏其諱也欲以寬母氏之愁苦而其藏也恐以甚母氏之驚惶則道路爲之心瘁而史傳可以垂光若夫蘊气生風懷仁爲質神鋒遒上藻思斌郁脫紈綺之紛紛抱遺經而屹屹故當元气摶而遐舉豈惟揜髙陽而孤出然而名不掛選舉�不過四十此又泉源所飲恨而親知所於邑也其昌誼切葭孚情惇淡水感至行之可儀痛哲人之蚤痿敬抒哀辭以薦沼芷

○祭原道五侄文

嗚呼觀心遽止於斯耶余與觀心𨿽寬遊生別抗手天涯數日作惡灑淚臨岐千古一詄無重見期目送丹派兆﹖秦淮之湄此時此恨行道淒具而安能寫余心之悲也耶嗚呼天道佑善從古致疑尙缺忌完理或信之至如觀心兩者曷居惟爾才美吾宗白眉早服廷教有聞於時性復孝友寶儉與慈規言矩行樹徳務滋封公蘭玉伯仲塤土﹖虎家鼎以盛汝謙以撝完才完行非汝其誰然而文憎命達調與俗背方升而沈且成而毀竹箭猶艱桂林終躓中遭家難百�所�十年痛定補刖息則縮股攻苦勤身忍嗜爾亦懷憂千載不啻若曰忌完而缺有試卽不期頤中壽可介卽不中壽當死牀第卽死異鄕從容含視此皆無之天道已陂宗族鄕黨無不酸鼻嗚呼哀哉余與觀心宗誼尢睦事相師友情則手足觀心事我實父而叔予倚觀心以爲家督三十年餘形影相逐今歲夏五餘病委篤汝疹汝禱目睫不屬我猶談虎汝乃賦鵬欻然夜臺百身何贖嗚呼哀哉惟汝之學自玄而釋始事檀施終趣禪寂結侶名儒耽情梵冊謂假數年樂邦可覿且念超然不渝易簀此爲完歸功豈唐擲天道無知更能缺爾之眞宅也耶嗚呼哀哉乃若委蛻離憂世网所寄送往事居我不爾愧有肴在盂有酒在彈些辭以招精靈不寐

○祭顧太史學海文【代】

嗚呼哲人摧殞眞宰茫茫與善旣爽福謙亦荒倬彼太史鍾秀昆陽世濟其美以發其祥乃承簪組乃肯構堂淩蕩是誡孝恭是將用翼司馬聲著羔羊不有君子孰徳於鄕旣修姱節復擅靑箱蒲中鵲起日下鳯翔抽書祕閣視艸明光禔躬魚雅搖筆風霜超將遐舉善刀而藏六月暫息斑彩分行孺慕之餘板輿復禦不以帑行先爲可去帝念名儒命典兩制率府崇班金華�肄令聞令望復昌復熾�幾何時勞侍從事崇讓拂迹逃虛行意梅花之原千墩之墟宅不盈畝門僅容車遊心於淡反服之初南陔樂只東方晏如蛇忽當歲鵬乃集閭士失砥礪國喪璠玙嗚呼哀哉器傾盛滿鬼瞰髙明惟淵秉心挹於未盈世祿剌汰急流遺榮什九在林十一在庭宜償嗇取此虧彼成忽剪長算報施詎平有涯者生不朽者名乘箕委蛻神遊太淸達人大觀修短曷攖嗚呼哀哉某官同僚友誼切師資風流邈矣河山間之生芻一束侑以哀詞

門人徐士竑

許經閱

容臺文集卷之九終

◇別集◇

卷之一

題跋﹝一﹞

卷之二

題跋﹝二﹞

卷之三

題跋﹝三﹞

卷之四

題跋﹝四﹞

●容臺別集卷之一

華亭董其昌著冡孫庭輯

題跋﹝一﹞

◆題跋﹝一﹞

斷可以見性故道言曰一霎火焰飛眞人自出現竺典曰狂心未歇歇卽菩提

俠客爲知己者死動於气義也非是則郭解之藉手何異於豢犬之吠人忠臣以大義滅親關於廟社也非是則逢萌之負心何異於哺梟之食母是以君子不受難酬之恩不樹難事之友

一人發眞魔宮震動諸天欲善人熾盛以摧魔也

一人造業地藏愁悲菩薩欲地獄盡空乃自成佛也

庶官修名大臣捐名修名者心不敢念是非口不敢言利害潛行密用如龍之養珠也捐名者橫心之所念而無是非橫口之所言而無利害獨往獨來如龍之行雨也

如來說法必先放光非是無以攝迷而入悟也故易曰潛龍弗用祖師印可旋爲掃迹非是且將執悟而成迷也故易曰亢龍有悔

知潛之弗用則必有激發之大機董公所以說髙祖也其說曰名其爲賊故師直而爲壯知亢之有悔則必有收斂之玅用子房所以招四皓也其說曰難以力爭故功逸而有成

甘艸非上藥也面參苓以爲國老黛赭非殊彩也而丹碧以爲前茅今五品散局名位未極纏蓋猶輕有心足以思目足以識口足以辧行足以信者布列數人隨事評定時乎左袒公卿而臺諫不疑其爲阿時乎左袒臺諫而公卿不嶷其爲激國是自出人心自正矣

易戒童牛書稱繇蘗匹夫匹婦之是非不明其究必有狎大人者愚夫愚婦之是非不明其究必有侮聖人者宋人有言曰淸議者國之所以立也重則亟反蔓則難圖矣

王者不治夷狄窮兵則耗國聖人不爲己甚盡法則無民第國手不以後著爲先著庸醫亦以活人者殺人是之與非猶中國之與夷狄也有如烽火初驚而發懲膺之策則聽華夷之自相屠戮而一無所創乎黑白未剖而主調停之議則聽邪正之自相玄黃而兩無所排乎孔子作春秋孟子辟楊墨此魯連飛矢而魏勝濟師也卽大將更當何如矣

張安道歐陽永叔子瞻輩人也子瞻以其譽而重王荊公程伊川子瞻輩人也子瞻亦以其讎而重作家之相讎勝於疇人之相譽何則妒之厲繇其知之眞也知薛道衡者隋煬也知駱賓王者武后也若及蚍蜉之憾無損參天蒼蠅可憎等之飄瓦而已

如心畫師想成國土人在醉鄕有千日而不醒者官中之天地也人在夢宅有千載而不寤者名中之天地也關尹子曰至人不去天地去識

獨立不懼惟司馬若實與吾兄弟耳東坡之不容於荊公也昔之君子惟舒是師今之君子惟溫是隨吾不能隨耳東坡之不容於溫公也具此兩截成一完人兵再鼓而气不衰金百煉而色益瑩蓋東坡筆鋩之利自竺典中來襟宇之超得了元之力謂其爲縱橫之學者洛黨之口業也

金剛經四無相但我相空則人法壽相皆盡矣永嘉集三料揀但法身徹則般若解脫皆眞矣華嚴六相義但知眞如總相則總別同異成壞皆融矣曹溪四智但悟大圓鏡智則平等觀察所作皆轉矣孟子之言巧力臨濟之言照用豈有二哉

曾子行恕當無一事忤人而放流之論諄諄癉惡孰知三省者之爲金剛劍乎南容愼言當無一語傷時而羿�之諭咄咄逼人孰知三緘者之爲塗毒鼓乎

禪悅

雜紀

○禪悅

玄奘至五天竺國立惟識論所謂眞故極成色等語也所至建剎標與被師詶論彼師義墮則自撒標而退無敢難者玄奘於是爲慈恩宗非直譯經布藏川途歲月之勞已也唐文皇三藏序未弘厥旨當時在廷諸臣皆承隋氏月露余習內典有作不過王簡棲頭陀碑文本色至裴休梁肅房融三公乃始大暢𨿽韓昌黎文起八代莫能及也宋時惟王荊公蘇端明黃魯直晁無咎張無盡深得禪悅之味溢於筆端凡稱白衣說法文字禪盡此矣

日用事無別惟吾自偶諧頭頭無取捨處處勿爭乖朱紫誰爲號丘山絕點埃神功並玅用運水與搬柴此亦龐居士詩也惟吾自偶諧卽臨濟所云無位眞人從面門出入識得此人乃眞吾矣第恐老龐亦覷不見

汝但無事於心無心於事則虛而明靈而玅所謂事者非世緣之事相也正謂學道之障能礙正知見者耳人問古徳作何所事答曰一事不爲曰若如是只閒坐也答曰若閒坐卽爲也孟子之言必有事禪家之言無事正言若反

劉義慶世說新語可謂起夕秀於未振若傳燈錄皆玅明心中吐出稱性之語以視世說何啻爝火之與太陽許大文人惜未有知北者

三十輻共一轂當其無有車之用埏埴以爲器當其無有器之用鑿戶牗以爲室當其無有室之用故有之以爲利無之以爲用

華嚴經六相義有成相壞相與此更相發所謂萬法不動自位當其成卽壞之緣如車然本輻所成如器然本埏埴所成如室然本戶牗所成若眾緣不合三者俱不得成然則成必假壞成相何存不必待壞而後謂也壞也

大道廢有仁義智慧出有大僞六親不和有孝慈國家昏亂有忠臣

大人問禪師曰子來就父爲甚父全不顧師曰始成父子之恩問曰何以反成父子之恩師曰刀斧斫不開了心性者一徹俱徹天眞自然若宋人所云常存敬畏正與本地風光沒交涉何以故有作止故血脈斷故

道沖而用之或不盈淵乎似萬物之宗挫其銳解其紛和其光同其塵湛乎似若存吾不知誰之於象帝之先

和其光光生於明明不與之俱和也同其塵塵生於根根不與之俱同也挫其銳非銳者終不可挫解其紛非紛者終不可解此萬物之宗也永明所拈佛語心爲宗莊子所標大宗師皆謂此宗

天下有道卻走馬以糞天下無道戎馬生於郊罪莫大於可欲禍莫大於不知足咎莫大於欲得故知足之足常足

臨濟嘗曰汝諸人望上心不息望上心乃求佛求法求僧之心我教中近所謂志也若何臨濟訶之乃自性天眞不緣修證但盡幾情別無聖解耳故禪家有太平本是將軍定不許將軍見太平之語老氏又云絕聖棄智凡可欲欲得不知足皆在郊之伏戎也

爲學日益爲道日損損之又損以至於無爲無爲而無不爲矣故取天下者常以無事及其有事不足以取天下

無爲者非一無所爲乃爲其無爲者耳藥山自云一事不爲其師曰若是則終日閒坐也曰若閒坐卽爲也正是損後語

偶書老子以禪旨爲疏解一二大都天命之性原無三教修道之教乃有孔老釋耳識得此者觸著磕著

曹孝廉視余以所演西國天主教首利瑪竇年五十餘曰已無五十餘年矣此佛家所謂是日已過命亦隨減無常義耳須知更有不遷義在又須知李長者所云一念三世無去來今我教中亦云大時不齊生死根斷延促相離彭殤等倫實有此事不得作言解也華嚴經云一念普觀無量刼無去無來亦無住如是了達三世事超諸方便成十力李長者釋之曰十世古今始終不離當念當念卽永嘉所云一念者靈知之自性也不與眾緣作對名爲一念相應惟此一念前後際斷

終縣老人能知四百甲子桃源中入不知有漢晉魏古詩雲山中無歷日寒盡不知年但今日不思昨日事安有過去可得冥心任運尙可想大時不齊之意何況一念相應耶

趙州云諸人被十二時辰使老僧使得十二時惜又不在言也宋人有十二時中莫欺自己之論此亦吾教中不爲時使者

余始參行篦子話久未有契一日於舟中臥念香嚴擊竹因緣以手敲舟中張布帆竹瞥然有省自此不疑從上老和尙舌頭千經萬論觸眼穿透是乙酉年五月舟過武塘時也���自金陵下第歸忽現一念三世境界意識不行凡��半而後乃知大學所云心不在焉視而不見聽而不聞正是悟境不可作迷解也

中庸戒懼乎其所不覩恐懼乎其所不聞旣戒懼矣卽屬覩聞旣不覩聞矣戒懼之所不到猶云觀未發气象旣未發矣何容觀也余於戊子冬與唐元徵袁伯修瞿洞觀吳觀我吳本如蕭玄圃同會於龍華寺憨山禪師夜談余徵此義瞿著語云沒撈摸處撈摸余不肯其語曰沒撈摸處切忌撈摸又徵皷中無鐘聲鐘中無皷響鐘皷不交參句句無前後偈瞿曰不礙余亦不肯其語曰不借是夕唐袁諸君子初依法門未能了余此義卽憨山禪師亦兩存之不能商量究竟余謂諸公曰請記取此語異時必自有會及袁伯修見李卓吾後自謂大徹甲午入都與余復爲禪悅之會時惟袁氏兄弟蕭玄圃王衷白陶周望數相過從余重舉前義伯修竟猶溟滓余語也李卓吾與余以戊戌春初一見於都門外蘭若中略披數語卽許可莫逆以爲眼前諸子惟君具正知見某某皆不爾也余至今愧其意云

袁伯修於彌畱之際深悔所悟於生死上�不著遂純提念佛往生經云人死聞一佛名號皆可解脫諸苦伯修能信得及亦是平生學道之力四大將離能作是觀必非業力所可障覆也邇見袁中郎手摘永明宗鏡錄與冥樞會要較勘精詳知其眼目不同往時境界矣

陶周望以甲辰冬請告歸余遇之金閶舟中詢其近時所得曰亦尋家耳余曰兄學道有年家豈待尋第如今日次吳豈不知家在越所謂到家罷問程則未耳丁未春兩度作書要余爲西湖之會有云兄勿以此會爲易暮年兄弟一失此便不可知蓋至明年而周望竟千古矣其事中語遂成讖良可慨也

達觀禪師初至雲間余時爲諸生與會於積慶方丈越三日觀師過訪稽首請余爲思大禪師大乘止觀序曰王廷尉玅於文章陸宗伯深於禪理合之雙美離之兩傷道人於子有厚望耳余自此始沈酣內典參究宗乘後得密藏激揚稍大所契後觀師畱長安余以書招之曰馬上君子無佛性不如東南雲水接引初機利根紹隆大法自是不復相聞癸卯冬大獄波及觀師搜其書此書不知何在余謂此足以報觀師矣昔人以三轉語報法乳恩有以也

只貴子眼正不貴子踐履右爲山語只貴眼正卽六祖本來無一物宗旨也故曰傳佛心印若論六度萬行未齊於諸聖獨心卽佛心矣

天地有日月之動蕩故淸寧不毀人身之升降闔辟皆在兩目故陰符經曰機在目黃庭經曰出日入月呼吸在左目日右目月辟爲乹闔爲坤二闔一辟謂之道聖人傳藥不傳火繇來火候少人知參得左日右月之機可以擇藥然非身如槁木心如死灰者不免當面蹉過噫微矣三十年前身嘗驗之

吾與子處於大明之上矣至彼至陽之原也吾與子處於九淵之下矣至彼至陰之原也謂莊子書中無神仙山訣可乎天臺止觀於數息以炁爲火動爲風仙家乃取此二相是以命根不斷至於華嚴所云一念普觀無量刼無去無來亦無住又超觀心遠矣二氏同異以此程之

東坡十六應眞贊奇矣奇復化爲腐當繇方內朝夕習見舉揚者眾耳眉公別行一道齒顂間自有峨眉秀色因扈師同參在文字禪中故發語特玅種種提唱宗風可折果位人腳脛也

永明禪師料簡四句謂有禪有淨土無禪無淨土云云皆動人修西方作往生公據也然修淨土皆以妄想爲入門至於心路斷處義味嚼然則不能不退轉故有疑城以居之惟宗說俱通行解相應者不妨以祖師心收贍養土如智者大師永明壽皆其卓然者也

諸禪師六度萬行米齊於諸聖惟心地與佛不殊故曰盡大地是當人一隻眼又曰吾此門中惟論見地不論功行所謂一超直入如來地也然普賢行願毘盧法性足目皆具是爲圓修不得以修與悟作兩重案也

淵明入白社聞鐘便歸是深於禪者古徳有云若是陶淵明攢眉便歸去後千載惟東坡近之

昔有參禪老衲聞放下便穩四字輒有省漸近自然故是禪法

龐居士有家貲百萬皆以擲之湘流曰無累他人也余有偈曰家貲百萬擲湘流太華山邊撒石頭个是學人眞牓檥閨中兒女漫悠悠古徳謂閨合中物捨不得卽是禪病閨合中物捨得卽是悟迹如顏子之得一善是也拳拳服膺便是礙�之物學人死活不得處

十方同聚會个个學無爲此是選佛場心空及第歸昔人論舉�曰骰子選耳大慧教人參禪曰須中鈍榜狀元選佛猶云選官作上聲者非

東坡先生有偈曰溪聲便是廣長舌山色豈非淸淨身有老衲反之曰溪若是聲山是色無山無水好愁人宋人推黃山谷所得深於子瞻曰山谷眞涅盤堂裏禪也

古人云淸心不如省事養身莫若寡欲二語可謂玄禪二藏大總持門終身誦之立躋聖地

三昧猶言正思惟圭峯解云非正不正非思不思今人以不起一念爲禪定者非宗旨也作有義事是惺悟心作無義事是散亂心心不散亂非枯木謂也故石霜語云休去歇去冷愀愀去寒崖枯木去古廟香壚去一念萬年去侍者指爲一色邊事𨿽舍利八斗不契石霜意去六祖對境心數起菩提作麼長皆正思惟之解也

思而知慮而解鬼家活計徳山此語奧中庸不思而得不勉而中從容中道聖人意是同是異蓋不思不勉人人本具所謂性也聖人則性之耳若認得不思不勉之物𨿽思勉亦是菩提豈惟思勉𨿽不得不中亦未嘗與不思不勉相違悖豈怕甕裏走鱉【有僧訓大慧竹篦子甕子怕走鱉耶】

張拙詩云一念不生全體現六根才動被雲遮是六根終不可動也人生未有能不動六根者𨿽槁木死灰亦必有以使之安在不動耶不知石霜所云動者乃趣向眞如之動也臨濟云一念馳求不歇愛聖憎凡問佛問法是爲動耳永嘉云心是根法是塵兩種猶如鏡上痕心境淨時光始現心法雙亡性卽眞與張拙詩下轉語

見見之時見非是見蓋以近而不可見者萬物之性也何以故萬物性離故若萬物之性果非離則聖人亦不能轉之矣萬物旣空煩惱安得故禪家有法空人空之說

心地法門猶如下種宗家之語如彼天澤所謂一雨普潤月印千江諸修觀者皆非了義矣然如耳根圓通三眞實則於父母所生耳人人本具又與諸觀門有異蓋以逗此方之機恐他方耳根未必如是也今人但慕神通只在兩耳但不能心通反累三眞實之靈根可嘆也

初於聞中入流亡所所入旣寂動靜二相了然不生如是漸增聞所聞盡盡聞不住覺所覺空空覺極圓空所空滅此以上猶在生滅中攝直至生滅旣滅寂滅現前方是那伽大定前是觀末句始是宗謂達摩爲觀音化身不虛也

知之一字眾玅之門又有云知之一字眾禍之門般若無知論所破者知也永嘉證道歌有云一念者靈知之體是所立者知也心經云無智亦無得近於遮壇經云轉識成智近於表陽明先生識此發爲良知之說猶是宗門淺淺之談宗之者與辟之者俱未曾深研法要也

蘇端明文章玅古今𨿽韓歐當卻步良繇韓歐皆未精內典而禪宗最盛於子瞻之時又有耆宿與相盤旋是以悟後言語六通四辟餘如無垢無盡𨿽深於禪悅而筆不及端明故其文少遜所謂般若有三有自性般若有觀照般若有文字般若蘇公可謂文字般若矣

晦翁嘗謂禪典都從子書翻出尙有列子未經翻出更當變幻不知謂何等語也吾觀內典有初中後發善心古徳有初時山是山水是水向後山不是山水不是水又向後山仍是山水仍是水及華法界觀理無礙事無礙如意自在事事無礙及佛國禪師十牛頌自尋牛見牛牧牛以至入壥垂手人牛不見等次第皆從列子心念利害口談是非其次三年心不敢念利害口不敢談是非又次三年心復念利害口復談是非不知我之爲利害是非不知利害是非之非我同一關捩乃學人實歷﹝下有逸文﹞史諸集所有覺晉人玄談敷淺無味矣正是蘇玉局文字得力處

昔年曾問密藏禪師大悟大徹之人作何證驗藏公曰但問答之頃不動眉睫者卽是少有擬議佇思卽非眞悟道者今世都應無此人耳昔有僧參禮禪徳問之曰汝從何日發足僧答曰初一日發禪徳曰初一初二尙有擬議否余每念今時人士各有字有號此字與號乃有生以後互相稱呼但有呼卽應不待思索此與不思而得不勉而中者何異若問佛問法便不能爾𨿽復明了必費尋求或以參叩所得者應或以記持所得者應所謂思而知慮而解鬼家活計日下孤燈果然失照也

衲子有見空刼以來自己者不能透脫卽便據以爲無上菩提此永嘉所謂蘊納在心卽爲受陰也若因而接物利生縱橫棒喝如大火聚觸著便燒如金剛劍犯著便死永嘉所謂行用此理卽爲有陰也潙山爲仰山曰寂子速道莫入陰界此語可思而可懼已

大慧和尙在川勤會下機鋒橫出川勤未深許可大慧不服勤曰待汝一場熱病方知吾不汝欺以後大慧遊方果得熱病以平生悟頭對治無一得力者乃復拈樹倒藤枯公案始得了事川勤曰我當初若何汝說汝今罵我去也又玄沙云道人行徑如火消冰箭旣離弦無反回勢天堂地獄之所不攝𨿽有中陰所向自在夫七眞玄學耳猶云參學之時病則從他病死則從他死而宗門大老顧以悟道爲敵熱病敵生死之具抑何不論然如來以一大事出現一大事者生死也是人生無不可以偸心應惟八苦交煎四大將散一毫偸心用不著故曰見礦不識金人壚始知錯

孔門弟子之仁日月一至不知仁至之日境界若何趙州曰諸人被十二時辰使老僧使得十二時無論一月但以一日論將此身心如何安放如何趨向始爲使得也洞山在山四十年地神尋覓不得忽一日見廚下有棄飯曰施主之物何得作賤如此地神卽現形作禮自通向來不見之故蓋一念著罪福相卽爲鬼神覷見四十年中住密行三昧可知倘修行無力揶揄不少矣此則不止三月不違已也趙州有十二時辰歌或亦禪和所托趙州呵佛罵祖直欲不掛一元字腳安得多許絡索又宗家有不答話者曰出家人無補綫之隙安得與汝閒話又有曰暫時不在如同死人方可爲惜寸陰者今人但以一日之內不犯十惡爲修行不知正落無記窠臼未爲無業也【禹謨曰思日孜孜正是惜寸陰】

或曰子言思日孜孜似矣但大修行人欲無事於心休去歇去冷湫湫去寒崖枯木去而終日孜孜得無近於馳求非息心達本之旨乎曰近來有一等宗徒但見臨濟語錄有云汝一念心疑處便是佛魔佛魔俱掃更有何事以此爲休歇不知能自信否若不能自信明朝後日大有事在安得撒手放下以爲千了百當漢以故二六時中有三等事一則研窮至理以悟爲則一則坐禪入定昏散日輕一則看輕參論燻般若種𨿽深淺不同各隨根器可以使得十二時也

觀師答問常有不經人道語余曾問菩薩處胎受生之後還知前生爲誰如所云宿命通否師曰聖人無我但受生之後前生所作循業發現宛然如一日安用自知爲張三李四許多我相又余時方應舉日用攻舉子業餘問此於學道寧不相妨否師曰譬如好色人患思憶病此人二六時中寧廢著衣喫飯一切酬應否𨿽復著衣喫飯一切酬應其思憶病相續不斷卽作意斷之其病益深李太白詩曰抽刀斷水水更流是也有患煩惱塵緣能障道者若爲掃除師曰如一男子有殺父讎懷憤欲報拂拭純鉤畢生尋覓初聞張三二十年後知此眞�本是李四便合張三直覓李四諸人欲掃除煩惱正爲未知眞讎也此語與張拙斷除煩惱重增病更覺透徹今紫栢老人集乃不見載知法語所遺多矣

傳奇所載若渡蟻還金娶盲妻嫁宦女等事後人豈無契同者而報應不必盡同亦有了不見報者豈如詩文撰造謝朝華於已披哉孔子曰視其所以言與之同事眾人能知也觀其所繇言與之同念鬼神能知也若突然兀然無依無欲與之同心則非天不能知天且不違而況於鬼神又況於人乎故曰察其所安𨿽然大聖人自待甚重曰知我者其天乎似天亦有不知者𨿽復不知曾不爲怨以故二帝三王之報有時而盡仲尼獨以萬世爲工論至於此則內典定業之說又落一層矣晦翁解以爲觀人之法要亦學人自修之法也自修者必以此自勘

吳山有一僧至雲間傳其師形色天性一難曰形色旣是天性請問形色壞時天性壞否若天性獨存則與形色是二非一何云形色天性若天性隨形色而俱壞遂成斷滅難可了知余時會食拈一菓曰此是形色天性又拈一餅曰此是形色天性良以眞如隨緣不變眞如無一息不隨緣則形色無一息不天性蓋四生六道之中剎那剎那流轉不住誰非形色但執四大各離一時分叚之軀爲形色已壞者無有是處古佛不云乎三昧華無相何壞復何成華嚴六相義曰不動自位而爲壞以此推之吾人二六時中念起念滅皆屬形色不生不滅者卽起滅不停時天性也

雲巖寶鏡三昧云以有下劣寶幾珍禦以有驚異黎牛白牯夫眾生自安於下劣故曰奇哉眾生具有如來智慧徳相非寶幾珍禦乎衲子旣有悟頭便起我慢故曰三世諸佛不知有犁牛白牯卻知有以掃其悟迹也洪覺範批注本此蓋是接物利人之鉗錘要亦描寫本地風光通一綫道耳何則以有下劣寶幾珍禦則不住下劣邊可知以有驚異犁牛白牯則不住尊貴邊可知故宗家有尊貴墮昔玄裝在西土立惟識義彼國諍論者各立剎竿互相詰難有義負墮卽倒卻剎竿墮之名尊貴以此

中峯語錄參髙峯師師問日間作得主宰否中峯云作得主宰又問夢中作得主宰否中峯云作得主宰又問半醒半睡時作得主宰否中峯擬議卽被訶斥以此更參乃有悟入吾不知中峯悟後半腄半覺時果能作得主宰否若作得主宰卽是六識何能了事不見壇經所云汝當當下自知非自已靈光常顯現乎玄門定觀經乃云惟滅動心不滅照心但凝空心不凝在心不知其所謂滅所謂凝所謂不滅所謂不凝者純是六識用事安得太平契六祖知非之旨乎故曰菩提無是處是則非菩提世尊生時一手指天一手指地曰天上地下惟吾獨尊雲門云我當時若見一棒打煞與狗子喫貴圖天下太平紫栢老人作雪山修道贊曰明星一點是非媒嬴得兒孫將汝賣【有講學人以世尊一手指天等語爲誇慢正是癡人前說夢】

事有古人稱拙而後人特巧者亦有前人所易而後人特難者如戽水之變爲桔橰井田之變爲阡陌巧勝拙矣及參學事乃不然二祖以下南嶽以上師家點化曾無多事一聞千悟得大解脫不可不謂之易不知何年始於參話頭著到其初以無義味語置於識田密密根究如籍沒百萬財產又要百萬納官苦無了日及得徹悟又將一千七百爛葛藤一一無疑始爲穩坐如張商英自謂托缽話外無不明了兜率悅呵之曰此旣有疑其餘安得無疑而大慧每以麻三斤幹矢橛等話教人辦一片至誠心參取十年二十年三十年卽或不悟亦可世世不墮惡趣生生不失人身此之爲難比二祖南嶽輕輕點綴便紹祖位者何啻百倍至大慧之師川勤語錄則曰一千七百則公案但有一悟入其餘不必盡有契同此之或難或易皆因往刼般若種子有生有熟循業發現亦繇此方教體有盛有衰臨濟一宗宋以後遂法堂艸深也

古人以水諭性荷澤得法於曹溪拈出心體曰水是名以濕爲體心是名以知爲體最爲片言居要乃永嘉曰靈知王陽明曰良知晦翁亦曰虛靈不昧其語似有淆訛若爲分析曰永嘉之所謂靈者卽不生不滅不垢不淨不增不減迎之不見其首隨之不見其尾子了常知故自言之不及非以能思算能注想而爲靈陰符不神之神也若朱子之虛靈不昧則謂其仁義禮智之所自出如見孺子入井卽起惻隱聞喍噈聲卽起羞惡動於善者機也陽明之良知則曰無善無惡者心之體有善有惡者情之動知善知惡是良知爲善去惡是致良知夫無善無惡者心之體近於禪矣而知善知惡是良知與晦翁虛靈不昧何嘗相悖世有宗良知而詆晦翁者舛矣若以水諭陽明所謂良者淸濁未分之水乎晦翁所謂靈者淸濁旣分但取其淸以爲原初水乎𨿽然晦翁固迥異於禪陽明之禪亦非張無盡張無垢之禪也爲其認定無善無惡以爲心體卽與不垢不淨相似而與不生不滅猶懸不見楞嚴經耳根圓通亖眞實有常眞實乎佛言常光現前祖言無記昏昧昭昭契本眞空的的法華經云佛種從緣起是故說一乘惟此靈知輝天蓋地亙古徹今豈無善無惡便稱了義至於知善知惡更落第六識宗門轉識成智正轉此識何謂良知永嘉云法身般若解脫三者一念全具方爲一念相應此靈知之自性夫般若解脫亦有不兼法身者而證道歌又云法身了卻無一物本原自性天眞物何耶麤心衲子豈可共語話也宗家有語者顯其無語之物有修者修其無修之初顏子謁才方見卓爾博文約禮孔子所以竭其才譬如明珠沈於海底必涸大海之波濤然後見之故潙山云以思無思之玅返思靈焰之無窮思盡還源立地成佛若有一毫一絲沾帶則謂之挾帶謂之借借臨濟所用金剛王劍正謂此等孔子許顏淵曰知不善未嘗復行夫不善者豈謂身三口四等不善哉毫釐系念三塗業因瞥爾情生萬刼羈鎖是已他日又曰拳拳服膺是猶有礙膺之物在故判爲三月不違未見其止法華經云止止不須說我法玅難思止則罷參矣

昔有大徳於如是我聞四字得悟此經觀自在自在二字便可單刀直入不必讀徧全篇又況六百卷大般若經也何以故自在卽是法身見法身者卽是觀照般若六祖所謂大圓鏡智能出生玅觀察智平等性智成所作智也永嘉料揀有般若法身解脫三者一時具足乃爲徹悟惣之在法身中一了百了若有時在有時不在則非自在故曰放下便穩此又心經之心

自性三眞實卽在父母所生耳人人本具故世尊云奇哉眾生有如來智慧徳相臨濟云汝等諸人身在雲霄心在糞堆裏如彼老鴉此意可參也但想參時愈遠耳只謂此事太近文殊於楞嚴經盡力贊嘆至維摩遂以默然爲不二法門

永嘉以法身般若解脫分爲三又曰法身覺了無一物蓋人人具有法身但不了覺耳此了覺卽般若也吾人於展經須悟道只如是我聞四字余謂此經自在二字可作六百卷批注

知幻卽離靑山白雲離幻卽覺白雲靑山云不可卽幻復誰各以爲幻也儕塞太虛遊气亂淸以爲非幻也如意自在絕膜忘形欲會个中意日午打三更﹝跋離幻上人捲﹞

○雜紀

天啟四年秋河南撫臣程絕以傳國璽進其昌時官禮部左侍郎故事進奉必繇禮部因捧表副使張夢鯨先有摹榻絹本得此藏之家以爲家慶璽重一百二十兩方各四寸面厚一寸二分螭鈕髙一寸八分進之日爲十一月十三皇上禦殿傳視廷臣受朝賀羣臣稱萬歲三舞蹈而出有詔賞賚撫臣以下有差

運籌帷幄之中速勝千里之外宰相事也戰必勝攻必取大將事也天下安注意相天下危注意將此論之舛者也有相則任將必得其人如李鄴侯贊皇是也土木之變已是無相於忠肅之成功賴無相以撓之若更有一人在忠肅之右卽爲掣肘又使有諸言事者旁撓之則社稷爲重君爲輕之語能無不忠不道之抨擊乎遼左之役無相無將而又有言官益不可爲熊中丞疏云遼左之亡必亡於臺諫之手遂爲篤論矣此時𨿽有忠肅庸濟乎

東坡在海外所至不容僦僧寮以居而與子過自縳屋三間僅庇眠食嘗行吟艸田間有老嫗向之曰內翰一場富貴卻都春夢也東坡然其言海外歸至陽羨買宅又以還劵不果蓋終其世無一椽視今之士大夫何如耶樂志論故隱淪語然開口便云良田廣宅去東坡遠矣

東坡守汝陰作擇勝亭以帷幕爲之世所未見也銘略曰鑿枘交設合散靡常赤油仰承靑幄四張我所欲往十夫可將與水升降除地布牀又云豈獨臨水無適不臧春朝花夕秋郊月場無脛而趨無翼而翔弟子由亦云吾兄和仲塞剛立柔視身如傳苟完卽休山盤水嬉習气未瘳豈以吾好而俾民憂穎泉甚淸穎谷孔幽風有翠幄雨有赤油匪舟匪車亦可相攸

岸公每歲入畵溪林密山深處采茶加以焙制分布好事家且口授火候委曲覺君謨茶錄猶爲逗漏陳徵君錫以嘉名進之果位而唐居士重說偈言要使喫趙州茶者洗佛圖澄腸胃不負授記因緣也

絕學無爲者禪棲惟恐不深了斷生死者經行慮其不遠然修證𨿽殊勞逸自一拄佛擔簦究竟此

遊山耳奇峯上人以拾字紙爲生活忽謂余紙拾已竟靈雲活水是我無字處因爲書此

元李氏有古紙長二丈許光潤細膩相傳四世請趙文敏書文敏不敢落筆但題其尾至文徵仲止押字一行耳不知何時乃得書之

可囊中書九卷不言相�乃卜筮前知之術門人未及讀而爲火所焚今世所傳靑囊僞可知矣

抱朴子云洪聞之諺曰子不夜行則安知道上有夜行人今不得仙者安知山林間羽客升仙哉夫艸澤間士以隱逸得志以經籍自娛不耀文彩不揚聲名不修求進不營聞達人猶不能識之況仙眞者亦何急急今朝闕之徒知其所云爲哉

孔北海告援劉玄徳玄徳喜過望曰孔北海亦知有劉備耶曹公視北海不異敵國曹劉皆人雄未易動也

昔年見一書載崔鶯鶯有子七人客有言鳳凰一將九子者余以爲諭然其書不知所出今日讀鄭恆爲崔夫人埋志子六人曰頊■﹝王風﹞瑾玘璇琬女一適盧損恆字行甫崔七十有六而合葬此碑成化間出於舊魏縣廢塜古之淇澳也碑立於大中十二年當以會眞記歲月參考之

張東海題詩金山有西飛白日忙於我南去靑山冷笑人有一名公見而物色之曰此當爲海內名士東海在當時以气節重其書學懷素名動四夷自吳中書家後出聲價稍減然行狎書尢佳今見者少耳

余每聞吳中袁尙書之淸徳今年以僦居至一樓房居亭曰此樓不甚久曾爲袁尙書僦之每就樓上炊炊著處屋輒無色其貧如此

袁尙書婦無裩孫女以餓縊死尙書善噉平生不能饜每市蜆爲晚餐可竟一斗有一門生饋以十金輒作三封以一封置袖中乘月叩窮交之戶呼與偕步以袖中金贈之而別其貧都繇此然每攜妓泛泊一日不能廢也

吾松前輩曹定庵以憲副歸裏中家甚貧太守使人饋粟以斗爲數易簀前太守以粟至曹公不受作書曰老夫不食三日矣不敢虛賢府公之賜其介如此此公當不愧古人若蘇之袁安節則定庵之流也

余與仲醇以建子之月發春申之浦去家百里泛宅淹旬隨風東西與云朝暮集不請之友乘不系之舟壺觴對引翰墨間作吳苑酹眞娘之墓荊蠻尋懶瓚之蹤固已胸吞具區月瞠云漢矣夫老至則衰倘來若寄旣悟炊粱之夢可虛秉燭之遊居則一丘一壑惟求羊是羣出則千峯萬壑與汗漫爲侶玆余兩人惇此夙好耳

呂梁縣瀑三千仭石骨出水上憶余童子時父老猶道之今不復爾東海揚塵殆非妄語

髙郵夜泊望隔堤大湖月色微晦以爲城也至詰旦水也竺典化城無乃是乎

北固山在京口有米元章牓書天下第一江山寺名甘露寺在山下平岡逶迆里許鐵甕最勝處也辛卯五月四日余與陳從訓李將軍遊眺

惠山寺余遊數次皆其門庭耳壬辰春與範爾孚戴振之範爾正家侄原道其肩輿從石門而上路窄險孤絕無復遊人捫蘿攀石涉其巓際太湖渺茫三萬六千頃在速眥間始知惠山之大全

吳中山有兩支一自大陽山起祖盡於天平金山皆爲獸形其山石帶土一自穹窿起祖盡於上方皆爲魚形其山土帶石蘇之勝在具區具區獨有七十二峯

搖城在府城東南越搖王居之今名大姚米元暉有大姚村圖訛也

梅都官園梅聖兪晚年謝事卜築滄浪之傍與蘇子美爲鄰

石湖別墅在橫山東宋範成大創因越來溪故城爲亭榭內有天鏡閣孝宗賜禦書石湖二大字範號石湖居士以此

吾松之山機云以古賢名爲名鍾賈羅余以居人姓爲名惟南幹北幹以內之形勢爲名鳳凰天馬以鳥獸爲名神山原名辰山在諸山之東南次於辰位今作神者訛也大都江山自開辟以來何有名字皆世諦流布相承踵耳詞人挾江山以爲境江山亦以詞人爲境齊魯靑不了澄江淨如練是爲山水傳神寫照語也山水亦樂得之

吾郡九峯之間有小赤壁余頃過齊安至赤壁其髙僅數仭廣容兩亭耳吾郡赤壁乃三四倍之山靈負屈莫爲解嘲昔時名人鹵莽如是因書赤壁一正向來之謬然余以是並疑吾郡有小昆山未知去抵鵲村路幾許使余得鑿空遊之或亦如小赤壁不須多遜也

澄鑑寺在中泖唐船子和尙載月釣魚處也近仲醇修葺之餘爲題其門曰蒹葭蒼蒼白露爲霜其幽勝可知矣

客從黔粵來述點蒼陽邨之勝乃賦家未曾題一語也如髙人韻士巖居僻處迥絕人境而弓旌不到竹帛無書方之東南丈山尺水便有點綴如石湖虎丘云云者眞有幸有不幸矣第不知埋名鏟采亦復山靈所自幸否

三衢有爛柯山是王積薪遇仙處石梁亙空六月不暑

武夷有大王峯峯極尊勝故名武夷君爲魏王子騫曾會羣眞於此奏人間可哀之曲

武夷接筍峯奇絕爲天下名山最佳處余不能登峯舟行仰視已在別一世界

普明墖在沙縣東山墖始建卽工餘爲題曰普明廣數十丈邑文學共成之而水有立石石有題字水蝕其半余意得之爲宋馬少遊墓然何以在洄流最深處而又以墖成忽踴出揆之物理皆不可曉

大田縣有七巖臨水山下皆平田秋气未深樹雕葉落衰柳依依

洞天巖在沙縣之西十里其山壁立多松樟其上有長耳佛像水旱禱著靈迹其巖廣三幾二榻髙三仞余滴水不絕閒人未之賞也余創而深索之得宋人題字石刻十餘處皆南渡以後名手詩歌五章巖中有流觴曲水縣今徐君與余飲竟日頗盡此山幽致

曩於徐文貞公續集中讀迂直先生集引因念郡大夫修訫當探以傳而恨未覩其集也玆從其孫見先生手書詩若文大雅平淡正始之音蓋陶南村楊東裏風流未遠不作鉤棘翻空習態而書法亦近宋仲溫特閒窓信筆不甚作意本色故可想見也文貞公於近世名公之集鮮所許可顧以先輩典型重先生而以先生之不用爲世道惜品藻如此非誇毗子所能知矣

世人以生時爲定命釋家則謂之定業定業惟其宿命通者能知之吉凶禍福與善惡不應者果報也與善惡相應者花報也花報在現世人人可以理推果報在前生𨿽李虛中張果老亦窮於術吾未知夏越龍著此書有裨於星平否𨿽然其言五行生死之變則幾矣世有明眼人必能賞之【祕之】

王弇山先生戒子弟勿攻詩恐爲舉子業病卽弇山舉子業無稱也王文恪瞿文懿聖於舉業皆不能爲詩乃近時詩人往往拾靑紫如俛芥則何以故豈往哲無兼材而時流多雙美乎蓋文章之竅至今而始露其解粘去縳不主故常不落言筌者皆詩法也假令王瞿而在必易其故轍否則拱手入老經生隊矣余始識京山李宗文於童子科嘆其早慧何詣不極去楚十餘年而王幼度傳其杜曲集迫讀之不卑元白不沿王李解粘去縳超乘而上所爲文章法者具在卽稱詩又奚爲舉子業病乎宗文爲本寧先生之小阮當爲宗文傾祕密之藏極其才情之所如以昌其詩弇山爲失言矣

昔王心齋先生居泰州爲賈人居停主較然不欺人歸之如流水先生自悟忠信可以動眾獨目不識字無如聖人道何也乃就塾中聽學究課童蒙久之又從縫掖爲經生師者聽其解傳注豁然有省先生乃自立難有聞其說者驚詫曰此非吾輩所及越東有王陽明公者其指類是盍往辧證乎先生以弟子禮見陽明旣數日復疑之請陽明還四拜禮陽明如所請不稱師而今徐曰仁諸髙足與酬義先生乃更執弟子禮爲陽明羽翼而是時有會首舉林公春者師事先生先生無所遜也今吾鄕徐樂野亦起家居停以忠實心誠信於士大夫𨿽未嘗髙談性命要以捨僕一而風雅旣治生而達生豈夜行不休者可同日語哉余友陳太僕髙亮少許可顧心重君爲之立傳斐亹千言摹寫神照蓋有名巨所不能得之太僕者而君得之其與林公之重王先生無以異也君今年八十所爲八千歲春八千歲秋者斯文在矣

作書與詩文同一關捩大抵傳與不傳在淡與不淡耳極才人之致可以無所不能而淡之玄味必繇天骨非鉆仰之力澄練之功所可彊入蕭氏文選正與淡相反者故曰六朝之靡又曰八代之衰韓柳以前此祕未覩蘇子瞻曰筆勢崢嶸辭采絢爛漸老漸熟乃造平淡實非平淡絢爛之極猶未得十分謂若可學而能耳畵史云若其气韻必在生知可爲篤論矣余初釋褐時琴師第一手諷余學之謀於嚴中捨中捨曰此事極難但初下指一聲不合卽終身無復合理余悟其語遂輟琴不學嘗見妄庸子有摹仿黃庭經及僧家學聖教序道流學趙吳興者皆絕肖似轉似轉遠何則俗在骨中推之不去又東施不捧心未必爲人所憎厭也唐宋文人著集至百卷者無數消滅殆盡而獨韓柳歐蘇曾王江湖萬古歐虞禇薛之書各有門庭學之不深亦得彷佛惟顏魯公行書了無定法此其故殊可參尋每舉示人不得解者今爲平仲盡勿視麤心人也﹝魏平仲字冊﹞

玄宗幸蜀時曰此去劍門水綠山靑鳥啼花落無非助朕悲悼故知嶠詩之工羯皷催花聽霓裳曲時嶠詩乃如嚼蠟耳文生於情信然

白香山有詩云病與樂天相伴住春隨樊素一時歸東坡感其語以焚素竟棄香山去矣獨侍兒朝云與坡公終始頗以自嘉然又有嶺南之訣此輩何幸得附兩公以傳又豈止杜甫少遊黃鸝野鴛之論乎

白香山得法於鳥窠有六漸偈深入禪悅不知何以多爲情語今年歡笑復明年秋月春風等閒度蓋千古壯夫惜時之感魏武老驥伏櫪之句堪令人擊碎唾壺豈關銅雀臺伎者耶知此可與讀琵琶行矣又樂天有詩云病與樂天相伴住春隨樊素一時歸此亦所謂春盡絮飛畱不得隨風好去落誰家剌當時黨人行徑所云又抱琵琶過別船亦可爲琵琶行解也

東坡云詩人有寫物之工乘之未落其葉沃若他木不可以當此林逋梅花詩疏影橫斜水淸淺暗香浮動月黃昏決非桃李詩皮日休白蓮詩無情有恨何人見月冷風淸欲墮時此必非紅蓮詩裴璘詠白牡丹詩長安豪貴惜春殘爭賞先開紫牡丹別有玉杯承露冷無人起就月中看

明日照積雪大江流日夜客心悲未央澄江淨如練玉繩低建章池塘生春艸秋菊有佳色俱千古奇語不必有所附麗文章玅境卽能了然齊隋以還神气都盡矣

東坡戒殺自謂經憂患之餘今有不罹世网而深念物命行刀塗火塗道薄滋味養悲心者尢可尙也

於蕃贈餘七言近體二章格調雄厚詞人之超超玄著者中有牢愁語余亦慨其意然亦成詩讖矣憶余丙申持節長沙有題畵寄友人陳徵君仲醇詩云隨雁過衡嶽衝鷗下洞庭何如不出戶手把離騷經蓋十年而余再遊三湘事與境會若預爲詠懷者又甲辰出山時有題畵一絕云徵書𨿽到門猿鶴幸相恕緣知湘楚遊故是離憂處及余行部以法栽諸貴人楚善怨又有耽耽者余自解組歸猶恨在陶令八十日之後二詩皆成詩讖余與於蕃贈言而三人出處有定數何足逆計也於蕃寓書於余謂以好收餘書囊爲之澀夫富人欲殺而淸士好之特甚余則幸矣丁蕃得無有詩人之窮也乎

李道生枯蘭再花詩刻余不以爲花譜直以爲詩之諱書豈君家太白所云聲名從此大泊沒一朝伸者此花爲魄兆乎大都詩人於下乘詩魔有所不取卽其枯境龍蛇之蟄於隆冬者禽气守也醇醴之醉以千日者酒力厚也太陰煉形五百年應眞入定一小刼榮可枯枯可再榮亦何常之有顧其枯何若耳道生刳心去智而專力於詩今固枯後再榮時吾安得以發國香通姞夢等常語綴其後

白太傳唐之達人出處之際大有淵明之槪讀長慶集足以動悟此賦足初應省試之作已近聞道者不待參鳥窠禪後方能爲八漸偈﹝動靜交養賦﹞

悲秋爲賦家鼻祖季子觀樂至韶而止爲之後者不亦難乎歐陽公乃於宋王之外別構一奇𨿽陳言盡去而典則森然良繇深於六經故可奴僕命騷耳宋人猶有謂歐九不讀書者是何言與﹝秋聲賦﹞

陳思王詩曰丈夫志四海萬里猶比鄰恩愛苟不虧在遠分日親何必同衾懤然後展殷懃憂思成疾疹無乃兒女仁可爲文�此賦轉語陸魯望祖之曰丈夫非無淚不灑別離間仗劍對樽酒恥爲遊子顏亦是鐵中錚錚﹝別賦﹞

王介甫金陵懷古詞東坡於壁上觀之歡曰此老狐精也其推服如此米元章又稱荊公書絕似五代楊少師蘇之詞米之書皆橫絕千古獨不敢傲介甫此公若不作宰相豈至掩其長耶

宋人特工於詞曲蘇歐秦黃其最著者惟王半山爲之風骨稜稜脫去艷冶態𨿽秀鐵面嚴冷不得以教壞人家男女相嘲也

顧光祿公淸宇於前己卯歲造靑蓮舫余時與莫廷韓徐孟孺朱安之輩常爲泛宅之遊距今五十年矣原之思其所處重爲修餙山陽聞笛人物眇然獨百谷詞翰依依當日情蹤宛然在眼題此志慨

金陵春卿署中時有以松蘿茗相貽者平平耳歸來山館得啜尢物詢知爲閔汶水所蓄汶水家在金陵與余相及海上之鷗舞而不下蓋知希而貴鮮遊大人者昔陸羽以精茗事爲貴人所侮作毀茶論如汶水者知其終不作此論矣

國之有是非猶中國夷狄不容並立必有膺懲夷狄者而中國安必有排折邪說者而淸議立若聽其自相角而袖手旁觀以免於謗怒是夷狄中國聽其自相屠戮而曰恐夷狄之怨也可乎

天下無事則庸人得以勢位而屈英雄天下有事則賢者得以識力而治不肖猶之宋延淸之奪袍李景讓之舉杯𨿽公卿滿前拱手相讓不復序爵矣土木之變於忠肅第一少司馬豈無公卿在其右者而舉國聽其成算無敢或嘩是其驗也

門人徐士竑閱

容臺別集卷之一終

●卷之二

◆題跋﹝二﹞

書品﹝一﹞

○書品﹝一﹞

唐人書皆回腕宛轉藏鋒能畱得筆住不直率流滑此是書家相傳祕訣微但書法卽畵家用筆亦當得此意

晉人書取韻唐人書取法宋人書取意或曰意不勝於法乎不然宋人自以其意爲書耳非能有古人之意也然趙子昂則矯宋之獘𨿽已意亦不用矣此必宋人所訶蓋爲法所轉也

唐人詩律與其書法頗似皆以穠麗爲主而古法稍遠矣余每謂晉書無門唐書無態學唐乃能入晉晉詩如其書𨿽陶元亮之古淡阮嗣宗之後爽在書法中非虞禇可當以其無門也因寫唐人詩及之

禇河南書如瑤臺嬋娟不勝綺靡乃其人以大節著所謂宋廣平鐵心石腸而賦情獨冶艷顏魯公碑書如其人所謂骨气剛勁如端人正士凜不可犯也然世所重惟其行書如爭坐位祭侄蔡明連劉太衝馬病鹿脯乞米諸帖最爲烜赫有名直接二王出唐人之上蓋以气格勝磊磊砢砢不受繩束最是端人正士本色耳癡人前不得說夢說著如端人正士便作算子書安能使木佛放光照諸天世界耶

顏常山兄弟忠義大節惟禇河南不媿而魯公書法郁勃奇宕不似登善瑤臺嬋娟姿媚自喜蓋書法本同工力但魯公以艱危增其气耳又不知河南入長沙書後更如何也

東坡先生書世謂其學徐浩以余觀之乃出於王僧虔耳但坡公用其結體而中有偃筆又雜以顏常山法故世人不知其所自來卽米海嶽書自率更得之晚年一變遂有冰寒於水之奇書家未有學古而不變者也

大字難於結密而無間小字難於寬展而有餘猶非篤論若米老所云大字如小字小字如大字則以勢爲主差近筆法今榜書如米老之寶藏第一山吳琚之天下第一江山皆趙承旨之上𨿽顏魯公猶當讓席其得力乃在小行書時畱意結構也書家之結字畵家之皴法一了百了一差百差要非俗子所解

餘十七歲學書二十二歲學畵今五十七人矣有謬稱許者余自較勘頗不似米顚作欺人語大都畵與文太史較各有短長文之精工具體吾所不如至於古雅秀潤更進一籌矣與趙文敏較各有短長行間茂密千字一同吾不如趙若臨仿歷代趙得其十一吾得其十七又趙書因熟得俗態吾書因生得秀色趙書無弗作意吾書往往率意當吾作意趙書亦輸一籌苐作意者少耳古人云右軍臨池池水盡黑假令耽之若是故當勝余於趙亦然米老云吾書無一點右軍俗气吾畵無一點李戊關仝俗气然世終莫之許也政恐余所自評猶類憐兒不覺醜耳

邢子願侍禦嘗爲餘言右軍之後卽以趙文敏爲法嫡唐宋人皆旁出耳此非篤論文敏之書病在無勢所學右軍猶在形骸之外右軍雄秀之气文敏無得焉何能接武山陰也𨿽然其可傳者自成一家望而可知爲趙法非此則鮮於康裏得並驅墨苑矣

古人作書必不作正局蓋以奇爲正此趙吳興所以不入晉唐室也蘭亭非不正其縱宕用筆處無迹可尋若形模相似轉去轉遠柳公權云筆正須善學柳下惠者參之餘學書三十九年見此意耳

今年遊白下見禇遂良西升經結構遒好於黃庭像贊外有筆思米元章以爲經生書又云是一種好僞物余曾以顧虎頭洛神圖易之主人迫欲朱提力不能有遂落賈人手如美人爲沙叱利擁去矣書家以豪逸有气能自結撰爲極則西升𨿽俊媚恨其束於法故米漫仕不甚賞心若兒子輩能學之亦可適俗因作小楷書記之

行書十行不敵楷書一行米南宮語也時一爲也以斂浮气竟此紙凡十起對客信乎孫虔禮所云神怡務閒也難也

蘇端明畵古木竹石贈賈耘老欲好事家月給米周賈者方與之餘書畵浪得時名潤故人枯腸者不少又吳子贗筆借余名姓行於四方余所至士大夫輒以所收視余余心知其僞而不辧此以待後世子云又不知蘇公有此否也蘇公好爲人作書但棐幾筆精張箋素以俟便得乘興若求其書必不可得余亦不喜人求對面作書卽勉應之亦不能工又俗子自稱解書者不應也

昔阮居士手自蠟屐曰未知一生著得幾兩屐余自十七歲學書今七十二人矣未知一生紙費幾何筆退幾何在禮部時髙麗進貢使者詢知余坐堂上便謂異事想筆迹亦傳流彼中又同年夏子陽黃門使琉球歸追請余書以應琉球使人曰彼國中所寶如白集故事不如諸夏或在此耳

丹靑不知老將至富貴於吾如浮雲老杜語殊可味又云惜哉功名迕徒見書畵傳似猶不免俗態

吾書無所不臨仿最得意在小楷書而懶於拈筆但以行艸行世亦多非作意書苐率爾酬應耳若使當其合處便不能追蹤晉魏斷不在唐人後乘也

盧鴻字浩然亦曰鴻乙余題戲鴻堂帖曰飛冥易肆髙戲海書家玅將開源乙堂或免斥鷃笑用此事也嚴君平爲冥鴻鍾元常書如飛鴻戲海又宋劉次莊有戲魚堂帖而浩然亦有艸堂圖行於世

孫虔禮所稱書有五合余無感惠殉知之合而亦無意違勢屈之乖身爲士夫但以此爲悅生之事𨿽贊毀非所問也

吾於書似可直接趙文敏苐少生耳而子昂之熟又不如吾有秀潤之气惟不能多書以此讓吳興一籌畵則具體而微要亦三百年來一具眼人也

醉後磨墨一斗以三文錢雞毛筆書此篇迅疾如追風逐電略無凝滯皆是顏尙書米漫仕書法得來書家當有知者

憶余爲此書是甲辰冬時余初有楚中之命偃蹇不欲出頗念山陽語可以自老書以見志今年秋解綬歸來𨿽落彭澤八十日之後然再披此卷差可不愧矣聞於蕃於余書有昌獨之嗜當書告墓文以貽之

丙午除夜前二日憶雪不可得家有王右丞郭恕先雪山須雪乃懸壁遊賞今年未之試也遂竟寫雪賦一篇若上元無月當燃燭寫月賦

昔人以劇奉美新爲後人贗作此太玄賦又是辧誣公案故書之

余性好書而懶矜莊鮮寫至成篇者𨿽無日不執筆皆縱橫繼續無倫次語耳偶以冊置案頭遂時爲作各體且多錄古人雅致語覺向來肆意殊非用敬之道然余不好書名故書中稍有淡意此亦自知之若前人作書不苟亦不免爲名使耳

文待詔每旦必書千文一卷余此卷先後七年紙成堆墨成臼無望矣書道安得進乎

千文凡書四載先後作止筆墨間闊幾如寫一大藏經今至延津始成之山中自恃多暇乃至不如吏牘之餘余所愧於嵇叔夜也

江右甘侍禦雨以所藏鮮於伯幾書老杜茅屋秋風歌見示余爲跋其後並臨一卷侍禦頗訝其相省不知余乃降格爲之耳因識於此

隱居所謂此一人或卽許先生也今閣帖中多許書黃長睿米元章各有辧誤況王著憑祕殿仿書摹版尢爲失眞吾嘗謂古帖不足學學書必見眞迹以此﹝陶隱居與梁武帝論書啟﹞

此吳太學集余書而塡廓入石者以余不耐多書故也昔蔡君謨書晝錦記每一字輒書數十擇其合者存之名爲百衲碑吾鄕陸文裕公書一紙嘗廢十餘紙書家之不欲自見其瑕如此今余旣多所存鮮所廢令太學得收其疲卒輒爲一軍則余實拙於匿瑕太學不能爲余護也然其結習之勤所期托吳太史之筆以不朽乃公者眞孝子事矣﹝吳憲副養微行狀﹞

不覺利欲之感情一語乃此篇提綱非此何以服禮法之士哉顏光祿詩云劉伶善閉關馳情滅聞見酒徒故不易承當也

弇州公嘗呵唐宋人文字如此篇索之四部槁中曾有一否王公且爾況蚍撼大樹者哉﹝杜樊川晚晴賦﹞

韓退之桃源行謂神仙渺茫子瞻祖其說謂漁父所見乃避秦之子孫世居武陵者右丞此詩眞爲淵明誤矣然退之從子湘在仙藉子瞻一生好輕舉延年爲通人之一蔽何獨於武陵人致疑耶右丞作此詩時年十九及中歲好道晚年有白髮終難變黃金不可成之語當亦有味於韓蘇兩公之持論矣

蔡忠惠公進小團茶至爲蘇文忠所譏謂與錢思公進姚黃花同失士气然宋時君臣之際情意藹然猶見於此且君謨未嘗以貢茶於寵第點綴太平世界一段淸事而已東坡書歐陽公滁州二記知其不肯書茶錄余以蘇法書之爲公懺悔不則蟄龍詩句幾臨湯火有何罪過凡持論不大遠人情可也

張循王之孫鎡捨宅爲寺有發願文集米元章書爲之行於世今五百年矣寺廢復興則余友吳中丞本如爲方伯時金湯之力徑山禪師慧空玆來住山將引同志爲四十八願眾生以錢刀爲腦髓昔時深山窮巖尙有衘花之鳥今𨿽通都大國猶如緣木之魚蓋戞戞乎其難之然張公願力能感五百年後之宰官慧公願力何難信當世之長者慧公勉之

今日觀周密煙雲過眼錄有陶隱居寫小楷黃庭外景經與大洞經此二經尙無石刻何謂眞迹又有楊凝式書千文今皆無傳想見元末國初法書猶爲衰中之盛今東南惟晉陵唐氏姑蘇韓氏繡水項氏收藏差富亦漸爲好事者所構此外寥寥無聞余行遊天下往往地閱千里無一卷一帖可入眼者欲如米老之作寶章待訪錄矣

羅大弦鶴林玉露談山居閒適之趣可以動悟政恐纓緌之流以爲不情語耳余自出春明來十餘年日涉此境深解其趣故時書之不敢以貽貴人惟一丘一壑與吾同好者方爲拈出所謂一日淸福上帝所靳吾輩不可不知足爲達者笑也

詩家以曹氏父子爲三祖若其文章之品惟屬陳王蕭選所載爲表爲書皆聲葉宮商體含風雅未有勢險節短若離若合如子桓此篇之蕭散縹緲可歌可舞開晉人淸言之端洗子云艱深之習子建安能獨占八斗眞難爲弟者矣

每至暮春稧日寫蘭亭敍一通今日舟次泖上簡篋中得烏絲唐箋但可作行楷遂書此序自正月至今兩都士大夫未得黜幽之期羣飛剌天黑風簸蕩人人自危安知有黜陡不聞之適乎此時寫盤谷敍較勝蘭亭多矣

今日偶讀山谷老人題跋隨意書數則其推挹東坡千古交誼可想李伯時米元章皆叛公於追論元佑黨籍之日當時物論薄之人益以此重山谷世人以須臾富貴而賣友排賢至有助之羽翅而反戈相向者其於忠孝大節何有也丙辰二月之望偶筆書此一似詩讖是年八月二十日重題志慨

範希文嶽陽樓記宋人猶以爲傳奇文東皮醉白堂記一似韓白論耳文章家之重體如此若夫希文之先憂則不愧其自許矣宋之古文實繇範公推瓦師魯開之又以公書法絕類樂毅論𨿽文與書非所以重公在此道中未嘗不稱當行名家也

蔡忠惠公書此記凡一字數十更存其合者才得顏碑什七耳今日得宋榻徐季海書洺州府君碑以其意爲此如黃金鑄範少伯一鑄而就止以速成自喜不計工拙也﹝晝錦堂記﹞

余曾書古詩十九首自鍾王以至蘇米各擬之爲十九體山東許尙寶一本新安門生方冑子亦一本與此而三但此本不用各體似無忘羊岐路耳

朱陽舟次奉陳琪華館丈良覿談義興吳文肅家藏米元章書離騷經世世珍之蓋李文正題爾爾余獨命之蔡元長然以沅蘭湘芷不當辱於姦相之筆明知非米而仍命之米正是權教非實語也琪華丈肯餘言且謂蘇黃米蔡正是蔡元長今屬之君謨書譜中自具史家衮鉞聊記之

鯨鯢薦食海若震驚大中丞張公夙受圯橋之一卷親統越絕之六千築觀獻俘殺虎徵應公是以有此詩春容大雅則杜陵縛雞之篇郁勃恢奇似昌黎驅鱷之作緩帶臨戎登髙能賦殆兼之矣弁以拙書詳見圖﹝跋張中丞射虎行﹞

此趙文敏爲仇山村書者余得觀其眞迹以意仿之後有鮮於太常跋云子昂此書深得北海筆意與其它應副人情者不同乃知古人以偶然欲書者爲一合法云出自玅指縱橫皆合也

王右丞應制詩昌黎所云愉樂之詞難工者不爲摩詰設也古人才大無所不宜耳

裴將軍舞劍張長史運筆吳道子畵變相魯公輩人也因觀魯公眞迹臨之

婁水王尙書家藏顏魯公贈裴將軍詩餘曾臨數卷此其一也今爲伯應所收伯應自其尊公幕府攜來所謂劍舞躍遊電隨風縈且回者且見之海上舟師何止公孫大娘渾脫舞可助書興余惡札益自愧矣

右米元章行楷陰符經世無別刻惟晉陵唐君兪有宋榻余友陳懿卜摹之入石米老自稱書課平生不知幾十本顧於經文時有脫誤獨所謂三盜旣宜者攺作旣冥最佳此亦必有所自非能鑿空信筆也

右李后主詞刻於淳熙祕閣續帖者後主傳揆鐙法七字世人罕能得之其詞淒惋眞亡國之音也然在詞場中猶不失作南面王當得衙官周美成秦少遊輩耳

李后主書太白詩出於歐陽率更蔡京師之所題徽宗書畵皆用此筆意余家有雪江歸棹圖楚公跋正同要得散卓方可爲也

東坡大江東去詞舊名念奴嬌又攺爲百字令後卽名赤壁詞余以胡浩然宋謙甫櫽括二賦皆於賦外旁出二十餘字故限字爲此於字無出入於腔不無出入也然次闋可爲東坡傳神東坡取忌不在口在筆文與可嘗規其作詩詩獄之後喜爲詩益甚前賦以曹孟徳比時宰故曰時宰欲殺之時宰已矣賦自千古常新耳

東坡此詞次闋自傷不如周瑜之遇主子美一飯不忘君同意

燈詠三百篇以花影爲亂最是達人大觀人間世可歌可詠之事誰非花影何但觀燈﹝跋王觀察花影詩﹞

唐子畏詩有曰杜曲梨花杯上雪灞陵芳艸夢中煙又曰秋榜才名標第一春風脂粉醉千場皆學白香山子畏之才何須以解首矜詡其亦唐人所謂今朝曠蕩春無涯不免器小之誚

陳思王詩曰丈夫志四海萬里猶比鄰恩愛苟不虧在遠分日親何必同衾幬然後展殷懃憂思成疾疹無乃兒女仁可爲文通此賦轉語陸魯望祖之曰丈夫非無淚不灑別離間伏劍對樽酒恥爲遊子顏亦是鐵中錚錚

小楷書不易工米元章亦但有行押嘗被命仿黃庭作千文一本以進今觀其迹但以研媚飛動取態耳邢子願謂余曰右軍以後惟趙吳興得正衣缽唐宋皆不及也蓋謂楷書得黃庭樂毅論法吳興爲多要亦有刻畫處余稍反吳興而出入子敬同能不如獨勝余於吳興是已

余少時寫小楷刻畫世所傳黃庭經東方贊後見晉唐人眞迹乃知古人用筆之玅朱非石本所能傳旣折衷於子敬顧愷之自成一家因觀昔年書月賦漫題

久不作蠅頭小楷偶然欲書爲竟此賦大都學女史箴筆法今人罕見之不知吾所自也﹝雪賦﹞

悲秋爲賦家鼻祖季子觀樂至韶而止爲之後者不亦難乎歐陽公乃於宋玉之外別構一奇𨿽陳言盡去而典則森然良繇深於六經故可奴僕命騷耳宋人猶有謂歐九不讀書者是何言與﹝秋聲賦﹞

髙麗側理隱起界道因而用之𨿽黃素黃庭之織成朱絲不是過也孫虔禮以紙墨相發爲書家一合有以哉此書在處當以鷦鷯名館知足不辱居然鳯徳﹝書鷦鷯賦﹞

仲宣登樓賦在依劉荊州之日余至荊州訪其遺迹惟城樓刻此賦耳賦亦非古人名手所書不如曹娥碑之有右軍北海筆也

往余以黃庭樂毅眞書爲大作牓署書每懸看輒不得佳因悟小楷法欲可展爲方丈者乃盡勢也題牓如細書亦跌宕自在惟米襄陽近之襄陽少時不能自立家專事摹帖人謂之集古字已有規之者曰須得勢乃傳正謂此因書舞鶴賦及之白太傳唐之達人出處之際大有淵明之槪讀長慶集足以動悟此賦是初應省試之作已近聞道者不待參鳥窠禪後方能爲八漸偈﹝動靜交養賦﹞

東坡書唐林夫惠硯云行至泗州見蔡景繁附唐林夫書信與余端硯一枚張遇墨半螺硯極佳但小而凸磨墨不甚便作硯者意待數百年後硯乎乃便墨耳一硯猶須作數百年計而作事乃不爲明日計可不謂大惑耶﹝書硯銘﹞

擊壤詩有云爭先徑路機關惡向後語言滋味長白香山云此身不向今生度更向何生度此身永明云舉世豈爲身後慮何人暫省事前空皆崔子玉此銘之鼓吹也

西京十人侯其顯者具史傳若勒歙王吸亦必有一時功伐太史公不書則萬世不能舉故知汗馬奇勛必假柔翰而重又列侯百四十三人乃呂后朝陳曲逆所差次顏師古以第一至十八爲十八侯蹙項興劉韓彭最著以是呂后所收遂不齒及當時無一男子訟冤如唐時椎碎韓昌黎碑事亦可嘆也語至此惟範少伯堪以金鑄子房𨿽從赤松遊蚤落第三有噲後之恥矣﹝十八侯贊﹞

右余庚子歲所臨閣帖凡得五卷一爲余門人魏澹明工部所請去其一卷爲東昌許周翰太守藏之今止存一卷又一卷不甚全亦爲友人分割漸散失盡矣此二謝書亦其餘也兪彥直以髙麗紙徵余書屬趣裝多酬應不能輒暇因拾篋中書所謂神怡務間所稱合作者以之塞請云

鹽官陳奉常家藏米襄陽眞迹感慨激昂自以世無知己獨不憶子瞻所許淸標絕俗之詩佳玅入神之字乎蓋紹聖間時移事變禁蘇黃之迹米公亦諱言知己交態如此何論蔡天啟二楊小小物色也獨其書韻逸中法度森嚴一爲仿之己巳武林鄒孟陽訪余山中見此卷輒瞠目叫好謂米顚之作以米家筆書之雅稱雙美收置篋中歸視識者恐不免痂僻之誚﹝臨蕭閒堂帖﹞

余見懷素一帖云少室中有神人藏書蔡中郎得之古之成書欲後天地而出其持重如此今人朝學執筆夕已勒石餘深鄙之淸臣以所藏余書摹勒具見結習苦心此猶率意筆遂爲余行世余甚懼也𨿽然余學書三十年不敢謂入古三昧而書法至余亦復一變世有明眼人必能知其解者爲書各體以副淸臣之請﹝酣古齋帖﹞

蘇端明遇佳紙精筆橫陳几案輒自作書不休有從索書者輒怒不許近時祝希哲亦然余𨿽好書都不自作書每勝日閒窓爲人所彊而應者當時率意塗抹寧知後來盡用入石不得少藏其拙也卽因觀書種續刻題此

大慧禪師論參禪云譬如有人具百萬貲吾皆籍沒盡更與索債此語殊類書家關捩子米元章云如撐急水灘船用盡气力不離其處蓋書家妙在能合神在能離所以離者非歐虞禇薛名家伎倆直要脫去右軍老子習气所以難耳那叱拆骨還父拆肉還母若別無骨肉說甚虛空粉碎始露全身晉唐以後惟楊凝式解此竅耳趙吳興未夢見在﹝蒹葭帖﹞

鍾太傳書余少而學之頗得形模後得從韓館師借唐榻戎輅表臨寫始知鍾書自有入路蓋猶近隸體不至如右軍以還姿態橫溢極鳯翥鸞翔之變也閣帖所收推宣示表還示帖皆右軍之鍾書非元常之鍾書但觀王世將宋儋諸迹有其意矣辛卯冬因臨宣示表及之

單炳文論閣帖止皇象宣示王■﹝礻冀﹞二表不及二王書其精鑑如此蓋懷素所云右軍眞不如鍾之論也■﹝礻冀﹞書大類宣示表

唐相禇河南臨禊帖白麻墨迹一卷曾入元文宗禦府有天歷之寶及宣政紹興諸小璽宋景濂小楷題跋吾鄕張東海先生觀於曹涇楊氏之衍澤樓蓋雲間世家所藏也筆法飛舞神采奕奕可想見右軍眞本風流實爲希代之寶余得之吳太學每以勝日展玩輒爲心開至於手臨不一二卷止矣苦其難合也

栁誠懸書極力變右軍法蓋不欲與禊帖面目相似所謂神奇化爲臭腐故離之耳凡人學書以姿態取妍鮮能解此余以虞禇顏欩皆曾彷佛十一自學栁誠懸方悟用筆古淡處自今以往不得捨柳法而趣右軍也

此定武本項氏所藏唐摹刻石於北宋時者以禇摹較之有異趙子昂得獨孤東屏二本一作十三跋一作十七跋正是此種以藏鋒爲綱骨取態弗論也丙寅中秋之望

蘭亭敍六朝時已有刻石餘收開皇本是隋時刻者唐文皇因見刻本遂訪眞迹於越州辧才得之命湯普澈馮承素禇遂良歐陽詢各摹一本原與隋時本相似不知宋代何以獨稱定武爲歐陽詢摹下眞一等羣公聚訟緣此而起以至點畫波撇之間各加辧證又有五字損本七字損本及會前綴行有闕有金紛紛同異如王順伯尢延之輩而吳興踵之爲十三跋十七跋獨尊定武不知右軍肯點頭否也

蘭亭敍最重行間章法余臨書乃與原本有異知爲聚訟家所訶然陶九成載禊帖考尙有以艸體當之者政不必規規相襲今人去古月遠豈在行欵乎

趙文敏臨禊帖無慮數百本卽余所見亦至夥矣余所臨生平不能終篇然使如文敏多書或有入處蓋文敏猶帶本家筆法學不純師余則欲絕肖此爲異耳

隨手書禊帖乃脫數字此不常臨寫所致藉令如吳興日數十舒捲豈有是耶書以志吾愧

因書蘭亭敍有脫誤再書一本正之都不臨帖乃以勢取之耳

蘭亭敍以行欵爲重米元章得禇摹眞迹割截成袖珍帖乃知續鳬截鶴皆不爲害

米元章書多從禇登善悟入登善深於蘭亭爲唐賢秀穎第一批帖蓋其衣缽也書授淸臣淸臣其寶之

此本發筆處是唐人口口相授筆訣也米海嶽深得其意舟過崇徳縣觀

定武禊帖惟賈秋壑所藏至百餘種令其客寥瑩中縮爲小本或云唐時禇河南已有之此本余己丑所書亦從館師韓宗伯借禇摹縮爲蠅頭體苐非定武帖耳

章子厚日臨蘭亭一本東坡聞之謂其書必不得工禪家雲從門入者非是家珍也惟趙子昂臨本甚多世所傳十七跋十三跋是已世人但學蘭亭面欲換凡骨無金丹山谷語與東坡同意正在離合之間守法不變卽爲書家奴耳因臨此本及之四月六日過兪彥直齋中晴窓啜新茗重題

余書蘭亭皆以意背臨未嘗對古刻一似撫無弦琴者覺尢延之諸君子葛藤多事耳

此帖在淳熙祕閣續刻米元章所謂絕似蘭亭敍昔年見之南都曾記其筆法於米帖曰字字騫翥勢奇而反正藏鋒裏鐵遒勁蕭遠庶幾爲之傳神已聞爲上海潘方伯所得又後歸王元美王以貽余座師新安許文穆公文穆傳之少子冑君一武弁借觀因轉售之今爲吳太學用卿所藏頃於吳門出示余快餘二十餘年積想遂臨此本云抑餘二十餘年時書此帖玆對眞迹豁然有會蓋漸修頓證非一朝夕假令當時力能致之不經苦心懸念未必契眞懷素有言豁焉心胸頓釋疑滯今日之謂也時戊申十月十有三日舟行洙涇道中日書蘭亭及此帖一過以官奴筆意書禊帖尢爲得門而入

趙吳興之蘭亭與丙捨帖絕相似官奴帖與丙捨又一家眷屬也

書法𨿽貴藏鋒然不得以模糊爲藏鋒須有用筆如太阿剸截之意蓋以勁利取勢以虛和取韻顏魯公所謂以印印泥如錐畫沙是也細參玉潤帖思過半矣

宋髙宗於書取法最深觀其以蘭亭賜太子令寫﹝下有逸文﹞也

天下幾人學杜甫誰得其皮與其骨世人但學蘭亭面欲換凡骨無金丹老杜詩政如右軍書學之轉遠李邕云學我�死良然

今日寫各體書煩熇�平對客拈筆每仿一種不能百字僅嘗一臠似窮五技然使紙有餘地涼風噓之當不止此商丞百里見訪不孤其意未知得如賈耘老換羊書否偶背�鍾王楷書各一種失其文句不能與原本相合

先太史墓在震澤玙洋山每歲拜墓輒憩靈巖村居畱連旬日間弄筆墨以破寂寥今年寒食過數日猶未有茶欲采茶先墓歸薦祠堂雨窓漫興爲鍾王楷書各數行相日修禊之晨恨紙無餘地不及寫蘭亭也

唐摹右軍眞迹以十七帖爲致佳余臨數十本皆爲好事者取去亦復有贗本如此本差稱意乃以王方慶進帖筆法參合用之所謂萬歲通天帖者是也

余曾有右軍行穰帖眞迹十五字正是十七帖一種書及武林楊侍禦自安福傳來唐摹絕交書紙墨用筆與行穰帖同中缺鸞字乃悟爲右軍書蕭齋所摹避子鸞諱而後人悞以爲李懷琳耳侄孫彥京爲余勒石因識之

十七帖硬黃本宋時魏秦家藏淳熙祕閣續帖亦有刻余在都下友人汝陽王思延得硬黃本曾備臨一卷已於濟南邢子願冏鄕見所刻石卽王本也余以臨捲質之子願謬稱合作苐謂趙吳興臨十七帖流落人間尙不下數十本請多爲之足傳耳余是以時臨此帖以懶故終不能多也

此韓宗伯家藏子敬洛神十三行眞迹余以閏三月十一日登舟以初八日借臨是日也友人攜酒過余旅捨者甚多餘以琴棋諸品分曹欵之因得閒身仿此帖旣成具得其肉所乏神采亦不足異也

文氏二王帖有洛神賦稱爲子敬非也此李龍眠書宣和譜所云出入晉魏不虛耳又龍眠摹古則用絹素洛神捲是絹本或唐人書李臨仿之乃爾遒雋耶要須以十三行帖稱量之

太令洛神賦眞迹元時猶在趙子昂家今𨿽宋榻不復見矣今日寫此四行亦唐摹冷�舊迹余見之檇李項氏遂師其意試朝鮮鼠須筆

趙文敏得宋思陵十三行於陳灝蓋賈似道所購先九行後四行以悅生印疑之此子敬眞迹至我朝惟存唐摹耳無論神采卽形模已不相肖惟晉陵唐太常家藏宋榻爲當今第一曾一見於長安臨寫石剤恨趙吳興有此墨迹未盡其趣蓋吳興所少正洛神疏雋之法使我得之故當不啻也

樂毅論乃扇書後人以爲右軍自書刻石梁世所摹與唐摹字形各異淳熙祕閣續梁摹本也余家鴻堂帖唐摹本也又有一本唐摹在長安李氏曾屬余跋亦文壽承跋蓋貞觀中太宗命禇遂良等摹六本賜魏徵諸臣此六本自唐至今余猶及見其二恨梁摹白麻紙眞迹爲新都吳生所有餘亦不甚臨樂毅論每以大令十三行洛神賦爲宗極耳

栁誠懸小書玄眞護命經不知其所自因臨畵像贊知誠懸用其筆意小加勁耳唐人書無不出於二王但能脫去臨仿之迹故稱名家世人但學蘭亭面誰得其皮與其骨凡臨書者不可不知此語

昔年見晉人畵女史箴云是虎頭筆分類題箴附於畵左方則大令書也大令書女史箴不聞所自據孫過庭續書譜有云右軍太師箴豈卽女史而訛承於後人耶然其字結體全類十三行則又非王右軍也暇日適發興欲書遂復仿之不見眞迹聊以意取乃不似耳

鍾太傳書自晉渡江時止傳宣示表百餘年間玅迹已絕寧知今世有索靖出師頌耶此書在檇李項子京家故是甲觀

謝惠連墨迹新都汪氏所藏余令人摹勒入鴻堂帖觀其字形用筆全是宋髙宗書豈徳壽學謝書耶余以己意書此二章未嘗規摹謝迹也

黃涪翁云大字無適瘞鶴銘小字無過遺教經今世所傳遺教直唐經生手耳瘞鶴則陶隱居書山谷學之餘爲縮爲小楷偶失此帖遂以黃庭筆法書之

昔人以瘞鶴爲陶隱居書謂與華陽帖相類然華陽是率更筆文氏停雲誤標之耳

懷仁眞迹在余家一紀余未嘗展觀今乃臨石本政如漢元殺毛延壽

每以懷仁聖教序書有蹊徑不甚臨仿欲用虞永法爲之方於碑刻習气有異此冊亦其一也苦不能竟耳

古人摹書用硬黃自運用絹素此卷首有宋徽宗金書縹字與內景經同一黃素知爲懷仁一筆自書無疑書苑所云雜取碑字右軍劇迹咸萃其中非也黃長睿書家黃狐亦以書苑爲據恨其不見眞迹輒隨人言下轉耳

此書視陜本特爲姿媚唐時稱爲小玉書若非懷仁自運卽不當命之小王也吾家有宋舍利塔碑云習王右軍書集之爲習正合余因此自信有會

右軍告墓表寶晉齋刻相傳爲智永集右軍書余曾臨智永千文眞迹知後人集智永爲之非右軍之舊迹也久矣此帖應於蕃教書此遂有錯落豈直蘭亭臨本以僧權押字誤入行間爲曾不知老之將至而已耶

虞永興嘗自謂於道字有悟蓋於發筆處出鋒如抽刀斷水正與顏太師錐畫沙屋漏痕同趣前人巧處故應不傅學虞者輒成算子筆陣所訶以此余非能書能解之耳

虞永興正書惟夫子廟堂碑行於世至如龍馬圖贊乃以碑中字集成其文在柳州集非眞虞迹也破邪論則唐人小楷與栁誠懸淸淨經並是眞筆一見之義興吳光祿家𨿽摹刻之鴻堂帖中未盡其法破邪論偶得宋榻臨此

禇河南書此贊眞迹在館師韓宗伯家余嘗借觀近於分隸非二王法禇書哀冊最佳千文孟法師碑皆不及也

壬辰九月過嘉禾所見有禇摹蘭亭徐季海少林詩顏魯公祭豪州伯父文槁趙文敏道徳經小楷皆眞墨也是日仲醇大借得王逸季虞永興汝南公主志適到余爲手摹之

學李北海書五十五年矣初時專習頗爲近之自見米老運筆多有詆訶輒復忘其舊學然時一�書亦不落吳興後也

李北海碑帖余見數本皆不全不可讀最後得此帖文義了然以大照禪師碑筆意參合臨之昔人評北海爲書中仙手至宋時米元章微有異論姜堯章趙子固亦踵之惟趙子昂以爲宗極蓋子云太玄必俟後世子云如此﹝仿北海娑羅樹碑﹞

新安之溪上有吳太學家藏此詩眞迹以爲杜甫書余玩其用筆知是徐季海眞書蔡君謨宗之𨿽方實圓𨿽勁實婉所未及顏魯公者在有筆墨蹊徑未脫歐虞禇薛姿態耳﹝書杜廟詩少陵謁玄元皇帝﹞

右軍有撥鐙法傳於晉唐諸名家所謂口訣手授者南唐李后主猶傳此法余於徐季海三藏碑悟筆意當於內擫畱筆取之正自覓解人不可得辛亥六月將書方正學求忠書院記先臨碑數種以發筆思內以玉枕蘭亭法�季海此碑

唐世官誥皆出善書名公之手顏魯公爲禮部尙書猶書朱巨川誥如近世之埋志非藉手宗工以爲孝慈不足其重如此國朝制誥乃使中書舍人爲之寫軸而書法一本沈度姜立剛何能傳後余兩掌制詞及先太史誥欲自書之忽有非時之命持節長沙封吉藩頒誥之時王程於邁不獲從魯公自書之例因臨頻帖爲之憮然

顏魯公受筆法於張長史嘗有錐畫沙印印泥之諭又謂之屋漏痕然其碑帖嚴整蠶頭鼠尾郎不無錐沙印泥屋漏痕未之見也獨此碑落筆與放筆處和緩挺勁兼之餘臨寫之次恍若有悟魯公曰自鍾王至虞陸皆口訣手授以至張長史信矣

錐沙三諭皆諭藏鋒不知出鋒亦有之因出鋒之遒故成藏鋒之渾此碑是也東坡偃筆𨿽形類顏失在用筆矣其學王僧虔亦然﹝仿顏魯公書宋廣平碑側帖﹞

余近來臨顏書因悟所謂折釵股屋漏痕者惟二王有之魯公直入山陰之室絕去歐禇輕媚習气東坡謂詩至於子美書至於魯公非虛語也顏書惟蔡明遠序尢爲沈古米海嶽一生不能彷佛蓋亦爲學唐初禇公書稍乏骨气耳燈下爲此都不對帖𨿽不至入俗苐神采璀璨卽是不及古人處漸老漸熟乃造平淡米老猶隔塵敢自許逼眞乎題以志吾愧

魯公碑版中興頌最爲奇偉余在楚中祁陽令以榻本進因作歌刻石記之以其字形頗大臨成此卷便是幾格間物不須扶藜夜讀如山谷所云也

魯公祭季明文昔在殷尙書家其孫攜至長安畱余齋兩月無以酬直遂落賈人手不復可得矣魯公書惟行體最佳絕去唐人纖媚之气余好之不減二王因臨書識之

因觀顏魯公田神功八關齋會記擬其筆意書此經米元章重顏行而不許顏眞書故無楷行世亦是缺陷張長史郎官壁記乃狂艸之築基也

余旣失顏魯公送蔡明遠帖借米帖及楊少師合浦散帖乞花帖洛陽帖遂欲焚硯今又作一觀如張澤端淸明上河圖本因南渡後想見汴京繁華舊事故摩寫不遺余巧若在汴京未必爲此每落筆時想二家神情風韻所及當反深也直恐珠還之日仍添我懶耳

新都汪太學儒仲以宋榻爭坐位帖見示神采奕奕字形較陜刻差肥余臨寫之次時有訛字乃知是米海嶽所臨嘗自記有臨爭坐帖在浙中此殆其眞迹

魯公行書在唐賢中獨脫去習气蓋歐虞禇薛皆有門庭平淡天眞顏行第一伯肇年侄工於書徵余爲顏書眞具眼者漫爾背臨以塞其請

顏淸臣書深得蔡中郎石經遺意後之學顏者以觚稜斬截爲入門所謂不參活句者也余此書竊附魯男子學栁下惠之意

懷素自敍帖眞迹嘉典項氏以六百金購之朱錦衣家朱得之內府蓋嚴分宜物沒入大內後給侯伯爲月俸朱太尉希孝旋收之其初吳郡陸完所藏也文待詔曾摹刻停雲館行於世柰二十年前在檇李獲見眞本年來亦屢得懷素他艸書鑑賞之惟此爲最本朝素書鮮得宗趣徐武功祝京兆張南安莫方伯各有所入丰考功亦得一班然狂怪怒張失其本矣余謂張旭之有懷素猶董源之有巨然衣缽相承無復餘恨皆以平淡天眞爲旨人目之爲狂乃不狂也久不作艸今日臨文氏石本因識之

蔡忠惠公書以學楊凝式者爲勝於學顏蓋蔡書多守定法學景度者乃不定法此卷其眾尢之尢也

白香山琵琶行以自寫羈臣怨士之緒以彼曠懷深悟憚悅豈爲淪落摩登伽女濕靑衫之淚也山谷故是白太傳後身所作艷詞與琵琶行同致猶爲禪徳所訶謂不止墮驢胎馬腹此書始是未見秀鐵面時所作耶原是吾鄕朱司成所藏山谷他書學醉素獨此規摹章艸以行書意寫流艷語正似香山以無情人落有情癡也

待訪錄有智永不全本千又余昔於宋光祿見永師千文後有禾師押字薛絕彭收藏印及是筆絕彭書乃令穰欲以王維雪山易智永千丈語也今見第三卷

是日海上顧氏以米襄陽眞迹見視余爲臨此大都米家書與趙吳興各有門庭吳興臨米輒不能似有以也吳興書易學米書不易學二公書品於此辧矣﹝題壯觀楚辭﹞

陸儼山祭酒有題宋海嶽方圓庵記之前數行磨滅不知何人補之今越中刻本乃全文也見淮海集

光元章書沈著痛快直奪晉人之�少壯未能立家一一規模古帖及錢穆父訶其刻畫太甚當以勢爲主乃大悟脫盡本家筆自出機軸如禪家悟後拆肉還母拆骨還父呵佛罵祖面目非故𨿽蘇黃相見不無气懾晚年自言無一點右軍俗气良有以也比爲樂圃書志遒勁奔軼又是平生得意筆太史公作信陵君傳蔡中郎爲限仲弓志皆以得意人不輕贊譽正似此書耳﹝樂圃帖﹞

此卷陽關詩自余定爲米南宮筆意無疑蓋乙未年於長安見之未爲飛鳬點破意欲購之空橐爲窘不知何年落東明穆中翰手中翰余門下士曾於丁巳之春不遠三千里走吳山薦慰出此卷求跋今五年矣又於新城王長公所見之而余亦再入長安前後二十八年與此卷乍離乍合有婆娑銅狄之感

米海嶽有壯觀臺詩眞迹余刻於續戲鴻堂帖中亦眞州詩竟與多景樓南北相望甘露海嶽庵皆一時以流所托米嘗以京口擬瀟湘楚山淸曉圖於鐵甕城取之書畵故當超耳

米元章云祝融髙坐兩行素書入神其前尙有四行未見此帖共六行然亦未全也

宋時有人以黃素織烏絲界道三丈成捲誡子孫相傳待書足名世者方以請書凡四傳而遇元章元章自任腕有羲之鬼不復讓也

觀米老論書亦可想見米家筆法顧其訶詆唐人終非篤論山穀評米書如仲繇未見孔子時气象則米老未必心服蓋米於前代書法盤旋甚深非蘇黃所及也

米海嶽雲少時未能立家但規摹法帖謂之集古字今觀九歌良然左方有伯時畵畵史所稱與伯時經營九歌者是已伯時孝經力追鍾法宣和譜﹝下有逸文﹞寫三萬字

米元章云吾書無一點王右軍俗气乃其收王略帖何珍重如是又云見文皇眞迹使人气懾不能臨寫眞英雄欺人哉然自唐以來未有能過元章書者𨿽趙文敏亦於元章嘆服曰今人去古遠矣余嘗見趙文敏作米書一冊在吏部司務蔣行義家頗得襄陽法今海內能爲襄陽書者絕少辛丑七夕後書於湖莊

學書不從臨古人必墮惡道蘇子瞻自謂懸帖壁間觀之所取得其大意今所流傳醉僧圖王會稽尺牘終不似眞趙子昂欲補未元章海月賦落筆輒止曰今人去古遠矣皆爲臨學所困也二公猶爾況餘子乎朝學執筆暮誇其能書家通病止園此冊人巧天工悉敵觀止矣

曹娥碑眞迹捲有髙宗跋是北宋物元文宗命柯九思鑑定禦府書畵因賜之以旌其勞趙承旨題云如親見呂仙聞吹玉笛可以稱量天下之書矣在婁江王文肅公家靈飛六甲經鍾紹京書爲玉眞公主寫進禦明皇有宋徽宗標題後有倪雲林虞伯生跋全仿黃庭經趙子昂師之十得其三耳海寧陳太常次公所藏

黃庭外景經眞迹此卷未見據友人云與內景經同一絹素同一筆法又有云是宋髙宗臨者在吳江吳憲副家顧愷之女史箴不全本在嘉禾項氏其書類大令十三行洛神賦古勁可愛

行書蘭亭序禇河南臨澄心堂帋米元章跋在海寧陳家鈌三行又蘭亭禇臨墨迹絹本王弇州家藏復歸新都汪太學有米元章小行楷跋今在廣陵

蘭亭唐標第七本絹素奕奕無題跋亦似禇筆今在新都王氏書畵舫

大令東山松帖眞迹送梨帖眞迹皆曾見之今不知歸何人右軍零落數字成者甚多不能殫述

顏魯公送劉太衝序綠箋書北京國學刻石眞迹奇宕爲遼東李帥所藏其家圖書皆散今不知所在

顏魯公祭季�文眞迹鮮於伯機所藏跋云吾家無第一天下無第二在新都吳太學家停雲館所刻乃未臨余刻之鴻堂帖者是也

門人徐土竑閱

容臺別集卷之二終

●容臺別集卷之三

華亭董其昌著冡孫庭輯

題跋﹝三﹞

◆題跋﹝三﹞

書品﹝二﹞

○書品﹝二﹞

昔人謂觀孫過庭書譜如食多骨魚得不償失以艸書難讀也因臨懷素帖並爲釋之

藏眞書余所見有枯筍帖食魚帖天姥唫冬熱帖皆眞迹以淡爲宗徒求之豪宕奇怪者皆不具魯男子見者也顏平原云張長史𨿽天姿超逸妙糿古今而楷法精詳特爲眞正吁素師之衣缽學書者請以一瓣香供養之

余每臨懷素自敍帖皆以大令筆意求之黃長睿云米芾見閣帖書稍縱者輒命之旭旭素故自二王得筆一家眷屬也旭𨿽姿性顚逸超然不羈而楷法精詳特爲正眞學狂艸者從此進之

余嘗臨顏書今日臨柳公權楊少師帖以於蕃賞音者不欲自藏其技所謂寡和之曲須爲和入奏之

以楊少師韭花帖筆意書仲宣登樓賦亦兼用陶隱居華陽帖欲一洗媚艷之習耳

書家以險絕爲奇此竅惟魯公楊公師得之趙吳興弗解也令人眼目爲吳興所遮障余得楊公遊仙詩日益習之

丁巳三月過京口訪張太學修羽出所藏楊少師眞迹賞玩彌日登舟擬之書此論因復補圖余見檇李黃履常中丞家王叔明樂志論圖分寸許叚與盛懋田家樂相似要以摹寫隱逸之趣只在耕釣漁樵間近之中有不可描畵者孔顏之樂𨿽伸長統未足與語

黃涪翁謂子瞻書當爲當代第一爲其挾以文章忠義之气耳黃涪翁以蘇黃門遠謫瀕死不悔亦以文章節義之契堅如金石深入骨髓莊生所云以天合者迫窮賤患難相守者也米顚視此有餘愧矣此卷蘇詞黃詩皆本家筆玆論書法當以晉魏爲極則如連城國璽者非文章忠義重耶戊午首春

蘇子瞻小楷如歸去來詩等皆贗筆又有滕王閣賦余聞而斥其贗及覽榻本不知何年俗子所托且系之以元章跋尢俗不獨點我東坡也因書伯夷傳稍用蘇法及之

昨見項晦伯家有趙文敏書汲黯傳小楷特爲遒媚與本家筆不類元人跋以爲文敏見唐人書此傳石刻因仿之乃軼唐而晉矣汲傳頗繁呵凍難竟故書伯夷傳不知視文敏書若何也

東坡先生書養生論眞迹一卷是靖江朱光祿所藏後爲河南兪中捨購去今吳中多雙鉤僞迹乃從我家鴻堂帖摹出無復筆態但存形似耳

東坡先生數書嵇叔夜養生論憂患之餘有意於道言如此他日又曰長生未能學且學長不死洪覺範妙覺禪師謂其多生般若種子深固又進於所謂養生者要以忠孝文章節義如公升天成佛俱是探囊取物其八識田中自具兩家種子循業發現不學而能也因書此論及之

東坡書歸去來詞與契順山谷所謂彭澤千載人東坡百世土合之則雙美也

余以丙申秋奉使長沙浮江歸道出齊安時余門下士徐暘華爲黃�令請余大書東坡此詞曰且勒之赤壁余乘利風解纜後作小赤壁詩爲吾松赤壁解嘲已余兩被朝命皆在黃武間覽古懷賢知當在坡公舊題詩處也因書此辭識之

余書坡公大江詞卽以其筆法書此米元章謂東坡畵字趙子固又云偃筆之病誤我蘇公然山谷有云子瞻書爲今代第一挾以文章妙天下忠義貫日月之气自非書家所能爭長也

以坡公書法書坡公賦似臨蘭亭敍古來文與書稱者僅此賦與敍耳

山谷論人家子弟可百不能惟俗便不可醫子瞻自是千載人觀其與李伯時王定國諸公賞會翰墨自謂薄富貴而厚於書輕死生而重於畵卽雪浪以百二十千構之所至故無一椽也元龍百尺樓下物政當愧死何置喙哉

東坡嘗書子由上淸辭與秦少遊絕句當亦有書魯直之作今不傳耳此魯直書東坡詞𨿽出焦山鶴銘而有北海有懷素又自有魯直昔人評蘇書如西施淨洗卻面與天下女子鬭勝此亦玉環飛燕淡妝濃餙與西施鬭勝者也余於宋四家書差平視山谷見此本乃展坐具禮拜知名不虛得揚甫拈出有功於涪翁多矣

襄陽書天馬賦余所見已四本一爲擘窠大字後題云爲平海大師書後園水丘公觀特爲雄傑在嘉禾黃履常參政家一在新都吳氏後有黃子久諸元人跋子久云展視之時有大星貫斗而墬其聲如雷宋本余已摹取刻石吳本多枯筆別自一種米書然皆眞迹也米賦材乃彊弩之末而子瞻稱其寶月賦以爲知元章不盡乃曾無一本傳世何也因背臨及之

米書此賦余見三本學擘窠大字僅有此本字字皆可爲榜署米公自言大字如小字以勢爲主者

米元章好書所作天馬賦行艸已見書本惟擘窠大字捲在長安朱太保希孝家亦分宜物旣入內府而以代侯伯月俸者太保盡從諸貴購之後爲檇李黃中丞所藏余嘗婆娑賞玩今又轉入金沙於氏矣吳門有石刻乃文博士官江西時所摹於眞迹者余收爲此卷米元章云小字如大字取勢爲主是也

往余在京師得古畵二十餘冊中有李伯時西園雅集圖米元章書序余刻之源堂帖行於世此余所仿之書於便面者米家小楷不欲使一寔筆黃庭像贊一似太羮玄酒不復過而問矣

未南宮書溫成哀詞二百許字皆類登善哀冊此銘亦哀冊筆法也米無正書眞行者爲正書耳余以米海嶽筆書燕然山銘鐫石數年矣惜摹勒不精不足觀也侄孫彥京爲余刻來仲樓帖遂命重摹𨿽差得其內然較之往刻自是河漢

米海嶽行艸書傳於世間與晉人幾爭道馳矣顧其平生所自負者爲小楷貴重不肯多寫以故罕見其迹余遊京師曾得鑑李伯時西園雅集圖有米南宮蠅頭題後甚似蘭亭筆法己丑四月又從唐完初獲借此千文臨成副本稍具優孟衣冠大都海嶽此帖全仿禇河南哀冊枯樹賦間入歐陽率更不使一實筆所謂無往不收蓋曲盡其趣恐眞本旣與余遠便欲忘其書意耶聊識之於紙尾

此余己丑所臨也今又十年所矣筆法似昔未有增長不知何年得入古人之室展捲太息不止書道戊戌四月三日

秦太虛撰龍井記眞稱蘇家勝友元章此碑絕得李括州三昧惜多殘缺余爲補之然聞趙吳興曾欲補米書數行一再易之皆不相似曰今人去古遠矣則余其有續貂之愧也夫

三十年前參米書在無一實筆自謂得訣不能常習今猶故吾可愧也米云以勢爲主余病其欠淡淡乃天骨帶來非學可及內典所謂無師智畵家謂之气韻也

此書陶詩運筆得米元章之髓非敢自譽書道本如是歷代皆迷耳

余嘗臨米襄陽書於蔡忠惠黃山谷趙文敏非所好也今日展法帖各臨尺牘一篇頗亦相似又及蘇文忠亦余所習也元人作書經以蘇文忠趙文敏爲得二王法不及米漫仕其持論如此必有知其解者

仲長統與羅景綸二論實山居之人所自寛語余深解其趣故時書之亦如歸去來詞以志吾樂也

余在梁溪見徐季海書道徳經評者謂子瞻似之非也子瞻多偃筆季海藏鋒正書欲透紙背安得同論此書頗似之

仲長統此論所謂未聞巢由買山而隱者然薪火熾然相將入火坑不必皆貧賤士蓋盛滿不知足往往十而九矣書以媿之亦不可少也

宋吳琚吳太后之弟書似米元章而俊峭過之世傳吳琚蘭亭帖今京口北固天下第一江山六字額乃琚筆也余得其書去來詞復失之友人以摹得半本見寄時爲手臨幾成優孟抵掌

此晦翁大字石刻在嶺南者余收之爲小行書不能多似也晦翁自謂書學曹孟徳今世無孟徳書以晦翁書想象一二當如鍾太傅李直表韓昌黎云右軍俗書趂姿媚漢季魏初定不爾也劉屏山引石䢐徠與石碏石慶等同作故實唐宋人爲文皆推重本朝人物近世持論不用漢以後事者亦陋矣﹝仿朱文公書友石臺記﹞

吾郡普照寺士衡宅也勝國時有碧溪上人與趙子昂遊得其所書文賦特爲精妙牟巘任士林諸君子皆爲題詠不知何時流落好事家後爲項子京所摹刻以較眞迹無復遺恨余不學趙書偶然臨寫亦略相似初書二十許行顧離而去之後乃悉從石本但助以神气耳臨書要如李光弼入郭子儀軍旌旗一變又如蘇張縱橫同出於鬼谷不爲其所籠罩𨿽肖似不足稱也

趙吳興書文賦𨿽姿媚橫出未脫本家筆此晉人文當以晉人書書之餘愧未能也義陽吳光祿寄余禇登善千文遒緊綿密在鍾王之間因用其意書士衡賦不類余平日筆余以不自立家故數數遷業如此得在此失亦在此賦云謝朝華於已披啟夕秀於未振是余書旨也

客有持趙文敏書雪賦見視者余愛其筆法遒麗有黃庭樂毅論風規未知後人誰爲競賞恐文徵仲瞠乎若後矣遂自書一篇意欲與異趣令人望而知爲吾家書也昔人云非惟恨吾不見古人亦恨古人不見我又云恨右軍無臣法此則余何敢言然世必有解之者

婁水王奉常家藏趙吳興詩帖致隹余從髙仲舉見之把玩移日舟行閒適漫臨一過余素不爲吳興書略得形模耳聞吳興臨米元章壯懷賦數行輒復自廢余以俟他人覆醬瓿也

比丘成杲得余此卷如解衣得珠且欲刻石經流布今禪門冷落耆宿能舉揚宗旨者幾人成上人日念如是經要一气轉得五千四百卷乃爲奇特

得日本箋書智波羅密經彼國𨿽尙殺伐無不念佛法僧者修羅一入華嚴卽成菩薩不必赤縣神州有大乘气象也﹝心經﹞

始余書華嚴普賢品及半捲會西陵李司徒孟白開府天津以一札徵余小楷卽以寄之孟白精心內典旣畱半捲復趣余續成完帙余欲下筆不能記憶過去所書當於何止當於何起往復四年迢遙萬里終未免也今年春餘北上已於書簏中簡得華嚴合論有朱筆點記起至莞然自喜可應孟白之教謹藏書笥行過甓社湖朱水部官舍屬以便舟寄至京邸而余以單車就道坐未暖席孟白有陪京大司空之命更有申請且曰卽不能盈捲可跋數語庶幾了義云余故不敢食諾有願書完卻寄抑是半捲亦帝网珠彌勒閣也何則眞佛法身猶若虛空迎之不見其首隨之不見其尾過去何止當來何起一句染神歷刼不易海墨書之不爲多芥子收之不爲少言語道斷心行處滅抽刀劃水接續相空故建立世界而稱成不動自位而稱壞旣不可得取薦取以待余末後句也

寫經必論書法書法可傳則誦讀受持者眾是爲在處有佛塔廟也山谷老人得筆於瘞鶴銘又參以楊凝式骨力其欹側之勢正欲破俗書姿媚昔人云右軍如鳯翥鸞翔迹似奇而反正黃書宗旨近之蓋兄事蘇而弟蓄米自負不小此法華經七卷是其本色合作余聞之十年始得快覩不啻解衣得珠開花見佛毫穎發光入書家三昧

余嘗寫法華經七卷十三載始竣今已鐫海寧頗費時日愧惰徵也遜之璽卿以孝誠發願數月書就又字字端楷𨿽細謹中有尋丈之勢與顏柳稍帶作家習气者殊絕眞以翰墨而作佛事何異皮紙骨筆海墨淋漓可爲震旦法寶吾益愧矣吾益愧矣

余自戊戌秋以髙麗紙書法華經是年先成一卷謂此全經當在一歲之內可圓滿因願今戊申矣止四卷有奇也余亦冉冉老矣每嘆勝緣難就日月不居今見道寅此冊僅易寒暑皮紙骨筆報佛恩報親恩覩應念而就可愧余惰並爲贊嘆希有

唐時法道之盛有寫法華經筆下出舍利無數者見於顏魯公多寶塔碑宋時宗風熾然掃蕩殊勝一切相而禪師舍利猶相傳不絕頗怪當代鮮聞此事蓋正念堅固爲法忘軀者實難其人耳如上人以舌血爲墨寫出法華經知其舌端花衣裏珠皆舍利也贊嘆不已

少時讀顏魯公碑稱法師寫法華筆下落舍利以百數及余寫法華十年不得一粒友人謂刻石流通令見聞者發心何必舍利何非舍利然摹刻不易成就先得普門品又與雲棲禪師書彌陀經爲壽書成一月禪師遷化若有所待可當舍利一斛

寶志公摩石麒麟頂止與慧業文人受記無大饒益乃武林之雋從雲棲禪師遊者師以慈善根力燻之往往以掩骼放生而作佛事金季眞其著者有芝生於堂因屬余顏其堂而以昌獨之好石刻余書庋其中余讀元徵之集北峯蘭若有刻法華經七卷余亦書成此經倘刻石孤山可續唐事且於翰墨場結趣向大乘之緣亦有當於雲棲師者季眞謂何

雲棲蓮池大師甲寅正月八月初度余以師純提淨土掃彼狂慧行在梵綱志在觀經僧臘最髙居然古佛乃書此經刻石流布以廣弘願亦祈大年自愧筆法弱劣不能如趙文敏之爲中峯書淨土一百八詩足傳耳

眞如不變千佛卽一不變隨緣一佛而千古佛所以有云佛之一字吾不喜聞也𨿽然地藏經云人命終時聞一佛名號一辟支佛名號皆得免苦當四大分散神識分飛一佛名號俱不能記憶自非平生串習安能於爾時得力所謂一句染神歷刼不易蔡居士道寅所以書寫受持念誦千佛名經也唐人以曲江題名爲千佛名經宋人以元佑黨碑爲千佛名經道寅以千佛名經爲千佛名經是同是別

佛言讀誦書寫諸經必兼廣爲人說法惟是剌血所書令誦者作皮紙骨筆想作刀塗堪忍想作痛非實相想是轉經一度卽說法一度卽身爲牀坐以莊嚴護持未足多也何論錢貝小小捐捨不以成就藏經功徳乎蘇州竹堂寺張安道血書楞伽宋景濂夙命感悟因緣在試以諗之諸檀度者嘉興有濟舟和尙蚤歲不曾識字因口授禮觀音文經三歲忽發智慧於內外典豁然通曉腹爲篋笥辧若懸河晉陵唐應徳時就訪之與談濂洛關閩之學尢似夙悟大士冥加顯被之力不可誣也濟有語行於世因書此文志之﹝書禮大士文﹞

此余辛卯以庶常請告歸泊舟黃河船窓多暇所書禪徳偈頌之一也今三十二年矣曩時一以黃素黃庭爲師每於回鋒布勢著力後來稍率意酬應不復能爾唐時劉長卿與王維同社大歷以後列之中唐人之閱世自爲今古如此﹝書寶鏡三昧﹞

有求黃山谷書者山谷答云吾書何足以塞請當書七佛偈結般若緣今鹽宮陳光祿所刻擘窠書是其一也四十年前達觀禪師數舉揚此偈中毘捨浮佛偈自謂畢生參學已證一句半若麤心狂慧之流必妄意四句偈豈有揀擇若爲有證未證不知證者境界非未證者所知耳圓覺經云知幻卽離不作方便離幻卽覺亦無漸次祖意教意原無異同要須覿面相逢寂滅現前始得遜之璽卿以此七偈刻石流通開人眼目奉薦太君冥福豈止人天小果是偈所在現佛母塔廟矣

以虞伯施廟堂碑法書此偈貞觀時楞嚴猶未經翻譯永興破邪論亦世諦流布爾顏魯公頗事道言李北海但作碑版懷素著袈裟犯飲酒戒艸書狂縱不足與寫經手較量功徳唐世學書甚盛皆不爲釋典所用梁肅房融其書不稱惟裴休深於內典兼臨池之能淳熙帖所刻是已至宋蘇黃兩公大於翰墨爲佛事宋人書不及唐其深心般若故當勝也余蚤歲習耳根圓通每書之幾所謂一舉一回新者

白香山得法於鳥窠禪師其生平宦路升沈皆以禪悅消融入不思議三昧此八偈名爲漸偈實頓宗也蘇端明亦是樂天輩人筆鋩更峻利不知受用處似香山何如耳

余在長安得趙伯駒畵老姥授陰符圖及遊白嶽見趙子昂書陰符小楷並置篋中嘗欲擬爲之書可能勉畵工絕不能摹也此經禇中令曾寫一百五十本余平生只書此本然機在目三言余親驗之蒲團不啻禪家所云日轉百千卷矣

此米海嶽所書與李荃受之老姥者文少異禇河南書一百五十本余見二本亦有異同唐世釋典流通勝於道教故也人知其神而神不知【句】不神所以神【句】讀者多失之昔有禪師誤讀楞嚴知見立【句】知卽無明本知見無【句】見斯涅盤或謂之曰此經以四字成句柰何誤讀禪師云任他自合我只依舊蓋悟處在此耳米老三盜旣宜書作冥字必有所據覺冥字勝宜字與不神之旨益親切也誤書皆如此則善矣

余爲庶常時以柳書書館閣試文但用碑帖小變未見淸靜經也此帖蘇門髙子業宋藏今歸義興吳光祿丞澈如宋榻精妙下眞迹一等耳

柳誠懸有小楷淸靜經余摹於海上潘光祿刻之鴻堂帖因摹手不稱未盡柳法今停雲館刻玄眞護命經亦栁書也以護命經參合嘉禾項希憲所藏誠懸度人經眞迹書法知其與顏尙書頡頏名不虛傳矣

右鍾紹京書遁甲神經有宣和政和小璽宋徽宗標識倪元鎭家藏有元鎭跋語筆法精妙回腕藏鋒得子敬神髓趙文敏正書實祖之餘從眞迹臨寫數行鍾書世無傳本自可以意求耳

宋徽宗大觀年詔龍大淵等以內府所藏晉唐眞迹重加摹刻金石之工較淳化閣帖更勝閱世旣久日少日亡臨池之家得殘本斷章如優曇出現王元美先生先購五卷已後補一卷及余又補首卷尙有三六九卷須其完謀刻之石餘友陳懿卜若不能爲河淸之竢曰宋時官帖惟兩府大臣頒賜一本蘇黃諸公已爲希覯大觀旣在官帖之上刻石易爲流通是人入傳庾嶺衣也余無以難之因爲題此

此帖少三六九卷徧訪之江以南不得陳居士從江陰夏茂卿摹之遂成完璧茂卿好古精鑑書學甚深帖爲朱湖莊孫氏所藏傳流有據誠海內書家之一快也

宋人集閣帖何以不入顏平原而柳帖非一種當是宋初尊顏者猶少至蘇黃諸公出始宗尙之如子長史記晉魏以後皆不甚行而班掾最著古人精神發露故有時節也

閣帖贗者居半自宋時已采集多舛黃長睿論之詳矣然長睿非端門書家每以文字古今爲辧間有淆訛余只以書理作斷案凡古人眞迹必以態勝此片言居要耳

古人書皆以奇宕爲主絕無平正等勻態自元人遂失此法余欲集閣帖中最可見者作一書譜所謂字如算子便不是書搖筆便當念此自然超乘而上

書家好觀閣帖此正是病蓋王著輩絕不識晉唐人筆意專得其形故多正局字須奇宕瀟灑時出新致以奇爲正不主故常此趙吳興所未嘗夢見者惟米癡能會其趣耳今當以王僧虔王徽之陶隱居大令帖幾種爲宗余俱不必學

黃長睿評張從申書出於北海趙子固又以北海學子敬病在欹側若張從申卽無此矣然從申書實似北海之法華寺碑而北海出奇不窮故當勝云余嘗謂右軍如龍北海如象世必有肯余之言者

今年春正吳閶得王百谷所藏宋榻絳帖頃攜以自隨疑爲澧州帖觀其每數十行輒有武陵二字又疑爲鼎帖及入常武署中翻閱第一卷

以宋太宗爲弁跋曰太宗皇帝禦筆在絳州摹爲諸帖之首後有欵名曰鼎州提舉曰沅州判事常爲鼎州而武陵其附城邑也乃爲鼎帖持爲絳州二字所誤而世人只知有絳帖遂誤名爲絳帖耳絳帖鼎帖星鳯樓羣玉黔江淳熙祕閣續帖世皆無傳至有對面不識者余之具眼猶知牀頭捉刀爲眞魏武耶志此俟他日語百谷了一公案也乙巳六月七日舟次城陵磯時自常荊較士還武昌書

月儀帖書家所重米南宮一帖有雲月儀只唐人耳無晉人格轍余得蕭子云出師頌觀其筆法猶是漆書遺意不當以魏晉後變隸求之

月儀帖本出索靖後多散逸不傳此多唐人擬作者筆法亦宗索靖其虛和夭矯間有豹奴遺意大都爲章艸者必兼右軍乃合不則宋克輩耳

李北海爲文浩自書碑又有朝議郎王釗排文排文諸碑所罕見徐嶠之徐浩父子擅臨池之能故是唐之羲獻歐陽詢亦有歐陽通類徐氏然通小劣於率更耳

範文正公道服贊伯夷頌文氏刻於停雲館帖故是墨池傳賞其在範家子孫不啻大訓弘璧至於歷代誥身世徳焜耀皆可以想見遺謀懿行今子孫起作求絕聞之志公之十八代孫必溶文學擇其十一附刻於文正墨迹之後蓋自忠宣以來閱世百五而手澤如新非夫孝思不匱者不及此余觀宋名賢題跋甚夥惟魯直獨存𨿽子瞻元章猶似缺陷顧余何幸得廁名於紙耶

文貞公以首揆還政歸裏中去黑頭不遠猶日事吟詠作白香山語絕肖而英气勃郁則有白傅之達無其俚此冊所書詩厥孫中祕君得之故簏裝演襲藏爲徐氏東序天球非文貞道葉貽厥能有此家風乎爲跋其末簡以志崇慕﹝題寶綸閣帖﹞

余爲庶常時王文肅見余閣試卷曰公對策書學率更令復類栁誠懸乎蓋文肅深於書書尢深於唐碑晚年猶懸碑刻滿四壁特不欲以書名耳辰玉𨿽不沾沾論書乃眼白一世鮮所許可其天骨旣爾秀絕而盤旋唐晉間工力兼至或以爲學蘇子瞻子瞻實不能盡辰玉也右軍靈和大令俊軼於吳光啟此刻見之而傳以學憲之遺迹王方慶寶章錄千秋競爽矣﹝天全樓帖﹞

余友陶周望論詩謂蘇子瞻絕類杜少陵餘人僅得其皮肉耳辰玉書絕類蘇子瞻所得者在形模之外隨意結構皆姿態橫溢秀色可飡尙寶遜之所刻諸帖是已吳江道中翻閱一過如重聞廣陵散也書以志慨﹝籙斐堂帖﹞

楊彥衝者余友楊彥履宮諭之弟庶常元章之叔善詩畵尢好余書常從余爲玄眞釣舫之遊所得余行楷甚具又時有摹本且十卷矣余旣入長安而彥衝盡以入石念余書多贗本又懶役手腕以此爲馬文淵銅馬之式命之曰銅龍館帖云

臨帖如驟遇異人不必相其耳目手足頭面當觀其舉止笑語眞精神流露處莊子所謂目擊而道存者也

此卷用筆蕭散而字形與筆法一正一偏所謂右軍書如鳯翥鸞翔迹似奇而反正邇來學黃庭經聖教序者不得其解遂成一種俗書彼倚藉古人自謂合轍雜毒人心如油入面帶累前代諸公不少餘故爲拈出使知書家自有正法眼藏也

吾嘗遇異人傳內丹之訣與黃庭經中語如兩鏡相照了無疑惑若右軍黃庭欲拘欲縱若滅若沒政是火候消停處人謂右軍書道經便有羽人飛仙气象不虛耳此本摹榻逼眞宋帖尢爲鐵中錚錚

黃庭經以師古齋刻爲第一乃遂良所臨也淳熙續帖亦有之

吳用卿得此卷余乍展三四行卽定爲唐人臨右軍旣閱竟中間於淵字皆有缺筆蓋髙祖諱淵故虞禇諸公不敢觸耳小字難於寬展而有�又以蕭散古淡爲貴顧世人知者絕少能於此卷細參當知吾言不謬也

黃庭經稍近鍾體與樂毅論東方朔像贊小異宋時所刻是吳通微摹本又經王著臨手已非右軍本色惟米元章書史所載禇河南綠綾臨本致佳耳

此榻當是禇本余曾於沈純甫司馬齋頭見之今歸問卿收藏弇州先生所謂日臨一本當作飛天仙人者是在問卿矣

宋榻以小楷爲致難如米元章所謂行書十行不敵眞書一行江南惟義陽吳光祿得髙子業所藏於吾郡莫云卿家獨少黃庭此十帖皆宋榻亦無換鵝經意二家同一石故缺陷相類如此昭彥寶之更訪道經遂成合璧矣

黃素黃庭經陶谷跋以爲右軍換鵝書米芾跋以爲六朝人書無虞禇習气惟趙孟俯以爲飄飄有仙气乃楊許舊迹而張伯雨題吳興過秦論直以爲學楊義和書吳興精鑑必有所據非臆語也按眞誥稱楊書祖效郗法力同二王述書賦亦云方圓自我結構遺名如舟楫之不系混寵辱以若驚其爲書家所重若此顧唐時止存帶名書六行今此經行楷數千字神采奕然傳流有緒豈非墨池奇遘耶元時在鮮於樞家余昔從館師韓宗伯借摹數行玆勒以冠諸帖楊在右軍後以是神仙之迹不復系以時代耳﹝內景玉經帖﹞

右楊羲黃素黃庭經眞迹趙文敏集有長歌乃其所藏也楊書以郗氏爲師不學右軍父子然翩翩有衝霄之度實自飡霞服炁中來非臨池工力所能庶幾也米元章待訪錄云六朝人書無虞禇習气余爲庶常時見之韓宗伯館師曾摹刻入鴻堂帖數行頗惜趙吳興何以都無臨本傳世也

內景經全在筆墨畦徑之外其爲六朝人得意書無疑今人作書只信筆爲波畫耳結構縱有古法未嘗空用筆也善用筆者淸勁不善用筆者濃濁不獨連篇各體有分別一字中亦具此兩種不可不知也

穎上縣有井夜放白光如虹亙天縣令異之乃令人探井中得一石六銅罍其石所刻黃庭經蘭亭記皆宋榻也余得此本以較各帖所刻皆在其下當是米南宮所摹入石者其筆法頗似耳辛卯四月舟泊徐州黃河岸書

趙文敏跋定武蘭亭獨孤東屏二本皆有眞迹或十三跋或十七跋餘皆見之然墨迹𨿽眞而石本已剪去孤行世間今觀者疑文敏能書不能鑑矣以此知隆中臥龍要得鹿門居士拈出此卷爲定武眞本無復遺議嘗得館師韓宗伯所傳宋內府稧帖多宋人題劉須溪爲殿正與相類若世有趙子固必捨命保護作升山故事也

子昂背臨蘭亭帖與石本無不肖似計所見亦及數十本矣余所書稧帖生平不能十本有奇又字形大小及行間布置皆有出入何況宋人聚訟於出鋒賊毫之間耶要以論書者政須具九方臯眼不在定法也

家雞野鶩齊登俎春蚓秋蛇並入奩君家兩行十三字气壓鄴侯三萬簽東坡題大令鴨頭帖余家亦有行穰帖十五字乃右軍書亦當以此語足下行穰九人還示應決不大都當佳此在宣和譜載有思陵金書右軍行穰帖字

右軍去郡之後有告墓帖旣避王述遂終不出然蘭亭黃庭皆在爾時始出米芾所謂右軍妙迹去郡方佳甚矣纓冠爲墨池一蠹也知此可知書道無論心正亦須神曠耳

快雪帖相傳爲右軍正書今在眞行之間米老亦有此疑米老有小楷跋語未知其論何如也

曹娥碑眞迹宋髙宗有跋元文宗以賜鑑書博士柯九思趙吳興再跋余館師韓公得之長安有歷代題識宋髙宗但題曰晉賢書曹娥碑絹黯墨渝僅可想見字形耳

趙吳興曾得洛神十三行於陳集賢灝自題此晉時麻箋思陵極力搜訪僅獲九行百七十六字故米友仁跋作九行宋末賈似道復得四行七十四字乃續於後則於九行之跋不相屬遂以四行別裝於後以悅生印及長字印欵之今此本不知猶在人間否余所摹秀州項子京藏是宣和譜中所收吳興雲更有唐人臨本後有栁公權跋亦神物也視世傳十三行宋榻何啻霄壤耶

今人學懷仁聖教序十七帖��其自信不謬者去書道轉遠東坡書時有態特用偃筆不能捉筆故有墨肥之誚自元人後無能知趙吳興受病處者自余始發其膏肓在守法不變耳趙吳興過秦論張伯雨以爲學內景經實學樂毅論也勻圓如算子右軍所訶徐浩李邕不能免此唐玄宗鶺鴒頌淸勁處髙出李北海張從申數等落筆便思破庸庸之習以聖教序爲戒

大令辭中令帖書家不甚傳或出於米元章黃長睿之後耳觀其運筆則所謂鳯翥鸞翔似奇反正者深爲漏泄家風必非唐以後諸人所能夢見也李北海似得其意

澄淸堂宋人以爲賀鑑手摹南唐李氏所刻余見五卷皆大王書出淳化帖之上亦如賀八淸眞下視王著此間可容數等眞法帖之祖也余探其尢異者爲一卷以殿戲鴻堂之末亦欲使宋元以後右軍再出耳

王獻之學書二十年嘗於村中遇老姥以所書一字與之展轉傳看遂得數百千此事與右軍書扇適相類見獻之述書狀有禇遂良摹本余見之又言右軍得白雲先生傳授筆法此自神其說所謂楮成堆墨成臼乃白雲先生也

米元章與李瑋慱此謝公帖議十年不成後竟得之名所居曰寶晉謂右軍破羌與謝公書耳余刻之戲鴻堂

謝萬鯁恨帖眞迹在新安溪南吳氏虞永興之祖宗也

羣玉堂帖所載虞世南天馬贊乃柳子厚文荊門行見李羣玉集非李括州也詩亦不類開元及柳公權詩皆謬豈集字爲之耶

此一種行楷自陶隱居鶴銘出華陽隱居帖稍屬寒峭或歐陽信本學陶然皆在二王之外也﹝九歌﹞

右率更令所書千文楊補之家藏本咸淳甲戌歲九月三日錢塘金應桂書家以分行布白謂之九宮元人作書經云黃庭有六分九宮曹娥有四分九宮是也今觀信本千文眞有完字具於胸中若構淩雲臺一一皆劑而成者米南宮評其眞書到內史信矣此本爲楊補之家藏勒其全文欲學書先定間架然後縱橫跌宕惟變所適也

信本有小楷九歌餘得宋榻世無二本爲朱禦醫以古硯易去二十餘年不復可蹤迹矣若合此千文卽是雌雄二劍

停雲館帖載朱陽帖以爲陶隱居書實歐陽信本行書也

歐陽通碑書比信本字形稍匾闊髙自標置此千文後有通書是也

趙子昂跋定武蘭亭云昔人得古帖數行專心學之遂以名世余初不知爲何人及觀山谷題跋謂唐彥猷得歐陽率更眞迹數行精思學之遂以名世乃知子昂所謂古人正唐彥猷耳想落筆時亦忘其姓名故也癸亥正月晦作歐陽信本書亦十之三未嘗習爲此也

歐陽公好論書自謂臨古帖靜中至樂此段則皆修史碎語用筆亦自奕奕有顏平原遺意

義陽吳光祿丞澈如寄禇登善千文示余披賞數日風雨如晦泓穎久廢朝來始見霽色偶然欲書爲竟此卷觀者必訝爲余本家筆安在也

項玄度出示謝客眞迹余昨展捲卽命爲張旭卷末有丰考功跋持謝書甚堅余謂玄度曰四聲定於沈約狂艸始於伯髙謝客時無是也月東明二詩乃廋開府步虛詞謝安得預書之乎玄度曰此陶弘景所謂元常老骨更蒙榮造者矣遂爲攺跋

長沙嶽麓寺有李太和碑李江夏人其爲楚書碑惟此而禇登善亦在潭乃無遺碑杜工部云賈傳才未有禇公書絕倫今固寥寥也歐陽信本有楚辭諸帖刻於長沙今亦失之

杜子美稱李北海碑板照四裔余行遊天下見東林嶽麓諸碑皆宋以後重刻耳大照禪師碑乃唐時硬黃雙鉤神采煥發結構古雅宋時尙不聞其名況見其迹乎余最嗜李書晚獲覯此遂摹勒上石以公同好𨿽謂之唐榻可也

此碑文多不全獨此刻前後讀之皆有倫次當是石未泐時拓本殊可寶藏歐陽公金石錄每有不以書家見收者況北海爲書中仙乎又云保母帖辭中令帖太令實爲北海之濫觴今人知學北海而不知追蹤大令是以佻而無簡直而不致北海曰似吾者俗學我者死不虛也趙吳興猶不免此況餘子哉

李北海書荊門行刻於羣玉堂帖余疑李北海在太白集中者皆況郁髙古無此流易及觀王建詩有荊門行乃知宋人所集云麾碑等石刻蒙之北海也羣玉堂帖有虞永興天馬贊亦見柳州集

杜子美作八哀詩於北海云干謁走其門碑版照四裔獨步四十年風聽九臯唳北海在當時特以文名後乃爲書所掩

爭坐帖有陜刻字形已漫余家有宋榻棈好因摹入石此顏書之烜赫者

顏魯公送劉太衝敍郁屈瑰奇於二王法外別有異趣米元章謂如龍蛇生動見者目驚不虛也宋四家書派皆出魯公亦只爭坐帖一種耳未有學此敍者豈當時不甚流傳耶眞迹在長安趙中捨士禎家以余借摹遂爲好事者購去余凡一再見不復見矣淳熙祕閣續帖亦有刻

昔顏平原鹿脯帖宋時在李觀察士衡家今爲辰玉所藏爭坐位帖在永興安師文家安氏柝居分而爲二人多見其前段師文後乃並得之相繼入內府今前段至行香菩薩寺止爲項徳新所藏

鹿脯帖眞迹與宋榻本不類字形大小不倫乃其文亦小異宋榻政自不足據也十七帖淸晏歲丰又所使有丰一鄕故自名處余不極解丰一鄕作何語及得髙麗刻本乃云所出有異產讀之豁然因知王著但憑仿書入石耳猶憶辰玉初得此帖於蒙陰公氏亟報余展玩如得連城辰玉書法爲此一變今日重觀於徳偶齋感慨系之矣

顏淸臣忠義大節唐代冠冕世人以其書傳蔡元長書法似米南宮以其人掩書兩傷雙美在人自擇耳

孫虔禮書譜絕類劉子玄史通之文唐時未有韓栁變體大都如此所謂畵爲分數綴以妍辭月露風雲相沿六代蓋選學大行𨿽李杜不能獨創也至其論書則過筆陣圖遠矣

湖陰曲溫飛卿書似平原書而遒媚有態米元章從此入門昔年殷司馬之孫持至長安畱於案上兩月餘以溫庭筠溫字頗漫疑是王黃華書黃華亦名庭筠字迹近米家父子故耳川中黃昭素乃謂此必曾入梁內府梁諱溫字遂磨去意或有之

杜牧之書張好好詩末有灑盡滿衿淚短歌聊一書字漫不可摹樊川此書深得六朝人風韻余所見顏栁以後若溫飛卿與牧之亦名家也

唐林緯幹書學顏平原蕭散古淡無虞禇輩妍媚之習五代時楊少師特近之

書家以險絕爲奇此竅惟魯公楊少師得之趙吳興弗解也今眼目爲吳興所遮障余得楊公遊仙詩日益習之

楊凝式書惟潭帖武陵帖有刻本深得顏魯公之神非歐虞輩所能夢見也

右錄東坡評語孫過庭云旣得平正須追險絕書家以險絕爲功惟顏行與景度艸得之景度好題寺壁不甚書縑素卽宣和所收亦復寥寥蘇米皆學其書故推重如此

楊少師步虛詞帖卽米老家藏大仙帖也其書騫翥簡淡一洗唐朝姿媚之習宋四大家皆出於此余每臨之未得一班

楊景度書自顏尙書懷素得筆而溢爲奇怪無五代哀薾之气宋蘇黃米皆宗之書譜曰旣得平正須近險絕景度之謂也

余意仿楊少師書書山陽此論𨿽不盡似略得其破方爲圓削繁爲簡之意蓋與趙集賢書如甘艸甘遂之相反亦教外之別傳也

東坡先生居黃自謂多難畏事時猶禁其詩耳後並其書禁之故宣和進禦書畵凡有蘇黃題跋者皆割去靖康之變禦府所藏盡爲金人輦之而北而先生墨迹流落人間居然獨完嗟乎誰謂善類竟可磨滅耶

東坡先生少學蘭亭故其姿媚似季海至酒酣意忘工拙字特瘦勁乃似柳誠懸筆圓而韻勝挾文章妙天下忠義貫日月之气

玉局行書皆規摹徐季海此帖獨仿顏平原送明遠序縱橫跌宕中合宮商非趙吳興所能夢見也

東坡居黃寓定惠院之東小山上有海棠一株每歲盛開必擔酒召客醉於花下故作此長篇平生喜爲人書人間刻石者有五六本云某平生得意詩也

東坡作書於捲後餘數尺曰以待百五年後人作跋其髙自標許如此

陳仲醇旣摹子瞻南華妙髙二帖他日復得煎茶聽琴詩各一篇余亦得三馬圖贊皆奇絕會勒石已竣藏之篋中仲醇曰君豈書家抵鵲村耶

趙吳興大近唐人蘇長公天骨俊逸是晉宋間規格也學書者能辧此方可執筆臨摹不則紙成堆筆成冡終落狐禪耳

獅子捉象必全其力獅子捉兔亦全其力書家以尺牘見珍如顏魯公爭坐位二祭文皆是艸艸不經之筆正如捉兔其全力乃見耳吳興此柬尢是率爾應酬不知所云竹石數軸猶復流傳何所餘及見一二又無題跋左證得此則士衡所謂合之雙美者也

邢太僕嘗謂余書直接右軍之派惟趙承旨𨿽歐虞禇薛猶非冡嫡又張伯雨跋子昂過秦三論曰後世誰知公落筆如風雨蓋子昂一日能書一萬字故也今觀此尺牘從閣帖二王牘中得筆且遺書馮海粟作家相見猶不漫應是最上一乘品格也

右皆趙文敏閒窓信筆所書錫山安氏刻於家余素不學趙書以其結構微有習气至於用筆用墨文敏所謂千古不易者不如是何以名喧宇宙也前人正自未可輕議

吳興此書學黃庭內景經時年三十八歲最爲善者機也成名以後隤然自放亦小有習气於是贗書亂之鈍滯吳興不少矣論二篇止勒其一﹝子昂過秦論﹞

文信國家書一紙具當時江西流離顚沛情事去宋亡無幾何時矣蘭𨿽可焚香不可滅當與正气詩作注腳

文太史自書所作七言律皆閒窓日課乃爾端謹如對客揮毫不以耗气應想見前輩風流

枝指山人書吳中多贗本此書律詩二十首如綿褁鐵如印印泥方是本色眞虎非裴將軍先射諸彪也

詩不求工字不奇天眞爛熳是吾師東海先生語也宜其名髙一世

此卷具瑯琊太原兄弟手牘如王方慶所進寶章錄筆法遒媚自其餘事造次寒溫不離三益可上石碑是爲難耳文肅公初入館時書猶近率易漸久漸蒼以瘦硬兼姿態可知前輩名公學問日益不止書道也﹝題婁江四王手牘﹞

稧頤禪師不惜渡海訪東坡於惠州東坡書淵明歸去來辭送之今扈師結廈東余與眉公艸堂不隔啀步眉公爲書歸去來夷險不同翰墨並妙覺東坡涉世帶累方外之交眉公髙且閒較東坡輸一步

家侄原正又字伯長廷評兄之冡子少有逸才臨池特妙此書當在年十八九時二十一夭矣書多臨摹之功與莫廷韓同時風骨髙華已度驊驑前其王子安之流耶閱之一過感慨無限

余侄原正少餘一歲有異才同遊泮宮以詩翰相激揚猶如形影已復同學畵不四五載遂以夭圽此其遺迹也覽之如徳山陽笛廣陵散不勝淒斷

王文肅論文推歸太僕其於弇州公未嘗措意弇州公亦謂文肅不脫措大气然文肅諸奏疏筆鋩迅利一刀見向四稿部中無是也此爲蒲泉先生墓志婉暢尖新描寫如畵宜其平視元美獨苦少作文耳文如是亦似不能多作至於書法娟秀有米元章之致加以蒼古此文合當得公書公不爲書而子柔書之亦是公意中事不獨吳氏稱快爲家乘光已

周郎八歲書蘭亭曹娥端勁風逸有二王筆意𨿽紙成堆筆成冢者未能過也豈前身工力成此宿慧耶昔陸莊簡太宰嘗向一老學究勸之勤讀書究辭以無所復用太宰曰俟他生童子時得力不相賺也余於周郎益信𨿽然此道一往卽詣久習逾遙百尺竿頭坐者要更進步𨿽三十四十年工力盡可消受周郎勉旃余則焚硯矣

東坡云詩至於杜書至於顏能事畢矣然如畵家評畵神品在逸品之下以其費盡工力失於自然而後神也眞誥云仙官皆有職事不如仙人之未列等級者爲遊行自在書畵皆然卽顏書最傳爲祭侄爭坐位槁乞米帖皆無矜莊天眞爛熳故楊少師李西臺蘇黃蔡君謨皆宗之也素友工書請以此參之

謝太傅六十五字眞迹後有米元章行楷百餘字米自貴其小楷云不輕爲人寫惟跋古帖與前賢墨迹用之所謂獅子捉象必全其力今在嘉禾項晦夫家若王右軍奉橘期小女修載等眞迹皆項氏之傳貴者

禇河南哀冊亦王元美物其冢孫以質於吳太學太學卽其懿親索連城之價無應者王亦有趙子昂書枯樹賦精甚

徐浩道徳經上卷在無錫華學士家黃花絹精薄乍見似紙素諦觀知爲絹本全學鍾元常世傳蘇玉局學季海若以此卷品之全不相似以蘇用偃筆此卷皆正鋒下卷不知落何處若得半捲臨寫經月可補其缺此惟夢志之者

張長史宛陵帖有李建中蘇舜欽易簡三公題跋郁屈瑰偉气沓歐虞長史𨿽以醉繼顚終無此精魄然所謂不可無一不可有二吾師韓宗伯所藏以爲甲觀

楊凝式少師韭花帖宣和譜載正書今在嘉禾項氏略帶行體蕭散有致比楊少師他書欹側取態者有殊然欹側取態故是少師佳處

米元章行書離騷宜興吳民部所藏民部乃吳文肅公之冢孫其未第時靳固不出示人近始裝演成冊米書鮮有二千餘言璠玙夜光爛熳抵鵲眞海內奇觀方當今人摹取米氏之書觀正於此

大慧禪師嘗以東坡語提唱宗風洪覺範亦然因其深入禪悅故文字光焰萬丈直掩韓歐此贊與白太傅六漸偈並觀是轉一部大藏經也﹝書東坡六觀樓贊﹞

門人徐士竑閱

容臺別集卷之三

●容臺別集卷之四

華亭董其昌著冡孫庭輯

題跋﹝四﹞

◆題跋﹝四﹞

畵旨

○畵旨

杜東原先生嘗云繪畵之事胸中造化吐露於筆端恍惚變幻象其物宜足以啟人之髙志發人之浩气晉唐之人以爲玩物適情無所關系若曰黼黻皇猷彌綸治具至於圖史以存鑑戒豈無所關系哉陳后山云晚知詩畵眞有得卻悔歲月來無多亦此意也

畵家六法一曰气韻生動气韻不可學此生而知之自然天授然亦有學得處讀萬卷書行萬里路胸中脫去塵濁自然丘壑內營成立鄞鄂隨手寫出皆爲山水傳神

古人遠矣曹弗興吳道子近世人耳猶不復見一筆況顧陸之徒其可得見之哉是故論畵當以目見者爲凖若遠指古人曰此顧也此陸也不獨欺人寔自欺耳故言山水則當以李成範寬花果則趙昌王友花竹翎毛徐熙王筌崔順天馬則韓漧李伯時牛則厲範二道士仙佛則孫太古神怪則石恪貓犬則何尊師周照得此數家已得奇妙士大夫家或有收其妙迹者價已千金矣何事求太古之上耳目之所不及者哉

畵與字各有門庭字可生畵不可熟字須熟後生畵須熟外熟

畵平遠師趙大年重山疊嶂師江貫道皴法用董源麻皮皴及瀟湘圖點子皴樹用北苑子昂二家法石用大李將軍秋江待渡圖及郭忠恕雪景李成畵法有小幅水墨及著色靑綠俱宜宗之集其大成自出機軸再四五年文沈二君不能獨步吾吳矣

朝起看雲气變幻可收人筆端吾嘗行洞庭湖推蓬曠望儼然米家墨戲又米敷文居京口謂非固諸山與海門連亙取其境爲瀟湘白雲捲故唐世畵馬入神者曰天閒十萬匹皆畵譜也

士人作畵當以艸隸奇字之法爲之樹如屈鐵山如畫沙絕去甜俗蹊踁乃爲士气不爾縱儼然及格已落畵師魔界不復可救藥矣若能解脫繩束便是透网鱗也

古人自不可盡其伎倆元季髙人皆隱於畵史如黃公望莫知其所終或以仙去陶宗儀亦異人也梅花道人吳仲圭自題其墓曰梅花和尙後值兵起以和尙墓獨全樗裏子之智與國朝沈啟南文徵仲皆天下士而使不善畵亦是人物錚錚者此气韻不可學之說也

昔人評趙大年畵謂得胸中著千卷書更佳又大年以宋宗室不得遠遊每得一新境輒目之曰又是上陵回也不行萬里路不讀萬卷書看不得杜詩畵道亦爾馬遠夏圭輩不及元季四大家觀王叔明倪雲林姑蘇懷古詩可知矣

元季四大家浙人居其三王叔明湖州人黃子久衢州人吳仲圭武塘人惟倪元鎭無錫人耳江山靈气盛衰故有時國朝名士僅僅戴進爲武林人已有浙派之目不知趙吳興亦浙人若浙派日就澌滅不當以甜斜俗賴者系之彼中也

文人之畵自王右丞始其後董源巨然李成範寬爲嫡子李龍眠王晉卿米南宮及虎兒皆從董巨得來直至元四大家黃子久王叔明倪元鎭吳仲圭皆其正傳吾朝文沈則又遠接衣缽若馬夏及李唐劉松年又是大李將軍之派非吾曹當學也以徑之奇怪論則畵不如山水以筆墨之精妙論則山水決不如畵東坡有詩曰論畵以形似見與兒童鄰作詩必此詩定非知詩人余曰此元畵也���詩云畵寫物外形�物形不攺詩傳畵外意貴有畵中態余曰此宋畵也

丁酉三月十五日余與仲醇在吳門韓宗伯家其子逢禧攜示余顏書自身�徐季海書朱巨川告卽海嶽書史所載皆是雙玉又趙千里三生圖周文矩文會圖李龍眠白蓮社圖惟顧愷之作右軍家園景直酒肆壁上物耳

畵家之妙全在姻云變滅中米虎兒謂王維畵見之最多皆如刻畫不足學也惟以雲山爲墨戲此語似偏然山水中當著意生云不可用粉染當以墨漬出令如气蒸冉冉欲墮乃可稱生動之韻

畵之道所謂宇宙在乎手者眼前無非生機故其人往往多壽至如刻畫細謹爲造物役者乃能損壽蓋無生機也黃子久沈石田文徵仲皆大耋仇英知命趙�興止六十餘仇與趙𨿽格不同皆習者之流非以畵爲寄以畵爲樂者也寄樂於畵自黃公望始�此門�耳

巨然學北苑元章學非苑黃子久學北苑倪迂學北苑一北苑耳而各各不相似他人爲之與臨本同若之何能傳世也

禪家有南北二宗唐時始分畵之南北二宗亦唐時分也但其人非南北耳北�則李思訓父子著色山水流傳而爲宋之趙幹趙伯駒伯驌以至馬夏輩南宗則王摩詰始用渲淡一變抅研之法其傳爲張�荊關董巨郭忠恕米家父子以至元之四大家亦如六祖之後有馬駒雲門臨濟兒孫之盛而北宗矣要之摩詰所謂雲峯石迹迥出天機筆意縱橫參乎造化者東坡贊吳道子王維畵壁亦云吾於維也無間然知言哉

荊浩河內人自號洪穀子博雅好古以山水專門頗得趣向爲雲中山頂四面峻厚自撰山水訣一卷語人曰吳道子畵山水有筆而無墨項容有墨而無筆吾當采二子所長爲一家之體故關仝北面事之世論荊法山水爲唐末之冠蓋有筆無墨者見落筆蹊踁而少自然有墨無筆者去斧鑿痕而多變態

宋畵至董源巨然脫盡廉纖刻畫之習然惟寫江南山則相似若海岸圖必用大李將軍北方盤車騾网必用李晞古郭河陽朱銳黃子久專畵海虞山王叔明專畵苕霅景宋時宋迪專畵瀟湘各隨所見不得相混也

趙大年令穰平遠絕似右丞秀潤天成眞宋之士大夫畵此一派又傳爲倪雲林𨿽工致不敵而荒率蒼古勝矣今作平遠及扇頭小景一以此兩家爲宗使人玩之不窮味外有味可也

趙大年平遠寫湖天渺茫之景極不俗然不耐多皴𨿽云學維而維畵正有細皴者乃於重山疊嶂有之趙未能盡其法也

趙令穰伯駒承旨三家合並𨿽妍而不甜董源米芾髙克恭三家合並𨿽縱而有法兩家法門如鳥雙翼吾將老焉

元季四大家以黃公望爲冠而王蒙倪瓚吳仲圭與之對壘此數公評畵必以髙彥敬配趙文敏恐非耦也

張伯雨題元鎭畵云無畵史縱橫習气余家有此幅又其自題獅子林圖云余與趙君善長商確作獅子林圖鑋得荊關遺意非王蒙輩所夢見也其髙自標置如此又顧謹中題倪畵云初以董源爲宗及乎晚年畵益精詣而書法漫矣蓋倪迂書絕工致晚年乃失之而聚精於畵一變古法以天眞幽淡爲宗要今所謂漸老漸熟者若不從北苑築基不容易到縱橫習气卽黃子久未能斷幽淡兩言則趙吳興猶遜迂翁其胸次自別也

黃大癡九十而貌如童顏米友仁八十餘神明不衰無疾而逝蓋畵中煙雲供養也

山之輪廓先定然後皴之今人從碎處積爲大山此最是病古人運大軸只三四大分合所以成章𨿽其中細碎處甚多要之取勢爲主吾有元人論米髙二家山書正先得吾意

畵樹之竅只在多曲𨿽一枝一節無有可直者其向背俯仰全於曲中取之或曰然則諸家不有直幹乎曰樹𨿽直而生枝發節處必不都直也董北苑樹作勁挺之狀特曲處簡耳李營丘則千屈萬曲無復直筆矣

畵家以古人爲師已自上乘進此當以天地爲師每朝看雲气變幻絕近畵中山山行時見奇樹須四面取之樹有左看不入畵而右看入畵者前後亦爾看得熟自然傳神傳神者必以形形與心手相湊而相忘神之所托也樹豈有不入畵者特畵收之生絹中茂密而不繁峭秀而不塞卽是一家眷屬耳

畵樹本各有分別如畵瀟湘圖意在荒遠滅沒卽不當作大樹及近景叢水畵五嶽亦然如畵園亭景可作楊栁梧竹及古檜靑松若以園亭樹木移之山居便不稱矣若重山復嶂樹木又當直枝直幹多用攢點彼此相藉望之模糊鬱蔥似入林有猿啼虎嗥者乃稱至春夏秋冬風晴雨雪又不在言也

董北苑畵樹都有不作小樹者如秋山行旅是也又有作小樹但只遠望之似樹其實憑點綴以成形者余謂此卽米氏落茄之源委蓋少樹最要淋漓約略簡於枝柯而繁於形影欲如文君之眉與黛色相參合則是髙手也

枯樹最不可少時於茂林中間出乃見蒼秀樹𨿽檜栢楊栁椿�更得鬱鬱森森其妙處在樹頭與四面參差一出一入一肥一瘦處古人以墨畵圈隨圈而點綴正爲此也

古人云有筆有墨筆墨二字人多不曉畵豈有無筆墨者但有輪廓而無皴法卽謂之無筆有皴法而不分輕重向背明晦卽謂之無墨古人云石分三面此語是筆亦是墨可參之

遠山一起一伏則有勢疏林或髙或下則有情此畵訣也余蓋欲拈出以示人惜未有知其解者

畵人物須顧盻語言花果迎風帶露禽飛獸走精神脫眞山水林泉淸間幽曠屋廬深邃橋渡往來山腳入水澄明水源來歷分曉有此數端卽不知名定是髙手

宋人多寫垂柳又有點葉柳不難畵只要分枝頭得勢耳點栁之妙有樹頭圓鋪處只以汁綠漬出又要森蕭有迎風搖揚之思其枝須半明半暗又春二月栁未垂條秋九月栁已衰颯供不可混設色亦須體此意也

盧鴻又名盧乙字滿然唐玄宗時隱於嵩山應詔人長安見帝不拜宰相使人問之曰禮者忠信之薄不欲以薄待君父耳除諫議大夫不受還山爲構艸堂堂有十景鴻皆自爲賦鴻又善畵畵與王右丞埒故世傳艸堂圖多名人所轉相臨撫也

輞川粉本行世者橫捲耳余以卷中諸景收爲長軸如李伯寺白蓮社圖然以輞口莊爲主

余在長安苑西艸堂所臨郭恕先畵粉本也恨未設色與點綴小樹然布置與眞本相似

郭忠恕溪山行旅圖余得之長安館師韓宗伯見而奇之謂此圖如滄海沈珠荊山韞玉下和一出直足絕凡余每嘆服斯言乙巳春作此小幅如與古人有合

余家有董源溪山圖墨法沈古今日鄂渚官舍涼風乍至齋閣蕭閒捉筆仿之元畵不能將之行裝追憶其意他日取以相質不知離合何如也

余家有董源溪山行旅圖沈石田曾仿之文待詔所謂生平見北苑畵山得半幅卽此圖也今日在西郊抱珠樓遠眺城陰秀峯如簇川源��一片江南畵派信筆作此殊愧出藍

宋元名畵余所藏各家甚備惟�文貴小景未見耳昨年於潘侍禦翔公邸捨見溪山風雨圖行筆閏秀在惠崇巨然之間借觀旬日寫此圖以擬之

上元後三日友人以巨然松陰論古圖售於餘者余懸之畵禪室合樂以享同觀者復秉燭掃二圖厥明以示客客曰君參巨然禪幾於一宿覺矣余寫此圖用李成寒林法李出於右丞故自變法超其師門禪家呵稱見過於師方堪傳受者也

昨歲在右湖寫此鬭今攜至西湖展觀乃絕似兩峯六橋景界惟是積雨連旬煙霏不開與李營丘畵法無當須米家父子可爲傳神也

李成畵偏頭關在萬金吾邦孚家余在長安借臨今仿其意爲此

關仝畵爲倪迂之宗余嘗見趙文敏扣角圖仿關筆皆用橫皴如疊糕坡乃知倪所自出也

余家有關仝秋林暮藹圖絹素已�落獨存其風骨尙足掩映宋代名手數輩元季惟倪迂得其意𨿽荒率墨戲非工細者所能庶幾也

在東坡先生題王晉卿畵晉鄕亦有和歌詩特奇麗東坡爲再和之意當時晉卿必自畵二三本不獨爲王定國藏也今皆不傳亦無復副本在人間𨿽王元美所自題家藏煙江圖亦自以爲與詩意無取知非直矣余從嘉禾項氏見晉卿瀛山圖筆法似李營丘而設色似李思訓脫去畵史習气惜項氏本不戒於火已歸天上晉卿迹遂同廣陵散矣今爲想象其意作煙江疊嶂圖於時秋也輒從秋景於所謂春風搖江漠漠等語存而弗論矣

雲山不始於米元章蓋自唐時王洽潑墨便已有其意董北苑好作煙景煙雲變沒卽米畵也余於米芾瀟湘白雲圖悟墨戲三昧故以寫楚山王晉卿寫武昌樊口景

米元章作畵一正畵家謬習觀其髙自標置謂無一點吳生習气又云王維之迹殆如刻畫眞可一笑蓋唐人畵法至宋乃暢至米家又變耳余𨿽不學米畵恐流入率易玆一戲仿之猶不敢失董巨意善學下惠頗不能當也

�元暉自謂墨戲足正千古畵史謬習𨿽右丞亦����有巨眼余以意爲之聊與髙彥敬上下非��米家父子之變也

余養屙山齋黃石��朴被相過爲消寥寂之況偶出絹素彊余寫米家山��塗抹僅似其荒率天眞耳六法未能備也

余在山中先後六年𨿽自間遠每苦筆墨徵索者無寧日不能作鐵門限之也鄂渚官署𨿽依鳯山之麓北望翠屏在眼松聲鳥語居然林樾又鮮過客終日掩關得從夙好今年避暑無事遂作數圖此幅則以許中捨攜趙伯�萬松金闕捲見示故仿之耳

余家有趙伯駒春山讀書圖趙大年江鄕淸夏圖今年項晦甫復以趙子昂鵲華秋色捲見貽余兼采三趙筆意爲此圖然趙吳興已兼二子余所學卽吳興爲多也

圖畵譜載尙書能畵者宋時有燕肅元有髙充恭在本朝余與鼎足若宋�趙孟俯則宰相中炟赫有名者

髙彥敬尙書載吾松上海志元末避兵子孫世居海上余曾祖母則尙書之云孫女也今日詣竹岡先�宣三品贈誥念余仕路邅回未及貤恩曾祖父母展拜之次慚負髙孺人在時摩頂懸記之語且余好爲山水小景似亦有因歸舟寫此付孫庭收貯以見志勝國名手以趙吳興爲神品而雲林以鷗波房山所稱許者或有異同此繇未見房山眞迹耳余得大姚村圖乃髙尙書眞迹煙雲澹蕩格韻俱超果非子久山樵所能夢見也爲此圖以仿之

余嘗見勝國時推房山鷗波居四家之右而吳興每遇房山畵輒題品作勝語若讓伏不置者顧近代賞鑑家或不謂然此繇未見髙尙書眞迹耳今年六月在吳門得其巨軸煙雲變滅神气生動果非子久山樵所能夢見因與道寅爲別訪之容安艸堂出精素求畵畵成此圖卽髙家法也觀者可意想房山規模於百一乎

詩在大癡畵前畵在大癡詩外恰要二百餘年翻身出世作怪沈啟南曾有此圖余以意爲之並書六言絕

王叔明畵從趙文敏風韻中來故酷似其舅又泛濫唐宋諸名家而以董源王維爲宗故其縱逸多�又往往出文敏規格之外若使叔明專門師文敏未必不爲文敏所掩也因畵叔明筆意及之

余爲仲醇摹雲林一幅題云仲醇悠悠忽忽土木形骸絕似嵇叔夜求之近代惟懶瓚得其半耳仲醇好懶瓚畵以爲在子久山樵之上政是識韻人了不可得余爲寫雲林山景一似呂安命駕

余頃馳車彭城不勝足音之懷又有火雲之苦回馭谷水塔上養屙三月而仲醇挾所藏木癭壚王右軍月半帖眞迹吳道子觀音變相圖宋板華嚴經尊宿語錄示余丈室中惟置一牀相對而坐了不蓄筆硯旣雨窓靜閴吳門孫叔達以畵事屬余紀遊爲寫迂翁筆意卽長安遊子能有此適否此仿倪髙士筆也雲林畵法大都樹木似營丘寒林山石宗關仝皴似北苑而各有變局學古人不能變便是籬堵間物去之轉遠乃繇絕似耳

迂翁畵在勝國時可稱逸品昔人以逸品置神品之上歷代惟張志和可無愧色宋人中米襄陽在蹊徑之外餘皆從陶鑄而來元之能者𨿽多然稟承宋法稍加蕭散耳吳仲圭大有神气獨雲林古淡天然米癡後一人也

此倪元鎭畵余於海上顧氏見之書作歐陽信本體畵作董北苑體亭中著兩人有小印雲林字皆與他雲林畵不類今日姜神超以粉本見示遂臨之

懿卜爲余談劉衝倩鑑園之勝因作此圖卻寄余將爲山陰之遊他時以相質不知果有當否鑑河一曲未聞有李白詩王維畵紀勝太白亦惟風流季眞之句不足以配天姥夢遊篇也鑑園主人能爲余作楚詞題畵則甚善

渭川一竿發明王之夢及其於畝遂作素封竹亦時而俗此美箭種竹獨取淇園耳�在莪山之上大都挾江山之勝與永和羣賢翰墨風流橫絕海內之稱名園者余尢意傾則以其爲文安相國之再傳家無厚業宛然師儉花不姚魏石不平泉喬木萬株不河陽而僅寄情於此君以俎豆文安於洛陽司馬間語不云乎公侯之後必復其始是在美箭矣宋趙伯駒爲君實獨樂園圖李伯時自爲龍眠山莊圖而子由爲題絕句如右丞輞川圖余未暇過江覽小淇澳之槪因懿卜視圖書此若賦詩寫景以待異日

延陵村在茅山之束有張從申碑從申唐大歷時司直趙子固稱其書品在李北海之右玄靖天師碑與延陵季子此碑皆在華陽筆法類徐洗三藏法師碑延陵碑蕭定作也略曰聽樂辧列國之興亡審賢知世數之存沒掛劍示不言之信避國保無欲之貞玄風可想至徳如雜云旁有四賢以祠季子董永韋昭與王素而四癸亥二月畵於朱楊舟次因命之延陵村圖並書此

宋人有溫公獨樂園圖仇寔甫有摹本蓋宋畵院界畫樓臺少有郭恕先趙伯駒之韻非余所習玆以董北苑黃子久法寫嶽陽樓圖欲其眞率當彼巨麗耳

余與平原程黃門以使事過江南一日閣輿道上陂陀回復峯巒孤秀下有平湖澄碧萬頃湖之外長江吞吐徵帆點點與鳥俱沒黃門曰此何山也余曰其齊山乎蓋以江涵秋水測之果然

趙文敏黃鶴山樵皆有靑弁圖余遊弁山維舟其下知二公之畵各能爲此山傳寫神照然山川靈气無盡余於二公筆墨蹊徑外別構一境未爲蛇足也

郭河陽論畵山有可璽者有可遊者可居者可居則更勝矣以其能令人起髙隱之思也江南諸山以九子爲可望齊山爲可遊若可居者惟洞庭兩山耳余歸將卜築老焉此圖所以志也

範爾正新構艸堂於云隱蘭若之旁屬余頻其額余題之曰尋雲莊蓋取謝公詩所謂尋云陡累榭隨山望茵閣不對芳撙酒還向靑山郭者首夏自滸墅歸宿爾正山房因圖此幅乃學僧巨然異時存一淸話耳

李思訓寫海外山董源寫江南山米元暉寫南徐山李唐寫中州山馬遠夏圭寫錢塘山趙吳興寫霅苕山黃子久寫海虞山若夫方壺蓬閬必有羽人傳照余以意爲之未知似否

幽亭秀水古人嘗繪圖世無解其意者余爲下腳注曰亭下無俗物謂之幽木不臃腫經霜變紅黃葉者謂之秀昌黎云坐茂樹以終日當作嘉樹則四時皆宜霜松雪竹𨿽凝寒亦自堪對

簡文云會心處不在遠翳然林水便自有濠濮間想也覺鳥獸禽魚自來親人余過仲醇歲寒齋中大不容�而花竹娟秀魚鳥近人焚香啜茗有象外之致此非所爲會心不在遠者耶喜而作此圖

水作羅浮磬山鳴於闐鐘此太白詩何必右丞詩中畵也畵中欲收鐘磬不可得但眾山之響在定璄時有耳圓通正自覓解人不易

山下孤煙遠村天邊獨樹髙原此王右丞句也非吾家北苑與髙房山不能摹寫近時以來得其緒餘者寥寥不聞余所以寫詩中有畵卽畵中有詩意此圖然非右丞

坐茂樹以終日濯淸泉以自潔趙吳興嘗補圖所謂大丈夫得志之樂未有圖之者余書昌黎全序因爲山水以弁之亦僅摹吳興畵境耳

掃地焚香閉合眠簟紋如水帳如煙客來睡起渾無事捲起西窓浪接天東坡先生絕句當是居黃時作趙伯駒與吳興趙文敏皆爲圖之餘此幅亦學千里畵法也鄂渚公署去黃百餘里江上晴窓尢入東坡詩境

赤日無閃人綠天有傲士種樹不幾株淸涼總相似此綠天庵詩也餘夏日北窓坦腹展玩是圖兼爲臨之頗得淸涼滋味

余之遊長沙也往返五千里𨿽江山映發蕩滌塵士而落日空林長風駭浪感行路之艱犯垂堂之誡者數矣古音風不出雨不出三十年不蓄雨具者彼何人哉光是余之遊檇李也爲圖昆山讀書臺小景尋爲人奪去及是重仿巨然筆意以志余慕余且倒衣從之不作波民老也

余以至後三日與陳仲醇唐元徵張兼之同處谷水至婁江信宿元徵先別余兩三人稍逗帆觀米元章樂圃先生志王晉卿煙江疊嶂圖自後泊舟吳山徧采諸勝意興所至輒爾潑墨凡爲仲醇作畵十餘幅歸已經月矣因識歲月

此余壬辰癸巳爲庶常請告家居多暇與顧中捨宋太學借畵臨仿之筆所謂粉本用貯奚囊者不下數十幅遺散漸盡止此存耳自是蓄畵頗多臨摹反不及前武帝旣得相如平平耳非復讀賦詩時遮幾遇之之意也

攤燭作畵正如隔簾看月隔水看花意在遠近之間亦文章法也

晉陵道中望遠岫平林坡陀溪岸一一如畵秋色正佳舟行閒適隨意拈筆遂得十景

畵中詩惟右丞得之兼工者自古寥寥余雅意六法而气韻生動莫吾猶人獨所心醉大癡山水此冊皆有其意矣

米敷文題瀟湘圖去生平有著色袖珍捲爲翟伯壽所豪效盟於天而後歸之今不知安在余擬之爲米家山已複雜元人法正可出入懷袖

畵家右丞如書家右軍世不多見余昔年於嘉興項太學元汴所見雪江圖都不皴擦但有輪廓耳及世所傳摹本若王叔明劍閣圖筆法類李中捨疑非右丞畵格又余至長安得趙大年臨右丞湖莊淸夏圖亦不細皴稍似項氏所藏雪江捲而竊意其未盡右丞之致蓋大家神品必於皴法有奇大年𨿽俊爽不耐多皴遂爲無筆此得右丞一體者也最後復得郭忠恕輞川粉本乃極細皴相傳眞本在武林旣稱摹寫當不甚遠然余所見者庸史本故不足以定其盡法矣惟京師楊髙郵州將處有趙吳興雪圖小幅頗用金粉間遠淸潤迥異常作餘一見定爲學王維或曰何以知是學維余應之曰凡諸家皴法自唐及宋皆有門庭如禪燈五家宗派使人聞詞組單詞可定其爲何派兒孫今文敏此圖行筆非僧繇非思訓非洪谷非關仝乃知董巨李範皆所不攝非學維而何今年秋聞金陵有王維江山霽雪一卷爲馮宮庶所收亟令友人走武林索觀宮庶珍之自謂如頭目腦髓以余有右丞畵癖勉應余請淸齋三日始展閱一過宛然吳興小幅筆意也余用是自喜且右丞自云宿世謬詞客前身應畵師余未嘗得覩其迹但以想心取之果得與眞肖合豈前身曾入右丞之室而親覽其■﹝石盤﹞礡之致故結習不昧乃爾耶庶子書云此卷是京師後宰門拆古屋於折竿中得之凡有三卷皆唐宋書畵也余又妄想彼二卷者安知非右軍迹或虞禇諸名公臨晉帖耶倘得合劍還珠足辦吾兩事豈造物妬完�畀余於此卷中消受淸福耶老子云同於道者道亦樂得之餘且珍之以俟﹝王右丞江山雪霽捲﹞

右丞山水入神品昔人所訐雲峯石色迥出天機筆意縱橫參乎造化李唐一人而已宋米元章父子時代猶不甚遠故米老及見輞川雪圖數本之中惟一本眞餘皆臨摹幾如刻畫且李營丘與元章同是北宋當時僞者見三百本眞者止二本欲作無李論況右丞迹平余在長安聞馮開之大司成得摩詰江山霽雪圖走使金陵借觀馮公自謂寶此如頭目腦髓不遂余意函致邸捨發而橫陳幾上齋戒以觀得未曾有又應馮公之教作題辭數百言大都謂右丞以前作者無所不工獨川水人情傳寫猶隔一塵自右丞始用皴法用渲運法若工右軍一變鍾體鳳翥鸞翔似奇反正右丞以後作名各出意造如王洽李思訓輩或潑墨瀾翻或設色娟麗顧蹊徑已具模擬不難此於書家歐虞禇薛各得右軍之一體耳此雪霽捲已爲馮長公遊黃山時所廢余往來於懷自以此生莫繇再覯頃於海虞嚴文靖家又見江千雪意捲與馮捲絕類而�右田王守溪二詩亦同煥若神明蝢還舊觀何異漁父入桃源駭目動心書以志幸﹝王右丞江平雪意捲﹞

王右丞詩云宿世謬詞客前身應畵師余謂右丞雲峯石迹迥出天機筆思縱橫參乎造化唐以前安得有此畵師也

宋時名手如巨然李範諸公皆有漁樂圖此起於煙波釣徒張志和蓋顏魯公贈志和詩而志和自爲畵此唐勝事後人蒙之多寓意漁隱耳元季尢多蓋四大家皆在江南葭菼間習知漁釣之趣故也﹝張志和畵漁翁夜傍西巖宿詩﹞

五代詩僧惠崇與宋初僧巨然皆工畵山水巨然畵米元章稱其平淡天眞惠崇以右丞爲師又以精巧勝江南春卷爲最佳一似六度中禪一似西來禪�畵家之神品也惠生博雅好古獲此奇迹惠公似得主人矣

此卷余以丁酉六月得於長安捲有文壽承題董北苑字失其半不知何圖也旣展之旣定爲瀟湘圖蓋宣和畵譜所載而以選詩爲境所謂洞庭張樂地瀟湘帝子遊耳憶余丙申持節長沙行瀟湘道中蒹葭漁网汀洲叢水茅庵樵徑晴巒遠堤一一如此圖令人不動步而重作湘江之客昔人乃有以畵爲假山水而以山水爲眞畵者何顚倒見也董源畵世如星鳯此卷尢奇古荒率僧巨然於此還丹梅道人嘗其一臠者余何幸得臥遊其間耶

余以丙申持節吉藩行瀟湘道中越明年得此北苑瀟湘圖乃爲重遊湘江矣今年復以較士湖南秋日乘風積雨初霽因出此圖印以眞境因知古人名不虛得余爲三遊湘江矣忽忽已是十年事良可興感﹝董北苑瀟湘圖捲﹞

余家有董源龍宿郊民圖不知所取何義大都簟壺迎師之意蓋宋藝祖下江南時所進禦者畵甚奇名則謟矣

郭恕先樓閣山水可謂人巧極天工錯非李嵩輩所能夢見也此圖似金焦境界或疑不類余曰君曾見五代時金焦卽當首肯耶

余在廣陵見司馬端衡畵山水細巧之極絕似李成多宋元題跋畵譜俱不載以此知古人之逃名王弇洲嘗跋作張端衡後見陸放翁集始知其誤跋畵最非易事

夏圭師李唐更加蕳率如塑工所謂減塑者其意欲盡去模擬蹊徑而若滅若沒寓二米墨戲於筆端他人破觚爲員此則琢員爲觚耳

李成晴巒蕭�文三橋售之項子京全法王維今歸全處細視之其名董羽也

營丘山水危峯奮起蔚然天成喬木倚磴下自成陰軒暢閒雅悠然遠眺道路深窈儼然深居用墨頗濃而皴散分曉凝坐觀之雲煙忽生澄江萬里神變萬狀余嘗見一雙幅每對之不知身在千巖萬壑中

趙令穰江鄕淸夏捲筆意全仿右丞余從京邸得之日閱數過覺有所會趙與王晉卿皆脫去院體以李咸熙王摩詰爲主然晉卿尙有畦徑不若大年之超軼絕塵也丙申七月三十日奉旨持節封吉府渡錢塘次馬氏樓待潮多暇出此卷臨寫因題後

先是余過嘉興觀項氏所藏晉卿瀛山圖至武林觀髙氏所藏郭恕先輞川圖二卷皆天下傳誦北宋名迹以視此卷不無退舍蓋瀛山圖筆細謹而無澹蕩之致輞川多不皴惟有抅染猶是南宋人手迹余在京師往來於懷至形夢寐及是獲披覯再過始知營平所言百聞不如一見眞老將語也此聊以論畵耳類是者更何限人須自具法眼勿隨人耳食也

此卷爲主越石以倪迂設色山水易去猶恐新都多收藏家轉入素封手不韻今又爲遜之璽卿所收得所歸矣苐景純夢中之錦爲江令割截多盡且柰何

昔李伯時西園雅集圖有兩本一作於元丰問王晉卿都尉之第一作於元佑初安定郡王趙徳麟之邸余從長安買得團扇上者米襄陽細楷極精但不知何本又別見仇英所摹文休承跋後者

宋趙千里設色桃源圖捲昔在庚寅見之都下後爲新都吳太學所購余無十五城之償惟有心艷及觀此仇英臨本精工之極眞千里後身𨿽文太史悉力爲之未必能勝語曰巧者不過習者之門信矣余後休承六十三年而余獲觀於東郡王長公所每觀唐人山水皴法皆如鐵綫至於畵人物衣紋亦如之此祕自余逗漏從無拈出者休承𨿽解畵不解參此用筆訣也長公具眼又多蓄唐宋迹以余爲何如

米南宮襄陽人自言從瀟湘得畵境已隱京口南徐江上諸山絕類三湘奇境墨戲長卷今在余家余洞庭觀秋湖暮云良然因大悟米家山法

髙房山多瓦屋米家多艸堂以此爲辧此圖瀟灑出塵非南宮不能作

米元暉作瀟湘白雲圖自題雲夜雨初霽曉煙欲出自狀若此此卷余從項晦伯購之攜以自隨至洞庭湖舟次斜陽篷底一望空闊長天云物怪怪奇奇一幅米家墨戲也自此每將暮輒捲簾看畵捲覺所將捲爲剩物矣湘江上奇云大似郭河陽雪山其平展沙腳與墨瀋淋漓乃似米家父子耳古人語郭熙畵石如雲不虛也

米元暉又作海嶽庵圖謂於瀟湘得畵境其次則京口諸山與湘山差類今海嶽圖亦在行笈中元暉未嘗以洞庭北固之江山爲勝而以其云物爲勝所謂天閒萬馬皆吾師也但不知云物何以獨於兩地可以入畵或以江上諸名山所憑空闊四天無遮得窮其朝朝暮暮之變態耳此非靜者何繇深解故論書者曰一須人品髙豈非品髙則閒靜無他好縈故耶

北梵隆之筆蓋龍眠髙足如北苑之有巨然皆不讓於師者凡得四軸而有端平問一題偈實非端平間畵師所能措也

張澤端淸明上河圖皆南宋時追摹汴京景物有西方美人之思筆法纖細亦近李昭道惜骨力乏耳

餘二十年見此圖於嘉興�氏以爲文敏一生得意筆不減伯時蓮社圖每往來於懷今年長至日項晦伯以扁舟訪余攜此卷示余則蓮社先在案上互相展視咄咄嘆賞晦伯曰不可使延津之劍久判雌雄遂屬余藏之戲鴻堂

吳興此圖兼右丞北苑二家畵法有唐人之致去其纖有北宋之雄去其獷故曰師法捨短不如書家以肖似古人不能變體爲書奴也萬曆三十三年�畵武昌公廨題﹝趙松雪鵲華秋色圖﹞

趙集賢畵爲元人冠冕獨推重髙彥敬如後生事名家而倪迂黃子久畵云𨿽不能夢見房山特有筆意則髙尙書之品幾於吳興垺矣髙乃一生學米有不及無過也

詩至少陵書至魯公畵至二米古今之變天下之能事畢矣獨髙彥敬兼有眾長出新意於法度之中寄妙理於豪放之外所謂遊刃餘地運斤成風古今一人而已

梅花道人吳仲主畵師巨然多似船子和尙以撥倬詩題之吳門王文洛家藏其漁樂圖入妙品本與盛子昭比門而居四方以金帛求子昭畵者甚眾而仲圭之門間然妻子頗笑之仲圭曰二十年後不復爾果如其言盛𨿽工實有筆墨畦徑非若仲圭之蒼蒼莽莽有林下風气所謂气韻非耶

此幅余爲庶常時見之長安邸中已歸雲間復見之顧中捨仲方所仲方諸所藏大癡畵盡歸於余獨存此耳觀大癡老人自題亦是平生合作張伯雨評雲峯巒渾厚艸木華滋以畵法論大癡非癡豈精進頭陀而以釋巨然爲師者耶不虛也﹝陡壑密林圖﹞

畵家初以古人爲師後以造物爲師��黃子久天池圖皆贗本昨年遊吳中山策笻石壁下快心洞目狂叫曰黃石公黃石公同遊者不測余曰今日遇吾師耳﹝天池石壁圖﹞

此吾松顧中捨名正誼之所藏也中捨持入長安爲川中郭民部所購顧舍人每向余惋惜忽忽二十年客有遊蜀者得之歸江南舍人已千古矣楚弓楚得以故復收之子﹝久陽明洞天圖﹞

黃子久有三教堂所至之處三教髙流皆就之談道機鋒電發其博學乃爲畵所掩耳

黃子久畵以余所見不下三十幅要之浮巒暖翠爲第一

雲林生平不畵人物惟龍門僧一幅有之亦罕用圖書惟荊蠻民一印者其畵遂名荊蠻民今藏余家

雲林畵江東人以有無論淸俗余所藏秋林圖有詩云雲開見山髙木落知風勁亭下不逢人夕陽澹秋影其韻致超絕當在子久山樵之上

雲林山水旱歲學北苑後乃自成一家圖繪寶鑑以爲師馮覲覲閹人耳雲林負气節必不師其畵

梁溪華學士收藏法書名畵爲江南冠檇李項子京後起與之鬭勝元季四大家無所不有惟倪迂畵寥寥畵尢易致畵捲絕少項所藏師子林圖華則鶴林圖耳文太史父子嘗欲兩家合並爲一各不相下師子林爲京口張修羽所收餘數訪華文伯於東臯亭山出此見視如徐洪客一見唐文皇心降神伏咄咄嘆賞文伯覺余雅好便以見歸幾同豪奪豈亦學士公點頭相許爲同官同味今其文孫作米老捐硯山故事耶

石田先生於勝國諸賢名迹無不摹寫亦絕相似或出其上獨倪迂一種淡墨自謂難學蓋先生老筆密思於元鎭若淡若疏者異趣耳獨此幅蕭散秀潤最爲逼古亦平生得意筆也

寫生與山水不能兼長惟黃安寂能之餘所藏勘書圖學李升金盤鵓鴿學周昉皆有奪藍之手我朝則沈啟南一人而已此冊寫生更勝山水間有本色然皆眞虎也

相如之賦昔人稱爲勸百風一此冊子畏之畵似勸希哲之詩似風又幾於詈矣若夫�嬙以女兵柔虜薛濤以才媛娛賓不在亡國敗家之冽當置輕典否則不免重臺之誚﹝唐伯虎絕代名姝圖﹞

子昂嘗有創爲卽工者題畵捲有曰余嘗畵馬未嘗畵羊子中彊余爲此不知合作否此卷特爲精妙故知气韻必布天生非虛也

李思訓畵一魚甫完未施藻荇之類有客扣門出看尋入失去畵魚使童子覓之乃風吹入池水拾視之惟空紙耳後嘗戲畵數魚投池內經日夜終不去

王西園爲吾郡先輩名流蓋與錢鶴灘同時�倡甚有髙韻余得其日紀數冊每遇書畵題詠隨手記錄如周密煙雲過眼錄之類想見其人絕去俗事山水畵亦老筆紛披似啟南本色此寫生四種拙中有巧非時師所能湊泊也後有孫漢陽周山人宋居士各爲寫生似欲與爭席恐非野老所堪然古質今妍各有獨詣未可抹殺前人艸創之力余不工花艸畵以意定如此

江南顧大中嘗於南陵巡捕舫子上畵樊川南陵水面詩意時天中未知名人莫加重後爲客竊去乃共嘆惋余曾見文徵仲畵此詩意題曰吾家有趙榮祿仿趙伯駒小幅畵法妙絕間一摹之殊愧不似今余不復見徵仲筆去二趙可知矣

管夫人墨竹世多有之餘見山廬繡佛圖亦工山水今復見此佛像及小楷皆有法度𨿽文敏續書數十行無能遠過也自石翁跋筆法不減涪翁垂始當作無始或偶然筆誤耳

姚氏月華筆札之暇時及丹靑花卉翎毛世所鮮及嘗爲楊生畵芙蓉約略濃淡生態逼眞然聊復自娛人不獲多見也

花品從眾香國中來臨風獨笑足令姚魏气短便有羣芳競妬其品自絕﹝畵海棠﹞

趙子固畵水仙欲與楊無咎梅花作敵子固南宋人周艸窓廖塋中極重其品曾剌舟嚴陵灘下見新月出水大笑云此文公所謂綠淨不可陲乃我水仙出現也

昔見周貞靜先生小景雲山十幅余絕類米虎兒髙尙書及是又見行艸書不減蘇玉局黃涪翁與其詩得三絕曾遊楚中以一瓣香薦於先生遺愛祠少時讀先生論數十篇至今不忘如此前輩風流今日殆盡良可興慨

錢舜舉山水師趙令穰人物師李伯時皆稱具體趙文敏嘗從之問畵法宋進士不仕元者此卷得李伯時筆或亦臨本蓋伯時畵阿羅漢粉本流傳勝國時尙多也

右仇實父臨趙伯駒光武渡河圖衷於李伯時單騎見虜與陳居中交姬歸漢二圖之間位置古雅設色妍麗爲近代髙手第一

道君皇帝以積墨寫石凡有六品後敷文學士小米跋於海嶽庵中不似人間抅勒法也然石田翁則云畵石須用皴如寫大山則雋詠有味漢陽先生嗜石不減米顚生平畵石甚多獨此卷悉摹宣和所藏宣和一生寶石皆爲胡騎輦入黃沙白艸此石出漢陽不知傳流幾千百年信乎翰墨之權�堪與萬乘垺也

唐李徳裕采天下怪石聚之平泉別墅遺誡後昆曰有以平泉石輕予人者非佳子弟也內一醒酒石尢珍愛之醉則踞焉今漢陽之寶石似不少遜而畵石疑較勝唐詩云寒姿數片奇突兀曾作秋江秋水骨又云雪盡身還瘦云生勢不孤此頗足以狀石

昔人評石之奇曰透曰漏吾以知畵石之訣亦畵此矣趙文敏常爲飛白石又常爲捲云石又爲馬牙抅石此三種足盡石之變孫漢陽推其意爲此冊若使米公見堪僕僕下拜

此羅漢婁水王弇山先生所藏乃吾友丁南羽遊雲間時筆當爲丙子丁丑年如生力駒順風鴻非復晚歲枯木禪也詩文書畵少而工老而淡淡勝工不工亦何能淡東坡云事勢崢嶸文采絢爛漸老漸熟乃造平淡實非平淡絢爛之極也觀此卷者當以意求之

眾生有胎生卵生濕生化生余以菩薩爲毫生蓋從畵師指頭放光拈筆之時菩薩下生矣佛所云種種意生身我說皆心造以比耶南羽在余齋中寫大阿羅漢余因贈印章曰毫生館﹝丁南羽白描羅漢﹞

余常與眉公論畵畵欲暗不欲明明者如觚稜鉤角是也暗者如雲橫霧塞是也眉公胸中數具一丘壑𨿽艸艸潑墨而一種蒼老之气豈落吳下之畵師恬俗魔境耶同觀者修微王道人也

余以辛卯之秋遊武夷曾爲云窩二律詩獨未爲圖耳今見遜之此圖追蹤子久煙雲奔放林麓深密實爲畵中之詩三十年前眼境重新坐收幔亭奇致嘆服嘆服﹝主遜之接筍峯圖﹞

沈石田每作迂翁畵其師趙同魯見輒呼之曰又過矣又過矣蓋迂翁妙處實不可學啟南力勝於韻故相去猶隔一塵也遜之爲迂翁蕭疏簡貴如此圖者假令啟南見之當咄咄嘆賞

余以丙申冬得黃子久當春大嶺圖捲以丙寅秋得沈啟南仿癡翁富春卷相距三十一年二卷始合初聞白石翁有出藍之能乃多本家筆又雜以米家墨戲其肖似者過半不若遜之此圖气韻位置遂欲亂眞也丁卯夏五日雨窓觀長蘅鑑定因書此以志崇慕

李孝廉長蘅淸修素心人也平生交有二孟陽一爲程孟陽善畵一爲鄒孟陽善鑑畵過於程蓋程以能畵故不受法縛而鄒孟陽居六橋三竺湖山間每長蘅遊屐所至必興之俱乘頹然微醉有意放筆時輒以紙墨應無論合作與否收貯如頭目腦髓果有以十五城易者知其必不爲割好也長蘅以山水擅長余所服膺乃其寫生又有別趣如此冊者竹石花卉之類無所不備出入宋元逸气飛動嗟嗟其人千古其技千古而孟陽爲慶卿之漸離其交道亦是千古可傳也

勝國時畵道獨盛於越中若趙吳興黃鶴山樵吳仲圭黃子久其尢卓然者至於今乃有浙畵之目鈍滯山川不少邇來又復矯而事吳裝亦文沈之剩馥耳伯玉此冊行筆破墨種種自超可謂剗俗入雅故當名家伯玉寒士然從項氏兄弟遊多見項子京所藏名畵遂爾有得吾友陳道醇特好之

畵家以神品爲宗極又有以逸品加於神品之上者曰失於自然而後神也此誠篤論恐護短者竄入其中士大夫當窮工極研師友造化能爲摩詰而後爲王洽之潑墨能爲營丘而後爲二米之雲山乃足關畵師之口而供賞音之耳目楊龍友生於貴竹獨破天荒所作臺蕩等圖有宋人之骨力去其結有元人之風雅去其佻余訝以爲出入巨然惠崇之間觀止矣龍友一日千里春秋甚富未見其止不知分手之後變化若何余畵禪室中專待溪藤一幅與摩詰同供養耳

王摩詰十九賦桃源行潘安仁三十作閒居賦化彰今年三十爲招隱詩志在林泉聲出金石其詩則取材於選程格於唐淹有摩詰安仁之長而若置身於輞川莊河陽別業以終老無朝市慕者𨿽年三十而摩詰安仁晚歲踦嶇涉世賦白首同所歸安得捨塵网之句蚤分迷悟矣惟是詞之品𨿽懸畵師之習猶在其山水長卷不免乞靈於右丞然又出入荊關規模董巨細密而不傷骨奔放而不傷韻似未以輞川爲竟者他時如韋蘇州李晞古之大年詩畵更當何若以此少年之筆爲劵可也

黃叔明爲松雪甥居吳興最近太湖屢遊東西洞庭兩山嘗見其溪橋玩月圖又名具區林屋圖皆摹王右丞石穴嵌空樹枝刻畵爲未變唐法也原之精於繪理自出筆意一流黃鶴老人气習蒼莽秀潤君家顧長康眞有種耶

李昭道一派爲趙伯駒伯驌精工之極又有士气後人仿之者得其工不能得其雅若元之丁野夫錢舜舉是已蓋五百年而有仇實父在昔文太史亟相推服太史於此一家畵不能不遜仇氏故作以賞鑑增價也實父作畵時耳不聞鼓吹闐駢之聲如隔壁釵釧�顧其術亦近苦矣行年五十方知此一派畵殊不可習譬之禪定積刼方成菩薩非如董巨米三家可一超直入如來地也

古人論畵以取物無疑爲一合非十三科全備未能至此範寬山水神品猶借名手爲人物故知兼長之難項孔彰此冊乃眾美畢臻樹石屋宇花卉人物皆與宋人血戰就中山水又兼元人气韻𨿽其天骨自合要亦功力深至所謂士气作家俱備項子京有此文孫不負好古賞鑑百年食報之勝事矣

吾鄕朱文豹以韜鈐爲冠軍常待詔闕下仰畵蘭自給畵蘭深得文太史風韻今仕於閩獨不見其寫九節蘭豈懷鄕結夢習此谷中艸本耶且澗蘭以海禁鮮至猶待將軍蕩平海寇復還舊觀耳

古人左圖右書自虞舜時已有作繪彰施之論近代白沙先生尢工畵梅講學家宗玩物喪志語幾所謂殺風景漢玄水獨取濂洛新安絕句詩寫爲八景一經點綴便自風流不減輞川龍眠諸名迹以爲臥遊其間無關浴沂悟境有進技者矣余好古人畵至爲人摹入中山篋不免作此語護短玄水觀之無俗不眞卽藝成道或以此有取於余也

吾郡畵家顧仲方中捨最著其遊長安四方士大夫求者瑱委幾欲作鐵門限以郤之得者如獲拱璧今原之長公元慶踵其家風有出藍之能又以精工佐其古雅如王氏之有羲獻奇矣奇矣

書有法帖尙可意求至於畵道必托縑素非木石雕鐫所能傳者今宋元名筆一幛百金鑑定少訛輒收贗本而淺學之流朝事執筆夕以自標或曰此學範關此學董巨殊可慚惶亦聞王安道之事乎安道精於醫自謂天下少雙聞秦中有國醫不遠千里爲之傭得凡及三年莫窺其際一日忽佐片言國醫駭之曰子非王安道乎相視而笑安道遂縱遊華山作圖四十幅而歸翰墨之事談何容易也﹝林雪畵﹞

歲在己亥余北歸過汶上時於文定公以東平李室名道坤者所作山水花卉冊見示托路大夫求余跋北方畵學自李夫人創發亦書家之有李衛奇矣奇矣山居荏苒幾三十年乃聞閨秀之能畵史者一再出又皆著於武林之西湖初爲林天素繼爲王友云彼如北宗臥輪偈此如南宗慧能偈或對境心不起或對境心數起皆菩提增長求女人相了不可得然天素秀絕吾見其止云友澹宕特饒骨韻假令嗣其才力殆未可量惜其身世猶遶樹三匝非然明二三君子爲之金湯何自磨磚作鏡余又惜於東阿𨿽度外憐才不遑見獻花天女聽其說法與餘同耳﹝林下風畵﹞

趙承旨畵滚馬管夫人隔垣窺公作滚馬形自此絕筆蓋傳神之妙能使生馬之神收入筆端杜工部丹靑引所謂花驄卻在禦榻上圉人太僕皆惆悵也李伯時畵馬秀鐵面呵之謂恐串習旣久或墮馬趣則子昂變形益自可信吾邑顧太學家有鍼聖繡此八駿圖𨿽子昂用筆不能辧亦當代一絕余每勸太學令多繡大士像以助生天作佛之因正如秀鐵面說法耳

董北苑僧巨然都以墨染雲气有吐吞變滅之勢米氏父子宗董巨然法稍刪其繁複獨畵云仍用李將軍拘筆如伯駒伯驌輩欲自成一家不得隨人去取故也

老米畵難於混厚但用淡墨濃墨潑墨破墨積墨焦墨盡得之矣

米元暉自題瀟湘圖有詩雲山中宰相有仙骨坐愛嶺頭生白雲壁張此畵定驚倒先請倩人扶著君朱晦翁又題雲閒雲無四時散漫此山谷幸之霖雨姿何妨媚幽獨余每有當其語畵成卽以題之庚戌春日寓於徳淸吳禮部之來靑樓樓收西湖之勝畵中所得不少餘自閩中歸阻雨湖上日望兩峯如濃墨畵每有所會輒爲拈筆成此長卷凡半閱月雨霽圖窮別構一境不復米氏父子可伎倆矣因記其歲月於此

長興姚中丞家有黃子久臨溪書屋圖昔年曾訪之如索靖觀碑今猶未盡其法聊以效顰耳

文太史本色畵極類趙承旨第微尖利耳同能不如獨異無取絕肖似所謂魯男子學柳下惠

吳文仲爲米仲詔畵所藏石一卷仲詔走信三千里視余余爲定名曰此洞天靈焰也蓋文仲以孫知微畵火法爲此石傳寫神照而其蜿蜒垂垂者當作水觀劍峯嶄截者當作金觀孤起林立者當作木觀坡陀平夷者當作土觀宋邵氏以石與金木水火土而六謂石具五行之秀也仲詔所藏有之矣昔人聞鏡可照二十里許者曰吾面如楪子大安用是聞硯可呵之出水者曰一文錢一擔水安用是此𨿽發於名賢之口未爲篤論物有尢物如人有異人若夫蘇子�之仇池米元章之硯山�抑其聲價與他山之右等則相取桓圭�裳足矣何必��將取長矛大戟足矣何必韓白哉豈直石之不幸而已米蘇二公爲石見作卞和泣意不在石也仲詔豈有異耶元章洞天一品石有甘露降其傍禮部狀聞於朝今仲詔在輦轂之下太乙下觀百靈潛衛何止甘露灑須彌而已﹝米仲詔奇石圖﹞

容臺別集卷之四終

門人徐士竑閱

附錄﹕

容臺文集九卷詩集四卷別集四卷﹝兩淮馬裕家藏本﹞

明董其昌撰其昌有學科考略巳著錄其昌以書畫擅名論者比之趙孟俯其詩文則多率爾而成不暇研錬詞章之學蓋不及孟俯多矣﹝四庫全書總目﹟集部﹟別集類存目﹞

學科考略一卷﹝編修程晉芳家藏本﹞

明董其昌撰其昌字符宰華亭人萬曆已醜進士官至禮部尙書謚文敏事迹具明史文苑傳是書敍歷代立學之制兼敍孔廟封贈配享之始而貢舉之志兼及焉如敍太公廟起於唐而宋以後不載敍明經起於漢而唐宋明經之選亦不載殿試親策祗載漢唐及宋而遼金元悉不載殊爲疎略此與馮夢禎歷代貢舉志俱載於學海類編中疑亦抄撮割裂而成也﹝四庫全書總目﹟史部﹟政書類存目﹞

畫禪室隨筆四卷﹝內府藏本﹞

明董其昌撰其昌有學科考略已著錄是編第一卷

論書第二卷

論畫中多微理由其昌於斯事積畢生之力爲之所解悟深也第三卷

分記遊記事評詩評文四子部中如記楊成以蔡經爲蔡京之類頗涉輕薄以陸龜蒙白蓮詩爲皮日休之類亦未免小誤其評文一門多談制藝蓋其昌應舉之文與陶望齡齊名當時傳誦故不能忘其結習也四卷亦分子部四一曰雜言上一曰雜言下皆小品閒文然多可采一曰楚中隨筆其冊封楚王時所作一曰禪悅大旨乃以李贄爲宗明季士大夫所見往往如是不足深詰視爲蜩螗之過耳可矣﹝四庫全書﹟四庫全書總目﹟子部﹟雜家類﹞

筠軒淸祕錄三卷﹝兩淮鹽政采進本﹞

舊本題董其昌撰其昌有學科考略已著錄是書凡列目二十有九皆論玉石銅磁諸古器及法書名畫之類前有陳繼儒序謂可與項元汴薌林淸課並稱今考其書卽張應文所撰淸祕藏但析二卷爲三卷蓋應文之書近日始有鮑氏知不足齋刋板附其子丑眞迹日錄後從前抄本流傳不甚顯著書賈以其昌名重故僞造繼儒之序以炫俗射利耳﹝四庫全書總目捲﹟子部﹟雜家類存目﹞

董其昌字符宰松江華亭人舉萬曆十七年進士攺庶吉士禮部侍郎田一儁以敎習卒官其昌請假走數千里護其喪歸葬還授編修皇長子出閣充講官因事啟沃皇長子毎目屬之坐失執政意出爲湖廣副使移疾歸起故官督湖廣學政不狥請囑爲勢家所怨嗾生儒數百人鼓噪毀其公署其昌卽拜疏求去帝不許而令所司按治其昌卒謝事歸起山東副使登萊兵備河南參政並不赴光宗立問舊講官董先生安在乃召爲太常少卿掌國子司業事天啟二年擢本寺卿兼侍讀學士時修神宗實錄命往南方采輯先朝章疏及遺事其昌廣搜博徵錄成三百本又采畱中之疏切於國本藩封人才風俗河渠食貨吏治邊防者別爲四十卷仿史贊之例毎篇系以筆斷書成表進有詔褒美宣付史館明年秋擢禮部右侍郎協理詹事府事尋轉左侍郎五年正月拜南京禮部尙書時政在奄豎黨禍酷烈其昌深自引逺踰年請告歸崇禎四年起故官掌詹事府事居三年屢疏乞休詔加太子太保致仕又二年卒年八十有三贈太子太傅福王時謚文敏其昌天才俊逸少負重名初華亭自沈度沈粲以後南安知府張弼詹事陸深布政莫如忠及子是龍皆以善書稱其昌後出超越諸家始以宋米芾爲宗後自成一家名聞外國其畫集宋元諸家之長行以己意瀟灑生動非人力所及也四方金石之刻得其制作手書以爲二絕造請無虛日尺素短札流布人間爭購寶之精於品題收藏家得詞組隻字以爲重性和易通禪理蕭閒吐納終日無俗語人儗之米芾趙孟俯云同時以善書名者臨邑邢侗順天米萬鍾晉江張瑞圖時人謂邢張米董又曰南董北米然三人者不逮其昌逺甚莫如忠字子良嘉靖十七年進士累官浙江布政使潔修自好夏言死經紀其喪善艸書詩文有體要是龍字云卿後以字行更字廷韓十歳能文長善書皇甫汸王世貞輩亟稱之以貢生終邢侗字子願萬曆二年進士終陜西行太僕卿家資巨萬築來禽館扵古犂邱減產奉客遂致中落妹慈靜善仿兄書米萬鍾字友石萬曆二十三年進士歷官江西按察使天啟五年魏忠賢黨倪文煥劾之遂削籍崇禎初起太僕少卿卒官張瑞圖者官至大學士逆案中人也﹝四庫全書﹟史部﹟正史類﹟明史卷二百八十八﹞

●容臺文集卷之七

華亭董其昌著冢孫庭輯

策﹝丁酉江西程﹞

募緣疏

銘

誥

像贊

◆策【丁酉江西程】

問天保之詩歸美以報上也……

問楊子云之言異端也……

問唐有哲人奇士隱淪屠釣科而……

○問天保之詩歸美以報上也曰俾爾單厚何福不除曰受天百祿降爾遐福而終之曰如南山之壽蓋臣子忠愛所願望於君者無是爲大矣無逸一書說者以爲周公晚歲所作是時成王固盛年也而諄諄於享國修短之說以視召公言永命者不少局乎乃夫子論舜孝曰得名輒曰得壽古者建公孤曰傅之徳義導之教訓輒曰保其身體而宋儒曰人主保身以保民曰君徳淸明君身彊固正人君子所深願則皆周公意也豈尊生之道卽帝王不廢與三代以降其享國永年比於堯舜禹湯商三宗周文王者何罕覩也將無逸之主固不世出與乃若唐宋諸臣有言和气洽則長生可得者有言養身莫若寡欲者有言敬祖宗則壽親賢則壽者有言修徳正事反災爲祥則永年者其說亦有合於無逸否與周公作無逸獨詳文祖我聖祖以憂勤開基則周之文王也諸士亦能揚厲之與皇上春秋鼎盛將萬億年敬天之休比歲端居拱默若有意於靜攝者而忠計之士拳拳以無逸進豈以帝王尊生之道在此不在彼與時惟八月皇上誕彌之辰諸士試推周公之旨具言之將采爲千秋金鑑錄以獻

帝王祈天永命之道有味乎洪範言之也建極之謂皇斂福之謂皇斂而能錫之之謂皇錫而能向之之謂皇錫者以爲惠也向者以爲令也夫五福者則天之神道也藏於無端運於象先迎之不來攬之不得在世主與民萌其聽之悠謬忽荒之鄕而在皇者能握之以爲惠秉之以爲令者若雨露焉貸萬物而不窮若風霆焉鼓萬物而不倦則是無逸建極之主先天而不制於天造命而不制於命也不如是烏乎稱斂福自古藎臣哲輔所爲危明主攄讜論者亦多術矣入之者或苦而不甘受之者或貌而非質至如納約甚切苞攝甚多能使人主一聽而���悟而百悟者其惟周公享國修短之說乎今夫生之有涯不必智者信也生之可樂不必貴者曉也以康寧壽考之身而長有崇髙富貴之奉不必不肖者趨也至悍莫如秦皇至英莫如漢武至迂莫如方士徐福輩至誔莫如金莖寶鼎文成五利之術然以至迂驅至悍便若弄丸以至英試至誔帖若吞餌夫亦重生爲之蔽也因其所信而感之以忠誠款惻之意靡弗動矣因其所曉而詔之以正大顯常之理靡弗投矣因其所趨而劘之以修徳弭災斡旋气化之事靡弗格矣因其所重而引之以哲王列祖經驗已試之方靡弗用矣夫謂納約其切可一聽輒悟者此也岐伯曰至人之壽者提挈天地把握陰陽不顓顓術延也廣成子曰得吾道者上爲皇而下爲王不顓顓恬養也彼所衛直藐然之軀耳宜無甚髙論而殽於天地列於陰陽六通四辟於皇王之塗得無大而無當哉及瀏覽載籍人主固有委命於天忘身殉欲者始於不自愛其生終之不復能愛天下之生何也樂不與奢期而奢至奢不與橫徵期而橫徵至橫徵不與暴虐期而暴虐至暴虐不與姦佞期而姦佞至酒池也禍水也迷樓也於身爲伐生之斧斤於國爲殄世之膏肓其民離其社屋其名曰萬世積毀其徳曰穢聞於天矣故保身保民兩得之道也國之永命君之永年兩得之道也名配堯禹身後彭祖兩得之道也君徳淸明君身彊固兩得之道也夫謂苞攝甚多可一悟百悟者此也乃帝王何以爲尊生之經哉或曰人主者神用而不已必竭貴有以韜之此柙劍諭也形佚而太甚必渝貴有以習之此轉樞諭也於求無所弗供貴有以嗇之諭在千矢之射鵠也於意無所弗騁貴有以節之諭在萬物之酌尊也俯仰屈詘以利形進退步趨以實下吐故納新以練藏專意積精以寧神斯則似矣然宇宙在手萬化生身而杜體黜聰之爲務非體也居如大神動如天帝而熊經鳥伸之爲習非適也窮天之產罄地之毛而鶉居鷇飲之爲享非情也是導引之益而非無窮之門負暄之獻而非所以酬順風之請也吾以爲養莫上於養神而形爲下壽莫大於壽國而身爲小帝王者父皇天母后上萬物一體天下一身四聰爲聰四目爲目以祖宗徳澤爲元气以萬邦黎獻爲心膂以耆儒宿徳爲膏粱以法家拂士爲藥石以四夷八蠻占气候以三辰六符察脈色晏安之毒有弗懷也美疢之傷有弗邇也夫孰知尸居龍見之爲養目也夫孰知淵默雷�之爲養耳也夫孰知和羮曲蘗之爲養口也夫孰知肅雝宮廟之爲養安也夫孰知戰勝而肥之爲養威也夫孰知一日萬幾之爲養性也六龍時乘何必減於遙興之快明徳馨香何必減於禱畤之福庶土交正何必減於丹砂之化細旃經史何必減於紫庭之書繇庚之詩作而知六气之欣暢矣繇儀之歌作而知百脈之舒平矣解慍之歌作而知元神之闓擇矣八荒之內披淳風沐膏澤登春臺煦化日被天和飲地徳物無疪厲民無夭札油油然各安其性命之情者誰非萬物一體天下一身者之大年與而奚謭謭焉見所爲我見所爲人見所爲生見所爲壽也卒之萃四表之歡�迓兩間之善气除天下之害者享天下之利貽天下之安者履天下之福後其身而身先外其身而身存於無逸之主覩矣商三宗文王弗論已古稱堯居民上振振如臨深淵舜居民上兢兢如履薄冰禹居民上栗栗如恐不滿湯居民上翼翼恐不敢息然堯壽一百十八歲舜一百十歲禹湯皆百歲今夫憂勤惕厲世主苦之爲桎梏者也玉食威福世主乘之爲愉快者也以愉快則至後世而代增以桎梏則視前王而日薄乃三季以後抑何耄期者之少耶惟有梁武明皇而多壽多辱矣無逸永年詎不千古龜鑑哉斯道也自周公之後輟不講矣其唐之劉知古乎曰和气若洽神仙自至𨿽詭詞哉可以語大理矣其宋之王昭素乎曰養身莫若寡欲𨿽非閎議哉居其要矣進而求之必也眞徳秀所謂敬祖宗則壽親賢則壽乎朱熹所謂修徳正事反災爲祥則永年乎二臣蓋大暢周公之旨而惜其時無訪落之主也天祚我明聖作明述二百年壹以無逸爲家法恭誦訓錄髙皇帝嘗謂羣臣曰朕達旦臨禦晡時還宮臥不安席不敢怠荒畏天故耳當時有以道書獻者髙皇帝卻之曰朕將躋一世生民於壽域寧一己之長生爲蓋周有文祖近接三宗我明皇祖直接堯舜垂範遠矣皇上纘承洪緒式揚而光大之二紀以來厖�純禧與天無極邇以三殿之災修省甚說𨿽中宗之嚴恭武丁之正事何以加玆乃上方加意修省卽不得復言靜攝而明問白帝王之尊生若何其以逸勸也是不然夫修�者福極之爲也福極者天之爲也人無法以知天以雨暘燠寒風之序知天人無法以回天以貌言視聽思之敬回天敬者逸之反地無逸者敬之異名也修省也攝生也同條共本合之雙美者也請以唐宋諸臣之言反復推演爲建極之主助可乎夫懲於忿懥者匹夫皆不見之圖溺於嗜欲者萬乘無不窮之物儻其宦官宮妾朝露自危山澤村墟秋毫必析愁苦上薄精神亂營而欲以全沕穆之衷養和平之福不亦難乎師古昭素之言柰何勿念也奉先思孝神是以能有報接下思恭臣是以能有沃乃或蕭薌代薦萃渙何存宸禁髙居晉接都廢假廟之誠衰憑翼之士遠而欲望茀祿之爾康繁祉之爾綏不亦難乎眞徳秀之言柰何弗念也今夫拱庭之桑非吉徵也雊鼎之雉非瑞應也在髙宗帝乙之世皆不爲災非直不災或以過歷何則域中之有大力者王耳逸有大力釀禍實多無逸有大力禔福亦博夫天何常之有向使二主者逆忠而不用愎過而不悛政事攺爲之機失而復失上帝譴告之意傷而重傷其能登年載徳令聞長世爲商賢君乎朱熹之言柰何弗念也昔周公之言無逸也叢怨有戒何民之弗和正供有則何欲之弗寡保惠教誨奉以周旋也何賢之弗親先王政刑毋敢變亂也何享之弗誠一日耽樂曰非天攸訓也何天之弗敬彼其老成忠愛先事預防譬則國醫也能辧證能絜方懸俟後世使自得其證而藥之沈奇立起矣又譬則道家言固已洞於久視之術然非捐當年之樂而從之何益於延促之數哉夫帷明主設誠而致行以幸天下以育羣生至徳也以繩祖武以答玄貺丕基也以謠於康衢以歌於朴棫顯名也𨿽壽敝天地可也𨿽然尢在於上下之交嘗讀易至否泰剝復於君子小人消長之際何憂之深也曰否曰泰上下之志交與不交而已矣不交之極自否而剝世道更何可恃恃有一陽之復可馴致泰耳故曰朋來無咎正以世道一綫之生意在此而𨿽潛來君子之朋但能無咎蓋有意君子之道長也洪範省驗卿士師尹有助焉此又錫福之旨通於易道之生生者乎

○問楊子云之言異端也曰史興而經道廢矣夫史果爲道之異端則春秋非史乎而曰說理者莫辧於春秋何也蓋夫子之言性與天道子貢不得聞而春秋筆削亦曰遊夏不能贊則安見其孰精而孰麤也吾以爲史學有異端道學亦有異端史學之異端在私史道學之異端在外道自古以然顧自宋以後益又甚矣以史言之有爲碧雲騢者有爲孔氏野史者有爲建隆遺事者有爲林氏野史者其誣善蓋愆卽唐以前所未有也諸士能舉其略與以道學言之有言先立其大者有以滅意爲宗者有言至近而神者有言致知者其同門異戶卽道學家無定論也諸士能破其的與蓋又有爲宋史辧疑者果足以討雜傳之失與有爲困學記者果足以扶正學之脈與夫今之史難言之吾直與諸子談宋事足矣若夫析道術蘄以正人心而專談宋儒何益其參古今而折衷之無剿說

夫道獨行於天地之間者也夫史不得與道參行者也顧丘明以來代不乏史而軻氏之後世已喪道至濂洛關�諸君子出而摽之幟而世亦命之曰道學此史學道學執事所以稽世次而並稱之也乃其本末亦無弗問夫民者冥也冥然罔覺無所施教聖人者揭日月以開其�而道行焉範古今以爲之鏡而史作焉道者教之本也史輔教者也其用一也仲尼述史者三詩書在焉雅言者三詩書亦在焉春秋則史矣而儒者曰說理莫辧於春秋又曰春秋之微又曰傳心之典吾竟不知史之與道孰精而孰麤也其源一也夫史固須學也文中子曰古之史也辧道今之�也辧交彼其程量萬品榮辱百代而非道孰爲折衷之夫學固須下有逸文專而曰我有罪乎乃或家操斧鉞人擅雌黃殆竊國靈者也罪將安辭夫學聖人之微言也聖人之統聖人不敢有而曰我無知也乃或臯比自擁門戶曹興幾代大匠斲也希不傷矣昔楊子云之論異端也曰史興而道廢愚以爲不然夫史果爲道之異端則春秋何書哉史自有史之異端道自有道之異端史學之異端在私史非私史之自能爲異端又非私史之卽爲異端也道學之異端在外道非外道之自能爲異端又非外道之卽爲異端也請畢其說昔者史之統嘗一矣有左右史以書君舉有外史以掌四方之志�人則至�陋矣亦且黨正月書族師歲書鄕大夫三年獻書藏於內史則是無人不史而亦無人不領於天子之史也無人不史則私吏不必作無人而不領於天子之史則私史不敢作也周衰盟府之權失諸侯之籍去蓽門圭竇之善多遏佚而不彰於是私史�焉若師春汲冢越絕楚漢實�記之祖皆已出於丘明子長之世然不聞其爲二史害何也彼二史者托王義以流藻秉素心以定裁予善必�而有徵創惡𨿽剛而不吐定哀之微寧錯經以辧義羲皇云邈乃闕疑而不書觀其並包諸乘羅网舊聞三五墳索倚相讀之以爲多有國春秋墨翟綜之以爲博者無不尋以斧柯引之繩墨卽有私史皆榱桷而椽�之矣由此以譚史家之統惟天子能一之天子失之良史收之異端不足患也愚所謂非私史之自能爲異端者此也昔者道學之統嘗一矣將爲愚人耶曰困焉勉焉將爲賢人耶曰擇焉執焉聖人則天聰明矣然且憤忘食思忘寢七十而後敢從心所欲則是無人弗學而亦無人不稟於聖人之學也無人不學則外道不得作無人不稟於聖人之學則外道不敢作也仲尼沒而微言絕七十子喪而大義乖杏壇洙泗之塗過而不問於是外道興焉若莊生之敍九家苟況之非十二子凡似是之說皆相望於子思孟軻之世然不聞爲吾道害何也彼二子者紹聞一家之遺私淑五世之內其脈眞故詮言絕肖其祖其傳的故覺世不愧於師兩間位育收諸未發之中千聖淵源發於幾希之竅故能叩扃啟鑰振瞶鼓聾若索隱行怪孔子之所憂詖淫邪�楊墨之所據者莫不望洋而嘆見睍曰消苟其來歸卽天包而海納之矣繇斯以譚道學之統惟聖人能一之無聖人而絕有賢人而接亦不患異端也愚所謂非外道之自爲異端者此也私史之日煩也其在晉魏之後乎有家乘有郡書有偏記有小錄有逸事有瑣言有別傳皆謂之私史私史者史之惑術也其言出於朝士者也則以爲實歷而有稽其言出於野士者也則以爲虛中而無據淩誶之事察士之所求也刻核之言不肖者之所索也非史家之異端可乎𨿽然非私中之私也未甚異也以言其厚誣則失人之科而非舞文之罪也以言其不根則供笑之優而非憎主之盜也以言其承虛則吠聲之犬而非含沙之魚也以言其淺膚則陷井之鼃而非黎丘之鬼也至於宋而遂有不可詰者讀碧雲騢而先憂後樂但�語耳讀孔氏野史而焚香告天定欺人耳王元之不得志於史職也則有建隆遺事以修怨焉若無意於趙韓王也有林希古黨於章慞也則爲林氏野史以蓋愆焉若持平於元佑諸君子也者其設心積慮將使姱修之士蒙疵颣於汗靑黠詐之夫掩肺肝於白日而不爲異中之異哉宋臣李天性患之於是取名臣之受誣而的然有據者案而斷之曰典故辧疑誠史家之金湯乎而執事猶若有未盡者何也豈以正史之中亦有升天按地上下其手者耶亦有茹霜噴露寒暖其筆者耶無論魏收仱玄之於班掾何爲耶無論陳壽歐公之於錢氏何爲耶卽厚誅叢史以如鉤而薄貸蘭臺之亦黨何以服魏秦諸人之心而關其日也且大熙寧之事苻離之役宋之大關鍵也以實錄不能正而尊堯錄正之以時政記不敢書而齊東埜語書之豈得謂私史之中無如陳瓘周密其人而略無助於謀野之獲哉今宋史具在謂宜仿唐書紏繆之意刋其曲筆歸之雅迹亦千載一快也外道之日繁也其在戰國之後乎有諸子學若管商者有注疏學若服鄭者有老莊學若晉之王何者有釋典學若唐之房融梁肅者有禪宗學若宋之張天覺張無垢者同謂之外道外者吾道之岐路也有聖法以爲之藉則康聽惑有巨子以爲之驅則風尙成遊方之外放誕者適也解世之紛髙曠者趨也不謂之異端可乎然未異也非同中之異也言乎其相畸則門外之敵而非室中之戈也言乎其相濫則涇渭之分而非淄澠之合也言乎其相形則楡枋之飛而非修明之彩也言乎其相親則分席之交而非攣子之似也至於道學之中乃有不可曉者金溪以養性爲宗也而欲廢格物近於動念卽乖者焉楊簡以滅意爲宗也而曰底用思爲近於疑處卽魔者焉釋之所爭者神不滅也江門則易之日至神而把柄可見矣禪之所默者知之一字也文成則易之曰良知而面目畢露矣此皆與濂洛君子生則同修闕裏之言沒則共廁兩楹之奠而何其同中之異如此哉先臣羅欲順憂之於是取諸儒之逃禪而顯然近理者案而斷之曰困知錄誠正學之金篦乎而執事�若有未盡者何也豈以時雨之化亦有爲上智設者耶豈以狥象之獘亦有與玩物同者耶夢寐卽白晝之爲屋漏卽康衢之見又何求多於子靜耶寧爲眞狂無爲眞鄕願又何苛責於伯安耶卽捨其完爍之懿而惟撿其毫釐之差何以服子靜諸公之心而奪之符也且夫藏室之老西方之曇二氏之眞鼻祖也猶龍之嘆同世而弗攻有聖之稱先時而懸斷豈以楊陸諸子故嘗辟邪崇正者而反麾諸門墻之外哉今諸語錄具在謂宜於性理一書之外總其條貫別其門庭亦千載指南也宋之鄙人有寶其刓鏡者過於肆見秦宮之匜直洞其膽乃自失也此史學諭也有學歌者自以盡師之巧咀辭去其師爲送歸之曲聲振林木響遏行雲而後終身不敢言去此道學諭也𨿽然今之彈事史也能皆得情乎吾恐白簡之鏌鎁不憯於稗宮之刺客也今之剡薦史也能無虛美乎吾恐滿牘之吹噓不重於一字之華衮也今之庠序學也能不長傲乎吾恐處士橫而憂在君父二氏之徒其有辭矣今之詞章學也能守傳注乎吾恐弔詭勝而憂在人心朱子之脈從此遂絕矣語曰學視者先見輿薪學聽者先聞撞鐘此今日史學道學之所急者也

○問唐有哲人奇士隱淪屠釣科而劉邵復推本觀奇之繆乃士亦何必奇虞周之才盛矣無奇也兔置之詩鄭氏以爲野人美閎夭散宜生而作不然豈其幹城腹心而遺之野乎乃叔世戰爭之秋天下果有奇士若啇人也而存鄭九十老人也而力能出秦救以存魏處士也而滅烏丸土人也而止王宗侃使不復淘虜布衣也而起義以抗金亮下第進士也而以空頭敕徵兵五千解澧鼎諸州之危此其人皆倜儻負才萬不試而出一焉猶足以修國家之急又往往能逃之爵賞之外或物色之不可得何奇也諸士試按次其事而評之可乎宋範仲淹蘇洵蘇軾泰觀之建議皆急奇士不難越拘攣以搜巖穴然觀古將相大臣如裴度烏重胤則旣試之效矣而識者猶有李元平劉秩之懼豈知人善任有未易言者與今方內久安人材靡於豢養謂宜有不測之察舉以收嵚■﹝山欹﹞歷落穎脫絕倫之士而樂浪之役布衣輕俠稍一嘗指乃天下之責四面至矣明詔方逮治之以正欺紿之罪豈不當哉𨿽然懲於若輩而謂仲淹蘇洵諸子之論亦可一切廢者否也玆欲使眞僞�分羣策畢舉操何術而可

自昔謀國者曷嘗不與豪儁共功烈乎張百目以爲羅是恢弘之遠略也乘眾尢以爲翼是忠篤之長慮也得一士而制千里之難舉一人而開匯徵之門壯尊俎之折沖洗山川之閼滯顧不韙哉𨿽然事有同指而異歸同情而異效者何也人固不易知用人亦不易也與之爲有方豪傑之士或逸而出焉與之爲無方嵬譎之士或貿而入焉是敗道也敗生懲懲生疑遂曰天下果無奇士夫使賢知長往而姦雄竊笑者必繇此矣此之不可不辧也蓋劉邵有用奇之論而世多非之曰士要於適用已耳常人吉士自古所須絕智異能世不多得用人者不出乎莫不然之數而道乎百無一人之行非儀的也吁此豈以常人吉士者處於才不才之間固機緘謹營壘立於不敗巧於用短者乎又豈以絕智異能者閃爍不測詭故不情吐霧五里揮日三捨蹈險若騖與沒俱出以人國僥幸者乎非也制治未亂謂之常人勱相國家謂之吉士吉士非奇士弗勝而能爲常人者能爲非常人者也今夫解臚理腦刳腹滌藏醫之奇者也未若肌膚之治之尢奇也動於九天藏於九地戰之奇者也未若上兵伐謀之尢奇也不講於用奇之說而但以溫平無毒之劑爲善醫堅璧淸野之師爲良將吾不知其能終無患乎且夫人固有一不爲少萬不爲多者五人曰茂十人曰選百人曰俊千人曰英倍英曰賢倍萬曰傑萬傑曰聖此皆絕智異能之別名也天下之髙以爲三公一國之髙以爲九卿一州之髙以爲二十七大夫一鄕之髙以爲八十一元士聖人在上百里而有一賢則猶無有也王道衰微千里而有一賢則猶比肩也故曰亂國之廷無人焉無人者非無人也蚉負山鼎折足視其印固已累累而綬固已若若矣邵之言用奇得無意乎昔者堯舜之世比屋可封唐虞稽古建官惟百以官不勝少以賢不勝多以十六族則不能舉以萬邦黎獻則不盡臣以巖居穴處許由巢父州伯石尹之徒則不能致然而謂之野無遺賢何則彼其五臣九官皆萬傑之聖也一璣衡而測天地之度一干羽而動頑苗之格一手一足之烈而偃四海之洪波一奇一偶之迹而發九疇之祕藏以非常之人致非常之績𨿽有遺賢焉猶之乎無遺也蓋其所謂無奇��公旦以碩膚之度弘�握之勤所執贄而見者十人還贄而相見者三十人貌�之士者百有餘人欲言而請畢事者千有餘人於是得三士焉以定天下所籠致若彼所推擇若此無亦惟是天下之選是崇是急豈其簿收白屋之譽爲今觀其布月令則仲春聘名士季夏贊傑儁不問時矣訓商奄則曰廸簡在王廷有服在大僚不問仇矣系九兩則曰友以任得民藪以富得民不問官矣麗八議則曰議賢曰議能不問疵矣士生是時苟有絕智異能無不承光仰流赴尊帝之求而與賓王之列能眇天下而不稱奇才焉略眇天下而不稱奇謀焉直眇天下而不稱奇節焉勛眇天下而不稱奇功焉非無奇也燕函粵鏄夫人而能爲也雄駿不創壽於旗幢豪傑不勒名於盤盂無事而表異也烏乎奇烏乎不奇奇士之有聞也多於三季之衰戰伐之世矣封略之內莫非君土食土之毛莫非王臣計過憂天義不逃雨如此者奇天下盡亂無有安國一國盡亂無有安家完卵於巢解醉以酒如此者則又奇鶴實承軒予何能戰鶩有餘食士饑欲死急而不之應是果知我也出而圖吾君是使失士者愧也如此者則又奇生厚則安存之慮深事苦則矜全之情薄以金注者惛也以瓦注者巧也彼飽而不飛此困而思鬭如此者則又奇屠龍之術當年莫試失矢之壺千金可享技癢而不禁貨畸而欲�如此者則又奇名未聞於人建鼓而行之能已見於世善刀而藏之不爲爵勉不爲祿勸以憂社稷者貞士之槪也排難解紛而輒取者商賈之行而義之所不敢出也如此者則又奇蓋執事所問弦髙諸人大都近是矣方秦之襲鄭也弦髙販於周以乘韋先十二牛犒之孟明曰鄭有備矣捲甲而還語曰智貴卒力貴突弦髙有焉方楚之攻魏也魏使人求救於秦秦救不出於是唐且九十餘矣西說秦王秦王爲之濟師而魏故得無恙也詩曰辭之懌矣民之莫矣唐且以之烏丸數擾北邊田疇躬耕徐無山中者耳不數年威信大行鮮卑致貢烏丸竟受首焉王宗侃淘虜彭州王先成與眾同患者耳一出奇而流亡盡出宗侃意消百姓得復業焉此二子者無半通之綸一尺之銅而屹然以其身捍大患庶幾哉社稷之福矣當宋紹興時有以忠義三百人復沂海諸州而金主亮環攻之不得志者魏勝也當宋開慶時有以不知誰何之卒五千人保澧鼎諸州而制使物色之不能得者張惟孝也此二子者不費一斗粟不掛一領甲而毅然以其身敵王愾庶幾哉尊攘之義矣不得爲奇士乎哉𨿽然卻敵者奇矣而寄斥堠於塗之人何其危也請援者奇矣而制國命於辯士之舌何其無策也田疇先成之計奇矣而當時之牧民禦眾者何如也魏勝惟孝之兵奇矣而當時之橫門專閫者何如也爲國家計與其藿食者之善謀不如肉食者之無憤也爲諸子計與其生而爲亂世之奇士孰若用而爲治世之能臣也且夫權藉者萬物之率也而時勢者百事之長也無權藉背時勢萬不試而出一焉猶尙如是況於順風而招登髙而呼騁逸足於康莊縱遊鱗於大壑其所成就不尢足稱哉故有言信義可疆而豪傑不可學者蘇洵也有請兩制大臣密舉忠義有謀之人邊塞武臣陰求壯勇出羣之士者範仲淹也有謂成才不易得而奇材最可惜者秦觀也有請破康人之論開功名之門者蘇軾也言人人殊皆欲國家收奇士之用而已矣乃執事顧患其若房管之於劉秩關播之於李元平者何哉善乎劉邵推言之也曰用奇有二尢之失尢玅與尢虛者也夫尢玅之人被褐懷王者也吾愛吾鼎者也若滅若滅者也不飛不鳴者也眈眈逐逐者也望之似木雞者也不爲鼯鼠發機者也尢虛者不然乘人鬭捷者也喙長三尺者也羊質虎皮者也鴟義矯虔者也借叢馮社者也鮒人鯢居者也不盡狗馬者也故曰尢玅之人多含精尢虛之人多瑰姿彼含精而我皮相則失之彼瑰姿而我舉肥則又失之而且曰使貪耶是相於賄也使詐耶是相於姦也舉盜而盜耳舉虜而虜耳不亦輕朝廷薄巖穴之士耶是故莫急於知人莫要於善用夫知人難也造事者能知人虛懷者能知人廣詢者能知人去讒者能知人善任難也禮士者能用人因應者能用人推誠者能用人一權者能用人今夫以愚欺智罔弗察也以私投私罔弗愛也兼聽之言罔弗公也偏聽之言罔弗私也造事則權度精虛懷則藩籬撤廣詢則以耳正目去讒則以心正耳皆知人之術也士故有志不可豢也材各有宜不可枉也信而見疑不可任賢也能而復禦不可用將也禮士則士殉知因應則官任器推誠則心膂輸一權則手足展皆用人之道也斯以萬舉而萬當也不然愼勿言用奇哉方東事之興也蓋亦有布衣輕俠深入虎穴矣過而信之則遂以爲陸賈爲酈生過而疑之則遂以爲巫臣爲趙信今其言多鑿空效如捉影曾不得雞嗚狗盜之用而顧有剖胎焚夭之名世有姦雄心以覘朝廷之深淺矣要以國家賞太輕罰太重資格太拘文法太刻自勞臣力吏終身自墮者何限而況艸澤之士乎其爲沈淪可勝道哉夫豪傑猶龍也寸雲尺霧澍雨百里則執事所稱者是已元平劉秩其土龍乎蓋又有毒龍焉其怒而飛白日晦而海水立髙歡李密輩莽與好龍不得眞則毒龍端可慮矣

◆募緣疏

積慶寺建禪堂疏

玄墓造殿疏

古杏募緣疏

上海縣龍華寺建藏經閣疏

建石殿疏

重修積慶寺募緣疏

重修新橋募緣疏

飯僧疏

化佛燈疏

募齋疏

爲劉居士題疏

題古潭疏

重建虎丘禪寺募綠疏

○積慶寺建禪堂疏

積慶寺後有宅一區是先伯之故廬本給孤之初地厥考肯堂厥子構人都非矣南方入定北方起僧其病諸𨿽污泥不礙蓮花而穢土難參香積每梵鐘之到枕似得皈依或勃溪之度垣殊妨晏坐非維摩搏取三千界乃歌利割截無邊身雲水褁足而不來居士攢眉而便去必有布金之緣如水投水庶成捨宅之事以空還空庶子首作金湯素庵因而荷擔願我同志咸廣擅門捐彼杖頭��余展此架裟一角地叢林廢叢林興衣缽宛爾招提遊招提宿社開乎

○玄墓造殿疏

姑蘇有玄墓者蓋震澤之上游梵天之靈境也雪暎梅花似得孤山之路泉歸蓮社如遊慧遠之林昔萬松曾一口吸盡具區今僧灌披三條悟明大事荊蓁旣剪輪奐將興𨿽蘭亭故有茂林船子上無片瓦念佛地有金尙資檀度而僧人作定反與道謀信能傾瓶缽之餘嬴便可落招提而遊宿多材爲林不取期於一歲善因成果是所望於十方嗟乎昔也僻島窮巖尙有禦花之鳥今也朱門大宅閴如緣木之魚何則名聞旣普剎那而化寶坊感應未交畢世而難茆蓋欲攝慳貪之種須豎精進之幢不日成之吾筆非椽斯言左劵哉

○古杏募緣疏

此旃檀林有文杏樹𨿽老僧過其甲子實古剎齊其春秋半瘁半榮或娑羅之受記一花五葉值少林之懸絲有僧以成法破法皆爲涅盤欲樹之舍身分身而作佛事匠石屢顧斧柯將尋嗟乎末劫攛販如來佛猶不免樹何以堪哉章吉用等捐布地之數金壽參霄之百尺恆使僧不有而俗復不有如連雞之難棲庶幾才亦全而不才亦全免萬牛之回首人閱樹樹閱人畢竟人能呵護�視今今視昔直須今作津梁若也勿剪勿伐嘗存鳥屋之思則何壞何成共證鳥窠之法矣

○上海縣龍華寺建藏經閣疏

今海內奉大雄之教甚盛列剎相望不知其數矣其得敕賜大藏經五千四百八十卷者蓋寥寥乎千里而遙曾無一焉間有之必其封望之名山如三峩五嶽者又不然則如陪京興都神靈之發迹也又不然則如金焦落伽江海之奧區也乃玆海邑之在郡縣間其彈丸乎龍華寺之在名藍淨剎間其秭米乎而得與於敕賜之一數譬夫幽人寒畯而與將相大���帶礪之封豈不異數中之尢異哉𨿽然匹夫而帶礪也則有濯磨修餙以荷姝寵耳蕞爾叢林而聖天子之法施及�則必爲聖天子弘法弘法���於闡教故夫建閣以庀藏集僧以翻經作室以安僧聚糧以接眾使平原易地而勝於江山僻壤孤村而壯於都會�數事何可一廢吾聞佛法付囑在天王帝釋龍華建於錢忠懿王而賜藏在今皇帝帝王之事古今一揆矣代之有終者非此方眾庶而誰望

○建石殿疏

近時法師有造銅殿者有造法華鐘者皆已成就爲震旦希有功徳至爲石殿而四壁刻法華經者其事尢勝何則銅殿可欲石殿無可欲無可欲則其傳永也壁經易讀鐘經不易讀易讀則其教普也是爲萬緣和尙之發心余爲手寫序品第一又以詫於諸同心者書且刻之此經此石此因此願此開示此悟入盡未來際無有窮盡是舉也𨿽謂靈山一會可矣

○重修積慶寺募緣疏

江以南列剎相望未有稱坐化庵者惟吾郡積慶寺元壽堂祖師之肉身在焉是以得名自元至今三百餘年矣夫以地水火風之幻軀靈光巋若而宴坐經行之淨域風雨漂搖豈壽師護法弘誓之願乎宿乘非至人所戀而茇樹亦後代遐思膽祖容者旣作希有想皈敬想則此等之栴檀瑞像卽師之七寶臺此寺之苔蘚閒房卽祖之方丈室忍視其日就傾圯而使詩人有禪宮亦銷歇之篇與世尊亦塵埃之嘆耶且其求易供其出易核無王珣捨武丘之千問龐蘊擲湘流之百萬證明功徳有壽堂祖師良足起信非若他方興作始則建鼓而招後乃空華不實敢以諗於檀施者

○重修新橋募緣疏

範龍圖詩云一棹危於葉旁觀亦損神他時在平地莫忘險中人余頃度婁水之新橋頗念斯語觀其柱欹材朽無風自搖承足之處支離不屬垂垂欲墮剎那失足便入魚腸吁嗟險巇乎危哉彭祖懸絙而觀井王陽望棧而回車尊生之人不過此橋過橋者復不念險中人當誰望耶余故稍爲捐貲且以論於同心者

○飯僧疏

淨土卽禪也飯僧與放生卽淨土也離饑火得正命食非飯僧境界乎離怖畏得意生身非放生境界乎本迹𨿽殊不思議一也是故飯一僧與供養十方賢聖等無有異治一生與度盡恆沙物命等無有異兩者剎那運心與盡未來際永不退轉等無有異在修淨土者弘願深悲植此徳本耳靜方禪師之說彌陀經也諸檀越之飯僧以百計放生以千萬計也此吾郡之現淨土相也吾聞優缽羅花千年一開花旣開矣各檀越勿生退轉心以圓此果可也余請先登以導焉

○化佛燈疏

迦文佛坐道場四十九年不說一字慧度僧造藏經千五餘卷不掛一錢蓋眾生現行具有檀那之因而法道流通或當時節之至於是慳貪蠲破勝果圓成娑羅向東而榮貝葉從空而墜矣嗟乎永嘉欲粉骨粉身以酬恩永明欲皮紙骨筆而繕寫況於捐此朽貫續佛智燈寔人天之福田豈衲僧之家具然而顚倒見無難遭想有情耽世樂委用恢等泥沙事涉法林護錢不啻腦髓將使閱百繇旬無一經徧四天下無一藏矣凡我同志勿受邪困若也祇樹孤園仍見黃金之布地庶幾吳門�練忽見白馬之追風

○募齋疏

法輪未展先展食輪十萬八千人俱遊香積土𨿽然人人喫飯不曾咬一顆米是名不住相布施是名眞法供養廣上人發願如是如是

○爲劉居士題疏

昔有龐居士擲百萬於湘流今有劉居士破家散宅行五千藏於赤縣神州其友不必簪紱而惟天親無著之相求子不必祿仕而以探微道子爲貽謀行無人損心與天遊富可使貧深悟無常之理化而無怛當乘大願之舟

○題古潭疏

三峩髙出五嶽秀甲九州島島震旦第一山也余嘗爲僧書云五嶽之外峩嶽最髙六度之中檀度爲上蓋以先施者今日爲古潭舉之

○重建虎丘禪寺募綠疏

虎丘禪寺者大吳勝壤西晉名藍爲王珣捨宅之破荒亦支遁買山之小隱龍宮鷲嶺與云日而蔽虧鳥革�飛極人天之巨麗蓋形家以眾大取小故南朝四百八十寺爲最尊而釋子以弘法付僧故竺典五千餘函其恆轉者也盛衰相禪成壞本空始睿皇帝己巳之年罹郁攸氏丙丁之罄歷元初屇陽九再逢突如其焚向邇不戢長�反風鮮應徵君噀酒無靈聽經石饒貯千頃火雲可中亭無恙一方明月丹霞全提正令若一佛二佛之可燒趙州橫肆宗鋒謂木佛金佛之難度堂堂像設莫捄頭然訿訿闡提懼懷腹誹疑護法之神通污漫使太乙之定數堅牢生退轉心斷皈依種矣余聞而訶之曰是何言與是烏知佛恩之廣大佛戒之密嚴與何以言之今者八紘之內一紀以來遼薊則猰■﹝犭兪﹞未剪黔巫則干羽猶賒骨以澤量燐多夜爛而惟是吳水吳山晏然樂郊樂國豈非沿蕭梁有漏之果燻眾生慈善之根佛寶法寶隨蓮宇以紹隆刀塗血塗際棘林而跳出寧得歲以及此何戴天而忘之耶若乃茂苑長洲舊是管弦之地樓船簫皷慣爲遊冶之場晨鐘夕梵雜釵釧聲鮑肆屠門混旃檀供諸輕垢罪訌梵綱條歲月滋深天龍積慍出異災而徽眾委焦土以爲師契經云共業所感者非耶夫共業所感者仍須以共業消之譬夫因地倒而因地興反手云而覆手雨奚必待身爲牀痤徧三千有若个地布金錢先四眾鋤其穢而淨者現捨有舊而新是圖天火有同人之文澤火有革故之象祝融峯淸涼寺境在人移毗耶室香積邦土緣心造則三十二相重瞻善逝之眞容五十三參復開彌勒之樓閣矣滇勿銖銖兩兩靳泉府之一毛故常剎剎塵塵奉檀門於六度援毫前導拭目觀成謹疏

◆銘

原心亭銘﹝館課﹞

犀角銘﹝爲王圭叔觀察﹞

附復書

天然幾銘

○原心亭銘【館課】

三木未分渾淪一气气本靈虛陶鼓天地天地有心惟人攸寄圓顱方趾含陰抱陽中有王者巍巍堂堂經緯萬行綱紀五常人各有心心無形相焦火凝冰膈膜蔽障非心本初如鏡現相像本不有鑑常自空寂然不動感而遂通虛非罔覺應不失宗以靜爲心心不屬靜喜怒哀樂竅於眞性檻馬牢猿彌增躁競以動爲心動卽屬情欲也無涯聲色縱橫隨波逐浪醉死夢生是以學人識心爲要旣識眞心觸機是道糟粕非麤神化非玅何以識之心有靜時靜而忽應不及思維未發气象於此可知旣已知之存養省察活潑潑地常惺惺法習而安焉先登捨筏亭揭原心至教是存銘以志警丹書並尊

○犀角銘【爲王圭叔觀察】

非熊非羆厥獲維犀利用行師非金非玉厥觴維角大斗斯酌文武孝友執訊獲醜彤弓兕觥燕喜則有叔作寶尊章帝之佑有酒如淮有福如酒王氏子孫永保受

○附復書

明公文武忠孝世濟其美往者絕鯨波劘虎穴廓淸三韓撫定卭�有存與國拓土疆乏殊勛而讒人蔽之未耀於光明天用錫金殊物以彰公之功此嶷者角也無謂玩物杳杳冥冥其中有精若照鬼之鏡驅山之鐸公輔之刀除毒之劍濯河之璧記事之珠龍濱之墨自公佩服以來必有鬼神潛衛吉祥咸集而公不自知者陰符經曰食其時百骸理以爲如意乎手食也以爲假山乎日食也手食日食孰口食親乎琢之爲杯日飲醇酒數斗必收刀圭之用以堅報主之身何則虫之蟄下聚於足犀之炁上聚於角犀與蚌不同類而其采吸月華則同蚌得月則珠生犀得月則紋生皆通靈之物也曩聞之劉大夫在海南見一犀觥等犀也而實之以酒浮光晃耀跳丸蕩摩晝輪紅而夕輪白劉不解郤之惜此夫叔夜之失石髓者也犀角度三尺以上此自犀中龍剖之必有奇治以爲杯寧待邀明月明月自貯楞嚴所云十種仙人有堅固日月而止性命者公坐進此道矣公若曰吾趣向宗乘十種仙人法塵影事未足當吾犀辟也則請以觴借野叟爲一日之用野叟試其何如杯銘應教作數言則遊方之內者也

○天然幾銘

南海之南輪囷離只棲鶻屯云騰蛟致雨其生也不知幾千年其來也不知幾萬里君子所憑能勝則喜

◆誥

二十八宿寶硯誥

○二十八宿寶硯誥

龍尾之質鳳池之凹端州東井昆吾寶刀眞如兔角贗如牛笆神藏鬼護余也實遭其紋柳浪其韻云■﹝金敖﹞不砥而平不危而髙月尙圓魄斗轉星杓如玉有筍如琴有軫非鸜鵒來乃璇璣本如手之膩文心是引石室參羅雲臺可凖婁明𨿽瑩混沌詎損昔余東壁子虛長揚爾不余拙亢彼奎艸今命爾翼畢世相將餘如木雞觜距忽張月氐非遠芝房非祥塵土腸胃守黑乃臧延於世冑箕裘之藏歲次鶉火日中星昴大史氏著寶硯眞誥

◆像贊

定光佛像贊

大士像贊

十六羅漢像贊

佛贊

達摩像贊

飛霞大仙像贊

希夷像贊

緱山玉太史像贊

奉常沈日峯像贊

馮少墟橡贊

施奕之像贊﹝有序﹞

宇溪陸隱君像贊

陳丸余像贊

馮忠襄公像贊

海道人像贊

覺虛師像贊﹝有序﹞

題延生像贊

夜臺禪師像贊

諸徳祖像贊

得岸杲公小像贊

沈華齋先生像贊

周虞卿小像贊

盧原甫像贊

題蔡道寅小像贊

環溪陸居士像贊

塵隱居士像贊

周公美像贊

吳江村像贊

施沛然像贊

沈海�像贊

澄源上人像贊

孫儀蜃像贊

丁南羽像贊

喬方伯像贊

劉松野像贊

夏有之文學像贊

吳問生像贊

姚五山像贊

潘泰鴻像贊

○定光佛像贊

木佛不度鑪金佛不度火四大所和合孰是眞法身定光是何人幻形亦常住水浸浸不爛火燒燒不著父母所生骨堅固如金剛或名長耳僧或名宗慧師遊戲大神通而依寂光土以依寂光故無把茅蓋頭莊嚴此道場坡公猶欠事有�檀度者見佛亦非難錢貝不唐捐人天成善果

○大士像贊

兢伽剎內古如來又何毫端現寶臺欲識大悲眞面目十方鐘鼓普門

○十六羅漢像贊

獨有一尊者過海不赤���何物行初無一物著

○佛贊

火焰轉法輪象上無轍迹欲知不二門無智亦無得

○達摩像贊

依經解義三世佛窟離經一字卽同魔說佛魔俱掃是系驢獗曠然無聖解語非舌瞻對師容少林衣缽

○飛霞大仙像贊

文皇本固時胡瀠奉詔旨旁求汀海間歷�徙爲爾忽日開�面云類純陽子虯須而鶴骨臞肥稍異耳淸都故翺翔塵世亦覯止鏡光因像現鐘聲隨叩起飛霞若再攀頂禮首重稽

○希夷像贊

白驢入華山劍客心已了猶嫌愛睡歌不如一宿覺

○緱山玉太史像贊

冰壺方潔玉尺鎭浮介不崖異和不比周盎今如春肅兮似秋畫地而蹈虛已以遊履盈若墜疾惡如仇振衣千古撿鏡九流胸蟠錦繡腹貯墳丘單辭月旦尺牘天球气劘鹿角聲動螭頭鶴鳴子和克紹箕裘魯前周後國論家謀無子牟戀懷杞人憂不朽著述秀甲九州島島平視元美齊肩用修若相門之有相則贊皇忠宣之儔吁嗟乎修名旣立大命不猶將托豪翰寫神照終愧於道子與僧繇

○奉常沈日峯像贊

東海鐘靈婁多耆碩公也後起先民時惑方潔冰壺持平玉尺不競不絿有孝有徳神祖端居釜鬵相隔天官子部升觀靡測姚江髙邑克舉其職公鼎爲三聲光奕奕勁骨衝襟朗鑑淵識周踐望郎星霜數易爰從民譽首正選席抑躁懲貪表微揚側舐犢柔情冥鴻健翮老洫成怒我道正直瞠目雲霄初衣蘿薜挫廉鏟采息交掃迹蘭剪方悲梁傾見迫筮仕花封民巖洞晰澤�不覃獘罔不革或屍而祝或社而稷入棘程材以充貢藉爨下收桐璞中辧璧寸晷槱薪爲國��文苑循良不磨史冊傳神寫照索隱探賾身無私藏半鐶寸帛口誦白華目迷赤仄君賜爲養親顏以懌甘毳之進廁■﹝犭兪﹞之滌尋常稱孝度越千百憶忝維桑從遊交戟月旦子將玉山叔則音容𨿽杳風義如覿豹變之一班可窺虎頭之三毛或益�

○馮少墟橡贊

亭亭鶴骨噦噦鳳鳴徳符春藹正气秋澄萬物同體一介必矜白玉絕颣朱絲爲繩茂叔之胸中灑落子輿之璧立崚嶒聖脈獨契關學大興自南自北如車指路橫說豎說如水建並﹖令其隱也太華增而重其出也黃河忽而淸豈待形求於巖野固將金鑄於帝廷者耶

○施奕之像贊【有序】

奕之爲七閩大將軍之從子少從將軍學書劍已復解音律盡其玅理吳中老宿往往避匿以爲弗如然又攜陰符一卷日箋且誦嘗以訓兒絕口不及琴襆箏柱間冷淡生活欲有所用其未足也兒十三善劍槊

施於東海蝥弧甲族武溪馬援樓船楊僕將門有將知足之足自隱於聲若沈於陸絲不如竹竹不如肉天籟人籟滿溪滿谷出塞入塞之歌大垂小垂之曲惟殺奪之自如知雅歌之可續能走胡騎於參差能挫秦威於鉛築有兒墮地气吞牛劍舞崩奔誇逐鹿乃知壯夫弦上之聲如道者桑中之宿吾安得以伶師琴友而目之哉

○宇溪陸隱君像贊

是廣顙而丰頤爲有道之腴是白�而方袍則隱徳之儒於思戟張若抵掌當世而便便之腹又可容數輩而貯羣書人以爲受計倪而耦陶朱我則欲進君於松陵笠澤之間而與俱

○陳丸余像贊

何然而不肥以不食五侯之鯖也胡然而不臒以不賫千里之糧也以爲任俠豪而常守其括囊以爲禮法士而嘗遊於醉之鄕蓋君家有孟公有仲舉而立乎其中央

○馮忠襄公像贊

吉甫文武張仲孝友佐帝中興象天患斗立徳立功可大可久堯階指佞虞廷代狩禹鼎伏姦�匜照蔀神策天閒宜左宜右彤矢登壇金章系肘斤斧寬髀昭蘇枯朽挽童牛鼻扼風馬首戎消於莽鳯鳴於阜伏鉞臨邊素書夙受熊羆桓桓公侯紏紏刁鬥秋閒氈裘夜走出將入相鷹揚�負營丘尙父召南壽耈詘彼賈餌堅吾墨守卒賴吁謨以驅小醜釜銘五熟秬錫二鹵礪山帶河周前�後廈庇萬間被覆九有黃裳元吉自賁無咎神宇摹淸情田寫厚營海其目補天其手信社稷之元臣而韓範之爲偶者耶

○海道人像贊

頭陀刻苦羽人瀟灑以淸淨心遊翰墨海米顚之絕伎可追玄度之家風猶在

○覺虛師像贊【有序】

覺虛開堂吾郡北禪舉揚宗乘以佐講經人得聞所未聞及讀雪浪此語乃知曹溪衣缽信有所自吾嘗論法華以貪起教楞嚴以媱起教華嚴以癡起教雪浪每首肯之覺虛於此必不疑也於其行贈之以言

虛非不覺是覺亦虛太虛同體無欠無餘僧繇難貌海墨難書洞下兒孫其解此者與

○題延生像贊

長松落落白石齒齒揮塵談玄韙哉二士

○夜臺禪師像贊

歲在甲辰夜臺訪余南屏請書牓書三於五臺曰金色世界於峩嵋曰銀色世界於補陀曰琉璃世界丁未又書離垢世界以寘九華先是丁酉余遊九華有題額三大字寺弗戒於火而余書獨存似有緣合師之屬余書以此乃其意已在此四世界中矣今其投身大海蓋與琉璃世界相應也因瞻遺像澘然贊之假四大以成身還四大而莫靳斯造化之逋民非覺王之所訓惟其生也若浮故其死也若遊原以水而入水乃在流而返流不受逼於四山奚妄認乎一漚枯情塵於沃焦之土而蕩壽相於�之洲嗟乎普化搖鐸而入云吾師捨筏而蹈海末後一句希奇精彩龍王順風而迎象眾望洋而駭滄溟之水皆立金剛之體不壞淸涼山上腳頭禪寂滅海中得自在

○諸徳祖像贊

臯門安隱燕市藏名騷人劍客畵史墨卿五雲彩筆五嶽豪情太丘之道自廣季布之諾不輕躬昂藏而玉舉神瑩徹以霜淸𨿽能摹其形照而安能寫其心神

○得岸杲公小像贊

萬像森羅內有茶星應眞方廣乳花滿缾是甘露滅是幽蘭馨飽能使消老可復丁道與之貌天與之形待汝一口吸盡西江水拉陸鴻漸而遊趙州之庭

○沈華齋先生像贊

先生之少也周貧給乏而恥言治生先生之壯也含眞葆和而善譚長生先生之晚也灰形滅質而卒歸無生嗚呼其斯以爲華齋先生

○周虞卿小像贊

溫乎其度烱乎其衷奕如搜句思詩有覆某功尙書期會曾不顧名嶽遨遊道不窮

○盧原甫像贊

原甫自號珠江漁父旣書弁卷首復爲題之

元气爲舟才情爲柁泛學海之茫茫遵驪淵而得路緣蓑靑笠制荷芰以相參空鉤意釣棄陽鱎而不顧賦心故楚澤之騷狂態乃桐江之故

○題蔡道寅小像贊

井丹髙潔季野春秋外晦內朗人貌天遊啟期三樂孫公四休寫經成篋退筆成丘無心道人有發緇流是以欣然而常笑浩然而忘憂其鹿門居十之儔歟

○環溪陸居士像贊

素封之富富於錢刀心𨿽薄之亦是以豪學士之富富於經史亦旣兼之不爲羔雉其居也一息而千秋其遊也每無糧而千里易稱嗃嗃見家政之肅雍詩詠振振樂子孫之蕃祉實市隱而天遊非說鈴與書肆

○塵隱居士像贊

此餘丁亥年爲平湖馮季山先生贊也申午先生已千古贊所謂東方避金門者竟不及酬今爲欽仲再書感慨系之矣

神儀靜適韻度矜莊其志則潔其行則芳乃繩乃矩肯構肯堂孝友立家旣稱萬石兄弟競爽亦曰季方覃精素業標異靑箱賦三都而籍甚抱連城而未償下澤欵叚得少遊之閒曠園林山水類仲長之徜徉方且結羊裘而著書於竹徑行將侶曼倩而避世於帝鄕猗歟人能畫先生之色澤我能畫先生之肺腸

○周公美像贊

斯人也吾見之彥輔之室矣此其避人而耐老者耶吾見之季長之堂矣此其讎經而顧曲者耶吾見之金馬之門矣此其歲星而甘否者耶吾訪之苕溪之濱矣此其釣徒而華屋者耶豪於酒癖於書隱而文俠而儒不可得而親不可得而疏畫史能寫其外之臒而不能寫其中之腴

○吳江村像贊

圖書彛鼎琢玉雕金人食以耳汝衡以心璞中剖璧爨不賞音芾耶瓚耶風流可尋昔人陶隱居云不仵無益之事何以悅有涯之生庶幾似爾之槪其知爾之深者耶

○施沛然像贊

陶弘景龐安常注百艸泛三航惟沛然之�頑靑雲器白墮鄕肱不必三折而眼可見垣一方儒耶仙耶吾安得而罄其藏

○沈海�像贊

其研四聲�八詠者耶其釀白酒畱回仙者耶鶴骨𨿽臒桃顏則腴其鹿門襄陽其列仙之像者耶

○澄源上人像贊

欲堅精進幢先披忍辱鎧天目舊袈裟恥爲兒孫賣求劍似刻舟一漚見全海貌悴而骨剛願力終不攺

○孫儀蜃像贊

白眉最良美髯則賢謙謙君子壇宇自閒曰恭曰儉不敢爲天下先方踵星辰之履忽廢蓼莪之篇人謂君以世祿之家燕處超然我謂君以無涯之智將結爲大年

○丁南羽像贊

布急私交式取不訾以諾以輸君則衷之好義生風緩急詎辭冠則如箕飲不盡卮人■﹝言冏﹞其扃爾固吾圉和同禦寇百難斯舉人癖於錢爾癖於書孝友家摹萬召之餘遺範如存芳聞未謝蓋生而爲徳於鄕沒而可祭於社

○喬方伯像贊

卓爾道骨衝兮素心濯濯冰壺皎皎玉繩有千仭翺翔之气而守之以盈有百煉不折之才而禦之以誠文武是憲夙夜惟寅其謀國也先機於蓄艾其居官也後困於積薪未老懸車惜哉幹城廉鑑一書作我儀刑

○劉松野像贊

使道而可告則人莫不告之於其親然佛之言大報恩也在皈依三寶而染慈親以歷刼之神方松野之守師承詘檀度而自比於韓朱之外臣也且不知寒山爲何如人及其四山相逼一念回光而曰我立寒山則已超之乎去故而卽新蓋疑而信者爲龍華之廣額信而疑者有淨土之迷津此其聞之相去曾何止於隔塵君自以爲寒山而吾以爲龐蘊之後身惟是還金之密用終爲易簀之正因一家眷屬幹蠱�薪斯言也爲朱子提綱而說法亦爲居士寫照而傳眞

○夏有之文學像贊

夏有之文學余門人也其爲人坦中無競外落拓而內行醇至與人交傾蓋如故久要不忘人樂近之性不喜問治生遊迹幾徧天下所得橐中裝隨手散去環堵蕭然常自謂當以樂死竟阨下壽身歿之日家無餘貲所藏者特余書畫數種其子長春文而護撿不愧王謝風間出遺像相視宛然笑語可呼也因爲之贊

同塵和光鞠躬履方不爲理窟不爲智囊不陶糠粃不謀稻粱土木其形龍鳯其章於思華元殊毛謝郎標格興會云上霞翔其人𨿽往其儀不忘肯以化鶴而戀亡羊碧落空空曙星煌煌已遊八極當歸眾香

○吳問生像贊

心樂名山門有喬木行旣亢宗惠能收族惇念本源剏修祠屋若堂若封增膏增馥廣水爲梁荒年爲谷書破五車筆盈五簏豈惟眇封君之素貲蓋亦步韻士之芳躅

○姚五山像贊

時遊畵中山雅有戶外履元方難爲兄季亦難爲弟

○潘泰鴻像贊

淵然若衝頹然若侗家聲世業令徳孝恭繩其祖武綽有父風寄情簪組樂志雲松座上客常滿苴中酒不空其斯爲泰鴻之徳容

門人徐士竑

許經閱

容臺文集卷之七終

●容臺文集卷之八

華亭董其昌著冡孫庭輯

墓志銘

◆墓志銘

封簡討少微許公墓志銘

寺少司馬吳來儀公墓銘

黎平府知府葛川諭公偕配王恭人張恭人合葬墓志銘

中書舍人許玄佑墓志銘

別駕澄源潘公墓志銘

沈髙士公路墓志銘

程栁汀隱君墓志銘

王隱君墓志銘

墨林項公墓志銘

徐豫庵隱君曁配王孺人合葬墓志銘

處士宇溪陸公曁配張孺人合葬墓志銘

龍安府照磨怡泉許公元配沈孺人墓志銘

許伯上配鮑太孺人墓志銘

王母季太恭人墓志銘

祝母陳孺人墓志銘

參軍靜吾賀公墓志銘

大學裁吾汪公墓志銘

劉母吳孺人墓志銘

○封簡討少微許公墓志銘

海虞封太史許公爲諸生時京山李本寧先生序其集行於世矣後十有三年而長公太史屬不佞昌爲埋志讀其狀多序集時所未盡者敢按次而論之曰公名某字某自號少微居士厥先有貴一公者始居海虞貴一生子安安生怡晚怡晚生王﹖勿王﹖勿生■﹝日上永下﹞■﹝日上永下﹞生鐂鐂生神武衛參軍汾是爲秀峯公之考也秀峯公家擅素封豪奢自亢族有訟其田廬爲未析之產者旣判不直業有牘藏邑中乃賂書史且滅其籍無已又盡毀通邑之籍而以爲公罪拷掠備至公不誣服搜其家家人怖散並失公所在無何而直指下檄郡佐核其實事得解乃公密倩鄰導夜走百四十里效秦庭哭爲直指哀憐也當是時公年未舞象邑人稱爲智童孝童云弱冠補博士弟子卽卑卑帖括博雅好古冀爲當世巨儒其學各有師承經史學得之趙文毅公陳莊端公經濟學得之曾魯川公而趙公子玄度陳公子抱衝皆藏書萬卷公與周旋久揚扢甚習漁獵古今貫穿時務凡山經地誌與河渠水利農田兵制無不精討前後邑宰如江夏叚侯試士發策皆時事之要士莫置對公風檐條議燭跋請續鑿鑿中窽段公擊節嘆賞目爲臥龍邑數困於無年徵輸不屬叚公患之公請履畝相視捐其積逋裁其羨稅而復葺其塍圍以時捍患叚侯以扁舟借公朿度邑中利獘犁然縷舉見諸行事言不及私也藍陽耿侯喜談名理尢善韜鈐公與上下其論聲气莫逆嘗密迎公詢武候公陣法亟稱得未曾有郡伯朱公禱雨有應試士以甘雨賦公援筆立奏賦一千三百言似出夙構郡伯大奇之每多士於郡縣有所開陳必推公前爲致辭無弗斂袵長袖善舞多財善賈爲是耶趙文役公里居有元咺之訟乃靑裕子始奴事之後叛之者諸子衿少年連數聚黨以不辱黌序爲辭莫爲趙公明者公獨昌言於眾曰左袒非類不爲黌序辱乎與二三正人白於臺察宵行露宿罔有寧處趙公卽世玄度孤危益莫爲助力公聲罪討逆義無旋顧奴子以重賄求解公叱之自是左袒者手足俱露咋舌匿迹及於正法公力也公𨿽公正發憤乎然不隨人作俠郡伯周公庭朴士士羣起而蹋試院擲果中郡白肩背公伏首揮翰如故或激之曰公乃素剛何怯也公曰男子故當有怯時卽亟攜伯仲深入西山已而諸臺果大索羣噪者而公以先遠莫之害及當事移怒於盧廣文將切責之公乃投袂起白學使者曰難非邑始禍則邑受李代桃殭固已冤矣又波其師不亦枉乎必爾則諸生請俱黜學使者義之並廣文置不問其忍事先幾又如此公屢躓名場豪气不挫迨長公成進士官庶常迎公養宦邸公駕而歷齊魯燕趙之墟弔古懷賢翰墨間作過常山祠北嶽處謂一統之世不當仍石晉之舊移祠於渾源古也艸疏且上不果長公邸中門淸如水公衡气消盡虔修白業焚香趺坐以持佛毌咒放魚鳥爲常每有勝日遊行郊關覽宮闕之壯麗朝會之塡駢興盡而返嘆曰京華之夢止此矣而世何入之深也時趙玄度以秋宮郎入都公與握手道故不勝感慨未幾玄度客死姻家爲難旅櫬幾不得還公揮淚經紀喪事復竭蹷禦侮歸其骨師友深情生死交誼不愧古人矣先是癸亥冬皇子生大慶覃恩公與元配其孺人例及封典待時乃給長公以甲子春授館職公得封如子官已而長公衘命封楚藩已而竣於事方奉公命行營孺人之髙敞而公不待矣哀哉公至性孝友多所收卹不治家人產而爲友朋謀區畫周悉甚於自謀秀峯公田廬旣於終世公坎壇赤貧家無儲粟而落落軒軒無可憐之色食可兼數人饌而或累日不食不言饑家距城一捨屬有所思獨往獨來蒙犯風雨涉水不避門者熟知狀輒爲啟鑰或無所寄宿巡檐而行莫知所之暑月寒窓好集子孫談古今節義事泣數行下京山先生摸寫娓娓入微矣乃餘反復公之遺事若有所得豈其以魯連爲師者耶平原之事公所謂排難解紛而不取輕世肆志而長貧者魯連矣魯連年十二而拄田巴之口公幼智同史稱魯連好奇偉俶儻之策談笑卻秦縱橫百折公雄辯又同若以文論則聊城一書豈思光所敢望公之宗尙吾知其爲此不爲彼也京山先生謂公合於張思光者有五餘擬公於魯連亦然蓋非楊雄之反騷猶束晢之補闕云爾銘曰

虞山芨嶪懸龍門談公振奇道乃尊豹駒鴻鷇旭始暾飛霜之哭雪戴盆無雙江夏何足論詞源浩浩渺無垠逸气噴蕩幡原坤匣中佩劍秋水痕龍淵烈缺相吐吞以冠苴履淸流渾羣輕折軸白日昏摧其角距披其根人綱人紀夙所惇立義不解酬人恩有懷石畫康世屯謀野歷歷詹詹言飲不盡樽貽哲昆九苞符采髙騰騫紫泥丹詔露華溫軺車北指依帝閽摩娑秦篆魯嶧焚髙歌澆酒督亢村景先老筆獨闌翻上林羽獵夕藻繁珠書貝葉涉其藩木雞气守遊徳園胡爲歸來厭世喧乘赤豹兮驂玄猿靈爲箕尾度奎垣怡然委順歸化元龍攄有奇離蠖蟠大招天問耳不類隹城埋玉雙玙璠過而拜者碑可捫惇史徵實永勿諼

○寺少司馬吳來儀公墓銘

往公與少司馬吳公同肄學北雍也時大司成田公甲乙多士而余雨人受國士知遊日暱因問兩尊人何狀皆抱風木恨矣每相欷歔泣下曰古人有親沒而三徵七辟不就者五兩人獨何心而事應舉哉第朝家令甲得追贈所生爲地下光寵故不能自割耳已相繼成進士余浮沈宦路三十年司馬公揚歷中外杖中丞節奏最贈其尊人爲中憲大夫四川巡撫都禦史母贈恭人復自請告起家納言與覃恩會載贈其尊人爲通議大夫通政司通政使母方恭人贈淑人而不佞昌亦承乏春卿徼恩貤贈得追隨司馬以酬昔願於萬一司馬猶以罔極之痛余有同心從塞上授簡昌使志贈公墓中之石昌義不得辭也按狀公諱應道字自明別號來儀居士唐左臺禦史少微公之後世居休寧之長丰裏始祖太乙公領元總管之職國初遷桐城十一傳而至公自髫齓有穎異資授之書卽上口贈通政儀亭公絕憐愛之嘗曰神太用則耗何況稚子𨿽就外傅多有暇日其執經家塾者十之三耳公旣弱冠稍悟學殖易落韶年不再乃奮志力學寒暑靡間嫻於帖括色澤髙華學使者天臺耿公有人倫鑑補博士弟子頭角嶄然有昂霄之勢而以試宣城遘疾歸在死法中時司馬公生九歲垂絕之日公手摩其頂而謂方淑人曰汝無憂後事有此子在吾爲不死矣善事二尊人汝食報無涯也言畢而暝得年二十九耳哀哉追其遺行則太公一嘗遘疾吁天請代醫禱服勞裾不解帶太公六十陳牢醴以奉之集親賓以娛之季路負米之孝也述其遺文則有長謌云所憂非憂貧所憂其可休處處淩九霄行行戒深溝是茂先勵志之詩也假令嗣其年力三不朽事豈顧問哉長材厄於短晷英風郁於促齡此司馬所泣盡而繼之以血者也𨿽然嘗一臠而知全鼎若司馬公之傳神寫照亦何止顴上三毛而已銘曰

讓王之後華冑綿綿以任得民自歙而宣鐘祥儲祉誕此名賢云生泰嶽江出岷川有孝有徳旣陶旣甄筆花燦燦腹笥便便福謙可信佐善則愆飲不盡尊潛乃躍淵龍門亢族麟閣淩煙朱斿獵獵紫誥箋箋是眾父父是大年年何造物之尙缺終食報以得全爰述太丘之行以題京兆之阡

○黎平府知府葛川諭公偕配王恭人張恭人合葬墓志銘

穆皇帝登極之初臺省奉詔薦天下孝廉之以行誼著者三十餘人於蜀則有若趙公頤吉來公知徳而葛川諭公寔爲之冠云諭公者今侍禦公醒拙之府君也侍禦以視漕至江南按次府君之遺事屬錢太史立傳而以墓中之石屬舊史不佞昌銘不佞昌習�禦不敢辭公名應臺字秉符號葛川居士司寇月梧公之從孫也公生而母王孺人有異夢蓋髙僧再來之祥及髫齓卽夙慧異凡兒每獨寐哺喃覓袈裟不輟司寇公奇之曰吾家待爾而大豈吾四十年宦路不欺之報乎甫十餘歲喪父賴長兄別駕公應豸者遵遺命撫育倍至公亦奉別駕如嚴君孝友之聲浹於閭裏裏有兄弟訟產者廷辧不相下有司折之曰何面日見諭氏兄弟哉訟者息爭而去甲子登鄕書與豸之仲子思恪者同上春官是時司寇壽躋九十猶及見一孫一曾孫成名眞盛事矣公事司寇公最久司寇公有震鄰之儆公獨身侍衛相依爲命𨿽風木衘悲竟承先志焉萬曆庚辰中周公子義本房副卷首謁選得漢陽令蓋楚大夫蕭公良有輩雅重公固請主爵云公治漢陽以廉善騰譽兩臺薦剡無虛歲旣就徵授廷評尋議攺禦史公怡然不屑曰擇官而仕無爲也在大理執法明允稱文無害升南虞部榷稅杭關人謂膻途公無膏潤齋廚蕭然若應髙僧之夢也繇虞漕出守黎平不數月歸志浩然投簪命駕酒社詩盟石氏下裏門之步鄭公題通徳之鄕七十考終諸福駢集當代完人如公無幾矣公生嘉靖甲午二月十四日卒於萬曆丙申得年七十有七公配王氏贈孺人繼室張氏封孺人頃以季子侍禦貤贈公晉中議大夫兩孺人並贈恭人公旣沒而漢陽士民追思循吏請於學使顧公祠之名宦蜀之學使杜公亦采輿論祠公於鄕賢蓋司寇公與別駕已相繼屍祝而公復相從饗於孔廟之側祖孫兄弟咸列祀典諭氏積善之慶未有艾也合葬於城北石寶山之陽銘曰

惟神不滅惟生有自孔釋手攜祖孫世濟謝氏芝蘭孫家荊樹令徳孝恭夙標其譽處養潛龍出觀馴雉不艷要津而安冷署乃佐度支乃司關市我心如秤臣心如水五馬專城知足知止桐鄕遺愛太丘表裏屍而祝之榮哀備矣義方虜貽澄淸纘緒公侯之後必復其始不朽者名終酬者志琢石幽墟載筆惇史泠泠素嵐垂芬千■﹝礻冀﹞

○中書舍人許玄佑墓志銘

過甫裏不入許玄佑園林猶入輞川不見王裴也玄佑致身淸華如司馬相如吾丘壽王而恬退好道蕭然有物外之致乃其歿也以哭母故遂成死孝士何可以一端測哉玄佑諱自昌其先太嶽之胤宋淳熙中有自江右尉吳江者十餘傳而遷甫裏又四傳爲郡幕怡泉公以孝友好誼聞於鄕邦卽公父也公配沈孺人舉子不祿卜簉得陸太君實生玄佑玄佑少有奇表廣上而丰卞少讀書卽好漁獵傳記兩漢四唐之業築倉而藏之飲食其中不屑屑爲經生言旣遊南雍登覽江山志意抒發四方名士皆折輩行與交顧數奇屢阨京兆試玄佑慨然河淸詎可俟哉而以爲吾二人憂遂謁選得文華殿中書浮沈金馬日以揚扢風雅爲事輦下豪賢之會坐無車公不樂也玄佑居邑邑顧不自得亟請假歸侍郡幕公夫媍細詧聲气宛然孺子慕也而代郡幕公爲徳益力歲凶則減半平糶屑粥療饑所全活甚夥凡裏中徭役最劇者率身任之不以煩桑梓先後燔責劵無數未年產益落然族屬故人之以緩急告者未嘗不捐歲入應之也玄佑旣負勝情又以閒居奉親治圃葺廬水竹宜適杖屨相隨養志甚篤而丘壑神情愜隱殊蚤客有以驅車諷者輒笑曰池頭鳯何如海上鷗五侯鯖何如千里�哉與玄佑交者吾邑陳徵君景陵鐘伯敬山陰祁夷度及不佞輩咸樂其曠逸花時柑候命駕相期雀舫布帆間集梅花墅下開簾張樂絲肉疊陳而微窺玄佑意顧曲選舞總借爲萊彩娛者迨郡幕公捐館捨沈孺人繼圽窺園之日遂以少也惟昕夕侍陛太君起居稱藥量水不能刻晷離左右已太君病脾度且不起卽有以身殉之之志預爲戒敕諸子微及後事家人方訝其不祥及承諱神气綿惙已不可爲猶匍匐成喪以勞毀卒卒之前一日里人聞有旌幢導從喧闐於市者爲往生之驗云玄佑性闊達𨿽生長素封不問奇贏子母事生平以讀異書交異人爲快所居與陸天隨故址近爲剔莽構祠祀之刻其唱和詩他如盛唐名家集行世者多出其校讎皈命西方夙期出世名僧靜士密與往還而內行燻潔動循矩度事寡女﹖穸禇氏終身如一日厚嫁侄女過於所生屬纊之前猶以女﹖穸節被旌爲摶颣簀上至郤醫流涕以死奉母如玄佑死生皆無憾矣當玄佑有嫡母喪乞余文爲志墓中之藏去此幾何而其孤元漙復以陳徵君狀乞銘玄佑有如歐陽公所嘆方從其遊遽哭其死以爲身世一大悲者然玄佑多子孫皆有雋才平泉樹石可保無恙而靑緗之學昌顯於世者孝子不匱天意固可俟也所著有秋水亭艸唾餘集樗齋詩艸樗齋漫錄生卒詳狀中銘曰

其仕也爲親而不祈一命三釜半綸不易溫淸其歿也爲親而不難一殉相見黃泉惟諾必應是其以近臣爲隱人而以才子爲孝子者耶閭史狀之國史銘之誰曰不信

○別駕澄源潘公墓志銘

始余讀顏氏家訓其所以朂有造廸吉康者詳哉乎言之也及觀魯公家廟碑奕世載徳繩繩繼繼靡非聞人乃知隹子弟卽爲賢金祖門第之髙有以耳海上甲族自潘恭定公後重賢疊肖其聞人更僕不數而恭定從小有別駕澄源公者又恭定公所素奇爲國器者也公有聲太學久不得志於名場乃應詔入貲拜大官丞所署內法酒故多幹沒公有心計輒釐其獘尙方器物向用瓦缶公捐俸稍以銅鉛代之且絜爲令所省不貲堂庫出入年久耗損數百金巡使將按籍彈事勛卿攢眉無以應公積有曲價贏金充額得免吏議處脂膏不自潤而所全甚多其才優幹濟皆類此久之擢汀州半剌居溫州公之喪服闋起補慶陽地屬邊徼專督軍餉公申嚴約束給散以時將士悅服府有悍卒訐其營長公援律治罪淩土之風爲衰止焉甫兩月奉檄攝郡篆廉平不苛禱雨有應秦邑士民交頌比入覲事竣公已倦遊賦歸來矣公歸而秦人之思更數載不替祠桐鄕而碑硯首也寧俟以一第重哉先是溫州公之歿也公獨侍湯藥仲氏遠宦季尙沖齡公封識遺橐卽一簪一履不敢私啟泉有持均分之說者公力郤之推以予季壬人莫得其釁焉變囂喧爲雍睦有以也邑有踐更役諸從兄弟爭相訐公直代有其巨終其身不自功大都以儉徳厚道斤斤自將室無姬姜奉鮮華侈所至郡吧大夫皆重之若江右劉黃門作令時就公問政信其不欺東郡畢大司農司理時爲公發姦多其不較卽有武健吏中先入語始未嘗不耽耽而後竟心折也公有僕楊仕從媍翁家來賴公貲行貨江淮間驟富以終訟凶楊族乘危攫其藏不盡不止或謂公曰如楚弓楚得何公曰奴不吾負無過亂門足矣公所居直學宮之陽諸生陳言上官當毀其墉以廣學宮之路其詞不直賄眾可已公慨然曰世有�宅爲寺者矧學宮乎吾何愛於家衖眾亦無以難之也識者評公孝謹如萬石君惡聞人過如馬文淵未嘗臧否人物如龐徳公柔和忍辱如張公毅言言不愧矣壽躋八十髙朗令終諸子若孫皆以文行才美濟縣官之急豈非盛世完人哉公曾孫余孫壻也稔知公生平而銘之銘曰

仕不必崇班要之營職隱不必深山要之寧極旣柔且謙師聃與易閨門肅雍鄕裏矜式蓋無懷葛天之民而恭定公之遺則

○沈髙士公路墓志銘

天啟初年禮部奉詔移文海內求巖穴佚才有所纂述可爲實錄用者所司以聞於時附麗而起者甚眾兩都九卿之署各自修志志成其秉筆者各予官郡倅或中書舍人而江以南大雅之士如沈公路臺使者張公式廬表宅欲以光玆選公路傲然不屑曰方有幽憂之疾未能從也比余入朝而大宗伯閩中林公詢吾鄕勝流其某輩余疏其姓名公路在焉方謀削牘而黨事起髙木風搖無論繇蘗矣林居以來慰藉相屬今年公路五十餘賦詩爲壽又作艸堂圖比之鴻乙而公路已彌畱不及見嗟乎公路鏟采逃虛遂狷介之性似靜者其結客振窮挾湖海之气似俠者其憤世放情寄聲色之遊似達者至夫沈酣竹素讎挍魯魚聚可汗牛藏無遊蠹斷簡必續僻事能徵又今之博雅君子也然而坎壈盛世奄忽逝波宅相僅托於陽元血胤竟同於伯道不亦可悲哉公路所交善惟婁子柔李長蘅兩君子狀且傳而其子谷似泣請余志墓中之石曰治命也何忍辭公路名弘正自其十二世祖都遠守楊州始遷蘇居郡城之烏鵲橋已復徙嘉定之靑浦爲江東之沈六世祖思善以好義表其閭曰旌義子輔娶於瞿夫媍篤孝直指請於朝表其閭曰雙孝有四子修職郎槪其季子也槪生燆燆生應元世以耕讀亢厥宗而應元之子太學生昌徳字叔懷者最著則君之父也君生而岐嶷至性過人年十六文藻飆發華亭故宗伯唐文恪公誦其行捲大奇之曰此我輩人也叔懷公課子嚴君已弱冠猶欣然受杖無迕視居母喪三年柴毀不禦酒漿族黨咸嘖嘖稱孝子孝子云爲文髙朗自喜調與時背三試不售二豎相侵遂絕意制科之業顓以稱詩爲事所著虫天志小名錄枕中艸爲世所賞譽詞客酒人坐上常滿卽有匄貸未嘗以囊澀解嘗僑居海上余友陳太僕子有與定忘年交後以論文失歡客有與君爲難者余嘗諷太僕曰兩賢豈相厄哉太僕亦悔然君自此與海上聲迹都絕矣歸於邑城有水石竹林之勝尊彛書畫之賞客贈以東坡雪堂玉印因顏其堂曰春雪賦詩亦命之雪堂集志所存也君嘗自謂富於黔婁健於叔寶壽於長吉𨿽復五男不有聽之冥數子姊之子曰谷似更有遺命以叔父昌國之長孫並繼宗祧書籍田廬分授有緒蓋困於市義死之日家無餘貲雲谷似秀而文足繼君之素業將以此月二十一日奉公之柩葬於江灣之先塋元配孺人李氏先一年卒別有志銘曰

昔白香山之池上詩雲有水一池有竹千竿有書有酒有歌有弦者貧士不能致之誇士不能安之力能致之心能安之者公路也膏以明煎身隱則天全火以薪傳稱詩爲大年豈羨千百歲之頑仙不爲五十歲之樂天乎吾嘗銘王公大人之阡要以亟稱無愧者惟若士爲然

○程栁汀隱君墓志銘

太史公曰陰陽家言使人拘忌而多畏自宋時賴文俊董徳璋以靑烏之術著於歙而歙之慈親孝子惕於禍福之說行營髙敞數十年不能成一兆域者而素封之家爲尢甚信乎以金注者惛也程隱君栁汀八十時其子繼志走幣四方求酌者之什再易歲而以世父參知公之狀乞余墓中之石且以葬期告是所謀在地下不在地上者其孝可念也程之在歙者皆著姓而況川之程則自唐中丞澐始宋時則少師珌有洺水集行於世數傳而爲文和文和之子九峯鄕裏稱善士有丈夫子七人長爲隱君名灼字見甫自號栁汀習見家世修計然策牙籌之與親駔儈之與使非其好也乃從掌故家遊翻經閱史幾於遷業九峯韙之柰家督非君不可而君自度不能竟學乃修息吳越間鮮有遺策自謂用其所短反以見長蓋出納在手髙下在心者垂四十年而子母錢與六弟其之一羸一縮截然分授歸於至平𨿽童奴廝養無有腹誹唇稽者友於睹矣祝黃門石林作令時行鄕約法察舉君以爲約正裏中有疑事每以相質君不任受徳不受任怨而至於緩急之際密有幹旋或捐橐解紛終無知者故有長者之譽其理家也衣不重帛食不兼珍禽虫之屬不忍恣刀俎以供口腹儉徳如此而作宗祠建書院不惜巨費以成壯觀至書院名九峯令昭示子孫知向之輟學非九峯志也君之八十也余友陳眉公徵君爲譔仁壽堂記君讀之曰仁則吾何敢知里巷小善逋者蠲疾者藥亡者櫝力猶可勉我子孫無以老耄而失我時以告我可也嗚呼假令司命者多假之以年君之爲徳於鄕者寧不與遐齡並暢耶生卒婚媾之詳具狀中不復贅銘曰

染與淨何常淤泥有蓮花雅與俗何常貨殖有儒家政以孝友成人見其老而彌劭富爲仁義附猶惜其生之有涯

○王隱君墓志銘

古之學者耕且養三年通一經近世士人一事占俾何能復問家人產且恥言耕況賈乎有隹子弟能服賈爲父兄勸學此孫武三駟之法所謂一不勝而再勝者也武林王見石先生有三子皆負雋才先生旣屢躓棘闈以食貧故不能一意竟學於時仲隱君長跪請願爲家督持門戶修什一之息以供朝夕年踰舞象卽以賈起家見石先生始得將長公季公跳身就四方都養之維揚之海上之大滌山中下帷攻若不反顧先生舉明經季公亦對大廷登甲第蓋至季公迎二尊人祿養京邸而隱君如弛於負擔世稱樂有賢父兄寧知子弟之能成其父兄若此可謂丰年谷矣隱君名國柱字君奉別號潤庵系出晉始興文獻國初繇曁陽徙錢塘世著隱徳七傳而爲云石公博雅慨慷振人之急千里誦義是先見石先生隱君則其仲子也生而有至性得膝下歡初割產僅用十畝會見石公有女弟無以爲嫁憂形於色隱君輒鬻所受田治妝宗黨服其孝義友愛伯季二女弟終其身無閒言同捨生歿於他州訪其遺孤時加周卹戚屬有乘儉歲而操劵以窘隱君者亟償之比家旣饒與相窘者數見曾不舉前事以重其愧卽季公顯貴裏閈皆屬耳目於隱君無若夫已氏之子攺玉攺步何隱君顧夷然故吾撿押若寒畯無驕气也他所焚劵掩胔設粥施餌長者之事不勝書而武林述其爲內弟沈無回孝廉經紀其家政令一意竟學稱天下士乃在無回七歲時心許之類有鑑裁者士大夫或難之矣見石公壽躋大耋祝觴無幾何捐館捨隱君痛欲絕凡三日而不起猶令人掖而就�次死孝哉死孝哉隱君𨿽韋布而修處士之行其緒言余教以朂文學克家等孝友家聲方來未艾可傳已生卒婚媾狀中銘曰

有以樂其親不必其樂也有以榮其親不必其躬也貧有所不辱滿有所不足此之謂荒年谷而丰年玉鬱鬱佳城千秋吉卜

○墨林項公墓志銘

陶隱君論書曰不爲無益之事何以悅有涯之生世無達者鮮知其解其檇李項子京乎公蒙世業富貴利達非其好也盡以收金石遺文圖繪名迹凡斷幀只行悉輸公門𨿽米芾之書畵船李公麟之洗玉池不啻也而世遂以元章伯時目公之爲人此何足以知公元章論書以端明爲畵字蔡卞爲得筆伯時故遊蘇門蘇助之羽翅黨事起尋負之一死一生之際豈有達人之觀哉子京夷然大雅自遠權勢所與遊皆風韻名流翰墨時望如文壽承休承陳淳父彭孔嘉丰道生輩或把臂過從或遺書問訊淡水之誼久而彌篤此外則寧狎飛鳬弗親軒蓋郡守某以年舊請見𨿽復倒屣殊乖鑿壞爲數日不怡其介特如此先是吳中好古之家浸尋疲於勢要搜括公以翰墨徜徉竟厥世不爲他嗜以故廉者不求貪者不顧人以是服遠識繇斯以觀公之賢於元章伯時不已多乎公名元汴字子京項之先汴人也以扈宋居秀胥山裏爲甲族自襄毅公以來七葉貴盛有以孝廉令長葛者曰綱綱生贈吏部郎銓銓有丈夫子三人長生林丞元淇次東粵少參篤壽公其季也少而穎敏十歲屬文不難究其家學已念贈公旣背養而太宜人苦節卽仲致身王塗不遑將母吾寧以靑氈故重遠子捨乎於是絕意帖括顓奉太宜人色養親自浣滌終身孺慕少參公忠孝大節公有助焉公居恆以儉爲訓被服如寒畯如野老婚嫁燕會諸所經費皆有常度至於贍族賑窮緩急非罪咸出人望外曰吾自爲節縮正有所用之也戊子歲大祲饑民自分溝壑不卹扞网公爲捐廩作糜所全活以巨萬郡縣議且上聞牢讓不應終不以爲徳市閭巷聲有司益重之公�蚤謝呫嗶謂祖父遺經堂構斯在不欲令子弟亦如達生之趣有六子各受一經嚴爲程課猶子孝廉夢原六齡失母鞠誨備至孝廉蔚爲名儒而諸子彬彬皆不愧王謝家風雲云畵山水學元季黃公望倪瓚尢醉心於倪得其勝趣每作縑素自爲韻語題之書法亦出入智永趙吳興絕無俗筆人爭傳購初稱墨林居士皇甫子循作墨林賦以貽之晚年意在禪悅與野衲遊因感異夢更顏其齋爲幻浮且手題椑槥比於司空耒聖之志生壙者洵稱達人矣憶予爲諸生時遊檇李公之長君徳純寔爲夙學以是日習於公公每稱舉先輩風流及書法繪品上下千載較若列眉余永日忘疲卽公亦引爲同味謂相見晚也公與配錢孺人歿數十年而次君徳成圖公不朽屬余以金石之事余受交公父子間不可不謂知公者何敢以不文辭他若生卒姻婭之詳子姓曾玄之屬其京山先生行狀中不復載銘曰

易著謙吉老稱儉寶孰藉髙明而甘枯槁孰秉素心而事幽討今遊古初神傳象表越山嘯傲長水潦倒淸虛之鄕達人所保有嗇其躬施及國莩有桿其容藝窮文巧死何如生大夢獨晚向平猶惑彭祖爲夭史銘諸幽聊識其小舟壑之藏韲臼可考

○徐豫庵隱君曁配王孺人合葬墓志銘

澄江以徐氏爲望族自其始祖本中以布衣奉髙皇帝命使蜀辭官歸裏朝士髙之賦詩送別爲國初盛事本中歸而出粟賑卹爲徳於鄕及至歿也當世名公若魏文靖王文端胡忠安業文莊輩皆哀挽銘誄語無虛美大書深刻傳布海內大江之南以碑板不朽先徳者繇徐氏風之也數傳而有豫庵隱君及仲子弘祖復能修本中之業以髙隱好義稱弘祖之母王孺人八十餘違養將歸隱君之藏匍匐五百里請余銘不忍辭按狀豫庵公名有勉字思安贈光祿丞柴石公之第三子十九罹父喪伯季六人以射覆法析產公一再得正室乃讓於伯兄而自處東偏之曠土是時家已中落與王孺人拮據修息竟復舊觀園亭水木之樂甚適也或勸之以貲爲郎輒不應蓋公性喜蕭散而益厭冠蓋徵逐之交卽秦中丞楊冏卿侯司諫皆周親相善時訪公公固匿避以疾辭亦無所報謝其雅致如此中年傷足不良於行晚而爲盜所苦疾作卒不起僅得年六十公有三子伯仲皆王孺人出常與仲子弘祖居仲子好遠遊所至必探幽窮勝傾其獨行嵚崎之士然每結束行裝則有戀戀趦趄之色孺人察其意慰之曰吾幸健善飯足恃耳男子生而射四方遠遊得異書見異人正復不惡無以我爲念故仲子足迹幾所謂州有九遊其八者孺人成之也隱君不事纖嗇其蹷而復振所拮據修息者靡非謀室之獲已多泛宅之遊孺人望衡築室令無垂堂虞季子弘禔生孺人字之不啻出入腹隱君卒先一月謂孺人季吾孽也若授產勿得視兩兒孺人不以爲治命舉田廬鼎分之甲子歲祲米斗百錢孺人命仲子出粟以活餓夫歲數十石仲子今孺人所居湫隘將攺作鳩材矣孺人聞墓碑在風雨中撤使甃而垣焉又辦祭田數十畝倡族人享祀嘗有所感憤同冡孫質之靑陽張氏入門見其家無長物有素風則喜恭人躬紡績則又喜旣而計部君自拭藤牀恭人自進茗饌益大喜竟忘所白事歸歸而疽發於背俄頃竟尺醫云是疽非憤極不成非喜極不散今發矣當無恙後果然其虛懷服善識大體學士大夫所難也孺人有兩孫以學成列黌序孺人嘗同仲子之子卯孫朂之曰民生於勤勤則不匱今裏媼之織者無數而吾家獨以精好聞學猶是矣張山人復有晨機秋圃圖名公題詠殆徧馬先是弘祖遊華山至靑柯坪忽心動歸而孺人示疾自此依�下絕迹不出戶孺人八十爲徵作者詩若文以佐祝觴迨乙丑目春及秋侍湯藥幾廢寢食以身殉孺人勞苦之曰無爲死孝吾從而父已晚矣彌畱之際神識超然令妻壽母不已兼之哉嗟夫隱君不喜冠帶交而孺人成其志仲子爲振奇之士多林下風此如萊媍鴻妻雅稱偕隱可以傳矣生卒姻婭之詳具狀中銘曰

布衣之豪動九閽家聲不冺余仍孫市交客滿隨朝昏乘車戴笠气可吞夫耕媍織素業惇不爲臯門爲鹿門幽人坦坦眞足存龍蛇旣厄孤鳯鶱善作善成貽谷繁寶慈寶儉合道言風雨如晦云雷屯半榮半瘁同一根中分後合干將村管彤鬱鬱照墓門

○處士宇溪陸公曁配張孺人合葬墓志銘

余旣爲亡友參知雲臺張公銘玄宮之石矣公有遺文狀其仲姊及宇溪公公子超越皆遊黌較負儁聲問業於余卽雲臺志中從讀書吉州二藐孤也翁媼葬卒旣久虛墓石若有待余不敢失亡友之誼乃無辭操筆按狀公姓陸諱瓊字思佩別號宇溪世爲錢塘北郭里人諱基者生敬敬生華華生政政生水村公侖代著隱操水村公有三子公其仲也公生有至性八歲喪母屠哀踴如成人時島夷寇起水村公納婦稚於郭獨身跳伏視廬舍公登陴凝睇偵知寇退乃始敢進食旣習章句穎敏絕人以水村公不樂儒去而習計倪家言甫當戶事水村公偕繼母賈得其歡心喪父如喪母喪繼母如喪父時哀踴也撫弟妹備極恩厚蚤惇伯淮之愛長而析箸非其意已公𨿽心計服賈而士行丙夜篝燈縱橫百氏博洽如經師出與裏中兒論難皆屈服去裏兒以是目攝公會有殺人當道者所棄屍乃公家匠也縣令騶呼適過之無賴子遂以誣公兄弟公慨慷申雪不數日而事竟白諸兄弟人人才公倚左右云江陵相當國量田議起公應縣教董其事下令以旬日報竣公側身塍陌目送手畫不爽銖寸悍長吏不能難反優獎之公自是始得脫踐更與張孺人專爲家也未明起視臧獲率作視其勞者衣食視其下者先業益拓又不規規什一常貸賈人金數焚責劵一語許諾卽赤手丐千緡與之無恡色有於某驟歿公撫其幼子迄於成立方某者欲寘宅力未給也而有遠行托公市之公如約有諷公此美宅何不自取公笑弗應俟方歸卽推予焉鄰沈叟素徳公欲以田園賤售公竣謝之沈圽而卹其婺有加也王生構於讎幾陷重辟公捐貲出生犴狴不責報邑令陰遣掾訪按裏中豪某某擬聞之臺使者掾夙重公徳望從容延問公爲極辧脫三人於死卒不令其人知也其惇槪重俠類如此公爲儒不卒獨好與儒者遊張孺人能識公意咄嗟治具閨中若無音響以是公負賢豪間聲益遠孺人生名族嫻內則諸訓家世豪舉而翁性儉朴甫迎車牽卽敕新婦不得張樂入門乃易椎布操作而前尊章大喜事繼姑賈莊甚處妯娌如姊妹和气照暎佐公襄大事動合程範析產非公意尢非孺人意也當公主量田事鄕胥縣吏以千指集其家晝夜旁幹孺人爲椎牛致酒勞問勤苦人人滿意去歲時伏臘輒手織縹錦躬炮甘炙以貽太安人撫愛諸弟時偕公爲經紀門戶故參知伯仲得端意本業浸達貴顯焉公旣憐愛幼弟寰溪君欲令治儒孺人曰是孱而少神何可令獨困虀鹽哉佐公調護卒愈痼疾他若迎外媼撫孤甥公倡義孺人無不應者撿綜管鑰嚴而有體督二子就傅伊吾聲不丙夜不休孺人歿而公忽忽不樂稍縱意詩酒間時戚然有良友之嘆奄忽數年竟亦下世余讀參知狀而悲之然公夫婦可謂能行其志也內行整潔慈風穆如使公生前代必首應孝弟有道諸科列婦徳於少君孟光間又何媿乎手投佳種旋獲秬芑雙鸞對翔兩瑴齊薦儒效彰灼斯其應矣公嘗有興作巨斧猝從梁墮葛衫中劃而膚理無傷無賴子鬻田於公迫負官錢臘毒衣帶至公所索釁公飲以酒出好言慰去之他所爭攘死公蓋有天幸人以爲盛徳之報云年月姻婭具列狀中銘曰

冀之畝恭如友臯之廡肅若俎惟徳符如鼓桴以鳴厚同弦奏山輝璧川媚珠睪哉藏澤不渝

○龍安府照磨怡泉許公元配沈孺人墓志銘

甫裏之許垺於素封非藉世貲也蓋謀室而獲焉先是許公之翁媼以家難廢箸蕭然貧也自沈孺人爲冡媍不愛簪珥俾郡幕公用昌大而賈逐什一之息而家乃大饒或曰孺人有心計躬自操作與僮奴同勤苦亦賴有天幸舉無遺算斯二者孺人有之而非其所以造許之繇也家之將興必有內徳相夫子以慈孝友恭而得全全昌有保之者矣按狀孺人沈氏昆山里人幼其慧性父母憐愛之爲擇快壻得郡幕公笄而歸許能潔修瀡奉尊嫜稱孝媍時許翁多宿逋收責者叩關而呼無以應翁有窘色孺人謂郡幕公曰此家督事也色養之謂何於是翁析產郡幕公請獨任逋不及季季以此得息肩家亦起而不兄若者每當無年意不能無少�郡幕公周予無算而孺人更以妯娌情陰饋季婦無牀第惑蓋終季之世靡誶語嗟乎婦言是用友於道缺許氏之友愛也以用婦言更著非家之祥乎孺人生子旣壯不祿郡幕年將艾且莊孺人殊無意及副簉藉令孺人牽於帷房之愛不爲宗祏計卽財𨿽與眾共之非所以長守富也孺人則爲求良家子得同裏陸翁女餙以進與之相得甚歡已而舉中書君孺人爲解襟抱懷中屬毛離裏不啻也時其寒暑調其飲食視其藥餌爲之虔管鑰者若而年自就傳而授室而孫子婚對而賓客酒醴幹餱無問細大孺人是供卽陸孺人無所加其愛孺人年六十七中書君徧走海內名公若文若詩若傳若序爲母壽人謂中書君孝無與比實母慈所感也孺人成其夫孝又成其子孝可謂賢也已是宜銘銘曰

先民有言孝衰於妻大嶽之後潛徳有齊而室不溪而情不攜而熊是丸以愧彼牝雞琢石玄室而史爲之題

○許伯上配鮑太孺人墓志銘

故太保新安許文穆公以純徳素風刑於門內家法之美爲當代士大夫所稱方其立朝已悼亡哭子而厥有成之者其長公配鮑太孺人實以冡媍代爲家督云嗟乎盛衰之際人所難處也文穆之榮哀太孺人身閱之矣當其鼎貴不以盈及其殄瘁不以輕非以其能持盈故能定傾耶彼須眉男子憑借光寵至使其父兄不可以死者矣何論閨帷婦太孺人於是乎賢矣太孺人生二十七年而許長公沒誓以死從絕粒不食文穆使保母諭之曰殉死易撫孤難請從其難者太孺人執志不回自經者再絕粒者又六日文穆呼天而泣再遣保母致語曰亡子之孝媍之所知也老人身半枯矣而忍重悸之乎有親不能養而遺以身後憂亡子不瞑矣今日之事所謂死重於泰山者也媍其易慮庶存孤以安我太孺人迫於義奄奄牀褥間泣謝始進粥糜終三年不絕哭積哀成病數瀕於死至三孤成立而自謂可弛於負擔也太孺人𨿽無年抑有不欲盡其年者矣令甲節婦非六十者不得旌其以子貴貤封者亦不得旌太孺人格於令弗被旌也諸宗親乃私謚之曰賢節而不佞昌文穆門下士且受交於長公者不敢不以文辭而志之曰

太孺人者鮑氏名靜華撫州倅獻旌長女贈中書舍人許伯上之元配太保文穆公冡媍也太孺人大父贈工部尙書季賢公與文穆交善爲婚媾太孺人年十六而歸於贈中捨公鮑故大家治裝甚盛文穆𨿽通藉汪夫人猶然荊布也太孺人卽去綺紈以儉素事汪夫人時軋軋聞機杼聲矣文穆公家無負郭仰奉入以贍宗親不足又恥爲匄貸太孺人曰仕不家於官媍豈家於裝哉出裝具以爲二尊人資斧其知大體如此太孺人事汪夫人甚孝常一日晏起汪夫人曰日可中否太孺人自是雞鳴盥櫛問寢汪夫人卽汪夫人夙興莫能先太孺人也汪夫人有茗具索之不得或謂失之新媍所則戒左右勿復索太孺人聞之但謝過不自剖也後竟得之他所汪夫人服其有量汪夫人疾太孺人衣不解帶侍湯藥者月餘以身爲禱家人爲之感動焉文穆攜家宦邸旣喪汪夫人令太孺人與娣姒逓司中饋時臧獲非素禦皆凜凜奉程束無敢撓其政者每上食文穆必親滌器調羮不敢假手侍者蓋其愼也文穆旣解相印歸益不問家人事太孺人內奉髙堂外支門戶井井有條每嘉辰令節必集親知設牢醴與文穆勸酬以樂其志文穆疾革顧諸孫曰汝曹有賢母我與而父俱可瞑矣其生事死葬略無遺恨云太孺人教諸子最有法自能言卽無敢以罵詈爲戲者能行坐卽無敢躐次先長者及其就外傳每傳意塾師勿以姑息從事諸孤每塾中暮歸或受荊楚必問所繇或以書法不謹句讀不習爲秉燭危坐從旁課之以得當然後就寢諸孤有過必令侍兒設氈具杖跪而責之旁引曲諭俾自知罪而後撻之每撻未嘗不呼贈公而哭自咎其不能教也諸孤至無以自容痛自懲艾蓋仲子已服官太孺人從之宦邸猶數數覘其言動督過如兒時諸孤恂恂如處子不隤其家聲微太孺人之教不至此太孺人治家嗃嗃儼若朝典然嚴不廢恩擁一布被二十餘年敝猶不攺然嗇不廢施見道旁之佑骨槥之驛傳之挽卒糜之宗親之不能舉火者脫簪珥以助之有從叔祖殯太孺人屇期邀娣姒會葬或曰貧老而孤何當此禮太孺人曰吾知禮而已不知其它先是文穆公析諸子田廬太孺人不辭寢丘曰何如先姑機杼時也太孺人持禮意甚謹妯姻娣姒望其神檢以莊見憚諸子媍師保奉之不敢失尺寸其撫王夫人遺女如已女皆以端操貞靜儀之旣出合皆能執賢媍道矣裏中婦洪氏者喪其夫時起居太孺人與居閱月輒感而自矢曰媍人再譙眞禽行耳終不離太孺人左右京邸僦居相傳有妖祟遠官貴人無弗移避之者太孺人命弗移終亦不爲祟也太孺人素不佞佛當其喪贈中捨時所謂瀕於死者家人已治後事矣一旦不藥而蘇遽呼侍兒問曰適白衣女卽自何所來乃倒瓶中甘露飲我耶蓋大士默相云太孺人柏舟之節皎於冰霜動物感神不虛矣太孺人就養北徵之淸涼而病革猶端坐呼子若媍諄諄戒勉俾歸而傳語遵奉遺訓預定化期不移晷刻幾於委順者太孺人沒時享年四十有八子三人抑太孺人之賢故自天篤要以文穆公之淸邵若綰故太孺人式其儉贈中捨公之孝謹若慶建故太孺人習其恭而諸孤之枕經藉書若謝之玉樹王之靑箱故太孺人益閒古訓襲美彤史其淵源遠矣是宜銘銘曰

人之壽年惟識所持同於壽者壽亦得之懿彼賢節豈與壽期爲死者孝爲死者慈寄生之身捐之若遺不則今之鮑太君與昔之鮑太君何修短相越之如斯吁嗟乎是惟相門之女師

○王母季太恭人墓志銘

吾郡母徳之賢垂耀彤史者更僕不數而最著爲包母楊太孺人其兩子俱稟慈訓以忠孝大節爲名侍禦徽言懿範天下莫不聞至今而有王母季太恭人者與之匹不惟三珠並耀二方競爽次公陳臬於雄藩季公含香於比部其家門之盛世徳之美與包氏同而徽言懿範百年再見是固史家之所當采者況重以孝子之徵言也按狀太恭人太學孟巖公之女母曰秦孺人其始娠也王父憲副鴈山公夢鳯翔於庭厥明占之宜誕貴女生而婉靜不凡女範女紝過目卽脫口成誦脫手成剪襞鴈山公休沐授以孝經內則諸篇及史書賢媛事輒持記不忘心益奇之孟巖公之遊太學也與毅宇王公同研席交善遂締朱陳之盟以太恭人歸毅宇公之第三子是爲贈中憲瑤林公敬姜和鳴之繇果不虛矣毅宇公烏衣世業髙自標置交無塵雜獨惇禮經師督課諸子靡晨夕輟家駒千里尢目屬贈公贈公口不言錢手不握算自太恭人入室則內政井井米鹽出入皆有記注臧獲受成鮮所幹沒贈公得以肆力於學籍籍黌較間謂巍科可芥拾而數奇興嘆名心漸薄太恭人恐損樂生之趣時時慰解之又廣其意曰吾視君豈長貧者考作室子肯堂一身也且君已作達吾子安得復爾於是贈公無厚業矣太恭人乃以辦兼珍而營夏屋修�宇公義方之訓有過無不及焉太恭人嫁時簪珥珠璣盡於修脯若然荊布妝錯趾�����無怍色謂佳兒可恃也贈公孝行無與比太恭���其志姑夏孺人病吁天請代旣已垂絕得少延�宇公困於焚劵豪於傳觴太恭人擊鮮召客不聞�恥促毅宇公旣貧而無憂生之嗟以此至於孝���迎養母秦孺人與姑季孺人之歸何司理者恩禮備至贈公副造所生愛勞均一三黨周親振窮憫乏惟力是視尢閨徳所難也次公癸丑成進士廷對服官季公以己未成進士太恭人各有手書以淸白慈儉相朂憲副兄弟旣免贈公之喪依戀膝下不作魏闕想太恭人曰兒以此爲孝吾少讀孝經不曰孝始於事親終於事君乎憲副兄弟奉命惟謹是以單車就道而不意大期忽至風木銜悲憲副陳臬奔自鹿泉水部衡文奔自象郡各以畏此簡書缺然含斂爲終天之憾而太恭人以孝子觀成君恩洊被比於包母之遭際有險夷之異焉故含笑入地也余爲諸生時與吳廣文者會文於贈公之家塾時贈公猶未弁稱爲同社小友去今四十五載而復與憲副兄弟爲同朝爲姻戚旣誄贈公而又志太恭人𨿽蒲柳之未雕而虀臼之難稱矣是宜銘銘曰

淸淮世澤有開必先旣葉鳳卜克成像賢名爲伯鸞之婦而何以藨蔉之逢年名爲義方之母而何以纓緌之蟬聯舟方泛而藏壑劍欲合而歸淵繼包母者彤史祚王氏者靑氈

○祝母陳孺人墓志銘

余友祝堯觀舉孝廉三載矣蕭然藿食不治家人產也泣謂余曰先慈陳孺人自爲女而爲媍爲母畢世而與貧俱何瘁也忍言逐貧而吾母之賢有暗合女史傳多可書者吾母陳氏陳之先世有隱徳而樂善公多賢豪之遊爲最著其家故不貧也再傳爲東山居士椎不造事困於徭役產日挫旣捐館家益蕩散不能守先世之舊廬孺人與寡母形影相弔𨿽處艱危嘗有以慰母意令忘亡者無攺度孺人以十五而歸我父外祖母張力不能治奩具吾母以荊布錯綺羅珠翠中若有以自異者無蓄縮吾父少卽習賈始采茶楮禹航山中嘗經月一再歸繼以單舸走吳楚間徵谷貴賤嘗經歲一再歸賴吾母持門戶無內顧卽折閱助以織紝無室謫祖母鄔孺人性嚴卞禦子媍易爲譙訶吾母莊事有節無失歡吾祖治家嗃嗃子弟使人各一藝每始旭耕者舂者讀者走日中者食指動數十皆仰給中饋母椎髫操作入廚治餕咄嗟立辦無廢事不肖旣就外傳奉母訓如嚴君伊吾之聲書於塾而暮於寢也有以屬句賞余早慧者母卻之曰勿以驕兒志卽先祖父母含飴相憐母益以遊惰戲渝爲誡無小慈鄔孺人寢疾吾母與伯母陳更番入侍母衣不解帶者浹四旬每中夜起撫摩扶掖親滌中褕久而愈無勌色母以故善病以哭余祖父成瘵不治彌畱之際從容布席從牀褥間稽首以不肖屬伯父母曰陳氏書種在此子矣此子也才惟伯氏之賜子也不才惟伯父之望願卒子之乃命不肖跽而進杖不肖伏地泣不止正色曰死生命也若不忘吾言吾且不死奚泣爲於是以二篋授吾父其一皆含斂喪服具也蓋怡然委順無怛化孝廉之述母大略如此而孺人生前歿後可悲可憤之變尙難更僕數也中壘蔚宗所載孝媍賢母何讓焉嗟乎祝公父子世牟什一孺人獨信詩書之可以亢宗庶幾哉斷機畫荻之流且於寵辱死生之際有士大夫所不能自持者孝廉之不醜窮亦猶孺人之遺教乎孝廉又泣而謂曰昔吾外王父樂善公與吳文定交善文定嘗爲修譜而顏其居曰灣陳世家吾外父死且不朽今何以不朽吾母非一片石哉於是以狀授余余讀之不勝嗚咽蓋三輟編而後竟嗟乎祝母之下世以三十四先慈以三十六其貧瘁同短折又同生無五鼎之食而死有半通之綸亦何解於中天之恨哉惟是孝子之請不忍虛也乃敍其槪而銘之曰

若或嗇之富壽而康其身則殃若或﹖之端淑而臧其家則祥身之殃歿則已是謂女中有顏子家之祥子之以孟母之名照彤史

○參軍靜吾賀公墓志銘

朱方之有賀氏也陽夏之有謝也汝南之有袁也賀之有承徳公也袁之有邵公謝之有弘微也公名學文字知本別號靜吾仕爲河南都闖幕官非其好也而自以孝友獨行顯公祖曰封主事默齋公鎬父曰江西按察使澹庵公邦泰澹庵公筮仕爲甫田令邑猝中倭嬰城誓守而歸其家人公嫡母鄧安人卒於途公時方九齡哭踴如禮已代澹庵公居子捨事封公封安人備極志養當公遊南雍封公誡之勿作少年遊公題其訓壁間以巨石支僧寮不一窺桃葉歸而受家秉益食淡茹苦盡煎世家子習气以是當封公意而澹庵公亦藉公無內顧憂己而封安人封公相繼卒公哀毀幾絕如奪怙恃爲敕斷酒肉者三年其居生母歐孺人喪及奉澹庵公諱皆然澹庵公宦遊在千里外公間關定省往來策一瘦衛津人候吏初不復覺已家居十年公無晷刻不立侍澹庵公性卞急小有所忤公且受撻盤旋寢門間俟怒小釋卽復入欣然已應奔走矣澹庵公日喜誦金剛般若經圽後二十年公持誦如一日且詔諸子曰吾非爲爾祖乞冥福也庶幾開卷見羮墻耳其純孝如此公諸兄弟豪舉任達每歡飲爭博得公片言輒解公亦儻易絕無城府及周旋尊親矩趨尺步不敢纖毫越禮賀族之大甲於江南而家乘未修公慨然任輯之水木淵源遂如鏡焉性好施予尢惇於故舊故舊子弟多倚公爲外府至屢瀆不厭戊子己丑歲大饑公倡諸兄弟大賑裏黨所全活不可勝計他若貧而不克婚者負而不克償者名山梵宇之宜復者黌宮勝地之宜飭者不繇勸諷觸目動懷未嘗市以爲徳亦未嘗徼以爲福也公𨿽以祖父意責令當戶拮據家難備嘗辛劬而實不樂屑屑問生產歲入所贏半爲綱紀者所沒或並其橐負去公知之弗問也爲趣且召客客至投轄轟飲或徧呼子姓賞以巨卮𨿽貴顯滿座鼾聲如雷語多衝口怒不淹時人亦無怨之者公晚年邃於道術嘗閉戶演習滿百日始開關紫光奕然在其大宅雅好奇遊以過魯遊岱嶽以奉使適晉遊恆山以宦轍中州遊嵩少如禮九華登泰和謁武夷溯梅岑振策褁糧陡危踰險皆少壯人所趦趄回馭者公獨從衰暮鼓勇髣髴靈仙庶幾不遇嘗夢入福地邂逅數老人題詩滿幅覺而誦之飄飄有淩雲意疾革時揮手碧落猶以未踐衡華爲生平缺事可以知公曠懷矣公生以嘉靖壬子歿以天啟乙醜得壽七十有四元配華安人有賢操助公起家者也子三人長太學生懋元次南京光祿寺典簿懋光卽以覃恩進公階者次太學生懋亮側閻出女四人孫四人孫女三人嫁娶皆名族詳懋元行實中元等旣葬公荊城塂祖塋之次而以墓中石見屬余觀公生長巨閥人地髙華展騏驥之足日入猶輕千里也乃知足英年耽玄壯歲儀結心一專气致柔如公可謂善學道者若其孝友之澤揚之愈芬爲公子姓者麟祥鳳舉背逡逡萬石家風公所貽又不趐遠矣是宜銘

銘曰籍登散吏儒證列仙身超物外意象帝先姜肱陽城友愛比肩皇人窓下白傳池邊鶉居爵躍審鯢淵大還旣熟捐小年吾銘其官永不騫

○大學裁吾汪公墓志銘

太函先生之志衮山汪長公也蓋爲其宗信史雲長公有二子獨以儒業課仲仲力儒弗效而有子用威以文行顯公卿間又習於史氏乃手爲狀述先徳其斐舋來徵銘按狀公諱體義字子宜裁吾其別號也公生負淵敏旣奉父命受博士言遂用研精擅其家挾策遊南雍試輒傾其曹偶大司成鳳阿姜公少司成都峯周公秉教鐸咸以國士目公新安士籍成均者眾皆盛裘馬走狹邪紅舫朱樓寶箏瑤瑟雜沓徵逐公稟繩執矩手一編蒿捨中披帷冷然與二三名士拄頰孫楚樓呼及鐘山爽气而已大司徒讓溪遊公於公爲通門執輩器公文折行交驩每傾談日昃率經世碩言不及寒暄剌娓一語司徒特懸榻相待命其子把臂定交所以期許甚至公顧厄數奇試輒被抑他人喑嗚悲憤擊唾壺盡缺公獨委蛇順命不以得失攖懷每當秋風乍起停望白雲愾焉興嘆遂畱身子捨絕意應舉稍用計然策課奇息嬴家用大起而不詹詹什一所推施動損重貲急誼惇諾若水�壑初無市徳之言與其色也郡邑有大事出公經畫締創甚多如書院之構堤堰之築及登封紫陽橋工役皆身任成勩不但捐貲倡之已也公質業在吾郡會歲大祲首奉中丞臺檄率眾樂賑多所全濟中丞移楔旌其門公謝勿受也嘗遊武林有錢氏者以事徳公甚請以女爲簉公堅辭曰余齒且暮矣而媵名家女弗�竟卻之凡公隱徳事匿不告人者甚夥而孝友特著九歲喪母孫碩人卽哀毀柴立事繼母葉孺人及諸尊行咸極悅豫以是得父長公心最歡遇大事往往就公謀曰兒智慮周詳老人不及也長公晚遊公卿間喜近聲伎聞公至間敕斷之曰是兒端嚴所以娛我者不在是公則爲先意承指日召諸故人烹鮮壓醪博堂上一笑已連遭大故居廬墨削傫然如孺子時公失母早無遺像以意語繪工精思得之落楮如生人謂孝感所致其喪母葉也年已六十又方鼓盆然一切醫禱含斂舉無遺憾孝思蒸蒸不匱云公稱詩書而伯氏當戶益惇在原之愛撫妹姊無異視待宗黨無少長皆以禮廓祠妥靈逐盜安裏兗山之族朝弦歌而暮幹櫓皆公力也公嘗言人生福澤有限當畱不盡以貽子孫故居恆寶儉舉慈澣衣蔬食而感誼奮發動又破貲不悕耽嗜墳典所積前代異書及國朝典故百家祕本不下數千卷虔樓藏之丹鉛皆滿拓新別塾延禮名碩切磨其子而身自輕舟往來峯泖中自比於煙波客有以一命勸駕者公曰善身非吾有尙可籠紲哉裏中兒挾半通綸作車上儛者何限乃公方笑之肯襲此態邪吾以衿帶始寧以襏�終儒則儒耳折腰屈首非先人所以命也遂終身不謁選曹用威業嗣起復爲環璧聞人公之志賴以不沒矣公方額淸頤平肩疏髯望之軒舉又素彊無疾至是以哭其長子用光遘疸踰歲不起丁巳三月十四日也距生嘉靖己酉二月十七日子時享年六十有九元配黃孺人有賢操佐公起家先十年卒子男二人長用光邑庠生娶孫氏繼程氏俱先卒次卽太學用威娶孫氏女二人皆黃出公六十後復舉男三人曰用周庶周出曰用章用良庶陶出孫男女皆十人嫁娶皆名族用威將以年月日葬公山之陽而余爲志其幽余反復公平生不以賈自殖不以吏自卑庶幾所稱儒者充徳之符味道之腴太函氏世美之述其何媿焉是宜銘銘曰

汪本越國爲世望隱華弗曜代含芳綿綿儒澤流則長如冕有緌玉有璋黃流在中苾則彰十襲不使羅廂堂結衿整佩守靑箱褐衣溢出萬丈芒卑哉五斗腰領彊鴟鵷安敢嚇鳳凰年臻七袠壽且臧修名入夜猶初暘驥子在廏芝在房森森檟植自髙岡公乎儒哉永所藏吾銘不愧谼中郎

○劉母吳孺人墓志銘

壬戌之秋餘以使事至舊京時齊魯方用兵取道河洛過睢陽讀文學劉子瓚制義灑然異之劉子願交東南名士因以髙子應聯席結社相得甚歡無何劉子喪其嫡母吳孺人走使雲間徵余爲埋志讀其所按次行略蓋一字一淚也嗟乎媍人之徳不著於閫外而鳲鳩小星流徽千古非孝子能言作者何以采焉余感劉子之孝情不容辭劉母吳孺人者故教授劉公之室教授則參知劉公之子贈公之孫也吳在柘城華冑綿綿世爲甲族國朝有名郁著始以詩書起家爲山東學憲再傳而爲景以隱徳爲鄕裏所推自景四傳而爲西溪公以饒財好施爲遠近所歸向孺人則西溪之第三女也母張方姙時西溪公夢宅中層樓上摩霄漢指張孺人腹喜曰是必產佳兒已而舉女西溪公又喜曰是必適名家子因構層樓奉母而抱孺人與俱以當夢徵孺人生而穎慧幼而柔淑西溪公心奇之數有議聘者不許也是時劉太公亦爲教授君擇婚對會西溪公遊於睢陽交相善以爲徳門世親無若吳者遂委禽焉又六年嬪於劉庚辰參知成進士令浚喪妻有年滑恭人爲繼有嗃嗃聲贈公慮勃溪止孺人無赴浚孺人謝曰所不能事嚴姑者孝媍之謂何怡色下气調羮問寢鮮有惰容生二女孺人方因小姑以修嚴姑之歡乃侍兒有讒構其間者孺人但受過不置辯久而滑恭人與二女皆賢之無間然矣教授公遊道廣賓朋益進每文士徵逐間徵歌姬侑觴孺人以巾帕爲勞教授喜出意外其知大體如此教授公旣補慱士弟子員稍俟計然之策孺人脫簪珥無少靳教授公以所得復爲治奩具孺人固止之終其身食不兼味衣不綺縠惟儉是寶耳顧念贈公春秋髙尙未見曾孫謀所以廣繼嗣者進側室謝氏孺人自靜居一室誦經虔禱謝免身得雄若有陰佑卽文學瓚云參知揚歷宦轍以家督倚教授公公方向學有難色孺人從容請曰行者報國居者勤家逓展臣子心君何辭焉教授公之收族振窮克成參知之志者孺人助也參知旣歿裏中豪猾羣起齮齕文學無寧日孺人且憤且悲與文學相依爲命朝出而灑淚以送之暮歸而含淚以訊之幾欲奮身告變其卹孤愛子天下無有賴貽謀無釁事竟得直文學方攻若下帷數冠其曹偶冀申一日之養而孺人長逝矣哀哉又言孺人童時西溪�不戒於火孺人見臣人提之烈焰中在浚官衘嘗有狐化美媍從壁孔出踞牀燃燈照孺人面孺人危坐不爲動其怪尋滅晚年頗奉西方之教然不爲福田因果所愚也孺人嘗自以媍道內夫家外父母家旣施及劉宗而以其餘力賑吳之急若免役若折劵克昌西溪公之後云脽之稱閨門雍睦者首孺人有以也嗟乎妬記所書賢媍不免房帷之愛需弗能割至斬其夫之宗祊而爲若敖氏之鬼者何限若孺人屢進宜男克觀旨構者豈不誠女丈夫哉孺人生嘉靖乙丑十一月卒天啟甲子五月壽六十有一姻婭之詳具狀中不具載銘曰

暌次家人長舌爲病以默止囂坤道其順綽彼聖善動葉女師何以勸學贈佩之思何以繁模擬心螽斯屬毛離裏恩斯勤斯克崇儉徳不主小慈在滿若衝在險若夷陵谷自變安貞匪夷泉臺劍合連理樹滋徽音不冺惇史有辭

門人徐士竑

許經閱

容臺文集卷之八終

●容臺文集卷之九

華亭董其昌著冢孫庭輯

墓表

神道碑

誄

行狀

祭文

◆墓表

通奉大夫正治尹光祿寺卿周公墓表

侯太公墓表

憲副中涵吳公墓表

廷貢畸艇姚公墓表

大司馬馮忠襄公墓表

太學澹庵吳君墓表

少參太玄沈公墓表

○通奉大夫正治尹光祿寺卿周公墓表

公諱延光字孚卿學者稱爲斗垣先生其先世秀甫公以豫章人爲蘄陽剌史子義婚於蘄因家焉數傳而爲粵西平樂郡司理梅軒公是生贈左方伯三望公三望生贈左方伯虛吾公則公之考也公生岐嶷有異質弱冠爲督學錢塘金公所賞識食旣廩屢冠多士萬曆中午舉於鄕辛丑試南宮成俊士奉家諱歸旣免兩尊人喪甲辰廷對授大理評事會鞠巨姦獄有勢璫祈賄免公拒之峻時襄陽鄭冢宰爲大廷尉以此知公深相結甫筮仕疆直聲籍籍起歲丙午奉璽書典黔試文獨雅馴多得名士已擢計部稍遷望郎幹濟在輦轂惠愛在齊魯歷城大司農趙公以所司章奏倚公非同心相引重不及此出守金華金華故好訟公精心法比剖決如流案無畱牘下車之日酒家四布爲訟者居停無何漸罷市去而他郡質成者踵集於庭武斷有懲沈冤有雪溺女有禁義倉有儲間與子衿講學稱詩訪蘇穎濱之裔流落於婺者裒其遺迹勒之貞瑉請置守祠守冢生大非俗吏之所務已浙重會省適杭守缺銓部疏以公移治杭婺人聞之舉旛集眾請畱賢守者無慮萬數當守爲收還成命近世所罕見也辛亥入覲臺省舉天下淸廉五人公首之擢本省學憲秉公持明抑絕奔競搜奇拔異不主故常若挑江黃侍禦上虞陳黃門或識玉於在璞或賞音於焦尾竟皆爲名臣與公較黔所首舉熊中丞楊吏部者相類蓋鑑裁有素也公自離郡後復以試士臨婺婺之民扶老攜幼著處驩迎塡街塞陌幸復睹故使君風采想見史書所書黃穎川郭細侯故事爲不謬余有金華謠記其事云浙中至今稱名學使曰前有蘇公後有周公蘇公者晉江紫溪先生也丙辰夏擢參閩藩已得旨浙三臺疏請爲本省參政公潔已率屬絜法釐獘通陣平運道之梗罷吳關額外之徵人咸徳之語具大學士沈公碑記中己未晉山東觀察使東省方困於軍興與墨吏之朘削民其無如矣公至多所彈治多所平反而功最巨者在定戍卒脫巾之亂先是大中丞趙公檄援遼兵三萬赴登萊儲偫不繼眾怒水火其勢甚惡公仁聲素孚曉以忠義應時解散當是時公已移浙右轄徒以讓夷急病義不袖手不者爲重慶之績矣屬內考天下總臬舉卓異者二人公又首焉蓋趙公推轂力也外吏去任而以卓異褒者自公始壬戌晉左轄浙之錢谷半以供織造恊馬價公一切捐除浮羨且立平平凖之法每朱提之入命冶人鎔小爲巨數馬可知不得以細碎上下其手解役便之溫臺等郡逋賦公酌通省之逋裒多益寡公私咸賴長興石令爲盜所刄有駕言令之族人者公曰此屬利在逭地方之責耳卒戮罪人以報賢令事聞於朝奉旨廟食公於左轄中資望獨重方議伏鉞顧有尼者僅得平進爲光祿卿鳴呼罪璫讎楚刄發於硎公幸以完璧歸而大期忽至天不可問矣哀矣公事親有至性南宮入棘怦怦心動欲委捲而出曾太史長石共闈捨彊之終事已家郵至而尊公捐館卽公心動之日也自廷評至左伯凡恩綸貤贈者四風木之悲終身不解至如建家祠拓義田贍宗�之困卹布素之交股念維乘晰其利獘有問政者不作寒蟬文學後進或助其羽翅或出之陷穽不任受徳也公頎軀玉立神情髙朗本斤斤禮法中人顧負俠士之槪意气軒軒肝膽洞豁於孝標所論談交勢交利交乍暄乍冷乍盈乍虛者痛心疾首遠之若凂也武陵楊公誄之有云汪汪千頃似黃叔度髙志正義似孔文舉善善同淸惡惡同濁如範孟博憂人之憂樂人之樂似杜季良排難解紛似魯仲連可以托妻寄子似程嬰杵臼誠心直道似司馬君實愛人喜施似範希文言言實錄矣不佞昌無似不知何以有當於公公嘗以贊毀餘者以爲其人之善否又因以爲其交之親疏馮敬通雲天下有一人知已𨿽死不恨公則是已而恨無能酬公之知也因仲子奔跣徵言而表之曰明通奉大夫正治君光祿卿周公之墓

○侯太公墓表

夫種徳百年卜昌五世當其儲祉旣久含章欲光則必有偉人綰結其間以纘前休而開後葉要之以孝弟爲本今中州侯太公其人哉太公之先祥付人也其自祥符而徙家啇丘者爲始祖成成生英英生滑滑生顯顯生和和生贈通奉大夫進娶王夫人是生太公太公生而穎異七八歲時嘗從長老行田歸通奉公問狀長老無以應公從旁占對歷歷明了眾共異之旣弱冠日記千言腹笥甚富數困於有司弗售也通奉公倦勤倚公爲家督入課農作出應踐更供子職惟謹而是時公之長君光祿公王立神淸公之猶子太常公幼孤育於公頭角嶄嶄非凡器公自念旣已不得竟學成吾志者不在子輩耶乃一意教督入師乎有館經師平有修入其庭聞伊吾之聲瑯瑯四壁於是光祿公以己丑成進士奉常公以戊戌成進士而奉常之子侍禦及太史公以丙辰成進士三紀之間簪貂相望文章气節皆極天下之選中州稝鳴珂裏者必首侯氏知公之拮據家政者非獨供子職而已也公長身丰凖望之知爲福人其孝友亦天性也一遊燕邸忽趣裝歸重研七日抵子捨凡三日及於含斂古有嚙指心動者因公而信焉居母王夫人喪哀毀踰禮繼母喪亦如之太常公以禦史奉恩綸告墓公泣於廟蓋自傷立孤之難又以痛逝者不及見也父子叔侄同飲爨二十年曾無畛域奉常公令寧津公一往省之不令驛傳知旣按甘肅有罪弁持暮夜金求脫叱卻之亦卒不言其主名異時封公以無官謗故少義聲公名撿自飾絕去干請郡邑大夫有終任不識公者卽學宮以尊儐請勉一應輒不復出士論重之每謂家以勤興名以儉立晨而起夜而息恆有常度至老不渝食不兼珍衣更屢浣有以修息之說進者謝卻之至於三族周親與平生故知振窮憫乏待以舉火者不可勝紀歲己亥郡大水癸卯大饑官開倉設賑不足公前後輸粟若干院司守令表其門閭橋梁道路之費歲以數千緡其著者曰包家橋水池鋪曰大堤西蔡家河更巨施及國邑矣至其坦中大度不修舊卻微時而裏中無賴子所窘旣貴或理前語動色相挑激公若爲弗省者其度量如此先塋有吉地以次當屬公族人力最之道奉公有憤色公曰幸非異姓又何爭乃別有行營而與形家言懸合厚徳之報也公年八十餘微疾而化邑人巷哭曰太公沒矣自今以往紛爭就平危難孰捄津梁孰繕饑荒孰賑所謂鄕先生沒可祭於社者非耶大學士少師何公評公謂修謹似萬石君悃愊似陳太丘化俗似王彥方家政出顏柳諸名家之右可爲實錄矣抑援神契之解孝也曰卿大夫之孝謂之譽譽之爲言名也太公懿行當受顯名而太常公娓娓傳神寫照千秋不朽光祿公又以其昌年家子舊史氏當載筆以從諸作者之末輒不自揆而表其大者如此蓋以成卿大夫之孝云

○憲副中涵吳公墓表

友人黃大夫長卿以鳩司記視余卽餘同年中涵吳公爲比部時事也公未第時夢媍人爲夫訟冤自稱陳伏案語剌剌不休咸可記臆及入鷞署每宣言於同官居無何而薊州陳橋見告矣陳橋者大璫矩兄也悅媍人而殺其夫並殺其殺夫者以滅口媍人擊登聞鼓哀吁緹騎械致於州州畏璫稱北虜掠去事遂寢部所爲伏案也伏案者立案之義也廷詰媍與夢合於是權璫朿手而橋當大辟舉朝異之嗟乎孝媍衘冤東海赤地公爲烈媍雪讎鬼神向告之矣何陰報之渺悠也余友陳懿卜山人從公於宦邸可五載每歸則述公之奉母汪太恭人之孝敬無與比大者萊子小者景讓退公之暇歌呼啼笑不異嬰孺公守兗遘危疾兗人禱於神神以隱事告謂是嘗請以身代母者當弗藥則公十歲時以起母恭人於垂死而祕不語妻子者也公沒及期而其子承古徒跣走海上臚公忠孝大節以屬野史余重公不得辭吳爲泰伯之裔自唐宰相少微公居歙有俊公者自城徙鄕三傳而爲廸功卽午川公是生贈中憲見川公公之考也公始爲諸生卽以文行壓曹輩戊子舉於鄕甲辰成進士乙巳選刑部山西司主事戊申晉本部福建司員外己酉晉本部山西司卽中庚戌擢兗州守以賑政稱最天子賜金褒異之癸丑上計擬卓異是年推山西學憲未奉命兩臺交章請以憲副守濟南丙辰中讒量移蓋先後爲盡力吏者十年云公之在刑部也多所平反稱文無害故事官山西司者一掌篆箋表章奏於是平取之歲約數千緡前司寇奏而獻之輸鍰入內帑而紙役如故乃以富民應紙無正額髙下在心一值宦寺離其木始求取坌至家且立傾公惻然傷之艸疏請畱贖鍰卽內廷反汗不虞其難也已從大司寇姚公沈公以聞得旨報罷無論三輔之內歡若更生而彰主徳蘇民困愧言利之臣有三善焉名籍藉起已公守兗時四配子孫食餼於射宮者僅二十人公請如郡例廣數四十著爲令兗有顏子廟滋陽縣因之二百年釋奠於顏子公曰此非禮之禮也春秋大一統今闕裏在瞻而以顏氏爲一邑私吾所不取竟攺正之士大夫始而嘩旣大心服其得體魯公貧宗惟祿是仰而祿取之他郡多後時嘗與守閧公疏其貧者先應之終公之任稟絢束惟謹汶上縣雙廟集自宋時稱盜藪其渠魁張臨等紏千人據之百餘年吏不敢捕嘗支解捕者勢張甚公一夕坐堂皇驟集丞倅率民壯千人夜襲之獲渠魁二十輩夷其居他置不問羣盜相戒不敢近兗境公爲郡以察吏爲首務滕邑令張悃愊吏也有狡令者傾之幾中考功法公察其誣爭甚力得免魚臺令某倚監司爲聲援多苛政又屢爲胥史盜印章吁人於禦史臺禦史偵之公公狀無所隱以劾去監司𨿽庇之不能奪也泗水典史李茂春者膽力過人公所使縳汶上巨盜者也監司誤治以罪公保持之楚黃張中丞開幕遼陽因公得李尉檄致麾下會卜兔入寇李尉力戰手刄三虜張公薦於朝謂可建大將旗鼓則公不茹不吐之槪也滋陽孝廉龔至道爲弟任殺人罪蓋有幸必焉讞者念入之非實出之非所以爲名十年不得決公曰殺人者死有其弟在矣卽出之鄒縣李文光通輕俠績守長久橫裏中公至文光不得間必動走匿五百里外忽若有憑歸而就法豪右股栗暇則進諸生談藝勸學士蒸蒸變舉於鄕者二十七人且三居經首兗前此未有也至於�火火熄捍水水止詛蝗蝗赴海死以今證古乃知風可反潮可射鱷可祛神可感不虛耳公之爲憲副也會天子賜福籓田轄於東省者二萬頃諸上書陳不便者甚眾有旨宗田益急公議以虛冊授王而加賦通省以爲租入使於是福使以履畝來不許以徵佃戶來亦不許福使怒後以嚴旨來禍且不測公持議益堅福使俛首受租而去歲以爲常乙卯大旱入相食公條議捄荒策甚設得粟十餘萬備賑東省賴之兩臺方以公應卓異而一二府道疑公忌公者共害之矣惜哉公念乃祖廸功素愛金陵山水因卜居秦淮禦板輿爲終焉計而太恭人疾革不起爲械性之毀未幾公亦隨之所謂死孝者也計公筮仕以至陳臬其孤立行意果斷不惑所至聲績卓然名臣他人得其一足以有立而顧以得官謗君子是以知任事之難也公軒舉英英髭髯如戟議論慷慨肝膽傾盡嘗訓其子承古曰陽徳不如陰徳報恩不必報讎蓋生平無謟語長者之言也以故承古述公涉世之際不勝憤痛餘皆存而弗論論其大者如此公名汝顯字養微學者稱爲中涵先生

舊史氏曰陸士衡有云廣樹恩不足以敵怨爲政者將敗羣是去何怨之避乎而末世汶汶恆以官殉亦足慨也不然疆直自遂如吳公假令在神爵五竹間卽趙韓何多讓哉

○廷貢畸艇姚公墓表

明之自初而盛在成弘間是時吳中聞人輩出大暢厥詞而主盟風雅簪裾與韋布實分厥任以詩品爲甲乙公卿大夫且羞稱折節何論傲士惟賢者不爲鑿坯之遁則幸矣故老所紀沈啟南最著而與啟南並超者惟畸艇姚公最著畸艇公者今宮贊孟常之髙祖也生而穎慧絕羣從憂侍禦艮齋受尙書稱髙足浮梁戴恭簡公僅學政以國士遇之乃數試棘闈輒弗售公狹小占■﹝亻畢﹞而雅意千秋之業遂肆力詞賦詩篇一出壓其宿老同時若徐武功天全李太僕貞伯邵文莊國賢趙觀察栗夫楊儀部君謙姚侍禦公綬馬比部淸癡祝京兆希哲桑栁州民懌皆有倡必和有會必書流傳藝林稱爲韻事而尢善啟南翁啟南居相城之東公居城濠之北相思命駕如嵇呂詩筒來往如皮陸蓋公所居有非屏非障而雲煙飛動四壁者皆啟南之迹其暱可知也與吳文定爲靑衿之交嘗以會舉首期之後文定在禁林公寄以詩曰殷勤寄與吳宮諭老我追陪沈石田夫以乘車戴笠之盟而不爲結綬彈冠之喜覺巨源絕交書亦爲多事矣與王文恪諭交在其擢第後登莫釐峯宿華嚴寺杖屨兩兩擬於謝許山陰之會文恪在中書公以子陵臺詩寄之文恪悟其意答書稱謝訂入林之約已而文恪解相印歸不復入城市終老於具區之濱蓋以�庭爲客星灘示不食諾云王端毅撫江南公以諸生上詩有兒童走卒知司馬白日靑天見仲淹之句輿論以爲允愜後中官玊敬狡弁王臣與公訐奏憲廟殛二人以謝撫臣公復有詩志喜識者曰此石䢐■﹝彳木﹞慶曆聖徳詩也弘治丙辰膺貢試大廷同試者幾千人四明楊太宰守址董試事以公弁其首聲價逾重戶外髙軒常�公反厭苦之從風雪中策蹇遊玉泉諸山題詩見志遂飄然歸隱子壻吳文端時爲史官勸駕弗應而與諸故人角詩逾勁嘗和溫飛卿陸放翁詩自署曰集虛齋槁者是也公𨿽倦遊乎而探奇選勝之志始終不渝非獨托境取材以昌其詩迹其淸虛日來有自矣若乃孺慕之孝粥子之友創家祠卜宅兆內行純備�副才情與夫家世生卒姻婭之詳具吾鄕陸文��志中蓋有吳君子如楊君謙文徵仲皆眼白天下士不輕許可人也儀部之評公曰有奇气薄功名待詔之評公曰遊鄕序而周旋諸公間所至有卓然動人者言言實錄在稱詩之外矣公名丞守存道號畸艇居士嗟乎公以承明著作之才而老於太學世莫不悲之公沒一百二十年而宮贊紹其家暮在日月之際祖孫一體百年旦暮公何嘗不承明著作也宮贊之言曰不知其人視其友余謂公之道廣亦足不冺諸和人不然以李長沙之牢籠才士而竟不能致公則其能致公者顧不重乎宮贊以危行觸權璫引繩鐫秩賴天子神聖戮罪璫召還率府與王端毅事相類公解頤於地下矣余故因宮贊之請而表之曰明廷貢畸艇姚公之墓

○大司馬馮忠襄公墓表

大司馬馮公薨於官天子爲震悼輟朝曰是惟我皇祖所遺不二心之臣勛勞夙著追卹之典其從殊厚於是禮曹銓曹起曹各以應得恩例請上於額祭有加特贈少師葬如一品制給水衡錢遣行人惇其事閣臣以謚請欽定忠襄按謚法以死勤事曰忠因事有功曰襄名稱其情榮哀備余長公金吾映鑾貽書昌請表墓門之隧予與公同舉於鄕四十年中或離或合蓋彈冠掛劍之交也何忍辭公名嘉會字文亨自號履亭家居河間府之連城村自曾祖能始遷於宋家左村能生大寧大寧生仲子宜配黃氏曾祖父三世皆贈太子太師曾祖父母皆贈一品夫人始以孝弟力田積徳於陰而卒亢厥宗盟帶礪也公生而穎敏有至性髫年時冏伯中齋一見而奇之曰此公輔器吾弗如也冏伯先成名少所許可人以是共奇公及冏伯登第六年公亦接武若呂虔之鑑王祥玉贈公業儒不顯顧獨課公學不以食貧少挫公沈酣經史潛心大業試輒冠其曹耦學使者授之餼公以佐二親滫瀡而余以資同儕講肄之須籍籍推伏小馮君不容自戊子舉於鄕乙未成進士初任爲冠城令經術餙吏治以循最聞奉贈公諱歸旣免喪除華陰令華陰關內之瘠壤也無華實之毛而有輪蹄之困蓋登太華者麝至民亦勞止公爲立法調劑去甚去泰賓至如歸以暇羣秀子弟與之談經柝義彬彬向學華陰自是比於濟之士鄕越之君子軍蜀之文翁講堂矣乙巳膺內召入西臺慷慨論列不避權要建酋投書禦道其辭誖卽劾當事者通夷啟釁先後四疏而奴酋之患已蚤洞於十餘年之前其淵識如此按部二東風稜嶽嶽持大體不小苛貪墨之殘民者黜之猾吏之舞文者法之至有以刻核之心擿暖昧之語使主上輕朝士爲不足任疑朝論爲不足信者公所深絕也讞決要囚未嘗輕出以市恩其幽滯可理者卽予不反無左右顧所司有求生無憾錄平反釋系錄皆一時實政可紀云故事按臣巡方歲餘周行部內卽得代去神祖末年逾期見格公遂以三年�不勝陡岵之思旣得請卽疏終養而終養太夫人之世戀膝下歡宅憂禫除天子召還理營務議招募議訓練議簡汰禁伍爲之肅淸晉太僕少卿庚申冬賫孝靖徵號於澶州道經冠邑邑人扶老攜幼�道畱連車枳不得遄發懷舊恩也�西普大理寺卿巡撫中州時西川轉戰楡關戌守皆仰遲中州之兵公曰不備不虞姦人所爲生心也設不幸有伏戎猝發何以應之疏請募義勇以實行伍而省浮羨佐軍興嚴斥侯畫郊圻儲偫嘗克刁鬥不絕彼蒙安襲故者若以爲必不然之慮而孰知公竟以消震鄰之禍也先是焚香捶手之妖連跨燕齊梁宋間約以一日四起會齊東索之急故鄆滕首難不待期會本謀旣露潛迹相窺得當卽發惟中州所在嚴備鼠伏鳥散不煩血刄及妖黨敗亡羣逸而西將有風馬於汴者於是秉纛夷門揚旌河渚枕席過師執訊獲醜事具楊直指敍功疏中再奉廷推以少司馬總督宣大時諸當事者重楡關則急楡餉而宣大將士嘗累月無糧枵腹欲噪公爲請於大司農應時散鏹無庚癸呼者會虜酋亦以多負歲賞敗盟有辭憚公威名詟服不動蓋公曙於古今兵略九塞情形所匯有萬變眞韜及名世奏議諸編故其當機應猝斷而不惑耳丙寅春受簡協戎政時奴酋入犯烽火徹於邊關奉有十日入京之命星馳赴闕值上幸東郊列營衛蹕軍容整餙扈從惟謹大典告成聖衷嘉悅徹食慰勞有意大用之矣未幾代王公永光爲大司馬王公故所與同心許國者受事之後衷於前摹或如平陽繼都侯之政規隨弗忘或如臨淮入令公之軍旌旗一變所用職方皆極卽選苞苴掃迹債帥息心爲樞府一時之盛焉老酋物故有意其子可欵者經撫持論頗有異同經臣王公之臣謝事且去公疏於一朝曰奴方桀驁何所創而帖耳就我欵非情也以欵自愚而�戰守之備非計也竟選王公於本兵耦俱無猜卒賴其鎭定以有錦寧之捷上將決勝之奇大臣推賢之義兼得之矣公居邸捨以老蒼頭自隨𨿽長公亦遣歸屏迹遠嫌故父子不及爲訣惟以賊遺君父爲恥夙志未酬爲恨嗚呼忠矣捐節之夕忽陰雲四合電光挾雨羣鳥飛翔哀鳴上下都人士共異之又祖居去京師四百餘里亦於是日連雞驚啼聲聲相接古所傳大星殞櫪馬驚者豈虛哉公以殿功成敍勞者一以甘鎭滇南之捷敍功者再凡兩蔭執金吾三任子入冑監初晉太子太師再加柱國近代交臣所僅見云公頎軀偉貌吐音瑯瑯舉止矜莊神情朗秀不以冥冥隳行不以昭昭信節與人交城府�然而坊表屹若趙淸獻告行事於天知韓忠獻不錮人於盛世正直忠厚惟公當之無愧色耳映鑾博雅好修有父風以廩生授錦衣衛同知撰次行略辭斐而情悲能識其大者仁者有後信哉敬扙淚而表公之墓如此

○太學澹庵吳君墓表

余嘗讀宋吳文肅公狀謂公之髙曾世修處士行以平糴爲惠施及旁郡全活者甚眾果生文肅公以開吳云後公十四代而有澹庵君抑何恂恂好修不墬先美也君幼有至性穎敏絕人放厥考理問君聞余姚王氏學已知向往於裏中豪少年綺紈聲色之好弗喜也自署曰澹以見志旣入成圴習遊當世賢士大夫而其意益廣曰刮帖俗學不足學學求濟世耳不能濟世亦且濟人兀兀伊吾何益稍以心計佐其素封之資家以大起乃務發其磧以濟親族之急嘗築室廬百楹以居子侄之貧者死不能葬君爲卜塋域以安之先是理問公以君請歲捐錢三百緡爲徳於族君當官而目加拓焉葺宗祠者一建橋梁者六郤良家女之爲妾而遺厥父金者一賑其家令母粥子者二旣質爲臧獲而遺歸者四遊白下游檇李遊雲間後先得輸贖鍰而出久系者不下數百人戊子歲祲設糜施藥所活餓夫者不下四五千人而君之願未始滿也晚而喜釋氏之學嘗曰龐君士擲家貲於湘流永明壽罄竭公帑以放生吾衷而行之散吾世之所積而不沒先君之財吾之爲徳如是而已君爲放生臺曰先生其沒也無怛化或曰有冥報云太史氏曰新安朱子之鄕也士知有朱氏學不知有王氏學又何知天竺古先生且夫釋氏之言施也吾教之言惠也令出於愛利人一也君處儒釋可謂兼之矣吾又聞新安重數家言蓋自朱子蔡元定爲之故其送往每爲忌而多畏始君奉理問公車歸客有爲外喪不內之言者君正色而絕之曰吾何忍流之於野寧不利於燕孤已矣殯理問於正寢亦無陰陽之患嗚呼公之持正不回如此豈惟惠人哉君之子太學好徳函文謁當世之作者如黃宗伯輩爲志若傳聲施不朽而屬余表其大者勒之家廟俾世世作求焉

○少參太玄沈公墓表

嗚呼此爲少參太玄沈公之墓沈之先自宋文帝時有司空慶之者世居汴數傳至翰林學士明扈宋居杭元末析爲二一居會稽一居漳裏漳裏之沈入國朝世有聞人而以戊辰進士祀鄕賢名宦者爲侍禦讓亭公則公文也公生而早慧弱不好弄侍禦公恆抱置膝前見客能讀兩都賦十歲喪母徐孺人哀毀成禮侍禦公爲南昌司李公年才舞象耳卽與洪都奇童湯義�謝友可輩定交本名相角十六補郡諸生再從侍禦如都門卽以古文詞名侍禦按關中卒於邸徒跣奔赴幾不有生藩臬郡邑歸暷者公盡郤去曰君子不家於喪豈令地下遺憾乎學使者紫溪蘓公有鑑裁目公爲國士首當食餼次者欲躐之卽遜與無難色乙酉二十八舉鄕試十名鍥兩經義爲程序壬辰成進士念大母唐春秋髙�情終養令甲百官獨子終養卽侍禦公在無當也而公以是裏居數年備極侍奉唐耄齒落每食必含餔以進侍禦公未竟之孝得公而補云丁酉四月授工部都水司主事五月督理大工六月大內災兩宮毀公急入捄百官驚睨無措公議撤會極門以斷火司空難之公竟率軍千餘聚撤之承運庫獲全頃之傳旨救庫者十餘輩次日上火災疏公文獨剴切有白金之�賜七月奉命典試山東矢愼矢公得人爲盛是時倭事孔棘公以主憂臣辱有槪於中從天津還朝咨詢要領大都以燕趙齊晉古用武國天下勁兵處隨地召募可當緩急何事獨調南兵卽調南兵舟師猶可以非非之長技也朝鮮之役經歲饋糧何止三十鐘致一石今京師自靖海至直沽數百里盡膏腴地誠頒定賞格聽民開墾許爲世業以此防海寧俟挽芻乎國制武科與文並重承平日久有司蹲踏介冑不以爲衣冠數英雄短气職此之繇武闈之設爲取猛士而以柔翰先騎射他若善火攻通星角者如見天帝莫或收皆當一變而更張之者也孫武子十三篇用間居一今竹島倭將義弘乃薩摩主直政之心腹先爲關白誘奪思與中國合謀報怨昔譚宗仁王承烈入釜營時已露其情於朱均大司馬石星以其敗壞和事竟致之不理乃其人具在誠今收用令如張騫傳介子故事而密圖之關白之首可購也建虜奴兒哈赤其部落連亙朝鮮先年倭寇其地兩欲相殺聞通事關說願受王印滅倭以報以蠻夷攻蠻夷孰與以蠻夷勞中國耶推此指具疏曰練土著修屯政重武科明間諜詳載奏議中疏入不報都下傳寫稱善丘澤萬公開府天津疏請公爲備兵使者顓督屯田事而議中恪然公文武之略已若穎脫矣戊戌奉命榷關荊南處脂膏中漱石厲齒蕩然寬簡苛細悉捐如小東等關撤而不稅蜀材浮江而下者報十納五民困大蘇時稅璫陳奉與臬大夫爲難郡佐監司與摓掖被逮者相望於路公𨿽在事外而陰脇其虎翼殺機將發公輒得之黃岡令徐武昌守徐皆賴公力脫焉奉心弗善也代去之日奉餞公於蘄欲瞷公橐發其短已察其舟甚輕知無長物卒謬恭成禮而去還朝升職方司員外職領春秋班軍更番入衛者按籍稽詰歲省月糧�三千�金明年升武選司郎中武選夙稱獘藪樞吏夤緣爲姦大璫要人多事請托公一以邦政條例爲凖竿牘絕迹又蒿目時事以邊政最急者條上四事一曰重京營其略曰天下兵制莫重於京師今三大營將領皆以林在下中者充位非法也請自今補京營官者必極一時之選各邊大將而下非有聲京營者弗得用其在營也責以實練兵幾何能汰老弱幾何教習軍士武藝之器幾何序遷超等執此爲衡將得其入則兵之虛冒可以漸核如臨淮指麾旌旗一變何患京兵之不振也一曰實遼左其略曰遼與九邊等邊耳而孤懸數千里形勢積弱自樂浪之役其精銳盡於從徵今軍無現糧債帥爲政倘建夷擦漢兒之類一旦生心必無幸矣宜汰其老弱厚其衣廩以名將統之遼陽開原各設理官綜核錢谷軍必稽實糧必充額庶食足而兵彊遼可保也一曰愼武襲其略曰祖考祭享尙有親盡之祧宗藩支祿亦有逓減之律而披由尾惰之世及與百戰開基者等甚有未離𦇤褓而先報自功者此曹幾耗天下財賦十之三四長此安窮謂定爲逓減之式節其濫冒卽制府大臣諸子孫一衷於法無私出入焉可也一曰防亂萌其略曰淮徐穎濮之間界在南北天下咽喉轉餉防河嘗動大眾眾之所聚亂之所生謂宜以宿將重兵一淮一徐互爲犄角大津近在肘腋卽以京營兵二三千人春秋更番出洋習其勤勞建威消萌計無出此者疏𨿽畱中議論鑿鑿切事情識者以爲干國之器公以武選之獘並功最大往往世職告襲者覆勘其前功卽出恩幸多所裁止會金五陳胤徵以椒房戚畹陳乞事下部議本兵欲迎上意公堅持不可胤徵暮夜饋黃金一笥公拒之越數日漏下二鼓忽中旨陳胤徵準升三級與世襲中使迫促取覆公具疏參劾上悟事遂寢時論韙之又有大帥憑奧援冀考績恩其已見參劾顧滿在先可借口也自相臣樞臣以及臺省皆以屬公公嘿而不應是時正內計諸不便公者以考功法中之鐫一秩調外君子是以知任事之難也居久之補靖州剌史靖故僻在楚西民獠雜居其俗好鬼公至則軌之以禮修城郭攺學較定哨堡叢徵額淸屯餉減罰鍰定邊令渠以大治明年蝗災粟貴公發粟賑捄全活數萬人於是木政孔急而大木出苗穴靖民與苗爲市�儈故昂其直鬭之露刄相向公輒入苗境與之約束勞以牛酒苗則大喜以巨材應命靖賴以安稍遷南比部郎尋升四川按察僉事先是蜀中建猓與中國之民日相仇殺斬一衛尉一千夫長撫臣以聞廷臣議一大創特起大將劉鋌於田間而以桐城吳公領節鉞公蒞任適與事會兩臺才公念轉餉非公莫任者公則爲設五運之法中又立短運之法觸火山入不毛以兩月具糧八萬待刻期進兵而大將鋌心畏瘴且入戈遊擊之說欲開玀﹖﹖回中之路以兵從峩眉入公移書大將謂期會芻糧兵家大命今各運俱至鎭西冕山半年調度勢難猝撤彼中箐深壁峭猿猱所愁履險破荒變生不測趙營平所稱枕席過師者以湟餉之便也柰何驅活民而死之乎大將議沮然猶擁兵嘉州不卽進公更稱書云番猓之地深秋卽雪不如於八月初渡河出其不意突然而入便一及猓未獲因糧於敵便二時未沍寒利於涉險便三大將始出兵從桐槽沈渣等八路進攻僅撲空塞是時監軍王君不視師坐鎭越西公再入冕山親督軍士厚其犒賞不令解散令安營桐槽據其要地使大將分兵大略寧番得昌木他等賊又撤奇兵鄕勇助之而番猓始逃避願降時將士深入營無定所運隨營轉猓每間道抄掠運夫落膽公別設擔運之法懸搜粟之賞餉以不匱餉夫多生還蜀人徳之而悍將尙遷延侈言雕剿公爲中丞極言利害中丞悟乃始移撤罷兵是役也將旣寡謀師不以律非公亟議戢兵則辱國損威蜀無寧日無論勞臣當敍而不見不聞之功造蜀不淺乃中朝鮮知者而吳公被言竟爲公累逋遷閩中參藩而以蜀謗調用公曾不以是介介而大期至矣悲哉公身長七尺餘標格秀徹談諭慷慨其孝友蓋天性也事叔父憶堂公如事父有杖則受自歌廣栁歸卽以田廬推予諸兄弟與季水部公文行相勵厥稱二難且儉而能廣憫窮周乏姻裏徳之其立朝惇尙名節蘭溪四明山陰相繼在政府未嘗以年家鄕曲一奉私覿浙銓缺新建令人示意公以正對不受羅致自甘平進焉所論交在都門則胡孟弢黃昭素區用孺陶周望徐鳴卿江進之謝在航鮑山甫畢東郊蕭損之湯嘉賓米仲詔袁吉卿曹能始張孟奇在陪京則焦弱侯祁爾光王永啟在東郡取士則趙翰撰王太史亓黃門張黃門韓大理張侍禦髙憲副皆天下士餘子操熱柄能毀譽人者公傲然不屑也公少而稱詩垂老不倦在水部有亦適編在武選有馬曹稿歸裏有息初稿靖州有勞人艸在南都有鐘陵艸在蜀有入蜀詩李本寧先生序之曰以其才適體以其體適格以其格適時無所不有又無所不化眞篤論也公左右具宜不名一器所不能者與時俛仰取美官耳惜哉余好讀公詩公構孺蓼亭見志屬余題額歲在甲辰公以望郎推楚學使者余副之公不奉命而以左遷歸惟餘畸世之感亦有爲公戚戚動者故因長君宗培之請而識其大如此舊史氏曰士固有遇不遇時沈公以郎署駁還內降此相臣所不能望之主上者而公得之可不謂大臣之槪乎又善用兵使在用才之世功名豈可量哉摽奇負气千丈無枝文章經濟賈忌之媒生世不諧挾此安之要以千秋大業齮齒﹖厄者復何所施矣

◆神道碑

贈光祿大夫太子太保西泉王公曁配髙夫人神道碑

○贈光祿大夫太子太保西泉王公曁配髙夫人神道碑

天子以慶陵告成下詔褒美司空惇事者於是今大司馬王公晉光祿大夫太子太保貤恩再世而公之考西泉王公加贈如子官母贈夫人稱一品夫人蓋異數云祖制文臣三品以上者得樹神道碑於墓前司馬公將應新命趣裝北上其昌適履容臺之任司馬公以碑文見屬其昌年家子也具史公牛馬走義當戴�以從不敢辭按狀長垣之王來自洪洞華冑遙遙更鐫不數其著彥和居油房寨彥和生四子次曰儀儀子九人入曰允允娶王氏生四子最少者曰結倜儻尙義娶魏氏繼爲仝夫人是生贈公公生而機警有大志仝夫人憐愛之不使竟學嘗受推擇爲掾史公著從事衫主畫諾意約結而不自舒也棄而市隱稍稍閱稗官小說若楚漢曹劉故事至褒誅當意輒引觴起舞至報應差忒裂眥拍案曰古猶今也少所快多所恨何哉蓋隱隱俠烈自附矣歲壬子邑大饑流離載道族人有遠心公固畱之倒囊相賑復發積歲所窖粟陳之市收半值甚貧者不取值其以田售者給之值與丰年等不乘其急所活人無數坐是家日落是歲仲子司馬公生至產室不能具饘粥其貧如此公摩呱呱者頂自謂食報者日不長貧也公復以修息起家饒裕而無賴子乘其族之修郤謀以告變困公公不爲終訟久之歲復饑無賴子行乞爲盜公立遣人召還居之食之壹似未嘗有怨者人以爲難焉公以豪飲多酒人之遊時時選伎徵歌弄琵琶譜文姬十八拍以送日卽善病法當禁酒終不能止乃訓子則斤斤禮法常謂伯子曰而公不事諸書故不任受徳且任受侮汝曹謀所以亢宗者勉之哉蓋至伯子以靑衿見而喜可知也司馬公總角就外傳朝出暮歸輒令占所受書聞有囁嚅則口授數過必疾誦無誤而後已考終之日惟舉家世淸白不愧古人爲伯子訓意遠矣嗟乎少伯能聚能散三致千金伯倫時醉時醒一飲一石公之風尙異同而鐘祥儲祉篤生巨公譬如岱宗巖巖觸膚出雨以毗帝紘而承天寵也豈偶然哉配髙夫人東明右族端操靜莊曉解女誡據拮內政事事瞻舉仝夫人安其孝養已事繼姑劉相得益歡其大者脫簪珥以佐贈公之施贈公爲無賴子所撓積不能乎夫人稱引古人厚徳事以廣其志贈公亦爲之豁然他若仝夫人之女嫁尙氏者厚爲奩具尙姑忘亡嫁祝氏者十九而寡矢死靡他父母欲奪其志賴夫人保持爲完節贈公之謀室而獲有以也後公九年卒姻婭之詳具葉少師公志中銘曰

烏衣甲族派分洪洞淮旣獻珍河亦修貢方水孕珠丹宂產鳯人豪挺起徽音並重善以陰行徳惟邁種恥彼素封錢刀獨擁吉凶與同義聲並誦爲荒年谷作明堂棟書有稗官腹有狐史天网或愆怒目切齒其平如衡其直如矢以酒爲生終當樂死施恩無望修怨是恥林中偕隱斗際雙龍泰階符燦湛露恩濃如綸之誥若堂之封桓桓司馬盟府功宗丹書鐵劵熟釜景鐘賁此宿艸葉彼夢松史銘其幽佳气長鐘

◆誄

參知顯齋劉公誄﹝有序﹞

○參知顯齋劉公誄【有序】

睢陽參知劉公諱煥字文華別號顯齋萬曆中名臣也公嘗爲吳興守吳興人至今屍祝之以比前守劉莊襄公其賢者有淸苕行峴山謌皆爲公解任惜也先是閭裏桀猾乘歲饑睥睨諸大家吁訟蠭起上官入其說益引繩枇根焚掠不問公嘆曰興利除害貴淸其源今姦��禍而反助之焰冠履之謂何力爭不得遂解印綬去未幾苕事大壞詞臣殞憲臣禠而前此博風力承風旨者皆爲世僇辱始服公卓識則已晚矣當公起家名進士治浚縣有異績浚介淇衛而邑屢中大潦公親爲疏瀹堤防堅綴利賴永永申孝弟興學校所應上供不擾而辦入爲南比部拒罪璫賄請淸節彌峻洎遷戶曹兌則驗放寬嚴如法公之才識固內外所交毗也公旣以湖事解官適遭贈公喪哀毀逾禮朝議旣白卽家拜公守嚴嚴歲又饑公步禱水旱皆應時采木采礦使者四出至嚴獨不敢囂安養休息疲黎再肉尋擢憲視兵浙以東防倭息盜備綢未雨已有秦藩之命公業勌遊因大父參議公有功西夏夏人祠之冀一展謁卽圖歸憩乃期月之政杜嚚族卹貧宗威惠四訖未嘗攺於筮仕也偶元日理髮有感竟賦遂初歸猶及待丁太恭人子捨白首斑衣孺慕無間流連朋好笑傲山澤顧曲稱詩尋花課竹去懸車之日又若干年而公以老壽考終於當世稱完名完福焉公有子維明爲京兆博士先公卒孫瓚紹明家學文行翩翩嘗從余遊述祖徳甚晰余尢以談虎服公吳興事當羣飛剌天駭浪橫起之日獨能持正不阿視一官如芥視與蚩蚩之眾助歲爲虐者其人凶吉豈顧問哉天下無事庸夫擾之今海內多故絲紛鹿觸所在見告其原起於紀法之先夷羽林焚第神武起義世有姦雄耽耽冷眼久矣安得老成人如公數輩散寘旬宣甸采間於以扶元气而消僣宄裕如也余乃應瓚請而爲公誄

誄曰奕奕巨宗卯金之裔大河髙崧孕毓奕世世徳丕顯武緯文經貴陽之烈價人維屏公起壯縣淸裁肅辦鄴堤鄭渠害拔功見豈伊郎潛而攺郡弦察吏安民志取休恬誰爲鷹鸇乃咻鸞鳳狂泉襲飲舉國騷動棟摧屋折始念徙薪熒惑退舍歸徳大辰弘農會稽公有世譜龍圖之樹相爲黻黼視海行邊勞庸仔肩百蟄具起萬竈淸煙難進易退實酬初志河洛耆英坱漭自遂身沐燻﹖﹖陸飲人醍醐朱丹何常蘿薜巖阿視公髙節凝之伯壽吹笛騎牛畫圖堪又大丙爲禦閬風是歸捐弢解袠箕騰昴依樽酌不盈以茀後祿士厚泉深蜿虹光屬令名千古樹滋百年我作銘詩以劵象賢

◆行狀

嘉議大夫禮部右侍郎兼翰林院侍讀學士贈尙書抑所唐公行狀

吳母封安人衛太君行狀

○嘉議大夫禮部右侍郎兼翰林院侍讀學士贈尙書抑所唐公行狀

宗伯唐公者宋參知子方之裔自種徳翁從荊南徙居華亭遂爲華亭人世有隱徳至中丞足庵公珣仗鉞兩廣爲成弘間名臣自是子孫用儒術顯稱甲族矣中丞公弟爲怡萱公瑉瑉生貢士飭軒公濱飭軒公三子次卽公考贈宮庶澹窩公敷錫贈公者吾郡恂恂徳讓君子也以踐更廢箸顧好形家言營髙敝爲門閥地夢巨星麗於堂有印大如斗垂一足曰敷子魁厥明誕公自喜以爲貴徵云公生而岐嶷風華韶令機穎秀出自就外傅已無童心授之書伊吾不輟有亢宗志年十六補博士弟子員禦史溫公讀其文稱爲國器贈公歿有裏中無賴子交關族屬齮齕公謂書生孱可鼠雀擾公推仲兄操家秉主貲鏹廩廥出入而獨身外禦侮久之事浸直魚肉者不得志則中以雜徭公又造事不大困遂得端意鉛槧間名籍籍起矣公壇宇孤峙進止皆有表識熱腸冷面喜規人過自逢掖已多礌砢奇節所至必傾名士行名士亦奉爲畏友自方學憲眾甫馮祭酒開之等十餘人結侶談萟公年不先人而以直諒見憚不啻主盟卽以間爲文字飲亦奉公約束惟謹不敢以狎進而孝廉範牧之事最著牧之者範光祿公子也故負雋才以遊閒仕俠聞當其意气所向錢積立掃獨不敢以混公而牧之有惑溺公終不能口舌爭乃爲文以禱於神與之請絕牧之卒以情死則匍匐數百里掛劍吁號哀感行路其气誼多類此公之逐奴有弟自經死而訟富人李某者勢張甚富人窘念非主人莫扼奴吭乃亟馳百金請解於公公前已得其冤狀指白水爲誓郤其金立白之官奴竟反坐通國稱快且髙不惑於是公以文行爲明經師若張給諫陳太史毘陵白光祿皆迎致家塾從遊者日進曰非文其式惟人其式云是時郡國舉士多繇紹介進三歲大比名士有望棘嘆者而公社中友陸君策何士抑至北雍巍科若掇太學範爾孚數以此勸公北遊且爲資斧乙酉中順天鄕試丙戌舉於春官入奉大對天子親擢第一人及第官翰林修撰海內雅聞公者皆以爲正人慶焉公以詞臣不事事惟淸議可以報國於�熟循默坐取大官者恥不屑也感慨時事有所約結則寓言於館課中幾以動當塗至所交若張宮諭元忭孟郎中秋深相引重二公之圽含斂屍祝公有力焉李黃門沂論權璫觸上怒杖之午門公哭而掖之手調湯藥日視諸邸捨將發而公之飧錢空矣同官義之己丑分較南宮甄別詳愼是歲滿考奉敕奉父母如其官尋持節封鄭籓明年請告裏居三載畱連丘壑揚扢圖史多淸眞之遊士大夫膻艷之習爲之一變癸巳還朝補原官時公之房考海虞趙公晉少宰而吳鎭以攺婚事訟於朝諸公咸謂寧以一惡少年而掣名卿大臣肘趙少宰求去益力屬公請之首揆太原王公王公難其去公一日數四往反竟得請趙少宰戟手自快曰今日乃知朱阿遊不爲負蕭傅耳東事起樞臣稍引遊客在兵間都下客麕集公謂此皆誇毗子終敗乃公事卽鄕裏絕勿與通有朱生者蹤迹尢讒善點仕者名公潛白甘侍禦決遣歸𨿽任受怨不卹也會皇太子出閣講學詔以公充講官風範肅穆音吐瑯瑯三公疊侍講筳皆謂公得輔導體是年兼直六曹起居理文官誥敕乙未再分較南宮丙申攺右春坊右中允故事詞林以科次先後敍遷惟首臚九年滿考者得升諭徳不復需次公曰此汲長孺所謂後來居上者也白之豫章張公得先三月遷中允豫章公以爲有讓明年晉右春坊右諭徳兼翰林院侍講八月禮部議以爲北畿副考官疏名上不得請公尋以病請急歸己亥詔起原官兼纂修玉牒副總栽庚子卽家晉右春坊右庶子兼翰林院侍讀復轉左庶子是歲秋公應召入都復值講幄當是時宮僚之起家者僅行之公且浹歲三遷洊歷華要當事者誠倚重公公旅見而已未嘗謝知私室蓋其生平自立不爲附麗云公旣已負重名而自其三入都益務簡遠權利之交不得一當公見謂道狹矜莊自置竿牘不馳於外筐篚不布於庭泊如也辛丑充同考官於是較禮闈三矣冬十月冊儲覃恩贈父爲宮庶母劉封宜人云公自承華首辟首簡元僚積勩數載諸所存賚故例寢格不一行至是國本旣定議者僉謂講臣當有甄錄而公官不進時且未曳金緋也人多爲怏怏者公謝曰吾進不敢競退不敢援不知其它京師人皦生光爲妖書構宮掖天子震怒大索長安不得其主名時江夏郭少宗伯以廷議失政府意自免去言者謂書出郭手於是立罷宗伯兄國子官而窮治其事先是郭宗伯出春明以輿臺給事公及是司隸卽入於公之第批根有端矣公曰人有良心朝有公論此豈士大夫寒蟬首鼠時耶與一二同志詣政府雪其枉語甚切直無何罪人亦得事乃解華司理鈺以抗稅璫下詔獄公數從圜扉中握手慰藉五載橐饘周旋靡間後奉詔恩宥出拜公哭搶地不能起其九死一生彊半繇公自是海內正直節烈之士咸隱隱有所恃以生气矣壬寅晉詹事府少詹事兼侍讀學士癸卯晉禮部右侍郎兼侍讀學士掌翰林院事詞林重院長地望淸切鄰於公輔公念以孤生蒙上異知致位九列若碌碌繞指愧無以報塞乃於是益發抒亡所避危言危行砥柱百折絕不傍人門戶辧晳可否不少脂韋在院鉤剔吏蠹抑絕僥幸蓋公素所蓄積至此穎露焉甲辰會試天下舉人詔以公副考秋選庶志士詔以公教習公𨿽爲庶常師猶供事文華不輟蓋後先爲講讀爲侍班者八載嚴霜砭骨�雨凝髭不敢一日遂澣沐私兼以南宮之役勞瘁特甚淸嬴骨立又感時觸事憂心如酲彊自力竣計事而公遂不起矣卒之日京師士大夫無問識不識無不悼之天子采朝議詔銓部贈官大宗伯予詔命冬官卜兆域予全葬詔遣行人周應期主窀穸禮官諭祭壇加二嗚呼可謂終始榮哀矣公孝友篤至自其天性每念祿不�養所至奉二尊人像與俱伏臘奏食悲涕交頤事兄姊最有恩禮兄姊之子女字之不啻已出教養婚聘倚若外府季姊歸莫太學先圽而最後太學��誣��人律公爲訟冤甚力卒出之尢急窮交不以生死貳念彭欽之以畱廉守中奇禍公與楊宮諭諸公白之朱直指得釋欽之尋以佗傺死公捐月廩贈其寧以爲常袁微之晚而從戎死塞下公經紀其喪歸其骨至鄕人之繇於京躓於旅�鍪督綱功曹隸事曁落魄間關托寄一命者則不難輒請輒應也故老及見徐文貞者曰文貞在都下故如是然松有總賦之役曰櫃收終文貞之世不能去公甫登第卽倡言罷之二十年來無破家役遂爲吾郡百世利若京師創置會館所至如歸又其捆者耳假公以年卽擴子城均役法不難酬願而今則已矣傷哉公辰錄序云心事使人可知可用以爲藏劍面目使人可信何用以爲衷甲蓋自爲傳神云而閩中楊宗伯咨部文云公𨿽爲詞臣也而實勞臣𨿽死病也而實死職則以公久在講筵未及於易名之典爲惜乎余與公居同裏仕同官意气論交宴閒徵逐典型是儀肝膽洞盡乃窺公之大者在端居憂國提獎人倫以天下名教爲己任李元禮陸敬與而下非其志也蓋公眼有瞳心有秤不溪刻故易親不汶闇故難悅卽以甘事公者能得公憐終不能得公信九原可作不昧斯語矣公於學無所不�詩宗少陵文出入左馬好讀名臣奏議有集藏於家憶公嘗自言吾儕作事有妻子不知者安能效淺丈夫沾沾向人語故其甥黃石城及諸孤按次遺行不能十一予以所聞見參訂成狀如左𨿽掛漏實多第不敢爲微辭以負公耳公諱文獻字符徵海內稱爲抑所先生卒年月子孫姻戚之詳行實具載

○吳母封安人衛太君行狀

太君者封行人贈祠部吳太公之室主客郎吳伯玉之母也太君以榮名享上壽八十餘年爲婦爲母爲祖母𨿽身閱百罹而有子聚百順盛衰之際可無遺憾顧其操家之艱勤與開家之徽懿可垂嬪則可光彤管者微野史通家子如其昌孰述之太君宋衛文節公本朝宣城伯之裔喬木世家夙閒女訓稽古賢母行事若丸熊若郤鮓若卹緯若以善養先祿養皆默有契合壹似考經案史而得之蓋太君之歸吳也當東土中倭之時中落矣太君與封公拮據治生而復振然意猶未廣也太君旣舉伯玉至舞勺察其有異謂太公曰此豈農之子乎君家以孝弟力田稱百年於玆未始一逢年也逢年自此始矣於是廢箸築宮延明經師諸所供億糔糝薌脯脄幪重醴皆躬自潔修之卽腫膮醷濫一進且不再寒更子夜理刀尺弄機杼待伊吾聲輟而後卽安如此者殆將一紀伯玉竟奮迹周庠離蔬釋屩爲天下士其合於丸熊勸學者一也伯玉筮仕爲大行人奉神祖詔以今上生告九塞伯玉得遼左塞外兜鍪饋遺故不貲伯玉心惻磧鹵大漠嚙雪眠冰乘徼守障之甲士僅月糧四百緡八口馬畜皆須之安忍箕斂之以犒使者遂全麾卻數百鏹不拜寸環卽置郵不羨一縷也而旋子捨竟垂橐入室靡長物太君獨革﹖展然喜兒幸不以冒賄速官謗仕者奉親孰多於此略不聞交適�此其合於郤鮓訓�者一也伯玉旣入闕報命聞太公計徒跣就道日行百里哭踴欲絕太君相持泣勉以君之制也父之命也勿滅性以孤吾老入旣免喪復詔以逃雨之義願板輿北徵以解翩鵻將毋之憾於是伯玉始治裝還朝以次使魯藩及報命途覯孫漕禦史值漕河梗三月議督江左諸郡以民艘應伯玉爲禦史抵當陳會通淤塞之故請驅山左河滸人卽趲山左河津船復祖宗朝淺鋪淺夫撈淺送漕艘之制爲冊誡兗昌二郡計日遄行如駛遲卽按籍討其不其孫漕禦史韙之漕艘飛至水次漕以中興入朝則代藩方爭廢長鼎渭立少鼎沙神祖下九列臺省雜議之伯玉謁葉少師語以玆事𨿽藩封事實主器事今東朝方危疑而忍以海內忠臣義士幾十年捐軀命以爭之儲位驟開廢長榜樣以生交構窺瞷之竇乎政府彌益決立長伯玉再奉命使檄竣事報太君太君喜曰吾不解官�事譬如廝養能衛少主者可不謂忠乎此其合於卹緯急公者一也伯玉績資有年及選言路之期散紆其行以待公論而枝者乘其未入中以門戶之阱授繕部主事伯玉念母安人年七十六又獨子特抗疏乞攺南攺南必乞閒曹人所不爭者得南祠陛辭之後爲政府決福藩赴國之策語甚切直不知有官之暄冷也入南祠力浣祠政獘尋轉南客署客署會有夷教一事四署互推諉伯玉慨然鞫得情而逐之不窮治會含沙者再以門戶中伯玉竟以左官太君慰勞之曰若無以老人爲念自沮喪也持議爲議貳也得南署無謟求也全活人不骫法也而以是獲諐乎何卹若本以老人故乞南卽竄去亦喪官不喪養也兒弗動矣此其合於善養先祿養者一也太君幼有至性當其笄總來歸哭姑楊太君哀感行路已事繼姑如姑忘其嗃嗃翁卒客邸繼姑惑俗言欲不令琀於宅太君號曰有不祥也者吾身之竟與太公徒跣負以入太公憐其少弟太君從臾以腴產授焉產失則更﹖而自安磽瘠閭裏以是交稱之所適卹三黨之乏歲無算下逮臧獲皆有恩意吳氏之興非偶然也伯玉艱於舉子旣奉母旋子捨而得雄太君含飴弄孫觀彩衣舞樂陶陶矣忽以痰壅減眠食伯玉手自嚙血艸表箋請於上帝願減已算益太君紀有玄鶴下於庭太君病良已又一期半而竟以絕糗化化之時敕家人各合掌禪誦導淨土有夙本矣嗟乎管子有言生者父母知者鮑叔世固有得之於殊方而失之於膝下者以伯玉之文學經濟气義忠讜百人亦見千人亦見而同朝猶害其能太君何以卜其成於𦇤褓時哉非是母不生是子亦非是母不知是子其開吳弘矣先是令甲行人階八品未有赴母者伯玉抗疏請比五經慱士加八品孺人封有詔行人母未及實封先得受命服絜爲令逮今上生覃恩諸使臣類以出署日受全封故太君稱安人云其昌林居離索於伯玉有升堂拜母之交自避人海曲過從遂稀太君嘗問家人曰此數聞享客何不聞有董子比余再還舊居而太君千古矣故嗟傷�筆敍次遺行以俟司世教者采擇

◆祭文

祭陸君策孝廉文

祭吳澈如年丈文

祭幼海侄少宗伯文

祭馮孝廉愼余

祭潘文學六潤文

祭原道五侄文

祭顧太史學海文﹝代﹞

○祭陸君策孝廉文

嗚呼臧齋兄竟止於斯耶念余與兄望衡數武惇契三益林居以來目朝伊夕無奇不常有疑必析酒壚詩社花茵月席飲食衎衎笑言啞啞大忘爾汝逓爲主客相訪徒步相迎岸幘謂我無腸托以肝膈自甘而苦時有彈射余之不佞兄亦莫逆或傳巷語或寬室謫塡膺抒憤彈冠忘懌骯髒悲歌牢騷慰籍孰交而市孰卜而宅兄有逸才厥名孔赫筆花匪夢腹笥爲癖百韻瀾泛千篇膾炙遇方爲珪著員成璧談天之日佐以唱劇北海尊開太丘道辟輕舸浮家名園置驛立見鍛穎坐消柴柵蜚譽墨�寄情歡伯任達風流人豪气魄守相諸侯過廬必式隱可�霞生可竹帛世路悠悠徒珍鼠臘埋沒連城摧殘六翮厭緇化素耽玄守白不以五十易此百尺樂志方始大期忽迫謝樹先雕陸昆隨坼靳之血胤奪以泉石邑喪國華神乖善積追惟疇曩形影相惜三月爲暌千秋永隔密友不數贖身難百談容可想勝事陳迹送往事居余袵敢什酹酒霜天灑淚如霢聽此哀些來享而格

○祭吳澈如年丈文

嗚呼陽羨延陵之間有子瞻之舊蹤將置田宅之僑處亦依其尾而告終豈宿盟之未昧而身後之有公不惟文章气節磊坷坎壈之相似而生死歌笑之地亦異世而相同蓋其剛陽疾惡任天下之淸議而誠心質行足以挽末俗之澆風屍祝不忘者有居官之遺愛而汗靑相照者有彈事之孤忠完若無瑕之玉剛爲百煉之鋒蓋能爲蹇諤者不必有公之經濟能爲正直者不必有公之沖融官屢躓而气益壯用未究而望益隆邇者息北山之勞悴依南嶽之巃嵸朱萼白華方周旋於子捨而素車丹旐已卽於谷堂之封人物眇然天不愸遺一个人琴俱喪余難贖以百躬憶在壯歲同舉南官宏詞之試角力爭雄余已自比於不材之木而公獨抗論謂不當以山苗而壓澗松旣爲金而爲石亦願云而願龍公所擊者權門之鷹犬卽余所讎者當路之射工煙水五湖歲發王猷之興圖書千載時尋米舫之蹤豈意夏間之良覿遂爲終古之長恫嗟乎富貴壽考轉盻成空惟竹帛之可托垂令聞以無窮公所壽者先民之不朽而余所慟者良友之私悰感逝波於川上懷絕調於郢中對霜天而歌些或神理之可通

○祭幼海侄少宗伯文

惟靈三朝忠節二儀正气抗迹貞孤標行特異人羣嶽立頹波砥柱見弱能扶遇剛必茹直則長孺峻言元禮弱冠批頷孤臣履尾君側淸姦義聲首舉身竄遐荒天閽萬里遐荒伊何如彼潮陽江山得助發爲詞章旣文旣博與士爭長譽流嶺徼望隱巖廏再衘顧命起仕莊皇曁今天子寵秩漙將奉公執法嫉惡鋤彊其朋其黨我心不降何以諭之夏日秋霜人忌太潔物忌太芳帝諒其心仍眷勿忘造物尙缺禍起垂堂靈嘗有言心不愧天苟信於心迹可略焉口絕請托垂三十年卻金之事風掩昔賢睦族聯宗捐彼義田以此思潔可酌貪泉巨懟欺罔倳刄蒙姦不難弒主況於流言靈之所營在方寸間克忠克孝秉直秉廉此心不死詎必形全視身如電達人大觀矧乃浮名幻起幻遷而彼知者何憎何憐且靈恩誼於族最深凡我同宗知靈之心豈期家難越至於今惟二藐孤在我宗人酹酒陳詞涕泗交襟

○祭馮孝廉愼余

孝馮甲族金友玉昆白眉挺起素業逾惇有孝有徳旣惠且溫其衷坦坦其气軒軒力行古志道康世屯不沽時譽不受人恩叔度千頃淆之不渾元龍百尺豪气可吞寧龍失水羞虱處裩瀾翻筆彩浩蕩詞源先民矩矱直窺其藩間關三刖終剖玙璠士有百行獨沃其根斷指啖母誠感厚坤密室廣坐莫見瘢痕屋漏不愧桃李無言億昔定交方當弱冠吹塤吹箎授餐授館兄於是時朱霞天半幹將莫耶黃流玉瓚欣賞微言橫經問難味同艸木語不河漢爲龍爲云一始一亂星霜五易風期不散兄本髙亮眼白華紳彈冠結綬於我倍親余無媚骨困於宵人君尢扼擘薦慰沈淪公車計偕鶴鳴子和長安相見披肝見素方嗟落羽溘焉朝露百身豈贖大招莫寤廣陵絕響西州郤步惟是令聞千秋永播酹酒陳詞人琴如覩

○祭潘文學六潤文

世衰道喪友於誼缺一體之中自分楚越蓋戎有伏於牀第而禍多生於饕餮牝雞晨而鴒原愁錐刀角而荊花折小者至於鬩墻而大者可以喋血矧我江南世家蓋百年而不聞一田薛惟六潤之二難與古人而爭埒觀其躬無常衣財無專鐍迹蛩虛以相附聲塤虒而不絕宛痌瘝之乃身而奇贏之弗屑𨿽父母之分均且自愧以爲小慈而況細人之簧舌至於怡色慈幃舞彩北堂依依烏哺翩翩鴈行疾已沈而猶諱血有噴而必藏其諱也欲以寬母氏之愁苦而其藏也恐以甚母氏之驚惶則道路爲之心瘁而史傳可以垂光若夫蘊气生風懷仁爲質神鋒遒上藻思斌郁脫紈綺之紛紛抱遺經而屹屹故當元气摶而遐舉豈惟揜髙陽而孤出然而名不掛選舉�不過四十此又泉源所飲恨而親知所於邑也其昌誼切葭孚情惇淡水感至行之可儀痛哲人之蚤痿敬抒哀辭以薦沼芷

○祭原道五侄文

嗚呼觀心遽止於斯耶余與觀心𨿽寬遊生別抗手天涯數日作惡灑淚臨岐千古一詄無重見期目送丹派兆﹖秦淮之湄此時此恨行道淒具而安能寫余心之悲也耶嗚呼天道佑善從古致疑尙缺忌完理或信之至如觀心兩者曷居惟爾才美吾宗白眉早服廷教有聞於時性復孝友寶儉與慈規言矩行樹徳務滋封公蘭玉伯仲塤土﹖虎家鼎以盛汝謙以撝完才完行非汝其誰然而文憎命達調與俗背方升而沈且成而毀竹箭猶艱桂林終躓中遭家難百�所�十年痛定補刖息則縮股攻苦勤身忍嗜爾亦懷憂千載不啻若曰忌完而缺有試卽不期頤中壽可介卽不中壽當死牀第卽死異鄕從容含視此皆無之天道已陂宗族鄕黨無不酸鼻嗚呼哀哉余與觀心宗誼尢睦事相師友情則手足觀心事我實父而叔予倚觀心以爲家督三十年餘形影相逐今歲夏五餘病委篤汝疹汝禱目睫不屬我猶談虎汝乃賦鵬欻然夜臺百身何贖嗚呼哀哉惟汝之學自玄而釋始事檀施終趣禪寂結侶名儒耽情梵冊謂假數年樂邦可覿且念超然不渝易簀此爲完歸功豈唐擲天道無知更能缺爾之眞宅也耶嗚呼哀哉乃若委蛻離憂世网所寄送往事居我不爾愧有肴在盂有酒在彈些辭以招精靈不寐

○祭顧太史學海文【代】

嗚呼哲人摧殞眞宰茫茫與善旣爽福謙亦荒倬彼太史鐘秀昆陽世濟其美以發其祥乃承簪組乃肯構堂淩蕩是誡孝恭是將用翼司馬聲著羔羊不有君子孰徳於鄕旣修姱節復擅靑箱蒲中鵲起日下鳯翔抽書祕閣視艸明光禔躬魚雅搖筆風霜超將遐舉善刀而藏六月暫息斑彩分行孺慕之餘板輿復禦不以帑行先爲可去帝念名儒命典兩制率府崇班金華�肄令聞令望復昌復熾�幾何時勞侍從事崇讓拂迹逃虛行意梅花之原千墩之墟宅不盈畝門僅容車遊心於淡反服之初南陔樂只東方晏如蛇忽當歲鵬乃集閭士失砥礪國喪璠玙嗚呼哀哉器傾盛滿鬼瞰髙明惟淵秉心挹於未盈世祿剌汰急流遺榮什九在林十一在庭宜償嗇取此虧彼成忽剪長算報施詎平有涯者生不朽者名乘箕委蛻神遊太淸達人大觀修短曷攖嗚呼哀哉某官同僚友誼切師資風流邈矣河山間之生芻一束侑以哀詞

門人徐士竑

許經閱

容臺文集卷之九終

◇別集◇

卷之一

題跋﹝一﹞

卷之二

題跋﹝二﹞

卷之三

題跋﹝三﹞

卷之四

題跋﹝四﹞

●容臺別集卷之一

華亭董其昌著冡孫庭輯

題跋﹝一﹞

◆題跋﹝一﹞

斷可以見性故道言曰一霎火焰飛眞人自出現竺典曰狂心未歇歇卽菩提

俠客爲知己者死動於气義也非是則郭解之藉手何異於豢犬之吠人忠臣以大義滅親關於廟社也非是則逢萌之負心何異於哺梟之食母是以君子不受難酬之恩不樹難事之友

一人發眞魔宮震動諸天欲善人熾盛以摧魔也

一人造業地藏愁悲菩薩欲地獄盡空乃自成佛也

庶官修名大臣捐名修名者心不敢念是非口不敢言利害潛行密用如龍之養珠也捐名者橫心之所念而無是非橫口之所言而無利害獨往獨來如龍之行雨也

如來說法必先放光非是無以攝迷而入悟也故易曰潛龍弗用祖師印可旋爲掃迹非是且將執悟而成迷也故易曰亢龍有悔

知潛之弗用則必有激發之大機董公所以說髙祖也其說曰名其爲賊故師直而爲壯知亢之有悔則必有收斂之玅用子房所以招四皓也其說曰難以力爭故功逸而有成

甘艸非上藥也面參苓以爲國老黛赭非殊彩也而丹碧以爲前茅今五品散局名位未極纏蓋猶輕有心足以思目足以識口足以辧行足以信者布列數人隨事評定時乎左袒公卿而臺諫不疑其爲阿時乎左袒臺諫而公卿不嶷其爲激國是自出人心自正矣

易戒童牛書稱繇蘗匹夫匹婦之是非不明其究必有狎大人者愚夫愚婦之是非不明其究必有侮聖人者宋人有言曰淸議者國之所以立也重則亟反蔓則難圖矣

王者不治夷狄窮兵則耗國聖人不爲己甚盡法則無民第國手不以後著爲先著庸醫亦以活人者殺人是之與非猶中國之與夷狄也有如烽火初驚而發懲膺之策則聽華夷之自相屠戮而一無所創乎黑白未剖而主調停之議則聽邪正之自相玄黃而兩無所排乎孔子作春秋孟子辟楊墨此魯連飛矢而魏勝濟師也卽大將更當何如矣

張安道歐陽永叔子瞻輩人也子瞻以其譽而重王荊公程伊川子瞻輩人也子瞻亦以其讎而重作家之相讎勝於疇人之相譽何則妒之厲繇其知之眞也知薛道衡者隋煬也知駱賓王者武后也若及蚍蜉之憾無損參天蒼蠅可憎等之飄瓦而已

如心畫師想成國土人在醉鄕有千日而不醒者官中之天地也人在夢宅有千載而不寤者名中之天地也關尹子曰至人不去天地去識

獨立不懼惟司馬若實與吾兄弟耳東坡之不容於荊公也昔之君子惟舒是師今之君子惟溫是隨吾不能隨耳東坡之不容於溫公也具此兩截成一完人兵再鼓而气不衰金百煉而色益瑩蓋東坡筆鋩之利自竺典中來襟宇之超得了元之力謂其爲縱橫之學者洛黨之口業也

金剛經四無相但我相空則人法壽相皆盡矣永嘉集三料揀但法身徹則般若解脫皆眞矣華嚴六相義但知眞如總相則總別同異成壞皆融矣曹溪四智但悟大圓鏡智則平等觀察所作皆轉矣孟子之言巧力臨濟之言照用豈有二哉

曾子行恕當無一事忤人而放流之論諄諄癉惡孰知三省者之爲金剛劍乎南容愼言當無一語傷時而羿�之諭咄咄逼人孰知三緘者之爲塗毒鼓乎

禪悅

雜紀

○禪悅

玄奘至五天竺國立惟識論所謂眞故極成色等語也所至建剎標與被師詶論彼師義墮則自撒標而退無敢難者玄奘於是爲慈恩宗非直譯經布藏川途歲月之勞已也唐文皇三藏序未弘厥旨當時在廷諸臣皆承隋氏月露余習內典有作不過王簡棲頭陀碑文本色至裴休梁肅房融三公乃始大暢𨿽韓昌黎文起八代莫能及也宋時惟王荊公蘇端明黃魯直晁無咎張無盡深得禪悅之味溢於筆端凡稱白衣說法文字禪盡此矣

日用事無別惟吾自偶諧頭頭無取捨處處勿爭乖朱紫誰爲號丘山絕點埃神功並玅用運水與搬柴此亦龐居士詩也惟吾自偶諧卽臨濟所云無位眞人從面門出入識得此人乃眞吾矣第恐老龐亦覷不見

汝但無事於心無心於事則虛而明靈而玅所謂事者非世緣之事相也正謂學道之障能礙正知見者耳人問古徳作何所事答曰一事不爲曰若如是只閒坐也答曰若閒坐卽爲也孟子之言必有事禪家之言無事正言若反

劉義慶世說新語可謂起夕秀於未振若傳燈錄皆玅明心中吐出稱性之語以視世說何啻爝火之與太陽許大文人惜未有知北者

三十輻共一轂當其無有車之用埏埴以爲器當其無有器之用鑿戶牗以爲室當其無有室之用故有之以爲利無之以爲用

華嚴經六相義有成相壞相與此更相發所謂萬法不動自位當其成卽壞之緣如車然本輻所成如器然本埏埴所成如室然本戶牗所成若眾緣不合三者俱不得成然則成必假壞成相何存不必待壞而後謂也壞也

大道廢有仁義智慧出有大僞六親不和有孝慈國家昏亂有忠臣

大人問禪師曰子來就父爲甚父全不顧師曰始成父子之恩問曰何以反成父子之恩師曰刀斧斫不開了心性者一徹俱徹天眞自然若宋人所云常存敬畏正與本地風光沒交涉何以故有作止故血脈斷故

道沖而用之或不盈淵乎似萬物之宗挫其銳解其紛和其光同其塵湛乎似若存吾不知誰之於象帝之先

和其光光生於明明不與之俱和也同其塵塵生於根根不與之俱同也挫其銳非銳者終不可挫解其紛非紛者終不可解此萬物之宗也永明所拈佛語心爲宗莊子所標大宗師皆謂此宗

天下有道卻走馬以糞天下無道戎馬生於郊罪莫大於可欲禍莫大於不知足咎莫大於欲得故知足之足常足

臨濟嘗曰汝諸人望上心不息望上心乃求佛求法求僧之心我教中近所謂志也若何臨濟訶之乃自性天眞不緣修證但盡幾情別無聖解耳故禪家有太平本是將軍定不許將軍見太平之語老氏又云絕聖棄智凡可欲欲得不知足皆在郊之伏戎也

爲學日益爲道日損損之又損以至於無爲無爲而無不爲矣故取天下者常以無事及其有事不足以取天下

無爲者非一無所爲乃爲其無爲者耳藥山自云一事不爲其師曰若是則終日閒坐也曰若閒坐卽爲也正是損後語

偶書老子以禪旨爲疏解一二大都天命之性原無三教修道之教乃有孔老釋耳識得此者觸著磕著

曹孝廉視余以所演西國天主教首利瑪竇年五十餘曰已無五十餘年矣此佛家所謂是日已過命亦隨減無常義耳須知更有不遷義在又須知李長者所云一念三世無去來今我教中亦云大時不齊生死根斷延促相離彭殤等倫實有此事不得作言解也華嚴經云一念普觀無量刼無去無來亦無住如是了達三世事超諸方便成十力李長者釋之曰十世古今始終不離當念當念卽永嘉所云一念者靈知之自性也不與眾緣作對名爲一念相應惟此一念前後際斷

終縣老人能知四百甲子桃源中入不知有漢晉魏古詩雲山中無歷日寒盡不知年但今日不思昨日事安有過去可得冥心任運尙可想大時不齊之意何況一念相應耶

趙州云諸人被十二時辰使老僧使得十二時惜又不在言也宋人有十二時中莫欺自己之論此亦吾教中不爲時使者

余始參行篦子話久未有契一日於舟中臥念香嚴擊竹因緣以手敲舟中張布帆竹瞥然有省自此不疑從上老和尙舌頭千經萬論觸眼穿透是乙酉年五月舟過武塘時也���自金陵下第歸忽現一念三世境界意識不行凡��半而後乃知大學所云心不在焉視而不見聽而不聞正是悟境不可作迷解也

中庸戒懼乎其所不覩恐懼乎其所不聞旣戒懼矣卽屬覩聞旣不覩聞矣戒懼之所不到猶云觀未發气象旣未發矣何容觀也余於戊子冬與唐元徵袁伯修瞿洞觀吳觀我吳本如蕭玄圃同會於龍華寺憨山禪師夜談余徵此義瞿著語云沒撈摸處撈摸余不肯其語曰沒撈摸處切忌撈摸又徵皷中無鐘聲鐘中無皷響鐘皷不交參句句無前後偈瞿曰不礙余亦不肯其語曰不借是夕唐袁諸君子初依法門未能了余此義卽憨山禪師亦兩存之不能商量究竟余謂諸公曰請記取此語異時必自有會及袁伯修見李卓吾後自謂大徹甲午入都與余復爲禪悅之會時惟袁氏兄弟蕭玄圃王衷白陶周望數相過從余重舉前義伯修竟猶溟滓余語也李卓吾與余以戊戌春初一見於都門外蘭若中略披數語卽許可莫逆以爲眼前諸子惟君具正知見某某皆不爾也余至今愧其意云

袁伯修於彌畱之際深悔所悟於生死上�不著遂純提念佛往生經云人死聞一佛名號皆可解脫諸苦伯修能信得及亦是平生學道之力四大將離能作是觀必非業力所可障覆也邇見袁中郎手摘永明宗鏡錄與冥樞會要較勘精詳知其眼目不同往時境界矣

陶周望以甲辰冬請告歸余遇之金閶舟中詢其近時所得曰亦尋家耳余曰兄學道有年家豈待尋第如今日次吳豈不知家在越所謂到家罷問程則未耳丁未春兩度作書要余爲西湖之會有云兄勿以此會爲易暮年兄弟一失此便不可知蓋至明年而周望竟千古矣其事中語遂成讖良可慨也

達觀禪師初至雲間余時爲諸生與會於積慶方丈越三日觀師過訪稽首請余爲思大禪師大乘止觀序曰王廷尉玅於文章陸宗伯深於禪理合之雙美離之兩傷道人於子有厚望耳余自此始沈酣內典參究宗乘後得密藏激揚稍大所契後觀師畱長安余以書招之曰馬上君子無佛性不如東南雲水接引初機利根紹隆大法自是不復相聞癸卯冬大獄波及觀師搜其書此書不知何在余謂此足以報觀師矣昔人以三轉語報法乳恩有以也

只貴子眼正不貴子踐履右爲山語只貴眼正卽六祖本來無一物宗旨也故曰傳佛心印若論六度萬行未齊於諸聖獨心卽佛心矣

天地有日月之動蕩故淸寧不毀人身之升降闔辟皆在兩目故陰符經曰機在目黃庭經曰出日入月呼吸在左目日右目月辟爲乹闔爲坤二闔一辟謂之道聖人傳藥不傳火繇來火候少人知參得左日右月之機可以擇藥然非身如槁木心如死灰者不免當面蹉過噫微矣三十年前身嘗驗之

吾與子處於大明之上矣至彼至陽之原也吾與子處於九淵之下矣至彼至陰之原也謂莊子書中無神仙山訣可乎天臺止觀於數息以炁爲火動爲風仙家乃取此二相是以命根不斷至於華嚴所云一念普觀無量刼無去無來亦無住又超觀心遠矣二氏同異以此程之

東坡十六應眞贊奇矣奇復化爲腐當繇方內朝夕習見舉揚者眾耳眉公別行一道齒顂間自有峨眉秀色因扈師同參在文字禪中故發語特玅種種提唱宗風可折果位人腳脛也

永明禪師料簡四句謂有禪有淨土無禪無淨土云云皆動人修西方作往生公據也然修淨土皆以妄想爲入門至於心路斷處義味嚼然則不能不退轉故有疑城以居之惟宗說俱通行解相應者不妨以祖師心收安養土如智者大師永明壽皆其卓然者也

諸禪師六度萬行米齊於諸聖惟心地與佛不殊故曰盡大地是當人一隻眼又曰吾此門中惟論見地不論功行所謂一超直入如來地也然普賢行願毘盧法性足目皆具是爲圓修不得以修與悟作兩重案也

淵明入白社聞鐘便歸是深於禪者古徳有云若是陶淵明攢眉便歸去後千載惟東坡近之

昔有參禪老衲聞放下便穩四字輒有省漸近自然故是禪法

龐居士有家貲百萬皆以擲之湘流曰無累他人也余有偈曰家貲百萬擲湘流太華山邊撒石頭个是學人眞牓檥閨中兒女漫悠悠古徳謂閨合中物捨不得卽是禪病閨合中物捨得卽是悟迹如顏子之得一善是也拳拳服膺便是礙�之物學人死活不得處

十方同聚會个个學無爲此是選佛場心空及第歸昔人論舉�曰骰子選耳大慧教人參禪曰須中鈍榜狀元選佛猶云選官作上聲者非

東坡先生有偈曰溪聲便是廣長舌山色豈非淸淨身有老衲反之曰溪若是聲山是色無山無水好愁人宋人推黃山谷所得深於子瞻曰山谷眞涅盤堂裏禪也

古人云淸心不如省事養身莫若寡欲二語可謂玄禪二藏大總持門終身誦之立躋聖地

三昧猶言正思惟圭峯解云非正不正非思不思今人以不起一念爲禪定者非宗旨也作有義事是惺悟心作無義事是散亂心心不散亂非枯木謂也故石霜語云休去歇去冷愀愀去寒崖枯木去古廟香壚去一念萬年去侍者指爲一色邊事𨿽舍利八斗不契石霜意去六祖對境心數起菩提作麼長皆正思惟之解也

思而知慮而解鬼家活計徳山此語奧中庸不思而得不勉而中從容中道聖人意是同是異蓋不思不勉人人本具所謂性也聖人則性之耳若認得不思不勉之物𨿽思勉亦是菩提豈惟思勉𨿽不得不中亦未嘗與不思不勉相違悖豈怕甕裏走鱉【有僧訓大慧竹篦子甕子怕走鱉耶】

張拙詩云一念不生全體現六根才動被雲遮是六根終不可動也人生未有能不動六根者𨿽槁木死灰亦必有以使之安在不動耶不知石霜所云動者乃趣向眞如之動也臨濟云一念馳求不歇愛聖憎凡問佛問法是爲動耳永嘉云心是根法是塵兩種猶如鏡上痕心境淨時光始現心法雙亡性卽眞與張拙詩下轉語

見見之時見非是見蓋以近而不可見者萬物之性也何以故萬物性離故若萬物之性果非離則聖人亦不能轉之矣萬物旣空煩惱安得故禪家有法空人空之說

心地法門猶如下種宗家之語如彼天澤所謂一雨普潤月印千江諸修觀者皆非了義矣然如耳根圓通三眞實則於父母所生耳人人本具又與諸觀門有異蓋以逗此方之機恐他方耳根未必如是也今人但慕神通只在兩耳但不能心通反累三眞實之靈根可嘆也

初於聞中入流亡所所入旣寂動靜二相了然不生如是漸增聞所聞盡盡聞不住覺所覺空空覺極圓空所空滅此以上猶在生滅中攝直至生滅旣滅寂滅現前方是那伽大定前是觀末句始是宗謂達摩爲觀音化身不虛也

知之一字眾玅之門又有云知之一字眾禍之門般若無知論所破者知也永嘉證道歌有云一念者靈知之體是所立者知也心經云無智亦無得近於遮壇經云轉識成智近於表陽明先生識此發爲良知之說猶是宗門淺淺之談宗之者與辟之者俱未曾深研法要也

蘇端明文章玅古今𨿽韓歐當卻步良繇韓歐皆未精內典而禪宗最盛於子瞻之時又有耆宿與相盤旋是以悟後言語六通四辟餘如無垢無盡𨿽深於禪悅而筆不及端明故其文少遜所謂般若有三有自性般若有觀照般若有文字般若蘇公可謂文字般若矣

晦翁嘗謂禪典都從子書翻出尙有列子未經翻出更當變幻不知謂何等語也吾觀內典有初中後發善心古徳有初時山是山水是水向後山不是山水不是水又向後山仍是山水仍是水及華法界觀理無礙事無礙如意自在事事無礙及佛國禪師十牛頌自尋牛見牛牧牛以至入壥垂手人牛不見等次第皆從列子心念利害口談是非其次三年心不敢念利害口不敢談是非又次三年心復念利害口復談是非不知我之爲利害是非不知利害是非之非我同一關捩乃學人實歷﹝下有逸文﹞史諸集所有覺晉人玄談敷淺無味矣正是蘇玉局文字得力處

昔年曾問密藏禪師大悟大徹之人作何證驗藏公曰但問答之頃不動眉睫者卽是少有擬議佇思卽非眞悟道者今世都應無此人耳昔有僧參禮禪徳問之曰汝從何日發足僧答曰初一日發禪徳曰初一初二尙有擬議否余每念今時人士各有字有號此字與號乃有生以後互相稱呼但有呼卽應不待思索此與不思而得不勉而中者何異若問佛問法便不能爾𨿽復明了必費尋求或以參叩所得者應或以記持所得者應所謂思而知慮而解鬼家活計日下孤燈果然失照也

衲子有見空刼以來自己者不能透脫卽便據以爲無上菩提此永嘉所謂蘊納在心卽爲受陰也若因而接物利生縱橫棒喝如大火聚觸著便燒如金剛劍犯著便死永嘉所謂行用此理卽爲有陰也潙山爲仰山曰寂子速道莫入陰界此語可思而可懼已

大慧和尙在川勤會下機鋒橫出川勤未深許可大慧不服勤曰待汝一場熱病方知吾不汝欺以後大慧遊方果得熱病以平生悟頭對治無一得力者乃復拈樹倒藤枯公案始得了事川勤曰我當初若何汝說汝今罵我去也又玄沙云道人行徑如火消冰箭旣離弦無反回勢天堂地獄之所不攝𨿽有中陰所向自在夫七眞玄學耳猶云參學之時病則從他病死則從他死而宗門大老顧以悟道爲敵熱病敵生死之具抑何不論然如來以一大事出現一大事者生死也是人生無不可以偸心應惟八苦交煎四大將散一毫偸心用不著故曰見礦不識金人壚始知錯

孔門弟子之仁日月一至不知仁至之日境界若何趙州曰諸人被十二時辰使老僧使得十二時無論一月但以一日論將此身心如何安放如何趨向始爲使得也洞山在山四十年地神尋覓不得忽一日見廚下有棄飯曰施主之物何得作賤如此地神卽現形作禮自通向來不見之故蓋一念著罪福相卽爲鬼神覷見四十年中住密行三昧可知倘修行無力揶揄不少矣此則不止三月不違已也趙州有十二時辰歌或亦禪和所托趙州呵佛罵祖直欲不掛一元字腳安得多許絡索又宗家有不答話者曰出家人無補綫之隙安得與汝閒話又有曰暫時不在如同死人方可爲惜寸陰者今人但以一日之內不犯十惡爲修行不知正落無記窠臼未爲無業也【禹謨曰思日孜孜正是惜寸陰】

或曰子言思日孜孜似矣但大修行人欲無事於心休去歇去冷湫湫去寒崖枯木去而終日孜孜得無近於馳求非息心達本之旨乎曰近來有一等宗徒但見臨濟語錄有云汝一念心疑處便是佛魔佛魔俱掃更有何事以此爲休歇不知能自信否若不能自信明朝後日大有事在安得撒手放下以爲千了百當漢以故二六時中有三等事一則研窮至理以悟爲則一則坐禪入定昏散日輕一則看輕參論燻般若種𨿽深淺不同各隨根器可以使得十二時也

觀師答問常有不經人道語余曾問菩薩處胎受生之後還知前生爲誰如所云宿命通否師曰聖人無我但受生之後前生所作循業發現宛然如一日安用自知爲張三李四許多我相又余時方應舉日用攻舉子業餘問此於學道寧不相妨否師曰譬如好色人患思憶病此人二六時中寧廢著衣喫飯一切酬應否𨿽復著衣喫飯一切酬應其思憶病相續不斷卽作意斷之其病益深李太白詩曰抽刀斷水水更流是也有患煩惱塵緣能障道者若爲掃除師曰如一男子有殺父讎懷憤欲報拂拭純鉤畢生尋覓初聞張三二十年後知此眞�本是李四便合張三直覓李四諸人欲掃除煩惱正爲未知眞讎也此語與張拙斷除煩惱重增病更覺透徹今紫栢老人集乃不見載知法語所遺多矣

傳奇所載若渡蟻還金娶盲妻嫁宦女等事後人豈無契同者而報應不必盡同亦有了不見報者豈如詩文撰造謝朝華於已披哉孔子曰視其所以言與之同事眾人能知也觀其所繇言與之同念鬼神能知也若突然兀然無依無欲與之同心則非天不能知天且不違而況於鬼神又況於人乎故曰察其所安𨿽然大聖人自待甚重曰知我者其天乎似天亦有不知者𨿽復不知曾不爲怨以故二帝三王之報有時而盡仲尼獨以萬世爲工論至於此則內典定業之說又落一層矣晦翁解以爲觀人之法要亦學人自修之法也自修者必以此自勘

吳山有一僧至雲間傳其師形色天性一難曰形色旣是天性請問形色壞時天性壞否若天性獨存則與形色是二非一何云形色天性若天性隨形色而俱壞遂成斷滅難可了知余時會食拈一菓曰此是形色天性又拈一餅曰此是形色天性良以眞如隨緣不變眞如無一息不隨緣則形色無一息不天性蓋四生六道之中剎那剎那流轉不住誰非形色但執四大各離一時分叚之軀爲形色已壞者無有是處古佛不云乎三昧華無相何壞復何成華嚴六相義曰不動自位而爲壞以此推之吾人二六時中念起念滅皆屬形色不生不滅者卽起滅不停時天性也

雲巖寶鏡三昧云以有下劣寶幾珍禦以有驚異黎牛白牯夫眾生自安於下劣故曰奇哉眾生具有如來智慧徳相非寶幾珍禦乎衲子旣有悟頭便起我慢故曰三世諸佛不知有犁牛白牯卻知有以掃其悟迹也洪覺範批注本此蓋是接物利人之鉗錘要亦描寫本地風光通一綫道耳何則以有下劣寶幾珍禦則不住下劣邊可知以有驚異犁牛白牯則不住尊貴邊可知故宗家有尊貴墮昔玄裝在西土立惟識義彼國諍論者各立剎竿互相詰難有義負墮卽倒卻剎竿墮之名尊貴以此

中峯語錄參髙峯師師問日間作得主宰否中峯云作得主宰又問夢中作得主宰否中峯云作得主宰又問半醒半睡時作得主宰否中峯擬議卽被訶斥以此更參乃有悟入吾不知中峯悟後半腄半覺時果能作得主宰否若作得主宰卽是六識何能了事不見壇經所云汝當當下自知非自已靈光常顯現乎玄門定觀經乃云惟滅動心不滅照心但凝空心不凝在心不知其所謂滅所謂凝所謂不滅所謂不凝者純是六識用事安得太平契六祖知非之旨乎故曰菩提無是處是則非菩提世尊生時一手指天一手指地曰天上地下惟吾獨尊雲門云我當時若見一棒打煞與狗子喫貴圖天下太平紫栢老人作雪山修道贊曰明星一點是非媒嬴得兒孫將汝賣【有講學人以世尊一手指天等語爲誇慢正是癡人前說夢】

事有古人稱拙而後人特巧者亦有前人所易而後人特難者如戽水之變爲桔橰井田之變爲阡陌巧勝拙矣及參學事乃不然二祖以下南嶽以上師家點化曾無多事一聞千悟得大解脫不可不謂之易不知何年始於參話頭著到其初以無義味語置於識田密密根究如籍沒百萬財產又要百萬納官苦無了日及得徹悟又將一千七百爛葛藤一一無疑始爲穩坐如張商英自謂托缽話外無不明了兜率悅呵之曰此旣有疑其餘安得無疑而大慧每以麻三斤幹矢橛等話教人辦一片至誠心參取十年二十年三十年卽或不悟亦可世世不墮惡趣生生不失人身此之爲難比二祖南嶽輕輕點綴便紹祖位者何啻百倍至大慧之師川勤語錄則曰一千七百則公案但有一悟入其餘不必盡有契同此之或難或易皆因往刼般若種子有生有熟循業發現亦繇此方教體有盛有衰臨濟一宗宋以後遂法堂艸深也

古人以水諭性荷澤得法於曹溪拈出心體曰水是名以濕爲體心是名以知爲體最爲片言居要乃永嘉曰靈知王陽明曰良知晦翁亦曰虛靈不昧其語似有淆訛若爲分析曰永嘉之所謂靈者卽不生不滅不垢不淨不增不減迎之不見其首隨之不見其尾子了常知故自言之不及非以能思算能注想而爲靈陰符不神之神也若朱子之虛靈不昧則謂其仁義禮智之所自出如見孺子入井卽起惻隱聞喍噈聲卽起羞惡動於善者機也陽明之良知則曰無善無惡者心之體有善有惡者情之動知善知惡是良知爲善去惡是致良知夫無善無惡者心之體近於禪矣而知善知惡是良知與晦翁虛靈不昧何嘗相悖世有宗良知而詆晦翁者舛矣若以水諭陽明所謂良者淸濁未分之水乎晦翁所謂靈者淸濁旣分但取其淸以爲原初水乎𨿽然晦翁固迥異於禪陽明之禪亦非張無盡張無垢之禪也爲其認定無善無惡以爲心體卽與不垢不淨相似而與不生不滅猶懸不見楞嚴經耳根圓通亖眞實有常眞實乎佛言常光現前祖言無記昏昧昭昭契本眞空的的法華經云佛種從緣起是故說一乘惟此靈知輝天蓋地亙古徹今豈無善無惡便稱了義至於知善知惡更落第六識宗門轉識成智正轉此識何謂良知永嘉云法身般若解脫三者一念全具方爲一念相應此靈知之自性夫般若解脫亦有不兼法身者而證道歌又云法身了卻無一物本原自性天眞物何耶麤心衲子豈可共語話也宗家有語者顯其無語之物有修者修其無修之初顏子謁才方見卓爾博文約禮孔子所以竭其才譬如明珠沈於海底必涸大海之波濤然後見之故潙山云以思無思之玅返思靈焰之無窮思盡還源立地成佛若有一毫一絲沾帶則謂之挾帶謂之借借臨濟所用金剛王劍正謂此等孔子許顏淵曰知不善未嘗復行夫不善者豈謂身三口四等不善哉毫釐系念三塗業因瞥爾情生萬刼羈鎖是已他日又曰拳拳服膺是猶有礙膺之物在故判爲三月不違未見其止法華經云止止不須說我法玅難思止則罷參矣

昔有大徳於如是我聞四字得悟此經觀自在自在二字便可單刀直入不必讀徧全篇又況六百卷大般若經也何以故自在卽是法身見法身者卽是觀照般若六祖所謂大圓鏡智能出生玅觀察智平等性智成所作智也永嘉料揀有般若法身解脫三者一時具足乃爲徹悟惣之在法身中一了百了若有時在有時不在則非自在故曰放下便穩此又心經之心

自性三眞實卽在父母所生耳人人本具故世尊云奇哉眾生有如來智慧徳相臨濟云汝等諸人身在雲霄心在糞堆裏如彼老鴉此意可參也但想參時愈遠耳只謂此事太近文殊於楞嚴經盡力贊嘆至維摩遂以默然爲不二法門

永嘉以法身般若解脫分爲三又曰法身覺了無一物蓋人人具有法身但不了覺耳此了覺卽般若也吾人於展經須悟道只如是我聞四字余謂此經自在二字可作六百卷批注

知幻卽離靑山白雲離幻卽覺白雲靑山云不可卽幻復誰各以爲幻也儕塞太虛遊气亂淸以爲非幻也如意自在絕膜忘形欲會个中意日午打三更﹝跋離幻上人捲﹞

○雜紀

天啟四年秋河南撫臣程絕以傳國璽進其昌時官禮部左侍郎故事進奉必繇禮部因捧表副使張夢鯨先有摹榻絹本得此藏之家以爲家慶璽重一百二十兩方各四寸面厚一寸二分螭鈕髙一寸八分進之日爲十一月十三皇上禦殿傳視廷臣受朝賀羣臣稱萬歲三舞蹈而出有詔賞賚撫臣以下有差

運籌帷幄之中速勝千里之外宰相事也戰必勝攻必取大將事也天下安注意相天下危注意將此論之舛者也有相則任將必得其人如李鄴侯贊皇是也土木之變已是無相於忠肅之成功賴無相以撓之若更有一人在忠肅之右卽爲掣肘又使有諸言事者旁撓之則社稷爲重君爲輕之語能無不忠不道之抨擊乎遼左之役無相無將而又有言官益不可爲熊中丞疏云遼左之亡必亡於臺諫之手遂爲篤論矣此時𨿽有忠肅庸濟乎

東坡在海外所至不容僦僧寮以居而與子過自縳屋三間僅庇眠食嘗行吟艸田間有老嫗向之曰內翰一場富貴卻都春夢也東坡然其言海外歸至陽羨買宅又以還劵不果蓋終其世無一椽視今之士大夫何如耶樂志論故隱淪語然開口便云良田廣宅去東坡遠矣

東坡守汝陰作擇勝亭以帷幕爲之世所未見也銘略曰鑿枘交設合散靡常赤油仰承靑幄四張我所欲往十夫可將與水升降除地布牀又云豈獨臨水無適不臧春朝花夕秋郊月場無脛而趨無翼而翔弟子由亦云吾兄和仲塞剛立柔視身如傳苟完卽休山盤水嬉習气未瘳豈以吾好而俾民憂穎泉甚淸穎谷孔幽風有翠幄雨有赤油匪舟匪車亦可相攸

岸公每歲入畵溪林密山深處采茶加以焙制分布好事家且口授火候委曲覺君謨茶錄猶爲逗漏陳徵君錫以嘉名進之果位而唐居士重說偈言要使喫趙州茶者洗佛圖澄腸胃不負授記因緣也

絕學無爲者禪棲惟恐不深了斷生死者經行慮其不遠然修證𨿽殊勞逸自一拄佛擔簦究竟此

遊山耳奇峯上人以拾字紙爲生活忽謂余紙拾已竟靈雲活水是我無字處因爲書此

元李氏有古紙長二丈許光潤細膩相傳四世請趙文敏書文敏不敢落筆但題其尾至文徵仲止押字一行耳不知何時乃得書之

可囊中書九卷不言相�乃卜筮前知之術門人未及讀而爲火所焚今世所傳靑囊僞可知矣

抱朴子云洪聞之諺曰子不夜行則安知道上有夜行人今不得仙者安知山林間羽客升仙哉夫艸澤間士以隱逸得志以經籍自娛不耀文彩不揚聲名不修求進不營聞達人猶不能識之況仙眞者亦何急急今朝闕之徒知其所云爲哉

孔北海告援劉玄徳玄徳喜過望曰孔北海亦知有劉備耶曹公視北海不異敵國曹劉皆人雄未易動也

昔年見一書載崔鶯鶯有子七人客有言鳳凰一將九子者余以爲諭然其書不知所出今日讀鄭恆爲崔夫人埋志子六人曰頊■﹝王風﹞瑾玘璇琬女一適盧損恆字行甫崔七十有六而合葬此碑成化間出於舊魏縣廢塜古之淇澳也碑立於大中十二年當以會眞記歲月參考之

張東海題詩金山有西飛白日忙於我南去靑山冷笑人有一名公見而物色之曰此當爲海內名士東海在當時以气節重其書學懷素名動四夷自吳中書家後出聲價稍減然行狎書尢佳今見者少耳

余每聞吳中袁尙書之淸徳今年以僦居至一樓房居亭曰此樓不甚久曾爲袁尙書僦之每就樓上炊炊著處屋輒無色其貧如此

袁尙書婦無裩孫女以餓縊死尙書善噉平生不能饜每市蜆爲晚餐可竟一斗有一門生饋以十金輒作三封以一封置袖中乘月叩窮交之戶呼與偕步以袖中金贈之而別其貧都繇此然每攜妓泛泊一日不能廢也

吾松前輩曹定庵以憲副歸裏中家甚貧太守使人饋粟以斗爲數易簀前太守以粟至曹公不受作書曰老夫不食三日矣不敢虛賢府公之賜其介如此此公當不愧古人若蘇之袁安節則定庵之流也

余與仲醇以建子之月發春申之浦去家百里泛宅淹旬隨風東西與云朝暮集不請之友乘不系之舟壺觴對引翰墨間作吳苑酹眞娘之墓荊蠻尋懶瓚之蹤固已胸吞具區月瞠云漢矣夫老至則衰倘來若寄旣悟炊粱之夢可虛秉燭之遊居則一丘一壑惟求羊是羣出則千峯萬壑與汗漫爲侶玆余兩人惇此夙好耳

呂梁縣瀑三千仭石骨出水上憶余童子時父老猶道之今不復爾東海揚塵殆非妄語

髙郵夜泊望隔堤大湖月色微晦以爲城也至詰旦水也竺典化城無乃是乎

北固山在京口有米元章牓書天下第一江山寺名甘露寺在山下平岡逶迆里許鐵甕最勝處也辛卯五月四日余與陳從訓李將軍遊眺

惠山寺余遊數次皆其門庭耳壬辰春與範爾孚戴振之範爾正家侄原道其肩輿從石門而上路窄險孤絕無復遊人捫蘿攀石涉其巓際太湖渺茫三萬六千頃在速眥間始知惠山之大全

吳中山有兩支一自大陽山起祖盡於天平金山皆爲獸形其山石帶土一自穹窿起祖盡於上方皆爲魚形其山土帶石蘇之勝在具區具區獨有七十二峯

搖城在府城東南越搖王居之今名大姚米元暉有大姚村圖訛也

梅都官園梅聖兪晚年謝事卜築滄浪之傍與蘇子美爲鄰

石湖別墅在橫山東宋範成大創因越來溪故城爲亭榭內有天鏡閣孝宗賜禦書石湖二大字範號石湖居士以此

吾松之山機云以古賢名爲名鐘賈羅余以居人姓爲名惟南幹北幹以內之形勢爲名鳳凰天馬以鳥獸爲名神山原名辰山在諸山之東南次於辰位今作神者訛也大都江山自開辟以來何有名字皆世諦流布相承踵耳詞人挾江山以爲境江山亦以詞人爲境齊魯靑不了澄江淨如練是爲山水傳神寫照語也山水亦樂得之

吾郡九峯之間有小赤壁余頃過齊安至赤壁其髙僅數仭廣容兩亭耳吾郡赤壁乃三四倍之山靈負屈莫爲解嘲昔時名人鹵莽如是因書赤壁一正向來之謬然余以是並疑吾郡有小昆山未知去抵鵲村路幾許使余得鑿空遊之或亦如小赤壁不須多遜也

澄鑑寺在中泖唐船子和尙載月釣魚處也近仲醇修葺之餘爲題其門曰蒹葭蒼蒼白露爲霜其幽勝可知矣

客從黔粵來述點蒼陽邨之勝乃賦家未曾題一語也如髙人韻士巖居僻處迥絕人境而弓旌不到竹帛無書方之東南丈山尺水便有點綴如石湖虎丘云云者眞有幸有不幸矣第不知埋名鏟采亦復山靈所自幸否

三衢有爛柯山是王積薪遇仙處石梁亙空六月不暑

武夷有大王峯峯極尊勝故名武夷君爲魏王子騫曾會羣眞於此奏人間可哀之曲

武夷接筍峯奇絕爲天下名山最佳處余不能登峯舟行仰視已在別一世界

普明墖在沙縣東山墖始建卽工餘爲題曰普明廣數十丈邑文學共成之而水有立石石有題字水蝕其半余意得之爲宋馬少遊墓然何以在洄流最深處而又以墖成忽踴出揆之物理皆不可曉

大田縣有七巖臨水山下皆平田秋气未深樹雕葉落衰柳依依

洞天巖在沙縣之西十里其山壁立多松樟其上有長耳佛像水旱禱著靈迹其巖廣三幾二榻髙三仞余滴水不絕閒人未之賞也余創而深索之得宋人題字石刻十餘處皆南渡以後名手詩歌五章巖中有流觴曲水縣今徐君與余飲竟日頗盡此山幽致

曩於徐文貞公續集中讀迂直先生集引因念郡大夫修訫當探以傳而恨未覩其集也玆從其孫見先生手書詩若文大雅平淡正始之音蓋陶南村楊東裏風流未遠不作鉤棘翻空習態而書法亦近宋仲溫特閒窓信筆不甚作意本色故可想見也文貞公於近世名公之集鮮所許可顧以先輩典型重先生而以先生之不用爲世道惜品藻如此非誇毗子所能知矣

世人以生時爲定命釋家則謂之定業定業惟其宿命通者能知之吉凶禍福與善惡不應者果報也與善惡相應者花報也花報在現世人人可以理推果報在前生𨿽李虛中張果老亦窮於術吾未知夏越龍著此書有裨於星平否𨿽然其言五行生死之變則幾矣世有明眼人必能賞之【祕之】

王弇山先生戒子弟勿攻詩恐爲舉子業病卽弇山舉子業無稱也王文恪瞿文懿聖於舉業皆不能爲詩乃近時詩人往往拾靑紫如俛芥則何以故豈往哲無兼材而時流多雙美乎蓋文章之竅至今而始露其解粘去縳不主故常不落言筌者皆詩法也假令王瞿而在必易其故轍否則拱手入老經生隊矣余始識京山李宗文於童子科嘆其早慧何詣不極去楚十餘年而王幼度傳其杜曲集迫讀之不卑元白不沿王李解粘去縳超乘而上所爲文章法者具在卽稱詩又奚爲舉子業病乎宗文爲本寧先生之小阮當爲宗文傾祕密之藏極其才情之所如以昌其詩弇山爲失言矣

昔王心齋先生居泰州爲賈人居停主較然不欺人歸之如流水先生自悟忠信可以動眾獨目不識字無如聖人道何也乃就塾中聽學究課童蒙久之又從縫掖爲經生師者聽其解傳注豁然有省先生乃自立難有聞其說者驚詫曰此非吾輩所及越東有王陽明公者其指類是盍往辧證乎先生以弟子禮見陽明旣數日復疑之請陽明還四拜禮陽明如所請不稱師而今徐曰仁諸髙足與酬義先生乃更執弟子禮爲陽明羽翼而是時有會首舉林公春者師事先生先生無所遜也今吾鄕徐樂野亦起家居停以忠實心誠信於士大夫𨿽未嘗髙談性命要以捨僕一而風雅旣治生而達生豈夜行不休者可同日語哉余友陳太僕髙亮少許可顧心重君爲之立傳斐亹千言摹寫神照蓋有名巨所不能得之太僕者而君得之其與林公之重王先生無以異也君今年八十所爲八千歲春八千歲秋者斯文在矣

作書與詩文同一關捩大抵傳與不傳在淡與不淡耳極才人之致可以無所不能而淡之玄味必繇天骨非鉆仰之力澄練之功所可彊入蕭氏文選正與淡相反者故曰六朝之靡又曰八代之衰韓柳以前此祕未覩蘇子瞻曰筆勢崢嶸辭采絢爛漸老漸熟乃造平淡實非平淡絢爛之極猶未得十分謂若可學而能耳畵史云若其气韻必在生知可爲篤論矣余初釋褐時琴師第一手諷余學之謀於嚴中捨中捨曰此事極難但初下指一聲不合卽終身無復合理余悟其語遂輟琴不學嘗見妄庸子有摹仿黃庭經及僧家學聖教序道流學趙吳興者皆絕肖似轉似轉遠何則俗在骨中推之不去又東施不捧心未必爲人所憎厭也唐宋文人著集至百卷者無數消滅殆盡而獨韓柳歐蘇曾王江湖萬古歐虞禇薛之書各有門庭學之不深亦得彷佛惟顏魯公行書了無定法此其故殊可參尋每舉示人不得解者今爲平仲盡勿視麤心人也﹝魏平仲字冊﹞

玄宗幸蜀時曰此去劍門水綠山靑鳥啼花落無非助朕悲悼故知嶠詩之工羯皷催花聽霓裳曲時嶠詩乃如嚼蠟耳文生於情信然

白香山有詩云病與樂天相伴住春隨樊素一時歸東坡感其語以焚素竟棄香山去矣獨侍兒朝云與坡公終始頗以自嘉然又有嶺南之訣此輩何幸得附兩公以傳又豈止杜甫少遊黃鸝野鴛之論乎

白香山得法於鳥窠有六漸偈深入禪悅不知何以多爲情語今年歡笑復明年秋月春風等閒度蓋千古壯夫惜時之感魏武老驥伏櫪之句堪令人擊碎唾壺豈關銅雀臺伎者耶知此可與讀琵琶行矣又樂天有詩云病與樂天相伴住春隨樊素一時歸此亦所謂春盡絮飛畱不得隨風好去落誰家剌當時黨人行徑所云又抱琵琶過別船亦可爲琵琶行解也

東坡云詩人有寫物之工乘之未落其葉沃若他木不可以當此林逋梅花詩疏影橫斜水淸淺暗香浮動月黃昏決非桃李詩皮日休白蓮詩無情有恨何人見月冷風淸欲墮時此必非紅蓮詩裴璘詠白牡丹詩長安豪貴惜春殘爭賞先開紫牡丹別有玉杯承露冷無人起就月中看

明日照積雪大江流日夜客心悲未央澄江淨如練玉繩低建章池塘生春艸秋菊有佳色俱千古奇語不必有所附麗文章玅境卽能了然齊隋以還神气都盡矣

東坡戒殺自謂經憂患之餘今有不罹世网而深念物命行刀塗火塗道薄滋味養悲心者尢可尙也

於蕃贈餘七言近體二章格調雄厚詞人之超超玄著者中有牢愁語余亦慨其意然亦成詩讖矣憶余丙申持節長沙有題畵寄友人陳徵君仲醇詩云隨雁過衡嶽衝鷗下洞庭何如不出戶手把離騷經蓋十年而余再遊三湘事與境會若預爲詠懷者又甲辰出山時有題畵一絕云徵書𨿽到門猿鶴幸相恕緣知湘楚遊故是離憂處及余行部以法栽諸貴人楚善怨又有耽耽者余自解組歸猶恨在陶令八十日之後二詩皆成詩讖余與於蕃贈言而三人出處有定數何足逆計也於蕃寓書於余謂以好收餘書囊爲之澀夫富人欲殺而淸士好之特甚余則幸矣丁蕃得無有詩人之窮也乎

李道生枯蘭再花詩刻余不以爲花譜直以爲詩之諱書豈君家太白所云聲名從此大泊沒一朝伸者此花爲魄兆乎大都詩人於下乘詩魔有所不取卽其枯境龍蛇之蟄於隆冬者禽气守也醇醴之醉以千日者酒力厚也太陰煉形五百年應眞入定一小刼榮可枯枯可再榮亦何常之有顧其枯何若耳道生刳心去智而專力於詩今固枯後再榮時吾安得以發國香通姞夢等常語綴其後

白太傳唐之達人出處之際大有淵明之槪讀長慶集足以動悟此賦足初應省試之作已近聞道者不待參鳥窠禪後方能爲八漸偈﹝動靜交養賦﹞

悲秋爲賦家鼻祖季子觀樂至韶而止爲之後者不亦難乎歐陽公乃於宋王之外別構一奇𨿽陳言盡去而典則森然良繇深於六經故可奴僕命騷耳宋人猶有謂歐九不讀書者是何言與﹝秋聲賦﹞

陳思王詩曰丈夫志四海萬里猶比鄰恩愛苟不虧在遠分日親何必同衾懤然後展殷懃憂思成疾疹無乃兒女仁可爲文�此賦轉語陸魯望祖之曰丈夫非無淚不灑別離間仗劍對樽酒恥爲遊子顏亦是鐵中錚錚﹝別賦﹞

王介甫金陵懷古詞東坡於壁上觀之歡曰此老狐精也其推服如此米元章又稱荊公書絕似五代楊少師蘇之詞米之書皆橫絕千古獨不敢傲介甫此公若不作宰相豈至掩其長耶

宋人特工於詞曲蘇歐秦黃其最著者惟王半山爲之風骨稜稜脫去艷冶態𨿽秀鐵面嚴冷不得以教壞人家男女相嘲也

顧光祿公淸宇於前己卯歲造靑蓮舫余時與莫廷韓徐孟孺朱安之輩常爲泛宅之遊距今五十年矣原之思其所處重爲修餙山陽聞笛人物眇然獨百谷詞翰依依當日情蹤宛然在眼題此志慨

金陵春卿署中時有以松蘿茗相貽者平平耳歸來山館得啜尢物詢知爲閔汶水所蓄汶水家在金陵與余相及海上之鷗舞而不下蓋知希而貴鮮遊大人者昔陸羽以精茗事爲貴人所侮作毀茶論如汶水者知其終不作此論矣

國之有是非猶中國夷狄不容並立必有膺懲夷狄者而中國安必有排折邪說者而淸議立若聽其自相角而袖手旁觀以免於謗怒是夷狄中國聽其自相屠戮而曰恐夷狄之怨也可乎

天下無事則庸人得以勢位而屈英雄天下有事則賢者得以識力而治不肖猶之宋延淸之奪袍李景讓之舉杯𨿽公卿滿前拱手相讓不復序爵矣土木之變於忠肅第一少司馬豈無公卿在其右者而舉國聽其成算無敢或嘩是其驗也

門人徐士竑閱

容臺別集卷之一終

●卷之二

◆題跋﹝二﹞

書品﹝一﹞

○書品﹝一﹞

唐人書皆回腕宛轉藏鋒能畱得筆住不直率流滑此是書家相傳祕訣微但書法卽畵家用筆亦當得此意

晉人書取韻唐人書取法宋人書取意或曰意不勝於法乎不然宋人自以其意爲書耳非能有古人之意也然趙子昂則矯宋之獘𨿽已意亦不用矣此必宋人所訶蓋爲法所轉也

唐人詩律與其書法頗似皆以穠麗爲主而古法稍遠矣余每謂晉書無門唐書無態學唐乃能入晉晉詩如其書𨿽陶元亮之古淡阮嗣宗之後爽在書法中非虞禇可當以其無門也因寫唐人詩及之

禇河南書如瑤臺嬋娟不勝綺靡乃其人以大節著所謂宋廣平鐵心石腸而賦情獨冶艷顏魯公碑書如其人所謂骨气剛勁如端人正士凜不可犯也然世所重惟其行書如爭坐位祭侄蔡明連劉太衝馬病鹿脯乞米諸帖最爲烜赫有名直接二王出唐人之上蓋以气格勝磊磊砢砢不受繩束最是端人正士本色耳癡人前不得說夢說著如端人正士便作算子書安能使木佛放光照諸天世界耶

顏常山兄弟忠義大節惟禇河南不媿而魯公書法郁勃奇宕不似登善瑤臺嬋娟姿媚自喜蓋書法本同工力但魯公以艱危增其气耳又不知河南入長沙書後更如何也

東坡先生書世謂其學徐浩以余觀之乃出於王僧虔耳但坡公用其結體而中有偃筆又雜以顏常山法故世人不知其所自來卽米海嶽書自率更得之晚年一變遂有冰寒於水之奇書家未有學古而不變者也

大字難於結密而無間小字難於寬展而有餘猶非篤論若米老所云大字如小字小字如大字則以勢爲主差近筆法今榜書如米老之寶藏第一山吳琚之天下第一江山皆趙承旨之上𨿽顏魯公猶當讓席其得力乃在小行書時畱意結構也書家之結字畵家之皴法一了百了一差百差要非俗子所解

餘十七歲學書二十二歲學畵今五十七人矣有謬稱許者余自較勘頗不似米顚作欺人語大都畵與文太史較各有短長文之精工具體吾所不如至於古雅秀潤更進一籌矣與趙文敏較各有短長行間茂密千字一同吾不如趙若臨仿歷代趙得其十一吾得其十七又趙書因熟得俗態吾書因生得秀色趙書無弗作意吾書往往率意當吾作意趙書亦輸一籌苐作意者少耳古人云右軍臨池池水盡黑假令耽之若是故當勝余於趙亦然米老云吾書無一點右軍俗气吾畵無一點李戊關仝俗气然世終莫之許也政恐余所自評猶類憐兒不覺醜耳

邢子願侍禦嘗爲餘言右軍之後卽以趙文敏爲法嫡唐宋人皆旁出耳此非篤論文敏之書病在無勢所學右軍猶在形骸之外右軍雄秀之气文敏無得焉何能接武山陰也𨿽然其可傳者自成一家望而可知爲趙法非此則鮮於康裏得並驅墨苑矣

古人作書必不作正局蓋以奇爲正此趙吳興所以不入晉唐室也蘭亭非不正其縱宕用筆處無迹可尋若形模相似轉去轉遠柳公權云筆正須善學柳下惠者參之餘學書三十九年見此意耳

今年遊白下見禇遂良西升經結構遒好於黃庭像贊外有筆思米元章以爲經生書又云是一種好僞物余曾以顧虎頭洛神圖易之主人迫欲朱提力不能有遂落賈人手如美人爲沙叱利擁去矣書家以豪逸有气能自結撰爲極則西升𨿽俊媚恨其束於法故米漫仕不甚賞心若兒子輩能學之亦可適俗因作小楷書記之

行書十行不敵楷書一行米南宮語也時一爲也以斂浮气竟此紙凡十起對客信乎孫虔禮所云神怡務閒也難也

蘇端明畵古木竹石贈賈耘老欲好事家月給米周賈者方與之餘書畵浪得時名潤故人枯腸者不少又吳子贗筆借余名姓行於四方余所至士大夫輒以所收視余余心知其僞而不辧此以待後世子云又不知蘇公有此否也蘇公好爲人作書但棐幾筆精張箋素以俟便得乘興若求其書必不可得余亦不喜人求對面作書卽勉應之亦不能工又俗子自稱解書者不應也

昔阮居士手自蠟屐曰未知一生著得幾兩屐余自十七歲學書今七十二人矣未知一生紙費幾何筆退幾何在禮部時髙麗進貢使者詢知余坐堂上便謂異事想筆迹亦傳流彼中又同年夏子陽黃門使琉球歸追請余書以應琉球使人曰彼國中所寶如白集故事不如諸夏或在此耳

丹靑不知老將至富貴於吾如浮雲老杜語殊可味又云惜哉功名迕徒見書畵傳似猶不免俗態

吾書無所不臨仿最得意在小楷書而懶於拈筆但以行艸行世亦多非作意書苐率爾酬應耳若使當其合處便不能追蹤晉魏斷不在唐人後乘也

盧鴻字浩然亦曰鴻乙余題戲鴻堂帖曰飛冥易肆髙戲海書家玅將開源乙堂或免斥鷃笑用此事也嚴君平爲冥鴻鐘元常書如飛鴻戲海又宋劉次莊有戲魚堂帖而浩然亦有艸堂圖行於世

孫虔禮所稱書有五合余無感惠殉知之合而亦無意違勢屈之乖身爲士夫但以此爲悅生之事𨿽贊毀非所問也

吾於書似可直接趙文敏苐少生耳而子昂之熟又不如吾有秀潤之气惟不能多書以此讓吳興一籌畵則具體而微要亦三百年來一具眼人也

醉後磨墨一斗以三文錢雞毛筆書此篇迅疾如追風逐電略無凝滯皆是顏尙書米漫仕書法得來書家當有知者

憶余爲此書是甲辰冬時余初有楚中之命偃蹇不欲出頗念山陽語可以自老書以見志今年秋解綬歸來𨿽落彭澤八十日之後然再披此卷差可不愧矣聞於蕃於余書有昌獨之嗜當書告墓文以貽之

丙午除夜前二日憶雪不可得家有王右丞郭恕先雪山須雪乃懸壁遊賞今年未之試也遂竟寫雪賦一篇若上元無月當燃燭寫月賦

昔人以劇奉美新爲後人贗作此太玄賦又是辧誣公案故書之

余性好書而懶矜莊鮮寫至成篇者𨿽無日不執筆皆縱橫繼續無倫次語耳偶以冊置案頭遂時爲作各體且多錄古人雅致語覺向來肆意殊非用敬之道然余不好書名故書中稍有淡意此亦自知之若前人作書不苟亦不免爲名使耳

文待詔每旦必書千文一卷余此卷先後七年紙成堆墨成臼無望矣書道安得進乎

千文凡書四載先後作止筆墨間闊幾如寫一大藏經今至延津始成之山中自恃多暇乃至不如吏牘之餘余所愧於嵇叔夜也

江右甘侍禦雨以所藏鮮於伯幾書老杜茅屋秋風歌見示余爲跋其後並臨一卷侍禦頗訝其相省不知余乃降格爲之耳因識於此

隱居所謂此一人或卽許先生也今閣帖中多許書黃長睿米元章各有辧誤況王著憑祕殿仿書摹版尢爲失眞吾嘗謂古帖不足學學書必見眞迹以此﹝陶隱居與梁武帝論書啟﹞

此吳太學集余書而塡廓入石者以余不耐多書故也昔蔡君謨書晝錦記每一字輒書數十擇其合者存之名爲百衲碑吾鄕陸文裕公書一紙嘗廢十餘紙書家之不欲自見其瑕如此今余旣多所存鮮所廢令太學得收其疲卒輒爲一軍則余實拙於匿瑕太學不能爲余護也然其結習之勤所期托吳太史之筆以不朽乃公者眞孝子事矣﹝吳憲副養微行狀﹞

不覺利欲之感情一語乃此篇提綱非此何以服禮法之士哉顏光祿詩云劉伶善閉關馳情滅聞見酒徒故不易承當也

弇州公嘗呵唐宋人文字如此篇索之四部槁中曾有一否王公且爾況蚍撼大樹者哉﹝杜樊川晚晴賦﹞

韓退之桃源行謂神仙渺茫子瞻祖其說謂漁父所見乃避秦之子孫世居武陵者右丞此詩眞爲淵明誤矣然退之從子湘在仙藉子瞻一生好輕舉延年爲通人之一蔽何獨於武陵人致疑耶右丞作此詩時年十九及中歲好道晚年有白髮終難變黃金不可成之語當亦有味於韓蘇兩公之持論矣

蔡忠惠公進小團茶至爲蘇文忠所譏謂與錢思公進姚黃花同失士气然宋時君臣之際情意藹然猶見於此且君謨未嘗以貢茶於寵第點綴太平世界一段淸事而已東坡書歐陽公滁州二記知其不肯書茶錄余以蘇法書之爲公懺悔不則蟄龍詩句幾臨湯火有何罪過凡持論不大遠人情可也

張循王之孫鎡捨宅爲寺有發願文集米元章書爲之行於世今五百年矣寺廢復興則余友吳中丞本如爲方伯時金湯之力徑山禪師慧空玆來住山將引同志爲四十八願眾生以錢刀爲腦髓昔時深山窮巖尙有衘花之鳥今𨿽通都大國猶如緣木之魚蓋戞戞乎其難之然張公願力能感五百年後之宰官慧公願力何難信當世之長者慧公勉之

今日觀周密煙雲過眼錄有陶隱居寫小楷黃庭外景經與大洞經此二經尙無石刻何謂眞迹又有楊凝式書千文今皆無傳想見元末國初法書猶爲衰中之盛今東南惟晉陵唐氏姑蘇韓氏繡水項氏收藏差富亦漸爲好事者所構此外寥寥無聞余行遊天下往往地閱千里無一卷一帖可入眼者欲如米老之作寶章待訪錄矣

羅大弦鶴林玉露談山居閒適之趣可以動悟政恐纓緌之流以爲不情語耳余自出春明來十餘年日涉此境深解其趣故時書之不敢以貽貴人惟一丘一壑與吾同好者方爲拈出所謂一日淸福上帝所靳吾輩不可不知足爲達者笑也

詩家以曹氏父子爲三祖若其文章之品惟屬陳王蕭選所載爲表爲書皆聲葉宮商體含風雅未有勢險節短若離若合如子桓此篇之蕭散縹緲可歌可舞開晉人淸言之端洗子云艱深之習子建安能獨占八斗眞難爲弟者矣

每至暮春稧日寫蘭亭敍一通今日舟次泖上簡篋中得烏絲唐箋但可作行楷遂書此序自正月至今兩都士大夫未得黜幽之期羣飛剌天黑風簸蕩人人自危安知有黜陡不聞之適乎此時寫盤谷敍較勝蘭亭多矣

今日偶讀山谷老人題跋隨意書數則其推挹東坡千古交誼可想李伯時米元章皆叛公於追論元佑黨籍之日當時物論薄之人益以此重山谷世人以須臾富貴而賣友排賢至有助之羽翅而反戈相向者其於忠孝大節何有也丙辰二月之望偶筆書此一似詩讖是年八月二十日重題志慨

範希文嶽陽樓記宋人猶以爲傳奇文東皮醉白堂記一似韓白論耳文章家之重體如此若夫希文之先憂則不愧其自許矣宋之古文實繇範公推瓦師魯開之又以公書法絕類樂毅論𨿽文與書非所以重公在此道中未嘗不稱當行名家也

蔡忠惠公書此記凡一字數十更存其合者才得顏碑什七耳今日得宋榻徐季海書洺州府君碑以其意爲此如黃金鑄範少伯一鑄而就止以速成自喜不計工拙也﹝晝錦堂記﹞

余曾書古詩十九首自鐘王以至蘇米各擬之爲十九體山東許尙寶一本新安門生方冑子亦一本與此而三但此本不用各體似無忘羊岐路耳

朱陽舟次奉陳琪華館丈良覿談義興吳文肅家藏米元章書離騷經世世珍之蓋李文正題爾爾余獨命之蔡元長然以沅蘭湘芷不當辱於姦相之筆明知非米而仍命之米正是權教非實語也琪華丈肯餘言且謂蘇黃米蔡正是蔡元長今屬之君謨書譜中自具史家衮鉞聊記之

鯨鯢薦食海若震驚大中丞張公夙受圯橋之一卷親統越絕之六千築觀獻俘殺虎徵應公是以有此詩春容大雅則杜陵縛雞之篇郁勃恢奇似昌黎驅鱷之作緩帶臨戎登髙能賦殆兼之矣弁以拙書詳見圖﹝跋張中丞射虎行﹞

此趙文敏爲仇山村書者余得觀其眞迹以意仿之後有鮮於太常跋云子昂此書深得北海筆意與其它應副人情者不同乃知古人以偶然欲書者爲一合法云出自玅指縱橫皆合也

王右丞應制詩昌黎所云愉樂之詞難工者不爲摩詰設也古人才大無所不宜耳

裴將軍舞劍張長史運筆吳道子畵變相魯公輩人也因觀魯公眞迹臨之

婁水王尙書家藏顏魯公贈裴將軍詩餘曾臨數卷此其一也今爲伯應所收伯應自其尊公幕府攜來所謂劍舞躍遊電隨風縈且回者且見之海上舟師何止公孫大娘渾脫舞可助書興余惡札益自愧矣

右米元章行楷陰符經世無別刻惟晉陵唐君兪有宋榻余友陳懿卜摹之入石米老自稱書課平生不知幾十本顧於經文時有脫誤獨所謂三盜旣宜者攺作旣冥最佳此亦必有所自非能鑿空信筆也

右李后主詞刻於淳熙祕閣續帖者後主傳揆鐙法七字世人罕能得之其詞淒惋眞亡國之音也然在詞場中猶不失作南面王當得衙官周美成秦少遊輩耳

李后主書太白詩出於歐陽率更蔡京師之所題徽宗書畵皆用此筆意余家有雪江歸棹圖楚公跋正同要得散卓方可爲也

東坡大江東去詞舊名念奴嬌又攺爲百字令後卽名赤壁詞余以胡浩然宋謙甫櫽括二賦皆於賦外旁出二十餘字故限字爲此於字無出入於腔不無出入也然次闋可爲東坡傳神東坡取忌不在口在筆文與可嘗規其作詩詩獄之後喜爲詩益甚前賦以曹孟徳比時宰故曰時宰欲殺之時宰已矣賦自千古常新耳

東坡此詞次闋自傷不如周瑜之遇主子美一飯不忘君同意

燈詠三百篇以花影爲亂最是達人大觀人間世可歌可詠之事誰非花影何但觀燈﹝跋王觀察花影詩﹞

唐子畏詩有曰杜曲梨花杯上雪灞陵芳艸夢中煙又曰秋榜才名標第一春風脂粉醉千場皆學白香山子畏之才何須以解首矜詡其亦唐人所謂今朝曠蕩春無涯不免器小之誚

陳思王詩曰丈夫志四海萬里猶比鄰恩愛苟不虧在遠分日親何必同衾幬然後展殷懃憂思成疾疹無乃兒女仁可爲文通此賦轉語陸魯望祖之曰丈夫非無淚不灑別離間伏劍對樽酒恥爲遊子顏亦是鐵中錚錚

小楷書不易工米元章亦但有行押嘗被命仿黃庭作千文一本以進今觀其迹但以研媚飛動取態耳邢子願謂余曰右軍以後惟趙吳興得正衣缽唐宋皆不及也蓋謂楷書得黃庭樂毅論法吳興爲多要亦有刻畫處余稍反吳興而出入子敬同能不如獨勝余於吳興是已

余少時寫小楷刻畫世所傳黃庭經東方贊後見晉唐人眞迹乃知古人用筆之玅朱非石本所能傳旣折衷於子敬顧愷之自成一家因觀昔年書月賦漫題

久不作蠅頭小楷偶然欲書爲竟此賦大都學女史箴筆法今人罕見之不知吾所自也﹝雪賦﹞

悲秋爲賦家鼻祖季子觀樂至韶而止爲之後者不亦難乎歐陽公乃於宋玉之外別構一奇𨿽陳言盡去而典則森然良繇深於六經故可奴僕命騷耳宋人猶有謂歐九不讀書者是何言與﹝秋聲賦﹞

髙麗側理隱起界道因而用之𨿽黃素黃庭之織成朱絲不是過也孫虔禮以紙墨相發爲書家一合有以哉此書在處當以鷦鷯名館知足不辱居然鳯徳﹝書鷦鷯賦﹞

仲宣登樓賦在依劉荊州之日余至荊州訪其遺迹惟城樓刻此賦耳賦亦非古人名手所書不如曹娥碑之有右軍北海筆也

往余以黃庭樂毅眞書爲大作牓署書每懸看輒不得佳因悟小楷法欲可展爲方丈者乃盡勢也題牓如細書亦跌宕自在惟米襄陽近之襄陽少時不能自立家專事摹帖人謂之集古字已有規之者曰須得勢乃傳正謂此因書舞鶴賦及之白太傳唐之達人出處之際大有淵明之槪讀長慶集足以動悟此賦是初應省試之作已近聞道者不待參鳥窠禪後方能爲八漸偈﹝動靜交養賦﹞

東坡書唐林夫惠硯云行至泗州見蔡景繁附唐林夫書信與余端硯一枚張遇墨半螺硯極佳但小而凸磨墨不甚便作硯者意待數百年後硯乎乃便墨耳一硯猶須作數百年計而作事乃不爲明日計可不謂大惑耶﹝書硯銘﹞

擊壤詩有云爭先徑路機關惡向後語言滋味長白香山云此身不向今生度更向何生度此身永明云舉世豈爲身後慮何人暫省事前空皆崔子玉此銘之鼓吹也

西京十人侯其顯者具史傳若勒歙王吸亦必有一時功伐太史公不書則萬世不能舉故知汗馬奇勛必假柔翰而重又列侯百四十三人乃呂后朝陳曲逆所差次顏師古以第一至十八爲十八侯蹙項興劉韓彭最著以是呂后所收遂不齒及當時無一男子訟冤如唐時椎碎韓昌黎碑事亦可嘆也語至此惟範少伯堪以金鑄子房𨿽從赤松遊蚤落第三有噲後之恥矣﹝十八侯贊﹞

右余庚子歲所臨閣帖凡得五卷一爲余門人魏澹明工部所請去其一卷爲東昌許周翰太守藏之今止存一卷又一卷不甚全亦爲友人分割漸散失盡矣此二謝書亦其餘也兪彥直以髙麗紙徵余書屬趣裝多酬應不能輒暇因拾篋中書所謂神怡務間所稱合作者以之塞請云

鹽官陳奉常家藏米襄陽眞迹感慨激昂自以世無知己獨不憶子瞻所許淸標絕俗之詩佳玅入神之字乎蓋紹聖間時移事變禁蘇黃之迹米公亦諱言知己交態如此何論蔡天啟二楊小小物色也獨其書韻逸中法度森嚴一爲仿之己巳武林鄒孟陽訪余山中見此卷輒瞠目叫好謂米顚之作以米家筆書之雅稱雙美收置篋中歸視識者恐不免痂僻之誚﹝臨蕭閒堂帖﹞

余見懷素一帖云少室中有神人藏書蔡中郎得之古之成書欲後天地而出其持重如此今人朝學執筆夕已勒石餘深鄙之淸臣以所藏余書摹勒具見結習苦心此猶率意筆遂爲余行世余甚懼也𨿽然余學書三十年不敢謂入古三昧而書法至余亦復一變世有明眼人必能知其解者爲書各體以副淸臣之請﹝酣古齋帖﹞

蘇端明遇佳紙精筆橫陳几案輒自作書不休有從索書者輒怒不許近時祝希哲亦然余𨿽好書都不自作書每勝日閒窓爲人所彊而應者當時率意塗抹寧知後來盡用入石不得少藏其拙也卽因觀書種續刻題此

大慧禪師論參禪云譬如有人具百萬貲吾皆籍沒盡更與索債此語殊類書家關捩子米元章云如撐急水灘船用盡气力不離其處蓋書家妙在能合神在能離所以離者非歐虞禇薛名家伎倆直要脫去右軍老子習气所以難耳那叱拆骨還父拆肉還母若別無骨肉說甚虛空粉碎始露全身晉唐以後惟楊凝式解此竅耳趙吳興未夢見在﹝蒹葭帖﹞

鐘太傳書余少而學之頗得形模後得從韓館師借唐榻戎輅表臨寫始知鐘書自有入路蓋猶近隸體不至如右軍以還姿態橫溢極鳯翥鸞翔之變也閣帖所收推宣示表還示帖皆右軍之鐘書非元常之鐘書但觀王世將宋儋諸迹有其意矣辛卯冬因臨宣示表及之

單炳文論閣帖止皇象宣示王■﹝礻冀﹞二表不及二王書其精鑑如此蓋懷素所云右軍眞不如鐘之論也■﹝礻冀﹞書大類宣示表

唐相禇河南臨禊帖白麻墨迹一卷曾入元文宗禦府有天歷之寶及宣政紹興諸小璽宋景濂小楷題跋吾鄕張東海先生觀於曹涇楊氏之衍澤樓蓋雲間世家所藏也筆法飛舞神采奕奕可想見右軍眞本風流實爲希代之寶余得之吳太學每以勝日展玩輒爲心開至於手臨不一二卷止矣苦其難合也

栁誠懸書極力變右軍法蓋不欲與禊帖面目相似所謂神奇化爲臭腐故離之耳凡人學書以姿態取妍鮮能解此余以虞禇顏欩皆曾彷佛十一自學栁誠懸方悟用筆古淡處自今以往不得捨柳法而趣右軍也

此定武本項氏所藏唐摹刻石於北宋時者以禇摹較之有異趙子昂得獨孤東屏二本一作十三跋一作十七跋正是此種以藏鋒爲綱骨取態弗論也丙寅中秋之望

蘭亭敍六朝時已有刻石餘收開皇本是隋時刻者唐文皇因見刻本遂訪眞迹於越州辧才得之命湯普澈馮承素禇遂良歐陽詢各摹一本原與隋時本相似不知宋代何以獨稱定武爲歐陽詢摹下眞一等羣公聚訟緣此而起以至點畫波撇之間各加辧證又有五字損本七字損本及會前綴行有闕有金紛紛同異如王順伯尢延之輩而吳興踵之爲十三跋十七跋獨尊定武不知右軍肯點頭否也

蘭亭敍最重行間章法余臨書乃與原本有異知爲聚訟家所訶然陶九成載禊帖考尙有以艸體當之者政不必規規相襲今人去古月遠豈在行欵乎

趙文敏臨禊帖無慮數百本卽余所見亦至夥矣余所臨生平不能終篇然使如文敏多書或有入處蓋文敏猶帶本家筆法學不純師余則欲絕肖此爲異耳

隨手書禊帖乃脫數字此不常臨寫所致藉令如吳興日數十舒捲豈有是耶書以志吾愧

因書蘭亭敍有脫誤再書一本正之都不臨帖乃以勢取之耳

蘭亭敍以行欵爲重米元章得禇摹眞迹割截成袖珍帖乃知續鳬截鶴皆不爲害

米元章書多從禇登善悟入登善深於蘭亭爲唐賢秀穎第一批帖蓋其衣缽也書授淸臣淸臣其寶之

此本發筆處是唐人口口相授筆訣也米海嶽深得其意舟過崇徳縣觀

定武禊帖惟賈秋壑所藏至百餘種令其客寥瑩中縮爲小本或云唐時禇河南已有之此本余己丑所書亦從館師韓宗伯借禇摹縮爲蠅頭體苐非定武帖耳

章子厚日臨蘭亭一本東坡聞之謂其書必不得工禪家雲從門入者非是家珍也惟趙子昂臨本甚多世所傳十七跋十三跋是已世人但學蘭亭面欲換凡骨無金丹山谷語與東坡同意正在離合之間守法不變卽爲書家奴耳因臨此本及之四月六日過兪彥直齋中晴窓啜新茗重題

余書蘭亭皆以意背臨未嘗對古刻一似撫無弦琴者覺尢延之諸君子葛藤多事耳

此帖在淳熙祕閣續刻米元章所謂絕似蘭亭敍昔年見之南都曾記其筆法於米帖曰字字騫翥勢奇而反正藏鋒裏鐵遒勁蕭遠庶幾爲之傳神已聞爲上海潘方伯所得又後歸王元美王以貽余座師新安許文穆公文穆傳之少子冑君一武弁借觀因轉售之今爲吳太學用卿所藏頃於吳門出示余快餘二十餘年積想遂臨此本云抑餘二十餘年時書此帖玆對眞迹豁然有會蓋漸修頓證非一朝夕假令當時力能致之不經苦心懸念未必契眞懷素有言豁焉心胸頓釋疑滯今日之謂也時戊申十月十有三日舟行洙涇道中日書蘭亭及此帖一過以官奴筆意書禊帖尢爲得門而入

趙吳興之蘭亭與丙捨帖絕相似官奴帖與丙捨又一家眷屬也

書法𨿽貴藏鋒然不得以模糊爲藏鋒須有用筆如太阿剸截之意蓋以勁利取勢以虛和取韻顏魯公所謂以印印泥如錐畫沙是也細參玉潤帖思過半矣

宋髙宗於書取法最深觀其以蘭亭賜太子令寫﹝下有逸文﹞也

天下幾人學杜甫誰得其皮與其骨世人但學蘭亭面欲換凡骨無金丹老杜詩政如右軍書學之轉遠李邕云學我�死良然

今日寫各體書煩熇�平對客拈筆每仿一種不能百字僅嘗一臠似窮五技然使紙有餘地涼風噓之當不止此商丞百里見訪不孤其意未知得如賈耘老換羊書否偶背�鐘王楷書各一種失其文句不能與原本相合

先太史墓在震澤玙洋山每歲拜墓輒憩靈巖村居畱連旬日間弄筆墨以破寂寥今年寒食過數日猶未有茶欲采茶先墓歸薦祠堂雨窓漫興爲鐘王楷書各數行相日修禊之晨恨紙無餘地不及寫蘭亭也

唐摹右軍眞迹以十七帖爲致佳余臨數十本皆爲好事者取去亦復有贗本如此本差稱意乃以王方慶進帖筆法參合用之所謂萬歲通天帖者是也

余曾有右軍行穰帖眞迹十五字正是十七帖一種書及武林楊侍禦自安福傳來唐摹絕交書紙墨用筆與行穰帖同中缺鸞字乃悟爲右軍書蕭齋所摹避子鸞諱而後人悞以爲李懷琳耳侄孫彥京爲余勒石因識之

十七帖硬黃本宋時魏秦家藏淳熙祕閣續帖亦有刻余在都下友人汝陽王思延得硬黃本曾備臨一卷已於濟南邢子願冏鄕見所刻石卽王本也余以臨捲質之子願謬稱合作苐謂趙吳興臨十七帖流落人間尙不下數十本請多爲之足傳耳余是以時臨此帖以懶故終不能多也

此韓宗伯家藏子敬洛神十三行眞迹余以閏三月十一日登舟以初八日借臨是日也友人攜酒過余旅捨者甚多餘以琴棋諸品分曹欵之因得閒身仿此帖旣成具得其肉所乏神采亦不足異也

文氏二王帖有洛神賦稱爲子敬非也此李龍眠書宣和譜所云出入晉魏不虛耳又龍眠摹古則用絹素洛神捲是絹本或唐人書李臨仿之乃爾遒雋耶要須以十三行帖稱量之

太令洛神賦眞迹元時猶在趙子昂家今𨿽宋榻不復見矣今日寫此四行亦唐摹冷�舊迹余見之檇李項氏遂師其意試朝鮮鼠須筆

趙文敏得宋思陵十三行於陳灝蓋賈似道所購先九行後四行以悅生印疑之此子敬眞迹至我朝惟存唐摹耳無論神采卽形模已不相肖惟晉陵唐太常家藏宋榻爲當今第一曾一見於長安臨寫石剤恨趙吳興有此墨迹未盡其趣蓋吳興所少正洛神疏雋之法使我得之故當不啻也

樂毅論乃扇書後人以爲右軍自書刻石梁世所摹與唐摹字形各異淳熙祕閣續梁摹本也余家鴻堂帖唐摹本也又有一本唐摹在長安李氏曾屬余跋亦文壽承跋蓋貞觀中太宗命禇遂良等摹六本賜魏徵諸臣此六本自唐至今余猶及見其二恨梁摹白麻紙眞迹爲新都吳生所有餘亦不甚臨樂毅論每以大令十三行洛神賦爲宗極耳

栁誠懸小書玄眞護命經不知其所自因臨畵像贊知誠懸用其筆意小加勁耳唐人書無不出於二王但能脫去臨仿之迹故稱名家世人但學蘭亭面誰得其皮與其骨凡臨書者不可不知此語

昔年見晉人畵女史箴云是虎頭筆分類題箴附於畵左方則大令書也大令書女史箴不聞所自據孫過庭續書譜有云右軍太師箴豈卽女史而訛承於後人耶然其字結體全類十三行則又非王右軍也暇日適發興欲書遂復仿之不見眞迹聊以意取乃不似耳

鐘太傳書自晉渡江時止傳宣示表百餘年間玅迹已絕寧知今世有索靖出師頌耶此書在檇李項子京家故是甲觀

謝惠連墨迹新都汪氏所藏余令人摹勒入鴻堂帖觀其字形用筆全是宋髙宗書豈徳壽學謝書耶余以己意書此二章未嘗規摹謝迹也

黃涪翁云大字無適瘞鶴銘小字無過遺教經今世所傳遺教直唐經生手耳瘞鶴則陶隱居書山谷學之餘爲縮爲小楷偶失此帖遂以黃庭筆法書之

昔人以瘞鶴爲陶隱居書謂與華陽帖相類然華陽是率更筆文氏停雲誤標之耳

懷仁眞迹在余家一紀余未嘗展觀今乃臨石本政如漢元殺毛延壽

每以懷仁聖教序書有蹊徑不甚臨仿欲用虞永法爲之方於碑刻習气有異此冊亦其一也苦不能竟耳

古人摹書用硬黃自運用絹素此卷首有宋徽宗金書縹字與內景經同一黃素知爲懷仁一筆自書無疑書苑所云雜取碑字右軍劇迹咸萃其中非也黃長睿書家黃狐亦以書苑爲據恨其不見眞迹輒隨人言下轉耳

此書視陜本特爲姿媚唐時稱爲小玉書若非懷仁自運卽不當命之小王也吾家有宋舍利塔碑云習王右軍書集之爲習正合余因此自信有會

右軍告墓表寶晉齋刻相傳爲智永集右軍書余曾臨智永千文眞迹知後人集智永爲之非右軍之舊迹也久矣此帖應於蕃教書此遂有錯落豈直蘭亭臨本以僧權押字誤入行間爲曾不知老之將至而已耶

虞永興嘗自謂於道字有悟蓋於發筆處出鋒如抽刀斷水正與顏太師錐畫沙屋漏痕同趣前人巧處故應不傅學虞者輒成算子筆陣所訶以此余非能書能解之耳

虞永興正書惟夫子廟堂碑行於世至如龍馬圖贊乃以碑中字集成其文在柳州集非眞虞迹也破邪論則唐人小楷與栁誠懸淸淨經並是眞筆一見之義興吳光祿家𨿽摹刻之鴻堂帖中未盡其法破邪論偶得宋榻臨此

禇河南書此贊眞迹在館師韓宗伯家余嘗借觀近於分隸非二王法禇書哀冊最佳千文孟法師碑皆不及也

壬辰九月過嘉禾所見有禇摹蘭亭徐季海少林詩顏魯公祭豪州伯父文槁趙文敏道徳經小楷皆眞墨也是日仲醇大借得王逸季虞永興汝南公主志適到余爲手摹之

學李北海書五十五年矣初時專習頗爲近之自見米老運筆多有詆訶輒復忘其舊學然時一�書亦不落吳興後也

李北海碑帖余見數本皆不全不可讀最後得此帖文義了然以大照禪師碑筆意參合臨之昔人評北海爲書中仙手至宋時米元章微有異論姜堯章趙子固亦踵之惟趙子昂以爲宗極蓋子云太玄必俟後世子云如此﹝仿北海娑羅樹碑﹞

新安之溪上有吳太學家藏此詩眞迹以爲杜甫書余玩其用筆知是徐季海眞書蔡君謨宗之𨿽方實圓𨿽勁實婉所未及顏魯公者在有筆墨蹊徑未脫歐虞禇薛姿態耳﹝書杜廟詩少陵謁玄元皇帝﹞

右軍有撥鐙法傳於晉唐諸名家所謂口訣手授者南唐李后主猶傳此法余於徐季海三藏碑悟筆意當於內擫畱筆取之正自覓解人不可得辛亥六月將書方正學求忠書院記先臨碑數種以發筆思內以玉枕蘭亭法�季海此碑

唐世官誥皆出善書名公之手顏魯公爲禮部尙書猶書朱巨川誥如近世之埋志非藉手宗工以爲孝慈不足其重如此國朝制誥乃使中書舍人爲之寫軸而書法一本沈度姜立剛何能傳後余兩掌制詞及先太史誥欲自書之忽有非時之命持節長沙封吉藩頒誥之時王程於邁不獲從魯公自書之例因臨頻帖爲之憮然

顏魯公受筆法於張長史嘗有錐畫沙印印泥之諭又謂之屋漏痕然其碑帖嚴整蠶頭鼠尾郎不無錐沙印泥屋漏痕未之見也獨此碑落筆與放筆處和緩挺勁兼之餘臨寫之次恍若有悟魯公曰自鐘王至虞陸皆口訣手授以至張長史信矣

錐沙三諭皆諭藏鋒不知出鋒亦有之因出鋒之遒故成藏鋒之渾此碑是也東坡偃筆𨿽形類顏失在用筆矣其學王僧虔亦然﹝仿顏魯公書宋廣平碑側帖﹞

余近來臨顏書因悟所謂折釵股屋漏痕者惟二王有之魯公直入山陰之室絕去歐禇輕媚習气東坡謂詩至於子美書至於魯公非虛語也顏書惟蔡明遠序尢爲沈古米海嶽一生不能彷佛蓋亦爲學唐初禇公書稍乏骨气耳燈下爲此都不對帖𨿽不至入俗苐神采璀璨卽是不及古人處漸老漸熟乃造平淡米老猶隔塵敢自許逼眞乎題以志吾愧

魯公碑版中興頌最爲奇偉余在楚中祁陽令以榻本進因作歌刻石記之以其字形頗大臨成此卷便是幾格間物不須扶藜夜讀如山谷所云也

魯公祭季明文昔在殷尙書家其孫攜至長安畱余齋兩月無以酬直遂落賈人手不復可得矣魯公書惟行體最佳絕去唐人纖媚之气余好之不減二王因臨書識之

因觀顏魯公田神功八關齋會記擬其筆意書此經米元章重顏行而不許顏眞書故無楷行世亦是缺陷張長史郎官壁記乃狂艸之築基也

余旣失顏魯公送蔡明遠帖借米帖及楊少師合浦散帖乞花帖洛陽帖遂欲焚硯今又作一觀如張澤端淸明上河圖本因南渡後想見汴京繁華舊事故摩寫不遺余巧若在汴京未必爲此每落筆時想二家神情風韻所及當反深也直恐珠還之日仍添我懶耳

新都汪太學儒仲以宋榻爭坐位帖見示神采奕奕字形較陜刻差肥余臨寫之次時有訛字乃知是米海嶽所臨嘗自記有臨爭坐帖在浙中此殆其眞迹

魯公行書在唐賢中獨脫去習气蓋歐虞禇薛皆有門庭平淡天眞顏行第一伯肇年侄工於書徵余爲顏書眞具眼者漫爾背臨以塞其請

顏淸臣書深得蔡中郎石經遺意後之學顏者以觚稜斬截爲入門所謂不參活句者也余此書竊附魯男子學栁下惠之意

懷素自敍帖眞迹嘉典項氏以六百金購之朱錦衣家朱得之內府蓋嚴分宜物沒入大內後給侯伯爲月俸朱太尉希孝旋收之其初吳郡陸完所藏也文待詔曾摹刻停雲館行於世柰二十年前在檇李獲見眞本年來亦屢得懷素他艸書鑑賞之惟此爲最本朝素書鮮得宗趣徐武功祝京兆張南安莫方伯各有所入丰考功亦得一班然狂怪怒張失其本矣余謂張旭之有懷素猶董源之有巨然衣缽相承無復餘恨皆以平淡天眞爲旨人目之爲狂乃不狂也久不作艸今日臨文氏石本因識之

蔡忠惠公書以學楊凝式者爲勝於學顏蓋蔡書多守定法學景度者乃不定法此卷其眾尢之尢也

白香山琵琶行以自寫羈臣怨士之緒以彼曠懷深悟憚悅豈爲淪落摩登伽女濕靑衫之淚也山谷故是白太傳後身所作艷詞與琵琶行同致猶爲禪徳所訶謂不止墮驢胎馬腹此書始是未見秀鐵面時所作耶原是吾鄕朱司成所藏山谷他書學醉素獨此規摹章艸以行書意寫流艷語正似香山以無情人落有情癡也

待訪錄有智永不全本千又余昔於宋光祿見永師千文後有禾師押字薛絕彭收藏印及是筆絕彭書乃令穰欲以王維雪山易智永千丈語也今見第三卷

是日海上顧氏以米襄陽眞迹見視余爲臨此大都米家書與趙吳興各有門庭吳興臨米輒不能似有以也吳興書易學米書不易學二公書品於此辧矣﹝題壯觀楚辭﹞

陸儼山祭酒有題宋海嶽方圓庵記之前數行磨滅不知何人補之今越中刻本乃全文也見淮海集

光元章書沈著痛快直奪晉人之�少壯未能立家一一規模古帖及錢穆父訶其刻畫太甚當以勢爲主乃大悟脫盡本家筆自出機軸如禪家悟後拆肉還母拆骨還父呵佛罵祖面目非故𨿽蘇黃相見不無气懾晚年自言無一點右軍俗气良有以也比爲樂圃書志遒勁奔軼又是平生得意筆太史公作信陵君傳蔡中郎爲限仲弓志皆以得意人不輕贊譽正似此書耳﹝樂圃帖﹞

此卷陽關詩自余定爲米南宮筆意無疑蓋乙未年於長安見之未爲飛鳬點破意欲購之空橐爲窘不知何年落東明穆中翰手中翰余門下士曾於丁巳之春不遠三千里走吳山薦慰出此卷求跋今五年矣又於新城王長公所見之而余亦再入長安前後二十八年與此卷乍離乍合有婆娑銅狄之感

米海嶽有壯觀臺詩眞迹余刻於續戲鴻堂帖中亦眞州詩竟與多景樓南北相望甘露海嶽庵皆一時以流所托米嘗以京口擬瀟湘楚山淸曉圖於鐵甕城取之書畵故當超耳

米元章云祝融髙坐兩行素書入神其前尙有四行未見此帖共六行然亦未全也

宋時有人以黃素織烏絲界道三丈成捲誡子孫相傳待書足名世者方以請書凡四傳而遇元章元章自任腕有羲之鬼不復讓也

觀米老論書亦可想見米家筆法顧其訶詆唐人終非篤論山穀評米書如仲繇未見孔子時气象則米老未必心服蓋米於前代書法盤旋甚深非蘇黃所及也

米海嶽雲少時未能立家但規摹法帖謂之集古字今觀九歌良然左方有伯時畵畵史所稱與伯時經營九歌者是已伯時孝經力追鐘法宣和譜﹝下有逸文﹞寫三萬字

米元章云吾書無一點王右軍俗气乃其收王略帖何珍重如是又云見文皇眞迹使人气懾不能臨寫眞英雄欺人哉然自唐以來未有能過元章書者𨿽趙文敏亦於元章嘆服曰今人去古遠矣余嘗見趙文敏作米書一冊在吏部司務蔣行義家頗得襄陽法今海內能爲襄陽書者絕少辛丑七夕後書於湖莊

學書不從臨古人必墮惡道蘇子瞻自謂懸帖壁間觀之所取得其大意今所流傳醉僧圖王會稽尺牘終不似眞趙子昂欲補未元章海月賦落筆輒止曰今人去古遠矣皆爲臨學所困也二公猶爾況餘子乎朝學執筆暮誇其能書家通病止園此冊人巧天工悉敵觀止矣

曹娥碑眞迹捲有髙宗跋是北宋物元文宗命柯九思鑑定禦府書畵因賜之以旌其勞趙承旨題云如親見呂仙聞吹玉笛可以稱量天下之書矣在婁江王文肅公家靈飛六甲經鐘紹京書爲玉眞公主寫進禦明皇有宋徽宗標題後有倪雲林虞伯生跋全仿黃庭經趙子昂師之十得其三耳海寧陳太常次公所藏

黃庭外景經眞迹此卷未見據友人云與內景經同一絹素同一筆法又有云是宋髙宗臨者在吳江吳憲副家顧愷之女史箴不全本在嘉禾項氏其書類大令十三行洛神賦古勁可愛

行書蘭亭序禇河南臨澄心堂帋米元章跋在海寧陳家鈌三行又蘭亭禇臨墨迹絹本王弇州家藏復歸新都汪太學有米元章小行楷跋今在廣陵

蘭亭唐標第七本絹素奕奕無題跋亦似禇筆今在新都王氏書畵舫

大令東山松帖眞迹送梨帖眞迹皆曾見之今不知歸何人右軍零落數字成者甚多不能殫述

顏魯公送劉太衝序綠箋書北京國學刻石眞迹奇宕爲遼東李帥所藏其家圖書皆散今不知所在

顏魯公祭季�文眞迹鮮於伯機所藏跋云吾家無第一天下無第二在新都吳太學家停雲館所刻乃未臨余刻之鴻堂帖者是也

門人徐土竑閱

容臺別集卷之二終

●容臺別集卷之三

華亭董其昌著冡孫庭輯

題跋﹝三﹞

◆題跋﹝三﹞

書品﹝二﹞

○書品﹝二﹞

昔人謂觀孫過庭書譜如食多骨魚得不償失以艸書難讀也因臨懷素帖並爲釋之

藏眞書余所見有枯筍帖食魚帖天姥唫冬熱帖皆眞迹以淡爲宗徒求之豪宕奇怪者皆不具魯男子見者也顏平原云張長史𨿽天姿超逸妙糿古今而楷法精詳特爲眞正吁素師之衣缽學書者請以一瓣香供養之

余每臨懷素自敍帖皆以大令筆意求之黃長睿云米芾見閣帖書稍縱者輒命之旭旭素故自二王得筆一家眷屬也旭𨿽姿性顚逸超然不羈而楷法精詳特爲正眞學狂艸者從此進之

余嘗臨顏書今日臨柳公權楊少師帖以於蕃賞音者不欲自藏其技所謂寡和之曲須爲和入奏之

以楊少師韭花帖筆意書仲宣登樓賦亦兼用陶隱居華陽帖欲一洗媚艷之習耳

書家以險絕爲奇此竅惟魯公楊公師得之趙吳興弗解也令人眼目爲吳興所遮障余得楊公遊仙詩日益習之

丁巳三月過京口訪張太學修羽出所藏楊少師眞迹賞玩彌日登舟擬之書此論因復補圖余見檇李黃履常中丞家王叔明樂志論圖分寸許叚與盛懋田家樂相似要以摹寫隱逸之趣只在耕釣漁樵間近之中有不可描畵者孔顏之樂𨿽伸長統未足與語

黃涪翁謂子瞻書當爲當代第一爲其挾以文章忠義之气耳黃涪翁以蘇黃門遠謫瀕死不悔亦以文章節義之契堅如金石深入骨髓莊生所云以天合者迫窮賤患難相守者也米顚視此有餘愧矣此卷蘇詞黃詩皆本家筆玆論書法當以晉魏爲極則如連城國璽者非文章忠義重耶戊午首春

蘇子瞻小楷如歸去來詩等皆贗筆又有滕王閣賦余聞而斥其贗及覽榻本不知何年俗子所托且系之以元章跋尢俗不獨點我東坡也因書伯夷傳稍用蘇法及之

昨見項晦伯家有趙文敏書汲黯傳小楷特爲遒媚與本家筆不類元人跋以爲文敏見唐人書此傳石刻因仿之乃軼唐而晉矣汲傳頗繁呵凍難竟故書伯夷傳不知視文敏書若何也

東坡先生書養生論眞迹一卷是靖江朱光祿所藏後爲河南兪中捨購去今吳中多雙鉤僞迹乃從我家鴻堂帖摹出無復筆態但存形似耳

東坡先生數書嵇叔夜養生論憂患之餘有意於道言如此他日又曰長生未能學且學長不死洪覺範妙覺禪師謂其多生般若種子深固又進於所謂養生者要以忠孝文章節義如公升天成佛俱是探囊取物其八識田中自具兩家種子循業發現不學而能也因書此論及之

東坡書歸去來詞與契順山谷所謂彭澤千載人東坡百世土合之則雙美也

余以丙申秋奉使長沙浮江歸道出齊安時余門下士徐暘華爲黃�令請余大書東坡此詞曰且勒之赤壁余乘利風解纜後作小赤壁詩爲吾松赤壁解嘲已余兩被朝命皆在黃武間覽古懷賢知當在坡公舊題詩處也因書此辭識之

余書坡公大江詞卽以其筆法書此米元章謂東坡畵字趙子固又云偃筆之病誤我蘇公然山谷有云子瞻書爲今代第一挾以文章妙天下忠義貫日月之气自非書家所能爭長也

以坡公書法書坡公賦似臨蘭亭敍古來文與書稱者僅此賦與敍耳

山谷論人家子弟可百不能惟俗便不可醫子瞻自是千載人觀其與李伯時王定國諸公賞會翰墨自謂薄富貴而厚於書輕死生而重於畵卽雪浪以百二十千構之所至故無一椽也元龍百尺樓下物政當愧死何置喙哉

東坡嘗書子由上淸辭與秦少遊絕句當亦有書魯直之作今不傳耳此魯直書東坡詞𨿽出焦山鶴銘而有北海有懷素又自有魯直昔人評蘇書如西施淨洗卻面與天下女子鬭勝此亦玉環飛燕淡妝濃餙與西施鬭勝者也余於宋四家書差平視山谷見此本乃展坐具禮拜知名不虛得揚甫拈出有功於涪翁多矣

襄陽書天馬賦余所見已四本一爲擘窠大字後題云爲平海大師書後園水丘公觀特爲雄傑在嘉禾黃履常參政家一在新都吳氏後有黃子久諸元人跋子久云展視之時有大星貫斗而墬其聲如雷宋本余已摹取刻石吳本多枯筆別自一種米書然皆眞迹也米賦材乃彊弩之末而子瞻稱其寶月賦以爲知元章不盡乃曾無一本傳世何也因背臨及之

米書此賦余見三本學擘窠大字僅有此本字字皆可爲榜署米公自言大字如小字以勢爲主者

米元章好書所作天馬賦行艸已見書本惟擘窠大字捲在長安朱太保希孝家亦分宜物旣入內府而以代侯伯月俸者太保盡從諸貴購之後爲檇李黃中丞所藏余嘗婆娑賞玩今又轉入金沙於氏矣吳門有石刻乃文博士官江西時所摹於眞迹者余收爲此卷米元章云小字如大字取勢爲主是也

往余在京師得古畵二十餘冊中有李伯時西園雅集圖米元章書序余刻之源堂帖行於世此余所仿之書於便面者米家小楷不欲使一寔筆黃庭像贊一似太羮玄酒不復過而問矣

未南宮書溫成哀詞二百許字皆類登善哀冊此銘亦哀冊筆法也米無正書眞行者爲正書耳余以米海嶽筆書燕然山銘鐫石數年矣惜摹勒不精不足觀也侄孫彥京爲余刻來仲樓帖遂命重摹𨿽差得其內然較之往刻自是河漢

米海嶽行艸書傳於世間與晉人幾爭道馳矣顧其平生所自負者爲小楷貴重不肯多寫以故罕見其迹余遊京師曾得鑑李伯時西園雅集圖有米南宮蠅頭題後甚似蘭亭筆法己丑四月又從唐完初獲借此千文臨成副本稍具優孟衣冠大都海嶽此帖全仿禇河南哀冊枯樹賦間入歐陽率更不使一實筆所謂無往不收蓋曲盡其趣恐眞本旣與余遠便欲忘其書意耶聊識之於紙尾

此余己丑所臨也今又十年所矣筆法似昔未有增長不知何年得入古人之室展捲太息不止書道戊戌四月三日

秦太虛撰龍井記眞稱蘇家勝友元章此碑絕得李括州三昧惜多殘缺余爲補之然聞趙吳興曾欲補米書數行一再易之皆不相似曰今人去古遠矣則余其有續貂之愧也夫

三十年前參米書在無一實筆自謂得訣不能常習今猶故吾可愧也米云以勢爲主余病其欠淡淡乃天骨帶來非學可及內典所謂無師智畵家謂之气韻也

此書陶詩運筆得米元章之髓非敢自譽書道本如是歷代皆迷耳

余嘗臨米襄陽書於蔡忠惠黃山谷趙文敏非所好也今日展法帖各臨尺牘一篇頗亦相似又及蘇文忠亦余所習也元人作書經以蘇文忠趙文敏爲得二王法不及米漫仕其持論如此必有知其解者

仲長統與羅景綸二論實山居之人所自寛語余深解其趣故時書之亦如歸去來詞以志吾樂也

余在梁溪見徐季海書道徳經評者謂子瞻似之非也子瞻多偃筆季海藏鋒正書欲透紙背安得同論此書頗似之

仲長統此論所謂未聞巢由買山而隱者然薪火熾然相將入火坑不必皆貧賤士蓋盛滿不知足往往十而九矣書以媿之亦不可少也

宋吳琚吳太后之弟書似米元章而俊峭過之世傳吳琚蘭亭帖今京口北固天下第一江山六字額乃琚筆也余得其書去來詞復失之友人以摹得半本見寄時爲手臨幾成優孟抵掌

此晦翁大字石刻在嶺南者余收之爲小行書不能多似也晦翁自謂書學曹孟徳今世無孟徳書以晦翁書想象一二當如鐘太傅李直表韓昌黎云右軍俗書趂姿媚漢季魏初定不爾也劉屏山引石䢐徠與石碏石慶等同作故實唐宋人爲文皆推重本朝人物近世持論不用漢以後事者亦陋矣﹝仿朱文公書友石臺記﹞

吾郡普照寺士衡宅也勝國時有碧溪上人與趙子昂遊得其所書文賦特爲精妙牟巘任士林諸君子皆爲題詠不知何時流落好事家後爲項子京所摹刻以較眞迹無復遺恨余不學趙書偶然臨寫亦略相似初書二十許行顧離而去之後乃悉從石本但助以神气耳臨書要如李光弼入郭子儀軍旌旗一變又如蘇張縱橫同出於鬼谷不爲其所籠罩𨿽肖似不足稱也

趙吳興書文賦𨿽姿媚橫出未脫本家筆此晉人文當以晉人書書之餘愧未能也義陽吳光祿寄余禇登善千文遒緊綿密在鐘王之間因用其意書士衡賦不類余平日筆余以不自立家故數數遷業如此得在此失亦在此賦云謝朝華於已披啟夕秀於未振是余書旨也

客有持趙文敏書雪賦見視者余愛其筆法遒麗有黃庭樂毅論風規未知後人誰爲競賞恐文徵仲瞠乎若後矣遂自書一篇意欲與異趣令人望而知爲吾家書也昔人云非惟恨吾不見古人亦恨古人不見我又云恨右軍無臣法此則余何敢言然世必有解之者

婁水王奉常家藏趙吳興詩帖致隹余從髙仲舉見之把玩移日舟行閒適漫臨一過余素不爲吳興書略得形模耳聞吳興臨米元章壯懷賦數行輒復自廢余以俟他人覆醬瓿也

比丘成杲得余此卷如解衣得珠且欲刻石經流布今禪門冷落耆宿能舉揚宗旨者幾人成上人日念如是經要一气轉得五千四百卷乃爲奇特

得日本箋書智波羅密經彼國𨿽尙殺伐無不念佛法僧者修羅一入華嚴卽成菩薩不必赤縣神州有大乘气象也﹝心經﹞

始余書華嚴普賢品及半捲會西陵李司徒孟白開府天津以一札徵余小楷卽以寄之孟白精心內典旣畱半捲復趣余續成完帙余欲下筆不能記憶過去所書當於何止當於何起往復四年迢遙萬里終未免也今年春餘北上已於書簏中簡得華嚴合論有朱筆點記起至莞然自喜可應孟白之教謹藏書笥行過甓社湖朱水部官舍屬以便舟寄至京邸而余以單車就道坐未暖席孟白有陪京大司空之命更有申請且曰卽不能盈捲可跋數語庶幾了義云余故不敢食諾有願書完卻寄抑是半捲亦帝网珠彌勒閣也何則眞佛法身猶若虛空迎之不見其首隨之不見其尾過去何止當來何起一句染神歷刼不易海墨書之不爲多芥子收之不爲少言語道斷心行處滅抽刀劃水接續相空故建立世界而稱成不動自位而稱壞旣不可得取薦取以待余末後句也

寫經必論書法書法可傳則誦讀受持者眾是爲在處有佛塔廟也山谷老人得筆於瘞鶴銘又參以楊凝式骨力其欹側之勢正欲破俗書姿媚昔人云右軍如鳯翥鸞翔迹似奇而反正黃書宗旨近之蓋兄事蘇而弟蓄米自負不小此法華經七卷是其本色合作余聞之十年始得快覩不啻解衣得珠開花見佛毫穎發光入書家三昧

余嘗寫法華經七卷十三載始竣今已鐫海寧頗費時日愧惰徵也遜之璽卿以孝誠發願數月書就又字字端楷𨿽細謹中有尋丈之勢與顏柳稍帶作家習气者殊絕眞以翰墨而作佛事何異皮紙骨筆海墨淋漓可爲震旦法寶吾益愧矣吾益愧矣

余自戊戌秋以髙麗紙書法華經是年先成一卷謂此全經當在一歲之內可圓滿因願今戊申矣止四卷有奇也余亦冉冉老矣每嘆勝緣難就日月不居今見道寅此冊僅易寒暑皮紙骨筆報佛恩報親恩覩應念而就可愧余惰並爲贊嘆希有

唐時法道之盛有寫法華經筆下出舍利無數者見於顏魯公多寶塔碑宋時宗風熾然掃蕩殊勝一切相而禪師舍利猶相傳不絕頗怪當代鮮聞此事蓋正念堅固爲法忘軀者實難其人耳如上人以舌血爲墨寫出法華經知其舌端花衣裏珠皆舍利也贊嘆不已

少時讀顏魯公碑稱法師寫法華筆下落舍利以百數及余寫法華十年不得一粒友人謂刻石流通令見聞者發心何必舍利何非舍利然摹刻不易成就先得普門品又與雲棲禪師書彌陀經爲壽書成一月禪師遷化若有所待可當舍利一斛

寶志公摩石麒麟頂止與慧業文人受記無大饒益乃武林之雋從雲棲禪師遊者師以慈善根力燻之往往以掩骼放生而作佛事金季眞其著者有芝生於堂因屬余顏其堂而以昌獨之好石刻余書庋其中余讀元徵之集北峯蘭若有刻法華經七卷余亦書成此經倘刻石孤山可續唐事且於翰墨場結趣向大乘之緣亦有當於雲棲師者季眞謂何

雲棲蓮池大師甲寅正月八月初度余以師純提淨土掃彼狂慧行在梵綱志在觀經僧臘最髙居然古佛乃書此經刻石流布以廣弘願亦祈大年自愧筆法弱劣不能如趙文敏之爲中峯書淨土一百八詩足傳耳

眞如不變千佛卽一不變隨緣一佛而千古佛所以有云佛之一字吾不喜聞也𨿽然地藏經云人命終時聞一佛名號一辟支佛名號皆得免苦當四大分散神識分飛一佛名號俱不能記憶自非平生串習安能於爾時得力所謂一句染神歷刼不易蔡居士道寅所以書寫受持念誦千佛名經也唐人以曲江題名爲千佛名經宋人以元佑黨碑爲千佛名經道寅以千佛名經爲千佛名經是同是別

佛言讀誦書寫諸經必兼廣爲人說法惟是剌血所書令誦者作皮紙骨筆想作刀塗堪忍想作痛非實相想是轉經一度卽說法一度卽身爲牀坐以莊嚴護持未足多也何論錢貝小小捐捨不以成就藏經功徳乎蘇州竹堂寺張安道血書楞伽宋景濂夙命感悟因緣在試以諗之諸檀度者嘉興有濟舟和尙蚤歲不曾識字因口授禮觀音文經三歲忽發智慧於內外典豁然通曉腹爲篋笥辧若懸河晉陵唐應徳時就訪之與談濂洛關閩之學尢似夙悟大士冥加顯被之力不可誣也濟有語行於世因書此文志之﹝書禮大士文﹞

此余辛卯以庶常請告歸泊舟黃河船窓多暇所書禪徳偈頌之一也今三十二年矣曩時一以黃素黃庭爲師每於回鋒布勢著力後來稍率意酬應不復能爾唐時劉長卿與王維同社大歷以後列之中唐人之閱世自爲今古如此﹝書寶鏡三昧﹞

有求黃山谷書者山谷答云吾書何足以塞請當書七佛偈結般若緣今鹽宮陳光祿所刻擘窠書是其一也四十年前達觀禪師數舉揚此偈中毘捨浮佛偈自謂畢生參學已證一句半若麤心狂慧之流必妄意四句偈豈有揀擇若爲有證未證不知證者境界非未證者所知耳圓覺經云知幻卽離不作方便離幻卽覺亦無漸次祖意教意原無異同要須覿面相逢寂滅現前始得遜之璽卿以此七偈刻石流通開人眼目奉薦太君冥福豈止人天小果是偈所在現佛母塔廟矣

以虞伯施廟堂碑法書此偈貞觀時楞嚴猶未經翻譯永興破邪論亦世諦流布爾顏魯公頗事道言李北海但作碑版懷素著袈裟犯飲酒戒艸書狂縱不足與寫經手較量功徳唐世學書甚盛皆不爲釋典所用梁肅房融其書不稱惟裴休深於內典兼臨池之能淳熙帖所刻是已至宋蘇黃兩公大於翰墨爲佛事宋人書不及唐其深心般若故當勝也余蚤歲習耳根圓通每書之幾所謂一舉一回新者

白香山得法於鳥窠禪師其生平宦路升沈皆以禪悅消融入不思議三昧此八偈名爲漸偈實頓宗也蘇端明亦是樂天輩人筆鋩更峻利不知受用處似香山何如耳

余在長安得趙伯駒畵老姥授陰符圖及遊白嶽見趙子昂書陰符小楷並置篋中嘗欲擬爲之書可能勉畵工絕不能摹也此經禇中令曾寫一百五十本余平生只書此本然機在目三言余親驗之蒲團不啻禪家所云日轉百千卷矣

此米海嶽所書與李荃受之老姥者文少異禇河南書一百五十本余見二本亦有異同唐世釋典流通勝於道教故也人知其神而神不知【句】不神所以神【句】讀者多失之昔有禪師誤讀楞嚴知見立【句】知卽無明本知見無【句】見斯涅盤或謂之曰此經以四字成句柰何誤讀禪師云任他自合我只依舊蓋悟處在此耳米老三盜旣宜書作冥字必有所據覺冥字勝宜字與不神之旨益親切也誤書皆如此則善矣

余爲庶常時以柳書書館閣試文但用碑帖小變未見淸靜經也此帖蘇門髙子業宋藏今歸義興吳光祿丞澈如宋榻精妙下眞迹一等耳

柳誠懸有小楷淸靜經余摹於海上潘光祿刻之鴻堂帖因摹手不稱未盡柳法今停雲館刻玄眞護命經亦栁書也以護命經參合嘉禾項希憲所藏誠懸度人經眞迹書法知其與顏尙書頡頏名不虛傳矣

右鐘紹京書遁甲神經有宣和政和小璽宋徽宗標識倪元鎭家藏有元鎭跋語筆法精妙回腕藏鋒得子敬神髓趙文敏正書實祖之餘從眞迹臨寫數行鐘書世無傳本自可以意求耳

宋徽宗大觀年詔龍大淵等以內府所藏晉唐眞迹重加摹刻金石之工較淳化閣帖更勝閱世旣久日少日亡臨池之家得殘本斷章如優曇出現王元美先生先購五卷已後補一卷及余又補首卷尙有三六九卷須其完謀刻之石餘友陳懿卜若不能爲河淸之竢曰宋時官帖惟兩府大臣頒賜一本蘇黃諸公已爲希覯大觀旣在官帖之上刻石易爲流通是人入傳庾嶺衣也余無以難之因爲題此

此帖少三六九卷徧訪之江以南不得陳居士從江陰夏茂卿摹之遂成完璧茂卿好古精鑑書學甚深帖爲朱湖莊孫氏所藏傳流有據誠海內書家之一快也

宋人集閣帖何以不入顏平原而柳帖非一種當是宋初尊顏者猶少至蘇黃諸公出始宗尙之如子長史記晉魏以後皆不甚行而班掾最著古人精神發露故有時節也

閣帖贗者居半自宋時已采集多舛黃長睿論之詳矣然長睿非端門書家每以文字古今爲辧間有淆訛余只以書理作斷案凡古人眞迹必以態勝此片言居要耳

古人書皆以奇宕爲主絕無平正等勻態自元人遂失此法余欲集閣帖中最可見者作一書譜所謂字如算子便不是書搖筆便當念此自然超乘而上

書家好觀閣帖此正是病蓋王著輩絕不識晉唐人筆意專得其形故多正局字須奇宕瀟灑時出新致以奇爲正不主故常此趙吳興所未嘗夢見者惟米癡能會其趣耳今當以王僧虔王徽之陶隱居大令帖幾種爲宗余俱不必學

黃長睿評張從申書出於北海趙子固又以北海學子敬病在欹側若張從申卽無此矣然從申書實似北海之法華寺碑而北海出奇不窮故當勝云余嘗謂右軍如龍北海如象世必有肯余之言者

今年春正吳閶得王百谷所藏宋榻絳帖頃攜以自隨疑爲澧州帖觀其每數十行輒有武陵二字又疑爲鼎帖及入常武署中翻閱第一卷

以宋太宗爲弁跋曰太宗皇帝禦筆在絳州摹爲諸帖之首後有欵名曰鼎州提舉曰沅州判事常爲鼎州而武陵其附城邑也乃爲鼎帖持爲絳州二字所誤而世人只知有絳帖遂誤名爲絳帖耳絳帖鼎帖星鳯樓羣玉黔江淳熙祕閣續帖世皆無傳至有對面不識者余之具眼猶知牀頭捉刀爲眞魏武耶志此俟他日語百谷了一公案也乙巳六月七日舟次城陵磯時自常荊較士還武昌書

月儀帖書家所重米南宮一帖有雲月儀只唐人耳無晉人格轍余得蕭子云出師頌觀其筆法猶是漆書遺意不當以魏晉後變隸求之

月儀帖本出索靖後多散逸不傳此多唐人擬作者筆法亦宗索靖其虛和夭矯間有豹奴遺意大都爲章艸者必兼右軍乃合不則宋克輩耳

李北海爲文浩自書碑又有朝議郎王釗排文排文諸碑所罕見徐嶠之徐浩父子擅臨池之能故是唐之羲獻歐陽詢亦有歐陽通類徐氏然通小劣於率更耳

範文正公道服贊伯夷頌文氏刻於停雲館帖故是墨池傳賞其在範家子孫不啻大訓弘璧至於歷代誥身世徳焜耀皆可以想見遺謀懿行今子孫起作求絕聞之志公之十八代孫必溶文學擇其十一附刻於文正墨迹之後蓋自忠宣以來閱世百五而手澤如新非夫孝思不匱者不及此余觀宋名賢題跋甚夥惟魯直獨存𨿽子瞻元章猶似缺陷顧余何幸得廁名於紙耶

文貞公以首揆還政歸裏中去黑頭不遠猶日事吟詠作白香山語絕肖而英气勃郁則有白傅之達無其俚此冊所書詩厥孫中祕君得之故簏裝演襲藏爲徐氏東序天球非文貞道葉貽厥能有此家風乎爲跋其末簡以志崇慕﹝題寶綸閣帖﹞

余爲庶常時王文肅見余閣試卷曰公對策書學率更令復類栁誠懸乎蓋文肅深於書書尢深於唐碑晚年猶懸碑刻滿四壁特不欲以書名耳辰玉𨿽不沾沾論書乃眼白一世鮮所許可其天骨旣爾秀絕而盤旋唐晉間工力兼至或以爲學蘇子瞻子瞻實不能盡辰玉也右軍靈和大令俊軼於吳光啟此刻見之而傳以學憲之遺迹王方慶寶章錄千秋競爽矣﹝天全樓帖﹞

余友陶周望論詩謂蘇子瞻絕類杜少陵餘人僅得其皮肉耳辰玉書絕類蘇子瞻所得者在形模之外隨意結構皆姿態橫溢秀色可飡尙寶遜之所刻諸帖是已吳江道中翻閱一過如重聞廣陵散也書以志慨﹝籙斐堂帖﹞

楊彥衝者余友楊彥履宮諭之弟庶常元章之叔善詩畵尢好余書常從余爲玄眞釣舫之遊所得余行楷甚具又時有摹本且十卷矣余旣入長安而彥衝盡以入石念余書多贗本又懶役手腕以此爲馬文淵銅馬之式命之曰銅龍館帖云

臨帖如驟遇異人不必相其耳目手足頭面當觀其舉止笑語眞精神流露處莊子所謂目擊而道存者也

此卷用筆蕭散而字形與筆法一正一偏所謂右軍書如鳯翥鸞翔迹似奇而反正邇來學黃庭經聖教序者不得其解遂成一種俗書彼倚藉古人自謂合轍雜毒人心如油入面帶累前代諸公不少餘故爲拈出使知書家自有正法眼藏也

吾嘗遇異人傳內丹之訣與黃庭經中語如兩鏡相照了無疑惑若右軍黃庭欲拘欲縱若滅若沒政是火候消停處人謂右軍書道經便有羽人飛仙气象不虛耳此本摹榻逼眞宋帖尢爲鐵中錚錚

黃庭經以師古齋刻爲第一乃遂良所臨也淳熙續帖亦有之

吳用卿得此卷余乍展三四行卽定爲唐人臨右軍旣閱竟中間於淵字皆有缺筆蓋髙祖諱淵故虞禇諸公不敢觸耳小字難於寬展而有�又以蕭散古淡爲貴顧世人知者絕少能於此卷細參當知吾言不謬也

黃庭經稍近鐘體與樂毅論東方朔像贊小異宋時所刻是吳通微摹本又經王著臨手已非右軍本色惟米元章書史所載禇河南綠綾臨本致佳耳

此榻當是禇本余曾於沈純甫司馬齋頭見之今歸問卿收藏弇州先生所謂日臨一本當作飛天仙人者是在問卿矣

宋榻以小楷爲致難如米元章所謂行書十行不敵眞書一行江南惟義陽吳光祿得髙子業所藏於吾郡莫云卿家獨少黃庭此十帖皆宋榻亦無換鵝經意二家同一石故缺陷相類如此昭彥寶之更訪道經遂成合璧矣

黃素黃庭經陶谷跋以爲右軍換鵝書米芾跋以爲六朝人書無虞禇習气惟趙孟俯以爲飄飄有仙气乃楊許舊迹而張伯雨題吳興過秦論直以爲學楊義和書吳興精鑑必有所據非臆語也按眞誥稱楊書祖效郗法力同二王述書賦亦云方圓自我結構遺名如舟楫之不系混寵辱以若驚其爲書家所重若此顧唐時止存帶名書六行今此經行楷數千字神采奕然傳流有緒豈非墨池奇遘耶元時在鮮於樞家余昔從館師韓宗伯借摹數行玆勒以冠諸帖楊在右軍後以是神仙之迹不復系以時代耳﹝內景玉經帖﹞

右楊羲黃素黃庭經眞迹趙文敏集有長歌乃其所藏也楊書以郗氏爲師不學右軍父子然翩翩有衝霄之度實自飡霞服炁中來非臨池工力所能庶幾也米元章待訪錄云六朝人書無虞禇習气余爲庶常時見之韓宗伯館師曾摹刻入鴻堂帖數行頗惜趙吳興何以都無臨本傳世也

內景經全在筆墨畦徑之外其爲六朝人得意書無疑今人作書只信筆爲波畫耳結構縱有古法未嘗空用筆也善用筆者淸勁不善用筆者濃濁不獨連篇各體有分別一字中亦具此兩種不可不知也

穎上縣有井夜放白光如虹亙天縣令異之乃令人探井中得一石六銅罍其石所刻黃庭經蘭亭記皆宋榻也余得此本以較各帖所刻皆在其下當是米南宮所摹入石者其筆法頗似耳辛卯四月舟泊徐州黃河岸書

趙文敏跋定武蘭亭獨孤東屏二本皆有眞迹或十三跋或十七跋餘皆見之然墨迹𨿽眞而石本已剪去孤行世間今觀者疑文敏能書不能鑑矣以此知隆中臥龍要得鹿門居士拈出此卷爲定武眞本無復遺議嘗得館師韓宗伯所傳宋內府稧帖多宋人題劉須溪爲殿正與相類若世有趙子固必捨命保護作升山故事也

子昂背臨蘭亭帖與石本無不肖似計所見亦及數十本矣余所書稧帖生平不能十本有奇又字形大小及行間布置皆有出入何況宋人聚訟於出鋒賊毫之間耶要以論書者政須具九方臯眼不在定法也

家雞野鶩齊登俎春蚓秋蛇並入奩君家兩行十三字气壓鄴侯三萬簽東坡題大令鴨頭帖余家亦有行穰帖十五字乃右軍書亦當以此語足下行穰九人還示應決不大都當佳此在宣和譜載有思陵金書右軍行穰帖字

右軍去郡之後有告墓帖旣避王述遂終不出然蘭亭黃庭皆在爾時始出米芾所謂右軍妙迹去郡方佳甚矣纓冠爲墨池一蠹也知此可知書道無論心正亦須神曠耳

快雪帖相傳爲右軍正書今在眞行之間米老亦有此疑米老有小楷跋語未知其論何如也

曹娥碑眞迹宋髙宗有跋元文宗以賜鑑書博士柯九思趙吳興再跋余館師韓公得之長安有歷代題識宋髙宗但題曰晉賢書曹娥碑絹黯墨渝僅可想見字形耳

趙吳興曾得洛神十三行於陳集賢灝自題此晉時麻箋思陵極力搜訪僅獲九行百七十六字故米友仁跋作九行宋末賈似道復得四行七十四字乃續於後則於九行之跋不相屬遂以四行別裝於後以悅生印及長字印欵之今此本不知猶在人間否余所摹秀州項子京藏是宣和譜中所收吳興雲更有唐人臨本後有栁公權跋亦神物也視世傳十三行宋榻何啻霄壤耶

今人學懷仁聖教序十七帖��其自信不謬者去書道轉遠東坡書時有態特用偃筆不能捉筆故有墨肥之誚自元人後無能知趙吳興受病處者自余始發其膏肓在守法不變耳趙吳興過秦論張伯雨以爲學內景經實學樂毅論也勻圓如算子右軍所訶徐浩李邕不能免此唐玄宗鶺鴒頌淸勁處髙出李北海張從申數等落筆便思破庸庸之習以聖教序爲戒

大令辭中令帖書家不甚傳或出於米元章黃長睿之後耳觀其運筆則所謂鳯翥鸞翔似奇反正者深爲漏泄家風必非唐以後諸人所能夢見也李北海似得其意

澄淸堂宋人以爲賀鑑手摹南唐李氏所刻余見五卷皆大王書出淳化帖之上亦如賀八淸眞下視王著此間可容數等眞法帖之祖也余探其尢異者爲一卷以殿戲鴻堂之末亦欲使宋元以後右軍再出耳

王獻之學書二十年嘗於村中遇老姥以所書一字與之展轉傳看遂得數百千此事與右軍書扇適相類見獻之述書狀有禇遂良摹本余見之又言右軍得白雲先生傳授筆法此自神其說所謂楮成堆墨成臼乃白雲先生也

米元章與李瑋慱此謝公帖議十年不成後竟得之名所居曰寶晉謂右軍破羌與謝公書耳余刻之戲鴻堂

謝萬鯁恨帖眞迹在新安溪南吳氏虞永興之祖宗也

羣玉堂帖所載虞世南天馬贊乃柳子厚文荊門行見李羣玉集非李括州也詩亦不類開元及柳公權詩皆謬豈集字爲之耶

此一種行楷自陶隱居鶴銘出華陽隱居帖稍屬寒峭或歐陽信本學陶然皆在二王之外也﹝九歌﹞

右率更令所書千文楊補之家藏本咸淳甲戌歲九月三日錢塘金應桂書家以分行布白謂之九宮元人作書經云黃庭有六分九宮曹娥有四分九宮是也今觀信本千文眞有完字具於胸中若構淩雲臺一一皆劑而成者米南宮評其眞書到內史信矣此本爲楊補之家藏勒其全文欲學書先定間架然後縱橫跌宕惟變所適也

信本有小楷九歌餘得宋榻世無二本爲朱禦醫以古硯易去二十餘年不復可蹤迹矣若合此千文卽是雌雄二劍

停雲館帖載朱陽帖以爲陶隱居書實歐陽信本行書也

歐陽通碑書比信本字形稍匾闊髙自標置此千文後有通書是也

趙子昂跋定武蘭亭云昔人得古帖數行專心學之遂以名世余初不知爲何人及觀山谷題跋謂唐彥猷得歐陽率更眞迹數行精思學之遂以名世乃知子昂所謂古人正唐彥猷耳想落筆時亦忘其姓名故也癸亥正月晦作歐陽信本書亦十之三未嘗習爲此也

歐陽公好論書自謂臨古帖靜中至樂此段則皆修史碎語用筆亦自奕奕有顏平原遺意

義陽吳光祿丞澈如寄禇登善千文示余披賞數日風雨如晦泓穎久廢朝來始見霽色偶然欲書爲竟此卷觀者必訝爲余本家筆安在也

項玄度出示謝客眞迹余昨展捲卽命爲張旭卷末有丰考功跋持謝書甚堅余謂玄度曰四聲定於沈約狂艸始於伯髙謝客時無是也月東明二詩乃廋開府步虛詞謝安得預書之乎玄度曰此陶弘景所謂元常老骨更蒙榮造者矣遂爲攺跋

長沙嶽麓寺有李太和碑李江夏人其爲楚書碑惟此而禇登善亦在潭乃無遺碑杜工部云賈傳才未有禇公書絕倫今固寥寥也歐陽信本有楚辭諸帖刻於長沙今亦失之

杜子美稱李北海碑板照四裔余行遊天下見東林嶽麓諸碑皆宋以後重刻耳大照禪師碑乃唐時硬黃雙鉤神采煥發結構古雅宋時尙不聞其名況見其迹乎余最嗜李書晚獲覯此遂摹勒上石以公同好𨿽謂之唐榻可也

此碑文多不全獨此刻前後讀之皆有倫次當是石未泐時拓本殊可寶藏歐陽公金石錄每有不以書家見收者況北海爲書中仙乎又云保母帖辭中令帖太令實爲北海之濫觴今人知學北海而不知追蹤大令是以佻而無簡直而不致北海曰似吾者俗學我者死不虛也趙吳興猶不免此況餘子哉

李北海書荊門行刻於羣玉堂帖余疑李北海在太白集中者皆況郁髙古無此流易及觀王建詩有荊門行乃知宋人所集云麾碑等石刻蒙之北海也羣玉堂帖有虞永興天馬贊亦見柳州集

杜子美作八哀詩於北海云干謁走其門碑版照四裔獨步四十年風聽九臯唳北海在當時特以文名後乃爲書所掩

爭坐帖有陜刻字形已漫余家有宋榻棈好因摹入石此顏書之烜赫者

顏魯公送劉太衝敍郁屈瑰奇於二王法外別有異趣米元章謂如龍蛇生動見者目驚不虛也宋四家書派皆出魯公亦只爭坐帖一種耳未有學此敍者豈當時不甚流傳耶眞迹在長安趙中捨士禎家以余借摹遂爲好事者購去余凡一再見不復見矣淳熙祕閣續帖亦有刻

昔顏平原鹿脯帖宋時在李觀察士衡家今爲辰玉所藏爭坐位帖在永興安師文家安氏柝居分而爲二人多見其前段師文後乃並得之相繼入內府今前段至行香菩薩寺止爲項徳新所藏

鹿脯帖眞迹與宋榻本不類字形大小不倫乃其文亦小異宋榻政自不足據也十七帖淸晏歲丰又所使有丰一鄕故自名處余不極解丰一鄕作何語及得髙麗刻本乃云所出有異產讀之豁然因知王著但憑仿書入石耳猶憶辰玉初得此帖於蒙陰公氏亟報余展玩如得連城辰玉書法爲此一變今日重觀於徳偶齋感慨系之矣

顏淸臣忠義大節唐代冠冕世人以其書傳蔡元長書法似米南宮以其人掩書兩傷雙美在人自擇耳

孫虔禮書譜絕類劉子玄史通之文唐時未有韓栁變體大都如此所謂畵爲分數綴以妍辭月露風雲相沿六代蓋選學大行𨿽李杜不能獨創也至其論書則過筆陣圖遠矣

湖陰曲溫飛卿書似平原書而遒媚有態米元章從此入門昔年殷司馬之孫持至長安畱於案上兩月餘以溫庭筠溫字頗漫疑是王黃華書黃華亦名庭筠字迹近米家父子故耳川中黃昭素乃謂此必曾入梁內府梁諱溫字遂磨去意或有之

杜牧之書張好好詩末有灑盡滿衿淚短歌聊一書字漫不可摹樊川此書深得六朝人風韻余所見顏栁以後若溫飛卿與牧之亦名家也

唐林緯幹書學顏平原蕭散古淡無虞禇輩妍媚之習五代時楊少師特近之

書家以險絕爲奇此竅惟魯公楊少師得之趙吳興弗解也今眼目爲吳興所遮障余得楊公遊仙詩日益習之

楊凝式書惟潭帖武陵帖有刻本深得顏魯公之神非歐虞輩所能夢見也

右錄東坡評語孫過庭云旣得平正須追險絕書家以險絕爲功惟顏行與景度艸得之景度好題寺壁不甚書縑素卽宣和所收亦復寥寥蘇米皆學其書故推重如此

楊少師步虛詞帖卽米老家藏大仙帖也其書騫翥簡淡一洗唐朝姿媚之習宋四大家皆出於此余每臨之未得一班

楊景度書自顏尙書懷素得筆而溢爲奇怪無五代哀薾之气宋蘇黃米皆宗之書譜曰旣得平正須近險絕景度之謂也

余意仿楊少師書書山陽此論𨿽不盡似略得其破方爲圓削繁爲簡之意蓋與趙集賢書如甘艸甘遂之相反亦教外之別傳也

東坡先生居黃自謂多難畏事時猶禁其詩耳後並其書禁之故宣和進禦書畵凡有蘇黃題跋者皆割去靖康之變禦府所藏盡爲金人輦之而北而先生墨迹流落人間居然獨完嗟乎誰謂善類竟可磨滅耶

東坡先生少學蘭亭故其姿媚似季海至酒酣意忘工拙字特瘦勁乃似柳誠懸筆圓而韻勝挾文章妙天下忠義貫日月之气

玉局行書皆規摹徐季海此帖獨仿顏平原送明遠序縱橫跌宕中合宮商非趙吳興所能夢見也

東坡居黃寓定惠院之東小山上有海棠一株每歲盛開必擔酒召客醉於花下故作此長篇平生喜爲人書人間刻石者有五六本云某平生得意詩也

東坡作書於捲後餘數尺曰以待百五年後人作跋其髙自標許如此

陳仲醇旣摹子瞻南華妙髙二帖他日復得煎茶聽琴詩各一篇余亦得三馬圖贊皆奇絕會勒石已竣藏之篋中仲醇曰君豈書家抵鵲村耶

趙吳興大近唐人蘇長公天骨俊逸是晉宋間規格也學書者能辧此方可執筆臨摹不則紙成堆筆成冡終落狐禪耳

獅子捉象必全其力獅子捉兔亦全其力書家以尺牘見珍如顏魯公爭坐位二祭文皆是艸艸不經之筆正如捉兔其全力乃見耳吳興此柬尢是率爾應酬不知所云竹石數軸猶復流傳何所餘及見一二又無題跋左證得此則士衡所謂合之雙美者也

邢太僕嘗謂余書直接右軍之派惟趙承旨𨿽歐虞禇薛猶非冡嫡又張伯雨跋子昂過秦三論曰後世誰知公落筆如風雨蓋子昂一日能書一萬字故也今觀此尺牘從閣帖二王牘中得筆且遺書馮海粟作家相見猶不漫應是最上一乘品格也

右皆趙文敏閒窓信筆所書錫山安氏刻於家余素不學趙書以其結構微有習气至於用筆用墨文敏所謂千古不易者不如是何以名喧宇宙也前人正自未可輕議

吳興此書學黃庭內景經時年三十八歲最爲善者機也成名以後隤然自放亦小有習气於是贗書亂之鈍滯吳興不少矣論二篇止勒其一﹝子昂過秦論﹞

文信國家書一紙具當時江西流離顚沛情事去宋亡無幾何時矣蘭𨿽可焚香不可滅當與正气詩作注腳

文太史自書所作七言律皆閒窓日課乃爾端謹如對客揮毫不以耗气應想見前輩風流

枝指山人書吳中多贗本此書律詩二十首如綿褁鐵如印印泥方是本色眞虎非裴將軍先射諸彪也

詩不求工字不奇天眞爛熳是吾師東海先生語也宜其名髙一世

此卷具瑯琊太原兄弟手牘如王方慶所進寶章錄筆法遒媚自其餘事造次寒溫不離三益可上石碑是爲難耳文肅公初入館時書猶近率易漸久漸蒼以瘦硬兼姿態可知前輩名公學問日益不止書道也﹝題婁江四王手牘﹞

稧頤禪師不惜渡海訪東坡於惠州東坡書淵明歸去來辭送之今扈師結廈東余與眉公艸堂不隔啀步眉公爲書歸去來夷險不同翰墨並妙覺東坡涉世帶累方外之交眉公髙且閒較東坡輸一步

家侄原正又字伯長廷評兄之冡子少有逸才臨池特妙此書當在年十八九時二十一夭矣書多臨摹之功與莫廷韓同時風骨髙華已度驊驑前其王子安之流耶閱之一過感慨無限

余侄原正少餘一歲有異才同遊泮宮以詩翰相激揚猶如形影已復同學畵不四五載遂以夭圽此其遺迹也覽之如徳山陽笛廣陵散不勝淒斷

王文肅論文推歸太僕其於弇州公未嘗措意弇州公亦謂文肅不脫措大气然文肅諸奏疏筆鋩迅利一刀見向四稿部中無是也此爲蒲泉先生墓志婉暢尖新描寫如畵宜其平視元美獨苦少作文耳文如是亦似不能多作至於書法娟秀有米元章之致加以蒼古此文合當得公書公不爲書而子柔書之亦是公意中事不獨吳氏稱快爲家乘光已

周郎八歲書蘭亭曹娥端勁風逸有二王筆意𨿽紙成堆筆成冢者未能過也豈前身工力成此宿慧耶昔陸莊簡太宰嘗向一老學究勸之勤讀書究辭以無所復用太宰曰俟他生童子時得力不相賺也余於周郎益信𨿽然此道一往卽詣久習逾遙百尺竿頭坐者要更進步𨿽三十四十年工力盡可消受周郎勉旃余則焚硯矣

東坡云詩至於杜書至於顏能事畢矣然如畵家評畵神品在逸品之下以其費盡工力失於自然而後神也眞誥云仙官皆有職事不如仙人之未列等級者爲遊行自在書畵皆然卽顏書最傳爲祭侄爭坐位槁乞米帖皆無矜莊天眞爛熳故楊少師李西臺蘇黃蔡君謨皆宗之也素友工書請以此參之

謝太傅六十五字眞迹後有米元章行楷百餘字米自貴其小楷云不輕爲人寫惟跋古帖與前賢墨迹用之所謂獅子捉象必全其力今在嘉禾項晦夫家若王右軍奉橘期小女修載等眞迹皆項氏之傳貴者

禇河南哀冊亦王元美物其冢孫以質於吳太學太學卽其懿親索連城之價無應者王亦有趙子昂書枯樹賦精甚

徐浩道徳經上卷在無錫華學士家黃花絹精薄乍見似紙素諦觀知爲絹本全學鐘元常世傳蘇玉局學季海若以此卷品之全不相似以蘇用偃筆此卷皆正鋒下卷不知落何處若得半捲臨寫經月可補其缺此惟夢志之者

張長史宛陵帖有李建中蘇舜欽易簡三公題跋郁屈瑰偉气沓歐虞長史𨿽以醉繼顚終無此精魄然所謂不可無一不可有二吾師韓宗伯所藏以爲甲觀

楊凝式少師韭花帖宣和譜載正書今在嘉禾項氏略帶行體蕭散有致比楊少師他書欹側取態者有殊然欹側取態故是少師佳處

米元章行書離騷宜興吳民部所藏民部乃吳文肅公之冢孫其未第時靳固不出示人近始裝演成冊米書鮮有二千餘言璠玙夜光爛熳抵鵲眞海內奇觀方當今人摹取米氏之書觀正於此

大慧禪師嘗以東坡語提唱宗風洪覺範亦然因其深入禪悅故文字光焰萬丈直掩韓歐此贊與白太傅六漸偈並觀是轉一部大藏經也﹝書東坡六觀樓贊﹞

門人徐士竑閱

容臺別集卷之三

●容臺別集卷之四

華亭董其昌著冡孫庭輯

題跋﹝四﹞

◆題跋﹝四﹞

畵旨

○畵旨

杜東原先生嘗云繪畵之事胸中造化吐露於筆端恍惚變幻象其物宜足以啟人之髙志發人之浩气晉唐之人以爲玩物適情無所關系若曰黼黻皇猷彌綸治具至於圖史以存鑑戒豈無所關系哉陳后山云晚知詩畵眞有得卻悔歲月來無多亦此意也

畵家六法一曰气韻生動气韻不可學此生而知之自然天授然亦有學得處讀萬卷書行萬里路胸中脫去塵濁自然丘壑內營成立鄞鄂隨手寫出皆爲山水傳神

古人遠矣曹弗興吳道子近世人耳猶不復見一筆況顧陸之徒其可得見之哉是故論畵當以目見者爲凖若遠指古人曰此顧也此陸也不獨欺人寔自欺耳故言山水則當以李成範寬花果則趙昌王友花竹翎毛徐熙王筌崔順天馬則韓漧李伯時牛則厲範二道士仙佛則孫太古神怪則石恪貓犬則何尊師周照得此數家已得奇妙士大夫家或有收其妙迹者價已千金矣何事求太古之上耳目之所不及者哉

畵與字各有門庭字可生畵不可熟字須熟後生畵須熟外熟

畵平遠師趙大年重山疊嶂師江貫道皴法用董源麻皮皴及瀟湘圖點子皴樹用北苑子昂二家法石用大李將軍秋江待渡圖及郭忠恕雪景李成畵法有小幅水墨及著色靑綠俱宜宗之集其大成自出機軸再四五年文沈二君不能獨步吾吳矣

朝起看雲气變幻可收人筆端吾嘗行洞庭湖推蓬曠望儼然米家墨戲又米敷文居京口謂非固諸山與海門連亙取其境爲瀟湘白雲捲故唐世畵馬入神者曰天閒十萬匹皆畵譜也

士人作畵當以艸隸奇字之法爲之樹如屈鐵山如畫沙絕去甜俗蹊踁乃爲士气不爾縱儼然及格已落畵師魔界不復可救藥矣若能解脫繩束便是透网鱗也

古人自不可盡其伎倆元季髙人皆隱於畵史如黃公望莫知其所終或以仙去陶宗儀亦異人也梅花道人吳仲圭自題其墓曰梅花和尙後值兵起以和尙墓獨全樗裏子之智與國朝沈啟南文徵仲皆天下士而使不善畵亦是人物錚錚者此气韻不可學之說也

昔人評趙大年畵謂得胸中著千卷書更佳又大年以宋宗室不得遠遊每得一新境輒目之曰又是上陵回也不行萬里路不讀萬卷書看不得杜詩畵道亦爾馬遠夏圭輩不及元季四大家觀王叔明倪雲林姑蘇懷古詩可知矣

元季四大家浙人居其三王叔明湖州人黃子久衢州人吳仲圭武塘人惟倪元鎭無錫人耳江山靈气盛衰故有時國朝名士僅僅戴進爲武林人已有浙派之目不知趙吳興亦浙人若浙派日就澌滅不當以甜斜俗賴者系之彼中也

文人之畵自王右丞始其後董源巨然李成範寬爲嫡子李龍眠王晉卿米南宮及虎兒皆從董巨得來直至元四大家黃子久王叔明倪元鎭吳仲圭皆其正傳吾朝文沈則又遠接衣缽若馬夏及李唐劉松年又是大李將軍之派非吾曹當學也以徑之奇怪論則畵不如山水以筆墨之精妙論則山水決不如畵東坡有詩曰論畵以形似見與兒童鄰作詩必此詩定非知詩人余曰此元畵也���詩云畵寫物外形�物形不攺詩傳畵外意貴有畵中態余曰此宋畵也

丁酉三月十五日余與仲醇在吳門韓宗伯家其子逢禧攜示余顏書自身�徐季海書朱巨川告卽海嶽書史所載皆是雙玉又趙千里三生圖周文矩文會圖李龍眠白蓮社圖惟顧愷之作右軍家園景直酒肆壁上物耳

畵家之妙全在姻云變滅中米虎兒謂王維畵見之最多皆如刻畫不足學也惟以雲山爲墨戲此語似偏然山水中當著意生云不可用粉染當以墨漬出令如气蒸冉冉欲墮乃可稱生動之韻

畵之道所謂宇宙在乎手者眼前無非生機故其人往往多壽至如刻畫細謹爲造物役者乃能損壽蓋無生機也黃子久沈石田文徵仲皆大耋仇英知命趙�興止六十餘仇與趙𨿽格不同皆習者之流非以畵爲寄以畵爲樂者也寄樂於畵自黃公望始�此門�耳

巨然學北苑元章學非苑黃子久學北苑倪迂學北苑一北苑耳而各各不相似他人爲之與臨本同若之何能傳世也

禪家有南北二宗唐時始分畵之南北二宗亦唐時分也但其人非南北耳北�則李思訓父子著色山水流傳而爲宋之趙幹趙伯駒伯驌以至馬夏輩南宗則王摩詰始用渲淡一變抅研之法其傳爲張�荊關董巨郭忠恕米家父子以至元之四大家亦如六祖之後有馬駒雲門臨濟兒孫之盛而北宗矣要之摩詰所謂雲峯石迹迥出天機筆意縱橫參乎造化者東坡贊吳道子王維畵壁亦云吾於維也無間然知言哉

荊浩河內人自號洪穀子博雅好古以山水專門頗得趣向爲雲中山頂四面峻厚自撰山水訣一卷語人曰吳道子畵山水有筆而無墨項容有墨而無筆吾當采二子所長爲一家之體故關仝北面事之世論荊法山水爲唐末之冠蓋有筆無墨者見落筆蹊踁而少自然有墨無筆者去斧鑿痕而多變態

宋畵至董源巨然脫盡廉纖刻畫之習然惟寫江南山則相似若海岸圖必用大李將軍北方盤車騾网必用李晞古郭河陽朱銳黃子久專畵海虞山王叔明專畵苕霅景宋時宋迪專畵瀟湘各隨所見不得相混也

趙大年令穰平遠絕似右丞秀潤天成眞宋之士大夫畵此一派又傳爲倪雲林𨿽工致不敵而荒率蒼古勝矣今作平遠及扇頭小景一以此兩家爲宗使人玩之不窮味外有味可也

趙大年平遠寫湖天渺茫之景極不俗然不耐多皴𨿽云學維而維畵正有細皴者乃於重山疊嶂有之趙未能盡其法也

趙令穰伯駒承旨三家合並𨿽妍而不甜董源米芾髙克恭三家合並𨿽縱而有法兩家法門如鳥雙翼吾將老焉

元季四大家以黃公望爲冠而王蒙倪瓚吳仲圭與之對壘此數公評畵必以髙彥敬配趙文敏恐非耦也

張伯雨題元鎭畵云無畵史縱橫習气余家有此幅又其自題獅子林圖云余與趙君善長商確作獅子林圖鑋得荊關遺意非王蒙輩所夢見也其髙自標置如此又顧謹中題倪畵云初以董源爲宗及乎晚年畵益精詣而書法漫矣蓋倪迂書絕工致晚年乃失之而聚精於畵一變古法以天眞幽淡爲宗要今所謂漸老漸熟者若不從北苑築基不容易到縱橫習气卽黃子久未能斷幽淡兩言則趙吳興猶遜迂翁其胸次自別也

黃大癡九十而貌如童顏米友仁八十餘神明不衰無疾而逝蓋畵中煙雲供養也

山之輪廓先定然後皴之今人從碎處積爲大山此最是病古人運大軸只三四大分合所以成章𨿽其中細碎處甚多要之取勢爲主吾有元人論米髙二家山書正先得吾意

畵樹之竅只在多曲𨿽一枝一節無有可直者其向背俯仰全於曲中取之或曰然則諸家不有直幹乎曰樹𨿽直而生枝發節處必不都直也董北苑樹作勁挺之狀特曲處簡耳李營丘則千屈萬曲無復直筆矣

畵家以古人爲師已自上乘進此當以天地爲師每朝看雲气變幻絕近畵中山山行時見奇樹須四面取之樹有左看不入畵而右看入畵者前後亦爾看得熟自然傳神傳神者必以形形與心手相湊而相忘神之所托也樹豈有不入畵者特畵收之生絹中茂密而不繁峭秀而不塞卽是一家眷屬耳

畵樹本各有分別如畵瀟湘圖意在荒遠滅沒卽不當作大樹及近景叢水畵五嶽亦然如畵園亭景可作楊栁梧竹及古檜靑松若以園亭樹木移之山居便不稱矣若重山復嶂樹木又當直枝直幹多用攢點彼此相藉望之模糊鬱蔥似入林有猿啼虎嗥者乃稱至春夏秋冬風晴雨雪又不在言也

董北苑畵樹都有不作小樹者如秋山行旅是也又有作小樹但只遠望之似樹其實憑點綴以成形者余謂此卽米氏落茄之源委蓋少樹最要淋漓約略簡於枝柯而繁於形影欲如文君之眉與黛色相參合則是髙手也

枯樹最不可少時於茂林中間出乃見蒼秀樹𨿽檜栢楊栁椿�更得鬱鬱森森其妙處在樹頭與四面參差一出一入一肥一瘦處古人以墨畵圈隨圈而點綴正爲此也

古人云有筆有墨筆墨二字人多不曉畵豈有無筆墨者但有輪廓而無皴法卽謂之無筆有皴法而不分輕重向背明晦卽謂之無墨古人云石分三面此語是筆亦是墨可參之

遠山一起一伏則有勢疏林或髙或下則有情此畵訣也余蓋欲拈出以示人惜未有知其解者

畵人物須顧盻語言花果迎風帶露禽飛獸走精神脫眞山水林泉淸間幽曠屋廬深邃橋渡往來山腳入水澄明水源來歷分曉有此數端卽不知名定是髙手

宋人多寫垂柳又有點葉柳不難畵只要分枝頭得勢耳點栁之妙有樹頭圓鋪處只以汁綠漬出又要森蕭有迎風搖揚之思其枝須半明半暗又春二月栁未垂條秋九月栁已衰颯供不可混設色亦須體此意也

盧鴻又名盧乙字滿然唐玄宗時隱於嵩山應詔人長安見帝不拜宰相使人問之曰禮者忠信之薄不欲以薄待君父耳除諫議大夫不受還山爲構艸堂堂有十景鴻皆自爲賦鴻又善畵畵與王右丞埒故世傳艸堂圖多名人所轉相臨撫也

輞川粉本行世者橫捲耳余以卷中諸景收爲長軸如李伯寺白蓮社圖然以輞口莊爲主

余在長安苑西艸堂所臨郭恕先畵粉本也恨未設色與點綴小樹然布置與眞本相似

郭忠恕溪山行旅圖余得之長安館師韓宗伯見而奇之謂此圖如滄海沈珠荊山韞玉下和一出直足絕凡余每嘆服斯言乙巳春作此小幅如與古人有合

余家有董源溪山圖墨法沈古今日鄂渚官舍涼風乍至齋閣蕭閒捉筆仿之元畵不能將之行裝追憶其意他日取以相質不知離合何如也

余家有董源溪山行旅圖沈石田曾仿之文待詔所謂生平見北苑畵山得半幅卽此圖也今日在西郊抱珠樓遠眺城陰秀峯如簇川源��一片江南畵派信筆作此殊愧出藍

宋元名畵余所藏各家甚備惟�文貴小景未見耳昨年於潘侍禦翔公邸捨見溪山風雨圖行筆閏秀在惠崇巨然之間借觀旬日寫此圖以擬之

上元後三日友人以巨然松陰論古圖售於餘者余懸之畵禪室合樂以享同觀者復秉燭掃二圖厥明以示客客曰君參巨然禪幾於一宿覺矣余寫此圖用李成寒林法李出於右丞故自變法超其師門禪家呵稱見過於師方堪傳受者也

昨歲在右湖寫此鬭今攜至西湖展觀乃絕似兩峯六橋景界惟是積雨連旬煙霏不開與李營丘畵法無當須米家父子可爲傳神也

李成畵偏頭關在萬金吾邦孚家余在長安借臨今仿其意爲此

關仝畵爲倪迂之宗余嘗見趙文敏扣角圖仿關筆皆用橫皴如疊糕坡乃知倪所自出也

余家有關仝秋林暮藹圖絹素已�落獨存其風骨尙足掩映宋代名手數輩元季惟倪迂得其意𨿽荒率墨戲非工細者所能庶幾也

在東坡先生題王晉卿畵晉鄕亦有和歌詩特奇麗東坡爲再和之意當時晉卿必自畵二三本不獨爲王定國藏也今皆不傳亦無復副本在人間𨿽王元美所自題家藏煙江圖亦自以爲與詩意無取知非直矣余從嘉禾項氏見晉卿瀛山圖筆法似李營丘而設色似李思訓脫去畵史習气惜項氏本不戒於火已歸天上晉卿迹遂同廣陵散矣今爲想象其意作煙江疊嶂圖於時秋也輒從秋景於所謂春風搖江漠漠等語存而弗論矣

雲山不始於米元章蓋自唐時王洽潑墨便已有其意董北苑好作煙景煙雲變沒卽米畵也余於米芾瀟湘白雲圖悟墨戲三昧故以寫楚山王晉卿寫武昌樊口景

米元章作畵一正畵家謬習觀其髙自標置謂無一點吳生習气又云王維之迹殆如刻畫眞可一笑蓋唐人畵法至宋乃暢至米家又變耳余𨿽不學米畵恐流入率易玆一戲仿之猶不敢失董巨意善學下惠頗不能當也

�元暉自謂墨戲足正千古畵史謬習𨿽右丞亦����有巨眼余以意爲之聊與髙彥敬上下非��米家父子之變也

余養屙山齋黃石��朴被相過爲消寥寂之況偶出絹素彊余寫米家山��塗抹僅似其荒率天眞耳六法未能備也

余在山中先後六年𨿽自間遠每苦筆墨徵索者無寧日不能作鐵門限之也鄂渚官署𨿽依鳯山之麓北望翠屏在眼松聲鳥語居然林樾又鮮過客終日掩關得從夙好今年避暑無事遂作數圖此幅則以許中捨攜趙伯�萬松金闕捲見示故仿之耳

余家有趙伯駒春山讀書圖趙大年江鄕淸夏圖今年項晦甫復以趙子昂鵲華秋色捲見貽余兼采三趙筆意爲此圖然趙吳興已兼二子余所學卽吳興爲多也

圖畵譜載尙書能畵者宋時有燕肅元有髙充恭在本朝余與鼎足若宋�趙孟俯則宰相中炟赫有名者

髙彥敬尙書載吾松上海志元末避兵子孫世居海上余曾祖母則尙書之云孫女也今日詣竹岡先�宣三品贈誥念余仕路邅回未及貤恩曾祖父母展拜之次慚負髙孺人在時摩頂懸記之語且余好爲山水小景似亦有因歸舟寫此付孫庭收貯以見志勝國名手以趙吳興爲神品而雲林以鷗波房山所稱許者或有異同此繇未見房山眞迹耳余得大姚村圖乃髙尙書眞迹煙雲澹蕩格韻俱超果非子久山樵所能夢見也爲此圖以仿之

余嘗見勝國時推房山鷗波居四家之右而吳興每遇房山畵輒題品作勝語若讓伏不置者顧近代賞鑑家或不謂然此繇未見髙尙書眞迹耳今年六月在吳門得其巨軸煙雲變滅神气生動果非子久山樵所能夢見因與道寅爲別訪之容安艸堂出精素求畵畵成此圖卽髙家法也觀者可意想房山規模於百一乎

詩在大癡畵前畵在大癡詩外恰要二百餘年翻身出世作怪沈啟南曾有此圖余以意爲之並書六言絕

王叔明畵從趙文敏風韻中來故酷似其舅又泛濫唐宋諸名家而以董源王維爲宗故其縱逸多�又往往出文敏規格之外若使叔明專門師文敏未必不爲文敏所掩也因畵叔明筆意及之

余爲仲醇摹雲林一幅題云仲醇悠悠忽忽土木形骸絕似嵇叔夜求之近代惟懶瓚得其半耳仲醇好懶瓚畵以爲在子久山樵之上政是識韻人了不可得余爲寫雲林山景一似呂安命駕

余頃馳車彭城不勝足音之懷又有火雲之苦回馭谷水塔上養屙三月而仲醇挾所藏木癭壚王右軍月半帖眞迹吳道子觀音變相圖宋板華嚴經尊宿語錄示余丈室中惟置一牀相對而坐了不蓄筆硯旣雨窓靜閴吳門孫叔達以畵事屬余紀遊爲寫迂翁筆意卽長安遊子能有此適否此仿倪髙士筆也雲林畵法大都樹木似營丘寒林山石宗關仝皴似北苑而各有變局學古人不能變便是籬堵間物去之轉遠乃繇絕似耳

迂翁畵在勝國時可稱逸品昔人以逸品置神品之上歷代惟張志和可無愧色宋人中米襄陽在蹊徑之外餘皆從陶鑄而來元之能者𨿽多然稟承宋法稍加蕭散耳吳仲圭大有神气獨雲林古淡天然米癡後一人也

此倪元鎭畵余於海上顧氏見之書作歐陽信本體畵作董北苑體亭中著兩人有小印雲林字皆與他雲林畵不類今日姜神超以粉本見示遂臨之

懿卜爲余談劉衝倩鑑園之勝因作此圖卻寄余將爲山陰之遊他時以相質不知果有當否鑑河一曲未聞有李白詩王維畵紀勝太白亦惟風流季眞之句不足以配天姥夢遊篇也鑑園主人能爲余作楚詞題畵則甚善

渭川一竿發明王之夢及其於畝遂作素封竹亦時而俗此美箭種竹獨取淇園耳�在莪山之上大都挾江山之勝與永和羣賢翰墨風流橫絕海內之稱名園者余尢意傾則以其爲文安相國之再傳家無厚業宛然師儉花不姚魏石不平泉喬木萬株不河陽而僅寄情於此君以俎豆文安於洛陽司馬間語不云乎公侯之後必復其始是在美箭矣宋趙伯駒爲君實獨樂園圖李伯時自爲龍眠山莊圖而子由爲題絕句如右丞輞川圖余未暇過江覽小淇澳之槪因懿卜視圖書此若賦詩寫景以待異日

延陵村在茅山之束有張從申碑從申唐大歷時司直趙子固稱其書品在李北海之右玄靖天師碑與延陵季子此碑皆在華陽筆法類徐洗三藏法師碑延陵碑蕭定作也略曰聽樂辧列國之興亡審賢知世數之存沒掛劍示不言之信避國保無欲之貞玄風可想至徳如雜云旁有四賢以祠季子董永韋昭與王素而四癸亥二月畵於朱楊舟次因命之延陵村圖並書此

宋人有溫公獨樂園圖仇寔甫有摹本蓋宋畵院界畫樓臺少有郭恕先趙伯駒之韻非余所習玆以董北苑黃子久法寫嶽陽樓圖欲其眞率當彼巨麗耳

余與平原程黃門以使事過江南一日閣輿道上陂陀回復峯巒孤秀下有平湖澄碧萬頃湖之外長江吞吐徵帆點點與鳥俱沒黃門曰此何山也余曰其齊山乎蓋以江涵秋水測之果然

趙文敏黃鶴山樵皆有靑弁圖余遊弁山維舟其下知二公之畵各能爲此山傳寫神照然山川靈气無盡余於二公筆墨蹊徑外別構一境未爲蛇足也

郭河陽論畵山有可璽者有可遊者可居者可居則更勝矣以其能令人起髙隱之思也江南諸山以九子爲可望齊山爲可遊若可居者惟洞庭兩山耳余歸將卜築老焉此圖所以志也

範爾正新構艸堂於云隱蘭若之旁屬余頻其額余題之曰尋雲莊蓋取謝公詩所謂尋云陡累榭隨山望茵閣不對芳撙酒還向靑山郭者首夏自滸墅歸宿爾正山房因圖此幅乃學僧巨然異時存一淸話耳

李思訓寫海外山董源寫江南山米元暉寫南徐山李唐寫中州山馬遠夏圭寫錢塘山趙吳興寫霅苕山黃子久寫海虞山若夫方壺蓬閬必有羽人傳照余以意爲之未知似否

幽亭秀水古人嘗繪圖世無解其意者余爲下腳注曰亭下無俗物謂之幽木不臃腫經霜變紅黃葉者謂之秀昌黎云坐茂樹以終日當作嘉樹則四時皆宜霜松雪竹𨿽凝寒亦自堪對

簡文云會心處不在遠翳然林水便自有濠濮間想也覺鳥獸禽魚自來親人余過仲醇歲寒齋中大不容�而花竹娟秀魚鳥近人焚香啜茗有象外之致此非所爲會心不在遠者耶喜而作此圖

水作羅浮磬山鳴於闐鐘此太白詩何必右丞詩中畵也畵中欲收鐘磬不可得但眾山之響在定璄時有耳圓通正自覓解人不易

山下孤煙遠村天邊獨樹髙原此王右丞句也非吾家北苑與髙房山不能摹寫近時以來得其緒餘者寥寥不聞余所以寫詩中有畵卽畵中有詩意此圖然非右丞

坐茂樹以終日濯淸泉以自潔趙吳興嘗補圖所謂大丈夫得志之樂未有圖之者余書昌黎全序因爲山水以弁之亦僅摹吳興畵境耳

掃地焚香閉合眠簟紋如水帳如煙客來睡起渾無事捲起西窓浪接天東坡先生絕句當是居黃時作趙伯駒與吳興趙文敏皆爲圖之餘此幅亦學千里畵法也鄂渚公署去黃百餘里江上晴窓尢入東坡詩境

赤日無閃人綠天有傲士種樹不幾株淸涼總相似此綠天庵詩也餘夏日北窓坦腹展玩是圖兼爲臨之頗得淸涼滋味

余之遊長沙也往返五千里𨿽江山映發蕩滌塵士而落日空林長風駭浪感行路之艱犯垂堂之誡者數矣古音風不出雨不出三十年不蓄雨具者彼何人哉光是余之遊檇李也爲圖昆山讀書臺小景尋爲人奪去及是重仿巨然筆意以志余慕余且倒衣從之不作波民老也

余以至後三日與陳仲醇唐元徵張兼之同處谷水至婁江信宿元徵先別余兩三人稍逗帆觀米元章樂圃先生志王晉卿煙江疊嶂圖自後泊舟吳山徧采諸勝意興所至輒爾潑墨凡爲仲醇作畵十餘幅歸已經月矣因識歲月

此余壬辰癸巳爲庶常請告家居多暇與顧中捨宋太學借畵臨仿之筆所謂粉本用貯奚囊者不下數十幅遺散漸盡止此存耳自是蓄畵頗多臨摹反不及前武帝旣得相如平平耳非復讀賦詩時遮幾遇之之意也

攤燭作畵正如隔簾看月隔水看花意在遠近之間亦文章法也

晉陵道中望遠岫平林坡陀溪岸一一如畵秋色正佳舟行閒適隨意拈筆遂得十景

畵中詩惟右丞得之兼工者自古寥寥余雅意六法而气韻生動莫吾猶人獨所心醉大癡山水此冊皆有其意矣

米敷文題瀟湘圖去生平有著色袖珍捲爲翟伯壽所豪效盟於天而後歸之今不知安在余擬之爲米家山已複雜元人法正可出入懷袖

畵家右丞如書家右軍世不多見余昔年於嘉興項太學元汴所見雪江圖都不皴擦但有輪廓耳及世所傳摹本若王叔明劍閣圖筆法類李中捨疑非右丞畵格又余至長安得趙大年臨右丞湖莊淸夏圖亦不細皴稍似項氏所藏雪江捲而竊意其未盡右丞之致蓋大家神品必於皴法有奇大年𨿽俊爽不耐多皴遂爲無筆此得右丞一體者也最後復得郭忠恕輞川粉本乃極細皴相傳眞本在武林旣稱摹寫當不甚遠然余所見者庸史本故不足以定其盡法矣惟京師楊髙郵州將處有趙吳興雪圖小幅頗用金粉間遠淸潤迥異常作餘一見定爲學王維或曰何以知是學維余應之曰凡諸家皴法自唐及宋皆有門庭如禪燈五家宗派使人聞詞組單詞可定其爲何派兒孫今文敏此圖行筆非僧繇非思訓非洪谷非關仝乃知董巨李範皆所不攝非學維而何今年秋聞金陵有王維江山霽雪一卷爲馮宮庶所收亟令友人走武林索觀宮庶珍之自謂如頭目腦髓以余有右丞畵癖勉應余請淸齋三日始展閱一過宛然吳興小幅筆意也余用是自喜且右丞自云宿世謬詞客前身應畵師余未嘗得覩其迹但以想心取之果得與眞肖合豈前身曾入右丞之室而親覽其■﹝石盤﹞礡之致故結習不昧乃爾耶庶子書云此卷是京師後宰門拆古屋於折竿中得之凡有三卷皆唐宋書畵也余又妄想彼二卷者安知非右軍迹或虞禇諸名公臨晉帖耶倘得合劍還珠足辦吾兩事豈造物妬完�畀余於此卷中消受淸福耶老子云同於道者道亦樂得之餘且珍之以俟﹝王右丞江山雪霽捲﹞

右丞山水入神品昔人所訐雲峯石色迥出天機筆意縱橫參乎造化李唐一人而已宋米元章父子時代猶不甚遠故米老及見輞川雪圖數本之中惟一本眞餘皆臨摹幾如刻畫且李營丘與元章同是北宋當時僞者見三百本眞者止二本欲作無李論況右丞迹平余在長安聞馮開之大司成得摩詰江山霽雪圖走使金陵借觀馮公自謂寶此如頭目腦髓不遂余意函致邸捨發而橫陳幾上齋戒以觀得未曾有又應馮公之教作題辭數百言大都謂右丞以前作者無所不工獨川水人情傳寫猶隔一塵自右丞始用皴法用渲運法若工右軍一變鐘體鳳翥鸞翔似奇反正右丞以後作名各出意造如王洽李思訓輩或潑墨瀾翻或設色娟麗顧蹊徑已具模擬不難此於書家歐虞禇薛各得右軍之一體耳此雪霽捲已爲馮長公遊黃山時所廢余往來於懷自以此生莫繇再覯頃於海虞嚴文靖家又見江千雪意捲與馮捲絕類而�右田王守溪二詩亦同煥若神明蝢還舊觀何異漁父入桃源駭目動心書以志幸﹝王右丞江平雪意捲﹞

王右丞詩云宿世謬詞客前身應畵師余謂右丞雲峯石迹迥出天機筆思縱橫參乎造化唐以前安得有此畵師也

宋時名手如巨然李範諸公皆有漁樂圖此起於煙波釣徒張志和蓋顏魯公贈志和詩而志和自爲畵此唐勝事後人蒙之多寓意漁隱耳元季尢多蓋四大家皆在江南葭菼間習知漁釣之趣故也﹝張志和畵漁翁夜傍西巖宿詩﹞

五代詩僧惠崇與宋初僧巨然皆工畵山水巨然畵米元章稱其平淡天眞惠崇以右丞爲師又以精巧勝江南春卷爲最佳一似六度中禪一似西來禪�畵家之神品也惠生博雅好古獲此奇迹惠公似得主人矣

此卷余以丁酉六月得於長安捲有文壽承題董北苑字失其半不知何圖也旣展之旣定爲瀟湘圖蓋宣和畵譜所載而以選詩爲境所謂洞庭張樂地瀟湘帝子遊耳憶余丙申持節長沙行瀟湘道中蒹葭漁网汀洲叢水茅庵樵徑晴巒遠堤一一如此圖令人不動步而重作湘江之客昔人乃有以畵爲假山水而以山水爲眞畵者何顚倒見也董源畵世如星鳯此卷尢奇古荒率僧巨然於此還丹梅道人嘗其一臠者余何幸得臥遊其間耶

余以丙申持節吉藩行瀟湘道中越明年得此北苑瀟湘圖乃爲重遊湘江矣今年復以較士湖南秋日乘風積雨初霽因出此圖印以眞境因知古人名不虛得余爲三遊湘江矣忽忽已是十年事良可興感﹝董北苑瀟湘圖捲﹞

余家有董源龍宿郊民圖不知所取何義大都簟壺迎師之意蓋宋藝祖下江南時所進禦者畵甚奇名則謟矣

郭恕先樓閣山水可謂人巧極天工錯非李嵩輩所能夢見也此圖似金焦境界或疑不類余曰君曾見五代時金焦卽當首肯耶

余在廣陵見司馬端衡畵山水細巧之極絕似李成多宋元題跋畵譜俱不載以此知古人之逃名王弇洲嘗跋作張端衡後見陸放翁集始知其誤跋畵最非易事

夏圭師李唐更加蕳率如塑工所謂減塑者其意欲盡去模擬蹊徑而若滅若沒寓二米墨戲於筆端他人破觚爲員此則琢員爲觚耳

李成晴巒蕭�文三橋售之項子京全法王維今歸全處細視之其名董羽也

營丘山水危峯奮起蔚然天成喬木倚磴下自成陰軒暢閒雅悠然遠眺道路深窈儼然深居用墨頗濃而皴散分曉凝坐觀之雲煙忽生澄江萬里神變萬狀余嘗見一雙幅每對之不知身在千巖萬壑中

趙令穰江鄕淸夏捲筆意全仿右丞余從京邸得之日閱數過覺有所會趙與王晉卿皆脫去院體以李咸熙王摩詰爲主然晉卿尙有畦徑不若大年之超軼絕塵也丙申七月三十日奉旨持節封吉府渡錢塘次馬氏樓待潮多暇出此卷臨寫因題後

先是余過嘉興觀項氏所藏晉卿瀛山圖至武林觀髙氏所藏郭恕先輞川圖二卷皆天下傳誦北宋名迹以視此卷不無退舍蓋瀛山圖筆細謹而無澹蕩之致輞川多不皴惟有抅染猶是南宋人手迹余在京師往來於懷至形夢寐及是獲披覯再過始知營平所言百聞不如一見眞老將語也此聊以論畵耳類是者更何限人須自具法眼勿隨人耳食也

此卷爲主越石以倪迂設色山水易去猶恐新都多收藏家轉入素封手不韻今又爲遜之璽卿所收得所歸矣苐景純夢中之錦爲江令割截多盡且柰何

昔李伯時西園雅集圖有兩本一作於元丰問王晉卿都尉之第一作於元佑初安定郡王趙徳麟之邸余從長安買得團扇上者米襄陽細楷極精但不知何本又別見仇英所摹文休承跋後者

宋趙千里設色桃源圖捲昔在庚寅見之都下後爲新都吳太學所購余無十五城之償惟有心艷及觀此仇英臨本精工之極眞千里後身𨿽文太史悉力爲之未必能勝語曰巧者不過習者之門信矣余後休承六十三年而余獲觀於東郡王長公所每觀唐人山水皴法皆如鐵綫至於畵人物衣紋亦如之此祕自余逗漏從無拈出者休承𨿽解畵不解參此用筆訣也長公具眼又多蓄唐宋迹以余爲何如

米南宮襄陽人自言從瀟湘得畵境已隱京口南徐江上諸山絕類三湘奇境墨戲長卷今在余家余洞庭觀秋湖暮云良然因大悟米家山法

髙房山多瓦屋米家多艸堂以此爲辧此圖瀟灑出塵非南宮不能作

米元暉作瀟湘白雲圖自題雲夜雨初霽曉煙欲出自狀若此此卷余從項晦伯購之攜以自隨至洞庭湖舟次斜陽篷底一望空闊長天云物怪怪奇奇一幅米家墨戲也自此每將暮輒捲簾看畵捲覺所將捲爲剩物矣湘江上奇云大似郭河陽雪山其平展沙腳與墨瀋淋漓乃似米家父子耳古人語郭熙畵石如雲不虛也

米元暉又作海嶽庵圖謂於瀟湘得畵境其次則京口諸山與湘山差類今海嶽圖亦在行笈中元暉未嘗以洞庭北固之江山爲勝而以其云物爲勝所謂天閒萬馬皆吾師也但不知云物何以獨於兩地可以入畵或以江上諸名山所憑空闊四天無遮得窮其朝朝暮暮之變態耳此非靜者何繇深解故論書者曰一須人品髙豈非品髙則閒靜無他好縈故耶

北梵隆之筆蓋龍眠髙足如北苑之有巨然皆不讓於師者凡得四軸而有端平問一題偈實非端平間畵師所能措也

張澤端淸明上河圖皆南宋時追摹汴京景物有西方美人之思筆法纖細亦近李昭道惜骨力乏耳

餘二十年見此圖於嘉興�氏以爲文敏一生得意筆不減伯時蓮社圖每往來於懷今年長至日項晦伯以扁舟訪余攜此卷示余則蓮社先在案上互相展視咄咄嘆賞晦伯曰不可使延津之劍久判雌雄遂屬余藏之戲鴻堂

吳興此圖兼右丞北苑二家畵法有唐人之致去其纖有北宋之雄去其獷故曰師法捨短不如書家以肖似古人不能變體爲書奴也萬曆三十三年�畵武昌公廨題﹝趙松雪鵲華秋色圖﹞

趙集賢畵爲元人冠冕獨推重髙彥敬如後生事名家而倪迂黃子久畵云𨿽不能夢見房山特有筆意則髙尙書之品幾於吳興垺矣髙乃一生學米有不及無過也

詩至少陵書至魯公畵至二米古今之變天下之能事畢矣獨髙彥敬兼有眾長出新意於法度之中寄妙理於豪放之外所謂遊刃餘地運斤成風古今一人而已

梅花道人吳仲主畵師巨然多似船子和尙以撥倬詩題之吳門王文洛家藏其漁樂圖入妙品本與盛子昭比門而居四方以金帛求子昭畵者甚眾而仲圭之門間然妻子頗笑之仲圭曰二十年後不復爾果如其言盛𨿽工實有筆墨畦徑非若仲圭之蒼蒼莽莽有林下風气所謂气韻非耶

此幅余爲庶常時見之長安邸中已歸雲間復見之顧中捨仲方所仲方諸所藏大癡畵盡歸於余獨存此耳觀大癡老人自題亦是平生合作張伯雨評雲峯巒渾厚艸木華滋以畵法論大癡非癡豈精進頭陀而以釋巨然爲師者耶不虛也﹝陡壑密林圖﹞

畵家初以古人爲師後以造物爲師��黃子久天池圖皆贗本昨年遊吳中山策笻石壁下快心洞目狂叫曰黃石公黃石公同遊者不測余曰今日遇吾師耳﹝天池石壁圖﹞

此吾松顧中捨名正誼之所藏也中捨持入長安爲川中郭民部所購顧舍人每向余惋惜忽忽二十年客有遊蜀者得之歸江南舍人已千古矣楚弓楚得以故復收之子﹝久陽明洞天圖﹞

黃子久有三教堂所至之處三教髙流皆就之談道機鋒電發其博學乃爲畵所掩耳

黃子久畵以余所見不下三十幅要之浮巒暖翠爲第一

雲林生平不畵人物惟龍門僧一幅有之亦罕用圖書惟荊蠻民一印者其畵遂名荊蠻民今藏余家

雲林畵江東人以有無論淸俗余所藏秋林圖有詩云雲開見山髙木落知風勁亭下不逢人夕陽澹秋影其韻致超絕當在子久山樵之上

雲林山水旱歲學北苑後乃自成一家圖繪寶鑑以爲師馮覲覲閹人耳雲林負气節必不師其畵

梁溪華學士收藏法書名畵爲江南冠檇李項子京後起與之鬭勝元季四大家無所不有惟倪迂畵寥寥畵尢易致畵捲絕少項所藏師子林圖華則鶴林圖耳文太史父子嘗欲兩家合並爲一各不相下師子林爲京口張修羽所收餘數訪華文伯於東臯亭山出此見視如徐洪客一見唐文皇心降神伏咄咄嘆賞文伯覺余雅好便以見歸幾同豪奪豈亦學士公點頭相許爲同官同味今其文孫作米老捐硯山故事耶

石田先生於勝國諸賢名迹無不摹寫亦絕相似或出其上獨倪迂一種淡墨自謂難學蓋先生老筆密思於元鎭若淡若疏者異趣耳獨此幅蕭散秀潤最爲逼古亦平生得意筆也

寫生與山水不能兼長惟黃安寂能之餘所藏勘書圖學李升金盤鵓鴿學周昉皆有奪藍之手我朝則沈啟南一人而已此冊寫生更勝山水間有本色然皆眞虎也

相如之賦昔人稱爲勸百風一此冊子畏之畵似勸希哲之詩似風又幾於詈矣若夫�嬙以女兵柔虜薛濤以才媛娛賓不在亡國敗家之冽當置輕典否則不免重臺之誚﹝唐伯虎絕代名姝圖﹞

子昂嘗有創爲卽工者題畵捲有曰余嘗畵馬未嘗畵羊子中彊余爲此不知合作否此卷特爲精妙故知气韻必布天生非虛也

李思訓畵一魚甫完未施藻荇之類有客扣門出看尋入失去畵魚使童子覓之乃風吹入池水拾視之惟空紙耳後嘗戲畵數魚投池內經日夜終不去

王西園爲吾郡先輩名流蓋與錢鶴灘同時�倡甚有髙韻余得其日紀數冊每遇書畵題詠隨手記錄如周密煙雲過眼錄之類想見其人絕去俗事山水畵亦老筆紛披似啟南本色此寫生四種拙中有巧非時師所能湊泊也後有孫漢陽周山人宋居士各爲寫生似欲與爭席恐非野老所堪然古質今妍各有獨詣未可抹殺前人艸創之力余不工花艸畵以意定如此

江南顧大中嘗於南陵巡捕舫子上畵樊川南陵水面詩意時天中未知名人莫加重後爲客竊去乃共嘆惋余曾見文徵仲畵此詩意題曰吾家有趙榮祿仿趙伯駒小幅畵法妙絕間一摹之殊愧不似今余不復見徵仲筆去二趙可知矣

管夫人墨竹世多有之餘見山廬繡佛圖亦工山水今復見此佛像及小楷皆有法度𨿽文敏續書數十行無能遠過也自石翁跋筆法不減涪翁垂始當作無始或偶然筆誤耳

姚氏月華筆札之暇時及丹靑花卉翎毛世所鮮及嘗爲楊生畵芙蓉約略濃淡生態逼眞然聊復自娛人不獲多見也

花品從眾香國中來臨風獨笑足令姚魏气短便有羣芳競妬其品自絕﹝畵海棠﹞

趙子固畵水仙欲與楊無咎梅花作敵子固南宋人周艸窓廖塋中極重其品曾剌舟嚴陵灘下見新月出水大笑云此文公所謂綠淨不可陲乃我水仙出現也

昔見周貞靜先生小景雲山十幅余絕類米虎兒髙尙書及是又見行艸書不減蘇玉局黃涪翁與其詩得三絕曾遊楚中以一瓣香薦於先生遺愛祠少時讀先生論數十篇至今不忘如此前輩風流今日殆盡良可興慨

錢舜舉山水師趙令穰人物師李伯時皆稱具體趙文敏嘗從之問畵法宋進士不仕元者此卷得李伯時筆或亦臨本蓋伯時畵阿羅漢粉本流傳勝國時尙多也

右仇實父臨趙伯駒光武渡河圖衷於李伯時單騎見虜與陳居中交姬歸漢二圖之間位置古雅設色妍麗爲近代髙手第一

道君皇帝以積墨寫石凡有六品後敷文學士小米跋於海嶽庵中不似人間抅勒法也然石田翁則云畵石須用皴如寫大山則雋詠有味漢陽先生嗜石不減米顚生平畵石甚多獨此卷悉摹宣和所藏宣和一生寶石皆爲胡騎輦入黃沙白艸此石出漢陽不知傳流幾千百年信乎翰墨之權�堪與萬乘垺也

唐李徳裕采天下怪石聚之平泉別墅遺誡後昆曰有以平泉石輕予人者非佳子弟也內一醒酒石尢珍愛之醉則踞焉今漢陽之寶石似不少遜而畵石疑較勝唐詩云寒姿數片奇突兀曾作秋江秋水骨又云雪盡身還瘦云生勢不孤此頗足以狀石

昔人評石之奇曰透曰漏吾以知畵石之訣亦畵此矣趙文敏常爲飛白石又常爲捲云石又爲馬牙抅石此三種足盡石之變孫漢陽推其意爲此冊若使米公見堪僕僕下拜

此羅漢婁水王弇山先生所藏乃吾友丁南羽遊雲間時筆當爲丙子丁丑年如生力駒順風鴻非復晚歲枯木禪也詩文書畵少而工老而淡淡勝工不工亦何能淡東坡云事勢崢嶸文采絢爛漸老漸熟乃造平淡實非平淡絢爛之極也觀此卷者當以意求之

眾生有胎生卵生濕生化生余以菩薩爲毫生蓋從畵師指頭放光拈筆之時菩薩下生矣佛所云種種意生身我說皆心造以比耶南羽在余齋中寫大阿羅漢余因贈印章曰毫生館﹝丁南羽白描羅漢﹞

余常與眉公論畵畵欲暗不欲明明者如觚稜鉤角是也暗者如雲橫霧塞是也眉公胸中數具一丘壑𨿽艸艸潑墨而一種蒼老之气豈落吳下之畵師恬俗魔境耶同觀者修微王道人也

余以辛卯之秋遊武夷曾爲云窩二律詩獨未爲圖耳今見遜之此圖追蹤子久煙雲奔放林麓深密實爲畵中之詩三十年前眼境重新坐收幔亭奇致嘆服嘆服﹝主遜之接筍峯圖﹞

沈石田每作迂翁畵其師趙同魯見輒呼之曰又過矣又過矣蓋迂翁妙處實不可學啟南力勝於韻故相去猶隔一塵也遜之爲迂翁蕭疏簡貴如此圖者假令啟南見之當咄咄嘆賞

余以丙申冬得黃子久當春大嶺圖捲以丙寅秋得沈啟南仿癡翁富春卷相距三十一年二卷始合初聞白石翁有出藍之能乃多本家筆又雜以米家墨戲其肖似者過半不若遜之此圖气韻位置遂欲亂眞也丁卯夏五日雨窓觀長蘅鑑定因書此以志崇慕

李孝廉長蘅淸修素心人也平生交有二孟陽一爲程孟陽善畵一爲鄒孟陽善鑑畵過於程蓋程以能畵故不受法縛而鄒孟陽居六橋三竺湖山間每長蘅遊屐所至必興之俱乘頹然微醉有意放筆時輒以紙墨應無論合作與否收貯如頭目腦髓果有以十五城易者知其必不爲割好也長蘅以山水擅長余所服膺乃其寫生又有別趣如此冊者竹石花卉之類無所不備出入宋元逸气飛動嗟嗟其人千古其技千古而孟陽爲慶卿之漸離其交道亦是千古可傳也

勝國時畵道獨盛於越中若趙吳興黃鶴山樵吳仲圭黃子久其尢卓然者至於今乃有浙畵之目鈍滯山川不少邇來又復矯而事吳裝亦文沈之剩馥耳伯玉此冊行筆破墨種種自超可謂剗俗入雅故當名家伯玉寒士然從項氏兄弟遊多見項子京所藏名畵遂爾有得吾友陳道醇特好之

畵家以神品爲宗極又有以逸品加於神品之上者曰失於自然而後神也此誠篤論恐護短者竄入其中士大夫當窮工極研師友造化能爲摩詰而後爲王洽之潑墨能爲營丘而後爲二米之雲山乃足關畵師之口而供賞音之耳目楊龍友生於貴竹獨破天荒所作臺蕩等圖有宋人之骨力去其結有元人之風雅去其佻余訝以爲出入巨然惠崇之間觀止矣龍友一日千里春秋甚富未見其止不知分手之後變化若何余畵禪室中專待溪藤一幅與摩詰同供養耳

王摩詰十九賦桃源行潘安仁三十作閒居賦化彰今年三十爲招隱詩志在林泉聲出金石其詩則取材於選程格於唐淹有摩詰安仁之長而若置身於輞川莊河陽別業以終老無朝市慕者𨿽年三十而摩詰安仁晚歲踦嶇涉世賦白首同所歸安得捨塵网之句蚤分迷悟矣惟是詞之品𨿽懸畵師之習猶在其山水長卷不免乞靈於右丞然又出入荊關規模董巨細密而不傷骨奔放而不傷韻似未以輞川爲竟者他時如韋蘇州李晞古之大年詩畵更當何若以此少年之筆爲劵可也

黃叔明爲松雪甥居吳興最近太湖屢遊東西洞庭兩山嘗見其溪橋玩月圖又名具區林屋圖皆摹王右丞石穴嵌空樹枝刻畵爲未變唐法也原之精於繪理自出筆意一流黃鶴老人气習蒼莽秀潤君家顧長康眞有種耶

李昭道一派爲趙伯駒伯驌精工之極又有士气後人仿之者得其工不能得其雅若元之丁野夫錢舜舉是已蓋五百年而有仇實父在昔文太史亟相推服太史於此一家畵不能不遜仇氏故作以賞鑑增價也實父作畵時耳不聞鼓吹闐駢之聲如隔壁釵釧�顧其術亦近苦矣行年五十方知此一派畵殊不可習譬之禪定積刼方成菩薩非如董巨米三家可一超直入如來地也

古人論畵以取物無疑爲一合非十三科全備未能至此範寬山水神品猶借名手爲人物故知兼長之難項孔彰此冊乃眾美畢臻樹石屋宇花卉人物皆與宋人血戰就中山水又兼元人气韻𨿽其天骨自合要亦功力深至所謂士气作家俱備項子京有此文孫不負好古賞鑑百年食報之勝事矣

吾鄕朱文豹以韜鈐爲冠軍常待詔闕下仰畵蘭自給畵蘭深得文太史風韻今仕於閩獨不見其寫九節蘭豈懷鄕結夢習此谷中艸本耶且澗蘭以海禁鮮至猶待將軍蕩平海寇復還舊觀耳

古人左圖右書自虞舜時已有作繪彰施之論近代白沙先生尢工畵梅講學家宗玩物喪志語幾所謂殺風景漢玄水獨取濂洛新安絕句詩寫爲八景一經點綴便自風流不減輞川龍眠諸名迹以爲臥遊其間無關浴沂悟境有進技者矣余好古人畵至爲人摹入中山篋不免作此語護短玄水觀之無俗不眞卽藝成道或以此有取於余也

吾郡畵家顧仲方中捨最著其遊長安四方士大夫求者瑱委幾欲作鐵門限以郤之得者如獲拱璧今原之長公元慶踵其家風有出藍之能又以精工佐其古雅如王氏之有羲獻奇矣奇矣

書有法帖尙可意求至於畵道必托縑素非木石雕鐫所能傳者今宋元名筆一幛百金鑑定少訛輒收贗本而淺學之流朝事執筆夕以自標或曰此學範關此學董巨殊可慚惶亦聞王安道之事乎安道精於醫自謂天下少雙聞秦中有國醫不遠千里爲之傭得凡及三年莫窺其際一日忽佐片言國醫駭之曰子非王安道乎相視而笑安道遂縱遊華山作圖四十幅而歸翰墨之事談何容易也﹝林雪畵﹞

歲在己亥余北歸過汶上時於文定公以東平李室名道坤者所作山水花卉冊見示托路大夫求余跋北方畵學自李夫人創發亦書家之有李衛奇矣奇矣山居荏苒幾三十年乃聞閨秀之能畵史者一再出又皆著於武林之西湖初爲林天素繼爲王友云彼如北宗臥輪偈此如南宗慧能偈或對境心不起或對境心數起皆菩提增長求女人相了不可得然天素秀絕吾見其止云友澹宕特饒骨韻假令嗣其才力殆未可量惜其身世猶遶樹三匝非然明二三君子爲之金湯何自磨磚作鏡余又惜於東阿𨿽度外憐才不遑見獻花天女聽其說法與餘同耳﹝林下風畵﹞

趙承旨畵滚馬管夫人隔垣窺公作滚馬形自此絕筆蓋傳神之妙能使生馬之神收入筆端杜工部丹靑引所謂花驄卻在禦榻上圉人太僕皆惆悵也李伯時畵馬秀鐵面呵之謂恐串習旣久或墮馬趣則子昂變形益自可信吾邑顧太學家有鍼聖繡此八駿圖𨿽子昂用筆不能辧亦當代一絕余每勸太學令多繡大士像以助生天作佛之因正如秀鐵面說法耳

董北苑僧巨然都以墨染雲气有吐吞變滅之勢米氏父子宗董巨然法稍刪其繁複獨畵云仍用李將軍拘筆如伯駒伯驌輩欲自成一家不得隨人去取故也

老米畵難於混厚但用淡墨濃墨潑墨破墨積墨焦墨盡得之矣

米元暉自題瀟湘圖有詩雲山中宰相有仙骨坐愛嶺頭生白雲壁張此畵定驚倒先請倩人扶著君朱晦翁又題雲閒雲無四時散漫此山谷幸之霖雨姿何妨媚幽獨余每有當其語畵成卽以題之庚戌春日寓於徳淸吳禮部之來靑樓樓收西湖之勝畵中所得不少餘自閩中歸阻雨湖上日望兩峯如濃墨畵每有所會輒爲拈筆成此長卷凡半閱月雨霽圖窮別構一境不復米氏父子可伎倆矣因記其歲月於此

長興姚中丞家有黃子久臨溪書屋圖昔年曾訪之如索靖觀碑今猶未盡其法聊以效顰耳

文太史本色畵極類趙承旨第微尖利耳同能不如獨異無取絕肖似所謂魯男子學柳下惠

吳文仲爲米仲詔畵所藏石一卷仲詔走信三千里視余余爲定名曰此洞天靈焰也蓋文仲以孫知微畵火法爲此石傳寫神照而其蜿蜒垂垂者當作水觀劍峯嶄截者當作金觀孤起林立者當作木觀坡陀平夷者當作土觀宋邵氏以石與金木水火土而六謂石具五行之秀也仲詔所藏有之矣昔人聞鏡可照二十里許者曰吾面如楪子大安用是聞硯可呵之出水者曰一文錢一擔水安用是此𨿽發於名賢之口未爲篤論物有尢物如人有異人若夫蘇子�之仇池米元章之硯山�抑其聲價與他山之右等則相取桓圭�裳足矣何必��將取長矛大戟足矣何必韓白哉豈直石之不幸而已米蘇二公爲石見作卞和泣意不在石也仲詔豈有異耶元章洞天一品石有甘露降其傍禮部狀聞於朝今仲詔在輦轂之下太乙下觀百靈潛衛何止甘露灑須彌而已﹝米仲詔奇石圖﹞

容臺別集卷之四終

門人徐士竑閱

