畦樂詩集明梁蘭

欽定四庫全書

集部六

畦樂詩集

別集類五

明

提要

臣謹案畦樂詩集一卷明梁蘭撰蘭字庭秀又字不移泰和人右贊善梁潛之父也隱居不仕故以畦樂自號於楊士奇爲姻家士奇嘗從之學詩此集卽士奇所編前有洪武三十一年士奇序考士奇所作蘭墓志稱卒於永樂八年則編此集時蘭猶及見之也舊夲列泊庵集後蓋用山谷集後附刻伐檀集之例今以各自爲集仍分著於錄原目列古今體詩二百三十四首而五言古詩中注闕七首實二百二十七首題中有缺字二處詩中有缺字二處均無別夲可補今亦仍之士奇序稱其志平而气和識逺而思巧沨沨焉穆穆焉簡寂者不失爲舒徐疏宕者必歸於雅則優柔而確譏切而婉𨿽自重其師推重不無少溢而於元季繁音曼調之中獨翛然存陶韋之致固亦不愧於作者矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●畦樂詩集原序

詩以道性情詩之所以傳也古今以詩名者多矣然三百篇後得風人之旨者獨推陶靖節由其沖和雅澹得性情之正若無意於詩而千古能詩者卒莫過焉故能輕萬鍾芥千駟翛然物表俯仰無慚豈非足乎已而無待於外者乎是𨿽不必以詩名而誦其詩者慨然想見其爲人吾邑畦樂梁先生生元季蚤失怙下董帷設絳帳資束脩承歡母氏後以二子績學制行膺政教之任長歷官翰林春坊次任溧陽學博俱卓有聲望素佩先生之庭訓者也先生嗜恬澹屢徵不赴就養官舍日與名公卿稱觴賦詩相樂也已而嘆曰吾二兒頗稱任使可上報朝廷矣盍求吾之所自樂乎仍歸休栁溪濠梁之間有畦數畆可耕可桑可漁可釀可濯可蔭獨辟一軒日督諸孫問學其中人非縫掖士不日來至有慕先生彛範數來請益者先生弗類倦勤誘以徳義方正於聖賢之道靡弗貫下至諸子百氏皆約通大要爲文章尢樂於詩歌天气爽朗時臨淸坐茂望玉華武姥諸峯謳吟翛翛然以爲常蓋先生於詩自三百篇以還若蘇李枚乘若建安若六朝以及盛唐諸名家無不涵泳融液如已素有而又志平而气和識逺而思巧故見諸篇章沨沨焉穆穆焉簡寂者不失爲舒徐疎宕者必歸於雅則優柔而確譏切而婉先生之於詩可謂至矣然緣趣而作旣罷卽棄去間存其槁遇有愛重之者聽持去不靳故𨿽詩名聞一時人咸以不得全見爲憾士奇自幼聆先生之教間記所甞誦記若干篇爲一卷嗚呼世之不考於古者眾矣先生惇用乎古者𨿽不獨其詩而所以名諸人人者亦不待詩顧自有可名者而使聞先生之名因詩而求之以知其性情之正則是篇烏可少哉烏可少哉是以僣冒敍之洪武三十一年冬十月旣望婣家生楊士奇敍

●欽定四庫全書

畦樂詩集

﹝明﹞梁蘭撰

○歌詞

贈別

門有車馬客長揖別我歸客行歲雲暮霜雪沾人衣居人送客城南道北風獵獵吹沙艸君今一去來何時昨日相逢苦不早君當爲我歌我當酌君酒酒酣拔劍起芒光射牛斗寶劍乃神物請君愼藏之土花繡澀毋足惜風雷變化須有時

少年行

白馬羅衣裳照耀東城隅去年出塞歸西卻南單於朝立白玉階暮宿靑樓姝文臣何足羨奔走如泥塗

逺將歸

逺將歸歸來苦不早黃河西沒不復歸鐵衣夜夜眠秋艸逺將歸歸來在何時明年二月桃花飛郎時歸來妾下機便裁白紵縫春衣

寄劉昭

夕陽初下嶺雲長回首西風古道傍鴻鴈不來音信杳教儂何處覓劉郎教儂何處覓劉郎江水灣灣江路長昨夜月明秋似水思君不見斷人膓

康節婦

令女無子有可依禽獸之行固匪爲節婦子幼姑且老比諸夏氏尢艱危況以兵戈滿天地顚沛流離罔不至丈夫志操尙陵夷薄俗紛然不忠義夫人貞節乃獨存豈徒令子仍賢孫我朝若求忠孝士他時必在夫人門

送歐陽允堅遼東省兄

遼陽去家八千里阿兄荷戈渡遼水北風吹沙海濤起千艘萬艘去如矢阿兄去時衣裳單氈帳夜長衾半寒我欲求兄一相見䢐往不愁道路難舍下妻孥自相保春雨山田種須早假令海水平平可樹桑誓不見兄不來鄕

贈袁彥通

袁郎二十非凡才廣眉淸目何奇哉我來山中未相識入門一見心眸開把臂登樓酌我酒六博行觴不停手座間索客歌黃鍾馬上調弓剪靑栁君家舊時不可當輿臺出入皆輝光乃知公侯始必復如君志气非尋常男兒困窮須自保袁郎毋用傷懷抱君不見東漢吳子顏十年返馬漁陽道

贈別蕭伯齡

子才弱冠冑監趨廣眉秀目髯虯如峨冠襃衣講唐虞金華文獻天下無道宗濂洛咸巨儒先兄哦松埀令譽子以郡博黌宮居球琳碔砆形質殊朝磨夕琢成佩琚人人足可膺時需大明天子龍飛初元正大朝步天衢二親在堂六袠餘十年不見涕零袪退朝歸覲來鄕閭入門羣兒走且呼賓親過從日月虛難弟買羊爲子屠彩衣升堂倒酒壺命我賦詩以相娯忠君愛親難兩圖欲畱不畱心鬰紆兒曹亦以文學拘自京一來看老夫只今西行入蜀都不愁畏途崄復嶇飄飄自擬文翁俱子今毋用長嗟吁

劉氏孝友堂

君家兄弟今所無堂顏孝友名非虛七袠壽母堂中居閨門整肅嚴君如家人禮法莫敢疎金昆玉季丹鳯雛彩衣斒斕堂下趨左右更侍朝而脯塤箎疊奏湛且孺孫男孫女前襟裾冢婦穉婦後婉偸慈顏有喜成歡娯叔也鼓笈上京都擅名太學講唐虞前年歸省榮鄕閭天子選才需文儒豸冠白簡立玉除千鍾之祿養有餘不用剖冰求鯉魚四時甘旨登牢蔬人間此樂疇能俱紫荊花發暮春初萱艸葉齊雨露濡鸞回錦誥來天衢爲君升堂倒雙壺我歌此詩豈茍諛觀風有使行當書

送人復往遼東

鎭東將軍度遼水健兒悉發良家子旌斾連屯四十營蓁莽芟除五千里城門大開髙枕眠敵人不敢來窺邊白鹽堆雪旋煮海綠麥翻云新種田去時軍田秪有馬只今牛羊徧原野舊說冰霜苦早寒只今天气如中夏子從去年遼東來令嚴不敢久徘徊錦袍重重厚裝束樓舡嗷嘈天際開臨行莫作刺刺語男兒功名須自取詔書早晚徵髙麗手擊蘓文獻聖主

挽吳主簿詞

侯登庸兮龍飛初皇心懇懇兮治之圖侯蒞我兮我以舒弱之植兮彊之鉏生理遂兮租罔或逋弗遑寧處兮侯云痡枳棘剪兮鸞鳯䢐我始聞之涕漣如深山窮民走且呼陽靈匿兮天欲晡魂杳杳兮徵修途侯乎侯乎世所無侯之生兮我無茍趨侯之沒兮我非空譽噫吁戱兮云何盱

○五言古詩

南有棫朴林﹝五十韻﹞

南有棫朴林縷絡藤蔓累霜雪嚴寒冬柯葉靑紛披於焉營我巢雌雄獲因依拮據冀茍完飄揺幾弗持嘿嘿口在箝翛翛尾成鵻樊籠不見收罻羅罕蒙施以玆甘索莫罔有逺大期行幽拾沙礫入林休蓬茨勤斯產二雛啾啾恆苦饑爲父拙求食哺之不及時爲母無所能但知愛其兒宵慮登修蛇晝虞遭餓鴟育恐復育鞠生成荷天私於時東風和春陽亦載遲爪嘴日以利羽毛日以奇宛若鵷鳯雛五采光離褷眾禽嘆希有捩眼莫敢窺解飛倐引去勞母呼且追斯須卻復旋母子相遨嬉時還學和鳴好音諧塤篪友生嚶來求彊聒亦爾爲小者六翮舉爰止西山陲西山囿藩都勢極揚瀾湄澗谷深窈窕卉木紛葳蕤徽纆未卽加飲啄量所宜大者千仞翔一息瞿塘堆橫云度東川歷歷經峨嵋谺巖嘯猿猱髙林啼子規西掠太白顚鳥道縈險巇戢翼錦官城無復計安危一鳴無足驚大放瓊琚詞逺近理則殊各言長別離近者或遑覿逺者何由歸丈夫曠世懷恥爲兒女悲餘齡病稍侵食減骨力疲母以屬羽毛引領涕交頥雝渠原上揺念兒兩分飛鴻鴈天際來念兒音問稀燕雀思厥初炎涼巧詆嗤儕軰於兒俱側聞先騰馳聖人撫昌運品物咸皥熈願兒食竹實棲彼梧桐枝願兒發赤符跪授白玉墀奚趐阿閣巢差擬虞廷儀兒爲王者禎策名方自玆操執務端靜語言愼樞機勿事口如簧如簧召咎非顯揚足可云憂患毋以貽雄雌力𨿽衰下民孰予欺黽勉埀鴻猷庶用慰遐思

述懷寄弟﹝四十韻﹞

曩者一分散奔走恐弗全鑿壞旣匪愚踰垣諒亦賢豈無內顧憂萬事如棄捐樊籠能茍脫尺素焉可傳思親終夜起憶弟看云眠歲月若易邁肝膓徒自煎窮途賴知己感激能相憐天寒制衾裯日暮畱桮棬分題刻明燭看劍對長筵醉來幸自遣醒後還復然去秋始得書季冬乃言旋歸途雜雨雪跬步不可前僕夫行且僵衣袂皆已穿依依望故里廢城遙相連空壕下歸鶩墟曲生寒煙入門拜慈母涕淚流潺湲下堂見童稚驚喜走欲顚大兒頗聰敏几案錯簡編小兒亦娟好但覓粥與饘孟光事辛苦何暇施朱鉛溫言慰饑渴訴言累萬千親戚曁鄰舊來往相摩肩謂我非此行徽纆仍拘攣有妹獨永訣痛哉間黃泉死者良可悲音容日以遷俯視數尺墳新艸何芊芊親年迫衰暮復以憂恨牽叔也乃不回云泛吳中船吳中幾千里悠悠越山川遡我別汝來迄今踰三年豈徒空匱數況復憂患纒鶺鴒在原上見此棠棣篇我意俟汝歸卜築西城堧怡愉共甘旨出入相後先夜讀古聖書朝耕髙原田賤貧貴努力窮達信所天汝歸定何時令我心若懸春雨日瀟瀟飛鴻亦翩翩裁詩寄天末悒郁罄所宣臨書忽哽咽淚下零長箋

西畦自適

守拙一圃間衡從五畆余藝麻在髙丘雜以果與蔬春至百艸生趂晴聊荷鋤筋力豈不勞蕪穢亦已除家人會知我慰以酒滿壺偶坐斟酌之日落西山隅歸來北窓下我心一事無

白雲思親圖爲兪千戶賦

陟彼崆峒阿載睇孤雲飛雲飛無定蹤思親無已時卽戎受王命跬步焉敢離豈不念晨昏道逺莫致之安得生羽翰隨云去還歸古來盛名士忠孝兩不違矢心委厥躬但恐憂毋貽

以謝玄暉鼔吹曲分題賦詩送蕭伯齡赴春官﹝十首﹞

江南佳麗地

聖皇握赤符渡江定武功東吳據佳麗西楚徵才雄皇皇帝業成赫赫王气鍾玉帛走羣後車書會大同賓興藹多士獻賦蓬萊宮

金陵帝王州

大明麗中土南京﹝闕﹞王城允矣天命符實從王迹興明堂當中開四夷日來庭宵衣亟平治臨軒策材能眷言竭臣忠千載揚芳聲

逶迆帶綠水

禁渠通窈窕緑水帯逶迆煙度凝光淨風回生浪遲繡衣絢暖翠朱紱照漣漪菱花開曉鏡楊栁曳春絲共言曲江上彷佛金明池

迢遞起朱樓

迢遞起華構嵳峩麗晴空碧瓦跂銅爵繡柱盤金龍飛甍紛對起阿閣遙相通珠簾朝捲雨復道春臥虹躡足云梯上如何步蟾宮

飛甍夾馳道

朱甍天際起黃道日邊開列侯疊芳榭貴戚聮髙臺鱗次引雲樹翚飛軼煙埃冠蓋屬下視車馬從中來玆言履康衢顧瞻心悠哉

埀楊蔭禦溝

依依禦溝栁濯濯承春光弱連金水繞髙蔭禁垣長琱弤剪新綫宮衣試淺黃旌旗拂露濕殿閣含風涼瓊林錫宴罷臨流恣翺翔

凝笳翼髙蓋

樂止淸笳吹輦移髙蓋舉飄翩翠雲飛彷佛彩鸞翥繁聲夾仗馳圓影交衢舞曲度凝祥飊塵流浥疎雨吉士屬後車功名良還取

疊鼔送華輈

鼉皷逓坎坎鑾和肅雍雍疊奏隨輕吹蓋舉淩層空暫移上林苑復過明光宮興賢下明詔親策煩聖衷驂乘會有日君材萬夫雄

獻納雲臺表

雲臺淩絳霄金爵連蒼闕平明冠蓋馳拂曙皷鍾發重瞳屢都吁百辟第獻納封事侍臣收綸音中使出君行振奇材敷奏引前列

功名良可收

奎文耀天闕鶚薦趨皇州弓旌候明發鶯花稱壯遊名山挹鍾阜秀水瞰金流傳臚沐休渥俯陛陳嘉猷志節今如此功名良可收

送方知事饋運章貢

持麾出蓮幕給餉趨轅門師徵抵深谷漕轉遡窮源灘危白石齒山東洪濤奔舟楫苦不前簡書日紛紜旣虞軍食乏復恐民力煩王事亦有終黽勉服其勤奚必矢石間而後樹功勲策名及振旅足可沾殊恩

五峯樓

登玆百尺樓睇彼三兩峯低昻各異勢奔逐俱爭雄气含金碧潤欝然神秀鍾嵐生遞隱見云合紛溟蒙或擬五嶽尊秩禮何其隆憑髙暢微吟取適援孤桐樂土信爲美淸興奚由終逍遙亨斯休不翅仙原中

恆心詩

天地有恆心所以淸而寧四時更相代兩曜疊光明化機運無息品彚咸自亨君子存恆心諒由仁義行養親致誠孝事君竭忠貞不以貧賤移不以富貴淫始終守其恆詎云非性成我歌恆心詩爲君座右銘

挽詩

令名夙興慕良覿恨未遑胡爲卽長瞑生死徒相望𨿽無交好故而獨增嘆傷所傷吾道窮善人日云亡深泉永潛寐封樹經幾霜往行有足稱人情自難忘爰采一束芻路逺不得將

送人還鄕

成家匪長計去國懷逺憂玆言挈妻孥掛席順東流引睇桑梓間背離三十秋父老欣來歸奔走迎道周自有舊田廬衣食良易謀孟軻昔在齊母沒塟返鄒誓將負白骨卜藏近松楸所願茍遑遂此外亦何求臨岐輒贈言不敢徒淹畱

賦鴈塔晴雲贈袁叔異

崇頂麗層霄飛軒瞰遐曠始登懷頗惕稍覽情初暢澄江一綫微武姥雙鬟樣神京欝迢迢佳气遙相望矯矯丹鳯雛整翮靑雲上皷篋學已優服命年幾壯髙名從此題臨別母惆悵

杏林詩爲醫士張宗正賦

瞻彼杏樹林婀娜蔭西園活人固不少種者亦何繁東風吐髙花絢若彤霞鮮丹房林下構藥壺市中懸晨興閱芳景暢情澹忘還素心寡外慕所以常悠然君子樂聞善賦頌累百篇三世諒所重五株奚足言杏林有榮謝令徳無時愆

賦龍洲神彩贈別

龍洲一何迢逶迆亙長天神物不可攀五采爛且鮮沙回被繁艸水積橫孤煙君侯昔逰衍綺羅耀通川淸商激金奏屢舞紛瓊筵賓從俱才雄詞賦累成編佳賞君不見餘韻人猶傳玆晨餞行邁感慨情弗宣中觴起交壽相愛各贈言黽勉企前烈忠義良所先

題畫四首

杜甫遊春

載酒命童子駕言適橋西東風倐而來滿林鶯亂啼選幽果何所無乃黃家蹊

羲之好鵝

濡毫意未遂拂衣臨淸湍茅亭倚髙木六月天風寒白鵝勿復籠暇日時來看

淵明歸田

輕舟下長浦悠然見衡門故舊極相悅童僕亦載奔知我歸來意相逢但忘言

孟浩然灞橋詩思

飛雪大如席北風天際來林壑不可辧柴荊殊未開先生一短褐淸興何奇哉

寄贈袁叔異由監中除湖州西去

矯矯丹鳯雛文采光陸離羽翮一何長奮然起髙飛俯視蓬蒿間相去如雲泥思之不可睹令我中膓悲玆言下千仞止彼梧桐枝醴泉可飲渴竹實可療饑徘徊顧其鳯棲息良自宜朝陽麗崇岡和鳴此其時朂哉埀鴻猷庶以慰遐思

梅隱爲九江府劉通判作

眾卉各已摧淩寒梅始繁後凋固匪無先榮誠獨難諒由水雪姿肯隨桃李妍君子慕厥操素心終自堅𨿽云好爵縻不以塵慮牽但玆保淸貞奚翅林泉間

贈曽同倫

蕓窓夜雨餘蓮幕春晝遲窮經本致用讀律乃適宜大藩簡牘繁裁決罔或稽紫薇華始榮鉤簾哦新詩𨿽匪泉石幽有殊徽纆羇不聞乘田時牛羊蕃且肥掃我林下居暮年以爲期

題子堅隠居圖

徑回林影長山豁川流廣衡扉傍沙掩層軒抗云敞墜葉下琴牀飛嵐落書幌釋子問字來野人索詩往風生客帆孤日入漁榔響行藥陟西崖采蓮泛南港隱者昔見招興移極玆賞今日覩畫圖令人起遐想

祠堂薦新爲蕭子所賦

玆晨月初吉升堂祠先親裳衣儼上設豆爵紛前陳炰羞薦肥羜棗栗維時新子弟各趨事昭穆咸在倫秩秩愼厥儀洋洋降其神令典古所重永言貽後昆

素行詩

貴富如浮雲枕肱樂疏食迨從魯大夫軒車駕良駟居夷孰云陋止匡復奚畏行之時其中聖人素乎位所以君子心悠然以居易北窓晨而興東臯夕還憇臨流翫水物涼飆拂輕袂往來無塵雜逍遙有餘地終身恆若斯亦足肆志意自得誠獨難玆言在深味

元夕會泮池分韻得可字

元夕會泮池玆典或云頗堂上陳籩豆堂下張燈火中座俱時髦賤子側席左旣陪弦與歌矧脫韁交鎖學問愧無聞色容焉敢惰錫宴有常節極歡非不可

煮雪軒

玄景閟靈曜朔風中夜興積雪寒且洌對之煩慮澄薄言漑鬵釜可以燎與烹丹壚含靑光朱火赫已升微陽外銷鑠固陰無久凝騰鼎異玄醴崇觴侔大羮中座列嘉薦凜然懷抱淸豈無一樽酒酌我友與朋荒宴古所誡潔修今見稱永懷濯其穢庶以諧髙情

題徐侯瑞蓮

蓮生官池中連根復連蔕兩花正相當雙房更相比此花比君子而非小人媚徳音茍弗昭休徵曷由致賢哉邑大夫卓然漢循吏奚翅禾同莖何殊麥岐穗賤子無以稱歌詩紀其異

題漁父圖

湘水綠於藍數峯靑可數髙栁一溪陰投竿擬何許本意匪求魚閒情聊自取莞爾歌滄浪揚舲下修渚

贈別陳徵士

翽彼丹鳯雛嬛嬛隨母飛朝陽麗崇岡爰止梧桐枝六翮日以長五采光陸離髙翔擬千仞淩風顧徘徊竹實諒可食豈不慰子饑但以去母逺啾啾鳴聲悲誓將埀鴻猷策名及淸時俯視枳棘中相去如雲泥

永思堂

羇禽戀蓬蒿離人夣鄕閭引睇西北雲中心增鬰紆桑梓日以逺歲月日以䢐顧玆在萬里能不懷歸歟丘壠莽沙艸況復春露濡筋力老且衰鬂發白已疎所幸羇旅間而與骨肉俱投簮茍遑遂回轂良易驅毋用徒自傷加飡保君軀

西翠山房

層軒抗西嶺積翠亙千尺蘭苕春煙霏松檜秋露滴蒼蒼侵緹帷浮浮絢緗帙旭景麗崖紺晴气帶林碧仰窺白鳥度俯瞰黃猿躑尙書欣重過博士亦屢卽縈塗入竹尋危磴捫蘿陟投策良少休傾壺聊共適素袍凝黛光錦袂生藍色佳境恣消揺淸時幸優逸東山始沽名綠野匪潛迹但玆寡塵紛髙風孰能匹

少節生

弱齡厲厥志節操矢堅持職分在已盡慰軀亦捐之利害奚足言賤貧焉得移靑靑松栢林歲寒君始知視彼栢舟篇婦人能﹝闕﹞爲大固不可奪小亦不願虧勉旃愼所守克終以爲期

井有仁人﹝爲某太守賦﹞

此井不可攺下有徵士魂元綱日陵夷孤忠竟誰論幽泉愈淸徹精靈乃長存玉甃碧蘚合銀牀秋葉繁侯其謁尼父慷慨聆此言潛徳匪君闡教道奚由宣

靑原僧捨

瑤岑抱圓虛珠林陟云上徑幽秋桂深澗回夏泉響空庭一虎臥落日數僧講黃堂頗遑暇朱幡輒時往洗耳聞梵音觀心息塵想自非政淸淨詎能遂佳賞

泮池弦誦

晨興命良儔駕言翔泮池泛覽君陳篇載歌斯千詩於時日將夕回風生絳帷振衣抱孤桐上堂理朱絲一倡三嘆息操雅音更遲充然各有適夷愉良自怡但玆養厥性外誘焉能移

別童守益回監中

始欣予告旋抱痾罕能見笑言稍遑遂暌離復云餞門東栁曳絲天際川回練長風揚蒲帆旭日明紈扇學業旣已優才華良足羨上捨秋气涼下帷展黃卷

詩思圖

沈吟坐終日有酒胡不傾淸興罔或窮佳思悠然生所以栗裏翁酣暢適其情茍爲苦追琢無足令人驚

李將軍壽諼堂

侯家古名將結髮趨戎行朱衣繡方領錦帶縣銀黃襲兵渡遼海爲國開東疆徵途五千里母老不及將去年來徵兵逥車經舊鄕上堂介眉壽再拜奉一觴別母十年餘蛾眉如秋霜昔時萱艸華今玆亦煌煌願無貽母憂幸母壽且康王事有程期不敢久彷徨在家日苦短去家日苦長羣季豈不賢爲子心孔傷忠孝願兩盡君親俱難忘

樵隱﹝其人能醫﹞

卜宅玆山阿取適樵采間筋力豈不勞寵辱奚由幹拾藥澗底行振衣林下還一飯施然臥始識予心安

送郭子盧歲貢

春風解輕冰泮芹紆新綠皷篋下中堂驅車越平陸親交各云餞忠言未遑告玆行升冑監追琢候奇璞積勤學固優致用材更育流滋旣溢余毋以小善錄整翮睇層霄奮飛追鴻鵠

行路難

李陵古奇士報國思捐軀孤軍勢已盡忍辱降匈奴下馬解鐵衣殘卒同嗚嗚拔劍指白日抆血臨長途誓爲魯曹沫恥作吳專諸肝腸在漢闕日夜悲穹廬君王不相信老母復何辜惡名豈復免盛徳將焉圖子卿若旋歸視我今何如悲哉行路難千古同欷歔

幽居懷友

幽荘白晝靜居人寡來往髙樹落疎陰深泉生逸響抱忡惜景光微吟答淸賞因之懷逺人悵然起遐想

畱別楊分昭

君還旣不久我行復有期憶昨君未歸日久徒憂思忽聞車馬來僮僕走相隨入門一會面酌我金屈巵人生最歡樂莫若新相知歡樂苦不長明當與子辭大夫且行役獘車日驅馳吾徒本貧賤奔走何足悲但恐後來時君將復何之

孟夏言志

孟夏疎雨歇澹然時景淸柔條湛初綠髙花吐余榮徘徊澗中意逍遙林下行幸玆適幽賞遂此逺世情茍爲徇維縶焉得全其生

夏日端居

長夏適佳境嘿處甘無營炎歊旣已逺塵事何由生幽賞翫修竹淸齋披黃庭但玆寡紛慮自然神气淸

夏夜有懷

親故淸露湛空宇河漢東南流萬籟各已寂羽虫鳴未休旅人不自媚對此增離愁抱忡惜䢐景索處思良儔所思在鄕國道路非阻修容輝詎能覩夣寐庶可求

覩銀河懷人

河漢髙且逺迢迢亙長天與君隔秋水河漢遙相連思君覩河明心目恆娟娟河明有時沒我心終不捐

秋夜有懷陳渙

虛室山气來衣裳夣回冷月沒河漢髙蛩鳴秋夜永懷君邈容音令人空耿耿

感遇

風起髙樹顚淸響一何悲艸木詎有情寒暑移其時君子在逺道旅歸渺無期流光恆若斯我心君焉知

候楊生不至

逍遙下荊扉臨淸曵行屧之子胡不來何人傍沙涉秋日滿髙林幽禽啄黃葉

貧婦嘆

三世爲婚姻兩家各相宜結髮值喪亂零落空自持夫子豈不賢柰何時使之井臼敢辭勞扊扅何可炊匪云親戚誚但爲鄰里欺饑寒甘共守貧賤焉能移君看古孟光舉案髙齊眉

松坡退隱

靑松產陽坡蒼蒼挺崇標霜雪豈不繁淩寒恆後凋凝陰翳埀景淸響回流飆乘間肆盤桓取適爰逍遙仰視白鶴飛浮雲亦飄飄貴富奚復慕寵辱良自招但玆養餘日詎云非松喬

分題得受恩賞送臨江

侯平寇還京侯家本名將結髮親戎行解弓調白羽錦綬懸銀黃長驅平楚塞歸來朝未央天子禦丹扆侍臣行玉觴飲至策勲勞寵命生輝光皇圖億萬年錫爵埀無疆

思親圖

孝子慕厥親終身無已時自云早失怙鞠育仰母慈古稱軻親賢我母實類之棄背日已逺不復返哺私況今持旌麾迢遙南海湄引領顧舊鄕孤云隨風飛念玆丘壠間白楊何萋萋旋歸未遑遂能不懷傷悲哀哉孝子心此情天所知先民亦有言事君忠可移黽勉樹奇勲顯揚以爲期

錄﹝闕三字﹞贈蔣吾修遊新安

探珠必極海探玉必窮山立志各有在豈憚行路難新安文獻淵稽古之所闗秦火不能及有書千萬間家家誦唐虞人人希曾顏孰云先哲門未易梯級攀旣趨仁義途愼勿由榛菅歸囊莫輕解爲子當諦觀

壽萱堂

樹萱堂戺間丹葩何葳蕤服之可忘憂孰與憂患違發身事弓劍乘障非邊陲上堂介眉壽彩服爛光輝古稱弗遑將仁者親不遺玆卉有榮謝愛日無少衰

九老圖

皓首獲謝事選幽聊自怡山水旣已佳春陽亦遲遲或囊單父琴偶賭綺黃棊好樂養餘日消揺沐雍熈寵辱固可忘理亂胡不知徒玆齒爵崇恐貽後世嗤壯哉渭川翁持竿兆非彲

雲谷

云生幽谷中任情自來去髙舉會飄風旋陰結芳樹寄語谷中人白雲有深趣

幽篁古木

秋色何娟娟夜來微雨過涼飆颯而至槭槭鳴崇柯美人不可見日暮將如何

三槐堂

中堂髙迢迢下有三靑槐於時夏气淸新柔亦何佳流陰逥綺疏分綠凝緹帷好鳥相和鳴涼飆倐而來步庭玩芳景始覺心懷開古人邁種徳諒足希鼎臺玆植有榮悴令徳無少衰

題春暉堂

中堂髙且深翩翩五采衣昕夕登旨甘慈顏亦愉怡永懷愛日心不爲遊子悲玆言貳雄藩遂令定省違所欣逮祿養足可榮恩私紫誥回飛鸞閭裏生光輝

梅竹軒

亭亭孤生梅結根疏篁間志操諒不異況玆君子軒幽芳襲庭宇勁節淩雲端俱以霜雪姿特立當嚴寒桃李恃春榮媚人奚足言所希愼自持令徳同貞堅

一徑亭

玆亭一何幽逶迆俯通川上有嘉樹林繁陰翳層軒輕楫時復理孤琴亦嘗援鳥鳴及和春魚遊在深淵物情固不殊人事倐以遷所欣竟陳迹俛仰慨昔年顧予寡形役與子同周旋

題蕭鵬舉在謫所寄弟鵬翔扇

緘情托羅扇羅扇非能言月盈尙有虧不如羅扇圓鴻鴈一行飛鶺鴒終在原合歡豈無時分離奚足嘆勿以涼飆至而云相棄捐

贈樂生歸神樂觀

學仙貴知道豈徒慕長生立身匪忠孝仙道奚由成之子養性靈殆與元化並不效安期輩餌藥身始輕舉手謝世人持節朝帝京飛霞翼丹輿回飆凝玉笙顧無淩風翰飄颻俱遐

徵胡琴

一弦復一弦嘈嘈兩弦間合作千萬聲不勞十指彈凝響入冥冥繁音促潺潺秦姬曲才度吳兒語未闌四座初願聞聞之俱長嘆

題王主簿江山別圖意

秪囊一孤桐翩翩下輕舟供帳俱不煩官滿莫可畱四山無攺色中坻有回流幸哉許重來爾民樂斯丘

贈蜀中王鎭撫

先皇有天下將軍守閬州去家八千里握節三十秋撫士能深知籌邊遂良謀子孫日以長功名日以收昨聞朝上京復許旋故丘蹔合姻戚歡靡遑桑梓畱劍閣擬玉門詎非定逺侯

題鶺鴒圖

和鳴及芳晨急難懷往時其樂本天眞相猶寧解爲我能安餘日見汝終怡怡

﹝偶得鶺鴒圖予愛其有和翕相得之意因題示兒子潛混俾藏之老夫𨿽沒齒亦不過此三十字耳珍重珍重﹞

贈別姻弟陳仲述

陳梁類朱陳姻譜世相聮興替固靡常瓜瓞仍綿綿君年未志學尊翁相棄捐是時喪亂余兼以饑饉連貲業悉破蕩骨肉俱不全有母曁弱弟敗屋八九椽自知讀父書寒饑理殘編閉門甕牖下積勤逾十年聖朝盛文治學校在所先君以科第家備此弟子員先生大驚訝府尹深愛憐道學愈切磋文詞益精研洪武十七載詔書興羣賢君行應鄕貢經義試七篇末場策五道剖析如河懸誇多置後列有司殆不偏君謂非取榮玆事吾靑氈明當赴春官瀝膽陳陛前親交餞行邁籩豆秩初筵酒酣各贈言珠玉揮靑箋上堂拜慈母彩服何翩翩有弟奉甘旨離恨毋足牽君家世顯宦朱紫相摩肩推官曾太父忠厚鄕邑傳謂君必抗宗果若數計然才器旣匪凡志操亦甚堅任職無崇卑所貴不愧天思罔墜厥緒夙夜尙愼旃吾妻乃令姊於弟友愛專小兒爲君甥庸愚賴陶甄余以奇蹇中務農居園田茍或榮髙足吾子先著鞭相期更逺大能不罄所宣

挹爽堂

髙堂麗西昊爽气何蕭森始疑林谷幽稍覺雲煙侵素枝遞虛籟朱弦諧商音匪徒息塵紛足可淸煩襟嗤彼路傍子附炎焦寸心

題畫

偶坐永淸晝飛軒絕纎塵亦有南澗翁問字來相親幽意固可適子非林下人

贈別莫廣文赴召代陳太守作

我來守是邦學校職所先博士誠懇厲諸生亦才賢弦誦固願聞文教賴以宣詎圖戾一鶚遂成兆三鱣嚴車泮池外供帳河梁邊嬿婉良新知暌離徒贈言玆行有民社與子俱愼旃

孟夏雨涼宴吳傑齋捨

孟夏時景淸旅人胡郁紆弦誦少遑暇壺觴聊與娯況玆吳生捨頗類靜者居髙枕沐輕雨幽蘭被前除朋尊湛芳醑三豆登時蔬襟懷各云暢禮法亦不疎逍遙永朝夕縶我空谷駒

題素扇

諸君子題扇非瑣瑣於吳蠶越蠒則頌述其人僕不取焉抽毫賦此扇之衷情見之於詩

團圓復團圓月圓尙有虧致身君懷袖無有盈虧時知君重貞素采色亦不施物微幸相親願言長自持寒暑固代謝用捨適其宜古來婕妤怨此意君諒知

春暉堂爲陳子檜賦

朝亦春暉吟暮亦春暉吟春暉何以報傷哉孝子心自從下堂來不知今幾秋挾策上京都卽戎入並幽今玆復南徵未得歸舊鄕有母不可見涕淚沾襟裳豈無甘旨具曷由一自持豈無斒斕衣曷由一戱嬉人生有如此聞者摧肺肝朂爾貽令名母心當自寛

西山爽气

飛軒軼西昊山气何蕭森始欣日夕佳稍疑煙霧深凝窻影蹔度襲袂涼頗侵初陽麗晴景縹緲翳長林憑髙引遐眺足以淸煩襟時還理孤桐泠泠諧商音流飆倐而至天碧秋沈沈

歸耕

柴車夙言駕迢遙越西區大田旣多稼雨露亦沾濡荼蓼日以繁課童薅且鉏家人遺以酒兀坐傾一壺不憚筋力勞取樂自有餘歸來北窻下泛覽古聖書但玆安所遇奚必南陽廬

題扇

境幽寡紛慮堅坐若終身飄飄南山老日夕能相親行當承明趣恐非林下人

古松爲林道人賦

古心不可得古松奚足言秦皇五大夫枝葉無復存枯榮遞相代萬化歸其元道人太古心虛靈何湛然飛行八極表歷刼百億年手中種白楡團團翳靑天

送江西都司承差

弱齡給將命磬折趨轅門軍謀不可測折衝詞令間非有矢石勞亦無文墨煩玆晨餞行邁三爵少盡歡枯桑何蕭蕭歲暮風色寒出入愼爾儀勿謂貴能官所希歌皇華周爰歷咨宣

爲琛師題扇

悟空心固靜諒由地亦偏髙情恣遐覽山碧雲行天朋儕會所得物性適自然世俗不可混旨哉聖人言

題嚴迪徳孝廉扇

出入桑梓間笑言樂怡怡親戚亦欣慕朋遊幸相依鄰甕綠可分薄言斟酌之詎圖衰遲景際此盛平時

朱太守亷謹堂

髙堂一何迢飛甍抗崇岡爰居宣王化艾綬懸銀章廉潔持厥躬堅白如冰霜戒謹存諸心臨下罔或傷夜犬不復聞田閭樂耕桑幸逢堯舜理再覩龔與黃曆階頌此詩以矢永弗忘

贈別陳縣丞綸

三載哦松間一如下車初政事豈不煩才力自有餘玆晨當棄去軒蓋盈交衢父老谷中至再拜傾酒壺各言恆具瞻莫若賢大夫龍飛撫昌運仁明邁唐虞引領希重來善保千金軀

行素軒

宣尼靡外慕居易罔不宜牛羊茁以蕃乘田何足卑兩君盛好會揚揚正厥辭九夷亦云居厄陳恆若玆子其景髙矩愼毋僥幸爲松栢俟歲寒桃李榮春姿凡百安所遇聖人良可希

彭二令歸香山縣僕往瑞州候小孫得同舟至胥江又分去賦此

在邦苦難卽出門忻遑俱峨峨大庾闗遙遙南海隅同裯臥官舫聮騎遵荒塗笑談晨繼昏討論詩與書殷勤惇古歡顧念生平無嚴程達胥江乖分異前趨君行爲民社往往懷憂虞冦盜不可測侵掠奚由蘓賤子緣骨肉恩愛忍弗圖含情旅泊間而亦增煩紆野風吹縕袍蕭蕭霜鬂疎再拜罄一壺能不兩踟躕衰遲各努力善保金玉軀

退庵詩

退休息微軀生平歷憂患世事不願聞相知勿復言數椽林下居容膝亦已寛芳艸被前除靑松蔭檐間放歌暢幽懷遐眺怡我顏朋舊來相過濁醪聊共歡逍遙任餘日心神良自安

樗散生

松栢挺千仞正直緣天姿霜雪亟摧殘靑靑蕃且滋自匪澗壑幽願與樗散期譬彼盛徳儔恥令虛譽馳匠石一逥顧尺度罔不宜卓爾梁棟材大用方自玆屈曲獲長年莊生良可嗤

友筠軒

屛居寡交好修篁結同心知君慕髙節永言矢斷金匪徒鸞鳯棲時作蛟龍吟泛色凝華觴流響諧素琴揮毫永淸晝翛翛逥夕陰爲君遞涼飆悠悠滌煩襟大夫屢枉駕學士宜幽尋三益誠若斯五君奚足欽

贈孟推官

此邦實繁庶習俗善訟爭側聞舉錯間片言等神明玆晨促遐裝述職朝上京靑松挺崇柯霜气肅以凝父老塡修塗車轂無由行藩臣給軍餉租稅仍煩徵賤子伏艸野夙夜感且興長驅非所願期以康吾民

送別

孤凰何翩翩文采光陸離昻首雞鶩儕中心懷傷悲羽翮日以長奮身起髙蜚朝陽麗崇岡靑靑梧桐枝爰止梧桐枝和鳴亦喈喈竹花已作實可以療子饑萬物有本根失類誠匪宜子爲王者瑞天理奚罔知願言垂鴻猷顯揚方自玆

蕓荘爲江西婁僉憲賦

幽荘軼浮景端居絕囂紛何以永淸晝經史左右陳階下何所有蕓艸被芳芬以之辟魚蠧而與文翰親睠言顧玆卉每懷康吾民周道良逶迆載馳煩咨詢昭代行化臣孰謂非香蕓

夏日遊太平福地

永夏無與適珠林聊可娯境幽松聲長涼飆生座隅道人繕性熟況以良覿初謂我不可酤淸齋掇畦蔬列坐焫玅香泛覽方壺圖亦有采芝翁消揺與之俱悟空弗自縶詎云非吾徒

仁安堂

髙堂欝峩峩云是仁者居諒由心徳全所以恆晏如堂上何所有左右圖與書堂背何所有諼艸被階除道傍種丹杏奚啻百千株承平日遑暇來登俱文儒講道合眾方立言揚令譽乃知安於仁旨哉宣聖謨

木庵爲趙明府作

君子寡外馳質朴良近仁蒞官亦不矯平易民乃親塡委日以簡澆浮日以淳援琴淸飆度談經涼夜分父老谷中至移時語諄諄具瞻恆若斯孰非太平民

楊鎭撫遜志軒

將家志气髙卑遜誠獨難奚知折衝際乃在辭讓間戰陳每先登論功殊厚顏劍橫春星流詩成夕雨闌匪徒賓從娯遂令行伍安古人屛樹下髙風良足攀

書隱

深居罕塵雜經史紛前陳至道邈難聞先民有遺言賤貧素其行貴富良在天掩帙起長嘆逍遙盼庭前以玆寡外慕形役奚由牽昭代等唐虞宵衣亟徵賢及時策芳名詎云甘自捐

三益齋

切切復偲偲古人良亦難締交匪令人詎云等金蘭屏居塵事稀方池春艸繁開徑佇延望殷勤枉髙軒嘉會欣有常講文以爲歡嗤彼篤情好悠悠觴詠間睠言罄忠告毋庸相棄捐

題畫﹝二首﹞

泉鳴一澗長云去兩崖碧結茅背松坡境偏絕塵迹堅坐閱古書可以永終日皎皎白駒場逍遙幸相卽

天際煙波浮巖畔漁舟小近晚未收緡夕陽在林杪世事了無聞取適如君少

題扇

玆樓一何迢虛庭絕塵鞅林髙春木繁澗逥夏泉響掩卷起遐思暢吟適淸賞亦有抱琴翁乘閒共來往

霜臺

迢迢百尺樓俯瞰雙江流飛軒軼浮景凝霜肅淸秋四牡何翩翩弗遑少停畱丘民胡靡寜皇衷每懷憂來登匪乘暇爰咨復爰謀慿髙一遐覽心目良悠悠玆臺屹千古令譽埀無休

京城別僧

迢迢長安街獲與靜者遇纂書靡遑卽話禪罕能屢來去本無著擬向名山住一往不願求贈言良所慕明發秋風生浮杯渡南去

送僧赴京

聖皇纉隆緒一視仁且慈四夷悉來庭萬姓咸雍熈顯幽各異趣冥冥良可悲梵宮亦嵯峨卿云爛以埀燦燦金蓮花布地絢生輝西方有神僧眞源了能知玆會誠靡常睠言愼自持

送羅君仲矩致仕還鄕﹝在京代作﹞

弱冠事先帝服勤三十年雲南曁瓊崖足迹履十千先帝升仙去放逐歸園田聖帝旋舊都皦日明中天詔書例徵召小大無棄捐君以去歲暮入朝覲天顏須鬂紛已皤心志彊且堅皇衷憫衰邁不以職事牽內官頒書籍禮曹供賞筵勅文諭恩意仍服裳與冠俾歸榮鄕裏優遊飬餘閒勸民使爲善偹載勅諭間我以譾薄才承乏左挍垣送行不敢逺執爵三四傳料君到家時桃李爭春妍有子克嗣宗瑜珥色娟娟豚犬能相親教以孝悌先鄕鄰及姻戚來往相摩肩種秫酒醸醇舉罾鱗獲鮮髙歌酌至夕酌罷醉卽眠起來眺門外靑山橫素煙儒生索書字釋子坐話禪雙鳬度西上漁篴回東邊萬事無一憂夢寐亦陶然悠哉復悠哉其樂不可言

八景

查嶺朝煙

冥冥天欲曙一抹橫輕素但聞春鳥鳴不見林中樹谷風倐而來縹緲漫空去

羅溪夕照

餘暉射幽渚夕陽在林杪釣艇未收緡緑蕪下歸鳥消揺溪畔人塵慮由來少

斗門小橋

空濠春水生數尺橫槎渡牧豎與樵翁昕夕紛來去取履豈無人相如不題柱

楓林古廟

楓林歲月深野廟丹靑古秋風下紅葉紛飛塞庭戶日暮何處翁明燈向神語

東港埀釣

手持一竹竿艇子悠悠槳輕鷗不飛去且向﹝闕﹞頭傍物色信非儂放歌下東港

南源學稼

務本莫如畊生計何甞薄能知稷氏書不鄙樊須學南源禾黍登始信田家樂

樵谷勝遊

深谷何逶迆伐木丁丁響昔有髙世人谷中遂幽賞或可散煩襟抱琴亦時往

雲峯晚眺

出門卽羣峯引領成遐眺靑靑天畔松歷歷雲中嶠世事豈徒然淸風一長嘯

愛日堂

兩丸疊相代天運無少休髙堂迫遲莫頺景焉能畱逮彼三釡榮供玆八袠秋半晌亦足歡再晨知遑不雞鳴問寢安竟夕寡所憂修竹何靑靑池魚鮮可求睠言愼爾躬遐算良悠悠

送別

良時豈不再嘉會亦匪難海隅昔紜紛無因瞻令顏詎圖復相見乃在京邑間峨峨正陽門迢迢西長安春物生光輝嬿婉各盡歡玆晨駕言邁仍以博士遷聖皇重文教非君曷由宣愼保八尺軀盛名當永傳

述懷

一夕復一夕一朝復一朝貧知歲月長富恨歲月銷行者出門去徵途日以遙請看昨日花今日顏色凋靑春固重來白髮肯見饒老吟漫成章孤斟難盈瓢憂端一自遣園林行以謡但恐在世人人人非松喬

○五言律詩

寄別友人之官古雲中

故人趨薄宦萬里去雲中極塞風霜苦單車道路窮烽煙防突騎鄕信候飛鴻此別成蓬梗何年語笑同

懷襄兒金兒寄舎弟

親愁催鬂攺我懷曠歸期夜永勞多夢途窮益自疑豈無豚犬累空有鶺鴒詩多事煩吾弟天涯獨爾思

客舎除夕

此夜數杯酒流年一歲䢐客懷空寂寞鄰舎自喧呼寒盡從衣裂更長遇燭孤眼看時序攺感激不能無

元日飲胡氏堂中

君家元日會鄕裏羨衣冠前軰風流在諸郎禮數寛焚香傳睡鴨行酒試新盤我亦忘爲旅陶然竟夕歡

畱別

春色催行客江頭彊別君知深心更苦去逺手難分紅閣燈前雨晴樓席上云何時重對酒今日又離羣

荊湘道中﹝二首﹞

江入瀟湘近山連楚塞髙兩崖如積鐵一水不容舠慣客寕辭逺藏身豈憚勞同門多宦逹漂泊愧吾曹

磵水橫槎渡山梯鑿石開昔年經喪亂故壘尙崔嵬地迥泉聲響天低晚色催迎人將騕褭稍出白雲來

書臺書懷

九阜晴初見雙江雨合流泉聲偏近枕獵火自明樓亦有杯中物應無客外愁生涯隨泛梗未擬棹歸舟

憶胡謙

愛酒陶彭澤忘年漢孔融別來驚早燕歸去羨徵鴻道直交遊少心知气槪同客愁應不盡相憶更無窮

春懷

三春爲客恨兩地惜春光栁短埀新緑花殘貯剩香心連沙鴈遠愁共嶺雲長自然成夢想惟有涕沾裳

擬漢宮

寂寞甘泉路君王不復來旌旗空縹緲蘭麝已塵埃寶鼎移朱舫金莖臥緑苔栢梁春夜雨惟有野棠開

昭君

宮庭恩幸少臨別見容姿漢主愁無盡單於喜自知雕鞍催起早玉輦送行遲淚眼持杯酒三軍皷角悲

龍仙寺

古傳寺鍾與龍鬥田中鍾不能勝穴地而逃止於靑原白鷺之間其穴至今尙存徑三尺許泉水湧出人言其無底焉寺以此得名

古寺名空在依山只數椽鍾逃猶有穴龍去已成仙古礎埋春艸回塘落澗泉諸僧離亂後頭髮也埀肩

秋日憶友

漠漠秋云冷蒼蒼晚色昏故人同契闊今夕異涼溫月黒時驚虎山深早閉門思君終不見愁恨與誰論

秋夜有懷

碧樹生寒早虛窗貯月深鳴蛩先近枕驚鳥數喧林茵接懷雙璧嚢空恥一金不眠淸夜永勞想爲知心

八月十五日夜對月

對酒待明月不知時序催影移墻外竹光照手中杯露冷關山迥更深云漢回明年何處在此地一徘徊

別友人侍叔遊金陵

步兵非浪出還與仲容偕自是金閨彥尢憐玉樹佳暁晴臨采石夜雨泊秦淮此去期公子都門祖帳排

得胡本書並佳作末示諸賢動靜次韻奉酬並呈胡謙﹝闕﹞陳渙

書札髙秋至開緘累十行詩疑陶處士字比漢中郎鴻鴈來何晚鵾鵬意甚長諸賢半零落此去倍堪傷

阮籍仍疎放陳琳屬霸才幕中嘗艸檄林下數銜杯別已三秋暮書無一字來知君情繾綣能使旅懷開

逺書珎在笥虛館重懷君夜枕徒千里秋山秪一云猿聲揮淚聴梧葉向愁聞惟恨天河水東西兩地分

日暮山興

喬木孤村晚衡門落照平云侵歸羽倦風轉系匏輕洗筆通泉過移牀候月明無人同笑語黙坐對諸生

逰尊勝寺簡略師

四境人煙迥禪宮一徑遙架橋通窈窕飛合歷岧嶤日暮黃雲合秋髙碧樹凋逺公眞靜者塵外數相招

贈五將軍傅林蔚

柏臺三語掾蓮帳署兵曹飛檄文何壯籌邊計最髙已能親矢石自可建旌旄振旅陪鵷序南宮賜綺袍

送羅君仲矩致仕還鄕

領簿江都日賢良獨薦君歸休慚白首髙步喜靑雲重見心相愛那知手又分艸堂江浦上尊酒且論文

送指揮致仕代作

孫子持旌節歸休八秩余聞雞催客舞上馬倩人扶行陣毋煩整琴尊足自娛髙堂雙鬂雪不似在穹廬

○排律

挽海桑陳先生

鄕邑推名教先生屬典刑道承前烈矩學殖後昆型立志希濓洛研精續考亭源傾趨峽水色煥麗天星寵召辭丹陛休歸掩素扄罷吟司馬賦閒授伏生經來者崇師說聞之慕徳馨科場三較藝彛鼎累徵銘鉤賾仍忘倦張皇亦靡停渥殊遭聖代福侑享遐齡會侍春風座常陪暮雪庭徒勤瞻北斗未獲徙南溟晚辱招呼數時欣候問寧直期姻好在詎意考終丁和气奚由接嘉言豈復聆芝蘭空雨露桃李自郊坰遺帙棲蕓合殘詩寄紙屏居人悲哽咽過客走伶俜行不虧家乘名應托汗靑心喪古有制援筆涕交零

賦玉笥山贈長史入京

靜倚紅蓮幕徐經玉笥山勢盤晴漢表影動碧波間未遂逰觀趣因陪入覲班掠舟驚鶴過棲壁羨云還歸斾春風裏乘閒卻試扳

贈馮將軍

選將徵南去將軍受脤行玉音宣聖諭銀節下神京仁者今無敵王師古有徵豈徒平小醜意在撫遺氓夜靜藏刁鬥風微卷斾旌明光催獻凱天子自知名

別劉果

三歲金臺上心知气槪同才多懷賈誼賦好擬揚雄共立淸霄迥連歌夕照空交情初耿耿別意復匆匆沙上雙缾酒雲間五兩風去人舟漸逺居者恨無窮

送某指揮致仕

有孫襲爵佩銀黃玉劍琱弓任取將架上素書宜珤愛嚢中紫誥愼珎藏極知衰老恩榮盛卻喜休閒歲月長耿耿丹心如皦日埀埀白髮似凝霜仍懷邊地常時邏尙問羗人早晚降不擬伏波誇矍鑠但陪甪裏足徜徉將車先過金魚館奉幾頻畱緑野堂鄰叟每來催進飯幕賓相見命持觴竹枝桃葉供行役玉樹芝蘭在坐傍自古年髙能徳邵君今積徳壽無疆

○七言律詩

訪叔介徵士不遇

五日不能一相見拂袂卻向林間求使我叩門及比舎聞君著屐經髙丘滿堤落葉晚未掃近砌甘菊時當收公租致期徵斂迫殘年懷抱空悠悠

賦白鷺晴沙贈別徐尹入京

明府行經白鷺洲晴沙如帶水如鉤蒹葭楊栁參差見鸂■﹝氵勅鳥﹞鴛鴦逺近浮三月溯洄曽駐舄九重催覲又移舟江山有待頻來往早擁雙旌控上游

次韻奉酬素行徵士

三日弗面輒遺書何乃契闊已月餘但聞枕琹臥蘭若胡不步屧來林居風流似子固非少交好於我俱無如溪梅作花復卽寄聊且致君雙鯉魚

遊武山次韻

武姥樓合山之巓數家茆屋依山前棲巖白雲晴冉冉繞林碧筱寒娟娟仙子索詩請題壁樵叟煮茶呼引泉憑髙騁懷極幽賞使君佳句令人傳

寄劉珪

春日已去夏日臨■﹝車勾﹞輈晝啼苦竹深野棠雨餘新水緑石壁樹杪浮雲陰安知天地有終極不覺歲月還相侵我思劉郎胡可見徒使遲回勞寸心

寄呈東原公劉子彥

北闕前年一上書歸來髙臥楚郊墟西風短褐雙蓬鬂落日空山一艸廬道直不殊梁太傅賦成端擬漢相如別來又是春三月盡日逢人問起居

客捨述懷寄呈吳公

狐白田郎已出關獘裘季子幾時還古來窮困多奇士今日飄零豈厚顏殘燈細雨家家酒落木浮雲處處山客捨淒涼秋色晚思君兩地鬂毛斑

客捨秋雨呈東鄰隠君﹝二首﹞

茆屋窮秋晚色寒井梧落盡雨聲殘不堪鴻鴈愁中到誰念衣裳客外單似我生涯今絕少如君髙誼古尢難隔籬呼酒銀缾滿細語燈前共夜闌

燈前細雨夜初闌枕上聞雞夢轉難壯節豈因今日攺旅懷才向故人寛江天雨色連窗白艸樹風聲入室寒景物已殊歸計逺殘年飽飯共相看

道中

題柱相如舊所聞棄繻今擬漢終軍舟橫古渡春濤壯路出荒城曙色分飛騰未失魚龍會飲啄寕隨雞鶩羣堂上慈親空白首倚門望斷楚天云

回仙觀

緑樹重重徑滿苔中天樓合倚崔嵬浮翁跨鶴何年去王子燒丹此地來石洞門開秋夕永松壇香繞晚風逥人間自有蓬壺島坐覩昆明幾劫灰

寄胡本並陳渙之

君家兄弟並才賢文采風流世共傳狎坐笑談人似玉盈觴傾倒酒如泉家徒敗壁懷司馬目極危樓惜仲宣春色可憐今去逺金臺惟有白雲連

寄仲述

我別陳郎今二年暮云春樹兩茫然衣冠已喜無人見姓氏何由有客傳能賦相如寕在蜀多才樂毅竟趨燕君親老母俱霜鬢擬向秋風買釣船

憶王伯洪

客舎淒涼憶故人王郎於我最相親論交有道懷今日分手無言惜去春芳艸斜陽江路逺浮萍流水歲華新也知閭裏輕貧賤狐貉由來豈足珍

柬彭叔介

彭君孝友聞閭裏困辱誅求已半生揮筆自憐鵝可換援琴長作鳳來鳴池邊亭館邀人坐郭外桑麻仰子耕祗爲家貧親獨老不將文彩謁承明

二月十八日大雪

二月東風吹雪飄紛紛飛舞綴靑條已知過臘元非瑞卻喜當春也易消北去絕憐鴻雁冷南來無復虎狼驕農夫水旱占天象還道今年百谷饒

酬劉昭贈北樂府二曲皆感慨之辭

滿庭微雨夢醒時侵暁將來絕妙詞爲客幾回傷仁事懷人千里寄相思銅臺佇望霓裳舞金穀扶歸錦帳移不如與子甘貧賤村酒山歌足自怡

寄劉昭並呈彥通

劉郎絕似神仙侶聞說無人只倚樓疑是庾公來遣興不殊王粲坐﹝闕﹞微風散帙靑山並落日開簾緑樹稠惟有袁﹝闕﹞載酒時還痛飲看吳鉤

次湯退庵隠君見寄韻

丈人文雅舊知名鄕裏衣冠重老成海上靑嚢傳已久山中白璧種還生臨池洗藥春泉暖入洞看花暁霧晴羽客將來詩滿紙思君轉似隔蓬瀛

別劉昭

旅館相逢惜又分不勝歸思亦紛紛論交已羨能知己爲客何堪更送君古樹殘蟬鳴晚照西風匹馬入秋云人生最是還鄕好後夜飛鴻何處聞

秋日呈友人

天末飛雲逐斷鴻人間砧杵動西風孤城寂寞秋江冷萬木蕭森夕照空久客張翰蒓又老多愁宋玉賦難工交遊零落相知少邂逅如君意頗同

次歐陽子韶寄示韻

先生絕似陶彭澤偶得辭官喜卽歸荒圃自鋤傷蔓艸衡門長掩竟餘暉髙秋吟詠頻揮翰夏日追逰更觧衣兼說近來疎懶甚臥看倦鳥背人飛

將歸寄別袁彥通

居人置酒餞長途人滿橫樓酒滿壺復喜諸公同笑語遂教久客盡歡娛層崖抺黛湘雲起積水凝寒塞雁呼惟有袁郎相去逺還能分手送行無

寄酬胡東氏監務

何年捧檄向叢臺共擬弘羊善治財官舎已無民事擾鄕書還有故人來春濤拍岸檣烏集暮雨連城旅雁回此地古稱才傑會知君臨眺不勝哀

風雨破茆屋

茆茨已爲風捲之驟雨復作中夜時泥濘沾席不堪臥潦水浸牀那得移稚子牽裳喜濯足慈親抱被空愁眉城西大廈人何在滿路蒼苔更可悲

去雁

無數春鴻向北徵相呼相喚恐違程來時流落悲儔侶歸路倉皇顧弟兄暁度戍樓聲漸杳夜移漁浦夢猶驚十年離別關山逺月黒云寒何處鳴

申國公臨江侯濟寕侯金華帳中夜宴次韻三首

徵南自是一長城內府分符總禁兵事業不殊周召虎才華仍擬漢匡衡瓊筵看劍春星動玉帳談經夜雨鳴聞說蒲桃天上至紫駝銀甕緑波生

虎頭燕頷美風姿早歲登壇聖主知出塞昔曽持使節徵蠻今見領王師雙飛盤鳳封侯誥五色交龍命將旗黃屋已聞淸楚塞采嶶又擬勞旋歸

漢代功名屬聞孫早將奇計報君恩旌旗有影雲中去刁鬥無聲月下屯萬里橫行車作陣三軍晏起戟爲門春風雙佩朝丹闕宴賜銀罌下紫垣

除夕喜兒曺皆逺歸

兒曹逺近俱儒仕一在筠州一閬州兩地行程非可約片時歸計似同謀且從除夕嘗家醞莫問新年買客舟代際唐虞各努力老夫白首自無憂

南軒飬親爲劉孟昭賦

小車迎飬爭愉惋秪愛南軒毎毎過諼艸葉齊春雨足紫荊花發午風和教兒裹藥身猶健呼婢煎茶客尙多兼說諸孫數十輩問安膝下日肩摩

二月三日劉侍禦子敏巡廣西便道歸省能言在蜀小兒爲所知者薦之朝吏部已遣使召之賦此寄示

繡衣持斧日邊來語我天官召汝回好竭臣忠思報本重煩聖慮自掄才書緘先寄彭城便舟下休忘灔澦危長念初離偏去逺從今咫尺是蓬萊

柬胡商用

十日不見商山翁橋南橋北俱罕逢碧梧翠竹春江外黃卷靑燈夜雨中泮水曽蒙往教力國史亦賴搜求功我始相聞幸相卽杖藜毋惜時過從

次宋伯循見示秋收後作韻﹝二首﹞

此老居山豈爲畊外人剛道一廛氓延年合藥仙方古永日橫經易學明放犢徑中苔任滿種魚池底水教平喜聞早遂農家願南畆東阡頗有成

養得黃雞啄黍秋釀成白酒釅如油稻畦獲了須回棹詩卷評來只倚樓會見晨星初落落何妨暮景盡休休瓦盆已老兒孫長爾汝偸閒取次謀

次啟晦侄早朝韻

腐儒安得識天顏咫尺丹門曙色寒貔虎摩肩趨甲仗要荒搏顙奉衣冠詔頒書籍勤中使樂侑珍羞進大官似汝才華知不忝早陪鶴駕侍金鑾

贈地師彭仲武

坤勢奔騰萬象殊陰陽理合气相符昔聞白水興王業今見金陵屬帝都羨子已歸華表鶴人生咸願首丘狐彭郎自是籛鏗裔肘後靑蘘世所無

病中得長兒潛書至自北京喜而賦此因便書示潛凡﹝二首﹞

瀟然臥病室南隅賴有諸孫問起居原自閭閻蹤迹少轉於朋舊笑談疏餘年止飲瓢應棄近日粗安藥未除底事老懷能慰藉叩門人送北京書

書來萬里報平安抱病胸懷取次寛首報逺方俱入貢中期老父倍加餐新分馬乳偏能飲舊賜貂裘不怕寒兼說冷官多述作賦成早晚寄來看

○五言絕句

窗下

月落窗中暗月來窗外明夜深風弄葉疑是有人行

題畫四首

吹笛

艸緑春風轉花濃夕照曛翠華門外度鳳吹杳難聞

題扇

鈿合收殘黛香風吹緑衣閒來消永晝非是效班姬

題葉

秋早繡裳寒霜淸宮樹丹不教寄流水題與小娃看

琵琶

金屋漸黃昏香凝錦幄溫未曾辭漢苑哀怨與誰論

題紅梅

貞態由來白輕紅故惱人莫將桃李比別是一枝春

題冷載陽小景四首

朝回典卻衣酒債仍常有何處寫幽懷村村是花栁

天下已歸周一竿果何釣挾車向君門莫待飛熊兆

宮商初不觧敢謂無知音欲得林中趣泠泠弦上心

獨往意甚佳興闌良可惜胡不造衡門寒鑪一相卽

○七言絕句

迎祥觀

石徑云深長緑苔仙家樓臺絕纎埃空庭盡日無人到山鳥窺檐時下來

題雪竹紅梅

兔園酣宴侍梁王翡翠簾埀錦幄張銀燭燒殘天不曙佳人隊隊舞霓裳

題畫圖

樓臺深倚白雲隈一澗縈回出洞來自古神仙求不得劉郎有路到天臺

題沈令尹小景

笑殺陶潛歸去休潯陽江上棹扁舟如今令尹新承寵卓魯功名到白頭

題扇

湖水湖山六月淸畫船曽向越中行采蓮一曲歌聲散醉看流云席上生

題章琳扇

嫦娥飛來丹桂香乘鸞舞女素羅裳廣寒漸逺天似水風露滿身宮漏長

題畫竹

秖見鳯毛髙數尺豈知龍尾合千尋有時客報平安字緑泛深杯風滿林

題竹爲一槎作﹝時初生子﹞

此君老節已蒼蒼猶觧飄翩引鳳凰若个龍孫能似玉他年會見拂雲長

題鷹

長楊材官臂來時駕前決云呼健兒艸間狐兔不日盡勇鋭如此傾城知

題郭思彥畫﹝號閒樂﹞

北郭先生樂自閒坐聞天籟晝珊珊興來也觧傾佳釀名擬風流兩晉間

杏林圖

夫子教人種杏花於今繞屋是丹砂過橋野叟如相問不比尋常賣酒家

題楊思貽竹

風雨瀟瀟秖一枝此君髙節苦難持於今鳳尾淩霄漢會見龍孫滿眼時

題吳傑扇

輪輪囷囷一片雲非煙非霧白紛紛山人不敢自怡悅千里殷勤持贈君

畦樂詩集

