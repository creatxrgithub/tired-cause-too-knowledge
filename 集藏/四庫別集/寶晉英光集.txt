寶晉英光集宋米芾

提要序

卷一卷二卷三卷四卷五卷六卷七卷八

《寶晉英光集》﹐八卷。宋米芾撰。芾有《畫史》﹐已著錄。其集於南渡之後﹐業已散佚。紹定壬辰﹐嶽珂官潤州時﹐旣葺芾祠﹐因摭其遺文﹐爲一編﹐並爲之序。序中不言卷數﹐而稱「《山村集》﹐舊一百卷﹐今所薈稡附益未十之一。」似卽此本。然陳振孫《書錄解題》稱「《寶晉集》﹐十四卷。」﹐與此本不同。又﹐此本後有張醜跋云「得於吳寛家」﹐中間詩文﹐或注「從《英光堂帖》增入」﹔或注「從《羣玉堂》增入」﹐則必非嶽珂原本。又有注「從《戲鴻堂帖》增入」者﹐則並非吳寛家原本。

考「寶晉」乃芾齋名﹐「英光」乃芾堂名﹐合二名以名一書﹐古無是例。得無初名《寶晉集》﹐後人以《英光堂帖》補之﹐攺題此名歟﹖

芾以書畫名而文章亦頗不俗。曾敏行《獨醒雜誌》載其常﹝嘗﹖﹞以詩一卷投許衝元﹐云「芾自會﹝曾﹖﹞道﹕言語不襲古人。年三十爲長沙掾﹐盡焚毀以前所作﹐平生不錄一篇。投王公貴人﹐遇知己索﹐一二篇則以往。元丰中﹐至金陵﹐識王介甫。過蘇州﹐識蘇子美﹐比日不執弟子禮。」云云。其自負殊甚﹐殆猶顚態然﹗

吳可《藏海詩話》引韓駒之言﹐謂「芾詩有惡無凡」。嶽珂序引《思陵翰墨志》曰「芾之詩﹐文語無蹈襲﹐出風煙之上﹐覺其詞翰似有淩雲之气﹝案此條今本《思陵翰墨志》不載﹞」。敏行又記蘇軾嘗言「自海南歸﹐舟中聞諸子誦所作古賦﹐始恨知之之晚」﹐蓋其胸次旣髙﹐故吐言天拔﹐𨿽不規規繩墨﹐而气韻自殊也。

序

予仕居潤餘十年﹐會羽書交馳。凡訪古摭奇﹐皆日力所不暇﹐僅能考海嶽一遺址。塹槿爲園﹐薦菊爲祠﹐倚江爲堂﹐礱石爲刻時﹐一至其間﹐徙倚縱目﹐慨想摩挲而已。夫自江而南﹐名城奧都﹐潤爲大。六朝而下﹐賢規雋轍﹐潤爲古。而又據景物之會﹐窮心目之趣﹐惟潤爲多。人或咎予謂「歷數千百載﹐它豈無名人才士可以表著﹐而獨惓惓於英光﹖」予每應之曰「境無凡勝﹐以會心爲悅﹐人無今古﹐以合迹爲奇。若杖履無日涉之勞﹐江山有天境之助﹐風帆沙鳥﹐晨雨夜虹﹐凡是園之所包羅﹑眾目之所覩記者﹐莫不挾英秀﹐露光彩﹐𨿽微﹐遺迹猶將彊附而爼豆之﹐而況我宋人物﹐如南宮者邪﹖」

夫旣卜園觀﹐則不可以不祠﹔旣蕆祠﹐則不可以不摭遺考文翰﹐以備一堂之缺。旣竣摹瑑之事﹐而攟放失恪﹐編次爲是集以傳。又次序之所當舉而必不可無者也。則又奚疑﹐或者無以答。予按「《山林﹝村﹖﹞集》﹐舊一百卷。今所會萃附益未十之一。」南渡而後﹐文獻不足﹐固無可議。若曰南宮被天鑑﹐流榮名﹐其在兩朝﹐元不顓以結字。《思陵翰墨志》有曰「芾之詩文﹐語無蹈襲﹐出風煙之上﹐覺其詞翰同有淩雲之气。噫巇﹗此漢武帝所以知相如也。」冠於篇端﹐庶幾覽者有以自得焉。

紹定壬辰歲上巳日鄂國嶽珂序卷一

○賦五首

參賦

武帝旣祠太一﹐受釐頒胙﹐意得气泰﹐神怡志豫﹐閱符合瑞﹐至於向暮﹐於是﹐升通天之臺﹐攬泬寥之路﹐覩三星聯影﹐晻然當戶。

顧侍臣﹐曰﹕是何星也﹖

侍臣枚臯進曰﹕參星也。

帝曰﹕是何主﹖

對曰﹕是主民。

帝曰﹕可得聞其晻歟﹖

臯曰﹕臣之淺學﹐俳儕優隊﹐捷語翩言﹐奉歡承話﹐稱道盛徳﹐受貺甚大﹐此大對也。臣不敢。

帝曰﹕先生無辭﹖

臯乃跽而進曰﹕自周衰道喪﹐百里一王﹐嗜欲加僭﹐民財用傷﹐貪如碩鼠﹐墮號鵜梁﹐匪鳶匪鮪﹐或潛或翔。至於暴秦﹐襲冕而狼﹐趙郊坑肉﹐魏野封瘡﹐粵嶺山斷﹐遼海城長﹐驪丘虛地﹐阿房繡墻﹐則是星﹐也﹝亦﹖﹞晻晻而無光。

帝曰﹕亦嘗有明乎﹖

曰﹕有。古有治君﹐曰堯與禹。敬時命官﹐以民爲主。民知樂生﹐鼓腹歌舞。次逮成湯﹐視民如傷。一夫不獲﹐如己納隍。周之文武﹐迄於成康。道徳浹洽﹐禮義興行。刑措不用﹐至於百齡。則是星﹐亦嘗煒燁而晶熒。

帝曰﹕宜乎。自此不復有光矣﹖

曰﹕有。昔秦籙不久﹐上天悔亡。乃命髙祖﹐匹夫奮張。一洗世亂﹐惠綏四方。化其姦宄﹐約以三章。及我文景﹐恭儉淳朴。隠卹賑周﹐徳澤甚渥。太倉積紅腐之粟﹐司農朽不較之索。則是星亦嘗燁燁而灼灼。今﹐陛下﹐承累世之休光﹐翕五福於仰戴﹐坐明堂神明之會﹐據建章珍陸之海﹐臣萬國﹐朝四裔。名王系於祈連﹐宛馬來於天外。致赤鴈駁麃之異物﹐獲寶鼎芝房之珍怪﹐名在百王之上﹐遊悳並五帝之左界﹐而乃晻晻而無光﹐臣臯所以堙郁而未快﹐逡巡而未對也。古訓有言曰﹕民猶水也。可以載舟﹐可以覆舟。

言未及休﹐命蓋陳鉤﹐寢不得寐﹐三起問籌。翌旦﹐坐明光殿﹐封富民侯。

壯觀賦

米元章登北山之宇﹐徘徊四顧﹐慨然而嘆曰﹕

壯哉﹗江山之觀也。開辟夐古﹐逖哉邈矣。帝徳所被﹐北幽南趾。王功未宣﹐六合阻異。明翳視其消長﹐來叛從而間起。去古無章﹐水濱莫委﹐比世可悼。晉裂漢耄﹐披蓁芟莽﹐且代且盜。

豈地具而天設﹐特資獪而附暴者乎﹖乃物偶然而人乘以智巧爾﹗

若夫﹐眞符秉中﹐萬派朝宗。稽顙納質﹐不黷兵鋒。版圖入而地合﹐氛祲明其大同。遠琛近賈﹐千里不風﹐鑑湛一色﹐折葦可通。其或﹐弱吹砌鱗﹐疾颷湧山﹐九地出沒﹐千峯上攢﹐如嶺並亙﹐連云俱還﹐長鯨齒巨﹐天吳腹斑﹐閏運未旣﹐生民道艱﹐宜乎﹖曹郎托詞以按甲﹐怫郁而永嘆也。

吾每登是宇﹐覽是土﹐當日杲﹐天淸嵐﹐開練布﹐邀太平。君子﹐引吳醇﹐舞越女﹐破千歲之長憂﹐擲森然之萬古。有杞初登﹐由儀再旅﹐至甚醉而乃去也。

登黃鶴臺下臨金山賦

余登黃鶴之髙臺﹐臨紫金之奇岫。下風輪以盤根﹐中百川而露秀。抱羣山之勝勢﹐儼化城之寶構。二塔立而角具﹐五洲落而珠斗。幽怪集而洪鐘舉﹐梵侶萃而香積奏。泛海濤以出像﹐過龍宮而一嗅。水府明威以護法﹐神龍降光於祕咒。航冥陽之津塗﹐會四海之奔走。其或浮玊﹝金山之名﹞掩霧﹐石簰落潮﹐倒洪流而夜響﹔援淡墨其難描。靈鼉屹乎波起﹐天花雨而仙遨。有時﹐江練夜白﹐秋淸月髙。冰壺無底﹐下徹秋毫。吾嘗中■﹝氵霝﹞弭檝﹐寒露泫袍﹐追誇父以逐日﹐呼龍伯以連鰲﹐得長鯨而可跨﹐或拔劍以逐蛟。吾方老丹徒﹐此戲卒未艾也。每回輿玆臺﹐招酒侶﹐命文毫﹐劇太平藻飾之談﹐以窮年而逍遙也。

天馬賦﹝並序﹞

髙公繪君素﹐家有「唐韓幹圖於闐所進黃馬」一軸。馬翹舉雄傑﹐余感今無此馬﹐故作賦云。

方唐牧之至盛﹐有天骨之超俊﹐勒四十萬之數﹐而隨方以分色焉﹐此馬居其中以爲鎭。目星角而電發﹐蹄踠踣以風迅。鬐龍顒以孤起﹐耳鳳聳而雙峻。翠華建而出步﹐閶闔下而輕噴。低駑羣而不嘶﹐橫秋風以獨韻。若夫﹐躍溪舒急﹐冒絮徵叛。直突則建徳項縶﹐橫馳則世充領斷。皆絕材以比徳﹐敢伺蹶而致吝。豈肯浪逐苜蓿之坡﹐蓋當下視八方之駿。髙標雄跨而獅子攘獰﹐逸气下衰而照夜矜穩。於是﹐風靡格頺﹐色妙才駘﹐入仗不動﹐終日如壞。乃得玊爲銜飾﹐繡作鞍儓﹝臺﹖﹞﹐棗秣粟豢﹐肉脹筋埋﹐其報徳也。蓋不如﹐偸盧噬盜﹐策蹇勝柴。鑄黃蝸而吐水﹐畫白澤以除災。但覺﹐駞埀就節﹐鼠伏防猜。怒𨿽甚厲﹐馴號斯諧。誓俛首以畢世﹐未伏櫪以興懷。嗟乎﹗所謂英風頓盡﹐冗仗髙排。若不市駿骨致龍媒如此馬者﹐一旦天子﹐巡朔方﹐升喬嶽﹐掃四塞之塵﹐校岐陽之獵﹐則飛黃騕褭﹐躡雲追電﹐何所從而遽來﹖﹗

蠶賦﹝新添。見英光堂帖。或云非公所作。俟考。﹞

裏有織婦﹐蓍簪葛帔﹐顏色憔悴﹐喟然而讓於蠶曰﹕

予女工也。惟化治絲枲是司﹐惟服勤組紃是力。

世受蠶事﹐以蕃天財。

爾之未生﹐我則浴爾種以俟化﹔

爾之旣育﹐我則飭其器以祇事。

爾食有節﹐我則采柔桑以薦焉﹔

爾處不慁﹐我則佴溫室以養焉。

爾﹐惟有神﹐我則蠲其祀而未嘗瀆也﹔

爾﹐惟欲蠒﹐我則趣其具而不敢慢也。

爾欲顯素絲之潔﹐我則具繰盆﹐繹器以奉之﹔

爾欲布幅利之徳﹐我則操鳴機﹐宻杼以成之。

春夏之勤﹐則髮蓬不及膏﹔

秋冬之織﹐則手胝無所代。

予之於子﹐可謂殫其力矣。

今天下﹐文繡被墻宇﹐予卒歲無褐。緹帛飾犬馬﹐予終身卹緯。寧我未究其術﹐將爾忘力於我耶﹖

蠶應之曰﹕

嘻﹗予𨿽微生﹐亦稟元气﹐上符龍精﹐下同馬類。

昔在上世﹐寢皮食肉﹐未知爲冠冕衣裳之等也﹐未知禦雪霜風雨之具也。

當斯之時﹐余得與蠕動之儔﹐相忘於生生之域。蠢然無見豢之樂﹐熙然無就烹之苦。

自大道旣隱﹐聖人成能。

先蠶氏﹐利我之生﹐蕃我以術。因絲以代毳﹐因帛以易韋。幼者不寒﹐老者不病。

自是﹐民患弭而餘生殘矣。

然自五帝以降﹐𨿽天子之後﹐不敢加尊於我。

每歳命元日﹐親率嬪禦﹐祀於北郊﹐築宮臨川﹐獻蠒成服。

非天地宗廟﹐黼黻無所備。非禮樂車服﹐旗常無所設。非馭祀﹐無制幣﹔非聘賢﹐無束帛。

至纎至悉﹐衣被萬物。女子無貴賤﹐皆盡心於蠶。

是以四海之大﹐億民之眾﹐無遊手而有餘帛矣。

秦漢而下﹕

本揺末蕩﹐樹奢媒﹐以廣君欲。開利塗﹐以窮民力。雲錦霧縠之巧歲變﹐霜綃冰紈之名日出。

親桑之禮頹於上﹐災身之服流於下。

倡人嬖妾被後飾者﹐以千計﹔桀民大賈僭君服者﹐蓋百數。

一室禦績而千屋埀繒﹐十人漂絮而萬夫挾纊。

𨿽使蠶被於野﹐繭盈於車﹐朝收暮成﹐猶不能給。

況役少以奉眾﹐破實而爲華哉﹖

方且規規然﹐重商人衣絲之條﹐罷齊宮貢服之職。衣弋綈以示儉﹐襲大練以去華。

是猶﹕捧凷堙尾閭之深﹔覆桮救昆侖之烈。

波騖風動﹐誰能禦之﹖

由斯以言﹐則子之功﹐非欲厚古而薄今﹐時之異也。子之織﹐非欲嗇身以侈﹐物化使然也。

二者交墜於道﹐奚獨怨我哉﹖

且古姜嫄﹑太姒﹐皆執子之勤﹐今欲以一已之勞而讓我過矣﹐

於是﹐織婦不能詰﹐而終身寒——云。

○楚辭一首

壯觀﹝壯觀在眞州城北原上﹞

臨南山猗﹐陟北岵﹐撫壯勝猗﹐遺萬古。

漫漫蒼蒼穹無所﹐奕奕嶪嶪蹤奇度。

逶迆猗前徵﹐盤礡猗後駐。

奮迅猗奔駛﹐卻約猗畔顧。

環旋猗抱捲﹐引伸猗就旅。

霧釋猗離掩﹐雲乘猗呼舉。

暸暸猗蟾輝﹐悒悒猗蒸雨。

鬱鬱猗陽春﹐莽莽猗玉露。

爚爚猗午停﹐翳翳猗酉去。

領吾儕猗並輿步﹐卻飛仙猗不遐慕。

﹝闕﹞﹐其形猗久何苦。

便莫便猗遵坦路﹐適莫適猗破心阻。

樂莫樂猗頻會過﹐莫莞藤猗擷芳藇。卷二

○古詩上

漣漪瑞墨堂書

陟巘不自期﹐孤云掛松頂。一揖不相期﹐飛去無畱影。云已去﹐泉更長﹐雲泉畢世友﹐相得每相忘。

晉陵龍掛行

萬聲齊呼一聲嚇﹐東望蒼旻兩龍掛。浩浩隨云百川倒﹐隱隱雷車千兩駕。疲農望天手加顙﹐怕歉求丰心惘惘。老龍甲坼血流莽﹐取水𨿽多旱彌廣。暴尫囚魃精誠微﹐赫赫炎曦一輪榜。

題巨然海野圖

江郊海野坡陁闊﹐林遠煙疏淡天末。抨分蓁町暮潮發﹐星列漁鄕夜梁活。關荊大圖矜秀拔﹐取巧施工不眞絕。意全萬象無不括﹐維摩老筆巨然奪。橋旁忽覺來人物﹐接■﹝罒上離下﹞肯更圖牛羯。淵渟浪洑開龍闕﹐汨入■﹝氵韲﹞翻下鯨吷。楠盤疑是少陵宅﹐蘆深恐有詹何客。黃塵蔽天歸興結﹐時向虛齋一開滌。

東坡居士作水陸於金山相招足瘡不能往作此以寄之

久陰障奪佳山川﹐長瀾四溢魚龍淵。眾看李郭渡浮玉﹐晴風掃出淸明天。頗聞妙力開大施﹐足病不列諸方仙。想應蒼壁有垂露﹐照水百怪愁寒煙。

明月歌二首

髙髙疑夜夜色捲﹐八荒更無纎云屯。冰輪直壓巨鰲首﹐東海萬里齊崩奔。仰觀左右毛骨竦﹐徐掃澄煙攝羣動。寥泬初疑玉兔跳﹐銀潢更恐金波湧。兒童爭指桂枝好﹐遊人不厭嫦娥老。苦畱淸景拂疏星﹐要與羲和接昏曉。光到長門知不知﹐猶勝關山人未歸。淸風著我生雙翼﹐來作蟾宮變化飛。

姮娥竊藥爲飛仙﹐夜食丹霞淩紫煙。瞥開銀碧排翠鈿﹐信手拂掠新妝妍。蛾眉點出爭嬋娟﹐皎然嬌額臨風前。佳人再拜心拳拳﹐多生端有好姻緣。掀云直指烏號懸﹐下射萬頃楊花氈。南飛驚鵲殊可憐﹐北堂人冷空無眠。彩霞欲制舞衣揎﹐水精梳插籠鬢蟬。方諸滴瀝生流泉﹐老蚌呼吸凝芳鮮。誰家破鏡飛上天﹐滿林玉玦相勾連。多情應照載花船﹐無窮解趂尋春鞭。蓂莢自與桂華偏﹐駒隙誰爭白黑先。斯須幾望摶淸圓﹐白毫宛轉吞大千。纎埃不隔知無邊﹐蘂宮可掬疑深穿。瓊華隨步翻繡筵﹐琉璃倒海傾長川。買來曾不用一錢﹐笙歌醉賞須年年。

菱溪石

長虹潛貫幽巖窟﹐綠煙更染秋波骨。不容俗眼覘神功﹐只向菱溪作靈物。少室仙人領一麾﹐至誠發徧山中奇。雄雌亭亭兩挺出﹐宛若碧玉含春漪。朱欄碧甃拱山麓﹐翠霧丹霞掩幽谷。能將膚寸起淸泉﹐幾見峯前春雨足。邇來新飾紫微宮﹐奇詭搜索林巒空。五色磊磊可補缺﹐三品往往慚収功。紫衣使者禦天敕﹐肯教閟此蒼苔色。菱溪脫迹飛上天﹐回看幽谷空雲煙。

僧捨假山

秦鞭驅玉峯髙愛攙天碧﹐過眼云關無處覓。才將呀豁向疏窗﹐已見峯稜翻瘦脊。明月照出溪中水﹐淸風掃徧巖邊石。懸崖絕磴疑可擥﹐白露蒼煙俱咫尺。天陰未徹山陰寒﹐雨聲欲絕泉聲幹。須知物理有眞妄﹐豈識道眼無殊觀。萬象森嚴掌握內﹐大塊俯仰毫芒間。抽身更洗淸淨足﹐探歷幽深非所難。山僧作山眞有以﹐詩人吟詩從此始。意教妙手發天慳﹐戲取神功當眾羙。君不見浣花野老﹐深結廬白鹽赤甲。龍虎趨淸吟醉賞﹐左右足當時應笑。

智衲艸書

人愛老張書已顚﹐我知醉素心通天。筆鋒捲起三峽水﹐墨色染徧萬壑泉。興來颯颯吼風雨﹐落紙往往翻雲煙。怒蛟狂虺忽驚走﹐滿手黑電爭回旋。人間一日醉夢覺﹐物外萬態涵無邊。使人壯觀不知已﹐脫身直恐淩飛仙。棄筆爲山儻無苦﹐洗墨成池何足數。其來精絕自凝神﹐不在公孫渾脫舞。

芾頓首今日去國之官謹成拙詩上獻相公汲公鈞席下

百尺靑瑯玕﹐浸以萬丈瀾。我欲擷柯梗﹐一蠡酌知難。屢亦爲世難﹐豈不詰其端。嶷嶷呂汲公﹐捧日當碧天。簡直抱一气﹐代理夫何言。有志隆宋業﹐無心崇黨偏。剖璞辧瑉玉﹐披蓁刈蘭蓀。腐儒自束髮﹐口誦六藝言。治亂甚白著﹐用捨豈一賢。明時貴知用﹐自古遲暮年。敢陳必堯舜﹐況時値媧軒。豈徒琢空文﹐文姦籠羣頑。汩沒俗眼順﹐妬疾兒女援。竊取爲利路﹐死棄等艸菅。朝哦不求和﹐暮吟不揭竿。不嘆歲不與﹐惟恐枉所存。願披向龜鑑﹐大叫出肺肝。精誠露皎皎﹐洞徹金石堅。康濟次第見﹐沿革自貫穿。刪除救災法﹐下民不棄田。剔抉經費壅﹐源源如流泉。思豫近習隙﹐不紊出納專。正性以明本﹐捐賞以運邊。攺獘貴無迹﹐移風當有筌。竊邑飽妻子﹐封豕所並肩。法令若束薪﹐不息不敢剸。亦不嘆折腰﹐所嘆志不宣。時乎恍易失﹐髮白悵剛悁。遲遲竟去國﹐凂凂臨長川。此志茍不遂﹐江湖終浩然。

登米老庵呈天啟學士

我居爲江山﹐亦不爲像法。刼火色相空﹐末覺眼界乏。屹然畱西庵﹐使我老境愜。衛公精爽在﹐千古對岌嶪。公來不可作﹐登臨浩相接。

寄題薛紹彭新収錢氏子敬帖

蕭李騃子弟﹐不收慰問帖。妙迹固通神﹐水火土更刼。所存慰問者﹐班班在箱笈。使惡乃神護﹐不然無寸札。自此趣畫相﹐後人眼徒睫。

溪蓮行

廣寒宮女貪遊戲﹐瑩滑琉璃光照地。嫩云才捧出纖腰﹐無數鮫綃擁嬌翠。仙葩姿逞夭姿穠﹐只愛臨溪梳洗慵。太眞艶色禁不得﹐含羞微笑迎秋風。秋風苦惱秋露泣﹐的皪珠璣時寫入。紅凝朱粉緑參差﹐濺濺帬襦煙不濕。初驚王母來瑤池﹐酡顏更醉流霞巵。三千佳麗已羅列﹐爭先鸞鑑勻娥眉。俄見洛神歸洛浦﹐波捲靴紋翠蛟舞。羽車云蓋空紛披﹐碧疉巫峯生暮雨。坐憐吟倚﹝闕﹞靈香﹐多情先斷何人腸。不及鴛鴦與鸂■﹝氵鶒﹞﹐恣穿薄影眠池塘。

蕭閒堂詩﹝並序﹞

四明從事晉陵錢君世京﹐字延叟。過襄陽﹐米芾曰﹕昨送李濟明渡江﹐與汪行之復會蕭閒堂。已徹幕壁﹐間有畫像而題曰「權杭州觀察推官米元章像楊之儀筆楊之傑贊曰『君子之交﹐小人之讎。以人方人﹐叔度宜儔。』」余以袖掩字而問﹕行之﹖曰﹕誰歟行之﹖曰﹕君也。僕爲檢『同气徳友識面』三編﹐無二君名姓。嗚呼﹗古人論世取友﹐況同世哉﹖世復有三君子者『觀文殿學士王公韶﹐字子純』『樞宻直學士劉公庠﹐字希道』知僕﹐竟不識其面﹐選人蔡君肇﹐字天啟﹐於相知間﹐語僕若素心腹者﹐云「得僕於王荊公」。蓋僕於元丰六年﹐赴希道金陵從事之辟﹐會公﹝闕﹞不赴。始識荊公於鐘山。聞公門有數後進﹐喜爭名而相非。又托以長者之言也。如天啟﹐樂道人善者﹐一人而已。僕老矣﹐不知一蔡二楊行﹐能一識其面乎﹖因延叟之語發嘆﹐並記其事於家集中﹐以遺子孫。嗚呼﹗仕開速進之路﹐則世人之邪說大行。紛紛不求已而非人﹐豈其本心實利之誘然﹐今樂善君子一何多耶﹖彼「口不道忠信﹑捷捷而惡人﹑翩翩而自喜﹑黙黙懷姦藏慝﹑竊竊掩人之善﹑呫呫自標置」者﹐得不少悛乎﹖旣序其事因系以。

誰起蕭閒堂﹐圖贊凡醜質。

昧昧豈我思﹐有懷斯士吉。

吾生終不逢﹐二陵已相失。

豢養走四方﹐公卿更絕迹。

向老交漸稀﹐背憎十六七。

丰吾九畹蘭﹐任汝滿地棘。

我豈蕭閒人﹐偶然得空壁。

美哉何方彥﹐精絕入妙筆。

君不愧顧長康﹐取媚桓溫圖九錫。

我不愧孟浩然﹐緩策空山遇摩詰。

前人交道久不紊﹐紛紛白頭多不卒。

嗚呼﹗

紛紛白頭多不卒﹐回首此君應辟易。

發潤州

气就虵須角﹐暌通豕負塗。解衣同俗裸﹐酌水合狂夫。探社新銘禹﹐經韶舊弔虞。據鞍休示壯﹐寡要悔爲儒。爲弔忠遊楚﹐因崇讓過吳。要離葬終近﹐嚴子釣行須。禦晏妻知辱﹐歆膺客自愚。誠修日難掩﹐酰在蚋還趨。和寡方聲越﹐知稀覺道腴。命齊都將相﹐義拙落江湖。南夣應隨雁﹐西風卻背鱸。弓旌今正歇﹐多少定同鳬。

卷三

○古詩下

自漣漪寄薛紹彭

老來書興獨未忘﹐頗得薛老同徜徉。天下有識推鑑定﹐龍宮無術療膏肓。淮風吹戟稀訟牒﹐典客閉閣閒壺漿。迎樹對山風景聚﹐墨池濯硯龜魚藏。珠臺寶气每貫日﹐月觀桂實時飄香。銀淮燭天限織女﹐煙海括地生靈光。儁兒乃是翰墨侶﹐俠竹不使輿衛將。象管鈿軸映瑞錦﹐玉鱗棐幾鋪云肪。依依煙華動勃郁﹐矯矯龍蛇起混茫。持此以爲風月伴﹐四時之樂樂未央。部刺不糾翰墨病﹐聖恩養在林泉鄕。風沙漲天烏帽客﹐胡不東來從北荒。

寄薛紹彭

歐怪禇妍不自持﹐猶能半蹈古人規。公權醜怪惡札祖﹐從玆古法蕩無遺。張顚與栁頗同罪﹐鼓吹俗子起亂離。懷素猲獠小解事﹐僅趨平淡如盲醫。可憐智永研空臼﹐去本一步呈千媸。﹝法帖所載可見﹞已矣此生爲此困﹐有口能談手不隨。誰云心存乃筆到﹐天工自是祕精微。二王之前有髙古﹐有志欲購無髙貲。殷勤分語薛紹彭﹐散金購取重跋題。

硾越竹學書作詩寄薛紹彭劉涇

越竹萬杵如金版﹐安用杭油與池繭。髙壓巴郡烏絲欄﹐平欺澤國淸華練。老無他物適心目﹐天使殘年同筆硯。圖書滿室翰墨香﹐劉薛何時眼中見。

劉涇收得梁武像見報余時在漣漪答以詩

劉郎收畫早﹝闕﹞卑﹐折枝花艸首徐熈。十年之後始聞道﹐取吾韓戴爲神奇。邇來白首進道奧﹐學者信有髓與皮。始知什襲但遮壁﹐牛馬祇可裹敝帷。峩峩太平老寺主﹐白紗冒首無冠蕤。武士後列肅大劍﹐宮女旁侍顰修眉。神淸眸子知寡欲﹐齒露唇反法定饑。世人覩服似摩詰﹐不識六朝居士衣。後人勿輒亂唐突﹐梁時筆法了可知。劉子見之必再拜﹐曹盧何物望藩籬。本當第一品天下﹐卻緣顧筆在漣漪。

劉涇新收唐絹本蘭亭作詩詢之

劉郎無物可縈心﹐沈迷殘縑與斷簡。求新不獲狂時發﹐自謂下取且謾眼。猗嗟斯人今實尠﹐我欲從之官有限。何時大叫劉子前﹐跽閱墨皇三復返。

題蘇之孟家薛稷二鶴

遼海來稀顧螻蟻﹐仰霄孤唳畱淸耳。從容雅步在庭除﹐浩蕩閒心存萬里。乘軒未失入佳談﹐寫眞不妄傳詩史。好藝心靈自不凡﹐臭穢功名皆一戲。武功中令應天人﹐束髮遼陽侍帝宸。連城照乘不稱寶﹐黃圖孔詠悉珍具。百靈生我欲公起﹐九原蕭蕭松薿薿。得公遺物非不多﹐覩物懷賢心不已。

題唐摹子敬範新婦帖三首

貞觀欵書丈二紙﹐不許兒奇專父美。何爲寥寥寶是似﹐遭亂眞兼歸﹝闕﹞水。千年誰人能繼趾﹐不自名家殊未智。嗟爾方來眼須洗﹐玊躞金題半歸米。

云物龍蛇森動紙﹐父子王家眞濟美。張翼小兒寧近似﹐滄溟浩對蹄涔水。騰蛇無足蜈多趾﹐以假易眞信用智。龜澼𨿽多手屢洗﹐捲不生毛誰似米。

直裂紋勻眞古紙﹐跋印多時俗眼美。誠懸尙復誤疑似﹐有渭方能辧涇水。眞僞頭面拳趺趾﹐久假中分辧愚智。寶軸時開心一洗﹐百氏何人傳至米。

甘露歌呈畱守門下侍郎

太微淵黙嚴不動﹐斗爲其車運中央。四序回旋變造化﹐一杓直指無偏旁。柄臣比之號八柱﹐一柱難闕各有當。紹聖元年圖舊徳﹐更公玊麟使過國。屹然山立天子重﹐列作八柱扶天極。天極尊嚴物有道﹐不減不溢常不忒。均勞於外天闕柱﹐至今朝廷虛衮舄。皇皇辟君明如日﹐安用動威偃禾木。表以甘露太和液﹐飲太液﹐親壽益公難老﹐歸致太平萬物好。

題永徽中所橅《蘭亭敍》﹐永徽去貞觀不遠﹐得眞爲最

永和九年暮春月﹐內史山陰幽興發。羣賢題詠無足珍﹐敍引抽毫取奇札。好之寫來終不如﹐神助畱爲後世法。二十八行三百字﹐模寫𨿽多誰定似。昭陵竟發不知歸﹐尙有異形終可倚。彥遠記模不記褚﹐要錄班班有名氏。後生有得苦求髙﹐俗說紛紛那有是。

太師行寄王太史彥舟

太師大源環賜第﹐自榜回鸞鴉雀避。好賢嗜古富圖書﹐玊軸牙籖捧珠翠。歌舞陳前慰俗人﹐不傾玊瀝發銀縢。王郎十八魁天下﹐招延客同貴客星。末出東晉十三帖﹐此第十一石蘊瓊。絹標間是褚公寫﹐誤以右軍標題謝。我時指出一座驚﹐精神煥起光相射。磨墨要余定等差﹐謝公郁勃冠煙華。當時傾笈換不得﹐歸來嘔血目生花。十五年間兩到國﹐朱門如舊無髙牙。帖歸翰長以姻媾﹐忽然陳前興健嗟。開元璽封尋復出﹐永存珍祕相王涯。翰林印著建中歲﹐王謝炎靈傳更貴。副車侍中王貽永﹐出徵不貨收文藝。太常借模眞卻還﹐吝惜入版餘皆棄。芳林鬻第書有行﹐次入太師重姓李。我識翰長自布衣﹐論文寫字不相非。知己酷好輟己好﹐惠然發篋手見歸。謝安談笑康江左﹐物外人標沒兩大。子敬合書只後批﹐天才物望都無那。治亂悠悠八百年﹐人隆偶聚散亦遄。兵火水土不隨刼﹐端使米老鋪案間。我生辛卯兩丙運﹐今歲步辛月亦然。丙申時宜辛丑日﹐此帖忽至庸非天。臨風浩思王仲寶﹐江南宰相只謝安。

天雞

天雞一叫凡雞和﹐戢戢萬靈驚起坐。智驅欲使心機大﹐狗茍蠅營冀人墮。沈沈夜色還東起﹐身伏氈莞機暫止。昧昧萬殊俱黙契﹐窮達於君寧智理。

答薛紹彭寄書

世言米薛或薛米﹐猶言弟兄與兄弟。四海論年我不卑﹐品定多應定如是。

答郭純老祕校贈杖

銀蟾倒掛揺淸暉﹐當中桂子初低垂。飛空已歷萬古盡﹐下照不使秋毫欺。轉盼冰輪湧東海﹐長天一派成璢璃。栽培不畏雪霜苦﹐剪拂豈容刀斧爲。明河無聲駕飛葉﹐紫府有陌馳修枝。姮娥愛惜日已久﹐玊階亦貴秋風吹。寧論匠石可斵削﹐還恐風雷還出治。列眞洞府祕不得﹐紫微宮闕藏其私。金童來授玊女捧﹐投之寶篋那能窺。每當方士脫方骨﹐賜予一根朝帝墀。入手旣覺袨服羽﹐照人端不羞朝曦。乃知不是風塵物﹐握出風塵眞所宜。邇來地不愛此寶﹐名喧東魯誇珍奇。千金欲易不可得﹐橫紋錯落靑絲披。胡爲夫子遠寄我﹐意以華豪驚絳帷。低頭拜賜亦已厚﹐我欲效報君須知。三年大聘獵英俊﹐捫膺吐气生虹蜺。揉籃彩服俯可取﹐攜將直上靑雲梯。翺翔歡呼起拜舞﹐仰瞻日彩生堯眉。雞人忽報洞天曉﹐看取飛升變化時。

攬秀亭

羣峯矯矯蛟龍顚﹐衝波鼓鬛方回旋。排空刻削萬仞碧﹐秀色直上干雲天。地形天巧世莫測﹐揷出怪變知何年。傍驚列翠不入手﹐擬將瘦瘠束差肩。何人髙致得入手﹐擇奇結構當其前。丹甍繡桷麗朝日﹐綺疏藻井揺非煙。蔥蒼數里拂巾被﹐蓊郁眾木臨書筵。開扉割得曉光瑩﹐繞榻飛來佳气鮮。乘閒超忽不知已﹐徒覺四顧淸無邊。毫眉主人曵芒履﹐策杖欲作商宮仙。犀尊蕩漾瀉醇醴﹐招賓集醉秋風蓮。蓮蕐菡萏翠的皪﹐皎月照耀爭嬋娟。金絲鏘戞亂兩耳﹐醉倒三百黃金■﹝舟召﹞。風流不見謝太守﹐昭亭朗賦磨新鐫。放傲豈如王逸少﹐蘭亭艸聖窺天全。才華墨妙古已遠﹐只今惟有空山川。孰若開編樂敎子﹐坐使發策驚前賢。還當操筆俯欄楯﹐試與采掇供詩篇。

元佑辛未上元後一日﹐同﹝闕﹞文之劉瑞邁﹑章縱矩遊浮玊

近臈昔夾衣﹐入春今重裘。天運亦已廣﹐四時或不周。張燈兒戲歇﹐發興在滄洲。玆山通玄府﹐瑤壇帝曾遊。荷衣可薦藻﹐神淸不沈牛。厭俗入喧亂﹐風波屢爲憂。昨夕淨名天﹐結客湧不畱。一唈寄心契﹐江澄客漾舟。冰磴若見拒﹐寒莢如有愁。大塊欲動蟄﹐陰壑尙潛虯。重賞定誰與﹐春光正和柔。臨曠攝北若﹐持環結東流。臥石帶白雲﹐勒崖托千秋。焦公心賞佳﹐掃迹願相投。分山飛鳥爭﹐劃水遊鱗讎。借我一錫地﹐爲公瓢掛頭。

硯山﹝有序﹞

九江有奇石﹐趺岱而嵩頭。巨靈藐一擘﹐嶕峣憶三休。屹嶫稟異質﹐嶒嶝誰刻鏤。﹝石十二﹐面十峯﹞百疉天巧盡﹐九盤猿未愁。陽壁宜產芝﹐陰崖諒潛虯。危顚方壇結﹐玊祕金泥修。垂手探杲日﹐朱輪運滄洲。一塵具一界﹐妙喜非難求。心欲躡赤霄﹐八極皆部婁。﹝借﹞況玆對像物﹐其致一揆收。啑啑分別子﹐交戈舂其喉。

讀杜甫集

少陵平生饑﹐乃以醉飽死。惜哉斯人窮﹐四海無寄趾。後傳水仙召﹐牛渚花相比。神怪反愛才﹐時人乃封豕。遺文何崛奇﹐岱輿載屓贔。貫穿破九流﹐突兀撐一气。自嘆萬古名﹐寂寞身後事。此老皇皇心﹐懸鶉破無裏。我行自嘉禾﹐欹臥一蓬底。烈曦畏俄中﹐開卷爲磨洗。

棲雲閣

云出救世旱﹐澤浹云尋歸。入石了不見﹐丰功已如遺。龍騫薦復起﹐抱石明幽姿。云乎無定所﹐隱者當何棲。

過虎關

憑軾下虎關﹐揚舲下淸洛。川神祕幽姿﹐靈介破大朴。壯哉河山固﹐皆是大禹鑿。舟人歌大禹﹐水怪不敢作。功宣欲萬祀﹐人望只如昨。短哦復長詠﹐豪舉亦哀噱。夢寐三川勝﹐使事少行樂。無雨洗嵩少﹐春煙淡寥廓。

答紹彭書來論晉帖誤字

何必識難字﹐辛苦效揚雄。自古寫字人﹐用字或不通。要之皆一戲﹐不當問拙工。意足我自足﹐放筆一戲空。

庖丁解牛刀

庖丁解牛刀﹐無厚入有間。以此交世故﹐了不見後患。柰何觸褊心﹐忿气益滋蔓。是非錯相干﹐惡成那及諫。智者善持已﹐頗覺操修辧。此道固不遠﹐可約亦可散。黃帝本齋心﹐斯民卽晏粲。

甘露作呈夷曠﹝新添。見英光堂帖﹞

欲雨气不透﹐庭梧有棲煙。回首望北固﹐雲藏淨名天。呼童速具輿﹐憑髙覽山川。隠見豈不好﹐開霽景固全。須臾剛風流﹐湛湛淸露圓。歸途知有伴﹐華月上丹淵。

夜登鑑﹐遠觀江南野燒作﹝新添。見英光堂帖﹞

君不見紅旗一卷無奔北﹐龍驤將軍初下蜀。又不見天兵十萬領藩曹﹐百丈靈旗照江國。髙樓夜登有鑑賞﹐江南野燒深山谷。烈勢已覺逼南辰﹐龍蛇膏血如爆竹。故應玊石俱被焚﹐老樵拾炭投斧斤。長松巨梓中大廈﹐一隨烈焰同塵埃。人言木自爲風戞﹐木中生火自焚爇。欲知利害日相磨﹐此火害人尢慘熱。

不應武康淸溪之檄端居。卽事呈淮陽建昌二太守﹑辰溪監郡三公﹝芾上新添。見英光堂帖﹞

祕篋大開千古到﹐雪圖小掛滿堂寒。墨濃員嶠峯孤起﹐枕冷燕山玊一團。圓扇古人蟬雀意﹐淸風四海弟兄歡。閉關不來謝勤客﹐畏暑非緣懶作官。鳬脛欲長寧可益﹐蜩枝求足已能胖。有時驚覺神瀵夢﹐北裏新聲舞翠鸞。

獄空行上獻府公朝奉麾下漣水令米芾皇恐﹝新添。見英光堂帖﹞

楚州五邑口百萬﹐擾靜盡系太守公。政由吏人民乃擾﹐政由太守民气通。安土樂生善民欲﹐惡民惟欲與吏同。太守無能不戢吏﹐精力不給吏乃庸。兩獄百間塞有罪﹐有耳未聞一日空。晉昌唐公名世後﹐淸風素節爲時宗。五更三點運精思﹐眾人安寢吏計窮。百姓小妄赦不罪﹐庶幾小屈能自致。五邑來者初亦彚﹐久而官悚吏皆畏。𨿽欲呼之亦不至﹐乃知獄空空有理。百萬無寃無枉吏﹐來者迎刃無畱滯。赦來兩獄久無事﹐太守政聲旣如此。亷車旁午目所備﹐胡不剡章上天子。追風早來促公起﹐去入省闈或使指。吏皆欲去民欲畱﹐我祝公去豈同吏﹐長阪大車程萬里。

壯觀二首﹝新添。見英光堂帖﹞

壯觀二首﹕無涯小智壯營營﹐昔昔浮生夢數驚。重到白沙登壯觀﹐江湖醉眼暫揩明。

夢寐中間得鹿時﹐孔軒如在定能知。江山勝處頻傾酒﹐我是當年謝客兒。

壯觀後詩

同二公遊壯觀﹐上呈府公工部﹝新添。見英光堂帖﹞

壯觀不到俄四期﹐叮嚀老思模雄奇。羣山勢活各奔走﹐大川气斂合眾離。蒼嵚畱雪玊刻巧﹐碧落靜滑紅輪馳。寒潮不生九澤凍﹐行膠與子約再來。

龍眞行爲天章待制﹐林公跋書云「祕府右軍書一卷。有一龍形眞字印」﹐故作﹝新添。見羣玊堂帖﹞

龍形眞字蕓香裏﹐伏日道山聊一啟。媼來鵝去已千年﹐莫像癡兒收蠟紙。蕭衍老翁食無肉﹐錦質繡章能獨侈。不知刼火付寃家﹐卻誤頑仙求令史。文皇有金無鑑目﹐賴取穹官齊押尾。徐生小黠辧茅檐﹐不道天眞難力致。晚薄功名歸一戲﹐一奩尢勝三公貴。牡丹不語人能醉﹐墨光覺勝朱鉛媚。與身俱生無術治﹐又染膏肓劉巨濟。﹝芾自命此書爲跋尾書惟題於家眞迹不寫以遺人﹞

催租﹝新添。見英光堂帖﹞

一司日日下賑濟﹐一司旦旦催租稅。單杖請出三抄納﹐﹝敝邑以身當夏稅之責不令受賑時催﹞百姓眼中聊一視。白頭縣令受薄祿﹐不敢鞭笞怒上帝。救民無術告朝廷﹐監廟東歸早相乞。

海嶽庵雜詩﹝新添。見英光堂帖﹞

仲若呼不聞﹐孝然叫不應。東海滚底浪﹐南山入云徑。西南嵯峨者﹐起復巧相競。火輪激剛風﹐倒化紫金境。枕石不知冷﹐鼓腹歌更迥。

文殊

見聞如夢幻﹐三界若空鏡。復使翳根除﹐塵消覺圓淨。

吳侍禁緑野亭

楚江倒水天上來﹐吳山削玊靑崔嵬。飛流欲截眾峯險﹐揮手可擘煙雲開。危亭據此掲佳麗﹐斵出榱桷超層臺。憑空直喜縱髙舉﹐下瞰愈覺心悠哉。曠野萬頃正入眼﹐虛亭四坐無纎埃。淺黛低潑弱栁色﹐紅粉正抹秋蓮腮。好音終日自多興﹐美景變態誰能裁。主人與客窮賞心﹐羅榼更擲神仙杯。歌珠舞雪不知已﹐何妨邀月聊徘徊。時來孰肯趣眞隱﹐寄語沮溺無嫌猜。

賞心亭晚望

晴新山色黛﹐風縱蘆花白。盡日倚欄幹﹐寒宵低細月。

雜詠

贈我白毫筆﹐報以木蘭酒。我書將示誰﹐汝筆稱我手。

卷四

○律詩上

甘露寺﹝有序﹞

甘露寺壁有張僧繇「四菩薩」﹑吳道子「行腳僧」。元符末﹐一旦爲火所焚﹐六朝遺物掃地。李衛公祠手植檜亦焚蕩。寺故重重金碧﹐參差多景﹐樓面山背江﹐爲天下甲觀。五城十二樓﹐不過也。今所存惟衛公鎗塔﹑米老庵三間。作詩悼之云。

色攺重重構﹐春歸戶戶嵐。槎浮龍委骨﹐畫失獸遺耽。神護衛公塔﹐天畱米老庵。栢梁終厭勝﹐會副越人談。

題麟鳳碑

非篆非科璞已雕﹐形容振振與蕭蕭。曾因忠厚思周徳﹐坐想吁謨覽舜韶。漢徳已衰還應孽﹐魯邦旣弱不爲妖。虛齋自是驚人玩﹐不勝雄狐逐怒鵰。

題南昌縣君臨偃竹

偃蹇宜如季﹐揮毫已逼翁。衛書無曲妙﹐琰慧有遺工。乍睹虯爲物﹐初披颯有風。顧藏維謹鑰﹐化去或難窮。

詩送吳丈賓州使君元丰己丑長沙掾捨眞禧道館人

萬里相分又一時﹐憐君身世半差池。老來猶得安城守﹐夜召尙淹宣室思。越嶺寒橫迎吏謁﹐荊雲暮合燕歸遲。江湖還送天涯客﹐憔悴江湖更別離。

送大夫孫公鎭東陽

照地幹旄十丈長﹐大皇孫子守東陽。吳濤捲海銀爲幔﹐郢雪飛英錦作章。無事笙簫開客館﹐有情山水聚衙牀。樓中惡語須磨鏟﹐盡把新題換沈郎。

蘇東坡挽詩五首﹝有序﹞

辛巳中秋﹐聞東坡老以七月二十八日畢此世。季夏相值白沙東園﹐云「羅浮嘗見赤猿﹐後數入夢。」

方瞳正碧貌如圭﹐六月相逢萬里歸。口不談時經噩夢﹐心常懷蜀俟秋衣。可憐眾熱偏能捨﹐自是登眞限莫違。書到鄕人望還捨﹐晉陵玄鶴已孤飛。﹝梓路使者薛道祖書來云﹝鄕人父老望公歸也﹞

淋漓十幅艸兼眞﹐玊立如山老健身。夢裏赤猿眞月紀﹐興前白鳳似年辰。將尋賀監船虛返﹐﹝余約上計回過公﹞欲近要離烈可親。忍死來還天有意﹐免稱聖代殺文人。

小冠白■﹝疊毛﹞步東園﹐原是靑城欲度仙。六合著名猶似窄﹐八周禦魅訖能還。道如韓子頻離世﹐文比歐公復並年。我不銜恩畏淸議﹐束芻難致淚潛然。

平生出處不同塵﹐

末路相知太息頻。

力疾來辭如永訣﹐﹝公別於眞閘屋下﹐曰「待不來﹐竊恐眞州人道『放著天下第一等人米元章不別而去也』」﹞

古書跋贊許猶新。﹝公立秋日於其子過書中﹐批云謝跋在下懷﹞

荊州旣失三遺老﹐﹝是年蘇子容﹑王正仲皆卒吳﹞

碧落新添幾侍晨。﹝公簡云「相知三十年﹐恨知公不盡。」余答曰「更有知不盡處﹐修楊許之業﹐爲帝宸碧落之遊﹐異時相見乃知也。」今思之﹐皆訣別之語﹞

若誦子虛眞異世﹐

酒傭屍佞是何人。

招魂聽我楚人歌﹐人命由天天柰何。昔感松醪聊墮睫﹐今看麥飯發悲哦。﹝見公送麥飯詩﹞長沙論直終何就﹐北海傷豪忤更多。曾藉南窗逃蘊暑﹐西山松竹不堪過。﹝南窗乃餘西山書院﹞

奉陪洞霄內閣拉殊師﹐剎宿穹窿﹐本公故寺﹐絕類嶽麓﹐感之而作

湘西衣冷榻畱云﹐此夕還如入夣魂。六月薜蘿嗟意欲﹐一生林壑與心論。吳王舊賞今何有﹐惠可餘光宛若存。對榻深堂淸話歇﹐長風快雨洗松門。

浮玊亭﹝一作金山﹞

石赤表雄名﹐三辰出濁淸。江澄天上見﹐鰲負水中行。瑞像浮溟海﹐殊香下玊京。神靈禮金碧﹐梵力度幽明。掲榜訛浮玊﹐荘嚴是化城。壯哉夜潮落﹐入枕百川聲。

紹聖二年﹝闕﹞月十八日觀潮於淛江亭書

怒勢豪聲迸海門﹐州人傳是子胥魂。天排云陣千雷震﹐地捲銀山萬馬奔。髙與月輪參朔望﹐信如壺漏報朝昏。吳爭越戰成何事﹐一曲漁陽過遠村。

山林堂

洗竹延淸景﹐培松衛歲芳。好峯多漾翠﹐嘉卉襲人香。犀玊開書札﹐龍虵起混茫。微風北窗臥﹐眞可上羲皇。

淨名五首

山晚煙棲樹﹐漁収鷺宿沙。曲生初月魄﹐遠淡滿川霞。依靜家如寺﹐遊頻寺是家。何須傳大士﹐芰制著袈裟。

縱目天容曠﹐披襟海共開。山形當檻走﹐云影度江來。世界慚雙足﹐生涯付一杯。橫風多景夢﹐壺領酌泉回。

晨入云隨步﹐宵還月共輿。淸傳供佛飰﹐寒燎隔江漁。市響昏鴉亂﹐林穿列曜疎。殷勤顧景物﹐爲爾老南徐。

厭市衝煙入﹐忘懷對客遲。吟看飛鳥沒﹐坐到夕陽時。

舊對湘西雪﹐遲遲憶故關。水雲資老景﹐吟引謝江山。

除書學博士呈時宰

平生湖海看靑山﹐慣佩笭箵攬轡艱。曉起初馳朱省路﹐霜華慚綴紫宸班。百僚朝處瞻丹陛﹐五色光中望玊顏。浪說書名落人世﹐非公那解徹天關。

送沂州使君納榮歸老

神彊體健頰猶朱﹐犀虎輕拋憶舊廬。明月滿船常伴畫﹐素風傳世莫非書。湧金門外秋長老﹐有美堂前錦不如。預想容觀春色好﹐靈龜舞鶴引安車。

送水丘先生入都

垂虹秋色醉題詩﹐徑及銀濤濯酒巵。雅謔髙談傾國士﹐英風俠气嚇吳兒。五侯倒屣重前席﹐三歲專經卻下帷。早把黃金買嵩少﹐西湖逸客有心期。

送潘景純

五年相遇一行頻﹐笑佩笭箵望塞云。曼倩未應徒爲米﹐仲宣何事樂從軍。開尊共喜身彊健﹐秣馬還驚歲杪分。此別固應尢作惡﹐天涯老去與誰羣。

登棲靈塔

淸露濕衣裳﹐心遐拉大荒。想霓云上見﹐覺蟻蔀中藏。地獻山川祕﹐天開日月光。太阿常耿介﹐未敢暫彷徨。

將行戲呈彥楚彥昭彥舟

沈沈靜境在人寰﹐樓殿蒼巒指顧間。棄汝又成朝北闕﹐杜門安得老西山。金珠有命趨時拙﹐窮達忘懷枉道難。主相聖賢公路啟﹐長裾重曵舊靑氈。

遊山光寺

竹圍松徑晚風淸﹐又入山光寺裏行。一一過僧談舊事﹐遲遲繞壁認題名。仙來石伴懷灰刼﹐鶴語池邊勸後生。三十年間成底事﹐坐叨閒祿是榮身。

江臯晚望

栁外艤舟晚﹐醉餘雙眼醒。水光涵一气﹐星彩動圓靈。炯炯月初上﹐翛翛風更泠。遠山橫秀碧﹐淡墨說吾經。

書壽陽樓柱

披豁雄風至﹐欹眠一夣遲。豪騎八公馬﹐醉擷五香芝。亷老心徒勇﹐梅生語不卑。靑岡何處是﹐猶壯謝家兒。

和王彥舟

混塵慵走俗﹐陟巘喜非期。漠漠江云歇﹐溶溶春水時。陶潛那寄傲﹐惠遠更能詩。吏自成稀闊﹐言歸心尙遲。

揚州作

春風何索寞﹐帶雪入揚州。尙想遺釵雀﹐曾觀上玊鉤。眞同一夢覺﹐坐憶十年遊。邂逅逢孫楚﹐酣歌慰滯畱。

湖守林子中同遊道場

寶剎觸南箕﹐林幽石磴危。雲霞隨履舄﹐魍魎避旌旗。遐寓乘新興﹐深尋據古詩。窪尊勿置酒﹐沆瀣已盈巵。

呈王彥舟

吏日𨿽云冗﹐逢休樂有餘。山林三面勝﹐圖史一齋虛。煉藥驚衰早﹐逢人話索居。傾囊收剡楮﹐待著鹿門書。

奉酬仲微見寄之作

倦遊湖海老侵尋﹐去就何情適契心。一境山林資我懶﹐半年風月爲君吟。辟開暗室成三果﹐選出香巒敵萬金。千里寄聲懷恵好﹐西風正隔洞庭深。

雜詠六首

俠少場中酒作讎﹐不勝杯勺鬢今秋。道言禪語須蔬蓐﹐作意丹陽十日秋。

逶迆一水出苕叢﹐碧底無沙冷照容。獨倚溪橋看風月﹐西山紫翠暮重重。

得官塵土古揚州﹐好客常稀俗客稠。掩簿叱胥無混我﹐冒風踏雪作淸遊。

竹西桑柘暮鴉盤﹐特地霜風滿倦顏。不用使君相料理﹐斷無塵土蔽靑山。

水月光華動不風﹐寒增緑栁露滋松。西山夜色無人管﹐直透疎簾翠一重。

巨艦橫江穏不揺﹐順浮溟漲午時潮。江南晴色山無翳﹐乞與閒人取次描。

垂虹亭

斷雲一片洞庭帆﹐玊破鱸魚金破柑。好作新詩吟景物﹐垂虹秋色滿江南。

去漣水

長日開閒境﹐春風美鼻雷。黃紬依舊暖﹐牙鼓莫相催。

頻於夢中作宮詞何也﹖漫成一首

滿院紅芳減復添﹐淸微風細入重簾。穠香不使朝醒快﹐竟日蠻沈擁繡衫。

別吳方回弟

客星熠熠滑稽雄﹐愛著靑衫自作窮。澤國三年哭不死﹐又拖長袖揖王公。

題李成畫

畫號爲眞理或然﹐悠悠覺夣本同筌。殷勤封向靑山去﹐要識江東李謫仙。

蕭堂書壁

插雲臺榭壓西興﹐笑語風生溽暑淸。誰爲披雲開皓月﹐練翻雪捲看潮生。

題泗濱南山石壁曰第一山

京洛風沙千里還﹐船頭出汴翠屏間。莫論衡霍衝星斗﹐且是東南第一山。

書淮岸艤舟館秀野亭

靑蔥秀野挾銀淮﹐誰把丹楹此地開。我欲臨風取淸曠﹐寄聲魚鳥莫相猜。

寶應道中

蒸云大澤鬥蛟龍﹐五日頑無一點風。十幅快帆飛野水﹐此生亦是小時通。

髙郵卽事二首

髙沙風快走蒼云﹐小艇供鱸摘紫蒓。野泊終朝愛淸景﹐不辜閒祿太平身。

華胥臺上欲臨風﹐萬籟無聲霧郁空。南北二龍乘障起﹐威音爛色正爭雄。

過浯溪

橫逆自干紀﹐唐綱竟不維。可憐徳業淺﹐有愧此碑詞。

瓜州百川浦

西瞻山逾細﹐東望水正茫。楚人投餌處﹐吾肯扣鳴榔。

題嗣濮王蘆雁二首

偃蹇汀眠雁﹐蕭梢風觸蘆。京塵方滿眼﹐速爲喚花奴。

野趣分苕水﹐風光剪鑑湖。塵中不作惡﹐爲有鄴公圖。

題所得蔣氏帖

棐幾延毛子﹐明窗館墨卿。功名皆一戲﹐未覺負生平。

太常二絕﹝新添見羣玊堂帖﹞

塵埃徹腦老侵尋﹐悞入淸流聽八音。魚鳥難馴湖海志﹐岸沙汀竹憶山林。

竹前竹後太常齋﹐風度簫韶識舜諧。博士擁書方徹捲﹐相公上馬報當階。

卷五

○律詩下

新主簿沈機惠碁局

縱橫世路久無猜﹐布刼爭先豈系懷。與我一枰撩萬緒﹐操戈信是逐生來。

求監廟作

竊祿江湖事不攖﹐微祠舊足代深耕。敢爲野史攄幽憤﹐待廣由庚頌太平。

元佑己巳歲﹐維揚後齋﹐爲亳州使君蔣公仲永寫「水竹風淸一夢蘇﹐濤生月破紫甌須﹐滿堂愛客談書畫﹐且展宣王扇暍圖」

小疾翻令吏日閒﹐明窗盡展古書看。何須新句能消暑﹐滿腹風雲六月寒。

贈人

平時語我密湏移﹐我是商丘內不欺。時節因緣翻異論﹐助他笑我見阿彌。

題砂步三首

一株怪石數莖筠﹐明月淸風不系身。石月無痕竹無韻﹐寓軒消息與君陳。

砂步漫皆合﹐松門若抱桴。悠悠揺艇子﹐眞似剡溪圖。

已有扁舟興﹐曾看過剡圖。翻思名手﹝闕﹞﹐誰復費工夫。

題壁

歸來湖上寺﹐頓覺淸有餘。月色何太白﹐照人心肺舒。

致爽軒六首

西北瞻云異﹐東南走貢珍。川華開日月﹐林嶺暗松筠。

北固輕綃外﹐西山淡素中。一天煙雨好﹐未獨愛霜空。

玊斧初驂禦﹐通明暫住居。翛然輕吹度﹐灑落碧華珠。

阿氏金爲屋﹐姮家玊作臺。岱輿憑海立﹐兜率跨雲開。

水口癡雲散﹐林梢愛景還。朝寒無物禦﹐擁鼻對西山。

夕紫堆香豆﹐朝嵐映墨池。客來不須報﹐正是學書時。

呈通判朝奉大夫

不是通侯貴﹐還應貢禹彈。只應好形制﹐自已愧雕殘。

簪代尙誰繼﹐風雲那可看。自曾許持送﹐談笑未嘗幹。

長壽庵詠梅

沈檀應有骨﹐龍麝自薫心。千載吟蘄竹﹐淸雅少知音。

答劉涇

唐滿書奩晉不收﹐卻緣不自信雙眸。發狂爲報豢龍子﹐不怕人稱米薛劉。

送大郎應舉﹝尹仁﹞

天下英才米大郎﹐朝來跨馬入文場。緒餘驚世須魁選﹐歸帶蟾宮桂子香。

春呈彥昭使君陪壯觀之賞

邀賓壯觀不辭寒﹐玊立風神气上干。欲識謝公淸興處﹐千山萬嶺雪漫漫。

寄吳詩客

江上遲畱臈破春﹐好詩時見賈參軍。年來覽逺多新句﹐難附江風與海云。

奉詔書禦軸

目炫五光開﹐云蒸步起雷。不知天近遠﹐親見玊皇來。

詠梅二首

姑射眞人自少羣﹐要親髙節許交君。一臺二妙逢淸賞﹐甘遜佳名得致榮。

江頭盡醉似泥何﹐管領仙姿酒醟多。煙艇兩三橫岸處﹐惜花佇立想淩波。

宿紫極宮

重柯交蔭動塵容﹐蓬閬仙家住水宮。道士神升金闕下﹐天君光降玊虛中。朱鬃筆注超凡籙﹐碧簡書傳避世翁。三夕臨風醒病骨﹐鈞天冉冉夣魂通。

道林

樓閣明丹堊﹐杉松振老髯。僧迎方擁帚﹐茶細旋探檐。

法華臺

坱圠有同色﹐雪深云未開。終南晴夜月﹐髣髴似登臺。

筆

摹畫由來妙手知﹐彩箋落處直疑飛。寸心用盡終須補﹐贏得霜毫禿後歸。

墨

百煉經來老更奇﹐暗中光價自然飛。錦囊手迹長顏色﹐曾是君王乞得歸。

紙

陶泓毛頴陳玄輩﹐同日聲名四海飛。獨有先生索髙價﹐誰人獻賦洛陽歸。

硯

金井寒生一水池﹐讀書窗紙照螢飛。悲歡窮泰尋常共﹐擲破還須匣取歸。

祝壽紀慶申詩

祥雲藹藹擁華筵﹐玊府蓬山見上仙。瓊杯瀲灔祈眉算﹐永薦生申壽八千。

靑山﹝新添。見英光堂帖。次篇過當塗詩同﹞

一園松竹冷陰森﹐猶得桓公嘆可臨。卻匹劉琨看左傳﹐玊壺徒缺誤雄心。

過當塗

鷗鷺依寒水﹐蒹葭靜晚風。煙光秋雨細﹐樹色碧山重。

鑑遠樓

賞心亭上羣山雪﹐三夕丹淵借月華。吟盡江南淸絕趣﹐亟行歸覲紫皇家。

拜書學博士作﹝新添。見英光堂帖﹞

昔夣浮生定是非﹐家山且喜來年歸。扁舟又出欄潮閘﹐出處初心老更違。

研山詩﹝新添。見英光堂帖﹞

山研云初抱﹐奩書客不傳。北窗多異气﹐正對淨名天。

寶月觀﹝新添。見英光堂帖﹞

新創亭觀之盛﹐又非海岱比也。寶月觀﹐用觀風樓﹐基髙出云表。

濁盡塵難掩﹐光分逐露圓。香淸得桂子﹐珠瑩墜花鈿。

槐竹﹝新添。見英光堂帖﹞

槐前竹後午陰繁﹐壺嶺華胥屢往還。雅興欲爲十客具﹐人和端使一身閒。

萬籟﹝新添。見英光堂帖﹞

萬籟寒空響﹐羣山隠映開。遲遲暮鐘裏﹐且喚竹輿來。

杉徑﹝新添。見羣玊堂帖﹞

萬槊森然老更成﹐要將餘韻斗僧淸。道傍誰識淩雲操﹐只有詩人著眼明。

早來堂﹝新添。見羣玊堂帖﹞

山聚詩增思﹐洋寛墨有池。紫金化夕境﹐嵐翠發朝曦。兜率當銅檻﹐蓬壺對蕙帷。平生會心趣﹐歸計豈應遲。

遊湖州

泛泛五湖霜气淸﹐漫漫不辧水天形。𨿽無織女支機石﹐且對姮娥稱客星。

周氏園居

髙花落落照軒明﹐沼水涓涓遶砌聲。靜裏聞香醒倦思﹐雨中無事見閒情。

同官送鱸二首

斑鱗掙鬛玊爲肌﹐夢入松江自可疑。■﹝孛﹞跳金盤催膾手﹐西風正是憶鱸時。

虀黃鯉赤太凡生﹐蒓紫橙靑道不行。暫喜滿盤堆玊臛﹐誤教陳粟傲香秔。

觀雪

月姊封銀界﹐龍君幻玊壺。江南三尺雪﹐人道十年無。

新沼未有水

排檻花爭媚﹐環林石斗蒼。何時瀦淥淨﹐吾欲借藤牀。

淨名作

大球三尺羙無膔﹐素業淸風合立朝。此別何言贈君子﹐讜言忠論好禆堯。

○四言詩

題壁間

水月虛懷﹐煙霞浪迹。但莫憎愛﹐洞然明白。

○長短句

西江月﹝秋興﹞

溪面荷香粲粲﹐林端遠岫靑靑。楚天秋色太多情﹐云卷煙收風定。夜靜冰娥欲上﹐夣回醉眼初醒。玊缾未恥有新聲﹐一曲請君來聽。

菩薩蠻﹝擬古﹞

蒹葭風外煙籠栁﹐數疉遙山眉黛秀。微雨過江來﹐煩襟爲一開。沙邊臨望處﹐紫燕雙飛語。舉酒送飛雲﹐夜涼愁夢頻。

水調歌頭﹝中秋﹞

砧聲送風急﹐蟋蟀思髙秋。我來對景不學﹐宋玊解悲愁。收拾淒涼興況﹐分付樽中醽醁﹐倍覺不勝幽。自有多情處﹐明月掛南樓。悵襟懷﹐橫玊笛﹐韻悠悠。淸時良夜﹐借我此地倒金甌。可愛一天風物﹐徧倚闌干十二﹐宇宙若萍浮。醉困不知醒﹐欹枕臥江流。

漁家傲﹝金山﹞

昔日丹陽行樂裏﹐紫金浮玉臨無地。寶閣化成彌勒世﹐龍宮對﹐時時更有天花墜。浩蕩一天秋水至﹐鯨鯢鼓鬛連天沸。員嶠岱輿更屓贔﹐無根蔕﹐莫教龍伯邦人戲。

醜奴兒﹝見白髮﹞

踟躕山下濡須水。我更委它﹐物阜時和﹐迨暇相逢笑復歌。江湖樓上憑欄久。極目滄波﹐天鑑如磨﹐偏映華簪雪一窩。

滿庭芳

紹聖甲戌暮春與周仁熟試賜茶書此樂章中嶽外史米元章書

雅燕飛觴﹐淸談揮坐﹐使君髙會羣賢。宻云雙鳳﹐初破縷金團。窗外鑪煙自動﹐開瓶試﹐一品香泉。輕濤起﹐香生玊麈﹐雪濺紫甌圓。

嬌鬟﹐宜羙盼。雙擎翠袖﹐穩步金蓮。坐中客翻愁﹐酒醒歌闌。點上紗籠畫燭﹐花驄弄﹐月影當軒。頻相顧﹐餘歡未盡﹐欲去且畱連。

減字木蘭花﹝漣水登樓寄趙伯山﹞

雲間皓月﹐光照銀淮來萬折。海岱樓中﹐拂袖雄披楚岸風。

醉餘淸夜﹐羽扇綸巾人入畫。江遠淮長﹐舉首宗英醒更狂。

同前﹝展書卷﹞

平生眞賞﹐紙上龍蛇三五丈。富貴功名﹐老境誰堪寵辱驚。

寸心誰語﹐只有當年袁與許。歸到遼陽﹐玉簡霞衣侍帝傍。

點絳唇﹝示兒尹仁尹智﹞

莘野寥寥﹐渭濵漠漠情何限。萬重堆案﹐懶更重經眼。

兒輩休驚﹐頭上霜華滿。功名晚﹐水雲蕭散﹐漫就郵亭看。

阮郎歸﹝海岱樓與客酌別作﹞

雙雙鴛鷺戲萍洲﹐幾行煙栁柔。一聲長笛咽淸秋﹐碧雲生暮愁。

鉤月掛﹐綺霞收﹐浦南人泛舟。娟娟何處燭明眸﹐相望徒倚樓。

蝶戀花﹝海岱樓玩月作﹞

千古漣漪淸絕地﹐海岱樓髙﹐下瞰秦淮尾。水浸碧天天似水﹐廣寒宮闕人間世。

藹藹春和生海市﹐鰲戴三山﹐頃刻隨輪至。寶月圓時多異气﹐夜光一顆千金貴。

訴衷情﹝獻汲公相國閣﹞

薫風吹綻滿池蓮﹐晚雲樓閣鮮。繡合華堂嘉會﹐齊拜玉鑪煙。

斟羙酒﹐奉觥舡﹐祝華筵。宜春耐夏﹐多福莊嚴﹐富貴長年。

同前﹝思歸﹞

勞生奔走困麄官﹐攬鏡鬢毛斑。物外平生蕭散﹐微宦興闌珊。

奇勝處﹐每憑欄﹐定忘還。好山如畫﹐水遶云縈﹐無計成閒。

鷓鴣天﹝獻汲公相國壽﹞

暖日晴烘候小春﹐際天和气與精神。靈臺靜飬千年壽﹐丹竈全無一點塵。

壽彭祖﹐壽廣成﹐華陽仙裔是今身。夜來銀漢淸如洗﹐南極星中見老人。

同前﹝漫成﹞

雲液無聲白似銀﹐紅霞一抹百花新。傷多莫厭頻頻勸﹐一片花飛減卻春。

蜂翅亂﹐蝶眉顰﹐花間啼鳥勸遊人。人生無事須行樂﹐富貴何時且健身。

浪淘沙﹝祝壽○新添。見英光堂帖﹞

祝壽慶生申﹐徳日維新﹐期頥眉壽壽長春﹐五福三靈祿永永﹐長壽仙人。遐算等莊椿﹐﹝闕﹞徳康寧﹐年年歡會笑欣欣﹐歲歲仰依﹝闕﹞壽域﹐彭祖廣成。

卷六

○序

九雋老會序艸﹝十老會後更名曰﹕耆英。又名眞率。元丰間﹐章岵守郡與郡之長老遊從﹐各飲酒賦詩。時﹐余以杭州從事罷官﹐經由爲作序曰﹕

中散大夫河間公﹐淸徳傑气﹐爲時老成。髙誼勁節﹐縉紳所仰。靜鎭吳國﹐四周星紀。威孚惠洽﹐訟庭晨虛。乃辟郡齋﹐會九雋老﹕

惟內閣淸河公——神宇軒抜﹐徳章昭融﹐名威西夏﹐勲書冊府。

正議大夫廣平公——秀質孤映﹐淸標邁遠﹐郁建功利﹐煥於汗靑。

太中大夫濮陽公——衝襟爽澈﹐淑質端淸﹐積厚施衍﹐父子顯榮。

朝議大夫淸丰公﹑朝議大夫彭城公﹑朝議大夫徐公﹑朝議大夫鄭公——並﹐道韻虛曠﹐內徳淳耀﹐或中臺耆彥﹐或四方膚使﹐出處有裕﹐始終一徳﹐愷悌愛利﹐布在世間。

承議郎崇君﹑奉議郎黃君——素行潔修﹐鄕閈標凖﹐早解簪紱﹐仕路式瞻。或頎頎碩徳﹐天賜難老﹐貌若遼鶴﹐言爲龜鑑。於是羽觴屢酬﹐雅章疊作。敍懷感遇﹐樂時休明。顧眄之間﹐穆如淸徽。薫如太和。

夫﹐學本美身﹐仕欲行志﹐名節旣立﹐榮利後之。若諸公﹐積儲淵深﹐未極經緯而不茍於得。進退從容﹐千禩可垂﹐後生仰止。

以襄陽米芾﹐倦遊四海﹐多與賓寮刻繪﹐旣傳屬爲序引﹐嗚呼﹗樂道人善﹐君子有之﹐顧芾何堪﹐忝於承命。

謹序

正六譯《波羅蜜經》序

佛性火﹐火煉礦而成金﹐其剛無物踰﹐其精不復礦。精如是﹐故況定﹔剛如是﹐故況慧﹔能慧而定﹐故來者破﹐破者妄也﹐萬法是也。不破者﹐眞也﹐一法是也。眞妄不立者﹐金剛是也。故我大能仁﹐憫浩刼之奔沈﹐悼萬世之迷執﹐昧自度之頓悟﹐逐小果之滯念。故以無說爲說法﹐非身爲大身﹐無所證爲得菩提。非具足見如來相﹐慧劍犀利﹐天魔屏蹤﹐永斷滅於言余﹐存眞如於不動。諸相離﹐則凡夫超聖﹔纎疑動﹐則苦海長沈。受記以來﹐天人加護。顧六譯之障妙﹐憎百義之晦微。一掃諸塵。洞見全體。欲示同志﹐刻而傳之。

○記

仰髙堂記

無爲軍宇北有射堵曰「北極帝君」。射家所忌﹐多折弓損指。夫南者﹐太乙所照。又東西理也。大澤气蒸﹐則害弓矢﹐積雨敗堵。主者請繕﹐余初撤不急。不知峩者﹑岌者﹑峻者﹑迆者之在後也。其成也。交契於天眞﹐仰止髙山﹐景行前修﹐合於小雅。後之君子﹐豈以彀者﹑的者﹑錚者﹑鏜者﹐以易前四者乎﹖

崇寧乙酉老守楚米芾記子尹仁篆題

漣水軍唐王侍禦廟記

易曰「地中有山。謙。」淮海維揚之浮山頂﹐見於城隍廟﹐足是其象。不然﹐則大江憑陵而下﹐無物礙也。又曰「山下有澤。咸。」海岱維漣之郁堤山在長淮﹐底是其象。漁者巨网﹐足懸鐵﹐引之間﹐得石隨水如得魚﹐至岸﹐或百夫乃舉。非其勢截然長千里﹐郁然爲堤以捍海﹐則吞淮而西﹐孰可禦也﹗

大山大澤﹐神明之封﹐而郁堤之山﹐唐侍禦王公主而祠之。夫百神受職於帝。帝曰「爾﹐義方節﹐義所嬰挺單寡﹐力折姦逆臣﹐宜主是山﹐以捍巨海。」不然﹐曷以寥寥四百年﹐英爽如一日﹐弭災捍患﹐父母此邦也。

紹聖丁丑﹐丹陽米芾﹐竊席是邦﹐政不中民﹐夏旱四月晦﹐齋戒請雨。翌日﹐雨降浹尺﹐方懼應之速﹐惕惕益料政僻﹐弗契於神﹐災且隨至。父老海客﹐載沈水百兩詣牙門﹐曰「神應。公其謝雨於神」。余答曰「神﹐父母汝久矣」。於是齋一日﹐出郊耆穉﹐萬人以從。蕭薌滿宇﹐薫燎達天。一人跽曰「某爲堂」。一人跽曰「某爲廡」。已而廟成。翼翼殖殖﹐威儀肅然。正寧位神﹐東室位賢母。西室位宋小君。尊卑有敍﹐神明安穆。維侍禦奇節卓行﹐著於史氏﹐播在鄕曲﹔其感通之妙﹐紀於「參知政事髙紳翰林學士」王禹偁﹑「端明殿學士」錢明逸﹑「虞部員外郎」胡若﹐此得略也。方是時﹐四民列古今之績﹐請額於朝。芾且薫濯筆硯﹐以俟制詔﹐爲公表焉。

淨名齋記

帶江萬里﹐十郡百邑﹐繚山爲城﹐臨水爲隍者﹐惟我丹徒。重樓參差﹐巧若圖刓。地靈極倪﹐而雲霞出沒﹔星辰掛腹﹐而天光不夜。髙三景小萬有者﹐惟吾甘露。東北極海野﹐西南朝數山者﹐謂之多景。然臺殿羽張﹐寶堵中盤﹐五州之後﹐與西爲阻。若夫﹐東眺京峴﹐西極棲霞。平林坡陀﹐淮海之域﹔遠岫隠見﹐滁泗之封。洪流東折白沙之雲濤如綫﹐大磧南絕中澪之屓贔蔚起。笮山之隙﹐岧嶤雙聳﹔五州之外﹐崚嶒千疊。黃鶴寶勢﹐珠捧於豆﹔長山異气﹐龍矗於天。晨曦垂虹﹐時媚於左﹔長庚纎月﹐每華其右。千林霜落﹐萬嶺雪饒。春郡於西郛﹐而秋畱於南巖者﹐惟吾淨名。

天下佳山水固多矣﹐在東南﹐則杭﹐以湖山障其境。洪﹐以西山彌其望﹔潭﹐以嶽麓周其區。皆一山也。而望兩邦﹐逮窮荒﹐迢逓發周羽皇之嘆者﹐有之矣。百川匯流而赴北﹐旣浚旣淵﹐亦沃亦蕩也。多山引嶺而趨東﹐且列且驅﹐各羣各醜也。

吾齋在萬井之中﹐半天之上﹐乃右捲而一揖焉﹐此其所以得山川之多﹐而甲天下之勝也。至若﹐水天鑑湛﹐而博望弭槎﹔葭葦榔鳴﹐而詹何投餌。洪鐘動而飛仙下﹐疾飆舉而連山湧。地祇聽法﹐水怪效珍﹐或﹐鵬云壓山﹐海气吞野。纎云漏月﹐淸籟韻松。兜羅宻而靈光生﹐陰霧合而大霆走。瑰奇忽怳﹐又不可得而詳言之。

襄陽米芾﹐字符章﹐將卜老丹徒﹐而仲宜長老﹐以道相契會。內閣蔣公頴叔以詩見寄﹐云﹕

京塵汩沒興如何﹖歸棹翩翩返薜蘿。

盡室生涯寄京口﹐滿牀圖籍鎖巖阿。

六朝人物風流盡﹐千古江山北固多。

爲借文殊方文地﹐中間容取病維摩。

於是﹐宜公以其末句命名余居﹐亦冀公之與餘同此樂也。余今來也﹐歲時在其間去也。自筆藏爲圖念老矣﹐無佳句壓其勝。後之登吾齋﹐覽吾勝者﹐得不爲吾賦乎。

元符紀元八月望日漣漪郡嘉瑞堂書

明道觀壁記

大中祥符旣降﹐﹝闕﹞天子本尊祖之義﹐範金爲容﹐奉於玊淸髹木之式﹐安於明道﹐背負乾岡﹐面奠大丘﹐坤震兩山﹐左盤右紆。濁■﹝氵迅﹞淸演二流﹐前媚起坎朝巽。美哉吉土。後八十三年﹐觀宇隳﹐徒弗虔﹐吏弗視﹐壬申八月﹐伻圖以請﹐明年九月﹐始得錢三十萬。乃完。

元佑甲戌正月五日令臣芾謹記

章聖天臨殿記﹝新添。見羣玊堂帖﹞

章聖天臨殿者﹐「眞宗膺符稽古成功讓徳文明武定章聖元孝」皇帝之禦座也。煒哉﹗建隆根滋﹐雍熈幹挺。祥符之後﹐蔚然垂陰。太平休气﹐被於無垠。天子於是講漢唐之彌文﹐紹帝王之絕業。升岱報天﹐臨汾禮地。問道泰淸﹐旋軫興王﹐肆覲省方﹐六飛還都﹐勾陳絡蹕﹐建杓弭車﹐重瞳天臨﹐繡黼下照﹐慶賜是邑﹐此其所也。已而﹐雲气常繞﹐神靈宻衛﹐天屣有響﹐皇威凜然。及臣之至者﹐八十三年矣。方今﹐加惠萬靈﹐蕃字育養﹐以增方來之隆﹐而欲追已﹐覩之盛臣。芾於是丹堊其上﹐兾修封之後﹐有是舉也。謹刻石以俟。令臣芾謹記。

○贊十三首

書法贊

去顏肉﹐增褚骨﹐發天秀﹐助神物﹐敢竊議﹐增骨突。

十六羅漢贊。

巍巍釋能儒﹐十六大果士。每於垢濁世﹐見此無相身。追貌自楚工﹐燐玊妙吳匠。種種出道韻﹐二幻與佛同。在處爲道場﹐五濁化淨土。

法云佛國禪師白如來眞贊

頻瞻玊座﹐再奠金田﹐一般獦獠﹐敬備人天﹐不落此相﹐莫下名言。

李邕帖贊﹝並序﹞

右﹐唐祕書李邕「字泰和」﹐《書光王琚「元宗皇帝之子﹑濮王嶠太宗皇帝之曾孫」》﹐故紫微舍人石昌言所藏。元佑丁卯過甬上﹐遇紫微孫夷庚「字坦夫」﹐以張萱六畫﹑徐浩二古帖易得。尙有《厲少府求地黃帖》《白麻紙》在石氏坦夫。幼安長子書畫﹐號翰苑林﹐蘇子瞻爲之序。此帖飄縱﹐後帖嚴謹。予欲此帖﹐坦夫惜不與。幼安程夫人於戶間﹐使以歸余焉。六月甲申﹐南都舟中﹐裝贊曰﹕

蓬﹝闕﹞皇皇﹐才髙气方﹐張說妬善﹐杜甫揚光﹐子敬儲逸﹐僧虔與詳﹐潤分玊瑩﹐秀溢春芳。

晦堂心如來眞贊

此是晦堂﹐更無佛祖﹐百尺竿頭﹐誰敢進步﹐無限眾生﹐爲此老誤。誤不誤﹐陜府鐵牛跳出土﹐兩腳搥胸叫寃苦。

王謝眞迹贊﹝有序﹞

家藏晉王謝眞迹五軸。唐文皇而下名書甚眾。王謝帖﹐唐梁禦府物﹐璽跋宛然。每開卷使人目動神驚也。嘗作謝公贊云。

山林妙寄﹐巖廊英舉﹐不繇不羲﹐自發淡古﹐有赫太帝﹐天造翰藝﹐末下龍迹﹐震驚天地﹝有我太祖跋也﹞。

唐文皇手詔贊﹝有序﹞

余以右軍帖於王晉卿家易唐文皇手詔﹐因贊之曰﹕

龍彩鳳英﹐天開日升。亟戡多難﹐力致太平。云章每發﹐目動神驚。

王略帖贊

昭回於天垂英光﹐跨頡歷籀化大荒。煙華淡濃動彷徉﹐一噫萬古稱天章。鸞誇虯引鵠序翔﹐﹝數字皆有此形勢﹞洞天九九﹝八十一字﹞通遼陽。茫茫十二小刼長﹝自晉至今十二代﹞﹐璽完神訶命黻藏。

歐陽詢《度尙》《庾亮帖》贊﹝有序﹞

右﹐「唐弘文館學士兼太子率更令銀靑光祿大夫渤海縣開國男」歐陽詢「字信本」書《度尙帖》。

元丰己未﹐余官長沙﹐獲於南昌魏泰《庾亮帖》。

壬戌歲﹐過山陽﹐獲於今中散大夫鍾離景伯﹐各著半﹐古印適合縫文﹐曰「淸河圖籍之印」乃昔一書也。

究延平之化﹐豈不有神參孔壁之遺﹖孰云「致誤」﹖元佑庚午﹐冬至蕭閒外舍裝。贊曰﹕

渤海光怪﹐字亦險絕。眞到內史﹐行自爲法。莊若對越﹐俊如跳躑。後學莫窺﹐遂趨尫劣。

王獻之《蘇氏寶帖》贊﹝新添。見英光堂帖﹞

右﹐《蘇氏寶帖》﹐故連右軍《快雪時晴帖》﹐元丰甲子獲於子羙﹑子志。東探玄子﹐國老孫也。印二分在《快雪帖》合縫﹐四角亦有褚氏印。崇寧元年五月十五日﹐易跋時﹐甘露下吾家寶晉齋﹐碧梧廿本。

猗太宰秀﹐當代靈襟。疏衝韻邁﹐一筆落兩。行帶雲龍﹐廷走百怪。驚電掣斷﹐兕快盤偃。蹇意無在﹐藐百川會。北海人那﹐知冠千載。

褚摹《右軍蘭亭燕集序》贊﹝有序﹞

右﹐米姓祕玩﹐天下《蘭亭法書》第一。唐太宗獲此書﹐命起居郎褚遂良﹑檢校馮承素﹑韓道政﹑趙模﹑諸葛政﹑湯普澈之流﹐模賜王公貴人﹐著於張彥遠《法書要錄》。此軸在蘇氏﹐題爲「褚遂良橅」。觀其意﹐易攺誤。數字眞是褚筆﹐皆率意落筆。余字皆鉤塡﹐淸潤有勁﹐秀气轉折﹐毫鋩與眞無異。非深知書者所不能到。世俗所收或肥或瘦﹐乃是工人所作。正當以此本爲定。壬午六月九日﹐大江濟川亭﹐艤舟寶晉齋﹐艎對紫金浮玊羣山﹐迎快風消暑重裝。

耀耀客星﹐豈晉所得。養气泉石﹐畱腴翰墨。戲著譚標﹐書存馬式。鬱鬱昭陵﹐玊盌已出。戎溫無類﹐誰寶眞物。水月何殊﹐志專用一。繡繅金鐍﹐瑤機錦綍。猗歟。元章守之勿失。

王右軍《穉恭帖》贊

混沌破﹐龍蛇出。大荒子﹐鼓神物。縱怪變﹐造怳忽。起洪水﹐稽天骨。大道驚﹐戮狂勃。時蟄引﹐無憚率。神禹符﹐鎭罅窟。

黃龍眞贊﹝新添。見英光堂帖﹞。

的的曹溪一點開﹐從玆驢足踏塵埃。黃龍若不三玄接﹐爭得東林八轉來。

○偈

臨化偈

眾香國中來﹐眾香國中去。人欲識去來﹐去來事如許。天下老和尙﹐錯入輪回路。

○銘

坐石銘

進退有命﹐去就有義。仕宦有守﹐遠恥有禮。翔而後集﹐色斯舉矣。

章聖天臨殿銘﹝新添。見英光堂帖﹞

五僞旣掃﹐眞符錫寶。晏晏太平﹐物茂人好。告岱垂統﹐省方呼宋。天步所及﹐澤浹植動。我先大夫﹐頒慶觀酺。平箱載酒﹐號太平輸。帝功不載﹐衍衍衎衎。年流忍住﹐臣職司護。不掃不污﹐下有帝武。宗嶽極坤﹐穹碑觸云。祖烈耀焞﹐畱俟後昆。陛下承業﹐萬國一攝。徳廣翕協﹐穼文可法。頌碑瑑牒﹐臣筆日渉﹝在雍丘﹐壬申歲制﹞。

卷七

○碑

眞宗大中﹐祥符甲寅﹐封潤州焦山大聖——焦公明應。公﹐名光﹐字孝然。

漢髙陽侯蔡邕贊曰「猗歟﹐焦君﹗嘗此玄黙。衡門之下﹐棲遲偃息。泌之洋洋﹐樂以忘食。鶴鳴九臯﹐寅亮帝側。乃徵乃用﹐將受衮職。昊天不弔﹐哲人遘慝。不遺一老﹐屏此四國。如何穹蒼﹐不詔斯惑。惜哉朝廷﹐喪斯舊徳。恨此學士﹐將何法則。」

漢維旣絕﹐焦公同徳。作者孔聖﹐復生不與易也。去一千三百年﹐英靈炳然﹐感通著於祥符﹔聖制穆如﹐素履詳於魏史。

芾嘗銘曰﹕

水淸石白﹐焦公之宅。妙道誰測﹐能語而黙。俟河之淸﹐乃通帝夣。殖殖瑤壇﹐萬靈是擁。眄馨遠濁﹐以祚道宋。公徳不葷﹐客必茹素。擁徒駕禦﹐必以風雨。明徳感神﹐神應可呼。勒銘津塗﹐以肅薄夫。

惟公爲神主﹐𨿽久護佛正法﹐肇自梁室﹐崇寧膺歷。元聖當天﹐忠直充朝。道化周行﹐四海同文。五緯不愆﹐百嘉生柔。

惟深禪師﹐開大法席。披蓁易朽﹐作新是宇。金地寶構﹐千五百架。東南信士﹐報上及親捐金供寶﹐不可勝數﹐天人咸嘉。

大緣用立﹐恍然化人之居。金鰲負背﹐出於海上。來者如入﹐淨土兜率。威攝精進﹐脫棄塵葆。師於髙廣坐中﹐作獅子吼﹐度得度者﹐如佛在時。

芾﹐自基訖成﹐目覩其事。贊曰﹕

古佛畱法度大心﹐種種威攝現勝相。

大心眾生攝威徳﹐求度傾身及眾寶。

冥陽咸會精誠通﹐正法是歸大緣集。

我今稽首佛陀僧﹐永奠海山作津筏。

我今稽首明應公﹐永護寶車炳威徳。

悉化大心依淨土﹐一世咸如今佛日。

三光不愆四序調﹐主聖臣忠載萬億。

五穀蕃生土地肥﹐萬靈常躋仁壽域。

顏魯公碑陰記

魯公爲盧杞所忌。李希烈反﹐杞首議遣公﹐諫者甚眾。徳宗問杞。杞對曰﹕

眞卿﹐朝廷重臣﹐忠義聞天下﹐誰不懾服﹖臣嘗父事之。今遣﹐使不爲賊﹐憚則辱國。紛紛之言﹐豈足聽﹗陛下當自斷之﹐無惑眾議。

徳宗不能奪﹐遂遣之。人知公不還矣﹐親族餞於長樂坡。公旣飲﹐乃躍上梁跳躑﹐謂餞者曰﹕

吾昔﹐江南遇道士陶八八。得刀圭﹐碧霞餌之﹐自此不衰。嘗云「七十後有大厄﹐當會我於羅浮山。」此行幾是歟﹖

次汜水﹐怳遇陶﹐笑謂曰「吉﹗吉﹗」指嵩山而去。後﹐公死於賊。賊平﹐家人啟瘞﹐狀有金色爪髮﹐皆長如生人﹐歸塟偃師北山先塋。後有賈人﹐至羅浮山﹐遇二道士奕﹐卽而觀之。問曰「子何所來﹖」賈人曰「洛陽」。其一笑謂曰「幸托書達吾家」。賈人許諾﹐卽札書付之。題曰「付洛陽偃師縣北小顏家」。及往訪之﹐則塋也。守塜蒼頭識公書。大驚問狀﹐皆公也。因與至其家﹐白之家人﹐大哭。卜日開壙發棺﹐已空矣。嗚呼﹗杞欲害公之人而不能害公之仙也。希烈﹑杞等﹐賊耳。賊之殺人有常刑﹐公死﹐且不朽。又況仙耶﹖

元佑三年九月﹐余遊吳興﹐適覩郡人新公之祠﹐因得謁拜。公像﹐其英气仙骨﹐凜然如在。嘗閱《洛中紀異》﹐載公前事。考史所載﹐杞拜公於中書﹐與對徳宗之言﹐姦人表裏﹐無忤則公之仙﹐復何疑焉。公之大節﹐紀載甚多﹐而論次於林公之文爲備﹐固已「激忠義之頺風﹐沮陰邪之羞魄」。至仙眞事﹐吾又以刻於碑陰﹐以貽續仙傳者。

襄陽漫仕米芾記並書

戴公之碑﹝崇寜甲申文﹞

南宋隱士戴顒﹐字仲若。父逵。遐作髙蹈﹐不嬰晉﹐故棲宅山林﹐腐臭軒冕﹐君皎皎之操﹐履其遁身﹐皇皇辟君﹐莫得師臣﹐百辟鄕風﹐薄夫用惇﹐神超之後﹐女子捨宅﹐八百年間﹐依律淨住具。梁簡文皇帝撰碑﹐凜凜神爽﹐以時來舍。山有北庵﹐多樂禪寓﹐戒或不嚴﹐毒螫立至。豈徒憍陳之護法﹐蓋亦山祇之稟﹐戒我之枌﹐楡實公故﹐山想淸涼之嘗﹐枕對蕙帷其如在。乃刻正石﹐用詔來古詞曰﹕

猗猗嗟嗟﹐皎皎戴君﹐錬丹超神﹐晉故湯火沸﹐濯淸泉冷濱﹐我來八百後﹐坐石不掃塵。不掃塵﹐公來下﹐唳鶴吟猿朝復夜。

露筋之碑﹐天地之間﹐𨿽大體﹕陽況君子﹐陰比小人﹐而五行交相爲功﹐各有正位。其龎雜者﹐亦交處於陰陽之間﹐蓋亂臣賊子之所稟﹐婦人女子之所羞。𨿽其粉飾﹝闕﹞時班﹐域聖賢明﹐未卽察而陰譴﹐亦不旋踵﹐則澤國之女﹐噆膚露筋﹐不就有幃之子氏﹐不顯於一時﹐祠方揭於千古﹐庸夫庸婦之所傳﹐稱有如昨日﹐是幽顯之所共信﹐而古今不可得而議者﹐然則﹐伯夷叔齊之節﹐不必俟聖人萬世﹐所自知明矣。

紹聖元年十月中﹐嶽外史米芾東歸﹐道過其下﹐刻石贊曰﹕

王化行猗盛江漢﹐叔運煽猗人倫亂。

一徳彥猗昭世典﹐情莫轉猗天質善。

楚澤湎兮云木偃﹐煒斯囝兮日星建。

天衣懷禪師碑

佛以一法接二乘﹐離則法生﹐合乃法盡。拘法則小作遊戲﹐去法則大用縱橫。是以二乘有果﹐果自念生﹐一法無殊﹐殊因惑起。不昧因果﹐則法存性在﹔不證因果﹐則法滅性空﹐故大能仁﹐去罪忘心﹐畱果不證。去罪忘心﹐故惡生無所﹔畱果不證﹐故異類可行。所以寒影對空﹐紅鑪點雪﹐如如不動﹐全體相呈者也。

雪竇禪師﹐釋迦正宗﹐仁銑巨派﹐有嫡子義懷者﹐溫州樂淸陳氏。以漁爲業﹐母夣星隕於庭﹐因而有娠﹐生而異稟﹐每求出家﹐欲往投師﹐神先告夣﹐曰「法王來也」。翌旦師至﹐眾遂異之。嘗在雙林聽講經﹐至「應無所住而生其心」﹐師乃問曰「旣無所住﹐何處生心﹖」講師嘆曰「此非義學所﹐解汝必大禪宗﹐速須求度。」遂詣京師﹐景徳寺落髮﹐於稠人中遇言法華﹐撫師背曰「雲門臨濟去」。已而一缽遊方﹐諸方畢到﹐頭角旣露。將徒已多遠就顯公﹐請執下事。嘗入室﹐顯公曰「恁麼也。不得不恁麼也。不得恁麼不恁麼。」總不得﹐師擬對﹐顯公便打推出。翌日天寒﹐水桶墮地﹐豁然大悟。通身汗流﹐遂入室投機﹐顯公覺師舉止異常﹐向前掬定﹐叫賊。師兩手托開﹐珍重便去。至翠峯﹐開堂出世﹐曰「鴈過長空﹐影沈寒水﹐水無流影之心﹐鴈無遺蹤之意。若能如是﹐方解向異類中行。」顯公聞之﹐令書於塔下﹐曰「此大吾宗矣」。

時瑯琊覺禪師並主化大行。嘗指學徒曰「懷公古佛﹐試知問看。」一旦示疾﹐山谷晝鳴﹐林木夜吼。乃語門人智才曰「吾今行矣。」仍作頌曰「紅日照扶桑﹐白雲在華嶽。三更過鐵圍﹐拶折驪龍角。」智才曰「此外如何﹖」師扣枕三下﹐推枕便行。住世七十二年。僧居五十四臘﹐時治平元年九月二十二日也。

若夫﹐哲人斯萎﹐四眾失恃﹐十八變已﹐三昧火生﹐堅固墮空﹐窣堵湧地﹐皆常迹也。何足道哉。凡住楂林﹑天衣等八剎﹐其接物利人﹐忘身忍辱﹐旣得古佛之密印﹐皆極如來之善行。所謂萬緣無漏﹐故得四眾歸心﹐王臣護持﹐天人瞻仰者也。

嗣法者不可勝紀。一旦﹐師孫仲宣﹐會集云逰衲子﹐林下相逢﹐謂襄陽米芾曰「如來數百千言皆眞實﹐諦假托一語人有眼目。蓋道緣僞喪﹐派逐濫澌﹐各道所聞﹐請書樂石。」芾曰「然」。南嶽二碑﹐曹溪四碣﹐備述厥徳﹐稽首讚曰﹕

稽首皈依無上尊﹐淸淨圓滿千億化。三身俱現立法祖﹐一法不立卽如來。

示現有漸緣慈悲﹐慈悲本不爲佛祖。佛祖不立無皈依﹐所以三身開後覺。

寥寥千古古佛遠﹐堂堂此身卽古佛。眾生不昧本來心﹐此是古佛行住處。

○墓表

樂圃先生墓表

樂圃先生﹐吳郡朱氏﹐名長﹐文字伯。原光祿公之子。十九歲登乙科。病足﹐不肯從吏趍﹐築室居郡樂圃坊﹐有山林癖。著書閱古﹐樂堯舜道﹐久之﹐名稱藹然﹐一郡向服。郡守監司﹐莫不造請﹐謀政所急。士大夫過者﹐必奔走樂圃﹐以後爲恥。名動京師﹐公卿薦以自代者甚眾。天子賢之﹐起爲本郡教授﹐以爲未廣也。起爲國子先生﹐以道授多士﹐未幾﹐擢東觀﹐仍兼樞府屬。元符元年二月丙申﹐遘疾不祿﹐享年六十。子耜﹐杭州鹽官﹐耦耕舉進士﹐以六月塟至徳鄕﹐從光祿之塋。

先生道廣﹐不疵短人﹐人亦樂趍先生。勢不在人上﹐而人不敢議﹐蓋見之如麟鳳焉。方擢﹐欲使大施設﹐而命不假﹐朝野惜之。

著書三百卷﹕《六經有辧說》《樂圃有集》《琴臺有志》《吳郡有續記》。又著《琴史》﹐其序略曰「方朝廷成太平之功﹐制禮作樂﹐以比隆商周﹐則是書也。」豈虛文哉﹗此先生志也。至於詩書藝文之學﹐莫不騷雅造古。死之日家徒藏書二萬卷。天子知其淸﹐特贈縑百匹。嗚乎﹗先生可謂淸賢矣。余昔居郡﹐與先生遊﹐知先生者也。

表曰﹕

窮達有命﹐出處有時。司出處者﹐非命而誰。

時與命違﹐士能不出。出而無命﹐熟稔於時。

升公之堂﹐理公朱絲。淸音不攺﹐樂圃松﹝闕﹞。

嗚呼哀哉﹗

○題跋

跋《快雪時晴帖》﹝今《戲鴻堂法帖》中所刻﹐或後人妄益﹞。

右軍《快雪帖》﹐見張彥遠《法書要錄》。本朝參知政事蘇公太簡家故物。唐賜魏丞相徵﹐故有鄭公之印。後又傳於褚遂良﹐故有褚氏印。蘇才翁子羙有跋﹐及國老押署。一日駙馬都尉王晉卿借觀﹐求之不與﹐已乃翦去國老署及子羙跋﹐著於摹本﹐乃見還。因詳錄得之之自米芾審定。

跋褚模蘭亭帖

右﹐「唐中書令河南公」褚遂良「字登善」臨「晉右將軍王羲之」《蘭亭宴集序》﹐本朝丞相王文惠公故物。辛未歲見於晁美叔齋﹐云「借於公孫。」辛巳歲﹐購於公孫巘。黃絹。幅至欣字﹐合縫用證。摹本「僧」字果徐僧權合縫書也。𨿽臨王帖﹐全是褚法﹐其狀若「巖巖﹐奇峯之峻﹔英英﹐穠秀之華。翩翩自得﹐如飛舉之仙﹔爽爽孤騫﹐類逸羣之鶴。蕙若振和風之麗﹔霧露擢秋幹之鮮。肅肅﹐慶雲之暎霄﹔矯矯﹐龍章之動彩。九奏萬舞﹐鵷鷺充庭﹐鏘玉鳴璫﹐窈窕合度﹐宜其拜章﹐帝所畱賞羣賢也。」至於「永和」字﹐全其雅韻﹐「九觴」字﹐備著其眞﹐「標浪」字無異於書名﹐「由」字益彰其楷則。若夫﹐臨仿莫稱於魏晉﹐賞別不聞於歐虞﹐信百代之秀﹐規一時之淸鑑也。

壬午八月廿六日寶晉齋舫手裝襄陽米芾審定眞迹祕玩

跋謝安石帖

右﹐「晉太傅南郡公」謝安「字安石」書「六十五字四角開元小璽禦府書」也。永存珍祕印﹐入唐相王涯家。翰林之印﹐建中禦府所用。更兵火水土之刼者﹐八百年歷代﹐得以保之﹐必有神護。元佑中﹐見《晉十三帖》於太師李璋第﹐云「購於侍中王貽永家」。太宗皇帝借其藏書模閣帖﹐但取郤愔兩行。余王戎﹑陸云﹑晉武帝﹑王衍及此謝帖。謝萬帖共十二帖﹐皆不取模版。

余特愛此帖﹐欲博以奇玩﹐議十年不成。元符中歸翰長蔡公。建中靖國元年二月十日以余篤好﹐見歸余﹐年辛卯﹐今太歲辛巳﹐大小運丙申﹑丙辰於辛卯月辛丑日。餘生辛丑日丙申﹐時獲之﹐此非天耶﹖

米芾記

跋李邕帖

右﹐「唐祕書監」李邕「字泰和」墨迹五十字。易於呂文靖丞相家。戶部尙書穉卿之孫端問有三帖﹕第一帖有張子有字﹐墨淡昏。第二帖有縉雲字﹐紙掲損。此第三帖也。精彩動人﹐墨渴筆勁﹐想運筆神助。

丁丑歲漣漪郡齋手裝

跋王右軍帖

右﹐「晉金紫光祿大夫右將軍會稽內史」王羲之「字逸少」《王略帖》﹐八十一字。入梁唐禦府﹐已見陶谷跋。末全印及首半印﹐曰「永存珍祕唐相王涯印」也。自五代由陶入鄭﹐郭亦見全跋。至本朝﹐入參知政事蘇太簡家﹐以墨妙筆精印﹑蘇氏印﹑國老武功圖書﹑許國後裔等印﹐國老才翁題。爲卞舜賓子澄「字通淵」﹑爲尙書郎孫之純「純之妻﹐李丞相嵩之後」﹐弟纁「字彥益﹐余姻家」累年約爲購。會余《使西都》帖﹐自杞至元﹐約白金一笏。當語宗正﹐仲袁「字君發」遂力以十五萬購之。李不許﹐且曰「米﹐亦姻家也。」卽以十五萬取則以歸米﹐迨使還如約。然已使庸工拆背翦損矣。昔梁武不收慰問帖﹐唐文𨿽收﹐尙別捲﹐非慰問者﹐無此貞觀印﹐但開元入禦府爾。古今印跋完備﹐有傳授之緒。吾閱世一﹝闕﹞老矣﹐信天下第一帖也。

崇寧癸未季春九日玉堂竹齋手裝

跋晉賢十三帖

右﹐本朝參知政事蘇太簡所藏。丙寅歲得於集賢國老孫祕閣子美子﹑志東。志東好事﹐與余家通書畫。上著「邳公之後四代相印」﹑「蘇氏字印」。太簡被太宗遇﹐使弟國簿收書畫﹐三等賜予甚多﹐公卿之家無出其右。此尢著名者﹐紹聖中重裝﹐翰林蔡元長旣跋印。以今翰林印﹐副車王晉卿﹐借去剪下元長所跋﹐著他書軸﹐乃見還﹐其上故印存焉。

元符之元漣漪瑞墨堂題

跋羲獻帖

柳誠懸得《大令之書》於太宗﹐卷首連於大令之後﹐可以鑑矣。復得右軍兩行反﹐謂《又一帖》﹐是誤以羲之爲獻之。又嘗見跋馮當世《西升經》﹐實非顏禇能書。未必能別﹐猶歐虞之於唐﹐以書名天下而不任識書。魏鄭公無書名﹐乃同褚遂良爲貞觀書證。凡經貞觀收者﹐後世以爲無僞。識者以此爲鑑。

癸未玊堂竹齋太常博士米芾記

跋唐模帖

開元禦府大中﹑建中﹑弘文﹐皆收搨。黃金白玊﹐𨿽至寶器﹐毀之則再作﹐何代無工﹖惟書落筆﹐𨿽自再寫﹐亦不可復得。搨而藏諸﹐何陋之有。第一帖﹐右軍閣帖有而無及謝侯字﹐第二及末﹐桓溫帖﹐世未有別本。

漣漪郡嘉瑞堂元章記

卷八

○雜著

論書格

唐末書格甚卑﹐惟楊景度行書與顏魯公「壁拆﹑屋漏」同意。王荊公文嘗謂此書「意之所至﹐筆之所止則已﹐不曳以就長﹐促以就短。」信斯言也。

楚國米芾錢塘官舍書

書祥瑞

黃帝以聖徳治天下﹐景星見。其星如半月於中天﹐自曉沒於南極。

帝堯——百獸舞﹐鳳凰翔﹐廷生五色瑞芝。民之子八元老人﹐擊壤而歌之。

帝舜——慶雲現壽星﹐在弧南極﹐常於秋分之際﹐現於景﹐春分之旦沒於丁﹐天下承平﹐萬姓樂業﹐四海晏淸。

書呂溱事

溱字叔濟﹐揚州江都人﹐舉進士第一﹐爲人精敏過人﹐辧訟無不決。初授將作監丞通判亳州。累遷祕書郎直集賢院知蘇州。未幾﹐除度支三司判官同修起居注坐預進奏院。蘇舜欽燕飲事出知蘄州﹐復歷楚舒二郡。

叔濟平居﹐不接士大夫﹐畱意於陰陽文字﹐精大數﹐未幾拜侍讀學士知徐州。上賜宴於資善堂﹐上令內侍諭溱曰「此會特爲卿設﹐可盡醉也。」溱爲人簡倨﹐每接賓客﹐語不過數言而已。時人目爲七字舍人。性復驕豪﹐後除龍圖閣﹐訟無不立斷﹐故豪彊懾畏之﹐京師翕然見稱﹐由此上益眷遇之。

後因職事奏對﹐上曰「卿有疾色﹐何耶﹖」對曰「無疾。」上曰「宜勉以近醫藥。」溱退﹐甚自疑﹐未幾疾作﹐上章辭府事﹐拜樞密直學士提舉﹐醴泉觀使中使﹐挾禦醫診視﹐賜三萬緡。不久而卒﹐贈禮部尙書﹐上手批付中書曰「溱立朝最孤﹐事君之節﹐絕迹權貴。故中廢者十餘年﹐無人肯爲達之者。朕近親擢領要務﹐頗著風績﹐今忽淪亡﹐甚可嗟悼﹐可常賻之外﹐量與優給﹐及一行葬事﹐官爲辦集﹐庶示將來﹐以勵臣節。」

元丰二年暮春之初米元章書

題持古良醫妙技﹝二十六條並不標題﹞

華陀反死回生。兪氏剖腹視病。張氏隔膚視膜。斯同道也。

向與一相識﹝闕﹞橫粘﹐如是捲如何。許南叔善爲令。政聲流於鄰壤。

右軍《快雪時晴帖》眞字在蘇志東房﹐今居吳郡。

張顚書賀八﹐淸鑑風流﹐千載人也。帖凡七紙﹐蘇太簡家物﹐液獻章子厚也。

趙子立收筆陣圖﹐前有右軍眞迹並筆樣手勢圖﹐後爲章子厚取之﹐使吳匠制﹐甚入用。今﹐吳有其遺制。近知此書在章持房下。

晉畫古賢十人﹐失其名。在蘇太簡孫之顏﹐位人間名畫也。

李重光作此種紙﹐以供澄心堂用﹐其出不一﹐以池州馬牙硾漿者爲上品。此乃饒紙﹐不入墨﹐致字少風神也。

樞密林文節觀吾家右軍書﹐嘆息久之。一日云「貞觀印﹐閣下有一軸﹐相去五六寸﹐乃是兩枚。亦有相合者﹐不相當也。」余聞之內慍﹐不敢發視者月餘。一旦忘之﹐旣開﹐皆不相當。忽悟文節語﹐卽馳告公﹐曰「使君愈寶重也」。

漣水陳生善作重山復嶺﹑古木瀑泉﹐近世少及﹐皆若眞山﹐不以雕鎪細巧爲美。

吾老年方得瑯琊紫金石﹐與余家所收右軍硯無異﹐人間第一品也﹐端歙皆出其下。新得右軍紫金硯石﹐力疾書數日也。吾不來斯﹐不復用此石矣。

漢畫龍已如今﹐則劍飾所刻。頭圓者周龍也。

蔣永仲作松﹐贈曇秀。吾題云「撐云旣奇倔﹐怒節更堅瘦。」怒爲露也。

好事家所收帖有如篆籕者﹐回視二王﹐頓有塵意。晉人書帖是也。

謝奕之渾然天成﹐謝安之淸邁眞宜﹐批子敬帖尾也。其帖首尾印記多與敝笥所收同﹐君倩唐氏陳氏之類玊軸古錦﹐皆故物希世之珍﹐不可盡言。恨不能同賞。歸卽追寫數十幅﹐頓失故步﹐可笑可笑。

陸珫﹐字士瑤﹐或云「陸統」﹐有一字如此不識﹝統一作玩﹞。

武帝書﹐紙靡潰而墨色如新﹐有墨處不破。吁﹗豈臨學所能﹐欲令人棄筆硯也。古人得此等書﹐臨學安得不臻妙境。獨寫唐人筆札﹐意格尫弱﹐豈有勝理。其气象有若太古之人﹐自然淳野之質。張長史﹑懷素﹐豈能臻其藩籬耶﹖昔歸公跋。趙令時﹐古帖得之矣﹐欲盡舉一奩書﹐易一二帖﹐恐未許也。今日已懶開篋﹐但磨墨終日﹐追想一二字﹐以自慰也。

學書。謂貴用翰﹔謂把筆輕﹐自然手心﹐虛振迅﹐天眞出於意外﹐所以古人書各各不同﹐若一一相似﹐則奴書也。其次要得筆﹐謂筋骨皮肉﹑脂澤風神皆全﹐猶一佳士也。又筆筆不同﹐三字三畫﹐異形作意﹐重輕不同﹐出於天眞﹐自然神異。又﹐書非以使毫使毫行墨而已。其渾然天成如蒓絲是也。故得筆﹐則𨿽細爲髭髮亦圓﹐不得﹐𨿽麄如椽﹐亦偏。此𨿽心得亦可學。

入學之理﹐先寫壁作字﹐必懸手以鋒抵壁﹐久之必自得趣也。余初學顏﹐七八歲也。字﹐至大一幅﹐寫簡不成﹐後見栁而慕﹐緊結乃學栁金剛經。久之﹐知出於歐﹐乃學歐﹐久之﹐如印板。排笇乃慕褚﹐而學最久。又慕段季展﹐轉折肥美﹐八面皆全。久之﹐覺段全繹蘭亭﹐遂並看法帖﹐入晉魏﹐平淡﹐棄鍾左而師﹐師宜官劉寛碑是也。篆便愛詛楚石鼓文。又﹐悟竹簡以竹聿行﹐漆而鼎銘﹐妙古先焉。其書壁以沈傳師爲主﹐小字大不取也。大不取也。

退之云「羲之俗﹐書趂姿媚。」此公不獨爲石鼓發想﹐亦見此等物耳。

《名畫記》載京兆尹黎幹印。曰﹕黎氏此帖﹐前後載者是栁書。後一帖半貞觀印剪除不去﹐故不入開元禦府。

僧權﹐卽《徐謝帖》《懷珍王帖》﹐懷充﹐皆梁武帝書證也。

世南呈非虞筆﹐後人妄添﹐可洗除。

孝先﹐本朝宰相王曾。也嘗跋中令送梨帖。

芾。芾名連姓﹐合之楚姓米﹐芊是古字﹐屈下筆﹐乃芾字。如三代芥芥大夫字﹐合刻印記之義。元佑中﹐爲左藏隰守劉季孫跋題。

劉季孫於從行﹐八百置得羲獻帖。蘇軾要芾小研山﹐不與。季孫遂以此帖來易﹐與之芾愛帖﹐許之。王詵借山去已一月。聞欲易帖﹐渠自欲山﹐恐易了﹐遂百簡索﹐不還。至季孫赴任數日﹐乃還山﹐無人追及﹐遂不及易。季孫卒以二十千﹐其子賣。王防「父知太原」得之。二三年間﹐以數種好玩﹐於防處易﹐不成。季孫爲兩浙路分司﹐章惇要﹐不與。蘇軾秦觀等有詩題其後。今皆除了潤州見時猶在。軾﹑觀﹑惇等共題書曰「惟辟玊食。夫至玩玊食﹐非人主則人臣﹐孰堪之﹖乃是神物護持﹐並合歸上聖。」

吳生畫﹐徧閱一世﹐未有此比。若入禦府﹐未裝間﹐望假一日使諸生識﹐世間不復有也。﹝諸生至今未給食﹞

馬唐畫﹐非干筆﹐少圓潤秀气﹐與芾家天王同。往往﹐世間此等畫﹐便假名吳生﹐甚眾。

○榜文

到任榜

朝廷深卹下民天性善良﹐偶緣充役﹐以期限罪。破傷父母肌膚﹐使秀民不得賓興於上。於是以等差使量出錢而復其終身之役﹐使百姓各各保完臀膚﹐爲良善人。饑荒則賑濟緩急﹐闕乏則借貸與錢糧﹐百姓無干本加倍利﹐無流離鄕土而衣食給足﹐國家不以張官設吏﹐收給爲勞﹐有凶歲倚閣赦放之恩﹐是隠卹百姓﹐徳澤甚厚﹐而百姓於是時﹐所宜興於行義﹐不作姦宄盜賊﹐詞訟侵欺﹐狡惡以犯官司。至於證明理直則受杖﹐破傷父母肌膚。官司明﹐則受杖無怨。官司不明﹐則𨿽直﹐誤受杖。比至別處﹐次第論訴﹐求直得直時﹐父母肌膚已毀傷﹐不可復完﹐使一鄕人指爲至愚﹐毀傷父母肌膚爲不孝﹐詞訟官司爲不良﹐陷害他人爲不仁﹐同鄕並捨結怨﹐子孫相憎惡﹐讎害不已﹐爲不智。辜負朝廷。至誠惻怛﹐愛民使趨善良之意﹐僕甚惜之。一邦有識﹐四民之耆者﹐小學師長﹐其助僕勸化百姓﹐務尙和厚﹐敬長老﹐勤農桑﹐救貧困﹐飬疎親﹐省詞訟﹐不欺善良﹐不兼並窩藏盜賊姦宄犯﹐禁物保全﹐人情和厚﹐然後感召和气﹐五穀丰登﹐字養蕃息。

六順曉示

父慈謂爲人父。伯父叔父愛侄如子。愛他人之子亦如己之子。

子孝謂爲人之子﹐孝於父母。伯叔父母如己父母﹐見他人年髙如父母者﹐敬之如己之父母。

兄友謂愛。伯叔之弟如己親弟。見他人年幼小者。愛之如己之弟。

弟恭謂事伯叔之兄如己之親兄。敬他人年長者如己之兄﹐四海之人皆如兄弟。

姑仁謂爲人之姑﹐世俗謂之婆﹐謂之家己之女嫁他人家爲婦。能愛養婦如己之女﹐則婦心孝﹐生得兒孫亦孝﹐淩虐婦﹐婦每生不孝心﹐生得兒孫亦皆不孝。

婦義謂感翁姑之恩。夫之義﹐夫沒不攺嫁﹐不招接腳夫﹐只事翁婆﹐如夫在。慈養兒孫長成﹐娶婦成家﹐身卻受婦兒孫供養。

右是人間六順之事﹐能感召﹑時和歲丰﹑人壽長﹑家道富﹑子孫多。或遇朝廷恩赦﹐則當給賜粟帛。或免身役。旌表門閭。其父不慈﹑子不孝﹑兄不友﹑弟不恭﹑姑不仁﹑婦不義﹐侵犯善良﹐棄絕恩義是十惡五逆事﹐便感召﹑災害气生﹑年谷不熟﹑家破人亡﹑子孫滅絕﹐於法則斬絞徒流之罪﹐遇赦不原。一邦有識。耆老後生﹐好善之人﹐務轉相訓告﹐漸成忠厚以副朝廷徳澤愛養元元之心。

論書學﹝時充書畫學士﹞

一太史星歷學小史書畫學﹐自漢隸東觀﹐稽用古籍甚多。多太學所無﹐欲乞仿古隸﹐祕書省試經義﹐附太學文藝並優取自上旨。

一書學自祖宗朝句中正楊南仲周越﹐咸以他官知判書名而已。無職事。自遇聖上天縱悟筆﹐一貫欲釐。凡格以造髙古緣﹐珍圖名札﹐必俟心悟筆隨﹐乘興掞妙﹐非可課程。或撰列珍圖名札﹐必經天鑑以判工拙﹐難從外勘當。欲乞於內東門司具﹐狀投進﹐或非時宣取﹐乞依太常寺例﹐用榜子奏報。

一如蒙攺隸﹐伏覩舊工部﹐作七寺監﹐內空其一位。乞充兩學諸色人等。並乞依武學例﹐祕書省錢不足﹐以太學錢通給。右取進止。

