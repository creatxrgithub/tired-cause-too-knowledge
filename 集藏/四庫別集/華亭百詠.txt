華亭百詠﹝宋﹞許尙

欽定四庫全書

集部四

華亭百詠

別集類三

宋

提要

臣等謹案華亭百詠一卷宋許尙撰尙自號和光老人華亭人其始末無考是編作於淳熈間取華亭古迹每一事爲一絕句題下各爲之注然百篇之中無注者凡二十九而其中多有非注不明者以例推之當日不容不注殆傳寫佚脫歟弔古之詩大抵不出今昔之感自唐許渾諸人已不能拔出窠臼至於一地之景衍成百首則數首以後語意略同固亦其所厲鶚作宋詩紀事僅錄其陸機茸三女岡徵北將軍墓顧亭林白龍洞兪塘普照寺陸瑁養魚池唳鶴灘湖光亭十首亦以其罕逢新警故也然格意𨿽多復衍而措詞修潔尙不失爲雅音所注𨿽簡略而其時在今五六百年之前舊迹猶未全湮方隅之所在名目之所由亦尙足備志乘之參考在詩家則無異於眾人在輿記之中則視後來支離附會者勝之多矣

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

華亭百詠

﹝宋﹞許尙撰

顧亭林

旦暮潮流急東西徑路斜無從質疑字共屬野王家

顧府君宅

卽顧亭林云寺祠堂

蕭蕭蘭若地知是府君居祠事今誰奉吾來一嘆吁

東庵異迹

在顧亭林庵中有忠烈公像近歲忽地裂數尺中有風濤聲以物探之則應手火起

地脈風雷吼人疑湧海潮將軍英爽在何物敢興妖

金山

激浪聞澎湃山神陰力多風濤歸指顧海若敢誰何

安公像

昔有僧沈海而死肉身尙存

浮缽來滄海幡然厭世塵補陀崖畔月長照定中身

寒穴泉

濆湧懸崖下泠泠注不窮將期挹甘冷弱水漸難通

蘇州洋

又名金﹝闕﹞南舶欲入華﹝闕﹞此亭者必﹝闕﹞放蘇州洋蓋﹝闕﹞屬處舊蘇州

已出天池外狂瀾尙爾髙蠻商識吳路歲入幾千艘

華亭谷

府南三里入松陵

彌漫連迥野潮汐往來頻慣識松陵路重來不問津

八角井

浚極疑無底丰稜定有因沈沈中夜月照影屬何人

陸機茸

在谷東吳陸遜生二孫常於此遊獵今名桑陸又名吳王獵場

二陸爲童日驅馳屢忘歸至今桑柘響禽鳥尙驚飛

柘湖

展武沈淪後波澄一鑑明桑田復更變觸目總柴荊

秦女祠

狼秦崇苛政有女亦蒙寃欲弔興亡事神應恥重論

唳鶴湖

洗蕩雲間路奫淪一水深月光零露重遙聽九臯音

三女岡

三殮知無有香魂計已銷頻來吟楚些歲久若爲招

金山城

府南八十五里舊經云昔周康王東遊鎭大海故築此城

治盛周康世東遊豈信然城闉亦隳廢門諜漫相傳

前京城

府南八十五里輿地誌云本海鹽縣以地近京故以爲名

廬落皆無有依稀古堞存登臨認遺迹林莽暮煙昏

昆山

歲久阡原變平時艸木深英才沒黃壤舊事不堪尋

陸機宅

在昆山

華第今何在千年漫有名披榛問遺裔寂莫一傷情

谷水

短棹經由處風披藻荇香中宵孤鶴唳片月印滄浪

秦皇馳道

嘆息秦皇帝何年此逸遊迢迢大堤路千古爲嗟羞

徵北將軍墓

卽陸禕墓在昆山有碑村人疲於官吏徵索遂碎其碑

崎嶇尋古隧衰艸隠寒原欲讀將軍事丰碑祇半存

鳳皇山

覽徳來何代慵歸丹穴藏甘心化爲石萬歲瑞吾皇

陸寶山

府北二十五里

祕寶封堅石山靈謹護藏欲爲中帑助時復露光芒

畬山

祖傳舊有畬氏墓道於此因名焉

人與室俱化陰森松竹寒時時見孤鶴疑此守神丹

集賢裏

父老云昔陳陸諸公居此因以爲名

冠蓋遊從日欣然萃一鄕田原總如昨誰復嗣餘芳

白龍洞

在橫雲山頂下通澱山湖毎風雨夜有龍出入洞中

呼吸湖中水山椒寄此身洞門風雨夜電火逐霜鱗

石魚

雙鯉何年刻悠然鬐鬛全登臨忽懷逺尺素若爲傳

秀道者塔

在畬山秀昔廬此山有二虎侍之後自建塔於山巓建畢還積薪自焚止存碑銘

辛勤成雁塔俄赴積薪焚靜夜耽耽影疑來護刻文

靈峯庵

在畬山池皆金砂後爲昭慶禪院

路湧金砂地髙人此築庵爲詢林下客妙語與誰參

芥子庵

林外三椽建常思憩息時莫教嫌迫窄中有五須彌

澱山

府北七十里在澱湖之中

殿閣輝金碧遐觀足畫圖維舟一登覽誤陟小方壺

三姑廟

在府南柘湖之側湖中羣蛟競鬭水爲騰沸獨不入廟中

神居陰物護臬閾捍洪波莫慮蛟龍怒年來畏叱呵

蓮巢

在靑龍陳氏疏地種蓮爲休息之地今已堙廢

記得荷香裏蛾眉唱采蓮千年龜欲總不見葉田田

鬼書

在聖果寺昔常顯異於寺僧自稱東漢烈士沈光有書石刻

壯士爲儒恥捐軀志所甘無名豫靑史幽憤亦何堪

孔宅

在府北七十五里昔有孔姓者遊吳居此因名焉又云昔夫子所居忽有先聖﹝闕﹞一碑額曰孔村人怪而碑之

廟貌逾千祀泥封古碣昏傳云素王宅眞贗與誰論

崧宅

府西三十五里昔晉將軍袁崧居此因名焉

疆場功成後歸來卜一丘當時應種徳名字播千秋

兪塘

府東五里往來之舟皆可揚帆諺有云𨿽有珠千斛不賣兪塘北

延袤三鄕外東流與海通河神屢加意■﹝舟風﹞借往來風

鶴坡

府東七十里此地出鶴俗呼鶴窠者是也

索莫東郊逺仙禽盡此藏夢回明月夜林杪響圓吭

砂岡

府東三十五里南屬海北屬江入土一尺皆螺蚌殻如是者三所相傳海上湧三浪而成豈誠然歟

千里平砂地聨通江海湄漫傳因激浪疑是蚌成基

禦史涇

在府東

疏鑿人何在流功幾世余農氓誦名氏不數鄭公渠

滬瀆

府西八十三里卽松陵江水源出太湖松江之民資灌漑之利

泛泛松江水迢迢笠澤通萬年知禹力灌漑有餘功

東堂

以下三詠並在府治廳事之側

廳在淸閒處金猊罩寶香令君今學道來此吸朝陽

思齊堂

伊昔弦歌治能聲著海隅升堂想遺迹勵志欲齊驅

月榭

檐角銜墻固明疏護翠羅公餘秉談麈竟夕對金波

濯纓亭

府前官亭

輿梁斜倚處檐影墜淸流往往抽簪者常爲孺子羞

石獸

相傳昔常爲怪夜則環市而走遂斷其一足以下二詠並府東

刻鑿知何謂彌年亦有神宵行無足怪一吼亦驚人

震橋

昔姚庭輝宰此邑謂主位頗虛多宜客人作亭以鎭之又名虹橋虹音降

瓦木明丹堊初期鎭此方石梁今欲圮尢益冨蠻商

小隠園

妝點林泉趣銷除市井心平生跧伏計到此意偏深

姚將軍廟

本在邑南宰謂廟門面北不利土人遂移至縣西以南鄕以下二十八詠並在府西

陰功周邑境南面固宜然毋復論民事神今憚攺遷

趙店

﹝闕﹞邑之﹝闕﹞市東名趙店今有神﹝闕﹞之趙店

日日黃塵路喧豗漲市聲神靈自安此不欲變名稱

望云橋

父老云立橋日適有瑞云見因以爲名

憶昨登臨日卿云正四翔重來窮目力天末起祥光

石幢

望云橋南此地昔有湧泉云是海眼立幢於上以鎭之

矻立應千載傳因海眼成蓬萊水淸淺曽不見欹傾

普照寺

晉陸機宅舍爲寺

髙門收畫戟卽此見精藍施予恩𨿽在緇流絕不談

彌陀閣

拄策徐徐上回環佛頂遊九山俱在望日斷暮煙浮

羅漢院

邃宇中何有臺山五百尊云何困人力金像總塵昏

丁公橋

相傳令威由此仙去又名丁行橋

令威仙去後遺迹嘆成非華表成烏有何由見鶴歸

雲間館

郵亭臨爽塏杗廇架修虹我亦輪蹄客心期訪士龍

福順廟

殿宇之上烏雀不棲

門垣𨿽蠧壞古屋尙深沈鳥雀猶知避斯民盍致欽

東嶽行祠

明主東封後龜蒙望亦尊巍然此行宇時許薦蘋蘩

西庵

陳律師庵律師常習儒業

蚤爲儒冠誤齊心學竺幹而今林下塔夜夜戒光圓

白龍潭

神物幽潛地滄滄水接空不緣嘗應禱誰識有殊功

毘盧庵

勾氏香火中有禦書閣

捫蘿通一徑修竹蔽中籬祇有奎章在龍神暗護持

西林

林外初晴後斜陽滿芰荷頻來指靈鷲此去路無多

陸瑁養魚池

卽西湖也今爲放生池

誰得陶朱術修治一水寛皇恩浹魚鱉不復敢垂竿

小湖

西湖之北一灣名小湖

獵獵風蒲外淵淵明月秋詩翁浮短艇弭楫看遊儵

湖橋

瀲灔湖光好荷風六月涼倚欄吟不勌魚鳥亦相忘

唳鶴灘

湖之東南隅

養鶴人何在湖邊水尙淸喚回中夜夢灘上戛然聲

泳波亭

在湖中

呂梁觀已逺沂水浴應難卻倚亭前柳時時照影寒

風站臺

舊市舶司吳使所建

夜靜蒲萄皺云舒玉鑑涼築堂人不見尊酒暗相望

湖光亭

風月亭之西

日暮蝦須捲亭中雅燕開微風起蘋末波影動樽罍

道院

西湖之西後爲延氏蔬圃

淨宇今何在惟餘柏色新棲棲抱甕者不是煉丹人

異木

舊傳商人嘗夜夢有人自云吾土地神也能祭我令汝宜商毎歲商人夜半祭之往往獲其陰助

蟠根知永逺曲幹聳蛟虯閩賈蒙私庇年年此薦羞

顯忠廟

以下十詠並在府南

俯拜祠堂下遙思弼漢功吁嗟孝宣帝忘徳太匆匆

東寺

世傳水陸池有龜數枚聞講經聲則緣堤而上罷則復去

愛此稜伽士勤修戒行成文龜亦知善來聽講經聲

證覺院

舊之無礙禪院

有人明七淨蠠沒締良因嘆惜流風替誰爲無垢人

棲眞庵

仙路多官府眞人未上升松窻霜月白相對誦黃庭

柳園

芳艸池塘暖東風桃杏繁春歸人亦散寂寞鎖園門

陸四公廟

又名陸司空

晉傑云亡久嘉名未遽湮嚴祠坐遺像猶解福吳民

南庵

堂壁有六祖畫像

施水功成後耽耽梵宇深升堂瞻貌像黙會祖師心

姜庵

陰曀楸梧裏烏鳴落日中九原人不作明贊亦何功

望仙橋

鶴駕乘風去千年竟不歸石梁憑望處空復白雲飛

三洞庵

句曲山頭客遨遊到市塵星冠頂霜月夜半正朝眞

淨居院

昔馬耆法寧住此院故俗又呼爲馬耆庵後法寧弟子亦住此庵

明眼知何在山門久寂然宗風未淪替還喜一燈傳

冰檗庵

王道所居

鳧舄棲遲地池流一徑斜先生久淸苦不肯競紛華

圓珠庵

定回人寂靜繞鼻碧蓮香卻認循檐月摩尼發夜光

華亭百詠

