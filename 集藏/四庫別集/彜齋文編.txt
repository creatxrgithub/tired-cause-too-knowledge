

欽定四庫全書

集部四

提要

彛齋文編四卷

別集類三【宋】

【臣】等謹案彛齋文編四卷宋趙孟堅撰孟堅字子固自號彛齋太祖十一世孫其先以安定郡王從髙宗南渡家於嘉禾之廣陳鎭而孟堅自作告墓文中又作廣成蓋俗語相沿初無定字至元嘉禾志載廣陳鎭在海鹽縣東北九十里則孟堅當爲海鹽人其或作嘉興者誤也孟堅以宗室子登寶慶三年進士好學工書喜藏名迹時人比之米芾至今遺墨流傳人人能知其姓字惟其生平始末則諸書所紀往往不同如周宻齊東野語謂其終提轄左帑身後有嚴陵之命是孟堅歿於宋世而姚桐壽樂郊私語謂孟堅入元不樂仕進隠居避客從弟孟頫來訪坐定問弁山笠澤佳否孟頫云佳孟堅曰弟柰山澤佳何旣退使人濯其坐具云云則又似元初尙存者二說錯互殊甚今案孟堅甲辰嵗朝把筆詩有四十五畨見除夕之句以干支逆數之當生於慶元已未距宋亡時凡七十八年孟頫仕元尙在其後孟堅必不能及見又考朱存理鐵网珊瑚載孟堅梅竹譜捲有咸淳丁卯葉隆禮防稱子固晚年工梅竹步驟逃禪予自江右歸將與之是正而子固死矣防出隆禮手迹其言可信是孟堅之卒於丁卯以前更爲確鑿亦足證桐壽之說爲誕妄矣至其歷官次第他書不載而見於詩文自述者如爲湖州椽入轉運司幕知諸曁縣以禦史言罷歸皆歷歷可考獨不言其嘗爲朝官宋詩紀事乃謂其景定初遷翰林學士又不知何所據也其集宋史藝文志不著錄惟見於明祕閣書目者四冊世久失傳今從永樂大典摭拾補綴釐爲四卷大都淸逺絕俗類其爲人剰璧零珪風流未冺亦足與書畫並傳不朽云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

彜齋文編卷一

宋趙孟堅撰賦

吐綬雞賦

嗟爾禽豢華彩之殊於羽翰表均圓而珠匪瑳匪刓宻疏孰鋪鐘星精於蚌胎乃賦彩於爾軀固已不儕於埜鶩迥間於飛鳬矣頥頷之垂更稟異質五色相宣有藏斯宻乍展乍縮若虛若實彬然而彰以時而出此又造物者神其幻相不可致詰者也若乃藥堦晝長蕙圃風暖茸茸艸平細細沙軟日輪卓午花陰將轉飲啄旣厭振刷防倦支體融怡翎翮敷闡百骸暢而自恣眞閟形而莫掩撼首騰吻伸嗉迅膺乍露層碧中明錯金婀娜離披絢爛深沈文理橫陳宛丹符之疊篆緣飾繚繞訝翠羽之垂襟五云書防將飛詔百衲錦掛向當心眾目詫視兮不敢廹近靈機自愛兮返顧沈吟怒目凝注紺髮森峙翠眉雙妍鳳翍獨異嶃然斯張竟爲嫵媚初筍迸於犢角漸竹批於馬耳彎拳前屬精粲交麗故睨而視之曰吐綬以呈奇而惑之者謂非形而以气豈識方寸之間不倫不類可大可小有張有弛邪於是斂彼輝煌屏若退藏盡忘所有舉止如常有隠君子見而嘆曰是所謂明哲保身不顯其光也夫吾聞鹿以走險麝爲生香已之所累在有其長此禽𨿽稟文華不常宣露時然自娛捲舒有度其養晦也藏器其覽輝也遇主可不取則爲吾出處知格物以書紳因援毫而成賦

石菖蒲賦

天臺石橋佛仙所居境聯鴈峯厥生宜蒲劍挺分脊虎獰奮須維水淸而石硬產勁質之伊殊較他山之蔓生蓋烈士而腐儒巖壑之阿風日不到地脈所潤澹泊自如又疑得道以逍遙不踐名疆而利塗山僧埜夫鑑奇品異搜取來歸得亦匪易臨峻崖之十尋凜束身而下縋或續以長竿之裊或刺以纎鉤之利自非好尙之孤髙孰肯鐘情之及是乃漬以淸泉借之文石玉峯之矗蜂房將樂之珍雪色齊安子供艾若指螺曲陽盆盛浪翻瓊液壅沙屑金封苔澡碧於以滋生息於以安野逸搢紳先生綺紈公子膏梁厭飫輿馬赫奕乍而見之神爽心懌欲頓忘乎肉食於是移置雕欄擎擡文幾纊犀筯以鑷塵雨犧樽而鐘水夕淒淸露之下晝防花陰之底其所以愛防者彌至然未閱月而根麋甫浹旬而色瘁者何哉顧乃過尢懈怠於臧僕疑被侵陵於虫蟻豈淸虛富貴迥不同方鐘鼎山林未容兼美徒使唐嘉緑埜之淸風漢慕赤松之髙致彛齋處士從旁而嘻曰我知之矣請言所以余見隠徒其室方丈人迹罕至景宻防其南榮苔欲生而滿地羅列峯巒奠陳罍洗翛疏數劍倚壁蒼翠水僅濡而不盈根頻殳而勿施每指一而問年動歷閏而逾紀靜定純一有終有始寒暖燥濕不遷不徙厥無奇方惟安汝止彼其愛之適以害之特未諳乎此理方梅霖驟至浸滛滂沛根聯絡於銀絲主人爲之欣喜不知力旣下分葉枯而萎紛九節之連延乍叢然而森起亦猶飽豢於肥甘壽劣休糧之士其所以約水防根經年養力葉老滄浪亦煉形之術耳又況勤怠殊方炎涼易位不常厥居朝三暮四何異爪皮驗生防本觀密有愧槖駞之子此言𨿽邇中有深防請書以資養生豈但曰蒲而已

五言古詩二十三首

上習庵陳先生

厥聞忠孝者所出同一源子於所親孝移忠理必然親賢亦子訓忠節貴兩全殺身能成仁揚名斯永延是亦孝所在豈但知色難嘻其叔世風本末嗟倒懸若曰能養耳食美衣華鮮茍求胡弗至側媚謟笑肩彼其良自多喟嘆逹者觀向來歐陽公拓落夷陵年夫人告之公淡泊吾所安愼毋爲險變守節當彌堅卓哉名母訓紀歷伊誰傳恭惟奉常君矢心直似立朝幾抗論凜凜髙回天力蘇憒憒徒若障狂瀾川人知君守固當識君母賢想其勉勵時諄勤誨膝邊怡愉一領解心注靡變遷升而髙爲天下而沈爲淵但知慈訓在此外浮雲焉玆來從吏隠斵屋新數椽曲檻花葳防虛月嬋娟雅意寓一賦懦立貪以亷我誦順親記有淚如迸泉我貧母亦老苒苒髮已宣家徒空四壁簟笥笑且便惟虞官箴曠勿以溫飽牽澤深百川赴火明斯聚蟬投君以臭味君子毋棄捐

仲弟借書持要不謹防有損爲之覆背葺還

昔聞勤讀者三度絕韋編讀書書已破書則在肺肝摘實咀其華發揮事業間伊惟事精妍整束懸牙籖縹囊手未觸慨是龍泉言虎子畜溪魚汝懵未鑿顓胡防追元方紛紛探簡編抱書手不靣壁防枯禪靴化例隨水竟負一瓻還季也怒生癭我慚家訓顏願季無防怒鳳樓修則完嗟嗟仁義諫束濕何由痊顚倒幸爾存柿葉風掀掀糊老飽九炊紙搗翼擬蟬翻翻事兼兩滑膩好且堅手鑑具在玆秋露無重妍舊書百回讀訓佩坡老僊請季事斯語愼勿髙閣懸因憐數匱藏徒疥小印存浮雲忽白衣世事無不然眼底不自快封閉何取焉所貴得之心亦可忘蹄筌又憐囿大塊華好竟飽鮮一飽羶聚蠅曷與千古傳纎雲飛四散皎月標中天

贈筆工吳升

蘭臺上貍毛山谷愛雞距物勝因人成雅制傳自古風流渡江初筆翰猶朴魯曽窺上方制遺範典刑具寸簮束萬頴贍足飽霜兔丰融沛行墨充實自妍富行間得茂宻夫豈窘尺度澆浮自趨薄羸劣醜畢露淸快誇鉤心節括號釵股纎纎銛甚錐秪便庸書伍殺鋒出光芒苖枯旱無雨齷齪癡凍蠅安能劂石怒爾來邈東嘉法則自誰祖宛見昔制作齊力萬毫努吾欲標諸人示玆明取與斵雕還反朴淳風招已去春苖異蘆筍廣袖謬織組誰能一羽力回彼防防注百爾今已然豈但於筆故

題黃嵒夏氏曉山亭詩卷

元暉工畫山最識山之趣每言籠朝云乃是奇絕處君家結幽亭兩峯正當戶窣堵冠其巓雲中雙筆露宗老爲扁名得自昌黎句相當卷書坐塤箎逓吟賦是時神宇泰白雲未飛去滃然截山腰素練初橫布須臾朝陽升景象幾更互盤旋宛逰龍披離擘輕絮春澌苒而泮靑煙惟一縷霏防辧岡巒歷落分島嶼露晞如膏沐蒼翠盡還故松鍼與篁叢貫穿珠無數應接良不暇詩科亦旣冨只憂紅塵生分我淡思慮更須淸夜來四更防月吐

詩談

吾嗤彼云士努力事詩妍竟日搜枯腸抽黃對白間爾何無達觀局促自防纒不見淵明陶有詩累百篇要以寫吾心出語如流泉采菊見南山得句於悠然少陵動感慨忠義膽所宣有時心境夷亦復輕翩翩纎纎白雲閒無心遊日邊風石激而奇奔迸生雲煙詎以天然態而事斧鑿鐫陶爾一觴酒警爾心地偏少焉明月上髙掛西山巓聽我曵杖歌金石聲撼天

萬壽寺避暑讀書

梵寺齋殿深屋古洞陰冷火雲自空飛此地暑盡屏乍至心已淸坐久體如冰官淸務乃簡居易事亦省是爲臭味同玉碎金無礦蕭閒日追隨論辯當修省展書相對讀佳處撃節猛輿皁謂前玆文會無許盛觴詠直寄耳沈湎夫豈肯過從奚厭宻交道久彌敬無令數斯疏此語共知警

爲倉使吳荊溪先生壽

人祝先生壽勲名而福祿伊惟小門生而廼異斯祝所祝在斯文其壽非已獨嘗聞侍席言櫽括因以復孔孟至皇朝文與道相屬溯自熈丰後專門始分目歐蘇以文雄周程理義熟從此判而二流各異躅偉哉水心葉同軌混列輻粲粲云錦章理義仍炳燭筠牕一傳後人已沾膏馥正統的屬任非公紹者孰鯫生耳聞此驚詫嘆不足因捧介壽巵譜在歌詩軸願言淸節髙嵗寒等修竹長以文鳴道聲金而振玉上而軋漢周俯命騷以僕門生嚴楷法剩將從紀錄

漕使李寶文先生除宣城守

幕客崇酒觴渠渠餞行舟先生蘸甲飲不使涓滴畱持盞顧謂言汝復能吟不爾不歌吾行而俟吾言求沃爾滿鐘酒畀爾筆力遒扶輿懵懵醉夢化蝴蝶遊夜分起展燭落筆蒓絲柔請歌先生行眞與人不侔前者亦雲歸金帛囷載收今惟明月耳舴艋輕浮浮視彼掊斂徒推剝藂怨尢逮其去國日競欲瓦礫投此乃戀寛防說著涕泗流國用旣云裕民瘉亦云瘳而令分左符逺從牧山州投防戒忌器矧我無是謀彈烏或驚鸞盍亦謹厥籌玆焉皆汩汩去矣從休休伊惟小門生莫計攀前輈彌溪桃花水舟行願悠悠行有賜還詔佇立螭坳頭

拜範文正公祠

瘦石挿半天玲瓏聳蒼翠想從混沌初有此紛破碎斷截不分離欹危不顚墜乃於其中間穿防石路細頻勞謝屐行捫撫足幻怪下有泉溶溶根來從石背香山才品題名得因人貴瘦笻行淸秋西風吹我袂躋攀幸未疲俯仰一嘆喟下山拜範祠遺像儼如在胸中萬甲兵曽使西夏畏巖瞻石不移可想鐡肝肺嘻其羣小人風林犬空吠於今孰存亡取捨良亦易但堅自力心嵗寒見節槪卓爾彼何人晞之則亦是

詠史贈王侍禦

昔有陽城子髙臥中條山粵從丹詔聘職諫居朝端北垣七八年一詞曽靡殫於中常戚戚事以秦越防諍臣論一篇見誚昌黎韓城日洽壺觴視之無汗顏一朝天子誤鼎鼐庸雄姦皇皇朝埜人敢議不敢言城曰玆可矣不言吾豈安當廷壊其麻勢若廻狂瀾臣言不可奪臣肉所可剜孰謂雄猜主天聼亦爲還一鳴必驚人朝陽之祥鸞一飛必衝天北溟之鵬摶啾啾燕雀輩終嵗寒檐間君今踵其武可想倚任專士習滋久未易一匕痊遺臭偃月姦殆今逾百年利欲錮人心深矣莫洗湔幾新更化機仍澁膠柱洗泥何能淸救應其源昔無起樓地今舉田連阡而以求善治卻行而欲前復有事誕衒奮臂張虛拳驅虎良民臧否已較然膠舟倚航海惻聳憂世肩夷甫在晉朝舉世無幾先卓哉辯姦論萬世一老泉瞽言再拜獻感憤涕泗漣昔者漢更生危言扶彼顚皎余明寸心不向流俗宣維君中流柱屹是障百川向來稍詭遇髙官懷防間耿介甘不售嵗寒松栢堅國無君子哉緘黙誰復言松江千頃浪涵月金蜿蜒於玆送君行商歌頻扣舷明當重回首晚風楊栁邊佇希禦史雨迅掃靖幅員

送放生池碑

維書號心畫於以觀厥徳堂堂太師顏忠義挺不屈怒張鐡柱立凜若罵蔡賊蠶頭而蠆尾屋漏而壁拆豈事筆端求要自心胸出心源儻匪正馬謾按圖索君侯冰玉淸一防塵不入擺脫世緣盡四壁無良物源淸流應隨心同寧異迹前年鎭霅城淸風貪者格人言政化明如仕唐大歷人言八法具儼是浯溪刻卑棲小李掾松茂悅見栢甚欲事灑掃筆硯供洗滌官身類匏系惟向淸夢覿手搨魯池碑潢謄寄遠驛旣異褁苞苴抑匪徒掛壁舉目見顏公英气聳辟易又若小子勤祗莊常侍側

別贈陳新叔弟

神靈造天極仁深祚綿逺光堯渡江初屬族扶日輦南來逾百年瓞載繁衍開江一枝燈海濱發長焰紹興庚辰第伯祖維創見自此燈燈續儒科已累踐侄也幼則孤門戶中屯蹇執編靑衿後浪防禮部選有叔行親隔驀此異閈天都邂逅初覿面苦恨晚爲言起家難銖積勤靡倦相從忽問勞把臂互驚嘆霅城每頻過訪我李曹掾及玆脫選海幾擬謝深眷三年在奔波畱滯顏色靦扁舟此經從相見笑而莞排日羅酒漿延顧禮旣腆所欣廷蘭秀一一莫可揀讀書固有獲而況多積善竇桂未足誇王槐定應顯願言闡宏規涵肆觀文典士業止科名耕耨工亦淺胸中澆萬卷落筆自精悍何當它年來大雅見文憲功名固懸命立志母狹褊防言勿謂迂聊作友於勉

乙未春初解漕幕兼職訪秋壑西湖探韻得柳字

浮生恍流萍聚難別易久經年稀會靣感嘆兩執手佳賔稍翕集歷落馬蹄驟競誇摛錦文雄騁翻河口主人金叵羅頗費黃封酒環坐松下亭海納翕敷受飲酣气張王聯題健揮肘山凹日斜射檐額風穿逗恨無秉燭遊以夜繼斯晝聊追擘韻戲崄窄互呈鬭分擕上木蘭漾槳幾回首遙追飛蓋歸數徧蘇堤柳

必大弟赴新城簿

乃翁換官班幾欝靑雲志晚以身徇國而得祿及嗣妙年當膴仕應識珍重此簿領職任輕正合親文史東安吾舊遊山水淸且美編戶𨿽不稠而亦有文士擇友如擇木所貴髙於已遊觀固有時要在不逾禮飲爵不過三馬向坦塗履幕府儻畱連謹抑如處子切勿事軒昻攻者蠭蝟起我已慣嘗此說病乃眞意第守謙謙心由天工處置命透如春回不壓重石底爾祖積善在造物報必侈以我苦澁詞普告兄與弟莫怪欠誇諛食橄有回味謂餘言不信識者試質以

辛丑孟夏甲申日得雨

物理寓乘除天存好還道去年夏迄秋旱枯苖盡槁繁霜打麥根療饑玆已兆逾春秀葽葽修翠搖旌葆黃雲割未盡赤日仍杲杲秧鍼方防牙還憂水泉少正深傷弓虞曲成由大造耕雨刈欲晴從來難兩好來牟迨旣登甘霖乃方到甲申占久雨古語信可考首夏際玆辰其應孚未禱繁聲喧若注陰雲陣如掃入夜聽檐澑滴瀝響到曉蝗螟腐翅翼蛙黽喊池沼從玆雨未艾調潤知可保一畝數石収麥秋功已告千倉而萬箱應占冨禾稲匪借天功然人力寜爾巧端由政致和天示賢侯報不死見丰年鼓腹歸醉飽末掾與農氓熈熈歌皥皥

夜飲歸戲作

夜雪合三更昆侖兵宻渡常時喜慨談此夕若親覩杯行數已長談辯气掀舉防酣上籃輿迢迢向歸路出門林盡白飛雪正零舞苦寒嗟僕夫鼈跛良窘步北風惡打頭滅燭失四顧平生功名心每作艱危慮小試應危機郤輿自行去腳力幸未衰乘之酒力怒踏雪如踏雲了不見辛苦尙奚畏泥塗寧卹雙靴污僕失莫余追瞥若肘生羽鶱騰甫登橋健翎已逾兔還歸坐中堂長嘯黙不語絲鬢且勿生未謂余不武夜雪向桑幹立勲期晚暮凜凜金石心捐軀事明主

九三月丹【昔人登弁山得此花園工有九三者忘其姓爲接度種今徧苕霅號曰九三月丹】

有花血嫣紅侈娭大於碗五出猩袍裂萬攢金釘滿數日色彌鮮不畏風日暖山茶越丹軰馬塍丰土產殊名幾百種並立色俱赧客言名之由其說鄰怪誕昔有樵弁山絕頂路迷返見此物尢異斵置歸裏閈九三槖駞流厥藝工養豢惟以第行稱姓名防考按香泥宻封籜接度根暗換若古姚魏然因從九三喚從玆入西浙移根徧名苑家家尙此花買價不論貫靑油障曉日朱檻防雕瓉防物因人成感此一喟嘆憶昔洛陽花壽安紅爲冠要其所從出亦自薪槱伴伊維花卉流第以色媚眼靑靑三寸松養可淩霄漢明堂湏眾木未易一材辦工師無遐遺材滿巖崖畔

題吳門顏氏敬享亭石記【贈一齋】

蜾臝祝類我慈烏知反哺伊人矧最靈而不以斯故養雛數羽毛初志亦辛苦懷哉肯堂念寥寥幾千古君其若而人淒愴踐霜露欽聞先君子淸白守儒素何以遺後人多文以爲富潭潭詩書府魚魚禮法度王槐信厚成竇桂陰徳著雪玉塵不緇鐘美見垂裕勤修不自閟刻詞流肺腑應無忝厥紹錫類及噲伍卑飛未仰報有淚滂如雨山髙不礙天水流必東注願言堅此心宜詣聖賢處他石或可攻庸效南陔賦

題陳山龍祠

白龍生陽山龍生龍母死於何藏斯陳其說從古始豈伊邈中而亦有地利季春旬八日嵗嵗雨晦龍下大如柱萬目儼駭視謂龍來朝母人胡不知禮邑人嚴奉供神宮聯梵寺龍君與龍母居中堂殿位兩廡香火誰分祀及四子山腰有龍湫澄一掬水水旱不涸溢甘冽冷牙齒禱雨乞一滴闔境得沾濟昔年令君來瀝酒方奠啟有物蜿蜒見舉體金色被巡防上巾襆馴狎了無畏令君端笏迎迎入香奩裏誕四子如粟久矣傳神異逮置湫石邊倐與電俱逝或示夢畫工畫龍要珠戲或載見蜿蜒躍戲花壺際神靈及事怪龔碑詳紀記迎享送三辭上軋騷章麗荔子丹焦黃羅池未專美余來擊節誦金石歌聲曵邇年又喧傳其說更譎詭後殿方落成將以奉大士一夕大風雨巨石暗飛墜髙髙山頂來直頓殿堂內端然一寶座不偏亦不倚旣無繩墨量誰與安位置不知幾鬼推毋廼陰兵徙是爲鬼龍力其說信有以又云虎新過泥沙印遺趾爬防大木皮畫畫有文理海山斷不連四望惟茅葦又無穴宅居此物從何至有龍必有虎神驅理或爾不然虎尊龍墓前來伏跪想當淸夜月踡局安其尾談與訊怪更僕良未已笑呼金叵羅一把詩腸洗數酌帶微酣長嘯奮雙袂徑直上山巓惟如履平地海神會我心捲浪雪花沸中年腳尙健有志聊自喜下山猛捉筆揮掃不停臂素壁兩三間掀舞龍蛇勢

重賦曁邑池亭

新沐試絺綌涼生神骨淸髮疏逗風爽半幅紗巾輕逍遙池上亭緑陰取次行淸和又重見時序無畱停叢委簿書間那得散漫情乍此偸隙閒雲開月蹔明故園松菊荒蛛网罩南榮琴書知好在奧窅誰爲評

憲使陳習庵先生除司業

連宵對涼月閒吟祖行篇攬挹南卉香入句期淸妍追隨剪吳江送君翔九天豈爲兒女情戀戀祈防憐玆惟時多虞活國資淸賢近者小司業繇之入諫垣

古劍詞

古劍三尺長土花上鱗甲幾年閉蟄藏射斗光夜發提攜繞區市鮮復事磨刮嫖姚一拂拭蛟斷犀可截志士寧終窮行逢逹觀逹

曲澗

山頭分兩崖知有泉來處曲澗潄琮琤夜來應驟雨葉嫩明琉璃藤生絡松樹石腳漲所痕莓苔濕無路玩之室生白明是春將暮何當門對開小結幽廬住

七言古詩十五首

江灣僧捨水石芭蕉

老耳最怕風雨聲芭蕉葉上聲偏鳴新枝日展翦不替況見蕺蕺成添丁呼童具鍤斵寒玉蔓圖貴早除其萌醜疑烏啄側著附又訝蹲鴟不可羮一笑翻成有料理古盆石供泉淸泠黃梅彌旬雨霢霂苔封沙擁生意成小試抽書撚細防牙入水銀須生漸離土性安臞瘠淡與水石相忘形巡除日課長養事莖添葉比紛欹傾炎威不到琉璃碧水脈透尖珠貫縈蕚緑華仙斷火食云裾曵翠身輕盈風軒暑簟足蕭爽晴曦更有冬明丁寜閇塞謹愛防秋霜夜气防慿淩一年一年春風好根株宛在蔥蘢靑崇桃遮莫金壺貯日暮隨風紅雨零

登普滿塔

海濵荒涼斗絕地古寺窣堵標蒼旻三靣黃茅連巨浸突立嵯峨超不羣可憐前此無管領欄幹罩网蛛絲塵相攜暇日足登覽晝長正度南風薰冰盤朱李冷熨齒雪絲細葛輕襯身飲酣神王气浩浩半空笑語驚行人墨圓新磨紺於漆大字題成泣鬼神交酬錯勸互賔主雅論諧談肺腑眞觚稜掛月筵初散歸從傳呼紛若雲英遊便可誇盛事緇流勿訝吾來頻

甲辰嵗朝把筆

四十五畨見除夕稍知慚愧此之日小時辛苦習科塲惟恐一官身未得二十七嵗方塵忝又閱八年初實歷又閱十年滿兩任汲汲皇皇望通籍況逾百指家累重防贍浩穰憂不給所以中心懷蹐局每至嵗朝常戚戚前年涉險趨淮幕去年舉剡甫及格猶自奔波趂班見來往時時在塗陌今年事定已攺官分邑不逺近鄕國秋風行可報熟便得怡愉奉慈色所以親邊知自幸笑語團欒竟通夕𨿽然丈夫致君澤民事業匪僅此要是此去無限隔但辦勞心供撫字忠信尙可行蠻貊斷不依阿事嫵媚亦不聚斂求封殖升而戾天沈而淵一聽天公無固必若綴班行盡向髙鑪香夾侍螭防側剰擬抗論髙回天粗有外氏之遺防或分一壘向邊疆願作長城如李勣霜臺直筆屏姦回機幕飛毫艸文檄更令小試經綸手黼黻曽夢江淹筆不然種花蒔藥老海濱卻覓長年當官職

食雪

君不見蘇子卿十有九年畱朔廷牧羝未乳歸未得吞氈莫救饑腸鳴又不見陶學士家居三冬足文史玉堂退直淸興生謾把烹茶誇婢子我生徒飽太倉粟慨懷伊人常縮恧我才又無揮翰手食此豈不顏增厚浪防枉自在江湖幾年見雪一語無只同兒童跳梁喜欲吟自覺腸漧枯朔風打頭夜來泊擁篷曉見銀糢糊銀盤収拾和蔗漿銀匙攪碎紅瑚一抄入口淸風生再抄乍覺心眼明連抄疾啜盤已竟肌膚起粟神魂輕食罷拱手謝蒼天小儒不學食露盤無補多欲妄求僊願言片片皆詩料吐吞造化歸毫端亦不吟河橋送別淒涼句亦不吟依本胡蘆取天怒但願冰稜雪塊在心胸飄飄解做梅花賦

斬偶行安吉州小民之頑凶者土偶刑余之囚祝之以起凶傷守倅斬而絕其姦

君不見昌黎諫佛骨竟莫遂請水火投中丞擊妖蛇此蛇初不爲民尢寧如立斬興妖偶卓哉偉見吾邦侯吁嗟三輔州尙鬼逾蠻酋此輩生身已麗法尙何智慧靈諸幽惟伊姦凶愚爾俗假慿威毒相仇讐依乘土木作幻怪竊取血味神其謀除凶破僞一劍較功韓孔玆爲優嗟嗟願公寶此劍更煩借截姦臣頭

送朱支倉試刑法科

士業讀書讀律恥亦不屑至其有以男兒奮身自力耳有足成功奚擇地誦徳科條似流水筆端端可判生死用之自貴勿輕視贈君飽霜毫錐子萬毫齊力鋒頴鋭庭陰未側可萬字十問俱通防勲易卽次風雷星斗位還取儒科濟世美更贈一言君我記終身行之恕而已

厖蚓圖

一蚓蜿蜒行燥土定是明朝天作雨六厖酣憨初眈乳乍見異物吠驚覩老厖垂涎傍睨顧此心亦以防犢故鶉衣百結多兒女錦屏鴛帳輙獨處

送馬上嬌圖與秋壑監丞

繡韉金狨玉蹀天寶繁奢逾大業華淸浴已宴沈香弓箭才人擁旌節前頭樂部紫雲回催駕顒迎奏三疊阿瞞駐轡立多時欲上花驄尙嬌色俯頭縋力士徒曽以脫靴爲屑屑步步相隨肯離嘗聞願作連理枝燕安儻及思艱危有馬嵬攀訣時漢家山河安四維披香千秋惟弋綈龍眠畫玆非衒奇端與曹髙向孟陳元

秋壑納室慶席諸友分韻

蘆葦戰風聲颯索細雨吹絲冰簾箔暖盤醉客珠履喧聳鸞筆飛璣唾落詩人大義在切磋曳裾彈鋏籍若何正倫風化理不二禦邦卽是家之和

采桑曲

桑椹紫來蠶務急帶曉采桑桑葉濕屋頭緑暗勃姑啼柱礎朝朝汗流出人家蠶老婦勤苦銀釧忙催隔霧方花古塼衮香絮院靜簾垂明燕語沈炷銷來煙半縷

賣鏡

賣明鏡怕明鏡從來面瘦兩髙顴況復星星添鬢影世間萬事只宜晦明鏡何須炯相對鏡明賣卻昏不磨從教雙鬢雪婆娑

靑春能幾何

靑春能幾何靑春能幾何蒼髯紺髮看成皤亦有紅顏嫩於花東風馳道屬誰家可道光陰流電轉艸上霜飛峭如翦心如不知恍重見心語不通惟見面重見面愁轉多歸來銀燭炯長夜嘆息靑春能幾何

靑春能幾何靑春能幾何日烏月兔去如梭膠粘難安枝上花頗惜相逢殊艸艸中心有言不復道鵲喜傳訛易顚倒想得也應生懊惱謾自有千金無方駐臉霞休言洛陽看花伴經年浪蕩不歸家君不見靑春能幾何

二禽言戱贈難弟

歸歸歸【西浙暮春有禽鳴連三聲皆叫歸】

歸歸歸三月將盡方始啼木林翠宻陰成幄花片紅嫣風蕩飛歸歸歸汝旣勸歸胡不歸歸來深院日正長煮酒菖蒲玉屑香醉眠藤牀覺晚涼須臾月色到回廊歸歸歸眞个歸來樂未央

篤篤篤【此啄木兒也因其聲以謂之】

篤篤篤日長正午睡初熟誰其扣門訪幽獨見他利喙啄枯木枯木中間能有幾小虫何足飽爾腹盡日勞苦食不足篤篤篤此聲尙且聒人耳人之多言寧不瀆戒之哉篤篤篤

欽定四庫全書

彞齋文編卷二

宋趙孟堅撰五言律詩十三首

庚辰除夕

生計從來拙奚疑壁四空解憂惟父母謀事等兒童無競身如偶訛言耳願聾丈夫心鐵石肯自泣塗窮

辛已除夕

嵗事今其暮而多悵惋心功名一成否身世幾浮沈荄甲四墻在根株百蠧侵白雲飛處逺東望動微吟

山行晚歸

背日踏寒影歸程路覺長水流逢石響花晚度秋香前去多林莽新傳有虎狼行行應勿緩掠面已風霜

尢美亭【在昌化治平寺】

𨿽未及瑯琊看來亦自佳微防著新月聳翠帶餘霞巨鑿應靈禹斜拋或女媧小亭相對好莫放竹叢遮

夜熱

夜熱寢復起獨行池上亭欹荷傾露髙柳掛疎星秋蜇已啼艸涸魚時唼萍無雲有雨湛湛一天靑

防齋

此閟先天地名齋曷扁防只應防太潔未必果冬烘釀臈重醅酒初陽逗暖風當年郭有通此意與君同

文宣公祠宇新成

旋斵蓱蕪地亭臺出水瀕人知便行樂誰識念賢臣澹月花無影微風浪有鱗飛梁如跨水遊子更來頻

何氏書堂

元正假得晴埜服暫山行遇石松盤蓋懸崖蘭倒生壁問題字古潭面鑑形淸官滿應求此讀書秋月明

鴻禧觀次髙橫槎韻

逍遙微物累出處任天眞薄宦已陳夢靑山猶故人鑑湖涼不暑荷葉淨無塵往往入圖畫扣舷欹角巾秦望與蘭亭山山逓送迎蒓鱸方嫩美艸木亦欣榮去繼漢疏傅名肩齊魯生鴻都讀遺事誰不動歸情

和陳魯山社日西湖二首

繞堤千障碧過雨一回新並駕館中傑分題湖上春杯觴同臭味篇什倍精神招手年時燕遄歸尙及辰海棠料客醉故作暈微紅借路山無雨惜花天不風揚鑣聫勝士琢句策奇功讀罷身何許晴光蕩漾中

江樓遲客

野外遊神迥望中塵物稀天連逺水盡鳥背夕陽飛木葉初搖落鄕懷動式微興闌不忍去遲子一舠歸

七言律詩十九首

早春牡丹

香泥封籜接頭新幻出花王見早春時節不須寒食候工夫逺勝洛陽人嫩黃防葉拳微皺半醉宮妝粉未勻恐怕晚風須愛防羅幃遮卻看頻頻

安吉州賦牡丹

眼繁妍錦一機銅缾分挿逓參差幾於釘坐看如偶卻爲輕寒謝較遲售用奢豪須借酒形容妖艶每難詩微風忽度輕披展絕憶霓裳駐拍時

謝徐正十一兄惠牡丹顏帖

左攜珍帖右花王雅貺何殊照乘光拆壁漏痕含蠆尾珍珠露顆帶天香數千葉宻憐檀暈怕六丁收謹匣藏答謝苦慚無好語撚髭空斷不成章

種水芭蕉

石上芭蕉手自移黃梅便得雨如期水根聫絡銀絲漾風葉紛抽羽扇欹日驗發生疑有凖心加愛防每忘疲猶如老大初生子及見成人長立時

初冬客中見小春海棠

一痕朝日界晴森肅淸寒昨夜霜硯怕生澌微貯水鑪因撥火起餘香最耽詩帖閒中樂無柰塵埃客裏忙卻是小春花謝絕海棠經月駐紅妝

客中

睡覺檐牙月一鉤適閒眞不願封侯病多藥褁長爲侶靜著鑪薰轉更幽席上眼明梅破臘霜餘珍重菊經秋從玆可向家居否彊半經年在客舟

和帑院叔

久居朝迹遲遷次𨿽在琴齋頗寂寥交少自應無援拔地寒安得有肥饒桃花落處春風梅蘂開時臘雪銷畢竟徐行能逺到樽前贏得且逍遙

及書六考喜效白體

無庸下考又三書知愧知慚意少舒儻便盍簪叨墨綬縱然休仕亦緋魚何人不願重金服那个無心駟馬車修短洪纎應賦定好存方寸一由渠

不寐

不夢華胥仍不醉燈靑室白自髙眠頻聞榦葉下空砌遙認徵鴻唳逺天慮淡殊非同槁木無營豈復在齠年回思撲漉紅塵久虧損工夫只自憐

邑圃池上

南薰初愛葉田田忽見莖枯欲倒懸風露漸淒生澹泊水天相映作澄鮮無人領防微吟意獨自咿唔薄暮天一對陶朱山下鷺飛飛衝破晚炊煙

養鸂鶒

防毛不用籠寛織半殺雕翎養自馴退易進難微鶴嘆涼來炎去異鴻賓橫枝梅下眠和月臨水薇邊遊近人更著花栽安蘚石黃筌圖畫鎭長新

十日同憲僚登髙

自嘆淒涼客寄身已孤茱酒奉慈親未應一夜無芳菊共上層樓有可人日射寒山宜近晚霜殷秋葉艶於春淸歡率爾吾儕事帽落龍山意更眞

讀元舅雪溪先生墓銘

二祖霜臺有烈聲傳家文憲見先生剛而不折松筠壽貧弗濫求冰玉淸陶令秫田詩料足竇家桂子義方成卽玆更有髙賢傳豈羨區區世上名

拜掃易齋先生墓

行樂今非少壯時一樽聊以酹吾師只雞豈敢方前輩下馬猶能慰所思原上松杉新種植【巨濟兄近爲先生栽松杉】望中桃李半披離歸途劇飲賡新句顚倒綸巾不自持只雞鬥酒禮𨿽微苦雨終風志不移臥病已辜寒食約踐盟猶及小春時老懷傷感渾如舊同捨追陪尙可期少憩東湖勿怱遽片雲來往正催詩

寄湯帳幹

鎖寂寞守燈熒熟數陳蹤迹杳防已自無心雲淡淡不應逐計鼠營營發生最普惟春力幽隠旁昭是月明試品梅花霜下角動人深淺似秦箏

招石希孟朝飯

水臨軒檻絕纎埃砌面茸茸上緑苔伺餧金鱗渾可狎低飛翠羽不生猜篆薰欲起筵初集淸磬才敲夢恰回正好西風坐蕭爽官程翻怕驛書催

與帥幹架閣宗叔【山中翁之子】

曾聞老吏說先猷咳唾珠璣下筆遒大器莫爲時所用髙科還有子能收相逢禹會嗟何晚薄可郊寒匪暗投珍重斯文肯勉力淸朝墳典要人修

寓言

詡詡言詞巷陌兒傾心反目易安危可嗟香盡蝶猶戀誰謂機萌鷗不知寥落丹靑秋後扇縱橫黑白局中碁料應主意非疎賈其柰難祛絳灌疑

五言長律詩一首

追詠西湖行樂寄傅淸叔

聞借侯家宅湖邊度夏涼鐘魚連梵寺雉堞傍城墻閒適心無事淸和日正長藕花𨿽尙稚荷葉自多香苦筍回餘味靑梅弄半黃生綃畫團扇細葛制輕裳水近風生座檐虛月滿廊龍舟花槳榾驑馬紫絳韁竟日歌聲沸通宵水面光不妨投轄飲更稱靜琴張詩社聫行捲仙姝學道妝英遊伴王謝淸夢到羲皇曾約陪遊蓋慚稽動客檣憶君徒悵望爲我細思量幾度吟成後憑誰逺寄將意多收不盡事鄙每牽忙今夕微醺起中宵捉筆狂浪吟無次第聊表未遺忘

七言絕句詩二十五首

九里松馬上作

九里松株不斷靑松風上發下泉聲耳邊爲愛聞天籟故約遊韁緩緩行

送客

素娥懶駕水晶輪此夕飛來夜欲分送客出門還獨立一天淸露湛無雲

臨安客中

小樓面面著疎櫺靜有蟾光絕市聲讀罷離騷臨晉帖菊花香里數寒更

折枝

奚囊金勒逗春行醉詠歸來隴月生折得生香渾懶向斷簪零珥任縱橫

淸明

節近淸明長是陰黃花問在麥苖深勌行卻上髙樓望煙鎖前村一半林

經過

二十年前漫浪遊海天霜气夜深浮竹牕夢斷聞雞處常憶溪灣塢聚頭

南林張園

淒淒寒菊委霜叢下有微吟腐葉蛩倚著欄幹聽不了自來我輩最情鐘

種石菖蒲

少年眼力健觀書卷裏千言一覽無官事簿書昏惘惘效尢石上種菖蒲

蕙花

光風蕩暖曉晴天雅有幽香入簡編尋見埜花都不是山蜂引到石崖邊

夢回

防防桃花短短墻雨聲徹夜響回廊覺來蝴蝶家山夢一半分明一半忘

贈術者

紛紛塵土簿書堆職在其間怎可辭不向先生問榮達但言何日是閒時

買硯碑

鳳城涼雨新秋後幾處朱樓試管有客貰金收古歙短檠竟夕自摩研

恰在貰金酬硯直又逢古洛蔡公碑摩挲不忍教他去笑殺典衣償直時

問梅寄賈秋壑先生

生成欲見化工功不在漫山桃李中爲向梅梢問消長地寒先卻得春風

天平方丈梅下見持要舊題

枯梅一樹半斜欹繞匝行行欲詠詩忽覿季難遺墨在西風吹淚滿髯絲

謝送牡丹

官舎無花甑有塵縱將畫展不如眞若非折寄珍珠顆幾是蕭條過一春

蘸蠟封枝翦處新開奩帶露尙精神洛陽路逺風塵暗腸斷應無做譜人

髙渭南席上燭照牡丹

髙燒燭照禦黃衣疑是沈香夜宴歸固是不教花睡著只愁驚起露蟬飛

日午貓晴一綫時紅嫣紫媚正猖披爭如絳蠟通宵照玉葉金須色愈滋

題玉川月蝕詩後

哆口搘牙月蝕詩遺編讀著凜風規如何晚節從污合竟與姦臣血作泥

題趙大年小景

霜輕楡柳未全黃兩岸菇蒲洲渚長鷗鳥背人飛撲漉西風嘗是入斜陽

一行白鷺過前山飛去沙鷗半復還更有精能君見否黃鸝兩兩緑楊間

客中思家

微風過處有淸香知是荼防隔短墻相得故園成索寞詩盟誰復爲平章

楚楚輕衫翦薄紗而今憶得在山家蕭娘爲是親蠶事嗔帶含香紫笑花

柳絮悠悠拂面輕隨風到處若爲情西池應也無人到一面靑靑萍自生

詩餘

過天下第一江山呈何守【沁園春】

許大江山鎭臨彈壓豈小任哉從嶓冢導漾東傾注海截然限止南北天開試向中流回觀鐵甕萬石層稜攢劍堆金焦峙號紫金浮玉捲雪轟雷君侯文武兼才天有爲生才南國來歷二十年籌邊給餉上流襟要幾爲安排今此雄藩精明笳鼓又喚金湯气象回長淮北望中原非逺更展規恢

巖桂和韻【鵲橋仙】

明金防染枝頭初見四出如將刀翦芳心才露一些兒早已被西風傳徧歸來醉也香凝襟袖疑向廣寒宮殿便須著个膽瓶兒夜深在枕屏根畔

賞春【沁園春】

曉上畫樓望裏笑驚春到家便從臾閒情安排醉事尋芳喚友行過平沙最是堪憐花枝淸瘦欲笑還羞寒尙遮濃歡賞待繁英春透後防猶賒歸時月掛檐牙見花影重重侵寶堦銅壺催箭獸環橫斜濃斟玉醑芳潄瓊芽步繞曲廊倦回芳帳夢徧江南山水涯誰知我有墻頭桂影牕上梅花

客中感春【朝中措】

擔頭看盡百花春春事只三分不似鶯鶯燕燕相將紅杏芳園名韁易絆徵塵難浣極目銷魂明日淸明當也栁條挿向誰門

前題【好事近】

春早峭寒天客裏倦懷尢惡待起冷淸淸地又孤眠不著重溫卯酒整瓶花總待自霍索忽聽海棠初賣買一枝添卻

初任官所爲慈闈壽【感皇恩】

官小宦遊初淸貧如舊小簇杯盤旋篘酒𨿽然微祿不比他們丰厚也知慚愧是皇恩受富貴千般享之惟壽心地平時到頭有摩挲銅狄祝望比他長久鼎來榮貴待通閨後

次任爲慈闈壽【感皇恩是年慈闈六十二嵗本命後一年也】

一百二十年兩畨甲子前畨風霜飽諳矣今畨甲子一似臘盡春至程程有好在應慚愧莫道官貧勝如無底隨分杯筵稱家計從今數去尙有五十八生朝裏待兒官大做奢遮防

淸涵萬象閣【風流子】

望極思悠悠江如練籟息浪紋收看帆捲帆舒往來徵艇鷺飛鷺立逺近芳洲遊波不捨山常好祗白少年頭杜若滿汀離騷幽怨鴟夷去國煙浪遨遊江南知何許靑林晚山斷處白雲浮懷古慨今誰人似我閒愁嘆醉生浪迹鱸鄕蟹捨殢紅怨粉蓮棹菱舟敲徧欄幹黙然竟日凝眸

春日詞【花心動外祖中司常公春日詞曰庭院深深春日遲百花落盡蜂蝶稀栁絮隨風不拘管飛入洞房人不知畫堂繡幕垂朱戶玉鑪消盡沈香炷半褰斗帳曲屏山盡日梁間雙燕語美人睡起斂翠眉彊臨鸞鑑不勝衣門外秋千一笑發馬上行人腸斷歸近日風雅遺音多譜前賢名作因效顰云】

庭院深深正花飛零亂蝶懶蜂稀栁絮狂蹤輕入房櫳悄悄可無人知畫堂鎭日閒晴晝金鑪冷繡幕低垂梁間燕雙雙並翅對舞髙低蘭幌玉人睡起情脈脈無言暗斂雙眉斗帳半褰六曲屏山憔悴似不勝衣一聲笑語誰家女秋千映紅粉墻西斷腸處行人馬上醉歸

初攺官爲慈闈壽【驀山溪】

防年修績總待榮親老每羨阮南豪向壽席花花艸艸如今慚愧微勝十年前聊爾了辦杯盤一對慈顏笑願親彊健綠發長長好來嵗在琴堂想凡事應微熱閙契天交道只辦好心腸官盡大盡榮親待受金花誥

怨別【驀山溪】

桃花雨動測測輕寒小曲檻面危欄對東風傷春懷抱酒邊心事花下舊閒情流年度芳塵杳懊惱人空老粉紅題字寄與分明道消息燕歸時輾柔茵連天芳艸鎖孤影夜卜燈花繁淸漏斷月朦朧掛在梅梢裊

欽定四庫全書

彛齋文編卷三

宋趙孟堅撰序

淩愚谷集序

文章至唐而體偹其情態宛委肌理丰澤腴而宻婉而麗斯亦世代至此而盛乎故自貞元元和而上李杜韓栁以至乎長慶元白皆唐文之懿也大中以降瑣澁滋過固一病也而又浸滛於以俗爲雅之流代號作者或不免是況浸滛於末流者乎杜荀鶴於詩接五季之碑碣可槪觀矣然則論唐文者不得因其流而訾其源也皇朝文明代興慶曆以前六一公歐氏未變體之際王黃州範文正諸公充然富贍宛乎盛唐之制亦其天姿之夐已脫去五季瑣俗之陋一陽動於黃鐘厥維有本伯長一倡尹歐仲塗和之南丰三蘇又和之元祐諸君子又和之轟然古雅至淳幹尙餘音韻其風稜骨峭擺落繁華亦一代之體也然夷淸恵和各隨極至塲屋習勝視唐疎矣孟堅晚學毎竊有志初筮葛溪司徵愚谷淩君云日從遊處出其所業何其不蹈於塲屋之習歟爲餘言曰先君子藏書滿樓金石遺文之富不愧六一之千卷惜乎祝融煽災靡有孑遺然如印印泥胸中所存尙猶燈下千里故人面也曰噫行沅湘者率能道芷蘭香艸之異目所經者如是乎子書𨿽灰胸中有不灰者在典型其有自夫以其言之渉唐也亦得之金石云爾故極道世代而歸其編

趙竹潭詩集序

詩非一藝也徳之章心之聲也其寓之篇什隨體賦格亦猶水之隨地賦形然其有淺有深有小有大槪𨿽不同要之同主忠厚而同歸於正自賡歌國風雅頌而離騷皆歸於正之詩也杜工部詩言愛君憂國不失此正所以獨步於詩家者流也由漢蘇李五言建安七子晉宋之淸虛齊梁之靡麗至唐而歌行吟謡怨嘆詞曲等此而律生焉詩之體備而詩亦變矣然忠厚而歸於正者未嘗絕響東萊麗澤所次是已今之律體是特一耳非謂詩之能事止於是詩亦豈惟泥體不究其義哉其發也正則演而舂容大篇忠厚也束而二十餘字亦忠厚也砌景於一聨誇姸於一字無所感發詩豈然哉寶汝吟律精工參之唐人可也余望寶汝不止是其廣充吾言合於乃祖得全之義則思過半矣

送海鹽王尉序

辛夘冬有客至鄕郡者語人曰吾待海鹽尉次時縮至吾督迓諸此也及明年夏之是官者乃孟堅同登州趙君耳後三年嗣至者上饒王君耳竊訝焉旣而天都值前客訊之曰曩謂及奚尙尒邪曰曩聞前轍弗畱今彼無恙且上矣吾須焉未幾王君以臺評劾劾之章曰貪也其嗣從私貿也賂於郭而受於吳也訟於倉佚罸於憲也孟堅讀之髮聳堅曰王君章泉澗泉裏友也見聞如是爲如是夫及詣邑見裏大夫若士則喟然以嘆見吏若民怛然以戚環而曰尉去非其罪孟堅曰臺評誣歟曰評非誣風以聞者以之誣耳王君謹約俸入絲身糓腹弗給弗顧也貪歟二子偘偘詩禮踐弗逾閾孰私貿歟郭與吳亡是公賂鬼輸歟倉憲牘無攸稽誣非歟曰王尢若之何而若爲是誣以誣臺論噫一官而三人共之其汲汲也舊矣天定能勝人昭昭者在矣庸何辧姑飲王君酒大書以侑其行曰端平三年冬十月丁未海鹽尉王君從事以禦史風聞劾罷李特卿以次來赴

嘉興司法防題名引序

墨曹司一郡刑章出入獄𨿽成於彼生殺輕重則一定於此金科玉條程凖權衡斯在吏姦不得一舞手足請屬不得以致軒輊據案冰淸閱實讞狀矜荘恪祗凜乎明神鑑前淸議臨後也引據一差毫釐尋丈況以私乎私吾無徇矣明者過察不知入於刻也昬者受蔽不知流於弛也縱惡罔悛滛刑匪戾厥民何辜上天有鑑嘻其可畏哉禾興於今爲翔輔民藂事萃詞牒猥繁曹掾在選不輕受涖而能聲易昭前玆壁未有記何以示能不能邪宗叔崇儼來謂不可於諸曹獨闕典諗諸同捨妷孟堅屬詞以肇題記自某年某而昉具刻今而後至若替畢書非但志月日姓名也能不能於是乎觀是爲引也然程準誠陳權衡誠在髙不可下重不可軽固然也舉而行之則不在我亦所遇之何如耳孟堅曩屍臬事且攝墨曹以至令越但知克審然平反嘗得以蘇枉而嫉惡或有以招尢遇者然不遇者然也遇不遇人也能不能我也不以人而易我其斯無負厥職乎

孫雪窻詩序

詩者英气之發見於人者也鄙夫猥徒定無詩髙人韻士有詩名臣鉅公皆有詩感遇事物英英气槪形而成詩亦猶天有英气景星慶雲地有英气朱艸紫芝是也然何嘗體制限哉竊怪夫今之言詩者江西晚唐之交相也彼病此冗此訾彼拘胡不合杜李元白歐王蘇黃諸公而並觀諸公眾體該具弗拘一也可古則古可律則律可樂府雜言則樂府雜言初未聞舉一而廢一也今之習江西晚唐者謂拘一耳究江西晚唐亦未始拘也鴛湖雪窻孫君志古工吟持編過訪嘉其體備而不時世妝也因與之言雪窻其感而寓興以有韻之文舂容大篇北徵廬山髙其行軰乎精宻簡短秋浦其流麗乎載揚古風一洗靡習吾其望子

記

海塩縣重築海塘記

吾邑在郡東偏防爲瀕海市洋相距才二里而近潮汐侵尋隳疆妨稼在所必葺前玆土築𨿽頻若夫圖功永存大施防畫其屬吾史令君乎君名亞卿字景聖太師越王曽孫也勁敏爽特遇事鋭心庚子嵗同入西憲幕癸邜又聨臚班見知君最深甲辰冬兩易此來毎遇邑人胥慶得賢令也天基節諸邑簉祝聖班粵翌日鄕校職長常賢孫等過餘言曰海塘爲吾邑至急務惟工力弗固則隳圮隨之去嵗風號扇威推捲斥鹵大穡事人幾爲魚今史君下車亟是營度以修以創知先務也邑人徳之學校士議政善否刻記以聲令能冝先齊民栗承一不敢懈偃然虹垂成於不日工役有經一可紀日役千丁旬幾再浹縻粟給劵一辦公家不配於下不請於上隨用以給防見乏使當帑庫赤立之餘旬月乍至之始咄嗟以定見謂如神築地所經或當民產倍直給酬了無怨咨又捐圭粟嵗儲千石掌存邑寓以備修防措畫有方二可紀有二可紀子尙奚辭乃卽而比次其委因諗言曰威名方略非可彊選人才如奕棋舉手可知優劣斯言惟允夫奕以取先爲勝著子邊隅誰非計勝當先而後事斯左矣今君未遑有他節損浮費汲汲務玆旣堅旣固又圖永存斥鹵以防穡事用乂丰穰洊卜域內咸熈而後治吾教條沛吾膏澤學道愛人斯爲有本孟堅行亦令邑𨿽秦越不侔政之後先則莫敢易謹頌君績以示永傳景行行止抑以自礪若夫鋪張頌裏有丈人比方聲揚繼玆藹若鄙又何敢曰盡能事

徳淸縣平陽嶺興善施水庵記

繇邑而西路委蛇行五六里嶺曰平陽路直嶺上車徒共由往來負荷登渉斯勞憇倦舒息咸於是而休焉其或日向炎雨驟至舊未有所蔽障也昉淳熈甲午道民丁妙超募緣買地嶺上結庵以居前跨通衢架涼廊列坐檻以便休者維夏之月則注湯瀹茗施濟煩渇人便賴之丁旣往僧妙崇繼之道民沈妙淨又繼之一踵前規以處應施妙淨又募緣展地邊隅以拓圃加飾庵廬以崇像供裏之善友沈宥徳軰爲僧置翁家園田五畝以助其薪茗資可以久濟人而不墜道民善友咸願刻石庵中以示來者期於無斁乃具其事屬余叔新班君畀余爲之記不敢以拙於詞而謝也旣爲序其實從而嘆曰事惟非私諸已乃克久而無獘僧廬塔廟主其事者前更後易非若室家之父詔子祖傳孫也然歷年𨿽百數而常修舉富家大族父祖經營勤勤詔後非不切至率一再傳而中否何哉此公於人彼私諸已惟公則不事事者不得以居夫然則若之何而敝之此刻石示後之意余爲宣掲之將見繼者益勤助者益多往來者益有賴豈徒誇能事哉余爲文又爲之書因請余叔以其額

五泄禱雨記

五泄龍祠在越諸曁西境界接星婺號小鴈蕩亦東淛名山也唐賢逮國朝先逹題詠多佳句其敍山川勝槪及龍神靈異則未之該也余爲令丙午值旱七月二日躬禱祠宇時方勑賜廟號丰澤夕郎趙君扁字甚偉余黙禱神泉且言於主僧曰禱而雨當有紀果應蘇濟將屬筆余以禦史風聞斥歸臥故廬明年七月仍旱暑風竹簟間追想去嵗禱祭經行之詳寄寺僧補山中闕文云繇邑西南行歷大悲寺次陶朱巖西向半里豁見通逹平石坦布天成匪由甃砌逾三里無掬土纎艸右松林而左石澗澗之左石壁層疊漆黒水絲絲下注經之如簾松風水聲夾道隨送不絕又西向當雞籠山翠崔防白雲聨絡無論陰晴奇變常新它山縱有云象輙復散去此山雲气無窮觀也是日出郊防雨漏晴朦明掩靄輿行折復互見尢奇由此西行大溪中二十里石子甕盎磊塊皆白色以旱而然中僅一衣帶水渉脛而渡回望東岸叢篁蓊翳石壁屹起挿腳淸溪直上百尺鱗疊方整若城塹若搗砧堵防引行二百許步無纎差若謂天然胡能爾整謂人爲厥豈易致駭視嘆尙欲刻號疊石壁三寂亦弗及也自是奇互呈拳擎髻擁螭蹲鬼獰防溪引路九鎖而入越十二里無居人詣半地祗祠禱必先告又二里次外龍洞又二里次裏龍洞洞門皆在山腰仰望陰閴靡測碎石紛委圭蒼壁角銛稜鋭新若墾斵儼昭異物攸居爬扴下委二洞出云一黒一白禱已雲气騰空合乃降雨又二里抵寺門細泉淙潺隨步聼之醒冷謁祠宇古木障天巓崖欲僕陰曀增怖拜祝已入寺昏鼓動宿憇遲五鼓告佛殿告祖師堂初由天旱師謂西潭靑蛇曰旱暵滋甚而弗行雨安可諸蛇首肯飛空乃雨故禱必先焉乃詣東源由寺西行向北山圍壁峙屏折灌木蒼薈靡知上極泉自頂來五節故曰五泄云然可見僅三耳中節又防峻弗可詣陟別望焉斯及禱祈官吏至望瀑布從石壁飛十餘丈如懸練衝激一潭若翻雪噴霧著人森寒猶曰旱爾積雨更烈望瀑設褥位陳奠祭拜跪瀝酒讀祝辭屏若聼伺端笏局蹐僧梵颺聲震撼林谷數刻久愈懇至從者覿伺金綫蜿蜒出水中盥具迎接斯上長三尺餘首尾如一官吏拜迎致佛殿奉安已乃詣西潭亦由寺西五里行溪中水盡涸易小輿﨑嶇履石子如車輪如伏黿苔封凝滑著腳殊難兩崖樛木垂藤蔽晦窅不見天丰艸腰齊蛇虺豢宅疑畏殆莫可屬步間亦埜花淸芬細蒲防石幽夐自暢行方半前驅言已得小靑蛇蓋西潭靈物皆然率龍子龍孫也仍詣西源拜奠祭祝如禮羣山互來奔湊下瞰枯木幽篁尢極寥閴禮畢奉安五夜演揚梵事詰朝迎導歸邑三日雨應差官送置靈物歸潭此余躬歷然者若前權縣事丞趙希恪所上朝廷乞封號述詞尢彰謂方拜祈西源靑蛇睍潭中三接三不就問從者駭曰蛇在祠官靴褥際矣爲尢異孟堅曰龍而神者也神正直而仁者也其呼吸風雷發施雨澤彈指頃耳胡不常雨必待致禱乃示威顯何歟豈捲舒虛空出入溟海化防而著憚厥勞歟抑稟司帝命曰雨而雨不敢擅歟抑民之無良不昭防佑必底艱虞乃救之垂死歟抑橫目不仁黨姦蔑善有致札瘥宜以延其殃歟不然有龍爾宻在近比而流金爍石奚此地之頻歟並記以昭神以示警戒諸王孫趙孟堅子固記

沂泳亭記

昫山丘君令海鹽三年政修事舉百爾具興冩琰紀麗洋洋其聲顧余弗葺一詞以皇令君之昭庸余則有愧八月旣望別君景魯堂上君曰縣庠沂泳亭成吾掲扁已寮寀徐君諾我以記行勒石子盍書丹子書吾志也余惟曰敬執筆伺時徐君從檄洎冬未旋一日晴曦宛春餘散步歷亭下短墻紛鮮平橋欄整翠篠匝外漪漣暎前奕奕新亭屏若與星對峙三楹數椽不丰不殺面列疏櫺亭亭愛日覆蔽洞戶防防涼颸卉木行拱石甃防直媻姍勃窣不覺防吟身履鏗爾之興作焉展如斯亭名之允也儒學分邑之陽望防居甚遼修廊廣廡幽夐塵絕諸生祭奠則聚齋饗則聚講說課試則聚領防職長業以旣精又不假朝夕視也則虛亭永晝靜定融怡領略蓋寡余方任戴冠負防遊修竟日洛誦倦則寐醒復誦稍厭端居執書周行時亭未建地屬邑民周氏毎倚徙橋欄上自鑑淸影唔吚久之或東行數百步登浮天海樓浩長望至暮濤浴金而罷窅莫我和販夫樵人麕顧駭視今令君不恡重費市地結亭以遺爾士觀賞云乎哉爾士之業章句云乎哉蛩聲蠡測腐耳踐履之學心融景防契葉神交一貫之悟不吾欺也今蘄爾士意其厚歟吾徒孰蔵斯息斯孰遊斯泳斯防爾何如志孰同斯有徳有造孰不負斯不然花畦藥欄囿斯可矣學何謂邪余懼孤令君意姑敍以告若紀作興之詳日而月之則尙伺夫徐君也噫淸風明月光景常新果終孤君乎主張是者寛其來厚其飬皷其气其不自君乎君名來字少潛

興聖寺蔬地記

嘉興興聖禪寺實孝宗紹統同道冠徳昭功哲文神武明聖成孝皇帝育聖之地也嘉定初元邦侯趙公希道以安僖曽孫始奏建寺事見太參樓公所撰碑銘爲詳然旣頻年產嗇用慳法未大振雲集蓋寡用旣弗給𨿽巧奚運洎寶慶丁亥秋風水扇災寺益大敝貳車任公良弼預董寺事申請公朝求命主持於是以冷泉上首虛堂智愚來至之日上漏旁穿隳廢滋甚愚力加振防以經以營逮二三年漸漸修舉殿宇廊廡丈室堂寮鼎更輪奐餙尊像冶洪鐘乞蠲租產之苛擾者亦旣善矣獨云衲二處齋蔬所供無地取植是大欠闕粵有檀信女氏戴淨覺自號悟庵道人者偕母氏王妙眞以城闉彊巷地來施廣袤十畝餘歸我法界遂得云鉏露鍤紫芥靑松虀茹供湏受用俱足愚嘉其施求文以刻諸石餘鞅掌官事未遑也近從檄來歸因謁愚及山門則宏辟端峙又非曩時委蛇隘束比流虹聖地鉅扁髙懸邦侯麗畵斯掲則知愚之勤勤斯寺有足尙者侯由是加主張焉請並紀愚否曰記以蔬地名貴專不貴廣也余曰不聞坡公參寥之辯乎供者幻也受者幻也刻之者亦幻也夫以石作供供受刻皆爲幻今捨地扁皆非供乎供皆幻則於受也刻紀何擇何莫非幻亦何莫非功徳何専廣之別邪且僧廬塔廟塗金碧而侈浩刼者求福田利益也維玆發祥闡實皇天降康有宋篤生聖人用宏中興之丕業赫赫皇皇軋周漢二宣而上徵則增崇而飾之者爲知所尊尙其但福田利益已防余旣掲是意將見樂施而至者不但一戴也愚曰諶哉記捨地已耳君而推明及是人知向以勸矣廼記侯天姓與籌其名徳淵其字太師成公之嗣愚明之象山人亦彼法中之精進不私者其能爾有以夫

耕讀堂記

甲子年中過湖北汝時一字全不識今年攜汝過湖南也學時人弄筆墨顏筋桞骨徒爾工島瘦郊寒竟何益勸汝耕田勤讀書丰公非是無官職此故合肥帥時齋趙君示子詩也子爲誰璧玉汝也其示爲何方嘉定甲戌君赴益陽道經玉山玉汝年甫十有五題詩客捨君喜而有是詩也所題云何曰滿地楊花雪不如緑陰叢裏一茅廬觧鞍呼酒邀春住地主欣然接敝車十有五其能若此宜君喜也玉汝今於居之堂摘末聨耕讀二字以昭扁志不忘也孟堅曽外祖中司常公與丰公俱以正論入紹興戊午黨議二家姻好尢篤孟堅亦預葛之施方北來道過門玉汝邀示堂扁曰此右司陳君仲方所且誦二詩屬以記固弗應辭然簿書鞅掌率未暇頻書以督因詩有感於二公也乃愓然言於玉汝曰先君子勉玉汝以詩翰弗力拳拳耕讀可以意逆志夫事不如人意十常八九當建紹初年天欹地拆諸君子出死力欲與國家復境土雪凶讐心通於天姦檜以一和字掩遏之諸君子阨窮以死不獲伸以息气丰公尢烈也先君子踐家學半生﨑嶇兵間當邊崄偹嘗艱危者累抑非無功於時者方嘉定間乍乍晦亦莫展盡志之難行也如此夫當不遇之時毎有獨善其身之思惟耕惟讀期淸白紹屬不於藝文榮逹者豈無意哉旣又嘆曰我祖丰公豈無官職者其所遇何如味斯言也可以長太息也玉汝其悟已夫其驗諸身而益信夫嗚呼不能側媚不可以干榮不崇苞苴不足以媒進同聲濟水者爲得計摸稜首防者爲趨時遺君後親倒亂曲直者斯不刺俗眼也心乎先烈奚怪落落力耕勤讀計之得耳妄窺先志以訂所安以慨凡百𨿽然三江五湖風石之奇不激不發繼今讀書愈多成就愈大時淸明矣豈久耕於是哉時齋諱綸丰公中興名相賜謚忠簡侑享淸廟封其食邑人仰之如此知臧孫有後故並記而不以名書

狀

謝安吉使君黃寺丞先生京狀

孟堅伏凖照帖舉孟堅明敏有文彊毅不撓充攺官親民使者京洛識機一見已防於厚顧輔藩薦禰三生卽信於良緣恩恵彌天謝誠局地伏念孟堅最爲好直秪欠學圓獨奮孤寒頗歷風霜於早嵗自期節義願爲砥柱於頺波凡是素心不入時樣防如字畫猶考偏旁寓在吟哦亦闗風教以此移於吏事防乎不敢私心當繡使之行防借階抗議勸大家之發粟力救時荒甘食蘗以守亷束濕薪而馭吏蘭薫同臭渭湜殊流不圖末路之榮獲遇知音之舉載惟合頴尢重常員判分京選於天淵頓生功名之羽翼矧陳力之未久便刮目以誤知槪彼尋常誰其特逹玆蓋恭遇某官超然逺覧卓爾逹權自専衡鑑之公取於尺度之外屬方建府首急揚材苐慚借譽之言幾於許可之遇斐狂有作正虞所擇之未精操守無移或病執古之太甚文乎何有敏又安能被寵兢兢持心惕惕在春風之下同桃李之無言歷嵗寒而觀期松筠之勁節

謝發運權憲節齋先生京狀

孟堅伏凖照帖舉孟堅志尙博雅才能卓異靖共自勉職業可期攺官親民任使者歷事霜防夙防賞鑑一封露剡迄借吹揚終昭衡鑑之公倍感孤寒之迹示先寵於臨發申勉礪於將來加意玉成戴恩天大竊以脫選湏五奏剡在今號甫登科屬吏百十員誰無兾望間嵗一二舉得甚艱難於常員已自不輕矧職司所系尢重合淮浙而分部蓋英俊之如林求者非止一人之懇祈得之可定半生之榮悴允非細事豈易畀人如孟堅者渉世殊疎信書過甚孤分獨立淒其寡鶴之無羣周章費詞幾於畵蛇之添足粉飾修治了無時樣巉巗屼峍惟有古心出手辯寃獄之誣活數命於垂死歷階抗部使之議獲一頋以回榮是皆拙計之勞身第招冷笑之冰齒誰分防璞自晦蔵溝木忽被於丹靑防桐獲調於律呂玆蓋恭遇某官道徳純一識見昭融禮樂詩書容止可度文學政事體用兼該撓不濁而澄不淸言有法而行有則作屏壯維城之勢飛蒭著騰槽之謡𨿽遊刃之恢恢惜寸陰之亹亹粟賤已李峴眾旣傾心迓衡行相姬公卽歸調鼎猥収麼瑣預備使令嗟人心好尙之殊有眾口鹹酸之異不隨愛惡以石轉重增感激而涕零重念孟堅奮身艱勤立志警防齠年家事窘垂磬之屢空子夜書聲惟短檠之相守雕鎪肝肺収踐科名摻履素危行已應謹苐爲任直而磊砢不覺或越乎凖防仰兾包荒少加容飬庶幾展布有所報酬孟堅敢不防蹇忘疲磨緇尙白期無行已之玷上負知人之明使君忽敬其朽株幾於輕予忠臣益彰於勁艸請驗將來

謝安吉謝使君飬浩先生京狀

伏凖照帖舉孟堅吏事敏彊風猷淸雅明於折獄多所平反充攺官親民任使者古心雅尙素云臭味之同春首薦員不由介紹而得自知歷歷敍謝拳拳伏念孟堅朴甚不華直而無倚祗招譏誚於流俗敢忘榮逹於今時第貪便親來厠猥掾我心不轉恨未學圓橫目何如烏能識直忽遭逢於舊識來牧守於輔藩預知屈蠖之得伸曽作薦鶚之妄想然讞議論難如諌諍而爭是非而聼受舂容若父子之相惟諾已多寛假況望明揚𨿽甞持莛扣鐘敢必取葑下體春風委曲亦到山家寒谷暄和頓有生意亶玆寅幸信有緣由玆蓋恭遇某官見與世殊道同古契髙飛逺舉寜同燕雀之啾啾表瑞開祥卽振鳯鸞之翽翽有大用之斯在豈小試之足紆杗桷兼収規模甚廣坐令麼麼亦竊生成敏事安能正恐囊錐之嫌露淸猷知慕慚向蛾眉而效顰孟堅敢不力守恪誠永堅報效斟椒花之酒已欣逢嵗歷之新入藥籠之儲今的在門生之列

謝泉使賈秋壑先生京狀

伏凖照帖舉孟堅持身亷謹治獄詳明充攺官親民任使者幹薦崇臺蠡施於測海奏員末掾冶遽躍以範金不煩介紹以知已之深預定揄揚故先期而與念孤寒而備至感恩紀以尢多竊以知人惟難當熟察於平時薦士有權貴自決於獨見故聖門特著聽言觀行之訓在近世始有因人成事之譏匪移集以權勢之臨則假借於交朋之助甚至未嘗覿面若何盡識操心舉之者非所樂爲受之者邈不知自取與已乖於理義報酬何有於功名此舉世以皆然獨先生而不爾焼玉三日滿歷驗量才防茅連彚徵皆由定見如孟堅天支末裔苦節臒儒面墻獨學於窮鄕艱辛備至食蘗自淸於宦路純白無緇凡著微勤夙防洞鑑鴛湖詩社蚤憐螽趯之鳴畿漕幕評旁照蓬生之直薄知采下體於葑菲敢爲撼大木之蚍蜉一干薦塗輒被衮字是謂嵗寒有髙節宛見春風不世情眾稱公舉之無私孰識知音之有素玆蓋恭遇某官心同古契見與世殊視富貴如浮雲惟崇勲績防才猷於脫頴共赴功名開明堂之丕基取朽木之寸料圜府已恢於國用化鈞行運於臺司臧否素昭陶鎔應偉苐膺過譽彌切厚顏孟堅敢不佩訓如規因褒知戒守亷愈謹畏楊震之四知讞辟加詳重唐宗之三覆誓終如始報徳與恩蘋末起秋風行快蒼鷹之砉逝梅邊問春信果占鴻造之無私

謝倉使吳荊溪先生京狀

伏凖照帖舉孟堅文學自將智能兼茂充攺官親民任使者上介充寮曽微纎助首秋薦額僅爲盍簮寜遺平昔之心知特了孤寒之身事彌天恩大局地謝深竊以五剡固重於攢花寸祿尢難於及戍待逺次者則動渉數嵗非勢援者則坐過千防未聞辟置於連月之間便卽纒裹其脫選之事況無介紹自出生成信爲卵翼之恩殊多覆幬之造玆荷幸遇奚旣頌稱孟堅眞無蓋藏朴不防飾信情而往幾擿埴以防行矢口而談不瞻前而頋慮累防寮於幕畫毎取誚於時流幾欲揉裁終然率鹵拳曲擁腫可憐難入於凖防容受包荒卒從下采於葑菲得於兾望之表倍增感激之私玆蓋恭遇某官哲鑑覃昭公衡平一來從蓬苑益振文風肅駕綱輪凜蘇吏習爲矜烏哺之至念蚤飛鶚薦以先成恵才西風而馳主由東道者力矧崇褒詡更侈品題不學面墻文何由進無能守朴智又奚長孟堅敢不力勉修爲事加警省期於有立無負隆知悠悠斾旌少緩朝天之濶步陰陰桃李庶幾指日以成蹊剰有輪囷之情尙嗣再三之謝

賀節齋先生除京尹狀

恭審渙錫宸恩晉陞尹正夏卿望重特髙九棘之崇班日畿權尊庸旌三輔之善政上倚任以甚力人歡傳而振聲恭惟某官充碩粹容堅凝定力有來翕受廣海納於百川守節不移乃壁立於萬仭勤惜寸陰而靡懈防愈冰壺之洞淸昔時畫防凝香咸謂三吳之富樂去嵗齋壇禱旱獨殫一已之焦勞能於歉束之時交修內外之務貔貅列竈蒭挽流通鴻鴈庶民粒食贍活至捐百萬緍之羨帑代輸六縣戶之常供如斯損己以裕人允是光前而絕後頌騰眾口簡在上心陞除糾正未足以盡寵嘉兼贊彌綸未足以寓奨眷惟是浩穰之都防其誰寛猛之適權但觀右翊之乂安可卜中邦之化洽式煩彈壓益懋勲庸細民望恵若慈保之臨豪家怛威若嚴師之至

謝陳文昌退庵先生舉科目狀

孟堅伏凖照帖舉孟堅蚤著文聲志追古作嗜學不厭屬籍鮮儔可充學問該博可備頋問科者蚓竅微鳴謾呈薄伎龍門定價慨動賞音不惟掞送以箋天抑爲揄揚於當路復見前修汲引之盛意倍深常人感激之私情伏念孟堅尅苦寸心孤寒弱植蹈仁泳徳第期爲道義之歸含英咀華非但求文字之巧時感慨於遇事偶嘆詠以形言怪奇祗以自嬉紀述亦惟實錄棄捐不忍藏積猥多固自識於非才初何敢以上逹眀友引類菅蒯俱前匠石無遺鑑衡俯逮忽加靑盼以誤及有同朽木之取材名重十科過許備承於詢訪言逾九鼎更加贊援於澄淸庸昭所取之必端預卜名揚之有及鹽車皁櫪頋伯樂以增榮蘋末蒼鷹逢三秋而必奮驟感品題之有及不憂筆硯之無功益謹磨鈆仰符采菲玆蓋恭遇某官眼髙四海气振羣英道𨿽大而能容徳好謙而並受行運化於陶鈞之上爲世作程不忘君於畎畆之中薦材是務旣揄揚之已力於從防以尢勤畀薄效於攻文庶共趍於向學孟堅拘攣古格方嗟不合於時宜附防宗盟正愧未儕於士齒淹博何有頋問奚堪惟礪勤心仰酬知已功名文章爲差久益務磨礱論思獻納以輸忠少圖建立

赴建康幕通海陵趙使君狀

擬從軍之詩已専餞禮修通名之牘敢廢駢詞惟齋扉旣隆親炙之情於文書應略苛儀之贅緘言近率論心則眞恭惟某官才疏以通見審而定在靑衿之列好問能謙當皁囊之馳慨懷勇往歷十年之日月當三邊之風寒人謂艱哉君毎安止待偉績之斯著駕修程而上徵旣分民社以位屏星旋搢朝紳而列侯土玆勲勞之應爾奚歆羨之多爲於玆更加經理之功正爾大作功名之防招兵耕渭築壘浚濠守則爲金湯之堅進則復土疆之舊此君侯方略之素定亦小人贊助之當爲𨿽無膂力以彎彊弓粗下工夫而學飛檄絕利一源收功百倍得道多助乃集大勲願殫力於毫絲贊崇庸於彛鼎孟堅磨礲鈍魯宣礪精誠豈敢以越幕殊塗不擬以纎塵足嶽慨誓心而自此投已以爲君恪聆驅防之條共圖備禦之計同姓衛國如防頭目肯致赤心功臣受誓蓋等山河相期晚節冀酌權衡之時令益調鐘釡之天和式贊中興有光同姓

賀秋壑先生除縂領仍兼泉使狀

孟堅恭審寵陟餉師任兼治事班穹藏府分命蓋重王人職總利流理財其惟君子自天渙汗振地歡聲竊惟財計登耗之攸分蓋自事權斂散之無統職幣於內者未諒軍需之調度轉餉於外者不量國計之羸虛彼此不相爲謀肥瘠各自殊志惟専一其任而量入爲出斯洞究其蘊而養源節流通融斡運於一心銷弭滲漏於百此自古設官之未逹幸於今申命之合權矧屬通才可占成績恭惟某官國之貴戚世之鉅人以肺腑之親則體念也専圖鼎彛之勲於富貴也薄慨懷銳志展在顯庸明燭秋毫老吏爲之辟易計殫鞭算舉世伏其防通比借重於筍班施活法於圜府已驗泉流於地更欲馬騰於槽乃兼餉冶之司兼屬經綸之手聿申新渥爰卽舊勲加崇卿月之班式重使星之命翕傾輿譽知演邦財命相之自唐朝必兼鹽鐡冢宰之於周典亦式貨財共希明綸式驗故事孟堅受恩最切贊抃尢深秋以爲期待入山公之啟地分殊部俄驚躔次之移方此兢虞旋還臨照福星仍守舊分合浦宛得還珠益昭夙幸之自天不間施恩之易地亟飛賀禮印定龍光想當移節之時正及上箋之日重念孟堅六考滿例五剡成尖的慿薦鶚之書不負操觚之藝千金逾一諾知東道之主堅六翮衝九霄覺西風之程穩

赴淮東常平幹參李制帥可齋先生狀

夙覃梓防陰受維持新事油幢的舉刺遡平時而載謝慶此日之欣逢思祗頌於公恩可自占於身計伏念孟堅勁挺獨立奇單寡儔委已隨俗則少得世緣受知逹觀則毎多天幸其所防於公者抑何侈於人歟齠丱從師已篤同門之學絲蘿締好更崇附莬之姻防吟不鄙其聲寒拙畫過嘉於心苦扁舟載雪以呈行捲逺驛貽緘而寄防碑作成者蓋歷數年提撕則尢多近日駸駸脫選種種蒙恩毎自感知夙深銘戴第棘寺未證平反之賞而淮堧又從畫諾之遊孰知於此機緣乃是就公纒裹顧一尖之合頴希萬里之髙風東道主固有周旋之心嵗舉員恐拘減省之額祗惟大府剰有薦塗與其從防諸人何如特逹自已念鶴髮親老望切倚門而鴈行助稀飬防兼膳𨿽向寶山而求藥亦勞蝶夣之思家儻其卽次於明揚卽可通理於零考頂踵一出大庇絲毫何假它求洞傾直忱亟祈慨與玆蓋恭遇某官徳宇天廣淵裁鑑昭惟公無私軍民久屬於畏愛以寛濟猛中外盡詟於威名驅馳旣熟於邊疆彌綸更多於省闥理內禦外以俱善出將入相以何難於昭異恩特任隆寄開大帥府號小朝廷卽躋奠枕於周京入任調羮於商佐孟堅不慚婪尾力兾成身辭家鬢未雕豈遽作悲秋之賦從軍心固樂時或起白雲之思

上都省乞行平反賞格狀

辯明讞議粗有助於好生投誠化鈞覬速成於脫選𨿽職守弗應於論報然朝廷嘗用以施勞有賞格之具存敢自陳而忘僣庸抒懇惻上兾陶鎔伏念孟堅單防孤蹤感慨直志虀鹽黌捨嘗沾教雨之濡菅蒯科名素出恩波之內竊祿將周於一紀下考幸及於六書獵渉文詞累塵薦牘狂狷論辯或與直聲將攢五剡之尖僅須一簣之進曩辱知於綉節謂垂意於丹書曽以鄰邦之疑詞下質管見於公鞫病死者荏苒連月自經蓋出於無聊被屈者附麗數人文致過誣於謀掠依阿𨿽可唯唯陰隲其如冥冥殺一不辜尙且弗爲於數重辟豈容忽視矧有鯨吏肆枉平民彊加殺人之名有同指鹿之事悉爲表前勘之承誤與夫明初驗之致訛牘上憲防豁從冰釋人出禁网重見春生若是勤防固多救正當路姑摭兩端而上常員第求一免之從𨿽防印證於公朝其如阻障於法吏但拘對罸不思失出之恩該固掩防勞莫表平反之功倍是謂屯膏而吝賞或者借公以報私玆謂忌心何有嘉善纎云謾勞翳日掲蔀終獲見天幸旅進於賓堦因力投於鈞造玆者恭遇某官勲名赫奕事業恢洪淵鑑𨿽逺以畢昭寸長無防而不錄禇公抑僥幸名器固弗假人魏相考功能片善豈令掩物罔徇拘攣之鄙大明激勸之權班召命以使前傾聽聰而逮下孟堅是用慨陳悃赤仰丐終成拔身選途奚限常程於薦格報恩末路誓酬國士之隆知

上安吉使君黃寺丞狀

趍風部掾陳力未多幹寵薦員捫心似躁惟已廹替期之近幸及遇賢轍之臨補掞公車纒褁身事值機防以巧的祈恩榮而敢稽竊惟遇主有緣論薦貴勇鄼侯方一見而奇信何須歷試以觀人坡公於將去而知滂蓋以片言而得士蹔焉目卽定身榮此前修特逹之盛心爲後輩干求之借口因陳拊缶或兾采葑伏念孟堅𨿽拙賦材粗勤立志名浪占於瑤籍心加苦於韋衣虞學虀鹽垂成三捨禹門桃浪行越周星不辭奔走之波波第恐身名之寂寂自闗譏而參計幕由曹掾而入憲寮粗以執方不隨趍下排豪家之勢復兩村占產而居之民雪寃獄之誣活數人枉戮而出之死動誤知於當路被公掞於連畨或稱博雅以詳明或謂敏彊而鯁直花攢五削已防前守之照移月近初秋乃忽先期而去任滯畱癡守逼迫終更顒迎日伺於雙旌有望山成於一簣曩𨿽際遇盻睞防加今者趍承工夫則淺惟精鑑之洞物豈常程之取材防柳爲車且送窮鬼栽桃與李防有春風況得之而遂脫選之圖若予此則異常施之比允爲鉅恵寧可易云於焉儻拜於明揚信矣不虛於公舉玆蓋恭遇某官軒昻偉量卓絕大官玉立顒顒有任重之器風聲肅肅示揚淸之權慨欲立勲而立名博取有材而有藝收明堂之材具寕鄙尺椽開洪鈞之化規豈嫌躍冶孟堅不量麼麼仰兾全成願被歸榮以終薦目及齒髮之壯日效犬馬以酬恩讞獄無阿果動知音之喜言有取願占合頴之榮

欽定四庫全書

彞齋文編卷四

宋趙孟堅撰啟

上劉貳卿啟

一官未調魚竊類於上竿千金不違鴞因求於見彈輙陳儷語庸冀踐言九頓首以陳情載歸心於大造竊念孟堅生𨿽屬籍勤愈韋衣少偘偘以自將長落落而難合秪應晦藏於林野決知難逐於市朝重以烏鳥飼哺之情奪其猿鶴逍遙之性低佪科舉之習幾刓方而爲圓指擬仕進之榮類說河而止渴一塵末第五見新春中纏風木之悲銳心頓減上爲堂萱之命彊顏載前嗟四選之摩肩無一枝之著足比值海昌之曉闕實於巴裏以鄰疆風傳熟之期指在梅黃之月抱闗爲吏方欣日近於長安攘臂有人幾是雷轟於薦福屬當注擬俄致轉移取蝥弧以先登非其有也歷阼階而上訴豈好辯哉然昌黎𨿽比於叫號而景仁不失其和气言𨿽近激心亦無他方噬臍於觸籓之餘將沐蘭於烹鮮之地敢意寛容之納藪寄聲俯示於調停以羊易牛又何較焉舎魚取熊皆所欲也自稟諭言之逮幾希成命之班及幹赤縣之徵商果沐南山之判筆乃知惻怛亦念孤寒然而側聽逾旬尙遅該注未信功虧一簣之進必也丹成九轉之餘寸綆𨿽微輙不辭於測海躍金罔棄願終遂於鑄淵玆蓋恭遇某官訓學師儒文章宗老從槖著論思之績典銓推流品之淸兼溲渤以籠收備杗桷於匠宰至於摦窳亦望陶鎔矧惟肖翹之微夙荷生育之厚春官較士曾推透浪之鱗天部掄才應念繞枝之鵲興憐聳動特逹判行擲燕沼之蛙言式堅於金石空冀北之馬羣亦取於駑駘

攺官謝總使賈秋壑先生啟

蚤嵗遊昌黎之門在諸生而久髙年被山公之啟於五削而尢恩及玆僥幸以隨班用侈揄揚而頌徳伏念孟堅生地孤陋面壁苦防文非華飾以求妍達辭而已仕不波趨而取媚顧理何如自諉涼涼分甘落落秪圖便養猥任讞曹方固守於風波之中不計毀譽被明揚於薦舉之數漸及周圓逢知己於冶泉可覃潤於鄰路冒昧啟請迢遙致辭借秋風於驛使之梅初疑好夢易冰銜於餉臺之檢幸屬兼權堅操不攺於嵗寒公是不搖於浮議摩頂放踵皆被徳髙天厚地諭深恩曩秪受以惟慚今計量而益感遙申儷牘局代拜堦玆蓋恭遇某官特見不凡盛心近古尙防隅之操狂獧兼收開功名之門辛勤是取木牛流馬已飽貔貅之士冰天桂海行淸風雨之區作成委蔽以爽邦抉剔幽防而薦士以若掄材之气象可占宰世之防模凖是融眀懋鬯摩礪求斗筲於釡粟正慙匏繋之拘洗兵甲以天河終從豹變而往

初任通憲使趙四啟

駕駟車而問俗肅欽部使者之威登龍斷以司徵行厠賤丈夫之役奉教條而謹始慿儷語以通誠恭惟某官天資逾人家學髙世筆下三千字早騰虎榜之英聲胸中萬甲兵兼擅龍韜之祕略精忠昭貫於日月重望雄鎭於江山軍民孚徳以傾心邊鄙聞風而破膽自著金閨之籍累參油幕之謀膺劇任而弗煩見大敵而不畏頃屬遐方之梗化長驅兵馬以逾疆磐石維藩允借一方之巨鎭金城作固隱爲萬里之安彊親冒雪霜之嚴力障風寒之險督貔虎以俱進除荊棘而不防山城重歸版籍之全淮甸已息烽煙之舉卓爾斯偉謙然不居髙牙雄節而方寄以保釐粉省含香而旋司於繕監意接武巖廊之上乃觀風繡斧而來治本和平一體聖朝之寛大政行安靜盡捐苛法之滋張措八州於陽和長育之中肅羣勢於震雷疾撃之下吏皆栗悚民靡枉寃囹圄空虛已著三年之報效陶鈞坱圠佇聆卽日之登庸孟堅稟志迂疏賦材疲軟刓方爲圓於科舉之累望洋啟畏於筦庫之司回思初志之自期殊歉壯行之有立念平日粗嘉於節義每向風願附於勲名無力弓刀縱不能效終軍之請有心筆硯豈無以感武夫之心至如夭矯懸露布之書與夫鐫磨勒天齊之石皆慨懷之梗槪兾遇主於宗師指日見中興之宏圖有時備大廈之末用昨擬歷堦而拜敍誰憐未靣以前陳因通鄙名附述至悃松茂柏恱儻念自同根而生狗盜雞鳴終或有綿力之效

謝京尹顏大卿先生檄入僉防啟

伏凖使帖委孟堅入本府及安撫司僉防者水歸滄海夙傾東注之誠材遇工師終防下體之采感思知本誓已輸勞伏念孟堅守拙成愚將事過質盡信書而乏通變不量今古之殊時好直道而尙激昻柰何人已之異趣曩於幕府粗竭悃誠事屬權豪同列趦趄而閣筆謀深詭祕羣胥變幻以舞文居常奮筆而直書未始掣肘而顧慮拂情者旣眾紛毀譽之交騰公論者具存難是非之終冺分安疏賤屏若退藏仰防逺照之旁加時分隆委以誤及決濫囚之禁戴星而行拒侵疆之爭折箠而定縱未得遊揚於左右獲載供奔走於使令敢意肖翹仍歸器使食蔗漸逢於佳境泛蓮欣從於英遊況借衮褒以光羅致用於知已蓋赴湯蹈火以不辭恪守初心於易節變行乎何敢苐以浩穰之天府藂然紛防之民詞欲少贊於神眀又安用此椎魯某官江河容量日月回光顯善表賢過張侯之淵鑑發姦摘伏邁廣漢之如神塵淨天街波澄浙汭惟胸中旣有活法故眼底不見全牛指揮皆識時之才能芝蘭多有用之器局自慙麼曷稱委驅孟堅敢不誓竭丹愚益安素守外盡磨於圭角期終合於凖程庶幾中庸斯無上負汗顏血指服勞姑狥於此時醴蘗羮梅佐用尙期於異日

又舉闗陞傍謝京尹袁大卿先生啟

百川宗海惟知洪造之依歸十駕鞭駑偶玷皇華之薦引蓋吉曜臨則禨祥著秋雨至則溝澮盈非竊余榮曷有幸防奚必出於親舉然後謂以爲恩伏念孟堅良知近迂安分守拙詞非衒怪祗以自嬉行非好髙苐求不茍弗以遊倅塗寛而懈怠敢云徵商司賤而曠鰥粗心章句之閒或趣功名之表每念賀白之數子是亦景元之諸孫論靈則均曰璿源較同根則俱分若木彼其萬丈之光焰起欽倔彊之昌黎而方七嵗之篇章嘉動嘆嗟於皇甫遺編俱在餘響孰傳固殊夾輔之勲庸亦可自見於言語豈伊遐武希我淸朝邇年頗膾炙紫芝之春山云晚學抑雋永仲白之荷花水若律以三百篇之忠厚較之數十韻之新奇遡流應合尋源玩華猶當摭實山無煙霞則不韻水因風石而後奇竟所以然抑又難語可應駑魯欲逐騰驤人方競笑於迂愚自亦衰靡於日力敢慿言餌冒作身媒忽逢當路之達觀略以勤心而過賞呼之寂寞俾奉周旋薦自孤寒少從激勵靖言幸防敢昧原由風引帆而舟移天彤雲而雪應常日矧加於覆護前參復借以誇榮恩地有歸誓天無報玆蓋恭遇某官權衡鑑爽鼎石量宏鐘鄞山秀偉之姿竦巖千仭傳防齋淸白之緒喬木百年心休休而容人日孜孜以爲善況東學親沾於教雨故此時獲被以餘光迄是遭逢果玆成就驗樓臺之近水快雕鶚之橫秋孟堅敢不防已自防糜身酬遇願效冶金之躍更希鞭影之加委防師門敢效籍湜之軰究工筆事或忝遊夏之科

又投京尹裘晉齋先生啟

伏以蹔縻鄰幕未供駕力於師門嘗辱衮褒輙兾鶚書於薦格捫心知愧啟齒斯慙但斯時之遭逢系一生之榮悴躊躕三復孟浪一鳴伏念孟堅賦分𨿽卑抗懷甚介鄙場屋之聲病怪怪奇奇懲世俗之脂韋涼涼踽踽髮衝冠而觀黨籍恍前身元祐之忠魂指畫腹而按輿圖每痛心紹興之失筞弱力自甘於運甓疾聲時發於吟毫𨿽或被於揶揄亦間逢於賞可卑棲下邑謾仕徵司不因捧檄以趨臺寜得摳衣而侍席幸親範則況望身榮獨憐薄宦之升沈皆視公車之軒輊矧於職剡尢重薦員鼎足貴全簣土戒止旣黃華之首倡必洪造之終成頃於秋頴之旣堅俾伺春風之俯及念賢才森立固難彊軋以求伸而與受難公未有不求而可得泯然緘黙則幾於自畫假之從諛則近於要尊謀心何止於再三捕影庶幾於萬一載陳悃仰兾淵裁玆蓋恭遇某官大巧作人無私用世蹔總浩穰於天府旋司坱圠於鈞臺鼔鬯羣材建立大業可否一定儼山嶽之莫移決擇素精判涇渭以不雜自憐朴樕曾入品題苐未陪左右之遊揚又寜無彼此之畦畛然百糓咸仰於甘雨萬象均轉於洪鈞願言兼收靡有遐棄孟堅敢不續長襪綫用補衮衣凡是生平皆爲報日咄書蠅凍莫殫局地之忱聳翰鸞飛立冀箋天之筆

投泉使賈秋壑先生啟

詩壇拜師匠嘗摳衣弟子之行薦路楊人材幸托身屬吏之列𨿽未應援私恩而幹公舉然久防垂定鑑以照勤心不道舊眷於門敢兾新榮於桃李伏念孟堅𨿽號屬籍頗艱奮身居處地偏渺黃茒之彌望丱年家否窘垂磬之屢空旣無師友以切磋又蔑簡編之閱復食薺不云腸苦負薪每自行吟拈柿葉以堪書眞行楷緝韋編而洛誦占畢雕虫一從東學之虀鹽附麗南宮之桃浪程文幸脫免覓軰於原夫吟事素耽轉攻心於欸乃凡螭首龜趺之迹曁商盤周鼎之文垂情不覺疾雷之破柱孜孜得趣甚於披沙之見金非求好尙之奇少見造次於是偶動當路俯憐寸忱呼之初筮闗譏之中儕於上分幕寮之數爲知已用肯爲濟水之同聲刾俗眼觀惟荷公衡之旁燭玆爲偏親而急祿來屍末掾於猥曹灑涕對楚囚得情勿喜借堦白部使執法不回竟出數人將戮之誣又動諸臺見知之恱仍防畫諾連被薦揚鶚書𨿽及二三蟻援初無毫秒孤立寡眇惟靠防勤逺地獨寒誰從成就忽報除書於英節頗聞好語於鵲音得平生知心以爲依驗五十榮身之漸應𨿽十一路之屬部固眾莫匪幹榮然千萬人之覿靣者稀獨嘗親炙庸希掞藻爲合浮圖玆蓋恭遇某官報國赤心好事靑眼有姬公握發待士之羙同蹇叔好技若已之休珠履喧喧廣羅网功名之士丹心惓惓在汲引孤寒之人定成規於冶泉卽秉鈞而宰世孟堅歸心匠石投已師模遙想隆知應無遐棄嵗寒知松柏儻餘恩顧於十年春風不世情想被扶搖於萬里

謝李計使寶文先生檄入幕啟

譏闗曠職方慙下考之書入幕充員旋被上臺之檄慨感刮目之遇奚敢俟駕而行踡局公庭輪囷謝悃竊以士每難於自見況埋光彩於外寮世罕遇於賞音矧無介紹而辱命目之前尙莫知爾尺度之外誰其取斯好士如蘓長公曁識澤民而已晚有才若溫處士猶假石生而爲媒未聞於一見之間初不借片言之助鑑憐勤防羅致幽遐於昭公道之宏開庸占寒畯之畢達則爲欣詫豈但感私伏念孟堅志廣計疏心勞效邈身𨿽屬籍素嫌華靡之爲業謾科名本乏雕虫之巧苦硬爲文而見者掩鼻迂愚持論而聞多反唇分甘世味之鹹酸心印前修之鯁介究元紹之更復每攬涕而觀黨碑慕貞和之詞章嘗渉筆而儗魚雅眾方嗤其誕闊此獨信其斐狂幸考官不以瑕疵而春闈偶從菅蒯蠅營釡養茍祿市徵處幽篁而不見天圍亂山而常少日輸粗了盡長日月以耽書道有不同或嫌涇渭之異派苐人虎而我防任方枘而圓規信自頡頏奚敢較計比以鎖防而試藝偶前奉贄而趍隅拱拜楷模獲呈技倆蜉蝣撼大木竟笑不量工師無棄材有來翕受爰加奬防俾奉周旋欻拜檄題恍疑夢事載仰崇臺之邃兼輸全浙之饒事大而體宏目藂而務夥有翰動如飛之敏然後可以效區畫無鞭算不窮之智則將奚以供剖裁𨿽貪器使之榮抑懷綆短之慮允謂拳曲而臃腫被之黼黻以丹靑凜若兢虞悸不自定恭惟某官昭鑑燭逺大冶工覃身作世程心傳道統蘭臺執法明公論之權衡蓬觀掌書壽斯文之命脈具徯鈞陶之化蹔迂飛挽之勞將令舉世之樂懷生故不一介之遺寒士雨露牛山之木胚胎鼎席之基坐俾肖翹預歸坱圠孟堅敢不收除目瞇振迅衣塵念平生粗力於治期此際慨爲之奔走磨鈆待割筞蹇服勤赴火蹈湯勇酬知已之用漑根食實敢作望梅之思

謝節齋先生檄入發運本府兩幕啟

用爲知己籍湜終戀於韓門錄及菲材溫石果歸於烏幕願奔走者甚久被寵使以方新榮遇漸孚謝忱正力伏念孟堅勤力勉劇任心甘謂艸木無知故爾春榮而秋腐而馬牛力走尙效東犇而西馳初非越爼以好髙抑欲報酬於遇主念福星臨照幸值諸臺之多賢皆平日師資信是三生之一遇與其自局於州掾何如少贊於臺綱廣扇仁風覃恢厚澤此寸心之素願果器使之親逢入贊讞評已知從臾矧迂公檄畀簉兩司飛粟轉輸旣無鞭算之敏泛幕畫喏又微舌辯之能秪貪光寵於龍門不憚回旋於蟻磨玆蓋恭遇某官宗工巨擘良吏名師以肺腑之親同休家國鎭股肱之郡兼運餉輸焦心爲國以爲民斡利足兵而足食謂大廈匪惟一木而滄海寜厭涓流廣收小大之才共急理禦之計故令綿薄亦與使令孟堅敢不爲嶽添埃筞蹇追驥不計成功之有所但虞效力之無由茍可捐軀尙何擇地辭難就易實素志之羞爲登眀選公行聿觀於盛舉

初任書考回謝縣學友人啟

謬司龍斷自慙下下考之書飛翰螭拏益感休休心之義與非所稱愧益滋多孟堅偘偘迂愚栩栩戇拙直難隨於鉤曲方枘寜合於防圓血指汗顏旣於公事以懵懂反唇誹腹自招舞手之揶正爾包羞奚當衮譽祗貪言語之好兼慕楷之工藏襲篚箱永有模楷然相防以義者古道若以諛取恱者世情其於過襃敢例摟取古石著蒼苔之字皆是詭詞嘗稻流翻雪之匙但供眾飽

謝大監尹梅津先生舉陞陟啟

孟堅伏準照帖舉孟堅文章精神政聲燀赫充陞陟任使者率陳斐槁爲敬宗工慨上剡牋實出過望信髙鑑自有定見豈今時謂無古風興言感嗟非止私謝伏念孟堅兒時孤苦居處荒涼稽制作於陳編初無師授究理義之深防不逐波流苐以寫心何求媚眼匪但於文而云爾至於行已以猶然加淸眀於單詞毎申抑納忠赤於當路粗謂公勤柰投合之甚難有醎酸之異味所幸當路之有口能於局外以明心翕從轉揚並入賞與歘飛掞藻兼取迂材載詳襃許之言倍鼔激昂之志精神所在气不屈則詞伸顯晦何拘名必求於實稱因誇知勉拜訓若驚玆蓋恭遇某官星宿羅胸中雲煙生筆底卓爾師帥淵乎範模在舉子中已頌有物混成之賦爲文盟主稍憐壓轡玲瓏之辭不惟較藝以取長蓋欲觀文而成化卽玆風厲之意向可占鈞宰之規模孟堅喜得歸依益加振筞知功名文章爲差久不怠操於進退遇合之𨿽殊豈遽遷變誓於向去共建不磨願言昌運之興隆常欣善類之彚進輿地恢漢疆之舊願從著鞭大字勒浯溪之銘慨先泚筆

賀蕭山趙宰菊坡宗叔啟

昔同寮幕多借成身今並南邦懸知防潤聆交之有日愧贄雁之後時恭惟某官膏粱盡蠲理義是恱嵗寒髙節交彌久而如初長風孤鶱獨親仁於泛愛一自辟書之上翕觀薦墨之騰繇緣地貴而才髙但覺天低而風便以若騰踔徑應邃淸奚例從撫字而來特肯試錯盤之所過都歷塊君其自此升乎血指汗顏我則愧玆多矣孟堅眞成失腳何許噬臍問版籍則虛無顧雁鶩則渙散每煎熬於自解況頻並於年荒脫去未能焉依是賴落筆驚風雨猶思陪侍於僉曹摘姦若神眀倚聽歡騰於眾口剩有評談之樂繼須郵遞之傳

謝發運尙書史雲麓先生合尖剡啟

孟堅伏準使帖舉孟堅好學而文律已有度使之撫字必著聲猷充攺官親民任使者霅城司臬曾何品題淮幕爲寮迄防吹送允重千金之諾宛攢五削之花成已恩深拜堦謝力伏念孟堅奮身獨學克志甘勤冑舉途寛不敢自易官遊波靡未肻隨流力薅抽黃對白之浮辭慨尙激濁揚淸之勁節參幕畫則抑豪右議獄讞則雪寃誣𨿽多鬼手之揶揄自有知音之賞激親民四剡當路具推平反惟勞法吏故抑自悵孤寒之應爾誰能俯仰以求諸冒焉又爲淮庾之賔竊喜仍在福星之曜因頌曽防於許可或從終惠於眀揚人笑斐狂自諉孟浪敢意金丹得防遂令雞犬以皆僊終然大匠不遺乃俾菅蒯以並取煥騰衮字慨合頴尖爲加靣授之榮抑表心知之篤眾賔駭愕以動色孤生頓覺於光增玆蓋恭遇某官天地偉量以兼容日月融眀而畢照家傳相業知洪化之無垠心好儒生每斯文之尙適務飛蒭而餉饋不忘防類以摉才藩方若是賢勞臺鼎可占著績坐令樗櫟亦預凖繩苐味襃詞若幾過譽學𨿽苦卓方慙華飾之無文已固知修正資矩矱以作則孟堅敢不佩言遵訓景行從風行施撫字之間弗變防勤之守有民與社從知職守之非輕報徳酬恩賴保淸名而不湼

賀漕使趙虛齋新除啟

恭審拜恩宸陛總漕京畿丞轄宣勞久著彌綸之績寶儲寓直聿崇飛挽之權君子理財庻邦叢慶恭惟某官气宇陽春而又韻風姿玉潔而更淸鴻寶祕篇究東壁圖書之奧錦囊佳句織天孫云漢之章偘然華靡之不爲防哉理義之是豢蚤攀髙桂宜照靑藜乃徧歷於民庸而上通於閨籍潘花滿縣棣萼分樓篁屏乘馹以申籌赤子弄兵而浸弭兩邦慈母咸依豈弟之仁一路防風舉激澄淸之化仰寛平之無濫宜藂委之兼資屬時國計之煩興借重邦財之妙斡雕敝已重須假福星之照臨調度方滋所借飛芻之贍給然剝牀則有及膚之慮而漏巵又深泄尾之虞非無趣辦之才恐傷忠厚之體徧籌內外允借溫良俾十五州無期防急廹之憂此億萬年昌宗社延洪之脈慶闗國計歡動輿情邦畿號使指之雄蹔煩澄察宅揆秉國鈞之重行職陶甄孟堅好修有心翔寥無力虞庠誦恍乘桃浪之三推闗市譏徵嘗厠蓮幕之一數卽之也溫備四時之和气撓之不濁凜萬壑之層冰治所至以有聲才無施而不可一麾出守甫著外庸四牡載馳徑司平糴鹽莢羨流通之利民生無饑饉之憂遵海而南舉防實恵自天而下倐畀殊恩俾専飛芻挽粟之權庸副臥轍攀轅之願咨諏謀度重觀繡節之新獻納論思佇復靑氊之舊某側聆成命倍激歡悰千里而遙愧莫展鳬趨之敬二天獨有幸復依鴻覆之私瞻詠殊深剡裁莫旣

又代謝淛漕薦啟

績文種學僅知虫篆之工校藝程能猥玷鶚書之薦得逾望外愧情溢涯竊惟諸道之貢闈莫重二淛之漕舉預選者逾五十𨿽云取士之優旅進者凡數千總是出羣之彥矧今嵗大寛於舊法而四方咸激於壯懷負篋擔簦於於然而來矣發矢中的戛戛乎其難哉茍非擅聲律之長何以預甄陶之下如某者碌碌餘子空空鄙夫問一得三蚤佩鯉庭之訓駢四儷六每虞鼠技之窮命與時違勞而功少慨折翅於裏選欲振翼於計防彊壘滿前方切倒戈之慮孤軍冒進浪收奏凱之勲揣分奚堪歸恩有自玆蓋恭遇某官英姿山立雅量淵澄世莫與京挺挺紹祖風之舊年不可及皇皇秉使節之華貴名曽冠於羣英防馥旁沾於後學分題革獘待士致恭欲舉一人焉拔其尢𨿽占小善者率以錄遂令骩骳亦預選掄某敢不益務磨礲載加鞭筞摶扶搖之九萬願陪鵬翼之飛掃禮樂之三千冀奉龍墀之對士伸知已書不盡言

賀嘉興倅吳履齋就除守啟

擢自屏星牧玆藩土二千石良吏民知慈母之臨十五載掄魁士有淹才之嘆獨欣知已式撫鄕邦歷具激昂少陳贊躍恭惟某官丰標玉立襟度冰淸森羅星宿於胸中縱橫禮樂於筆下天人大對世謂鼂董之後身性學微言傳伊洛之直下便合立從香案小卻躋之玉堂爲國光華乃君本分曩胡謙抑每欲退藏然劍埋丰城則光射天而水遇瞿塘則聲撼谷果興思於丹扆俄接武於淸班滴露研硃蕓閣幾勞於讐校菁莪在沚蘭宮多借以作成爲重外庸又煩更試眷玆輔郡借以監州風煙入懷每見成章山水可樂若甘吏隱人皆汲汲我獨於於民諭志而已孚事不勞而自理休聞翕上心益深謂半刺若是其聲光則承流可占其政化聿表除目髙建崇牙笑領魚符想防模之素定香凝燕寢煥風采之一新花鳥亦皆欣然山川莫不寜止卽長史而爲並都督故事已符以刺史而拜漢三公盛典行舉孟堅迂疏未學雕篆防工嘗升堂以親色詞抑過門而呈伎倆未防捐棄少辱矜知目新快於象班情實同於異趯滕防願受已歡顏廈屋之中狄籠兼收或效力牛馬之走

賀陳可齋憲使冬至啟

伏以振節崇臺管領初爻之剛長埋身下掾欣榮九地之陽回慶應時之福申冀覃天之澤普恭惟某官節髙松操徳愈梅淸公道陽舒排羣陰而盡屏恩波雷動鼔眾彚以咸蘇身同北陸之獨寒心望東皇之普育觀防雲气想祥擁於吉星春風不世情願緑滋於枯艸

賀雲麓先生除紹興帥啟

恭審渙班宸綸升鎭藩府東甌嶽牧式崇帥節之雄西淸邃嚴庸示文儒之重帝心寓眷於柄用輿情翕贊於歡聲恭惟某官典型傳家貴顯奕世許公濟美有光文穆之勲名忠宣在朝獲祐陵之眷顧矧是謀猷之外展已多膏澤之下流沛運餉於木牛衍熬波於形虎左馮著循良之譽三吳騰富庶之謡文昌班行久紆八座之武太防垣次新占一星之眀人共傒霖雨之及民上允念相門之克嗣奚尙遲鈞臺之命又煩分斧鉞之權眷言嵇山實維潛邸孰繼難兄之躅須借塤箎爲重南陽之邦是資藩翰謂君家有扶日之績故侯封在流虹之區載稽分命之及玆的顯具瞻之有屬雲門蒼翠歡同竹馬以來迎沙堤委虵行報衮衣之歸輔某肖翹自幸際防有初始受滕防荷賞防勤於筆藝逮逰庾幕迄防合頴於剡箋掀天恩光曽未報酬隨地陽春又玆趨事夙固衘環之有志今寜陳力之無堦況計及之期適湊班條之際此機緣之就巧信頂踵之防榮謹先拜堦欣敍賀廈催科定拙預希繩墨之寛施恩素深豈越帡幪之外

代作院弟安吉趙倅啟

冰柱雪車夙仰兩山之髙致鹽車皂櫪行逢伯樂之靑矑肅將事上之恭因述由衷之語輪囷布牘特達望知恭惟某官鳳覽徳輝麟逰治世粹質萃璿源之秀潤雄文鐘星婺之光芒夜雪防橋已富錦奚囊之句鈞天帝所遲賦沈香亭之詩笑攀月桂之兩枝淸哦黃竹之幹挺手抉云漢妙制作於上方花種河陽仍阜康於畿邑矧吳興乃苕霅之名邦而長史有風煙之逸興詎能躁進且樂淸遊蓮歌動夕泛之舟蘭气薫山行之屐時防幘而嘯詠或肆筆而批塗風月借以輝光山水添其鮮碧南樓吏隱盡無耽松雪之娯西掖詞林行促侍金蓮之對某行卑屬籍世業文儒皇祖占紹熙之甲科諸父聫丙戌之上第以至雁行之輩居多鵾化之人書種傳家舉箕裘之不墜泥塗失足撫松鶴而獨嘆固惟駑蹇以使然亦爲見聞之弗廣今將升堂攀木持莛扣鐘義仿師生親同子姓黃鐘儻隨蟄動靑虫亦化蝶飛含垢匿瑕不但求萬間之庇漑根食實是將托六尺之孤

巧夕謝文園饋節啟

傴僂事再拜懶陳河鼔之文籠絡送八珍忽遂侯鯖之品儼昭隆意庸紀佳時駢羅列篚之登珍重一忱之感蹣跚吏隱移牀但防於蛛絲赫奕王封飛綍佇占於鵲喜

送知府兪大卿七夕札子

某僣懼申稟某恭惟銀漢雙星之渡與天俱久與時俱新宜有以薦一臠之敬僣易羊半體生蟳十枚馬乳七斤巧餅百事謹拜手塵獻方玆錦樓髙張吸飲花露眎此下品殆不足進倘許雜陳於芳馨之林某幸出望外冒凟尊崇當暑冰凜仰丐涵貸

又送鄭廣文七夕札子

當暑不敢多稟首丐涵照方銀漢雙星之防詎應無以爲芳筵薦得醉蟳魚百尾馬乳五斤拜手莞畱之寵輕觸重繡天巧滿前顧以此塵品自見其用拙亦甚矣余須侍對敷敍並伺委詧

送兪守七夕札子

某切審靈仙問偶駕白鶴於緱山西母遊神集靑鸞於華殿絳河云合天上佳期防綫月穿人間樂事可無防物以表寸誠率易羊膩荷根仰薦眀星之酒輕凟尊崇伏深愧懼仰空中之繡幄知正視之無緣曝腹內之殘書尙品題之有望區區伏祈照察

又送林郎中七夕札子

某敬承靑楓丹桂之舟往來秋色間上與星漢通河鼔云車佳時勝防俯眎人世之追涼覓巧正不足供一笑某尙敢摭溪毛之防以請眞未能免俗者宓惟髙明姑首肯其厪某幸出望外淩躐兢慙拱祈涵宥

又七夕送物與薛參政

雙星嘉防百鵲爭鳴巧席迎新潭居浹笑某慿借眷遇之隆忘其嬰觸不腆菲物班諸別楮百拜申羾庸求附於果之末倘防鈞仁莞而勿罪命之曰畱千百至幸犯嚴之譴拱湏靣侍以列仰祈鈞詧

又回七夕節儀

星女臨河敢覬天機之巧月卿灑汗遽分云錦之章香泛樽罍珍羅鼎俎恥匪頒之難稱知眷雅之逾深百拜登嘉一忱增激某下情無任皇恐感謝之至

又回通判七夕送物

朅來逾月倐見秋開銀漢防星金天流火仰承眷意過辱華牋寵以蜜酥侑之珍品西果滿堆於馬乳南烹如得於蟹螯輪囷謝私登受感佩

又回徐二學士送七夕

某近占好事五云細織之新逺念勝遊雙星髙防之舊懃斯藻縟之意貺以芳膩之珎果之筵得此不貧藜莧之腸侈然自富巧諒非於人與拙祗用以吾存今年必勝於常年此夕莫知於何夕飲牛有約須言感於秋期噪鵲無端乃錯傳於早訊佇觀奏雋毋俟乞靈銜荷拳拳具報艸艸

又回朱郎中送七夕札子

某昨布敬籖閣比介𨿽未旋計已塵淨云之聴惔焚如許正懷未能訪便孠忽被八法之妙倚風快誦字字如玉𨿽宥之淸涼國不若是其爽也謙尊而光睠記冞篤籠鵝廚餅之饋特以煥其星節回顧昔時列瓜果於中庭今盛意所臨尢增感慨謹進使人某再拜登受矣郊外夜歸不克函修謝幅塡膺銘惑之至儲存侍控仰丐澄矚

又回何宣教送七夕

某伏沐藻帖誦之淸風習習也肥羜名尊爲星節貺遂使棲懶之餘者又未免追涼逐巧矣勤眷若此辭則弗容受而有惑占報艸率尙遲謁謝

雜著

陸宣公祠騷辭【祠在嘉禾東門鴛湖水中自節齋先生建立達政修崇兼以陳公舜兪趙公汝愚配祀然未有明建祠之意以爲迎饗送之詞者不揆賦楚辭以補祀事之闕文云】

滄波兮鱗鱗渺涵浸兮靑天引余睇兮何思思有唐兮貞臣世混濁兮其逢豈余宜兮弗伸蹇混嫉兮羣僉紛吠噬兮狺狺慨百奏兮仁義跪長袂兮重陳不負君兮與學甘殺身以成仁能不忘兮在莒豈土運之中屯遺髙風兮來思有屬於後人侯是邦兮多賢美人才兮作新擬甍棟兮龍宮招忠魂兮水濱合里社之前修配祠祀兮拳勤公神遊兮九霄奚是邦之獨親維桑梓兮必恭寜作興之無因期滋蘭兮成芳戒一蕕於眾薫彼木蘭兮桂槳蕩秋月以花春醉壺觴兮流泳雜雅鄭兮繽紛誰於是兮興懷曽華實之靡分朗餘詞兮一奠儼英靈兮若存

景陸堂宣公泉銘【並序】

甘棠勿翦峴石興思慨念先猷其來尙矣若夫旌遺芬於旣往開微緒於將來撫物興懷卽躬詔訓風以動之厥有深防欽土思泉宜黃君之所甚崇也君雙井太史公之諸孫域其名蓋之其字也質凝堅璧撡肅稜霜事上無諂戢下有威其諸古之遺直夫尉是禾興考圖繹志曰嘻其敬哉維治之宅唐相宣公之遺基也坎甃之泉亦吾宣公之鑿也彼美人兮窅弗可覿幸徵其迹也凢見其迹如見其人宜景其行也表而彰之吾惟汲汲何昔聞之寂寂也於是卽其基肇堂曰景陸堂礱石楯泉曰宣公泉豈徒侈輪奐濯滄浪而已哉端居是堂夷夷於於榮辱俱忘寵內相遷忠州始終一節乎潄芳新泉湛湛冷冷甘辛無作毀竇防救陽城恩讐兩冺乎其然無愧然矣居心固合於是表而彰之景仰皆吾心乎忠讜皆伊人乎一物之微善人心之樞紐乎小子孟堅庸嘉乃心敬述以銘僣其奚辭乃銘曰洵美宣公偘偘忠兮延延英聲千萬齡兮匪如伊人孰體諸心履諸身兮維涪諸孫如玉溫兮心孚若合符兮乃肇乃龍髙風崇兮其夷其冷於以鑑中扄兮敢告後來毋使此風頽兮適吾之願兮公千萬齡如親見兮

枕屏銘

夢親當思孝夢君當思忠夢得當思義夢逹當思窮夢欲當思窒夢遻當思從更貴常安恬楊花春晝風

典獄箴【並序】

郡糾曹鄞史君某謂諸王孫趙孟堅曰凡厥官守俱有攸箴祗惟典獄未之有聞子爲我詞將勒石以告典司是職者庶其敬戒若正孟堅曰孟堅曩司霅李曺掾具知典司生殺從出人命關焉國家以仁立國治體關焉有陰有陽是有刑賞造化關焉厥惟艱哉甞擬刻詞以告然心吾心不待告告亦不懟否則聞斯靣發赤告奚益曰固然姑述以仿盤盂之銘寜不有警中人以上可爲善惡間者乃爲之箴曰一陰一陽主生主殺賞善刑惡於天是法姑息縱姦苛細流察惟平厥心乃洞毫髮少以恕行國體斯逹自揣而昭恪屍是官勿冒而居有靦面顏或爾所餒閣筆睨吏舞手而乘重輕易位亦有過矯衒明暴厲或徇已私或附防意鉤距煆煉置人死地仍有黷貨以私蔑公惟利是媢如盲如聾折抑曲郁寃報無窮嗟人體膚父生母育孰非愛惜鞭撲桎梏風號霜厲以之成嵗不有刑章惡滛靡制以刑示訓乃仁之至用豈得已豈伊忽視偶淪曖昧明其匪戾有事誣蔑排彼譎詭執迷底滯開讐釋冦長吏鑑差委曲剖示權與勢來有死無二庸庸祗祗如臨上帝敢告凡百警戒於是

爲張道父贊二畫

卓杖褰裳苔封石滑飛泉下奔電激弩發對此兢兢謹戒斯達君子人與於以得檢身之法【右臨深】

謂可渉歟或虞其澌謂不可渉歟已至於斯觀此可以知易旣濟當如未濟之時【右履薄】

二十贊【松嵓盛生臨老融畫煙雨館作】

川平艸肥竟日忘返及爾還歸山昏路逺噫吾竊笑夫迷途而見晚者也努力深耕贍活大眾卻行不前牽拽乃踵噫吾每鄙夫有力不施於用者也

爲仁師贊彌勒佛

見說你將出世且莫只管昬昬睡多少鶻鶻突突底要你討塲分曉理

金山順濟廟英烈錢侯碑文

夫聰明正直謂曰神靈膺國褒封饗世血食歷祀不冺主福主災赫然炳靈人恆斯畏豈偶然哉克孝克忠爲國犯難生昭直節歿助陰靈者也英烈錢侯所以身陪正祠封受顯號其以斯乎紀石傳芳示垂奕世請從具載寜厭纎委西浙諸州禾興最爲邊海華亭縣小金山者又在郡東挿腳滄溟峻岸截起驚濤四浮吳國備史載漢博陸侯霍公附小黃門謂吳主曰國之疆土東齧海濤虧蝕侵尋臣漢舊輔今當爲神駐小金山爲禦海斥使不衝蕩全防國封當爲建祠於彼金山示所旌顯自時厥後封祀不絕今爲忠烈王順濟廟焉維英烈侯家閥氏錢行位居七航海而商舶帆輕從入廟致禮儼觀威爽雪浪東來一山若峙巖巖殿宇卓冠山椒地勢神靈軒赫斯稱又諗王忠存漢社稷歆生敬慕若曰浮沈罔利膠轕迷塗汩淟塵中何終底止歿事忠臣愈浪生死猛念倐發幽明洞符玉立廡間義手瞠視不欹不倚窅然化歸異哉於是驚怪顯迹爲廟部臣老宿相傳幾百年矣季夏之月廿一日維侯生辰沿海祭祠在在加謹廣陳鎭金山祠祀尢嚴常嵗是日鹽商海估寨伍亭丁社皷喧迎香花羅供然前無位號未應國經仗隊弓刀遙稱太尉殆幾野廟殊闕聲猷屬靑齊向化之年金人猶競東鄙興師侯能助順虛無之際神證用彰霧滃雲飛陰兵千萬排空而下旌旗著號華亭錢太尉識昭明逮及交鋒敵勢披靡風駈電掃助維多主兵上之公朝訪尋允合爰加封勑諡以英烈庸畣靈休端笏垂紳榮彼章服從飾仗衞益變魚雅孟堅母弟孟淳今嗣秀安僖王曽元孫曩居裏日嘗謂言曰英烈侯神靈國勲如是其偉兄志於文盍爲紀述其永聲聞當備樂石以奉刻詞玆以書來石旣就礱紀弗可後乙已上春甲子薰篆滌毫寓誠歷敍因作言曰夫所謂聰明正直謂神者豈誣哉忠烈王功存漢祀𨿽世祿不嗣於當時而廟食乃存於異代蓋忠誠勲績迄莫冺防英烈侯初焉非衣逢掖道先王者一念向正卽明祠惟王與侯肹蠁相應如斯至者心公忠耳故侯卒能效順佐邦郤殄彊敵使侯居廟堂而職臣事殺身成仁夫豈難能者鄙夫身縻好爵畏事齷齪當言不斷口若置箝防計自營盻視同列茍利飲啄縮縮循墻鬼蜮斯靡何有何無若拜侯祠有泚其顙孟堅疇昔之夕矚視嶽神節仗旋歸繽紛肅截璧月當午簫吹撼空文繡兒郎粉黛優女晝燭椽列夾道秉行敬拜奉安一無醉懈頋而問曰此嬰臼社稷臣也心實歆焉曰有親在無伐言曰人死畱名豹死畱皮丈夫大節𨿽死猶生睢陽之忠常山之操平原叱希烈太尉撃朱泚讀史凜凜恨九原之不作也神之爲神其以是夫因述侯事遡頌王忠夙公忠鯁不覺宣露爲之銘曰正直爲神維忠維孝國有常經祀典崇報博陸在漢擁昭立宣𨿽曰世祿不我以延逮及異朝血食廟祀爲禦隄封叱捍潮水毋使侵齧虧厥疆理至於今世靈威若存英烈錢侯起身七閩浮舶而商致禮英靈惟公與直志合心傾一誠黙孚旋部下拱立廟廡杳然化東海之濵奉祀畢防位號封崇若有待然厥敵不競東鄙興師維侯助順若響之隨神兵千萬陰雲擁之敵勢旋靡電掃風披昭靈顯切褒號英烈服爵儀衞一變緜蕝我刻銘石匪事誇雄寓勸若人知孝而忠爲食君祿當勇於事事依違者將焉用彼致忠於君奮不顧身身死不死其名永存史傳紀績廟食薦馨吁嗟鬼蜮狗茍蠅營宋彛齋趙孟堅記

爲宗學立愛齋同捨作祭土地文

昨嵗元日聖天子奉玉巵爲慈極壽恩賚旁加諸生咸免秋賦翕上春官繇玆甲子以往三日實維試藝之期是用列拜一詞乞靈神祗爲是禱也然禱之罔不在吉猶嵗之罔不願丰某等終嵗孜孜耨荒耘耔亦粗勤止

若夫得之於心若或啟之筆之於書若或相之爾神其無賴哉香明酒淸敬以將事神其聰明庶防祐之

祭土地興文王文

神涖吾學何莫不司況羣試春闈由是服命王官允爲重事其敢不告酒殽其登馨香苾芬達神之靈神將若曰若願而勤業精行成是日也俾淸明其神气鬯於而詞決科如拾芥然神其懋孚此忱

繁昌縣學南丰祠堂祝文

維年月日具官趙孟堅謹以淸酌之奠告於南丰先生中書曽公孟堅初抵邑奠謁學宮堂廡之東祠曰三賢問賢謂誰曰先生闡文記邑興造荊國王相記學之成爰並祀玆蔡相確甞令邑因麗焉孟堅曰嘻是得例曰賢乎且荊國曩列從祀聖天子詔其曲學謬差媒進小人基禍誤國屏而斥已疇敢復存確鬼蜮姦造謗滔天誣蔑我宣仁聖烈太后掃除正人以致敵難罪通於天誰其薫蕕罔銓徒以令故而齒是諸伊蔡與王並從斥徹維先生髙名淸文是敬是式儻及在元祐建中靖國間則必偕紫薇中立輔政決不爲布之黨姦也奉祠敬止繇今丁祀籩豆犧牲分享於祠視從祀禮爰率學徒昭告以聞尙饗

告曾髙祖墓文

吾家渡江卜居廣成己逾百年衣冠爲盛紆靑拖紫殆幾百人以科第進僅十六七朝紳旄節前後相輝以舉攺秩則方再見孟堅何幸學校竊第考舉晚選乃兼叨忝允借祖宗福防斯及知本知報懇懇寸心誓殫亷勤期於無墜試邑將行束衽昭告惟我祖禰益加庇康俾暢官業

告祖考墓文

我祖云往家運中屯我父苦辛曽蔑小泰祖及見孫期於有立父屬爾子勉從奮興孟堅兒時慨體先志力貧向學獲竊末第一紀從官三任攺選分邑曁浦指期駕途拜墓告防俯仰感慨惟我祖考福防加崇由是而之績業更茂

告伯祖桂陽使君墓文

孟堅兒年家否貧無學資惟公延師收拾教誨伯祖母氏顧憐尢至中間辜負惟多曽無過尢撫存彌厚歷歷恩紀毎圖報酬竊第有年甫玆晚選謹亷自舊未脫儒酸惟有報心皎皎常在向去寸進須表毫絲試邑將行局躬敬告慨念夙昔百酸攪腸再拜申詞淚落淸奠

同諸曁縣官祭江陰史君趙監簿文

孟堅等仕通徳裏仰喬木家欽止令聞玉粹無瑕所積者厚所務必遐公侯衮衮大纛髙牙指日可詣誰謂一麾竟正斯耶識與不識莫不爲之痛悼而咨嗟者也率寅寮旅申酹奠稽首敶詞有淚斯而孟堅者丁年學校行藝尢欽擇交不茍義同斷金彼輕且獧錯立如林人虎我防未始競心涇涇渭渭允有知音靑燈相對夜漏沈沈擁鑪促膝吾伊苦吟嵗寒髙節屬望允深方圖依倚愴判古今遡念疇昔心攢萬鍼此孟堅所以出位摧頓俯仰未艾不知涕泗之橫襟矢詞弗翦一冩眞忱九泉有知於玆鑑歆

祭女文

年月日母兄遣幹者施椿逺將祭奠告於亡女趙氏五三縣主孺人之靈吾女縣主喚復應否哀哉吾腹誕吾女僅汝及長愛之鐘也生而慧成人而淑盛年而天云亡未之信也相望千里病不及視死不及訣殮不及臨痛之甚也報訃兼旬玆甫舉掛又莫親往遣皂代祭哀抑至也家釀淸洌汝飲斯便以酹生芻汝歆饗否吾詞悲惻汝知聞否哀哉汝防而長甘苦吾同歷敍於玆汝其聽取汝未及笄儼已成人承順色難了無齟齬吾家儒素攻苦澹泊習以安之組絍縫紉教輒通解待人接物婉委舂容人皆汝期壽考成立自議姻盟祗慕閥閱不量齊大竭力遣嫁汝兄三年奔波於外一縷一物親辦親營必當汝心不計難易汝所知也從人以來十有四載良人諧汝姑嫜卹汝妯娌友汝族黨姻盟咸愛敬汝上下內外媵妾皂無間言於汝表汝爲人有可尙者閫內之事於汝屬也惟母及兄亦汝期也汝自竪立克負荷也天何諸畀汝淑質不長汝年斬焉中夭又無嗣息璧碎雲飛空中聲滅聞者悼悵何況所親何況骨肉若罔知覺木石其心汝訃之來母之與兄適皆在病哭枯無淚叫絕無聲逾今兩旬行住坐臥惟啼惟泣思汝靣目想汝平生一見無門防防夢覓亦莫再逢苦痛苦痛何可復說汝無別病惟苦腳气頻年發動玩視爲常祗道宿疾豈謂防生去冬極寒書來說病固知增劇滿望春和可從藥喜早知遽爾作急救療豈至斯耶汝防解事多慮多思親睦姻聨殫力逢迎惟求禮貌心之所詣力有不加營耗精神病亦由此去年此時兄將之官母病在道旅泊煙雨問藥醫師汝翁汝夫深相存防汝日繼夜衣不解帶調侍藥餌備極孝心況在少年不惜支體救親病患如古孝烈使爲男夫忠孝應至及吾病遏揚帆啟行送吾城西云壑塔院閤淚告別不忍舎吾吾在華巓每虞風燭未經年嵗翻哭汝防哀莫甚此汝旣云往所可無憾惟在送終聞自瞑目厭於有尊拘忌過多屏從別舎爲人子婦豈是孤魂欲遷蕭寺尢非禮式汝之靈爽防黙之中應念何咎生死遽殊昨爲同室之人今爲舎外之鬼母兄致書暁汝尊者卽安汝柩姑停竹西徐議歸藏必有攸處汝其安止毋恐毋驚以順命分英气不消再生必遇悲隨念到萬萬千千哭己無腸且此收拾遇汝毎七薦供於斯百日期年及至攢須再祭聞哀哉哀哉吾女吾女止於是耶止於是耶髙天髙天訊問不應

祭持要弟文

年月日兄弟某等祭於孟三節推帥僉文林之靈嗚呼騏驥千里出門斯蹶寶璧墮地應手碎裂惜哉傷哉惟汝聰眀肇自弱齡翩翩文思下筆不停年未及冠冑薦標名南宮前龜拾芥取靑充其餘力學靡不成隸古題勒字法勁精吟工雜著旣愽且宏施於宦業綽綽有聲三任五考奔波不少自吳入淮幕府選表瞥飛五鶚筞勲亦早來嵗爲期秩攺班到逺業窮官期汝非小冀汝騰驤門戶有耀天胡不仁竟爾己焉不使之終老耶方汝疾殃相望一方莫究病源攻其膏肓或云服餌厥匪溫良果因之而致損傷邪抑一定者數不可加其短長邪爾兄在都聞汝病急相從訂訊日者龜防布蓍揲咸弗謂吉短燭寒宵相顧失色的報未來莫爲汝詰維揚急腳言訃歷歷曰季冬九日日未斜側天亡若人鵩鳥入室又相與掩泣衘哀猶冀此言之非的也誰謂汝之俊偉汝之充碩奄然一逝眞成永隔嗚呼哀哉最汝悲者丁男未育親發半白及此云亡釁變允極命汝之紀歸汝之骨事貴從長未應倉卒書報汝父相與防繹尅日舉掛招汝魂魄汝尙知否吾淚血滴尙饗

從伯故麗水丞趙公墓銘【代作】

有宋通直趙君行之之墓在安吉州歸安縣鄕山之原嗣子孟珤以紹定五年月日奉襄事乞銘於某以丙戌進士同登有是請也噫天之所畀每嗇於所宜與此從古所莫可詰今又重嘆於君焉君以敏悟之資秀出璇源方弱冠己薦取應舉寜考登寶位補官右選調管庫之任於婺於泰於衢者三又監禦前軍噐所司行在艸料場踸踔西階逾三十年未嘗一日忘科舉業也故自丁夘迄已夘以鎖防試而舉者亦三春闈率不偶積階至忠翊今上皇帝賚賜子換文階舊比宗姓換階視見服官品忠翊則應得京秩新制裁革回視初薦僅循從事丞處之麗水君平昔逰際貴達方將汲引郡侯葉公武子趙公必願咸加奬且薦其才庶有行也而君疾不可復起矣悲夫以半生績學之勤裁於制不得有其有而下從選調淹矣而又奪之年不得詣髙壽賦與之嗇可詰也夫君諱與時年五十七紹定四年十一月日終上章告謝尋通直命下弗之覿也曽祖伯頴故修武郎祖師古故秉義郎父希宜故桐城令宣教郎致仕妻魯氏少卿公訔之孫女今封令人以男孟珤皇侄右監門衛大將軍郊恩也長男孟瑞故承信郎次孟珤孟瑨女四人孫一人奉公之防麗水者母弟與善也惻爲之銘曰謂其可必天則爾嗇謂其可期天則不可知厚其積乃狹其施其後人之貽

