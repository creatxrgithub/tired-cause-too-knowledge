

欽定四庫全書

集部六

毅齋詩文集

別集類五【明】

提要

【臣】等謹按毅齋詩文集八卷明王洪撰洪字希範錢塘人年十八舉洪武丁丑進士初授行人尋擢吏科給事中成祖時以薦入翰林由檢討歷官修撰侍講爲永樂大典副總裁官明史文苑傳附載林鴻傳中稱成祖嘗命洪爲文洪逡巡不應詔爲同列所排不復進用而是集有劉公潛所作挽詩序及莫琚後跋乃言洪預修國史防大臣欲載其家瑞異入日曆中洪持不可至聞於成祖前坐謫禮部主事卒於官曾棨挽洪詩所謂玉堂分職見孤忠亦指是事明史蓋偶遺也此集卽莫琚所編雜文皆朴雅駢體亦工詩尢具有唐格而不爲林鴻髙棅之鉤摹其序文及序書二篇立論具見根柢其序胡儼詩集謂至元天歷間趙虞範掲各鳴一時之盛及其衰也學者以粗豪爲壯以尖新爲奇語言纎薄音律怗懘論元末之至爲切中則洪之所見髙出當日逺矣𨿽名位不昌要爲有明初年屹然一作者明史文苑傳稱王偁預修永樂大典學博才雄自負無輩行獨推讓同官王洪則洪之文章槪可見矣乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

毅齋集卷一

明王洪撰賦

瑞象賦

瑤光之精至和之珍彩霞之色景星之文玆其所謂瑞象而特應於我聖君者乎爾其始生也協陰陽感星辰集眾靈走百神斡鈞以凝化孕太和而萃眞吸沆瀣於夜月耀華彩於朝暾郁律崢嶸魁壘嶙峋巍然而行屹然而蹲突若山峙蓊若云屯其文彩也則璀璨灼爍煇煌奕皎累累而含珠郁彬彬而間璧玉煇煇以凝素瓊斑斑而防碧丹霞照而紫气騰玉露潤而祥光溢逺而望之燦然如繁星之耀蒼旻近而觀之朗然如晴雪之映朝日也爾乃濯浴淸波翺翔瓊島徘徊芳林咀嚼瑤艸含和而鳴則嘉气合而淸風生臨髙而居則靈芝茂而慶雲繞蠻夷覩形以奔告蕃王焚香而致禱玆實應我中國聖人之在位特生此爲太平之瑞寶也於是茹以素玉之英沐以碧醴之泉縻以五色之綬航以萬斛之船越滄溟於萬里效職貢於九天舞蹈於金闕之下盤旋於玉階之前瑞日照耀榮光昭宣龍顏眷而天意悅千官賀而懽聲傳於是時也玉京啟寶殿成三階平萬國寧禮樂明備功崇徳四靈咸至諸福畢呈藹蒼麟之來儀雝丹鳳之和鳴蔚神嶽之兔越海陬而貢大廷出凡類而超羣生遊靈囿之淸髙聴鈞天之鏗訇防玉樹之芳華飲瑤池之淸冷於以承恩顧於以昭文明亦何其幸歟不特此也固將立明堂侍法宮駕龍輿於九天之上導玉輅於五云之中登泰壇而展大禮陞淸廟而宣孝衷昭萬年禮樂之盛應上天福祿之隆儼瑞圖而繪質煥靈篇而著功然後知玆象爲國家太平之上瑞而千萬年之奇逢也豈徒爲形質之瓌異與羣獸之雄而已哉爲之歌曰幹錫瑞兮坤獻禎炳其文兮發光英越海外兮獻帝廷瑞聖徳兮昭文明永萬年兮承天慶

瑞應麒麟賦

永樂十三年八月麻林國貢麒麟翰林修撰臣王洪爲賦以獻其辭曰

惟聖皇受天命禦四海盛徳與天比崇洪業與地侔大幅員六合亙乎無外統和天人茂毓庶類萬姓阜業百蠻執防和气藹以春暢嘉應蓊而云萃於是至仁之獸粵若麒麟者自海外逺域萬里而效瑞觀夫麟之爲狀也瑰瑋曄昱醇懿沕穆質振振以翹峙采旼旼而素爥性喣喣以內和气融融而外郁偉哉神乎玆之爲獸蓋以紀云篇而協瑞圖昭文明而申景福也於是徐察其形則足若神驥體肖靈麕瓏瓏殷殷熿熿彬彬目若景星熠耀精熒上燭蒼旻脊若靈昭布人文經緯乾坤又象乎神駒出滎河擁瑞云葳蕤紛綸照耀龍鱗奇偉神異不可殫論若乃稟至仁含太和於嗟趾定容與婆娑樂生物之繁茂惜嘉卉之婀娜妥柔角紆靈步回首若頋摩趾若撫昻若仰靡若俯圓中規方中矩時然一鳴應鐘協呂和音翕以四達協气盎以布獬豸屹立以傍侍鷦鵬繽紛以後翥彼千仭之鳳凰翐翩翩其下舞於是或騰崇峻之山或遊泱莽之野或飲淸冷之泉或防芳華之樹雨師警塵風伯淸路太乙含輝以先導眾神景從而爲馭足之所至身之所處則然而矞云冷然而甘雨醴泉流川靈芝芬敷蓋以昭迹逺方獻祥帝都以彰聖徳周萬方而洽九土於是時也羣臣萬姓莫不忭躍快覩咸北面稽首曰允哉玆麟昔在黃囿帝徳以明載遊周郊王道以成今玆越逺徼超滄溟登靑雲而獻大廷厥應何從惟徳之徵不然何其煌煌其神且靈也蓋惟我皇神聖文武憲章禮樂率遵聖祖玆武王大孝繩祖武而受天祐也敬祀天地宗廟社稷神錫嘉福玆成湯頋諟明命罔不只肅也欽若昊天敬授人時好生之徳期於無刑玆堯舜奉天勤民而仁育羣生也於是稽帝典考王度狩都邑撫黎庶時乘六龍肆覲羣後懷柔神祗存問父老湛恩洋溢施於夷夏六合之內八荒之外攘攘借借懷生之物莫不浸潤膏澤昭朗愷懌同底於壽域百神和而效祉上帝悅而降福是以若玆仁獸郁乎飈至纚乎彚集扶幼示恩歸昌表徳來乎遐邦以見神化之敷於逺嶷乎獨角以著天下之定於一於惟盛哉且夫白魚躍舟至微也鳳鳴岐山至近也猶燎以告功垂美後況赫赫奕奕若是其盛者乎是宜鏤黃金之牒紀白玉之冊樹淩雲之碑揚配天之績宣鴻禧申景錫蜚英聲騰茂實使萬世永永服我功烈帝謙讓而未兪也訓羣臣謹庶職求遺賢褒有徳篤幹幹勵翼翼嘉旅獒美無逸放玆麟於靈囿從逍遙而自適以禮樂爲華儉朴爲質較防古之淳風趨陶唐之盛迹昭乎永景命於萬年而播鴻名於無極也謹作頌曰

帝徳天覆民之熙熙甘雨時布萬物以滋符瑞眾應厥惟昭玆振振仁獸賁其來思遊我靈囿穆穆其儀昔聞其名今覩其來仁哉麟哉維徳致之維帝時訓維敬以只咨於臣鄰以贊以毗於千萬年永玆繁禧

觀燈賦【有序】

伏惟皇上奠安乾坤統禦華夷民物阜康率土效職詔於上元之夕特賜燈宴嘉與萬國同樂太平聖恩周洽臣民歡慶臣洪幸生聖明獲覩盛事而其職業又在贊述功徳謹作賦一篇鋪張形容以紀盛美其辭曰

惟聖皇之龍飛禦天也萬世之盛業冠百王之神功義威烜赫乎宇宙仁恩洋溢乎華戎六龍時巡萬國來同昭人紀凝天工嘉咸寧美時雍於是設太平之偉觀與四方萬國樂時和而嵗丰也於時太昊司晨靑陽屆節瑞紀書云禎祥應雪和風初扇祥蓂半茁羲和卜日以獻吉宗伯考儀而進說虞倕艸圖以承命魯班董役而就列攢瓌材之磊砢起崇搆之嶻嵲出巨鰲於滄瀛聳神山於金闕其宏壯也則齊云萬重淩空千尺橫峙霄漢髙迎瑞日藹翠華之葳蕤蓊祥煙之蔥鬱居庸北拱太華西揖玉臺並峙金莖對植萃和气於九重映層霄於一色於時繪飾五彩燈懸九華奇巧偉麗繽紛交加燦若聫珠爛若蒸霞煥若濯錦芬若揚葩芍藥並植以競秀芙蓉憑虛而吐花尺紓千纈寸眼萬羅雲母灼其含朝光琉璃瑩其澄秋波彩枝婀娜以風轉素羽蹁躚而云摩於是寶月澄空金鐘告夕有司具奏鑾輿乃出開閶闔於中天奏簫韶於空碧舉霞觴肆瑤席萬戶啟千門辟忽一蒍之輝煌倐萬花之炫赫固有象乎列宿之昭回拱北辰而環紫極虎翼右拒龍角左植武呈析津之瑞丹雀表文明之徳帝座中尊蕃衛外翊紆閣道之崔嵬挺華蓋之赩防嚴侍衛於勾陳昭徳符於太乙文昌之崢嶸煥九霄之奎璧逺而望之朗乎慶雲開而耀文近而察之煥乎登天庭而仰宸居於咫尺也於是眾樂畢陳羣臣咸集按八風調六律子野撫琴瓠巴鼓瑟師襄擊磬後防拊石然後奏巴謳發吳歈舞陽阿歌康衢回陽和於谷遏行雲於紫虛呈犂軒戲都盧魚龍淩雲以曼衍猿猱緣木而紆徐躍飛騎於帳端舞瑞獅於階隅或擬販繒於都市或效采蓮於江湖跳蹣跚之鱉走�贔之蟾蜍覩長人之岧嶤訝竫民之侏儒山鼻胡拳發蠻雛握通犀手明珠籠鳳凰盤瑚蹈厲回旋俯伏睢盱又有虞初稗官引詩說書謔陋嘲貪表賢誡愚至若童稚簫鼓以嬉戲農夫蓑笠而耕鉏父老傴僂遨遊門閭曳杖步屧峩巾長裾烏防前牽黃犢後驅聖心毎悅於民事天顏屢視而怡愉鴻臚光祿奔走先後千盤傳炙萬甕行酒珍羞錫海內之所無仙果出人間之未有爾乃下靈祗朝仙眞引丹鳳於蓬丘來靑鳥於昆侖或跨蒼虯或駕祥麟或乘雲輜或馭飈輪華芝薦芳蟠桃獻珍祝聖皇之萬壽與萬國而皆春鴻恩洽大禮備萬國懽羣臣醉仰九重呼萬嵗然後放金花於火樹揚紫焰於云騎轟雷鼓警宸衛聖駕興臣民退於是時也家家有和寧之樂處處享安平之治溢喜气於寰區徧歡聲於天地是皆由夫聖皇恭儉勤民故天錫之以丰穰仁慈愛物故神效之以嘉瑞恩周乎覆載之所極明燭乎日月之所至憂以天下初濟大業於艱難樂以天下乃與斯民相安於無事是故功髙乎三王徳隆乎五帝雅頌所不能陳簡冊【闕】

潤威洽乎覆載之所極東夷西戎南蠻北狄越山海以獻珍襲冠帶而效職仁風之所吹煦神化之所蕩滌莫不革獷戾以柔恬服猜暴而順適是以若玆之神獸越萬里而來格涉流沙歷西極登天門羾帝室九重顧瞻以欣豫百僚縱觀而抃懌是師也乃斂威弭伏含和容與足躚躚其若蹈首靡靡其若俯口喣喣其若鳴尾繽繽其若舞若翔踴而自怡慶遭逢於聖主仰榮耀於中天脫塵凢於下土於以登靈囿而遊瓊林飲瑤池而防玉樹聆鈞天之韶音樂騶虞之嘉侶亦何其幸歟至若圖形於幹壯軍容而耀國威登像於屏守金門而鎭玉戶期委質以效忠同師臣之孔武臣載筆於東觀幸承恩而快覩仰聖徳之敷慶神物之嘉遇拜閶闔而獻詞播皇風於千古

謹按唐太宗貞觀中西域貢師子其時侍臣虞世南爲賦以獻今聖上神聖功徳度越漢唐而臣幸以文字叨列侍從覩玆盛美不敢以不及古人爲解謹爲賦如右時與士大夫誦而觀之以詠歌聖徳於無窮又何其幸歟冬十月九日臣洪謹識

麒麟賦

粵有瑞獸其名曰麟稟乾元之正色被神龍之奇文柔角丰隆而上植靈徳溫淳而內馴鬱鬱穆穆彬彬振振玆豈非帝王之上瑞而特應於我聖君者乎爾其始生也協陰陽感星辰集眾靈走百神開闔化樞斡旋天鈞枵毓其精富媼孕其眞至和凝其質太灝宣其文祝融揚光以照野風伯先驅而警塵胚胎渾以神化與萬物而皆春其爲形也天駟賦足靈麕肖身抱順獨立含和自珍屹然而跱粲乎若丹鳳之映日躍然而舉矯乎若神虯之淩雲望其目若景星之耀華采視其脊若靈之負人文至若其行則髙下中程進退合度避生物而不踐擇髙明以自處惟步武之圓方乃自然之規矩其鳴則或宮而溫或商而淸五音和八風平伶倫擬之而按律師曠寫之而象聲是故遊於山則象車垂鉤丹芝敷榮飲於水則玉醴流香珠夜熒林棲而甘露降野秣而嘉禾生偕神明而共居豈罘网之可嬰必聖人之在位乃呈祥而效禎惟我聖皇文武仁明跨四海以爲家冠百王而作程軼淳風於防古沛鴻恩於八弦雲行雨施而羣生咸育地平天成而萬邦永寧來職貢於梯航端冕旒於穆淸元气絪緼太和薰蒸是以若斯之仁獸自逺國而來庭也爾其越洪濤濟滄溟海若警蹕陽侯抗旌超鯨波於瞬息欵天闗而獻呈召羣公集六卿奔林虞走水衡稽靈篇啟瑞經登閶闔之嵯峨歷玉臺之崢嶸仰龍顏於咫尺聆鈞天之鏗鍧容與紆徐不震不驚重瞳爲之怡悅百辟爲之懽騰慶希世之未覿藹洋洋之頌聲當是時也人紀立天功凝景星明泰階平玉衡貞寶甕盈諸福至百谷登信皇仁之逺被而王化之大成也噫斯麟也應天而生待時而出遊於囿而昭帝徳之祥出於郊而永倉姬之歷彼漢閤之穹窿揭嘉名之烜赫啟炎精之景運偉中興之丕績祕靈迹於千年固有俟於今日是固將乘慶雲鳴和風遊靈囿侍法宮朝飲玉泉之淸冷暮食瑤艸之丰茸拜於庭而鳳凰儀立於墀而獬豸從先百獸以率舞昭聖徳於無窮

表

慶賀醴泉出神樂觀表

伏以聖人禦宇仁恩普洽於萬方天命垂祥景貺誕貽於九土凡在幅員之內咸沾瑞慶之隆海宇均懽神人胥抃臣聞惟徳可以動天無逺不屆惟誠可以格神有感必通禎祥無虛出之符天人有必至之應矧玆醴泉之上瑞實爲盛治之休徵欽惟皇帝陛下天縱聖神日新徳業垂衣裳而治天下萬國歸心奉圭幣以事郊禋百神受職仁化敷於率土孝誠昭格於皇天華夷仰覆載之恩艸木荷生成之惠是以坤靈協應水徳獻珍懿玆若醴之甘泉出此事神之福地慶雲甘露光啟其祥白鶴靑鸞載昭其應謹按鶡冠子曰王者之徳上及太淸下及太寧中及萬靈則醴泉出孝經援神契曰王者徳至淵泉則醴泉出瑞應圖曰醴泉者水之精也味若甘醴可以養老飲之令人壽禮緯曰堯徳匪懈醴泉出山然則斯瑞自古所稱祥源允鐘於地靈瑞應實由於聖徳冰凝鏡徹味防醴甘演慶流於無疆躋民生於遐壽鴻圖永固帝道益隆臣某等忝班朝著欣覩禎符涵泳恩波頌皇仁於九有仰瞻天日祝聖壽於萬年

毅齋集卷一

欽定四庫全書

毅齋集卷二

明王洪撰古樂府

艾而張

畋彼南山艾而張羅黃雀髙飛其如雀何有虎有虎南山之下朝出咥人暮行於野我有長劍亦有勁弩胡不我卽乃復彼微者成湯祝网天下歸仁除暴懷柔永康我兆民

朱鷺

振朱鷺飛戾天或下而食啄我茄與蓮我不汝捕於以振我鼓不以茹不以吐昭我聲名奮威武徳音無違永綏此九土

雉子班

東方日出露未晞羣雉角角鳴且飛雌從其雄雛後隨羽毛五色紛葳蕤分場啄飲占所宜我艸我野我泉池或東而西眾擊之綉頭斷錦翼披采色豈不美恃勇而愎反爲黃雀之所嗤君不見鳳凰雝雝食竹實逍遙太和安所適

戰城南

朝出戰徐吾南莫出戰祁連北軍聲遙驚瀚海翻殺气直入天街白自古聖人以五兵治不道腹心爪牙各矢厥謀力爲民除殘去蟊賊胡爲彼頑不我率揮我天兵奮長防虎羆咆哮鷙鳥擊薄其穹廬夜不食招搖爲我怒弧矢爲我直參旗開張虎奮翼蹀胡之血斫胡之頭懸之槁街竿百尺戎胡萬里恆威徳一身爲長城四海永寧謐下傳子孫上寧邦國聲施千秋永無極

臨髙臺

今日不樂登彼髙臺吹竹彈絲與君徘徊發我浩歌酌我金罍顧望四山郁何崔嵬人生若寄多憂何爲嵗月旣遒曽不我遲皎皎明月泥沙蔽之靈蜦雲飛蝍且制之織女在室不秉機杼惟星有鱉不可以釜黃鵠一舉戾於云衢啁啁鸒斯哂之枋楡莫髙匪山莫深匪海穹爲幕長河爲帶招彼黃鵠俾爲君駕君坐而馳我以爲禦超厥泰防歷天而遊逍遙無爲以永千秋

上陵

上諸陵眺西土佳哉山川郁四固函谷爲闗金城爲戶陸海萬里河渭在下芟蒿萊拓土宇允懷我髙祖懷髙祖五年馬上饑不及飡頭髮若蓬葆服此勞苦傳子孫謹厥度永綏此九土明明赫赫昭厥上下天命良不易坤爲輿乾爲蓋振洪恩遐哉沛神功邁三王仁風洽四海俾彌嵗萬億基業無有壊

巫山髙

巫山髙髙入雲煙靑壁萬仞下深淵叢林杳杳霧雨防防上不見日與天驚湍迅洑不可以渡懸崖深谷日夕愁鳴猿嗟哉客子行路何獨難在昔艸昧元政微夏氏竊國恣淫威聖人龍飛不我歸跳梁踴呼肆彼防與鴟鐵絙髙張矢石四圍王師若雷霆奮厥虎與羆碎髙城塞深池縛其囂童來獻京師自古立國以徳天乃不違恃險而虐鮮不顚以危矧彼昏狡自速禍災三塗洞庭古所規

將進酒

將進酒待嘉賔設朱懸肆華茵琴瑟禦鐘鼓振藹穆穆肅肫肫情之暢禮愈惇乞周行佇令言仰熙陽廓昬氛挹冷風濯沈防賔前席跽自陳古之戒竊所聞耽麯蘗比匪人欲敗度性失眞業旣隳身亦淪惟淸淨道之珍儉而恭徳之醇天助順民歸仁古成敗咸此循請司爵書諸紳

有所思

有所思思美人疇昔見之魯東門顏如苕華發鬒羅裙翠袖翩若云膏沐芳馥口吐芬眾人求之心匪親自成繾綣獨予勤彈弦哀吟妙入神三星在戶夕向昬謂我車來泗之津臨行贈我帨與巾胡爲一別今三春思而莫見我心棼攬衣出門仰蒼旻北風蕭蕭鴈南賔牽牛織女東西陳兩心一意含莫伸含莫伸將焉匹願爲黃鵠並雙翼遨遊靑天樂無極

古歌曲

大明鐃歌鼔吹曲【一十一首】

龍之飛自淮圻元之昬民曷依紛猰防肆淫威匪聖神孰拯之皇受命奠羣黎握乾符頓坤維翼風雲駕電雷眾靈協羣英隨斮梟獍戮鯨鯢定九州綏四夷澤之滂徧九垓煦以仁慘者怡聖化溥皇風馳一戎衣四海歸

右

皇基鞏惟聖神邁義威揚皇靈越天塹波不驚奠羣黎嵲者平階天壤家八紘海之地嶽乃成萬邦式四海寧極無外畢來庭命允固仁彌校防古峻莫京

右

番之水彌太淸有孽者蛟猘不寧污澤爲窟潦作城狠噬虺毒乾天刑帝震怒揮天兵祝融助順神雷轟灰彼骨投老孽死子仍桀鼠狐跳躅尙守故穴寸綆縶之刃不血疆宇誕寧四海悅

右

逖彼閩粵斗絕海域有窮其魁式頑驁且逆自謂僻且遐據釡假息蛙怒鼠偵敢悖我有徳帝命赫王師奮如虎如螭往殱厥命匪師之威皇之訓不梟其頑民曷定漠漠遐裔茫茫羣氓出彼霜雹同陽春萬里烜赫揚皇仁海波鏡淨無纎塵東極日竁盡來臣聖功億載昭無垠

右

潼闗髙防華壁立河爲壕樞制四海【闕】隴洮有威不捷徳乃牢【闕】

右

狄之窮矣旣昬以渝下民燠休甚毒於荼穆穆皇仁若躬其痡命厥元戎乃虎乃防勿恃桓桓惟仁之敷於炎於涼於醒其蘇狄勢旣窘角崩肱栗撤其穹廬中夜以北匪余殄之皇天是殛殛之維何祚我有徳皇徳旃罽乃冠乃服幽窟鬼區畢來受職功軼古初徳流罔極烝哉圖於萬於億

右

曠彼汾土孽嘯以狂挾其螢爝敢抗我太陽王師若雷霆孰我敢當悖者戕厥命順有顯光乃諭乃誘聿降其良其良旣潰羣醜喪厥气萬騎歘若天上墜身不得甲袒而逝皇威載廓並兾安以治

右

吳之疆土茫茫糗糧山積貨海藏何辰不淑豢此虎與狼羣飛旅嘯謂莫我敢當饑食人飽翺翔自肥其軀氓畢戕氓畢戕皇威赫折其牙角斸乃窟老雄羝觸狠而愎羣姦勢窮自食閉目而踣就予辟勍冦旣殱四海一

右

氓峨奠坤域巴劍阻重闗彼雄有明氏乘時盜其間父死子復繼茍此井蛙安曰我彈丸區四絕固已完日我王者師桓桓復嘽嘽飛度井絡外雷霆摧丘山赤手摶窮狐弓弭甲不擐掉【闕】尺組縛其昬童還飲至奏凱樂懽聲薄霄漢神化洽逺徼天威詟羣蠻從玆億萬載永無西頋患

右

惟訌者蠻竊彼東土附於大海厥壤膴膴我師攸䢐不戚而舞曰我聖皇我父我母倒戈而迎拜命傴僂南金大貝海錯維旅皇心孔嘉乃訓乃撫脫其黃幗授以文組有饑而哺有孤而乳惟皇之聖惟仁惟武風馳四夷不怒而附烝哉聖皇聿寧厥宇

右

狄之窮淫以渝天降命昏愚氓必癉望來蘇皇聖仁握乾符命元戎授神謨連我熊螭斮枯魚崩厥角蹙以孤秣槖駝撤穹廬鑿其北牖中夜逋蕩蕩漠茫茫鬼區伏不敢南頋恐幹神鉞擊之殂威聲振無外左袵辮髮咸來朝帝都四海混一萬邦無虞

右

毅齋集卷二

欽定四庫全書

毅齋集卷三

明王洪撰四言古詩

魯林懷思【並序】

魯林懷思詩爲太常寺丞孔公克準而作也孔氏有家於衢舊矣至公以淳茂莊愼遭際聖明擢奉常論徳惟允深惟本源之義北瞻魯林眷言有懷因爲圖以自見記曰樂樂其所自生禮不忘其本君子於是謂公知禮故予作是詩以泄其思焉

鬱鬱魯林有枌有檀逷我後裔於越之間一本中分愛念伊始我欲從之不遐甚邇於川於舟於陸於馬豈不夙夜於林之下巖巖魯山有廟奕奕羽籥琴瑟左右有繹衍我聖祖金石愔愔願言靡獲實勞我心明明我祖典常是紀恩被罔極詎曰厥世穡夫之良克念惟賢矧玆承徳敢有不防喬喬林木遺澤所萃穆穆我宗四方所視惟積斯髙惟濬斯深匪古匪今茂是徳音

五言古詩

擬古【二首】

結髮有壯志仗劍遊三河方舟溯洪流擊節揚其波俯食首陽蕨緬懷商山歌我欲求玆人遺冢空嵯峨鴻飛已感慨何其多

有士在山澤五月恆被裘饑食商山芝渴飲潁水流世人不可見巢許相與遊伊我欲求之巾車陟崇丘芳艸滿澗阿松栢防道周歡然延入室言爲我酬願此謝塵鞅卒嵗以爲儔

寫懷

春陽喣萬彚蒼鷹化爲鳩腐艸一何微熠燿乃宵流盛年不再遇流光忽已遒四十而無聞能不爲我憂

擬陶彭澤

藹藹籬下菊眾卉恆蔽之涼飈颯然至妍華見幽姿有酒盈吾樽欣言及玆時幽鳥懷茂林潛魚樂深池且爲懽此飲知命復何疑

和郭主簿

我家南山下前有嘉樹林好烏嗚其顚涼風吹我襟泛此樽中酒撫我膝上琴禾黍亦已繁桑麻藹餘音知止良易足勞生非所任

張氏南溪艸堂

稟性少諧俗養生殊寡營偶從田野居遂玆云壑情攸攸水含波萋萋卉敷榮靄靄髙楡閒喈喈春鳥鳴復玆微雨霽曠然山水淸鳴琴坐日夕時復揮我觥多求徒爲累茍出良自輕棲遲此爲樂孰謂無所成

酬蔣禦醫見寄

策馬上西山望彼千里道洪河亙淮汜江流復浩浩伐木無遺音郁哉興懷抱啁啁慕黃鵠蛩蛩戀芳艸各勉日新志慰此平生好

擬鐂公幹

園林多佳木秀气何蒼蒼石梁冠崇阿緑水流芳塘行樂在良夜飛蓋復翺翔涼風振華纓明月揚其光淸池散夫容秋蘭一何芳君侯壯思發逸藻淩風揚小臣信愚劣狂歌安所詳

夜泊濟寧城下呈同舟諸公

璿杓麗淸漢金波流素輝池荷散香气堤栁度涼颸髙城夕眺迥塘暝轉遲愛此良夜永佳人復在玆披襟一瀟散摛藻共芳菲曠懷頗云洽淸觴亦累持中宵忽惆悵王事庶無違

中秋宴集分韻得斗字

商籥嚴次律堯蓂屆中白露下髙梧涼颷逓疎栁玉堂屬永夜金樽集良友行佇素輪出坐敞華宴久初瞻碧雲腹忽吐滄海口髙淩灝气上獨出黃道右九霄豁淸明萬里破昬黝鈞天靜聆曲廣殿細見牖兔壯玉贔屭桂老枝蚴蟉竊丹想仙術弄斧慨神手合璧瑞已徵倚玉防斯偶肥燖薊兆羖香薦江南酒伏雌始見菢鮮魴初脫罶時果飣棗栗園蔬雜姜韭露葵甘若薺霜棃脆勝藕醉懽互促膝雄辯或揮肘騁博探九丘鉤祕防二酉善謔競語捷聨賦詫韻陡射隠角三三推數窮九九淸輝轉娟媚涼意亦防瀏夜靜數警柝更深屢瞻斗共欣良願愜載感皇恩厚淸切登紫闥逍遙曳華綬媿微銜環報庶勉介石守學步久懲拙效顰更慚醜抒章倘予誨一報瓊與玖

送胡學士扈從北徵

黃鉞揮天兵風雲拂龍旌聖皇振神武桓桓出邊城夫子一何幸載筆隨天營髙材植嘉運逸气橫蒼囊括天下豪穎脫人中英獨抱經濟略而窮王伯情篆刻工雕虫恥爲魯諸生學劍折猨公談兵陋荀卿沈黃老書卓犖陰符經揮翰五嶽震出言萬人驚浩蕩愜壯懷從玆振長纓劍劃浮雲髙弓開秋月明銀鞍跨白馬飄忽若流星春風雪初消萬里沙場平借筯回天日艸檄馳雷霆尺組縛渾邪一箭落攙搶瀚海烽火息大漠煙塵淸歸來麟閣上千載揚髙名

送金諭徳扈從北徵

鎧甲明珠袍黃金鏤寶刀萬里隨飛龍躍馬揮霜毫天營日月近玉帳風雲髙春色照大旗邊聲入鳴鞘憑陵助膺揚卓犖宣龍韜長篲掃浮翳鴻鑪燎纎毛累累犬馬羣投戈拜前茅生獲左賢王伐鼔鳴金鐃開邊壯衛霍揚芳邁蕭曹卻笑燕頷人投筆徒爲勞

應詔赴北京

束髮事書劍詞場簉文雄趨朝立儀鳳儤直隨飛龍摛詞白玉堂奎璧羅晴空朅來兩鳳凰歘下靑雲中口銜五色書召對金臺宮羽林整樓船天閒賜靑驄賦詩別同列飛蓋辧羣公日月行靑天暉光燭微躬典謨紀聖徳雅頌歌成功豈效艸者蕭然成老翁

懷蔣良夫

崇蘭滿芳洲盈盈藹秋緑采之欲何贈念彼人如玉停雲遐思芳樽間幽躅相知豈無侶獨子勞心曲願持五弦琴一寄南飛鵠

過黃石祠懷畱侯

神蛟脫秦网孤鳳遊蒼微服楚澤間遂爲圯上行老翁彼何士素髮埀華纓當橋叱取履箕踞若狂生頋授一編書奇文閟縱橫片言斡神機千秋啟炎精孺子後見我黃石濟北城髙山立遺廟振古揚鴻名慨彼井底蛙自多安所成

歌風臺

炎精自天啟黃屋淩空開富貴歸故鄕遂築歌風臺佳人弄瑤瑟故老持金罍酒酣自擊缶浩歌何雄哉颯爽龍虎姿曠蕩風雲懷頋謂萬嵗後英魂尙歸來回首望彭城孤臺亦崔嵬百戰功不成千載令人哀

題水仙花【二首】

南國多佳人春風漢臯曲翠鬢而華裾逍遙湘水緑秀色不自獻芳香動盈掬蹇修其誰來期之在深谷幽思不可極蕩舟湘水間日莫遇佳人弄珠妖且閒馨香隨風發秀色若可飡願此托交甫解佩以爲歡

聴徐徵士彈琴

客有海上仙逍遙來東粵手揮五弦琴爲我鼔白雪悠悠蒼崕云皎皎長空月淸風忽散之餘音繞天末白鶴舞欲下游魚出復沒微物尙有防況乃予心悅伊昔淸廟瑟朱弦而疎越髙山想遺聲沈河慨遐轍吾將和南風持之上金闕

胡祭酒席分韻得難字

日晏下彤閣復玆良燕懽藹藹眾君子華纓燦峩冠嘉殽薦時蔬淸觴疾飛翰鳴琴亦在禦披襟時屢彈東山莫逾往幽林靄遐觀談笑穆淸風芳詞吐幽蘭願此樂終夕佳防良獨難

修竹詩寄沈公俌

修竹一何盛生此南山岑蒼松冠其陽靈芝蔽其陰蟠地下防漠干云上蕭森涼飈颯然至淸籟時自吟幽響振虛谷秀色滋逺林丹山有奇烏昆侖有珍禽羽翼何葳蕤翻飛此嶇交鳴泬寥外共棲蒼翠深離離啄佳實和好音坐閱嵗時久豈爲霜霰侵桃李發春墟容冶競追尋夫容亦窈窕媚此秋江潯時至豈無華嵗寒難比心猗猗誠爲美亭亭良所欽因之賦淇澳永言諧素襟

耕讀堂爲陳徳庸賦

我昔居隴畝荷鋤事躬耕抱膝吟梁父而遺十載名谷云遇長風吹之入太淸雨露承恩澤日月回光榮銜環徒虛報素餐空媿情朅來識夫子卓犖南中英手握明月珠鴻飛入禾黍滿近疇靑山對前楹獨坐閱遺編心與前賢並大略陋章句髙談鄙縱橫興來發商歌金石揚遺聲傅子懷巨川謝公濟蒼生功成倘相見攜手淩蓬瀛

懷內【五首】

予與劉氏婚幾一月予先還南京劉從其母后至久而有思作詩寄之

燕婉懽未洽翻此離恨端羅衣莫未襞朱燈粲以繁芳樽對琴瑟展轉不能宣何異鴛與鴦乃玆鴻燕然我馬夙已馳子車亦已戒悠悠途路間惻惻郊野外朔風捲枯蓬玉顏爲之攺豈不罹苦辛賴有親與愛言䢐至京國宛若歸故鄕入門見童稚整衣拜髙堂鄰里欣來適更具酒與漿中廚其孰營能不懷慨慷我別旣云速子來良不緩躊躇念玆晨涉彼江之岸浩浩起風波靄靄雨繁霰目短心苦遙日夕徒累嘆周詩詠窈窕王雎托微言保玆義與恩令徳在無諐鳳凰棲髙梧牛女亦在天引領兾良晤永以諧百年

送曽叔固還廬陵

時雨淨炎旦嘉樹藹涼颸髙閣送層雲逶迆映淸池素懷同所欣詎云玆別離離離川路長孤舟遲夫容始分葩幽蘭亦葳蕤覽物豈無悰言歸防有期所嗟騷人贈揭車與江蘺希仁愧予劣抽毫緘此辭

題道士問答圖【二首】

下士不識道求之言語間曠哉至人心澹然幽且閒松檜滿澗壑白雲冠崇山淸風四邊來流泉出其間鉅之極無外微之入無端欲辧忽已忘我心奚所宣

珠在赤水象罔乃得之孰能解其弢澹然入無思和气一以攝神明將自來談天不爲髙履地不爲卑而昭昭至精良在玆

夏日直閣呈諸寮友

深殿閟淸晝髙閣集南薰復玆對芳樹幽蟬時一聞華饌因時設冰壺亦屢陳輕箑織纎絺逍遙晨與曛但希三命恭寧知四體勤永歌伐檀什愧彼南畝氓

戲題小畫寄黃敎諭重美

離思不可歇長淮浩悠悠況玆涼風至日夕郊原秋喬柯俯庭緑芳叢轉逕幽琴席晨初敞鑪曛夕未收因風托微韻遙憶此良遊

題平林秋曉圖

我昔忝科甲弱冠登玉堂綉衣飄芬芳遊歷古山川髙盻邈四海遐觀窮八埏云物客中變嵗月馬上遷常憶秋曉時騎出齊魯間沆蕩孟諸野莽蒼陰田四頋不可極茫茫但雲煙時聞雞犬聲寧辧陌與阡防山若蹲虎隠在東南偏豁然海天白紅日出其巓長空獨鳥飛逺岫孤云還林木森成列矗若筯與盤緑者蓊云密赤者經霜妍黃碧或間之防繪紛相宣涼風健馬骨颯踏馳爭先據鞍倒金樽野中割肥鮮仰視天蕩蕩髙懷浩無邊開口詠逺遊思若長河懸詞鋒鋭莫敵揮霍干戈鋋得意自擊節時復揚其鞭別來十餘載承恩厠英賢朝遊玉堂內暮直瑤階前頋問日從容宛然瀛洲仙時窺山海圖指防窮周旋壯遊少所歷夢寐亦復然今者遇夫子袖圖示我觀明窻試開卷彷佛如當年邂逅逢故人能無谷音歡云隨目力逺思入秋空長河待巨檝蒼生望深淵功成拂衣歸與子同盤桓

題駱氏積善堂

浩浩江漢水匯玆千仞淵髙髙華與嵩雲雨出其巓由來豈晨夕積之良使然倚仗固昧誰謂懵無端砰訇有餘響郁無虛年一簣方自玆懷哉嗟汝賢

挽畦樂處士梁先生【三首】

逝水赴大壑白日傾西山浩浩陽陰移誰能出其間養形奚足存委順乃所安乘化而逍遙寧復懷詠嘆達生固無憂遺世乃觀化髙舉出九霄星辰在其下陰陽爲鑪炭萬物皆土苴何必殉夭歿滯情悲外假殤子匪爲夭彭生匪爲壽千駟或若無令徳在不朽鴻或蜚聲豹隠不可覯盤桓一世中昭晰千載後

黎氏載酒堂

鶴出蓬海丹鳳來昆丘曽是靑雲姿而將雞鶩儔黎生西江彥聲華滿南州一語重然諾千金懷壯遊白璧不易緇明珠豈輕投結客開華堂窮玆山水幽飄搖蒼崖云浩蕩澄江流杜若與夫容開花滿滄洲軒車集賔友樽俎更獻酬烹鯉間炰鱉急管隨名謳騁酣低白日笑傲淩淸秋金穀寒露零梁園白雲浮緑水揚洪波萬事隨悠悠榮悴固如此不樂復何求

題鄭敬常壽藏詩卷

蓂莢識朢蟪蛄知春秋自非達士懷寧忘千載憂造化有興沒聖賢誰能畱壯哉千金軀淹忽隨東流蒙園一何誇雍門一何愁委身順大化曠然逍遙遊

贈袁舍人忠微

袁子海上來華年抱奇術逺之金臺遊遂爲龍門客立談拜雙璧再見賜千金烜赫日月光浩蕩風雲心五侯不敢狎七貴遙相待獨步羣賢中髙視九州外一朝隨龍飛峩冠登鳳池紫誥承天恩彩筆揮英辭朝趨金鑾殿暮直蒼龍闕鳴珂禁苑風錫宴金閨月而我疏朽質乃於天上逢握手玉堂迥論文丹禁通冠玉豈長貧燕頷自食肉抵掌靑雲中相防笑流俗丈夫未得志或爲愚者欺咄嗟洛陽婦叱吒淮陰兒騄駬異款段荊僕豈燕石不逢樂與和吁嗟何人識虎變不足驚明月知我心因君秉淸鑑一奏髙山音

鄒氏吳江書捨

大道如靑天六經著日月羣賢揚其光粲然眾星列胡爲千載後雕虫事鑽穴殘竹侈漢僞遺灰昧秦闕魚豕竟難辧鄭衞互相越白石抵眞璧跛牂騁遐轍喧啁寒蟬嗚蕭瑟秋螢滅之子秉遐尙三遷仰遺烈銘心誦姬繇正席敷孔說夕忌明月駛朝畏陽景沒獨立披浮雲萬里見昭晣道積身可貴理悟心自悅防當探驪龍明珠與子掇

題滄浪晚趣圖

日落山水靜蕩舟淸溪陰涼風振喬木淸音滿前林回首見逺山迢迢碧雲深佳人殊未來悵然起長吟癸巳二月十三日扈從奉防同胡祭酒及同僚先行渡江有作呈諸公

結綬祗上命嚴裝戒前馳僕夫早在門裘馬爛光輝解驂未遑息陟舟此江圻昔往薄隆夏溽暑方炎曦今來值仲春楊栁正依依桃李始發逕蘭蓀亦被堤遙空澹流云澄波濯層颸況玆諧明達夙尙寡所違典則恭夏訓正直仰周詩眷言騁良圖逺大以爲期克宣巍巍徳永永奕世規

大江

積水蕩天地日夜流不息深涵萬象廣靜制羣川溢混茫諒天造疏導豈人力巍巍帝王都設險以守國四海舟楫防萬方書軌一爰玆拱宸恩共逐朝宗迹若杯感諭如帶存丹防不獨險可憑由來在務徳

舟中望石灰山觀音閣

層巖嵌蓮宇虛檐覆江流日暮微雨來蕭然江漢秋老禪此棲息鳴鐘伴孤幽飯餘憩髙閣洪濤行舟逝者如斯夫嘆息良悠悠

江中觀蕭指揮先渡

暮色含逺林滄洲灑微雨揚防翼雙漿逺逐前舟侶雲際防啞啞煙中櫓風來不可期斯流乃如許

感興

曠野多烈風朝日復杲杲扁舟溯江湖日夕在逺道潛魚躍洲渚肅肅飛鴈鴇麋鹿遊髙崗哀鳴求芳艸時物感我心沈思郁盈抱功名埀千秋容華孰常保彭生云修齡豈能免終老

雜詩

春日多逺思翹首以遐望美人在雲間遺我金玉章我欲往從之道路邈其長展轉坐永日入夜不能忘淸風來四野啼鳥聞我堂明月揚其輝幽蘭一何芳仰視鴻與鴈駕之欲髙翔鴻鴈莫我頋攬衣獨徬徨載歌采薇詩釋我慨與慷

渡淮

周詩念靡及楚歌懷逺遊方舟溯長淮日入不能休洪濤郁云興嘉禾繞芳洲皓月出其東孤鴻鳴悠悠登艫誠長望聊以寫我憂逝者固如斯吾道將焉求永言仰前哲夙夜庶無尢

舟中呈崇璧時彥

深水淸且廣淺水狹且濁君子志髙逺曲士甘齷齪聊且登我舟舒此千里目四野一何逺河山間平陸川原麥苗秀蒼然多佳木況與平生者日夕相與樂開襟彈素琴綺弦和其曲宣尼不言命詹尹徒事卜層霄奮長翼修途騁髙足庶幾逺大志久要義所朂

田園居

貧居委丘壑衣食營我身日夕在東臯豈辭辛與勤杖防命僮僕荷鋤理荒榛翳翳楡栁川藹藹桑麻村嚶嚶諧鳴鳥依依耦耕人父老欣相過共防田園間時復傾一壺聊以解劬顏但令諧吾願躬耕非所嘆

過淸河口

長淮東南馳泗水西北騖千古相混並茫然以東去扁舟亂其流日夕方此渡海色浩無極烈風吹髙樹濁流揚洪波澄源隠其素涇渭豈不殊由來匪朝暮

再酬時彥

昊穹斡化時序相推斥昴畢始昬中瑤光已東直枯荄發柔姿潛蚪起幽蟄和風扇淑气流波渙然碧登髙望古人丘岡莽今昔形容不可見榮名在金石琴書對樽酒開懷聊與適君子勤以戒小人酣以溺赫赫而明明前賢以自式

登岸縱步因采枸杞

舟行靡昏旦滯此長河曲登髙忻所之逍遙散遐矚靄靄春陽熙迢迢芳原緑尋幽詎云逺采芳自盈掬逺見居人村時憩田家屋鳥雀樹上啼牛羊艸間牧豈知冠蓋重但道桑麻熟翳翳聞逺歌依依眺平陸日暮上歸舟澹焉心自足

憶捨弟淵

長風吹髙樹枝葉紛擾亂憂思從中來綿綿不可斷夙昔同衾裯今也異鄕縣時或夢我傍攬之何由見登髙望原野仰視鴻與鴈諧和聲肅肅接飛翰遨遊九州內樂此年嵗晏嗟我獨何爲躊躇以增嘆

虞美人詩【七首墓在宿遷縣五里】

妾本寒家女少小在閨門何以醜陋姿乃蒙君子親葑菲徒見采瓦礫寧所珍感此伉儷恩屏營以昬晨風雲混艸昧龍蛇躍中野日暮望咸陽撫劍獨悲叱長驅淮楚間轉戰成臯下婉孌彼姝子聊以娛我者鉦鼓振山谷旌旗蔽丘原日昃不遑食走馬上髙山巖巒杳無極下有千仭淵虎豹對我啼風霜凋我顏徵人懷永嘆弱質焉所安

志士重勛業英雄惜疆土楚漢疊相勝縱橫靡朝暮勝則常爲雄敗則沒爲虜丈夫𨿽鷹揚壯心良獨苦聊且馳馬歸樂此歌與舞

灞上事不集鴻溝志已違黥布且西逝亞父復東歸腹心尙如此何況他人爲疇昔京索間釋彼父與妻信誓且不頋恩好何足追回首望彭城山川郁崔嵬日暮駐我軍勞此戰者疲

今夕復何夕聞彼將士歌中夜爲之驚楚聲一何多茫茫陰陵道烈風吹崇阿慨慷一悲嘯洪水振層波云結重陰飛鳥不敢過天其亡我乎虞兮可柰何

弦絕由調悲歌急知意促妾身豈足念君子當自勗逺圖在持重戒彼輕與速寧爲百代鬼不受一朝辱有骨當不朽有防長相逐

舟次濟寧

海岱表齊履泗奄魯望迢逓列藩集嶻孤城嶂飛甍防阡陌華輈隘衢巷冠蓋靡晨莫劍騎紛來往允惟民物滋益見田疇廣魚鹽有逺賈桑麻無遺壤參差野樹出芊綿煙艸長曠哉川上游邈矣舟中賞日落笳吹聞雨歇河流漲樂土良所稀匪獨山川壯

上已日與諸公飲酒

斯人寄一世生與憂患並惟玆杯酒間庶以得其情良晨況時至艸木欣向榮惠風扇郊原百鳥亦和鳴肴核無餘品斟酌恣縱橫陶然與天遊況復物我形昔稱王子喬服藥以長生於今定何許但有三山名織女無成匹牽牛不服耕君當恕我醉此言其可聴

黃禦史宗載席分韻得樽字

孟春兆和气旭日麗以暄庭卉含新荑谷風扇芳原佳朋樂玆日攜具枉見存肅我文翰友列筵屬淸樽仰望西山岑俯觀佳木園河冰泮余澌流泉激淸源嚶嚶林間鳥和音復相宣共謂當盡娯羽觴疾飛騫中酣發微詠謔以笑與言遐思邈雲霄奇文馥蘭蓀頋已夙淺薄幸偕君子論食蘋慕周行伐檀感明恩申交在惇誼詎曰殽與飱

送卜者毛伯時歸常州

羲畫定猶豫周書重稽疑神聖互爲用自古皆有之先生毘陵士早玩連山辭神出芳蓮卿云揲靈蓍探象外祕妙發心中奇嘗與宋大夫論辧波濤馳揚聲湖海上承恩聖明時理悟自不惑心可前知吾亦玩占者因之贈新詩

讀文天祥詩

炎光淪南服朔風蕩中土受命在倉卒惜此白日暮殺身孰云難圖存乃所慕田單奮卽墨臨淄忽已舉鄢郢不爲墟實以包胥故孔明營王業偏蜀猶虎據茂起江左庶以存典午哀哉吾何心兾與數子遇南望滄海云北眺沙漠路波濤浩無極山川橫氛霧馳驅巖谷間冒彼霜與露並日饑不食采薇以爲餔云爲我陰虎豹爲我怒時乎其柰何昊天證其素生爲丈夫雄死爲烈士度一身何足惜鑑之以千古

慈幼堂

神匱閟靈鍵仁輿緬遐軌精凝道逾濬志施滋侈藹藹閨房秀粲粲髫稚美呱呱方在𦇤齲齲欲齔齒蘭蕤信可念芝英或易萎靡虞沴羣和拔奇愈一匕懸黎葆積內明珠掇淵底大化無全功遐齡有終祉越人善隨俗倉公或屯施沛矣敏且周微哉吝以鄙懷愛良可推因家諗玆理

送鐂天錫校書之沂州學正

積雪徧四野洪河水崢嶸寒冬十二月送子金臺城子行垂絳帷余居侍金闕一割懷鉛刀三秋戀明月憶昨識子時峩冠登紫微浩蕩湛露恩赫奕前星輝朝遊金馬門暮直靑藜閣學推匡鼎淳文羨更生博一去湖海潯山川煙霧深雲飛瀛洲夢月照魏牟心相知愧不早相別燕山道冀北多歸鴻淮南欲春艸何處最含情東風沂上亭他年遣掌故當授伏生經

題方知縣深澹齋捲【五首】

志士惜白日達人鑑秋水千尺見底淸吾心亦如此卜子苦中戰張生勞外蔽漠乎至人心先民以爲軌東海有巨魚翕赩橫滄溟一逢任公釣貪餌遂忘生吾聞丹丘鳳遊靑竹實有餘美醴泉有餘淸回翔千仞上繒繳焉所嬰時乎其來儀可以瑞文明

姑射有神人容華若處子渴飲雨露滋饑餐風雲气慮淑神自凝時和物無厲乃知淸淨徳所感無不至宓生治單父弦歌坐相忘周湯尉河東苛繞徒自傷池深魚樂遊林靜鳥來翔所以漢賢相捨賢避髙堂斂之淸一心施之寧八荒

畱侯萬戶封鄭生千鐘仕於道茍無違何妨心水似淸白無燐緇行藏有通否蒼松淩冰霜可爲達士勵

黃氏余秀堂

江水何浩浩上有嘉樹林髙堂此逍遙坐見南山岑萋萋時卉繁靄靄浮雲陰有酒自斟酌攝衣獨撫琴戶庭無餘喧山水有遺音永言懷古人何以慰我心

題張眞人畫爲項禦史賦

耆山何蒼然樓臺淩靑天門前淸溪水遙與蓬壺連日上璚樹緑春入丹葩妍雙鳥鳴其間華采一何鮮東風送餘音驚起幽窻眠卻誇韓眾鹿飛度三山顚手翳夫容枝玉淸防羣仙瑤階獻金籙丹廷傳璚筵緬懷紫霞想飄若云之旋玉童四五人吹笙間鳴弦風掃花下石月照松間泉有客天上來袖拂金壇煙素與軒裳契而結雲霞緣贈之五采圖重以丹丘言舒捲𨿽異迹同已忘筌伊我拾紫芝曽往瀛洲邊手種緑玉樹別來幾何年應知碧桃花開徧東牕前赤松未辟穀靑雲期濟川且爲謝靑鳥一寄瑤花篇

讀韓文有作柬時彥

李杜於文章兩雄力相鬭彌天振長防萬物因奔驟毫芒人間者白日燭宇宙公乎起紹之來自帝左右被髮騎麒麟龍鸞蔚先後捫天挾云漢赤手擥星宿披援蒼龍角簸弄丹鳳噣翻身跨長鯨撇捩牙與脰神闗劃靈籥鬼窞斸窬遂初邈無端髙步騁遐覯陰陽囿象類戢戢相輻輳無巨細美惡形色聲與臭隨其所喜怒齒頬恣淩詬帝欲昌斯文故使起且僕一飯告屢罄五薦僅乃售間闗陽山邑巖壑尹猿狖歸遷法曹掾瘴气猶滿袖洞庭浩漫天獰飈振坤厚孤舟拂蛟吻幾塟危乃救勤逾三十載僅有尺寸就白髮冠進賢朱芾映華綬棲遲數畝宅垂戒及童幼艱難志仍卓宦達道愈富揮毫颺昌言爲世拔稂莠蹵之八荒外一刷千古垢燭龍出海底九域煥淸畫橫空障狂瀾萬盡東走衡云爲之豁突兀出眾岫怪虫畏雷霆竭壑移卵鷇豈徒文倔奇正直天所佑予嗟生孔晚昧伏愧舛謬平生幸遺文矧此獲奇授河圖與珠球爛熳在戶牖況玆際昭代雅頌日宣奏眾賢騁髙防濟美行見又作詩持似君幸砭予謏陋

華山吟送郭公緒之陜西僉憲

太華五千仞削成周四方夫容半天開秀色何蒼蒼而我昔遊覽飄搖紫霓裳雲中過太白雪下來溫湯浩歌醉新丰拂袖梅花香夜半歷仙掌長嘯明星傍鶴舞瑤樹陰月出雲臺涼巖髙銀河近天濶松風長俯視六合間洪河去茫茫卻借韓眾鹿西度岐山陽髙談帝王略欲釣蟠溪璜別來二十載事久情難忘之子一何秀孤英壓眾芳勞持憲臣節西行肅刑綱鞍馬紛照耀交遊仰輝光身上五色衣雲霞護神羊髙堂振白筆六月飛秋霜雞犬夜不驚豺狼自摧藏豈徒示崇髙璧立千丈彊名增古嶽重气與仁風揚倘有世士髙臥煙霞鄕舉手可引之金闕同翺翔去去勉勛業永言贈新章

送陳賞之任廣西僉憲

中夜觀執法明明輝太微乃知繡衣人承恩出皇闈朝發洪河津莫卽澄江路朔風吹淸霜飛度蒼梧去蒼梧連桂林山髙雲霧深半夜見海日十月聞春禽按部花縣中問俗靑山下官道出榕陰蹀躞嘶驄馬英聲振列城望塵羣吏迎鉄冠珥白筆輝赫嚴天刑虞廷重欽卹周家積仁厚蕭艾與芝蘭均之慶雲覆張湯善磔鼠毛鷙徒紛紜子產修條章晏然民自淳鸞鳳信委夷鷹隼自搏擊茍無濟物心憑陵亦何益子去愼所持前賢以爲期人來報佳政慰我長相思

題漢陰丈人抱甕圖

上書莊子所著與子貢語有助於理故裁之以正

寸爝不照室勺水不盈野太山出其云終朝雨天下濟物茍如斯寧非通方者安得起斯人與之論化大道本無象末路乃多岐皇皇宣尼父開迹良在玆朝發山陰暮涉黃河湄微茫公旦夢緬邈東周期狷者守其常哲人達其宜不見西郊麟此心安所知

玩藻軒【齊梁體】

葳蕤轉初景旖旎媚澄漣絲弱才交渚香波已泛川稍金塘檝復映鏤渠蓮鳬唼綃紋亂魚戲翠浪圓還應悟心賞載詠滄浪篇

送夏文度還錢唐

劇飲未及醉明星出東方僕夫已在門鞍馬儼成裝秋風將鴻鵠送子歸故鄕路逺乏親友時康尙文章靑春鳳凰闕遲子復來翔

送江克恭還南京

予友江克恭將還南京索予文屬有采薪之憂未能也勉賦詩一篇庶幾表予之衷云宗兄儀之郎中倘觀此又必有以敎我也

秩宗典禮樂自古稱夷防子去獲所從況逢明盛時廓落瑚璉器瀟灑瓊樹枝風雲壯气節波濤湧文詞六館眾所羨七步人皆知新拜南宮官羣僚早見推祝釐肅時事佐禮光朝儀於時八九月馬首東南馳天髙鴻鴈逺露冷蒹葭披緑楊生涼風祗足攪予思今者復南來六月赫炎曦云連禾黍郊日照夫容池朝參有當度日夕肩相隨未盡契濶情復言離別期自愧艸宅囊無沽酒資閉闗抱余瘵兼之十年悲愁至苦自遣情鐘當語誰擺落南華篇沈吟伐木詩藍田出白璧緑煙鳴黃鸝丈夫意气合不在把酒巵雨涼黃塵淨河濶孤舟遲歸見王子猷吾宗推白眉醉後示斯作揮毫爲和之

滴翠軒爲求無已賦

萬木藹幽潤千崖散秋色蕭條映戶深霏微入簾碧影逐花雨飛韻與泉流急觀空意無染習靜心俱寂卽此悟眞如一寄空飛迹

鐘山書捨爲傅主事賦

文豹隠深霧潛蚪閟重淵晦美寧陸【闕】

云騫予生秉微尙夙懷企前賢不羨季子金【闕】

溺田或哂莊叟放頗輕楊子遺經時自披【闕】

載弦曠觀宇宙外髙臥羲皇前經世慨逺圖采【闕】眾言蕭條長林下淸川興悠然理愜物無忤慮【闕】心自專榮新美簮紱戀舊悵雲煙輕售孰雲貴昧初良致愆徳音庶勿違芳塵期永傳

送張行素之任臨淄

予友張君行素將任臨淄以詩畱別而奬諭過當予不敢當也然行素卓然欲以文學自見於世故予倚而和之以見行素之志如此他日必致於逺大且以致區區之意焉

昊穹若傾蓋然四連水孰能察其端鑑之以理陰陽無停運萬物皆吾體君子法其行日進焉能止猗君淸時彥遁迹溪山裏谷云本無心因風乃時起鸞鳳豈樊籠芙蕖出泥滓詞源倒東海浩汗孰可涘煇煌瑚璉貴特達珪璋美嗟予忝先達敢與才俊齒屢見顏忸怩胸中郁生痞日飲不覺醉常欲沃淳醴故衣去積垢常欲淸流洗離別不可畱思心日千里昭代各勉立永言蹈遐軌

葉氏山亭

虛亭靑山下水木自生陰微雨朝來過開軒見逺岑悠然酌春酒醉後時復吟鳥鳴堦前樹花落牕間琴迢迢望白雲來往一何心

全衝齋爲孫醫士賦

吾聞秦越人昔遇長桑君飲此上池水刀圭遂通神寂寞千載後君復揚淸芬寶鼎飛神丹泥丸養天眞香生橘井泉花開杏林春韓康守藥價宋淸焚券文願從乞靈訣永以和天鈞

題墨竹爲周員外宗武賦

肅肅髙館靜對此修竹林焚香坐終夕澹然怡我心虛牕度幽韻涼飈散餘陰微雨從南來衝思浩盈襟因之理瑤瑟托以瑤華音永懷佳人節如玉復如金

挽袁太常廷玉

豪傑有不遇自古恆嘆之先生獨昻藏蚤識龍鳳姿憶在弱冠日巍然已瓌奇神觀巖下電穎捷囊中錐髙視羣物表獨遊東海涯路逢蓬萊仙奇書以見遺窅許負術廓落唐生機明珠不掩類白璧知其疵騏驥喜見收駑駘愁爲嗤被褐三十年抱玉無人知歘逢聖明主徵起東山陲秉笏對便殿峩冠侍龍墀列坐容臺中髙講虞廷儀錦綉五色段黃金雙褭蹄內醞白玉壺恩賜無虛時梁木倐云壊慘澹風雲悲寂寞薤露歌淒涼老成詩空令後來者淚灑塋前碑

題盛子昭山水爲陳景中賦

云白山黛靑橋平路如掌栁岸搖春暉桃蹊皺晴漲地偏亭宇幽林深茆閣敞於焉促席談於焉事琴仗動靜那異趨共此泉石賞

題兪生愛菊軒

秋至霜露降百卉萋以腓獨此籬下菊金葩粲葳蕤采之酌杯酒時還吟我詩浮雲澄逺空微雨間涼颸俯仰穹壤內不樂復何疑

滴翠軒代人作

釋子契昧開軒俯雲林苔花夾幽蹊香蘿杳深沈露井滴餘潤風牕藹層陰對景已迢想悅耳非假音眞源諒斯在允諧塵外心

題徐子信茆齋玩易圖

揚雄讀書處門對終南山心將白雲逺意與流水閒經那可道勝事空相闗媿彼射科者白首遊長安

五言律詩

奉和胡學士光大侍從遊萬嵗山詩韻十首

鶯啼紫殿風春暖萬花紅緑樹連秦塞靑山繞漢宮旌旗移曉嶼歌吹落晴空回首都城望雲煙杳靄中馳道花邊出淸泉樹杪分錦衣行白晝珠斾拂靑雲露栁深春色風蘭散曉芬承恩多樂事寧與外人聞閣道雲中迥峯巒雨外奇竹林深傍水花徑細分岐扇影低春燕鑪煙駐晚絲自欣逢勝覽畢竟不知疲春樹隠宮鴉春風滿殿花洞門深處暖云閣望中賖緑水明瑤席靑山轉翠華承宣陪宴者重賜鳳團茶楊栁千門曉鸎花萬國春珥貂黃閣老揮翰玉堂人聴鳥敎收弋觀魚止下綸從玆億萬嵗同荷發生仁飛斾臨丹壑鳴鑣陟紫臺日邊雙鳳下雲裏六龍來寶殿臨空敞璚筵就水開共誇靑瑣客陪宴栢梁回步輦度龍樓靑春展豫遊徑從深樹轉泉帶落花流宛轉雲峯秀淸涼雪洞幽晚來移防仗歸到鳳池頭飛燕語雕梁幽階轉翠篁玉芝常滿地珠樹不知霜曲水通云竇虛亭近石房回防移蹕處佳气晚蒼蒼殿閣靑霄迥山川紫气髙門開天上日地壓海中鰲響徹蒼龍管【闕】傳碧甕醪共懽千載遇登賞總忘勞紫殿藹弦歌靑春惜綺羅雲林畱野鹿煙島放籠鵝宴鎬皇風逺橫汾勝覽多侍臣魚藻詠歌頌滿巖阿

送金生歸江南

朔云千萬里歸興復如何鴻雁雨中去蒹葭霜後多人煙投逺戍驛路出長河惆悵東橋別涼風起暮波

送曽生自燕歸吳【二首】

天空一鴈飛之子乃言歸驛路逢秋雨闗河對夕暉楚田菇米熟吳國蠏螯肥不似遊京洛緇塵染素衣積雪徧河闗長亭落照間一樽當暮別千里共春還煙樹連平野晴江帶逺山東風薊城路幾日到長安

送吳太僕還南京

初日映朝衣承恩出瑣闈幾回天上見一騎雪中歸野色連春樹河流帶晚暉交遊徧京國達者似君稀

送廖訓導

客路臘初盡河橋冰向開言辭故人去遙逐早春回江館低煙栁山郵發野梅懸知問字者正億子云才

饒氏山亭

千峯秋色裏幽處有池臺閒見白雲上坐防微雨來酒樽松下酌棋局艸間開偶值山僧訪談殊未回

李郎中粉署餘淸捲

鳴佩趨丹闕焚香坐粉闈禁城鐘鼔靜人吏簡書稀幽鳥鳴髙樹涼風動紫微明時仍宦達誰不羨恩輝

龍潭八景爲曽侍講賦

九峯疊翠

窈窕連丹壑岧嶤聳碧岑映空畱夕照飛翠作春陰明月松間酌淸風竹下琴永懷靑瑣客同此滌塵心

雙江流水

碧嶂雙流合仙源一分珠光回夜月玉气暖春云細藻淩波轉芳蓀隔渚聞還聞應人瑞五色浪成文

龍潭出云

片影虛谷淸陰覆逺山從龍到天上爲雨徧人間捲幔春防度鳴琴夕望還夜深明月下隨意繞松闗

虎溪積雪

溪水不可極蒼然生暮寒重陰晦平陸飛雪滿空山鳥雀寒爭下漁樵暝未還洛陽車馬客誰解問袁安

平湖夜月

積水夜空濶澄波惟月明天回珠斗近秋共玉壺淸露渚蘭蓀气云汀鸛鶴聲滄浪有餘興還此濯塵纓

喬木春陰

髙堂有嘉樹蒼翠獨參天气接扶桑外春歸萬木先院涼【闕】簟月軒暝北牕煙卽此同先徳芬芳百世傳

竺臺蘭若

寶剎淩靑漢珠宮倚翠岑燈懸千劫影鐘落半空音花雨長廊靜天香別殿深尙懷風夜月支遁此追尋

武城弦歌

名家繼昔賢遺敎已千年禮向鄹人問書從孔氏傳橫琴淸夜月髙詠暮春天予亦狂歌者空懷泗水邊

舟過石灰山和胡若思祭酒韻

積水望不極蒼然迷逺空山川千古壯舟檝萬方通樹隠滄洲霧潮回碧海風春聲將別意並入棹歌中

儀眞道中

王程不可緩孤棹且宵徵古渡無人語長空惟月明湖連四野濶天與大江平明發維揚郡登臨益愴情

湖中夜望

一望幾千里層波蕩逺空舟行星漢上天入混茫中歷歷平田樹悠悠別渚鴻揚舲自可樂況與故人同

過寶應縣

茅屋自成聚門前湖水流平蕪遙見塔小港曲通舟檣日畱飛燕防風起白鷗江湖多逸興況是及春遊

桃源道中

日出逺林曙鳥鳴春野陰靑山不盡色流水自成音鼔枻諧吾志觀瀾愧此心悠悠江海上樽酒且長吟

宿遷晚眺

小店對長河扁舟向晚過那知南路逺已覺北音多鴻鵠投煙渚牛羊下艸坡晚來聞鼓枻誰向月中歌

舟中雜興【三十首】

旅況異憂【一作幽】樂髙懷同古今共承明主惠不愧昔賢心把酒山月白防琴江水深永言白雪調千載有餘音春浦曉鳴榔煙銷江水長佳人愛緑水漁父詠滄浪逺鴈云邊下芳蓀露裏香舟行意自豁誰說是他鄕古渡下斜日孤煙生逺村人家住江口潮水到柴門白髮思親老丹心戀主恩扁舟千里外但與故人論驛路出名郡維舟淮水隈春山對海盡暮雨送潮來擊榜客宵濟鳴鐘城旦開言從省方狩不是棄繻回河堤芳艸逕淮浦緑楊津估客多吳語徵夫半楚人燕飛村落曙花發驛亭春風景年年別扁舟過此頻二月春雨晴交交桑扈鳴婦人林下饁田叟野中耕一逕木綿發滿園桑葉生東臯有別墅悵望獨含情迢逓長河路微茫泗水亭橈聲撥曉霧防影帶春星宿鴈鳴孤渚驚鳬下逺汀誰人歌古調鄕思若爲聽悠悠去淮甸望望涉河津不惜尋芳艸其如思逺人鐘聲長樂曉栁色上林春須信班生策非闗衛霍親古道長河外郵亭落照邊登髙極分野眺迥出風煙獨樹邊淮海孤鴻入楚天圯橋有遺迹倍此憶前賢隔河見墟落桑柘滿平川牛臥春田雨人喧晚渡煙江湖懷聖澤花栁惜芳年明發金臺路承恩玉殿前

右渡江至下邳之作

三春白下別千里薊門行獨對東風酌時聞幽鳥鳴山回鄒子國路出濟州城誰識淩雲客重來賦兩京平原帶逺疇古道夾長楸雲气來芒碭天文接鬥牛山臨曠野出河入大荒流蕩浩平生志從玆萬里遊故國徧芳艸髙臺多大風河山千古在登眺幾人同野澤鳴山雉荒陂起塞鴻新丰不可見煙樹五陵東墟裏鬰相望田家多蓽門牧豕向大澤維舟來逺村麥苗沙上秀煙火雨中昬賴有同袍者幽懷喜共言山海包齊國蒙盡魯田濟流深入地岱嶽上齊天野樹春云合州城曉霧連勝遊方自此乘興未言旋向晚望鄒嶧臨風倍感情明經齊博士習禮魯諸生暮鳥投空堞春苗入廢城永惟闕裏宅金石有遺聲屢向鄒人問言從孔氏儒隠輕齊石語狂竄魯連書漢店荒城在秦碑刼火余緬懷觀禮射臨去獨躊躇曠野杳無際孤舟齊魯間河流東下險天气北來寒古道蒼煙迥長亭落照閒微茫雲水外一防是梁山艸色連逺近人煙時有無河翻暮雨急山入海天孤逺道憑知已安居愧役夫棹歌何處發淸思繞江湖官亭栁色新客裏度靑春風雨孤舟夜江湖逺路人明時嘆才薄舊業憶家貧安得南飛鴈題詩慰老親

右下邳至東昌之作

淄澠連卽墨濟鄆出東阿海上人多詐桑中女善歌賣絲趨曉市驅犢向春坡幾度從仙蹕觀風此地過擊築間鳴箏家家歌吹聲淳於爲贅婿方朔是狂生蠶老靑樓紡人閒緑野耕媿予非蜀客敢起防琴情古戍暮云深飛沙起夕陰人煙迷艸澤客路出楡林日落空山獸風髙火野禽前程殊未已彌愜壯遊心涉長道悠悠動逺思家貧憐弟幼路逺憶親慈獨鴈何時到孤舟盡日遲永懷陟屺什還詠棣華詩四野望不盡雙鷗飛自閒滄溟淪碣石落日照楡闗逺嶼煙波黯孤城海气寒因之嘆秦客從此覓三山長河不可渡三月剰狂風寒日低闗樹飛沙雜塞鴻暮聲連朔漠春色上居庸誰信經遊逺翻令志气雄春云向曉開海色映蓬萊枕上春流響牕間夜月來策勛懷玉塞訪古問金臺翻笑陰符客髙車自此回白馬紫絲韁吳鉤百寶裝悲歌回易水射獵過遼陽白艸胡沙迥黃雲漢塞長任敎身作將全勝世爲郎驛路南來逺都城北鎭雄海紅初出日云黒乍生風放馬沙場上開田野燒中秦闗百二險應與此方同山海環恆嶽星河繞析津言從三殿客共作兩京臣視艸瓊樓曉防花玉署春自慙疎鈍質何以答楓宸

右東昌至北京之作

晚過金溝

桑柘滿平疇人家古渡頭暮煙深帶雨春水淺膠舟野火明山店寒更起驛樓誰知蘇季子三月尙貂裘

新開河

江漢思周徳河山表禹功聖謨千載上經始萬方同海國舟航集蕃夷寶貨通憑將太史筆磨石照蒼穹

望北京

歷數昭天命河山壯帝京乾坤包萬國日月照羣生鳳向平林下人閒逺塞耕從今億萬嵗長以奉皇明

孤山淸趣爲林宗潤題

積雪滿山逕寒梅千樹花水鄕云外迥月影竹邊斜靜愛人來少吟防鶴去賖逍遙謝塵俗誰復慕仙家

送孫謨還錢唐兼柬其父孟博

見子如親面題詩當寄書相思千里外已別二年餘江暖梅先放城春栁尙疎懸知積陰徳重得此明珠

碧梧山房

髙僧何處去飛錫返東林積雪山中路浮雲世外心鳥啼松院靜花覆石牀深寂寂猿聲夜誰聞淸梵音

送夏文度還錢唐

相見復相別知心寧用愁逸鱗開積浪孤隼奮髙秋雨店丹陽市風防白下舟重遊應不逺淸景幸同遊

送求上人

積水浮杯去誰云借路行鶴隨飛錫影猿識誦經聲山閣防云出花臺坐月明喜同淸淨志相與話三生

送友人歸杭

上國人南去澄江鴈北飛驛亭逢暮雨客路試春衣黃入宮鶯淺靑含苑樹微重來題漢柱於爾識光輝

送周禦史叔冶使西蜀

岷峨接漢川百丈帶江煙夜月臨闗驛春風上峽船山經行處美人識舊官賢防擬楊雄賦歸朝玉殿前

送嚴學廣歸越

幹越東南望家山繞夢思世途多窘捷儒術豈燐緇暮雨孤舟暝秋風兩髩絲從玆揮手去淒惻曠襟期

夜宴西渡別任禦史

離宴城西路靑年美繡衣水聲喧隴樹夜色散林扉妙舞羅繻薄狂歌錦瑟微明朝驄馬路霜冷曙烏飛

春日登紫雲絕頂

絕頂乘春望興懷宇宙間女牛中分野吳越共江闗聲敎覃諸夏梯航貢百蠻逢玆全盛日畢景未言還

昭君怨

掩淚向邊州君恩此日休身隨胡地逺心是漢宮愁鴈塞春難到龍沙艸易秋玉容何足貴翻作羽林羞

銅雀臺

玉座憐紅粉銅臺生紫煙含愁下長袖冷淚濕繁野鳥歌陵樹山花照墓田從玆朔朢日不復見芳年

長安道

秦塞山河壯新丰車馬繁八荒朝異服萬國被殊恩栁拂金張第花明許史門酣歌喧白日拔劍繞芳樽

從軍行

沙漠聚煙氛喧喧動六軍兵符分上國戎服映闗云報主持髙節捐軀立異勛願將三尺劍一爲解時紛

邊將

年少羽林郎安邊問虎狼分符入縣度馳馬出胡羌寶劍橫秋水彤弓拂曉霜邯鄲歸面縛麟閣動輝光

金臺送別二首

朝回遇故人微雨灑芳塵萬井鶯聲滿千門栁色新明時登紫禁失學嘆靑春毎憶西齋夜論文勸酒頻相遇復相別其如離思何云連山色逺春入栁條多驛路寒逢雨江洲暖漲波應知千里鴈長待北風過

哭鄭二參政

豪气動奎光金門謁帝王朔南歸聖治冠冕出殊方緑樹孤墳在靑山百越長若爲官舍裏風暖荔枝香

畱別章二珍

祖道大江西春風黃鳥啼石危山路轉地險海城低浦漵夕陽盡人家煙霧迷孤舟今夜泊猶自未分攜

五言排律

送黃學士嚴翁思恭榮受誥命還永嘉

昭代風雲防亨衢雨露辰恭惟聖主詔嘉是近臣親鶴髮登丹掖龍章下紫宸榮光回瑞日喜气薄髙旻萬乘知名久羣公接對頻饌分瓊署美醴送玉壺醇稱體衣裁錦橫腰帶鏤銀異恩知感激髙節見嶙峋待漏常過夜觀光況值春山河環禁籞江漢接天津苑樹云連緑宮花日上新禦樓時見鳳靈囿或觀麟寵數今超等聲華固絕倫珪璋凝器局冰雪瑩精神積徳於公逺傳經漢輔淳潛深疑有待濟美迥無鄰自喜瞻先達何如忝後塵幾回聫桂席復此送蒲輪秋气初傳雁涼風正爽人還將嵗寒節瀟灑對松筠

臨淸牐

鳴笳出古鎭掛席淩長河風湍下灘險春色入闗多津樹朝煙合汀花暮雨過楡錢綴古岸荇帶亂回波順水揚舲去中流擊節歌非復鄕闗感遺思在巖阿

曉過徳州

河廣連宵濟城髙拂曙通樓臺開曉日鼓角散春風俠客浮雲劍將軍明月弓揚旌過薊北走馬向山東碣石河流外蓬壺海霧中誰知扈蹕使不是棄繻童

過直沽城

水出漁陽地山橫薊北天髙樓瞰海日逺嶼入江煙市集諸蕃舶軍屯列郡田風髙激刁鬥霧重濕旌旃匪獨闗河壯由來節防全精兵亙云朔勁騎出幽燕大漠黃塵外三韓落照前將持定逺防不用繞朝鞭

送柴員外叔輿扈從北京

萬乘揮天鉞三邊靜戰氛錦鞍天廏馬金甲羽林軍陳列龍蛇勢旗張虎豹紋指揮回日月開合動風雲聖略宣神武奇材防異勲鳴鑣靑海外飛斾黑河濆玉帳論兵法霜華艸檄文礟聲飛霹靂劍气接氤氳騕褭從敎騁葡萄毎賜醺重窮螻蟻穴生縛虎貔羣帝業千年盛天威萬里聞功成封定逺麟閣播淸氛

題黃學士八世祖宋校理衮告身三道後十二韻

渙汗前朝物煇煌五色書簮纓七世後文獻百年餘相印防仍在官階憶屢除藍田𨿽產玉滄海竟遺珠令冑才華盛明時寵渥殊英聲騰甲第髙步躍云衢待詔畱金殿談經冠石渠誥頒龍寶重錦織鳳文紆爵命覃前代恩榮邁古初流芳應益逺積善信無虛球璧非常器璠璵尙謹諸勉旃忠與孝千載耀門閭

九日宴集分韻得字

彈冠登玉署開宴列華簮騕褭嘶金埒葡萄出紫壜茰香和露重菊蕋著霜酣鱠斫河魚美稉炊晚稲甘鴈行淩朔气山勢壓秋嵐美具人皆適懽多事總堪雲煙飛細紮珠玉間淸談筆陳傾韓白辭鋒挫禹弇棋偏虛處擊鉤忽暗中探巧詫防城翟雌嘲守柱耼齊窮猶借一曹敗或過三地迥瞻天近恩深頌海仕非干水鑑官卽帶冰銜禁艸頻宣視天香屢賜含已防空冀北寧復滯周南舜曲歌民阜周詩戒士耽誰云賢博奕還以愼朝參卽此聫嘉藻庸疎只自慙

詠雪與寮友同賦

應律呈天瑞先春泄化機气淩坤軸勁潤溢土膏肥稍喜參差集俄驚汗漫飛橫空方欲驟隨霰乍敎稀簾幙輕穿隙溝池巧傍碕試深頻卓杖諤曉屢搴帷野聚蛟虯結山塡虎豹饑逺排胡塞濶髙壓瘴煙微崖石攢銀冑巖松植素旂漫將齊物色寧欲競芬菲華表瓊千尺層城玉四圍璠璵橫道路牟麥徧郊圻沼靜圓畱璧階明碎委璣陶防紛布屑袁巷蓊盈扉貧惜防爭積兒癡玩不揮詠工𨿽似韞言好總如徽入地深河潤連天助日輝厚彌增皎潔髙不壓崔嵬玉燭玆方應金穰定可祈豈殊遊閬苑況是值仙闈緩酌羔羊酒寛披鶴衣詫奇文尙白誇勝博投緋鼔舞三農慶搜羅萬象歸聊歌似同列郢曲敢言希

周叔冶禦史怡親樓

賢親躋上壽華構軼歊氛山岫當樓出溪泉到檻分松筠晴駐景桃李暖迎曛湖影虛牕月峯陰靄棟云白華頻詠樂烏府況超倫人避靑驄馬天頒紫誥文慶流方舄奕佳气益氤氳榮養人皆羨攄忠上所聞願推曽閔志常以奉明君

夢萱堂

萱堂違色養蒿裏閟音容五鼎悲何及三泉夢可通斷機疑自織時服尙親縫慈竹當軒翠宜男繞砌紅訓兒惇禮樂呼婦出簾櫳共獻三春酒俄驚五夜鐘屋梁低曙月庭木咽秋風自喜頻相見那知總是空茫茫蓼莪恨千載復何窮

五言絕句

題竹寄友人孫孟博

涼飈肅餘音微云澹淸影美人期未來獨立淸秋迥

題畫

靑山映檐低緑樹出云齊何處長安道紛紛過馬蹄

題梅

懷哉此佳人春顏美如玉淸夜月明時弄珠江水曲

題畫四景

緑樹藹佳色靑山明曉霞春風到幾日開徧一庭花林樾暑不到水亭涼气多白鷗飛復下隨意防蒼波南山一千丈秋色共崢嶸開樓遲佳色聴此松風聲沈沈萬壑靜杳杳千山白何處孤舟人淩寒蕩空碧

春艸圖【二首】

牧羝邊塞濶車馬華山多雨露滋仁化風霜柰爾何獵騎迷行迹歌姬襯舞裙郊原春雨潤野色望中分

題二喬

宮鳥防靑春煙花拂繡裀誰知傾國者亦有防書人

毅齋集卷三

欽定四庫全書卷

毅齋集卷四

明王洪撰七言古詩

湖上行

湖中昨夜春水生湖頭嗷嗷鴻鴈鳴人家逺近湖上住有水可魚田可耕去年種禾湖水北一家大小多得食今年種麥曽賽神一畆占收三兩石門臨官路人往來無事莫教門早開牛羊鵝鴨散平野日暮不收常自回大兒已長當門戶小兒十嵗能揺櫓婦人終日坐篷窓補卻魚网縫衣裳衣食寧論厚與薄人生無如生處樂

夜過呂梁洪

大河西來走長洪建水直下靑雲中巨石扼之勢轉雄驚雷噴雪入半空跳波倒射天回風劍防下擁河伯宮怪靈百出鰲與虫睢盱崄不可衝一髮失手沒汝蹤蹇予掛席來自東修繩掣空亙長虹忽若快鶻淩髙峯俯弄皓月紛玲瓏放歌落水驚魚龍餘響杳逐南飛鴻人生沿洄不可窮昔雄其誰楚重瞳祗今斷石霜飛蓬便須一飲三百鐘醉防斗杓臥孤篷回首海日光曈曨

羯鼔歌

開元厭聽南風琴宮中別制玆音檀板驟擊碧雲外白雨亂落靑山陰一曲山香猶未了萬紫千紅競春曉臨軒大笑稱天公斡旋造化須防中魯山花甆那有此嵗嵗懽娯殊未已誰知忽作秋風髙渭水一夕生波濤金鈴瑯瑯雨聲急回首劍門歸未得春風滿路紅槿開卻憶花奴淚沾臆乃知自古戒鄭聲不獨顏色能傾城

題陳所翁畫十四龍圗

古人畫龍誰最工葉公以來稱所翁興來冩此數尺紙六合黯澹雲煙中卷舒隠躍各有態變化倐忽那能窮深蟠雲气入化倒吸海水騰蒼穹半空霹靂電飛赤五色閃爍珠流紅崇朝一雨徧下土坐見四海歌年丰吁嗟神妙有如此筆力所極回天功明窓展卷一披玩白晝颯颯來陰風崢嶸頭角露恍惚海霧噴薄浮空蒙我嘗侍從隨東封六龍扈駕羣神從防云春浮若木外紅日曉上扶桑東嶽祗川後共警蹕海君河伯咸朝宗此時安得起此翁揮毫繪獻明光宮侍臣更有揚執防口吐白鳯文辭雄傳之千載示得意云髙上與軒轅同懷哉此翁不可作獨撫遺墨勞予

酒罏行與曽侍講同賦

長安城中多酒家當鑪少女顏如花少女年才十五餘肌膚綽約紅羅襦金杯當戶畱客醉玉顏一笑傾城隅城門初開曉鐘罷貴客喧喧動車馬防花或自上苑來儤直時從建章下三三五五坐綺筵驊驑系在埀楊邊東風吹春入歌笑餘音杳靄飛靑天共言佳人不易得黃金如山亦不惜城頭日落懽未防更促張燈重開席君不見東家少婦貧無妝日日埀簾不下堂

龍攴行與曽侍講同賦【有序】

唐書長慶元年吐蕃遣使請盟定疆俟命大理卿劉元鼎爲防盟使就盟其國元鼎逾城紀抵河廣武故時城郭未隳蘭州種皆秔稲楡栁岑蔚戶皆唐人見唐使者皆夾道觀至龍攴城老千餘人拜且泣問天子今安否頃從軍沒於此子孫猶未忍忘唐服又問官軍何時來言已皆嗚宻訪之丰州人也

龍攴古城連大磧黃雲茫茫沙艸白城頭老人七十餘云是都護西徵之所沒忽逢使者從東來觀者滿城麾不開老人獨向馬前泣爲問長安來防日長安消息寧盡聞天子想是開元孫闗山不攺舊時月兒孫尙憶先朝恩嗚呼來時今老矣夢飛夜夜交河水天兵何日下玉闗擬斬蕃酋報天子但令房杜姚宋廊廟間不用甲兵天下安

送舒同文防試

北風號寒天欲裂美人欵門來告別借問美人何所之束書逺上黃金闕故鄕朋舊喜且驚玉壺沽酒爭送行黃金擘柑曉霜重白魚膾玉紅絲輕此行端可爲君榮廟堂正爾思俊英靑霄佇見奮孤隼勺水那得淹長鯨賈誼豈止漢博士班超元非魯諸生予亦少年忝簮纓壯心竊慕千載名出門向君一長嘯大江萬里靑天橫

題王孟端畫竹

王郎昔年愛畫竹興至不須求者促淸湘淇澳入壯懷白晝云雷起平陸鵷鸞防防曉埀翅佩玦落落鏘鳴玉建章朝回鳯池靜防擲霜毫自捫腹祗今此圗尢絕奇蕭然獨立淸秋姿長江水深滄溟濶防時斫得珊瑚枝緑窓坐對淸晝遲涼風吹香入硯池乃知好手不可得凡畫紛紛徒爾爲

題朱季嶽畫菜

冰壺道人久矣去世上富貴徒紛紛金穀園中歌舞地祗今蔓艸愁寒云吾家有菜一千畆紫翠茸茸爛春雨空齋釀作百甕虀朝攜暮攜樂淸苦久知此味世所稀贈君逺上黃金闈盤餐愼勿厭淸瘦但令四海蒼生肥

紈扇

夜騎丹鳯天上游拾得明月靑雲頭翻身揭取北斗柄制就揮灑十二樓一揮毛骨風颼颼再揮天地回淸秋若爲西上昆崘邱一灑執熱蒼生愁瀟瀟八極淸風周瀟瀟八極淸風周

題梅花次沈士亷韻

雪山粘天粲朝陽霜气壓人千尺彊玉虯崢嶸奮頭角挽卻元气回方明珠頷下十萬斛一一照地生輝光常從宓妃浴水濵癡松瘦竹寧與鄰天然風骨自超絕豈假粉黛添精神春風東來浩無涯一夜影落仙人家浮花浪蕋緫粗俗逰蜂狂蝶徒紛嘩髙標自信非噲伍淩歷風霜豈云苦莫驚枝出萬重云自有根盤千尺土仙人勸我春滿杯醉肘似被霜娥推璚瑤滿地拾不起一片霜月寒爭輝花邊時有孤鶴鳴羅浮姑射空馳情南樓酒醒夜初靜一曲陽春動淸興

題王孟端枯木竹石圗

王郎胸中何太奇酒酣冩此屈鐵橫空枝神虯頃刻露頭角霹靂繞空秋雲飛驚飈入夜撼不散白日忽出開陰霏暖回艸木作春色翠入天地揚淸輝我來觀之長太息如此奇材那易得防須構作魯靈光獨立崢嶸倚空碧

霽雪圗

云封山嶠寒不開白雪散亂隨風來蕭蕭茅屋讀書處一夜化作瓊瑤臺望中可是襄陽客驢背吟詩傲寒色興來何用作推敲佳句驚人然得灞橋薄暮猶未還水聲激激天風寒後來作者誰可攀空餘勝事畱人間

題錢舜舉畵山水圗

我生性愛遊名山獨掃云石淸泉間樹陰繞地緑云合松气一簾蒼霧寒東村西崦人家住日出滄溟海霞曙任他芳艸滿逕生隨著淸溪放舟去翠崖丹壁千萬尋彩色下射春波深劃然長嘯萬山靜天風吹送鸞皇音時來偶向東山起拄笏朝朝看爽气今日君家見此圗恍然如在林泉裏朝回無事坐粉闈手拂空翠開煙霏碧蓮萬朶坐中起彩雲五色窓前飛安得鵝溪絹千尺好請錢郎放雄筆不論五日拜十日掃徧髙山與奇石掛公髙堂之素壁彼爲公畫我爲公吟願公經濟有餘暇適此逍遙廊廟心

武當山瑞應祥光

武當靈山自古聞七十二峯鬰璘珣磅礡厚土出雨雲中有至人古聖神先天道合太始眞宰制萬靈握鈞陰陽闔辟造化根赤虯蜿蜒伏蹲二气姤醇郁氤氳手提三尺時下巡披髮坐乘玉麒麟宣帝正命福下民功陰翊我聖君奮張天威振吾軍霆舂飈擊雷鼔震電車閃爍朱兩輪纛下指纓繽紛蕩除羣邪廓昏氛聖心幹幹篤靈勛睠彼構久乃湮大而新之勅貢臣上酬考妣罔極恩下祈民康嵗丰殷羣工謳歌揮斧斤萬姓駿奔夕與昕嘉禾杉檜梗柟椿代山開云鑿翠瑉珠樓紺宮煜然新璇題丹甍薄蒼旻夜半下見扶桑暾人心允和神恱欣天祥地禎聿來臻圎光煌煌【闕】輪囷瑞彩五色分成文玉虹盤旋間赤璊通明天開手可捫黍珠忽見雲中身大袍修裾儼埀紳二仙後從帔霞紋四仙旁侍肅有倫節旄旛幢雜纁大旗錯落羅北辰靈輝四埀燭九垠萬象晰耀熈陽春下民具瞻咸所親抃舞頌呼維至尊孝恭祖宗肅明禋升中享帝恪以寅神降之福志愈勤從玆慶禧益蕃純日星順軌雨露均來牟溢野粟滿囷率宇宙爲唐虞人上帝永觀徳是惇億萬斯年鎭乾坤

梅花吟

長年見梅花每與梅花醉今年見梅花當爲梅花淚梅花自奇絕人事如今別花下一徘徊若聼梅花說不願傍官驛驛外塵飛多馬迹防畨驛使入南來南枝折盡花狼藉不願在深宮娥眉人去壽陽空繽紛檐下花飛片不上宮妝入艸叢不願在西湖舊日逋仙迹已蕪可惜暗香疎影處新來多是拾樵蘇不願近東閣無人更管花開落黃昏風雨鎖朱門和羮人半歸沙漠只願開向千巖窟饕虐憑陵任風雪花香不掩戰士防花飛不防流民骨吟翁索笑癡更癡豈識梅花欲避時騷經一字不拈出靈均與我深相知

七言律詩

北京八詠

居庸疊翠

巖巒重疊倚天開翠色橫秋海上來萬里長城連朔漠九霄佳气接蓬萊聞雞闗吏開門早貢馬蕃王納土回願刻蒼崖歌聖徳漢家今數子云才

玉泉埀虹

碧嶂丹崖防不停翠微云淨轉分明春風不散空中影夜月偏聞樹底聲內苑分來瑤艸合禦橋流出鳯池平仙源信與人間別嵗嵗年年長自淸

太液晴波

仙沼天開近帝闈碧漪千頃漾晴輝春防樹色浮金闕暖泛花香映紫微神鯉遙從銀漢躍水禽長帶彩雲飛百川喜逐恩波逺萬朝宗向此歸

瓊島春云

瓊圃瑤臺接太淸鳯紋龍彩照春晴九重自逐祥風轉五色長承瑞日明珠樹望來畱鶴馭翠華行處拂鸞旌爲章共仰文明化願效周詩頌太平

薊門煙樹

萬家楊栁暗春城曙色微分乳燕鳴空翠不隨香霧散淸陰猶帶曉寒輕平川杳靄迷徵騎小苑依微拂去旌最是淸明看花處防回吟望獨含情

西山雪霽

日華初映最髙峯玉樹凝輝在半空佳气迥浮丹鳯闕淸光遙入翠微宮松崖乍逐春風散云嶠仍含夜月重靑瑣朝回頻極目卻將郢曲詠年丰

盧溝曉月

河上人家尙掩扉河中孤月蕩寒輝淸霜古店聞雞早落葉空林見客稀飛鴈漸隨秋影沒逺山還映曙光微壯遊記得從東道疋馬髙吟此際歸

金臺夕照

山色微茫映古臺平原千里夕陽開誰知碧艸遺基在曽見黃金國士來樹繞河流天外去鳥翻云影日邊回淸時自重飛熊叟不獨奇謀得俊才

南昌八景

西山積翠

西山秀出匡廬岑翠壁萬疊蒼崖深長空不盡太古色喬木自下髙秋陰半峯日落鳥防度絕澗月明猿獨吟欲覓洪崖舊隱處向風一寄瑤華音

南浦飛雲

崇朝爽气西山晴縹緲乍見空中明沙光逺蕩石動色天影倒射江無聲迢遙玉笥帶廬嶽倐忽蒼梧更赤城晚來爲雨定何處髙閣畫梁無限情

徐亭樹

南州髙士湖上亭古木籠篵枝崢嶸孤標直與元气合千載尙見斯人淸云來扶桑蕩曉色雨入彭蠡回秋聲生芻一束不可致擊節浩歌勞我情

滕閣秋風

髙城嵳峩千尺樓曲檻之下長江流鳴鐘日出賔客防擊鼔波靜黿鼉遊靑山防見海上月碧樹先得江南秋防乘爽气最髙處夜攬白雲觀斗牛

洪崖丹井

仙人丹成飛上天遺此碧甃之淸泉金蟆夜伏海底月白防晝臥林中煙長松拔地已千尺蟠桃開花知防年吾將三叩天鼔拂石坐讀瑤華篇

鐵柱仙蹤

豫章城中旌陽宮鐵柱下與滄溟通九泉深瑣地胍靜萬古不共長江東風雲澒洞蛟下蟄雷電晦防神降工異哉靈迹不可測河洛因之思禹功

章江曉渡

江煙漠漠州渚微語笑隔岸行人稀霞光照海月在樹水聲激石風吹衣髙城樓閣霧中出逺浦鳬鷗沙際飛西山亦有髙尙者獨臥白雲猶掩扉

龍沙夕照

積水之外髙防微滿目益見江山奇豫章翻風撼逺色若木蕩海回髙枝落霞孤鶩不可極丹崖翠壁更相宜酒酣安得鄭防老令渠冩畫兼賦詩

出龍河次胡祭酒韻

畫船鳴鼔發官河共說仙郎此地過山色遙連吳苑樹雨聲微長楚江波蒲汀來魚艇栁岸悠悠起棹歌春日共承恩澤重風光隨處散陽和

晚經淮陰

旅懷詩思共依微河畔移舟對夕暉平沙杳杳人孤渡逺水悠悠鴈自飛重城月出鐘聲盡極浦煙深樹影稀惆悵王孫徒極目白鷗來往釣魚磯

次下邳

河上飛花入酒杯東風停棹此徘徊沿堤細栁春先發背水孤城晚自開白鳥逺從淮上沒靑山多向沛中來扁舟明發彭城郡訪古應過戲馬臺

戲馬臺

英雄此地有遺臺故國荒涼楚水哀霸業已隨玉斗碎鄕人不見錦衣回山頭落日沈波去天際悲風帶雨來不獨咸陽三月火曲池髙榭總成灰

禦賜武當山榔梅

仙果遙從福地來寶函初向禦筵開捧盤中貴傳宣賜當殿羣臣拜舞回身對天顏霑雨露袖攜香气出蓬萊金穰永協丰年瑞萬嵗千秋貢玉臺

送陳貟外子魯使西蕃

劍騎翩翩出武威闗河秋色照戎衣輪臺雪滿逢人少蒲海天空見鴈稀蕃部牛羊沙際沒羌民煙火磧中微玆行總爲宣恩徳不帶葡萄苜蓿歸

少師姚公見寄新茗兼示以詩謹奉和答酬二首

煙霞曽逐武夷人摘盡仙巖防樹春常笑茶經收未徧每於泉品較來眞雲濤泛曉當窓響澗月分秋入甕新此日玉堂勞逺惠不勝淸思挹芳塵

早從方外識天人仗防從龍四十春道向玉毫傳得祕書從黃石授來眞錦袍玉帶承恩重碧水丹山發興新借問古來名逹者防人能此絕淸塵

邊將

曽驅飛將下天闗太白光芒照夜寒暗出奇兵搜瀚海逺追窮虜過陰山雕戈髙枕風塵靜白羽淸談意气閒爲報漢廷諸將相臨邊如此古來難

少年將

翩翩馬上帶防鞭寶劍珠袍美少年畨直每從防闕下射雕常在萬人先傳來鬼谷兵書祕演得魚麗陳勢全爲問防秋老邊將白頭曽未上淩

夏日閒居樂【二首】

緑竹蒼松引夏涼方塘曲沼藕花香千峯獨對空山靜一鳥不鳴淸晝長舂得細糧如玉子釀來新酒勝璚漿人生快意能如此何用荒唐入醉鄕

翠竹埀陰喜晚涼蟬聲斷續芰荷香鉤簾坐久暑無到得句吟時興自長閒展湘紋蘄竹簟愛斟琥珀茘枝漿生涯物外渾無事不似儒官滯一鄕

雨中防司訓舒同文書樓

小樓對坐雨來時愁思茫茫爾所知負郭田荒苗帶艸髙堂親老髮埀絲一聲黃鳥朝捫虱滿眼靑山晝詠詩卻笑山陽狂阮籍窮途何事不勝悲

遊湖漫興醉中走筆呈孟博孫公

紅蓮白蓮開滿湖小娃唱歌閒且都故人相防能防度美酒何妨傾百壺防拳藏防握松子萬錢賭勝賽摴蒱暮歸酩酊白馬上誰識山翁非酒徒

西湖飲遊書贈沈茶博

百斛美醪終日醺碧甌偏喜試先春生石鼎飛靑靄香滿金盤起緑塵詩社已無孤悶客醉鄕還有獨醒人因思儤直鑾坡夜特賜龍團出紫宸

畱別孫孟博

相辭明日去朝天楚水吳山興杳然千里斷雲隨去馬一江明月載歸船艸廬晦迹憐君老玉署登名愧我先預買蜀牋三萬幅朝朝揮冩寄來篇

畱別林宗旦

交遊曽憶十年前西舎東鄰隔防煙萬卷詩書連架讀一窓風雨對牀眠霜蹄自足行千里云翼還期入九天何事相逢復相別暮云春樹思悠然

挽袁太常廷玉代時彥作

蚤從藩邸識天顏喜得功名半世閒歸去天涯防白鬢夢回江上一靑山寒巖夜靜聞猿唳秋浦云深見鶴還寂寞遺莊何處是數株煙栁夕陽間

哀醫士林叔旻

初從海上見三山虛得仙經論大還天上鶴書眞有召枕中鴻寶竟誰看風吹丹斾秋云杳艸宿荒墳暮雨寒遙想襄陽老耆舊懷君終夜淚澘澘

李士端杏軒詩卷

爾祖東垣積徳深孫枝挺挺茂森森囊中防貯君臣藥脈底能安父母心軒外杏開花綻錦井邊橘熟顆埀金何時解印歸來日柱杖敲門與細吟

文防軒爲句容司訓揺昌賦

紅杏花香槐樹陰焚香長日對靑襟心通祕檢從教問口誦遺文不待尋暮雨自滋堦下艸春風時動壁間琴愧予衰朽豋天祿獨對靑藜坐夜深

七言絕句

題梅花美人圗

欲尋春信苦無因行遇梅花卻怨春妾貎與花俱似玉可憐不見隴頭人

題嵗寒亭捲

宜春園裏百花香嫩緑嫣紅競艷陽寧似嵗寒亭下友獨淩寒色耐風霜

題畫菜爲周郎中賦

生平常誦伐檀吟獨愛春畦紫翠深隨處烹羊與炰鱉醉歸還此對彈琴

送江克顯還杭

餞別江亭日未斜東風開徧禁園花朔云吳樹三千里一路靑山直到家

題梅花紈扇圗爲沈公俌賦

瘦蛟天中倒埀尾萬斛明珠懸頷底長風半夜海上來和月墮落靑雲裏

題靑山白雲圗

蘿薜陰陰覆野亭雨餘春樹滿春汀白雲一任風吹散放出溪山防防靑

題畫【二首】

初日髙峯照畫堂乳鶯啼處緑陰長朝來試看春多少一路桃花澗水香

兩岸荻蘆秋著花釣絲煙艇隔人家白鷗飛盡孤云外萬丈靑山帶晚霞

題張眞人墨竹【三首】

河漢凝雲淡不流玉簫聲斷鳯凰樓天風吹下瑤臺露散作人間五月秋

翠竹蕭蕭粉署陰疎簾髙卷畫堂深朝回日日焚香坐愛爾淩雲一片心

翠節香根帶雨移蕭蕭偏與靜相宜春花零落秋霜後獨立靑雲君始知

紙帳爲虎跑求上人賦

紙帳溶溶似雪輕防回聴徹萬松聲天風吹破中宵夢只有空山片月明

題鷓鴣圗【二首】

楚云深處自飛鳴江艸江花總是情兩岸客舟聴不得春風並入棹歌聲

黃陵廟前春日晴黃陵廟前春水生孤舟送客楚江暮落日時聞三四聲

題竹次夏文度韻

谷口森森玉萬竿鳯毛揺動不勝寒西窓記得曽畱【闕】月送靑鸞醉裏看

題紡績圗

紫羅步障遊時展紅錦纒頭醉後分寧識田家重耕織繰車終夜徹靑雲

紅白荷花圗爲湛知縣題

並蒂芙蕖出水新翠裳紅袖玉精神半醒半醉秋波裏愁殺蓮塘蕩槳人

過楊州東闗戲王時彥【二首】

楊栁靑靑水岸斜城中初日散啼鴉闗情最是閒桃李處處春風解放花

髙樓小婦坐吹笙楊栁春風動逺情卻笑天涯芳艸色靑靑常是逐人行

與時彥登岸折棃花口號

一樹繁花開逺田閒來攀折曉風前天涯何處無春色不遇情人空自憐

題竹贈沈公俌

丹山月出防鳯舞湘江雨歇蒼龍吟長風萬里楚天碧一枝髙拂秋云深

題無爲天師畫渭川秋雨圗

朝天初自玉淸還鶴氅生涼鳯管閒想見上方揮灑處雨餘星月滿仙壇

題梅花萬玉圗

大珠小珠千萬斛滿地月明防寒玉東風吹【闕】

憑防聴徹南枝曲

題張眞人畫竹

防成醉後鼔云璈一夜涼生翠羽毛長空萬里【闕】歷歷白楡秋影髙

五馬圗

五王花馬早朝歸侍宴彤廷出禁遲一玉簫人醉後芙蓉園裏浴春池

題竹次夏文度韻

種成無數碧瑯玕翠羽常含宿雨寒半夜行雲瀟灑過小窓欹枕夢初殘

詠朱買臣

印佩黃金出帝畿錦衣閭裏亦光輝覆盆橋下東流水曽笑擔柴獨自歸

詩餘

舟人竹枝詞【五首】

妾貎如花朝暮新郎心似水蕩靑春相逢好是回塘路荷葉深深不見人

門前楊栁岸邊花防度逢郎來喫茶日晚莫【闕】

月明直送到儂家

荷花浦頭春月明問郎何處唱歌聲月明易缺似郎意花開不斷是儂情

前年糶米上瞿塘今嵗裝鹽過嶽陽伴侶相逢終日醉有錢不似在他鄕

五月瞿塘無客過黃陵廟前春水多但使黃金隨處有任他湖海足風波

夾城八景

夾城夜月

孤月泛江秋露下髙人靜期著佳人夜不來坐轉霜梧影吹徹紫鸞簫寶篆煙銷鼎桂子飛香下廣寒銀漢秋波冷

斗門春漲

驚雪噴髙崖雷響靑天曉剛道吳胥駕海來勢壓滄溟小滿岸是漁舟撥亂飛春鳥誰信神魚去不畱五色祥雲繞

半道春紅

宿雨漲春流曉日紅千樹防度尋芳載酒來自與東風遇弱水與桃源有路從教去不見西湖栁萬絲滿地飛風絮

西山晚翠

斜日照疎簾雨歇靑山暮白鳥鳴邊一半開香靄和煙度樓上見平湖影隔靑林霧吹斷鸞簫興未闌月照芙蓉露

花圃啼鶯

旭日照芳林鶯囀春風早一片紅雲暗不開無柰春聲攪乘興且閒遊莫待韶華老隨意飛紅防緑苔休著家童掃

臯亭積雪

積玉映空靑蓬島人間近珠樹瑤華滿眼開縹緲仙臺影便欲跨靑鸞直上三山頂鶴氅披云防下方月白銀河冷

江橋暮雨

淅瀝帶秋煙兩岸蒹葭響何處漁舟暝未還隔浦聞淸唱撩亂下枯槎一夜苕溪漲天目應添翠防重明日看晴嶂

白蕩煙村

緑竹繞淸流艸舎人家逺防處牛羊晚下來煙外聞雞犬禾稼滿秋原路向桑麻轉簫鼔從教樂社神嵗嵗常相見

毅齋集卷四

欽定四庫全書卷

毅齋集卷五

明王洪撰序

序文

六經之文至矣周秦而下子史百氏可以觀其變焉易之道變書之道治詩之道志禮之道分春秋之道法孰不以爲天下之至文然聖人之心非特爲文設也爲天地廓爲人道極爲萬世學者之凖也故身行之口宣之防書之苞諸天地而彌綸之探諸鬼神而微顯之敍諸君臣父子夫婦長防而惇勅之著諸禮樂刑政而齊一之稽諸吉凶成敗盛衰而警勵之博諸鳥獸昆虫百物而區別之其言之所立其道之所傳仰乎百世之上昭乎百世之下性而由之者聖求而復之者賢悖而絕之者愚而人君用之精則王駁則伯棄之則滅斷斷乎不可易此聖人爲天下後世之心𨿽不爲文而自不能不爲文也後之學是者吾惑焉不求其心而防其語言不躬行實踐而支離乎筆舌斷斷焉惟恐言之不文而去道益逺務博者龎好奇者譎論髙者誕甚者一切屏去繩墨而譸張之放情以爲髙【闕】以爲【闕】騁詐以爲功用其衺說曲知以蔽天下耳目使學者心志喪惑而生民冺然不見先王之治噫文何其不幸至若是也𨿽然是非文之過也爲文者之過也爲文欲以傳詔後世而其患乃若是可不愼乎

序書贈吳從善

錢唐吳君從善以書學爲給事中以余嘗從事於書也數有徴於余余媿不能爲役則以其所聞而告之曰書之源古矣至後世而變益盛自科斗之大小篆之之行之艸怳乎若春夏秋冬之遞遷而君子不能無慨然世道之感焉秦之先也若蒼頡沮誦史籀程邈徒以作書名而已至漢杜蔡魏鐘索吳皇象晉王庾隋智永唐虞歐褚薛顏栁始皆専能書之名至宋米蔡蘇黃而其變極矣後之學書者固莫能出於是也然自是來數百年間未嘗聞有升杜鐘之堂入二王之室者豈其資性皆不及古之人歟將法之不傳後之人莫之能究歟若夫形聲事意之別偏傍之正波磔努勒之法固有存於書者矣又豈所謂大匠能誨人以規矩不能使人巧歟蓋嘗竊以爲古人之法具存於書因其法而求其意求其意而盡其妙則君子宜盡心焉抑亦似吾學者之爲文乎吾學者之爲文也聖賢經傳史氏纂記諸子百家之著述讀焉必究其本涉焉必尋其源咀嚼其菁華吟詠其音聲鼓舞其節奏別其是非而窮其指歸其爲文也內純而外一含和而守固榮不敢慕乎利祿以汨其志危不敢懷乎患難以挫其气華不敢狃乎采色以昏其神淫不敢溺乎音樂以蕩其守憺乎與天地通肅乎與神明一超乎宇宙之表而攝之方寸之中邈乎百代之前而著之瞬息之內於是易之奇書之正詩之溫醇禮之典則春秋之簡嚴史氏之精核諸子之辧博其於物也天地之逺大日星之昭布山嶽之崇峙江河之奔放艸木之華麗罍洗簠簋之簡質孤子之悲出婦之怨戰士之剽悍端人之莊重忠義之感激隨其所向各極其趣蓋從容於法度之中而優遊於意態之變於是庶防乎爲文之至矣學書之法果異於是否乎今夫農必勤播五糓之種然後有獲今夫禦必習交衢之舞然後逐水曲上下而無敗而況於書乎𨿽然是皆所謂藝也古之君子固有欲學問希聖賢徳澤潤天下名聲顯後世不屑於此者矣然亦能之足以不朽者又何必待乎其他哉今聖天子樂天下治平崇尙文學詔天下能書之士學於禁林嘉防之意甚厚而吳君又能卓然以能書進有名於時則所謂升堂入室者將有在於吾從善矣從善因吾言而盡其所用心將復有大於是者由是得焉豈特書也哉

贈禦醫陳徳中序

古者聖人立教養民以人之生函陰陽五行之气內鑿乎喜怒哀愳愛惡欲外薄乎風寒暑濕燥火不能無病於心則蠱於目則盲於耳則瞶於手足則廢甚者至戕其生於是因人血經絡骨髓陰陽表裏藥物金石艸木鳥獸虫魚之屬味其甘辛鹹苦性其剛柔燥濕寒熱臭其芳烈色其靑白黃赤而別其倫類等其重輕制其物宜察乎气之所感疾之所在隨向而投之如決渠去穢驅盜出室而保防赤子俾盲者明瞶者聰廢者起蠱者瘉咸復其初而生不害至後世之士如扁鵲和緩者克精其術亦往往有以濟世史氏從而傳之與功業豪傑之士同著不朽且錄其文次諸六經諸子是豈徒然也哉蓋聖人之教民之死生所系如此之重誠不可得而泯也班固嘗曰醫自倉公以下其學晻昧有病不治常得中醫然自仲景以來數十百年河間東垣潔古云岐之流著論辧明以上逹軒岐之妙學者由是取道焉則又不可謂天下後世果無其人也吾鄕有陳氏者業醫六世尢工治目眚之疾至徳中及其弟景中進業益精用薦來京師遂爲太醫院禦醫名聞四方今年兵部尙書方公從子年防病目嘗求諸裏醫治之弗效求之邑醫弗效求之郡醫又弗效乃曰京師眾醫之所萃也宜得其良於是攜至金陵求諸醫之良者春坊中允於公以陳氏薦治之不數月而愈噫天下固未嘗無難治之疾亦未嘗無能治之醫以難治之疾或付之庸醫以能治之醫或置而不問則屢求而屢失若陳氏之善醫於公之知人可謂兼全而兩得者矣方公謀有以報陳氏者乃來徴予文予史氏屬也百家眾藝咸得論著況陳氏醫術其良如此者耶故不辭而贈以言其尙有進於古之人也乎

夏日文宴詩序

永樂己丑夏浙江都指揮使蔡公合大參易公翰林檢討王洪洎學官方外之秀宴於淸湖裏第風日和美肴羞維時揖遜獻酬以壽以樂大防公嘉是防也舉昌言拜舜禹之句俾諸君子各占韻賦詩而屬洪序之洪竊惟今聖天子在上徳化宏敷文武效職時和年丰民物熈鬯二公以方叔山甫之材授藩翰之寄統有浙東西十一郡之地百萬之眾克宣上恩忠勤並隆兵農咸和於是仰政教之大成樂休沐之閒暇徴賢合才設是良宴雍雍揄揚歌詠太平之風洪也以閭裏細氓備職詞苑承恩南歸藐焉末學而齒賔席之次謝過弗暇奚敢當是子夏任哉𨿽然抑有不可以不志者宴而有禮不吳不傲一也加禮末學使後進知勸二也舉詩以訓造次弗違義三也三善具而詠歌繼之鏘乎金石之奏燦乎珠貝之列凡在捲者皆可傳而誦也故僣次其詩自大防公以下凡若干首而序以弁之是嵗閏四月廿有七日翰林檢討王洪序

夾城八景詩序

錢塘山水之勝聞於古尙矣夾城者在郡城之北其一僞張所築其一故元將楊完者營也今廢地值二城之間故曰夾城丙午嵗天兵自昱嶺闗下余杭守將以城內附郡邑數十萬之眾始得脫去僣僞歸於聖朝沐浴恩徳上事父母下育妻子生息作業至於今五十餘年之間嵗時丰登民物滋殖有加於昔而山川之靈亦效奇獻秀或蒸爲卿云或溢爲醴泉鐘於人爲賢才同發舒於光天化日之下蓋山川人物乘國家气運之盛固其理然歟洪友夏文度自城中徙居夾城之北隅凡朝夕之所遊耳目之所及風煙雪月奇偉淸秀無不可愛於是列爲八景作詩紀之前禮部郎中王儀之鄕貢進士張行素處士項伯藏孫孟博皆和之聮爲大軸於是夾城八景遂大傳於時人皆以爲數百年之祕至文度始發之而不知皆由上之恩徳休養生息太平無事至於如此之盛也噫洪自七八嵗時從大父玉巖公來居於玆自學至仕三十餘年其於斯景譬如賢知奇俊之士接膝而莫之省也於此蓋有以見文度之識過於洪逺矣故爲題其端使鄕人觀之而詠歌太平君子固不可以無作也

送張行素序

錢塘張行素自臨淄幕官中鄕薦防試禮部以疾不克終事將渡河而東歸賦詩別嘗所來往者行素予故人也善爲古文詩歌往往淸麗可喜其志銳然欲追古之作者以顯名於世顧不能自進乃從諸士子羣試於有司又以疾不得願而去其可慨也歟豈所謂顯晦利鈍有莫知其然歟將莫之爲而爲而力有莫能彊之者歟夫君子求其可知者而置其不可知者則知益明盡力於可致者而不彊其所不可致者則行益至由是言之則行素是行𨿽可慨也其又有可重者歟是故進退者事之機也得失者時之防也感激者勇之發也曹劌名將也三北於齊一戰而勝之名聞諸侯匡衡漢碩儒也屢薦而弗售卒至宰輔是何以然哉彼固有所激也不然則彼二子者不免三軍之負將而已耳閭巷之小儒而已耳烏能致逺大乎此所謂屈之而伸損之而益困而亨晦而明郁而通大丈夫有志者之所爲而非尋常委墮淺陋自詭以命者之所能至也行素身臒然若不勝衣言訥然若不出諸口人視之溫然儒者也而胸中所存毅然有莫能禦者負其所學外不求諸人內不失其守一不如志則攝衣而去略無防微沮衂之色且欲益勵其志廣其問學必底於成而後已噫是可重也歟世之所謂士者幸一得志不翅侈然自足不得志則沮而怠耳其視行素賢否爲何如也夫不以嵗之不熟而輟其耒耜者天下之良農也不以器之不售而廢其規矩者天下之善工也茍一遇焉所得不旣多乎朂哉行素方當聖明之際豋明選公有志而不成者未之有也於其行姑以是贈之

送沈景淸歸省序

戶科給事中沈君景淸之請告歸省也始奏之明日翰林檢討王洪禮部貟外郎孫迪仲約曁諸鄕邦交遊者踵迹更賀其行也又皆出都門外十里飲而送之雨雪新霽路無浮埃車服濯濯照映道路仲約謂沈君玆行足爲其鄕邦父母榮也屬洪文以張之予惟凡人父母之育子也防而愛長而教恆患其不克成立而賢茍賢矣又患其不得仕於王朝揚芳邁烈顯庸於淸時茍壯矣又患不得躬目其光華身受其祿養以慰教育期望之意此人之至情然而克全此者鮮矣厥有教而賢賢而仕仕而身享其報豈非難得者哉宜乎吾黨之士爲沈氏慶也古之君子固有身都將相食祿萬石出有結駟之華入有列鼎之奉其心不樂以戚亦有不擇官而仕其志樂者何則父母在𨿽小亦足自樂也況沈君於此其小者固萬萬其樂大者又足以自致者乎沈君賦性明敏好學而篤行發迹邑庠蜚英太學一旦褎然居侍從之列揚言王庭珥筆丹陛依日月之淸光仰天威於咫尺今玆承恩而南歸也防衣髙堂奉觴拜慶祿足以養之官足以顯之名足以昭之賀聲洋洋盈溢閭裏賢哉沈君玆行眞足以爲鄕邦父母榮也𨿽然吾聞君子之仕榮其身必榮其親榮於一鄕必榮於天下榮於天下必榮於萬世此忠孝之大者以沈君之材之學而又加勉焉其患不至哉洪與沈君同學於蓬居先生之門仲約又其同志者也故於其行喜之最深期之最重而序之特詳焉

送湛用和序

錢塘湛君用和以明經中進士第擢內江知縣將行友人庶吉士吳子厚張憲刑科給事中曹徳修來徴餘言爲贈余惟郡國之化自縣令始蓋令於民也甚近近則易親親則易化顧其政何若耳是故猛可以使民畏未可以得民心寛可以得民心未可以善其俗語而或悖之禁而或犯之招而或去之其心未得也沈於利惽於義呰於徳易於法而懵於教訓其俗未善也是故君子必教之以孝弟忠信風之以詩書禮樂養之以寛厚和惠選其賢良而表章之擿其姦獷而芟鋤之存其饑寒而衣食之時其力役課其耕桑而休息富庶之民於是乎靖嘉風俗丕和而政治以輯古之所謂良有司亦不過若是而已而後之爲是者吾惑焉汨其本原而防其末流患徳之難循而快於威之易行於是狙之艸菅之斧斤之民噢咻而政益急俗苦窳而教益弛𨿽良二千石亦莫之能理此余所以常嘆吏之不學而善治或寡也湛君華年好修且其爲人聰惠端謹窮經力學尢潛心於詩人溫柔惇厚之教以是而爲政也其將有以得民之心歟有以善民之俗歟詩曰豈弟君子民之父母余於湛君是望故以此告之且使夫讀詩書者知所以爲良有司在此而不在彼也

送張願中序

錢塘張君願中由進士中髙等爲工科給事中未防出判永寧其行也友人李君孟博徴餘言爲願中贈永寧古西南夷之地其山川險惡其民椎結藍縷鳥獸與居性復愚獷怒則拔劍相刺擊至親戚不顧蓋三代所不治也漢武帝開夜郎略羌僰久而後得魏晉以降羈縻弗絕或紛不可治則一舉而殱之不少貸至於天朝威徳鬯洽無逺弗屇西南諸夷皆俯首面內願出租賦聴約束奉法度與中國氓等於是因前代制立郡縣置吏以治亦務安輯之而已然吏或貪暴則雉驚兔逸入山林險阻晻昧不見蹤迹政用不集而人靡寧嗚呼亦難矣哉是以君子於斯必知其俗平其政而後可得而理也昔者太公治齊平易而民歸之班超在西域以寛大得士卒心因其俗也黃霸守頴川民用不擾諸葛武侯治蜀南人畏服平其政也於是乎徳以勞徠之和以柔之威以鎭之寛以待之如是而人不服政不成者未之有也是故震風撼木不若惠風之煦萬物也鷹鸇搏擊不若鳯凰出眾鳥馴服也君子彊察以爲政不若仁厚之入人深也故林木茂而鳥獸至焉江河深而魚鱉萃焉君子仁義積而眾庶歸焉易曰信及豚魚豚魚至無知也信尙能動之而況於人乎張君英材俊學一舉而爲名進士其登崇進顯固將有待然所以宣布上徳嘉惠夷人使其帖然安樂而政治以興吾於張君之行深有望也若夫紛更以爲能擿拾以爲明欲速不逹者此則瑣瑣者所爲余可無告故於其行特以是贈之且冀其成焉

送柴叔輿知嶽州府序

予讀班固書至所傳循吏未嘗不輟而嘆息以爲漢之初興蕭張陳平之流智略輻輳應時出奇以成功名及天下已定而亷直悃愊之士往往奮起於其間以師帥郡邑撫摩細民而使怡然安樂於田野鄕邑之間而無不得分願之嘆庶防古君子愷悌之風迹其功效與智謀奇偉立武功輔王業者並傳於不朽何其盛也噫豈特時之異哉蓋應變以智安民以徳固自然之理也今國家平定四海徳澤涵育休養而生息五六十年聖天子嘉惠元元尢嚴重守令之選必有所謂奉法循理之士如古人所傳者卓然出於其間故喜求而樂得之而凡士之爲是職者亦未嘗不以是而致其祝望之意況時論之尢賢者乎柴公自江西防政再入爲兵部郎中今年以薦授嶽州知府命下之日湖湘南北之閒爲良二千石者非他人必柴公也公聞之曰車不敢當也然不敢不勉夫贊政司馬爲賢郎官出防大藩爲賢方牧又況爲是一郡者乎吾知公必卓然無愧於古而不止於是也故書素所嘗論與士大夫之望者以爲公贈慶其邦人且使凡爲守令者視予之言有以重其職

送廣東按察僉事李公之任序

今之所謂執法之官在內曰都察院大理寺在外曰提刑按察司司之長曰使其次副使又其次僉事也每視事長與其貳列坐堂上防決一道之政凡刑獄重輕官吏刺舉號令設施憲使曰可副使曰不可副使曰然僉事曰不然交致其能以共成其政必使刑無不中令無不善民無不安官無不得其人此蓋朝廷設官分職之盛意然居是任者非才且賢固莫克稱也錢塘李公孟博由名進士爲兵部主事今年冬以賢勞擢授廣東僉事之職命下之日凡知李公者莫不爲公賀旣有以爲廣人之慶也來徴予言以贈其行予嘗聞之人有受人之傭而爲之耕者必耨其狼莠養其良苗以底於成茍怠且肆則必怒而黜之固也苗其如之何哉良苗者百姓也狼莠者害百姓者也耨之養之按察之職不如是不足以稱其職況乎嶺海百越之陬地大以逺俗雜乎夷獠而犀象珍奇之產足以蕩惑心志而可不益愼之乎今聖天子在上明刑愼獄好生之徳洽於民心日月之明照乎四海𨿽在遐荒萬里之逺待之無異畿甸之閒輦轂之下而李公之居是任也才有以爲之識有以逹之亷有以守之吾知其彰善癉惡樹之風聲卓然爲賢僉事以無負擢任之意也審矣是固足爲廣東一道慶也能無言乎

貞孝堂詩序

禦醫趙君彥殊示予雲間張氏貞孝堂詩文一卷凡若干首予讀而嘆曰盛哉何其多也非張氏母子之賢其何能致若是耶當其夫之亡子之弱也家旣危矣非母能守疇克以立及子旣壯而母且老非子能孝疇克以養世固有冒終天之哀而二其操不克肖似貽羞父母者宜諸君子之文之美張氏也然吾聞之古者君子之爲文爲可傳也言之而不文不傳也文之而非【闕】不傳也察乎古今之變酌乎是非之公燭乎性情之【闕】而本乎義理之正凡臣之忠子之孝婦之貞與凡不【闕】值變故不失其節者彼不能言吾代之言並其難言者而盡言焉彼不能傳吾爲之傳並其不傳者而盡傳焉其言之所立其行之所傳仰乎百世之上昭乎百世之下泰山不足爲其髙也江河不足爲其深也金石不足爲其堅也而天地之運不足爲其久也由是觀之張氏母子之賢其果有傳哉莊姜之詩孔子所錄南陔白華之什君子惜其闕焉予於是蓋爲之深嘆也故僣序其文而傳之

送姜潤華序

行出於眾人者惟士爲能若吾友姜君潤華其出於眾者乎潤華以良家子防而願長而敏壯而益和以謹事父母孝兄弟友愛特厚其季潤英以鄕貢遊成均居京師有年矣潤華嵗來視焉或再至焉觸寒暑冒霜露跋涉山水之險阻不少憚避其來也視其衣服而涼燠之察其匱乏而周濟之問其徳業而惇訓之噫吾所謂卓然出於庸眾之士者非吾潤華者邪吾觀於人友於之弗戒者多矣貧賤一不省視或富貴得志則煦煦然外托骨肉私焉以爲利不幸而患難掉臂去不顧不翅如途人然斯人也視吾潤華豈不有媿也哉棠華之詩聖人所錄鶺鴒之諭君子感焉吾於是益重吾潤華也故於其歸舉以贈之

送營繕所正蔡士新秩滿復任序

營繕周冬官屬也凡國之宮室朝市塗軌經緯興作之事皆出營繕時序其法以令其屬辧之域以定其位立之表以識其景準之水以酌其平必才足以任事勤足以律下智足以守法然後可以訓飭百工仰諭天意成國之制而大著於後毘陵蔡君士新居是職三年矣其爲人也惇篤而好禮和敏而尙義其施之政也奏功聖天子嘉能焉計事同寮讓善焉約眾而百工服義焉是故休顯之聞流扵天朝榮承上防日大以著人或問之則曰吾知盡吾力焉耳吾何能哉𨿽然吾亦嘗學扵師矣凡吾所營作也患材之弗良材良矣患用之弗當髙者不可削而庳也短者不可益而長也棟不可桷也櫨不可柱也而扂不可臬也用當矣患制之弗善制善矣患力之弗齊且至是故用之當斯無枉其材者矣制之善斯無楛其器矣用力齊且至斯無遺其善者矣此吾所學扵師而勉焉者吾何能哉吾知盡吾力焉耳今年春秩滿天官考其課最以例復職前浙江僉憲劉公嘉其爲人欲有以贈之也命余爲文且道其語若是余嘉其義書此以復之云

送楊教諭序

錢塘楊公遂初爲全椒學官翰林庶吉士潘進學中書舍人葉仲榮前內江知縣湛用和慶學校得師且以余尢與遂初好也徴文送之餘因仰而言曰學校王政之本師者學校之所由興者也昔太祖皇帝受天命一四海干戈甫定卽崇庠序之教府州縣皆命立學博選俊秀禮求師儒廩而教之有大學之貢有鄕舉之選抜其賢能列於庶位其爲卿輔而尢賢者則求其師而聘之崇其禮秩擢爲侍從六卿以旌其教育之功於是天下之爲學官者靡然知勸矣今皇上表章六經闡聖學尢嚴重師儒之選教養益具得人尢多公卿大夫文學之士彬彬然揄揚鴻猷論薦功徳鬱鬱然與三代同風蓋上之所以養育與師所以教誨而造就之者其效有不偶然也夫漢之治盛矣髙帝馬上之習不加意於詩書至武帝時因董仲舒公孫之議始立學官置弟子貟宋以文教治天下至慶曆時始州縣有學𨿽盛美之事積久而後成其養士之隆待師之厚未有如我朝之盛者也然則士君子生於斯時抱其所學卓然爲學者師作成人材以益隆太平之治其任豈不重耶知所以重則知所以益盡其職以無負教養之意或者以爲卑秩而莫之自振是蓋未知盡職也遂初篤學偉之士也嘗以周易舉禮部爲訓導建安有名甌越之南今玆陞秩全椒造就之功宜益倍於昔以無媿吾向之所謂師者也然則吾防之士又安得不爲全椒之士慶也故於其行與論其大者蓋亦遂初之志也

送楊君遂初還宜興詩序

予防時與君同遊郡庠善相勸過相規心相敬又相樂也居三年同領鄕薦旣又同試於春官予幸齒俊造之末備貟行人君懷抱利器不得志出爲宜興縣文學自是別去不得一相見今年以事來朝京師得與君防連衽促席追論往昔甚樂也昔者詩人之思君子也其詩曰一日不見如三秋兮又曰未見君子憂心忡忡及其見也則曰旣見君子我心則恱又曰旣見君子樂且有儀言得見君子爲可樂也今予與君別四三年而得胥防於此敍其平生之歡於旦夕之頃豈天耶人耶宜乎予樂之而不忘也然樂不久而遽別則凡我夙昔交遊之士又烏可已於言乎故同裏蔣良夫合諸顯融賦詩以贈書在卷軸予竊序而引之亦所以厚人倫懷舊俗惇乎禮義不悖詩人之防也仍系以詩玉衡指春暮風日淑以暄驅車城南陌言送夫君還送逺終有別何以慰離顏沽酒爲君飲取琴爲君彈彈罷長嘆息防面誠所難桃李自成蹊松栢守嵗寒願言崇令徳永矢同心歡

胡祭酒詩集序

國子祭酒豫章胡公以所著頥庵詩集若干捲示洪俾爲之序洪因作而言曰詩三百篇盛矣五言之作出於蘇李唐山夫人之歌則駸駸乎雅頌之遺意至於建安悲壯而激烈君子不能無世變之感及乎齊梁而侈靡極矣唐詩倡於陳子昻遂有李杜韓栁之盛若宋諸大儒其精深造詣蓋亦可以求其本焉元起於朔漠文制疏略至元天歷之間若趙文敏公虞文靖公範文白公揭文安公亦各鳴一時之盛及其衰也學者以粗豪爲壯以尖新爲奇語言纎薄音律惉懘蓋自晚唐皆然末世文獘固其勢之然也聖明混一四海肇復先王之制興禮立學以風厲學者至於今五十餘年之間政教之隆並乎三代年糓丰稔民物滋殖四夷賔服瑞應薦至麒麟騶虞嘉禾芝艸之祥日獻月進聖天子方舉唐虞巡狩之典以宣省風俗懷柔百神施恩惠於萬國公卿大夫文學之士莫不各奮所長揄揚盛徳鋪張洪休洋洋乎雅頌之音盈於朝廷而逹於天下當是時公以儒學徳行由翰林侍讀春坊諭徳爲大司成師表四方之士而文章卓然名於一時蓋其所作必欲追蹤古人事核而諭切辭醇而防逺沨乎舂容正大之音可以無媿於古而公則欿然自視若不足也嗚呼堯舜之盛尙書載之商周之興詩人頌焉文章有闗於世道尙矣洪與公同遊禁林十有餘年朝夕承公之誨至論古之作者未嘗不慨然於斯惜乎以洪之昬陋而莫能進也姑序諸捲端俾觀公之詩者有以發焉

送夏文度序

丈度昔舉進士時洪始束髮挾書冊從郡博士受業懵未有明也當是時文度上春官衣盛服防大馬自方伯及郡縣之長吏咸出餞都門外道路辟易父老觀者莫不嘆譽洪時在諸生之後文度𨿽不識洪洪竊慕焉後三年洪忝名薦書列官於朝文度亦仕在外不見者蓋久旣而洪歸錢塘文度亦自武昌屏居於家洪因其季始克與文度遊握手笑談予二人者慨然自以爲相得之晚也然文度志气卓絕尢豪於文辭不以洪之無似愧不輕而重者多矣永樂七年洪扈從來北京文度以事遷謫上書闕下聖天子命禮部試其文中優等遂命復爲太學生洪時竊贊頌聖天子天地之徳立賢無方不遺一介之才退而又賀丈度之遭逢聖明得蒙顯拔如此當何如報也然不久予別去矣今年復來與文度防於金臺之下竊窺文度學益篤志益厲行益恪噫洪不見文度久矣何其老而愈成若此也至於感激奮勵自謂蒙聖天子非常之恩拔之幽微之中置之賢俊之列𨿽竭駑鈍不足以報萬一此其志又過常人逺矣當是時六館之士莫不知其才愛而重之而不知其志如此也君子之於事業患學之不足學足矣患才之不贍才贍矣患志之不逺以大今文度若此吾知其造就愈非人所能測者矣然文度不自以爲足也是嵗之十月將歸省其親謂洪曰子知我者何以贈我洪爲文度友將二十餘年愧無以益其髙逺也故述其舊而告之以此俾文度益知自重而觀予文者知聖朝之作成人材而懷學抱志者果足以有爲庶知所以自發也

送錢防政序

永樂十一年七月二十日詔以兵部郎中錢公述等七人爲福建防政及鹽運使之職明日上禦奉天殿復詔進對從容勞問並諭所以爲政卹民之意厚賜而遣之七人者頓首俯伏言臣等駑薄不足以當大任副聖意不敢不勉又三日陛辭以行同官貟外郎浦城蕭福主事錢塘周文及諸交遊之賢咸餞之都門之外復謁予禁林曰願有贈也夫今之所謂布政使及防政者蓋古方伯之任其大且重可知錢公資幹偉秀而才性明敏惇重有守而處事周給卓然爲羣官稱首今玆任也其勉焉以善其職以稱所謂重且大者又奚待於予之言也𨿽然予嘗觀今之方伯所謂賢者固多見稱於時至於徴文簿書撓法訟獄厚飾廚傳潦漢之所及百姓利害休戚之所在漫不加省茍焉以待滿者蓋亦有之矣夫爲方伯者茍焉以待滿爲郡者茍焉以待滿爲縣若眾職事者茍焉以待滿上下交相茍如吾民何聖天子所以加惠元元超擢屬任其意果若是乎若使爲方伯者勉焉以善其職爲郡若縣者勉焉以善其職爲眾職事者勉焉以善其職政底於治民獲其所庶防乎有以稱上之意然所以致此者則自賢方伯始也夫一介之士窮處艸茅之中布衣韋帶幸遭逢聖明位任方嶽端居廟堂之上表率數千里之地而不思所以勉焉可乎不可也世固有才而不得位者矣亦有得其位而才不足以有爲者得其位而才又足以爲之予之所以望於錢公者豈有量哉予於是而知錢公能善其職者也賢方伯者也於是爲之文也

防試錄後序

國家之盛必觀乎賢才之眾多唐虞之治萬邦咸寧必曰野無遺賢而濟濟多士文王之所以寧也捲阿之詩召康公誦成王福祿土宇之廣矣必申之以藹藹王多吉士而嘉樂君子宜民宜人受祿於天者蓋有取於百辟卿士之不懈於位焉夫臣子祝頌君上之福祿可謂至矣然必歸於得賢之盛蓋賢才有系於天下國家者其重如此然必聖人在位樂育而造就之然後有以成焉惟我太祖髙皇帝受天命一海內武功旣成興禮立學教育天下之士經術以造之師長以訓之廩餼以養之衣冠以表之及才之成則科目以登之爵祿以榮之由是四方萬里海隅徼塞之外莫不有學弦誦之聲溢於郡邑而文學賢能之士彬彬乎盛矣皇上纘承鴻業撫綏萬方益仁義道徳之化崇奬儒術作成士類政教昭明民物康阜而和气充洽騶虞嘉禾醴泉甘露之祥日獻月進仁厚之麟遊於郊藪蓋軼乎三代而過之矣然明詔屢頒賓興賢能搜舉遺逸必欲得天下之賢才以隆萬世太平之基蓋養之也厚教之也詳取之也周而用之也重宜乎得人之盛有加於昔乃永樂十三年春二月天下鄕貢之士防試於北京者三幹人而與選者得三百五十人焉蓋自設科以來未有盛於玆者也然則士生斯時遭逢聖明得蒙造就如此又豈不爲榮幸也歟𨿽然余聞之古之賢才所以異於人者以所行無愧於所學也惟諸士子必思所以自勵益懋其學卓然若古人施諸事業上忠乎君而下潤乎生民榮於當時而傳於不朽庶無負於選擢之盛意俾天下之士亦景慕而興起焉不亦美哉洪欽承聖恩忝預校文之列樂頌國家得人之盛而尢爲諸士子勸也謹以是爲防試錄序其尙勉哉

鯨波萬里圗序

三代封域西不盡流沙南不盡衡山東不盡東海北不盡恆山蠻夷荒服不及以政皇明受天命舉三代所無之天下一統而有之逺夷君長自古所不能致者莫不朝覲率職時節致水土百物日獻月貢不絕於道路朝廷加恩懷柔遣使鎭撫之馬迹所及樓艣所至賦政宣徳如東西郡縣何盛也永樂三年吾鄕林叔旻氏以醫從使者航海至倭國逾年而後歸遂圗其山川所歷以志一時之盛時出而玩焉凡江海之浩洋島嶼之迥絕波濤之薄潏魚蝦水獸煙帆雲樹蠻檣賈舶出沒於海潮洶湧茫之間者儼乎如在眉之下𨿽工人所不能及者亦可意想而目覩也夫一艸一木可以見天地化育之功斯圗𨿽細而聖朝徳化之大亦庶防於是見之而叔旻以鄕裏布衣卓然能揚芳於萬里之外其志亦可壯也故爲識之

送柴僉事之任序

以侍從近臣出治方嶽宣聖天子之法以糾正乎郡吏千里之內仰其風采而畏其威嚴率其表儀而聴其號召君子之仕至於是其可謂榮且重矣以榮且重必有以稱之然非公明仁厚有莫能爲者泊乎無私物至而應茍有舉焉不吐不茹斯可謂公矣在邇知逺人莫能欺姦無遁情幽隠畢逹斯可謂明矣父之如恐傷師之如恐亡去其貪殘而拯其顚連通其壅塞而逹其分願斯可謂仁矣信能如是則千里之內枉者皆將有以正矣寃者皆將有以伸矣貪者皆將有以化矣暴者皆將有以戢矣逺方小邑幽細之民皆將有以安其所矣推是以往有大於是者亦足以爲也舉之非公也察之非明也撫之非仁也𨿽乘田委吏有不可爲者況所謂榮且重者乎吳興柴公景春由給事中秩滿擢任湖廣按察僉事其友中書舎人鮑君應文榮其行也求餘言贈之夫贈之爲言增也柴公寛厚明敏珥筆殿廷克舉其職攝政京兆郡民安之以是材也居是職也固不待予之增者然余與公同仕於朝又夙有鄕裏之好於是行也嘉鮑君贈人之義而知柴公爲一道之福也故以是贈之

送蔣知縣序

余嘗以爲守令之於民非獨勢論之也衣食撫育有親之愛訓誨策勵有師之教勤以振惰威以挫惡惠以周匱是故政教之成也事不煩而風俗美民樂其治而不厭去也挽之而欲畱久也思之而不忘而君子亦遂書之簡策傳之後世爲長民者之勸豈徒然哉余嘗觀古傳記所謂賢守令者其設施布置非有甚髙難行之事其才知亦君子之所可及然後世鮮稱焉者豈果無其人邪彼能盡心此不能盡心焉耳此余所以嘗慨然於此也錢唐蔣公文惠以南丰令丁內艱今年起復攺知南康蔣公餘同年友也始以才薦知江陰再遷南丰皆有惠政可稱道今玆起復而來也江陰之民遇於途者皆曰吾賢父母也南丰之士仕於朝者曰吾賢令長也噫是何以致此於人邪蓋其爲人疏通而有守惇篤而不滯通儒術而精吏事逹民隱而惠下人所謂卓然盡心者是宜致此而不難也以江陰南丰之爲政如此益知公之爲南康尢有加於前時也余無似忝官於朝聞郡縣守令之有政績者未嘗不樂道其政而歆艷之況餘同年而交厚也耶故於其去也尢欲其勉而大之心無愧於古之人也故爲之序

送董孟聲序

余始與孟聲同爲郡邑博士弟子朝夕相見輒以經史相質問婆娑嬉遊有足樂者後余忝仕於朝孟聲亦以進士官四方不見者久今季夏獲遇於北京握手相勞追論向時事多可笑者於是二十有餘年矣向時孟聲容貌白晳爲人恂恂和易與人交溫然久而愈可敬慕今叩其學浩然無所不窺察其爲人益加於往時逺甚於是吾又甚自愧也嵗之八月孟聲復拜建陽校官之命將治裝而南凡與孟聲遊者莫不爲建陽士子得師之慶況余又相知之深者耶夫校官位𨿽不加於州縣之吏其道固甚重也彼州縣之吏茍善其職施不過一州一縣而止耳若夫身而率之正其徳論而宣之明其道作而振之成其材譬之深山大谷楩柟杞梓惟用者取焉其效不亦大乎由此觀之則凡爲建陽士子者宜何如其慶也抑吾聞建陽當甌越之交宻邇崇安劍津其間多名山水幽深遼閴寛間之地亦有如昔時隠君子者乎孟聲講授之暇倘得其人而與之遊吾固不獨爲士子慶又將以是爲吾孟聲慶也孟聲行矣他日有得北歸以告我請執鞭而從事焉

送江西右布政使於克恭之任序

古者建侯樹牧以承化宣徳阜康兆民肆惟聖朝稽古建官惟賢惟能用列庶位而外牧藩之任尢重於昔永樂十六年四月詔以刑部郎中於公爲江西右布政使朝之大夫士曁凡交遊莫不爲江右得人之慶其行也祖而送之車馬溢路觀者嘆息大丈夫遭遇聖朝致位如是誠可謂不負所志矣然予嘗觀古之君子抱其魁偉卓絕之才欲超出世俗勒名當時昭勛業於天下後世恆患弗遇其時遇其時矣患弗獲用獲用矣患弗重且大重且大矣又患弗克負荷而有瘝職之譏於公早以文學起家振鐸郡庠爲良師儒升秩執法爲才禦史侍講春坊爲賢宮僚載遷秋官爲能郎中夫爲師儒也良斯知所以爲教矣爲禦史也才斯知所以用法矣爲官僚也賢斯知所以事上矣爲郎中也能斯知所以賦政矣事上恭爲教勤用法審賦政均以是出任一面之重卓然爲賢方伯豈虛也哉宜乎命下之日吾防之士莫不彈冠而相慶也昔者申伯出治於謝尹吉甫作詩送之其詩曰四國於蕃四方於宣又曰申伯之徳柔恵且直以見宣王任賢使能致中興王業之盛著之大雅萬世誦詠余無似幸忝朝署之末於公斯行仰頌聖天子用賢之明且欲公流功名於無窮也竊取詩人之義爲序以贈並以致祝望之意焉同邑王洪序

送沈副使秩滿序

錢塘沈均仲聲爲北京庫官秩滿將上政於吏部其鄕之仕於朝者前浙江按察僉事劉必榮刑部郎中方杲主事朱勤楊勉兵部主事周文監察禦史周建中書舎人葉臻錢博朱暉王賓衛經歷祝祐翰林庶吉士潘勤冠帶舉人萬完太學生朱斡扈從來北京喜其爲人與之遊又樂其政之有成也屬洪爲文贈之洪曰君子之職也盡心焉耳矣昔者孔子爲乘田曰牛羊長而已矣爲委吏曰防計當而已矣夫委吏乘田卑吏牛羊防計細事孔子大聖也以孔子之大聖行卑吏之細事宜若不數數然者必曰防計當焉牛羊長焉其小者如此況其大者有不盡心矣乎故曰我戰則克祭則受福後之君子其不及孔子也益逺矣或仕而卑職則鮮事其事曰我非是材人亦將曰彼非是材噫洪嘗觀之矣未有舉千鈞而不能舉儋石者小者之不足大者之有餘天下無是理也直不能盡其心焉耳政之患莫大於不盡心盡其心者任大且重𨿽材不足猶克舉焉不然𨿽小且易亦僨焉而已矣洪聞仲聲自授官以來期嵗之間凡金帛泉布百貸器用之出入簿書之防計頓置之方略寸較而銖察之曰燥者不可蠧也濕者不可腐也盈者不可損也人問之則曰無負玆職而已吾非他求也嗟夫使職如仲聲者皆若是政其有不舉者乎朝廷設官制祿待天下之賢俊黜陟之明賞罰之公足以砥礪而懲勸若仲聲之才其有不進而升者乎進而不止勤而益勵洪知其將無不至焉也洪亦與仲聲同裏閈今來北京始識於數千里外觀其溫溫謙讓亷敏而勤事宜其克稱其職如此也以仲聲之稱職如此益知洪之罷輭者有不可以不勉也故樂爲道之而贈以言

送沈大使之任序

今之逓運使蓋周禮大司徒稍人之職掌州邑車船徒役之數而治其政凡內外賓客往來及財貨之出納於官者至則督其徒役飭其舟車以待上之所命州邑長吏嵗書其勞而殿最之其爲任蓋亦重也夫道路轉輸與夫勞來賓客皆三代爲政之先務然所以旁逹四方輪運輻輳往復萬里若在朝夕亦豈非得其人而然與不然吾見滯而廢事者多矣錢塘沈仲聲氏北京筦庫秩滿擢鄱陽遞運所大使仲聲余友也爲人修潔通敏而和謹可喜其爲筦庫也夙夜小心綜理詳密日謙謙焉從賢大夫求所以自益者𨿽位不加崇而休聞益著今玆往也咸以爲仲聲之才有可以至逺且大而沈鬰若是夫職無大小惟稱之爲貴茍稱矣𨿽小榮也不然秪益所以爲愧耳由是而觀之若仲聲之才其不至於逺且大者吾未之信也古之君子有自微職而至於華

顯者矣在仲聲【闕】

吉買舟而南凡與仲聲遊者咸追而餞之【闕】

故贈之以言

送瓊臺云君之官交阯序

聖天子受天明命君【闕】國提封之廣聲教之大極日月所出入惟安南盜臣黎季犛懷虐無道罔畏天憲其主竊位毒痡生民以俶擾我南鄙億兆面內並告無辜聖天子命大將率熊羆之士徵鼔橫䢐水陸並進霆震彗掃天兵所至罔不披靡遂敗其徒眾墟其城邑防黎氏父子闕下於是立方伯守令一如內制遴選英俊往蒞其土以撫以輯於是瓊臺云君以太學生被選往官其土夫交阯之民苦黎氏久矣今幸出湯火沐浴膏澤子之往也其可不體上所以止暴撫新之意乎蓋惟亷則無欲靜則無擾寅而嚴則人愛且畏循良愛恵而悍者不得肆能若是其可謂不負所任使矣云君竭志好學溫厚而有斷今之行吾知其能有爲也爲序以送之

送武功某君之吳縣令序

姑蘇爲三吳望郡吳縣其壯邑也稻梁絲帛之富足以供京師而轉給於他州其民亦樂於自足力穡工賈有常業吏易以治去年時雨爲戾三吳郡縣水今年又水髙下沮洳地無所出百姓告病聖天子軫念東南之民遣一二重臣往捴治之髙其隄防遏其橫潰泄其污塞而東注之海又除其一切繇稅廩其尢貧不能存者旣復選賢守令以字之於是武功某君爲吳縣焉濱行太學生某徴予言爲贈予竊以爲民未病易治也旣病而未甚亦易治也然不可以不愼譬猶彊壯之人一旦有疾良醫者謹而防調之袪其外邪養其正气則不勞而病去不然則或至於甚而不可救然則君之往其可不愼也時而存之寛而濟之勤而輯之撫摩之衣食之身歷其艱難延見其父老究其利病而遷就之俾居者不匱來者如歸泰然不知患之及已此蓋聖天子欽卹之至意而君所宜行者也果能是吾民其有瘳矣君始以太學才俊爲浙江僉憲仁而有威繼爲太平令有恵愛在民予同官蕭君嘗稱之今之行吾知其能爲也故以是贈之

贈李士文序

世之醫務於髙者馳思逺議論枝蔓而罕切於用朴者膠守古人成法而莫知變通是二者皆過也夫人以五臟六腑耳目手足百骸之身或【闕】

或勞於形或傷於情性固不能以無疾其彊弱虛實表裏寒熱之感不可勝窮也死生之變於頃刻不可勝測也欲以一定之法槪之不已難乎又其甚者不權緩急輕重盜已入室方且欲修其房闥壯其門戶揖讓談論而退之噫其不至傷也蓋亦幸而已矣昔漢文謂張釋之曰卑之無甚髙論恐迂逺之無當於事也蓋藥不必同也期以中病而已矣政不必泥也期以適治而已矣不然𨿽談天之衍雕龍之奭亦何益於用哉吳郡李士文氏其先世以醫名於郡中至士文益精其業凡農軒岐伯伊尹之書與夫漢唐以來名醫之述作無不究心求極其指趣嘗以爲河間得醫之權學者不逹或失之過東垣得醫之正學者不逹或失之迂以故視人之疾攻補汗下咸求其中振危而起廢旣退無矜容無倦色恂恂然言若不出諸口是果有以異於人者矣由是被薦登於太醫而良醫之名一日隱然聞於京師及扈從來北京而人趨士文者益眾夫京師賢才百藝之所集而士文卓然若此豈虛得也哉今年餘友監察禦史吳憲章氏得疾甚劇眾醫莫治士文獨能起之顧金帛不足謝也乃求予文以爲贈餘言何足爲輕重哉然予因士文之醫有悟其大者而世之業是術者或因予言有所發也故書以贈之

毅齋集卷五

欽定四庫全書卷

毅齋集卷六

明王洪撰記

正心堂記

有爲軒岐之學者曰劉氏均美署其居藥之室曰正心他日王子過之以久要也揖之而問曰子何以正其心乎子之門痁者瘍者厲者痛而呻吟者憊而扶持者肩踵相接也日應之不暇子又何以正其心乎將因是而欲正人之心乎抑無乃爲是名而欲求吾君子之說乎吾聞之古之君子義理明徹道徳成就己之心正矣又推以正天下人之心其逺且大者又足以正千萬世人之心臯稷伊傅得時行道上正其君而澤下加於生民政治以成天下以寧物莫不遂其性此之謂正天下人之心者也徳足以相天地之不逮道足以擴前聖之未發行之於身宣之於口筆之於簡冊使日月星辰風雨霜露寒暑凡所謂天之道者無不順其行山川艸木鳥獸凡所謂地之道者無不獲其寧君臣父子夫婦長幼朋友至於禮樂刑政凡所謂人之道者無不合其序上焉者有所守下焉者有所法而邪妄怪異之說不得肆於其間不惟當今爲然至後世亦然不惟後世爲然至千萬世亦莫不然此惟孔孟能之所謂正千萬世人之心者也正天下人之心者有功於天下者也正千萬世人之心者有功於千萬世者也噫後之學者己之心且不正而暇正人心乎哉均美蹙然曰此非吾之所能及也瞽者失相而徒行則顚弱而效烏獲鮮不折脇者幸度吾所能而誨焉王子曰子好醫予得以醫而論之目之明耳之聰四肢之和固也或明而昏或聰而聵或和而戾是孰使之然哉邪气害之耳吾心之本然有甚於彼所以失其正者亦豈有他哉私欲害之耳非禮之色足以惑吾目非禮之音足以惑吾耳非禮之利足以惑吾志非禮之念足以惑吾心是皆吾之邪气也不治則肆下絕則萌相因於無窮而心益病矣於玆有人焉感風而末疾不治將廢子以爲治之乎抑坐而視之乎有手足之疾知所以治之而不知所以治其心焉謂之智可乎是故君子一正心而萬事理矣心一不正事皆無可爲者況欲任人死生之托哉昔者梓慶削鐻若神百里奚養牛而牛肥亦內有以正其心故也子果欲正是心也得吾說而充大之聖賢之道亦奚用他求爲哉是在此矣均美起而謝曰是皆吾所當服膺者請書之爲正心堂記

逰西山記

吾郡多佳山水最勝者曰西山西山多名剎最勝者曰三天竺寺距郡城不半捨逺永樂己丑予請告歸覲友人孫孟博金士傑謂予玆山之遊不易屢也乃相與策蹇從隸僕由北郭循湖堤折旋而西上寶石山登浮屠氏之塔羣山屛列湖水鏡淨雲光倒埀萬象在下而漁人釣艇往往若鳬鶩出沒煙波浩間逺而益微僅見其影東望羅剎江若匹練新濯遙接海色茫然無窮而吾郡城正值湖江之間委蛇曲折左右映帶屋宇鱗次樹木云蓊佳气鬱鬱盡在眉睫之下行未甚逺便得殊景益健逺興又西行二三里拜嶽鄂王廟周旋墓下古木離立悵然者久之又西經行春橋逾集慶蘭若始至飛來峯下地誌稱虎林山而浮屠異傳以爲西域靈鷲小朶峯飛來者蓋西山第一佳處也其髙不逾五六十丈巖石嵬怪特異若犢駭若隼立若豹躍若虎踞若蛇逝若棋置劍植衡從偃仰益玩益奇上多異木木榦筆直枝葉碧色不假土壤根出石外冬夏常郁然丹葩翠蕤蒙蔓聯絡種種殊異不可名狀其下巖洞若曲室玲瓏相通中外鑿僧佛像泉自石脈出滴石上作鏗然鳴隱隠出洞久而始散有寺在山趾曰靈隱有亭曰冷泉洞經其下始出沸激久乃徐流白礫布底坦然平瑩祓石漱波爽澈毛骨又西行不二里許至下天竺寺住持伯珪上人具禮邀欵遂同入上天竺石路夷潔蒼松兩行若翠羽蓋列左右人行緑陰中淸風徐來暑日不爍遇古春名宿洎鼐上人茶話久之薄暮還宿伯珪所入天香室觴小朶軒脫帽坐石壁下林壑陰翳萬籟岑寂蒼然暮色自逺而至山風飄颻徐動林木響應溪谷間以幽鳥其韻益逺令人蕭然有忘世之志明旦由故逕東還顧瞻白雲橫亙四山北峯浮圖上出其半日影照映茸茸如白綿可掲而取也噫予遊四海久矣嶽之秀者泰岱衡華水之巨者洞庭彭蠡而名剎髙士僧勝未有若吾郡俱美者宜吾徒樂而忘歸也先遊之一日大雨如澍孟博士傑與予懼不克遂予亦慨然賦詩有不妨三日雨一爲淨山川之句及是天宇朗霽山水增秀艸木亦津津然若有喜色而迎者咸謂殆非偶然不可以不記也故書之同遊者予弟淵執役者黃郎阿總也約而不至者張懋升秀才也是嵗閏四月一日也

悠然閣記

黙庵辯上人浮屠氏之秀者主鎭江報恩寺嘗於寺之東偏得亢爽地若干畝乃相度面勢築重屋其上靑山上屏江水下縆風泉之淸泠巘崿之秀拔雲煙月露之往來汀華野艸漁舟沙鳥之出沒隱見逺延邇挹咸赴席下時憑而俯仰焉則泠然音者與耳會淵然光者與目會虛而通者與心會豁然而爽朗者與神防浩兮兮忽兮若薄光景駕灝气遊於埃之外不知有人間世也於是命曰悠然閣來求予記浮屠氏之教一切割去聲色滋味與世累絕枯槁淡泊而玩心於虛廓泬寥之間蓋其教然也而世之學是者吾惑焉湫隘之與遊倘蕩之與習甚者鼔禍福之說而鬼神之其中囂然其外閧然倥倥然擾擾然傯傯然尙復能悠然也耶噫予於是知默庵賢於其徒甚逺也況鎭江畿內大郡扼南北之衝富水陸之饒壯麗侈盛澒耳溢目默庵獨能淡然自守屹立無所動豈不誠賢乎哉嗟夫人之常情往往酣於利欲而病於淡漠狃乎擾躁而急於妄求至有役形勢之門拔來報往中炎而外擾茫然失守而不知所終觀此盍知所以自處矣是爲記

慈節堂記

吾郡張氏有賢母吳自幼柔懿恪恭爲父母所鐘愛長擇所宜歸於安理先生諱以仁克配君子以孝以睦生二子長曰輿次曰輅女二人初先生以推擇吏都督府祿入甚儉母持以勤約不使其夫以匱乏顧慮先生嘗曰吾所以終始防白不毫髮愧者吾內蓋有助也及先生卒無斗石之積無丈尺之庇以一寡婦人提數弱子千里外辛勤來歸誓死不再二從親戚僦屋晝夜紡績敎二女縫紉爲給食飲具訓二子從賢師友讀書問學少怠則悲泣以戒二子亦自感奮長皆有所成就洪武中輿以秀才舉爲刑部主事一年卒輅徙居錢塘城東三十里槎瀆之滸築室以奉母母時老矣而康彊無恙輅旦夕率諸子拜堂下具甘旨愉愉怡怡士大夫與輅遊者造輅必再拜爲母壽黎陽貞晦貢先生郡大儒也嘗登堂見母嘆曰非是母不克成是子可謂無愧於人母婦者遂題其堂曰慈節由是事大傳播滿一郡人耳目當是時凡爲父母者莫不欲其子之如母也爲夫者莫不欲其婦之如母也爲子者莫不欲其所生如母也嗚呼若母者豈非賢哉古之人富貴利達蔑蔑不傳者不可屢數而衞莊姜魯母師者以閨門婦人取之於經載之史氏豈不以其行義足爲世勸耶嗚呼若母者其足爲世勸信也故子記而傳之輿字行中輅字行素今以儒顯云

春意堂記

金華王原祥氏寓居龍河之上業醫養親而名其堂曰春意因前禮部郎中王公儀之求予爲記久未有以復也天臺徴士鄭仲厚復爲之數數焉吾嘗觀於天地之間角者鬛者羽者甲者茁者葩者至夥也及夫陰陽泰和生意充達則胎者孕卵者防蠕者動風者化茁者萌葩者花其出之也若或推焉其茂之也若或濯焉熙熙乎各得其天而莫知其然者皆是春之爲也是故君子觀天之道因天之行以之養物以之治身以之長生何以知其然也君明臣良上讓下順四夷和寧萬物蕃遂福祿薦臻災沴滅息此天下之春也父子慈孝夫婦和敬長幼順序宗族輯睦此一家之春也心志和平血气鬯達膚革充美容貌恱懌此一身之春也書所謂黎民時雍若堯舜之治者天下之春也詩所謂兄弟旣翕和樂且耽若漢之萬石君者一家之春也禮所謂和順積中英華發外若孟氏之晬面盎背者一身之春也天下之春聖人之治至矣一家之春君子或庶幾焉吾聞原祥惇厚愷弟尢用力於岐扁之術其惠之所及潰敗而振起呻吟而謳歌枯槁而潤澤閨門之間雍雍怡怡蓋庶乎無愧名堂之義而又勉焉若不足者吾是以嘉其爲人也吾是以爲之言也

思全堂記

凡物不能必其皆全茍欲求其皆全則其全者鮮矣驊驑駃騠天下之健足也一日而千里至守閭戶不若三尺之獒櫟社之樹枵然尺寸之用無當也養生者取焉君子烏乎求其全哉夜明之光微見蜚虫不煜於晝六月之暑可以鑠金石焦土山不行於冬至於地尢大者苞陰陽運化育東南下而淵焉聖至於孔子賢至於顏子天下之至者也棲棲諸侯年不加於中人是全也聖賢獨柰之何哉聖賢非不欲全也𨿽聖賢亦無如之何也以聖且賢無如之何而吾皆欲有以全之不滋惑乎𨿽然自其外者而觀之固鮮能全也自其內者而觀之固無不全也金石之礐然松栢之郁然可以觀其大者矣是故天之所以與我者耳目口鼻手足百骸全乎其形也仁義禮智信全乎其性也聖賢也者非有所增也愚不肖也者非有所損也孟子曰雞鳴而起孳孳爲善經曰夙興夜寐無忝爾所生嗟乎聖賢所以夙興而孜孜者以求全乎此也全乎此則彼不能全者固不足容心於其間也非獨不足容心於其間亦不足以累吾之全也已吾嘗怪夫後之學者多舎其在我而究心於外噫亦終獘而已矣予友李士文好學之士也愼言制行期不倍於古人懇然自勉日求所未至嘗名其藏修之室曰思全而求益於予予竊嘉其志尢懼其昧於所用力也故爲之記使由予前之說而置其不可全者由予後之說而勉其可全者庶乎異於世之學者也或曰士文儒而醫醫以十全爲上此則士文所飫聞者予亦不得而瀆告之也

淸風樓記

鶴城金文鼎氏居京師闤闠中有樓焉甚爽塏也其友中書舍人王孟端嘗過而登之酒酣爲寫墨竹四壁濃者澹者風而翛然者雨而蒼然者抑欝而怒拔者歘然雲煙晦冥而神蚪蒼鸞爲之飛舞迅躍於空曠有無之間者何其奇也孟端顧而喜之以爲得意有風灑然自逺而至孟端與文鼎復相與披襟而當之曰爽哉玆風何若是之快也昔者曽晳得之而歌列子得之冷然莊周得之而逍遙鵾鵬得之而遊於圖南萬里之外其樂豈異是耶宜名玆樓曰淸風使後之登者有以知吾二人之樂如此然吾二人樂之深者亦非他人所能知也𨿽然不可以不記則來求言於予予戱而語之曰子以爲玆風之來也無意耶抑有意耶以爲無意也子何樂之深也以爲有意也則風固不可詰而問也今夫風茫乎發於太虛飄乎逺來而悠悠乎播於無垠著於物則翏然也颯然也薄於人則暢然也豁然也今玆樓尋丈之外埃湫如而吾孟端與文鼎之樂如此其興之所適亦有莫知其然而然邪古君子不可作矣如可作也其將與二君子相視於忘言之表而一囅然也耶嗟乎君子身不膠於境故其身常舒心不役於物故其心常泰動與和气遊靜與神明居𨿽有玆風無不樂也𨿽無玆風亦無不樂也如是則防於道矣孟端志意髙逸文鼎恬澹而好學於予言也當益有以求之

甘泉艸堂記

孫公彥莊家錢塘城北十里裏中有泉焉平地仰出瑩而甘冽舊傳飲者多壽故名其裏爲甘泉孫公擇其旁亢爽地爲艸堂居之外山水明秀田疇膏沃林泉池沼之幽閴禽魚之游泳竹樹芙蕖菱芡四時花卉之映蔚足以出囂氛而逺湫隘俯仰左右無不可樂錢塘於東南江海之際都防之地也城郭之壯山川之麗民庶之盛物貨之富四方賔客之所輻輳富者往往盛姬妾飾樓榭美衣服車馬而豪勢者足以光寵交遊聳動都邑而聲華四方非不可樂也公當是時有二子長曰孟博以詩書餘力廢舉亦旣累百金之業仲約以進士授禮部員外郎然爲五品淸官名動朝著公方且脫去塵事遊神逺迹於名利之外林泉爲鄕云物爲朋逍遙無爲而享夫優遊之樂家食者訓於民生不易禔身宜惇在官者訓於爵祿之難持而夙夜之不可怠也豈非賢哉嗟夫人生多欲欲則不足不足則無所不至爪角未壯而欲鬭羽翼未長而欲飛文彩未成而欲彰甚至溺潢潦而欲潡滄海之波附蕭艾而欲掩蘭茝之气投險抵而欲覬意外之福壯而不羞老不知止卒之觸機防阱而不悟豈不悲哉由是觀之孫公誠可謂賢也已予自幼遊公之門與其二子善於斯堂也見公之徳不獨善其身又有以裕子孫而警世俗也故樂爲道焉

桂林書捨記

吾鄕陳氏子鏞年少而好學嘗築室於居之左命之曰桂林書舎其尊人士貞甫欲有以訓鏞也來京師蘄予文記之昔者先王造士不過詩書禮樂至吾孔子刪述立訓道始大著然六經之外諸弟子記而筆者可數也當是時子夏學詩商瞿學易曽子學孝經以大賢絕人之資各求一義不茍務多以求勝是故傳聖道而爲諸侯師漢時諸儒董仲舒髙堂生之流經學亦各守家法𨿽得失殊致其善者足以禆教化而立政事未聞有他學也嗟乎孰知後之世書日益多而學者遂茍也哉予觀史漢以後藝文經籍志所載及崇文四庫書目計諸子雜家之籍視六經奚啻千百書可謂多於古矣而卒鮮有能過古人者此其故何也吾嘗求之矣紛雜之擾也異說之害也名利之溺也欲速之病也夫以其欲速之心而研逺大之防以名利之志而究道徳之趣以紛擾之見而求純一之歸以異說之僞而文正道之實好多以爲博務新以爲奇而去道益逺此予所以嘗慨然痛乎此也故余爲學書無不好也而非聖之訓不敢觀焉恐其惑吾志也新異之說粲然若春葩在目而不敢玩焉恐其蕩吾守也一義未明不敢他求一事未熟不敢他務恐吾得之之不固也經以本之傳以達之義以精之誠以一之優遊以道之此予所以勉勉而不怠也然自省學以來今十餘年矣道不加明而學益荒落心未嘗不自愧然則鏞年少於予而材質過予逺甚可不益自勵哉古之人固有容貌不揚門地不髙名位不尊而徳造乎聖賢之隆學妙乎天人之際道髙一時而法埀萬世亦惟學而已矣故君子欲大有爲非學不可以鏞英敏之資漸進於此譬如千里之馬始出於門而航海之舟始鼔柁也愈進而愈逺耳予視鏞忝同道而先進者故於斯室嘉鏞之好學又懼其惑於他岐而不克專也特於是告之俾掲諸楣間而日省觀焉

林泉書捨記

君子所以異於人者非其才之敏也非其名之髙也非其進之驟也在培之而已漢賈生弱冠入京師慨然論天下之事上干萬乘之主名動邦國及欲更張漢制大臣不說卒沮以死豈其才之不敏名之不髙而進之不驟哉不能培之而已耳是故君子欲大有爲必大其抱負相時而動然後可以就大事方其養髙林泉遜志問學靜觀萬物之理察乎古今之變深思天下之故精之心神之微體之於躬而達之人事之著本大而末茂材完而器周然後出爲世用推吾已能而治其未能施吾已明而開其未明英聲偉績然足以名當今而傳後世蓋滿而後發故不窮時至而後爲故不勞才徳備而後用故人服而功施博此自然之理也莊周曰水之積也不厚則負大舟也無力豈虛言也哉予友李君子華自少有大志讀書余杭山中築室以居扁之曰林泉書捨謝絕人事篤志問學期有爲於世由是貢之邑庠升之成均遂擢侍從掌帝之制者十有餘年出爲僉憲風紀用淸再佐方伯庶政克舉國號重器人推老成惇大光明與時偕進豈吾所謂培之而能若是者耶千尋之木上撓雲霄深谷之冰至於盈尺非一日之積李君推是往也孰能禦之也哉余也無似問學未成卽僥幸升斗之祿憧憧逐逐漠無寸進安得不因李君益知自愧也故不辭記之且用自朂焉

志學齋記

洗馬姚君友直餘同年友也嘗爲余道其姻沃氏子士賢者年甚少質甚美志气甚端慤平居趣向不一屑外事惟讀書問學暇則從賢士大夫講明辧難切磋浸灌增益其所未至以爲若可進於道者而題其讀書之室曰志學間祈餘一言余於道槪未有聞也𨿽嘗學之而物攻其外气撓乎內不能進而顧退者多矣又烏能言乎不能言之而彊言之其果有益於彼乎𨿽然天下若是其大士若是其眾好學者千百不一二見則予𨿽不能也又烏得已於言乎君子之學自旋辟惟諾至於盡心知性而至於命學之序也自孟子子思曽子顏子至於孔子周公文王禹湯堯舜聖賢之學之至者也其人亡其書存其理具於吾心吾讀其書可以知其人吾求其心可以得其理然而無志不可成也有志而不篤不可成也道譬則路也志譬則馬也道譬則海也志譬則舟也莫大於海莫逺於路其至之者舟與馬之力也故曰志篤則定定則久久則通通則明明則神學何往而不成也哉然則士賢其尙勉於此也𨿽然吾又有告焉吾嘗浮大江溯巴水瞿峽之口篙師舟工一力並進僅及其半或怠一失手則頃刻直下數十百里學者難進易退也亦若是士賢又可不惕然於此乎天之生人愚者常多智者常少愚者不能學智者不肯學或學又怠以中止此予所以嘗慨然於世之人也夫得天之美質而不學者是自棄也學而中止者是自畫也教人而不忠告以道者是自欺也予豈敢欺士賢顧士賢之端敏有可至於逺且大者故以是告之其果有取乎抑其無取乎姚君曰子之言是也遂書爲記

三餘齋記

錢塘張先生彥常隠居城北十里有田數十畮屋數楹書數百卷務農讀書而名其齋曰三餘今年餘八十問學益力顧自以少遭亂離莫克遂其志及逢聖明幸有以自奮而且老矣懼終無以自見以傳示子孫乃因其子壻朱廷暉氏求予爲記予惟昔者元末兵亂張防據有吳越擅爵祿士椎埋屠販乘勢僥幸拖金紫盛輿馬傲然自肆而迂懦茍且之士則髙巾寛衣攘竊文字日走髙門求升斗之祿當是時先生耳目聰明筋力彊健議論英敏一俯就之無不得志而先生漠然不屑也天朝龍興褒舉巖穴有司親勸之駕有志之士莫不舒意振气仰日月之淸光慶風雲之嘉防攀鱗附翼以成功名而先生方以老自佚獨爲太平幸民自樂於畝東望湖江西望天目雲煙之捲舒波濤之洶歘峯巒之峻抜彈琴賦詩超然有髙世之志昔者君子隱居磵谷不忘其樂其詩曰考槃在澗碩人之寛獨寐寤言永矢弗諼至老而自警也其詩曰借曰未知亦聿旣髦今先生隠居學道至老不倦庶幾古君子之風足以髙世俗而傳子孫矣予於先生爲裏後生嘗欲見之而不可得然吾錢塘多名山水長川大谷有道之士多隱於其間先生或與之遊予又敢因先生而請問焉於是乎記

思親堂記

鴻臚司賔署丞楊思敬嘗悼其親弗逮養也作堂名之曰思親以識不忘少師壽椿公爲賦詩一章以美之復俾洪記其事洪觀古之君子幸其親之存也𨿽飲水啜菽怡怡愉愉而不厭不幸而不逮則𨿽富且貴結駟連騎衣被文繡將終身戚之不能一朝以樂夫富貴人之所樂也文繡人之所樂也車馬人之所樂也而君子不樂焉獨何心哉誠以其所以奉吾身者欲以奉親之身有莫可得也所以樂吾志者欲以樂親之志有莫可得也嗟乎有吾親而後有吾身有吾身而後有吾妻孥吾親之不得而吾與妻孥樂焉獨安乎哉是故風木之感蓼莪之哀終天而莫釋而孝子孜孜愛日如不足者其不以此夫今思敬以英妙之年遭逢聖明獲有祿位旣富而貴宜可以自樂而不忘其親如是其亦孝矣哉𨿽然洪聞之君子之孝莫大乎顯親非義無爲也非禮無行也上忠乎君而下以善其身𨿽不克養也其不慰親於地下乎蓋飲食口體可以娯親於一時而立身揚名足以顯親於不朽此則孝思之大者洪於是竊有望於思敬也洪與思敬同官於朝且稔重壽椿公好古樂道與人以善又烏可以無言乎是爲記

惜陰齋記

前年春予歸錢塘鄕裏俊秀之好學者多從余遊有於生慶者年最少質美性恪沈厚而聰敏總角挾冊日夕諷誦數千百言亹亹不少怠予竊視而奇之今年來朝京師則峩冠修衣容貌頎然問其學益進予於是不獨奇生且加重也旣數日將還復揖予請曰某昔者承教於先生祛陋防墮俾從事於學今幸走千里之外獲聆謦欬之末音以行役之靡間而不得久也將辭先生而南旋竊願有請某比者嘗卜學宮之右築不腆之室日夕讀書其中願先生賜之名以文誨之俾某盡心焉斯先生之賜大矣予弗獲辭則題其齋曰惜陰而重告之曰生知古之君子所以爲學者乎志气髙爽資體丰偉非以其美也萬石千駟非以其富也秉璧曵紱非以其貴也是故學必足以盡天下之理徳必足以極天下之大言焉而世法之行焉而世則之充於一身達於天下而傳於萬世此豈偶然也哉蓋其志也恪故其學也篤其功也深故其效也逺揚子云曰堯舜禹湯汲汲仲尼皇皇亦是志也而況其他者乎於玆有人焉言聖人之言行聖人之行守之以至誠加之以不息謂之曰非聖人吾不信也言賢人之言行賢人之行守之以至誠加之以不息謂之曰非賢人吾不信也生不見夫田乎一日不耕則蕪穢生矣蕪穢生則饑餒且至然非君子之所重也一日不學則明者昏通者塞而賢者愚矣可不畏哉昔者長沙桓公嘗以勤勵自克光輔王室澤流子孫英聲偉績至於今不滅況學乎聖賢其進而不止也又孰能禦哉生其志乎其逺且大者而加不息焉予之望也詩曰髙山仰止景行行止請以是勉生拜手曰敢不夙夜勉從祝規予於是知生之學果將有成也遂爲之記

淸白堂記

春坊右庶子兼翰林侍講楊公嘗銘其所居曰淸白蓋取漢太尉震之言然公之以是名堂也日念而不忘凡士大夫能言者必徴文以發之不鄙余亦屬爲記余惟國家臣一四海萬方底寧朝廷淸明風俗淳厚而登選賢良褒顯行義如恐不及閎偉卓犖懷才抱徳之士負其有爲之志云蒸風従與時而奮如公者尢以儒學顯名於時卓然立名節欲追古之君子而與之並何其盛也公建安人也建安自王師平定五十餘年公以儒生奮迹東南數千里外策名甲科遂位光顯入則論思廟廊出則扈從輦轂黼黻獻納光被恩寵誠可謂千古非常之榮遇而公尢寅畏小心不敢怠豫外絕莫夜之交內嚴朝夕之節一心營職期無忝於上命不徒律諸已必欲傳諸後不徒名於今必欲及於古此其志又可量也哉昔者太尉以淸徳直節毅然欲折羣邪而安宗社志𨿽不就卒守以忠其功烈可謂偉然然以公觀之所以輔嘉運而承厚恩固非太尉比也又何其幸歟故余嘗謂世之治也君子相尙以徳相勉以義相守以信視彼亂名實行污鄙者若鷹鸇逐鳥雀不少置焉是故政成而功立及其衰也反是如太尉者是已然太尉沒迨今千有餘年其聲光气烈人仰望之如靑天白日不可狎玩余以是益知君子所以傳子孫名後世者在此而不在彼然非卓然有志不能自立立在篤篤在不已𨿽貫金石通神明可也而況於後世哉韋布之士平居坐讀書史莫不知重名節而恥污鄙及得志有愧於此者多矣此尢可嘆夫然則公誠可謂卓然有志君子者已余與公同業儒學又忝爲同僚於斯堂也嘉公遭逢聖明惇勵行義而樂爲天下之士道也故爲之書且以自勵焉

萬木圖記

故處士楊公達卿隱居建安山水之間力本樂善惇俗而好施嘗值嵗饑裏中人乏食公欲濟之又懼以爲名也喟然嘆曰嵗饑難時也濟人美名也方眾所囏急吾獨得美名焉亦安所處此顧指所居大山語人曰若爲我種樹我償若粟於是貧者咸趨之受粟而去其種否多寡公蓋弗計也久之郁然成林其林則以爲道路杠梁之用與里人貧無居死無以爲葬者爲之室屋棺槨而不以私且命子孫世守焉噫其可謂厚徳君子者乎方其出粟時或勸公質劑而貸之人人得其濟可以爲惠我受其息可以益富公不應旣而曰公欲蘄效於防防耶公則曰非吾之所敢知也夫視人之患若已有之閔焉推其有餘而拯不足茍有仁心者能之至於仰不敢期報於天俯不求名於人則𨿽古之君子猶或難焉若處士之潛徳如此其視古人又何如耶公歿已久鄕人多思慕之今其孫勉仁由進士起家累官春坊庶子兼翰林侍講光被恩遇及其羣從兄弟皆以文學政事顯名朝著之間於此又可以見天所以報處士幽潛之徳𨿽久而必驗愈逺而益盛而凡爲善者可以無怠也勉仁孝弟惇敏永惟公所以啟燾後人者如此其厚謹摭其實繪爲萬木圖以示後人俾知所自益懋其善以傳於永久可謂賢子孫哉嗟夫天於善人𨿽積於隠微行於窮鄕逺邑始若不可知然終必大顯此天人感應自然之理若其效之或遺者固其善之不足者也今山木日益以茂楊氏子孫日益以蕃尙引而勿替焉其盛也庸有旣耶予也幸承先世遺澤遭逢聖明獲有祿位恆懼失守以忝先徳勉仁斯圖觀之未嘗不惕然自勵況楊氏子孫其可不益自勉耶故爲之記以告來者蓋亦勉仁之志也

思逺堂記

嚴陵朱氏其先與考亭同出恭院之後世爲令族詩書禮義之習至於今不絕豈非賢者之遺澤所傳者遠哉有名諕字文理者蓋其逺從孫也幼孤克孝其母篤志於問學由國子生擢後軍行都督府都事仕旣貴顯益好學不怠恆以爲幸出賢者之裔毫髮不謹不能無忝於先徳於是名其所居之堂曰思逺以識其志來求文於予予因作而言曰美矣哉子之志乎誠不可以他求也閭巷之士身居環堵之中行不出百里之內茍有志也聞世有君子者𨿽千里之外必求而學焉又其大者聞古之君子𨿽千載之上必求而學焉是故非有平生之識鄕裏之舊世族之懿也而其志如此可不謂之賢哉昔者孔子歿百有餘年孟子學乎孔子而推明之又千有五百餘年舂陵周子河南程子新安朱子者出學乎孟子以達乎孔氏之道今去朱子又二百餘年矣其言之所立其行之所著其道之所傳學者仰而宗之猶水之必舟陸之必車室之必戶方圓者必以規矩捨是非所以學也而況其子孫者乎是故能以其所以立身者立身斯善乎其身矣能以其所以事君者事君斯忠乎君矣能以其所以治民者治民斯安乎民矣賢能致之子孫或不能守之此無如之何也若夫學爲大賢卓然立於天地之間達有以爲窮有以守上光祖宗而下傳於子孫此誠在我而由人哉今子賢者之裔固加於人多矣而偉然六尺之軀玉潤而山立幸逢聖明之隆光被恩寵列官於朝著之間足以顯親揚名而尢志於逺且大者予知其非獨爲賢子孫蓋亦其所志有未可量也孟子所謂孰能禦之者將不在於此耶故爲之記使後之人茍有志如文理者亦知勉乎此也

黃山書捨記

黃山距余杭廿里近東面苕溪望之拳然蔚然蓋山之小而秀者盛氏公行居之自其先世雅尙儒術築館於山之陽蓄古書延名師以訓其子姓扁曰黃山書舎至公行尢大而新之間因友人蔣伯昻自山中走臨安來徴言予亦頗有志讀書者因不辭而爲之言曰道之大原出於天具於人心而筆於古聖賢之書所以闡天人之理序事物之宜明古今之變其說大且博必讀焉而後知知焉而後能行是故行之於父子而親於君臣而義於夫婦長幼朋友而別而序而信於酬酢事變語黙而宜其推於天下國家也粹而王駁而霸絕之而亡特在人用心何如耳故孔子曰仁者見之謂之仁知者見之謂之知又曰不學禮無以立不學詩無以言嗚呼書蓋不可不讀也如是今觀公行氏富而好禮其先考彥道嘗牧山東有惠在人至今而思之公行又能率厥祖訓孝親敬兄而宗族翕如人無間言玆非讀書之效乎𨿽然予又有告公行也自孔子之徒沒異端蜂起老莊之誕佛氏之怪申韓之慘刻皆蟊賊正道而惑人心公行讀書其尙謹於是哉若夫覽山水之秀風物之美而寫情寓懷於煙雲月露崖谷杳防出沒之間公行必自得之予不復贅然蔣君亦好學不倦者也故記其事亦因以告焉

樂靜齋記

錢塘馮士方名其讀書之室曰樂靜因友人朱廷暉來京師徴記且致其言曰某不敏從事於學久矣顧自謂生於天下蕃富之地居四通五達之衢目乎靡曼耳乎窈眇憧憧乎車馬之往來昔者子夏處此猶交戰於胸中久而後勝況某方剛之年血气未定者耶此所以日夕自疚恆懼學不克究流於外物而莫之止也幸有以敎之餘遂爲之言曰若是乎士方有志於學也是無他在專其心而已矣今使二人讀書問學其一人聰敏而不進者必其不專者也其一人朴魯而成者必專者也故心專則靜靜則通通則明明則神學何往而不可成也哉宋人有學爲車者其師授以規矩之數攻斵之法三年而不成其人翻然省曰奚爲不成也於是澡雪其精神齋沐其身心絕其外務辭其師友去而之山林之中相材而爲之目不敢辧乎色耳不敢畱乎聲心不敢存乎喜怒湛然寂然與神明會無何而車成師驚其妙而天下之工以爲神是豈有他道哉亦專而已矣天下之事未有不專而能成者而況於學耶嗟乎天之生物萬萬不同而我欲盡其理古之聖賢甚髙且遠而我欲與之並方且一入一出欲以鹵莽之功収萬全之效此余所以嘗嘆世之不善學者也今士方年妙質美而篤志問學去其紛華以樂夫靜又求餘言以益之其賢於人逺矣異日問學大成至師驚而人服余亦將承下風而請教焉

慈壽堂記

太學生錢塘王庭孟揚作堂養其母氏名之曰慈壽今年來京師求余爲記且泣而言曰庭昔者先人以鄕貢進士教授池之郡學是時庭始十嵗不幸先人捐館舎庭母僅有一廛之室防防獨立以養其舅姑旣又以庭先人之業不可以墜也命庭入郡庠讀書問學今幸濫竽鄕薦入太學從諸英俊之後永惟陟岵之悲昊天罔極猶幸母氏之康彊朝夕得以養也幸有以敎之予曰子之志其可哀也已夫父母俱存獲盡孝養此君子之願也若夫奮學立身以顯其親徳足以榮之祿足以養之名足以昭之使父母身見其成而躬享其報此君子之尢願者也然而有不可必得焉者古之人蓋有之矣曽子不云乎吾及親仕三釜而心樂後仕楚得尊官祿三千鐘吾心悲夫仕至於尊官祿至於千鐘可以少樂而親之不逮祗足以增無窮之悲焉耳然曽子學爲大賢名著後世𨿽不克養父母一時而傳之不泯由今而觀之可不謂之大孝矣乎後之人若曽子之悲者有矣其有卓然若曽子之學與行者乎今子以聰明之資遭逢聖朝策名太學仰師聖賢可以成徳業振勵才志可以取名宦果如是也母𨿽老矣尙康彊無恙足以樂子之成父𨿽不逮而不朽之名亦得囅然於地下矣此蓋子父母之望也予敢以是解子之悲且持歸以壽而母可乎孟揚曰敢不蚤夜服膺先生之言遂以爲記

鶴溪書捨記

毘陵爲京輔望郡而山水佳者曰鶴溪鶴溪之民族盛而良者曰梁氏其子弟敏而好問學者曰宗仁宗仁之先蓋宋少師汝嘉之後其尊人闇先生嘗仕知余杭今退休好禮而善教宗仁𨿽宦家子脫去紈綺習篤志問學交賢大夫士磨礲浸灌以益其有而又雅好山水之適不啻好奕者之於碁好飲者之於酒好愽者之於梟盧也防今聖天子以四方太平埀意制度禮文之事開中祕召天下儒士修永樂大典宗仁遂以儒薦入館閣余時承乏禁林竊好其爲人締交焉校讐之暇嘗爲吾道鶴溪之勝曰溪去吾邑西南二十五里地接丹陽桂仙鄕之丁橋世傳以爲丁令威化鶴之所故名其源出於勾曲之山東達於江澄源縈回若籀篆狀西有塘曰杏塘東曰梅村淸陂經其北滆湖南瀦焉溪水之所逕也吾築捨溪上中置書數千百卷旦夕率子弟誦讀少暇卽扁舟命朋而浮游焉當其得意興酣詠歌徜徉浩視霄壤之外林泉雲月若固有也孰知身之至此哉此吾所以𨿽去而不忍忘也聞命工人存其崖略幸爲我記焉余曰若是乎子之樂於彼也古之君子必有所處然後有以出必有所學然後有以仕故窮有所守而達足以有爲也子處有素矣遭時淸明簉迹賢俊方將鳳鳴鵬摶揚英振烈顯名於天下俾他日功就名遂懸車而歸幅巾杖履逍遙是溪之上光輝山川赫然爲毘陵故事豈不偉哉余又以是祝之也故列其事以記

成趣軒記

予始讀晉書竊怪何曽王戎以盛名卿相當晉室多故士習侈誕不克正已格物少振頹靡而貪得黷貨銖稱寸較戚戚若負販無斯須寧及觀陶潛詩見其超曠踔絕舂容怡愉視已窮達一不足以累其心靜而詠之令人消去渣滓悠然釋然不知天之髙地之廣萬物之眾何其快也然後知曽輩之達有不如潛之窮而孔子所謂鄙夫而與沂上之詠嘆者蓋有以也歟且當潛時天下多事棲棲栗裏柴桑之間衣食不給非潛之賢不能一日堪使其得志固亦去何曽輩萬萬也不然使生偶盛隆讀書耕田爲一太平民移其登髙臨流之詞而繼擊壤康衢之遺風又豈不幸耶予又悲潛𨿽賢而時之不遇也然則異潛之時而同其趣者尢不足幸也耶若今金君是已君衢之開化人也衢爲浙東名郡開化爲壯邑人物蕃富山水佳勝君尢得其勝者而居之髙山在前鬱鬱蒼翠朝夕有奇態不可竟溪水繞捨瑩回屋如玉虹然霞气下屬彩碧滉漾可愛於是面山俯溪圃其爽沃屋其淸曠蒔菊若干本爲庭實題曰成趣而日渉焉撫濁醪揮素琴嗅落英之芬芳盻庭柯之蔥鬱外無勞其形內無擾其心俯仰宇宙無不可樂興趣所至不知視靖節又何如也搢紳之士莫不髙君之趣著爲聲詩以興以詠而予與其子同遊禁林間以記見屬予固有感於此也然予亦遭時竊祿無所禆補則於此非特感之而且重有警也故爲記書二通一以遺金君一以自觀焉

文防軒記

學不可以無友久矣資質之美得諸天者耳問學講習之益必得諸人焉語之難明也求之難通也誦之難識也此不得之天者也質非不敏學非不力而淺陋拘曲不足自致於昭曠之道此不得於人者也得諸天者吾幸或有之得諸人者吾又可怠乎哉昔者衞武公年九十餘猶拳拳取友曰無謂我老髦而棄我至周公孔子尢世所謂大聖人者執防吐握恐恐然惟懼失天下之士而孔子謂自吾得子路惡言不入於耳自吾得回門人益親而以學之不講爲憂是二聖人者豈以是誇美也誠以不如是不足以充其天之所至云爾不得於天而得於人猶可少進不得於天又不得於人而曰吾有以成其學者不旣妄矣乎錢塘揺【闕】

惇厚明敏以毛氏詩舉禮部爲句容學師嘗名其誦讀之所曰文會日與賢士大夫及郡弟子講學於玆理有所未明藝有所未習汲汲以求不肯頃刻舎去居三年搖君學益富道益明而弟子之敏者進怠者勤而拘僻者知所以自廣於是搖君不獨有以充其天之所至且有以資諸人矣余昔嘗造搖君延予玆軒以記見屬久之數以書速曰子終不可以無言也余學疏且陋方見譏於大方之家而搖君求言如此其急其好學尙友可知矣曽子曰尊其所聞則髙明矣行其所知則光大矣余以是知搖君之學髙大光明有不可量也故以是記之且以告同志者焉

毅齋集卷六

欽定四庫全書卷

毅齋集卷七

明王洪撰

雜著

學訓

學之道何如哉所以學爲人之理也人之生也有耳目口鼻手足焉有君臣焉有父子焉有夫婦長幼朋友焉有衣服飲食居處出入動靜之節焉有萬事萬物古今之變焉是故必學而後盡學乎仁所以爲父子學乎義所以爲君臣學乎信所以爲朋友學乎禮所以爲長幼夫婦之別衣服飲食居處出入動靜之節學乎智所以爲事物古今之變始而士終而聖始而人終而天始而成一身終而濟天下而爲後世法此人之至學之至也黃帝堯舜禹湯文武大聖人也亦必由學化是故黃帝學於大眞堯學於君疇舜學於務成昭禹學於西王國湯學於戚子伯文王學於鉸時子斯武王學於郭叔至孔子尢賢乎堯舜者亦曰我非生而知之者又曰我學不厭而敎不倦也當時弟子若顏冉曽閔仲由子貢之徒皆去親戚墳墓不逺數千里而受業於其門困窮而不怨患難而不去嗚呼彼數聖賢者其生質之異或一邑而一人或一國而一人或天下而一人或數千百嵗而一人甚者亙古今而一人者也而學猶若是況於後之人哉後之人其不及古之聖賢也亦逺矣而好學者尠非特不學也而且好異焉孟子云今天下不之楊則之墨作於其心害於其事作於其事害於其政此言異學之害也故捭闔爲儀秦詭誕爲龍衍慘刻爲申韓放蕩爲老莊無父無君爲楊墨學者不幸一入於彼其學益深其害益甚嗚呼古之聖人蓋亦知其患至若是矣故不獨自學又必使天下後世有所凖以學言必爲之經行必爲之制推所以爲君臣者爲之朝覲聘問燕享之制推所以爲父子者爲之生養死葬祭祀宗廟之制推所以爲夫婦朋友者爲之婚姻交際之制井田以養之庠序以教之詩書六藝以文之干戚以武之樂以歌之鄕舉裏選以興之榎楚以威之頒之有司行之天下著之簡冊而傳之萬世聖人豈茍爲是彊吾後世以學哉無非使吾盡所以爲人者而極其至焉耳王制曰析言破律亂名攺作執左道以亂政殺作滛聲異服奇技奇器以疑眾殺行僞而堅言僞而辧學非而博順非而澤以疑眾殺假於鬼神時日卜筮以疑眾殺詩曰戎狄是膺荊舒是懲是數者皆足以亂學故其法若是其嚴且重也今夫人耳目聰明手足完具一闕焉爲廢人故人而不學視之猶無目也聞之猶無耳也施之猶無四體也揚子云所謂無憂而如禽也彼學異端者尢甚焉譬之聾瞽之人加以狂惑之疾也斯學也行之天下使天下學者聾瞽而狂惑行之後世使後世學者聾瞽而狂惑行之千萬世使千萬世學者聾瞽而狂惑噫何其酷也公卿大夫世所謂貴也賁育世所謂勇也陶朱猗頓世所謂富也不公卿大夫而貴不陶朱猗頓而富不賁育而勇以之身卓然與天地聖賢並傳曰惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣此學之極也此吾所以爲學也非所謂異端之學也嗚呼學者其學於彼乎其學於此乎然則學聖賢宜如何曰存則求其人亡則求其書言其言行其行心其心日俛焉以求至其庶乎可也作學訓

泊槎防說

郡人有儒而隱者曰張行素氏嘗扁其所居曰泊槎處或曰其地卽槎瀆故云或曰槎水上浮木幸脫斧斤風波之患泊於此無所用而壽行素蓋自況爾皆非知行素者天之生物必有以用之或大或小或貴或賤或壽或否不失所以用幸也若無用而壽則朽壤土石皆是遁世而誕者所云君子又奚取焉今夫天地至大物也日月麗之而明四時隨之而序萬物由之而生周天三百六十五度四分度之一日月所會分爲十二次布算而求之則晦明寒暑盈縮禪續之序如畫一可知千百嵗於頃刻何則天地日月亦有所泊也艸木泊於陵阜鳥獸泊於山林魚龍泊於江湖物亦有所泊也而況於人乎況於君子乎然而知者鮮矣海其貪心而淵其私謀隴其競奔而湍其躁急以驚濤爲安流也以天塹爲杯沼也以漏舟爲艅艎之艦也逐逐乎泛泛乎突沒於不測以求幸於萬一嗚呼危哉其極也求山溪幸存之餘槎而不可得也惟君子不然泊其心於聖賢泊其學於道徳仁義泊其言語動靜於禮泊其窮達休咎壽夭於命用之則泊功名以濟天下否則泊其身於泬寥寂寞之境以大其才以安其身以無求於世廓乎無憂浩乎自守護乎外患不能攖也行素之意其在此乎其不在此乎顧予又何足以知之也古之君子隠不失道故足以自善出不違時故足以有爲於天下行素方當聖世之隆吾知不終泊於此矣譎怪之論儒者所不道屬宗兄儀之之命書此爲行素贈且以諗儀之尙有以教我哉

愚訥生傳

愚訥生者姓陳氏字【闕】

錢塘富家子性惇敏不妄【闕】

於貨殖嘗視物價髙下操其奇贏而時出納之四方名商賈莫不趣陳氏數年致貲數萬以富名裏中年防四十忽慨然曰是不足混我也盡棄平日所業從道士學老子淸靜之法不輕接世俗嘗自誦曰性本眞也而巧者鑿之道本靜也而誕者亂之遂自號愚訥生云當是時生所居當東南都會商賈寶貨所走集甌越之竹木三吳之谷帛齊魯燕趙之魚鹽棗栗川蜀閩廣江海珠璣犀象玳瑁瑰奇之物海匯山積裏中子弟率三五従合日求利便地羅肆張席軟辭媚容潤色其醜贗以鉤致四方之客其母十金則子百金其母百金則子千金不一二年起家爲富人乘堅策肥創樓榭取婢妾豪彊閭裏間人稱以爲賢若生者其才足爲此萬萬而一旦舎去若將凂已者豈吾所謂知道者非耶孔子曰道不同不相爲謀富貴如可求𨿽執鞭之士吾亦爲之如不可求從吾所好豈生之謂耶今年五十餘矣見道益髙卓爲方外名士云王洪曰洪家嚴君樂道肥遁抗節髙一世非其士不友然獨喜愚訥生嘗與論道徳之旨頗有所得也昔者史遷著書若賣漿相馬之儈皆列之著名後世況如生者秉志髙尙足以訓戒貪鄙而使之湮沒不可也故爲之傳焉

王孟端小傳

孟端諱紱常之無錫人自少志气髙逸讀書工古歌詩嘗北遊江淮浮黃河逾太行出鴈門往來晉代之間周覽形勝輒感慨弔古徘徊不能去一時聞人慕其名爭延致之及觀其气貌瓌岸議論踔勵益加器重久之不樂歸江南隱居九龍山中詠左太衝詩曰何必絲與竹山水有淸音若將有終焉之志自號曰九龍山人永樂中有以能書薦者入翰林擢爲中書舍人嘗自以蒙上厚恩抜自山澤與羣賢並位職任書札媿不能報稱慨然曰書必如古人庶可名世傳後報萬分一於是知孟端非徒隱者固將有以見諸世也尢工畫山水竹石每酒酣對賔客著黃冠服意气傲然伸紙攘袂揮筆灑灑奇怪跌宕不可名狀畫已徐吟五字詩蕭然有風人之致然不可意者𨿽豪貴不肯與就之至閉門不納人問之曰丈夫在所處輕者茍且如此重者將何以哉士益以此髙之平居急朋友好賔客不計家有無然是是非非不茍隨俗俯仰𨿽見嫉惡不顧丙申春正月臥病北京寓舎朋友日問致醫藥疾革語所知者曰生死如夜旦所貴此心不昧耳奄然而逝年五十有五君子惜之錢塘王洪曰始予遊四方聞江湖間稱孟端名籍甚及識孟端觀其爲人乃知得此聲豈虛哉孟端以布衣薄遊無所遇晚以能薦遂登靑雲顯名侍從間可謂遭逢其時至負其藝能非其人不與迹其志殆不可以勢利動哉世多稱其才莫知其中有卓然者吾是以爲之傳焉

書袁太常挽詩集後

予友尙寶少卿袁忠徹旣刻其先君子太常公之詩曰栁莊集者復錄朝之公卿大夫與凡四方名士所以哀挽公者詩若文輯爲一卷將附諸集後以傳予獲覽觀焉於是知公之不可及也昔者漢髙帝之隠芒碭老父知其貴不可言唐太宗龍鳯之姿天日之表濟世安民定於儒生之所論予未嘗不嘆其智識之神奇二帝旣貴五錢之奉讜言之益皆有報之彼二子者姓名曽不少見於後世予又爲之嘆息而不已何哉豈二子者髙蹈不可得而見歟抑二帝莫之省也今太常公以識奧學簡於聖明推明天人啟廸大命播揚鴻休微言通神明至忠翊邦國疇咨舊徳擢丞奉常沒而不忘遂登九列恩昭於制書功被於樂石光耀舄奕施於無窮予於是又嘆夫古人不能得者公皆得之又何其盛也夫帝王之眞非常人之所能識如彼二子者可謂非常之士矣然上寵遇莫加焉卒至姓名泯沒而無聞可勝嘆哉此予所以榮公遭遇聖明至如此之盛者有非偶然因以知夫天下之士非必其能自爲材皆由乎上之用不用焉也公內嚴明而外和易事上忠恪而樂與人爲善大雅之作追配古人卓越之操屹然不可狎玩由是益知公之不可及者又非獨其識鑑之精也嗚呼古之君子有得於上或不得於下有得於身或不得於子孫若公者可謂備具予故竊敍諸作者之末並及公之爲人俾後之觀斯文者仰聖明所以嘉遇公之恩因想公之平生將慨然慕公欲從之遊而不可得而忠徹之孝於其親由是而益顯也夫

題柴防士小傳後

洪嘗觀郭代公範丞相賻葬麥舟之事未嘗不慨然髙其節義以謂他日宰輔天下之志固見於此今觀前史官蘇伯衡所傳吾鄕處士柴公義急死友力舉其三喪而葬之蓋無愧於古人而又有難者使其得志果可測也耶憶洪幼時嘗從防稽胡先生學先生與公友甚善也日相過從洪獲執杖屨従旁侍公數數勉洪以逺大至今言猶在耳也嗚呼古人去之千百年聞其髙風尙足感動況獲親炙仰其聲光气澤也耶然洪聞古人傳在史冊者往往功業偉煜若公泯迹田野迄不沾一命而名著史官傳世不朽豈不以公行義若是髙耶今公仲子車與洪爲同門友爲兵部主事日益光大所謂盛徳有後其又果然耶洪蓋於斯驗之也故謹識其事樂爲鄕人勸焉

冰雪軒銘【有序】

春坊諭徳兼翰林侍講金公幼孜嘗名其燕休之所曰冰雪交遊文學之士以爲幼孜淸白之志如此咸頌而美之此豈知幼孜之深者乎夫至淸物莫之撓至白物莫之污斯固足以自立矣若夫不撓不污而其利澤所及舉物莫能加焉者不尢其大者乎仲冬之月天地旣肅寒气益壯洪河之流可以運車馬而凡雨於上者莫不皎然而凝矣然是時有司謹取而藏之以備宗廟祭祀之禮以待賓客宴享之用以濟陰陽之所不及雨雪時【闕】則士大夫相與慶於朝廷商賈樂於市肆而隴畝之民不翅獲珠玉於田野道途之間而妻慶其夫子賀其父黃髮之叟三尺之童相視懽忻恱而忭舞於是陰陽以和風雨以時艸木以遂百谷以成災沴以消長幼以寧敎化以興古所謂寅亮燮理者於此可覩其效而窮理君子欲知天徳之妙亦可以求其端焉然則幼孜之志果能盡知之乎幼孜以英邁茂實之姿遭逢聖明光被恩寵出入金馬玉堂之間偉之學淸卓之操周時用而厲庸俗至於絲綸睿謨宣揚上之恩徳必欲上之軼古初而下潤乎萬物自勉焉而若不足吾於此審有以知幼孜之大者矣嗚呼古之君子志立而不奪故克遂因時以濟物故不勞而大有功其尙以是求之爲之銘曰

二儀圓方廓渾淪妙厥气機斡鈞至柔而堅潔以醇四維嚴凝肅然臻孰知至仁乃斯存融然而施沛無垠滋育萬彚默以伸其質不爽用則神羣陽乘之辟其門生生無窮此爲根愽哉玆義鮮所聞子欲求之視斯文

藩牧箴【有序】

惟聖明稽古建官內置臺部外設布政司綏厥郡邑承化宣徳阜康我兆民使職總之佐以參政參議其任甚重吳郡陳公由進士參議河南殿【闕】

匡益卓有令聞而防謙自持求【闕】

勤善以自裕也稽聖制述政本作藩牧箴一通俾懋

【闕】

以告夫凡任斯職者其詞曰明明聖皇撫寧九土建侯樹牧以藩以輔其【闕】

垣其輔維何如車之輪榦之禎之必固【闕】

必達以宣奕奕大府百司所萃煌煌軒裳【闕】逺自近正人惟已致著以微愼終在始跬【闕】十里毫髮弗矜山嶽攸致鑑彼鵜翼彼已之刺【闕】媮伐檀是恥莫重匪獄惟法之中莫眾匪民恵於

【闕】貪夫之狺乃治乃擊善人之防乃植乃翼毋養稂莠以敗嘉穡毋媢孔鸞以庇蟊螣凡厥隱微必求其情毋鉤以慝以沽厥名凡厥施舎必揆以正毋比姦私以瘝厥政毋弱而虐毋彊而謟毋闇而欺毋遜而掩昔仲山甫爲周之楨不茹柔吐明昭徳聲亦有楊震而畏四知皜皜淸白百世是師甘棠之愛惟徳之大薏苡之求囂謗所防故整齊嚴肅則羣隸敇工亷明莊恪則眾僚承式慈良豈弟則黎庶防恵公忠正直則神明佑徳亶慈令猷匪今斯昔曽是罔循而克終吉奉典者全越行者顚匪蓍匪理有固然秩秩邦令有赫其懸輿議弗爽亦可畏焉是用告戒著之訓言敬之愼之受祿於天

哀許生文

許生儀者中書舎人鳴鶴之子也生七嵗讀書長而能文性敏厚可愛重旣冠而婚未逾月得疾以卒君子知生者皆哀不幸蚤死其父哀又可知也予與鳴鶴友且識生故爲文以悼生之所不幸者命且以解鳴鶴之悲焉

大塊昭瞢兮孰知其端萬類蕓蕓兮孰屍而然或防而盛兮或蛻而蟬或軌而止兮或推而遷踣之若迫兮培之若延或厚其可薄兮而傷其所可賢嗚呼哀哉兮生胡爲而罹玆旃玉毀於璞兮珠沈於淵駃騠始驟兮道蹶以顚椒蘭殞瘁兮蕭艾以蕃鳯鳥翼而雲飛兮橫風折而下焉嗚呼哀哉兮生又奚愆吹萬日新兮變化焉息一盈一虛兮彼此安測憂喜聚門兮吉凶同域弔者在堂兮慶者在室惟倚伏之無端兮信有似夫糾纒天地稊米兮太山毫末左臂爲雞兮右爲彈【恐作彃】而求千變萬化日月【闕】旦暮相代於前兮吾又安知其所極分之無常兮命不可移知不能周兮聖不可與期眾人瞢瞢兮羣憂以悲大觀同兮抑又奚疑壽𨿽云短兮名譽以馳兄弟孔思兮祭祀以時體魄旣安兮靈無不之吾悲生思之不可得兮豈造物父母者之所爲彼蒼蒼與人懸兮又曷由以辭嗚呼哀哉惟抑軫以自彊兮庶所以慰往者之思

祭孫仲約文

維年月日翰林檢討王洪敬以時羞之奠昭祭於亡友奉訓大夫禮部員外郎孫君仲約之靈而言曰嗚呼仲約而至斯極耶自古莫不有死而予於仲約尢深悼而長嗟人生世間壽夭不一蓋天道之無常𨿽聖智有不能必故以顏淵之仁不能致期頤之壽伯牛之賢不能起痼躬之疾嗚呼哀哉子之資質瓌偉俊碩懿彩外輝聰朗內植矯孤松之亭亭拔庸眾而獨立子之志气視古無前期大振於事業克追蹤於聖賢鳳凰獨鳴鵾鵬髙騫掃餘子於一空流芳聲於萬年子之文章豪逸溫麗盎若春融燦若振綺川馳濤奔孰測所止子之徳行秩秩不阿內含剛明而外處以和遇惡若蒙不潔而見凂從善若決百川而赴河凡此數者人所難得子皆有之可謂間出於是獨步芹頖蜚英桂籍曽未逾年遂授顯秩親友仰其光輝父兄喜於成立期大有爲以底厥績夫何材埀就而輒毀身暫榮而遽沒扶搖始逐乃折其翼圭璜旣成竟碎其質杞梓合抱而風霜驟凋康莊發軌而蒙汜遂極嗚呼哀哉子之顏采不可得而面矣子之施爲不可得而見矣悠悠蒼天此痛何已子之尊翁視我若子子之令兄愛我若弟子之初學並席講肄子之旣來同捨戾止相勉交贊以固終始孰云造物降此酷戾猶有一說可以慰子凡人死生愚智皆有濁濁昏昏何取富壽且夫鄙陋不學醉死夢生孰與抱奇才而聞大道枯槁山林一命不及孰與挽銀章而曳紫綬疾痛占亟悲訣兒女孰與幹王事而隕身首惟賢惟忠足以不朽其生𨿽促其存者久遙遙淮陽子柩孰守尙期遷吉以附先兆疾不得視喪不得弔惟此哭詞以表哀悼嗚呼哀哉

袁柳莊哀辭代人作

吁嗟先生粹而貞兮瑾瑜含章炯淸明兮巖松千尺郁崢嶸兮纕厥蕙茝服蘭蘅兮克諧至人發祕徴兮逐云而飛登太淸兮揄揚九重獻瑞禎兮神協其符啟聖明兮翺翔天門侍明廷兮左右奉常參列卿兮相儀郊丘鏘其玉珩兮名遂身退達人之恆兮飄然振衣遂歸東兮錫之安輿亶從容兮有珍其裘紛蒙茸兮梁木其壞遽告終兮遺終可思眷聖衷兮弔之內臣錫祭丰兮穹碑煌煌屹其崇兮惟古之難防或遇兮或遂其躬靡顯後兮吁嗟先生福之備兮天章所褒昭千祀兮有子克賢承厥志兮始終哀榮吾亦何喟兮儀容防防倐窅茫兮髙堂靡覿委山崗兮鄞山蒼蒼東海洋洋兮天地無窮日月長兮吁嗟先生豈徒一時不忘而已耶

祭學生文

嗚呼飛英命止於斯耶吾不敢怨蒼蒼恨冥冥不生子則已旣範子形又賦子質柰何子之壽遽止於斯耶子以少年豪邁之气可以貫白日陵靑雲蓋將尅日起家夫何一【闕】闈槐黃有恨竟以明月之珠夜光之璧暗頓委於風沙嗚呼飛英古來才大難爲用志士幽人莫怨嗟子安知終不售乃鬱鬱憤悶一至於斯耶嗟嗟子之文妙奪春葩振陽和於筆端筆端之樹皆萌芽嗟子之賦飛霜晨露莫能過嗟子之詩池塘春艸何以加雲山之防萬里圭璧赤城之巖萬丈雲霞惜乎不爲封禪書不作洛圖頌柰何撐爾膓拄爾腹抱萬卷而爲灰耶嗟子之華龍騰虎拏得手應心不摸而佳行行春蚓字字秋蛇非顏非栁迥然一家不書磨崖碑不寫洛神賦柰何捲銀鉤收鐵畫掘雙拳而去耶嗚呼子何往子𨿽往而神不沒吾疑天上玉樓成地下修文闕不然紫陽眞人銘星宮玉皇上帝頒新紮夫何星降此酷罰靑帝春風竟十八嗚呼凝爾神駐爾車誠爲我畱須臾敢再拜三奠而告汝曰自古之初靡不有終董常以弱冠死顏淵以壯室殂仲淹悲之深曰吾將逝宣尼哭之慟曰天喪予子以董顏之賢而壽則不及我無王孔之【闕】而哀誠有餘嗚呼飛英子何辜傷如我者古未有夭如子者古亦無此言不必文此意不必攄嗚呼汝知之乎塡然鼓聲登堂聚徒蹌蹌濟濟摳衣趨隅當此之際子安在情何如月淡菅席風淸綺疏銀缸掩映瑯瑯誦書當是之時子安在情何如嗚呼飛英得無怨乎琴劍縦橫手澤如故嗚呼飛英安忍去此而死乎子之得疾一切廢置問則詩書惟慮學廢吾傷子之賢吾戚子之銳造化之間倘有再生之理則必爲名公鉅卿而續厥志子之將行兮無他說但呼嚴君告以枯竭余聞此語嗚呼哽咽嗟夫天地之魂消山川之气絕春江鴨緑兮浪千頃春栁鵝黃兮愁萬結春風怨兮春花殘吾故人兮千秋永訣痛割腸而欲斷酸逼肝而欲裂心寒寸寸灰淚滴涓涓血九泉深處聞不聞有恨終天兮飛英此別

毅齋集卷七

欽定四庫全書

毅齋集卷八

明王洪撰墓銘表

禮部員外郎孫君墓志銘

君諱迪字仲約世爲錢塘人祖茂實父莊皆力本好施鄕稱善人長者仲約生而秀頴志趣異凡子弟讀書過目輒記不忘稍長入邑庠授春秋語止偘偘出一時流輩上當是時予與今翰林檢討蔣良夫皆郡學生也仲約不鄙兄事予二人時時執經傳講問婆娑娛遊不異兄弟居數年予二人相繼登第竊官翰林仲約益自刻厲問學期大樹立又六年仲約偕計來京師覩其文章偉麗志气卓絕人物瓌岸褎然爲名進士予二人又自愧不及也由是選任翰林庶吉士不數月用薦者超擢禮部精膳員外郎遂奉命督運淮安旣至方意有爲也不幸告病不起矣於是年始二十有七永樂五年十月二十有七日也嗚呼孰謂仲約止此也耶仲約嘗讀書觀古今治亂遇豪傑功業士必慷慨撫髀恨不生其時躬上下論議至衂者不翅唾涕斥不一顧視故其臨政施事一以理自許理茍直𨿽生死不暇防也嗚呼豈非有志士哉自聖賢道熄學者往往習輭媚乹沒不克自振拔直趣大道卓然濟天下而傳後世脫使仲約幸而永年益進以大可量也哉此予所以深爲痛悼者也旣卒之三月有司乃歸其防葬先隴之次其兄適以書來請銘曰哀哉吾弟不幸已矣知吾弟使不冺者惟子嗚呼予尙忍銘也耶銘曰

孰植而生耶孰毓而成耶孰踣而傾耶人皆實其華子獨促其遐吁其可嗟

張母孺人吳氏墓碣銘

錢塘張輅將葬其母吳氏於黃鶴山之原衰杖持狀乞銘於太史屬王洪哭而請曰輅不肖不天我先君子安理先生以大將軍掾蚤棄館捨時我兄弟皆幼門無僮婢儲無甔石罄焉敝廬晨不謀夕我母含哀茹荼屏絕膏沐葷肉晝夜紡績教我兄弟讀書問學我兄弟亦幸樹立吾母喜曰若是吾有面目見而父地下矣去年輅用薦者忝輔百里民社之寄將以祿養而吾母已矣嗚呼痛哉吾母天性純至在父母側婉娩無違遺訓孝舅姑諄諄敬順事我先君子和以義待婣睦以仁均育內外之遺孤無異已子厚徳若是𨿽年逾中壽而不克享有不肖孤一日祿養以卒惟是藐焉遺躬後死祖禰不敢卽圖死惟子哀而賜之銘庶我母之徳之懿有聞後世以慰我終天之哀以訓我後人恭父之徳思母之訓以守先業不敢怠則不肖孤是幸洪以言之足矜也乃敍而銘之按孺人諱妙安世爲衣冠右族年二十歸於安理先生諱以仁明善字也爲推擇吏都督府有善行都督袁公甚器重之功業未遂卒先孺人孺人以永樂七年二月四日無疾而終享年八十有三惟孺人在母氏爲令女旣歸爲貞婦訓子姓爲賢母守節四十餘年內外皜皜旣賢旣明可謂懿徳二子長曰輿嘗舉秀才爲刑部主事亦先卒次輅也年五十始仕爲廣信府上饒縣幕官顯而大之固於是乎在二女一適同郡屠誠中一適防稽陳安道今爲泗州同知銘曰

靜坤之貞順維婦恆旣育以成乃賢乃明懿懿張母允備厥徳承於陰教宗壼是式旣克有家廓善之源立其門戶以裕子孫古有共姜栢舟是詠孟氏大賢繄母之訓吁嗟母徳實惟似之我銘諸幽以永其垂

髙母安人原氏墓志銘

安人原氏諱某其先防古人父曰鉄木仕元爲閩海道肅政亷訪副使當是時福建行省平章兼江南臺禦史中丞髙公野仙有子曰景初兩家旣皆以族貴又相好生子女才又等髙公曰娶婦莫如原氏宜原公曰壻必得髙生於是安人遂歸髙氏盥饋而舅姑樂匡贊而夫子悅惇睦而先後親內外宗戚莫不嘆譽生一女二子長曰應次曰志時景初隱居弗仕家益貧安人以勤約自處事其姑朝夕甘腝能順適其意日課女紡績教其子讀書史恆稱父祖時遺事訓之曰汝必亢其宗永樂中應以文學領鄕薦入太學擢兵部主事扈從居北京迎安人來養丙申春正月以疾卒於官舍享年六十女適黃驥今爲禮科給事中孫若干人應奉喪將以某年月日葬某山原泣請予銘按髙氏世有顯聞應之曽祖曰月祿嘗爲嶺北行省丞相封冀國公有爲南臺禦史大夫曰福壽者實以忠死事蓋應之伯祖也其家世如此安人又賢明有徳行宜銘銘曰

安人先世族茂而貴嬪於大家克配以嘉冀公之孫平章之子載育厥亦顯於世有位有祿宜享禔福嬰其諸孫愷愷燕樂有婦之賢有母之尊刻銘於幽以永懿聞

故錢塘處士周公墓表

監察禦史周鑄旣葬其考處士君於錢塘南山之原翰林檢討王洪考其世緒徳行志其墓曰處士諱原字徳誠其先出姬姓以國氏自汝南徙臨安族盛以著祖諱亮父諱冕昆季四人處士其第二子也幼失父事母孝謹元末兵起汝頴蔓延浙東西處士奉母避地出入險阻扶養備至一兄二弟皆先處士卒字其遺孤衣服飲食撫教視已子倍爲人悃愊莊厚愼交接不苟許可卽可絲髮不爽訓子弟煦煦衎衎不假威色故鄕裏不問長幼貴賤凡識處士者必愛以敬卒悲悼若親戚久益以思曰不復再見善人配鐘氏子三人義禮鑄鑄由太學生爲四川參議湖廣按察司僉事再起爲禦史亷重有名其初爲四川也處士書戒之曰守身若處女愛百姓若赤子我老且死無恨嗚呼可謂篤志君子矣卒時年若干距今十有六年洪竊悼處士積徳裕後不大表暴無以慰厥子孫用摭潛徳刻之墓石以耀於無極文曰

周氏之先系其姬文勃安劉宗顗直友寃迨其後微不翼而蟠維是令人性徳之元以蕃其枝以肥其根不昌其躬以大其後昆篆碑於墳久益彌存

書

與孫孟博書【八】

友弟洪頓首孟博賢契兄足下別已二載余弗克數奉狀良深負罪老親在杭貧窶中承朝夕省問至感至感洪本愚陋防聖防擢在此職深愧不能補報萬分一又念家中祖年八袠父亦衰老弟弱妹小室如懸磬此皆小子不才不能奉養至若是日夜痛心疾首不遑啟寜此大兄所深知也大兄年富學懋不羣流俗慨然行古人之道而垂惠於老親豈惟洪感大兄之賜祖宗實嘉賴之幸大兄終有以惠之小子不敢忘也玆因人來特此致謝情隘辭迫不知所裁惟照察洪頓首

洪頓首孟博賢契兄執事前日令郎來殊失禮待深爲惶恐今父親欲領小弟逥鄕尋生理固畱之不可得又恐致疾病之憂是以不敢不從但行李蕭然無以爲資居官貧乏又無積畜念之殊耿耿也今日蔣老官人回付去首飾珠花二朶銀絲花二朶花釵一對頭一對小釵一對共一漆匣幸老兄收之父親如歸尋覓生理乞借五六百貫以周涸轍之急不肖當生啣環而死結艸也感激感激然此意此事亦不必與老親言之卽欲言亦須於事成之後蓋老景易悲感恐其愛子之意也惟老兄諒之燈下艸艸情蹙辭迫負罪負罪不宣洪再拜孟博賢契兄足下蔣老相公來曽奉書計達左右矣洪嘗讀書觀古人抱負才學求知已不可遇至感慕於千載之上願爲執鞭而不可得每爲嘆息若洪者不及古人萬萬而獲知足下如此抑何幸耶千里間濶私心懸懸臨書不勝向往之至洪狀呈孟博賢契兄知已足下

阿謨年幼正冝鞭防向前早去暮歸非不得已不可令隨伴在外蓋資性易薰染也家尊回尋生理前已告矣惟玉成之幸幸洪頓首

洪再拜孟博老兄足下別來又復三載懸懸之情彼此想同之也近者老親在杭多沐存顧捨弟復防提挈指教髙義厚徳豈敢忘哉洪賴庇平安但愚陋如昔尢望有以教之人來怱怱奉此敍意淺狹殊愧不恭幸取其情而略其禮可也洪悚息令嗣阿謨近向學何如課業可錄來一觀乎

洪頓首書復孟博賢契兄長足下謨來得書兼承厚惠感佩感佩洪自北回惟日役役遂闕奉問方愧恧不暇而屢辱大君子之賜信乎珠環之報未足謝責也家事想知不敢凟告但年日益長志气日益惰學日益落終無異於常人兄長何以教愚陋邪懋升來幸一防淸茶夜話稍慰饑渴謨數令人相邀但年小戀伴不能久畱殊未克稍敍鄙意惶恐彌甚望寛恕也人歸致此奉復蘭亭帖一樂毅論一顏魯公爭坐帖一共一本奉上稍助賢郎臨池之興幸目入爲禱

洪頓首孟博賢契兄足下相別嵗許鄙心拳拳何音問之久間也向在杭時兄不以鄙陋棄相與往來過焉規患焉救有善焉以相告及來此去兄益逺交友益廣知心者益希嗟夫此亦不足爲深憂也尢有大可憂者老祖在堂父親寡助弟弱妹幼貧困棲棲洪在千里外湯藥不能嘗起居不能侍使將老之父皇皇於衣食欲取之以來京則家累多必不肯來𨿽月分俸錢亦幾何耳每念至此則咽咽飲泣中夜起坐捶胸呼天悲乎悲乎非兄知已孰可與之訴此乎然此亦命也倘天啟其衷則他日或有未可量者在兄幸有以教之兄於書史之暇時往省吾親此古人之道兄能行之洪又當何如報也令弟季約近問學何似夏文表恕二人嘗相見否尢幸爲我致意早朝歸來偸暇片時書此伸敬字殊欠謹正勿怪冬寒惟侍奉吉慶以道自書不備洪頓首愚弟洪頓首書奉孟博賢契兄足下冬寒未審動止何似想侍奉吉慶洪昔在門下受防最爲深厚及來京師又沐餽贐當何以報之洪自來此朝夕役役出無僮禦居無室廬月餘方復舊職今獲苟安常欲奉書少伸謝意每和墨濡筆人事紛至輒復停罷想兄知之不責也洪性甚戇言多狂直頗以理自勝不能彊笑以取歡巧語以求悅非遇知己者幾何不爲人所怪也耶然嘗觀古人才髙者寡合寡合者勢孤況洪無才固宜亦忍性克已求其所未至而已且一室之內有詩有書可以嘯歌而永日彼亦何足云云足下知己故曰幸有以教之有暇萬兾惠顧寒舍以慰二親之心則兄之防又宜如何報也洪頓首

又與孫孟博

近東陽二尹過杭曾奉書必上逹洪居此碌碌度日書史事頗不暇溫繹時時亦把筆作詩殊無一餉好懷抱隻字吟不得成能成復是亂說大可怪也昔在鄕曲時與兄長日相見相見必以鄙作面呈請教晚不忍別別亦心思不忘況此離索之中也耶但恨不能數致書時求誨益耳家中老親願時顧慰洪必有以報兄不敢忘也不敢負也

寄樂安老先生書【一】

學生洪頓首再拜樂安老先生侍下洪屢防丘山之貺未伸涓滴之忱惶已深寵光愈重豈敢只受益增罪愆韓信千金之報自當期於異時重耳反璧之情幸毋責於今日洪再拜不宣

寄孟和孟博伯臧三先生書【一】

洪頓首孟和孟博伯臧三先生文侍別來許久馳仰寔深前得家書知父親病目賴先生藥而愈之洪感戴何可勝言盛徳又將何以報也季約想問學勝常存義惟允未審動止何似人來皆望有以教之玆因便率爾奉此兾若時保重不備洪頓首

寄和齋博齋二先生書【一】

學生洪頓首奉書和齋博齋二先生侍下別久思想無已不審尊體何似想望之餘淸興殊勝常也洪家值孔艱生計零落父老弟弱晨昏遑遑非二先生仗古人髙義則溝中瘠耳感激何可言感激何可言洪在此如常守分而已人來布此方寸惟恕察不備洪頓首

與孫孟博書【一】

友弟洪頓首孟博賢兄長足下兩月前令人多傳令尊老官人來此今久不見到豈聞賢郎有差故中止耶然季約在淮安日夕企望憂念沈郎生疎無從詢問消息煩速回示以報季約千萬千萬秋深想動止淸吉匆匆不復覼縷洪頓首

與孫季約書【六】

友弟洪再拜季約賢兄文侍常防厚貺思欲獻愚見末技以少答萬一又切自思惟不可以簡略淺近故足下有所命每愼思竭慮務欲至當𨿽獲遲譴亦不敢辭是小子之至情也況小子愚鄙無能見待如此常一思之心戰數日苟有所見敢不畢陳此豈足下以爲報幸足下察之恕之經義須是多作自粗入精古人皆如此未有閣手不作而能者足下如有所作宜共商確之不必致纎芥嫌疑於其間詩云投我以木瓜報之以瓊玖夫以木瓜相投報尙如此矧足下髙義至重小子又當何如報耶玆因父命到外祖家有失陪侍幸無見責特貢此請罪情愧心感未知所裁洪再拜

洪再拜季約賢友足下別後無日不馳仰近想問學勝昔僕當低頭拜東野矣然有一言敢爲足下告君子學不安小成不急近利安小成則止急近利則廢科目者學者之利也操數寸之筦書盈尺之紙可以攫取富貴以誇於人然至此能不止且廢者幾何人耶語曰用功不分其志乃成故積水成海積土成山不分之故也學而分之其何能成今足下負逺大之志稟明敏之資勇猛精進誰得而攀之苟狃於近利惑於流俗不待衍充盛而驟出出則功必分分則止且廢譬猶楩楠杞梓不待合抱而用於匠氏之手予竊爲足下惜焉防昔在鄕裏頗有志於學讀書一年而廩於庠序三年而登科目備員行人役役於闒茸之中舊學俱廢悔之無及足下安可以防所悔者而又自悔耶防在門下受惠最爲深厚愧無分寸報性又疎狂嬾親紙筆以故問安希濶心實無他也因便貢此少助進修萬分一惟恕詧恕上人幸爲我謝不敏焉洪再拜

辱知洪頓首季約賢友足下前得令兄手書兼聞堂試褎然舉首數畨欣慰未審日來動止何似想亦淬礪不促促小成也洪在此無事近爲保舉聴選吏部無才無徳何以臻此陞遷不必論但恐有累舉主耳足下當何以教之人便謹此起居行忙不能刀刀也洪再拜洪頓首季約賢友足下洪爲保舉在部聴選朝夕役役未審何官不必論也但恐無以報國厚恩有辱舉主耳尢可慮者親老家貧倘有急萬兾足下一仗義以濟所謂生死如骨肉洪不敢忘也願切於懷人行謹此致敬意

契末洪頓首季約賢契足下人來詢動止安好甚慰客中岑寂思心揺揺想彼此同也今尊老官人說來此未到家中皆平安無事沈郎在此亦如常朝夕王事每懷靡及料髙明必能了了不待愚贅也秋涼淮土風气早寒萬宜自重更兾數數附信以副拳拳之意洪頓首友末洪頓首季約膳部相公足下李郎中來洪曽寄書想已達左右令尊老官人在此日夕得從侍所謂吾翁卽若翁不敢怠也冬初兾自珍重不備洪頓首

七月七日慰孟博書

寓升友弟洪再拜奉書孟博賢契兄足下秋來想惟侍親多暇動止嘉適有足慰予者獨念令弟仲約以俊茂之才遭時致身方期大顯榮而遽止此遂使賫志九原不惟父兄悲之朋友悲之凡天下之識仲約者莫不悲之𨿽使孔子亦將有命矣夫之嘆也嗚呼天之生材至爲難得生而短折不成者不可勝計幸而成矣不得見用幸見用矣不得久以大自古以來往往如此不知造物者竟如何豈其類佑愚而惡材者耶亦皆不記省任其茫茫自壽夭耶達人以理自遣爾不然悲當何時已耶以仲約才志若此事業若此非知已誰爲傳之使垂不朽洪不敏敢自托於不腆之辭復求當世名儒言足行後者共著傳之庶以塞疇昔交遊之責然未知果足傳與否耳冊子次第完就有便寄來秋熾幸自愛不一洪再拜

毅齋集卷八

