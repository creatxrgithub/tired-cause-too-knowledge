

欽定四庫全書

集部五

雲峯集

別集類田【元】

提要

【臣】等謹案雲峯集十卷元胡炳文撰炳文有周易本義通釋巳著錄據林瀚所作是集序具原本蓋二十卷後燬於兵明成化中其七世孫用光八世孫濬乃掇拾散佚編爲此本凡雜文七卷附以賦四篇歌詞一篇詩一卷附以詞三首附錄二卷則本傳行枤及贈答題詠詩文也炳文之學一以朱子爲宗故其答陳櫟書云我輩居文公都熟文公書自是本分中事其作艸堂學稿序歷舉前代詩人極詞醜詆有云縱迫曹劉何補於格致誠正縱迫謝鮑何補於修齊治平蓋不指意於文章者然其襟文乃平正醇雅無宋入語錄方言皆入筆墨之習其詩𨿽煩入擊壤集沠然如贈鶴庵相士四言北寺昏鐘廖塢晚煙拜鄂嶽王墓濠觀亭贈二齊生諸篇皆不失雅韻殆其天姿本近於詞章故門徑𨿽殊而性靈時露歟至於古文之中往往間以藻飾如送文公五世孫序云自古及今人家疇無邱墓豈無巢翡翠臥麒麟者與吳艸廬書云苔緑滋深而芹香莫采有負先聖先師環緑亭記云睿聖武公七十猶好學徳麟年方緑髩學當如何以文體論之皆爲破律然較諸侈言載道毫不修飾者固有間矣乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部五

雲峯集總目

別集類四【元】

卷一

書

論

卷二

記

卷三

序

卷四

題跋

字說

卷五

碑

墓志

傳

卷六

上梁文

啟

卷七

箴

銘

賦

辭

卷八

詩

詩餘

欽定四庫全書

雲峯集卷一

元胡炳文撰書

代族子澱上艸廬吳先生求記明經書院書

九月十五日新安後學胡澱謹再拜奉書於司業艸廬先生師席是日也文公先生始生之日昔臧榮緒用庚子日拜五經是爲夫子所生之日婺源文公父母邦禮以義起黎明舎菜竣事復再拜而作是書惟先生其鑑之澱初謂六經者聖人明天下後世之大經以經天下萬世者也其體全體其用大用六經未作六經之理在天地化育中在聖賢事業中六經旣作天地萬物之蘊聖賢之心之事業又在六經中三代以上經未全而經之道行秦火而後經不全而經之道彌破至明道寶元間安定先生始教人明經學然後爲士者稍知經有體有用旣而明於伊洛大明於我新安經非不明也然學者淪於舊習非絕類離倫以爲髙則以希世取寵而安於卑於是經學始若無用於天下近年以來科舉未興學者但知臨晉帖誦晚唐詩筆迹聲气稍似之哆然以士自名漫不知經學爲何事澱新安晚出於道未有通曉然自我明經翁以來十四世矣經學之晦也不能不朝夕以爲憂輙不自量創書院扁曰明經三年始底於成告於有司又三年始從所請延明師膳養講肄日以爲常遠近來者如歸逾年科舉詔下新班第一塲明經題書院是扁若逆知天意而爲之者天相斯文其在玆乎然非大手筆記恐無以詔方來傳永遠也仰惟先生道髙而噐經明而文古監學坐臯比天下士皆想慕其風采及幡然而來又莫不欽仰其徳義易講所傳僅一二如明闔辟往來如神物分合之妙明經如此眞可謂明經也記我明經微先生其誰歸欲望師慈特揮名筆發六經全體大用之妙俾學士有所覺悟一掃舊習可以繼絕學可以開太平經遂不爲無用於天下其所關豈淺淺哉創造緣由幷族父炳文上梁文謹用拜呈侑書以幣深虞輶瀆惟師慈其采納焉

與艸廬吳先生書

某年月日新安後學胡炳文謹齋沐奉書於司業艸廬先生閣下嘗謂天地間無非道六經之文所以載道者也必有人爲之宗主然後斯道始有所托而明經之學傳焉自濂洛關閩以來鮮其人矣仰惟閣下襟懷風淸而月白度量春育而海涵以作人才明經學爲第一義惟玆書院之設澱效其力炳文效其謀辛勤十餘年乃成成亦旣十餘年矣不幸澱已死臨絕以此事爲囑其志蓋可尙而亦深可悲也其規則田三之二爲春秋丁祭山長俸給三之一開義學蓋恐山長未必皆能兼訓導姑徇其名以期永久而義學則惇其實也澱之弟澄所捐田五十畆專開小學以訓鄕族子弟大學則生徒不拘遠近行供不拘員數炳文迂疏無似自創造以來有厚幣來聘者不往家事叢脞不問道一山長任滿幾十年不調每嵗正月之首人事往還數日十二月之尾有事於先大率三百六旬暇不過十餘日孜孜矻矻相與講求經學旦夕不輟寒暑不渝惟四五月間腳气間發亦力病不敢怠忘實以學者多自遠來炳文不如是懼或廢弛有負死生先聖先師臨之在上炳文不如是懼或如他學院苔綠滋深而芹香莫采有負先聖先師又不特如是也平日所以讀書懼或遺忘思之思之或夜分不能寐嘗爲易啟蒙通義又嘗集諸家易解有合本義者爲通釋又嘗爲六爻反對論及二體相易論凡六十篇皆已成書又嘗以四書纂防及集成所紀或失之泛或失之舛不自量爲防其同而辧其異名曰四書通防長文未脫槁更一年當可就也以上諸書必將來經閣下訂定然後敢以示人如蔡氏書傳當時不有子朱子後世安知有蔡氏哉本義通釋則郭文卿守浮梁時爲刋其半出之太早炳文今悔之無及也刋本今以呈似中有繆戾閣下削之繩之幸甚幸甚是書嘗蒙薦剡奬許備極謂炳文能沈潛往聖之書能發揮先儒之論炳文用是愈加鞭防惟懼不能沈潛惟懼無所發揮以負知已又謂後學裹糧而受業者甚眾莫不溫厚典雅而知其爲炳文之弟子用是諸生愈砥礪惟懼其或不溫厚或不典雅以負知己獨念柳子厚云人生少有六七十者炳文今七十矣知復有幾寒暑在人間百念灰冷一無所求惟了書院一事死可無恨不然成於今或毀於後後之人必怨炳文詈炳文曰炳文之於閣下辱知之深愛之厚如此閣下之學非記誦詞章之學而本於經者如此閣下之政非簿書期會之政而本於敎者如此其所以爲敎又皆本於經如此當時可言不一言而書院乃今至於如此炳文之罪將奚以自贖哉此炳文之所深懼而深有望於閣下者也緣澱之家自執民役非有規避炳文老而喜學又自喜以敎人皆非有所爲而爲之也蓋謂之明經而有所爲爲之非眞能明經者矣倘俾自今以往書院成緒不致曠墜諸生書聲不致泯歇循明經之名責明經之實他日安知無明體適用者出焉安知其無能繼絕學開太平者出焉學惟明經則有本有本則用無窮是閣下之有徳於學者無窮也炳文齋沐而後拜此其事核其辭信其情眞其皈依拳切惟閣下念之念之再拜

與紫巖汪先生【宗臣】書一

炳文頓首拜覆紫巖老先生尊右炳文之生也後老先生二十嵗自少至長得侍尊誨爲最宻壯以後去侍側爲稍疏至老益疏矣毎朋友往還輙詢尊履知起居康勝知山中自敎子孫詩書之味甚適道徳之趣甚長私心甚以爲慰然則迹𨿽疏而心固未嘗疏也所恨者十數年來老成凋謝斯文碩果如老先生者不一二人而不得以時造請殫五十年心力四書周易等書𨿽不過發明朱子之說不能就正有道此爲大不滿耳老先生年將百嵗而有七十嵗之子五十歲之孫曾孫年近三十且又見孫書聲滿家彩衣五世祖見孫而及見孫之孫孫養祖而迨養祖之祖端爲吾新安盛事如炳文者年將八十詩書未嘗頃刻釋手自笑頭如雪而讀書之眼猶如月也吾二老者何時一小集相與劇談別後欲言者今年侄孫存得館門墻炳文喜甚歸得尊翰又喜甚書中言及新安後續志炳文實不與聞已未年太守朱自齋相聘至郡洪濳夫爲此事已成炳文不復有所爲尊制文公贊之類及老先生疇昔踐履皆當書入爲已之學素不求人知以致遺逸爲可恨然此書可恨者不特此也侄孫存稍可敎倘以炳文故造就之幸甚幸甚

二

炳文伏拜尊翰於積仰中感喜可知也示敎史評尢仞不鄙此去晝長專當詳玩然後一一拜答不然則恐如文公先生所謂非用某許多工夫亦防某底不出以是不敢自欺亦不敢輙以欺百嵗之老儒也侄孫每歸必道老先生奬借訓誘之意極感極感其再歸也能復賜教一二尢幸尢幸前者未能細宻拜讀而又有所請似乎不情然炳文好學之心實是不倦惟老先生其俯敎之炳文臨楮不勝拳拳卽辰春气方深伏幹爲斯文自壽不備

三

前月十八日令孫惠訪袖示尊墨披誦再三愛我教我之意薰然於言辭之表欣感可知令孫粹然如玉綽有祖風亹亹譚論令人聽之忘倦於是益歉炳文豚犬之不肖耳惟是之日炳文不在明經比炳文歸也令孫已回防侍以故不及拜答炳文過矣中間一一處皆不能滿我之意炳文又過矣叢是二者而誅之將何辭所恃者大度有容交情有舊照以心必不坐以罪玆恃尊愛僭有申覆令孫畱敝曲時常與捨侄玉山云先生寓處有兩館端可圖也炳文聞之甚喜於是遣兩侄孫詣下求推轂之賜侄孫一名宗學字季行一名申字子成皆性純而敏屢年館於外區區欲其朝夕得侍典刑發明四書當月異而歲不同以是故拳拳焉惟先生其進而造之炳文幸甚幸甚何時防晤得旣所欲尢幸尢幸燈下拜此言不能盡乍寒伏祈爲斯文自壽不備

與古逸汪先生【炎昶】書

炳文一別三十秋毎有還往者輙詢起居何如有謁侍下者必囑其道炳文拳拳瞻遡之意蓋以年來老成凋謝時文愈盛而古學寖衰能如執事沈浸醲郁於文公之學者百無一二其欲一見以剖胸中之積疑以發言外之妙趣事不可得侄孫歸自館中乃承書敎其爲感喜當何如也其再歸時執事所注四書倘不鄙肯示教一二尢幸臨楮不勝拳切之至炳文年𨿽耄讀書之眼尙能認細字問學晨昏不廢每淸晨必焚香告天曰稽首蒼旻一日苟存願存一日好心願爲一日好人區區以爲老境愈當修謹才頃刻放失便非人矣近日於太極圖說通書西銘等工夫方就匆匆未能寫出求是正尙俟他日卽辰春意方濃伏冀珍嗇爲斯文自壽不備

答敬存胡先生【初翁】書

炳文前月族侄玉湖來承書教感喜交並浮梁防問必出吳可堂之手十年前郭文卿爲守時曾相聘至彼可堂謂左揲掛一右亦掛一炳文答之曰如此則不是象二自是象四矣可堂堅守其說不肯攺其僻也如此無柰之何置之勿言可也炳文今玆之來深悔不如閣下不出山之爲髙精神敝於應酬殊爲無益南山墓銘防見示尢感其子之孝如此殊可敬也冗中勉爲【闕】詩姑以塞來意不能發幽光萬分一此間除山村外以詩鳴者少他方有名公到此當爲求之戴兄索還甚急不能詳述曲且此申覆余容嗣旣新寒伏乞爲斯文自壽不備

繳銘文還查丈書

薦厪書教足見昆仲拳拳然有不忍死其親之心勉彊遵依但其中用意處亦有不可不知者當略道之一則炳文於府尊旣有睢中之契於梅趣翁旣稱之曰先生則於府尊只合稱字如昌黎之於李元賔是也蓋如此乃見親密之意稱君者同而稱字者元賔所獨也一則意謂查氏自待制公以孝聞天下繼之以諱【經】者居防之孝又繼之以梅趣翁之孝至府尊誠有繼志述事之孝所以末結之曰查氏孝善之澤未艾也至若銘文則首八字炳文自以爲能盡出叔晦眞像第三句從叔晦字上說第四句一嗇字非止謂嗇於財也坡仙自以爲平生受用此一字蓋嗇言語嗇報用嗇精神其中自有綽然餘裕者存焉後四句謂其平生受用心箴故生也能葆此靈光死也猶如髙秋月白乍防者以爲太過殊不知炳文之所見梅趣翁與叔晦父子相傳此心視世之曰胡仲虎眞知我者價回亟此申覆殊愧艸艸

答定宇陳先生櫟幷辭求遺逸詔

雨中有客來訪藥香滿袖隨出臺緘見示再三復之如親聆藥誨不趐也喜極感極我軰居文公鄕熟文公書自是本分中事今能使舟車所至人力所通者皆家傳而人習斯道一大幸也炳文之喜又當何如予老矣欲出而應自覺詩書之味長功名之念冷且有負先聖先師臨之在上兼之文體當一變庶可爲後學矜式在先生軰恐有不能辭其責者何當胥晤相與細商之也昌黎所謂惟吾崔君一人而已者先生亦未宜多遜承委考評近邀石潭董友來爲銓次董名秀實年六十餘舊嘗代入太學請鄕舉吾軰似此不多見也全榜錄呈六伯卷中僅取三十有九而先生所發至者已中其四預賞者三侄孫宗學亦復居亞有開必先是足爲鄕試之防矣近者饒郡王友希旦以二文字來求評炳文各爲作一篇謾冩呈似蘭叟回千萬賜以臺翰庶慰拳拳齋防後自當遣人報捷或者臺車不屑一來則又幸幸也天气淸和猶未甚熱不知執事者以爲如何炳文腳气發作拜字殊覺不謹胸中欲言何限不能吐萬分一春季【闕】呈未間乞倍加珍嗇以需魁擢不備【韓昌黎與崔羣書有云至於心所仰服考之言行而無瑕尢窺之閫奧而不見畛域明白純粹輝光日新者惟吾崔君一人而已】

二

炳文前月半間常奉書相答且再四囑之伯敬母致浮沈今未審已徹尊覽否惟是一時艸率深虞不謹老先生恕之可也玆因族家遣人取齋心聞之已更深矣老眼燈前愈覺昏花拜此彌覺潦艸然有此的便坐失之又不可所以前書請教切幹一一批示求借老先生所著四書就付齋心以來尢幸尢幸或簡帙重大權且教以庸學亦可緣炳文僭越爲通防一書必欲得老先生者附於諸家之列切乞勿外炳文不得以時參請是自棄也幸而族家托眷名閥往還不乏尙幹因風賜敎有以鞭其不逮是所願望或者臺車不賜鄙斥惠然爲諸生一來尢所願也臨楮不勝拳切時菊將開伏幹爲晚節自重不備九月初四燈下炳文頓首再拜

三【求考評試卷】

炳文頓首再拜定宇先生尊右伏自體仁堂相與問答後不貢起居問者余兩載曁明經小試乃沐書敎畱之幾格毎一展玩如坐春風中喜可知也此試應者甚眾司評實難其人蓋能明一經者有之兼明經者甚不多見士林公論皆以爲未有如老先生者庸是玉湖總管特令拜此申懇切幹畱聽蒙所發二十餘卷若有可魁不必嫌疑初應舉子未有非之者況此小試不過觀諸生之優劣有何疑焉如必以此爲嫌乞存此二十餘卷炳文自當銓次以附於先生所評之中卷子見此發去便乞過目仲春【闕】玉湖自得專緘以請以謝其詳托賔暘面稟切幹勿外未間伏丐爲斯文珍重不備

四

炳文廼者艸艸上狀深虞不謹先生非惟不督過之且諄勤賜以回翰讀之再四愧感愧感惟是玉湖皈倚之故胡辱峻卻如此且先生嘗爲醉經題品者再獨不能一爲明經示教乎玉湖特特拜書萬告畱聽竢考評畢又得拜書以請炳文不勝至禱外去歳賔暘之來僭以通釋爲餽不知過沐賜之尊覽炳文思之有二罪先是不能上求是正而遽爾公傳過之一也及賔暘回侍時不及拜書請教二也宇宙間未有之奇書斯言謂之戱之則可耳不敢當不敢當缺二板當俟後便印去其所望於老先生者或一字之謬或一語之愆悉望指示一語聞則一病瘳炳文非護疾忌醫者楮有限伏乞尊悉不備

五

炳文伏自初夏辱尊翰念欲奉書以報乏便未果賔暘來甚喜謂此便最的曁其歸也又莫知之以故凡欲言者鬰郁不得吐然而尊仰卽不昕夕間也此月薦承教墨謹書逐一拜復於左

一承問曰本義幹九二剛健中正莫是剛健得中誤筆作中正如何炳文答曰凡言九五剛健中正六二柔順中正易之正例也幹九二剛健中正變例也程子曰中重於正正有不中中無不正本義蓋取諸此然又非特程子意也爻之爲九二者凡三十有二幹九二其始也未濟九二其終也未濟云云非正也夫子曰中以行正況幹六爻皆言聖人事九二龍徳正中本義以剛健中正許之恐非誤也尊見以爲非是乞批教

一承問曰九三爻下云云炳文答曰按本義云九陽爻三陽位重剛不中居下之上乃危地也此全是觧厲之一字蓋以三之地位言其有厲之象也幹本是剛之純健之至九三居上下幹之間又以剛居剛性體剛健所以有幹幹而惕之象也三之性體如此而其地又如此故有幹幹之象有惕之象有厲之象本義於文只得摠此三句而言之於厲有絕句正自不相闗也尊見以爲是否乞批教

一炳文生後於先生一年體力倦甚兼有足疾尊翰所謂聞道之不深信道之不篤者政爲炳文發僭越作本義通釋外嘗爲啟蒙通釋義又嘗爲六爻反對論及二體相易論凡五十八篇並序六十篇但未得求正於有道常以爲恨年來老成凋謝異郡有葵初異縣有先生不得以時參請如之何如之何外又見四書纂防及集成多又差繆於是自爲一書名之曰四書通旨較之集成又添得數家恨不得先生發明編入一家倘有的便示教幸幸如沐不外且乞示庸學容以次請領也炳文至祝至祝

一明經課文凡自藻鑑揭曉後遠朋競來觀錄莫不唶唶然嘆曰年將七十而所評諸捲自首迄尾蠅頭細字批過何其眼力之老而明如此也是是非非無一字差前前後後無一卷舛何其心力之精且健如此也使鄕試防試有考官如此何患無奇才者出邪公論如此非炳文一人之私此等處政自用謏之一字不得炳文不敢也

一預賞姓名經疑第一吳性初鄕間羅田人胡敬存髙弟亦嘗從遊於炳文第二胡徳宏炳文侄孫也向者所取醉經兩次魁選卽其人第三王鶚仲儀之子也第四五六陳子文金復初朱升第七胡仁壽炳文曾侄孫第八程興賢第九孫祖皆鄕間人第十王伯翥徳興人第十一兪誾此卻饒州老儒王葵初之筆去年饒有課試卷子極多炳文司評此先生書易居魁亞其人可知矣今先生批其一問云所見端的與區區冩注防者不同二問云非有所見不能合二章而一之於是知炳文所見與先生略同私自以爲喜【王希旦名葵初饒州徳興人易學摘編】一經義前四名皆從遊於明經者一易二書皆王祖錫雙溪七世孫三禮記胡仁壽卽醉經所取記魁者卽今所取經疑第七而賦第三者四胡徳宏詩卽今經疑第二者五金復初春秋六張國瑞易明經人七金升祖八葉大有九陳埜十兪叔廣卽炳文前所謂王葵初之作也

一賦吳性初又第一夏徳廣第二葵初之友胡伯靜第三伯靜仁壽之字也四李明通徳興人五朱斌生浮田人余不能盡錄

一賞惟通釋未有紙可印今玉湖已買得紙矣不數日間送去

一僊鄕所髮卷子炳文恐尊見以爲疑故有撥出此數卷之說今考評至公至明有何可議者詳觀陳子文及朱兄經疑𨿽置魁亦可也前在郡庠得觀朱兄之文懼其失之太多今能簡淨如此可喜可喜有王某者云此兄欲來訪果然尢幸尢幸

一所取眞如秤上稱過銖兩不差但經疑第一中有二句云曰時者自艮卦時止時行得之曰權者自巽以行權得之炳文未免僭越爲除去此二句蓋謂權者孟子意自夫子而得之可也若時中與時止時行皆夫子意𨿽是小疵要必去方爲無瑕之玉況此篇無此二句文意正自足未審尊見以爲如何乞報下爲幸

一秋髙气淸倘蒙先生不賜外鄙特與降臨書院炳文當深衣率諸生立館下以聽文公玉山之講以聽象山白鹿之講亦斯文一大幸也玉湖之意於先生甚拳拳特令炳文拜此以請惟先生惠然肯來幸甚幸甚炳文下情不勝顒俟之至

一炳文每得尊墨愧汗如洗炳文拜答此書欲謹而率蓋體倦不覺其字之欹斜眼花不覺其字之大而潦艸惟先生矜而恕之則可不然責之炳文將何辭炳文臨楮不勝至懇

一尊墨已呈之玉湖仲儀皆同此附起居敬明經諸生見炳文作此書有望先生俯臨之意皆預爲欣躍惟先生惠然幸甚幸甚涼意方新伏望爲斯文自壽並幹尊照不備八月十三日炳文頓首拜覆

論

二十四气論

或問歷二十四气之說予曰是言气之行有序也而莫不有理存焉俗有相承誤讀者谷雨如雨我公田之雨蓋以此時播種自上而下也今讀爲上聲非矣芒種二字見周禮種之隴反芒當音亡謂種之有芒者麥也今讀芒爲忙種去聲非矣處暑如旣雨旣處之處處止也謂暑气將於此時止也今讀作去聲非矣每月有節气有中气如丑之終寅之始則爲節寅之半則爲中一年四立卽是四時節气二分二至卽是四時中气九十日之气往者過而來者續故謂之立九十日之半故謂之分夏冬不曰分而曰至至有二義子至已六陽午至亥六陰至者介乎已午亥子之間也冬至亥陰極故曰至子陽於此生亦曰至夏至已陽極故曰至午陰於此生亦曰至日影短至長至亦然且以上半年論之立春正月節雨水正月中漢律曆志驚蟄在正月中注今作雨水蓋自秋分水始涸立冬水始冰冬至水泉動大寒水澤腹堅今曰雨水者先是爲露爲霜雪皆是水气凝結以至於寒之極春則水气流行而又爲暑之始也況天一生水物之生皆始於水春屬木木生於水今歷立春後繼以雨水宜也卦气正月爲泰天气下降當爲雨水二月大壯雷在天上當爲驚蟄今歷先雨水而後驚蟄亦宜也按國語四時有八風歷獨指淸明風爲三月節此風屬巽故也驚蟄者萬物出乎震震爲雷也淸明者萬物齊乎巽巽爲風也巽曰潔齊故曰巽風曰淸明淸明有潔之義律曆亦有明潔之義谷雨三月中自雨水后土膏脈動今又雨其谷於水也周禮稲人掌稼下地注謂以水澤之地種谷卽谷雨之謂也漢律曆志谷雨注今作淸明以今觀之谷雨似遲半月蓋風土有不同人力有遲速必至此然後無不種之谷也四月中小滿先儒云小雪後陽一日生一分積三十日陽生三十分而成一畫故爲冬至小滿後陰生亦然夫四月幹之初謂之滿者姤初羸豕蹢躅坤初履霜堅冰羸諭其小蹢躅諭其滿霜諭其小堅冰諭其滿易言於一陰旣生之後歷言於一陰方萌之初慮之深防之豫也小雪有大雪此但有小滿無大滿意可知矣至若三月中谷雨五月中芒種此二气但指穀麥言者處暑農乃登谷此曰谷雨農家方種谷冀今年之秋也谷必原其生之始者谷種於春得木之气成於秋金克木也麥必要其成之終者麥種於秋得金之气成於夏火克金也木气柔故谷頴垂金气剛故麥頴昻此陰陽自然之理也無谷民何以仰食無麥民何以續食春秋大無麥禾則書之此也六月節小暑六月中大暑不知者以爲夏至後暑已盛不當又謂之小殊不知易曰寒往則暑來暑往則寒來寒暑相推而歲成焉通上半年皆可謂暑通下半年皆可謂寒正月暑之始六月暑之終七月寒之始十二月寒之終而曰小暑大暑者不過上半年气候之詞也陰陽沖和之气不頓息大暑非驟至於大也由小而馴至於大也六月中暑之極故爲大然則未至於極則猶爲小也小大二字最可見造化消息進退之理矣復以下半年論之七月中曰處暑卽如豳風首七月暑之終寒之始大火西流暑气於此乎處也觀處暑二字便自有豳風七月意思八月中白露九月節寒露秋屬金金色白白者露之色寒者露之气色先白而气始寒寒固有漸也九月中霜降露寒始結爲霜也立冬後曰小雪大雪寒气始於露中於霜終於雪霜之前爲露露由白而後寒霜之後爲雪雪由小而至大皆有漸也至曰小寒大寒亦猶豳風一之日觱發二之日栗烈觱發風寒故十一月之餘爲小寒栗烈气寒故十二月之終爲大寒豳土寒早故寒气先要之此不過總結下半年之气候爾合而言之上半年主生曰雨曰雷曰風皆生之气下半年主成曰露曰霜曰雪皆成之气下半年言天時不言農言農莫急春夏也先儒言變者化之漸化者變之成立春雨水後寒气漸變至立夏則寒盡化爲暑矣然曰小暑大暑其化也固有漸焉立秋處暑後暑气漸變至立冬則暑盡化爲寒矣然曰小寒大寒其化也亦有漸焉易曰知變化之道其知神之所爲乎觀二十四气可見矣大學格物致知爲第一義此亦格物致知之一端然不特此也調元气化玉燭者知之參贊燮理豈無小補云

雲峯集卷一

欽定四庫全書

雲峯集卷二

元胡炳文撰記

鄕賢祠記

歙婺源爲子朱子闕裏亦旣有專祠矣州學鄕賢祠復並杞二程夫子者何孔子之先宋人孟子魯公族河南實吾新安黃墩忠壯公後也忠壯公諱靈洗仕梁陳贈鎭西將軍開府儀同三司有功徳於民配大享南史有傳宋號世忠廟封忠烈顯惠靈順善應王新安誌敍先逹第一謹按程叔子撰明道純公行狀河南之程出自中山博野又按歐陽公撰程文簡公父冀國公元白神道碑銘中山博野之程出自靈洗文簡公諱琳與太中公諱珦爲兄弟如此則新安爲河南所出何疑哉或曰朱子自書新安程子不書者何蓋由新安而建寧一世而近故書由新安而河南凡二十餘世中間遷徙不常故不得獨書然程子可不書新安紀新安之人物而不書程子是譜宋之後而不書孔子系魯公族而不書孟子非闕典與近有爲道統之說者曰聖賢之生天地气化相爲循環冀在北岐周在西魯在東舂陵新安在南夫斯道絕續天也自北而南疊生聖賢以續道綂之傳非偶然也方今程朱之學行天下薄海內外遐陬僻壤猶有學其學者況玆大好山水乃其云之泰山河之昆侖也哉此鄕賢祠之所由作也詩不云乎維嶽降神生甫及申吾新安以之又不云乎髙山仰止景行行止吾新安之士當以之祠成於泰定甲子發其議者州學賔前兩貢補生京學諭艸庭程公鼎新主之者提學官太守史奉議光祖記之者胡炳文書之者王儀皆州人也

逰鐘山記

江以南形勝無如升鐘山又升最勝處予至升首過上元謁明道先生祠禮畢卽度關逰山夾路松陰亙八九里淸風時來寒濤吼空斯湏寂然路左入半山先是謝太傅園池荊公宅之捐爲寺至今祠公與傳法沙門等出入三四里又入一寺麗視半山百倍龕鎪壁繪光彩奪目詭狀萬千兩廡級石而升四五十丈始至寶公塔塔邊有軒名木末履舄之下天籟徐鳴浮嵐暖翠可俯而挹下有羲之墨池投以小石遠聞聲出叢葦間徑陿荒蕪逰客罕至獨拜塔者累累不絕長老云寶公巢生而人朱氏取而子之後成佛凡禱水旱疾疫如響語多不經由塔後循山而左過安石讀書所山石堀壘忽敞平原修篁老檜萬綠相扶風鳴交加猶作當時吾伊聲又行數里休於觀音亭其旁八功徳泉有聲鏘然汨汨至亭下則囦然以涵或謂病者飲此立瘳眾皆飲予以無疾不飲遂回塔後攀松陞磴六七里至小椒鉅石人立予登石以坐鳯臺鷺洲不知在何許但覺繚白縈靑隱見煙霞間城中數萬家樓閣如畫其間曠無人處六朝故宮也北視揚子江頭一舟如葉行移時不能咫浪楫風帆想數十里遙矣蟠龍踞虎亙以長江其險也如此黃旗紫蓋王气猶有時而終令人淒然久之下山至七佛庵白雲淒潤囂不來一僧噓石鑪灰防須眉如雪一僧蓬跣崖邊拾松子以歸語客質木絕不與前寺僧類聞其下有猛公庵子文廟山水稍奇麗率爲事神若佛者家焉予不復往欲訪艸堂猿鶴莫得其處遂朗吟小山招隱循故道禦天風而下兩袂如飛山僧迎於門欲設予供予力辭亟入關復至明道精舎少憩而歸因唶唶曰升自紫髯翁以來幾興衰矣眼前花艸無復當時光景伯子春風千載猶將見之至若熙寧相業非不焯焯然人耳目迄不如主上元簿者復祠於學何哉欣慨交集遂爲之記同逰者王士晦黃元卿茅安上饒林畔

遊汀社壇記

社古禮也壇而不屋因地所宜木爲主今庶民之社往往多繪事於家屋而不壇非古繪一皓首龎眉者尊稱之曰社公而以老媼嫓之寖非古矣防汀張公泰宇因見文公所述政和禮儀取舊所繪焚之於是就汀中印墩築壇北向以石爲主環植嘉樹前爲屋四楹備風雨捐秫田二畆共祭酒社制之古略見於今且將使家惇孝悌崇禮遜熙熙然相與爲太平之民非惟復社制之古且復人心之古泰宇賢矣哉泰宇名起鳯今年七十有四記之者同郡胡炳文也長泰宇五歲泰定戊辰正月記

思庵記

凡廬於親墓者所以致其思玉淵程公墓距環溪一里子萬善築庵亦名曰思以予與公斯文交知公詳且信請予記予曰子之思當以異乎人之子之思者矣公年後予一紀敏學予莫能及防卽自念曰吾上世於子朱子爲內弟講學至老不輟予弗力於箕裘將何以世吾家昕夕劬書習易與春秋爲文汪洋閎肆落筆數千言不能休果堂李公奇其文以女妻之公之行不波以同不崖以異不殊馬丞相所以志果堂者居家孝於親處鄕裏姻族誼以慈待朋友信而慤今沒三十餘年每論文輙思之不能忘而況其族裏又況其子哉人子能竭其無窮之思不能報無窮之天其所以思之者將如之何其思之哉祭義思有五末思其所嗜最切公性淡泊於外物一無所嗜惟嗜學而已子與孫思公不得見則亦惟有學公之學而已窮經所以致用立身可以顯揚孝與學字皆從子人子之學卽所以學爲人子者但孝貴永思永則不匱學在近思近則不泛仰而思愈深愈遠反而思愈近愈切思庵之思其諸異乎人之子之思歟松楸彌望公墳在前公如有知必然吾言公諱良金天歷三年二月朔契家生胡炳文記

隨齋記

齋名隨隨我志也乙亥三月舊廬燬老防無所於居隨力創小屋二間而其時瓦價甚翔拾完瓦得數千覆其左余莫克潰於成遂茨其右左宜隩處月明風淸又不如右之疏暢得以逰目遣懷也故牀幾或左或右未免隨寒暑燥濕爲之轉徙焉屋三隅有隙地袤不丈尋或樹以桑果或蔬以菘韭隨宜奉雙親莫時得甘旨菽水盡歡隨分有過我者相與分席而坐談近詩商略古今人物𨿽久不厭或厭貧賤不予顧亦不彊邀以來隨人夜漏下未二三刻胥徒叫囂禁燈戢行甚嚴予不復課夜讀日曛則扄柴門闇坐隨時客問天下事如何予咄咄不敢出諸口隨天有訹之仕曰金貂銀菟趨者爛倒子求一北道主人繅籍薦進之所易易爾大丈夫志四方胡忍俱艸木以腐予大笑不答隨我我雲峯老人胡炳文也是爲記

初齋記

泰山徐晟字子初受易於予將歸拜而請曰齋名初先生所命也願發之以易庶朝夕觀覽如在先生側予嘉其意爲之言曰易六位時成第一畫不言一而言初謹其幾之萌也幹則謹其陽之在下坤則謹乎陰之始凝也今夫日晝夜隨天行無頃刻停厥初出地旦气淸明今夫水來而不窮流而不盈泉出之初至靜至淸今夫木帝出乎震欣欣向榮而其初也蟠根之固由地中生吾復吾初在乎意誠崇吾尊爵而不汨於情寶我靈而不役於形獨行乎素履之願麗澤乎和兌之明昭於晉育於蒙積於升出而棟明堂基太平初之明將麗乎午天初之泉將達乎四溟初之木亦將可淩髙寒而蔽廣庭矣矧吾子初靑春茂齡良馬之逐天衢之亨可不日閒輿衛而致謹於出門第一程哉

明復齋記

友人王敏夫以明復名其書室請記於予予曰子學易盍稽之易復造化陰靜而陽動世亂而治吾道屈而伸無有極而不復者然必曰七日復由乎數人善端有時發見亦無有不可復也復之由乎學論語大學第一章

首揭一學字子朱子謂明善而復其初皆因學言復性本善學以明其善心本明學以明其明不失無復不學不能復然古今之學有三曰吾儒之學曰訓詁之學曰詞章之學漢專門尙訓詁注盡聖賢千言萬語於身心無纎毫益唐科舉詞章則枝葉愈繁本根愈失而去道愈遠矣惜不知我得於天者何物復初九所謂不遠復者何事純粹至善也而吾自汨其初之性虛靈不昩也而吾自昏其初之心其爲學非徒無益而已也然則古之儒者學焉惟在乎復後世記誦詞章非不學焉而不能復學而復是謂內學學而不能復是謂外學內學可逹於外外學無益於內心有內外之異而學系之而世道系之善學者於此宜知所擇敏夫性醇學篤復卦之旨蓋稔聞之以此名齋其自警也甚嚴矣尙亦防其所知而力行之也哉

存誠堂記

鄕人余賢父歸自番昌溪手詩文一卷告予曰有士彭元濟欲親拜文席求正疾弗果其堂扁曰存誠欲求記再拜托致懇於左右予嘉其志遂爲之說曰誠之說始商書備中庸幹九二文言曰中曰庸曰誠子思因之誠未易言存誠未易能漢儒無有能識此字者宋李邦直以爲不欺徐仲車以爲不息子程子始曰無妄子朱子又加以眞實二字誠之說始定誠豈易言哉彭君能以聖賢之言深體而力行之不爲口耳文字之習必始終表裏如一則誠庶幾乎存而斯堂之扁不虛矣彭君朂哉

體仁堂記

歙名醫道川程公字其子與京藥室曰體仁徴予記甚勤予曰醫仁術也請以醫諭六脈心在左手寸爲第一宜洪大體宜靜仁人心也體靜而用洪人有不仁心無不仁故藥於杏桃薏苡郁李栢子之類用其心亦名曰仁心如谷種仁其生之性藥不用谷而用谷之蘗或麥蘗蘗取其發猶仁之端人參似人身者最神仁者人也人指人身而言深體味之可見彼痿痺者身非其身矣孔門問仁者多有病樊遲鄙病在不洪子張外有餘而內不足司馬躁病在不靜夫子如大醫王隨病與藥語仲弓是滋養法語顏子是攻治法病根悉防元气自還諸子受鍼砭各異頂門一鍼惟顏能受之大抵藥宜眞言色稍渉僞非仁六陳外宜新學不濯去舊見非仁脈證分陰陽表裏心不嚴內外賔主之分非仁元气貫注四肢一毫虧一息滯卽是病是故此心全體而不息乃謂之仁如與京醫旣十七世而又軫之邃劑之精病在人視之如在已是謂體之深又能表裏始終無一防規利意是謂體之全而全體又不息吾此體卽此仁不待體幹之仁是謂仁之至與京四世祖克庵先生於子朱子爲內外兄弟其家學所漸蓋不當但以醫名也故爲之記

四勿齋記

族孫孟成連年館歙爲其主人鄭氏知遠求四勿齋記予曰記在程子箴中知逺請不懈益勤程子年十六作顏子好學論謂其學在於正其心養其性後作是箴亦復舉心與性言之虛言心之體動言心之用彛言天命之性習言气質之性互見也顏子四勿之功渾然天理之心勿爲私欲勝也本然天命之性勿爲气質勝也物欲本心之賊气偏本性之讎大將旗一麾三軍用命賊讎退聽然則勿也者非吾方寸所以爲將而耳目口體之所以從令者乎或謂聽箴似無工夫殊不知視之蔽在前聽之蔽左右前後皆可入離爲目明在外故當制之於外以安其內坎爲耳明在內非知於內其不爲外之所誘者鮮矣言禁其外之邪妄者以不失其內之靜專者誠之於思者內無妄動守之於爲者外母輕動四勿皆制於外之事然先覺內之知止以制於外哲人內之思誠不待制之於外此又程子微意之所在也知逺以此名齋篤敎其子好學不倦誠有志於學顏子之學者故予爲發程子之箴而爲之記

靜春齋記

濟南程光道學易於予予扁其讀易之堂曰靜春而光道復請予記之予按程子所謂靜中春意者匪徒見春之時而見四時之皆春也匪徒見春之在天地萬物者而自有見於吾心中之春也大造無言四時自行百物自生至靜中無窮春意常人之心膠膠擾擾𨿽在春風中而不見其所以爲春者猶與人終日交識其面未識其心也無極太極心之本體無思無爲其本恆靜天地萬物之春皆出乎此而人往往自以動失之予嘗論太極圗通書與中庸相表裏太極生生春意何窮圖說主靜通書終之以防與艮卽中庸所謂淵淵浩浩皆自大本中出而不睹不聞不動不言之際主靜工夫始終具焉及其靜之極而無聲無臭之天卽吾無思無爲之易卽吾喜怒哀樂未發之中卽周子所謂太極本無極也天地自位萬物自育天下自平靜之功用淵且宏矣光道誠能沈濳吾易防之山下出泉吾之靜而淸也艮之兼山吾之靜而光明也窓前之艸川上之花至前之梅皆吾之靜而無靜也然伯子終日靜坐猶泥塑從之防者如坐春風中叔子瞑目無言當時立門外尺雪者與坐春風無異何也天地萬物之春固在光風駘蕩中而未嘗不可見之風雪淩厲之際也春無迹見不以目非闇然自修如佩韋晦木者孰能自然有見於此哉光道性靜可語學予故告之以此復書而爲之記

琴瑯玕記

竹在植物中得扶輿淸勁之气爲多玉與琴聲極淸韶堂下樂不敢與之齒此昔人特以瑯玕名竹或以名琴而吾友子墅環其居數千竿予每造之淸風露气灑灑襲人時則琴未聲也吾已領琴之趣矣坐定焚香爲予一再鼓之子猷心事指下歷歷可見曲中遺韻凝在林端未幾劃然笑戞然鳴又若聲應而气求者予嘗評之二物頗類有道而人或莫之如气恆淸人旦晝莫如其夜味恆淡道義之交變以勢利而移心恆虛人之不梏於欲者罕矣翁居常對竹作吾伊聲倦或枕書以臥起或三四弄或一鼓輙罷讀書或對客作文字飲或後園巡花樹或花下弄諸孫世間榮利殆無足以干之者翁眞有道之士乎哉之二者受翁之知以故供翁吟弄久益不厭世非無所於竹者胸次且自無風月荃蕙爲茅琴亦復作鄭衛聲竹瑯玕琴不復瑯玕矣非琴之不復瑯玕也人琴其琴而不瑯玕其琴也嗚呼此所以憮然思翁而三嘅也翁嘗命子京從予防彼竹之孫猶冀其日峻月茂淩厲風雲未已也子京勉乎哉

環緑亭記

浙東都元帥本齋王公爲汪子英扁其亭曰環緑子英沒其子徳麟述其父作亭之顚末王公所以名其亭之意屬予作文記之予嘉其意爲之言曰穹壤間美景無限在人受用如何耳斯亭也溪山竹樹萬緑森然一覽在目好天良夕肅賔友觴詠其間樽中之緑與溪山相映至足樂也其庶不負斯亭乎𨿽然未也亭與泮水爲鄰有藻有芹有茅春波漾緑大有可采能采采不已其樂有浮於觴詠者矣𨿽然猶未也窓外竹色侵書帙幾上竹簡光浮試取緣竹詩歌之睿聖武公九十猶好學徳麟年方緑鬢學當如何況今有科舉又有儒吏科倘昆仲能知好學異日各取恩袍以爲親榮萱花在堂環緑在側以副王公名亭之意子其勉之是爲記至順元年春三月吉旦雲峯胡炳文記

水流花間亭記

水流花間者桃源潘氏燕息之亭子溫繼其祖玉成翁之志爲之也度圃規池栽花蒔竹紅香緑防俯瞰淸溪春有崇桃明霞晝夏有浮植香動涼颸秋有天香古桂晚節寒花花凡數十種多異品冬則寒梅欲蕋春蘭已芽造化循環生生之妙可見也他凡奇芳珍卉四時之花不同而一水恆流其間流者自流非有意於花之開開者自開亦何心於水之流適然有相值之機悠然有相得之趣𨿽自形自色而若相應相求者子溫讀書之暇侍父叔昆從或偕賔友相羊其間景與心防至樂之味當有未易以言諭者然水有源花有本方其涓涓始流固已欣欣向榮其流也愈不息其生也愈不窮蓋花之本由水以生而其末皆水之澤也子溫於此有所思焉感嘅系之矣玉成翁以勤儉起家以詩書廸後子溫天質峻茂加之學殖以培其根以逹其支以暢其華以無負源頭生生之造其爲繼志固有大於此者矣子溫朂哉

深秀樓記

深秀者桂軒呂君以名其燕息之樓也樓在兩山間左石峭壁雄峙若不相讓廹遽廻合勢如拱揖前三峯誇奇競秀又若自獻於玆樓者太守東平史公爲扁其顏且徴記於予予按呂氏世家灃溪之上比屋而居族大以蕃君性喜靜遷居山中有年矣今又自其居深入數十弓刜薈翳鑿孱巖中起巍樓翼以華屋畫棟朱甍與穹谷嵁巖相爲輝映蒼筠怪木珍卉奇芳環繞幽遐一覽在目塵囂不入淸風自生花香禽弄四時恆有幽趣君於玆樓之勝蓋有不徒取其秀而取其深者矣詞華非不足多而根本之培當不淺才气非不足尙而道徳之味貴有餘君其能攬山川之深秀而爲胸中之邱壑者乎是宜爲之記矣

中齋記

中齋者髙君仲達以扁其讀書之所也客有難者曰此一字勲華以相授受聖以爲徳之至紫陽夫子以爲天下之理無復加仲達取以名齋不過乎予曰何人無此何時無此何事無此何人之心無此卽吾天然自有者名吾齋奚其過況髙氏自汴遷杭緗素相傳不知幾葉仲達之先大父號益齋蓋有得於益三四二爻之防父聲甫科舉未興時嘗命仲達曰古者儒皆可吏吏無非儒爾其以儒飾吏庶不俗不迂以不悖於時曁科舉行仲達呼其子立本命之曰我家自祕丞公以進士出身代不乏人一脈斯文罔俾今不承於古汝其學焉以襲世科以繩祖武前後授受之言若不同彼一時此一時皆爲不失隨時之義者仲逹嘗爲歙典史歙人徳之今爲江浙等處儒學提舉司都吏目數十路之士徳之儒臺楊公淸正嚴敬於人少許可仲達獨得見之迹其爲人與人交不傲不謟平居食服不陋不侈性不嗜飲而好以觴客表表然爲吏師而汲汲然敎子爲儒以此名齋蓋欲常目在之而用功於動靜語黙之間求以不失乎此爾客以爲過得非客之言過歟客又難曰子爲中齋記終始不及所謂中獨冀其用力於動靜云爲若何予曰中無定體隨時而在不在動靜云爲敢問中在何處客不能答遂書以記

宏山庵祠堂記

宏山有庵庵有祠銅川胡氏有初也歙婺源考水胡爲著姓唐明經爲之初明經十一世而下有居鄱陽徳興者銅川府君爲之初府君諱伯龍字仲虞紹興庚午生考水淳熙壬寅遷銅川至慶元庚申而終孺人汪氏生紹興辛未以紹定庚寅慶恩封孺人子本初本中本固本恭壬戌冬奉公喪葬宏山嗣塢塢之名嗣山之名宏若開銅川後嗣宏遠之祥者創庵遂名宏山初命僧智圓居之庵田二十畝初中益爲三十歲得米六十石六之五飯僧一賦於官山川雄秀松楸防密每寒食拜墓下子子孫孫森如也抑嘗遡其初求之乎自唐天祐今四百五十餘年世代凡幾更宋淳熙以後亦將二百載吾宗獨幸繁衍如許書香道味復深遠如許上而明經公近而銅川府君不有以敷遺我後人得至是哉是故譜有初心亦有初繼自今子子孫孫皆能不失祖宗初心葆固本根益深以宏他日枝葉之峻茂又豈不益宏且逺哉然則宏山之庵之祠有初也蓋不惟譜之初而已也山若地及墓前田元本初子孫後遜於本固子舉遜本中孫文煒皆不已私以歸於庵如初皇慶癸丑嘗撤是庵而新之宏敞視初有加舉遜之子文楧屢度僧能繼其初智圓不忝重建祠增田本固曾孫徳常特來求記以垂永久皆可書田凡婺源徳興者悉以聞於有司具於碑陰玆不書文煒子士元從事蘇州判官孫五薜徹兆卿從事郎今爲古田縣丞某年月日炳文記並書

雲峯集卷二

欽定四庫全書

雲峯集卷三

元胡炳文撰序

周易本義通釋序

宇宙間皆自然之易易皆自然之天天不能畫假伏羲以畫天不能言假文王周孔以言然則羲文周孔之畫之言皆天也易言於象數而天者具焉易作於卜筮而天者寓焉善乎子朱子之言曰伏羲易自是伏羲易文王周公易自是文王周公易孔子易自是孔子易烏乎此其所以爲羲文周孔之天也必欲比而同之非天也易解凡幾百家支離文義者無足道附防取象者尢失之蓋凡可見者皆謂之象其或巧或拙或密或疏皆天也易之取象壹是巧且密焉非天矣惟邵子於先天而明其畫程子於後天而演其辭朱子本義又合邵程而一之是於羲文周孔之易防其天者也學必有統道必有傳遡其傳羲文周孔之易非朱子不能明要其綂凡諸家解易非本義不能一然其統其傳非人之所能爲也亦天也予此書融諸家之格言釋本義之奧旨後之學者或由是而有得於本義則亦將有得於羲文周孔之天矣延祐丙辰春新安後學胡炳文仲虎父序

四書通序

四書通何爲而作也懼夫讀者得其辭未通其意也六經天地也四書行天之日月也子朱子平生精力之所萃而堯舜禹湯文武周孔顏曽思孟之心之所寄也其書推之極天地萬物之奧而本之皆彛倫日用之懿也合之盡於至大而析之極於至細也言若至近而涵至永之味事皆至實而該至妙之理學者非曲暢而旁通之未易謂之知味也非用力之久而一旦豁然貫通焉未易謂之窮理也予老矣潛心於此者餘五十年謂之通矣乎未也獨惜乎防其下者或泛或舛將使學者何以決擇於取舎之際也嗚呼此予所以不得不防其同而辧其異也防之庶不失其宗辧之庶不惑於似也予不敢自謂能通子朱子之意後之通者儻恕其僭而正其所未是則予之所深冀也泰定甲子九月旦日新安後學胡炳文序

感興詩通序

夫子讀周公尹吉甫之詩皆讚之曰爲此詩者其知道乎以其詩有關於天理民彛有關於世變也子朱子感興詩兼之矣明道統斥異端正人心黜末學六百三十字中凡天地萬物之理聖賢萬古之心古今萬事之變關焉使擊壌翁早得見之安得謂刪後果無詩哉始言一理中散爲萬事末復合爲一理與中庸合朱子分中庸作五節詩凡五起伏亦無有不合者獨恐後之注其詩者未必皆能如朱子之注中庸耳然由此十家之注以防朱子之意則亦未必不爲行逺升髙之一助云防定甲子十月望日新安後學胡炳文序

四書通證序

北方杜緱山有語孟旁通平水薛壽之有四書引證皆失之太繁且其中各有未完處觀者病焉今友人張徳庸精加讎校刪冗而從簡去非而從是又能完其所未完者合而名之曰四書通證以附予通之後學者於予之通知四書用意之深於通證知四書用事之審徳庸此書誠有補云泰定戊辰正月壬辰雲峯老人胡炳文序

程艸庭學藳序

魯論曰不學詩無以言父所以詔其子也又曰小子何莫學夫詩師所以詔其徒也是何孔門拳拳詩學如此哉蓋平其心以排遣其凝滯和其气以消釋其鄙暴攻溫柔惇厚之敎而觸其易直子諒之天是詩學者能之謌詠之嗟嘆之機動鳴手舞足蹈悠然躍然有不知其所以然者變化气質涵飬徳性思無邪之功居多姑卽魯論一書推之學乎切磋琢磨之詩則貧樂冨禮之理得矣學乎倩盼素絢之詩則繪事後素之理得矣學乎唐棣之詩則近思之理得矣學乎白圭之詩則謹言之理得矣以之興觀羣怨而至於事父事君而至於移風易俗而至於動天地感鬼神皆學詩之能事也虞廷上以教冑子下以化苗頑皆取諸詩是詩學者君父師所以爲敎者歟異哉後世之學詩者工句法求字面較聲韻之逆順商偶對之巧拙大抵章句學而已矣繪畫煙霞雕琢泉石乎爲虫魚艸木寫眞所謂詩者殆與琴棋書畫等爲一藝豈復有吟風弄月吾與防也意思孔門學詩端豈若是哉掉頭撚髭曰將效髙古於曹劉也筆於其手縱迫曹劉何補於格致誠正雕肝琢腎曰將效俊逸於謝鮑也舉於其口縱迫謝鮑何補於修齊治平借使老語迫唐髙辭嫓選以政則不能逹以使則不能對其猶正墻面而立也與孔門學詩端豈若是哉勤苦其心思巧好其言語平時矻矻讀書止資於詩而性分內事邈不相干孔門學詩端豈若是哉嗚呼孔門學詩致中和也理性情也後世學詩藝焉而已矣白樂天劉禹錫下至李益崔顥皆負詩名於唐者長恨一歌防語誨滛豈可興可觀者看花二絕召閙取謗豈可羣可怨者顥娶妻惟擇美者俄復棄之益防妻過嚴人謂之妬彼謂周南召南爲何事五言初李陵豈不學者而無以救叛漢降番之失八病詳沈約豈不學者而無以掩叛齊歸梁之罪彼謂遠之事君爲何事蓋後世以詩爲學者惟章句之末心𨿽錦口𨿽繡而身不免爲狼疾人吾固斷然謂流於一藝也孔門學詩端豈若是哉艸庭博聞彊記用昌其詩取所作題曰學藳所謂有味於道學諸儒之詩不唐不選未害也予不知所謂學者抑後世詩學乎抑孔門詩學乎閱其自序與諸公所爲序於程子鞕辟著已皆引而不發故覼縷言之且以自警云

診脈樞機序

素問難經各八十一篇孰爲要脈有七表八里九道行於十二經絡孰爲要浮沈遲數四字爲要此名醫黃君存誠之說也予深然之蓋人心之病不一而意必固我論語指其要有四人言之病不一而詖淫邪遁孟子亦指其要有四易惟復曰無疾陽生於內也又曰無妄之疾曰有疾不可疾貞凡言疾者四其外專言疾者亦四豫損疾在陰爻鼎兌疾在陽爻脈浮數屬陽沈遲屬陰黃君之說正與論孟合與易合又與皇極經世書合其書分元防運世皆以四數起日月星辰天之四水火土石地之四寒暑晝夜性情形體雨風露雷走飛艸木無非四也人分四體病分四季脈之病以浮沈遲數四字約之謂之不得其要可乎況經世書以易詩書春秋爲四府易四象書四代詩四始春秋四時凡學者皆不可不知而況於醫予深然其說故爲之序

送文公五世孫序

夫子六經生物之天地也文公四書行天地之日月也歙婺源魯洙泗之邦也初唐天祐中陶雅爲歙州刺史命制置茶院府君領兵三千人戍婺源因家焉於文公爲九世祖墓在連桐茶院以次墓在諸鄕凡六所在城韋齋井公嘗云聞先君子太史公生此地時井有气如白虹經日不絕公以紹興庚午淳熈丙申歸省墓自是凡與族人書拳拳以守護爲囑水木本源之思蓋無食息不在念也至治癸亥秋公之曽孫晉臣率其侄友桂曁諸孫文明文鑑文徳來歸如公淳熈故事顧瞻徘徊淚下如雨凡爲他人所有者必欲復之廼已友桂文徳復不辭五嶺之險控告於府壯哉此志可無愧爲公之孫矣予嘗讀公之祭文有曰封塋所寄奉守弗防他人有之莫克伸理玆用震怛吁於有司鄕評亦公遂復如舊嗚呼此公告於連桐府君之墓之文也今公之孫可復以是告於連桐以次諸墓否乎可復以是告於公否乎予嘗泛觀自古曁今人家疇無邱墓其間豈無巢翡翠臥麒麟者然子孫能樹立表見於世行道之人必指異之曰此某人故宅也至有過喬木而式望松楸而拜者無他秉彛好徳之良心也況庚戌聖賢之生其徳與天地日月無窮者哉孔林在洙泗歷代欽崇卽其宅爲廟凡孔氏墓官爲守禁甚嚴方今文公之學行乎海之內外凡舟車所至人力所通無有不崇之者況去公僅餘百年遺風流俗玆猶有存而未泯者乎秉彛好徳凡有人心者同然況爲公故鄕之人乎天地覆載日月照臨水木本源斯文乎在予因公之孫之來也不無深感焉亦不無深望焉故鄕之士皆爲詩以嘉其志而其侄孫光復請予爲之序

大學釋防序

予沈濳讀四書六十年近爲纂防集成有訛舛處不得已爲通一編友朋得之則以鋟之梓予悔之早程仲文舊從予防予以其嗜學極愛之今所著大學釋旨辭簡嚴密圗明該貫視章句有所發揮於予通有所傳授識者表章之薦剡交飛將以上聞仲文年方壯學方進未已此書之出視予得無又早乎𨿽然知人易受知難自知尢難大學誠意章言自知之眞也仲文其益務自知庶不負識者之知乎仲文勉之𨿽然予年八十亦不敢不自勉也至順庚午三月旣望雲峯老人胡炳文序

贈醫者程敏齋序

儒不醫非通儒醫不儒非良醫夫旣謂之儒未論物格知至一身中十二經十五絡自懵然莫之知病臥於牀委之庸醫比之不慈不孝此儒而不醫之通患也醫而不儒其患尢甚素問難經猶吾儒孔孟或有至老未能習者脈有三部九候七表八里九道十怪凡男女皆然禇氏遺書謂男女脈三部皆相反胡爲與王叔和不同五臟六腑應天五運六气然六气中胡爲有兩火身穴三百六十五以應一歲然足陽明胡爲有陰市足太陽胡爲有至陰若是者悉未之考悵悵然欲以岐黃之術鳴於時吾不知其可也易曰無妄之藥不可試也試之一字夫子已逆燭天下後世爲醫者之獘矣而吾鄕程君雲巖則不然其先世嘗從學於程夫子之門儒學所漸宏矣逺矣夫醫不過儒道中之一事物格知至此不過格中之一物雲巖以其先世儒學來而爲醫其能十全取也固宜敏齋繼志述事恂恂篤實博極羣書所全活甚眾不酬亦不願且牓其門曰貧無力者與診脈施藥噫吾前所謂儒而醫通儒也雲巖翁有焉所謂醫而儒名醫也敏齋其有焉予以爲世之爲醫者不能皆如是也故表而出之

送李生詩序

繇祁之孚溪抵婺源餘二百里途多嶺平尢險絕李生孟善不憚登陟問學明經凡射於百步之外者有志必中孟善有志矣臨行有詩別其父父子相爲唱酬丁寜訓飭之意溢於言外置之戒子通可也予每嘆世之爲人子者盛意气無詩書之志不可教爲人父者矜勢利無道徳之味不肯敎爲人師者弗克邃於詩書而澤於道徳者不能敎孟善父子如此又不憚逺從師教可立學當可成然學之成不在志气大銳之日而在功夫有常之後六經言學自書說命始不能遜志失之亟不能時敏失之怠不亟不怠庶乎有常矣孟善之父字子常歸試以予言質之必以爲然凡所得詩若干首眾屬予爲之序

晉卿山居圗序

此圗晉卿間居所也予老矣於人家多見四五世晉卿又交之深者其大父梅趣翁爲予丈人行父庭竹生後予兩月予爲雌甲晉卿年未五十付家事其子觀書暇輙攜孫花底婆娑自得其心予深知之居有溪先世創橋其上久而圮晉卿新之述先志也鄕人題曰孝善瀦溪水字魚數百尾自題曰濠觀樂莊樂也蒔菊多異種題曰霜傑晚香自況也又有軒曰深崢古稱蓮與竹皆以君子竹比節蓮比徳也環居皆山山最深處一室題曰內樂蓋自梅趣翁以來家世皆樂善不倦西銘曰樂且不憂純乎孝者也晉卿之孝之善不徒在橋而在乎心此圖能寫其居之景不能寫其心予故爲之序

送知州範朝列序

昔西山眞氏以廉仁公勤四字爲官箴世道不古吏習益偸能踐斯言幾何人哉廼今於太守範公子誠見之公初以眞定儒選歷仕守臺之黃巖毀淫祠摧豪富卹孤窮政聲甲江左爲婺源未半月卽以民病陳於府必得請然後歸門絕餽遺糴遵市估所食者繡溪之水而已民以是信公之廉均賦役而富室不得容其姦嚴信牌而走卒不得肆其毒兩造在庭諄諄開辟不趐父母於子豪奪歸疆彊梁縮手六鄕無一叫囂隳突者民以是懷公之仁左右無私人人無敢幹以私搜龍舟三十六爲通濟橋小人無敢怨者民以是服公之公黎明視事或至日昊乃已不迫不苟事至立決庭無畱訟民以是知公之勤常情立已於峻者羣怒之所歸今官無長貳咸欽其能得齊甿之心者莫諧巨室之意今民無富貧咸徳其惠考績三載者或無可書今六七十日間而五萬人家已藹然有春意凡此皆廉仁公勤之效也淹之歲月所成就當何如昔鮮於侁在任司馬溫公曰福星往矣安得百子駿布之天下哉予於範公子誠亦云感欽之餘不勝系戀筆之爲序以送焉

送醫士葉可翁序

醫家八十一難經世所共宗讀難作去聲者非是番名醫葉可翁予𨿽未嘗面其人固已心識之婺源樂平鄰郡士大夫往還稱可翁不置口醫數難可翁皆能之夫醫嬰兒尢難昔鄭端友全嬰集吾鄕訥齋程公刋於泉司序之曰大學若保赤子心誠求之蓋以赤子不能自言非以至誠之心求之癢屙疾痛莫可致詰陰陽虛實翕忽變移豈非大難事翁兼大小方脈而用心皆出於至誠難也醫之中炙難鍼尢難必如允濟得之異人孕婦有腹偏左鍼左手指輙正有脫肛者鍼頂心輙愈有傷寒欬逆食不下鍼眼胔輙能食必如陳了翁得之天【闕】依夢中紅防鍼合浦病者無不奇中翁鍼法予未知其何所從受然聞淺深得宜全活甚眾又難也醫者不計貲發藥難不取貲施藥尢難山谷嘗題名醫之門曰能持陰隲以行醫不以人命而試藥吾鄕明遠江公自題其門曰務陰隲以行醫重人命而施藥夫不以人命試藥而施人以藥如江公者世所甚難而翁亦能之玆又難也凡此數難事視彼之規規於利以臆度之心投嘗試之劑者奚啻萬萬予安得不表而出之以爲世勸然予患腳气昔歐陽文忠子朱子皆病此朱子以鍼愈歐陽以吸气自頂至踵愈不知翁能以是施之予否也然前所難者翁皆能之諒能愈吾此疾不難也故予旣摭其難者公傳道之而末復致私請焉

竹間詩序

歙汪君孔昭邃於子平之學去年寓杭名卿士大夫咸敬之今年訪予山中所得竹間詩甚多俾予爲之序詩皆詠竹不知竹正與其術相似種竹用辰日或用醉日尢良子平命以日幹爲主臘月種竹無不活以茂子平命以通月气爲上昔竹林七賢詠之者去其二山王以官累故也豈阮咸軰見官而不有官子平則見官傷官者歟且其所至凡術皆辟易不敢喘猶有竹之處眾禽不敢喧也山中畱凡一月每與談淸風襲人於其行也遂爲竹間詩序

兪氏新居靈芝詩序

天歷戊辰永川兪君濟遠新居成芝生楹之東詩之者眾至順庚午始以示予予按本艸芝有六色皆堅實芳馨叩之有聲又按漢舊儀芝有九莖金色緑葉木實夜視有光漢史所載齋房銅池之芝感以人而天應之者也豫章所記新昌之芝感以天而人應之者也其記之節文曰士將盡心於學則非常之物不虛其應予所望於兪君父子者亦如是人家有佳子弟防而聽其聲知其爲英物長而挹其光知其爲茂異此非堦庭間天然秀出之芝乎爲子弟者又能孝弟以培其根以逹其枝以英英之人物爲炳炳之勲業是芝也不特叩之有聲而能蜚英聲於當世不特夜有光而實邦家之光也九莖六色云乎哉況徳與气相符人與天相應先知之祥又當層出而未已也予所望於兪君父子者豈少哉新詩視戊辰所得多佳者不少且太守穆如史公倡之予敢不爲之序是年秋七月旣望同郡炳文書

送醫人胡芳崖序

易復彖曰無疾豫六五曰貞疾無妄九五曰無妄之疾損六四曰損其疾兌九四曰介疾復之無疾一陽方生於下也餘言疾皆於外卦見之蓋陽在內則無疾凡疾皆有感於外者也凡言疾者四有喜者三不死者一聖人好生之心可見至曰無妄之藥不可試也試之一字其灼見後世爲醫者之深患乎黃山谷題孫氏藥室云常持陰隲以行醫不以人命而試藥醫之能如孫氏幾何人哉嚴溪胡氏世醫芳崖廉儒故其藝益進且持心甚平易診人脈十數年休咎能預知之富春有吳子賢者病頭痛日數發發輙以帛系其頭命左右極力拽之乃小定眾醫以傷寒治弗效芳崖曰此腎厥也眾醫皆笑芳崖進蔥涎圓立愈他類是不一予苦腳疾服其藥不兩日亦輙愈予以是深知其人非以嗜利之心而行其嘗試之藥者故爲序送之

雲峯集卷三

欽定四庫全書

雲峯集卷四

元胡炳文撰題跋

跋文公先生墨迹

昔有度正者慕周程之學討求二先生遺墨僅得伊川手刺一幅首尾十有九字終身寶之特求文公先生爲之跋吾友操希元得文公帖凡一千一百八十七字視度正所得不旣多矣哉予嘗觀羲獻帖可想見其風防觀顏魯公帖可想見其气節若夫我文公先生帖知其反覆辧明處非惟可發人理義之心防【闕】

有道徳之味存焉吾鄕所得多是與程允夫董【闕】程正思此三帖皆與程正思正思有性理字訓文公嘗以爲小爾雅於此亦可想見其爲人也希元寶之寶之

跋李生所藏坡帖

此帖坡筆無疑坡所書太宗殺弟事可疑信有之坡能書範鑑朱子綱目不書何也殺之不仁殺之而無補於醜口之興不智𨿽然坡之書固自可寶子常其寶之【醜口乃唐字也】

題戴徳夫五運六气之圖

易八重卦皆不言兩惟離火曰明兩作離先儒以爲醫經君火相火合六脈必分君相火始見自下生上五行之相生者與河圗合以左克右五行之相克者與洛書合庸醫例以兩腎脈屬水則失所謂君火在上而無爲相火在下而用事與夫五行生克體用𨿽見於六甲而不見於六脈人病標本於何察哉徳夫之爲斯圖也六十年气運了然在目司天司泉休咎可運諸掌凡醫者得之皆可以脈三因而效十全神矣哉徳夫之術也仁矣哉徳夫之心也

題徐芝石賦陳伯孚飛白

如塵縷逰絲如秋蟬春蝶芝石所云可以形容伯孚之字如美玉在山如懸石萬仞伯孚所云亦可以形容芝石之賦詞如其翰翰如其詞一旦得覩此二妙豈非大奇事然吾聞二君所學自有詞翰之外者卽今至前梅開先天枝上吾三人者安得相與共探無極之眞邪

題李伯時洛神圖

洛神賦有楚騷求宓妃湘君遺意騷云貫薛荔之落蕋落蕋細初蕋尢細貫之良難此畫毫端入細難也洛神風情逸韻冩在筆外尢難也

跋新安後續志

新安後續志總管朱侯屬郡士洪潛夫爲之也侯下車以修學宮作人才爲第一義越三年政行化孚百廢具舉始爲玆志成前續二志本皆不存侯並今志刋於學侯愛新安之民甚厚故欲知新安之事甚悉知其事愈悉則愛其民愈厚然侯非特欲自知而已也書沿革則知昔人興廢之由書戶口則知今日版圖之富書山川則知扶輿淸淑之攸鐘書貢賦則知上下徵輸之有制以至橋道館廨寺觀社廟凡有關於民者皆欲悉之以次書其中如風俗學校人物非惟書之詳侯意於此尢拳拳焉蓋謂此文公父母邦方今文治聿興極地所載咸知宗文公之學此則云之泰山河之昆侖而魯之洙泗也後之爲新安者而知此必能厚其民爲新安之民而知此愈當自厚然則侯之此志不徒作矣侯名霽字景春公防寛靜歷數大郡治行皆稱最潛夫名焱祖新三衢郡文學摭遺事寄微言勤且精矣延祐己未郡人胡炳文跋

字說

伯善字說

明經十三世孫成章之孫性美而嗜學名元字伯善予訓之曰論語善人之上有君子有聖人孟子善人之上有信有美有大有聖有神予與爾祖爾父所望於爾者非止爲善人而已也況爾之名曰元而字曰伯善自元而言善大善也純粹至善也易卦之占亨多元亨少爻之占吉多元吉少元亨大善而亨元吉大善而吉也人之行事善百一大善千一故以元爲貴然玆事也請論心坤初善不善皆自念慮之防積之復初有不善必自念慮之防知之自此至微處充之卽是此善之至大處蓋有一毫之不善非元也有一息之不善非元也然玆心也請論性命命於天爲元性於人爲仁四徳皆天命之至善而夫子以元爲善之長四端皆人性之至善而程子以仁爲天下公善之本本善者性爲善者心盡心知性以知天是爲明善存心養性以事天是爲止至善明善則於此元知之深止至善則於此元踐之熟爾其思之勉之哉況吾家自明經翁以來善慶之源方深詩書之味益永故予望於爾者不但爲一鄕之善而欲爲天下之善不但爲坤初六之積善而欲爲幹九二之善世也爾其思之勉之哉

可權字說

甲道王與立字可權問其說於予予曰文王九卦之次末乃及巽以行權夫子六經之次末乃作春秋春秋聖人之權書權聖人之大用故學者有可與立而未可與權者然亦未有不能立而遽可與語權者權以應事之變立爲律已之常易卦於干言立誠不言權坤言敬義立不言權恆言立不易方不言權蓋易三百八十四爻只是一時字能隨時以取中卽是此一權字卦言立不言權權固伏於三百八十四爻之中而不露爾學者能卓爾有立至於義精仁熟凡事理精粗曲折處自然無不相入殆如風之入物有不見其迹者是之謂巽以行權可權勉之苟平日無自立之志無特立之行而遽欲言權必流之而爲權術權變之權非聖人所謂權也可權戒之公羊子言權者反於經而後有善韓康伯謂反經合道爲權程夫子謂權只是經朱夫子謂經自經權自權是數者不同可權辧之

貴和字說

鳯山汪君淸宇之子名箎字貴和來求字說予告之曰子之字蓋取諸禮之用和爲貴也禮本體中有自然之和所貴者用之和不失其體之中爾貴和曰如是說則於箎之名若不相關焉予曰箎樂噐也於八音爲竹於四時爲春分於釋文爲嬰児啼聲四气莫和於春然惟春分爲最和五方之人聲音無有同者惟嬰兒不異蓋兒啼聲中自有至和妙焉過是則不同矣大抵春分之後气過乎中嬰児之長性移於習故欲葆其和之粹者不可不養之深欲節其和之流者不可不守之固養之深則不移於習而此和常如嬰兒時守之固則不過乎中而此和常如春分時如是則心和气和播而爲聲之和達而爲家國天下之和貴和之義大矣哉𨿽然此卽吾前所謂用之和而不失其體之中者也貴和勉之

謙亨字說

程生名善勝蓋取道徳經中語也天道不爭而善勝卽吾易所謂天道下濟而光明也不爭便是天之謙善勝便是天之亨遂以謙亨字之蓋天非特以謙而亨虧盈益謙是凡人與物能謙者天皆亨之也易三百八十四爻有吉有凶有利有不利惟謙下三爻皆吉上三爻皆利他卦無有及之者若夫防而不孫弟則自防已墮於不謙所行已陷於凶且無攸利矣可不戒哉善勝方在小學予遽以是訓之者文公先生感興詩第十八篇

專爲防學而設其首曰童防貴養正孫弟乃其方卽易之所謂謙也其中言進趨極防恭進而謙也退息常端荘退而謙也庸言戒粗誕時行必安詳一言一動皆貴乎謙也末曰十五志於學及時起髙翔卽謙之亨矣善勝年將十五謙卦於易之次亦爲十五故以謙亨字之而且爲之說云

朱文徳字說

文公五世孫名勲字文徳以至治癸亥歸婺源省墓墓自連桐府君以下凡爲他人所有者必欲復之廼已且來明經求字說予曰書五十八篇開卷便有勲字有文字有此徳故有此文有此文故有此勲人皆可爲堯舜而況我文公之孫哉姑以論語集注中所謂文與徳者言之文字訓釋不同或曰詩書六藝或曰禮樂制度或曰威儀文辭或以爲徳之見者或以爲道之顯者文子之謚一也或以爲勤學好問或以爲錫民爵位徳字訓釋屢攺乃定始曰行道而有得於身繼曰行道而有得於心末曰得於心而不失此語有兩意一謂得之有生之初不可失之於有生之後一謂得之昨日者不可失之今日也文徳能以家學反之於身知爾祖釋徳字之意則知爾祖釋文字之意矣爾祖論此徳字嘗以手中執扇爲諭曰湏用不失字訓如得人此扇可謂得矣才失之則非得也予試以文徳今日之事爲諭可乎欝欝松楸前人得之今人不失之今人得之後人愼不可復失之文徳曰然故書此以與之

汪季修字說

友人汪維徳予從兄之甥也從學甚勤予甚喜之故字之曰季修且爲發修字之說以教焉屋修則不敝井修則不污噐修則不壊大學之目有八修身居其中文王之徳有九亦曰徳之修格致以啟其修之端誠正以踐其修之實齊治平以極其修之效曰自明曰自慊曰母自欺皆以自修也自則用力在我不在人維徳勉乎哉文王九徳皆反身自修之事獨於損曰徳之修者有一毫粗厲之气不可謂之修有一防私欲之心不可謂之修故忿易發如山懲忿當如摧山欲易防如水窒欲當如止水大學正心章恐人心之不得其正者有四而以忿懥爲先懥者忿之畱也修身章恐人心之偏於所向者有五而以親愛爲先愛者欲之深也通書曰君子終日幹幹不息於誠然必窒欲懲忿而後至易於幹曰修業曰修辭而末曰損徳之修其防深哉蓋必有損也然後有修心損其所當損也然後能修其所當修不然朱夫子何以又曰修者治而去之之謂也維徳再拜曰敢不如先生所以教於是書以與之

伯裕字說

武林儒醫徐君名益字伯裕蓋取易九卦所謂益徳之裕也風雷益君子以見善則遷有過則攺徳之裕其在玆乎今夫風烈則雷益迅雷迅則風益烈風雷相益而物受風雷之益者其生自裕君子遷善如雷之決則過益寡攺過如風之速則善益增遷善攺過相爲益而其徳自裕譬之一身衛其生者日益嚴葆其神者日益固內外相益而元气沖融其生有不期裕而自裕者徐君業儒而醫之術益精爲醫而儒之道益行儒與醫相益以故能裕人之生而亦能自裕其徳蓋自其先君子開博雅堂市藥四逺如歸貧者不取直故有以垂裕於後人而伯裕存心益厚律已益謙故其醫之行也益活人益眾而其徳益裕益者不已裕者不窮益者有加於前裕者可充於後伯裕其益勉之哉

吳守中字說

中未易言也毫釐之差則過之湏臾之忽則失之中庸以爲賢知者過愚不肖者不及論語謂師也過商也不及則𨿽賢者知者又自有過有不及中豈易言哉堯舜禹執中湯亦執中朱子四書於堯之執中不訓曰守於湯執中則曰守而不失中無定體隨時而在若之何而守之亦曰敬而已矣朱子於堯之執中不訓曰守於舜之惟一則曰守其本心之正而不離然則守其本心之正者卽所以守此中非敬之外能有所謂守之道也特堯之欽明文思安安不見其守之之迹湯之聖敬日躋則不免資於守之之功爾吳正字守中求予字說予特發敬之一字訓之湏臾毫釐之間稍有不敬此中卽失於湏臾毫釐矣戒哉戒哉

養浩字說

汪養浩五世祖諱克剛字叔全宋進士及第初授黃州教末爲饒郡通判卒於官號存養翁養浩名存義其字其名率廼祖也率其名踐其實爲人祖宗者何幸有此曾哉蓋浩然之气充塞天地間本無一毫欠本無一息間斷人稟之以有生天地之气卽吾气程子曰天人一也更不分別然則自存養翁至於養浩祖孫一也所謂浩然之气豈有分別哉且養浩莫先於集義集義卽所謂積善存養翁以積善之慶遺後人後人積之不已念念善而無一息之不善事事善而無一毫之不善庶乎浩然盛大流行可無負天地祖宗之所與我者爾存養翁所取於孟子者存其心養其性養浩所取於孟子者集義養浩二說未嘗異而未嘗不異養浩深思而力行率其名踐其實當不特可取科第可復靑氊而已養浩勉之勉之

全仲字說

建安余贇勿齋熊公字之曰全仲贇從文從武蓋以文武全才期之也贇通作彬以爲文質彬彬質爲體文爲用以爲贇則文爲體武爲用皆得體用之全故曰全仲然古人曰全體大用所謂全者在體不在用才者徳之用也所當全者在徳不在才人恆曰三光五嶽之气分而世所值無全才予獨曰二气五行之理合而人所稟有全徳但全付所有者在天知其性之所有而全之在人故朱子以仁爲心之全徳又曰非全體而不息者不足以當之是故格物致知使所知者無偏而不全之處誠意正心修身以至於齊家治國平天下貫身心合內外而所行者無有不全焉知之全行亦全是爲徳之全而匪徒才之全豈不足爲天地間全人哉予欲發勿齋言外之意故爲之說

李孟善字說

李生慶元請曰慶元未有字惟先生字之予謂慶繇善積元廼善長字之曰孟善慶元問曰易他卦不言善獨言於乾坤者何予曰易凡言吉凶悔吝無非敎人爲善善則吉大善則元吉不善而悔則凶亦吉首於乾坤發之例其餘也陽純而陰雜故干言善坤言善不善又問坤言積善之慶者何曰坤陰卦也莫見乎隠莫顯乎微微與隠皆屬乎陰愼獨之學當審其幾閒居不敢一不善之爲念慮不敢一不善之萌是之謂積履上九曰視履考祥其旋元吉祥者慶之兆旋者慶之周至是無一念一事不善故坤曰有慶履曰大有慶慶元又問曰乾元爲善之長者何曰四徳皆善元爲之長四時之春四端之仁皆元也然繼之者善不見於元而乃見於貞貞下起元是故一元起於貞萬善起於元慶元曰善之義至矣盡矣予曰未也坤言積善之家以其善一身者善一家也干言善世以其善一家者善一世也慶元請曰卽此爲孟善字說可乎予曰可遂書此以勉之

節夫字說

吾宗孟成連年館歙其友生洪彬字節夫蓋以過於質則無文過於文則滅質節其過然後彬彬然可爲君子也書曰節性性之過者不節則不中中庸曰中節情之過者不節則不和不和則不中如一年二十四气有中有節節者抑其過而歸之中也天地之數極於六十故易六十卦爲節兌下坎上坎水之來無窮兌澤之容有限限而止之始得其中其外爻象言節者凡四皆擬坎離言蹇九五坎中故曰以中節家人九三離剛不中故曰失家節鼎上九離剛能柔故曰剛柔節未濟水本潤下而坎又在下火本炎上而離又在上上九上卦之上也故曰不知節學者知坎水離火之不可無節則知質與文之所以爲彬彬者矣彬一作贇從文從武文與武之可相資而不可相勝者亦猶是也大抵易貴乎中中由於節故三百八十四爻之象獨以節之一字終焉者以易始於幹終於未濟皆欲人得中所以皆欲人知節而未濟上九之所謂節卽乾元用九之所謂天則也豈有能見天則而不知節者哉節以求合乎中天則吾天然自有之中也孟成將授吾易於節夫故予爲發易之所謂節者爲之說以勉焉

雲峯集卷四

欽定四庫全書

雲峯集卷五

元胡炳文撰碑

彭王廟碑

婺源郡西七十里曰霍口大溪自張公山來旁一自三靈山來兩溪合處一山防聳彭王廟在焉王諱畬霍口人唐末黃巢亂率兄弟扞蔽鄕邑死之桂巖思溪髙砂諸處立廟此其降神處也凡禱水旱疾疫如響鄕民屢以非道咒咀者神卽殛之死宋開慶己未重慶受圍兵交空中見大旗曰婺源彭王圍遂解帥李遇龍上其功於朝加封夫以王之英烈生而爲邑人排賊患死而爲國家靖兵凶且自江至蜀凡萬里光靈遠揚惠愛旁孚其勲徳固宜與祀典爲無窮也廟未有記鄕之父老陳惠陳穰礱石求予記其事遂爲作迎享送神詩俾祀而歌之詩曰

雙溪合兮溶溶廟孤峙兮東峯水秀兮山防據異气兮神所鐘醜口防兮賊刃紅張義膽兮戕其躬飛精英兮蠶叢搴大旗兮雲中月暈拆兮息羣凶曰光懸兮照孤忠役潛蛟兮年無凶驅厲鬼兮翺祥風神之福兮龎以鴻神之祀兮宜無窮泰定丙寅正月望郡人胡炳文記並書

墓志

故廣西兩江道宣慰使司都元帥府經歷馬君墓志銘

君諱良字良甫世家髙唐幼在羣兒中倜儻有偉气人異之長通吏事一日奮然曰儒不吏則迂吏不儒則俗吾肯爲俗吏哉於是益從鄕先生學旁參博覽自經史以至人情急世之要靡不通究初爲賔州路知事以亷能著邕州夙號難治君爲經歷處事有條次防已禦吏平日以猾聞者不敢喘爲廣西兩江道宣慰使司都元帥府都事在任除經歷悉取諸路利病白於上罷行之有不可必達其志上官及同僚稍不如法輙面爭性剛直不阿以故甚得士民心而居其上者多不懌左右兩江洞鄰交趾負固爲民害其地水艸毒惡先是官軍死者十八九大徳甲辰左江洞防黃聖訓叛招諭難其人僉曰亷幹彼素信服者惟馬從事可君聞之慨然自任曰惟吾可唐貞觀初嶺南酋長馮盎謀反員外散騎侍郎李公能以一介之使代十萬騎吾獨不能乎卽日上馬去冒瘴癘歷巇岨至輙叱之曰方今薄海內外悉臣靡有叛者汝何敢叛汝何敢反且復諭以禍福曰榮汝官樂汝土視爾奔走流離終復身首異處計孰得邪思之思之無悔拜且泣曰公恩主也敢不如命約日來降歸途半固致金二甕君卻之喚語其使曰歸語汝主此非吾所欲也地多野味能獲一二寄我乎居無何舁二異獸來君俾致之帥閫烹與上下嘗之當時民謡曰飛吾單騎出公不意防公之勇孰【闕】其【闕】卻彼【闕】

山禽防公之亷孰服其心未幾右江洞防岑【闕】興亦叛元帥唐懷遠受省委招諭領軍餘二千人畱田州軍無律大爲民擾君爲文檄於亷司曰唐元帥於官無鴻毛之益於民有泰山之損本欲禦防乃爲防也亷司韙其議就以委君君不能辭往如初世興感欷約降與聖訓不異曁二防來元帥將之入覲掩君之功不以聞人咸爲君寃之大徳丙午十有一月以病卒於官享年五十三祖忠父全妻宋氏張氏先君卒李氏相繼逝子堅奎壁君卒時壁未晬弟善嘗自髙唐來靖江取兄嫂喪以歸至長沙危渉洞庭湖善先邁僕窘無資以寄嶽陽寺中越十有四載壁始知之哭而言曰嗚呼蒼天吾父母何爲至是邪孤不孝罪也徒步二千餘里沿途哭泣行者不忍聞至嶽陽四喪俱在聞者唶唶嘆曰防是子馬公之魄不滯於殊鄕乎今如此天道不彰乎壁將護葬於髙唐求予銘壁嘗從予學故知其父行詳且信予深愛其爲人而悲其志遂爲銘銘曰

自負表表特立矯矯厥材寡雙彼防䢐獷能化其梗用嘉靖於兩江兩江人心徳君之深視江流淙淙我銘其【闕】

而章厥慶鴻以龎

詹氏孺人墓志銘

【闕】詹氏諱道余世居武夷髙曾徙崇化裏遂爲建陽人曽祖諱光宋進士祖諱元父諱僧皆隱徳不仕詹氏幼有淑徳母黃氏教甚嚴二十有四適同裏余仁起仁起幼孤事姑彌謹蚤暮問燠寒痛癢敬搔抑扶持之湯藥必甞而後進饍具必珍饈凡可求得之者𨿽遠不憚曁終每節序或風雨霜露然悲泣不己生事祭鄕鄰咸稱其孝初適予時家防賴內助不十年田廬日辟凡同鄕之貧乏者借貸盈庭或立契劵不能償詹氏取焚之無何孀居十有五年撫育子若孫處內外皆有條次教以義方不務浮靡家裕復倍於昔時子安定勤儉如其母待鄕鄰以和接朋友以禮人人翕然稱之曰有是母宜有是子也生於宋淳祐辛亥秋八月沒於泰定甲子夏六月享年七十有四仁起諱興先卒子一孫男二贇資女三曽孫男二煥炫女一將以某日於某山下構亭曰思庵前事以予友張存中所敍行實來求銘銘曰

生茂族嫓徳門孝而惠靜以惇躬勤儉儀子孫亭曰思思如存述壼彞銘玆坋懿厥聲永於聞

金氏孺人墓志銘

程生霖衰絰詣吾門再拜泣血言曰孤不天禍又延吾母顧惟歙汪氏嚴桂氏信永丰韓氏皆有節孝聞於官旌表其閭彰彰在人耳目孤不克以聞於上使母之【闕】之孝將泯沒無傳孤罪不容誅先生肯賜之銘【闕】表莫大焉言訖復涕泣再拜予哀其志按狀其母金氏諱柔眞父諱宜之歿時母方三十安貧守節孀居四十餘年淸貞之操表裏始終如一姑年逾八十奉飬一如所欲姑有三子別居迎飬不肯去獨安於嫠婦之家孝可知也臨終指天謂曰汝孝如此願汝子孫之孝如之諸子孤防辛勤撫育稍長遣事名師而訓敕甚嚴以故皆克樹立嘗病篤其子霖述其行露香禱於天夜夣數羽士至其家病尋愈自是夜香祈母壽康凡十有四年母壽七十有七無疾而逝生於宋淳祐丁未終於至治癸亥將以十二月辛酉祔西郊芳村男四人長云以儒爲休寜縣吏先十有八年卒次洪出繼其第三子也防周孫男十有一人儒弟祖澤興翁崇徳壽關敬徳寜祖光祖懋徳福祖貴徳女四人銘曰

迹不越閨闈目不閱詩書而節靡渝而孝靡虧慈靡不足而嚴有餘誰能旌之光裏閭吾能銘之蔵

傳

節孝王氏夫人傳

王氏名靜婉饒州余幹人生宋寶祐甲寅年十九歸於信之貴溪月巖程先生季子植甫五嵗而植以疾歿且與王訣曰吾父母老不得終飬柰何王泣而對所不畢志以飬舅姑將無以見夫子於地下服闋母氏欲奪其志則又泣曰未亡人執定省禮於舅姑者以夫子之言猶在耳也之死矢靡他越五年舅沒事姑翁氏愈益【闕】順臥起必偕至元壬午時姑年七十病臥牀蓐一夕羣盜至門擬刄扵姑側王以身翼蔽願代姑死盜義之而兩釋焉他日姑病革語王曰汝事我無違禮願汝子婦以汝事我者事汝吾死瞑目矣先是有以理數言禍福者姑以王命叩之則曰二十而嫁嫁五年而嫠又十年而死舅姑相視嘆曰節孝婦也如命何迨今舅姑沒三紀而王壽且康子婦諸孫事之惟謹人以爲節孝之報云讚曰

王氏凜然徳貞烈丈夫所不能爲斯亦異矣至其事姑則猶如處女事母時節與孝人不間扵舅姑之言𨿽衛共姜陳孝婦何以加諸上之人表彰之可以美教化移風俗矣

雲峯集卷五

欽定四庫全書

雲峯集卷六

元胡炳文撰上梁文

明經書院大成殿上梁文【至大庚戌十一月八日】

伏以經從易畫而後百千世賴夫子之功時自春秋至今三十二周庚戌之嵗塾序宮墻之有建詩書禮樂以無窮恭惟大道彌綸至誠化育有親有義有別有朋友亭亭當當六經之中合徳合明合序合鬼神本本原原一貫之妙無極兩儀立不言百物生夏之時韶之樂獨以語克己之賢社之土稷之谷合無逾上丁之祭蓋出乎類防乎萃自生民以來未有盛者也必有若能知聖人之爲髙況過者化存者神與天地同流豈小補之哉非孟子誰發王道之爲大新渥頒九重之詔大成加二字之封海宇咸振文風山林亦承徳化辟玆精舍務在明經堂殿巍巍日瞻燕居之像佩衿濟濟人無鵠至之心道體鳶魚文章虎鳯凢異日有成之造皆昊天罔極之恩玆因六偉歌各述一經訓

東易更四聖妙無窮六爻定位分三極萬物先天

起一中

西書從夫子攝其機未說道中有升降先從心上

認危防

南詩是宣尼手自刪聲气元從情性出文章不落

語言間

北禮書湏要尋端的儀禮爲經戴禮傳節文之中

有儀則

上樂在人心非絕響無容桑濮侈音聲可復簫韶

眞气象

下春秋要在尊王者王所爲卽天所爲身之也非

假之也

伏願上梁之後斯文之運天開竆則變變則通通則久爲學之功日進士希賢賢希聖聖希天善治聿興眞儒軰出灝灝爾噩噩爾豈止用商周之書蕩蕩乎巍巍乎皆可行堯舜之世

啟

回常州總管聘啟

伏以八九十曰耄今己逾致仕之年二千石惟良乃肯舉聘賢之禮辱知甚厚揆分奚堪玆蓋伏遇總管相公以豈弟慈祥之心行亷明公謹之政惠及齊甿者何啻千里如此太守者能有幾人重儒所以重民知學校之務急言治必先言化豈俗吏之能爲有如炳文居然不武玆來匪遙於千里實爲相知者十年日四書奚顧西湖之好景雲飛五朶又逢東道之主人眞是有公卿下士之風何幸共友朋讀書之樂情深喜躍誼合摳趍但已戴琴書扵歸舟未能受幣帛扵將篚炳文不慚髮白誓報眼靑朝取一士而防尢何能當於奨拂廈廣萬間而庇士終冀入扵帡幪感激殊深敷宣罔罄

回汪仲剛啟

伏以遣子從師俾立程門之雪崇儒重道特飛郇翰之云自愧頺齡莫當雅意玆蓋伏遇【某人】才稱俊偉气稟陽剛教篤義方特見徐卿之二子學根性理能惇韋氏之一經素聞詩禮扵過庭且資友朋之麗澤某敢攄赤用報眼靑一人求學之心倘無將至之鴻鵠萬里橫飛之翼尙有速化之鵾鵬

回句容程宰招啟

伏以聞弦歌之聲能知施扵有政行束脩以上愧不足以爲師偶拜荊州劉公之書欲下南昌孺子之榻古禮有此今非其人伏念某童而習之老無能已以吾長乎爾苦來日之無多莫我知也夫抱遺經而獨處靑眼一顧白髮如新幸無鄒子之先容肯索李生之髙價玆蓋伏遇【某官】鳴琴多暇制錦甚工士元非百里才何嘗不治冉求可千室邑豈曰非仁姑小試扵牛刀乃先求扵駿骨伊欲逐雲龍扵東野又疑驚雪犬扵南州樓謾想於行蔵門當謹其出入未敢從容扵函丈正湏俯伏扵仭墻以吾爲邑長於斯固將學道則愛人也有笑扵弟子之列安能受業而觧惑哉聊抒下情少需後命

明經書院請開講二十二啟

與朱宏齋

伏以學開槃水務六經根本之求望重香山主九老耆英之防誰賢書蠧敢屈杖鳩恭惟【某】耆徳年髙雅懷博識傳來文公之豈必籝金生在謝氏之庭眞其玉樹天已彰扵陰徳人皆徯其修程炳文辱知最深忝眷非薄宿宿信信端期歆向之偕來濟濟鏘鏘共仰孔顏之如在

與趙鼎峯

伏以文在玆乎欲爲辯志離經之學鼎取新也願聽登峯造極之談龍象筵開鳶魚機動恭惟【某】丰儀淸峻聞望老成壯嵗功名北海飛騰之萬里晚年著述西狩獲麟之一經孫喜見扵曾家惟傳扵淸白炳文敬修尺牘仰屈文函胡氏之學乍興正湏講貫趙衰之日可愛雅稱來遊

與趙古淡

伏以明經標學欲防士習之浮大雅惟公獨見古風之淡斯文有屬多士攸宗恭惟【某】器大名宏徳穹望重一第拾芥便盍聫薇省之班幾載栽花今猶說桐鄕之政篤行素孚扵閭裏至誠累動扵神明壯志未衰晚成可卜炳文不慚末學敢屈耆英精舍題顏已掲李潮八分之字諸儒稽首願致南丰一瓣之香

與趙植庵

伏以胡安定建學立規欲資講明之舉趙淸獻與物無忤能回淳固之風敢有請焉尙期來此恭惟【某】道心不競注述最精舊稱公子之振振淩雲折桂晚厭諸人之衮衮引水栽花文在玆乎學猶植也炳文僣開精舍敢屈華裾堂上衣冠盡一時之俊士儒人領袖屬前日之省元

與鄭存齋

伏以鄴侯三萬軸書盍明六經之要伏生九十餘嵗願愛百篇之傳尙有典型湏求指畫恭惟【某】居今而學古貌蒼而意新早誦程文外樂何如內樂晚尊耆徳小年不及大年滿目芝蘭知心松菊藻鑑之人惟舊蒲輪之詔方新炳文自愧庸庸猶知老老眼明蠅頭之字肯辭館下之諸生齒序燕毛之儀當冠坐中之眾老

與滕山臒

伏以六經天地之奧孰明辯之一儒山澤之臒能主張是再拜以請賜顧爲榮恭惟【某】胸有五車眼空四海淸音揮麈猶餘西晉之風流健句驚人何啻盛唐之气象且四書之淹貫亦多士之歸依炳文苟創書堂有資講席一言悟道要豈徒研竹簡之書七日見陽來正好問梅花之訊

與吳瑞軒

伏以胡安定開湖學豈前武之能追吳雨崖講西銘喜斯文之可續一語能開扵後進重來母於前言恭惟【某】望重邱山气吞湖海香畱晚節韓公老圃之花奇吐天葩郤氏一枝之桂詩書有子功名逼人𨿽絳雲之心捲舒自如恐大鵬之翼軒騰未已炳文苟焉創廈志在窮經審問之明辯之欲來四方之學者主張是綱維是賴有當代之偉人

與戴晉翁

伏以學開槃水無胡安定之成規望聳瑤山喜戴侍中之重席倚玆黃髮領我靑襟恭惟【某】師友深源古今博覽寥寥文獻巍然魯靈光之存表表儀刑異乎漢專門之學有如玆舉式系斯文人皆笑其爲迂公獨聞之而喜上梁之歌已騰扵六偉升堂之講可吝扵一來炳文玆焉麗澤之期聊當耆英之防地上明如徳之晉誰無仰瞻山下泉似人之防有資剖撃

與戴蒼山

伏以道在六經泉混混而有本學先諸子山蒼蒼以彌髙書捨方新儒宗有舊恭惟【某】多聞多見古貌古心胸著數千言據班史以刪述家蔵三萬軸溯戴禮之源流記誦云乎哉文章有屬矣炳文敢緣講學用集耆英月窟天根已見一陽之復雪伯霜仲來入九老之圖

與方壺

伏以建書堂於蘇湖之上道脈猶存望方壺扵渤海之中仙風可挹愧莫追扵前武幸嘉惠扵斯文恭惟【某】玉【闕】精神春風气象紫陽千峯之表學可人師靑雲萬里之遙仕爲令尹子弟欲其成耳功名何足凂哉炳文敬【闕】尺書仰攀丈席洪惟朱張之相與尙資審問明辯之功幸冀歆向之偕來共究溥博淵泉之學

與戴恕翁

伏以六經講明有志扵本矣一言提要終身其恕乎姻婭親親友朋切切恭惟【某】存心無物滿腹有書馬空冀北之羣稱其徳不稱其力鳯現河東之瑞難爲弟又難爲兄聨璧而來斷金有契炳文一爲此舉多笑其迂洪惟禮記之傳賴有資於戴徳自愧中庸之學不敢儗於胡公

與潛心

伏以來四方之友朋豈無合志對六經之賢聖正要潛心道在發明君其寵顧恭惟【某】風神秀整气象沖融天驥奔電之才豈但空其冀北海摶風之翮乃猶在扵水南恐萬里功名之逼人喜一脈詩書之有子炳文猶記經營之始專承規畫之勤孔孟之詞聿新如所教矣潘楊之睦有舊能勿來乎

與方則齋

伏以學先經術愧斯道之未聞人有典刑喜其則之不逺筵開龍象機動鳶魚恭惟【某】身隱而名髙世今而心古泰山北斗儒者翕然宗之霜木晨星老成如此能幾儼衣冠扵九老尊領袖扵諸生炳文玆集朋友之羣蓋先齒徳之一鱣堂講貫方當明辯之篤行之鳩杖來臨必能主張是綱維是

與梅村

伏以山學乍興非泮水春風之藻天機可見在前村雪夜之梅試認一畫之陽卽明六經之要恭惟【某】修名掲日吐气淩霄兩度防敬亭之云未愁濡滯九重有直廬之地佇見飛騰蓋由噐識之不凡乃知詩書之有用炳文自慚不武敢與斯文孔籍源流當考東家之實錄阮林叔侄願來西晉之淸風

與蛟塘

伏以義理無窮要在明經之學文章有屬願聞垂世之言敢布尺書仰攀丈席恭惟【某】精神玉立气象春和志在靑雲蛟龍豈池中之物心潛黃卷糟粕視紙上之文玆集佩衿有煩領袖炳文徼榮葭玉篤好蘭金老成萃一時聊當耆英之防儒者榮六藝願爲根本之求

與江古修

伏以結屋依陽坡期闡六經之學汲古得修綆咸推多士之宗鳩杖肯來虎皮端坐恭惟【某】襟懷灑落气象和平溯幹淳之淵源學者泰山北斗論貞元之人物公其霜木晨星循循然之教有賴焉陶陶然之號寓之耳炳文欲資兌習敢屈師嚴陳【闕】邱之諸子隨車喜見【闕】聚程伯子之門人侍坐願挹春風之和預此控申期

以庚戌

與程道大

伏以王荊公之爲文孰與胡安定之爲學張橫渠之徼往亦爲程先生之知來意見略同消息甚大恭惟【某】詩名早著理趣深潛虛五六以居中啟防之書爲之翼加一倍而起數先天之學生扵心諸孫花底之娛嬉皓首山中之著述炳文敢修尺牘仰屈丈函學者以經術爲先當永刋扵枝葉天下惟道理最大願共溯扵淵源

與朱實軒

伏以明經幾百年甫開精舍晦翁第四世咸仰名家斯道未墜扵箕裘後學有資扵領袖恭惟【某】自持端厚人謂淸髙學海波中之龍有自來矣秋風天上之鶚乃止是耶豈不武扵靑雲寜斯文之皓首炳文不揆其陋屈爲此來山中之學方成蓋先釋菜花外之車可至政好觀梅

與江雪矼

伏以遙遙末冑敢云存湖學之風亹亹淸談端似灑石矼之雪再拜以請一來爲榮恭惟【某】奧學傳家淸材防俗遇侯翁之奇男子嘗奮志扵靑雲鄙張儀之大丈夫【闕】窮經而皓首表表愈偉菲菲彌章炳文僭敢奉書有【闕】讀易豈無泮水之藻幸惠顧乎山中共防先天之梅當相忘扵意外

與張西巖

伏以明體適用豈如安定興學扵東南砭頑矴愚賴有橫渠爲銘扵左右肯來鳩杖無遜臯比恭惟【某】光霽襟懷老來問學壯年場屋曽驚一鶚之飛晚嵗山林未應三鱣之瑞前修如此能幾後進翕然宗之炳文自笑其迂幸惠之顧深衣大帯先教我釋菜之儀鬥酒篇詩當共君觀梅之樂

與王太宇

伏以師道立則善人多欲明孔籍泰宇定而天光發猶記荘適精舍之鼎新幸華裾之寵賁有體有用敢謂得胡安定之傳著易著書諒能明雙溪之學

與方玉泉【錄判】

伏以斷金蘭契方當大集扵衣冠潄玉泉聲胡啻如聞扵環佩實同詩書之味豈但親戚之情恭惟【某】有用才猷不凢噐識一官防戲聊復披鶴而戴星冠六藝沈濳政自躡天根而探月窟炳文敢修尺楮仰屈丈函所講謂何自是同然之義理𨿽遠且至況是異姓之弟兄

酬仁靜招書社啟

蠧簡埋頭親二尺檠之燈火魚書到手開萬間廈之帡幪旣無負米之勞昭仭采葑之意請惟麼麼夙荷奨知天下逹尊三黼黻每加扵溝木君子所教五丹鉛俾共扵堦蘭班荊酬昔者之言蟠木絕先容之助𨿽主擇客而客亦擇主固湏聲應气求然公求士甚士求公乃若天同神比勤渠若此銘篆何涯苐手停百家編常恐乏昌黎晨入之誨矧腹非五經笥每慮貽孝先晝眠之嘲所刺涵容儀圖稱塞受若直怠若事固小人平昔之所不爲精於勤荒於嬉必諸郎扵玆有以自朂因修謝櫝預扣旗考徳行而興賢興能卿大夫旣欽承扵明詔懷忠信以待舉待取佳子弟行濟美扵修程不盡頌期何當侍列

請開學防啟【二月十五日】

鄕有庠家有塾時當師範之尊鳥能弄花能言明日又春光之半敬因休暇少展綢繆顒卭願列扵圭璋暢敍實娛扵觴詠載酒問奇字常聞好善之風下馬入錦茵尢喜得羣賢之集勿瑕折簡幸賜聨鑣

回玉湖招逰槃阿啟

伏以問春多少已在荼防芍藥之間有客吾伊盡是金馬玉堂之彥願偕良防少展淸歡尙賒山中筍蕨之甜足稱胸次詩書之味鳶魚之著飛躍千餘載可想扵風雩賔主之美東南五百里當占扵星聚卽聨車從惠顧槃阿

代戴答朱聘啟

伏以詩首關雎朱傳明三綱之始禮先贄雁戴經謹百世之婚皆有系扵斯文宜式諧扵新好恭惟某男辛勤黃卷行當振扵家聲而某女婉娩緑居能閒扵壼範過防采菲俾獲施松媒勤斧柯之言書粲金薤之字儀陳幣帛喜溢門防玩先天枝上之梅將迎長扵紅日攀廣寒宮中之桂願早步扵靑雲

雲峯集卷六

欽定四庫全書

雲峯集卷七

元胡炳文撰箴

牀屏箴

淸明夜旦之气正大天地之情勿謂防事而非至理勿謂暗中而無神明此古之君子所以不敢弛然自放扵牀第之上而且復戰戰兢兢也

果齋箴

友人髙彥道性嗜學其父甚樂而予未有以教之也彥道讀書之室請名扵予予書一果字與之且爲箴箴曰坎水之流始扵防泉不果其行曷至於川賢必希聖聖必希天果能此者人十已千孰爲凢民孰爲豪傑萬里之程一念之烈遷善而果雷驚電掣克己而果矢去川決幹爲木果艮爲果蓏果剛在上蓏柔而墮最戒悠悠亦忌瑣瑣志髙力彊果何不可

節齋箴

易至節卦六十爻三百六十合天地節而四時成四時有中气有節气節也者抑其過而歸之中也節之吉且亨與不節之嗟勸戒備矣六十四卦之終復戒之曰亦不知節也非惟飲酒水火未濟有孚節義存焉友人髙唐馬璧從予說易予名其齋曰節復爲之箴箴曰天有節气四時成嵗人能節性乃徳之萃坎水下塞爲兌之澤有限而止儲丰扵嗇言失之放舌不可捫用失之侈生理曷存爵取節節樽取尊尊飲不知止多不遘痻保合扵幹闔戶扵坤欲不知止自斧其根所貴者節知止有定飬之以靜持之以敬恬吾身心培吾徳業存其固存節之又節

牧庵箴爲王伯武作

書凢言牧保飬吾民易言自牧保飬吾心謙而又謙存心過厚譬彼善牧羊先牧後放羊能牧放心弗求欲動情勝气暴神浮牧之何如敬而無失常自繩檢母令放逸母喜而馳母怒而競防壯之觸執謙之柄梏牛豶豕馬閒其輿畜之旣極何天之衢

銘

得樂亭銘

性分之中自有樂地世之人得之者鮮矣人孰無此心心孰無此性樂在內不在外得之由我而由人乎哉新溪戴君有道之士也以得樂名其燕處之亭新安胡炳文樂爲之銘銘曰

性天之樂自得其得匪厭飲食匪聲匪色其外不牽其中則全心逸日休其樂以天松邊新溪竹裏幽泉鱗泳禽翔孰匪自然存心飬性知止有定萬物靜觀四時佳興樂得吾眞性天之仁物得吾樂性天之春

靜室銘

徳方玉關人也學甚勤題其室曰靜予爲之銘銘曰太極之妙動靜無始動者其用靜者其體乾坤闔辟爲易之門未辟之先闔戶謂坤喜怒哀樂未發之時渾然在中鬼神莫知無思無爲不睹不聞非誠曷有非敬曷存惟靜故虛惟虛故明尸居龍見淵黙雷聲幹專而直坤翕而辟靜以制動心爲太極動則爲智靜則爲仁維仁之充萬物皆春

正心齋銘

友人馬惟貞平易惇厚無一防澆浮之習請名齋扵予予曰學易之法先正其心遂以正心名其齋且爲之銘銘曰

吾心之體本無不正欲正其用宜主乎敬心兮本虛有如太空能無喜怒不畱於中如衡之平如鑑之明衡無畱物能權重輕鑑中無有能照妍醜宻察吾心或存或否吾心之存可檢吾身吾失此心失吾爲人常應乎物不與物馳防其邪曲敬以直之況扵學易尢當主敬捨此一心曷承三聖

止善齋銘

古杭沈生繼善純敏可愛自名其讀書之所曰止善齋求予銘銘曰

善曰至善極曰太極人心天理自然之則如居之安玆維其宅如射之中玆維其的人莫能至至或易遷志之未果守之未堅心決所向知止有定欲堅所守莫如持敬明徳之中至善存焉必止扵是乃純乎天人欲蟬蛻天理春融自新新民春意何窮

自彊齋銘

從孫祖義從予防予懼其弱不克進也名其齋曰自彊且復爲之銘銘曰

南北之彊囿扵風气君子之彊純乎天理不能彊者頺然而靡是之謂弱六極之底其或能彊惟气是恃外彊中漧實則餒矣硬著脊梁特立不倚著功程力行不已吾之此心與天同體惟天行健一息萬里朝斯夕斯始是終是不務勝人而務勝己幹壯大象請觀所以自彊不息非禮勿履

一心銘

一而大者是之謂天一心之中一天存焉孰存此心主一無適心爲天君敬乃天徳

存與堂銘【並引】

江君某取古詩義掲二字扵中堂示其子孫曰存與庶子孫朝夕存之扵目不敢怠忘求予銘予竊嘆世之人汲汲然求田問舍謂存此可與子孫不思天生我其初何以與我且獨不聞象山讀孟子乎此天之所以與我者一此字自作一句讀令人惕然有警省處蓋天地之大莫大扵吾之心天之所以與我者此耳與此在天存此在我與此在我存此在子孫我存天所與我者則以與子孫子能存之以與子之子孫能存之以與孫之孫吾子孫卽吾此心吾此心卽吾子孫惟天不容僞惟天久而不窮銘曰

天之與我其初固存存天所與以與子孫豈惟子孫造化經綸充吾所與春滿乾坤雲峯胡炳文譔

顧齋銘

晦庵書院山長嚴陵邵春叟袖巨編示予然泣而言曰先君子言行有訓祗服不敢怠忘遂名其齋曰顧願子有以發之予爲之三嘆而言曰君年七十猶知顧其父之訓可謂孝矣論語四勿視爲第一義大學三在顧爲第一關目之爲視常目在之爲顧視則有意扵見顧𨿽不見而常若見之有回首戀戀不己之意編中詩若文發顧之義爲詳獨未有拈出西銘中一顧字者蓋在書曰顧諟大學引之而後此一字中格致誠正修身之工夫偹焉孟子曰顧飬西銘引之而後事父之孝與事天之仁兼焉是𨿽孟子顧飬之說而實含大學顧諟之防天何嘗不顧人人多不能顧天父何嘗不顧子子多不能顧父不顧天不仁不顧父不孝然所謂顧天者豈獨髙髙在上之謂天天理在在呈露常目在之則謂之顧所謂顧父豈但飬口體父𨿽不在而常存之心目之間則謂之顧然而顧父卽所以顧天天理常存扵一言一行之際父之顧子惟恐其言有餘而行不足子能顧父則常勉其所不足而不敢盡其所有餘言行相顧之際其機至宻西銘所謂理一分殊所謂卽事父之孝以明事天之仁者不過如斯而己春叟蓋用力扵西銘之學者然吾懼世之人不皆春叟也故爲之銘以警銘曰人顧其外我顧其內顧外荒唐顧內廽光我言顧天匪顧以目天在吾心戒懼愼獨至若顧父視於無形僾然有見視死猶生言顧無浮行顧無尢有物有恆顧匪外求乾父坤母顧吾所生或不顧此請顧西銘

蘭室銘爲張徳庸作

水孰無汀玆以蘭稱汀孰無室玆惟蘭馨惡彼繁華澹然幽寂靜裏春風花中懿徳采非其人徳孰吾親寜不吾采吾意自新香不以迹而以其心久與俱化其味深深姑從其類夷情和惠深濳純粹惟顏其庻

賦

雞鳴賦

亥子混沌人物鴻蒙汝喔喔兮初日杲杲兮將東雷之驚蟄也一嵗云始汝之驚人也旦旦如是鼓兩翼兮有聲作羣動兮不已舜蹠之徒其趨也異此時聞之皆悟而起曁汝再鳴日將中矣悠悠者晝寢營營者趨市鳴何殊哉聞者異耳故或名汝以翰音或呼汝以司晨或以朱而著姓或以碧而稱神孰知眞機之自動無如旦气之方新彼方同夣也此足以轟媱怠者之耳彼未起舞也此足以激忠義者之心至扵食必呼儔闘不畱怒被服孔文爪距翼武羣出以朝羣棲以暮動靜不失其時風雨不攺其度聲者雄而牝者不敢與之雙唱者一而和者不可知其數是皆見扵已鳴之後而不知其已鳴之故萬籟無聲一天防露汝之初鳴幹將辟戶是謂一日之貞下起元而天地人物之一悟蓋得乾坤之初者震巽乾坤之中爲坎離坎司子之候離當午之時汝巽禽也乃通坎離之道而知夫子午天地之中正卯酉陰陽之出入陰之精而澤扵陽月之象而影於日汝之初鳴日猶未出扵此之時子以悟無極之眞午以見道心惟一孜孜爲善守而勿失舜人也我亦人也如之何其不可及也夫

周氏節婦賦

大徳庚子信州永丰縣學以周氏貞婦聞扵有司明年春旌其門曰節婦周氏之門易其坊曰崇節坊初周氏年二十三歸於韓一紀夫喪三子皆幼終喪昆弟欲嫁之訖弗奪新安胡炳文爲之賦曰

詩胡爲肇於關雎兮曰夫婦千古之綱常罹變酷而靡渝兮衛風獨詫扵共姜惟父之與母兮謂一家之嚴君紛姑息以爲慈兮嗟孟母其罕聞固世衰而教弛兮況婦人其何知亶幹封之周氏兮嫓共孟而一之孀居四十春兮胡爲不攺其素也指蒼天以自矢兮夫惟靈修之故也豈無膏與澤兮飛兩鬢其如蓬眾紛其儷美兮蹇予命之不同喧輿論之總總兮曰予有此姱節予豈樂聞此名兮悵悒郁其如結脫簮珥以教子兮躬績紡以勤家懿予行其如玉兮庻初終之無瑕舜繽紛其楊英兮蹇朝華而夕熸飽千霜與百霆兮松獨秀兮穹林旌髙風以勵俗兮岌崇門扵廣途凜霜日以爭嚴兮羞人間之丈夫

太極賦

昆侖無外旁礡深廣孰鉤其爲我指掌鰲極定位龍馬負圖五十虛中天地其發我矣乎書天錫禹疇攸則其中用五名曰皇極然則羲之則圖也卦有爻蓍有防文王周公亦旣有辭矣胡爲不以太極言扵易易者陰陽代換之名極者陰陽代換之理後際不見其終前瞻不見其始文王周公非不言也陰陽在是太極不離乎是爾不離者物物各具不雜者物物統體渾然者如此燦然者如彼造化气也孰爲气之樞紐品彚形也孰爲形之根柢不有夫子孰明厥防大哉易矣斯其至矣夫文王周公未嘗言太極也而發之者仲尼仲尼未嘗言無極也而明之者濓溪曰有曰無奚可岐而二之況所謂無者非視之不見而言希非聽之不聞而曰夷蓋言無形而有理非如屋極之極可以形窺也非如北極之極可以象推也濓溪之說吾知其非得之扵師濓溪之心吾知其得之扵仲尼仲尼得之文王周公文王周公得之庖犧混兮辟兮其無窮兮不言者非私言之者非離然則孰爲天地之太極曰人孰爲人之太極曰心太極動而生陽靜而生陰人者陰陽二气之防心者陰陽不測之神人之一身萬物咸偹一方寸中具一天地所當得者將發之際原夫未發無偏無倚在圖書則中各有五五中有一一非心之體乎在先天則萬化萬事生乎心非卽圖書之自中而起者乎動宜省察靜宜涵飬誠心在致其知勿忘勿助之長立身以徳行爲先立言以明經爲尙太極在我眞實無妄往聖之絕學萬世之太平方當扵我乎有望

辭

送鄒云樵歌

山蒼蒼兮水迢迢羗樵翁兮逝逍遙月雙眸兮烱烱風兩袂兮飄飄歌正音兮歌以琴悵伯牙兮不可招俗降兮淳澆古心兮寥寥岌老柏兮不凋歸兮歸兮雲中樵

雲峯集卷七

欽定四庫全書

雲峯集卷八

元胡炳文撰詩

新溪書堂詩

溪距溧水都二十五里舊流溢不可以舟辟之始通秦淮故名曰新茂淸戴君家其旁浚詩書之源流善慶之澤蓋深有得扵溪之新者遣其子諹從予學有新得故爲之詩以美茂淸益以美諹詩曰

宇胡曰宙古往來今往者不滯來者方新陽升扵旦帝出乎春日日嵗嵗新新相因玆水有溪胡以是名防泉不竭坎流不盈前一汲過後一汲生生生相易新新不停戴氏池塘居溪之際觀水有術扵道有契舊學未忘新功相繼能濯舊見以來新意有子有孫以書以詩如溪之新朝斯夕斯自彊不息愼獨母欺新而又新請視玆溪

贈鶴庵相士四言

我相爾鶴風骨卓犖九臯幽漠九霄寥廓爾性孤防爾音淸徹夜月梅花松梢曉雪鶴亦相予謂予心古壽當九十伏生衛武我聞而笑鶴起而舞湏防飛去莫知爾所

和李生詩

行行能遠來匆匆輙辭去謂有新知樂乃成離別苦靑春固所欣子當懷深懼菲菲弄芳妍怱怱傷遲暮人子三加冠責以爲人父收心戒外馳回光宜內顧有屈乃有伸何思復何慮志帥能自持气卒敢輕騖畜極亨天衢動初辟幹戶靑雲第一程出門愼勿誤

星源八景

錦屏春色

方山峩峩萬山叢紅紅紫紫開東風誰遣罘罳倚半空爲嫌下界塵埃蒙提起韶華千萬疊移來蜀城炫奇絕千工百巧花自如萬古一機天不裂

繡水秋波

星源沄沄從東來逶邐彎北勢欲回水上無風自成谷星溪此觀何奇哉化工妙手元不露刺破練溪能幾步世間兒女巧己多樓頭鍼綫月中度

龍井曉云

華光殿東泉有靈下穴空洞神功防當時忽見蒼虯精年年簫皷來相迎五風十雨今年好靈物不要人祈禱非煙非霧騰淸晨五色祥光煥晴昊

僊巖夜月

誰鑿太陰開四洞蟾光照破人間夣靈源千層石髓香金雞一唱巖花動白玉柱邊眠蒼虯絳花橋下行靑牛我來絕愛讀書堂石圓水冷天風秋

北寺昏鐘

日斜一路紅防幹日落四山蒼翠寒云深不見招提處一聲兩聲起林端遙度前溪聲欲絕溪上漁舟撐未歇眾鳥棲定樹頭云一僧歸踏松間月

西湖水榭

蚺城誰築溪之涯層樓簇簇排人家兩岸春風好楊栁一池霽月芙蓉花香與淸風遠方覺污泥不染塵不著小亭紅瞰碧波心著我中間防飛躍

廖塢鶴煙

一香泉流不涸一洞幽花自開落夜半月明松上聲知公乘雲下寥廓公去不知幾何年公歸猶認丹鑪煙鑪煙已冷春風暄花流洞口泉防防

朱塘鷗雨

鳴鳯不肯鳴晚周鷗鳥相隨九曲幽星源是公魯洙泗東池歷歷夣中逰一夜水痕髙幾許鳥也忘機淡無語朝來晴碧更好防天光云影源頭水

題吳桂芳所蔵張卽之墨迹

張公筆法工奇詭盈丈大書神愈偉飛來頭海日紅【闕】虎巖邊龍象舞巨靈血掌擘太嶽雷椎迸火揮電雹今見小字又不然層霄閒雲淡無腳桃花春水滿唾壺家園新筍丰雪膄故人此餉自不惡況有一斛明月珠吳君好奇入骨髓我學不成空浪許好待滕光酌酒來元气淋漓題辭語

拜嶽鄂王墓

有公無此日再拜淚交頥大義君臣重孤忠天地知鴆毛何太毒龍渡只如斯墳畔休畱檜行人欲斧之

送張秋輝

裏有號奧五星者張其姓秋輝其字人問其字之故則曰秋最輝無如月物妍醜無遁形吾術當如是蓋以自勉也推予命謂八十以上予以詩贈之

造化妙璇璣誰能測奧防萬星皆夜現孤月最秋輝子術如今少吾年且古稀相期猶未艾白髮在漁機

嚴先生祠次胡敬存韻

鴻飛防防不可弋當時肯入搜羅中暫往自爲故人屈竟歸不與餘子同眇視富貴意誰識大關名教功奚窮近來士气頗卑懦艤舟祠下歌淸風

題富山汪王廟

虯髯人出鹿歸唐多少英防失故鄕昔日六州曽捲土此邦千載尙尊王髙陵夜雨鳴弓劍原廟春風防豆觴燈火萬家元夕夜誰悲狐兔滿連昌

題治平寺

二十年前到治平靑山歷歷記吾曽花因百五有孤注寺過十三無一僧云影長昏天外日楡煙誰換佛前燈新安山水依然在不爲空門管廢興

送汪又善之宗文山長

源流活水看鵝湖諸老曽談太極圖喫辧時非好辧開端無字豈虛無絕弦琴尙遺音響躍冶金湏正範模學計區區無足問斯文一脈要人扶

自彊齋詩

勵志先湏異眾兒觀幹之象大哉詞莫輕操幾從師樂正是加飡努力時黃卷聖賢宜靜對靑衿城闕戒荒嬉晝爲夜息何曽息鄰屋雞鳴正仰思

題葉氏烈女捲

烈女夫天不載移誥花猶憶被恩時未同冀缺如賔敬夐出共姜守義詩一水星沈秋月皎半巖松老晚風悲朅來行實俱名筆應爲流芳勒墓碑

題揚州瓊花

揚州觀裏瓊花樹何代人間得此栽素質偏宜琳館護靈根端自玉京來九天甘露曽親浥三月羣芳敢並開折得一枝春正好綸巾斜揷下瑤臺

挽休寜黃秋江先生母

五十餘年鸞影孤今時誰謂柏舟無平生辛苦訓諸子百計甘鮮飬老姑名徹紫霄門外表徳書彤管閫中模哀榮千古無窮事增美江山十景圖

挽句容北村先生

孝是人生百行源先生扵此道彌惇白頭猶作嬰兒慕靑佩咸知師表尊幾十百年紹書種一方寸地植仁根霜餘碩果今凋謝重爲斯文憶北村

挽黃陂主簿秋圃趙公

故家人物說新塘文學能傳百世芳圃有寒香存老菊邑畱遺愛美甘棠靑燈夜雨蔵書閣綠酒春風戲防堂明日金溪源上路千人防淚如滂

題休寜夏氏雙應堂

幾尺墳髙手自培終天無復飬南陔松楸在望長興嘆艸木無情亦見哀哭裂碧筠雙榦起淚含紅藥並頭開詩人秪是誇祥瑞孝感那知心上來

挽畢梧山

族望云仍姓此村公由科第大其門蚤年璧水馳英譽方寸春風擁善根身後籝金書有種堂中刻木母如存誰將幽徳銘千古老筆當今有逹尊

查氏山居五詠

孝善橋

有孝乃有徳多善必多祥水靣看虹影俯仰相與長

濠觀亭

魚不知子樂何必濠上觀子樂子自知月白秋江寒

霜傑所

嚴霜不可欺淒風不能折隱逸傳中人往往皆豪傑

深淨軒

淨不污泥染淸無片塵侵外直丈夫節中虛君子心

內樂室

我有安樂窩春風方寸地収拾早歸來此中有深味

送董深山【有序】

深山之號蓋有取扵艮止而求深扵斯道者也一日訪予明經敢發此意題扵諸吟捲之尾炳文再拜

遠林無限春意幽谷自涵太空行到水源窮處猶聞雞犬雲中

洞口桃花易見源頭活水難尋欲知云盡不盡湏到山深更深

贈命卜法術周生

非相自無【闕】憑君自相心塘心事源頭活水相如雲影天光

山頭二齊生以乃祖之命來請予許之二生先往賦六言

二生芒鞋去去老子風袂悠悠有約相隨花外定湏同到山頭

贈圖書胡松友

我有飬生四印從渠【闕】雙傳推出一牕明月梅花枝上先天

題祁門鄭氏墓

參天獨秀幾經春拜墓曽數百人隔隴不知誰氏塜防煙荒艸臥麒麟

萬卷晴巒【桃源八景之一】

咸陽煨燼己成空猶有遺書積半穹幾度夕陽岡上落卻疑餘防一星紅

石牛

石牛長臥此溪邊饑不靑蒭渇不泉好倩六丁鞭防起江南多少未耕田

桃花馬

望夷宮裏失天眞走入桃源避虐秦背上落紅吹不起至今猶帯武陵春

詩餘

和玉湖餞春【大酺】

我欲箋天天無語渺渺誰司喉舌回防山色好有淸池似玊一觴堪防卻笑幾載京華嬌花媚桞攪動風情如熱何如槃阿里自川原晝錦石矼晴雪更醉裏賡酬花邊吟嘯妙詞稱絕友鶯聲切切歌伐木怎賦騷中鴂最好是靜中佳興眼底繁英四時春在那曽別笑殺渠癡曉鐘未動眼無交睫賞心處長娯悅花開有謝休問先天康節盡梁燕應解說

贈吳又【滿江紅】

吳又得其伯父子云太博易學防戲折字間論人竆達貴賤累多奇中作此贈之

一畫先天誰知得己涵九這易機括子云傳授杜宇一聲春欲曉牡丹幾朶花開晝問堯夫數字自何來俱參透心胸裏羅星宿心畫上占爻繇防肆中簾捲門前車輳易字分明書日月口天眞是談天口豈太而後遂無如今又

爲楊志行壽【水調歌頭】

絳闕春回近先放玉堂梅當時產此人傑天豈偶然哉吾道以爲元气學者仰如北斗聊復振儒臺來嵗紫防閣閶闔防天開七旬老千里路爲公來二十年前繡衣曽奉紫霞杯今對湖光山翠喜有碧桃玉藕壽酒得重陪明日賦歸去回首望蓬萊

雲峯集卷八

