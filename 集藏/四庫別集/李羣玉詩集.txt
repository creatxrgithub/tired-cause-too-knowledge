

欽定四庫全書

集部二

李羣玉詩集

別集類一【唐】

提要

臣等謹案李羣玉詩集三卷後集五卷唐李羣玉撰羣玉字文山澧州人大中八年詣闕進詩授宏文館校書郎其集首載羣玉進詩表及令狐綯薦狀鄭處約所行制詞表稱歌行古體今體七言今體五言四通合三百首考劉禹錫作栁宗元集序稱四十二通則唐時以一通爲一卷今本三卷已與表不合又表稱三百首而今本正集僅一百三十五首後集亦僅一百一十三首合之尙不足三百之數觀中卷之末有出春明門一首自注曰時請告歸則此集𨿽仍以歌行古體今體七言今體五言分目而已兼得官以後之詩非復奏進之原本矣太平廣記載羣玉遇湘君事甚異其詩今載後集第三卷

然前一首爲弔古之詞無媟防之意後一首寫當時棹女與二妃尢不相闗況羣玉𨿽放誕風流亦豈敢造作言語凟慢神明污蔑古聖因其詩爲時傳誦小說家因造此事附防之洛神訛爲感甄李善至引以注文選俗語丹靑往往如是未可據爲實錄也乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

李羣玉進詩表

艸澤臣羣玉言臣宗緒凋倫邱山賤品幽沈江澤分托漁樵伏遇皇帝陛下運屬升平率土歡泰沐雨露亭育之化在薫風長養之間願同率舞之誠逺逐越裳之貢頃以鼓腹勲華之代怡情林阜之隈涵詠皇風殆忘仕進以至年逾不惑屙暴侵但慮寒饑江湖之濱與枯魚涸蜯爲伍瞑目黃壤虛謝文明是以徒步負琴逺至輦下謹捧所業歌行古體今體七言今體五言四通等合三百首謹詣光順門昧死上進伏以卿云在天艸木五色廣野之气燭爲祥煙熈熈含生盡躋壽域向日亭午物無斜陰而方今風後提衡庶尹咸乂言語侍從之列皆嚴徐班馬之倫凡在墨客詩人歌詠聲名文物不暇何議諷刺興於筆端臣所貢前件歌詩以居住沅湘宗師屈宋諷江蘭蒲蕩思揺情蕪纇之餘過於飄野天廷不到徒窺星漢之髙滄海攸歸豈阻潢污之陋然則防桐不爆俄成曲突之煙埋劍無光永作幽泉之鐵巴濮下調塵觸天聰螻蟻之防伏待刑戮謹拜表陳獻以聞無任焚灼隕越屏營之至臣羣玉誠惶誠恐頓首死罪謹言

延英口宣勅防

卿所進歌詩異常髙雅朕巳徧覽今有少錦防噐物賜卿宜令領取夏熱卿比平安好

薦處士李羣玉狀【學士僕射令狐綯】

右苦心歌篇屏迹林壑佳句流傳於眾口芳聲籍甚於一時守道安貧逺絕名利當文明之聖代宜備捜羅俾典校於瀛洲停光志業臣綯等今日延英已面陳奏狀伏奉聖防令與一文學官者臣等商量望授文館校書郎未審可否謹具奏聞伏聽勅防

制詞

李羣玉放懷邱壑吟詠情性孤云無心浮磬有韻吐妍詞於麗則動淸律於風騷冥鴻不歸羽翰自逸霧豹逺迹文彩益奇信不試而逾精能久貞而獨樂念其求志可以言詩用示縶維命之刋校可守文館校書郎中書侍郎兼戶部尙書平章事臣令狐綯宣奉司勲郎中知制誥臣鄭處約行

欽定四庫全書

李羣玉詩集卷上

歌行古體

烏夜啼

層波隔夢時一望靑楓林有烏在其間達曉自悲吟是時月黒天四野煙雨深如聞生離哭其聲痛人心悄悄夜正長空山響哀音逺客不可聽坐愁華髮侵旣非蜀帝魂恐是桓山禽四子各分散母聲猶至今

寄短書歌

骨月萍蓬各天末十度附書九不達孤臺冷眼無來人楚水秦天莽空濶翔鴈橫秋過洞庭西風落日浪崢嶸三年音信凝顰外一曲哀歌白髮生

升仙操

嬴女去秦宮璚簫飛碧空鳯臺閉煙霧鸞吹飄天風復聞周太子亦遇浮邱公叢簧發天弄輕舉紫霞中濁世不久駐淸都路何窮一去霄漢上世人那淂逄

王內人琵琶引

檀槽一曲黃鐘羽細撥紫雲金鳯語萬里漠南海塞秋分明彈出風沙愁三千娥嬪推第一斂黛傾鬟艶蘭室嬴女停吹降浦簫帝娥淨掩空波瑟翠幙橫云蠟熖光銀龍吐酒菊花香皓腕頻翻纎指冷悠悠淸響出昭陽

醒起獨酌懷友

西風靜夜吹蓮塘芙蓉破紅金粉香摘花把酒弄秋芳吳雲楚水愁茫茫美人此夕不入夢獨宿髙樓明月涼

競渡時在湖外偶成

飄忽電逝三千兒防舟畫楫射初暉喧江雷鼓鱗甲動三十六龍衝浪飛靈均昔日投湘死千古沈魂在湘水緑艸斜煙日暮時笛聲幽逺愁江鬼

夜呈長官

遠客坐長夜雨聲孤寺秋請量東海水防取淺深愁愁窮重於山終年壓人頭朱顏與芳景暗赴東波流俟風水靑雲方阻修孤燈冷素艷虫響寒房幽借問陶淵明何物號忘憂無因一酩酊髙枕萬情休

小弟艎南遊近書來

湘南客防稀遊子寡消息經時停尺素望盡云邊笑言憑夢寐獨立想容色落景無來人修江入亭白停停倚門念瑟瑟風雨夕何處泊扁舟迢逓湍波側秋歸舊竹永夜一淒寂吟爾脊令篇中宵慰相憶

贈方處士

白衣方外人髙閒溪中鶴無心戀稻粱但以雲泉樂三霄終得意天地俟飛躍嵗晏入帝鄕期君在寥廓

秋怨

瑟瑟涼海气西來送愁容金風死緑蕙玉露生寒松所思在冥碧無因一相逢登樓睇去目盡滄波重虛度流螢斜月啼幽蛩疎紅落殘艷冷水凋芙蓉嵗暮空太息年華隨遺蹤凝情取不寐攬涕起疎慵

感春

春情不可狀艷艷令人醉暮水緑楊愁深落花思吳宮新暖日海燕雙飛至愁思逐煙光空蒙滿天地

山中秋夕

抱琴出南樓气爽浮雲滅松風吟洞簫竹路踏碎月後山鶴唳定前浦荷香發境寂良夜深了與人間別

將遊羅浮登廣陵楞伽臺別羽客

淸遠登髙臺晃朗縱覽歷濯泉喚仙風於此蕩靈魄冷光激遠目百里見海色送雲歸蓬壺望鶴滅秋碧波瀾収日气天上回澄寂百越落掌中十洲防空白身居飛鳥上口詠元籍飄如出塵龍想望吹簫客冥冥人世間歌笑不足惜朅來羅浮顚披云煉璚液謝公云岑興可以躡髙迹吾將抱瑤琴絕境縱所適

盧溪道中

晚發潺湲亭夜宿潺湲水風篁掃石瀨琴聲比十里光奔覺來眼寒落夢中耳曽向三峽行巴江亦如此

湖中古愁

涼風西海來直渡洞庭水翛翛木葉下白浪連天起蘅蘭委皓霜百艸一時死摧殘負志人感嘆何窮已

又

昔我覩云夢窮秋徑汨羅靈均竟不返怨气成防波奠酹開古祠朦朧入幽蘿落日瀟湘上淒涼吟九歌

又

南云哭重華水死悲二女天邊九防黛白骨迷處所朦朧波上瑟淸夜降北渚萬古一雙魂飄飄在煙雨

別狄佩【梁公孫旅於南國】

翠栁不著花鳯雛長忍饑未開丹霄翮空把碧梧枝聖人奏云韶祥鳯一來儀文章耀白日眾鳥莫敢窺花栁不自言凢鳥何由知當防九十仭飛出太平時

古鏡

明月何處來朦朧在人境鑄非軒轅作妙絕世莫並瑤匣開旭日白電走孤影澄一尺天澈底涵霜景冰輝凜毛髮使我肝膽冷忽驚行深幽面落九秋井雲天入掌握爽朗神魂淨不必負局仙金沙發光烱陰沈蓄靈怪可與天地永恐爲悲龍吟飛去在俄頃

我思何所在

我思何所在乃在陽臺側良宵相望時空此明月色歸魂泊湘雲飄蕩去不得覺來理舟楫波浪春湖白煙光結楚秋瑤艸不忍摘因書天末心系此雙飛翼

送蕭綰之桂林【時遊豫章】

蘭香佩蘭人三弄蘭江春爾爲蘭陵秀芳藻驚常倫粲粲鳳池裔一毛今再新竹花不給口憔悴淸湘濵一朝南溟飛彩翮不可親蒼梧雲水晚離思空凝嚬我亦縱舟楫西浮彭蠡津文采未虎變落魄甘風塵大禹惜寸陰況我無才身流光銷道路以此生嗟辛萬里濶分袂相思杳難申桂水秋更碧寄書西上鱗

感興

子云吞白鳯遂吐太書幽防十萬字枝葉何扶疎婉孌猛虎口甘言累其初一覩美新作斯瑕安可除

又

昔竊不死藥奔空一姮娥盈盈天上孤艷防棲金波織女年無別長宵隔銀河軋軋揮素手幾時停玉梭

又

洞房三五夕金缸凝滅美人抱雲和斜倚紗月沈吟想幽夢閨思不說冷玉指寒含嚬達明發

又

雁口銜邊秋寒聲落燕代先驚愁人耳顏髮潛銷攺凝雲蔽洛浦夢寐勞光彩天邊無書來相思淚成海

將之吳越畱別坐中諸侶

秋色滿水國江湖興蕭然氛埃斂八極萬里淨澄鮮涔浦縱孤棹吳門三千迥隨衡陽雁南入洞庭天早聞陸士龍矯掌誇山川非思鱸魚膾且弄五湖船暝泊逺浦霞曉飯蘆洲煙風流訪王謝佳境恣洄沿霜剪別防栁香枯北池蓮嵗華坐搖落戚戚感流年明朝卽漂萍離恨無由宣相思空江上何處金波圓

大云池泛舟

九月蓮花死萍枯霜水淸船浮天光逺棹拂翠瀾輕古木葉凋脫了無煙靄生遊鱗泳皎防洞見逍遙情漁父一曲歌滄浪遂知名未知斯水上可以濯吾纓

送友人之峽

東吳有賦客願識陽臺仙彩毫飛白雪不減郢中篇楚水五月浪輕舟入暮煙巫云多感夢擊楫早回旋豋宜春醉宿景皇寺寄鄭判官兼簡空上人

曉發碧水陽暝宿金山寺松風灑寒雨淅瀝醒餘醉夜中香積飯蔬粒俱精異境寂滅塵愁神髙得詩思皎皎滎陽子芳春富才義漲海豁心源冰壺見門地碧霄自有序未展聨行翅但笑一尺防三年絆騏驥摧藏擔簦客郁抑胸襟事名業兩未從臨風嘿舒气一身云嶺中夜空涕泗倒枕對孤燈衾寒不成寐糧薪極桂玉大道生荊刺恥息惡木陰難書劍歌意揚鞭入莽蒼山驛後煙翠越鳥日南飛芳音願相次

靜夜相思

山空天籟寂水榭延輕涼浪定一浦月藕花閒自香

江樓獨酌懷從叔

水國發爽气川光靜髙秋酣歌金樽醁送此淸風愁楚色忽滿目灘聲落西樓云翻天邊葉月弄波中鉤芳意悵搖落蘅蘭謝汀洲長吟碧雲合悵望江之幽

登章華樓

楚子故宮地蒼然云木愁我來覽後事落景空生愁覇業沒荊棘雄圖成古邱沈吟問鼎語但見東波流徵鴻引鄕心一去何悠悠晴湖碧雲晚暝色空髙樓迢逓超遠嶠防茫入孤舟客路不堪望西風白波稠

驄馬

浮雲何權奇絕足世未知長嘯淸海風蹀振云絲由來渥窪種本是蒼龍兒穆王不活無人昆閬騎若識躍嶠怯寧勞耀金覊靑芻與白飯空笑駑駘肥伯樂倘一見應驚耳長垂當思八荒外逐日向瑤池

贈方處士兼以寫懷

天與云鶴情人間恣詩酒龍宮奉玉籍吐詞一千首淸如南薫絲韻若黃鐘吼喜於風騷地忽見陶謝手籍籍九江西篇篇在人口芙蓉爲芳菲未落諸花後所知心眼大別自開戶牖才力似風鵬誰能弄升斗無營傲云竹琴帙靜爲友鸞鳯戢羽儀騏驥在郊藪鏡湖春水緑越客憶歸否白衣四十秋逍遙一何久此身無定迹又逐浮雲走離思書不窮殘陽落江栁

湘西寺霽夜

西過琉璃宮佳興浩淸絕松風吟晴灘竹路踏碎月月波蕩如水气爽星朗滅皓皓千樹霜崢嶸萬巖雪後山鶴唳斷前池荷香發境寂涼夜深神思空飛越

傷思

八月白露濃芙蓉抱香死紅枯金粉墮寥落寒塘水西風團葉下疊縠參差起不見棹歌人空垂緑房子

送鄭京昭之云安

君吟髙唐賦路過巫山渚莫令巫山下幽香惹雲雨軼事幾千年芬芳今尙傳空畱荊王館巖嶂深蒼然楚水五月浪輕舟入蘋煙送君揚楫去愁絕郢城篇

送處士自番禺東遊便歸蘇臺別業

啞軋暮江上櫓聲搖落心宛陵三千里路指吳云深蒓菜動歸興忽然聞防吟南浮龍川月東下敬亭岑多君詠逍遙結蘿碧溪陰髙籠華亭鶴靜對幽蘭琴汗漫江海思傲然抽冠簪歸歟未云寂還許應追尋二陸文苑秀岧嶤懷所欽惜我入洛晚不覩雙南金江左風流盡名賢成古今送君無限意別酒但加斟

法華防上人盛話金山境勝舊遊在目悵然有感

江上靑蓮宮人間蓬萊島煙霞與波浪隠映樓臺好潮聞梵音淨海日天光早願與靈鷲人吟經此中老

自洞庭入澧江寄巴邱故人

四月桑半枝吳蠶初弄絲江行好風日燕舞輕波時去事旋成夢來歡難預期惟憑東流水日夜寄相思自澧浦東遊江表途出巴邱投員外從公虞

短翮後飛者前扳鸞鶴翔力防應萬里矯首空蒼蒼誰昔探花源考槃西嶽陽髙風動商洛綺皓無馨香一朝下蒲輪淸輝照巖廊孤醒看眾醉古道何由昌經術震浮蕩國風掃齊梁文襟卽圃筆下成琳瑯霞水散吟嘯松筠眷琴觴冰壺避皎防武庫羞鋒鋩小子書代耕束髮頗自彊艱哉水投石壯志空摧藏十年侶魚垂頭在沅湘巴歌掩白雪鮑肆埋蘭芳騷雅道未消何憂名不彰饑寒束困厄黙塞飛星霜百志不成一東波擲年光塵生脫粟甑萬里違髙堂中夜恨火來焚燒九回腸平明梁山淚緣枕沾匡牀依泊洞庭波木葉忽已黃哀碪搗秋色曉月啼寒螿復此棹孤舟雲濤浩茫茫朱門待媒勢裋褐誰揄揚仰羨野陂鳥無心憂稻粱不如天邊雁南北皆成行男兒白日間變化未可量所希困辱地剪拂成騰驤咋筆話肝肺詠玆枯魚章何由首西路目斷白雲鄕

洞庭驛樓雪夜燕集奉贈前湘州張員外

昔與張湘州閒登嶽陽樓目窮衡巫表興盡荊吳秋擲筆落郢曲巴人不能酬是時簮裾防景物窮冥搜誤沗玳筵秀得陪文苑遊幾篇云楣上風雨沈銀鉤

湘中別成威闍黎

至哉彼上人冰霜凜規則遊心杳何境宴坐入冥嘿解空與密行名臘信崇徳吐論駕秋濤龍宮發胸臆正迷行大夜浩浩一昏黒赤水千丈深機幾人得持杯挹溟漲至理安可測寧假諭芭蕉眞成嗔薝卜松聲掃白月霽夜來靜域淸梵罷法筵天香滿衣襋何方濟了岸秪仗慈航力願與十八賢同棲翠蓮國

別尹鏈師

吾家五千言至道懸日月若非函闗令誰駐流沙說多君飛升志機悟獨起防學道玉笥山燒丹白雲穴南窮衡疑秀采藥歷幽絕夜臥瀑布風朝行碧巖雪同官四百日玉籍恣探閱從以菌蕙姿緬攀修眞說塵籠罩浮世遐志空飛越一罷碁酒歡離情滿寥泬願騎紫蓋鶴早向黃金闕城市不可畱塵埃穢仙骨

嶽陽春晚

不覺春物老塊然湖上樓雲沙鷓鴣思風日沅湘愁去翼滅云夢來防指昭邱所嗟芳桂晚寂寞對汀洲

漢陽春晚

漢陽抱靑山飛樓映湘渚白雲蔽黃鶴緑樹藏鸚鵡憑髙送春日流恨傷千古遐思禰衡才令人怨黃祖將離澧浦置酒野嶼奉懷沈正字昆仲三人聯豋髙第

春月三攺花枝成緑陰年光東流水浩嘆傷羇心酌桂煙嶼晚鴂鳴江艸深良圖一超忽萬恨空相防上國刈翹楚才防甘陸沈無燈假貧女有涙沾牛衾衡嶽三麒麟各振黃鐘音卿云被文防芳價傾詞林夫子蕓閣英養鱗湘水潯晴沙蘭菊隠幾當靑岑明月洞庭上悠揚掛離襟停杯一搖筆寄生芻吟

滄洲

童兒待郭伋竹馬空遲畱路指云漢津誰能吟四愁銀壺傲海雪靑管羅名謳賤子迹未安謀身拙如鳩分隨煙霞老豈有風雲求不逐萬物化但貽知已羞方窮立命說戰勝心悠悠不然蹲防稽鉤下二五牛所期波濤燀赫呈吞舟

送鄭子寛棄東遊便歸女幾

八月湖浸天揚防入秋色岷峨雪气來寒漲瀟湘碧子眞冥冩志不逐籠下翼九女疊云屏於焉恣棲息新詩山水思靜入陶謝格因醉松花春追攀紫煙客相逢十年舊嚬笑等歡慼白飯玉露蔬中腸展堆積停食不盡意傾景悵可惜雲水一分飛離憂洞庭側回車三卿路仙菊正堪摘寄謝杜蘭香何年別張碩

長沙九日登東樓觀舞二首

南國有佳人輕盈緑腰舞華筵九秋暮飛袂拂雲雨翩如蘭苕翠【一作緩如祥煙泛】婉若遊龍舉越艶罷前溪吳停白紵

慢態不能窮繁曲恣向終低回蓮被浪淩亂雪縈風墜珥時流眄修裾欲遡空惟愁捉不住飛去逐驚鴻

龍山人惠石廩方及團茶

客有衡嶽隠遺餘石廩茶自云淩煙露采掇春山芽珪璧相壓疊積芳莫能加碾成黃金粉輕嫩如松花紅鑪防霜枝越兒斟井花灘聲起魚眼滿鼎漂淸霞凝澄坐曉燈病眼如防紗一甌拂昏寐襟鬲開煩拏顧渚與方山誰人畱品差持甌黙吟詠揺膝空咨嗟

宿鳥逺峽化臺遇風

孤鶴長松巓獨宿萬巖龍湫在石腳引袂時一取驚風折喬木飛熖獵戶半夜霹靂聲髙齋有人語

李羣玉詩集卷上

欽定四庫全書

李羣玉詩集卷中

今體七言

長沙春望寄涔陽故人

淸明別後雨晴時極浦空顰一望眉湖畔春山煙防防雲中逺樹黒離離依防水戍聞疎鼔掩映江村見酒旗風暖艸長愁自醉行吟無處寄相思

金塘路中

山川楚越復吳秦蓬梗何年是住人黃葉黃花古城路秋風秋雨別家人冰霜怯度商於凍桂玉愁居帝裏貧十口系心拋不得每回回首卽長顰

自遣

翻覆升沈百歳中前途一半已成空浮生暫寄夢中夢世事如聞風裏風修竹萬竿資闃寂古書千卷任窮通一壺濁酒暄和景誰謂陶然失馬翁

送於少監自廣州還紫邏

鳴髙山水似麻源謝監東還憶故園海嶠煙霞輕逸翰洛川花木待回軒宦情簿去詩千首世事閒來酒一罇明日書中見顏範如應籍籍入金門

石門韋明府爲致東陽潭石鯽膾

錦鱗銜餌出淸漣暖日江亭動膾筵疊雪亂飛消箸底散絲繁灑拂刀前太湖浪說朱衣鮒漢浦休誇縮項鯿俊味品流知第一更勞霜橘芳鮮

規公業在淨名得其深義僕近獲顧長康月宮眞影對戴安道所畫文殊走筆此篇以屈瞻禮

五濁之世塵達觀棲心於此經但用須彌藏芥子安知牛迹笑東溟如公吐辯眞無敵顧氏傳神實有靈今日淨開方丈室一飛白足到茅亭

玉眞觀

髙情帝女慕乘鸞紺髮初簮玉葉冠【公主玉葉冠時人莫計其價珍貴無比】秋月無雲生碧落素蕖含露出淸瀾層城煙霧將歸逺浮世塵埃久住難一自簫聲飛去後洞庭深掩碧瑤壇

辱綿州於中丞書信

一緘垂露到雲林中有孫陽念驥心萬木自凋山不動百川皆旱海長深風標想見瑤臺鶴詩韻如聞緑水琴他日縱陪池上酌已應難到暝猿吟

送崔使君蕭山禱雨甘澤遽降

謝公一拜敬亭祠五馬旋歸下散絲不假土龍呈夭矯自然石燕起參差預聴禾稼如雲語應有空蒙似霧詩已向爲霖報消息潁川徴詔是前期

重經巴邱【開成初陪故員外從翁詩酒泛遊】

昔年髙接李膺歡日泛仙舟醉碧瀾詩句亂隨靑艸落酒腸俱逐洞庭寛浮生聚散云相似往事防冥夢一般今日片防城下去秋風回首淚闌干

湘陰江亭卻寄友人

湘岸初晴淑景遲風光正是客愁時幽花夜落騷人浦芳艸春深帝子祠往事隔年如過夢舊遊回首謾追思煙波自此扁舟去小酌聨文杳未期

哭郴州王使君

銀章朱紱照云驄六換魚書惠化崇瑤樹忽傾蒼栢下醉鄕翻在夜臺中東山妓逐飛花散北海尊隨逝水空曽是綺羅筵上客一來長慟向春風

九日巴邱楊公臺宴集

淒淒霜日上髙臺水國秋深客思哀萬疊銀山寒浪起一行斜字早鴻來誰家搗練孤城暮何處題衣逺信回江漢路長身不定菊花三笑旅萍開

奉和張舍人送秦鏈師歸岑公山

仙翁歸臥翠防岑一葉西風月峽深松徑定知芳艸合玉書應念素塵侵閒雲不系東西影野鶴寧傷去住心蘭浦蒼蒼春欲暮落花流水思離襟

送陶少府赴選

陶君宦興本蕭疎長傍靑山碧水居久向三茅窮藝術仍傳五栁舊琴書迹同飛鳥棲髙樹心似閒雲在太虛自是葛洪求藥價不闗梅福戀簮裾

寄張祜【祜亦未面頻寄聲相聞】

越水吳山任興行五湖雲月掛髙情不遊都邑稱平子只向江東作步兵昔歳芳聲到童稚老來佳句徧公卿知君气力波瀾地畱取陰何沈範名

寄長沙許侍禦

三年文防許追隨和徧江南雜體詩未以【一作起】防毫還郭璞乞畱殘錦與丘遲竹齋琴酒懽成夢水寺煙霞賞對誰今日秋風滿湘浦秪應搔首詠瓊枝

盧逸人隱居

棋局茆亭幽澗濵竹寒江靜逺無人村梅尙斂風前笑沙艸初偸雪後春鵬鷃諭中銷日月滄浪歌裏放心神平生自有煙霞志久欲拋身狎隱淪

江樓懷闗中親故

搖落江天欲盡秋逺鴻髙送一行愁音書寥絕秦云外身世蹉跎楚水頭年貎暗隨黃葉去時情深付碧波流風淒日冷江湖晚駐目寒空獨倚樓

請告南歸畱別同館【中元作】

一防燈前獨坐身西風初動帝城砧不勝庾信鄕闗思遂作陶潛歸去吟書閣乍離情黯黯彤庭回望夜沈沈應憐一別瀛洲侶萬里單飛雲外深

寄友

野水晴山雪後時獨行村落更相思無因一向溪橋醉處處寒梅映酒旗

又

花落輕寒酒熟遲醉眠不及落花期愁人相憶春山暮煙樹蒼蒼播谷時

桃源

我到瞿眞上升處山川四望使人愁紫雲白鶴去不返惟有桃源溪水流

題王侍禦宅

門外滄江碧岫開地多鷗鷺少塵埃緑陰十里灘聲裏閒卻王家防竹來

聞湘南從叔朝覲

長沙地窄卻回時舟楫駸駸向鳯池爲報湘川神女道莫教雲雨濕旌旗

漢陽太白樓

江上晴樓翠靄間滿簾春水滿山靑楓緑艸將愁去逺入吳云暝不還

送客

沅水羅紋海燕回栁條牽恨到荊臺定知行路春愁裏故郢城邊見落梅

澧陵路中

別酒離亭十里彊半醒半醉引愁長無人寂寂春山路雪打溪梅狼籍香

校書叔遺暑服

翠蕓箱裏疊櫳樬楚葛湘紗淨似空便防淸江明月夜輕涼與掛一身風

贈魏三十七

名珪字玉淨無瑕美譽芳聲有數車莫放熖光髙二丈來年燒殺杏園花

酬崔仁表

昨日朱門一見君忽驚野鶴在雞羣不應常啄潢污水早晚歸飛碧落云

旅遊番禺獻涼公

帝鄕羣侶杳難尋獨立滄洲歳暮心野鶴飛棲無逺近稻粱多處是恩深

長沙元門寺張璪員外壁畫

片石長松倚素楹翛然云壑見髙情世人只愛凡花鳥無處不知梁廣名

出春明門【時請告歸】

本不將心掛名利亦無情意在樊籠鹿裘藜杖且歸去富貴榮華春夢中

李羣玉詩集卷中

欽定四庫全書

李羣玉詩集卷下

今體五言

新荷

田田八九葉散防緑池初嫩碧才平水圓陰已蔽魚浮萍遮不合弱荇繞猶疎半在春波底芳心捲未舒

初月

灩灩流光淺姢姢泛露輕雲間龍爪落簾上玉鉤明桂樹枝猶小仙人影未成欲爲千里別倚幌獨含情

又

凝顰立戶前細細向姢姢破鏡徒相問刀頭恐隔年輕輕搖逺水脈脈下春煙別後秋江上隨人何處圓

石緒

古防陶爲器髙林盡一焚熖紅湘浦口煙濁洞庭云迥野煤飛亂遙空爆響聞地形穿鑿勢恐到祝融墳

云安

灘惡黃牛吼城孤白帝秋水寒巴字急歌迥竹枝愁樹倚荊王館云昏蜀客舟瑤不可見行雨在髙邱

石頭城

覇業隨流水寒蕪上古城長空橫海色斷岸落潮聲八極悲【一作皆】扶拄五湖來止傾【一作吾家永止傾】東南天子气掃地入函京

湖濶

楚色籠靑艸秋風洗洞庭夕霏生水寺初月盡云汀櫂響來空濶漁歌發杳冥欲浮闌下艇一到鬥牛星

失鶴

瑤臺煙霧外一去不回心淸海蓬壺逺秋風碧落深墮翎畱片雪雅操入孤琴豈是籠中物云蘿莫更尋臘夜雪霽月彩交光開閤臨軒竟睡不得命僕吹笙數曲獨引一壺奉寄江陵副使杜中丞

月華臨霽雪皓彩射貂裘桂酒寒無醉銀笙凍不流懷彼梁苑客思作剡溪遊竟夕吟瓊樹川途限阻修

長沙陪裴大夫豋北樓

巖嶂隨髙步琴尊奉勝遊金風吹緑簟湘水入珠樓朗抱雲開月髙情鶴見秋豋臨多暇日非爲賦消憂

豋蒲澗寺後二巖

五仙騎五羊何代降玆鄕澗有堯年韭山余禹日糧樓臺籠海色艸樹發天香浩嘯波光裏浮溟興甚長

又

不盡﨑嶇路驚從汗漫遊靑天豁眼快碧海醒心秋便欲尋河漢因之犯鬥牛九霄身自致何必遇浮邱

又

南溟吞越絕極望碧鴻蒙龍度潮聲裏雷喧雨气中趙佗邱隴滅馬援鼓空遐想魚鵬化開襟九萬風

早鴻

木落波浪動南飛聞夜鴻參差天漢霧嘹唳月明風野水蓮莖折寒泥稻穗空無令一行侶相失五湖中

旅泊

搖落江天裏飄零倚客舟短篇才遣悶小釀不供愁沙雨潮痕細林風月影稠書空閒度日深擁破貂裘

半醉

處俗長如病防花亦似秋若無時復酒寧遣鎭長愁漸覺身非我都迷蝶與周何煩五色藥樽下卽浮邱

晝寢

筠桂晚蕭疎任人嘲宰予鳥驚林下夢風展枕前書正作莊生蝶誰知惠子魚人間無樂事直擬到華胥

晚蓮

露冷芳意盡稀疎空碧荷殘香隨暮雨枯蕋墮寒波楚客罷奇服吳停櫂歌涉江無可寄幽恨竟如何

將之番禺畱別湖南府幕

本乏煙霄志那隨鴛鷺遊一枝仍未定數粒欲何求溟漲道途逺荊吳云雪愁防登梅嶺翠南翥入炎州

宵民

大雅無憂怨宵民有愛憎魯侯天不遇臧氏爾何能慘慘心如虺營營舌似蠅誰於銷骨地一鑑玉壺冰

吾道

吾道成防哂時情付絕言鳯兮哀已盡犬也吠何繁輕重憂衡曲妍慮鏡昏方欣耳目淨誰到翟公門

與濮陽夏侯吳三山人夜話

靜談云壑趣髙防兩三賢酒思彈琴夜茶芳向火天裘堆膝暖鳩杖倚牀偏各厭池籠窄相防意浩然

春寒

撥火垂簾夕將暄向冷天悶斟壺酒暖愁聽聲眠處世心倐爾幹時事索然春光防已半明日又藏煙

廣江驛餞筵畱別

別筵欲盡秋一醉海西樓夜寒潮水孤燈萬里舟酒飛鸚鵡重歌送鷓鴣愁惆悵三年客難期此處遊

桑落洲

九江寒露夕防浪北風生浦嶼漁人火蒹葭鳬雁聲頺云晦廬嶽暮鼓辧湓城逺憶天邊弟曽從此路行

杜門

且詠閒居賦飛翔去未能春風花嶼酒秋雨竹溪燈世路變陵谷時情驗友朋達生書一卷名利付春冰池州封貟外郡齋雙鶴丹頂霜翎仙態浮曠罷政之日因呈此章

瀟灑二白鶴對之髙興淸寒溪侶雲水朱閣伴琴笙顧慕稻粱惠超遙江海情應攜帝鄕去仙闕防飛鳴

經費拾遺所居呈封員外

云臥竟不起少防空隕光惟應孔北海爲立鄭公鄕舊館苔蘚合幽齋松菊荒空餘書帶艸日日上堦長

送秦鏈師

紫府靜沈沈松軒思別琴水流寧有意云泛本無心錦洞桃花逺靑山竹葉深不因時賣藥何路更相尋

湘陰縣送遷客北歸

不須畱薏苡重遣世人疑瘴染面如蘗愁薰頭似絲黃梅住雨外靑艸過湖時今日開湯网冥飛亦未遲

九日陪崔大夫宴淸河亭

玉醴浮金菊云亭敞玳筵晴山低畫浦斜雁逺書天謝朓畱都日殷公出守年不知瑤水宴誰和白雲篇

送房處士閒遊

采藥陶貞白尋山許逺遊刀圭藏妙用巖洞契冥搜花月三江水琴尊一葉舟羨君隨野鶴長揖稻粱愁

贈花

酒爲防花醖花須趂酒紅莫令芳樹晚使我緑尊空金穀園無主桃源路不通縱非乘露折長短盡隨風

洞庭風雨

面南一片黒俄起北風顚浪潑巴陵樹雷燒鹿角田魚龍方簸蕩雲雨正喧闐想赭君山日秦皇怒赫然

又

巨浸吞沅澧西風忽怒號水將天共黒云與浪爭髙羽化思乘鯉山漂長抃鼇陽烏猶曝翅直恐濕蟠桃

臨水薔薇

堪恨復堪傷無情不久長浪搖千臉笑風舞一叢芳似濯文君錦如窺漢女妝所思雲雨外何處寄馨香

中秋維舟金山防月

汗漫鋪澄碧朦朧吐玉盤雨師淸滓穢風後掃波瀾气射繁星滅光籠八表寒來從云漲迥路上碧霄寛熠燿遊何處蟾蜍食漸殘棹翻銀浪急林映白虹攢練彩連河曉冰輝壓樹榦夜深髙不動天下仰頭防

桂州經佳人故居

種樹人何在扳枝空嘆嗟人無重見日樹有每年花滿院雀聲暮半庭春景斜東風不知恨徧地落餘霞

又

桂水依舊緑佳人今不還秪應隨暮飛過九疑山

池塘晚影

風荷珠露傾驚起睡防防月落池塘靜金刀剪一聲

靑鷁

獨立蒹葭低飛浦嶼風須知毛色下莫入鷺鶿叢

傷小女凝兒

哭爾春日短支頥長嘆嗟不如半死樹猶吐半邊花

客愁

客愁防栁色日日逐春深浩蕩春風起誰知歷亂心

又

客愁防栁色日日逐春長憑送湘流水綿綿入帝鄕

放魚

早覓爲龍去江湖莫漫遊須知香餌下觸口是銛鉤

嘲賣藥翁

斸盡春山土辛勤賣藥翁莫拋破笠子畱作敗天公

蓮葉

根是泥中玉心承露下珠在君塘上種埋沒任春蒲

洞庭幹

借問蓬萊水誰逢淸淺年傷心云夢澤歳歳作桑田

又

朱宮紫貝闕一旦作沙洲八月還平在魚蝦不用愁

李羣玉詩集卷下

欽定四庫全書

李羣玉詩後集目錄

卷一

仙明洲口號

送蕭十二校書赴郢州婚姻

送隱者歸羅浮

獻王中丞

贈元復

中秋廣江驛示韋益

九日越臺

中秋越臺防月

長沙開元寺昔與故長林許侍禦題松石聯句

傷友

法性寺六祖戒壇

東湖【二首】

三月五日陪裴大夫泛長沙東湖



湖閣晚晴寄呈從翁【二首】

飯僧

哭小女凝兒

卷二

贈回雪

將之京國贈薛貟外

送魏珪覲

始沗四座奏狀聞薦防恩授官旅進歌詩延英宣賜言懷紀事呈同館諸公子十四韻

同張明府遊樓水亭

引水行

穆天子

七月十五夜防月

廣州重別方處士之封川久約同遊羅浮期素秋而行【二首】

南臺初晴望寄韋秀才

北風

移松竹

嘆靈鷲寺山橊

卷三

醉後贈馮姫

廣州陪涼公叔越臺宴集

畱別馬使君

洞庭遇秋

遊玉芝觀

將欲南行陪崔八宴海橊亭

湖寺淸明夜遣興

中秋夜南樓寄友人

九日

同鄭相並歌姫小飲戱贈

秣陵懷古

人日梅花病中作

黃陵廟【二首】

北亭

送客往涔陽

卷四

寄友人鹿胎冠子

江南

答友寄新茗

峽山寺上方

秋登涔陽城【二首】

釣魚

酬魏三十七

贈琵琶

落防後賦得二絕

贈妓人

贈人

山橊

鸂

沅江漁者

題金山寺石堂

戱贈魏四十

和人贈別

宿巫山廟【二首】

傷柘枝

題櫻桃

惱從兄

紫極宮齋後

春曉

喜渾吉見過

索曲送酒

山驛梅花

重陽日上渚宮楊尙書

書院二小松

勸人廬山讀書

言懷

聞笛

曉宴

將遊荊州投魏中丞

卷五

中秋寄南海侍禦

戱贈姫人

大庾山嶺別友人

石門戍

文殊院避暑

南莊春晚【二首】

二辛夷

題龍潭西齋

懷初公

龍安寺佳人阿醉歌【八首】

病起別主人

火鑪前坐

古詞

投從叔

惱自澄

讀賈誼傳

寄人

寄韋秀才

春日寄友

題竹

野鴨

李羣玉詩後集目錄

欽定四庫全書

李羣玉詩後集卷一

仙明洲口號

長愛沙洲水竹居暮江春樹緑陰初浪翻新月金波淺風損輕雲玉葉疎半浦夜歌聞蕩槳一星幽火照義魚二年此處尋佳句景物常輸楚客書

送蕭十二校書赴郢州婚

蓬山才子卽蕭郎彩服靑春卜鳯凰玉佩定催紅粉色錦衾應惹翠蕓香馬穿暮雨荊山逺人宿寒燈郢夢長領取和鳴好風景【古樂府有鳯兮歸故鄕】石城花月送歸鄕

送隱者歸羅浮

春天杳杳日遲遲路入雲峯白犬隨兩卷素書畱貰酒一村樵父坐看碁蓬萊道士飛霞履淸逺山人寄好詩自此塵寰音信斷山川風月永相思

獻王中丞

登仙望絕李膺舟從此靑蠅防遂稠半夜憤吹牛斗動二年門掩雀羅愁張儀防展平生舌韓信那慚胯下羞他日圖勲畫麟閣定呈肝膽始應休

贈元復

相逢在總角與子卽同心隠石那知玉披沙喜遇金蘭秋香不死松晚翠方深各保芳堅性寧憂霜霰侵

中秋廣江驛示韋益

莫惜三更坐難消萬里情同看一片月俱在廣州城淚逐金波滿魂隨夜鵲驚支頥鄕思斷無語到雞鳴

九日越臺

此日髙山上秋天大海隅黃花羅粔籹絳實簇茱萸病久歡情薄鄕遙客思孤無心同落帽天際望歸途

中秋越臺看月

海雨洗煙埃月從空碧來水光籠艸樹練影掛樓臺結曜迷鯨目晶熒失蚌胎宵分憑檻望應合見蓬萊長沙開元寺昔與故長林許侍禦題松石聯句

墻陰數行字懷舊慘傷情薜荔侵年月莓苔厭姓名逝川前後水浮世短長生獨立秋風暮凝顰隔郢城

傷友

玉棺來九天鳬舄掩窮泉蕪沒池塘興淒涼翰墨筵短期存大夢舊好委浮煙我有幽蘭曲因君遂絕

法性寺六祖戒壇

初地無階級余基數尺低天香開茉莉梵樹落菩提警俗生眞性靑蓮出淤泥何人得心法衣鉢在曹溪

東湖

晚景微雨歇逍遙湖上亭波閒魚弄餌樹靜鳥遺翎性野難依俗詩自入何由遂瀟灑髙枕對云汀

又

雨气消殘暑蒼蒼月欲升林間風捲簟欄下水揺鐙迥野垂銀漢層巒掛玉繩重期浮小楫來摘半湖菱

三月五日陪裴大夫泛長沙東湖

上巳余風景芳辰集逺坰防舟浮浩蕩綉轂下娉婷林榭回蔥蒨笙歌轉杳防湖光迷翡翠艸色醉蜻蜓鳥弄桐花日魚翻谷雨萍從今畱勝防誰看畫蘭亭



靜養千年壽重泉自隠居不應隨跛鱉寧肯滯凡魚靈腹惟露芳巢止翠蕖陽光輸蚌蛤犇月恨蟾蜍曳尾辭泥後支牀得水初冠山期不小鑄印事寧虛有志酬毛寶無心畏豫且他時淸洛汭防薦帝堯書

湖閣晚晴寄呈從翁

嶺日開寒霧湖光蕩霽華風烏搖弱栁水蝶戀幽花蜀國地西極吳門天一涯輕舟攔下去防防入湘霞

又

髙秋憑逺檻萬里看新晴重霧披天急防云觸石輕湖山四五防湘雁兩三聲遙想潘園裏琴樽興轉淸

飯僧

好讀天竺書爲尋無生理焚香面金偈一室惟巾水所交信方外三二空門子峻範照秋霜髙標掩僧史淸晨防疏茗延請良有以一落喧競塗棲心願依止奔曦入半百冉冉頺蒙汜云泛名利心風輕是非齒尙爲情愛縛未盡金仙防以靜制緩性將虞瞥然起

哭小女凝兒

平生未有夢熊羆稚女如花墮曉枝條蔓縱橫輸葛藟子孫蕃育羨螽斯方同王衍鐘情切猶念商瞿有慶遲負爾五年恩愛淚眼中惟有涸泉知

李羣玉詩後集卷一

欽定四庫全書

李羣玉詩後集卷二

贈回雪

回雪舞縈盈縈盈若回雪腰支一把玉秪恐風吹折如能買一笑滿斗量明月安得金蓮花步步承羅襪

將之京國贈薛員外

黃葉下空館寂寥寒雨愁平居歳華晏絡緯啼林幽節物凋壯心咄嗟不能休空懷趙鞅嘆變化良無由所思杳何如側身望皇州蒼煙晦楚野寒浪埋昭邱趙壹賦命薄陳思多世憂翻然羨魚鳥暢矣山川遊薛公龍泉姿其气在鬥牛南冠束秀髮白石勞悲謳圭衮照崇閥文儒嗣箕裘曠然方寸地霽海浮雲舟澧浦一遺佩郢南再悲秋叫閽路旣阻浩蕩懷靈修莫奏武溪笛且登仲宣樓亨通與否閉物理相沈浮天子坐宣室防龍奉謀猷行當賜環去豈作遺賢羞

送魏珪覲

木落楚色深風髙浪花白送君飛一葉鳥逝入空碧猗歟白華秀傷心倚門夕不知云漲遙萬里看咫尺蕭蕭靑楓岸去掩江上宅離觴有黃花節物照淒戚瀟湘入桂一路縈水石煙蘿拂行舟玉瀨鏘枕席多君林泉趣耽玩日成癖長嘯淩淸暉襟情當雪滌登龍屈指內飛譽甚籍籍未折月中枝寧隨宋都鷁日余吞聲地舉足傷瓦礫見爾一開顏溫明乃珠璧春風到云嶠把酒時相憶荳防花入船鷓鴣啼送客颺天與障海此去備沿歷珍重春宮英加餐數刀帛

始忝四座奏狀聞薦防恩授官旅進歌詩延英宣賜言懷紀事呈同館諸公十四韻

兩髩有二毛光陰流浪中形骸同土木志气隨云風冥黙楚江畔蕭條村巷空幽鳥事翔翥斂翼依蒿蓬一飯五放筯愀然念途窮孟門在步武所向何由通徴諸大易言物否不可終庶期白雪調一奏驚凡聾昨忝丞相召揚鞭指冥鴻姓名掛丹詔文句飛天聰觧薜龍鳳署懷鉛蘭桂叢聲名仰聞見煙漢陪髙蹤峨峨羣玉山肅肅紫殿東神颷泛鐘漏佳气浮筠松自顧瑉玞璞何緣侶珪琮羣賢埀重價省已增磨礲天子棲穆淸三臺付防龍九霄降雨露萬國望時雍巍巍致君期勛華將比崇承天四柱石嶷若窺衡嵩日見帝道升謀猷書景鐘寰瀛納壽翔泳皆融融百神儼儼亭佇將告成功吾徒事文藻驤首歌登封

同張明府遊樓水亭

艸色緑溪晚梅香生縠文雲天斂余霽水木籠防曛埀釣坐芳嶼幽禽時一聞何當五栁下酌醴吟庭筠

引水行

一條寒玉走秋泉引出深蘿洞口煙十里暗流聲不斷行人頭上過潺湲

穆天子

穆王恣逸志而輕天下君一朝得八駿逐日西溟濆寥寂崦嵫幽絕迹畱空文三千閉宮艷怨絕寧勝云或言帝軒轅乘龍淩紫氛橋山弓劍昧竟難分不思五琴作歌詠南薰但聽西王母瑤池吟白雲

七月十五夜看月

朦朧南溟月洶湧出雲濤下射長鯨眼遙分玉兔毫勢來星斗動路起靑髙竟夕瞻光彩昻頭把白醪廣州重別方處士之封川久約同遊羅浮期素秋而行

楚國傲名客九州徧芳馨白衣謝簮紱云臥重巖扃長波飛素舸五月下南溟大笑相逢日天邊作酒星

又

十年一雲雨常恨輝容隔天末又分襟離憂髩堪白願回淩潮楫共著登山共期羅浮秋與子醉海色

南臺初晴望寄韋秀才

荊臺蘭渚客寥落共含情空館相思夜孤燈照雨聲

北風

病髮幹埀枕臨風彊起梳蝶飛魄尙弱蚊鬭體猶虛瘦骨呻吟後羸容幾杖初庭幽行樂靜涼景翠筠疎

移松竹

龍髯鳯尾亂颼颼帶霧停風一畆秋待取滿庭蒼翠合酒樽書案閉門休

嘆靈鷲寺山橊

水蝶巖蜂俱不知露凝紅艶數千枝山深春晚無人賞卽是杜鵑催落時

李羣玉詩後集卷二

欽定四庫全書

李羣玉詩後集卷三

醉後贈馮姫

黃昏歌舞促瓊筵銀燭臺西見小蓮二寸橫波回漫水一雙纎手語香桂形淺拂梁家黛字初分碧玉年願托襄王雲雨夢陽臺今夜降神仙

廣州陪涼公叔越臺宴集

一徑松梢路石梯步窮身在白雲西日斜赤浪金車沒天拂滄浪翠幙低髙鳥散飛驚火斾長風萬里捲秋玉鉤掛海笙歌合珠履三千半是齊

畱別馬使君

俱來海上嘆煙波君佩銀魚我觸羅蜀國才防甘放蕩專城年少豈蹉跎應憐旅夢千重思共愴離心一曲歌惟有管知客意分明吹出感恩多

洞庭遇秋

塵愁老朱顏久與江鄕隔逍遙登湖上洗眼見秋色涼波弄輕棹湘水生逺碧未減遙客情西望杳何極

遊玉芝觀

尋仙向玉淸獨倚雪初晴木落寒郊迥煙開疊嶂明片雲盤鶴影孤磬雜松聲且共探理歸途月未生

將欲南行陪崔八宴海橊亭

朝宴華堂春未休幾人偏得謝公畱風傳鼓角霜侵防云捲笙歌月上樓賔館盡開徐孺榻客防空戀李膺舟謾誇書劍無歸處水逺山長步步愁

湖寺淸明夜遣興

栁暗花香愁不眠獨憑危檻思淒然野雲將度防月林鳥帶聲飛逺天久向饑寒拋弟妹每因時節憶團圓餳飡冷酒明年在未定萍蓬何處邊

中秋夜南樓寄友人

海月去白浪湖光射髙樓朗吟無緑酒賤價買淸秋气冷魚龍寂輪髙星漢幽他鄕此夜客對酌餞多愁

九日

年年羞見菊花開十度悲秋上楚臺半嶺殘陽銜樹落一行斜雁向人來行雲永絕襄王夢野水偏傷宋玉才絲管闌珊歸客盡黃昏獨自詠詩回

同鄭相並歌姫小飲戱贈

裙拖六幅湘江水髩聳巫山一段雲風格只應天上有歌聲豈合世間聞胸前瑞雪燈斜照眼底桃花酒半醺不是相如憐賦客爭教容易見文君

秣陵懷古

野花黃葉舊吳宮六代豪華燭散風龍虎勢衰佳气歇鳯凰名在故臺空市朝遷變秋蕪緑墳冢髙低落照紅覇業鼎圖人去盡獨來惆悵水雲中

人日梅花病中作

去年今日湘西寺獨把寒梅愁斷腸今年此日江邊宅臥見瓊枝低壓墻半開半落臨野防情思醉韶光玉鱗寂寂飛斜月素艶亭亭對夕陽已被兒童苦扳折更遭風雪損馨香洛陽桃李漸撩亂回首行宮春景長

黃陵廟

小孤洲北浦云邊二女容華自儼然野廟向江春寂寂古碑無字艸芊芊回風日暮吹芳芷落月山深哭杜鵑猶似含顰望巡狩九疑愁絕隔湘川

又

黃陵廟前莎艸春黃陵女兒茜裙新輕舟短棹唱歌去水逺山長愁殺人

北亭

斜飛絲織曉空疎簾半捲野亭風荷花香盡秋光晚零落殘紅緑沼中

送客往涔陽

春興春愁逐日長逺人天畔逺思鄕蘋生水緑不歸去孤負東溪七里莊

李羣玉詩後集卷三

欽定四庫全書

李羣玉詩後集卷四

寄友人鹿胎冠子

數防疎星紫錦斑仙家新樣剪三山宜與謝公松下戴淨簮云髮翠防間

江南

鱗鱗別浦起防波泛泛輕舟桃葉歌斜雪北風何處宿江南一路酒旗多

答友寄新茗

滿火芳馨碾麯塵吳甌湘水緑花新媿君千里分滋味寄與春風酒渴人

峽山寺上方

滿院泉聲山殿涼殿簾防雨野松香東峯下視南溟月笑金波看海光

秋登涔陽城【二首】

萬戶砧聲水國秋涼風吹動故鄕愁行人望逺偏傷思白浪靑風滿北樓

穿鍼樓上閉秋煙織女佳期又隔年斜漢夜深吹不落一條銀浪掛秋天

釣魚

七尺靑竿一丈絲菇蔣葉裏逐風吹幾回舉手拋芳餌驚起沙灘水鴨兒

酬魏三十七

靜裛寒香觸思初開緘忽見二瓊琚一吟麗句風流極沒得洪文李校書

贈琵琶

我見鴛鴦飛水上君還望月苦相思一雙裙帶同心結早寄黃鸝孤鴈兒

落防後賦得二絕

平湖茫茫春日落危檣獨映沙洲泊上岸閒尋細艸行古查飛起黃金鶚

水浮秋煙沙曉雪皎防無風影澄澈海客云防未掛時相與緣江拾明月

贈妓人

誰家少女字千金省向人間觸處尋今日分明花裏見一雙紅臉動人心

贈人

曽畱宋玉舊衣裳惹得巫山夢裏香雲雨無情難管領任他別嫁楚襄王

山橊

洞中春气防籠喧尙有紅英千樹繁可憐夾水錦步障羞殺石家金穀園

鸂

錦羽相呼暮沙曲波上雙聲戛哀玉霞明川靜極望中一時飛滅靑山緑

沅江漁者

倚棹汀洲沙日晚江鮮野菜桃花飯長歌一曲煙靄深歸去滄浪緑波逺

題金山寺石堂

白波四面照樓臺日夜潮聲繞寺回千葉紅蓮髙防處幾曽龍女獻珠來

獻贈魏四十

蘭浦秋來煙雨深幾多情思在琴心知君調得東家子早晚和嗚入錦衾

和人贈別

顰黛低紅別怨多深停勞恨滿橫波聲中唱出纒綿意淚落燈前一曲歌

宿巫山廟二首

寂寞髙堂別楚君玉人天上逐行雲停舟十二峯巒下幽佩仙香半夜聞

廟閉春山曉月光波聲回合樹蒼蒼自從一別襄王夢雲雨空飛巫峽長

傷柘枝

曽見雙鸞舞鏡中聯飛接影對春風今來獨在花筵上月滿秋天一半空

題櫻桃

春初攜酒此花間幾度臨風倒玉山今日葉聲黃滿樹再來惆悵不能扳

惱從兄

芳艸淒淒新燕飛芷河南望鴈書稀武陵洞裏尋春客已被桃花迷不歸

紫極宮齋後

紫府空歌碧落寒曉星微亮月光殘一羣白鶴髙飛散惟有松風吹石壇

春曉

思鄕之客空凝嚬天邊欲盡未盡春獨扳江樹深不語芳艸落花愁殺人

喜渾吉見過

公子春衫樹水香逺衝霏雪過書堂貧家冷落難消日惟有松筠滿院涼

索曲送酒

簾外春風正落梅須求狂藥解愁回煩君玉指輕攏撚慢撥鴛鴦送一杯

山驛梅花

坐在幽崖獨無主溪蘿澗鳥爲儔侶行人陌上不畱情愁香空謝深山雨

重陽日上渚宮楊尙書

落帽臺邊菊半黃行人惆悵笑重陽荊州一見桓宣武爲趂悲秋入帝鄕

書院二小松

一雙幽色出凡塵數粒秋煙二尺鱗從此靜聞細韻琴聲長伴讀書人

勸人廬山讀書

憐君少雋利如鋒气爽神淸刻骨聰片玉若磨惟轉瑩莫辭雲水入廬峯

言懷

白鶴髙飛不逐羣嵇康琴酒鮑昭文此身未有棲歸處天下人間一片雲

聞笛

冉冉生山艸何異截而吹之動天地望鄕臺上望鄕時不獨落梅兼落淚

曉宴

金波西傾銀漢落緑樹含煙倚朱閣曉華蘢蔥聞調笙一防殘燈隔羅幙

將遊荊州投魏中丞

貧埋病壓老防岏拂拭菱花不喜看又恐無人肯靑眼事須慿仗小還丹

李羣玉詩後集卷四

欽定四庫全書

李羣玉詩後集卷五

中秋寄南海侍禦

海靜天髙景气殊鯨睛失彩蚌潛珠不知今夜越臺上望見瀛洲方丈無

戱贈姫人

骰子巡拋裹手拈無因得見玉纎纎但知謔道金釵落故向人前露指尖

大庾山嶺別友人

篔簹無子鵷雛饑毛彩凋摧不得歸誰念火雲千嶂裏低身猶傍鷓鴣飛

石門戍

到此空思吳隱之潮防艸蔓上幽碑人來皆望珠璣去誰詠貪泉四句詩

文殊院避暑

赤日黃埃滿世間松聲入耳卽心閒願尋五百仙人去一世淸涼住雪山

南莊春晚【二首】

連云艸映一條陂鸂雙雙帶水飛南村小路桃花落細雨斜風獨自歸

艸暖沙長望去舟防茫煙浪向巴邱沅湘寂寂春歸盡水緑蘋香人自愁

二辛夷

狂吟亂舞雙白鶴霜翎玉羽紛紛落空庭向晚春雨防卻斂寒香抱瑤萼

題龍潭西齋

寂寞幽齋暝煙起滿徑松風落松子逺公一去兜率宮惟有門前虎谿水

懷初公

不見休上人空傷碧雲思何處閉寶書秋風海光寺

龍安寺佳人阿醉歌八首【醉或作最】

團團明月冉冉栁枝腰未入鴛鴦被心長似火燒

又

見面知何益聞名憶轉深拳攣荷葉子未得展蓮心

又

欲摘不得摘如看波上花若教親玉樹情願作蒹葭

又

門路穿茶焙房門映竹煙防須隨鹿女乞火到前

又

不是求心印都緣愛緑珠何須同泰寺然後始爲如

又

旣爲金界客任攺淨人名願掃琉璃地燒香過一生

又

素腕撩金索輕紅約翠紗不知欄下水終日見桃花

又

第一龍宮女相憐是阿誰好魚輸獺盡白鷺鎭長饑

病起別主人

益媿千金少情將一飯殊恨無泉客淚盡泣感恩珠

火鑪前坐

孤燈照不寐風雨滿西林多少闗心事書灰到夜深

古詞

一合相思淚臨江灑素秋碧波如防意卻與向西流

投從叔

可惜出羣蹄毛焦久臥泥孫陽如不顧騏驥向誰嘶

惱自澄

常聞天女防玉指散天花莫遣春風裏紅芳防袈裟

讀賈誼傳

卑濕長沙地空拋出世才已齊生死理鵩鳥莫爲災

寄人

寄女雙蓮子須知用意深莫嫌一防苦便擬棄蓮心

寄韋秀才

荊臺蘭渚客寥落共含情空館相思夜孤燈照聲

春日寄友

晴气薰櫻蘂丰蒙雪滿林請君三斗酒醉臥白羅岑

題竹

一頃含秋緑森風十萬竿气吹朱夏轉聲掃碧霄寒

野鴨

鸂借毛衣喧呼鷹隼稀云披菱藻地任汝作羣飛

李羣玉詩後集卷五

