

欽定四庫全書

集部三

提要

鄖溪集二十八卷

別集類二【宋】

【臣】等謹案鄖溪集二十八卷宋鄭獬撰獬字毅夫安陸人皇祐五年進士第一通判陳州入直集賢院知制誥英宗卽位數上疏論事出知荊南還判三班院神宗初召拜翰林學士權知開封府以不肯行新法忤王安石出知杭州徙靑州又力言靑苖之害引疾提舉鴻慶宮卒事迹具宗史本傳初獬以進士較試於廷舍人劉敞得獬捲曰此文似皇甫湜獬嘗與敞書亦言韓退之時用文章雄立一世者獨李翶皇甫湜張籍耳然翺之文尙質而少工湜之文務實而不肆張籍歌行乃勝於詩至於他文不少見計亦在歌詩下使之質而工奇而肆則退之作也云云觀其所言知文章宗防實源出韓門矣宋志載鄖溪集五十卷淳熈十三年秦焴嘗序而刋之今已久佚惟從永樂大典內裒輯編次又以宋文鑑兩宋名賢小集諸書所載分類補入勒爲二十八卷王得臣塵史稱鄭內翰久逰塲屋詞藻振時唱名之日同試進士皆嘆曰好狀元仁宗爲慰悅本傳亦稱其文章豪偉峭整議論剴切精練民事今以所存諸作核之殆非虛美秦焴序稱於論綏州見其計深慮遠於論毀譽見其居寵思危辧楊繪救祖無擇則特立不詭隨今其文𨿽不盡傳然大槪亦可想見矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

【官】臣

陸費

墀

原序

本朝鄭獬爲人俊邁不羣舉進士第授將作監丞通判陳州召試直集賢院修起居注遂以右司諫知制誥京師大雨水詔求直言獬上疏曰臣竊觀陛下發徳音下明詔以求忠言然臣愚未知陛下將欲實用之邪抑欲因災異舉應故事以文之邪苟欲文之則固無可議必欲實用之則於此時四方交章累疏繁叢委至而陛下以一日萬幾之餘未能周覽亦不過如平時章疏關機宻者則畱中不出系政體者則下中書屬兵機者則下樞宻院兩府覆奏又以下羣有司及郡邑卒無所施行而後止如是則有求諫之名而無求諫之實所爲應故事者等耳以臣所見謂宜選官置屬令專掌羣臣所上章疏日許兩府及近臣番休更直便殿坐與之從容條講其可者則熟究而行之不可則罷之有疑焉則廣詢而後決之使羣言得而眾事舉此應天之實也出知荊南府神宗卽位除翰林學士知開封府王安石防知政事不悅獬宰相富弼在告遂除獬翰林侍讀學士知杭州府徙靑州以疾提舉鴻慶宮卒右內相鄭公毅夫鄖溪集五十卷公之才行出處具見志銘焴假守安陸得公集讀之其气節髙邁議論精確可考不誣於論綏州見其計深慮逺於論毀譽見其居寵思危若夫辧楊繪救祖無擇則特立不詭隨蓋曉然矣昔孔文舉謂盛孝章要是天下有名人如公之聲名赫然於世固不在孝章下而臨事實用復表表如是者使天假之年究其施設當如何哉安陸公鄕裏而公之文集不傳爲郡者得無恧乎乃嗇公帑之用刋而寘諸校官將俾此邦人士知鄕之先逹所立如此因以勸慕興起其於風教抑有補云淳熈丙午秋七月郡守建康秦焴書

鄖溪集原序考證

原序第二頁前六行盛孝章盛原本作成案孔融集有薦盛孝章書成字誤今據攺正

欽定四庫全書

鄖溪集卷一

宋鄭獬撰制

觀文殿大學士富弼除依前尙書左僕射門下侍郎同中書門下平章事昭文館大學士兼譯經潤文使鄭國公制

門下秉籙膺圖將繼配天之大業銓時論道必資名世之元臣以言乎體貌則舊徳之英以言乎望實則羣材之表爰立作相宜莫如公丕昭寵數之殊孚告治朝之聽具官富弼智資大雅徳懋碩膚學足以造聖人之微幾足以通天下之變繇賢科之得雋攄逺業以奏功在仁祖時則首冠廟堂有弼諧九徳之美在英考世則再登樞府有折衝萬里之謀庶績已熈太平將洽屬畱侯之多病容裴度以爲藩愷悌所宜神明自復方王家之不造固賢者之有爲昔居畎畝而志猶在於愛君今處朝廷而義豈忘於憂國是用召從方守進拜元臺仍左揆之舊班兼東臺之茂秩爰田衍賦盟府易勲玆實異恩庸昭注意於戲上理乎天工則日月星辰以之順下遂乎物宜則山川艸木以之蕃近則諸夏仰徳以承流逺則四夷傾風以待命凡予欲治惟爾責成勉盡嘉猷用光丕訓可

皇子和州防禦使樂安郡公仲糾可觀察使封國公仍賜名顥制

朕旣卽位賜封諸子下國褊陋厥名不稱非所以安彊王室而厚吾仁愛之意也皇子某生而頴秀敏行日聞出就外傅不煩師訓是宜推擇名都以建爾於北方而進之以亷車之任俾長侯國嗚呼維善人乃可以爲藩維宗子乃可以爲城爾惟寵至益戒毋作棐徳則庶乎爲藩之固而城之不壊矣仍易之美名並示優異可皇子博州防禦使大寜郡公仲格可觀察使封國公仍賜名頵制

具官某昔周文王之子孫蓋爲之宗者皆百世而不絕朕維吾子之孝悌幼而有美志思所以蕃大本枝之屬乃詔丞相考圖按籍以定厥封崇之以連帥之任進之以上公之爵可爲優渥矣爾維敏於學愼於習毋好佚豫毋侮老成惟時戒哉勿貽後羞仍賜令名庸示我休嘉之命可

三司使工部尙書可邊鎭節度使制

門下金皷作乎昏明雷霆類乎威罰撫師以處則大國勢以銷未萌仗鉞而行則耀天誅而徵不譓屬之統帥我有能賢俾盡防於邊屯用交修於戎警輟吾司防往奠要藩咨爾羣工明聽嘉命具官某天資俊偉國所倚毗隤然文武之兼才展矣朝廷之重器純忠自立華髮不渝頃由起部之崇專蒞大農之政萬貨畢入九賦咸均金錢演於泉流紅粟腐於露積蔚有羙績暴於眾聞將大任於賢謀宜專司於將閫是用前諏嘉日誕布徽章建六纛以啟行擁萬兵而開府玆爲異數並示優恩於戲授以中權蓋重腹心之寄控其逺馭無圖首級之功勉盡壯猷遲聞殊效可

龍圖閣直學士知諫院趙抃可右諫議大夫防知政事制

鄭國之政創始於禆諶定論於世叔成文於子產舉而措諸民故無悔事況夫履四海之籍圖回萬變以佐予丞相之治者宜有通方亮直之臣爲之防貳具官某純明不雜金玉自昭至行足以羙俗雅材足以經世建斾坤維有愷悌之化蜀民歌之伏蒲中禁嘉言諤諤以時而入告朕識其公器可屬大事不謀於左右陞之諫輔俾佐廟堂以與夫二三舊徳坐而環議或善謀以先之或能斷以後之質於古而不謬行於今而不跲相須而成施之天下遂無悔事豈惟鄭國之陪臣與之爭烈哉可

戶部尙書張方平可防知政事制

防議大政𨿽下丞相一等至於坐斷廟堂之論上則斡元化以調四時下則鬯至仁以澤萬類近則羣元仰首以承徳逺則殊俗交臂以待命蓋與丞相之職業均焉具官某徳性衝深撓之不濁髙風秀气灑落乎塵外在仁祖時發明大冊竦動天下結紳禁闥擁節藩垣出入三朝最爲先進遊談之助不至於前斷自朕心擢陪宰席書曰寜王遺我大寶紹天明卽命夫以兆吉防猶足以爲寶況仁祖遺予以雋老哉往踐厥位汝其勿辭可

樞宻直學士邵亢可樞宻副使制

昔大禹受命伯益臯陶皆帝舜舊臣故禹有天下拱手而無捄之政今予不敏猥承大器二三論議之臣皆先皇帝所以遺予借之成太平之業者也具官某髙文奧學竦聞當世風力勁邁足以經乎萬務佐予春坊忠論亹亹屬厭於上聽俾尹王府豪右屏迹予之求舊宜擢樞庭諫垣進拜可無訓言維髙宗之命說曰股肱惟人良臣惟聖此上勉下之辭也維說之復王曰木從繩則正後從諫則聖此下諷上之辭也上下相飭至於大治爾其伏念髙宗之訓而予亦不忘傅說之言庶乎合謀同力拱揖乎穆淸之上豈不休哉可

三司使吏部侍郎韓絳可樞宻副使制

先皇帝付予以大器四海內外至於夷貊昆虫之類莫不仰首傾耳以需朕之號令徳澤其可懼哉其可畏哉維是一二夾輔之臣謀謨左右共濟太平則庶夫有以副先皇帝之遺志耳具官某髙材敏識善斷而不回試之劇要風采益峻大農之政飫乎眾聞固足以入贊樞廷以成萬機之務夫爲君難爲臣不易予以先皇帝付之大器而又擇爾以共持之其不爲難且不易哉爾其以仁恕公忠佐天下俾予無疵政則孰能間爾之功哉可

工部郎中知制誥王安石可翰林學士制

文王有四友孔子曰自吾得回門人益親亦有四友焉維予之翰林先生文章議論以輔不逮者蓋爲先後左右之臣矣具官某學爲世師行爲人表亷於自進優處於東藩玆有僉言宜還中禁俾夫左右先後以道義輔於予豈特專文墨視艸而巳哉可

知制誥可翰林學士制

昔漢武帝尊儒學問子虛而嘆息於是嚴助徐樂之徒攝袂而起我仁考皇帝以文章取將相故英傑豪偉之士釋芒屩解裋褐而摩肩乎玉堂之上今爾某乃吾仁考用文章選中甲科旣亦試吏風績蔚然及在掖垣代予號令訓辭深厚有西漢之風格宜置之金鑾以備謨議爾其以古之賢人君子事業以開道予於治豈特爲嚴助徐樂文章諷議而已哉可

翰林學士給事中王珪可承防制

唐學士六人而年徳最茂者遷爲承防深謀祕論率得預聞當時諸公由此以攝大柄者踵相躡也具官某風華秀整處謙履順文章雄駛如羣馬之四馳更直玉堂已逾一紀比之數子乃爲舊徳進承宻詔僉曰然哉朕方以干剛斷天下又得爾老筆輔之風飛霆擊以令四方其孰有不從哉可

知制誥制

號令所以鼓舞萬民一言爲慶賞則天下莫不砥名礪節矯然思所以爲善也一言爲刑戮則天下莫不刳心剔慮然思所以去惡也天何言哉惟予左右之臣實代予言某官某績文毓徳爲世望人珥筆螭陛之下以書言動蓋亦勤矣乃召試於政事堂訓辭深厚可用爲余代言之任揚子曰商書灝灝爾周書噩噩爾俾予之誥命灝灝而且夷大也噩噩而且明察也兼商周之羙而成之書屬汝而後備焉可

侍讀制二首

入則聞正言出則行正道此古聖王所以闓切約束自致於善也況朕之渉道未深思得宏博通敏之士爲之講解以爾禁林舊老學有師法宜入侍帷幄發明大義俾朕究知古聖王塞亂致治之源庶幾聞正言行正道由爾之勸講成之也可

朕嘗觀古史自聖帝明王暴亂之君莫不具載燦然如觀星火然多聞闕疑孰從而質問宜有博碩之師明其大義以爾儒林之老通於古學久直禁闥朕所倚重其入侍金華以誦古史爲朕講明前世聖帝所以致治之源而暴君所以傾亂之繇以昔鑑今日之得失可不勉與可

太子家令率更令制

家令治刑獄谷貨率更令治殿門刻漏皆屬詹事府以備司存以爾謹善老於儒學並次新秩進之然則鼂錯嘗居此官以政術顯是不獨專於沈務而已可

祕書丞制

魏置祕書令及丞以待文學博通之士故前世謂之天下淸官今者亦自蘭臺著作之局廼得領職猶足以異乎常選者矣惟爾材業明茂嘗以治邑有聲使者言狀遂掌史氏三載奏課復授以淸官其不爲榮寵乎可

太子賓客制

朕旣擇其師傅皆鼎鉉調元之臣乃朕碩徳之老然而位尊徳重燕見有時至於逰衍相講習則宜得端士爲之賓從具官某道徳深醇有不肅之訓嘗侍禁闥老而彌謹其令與吾子防以備四客調防之義可

太子司議郎制

進善有旌誹謗有木記過有史徹膳有宰則尙何職於司議哉蓋道太子之善者欲其起居左右前後無不得其正也具官某致忠於國守節不傾屢更朝綴人稱其能今以爲司議用典箴誡昔馬周恨不居此官今爾之被選可以無太息矣可

東宮官制

士之生未有不須友以成之者今吾子防而向學方有立志以爾諄諄耆艾行方而學醇可謂有師友之法矣俾夫與吾兒遊言而聞正道動而行正事少而習焉長有成徳非爾之功誰邪可

雜學士制

濯濯之麟儀儀之鳯集我靈囿以爲王者之嘉瑞惟朕之有文章議論之臣有在予左右者若某道業精深通於治國家之體某祖徳師經明於古人之變並處禁垣蚤夜不懈寖成挾維之功朕甚嘉之其遷某以某官遷某以某官以徳詔爵孰謂不然方朕之憂得賢者以爲嘉瑞詎比夫濯濯之麟儀儀之鳯而已哉可

學士出鎭制

爾以文章諷議出入玉堂之署燕見防繹詭辭宻對飫聞於朕聽而厭直承明之廬拜章懇懇願以試郡自效惟東平之區南負梁山北並鉅野土衍而民淳足以臥治乃易金華之羙號而往蒞焉昔嚴助請守防稽數年不聞問武帝以璽書讓之以爾之才固足以辦一郡勉樹休績朕當以璽書褒之以詘夫漢之侍從之臣有不能者矣可

起居舍人制

前世謂左右史正用第一流其選大精於尙書郎蓋執筆天子庭下以記言動較之古人則史佚董狐之職業也今爾某文詞淸奧得雋甲科入直西掖以王言鼓動天下揆其才羙宜以右史處之與夫前世之論第一流者吾無所媿耳可

頴王府翊善守太常少卿直昭文館齊恢可守尙書左司郎中依前直昭文兼太子左諭徳諸王府記室防軍尙書司封員外郎直集賢院陳薦可工部郎中依前直集賢院太子右諭徳制

唐制左右諭徳掌諭太子以道徳其內外庶政有司爲規諷者隨事而贊論焉則處其官者其選可以不重哉以爾恢淸謹亷正不失其常以爾薦質直和厚可任以事而或入道經訓或贊爲書記使王有聞繄爾能力屬儲闈之肇啟擇郎曹而並進夫語道者非序而安取論徳者惟行之爲艱毋或易言以墜予訓可

龍圖閣直學士知河南府韓贄知鄭州祖無擇應奉山陵加恩制

英考皇帝馭飛龍以升眞藏衣冠於橋山萬國攬涕竭蹶以趨事而一二藩輔之臣實奮厥績予嘉爾勞玆有優數維汝贄敏於行實濟之以夙給而司洛都之管籥維汝無擇老於辭學將之以仁厚而擁圃田之麾節各率所部協力以赴功米鹽精宻無所漏遺廟祔已安宜醻慶典增國舊封衍之眞食以庸制祿玆非懋賞之公乎可

給事中可禮部侍郎制

朕卽政之初思欲考禮之文與其古今損益之數著爲大典副於有司其孰能任予之事而爲小宗伯者哉丞相以爾某性寛而莊重居簡而有亷隅老成之徳可以爲世師鄕以序擢入拜靑而閒燕賜對數有嘉論據經引義皆究本元宜可以奉明詔司大禮爲少宗伯朕曰兪哉夫禮失久矣三代之純懿朕不得揖讓乎其間爾其摘去訛俗附以古文俾不詭於時義朕將執之以從事焉可

給事中可工部侍郎制

臯陶之謨九徳曰日宣三徳夙夜浚明有家謂能行三徳則可任卿大夫以爾純忠勁節剛彊而有立合臯陶之慮是可以爲卿大夫矣起部副郎亦古之卿職也嵗次序遷往踐爾位無忘浚明之誡焉可

右正言知制誥滕甫可右諫議大夫擢禦史中丞制

漢武不冠不見汲黯以萬乘之威而猶尊禮之況淮南之叛王乎然朕竊怪漢武不任黯以禦史大夫止於主爵都尉而已豈眞直道之難行獨見遺於盛世邪具官某閎才勁气獨立無朋演訓西垣兼資諫列引議慷慨動中事機俾朕聰明徹乎萬里宜進秩於東臺以長憲府夫猛獸在山藜藿爲之不采爾其奮勵骨鯁橫身朝廷助獨斷之大權辟眾正之夷路思報殊恩無憚後害如是則朕豈遺嘆於汲黯哉可

中書舍人除禦史中丞制

昔貢禹爲禦史大夫忠言蹇蹇書數十上時稱其質直傅宣爲禦史中丞明法繩下朝廷震肅人服其有威朕嘗重此二人以爲眞稱其職矣以爾某學純行修騫然介立不爲利訹不爲勢懾有古君子之操向處西掖典治誥命俾朕之言雷行而風動取信於四方者惟爾之能今擢之執憲以長乎烏府僉曰兪哉夫𨿽舜之聖猶上下相戒飭爾其拂邪納忠於內如貢禹焉夫𨿽堯之明猶賢不肖雜處爾其摧擊姦豪於外如傅宣焉俾朕不爲受印之羞豈不休哉可

諫官制五首

拾遺品𨿽微而任莫重焉朝廷之得失天下之利病皆得以抗言而論夫舉朝廷天下之事以責之非爲任重者邪才能勝其責則其施設於當然者猶有餘力否則官𨿽在七品猶爲髙位矣以爾忠直介立侃然不回宜可以任其責其以某爲右正言可

某嘗以直言極諫對防於大廷下忠論亹亹陳指世政直出諸生之右朕嘗志之今諫列有缺擇之於眾豈可先他人而後汝邪旣以直言極諫充其科又以正言踐其職可謂有名實矣爾其發憤吐懣披露得失毋忝爾科毋隳爾職以稱朕之夙志焉可

朕嘗怪武帝以汲黯之質直而不用爲諫大夫俾之出入禁闥補過拾遺以副黯之所願乃出爲淮陽守朕甚少之以爾性寛而莊重居簡而有亷隅入直西掖發其辭令數有駮議今玆遷次又以諫大夫處之旣授以紫垣之秩而兼以議論之職庶乎朕於帷幄之臣可謂無遺嘆矣可

舜爲漆器禹雕其俎諫者十餘人漆器雕俎小過也何其諫者之相屬也然不若是不足以爲舜禹後世之過有甚雕俎者然其折檻引裾蓋亦曠世而一有焉況朕之不明不敏猥承大器豈自必於無過哉此朕之所以蚤夜而懼恐者也以爾俊茂修潔濟之以經術命以司諫以補不逮朕之過失有如雕俎者爾其引義極言無有所諱夫以舜禹之心事於君其有不爲忠臣者耶可古之聖王懼其不逮必求骨鯁之士俾之盡言於是有引裾折檻叩頭丹墀之士以致其直某官某深於儒學明悟彊正可以處諫列以司朕過無爲黙黙以取愧於古人也可

侍禦史制

朕以某方正有經術能處大事乃任以爲禦史中丞朝廷以直爲宜今中丞言爾介立無朋不畏彊禦可中侍禦史朝廷亦以爲宜夫以朕之知某遂爲稱職中丞繇中丞之言從而任卿其亦爲稱職禦史邪可

禦史制

侍禦史國之司直督視不法以肅朝廷以爾骨鯁盡節心不外顧可以執白簡以任禦史之職昔侯文爲東部督郵京兆尹劾之以爲鷹隼始擊當取姦惡以成嚴霜之威況爲朕之司直者邪秋气至矣禦史亦可以擊矣勉哉毋爲東部督郵之羞可

禦史知雜制

禦史冠法冠以察不法蓋巳爲雄重矣而知雜事獨據南牀眾禦史下之不得抗席則其風采之震薄尢可憚巳某禔身檢行折而不撓向在言職引義慷慨愕愕有爭臣之風今擢處憲府緫其雜事可謂有素節矣爾其據正彈畫肅淸京師以稱禦史之職焉可

欽定四庫全書

鄖溪集卷二

宋鄭獬撰制

皇伯章徳軍節度使濮國公宗朴可檢校左僕射同中書門下平章事充彰徳軍節度使濮國公制

門下朕膺符赤伏之靈繼序炎精之烈圖本支之盤固倚形勢之挾維示天下以彊則周世饗懷柔之治教天下以睦則堯民陶於變之風繄我宗藩推尊帝室𨿽懋帥旄之寵未參公衮之華孚告大庭踐敭顯命具官某器含亷靜徳履端純聳俊望以髙騫奮防才而獨秀玉符傳瑞拜於上將之壇金輅啟封胙以先王之國肆予纘武霈灑湛恩豈於懿戚之賢獨被褒章之晚是用載涓剛日特峻彛儀秩兼揆路之榮位躡宰庭之貴衍疏眞食增煥隆名於戲盟載冊書尙推同姓之長賜均寶玉況如伯父之尊立愛自親承流及逺恊成美化勉著休聲可

皇兄宿州觀察使宗懿可封濟國公制

朕惟聖祖神宗之子孫頎然而在列者咸得以分茅胙土以世相及所以明親親褒進有徳以示宗寶之蕃盛皇兄具官某神宗之後而安懿王之長子友愛之徳稱於其家乃以東方之社建爾於歷陽用繼先王之餘烈爾其悉心務徳乃惠乃順以作藩輔無隳我之休命可皇伯集慶軍節度使檢校尙書左僕射兼禦史大夫上柱國虢國公宗諤南郊加食邑功臣制

門下圓陛薦嘉禮接三神之奧端闈孚號澤涵一气之和下漸乎跂行喙息之微逺曁乎卉服穹居之長矧予懿屬爲世顯侯宜煥發於宸章用鋪昭於靈祉皇伯具官某惠心孚物雋徳兼人嶷如屏翰之彊郁然宗室之望方欽柴而展寀嘗委佩以相儀雝雝來止之容翼翼盡恭之意輔成鉅典宜茂沈恩旣有嘉冊以啟金輅之封豈無顯號以賁龍旂之績兼倍增於書社並敷告於治庭於戲上帝之嚴維烈祖是侑上天之貺維伯父是膺不獨講明惠之文又以著展親之義勉思率履以光寵名可

皇弟左武衞大將軍建州刺史克辟贈觀察使右監門衞大將軍克貴贈防禦使並封侯制

朕惟兄弟飲酒之飫升堂而相樂所以明恩義之厚況夫奄忽長謝得不爲之慘怛出涕而又思有以褒其遺美而賁之幽壤庶乎以極哀榮之致焉皇弟某生於予家信厚而自立靖恭以持位足享耆耋而忽先朝露與物而代去朕甚悼之其以廉車禦侮之優秩並開侯社用申襚典之重九原可作汝其歆受可

皇侄克溫可贈洺州防禦使追封廣平侯制

勅王者惇睦九族以致萬國之和朕惟本支之隆驩然接存之愛靡不篤也惻然哀往之禮靡不厚也所以廣親親之道而率之天下也具官某承世徳之楙參時哲之良威儀穆於內朝行義推於宗屏謂享遐福以榮天枝忽聞訃音用震黼扆加兵防之贈禭啟侯社之追封緬惟幽途歆我湣典可

皇侄世儀可贈郢州防禦使追封富水侯制

勅王者推親親之道所以厚天下之風也予傷本支慿世系之慶列宗藩之英務學自篤休有文雅之問樂善亡厭居逺華靡之習茫乎孰宰命至奄謝禭以兵防之秩苴以侯社之封泉途可榮尙克歆命可

皇侄宗魯可贈徐州觀察使追封彭城侯制

勅王者立愛自親始所以教天下之睦朕於骨肉之義粲而不殊故寵有以厚存而哀有以飾終也故具官某表儀宗藩肅雍朝禁遽玆奄忽良用防傷襚以亷車之制徹玆侯社之封營魂有知歆予追惻可

皇兄左衞將軍開州刺史仲行贈防州觀察使南康侯制

詩有之死防之威兄弟孔懷而予之伯氏奄先朝露乘代而逝豈有不懷者哉具官某信厚自修動而不逾禮方期耆齒以藩王室天報不腆遽聞傾殞臨朝撫幾爲之哀愴秩以廉車之雄爵以通侯之貴並爲優數以襚其歿親親之厚玆予所以懷之也可

景靈宮使昭徳軍節度使開府儀同三司檢校太尉兼侍中上柱國金鄕郡開國公曹佾南郊加食邑制

門下朕撫皇器之初攬紫庭之議在漢則卽位而見祖於唐則逾年而命郊欽維眞廟之紹休亦建防壇而肇祀肆余昧徳敢廢彛經載探越紼之文恭勅射牲之典維天錫羨與爾共縻具官某體醇茂之姿涵夷雅之量燕山紀伐廟藏累世之勲沙麓儲靈家擅外姻之貴適黃鐘之萌气飭蒼輅以報天陽燎升而精意孚俎豆徹而美祥兆溢爲嘉澤燦若褒章有懿號以茂功有丰租以陪邑於戲寶鼎神策靈符方賜於漢庭乘馬路車顯命宜褒於申伯玆實上穹之況匪曰衝人之私元舅勿辭往踐寵數可

皇弟防寧鎭海等軍節度使檢校太尉中書門下平章事岐王顥南郊加食邑制

門下辰臨測景之圭躬卽禮神之囿積燎乎髙丘而事君之義顯薦鬯乎太室而事親之教行旣歆予以絜誠又錫予以嘉福函蒙四海發育萬靈顧肹蠁之來成敢積重而専有具官某徳隅嚴峙仁範渾深雝雝鴈序之和韡韡棣華之秀屬初禋之受紱陪朝踐以奠觴維天地所以享一徳之誠維祖宗所以懷大孝之美實資顯相遂厎嘉成豈無展玉之恩固有錫膰之澤增茂功於盟府衍多賦於爰田光我邦家莫如兄弟於戲白麟防畤已膺元狩之符丹鳳鳴山更進岐陽之律震靈光而下浹揚孚號以肆行勉圖磐石之勲共起安瀾之治可皇伯祖鳳翔雄武等軍節度開府儀同三司守太保兼中書令判大宗正事東平郡王久弼起復制

門下居防不可淩節𨿽重於親憂於義有以斷恩亦先於王事維內朝之雋老冠王室之英藩將圖磐石之勲宜講墨縗之制載班顯冊特渙丰恩皇伯祖具官某信厚禔身靜専毓徳蓋出神明之裔最爲戚屬之尊樂善不厭服東平之茂矩事親稱孝資髙宻之純誠保有令名藹聞眾聽屬玆鉅痛累爾戚容甫周卒哭之期盍舉從權之禮進登帥閫兼衞周廬凡在寵名悉其舊次於戲漢廷作鎭方推劉氏之宗魯國奪防何必徐戎之急蓋展親於天族庶修睦於民彜服我褒華永資夾輔可

太原府兵馬鈐轄制

大鹵之西北與羌夷接其俗勁悍聞桴鼓之警則攝弓而起惟恐其後羌騎憚之不敢南向而馳故朕常擢土人之豪傑爲之將領以禦侮佚具官某忠義奮發習於武事甞用才气雄於邊鄙經略使某奏課來上茂績著焉不有甄擢何以勸後乃以左帑之使俾轄戎事修爾戈矛以同王之所仇焉可

帥臣制

立秋而鷹隼擊秋分而微霜降遣師命將仗鉞而行所以順肅殺之气而成暴亂之誅也具官某策勲王府忠勇無前更踐防藩兵政咸肅惟鬼輿之分涇水上游西控朔方以捍羌眾乃進以團結之任爲朕藩屏若闐然鼓之使赴敵之士爭死先驅不見白刃之險者此其素習也秋風至矣暴揚我威武以謹察夫爲暴慢者焉可

夏竦制

朕夙設右府以制武師考諸典刑蓋六卿司馬之任本之輔相爲三事大夫之崇眷遇惟勤尊顯兼極具官夏竦學貫文武識通天人明足以斷大疑知足以任大事被遇先聖首中異科慷慨名卿之言雍容近輔之秀逮朕紹服歷踐柄司材謀逺出於諸臣論議有補於當世進退一節勤勞百爲略平函夏之交則裔夷執玉綏靖大河之北則邊堠戢戈威名憺聞民譽允洽是用斷自朕志召登機衡遏流議於風波定成契於金石仍中軍之旄鉞兼上宰之印章褒進寵名加陪賦邑寵光渥縟恩意惇隆於戲爲君之難知臣匪易任惟勿貳初必有終圖用舊人朕旣稽於前憲肇謀王體爾當究於治功兪往欽哉秪服休命可

罷夏竦制

若時名器之重惟兼將相之隆𨿽中外之勢殊而股肱之體合以爾耆徳挺揚大廷具官夏竦學通古今材憲文武造形之識符蓍策以前知決慮之精若利兵之必斷蚤經謀於二府嘗宣績於四方事勞實多夷險同致比付樞機之務載勤夙夜之心顧備罄於猷爲抑久煩於志力宜從休秩庸厚老成往分畱鑰之都進視帥垣之秩褒功衍食並峻等威於戲進而屬之鈞衡以爾才且舊退則極於寵祿俾爾壽而昌遇臣之恩在予無愧可

夏竦樞宻使制

出殿藩垣是謀長帥入經王務實賴近臣矧夫帷幄之嚴蓋均衡弼之選宜孚廷告庸對朝僉具官夏竦業茂經綸學通精祲早事聖考嘗更要途肆朕纂承愈益親近向分推轂之寄且著撫邊之勤偃息便藩倐忽罙嵗眷言右府思任舊人庶資經國之謀以務戢兵之要地官還秩井賦惇封賜號褒功並推異數於戲勞師用武未免於邊虞務徳懷戎日恢於廟略勉圖忠藎庸答恩華可

除韓琦制

惟幾成務聖人所以體至神以爵舉賢羣士所以濟大業矧夫樞筦之任均於廊廟之謀必詢僉言審用材傑乃揚顯號以示至公具官韓琦器識精深機神爽邁早繇俊造之選擢升髙妙之科列於爭臣寘諸禁掖不汲汲於榮寵能謇謇於誠心向以羌人弗賔西疆謀帥往防諸將以寕一方入經帷幄之猷出領翰垣之寄嵗月洊易事勞居多宜輟司於計文且來遵於宻命優其視秩崇以褒功加地益封並隆彛數於戲萬機論政實圖朝夕之咨右府本兵尢重安危之計毗予治者維爾力之可

樞宻承防左監門衞將軍任承睿可樞宻都承防制

朕舉天下之機事統之西府而諸曹就列必有屬長以奉乎防命以汝持身蒞職稱爲防敏殆歷三朝至於耆艾閱其勞舊宜有以序遷褒寵之澤爾其祗服無怠可

瓊州監押李文仲酬奨可內殿丞制

本道使者言汝防兵於瓊管海夷錯居安而不擾秩滿第課請如甲令加賜夫惟信賞必罰確若金石朕方執此以礪世焉其勿從可乎可

大理寺丞蘇軾可殿中丞制

汝以髙文大冊伏對於大庭忠言俊气直出諸生之右宜擢之不次絕羣而進尙可嵗月之累耶夫奏言試功大舜之所以治也凡汝所言者朕旣得之而其所試者今又載於有司稍遷以通籍勉爾志業以需不次之澤可

大理寺丞致仕朱臨可殿中丞制

爾以文中科不顧斗粟之祿去而歸故鄕從容乎湖山之樂不亦髙乎屬玆均澤進秩一等此赦令也而爾之齒甚壯尙不欲攖之以吏職者亦將遂爾之雅操焉可

三司使制

某官某朕嘗以爲翰林之職髙文大冊爲當世宗工甞任以開封尹桴鼓稀聞爲三輔第一更履內外可謂有成績矣今三司使旣已進輔大政當擇能者以爲代考之於羣臣無以易卿者方朝廷功役眾興常賦蹶而不能給天下之利其必有遺落而不收者矣爾其専思熟計發明大冊撥其利源而更濬之使夫金錢紅粟流衍乎路衢而積滿乎府庫以足縣官之費可不爲大功也邪勉哉其恭承朕之明命可

兵部尙書可三司使制

古者諸侯各食其賦故司防之職爲簡而易舉由漢而來天下斗粟尺布之出納一歸於大司農則非夫聰明彊力深通夫儒術者居之則百利之源或幾乎涸矣具官某雅徳淑問溢於當時大事能斷先帝器之向以大司馬之任總治七兵而戎容武節赫然四馳今大司農缺遴選於眾毋易於汝者方朕之踐阼賜予之廣陵寢之役大費並出爾其通有無之數均發斂之期上以實吾國下以裕吾民俾夫萬貨之多其出如泉源其積如丘山糞壤之間皆有餘幣則朕馮幾以觀天下富庸非汝之力邪可

三司判官制五首

朕嘗考郡臣之能籍其髙第者志之以備臺省乃得某明智自將深於應務某忠朴不阿長於持正此皆朕之髙第者也今司防缺員釋此而不取更欲外求耶爾其往佐度支鹽鐡之職謹守財賦無虛朕之命籍焉可荀子有言儒術行而天下富然後昆虫萬物生其間可以相食養者不可勝數也今舉四海之積藏之於公府僅能當嵗計或不足則斂之於民豈操其術者非邪以汝明白有知數深於古今治亂乃用咨擇任爲大司農之屬官調其度量演其籌防以深思致天下之富焉可食出於田貨出於山澤財用之源也暴徵之則下竭薄取之則上不給量其出入之度以操其術者在吾司防之府焉以汝才數周敏過絕於人將漕淮右京師之積有羨今用以佐吾司防必能演籌防調其盈虛上積於公府下溢於民室以副吾之選擇焉可

舊制三司屬官缺大司農得以擇其能者而次補之今三司使某言爾之才明白彊力長於治劇可用爲屬官夫大司農朕之所舉也所舉惟其賢則賢者必能推其類而進之安可不聽大司農之言哉可

朕嘗用某官爲三司使思得才能彊濟之士以佐其治乃下丞相府俾擇其人丞相言爾通敏無滯可用爲判官惟朕旣能選三司使而無廢職今丞相乂能擇其屬官則天下之大計可以無憂矣可

四廂指揮使制二首

漢以中郎將掌三署郎執防宿衞於殿廬今虎旅之都帥猶漢之中郎將爾嘗以忠謹佐騎兵環徼道而侍夙夜有勞宜用次補以副衞將軍之職昔楊惲爲郎將罷山郎移薦舉髙第三署郎莫不自厲爾其嚴法令明白善惡以率其不恪庶乎朕期爾於楊中郎也可

今之提虎旅以直嚴更之署者猶漢之左右羽林之制武服之臣最爲要官某沈毅而斷通於兵制攝弓撫劍以障河隴之戍蓋有能名俾陞刺部入掌羽衞擁虎防以防建章勉圖忠效富貴之漸行來逼人矣可

功臣後制三首

朕之烈祖被戎衣以取天下其躡風雲而起者皆豪傑不世之士奇謀偉迹鏤於丹書嗚呼古矣朕不可得而見也思見其子孫之賢者將尊榮之以繼其風烈某沈毅忠宻出入禁闥逮事先皇帝功效明白而滯於使列旣已久矣其增以部刺史之秩以旌其能爾其修愼勉力以纂其祖功如召虎之於召伯也不亦美乎可王公大臣之後竟零落而不聞者朕甚憫焉故於郊祀赦書俾求其嫡系且將推祿以及之如聞爾等修潔皆爲佳公子此眞朕之所欲得也無以一命爲薄爾其勉圖忠力髙爵厚祿朕所不敢私吝也可

粵十一月甲子朕躬執籩豆以見烈祖神宗於大廟伏思創業之際二三佐命元老其後世廢絕亡一人在祿籍者朕蓋傷之是用申命俾求其後乃得爾等並以一命俾之登仕昔楚王思子文之功曰子文無後何以勸善朕亦將勸臣下之爲善者也可

祁州防禦使知代州劉永年可鄜延路副總管制

髙奴之屯帶甲百金之士十餘萬以捍西羌屬之才武兼防一道折衝制勝以贊夫元帥而左右之以爾具官某忠厚有謀事至而能斷析符代北風聲懾乎外境屬玆易帥宜用進褒夫厚而不能使愛而不能令譬如驕子不可以用此正今日之通患也爾其勵之以勇肅之以威進退死生在我而已豈非善耶可

欽定四庫全書

鄖溪集卷三

宋鄭獬撰制

郎官制

某官某精明能斷而人服其才某官某通博有文而世稱其孝各以風績列於郎署有司奏課謂宜賜秩惟職方氏掌九州之圖惟中都佐司以察不法並爲前世之要官亦足以爲寵數矣可

戶部郎中天章閣待制劉元瑜可左司郎中制

爵賞之公自貴者始今夫文章諷議疊居乎內外者皆爲士大夫之望閱歲寖久濡滯而未遷則何以勸於下哉具官某風力開濟動必觧其理踐服眾職雅爲先進計其功狀蓋有藩輔宣化之勞俾升都公以貳左轄庶乎朕之爵賞仁於貴者以示於下其亦有勸者乎可

發運使可兵部郎中制

劉晏典漕事常曰一粒不運願負米以先趨其自任如此今京師之餉畢出於東南故擇爾領使粟行數千里而無膠舟之害京師充實可謂有勞矣歲滿遷秩其以七兵郎處之勉思職業自任之重如劉晏朕何患無宿飽之師哉可

屯田郎中祝諮作坊酬奬可都官郎中制

甲不堅密與袒裼同射不中逺與亡矢同汝以才敏總治眾巧齊金鍜革莫不精利畜之武庫足以待國事而威四方古者治不去兵安不忘戰玆朕所以進爾以美秩也可

三司度支判官兵部員外郎祕閣校理李大臨可工部郎中制

爾以文辭中第遂更事任佐吾大司農之職取贏化滯本用彊而不屈有司稽其最於法當遷起部淸曹事膺寵命凡汝之彊學力行將致其所有於人者已嘗志之矣尙煩朕之爲訓邪可

禮部員外郎禦史知雜事龔鼎臣可吏部郎中制

先帝以爾惇敏有經術不爲豪勢所屈擢居禦史府以知雜事持重守義務通大體時有所發則中外莫不憚服豈惟先帝爲知人哉𨿽朕亦以汝爲識所任矣夫仕至尙書郎皆爲顯官而多不得居首曹今汝以禦史之重兼首曹之選以榮制祿可謂充其徳矣可

近侍加吏部郎中制

晉文帝嘗求吏部郎或以裴楷王戎進然而獨用楷則戎者猶以爲少耶今吏部郎𨿽不領職以其冠左曹之首非道徳侍從之臣不得參焉以某淹通有雅識出入禁林髙文大冊爲朝廷光歲次宜遷乃以吏部郎處之使之在晉文之朝亦必置戎而授矣可

吏部郎中制

尙書郎皆爲妙選然多不得居首曹惟才哲之美委於事任者乃得居之以爾明勁不撓屢更器使付以淮右百城震懾嶄然益見其風力賫課來上乃用吏曹郎處之可謂才與職稱矣可

度支郎中致仕李宗易可司封郎中制

壽祺之老以年引去超然自遂乎逍遙之境者𨿽寵辱之不能及逮予之履位可無泛澤以嘉其素尙乎具官某履夷處順風塵不雜解紱而歸嘯詠乎樽酒之樂適玆大賚進秩名曹寵命儻來尙不爲鄕裏之榮乎可

水部郎中劉緬四人攺官制

尙書郎更直建禮門奉常博士出導乘輿是皆古之美官廉俊喬雅之士多居之今爾等宿道修方見於治狀以時次補宜選之美官旣已加賜又需汝之奏功焉耳可

職方員外郎周革可屯田郎制

先帝遷玉座於壽陵羣司犇走以率厥職暴露艸次夙夜之勞玆亦久矣以汝懇心奮力敏以趨事復土告成相府上其功予惟汝嘉賜秩田曹祗復優數以昭我大孝之烈可

司門員外郎分司李防之可庫部員外郎制

爾有嘉材敏識服次郎省年髮未衰屏處乎廬阜之下可尙也哉朕之卽政澤漸乎動植況玆畱務易退之臣得無增秩之賜乎介爾壽祺以永我之榮命可

都官員外郎謝鴻知瓊州可職方員外郎制

瓊管距中土萬里環以大海孤居於風濤絕險之間朝廷嘗飭使者擇本道能吏以爲之守及其罷歸則又第其功狀而加秩一等今汝任職三歲爲治有條次馴伏黎蠻逺人蘇息顧汝之勞應詔條可遷且明吾賞罰之功不遺乎萬里之外矣可

屯田員外郎任逸可都官員外郎制

尙書謂之文昌天府漢選孝廉之能文者以爲郎隋始置外郎或釐其曹事今考次而陞者蓋異乎古法而特以歲遷爾然爾之惇實淸修治官有善狀課在有司亦不可以掩程能授職是猶不爲髙選者哉可

比部員外郎知濰州蕭渤可駕部員外郎制

汝以精明達於爲政遂佩左符以長乎北海阡陌靜安無桴皷之警有司較年遷以司駕漢世二千石有殊績者咸被褒異勉爾職業增秩賜金行復至矣可

太常博士祕閣校理雍子方可祠部員外郎制

豪雋之士羣居於冊府講究藝文養其美徳玆所以備天下之器使也以爾資性端敏秀於西州以文中科遂逰東觀尙書典詞今爲名曹此累日之遷也如其器使則朕將爲爾圖之可

知西山保州董允仲可檢校戶部尙書制

朕之初踐阼徳澤浸於無垠東漸乎日域西浹乎月竁罔有不及而況蜀土之徼縻我爵號歲奉琛賮而來庭者哉具官某以才武之雄授節西土綏撫族類不渝不震胥附而面內適玆大賚思被寵光將誇美於有眾朕甚嘉之夫賞籯金而賜龜綬蓋仿古焉宜用進秩以榮我之休命可

綿州錄事參軍杜鎬加檢校水部員外郎制

先帝躬執豆籩以饗上帝斂時福禧用錫於天下汝惟服宷爲郡紀綱掾請如詔書俾均優澤水曺視秩往其祗踐毋怠可

少府監劉允中可司農卿制

舜之命稷曰黎民阻饑播時百谷司農之任也蓋自舜時已在二十有二人之列今𨿽失其職而挈名在籍猶居三品可不謂之尊顯哉以汝服勞王采治行有聞剖符西土吏民服其敎予維汝嘉遷汝農正勉思祗服以永來譽可

大理少卿制

舜爲君臯陶爲士其用刑可謂明矣猶曰欽哉欽哉況朕之眇末敢不盡心故常擇通恕之君子爲之讞議大理卿言爾明允詳刑罔不協中旣已試功宜用遷陟爾其體朕之訓言終厥績焉可

荊湖南路轉運使衞尉少卿杜植可光祿少卿制

汝出於名家以才能自奮數更事任美績發聞惟湖湘之南薄於蠻徼蟠亙數千里汝爲部刺史相府上其課宜有遷次光祿古官維司少列凡南道之利害汝蓋以精心懇力講求之矣於朕之訓辭可略焉可

宗正寺丞制

先皇帝初卽位時宗屬之在玉牒者才百人本支蕃衍結佩而仕朝者今餘八百員矣親疏之序隆殺之節有丞有卿以統之以爾器質端雅通於文理可用典治以序九族祗率明訓以副朕之甄擢焉可

蘄州廣濟縣令張安雅等二人可著作佐郎制

仲由宰蒲三年孔子入其境而善之今汝爲朕治邑亦三年矣而部刺史交薦其能夫吾民之所仰法者刺史縣令而已朕方將進循吏以懷吾民其可不爲之增秩耶可

華州下邽縣令李元瑜等可著作佐郎制

詩有之芃芃棫朴薪之槱之言賢者多而國家得以采用之也夫萬官之列於下猶山木之蕃茂廉按牧守之臣歲得以擢其髙第者進補於朝惟爾等履忠樂職皆以髙第聞宜疏優澤俾佐祕省所以申棫朴之詠而爲國家之用也可

西頭供奉官常用之可右淸道率府率致仕右侍禁李襄可率府副率致仕

古之仕者量其可任則受至於不能而止所以逺殆辱也朕嘉斯人之徒故於謝事而歸者必增秩以遣之往欽茂恩以安末路可

內殿常班永寧寨都監石炳可內殿承防制

爾奮身於絕塞之地以乘一障圖忠報國眞壯士也訓兵秣馬戎備以修考之成績宜用醻賞勉厲武節以遲爾之來效也可

內殿崇班梁從政可內殿承防制

某以彊敏見稱通於戎務久次內朝厥有的效稽之官簿宜在陞秩往承詔防汝惟欽哉可

兵部員外郎天章閣侍講知諫院傅卞可寶文閣待制制

惟予之仁祖皇帝以人文陶一世云章炳炳下燭乎萬物藏之內閣以與夫伏羲堯舜氏之遺書並傳乎無窮宜得閎雅惇敏之士以需詔命具官某禔身檢行不愆於義勸講金華授學有師法與於諫列數進忠言蓋有夙夜挾維之勞首被玆選孰不爲宜惟其執經便坐發明聖人之義者則不易汝職可

劍南節度推官張士澄等可大理寺丞制

萬官之才豈朕一耳一目之可盡之哉然而卒所以能盡之者寄朕之耳目於嶽牧連帥推而進之耳維汝修方宿業以廉治日顯薦牘交上可勿聽乎宜寵以廷尉丞以示我擇材之公可

陜州司理防軍柳說等二人可大理寺丞制

本道使者曹元舉等言爾亷謹治官有善狀章下有司有司亦以爲績效明白如章所言可用進秩乃陞爾以廷尉丞爾其祗踐以稱我懋功之意可

髙麗國進奉使可大理寺丞制

朕聞太防之人仁太防東方之國也爾等奉其國琛逾不測之海以集於此其忠孝之心其得於太防之仁者耶朕嘉乃誠俾有眞命丞於廷尉仍賜腰章歸而佩之足以誇榮於逺人矣可

延陵縣令監原州折博務王頥可大理寺丞制

爾以干敏被薦掌貨於邊積幣通發歲用登衍第其成課法應賞次丞佐卿曹是爲優渥往踐乃服益圖報塞可

國子監直講可大理寺丞制

太學有材之地必有英豪卓異之士羣處焉講之以詩書勸之以道徳聳之以名譽至於成人而後已此國子先生之所職也某經明行修爲時儒師朝夕誨導厥功茂焉其選大理之屬丞以厲夫敎育之勤可

常州司法參軍監汾州永利鹽監柳眞公可大理寺丞制

煮水爲鹽徵而積之以佐元元之賦其可廢哉爾以干潔謹司鹽防美利增衍溢於萬鐘歲滿賫課薦者又言其能進秩廷尉庸非醻勞之公乎可

河東節度推官胡朝宗可大理寺丞制

才能之士落於郡縣猶遺金之在通衢俯而取之其有不顧者耶如汝之學通行周動而敏於事自帥臣而下薦書交屬乃用廷尉丞以勸其功朕之此授可謂得士矣可

永寧軍判官鈕華國可大理寺丞制

荀子稱賢能者不待次而舉以汝之才實暴炙於羣士間奚須曠日月而後進耶蓋甲令所著必其考言試功乃得以遷秩焉然而士之絕蹤而逺到者莫不由此而進則汝之奮翼騰上蓋亦自今日始焉可

刑部法直官夏侯圭可大理寺丞制

刑部以汝持議明恕罹文法者皆稱其平已閱再歲請賜以優秩此故事也宜陞之廷尉丞夫於公爲郡法曹陰徳乃逮於子孫況其寵祿之及身者庸可辭耶可合州巴川縣令張仲容等二人可大理寺丞制

有地方百里以行仁政此仲由冉有之事而汝等皆爲百里長廉達信愛其民宜之賫其閥閱以上有司謂當遷秩顧朕何所愛哉將以勸夫善爲政者耳可

山南西道節度推官孫亞夫可大理寺丞制

眞宗皇帝時嘗較天下士以汝祖曁爲第一及仁宗臨試汝又中甲科何其不相逺耶然汝父曁早世以歿未能宄其功烈今汝方發其軔而馳未見其止也則汝祖之志儻可以伸乎可

防州信丰縣令鄭晉獲盜可大理評事制

羣盜剽奪伏於林谷間汝親帥吏士以搗其巢穴績效明著合於甲令其遷廷尉六百石用醻其勞朕之賜賞可謂當功矣可

太常博士龎元英將屯田員外郎回授弟元直光祿寺丞制

朕以汝父先帝之大臣旣已淪謝乃均其遺澤以及諸子而汝兄篤於友愛願上一官易以授汝朕何有不從哉將以成汝兄之美志爾可

大理評事朱初平可光祿寺丞制

汝以文得雋擢次科甲主畫幕府蔚有成績進見庭下稍遷京寺丞佐司宰厥維茂恩勉爾淸修以需光顯可

袐書監可左散騎常侍制

天子之乘輿出則以散騎陪乘處則以散騎侍左右故屬車之間便殿之燕未嘗不與散騎防也所以聞正言見正道將成乎聖徳朕之初禦天下思得賢者與之防其不爲愼柬耶具官某潔白髙雅飾之以儒術至於華髮玉節不渝向處袐府典治圖籍有考合校讎之勞朕甚器之其以左貂金蟬於門下以侍宸極昔文王有四友孔子曰自吾得回門人益親則朕之命爾亦將爲左右先後也可

追官人孫亢等二人可文學制

爾忽於官箴自底於罰已更赦令與之自新稍遷散秩以觀其後可

靈臺郎制

荀子曰天行有常不爲堯存不爲桀亡然則日月之經防天星之隱見至於虹蜺冠珥淩蝕之變不可不察也具官某考步天路窮其精蘊占測祥祲咸有經驗稽其歳勞可用遷次靈臺之正俾之專領可

原州司戶陳汝玉可司天監丞制

禆竈言鄭火子產以爲人道邇則朕奚取於占天者哉誠不欲廢薦者之論俾之奏伎聊觀其所學爾因能授職蒞於太史必先正名玆非爲政之要乎可

曹詧曹煜並可太常寺奉禮郎制

朕舉天下以養皇太后猶歉然懼不足稱而況外家之親以時加澤其可獨靳哉屬朕誕辰萬國防慶其以皇太后近屬二人陞秩京寺以表朕烝烝大孝之道焉可太子太師致仕張昪奏醫人張舜民可國子四門助敎制

朕之舊徳之臣言爾習於黃帝兪跗之術丐以一命將旌其能可不聽哉國庠試職爾維祗踐庸示我之優恩焉可

晉州醫博士武防等二人可國子四門助教制

日者下書以搜能醫守藩之臣以爾治術頗精疑可以應詔旣以名聞何愛一命不爲之甄采耶可

殿中丞張太寧可太常博士制

博士爲秦官常擇通古今者處之今𨿽以次陞然非詞學中科則猶不得與焉有司比課言汝以文取勝蘊借有雅才閱其治實應法可遷夫爵祿公器惟能者得之勉爾職業豈特爲博士而已哉可

翰林醫官少府監宋永昌可殿中省尙藥奉禦制

汝以醫名家而精於金匱玉版之術久籍禁林稽其治驗蓋一二之失者鮮矣以事制祿其遷以殿省六尙之局益修汝職用祗服我寵命可

職方郎中馮沆致仕一子可試校書郎制

爾之父以忠潔自修白首不懈引章抗言請佚其餘年詔音財及而奄已淪謝加賜一子庸示朕之茂恩可

惇遣人韓盈可試校書郎知縣制

勅吏言爾行義甚髙鄕裏師之善積於家而賞行於朝古之道也其以某試蘭臺校書爾其勉敕不懈以師其民俾至於爲善而後已則於時豈小補也哉可

欽定四庫全書

鄖溪集卷四

宋鄭獬撰制

三司鹽鐵副使衞尉少卿陳述古可光祿卿充河北都轉運使制

大河之北蟠亙數千里北與匈奴接𨿽無事時束其弓甲而藏之然官吏有治否糧餽有虛實槪於一道可無督視廉按者哉具官某名家之雋髙材勁邁事無劇易沛然而有餘遂用佐吾大農以蕃眾貨海王之國厥賦出焉按籍醻庸俾陞於大僚維是北道皆以屬汝攬轡而行朕何爲而顧憂哉可

天章閣待制可都轉運使制

漢之麒麟天祿以藏圖籍於內禁今實中祕之書悉貯於天章閣博求道徳經術之士以待制命玆實儒林之佳選以爾辭學中科治行明茂嘗任諫列數進忠言有仲山甫補衮之美遂用佐吾大司農以計國用財貨流衍厥政用乂醻庸有典乃陞爾以圖籍之選夫關隴之右宿兵數十萬拱手以待哺爾其爲朕將漕以飽吾師仗節而西吾何爲而西憂哉可

逐便人髙師說可檢校水部員外郎深州團練使制

朕旣卽位解其眾故思與天下更新於其敗累而失職者皆得敍進於有司而加之秩命則於汝之久斥其可獨遺耶可

莊宅使康州刺史折繼祖可本州團練使制

折氏世爲守臣以障西夷忠孝顯著編在令甲乃祖乃父咸被褒寵今爾繼祖開爽有計數控服部族偃旗而息先皇帝時旣有兪命而使者剡章又列其治效請賜爵秩服維先皇帝之兪命敢不恭承哉夫不規近利以存遠略此正汝之所務而朕之所取也勉終來譽以嗣汝之先烈可

秦鳳路鈐轄左騏驥使向寶可皇城使再任制

魏侯廟廷之饗上功席前行次功席中行無功者處後秦人奪气不敢窺西河者以賞罰素具也幕府言爾提兵絕塞明習事機艾旗斬馘數履行陣更書甫及宜有以褒擢朕甚嘉之增秩畱任並示醻庸爾其率勵壯猷行取銘鼎之勲奚特饗於前仃而已哉可

京苑使王易可皇城使制

朕列師屯於坤維擇爾爲之偏帥其行也進律一等以爲戎列之雄維爾之明果夙建武節屢擁麾符咸以治績聞今付以蜀郡之兵兼防西道蓋亦重矣夫威克厥愛乃能濟務董齊士眾爾其勉之可

內藏庫使曹佺可皇城使制

朕聞曹冀王用兵破數大國而不妄殺一人故其子孫蕃大佩紱而朝者比諸將之家爲尢盛非陰徳之然耶惟爾忠謹自修涖官稱治重以母后之近屬累日計勞遂冠乎使列然則大勲之後自以材能不獨以外家私恩進秩也可

皇城副使石守正可儀鸞使制

羣司之置使所以宅才武之臣序遷次而明陞黜與夫尙書諸曹郎相等用課最而至此者亦已爲通顯矣以爾祗靖願慤赴功以敏比課於有司法當增秩躐等而進庸示我之嘉寵可

皇城副使知安肅軍兼權兵馬鈐轄張徳志可儀鸞使仍落權字制

易水之南敵之往來道設障屯師以塞其衝汝用才武被選俾守其軍壁畜馬訓士邊烽不作蓋勤已久矣朕方圖汝功而引章自言按籍增秩庸正使列勉力殊績以取不次之賞可

宮苑副使兼閤門通事舍人鄭余懿可西上閤門副使制

朕日禦法宮以朝大丞相及百執事而閤門諸使列侍於紫庭之下以贊其進退拜跽陟降之數濟濟翼翼其有儀也哉具官某出於名冑蔚有才美久服禁省習貫乎朝廷之儀朕圖爾勞俾介諸使列而四方之侯伯及蠻夷荒忽之君時而來享亦將以觀禮矣爾其愼哉思稱厥職可

亓贇責授崇儀副使制

連兵拒敵遂能搴旗而勝者非郡帥之合謀共力而成耶而汝早以忠勤勇奮收功於蠻徼已嘗經吏議廢官之久方且結綬而復進又以不協聞豈其未思耶昔之引車以避怨者蓋先國事而後私仇爾其遠鑑古人之烈以自圖焉可

崇儀副使荊湖北路駐泊王知和可六宅副使制

荊楚之間剽疾而易擾今𨿽弭伏無事而於湖之北常屯勁兵以壓其未萌乃以汝風力開壯往防其師旣已就職士气增倍鈞考功狀宜有以進秩勉圖忠績朕豈久滯汝於逺方哉可

勒停人賈師雄可如京使制

日者付汝以邕管抗辭不行於時獠奴窺邊方責任於守臣遂掛吏議已更癸酉赦令言者又稱其材不宜久擯於田隴間朕亦惜之其還汝舊服將究其用夫國有騏驥之馬以一蹶而遂弗乘者非知馬者也今取而乘之矣奮轡疾馳亦惟汝之致力焉可

左藏庫使張承衍可文思使制

某出於公侯之後不溺於流俗恭以持位敏以赴功大河之衝往防師眾今有司會課於歲當遷陞之使名用伸寵擢勉爾壯猷用明我之嘉惠可

左藏庫副使三陵都監馮易簡可文思副使制

諸陵園寢皆有令長而都防之職按行守衞以督不恪汝掌其治今已歲成松檟茂遂藩垣完葺亦能舉其職矣躐等以遷用酬爾之嘉績可

西京左藏庫副使梁寔可文思副使制

存則竭其能沒則撫其後此古之褒元功繼絕世以爲內恕之至也維爾之父著籍中省歷踐有勞今其淪亡遺章徹聽請澤加於爾我有茂恩逝者不昧亦知朕不忘其家世也可

西京左藏庫副使冀徳可文思使制

勑自辟新疆戰多屢上防輸效級復應優科躐進使聨時惟厚賞盍圖報稱更懋功名可

西京左藏庫副使劉宜孫服除可舊官制

士大夫當擾攘時捐家徇國故以墨衰從事今四海內外無鳴之警則金革之士有親喪者皆得釋位而去取以重風化之本而伸孝子之志而爾以才武在列防兵於常山遭罹內憂銜卹三年亦可以復籍矣還爾舊次勉奮忠力以圖其報焉可

文思副使柴貽忠可左藏庫副使制

揚子云稱眞僞實則政核然則考績者所以實其眞僞者也爾忠謹自顯服於武事蓋有明效載在閥閱苟無褒進則何以示吾考績之公哉可

文思副使靑州駐泊於莘可左藏庫副使制

列使之有介視命居次乃如文昌外郎累閥閱而至此者豈非美官哉爾廉能顯幹通習戎政駐兵藩府士卒豫附樞庭言其歲次可遷左帑增秩往拜嘉命虞氏陟明之典於是乎在可

秦鳳路鈐轄康慶可供備庫使制

朔騎之不踐吾境鷙擊之士無所暴其材則外閫之屬帥能以畏愛循治之亦足以有功矣閱歲已久計玆閥閱之最宜用遷秩爾其修斥候明約束無恃彼之不來得非善師者乎可

內殿承制渭州都監趙元張濟可供備庫副使制

齊莊公設勇爵以褒驍雄先鳴之士今朕之名使列亦所以待材武之臣維爾忠力致果有志於事功數防戎律訓濟有方比其歲功宜有褒進勉圖報塞以明我勇爵之得人可

內殿承制鎭戎軍巡檢趙元可供備庫副使制

爾以忠願沈壯防兵於近塞以爲支軍之帥於其無事時能簡練約束俾麾下之士常若大敵之至固可以書最矣夫履平則見功難要險則爲效速奚必屬鞬躍馬推白刃而蹈之然後議遷乎可

右衞大將軍致仕李繼忠男守仁可供備庫副使制

耆艾之臣引年而家居豈無優澤以成夫去位之美者哉爾父某旣以解紱得遂乎安佚露章來上請加賜其子可無從乎列使維介躐次以遷爾惟佩服忠教無忘延賞之慶可

客省使制

由閤門使而上至客省使結綬而列大庭者謂之橫行非若羣司有使可計級而至也以爾端敏開濟治兵有文理久委戎節暴見功烈今又登最可用以掌客之秩恩優爵厚汝惟務稱其報可

中書舍人可宣州觀察使制

漢以丞相史出刺郡國後爲部刺史以六條察二千石之不法者則今之觀察使蓋亦源於此乎淮海之域古丹陽之地長山大湖挾維左右必得文章侍從之老以爲之師帥誰其尸之無以易汝某官某純徳奧學擢之西掖典治辭命之行風飛雷厲俾朕號令能信於天下者惟爾之能宛陵易帥乃以魚符犀節俾奠南土昔吾丘壽王爲東郡都尉年歲不熟多盜賊璽書讓之以爲不稱在上前時以汝廉明慈惠必能綏服江表朕將以璽書褒美之以詘夫漢武侍從之臣出守而有不能者焉可

觀察使可節度觀察畱後制

古者擇諸侯之賢者以爲方伯故屬有長連有帥卒有正皆所以考察諸侯而爲之黜陟則今之觀察使蓋源於此乎某官某長材大略勇而有義提兵捍邊士卒豫附歷補雄藩尢著風績朕將究其才用以遂功業披圖列地莫如宛陵其以龍節麟符往帥西土欽哉按部一道無忘方伯之職焉可

駙馬都尉可越州觀察畱後制

先皇帝以汝惇敏質重𨿽出於鼎門而有古寒士之操重以章懿之旁屬遂屬以愛女肆朕之初徳澤漸於四海況其藩戚者哉廉車舊節攺奠淮康而禦史堯兪以爲賜薄宜如本朝故事章下丞相亦以爲宜如禦史章豈惟丞相禦史之爲言蓋朕所慊然者亦久矣其以會稽之節俾爲畱務上以副先皇帝念親之意下以慰言者之職朕亦釋然無慊矣可

東上閤門使果州團練使李定可遙郡防禦使制

防禦使主治兵師以折衝乎四方𨿽不賜旄鉞蓋亦古之連帥之職焉以爾忠勇有謀臨事而斷屬玆遴選俾總戎於關南就部之初吏士增气今樞府又言其功狀計歲校能宜居此美秩夫邊防之機忽如脫謹之持之思稱我褒嘉之意焉可

如京副使閤門通事舍人石宗尹可南作坊副使制

大昕而朝臚傳乎紫庭之下俾予之列辟進退拜立翼而有儀者維爾之能樞府會其課閱歲宜遷維使介於武爵差髙仍職上閤俾宿業焉可

兩府制四首

門下太一躡階天柱乃三公之象端門左掖東蕃居四輔之星維皇極之建官憲幹文而列耀若時雋老久緝庶工𨿽髙鼎席之勲未冠槐庭之拜掲玆魁柄屬我宗臣具官某徳表碩膚智資大雅茂山甫將明之業遵平陽畫一之謀自踐疑丞再罹艱棘截然獨立倚以爲平議不旋踵而王室安計不移晷而天下定億載之期彌紹太平之望將符顧虛位於冢司尙屈尊於次輔褒章爲晚羣聽以疑捨舊徳以弗圖殆元勲之無勸宜煥大庭之號載陞祕殿之嚴俾正上臺永綏帝載於戲文武是憲久資申伯之謨堯舜其心更祝阿衡之志弼成大化以格休期可

門下帝尊六相大封爲司馬之官周建三公呂望乃太師之職惟天兵之密議兼相府之開榮我有耆朋實孚異數籌講帝文之化暴揚神武之威宜誕綸言進登衮路具官某沈機善照偉度絕鄰投刀無大之難決策若建瓴之易在昔烈祖已擢冢司掃聚螘之妖氛格安瀾之嘉治再魁宥密旋復艱虞大雪凋年識寒松之獨茂疾風摶海知勁艸之不傾載錄懿勲特揚褒冊進上公之衮服開大國之苴茅功號加隆食封增衍於戲上將上相天官所以面朝宜民宜人君子於焉受祿兼寵名之至渥優哲輔以能膺對掌國鈞永綏王室可門下古者講仁義以訓師尊詩書而謀帥濯徵淮浦則召公由是燀其威薄伐昆夷則南仲於以奮其武豈貴乎扛鼎抃牛之絕力必資乎輕裘緩帶之深謀祭遵所以雅歌臨戎安石所以弈棊制勝玆有雋老夙蘊壯猷載築齋壇俾專將閫具官某傑才絕出賢業素優試之以疑而愈明擾之以繁而益辦老於器使爛著能名勁節自完足以當漢庭之大事沈謀不再足以破朔騎之先聲眷秦谷之價藩控西羌之右地戎車千乘鐵馬萬羣無如老成付以方面賜許田之帥節防隴北之師屯於戲後有纛旄前有鈇鉞恭於命則有明賞慢於令則有顯誅用此勵於三軍遂可圖於百勝無隳兵律以暢皇靈可

門下仗鉞專徵外則重齋壇之拜秉鈞熙載內則專宰府之司蓋文武之至權並勲賢之兼處咨余耆哲倚在藩維將震疊於皇靈宜褒華於異數具官某髙才俊烈偉度沈雄計數燭乎蓍忠勁動乎金石夙專戎律嘗冠軍鋒艸木服其威名龍虎祕其遠略向緣謀帥首副僉言敞玉帳以建牙擁繡旗而行部獨居方面盡防屯師自將萬兵舉得伐謀之算不破一甲坐收靜勝之功邊燧絕煙胡馬遁迹宜甄茂賞以報膚公俾聨公鼎之榮仍領帥旄之寄於戲宰相國之柱石示鎭安於四方將軍王之爪牙庶折衝於萬里寵名兩極嘉命並新副我疇咨勉圖忠報可

知開封府制二首

開封典治京師其浩穰爲天下之極故其選任亦宜有才能之傑者乃勝其任焉某精敏廉白屢更蕃府奏刀遊刃綮之間愈利而不鈍宜可以尹吾開封矣昔趙廣漢張敞輩爲京兆尹顯名漢世其後寥寥莫有能及者非夫浩穰之劇尢難其才者邪爾其奮勵方略無俾前人之迹由此而遂絕焉可

漢析長安以東爲京兆以西爲右扶風以北爲左馮翊然俱治長安中𨿽號爲繁劇其地分而治狹則亦易於爲力矣今開封環京師千里之畿歸於大尹較之前世蓋亦難矣以爾廉明通敏所至有方略課爲諸郡最乃以延閣之淸選往司內史昔趙廣漢嘗欲得三輔而兼治之以快究其能今爾兼治之矣其究明方略以攄廣漢之宿憤焉可

翰林侍讀學士右正言馮京攺翰林學士知制誥權知開封府制

勑學士職淸地顯而開封典治京師非夫忠厚仁恕而有文學政事之能孰可以任此具官某造行直方受材博敏踐更中外休顯有稱論思禁林尹正畿甸詢謀惟允其往懋哉可

知成都府制

眞宗皇帝嘗用張詠守蜀有異政其施設方略後世莫能更其法凡言蜀治者必以詠爲首由詠而來髙才傑徳之臣不少矣而卒莫能繼朕將圖之乃考羣臣之次以爾某嘗守江陵囂訟屏息元元便安再守金陵厥治如江陵觀其成績必能爲朕守蜀若夫西控戎落東湊中國其防兵杜漸之術詠已得之矣至於漸摩風俗俾之醇篤興行禮教躋之於君子之塗者爾其深思之玆朕所以任卿之專也可

參知政事吳奎可資政殿學士知靑州制

舜咨十有二牧柔遠以安近此則治外之臣也九官濟濟共熙帝載此則治內之臣也在舜之世都兪俾乂疇賢徳而進之豈重內而輕外哉具官某天資渾厚善建嘉謀遊刃所投眾理必解初發策於大廷遂摶風而逺列薦登二府國所倚毗頃以親憂執喪艸次以哀致毀羸疾臒然尙何攖之以庶政不遂其安養者乎麟符虎節陞華祕殿俾偃藩於靑社以輔相天下之業去而奠一方顧不易爲力哉汲黯𨿽病可以臥治爾其專精神近醫藥補完靈气期於壽康則朕之眷懷豈忘汝於外可

龍圖閣直學士吏部郎中唐介可樞密直學士知瀛州制

入則更直諫垣以嘉言鯁論闓切於上出則獨專方面以惠澤美政漸潤於下我有能臣履踐眾職玆有內外之效焉具官某事上以忠臨下以恕撓之以繁而見其斷試之以難而見其明治行燦然暴於眾聽俾直樞府往帥乎南關夫北朝之事汝皆累黍而熟計之矣然政事修完常在閒暇時今遼遠之人沒齒不聞鳴鏑之聲可謂閒暇矣均爾賦役明爾法禁厲兵畜馬先事而預防之夫如是誰敢侮之哉可

朝奉大夫提舉杭州洞霄宮章衡可知滁州制

勑某早以藝文亟更華要比疇勞久登列禁嚴而弗圖其終以墜厥服浸更歲月法應甄收起於詞館之閒錫以州符之重往欽厥止尙永無愆可

給事中集賢院學士呂溱可龍圖閣直學士知杭州制

宣王之命申伯之詩曰我圖爾居莫如南土古之擇國以授其臣顧不厚哉錢塘雄富甲天下玆實朕之南土汝嘗擁節而守之再以命汝得無宣王之意哉具官某材髙行美蔚然獨秀富貴自致不爲權利所訹垂翅旣久將有漸陸之進乃以延閣之拜俾往涖焉錢塘之故老喜汝之來壺漿相攜將爭道以候汝矣若是者朕何爲而憂東南哉可

溪洞永晤可襲知富州制

南荒之險五姓所盤處而向氏屬州亦得世其爵今永昭不幸淪謝而羣議以汝爲代其可廢哉惟忠以事上惟惠以綏下無驁無肆以服我之休命可

知雄州制

朕之藝祖嘗任李允則守關南匈奴息謀不敢飲馬於長河朝廷倚之如伏百萬之兵何其得將臣之至此哉故朕常思得如允則者以爲關南守以爾沈厚有謀爲五虎臣授律提師凜然有將帥之風必能爲吾安邊守境折衝方面之難庶乎朕有以繼美於藝祖矣仍進秩某官以寵其行可

兵部郎中知潭州制

昔黃霸守潁川詔令使民咸知上意今長沙之域土廣民稠比歲谷不登𨿽敕長吏賑給其重困而徳澤之政或未盡發以爾某廉潔守節明於治道嘗在豫章有異等之效故擢以七兵郎俾牧長沙爾其寒者衣之饑者哺之道朕愛民之心於其下令知朝廷徳澤之厚無有遠邇則朕尙何憂乎長沙也哉可

知洪州制

豫章據大江之西爲一都會陳蕃嘗爲之守解榻以禮徐孺子想其遺風餘烈固足以爲二千石師矣具官某淸心以勵俗美行以表物按節右蜀課爲第一入佐計府霈然有餘今豫章更守屬在茂選進爾右曹以守鐘陵爾其希慕先哲裁爲善政鐘陵賢士有如徐孺子者其薦諸朝朕將以束帛聘之豈特解榻而已哉可樞密副使陳升之可觀文殿學士知越州制

鄭武公爲司徒緇衣頌其美此自外以入輔也申伯奠南國崧髙歌其功此自內以出封也予之宥密碩徳之老解機軸以開藩蓋有成周褒功之數奚出入之爲異乎具官某器業精深通於治國之體贊道樞極先帝所以倚屏逮予之初謀不旋踵而天下之業已定勲望益髙執徳益下衷言懇懇請辭西府維會稽之甸邦湖山挾維乎左右壽親白髮采蘭而爲養是足以成其雅志優遊而致樂矣文昌左轄兼榮祕殿出封加等是以成周之法焉可

登州防禦使向傳範可齊州防禦使知滄州制

邊燧不作六十餘年桑果之畦交植於南北故於牧圉之臣朕常擇其忠厚有謀者付以折衝之任焉景城缺帥將圖其人差籍較能無易於汝具官某材髙器閎有將帥之略設施經畫動有美效今易其使節俾守玆土夫景城齊地也東負大海而北與匈奴接風俗渾厚有魚鹽絲枲之饒惟鎭靜可以懷殊俗惟明厲可以破姦黨足食足兵且使知教玆朕所以命汝之意也可

知廣州制

交廣之地距京師幾萬里其民俗與山獠雜居固未嘗見天子旗旄之美車輿之音則其聲教之所偃薄徳澤之所漸漬由上國而施四方蓋亦有近者詳而遠者略矣故朝廷常擇文武近臣爲之綏撫乃以爾俊老碩徳智足以破羣疑才足以服不譓休聲茂烈著於眾聞付以麾符俾守南海爾其宣布我惠澤發明我威烈俾萬里之民涵仁泳義如在朕京師則朕何有南顧憂乎可戶部副使太常少卿燕度可右諫議大夫知潭州制

湖湘之南溪蠻剽悍而易擾阹而馴之則亦弭伏至其失禦遂出而嚙邊其禍亦不細得無肅乂廉治之帥爲之良牧者哉以爾具官某醇明忠厚通於世務更踐要劇芒刃愈出俾副大農厥功茂焉宜加賜諫議大夫魚符犀節往甸南服內以惠斯民外以柔殊俗朕方端扆面朝以遲爾之奏課矣可

棣州防禦使知鄭州王仁旭可博州防禦使知滄州制

朕惟眞宗皇帝以長轡逺禦控服匈奴六十餘年灌其烽燧而滅之得善師不陣之術今無棣東瀕於海北與敵境相踵可謂兵車四衝之地也屬玆謀帥考之羣公咸曰莫如某者沈勇忠實老於戎服可屬以疆場之事朕其兪哉夫安不忘戰治不棄兵爾其訓吏士謹斥候無恃彼之不來而恃我有以待之斯足以爲善守者矣可

慈州寧鄕縣令王良臣可河陽節度推官知洛州曲周縣制

汝以慈惠敏肅爲朕墨綬吏民皆宜之旣有成績則當敍進河陽大府也從事屬官也寵此新命而尙俾之治邑者蓋朕之美錦不欲使未學者制之耳可

同谷令李惇復可節度推官知幹寧軍幹寧縣制

董生謂縣令民之師帥是自古未有遺民而可爲治者也爾以髙第選爲邑長吏奉詔宣化薦者言其最程功考實稍遷以郡從事而猶與之邑者是不敢遺吾之民也可

郎官可赤縣令制

王渙爲洛陽令摘發姦伏京師疑其有神算及渙之去連詔三公選令皆不稱職蓋夫神州赤縣浩穰之都非神明之牧則不能致治以爾某淸方以厲俗明斷以肅物更履事任而皆著美績郎闈久次眾惜其滯材今特試以劇邑批大卻導大窽非庖丁之刀不能解也昔子產謂惟有徳者可以寛服人其次莫如猛爾其勉修厥徳以務寛猛之中庶乎姦黨震栗而善人伸矣可

欽定四庫全書

鄖溪集卷五

宋鄭獬撰制

開封府判官制

少尹缺選之於朝朕得二人焉惟某辭學自奮嘗擁節湖外有澄淸之效惟某文中甲科嘗請麾晉疆有慈惠之稱並爲遴柬孰謂不然京兆之政有成有不成則亦惟吾二人之左右焉可不欽哉可

孫長卿可開封府判官制

勑某都邑郡國之首京府市獄之淵𨿽繄尹正之明亦賴僚職之敏協相以濟用祛其煩以爾才通而明行安且美詳試藩政其治愛人而不煩糾防邦刑所察應條而輙舉吏文無害囚系用稀比奉更書委居計局睠言劇府防缺佐員用圖彊濟之材輒涖浩穰之地足舒芒刃且脫米鹽善承上官勿誤庶獄可

度支郎中知都水監丞事孫琳可本官充開封府判官制

京師浩穰於天下爲劇關治其府事必須材勝而力余乃可以稱之具官某明敏彊濟通於文理丞屬水曹以勤任職厥功懋焉今用以佐吾京師之政爲官擇人孰有不稱者哉可

開封府推官司封員外郎李壽朋可開封府判官制

京師𨿽號天下劇非如漢世之京兆洛陽豪猾犯禁都市殺人之爲暴蓋吾民安於太平涵毓徳澤之深能自引於网羅之外耳故朕亦擇通敏不擾於文理者使關治其政而汝閎雅俊厲果於任繁擢於眾才佐京師有治功夫庖丁之刀愈久而芒刃不鈍玆朕所以因舊職而遷汝也可

滕甫服闋可依前太子中允集賢校理三司鹽鐵判官制

昔子夏旣祥而禦琴油然而成聲以謂聖人之制不敢過也仲尼是之學者紀之惟爾甫才气豪邁嘗中科等已陞朝綴而親闈棄養解紱而去霜露旣易哀疚有殺亦可以紆紳而復仕矣允正校讐皆爾之舊乃易以計庭之劇司寵命惟新其佩服無懈可

荊湖刺史制

荊江之南比嵗不登旱土如赭民流冗於道路朕甚哀之乃下丞相府擇良二千石以綏疲瘵丞相以爾寛惠不苛嘗守湘水有善政民於今稱之是用進爾以七兵副郎往奠南土捐瘠之民待爾而活召父杜母之謡毋久虛朕之傾聽可

侍從可刺史制

子謂由也果賜也逹求也藝皆可使之從政則朕之禁闥之臣某之開敏而斷某之深博而通並以風力謀議在朕左右露章丐郡其不可以從政也哉淮西天平藩翰相維厥田上上樹桑蓺麻足以爲衣矣深耕力種足以爲食矣旣富而敎仁義之政出焉可不勉歟可

諸衛將軍可鄭州刺史制

圃田朕之右內史也當秦洛之交蜀漢之衝驅車秣馬四馳而並出安得通敏彊力之臣爲朕守此乎以爾某髙才俊偉早厲武經忠勇之節動乎金石嘗提虎旅宿衞周廬俾朕奠枕而安者惟汝之力可謂有夙夜之勞矣其以麟符犀節朱幡之車出奠乎滎澤夫約已以亷足以檢下事以恭足以有感禦民以恕足以得眾兼此三者以治鄭則庶乎子產之髙躅彼遊於鄕校者又何議焉可

武臣可刺史制

甘陵之盜汝甞擐甲援旗破其巢穴圖其功次擢處使列功懋賞厚可謂相值矣容管之戌據瘴海之南蠻獠含毒時出爲盜揆能授職汝其爲朕扞禦而綏服之甘陵之賞行復至矣可

邊郡刺史制

朕緬懷燕代之北亷頗李牧之爲將其風烈凜然𨿽千百嵗而聳人耳目如前日事於是趙南距彊晉北卻匈奴幾霸天下夫安得頗牧爲朕將帥哉昔文帝有一魏尙而不能盡其用及廹於匈奴乃拊髀而嘆息馮唐激而譏之今朕之用汝可使後世無復遺恨矣可

遙郡刺史制

本朝原唐制以置使列至於職效尢異則又以部刺史之秩兼之在於武選號爲通顯以爾秉忠勵操明於方略秉障於外敵人絕警考之功狀宜有以酬之南粵方州寄之左魚淩霄之漸由斯而始也可

入內內侍省供奉官蘇利涉等可如京使遙郡刺史制

爾以銀璫左貂出入禁闥小心忠密並司劇要積其勞閥累擢使介今玆遷外可無增秩以嘉爾之夙夜乎欽哉往踐無怠予之寵命可

刺史制

瀕海之地積潦猥至大田之稼化爲腐壤憂吾民之不粒食且將離南畝而去矣惟得良刺史可用綏安勞來俾之安堵如故聞某官某向守姑蘇以愷悌之政得其民心乃以祠曹副郎俾領某郡符可謂得人瀕海之民亦必相屬而喜天子爲我擇良刺史今其至矣可

閤門使可刺史制

飛黃之駿秣之閒櫪則奮鬛長鳴其心固巳馳乎流沙之西燕山之北矣惟吾之虓勇之臣固嘗搴旗俘馘明著功效而久畱京師典治內閣固不宜以閒櫪處之大河之北瓦橋之戌實障匈奴乃進爾以刺史之任而往蒞焉飛黃之駿其得以展其絕足矣可

太常丞集賢校理竇卞充開封推官制

彊察所以督姦猾刻者爲之則立威以示名寛裕所以厚惸弱弛者爲之則慢禁以養望惟閎博獨邁之君子有志於斯民者乃合是二說而中取焉京師獄市劇天下而汝辭學髙第才美浸以顯發請守於絳遂以殊績聞是必通於二說而優爲之夫彊察而不苛則民服寛裕而不弛則民愛玆朕所以遲汝之報可

太子中允郝戭可奉寧軍節度推官制

翰林公著言爾顏髮尙壯解紱而亟去者丐一命以及其親耳夙懷不就遽失榮養銜血艸次捧土培墳鄕閭士子悉師其行義今以外除宜用甄擢夫旌一善人而天下勸玆正朕之所欲聞何愛一郡從事以褒善人乎需其課成又將增秩以進之夫如是天下其有不勸者哉可

三司後行孫有慶可曹州司馬制

汝祗事計庭頗爲幹敏苦於疾恙願解所職今玆引去得無一命以榮汝之歸耶可

皇兄仲銳等服闋可舊官制

創鉅者其日久痛甚者其愈遲縗衣苴杖寢苫乎堊室豈將放爲無窮之哀乎文與情稱再期而後釋此人道之至隆也爾公族之秀執防得禮祥祭旣徹方委佩而登朝宜申嘉詔俾服舊次勉圖令名以盡顯親之美可皇弟右監門衞大將軍克頠可遙郡刺史制

王者之於宗族尙恩而不責義所以睦其本根廣天下以愛也具官某生於王家有此爵號向以微累久能自修其賜以郡刺史之秩往哉祗踐永服我光寵可皇侄右千牛衛將軍叔諏服除可舊官制

人子之於親有三年之愛故其亡也蔬食飲水以致其哀亦三年而後復今汝執喪與時爲變於禮已得矣旣冠而佩其可不還於舊次乎可

太子中捨張玘服除可舊官制

子夏旣除喪予之琴衎衎而成聲蓋孝子之於親𨿽有終身之戚而霜露旣遷不可不俯就之具官某修辭愼行逹於從政適以內憂解紱而去今祥祭旣徹固可服於舊籍春坊內捨汝其祗踐可

將作監主簿劉士爕服除可舊官制

爾以外艱釋位而去旣以禫除宜復舊秩服我明命無忘厥修可

勒停人前祕書丞蘇畋可復舊官制

汝罹於深文久而不得解上書自訟俾有司覆實遂從末減已更赦令還汝朝紱污累湔去可以伸眉於後矣可

左司郎中知制誥張瓌可左諫議大夫依前職制

漢之諫大夫常選通才蹇正之士故其忠言鯁論以開悟世主之聰明後世鮮及焉今以汝明於古學髙簡而有亷隅久次掖垣修其詔令數處駮議抗而不撓於嵗當遷乃進以爲諫議大夫代王者之訓言兼爭臣之美秩朕於帷幄之臣可謂徳懋懋賞矣可

太子中允集賢校理趙彥若可太常丞依前職制

金馬石渠是爲蓬山藏室殫見洽聞之士於此而登公相者班班而出以爾之博學彊記守之以醇固沈酣乎書林蓋已久矣丞貳奉常玆爲次補摶風而翔則在爾之所勉焉可

太常博士詹彥廸服除授舊官制

居親之喪苴杖而倚廬至痛極也而聖人以期斷故旣祥而練冠中月而後禫周旋四時之變蓋亦久矣今汝之銜泣三年於喪已除固可以出而從政奉常撰禮維其舊次履忠率職往其欽哉可

東宮傅制二首

長於齊不能不齊言長於楚不能不楚言是習於齊楚之俗而能也居而與正士遊則耳聞仁義之訓目視詩書之文行而中和鸞處而覽諷誦少而漸漬長有成徳則𨿽有邪僻暴慢之逰不復能奪矣具官某徳美膚敏白髮不懈在先皇帝時以髙文大冊入直禁闥嘉謀大猷遂參國論肆予衝人信倚如一今吾子出居春坊而思得師保之賢以輔成其徳則耆艾明哲無如卿者其爲吾以禮義道習之夫周公爲傅召公爲保周召之事業爾嘗讀其遺書而學之矣宜用以爲法則朕尙何有慮耶可

成王在𦇤褓則以周召爲之保傅況吾子年浸及冠美質將就其不爲之擢敍賢哲以爲之輔道者哉具官某材茂行潔爲時偉人彊學深博足以謀王猷而斷國論純忠明勁足以勵羣辟而鎭浮俗屬在老成以爲保傅夫天下安危系於太子太子之邪正系於保傅然則天下之安危未成於太子而其萌芽已形於保傅矣可不勉歟可

絳州防禦判官潘旦可太子中捨致仕制

某壯而竭其能今其齒衰矣亦將以休息而佚吾之老者焉乃命爾以春坊內捨之秩俾榮歸於鄕裏幾杖安養不亦優裕乎可

錄事參軍崔中立可太子中捨致仕制

年未至於耆耄而以疾引去玆亦異夫行而不知止者焉宜賜秩俾休於家綏爾眉壽以服我之明命可

王中庸可國子監丞致仕制

彊有力焉則仕疾不能而辭去奚汝之裕於進退哉然朕憫汝之任職未久遽聞其告歸宜加優秩以遂其頥養可

西頭供奉官劉正顏可淸道率府率致仕制

某以蔭補官積其勤勞遂列於近廷今齒將逾七十而以老告歸是亦有知足之義焉春坊候率用示優渥汝其往哉以佚其餘年可

右騏驥使麥知微可左驍衞將軍致仕制

汝以謹信出入禁闥銀鐺左貂簉於諸使亦已寖顯矣而年力未衰乃以親老爲辭致其君事而去朕甚嘉之其以衞將軍之秩俾休於家庸示朕之優於近臣也可左監門衞大將軍鳯州團練使宋緒年八十特除致仕制

古之八十安養於家一子不從政況身服戎務領緹騎以備環列者邪朕誠憫其耆耄以左衞之師解紱而去焉往踐嘉命退爲逸老豈不優裕哉可

致仕制

爾結綬登仕三十餘年今以黃髮告歸朕尙得以吏職煩爾哉然朕聞之越山之下蓋嘗有美遁先生處焉旣致吾政而去亦將與之遊乎往矣朕厚爾以祕省之秩又除其一子官庶幾天下知朕之優佚老也可

致仕制

古者大夫年至而請老藏其車蓋以傳之子孫朝廷稱其賢鄕裏榮其祿今爾以白髮耆徳拜章告歸慨然有古大夫之風節朕甚嘉之其賜以某官之秩祿其一子俾就養焉其不爲朝廷之稱而鄕裏之榮乎可

大臣致仕制

某守節秉義白髮不懈先皇帝屬以大任遂長樞府忠言嘉謨著於事業可謂王者之佐天子之老矣數引禮經以年告歸誠愊懇懇至於三四顧朕不可以少畱耶乃遂其美志以成一世之髙其以春坊師保用優其秩勅有司上其子若孫若近親朕將錄焉昔董生退居膠西漢有大議使使者就其家問之今朝廷將有大疑不可斷之謀亦用咨爾舊徳矣爾其近醫藥善食飲以輔爾之靈气不可遂忘吾朝廷之慮可

龍圖閣直學士右諫議大夫韓贄可給事中制

天子之視朝給事中平尙書奏事古之大儒抗節而不撓者多爲之故劉向以博洽聞而龔勝以質直顯玆二者可謂名卿矣今以汝贄履道秉義白首不倦早司諫列數有忠言出領藩府所居稱治於其序擢乃賜以給事中之秩左右諷議其不爲朕之名卿與可

父琇贈祕書少監特贈給事中制

出而防輕車坐而累華茵鳴鐘而鼎食此爵位之至美而時來而可爲也啜菽飲水三釜之粟以盡其歡此孝養之至微而親沒而不可見也𨿽然祿養之與親常不相逮則崇秩厚禮以賁泉壤猶足以伸霜露之感而追南陔之思也某官某父某修忠履信隱徳於下積厚流長載有令嗣乃登司防奮其功庸髙門之慶非自爾而來耶考其風烈宜用褒進靑門夕拜古之尊官歿而有知蓋亦榮耀於九泉矣可

樞密直學士周沆父圭贈尙書右僕射制

論思宥密之臣詭辭造膝與予共濟大事者非其先烈緒餘義方之訓所致乎推本燕翼不爲褒賁則勸善之典於此缺焉具官某執徳不回以道爲樂丰報自天慶鐘後嗣迨予承統澤漸幽隱宜以文昌右揆以襚於九原俾夫天下之爲父者以忠敎子亦將有勸乎可觀文殿學士知杭州胡宿可贈太子太傅制

柳莊死衞侯脫祭服而襚之君子謂之親賢況夫舊徳之老嘗輔先帝彌綸萬機之業者乎宜申顯命以極哀榮之典具官某秉忠履潔白首不逾邃謀密議亹亹而薦至擢貳樞筦膚公參乎帝載而雅操素尙蕭然自逺懇解繁務得請吳藩庶乎湖山之樂足以資靈气而毓眉壽如何不淑遽委大化而去朕甚痛之得無褒賁以慰其已沒蜜章緺綬春宮道徳之傅用以告第不侈於柳莊之襚乎可

職方員外郎呂希道父翰林侍讀學士右司郎中公綽可贈尙書戶部侍郎制

仁皇帝時丞相之子孫能自奮於世累富貴而不傾者惟呂氏比諸家爲最顯何其積善之爲多耶具官某父具官某丞相齊公之後淹通雅正深於文學嘗侍先帝誦古史有闓切諷諭之勞未能究其用先時以歿今其子又以治行方爲尙書郎履其平而趣吾見其進也則襚章蜜印將重累以告其廟詎止於此而已乎可三司使給事中蔡襄祖恭贈尙書工部員外郎制

物莫不本於天而人莫不本於祖故自天子至於適士皆有祖廟天子則尊其所自出推而配天適士止於王考而時祭之夫以適士之卑其澤猶及於祖禰則吾之大司農之世而獨不防顯命非所以進賢者勸有功以爲後嗣之勸某官祖某行誼甚髙鬰而不顯畜其大源遂昌於厥孫肆朕之初廼以夕郎眞拜大司農迹其餘慶之來宜用追賁其以名曹起部外郎之秩往告其第超躐彛等其不爲尊顯也哉夫王侯之貴其世或堙沒而無聞而名卿大臣多出於布衣之後蓋其積善之效乃有以致之矣可

集賢校理裴煜父可贈尙書都官郎中制

椎牛而葬不如雞豚之爲養蓋痛夫榮祿不逮乎其親也朕旣承先帝之業灑其天澤在庭之搢紳得無襚服蜜章以榮其先烈者哉具官某父某隱徳於身積而不發及有令子將大其門疏恩累秩宜以中都郎告其第𨿽不及雞豚之樂其猶足以慰曽子北向之悲乎可樞密直學士兵部郎中秦州蔡杭贈禮部侍郎制

孔子哭舊館而哀遂脫驂馬以賻之蓋夫感深則哀至哀至則賻厚而予有雋艾之老逺歿乎秦隴如之何不撫幾投餐惻怛而零涕優申襚典以寄長懷者哉具官某髙才經務有匪躬之節先帝初潛傾屬已異遂攀日月矯翼而橫飛曩以上邽謀帥仗鉞西行號令隱然見漢將之風采方資碩畫共乂王家維天不弔奪之太速夫先帝之所咨謀可謂舊徳矣予聞其喪而傷之可謂哀盡矣特襚以小宗伯之秩不爲賻之厚乎然而孔子之志予竊取之矣可

欽定四庫全書

鄖溪集卷六

宋鄭獬撰制

登極覃恩轉官制

朕伏涕幾下勉受英考之遺訓以禦大器顧玆庶尹百辟共熈天縡宜霈榮恩顯示維新之命其飭有司具爲條次按籍序遷以應戊午赦令稱朕意焉可

翰林書畫等待詔覃恩轉官制

天下之士能以一藝自名者咸列乎翰苑以需詔令肆朕之初厚澤霈然漸乎四海則於爾之服勤可無寵秩以示我維新之命乎可

屯田貟外郎王善長等可轉官制

爵祿公器也非朕所敢專蓋在乎賢能者有之維爾志潔行廉盡瘁於所職歷歲滋久有司受其防宜用褒進懋官懋賞玆非天下之公歟可

南安軍大庾縣令程博文等可轉官制

爾等以銅章墨綬秩六百石爲朕治邑得仁恕篤誠吾民服其政賫課吏部在詔條宜遷蘭臺佐著寵命爲著周之法曰以庸制祿則民興功勞而獲祿固可以勸有功矣可

比部郎中孫周等可轉官制

司駕爲乘輿之職而中都官掌督軍事是皆古尙書俊乂之選今汝等秉心方潔出爲郡刺史考其能最又進以尙書之屬官禹曰明試以功車服以庸朕之賜秩庻乎及有功者矣可

虞部員外郎章延之等四人轉官制

廉能者上過累而不任事者下或遷焉或斥焉此有司比羣吏之大法也某等端靖只肅敏於爲治有司言其廉能應詔條可遷差籍序次並加優秩可

供備庫副使王繼遠等二人轉官制

蠻戎屈膝而面內中國無風塵之警才武之臣畜力懷勇不得暴其所長以取不次之賞乃用歲月歷級而敍進𨿽然朕亦嘉爾等通敏有壯志不撓法以圖功恂恂相與垂紳於多士之列則彼逢時不寧攝弓而疾馳以求首級之效者又何足貴哉可

虞部貟外郎陳世卿等六人轉官制

文昌之司計貟外奉常成均之博士與夫殿省之屬丞皆著籍禁中委佩而預朝謁者也汝等咸奮嘉績課在有司歲月之勞率用次補勉圖忠力以副我懋官之意可

都官貟外郎翁彥升等五人轉官制

本朝之制凡秩滿三歲有司考其治狀而進之加次一等焉今有司言爾等砥節首公以蒞所職第其年績宜用彚升朕惟祖宗之甲令何敢有失哉可

比部貟外郎孫慶祖等四人轉官制

有功者進則羣臣勸不能者退則庻工熈三載黜陟古今之常制也爾等樂職秉義治行有聞玆惟奏課咸用增秩夫尙書六曹其屬二十四司皆所以進有功者也勉爾嘉績無忘我寵命可

左蔵庫副使知丹州王懷勳西京左蔵庫副使充岢嵐軍使王懿並轉官制

控之不鳴戰士偃旗而息鼓無漸襟蹀血之勞然而封疆之臣於無事時能撫循吾士大夫明分部逺斥候以待彼之不來亦可爲善守者矣爾等才武自奮通於兵略乘鄣絕塞當夷狄之衝校以歲月宜酬厥庸夫惟竭忠致力以圖爾之厚報焉可

大藩通判轉官制

大鹵之鎭爲西北巨屏嘗以道徳元老爲之牧帥則其關治大政別乘之任亦宜有以稱之具官某文學深博緣飾吏事佐大府有勞歲滿當遷酬庸制爵乃以中都副郎進之以稱元老之副焉可

朝臣轉官制

匠石之林無軸解不材之木者匠石擇之則吾明庭之下結紱而朝者何嘗不考實而進之邪維爾淸約靖恭顯幹庻職比其歲課功狀明白則朕之所擇明庭之士皆可以爲嘉材矣可

集慶軍節度使張孜遺表男內殿崇班諷等轉官制

朕惟仁宗皇帝爲太子時左右舊臣顧亡一人在者惟汝父孜以才自顯在國有勞壽考富貴煒然獨見於後今復淪謝玆朕所以慨嘆之無巳故加賜其子若孫凡十人遺澤之盛殆與諸家異矣然朕亦聞汝之兄弟忠謹有立能守其業則朕之玆授又不爲幸恩矣可

翰林醫官李居中等可轉官制

朕旣授天下大賚於爾庻工而禁林上醫鍼盲起廢並以其術顯宜比其名數以次加賜爾惟欽哉祗服我之休命可

職方貟外郎萬及等五人轉官制

具官某等咸以廉明祗於事事捨君命而不渝者也程能防課按籍而遷乃以中臺之司田郎中都虞曹之外郎與上庠之博士差其秩以進之夫有功不勸謂之止善朕何敢止羣吏之爲善耶某可

殿中丞鄭才等三人轉官制

周變舜之法三歲則大計羣吏之治而誅賞之今士大夫之進亦用三歲爾等秉節在公恂恂不懈防其行事宜用進律夫無功不徒廢必罪之有功不徒置必賞之朕於廢置可謂明白矣某可

梓州觀察推官陳安仁等轉京官制

小宰之正羣吏以敍進其治今吏部覈其功狀而敍進於上正小宰之職也爾等廉方奉法佐幕有成吏部言其最宜進秩京寺懋官懋賞玆非至公之論歟某可

太常博士徐師旦等三人轉官制

大舜之治三載考功三考而黜陟至神宗迹其舊法比羣臣之功狀閱三載而進秩焉爾等皆以方潔服勤王家有司第其課而上之宜加爵一等朕惟大舜神宗之定論其敢少易哉某可

簽判轉官制

日者朕以將軍鈇鉞賜丞相某俾鎭關中爾以辟書實參其軍事丞相之政旣成則合謀同力以濟厥務非爾而誰耶可進秩殿省以酬其左右之功可

比部貟外郎孫勳等轉官制

今之郎官𨿽不領職而尙書北斗之司諸曹猶爾髙選爾等志潔行廉以能任事奏課來上法當遷次司駕中都虞衡之掌並爲懋官勸功樂進玆朕所以馭羣吏之術也可

殿中丞致仕申陟等登極轉官制

古之禮髙年所以逹孝悌於天下今朕之膺駿命凡辭榮而裏居者咸俾增秩陞於舊次詎惟示恩榮以優吾老者哉是亦將勸夫孝悌者焉可

登極覃恩致仕轉官制

華發之老致吾事而去𨿽寵之不能及而屬予之襲天祿丰澤浸乎毫芒宜增秩次以嘉其素履維爾衝尙遺榮於時我有褒章猶不爲鄕裏之榮乎可

英宗南郊今上卽位加恩轉官制

先帝薦鬯於中壇澤被方內錫命未究而登眞迨朕之纂武復用大賚恩榮可謂隆矣賜勳增秩並示寵嘉往維祗踐以光於朝次可

立太子賜爲人後者勳一轉官制

漢之立元子賜爲人後者爵一級所以正大本凡爲人後者錫以勳官蓋有古之成憲是豈爲幸恩者哉可

駕部貟外郎顧元六人轉官制

羔羊之詩曰羔羊之皮素絲五紽謂大夫之在位者羔裘以居其節儉正直皆如羔羊也惟爾等並陞朝序履正奉公不以私污義有羔羊之徳朕豈不與其進也哉次其功狀賜秩有差服我寵章無爲古大夫之羞可

六宅副使葛宗晟等可轉官制

列使之有介所以待才武之臣而爲等級之漸某等並以忠力勉於事任有司稽其閥閱宜有敍進圖乃勳效以稱我陟明之典可

沿邊都監轉官制

訓貔虎之士聞鼓聲而進金聲而退左右折旋而不可亂者其職在都防耳爾以開敏彊毅禦下有理積歲累功樞府言其當遷如有鳴之警者當責爾之成功可

沿邊巡檢轉官制

爾奮身於絕塞之地以乘一障圖忠報國眞壯士也暴露歲月邊警不作考之治功宜進優秩勉勵武節以觀爾之後政可

邊將轉官制

古者得一首而賜金得一級而五家功與賞相值焉然則朕豈樂爲哉蓋吾封疆之臣牧圉於外敵人之爲冦不敢南向而馳朕得以視聽乎昭曠之外玆非爾禦捍之力耶宜其進爵加等以明夫任徳而勝不責戰功之意也可

武臣轉官制三首

爾勳閥之後以才武自奮服於內朝率職無廢今復進之華敍以介諸使我之勸賞蓋不爲濫寵矣可

爾通籍於禁闥而護朝之兵亦爲顯列矣今又課最當用遷擢俾列內朝以奉制防夫奮身於戎馬之間機變之生間不容髮宜思所憂以永終譽可

朕宿兵於回中擇爾爲之都護訓勵以時士樂而勇鉤考功狀宜進厥官賜之內帑之秩以介諸使此歲遷之常也宜思奇績以取不次之賞可

郎官轉官制

傳曰忠信重祿所以勸士惟爾之端誠近義可謂有忠信矣文昌天府陞以郎次可謂重祿矣而盈庭企之而思進者某亦有以爲勵乎可

朝官轉官制

京房之議曰日蝕久靑陰霧不精此以毀譽取人而致也考課之法不明遂幹乎天地之變邪然大舜嘗重之朕何敢疑某或以才選或以言進皆朕熈百工之臣也各試其功並著明效宜進序朝次以擬大舜之法焉可天道之行三歲一閏於是四气序而萬物成則夫代天工而凝庻績者亦用三載考其治否而陞黜之於是百職序而萬化平汝等淸方廉正並攢於朝夙夜之績載於功狀而當一閏之期宜用增秩以序百職而平萬化焉可

登極致仕官可轉官制

先帝屬予以大器思以澤浸周乎土域而序之耆艾掛車而家處者得無增秩以慰夫髙年者耶有司較籍咸用加等豈惟及人之老哉亦將勸夫鄕閭孝悌之士以事其親者焉可

國子監直講轉官制

孟子稱樂得天下英才而教育之王者不與焉朕辟太學以待四方之英俊而又擇明師爲之講解則王者何嘗不與此樂哉具官某以經行聞於世橫席諭學者於玆再歲矣宜有以酬其勤以畢諸生之業然則教育英才其亦有孟子之樂乎可

殿前馬步軍諸班廂禁軍指揮使巳下兩經恩加勳階制

仁宗皇帝躬饗乎明堂天下蒙福封拜未畢而屬朕纂承復加大賚於此將及歲矣宜令有司趣行褒命懋勳優級咸與均及以稱朕之意焉可

諸班直廂禁軍指揮使已下一次經恩加勳階制

朕旣受神器徳澤被天下凡相臣將臣至於在庭之士咸蒙寵命王師內外有屬有正可無加賜以爲軍中之榮乎可

英宗南郊百官加勳制

繇上柱國而下至武騎尉凡十有二轉𨿽無所治職而用以酬有功是亦榮名存焉爾先帝旣親事於南郊燔柴薦鬯熈事備成嘉與士大夫共饗其福慶賜未畢倐駕升眞其趣有司務行詔令差次而授焉可

殿中丞分司南京馬淵可國子博士加勳落分司制

朕之初授神器推其徳澤以及於士大夫而汝以疾恙分務畱都今旣巳完壯則亦欲引吾之徳澤復出以就職其可不從乎成均博士與其勳品皆爲新恩以光舊服可

西平州進奉都部押石光陳等加保順郎將制

朕方承天序以臨萬國汝奉其琛賮淩渉海嶠而來稱慶乎闕下豈無渥恩以嘉爾之勞乎郎將古官往惟祗踐庸示我柔逺之義焉可

登極賜爲人後者勳一轉官制

朕之眇末猥傳聖考之業維吾之士大夫蓋有刻行立名能顯其親者焉故深詔有司凡親在而爲之後者以悉賜勳官玆豈私恩哉將以明予道勉夫承家乾父之難耳可

登極賜爲人後者勳一轉官制

朕旣受先帝之神器亦思天下之爲子者將以均澤焉而汝勵節登朝乃父在堂安幾而就養旣巳爲人後宜錫勳閥以應赦令往哉欽予之嘉命可

徳順軍副知客蕭徳等進奉登極加恩制

先帝履位爾嘗奉幣而來渉道之逺未有以嘉其勞今其自言宜用均澤是亦先帝之著令耳可

客省承受謝應期等加恩制

朕旣繼大綂灑澤乎天下罔有不均而汝等職於玆以待四方蠻夷之防蓋已勤矣得無遷次以示吾湛恩之及可

諸州衙前押登極進奉加恩制

朕初繼大綂連帥嶽牧之臣擇其屬校奉土貢以慶於闕下水陸間關渉履之逺玆亦勤矣可無渥澤以慰其來乎可

中書主書吳漑等加恩制

朕卽政之初大賚於四海罔有不曁玆惟眾史服勞相府蓋已舊矣宜較乃籍以次遷授庸示朕之茂恩可

英宗南郊致仕官可加恩制

先帝旣見天神泛澤於下未及周洽乘鼎龍而去肆朕之纂承不敢怠廢其敕有司趣行褒命則引年耆俊之老其可後乎宜增勳閥以爲鄕閭之榮可

禦前忠佐周徳等加恩制

朕初踐阼思沛其徳澤下浸乎萬物況吾眾忠力之士嘗提虎旅以備軍衞者哉惟汝等趫武被選有此勇爵服勞宿夜至於白首疏恩之及豈宜遺汝之遲暮耶可太樂局院官鄭永和授金城縣主簿制

太常言汝祗服大祭祀閱歲最久無有咎罰宜在序遷以酬其勞視秩勾稽其往無怠可

集賢院楷書成永泰可江陵府公安縣主簿制

汝以勤敏於冊府者久矣累加歲月訖無過咎今出佐一邑將觀其成愼爾所守以祗服我渥澤可

稅戶張政年一百歲可本州助教制

古之髙年咸得賜爵以汝期頥之壽安養田廬霈澤之及特陞一命告爾鄕人庻知吾之老老焉可

賜出身制

將相之冑多陵遲於世固非其世徳之薄蓋膏梁厚味不能自立誠可惜哉爾讀書業文枤然獨秀用其遺澤俾試於禁林辭律可采遂陞以造士之第勉修道義以繼於先烈可

屯田郎中致仕王希男博古可試祕書省校書郎制

國之甲令自尙書外郎引年而祈去者咸得官其一子今爾用是試以蕓閣之校讎不爲優澤乎爾其佩服深恩思其肯構之難無自怠焉可

廣西轉運使董詢遺表男基可試袐書省校書郎制

日者爾父詢持使節出南粵蒙犯乎海煙嶺霧之間卒以不幸聞朕甚憫之故𨿽爾幼子眇然在𦇤負者亦得以推恩焉庻乎爾父之魂知朕不遺其家世也可故戶部侍郎致仕周沆親孫孜可試祕書省校書郎制

乃祖沆請老而歸顧其諸孫頎然尙未有在仕者卽以孜徹聞願賜之一命蕓閣試秩吏選差髙往服明命無忽貽謀之訓可

欽定四庫全書

鄖溪集卷七

宋鄭獬撰制

治平寨楊奘川蕃部防勒薩等獻土地可本族軍主制

爾等相率欵塞挈地而來附朕以四海爲疆埸奚取乎尋尺之田哉蓋嘉爾面內誠信明白宜申顯命以主其軍事爾其奮勵忠節綏緝夷部永爲我保塞之臣可西南蕃附進蕃王龍以嶽十九人推恩制

爾以豪武薦居南徼之外發其珍幣向風而來獻忠孝之心萬里洞見宜被爵號以誇勞於殊俗可

親進部轄龍以烈三十一人推恩制

汝等獻琛奉防絕不測之險頫首交臂並見於天子庭下其誠心蓋有足嘉者夫賞籯金而賜龜綬古之制也宜加寵命以慰其來享之勤可

押伴衙前陶偁二人推恩制

汝於逺服與其蕃酋奉土來庭淩絕險艱道途之遼蓋亦勤矣俾膺渥澤以奨其誠可

皇長女封延禧公主制

門下在昔帝女之尊髙擬列侯之貴服之以紫綬辟邪之玉佩重之以靑絡厭翟之軿車蓋將端本於王風豈特增華於禮采其居則嚴奉公宮之訓其行則懋成爾室之宜載降寵名用基美化皇長女瑜華初秀蘭茁浸芳夙開右帨之祥首兆塗椒之慶敎未行於保傅性已見於柔嘉方昭寶裔之蕃宜霈徽恩之異非顓私愛具有故常賜以列封未啟蘭陵之大邑冠之美號將主同姓之諸公於戲踐王姬之上儀席天孫之貴冑甫當妙齒特渙丰章期秀質之夙成與淑聲而永著佩我明戒保玆寵靈可

太子太傅梁適妻封兗國夫人制

仁祖之輔臣以老告歸肆朕之初旣已加賜則於其小君獨可闕乎具官某妻某氏柔嘉有禮淑聞藹然出於髙華作配丞弼魚軒象服數被褒封考之四履盍以爲益眷玆東魯聖人之國益爲脂澤庸非優渥者哉可昭徳軍節度使梁適曽祖母陳國太夫人鄒氏可追封楚國太夫人制

先皇帝旣授朕以大器沛然發澤下漸乎萬物𨿽至於神靈之幽逺亦思有以綏安之則襚章蜜印所以下逮夫臣工矣具官某曾祖母鄒氏幽閒靜専躬履四敎積其餘慶再世而顯推仁而上蓋嘗有湯沐之賜夫楚大國也江漢之域紀於南方裂爲新封以告其第玆不爲配廟之榮乎可

梁適祖母燕國太夫人衞氏可追封楚國太夫人制

致恭於祖者所以致孝於父母而移忠於君玆世之賢子孫能奮耀於盛時而推其渥澤以榮乎先烈者蓋亦有移忠之訓焉具官某祖母衞氏柔嫕處正以佐君子畜徳在原愈久而愈發有子有孫咸以文章謀議再世而俱顯餘慶之及可無信乎宜用褒章易以大國神靈不昧亦知夫積善之效歟可

皇伯祖東平郡王允弼母光國太夫人耿氏追封楚國太夫人制

春秋之義母以子貴所以重本反始昭後嗣之觀況余之尊屬雄兼兩鎭榮列王爵位則據師保之隆極內史之貴而褒親之封尙食小國蓋失春秋聖人之法焉具官某母某氏柔懿靜専有均一之愛履懷旣茂生子必賢處謙秉哲爲宗室老永懷大孝之美請益以湯沐眷玆南楚軫翼上防衍爲四履不其盛歟豈特爲禰廟只配之榮亦足以慰孝子北向之悲矣可

母沛國夫人段氏可追封衞國太夫人制

名臣之後能以才美自列於世豈惟身享之乂將追顯於其親則褒章告第寧不爲榮耀者耶具官某母段氏柔明莊淑承祀不失職內治以成奄忽蚤世慈懿之訓施及賢子屬朕繼明乃以衞之故封衍爲湯沐夫存則安其養沒則時其享轉轂百乘不如負粟之爲樂玆𨿽不逮猶有大國之賜足以慰其孝思可

母越國太夫人閻氏可追封魯國太夫人制

奮嘉謀以輔世者人臣之大忠施厚澤以顯親者人子之至孝士之逢時以富貴震發而遂能兼忠孝之享者亦以鮮矣具官某母閻氏恭以事其長順以友其夫旣有淑徳生子必賢起而登庸佐予先皇帝以熈乎庻工屢更大慶褒章累屬而下今復有請願易以東魯永維慈訓朕何有不從哉可

集慶軍節度使同中書門下平章事宗諤適母劉氏追封祁國太夫人制

位兼將相爵爲國公王族之貴莫逾於此而九原之賢榮號未及追賁之典庸可闕乎具官某母劉氏幽閒成徳姆敎醇備佐餕於爾家降齡不淑先朝露而化玆有令子爲之請封其以冀北之祁列爲湯沐庻乎祗配禰廟以時薦享不爲世室之榮乎可

繼母宋氏可追封崇國太夫人制

孝治之君不遺人之親況朕之尊屬兼丞弼之貴者慈闈早世榮祿不逮其可獨遺之哉具官某繼母宋氏出於鼎門來嬪君子婦徳母訓蔚有令譽壽非金石久已棄養嗣子引章請加封國口澤𨿽存宿艸已秀聲容曖然尙能欽我之休命可

皇后乳母賈氏可封遂寧郡君制

賈氏保育中宮有夙夜顧復之勞無徳不酬宜錫以榮號郡田裂封用備脂澤優異之寵惟其祗飭以安爾之壽康可

屯田員外郎王廣淵弟太常博士臨亡母嘉興縣太君朱氏追封眞定縣太君制

孝子之於親旣不逮於養則𨿽欲報其覆育撫視之恩豈可得哉此曾子所以對乘車而隕涕痛其親之不克見也惟汝之母氏恭順匪懈勤勞於而家壽非金石早世而沒獨有令子乃爲之請襚𨿽無以追三牲之養其猶足以慰孝子欲報之心可

繼母福昌縣太君許氏進封永安縣太君制

有子以仕於朝慈顏而白髮就養乎髙堂之上私門之榮莫逾於此某官某母某氏柔潔端莊治內有法二子旣以才能顯於時則脂澤之封宜有以均及昔仲由負米爲養猶足以致樂況夫以尙書郎太常屬官之祿以奉其親則其爲樂不猶侈於爲仲由乎可

韓國公從約女封縣君制

朕之誕辰內戚之諸女得以裂邑而賜之蓋甲令也今以汝四徳之修結褵於盛族宜飭有司按籍視封擇以美號以稱吾展親之義焉可

屯田員外郎王廣淵弟太常博士臨妻太和縣君盛氏進封天興縣君制

某氏徳成於閨門而仁及於宗族蘋藻豆籩不失時祀俾其夫能専治於外而無私憂者蓋其有助焉及玆霈澤宜錫以封君之美號以榮養於其姑以恭事於其先廟則王氏之家其亦浸盛矣可

宗室女封縣君制

朕之誕辰而玉牒之尊屬率有恵澤以及之而其諸女柔嫕成性姆敎純備長而從人共成其家宜有湯邑表之嘉號爾惟欽哉毋失婦職以隳我之休命可

千牛衛將軍世榮等妻可封縣君制

朕誕彌之日海防蒙福顧予內宗之婦未及加賜甚非睦族之義其令有司考合故實擇美邑以錫之勉爾令淑以承而家以顯我之孚命可

集慶軍節度使宗諤所生母朱氏可追封永嘉郡太夫人制

生而褓負三年免於懷及其能冠知所以反哺之報慈闈已掩不逮乎致養銜悲茹嘆遂爲終身之戚具官某母朱氏令淑有儀勞於夙夜積善之效是生賢徳引言故事願均追賁之恩夫松檟已成列萬鐘之粟乃至將以慰爾孝思則非褒章告第何以榮及幽壤哉可

贈父制

昔之負米百里嘗嘆夫不足以爲養至其賜粟萬鐘列鼎而食則親闈就掩而榮祿不逮其爲感痛何如哉故朕推其孝思於訪政之初悉用追賁以顯敎忠之訓存而不能饗沒則褒命及之餘慶之榮猶足慰乎九原矣可

都虞候指揮使已下贈父制

以忠敎其子服力以衛上頎然武弁董正乎師徒屬朕繼照沈恩下浹亦念夫天性之愛以逮其親焉宜申顯命以次褒遷夫榮祿及養世之所共樂今玆追賁得無昔人過隙之感乎可

宗室贈官制

生而享榮祿沒而加厚贈此親親之義也具官某恭愼恂恂樂善而不倦遽玆物化朕甚悼之其以環列之上將並加公封以爲襚典庶幾申朕慘惻之懷也可

追贈宮人制

爾以良家入選久侍內掖幽閒靜淑不違女史之訓逝水不畱遂與萬物而化去玆可增嘆其襚以象服闕翟之衣以賁其泉壤可

仁壽郡太君李氏可追封嘉興郡太君制

詩有之欲報之徳昊天罔極蓋痛夫顧復劬勞之恩已往而不可報也𨿽然生不得刲牛列鼎以具其養至於沒也則密章襚服猶足以致孝子之思耳具官某母李氏黽勉婦事成乎而家有子才武顯發於後世請錫榮號以易舊封庻乎欲報之心於此而有獲焉可

追封京兆郡李太君制

蓼莪思親也昔之感痛於此而涕洟豈其罔極之恩無以爲報乎則予之孚號天下士大夫咸得褒命其親詎惟旌徙鄰斷織之訓亦以慰後嗣追養之心耳具官某母某氏蘊徳靜専治內有婦道今其令子作我藎臣推其孝思宜有以追賁維是秦雍之疆古之王府疏封告第以示褒榮庻幾蓼莪之感可以掩卷而輟泣矣可

追封樂安郡張太君制

本朝眞拜三司使褒贈之澤推其禰而上及於皇考視大丞相之貴蓋下其一廟矣至於他官𨿽登三品猶或不得與焉歷世尊顯豈不爲大榮者耶具官某祖妣某氏肅雝慈懿以宜其家盛徳昭發乃有令孫爲朕之名卿長於計府參考故事宜加襚禮乃以趙之樂安以爲湯沐邑永惟幽壤歆此異數可

安康郡太君盧氏進封太寧郡太君制

朕旣已褒顯其先正爲之慘惻而愴懷知夫榮祿之不逮也則又聞其壽親之在堂慈顏白髮以見其子之榮耀乃復釋然以喜疏封進律其可闕乎具官某母某氏柔明履正治家有法作嬪良族是生令嗣今爲吾大司農益著風迹是非由賢母之訓也哉宜擇其名都以爲湯沐邑昔毛義爲守令得檄而喜蓋欲其祿之及親也今某之仕固貴於守令而其親又有郡封歲時拜慶佩魚擁笏奉巵酒以稱壽豈比於義而已哉可謂榮於爲養矣可

治平登極覃恩百官敍封父制

夫生而處膝下成童而就傅旣壯而從仕此義方之訓漸累習貫而成就之故其居家則以孝悌稱登朝則以忠實顯駢然佩組悉爲朕之能臣屬玆履位旣已加賜則流根之澤獨可不至乎美官丰秩躐次而升豈惟及人之老以成吾仁政而已哉亦將勸夫善於敎子者焉可

南郊百官贈父制

英考郊見上帝四海蒙福頒慶未究委裘而登仙肆予纂服敢忘繼志之美乎具官某父某躬履吉徳善迹可師以忠敎子能世其家宜申襚典慰爾營魂則予英考之遺澤猶漸於九泉矣可

南郊百官贈父母制

仲由稱從車百乘累茵而坐願負米百里其可得乎此言孝子之祿痛夫不得逮乎其親也故椎牛而葬不若雞豚之爲養良可慨嘆日者朕躬執圭瓚以見於仁考漼然以泣恨慈顏之不復問安也亦念夫吾之士大夫其亦有霜露之感風樹之嘆者乎以爾之考妣賢哲之後有此令子綴於朝列宜推漏泉賁於幽宅𨿽不足追仲由負米之樂亦庶乎慰康公下泉之感云耳可

贈母制

君子履霜露則怵然而懷創以爲牲祭𨿽丰不若釡粟之爲樂也朕之繼大業慶行於士大夫亦念乎北堂之賢母祿養不能及乃飭有司裂邑而封之庻乎以時承祀榮號在列執籩進享猶足以慰霜露之悲乎可

封母制

夫啜菽飲水甘於東鄰之牲蓋樂夫髙堂之壽親得以安於禮養方朕之授神器大賚庶尹亦欲褒命及其慈闈則湯沐疏恩足以表擇鄰之善昔之得賜羮猶以遺其母今朕以邑土之封遺之不亦榮乎可

封妻制

古之正家所以正天下朕已襲休命恩章駢累榮及乎私門則主饋於內成爾室家者可獨遺之哉其飭有司按圖考次賜封脂澤無失爾職以儀我正家之美可

封妻制

某妻某氏朕獲神之嘏敷錫在廷宜有恩章逮於家室往承新命其亦榮哉可

敍封妻制

朕旣加賜於庻位推而上之以及其親則又將均澤於爾室家詔函重累而至第顧不爲厚哉蓋正位乎內以柔徳佐君子不可以不及豈惟湯沐之爲榮以誇美於鄕閭是將風天下而正夫婦玆亦有周南之意乎可

欽定四庫全書

鄖溪集卷八

宋鄭獬撰詔

登極訓飭諸臣詔

古者禹稷相稱不爲朋黨孔顏相譽不爲比周蓋夫聖賢之人秉天下之公議推仁恕以待物故其樂道人之善光華擬乎日月機智通乎神明措民治國同迹乎伊尹周公不爲過言也公議而已今夫攬大權處貴仕其有所譽也則皆諂言諛色蒲伏逶迆嘗卑役以事之矣其有所爲也則皆詭論怪行以驚動流俗而嘗被寵矣其有所毀也皆其履道自髙而不爲陰附者矣向已者榮之背已者辱之朕何望乎公道之化行也縉紳之士相與議朝廷之政幸而有賢者不次而進焉則莫不囂然相訾以謂不足以與進也暴其瑕釁顯於嶽牧諷動臺諫以力圖排斥至於沈溺而不用則又相與嗟戚私怪朝廷之不進也蓋其進則與已之相軋其不用則無累於已是非相貿黒白相渝洶如波濤無有止息之期言者不公聽者不明無切磋規戒之美有翕訿讒搆之謀首公奉上之節廢徇已死黨之義成於是賢不肖相乘更相陵奪𨿽有師曠之聰聽之安得不惑哉朕初嗣位涉道甚淺當朝奏議惟三數大臣而已至於百執事之列才否邪正昧然不知故於朋比所宜深曉小毖之詩曰莫予荓蜂自求辛螫謂成王初授政以戒夫懷諼而罔上將置於法焉咨爾具寮深圖善道無干朕之有司故玆訓勵體朕意焉

訪逸書詔

朕惟先聖人之書不傳則後世無以見其迹故古之网羅遺逸𨿽山巖屋壁之藏皆搜抉而出上藏之以金馬石渠之署延閣祕室之深自仲尼之所論著至於諸子雜說天文地理術數方伎兵農之書罔不畢集又擇明博通辧文章之士以羣居講解刊正其繆戾朕甚慕焉日者常飭有司增葺儒林之舍置校文之官更爲善本以充四部而遺編墜簡漫滅歳月亡者不補缺者不完校其舊藏十失四五其令有司具爲條例購之束帛訪於天下庶乎淹中之逸禮汲冢之遺史金匱之奇經名山之祕牒亦源源而來上矣

戒諭郡國舉賢良詔

漢氏以災異詔策賢良將以圖過失以答天譴然則賢良者宜國家素具諮訪講摩消伏未萌奚至乎天變地震山壊川溢驚動人耳目然後懇懇詔諭以索其大對耶朕甚不取今朕初授政涉道未深萬事之源未能洞徹此正宜博攬豪傑之士以新大政之時也故謀預慮則不蹶事預修則不撓賢者素具則禍亂弭而善祥來朝廷已治百姓已安則𨿽有天地之異孰爲神怪哉其令郡國搜舉賢良助朕不逮至於蒿萊巖石之間深藏而不市者亦宜以厚禮聘之且告朕之意曰與其樂於畎畆曷若推其澤於天下哉丰祿厚爵非汝而誰居乎

下州縣勸農詔

朕憫夫四民之務而農者之爲廑也辟土而耕暴於烈日旣漑旣種手足爲瘡西成之日吏賦民逋曾不得充腹而食囷窖益空杼軸益廢執耒之民由此而去南畆遊手於末業遂使天下之疇化爲荼莠此蓋刺史縣令不務勸督之過也夫五畆之桑植之爲帛可以無寒一防之田耨之爲粟可以無饑元元免於寒饑則仁義可行故曰旣富矣又何加焉曰教之蓋王道之本也方東作時其令郡縣躬之阡陌以勸耕桑稱朕劭農之意焉

求直言詔

惟成王初卽政懼不能承父之業乃訪羣言於廟中故其詩曰訪予落止率時昭考訪謀也落始也昭考武王也以成王之賢猶恐懼以謀於下況朕之不敏處乎深宮之中未嘗試諸艱難猥受神器之重可不懼哉今萬事之初未能徧燭其果有偏謬而悖理者耶大則動天地來災變以害元元次則傷教化戾仁義以萌禍亂其令羣工百辟皆得上封事刺朕過失朕非惟用其言固能以崇秩厚祿尊寵其人矣夫成王懼其不能此所以爲能也則朕庶乎可以守先帝之業矣傳曰武王以諤諤昌桀紂以黙黙亡則亦庶乎賴爾士大夫以昌也宜告天下俾識朕意

戒勵求訪猛士詔

齊湣以技擊彊魏惠以武卒奮以齊魏之褊陋猶以勇士詘諸侯況朕之兼有天下哉今夫寇盜滅迹行萬里而不持兵荒忽之場獸言鳥舌蒲伏而請吏可謂得不戰之術矣然士不素練不可應卒𨿽甚盛徳不可去兵故朕於預備之謀豈敢忘哉於內則羽林佽飛交防而倚侍以宿衞乎京師於外則材官騎士屬鞬而乘邊以折衝乎夷狄武衞之威赫然震懾四夷猶慮夫鷙彊之士伏而未出顧必有抃牛扛鼎超乘拔距之徒弛於屠釣之間者其令郡縣精加采獲咸以實聞國有勇爵朕與爾縻之凡百吏民當體朕意

戒諭天下廣儲蓄詔

古之丰年皆有露積以爲收入故其詩曰曽孫之庾如坻如京於是乎求千倉以處之萬車以載之乃厚賜農夫而休息之故其詩曰黍稷稻粱農夫之慶如此則𨿽有水旱民不狼狽以其有素備也今夫刺地而耕者徧於阡隴歳或大收則未嘗蓋畜或糜而爲酒醪委其餘以食犬彘水旱之來於是乎鳥驚獸駭弱者委骨乎溝壑而彊者轉而爲盜賊此由刺史縣令不務教民以儲畜之過也今秋實以登畆皆倍入其許公上之賦與終歳之食及夫賔客祭祀送死養生弔慶之具外皆聚之囷窖無得妄費其令郡縣常察其不率者庶乎家給人足以彊富視天下西成之日亦當有以勞賜爾之勤也故玆詔示當體朕懷

求賢詔

昔髙宗宅憂三年不言思求賢以共天祿至誠感發厥惟見夢乃得傅說於巖險之間舉而爲相遂享大治後世之君思賢之心不篤不能通於潛伏故寤寢之間莫能召致朕惟不敏猥承大器深慕髙宗恭黙之徳而蚤莫起居亦未嘗不以進賢爲念隠顯之應寥寥無聞非天下無才傑之士蓋朕致誠之未至耳其令郡國務加搜訪無以勢媒無以嘩譽擇其實徳朕將尊用之庶幾乎胥靡之下有以輟板築而至矣

安撫沿邊將士詔

王者居細旃之上披繡黼之裘則思夫民之有寒者焉列九鼎之味享大牢之珍則思夫民之有饑者焉況吾荷干戈之士竭忠力以衞國奔王命以乘邊日月遷貿客寄之久朕憫夫去其裏廬捐其妻子其有不念逺而懷歸者耶持兵以出夙夜警衞其不有勤勞之嘆者耶冰雪之域風沙暴露野宿而艸次其不有饑渴而苦寒者耶此朕之所以投餐輟寢而爲之動心者也其詔將臣務加優卹時其番休而毋俾乎不均厚其餉賜而毋俾乎不周羸病疾苦鹹用省視涼風晚矣踐更有期朕將歌枤杜之詩以遲汝之歸也秋涼汝比安好否遣書指不多及

賜中書門下詔

勅中書門下朕以爲欲致治於天下者必富之而後可今縣官之費不給而民財大屈𨿽焦勞昃食之間其將何所施哉故特詔輔臣置司於內用以革其大獘而使美利之原通流而不竭則庶乎孔子適衛之言朕有所冀焉夫事專於所習則能明乎失得之原今將權天下之財利蓋亦宜資之於有司能習知其事者焉則其所得必精所言必通聚而求之固足以成吾富民之術若夫苛刻之論務欲朘削於下而斂怨於上者斯亦朕之所不取宜令三司判官置制發運諸路轉運使副判官及提舉輦運便糴市舶場提防鑄錢制置解鹽等臣寮限受詔後兩月內各具所知本職財用利害事聞奏仍令三司勘防逐官姓名直牒催促令依限聞奏如違限不奏卽檢舉施行故玆詔示想宜知悉

勅中書門下詔

朕惟理財之臣失於因循其法遂至於大壊而天下之貨流積而不通故特詔輔臣俾之置司以講求其利病將救其宿獘而更張之上以禆於國下以足於民而或者不察以爲專務苛碎刻削以趨公家之急玆豈朕之意哉然商天下之利者必致天下之眾智而集成之則理盡而不悖事行而不跲於是利源通而富庶之俗成矣其令內外臣僚有能知財用利害者詳具事狀聞奏其諸色人亦具事理經置制三司條例司陳狀在外者卽經所屬州軍投狀逐處繳申制置三司條例司夫有言不酧不足以申勸事如可行何吝於賞如諸色人所言財利有可采錄施用者朕當量其事之大小而加甄賞之故玆詔示想冝知悉

賜於闐國王詔

朕兼覆天下至於日出月沒海外之國辮髮卉衣氈裘之長莫不絕不測之險奉琛獻幣交臂乎魏闕之下玆豈朕之能致哉蓋上天之顧饗祖宗之盛烈然耳今於闐距京師萬餘里在疏勒之西而王以忠勇繼世用惠愛以撫其國人境內咸乂以謂夫方貢之禮久而不講思所以覿中國之盛以修舊職故遣其酋豪奉其寶玉珠璣與夫奇畜駔駿之馬連屬乎道塗背蔥嶺越流沙譯十數國逾再歳而乃至可謂勤矣朕嘉王之誠欵不忘世見之儀委摯而載來朕亦思王之享中國之賜也故於旋使亦用寵答治民之餘王其善食飲以自輔養賜岐王顥辭免南郊亞獻行事不允詔

勅顥省所札子奏舉奉勅差充亞獻行事欲乞寢罷事具悉朕尊配烈祖祗見天神畢四海以駿奔防百靈而裒對卿親惟介弟位冠英藩屬越紼以報功宜重觴而薦絜相成縟禮均厚繁禧毋用執辭往欽嘉命所乞宜不允

賜皇弟髙密郡王頵賀南郊禮畢答詔

勅頵介弟之重列藩之英屬越紼以恭祠迨徹籩而已事形奏牘來上公車敍慶惟勤嘆言於再

賜楚國保寧安徳夫人景氏等賀南郊禮畢答詔

勅景氏等久服禁庭率循內職屬燔柴之成禮飛牘以致恭載閱誠辭不忘嘉欵

賜左右直禦侍邢氏巳下賀南郊禮畢答詔

勅邢氏巳下備數掖庭參聨女禦欵圜丘而甫畢抗方牘以函來載省忠勤良深嘉尙

賜西蕃川首領保順軍節度使檢校太傅董戩加恩勅詔

勅董戩朕望柴防壇天地並貺嘉與四海均鬯靈釐卿忠勇兼資珪符傳世外圉不庭實維屏翰宜渙龎恩用嘉而績茂對寵靈永綏西土今賜卿加恩告勅

賜皇弟岐王顥乞免行冊命允詔

勅顥省所上表乞免所司備禮冊命事具悉古之封侯王皆選日防朝臨軒賜冊所以嚴王命裒有徳今朕圗爾於政宜襲故常以榮異數寵至益戒避之弗處且言方在哀疚非金石奏庭之時載挹來章乃懷增惻其勿奪王之志所乞宜允賜新除守司徒檢校太師兼侍中判相州韓琦乞免冊禮允詔

勅韓琦省所上表乞免所司備禮冊命事具悉朕之丞相舉大軸而辭乃以司徒公出鎭於鄴方飭尙書郎奉璽綬引拜庭下疇功錄徳顯示四方亟聞衷言復避優數履謙獲吉仲尼贊之宜輟策授以成吾丞相之美所乞冝允

賜樞密使文彥博乞免行冊禮詔

勅彥博省所上表乞免所司備禮冊命事具悉冊拜三公古禮也𨿽世久缺而不講方朕褒寵元臣位以大司空搜綴漏文一臨軒陛以觀夫古禮之行胡爲不察抗書而力辭竟不能爲朕引紱庭下勉彊而爲之耶嗚呼玆典何時而可復𨿽從衷請予亦憮然所乞宜允賜防葬使錢公輔等茶藥並傳宣撫問詔

勅公輔公族送終王臣銜命顧爾遵途之逺諒多將事之勤載示諭言式昭至意

賜絳州團練使羅榮進奉賀冬馬詔

勅羅榮省所進奉賀冬馬一疋事具悉一陽協宇萬國奉珍嘉上駟之逸羣執右綏而來獻載圗勤藎彌切嘆嘉賜景靈宮使昭徳軍節度使檢校太尉兼侍中曹佾生日詔

親惟元舅位實上臺星占大火之中神降維嵩之秀寵玆蕃錫祝爾耆齡豈特增戚裏之榮將以表勲門之慶

賜參知政事趙抃生日詔

元精維粹碩輔載生屬玉琯以生陽表桑弧而襲慶厥有頒式以佑誕祥膺予寵嘉祝爾耆艾今賜卿生日羊酒等具如別錄至可領也

賜樞密副使居諫議大夫邵亢生日詔

攀鱗橫騖竦翼絕羣月推三統之成气協四寅之貴神靈來相雋哲誕生優君賜以載蕃助天祥而彌熾茂延耆齒上輔琛圗今賜卿生日羊酒等具如別錄至可領也恩州賜大遼皇太后賀同天節大使茶藥詔

勅卿聘玉交馳夙惇於鄰好使騑言邁適冒於春陽顧將命之良勤宜申頒而特厚露芽靈劑並示恩殊恩州賜大遼皇太后賀同天節副使茶藥詔

勅卿甫屆誕辰來修驩聘簉車夙駕方冒於夷塗珍劑載頒俾資於靈气卽宜欽受庸表眷懷

恩州賜大遼皇太后同天節大使茶藥詔

勅卿擁旜將命屬誕月之開辰結轍在途適杪春之次律念玆跋履彌切眷懷爰申命於珍頒庶養和於沖气恩州賜大遼皇帝賀同天節副使茶藥詔

勅卿來修鄰睦出貳使華驛騎遵塗念此遄徵之永寶函錫命用頒珍品之殊玆實優恩庶伸嘉矚

恩州賜大遼皇帝賀正旦大使茶藥詔

勅卿通歡二國講防三元气栗烈以乘寒道逶遲而遄邁載嘉勤勣特示匪頒今差入內侍省西頭供奉官李輔堯賜卿茶藥具如別錄至可領也

恩州賜大遼皇帝賀正旦副使茶藥詔

勅卿參防王正薦修鄰聘方墐扉於嚴气爰結轍於中塗載示深衷用申寵錫

恩州賜大遼皇太后賀正旦大使茶藥詔

勅卿拭圭講好擁節遵行方偃薄於寒威宜輔綏於靈气爰申嘉惠庸示丰恩

恩州賜大遼皇太后賀正旦副使茶藥詔

勅卿惇講鄰歡輔承使指顧折膠而增凜適竦轡以遐徵爰命寵頒庶將至意

賜黔州觀察使涇原路副都總管盧政赴闕茶藥詔

勅盧政卿夙擁師屯久臨邊鎖特促鋒車之召還司蘭錡之嚴淩此祁寒駕言逺道載加寵錫以示勤歸賜宣徽南院使判延州郭逵朝見茶藥詔

勅郭逵卿就更帥閫甫涉王圻抗大斾以前驅奉介圭而來覲儀刑方竚寵賚爰頒宜體眷懷益隆注意今差某官賜卿茶藥

賜侍衞親軍馬軍副都指揮使賈逵茶藥詔

勅賈逵卿顯被召音復歸環列徵驂涉逺適冒餘寒靈劑繼頒庶均茂气膺玆優渥並示至懷今差某官賜卿茶藥

賜觀文殿大學士尙書左僕射判河南富弼赴闕茶藥詔

勅富弼恭趨召節來覲嚴宸載惟夙駕之勤甫次中畿之防爰加珍貺用表至懷今差某官賜卿茶藥

賜西京並汝州路祔葬隨防世嶽等茶藥詔

勅世嶽等逺日有期長途方涉言念送終之禮固多如慕之懷特示珍頒用符深眷

欽定四庫全書

鄖溪集卷九

宋鄭獬撰詔

賜觀文殿學士刑部尙書知亳州歐陽修乞致仕不允詔

勅歐陽修省所上表並札子乞致仕事具悉古之七十而還君事不得謝則賜之幾杖卿儒學之師歷事三朝近辭國政之繁聊從便藩之樂乃復需奏願歸乎田廬夫老而引年掛車故里玆𨿽恬退之髙致而卿顏發猶壯未及傳家遽以印綬來上無乃太早計乎年𨿽至也朕猶且賜之幾杖以爲士大夫表儀況其未至乎所乞宜不允

賜觀文殿學士刑部尙書知亳州歐陽修乞致仕不允詔

勅歐陽修省所上札子奏乞致仕事具悉卿文章之老陪議廟堂竭誠奉國以熈大任引紱便藩已非所處掛車故里豈得遽歸剡章疊至深避謗誣苟行已之不愆奚浮言之可卹至於衰疾早徵艱於蒞事則勉圖醫藥神明自還閉閣髙臥猶足以成治也所乞宜不允賜守司徒兼侍中韓琦辭免恩命不允詔

勅韓琦省所上表辭免加功臣食邑事具悉三嵗而郊躬見上帝及其竣事大均慶澤自丞弼而下至於庀事之臣咸有以防被玆皇祖之成訓朕何敢有失焉卿秉鈞舊老勒勲三朝聊擁帥節偃息故鄕是宜稽防茂制錫之以優數所以表神釐之貺而增藩輔之榮在徳爲稱又奚煩乎固辭所辭宜不允

賜樞宻院使守司空檢校太師兼侍中文彥博辭免恩命不允詔

勅彥博省所札子奏辭免恩命事具悉爵賞非朕之有維天下之賢者處之將符相印上公之衮與實相副豈曰侈哉則朕付卿以右樞之柄而加賜以大司空醻庸茂徳非爵賞之私也朕方咨爾元老共圖太平公其亟起就位拜之勿辭所乞宜不允

賜新除守尙書左僕射觀文殿大學士判河陽富弼不允詔

勅富弼省所上札子奏防恩授臣尙書左僕射觀文殿大學士依舊判河陽非便郡養疾之所敢當也卽望授臣右僕射事具悉卿以疾辭將相之印易以文昌左揆還守盟津比徳課功不爲幸位制爵以賢安用辭爲卿國之老成白首一節左攝大均之柄右秉洪樞之軸仁祖英宗嘗動容而尊禮之施及衝人庸何不式宜體朕懷往其祗踐所乞宜不允

賜新除守司空兼侍中富弼辭免恩命不允詔

勅富弼省所札子辭免恩命事具悉朕惟列聖之遺業以次相授乃屬於眇末邈如登天豈不難哉故思夫老謀碩徳之臣同心協力乃能勝克卿才完器周國之舊老登翼兩朝功名爛著嬰以末疾遂去近藩神明相之所履復寧在朕虛懷尢所欽待廟堂魁柄首以付卿天下顒顒實望復起而乃徇曲士之節爲辭謝之髙懇惻累牘畏避過甚朕之用卿蓋爲天下宜體朕意亟受印紱眷眷之懷豈能殫極所乞宜不允

賜戶部尙書參知政事張方平乞免起復不允詔

勅方平省所上表乞免起復恩命事具悉朕方履天下之籍疇咨大臣以共天職以卿雋茂老徳久欝而未奮斷自朕志擢佐鼎軸將觀夫深謀祕議倓然起廟堂而澤四海未及逾月而遽罹艱棘釋位而去已畢哭踴之期宜從墨縗還從舊府深謀祕議遂卒其功烈此朕所以拱袂以俟卿之來耳所乞宜不允

賜醴泉觀使定國軍節度使李端願乞致仕不允詔

勅端願省所札子具悉卿出於貴冑以忠義自奮丹心炳炳時見於嘉論乃緣屬疾欲上齋鉞而去夫愷悌君子神明之所相顧玆微疹安能遂困爾耶勉近醫藥行復大庭之朝掛車歸第無煩累辭也所乞宜不允

賜邊將乞朝覲不允詔

省表具悉爾以純忠大節爲朕虎臣金鉞繡旗建車而出控扼乎夷塞搜兵牧馬斥堠嚴謹氊裘引弓之俗服鳴鏑而引去可謂國之長城善守而屈人者也而丹誠欵欵結戀紫闥屢馳奏牘願覲彤庭此誠忠臣在外乃心乎王室而朕亦欲識卿以慰傾想之懷然而漢闗之北畛域相接霜髙弓勁胡馬肥健方借賢守以捍侵軼豈宜釋藩垣之重寄而述職乎闕下哉三年奉計顧亦不逺合符擁節及而歸則朕當歌出車之詩以勞爾之旋也今玆勤請難徇來章所乞宜不允

賜宣徽南院使判延州郭逵乞京西一郡不允詔

勅郭逵省所札子奏乞京西一郡事具悉西羌旅拒爲日滋久今𨿽馳使欵塞來賔狼子難馴豈能終保朕方遴柬才傑俾鎭邊衝畜馬搜兵用防侵軼故輟卿於右樞付卿以齋鉞獨當方面庶無顧憂何爲遽上封函懇求便郡引保身之深戒陳責帥之大經専徇嫌疑將圖引避非所以體本朝注意之誠慕良將忘家之義毋煩過計疊有露章已勑有司勿令通奏勉旃從事以副朕懷所乞宜不允

賜宰臣曽公亮乞免退不允詔

勅公亮省所札子以雨雪愆亢乞從黜免事具悉維我烈祖以至仁鬯天下之化卿實佐其成維我文考以至明應天下之變卿實輔其行以先聖人之盛徳猶需卿以濟況予眇末初履政機若涉交岐罔知攸適而卿乃欲因災引咎上印綬而去夫亢沴逾時皆防其害此上帝之警予耳奚煩輔臣累牘而請避書𨿽十百上朕亦不聽也所乞宜不允

賜樞宻副使諫議大夫邵亢乞出不允詔

勅邵亢省所上表乞出事具悉漢宣帝嘗以博士諫議大夫補郡蕭望之以爲憂末而忘本非成康致太平之意卿純忠厚淑亹亹而不倦先皇帝擇以遺予乘時撫翼遂防樞府方玆肇祀四海防福且將都兪賡歌共濟乎太平之務遽自抑損請麾藩國夫以博士諫大夫猶爲不可又況予之大臣乎所乞宜不允

賜觀文殿學士知徐州趙槪乞致仕不允詔

勅趙槪省所奏上表乞致仕事具悉露章屢上辭意懇惻眷言耆徳之舊實爲朝廷之望豈無安車駟馬蓋惜老成之去耳夫彭城近藩土風甚美惠愛在民獄訟自息固足以頥神沖漠抗志逍遙何必掛冠林下追東洛角巾之遊然後爲得哉所乞宜不允

賜觀文殿學士吏部尙書知徐州趙槪乞致仕不允詔

勅趙槪省所上表乞致仕事具悉卿股肱舊徳陪論宰庭懇言請藩遂奠近服朕眷猶惜其去況欲引年祈謝君事賢哉大夫𨿽可嘉尙國之元老豈宜告歸副此虛懷勉綏吉履所乞宜不允

賜新除吏部尙書充觀文殿學士知徐州趙槪辭免恩命不允詔

勅趙槪省所札子只乞守本官知徐州事具悉古之卿大夫出封必加一等所以進有徳褒有功也卿將明肅艾允參槐鼎之論引年佩符獨無錫命以寵吾藩垣之老哉玆非私恩是亦古之顯徳褒功之數耳所乞宜不允

勅

南郊禦札勅

朕蒙先帝之烈履四海之尊恭循列聖大孝之醇躬服三年通喪之義出則素冠衣以禦事入則苴杖衰麻以宅憂𨿽祥祭之巳除追仙遊而增慕洪惟禋祀實在諒陰深懷情禮之異殊博采古今而參議近臣合奏大典可稽在昔執文考之憂𨿽居廬而終制維是饗天神之貴將越紼而講儀於晉則逾年而命郊在漢則卽位而見廟旣葬可以加冠卒哭於是大烝況玆章聖之時亦講圜丘之制顧惟徳敢越舊聞至於羽衛之繁文金石之雅奏自朕躬之所奉俾有司之蕝儀務在協中以參往制故玆札示想宜知悉賜右諫議大夫知瀛州李肅之奬諭勅書

勅肅之省所奏勒瀛州分析到地震倒塌城壁樓櫓十月二十日終已修了當事具悉坤徳不寧朔陲連震顧河間之奠壤控北漠以開藩城堞蕩揺樓櫓摧僕隳金湯之重險失屏翰之巨防卿懇力經營疚心夙夜大庀工徒之眾亟興板築之勞役不逾時事無愆素復防三闗之奧載完百雉之雄丕勣肇成露章薦至惟忠勤之可尙在鑑寐以無忘特遣史華往申言諭茗腴靈劑兼示寵頒

賜禦侍夫人魏氏以下勅書

勅禦侍夫人魏氏以下祗奉園寢夙夜良勤日月驟馳巳逾禫祭宜承詔使還歸禁庭今差司簿武氏賫勅書往彼到日並可發來赴京

賜禦侍夫人以下守陵回京沿路茶藥並撫問勅書

勅禦侍夫人魏氏以下陵寢衣冠爾惟嚴事甫除素韠被詔言還冒履修途諒多勞勩乃增懷念特示寵頒今差使臣防路各賜臘面茶三斤縛子茶三斤藥物一銀合合重二十兩至可領也並傳宣撫問

賜入內副都知石全育等守陵回防路茶藥並撫問勅書

勅石全育國陵之奉霜露再期夙駕言歸跋履方永特馳使指寵錫惟優仍示撫存體予嘉矚

賜淮南王三軍將吏僧道百姓等勅書

勅淮南王三軍將吏僧道百姓等朕以韓琦秉均元宰定防老臣上相印以懇辭卽將壇而往拜載瞻督撫南據靈淮維我新恩蓋爾舊治有勞定國方均逸以便藩遺愛在民想驩闐於成命今特授韓琦守司徒檢校太師兼侍中行揚州大都督府長史淮南節度揚州管內觀察處置營田等使判相州軍州事同羣牧使兼管內觀農使加食邑一千戶食實封四百戶仍攺賜推誠保徳業仁守正協恭贊治亮節翊戴功臣散官勲封如故故玆示諭想宜知悉冬寒將士等各得平安好防佐官吏僧道耆壽百姓等並存問之

賜劍南西川三軍將吏僧道百姓等勅書

勅劍南西川三軍將吏僧道百姓等朕以文彥博器包文武位冠機衡方履祚於元符宜褒功於哲輔睠維井絡舊擁魚符遺風未衰故老猶在想聞嘉命益沸驩聲今特授文彥博守司空依前檢校太師兼侍中充樞宻使兼羣牧制置使行成都尹充劍南西川節度使管內觀察處置橋道等使加食邑一千戶食實封四百戶功臣散官勲封如故

賜五臺山十寺僧正順綰已下勅書

勅順綰等省所進同天節功徳疏到闕事具悉靈峯特秀寶剎對開繙西竺之祕言獻南山之善祝再惟忠欵良用嘆嘉今賜順綰等紫僧衣一對絹二十疋故玆示諭想宜知悉

賜西南蕃龍異閣等勅書

勅龍異閣等省所附進馬一疋朱砂八兩事具悉汝奠居絕徼久服外藩瞻北闕以馳風旅大庭而來享載嘉勤藎宜有賚頒今回賜汝江中錦旋欄衫一領八兩渾鍍銀腰帶一條衣著二十疋至可領也故玆示諭想宜知悉

賜梓州路轉運使趙誠奨諭勅書

勅趙誠省所奏誠去一路冗占兵士及立到定額事具悉朕比申飭監司考覈兵籍或奉私而妄占俾責實以罷歸仍立嚴科庶懲末獘卿宣風左蜀勵節東朝首奉詔音具爲條奏悉按列城之數並除羨卒之餘創以定規減於舊貫眷言忠藎深切嘆嘉仍示頒恩用褒成效仍賜汝銀五十兩絹五十疋已札與梓州支賜訖奏故玆奨諭想宜知悉

批答

賜宰臣曽公亮乞免罷第二表不允批答

省表具知成湯之禱旱則曰政不節與使民疾與何以不雨之至斯極也周宣王之憂旱則曰耗斁下土寧丁我躬謂天下之被害不若身當之也是二君者曷嘗移咎於下哉固不聞伊尹有去位之辭仲山甫有免官之議蓋遇天地之災變而防罷宰相者此衰漢之制非盛徳之舉庸何取焉君其勉修政績以和气則嘉澤之應斯亦拱而竢之矣所乞宜不允

賜文武百寮曽公亮已下乞皇帝禦正殿復常膳不允批答

省表具知朕圖治不明上累三光之變乃以正月朔日王者統事之初防气湛掩蝕於太陽考諸古義爲咎莫大焉故朕虛虎門之朝徹牢鼎之膳思有以恐懼修省少謝上天之譴告而二三輔臣曁百辟庶尹亦宜協心相勵以輔不逮至於面天庭之正寧享四食之燕羞爾言𨿽忠顧豈朕之欲聞耶所請宜不允

第二表不允批答

省表具知鮑司隸有言正月之朔小民猶恐敗毀物器況日虧乎蓋皇極之不建則日月側匿其甚則交蝕乃復譴見於三朝之防上帝聰明鑑觀甚邇災祥之見如虛谷之傳響豈不懼哉是以引避戶牖之坐損去秩膳側躬省咎庶期消伏詩不云乎畏天之怒不敢戲豫朕畏天者也則𨿽虛大昕之朝徹燕食之羞又奚爲過哉所請宜不允

賜宰臣曽公亮巳下賀壽星出見批答

省表具知春仲气分珠躔效祉出乎丁位潤澤而明太史發占以符萬壽卿等股肱一徳共代天工觀此騰文志在歸美俾存信牒傳之無窮載閱需章良增嘉愧所賀知仍依奏宣付史館

賜樞宻使文彥博等賀壽星出見批答

省表具知維彼見象天極之南參驗靈編實資壽歷星官動色來告休符卿等登翊萬樞協成元化形於中悃慶牘繼來頌嘆嘉祥俾書史氏循讀於再深愧乃懷所賀知

賜禮部尙書防知政事趙槪乞致仕第一表不允批答

省表具知卿以懿文擢鼎科淳徳佐槐府順承帝載得坤厚安正之吉顧朕不明方倚卿以天下事馴致美化直趨乎太平之域乃引古義欲藏其車蓋而去玆豈朕之望卿耶勉爾謨明以經王室無以耋耄而自嫌之所乞宜不允

賜趙槪乞致仕第二表不允批答

省表具知七十而還君事蓋有不得謝者焉以卿之耆明秉哲防論乎廟堂以維持乎巍巍之業者乃必欲抗其髙躅而去耶𨿽將自佚乎紱冕之外其如士大夫之議朕何所乞宜不允

賜文武百寮富弼以下上尊號第一表不允批答

省表具知古之帝王未有美號嘗以火食教民者則曰燧人氏取犧牲以爲庖廚者則曰庖犧氏始耕以粒食者則曰神農氏至於有熊氏髙辛氏髙陽氏則皆以所興之地名之唐堯虞舜大禹𨿽都帝王之位而天下直斥之而巳又何嘗取尊美之稱以冠其上哉孔子曰若聖與仁則吾豈敢以孔子而不敢當仁聖之目而公卿百執事乃猥以奉元憲道文武仁孝之號而加於予予何徳以堪之夫皇者君也大也帝者配徳於天地者也合是二義而兼有之蓋巳嘗缺然自愧況又欲加隆於此者乎其亟罷議毋以虛名凂予也所請宜不允

第三表不允批答

省表具知奉元所以體天憲道所以稽古文以起制度武以消姦軌仁者澤含四海而不殊孝者光大祖宗之業而日新今天之方艱變怪屢出謂之奉元可乎聰明未屬動而繆戾謂之憲道可乎禮樂衰缺而不完則文之所致者陋夷狄桀慢而屢警則武之所制者狹生靈憔悴而祖宗之業不加焉則仁孝之實將安所施號者功之表也其功茂者其號美惟予之所施如此尙何敢冒乎功茂之稱哉𨿽欲彊之天下其將謂予何所請宜不允

第五表不允批答

省表具知災異之未息政治之未明黎元之未乂此朕嗛嗛而不遑公卿庶人藩衛之臣蠻夷老耋乃日伏大庭厥角仰顙章五上而不止必欲致朕以徽稱羣言之迫安能固拒夫有其實有其名君子享之名浮而實不充君子以爲恥惟爾二三股肱洎內外列辟同心協徳共濟大治人事緝於下則天道葉於上朝廷修飭則諸道順軌元元之眾咸得防福俾予襲其名而安其實豈不休哉所請宜不允

賜文武百寮請皇帝聽樂第一表不允批答

省表具知昔者子夏旣除予之琴撫之而不成聲曰先王制禮不敢過也子張旣除予之琴撫之而成聲曰先王制禮不敢不及也然則二子者均於得禮而子夏有哀心焉故孔子謂孟獻子加於人一等是子夏之未忘哀不猶愈於子張乎朕之宅憂三年甫畢餘日永念聖考之愛𨿽終天而猶存豈可朝釋纎縞暮奏金石巨創未夷巳臨燕衎是誠何心哉必欲行禮則孟獻子設而不樂朕將有取焉所請宜不允

第二表不允批答

省表具知昔堯之崩而舜思之坐則見堯於墻食則見堯於羮蓋未之忘也禮曰父沒而不能讀父之書手澤存焉耳朕之失先帝三年周旋於其居則先帝之宮闕在焉於其出則先帝之都邑在焉左右視聽之間皆先帝之舊也累累焉繭繭焉何嘗不淒愴以驚懷徘徊而攬涕而四時忽焉不知縞素之巳終哀痛未盡思慕未衰而遽欲撞萬石之鐘列九成之奏以娛心悅耳爲樂乎玆朕之所不忍也重煩羣公之言深用愧腆所請宜不允

第三表不允斷來章批答

省表具知王之執憂不以貳事而宗室之諸老曁於勝衣而朝者咸以書聞覬王之還職以董正屬籍正有以表儀而仰法焉則奚獨予一人彊欲奪王之哀乎且踐膺茂冊以慰兄弟渠渠之意所辭宜不允仍斷來章賜新除防知政事唐介辭免恩命不允斷來章批答

省表具知古之君子願乎仕者非謂紱冕之足以美乎服輿馬之足以侈乎禦也蓋欲行其志焉耳朕選卿於眾以防論國政質之羣言而皆合斷之朕心而不疑乃命以位疇能間之是亦欲行卿之志耳胡爲衝執拜言而請辭玆豈明朕之意而務行古君子之願哉所辭宜不允仍斷來章

賜防知政事趙抃唐介辭免恩命不允斷來章批答

省表具知朕之齋明祗栗大享帝於圜丘維是二三股肱之老相成熈事天人歆徳休光下集而錫予之福如阜如陵玆豈朕之専饗哉是亦二三股肱之老有以共之也爲俎之惠猶貴乎及下若是者尙何辭焉

賜皇伯集慶軍節度使檢校尙書左僕射宗諤辭免恩命第一表不允批答

省表具知朕覽縉紳之議越紼而郊亦旣右饗錫之神防嘉與伯父叔父均釐於下此上帝列祖之賜朕承而恭授之又曷足以抗辭哉所辭宜不允

賜皇弟岐王顥辭免恩命第一表不允批答

省表具知朕升禋合祭謁欵天神推其福貺被之四極垂紳在次罔不均休而況予之介弟爵爲眞王朝踐之獻實陪祀事宜錫恩章以答雝肅尙何謙畏抗言弗處往卽欽拜庸體朕之至意所辭宜不允

賜曹佾辭免恩命第一表不允批答

省表具知朕遵列祖之遺業三嵗而郊霈其天澤繇廟廷而薄四海而予之元舅出陪淸蹕入上嚴奏宜有嘉命以均神貺發於朕志孚告在廟渙乎如汗其不可及已𨿽欲行意詎得從乎所辭宜不允

賜宗諤辭免恩命第二表不允斷來章批答

省表具知祭之有澤者爲政之術也下而甲吏守門之賤猶且及之況夫雝肅藩戚之臣委綏結綬祗事以助祭者耶故玆孚命所以均神明之貺曷爲累言而懇避詩不云乎烈文辟公錫之祉福爾亟受之無辭所辭宜不允仍斷來章

賜岐王顥第二表不允斷來章批答

省表具知古之大祭歸脤膰於兄弟之國所以示親親之意而同神靈之祚朕旣薦璧嘉壇上帝錫之純嘏豈敢専饗宜與兄弟共有之乃欲懇避而爲辭爵之髙是非古之爲祭而厚骨肉之義也所辭宜不允仍斷來章

賜曹佾第二表不允斷來章批答

省表具知朕以躬獲薦黍稷報功於上帝而侑以烈祖天人顧饗福祿來介故嘉與士大夫共拜神靈之賜則褒章顯號積重而均及者非有私元舅也其爲朕倡率士大夫往卽拜之所辭宜不允仍斷來章

賜防知政事趙槪乞致仕不允斷來章批答

省表具知古之尙齒七十者君問則席所以尊耆哲而風孝悌卿以寛懿惇實之姿佐金鼎以調元气其齒則老矣其神明之外發者豈有衰哉朕初履祚方且布席以咨國政需大化之隆洽然後議其去顧不美歟所乞宜不允仍斷來章

賜宗檏辭恩命第二表不允斷來章批答

省表具知朕之初蒞祚丰恩不浹涵防乎萬物而獨伯父有所不及玆豈篤親興仁之義哉衮衣金鉞登拜已晚乃復引章𨿽三揖而未進往宜欽踐以祗奉先王之祀所辭宜不允仍斷來章

賜樞宻使文彥博辭免恩命不允斷來章批答

省表具知懋官懋賞古今之通誼卿以純忠首國共濟於艱虞之辰定防禁中義貫乎金石大業一定若泰山之四維是用進拜上公以稱厥徳奚爲自疑露章引避昔舜命臯防一辭而止卿乃五辭矣亦可以巳乎所辭宜不允仍斷來章

賜新除檢校尙書左僕射同中書門下平章事彰徳軍節度使宗檏第一表辭免恩命不允批答

省表具知封植戚藩以彊王室此古治世之成法伯父天屬之尊恂恂謹禮樂善而不厭是宜有師鉞之雄鼎席之拜孚號朝發懇章暮辭伯父其承之以光顯我親親之愛所辭宜不允

賜新除守司徒兼侍中充淮南節度使判相州韓琦辭免恩命第二表不允斷來章批答

省表具知卿旣還兩鎭節朕已歉然不滿於懷而又以司徒辭遂將潔身而去耶古之三公無其人則闕今有人矣奚爲而闕乎卿趣受印歸榮故鄕無俾天下議朕謂於定防元老有所薄焉所辭宜不允仍斷來章賜皇伯祖允弼上表辭免起復恩命不允批答

省表具知古者遭金革之變於是以墨縗卽戎今朝廷無挿羽之警而起王於廬次者誠以王春秋髙气血益衰扶杖泣血恐有以傷其生故以大將軍印俾還其舊服以義奪情殆謂此乎無爲執辭重貽衝人之憂所辭宜不允

賜新除守司空依前樞宻使文彥博辭免恩命不允批答

省表具知朕前已發詔加賜卿大司空庶尹在位俯聽於大庭下孰不動色謂之當然曷爲固稱匪徳執謙弗回繡裳衮衣委而未拜夫有功不圖爲善者廢大號復還譬之反汗致朕於此其何以示天下所辭宜不允

欽定四庫全書

鄖溪集卷十

宋鄭獬撰口宣

白溝驛撫問大遼賀同天節人使及賜禦筵口宣

有勅卿等恭修禮聘來慶誕辰適臨封館之初載錫賔筵之盛兼申慰諭並示眷慈

都亭驛賜大遼人使賀正畢禦筵口宣

有勅卿等寶鄰修聘文陛防元顧還玉以成儀俾加籩而錫燕體玆至意諒洽多歡

瀛州賜大遼人使卻回禦筵口宣

有勅卿等鄰歡畢講使傳旋歸已次上開將逾畫壤宜頒嘉燕庸慰遐徵

賜大遼賀同天節人賜入驛禦筵口宣

有勅卿等肅將鄰聘來慶誕辰已祗見於王庭宜宣慈於賔席庶臻樂衎庸示睠懷

賜大遼賀同天節人使回北京禦筵口宣

有勅卿等旋軫鄰邦解鞍畱府屬炎風之侵欝渉長道以良勤宜錫燕私用申寵眷

賜大遼賀正旦人使入見訖歸驛禦筵口宣

有勅卿等肇履嵗元來修鄰聘已奉造庭之對適居授館之安宜賜燕私用符睠矚

賜人使朝辭歸驛禦筵口宣

有勅卿等展幣成儀旋車復命方違顏於震極爰申貺於賓筵宜用拜嘉副玆將意

賜人使回至瀛州禦筵口宣

有勅卿等肅馳歸馭甫望鄰封方少憩於徵車宜寵頒於燕席眷言行邁庸示均慈

北京賜大遼賀同天節人使禦筵口宣

有勅卿等誕辰啟節鄰聘備儀眷言使傳之華適戒別京之次特申燕賚庸示榮恩

班荊館賜大遼賀正旦人使到闕禦筵口宣

有勅卿等恭修鄰聘來奉嵗朝飭使傳以載馳俯都城而暫捨特申燕賜庸示寵嘉

北京賜大遼賀正旦使副禦筵口宣

有勅卿等巧歷推元寶鄰修聘方擁旜於北道聊稅鞅於別都特示燕私用勤行邁

雄州賜大遼賀正旦人使禦筵兼撫問口宣

有勅卿等肅講鄰歡薦朝嵗首適乘軺之及境宜折爼以均慈兼諭詔言並申嘉矚

閤門賜宗朴告勅口宣

有勅卿宗藩所倚聖考維嘉屬天祚之丕承首皇支而惇敍已孚大號宜服褒章

閤門賜起復皇伯祖允弼告勅口宣

有勅卿王庭夾輔天族儀刑茂資屏翰之忠式變苴麻之制往膺褒冊祗服內朝

賜大遼賀正旦人陳春幡勝春盤等口宣

有勅卿等將命鄰邦修歡正嵗適春元之肇建嘉節物以彌新彩蘤雕盤並申寵錫

雄州賜大遼賀正旦人使卻回禦筵兼傳宣撫問口宣

有勅卿等建旃來聘促轡言歸顧仁境之相望卽使車之亟邁載申燕貺用表恩私

賜宗朴第二表不允斷來章批答口宣

有勅卿進褒近戚孚告大庭𨿽需奏之屢辭豈兪音之可輟無稽成命以郁僉言

賜皇伯祖東平郡王允弼生日禮物口宣

有勅朕熙隆邦教惇敍藩宗矧維耆哲之尊夙茂挾持之望屬玆誕日載渙醇恩俾爾壽臧以符善祝

二月一日賜宰臣曽公亮生日禮物口宣

有勅夾鐘變律甫及初交大昴淪精誕生碩哲載將蕃錫俾衍多祥期輔王家永熙天歷

賜檢校太尉兼侍中曹佾生日禮物口宣

有勅卿貴極珥貂雄兼授鉞屬林鐘之炎序啟蓬矢之嘉祥特厚賚恩以綏壽祉

賜皇伯彰徳軍節度使同中書門下平章事宗朴生日禮物口宣

有勅嵗屬窮陰日臨下浹維靈源之發秀誕英戚以稱賢特示珍頒用申壽祝

恩州賜大遼皇太后賀正旦人使茶藥口宣

有勅卿等修睦鄰歡展儀嵗聘方祈寒之增冽涉長道以良勤將輔至私宜申稱貺

賜黔州觀察使涇原路副都總管盧政赴闕茶藥口宣

有勅卿等薦膺召節還衛周廬逺冒寒威已趨圻甸特申彌賚庸示眷懷

賜盧政赴闕生科口宣

有勅卿夙駕戎軒祗趨召節載淩風露已及闕廷爰有分頒備玆牽餼勤歸之寵宜用欽承

賜永興軍韓琦茶藥口宣

有勅卿辭榮宰席總帥咸京究民政以初頒履天和而滋茂爰加珍錫兼諭至言

賜觀使畱後賈逵赴闕茶藥口宣

有勅卿召從帥閫入衛王宮夙驅戎乘之嚴載冒徵岐之阻特頒品劑庸示眷隆

恩州賜大遼皇太后賀同天節使副茶藥口宣

有勅卿等逺馳使傳來講鄰歡顧衝渉以在途宜便蕃而申貺珍芽靈劑並示眷懷

恩州賜大遼皇帝賀同天節使副茶藥口宣

有勅卿等恭持鄰聘來慶誕辰屬春律之載暄渉徵塗之彌永特申珍貺庸示殊私

撫問河北西路防邊臣寮口宣

有勅卿等比膺朝選分幹邊陲屬年籥之戒寒飭使軺而申問再加勤瘁庸示眷懷

撫問西京永興軍並陜西轉運司臣寮口宣

有勅卿等遵職於外服勞在公適嵗紀之戒寒飭使華而申勞永言盡瘁彌屬予懷

撫問宣徽南院使郭逵口宣

有勅卿顯膺溫詔出總中權屬朔琯之凝寒擁戎旃而就道特馳使指爰示恩私勉爾邁徵體予至意

撫問判北京臣寮口宣

有勅卿維時雋徳久殿畱都晏嵗乘寒眾祥來輔諭言斯及嘉矚彌深

撫問陜西安撫使韓琦已下口宣

有勅卿等夙被朝僉出膺邊寄維窮冬之紀序視吉履以協祥簡在服懷特申詔諭

撫問南京張方平口宣

有勅卿解紱宰庭寢苫裏閈載維巨創特遣諭言副此注懷無爲過毀

撫問涇原鎭戎軍路臣寮口宣

有勅卿等夙膺朝委分蒞邊衝服官次以良勤集春祺而增厚因玆命使諭以詔言

撫問判永興軍韓琦口宣

有勅卿輟從公鼎出拊侯藩乘春籥之布元味道腴而均粹載申勞問彌渇儀刑

撫問邠寧環慶等路臣寮口宣

有勅卿等並膺朝寄分蒞邊衝屬當嵗律之和益茂春祺之向載嘉盡瘁特示諭言

雄州撫問大遼國賀同天節人使口宣

有勅卿等並講鄰歡恭趨誕節馳使軺而載逺授境捨以惟寧特示諭言用申嘉矚

撫問判河陽富弼口宣

有勅卿鈞衡舊徳屏翰元臣載乘春律之和彌集天祺之茂時申諭問庸示倚毗

雄州撫問大遼國賀正旦人使口宣

有勅卿等甫屆嵗元來修鄰聘顧遵途之方永屬渉境之云初特示拊存用昭嘉矚

撫問判大名府韓琦口宣

有勅卿宰府元臣畱都重寄茂履陽春之季諒綏吉祿之蕃特示拊存用昭眷倚

賜判汝州富弼赴闕詔口宣

有勅卿國之耆雋朕所倚毗宜解紱於近藩亟騰裝於便道特馳召節日佇朝儀

閤門賜岐王顥加恩告勅口宣

有勅陪獻郊宮協成嚴祀均釐屏翰首被褒恩孚號維行宜拜而受

賜景靈宮使曹佾加恩告勅口宣

有勅禮成大報恩洽外親宻露至誠懇辭嘉命顧渙恩之已及豈私請之能從

賜新除宰臣富弼辭恩命不允批答口宣

有勅朕稽於僉論斷自深必圖任於老成可倚成於大政毋煩懇避往拜恩章

賜富弼斷來章批答口宣

有勅卿奮績三朝更柄二府顧孰逾於舊老宜入冠於中階無徇謙辭以稽羣望

賜使相宗朴辭恩命第一表不允批答口宣

有勅肆朕繼文若時均澤維戚藩之尊屬祗宰席之褒章無執防謙卽宜祗踐

賜大遼賀正旦人使銀鈔鑼唾盂子錦被褥等口宣

有勅卿等建旃來聘適慶於元正授館甫寧宜推於珍賜用昭嘉矚至可欽承

賜大遼賀同天節人使生餼口宣

有勅卿等乘軺薦至授館甫安眷言跋履之勞爰備餼牽之錫卽宜欽受以副眷懷

賜文武臣寮並大遼賀同天節人使錫慶院禦宴口宣

有勅卿等奉觴稱壽載逢誕月之祥酌醴禦賓宜錫需云之宴均玆衎樂示我寵懷

賜大遼賀同天節人使鈔鑼唾盂子被褥等口宣

有勅卿等協講鄰歡恭循使範適解鞍而暫息顧授館以初寧爰示賚頒庶資服用

召翰林學士王安石入院口宣

有勅卿賢具素優徳名絕出行潔而才茂學深而志通嘗奮髙文入司雅誥適佩符於藩府宜促駕於鋒車更宜禁林發潤天藻攄忠嘉之閎論補宻勿之沈謀副我虛懷服玆優數今差某官召卿入院充學士

賜宰臣以下錫慶院罷同天節道塲酒果口宣

有勅卿等共傾精懇肅設淨筵慶甲觀之誕祥獻華封之壽祝醇醪甘實宜示燕私

賜宰臣以下大相國寺同天節道塲香合口宣

有勅卿等以朱明啟序誕慶標辰防依妙覺之慈共祝延洪之算載嘉忠恪宜示分頒

班荊館賜大遼賀正旦人使到闕酒果口宣

有勅卿等講修歡防渉冒寒威適稅駕於都城宜肆筵於候館醇醪珍實並示寵頒

賜大遼賀正旦人使內中酒果口宣

有勅卿等夙馳使傳繼講鄰歡方朔吹之屆寒宜醇醪之寵錫副之珍實並示隆恩

同天節錫慶院宴賜文武臣寮並人使酒果口宣

有勅玉虹紀節湛露均歡有溢爵之芳醪有加籩之甘實並爲珍賜用示渥恩

賜大遼賀同天節人使內中酒果口宣

有勅卿等旅朝丹陛恭薦壽觴顧嘉事之甫成講兩儀而用享珍苞良醖並示寵頒

就驛賜大遼人使朝辭後酒果口宣

有勅卿等建旃來聘展幣甫成旋軫於歸遵途玆始載錫珍醇之品用申優渥之恩

賜大遼賀正旦人使卻回班荊館酒果口宣

有勅卿等修歡甫畢復命載歸飭使傳以遵途俯都門而畱燕淸壺甘實爰示寵頒

就驛賜人使射弓例物口宣

有勅鄰聘薦修使華增美方屬憂國之制猶存賔射之儀特賜恩頒用申寵待

賜富弼轉官對衣鞍轡馬口宣

有勅卿懇辭衮鉞復奠藩垣適開揆路之榮宜享康侯之錫內閒良驥上褚兼衣特遣使華往申君賜

賜宗朴生日禮物口宣

有勅卿內朝之雋近戚維尊屬朔琯之窮陰誕靈源而毓秀特優珍貺以祝壽祺

表

英宗皇帝大祥永厚陵奏告表

四气回薄忽如過隙創鉅未已奄及首除馳心神闕摧咽奚勝

河北地震奏告表

五行大經沴而爲震咎在匪徳玆民何辜彌嵗驚虞靡獲寧處惟神聰直庇祐一方載遣使軺恭造靈館冀防涓伏憫此淪胥延首馳心遲聞善應

陰廹陽伏地乃震揺跨河以北迄今不寧咎匪自他發於徳俾玆黎庶日虞防騫敢祓齋誠仰幹神造冀防孚佑以獲靜安隠惻於懷曷勝懇禱

宣祖永安陵太祖永昌陵等處帝後爲攺年奏告表

防遵遺訓紹履眞圖稽防五始之文敍建一元之法誕玆鴻號表以初年載擇谷辰敢忘祗告

英宗皇帝小祥奏告永厚陵表

欽承遺業藐然在疚起居出入思見慈顏日月駛馳俄及祥練泣望神寢哀哽奚勝

同前內中奏告表

白雲在望何處攀龍落景不畱忽如犇駟攺練冠而遵變傃玉座以含哀恭惟尊諡皇帝駿命溥將休光淳烈世傳禹迹之異人畏軒丘之威屬祥祭之來承推孤心而永慕

同天節內中奏告眞宗仁宗英宗皇帝表

赤煒首序炎律應期辰推上浹之初天祚誕彌之吉欽惟三後對越上靈綿瓞之蕃支錫岡陵之茂祉祗承寶系防奉珍圖載臨震夙之辰適紀長贏之序惟在天之靈徳流奕世之休光饗此治安實由燕翼

永昭陵二月旦表

气冒於夘日躔在奎驚濡露以變辰感堅冰而入薦恭惟尊諡皇帝休功奕世大業格天皇威不冺於軒臺盛徳空傳於舜樂阻趨晨闕增極孝思

南郊禮畢奏謝諸陵帝後表

躬執籩豆祗見上帝嘉薦翼翼熙事告成神靈顧饗隤祉如茨實賴先烈畢玆禋祀

東嶽帝生日奏告防聖宮三淸玉皇聖祖九曜嶽帝佑聖眞君表

岱嶽炳靈魯邦作鎭司春元而毓物竦震位以極天適膺載誕之期敢致潔誠之告卽臨珍館肅展齋儀仰祈隆鑑之靈來集龎洪之祉永延宗祏庇此羣生

年節上永安陵等處諸皇帝表

維帝出震以王次春屬云陛以朝元瞻神軒而阻謁恭惟尊諡皇帝功包太極治洽鬼方越靈徳以在天震休光而奕世逖懷丕烈彌劇時思

同前諸後表

三陽作嵗萬寶萌春茂臨初吉之辰阻奉上丁之謁恭惟尊諡皇后堯門益聖軒曜儲祥詠美化以攸存望徽音而已逺履端伊始結慕彌深

年節上南京鴻慶宮等處諸帝表

攝提建嵗太簇統元允屬履端聿懷追孝恭惟尊諡皇帝堯仁未逺禹迹空存地經淸蹕之遊世奉靈宮之薦靡遑躬謁倍積遐思

冬節上永安陵等處諸後表

象見珠躔气萌玉琯覽初爻之來復仰慈範以如存恭惟諡號皇后徳懋嬪虞功隆翼夏眞遊之永閟潔時薦以空陳進牘馳誠彌增怵惕

同前諸帝表

斗移子位日禦巽維對越上靈永懷聖烈恭惟諡號皇帝澤漸萬世威存百年厭黃屋之深居從白雲而逺駕徒瞻神闕增積孝思

冬節上南京鴻慶宮等處諸帝表

晷長南表气動黃宮方協序於天元益追懷於祖武恭惟諡號皇帝享隆駿命燕翼大猷冀眞馭以少畱敞靈宮而如在與時茂對結慕增深

皇帝南郊禮畢謝皇太后表

臣某言恭嗣寶圖首嚴大事卽髙丘而展采違慈幄以增懷奠玉已燔回鑾在駕顧協成於祀典實仰賴於母儀內竭深曷勝忭賀

楚國保寧安徳夫人景氏等賀南郊禮畢表

執籩豆以薦嘉肇成毖祀罄舟車而兼覆均浹歡心屬我休辰載敷縟典恭惟皇帝陛下事親以孝移忠之教行治民以仁好恕之風洽惟上穹之對越適大報以告成靈禧簡簡以下孚精意顒顒而上格龎恩霮防羣動歡呼臣妾等仰芘嚴宸久防內掖竊觀熙事彌忭丹

左右直禦侍邢氏等賀南郊禮畢表

郊丘昭報適觀聖饗之能海防均歡並荷神禧之被矧玆內掖彌浹柔悰恭惟皇帝陛下如日繼明體天行健法宮親事已諧萬國之雍和吉土就陽載洽三靈之眷祐至誠孚格縟禮備成臣妾等防列禁庭親逢聖旦欣愉允切鼔舞奚勝

請皇帝聼政第一表

上穹降禍大行皇帝奄棄萬國天覆地載防不攀號中謝恭惟皇帝陛下長髮其祥敷聞在下遂奉綴衣之遺訓以傳神器之至公羣元有歸大業斯定惟是庶政未親省覽凡百在公無所稟承中外羣心不勝傾望冀上顧宗廟之重少節哀疚之情從順變之禮文行先朝之故事勉臨聼斷以慰邇遐

請皇帝聼政第二表

嘗露封章懇祈臨政未防兪可彌負兢惶中謝恭惟大行皇帝昭示至公深惟大本惟神器之至重得聖子以能傳四海於是有歸萬化所以無曠天下顒顒而想望號令羣臣懇懇而思見威儀而陛下泣血特深銜哀過毀狥禮文之常制廢庶務之大經凡在事機未垂聼鑑伏望上遵遺訓俯順羣情屈孺慕之至懷爲生靈之盛福時臨便殿躬攬大權庶使朝廷皆有矜式

請皇帝聼政第三表

臣等屢貢血誠冀回天聼羣心傾望未賜允兪竊以爲民立君庶政不可久曠以日易月後王所以制宜𨿽哀慕之無窮豈聼覽之遂廢滯務積而不發大號郁而未宣羣臣惶惑無以稟命而況大行在殯山陵未修凡百事機動闗奏請必資宸斷方敢奉行伏望皇帝陛下逺稽故事近奉遺音以列聖之基業爲懷以先皇之付托爲重俯從大計少屈孝思躬攬權綱以禦天下臣等叨榮在列義所不安銜泣敍言期於得請

賀明堂禮畢表

三星居火角之次載考於幹圖五帝列太防之庭並隆於國祀罄精而贊見極厚禮以告成淸風翔而羣靈回葉气流而嘉福應中賀恭惟皇帝陛下纘興聖緒躬履炎符祗栗著事天之誠明發懷思親之感詔季秋而錯事卽衢室而告防並斥繁儀咸資故實蓋聖人爲能以享帝必盡乎至誠惟嚴父莫大於配天用追乎來孝嘉幣升而旣奠純犧奉以告牷禮容雜乎天光恭意見乎玉色玆實希濶之典屬我昌明之朝中外防休人神胥悅臣等備觀熙事獲庀攸司傳淸蹕以言還望赤墀而增忭

賀皇太后立皇后表

作嬪京室將嗣於徽音恭事慈闈庶成於孝養詔言所被民頌交騰中賀恭惟皇太后殿下坤道靜専母儀光大早茂降嬀之徳遂成翼夏之功佐佑皇猷發揮鉅典念瑤齊之曠祀舉寶冊之隆文治必自家蓋有太任之成法化行於國將復周南之正風臣等備列明庭欽聞嘉命忻愉之極忭蹈攸深

賀皇帝立皇后表

芝函發詔蘭殿圖儀形治國之髙風尊俔天之懿徳凡居履蹈罔不歡愉中賀恭惟皇帝陛下寶歷在躬至仁撫世武繼文而受命舜協帝以重華思格治平實資內輔乃詳求於鉅典俾刋著於徽章玉璽燦乎瑞文金車賁乎法從翚衣進受永承宗廟之祠麟趾來遊行應闗睢之化臣等恪居朝次側聼皇猷觀慶禮之將行溢羣心而交忭

賀尊皇太后表

誕告天庭聿遵於先訓奉榮長樂增大於鴻名舟車所通罔不相屬中賀恭惟皇帝陛下仁如天覆聖與日躋適當纂業之初彌切顯親之志首圖懿號躬上慈闈卽深詔於有司俾防求於故實差擇元辰之吉鋪宣寶冊之文行展盛儀用昭前烈聖人至徳孰加孝治之風天下羣心得奉母儀之訓臣等猥緣盛際獲綴通班方側聼於制音竚竦觀於典禮欣榮踴躍倍萬常鈞

欽定四庫全書

鄖溪集卷十一

宋鄭獬撰表

賀冬表

律次黃鐘日躔南極尊一王之履至舉萬國以來同亞於歲朝著在甲令中賀恭惟皇帝陛下陶成庶類照臨四方推神防以授時奉天元而禦統觀陽气之升則以進賢者之類鑑陰爻之剝則以斥小人之羣庶求大端用資明徳臣等叨榮表位趨慶大庭適及嘉辰共期善祝

賀正表

臣某言伏以春重三朝尊明辟履端之始禮嚴元防謹諸侯受計之初品物逹新萬邦獻祉臣誠懽誠忭頓首頓首恭惟皇帝陛下緝熈民極恵廸天元福與眾均慶光華日月之旦物防澤茂萃淸明玉燭之和大業延洪懽誠同向臣限以守麾遐土引領中宸瞻云闕之觚稜逺虎罇之挹徒深頌祝莫極傾馳

天慶節謝內中露香表

炎精禦歷大帝錫符孚嘉號以紀辰協靈文而瑞世防及衝渺敢怠欽承維是羣生悉歸洪造燎好香而升薦祝美貺以來膺

天祺節謝內中露香表

珍符薦瑞佳節紀辰恭祓精宻升寶炷叢霄在望靈鑑可期冀錫茂祥以昌皇祚

同天節內中露香表

膺顧上靈繼明大統屬長贏之首月紀震夙之嘉辰洽此億寧實繇右序庶格緝熈之福丕承桓撥之期

冬節內中露香表

天元統紀神防吿符維上帝之佑民執大鈞而播物恭燃寶炷宻薦精凡在羣靈悉防嘉福

年節內中露香表

玉儀攺度寶典推元茂履之朝總綏四極恭燎寶薰之薦式孚丹欵之圎極炳靈函生隤祉

中書賀壽星見表

幹歷紀元適開於景祚星符見象爰示於嘉祥中外具瞻遐邇均慶中賀恭惟皇帝陛下躬膺寶籙祗遹先猷大孝通乎神明至誠格乎天地上帝申錫瑞物薦臻燦若休光發乎景緯出離方而動色俯南極以騰精考以經躔不失仲春之夕見言其驗證蓋符人主之壽昌臣等備位宰司獲觀靈貺將延洪於睿算彌聳躍於丹悰

又樞宻院賀壽星見表

玉琯分秋珠躔見象對拱北辰之逺迥臨西位之髙馮相發占靈基紀瑞中賀恭惟皇帝陛下繼明如日至意通神衍協气以旁流總美祥而翕受燦然靈貺發於幹文昏曉互推獨驗一星之次天人合應玆爲萬壽之符臣等誤列近司獲逢熈旦將益無期之算彌增交抃之誠

賀皇太后表

體包坤順道配天元絕外舍之私恩服中宮之儉徳輔佐先帝夙聞陰教之修保防聖躬益著母儀之愛

請建壽聖節表

樞星炳耀華渚流祥蓋神靈之吿期玆帝王之應運是爲慶節適在聖時蔚有舊章敢申防請中賀恭惟皇帝陛下授堯歷數邁舜聰明踐祚云初庶務玆始惟發春之首月實誕聖之嘉辰逺夷奉琛以來庭華封交手而獻祝將昭嘉防宜紀鴻名臣等不勝大慶請以正月三日爲壽聖節舉體道之徽稱演後天之遐算庶使需云報燕罄四海之驩心北斗浮觴上萬年之眉壽

集禧觀鴻福殿祈雪道場表

地媼不宻壯陽泄溫民癘愆和農疇匱澤求愆謝咎徧走羣祠加精致誠未昭美證載循禬法祗絜齋場震發靈休庶防嘉應飛霙灑潤延首以需

集禧觀洪福殿開啟宰鵞祈雨道場表

薰風首序甘澤愆期慮嘉種之將蕪結老農之浩嘆載臨靖館肅啟淸場陳舒雁以封牲象神龍而作繪冀零嘉霔竚應防誠恐懼側身庶消咎證

知杭州謝到任表

剡章初上願乘一障以衛藩防寵過優更奠三吳而出牧擁連檣之華艦戲防服於親闈不失家居俄臨治境磅礡湖山之秀繁華郛郭之雄已見吏民甫宣威徳中謝伏念臣疏愚自信朴陋無堪厲鎩羽於鸞鵠之羣托危根於芝蘭之圃動多得咎誰肯爲容苟非科級之使然安得仕宦之至此惟陛下廓無私之鑑知臣孤立而無朋惟陛下推不報之恩俾臣偸安而久處日虞蹇薄恐負奨提方眾賢引類以並升宜拙者懷慙而逺去重以食口之眾窘於京華之居瀝懇冒聞兪音報可攺經帷之宻侍徙民版之淸曹仍領東藩兼督一道矧武林之名部實母氏之故鄕井捨猶存松楸未攺防甘易具豈惟啜菽以承歡親戚至前時得稱觴而上壽此人子之所樂亦當世之至榮不料便安出於意望此蓋伏遇皇帝陛下仁包覆載知燭幽深在虫魚則未甞有涸澤之傷在艸木則未甞有童山之暴況朝紳之舊列參翰苑以叨榮曲沛天慈俯從人欲付之都府寵以帥權敢不益勵初心勤求善治詔條具在惟當承命以恭行訟牒𨿽繁亦冀淸心而少息緩以歲月之久效此防塵之勞仰副淸少酬鴻造

謝翰林學士表

天光下燭帝語親聆恩不他歸命由上出孤生得路榮遇最多臣某中謝竊以翰苑參華儒林劇選詎獨玩其詞藻蓋欲觀其器能謀足以破天下之疑文足以鼔天下之動玆爲內相乃無間言伏念臣庸瞀無能聱牙少合結髮而知事主登朝絕不因人在仁祖時初自諸生擢在羣豪之首於英考世還從右史次居西掖之嚴將卜兆於先疇遂佩符於南國松阡未列芝檢促還惟慙補報之未能敢以遲晚之爲嘆寒葵有意獨傾向日之心頑植何知不入大鈞之手蘭無人而自秀鶴在陰而必聞不圗陛下知其至愚察其寡援面加奨借力賜提攜墜蓬俄奮於九霄寒熖立增於萬丈遽承詔節入直禁林驛馬驟來榮生里巷防衣拜慶喜動親闈華組馭乎名駒渾金炫乎寶帶愧已深而汗浹感至極以涕零伏惟皇帝陛下獨持帝王之大權復見祖宗之雄斷號令四發耳目一新日月不開開則及逺雷霆不發發則驚人咨棟梁以柬求兼椽櫨之采拾敢不益殫忠藎少效防埃義有可爲必思於圗報死如得所敢憚於捐生

謝知制誥表

西掖代言儒生榮遇猥防序擢震懼惟深中謝竊以皇帝陛下繼丕天之業方發政之初縉紳延頸以希采獲內自朝廷外及林藪金馬石渠之羣秀飯牛版築之遺彥奮袂相趨聳冠相屬思欲入侍太微之座日直西省之闥奮其鴻筆攄其嘉論以快一時之遇而取不次之賞以駭四海之望而成非常之迹者顒顒於下曽不得吐其憤懣而少瞻斧幄之末光乃用常格首及陋愚塞賢豪之來徑招眾口之沸言黒白倒置士不竦勸殆非陛下考核名實以新庶政之意然臣在先帝時誤以文墨擢之上第漸列儒館遂直螭階適防缺員例當次補而陛下順守累聖人成憲仰遵先帝之餘烈謂後來之薪旣以居上而下體之葑不忍棄遺特發明詔俾掌絲綸生育成就恩逾天地惟當盡節以報洪私

謝賜對衣鞍轡馬表

主恩何厚𨿽私在笥之衣臣徳未昭復辱康侯之馬惟寵榮之曲被顧驚靦之彌增竊以詞苑宏開洛門宻召實冠邇寮之選爰須超世之英如臣匪才敢此非望詔寶衣於內府頒駿產於天閒爛若寵光合玆蕃錫𨿽衮冕而下存采菽之舊文在繁纓以朝有丘明之致誚蓋器與名非假人之物而負且乘乃致冦之資永惟濡翼之羞徒切刻肌之感

謝賜飛白書表

寶軸初傳云章交燭驟若奎鉤之見象忽如綠字之成圗賜自明廷榮增蔀屋中謝恭惟尊號皇帝陛下精探聖奧欽述先猷敞祕府以宏開詔羣工而肆閱因飛寶墨縱落輕綃觀聖作以駭驚絢神蹤而妙絕龍騰鳳躍自成王者之書云布星陳兼得諸家之體猥煩使指特貺陋居旣捧拜以增光敢祕藏而爲永

代漕臣賀收復表

虎士鷹揚屈人於不戰羌戎鳥竄交臂而來臣遐荒震驚四國交慶蠢爾吐蕃之種世爲西夏之雄螳怒當前鴟張弗茹豢成封豕之惡久逃京觀之誅迨玆舜徳之誕敷始效苖頑而來格連云瘠野千里桑麻被髮遺黎一日冠帶此蓋伏遇皇帝陛下淵泉溥博聖武布昭莫敢不來繼湯孫之遺緒無思不服廣文考之休聲臣四被明恩謬持使節悵捧觴之無路徒向日以傾葵盡復故封行謝玉闗之質吿成淸廟傒聞天馬之歌

奏疏

請聴政納言疏【案此首從名臣奏議中補入】

伏見陛下初卽位四方傳聞以謂陛下聰明英斷同符太祖也有志之士莫不投袂嘆息傾望陛下之風采然自授政以來號令所發蹈常習故不聞赫然有以鼓動天下者始以聖躬微疾猶足以爲辭玉膳旣復尙恭黙而不言者實未知所諭將以陰拱自晦徐觀天下之動而後出而制之耶則於此殆將周歲萬機之變槪可見已將以慕商宗之節思得聖人而後用以爲政耶傅說何可數有哉果無之則遂一世而不言耶將以左右牽制動有畏憚而不敢明爲之耶則二府大臣與禁庭侍從皆足以寄腹心又何疑而不與之謀耶是三者皆非所以爲術也非帝王南面聴斷之大權也先皇帝時純用仁徳以涵育萬物及其久也蓋有偏而不舉者矣夫仁主愛義立斷猶春之爲生而秋之爲殺也生而不殺則萬物潰爛而不成其如歲功何陛下承先皇之仁愛宜用義斷以整齊天下所謂義斷者主柄也今夫唯唯而不斷可否決於輔臣則主柄屈而不尊如輔臣朴忠不敢亂大法而爲陛下奉行條例止可閱日月而已一旦有甈誰可橫身而爲陛下當大事者乎萬一姦人朋比參厠於其間則天下之大勢去矣陛下眂今日爲治耶亂耶必以爲亂則邊兵不試境內無防扈彊臣孰謂之亂必以爲治則威令寖削大綱解而不緝孰謂之治是治與亂正在陛下畱意之秋也左顧則爲治右視則爲亂蓋陛下一舉首而天下之勢分矣陛下何不日求賢者與之圗議今所與共大政者不過七八輔臣則所聞所見盡於此而已烏能窮天下之聰明哉古者謀及卿士淸問下民詢於芻蕘於是羣言集而治道成乃欲以七八輔臣之言而望大治豈不爲濶略哉臣願陛下特詔天下許盡所言有可采者與之召對至於臣下進見少賜數刻之景訪以得失虛意以求之精察以審之明斷以行之庶防天下之勢將亂而復治矣如其優防冺黙日復一日有志之士解體而去士望去則民從而去陛下尙欲恃四海之眾而保萬世之安乎臣實不勝愚者之慮

請罷河北夫役疏【案此首從名臣奏議中補入】

臣竊聞河北繕城塹儲粟槁以支北冦諸郡奔走怵惕以從事至有帥臣躬督役夫以穿濠池殊可怪笑北敵𨿽遼逺其舉動亦顧曲直今無釁隙何緣遽有南牧之計比者黥兩地稅戶手背玆𨿽事生亦未爲逾盟之大失臣素知幽燕間鄕民皆黥之非顓以爲兵也無屯兵營火伍糧糗器甲之制惟將迎漢使歲役之三月又其黥之者似聞非北主意乃其酋豪妄爲之旣已黥之則可移文訊其所以然彼如自屈則宜約以不可再補苟能聴我則又何求議者或爲敵乘我與西羌有嫌欲用此爲牽制此亦非也其聲勢不足以爲牽制耳西羌之嫌奚與於彼必未能棄六十年聘好而爲弱羌絕盟其利害固可較也今不計其虛實而想象乎沙磧萬里之外風揺艸動則以爲朔騎已挾弓而羣至矣於是繕城塹儲粟槁奚其易動哉河北歲連旱旣動力役則不免斂率於民是未見敵人之一迹而先已自擾其民因虛聲而受實獘是豈爲靜勝者耶而必使敵人眞入冦我遂不戰而獨城守乎攻城者非敵人之長且將直驅而南則柰何乎廟堂之上哉日者廣州妄奏交趾之入而遽爲之易帥調兵以驚動南方之民今又無故而備河北無他將帥不擇兵眾不練財力不充直出於畏怯而已亦何足以明方略之成敗乎臣欲乞陛下宻下河北勿令繕修務在安養其民如平時而已則我中國之持重不爲敵人所窺亦可以有成算矣

論種諤擅入西界疏【案此首從名臣奏議中補入】

臣伏見十月二十四日召兩府大臣入議外言竊皆傳種諤已提兵入據綏州橫山豪酋挈族內附審如是是豈朝廷之福耶聚謀累日防將安出事𨿽隠祕不漏鍼芒然趣賈逵竇舜卿就道以毋沆爲轉運使發京師兵及銀數十萬兩備芻餉出錦袍銀帶賜降者觀此則殆將兩持首尾未有決然判安危之至防也臣前言不可納橫山及見手詔以諒祚順向深戒邊臣無得生事臣以爲信今廼知朝廷外示綏靜內包陰計玆豈帝王之大略哉尊用變詐之士務爲掩襲之謀乃戰國彊暴之君所爲也況陛下初履天位猶處諒闇宜念祖宗防成太平之業以淵靜鎭海內仁澤結天心不及慮此而過聼一二邪臣之說欲以奇譎幸邊功此天下盡知其不可而陛下獨以爲可冒而行之聞者莫不寒心然種諤之奪綏州若不奉陛下之風指安敢一日不俟上報徑驅數千卒直夏境乎不然則擅興有罪陛下何爲而不行誅夫中國以信義撫四夷旣約束邊臣無得生事詔墨未漧而奪其地信義俱棄其曲在我彼將辭以請罪則朝廷何以報之如彼懷不順袵氊裘而犯邊我不得已而起應之則士卒𨿽肝腦塗野而不辭蓋舉天下之怨在彼也今無故而先擾之彼將率其一國之眾而來爭則士卒有旅拒躊躇而不行者矣蓋舉天下之怨在我也豈惟士卒之不樂哉府庫之空乏此四海所共患千金之費不給則必賦諸民則將見隳產壊家棄父母鬻子孫以供軍期者矣萬一有姦雄之徒窺隙而乘之嘯爲盜賊小則剽屋廬大則跨郡縣於此之時潰爛而不救則於社稷生靈得無有負乎事有謀小而妨大者正爲此也而種諤不顧國家始末之大計乃欲以一螻蟻之命以天下爲兒戲苟貪微功以邀富貴此正天下之姦賊若不誅之則無以厲其餘臣以爲陛下必欲逆折禍亂之機牙使不爲異日之悔則莫若下詔聲諤之罪誅於塞下及薛向髙遵裕楊定張穆之等皆付有司次第以治其罪然後遣一介之使持手詔還諒祚以綏州及橫山之降民遂明吿以諤等生事已次第伏罪則彼又將何求於我如此則顯示中國履信之美而復收逺人向化之心無遺鏃折防之費而事立解矣如有言者希望猶以爲不然此皆非忠臣豈敢以犬馬之餘生而保天下之事乎臣以太白經天四方地震皆爲兵象竊恐兵禍起於橫山之議今見其端矣無使臣言之驗則朝廷之福也伏望陛下上觀天戒下察人事以宗廟社稷爲念以四海生靈爲意無令天下無罪之民爲姦臣所誤今誅一姦臣而天下定其利害較然可見陛下決意行之無疑臣不勝區區之懇

論水災地震疏

臣竊見去歲自京師西南至於海隅地皆震今歲自京師而北至於朔方又大震迄今不已城郭防入地民廬悉摧僕長河決溢灌深冀間玆豈細故哉震者陰盛而廹於陽其發必有所肇而不爲虛應考之古而驗於今似可究其涯略漢和帝永元二年郡國十三震說者謂竇太后由房闥而制天下今二宮非竇氏之比則不爲宮闈發也安帝建光元年郡國三十五震或地拆裂壊城郭說者謂中常侍江京樊丰擅天子權今內省非江京樊丰之比則不爲寺人發也晉元帝太興元年一震說者謂王惇擁兵陵上哀帝興寧二年震說者謂桓溫防扈顓朝今大臣非王惇桓溫之比則不爲執政者發也是數者無所當則殆將有兵禍乎光武時郡國四十二地震而武谿蠻反晉成帝時豫州震而蘇峻亂近者仁宗時忻代間大震而元昊不庭用此以較之則非兵而何臣之所憂不在河北而在陜西何者河北𨿽被災而南方大稔流離之民相擕而南亦可就谷此惟煩朝廷戒敕所在務爲存卹不令餒死於艸莽則無慮矣至於陜西則自城綏以來至今兩議不決首尾一年凡自京師所餉縑金已費四百萬至於發卒乘器甲轉芻糧雜出於民者尙不在此數卽不知國家以四百萬縑金而與羌人爭何事耶𨿽得一綏州而所費如此其利害亦可槪見矣事不早決何止於此則將見國力殫於內民財屈於外怨黷並起姦人揺之其將柰何此不可不深慮也如聞羌人率其螻蟻之眾窺我境土料其裹糧畜牧必未能久駐殆將遁矣然而數出兵而無所攻取者此所以困我彼來則我不可不應兵師旣發糧芻旣集彼復解而去異時則又來使我犇走爲備之不暇此正墮其術內也則朝廷亦宜破其姦謀以靜自守不爲之動彼無所得而退我無所失而守若是者彼來𨿽數而我備有餘也夫世之治久而之亂不過百年世之亂久而之治亦不過百年此大勢也本朝自藝祖平定四方已來將百年矣治亂之際正在陛下臣以爲治今之難難於祖宗之時何則自安史之亂至於五代之末四方之彊諸侯已沒其立者皆孱子弱孫勢與數俱窮故太祖太宗一起而掃刈之若去菅艸然易於爲力也至於眞宗仁宗之初民已離兵革喜見太平故收功報成垂拱而天下治亦甚易也今陛下非開基之日過已盛之時萬事寖以衰獘此所以難於爲力而甚於祖宗之時也則豈得不深思逺慮講求所以致治之術乃欲以玩夷狄取武功苟有蹉跌則遂成衰亂之勢可不愼哉如羌人引眾而遁則陛下斷之正論早與通好涵養生靈俾之安處則天災自息𨿽有震揺亦不能以勝我矣

論臣寮極言得失疏

臣伏見詔書以京師大水爲沴壓溺者眾許中外臣寮極言得失者玆實陛下側身求過思有以消復之天懇懇至於魚虫艸木莫不感動況於能言者哉臣竊伏思今陛下發詔以求忠言將欲用之耶將欲因災異舉故事而藻飾之耶苟藻飾之則固無可議者必欲用之則臣願陳其方臣觀前世之君因變異而求諫者甚眾書之史冊張以爲美事及考其實則能用其言而載於行事者蓋亦鮮矣徒使後世襲蹈以爲帝王之值災異者於此空言而足矣曷足謂之罪已修徳耶今詔音一發天下忠義之士必有極其所蘊以薦諸朝者此當有益於治道不爲妄作然而疊章累疏繁委而並集則陛下果能環復而究覽之耶計陛下一日萬防必未能爾而將欲入平時章疏事闗深宻者則畱中不出事系政體者則下中書事屬兵要者則下樞宻院兩府覆奏則又下羣有司及郡邑至於無所行而後止如此則是有求諫之名而無求諫之實與前世之爲空言者等耳臣竊謂陛下萬防之繁旣未能徧覽則宜選置官屬令専掌之今之羣臣所上章疏日許兩府及近臣番休更直便殿賜坐與之從容條陳講貫其可者則熟究而行之不可則罷之有疑焉則廣詢而後決之羣言得而眾事舉此應天之實也夫下之爲言甚難而上之聴者常忽焉自非忠憤激於心則孰敢隳肝膽而冒忌諱者古之能建立功業者未甞不好諫也好之者繇其能褒進而招徠之也太祖太宗時言事者多被甄賞自近年以來玆事寥濶仁宗寛仁最能容直言而不能甄賞也願陛下采羣臣之章疏如其宏謀偉論可施於當時者則召見之與之共議不惟質其言且以觀其材大者擢之以職任次者加賜金帛無取焉報罷之如此則陛下下詔有實言得言有實用且使史冊書之以爲某年大水詔求直言用某人言行某事以絀夫前世之爲空言者則無令陛下詔書藏於有司復爲數幅空紙而已惟乞陛下斷而行之則臣不勝大願

論人材疏【案此首從名臣奏議中補入】

臣比因賜對論及房喬杜如晦陛下問臣今世有此人否臣對以房杜者曠世無之苟所見未至則安知今世無有如房杜者哉臣退思陛下思得房杜用之此唐太宗之用心也而在陛下求之至與未至耳自古帝王何甞求異世之士而用之當大業之際富貴乎廟堂之上者天下止知有宇文述虞世基而已又孰知有房杜也則房杜者乃隋室之棄士也及太宗龍躍乎太原於是二人者攀鱗而起左攜右挈遂定天下當是時天下灑然始知有房杜焉則今之處幽約甘藜糝者焉知其人不及房杜者耶顧陛下网之未宻捜之未至耳夫天下之士有材在已者思有爲於世猶寒者之欲衣饑者之欲食其求用之心尢切於世主求賢之意而其迹無繇而至前或湮廢而不遂者可勝言哉惟有道之士以義自勝則𨿽老死於巖穴間無憾也至於雄傑之士則不然如其差跌則潛心世變幸有風埃之警遂躡而擾之故劉備久不跨馬而髀肉生見而流涕此其志豈斯須忘功業哉而欲漢室之不揺豈可得乎故世主必渠渠懇懇欲得賢而爲我用者正爲此也虛懷屈已以訪之髙爵厚禮以來之上之所好其下必有應者好之而未至不可遽曰今世無房杜髙宗思賢其精誠乃通乎夢寐於是得傅說焉此用心之顓也臣願陛下推此心繼之以不倦則必有如房杜者杖防而至矣言陋意拙惟陛下裁赦

論薦士求直言疏【案此首從名臣奏議中補入】

臣聞舉天下之事者不患乎知不及而常患乎力不足則舉而不勝其勢必屈故知之而不能窮天下之理必任羣力而舉之玆所以汲汲而求賢也自陛下卽位以來未聞卓然褒進一賢者天下之事猶如前日而欲起太平之治者難矣然陛下深拱九重固未能周知羣臣之能否夫天子所以寄耳目者公卿大夫也公卿大夫日與庶官接宜熟知其所爲其下固有豪偉非常之士而未奮者臣願陛下降明詔俾按察官及兩制正刺史已上各許特薦文武官之有才能者舉如不實令禦史劾奏請論以法如此則宜得實才陛下按其籍眂其所舉者眾則玆人必有過人者美官有缺因而次補之績效旣明則又顯擢之不下席天下之賢能積於此矣臣又聞天下之事無窮𨿽堯舜之明而欲盡無窮之事臣知其必殆然卒所以能爲堯舜者以其能兼聴無窮之言也事機出於彼羣言防於此𨿽至深至隠皆可羅列而陳於前矣傳曰舜好問其弗信已乎臣亦願陛下降明詔許中外臣僚艸萊之士皆得上封事極言無諱陛下總羣防而處之則明徹乎萬里之外矣豈惟得言哉又將以得士矣言如詣理或可賜對柔顏懌色以索其所蘊則天下之才何逃乎二者皆陛下基命之初急務也如可施用則乞付翰林艸詔中書具爲條約詔下之日必有畜才而待用者翹然而出矣敢冀陛下畱意

欽定四庫全書

鄖溪集卷十二

宋鄭獬撰狀

乞罷靑苗法狀【案此首從名臣奏議中補入】

臣竊見靑苗之法朝廷非不丁寜不欲彊民而使其自便也故臣奉行亦不敢彊以率民牓於諸邑召其所願請至於累月而無一人至者此其所以不願也明矣常潤蘇秀類皆如此近自提舉官入境所過諸郡方以次支散且將及杭州杭民聞之皆相告以爲憂張牓累月而無一人願請一日提舉官入境則郡縣更相希合舉民以與之此非彊民而何是豈朝廷立法之意兩浙方今荒歉處處食糟溫臺大疫十死七八將來丰凶未可知兼爲增和買絹及置塲市絹商賈阻絕物價不登若更散靑苗錢則取於民者毋乃太甚乎民得數百錢隨亦費盡不計後日之輸納苟納之不足則陛下若貰之邪必期於盡取也必期盡取則非酷吏苛法不能行於是鞕撻累錮以督之則將見徹屋廬賣妻子計甚窮則棄鄕裏而逃矣當此之時陛下安忍以饑羸之赤子加箠以求債邪若緩而不理則是朝廷無故捐數百萬緡於糞壤間虧損國用亦非細故未覩靑苗之爲利而其害巳如此宜其天下之致論多也臣初不論奏者以臣在杭必能爲陛下守立法之意不敢彊民以徇時今旣易守靑州方將去此而提舉官到且與諸邑合議而行臣實不忍杭州之民將有無辜而防刑网者所以不能自巳也伏乞陛下指揮兩浙路如已散支處則依條施行未支散處特賜寢罷庶使一路疲民逺沾聖澤臣無任傾竭待罪之至

乞罷兩浙路增和買狀

臣檢防本州和買絹自嘉祐已前歳不過二十萬其後歳有所增今所市乃二十八萬每疋給錢一貫文省及収斂之際下戶輸約不迨催科人吏頗有倍費已爲煩撓去冬發運司以爲兩浙罷糴民間乏錢將以通民用遂又增市十萬每疋給錢一貫一百文省凡兩浙一路共增五十萬又於本州富陽縣置場収買五萬新城余杭頭曹橋各數千臣一州之地不知所出絹幾何今官所取乃四十四萬疋又有正稅絹二十餘萬疋如此是杭州之民盡不得衣帛發運司又謂絹多難出今本州酌中立定絹價許民情願納錢去嵗本州蠶不登今年亦薄蠶出旣少新絹必貴若將來定價每疋不減一貫數十文足始以民間乏錢遂散和買以濟其用及其斂也俾納絹價取其贏錢是以恵民爲名其實窺小利而已今民輸絹一疋費錢一貫二三百文足旣不可使輸又變而爲錢亦宜然定價過於本錢不免有誅剝之議兩浙累年以來大乏泉貨民間謂之錢荒若納絹價亦不易出兼本路饑饉官出廩米賑救溫臺之民或至相食其將何物易錢納官臣以爲額定和買二十八萬卽合依舊送納所增十萬疋只令納元錢一貫一百文省其富陽等處置場並宜停市不惟臣之一州兩浙諸郡類皆如此伏望陛下憐念疲民特賜開允如臣所奏下兩浙一路除遞年合行和買外所有發運司增買絹數更不立定絹價許令百姓只納所請元錢如願納絹者亦聽其諸處置場収買並乞停罷

論冗官狀

臣竊見言者患入官之冗故有省任子之議臣輒條其一二者昔之兩制至宰相正刺史至節度使歳補一人出入特恩不預焉今二府郊祀則補二人兩制及正刺史而上一人是省於舊三之二矣帶職貟外郎至諸司使以上舊郊祀一人今兩郊祀一人是省於舊已半矣昔之遷官以三年今遷以四年及其至可以任子時已六七十矣人而至六七十其心覬一子承家豈不惓惓可憐哉今誠再省之恐太刻薄有以傷陛下仁愛之心其猶有可省者嬪禦而巳或有一二而不在此也𨿽然患入官之冗者奚不擇焉而後仕今無黒白一槪以入官𨿽有司試以格詩類皆倩人玆與不試同如欲省任子則莫若有擇焉凡任子已補欲出身仕者從其所能而試之或以一經或以禮學或以法律或以文辭武臣則試武伎或以策略每歳二月集於有司如試進士武舉法差官糊名較實中程乃得仕如此則得仕者必少而所取者才子弟各相勉彊於學又有勸焉如有不能文墨而獨可以才幹者則請家一人不試而得入官此所以盡人之能而且不及其世祿也至於俱無能焉則終身不得仕是不才而巳又何憾焉臣又以臣下至病眊不欲去者顧祿而巳至不得巳乃求宮觀畱臺監防是終無去意臣欲乞分司致仕官其俸錢皆勿奪俾終其身病眊者有所養則必有相引而去彼居閭裏待次累年俸錢亦不絕也縣官何惜一二十千錢俾之得以禮而引退且有優遇老臣之恩至於貪贓酷吏一有所犯此可終身勿令仕玆亦有省官之術焉臣誠不欲陛下初卽位徳澤未及宣究而遽有刻薄之更制此臣所惜也如臣議可采欲乞付中書與眾人之奏論定其可者焉伏候進止

論縣令攺官狀

臣伏見引見磨勘選人內有六考者多被黜不得遷官羣議未能猒服蓋六考選人悉系舉縣令初仁廟時患縣令非材不能通曉民事故詔用薦者三人方得選令令滿三考無過咎又用薦者五人已上乃得轉京官以其爲親民之任故差減其考第有出身通爲六考無出身通爲七考皆得磨勘其他選人有出身七考無出身八考方許磨勘蓋縣令者已經兩次薦舉共用舉者八人比之常調已爲精擇今不問舉令與不舉令有出身與無出身應七考已上一槪得選遷官如此則有出身舉令不如無出身舉令若有出身六考不合攺官卽無出身七考亦當罷去二者相形殊爲未平大抵選人自入仕至磨勘𨿽成六考通計待闕及候磨勘引見最速者已十年稍爲差跌則至十五二十年近𨿽防聖旨更令候二年無過犯令與攺官則在任二年及其待次又須三四年方可攺官州縣吏動有罣誤萬一纎過在身則又攺官無期是縣令者於選人中最爲不幸如此則孰肯求爲縣令洗手奉公爲陛下愛養赤子者但隨眾養資得及七考者自可轉官此非奬勸良吏之意也然臣不識陛下之法向有污累者亦復攺官是豈陛下欲賞罰之大權顓於已俾天下若不可測度者乎則臣未見其善若賢能者不待次而舉罷不能者不待次而廢此當持之不可以假人故天下然而歸服焉若選人磨勘乃有司之成法法行已久天下信之一旦不先告而臨時變更玆豈能服天下之心哉州縣之間固有賢豪奇偉之士陛下方且兼収並采不宜壅遏之萬有一賢者被黜則所失多矣今選人六考者決知不得攺官故多謁告居外不敢引見以待陛下之盛澤臣欲乞陛下且依舊法凡舉官合選格許引見者並與攺官所兾選人均被聖澤臣之所言縣令者親民之官朝廷優待縣令者乃所以爲民也則陛下何惜一京官不爲民乎論定武臣遷官條例狀【案此首從名臣奏議中補入】

臣近防降到詞頭除東上門門使果州團練使李定爲遙郡防禦使臣𨿽進艸竊怪議者籍籍不已熟究其然誠爲濫寵何則諸司使副在祖宗朝例無磨勘天聖中方許四年一遷至昭宣使止閤門使副四年一遷至客省使止皇祐中擴行始有定貟不得溢數近時橫行遷者以謂貟旣有定則更授以遙郡及諸司使遷至皇城使者又惜昭宣使不除亦授以遙郡但恐數十年間帶遙郡防禦觀察者比比皆是則所顧者小而所失者更大正任團防有十餘年不遷者觀察使有終身不遷者心覬其遷則謂非有戰功則不可平時息兵從何而求戰功哉朝廷愛惜名器如此之重何爲遙郡則接踵而授人計之自刺史累十二年便可至觀察使一日有橫恩解其使名卽爲眞拜豈重於彼而獨輕於此邪屬者劉永年爲團練使十餘年以邊任方除防禦使旣除而言者指爲非是於時卽行追罷今定團練使才四年以磨勘轉遙郡防禦使又四年則遂爲觀察使非濫寵而何宜議者之不已也此不可遂長於此猶可以爲救宜詔兩府更定武臣遷官條例使淹速各得其敍以革前失如欲定之此授亦宜追還庶幾淸朝官無幸位

論免丁身錢狀

臣任荊南府日江陵枝江縣人戶正稅外有丁身鹽麯錢此錢自髙氏以前增出無名橫賦眞宗時𨿽曽除放而二邑餘數尙有存者兼本戶人丁多已亡沒只是催科戶長及地鄰人均陪代納臣尋究本末頗得詳悉兩曽仔細條析事理敷奏乞行蠲免𨿽防朝旨追索勘防至今未見施行兼聞湖南北及諸路亦有似此丁錢未經除減今陛下初踐祚正是推恩布澤之時欲乞檢防臣前來奏狀特賜詳察與行除放

論安州差役狀

伏見安州衙前差役最爲困其合差役之家類多貧苦每至差作衙前則州縣差人依條估計家活直二百貫已上定差應是在家之物以至雞犬箕箒筋巳來一錢之直苟可以充二百貫卽定差作衙前旣巳充役入於衙司爲吏胥所欺縻費巳及百貫方得公參及差著重難綱運上京或轉往別州腳乘闗津出納之所動用錢物一次須三五百貫又本處酒務之類尢爲大主管一次至費一千餘貫𨿽重難了當又無酬奬以至全家破壊棄賣田業父子離散見今有在本處乞丐者不少縱有稍能保全得些小家活役滿後不及年歳或止是壹兩月便卻差充不至乞丐則差役不止蓋本州土人貧薄以條貫滿二百貫者差役則爲生計者盡不敢滿二百貫𨿽歳丰谷多亦不敢収蓄隨而破散惟恐其生計之充以避差役以此民愈貧差役愈不給𨿽不滿二百貫亦差作衙前一丁旣充衙前巳令主管場務或有差押送綱運則又不免令家人權在場務其正身則親押綱運及本州或有時暫差遣則又別令家人應副是一家作衙前須用三丁方能充役本家農務則全無人主管兼家人在場務生疎動是失陷官物及界滿則勒正身陪塡近時朝廷𨿽罷衙前而綱運役次猶不減則見充衙前者其病愈甚本州最所重難者防絹錢綱其入京錢綱或可直給與衙前召保約以日限許令直便入京送納其轉江綱運風濤遼逺動經半年則許令眞州發運司送納眞州別附綱入京如此則所費稍得減損重難滿日亦許作分數指射不系酬奬酒坊或三五名並作一處以爲優饒其已經一次衙前者亦乞立作年限方得再差兼自來條貫衙前與免科配及本戶稅皆納本色而本州科率折變並亦不免亦乞今後與依條施行臣所親見止於安州訪聞湖北一路類皆如此欲乞聖旨下寛卹民力所令差去湖北路臣寮子細相度裁定其場務利害系自州縣亦乞令就本處訪聞擘畫以從寛簡謹具狀奏伏候勑旨

進鮑極注周易狀

易與天地俱出而隱於視聽之表伏羲始鉤而得之象之以卦經文王孔子然後其道益完以顯故其爲書最古最爲宏衍幽深魁卓而不可窮後世學者𨿽終身窮攷而欲究其奧極常患不至故其注釋者比他經爲最多如康成之博學其所解經莫不傳於世至於注易則學者所不齒晚乃有王弼者自弼而降有陸希聲劉牧此最可稱道然弼爲義多老莊無用之說希聲削文王孔子系象而著以巳說玆非罪人耶然其注差勝弼牧之注本沿蹈於希聲而又益以茫昧荒虛不可究之象數玆數子者俱不免於詆訾則宜說者之不息也臣伏見某官彊力積學深於易義致思十年別爲注解斥諸家之浮雜抗聖經而獨騖包羅大義橫穿直貫其有髙處超然出於學者之意外臣實惜其堙郁而未能光明於世輒令繕冩編成五冊共一十卷謹隨狀進呈乞下儒臣看詳特賜施行庶幾傳經之士有所聞益矣

繳陳汝玉詞頭狀

今月二十八日中書送到原州司戶防軍陳汝玉除奉禮郎致仕詞頭臣竊知汝玉本成都術士因近臣論薦遂授原州司戶防軍巳爲優幸今又許上殿從容賜對復授以優秩外庭傳聞莫不謂非蓋其所學不過言災祥而巳設使億中又何補於治今巖穴負奇之士欲少望陛下之淸光逺如天日乃不如一術士自艸茅而來遽得引對又加之恩誠恐四方觀聽有以謂陛下輕公爵好小數所損不細欲乞陛下追還成命以厭輿議所有詞頭已具狀繳納中書訖

論舉遺逸狀

臣伏見日者嘗詔諸郡惇遣遺逸之士致之闕下者蓋二十餘人覆試袐閣皆命之以官於時猥有謬舉者士論嘩沸於是不獲再舉古之薦士以謂拔十失五猶得其半向之所失未至十五而遽以浮言罷之夫所舉謬則宜坐舉者今釋舉者不問而並以罷薦士是豈理邪今問年以進士擢第者二百餘人其所失者不爲不少矣而士大夫不以爲怪一爲惇遣而疵謗百出蓋進士習熟之久而惇遣特起於一日此論者未足以爲輕重而亦有媢嫉者問之也臣以爲惇遣者正所以兼收並采网羅遺滯者也不宜因而就廢臣欲乞復置此科而稍爲增損蓋孔子爲政必先正名漢之聘士不應召者則令惇遣就道豈有朝入科場暮爲惇遣者哉宜正其名謂之舉遺逸間歳隨科場發解後有不預薦者開封國學及諸路舉一人又至禮部奏名後有不預薦者許主文共舉五人並至禦試時試防三兩道中第者別爲一榜命官入仕則與正進士同如以爲歳增中第者差多則卻乞於進士數內減不合格者二十人以均之庶幾郡縣豪俊不至遺於艸萊矣伏望聖慈特令近臣防定施行

論求遺逸狀

臣兩奉詔音俾推舉可任繁劇及過累沈廢之士此陛下思得天下賢豪並采而並用欲使朝廷內外遂無遺材眞帝王之舉也然猶有未及者蓋亦有布衣士奇材異行逸於网羅之外則不宜遂濶略而不臣欲乞陛下復詔兩府及內外大臣自待制巳上武臣自觀察使巳上各舉一人轉運使提刑獄於本路各舉一人其所舉不須専名一行或經術博通或節義明著或智謀足以達事變或辭學足以通古今或髙才不羈而有俗之累或隱徳自晦而鮮當世之譽至於兵鈐武略縱橫之家咸得以聞俾薦者明言其所長候到京師則各隨其所長而試之量其髙下而授之官無能者賜以束帛而罷或有謬舉則令禦史彈奏如此則艸萊之間又見得遺士矣比之防試方略則爲淸舉如愚言可采幸陛下行之

薦李抃狀

伏見前隨州司理參軍李抃皇祐中進士及第嘉祐二年因父阮毆殺佃客於時抃請納出身及所居官以贖父罪朝廷遂減阮罪免其決編管道州後來累逢赦令已放逐便而抃至今廢官已十五年不得齒仕路臣竊謂阮之殺佃戶其法當讞奏亦得減死而所贖之罪止免眞決今來又已逐便則抃之純孝亦宜褒貸不可遂廢終身抃見居襄州履行益修鄕裏髙其義前後近臣及本路轉運提刑知州累有薦論惜其沈廢未見収采如陛下復抃一官不惟振舉淹滯兼足以厚風化於天下臣今同罪保舉堪充牽復陞擢任使

薦汪輔之狀

臣伏見守京兆府法曹防軍前充陳州教授汪輔之進士出身累舉南省國學第一第二人奏名及應才識兼茂明於體用科筞試已中選爲臺官沈起妄有彈奏遂不防朝廷推恩後來累有前宰相侍從臣寮知州轉運使論薦其人材通學博該練古今經術文藝爲世稱伏名迹彰著近三十年而剛介亷正不能趨附遂致陰纎之徒憎忌排陷昨因丁父憂日復遭知陳州王贄羅織百端誣陷及置院推勘並無顯過特防依衝替人例施行合入逺官退居累年眾所憤惜天下遺材淹廢之久無復甚於此者臣今保舉堪充館閣校勘及編校書籍國子監直講

薦隨翊吳孜狀【同錢公輔奏】

臣等伏見將仕郎試袐書省校書郎隨翊將作監主簿吳孜並以文行著稱鄕裏昨來本路各惇遣以聞其隨翊卽獲就試例得授官仍令守選今巳經兩次霈恩同時被命及守選者並巳補吏而去獨翊盤桓未就銓調近聞淮南及本郡咸有薦章乞就除一官其吳孜𨿽不曽赴試而朝廷亦以其行義之髙特推褒澤近亦有臣僚乞召爲國子監直講玆二人者臣等實知其經行修明久滯場屋旣被一命且未得仕進殆非朝廷始議惇遣之本意也欲乞賜甄采並與特除一差遣庶幾國家招徠遺逸將以用其實不獨爲空發也

薦劉摯管師常狀

臣伏見江陵府觀察推官劉摯爲學開敏所守醇正觀其器能必須逺到昨因朝廷選擢文雅以備館閣如摯之材不見收采臣甚惜之欲望陛下稍賜進擢俾充三館編校或國子監直講及見本府教授進士管師常講學爲文動有師法履行明著士人共知累舉不第實謂遺才臣欲乞依惇遣人例特許召試授以一命緣臣在荊南日熟知二人之所爲苟不如所舉臣甘伏罔上之誅

薦陳舜兪狀

右臣等伏見國子博士知鄧州南陽縣事陳舜兪學術政事見稱於時在仁宗朝應制科筞入優等而至今淹屈尙在散地眾論惜之臣等備位禁林思有補報竊謂如舜兪者在於聖世實爲遺才欲乞早賜召還處之臺閣以備器使干冒宸慈伏深戰栗

薦陳求古狀

臣伏奉勑舉官一員堪充錢谷繁難任使者臣竊詳敇意蓋務求才能之士將加器使至於文章髙行不適於時用者咸不預於此今臣所舉駕部郎中陳求古實有才幹臣之所熟知在通判以上少有及求古者然與宰臣曽公亮沾親而求古爲人剛方未嘗歷權貴之門與公亮𨿽親知聞其不甚協好若以宰臣親戚不舉則臣誠惜求古之才堙郁淹倒終不得徹於冕旒之下欲望陛下許應詔書俾之引對委以煩劇必有能名如其敗事臣甘罔上之誅

薦錢公輔狀

右臣伏奉聖恩召充翰林學士巳稱謝訖緣臣於嘉祐八年內與天章閣待制兵部貟外郎知鄧州錢公輔同日除知制誥次年公輔以封還樞宻副使王疇辭頭責授滁州團練副使首尾四年兩經恩霈方遷鄧州而臣巳被采擇入登翰苑在臣之分實有未安公輔辭學登科俱在臣前志節堅方勇於事爲論事得罪原情可恕近西掖缺貟縉紳竦望以爲宜當還職於今寂寥未聞詔音欲乞陛下赦過用才召還舍人院依舊供職

舉張司封自代狀

臣竊見司封郎中知福州張伯玉冰玉挺操湼之不緇錦繡摛文老而益壯顧丹心之𨿽在益白髮之巳衰獨遇明時宜登近綴如使少攄底蘊獲奉淸光必能辧對鬼神副陛下前席之問思頃河海應陛下倚馬之求臣實非材不及逺甚

論減仁宗山陵制度狀【案此首從名臣奏議中補入】

今國用空乏近賞軍巳見橫斂富室嗟怨流聞京師先帝節儉愛民蓋出天性凡服用器玩極於朴陋此天下所共知也而山陵制度乃欲效幹興最盛之時獨不傷儉徳乎願飭有司損其名數

欽定四庫全書

鄖溪集卷十三

宋鄭獬撰札子

知開封府札子

臣比者進對伏防陛下稱臣攝尹京府爲治甚好百姓便之臣內惟承乏才四十餘日實無善狀可副陛下褒諭之意故不敢祗拜以謝又以隆暑日旰不敢久對是以私懷郁塞恐悚而不安臣才能朽下安能治劇夙夜勉彊粗免罪戾若曰百姓便之萬無此理且所謂便之者蓋知其閭裏之疾苦除獘興利使元元之眾去愁嘆而就安佚庻乎可也今臣於此未有毫髮則百姓何便之有然不識陛下從何而得之陛下聰明好問繇逮訪於下多言者或以此譽臣此妄譽也當其進言時陛下何不使條臣新行便民之事彼必窮而無對設使有對且實則陛下亦當深察之然後以爲信今臣無是而陛下遽信之如有以臣不肖而毀之者陛下亦必聽之矣何則善惡之來不考其實旣容妄譽亦必容妄毀此臣不敢喜而有懼也昔者列子居鄭客有言之於鄭子陽子陽遺之粟列子再拜而辭曰君非自知我也以人之言而遺我粟至其罪我也亦必以人言則吾所以不受也臣𨿽至愚安知陛下不以妄毀而黜臣哉故帝王聽納之際不可不察不察其實則天聽可得而欺姦臣乘之以逞其欲於是以白爲黒以是爲非附已者進背已者斥分布朋類彌縫其失使朝廷之上惟聞黨人之論而不知有天下公議善乎孟子之言左右皆曰賢未可也諸大夫皆曰賢未可也國人皆曰賢然後察之見賢焉然後用之左右皆曰不可勿聽諸大夫皆曰不可勿聽國人皆曰不可然後察之見不可然後去之如此則當進者無苟得之幸當退者無私嘆之恨進退各當其分又孰有致疑於其間者哉伏願陛下髙視逺照毋牽私言使天下曉然知毀譽之不能亂政則非獨臣之願實天下之願伏候進止

論責任有司札子

臣聞舉天下者繁治之則難周簡治之則易通此理然也凡天下一日萬幾事陛下必欲手挈而縷解之不亦難爲力乎此陛下所以禦朝至日旰或不暇食不避苦寒酷暑之淩薄曉夕不得休息而二府亦焦然相駢聚而議其文牒之判字日不足則斂而歸諸私第至薄晚闔扉乃出至於系安危之大計則又何暇賜淸閒之對君臣從容講摩於都兪之間哉此其故是所以繁治之也是陛下未嘗明職分而以賞罰責下也故羣有司之事則取決二府二府之事則取決陛下如此則上愈勞而下愈不治大綱愈廢而小目愈繁從何而得優爲之哉昔舜謂禹曰汝作司空平水土契爲司徒敷五教臯陶作士五刑有服各任以職而舜無爲若舜者可謂知爲君哉唐太宗謂房喬曰公爲僕射當助朕訪賢材比聞閱牒訟豈暇求人乎若太宗者眞能責宰相哉臣以爲天子者宜以安危大計責二府以庻事廢置責羣有司凡文治委之東府武治委之西府俾其定議以聞不得取決於上陛下畫可而行之行之而害天下則定議者受責於羣有司之事不得取決二府據理以行行之而害於事則有司受責故上所治者彌簡而下所治者彌專簡則易舉而明專則不勞而通則萬事有所歸矣臣願陛下先詔二府凡事之叢冗不系於利害者一切省之令歸於有司可專而行也二府之事省則俾之專慮以謀國慮之不精謀之不明行而害天下於是黜而去之提大柄以臨羣下此至要之術也則陛下不勞髙拱乎巖廊之上以觀乎天下之治與萬民共承無疆之福豈不休哉

論知人札子

日者陛下陞黜大臣出於獨斷二府不得與謀中外聞風莫不震動抑鬰之士至有通夕不寐拊髀而起躍者以爲自天禧以來五六十年間未有此等事攄祖考之宿憤快四海之公議則孤立特出之臣可以出气以髙眠於天地間矣然而慶於始者未必不憂於後見於防者未必不昧於著今進退之柄在於宰相無雄傑防扈之志竊取其柄以植私家故陛下一日攝而歸已此不爲難而所以爲難者乃在知人昔堯之聖猶曰知人惟帝其難之則自堯而後愈爲難矣今賢不肖雜然以進深情厚貌言與行違陛下𨿽聰明焉能探其肝膽而辧其眞僞乎辧之術則莫若試之凡陛下所得士未便遽賜褒擢如曰我能治民則且試之治民如曰我善治財則且試之治財如曰我善爲禮則且試之爲禮如曰我善爲樂則且試之爲樂凡其所長者宜從其長而用之用之有效羣臣以爲然未也大臣以爲然亦未也陛下察之見其有效然後賞之如其不然則宜黜之賞罰明而人自勸𨿽堯舜不逾於此則其知人者豈不爲難乎旣用其賢矣時以不肖者參焉旣用其智矣時以愚者參焉於是黒白淆亂邪正倒置則天下之事去矣昔者秦始皇自侈以爲天下無賢及漢祖之起蕭張韓黥乃秦之棄士也隋煬帝自大亦以爲天下無賢及唐太宗之起而房杜英衛乃隋之棄士今天下之廣豈無賢者惟無棄士以資後人乃幸矣然陛下旣得士宜用其所長在三司者則宜擇錢谷吏尹京者則宜擇通政事之臣在禦史則宜擇彊毅之臣在侍從則宜擇文學通古今之臣如此則才盡其所蘊而官宿其所業天下之事不舉者未之有也故舜之命防典樂則不復典禮命禹作司空則不復作司徒命稷播農則不復作士以防禹之賢而不能兼二事況以庸庸之才而欲兼天下之任可乎故今世不爲官擇人而爲人擇官惟履踐之多則爲大臣不問其治與不治此天下所以未能沛然也今天下之士如有自薦或因大臣所舉且試召之使論其事而觀其所蘊然後命之以職試其所爲如此則人焉廋哉

論用材札子【案此首從名臣奏議中補入】

臣以爲今之急務莫急於得士士之材不材必試而後見臣觀陛下勞於求賢而疑於任使有兼采之名而無必用之實故天下治功未能興起者繇此乎夫求士必於其賢者其人苟賢矣進言曰某士可用也陛下乃以爲未又參訪之他人他人以爲非也則陛下沈豫往復終疑而不用也以疑心而欲覺天下士安得豪傑之徒犇走而盡力哉昔魏文公謂唐太宗曰貞觀之初賢者所舉卽信而任之比來以眾賢舉而用以一人毀而棄不察其原而使讒佞得行也陸贄亦謂徳宗求才不如武后時非徒人薦士亦許自薦而徳宗賞鑑獨任難於公舉武后以易得人徳宗以精失士此皆世主疑於任人之獘也然而陛下不能遂用者豈聖意恐用非其才而招四方之指議乎故必審訪其眞僞直須材而後試之如此則其擇愈詳其失愈逺矣何則人非美防安能飽眾人之口蓋有愛憎忌疾者厠其間以仲尼之才將用於齊其勢易進也而晏子一言遂逐之況幽昧一介之士欲求遇於天下之主具勢至甚難也而不知幾晏子攢頰而議是以天下士絕望於陛下而相與爭馳於大臣之門其志豈遂甘於背陛下哉蓋附陛下不如附大臣附陛下則不得用附大臣則得用其參防於要地者必多於陛下之所自擢其某人爲某門下士可槪而數也此陛下不能自信舉而棄之以資大臣之黨耳然而陛下用人而不精亦復何患乎天下之指議哉陛下之所持賞罰之柄者將焉用之昔之舜與鯀皆四嶽之薦一爲聖人一爲防人而堯且用之以四嶽賢者也不用且恐失士及其試而績不成於是舜起而誅之是堯舜之進退豈不明白哉苟賢者進言曰某士可用陛下何不隨其所長而用之圖其新不計其素錄其長不責其短兼收而並用之則天下豈有遺材如其有成績則賞而進之有敗事則罰斥之至於所舉陞黜亦如之不過數年其進而在上者必惇實材力之士其退而在下者必空疏躁妄之徒則又孰敢以虛名不材者以欺陛下哉

論河北流民札子【案此首從名臣奏議中補入】

臣竊見河北之民自去秋以來相攜老防皆徙於南方累累道途迄今不絕不知幾萬戶玆非細事也臣詢得其繇或云以歳饑無食或云地震不得寜居或云河決失耕業或云以避塞河之役臣參考以計之若以歲饑則百十年來丰凶常事何昔之凶年猶得安居而今遽爲去計乎若以地震則震有時而必止𨿽暫有不寜猶宜未至棄夲土而去若以河決則恩冀徳博罹害者宜遷而眞定邢趙非河所累則又何爲而輙去若以河役則朝廷巳有詔罷而遷者至今不已由是言之蓋其原起於唐州之開曠土而成於河北之譌言何者唐州官吏冒賞貪功遣牙校賫牓於三邊招誘戶民十有餘年於是三邊始有遷民及去秋地震其父老皆言眞廟時地震遂有澶淵之役今地復震北人又將擾邊矣如何不爲引避加以歳防河決於是相牽連而大去之夫民故愚而無知一人揺之百人酬之一鄕之聞但見南徙者眾故相隨而亦遷卽詢究其所以遷之理則不出前之所言是彼亦未能熟較利害但雲南方穀賤有曠土可爲生耳若然者豈得縱其流亡而不爲禁止乎河朔去歳𨿽被災而諸郡亦有秋獲之處民間未至橫衢路而餓死易嬰兒以食借使今之有寒餓不能自活者𨿽縱而之南無害也至於中戶以上乃連車牛負囊篋驅僕躍馬其資足以爲養者又何爲而不禁止端使流離而南徙乎屬者朝廷𨿽屢敕本道安集而至今去者如故此蓋刺史縣令有不能者無方略以安之耳朝廷誠能深責刺史縣令俾之從便宜務令安集勿令中戶以上隨眾而遷刺史縣令有不能者則亟令監司舉劾別選有能者代之刺史縣令知懼則庻乎有爲可以禁止矣或云遷者不可止止則餓死或急而爲盜爲患浸深臣以爲寒餓者聽之去可以自資者畱之今河北亦有常平粟未曽賑發宜舉以貸民今冬宿麥得雪向去收成則民復安堵矣兼聞河北便糴官價殊髙豪民亦有藏粟邀價者及官配糴甚急而粟價愈貴若便糴配糴宜一切罷之如又貸以常平粟則民間得賤粟可以自存矣或者又謂河北之民久離兵戰生息旣繁遂不能相養譬之舊爲家十口有田二頃今田不加多而增口爲二十還值凶年故析其食口就粟南方適得其宜矣此又非通論二十口之息豈能一日而具何前日猶能相養而今日遂不能乎夫民者重遷如刺史縣令有安集之術則孰肯棄墳墓去親戚鄕井而輕爲流民乎以此又知刺史縣令不爲朝廷養民也北方之人乍入南地不習水土向春必生癘疾伏願陛下嚴立科罪下提刑轉運司責在刺史縣令隨宜處畫必令存畱無得縱令流移庻幾河朔不爲墟矣幸冀陛下畱神特賜裁察

請駕出祈雨札子【案此首從名臣奏議中補入】

臣竊以首冬已來久愆雨澤旱气相薄屢發火災乘此春溫恐生癘气𨿽陛下焦心引咎夙夜祗懼天地四方靡神不禱霈發徳音解釋累囚盻蠁無應未見嘉澤下民狼顧實亦不寜臣欲望陛下暫飭鑾駕近幸神祠躬自防祈以表誠至必有美證期於旦夕況陛下宅憂逾年不出禁闥京都士民想望天表俾之一聞淸蹕瞻見威顏民心感悅天意自解甘霈之來或可符應臣不勝拳拳

策問

問平西羌策

問西羌之桀驁昔嘗擾邊集數十萬之師以逐之僅得其槖弓而請命然彼之慓兵健馬亦以殘喪而不支矣故自慶曆以來不復爲盜日者擅殺邊吏歲朝不貢固爲有罪矣而羌酋方歿其弱子未能爲國累歳旱饑部族攜貳我因其內屬之眾遂城綏州儻以偏師乘之鼓行而前則漢唐之遺壌席捲而可取兼弱攻昧此乃其時如欲因而撫之立其嗣子貰其顓殺不貢之誅結以仁徳則綏懷之義亦不爲失不然則責之以慢禮絕而不通謹邊備以禦其來則可以省金縑之賜不然則俾之屈膝匍匐割地而內附則亦足以示吾中國之威是數者奚防而可古之有大事謀及庻人況纓弁而列朝者耶宜較其利害而悉著之聊以觀子之發云

唘

國學謝解唘

猥彼甄收眾爲指議栗然驚汗浹於愧顏本朝濬古治源樹學教本揭丕天之大律震不世之休光玲瓏人文黼黻象類蒸於和气則爲慶雲景星發於和聲則爲黃鐘大呂燦乎萬俗陶於一坯孕周育商掃唐薙漢號爲盛際若旡古初間仍詔於丘樊率興亷於郡國劘轂四起攝袂交趨英英朱鸞而來自南岡濯濯白麟而遊彼靈畤相望賢俊並騎星辰殆此較能蓋寡中度嘈然如金石冥冥乙乙者時有純音蔚然如蕭萊翹翹煌煌者始爲靈艸去之太半得此幾希不其才難玆乃公進以李廣之才气孰謂無雙若杜牧之文章止得第五況某者拙不曉事技無他能誤釋耡耰猥誦詩禮有一簞食則足以無饑有一頃田則足以爲養乃希前烈彊窺名途兩瞻天子之淸光累玷有司之優等靑一跌塵埃十年予豈著於空言天或降其大任老當益壯未爲窮人今不得侯猶是故將日期一戰取先諸公鋭於敢爲實犯不韙獸旣困而愈鬭禽曾傷而自驚巨鼇何知固有靈山之在上騏驥已老甘爲駑馬之爭先尙賴恕明過辱題品引置上列增激懦心自顧甚明苟得爲幸此蓋伏遇某官長育材類佐佑聖謨掩所不能陰與爲地援於稠眾俾預貢書炳炳乎燭之以虹蜺之輝浩浩乎濯之以江漢之潤踸然短步企乎絕蹤譬木之生培之植之使乎茂如金之鑄鎔之磨之期於成被賜厚深銘心報塞劬劬之懇罔知所戴

謝及第啟

程能駛晷交勝一時之功唱第明庭獨據眾材之上拜恩書之優渥佩賜服之光華寵數疊臻震惶失措國家三靈擁祐四聖重光憲古掄賢暢文陶俗總兼四代之法跨越兩都之風首善於京摩民以義郡學縣校士舉可以三物興家塾黨庠人皆足以四科攷用時爲數歲之限一日頒深詔之行由郡吏計偕至省防集閱赴廷中千人而下𨿽十僅去三舉海內萬計之中而百不收一況復裒然選首擢以掄魁豈徒角能否之間實惟系休戚之大宜當間出士類挺生世賢副上意忠孝之求慰眾人名實之望如某者拙不曉事才無他能緤官組以世嬰親士倫而防勉鏈精心術陶冶性眞放不知求常虞於路捨資非自得舉昧於逢原亦常沈乎六經端慤乎百氏𨿽登髙自下僅止學山之丘猶是勝非不入向墻之戶曩希仕進浸就科條幸緣勸駕之甚勤始預品題之最末聯國子倅薦登揭板之書居方物先兩被充廷之貢顧惟覊蹇分巳棄捐復偶詳延益思奮起差名禮部巍過考秀之門頒藝宸庭還踐尊賢之地天威下懾文气內殫盡揚子之深湛困枚生之敏疾固當引退敢幸甄收何意召對中宸倡先羣雋夬揚王庭之下震虩稠人之中奏禦千篇盛逾於漢室論功一等首議於鄼侯夫何極陋之生濫此獨優之選積薪居上𨿽亡用人之譏傴僂升髙已多指頂之笑循涯思越溢量知盈此蓋伏遇某官協暢帝猷計安天步盡中材而樂育窮物色以訪求致此儇防假之殊特敢不勵修身檢畏逺官瘝彊鼯鼠之短能奮鳲鳩之累翮言無已顧公不家爲庻盡愚仰酬大造

上知郡郎中啟

右某伏念聞誼素髙趨塵獨晚猥緣署第系此瘝官歉然向徳之深慨若臨風之嘆曽是冗墮益缺裁修竊自省心日惟忍愧適南風之長養自公食之逶迆護以神明納之百福恭惟某官沈心善照至數旁通英英乎朱鸞之翔翹翹乎靈芝之秀而自鶱翔膴仕震耀昌時進蘭省以飛榮佩虎符而更治齊方五月已報於治成漢用九卿卽期乎次補謹具狀伸問尊候

上交代趙資政啟

伏審懇辭政府出鎭侯藩豈惟慰逺俗之心抑亦爲儒林之幸恭以某官爲朝元老實世寶臣富臯陶弼諧之謀守伊摯純一之徳進必顧義孰知軒冕之爲榮退以奉身將與湖山而自樂露章得請引紱遂行矧玆武林旁連仁裏鄕老攜壺而屬道邑令負弩而前驅未違北闕之淸光已浹東吳之和气載惟頑植久累洪鈞屬承授節之初復預交符之末新政必舊尹之告甚愧於無知前失乃後事之師庻資於攺作望使旟之甚邇履賔所之有期企悚欣愉無任屏營

賀駙馬王太傅啟

伏承講求世勲尙以王姬之貴登榮賢徳寵之國伯之崇逖仰光華伏深忭蹈某官才猷端亮儀度嚴深抱徳美以和明富文華而炳蔚載加帥鉞坐鎭邊防行期簡在之知別禦重榮之渥疊煩音貺中切感誠

賀機宜趙學士啟

伏審席寵明庭校文內殿伏惟慶慰某官餙躬以法造道有原繇文章以防榮沈機籌而應變防課登最剡薦文章宻簡瓌材延登近職惟麗正圗書之府乃天子禮樂之司實資講求以備顧問寵光玆始柄用有階馳慶牘以未遑辱長牋而爲貺祗懷謙厚益用兢惶

賀判寺蔡少卿啟

伏審寵進卿曹任專理寺哲人當選庻獄倚成伏惟慶慰某官才邵彊明謀猶端直主上方嚴於簡注憲章有賴於平反民在哀矜用臯陶不仁者逺刑惟欽卹命甫侯訓法於輕此足以厚徳澤之風仁生靈之命行期逺奮庻厭羣情愧馳慶之未遑辱飛音之先至感銘之極忭躍攸深

賀定州知府滕侍郎啟

右某啟伏承超拜懋恩就加寵秩伏惟歡慶某官材周於物術造其原自更職於劇司常有功於當世國家以中山重地朔北大邦襟帶乎一方節制乎諸將自乃威名憺物無復不庭𨿽夫侍從急賢顧誰宜代尙稽入輔之嚴召特進二卿之極聨更俟膚功以光柄用某雅深眷盼喜有褒榮嗟賀染之未遑愧誨題之已及西行寢晚北路早寒伏覬保頥少符依誦

知荊南府謝啟

玆者恭被明綸往諧南服淩跨江漢之逺回繞吳楚之衝已及夏交獲氶官乏伏念某資性底滯與時闊疏誤排翰墨之塲偶入英雄之彀觀書藏室嘗接武於雋遊視艸紫垣遂連袪於法從徒以早鐘鉅痛奄失先疇家貧因寄於臯橋葬逺未歸於蜀郡況玆羸質屢困沈屙恐溘先於路塵遂不克於大事刳心露奏昧死請行煩鈞造之敷陳獲詔言之開可載惟南楚古號王都士風頗醇民訟甚簡蠻獠安其巢穴爭競息乎裏閭幸日力之有餘庻曩事之可畢玆蓋伏遇某官翼宣孝治斟酌化功通物情之大原遂人子之至願俾守荊渚仍近故關三月有期冀漸圗於兆域九原可作亦永荷於洪恩

又知荊南府謝啟

露章車府得請楓宸佩南郡之左符掩重湖之絕壌殊多私便實冒洪恩伏念某技無所長材惟甚下自直圗書之府卽攀英俊之邦如仰髙山嘗自慙於不及若逰朝霧顧爲潤以尢多屬以先域未完旅攢猶寄援松林而灑血指漢水以馳心願治便藩俾圗襄事遂領荊州之守榮甚會稽之行緬惟故關實居提部事偕願得感與愧並伏遇某官登翼辰猷將明國論激相先之髙義推逮下之深仁曲致孤根往諧要地盡防一道兼領百城奉以周旋顧期年之可化得防余惠庻逺日之可圗

謝知制誥啟

寵章不次弱植無能佩大賜以若驚沸羣言而可畏竊以古之詔令主於文章明如星斗之光動若風霆之震於周則召公呂侯之制作繼有訓言於商則仲虺傅說之謀謨發爲雅誥辭將事稱名與實偕故讀湯誓則赫然見神武之奇勲讀洛誥則斂然識太平之偉績溢於目而不惑貫於耳而不疑鼔舞四方斡施萬類以至羸老扶杖而往聽蓋思美化將成悍卒揮涕而竦聞卽知大盜之易破宜得名世之傑用掌代天之言片辭足以參造化之機折簡足以奔夷狄之命不容幸位以竊勢榮如某者本出寒鄕誤攀時俊與世聱牙而不入信已顓防而獨行原憲甚貧樂道久甘於藜藿馮公善敗收功僅得於桑楡遂緣科甲之優獲綴朝紳之末神經祕牒竊窺東觀之圗書積粟流金豈副大農之心計訖無補報空廢歲時值柱史之缺貟許螭階之入侍惟能謹其日月豈足斷乎是非常執簡以自慚思投紱而引去忽趨嚴召俾預試言禁皷傳呼而屢移給筆停綴之不暇奏編莫入兪防朝行遂直紫垣妄司綸詔錫之以組綬之服副之以金鱗之章喜動親堂榮傳里巷玆爲峻選實出殊恩豈無伏龍鳯雛之遺英尙嗟於泥滯亦有金馬石渠之舊徳空老於防書環視惷愚坐生震栗此蓋伏遇某官協心天縡秉正國維巨溟靡間於鱨鯋零露不遺於蕭艾提攜末路度越稠人一盼之榮駑足可追於逸驥一言之重蠅聲遂掩於黃鐘廓偉量以爲容坦公塗而與進致玆寵數驟及柬求惟當畢力訓辭勵心忠勁少圗來效仰答大恩

欽定四庫全書

鄖溪集卷十四

宋鄭獬撰書

投卷書

竊惟耕者不可一日而廢耒耜工者不可一日而廢繩墨士君子之道豈可一日而廢學哉然則耕者之不廢耒耜是必良於爲耕彼𨿽有百金之伎不願以耒耜易之則終其身爲耕而已矣工不廢繩墨是必良於爲工彼𨿽有百金之田亦不願以繩墨易之則終其身爲工而已矣士君子之道貧賤必於學富貴必於學況以百金之間而遽然易哉是亦必終其身爲學而已矣某旣以治學進幹於時天子賜之上第及其補吏來亦不敢廢所守讀書講道時就筆札作爲辭說非其性然蓋猶耕者之耒耜工者之繩墨乃其職耳日月之間遂盈巾衍擇其可錄者才得十軸旣薦之於吾君其可得以沈酣漸漬乎簡策之間而不治他能以力學爲專然其所作意陋辭拙索然無膏澤之容譬夫菖蒲羊棗其何足以備公鼎之正味亦或有嗜之者耳伏覬原其用心而略其幹凂之罪不勝恐悚

劉舍人書【敞】

乃者某以進士較試於天子廷下是時閤下以文章論議被選爲考試官得某之捲獨以爲可冠羣進士諸公或難之而閤下爭曰此文似皇甫湜今朝廷用文取士爲期廷得一皇甫湜豈不善也於是諸公不能奪而竟處爲第一他日放榜士大夫籍籍皆傳道閤下之語如此其始聞之則愧曰在韓退之門下用文章雄立於一世者獨李翺皇甫湜張籍耳然翺之文尙質而少工湜之文務實而不肆張籍歌行乃勝於詩至於他文不少見計亦在歌詩下使之質而工奇而肆則退之作也如某者望退之之門不知幾百千里則安敢望似皇甫湜邪旣又自喜曰某學文舉進士十餘年而未嘗有以文章期之者又恥以編軸自鬻於貴人之門意謂𨿽舉世不見知則亦何病脫有一人能知之則勝於舉世之常人見譽今乃始遇閤下知之其得不發平生之積憤而爲快喜者哉然而世之譽人者多矣或以其禮卑而迹疎謬爲好辭以慰安之或私於附已欺於人而過詫之或苟相諛悅而漫美之此皆未足以爲精賞而公言也至於某之見知於閤下則方在糊名較試雜然於羣眾之中閤下不知其誰何直愛其文而遂稱之其不爲精賞而公言者邪某也何足當之由補吏來閒隙無事時亦頗覺今古之得失著爲辭說今編成一軸謹附於門下以獻孔子曰今吾於人也聽其言而觀其行閤下旣已知其言矣願徐觀其所爲而終始之不勝幸甚

滄州張守書【存】

某羇拙不偶兩黜廷下世俗聽聞業指眾笑嘗所交往者皆解臂而去之𨿽其素所餘者一跋一俯或搖足而上下憫憫默默亦自信其連蹇顚躓不復有立於世矣飛帆遊豫章進謁麾下而明公一見之咨嗟賞激許其逺到且勉且慰渠渠不已使僕朽之枿坌然復有發生之意𨿽古號知已無以易此夫物之表乎外然後著其內精識之所先也故騏驥之異肉鬛虎脊汗或沬血伯樂易知其爲駿足楩柟之榦撓云參天匠石易知其爲嘉材也吐气如白虹卞氏易知其爲美璞也發光沖牛斗雷氏易知其爲良劍也如某者文不耀於世行不作於眾聲采未嘗落明公之耳辧論未嘗發明公之前不知明公從何知之此某之所以服佩感戢之無量乃者誤入科甲亦嘗具謝幅及署吏宛邱日思通記快道胸中不勝怫郁之懷而慢惰輒廢至於今日先荷明公惠教罪戾愈久愈厚幸明公終賜之

史館劉相公書【沆】

近者客有自都下來傳明公拜章願賜郡去意甚確某聞之起立嘆輒用誇於座曰賢乎哉劉公果不苟於進也人之辭防升粟靳靳有不忍色況捐宰相印乎或曰然劉公衷於請邪其漫爲之也某應之曰不劉公明決軒辟豈若翦翦者陽著其讓而陰固其利邪或者出某伏思之曰明公一時而罷上意必不爾也不爾則且畱且畱則明公實貯夷齊心其何能自辧於天下是果中或者之料而某亦爲之嘩笑也𨿽主上公天下用而不能遂明公之私而明公可不牽主上意因之不果行也故輒進鄙言以干下執事伏惟明公垂聽焉夫自有君臣來卽有宰相宰相之顯無如周公周公嘗難其位矣文王之子武王之弟成王之叔父又負大聖人之才誅商之業與焉可謂安且牢矣而召公疑之管蔡叛之躐前跲後挈挈而東召公賢也管蔡親也賢與親而不知信況愚陋且疎賤者乎故穹穹者易撓也赫赫者易滅也據髙憑峻其不有伺望嫉者乎以周公處之而難則繼周公者欲久固利之愈難前日大丞相出亳而明公恬然不揺者非朝廷闗舌帖帖以伏明公也其意方在亳亳已行則好言者固將以明公市名矣𨿽堤捍補塞用以無恐而萬一僅有毛髮隙漏人得乘而攻穴之亦足爲累事固有出無形而不可逆備者有之矣玆豈明公不能自辧哉明公一辭而不獲則願再辭焉再辭而猶不免則願三辭焉期於有得而後已不宜泯默遽以自罷也苟上意必堅而不得請則明公觀天子卽位來豈嘗有不去之相固不然也惟明公果於一退無成好言者之名而無中或者之料則某之爲人之所嘩笑固不較也從之拒之在明公所擇

運使王密學書【贄】

某晚生官治外不當橫語他事又未嘗趨伏麾下以望拜光采孔子稱未見顏色而言謂之瞽某輒有言者迫於悃至猶之救溺不暇取佩玉之節也伏惟明公矜恕焉明公繩墨所畫徑繞數千里地以吏補者莫不檢絜濯礪以防其所長於此有人焉掌書記趙唐廉介幹敏更吏事指摘病動中其根穴究訟處法特爲審密幕中賴焉特其家苦貧母老髮白登科十有四年扼不得進最爲窮屈日覬攺一官以丰旦夕養而被薦者有缺一二今盡二嵗滿卽明年三月當罷又恐明公一日趨召遂委之而去此所以尢爲汲汲也某誠惜其美材丹渥不施故敢外官治而進焉夫嘉谷生於腴田無不遂楙長大者至有槁落不得秀以實者蓋人力有所不至焉今唐誠嘉谷也且處明公之腴田而尙未能自奮者意亦有人力所不至云耳此在明公一引臂耘而漑之旣使其槁落而得就於實因獲畜之以備囷窖之用則唐也玆必有補於門下矣辭不充意恐悚以俟進退

發運使王司書【鼎】

某始學爲進士時卽聞賢老先生稱誦明公之徳自恨未能一識光采如咸池大韶瞥入躄者之耳而不得趨前以觀其傾想向慕當如何也幸待親來楚適明公駐斾山陽乃得履幕下布席賜之坐溫乎其顏其可親也棣乎其言其可樂也誨指周切如十年前舊出門下而被教育者至於以采賢擇善爲報國此益見明公之用心萬萬於他人昔樂正子爲政孟子聞之喜而不寐以樂正子好善也且使孟子而在聞明公之言其將吐飱投枕起而抃躍又豈特於不寐者哉玆愚陋益所以稱嘆悚服之不暇惟明公早膺大用推此心被天下使一世遂無遺材而不獨伸於東南十數人而已某不勝慺慺之願

石屯田書【輅】

環陳之地西華爲庳邑東防宛丘南漬商水窳然爲大窾六河蟠貫畫溝如奕道累日視按亦頗窺其閾如積雨緜注旁大水猥至齧堤而逸溝與河通漫數百里積爲大川此非人力所捍𨿽井溝不能泄人適見此故以爲修之爲無益也然至其雨已止旁大水復循河而落則田中有停水得深溝亦趨於河不爲畱蓄𨿽見稼或不收而後日速得就耕大水大旱不常有尋常積潦得濬溝卽入河此豈修之爲無益哉其所疚者蓋一嵗大較功廣夫狹苟欲滿其數又督視不謹故庳者補之不厚堙者決之不深不厚則易潰不深則易積潰者無以禦積者無以歸需其自涸乃可耕此與不修同今若計之實功且急其害深者修之他宜一切斥罷以遲再嵗如宛丘宜鑿古溝其生溝可罷古溝上有源下有歸古溝濬則田潦不須生溝而可泄西華宜完河堤其他溝可罷今嵗水病根於河溢又以嘗鑿溝較他邑頗濬自可通以是角之則似或有畔矣夫不見其實而逆斷是否人之通病居齊而談楚之楚則審矣足下今之楚矣而損書教誨及之甚善且試觀此議以爲如何三兩日亦歸可能來境上同歸否

代人上丞相書

裏語有之有車可以逾太行有舟可以絕呂梁貴人不可以義幹豈其然哉太行呂梁天下之絕險處也而峭崖峻壁之顚危將以摧吾輈洪濤巨浪之奔駭將以破吾楫貴人之門有同有異同則夷狄猶堂上也異則堂上猶夷狄也豈與太行呂梁爲比哉某以義幹相公者也惟加察焉某老大蹭蹬𨿽不足比擬然與楚國太夫人有葭莩之親用此爲自進計伏念自相公進用以來今二十年矣內外宗族姻婭之家下至伎人醫師走趨之僕皆得以防巨蔭易短褐被朝紳而仕矣豈止是哉坐於廊廟之上凡卿大夫百執事之人角其才賢而進之侁侁然布於朝廷矣陰陽和風雨時則艸木魚虫鳥獸之類亦皆防厚澤矣豈今太夫人羅氏之甥不得被徳哉羅氏之後止今供奉一人而已次則某也行年五十餘發已半白𨿽至七十能餘幾日所以勤於一命之榮者將逃死於寒餓之域耳尙何望於起家顯大哉相公得不哀之乎昔者靈輒餓於桑下趙文子哀而食之文子非有賢於靈輒耳直以其欲餓死而食之今某亦非敢妄托太夫人之親牽彊以希進直以桑下之急以叩相公願相公急食之不則委棄溝壑於此時相公𨿽欲爲之力亦已遲矣至於論報盛徳則願附於桑下之士

序

禦制狄公祭文序

熙寧元年五月戊寅上禦延和殿西上閣門使狄諮以職事進上曰若之先父靑有勞於國徵南之事亦有遺書存乎宜盡搜其所有以聞諮卽以平蠻記及歸仁鋪戰陣二圖進上覽之於是拊髀而嘆息思雲臺之故將今不復見也乃發乎昭回之光披而爲文遣昭宣使入內內侍押班張若水持上尊大官之饌卽所居祭之上曰圖中見乃父遺像恨不及識之如聞當時亦有讒之者朕爲愴然諮頓首再拜謝臣謹按靑在仁宗時奮於戎馬間捍西羌連取奇功及爲樞密副使於時峒蠻儂智髙出廣源州以驚南徼屢擇名臣以往迄無成績賊鋒彌漫繞邕廣數幹裏民捨無遺堵天子側席而謀疇議將臣靑卽進言小醜猖獗請爲陛下平之天子嘆其忠乃以大將軍鈇鉞出行天討旣就道下令諸將毋得亂髮兵禆將陳曉輒率所部出昆侖闗與賊戰軍覆靑以軍法誅之諸將皆震懾不敢後遂至邕敗賊於歸仁鋪賊窮犇海而遁進靑以樞密使久之有飛語不復自辧遂請解機軸而去天子加賜丞相印出奠淮揚明年遂薨賫其謗言歿於地下矣方夷狄之暴橫公躬提桴鼔厲三軍於鋒鏑之間北面以報功世皆稱其忠勇及解甲而還邊境無所事或者起而攻之而世亦未能盡辧也及上親爲制文以祭之又以一言明其讒則靑之功烈表表明白亙乎無窮而不可磨其平生郁積之气賫之於九原者亦已爆然破壞矣於此之時仗鉞之臣冠鶡之夫伏讀而傳誦之莫不竦首頓足卻立而四顧思爲國家橫戈擐甲爭先以鞭撻四夷足𨿽未馳而憤勇之气已衝薄乎瘴海之南與大漠之北矣諮且欲侈大君之賜明先臣之烈於是刻之金石表於墓次俾夫來者觀之不待鐘鼔玉帛之賜而有以勸之矣熙寧二年正月初六日翰林學士尙書兵部外郎知制誥鄭某謹序

文瑩師詩集序

文瑩師自荊州訪我於鄖溪之上出其所爲歌詩一巨軸方予之躬事先壠攬涕松下而未能盡閱也及玆北歸道出白雪闗蒼山峭立左右如連壁溪流其下聲不絕耳行之凡三日累一百七十里乃盡因得馬上盡觀瑩師之詩得其佳句則必回復而長吟窈若麼弦瞥若孤翻遂與夫溪山之靈气相扶揺乎雲霞縹緲之間而亦不知履危石而涉寒淵之爲行役之勞也浮屠師之善於詩自唐以來其遺篇之傳於世者班班可見縛於其法不能閎肆而演漾故多幽獨衰病枯槁之辭予嘗評其詩如平山逺水而無豪放飛動之意若瑩師則不然語雄气逸而致思深處往往似杜紫防絕不類浮屠師之所爲者少之時蘇子美嘗稱之欲挽致於歐陽永叔以發其名而瑩辭不肯往遂南遊湖湘間今已老矣其詩比舊愈遒愈健窮之而不頓使子美而在則其嘆服之又何如也瑩字道溫錢塘人嘗居西湖之菩提寺今退老於荊州之金蠻荊州無佳山水又鮮有知之者安得擕之以歸吳俾日吟哦於湖山之間豈不遂其所樂哉

送方元中序

聖人之教明其性分而不彊人以所不能孔子之門可謂多賢矣而皆不得爲孔子乃有七十人者又有十人者十人之賢又別之以徳行言語政事文學則知聖人之道大且周而能並容成就之而不能遺也故顏淵之性仁教之充其仁而足矣仲由之性義教之充其義而足矣子貢之性智教之充其智而足矣中庸所謂以人治人攺而止者其此之謂乎然而顏淵𨿽性於仁不得孔子之道正之則將失而爲柔懦而不治者矣仲由𨿽性於義不得孔子之道正之則將失而爲防悍而自用者矣子貢𨿽性於智不得孔子之道正之則將失而爲誇譎而不制者矣故又曰好仁不好學其蔽也愚好勇不好學其蔽也亂好智不好學其蔽也蕩譬之爲器者丹則磨之角則醳之金則冶之埴則旊之物𨿽不相同各期於成器而已矣今元中頎然有壯气喜遊於賢傑間旣舉進士黜於有司乃曰吾聞東南有佳山水世之皦厲奇跱污世而不市者多遊焉疑其有賢老先生伏其間其可以師友之剔去邪雜而充吾之不足者謂之如何予聞之而喜且觀其論甚髙而行意甚壯而以元中之資性近乎有義者故舉是說以贈之如果能踐予說則異日元中將廓然偉然其爲能義人也必矣

送連君錫分司歸安陸序

連公分司之歸安陸予有以謂之賢也蓋賢夫世之有歸者焉世之有老且病目眊而耳塞至不能落筆署字者則有歸焉貪懦不治或落勢苟避以脫者則有歸焉家厚祿庳得不足以補失者則有歸焉猶靳靳不忍一決以至於老且死因抵罪而後罷去者豈連公有是哉連公年六十齒髮利完非以老且病也處官廡與僚友上下如季孟無絲毫可怪者非以爲貪懦不治也家甚貧官爲外郎尊夫人春秋髙無可歸之勢非以家厚而祿庳也而直以厭苦世俗不能較聲利於蹄嚙之間欲遺其韁勒而馳出乎轍迹之外用是而歸得非爲賢乎哉應山之下有田一防繞廬樹桑足以爲衣引泉種稻足以爲食霜亁而林可樵水落而魚可餌親戚故老嵗時相還往野蓛山肴白酒相對放懷乎煙霞之表亦足以致樂乎連公之歸淮揚士大夫皆嗟嘆其去競爲之詩以耀其行況予與連公爲鄕裏之丈人且嘗同治官於此固所以知公之爲賢也而豈獨予與淮揚之士大夫以爲之賢將四方之羣公聞之亦必曰荊楚之間有以賢而歸者安陸之連公也

朝賢送陳職方詩序

康定元年尙書外郎陳君以殿中丞出貳福州於時朝中羣公故人咸作詩以美之陳君家於興化而福爲鄰州又親侍太夫人以行故其詩皆樂道其孝養而張以爲榮事陳君旣之官且侈羣公之有是言也刻之石凡七十二篇今樞密直學士蔡公爲之序後二年陳公移守潮州坐誤用詔書謫官海陵已又丁太夫人憂至和初乃上書自訟始得以職方員外郎佐淮揚幕由康定距於今凡十七年而職未嘗一遷焉因閱前之羣公詩則蛟翺虎躍盡爲偉人坐明堂佐天子以錘鑪天下者十一二腰金魚列玉陛以文章議論者十三四功名姓字明耀光白若披星圖而數二十八宿何其盛哉陳君以謂已𨿽窮而羣公之奮勵如此是亦足以爲已榮者矣則又掇其著者二十篇再斵石刻之其官次悉用其舊而以新秩髙下焉存其本而大其顯也然陳君以十七年間官始例進爲郎昔爲郡刺史今顧居諸侯幕下齒益髙髮蒼然向白矣惟其心豈特分爲殪蟄僕朽然不復有望於飛榮者哉當其東歸時羣公旣能以詩稱美之今老且齟齬又得不有哀之者邪集髙齋之逸韻增黃堂之故事宿承貺授辱命冠篇綴大雅穆如之章慚末學斐然之累謹序

欽定四庫全書

鄖溪集卷十五

宋鄭獬撰記

襄州宜城縣木渠記

木渠襄沔舊記所謂木裏溝者也出於中廬之西山擁水走東南四十五里徑宜城之東北而入於沔後漢王寵守南郡復鑿蠻水與之合於是漑田六千餘頃遂無饑歳至曹魏時夷王梅敷弟兄於其地聚民萬餘家據而食之謂之柤中故當時號柤中爲天下膏腴吳將朱然嘗兩提精兵爭其地不得其後渠益廢老農輟耒而不得耕治平二年淝川朱君爲宜城令治邑之明年按渠之故道欲再鑿之曰此令事也安敢不力卽募民治之凡渠之漸及之家悉出以授功投鍤奮杵呼躍而從之惟恐不及公家無束薪斗粟之費不三月而數百歳已壞之迹俄而復完矣其功蓋起於靈堤之北築巨堰鄣渠而東行蠻二水循循而並來南貫於長渠東徹淸泥間附渠之兩涘通舊陂四十九渺然相屬如聯鑑髙畜下泄其所治田與王寵時數相若也余澤之所及浸滛中廬南漳二邑之遠異時之耕者窮力而耨之不得槁苖則得稗穗今見其苕然嶷然皆秀而並實也刈熟之日囷廥之容則委而爲露積𨿽然此猶未足以見惠也至於歲大旱赤地焚裂而如赬則木渠之田猶丰年也於是民始知朱君之惠爲深也獲而食之曰此吾朱令之食我也以其餘發之於他邑亦曰此吾朱令之食汝也然而朱君之爲是邑才逾歲而去經始之作其美利未盡發如其來者繼緝之則地力可無遺而襄沔之間厭食香稻矣則將委借而有不及斂者矣則將腐朽而燔燒之矣夫如是木渠之利詎可較邪予旣爲之作記且將鑱之於石則又欲條其事附於圖志王寵之下庶乎其後世復有修木渠之利者於此又可考也已朱君名紘字某嘉祐中登進士第

江寧縣思賢堂記

自太祖皇帝得天下命曹冀王以舟師取江南拔其都以爲江寧府當時之富貴繁華隨而磨滅乎荒壠斷塹之間然其左江右山龍虎蟠蜛猶有故都之气象故東南爲防府江南以東諸郡皆屬焉朝廷選用刺史常以宿徳老儒俊乂之臣以鎭故其施設條教皆有美迹以見於時及其旣去則遺風餘烈猶灑然在人耳目樵子耕夫里巷之老或能稱道之好事者又圖其像藏之於家濮陽吳仲庶以龍圖閣直學士來奠是邦一之日吏畏二之日民懷事無鉅細從容辦於尊酒笑談之間遂能於閒暇時搜訪前人爲治之遺迹恐其零落而不復傳然思以表襮之因得民間所藏畫像自給事中賈公而下凢二十有二人命善工悉圖於翠光亭而易其牓曰思賢堂卬卬如大圭振振如白鷺纓冠束帶然有愛君澤民之意登是堂者則必想象乎其爲人遂從而知向之治行得失之效以襲以革與時而弛張之則庶乎於此亦可以謀政矣以仲庶之才懿美守金陵固足以爲良刺史而猶惓惓愛慕昔賢之不巳且以告來者玆非樂善之君子哉仲庶嘗爲禦史諌官數更藩府朝廷益知其能不久當去此則郡人又將圖其像以綴其次異時來者思仲庶猶今日之思眾賢也無疑熈寧二年三月鄭某記

黃州重建門記

治平二年予佩荊州印浮舟跨長江而南道出於黃往見刺史陳侯入其南門傍扶下支隤然其將顚引鞚疾驅而後過之予意陳侯甚有才而敏於爲政是將緝之矣而不以告也明年春果有書來新作州門幸遺我數十百字以識之奚予之料之必耶蓋陳侯之爲治有所緩急而後先之必有獲於黃人環境之內皆若家視而人撫之庭下肅然遂至於無事乃始爲之檢察內外之隳僕而募工斂財稍繕治之由是壊者徹完者立賓有館燕有亭粟得新廩馬得新廐遂作州門盡易其腐朽而一掃之其隅言言其楹業業赫然甚壯黃人攺觀焉然而作者之意其特以郡邑之尊雄而誇大之耶而以闗鑰啟閉之爲嚴固耶是亦有意於爲刺史者耶蓋夫刺史之治其美惡必繇此而出焉坐乎黃堂之上操方尺之紙挾筆而裁之作爲符約以令乎民民莫不環起繳繞而奔走之其出也甚美則黃人欣然相告而喜焉其出也甚惡則黃人怵然相顧而病焉其甚美與甚惡在乎人而何所累於斯以其寓之而出也必有表焉者耳故曰兩觀災魯侯有不職焉若陳侯者猶有歉然者邪予知陳侯者也嘗恨其所處未能窮其材如得其大且眾者而治之則固若彊弩之發振機未絕而其所當者忽以破壊矣然後以爲得意今老於尙書郎而於窮淮之南治一奕棊地其蹂躪民事顧不易爲力哉況若門者耶謦欬之餘可以立辦矣春秋之說動於眾者必書新作南門者譏不時也則陳侯之作起於九月霜降之後而訖於十一月大雪之初斯其於時得矣可美不可譏於是爲文以遺之治平三年十一月十七日右司諌知荊南軍府事安陸鄭某記

養生記

茅山隱君子示予以攝生圖並書數軸閱之累日其摩按偃屈熊蹲鳥躍之形與夫鼓漱呼納存思左日右月龍虎之气及采鏈金石艸木雄黃丹砂芝術之訣莫不備焉考其要歸則本於順天地四時寒燠晦明之節黜其思慮不妄起居飲食以時無暴喜怒無大哀樂以畜其气以持其神春夏之時縱衣解髮旦作而步趨以助乎蕃毓秋冬之時早臥宴起避寒趨溫以固守閉藏此𨿽雜於黃帝書而亦頗與禮之月令者合又其言曰天地之運日月之明山川之髙深而能亙乎無窮而無僕壊者非夫渾淪之气寒暑晝夜升降上下有休息而然邪至於鳥獸魚虫之類處乎陽則動振鳴呼出而走飛暑甚則擇乎深林茂樹之棲涼泉深淵之遊處乎陰則或引而潛伏不相孕字以全其眞以順天地四時寒燠晦明之節惟其飲啄之適固無有計慮營畫之撓其心故得終其天年而長肥息焉惟機穽网罟彈射縶縛之所中害而未嘗有以疾病而死者至於馬牛服役於人爲之羈縶爲之鑿燒爲之鞭叱蹄而渉者無險易無遠邇一不得有肆焉則天下之馬牛病且死者嘗多焉予以是益知天地四時寒燠晦明之節而信其生之可攝也然予之泊於世務者繇幼及壯夜誦而晝書考評古人之是非得失歷世之治亂間爲辭章辧說動累編簡又爲吏來修辭檄理獄訟校民之利害盜賊甲兵庫庾粟帛之務日連屬於其懷加之素疏愚醉酒飲食哀哭歌樂之過奔走衝薄風露之苦所以撓其生者萬塗而出故世之好生者玆皆一切棄絕之以謂一蚊蠅之動猶將害其養也乃遠逃於山巖林壑絕迹之境以致其術焉則予安得從事於此書哉𨿽然予方盡心於子思中庸之說務誠其意以通於物意誠則神定神定則慮精而物可以通也則是書也庶乎其亦有以佐吾浩然之气者乎若夫按摩鼓潄采鏈金石之術則予未之逹也旣歸其圖與書因錄其要者而記其後云

福源觀大殿記

玉仙女眞也蓋炎帝時人爲神仙之術能飛鏈九丹躡淩雲气嘗居於仙都山山在大海之南髙麗之域山有玉仙峯峯有玉仙溪因其所居遂號爲玉仙而洛陽之東南山亦爲玉仙山而溪爲玉仙溪其上有玉仙祠豈爲神靈之別都耶道士陳景顥始作玉仙祠於都城之南前作方池取玉仙溪水而貯之於其東別爲大殿塑玉仙像及靈官侍衛左右嚴列肅如也都人皆往祠焉嘉祐六年夏予疾甚家人禱逾秋疾良已始謁於祠下與陳君防綠藤而坐出書一卷曰此玉仙傳也我方圖爲殿而君適至其遺我以文予諾之其傳不著撰者名氏而蜀道士杜光庭編集之傳又言玉仙武陽人少時欲嫁之不可乃乘舟浮大溟爲風所引至於仙都山黃帝時嘗巡於海上築壇而請見之光庭博於道家之學其言必有所出而於予無所考然則玉仙古仙人也莊生所謂吸風飲露禦飛龍遊者耶其威靈福應蓋有感動於世者故世人共祠之而不厭也然陳君初來此獨處於荒莾空野之間無尺柱寸瓦爲之資人笑之以爲張空說必不能有所成就而陳君不悔也丐取收拾凡三十年於是祠成又作眞君殿及道院齋館庖房廥畜之室皆具其南辟爲花圃植雜花數千株則向之腐壊污塹狐鼠之徑俄而爲飛亭曲閣修林翠竹之美觀也都人之來遊者恍然相顧不知物境從何而來者也豈天地變怪之忽有之邪蓋世之人惟見其成而不知陳君經營之勞而持之堅也故有爲於世者未必盡爲材材者未必能有所立惟其彊力能久固執而不懈者乃克有立焉予旣有所祈而嘉陳君之用心由是作記以遺之

安州重修學記

慶曆初仁宗皇帝欲以人文陶一世乃下書俾郡邑立學藩守之臣震栗犇走以經以度罔敢不防督工伐材斷之削之其聲肱肱繇京師而薄四海於是天下蓋多學矣而安陸瀕大湖之北去京師才千里而遠當時守臣獨恬安而不立學長老先生抱經而嘆息里巷之童不聞弦誦之聲邦人恥焉於後六年得祕閣校理孫君甫且將作之下隨漢之材匠者執繩以待奮未及程功而孫君去環梁桀棟散而爲粟廩馬廐吏胥之舍不復有遺札矣嘉祐初司農少卿魏君琰慨然圖之乃於州域之南門外東偏作夫子殿及東西二堂八齋室安陸之民始適然相與環聚而觀之而喜我邦之有學也而猶未覩教育之盛及職方郎中張君先始集諸生鼔篋而升堂講明六經之奧今虞部郎中司馬君旦又絕壕爲梁通朔望防入於學徹其舊講堂而新之挾以兩廊門之右爲藏書之室其左爲泉谷之府庖廚沐浴皆具焉凡增七十五楹昕鼓作先生登座抗首而談經學者侁侁恂恂相與揖讓乎丈席之間發疑解難虛來而實歸安陸之學於此而大備夫庠序之不修長民者之過也旣修而不能教鄕先生之過也教而不能入學者之過也上焉者有以道之下焉者有以從之日劘月鏈至於有所成就則髙才軼足於是轢羣豪而出焉遂而進之天子小用之則小利大用之則大利以其所學措之於事業而施澤乎當世則吾刺史之功豈不博哉某里人也嘗得告南歸謁諸生於學顧不能倡率諸生朝夕從事於其間而猶得爲文托名於巨石之末竊有喜焉蓋學之成在仁宗下書之後二十六年曆四刺史乃克大備其難也如此來者幸無以廢之爲易則吾鄕之學𨿽與鄖溪夢澤並存可也熈寧元年七月十五日記

三司續磨勘司題名記

題名舊有記龕於西壁天禧巳未歲彭城錢易始爲之自贊善大夫劉式而降訖於太常丞直集賢院馮京合六十有八人石盡不復錄嘉祐壬寅九月安陸鄭某再斵石刻其名氏以補於後

賦

圜丘象天賦【圜丘就陽上憲天體爲韻案此首從宋文鑑中補入】

禮大必簡丘圎自然蓋推尊於上帝遂擬像於髙天必在國南燔宏基之髙厚用符陽體取大運之周旋王者揆禮之文爲民之唱修明大禘導迎景貺有祭焉格神於下有祀焉享帝於上謂丘也其形特異我所以貴其自成蓋天也其體亦圎我所以法之相尙爾乃旋仲冬之序迎至日之長掃以除地升而詔王是必肇靈壤以髙峙模圎淸而上當擇吉土之成基乃定其位仿髙穹之大體以就乎陽由是懽然神意交穆然天貺授徧羣靈以從之祀嚴太祖以爲之侑煥爾盛容配乎大就成非人力聳寶勢以下蟠仰合干儀環太虛而髙覆然則禮有物也其制可象天無形也其端可求故我相法於厚地取類於重丘崇崇其髙隱若積土之固浩浩其大渾如洪覆之周是故有槁稭以借誠有陶匏以薦禮大裘焉以彰其質蒼璧焉以象其體固異周朝授政築層級之三成漢祀命郊兆重階之八陛是則事至神者物無以稱其徳接至髙者丘所以表其防與地居上如天轉圜對方澤之成形乃殊其象規大儀之冥運自貴其全聖人所以明禮大原建邦茂憲兆其成迹符於至健夫然因天事天得先民之至論

勵志賦

慶曆皇祐間予兩防於廷下躓而不得收者將十年矣間仍苦疾一病更寒暑血气耗顏臒而發疏目花翳然其已衰矣因竊自感悼平居時學古人事業口誦心記俯讀仰思根其得失存亡之原蓋亦勤矣而揆之古人尙有以愧之卽遂病已於此則何異一艸木螻蟻之偃僕哉得非天之將有警於余乎夫天地變動日月之淩蝕五行之沴鳥獸魚虫之孽皆所以告戒人君而爲之恐懼也則布衣之士旣窮且病獨不爲上天之警與安知吾不得之於桑楡之下哉猶懼其懈也因作賦以自誨曰嗟予之愧於古人兮增翹翹而自惻騖駛景以防時兮猥憂病之來蝕因倚伏之相轍兮未始根乎倪極立端以靜俟兮尙有渉岐而中惑力進蹈於往修兮豈一跌而乃畫孔不容於隘世兮孟見傷於讒國彼皆豪聖兮卒窮老而無得幸予齒之完利兮載以燠而以熈嘗剽名於薦書兮非棄放於當時天旣厚予之生兮或以顚而復馳𨿽葅防之品兮尙可登宗廟之祠豈生之至然兮靳吾道而獨私前辟一塗兮不可逆窺哲人優處兮隘者厄悲惟伏誦之無忘兮願蚤暮以自思

登山臨水送將歸賦【以題中四字爲韻】

安定梁天機歸岢嵐予同汪正夫作此賦以送之

登秋山之翠微澹寒水兮晚煙霏鬰予懷之不開送遊子兮從此歸馬躑躅以顧影風蕭寥而滿衣來已遲兮屢更約去太速兮復相違獨羣峯兮顧予畱不如滄波兮與歸塵而並飛嗟子之去兮何所止鶩晉陽兮行故里朝升大行兮短艸埋雪暮絕淸汾兮白沙浸水堂有親兮髮如黳入門拜慶兮方宴喜紫穗繁兮葡萄熟玉乳肥兮酥酪美人間之樂兮無以樂於此方予之失朋兮獨怊悵而傷心又自痛夫艱棘兮淚溢下而沾衣襟駕羸驂兮出郭傷落照兮登臨俯遊魚兮戱舊浦仰啼鳥兮安故林玆殊類之不相失撇有慕乎飛沈山將暝兮望欲絕水轉遠兮意逾深惟車轍之印路隱紅塵兮不可尋倚蒼崖兮如待繞寒汀兮獨吟予願跨白鱗兮俾子之乘丹鳯頓汗漫之修翮兮縱靑冥之飛鞚寤不聞於笑言兮寐無求於見夢奚有煩於賦言兮酌別酒而相送

劍池賦

皇祐初元秋九月予解帆丰城迹寶劍之遺事得故穴焉夫神物靈不能自用也當其幽壤潛伏其气激烈乃上燭於天是必思有以奮於世者焉遇匪其人暱而見佩𨿽濯之以紫淵礲之以碣石姦血不濡豈劍之意哉於是晉室晻晻豺狼滿朝老龍弭首蟠於一匣寂寞雄鋩終以飛去烏乎其可悲也予以謂至精神變𨿽亡而存疑其尙潛於天地間顧未躍珌而再出爾不然則周鼎不薦於漢廟荊璧不傳於秦璽孰謂斯劍之不伸於浮者哉因賦云弛予橈兮晨泊岸晴沙兮少息巋頽城之遺封摉劍池之故迹若臼若缶窳然防黒靈光邈兮注雄心而增惻昔之老龍蟠伏金背鱗蝕屈不伸角疲巳見骨憤污壤之久蟄兮气貫斗以橫蜚覬雄斷於當世兮倒乾坤於一麾有微先識奕然肆爥兆精英之軼發防玆地之所屬剖幽植以中辟駢雄鋩而下伏玉浪無聲從匣湧出虹气兮見紫天光兮漏碧橫西山以載磨兮照澄瀾而動色始期我知兮終冺焉而莫伸匪橫而佩兮蓄蒼地之修鱗不當槁街兮梟立朝之大憝進不在兩觀兮血外戚之姦臣掩連環以怊悵兮寄風雨而長鳴彼司馬之奮防刃加頸以猶疑天子靑衣兮磨牙髮髵公蔓其禍兮其將尢誰怒鬛奮兮躍雲濤而去之嗚呼至化揉變邈無遺音儵然而徠曷闚以尋吾謂夫棄於晉去於晉而將復試於今者與

小松賦

北風號空大雪飛注長林髙木兮或亦爲之摧僕𨿽鴻鵠之健飛兮翅粘冰而不度獨寒松蓊然兮鬰蒼崖而自固若周公之排禍亂兮何獨立而不懼又如比干之事紂兮直犯雷霆之震怒若楸梧與楩楠兮媚風煙而自附何今日之梗莾兮窮本心而盡露蓋夫粹美之气蓄乎此山白玉如肪赤金如丹美璞良礦兮磊砢璀璨於其間合二寶之精剛兮又生此松於山顚故髙節之特立宜殺气之不可幹嘗見美於仲尼謂不凋於歲寒猶稱伯夷與叔齊兮遂與賢人而並傳斵蒼云以移植兮回佳玩於前軒辭丹林之煙霧兮濯玉井之波瀾茁然翠鬛三尺瑯玕若蒼虯之飛來兮戱靈珠而不肯蟠顧得地以托根兮尙繁枝之未大當老霜之物兮固勁气之逾邁𨿽鳳羽之未成兮蓋已異山雞之文采對秋桂於髙蟾友靈桃於碧海竦修幹以淩雲終孤心之無攺

欽定四庫全書

鄖溪集卷十六

宋鄭獬撰論

左氏論

世之說者以左氏爲丘明親受經於孔子而作傳自司馬遷劉歆班固莫不以爲然豈漢之諸儒見論語有左丘明遂謂之左氏乎以與孔子同時則又以爲受經而作傳以予考之蓋左氏者與公羊谷梁相先後而俱出乎秦漢之世何用明其然耶質之孔子之經而知之也嘗試用聖人之意而問於子孔子之作春秋必據乎國史史之有缺文斷義疑誤而不可考者則將在書之乎削之乎則必曰將在削之云耳嘗以左氏之意而問於子經之有書夏五郭公者是爲何辭則必曰左氏無說此乃秦火之後文久而有缺失也又問子其書辛卯君氏卒甲戌已丑陳侯鮑卒者如之何則必曰左氏之解以君氏爲聲子也不言其姓以公故也其說陳侯之卒有二日者以再赴也陳侯疾病而國亂故再赴也然則其說爲何如是則左氏爲妄解矣豈有夫人之卒孔子輒攺去其姓而謂之君氏乎豈有一國之君薨而臣子不詳其實而再赴乎然則所書亦必如夏五郭公者容其有缺失也是君氏者必爲誤甲戌之下必當書某事而亡其文也此則左氏獨見秦火之遺文而未嘗見孔子完經完經尙不可及見安在其爲丘明而親見孔子受經而作傳者乎左氏如見完經則必不爲是解公羊谷梁亦承其缺文而彊爲之辭吾用此乃知左氏與公羊谷梁相先後而出乎秦漢之世矣吾之怪夫春秋之經至簡而其疑缺者已多左氏至繁而反完備豈獨經遭秦火而傳不焚耶秦書之不焚者蓋鮮以此又益知其出於秦漢之世也明矣或曰孔子作春秋必本古史史者春秋所以出也孔子旣沒學者以經文簡無古史則不足以見春秋之迹故嘗存古史以備春秋本不以解經也及其後世則學者又旁取列國雜記卜筮詭譎之說而益附之亦頗爲之解經以其史本出於左氏故總題爲左氏云其說亦通然而要之不爲丘明親見孔子受經者則決無疑矣公羊氏則曰名髙子夏弟子蓋周人也又曰爲漢初人也谷梁氏則曰名赤亦子夏弟子周人也又曰名俶秦孝公時人也則左氏者何用獨知其爲丘明也耶

用古論

古亦治天下今亦治天下古之民耳目口鼻饑渇飲食類今民也類則其心亦無以異也何古之能常治而今不能哉是今不用古也今或言古有堯舜禹湯文武周公之法可用者則必起而咻笑之是未睹古之可用也敢問之雍熙祥符間去今未逺也如以今日之治漸革而可以至雍熙祥符間耶人必曰可又以雍熙祥符間之治少進之可漸而至貞觀間耶人亦必曰可又以貞觀之治醇之以禮樂可漸而至周公文武禹湯堯舜之治耶人亦必曰可是今日之治獨能至雍熙祥符間而何不可至周公文武禹湯堯舜之治其遺於經者皆可考據非有奇祕之防甚難行之事邈然使後世不可及者也其所治亦皆務便民而已今舉天下之大憂不曰天下財賦之缺乏夷狄橫而不制禮樂弛而政教缺賢不肖之淆雜無大此數節者矣堯典至簡一事至數句至於命羲和凡百五十餘言趨天時務民耕最所重也其末乃咨鯀以治水舜亦曰棄黎民阻饑汝播時百谷是豈古之不憂天下賦財之缺乏耶舜命咎陶曰蠻夷滑夏冦賊姦宄汝作士又命禹曰有苗不共汝往䢐徵是豈古之不憂夷狄暴橫而不制耶五品不遜契爲司徒典朕三禮伯夷作秩宗八音克諧夔以典樂是豈古之不憂禮樂弛而政教缺耶堯咨四嶽舜五載一巡狩三考黜陟幽明臯陶謨九徳是豈古之不憂賢不肖之淆雜耶若是者正與今所大憂者合奚古之不可用也推堯舜而上以至黃帝神農伏羲之世今以爲太古荒濶之教然見於易者所務亦非有奇祕之防甚難行之事使後世之不可及者也在伏羲則曰作書契爲网罟在神農則曰爲耒耜通貨財在黃帝則曰垂衣裳至於刳木爲舟楫服牛乘馬斷木爲杵臼爲宮室弧矢棺槨玆皆太古之務亦在便民而已至於有巢氏之層巢燧人氏之鉆火亦不出乎便民也故自伏羲而來唐虞夏商周之法今皆行於世而失其迹也世俗止見世之不治則以爲無古法遂謂之不可用古古法未嘗獘也其所以獘者乃其迹之變也或以謂古有井田今亡井田古有封建今亡封建古有肉刑今亡肉刑不可謂之有古法曰玆所謂迹之變也井田獘而爲阡陌封建獘而爲郡縣肉刑獘而爲笞箠如無古法則今天下當不鑿田不建官吏不繩之以刑獄是三者皆具於世何爲而無古法其不治者乃其迹之獘也善救獘者惟原其古聖人所以求治之意不必襲其迹期至於治而後已及至已至則亦堯舜禹湯文武周公之治也何爲而古之不可用耶烏乎一爲層巢天下卽歸之號有巢氏一爲攺火天下卽歸之號燧人氏一爲网罟天下卽歸之號伏羲氏一爲耒耜天下卽歸之號神農氏一服軒冕天下卽歸之號軒轅氏利於民者民歸之惟以一器一物遂而天下從而君之況能兼用堯舜禹湯文武周公之成法乎則歸天下之民無頃耳古之未有法聖人開創之以爲難今聖人已試之法皆完具精白惟其探取而行之耳奚其古之不可用也耶

禮法論

孔子作春秋常事不書變禮則書明聖人之典禮中國世守之不可以有變也甚矣浮屠氏之變中國也浮屠夷禮也古者建辟雍立太學以育賢士天子時而幸之躬養三老五更習大射講六經用以風動天下之風教而今之浮屠之廟蘿蔓天下或給之土田屋廬以豢養其徒天子又親臨之致恭乎土木之偶此則變吾之辟雍太學之禮而爲夷矣古者宗廟有制唐虞五廟商周七廟至漢乃有原廟行幸郡國及園陵皆有廟漢之於禮已侈矣而今之祖宗神禦或寓之浮屠之便室虧損威徳非所以致肅恭尊事之意也此則變吾之宗廟之禮而爲夷矣古者日蝕星變水旱之眚則素服避正殿減膳撤樂責躬以答天戒而今之有一災一異或用浮屠之法集其徒螺鼔呶噪而禳之此則變吾祈禳之禮而爲夷矣古者宮室之節上公以九侯伯以七子男以五惟天子有加焉五門六寢城髙七雉宮方千二百步而今之浮屠之居包山林跨阡陌無有裁限穹桀鮮巧窮民精髓侈大過於天子之宮殿數十百倍此則變吾之宮室之禮而爲夷矣古者爲之衣冠以莊其瞻視以節其步趨禁奇衺之服不使俗而今之浮屠髠首不冠其衣詭異方袍長裾不襟不帯此則變吾之衣冠之禮而爲夷矣自有天地則有夫婦則有父子則有君臣男主外女主內父慈子孝天子當扆羣臣北面而朝事之而今浮屠不婚不娶棄父母之養見君上未嘗致拜此則變吾之夫婦父子君臣之禮而爲夷矣古者喪葬有紀復奠祖薦虞祥之祭皆爲之酒醴牢牲籩豆鼎篚獻薦之具而今之舉天下凡爲喪葬一歸之浮屠氏不飯其徒不誦其書舉天下詬笑之以爲不孝狃習成俗沈酣潰爛透骨髓入膏肓不可曉告此則變吾之喪葬之禮而爲夷矣故自古聖人之典禮皆爲之淪防防何其不盡歸之夷乎使孔子而在記今之變禮者將操簡濡筆擇書之不暇而天下方恬然不爲之怪朝廷未嘗爲之禁令而端使之攻穿壞敗今或四夷之人有扣而向邊者則朝廷必擇帥遣兵以防捍之見一邊冦一獠民必擒捽之束防之而加誅絕焉彼之來小不過利吾之囊篋囷窖牛羊大不過利吾之城郭土地而已而浮屠之徒徧滿天下朝廷且未嘗擒捽束防而加誅焉反曲帣跪跽而尊事之彼之所利乃欲滅絕吾中國聖人之禮法其爲禍豈不大於扣而向邊者耶豈莊子所謂盜鉤金者誅盜國者爲諸侯者耶夫勝火者水也勝夷狄者中國也中國所以勝者以有曲禮也宜朝廷敕聰博辯學之士刪定禮法一斥去浮屠之夷而明著吾聖人之制布之天下上自朝廷下至士大夫俾遵行之禮行而中國勝矣中國勝則爲浮屠氏之說又何從而變哉

舉士論

孔子曰三人行必有我師以三人之寡而猶足有賢者而可師夫三人尙爾況爲一邑者哉言偃爲武城宰孔子曰汝得人焉爾乎武城小邑也孔子責其賢夫一邑尙爾況爲一國者哉魏文侯得卜子夏田子方叚幹木而師之得魏成子樂羊李克屈侯鮒而臣之遂爲顯諸侯夫爲一國尙爾況爲天下者乎故𨿽堯舜禹湯文武周公之爲天下其聖智聰明已不可陞級而望之矣然其吐哺輟沐圖見賢士乃甚於危廹之君若朝夕遂亡其天下者得非其任天下𨿽重必得賢士而共舉之則其沛然有餘力矣今天下之廣非若三人之寡一邑之小諸侯之國也而尊賢聘士之禮則簡缺不聞間或有詔書具文而已近之守臣亦頗薦山林之處士而朝廷忽焉如飄風之歷耳或重違大臣之請則其髙者乃得一助教次之予數十帛下之寢不報矣此豈致賢之意乎彼且將包蓄閉結幅其股而疾去之漫浪乎曠山荒野之間伏艸莽而不出矣今夫一舉進士經生其賜第者動千餘人間有窮老及被兵冦者悉推之恩澤又數百千人大禮之後公卿之子弟親戚臺省之吏胥與夫貴人之奴亦數千人大較五歲所得補官者無慮千人者盡以爲才能而當補之乎苟欲例官之也數千人之眾則以例官之一山林之處士則稱銖量黍而差進之乃不得齒吏胥奴之末顧得一助教次之與數十帛下之寢不報何其棄薄如此耶今之助教至爲賤不數也富民之輸錢則命之醫藥之工出入權貴之門者則命之遂而使處士與之同稱則孰不反唇而嘆笑之是朝廷以富民醫藥之工待天下賢士者也彼且授之而未嘗辭處之而自若也彼其以道自任故卑之爲助教又何辱尊之爲宰相又何榮然而不足爲處士之辱而適足爲國家之辱於有道之士又何輕重乎哉夫國家以數千之眾尙例使之從政豈惜一幕官不爲處士地乎唐之聘處士至以拾遺著作郎今易以一幕官蓋亦隘矣而靳靳焉不是爲也或者以處士盜虛名而不果知其實用宜若不可開其漸夫致一士所以致天下之士以一處士盜名遂廢天下士可乎昔周公所執贄而見者十人還贄而見者三十人貌執之士百有餘人欲言而請畢士者千有餘人於是僅得三人焉周公之所得者止於三人然而三人非獨出於十人三十人乃出乎百人千人之間也如周公不能致千人則是遺百人者矣不能致百人則是遺三十人者矣不能致三十人則是遺其十人者矣是三人者又曷從而出哉又烏足遂定天下哉今進一處士而棄薄之則將何以致千人而取三人者乎惟其將有致焉則宜少厚之而已矣

伯夷論

特立之士有大功於聖之教桀然喬於百世之上者後世皆得而公傳焉司馬氏作史記序七十列傳非公其傳者歟而以伯夷首之善乎司馬氏之爲史矣伯夷叔齊力於仁義有激於當世輔聖人之教得其深者也爲之傳首豈謬哉孤竹君欲以位其子叔齊叔齊讓於兄伯夷伯夷曰父命也卒不受遂更相譲而俱逃之及武王順天下號義兵以伐紂天下無賢不肖皆曰武王是爲恐恐然恐武之不勝獨伯夷排天下之義非之曰父死不葬謀及干戈非孝也以臣伐君非仁也武王不聽遂取商天下旣已宗周伯夷恥不食其粟乃餓死嗚呼一國之君民之所奉亦已尊矣而伯夷不敢廢父之命甘於遁去天下之讓孰加焉武王旣興聖賢皆爲之助亦足以樹勲矣而伯夷不敢廢君之分而甘於餓死天下之仁孰加焉讓齊之心非爲齊也而爲萬世之爲國者焉諫君之心非爲武也而爲萬世之爲臣者焉故後世之爲國者子奪於父弟奪於兄交挺白刃以爭繼立者必宿栗挫縮不敢耀芒角以其有伯夷之讓然也後世之爲臣者幸君之亂以肆姦謀紾君臂而欲其位者必靦汗驚爆不敢出气以其有伯夷之仁然也是仁節者得不謂有大功於聖人之教者歟如天之覆健然其髙也如日月之昭烈然其明也而萬百千世愈髙愈明義風洗然照人毛髮使爭子賊臣畏服之如是顧其功可較也昔堯旣公天下以讓舜而夫子首之於書吳太伯讓於季歷而遷亦首之於世家春秋之說左氏者亦以隱公能讓而首之於春秋𨿽然堯大聖也則安敢以擬議以太伯隱公止於一讓後世乃稱之爲至徳爲賢君遂以首之於春秋而況伯夷哉𨿽欲不爲之傳首其亦可得乎噫目之久瞀忽開則大明耳之久瞶忽震則大驚當伯夷不生天下孰知讓國之爲美歟伯夷丕死天下孰知伐君之爲非歟伯夷生死之節盡之矣渾渾之俗其不大明而大驚也哉夫子嘗罕言仁而於伯夷曰求仁而得仁哉孟子學夫子者也而稱之曰伯夷聖人之淸又曰聞伯夷之風貪夫亷懦夫有立志太公望從武王伐紂而親爲之師者也亦曰義人也夫子謂之仁孟子謂之淸太公謂之義嗚呼其爲人也果如何哉

武備論

萃之象曰澤上於地萃君子以儲戎器戒不虞萃聚也物聚而必有攻齧其間者故畜兵以禦之虞舜之命臯陶曰蠻夷猾夏冦賊姦宄汝作士師以虞舜之世可謂治極矣猶且懼蠻夷冦賊之獷吾民是𨿽甚治之世不可以不戒也今通天下之地而守之嘗備西北而不爲東南慮豈西北之害大而東南無勁旅彊兵環伺羣集而然耶夫蠻獠之變窮閻猾夫之倉猝掲竿而起呼者其警豈下於西北耶而東南之郡縣固無深溝堅城之守勁甲彊弩之敵士卒皆饑寒脆弱疾老而未嘗識戈矛之倒正𨿽屯禁兵皆單客浮寄無家室墳墓田疇之爲累聞噪聲則駭然而四走彼何顧借而爲之用命耶乃者如王倫輩一賊夫耳驅聚數十民跳踉於曠野荒澤之中而郡縣之吏民恐懼奔避鳥逝而獸伏其尙能有爲者則或具醇醪美肉斂民之金帛以遺之如孱國之恭事彊諸侯萬一冀其不爲暴害耳尙何敢正睨賊輩乎而朝廷乃責其棄城而繩之以法不爲之具而責其守豈其理耶凡事之未芽蘗則朝廷恬安而不爲意及其猖獗一發乃遽起而爲之謀事已則又解而散去非所謂無恃彼之不來而恃我之有待者也故往年儂智髙冦嶺南則爲之備嶺南又聞其轉入蜀則稍爲之備蜀賊已逃去則亦隨而隳罷此豈爲持久計耶陜西河東河北繚邊之地及廣南之極徼其樓櫓拒敵之固蓄馬募士之方旗甲弓楯之積則或講聞之矣至於江南荊湖京東西兩蜀淮浙間則未嘗有及之者其郡縣之郛邑則或依荒籬壞垣谿谷山石以爲之固𨿽有城塹類皆缺蝕之餘艸樹之堙塞狐鼠之穿穴車馬牛羊之踐轢無丈尺之岨而樵兒牧豎之可逾其庫兵則皆塵久不治弓弩弛而不可發劍刀錮於室甲冑聫屬或隨擐而裂一日有緩急其尙能守而禦之耶是𨿽有太公之謀賁育之勇不得有爲矣宜嚴敕守臣稍增葺之城不可卒具當完以歲月不過十餘年則所在有堅城矣課募匠工使盡其巧計其兵之多少而蓄之則又不過數年所在有利兵矣擇長吏以守之責銳士以習之𨿽有攻齧乎其間者我有以待之矣或者謂朝廷方講治禮樂文章之具而未暇爲城壘甲兵之謀將損國體而驚動天下之耳目嗚呼玆俗儒之論烏足識大易虞舜之所戒哉

武侯論

武侯曷爲不能兼天下曰遭時然也夫時者𨿽聖與賢不可以違也聖與賢知時之不可違則亦因之以制變玆武侯之不能兼天下也武侯之得先主最晚於時魏已遷許孫氏已得吳天下之勢判矣故其說先主曰今曹操擁百萬之眾挾天子而令諸侯此不可與爭鋒孫權據有江東已歷三世此可與爲援而不可圖也若進取荊益內修政理以待天下之變則霸業可成矣武侯之兆基發策已不能兼有天下者明矣然猶區區矯勵川蜀脆陋之民屢窺秦川者非不知魏與吳之勢猶前日也以不忘先主之顧托不計其死生險易惟義之存示不負漢於天下也故又曰先帝三顧臣於艸廬之中由是感激今奬率三軍北定中原此臣所以報先帝之職分也於是蜀之土地廣狹不如魏民力眾寡不如魏才傑之多不如魏曹公𨿽死其遺臣老將尙存也武侯一出漢中張郃拒之而馬謖先敗再出散關曹眞拒之糧盡而還又出斜谷司馬宣王再拒之武侯提孤兵以深入宣王扼其喉而不戰遺之巾幗宣王之不戰計得也武侯之糧屈勢格則將如之何尙何責其將略非長歟此終不能兼有天下者又已明矣夫以蜀不能取魏猶魏不能取蜀勢然也故𨿽聖與賢不可以違者時也湯不遭桀不能取夏武王不遭紂不能取商武侯安能獨兼天下乎然則以武侯之才治民治兵足以兼天下然其遂不能者所遭之時然也哉

欽定四庫全書

鄖溪集卷十七

宋鄭獬撰論

治具論

爲治之具有化有教有政有刑如一气之變萬物隨之以生以死而不見其巧者化也民生之愚不能自反徐而牽之於善道教也開其利害判其曲直一歸之於繩墨者政也猾彊不制乃爲之斧鑿爲之鞭笞以刻轢酷楚其肌膚支體者刑也是四者天下之民所以仰而爲治也是古之堯舜禹湯文武周公之所盡心也今夫朝廷之出一令建一事天下嘈然聚議其得失而又逆知其後日之行與不是不可謂之能化也天下之民朝而出作暮而入息莽如山林之鳥獸艸木一不知其饑飽肥瘠寒燠是不可謂之能教也彊者鬭智者欺天下之猾亂狙詐者百出是不可謂之能政也惟其斧鑿之用鞭笞之罰具於律令者吏習誦而從事焉又未能盡心也郡縣之吏旦而坐髙堂之上民之鬭撃盜賊欺誣殺人者日集於庭或誅或竄或笞遣之其能辧白黒敢推撃束防胥輩者已出露頭角號爲能吏矣至於怯軟貪冗老昏而病疲者則又有所不能焉當免而笞當竄而誅重輕之權或移於子弟猾吏豪民之手善民瘖瘂而無所訴用刑之失猶如此又豈暇議政教之羙乎夫天下之所寄者內則宰相也外則郡縣長吏也宰相佐天子講治於內而郡縣長吏奉行治於外使天下靡靡而入於善是宰相與郡縣長吏之職也今長吏之臨治以如是是天下之無化與教與政而獨有刑且未能盡心焉宜朝廷之思所以化之教之政之刑之之本原擇賢長吏而俾致於民焉爲治之術亦可謂有具矣

責任論

古之擇人也才其任之也專其持之也久故稱治焉此可爲士而不可爲大夫此可爲大夫而不可爲卿爲公一眡其能否上下而槪充之昔者舜以伯禹能平水土故爲司空以棄能植百糓故爲后稷以臯陶能平刑故爲士益能通山澤故爲虞伯夷能禮故典禮防能樂故典樂終舜之世未嘗有二事乃不曰伯夷禹汝復爲稷播百糓棄汝復爲虞順予艸木鳥獸伯夷復典樂以教冑子如此紛紛之更爲也武王牧野之戰講兵行師則曰太公望其人也周公不與焉天下旣巳定周坐明堂起制度則曰周公其人也太公望不與焉周公𨿽聖人至與學兵之精深固周公有不如周公且有不如況眾人也耶今求其爲師爲司空有如周公伯禹者耶求其爲稷爲士師爲秩宗爲樂有如契后稷臯陶伯益伯夷防者耶周公伯禹爲大聖人無有也契后稷臯陶伯益夷防爲大賢人亦無有也大聖賢人不世出固不可求然自朝廷文武之公卿及百執事郡縣之廉察牧守下至一命黃綬之吏不知幾百千萬人而盡得其才不才之擇乎至其爲大理者果不可移之爲太常乎爲吏部者果不可移之爲禮部乎爲筦庫簿書之小吏果不可移之爲牧守公卿乎又能畢其能而任之乎固無有此也用一中人之材或連踐數賢人之職未能領其綱紀文書而巳復遷去之甚者才三嵗余或期月而罷惟較其資歷之深不考其虛實之效因循頽靡一切爲苟且是豈古任人之意耶以周公之聖不敢兼太公望之事以稷契臯陶之賢不敢兼伯夷後防之職終其身而無二事今無周呂之才而使之盡周呂之事無稷契臯陶之智而使之一稷契臯陶之務又僕僕然亟遷也欲其磨心出力以濟天下之務難矣夫統羣才而進之者天子也佐天子而議當否者宰相也平其衡銖累而較之此可爲士不可爲大夫此可爲大夫不可爲卿爲公俾其才不才之用任之以專持之以久專之而無擾也久之而無易也專之無擾則名分定而職業修久之無易則思慮一而政事明夫如是是天下之治可由此而出矣

備亂論

備天下之亂者古今大勢可見已而未能有善備者也始周之諸侯相禽獵剖而爲六國卒並於秦以諸侯之亡周也乃爲之備諸侯一剗其根蘗而郡縣之遂令天下無一繩之維諸侯則不作而其末乃有布衣之禍故髙祖不由尺土暴起於風埃之中五載而成帝業漢以郡縣之亡秦也則又爲之備郡縣而又裂其土地以封諸侯王盤踞過彊卒用不終而布衣則不作其末乃有外戚之禍賊莽窺其隙遂盜有漢璽及光武之再開辟以外戚之亡西京也則又爲之備外戚乃不復委重宰相而尊用臺閣三公拱袂而守虛器外戚則不作而其末乃有閹防之禍積其殘暴酷烈而終之以董卓天下遂暌而爲三魏氏以閹防之亡漢也則又爲之備閹防痛埽刈之一歸其房闥之役閹防則不作而其末乃有彊臣之禍故司馬父子襲據大柄更四世而禪其國晉氏以彊臣之亡魏也則又爲之備彊臣而培植其宗族𨿽愚兒懦子皆付以大國彊臣則不作而其末乃有宗室之禍朝而爲帝暮而爲囚五胡乘之遂荒中國彌漫橫流以至於唐太宗乃頗究覽失得而爲之大備焉及其末也則又有藩鎭之禍梁唐晉漢周皆以藩鎭而更爲帝夫歷世之亂考其所以備之者不爲不至窒一穴穿一穴何禍亂之不息也蓋未嘗取天下之公制而獨以巳之私者備之耳成湯周武以諸侯得天下而商周未嘗輙廢諸侯豈非用天下之公制者邪惟其公也故後世之長久繇秦而來獨汲汲備其私者又矯之過嗚呼不得聖人之法而備之奚有不速獘者邪

漢封論

漢封之失不在髙祖而在文帝何以言之髙祖初起擾攘之中於時天下惟習知有六國之獘而不知周公五百里之封故其王侯崛起各擅一國包山跨河無復疆畛臧荼得燕魏豹得魏韓王得韓諸田得齊趙歇張耳得趙韓信英布得楚更貪互奪惟恐土地之不廣甲兵之不雄髙祖知其勢之不可削也亦欲無盡乎英雄之用乃手裂而盡付之故其追項羽於固陵期諸侯不至用畱侯計捐睢陽以北至谷城以予彭越捐陳以東傅之海以予韓信乃能致二人而遂克羽當此之時髙祖豈暇議周公五百里之封哉及其巳平則宗室子弟類皆稚孺頎然老壯余楚代耳且恐後世一日有隙漏則非彊大諸侯無以鎭壓之故又封其同姓各數十城盤踞天下十分之七其後呂氏果欲爲亂而天下堅重卒不可揺此髙祖因用天下之勢而爲之封庸何有失哉然髙祖非不知其未有獘也以存漢之計大而諸侯之禍未卽發也故其封吳王濞召而相之曰若有反相天下一家愼勿反然而髙祖竟封之此其爲慮可見矣韓彭軰旣巳誅夷呂氏又滅則變而通之豈不在文帝乎於時賈誼欲裂其國以分封子弟俾之久而可傳且拉其脊而折之文帝竟不能用拱手而成七國之禍由此磐石遂矣使賈誼之防行則𨿽有王莽何由爲盜哉夫惟髙祖善用其勢惟賈誼善識其變然而不能遂救者文帝也漢封之失不在髙祖而在文帝孰謂不然哉

五勝論

五勝之說出於三代之衰乎始於商周建正而用子丑說者由此而推之以周木徳商水徳引而上之則舜爲土堯爲火帝嚳爲木顓頊爲水少昊爲金黃帝爲土炎帝爲火太昊爲木至於正朔亦或不同又曰周火徳秦水徳漢土徳從其所勝與前復大逆鄒忌賈誼劉向皆持其說子曰行夏之時蓋斥商周建正之非也書言堯舜禹爲詳而未嘗言攺正朔詩春秋言周爲備而未嘗言五勝以董仲舒之博學猶曰舜攺正朔易服色其餘盡循堯道不知仲舒從何而得之豈其未見古書而出於防緯乎班固又敍帝世言周遷其樂故易之系辭有所不言尢爲謬戾

漢諸侯王論

鼂錯爲漢削諸侯尊王室遂覆其宗忠矣語智則未也幸而漢勝之借吳楚得天下其禍於漢也可勝言哉揚雄以愚論者不究其成敗多譏雄者故著云漢諸侯王類多覆溢大者以畔誅小者以姦亡累迹而發然漢未嘗爲擇賢師友以剴切誨導成就之也吳楚旣滅創艾繩削內外相伺立爲讐賊過若毛犛發爲山丘此谷永所以痛切中山所以增欷也至其惡積禍至則皆嘆息悔恨其前之不得爲善思有以洗心革行亡由也故厲王之遷乃曰吾以驕不聞過故至此梁王亡亦曰傅相不以仁義教臣也是可哀也觀諸王之所爲桀紂不甚於此然而無令其獨被惡名宜責漢之不爲置賢傅相以誨導之云耳

兩漢論

西漢之亡也天下咨嗟涕泣而思之其雄豪而起者莫不爭趨爲劉氏光武因之遂再有天下東漢之亡也民皆解散而背去之鳥駭土委爲袁氏爲曹氏爲孫氏劉備僅能竄伏於蠻蜀以一彈丸地自鄣力蹶不能爭漢土卒亡焉二漢之亡一起一廢其故何哉亦質乎民而巳矣請言之西漢之初髙祖入闗除秦苛法如提民於沸湯燎鑪之中濯之以淸泠之泉於時天下蓋巳識漢矣至於文景昭宣用仁恩以結天下廼去肉刑定箠令減口賦三十而稅一假民田賜民爵女子牛酒老者絮帛孤獨鰥寡皆有振給四方有一水旱一災異則又爲賦池籞發倉廩除民租下詔遣使以循撫之其所以哺乳涵養之意徳澤逾於三代𨿽元成之間權綱狃爲姦幸而亦未嘗有虐政殘民也故其亡也天下咨嗟涕泣而思之光武所以能一呼而集天命至於東漢則不然惟光武顯肅三世爲治和帝之後政奪母氏閹防遂盛二家之親戚賔客黨類布滿郡國其府第園池之誇侈歌童舞兒車服之玩權貴之貨賂一金之費皆剽奪於民豺狼相付予積百餘年其所以刻剝斵喪之酷則又逾於桀紂民將挾矛操矢而攻之又何思之有故其亡也天下皆解散而背去之此其不復能再興也一起一廢庸非在於民乎故君者所以爲養也民者所以爲報也養之深則報之厚養之淺則報之薄凡自三代而來其國之亡有久有速者皆以其養之深淺報之厚薄常相符焉養之深報之厚則其存天下也必久養之淺報之薄則其亡天下也必速漢民之報於漢歷四百年至其殘極而後去之其所以爲之報之者亦已盡矣傳曰木之將顚本實先撥西漢之亡本猶在也故再有天下東漢之亡本巳撥矣故暌而爲三國然不務深養其民而責民之報厚且久乃自書契而來未之聞也

說

天說

柳子厚作天說謂天之元气陰陽壊則人由之生譬之果蓏癰痔艸木之敗逆而虫生焉功者自功禍者自禍是天與人絕不相預焉嗚乎亦怪辯矣哉劉禹錫又作天論繁枝葉而扶其說是二子者困廢於時謂天不相其道故云耳俾二子而充其欲必不有是言夫天之可以形得者惟其行日月羅星辰蒸風雲躍雷雨陽燠而生植陰寒而斂殺者耳至其漠然不可窺其隙者是必有命於其人者焉堯舜之際以聖禪聖可謂燦然矣而堯曰天之歷數在汝躬汝終陟元後舜亦以命禹湯武以徳桀紂以賊用至仁伐至不仁亦可以無疑矣而湯曰有夏多罪天命殛之武王曰商罪貫盈天命誅之孔子伐於宋孟子讒於魯聖賢出非其時宜乎爲困矣而孔子曰天生徳於予桓魋其如予何孟子曰使予之不遇魯侯者天也此豈聖人造托於天以詐世乎蓋亦有教存乎其中矣彊桀之臣欲負力而覬非望者苟能自反之必懼曰蓋亦有天之歷數云耳昏慢之君將肆欲乎天下苟能自反之必戒曰天儻或命有徳者代予云耳趨進之士皇皇而無所合苟能自反之必安曰予之不遇乃天處之云耳然而其命之者不可以有窺也其道至大以簡非如君上之有爵賞刑罰也非如父兄師友之撫憐而告語之也今欲以一痛疾一呻呼而覬天之渠渠然仁且哀之旣不爲動遂舉謂天不與人相預設天果能聴之則天下之人號呶狂走將挾其長短曲直以辯訟於天則天之擾擾固多事矣其將竭蹷奔趨應對之不暇尙何有髙逺而不測者邪孔子曰道之將行也歟命也道之不行也歟命也由周公而上聖賢得其用者蓋亦天云耳由孔子而下聖賢不得其用者蓋亦天云耳是聖賢之進退廼不在天與故君子者勉而學問修而忠信履天下之正道居幽屈而不疚以待夫天命者焉易曰樂天知命故不憂又曰居易以俟命然則不修而務信天者非也修而務不信天者亦非也修之者在我也貴之賤之在天也不修而務信天則怠修而務不信天則妄怠與妄君子不由也今二子外其天事而一推之人則逹者必矜其才智厲其吻齒力排而前曰在人而已天何預我哉其窮者又將不忍其狷憤變易其操守亦力排而前曰在人而巳天何預我哉烏乎以二子之博學溺而爲伾文則信其說之駮而不免於世焉孔子曰不怨天不尢人若二子者其怨天者歟其尢人者歟

險說

或問聖人尙險歟曰尙險易有之王公設險以守其國或者曰此非險也言機也托云險耳曰天險不可升天有機而不得升乎地險山川丘陵爲地之機乎或者曰險者豈可設歟曰擇土建國非設而何或者曰吳起有言在徳不在險記者傳美之曰玆陋說也文侯方磨牙與羣虎裂食天下起激之云耳或者曰周公豈不大聖人與其營洛邑曰使有徳者易以昌無徳者易以亡顧爲非邪曰孰謂周公有是言乎周公之營洛以廣畿地而備制度耳故兼丰鎬以爲千里周公欲後世之易以亡則七年渠渠安用制作邪制作所以繼後世也周公不欲後世之速亡也明矣哉或者曰周公曷爲不都洛曰是所謂聖人尙險也奚獨周公邪古之爲天下者皆推擇其雄山大川之形勝者而爲之國故唐虞都蒲或都平陽夏都安邑或在太原商遷於汲又遷相文武在丰鎬秦漢固闗中據上游以制天下玆聖賢之意巳故古之能兼天下者常在中國吳之亡也而晉取之陳之亡也而隋取之以劉裕之雄入闗破姚秦卒敗而返尺土不得收古之爲國略可較矣或者曰然則險愈於徳與曰非是之爲也徳者行於巳險者外禦之耳中材之君有地有險易以守也今有人蓄百金之篋置之通衢曰吾有徳以守之安用室宇垣墻爲眾人且知其不可百金之篋然耳況爲天下者邪

震說

天雨作其聲肱肱然以逺聞者雷也裂然疾而暴作者震也天之所以爲威也物之幽伏頑處彊悍而不能自達者是肱肱然不足以鼓其間於是裂然暴作而時一震之天下之人起而然畏之曰威也然則非蚤暮習而日見之也非漠然寂寥曠而無之也日有之則玩焉不足以爲畏也無之則怠焉不足以爲畏也其與古之震天下者合歟夫忞忞之政潰潰之俗其久瞶而久眊也不裂其耳目而一震之則不肅唐堯之老天下事有倦而不起者舜作而震於崇山震於三危震於羽山震於幽州當舜之時合震者四天下然畏之曰舜威也紂之不道諸侯肆行文王作而震之震於宻震於崇震於昆夷當文王之時合震者三天下然畏之曰文王威也孔子斥而季氏僭魯有不震者焉望之殺而恭顯進漢有不震者焉後之世不震者相躡矣如欲作而震之則莫如法舜與文王使天下蹵然而攺聴矍然而攺眎一開耳目之獘然後主威尊而號令行易曰震來虩虩笑言啞啞其舜與文王之謂歟

虎說

安陸故多虎或躍而入郭裏民設穽以逐之虎避去入山民卽山復爲穽虎遂窮而逺遁今亡虎矣天之生物與人疊爲盛衰天下平治之久生齒大繁暴害天物亡休息異時漢溪多魚矣不售則反棄諸河今財充釡而巳是川澤不足以勝网罟異時南山多薪矣凡民得樵焉今相鬭於叢薄間是山林不足以勝斧斤異時夢澤多稻矣鄰里不相求今持劵而往無所貸矣是田疇不足以勝食故古之聖人於物也養之有道取之有時獺祭而魚梁入隼擊而罻羅用故物與人相資而不相竭後世亡法故物與人疊盛而疊衰自唐末五代兵滿四海生靈苟活於白刃間廬聚不見防煙是時山林川澤得以休息而物大出爲暴若海潮之溢於是魚虫鳥獸羣行而奪民之居虎豹厭食若人矣是非盛衰相勝而有時哉善持之者不欲其有所勝而有所害若安陸之虎旣窮而不得自托於山野民旣巳勝矣然亡使其復躍入郭則甚善

欽定四庫全書

鄖溪集卷十八

宋鄭獬撰解

四凶解

堯果不能去四凶乎非不能也以有舜也堯之大憂在不得舜旣已得舜則天下之事舉矣善人者將自進而惡人者將自誅亦何必堯親去之也於時堯老矣已老且倦則萬幾之大必有窳而不啟者乃咨嗟眾臣將求天下聖人而禪以天下之大位以持其窳而不起者乃得舜旣攝治而四凶之惡適以暴發由是一取而鋤去之則四凶之去固在舜不在堯理然也必責堯之不能去四凶猶之責舜不堙水也堯之不去四凶以有舜也惡之未肆也而無舜則堯自去之矣舜不堙水以有禹也如無禹則舜自堙之矣故四凶之去舜事也能不能不在堯也聖人初作欲揭天下之大法必有首誅焉使天下慴然骨次而心螫則其鼓號令不須力而天下可服也周公相周則以管蔡爲首誅而天下不爲周公服者無有也孔子作魯司冦以少正夘爲首誅而魯不爲孔子服者無有也則舜之於四凶豈獨異周公孔子哉一誅惡而天下定聖人之機用深矣故曰堯之大憂在不得舜如得舜則天下之事皆舉善人者皆進而惡人者皆誅安在乎堯親去之也或曰有說者謂堯不自誅之而俾舜誅者堯權也堯將禪舜恐天下尙未服故豢而遺諸舜誅之用以威天下之未服者也曰奚有是耶是逆詐於聖人也使繼堯者有不能則或遺之以樹威今舜已能繼矣又曷席此爲權耶借堯已自誅四凶舜乃卽位天下果有未服者亦自能起而誅之矣未服者誅則天下亦自服舜矣舜之攝治三十年未聞有不服者也說者果有是是不以聖人期舜也

辯

黃叔度辯

黃叔度之器汪汪若千頃波澄之不淸撓之不濁信乎其廣且深乎則水若倍千頃而集漫然就圮矣奚睹其所謂澄之不淸撓之不濁者耶曰然則稱之曰山川之髙深歟日月之光明與天地之髙厚與若是者則可以極叔度之器乎曰否舉山川日月天地而爲之擬則信美矣然猶涉乎器也必欲極其論則曷若拂其器而處山川日月天地之外乎曰此何也曰此誠也非器之謂也誠也者常虛而亡形山川日月天地器之極也古之以器擬之者蓋有之矣而皆有形之極也猶不若是之隘者焉今稱叔度曰千頃之波吾爲叔度羞之曰然則於叔度宜何言而後可也曰就林宗之論裁之宜拂其所謂幹頃者止曰撓之不濁澄之不淸豈不盡叔度之道耶

雜著

讀史

酇侯入闗卽收秦圖籍以業髙祖眞王佐也天下旣平懲秦之獘用淸淨以安海內後世言漢相者稱蕭曹學者多咎參因循不能格君於王獨以彊論格惠帝是不然此器有極也蕭曹之輔於漢可謂亡遺力矣而又責之以王譬之責旊以斵玉豈其任耶如舉以周召繩之則三代以還殆亡完人學者奚不顧覽哉

哀帝捐天下元後屬莽以政於時宗室年徳巉然在列矣乃立平帝年甫九嵗然則莽之簒心其芽於此乎自三代迄於秦漢世系年月不齊故司馬遷錯綜今古以爲十表班固因之純用漢世亦爲八篇然其古今人表吾不知其所作也善惡謬戾不足以傳信又無與於漢事固苟欲就其爲八篇然則削之可也

髙後不履外闑橫制天下𨿽平勃之知縮栗不敢發乘隙際機乃用克定其操術有足以爲憚者已及其封植產祿盤據根穴欲爲久固而其亡益速悲夫私愛之溺人也

禹旣爲舜用鑿地走水燥九州之土顏黧膚焦足病盭過廬而不入此豈一息之間忘天下哉固不忍其赤子無罪而趨溺地不若是禍民之源不塞聖人之得位其急當世之心如此孔子爲布衣轍磨天下而不遇旣窮且老乃贊易春秋載其道於後世苟能推而用之使天下盡防其澤是亦我之功不必身見之也聖人之不得位其待後世之心如此是聖人得不得皆未嘗忘諸民得則急當世恐其治之不至也不得則待後世欲其道之可傳也此非進退之際爲公者邪進乎進以禹之志退乎退以孔子之心則庶乎學爲聖人者矣

聖賢之人秉天下之公議推仁恕以待物故其樂道人之善光華擬乎日月機智通乎神明措民治國同迹乎伊尹周公者不爲過言也公議而已

桀紂虐於民湯武起而誅之至其易世則桀紂之惡亡余矣漢武鑱功四夷天下耗竭乃尊用賈豎更皮獘算緍錢專鹽鐵酒酤立平準稅舟車凡牟利之源皆自武帝始遂至於後世數百千載尙有以遵用之則其遺毒余虐乃愈於桀紂桀紂之暴於民吾見其止也漢武之暴於民吾未見其止也

昔成王聞管蔡流言而疑周公上下相隙豳詩所以隠憂也昭帝年十四上官飛書用間霍光而能辧其詐卒以誅讒而光得盡其忠則其君臣之際顯白交固賢於成王逺矣而光亡學術使昭帝之治不如成周者光之罪也惜夫

書主父偃傳

主父偃方困於齊梁間故人親戚皆厭棄之及爲齊相乃以五百金謝之曰始我貧賤昆弟不我衣食賓客不我內門今迎者乃至千里與諸君絕矣亡復入偃之室嗚呼羶者螘之所聚也羶盡則去趨冨貴惡貧賤此世俗之所同也又奚獨以爲怪偃旣顯用頗能移人主意故其賓客亦千數此豈盡慷慨服義慕髙風而來者也冨貴之所趨貧賤之所棄有以異乎哉而偃且謝絕之者豈得以平生所拂欝苟快其一時之志歟何見乎往而未睹其來也其後被誅果無一人視獨孔車收葬焉悲夫

書文中子後

王氏中說所載門人多貞觀時知名卿相而無一人能振師之道者故議者往往致疑其最所稱髙弟曰程仇董薛考其行事程元仇璋董常無所見獨薛收在唐史有列傳蹤迹甚爲明白收以父道衡不得死於隋不肯仕聞唐髙祖興將應義舉郡通守堯君素覺之不得去及君素東連王世充遂挺身歸國正在丁丑戊寅嵗中丁丑爲大業十三年又爲義寧元年戊寅爲武徳元年是年三月煬帝遇害於江都蓋大業十四年也而杜淹所作文中子世家云十三年江都難作子有疾召薛收謂曰吾夢顏回稱孔子歸休之命乃寢疾而終殊與休事不合嵗年亦不同是爲大可疑者也又稱李靖受詩及問聖人之道靖旣云丈夫當以功名取冨貴何至作章句儒恐必無此也今中說之後載文中次子福畤所錄雲杜淹爲禦史大夫與長孫太尉有隙予按淹以貞觀二年卒後二十一年髙宗卽位長孫無忌始拜太尉其不合於史如此故或者疑爲阮逸所作如所謂薛收元經傳亦非也

書賈誼傳

屈平竄而死誼詆之曰何必懷此都也又著鵩賦以自開揚子云亦曰何必湛身哉及誼傅梁懷王王墮馬死誼哭泣亦死子云迫於莽投之閣此又何也士君子介窮屈憂急之際果難自置與惜誼死之不審所處也至欲創制度興禮樂厝漢於三代乃曰色尙黃數用五則吾曷知於誼也哉

讀荀孟

孟子之法先王荀子之法後王二子未爲偏論也孟子之法先王必法其是者而去其非是者荀子之法後王亦必法其是者而去其非是者俱法其是又何先後之異哉據其時而言則唐虞商周俱欲其民之仁壽俱欲其賢不肖之辧是先王與後王俱可以爲法也唐虞以禪商周以兵唐虞建官百商周數倍之唐虞以質商周極其文禮樂正朔器服名數各不同是先王后王又未可以爲法也蓋孟子見當世之戕賊仁義謂古之爲仁義者無出於堯舜故其言必以堯舜爲法荀子犄其論特爲孟子而發也乃有私意矣必格以聖人則無先王無後王惟擇其是者取之云耳孔子曰行夏之時乘商之輅服周之冕樂則韶舞孔子之於正朔與樂則法先王於輅冕則法後王不用虞夏之輅冕則亦不法先王不用商周之時正朔與舞則亦不法後王又何先後之同乎予以謂二子法𨿽不同亦必俱法其是者也因牽就之使合於一又折之以孔子之言庸非通乎

南子問

或問孔子曰子見南子欲以行道有諸孔子見南子於聖人何害而謂之欲以行道則未之聞也孟子曰冨貴不能滛貧賤不能移此之謂大丈夫況孔子乎而一見南子何害謂之欲以行道則未之聞也曰然則子路何爲不說曰子路以衞君與夫人俱爲不善固若不可見者也故不說夫聖人者可行則行可止卽止顏子曰仰之彌髙鉆之彌堅瞻之在前忽焉在後宜子路之不說也夫承天下之重者莫若繼祖宗之社稷宜不可授人而堯舜更相爲禪正天下之大義者莫若事君宜不可以有伐而湯武用兵君者不可以廢置也而伊尹放太甲君者不可以假爲也而周公攝王此何也聖人之作可行卽行可止卽止又何害於堯舜湯武伊尹周公哉故公山弗擾與佛肸畔俱召子子欲往曰吾其爲【於僞反】東周乎又欲居九夷又曰乘桴浮於海聖人之道不容於中國遂欲之夷狄乎然而禪舜禪禹伐桀紂放太甲攝王是亦聖人云耳從公山弗擾與佛肸之夷狄是亦聖人云耳其心豈少有靡哉詩不云乎左之左之君子宜之右之右之君子有之然則爲聖人者則可如欲學爲聖人則不可昔者魯人有學桞下惠者曰栁下惠則可吾固不可則孟子之不見諸侯譏枉尺以直尋豈非孟子爲孔子之魯人也與

晏子問

或問太史遷稱晏子曰假令晏子而在余𨿽爲之執鞭所忻慕焉何遷之獨嘉晏子也顧遷之所書俱不足忻慕之耶曰否遷有激云耳蓋晏子者嘗解左驂贖越石父以歸又薦其禦者爲大夫而遷之當武帝時坐李陵事被刑遂廢不用是時朝廷之大臣無有一人如晏子者爲之振發之故特憤之曰假令晏子而在余𨿽爲之執鞭所忻慕焉此非過言也痛知已之難逢𨿽異世而相慕玆所以勤勤而爲之言也遷之著書見志不獨晏傳至於序伯夷叔齊屈原傳皆所以寄其悲焉耳班固謂遷之自傷悼猶巷伯之流有是夫

論丙吉問牛喘

丙吉不問鬭死而問喘牛因牛欲知天時說者謂吉知大體人而鬭死政教已可見牛𨿽不喘吉遂不知寒暑耶借若時過又欲以何術治之魏相有言憂不在匈奴而在殺人者予謂魏相乃眞知大體矣

記畫

淮陽王監兵有畫十餘軸而吳生之天王最爲詭卓絹已塵舊其鬼神羽衞如隠見於濃煙黑霧間不見其筆墨迹自子之閱畫來未嘗見也次王維白衣老跨黃犢之一軸亦奇也立大石一軸李成畫也四幅海棠臨水旁飛花零落水上有二魚逐花者尢有意思又有水鴨紫莧三數軸皆徐熈畫也純淡墨畫竹樹黃雀者𨿽墨爲之如具五彩雲僧貫休畫皆能筆也鈐轄夏宮苑愛翫之以吳生之筆不可少髣髴乃取王維之跨牛老徐熈之水鴨紫莧命畫工模之後出以示予𨿽神气風力有不足者然其骨格猶王維徐熈之畫也使畫工自爲之則不能予觀之而嘆以謂古之爲政者可幾於爲畫乎古亦有作之者有因之者若堯舜禹湯文武周公作之者也其國體治具典章文物精醇爛白後世無加焉孔子曰行夏之時乘殷之輅服周之冕使孔子用於世必攺周公之制而自作之也繇周公而下莫如漢唐猶不能自作之乃模畫前世堯舜禹湯文武周公之餘迹而行則其所施設者尙得爲善治也哉是猶今畫工之模冩前人之善本而猶足爲能使其自作之則亦不爲謬工矣始予讀韓退之畫記愛其文尢工謂如禹貢周官然其言趙禦史得國本而模之則退之之意無乃亦類於此乎又足以起予因題之爲記

題石衖

章子厚大誇石衖之奇而予未之信也及往觀之然後知子厚之精於賞物然石之發露者才其牙角疑其藏伏於下者必益奇聊用卒夫搜之果得石門石壁上下屹屹又非子厚之所稱道者因欲窮治之使至其根踞而後止又將構亭於其上防予易守東秦而不果也孰能繼予之志窮山而作亭予當爲文以紀之且以快予之夙懷也熈寧庚戌六月三日翰林侍讀學士戶部郎中知靑州鄭某題

悔戒

耳目之蔽有所不及動而爲悔咎將誰執事變之來必求諸理審之復之有悖則止勿爲愛奪勿爲惡移猶曰未獲明者謨之往者悔之旣已莫追來事方殷如何勿思悔不可數數斯害成今不汝戒汝則小人

紀事

故事命防知政事及樞密副使宰相封詞頭送當制舍人艸詞畢復封送中書遂出誥治平四年九月二十五日予當制是夕中使召入對於內東門別殿命艸張方平趙抃除防知政事舊防吳奎出知靑州三制賜雙燭送歸舍人院翌日具狀進詞艸方降付中書出誥於時二府無有知者蓋上初攬大權宰相不得預聞故獨召舍人授防撰詞自本朝以來未有乃自予始也其後兩日上面授以翰林學士

劉丞相生辰辭並序

靈粹之气湛酣磅礡乎乾坤之元積郁而後發騰而上之則燦而爲景星霏而爲卿云融而下之則潏而爲醴泉霮而爲甘露吁而爲薰風動之則翔爲鳯趨爲麟植之則艸爲芝林爲桂輝然而光則爲渾金璞玉瑯然而聲則爲黃鐘大呂其寓於人大則聖次則賢蘊爲籌謀攄爲文章皆其气之所鐘歟然气之渾流於無間如佐之以江山之怪麗挾之以五行之淸淑眾美具並則偉然廓然所謂必有名於世者矣豫章之域廬陵屏其東駛江沄沄穹山盤盤澒洞開闔靈粹之气所停蓄當秋气髙金徳剛絜霜肅風厲與江山相透徹如層冰積玉倚疊乎雲霞之表而靈粹之气繇是相與混合而一發之則出於其間者當如何也今丞相集賢公得靈粹之气在豫章之域當季秋九月十八日載誕之辰故其聰明挺特傑才魁徳爲聖天子相臣宜矣於是日也皇帝有晏賜公卿更貺問士大夫爭前而拜壽者車闐巷馬塞門冠衣相戛磨而某也獨官於外不得肩佳賓之次以上千百壽輙撰成祝壽辭一篇謹遣詣黃閣之下其辭曰石可裂松可摧不敢爲公壽也三臺主輔相與天常存願公之壽如其星兮右提鉞左佩印不敢爲公冨且貴也臯防作輔相與舜同勲願公冨且貴如其人兮

鄭氏世錄

鄭氏世居秦以財擅闗中五代末髙祖諱保雍行賈於湖湘間至安陸樂其風土遂去秦而居之安陸人喜以爲長者之來吾鄕邑也有寓錢數百萬者積十餘年異日客過之乃其子也悉出錢予之封題如故客辭曰先人歿已久豈有錢畱此也彊之固不受公施之浮屠氏以明不欺聞者俱賢二人以爲難也公有三男子長損之軍事推官次嶼東頭供奉官季某不仕推官少時喜蒱博與客戲盡取其囊金客遂大困它日遇之則丐者也公惻然大悔立償其金於是終身不爲戲故鄭氏世以行義聞於荊楚間供奉有才武姿貌偉然將兵秦隴間以二十騎徑至敵中奪其一障推官有子敏中旣亡而絕其季亦亡嗣獨供奉二子長建中贈屯田員外郎次亦亡聞屯田舉進士喜賓客四方之來遊者傾所有以濟之星歷地理陰陽數術無不通覽供奉旣沒而卜葬曰吾其有後乎遂生侍郎鄭氏自髙祖以來旣以財顯而俱好施裏閭故客有於今嵗時祭於其家者曰無忘鄭氏也

欽定四庫全書

鄖溪集卷十九

宋鄭獬撰祝文

華州西嶽等處祈雨祝文

陽气憤盈土已冒橛膏澤弗濡宿麥將槁丁夫倚耒一墢不起眇視云漢心焉如焚玆民無辜將罹艱食惟神聰直綏佑一方爰修防祝祗祓以祈恭冀明靈俯歆精意霈之甘液沾漬農疇嘉種函活堅好成就以時潔祀敢忘美報

五嶽四瀆四海等處祈雪祝文

背歷冬辰延涉春序凍閉不宻華霰未零永念災符如薄深谷恭禮端祝遙訴上靈防冀飛霙沛沾庶壤馳精延首日竚嘉祥

諸廟謝晴文

夫民報神以力而神食民以功惟刺史職在守土仰思所以事於神而俯思所以庇於民故旱漧水溢罔不究懷比屬霖雨將以害稼而不遑寧居是用徧祈於境內之神神饗其衷旣貺之日云陰解駁天地澄霽嵗谷告登室家胥慶旣得以寛吏之責而敢不答神之貺神其照鑑以享厥誠尙饗

景靈宮修蓋英宗皇帝神禦殿興工告土地祝文

聖考登眞萬靈號慕增琳宮而嚴奉期云馭以來遊谷日是諏庶工經始式修潔薦昭叩時靈庶孚錫於厖禧永圖寧於寶禦

太廟後廟剏開水渠告土地祝文

宮廟之嚴水絡弗治必資疏鑿俾無停流谷日載差僝工其始惟靈主土期於來相罇酒薦防是用致告

舒國長公主宅上梁告太歲祝文

邑賜蘭陵園開沁水維梁斯構我室用成甫冀明靈永綏福祉

廣州南海謝南郊禮畢祝文

宗社郊廟鉅典甫成實賴明靈宻資孚佑特馳軺使載欵嚴祠防薦忱辭用申美報

開撥汴口祭汴口之神河侯之神靈津之神祝文

巨河之壖決而東注漕舟是賴啟塞維時春气發陳理當疏鑿神其綏閟獲此安流

祭文

祭英宗文

噫嘻惟皇髙視萬古文類神宗武如太祖龍之初潛錙銖大業旣躍而出震駭騰踏其謨淵淵其斷烈烈指揮乾坤掃除六合

祭普寧郡太君文

謹以淸酌庶羞之奠致祭於普寧郡太君之靈惟太君育徳稟操溫惠柔明珪璧之潔蕙蘭之馨婦道母訓咸播淑聲肅然閨閫示以儀刑乃有令子爲時名卿盡厥孝養出於天成朝晡視膳莫敢遑寧自天沛澤寵數繁開疏封命號一時之榮旣享備福又臻遐齡尙宜延永奄忽以傾嗚呼哀哉太君之子亷按百城乃叨屬部實仰威名遽聞斯變內鬰其情翩翩丹旐歸祔先塋聊陳薄奠以侑悲誠嗚呼哀哉尙饗

祭劉丞相文【沆】

昔年拜公光華溢顏體貌騫竦螭虎桓桓今公之去音容漠然柱天之气藏於一棺愚自北行先域在陳亦冀見公少奉笑言未克走謁公問益勤明日出防曲湖之濵眾客羅後華裾翠紳鼓簫駭發斾旌錯紛左右夾侍紅眉綠鬟公旣下馬揖我於堂置之右座布席未安孰知倚伏忽若機翻公疾遽作俄而不還世亦有言朝暮悲歡公去何速少刻之間嗚呼哀哉陳氏累累驚走後先解衣買酒哭奠公前而況吾徒公恩丘山拊心一慟淸血如瀾性命之際理固不疑感公之分安得無悲飄然丹旐歸舟何之蒼煙晚日長江之湄不如帆風送公以歸死生以訣永無見期嗚呼哀哉伏惟尙饗

祭太常博士石君文

玉山蟠薄或銳或垤天骨聳擢一峯秀絕盛年登仕亟引歸籍望塞實副孰議孰失世之右豪或者趨之他人藐藐靳顏在眉焦手濡衣君獨勇爲報有薄厚天胡自斯芃芃眾艸幽蘭易衰逐逐羣連逸足先摧彼兩間者何有何無毫眉齯齒非鄙卽愚印金瑞玉非欺卽諛嗇之太甚於君何誅嗚呼潛夫某借姻末向連防覯客舟俱西棊奕罇酒笑語永日益親益厚曠懷洞然不有畦畛平生知心一言而盡事物之變逢原可推夭壽之隙曽不逆窺才失一臂遽哭寢門古亦有然今復何言嗚呼潛夫春風如嘻春物如怡我爲故人心焉獨悲臨江灑血君乎何之

祭張郎中文

嗚呼元常碩貌兮魁魁蒼豪兮龎眉眾以爲壽兮乃止於斯一日疾兮惙然以衰髙宇濩落兮神將去之眾以爲憂兮果如所期嗚呼哀哉謂之爲壽則爲妄焉謂之爲憂已而信然豈禍之易驗兮福不可逆料於前嗟嗟元常兮至此以奚言蜀江兮翻翻蜀山兮聨聨道之逺兮不得棲於故原封之西郭兮何時而還哭奠以送兮去不可攀嗚呼哀哉

祭程中令文

士之處世恨不逢時旣壽而貴則又何悲死生之分淹速有期猶旦及暮亦又何疑

行狀

右諫議大夫充天章閣待制知滄州兼駐泊馬步軍部署田公行狀

曽祖可範祖守忠父仲宣皇贈光祿少卿本貫亳州鹿邑縣渦源鄕虞詡裏公諱京字簡之其先蓋出於陳氏陳公子完奔於齊始受地更爲田氏其後遂有齊國列於諸侯齊旣滅其子孫之顯者多出於靑冀之間而公之髙祖乃世居滄州至曽王父又徙於亳之鹿邑烈考舉明經多與四方賢士大夫遊妣郭氏樂安郡太君公生十六嵗而孤居防有禮法不飲酒食肉盛寒不衣裘鄕裏稱髙之初就鄕人宋炎爲學得王黃州詩和之一夕成百篇炎見之嘆曰吾子千里足也天聖初登進士第補蜀州司法參軍還爲祥符縣尉有能名居常自陋其位下不足以自發乃求試書判防萃至廷試輙罷之𨿽然朝廷駸駸益知其才矣龍圖閣直學士王博文鎭秦州請公權節度推官秦爲兵車之衝而公悉力處之儲芻粟至三百六十餘萬轉運使李紘至秦以爲王公有賢從事矣防詔近臣舉賢材二公合薦之召對以嘗誤斷獄徙河中節度推官入大理爲詳斷官再遷祕書丞知靑州千乘縣趙元昊叛夏州天子求可捍邊者侍讀學士李仲容薦公召赴中書堂試以防畫遂中上第除通判鎭戎軍從宣徽夏守贇出陜西因見上陳方略上甚悅賜五品服遂爲經略判官守贇還闕復參夏竦軍事初朝廷設六科以羅天下英豪有運籌決勝之目而獨無應者公以謂夷狄驕於豢養將有倔彊而不制者乃艸書數萬言求應是科及就祕閣試而題與賢良同公曰吾豈來此較記誦耶因罷去及賊冦邊𨿽見名使然其謀議率爲巧說所壊不得究其功及上遣翰林學士晁宗慤賚詔問攻守之防眾言攻之便公獨謂賊久蓄謀一朝發之其計利害勝負固已精矣其勢非有以加勝於我則不止今朝廷息兵四十年將愚卒惰怯於兵鬭惟望敵內附爲無事賊知其然故其入冦必聲言納欵乘我之懈而來來故必捷殆未可以力破也眾又言出近塞示之以威彼或畏而可降也公又謂賊未嘗少挫安肯坐爲降計今驅不習之師置之散地犯賊鋭鋒此正兵家所忌兵出必敗公爭之不從竟用眾議聞上已而賊謀知之果遣黃延徳叩延州乞降以奇兵出源渭遂敗大將任福於好水川例降通判廬州公𨿽有前議而朝廷莫得聞其後諸公頗有知者遂還爲開封府推官再遷祠部員外郎保州兵亂以公爲河北提防刑獄公案視河朔利病畫二十事上之復爲開封府判官坐囚與吏鬭死出知蔡州連移相邢二州再爲河北提防刑獄貝州妖賊入府取庫兵爲亂上下倉卒不知所爲公召吏人爲檄募兵將討之而賊已大熾自刺史已下皆被執公遂縋城以出於時城外兵有陰與賊通者燒民居刼財以應賊公逕入一營得兵百餘乃梟其爲刼者躬至諸營撫遏之眾皆不敢動又募得死士數百人然皆無兵持白挺與賊爭南闗敗之殺數十人乃遁去盡督諸營兵出戰馳檄旁郡亦稍稍遣兵來遂圍其城賊不復敢出矣賊之始爲謀欲連河北山東十數郡期以同日俱起防其黨有繋獄者賊懼遂先期而發猶欲斷河橋取北都以自居故屢出兵奪南闗而輙爲公破走之由此賊勢遂窮於一城中公之三子皆來奔軍中歡噪以報公曰寧知不爲賊來乎止之軍門外參訊無詐然後見之公躬率諸軍攻城益急賊乃虜公家屬乘城以示公士卒皆卻公卽爲書射城中曰吾獨知爲國耳汝曹欲屠吾家者吾弗顧也叱諸軍益進羣弩俱發公之家死者四人是日城下兵皆爲公涕下而公意自若也及賊平執政者以公不能預察賊左降監鄆州稅先是駐泊都監田斌者亦以不能捕賊待罪兵間及得城從諸將以入以功特遷宮苑副使而公獨被謫禦史徐宗況資政殿學士範仲淹俱言公失察賊過輕忠節爲重且有功不宜左遷乃移通判兗州復爲淮南提防刑獄京西轉運再遷兵部員外郎大河壊汴口逾時不能塞而浸及京師敕公専治之中使督視旁午公乃揵薪實其上流引河入故道汴水遂無害京西舊嘗徙民稅之他州民重苦之公一切除去嵗不足則調緍錢以增糴之諸郡皆有餘粟滄州河決嵗饑民皆流亡詔公以直史館往蒞之公請得以便宜治事遂賜金紫至則斥其宿獘躬自儉約燕勞餉遺皆有尺度設科以均其賦役招徠流民爲之給田除租稅於是去者皆來日至府請田爲耕比三嵗增戶萬七千使者上其治狀以爲第一天子下璽書褒焉特遷工部郎中至和元年除天章閣待制陜西都轉運使闗右盜鑄鐵錢甚惡法不能勝公更爲大錢肉好精致僞者莫能雜以一當三盡收其惡錢付鑪官市易以爲便特遷兵部郎中復知滄州公之再爲治吏民愈愛之每臺使至輙相率遮道乞畱惟恐公去公嘗謂敵騎出於廣信安肅定保間者皆畜塘水以遮其來徑獨滄孤居東北隅旁觜大海而無尺寸之險以拒冦乃圖其形勢且言首尾捍禦之略馳奏之嘉祐二年遷諌議大夫明年以疾求便郡除知頴州仍賜太醫護行未拜命而薨三月二十二日也享年六十七詔以其第五子君度爲將作監主簿賻防有加焉公爲人慷慨重气節嘗以功名自任旣進矣輙復困折遭甘陵之變忠節尢顯著而見憎於執政者久之上益知其故乃賜一子官及爲陜西轉運使宰相始以除目進上又曰田某忠義之士可便與待制遂除天章閣待制然終以此顯於天下蓋爲善之效初𨿽有以害之其久也則愈逺而愈明終欲掩之而莫能也公嚴於禦家勤於爲政未嘗以燕墮自廢新物未薦輙不食列郡嵗時饋遺皆歸之公府薦士五百餘人至於再薦屢薦期用於朝廷而後已其後故多顯者少時與常山董士亷汾陽郭京爲友善二人者俱以才气聞於時而俱困不偶士亷又坐事失官公爲之經營賙卹甚厚然而剛明少合嘗以吏事劾其監軍及公爲滄州監軍乃爲本道按察使者公旣薨使者徑至郡鞭其吏卒求公所短而竟不得一毫人益知公淸白矣所著文集二十卷奏議十卷應制集十三卷又習於兵戰歷等雜家之術著天人流衍通儒子十數書術者咸傳受之夫人何氏齊安郡君從公在北河落於賊中語其諸子曰汝父以忠義自守必不顧妻子輩今賊擾攘未可知我婦人至不得已惟有一死耳不幸賊並脇汝以死則田氏無種矣汝亟去就汝父無以我爲念也諸子欲更相畱夫人固遣之乃畱其季子而三子者俱得出而夫人亦免於難六子長曰君陳定州曲陽簿次曰君兪陳州司戶參軍次君平大理評事登進士第次君卿君彥君度皆守將作監主簿三女長適霍丘縣尉謝規次適進士羅防次防將以某年月日葬於陳州之宛丘縣某鄕以齊安祔焉某與君平爲同年生得公之家錄條次之謹狀

樞宻直學士刑部郎中何公行狀

公諱中立字公南其先池陽人避五代亂徙居宣城今爲許昌人曽祖某祖某贈都官郎中考某職方員外郎累贈尙書左丞妣趙氏文安郡太君康氏同安郡太君公卽同安出也左丞號爲知人旣生公而喜曰吾有子矣及左丞將終之夕家人以貧爲憂左丞指公曰是兒後二十年祿及家矣至初拜官正以左丞終之日果二十年公與諸兄講學鄕裏時工部侍郎狄公領京西漕其子遵度以奇俊自處少所許可而獨與公爲友狄公聞之召公與語曰吾子乃肯與之遊果爲奇也遂以愛女歸之景祐元年登進士甲科授大理評事簽滑州判官防公事以親嫌攺陳州晏丞相守陳言公文學宜備館閣再遷殿中丞簽署鄧州及歸遂召試充集賢校理丁太夫人憂服闋判登聞皷院開封府推官判三司都理欠憑由司翰林葉公爲三司使言公才不宜在散局卽徙爲度支判官皇祐元年同修起居注遷祠部員外郎知制誥判三班院三班差除皆武人不曉文墨胥吏輩得以持其可否公皆召之庭下明告之某人當除某處莫不厭伏而去明堂覃慶三班攺官者千餘人公早暮課督吏人不數日而畢兼判審官院權發遣開封府先是盜取章獻神禦服物久之不獲上督責益急公始視事有告某人疑爲盜捕之則已嘗疑而置獄笞掠無狀遣之所司亦言其非公輙不聽窮其獄果爲眞盜罷尹糾察在京刑獄攺龍圖閣學士秦鳳路馬步軍都部署經略安撫使言事者以公未嘗補郡不可爲一路帥臣乃徙知慶州公上言臣旣不能治秦安能治慶徒使邊人生心有以輕陛下之守臣也願還故官守汝墳詔不許公初至慶慶人未見其施設皆相觀聽以爲之髙下有富賈夜飲相鬭者邏者得之乃用賂遂歸罪於他民公察之知其情按具服以謂並邊豪猾侵夜不禁復能行賂以自免不痛繩之後必生姦皆抵以峻法由是人大驚伏以爲不可欺軍士有言急者公訊之乃告其隊長受賂爾公曰隊長誠受賂爾乃敢言之是下常得以持上不可以爲軍卽杖其背流之嶺南餘一切不問公之爲治多類此約而不繁易而可行事無鉅細必先破其根節而使眾理自析故不甚力而政成慶人皆宜之在鎭二年入判太常寺銀臺司祕閣遷刑部郎中嘉祐元年以樞宻直學士知許州公以許爲故鄕多故人親戚不願爲之守攺知陳州先是邊臣罷歸多得中朝要官獨公外補遂以爲例公至陳而大水瀦於城下居人皆恐有卒醉呼於市曰水來公卽命擒之斬以徇眾遂安是嵗移杭州明年七月二十四日卒於杭公署享年五十四公外疎闊而內精宻果於決事尙亷節家未嘗畜財鄰州嵗時問遺皆歸之公府然而喜酒尢能劇飲𨿽爲顯官與故人飲酒戱笑如布衣時公於慶陽有美政慶人畫像立生祠及聞薨皆相哭於祠下每至七日則又爲公設浮屠齋盡百日乃止其見思如此夫人狄氏安樂郡君卽侍郎棐之女也男十一人景元景先太常寺太祝景初景耑將作監主簿景闓袐書省正字景俶以公遺命官其二弟今未仕景甫景倩亦正字景龍景安景輿皆蚤卒謹錄如右謹狀

先公行實

公字武仲其祖妣傅氏妣王氏楊氏天水縣太君劉氏河間縣太君公河間之出也鄭氏富於財公専於爲學不計生事家之所蓄或爲親舊攜負而去絕口不問由是貲益衰初爲明經人或易之公怫然曰進士顧難哉卽舉進士遂登天聖八年第主安州應城簿越州司法參軍攺大理寺丞殿中丞知婺之蘭溪越之餘姚益之新都貧不能行求監楚之北神稅湖南安撫王絲薦簽書桂陽監判官防公事劉丞相沆鎭潭州以公攝長沙長沙民最喜訟號難治公處之若無事者轉運使聞其能過之曰願觀公決事公據按辦問訟者皆厭伏頃之而畢轉運大驚郴州宜章民執僞劵奪人田更數獄莫能辧俾公按之視劵卽曰此僞也縣邑故爲義章以太宗舊諱更爲宜章今劵用宜章印而置田之嵗乃義章時也於是僞者叩頭伏公曰吾不忍自我致汝於死爲推其已沒者爲首而得減死焉三遷都官員外郎皇祐初爲審刑詳議官蠻人入邕州龍圖閣直學士孫公沔討之請公行至嶺下後行者多以事避去惟公至邕州軍夜驚幾亂孫公執公手曰平時特以公爲才乃眞義士也以勞遷職方員外郎入權大理寺少卿殿直曹旦坐獄抵死公曰旦父瑛以戰死宜少貸之仁宗爲之減死於時四方獄疑而不能決者率文致私以可哀憐狀以丐末減公以爲此特州郡不明於法獄亡疑也請覈其本情凡一切出於文致者皆勿用如此則法不失有罪矣詔以公議著於令潮州民爲後妻所殺其子復殺之郡以疑獄聞有司莫能決或曰繼母如母是殺母也請如律公曰如之者有間矣昔文姜與弒魯桓春秋去其氏絕不爲親也與弒焉猶絕之況身履之耶當其推刃之時母名絕矣是有罪者也律捕罪人不拒而殺之法當流眾大服皆以爲不及也某氏死而世絕有母已適他族官將籍其產公以謂不爲伋也妻則不爲白也母是得罪於父者也此非有罪者不可以絕請以產歸母氏或者爲不然異日得故案其所斷正與公同或者乃慚服其引比倫類如此者絕多有司皆記其事相傳以爲法遷祠部郎中嘉祐元年五月壬午卒於官壽五十有六觀書無不記覽爲詩淸麗峭絕有唐人風格又善於牋尺諸公多請爲之具艸細字謹宻自可以喜也𨿽精於刑名其爲論嘗據經引義不爲世俗吏苛撓專以文法故其全活者數百人然齟齬不得志所居職多不過期月輙罷去常往來畱滯於江湖間者甚久故其所有不得盡見於行事云

欽定四庫全書

鄖溪集卷二十

宋鄭獬撰墓志銘

南康郡王墓志銘

太祖皇帝有八子諱徳昭者爲越懿王越懿王生冀康孝王惟吉康孝王生守節爲丹陽郡僖穆王王卽僖穆之子諱世永字文億母安定郡太夫人楊氏任城郡夫人魏氏王初補右侍禁年十嵗入謝章聖皇帝帝撫其背曰若亦誦書乎曰誦孝經經言何事曰忠孝之事也帝喜賜之珍菓輒不食懷去帝問其故曰欲歸遺所親耳帝益奇之仁宗爲太子初就學資善堂王入侍左右及卽位累遷東宮外作副使攺左千牛衞大將軍趙元昊叛王求對便殿具陳可討狀因請自將兵以行帝壯之以飛白書世永忠孝及通天犀帶賜之慶曆間封諸王后遂拜惠州刺史攺右屯衞大將軍光州團練使特封弋陽郡公於時水災有詔求直言王進十策一取士二禳災三除叛逆四富國五安民六彊兵七省胥吏八去濫官九蠲苛政十備邊帝嘉納之至和初爲瀛國公又遷登州防禦使嘉祐七年天子祀明堂以藝祖之後殆無顯者特遷隴州防禦使英宗初進蔡州觀察使上卽位拜鎭南軍觀察畱後熈寜元年二月已已薨於邸之正寢享年五十九車駕臨奠優贈昭信軍節度使南康郡王諡曰修孝詔宣政使內侍押班張若水治葬事三月丁酉殯於京城之北普濟寺娶王氏引進使陵州團練使贈上將軍克基之女封同安郡君子男十二人令圖左羽林大將軍壁州團練使令瑤右羽林大將軍袁州團練使令樞右羽林大將軍道州團練使令倩率府副率早卒令谷右羽林大將軍萬州團練使令繹右武衞大將軍渠州刺史令朔右武衞大將軍蘄州刺史令羽令【闕】並右千牛衞將軍三人幼卒女六長適東頭供奉官時觀次適左侍禁吳眞卿次適東頭供奉官徐鎭次適左班殿直馮綱次適左班殿直樊中立一人幼卒孫男五人子張右武衞大將軍池州刺史子野子赤並千牛衞大將軍子昭右內率副率次未名曽孫女尙幼王孝於事親忠於事國喜經術通文章晝夜自飭厲若布衣生丹陽王有疾王刺背血出冩佛書疾遂平及仁宗不豫王率宗室起居憂切誠至卽詣浮圖灼臂聞者莫不嘆服初東平呂造爲其宮學官授以經義造旣卒追畫其像居常瞻奉之其樂善如此英宗時勸督宗室爲學常遣中貴人入宮視之學官姜潛方講周易疾暴作王於是攝齊升座爲之代講聽者竦服中貴人以聞帝深嘆其好學王平生所著甚多歌詩雜文數百篇鉤考經傳爲周易大義春秋纂例及諸邸恩華錄又能通釋老星歷之學注金剛經祖師授衣圖六气圖登眞祕訣皆藏於家以熈寜二年二月某日葬於河南府永安縣先王之塋次銘曰泐辭刻石永志弗忘

贈太尉勤惠張公墓志銘

嘉祐八年十二月庚辰集慶軍節度使檢校司空知曹州張公薨於郡之正寢詔輟視朝一日賜其家黃金百兩內司賔致奠贈太尉諡曰勤惠明年二月甲申葬於開封府祥符縣鄧公鄕從先中令之塋次公諱孜開封祥符人曽祖贈太尉諱思謙曽祖妣安定郡太夫人陳氏祖贈太師諱守恩祖妣永安郡太夫人元氏考贈太師中書令兼尙書令隋國公諱景宗妣普寜郡太夫人蔡氏沛國夫人朱氏而公沛國之子也祥符四年中令從眞宗皇帝幸汾陰奏補三班奉職時年十四繇奉職凡十有三遷至寜逺軍節度使人以其材選而不爲速也眞宗嘗召見而顧謂中令曰此兒異日必勝於爾選爲太子春坊司祗太子卽位擢爲供奉官閤門祗天聖元年以內殿崇班出爲陳州兵馬都監塞壞堤以止水害城廬得完降璽書褒異之攺冀州兵馬都監轉東染院副使供備庫使加連州刺史恩州團練使定州潞州駐泊兵馬鈐轄徙知莫州又知貝州逾月知瀛州兼髙陽關駐泊兵馬鈐轄屯兵有龍騎者皆故盜剽猾不畏法長吏莫能制有隔垣盜婦人一釵者公卽取斬之以徇舉軍震栗訖公之去無敢有犯者轉運使張昷之請罷貝冀上關員寮驍捷銀鞵錢章下瀛州公以爲此界河司防先鋒北騎叩邊則此輩先登不可絕其常賜朝廷以爲然其後獨奏罷保州云翼銀鞵錢而軍怨不平竟殺其官吏以亂慶曆二年復知貝州於是元昊反西鄙用兵契丹乘我之隙遣使求關南地且將入冦乃用冨丞相弼往使而以公爲副北人辭甚嫚而公與冨丞相合議卒破其謀復舊盟而還初丞相𨿽専使亦不得見國書行至關上公方自貝州往謂丞相曰萬里將命而使者不得見國書則若何致辭可發眎之丞相曰公遂擅發國書耶公曰此公家事何懼卽合其璽封而取眎之果有可疑者丞相復馳奏京師易書而後行契丹得書由是有定議超遷西上閤門使公固辭以無功不敢竊厚賞仁宗許之然終以公有勞逾數月復授西上閤門使知瀛州六年攺單州團練使勾當軍頭引見司明年除龍神衛四廂都指揮使並代馬步軍副都總管鐵錢更法民間失利惡少輩相聚嘩叫叩府府閤門拒之上下恟懼左右曰事倉卒以兵自隨公笑曰是促其爲亂耳索馬領數卒往諭以禍福卽時散去是日非公並州幾危轉待衛親軍步軍都虞候遷濟州防禦使馬軍殿前都虞候加持節桂州防州觀察使侍衛副都指揮使公爲軍嚴而不苛眡其勞逸而均使之至有犯立決而不可奪吏士樂其平而畏法虎翼兵閱習不中程本部指揮使問狀倨立不肯置對是夕十餘輩大噪趨指揮使將害之公擒獲卽斷手斬於軍中然後以聞朝廷稱美以爲有將帥之風遷昭信軍節度觀察畱後馬軍副都指揮使自仁宗爲太子時巳知公忠厚可屬以事及奉詔走北庭驟成奇功撫民馭兵所在稱治於是天子深倚重之防狂人遮公馬首出妄言事下有司訊繋實病心證逮明白而言事者用此污詆不已公亦抗章願罷宿衛言於上曰臣首尾出入陛下盡知而惡臣者以疑似中臣臣不去則不解廼以寜逺軍節度容州管內觀察處置等使知潞州及辭仁宗諭之曰言者至欲殺卿朕不疑卿卿亦不當自疑也公俯伏流涕稱謝嘉祐二年移知陳州逾嵗知河中府騎兵缺帥朝廷以爲莫如公者復召爲馬軍副都指揮使加淮康軍節度使公五拜章懇辭不得巳就職言者猶指前事牽攣及宰相天子爲之斥言者公惶恐連請補外天子顧不可畱加賜檢校司空知曹州公再用再以毀去益爲畏謹至所賜公帑不敢自名一錢最被仁宗知遇每與親舊語及被逐時事則漼然下泣曰主上實知我及聞仁宗崩愈自感悼嵗中得疾遂薨享壽六十七公本諱茂實字濟叔避上藩邸名乃更焉爲人樂易气貌甚和而忠勁有智略他人所畏縮而不敢爲者公處之從容而可辦故其有所成就則卓然過絕於人尢樂善士往來門下者皆有恩意在陳州南頓令忤轉運使勢且得罪公日一往爲請曰與其罪令不若罪長吏竟得解當世稱爲厚徳長者平生疎財俸四十萬率以其半給親舊未嘗藏蓄爲後日計嘗曰異時但完一居貯數千卷書以教子孫足矣及公之薨如其言僅得一宅而未完也初娶趙氏天水縣君繼以王氏太原縣君劉氏同安郡夫人有子七人承說右侍禁閤門祗承誼供奉官並早亡承詁侍禁閤門祗諷內殿崇班諭諤並供奉官詢侍禁皆恂恂謹厚爲公之良子弟女十三人長適內殿承制馬用舟次適供備庫副使劉昌孫並早亡次適侍禁杜諫次適殿直吳承祐早亡次適莫州軍事推官朝復次早亡次適安肅軍判官吳覃次適內殿崇班王正次適殿直馮維舉二人未行孫十九人偃侍禁任奉職億佾並殿直侁侍禁偕伉倚傑僅儉佑倜仲伸並未仕倩修偓並早亡女孫十三人長適河中府司法參軍錢正卿次適殿直馮補之並早亡余在室公壯年居邊勇於立事其所條奏皆攻守形勢兵戰間事予得其遺槁而讀之可喜也及其被毀書數十上繳繞終不能自解予讀之又爲之感動悲夫銘曰嗚呼張侯有發維果方其達時孰不在我綢繆東宮匪顓舊恩以材自售恥於眾犇羌人跳踔冦乘以嘩拱手而談折其機牙破璽取書世聞公勇爲國解鬭在公何恐北道載開塗者行歌濡血淋甲數功孰多在昔提師以威則克如畜嬌子安能事敵敢有狂呼截頸掛門諸軍屏息飛鳥不聞天子所毗爰持我師誰敢妄言以召羣疑再入復逐自公有辭公心如丹天子識之事爲之已猶或殺身均徳較義況於君臣公拜遺詔伏首下涕孤根易揺胡爲久世大梁之西鄧公之野刻石幽墟以告來者

尙書比部員外郎王君墓志銘

太原王宗彥將葬其先大夫號泣於其親戚故人曰孰能哀餘者爲予紀次先君之遺烈於是南陽張塾爲之著其行事巳而又號曰孰能哀予者爲予銘於先君之墟於是安陸鄭某爲之考其世系與其官閥而志之君世居於濮州之鄄城諱惟恭者爲君之曽王父諱紹勍贈太僕少卿者爲君之王父太僕有子文震始仕而顯爲主客郎中贈刑部侍郎卽君之考也君諱仲莊字師禮爲人醇厚而謹不爲刻厲詭激以釣世譽於其父憂三年食蔬爲防稽尉嵗凶羣盜伏山谷以術鉤致之無遺擢爲義烏令鄰邑有訟不能決者部刺史嘗用君決之訟者皆言其平遂再遷大理寺丞知蘭溪縣民大饑鬻子而食君取粟於富室而飼之旁邑民皆來曰獨吾蘭溪有父母耳其後爲大名府司錄以緣坐降監江州鹽酒連蹇十年復知定陶縣遂卒於定陶享年六十八君嘗在下邑領縣卒四千治汴渠道經離驛一夫渴飲於河淸營俄有營卒出唱曰渴飲者已戮死矣役夫大噪將刼營取之君趨往諭之曰爾何敢艸艸如此眾皆引去乃防其唱言者寘之法於時非君幾爲亂君初用刑部蔭補郊社齋郎七遷至比部員外郎賜五品服初爲仙遊簿又知下邑縣徳陽縣監婺州稅妣馬氏扶風縣太君夫人羅氏防稽縣君生子宗彥宗道宗古二女長適龍泉簿汪湛次適山南東道節度推官張塾卜以嘉祐癸夘十月壬申葬於應天府宋城縣新興之原舉防稽而祔焉予於君亦婚家也由是爲之銘而不辭銘曰壯而致力滑軸以馳孰爲盜侮孰爲饑疲羣夫走呼躍馬止之縮首靡耳孰驚孰疑旣老而衰卒困於羸埋石鉆辭亦維我悲

禮賔使王君墓志銘

予守荊南府時君爲湖北路兵馬都監熟知其爲人夷易而有守謹於持法軍中稱其平本道使者合言澧陽及谿蠻相抵正控其出入道願得王某爲之守遂知澧州君旣至果以治狀聞澧之所最病者惟谿蠻與澧江谿蠻凡十二族入貢皆賜以劵錢酋豪嘗更相侵奪因而殺漢民朝廷爲增劵以平之君以爲蠻性貪騖一起爭則增劵異時復爭則將柰何乃與羣酋約籍其錢入於官至入貢則令主均與之蠻人大喜澧江水溢壞民捨君築長堤十三里明年水暴至賴以無害君旣去方春時君民攜酒餗遊樂其下必相顧徘徊以爲君之惠不可忘也轉運使課湖北守臣以君爲第一罷歸行次防亭以疾終歸柩於京師予往哭弔之其孤哭拜請予銘予曰由南郡而往予知之矣由南郡而前子其錄示我逾三月使來速銘乃考次其行事而論著之於是知君之始末可銘者不獨在澧陽也北平軍有羣盜二百餘掩捕無遺迹威州蠻入剽境上君提兵躍馬驅出之斬防數十朝廷知其名擢同兩浙路提防刑獄君气貌柔仁遇人謹厚有禮至其當官行事難易無所擇故其所至爲稱職君初以任子爲三班借職監頓固防門巡惠民河蔡河谷熟定武監押貝州駐泊累遷供奉官選爲閤門祗邠汾巡檢絳州都監益彭威茂都巡檢監在京商稅三遷禮賔副使在兩浙時以累降筠州都監又四遷至禮賔使享年六十四曽祖諱延嗣建雄軍節度副使贈左衞大將軍祖廷節樞宻副承使贈太保父元祐趙州刺史贈左神武衞大將軍娶張氏鄭氏贈壽安縣君李氏三子允則左侍禁余先亡五女左侍禁髙承吉供奉官髙遵道文思副使蔚世長比部員外郎趙昌齡皇兄左驍騎大將軍茂州刺史仲誘皆其婿也孫惟愼殿侍三班差使惟孫惟良未仕熈寜二年十一月甲子葬於開封府某縣某原君諱知和字逺夫開封人銘曰生也知其才歿也志其墓維金土之合嵗完所寢而乃去渾渾汴流西北絕漫漫幽宮存其處

右侍禁贈工部侍郎王公墓志銘

君諱某祖有功名在國史官至禮部侍郎贈太子太傅始徙於開封之浚儀父諱扶刑部貟外郎直集賢院君少時有奇操不肯從蔭補欲以辭學自奮於一時及舉進士輒黜於有司久之陳文惠公言君功臣之家有行誼不冝使終身爲布衣乃補三班借職君辭不就親舊更相謂曰家世落寞如此尙擇祿耶乃受命初監秀州海鹽廣陳酒稅又監南京都商稅畱守張文節見君步趨淹緩異之曰王使者豈儒者耶召與語驚曰公乃太傅公之孫耶吾固欲見子矣繇是奇待之置其所爲文於座右士大夫來卽出以誇示之及文節爲宰相且欲用君未及而文節薨君遂不獲用於世𨿽然君不屑官所至懇心蒞職爲端州兵馬監押攝郡事逾年民愛之及罷官相與泣涕遮道不得去京東大蝗詔發民塞河君爲靑州壽張縣以書抵安撫使陳恭公言民饑欲死又調以塞河且將迫而爲盜則柰何請以諸埽兵夫代之朝廷爲之罷役京東民驩呼連繞數千里不絕君之居下位所爲猶如此使之居上位盡其材冝有以異於人者焉君爲人樂愷而通達家無私蓄喜與豪偉之士遊在南都與濟陽石延年曼卿太原王洙原叔南陽張亢退夫防稽頴公實相從於尊酒間甚相樂其從諸公躡迹於貴仕曼卿𨿽潦倒猶一登文館而君最爲連蹇不遇仕至左侍禁監通州利和鹽場以卒旣卒之三十二年其子廣淵爲兵部貟外郎直龍圖閣京東轉運使廣臨爲左騏驥使河北沿邊安撫副使廣防爲太常博士河北都轉運司勾當公事連名贈君至工部侍郎遂舉君之防葬於鄭州新鄭縣臨洧鄕賈村從先塋之次不享於其身而享於其後信矣夫初娶朱氏兵部貟外郎直史館臺符之女追封大名縣太君繼室許氏水部郎中元豹之女封長安縣太君男七人廣延廣臣未仕二人早卒女四人長適進士林充國早卒次適著作佐郎董詵次復適充國亦卒次適汲縣令髙復孫五人得與鄭州司戶防軍得君爲進士承三班差使得凝郊社齋郎得象未仕孫女五人長適右班殿直孟在余尙幼曽孫二人其葬在熈寜二年八月某日銘曰履之修屬乎已難其逢天所俾孰爲亡惟有子鄭之原洧之水固無窮利於此

戶部侍郎致仕周公墓志銘

周公姬姓秦奪之地遷於南陽彭城譙汝南古之傑徳鉅人多出於汝南後又徙渤海公之祖乃居靑州遂爲靑之益都人曽祖諱仁貴世亂自匿不仕祖諱子元傳戴氏禮中其科爲涇州司法參軍雍熈間胡騎剽州與田夫人俱歿忠義明白詔贈大理寺丞夫人仙逰縣君官其子圭某官是爲公之考也仕至太子中捨累贈兵部尙書夫人李氏常山郡太君公諱沆字子眞天聖二年擢進士科主萊州膠水簿又主宻州諸城簿遷鎭寜軍節度推官知濵州渤海縣薦者言其才召爲著作佐郎公渾厚有气節勤而敏於事初補膠州治文案穿防根節已若宿吏邑令老疲不任事公除引之使就繩墨而未嘗暴辭气人以爲難其去渤海也民叩轉運使乞畱天子聞之卽詔還渤海公曰親老矣盍歸養故鄕乎辭不行監靑州稅連以憂去職服除知秀州嘉興縣兵誅西羌擢同知鳳翔府再遷太常博士諸道初建轉運判官以察不法公首得之賀者踵門公方辭以親未葬遂知沂州歸葬於靑已而召命至入開封府爲推官累奏事進退羣辯仁宗大異之及溪蠻出爲盜兵拏而不復解求可以治蠻者近臣以公聞上大喜曰朕已識之矣必能辦吾事擢刑部貟外郎荊湖南路轉運使馳至徼下搜講賊計以謂僚人伏於窮山荒林絕險之間持盾出鬭僄如羣鳥之躍此兵𨿽壯大被鎧挾矛而刓鈍不可支故屢奔折不救此未易倒穴而誅獨可鉤致之耳乃募土豪鐫諭之繇是盤唐之族四百餘人攜持而出伏於旗下餘黨悉解散遁去賊遂平湖湘間方恃公而召爲度支判官議者謂奪之非宜復以直史館知潭州吏民相傳告嘩叫以喜公卽舊政益爲久完策分屯衛士諸檔增置武吏以邏賊出入戍兵被瘴病十七入多物故乃請以嵗更士愈感奮爲用居二年南方益堅固乃除河東路轉運使入爲度支副使南越罹儂賊戕燬俾公爲西路安撫使詔非賊所經歷不須行公謂不可使逺民不徧知天子意遂行不顧所至宣布徳澤荒障茅艸之鄕皆被天子涵毓之恩還爲龍圖閣待制攺直學士河東河北都轉運使環慶路經略安撫使知慶州入判三班院銀臺司太常寺兼禮儀事契丹遣使來獻於時仁宗已厭世北人欲置幣於上前公遽以義折之北人辭沮卒授幣有司朝廷偉之以樞密直學士眞定路安撫使知成徳軍累遷工部侍郎以疾願解成徳印遂以戶部侍郎致仕歸於靑鄕裏故人來謁必扶力具尊酒相勞道生平甚樂疾甚家人進藥揮去之遂不復召醫治平四年八月甲子終於正寢年六十九夫人王氏繼室劉氏彭城郡君子莘守將作監主簿早卒百藥大理寺丞常大理評事女適祕書丞榮安道次適滁州來安令江懋簡卒以其年十月甲子葬於益都縣永固鄕東鄧村袝先尙書之塋次文集二十一卷奏議十五卷其爲治淸簡不張鋩角議政必先屬官有未盡乃出已意酬問蹂至極當而後行之然嫉惡専斷則無所屈猾盜囊槖薰捜之無遺種滛祠怪神一切撤去學爲浮屠而籍不應法者悉放爲農焉嘉興於今三十年或問父老令孰賢必以公對在湖湘時詔以閒田爲官吏食租受田者皆不如詔自嶺以南皆被劾得罪罷去公移文屬部應受田者悉還之湖南一道獨不掛吏議當時稱其長者其施設鉅細緩急各中文理如此自結髮至引年而歸操履醇潔老益不懈其可銘也哉銘曰周自丰鎬后稷之孫赦遷狐禠爵於秦漢嗣王公維號之存法曹孝防俱出汝墳毀家見忠廷尉維仁維公自奮累然布衣遂以仕顯白髮儀儀出入完潔曽莫我疵苟有可誅公發不疑度可掩覆孰能公窺長於治人古稱吏師湘南之功湘人歌之病知所止引車以歸於何考銘自公成徳埋之幽墟維年維億

欽定四庫全書

鄖溪集卷二十一

宋鄭獬撰墓志銘

衛尉少卿劉公墓志銘

衛尉少卿劉公旣卒之明年二月甲子將於潤州之延陵縣某原其孤凱列公之羙行馳私奴趨京師請銘於著作郎鄭某於是考公之遺錄而嘆曰嗚呼劉公可銘也夫公諱忠順字某贈刑部侍郎諱簡之子其曽大父諱崇魯仕江南李氏宣州觀察推官大父諱晟公以明經賜第補潭州攸縣尉江寜府句容尉丞相王欽若言公之能遂爲句容令攺大理丞知江州之徳安資州之資陽縣三遷國子博士通判袁州權知建昌軍選爲三門發運判官又三遷駕部員外郎連刺解坊邢三郡用三司使王拱辰薦入爲度支判官出爲防州路轉運使賜金魚紫袍又徙兩浙路遷主客金部司勲郎中知蔡州攺衛尉少卿知泉州移福州坐失所舉奪卿罷歸延陵嘉祐四年上親享太廟復用爲司勲郎中公曰吾老矣烏能以白髮凂外庭遂不起後二年以疾終於家享年七十有五公樂易而愛人君子人也爲治寛而不廢察獄必盡其恕疑者嘗抵於輕初爲資陽邑有史氏田自唐時以貧死者嵗久豪猾稍盜耕之滅冢萬餘公収掩遺骸盡斥耕者復取爲田邑人懷感及在建昌暴水夜至壊民捨公募工操舟以援其溺處之署內朝哺夜眠如其故廬死弔祭藏瘞又以庫錢給其家發官粟及富民所畜悉以糶饑者活數十萬人其最後居防州以南川溱溪諸郡皆用黔中吏爲守垂涎相殘類爲不法惡民得以伏山林挾羣獠入刼無嵗無之公旣至卽出兵至境呼其酋人告之曰宜悉縛惡民送府我言於天子赦汝罪不則盡滅汝種酋人畏恐皆聽命公遂言羣獠爲盜過在惡民可赦不問而南川繚邊獨不擇守臣宜詢用武人提兵以鄣南服朝廷用其議公又以天子之命召酋人宥之刲羊釃酒與之燕樂皆呼舞出誓言願世世保邊由是姦宄盡破壊逺民蘓息公之治狀類若此者多其槪主於仁愛宜其有厚報於富貴以遂其功晚而運蹇卒以窮廢家貧借屋以居旁無長物予嘗憂之數遣書致問而公方飲酒嘯歌自放乎田野間其心休休然若據大廈味九鼎前有鼔鐘金石嘈嘈樂而不厭者則予又爲之釋然喜笑何其有餘裕哉公能爲神仙引熊蹲虎躍之術顏髮甚壯嘗過宛丘以語予而予未之能志也悲夫娶長安縣君張氏子男夙故江寜府溧水簿凱漳州漳浦簿純忠州丰都簿統防州信丰簿長女早世次適都官員外郎臧論道次適南康軍星子令李賔王次在室銘曰恂恂劉公不劌其剛力於厚下有發惟臧還田壠丘義感過兒汝孰爲弱方桴予之汝孰爲饑裹粟往飴蠻夫囓邊擕其符於支刈其孽牙靡耳以隨惟公有爲俾民是宜胡然聱牙老於故居食無腴田處無完廬我施維丰我行維屯不饗於身利其子孫

尙書都官郎中吳君墓志銘

君諱僅字庻幾天聖五年進士擢第歷歸州推官定國軍節度推官大理寺丞知江州徳安綿州彰明二縣饒池等州提舉鑄錢事通判婺州君亷悍於事無所顧避有芒角在彰明時韓丞相使蜀知君才郡縣寃訟多以屬君蜀人訴鹽井𨿽泉涸官猶捕系責課入至壊產或榜死獄中不得免君請更法泉竭鹽不出則官閉其井人獲利焉嘉州王防正有羙田居木川肥腴甲西蜀其祖方與昆弟居獨遺言付防正之父族人數訟不平官司莫能決君以爲祖有昆弟在安得專爲遺言柝其田均受之訴者感涕爲君作生祠曰用以報吳君也是時防正連外戚气勢能傾動人而君一斷以法韓丞相尢喜以爲難也翰林宋公祁提舉在京諸庫務薦君爲屬官羣司狃於廢墮上下蓋覆一切闊略不問以爲大體君佐宋公爲治披姦搜蠧窮其根穴収什包羅尺寸無所漏失主吏怵惕始知有公法老人至今有能言宋公時事者維君有助焉選知開封縣中貴人常遣吏持公移訴某事君曰中貴人誠貴重然所訴乃私事尙得爲公移耶箠其吏遣之貴家防觀多借縣民牛有幹君者君曰吾家鄱陽乃有牛逺不能致柰何竟不與於是莫能有撓縣者君平生所持皆如此與人聱牙常不合而卒亦用此取困及爲楚州愈厲刻自信不肯隨眾楚爲東南衝舟車日叩境接聒不得休息前爲守者率置民事專治賔客君輙謝罷孤坐聽民事賔客至者𨿽烜赫巨官餉之壺酒盤飱而已未嘗畱連歌呼醉飲以結恩意往來者皆索莫遂得毀言又與提防刑獄持曲直相排擊由是被謫降監池州酒知君者爲君咨賫而嘆息也以親嫌不之官歸京師朝廷復欲攜挈用君以君使江南督責有勞復君職任韓丞相爲山陵使又以君營繕下宮還至汜水縣得疾卒嘉祐八年某月日也享年六十二君饒州鄱陽人曽祖延進祖承鑑考宗右歷三世不得仕至君登第由大理寺丞三遷至屯田員外郎由員外郎四遷至都官郎中服五品服追贈其考太常少卿妣某氏某縣太君男有官女嫁仕籍虞部員外郎周偕試校書郎劉凱大理評事章祐之祕書丞髙照皆其婿也初娶江夏黃氏又娶淸河張氏廣平宋氏封徳安縣君今夫人麻氏封金華縣君子四人知損某官知白某官知讓知和女一人尙防其在饒州鄱陽縣懷仁鄕某原日用治平元年十月某甲子銘曰世之喑噎孰疵其爲掲負而呼眾乃驚疑虎以鬭傷不如童麋嗟嗟夫子宜其阽危毀譽不公不獲於時告諸大幽俾觀我辭

戶部員外郎直昭文館知桂州吳公墓志銘

公諱及字防道嘉祐中爲審刑院詳議官於時仁宗春秋浸髙國嗣未立宦官猥多公嘆曰吾於此豈得黙耶卽防言古者重絕人之世故去肉刑不用今閹人多取他人子腐之蕃其黨是宮刑復用也傷絕莫甚焉宜稍爲條禁則上天報貺宜有文王百男之慶蓋不夭胎不毀卵鳯凰至重其類也仁宗異之以爲言者未嘗有此論也頃之諫官缺仁宗謂執政曰可除吳某時公巳丁中允君憂去職服闋卽除祕閣校理月餘遂拜右正言於是公復言陛下未有太子朝廷羣臣相與爲諱而不言陛下不於此時早定他日使異姓生心非至計也願擇宗室之賢者而立之天下知有所奉則孰敢有揺足而上下者哉仁宗由此感悟其後二年遂以主上入繼公又請責二府以實效去虛名苟簡之政用李吉甫裴垍故事俾選用天下豪俊有不職者斥罷之擇賢將帥以肅軍法而繩墮卒刺史縣令有治最者可褒進以勸良吏宮掖掃除之臣宜依開寶詔書三十無飬父者聽飬一子裁減諸司浮費更定任子令諸所論奏事甚多其家所藏槁尙存二百餘紙朝廷稱之然亦用此取嫉於人磁湖程氏以冶鑄世得一官言者以爲幸請罷之公以謂程氏於國興利不宜罷與議者亦不合遂以工部員外郎出知廬州公旣去朝廷究其事卒以公議爲是而賜程氏官治廬之三月五峒蠻冦欽州邊兵屢戰沒乃進公戶部員外郎直昭文館知桂州經略廣西事公至則搜其利害無所遺落瘡痍之士皆起以奮始築州城鑿甘棠水以注壕繚邊之地障塞完固蠻人納土請吏特摩安南皆來獻逾明年得暴疾以卒年四十九嘉祐壬寅九月某日也公初年十七中進士第爲楚州鹽城簿邑人以少年視公公至邑與令爭民事可否令數絀伏邑人驚曰是少年簿可畏哉其後爲福州官尉知秀州華亭俱有能名官民忮狠與仇家鬭自飲防莽而死仇家因抵法官司𨿽明知莫能辧蓋習之已久公折其獄仇家勿論活五十三人提防刑獄移其法於七郡被誣者皆得活而毒死者遂絕人謂公之徳施於閩越無窮矣在華亭緣海築堤百餘里得羙田萬餘頃嵗出糓數十萬斛民於今食其利大理寺嘗奏公爲檢法官持法尢平三司請重鑄錢法至死判審刑者主之公獨爭爲不可判刑恚曰立天下法豈由一檢法耶公曰法者天下法眾所不欲而執事獨欲之立天下法又豈獨由執事耶判刑者竟不能奪公得仕𨿽早而進用絕晚旣用矣還復斥去遂至於死然其所施設亦可槪見嗚呼使予之述止於是而巳乎公姓吳氏曽大父諱某大父諱某父諱某公在朝累贈太子中允自曽大父以上居金陵至大父徙於通州而再世通至公之喪不克歸別於揚州廣陵縣某原其後遂爲廣陵人乎初娶太常博士趙某之女再娶比部員外郎劉某之女爲保寜縣君子寛甫太廟齋郎長女適進士李南季次適泗州盱眙簿趙覿一男二女尙防其在治平乙巳某月日銘曰吳在金陵黜於世衰旣極而復自公發之再世通祔土累累公歿桂林素棺南來鄕老引紼請公歸乃廣陵在淮右山孔子稱賢嬴博之間古有鼎銘維公方之不騫不滅萬世藏之

尙書都官郎中王公墓志銘

世之所謂長厚君子者予嘗得而拜之及其死也予嘗得而銘之今夫予之銘王公也王公爲外郎時在京師予與常山董伋往拜而丈事焉王公之爲人恂恂而謹𨿽對妾肅然有禮而加愛焉其爲政尙恕民之饑者發粟以食之屬吏有過專爲諱匿而終不肯發其所施設無甚異於人至其久則吏民習服而益親向之人謂公曰今之爲吏者屹屹以爲彊揭揭以爲察橫羅旁擊不較曲直攘取世俗之譽以取貴仕公亦以少厲爪距以自奮公笑曰人耳人耳奚異於我哉吾豈忍殺人以自售耶言者慙伏嗚呼非所謂長厚君子者耶公之初登進士第再調潭州司理防軍湘鄕有盜五人已具獄當死公覆之曰此非盜也窮之果然已而亦獲眞盜醴陵富民殺人邑胥受賕執其佃客客被掠自誣服叩頭乞死公視之惻然取案熟讀有缺其日月而忘塡者公曰吾無疑矣於是盡發其姦狀上官聞之爭薦其能及滿法當遷而得職官翰林胥公偃掌選言於上曰王某嘗活寃人宜有以進秩遂攺大理寺丞知興國軍永興縣再徙潭州通判猺人爲防公調發糧餉師得宿飽安撫使以聞乃知臨江軍又移吉州信州七遷尙書郎中公時已老矣而新安太夫人猶在堂乞監同安靈仙觀以便安飬嵗余太夫人卒公侍靈輿歸豫章白髮扶杖哀慕如孺子因得疾以嘉祐七年六月八日終於家享壽七十五諱固字伯充其先居南康之建昌五代兵亂徙於豫章之分寜自曽祖而來世以儒名家而未嘗得仕李氏旣入朝公之伯祖某始舉進士禮部奏名第五於時太宗皇帝兼用才武取人見公狀貎然不稱所聞因罷去遂終身不復出伯父某亦以文學老於鄕裏公以再世不顯因刻厲讀書終以成名焉曽王父諱某王父諱某考諱某以公贈光祿少卿母防氏馮翊縣太君繼母章氏新安縣太君娶祝氏河南縣君男五人建中筠州司戶參軍黃中太廟齋郎早世莘純中俱登進士第莘饒州余幹縣尉純中鼎州桃源令三女皆適士人孫十九人曽孫四人蕃衍成就其亦有顯者歟初河南之公自理穴曰吾將處此遂以其年九月某日於分寜縣仁義鄕頭原從其志也銘曰煜煜而燔者吾知其爲光闐闐而震者吾知其爲聲惟固守於內者不耀而鳴徳旣老而益成嗚呼何哉豈爲善而不近名歿而可祀爲鄕先生者耶

殿中丞魯君墓志銘

君諱宗顏字潛甫贈太保某之曾孫贈太傅諱某之孫贈太師諱某之子參知政事贈某官肅簡公諱某之季弟魯氏世爲靑州壽光人旣仕而徙居於亳君與肅簡俱爲進士肅簡旣登科入朝浸以顯貴而君猶困於有司廼益治田爲生事以佐其家故肅簡爲大臣得以略去私計而專意於朝廷者君實有助焉肅簡深念之將致之於祿仕君固辭曰願進諸族之甚貧者肅簡益以爲賢而君遂以布衣終於家享年四十六肅簡廼任其子有開爲將作監主簿今爲比部員外郎君用有開之恩亦贈殿中丞嵗時薦享君以殿中丞繼太師而北向有開朱袍銀魚奉祀諸孫執事拜伏趨走滿前魯氏榮之然君嘗居臨淮多施予臨淮人見君出入皆敬愛之以爲長者人也則𨿽不及享一時之報而終能被後世之澤也亦宜哉有開以某年某月歸君於鄭州之新鄭縣某原夫人邊氏封仙源縣君一女適少府監馬尋封扶風郡君孫四人皆良子弟也銘曰壅之後決其流必長郁之後發出而愈光孰謂魯君不實其藏決之發之其出穰穰有子有孫頎頎在行旣而銘千萬年無忘

殿中丞鮑君墓志銘

鮑公諱宗師字從聖再舉進士不中以防補常州司戶參軍久之用大臣薦攺大理寺丞兩遷至殿中丞爲人深黙而不校泯然若與世相遺者然好讀書無所不記亦未嘗自言人叩問之則累累語不絕取書覆視無差者又能治官監睦州酒嘗攝獄官立爲辧出寃死者三人爲昌化令邑民誣訴於州按之無狀異日民復有犯公釋之或謂此氓嘗誣公者冝寘以法公曰民𨿽妄幸巳辧矣吾何忍以私忿傷吾民邪其明恕多如此嘉祐七年例得蜀官貧不能具行求監廣州稅旣到官日悲吟思歸遂欲解官去親舊勸止之逾二年竟得疾卒於廣州年五十六訃至江陵其甥鄭某哭問故設位奠哭之盡哀其季復遣使來曰從聖有期願以銘累甥嗟乎吾舅常以友視我銘之也豈爲私於吾舅邪蓋鮑氏出於夏禹之後或居東海防山間鮑叔始見於齊而昭以文辭顯於江南公之先乃在防稽豈昭之裔邪然其五世祖君福佐錢氏王吳越及其子修讓俱爲吳越相遂爲錢塘人修讓生漢文爲湖州刺史漢文生仁爽從錢俶歸京師家益衰漢文生當公之考也復仕至職方郎中贈諌議大夫以淸名顯於世妣陳氏萬壽縣君公初娶林氏再娶傅氏今夫人亦傅氏其姊也封長安縣君子延早亡次遐年喬年一女適進士黃敏中卒之明年治平丙午正月甲子於杭州仁和縣亷讓鄕諌議之塋次公舉進士時與富丞相聯試席及丞相帥陜西欲公爲陜官且將薦引之公終不肯往人服其有守銘曰我卜我吉利子斯室更萬千年玆銘不復出

贈懷州防禦使河內侯趙公墓志銘

公諱克賢貴出於宣祖皇帝之後其曽祖曰廷羙贈秦王諡曰悼祖曰某贈某官考曰承詡右衛大將軍深州防禦使贈安徳軍節度觀察畱後閬中郡公妣曰崔氏博陵郡君公累官至右監門衛大將軍嘉祐八年九月甲子以疾卒年二十一詔贈懷州防禦使河內侯以某年十月甲子從於汝陰縣某原秦悼王之瑩次銘曰旣厚其生不侈以壽彼食藜藿白髮滿首有角去齧蹄者善走又豈必然於何歸咎

贈陳州觀察使趙公墓志銘

公諱克辟辧道宣祖皇帝之四世孫曽祖諱廷羙是爲秦悼王悼王生徳彛是爲頴川郡王頴川生承錫今爲雄州防禦使卽公之父也公生於冨貴家恂恂樂善未嘗以財爲侈亦可尙也已累遷左武衛大將軍建州刺史嘉祐八年八月某日以疾卒享年二十八皇帝爲之不視朝詔贈陳州觀察使淮陽侯夫人陳氏陳畱縣君先公而亡一女尙防以其年十月某日從於汝州之汝陰縣某原秦悼王之塋次銘曰淮陽維膚維履不污冝老於紈襦黎顏而居厥室惟虛一女芚如福不漸世公乎巳乎

郡主趙氏墓志銘

萬年郡主趙氏太祖皇帝之曽孫永興軍節度使越懿王諱徳昭之孫威徳軍節度使冀康孝王諱惟吉之子妣爲譙國夫人杜氏初封福安縣主年十八嫁今濰州防禦使向侯傳範後四十二年以疾終於京師惇義坊之私第享年六十康孝防爲太祖所愛毓於禁中龍輿出則抱之於前民間號公孫太子至眞宗時乃出就外邸而主亦生於禁中故其恩禮與宗室諸女絕等矣眞宗書其小字賜之語其家曰此女無以妄與人於是得向侯歸之向侯故丞相魏國文簡公子數治大府有雅才所與遊皆一時賢士大夫而其自待顧重於繩墨間猶布衣之士也而主亦能以禮法自約結事姑以孝謹娣姒稱其順妾禦撫以仁烝祭賔友烹漑肴醴之煩縟必親履之而不厭猶寒家之婦也是以能承向氏之家而不失魏公之世者以此初上爲頴王時娶後於向氏有詔向侯主婚主悉力佽助無所遺及進見或謂主可因此時有所謁主曰寜有是耶皇恐稱謝而巳先帝亦欽嘆之及有疾上屢遣使挾大醫診視旣卒哀惻久之錫以黃金贈賵加等使者臨奠給一品鹵簿以殯於資福浮圖捨熈寜元年八月庚申遂於開封縣褒親鄕丰臺裏先塋之次子男三人縝國子博士縡右侍禁繪太子右贊善大夫早卒女六人二人早卒次適隴西李侔次適譙國曹諶俱後族也二人尙在室孫男九人女七人銘曰卦於家人風自火出內嚴不犯乃能化物詩之肅雍首乎王姬其教自上四履且儀皇祖之孫有嫟其羙嬪於濰州丞相之子授於公宮我承我師賓豆祭簋防不祗祗壼徳以成有發孰咎濰州之聲韡韡並茂天子維姑先帝維姉中宮維尊叔祖之妣厥初迨終旣多受祉哀榮之享實亦絕擬翟車畫扇出送國門秋風八月遂髙原白玉爲泥黃金爲土我辭在碑愈久彌固

宋夫人墓志銘

夫人宋氏其先安陸人自伯祖庠爲仁宗宰相遂居京師今爲開封人曾王父諱在中王父諱世基贈殿中丞父京今爲尙書比部員外郎母劉氏安定郡君治平三年歸於皇叔右監門衛將軍宗史爲吳王之孫而定王允良之子夫人旣歸二年以熈寜元年三月丙子以疾卒壽十九嵗明年二月十七日於河南府永安縣銘曰夫人宋氏安陸之先乃自相國開封以遷世不家食佩紱再傳而生夫人幽閒靜專厥配維何定王之子翟車以歸亦維得止雝雝其儀進饋維時姑嫜則喜盥服是冝賓客有奉烝嘗禴祠黽勉夙夜曽匪憚爲天豈不聰胡嗇之壽旣實而獲則又奚咎大化拘拘或亟或徐要之終極同於一墟

傅夫人墓志銘

試將作監主簿向紘之夫人傅氏生於慶曆之丙戌終於治平之丁未爲婦二年有二嬰兒逾明年熈寜之戊申八月庚申於開封府開封縣汴陽鄕丰臺村其曽大父某某官大父某贈某官父求今爲龍圖閣學士刑部侍郎其將也向氏之族甚哀之屬予爲之銘夫人無墮容無慢徳其行巳也約其趍事也敏其處家也睦上焉者有以愛之下焉者有以敬之向君由是無內顧之憂而其所履之實如是是可銘也已銘曰結帨兮如歸童容兮倭遲馬巳返兮幾時挽素紼兮忽束之汴之流兮祈祈左有隴兮挾以馳日出艮兮奮參旗吁嗟夫人兮藏於斯

欽定四庫全書

鄖溪集卷二十二

宋鄭獬撰墓志銘

霍國夫人康氏墓志銘

鎭江軍節度使兼中書令郇國趙公諱允成之夫人康氏治平二年六月某日以疾卒享壽六十七天子震悼輟一日朝詔中貴人防葬事賵賻加等七月某日以一品麾仗鐃吹權厝於祥符普濟之佛捨越二年八月祔葬於西都之永安縣郇國之冢次郇公爲太宗皇帝之孫魏恭憲王之子故夫人於仁宗皇帝爲嫂英宗皇帝爲伯母今天子爲伯祖母在天族最爲尊屬而柔問淑行與位爲稱初郇公之再喪夫人眞宗皇帝顧謂近臣曰先帝嘗稱唐肅宗在東宮未有正妃明皇爲擇掖庭女賜之而吾宗室婦皆將相大臣家欲以正大夫婦風天下今允成亡其內饋朕豈敢忘先帝語其選勲賢之後以配之於是有司言夫人廷翰之孫有賢徳眞宗喜曰朕爲若兒得賢婦矣夫人曽大父諱碩贈左屯衛大將軍祖磁州防禦使諱廷翰兼西山巡檢使守磁州十餘年與太原相角而劉繼元不敢馳一騎撓邊磁州生贈右監門衛大將軍諱仁矩卽夫人之考也妣馬氏扶風縣君夫人年二十歸郇公方恭憲王被疾執事者有忤輙气恚不能平夫人謹事之湯藥食飲不經手不以進渠渠栗栗愈久而順上下倚以無過旣歸七年而郇公薨遂專家政凡五十年撫育諸孤皆得成就以婚以嫁時順禮協子孫百餘人一之以愛漫無髙下屏內靜嚴不聞有嘩笑居閒則爲講道古今忠孝事以爲富貴易於沈溺不能矯然自奮於禮義間則覆溢隨之時時戒飭之故郇公之後多佳公子繇夫人之善教也俸入甚厚常懼不克曰此農家幾戶之賦而我無功享之寧不自愧故常推其財以賙其親舊間疾病則親爲制方藥治之歳市藥至十餘萬錢有不幸則又爲買棺柩衣衾哀防之甚厚然爲人惇靜髙聲濯濯有雅操章獻太后時優待內屬率得遂其私謁獨夫人無有所請仁宗嘆美之曰數十年間惟康夫人絕無一言及私因勅魏邸管庫悉專之夫人及其薨其出納劵籍皆可覆視其持廉類如此初磁州有功在邊而後世益落無震顯者至夫人之貴康氏由此得仕者凡十二人始封東平郡君進徙霍國爲夫人其先蓋出於燕薊而磁州占籍於開封故夫人爲開封人男十人宗顏贈昭信軍節度使遂國昭裕公宗訥贈安州觀察使安陸侯宗頡贈太子右司禦率府率宗鼎贈華州觀察使華陰侯宗嚴贈武寧軍節度使彭城郡公宗曽贈安州觀察使安陸侯宗儒贈容州觀察使普寧侯宗仁贈防州觀察使南昌侯宗奭右侍禁皆先亡宗保出繼昭成太子今爲代州防禦使建安郡公夫人之薨建安總其喪事女八人安康郡君適六宅使劉安道安徳郡君適西京左藏庫副使張承禧次適左藏庫使張承衎二人爲道士玉英仙居縣主號眞淨大師玉華眞修大師皆先夫人亡餘皆幼亡孫四十七人仲連右羽林大將軍辰州團練使仲隨右武衛大將軍澧州刺史仲銑右監門衛大將軍仲嬰右羽林衛大將軍單州團練使仲盤右武衛大將軍沂州刺史仲恕右羽林大將軍單州刺史仲防仲噲仲箎仲翁仲鞠仲午仲杵仲弓仲弗仲談仲稜並右千牛衛將軍仲商仲儋並右監門率府率仲速右千牛衛大將軍出繼博平郡王允初爲孫仲緘仲喜並贈右屯衛大將軍仲虞仲筠仲丹仲勵仲果仲新並右內率府副率皆先亡余並未名而卒孫女五十三人曽孫二十二人曽孫女十六人裔孫昌熾蓋可知也然夫人晚年諸子繼以淪謝哭泣自傷悼不聊遂得疾以薨云銘曰有定維麟我公之仁金車轔轔賜邑於郇咨爾在庭我有虎臣有婉其孫維時來嬪來嬪伊何婦事祗祗內治伊何母教維慈有子有孫佩璲盈門孰爲槁暴維言是蹈居家處朝不侵不驁天居防防匪私我謁皇實嘉止於徳斯美孰有寒饑我粟我衣不能以葬發鐍賻之維仁之施維壽之宜維千維百匪以爲耆靑松寒靈素紼西去蔚然髙丘從公下游洛川故原鑱此銘言黃金化工此石長存

崔夫人墓志銘

夫人崔氏初歸大名孫君君諱廣樂安郡王漢韶之後也以故王孫气義喜俠盡耗其家貲夫人未嘗靳一毫及孫君卒夫人孤居益貧挈二稚兒入京師依姨氏久之姨又卒夫人撫二兒以泣曰吾不忍兒之無以毓也乃再歸於髙宻趙君二兒廼得成立長曰勉遂中進士第季曰過尢能苦學朋友推譽之夫人歸趙氏二十六年至其亡如初歸也趙君性髙嚴而夫人能以禮順之諸子不一出而夫人能以愛均之門內族居數十而夫人能以和處之見諸子之爲業有所進則喜曰吾持心平是必有陰報在吾子也歸趙氏初生一女適亡其冡婦有遺孫已數歳夫人卽致已所生於侍者而自收乳其孫侍者不謹所生竟不毓夫人亦無悔言聞者皆嘆以爲不可及夫人之卒年五十七以趙君登朝封長安縣君趙君諱扶仕至屯田員外郎後二年亦卒夫人之考曰某鄆州中都令母曰範氏乃禦史中丞諷之女夫人於趙氏有三子果卿俊卿皆舉進士以某年月日葬於某所祔趙君之塋將葬勉過皆來乞銘某曰予敢不銘哉銘曰卜之吉筮之又吉千萬年斯安此室

李夫人墓志銘

尙書比部員外郎魯君之夫人李氏世爲汶人駕部員外郎京之曽孫國子博士定之孫屯田郎中周珣之子夫人年十六歳歸於魯君李氏故爲大姓其姑姊妹多嫁於戚裏貴人家而魯氏𨿽嘗爲大官顯於世然而魯君蓋儒者也長袍綏帶空坐而談文章此固鼎門之膏粱女子所憎見而夫人之母氏於是大悔之遂奪夫人以歸將以與貴人夫人泣曰寧從書生食藜羮以死不可以有二夫乃去簮珥絕葷茹障一室以獨處遊觀之樂不及於里巷如此者凡六年母氏知無可柰何乃復歸於魯氏魯君禮之加重焉婦人之生於紈綺間惟富貴之是欲盛服出門冠襦少故則不肯登車羞恚其夫恨不卽去之尙肯相從於寂寞之境甘死而不悔者耶若夫人可謂有大節矣夫人善讀傳記見古烈女遺事悚然畏之故其幽閒隱約久而能固者抑有以資取之夫人之卒享年四十二累封壽安縣君四子君產君亮君諤君賔女一人尙幼初夫人被疾累日魯君竭所有市醫藥及其終則又走書丐銘以列於墓則魯君亦能仁於夫人者矣嘉祐六年某月日葬於某所魯君諱有開字周翰嘗與予同舉進士銘曰世之桀婦厭薄其夫斥而去之如泥在裾穆穆夫人不震不渝旣奪六年復歸如初在古烈女可與爲徒我鑱大節以羞悍愚

朱夫人墓志銘

夫人朱氏世居錢塘仕吳越王多至貴官祖某始入宋爲供奉官荊南府監利縣巡檢卒於監利因家焉父某居縣以長者稱夫人年十九卜行得今鄭州原武縣主簿馮君期之婦二十四年有三男詵諮諝皇祐辛卯二月以病卒於鄂州太平坊裏第夫人敏於婦事晨興夕退視烹漑治枲蠒箴紉繡刺之文歲時剪刻旙縷花艸雜巧之物纎麗皆可喜姑夫人性髙嚴家人不敢妄戲笑而夫人以孝謹見愛時有所爲諸婦皆記以爲法荊楚間言家行者數馮氏繇夫人能將順於內也嘉祐八年十二月甲子葬於河南府宻縣義臺鄕某原初馮氏之葬皆在長沙至翰林馮君乃遷其考祕書少監之喪兆於河南並夫人之喪祔於墓次翰林曰吾爲稚兒時嫂撫我甚厚圖報不遂柰何幸爲我以銘銘曰新壠之穹穹其兆於宻耶然攺不可久客耶魂气無不之也果歸來乎此室也

職方郎中鮑公夫人陳氏墓志銘

夫人陳氏於某爲外祖母夫人實有四女長乃歸於我皇考祠部公次歸於故太常博士石亞之次歸於殿中丞馮安之次歸於殿中丞余孝恭夫人旣終而求其銘宜莫如其甥之爲詳也惟夫人之先蓋出於富春祖明考易嘗仕於錢氏而無大顯者及錢氏入朝夫人之族亦歸京師故夫人爲開封府人也夫人之治家專用仁恕妾侍有過告戒之俾勿犯而巳屏內不聞有鞭撲之聲然其歳時饗祀賔客之奉上下自相飭以趨事不責而成𨿽嚴家未有過也職方公旣有淸名夫人亦能以儉自律衣珥皆守舊法不爲時好攺易其後遂常服大疏袍日食一盂飯誦浮圖書用此終身焉享壽七十有四以至和三年四月二十日卒卽用其年九月十一日葬於杭州仁和縣廉讓鄕永樂裏職方之塋次職方諱當字平子善爲詩似韋應物世傳誦之號鮑詩人夫人亦好讀古史能疾書日艸萬餘字見者不知其爲婦人筆紮也二子宗師杭州昌化令傳師睦州錄事參軍夫人累封萬壽縣君銘曰佳哉山穴而中處惟是以爲固是以爲陳夫人之墓

副率府副率邵君墓志銘

邵君諱某字某山陽人世爲大姓而君疎簡獨喜書嘗挾其能不得施久之嘆曰吾豈特坐靳此耶卽捐其金數百萬願補縣官費廷議嘉之授右班殿直監金陵羅務代還攺左班殿直闗富陽稅防邑令數去君嘗攝領之磨心懇力愕愕見廉角潔厲明速往屈其前人治東諸侯交語爭薦之明道沛恩攺右侍禁已而病顧所厚曰歸來乎淮上吾廬也以處以遊烏能憒憒於此哉卽日狀罷以副率府休於家未幾卒慶曆二年五月十有三日也享壽五十有九曽祖某祖某父某晦徳皆不仕夫人李氏子男更丕舉進士能充其科焉男孫詵詢詔詵粹敏彊學亦舉進士更之子也以某年九月甲申葬於城南集下裏先塋之次銘曰提提其翼飛之不遂也繩墨而斵之尙且及其試也獲者食其實惡知其不有待也

趙縣主墓志銘

右領軍衛將軍贈右驍衛大將軍世安之女生十九年而卒熈寧二年二月某日祔葬於河南府永安縣曽祖諱惟忠右屯衛大將軍昌州團練使贈彰化軍節度使舒國公祖諱從恪西染院使贈萊州防禦使東萊侯銘曰生而提提其儀窈兮未及以行倐其夭兮素車嘽嘽出都門兮萬世一夕歸九原兮

愼夫人墓志銘

闗彥長喪其婦安陸鄭某往弔之彥長泣曰哀乎吾婦之亡也生無以與榮今其死柰何幸子之來其丐我十百字以銘其墟而塞吾之悲也某諾之明日彥長走僕持札來曰吾婦愼氏年十七從其先君在蜀期年喪其母及其先君獨與寡嫂孤居服喪因不能自歸吾之先大夫遇之哀其窮遂娶爲吾婦爲之盡挈其族歸之陳自吾婦之入門見其事舅姑日益恭曰猶我之先君夫人之在堂也其友娣姒必以禮曰猶我之姑姊妺之在室也遇闗試年昆季皆登科緑袍榮耀相先後獨吾爲布衣吾婦未常以此自愧凡吾之奔走京師必資其衣珥以行至所畜惟空篋亦未嘗有一言今吾晚得一第固不足以厚報吾婦遂不得見以死玆豈亦有系於命也耶此吾所以重痛泣而哀之也某曰然吾聞夫人死二十餘日而彥長登科內外宗族皆來賀登堂相拜慶旣而痛夫人之不克見也則又相與嗟語而戚戚涕洟於繐帷之前嗚呼是可哀也哉夫人卒年四十一其先君三衢祖守禮爲吳越王婿入朝遷於陳父暉吉太子中捨知嘉州洪雅縣子男二人女一人尙幼某年某月日葬於杭州之錢塘縣某原銘曰不榮於生死而刻吾銘亦何爲哉夫人

崔進士志

進士崔著家於夷陵贈工部侍郎遵度之孫左侍禁仲求之子生四十一年至治平之乙已三月壬午卒於江陵無室家以服其喪無子以主其祭斥其槖裝以葬之於北郭長林門外地衍而髙增土三尺築垣以隠之植木以覆之荊州守鄭某鐫辭於石以志之

墓表

贈工部侍郎楊公墓表

宣城楊君諱鎬字某祥符五年以布衣終於家其後十有八年子璵登進士第又三十有九年璵爲光祿卿累贈君工部侍郎於是安陸鄭某爲辭以表其墓夫公侯富貴之墟久而遂荒缺歳時不及巵酒之奠其盛衰孰與楊氏爲多耶然而楊君布衣也其居鄕父母不以憂兄弟無失顏宗族相附以睦有不直於已未嘗與之取勝質厚而樂易循循然蓋長者也其所履乃約乎已而已後世猶爾益久而顯則冠冕而徳於民者其報施又何如也君之居宣城已三世矣其姓本出姬氏晉之賢大夫叔向食采於楊其子食我遂以爲氏食我之防子孫逃於華陰及河內馮翊至漢太尉震最顯唐之諸楊多出於闗右君之曽大父某自湖州從事始徙於宣城生某某生某卽君大父與考也君娶於章氏有二子璪顓於治家次卽光祿也君之卒光祿無稚子葬君於宣州之某縣某鄕旣釋絰幡然思有以顯其家世卽自磨勵晝夜課文字遂登進士第歷隨信袁二州刺史善爲治寛而不懈事𨿽百出徐爲逆解之各中其脈理然世方以健悍搜抉爲能其遺政美迹獨三州之人於今語及之則躊躇而不忘也璪之子咸兌俱進士光祿之子觀壽州司理防軍履太廟齋郎渙郊社齋郎某某亦進士緑綬逶迆相踵於其家亦可謂蕃矣令格五品得立螭首碑是宜譔其美實以刻之石俾宣城之人來觀者有以爲榮也曰此吾鄕君子之墓也其相與勉於善則又曰𨿽有徳而不享其後世乃有如楊氏之盛乎

欽定四庫全書

鄖溪集卷二十三

宋鄭獬撰五言古詩

雜興三首

女媧鏈五石上補天之缺如錮黃金液萬古無由裂堯舜首制度巨防髙嵲後世日破穿通爲萬防穴譬彼果蓏虫熟爛恣攻嚙豈無良工手一起爲施設非若天之難前輩有防卨苟或不闗心女媧亦爲拙

塊泥封兩耳師曠亦爲聾離朱揑兩目觸面不得通折弓斷其臂安得爲逢防白日照六合光耀當天中苟爲物所蝕齯齒猶成童君子誠其意黙通大化工所以虞舜明不在雙重瞳

秦皇按長劍殺人如刈艸何獨李斯輩竟以丞相老漢元服儒衣収諫如蓄寶何獨蕭望之誅鉏恨不早滄海飛天波枯澤淤行潦劉累嬰其喉蛟龍不爲暴魯士固多賢親師仲尼道至於出處間惟有顏生到

感秋六首

落日在髙木輝輝淡秋容白雲起天鏡飛去忽無蹤雨蘚爛漫紫幽徑誰相從孤慮如有根糾結生心胸良時忽巳晚撇耳過晨鐘事業餘濩落撫巳眞何庸投箸不能食卻立倚長松酒敲百萬兵此憂不可攻

短松靑鐡幹童童三尺餘花實少姿媚獨與寒心俱暴霜時侵淩奮怒張雄須長楸擁腫材旁防可容車秋風一夕來解剝惟朽株物性在堅柔何必長短殊楸葉巳泥滓松幹猶靑膚無煩問髙下且辧榮與枯

我思洞庭橘赤金三寸圓磊落火齊珠綴樹團紫煙病肺燥不治噓吐气欲燃玉醴埋九地鑿井不得泉我欲渉洞庭采橘秋云邊駭浪破我舟蛟龍怒騰騫安得萬里風吹落墮我前

日車輾東井一陰穿土生死艸出飛火殺機從此萌況及八月秋大昴騰光精气勢日發勵乾坤露崢嶸萬木赤立死百虫相弔鳴菲菲黃菊花幽叢發孤英采擷對樽酒悲歌不能傾所悲陽徳消日與羣陰爭

林杪一蟬噪翛翛涼風來淸響斷復連裂耳增余哀浩露洗明月珠樹涼璀璀蛻飛各有時詎能人力裁儒生守文字舌腐猶蒿萊空腸貯古書獨立誰爲媒咄哉丈夫气胡爲久徘徊

軒軒蒼角鷹殺气淩髙秋一息一萬里獨與長風逰獵騎走霹靂落臂無虛投古冢白鼻狐立死不得畱飛霜未殺艸擁翅寒胡愁畜力以待奮仁如林中鳩今玆順天誅狡穴破姦謀羙哉靑骹姿識時誰與儔

秋聲

蚯蚓如嘒管逢時土中鳴秋蟬抱枝死不敢鼓秋聲聼者何無厭忽如鳴秦箏大雨漂九土曠蕩空太淸

回次嬀川大寒

地風如狂兕來自黒山旁坤維欲傾動冷日靑無光飛沙擊我面積雪沾我裳豈無玉壺酒飲之冰滿腸鳥獸不畱迹我行安可當雲中本漢土防年遭殺傷元气遂隳裂老陰獨盛彊東日拂滄海此地埋寒霜況在窮臘後墮指乃爲常安得天子澤浩蕩漸窮荒掃去妖氛俗沐以楚蘭湯東風十萬家畫樓春日長艸踏錦靴緑花入羅衣香行人捲雙袖長歌歸故鄕

大寒呈張太博

寒風怒蓬勃排戶入吾室沙灰漲天黒白日赤黃色捉衣擁肩坐心脾寒憀栗須臾天气變陰黯如塗漆跳空雨雹飛四走珠璣出數子方嘆驚共怪天公逸先生攜書來昂頥杖飛策乃召二三子環坐與之席呼童令取酒盤飣雜棃栗酒行寒气除春陽生四壁先生說大義馳騖何纎悉洞徹人精神兩耳飛霹靂老語植根節九牛不可屈堯眉與舜目緬若曽相識如當夜黒中光耀見赤日退思聖賢業所積在劘剔韋皮畫山龍塊泥亦瓦礫人固有識智非如物之植而不自刻苦晝夜如刀尺年齒方壯健男兒宜努力方今太平民尙未獲蘇息誰能拱兩手防人樹勲績

廹晚風雪出省詠張公達紅梅之句

雪花障路飛飄濕紅杏韉歸馬碧蹄疾踏破白玉田攬轡獨長想物境眞可憐朝紱未掛身豪逸倚少年結客上髙樓珠箔遮碧天燒酒紫煙沸割炙白膏鮮羙人挪素手笑防琵琶弦醉眼生亂雲不省到家眠俊逰或如失倒指還摻然薄莫出華省下馬燈巳燃彊笑破老顏寄恨揮華箋翫世張公子嗜酒眞神仙拋擲詠紅梅負伊淸樽前【公逹詩云紅梅花下一樽酒拋擲淸香是負伊】再讀再三嘆心斷空悁悁起予如蠒絲織愁成短篇

雷震

四月老陽盡蟄雷方發聲七月連大雨碾天三日鳴夜或發狂震臥者皆起驚奔電曄然作忽如烈火明髙樹大百尺霹倒燒其根往往光曜中時見怪物形飛雹大如指萬弩相奔傾椎擊鳥雀羣掩地交縱橫雷者主號令爲天之常經奮豫旣過時及此何匉訇無乃號令失安得四時平春秋書震電推之在五行天道儻可信使我心不寧

冬日同仲巽及府寮逰萬壽寺【兼有龍山之約】

峻阜如蟠虹蓄泄气象靈紺宇隠紅樹繚若畫在屏聫騎轉城角沙步俯回汀野寺對寒水白壁敞云扄嶛深松桂黒地古莓苔靑朱橘擁繁梢懸綴黃金鈴橫梯出虛閣古像銅靑熒眺聼揖秋境豁露無藏形淸气換俗骨蕭爽毛髮醒汲泉煮露芽卻坐竹間亭髙談落四座金石朗眾聼脫落見逸調驟如馬在坰眇然遺組紱太山一浮萍落景不我顧檐角出寒星燕客未渠央歸鞍安得停歳宴幸丰樂楚人飽且寧蟋蟀刺褊陋及時灑子庭傳聞落防山風涼久凋零巳釀白玉泉連車載百缾行期一佳賞相與快煩冥

直宿省中

娟娟海棠花小蕋春來瘦斑斑靑竹枝疏葉未生就碧砌畫欄幹雨斷黃昏後厭酒未能眠時拾殘花嗅

奉使過居庸闗

鐵山五十里獸不能逾兩壁如夾城行人貫眾魚巨闗隔元气寒暑南北殊一夫扼其鍵萬馬不能趨石氏窺三川荒唐誰與謨不能仗大義割地事匃奴封樹未拱把敵騎巳長驅後嗣竟銜璧白衣拜穹廬自此失天險一柱折坤輿世宗有英气手撼昆侖墟闗南下六城臥病歸東都太祖得天下僣竊卽爲誅右顧取蜀漢左顧平荊吳欲藏百萬縑萬里購頭顱可用一赤組坐使防單於奇防祕九地白日忽西䢐壯士折其弓慟哭望鼎湖先帝務養民束箒不忍除歳時遺繒絮天府藏丹書桑柘入燕山牛羊臥平蕪我行謬使節踏冰出中塗路傍二三老幅巾垂白須喜見漢衣冠叩首或欷歔不能自防掃百年落鬼區天數終有合行上督亢圖酹酒弔遺民淚濕蒼山隅

湖上

秋影落西湖淥波淨如眼揺船入芰荷船裏淸香滿花深不見人但聼歌聲逺還從過船處折倒靑荷傘爲采秋芳多不覺飛霞晚回船未到堤更引金蓮盞

湖上遇雨

老龍怒相搏快雨忽噴灑天公白羽箭竦竦射萬瓦電眼窺人屋狂雷震欲下直疑惡溪山掃除重造化頃之蒼云裂天光出縫罅變怪忽寂寥乾坤似新畫秀靄翠堪包淸風健可跨林影走羣龍溪聲回萬馬更無一塵飛淸光熨平野沙路淨無泥侵涼宜早駕髙堂應念歸屈指期到捨

入采石

始飲秦淮水巳湔京洛纓自嫌塵土迹恐污江山淸太虛淡秋影霜物尢疎明擬問白雲公貰此秋嵒耕

汴河曲

朝漕百舟金暮漕百舟粟一歳漕防舟京師猶不足此河百餘年此舟日往復自從有河來宜積萬千屋如何尙虛乏僅若塡空谷歳或數未登飛傳日逼促嗷嗷眾兵食巳憂不相屬東南𨿽奠安亦宜少儲蓄柰何盡取之曾不畱斗斛秦漢都闗中厥田號衍沃二渠如肥膏防年亦生谷公私富囷倉何必収珠玉因以轉實邊邊兵皆飽腹不聞漕汴渠尾尾舟銜軸闗中地故存存渠失淘斸或能尋舊源鳩工鑿其陸少緩東南民俾之具饘粥玆豈少利哉可爲天下福

寄題辰州沅陽館

張侯守辰溪作館淸溪上峻趾擁崇岡防海鰲足壯石嶝盤山回逰人出屏障林壑互蔽虧昏明各異狀辰溪俯洞夷登臨少佳況不知自何人於此廢眞賞防池失蛟龍破屋藏魍魎如持萬黃金棄之在污壤張侯一芟掃耳目復淸曠坤倪伏詼譎閃倐見气象素壁照淸秋檐牙屹相望啼鳥共徘徊飛雲自來往擕樽聼鳴泉便可傾佳釀煙披舞袖潤谷應歌聲響客醉未容歸明月纎纎上幽懷儻自得所適卽爲放玆地𨿽陋僻境靜猶足尙壯士偃旗眠落日惟樵唱緩帯一來逰淸風日蕭爽

戍邕州

兵符下西州將軍催部伍鳴鑼張大旗早發邕州戍家家送出城走哭遮行路邕州萬里餘北人那可去毒艸見人揺雄虺大如樹二月瘴煙發薫蒸劇甑釡病者如倒林十才起四五偶有脫死歸扶杖皆病僂逃生旣不暇安能捕冦虜跳踴一蠻來取之易攫防顧彼有土人揮金可召募狃練得精卒亦足爲爪距妻兒蓄裏閭於心必愛防較之勇怯間相去猶豚虎一朝有緩急伸縮用臂肢何必遣戍兵觳觫就死所願畱中州人無塡嶺南土

畱侯廟

畱侯仗奇防十年藏下邳䢐擊秦始皇獨防紫金椎玆爲少年戲聊誇防俠兒退學黃石書始見事業奇兩龍鬭不解天地血淋漓攝袖見髙祖成敗由指麾重寶防諸將峣闗遂不支斥去六國謀輟食罵食其卒言信布越羽以爲騎馳余防及太子四老前致詞立談天下事坐作帝王師功名竟糠粃撥去曾亡遺往從赤松逰世网不能覊韓彭死鐵鉞蕭樊困囚累榮辱兩不及孤翮愈難追陳畱本故封道左空遺祠兩鬼守其門帳坐盤蛟螭威靈動風雲飄爽回旌旗我來謁祠下文章竟何爲長嘯詠髙風三日不知饑

遊淸涼寺

野思不可収瞥若孤云生船頭挿芳艸閒踏飛花行春江揺夕陽綠波鱗鱗明更欲待潮歸髙城聞鼓聲

夜半

夜半羣動息髙車始停輪白日苦不沒役死天下人黃金埋九地家家惡賤貧安得充所欲不蹈通衢塵

記夢

赤城老仙翁面發日月華獨立石巖下手把蟠桃花授我碧簡文奇篆蟠丹砂讀之不可曉翻身淩紫霞

蘇刑部自湖北移漕淮南

先公道義交晚得蘇公佐俾予往拜之兄事安敢墮漂忽十五年日月如旋磨近佩荊州符吏牘方自課蘇侯乃外臺庻防容謬懦若獲巨木陰似翳桑下餓相約待秋深事隙得髙臥風灑渚宮涼碧溪絕塵涴穿林或倦行拂石還分坐夙懷詎髣髴幽事信坎坷除書走馬來換節長淮左嗟予踽踽逰有唱期誰和楚老遮郭門扳防知不可別酒𨿽無懽歸防幸少垜蘇侯賢大夫歷數今誰過議論抵廟堂有力莫能破挺如白玉圭稜角不可挫大匠斵明堂宜居左右个猶馳使者車挾防均萬貨淮人久焦枯蘇息在欬唾傾酒吐長言遙爲淮人賀

送呂稚卿郎中奉使江西

赤蛟臥淺水頭角不可藏天公果見之叱起南山傍吳侯蓄奇才投刃誰能當百吏如羣鴉簿領埋屋梁據案卽時決眸子愈精光不試巨鰲足包裹百鏈鋼如何若漫浪華省亦爲郎日署百十字支頥對修篁酒醒晚意悶睡羙春味長閒甚卻索寞相遇必壺觴平子亦疎放爾我兩相忘【君領勾院事絕簡與予友張公逹爲鄰捨尊酒過從相得甚樂也】昨日鳳凰下詔書五色行特賜黃金魚付以十州彊江山亦畏威指顧隨低昂乃知飛龍廐放出眞乘黃一秣一萬里爭路防騰驤此行況秋色碧江襟防涼啄黍黃雀肥鰣魚如截肪願加數匕飯以慰長相望

送元待制絳知福州

常公廊廟姿龍節殿南區鑿開文章源儒學比蜀都儀儀天章老秀色發東吳相望三百載還擁朱轓車風防入天境雲際如飛鳬到郡省風俗少住使君旟邦人愛文字小吏亦詩書歐生死北土仙山失璠璵魁怪遂橫行聖人惡奪朱願公正禮法引之君子塗騤騤萬馬羣必有眞龍駒它時楊得意自可薦相如

送岷山楊道士逰廬山

獨鶴志萬里不肯安故林排翮下岷山浩蕩窮幽尋初來識京師魏闕欝蕭森講書勤萬乘賜服照華簮羣公作詩贈卻轉淸淮潯振防寄靈隠采芝宿孤岑明月落西湖澒洞萬頃金遂斷浙江潮噴薄白日陰芙蓉滿越國耶溪秋水深欲追二老迹赤城窈嵚崟海月入長嘯山風吹醉襟回橈姑孰溪相逢慰予心緑髮頎而長蕭灑見球琳共飛秋浦防飄若雲間禽捨我入廬阜煙蘿極登臨瀑布防天來飛雪寒涔涔手攀淸桂枝側聼白猿吟倚石讀周易臨流揮素琴於此可忘老身世隨浮沈若見荊州客爲傳金玉音

欽定四庫全書

鄖溪集卷二十四

宋鄭獬撰五言古詩

陪程太師宴栁湖歸

鳴珂曉日動畫旗春風斜馬蹄碧玉砧踏破黃金沙夾路盡髙栁屹如紺璧遮艸軟借遊人樹暖啼嬌鴉長湖畜元气飛亭挿蒼霞開樽適逸調笑言醉方嘩人意重於春酒香濃勝花所嗟無壯士挽住白日車上馬橫防歸不省歸到家淮陽有此境足爲天下誇要路諳機穽防防爭齒牙願公且畱鎭所得懽無涯捲袖倒大白秀發欹烏紗時與東風期一來賞春花

春日陪楊江寧宴感古作

昔聞顏光祿攀龍宴京湖樓船入天鏡帳殿開云衢君王歌大風如樂丰沛都延年獻嘉作邈與詩人俱我來不及此獨立鐘山孤楊宰穆淸颷芳聲騰海隅英寮滿四座粲若瓊林敷鷁首弄倒景蛾眉掇明珠新弦采梨園古舞嬌吳歈曲度繞云漢聽者皆歡娛雞棲何嘈嘈防月沸笙竽古之帝宮苑今乃人樵蘇感此勸一觴願君覆瓢壺榮盛【一作盛時】當作樂無令後賢吁

稚卿約郭外之遊

舉世尙刻飾趍時獨放達醉眼掛飛雲孤心貯明月大匠坐髙堂羣材就剞劂楩楠卽赤霄容此蟠根屈平明萬馬趨玉鎖開雙闕晴雲暖不收飛繞龍旗濶堯眼八采眉下燭天光發鸞鵠出閶門穏路平沙滑簾額見春輝竹陰揺省闥萬事攪乾坤紛紛捲巾發安得黃金箆靜把塵相刮屈指待春遊煙沸喉咽渴擁樹雪花消中庭潤於潑臘酒寒未壓玉醅猶可撥東風自愛花已入香梢活醉友好相尋煙郊緑如抺無爲世网牽直把名韁脫白浪漂山來意在秋毫末險徑𨿽可通驊驑中一跋兩耳厭俗論乍喜春泉聒躍馬攜金樽風雨不可奪

懷顧子惇

托身事權門譬如狎雕虎餧之得其欲弭首乃無怒苟或咈其心騰爪必傷汝權門愛曲從破殻出毛羽一語不相酬隨手覆塵土禍福非不明焦爛猶奔赴聳動防稽山山前有直路鑄金不作鉤斷木寧爲矩終嵗守衡茅藜藿甘辛苦

贈朱省郎

蕭灑不覊性本自出塵埃棄去萬物累健翅天地回白髮朱省郎嶻嶪稱髙才春風如故人昨日天涯來置酒畫堂晚勸我白玉杯調笑脫俗態髙談若風雷歸來碧窻靜殘照寒徘徊豈知丈夫志力劈靑雲開孤坐淚橫臆慷慨無良媒世事如轉蓬竟日千萬回捩翅淩赤霄欲拉髙山摧誰可料前途使我孤心哀

送方元忠

京師惡塵土兩足沒至踝狂風暴然作塞天赤如赭事牽或出門復又無驢跨垢汗黏透衣畱遲固不暇走歸掃一室涼泉急傾灑琢琢客扣門置帽嬾出迓呼童揖客進客語驚鄰捨自誇已得計歸舟卽日駕風塵久厭苦喜此脫去乍淮影貯蒼山飛峯皆倒掛霜月秋暉明乾坤曝圖畫往往窮谷間賢豪伏其下去而從之遊精麤得陶冶剖發露光鋩爬羅無縫罅豨膏滑兩軸直縱飛黃靶庶以卒吾業孰能籌周捨余云子語健決去不可且伊昔同壯遊淸罇固屢把病酒常至午醉歸每及夜朋輩俱飲豪鬥酒快一冩窮甚或見憐怪極亦遭罵爾來五六年退縮但嗟訝老意漸相期懽心早已謝買得東臯田束衣卽歸稼簞笥苟非道萬石安能借期子在髙秋行當秣吾馬

夜坐寄正夫

月落如玉虹飛過梧桐枝開懷待歸風如與佳人期白雲嬌娞嫷緑樹涼參差安得餌瓊華慰此終夕饑扶溝白鶴觀有蘇子兄弟贈黃道士詩二闋縣令周原又以三篇紀之邀餘同作

道士黃初平愛酒老不衰二豪畱醉墨蕭灑白雲辭流鶯境寂寞無復落花枝空餘鳯凰字猶得周郎悲

哭渭夫二兄

生平抱直气鬼神不敢幹乃從異物化使我涕泗瀾昔之初拜兄申申從太原府公頗好事鑿地種瑯玕築學百餘室吾徒得所盤嘈嘈誦古書鄰家嫌聒煩間日課辭章據義相譏彈兄時處乎中竦竦如長竿負气頗剛簡未嘗媚語言與眾不相合節角難爲刓而獨顧我喜謂如椒在蘭璞玉逢礪石圭璧不爲難離合𨿽屢更於義則相完應舉來京師覊旅誰爲歡投篋寄兄捨乃同在家安我常劇醉歸吐嘔幾席間獨兄在我旁撫眎夜不眠𨿽非共飽乳此意何疏親向𨿽聞兄病已云不能飡日惟飲醇酒無乃酒爲患昨暮得報書遂死不復還擲書一痛哭痛甚連心肝恨我有此身不生雙羽翰摶風一飛去瀝酒哭其棺起坐空嘆泣偪臆何由寛攬筆作此詩顚倒不成篇焚之寄地下兄乎其來觀

送趙書記赴闕

艸頭煙霏霏艸影揺斜暉殘花猶綴枝故人何日歸不惜殘花飛惟惜故人稀酒到君莫辭淋漓從滿衣

勉陳石二生

精金埋深山鑿土不難得大貝貯蒼海破浪亦能識山趨猛虎穴海入長蛟室必意往取之投軀不少惜仁義藏遺書堯孔聖人迹不觀不知道觸塗暗於漆上無猛虎畏下無長蛟逼污辱不及身燦燦嵬山璧金貝豈飽腹盜窺恐易失累累畜滿家僅能一身佚孰謂遺書貧猗頓莫能易其源固不貲可爲天下澤二子齒甚少蚤莫宜加力剖剝見光鋩拄天一千尺勿逐籬下雛自跨鳯凰翼雄聲落眾耳白日飛霹靂偏親況在堂雪縷初垂白淚眼望榮歸一書千萬億夜燈綻寒衣秋風吹素壁胡爲不奮飛跳躍在泥磧北闕掛賢科將相嘗曾歷五犗垂巨鉤往往長鯨食學飽遂騫翔靑雲無物隔右顧玉堂人左揖金鼎客廣庭羅皷鐘朱門畫幡防嵗時獻親壽腰金光照席慈顏春云披此樂直無敵是爲烈丈夫後世稱盛徳榮辱固在人孰云非我職

別小女

一別寸腸破再別發衰人生無百年那堪長別離萬事從委蛻漆園眞誕辭去去復何言東風雙淚垂

詠竹寄元忠

寄臥丞相廬東軒富修竹如對古賢人髙標鎭浮俗露气沃人淸煙色沾衣緑丹鳯何時來瘦損瑯玕玉對雪寄一二舊友呈張仲巽宗益運判

少年喜風雪走上百尺樓買酒不論錢貰卻紫貂裘相從盡豪客樓下系紫驑雄心視宇宙萬事葉沈浮欲騎鳯凰去肯顧萬戶侯誤奏上林賦白衣對冕旒一釣滄海空遂跨六鼇頭去年辭紫微龍節得荊州渚宮羙遊觀絳帳壓淸流風雪不異昔亂眼玉花稠日月翻兩車俄驚十五秋故人如飛雲零落不能收老意𨿽未伏酒量已難投弔影對明燭金樽誰獻酬隔年得一書何足解沈憂安得縮地術來此醉相畱故人不可見敢忘貧賤遊

答吳伯固

伯固讀我詩掉頭吟不休明日踵我門作詩還相投初讀頗怪駭如錄萬鬼囚筆墨又勁絕湧紙花光流想其揮掃時天匠無雕鎪倒下百篋珠滑走不可收嗟余文字拙瑕纇多瘡疣乃如醜老婦見此明鏡羞美言反見誦倫擬非其儔扶樹腐木茂使之淩昆丘又欲唱其宮使我商以謳相搏如風雷直與郊愈侔子趨則甚易於我寧得不力敵气遂作聲應律乃酬譬如楚漢翁書地爭鴻溝我才非子對何足當戈矛幸子時見過髙吟消百憂

酬王生

兩日立我門再拜求我詩我詩非美粟安得充君饑十年誦周易滿腹文王辭文王不可見使我空涕洟

客舟

滄江落日動宿鳥歸故山托巢在髙木朝去夕必還客舟逐南風大雪畱楚關何日掃吾廬種秫鄖溪間

陳蔡旱

萬頃無寸苗旱气白於水桑葉虫蝕盡蠶未三眠起挽舟如挽山何緣出泥滓滯寃何足言耕夫將餓死

村家

臨水夾疏篁蕭然一環堵稚子戲芳艸小婦舂黃黍爲生𨿽甚微猶足安吾土應笑馬上人衣濕朝來雨

收麥

小麥深如人澶漫不見地一苞十餘莖一莖五六穗實粒大且堅較嵗增三倍芟獲載滿車累累犢銜尾大挈置之場巃嵸丘陵起婦姑趂天色撲抶喧鄰里貧者攟其餘翁嫗攜稚子農家玆有獲卒嵗可無餒去夏水漂屋汩竄幸不死以得補所失囷圌可儲峙云問麥之收丰飽何因爾得非長官賢政化順天理無乃農夫勤蚤莫事耘耔玆蓋天公仁雨澤以時至消滅賊與蠡隴畝皆稠穊嗟嗟爾之民無忘天公賜

羌奴

豢飽則蹄齧羌奴敢肆行蚊防失驅逐螻蟻遂縱橫古先謀士帥令誰可將兵廟堂攬羣防還許訪書生

古井

百尺靑梧桐下有寒泉井分明古鏡中照見梧桐影朝汲水花淸暮汲水花冷願持沆瀣杯逺寄蓬山頂

老樹

老樹十百圍赤日不滿影廟貌畫鬼神焰閃見光景閭裏頗驚動豚壺日叩請小巫口吟呀祝奠屢折罄安敢議剪伐惟恐罹災烏雀不敢巢繁陰實修整豈有物所憑陰姦設機穽吾聞夏后氏液金鑄九鼎窟穴盡發露防羊皆逺屏自從九鼎亡艸木亦有幸

松竹

鉏蘭種松竹意嫌蘭易衰土气不變惡物性先自欺勁竹見破節直松生曲枝嗟嗟松與竹空使幽蘭悲

菊

菊花初抱葉始見春光來緑蓓今著花又見秋風回髙天不容土白日安可栽一世如大瘧寒暑還相催使我明鏡匣羞爲蒼顏開流年可柰何獨有金螺杯閒秋無丈尺付與令剪裁況玆佳節近秋日宜樓臺菊花又密閙爛若金縷堆如何不自樂行繞空徘徊秋風不惜花卽見飛蒼苔惟此一樽酒萬事皆塵埃

瘦馬

瘦馬如束薪寒沙粘緑發我非九方臯謂有大宛骨渴引寒泉飲饑剪靑芻秣如何得甘豢輙爾事蹄齧朝來試錦韉衝踏行步濶起立髙於人一頓金覊脫圉人𨿽有恩亦懼來奔蹶古稱去害羣吾寧痛鞭撻咄哉爾何心無乃忘本末

慈烏行

鵶鵶林中雛日晚猶未棲口銜山櫻來獨向林中啼林中有鵶父昔生六七兒一朝棄之去空此羣雛悲意謂父在林還傍前山飛山中得山櫻欲來反哺之繞林復穿樹疑在葉東西東西竟無有還上髙髙枝髙枝僅空巢見此涕沾衣復念營巢初手足生瘡痍朝飛恐雛渴暮飛恐雛饑一日萬千回日日銜黍歸今我羽翼成反哺方有期如何天奪去遂成長別離山櫻正滿枝結子紅琲肥而我不得哺安用自啄爲嗟嗟我薄祜哺之固已遲尙有慈母恩羣雛且相隨

蝦蟆

積雨腐萬物吾廬亦頽壓蝦蟆何無厭短腹猶呼渴吾欲攜兩股擲之滄海濶懼其渴太甚跳去食明月

題杭郡閣【案此首從玉壺淸話補入】

雨影橫殘虹秋容映陰日寒江帶暮流曉角穿雲出峯藏翠如織宿鳥去無迹封書寄所懷聊托金門翼

采鳧茨【案此首從宋文鑑補入】

朝攜一筐出暮攜一筐歸十指欲流血且急昨前饑官倉豈無粟粒粒藏珠璣一粒不出倉倉中羣防肥故人梁天機家岢嵐卽五臺山之南也余馳使雲中道出山後跂望不及因成拙句以寄之

君家在山南我行在山北山如碧連城千里萬重隔我行君不知乘冰赴異域異域無春風未晚日先黒思君應在家遊衍甘眠食復恐爲薦書去謁天子國寒云在山頭應見眞消息我欲訊寒云雲飛攀不得我馬不行空如何度山側相望兩不知立馬情何極

欽定四庫全書

鄖溪集卷二十五

宋鄭獬撰七言古詩

春日

樹頭啼鳥喚眠覺無數柳綿飛入袍亂花繞屋水光動碧虹漏窻春日髙乳雀趁飛玉蛺蝶嬌鵶啄落金櫻桃倚欄正欲破閒悶聴得酒聲鳴小槽

二月雪

戊戌二月二十六忽見大雪漫空來長老驚嘆共相語非時有雪誠怪哉陽爻四畫巳出地至今百蟄不聞雷怪得气候斗暄暖便疑赤帝來相排黒風倐起捲滄海白日黯黯如煙煤湏臾大雹雜猛雨滿地走迸瓊與瑰陰气蓄怒固未巳卽時飛雪相傾頽靑靈何處避威侮蒼鳯停車寒毰毸天地萬物失光彩艸樹僵凍成枯荄淩暴春工太酷烈似恨百花先時開隱公三月亦雨雪仲尼春秋書爲災是時魯國行謬政天心可用人理推我疑此雪不虛應必有沴气戕栽培去年六月已大水居人萬類生魚顋當時夏稅不得免至今里正排門催農夫出田掘野薺餓倒只向田中埋方春鳥獸尙有禁不許彈獵傷胚胎而況吾民戴君後上官不肯一掛懷豈無愁苦動天地所以當春陰气乖只消黃紙一幅詔敕責長吏湏矜哀蠲除余租不盡取收提赤子蘇饑骸沛然徳澤滿天下坐中可使春風回

通州雨夜寄孫中叔

黒雨噴薄陰雲驅昏林號風秋聲麤海气燻煮怒不泄彭彭十月推雷車濕衣憫黙瞠無睡起對樽酒誰爲娛此心豈復有雙羽一夜飛去不可拘昔與子同入京師借屋共寄西城廬愛我議論有可采攜艸就我誇染濡錬出五色補天漏拈筆蘸墨縱橫塗子云朋友當如是脫然意快如獰駒京師天子之所宅樓殿堆疊騎天衢瓦光流碧滑欲走繢畫顚倒橫相舁東風薫濃一千里黃蜂胡蝶飛蘧蘧髙樓張旗鬭煮酒沈香滿榼金眞珠玉盆一飲醉不醒落花滿衫行相扶未幾子去遊西洛嗟我出門獨騎驢晚落塵埃兩袖淚望子不見風吹裾三月殿前試不中靑冥失計遊五湖撫劍東南看滄海大江正值秋風初我疑海神怒天熱直欲上薄東日烏乾坤頓撼壯人意掲竿便欲尋狂奴九月歸來已霜蚤肥膏紫蠏溶金酥南窻燈火夜可喜篋中卷冊聊鋪舒讀倦抱膝一吐气契濶各在天一隅相別於今二百日飛鴈南來無北書遊從驩喜似舊否洛下爲學安穩無𨿽然貧窘少倚賴空膓愼勿多悲吁聖賢獨立以待用提出日月還唐虞天地當中貫一柱孟子所謂大丈夫躁兒跳躍不足數插趐彊欲飛蟾蜍縱子不遇乃至死勉之學爲荀楊徒

荊江大雪

長鯨戱浪噴滄海北風吹漧成雪花漫空頃下不暫住三日不見金老鴉天工鬭巧變物境玉作荊州十萬家湏臾堆地厚一尺直疑天漏亡由遮白頭老栢最崛彊壓折鐡榦紛鬖髿竹屋夜倒不知數但聞走下雷霆車南方瘴土本炎熱經臈猶生碧艸芽忽遭大雪固可怪凍兒赤立徒悲嗟靑錢滿把不酬價斗粟重於黃金沙此時刺史頗自愧起望霽景殊無涯有民不能爲撫養安用黃堂坐兩衙

和仲巽荊州大雪

黒云撲下一天雪開簾正見花飄颻淥罇覆按不能飲緬懷白髮同心交拈毫竄紙聊自戱不覺大語驚連鼇呼兒謄本寄之去豈敢有意誇雄豪諺稱拋磚引鳴玉遂防老手來相嘲且言本出將家子慣看飛雲連沙起常騎快馬臂蒼鷹走屠赤豹裂靑兕燕山崛岉郁天起玉闗石壁俱天壘昔纓漢冠爲漢民今埋胡沙作胡鬼欲防熊虎十萬師獨以一箒掃羣螘左鈐休屠批谷蠡直出龍沙五千里嗚呼君言豈不偉單於聞之湏怖死莫羞茜袖雙鬢華盤屈肺肝生嘆嗟君不見東海老翁含兩齒投竿起載文王車又不見荊州長史年七十手提九鼎還唐家窮通變化不可測蟠蛟寧久藏泥沙況君著意經營久奇防崢嶸爛星斗殿前卽日拜將軍防取單於不引手我實讀書枉用心伊臯功名竟何有待君金甲破虜歸且作長歌傾賀酒

杭州喜雪

吳兒經年不識雪忽驚大片遮空來黒帝不分苦荒拙六花一夜隨風開平明掃徑招佳客座上豈無鄒與枚荊州新釀潑醅熟淸光透徹黃金杯

冬日示楊季若梁天機

天河忽側飛雹傾丁丁屋瓦相敲鳴撲衣寫下白玉粒腳底踏碎眞珠聲官舍髙屋苦濩落此時不易孤客情頴侯恰寄玉泉釀乳花甘滑琉璃淸紅糟淮白復脆美佐之緑菘作吳縱談往舊雜嘲戱大笑觴倒金酒觥間以罰令卻寂黙四座睥睨如伏兵人生防合卽爲樂況子歸意淩靑防赤尾鯉魚在泥滓行見兩翅穿鱗生跳身聳鬛望東海蒼崖枯涸埋層冰明年春風掃地起一起萬物皆光明

出城寄梁天機

春風徘徊來何時花光還破小桃枝不因出城見花樹春到人間殊不知昔年逢花便買酒防花走馬猶嫌遲花傍不醉不肯去醉到春歸花已飛誰憐官紱少風味入春未拈金酒巵豈惟花少醉亦少當時故人今更稀

淮揚大水

淮揚水暴不可言繞城四面長波皴如一大瓢寄滄海十萬生聚瓢中存水之初作自何爾舊堤有病亡其唇劃然大浪劈地出正如百萬狂牛犇頃之漂泊成大澤壯士挾山不可堙居民竄避爭入郭郭內眾人還塞門老翁走哭覓幼子哀赴卒爲蛟龍吞豈獨異物乃爲害惡人行劫不待昏此時蝦防亦得志撩須睥睨河伯尊附城廬舍盡水府惟見屋脊波間橫間或大雨又暴作直疑缾盎相奔傾溝渠漲滿無處泄往往牀下飛泉鳴只恐此城澒洞徹城中坐見魚頰生豪子室中具大筏此筏豈便長全身朝夕築塞漸排去兩月未見車間塵且喜餘生尙存世資儲誰復傷漂淪京師乃處天下腹亦聞大水來扣閽至於河朔南兩蜀長江大河俱騰掀豈惟淮揚一彈地洪濤乃撼半乾坤臣聞九疇天公書三十六字先五行玆謂水徳不潤下蓋與土气交相爭願召近臣講大義使之搜鑿災害根下書遣使巡郡國曠然一發天子恩家貧溺死無以葬賜以棺轊收寃魂蠲除租賦勿收責寛其衣食哺子孫開發倉庫收寒餓庶幾瘡痏無瘢痕不爾便恐委溝壑彊者趣聚蠺虱羣伏藏山林弄防器今可先事塞其源朝廷固當有處置賤臣何者敢僭論元元仰首望徳澤惟願陛下無因循

行次漢水寄荊南漕唐司勲

漢水渺渺東南流蕭蕭雨打杏花洲欲托雙鯉寄書札不知幾日到荊州荊州故人日漸逺到時緑艸滿沙頭爭得報章來闕下鳯林北去不通流

憶陪諸公防張侯之第

姚黃魏紫𨿽絕品不言不笑空天斜不如共訪張公子自有三枝解語花主人耳熱更促席坐客眼亂忘歸家扁舟一夕若風雨悵望落日沈寒沙

山陽太守見招值病以長句謝之

山陽大都天下誇長淮蟠山無垠涯春風萬里漢東來流輝泱漭不可遮繞城樓臺滿空紫瓦光碧滑流成波東園花艸趁姿媚眞珠蓓蕾黃金芽太守政閒日無事隼旟聊駐朱輪車寶明簮裾盡賢彥金盆防酒成飛花山河喧咽歌管外舞裾繡畫金縷霞都人來從無居人飛塵雜防何繁華固知太守爲民意與民驩然無怨嗟明日邀我復同遊我已病酒醉在家伏枕不得從車塵坐見落日啼棲鴉

還汪正夫山陽小集

汪子文章何偉奇如觀天子乘輿儀怛然暴見殊驚疑舌拄上齶兩目癡定神屏气試引窺漸識羽衛行相隨金吾佽飛開中逵橫刀執矟鐡馬馳畫斾赤白盤龍螭大角一百二十支鐃皷嘲轟雜橫吹繡幡絳幢何紛披防罼鈹防開黃麾屬車轔霹靂移侍郎禦史冠峩危圓扇孔雀雙趐垂辟邪白澤飛麟麒金輅赤馬火鬛鬐飄飄鳯蓋翳華芝水光鐡甲羽林兒二十四仗驅熊貔長殳濶劍梢魍防團花綘袖武士衣大小不同𨿽異宜要之盡是聖賢爲奇服怪玩一不施斥之所以尊皇威汪子之文正類斯一十五軸紛葳蕤爛光直欲紙上飛長篇短篇傾珠璣題說論序及賦詩篇𨿽不同皆有歸要之孔子韓退之畱讀旬日不知疲大渇適得甘露飴我欲誦記畱肝脾惟吾老鈍無記持又無小吏操筆揮或可寫畱慰朝饑二者不遂其賫咨今復奪去心黭黟室中斗覺無光輝靈寶不可畱洿池風雨送還滄海湄嗟我居陳逾歳時兩耳無聞如塞泥遂恐聾聵不可醫子來乃得時攻治摐金伐石鳴皷鼙气豪卻似相淩欺因子文章張我師使我發此狂簡辭

梁卦孫過飲

手搓兩眼睡巳足落花滿牀紅飄颻山鳥不須報春曙淸明自放端門朝夜來賔客偶過我呼奴畱客解金鑣花枝顚倒插翠防酒杯傾潑淋春袍更深客去我亦醉畫簾殘燭香初銷俛仰之間乃陳迹酒醒夢斷還無聊白雲已抱日光落春水自共東風揺聖賢勞心當萬事吾徒掃榻頻相招好花欲盡速來飲爲君倒甕傾春醪

和人柳溪

三月二十七春叢已半空細艸著露作團緑落花擁溪相壓紅南北遊人歸未歸日斜飛絮撩東風

汪正夫云巳厭遊湖上顧予猶未數往遂成長篇寄之

君已厭折湖上花我猶驅迫坐兩衙湏知樂事屬閒客日日攜觴不在家況君才力自少對取次落筆成天葩春風湖上與之敵豪放麗絕無以加幽巖絕壁無不到欲緣云漢尋天槎頃屬勝遊不得往猶如野馬絆在車眼看紅英零落盡長條已被緑葉遮春芳𨿽晚猶得在山丹正好紅相誇終當擺去百事役與君共躡南山霞𨿽老猶能沃金葉卞娘送以雙琵琶巳教樓下排花舫醉倒碧山春日斜

寄題明州太守錢君倚眾樂亭

使君何所樂樂在南湖濵有亭若孤鯨覆以靑玉鱗四面擁荷花花气揺紅雲使君來遊攜芳樽兩邊佳客坐翠裀鄞江鮮魚甲如銀玉盤千里紫絲蒓金壺行酒雙美人小履輕裙不動塵壯年行樂湏及辰髙談大笑畱靑春遊人來看使君遊芙蓉爲檝木蘭舟橫簫短笛悲晚景畫簾綉幕翻中流貪歡尋勝意不盡相招卻渡白蘋洲日落使君扶醉歸遊人散後水煙霏紫鱗跳復戱白鳥落還飛豈獨樂斯民魚鳥亦忘機使君今作螭頭臣遊人依舊歳時新空餘華榜照湖水更作佳篇誇北人

爲題小靈隱修廣師法喜堂

浮屠藏家多在山飛舟跨海煩往還不如廣師開此堂淸曠不減山中間前有怪石天所鑱莓苔糢糊蒼鬼顏我時跨馬來扣闗訪師對石終日閒

代人上明龍圖

凶徒盜覆甘陵城白日堂堂梟呼鳴生靈十萬陷死地長刀大防交縱橫畱都丞相統河北雷霆四馳諸侯兵鐡林捨圍三十里甲光如水魚鱗明風霜曠野苦暴露未得防子腥吾烹天子憫惻覽羣議冠蓋滿朝賢公卿安得破賊如裴度開封大尹宜其行公拜稽首出就駕畫斾獵獵蟠虯獰沛然徳澤隨車來一煦萬物皆發生士卒奮怒爭以死遂窮巢穴誅根萌平賊之功無與讓當見大軸歸老成夔臯拱列帝舜坐願補日月歌太平

題闗彥長孤山四照閣

湖山天下之絕境羣山繞湖千百重碧筍四插明鏡外此閣正落明鏡中緑波一穗掃沙尾擁門盡是紅芙蓉淸香斷處接蒼靄緑蘿攀樹登髙峯當軒不置與檻湖光山翠還相通側耳似聞天上語接手便欲翻長空忽疑躍入畫屏上但覺毛髮生淸風光景動蕩失天地直與顥气爭雌雄君何容易得此處著意鑱鑿由天公西湖𨿽然多佳境遊人到此景遂窮昔日郎官退居此足踏藤履手攜笻時陪金壺宴親舊船飛兩檝如歸鴻溪魚鮮白玉膏脆林果紅熟燕脂濃揮弄淸泉倚蒼石當時卽是神仙翁又況諸子盡奮發緑袍照爛時相從我來登覽但嘆息有家不得居江東至今此景常入夢尙有淸气畱心胸屢防書尾追拙唱彊臨紙札誠難工湖山有靈必見笑便與棄擲無畱蹤直湏收拾買鄰捨兄乎異日能相容

欽定四庫全書

鄖溪集卷二十六

宋鄭獬撰七言古詩

上李太傅

陳人嘗傳李太傅云作太守來此州頃遭暴水拉隄出設施畫略排橫流大偸嘗欲宂隄腹掩之卽日斷其頭至於小猾幸民禍鉤羅姓名皆不畱【太傅諱士衡天聖中守陳是嵗蔡水溢而居民袁氏者夜以繩齧堤太傅卽掩誅之盡遷今所謂袁家口是也又水盛恐其善泅者乘之爲盜乃浮扵河募民投取之得一輙賜以巵酒由是盡得善泅者而借縻之】陳人恬恬但眠食恃公牢固如山丘今玆水暴瀦外郭眼見盜賊何由仇況我方在艱阨中竄奔日懼蛟龍求烏乎不見李太傅使我涕淚成沈憂

次韻程丞相重九日示席客

湖光飛出洞庭秋拍手齊看山公遊墨云抱日離東海蒼霞穿漏紅光浮我公重惜此佳節擕賔畱燕停鳴騶城角直穿一气外碧鱗縹緲飛髙樓晚花纎麗金靨閙平莎防宻緑髮稠手把玻瓈笑當坐飄然逸气淩雲遒湏防大捲出新作鐵网色住鯨與虯四座傳觀賞佳句絲管不發淸歌畱茱茰著酒紫香透芙蓉挿髻雙眉修後堂新壓菊花釀傾在玉盆凝不流美人再拜勸公飲一飲可忘今古愁誰謂長戈可駐景誰謂萱艸能忘憂斯言寥闊不可考樂事湏向尊前求霓裳法曲古來絕小槽琵琶天下尢只此醉鄕有佳境此境不與人間侔【公之佳妓善霓裳法曲而胡琴尢絕】

酬余補之見寄

吾友補之防稽家髙眉大眼稱才華入京共收大學第姓名頭角相撐磨髙樓管弦相與雜黃金酒面溶成波罇前軒昻如孤鷹四顧不見雀與蛙試招紙筆恣揮掃縱橫噴薄不可遮我疑君心如春風呵吐艸樹皆成花忽然驚爆險絕句旱天霹靂雷霆車我輩觀之瞪兩眼汗流滿面空長嗟眀年南北別君去落照滿帆秋風斜天涯朋歡少披豁還如穴鰋跳泥沙兩耳喧聒久厭苦思君便欲飛僊槎前時得君山陽書副之長句封天葩筆墨勁健愈精絕鐵繩鈕防虯爪牙有時風雨恐飛去嘗自宻鎖金鴉義嗟我文字苦慳短才力不敵兩角蝸下筆欲答輙自止如君一句已可誇持此聊且謝勤叩念君不見愁無涯

酬隨子直十五兄

通州窮並大海涯厥壤不毛坤徳虧牀下矍索穴蟛蜞我初來居常吟悲見君顏采方伸眉眸子淸徹鬢垂頥中懷洞然無由岐鐫鑱文字幹有司古書細抄指生胝弟妷鳬鴈行累累脫衣易粟飴其饑慈祥孝友鄕裏推前者天子親饗祠黃紙赦書疾風馳掛羅山林网逸遺守臣奉詔敢言遲外臺使者爭薦之野廬供餼禮所宜白袍大袖何紛披來居太學森蘭芝世俗譏議喜瑕疵蒼蠅往來工讒詞椎鑿璞玉生瘡痍猛虎不如墻下貍聽者𨿽眀豈無疑紫薇羣公文章師發以鉅策健筆隨鋪紙吐論語亦奇綴名紙末何其卑藻火爲裳誠倒施赤驥不得黃金羈編之下櫪耳羸垂令我包羞心郁伊一舸東入長淮湄勿言顯發遂無期靑衫猶足慰妻兒海陵得君七字詩重謝觧謗稱相知我𨿽有言如鈍錐說之不入何能爲願子加餐善自持髙山峩峩寸土基前塗如壁不可窺榮落窮通各有時

戲酬正夫

汪子怪我不作詩意欲窘我荒唐辭自顧拙兵苦頓弱安敢犯子之鼓鼙子之文章旣勁敏屢從大敵相摩治左立風後右立牧黃帝秉鉞來指麾蚩尢跳梁從風雨電師雷鬼相奔馳頃之截首掛大斾兩肩塜塟髙峩危如何韜伏不自發欲用古術先致師遺之巾幗武矦策司馬豈是尋常兒應須敵气已衰竭然後鐵騎來相追回戈坐致窮龎伏得非欲學韓退之嗟我豈敢與子校惟圖自守堅城陴況玆憂窘久廢絕空餘衰老扶瘡痍開卷舊守或不識豈能有意爭雄雌朝來據鞍試矍鑠是翁獨足相撐支檢勒稍稍就部伍亦欲一望將軍旗曹公東壁不羞走周郎未得相淩欺便湏持此邀一戰非我無以發子奇

送蔡同年守四明

尙書蔡公在廊廟器業文章第一人繡墪賜坐議大政天子稱之社稷臣渥窪遺種出驥子才生七日超其羣蔚如長松倚絕壁灑落不雜人間塵東風共醉杏花下滄波浩蕩天地春近者諸公薦禦史宰相未識眞麒麟卻借朱袍下南國畫船醉眠官不嗔吾徒對酒共嘆息破車快犢誠難馴陳蕃髙才𨿽少對辟書聊慰汝南民溪山見君亦須喜飛雲遮路迎車輪朱云風采久寂寞豈宜逺處滄海濵

送仲防歸闕下

老驥不妄行蒼鷹不虛擊髙車折軸棄路旁蠒栗犢兒負其力指麾萬事自有理不湏破海驚霹靂君不見張侯白頭郎仗節雍容在南國事如倒山落面來談笑當之不遺策往時誇者欲驚俗揭浪翻風一千尺屢成大獄沸如糜六月飛霜觸白日張侯不矜亦不倚老驥蒼鷹稱其徳洞庭之北十二州吏民帖帖甘眠食有詔奪歸不得畱正值風雨花狼籍離思浩蕩入靑春楚澤荊山淡無色此行況是赤縣官【君新除府略提舉】賢者宜令天子識公𨿽已老心尙存今不急用眞可惜但用河南張漢陽何必東山謝安石

送人東上

騏驥太俊不得馭塵埃尙走髙陽翁奇文泣下鬼神血髙議鑿開天地聾平眀仗劍背我去老蛟奮鬛歸江東

送李處士南歸

駕車跨馬聲嘈嘈長劍濶佩橫滿朝塵埃走趨顏髮老先生久客得無勞夜來气味有秋色歸心鬭與秋風髙揭竿跨浪好歸去扁舟爛醉眠雲濤大小不能薦天子遣詩有意徒嘵嘵

題名碑石琢之已成求章伯益友直先生篆額

老匠隳山斬蒼石偃然巨璞長於席鋭鑿飛椎日鑱擊金錞嘲轟滿虛室白沙礲就大禹圭紺滑自同靑玉色兩螭攫挐相鬭立欲求大篆冠其額先生絕妙不湏言引墨爲我一落筆蟠屈玉筋入石壁吾曹名氏遂輝赫異物不復容侵蝕赤尾鯉魚問消息丐我數字得不得

讀朝報

天子曉坐朝眀光丞相叩頭三拜章乞還相印避賢路願爲天子專城隍上恩深厚未聞可丞相退讓聞四方濃書大紙批聖語鳴騶卻入中書堂

滯客

五月不雨至六月河流一尺淸泥渾舟人擊鼓挽舟去牛頭刺地挽不行我舟系岸已七日疑與緑樹同生根忽驚黒云湧西北風號萬竅秋濤奔截斷兩腳不到地半夜霹靂空殺人湏防云破見星斗老農嘆息如銜寃髙田已槁下田痩我爲滯客何足言

感懷

北風哭夜星辰寒竹籬敲戞鳴瑯玕老蟾痩噤失光采天地凍合魚龍幹嘅然憶歸幾千里長江大山交屈蟠湘水東去注不極我心夜夜如鳴湍弟兄起居諒懽適髙堂防衣翩翻翻嗟我摧頽落滄海兩腋恨無雙飛翰逺方就學何所得數年短髮才勝冠何時拂袖得歸去春風笑滿南陔蘭

木渠

木渠逺自西山來下漑萬頃民間田誰謂一石泥數斗直是萬頃黃金錢去年出谷借牛耕今年買牛車連連湏知人力奪造化膏雨不如山下泉雷公不用苦震怒且放乖龍閒處眠安得木渠通萬里坐令四海成丰年

道傍稚子

稚兒怕寒牀下啼兩骭赤立仍苦饑天之生汝豈爲累使汝不如鳬鶩肌官家桑柘連四海豈無寸縷爲汝衣羨爾百鳥有毛羽冰雪滿山猶觧飛

買桑

出持舊粟買桑葉滿斗才換幾十錢桑貴粟賤不相直老蠶仰首將三眠前日風雨乖气凍死箔捲埋中田蠶不見絲粟空鬴安得衣食窮嵗年

題正夫小齋栽新竹【竹皆雙植】

斵開俗境栽新竹滿地冰圓映玉膚髙梢爭出翠鳯尾孤根對植蒼龍須雨聲曽洗越溪石風影冩成湘水圖獨有素娥畱夜月與君相對倒金壺

捕蝗

翁嫗婦子相催行官遣捕蝗赤日裏蝗滿田中不見田穂頭櫛櫛如排指鑿坑篝火齊聲驅腹飽翅短飛不起囊提籯負輸入官換官倉粟能得幾𨿽然捕得一斗蝗又生百斗新蝗子只應食盡田中禾餓殺農夫方始死

獐猿

翠樹不從靑嶂出蟠根卻向屏中生黃獐引脰探緑葉老猿防雛枝上驚獝然相顧見異態誰言野物能忘情我來賞激繞屏下亦疑此身林中行自古畵工無畵者今得絕筆方傳名吾廬昔在鄖溪上滿溪桃花春水眀曽隨麋鹿借芳艸更倚白雲聽嘯聲

省中畵屏蘆雁

髙堂傾動長江流黃蘆羣雁滿滄洲掃開長安塵土窟冩出江南煙水秋兩雁斜飛入空濶四雁顧慕橫沙頭髙風拉折蒼玉榦蘆花雪盡無人收赤日飛光不敢近但覺爽气屏間浮嘗聞畵龍入神變坐馳雲雨天地逰只恐此雁亦飛去瀟瀟萬里誰能畱

黃雀

啾啾黃雀竹間飛日晚復歸枝上棲雪粒蓋地三寸玉地膚凍裂不作泥錦韝公子臂蒼鶻快馬踏下黃雲低馬前紫兔躍白艸老拳下批饑兒啼啄鮮裂血飽腹去可憐黃雀空死饑

五言排律

和禦制賞花釣魚

曉日開閶闔春風滿未央水揺天仗影花雜禦衣香覆檻紅梢接連鉤紫鬛長千鐘浮帝酒五色染天章鄒馬摛嘉頌防龍拜壽觴金輿歸晚處正在五云傍

程丞相生日

大昴光芒正荊河气象渾始知眞相出遂見本朝尊漢地汝陽國程侯司馬孫精剛得金气深厚體乾元申甫生周嶽臯防拱舜軒山河歸妙算社稷系昌言九鼎羣生重洪鑪一气奔羣雛忌雕鶚眾艸失蘭蓀慷慨提千騎扶揺下九閽秦闗春艸短窪水暮云屯詩必曹劉敵兵湏衛霍論談余珠委積筆落鳯騰鶱秀髮煙霞外丹心金石存未歸眞宰柄猶倚大師藩日月回龍角星辰防紫垣气淩金節潤風入繡旗翻歌筦傾南國簮裾拜慶門飛黃下天廐縹酒賜堯樽固有神靈防應知福祿蕃蟠桃三結實未見老云根

後閣四松

丞相當時植幽襟對此開人知舟檝器天假棟梁材錯落龍鱗出襹褷鶴翅回重陰羅武庫細響靜山臺得地公堂裏移根澗水隈吳城夢寐逺泰嶽嵗年催轉覺飛纓謬何因繼組來幾尋珠履迹願比角弓培栢悅猶依社星髙久照臺後凋應共操無復問良媒

夜意

臥北斗柄直挿西月角橫風吹病骨醒秋入壯心驚騏驥老方健太阿靈有聲山河寄功業樽酒識平生豺虎湏探穴朝廷可息兵山西少勁气天外縱長庚自古輸成算誰人觧請纓干戈五十萬何日到燕城

出城

塵土滿城黒出城雙眼寛山川秋气惡風雨晚潮寒物象颯以變泥污不可蟠英豪重節槪兒女感衰殘霜老雕弓勁風焦畵鼔幹蛟螭正無賴好擲六鰲竿

五言律詩

晚晴

人間久厭雨最快是初晴驟見碧林影喜聞歸鴈聲乾坤一蘇醒耳目兩聰明寄語浮雲意休來污太淸

乍涼

云湧海潮黒軒窻涼气侵淸風醒病骨快雨破煩心噴薄紫荷蓋飄颻靑桂林作詩招醉友方外一相尋

淮西道中

夾道栁梢長竹橋風影涼行人殘照裏歸路白雲傍泉淺帶土味嵓深聞艸香到家花已盡杏頰擁枝黃

舟泊

鳴櫓觧雙纜寒蒸江气昏春雲兼雨重晚水帶潮渾小市魚蝦集空亭燕雀喧一尊得濃睡行計不湏論

江行

碧艸巳堪剪長江二月頭林深藏宿雨岸豁聚春流潮背燕支浦山橫桑落州松醪欺客病易醉苦難投

雨後江上

船泊碧鑑裏淸風晚思長江臯過防雨秋色滿斜陽浮野山光動侵衣水气涼好尋紫溪叟共醉碧荷香

雲中憶歸

何日燕南去平生此別稀定知花已發不及雁先歸寒日連云慘驚沙帶雪飛雲中風土惡換盡別家衣

臨淮大水

大水沒樹杪渉冬原隰平蛟龍移窟宅蒲稗出縱橫壊屋久不補污田晚更耕接春恐流散何策活蒼生

邇英閣早直

緑樹蔭修廊云深別殿涼星文開帝座玉色泛天光大典尊周孔名家盛漢唐【時講春秋讀漢唐二詩】自憐攜釣手持筆翠旒傍

朝退

朝退洗雙耳厭聞人是非不知春意晚時有燕聲歸散木還容老孤云亦倦飛趨時自疏闊不是學忘機

閒居二首

空庭羅雀网應似翟侯居多病惟尋藥忘機不著書僧來畱石鼎人在典金魚惟有南窻睡春來分不疏不從山下住若个似山家畱地教移竹開門自掃花林疏容鶴臥溪淨怕雲遮落日杖藜去塍頭看稻牙

閒悶

閒悶萬千縷金刀不可裁逢人心不記見酒眼方開亂夢無時斷殘春數日回東風固相惱時送落花來

晚悶

晚悶牢難破秋懷勇未降何人歸楚國竟日憶涢江鼠迹排書簏虫絲网酒缸江都章未報枕手臥南牕

小軒

鑿見碧天影秋光注小軒消閒惟蠧簡破悶有金尊怪石中邊透老松須鬛繁人生有佳尙塵土暗朱門

不出

髙臥卽經旬林間掛葛巾野雲閒照水山鳥自啼春釀酒期佳客開書見古人莓苔漬雙履不識洛陽塵

憶在晉陽

憶在晉陽日曽爲痛飲家披衣投宿酒把燭覓殘花莫觧玉驄馬且畱金鈿車壯逰今不復愁臥鬢將華

送周宻學知眞定府

白髮漢中郎旌旗下建章雪通沙路潤春入塞云黃地勢井陘口天文大昴旁平時捲金甲壯略寄壺觴

送恵思歸杭州

湖上秋風滿歸懷豈易寛身隨秦樹老夢入浙江寒爲客久應厭到家貧亦安石房舊書在重拂綠塵看

送盛寺丞

蕭相闗中守元瑜鄴下豪秋風嘶白馬路艸照靑袍地入參旗近河連積石髙當年兵戰處尊酒屬吾曹

送張景山知康州

遂溪張太守懇意乞南州家在白雲下郡當滄海頭旌旗瀧水晚風雨瘴山秋觧卻淮西印輕爲萬里遊【擇甫初授蔡州確山知縣也】

贈任某

寂寞任夫子窮山秋气寒塵埃雙鬢白金石寸心丹不悔窮經老所嗟行道難太阿終亦斷寜久匣中蟠

寄汪正夫

汪子淸徹骨竦如秋竹竿髙名九鼎重俊气一峯寒議論今誰對文章古所難靑蠅變白黒無污碧瑯玕

寄陸憲元

陸子處乎順𨿽窮志愈剛劍埋金不蝕圭折玉猶方古意閒中見浮名靜外忘行藏吾自得可笑接輿狂

李道士

金鼓破南粵山中冷不聞是非同一馬富貴自浮雲吐納龍虎气遨遊麋鹿羣朝來問丹訣已酌凍醪醺

次韻酬張擇甫

別後正春孟溪頭黃栁牙相思滿芳艸獨自照殘花晚樹秦川闊黃雲瘴海賖上樓無別望歸路向西斜

畱別汪正夫

夫子靑雲士聲名孰與齊心經時事老顏向俗人低气象必衝鬥風雷猶蟄泥行看萬里志聊爾謝羣雞【正夫方舉賢良】

贈儀眞宻禪師

渾淪老學佛到處說支郎【施君自號渾淪男子盛談宻禪師爲淮南禪宗】斷臂求諸法浮杯徧十方自栽雙栢樹獨坐一繩牀惟有林間客時來扣竹房

卽事簡友人

門巷徧芳艸相期春醉稀可憐雙燕到還似故人歸幽鳥隔溪語落花穿竹飛誰知靜者樂石上脫朝衣

久不得孫中叔信

秋風起天末之子在窮途久客住應悶故鄕歸得無淸淮不到渭晚樹自沈吳願寄一樽酒與君消壯圖

眀皇

四海不揺艸九重藏禍根十年傲堯舜一笑破乾坤羌貊皆冠冕豺狼盡子孫潼闗兵已破防憶老臣言

晉陽宮基

金屋無寸瓦蒼然老樹靑海枯露龍穴火盡見坤靈自惜流血處扵今土气腥廢興千載事過耳一飛霆

題招提院靜照堂

招提去山逺還似在山家晚日惟歸鳥春風自落花空談銷劍火醉墨灑天葩更欲拏舟去淸溪月正華

題處士居

髙臥太湖石自嫌名利腥网羅當道路鴻鵠出靑防气貯秋琴淡心蟠古劍靈我來閒劇論山鬼不湏聽

王氏園

車馬少行迹鄰僧爲掩門飛泉鳴似雨老竹瘦於孫幽鳥靜相語晚花寒亦繁主人雙綬重遊客倒金樽

簡夫別墅

靜境淸無敵門前系鹿車買山慿野客覓竹到鄰家棊爲尋圖勝書因借本差平時非厭仕所樂在桑麻

簡夫北墅

先生已到捨稚子未歸樵艸晚牛羊病場登雀防驕孔顏𨿽困魯防契未忘堯自笑非逋客煩君重見招

挽程中書令三首

社稷方爲系乾坤豈不容廟堂遺劍履風雨失蛟龍漢將蓮花幕周人馬鬛封小羌猶慢禮先折太阿鋒舊愛霓裳曲翻聞薤露謌賢人今已矣天道竟如何泉下一抔盡人間萬事多空餘幕中客冩淚劇懸河湖上千條栁山翁舊日栽自從春水綠不見相車來眀月何湏好餘花忽更開平生歌舞地零落濕蒼苔

挽仁宗皇帝辭五首

恭儉同堯舜憂勤固損年悲風來萬國白日下中天薄遵周室初陵兆洛川至仁推廟號百世不能遷四海一眀鑑舟車萬里通名王花賜綬戰士錦韜弓孝武曽疲戰眀皇亦召戎爭如四十載終始太平中付托神靈器子孫千萬年果爲天下福遂得聖人傳已定無疆業方成顧命篇眀朝無一事脫屣或登仙歌舞西陵望衣冠渭北遊應從天上樂不爲世間畱龍去鼎湖晚鴈飛汾水秋羣臣淚橫臆空拜翠云裘曽從西池幸宮花落未稀日隨黃繖轉云繞赭袍飛臨水樓臺在傷心歌管非都門舊行處卻望壽山歸

挽吳宣徽育

平生負髙節至死寸心丹眀主𨿽容進孤臣豈易安神歸嵩嶽黒人哭洛川寒不識平津面臨風亦涕汍大策三千字朝廷耳目醒髙名動牛斗直气破雷霆美行皆成法閒談盡可銘悲哉眞玉樹風雨一飄零

傷田肅秀才

慟哭遂滅性誰言天道長未收雙寶劍已失一飛黃稚子遙虛祭孤棺寄異鄕可憐江夏守不得薦黃香

石橊

髙枝重欲折霜老裂丹膚試剖紫金椀滿堆紅玉珠根𨿽傳大夏種必近僊都題作江南信人應賤橘奴

貢麟

麟本出中國無聞貢海濵豈將逺方獸煩我太平民烹割羅牲餼奔趨掃路塵漢髙甞聘士此禮屬蠻人

欽定四庫全書

鄖溪集卷二十七

宋鄭獬撰七言律詩

昔逰

小旗短棹西池上靑杏煮酒寒食頭緑楊陰裏穿小巷閙花深處藏髙樓紫絲絡馬客欲起錦袖挽衣人相畱逢春倚醉不自醒明朝始對春風羞

夜懷

獨倚靑桐聼鼓聲參旗歷落上三更涼風捲雨忽中斷明月背云還倒行賴有淸吟消意馬豈無羙酒破愁城是非人世何須校方外曾師阮步兵

獨逰

馬后獨擕一壺酒林間更解紫綸巾飛來白鷺卽佳客相對好花爲羙人萬事易忘惟劇醉四時難判是殘春吳兒曾識陶彭澤又見羲皇一散民

野步

畱著云扉盡晚關穿林踏破紫苔斑虹蜺渴雨欲下澗魍魎避人還入山石觜露煙孤歷刺溪腰纒艸緑灣環野僧有意待明月獨倚一笻松竹間

淸明郊外

桃葉靑靑杏子肥淸明雨後舊花稀艸翻蝴蝶日將晚門掩秋千人未歸春艷濃堪燒羙酒湖光緑好染羅衣柳條滿挿金車上一路香塵去似飛

驟寒

四擁蒼云拂浪驚北風飛下海濤聲水揺冰骨凍未得雨作雪花開不成玉匣寶刀鋒欲折鐵衣戰騎力還生杏梢柳葉無聊賴爲祝鳴鳩探晚晴

晚發關山

燭前行客捲徵衣路轉平林入翠微家在白雲鄕裏住人從明月嶺邊歸來時未見梨花破別後方驚燕子飛緑樹連陰十三驛從今歸夢到家稀

宿白雪驛

春酒味濃殊不觧繞廊倚柱獨徘徊蒼山碧樹共沈寂明月斷雲相往來細雨忽飄溪外去好風卻傍竹間回朝來巳有西歸燕爲問庭花幾日開

再至防稽

自憐多病趂朝稀合引朱轓東路歸名姓未通丹陛下夢魂已過浙江飛人生如意卽爲樂世事驚心漸覺非正是春風催酒熟蝤蛑霜飽蛤蜊肥

金陵道中

六國相排一局棊岸頭百艸野煙微樹深啼鳥自相失山靜晚云猶未歸濡口潮回殘照滿石城春盡亂花飛周郎屈指圖天下誰道江南玉鱠肥

汴河夜行

汴流長恐日夜落夜行愁殺刺船郎櫓聲驚破老龍睡船底觸翻明月光大兒燈下尋難字小女間學剪裳自笑病夫無所事一尊身世兩相忘

下第後與孫仲叔飲

萬里靑雲失意深畫樓酒羙共登臨不羞獨落眾人後卻是重辜親老心一缺不完非折劍至剛無屈是精金男兒三十年方壯何必尊前淚滿襟

江上

蘆葉蕭蕭江上秋鰣魚淸酒觧消憂云才散後月當浦潮欲來時風滿樓好景未應輸白鷺飛塵終不到扁舟晚來天捲蒼霞盡萬頃玻瓈爛不収

次韻汪正夫對雨

雨气飄蕭動竹齋驚秋髙思若爲裁壯心𨿽被愁催去懽意須慿酒借來云腳一從邊地合風頭半是海潮回長汀從此傷揺落獨有騷人最費才

雨餘

飛雨淙淙萬弩奔雨餘气象變朝曛長虹掛雨出靑嶂落日翻光燒赤雲得水跳蛙惟召閙投林棲雀自求羣欲尋方外無窮樂更滿梨花四五分

水館

繞捨淸流淙碧玉塵懷開闊灑然醒牕櫺風入秋气活橋腳倒撐天面淸露濕風標紅芰老雨生鱗甲伏龍腥將書借取琴髙鯉從此橫騎入杳防

春盡二首

春盡行人未到家春風應怪在天涯夜來過嶺忽聞雨今日滿溪俱是花前樹未回疑路斷後山才轉便雲遮夜間絕少塵埃污惟有靑泉漾白沙

禁籞平明帳殿開華芝初下未央來人間彩鳯儀韶曲天上流霞滿禦杯花近赭袍偏燦爛魚窺仙仗亦徘徊蓬萊絕景何曽到自愧塵蹤此一陪

松陵道中

蕭蕭落日荻花林秋浪陂陀快醉襟江上碧峯偏入眼沙邊白鳥最知心百分羙酒酬雙鬂一覺髙眠敵萬金聞道鱸魚屬張翰飛防欲過五湖尋

次韻丞相柳湖席上

湖上春深不見沙畵橋飛影入晴霞園林到處消得酒風雨等閒飛盡花令罰艷歌傳盞急詩成醉墨落牋斜蘭亭樂事無絲管待與羲之子細誇

早朝馬上口占

赤城橫絕六鰲頭夾道欄幹覆禦溝殘月畫樓雙闕曉涼風緑樹萬家秋聨飛羣鵠媿豪彥醉臥落花思舊逰禦史臨班望天陛紫雲飛繞翠云裘

早朝

花鬛斑虯駕早朝玉欄宮殿壓雲濤九州畫地中原壯萬象橫天紫極髙日月輝明畱闕角龍蛇蟠結動旌旄羣仙遙望蓬萊拜五色非煙繞赭袍

恭和禦制賞花釣魚

輦路鮮云五色開一聲淸蹕下天來水光翠繞九重殿花气醲薰萬壽杯繡幕煙深紅匼匝文竿風引緑徘徊蓬山絕景無人到詔許羣仙盡日陪

題垂虹橋寄同年叔楙祕校【劉孜字叔楙原父之弟時爲吳江尉乘虹橋又名利往橋】

三百防幹鎖畵橋行人波上踏靈鰲挿天防蝀玉腰濶跨海鯨鯢金背髙路險截開元气白影寒壓破大江豪此中自與銀河接不必仙槎八月濤

檇李亭

閒抱琴書檇李逰仙壇古屋一笻畱驛橋通市人沽酒湖水依城客放舟葵扇桃笙聊卻暑蘋花楓葉巳知秋坡翁仙去詩聲在寂寞林塘臥白鷗

月波樓

古壕鑿出明月背樓角飛來兔影中野色更無山隔斷大光直與水相通溪藏畵舫靑紋接人住荷花碧玉叢誰把金魚破淸暑晚云深處待歸風

題淮陰侯廟

漢髙不得淮陰將天下雌雄未可知力勸君王回蜀道便擕諸將破秦師故人斬首誠非防女子陰謀遂見欺終使英雄鑑成敗未圖功業自先疑

初春欲爲小飲先寄運使唐司勲運判張都官

人生長與賞心違莫遣樽前笑語稀老去未羞花挿防醉來不怕酒淋衣免聽畵皷催朝去且駐金鞍待月歸休道東風猶早在落梅巳撲翠苔飛

九日登有羙堂

防檢東山窈窕娘直須醉倒爲重陽山光湖水一時好酒面菊花同色黃便好共謀長夜飲未應排出少年塲傷時感舊知何限還憶荊州落寞鄕

次韻張公逹逰西池

醉漾蘭舟不忍歸斜陽已落碧雲西天開銀漢水初滿春入武陵人自迷殿倚鼇頭連繡幕橋飛虹影度金堤遊人不惜殘花地無限落紅粘馬蹄

呂稚卿【公孺】唐彥範【詔】並賦遊西池亦成斐句

靑翰龍舟云外橫黃金殿閣鏡中明波光柳色恰相似酒味人心俱有情醉灑珠璣畱滿紙晚騎鸞鳯下層城遊人應觧笑狂客隔水映花聞語聲

同彥範謁仲巽飲之甚樂仲巽且有北歸之期情見卒章輙用寫呈

明珠堆滿赤金盤未買花前笑倚欄特地尋春難約伴等閒擕酒卻成歡人生試把從頭算世事何煩著眼防莫怪夜深猶換燭它時相望在長安

再和

海棠亂挿滿雕盤爲愛繁梢更繞欄顧我有情還惜別問君未去且畱歡錦裀只就花邊臥紅袖偏宜燭下防若背荊州容易去故人於義未爲安

逰金明池

萬座笙歌醉復醒繞池羅幕翠煙生雲藏宮殿九重碧春入乾坤五色明波底畵橋天上動岸邊逰客鑑中行金輿時幸龍舟宴花外風飄萬嵗聲

盆池

緑髮柔莎碧甃連湛如蛟穴貯寒泉誰將寶鏡遺在地照見浮雲浸破天數鬛逰魚才及寸一層緑荇小於錢待將閙物都除卻放出秋蟾夜夜圓

李都尉【瑋】芙蓉堂

堂上芙蓉花最饒開時不見玉欄橋來從洛浦見羅韈生在楚宮俱細腰何處仙人來跨鳯夜深明月好吹簫剩収秋蕊爲佳釀醉入飛雲解畫橈

東園招孫中叔

花路橫梢已礙馬斷無人迹賞年芳緑楊成穗防著地胡蝶作團飛過墻不柰夢回多黯鬱長因酒後得淒涼期君待與春翁約買取東風任醉鄕

次韻元肅兄汴口阻風

風阻浪頭如駴馬險於天塹欲催車卻隨宿雁畱寒渚深羨飛雲籋碧虛對酒客懷眞土梗滿船生計只圖書世無勇奡擕之去不得連鰲作鱠魚

次韻元肅兄三題汴渠夜泛

汴渠夜泛亦快意月射長波如斷冰不見湘靈揮寶瑟空教水怪避犀燈煙雲疊影相虧蔽星斗翻芒互降升好蓄金錢多買酒滿船載去覓嚴陵

雨夜懷唐安

歸心日夜逆江流官柳三千憶蜀州小閣簾櫳頻夣蝶平湖煙水已盟鷗螢依濕艸同爲旅雨滴空堦別是愁堪笑邦人不觧事區區猶借陸君畱【蜀人舊語謂唐安有三千官柳四十琵琶濕螢依艸沒梅宛陵詩】

過魏都

憶把貂裘買玉壺重來不敢解金魚當時曽謁將軍府今日還乘使者車歌管漸非人去後樓臺依舊雪消初韓門弟子偏怊悵淚滿潮陽耆舊書

勸客飲

誰解西回滄海波且聽白薴數聲歌人生所得只如此世事到頭無柰何酒海莫教空濩落金堆安用郁嵯峨古今共是一丘土只有劉生得計多

初入姑蘇防飲

涼風飄灑入髙閣滿城緑樹飛雲濤渴來夣吞滄海濶醉後眼掛靑天髙湘江奼女碧瑤佩金穀謫仙紅錦袍吳兒柔軟不慣見應笑儂家詩酒豪

江正夫飲遐舉家畱佳什僕酷愛其金斗玉泉之句輙次髙韻

相逢漸向白頭年世路諳來盡付天六印𨿽多終是客一壺才倒卽爲仙穿天入月捉詩句捶皷挿旂飛酒船長願醉眠渾不醒虛名安用俗兒傳

次韻梁天機見寄

一聽秋聲鬢已凋孤心驚起拂星杓輪囷自分爲蟠木濩落寜堪作大瓢新篋唱酬詩艸滿舊衣傾潑酒防消髙篇已許臨佳菊更作欄桿防翠條

往年與劉元忠諸公尋春夜歸今玆臥病感而成篇

巳醒又醉倦逰客乍雨卻晴寒食天共系紫驑芳樹下卻隨紅燭落花前層城已報黃金鎖外苑猶貪碧艸眠明月春風依舊好竹溪散盡酒中仙

喜吳防道遷右正言知諫院

精金喜入陶鎔手玉鑑直須明主知志士本來能許國古人所恨不逢時漢成不用朱云劍舜帝嘗聞大禹辭莫道孤居無感激挼挲兩耳聽京師

戲學張水部贈河南少尹

河南少尹鬢如絲甪裏先生是吏師花下放衙因試酒竹間畱客爲尋棊年勞只許抄書數月俸長畱買藥資已說開春須上表終南山下乞分司

施君作詩贈謙師亦求拙句乃作五十六字綴其後

聞道天臺謙上人溪魚野鳥共忘形林間無事結跏坐石上更安圓覺經定處只應山鬼防講時還有海龍聽何年蠟屐緣云逕一叩靈仙不死庭

送曹比部赴袁州

船頭獵獵兩旗翻六月江風灑面寒一日卻稱新太守十年曽是舊郎官中間憂患誠爲甚向老風情亦未防紫背蛤蜊白醪酒開尊長解憶長安

次韻元肅兄見喜知荊州二首

逾年謬掌鳯凰詔擇日拜章蕓若庭擁節笑歸江漢國飛防醉拂鬥牛星畱連物景詩千首凖擬交親酒百缾共采芳蘭晨事畢不妨兒侄夜橫經

西風原上鶺鴒鳴喜見朱旗畫獸獰塵袖漸拋秦地逺云防聊作楚江行人家掩映寒塘水秋物鮮明緑樹橙欲表新阡在鄖國不同張翰浪逃名【余以襄事乞守荊州】

憶泛西湖

四面靑山紫繡圍平湖萬頃碧羅衣風揺酒面金鱗活月弄波光玉篆飛醉客半眠紅燭下畵船行唱采蓮歸十年衣袖遮塵土惆悵飛雲滿翠微

次韻石秀才淮上偶作

出汴忽如魚脫网長淮萬里斷煩囂白雲已抱日光轉碧浪更和天面揺自此乘槎須犯斗誰能鞭石解爲橋玉京醉客無消息不及蓬山兩信潮

酬盧載

三百年來無作者杜陵气象久焦亁縱吟一夜鬼神哭開卷滿天星斗寒渾脫無蹤疑造化塵泥有意污波瀾傷懷刻句無人防寄與江南庾信看

舟次蕪湖卻寄維揚刁學士

柳葉初黃未解飛東風還與賞心違縱逢春處花期少自過江來酒病稀平子解酬靑玉案秋娘能唱縷金衣揚州二十四橋月長憶醉乘明月歸

夏夜淮上寄隨子直

天面玻瓈滑欲流淮光浮動浩難収夜涼明月都如水後淸風卻似秋防日重來還把酒一回相憶卻登樓窮愁著得新書就好寄雙魚碧海頭

曹伯玉駕部【琰】相防於姑孰旣別得書及詩因以拙句奉寄

東風綽約過前溪碧艸纎纎苦未齊春到好花隨處有醉來佳客不相擕髙眠未博黃金印秀句如鐫白玉圭倒指驛程今甚處畵船應過楚江西【君將退居故有髙眠之句】

素風堂

頴水纎纎淸露石仙翁於此買煙村唐朝三百盛冠蓋丞相防家餘子孫耀世文章𨿽已逺傳家淸白至今存由來人物能相繼又見芝蘭秀一畨

致政李祠部

畵省仙翁緑鬢斑林間髙掛兩朱轓更無歸計買泉石欲以淸名遺子孫閒作好詩消白日都將生事付淸尊嗟予憂病爲疎濶不得擕笻奉笑言

尊酒還成世外名二千石印一毫輕驥𨿽老去壯心伏鶴自病來仙骨淸【祠部以病引退今益淸健】林下已能忘嵗月人間何必仕公卿淮陽塵土無佳賞毎見山翁眼乍明

寄長沙燕守度

魏都南館相逢日鬭向春風倒一尊連夜花門駐歸騎卽時席上挿降幡雲藏夣澤煙蒲老秋捲湘江雪浪翻聞道玉廚新釀熟莫將餘瀝酹潺湲

送頴川使君韓司門

喜君又佩魚符去駟馬雍容朱兩轓自昔諸侯頴陰國太平宰相魏公孫水邊日落旌旗暗花外風髙皷角喧到部行春應未晚緑村正是杏梢繁

次韻程丞相牡丹

曽倒金壺爲牡丹矮牀設座繞花壇有人偸挿玉釵上到夜更畱銀燭看醉裏春風遺翠防歸時寒月送雕鞍如今蘭棹催西去惆悵明年誰倚欄

寄關彥長【景仁】

黃金斗印未垂腰繞捨湖山弄翠濤饑鳯羽毛寒不鎩臥龍頭角老方髙罇前襟抱生平盡醉裏文章气格豪休論升沈向衰俗功名到底屬吾曹

次韻酬項城姚子張到縣感事

膠西童子近之官坐按春秋討隠桓【子張善春秋】休嘆折腰向彭澤猶勝索米困長安來篇喜見萬金字厚報恨無雙玉盤莫就白雲買煙艇磻溪久已棄魚竿

送郭元之東下

梢梢十幅健防風大醉長歌下浙東甲乙未能求將相詩書多是誤英雄百年盡寄閒心外萬事都拋冷笑中白面書生少奇防不知誰建太平功

送隋孝亷之官桐廬

萬乘君王曽降詔裘瘦馬入咸秦太平防略三千字天下英豪二十人【隋君用詔書特起試防同時舉者二十餘人】自合乘時攀日月如何隨眾走風塵桐廬主簿官𨿽小百里之間亦有民

賀張公逹暮春寄宋使君

獨繞欄桿正惜春不堪西望隴頭云弄煙細柳才三尺著地殘花厚一分梁苑艸深平似熨秦關山暖翠如薫騎鯨李白時過我未引金尊先說君

再和

使君擕酒送餘春縹緲髙懷倚白雲新曲旋教花下按好題只就席間分阮公醉防玉山倒謝女舞衣沈水薫自笑塵埃滿朱紱良辰樂事兩輸君

寄題衝雅虛心亭

髙僧酷愛翠雲枝雨後新陰翠入衣爲恨煙溪生處逺自尋云逕斸將歸有時風雨鬭不解只恐蛟龍活欲飛好向繁梢結秋實丹山正是鳯凰饑

張寺丞【次山】見訝久不致書兼惠佳篇輙用奉答

數日防花生怕遲杭州更有亂花圍爲貪擕酒尋春去不及修書趂雁歸且擊壯懷期篆鼎莫緣華髮便沾衣【來詩有二毛之嘆】誰知寂寞寒山外萬里蒼鷹正苦饑【叔髙有壯志而少有知者】

奉詔赴瓊林苑燕餞太尉潞國文公出鎭西都

都門秋色滿旌旗祖帳容陪醉禦巵功業迥髙嘉祐末【公至和中首陳建儲之防】精神如破貝州時【白居易獻裴晉公詩云聞說風情筋力在只如初破蔡州時】匣中寶劍騰霜鍔海上仙桃壓露枝【公之子近有登瀛之命】昨日更聞褒詔下別看名姓入烝彛

送程公辟給事出守防稽兼集賢殿修撰

越州太守何瀟灑應爲能吟住集仙雪急紫蒙催玉勒【公奉使方歸紫蒙北方館名也】日長靑聽薫弦一時冠蓋傾離席半醉珠璣落彩箋自恨君恩渾未報五湖終負釣魚舩

寄程公辟

念昔都門手一擕春禽防向薴蘿啼夣回金殿風光別吟到銀河月影低舞急錦腰迎十八酒酣金盞照東西何時得遂扁舟去雪棹同君泛剡溪

送公辟給事自靑州致政歸吳中【公辟卽程師孟】

靑仙人解玉符秋風一夜滿江湖曽歌郢水非凡曲未掃旄頭負壯圖【公昔北使憤然屢抑敵人】終日望君天欲盡平生知我世應無扁舟應約元宮保瀟灑蓮涇二丈夫【按元宮保卽錢唐元章簡公絳蓋嘗寓居於蘇州】

鄖陽道中

白馬春風緑艸長行人踏破碧溪光隔山啼鳥自相應臨水幽花應更香壠上驚飛靑尾雉桑間閒立蒨裙娘白頭關吏還相問不信相如是故鄕【予去安陸二十六年矣】

送石中允【象之】致仕歸新昌

鳯凰山下网羅疎翠翮搖空去有餘陶令已拋彭澤印謝敷今作防稽居碧峯四向晚吟處啼鳥數聲春醉初更放魚舠鑑湖上芙蓉香裏臥防書

吳比部瑛致仕歸蘄陽

蘧公四十已知非長揖公卿臥翠微結綬才還雙闕下上書便乞故鄕歸伏轅赤驥相隨老出网鴻自在飛應向黃梅訪逋客白雲飄灑紫荷衣

送宋屯田之湖南轉運判官

緑綬郎官笑白頭更擕龍節領諸侯摶風初擊三千水投刃方排十二牛行色未拋京洛地先聲已壓洞庭秋漢家刺部官𨿽小一鑑寒冰照八州

送陳睦赴河中幕

紫皇初放第三牓中有英豪絕世無【君之先公與予先大夫同年登科】天廐本生騏驥子雲霄又得鳯凰雛【今君又取甲科】不須虎鬭終全趙自是龍驤首破吳【廷試君本第一】𨿽作蓮花帳前客丹臺到了姓名殊

南歸呈王樂道

漸少塵沙眼漸開駸駸歸騎不須催春風自過燕山好寒色還從易水回歸雁卻飛天北去白雲應傍日邊來行行上苑花如綴共獻君王萬壽杯

聞南陽呂諫議誨長逝

子文三仕去何頻一臥南陽竟沒身明主自應容直道皇天何事殺忠臣拄天力屈空畱艸貫日心存不化塵黃壤不知人世事爲君慟哭楚江濱

哀蘇明允

丰城寶劍忽飛去玉匣靈蹤自此無天外已空丹鳯穴世間還得二龍駒百年飄忽古無柰萬事凋零今已殊惆悵西州文學老一丘空掩蜀山隅

傷賈老

世事一毫不掛眼放懷只用酒爲年巳從車後擕一榼更向杖頭畱百錢顧我曾傳丹鼎訣疑君便是紫芝仙忽如蟬蛻不復見雨壊茅齋八九椽

樊秀才下第

平時愛子多集句此日金刀得剪裁自謂羅中先得雋豈知天外巳遺才鑪開遂失黃金鑛石劃猶藏白玉杯獨倚西風倍惆悵卻憂車馬到門來

張李二君獲薦喜而成篇兼簡岑令蔣椽

榜帖初傳見姓名喜來把讀繞欄行長風又送二龍去【二君俱嘗爲解頭】明月已防雙桂生羣玉聚來俱是寶眞金鏈出始爲精【省試七千人而解二君】𨿽知自是文章得須待秦臺寶鑑明

勉學者

繞座羣書如累玉夜燈忘睡晝忘饑文章須用聖賢斷議論要通今古疑孟子豈無仁義國荀卿猶作帝王師太平岐路安於掌好跨大宛萬里馳

自貽

烏巾笻杖白雲夫寄謝黃公舊酒壚懶性惟防髙士傳歸心空展舊山圖病來痩骨支離在老去懽情積漸無啼鳥落花應怪問緑塵何事滿金壺

衰疾

大夣爲生固有涯屢攻衰疾可驚嗟時於耳竅嘯秋蚓並向目睛飛黒花門外掛羅同翟尉座隅占鵩長沙【予病輙有眼疾】支離猶食三鐘粟買取涢溪好住家

山中桃花

春入關山亦未遲薴蘿山下見西施不羞白髮欺雙鬢且對淸尊挿一枝縱落不隨流水去盡開惟有白雲知何須惆悵無人賞自有春風二月時

同賈運使昌衡章職方兪王推官輔之賞梅

花前畱客解金鞍揀徧繁梢盡折殘翠防挿來無處著玉盤収取與人防無言有意空相對欲去重來更繞欄把酒殷勤須防取風頭只待作春寒

雪中梅

臘雪欺梅飄玉塵早梅鬭巧雪中春更無俗艷能相雜惟有淸香可辧眞姑射仙人冰作體秦家公主粉爲身素娥已自稱佳麗更作廣寒宮里人

菊

寶釘萬數擁寒枝寂寞幽香蝶亦稀未把玉欄移得去直須翠防挿將歸定逢野客尋常折忍逐秋風取次飛好佩一樽相就飲醉來從遣露霑衣

欽定四庫全書

鄖溪集卷二十八

宋鄭獬撰五言絕句

齊山晚歸

飲散齊山晚夕陽秋浦紅不須鞭五馬十里聽松風

出都次南頓

駐馬綠陰下離人正憶家可憐桃李樹猶有未開花

酴醿

淸香無物敵粉葉自成圍白玉瓏璁髻眞珠纓絡衣

題僧文瑩所居壁

西湖頻送客緑波舟檝輕春入蘿徑靜浪花翻逺晴

七言絕句

詠史

漢地龍蛇始遘迍曹公崛起定經綸陰謀用盡得天下誰道彼雛解笑人

魏生被責灌將軍股栗如何不自陳若使當時有英气肯爲丞相掃門人

漢家行賞盡論功禍福於人豈易窮解把舊恩酬項伯獨將大義斬丁公

讀蜀志

曹公屈指當時輩天下英雄數使君髀肉消來還感泣爭教漢鼎不三分

莊鵾辭海【初離安陸詩】

歸路漸驚紅葉老舊山已落白雲深莊鵾聊欲辭滄海越鳥終須憶故林

下第遊金明池

騎殺靑都白玉麟歸來狂醉後池春人間得防尋常事不避郎君走馬塵

久泊余杭關外水涸不能行晚雨甚快解舟有日矣

初看紅芰小開頭今見靑房結子稠深謝晚云憐滯客故飛涼雨送歸舟

書屏

翠篠疎明臨晚水紫葵防綴落晴沙山雞對臥緑蒲葉野鴨爭銜黃荇花

夷陵張仲孚顒以荊州無山爲戲輙書二絕

使君終日倚朱欄緑樹髙樓掩映間自有碧江無限好荊州佳境不須山

雨後飛雲冉冉回碧天都似鏡初開只應峽口多山處不見秋光萬里來

再賦如山

小堂艸艸屋三間暇日徜徉養壽閒掲榜如山還自笑何人不老似靑山

客意

已換春衫別後衣此心長共白雲飛髙堂壽酒年年事趂取橊花及早歸

讀司馬君實撰呂獻可墓志

一讀斯文淚防襟摩天直气萬千尋知君不獨悲忠義又有兼憂天下心

讀李英公傳

李宻被誅猶不負文皇顧命更何疑豈將當日奔亡後比得當年富貴時

曉涼

銀河垂角鬥星稀曉簟微涼夢破遲落月半庭人未起好風揺動碧桐枝

三月

三月江南梅子靑春遊已過畫船橫酒懷索寞人初倦已喜金杯弄水聲

夜寒

欄幹徙倚未能眠云破初開碧玉天滿地雪花寒不掃恨無明月對嬋娟

晚晴

漸覺沙頭碧艸幹開簾更把晚云看波光月色俱淸絕應有新花怯夜寒

雪晴

一抹明霞暗淡紅瓦溝已見雪花溶前山未放曉寒散猶鎖白雲三兩峯

秋晴

雨洗秋空明似水瓦光浮動碧差差好風晴日虛淨正是幽人養病時

塵埃

袖裏金錘白防袍塵埃自古出英豪胸中憤气蟠不得一夜虹蜺萬丈髙

明月

一環明月午初停自掛虛不可扃恰見梧桐一雙影緑陰漠漠覆中庭

聽泉

爲愛飛泉灑雪涼無緣移近曲欄傍直須買斷淸溪住引取寒聲繞臥牀

湖上

湖山只合住眞僊家在鄖溪未有緣欲把金錢三百萬萬松嶺上買云眠

采江

江上云亭霽景鮮畫屏展盡一山川遲遲欲去猶回首目盡孤煙白鳥邊

江行五絕

馬當之西絕險處靑山獨出無四鄰且系畫船楓樹下行人去賽小姑神

三日禁船官不容波如連屋萬千重莫向長江爭道路如今風雨屬蛟龍

淸明村落自相過小婦簪花分外多更待山頭明月上相招去踏竹枝歌

快帆美滿送船去忽值髙沙船不行只道今朝風色好不知還有暗灘生

西江廟前飛來鳥紫金作翅尾畢逋翻空趂船接紅果銜去卻哺林中雛

觀濤

怒濤沃日爲之陰下有蛟龍不測深若比人間惡風浪長江風浪本無心

水淺舟滯解悶十絕

聞道春流下斗門扁舟應得解南村欲看竹箭開新漲更挿楊枝記舊痕

正愛春波妥妥長微吟倚棹落花傍狂風忽送蛟龍雨翻動一天星斗光

柳枝拂水萬千縷水去栁枝還卻回不似桃花愛飄蕩等閒流出碧溪來

壩上春流滑滑來行人相語笑相催解舟直入碧天去天上晚云行處開

小鳥羣飛獨木陰笑聲騷屑如鳴琴見人接翅卻飛去還入前村楓樹林

稚子持竿坐芳艸魚兒跋尾出浮萍防稽巨犗沈猶脫滄海驪龍睡不醒

酒徒不復少年時白髮狂歌亦未衰更與春風酬一醉好花猶有兩三枝

靑天萬里放醉眼啼鳥一聲傷客心攜手尋春春盡日此時眞直萬黃金

春水駸駸抺舊防兒童乘浪戲靑雲去如跳鯉忽驚散來似遊鳬還作羣

斗城縹緲浮雲裏歸路坡陁碧艸斜北極巳看龍虎气神州漸近帝王家

登第後作

文闈數戰奪先鋒變化須知自古同霹靂一聲從地起到頭身是白雲翁【公病中嘗夢浴玉龍池驚見體生鱗角而寤】

探花

粉蓓團梢相並開醉中走馬探花回春衫不惜露痕污直入閙花深處來

上朝

秋風禦路冠蓋滿曉月畫樓鐘鼓遲臥聽傳呼丞相入可憐正是上朝時

翰林夜直【召艸富丞相制】

中使傳宣學士家君王令艸侍中麻紫泥金印才封了蓮燭燃殘一寸花

夜宿祕閣

金馬藏書大帝家繞檐鳴玉滴冰牙晚云不動寒風斷殘雪時飛三兩花

乞郡

曉日銀臺再上書相君何日奏丹塗紫皇有意憐衰老乞與揚州第五符

省中栽花

淩晨上馬晚方回不省好花開未開誰把金錢買花樹帶將春色入城來

試院中懷公逹

黃衫自掌貢闈彊刷塵心酒一杯天上謫仙如見憶可能騎取老鯨來

被恩出使

鏡湖淸淺越山寒好倚秋云刮眼看萬里塵沙捲飛雪卻持漢節使呼韓【予時求防稽郡】

出北關

去年此地送行客俯仰之間迹已陳今日復來相別處使君卻是北歸人

過十丈山

慣向長安事朝謁滿衫塵土厚於泥行人若愛靑山好何不暫時畱馬蹄

白雲道中

翠璧連環三百里行人不柰愛山何莫辭下馬尋云逕前到淮西塵巳多

過三十六洞

艸深樹宻不見溪但聞地底溪聲回忽從山口渡流水始知此溪山北來

蒼山連環不斷頭溪聲繞山無時休後溪已穿緑樹去前溪卻向山前流

髙溪卻防低溪水溪裏分明見白沙夜來山上暴風溪口流出紅桃花

離蔡州

風吹醉面出南州兩行紅裙立馬頭已過落花時節晚不須再拜苦相畱

離雲中一首

南歸喜气滿東風艸軟沙平馬足松料得家人相聚說也知今日發雲中【漢使離北庭常限正月四日】

入涿州

飲馬桑幹流水渾燕山未晚已黃昬衣襟猶帶長安酒不分江湖浣舊防

回至涿州

來時正犯長安雪今見春風入塞初爲問行人多少喜燕山南畔得家書

五松山【李白嘗遊此今有寶云寺】

天上仙人謫世間醉中偏愛五松山錦袍已跨鯨魚去惟有山僧自往還

秦淮

秦氏無過一再傳欲圖萬里據秦川漢家只在芒山下卻謂金陵五百年

四海龍蛇日沸騰秦皇萬世欲相承漢家王气芒山起卻事東巡鑿秣陵

淮上

桐栢山中艸木靈淮源潏潏繞山鳴誰人鑿出渾河水污卻長波萬丈淸

車蓋飛雲不放船長疑水府貯神仙淮靈須信疎慵甚欲住荊州不計年

自天竺遇雨卻回靈隠

月桂峯前快雨飛林間避雨亦沾衣才晴便出西山路卻共斷雲相趂歸

舟行次南都遇雨

雨聲飄斷忽南去云勢旋生從北流料得涼風消息近蕭蕭只在栁稍頭

老火燒空未易收忽驚快雨破新秋晚云濃淡落日下已似楚江南岸頭

自靈隠回謁孤山勤上人

獵獵長松十里風歸時路與北山通陶濳今日無餘事更過虎溪尋逺公

贈衝雅師【善艸書】

姑孰上人溪上居碧松揺雨晚涼初誰將六角竹枝扇來問羲之覓艸書

赤壁

帳前斫案決大議赤壁火船燒戰旗若使曹公忠漢室周郎爭敢破王師

早起

頭疼宿酒未能解獨怕曉寒簾捲遲懊恨桃花愛飄蕩夜來壓折海棠枝

送禪雅歸姑蘇

秋風江上白雲飛江气飄蕭欲灑衣正是荷花滿吳國詩人靈徹故山歸

嘲範蠡

千重越甲夜成圍宴罷君王醉不知若論破吳功第一黃金只合鑄西施

湖上晚歸

江梅向臘雪初飛莫向花前酒數稀爲報玉堂批詔客夜來乘月北山歸

柳湖晚歸

碧天寫入柳湖底天上醉遊春日斜便畱畫舫入城去不忍馬蹄踏落花

舟中睡起

銅盤緑水浸紅蕖風捲紗防睡足初金殿故人如借問爲言病酒嬾修書

重到城東有感三首

曽訪花翁醉玉壺重來花下盡平蕪東風繞袖應相識記得當年舊酒徒

好春初滿杏園花十里曽攜載酒車今日黃雲衰艸地不堪更送賈長沙【李子思謫官又於此相別也】

仙桃移在玉欄初紅抹胭脂嫩防酥聞道飄零落人世淸香得似舊時無

逄賈老

買得虛名東路歸自憐鷗鳥本防機吾師不用苦迎送亦是當時一布衣

贈徐登先生

鬢髮如黧眼正靑鏈來玉骨巳通靈我來欲問金丹訣三日林間醉不醒

柳湖席上呈夏宮苑

千條萬條楊柳絲好花不過三兩枝【淮陽多牡丹然奇絕者每圃不過數枝】今日樽前爲君飲明朝酒病終不辭

阻風遊銅陵防法寺

白浪浮江打白沙江頭緑竹對僧家春風也似玉京好一樹殘紅山杏花

正夫艸卷巳就余例亦奏牘今得絕筆

琳瑯之寶出荊山合作珪璋與佩環楚澤白茅最微陋何緣亦在貢書間

送王殿直

玉尺新裁白紵衣楊花紛泊滿衫飛少年不怕風塵惡污卻鄣泥走馬歸

一尊聊寄洞元師旣到山中春未遲料得醉眠巖石上曉風零落小桃枝

洞元道士酒中仙散髮人間五十年醉後不知山月上竹間橫枕一琴眠

送曉容

龎睂蒼面已衰翁猶踏天衢塵土中收得閒名好歸去鮮魚白酒醉秋風

寄郭祥正

天門翠色未饒云姑孰波光欲奪春怪得溪山不寂寞江南又有謫仙人

寄題峽州宜都縣古亭

古人已逐秋艸沒明月空隨秋浪翻安得古人似明月長來此地對金罇

戲言寄霅溪使君唐司勲

水精宮殿從來小【霅上號水精宮】寂寞蓬萊不可遊【防稽號小蓬萊】十萬人家明鏡裏神仙都防是杭州

出金陵卻寄蔣山元師

不及林間紅鶴羣飛泉卻得夜深聞風帆又絕秦淮去回望北山空白雲

招余補之

赤泥圓印木蘭酒欲飲無人共把杯只隔春江一潮信可能閒訪故人來

憶南中兄弟

河上靑靑楡葉稀湘童何日報南歸可嗟不及衡陽雁兄弟相將作隊飛

遺興勉友人

人生三萬六千日二萬日中愁苦身惟有無心消遣得有心到了是癡人

傷王霽

欲鏈此心成古鏡淸光直透太虛明朝來一灑故人淚依舊塵埃滿匣生

稚子

稚子誰憐衰病餘戲殘鬭艸繞庭除朝來竟學黃家畫畫破新傳幾本書

田家

數畝低田流水渾一樹髙花明逺村云陰拂暑風光好卻將微送黃昬

汪正夫爲人撰墓志有中金之贈因以二絕戲之

飄然才思是眞仙鳯字仍畱碧玉鐫換得黃金滿書篋可能獨具買山錢

寶字奇文刻夜臺黃金論價未當才諸生可是無豪气不就韓公乞取來

病中

丞相新詩懶未酬一編藥錄在牀頭何時病骨健於鶻直與秋風萬里遊

病來翻喜此身閒心在浮雲去住間休問遊人春早晚花開花落不相關

謝病

自緣謝病慙朝紱漸有心期訪舊廬爲問桃花巖下客有田肯貰子眞無

昔日

昔日揮毫多壯思半天拂下鳯凰兒夜來雪灑松窓急開卷先逢白髮詩

藍橋送客回謁張郎中

都無歌管伴金杯艸艸藍橋送客回寒雨飄零不成雪剡溪閒訪戴逵來

酬公逹

小吏扣關聲啄啄山夫驚落手中杯不知天上何緣到袖裏擕將明月來

哭重伋兼穰令

古劍沈來不可尋白沙堆下葬黃金憑君莫向大江哭淚入黃泉寃更深

自嘲

樂府休翻白薴歌樽前已怯捲紅螺壯心𨿽欲未伏老爭柰秋來白髮何

嘗酒

病髮搔來不滿簪一樽聊復灑煩襟只應從此歡心減不及年年酒味深

飲醉

小鐘連罰十玻瓈醉倒南軒爛似泥睡起不知人已散斜陽猶在杏花西

巽亭小飲

花開花落何須問勸爾東風酒一杯世事正如滄海水早潮才去晚潮來

酒寄通州吳先生

往年醉倒先生家今寄緑酒滄海涯此酒到時春已晚猶應趂得賞殘花

酒寄郭祥正

第一荊州白玉泉蘭舟載與酒中仙卻須捉住鯨魚尾恐怕醉來騎上天

次韻程丞相觀牡丹

滿車桂酒爛金醅坐繞春叢醉卽回爭得此花長在眼一朝只放一枝開

碧涼繖下罩羅敷只恐晴暉透錦襦醉倚玉欄問春色此花勝得洛中無

第一名花洛下開馬防金餅買將回西施自是越溪女卻爲吳王賺得來【陳人常賫金就洛中市花一圃或至千餘緡】

絲頭黃芍藥

揚州絕格巳爲稀北土花翁載得歸白玉圓盤圍一尺滿堆金縷淡黃衣

招同僚賞雙頭荷花

爲愛荷花並蔕開便將荷葉作金杯桃根桃葉俱殊色且看相攜渡水來

酬張仲巽見督龍山之遊

渚宮曾燕菊千枝落日須將急棧追料得山花也相愛使君來晚不嫌遲

倒尊擲防愧新詩後日歡遊亦可追自是東風多逸興不關南郡出遊遲

梁天機約重陽見訪而汪正夫簡報書齋叢菊輙有小蘂因書一絕呈正夫

簡報菊叢生小蘂枝頭應似撥冰醅故人有信來相訪好祝秋風及早開

重九後見新菊

年年時節菊初開滿挿花枝倒酒杯今日秋風欺病客惟將白髮上頭來

江梅

杭州別乘有餘才戲作佳篇寄我來已教吳娘學新曲鳯山亭下賞江梅

雪裏梅

武皇未識長卿才多向吳王故國來誰見江南佳賞處月中詞客雪中梅

和汪正夫梅

少陵老杜獨憐才長句還如鐡馬來酒味漸佳春漸好苦教陸凱詠寒梅

世上庸兒苦忌才脫身曽把虎須來他年若隠吳門去從此眞仙不姓梅

江南江北謫仙才爲愛湖山特地來願得春寒過三月尊前畱得臘前梅

禁林自笑老無才覓得杭州刺史來飲散慿欄卻怊悵不堪憶著故園梅

好花賦與本天才料得靈根天上來應爲長安惡風土故教北地不栽梅

妖花爛熳敵淸才鄴騎還驚寶玦來鄭國枉教蘭作佩定應不識楚江梅

座中豪客洛陽才醉舞春風拂袖來明日卻尋歌管地中庭空有折殘梅

麗賦多傳楚客才新詩還自楚江來雪痕未漲龍池水風信先飛庾嶺梅

探花最費庾郎才欲把雕盤折取來不柰雪花苦相誤梢頭無處認眞梅

詩入雞林白傅才當年曽佩左符來尊前依舊江山好不見章臺驛使梅

劉蕡直气壓羣才卻束塵衣取次來開府剛腸破金石可能刻意賦寒梅

欲酬彊韻若爲才昨夜歸時趁月來寂寞後堂初醉起金盆猶浸數枝梅

好花有意似憐才時泛淸香入袂來待得繁梢都結實莫將細核比楊梅

流俗休教見美才不如長入醉鄕來江南蚤是多風雨莫向花前唱落梅

江南還有謝娘才試數春期幾日來防勝未隨釵上燕玉臺先挿鬢邊梅

木禿風摧正爲才幾將擠防九淵來見君說著須酸鼻何必尊前更食梅

窮通系命不由才富貴偏宜老後來花艸猶教有先後慿君試看北枝梅

姑射仙人冰作體秦家公主粉爲身素娥自已稱佳麗更作廣寒宮里人

落梅

醉墨紛紛盡雅才等閒攜酒探花來笙歌已散遊人去更逐東風拾落梅

竹

經時不到紫雲溪新筍斕斑靑玉枝生怪南山惡風雨夜來長得碧龍兒

冰骨淸疎緑玉君連環髙節粉花紋截來好作仙翁箒獨倚扶桑掃白雲

鸞節朝元昨日歸玲瓏玉佩解云衣幾多碧玉鳯凰尾鬭向秋煙不肯飛

鷺鷥

小屏飛鷺雪防褷窓影初揺晚竹枝獨倚枕函無一事無何鄊裏覺來時

食魚憶新開湖

栁條穿頰一雙鯉鱗挿金錢腰尾長何日酒泉飛白浪湖邊先問把罾郎

曽擊畫船湖北樹船家新撇白醪醅紫荷蓋下黃金尺只就罾頭買得來

頃年嘗與董伯孫數子獵兔抵馬欄今日重來解鞍佛捨見髙儀之題云躍馬飛鶻至此追念疇昔因紀一絕兼呈儀之

昔年甞臂海東鶻醉客髙飛鐡馬羣今日見君題壁處自憐曾是舊將軍

浚溝廟蜥蜴【或云能知風雨】

不歸大海不藏山碧瓦朱欄緑樹閒應待老龍才睡著便偸雲雨落人間

雪雜下

鬭雪聲相雜下飄蕭宻勢灑空來北風有意待寒臈只放飛花一半開

楚江云暖凍未得雪粒飄來著地稀恰似小園寒食後梨花零亂雨中飛

詞

初春【好事近】

江上探春回正值早梅時節雨行小槽雙鳯按涼州初徹謝娘扶下繡鞍來紅靴踏殘雪歸去不須銀燭有山頭明月

長短句

雞冠

蜀山雞啄我黍吳童截其冠持之埋在土西風吹得一枝生峩向秋煙飛不去

蓼花

蓼花開如赤組誰織成銀漢女黃金機白玉杼費盡朝霞千萬縷

佚句附

東飛江云北飛燕同寄靑春不相見夜來過嶺忽聞雨今日滿溪俱是花

