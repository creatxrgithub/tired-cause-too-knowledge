

欽定四庫全書

集部四

蓮峯集十卷

別集類三【宋】

提要

【臣】等謹案蓮峯集十卷宋史堯弼撰堯弼字唐英眉州人其仕履不見於史傳焦竑國史經籍志堯弼蓮峯集三十卷而世間亦無傳本故錄宋詩者多不能舉其姓名惟永樂大典載有是集原序二篇其一作於乾道丙戍自署曰省齋不知何人其一爲任淸全序作於嘉定癸酉稱堯弼童丱卽迥出不凡少以古樂府洪範等論往見張浚浚謂其大類東坡畱館於潭與張栻逰每開以正大之學嵗丁丑偕其弟堯文登第云云而亦不言其所終考周宻浩然齋雅談云李燾十八嵗爲眉州解魁時第二人史堯弼方十四嵗人疑其文未工赴鹿鳴宴猶著粉紅袴太守命分韻賦詩堯弼得建字援筆立成云四嵗尙少房元齡七步未饒曹子建後爲張魏公客不幸早世云云其所記與任淸全序相合又江湖續集載張煒題蓮峯集詩一首亦有句云一梗江湖客三朝忠義家以諸書參互考證蓋堯弼登第後未授官而卒也堯弼天姿踔絕其詩縱橫排宕擺脫恆蹊其論防諸篇明白曉暢瀾翻不窮亦有不可覊勒之气大抵有其鄕蘇氏之遺風惟其夏綠霜凋故不能如李燾之著書傳後然就其文章而論要亦不失爲才士任淸全序乃因集中有論學之作遂以張栻少年自得爲堯弼磨礲浸灌之功欲援而入於道學之列則門戶標榜之習轉不足以見堯弼矣其文在宋巳多散落是集乃其從孫師道所重刻今亦不可復覩謹從永樂大典中掇拾裒輯釐爲十卷著之於錄俾懷才賫志之士無聲塵翳如之慨焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

蜀士以文名者皆獲傳於世惟靑衣史公堯弼唐英之文未傳昔張丞相魏公一見公洪範等論謂義理之學大類東坡手其文示諸子侄曰讀是則知爲文之道而況今天下學士欲拜下風而不得寧不矚目於斯文也哉比因編次公平日所著文凡三十卷刋出與眾共之亦以備蜀士之闕文云乾道丙戌八月旣望省齋書蓮峯先生史氏諱堯弼字唐英童丱迥出不凡紹興中史唐英之名滿於搢紳間天下知名士也李巽巖以南北六朝策首送眉陽蓮峯在第二年甚少其文尢該博非防學所能兄弟三人兄長諱克俊嵗辛酉四川類試第一人蓮峯下第束書遊東南時張魏公在潭雅聞其名欲一見之蓮峯乃以古樂府洪範等論贄之魏公得其文以示南軒曰此東坡先生之學也畱館於潭明年試湖南漕蓮峯第一南軒第二蓮峯因以文章正宗示南軒而嘗曰文章一小技耳蓋每開之以正大之學引而不發也是以南軒平生尊敬東坡先生不忘蓮峯嵗丁丑蓮峯偕其弟堯夫登第弟卒南軒以書相開勉具述中庸復性之理是時南軒蓋年未二十也其自得已如此非蓮峯養正之功也哉初魏公謫於潭禍不可測蓮峯獨從之遊觀其所防詩章𨿽以戰守爲正然其末未嘗不歸之愛民也辛巳用兵魏公復起蓮峯亦登第人爲之喜蓮峯則曰魏公再用勿用兵乃可不然必再敗未幾果有符離之衂人以爲知言其議論據正不隨世俯仰蓋如此是豈誇張誕謾苟以名勝相推激爲重者之比哉淸全總角侍先公家靑衣江上蓮峯於先公爲同年進士寓居棲禪寺時以小舟過先公率夜漏三十刻乃去淸全傍立拱侍聽其言猶河漢無極也其文至多皆散落不存舊集漫漶今蓮峯兄長之嫡孫師道取而再刻之加以南軒少時一帖並諸公所跋附於其後使人知南軒少年自得乃蓮峯磨礲浸灌之力可考不誣也師道頃官蜀口遭值用兵亦主愛民之論不貪苟進之功狂童在傍訖全其節以是受知於制閫相公擢守古戎防鄰路有干戈之擾亦不樂用兵以去其尙蓮峯之家法也哉嘉定癸酉年家子任淸全敍

欽定四庫全書

蓮峯集卷一

宋史堯弼撰五言古詩

寄上蘇卭州兼呈八座

稽首仇池翁歸住小有天葛公尙逺孫岣嶁丹山傳道骨亦有種而今見嬋嫣大小茅山君霞襜兩聮翩弟兄對譚道舌本風雷旋嗟哉空山子妄意身飛翾忍饑嚙艸木閱嵗烹汞鉛豈知至妙門端在中知公夙領此妙契遺蹄筌神凝物無疵合侍虛皇前我亦山澤臞防了區中緣防沒望仙鞚願言執風鞭相將丹丘上一笑三千年

逰洛陽寶蓋寺贈長老道瓊詩

一念落人境世路分崩犇車輪戰黃埃荏苒還自昏安知摩尼珠豈處濁水渾今我𨿽糾纒猶有故我存雲山時獨往一笑淸心魂舊聞寶蓋峯气壓羣山尊拂衣事幽討煙杉轉山根道人素所懽踴躍欣門淸眸夾明鏡耽耽老彪蹲招邀語宻室歡頰生春溫往往到極則寂歷雙防言從今塵境空冰銷了無痕但覺江漢流浩蕩旋其源至道黙相諭不許諸方論

送章孝偁歸荊南【都官計用章郎中卭州人慶曆中倅延安與範雍論西事忤雍意竄雷州文正範公抗章雪其愆乃還孝偁卽其孫也】

峩岷西南橫盤石含靈光有蓄不得發澒洞難捲藏泄爲萬夫豪聮翩郁相望緬懷嘉祐初赫赫都官郎蓍抱先識虎豹披其章幕府西陲開挾防驅酋羌喑啞竟莫吐反被按劍防靑天徒昭昭萬里自投荒直气終凜冽身僕心難僵髙平伊周徒奏疏排未央忠義一朝振朱鳥吞光芒還知百嵗後生此鶵鳳凰粲粲五色羽欲下虞廷翔先民重世徳君子思不忘祝君期無忝追攀軼飛揚防使坤南隅气象還蒼茫

次友生杜應求韻送中巖印老往成都正法

原原臨濟孫一一孤峯峻舊來正法眼不許窺閫仭古路人迹絕況復遺轍軔只今誰健者公亦師子迅倚天劍气寒掣電目光瞬平生縛虎手肯擊死蛇陣如何閙市裏撒手乃勇進前時老狐臊鮏气存已僅傾河看洗滌余刃聊斥擯坐令防府地圜悟宗復振緬思中巖老今代無此雋喜聞親嫡子髙提曩眞印要知天人師此位那可閏好去露鞭影廣道收駔駿睠言淸淨闗莫遣眾魔燐願爲一事大他物非所贐

醉臥至夜半半醒中若有所愧者聞空庭石渠流水防防淸亮不覺心體頓舒醉臥俱失因賦其所感

吾生少懽娛遇酒增慨慷殷牀惟一眠萬慮防消亡半夜還有覺惕然喟中膓世故何足道誠恐此志荒人生苦爲樂我豈醒而狂孰爲見在心勿正能勿忘涓涓石渠澑起予者卜商泠然落枕寒解渴不待甞坐令肝肺間一一流天漿須防四體諭髮膚了無癢夢覺與醉醒忽落俱亡羊流水去不捨此心湛如常恍疑奏簫韶儀鳳碧雲翔眷此聽愈淡杳誰見其鄕乃知天宇中一气同蒼涼平明視渠水非笙亦非簧矢詩以自歌濁淸付滄浪

連州守王大寶元建雙溪閣於放生池上爲作詩以效頌祝

二流西北來東迆方茫洋斗岸蒼石裂突兀森塹防邦伯此經始華榱壓崇岡下俯古碧上粲新髙堂恭惟繞樞辰朱旛照滄浪銀刀決网散揺漾涵恩光冠劍擁呼舞穉耋紛歡康我亦歌且謡請祝天無疆緬思長淮北忽焉惄中腸余黎尙网罟割烹燎其湯戢戢生理防豈足膏銛鋩吁嗟中道呼西江誰爲揚湟流去沄沄佇立東南望安能挽溟渤一洗濡沫塲八荒共靈沼四海爲濠梁帝力爾何知江湖永相忘陛下千萬壽樂愷未渠央

同馮蓬州當可遊中巖分韻得林字

羲和轉日轂北陸鞭窮陰天地不自持年老去如駸卉木浩萎垂江山動蕭森變化故不幹樂哉此幽尋蓬州老摩詰玉齒鏘璆琳相擕亦忘言一笑孤云岑至人鷲峯來分坐玆巖深攝衣請從之宛如在中林聊欲薦淸供無物致所歆端有白月輪烱然碧潭心賞防詎偶然夙昔諒合簮別去莫慘惻渠無去來今當有羲黃人甞識太古音

再別譙宰

相逢恨不早相別苦相逼相對若無言相望恐相憶夙期夫君深寤寐先已識嵗晚飛雙鳬此地見顏色爲我作眼靑窈窕問心臆誰言淡如水有味寧忘得塵裏詎可堪髙才未宜抑平生趙魏優教育儻其職菁菁在中沚行矣要封植扶揺那知程聊爾六月息

靜心堂

曲士懷軒裳銖寸較得失紛紜戰寵辱矛盾相撞抶大方惟逹人天防寄虛室捲舒儻由已出處要無必時來作砭鍼一起當療疾時去收龍蛇夭矯自超逸隠見了無礙妙迹那可詰我公天人姿宿有補天術心緣靜見理心靜與天一當年風雨防黃道賔出日乾坤方瘡痍塗炭入憂卹神鋒指幽燕酋領將斧鑕世數有長消忽忽謝簮韍歸來臥林藪道自無伸屈慶堂示余彥親灑銀筆述聊遺郢人斤千載斵妙質定應山水觀中與胸趣匹仰看衡雲飛雲靜山崒嵂俯眄湘流水舟楫空蕩潏可憐天東北狼煙暗鬱律神州見蒼莽悲風爲蕭瑟再拜願有期經綸勿韜郁天心酌民言公再調鼎實風霆驅八荒遊戱須一出

故仁壽簿張府君挽詩覽府君事狀見其居靖康國難時讀李晟傳慷慨不覺淚下防然有感於中作詩哀之

羊肸與鬷蔑雅好非宿惇擕手遽升堂一語不待煩物理適相感豈用防戚論夫君今則亡遺言空復存乃能使餘悲覽之涕瀾翻曩在嵗丙午烽煙塞天閽四溟波蕩沃公方臥山樊忽撫西平傳憤悶神飛鶱尙想繡帽翁凜凜躬櫜鞬指顧還兩都筍簴安陵園唐家有遺黎不識金鼓喧掩卷淚如迸汗簡猶班痕平時閭閻中聊乘下澤轅豈知中激烈感慨在元元斯言當余意爲慟聲復吞但聞神州地晝暝煙塵昏故老不可得華屋今丘墦九原儻作興余欲重與論

孫叔度挽詩

簡州古遺直冰雪映當代茫茫防回首凜凜欲無對居無屋漏愧動必繩墨內秋風看獨立縹緲一蘭佩從先大夫防持此儻無悔何意寥闃中值此一門再有馬誰千駟曽無徳與載富貴饕一指回首失肩背夷恵百世師曹李九泉輩丘原余慟哭天地日蕪穢

七言古詩

將至江州中流見庾樓慨然有感作庾樓行

江州江城赤如赭江吞孤城去如防忽然華楹出城角庾公之樓髙照野雲空翚飛粲丹雘樹杪鱗差排碧瓦行人轉盼居人誇云道風流有存者庾公當年志恢拓神姿從來本夷雅偶驅百萬攖虎狼反斾南歸惟匹馬如何倚欄向北顧坐俯驚湍弄杯斝豈知宗國風燈似膏盡煙空欲煨炧朅來撫事一悲慨淚落淸波爲誰灑細思興替總人爲有昊何能擅坯冶

東丁洞效江西體次知難韻

洞中滴瀝防何深猶有太古之遺音我來一唱三嘆息闗雎之樂元非滛無聲也復鳴東丁入耳偏向幽人淸端勝恵山味甘好奔走水驛煩瓶罌

春晚飲西湖上歸借榻吳山睡起偶作

旅愁底物堪破除閒出西湖弄妍靡蒼山爲鬢水爲鑑煙幕霓裳秀而綺興酣劇飲醉如泥妄意將湖比西子傍人見之爲絕倒謂我愚癡長康似歸來寂歷竟何得只有燻燻黒甜美夢魂依舊過西湖潮怒殷牀驚不起

謁周侍郎

大江之南英靈窟瑰奇萬古輸不竭往年鼓柂窮壯觀見公更覺人超越當時持橐趨明光徑度蓬山跨奉常漢儀周典一朝重斧藻皇度看翺翔只今自合補衮闕元有胸中絲五色如何一麾渺江海扶揺未嫌六月息此邦齊魯伯仲間鄕來文物余班班天遣儒宗作邦伯風流正始應追還老稚何知但呼舞平易近民吾父母悃愊無華兩京似宴坐黃堂物安堵小人不識沖气機況知道學窮精防羲文孔聖演三畫後來百代誰傳衣圖書不見出河洛禹箕九疇那復作一時覆瓿笑迂濶子云太元亦寂寞振起此學非公誰心匠妙處璣衡齊定知數術本天授無乃太一燃靑藜艸元遺編當不朽還許侯芭傳業否舊來甞辱河南幸從今肯在諸生後

畱題丹經卷後

武陵郡西桃花源水盩山厔蠻區連秦人避秦久寓此種桃千樹春風前落紅滿地溪路斷魚郎捨舟得洞天瑞光浮動見宮室桑竹交映膏腴田蒼崖老木含太古民物朴野天理全男耕女織無租庸雞鳴犬吠通陌阡東家西家走相問客來何許今何年曆將時事爲具言二世不守嬴氏顚人心歸漢沛公起四百餘載瞞竊焉迄今已復爲晉有尙何懼死長城邊豈知世態多廢興聞之撫髀皆喟然辭歸未許畱數日陳列俎豆如賔筵生逢樂土自可樂山林朝市非相懸明朝棹開落塵境恍如夢破陵谷遷淵明一記故實在世俗竟作神仙傳裹糧問道不復往大笑子驥眞無緣我今置酒嶂峯巓醉防起舞淩風煙大還有訣誰所傳始自廣成授黃髯髯龍上徵老聃出谷神立說洪其源陰符黃庭龍虎經伯陽契易誠多端況復後學如牛毛支分別徒紛然先天一气誰眞知來如陽徳升九淵疾雷破山坤軸裂政要主者定力堅前弦之後後弦前藥物不可錙銖偏黒白相尋祕融結髣髴有象形質圓周天運火循屯防非同坡老燒凡鉛無中生子奪造化脫骨洗髓乘雲軿鞭笞鸞鳳隘八極銅駝一笑三千年胡爲知此不自錬先儒甞戒偸生安人身生死猶晝夜以道順守全此天何須行怪出世法屏棄骨肉潛荒山君臣父子與夫婦兄弟朋友綱常間聖人設敎若大路反趨旁徑迷榛菅方壺員嶠渺何許徒令世俗滋欺瞞房公便合掃塵壁大書我詩爲訂頑【蓮峯書故宮道者丹經後作也學仙之術形容殆盡然極其說而歸之正有晦庵感興之遺意讀其詩則其學可知矣前進士信武趙繼珪防】

賀楊緜州除武陵守

越王樓前佳气浮涪翁江上恩波流防年結佩作邦相萬物气吐人歌謳白鶴池邊嗟來暮武陵溪畔桃花路忽傳芝檢九天來防擁朱旛兩輪去轅攀蹬截無畱停癢爬垢櫛待蘇酲仙人延貯一笑喜探丸付授眞長生老成自合朝家用未許三刀頻入夢鶴髮行趨鴛鷺班更作吾州九鼎重

送胡庭美解成都筦庫赴鳳州學官

署鼔咚咚大府辟斂板爭趨後先入歸來坐曹吏接肘簿領埋頭課銖粒學宮柳揺晝日長淸風捲舒編簡香紛紛燕雀稻粱急往聴鸑鷟鳴岐陽

大海水

大海湯湯水所積太山巖巖云所出翻騰一俛仰能爲雨三日旱苖滋生物滋殖田夫得耕女得績式歌且謡拜手乞泰山云勿紆郁大海水無終極

題大光寺詩【寺舊有石牀剎後忽不見】

百轉細落修蛇蟠兩間螺髻巉靑巒其下碧澗流淸寒天旋路盡不復去環爲絕嶂淩空攢傖儜左右更折旋攝伏犀虎蹲猊狻忽然覆釡落山趾化出寶宇中平寛石牀曩事知有無猖狂欲往心渺漫空憶盛時元壯觀鳴鐘擊鼓侵云端天魔禠魄不敢幹那知刼災須防間淒涼瓦礫荒叢菅但存四壁空靑山興亡一去寧復還獨遣道者身苦難我喟而作坐長嘆乞爲白雲千嵗閒

贈友人

悼往不知籬菊芳豈知籬外逰人忙寒暄節物覆手異依然大樹堪彷徨羨君眞比道州政間飲醇酒南山陽遙想文殊造摩詰元妙深談舌廣長中道相呼互濡沫相忘各適遮無傷要知風鬟太華女夫豈秋思悲空房智拙方防漢陰圃才多端謝鼂生囊靑天自不憎白眼好在宗之快舉觴

欽定四庫全書

蓮峯集卷二

宋史堯弼撰五言律詩

癸亥秋陪張丞相逰西湖和周去華機宜韻二首

天上辭魁柄拂衣巖石間乾坤雙眼靜日月一身閒目極朝東水心懷直北山應憐沙際鴈亦解向陽闗幸陪雙絕巘偶念莽蒼間埜旱經時赤行雲盡日閒蕭蕭看脫木悄悄對空山防欲兼忘去江湖獨往還

重題湖上

林端落照盡湖上逺風淸水榭芝蘭室仙舟魚鳥情人琴何寂寞煙月足平生一泛釣璜處再吟鏘玉聲

白雲閣

閣虛云出沒云閣兩無心旌斾千山立笙竽萬籟深相君聊暇日藍轝得幽尋徙倚天東北狼煙猶爾侵

送靑神宰樊允南解官次杜應求韻

折腰眞漫爾掉鞅忽班如心委身來去人懷政捲舒宦逰三釡計臭味一編書此道儻同趣何曽有別歟簿領侵尋地淹畱寄此鄕相逢譚笑共不覺嵗年長物色重陽近秋髙萬象藏賦歸三徑裏籬菊有餘香從昔安平易無心問疾遲才知中自守不逐世多岐赫赫寧期譽悠悠去有思丰碑人口是看取祖行詩並轡中巖寺芳樽一破愁更寒譚衮衮云曉玉浮浮防有相從樂還如此地不合離眞有數那敢作人謀

舟過黃州上赤壁因懷東坡偶題

赤壁今朝過蒼梧防日期天旋疑水逺風怒恐檣危斷岸餘千丈英雄只一時多情雪堂老月白夜探奇黃雀餉隠者文素翁其人有天文曆數之學

珍重文夫子山林日月長譚天鄒衍口痛飲伯倫鄕宴坐看飛動相呼死稻粱黃腴風味好聊足薦君觴

古松

人之生也直此物自長年霧雨晦深谷風雲乘半天扶危正須爾得道亦超然慘澹空回盼長吁立暝煙

贈別

江湖聞逺役風雨弄扁舟邂逅逢吾子周旋冩我憂云瞻三峽晦波動五湖秋恨別休驚鳥相忘已兩鷗天地有佳處岷峩橫翠防茅廬介山趾嵐色入書幃共社公應可論心我亦稀他年能似約江漢防思歸

送譙允蹈解靑神赴永康學官二首

簿領塵埃地淹回嵗月闌靑山應有素去路肯畱難吏隠寧官冷心淸則體胖不嫌時拄笏三十六峯寒亦有澹臺者時升單父堂匆匆能防見忽忽兩相忘明日舞雩地薫風編簡香防勲歸聖域此道久微茫

挽故眉守張廷琛

伊人湖海士夙昔想風流決防元戎幕宣威塞北秋分遼空往恨保蜀尙前籌落寞三刀夢眞成取次休碣石崢嶸嵗何如扣帝閽狼煙今晝晦鯨海正波翻遺恨公流涕當時獨抗言荒阡新宰木誰酹曲江魂【公甞論燕山事】

公典吾州日人懷不忍欺轅攀那復得巷哭竟成悲外祖松楸在空山艸木萎防逰儻來否尙作凱風思

挽宋邑宰

充宇蠅頭字寒更豹體膏當時書鴈塔晚嵗試牛刀便作泉臺去難酬雪案勞鳳雛家學在飛翥看秋髙

楊夫人挽詩

奉嬪歸盛族觀奠及遺芳藻巳空南澗萱應茂北堂人間空墮驥地下復鳴凰慘慘聞吹棘紛紛想斷腸

挽程淳老

宣和全盛日經略府潭潭智出人千百時資防二三福星須爾往邊瑣定誰堪防輩能華髮猗歟北斗南戒定通前念蘇黃早見期源流知衮衮金印漫累累白首風塵外丹砂嵗月遲泉臺無復恨喬木有餘悲

挽劉中逺侍郎

神主多艱日歸安九廟中忌才終引去退臥敢論功未省眞防世甞疑數悟空欲諮黃髮老幾杖合扶公精神曽感防帝念老臣余內閣陞嚴直褒章賜命書同時那得有回首卻成虛露電從渠過吾逰自物初沄沄緑水邊丈室一蕭然顧陸畱靑篛宗雷老白蓮研朱看防易揺塵聽談忽忽風流盡長懷晉宋前故國余喬木蕭條今作哀舂容思曩昔懷抱復誰開浩刼眞難詰防言不重陪未忘吾裏在華表一歸來

挽虞齊年運使

曩把司農節蠲民百萬資公今隨夜旦誰與療瘡痍貯羨時包匭槌人吏剝肌九原難再作墮淚閱丰碑吁嗟先晚季寂寞慨前修斗仰公無防云披我末由扁舟方楚越華屋已山丘耆舊襄陽盡歸來涕欲流

孫致平尊人挽詩

再見書樓氏風流繼六賢素輕千戶擬還守一經傳好學嗟亡矣傷心爲防然郎君今二妙早晚慰深泉

七言律詩

離臨安道中有作

拂袖歸與喜欲犇回瞻不覺鼻含辛有情猶作遲遲去何事空餘咄咄頻潁水舊來堪洗耳西風當日苦多塵人間觸處皆宜隠不必桃源始問津

師伯渾至靑神約訪而潛歸以詩相別因戲之

開門脫豈非癡空費追亡急作詩雪月防知思戴老棗方欲問安期夢魂莫逐人千里遙夜還同月一規此去相過吾得計定應掎角待伊尼

胡氏舊逰臨行贈別二章

孤枕懷歸夜夜傾閉闗猶作旅人行絕知半路能逰客難忍終年欲別情雪裏梅花逢的皪風前木葉任縱橫一鞭明日三巖路可是泠然馬足輕

妙契還從蓋始傾無言與共四時行可堪嵗晚倉皇別多謝詩來繾綣情最喜伊家三樹秀故應我輩一經橫人間定價如金玉入眼那能較重輕

挽彥承知監

蚤年獨出棄繻闗肯作轅駒老故山澒洞煙塵甞解難從容矢石敢投艱尙餘長短蘇張術不值風雲楚漢間還想湖湘對牀酌淚滂原艸不勝斑

程隠君挽詩

武陽昔有埋輪使慷慨風聲今未休此老典刑余故國鄕來儀槪動殊州曽無遺憾登三壽忽遁優閒臥一丘招以哀詩追楚些未忘吾裏尙魂遊

挽李提刑久善

絕知嗣法一枝香作意開堂嗣雪堂早悟錐沙傳筆畫旋收珠玉入詩囊捲藏人閟龍蛇字炳蔚家余虎豹章衣鉢兩郎公不恨班班文物未淒涼

大江南畔按澄初兵弄潢池悉就俘坐使奔鯨無脫网當時懸鼓不鳴桴後來盜起螺川震卻恨公歸蜀道趨但使國僑長在鄭定知賣劍化萑蒲

曩持玉節問痌瘝邂逅南昌一解顏親見瘡痍摩手拊夜深父子短檠間行裝約束有琴鶴道力較量無素蠻自合明光將劍履如何零落遂丘山

夢寐平生杖屨從慣看髙論吐長虹滕王閣畔樽罍共房琯湖中嘯詠同忍鄕西州悲謝傅空期鬥酒酹橋公緘詩髣髴招英爽淚濕西風未有窮

挽邑令王公

君家家學有傳衣事業如何只漫違九萬鵬程終莫上一雙鳬舄嘆頻飛空傳是處棠陰布倐作朝來薤露稀楚些莫愁招不得山頭騎鶴防來歸

挽湔江令何公

家在岷山第一流世収科級萬人頭同時看接才華盛大夢眞成頃刻休尙憶依蓮王儉逸空傳治縣次公優茫茫螻蟻王侯盡六六峯前汗漫逰

五言絕句

題無熱軒

飲水不救渴利害成火攻那知在人世長夏有淸風

竹齋

樗櫟𨿽不才亦各言其長媿此萬丈夫寐臥無何鄕

山齋

禱公一邱壑何似東山起可憐丹靑手置之巖石裏

醉石

有時醉濁淸隨意眠小大何須酒池中始了一生課

三老亭

可憐商山樂黃綺不同歸聞公有二老晚節自離奇

寓齋

莊生十九言妙處如筏諭我欲問公居公心無所住

李文山讀書堂

堂上中聖賢心醉百不理堂下笑糟粕未知其趣爾

叢桂

秋風芳桂叢的皪好顏色乃公欲盤旋戒子勿剪伐

泛宅

四明有狂客歸計亦風流好激鑑湖水泛君天上舟

棗

後皇有嘉樹剡棘森自防安得上摘實貢之白玉堂

柔桑陌

姑待三年采聊爲卒嵗謀可憐齊魯俗乃欲比封侯

虎川

暴虎須袒裼馮河必褰裳想公川上嘆誰與共行藏

七言絕句

賀宋嗣宗除嶽陽守五絕

暫駕湖山兩轂華便應雲海去乘槎蓬萊弱水而今近看上鼇峯判五花

鼎就軒皇上白雲遺音那復數韶韺湖山依舊魚龍在要識當時奏樂聲

太息滕侯績未成尙須堤土作湖扃萬艘丹檻屯江浦千尺長虹鎖洞庭【郡邊洞庭風濤莫測舟至無所寓皆泊南津去州甚逺又有覆溺之憂慶曆中太守滕侯宗諒欲自嶽陽門西距金雞作偃虹堤堤下盡以捨舟楫堤未作侯召去後無有繼者今不知能興此大利嘉恵湖中往來之人否】

龍虎十年气壯哉抵排霜雪傲風雷湖邊老樹勤封植防有仙眞邂逅來

不樂還思上嶽陽江湖回首路茫茫欲生兩翮從公去濯足波濤望八荒【杜子美寄韓諫議詩云今我不樂思嶽陽又云濯足洞庭望八荒】

送王昭祖國史吏部歸丹陽七絕

尻脽連接召徐嚴誰羨平生太史談汗簡殺靑推老手未應畱滯只周南

知君家住練湖邊家近東南尺五天一棹賦歸天有意練湖歸防滿湖蓮【練湖滿湖發蓮華則丹陽是嵗必有爲執政者】

萬牛回首重丘山才大誰令挽不前只好礨胸澆酒遣未妨洞腹曬書眠【公有七夕詩云礨胸澆酒遣洞腹曬書眠】

秋毫得失肯悲歡北固山邊更一看龍虎四雄那復見今余鐵鑊兩團團

康莊車馬沸駢闐直欲轅攀挽不旋空使州人行砥道睠言相顧卻澘然

飛下翩然云錦衣風流未忍此邦違相逢敢覺吾文進太息空持此道歸【公初來眉州云持此道歸判不爲俗吏之語覺吾文進防當依詞客之評】稚老丁寧勸復回煙霾秋靜九闗開定知靑瑣黃扉去那得朱旛皂蓋來

試何企筆偶書

北酣臥日輪髙夢寐平生五栁陶睡起羲皇千古意挽回卻向一秋毫

綰蛇縈蚓應無用拘虎囚螭儻有餘付與劉侯堪把筆尊師不解世間書

不用濡毫滴硯幹更隨曹植作波瀾碧窻防易眞吾事洞府歸來玉露溥

次程右史韻送僧南逰問果佛日

問訊風顚妙喜師天南海北防孤飛如何指是無還地卻作梅州萬里歸

南嶽髙臺長老道光甞爲靈源淸侍者邂逅一見頗能談其行戒走筆爲賦兩絕贈之

長記涪翁舊有言太平淸老世無賢而今一見髙臺面遺烈眞能賴得傳

曉上髙峯破曉煙室中老子衲中賢對談移日無人付乞與淸風萬壑傳

湖上

浪洶濤翻忽渺漫須防風定見平寛此間有句無人得赤手長虵試捕看

當年敵騎敢窮妖只恃重湖洶怒潮誰謂山川堪設險向來還作盜之招

題南嶽祝融峯

祝融峯上躡雲根咫尺蒼霄欲手捫聞道東山曽小魯洞庭今已一毛吞

黃雀餉師渾甫家仲安

人事如何只好乖卽今懷抱鄕誰開短檠閱罷三千牘遙夜相望把一杯

深秋風露豆苖肥一粒才貪觸禍機萬里頭顱無處覓刺天那復見羣飛

黃雀餉程右史二子

夢逐桃溪流水回靖州防日賦歸來風流卻喜諸郎勝邂逅相從把一杯

聞道賜環消息近旋防一葉溯江來黃腴風味殷勤去遙望沅湘屬賀杯【他年一葉溯江來東坡離江黃貶所詩也】

乙丑中秋與山僧數輩自虎邱靈巖泛太湖登洞庭東山曰翠峯望湖中羣山髙下出沒如大圓鏡見百千萬億靑螺髻然瑰瑋絕特蓋入眼未之見恨風作不能過西山睹林屋洞天之勝然已得其髣髴矣

太湖三萬六千頃如今試吞無一毛目力未應論近逺泰山之本只秋毫

七十二山湖面橫橫斜出沒亂靑冥只疑亦有鈞天奏驚起魚龍舞洞庭

羣山相望有無間髣髴三生常往還不用張防越淸泚化身先自徧西山

孤峯直上散靑眸山峙西東浸碧流弱水人言三萬里是問我已到瀛洲

海門湖上東畔開海東飛僊呼不來乘桴便欲徑浮去無人從我復空回

泛舟回邑次韻

人言佳句有風流不羨騷人賦逺逰坐遣目前無限意筆端風起白蘋洲

離臨安舟中有懷山藪朱文之子聊作五絕以寄

楊栁垂垂小港流楊花無算逺空逰離情自是紛如絮不是伊能惹客愁

無賴南風怒客船夢魂驚撼不成眠何當月白虛窻夜仍復論文更說禪

仙舟輕漾首仍西我獨南徵未得歸相望兩鷗空浩蕩何如雙鳥共鳴飛

吳楚風光美甚都好雕肝腎細捫摹還家若問東西事爲舉新詩當畫圖

親庭遙望屬坤隅憑子還家與說吾爲道江南足魚蟹鄕來不復似臞儒

賀蘇卭州移鼎州兼呈八座四絕

州並重湖水入雲天邊鴻鴈影還分政成魯衛因循地人是茅山大小君

何須萬里尋岣嶁更問君王覓鑑湖箭鏃玉牀今在手桃花流水去分符

白鶴山頭畱防時白鶴池畔歌來遲浮邱伯去無消息老眼而今儻見之【卭有白鶴山蓋仙迹頂有白鶴池浮邱伯故迹】

雲海相望定渺然已驚別夢不成圓他年勝處煩推轂此道滄洲好待看

送靑神丞劉平仲解官三絕

多奇趙北燕南地還喜超然出兾方气習惇龎今復見余風千載有陶唐

笑譚裁割發硎余豈是丞能不負余並捨過從無一事坐防防防水循除

祖烈班班汗簡編鄕來人物覺尢賢轅攀耆老空遺恨不受渠儂一大錢

甲子春過浙和周去華韻五絕

遲回獨立湘江頭湘江無情空自流擬呼妃子弄云瑟一防胸中千斛愁

貪看衡麓數峯山那覺江風獵獵寒吹亂衣巾都不記橘洲沙上防遺冠

誰家花栁暗門邊投憩同維藥玉船醉臥黃鸝新弄舌一聲喚起小窻眠

滿眼殘紅正亂飛端如棹入武林時此身也是鷦鷯樣乞與桃林借一枝

雙峯翠掃半天余遙想岷峩霽雪初足踏東南今已徧卻思歸臥舊時廬

題南嶽方廣後洞五百羅漢所居二絕

嶽勢扶輿峻莫攀豈知深處鎖幽閒千巖萬壑爭回互別有乾坤藏此間

山自周回溪自流沈沈萬籟不勝幽此間有句誰堪話五百眞人今在不

戲中書巖寶印師方丈

寧墮眉毛出爲人舌端雷電不無神如今有口卻掛壁艸木巖中元自春

放形漫浪蜀山西只是人間一闡提不擬將心覓安處閒來洗腳玉泉溪

張府君挽詩

頻年來往鄭公鄕邂逅論文膝上郎已訝樹風增感嘆忽聞薤露送淒涼

見說親顏晝日嬉夜窻膏火對書詩功名底事身終悞孝友平生政已施

誠孝從來此物根只今誰與踐斯言夫君泉下儻無憾大字壁間猶有痕

驚起龍蛇忽夢歸一朝脫屣萬緣非遙知月露寒松滴不是波濤木葉飛

气象重歸金馬地更看埋玉亂松楠他年父老還能說道上書生爲指南

和衢守張舍人龍眠捉馬圖詩

筆間幻出馬中龍放牧平沙細艸中亦有昆侖元圃意蕭騷駿尾欲生風

世間凡馬那知數便覺從今一洗空不遣奚奴嚴玉勒恐因風雨渺龍宮

公肅在東南三有書來未報聞其除司直以詩寄賀且謝

江北江南罷戰塵兩階幹舞作升平河東五色眞毛羽九奏簫韶防一鳴

小試猶爲天下平恵文柱後要無刑從今凖擬於張傳吾世常司汗簡靑

縱橫才力自時須今代鵷行政要渠亦有故人巖石裏未嫌不奉子公書

欽定四庫全書

蓮峯集卷三

宋史堯弼撰表

代柳觀察謝禦書表

宸章飛動昭垂奎宿之文黌宇輝華增重坤隅之勢聳觀多士欣戴羣黎臣誠惶誠懼頓首頓首竊以卦爻彖象之言歷更四聖仁義道徳之防著成七篇用敷美於本朝尢推尊於先聖躬制贊詞之潤載形心術之微布在丹靑煥然云漢此蓋伏遇皇帝陛下神心經緯聖學緝熈探金匱石室之藏應河圖洛書之瑞放牛歸馬方將修文徳於逺人臥虎跳龍豈止逹書名以外史頒行天下昭示方來臣謬居承宣獲與瞻覩天顏咫尺如臨泮水以甚嚴神物防持當與岷山而不朽

代張觀察賀皇帝幸學表

淸蹕風驅往傃膠庠之地儒冠雲集幸瞻天日之光豈獨一時之榮允爲千載之盛恭以臨雍之禮從古已行莫如我朝數舉斯典必命儒臣之選講眀聖奧之歸太宗詢爻象之文深研消長章聖探典謨之訓益勵憂勤丹靑具存風烈如在自非孝治之世孰繩祖武之休恭惟皇帝陛下學本生知理有心防以斯道幾微爲宵衣之念以人才未作爲側席之憂乃辟賢關一陶士類欲使衣冠之俗悉知禮義之尊爰率舊章以風寰海臣嘗污邇列邈在逺隅阻望後塵曁百僚而稱慶式觀成化與三代以同風

策問

問後防師曠之於音而有惉懘非所以爲善樂也王良造父之於馬而有蹶驟非所以爲善禦也禹湯文武成王周公之於政而猶有疎闊烏得爲善治者哉孔子曰行夏之時蓋以建寅之正奉天時授民事爲最正者夫夏之時旣巳盡善而商周何乃建子建丑紛更之爲四時之令十二气之事無乃舛逆而不順歟龍子曰治地莫善於助莫不善於貢禹勤勞於天下民之便不便利害纎悉之際宜無不盡者而貢猶有所不善者何也夫助法旣已善矣而周人必攺爲徹豈亦好爲更張而不寧者歟周初五刑之屬二千有五百輕刑與重刑相若文王以來未之有攺也至穆王始作呂刑其屬三千減大辟三百宮刑二百而增墨劓爲千使輕刑多而重刑寡夫周之初其刑皆重而今始輕意者文武成王周公之仁不及穆王歟三代之法可謂盡美矣而時獨夏爲正賦獨商爲善刑獨周穆王爲輕凡其法皆聖人作而各有未盡常求其說而不得願與諸君論之

問所貴乎聖者貴其能知天命也命當行耶吾之道與之偕行命當止耶吾之道與之偕止盈虛消息周旋曲折聖賢之所昭徹獨見乎此其必無失也矣然而孔子執贄行於天下所見之君無慮數十而尢眷眷於衛靈魯哀齊景而不去甚者至於南子之污公山佛肸之叛而猶往焉何其求用之汲汲戰國之世則又大異於春秋矣而孟子持必不可合之說以見不足與有爲之君如齊之宣王旣已不能用孟子而猶徘徊於晝以待其召而復也𨿽蕞爾之滕其在天下眇然甚微而亦與之論王道惟恐其不見用也無乃於道自輕而不自重歟豈知其不可而彊與之歟抑不知其不可而冒進歟皆非所以爲知天命者也聖賢之意將安在願與諸生辧之

問天生財而民用之君理之必使民裕於下君足於上上下兼得而不可以一缺此古今不易之道也然夏商周之時兩得之漢唐之時兩失之有不可不論者禹之治水勤天下之力冀兗之作至十有三載乃同而余州猶不與焉湯之興以七十里之國而文王武王亦不過百里當其初造之時四方君長日交於廷徵誅之師日出於外湯又以餘力餉葛伯文王亦嵗奉商之職貢當此時澤梁不禁闗市不徵賦斂薄而國不匱民不困未嘗聞其理財而沛然常有餘卒以此成王業此何爲其然也至於漢唐以全盛之天下而又理財之道日夜講求無所不至漢之酤鹽鐵白金皮幣唐之隠戶剰田間架之利轉漕之法無所不用桑羊孔僅趙過宇文融第五琦劉晏李巽之徒鞭算心計無所不盡然而君民皆耗虛至以此生變此又何爲其然也豈天之生財饒於古而嗇於後耶抑時有盈有虛而術有善不善耶恭惟國家軍國之費亦廣矣然比年以來罷力役之徵以惠四方又念蜀逺民或有未裕則萬里遣使求所以裕之者甚惠日者恩詔之下所以搜求其條目罷而去之以厚民者甚備普天之民孰不銜戴而蜀民呼舞獨爲甚切吾君吾相澤流天下爲甚大矣其所以足國裕民而兩得者近所未有此亦何道而然歟夫不求漢唐之失無以知夏商周之得不觀夏商周之得無以見今日之美願詳著之於篇

問異學之在天下君子必鋤而去之者以其有害於吾之道也孔子曰惡莠恐其亂苗惡紫恐其亂朱所惡者惡其似是而非耳夫異學者必並緣聖人之說而有甚似於其間墨氏兼愛而同是堯舜許行欲君民並耕而其說本於神農孟子因而辟之豈非以其近似而爲害深也歟吾宋元祐間伊川程氏進於朝其學始盛於伊洛至今而遂廣及於天下其說一本於中庸大學舉誠與恭以爲謹獨之要務在黙識力行而去人欲而全天理凡佛老雜說皆擯斥不道而一以孔氏爲宗天下之士見其本於孔氏也是以波蕩而從之無疑其說之是與非同與異甚似而難辧者與墨氏許行又相逺也而論者疾之斷然以爲姦何哉今廟堂之上又將行其說而言事之臣皆謂異學而攻之抑以其似是而非歟而推原程氏之學所從得與其所從失於吾夫子之道是否同異果如何以明曉天下庶幾少佐今日扶正道去異學之治云

問今學者率喜措意於性命之表務爲滉漾不可究知之說以爲聖賢之極至禮樂之文綢繆委曲燦然可以相接則指以爲粗云往往蕩然習放曠而以區區之文爲不足學學其極至者斯已矣吁亦旣甚病哉且唐虞之盛而皆出於周旋揖遜其所以變化天下之士使之日就道徳之質各適於文武之用剛柔緩急皆不失其中進退語黙而無愧死生禍福之所不能動者意其當時必有大出於禮樂之外然唐虞逺矣猶可以想見者惟其雍容之風尙在耳而三代之法又養之於大學試之於射宮其文爲甚詳士生其問出入於和鸞玉佩之中而燕處於雅頌琴瑟之際衣服有常幾杖有銘視聽言動莫不有節若此者抑亦可以爲粗歟則灑掃庭內衛武之所警恂恂鄕黨孔子之所居者皆今之學者所嘗忽也而二聖人之所篤行者獨何哉然昔之論君子者以爲不必相與言也以禮樂示之而已夫禮樂之用又何以不言而相示歟夫成於樂立於禮所以爲學之終始者其防安在願聞其實

問振天下於怠惰廢弛因循苟且之中而與爲剛健奮振卓然有立之治此人君之最難能古今之最難逢當世仁人君子豪傑有志之士所以咨嗟憤悶慕望而不得見者也自非人君赫然有立於上而天下之人雜然應之於下有不能至者矣昔者周之治放於柔弱宣王起而振之漢之治放於因循宣帝起而振之唐之治放於姑息憲宗起而振之三代以來迄於五季獨能以剛健振起者惟此三君而已是可謂難得也矣夫豈三君者獨能赫然自爲之哉蓋亦天下之人雜然應之而後能至於此也嘗考之於其書周家之臣王命之肅必與將之邦國之否必與眀之衮職之闕必與補之何其忠也神爵甘露之間至於文學法理工匠技巧之事皆極其能何其精也元和之初薦士三十以助成其治者何其盛也豈天下之人自盡其力而爲之歟抑三君者有術於此以起之歟不可不究眀其所以然恭惟主上當中興平定之餘慮天下之人久廢於無事英斷獨運動蕩振刷而大作起之廣開眾正之門杜絕羣枉之路憲度一新威令一振風聲所曁際天所覆罔有內外莫不悚動鼔舞以觀千載希濶之舉詩云周𨿽舊邦其命維新今欲使天下之人盡革去前日怠惰廢弛因循苟且之風羣臣皆如周之忠萬事悉如漢之精眾才又如唐之盛以大應今日惟新之治將何道而可其並三君所以然者悉陳之以佐今日之萬一云

問三代以降天下之俗何紛紜其亟變也一時之士必有一時之俗一時之俗必有一時之一時之必有一時之害未有有士而無俗有俗而無有而無害者此何爲其然也士患智不足以識變而戰國之士智而至於詐患勇不足以立事而秦之士勇而趨於利患無寛柔和易之行而西漢之士柔則失於偸患無剛毅挺特之操而東漢之士剛則陷於訐患無髙逺之志晉之士髙矣而蕩爲虛浮患無文章之用唐之士文矣而流爲華靡豈三代而下者其俗終不可革歟凡所以至此者其故何也其始必有以作之作之必有其端其終必有以成之成之必有其漸以至於風成俗定而不可復攺此又不可不求其故而論其所以然也其始不過出於士之所習尙而其利害禍福及於天下而莫可解其可不思所以救之之道歟今欲使天下之士智而不至於詐勇而不趨於利柔不偸剛不訐髙不蕩於虛浮文不流於華靡去數代之以成一代之俗其亦有道於此乎否也易大傳君子之道或出或處或黙或語二人同心其利斷金所趨甚異而聖人以爲同何耶太公佐武王伐商其功列於詩書伯夷不食周粟而傳稱其仁是皆天下之大老嘗經聖人所去取者而不同猶如此出於聖人之後而其趨異者將何以定其同與否耶張良佐漢有天下終從赤松遊而四皓則遁秦亦不仕於漢梅福嘗上書論事一朝棄官以去揚子云校書天祿嚴君平李仲元皆其友也而終於隠嚴光當光武世亦可出矣而老於釣荀爽申屠蟠徐孺子之於辟命或就或不就諸葛孔眀龎士元事蜀而龎公采藥鹿門不反當此時管寧亦不應朝命晉孫登居宜陽山但撫一弦琴而不言陶潛嘗爲縣令矣而賦歸去來王通講道河汾著書垂後蓋有志於世者而稱仲長子光爲天隠是眾賢者之所以或出或處或黙或語其意各安所出於君子之道其亦有合乎否耶所趨如此其不齊其心果同乎否耶

問甚哉文章之變其得防之闗於天而盛衰之闗於世也孔子曰天之將防斯文也後死者不得與於斯文也天之未防斯文也匡人其如予何文之用否其大矣哉三代之盛訓誥誓命之文風賦雅頌之作道徳仁義禮樂寓於其中聖賢之心術天下理亂之幾微皆在得非闗於天者哉至其衰季孔子出焉刪定系述之文作而其用被於千萬世何其甚盛也豈亦禹湯文武有以作成之歟漢司馬相如輩所作而班固遂以爲漢文章與三代同風其果信然耶然固之論如賈誼司馬遷揚雄不在其列何也唐文自太宗以來猶未攺六代浮靡之習大歷貞元間韓愈李翺柳宗元出而唐文始復古亦可以庶幾三代之文否也漢唐之文君亦有以作成之歟恭惟吾宋二百餘年文物之盛跨絕百代蓋其始盛於慶曆嘉祐治平而後一振於元祐文采述作論議術學眾多繁夥又非漢唐之所可幾及矣然則祖宗之所以作成之者亦以何道哉夫得防之闗天盛衰之闗世千百年之間其盛不過漢與唐與吾宋三而已但吾宋之文章其所從興與其所從盛者何由與三代與漢與唐何辧作成之道何由斷而論焉一王之法爲百世之鑑可也

問爲天下者旣有巳行之法必務爲可見之效而後天下可爲也使其法令𨿽行而成效不見民不被其實利而國不防其休美則所爲法令者是徒爲無益之文具而已其將何以致天下之理哉國家自軍興以來嵗周一星有半亦久矣今始享一旦息肩之安則夫所以講求乎國本設爲已行之法而責其可見之效使民厚其業而樂其生者在今日所不可緩也昔漢文當髙祖創業之後專以農爲務其詔之爲農而下者十常六七亦以其不可緩焉耳是以當時海內富足興於禮義幾致刑措亦其效之可見者也主上比嵗以來務農之詔旁午於郡縣不啻漢文之日矣而猶以農不加勸糓不加多戶口不加益而倉廩日虛爲嘆何哉日者下詔防欲責漕臣使率屬部守令正經界均賦調趣耕殖以爲民仰事俯育養生送死之計夙夜之意至深切也然考之於田野之間則今日之猶前日也經界之未正賦調之未均耕殖之未趣者尙多有也嗚呼當循習之久經界未易正也多寡之不齊逃匿隠落之不一賦調未易均也荒蕪之多而遊手之眾耕殖未易趣也然則將何術以正之均之趣之使效有可見而法不爲虛行使民被實利而國防休美哉方求其術而不得諸生其條陳之

問三易之書名之所命必有其義書之所作必因乎人卦之所次數之所占孰同而孰異取而爲卜筮者孰當而孰否其推明之【案史氏自擬策問仍自擬試策原本附錄兩篇於策問之後今仍其舊】甚矣道之難明也聞道者多而知道者少語道者眾而味道者希其蓋起於世之儒者措意太過立言太髙而不能知道之深味道之切是以道日逺人而人亦以道爲淸虛無用之物舉而措之莊老之間是不知道可以一言而盡孔子曰天之將防斯文也後死者不得與於斯文也天之未喪斯文也匡人其如予何此言道也非言文也語道至是則道之興亡非天而何苟天下幸遇聖人百度修明庶政和穆則是道也應入於刑名度數之間而爲禮樂刑政之化天下不幸而逢暗世則是道也亦將自晦於無用之地歷古而來聖聖相承𨿽所尙之不同所爲之各異而區區所傳亙千古歷萬變亦無非是道而已矣故董仲舒曰道之大原出於天天不變道亦不變三聖相承而守一道故系辭亦曰形而上者謂之道形而下者謂之器化而裁之謂之變推而行之謂之通舉而措之天下之民謂之事業故古之聖人所以體道之妙用道之實其示天下也𨿽有可見之迹而實運於不可見之心𨿽有可知之事而實藏於不可知之用其舉而爲事業則可知而可見者常載於詩書其化而裁通而變不可見而不可知者獨傳於三易則易之書實天之所畀道之所在豈可輕議之耶昔伏羲之作造於太古之初其聖神之妙仰觀俯察可以畫卦矣然而未敢以自爲也及龍負圖而出於河龜負書而出於洛乃始作八卦以通神眀之徳以類萬物之情文王當眀夷之時羑里之難險阻艱難備嘗之矣重爻之意亦未敢以自擅也及鳯凰之至乃始精六十四卦而重之仲尼值晚周之衰負天縱之將聖以好學之不倦亦可奮然而興易道矣然亦未敢自專也亦曰文王旣沒文不在玆乎逮夫五十以學易且韋編三絕豈非是書也天之所畀道之所在而聖人亦不敢以輕議者耶向使鳯鳥不至而河不出圖是數聖人者亦泯然而已矣柰何聖人慮患之心思天下後世之切至以謂吾而不言千百載之後吾之所爲妙用者蔑而不傳則道亦從而喪矣是以伏羲神農黃帝則有三墳焉夏商周則有三易焉三墳亦三易也三易亦三墳也其妙道一也是皆聖人不可易不可知之事存乎其間蓋是書也亦幸而出於三皇之時而顯於三代之際亦不幸而罹春秋更戰國遭秦歷漢泯沒於千百載之後遂使腐儒曲學得以肆其臆說妄議上古遂以爲無用之具𨿽或取信於一時然亦不過目之爲卜筮之書大抵其說不過有四以爲春秋之時左史倚相能讀三墳五典楚子指以視子革以能讀古書春秋之至今幾千百年矣時之久逺此其所以致疑者一也歷古而來典籍之阨不可勝數矣風雨之霑霈水火之沈燼亦屢矣西漢之興𨿽間出於屋壁之藏未必能無遺散者故漢下求書之詔是書亦不顯於是時藝文志所錄古書爲詳而是書亦不載於當世此其所以致疑者二也周易實出於近古遭秦焚書又以卜筮獨得不廢罷然而載鬼一車需於血出自穴與夫系辭所謂子曰之辭後世之議者未免致疑於其間況是書姓紀皇策政典之篇文辭質略義防深厚不可以言語造者又焉能曉其義耶此其所以致疑者三也羲和湎滛夏后徵之其出徵之辭引政典曰先時者殺不及時者殺後世莫不以爲夏后氏爲政之典𨿽孔安國亦莫不以爲然今此書政典之篇頗與書合則其辭之可具載於詩書隠而難知略而不詳又不過如此此其所以致疑者四也嗚呼歷是四疑而遂使三皇與夫文王孔子盡心者流非特鬰鬰不伸又入於卜筮之學夫豈知治天下之妙用實在於此人更三聖世歷三古天之所畀道之所在者歟噫所不可知之事闕之可也所不能之事置之可也苟不能然而簧鼓邪說妄指聖人之書以爲僞妄吁可痛也幸承眀問之及欲論是書之義則非止十稔之窮思數萬之累辭蓋聖人之神道妙用寓於其間而實非區區塲屋之文敢議也若夫止於名之所命書之所作卦之所次數之所占與夫取而爲卜筮下及諸儒之論祕府之藏則亦不敢不論以攻邪說恭惟神宗皇帝以道徳格天下以淳厚化斯民天人之妙趣性命之至理藹然見於當時故天不愛道河圖洛書復降是道以助至化元丰之七年西京之部使者巡按部屬歷唐州之比陽是書復出於野民之家天之未喪斯文豈特斯民之幸而亦吾道之幸也昔孔安國敍書以爲伏羲神農皇帝之書謂之三墳言天道也今考墳之所以有三曰山墳言君臣民物陰陽兵象謂之連山气墳言歸藏生動長育止殺謂之歸藏形墳言天地日月山川雲气謂之坤乾蓋墳𨿽兆於三皇而其道實顯於夏商周之際故仲尼常曰之杞而得夏時之宋而得坤乾坤乾之義夏時之等吾以是觀之此其命名之義作書之人有如此者連山之書以艮爲首歸藏之書以坤爲首坤乾以乾爲首𨿽三易之書卦之易次名之不同而其經卦皆八其重爻皆六十有四及夫揲蓍布數取以爲占驗則陰陽老少之文大抵亦不離乎七八九六而已蓋七八者少陰少陽之數而九六者老陰老陽之數天地之所爲時運之所防𨿽聖人亦豈得與奪於其間耶此其次卦之序占數之際𨿽稍有不同大抵如執防要以觀方來終於殊途同歸耳此其卦之所次數之所占其同異有如此者然而周禮獨載是書於太卜筮人之官而純取以爲卜筮遂使聖人之神道以爲後世滛巫瞽史卜肆占市之設先儒或以周禮爲戰國之說不足怪者且左氏好巫其所載占筮最爲詳悉以周易爲占者十有六以連山歸藏爲占者一南蒯之筮周易之筮者也遇坤之比其繇曰黃裳元吉穆姜之筮於東宮此連山歸藏之筮也遇艮之八其繇曰元亨利貞是南蒯穆姜之筮皆吉兆然而咸以爲不祥之事惟此二兆頗爲近正其餘又怪誕不經則是書謂之卜筮則可謂之純爲卜筮則不可此其所以爲卜筮者如此然是書之不幸汨沒於世而杜子春鄭康成皆先儒之美者而無一言以及之又從而爲之說曰此陰陽之說也惟杜預孔安國輩粗能得之而亦紛紛借借終以不振至於隋唐之盛括囊典籍文物燦然而祕府所藏尙不過連山歸藏二十三卷而坤乾之書亦未見其間此其諸儒之論祕府之藏不過如是而已此三易之始末也抑嘗論之書之泯沒於世非大聖大賢則不能振起之也有若荀子有若鶡冠子有若儀禮有若墨子非韓愈而振起之則與異端邪說並棄於世矣有若列子有若文子有若鬼穀子有若亢倉子非柳宗元而力辧之則其遺編餘論亦與艸木而煨燼矣是數子者尙不過論五覇之大略或崇虛無之空言或爲黃老刑名之學或出於戰國縱橫之流而二賢尙能扶持使炳耀以傳誦於人之耳目況三易之書天之所存道之所在聖人之妙用存其間此正諸生喜與執事者論之

問東京何休道術深明有聞於世其解詁公羊之傳也以春秋之論駮漢家之政凡六百餘條其說𨿽不傳然意其爲人必非苟然者其後服防又以左氏之說正何休之駮凡六十餘條則何服之學其可謂通經術而曉世務者矣諸君得爲何休其能駮漢者何事使諸君爲服防則其駮何休者何說

六經備於孔子隠於戰國火於秦比漢興稍復出矣而西京以朋黨亂東京以圖緯惑聖人之意其存者鮮夫詩書禮樂非明問之所及也請獨以春秋言之春秋之爲經一而爲傳者有三漢武帝表章六經公羊傳盛行於時糓梁之學出於宣帝左氏之學起於哀平言公羊者有嚴顏眭孟之徒而胡生爲之祖言糓梁者有伊胡申章之徒而魯榮廣爲之宗言左氏者有陳欽賈復防之徒而劉歆爲之倡劉歆嘗欲立左氏矣而大司空師丹以爲非毀先帝嚴彭祖嘗奏議殿中矣而太傅蕭望之折之以糓梁之言言世次則有孔子子夏傳授之殊言逺近則有齊學魯學之異大抵經有數家家有數說分文析字煩言碎辭信異說而背傳記是末師而非往古古人所謂黨同門妬道眞而無徙善服義之心者是也光武中興承新室詭政之而白水卯金之語執以爲受命之符此風一扇天下靡然從之於是聖人之經與邪說並行矣郅惲之論謂漢歷久長孔爲之訓而賈逵之攻二傳則謂劉氏爲堯後惟左氏獨有眀文然則春秋之防其說雜乎防緯者類皆如此是可嘆也愚嘗論之西漢之士亂於朋黨故朝廷之上無豪傑之士而新室之變遂以興東漢之士惑於邪說故聖人之教日以淪亡而西域之書於焉得入此理勢之自然無足怪者觀西漢春秋之士如公孫宏董仲舒翟方進可謂大儒矣然公孫挾詐多私中傷賢士遷董仲舒殺主父偃皆出陰謀則春秋善善惡惡之理宏蓋不知也方進內求人主微指以固其位善淳於長以持其寵此正犯春秋外交之譏惟江都董生慨然力學有意乎三代之際矣然猶不能卓立傑出而玉杯繁露竹林之書陰陽閉縱災異之學皆守公羊之家法宜乎後世之所深惜者也東京鄭康成囊括大典网羅眾家號爲仲尼之門未能逺過而賈景伯父子蓋杜徵南所謂先儒之美也然二人之學皆以圖防從事則其他可以想見矣景伯常入講南宮黜二傳以扶丘眀彊執誣罔之辭以符異端之說使丘眀有靈其將喜之乎何休嘗以私意著三傳優劣論而康成爲之發墨守鍼膏肓起廢疾休見而嘆曰康成入吾室操吾矛以伐我然何休之與康成要皆圖緯之學也左右劍佩彼此相笑豈容一勝一負者乎陳元有言諸儒之駁議皆斷截小文媟瀆微辭以年數小差掇爲巨謬遺脫微細指爲大尢所謂小辯破言小言破道此兩漢之風俗也眀問所謂何休駁漢事六百餘條服防駁何休之所駁六十餘事亦不復置言可也誠難以辱執事之聽矣然審是去非學者之職也試以其學乎春秋者妄爲執事言之漢自髙祖以來治雜覇道而叔孫通綿蕝之禮已爲一代偉觀則其君臣政事得罪於春秋者如何也春秋公及戎盟於唐已重譏矣而奉春君至於與匈奴結和親約春秋初稅畆已深貶矣而武帝至於算及舟車起栢梁臺築臺於秦之罪也射蛟江中矢魚於棠之誅也郡國建廟立武宮煬宮之黜也何休之駁不知其爲何語而愚之所駁與休異者愚不學圖防也公羊之書喜爲怪僻而何休學之又復甚焉以春秋托受命於魯托隠公爲受命之王是則無君臣之分以絕文姜不爲不孝拒蒯聵不爲不順是則無父母之恩以紀季之權絕先祖之祀是則無兄弟之義以至三統之論災異之應皆爲違經背道而血書端門之語尢爲名教之罪人此何休之失也服防之駁不知其爲何語而愚之所駁與防異者愚不黨同門也嗚呼何服之學愚𨿽未嘗見而以爲不足言者以其人觀之也何服之學愚以爲不足言而終有言者以春秋論之也春秋之學於今盛行左氏以杜徵南谷梁以範武子而公羊則以休也愚縱觀三家之書考其行事而休實非二子徒也杜徵南奇謀偉論振耀一世而江南之役遂収破竹之功謂其不深得左氏可乎範氏之不私所學考聖經而質眾傳斥何晏王弼之論破晉朝浮靡之風此其存心以公之效也執事所謂通經術而曉世務愚意以爲有二子之學而後可以當焉若夫講論當世之務質以春秋之說則常日願效二子之爲人固不敢以容易談也

問朝廷之所尙天下之所趨也所尙者正天下悉趨於正所尙者不正天下悉趨於不正樞機之所發本原之所自不可不謹也蓋三代之季六經之書旣作而專門之學未聞於天下也莊老之學𨿽出而浮虛之學未聞於世也至西漢宣帝與諸儒講六經於石渠東漢顯宗亦與諸儒講六經於橋門自是朝廷所用之公卿大夫皆專門之士也如是天下安得而不趨於專門之學至西晉之君以山濤王衍爲政東晉之君以庾亮殷浩爲政自是朝廷所用之公卿大夫皆浮虛之士也夫如是天下安得不趨於浮虛之學此二學之行於天下豈非漢晉之君所尙有以驅之耶聖賢之君如日月也而二代之君放爲淫僻墮爲此學其失安在吾宋之盛朝廷之上未嘗尙此而專門浮虛之學徧天下何哉其所以然者豈無所自耶主上神眀照見新申敇天下學校禁專門之學使科舉取士專以經術淵源之文其涉虛無異端者皆勿取所以幸惠天下之士者大矣漢晉之君方且倡爲此學眞今日之罪人也哉夫專門之學行則議論將入於不通浮虛之學行則人才必至於無用則去之不可以不盡而除之不可以不速也矣漢晉尙此而其學亦行幸攷其所以然而求其所自並與漢晉之所以失者而陳之將告於上盡去而速除之以正天下之學術云

欽定四庫全書

蓮峯集卷四

宋史堯弼撰策問

均稅策

課治於王者之盛時則守株之誚不免於嗇夫之口課治於覇者之末世則攺弦之諭不奪於君子之志非王者之不足尙而覇者之有可稱時適其變而法便於民故也請借齊秦以爲諭齊之小白相管仲而從其言秦之孝公用商鞅而聽其說是齊秦之便利苟簡𨿽爲好髙慕古之士所黜其量時度宜反爲通逹國體之人所取是其不貽於守株之誚而有得於攺弦之諭也何則五家爲軌五里爲連此軌裏之法起於管仲也非管仲有拂於先王齊小白富彊之急不得不然爾千而爲阡百而爲陌此阡陌之法起於商鞅也非商鞅有拂於先王秦孝公兵食之急不得不然爾若使不然追蹤王者之迹圖爲治國之術豈不亦疏且逺哉大抵一時之治必循一時之法必循一時之便不循其法不足以爲治不循其便不足以爲法借是以觀歷古賦稅之得失蓋可見矣自神禹治水分別九州底乃財賦時則有五十之貢成湯嗣興受小共大共爲下國駿龎時則有七十之助成王定周設爲九賦以斂財賄時則有百畆之徹三代便民之法豈可企而及之哉春秋之世魯宣公之初稅畆則稅賦爲不足定公之作丘甲則稅賦爲不足哀公之用田賦則稅賦爲不足便時之法果將若何爲足觀也漢髙祖式遏亂虐除秦之暴天下平定區別疆界時則十五而稅一迨及文帝治風燦然四海富庶時則三十而稅一當此之時稅賦爲有餘循時之便何足憂哉有若武帝專意徵伐用度始不足加口錢鹽鐵鑄白金造皮幣紛紛然也無益於事是𨿽仲舒獻名田之策是𨿽師丹獻限田之策皆欲均其賦稅也惜乎策之不用而止唐太宗濟民水火除隋之暴身及太平法古遺意時則有租庸之制施及代宗前法稍玩有所更革時則有以畆定稅之制當此之時賦稅爲有餘循時之便又何足憂哉有若徳宗藩鎭彊盛用度始不足議鹽鐵興錢幣行括苖置和糴紛紛然也無益於事是𨿽陸贄進六幣之策是𨿽齊抗進六姦之策皆欲均其稅賦也惜乎策之不用而止歷觀古者一得一失大率如此厥今賦稅何如哉不均之有二有兼並之有流徙之何謂兼並之富者地日以益而賦不加多貧者地日以削而賦不加少姦民欲計免於賦役者割數畆之地加之數倍之賦而収其少半之直於是其富者地連阡陌膏腴沃壤奄而有之其貧者曽無尺地以置錐托足方且困於重役廹於追呼此所謂兼並之也何謂流徙之吳蜀有可耕之人而無可耕之地荊襄有可耕之地而無可耕之人又其凶年饑嵗轉相散徙於丰足之邦於是所防之處如鳬居鴈集烏合蟻聚所居之裏雞犬不相聞馬牛不相及又且伐戶破竈析骸毀骨此所謂流徙之也爲方今之計必欲去此二莫若行土斷之法何則籍其地之廣狹計其人之眾寡限之以戶數而授之以土地使有力者勢不至於陵僣使不足者身不至於流蕩是法旣行戶有定籍田有定分無有兼並無有流徙然後從之爲什一之稅則不均之又何患哉所以晉哀帝始行之安帝終復之亦能濟其艱危免其匱乏而天下有息肩之所豈不嘉哉幸今主上屢降徳音以此爲念庶幾禮樂興獄訟息明執事上體天子之意以此下詢愚𨿽不敏願以土斷爲獻不識與其進否

冗官策

求天下之害而與民除之者君之職也陳天下之害而與君共除者臣之職也嗚呼天下有未除之害而爲人臣者有能深言而力行之爲人君者又從而深信以委任之以掃淸積世之故害可除而利從而興焉嗟乎衰世之不由此也爲其君者不知天下之利害聞其臣之言則掩耳而不聽爲其臣者𨿽能言之於上見其君不聽則遂從而巳害旣不去利何從而興乎冗官之天下之大害也苟君臣欲有爲於天下者不可不除也其事似小爲害甚大其爲害有四何則唐虞所以庶績咸熈者庶官無曠也今也無其事而虛設其官無其功而空食其祿則是天下皆曠職也問之曰何職也曰備員而已小無益於民大無益於國此則曠職業爲害一也國家所責有限天地所產有窮今也冗官布於州縣坐無事之人而食有限之祿縱無窮之欲而盡有窮之財海內所以虛耗國用所以罄空此則耗財用爲害二也官吏無數而職業有限故有運貨賂於權門輦金帛於防裏望塵擁拜揺尾乞憐冀欲超遷髙資擢除美職者矣此則長奔競爲害三也奔競之徒固非夷惠之淸而實饕餮之子也故其得職也曰前日所獻若干所費若干則今日槌民膚剝民髓以償前日之費而後已此則虐萬民爲害四也四害不去天下所以亂亡相尋也然在治平之世則尙可而於有事之時則不可苟於是時君不聽其臣之言臣不盡其所欲言爲其君者昧於安危之機不見天下之利害爲其臣者除害之心不力君之不聽遂委之而已故冗官不去而日以滋蔓考之於唐中宗不報盧懷愼徳宗不省杜佑是矣至於眀君良相則不然臣深言而力行之君又從而深信委任之爲其臣者見事之智甚眀除害之心甚決慷慨激昂條陳利便爲其君者熟知其害遂披襟以納之決意以行之故去冗官如反掌爾考之於唐憲宗任李吉甫武宗相李徳裕是矣是四君者皆常有事也有事之時是人主中興之秋也今欲中興則當先除天下之而爲新天下耳目之事捨省官何以哉何者四害之積天下莫不厭吾今於此一掃而淸之非徒足以興四利亦可以慰天下之心矣四君當有事之時而撫中興之運是時冗官不可不省柰何中宗徳宗失之於前幸而憲宗武宗得之於後中宗之時襲武后戕殺之後當韋氏濁亂之際天下不可謂無事方是時也側門用事墨勅授官凡數千員時號三無坐處其官何其冗也爲中宗計者有事之時冗官所當省也柰何盧懷愼上疏以爲諸司官數十倍於古諸牧宰不任職者一廢省之是言也可聽而不聽而中宗不知報何不眀之甚也𨿽中宗之過也亦盧懷愼之罪也夫吾欲除天下之害則靑蒲再伏可也皂囊屢上可也何一言不聽遂從而已乎故治終不成也徳宗之時三叛分王於幽薊華蓋防塵於奉天天下不可謂無事方是時也官員益濫銓選益謬入仕之門太多世冑之家太優其官何其冗也爲徳宗計者有事之時冗官所當省柰何杜佑上議謂救莫若省用省用莫若省官是言也可用而不用而徳宗不之省何其不眀之甚也𨿽徳宗之過也亦杜佑之罪也夫吾欲省天下之官力行之可也再言之可也何一議不聽遂從而休乎宜其功之不成也故曰中徳不聽其臣之言其臣不盡其所欲言故冗官以滋蔓憲宗之初兩河未挈地悍將未悔過天下可謂有事矣而李吉甫秉政疾吏員太廣其意謂今天下有事必先省官以新天下之心故其早夜孜孜以輔治者無非此也乃奏曰今存無事之官食至重之稅遂省官八百員省吏千四百員故能成元和之治𨿽然吉甫之功也亦憲宗之功也何則非吉甫不能省冗官非憲宗不能用吉甫君臣相得此元和之政所以成也武宗之初劉稹未就誅藩鎭未盡服京師未甚安天下可謂有事矣而徳裕爲相憤官吏太濫其意謂今天下有事當先省冗官以新天下之心故其深思逺慮以爲治者無非此也乃言曰省事不如省官省官不如省吏請罷郡縣吏凡二千餘員故能成防昌之治𨿽然徳裕之功也亦武宗之功也何則方徳裕建言武宗遂披襟而納之決意以行之噫非徳裕不能去冗吏非武宗不能用徳裕君臣相與防昌之治所以成也故曰憲武之臣深言而力行之其君又從而深信委任之故去冗官如反掌嗚呼天下有未除之患不可專罪君亦不可專罪臣天下有已成之功不可專歸功於君亦不可專歸功於臣君眀臣良治之基也君暗臣庸亂之府也中宗徳宗於盧杜莫之報省而卒至於亂憲宗武宗能行二子之言故治稱中興則知省官去官吏之冗實救之先務恭惟國家炎精厄籙彊防干紀天下可謂有事正主上中興之秋也而天下有大兵甲十年於玆矣財利之臣鞭算心計亦至矣酒酤筦鹽鐵闗市舟車有徵山林陵麓有禁然國用告乏軍儲告匱者何也此皆冗官未省取得其道而與非其宜故也竊願淸入仕之門以絕濫進罷不急之職以去曠官斥無用之吏以省浮費則冗官可省而曠職業者無有也耗財用者無有也長奔競者無有也虐萬民者無有也四害去而利興矣而主上又能以憲武爲法而以中徳爲戒大臣又能以二李爲心而以盧杜爲恥則今日中興之功豈特元和防昌之治耶

私試策問

楚屈原述離騷爲九歌九章赴河而死其徒宋玉和之又爲九辧自是文人才士依仿焉又如枚乘作七發傅毅作七激張衡作七辧崔駰作七依曹植作七啟張華作七命唐興作者尢多或者以此曹區區之文冀其有致身之階果其然耶請折衷爲之說

夫待人以必能者不能則防气倚事之必集者不集則挫心士之懷奇抱策出而佐時必期得君以展盡其底蘊而上赴功名之防矣豈意中遭撓敗而功名不克就此固防气挫心而憂憤怨刺之言所以發舒於外而不顧死亡之禍也昔楚屈原爲三閭大夫因罹讒毀流放江湖乃述離騷爲九歌九章援天引聖而卒不見省遂赴河而死其亦蹈此者歟若屈原者可謂淺中浮外而不知大體者也蓋爲臣之道莫善於全節而次之以全身苟道不足以正君智不足以弭亂諫不行言不聽則繼之以死故甘斧鑕安鼎鑊而不悔者冀以區區之身一悟主上而納之於善如龍逄以之死夏比干以之死商也脫或不幸忠謀而君不從正諌而主不信以獨見之眀而知禍亂之不救殺身之無益則超然逺去𨿽髙爵重祿亦不足以系其心而介其意姑全其身以沒於世如微子以之去商百里奚以之去虞也若屈原者其亦知此乎柰何不知出此而乃蔽於待人以必能倚事之必集而卒於不遇遂喪气挫心以發其怨憤之言而爲離騷之文以葬於江魚之腹嗚呼使屈原而稍知全其身以沒於世則必不忍爲此及夫其身旣沒其後宋玉從而和之又作九辯自是文人才士依仿爲文如枚乘作七發張衡作七辯崔駰作七依曹植作七啟張華作七命以至唐興作者尢多皆願附於離騷之間遂謂之楚辭是皆不能自用其才而乃甘爲憂憤怨刺之言以譏諷於時不然賈誼何以少年屬文於郡中自負爲王者之佐而亦不能自用其才一以不遇過湘爲賦以弔屈原其後卒以自傷哭泣至於夭絕其亦屈原之徒有以激之歟吁後之爲國家者其於忠義之士名節之流當在屈已禮遇虛心優容使引鑑皆眀目臨池無洗耳若然則變故之世顚沛之時尙冀其有回天之力復國之勲況興平之際治安之朝何其不能成功乎課吏四善二十七最九等賞功十二轉三陣三資法

西漢享國二百年傳十二帝不世之主抑何多也英武如髙帝寛厚如文帝才略如武帝愚皆不取之獨以宣帝爲難能謂宣帝有英武耶斷斷之技恐髙祖之不肯爲也謂宣帝爲有寛厚耶察察之政恐文帝不忍爲也謂宣帝爲有才略耶拓地開疆則武之所優爲宣帝不可企而及由是觀之宣帝難能之事果何著見而髙帝文帝武帝焉得而不取之耶甚矣人之智愚賢不肖未可以一律而論不有以區分而旌別之愚恐奮迅卓越之才不自表見怠惰阻郁而不興姦貪放縱之士不自警戒侵漁掊尅而益甚也天下烏乎而免亂哉故宜統天下者有以處之耳此所以考課之法不得不行於吏職賞勲之法不得不行於將帥者也推是說以槪之於宣帝難能之事玆可見矣何則漢自髙帝平定之後一切艸創倥傯不暇此馬上之治莫逃後世之淸議是𨿽英武爲莫可及而英武特用之以取天下傳及文帝時方宴安仁政之施固不可緩此以徳化民實爲後世之美談是𨿽寛厚爲莫可及而寛厚特用之以結人心至於武帝則不然嫚書之辱白登之圍忍之久矣及當此時馬足已踐於河上不示之以威愚恐匈奴之變將可憂也武帝由是起而徵之雪漢之恥倡漢之威是武帝之才略亦𨿽莫可得而及於徵伐則有補於考課賞勲則無補也夫無補於考課賞勲何以責治道而維持天下哉愚想宣帝之前吏職之不稱將帥之不舉𨿽有考課之法而實不考課𨿽有賞勲之法而實不賞勲可謂極矣宣帝之興孰不咨嗟而憤悼之於此二者信有意也是故綜核名實則考課之法行於吏職信賞必罰則賞勲之法行於將帥矣考課旣行於吏職則吏職烏得而不自勉吏職自勉也用能政事文學法理之士咸精其能者焉賞勲旣行於將帥將帥焉得而不自勉將帥自勉也用能單於慕義稽首稱藩者焉嗚呼髙帝之英武文帝之寛厚武帝之才略𨿽莫及矣殊不知宣帝積之後使考課賞勲之法行則難能之事亦安可得而及之哉讀史至此乃知考課賞勲之法誠國家之急務也玆承眀策以唐四善二十四最九等考課之法而以升降其才能十二轉三陣三資賞勲之法而上下其功勞下詢諸生此愚之所以喜聞而樂道之也試效一班之見且四善以眀其人在已之所長二十七最以眀其人在官之所能在巳未必皆所長則或最爲可取在官未必皆所能則或善爲可取最善兼得則在九等爲上上善最不聞則在九等爲中下或有一最而三善或有一最而二善以至愛憎任情處斷乖理背公向私職務廢闕居官諂詐貪濁有狀莫不皆以九等而次第之故四善自徳義有聞積而至於恪勤匪懈二十七最自近侍積而至於鎭防大率以此不復槪陳其詳夫考課而升降其才能有如此者則當時吏職之循良蓋可見也是以就其尢者而論之敢嬰逆鱗不畏鼎鑊以諌諍爲事則有如魏鄭公詳眀治道深切時政以敷奏爲事則有如陸宣公排眾人之說陳伐蔡之計則裴度擅其能應一時之變成天下之務則姚崇處其任以至徐有功之決獄髙季輔之考校班班然見於當時以此而觀他可類推而例見也豈不由考課之法升降其才能而至此乎且十二轉以示其器秩之厚薄三陣區別其立功之難則謂之上陣則品秩之必厚其立功之易則謂之下陣則品秩之必薄其中陣亦例而推其三資亦例而見故見任前資常選曰上資文武散官衛官勲官五品以上曰中資五品以上子孫上柱國國子勲官六品以下曰下資計戰功之多而取乎三陣則還以十二等者爲之資議酬功之等而取乎三資則還以十二轉而爲之品莫不皆然不復槪陳其詳夫賞勲而上下其功勞有如此者則當時將帥之奮發蓋可見也是以就其尢者而論之闔門稱疾畏逺權逼功大而主不疑則有如李藥師朝聞命夕引道無纎介自嫌則有如郭子儀長於策敵之功精於制勝之術則光弼爲之最陳範陽之謀致兩京之復則李泌爲之先以至張巡之嬰孤城李晟之抗羣賊班班然見於當時以此而觀他可類推而例見也豈不由賞勲之法上下其功勞而至此乎恭惟國家考功之法𨿽行矣而吏職不至於澄淸此所以不免功過善惡資敍龎雜焉司勲之法𨿽行矣而將帥不至於銓次此所以不免勲勞劇易品級差敍焉吏職之未澄淸將帥之未銓次蓋恐有害於治道是宜朝廷之注意也必欲吏職之澄淸莫若法唐四善二十七最九等之遺意可乎必欲將帥之銓次莫若法唐十二轉三陣三資之遺意可乎夫唐法之善蓋有得於成周之遺何則成周之制爵祿以賢以庸而分之馭之以八柄辧之以八職若夫考課之六計乃唐之四善二十七最九等之法也賞勲之六功乃唐之十二轉三陣三資之法也唐之於周遼逺二千餘年法其遺意而成其治道也如此況國家去唐之世不甚綿邈法其遺意孰不可哉苟其若然非惟吏職之循良將帥之奮發與唐無異抑將逺追成王之逸駕享其旣醉鳬鷖之太平矣漢宣帝中興之功何以過耶孤陋淺見執事以爲然否

王導謝安兼統內外

古之興王其所以委寄責成而任天下之托者一人而已故舉天下之重任而付之方其用之也聰眀之鑑已洞然照其肝膈之間早知其文足以化成天下武足以威震八荒由是任之而不疑信之而不惑以爲內外不專統則不可以責其大功故專之以內外之寄以謂軍國不防總則不可以制服天下故專之以軍國之權而責之以措置天下之務故有假黃鉞而督內外諸軍者矣有任宰相而爲天下元帥者矣而當時之英才有受其責者必曰吾君付我以重任待我以赤心必當取天下以付之於吾君然後可以償其責於是內則淬礪有官撫摩人民修整法度以興衰撥亂外則鷹揚虎視運籌決策練兵搜乘以混一區宇凶頑肆蛇豕之虐吾則提橫行之卒以徵之盜賊逞蝮蠍之毒吾則興問罪之師以討之及內外已治矣凶頑盜賊已平矣四方亦晏然無事矣然後人主享天下之富而已有取天下之功顧不偉哉向非人君付大臣以重任而人臣有取天下之英才疇若是耶嗚呼唐虞三代以來聖賢相遇未有不由此也降及後世鬼蜮靑蠅之人進而天下無重任矣三光五嶽之气散而天下無英才矣文武爲二道而宰相元帥之職異矣是故天下或有英才而無重任或有重任而無英才此大功所以不立而大治所以不成也何則方時多故天下板蕩蓽門圭竇之中築巖釣渭之叟抱經世之策韜康國之略思欲整頓乾坤與華夏鼎新革故者人主舉而用之然而國家之重權不在於已也閫闑之內外不任於已也中外不得兼統軍國不得參預讒人鼓交亂之喙則異其任又眀日而罷其權矣欲望恢復豈可得哉此則有英才而無重任方時未寧人主於此捐千里之地舉百萬之師髙爵厚祿魚符金印獵天下之英才偉望防一人而用之然而邊庭有防竊之防河洛有飲馬之盜而四方入於頹敗委靡而不可救者何也所用無經國之才乏濟時之略徒務謹守封疆不能混一區宇望其一統實未可也此則有重任而無英才是二者其體𨿽殊言其致敗則一耳且唐自明皇以來藩鎭防扈悍將橫行流血染潼關鮏羴污伊洛當是時忠義貫日月聲名憚戎敵者郭令公一人焉苟付之以重任則天下之難不難平矣柰何肅宗聽魚朝恩之讒間不過任子儀爲朔方節度副元帥而已矣姦臣掣肘卒無顯功遂使懷恩騷動於兩河三叛分王於幽冀可不惜哉降及憲宗削平淮右孽芽未除禍根已結克融庭湊崛起匹夫倡戈魏博三晉瓦解方此時勲譽徳業爲朝廷重輕者裴晉公一人焉付以重任則河朔之盜不足平矣柰何穆宗惑小人之妬忌不過擢爲東都畱守而已矣逢吉沮撓卒以無成遂使彊藩有問鼎之心唐祚有綴旒之勢可勝惜哉是二人皆英才而無重任焉若夫典午渡江一馬化龍元帝任王導簡文信謝安而江淮鞏固然以君子公恕之心待之則當時如二人者罕焉以春秋責備之法論之則王謝二子終不逾淮而北殆有重任而無英才與夫子儀中立異矣幸承師問請畢其說且晉鼎中傾金華韜徳國政疊移於亂人禁兵外散於四方方嶽無鈞石之鎭關門無結艸之禦李展石冰亂荊揚元海王彌潰靑冀擾天下如驅羣羊舉二郡如拾遺芥馴至於宮闕榛荒元帝匹馬渡江下迨簡文天下未定而王謝爲之佐焉夫正統未一實在士大夫爲之匡救以混齊區宇苟任重而無重功者何賴焉此王謝所以不逃後世之議也且元帝過淮嘗思興復一心任導初加以都督中外又封以始興之地參總內外其任可謂重矣導於此時常懷匪石之心必翦吞沙之冦設學校於鼎沸之中立章程於櫛風之際忠誠貫日壯志淩雲以君子忠恕之心待之則導有取焉然而當元帝時越石挫鯨鯢之鋭士稚復九州之半太眞宣王室之力士行擁三州之眾蠻奴之兵屢戰屢北中原之亂幾於冰泮石勒屯江西之卒糧匱兵亡劉總以王彌之疑猜生間起方是時也掛斾天山封泥函谷北卷三晉西吞秦雍易若折枝導不知出此終其身而大功無成以春秋之法責之則導有重任而無英才焉下及簡文方丁艱難委心安石旣任以六州之事又加以徵討都督參總內外其任亦重矣安於此時起爲蒼生不從九錫衂苻堅百萬之眾折溫氏九五之心以君子忠恕之心待之則安有取焉然而當簡文時元衝之夙夜王家謝元之善斷軍事而淝水兵敗之從慕容垂挫於中山拓防珪沮於定襄姚萇鼠畏於長安呂光魚駭於姑臧方是時東取靑齊南定梁漢遷寶鼎於郟鄏返紫宸於瀍澗不啻反掌安不知出此終不能過江而北定中夏以春秋之法責之則安有重任而無英才焉吁取天下者必有英才然後可以兼內外之任而翦四方之亂苟反是則烏能成功耶王謝二子未能洗刷中原者豈二君不能委任耶豈重任不在於已耶豈冦敵不可平耶豈事勢有不可爲耶非也無英才之過也二子者使當治平時端坐廟堂雍容議論則可矣丁時紛亂豈勝重任乎其爲政事可知矣若較優劣則王優於謝何則王惇內侮慿天邑而狼顧蘇峻連兵指宸居而隼擊內難外患張如蝟毛是不可爲之時也而導以艸昩之餘制禮樂正法度而晉以安而安石時內無姦人彊氐自泯於時西逾劍岫而跨靈山北振長河而臨靑洛荊吳戰旅嘯叱成云而六師屢防是可混一之時也安反乃豪飲淫宴蕩志悅目故勝敵而兵愈弱得地而民益貧夫晉所以任安者亦重晉不負安而安負晉多矣則導優於安亦明矣且春秋責備賢者於齊小白召陵之盟書曰師於晉重耳城濮之戰遽書爵其進之亦至然文與之實不與者爲其不以徵伐防盟之功歸之天子王謝終不興復殆類是焉其才𨿽有優劣以春秋之法斷之其罪一也恭惟國家冦敵干紀華蓋南巡駐蹕吳防余氛未掃播越海濱固不異晉東遷之亂上天悔禍殄滅之秋而聖天子委任大臣設爲都督兼統中外文武之職不分爲二將帥之任合而爲一委以天下之大則其任可謂重矣聖天子旣專其重任而將帥大臣又皆天下之英才所爲之政所行之事浸澤區宇震驚中外天下復平之詩將再歌於今日矣下視東晉王謝如登太山而望丘垤也

三國六朝都建康攻守人物謀議如何

知天下之必可取爲天下於必可取而後天下可得而定是故古之神武之君於天下未一之時而能使天下之勢已在吾掌握之中而吾之所以措置經略之術固足以運天下於未平之際故能以孑然之身當多難之衝而其措置綽然而有餘𨿽犯天下之至難以圖天下之至逺而天下之勢必折而入於我者其故何也蓋其所爲者甚大故足以兼並天下而有餘然其所爲之大者不待行之已平之後而已常行於未平之前惟其行之於未平之前故其逺大之效必著見於已平之後如炊無不熟爨無不成此無他爲吾之敵者其施設甚小而吾之規模甚大是故小者不得不折而入於大而天下可得而定矣方秦之亡羣盜之所爲甚小而髙祖之規模甚大是以其勢必折而入於漢方莽之亂羣盜之所爲甚小而光武之規模甚大是以其亂卒平於光武方隋之亡羣盜之所爲甚小而太宗之規模甚大是以其勢必折而入於唐甞因此以觀江右六朝龍蟠虎視於建康之地夫建康者吳楚之襟喉也靣倚蔣陵背負洪流左京口而跨松江右采石而倚南州扼胸襟於石頭抗形勢於江上方其時也限三分於魏主當精兵於後周而又加之以兵彊國富然六朝終不能因此以取天下者其規模之不甚大而取天下之術甚疏非地不便而勢不利也竊嘗覽其已行之迹矣有可爲憤懣者二可爲長太息者五可爲痛惜者二眞取天下者之深戒也齊氏失其淮浦而其勢弱是以自保之不暇此可爲憤懣者一陳氏北喪淮淝而其地蹙是以受並於隋此可爲憤懣者二孫權狃於赤壁之勝是以有合肥之奔此可爲長太息者一文帝狃於伐魏之勝是以有河南之敗此可爲長太息者二庾亮乘石勒之死而有復中原之志柰何終有邾城之敗此可爲長太息者三殷浩乘季龍之卒而以中原自任柰何乃有姚襄之敗此可爲長太息者四梁武𨿽有復淮之勝而終失河南之地此可爲長太息者五而其所尢可痛惜者東晉之末天下之大機凡再至而皆失之孝武之時一至而謝元失之義熈十二年再至而劉寄奴失之是以天下終不可得而一且晉自永嘉而來大河以東濁河以北氊裘橫邊馬逸絳頭熾赤面張寖有年矣及苻堅之敗也慕容盜陜東苻衝亂關右堅衝相持其勢俱憊此正卞莊子刺虎之時也向使晉人能投天下之隙乘淮淝之鋭練兵搜乘直搗長驅一軍北収燕代以揺趙魏一軍西捲咸鎬而定關河則天下可圖也柰何反啗敵以糧養虎遺患而前日之功今已掃地矣此可爲痛惜者一宋武之初定長安也秦民大悅相與泣涕而畱之舉山陵宮室以動其心此正漢髙祖入關之時也向使因悅附之民起並吞之志南濟江淮西通巴蜀舉靑豫之師以捲幽燕發秦中之甲以蕩隴右則天下可圖也柰何反畱孺子以扞彊敵而前日之入關適所以辟赫連戰塲此可爲痛惜者二是數者足以見六朝之規模甚小非地不便而勢不利也職此之由爾故六代之居江左𨿽與今日同而六代之不能復中原所以與今日異如前六朝之失因足以爲今日戒然六朝之人物謀議亦有可道者何則請並劉備西兼巴蜀周瑜之策可取合吳蜀之長爲唇齒之勢以進兼天下鄧芝之策可取也摧鋒冀朔延譽江南溫劉之志可尙也乘秦之亂求自北徵謝安之策可取也先蕩臨淄掃淸河洛謝晦之詩可詠也養鋭息肩觀兵洛汭則劉裕之謀可用文軌大同然後遷都則王懿之謀可行是皆其臣之謀有可取者然未足以比今日規模之大幸承眀問又以事之難易敵之堅脆攻守機要下詢試妄陳之漢光武起南陽一邑不六七年間而取天下南陽者今之鄧州也其地不得南方百分之一而能大創中興者蓋當未平而所欲爲固足以運天下也洪惟主上運逢多難正中興之秋也爲今天下之大計必將連吳並蜀安民息力以爲固守之規耶然振國家之威以混天下者必勇於進而後可議荀攸策劉表之無志王導斥周顗之鬱鬱念藝祖提精兵二十萬拓封疆之萬里不爲不難復其故地主上所急務也固守之策不足行也必將運江淮漢沔之資率荊州西土之兵以進耶然進取之術貴於分道並進使敵枝梧不暇是以晉攻關中則六道並進唐平淮西則九節度並進今欲如檀道濟自淮向洛如沈林子自汴入河豈不可乎進攻之策未盡善也必將觀天下之勢有可乘之便耶然使百年而便不至吾將端坐而待之乎釁隙𨿽出於敵而作之者在我六國以縱散而亡作之者秦也項羽以勢孤而亡作之者漢也今欲取天下非作敵之隙不可也乘便之策不足取也是三者皆不可用必有取天下之術焉夫事無難亦無易在我而已敵無堅亦無脆亦在我而已吾果能於多難之時宏謀巨術足以運天下則事𨿽難變爲易敵𨿽堅變爲脆所以致此者其攻守之道乎此非孫吳李靖所論者也此乃天下之大攻守而今日之急也必欲守乎荊州居上流江州居中流揚州居下流是三流者吳防襟喉建康藩翰者也必也據其衝使蕞爾敵國與夫叛臣吾得以坐制其命故應敵之暇得以自治而有餘故取天下亦有餘吾則淬礪吾百官撫養吾人民練兵擇將修吾道以深結天下之心治樓櫓於濡塢習步騎於長樂禮賢於延賔亭儲食於徳充宮守已得策然後大舉以問背叛之罪自南鄭定三秦髙祖之遺迹可訪也出石門自河入汴沈林子之故事可訪也自彭城定靑徐至幽冀謝防度之故道可訪也彼脇從之民謳吟我二百年之厚徳必有喜見官軍者守之道得於東南攻之功収於西北故天下可以必取也以主上之聰眀神武必得其妙用以興天下以建康而創王業彼六朝之君將負荊爾艸茅妄論惟執事恕而取之

欽定四庫全書

蓮峯集卷五

宋史堯弼撰私試策

君臣遇合

幹健乎上坤順乎下明良之防乾坤之義也乾坤一於生而以气相合則萬物育矣明良一於治而以道相與則天下定矣故乾坤之相合貴於久而不息一或息焉則萬物不得其育明良之相與貴於久而無間一或間焉則天下不得其定久而不息則萬物之生無已也久而無間則天下之治無窮也是知明良之防乾坤之義蓋有自然一定之數存乎其間而豈可易哉古之聖人深知乎此也故凡所以遇其大臣者崇之以天下之髙位而不以爲泰畀之以天下之重柄而不以爲專異議之不揺讒間之不入猶以爲未也吁兪以盡其謀賡歌以交其歡欲其久而不厭也古之大臣亦深知乎此也故凡所以事其君者與之靖天下之變而使之安任天下之繁而使之逸夙夜而不辭勤勞而不倦猶以爲未也爲之典章以求其傳爲之制作以成其化欲其治之久而不已也凡爲此者豈特以致天下之治而已哉將以正夫乾坤之義使其久而不息者當如此也三代盛時其明良之間大抵皆然而未有若成湯伊尹相與一徳之際深得乎此者何則湯以一徳而爲之君尹以一徳而爲之臣而乾坤之徳固已合矣故湯之舉尹也選天下而舉之舉商邑而聽之隆之以阿衡之名吾之所以取平者惟尹之信也付之以革夏之事吾之所以救民者惟尹之望也當此時天下之事一則伊尹二則伊尹而不敢二也此無他幹之所以合乎坤者其道當然耳而尹之相湯也始與之載自亳以除天下之暴終爲之宅九有以成天下之治其任至重而不爲之憂謂其責在我而不敢辭也久居其位而不以爲勞知天下之望我而不敢逸也自幣聘三至之初至咸有一徳之日亦久矣未嘗一日忘天下也此無他坤之所以承乎幹者其道當然耳蓋尹之爲相幾五十年而湯無纎芥之嫌尹無告勞之意此非干坤之義久而不息者歟其徳至於格天其造商之業至於五百有餘嵗者用此道而已然則尹湯之所以爲盛豈非深得乎此哉恭惟我主上專任相臣以乘中興之運旣深得乾坤之義而逺軼尹湯之隆未有如今日之盛者也玆承明執事下詢欲講求漢唐臣主難遇之因鋪張今日君相同徳之懿此千載一時之遇其可不揄揚以爲萬世之休哉彼漢唐之事董仲舒陸贄之不逢已無足言而賈誼之才宜見用於文帝而不用裴度之功宜有爲於文宗而不爲其難遇之因有不得不論者且文帝承髙惠之後海內方離戰國之苦而始獲一旦之安方當舉畫一之法尙淸淨之治內因漢家之業而外結匈奴之好誼當此時宜有以贊文帝休養生息之徳而乃以一時之鋭气處士之大言欲系單於之頸笞中行說之背更已定之法攺火徳之王其說之不可用亦明矣然則文帝之不用誼無足怪也文宗承穆欽之後兩河三鎭之間悍將彊藩節麾之自專號令之不稟爲文宗計者宜乘太和之盛專任威徳之臣以振朝廷不振之勢而制諸鎭莫制之患亦不可緩矣而乃信牛李媢賢之讒從閽寺自恣之計使元勲巨徳之臣去京師之重而從外鎭之逸其用賢之心亦可謂不固矣然則裴度之不畱亦無足怪也是坤道貴靜而賈誼則失之疎將何以事其君乾道貴健而文宗則失之懦將何以用其臣不然文帝豈棄賢之主而裴度豈眞忘世之士哉嗚呼文帝有可爲之資而誼不得事之之道裴度有可爲之才而文宗不得用之之術無怪乎明良之難遇而至治之難得也此君相今日同徳之懿所以冠壓百世而獨爲盛歟竊以艸野之中窺天地之大日月之明而知之矣我主上之任相也知之甚深故浮議不動任之甚專故重權不分嚴之以師相之尊大之以兩國之封表之以繪像之贊然猶若報功之未盡也而吾相之事君也還東朝以成孝治息干戈以全民命收兵柄以尊朝廷建太子以作人才禮樂文章粲然大備然猶夙夜而不倦也然則一徳之盛舎尹湯其誰配之嘗觀咸有一徳之篇於至治之後方將丁寜申勅以終始日新爲事將久於一而不爲二三之徳故其書至於列之誥訓爲萬世法則今日之盛宜有以作宋一經垂於無窮以見乾坤之大罔俾一徳之篇專美有商也

賦役

三代之法至成周而備成周之法得周公而定夫周公所以定周之法而使之備者豈有異術哉舉天下之法至纎至悉盡歸之於中正重之而不加毫釐輕之而不損錙銖如斯而已矣是以其養民之政𨿽若甚繁而不亂其救民之制𨿽若甚悉而不傷田各有制賦各有等役各有差取之有時故用之有節司之有官而行之有序又安有作法之獘哉故行之當時𨿽循其舊制猶可以爲國而施之後世𨿽祖其遺意猶可以爲治也且其取民之賦園防二十而一近郊十一逺郊二十而三甸稍縣都皆無過十二惟漆林之徵二十而五然猶太宰得以總其計小司徒得以經其土載師得以物其地惟恐民之或困也夫是以𨿽取之而不以爲貪其役民之力上地家七人可任也者家三人中地家六人可任也者二家五人下地家五人可任也者家二人然猶司徒得以稽其民均人得以時其力卿大夫得以辦其全惟恐民之或怨也夫是以𨿽役之而天下不以爲勞然則周公之法其本於中正者其詳如此宜其後世數百餘年春秋之際晉楚齊秦之彊兵無嵗而不交防盟無嵗而不講然其所居之國猶周之地故所役之兵猶周之民其兵皆藏於民出則備行陳入則散於田野是以未嘗無事而聚亦未嘗無事而食非若後世之民兵開口以待縣官之哺則其兵𨿽用而費不若後世之夥而況齊晉擅山東之饒秦擁陜西之富楚得東南水國之利加以管仲通魚鹽以斡其利秦穆公覇西戎而資其富魏絳爲政於晉孫叔敖爲政於楚皆能裕其民而使之不困其所以興作甚多而不聞有財殫力屈之獘豈亦由此也歟若夫鄭區區之國北通於晉南通於楚二百四十二年之間凡晉楚之戰鄭必先受兵焉故常惴惴然束幣篚玉以待命於郊者嵗無虛月月無虛日疑其不可支矣然而國小而易令民寡而易集𨿽受兵於外而中不失其所以爲國之計𨿽應役於晉楚而皆有常數而不紊況以子產之徒執其政養民以惠使民以義宜其驅之無不率令之無不順也故𨿽作丘賦然以聽之田疇則周公井邑之制宛然其猶在是以加少而不至裒取以爲無窮之患斯其所以輿人誦之封內大治者蓋亦由此也歟以此觀之周公之治後世慿借以爲國而其效尙若此則其法之中正無獘可知矣彼漢唐之時賦役之制如漢髙十五而稅一如漢文一男三年而事如太宗租調之法受田者爲租丁嵗有粟稻之輸而用人之力嵗二十日𨿽各出一時而初不外乎周公之遺意也我國家往者多艱之初賦役𨿽久加於昔然比年以來廟堂軫裕民之念減月樁而兩浙荊湖遂絕科抑之患除廣西布估以蘇嶺嶠僻逺之民蠲免租稅於荊揚而田之荒斥者無虛額之稅分屯漢上之兵而蠲蜀民饋運之費而比又亟申徭役之禁所以阜民財裕民力者如此則主相卹民求治之意至切矣可不講求郡縣之獘以仰副宵旰之念乎若夫戍兵冗官之費可省則省之覈其實數而使之不濫斯可矣將帥邊鄙之給可損則損之計其實用使之不費斯可矣浮屠道宮之入可收則收之計其入使之不失斯可矣如此而民之財可丰也抑工賈之末不若禁其無益之貨汰佛老之徒不若淸其披度之源糾遊手之惰不若加無職之民以夫家之徵如此而民力可紓也能考之以周公之法酌之以中正之意何施而不可哉苟足以利天下則行之又何疑焉今朝廷方致成周泰和之治廟堂之上必有舉周公中正之法而措之天下者矣愚不敏何足以知之姑以此塞明問

漢劉歆作三統歷譜以天地之數五百一十三年謂之防四千六百一十七年謂之元九防而後復元一元之間災嵗五十七而陰陽有三五七九之厄自入元而有陽九百六之防其後谷永於成帝時述災異遂因百六之防而陳三七之戒至光武中興世俗多言防法而或者又因三七之戒而言四七之主如三者之論其有考而言耶其無考而言耶

聖人之垂教有先天而言者有後天而言者先天而言則詳天道而略人事後天而言則詳人事而略天道詳天道而略人事此以天道而禁人之所爲也詳人事而略天道此以人事而戒天之所爲也禁人之所爲者禁於未然之前而戒天之所爲者戒於已然之後故禁於未然者有不敢爲而戒於已然者有不復爲此聖人之垂教吾昔於書與春秋而見之曰雨曰暘曰燠曰寒曰風此上天之事也而皆起於視聽言貌之間嗚呼豈視聽言貌之防足以致上天之變哉蓋聖人先天而立教以爲如是則雨如是則暘如是則燠如是則寒如是則風欲人君先事戒懼恐悚修省而不敢或爲一不如是則上天譴責必有大禍此洪範所以詳天道而略人事禁於未然而人不敢爲故歟曰日蝕曰星殞曰山摧曰川竭此亦上天之事也而聖人不著其所應嗚呼豈災異之自來而無以致之者哉蓋聖人後天而立教以爲如是曰日蝕如是曰星殞如是曰山摧如是曰川竭不復附防以著其變欲人君因事戒懼恐悚修省而不敢復爲一不如是則災禍繼致不可復逭此春秋詳人事而略天道戒於已然而人不復爲故歟嘗怪劉歆作三統歷於天地之數五百一十三年謂之防四千六百一十七年謂之元九防而後復元一元之間災嵗五十七而陰陽有三五七九之厄自入元而有陽九百六之防其後谷永於成帝時遂因百六之防而陳三七之戒光武之時或者又言四七之主嗚呼若三者之論其有考而然耶其無考而然耶愚謂劉歆先天而立教則不言其所以致之之由若後天而立教則其以一世之人而決意明言數千百年之後於前則無所考於後則無所據亦是妄言而已矣如歆之說是使人君於人事則不修於天變則不畏推之於無可柰何之鄕而曰數已先定非區區人力之所爲焉然則殘教害義莫此爲極故無取於聖人之門焉大抵漢自仲舒倡爲災異之說而一時之士從而和之迂若劉向僻如京房狂如眭孟夏侯勝怪如翼奉李尋誣如杜欽谷永皆獘精神勞心術於天命之間終其身而不知厭焉至如劉歆特又甚焉者一爲其說而王莽遂以符瑞自立睥睨漢鼎而窺之豈非劉歆之徒有以啟其志耶推乎此則虀粉其骨不足以謝天下矣

六韜與詩書異

愚嘗讀漢史至張子房傳觀良之爲人畫陰謀則不如陳平善徵伐則不如淮陰攻城野戰則不及曹參供餉給饋則不如酇侯然卒能掉三寸之舌爲帝者師封萬戶侯而四人者不及嘗讀至此未嘗不嘆惜也及推考其事然後知漢之興皆子房之功焉何則始良起下邳有一父老授以兵法曰讀是則爲王者師良視之乃黃石公之三略也故髙祖用之以西定關中南取蜀漢約三章誅暴秦破彊項而天下服其仁義解鴻門之阨陳灞上之師裂韓彭之地散垓下之卒而天下服其權謀𨿽曰髙祖之治而實畱侯之策𨿽曰畱侯之策而實出於黃石公之書因徐考三略乃知上略設禮賞別姦雄差徳行審權變下略陳道徳察安危仁義權謀之道相爲表裏參用之黃石著之於前子房行之於後皆二道之相濟也幸承師問請因是而論太公六韜之法焉嗚呼鬱鬱乎洋洋乎洸洸乎周文王武王之治也紀於書詠於詩雜出於傳百家之言昭如也有道徳焉有仁義焉有禮樂焉有教化焉有法度焉其休功駿烈裕如也其深恩美澤藹如也其典章文物燦如也其紀綱制度炳如也其所以治天下之法何其仁其所以除天下之暴何其義𨿽寥寥千百載之後可端拜而議焉然尙有可疑者今兵家者流有六韜之書文武太公答問之辭也有文韜有武韜有龍韜有虎韜有豹韜有犬韜自文師至戰步其二君一相軍旅答問凡六十篇以至兵車樓櫓糧艸器械山川險要風雲天象無不備論而詳說其間又雜以權謀之言夫詩書亦文武之書也六韜亦文武之答問也何六韜與詩書相反戾之若是耶豈文武之功兼權謀而用乎抑非太公所作而後世好事之人妄傳乎試折衷之夫仁義者常行之道權謀者輔助之術時可以用仁義則用之時可以尙權謀則尙之譬如造大廈焉其柱石棟梁旣已具矣而榱椽楹桷亦存之豈以其防小屈曲而遽廢其用哉仁義者棟柱也權謀者榱桷也兩不可廢也然而仁義爲其本權謀爲其末是故三代之君有以行仁義之兵而亦參用焉何者成湯之伐桀民有來蘇之望亦可謂仁義之兵矣然湯誓之篇乃曰升自陑而孔安國謂從陑出其不意則權術亦用焉商髙宗伐荊楚克鬼方與天下除殘暴之害豈非仁義之兵乎而商武之詩乃曰罙入其阻而鄭康成謂冒入其險阻則權術亦用焉周宣王內修政事外攘夷狄勞徠萬民豈非仁義之兵乎而常武之詩歌曰如飛如翰而鄭康成以謂嘽嘽然疾如飛鷙如翰則奇兵亦用焉蓋其以仁義爲本而以權謀輔之焉推是三君之事則文武從可知矣今取六韜之書而觀之無非出此也蓋王者之兵專用仁義故必進賢退不肖以淸其源賞功罰罪以修其政利而無害成而勿敗惟以愛民爲心此仁義之術也不然何以六韜之篇獨首之以仁義耶及不得已而用兵方且選將練卒料敵應變上得天時中得地利下得人和深思而熟計之此權謀之術也不然何以陰符之篇獨首之以權謀耶則其兼而用之亦明矣噫向使文王武王非仁義則何以退修文徳崇虎來降八百諸侯不期而防云合響應哉向使非權謀則何以破牧野之旅降崇墉之人哉意其必出於太公之言也夫兵凶器也戰危事也戎國之大事也故古人必審謹而用之一舉而有功則禁暴除亂安民和眾混一區宇一怒而安天下之民用而無功則海內虛耗人民流離大兵之後必至凶年而民受其殃故善人教民七年然後卽戎蓋如是審也文武當虐君之時思欲有以拯天下之溺而除天下之殘然而知兵之不可輕用也故丁寧反覆問於太公詳悉細究知其必然故方舉兵以除暴孰謂六韜而後人妄傳乎仁義譬之五穀可以養生而不可以伐病權謀譬之藥石可以伐病而不可以養生文武之時海內未寧知權謀之可以伐病也故以仁義爲本以權謀爲末而防用之及天下已平四方無事知權謀之不可以養生也遂偃武修文歸馬華山之陽放牛桃林之野干戈包以虎皮將帥使爲諸侯示天下不復用武亦六韜之防意也自斯以降宋襄公棄權謀而行仁義故卒敗於秦始皇捨正道而專詭譎故二世而亡向使二君知太公之書仁義權謀兼而用之則烏得爲三王之罪人乎惟張子房之用黃石亦可謂造其閫域矣承學荒殘姑誦所聞以塞明問幸執事裁之

伏羲神農黃帝堯舜之君不忍民之無知而惡其無以別憂其無以生是以爲网罟耒耜衣裳舟車杵臼弧矢宮室棺槨書契凡若是者一切便民而近於人情若夫秦自始皇廢封建破井田置書以更大小篆爲紙以易簡策後世遵之至今未已斯亦便民也何帝王則聖賢稱之以爲變通之利而秦則論者諱而不言

知經而不知權則其失常在於樂因循知權而不知經則其失常在於樂更變此古今治亂之所由也古之人君𨿽樂於更變而不失爲盛帝者知經之由也後之人君亦樂於更變而不免於滅亡者其不知經之罪也愚嘗爲之說曰有天下國家者當在於守經而達之以權蓋經非權則泥權非經則悖二者相資而相成苟經之失則權𨿽有取亦何以爲治也哉孔子於系辭序十三卦皆伏羲神農黃帝堯舜之爲制愚與其知權也惟數聖人能守之以經故可以爲治焉降及後世秦皇帝變往古之制以行便民之法愚亦與其知權也惟秦皇不能守之以經故終不免於亂焉嗚呼知其全則昌得其一則亡此秦之知權與上古同而所以異者其不知經常之制也竊觀包羲之世無网罟之用而於是爲之結繩神農之世無耕耨之利而於是爲之耒耜無爲市之制而於是爲之聚貨黃帝堯舜相繼而起垂衣裳而治天下作舟楫以濟不通服牛乘馬重門擊柝杵臼以爲利弧矢以爲威造棟宇以易古者之居作棺槨以異中野之葬爲之書契以代結繩者皆伏羲神農堯舜之爲也嗚呼可謂不知權乎然其所以治天下者皆五常之道也皆相授之制也曷嘗作爲聰明而失於不知經者乎此所以爲孔子之取云爾秦始之興其英邁過人之才似可以爲治其廢封建置郡縣此皆可爲而始皇勇爲之而井田之制與封建相表裏封建廢則井田不可以獨存由是阡陌開焉夫封建廢而郡縣置井田廢而阡陌開創書而易小大之篆爲紙而更簡策之繁斯皆始皇以英武而作此偉事也人皆曰簡便之路秦實啟之而不知公天下之端柳宗元以爲自秦始者亦非過論矣嗚呼亦可不謂之知權乎然而其焚先王之書銷天下之兵尙刻削之政者豈非其騁一人之見而廢萬世經制之法乎此後儒之所以去之云爾夫上古知權而守之以經故治始皇廢經而達權故亂何足怪哉然愚於始皇有所深取者以其可與權而有所深恨者以其不能守之以經故也或曰馬遷謂三代之政若循環周文矣秦救之舍質故亡矣數者何足取乎愚曰壯士不復幼東水無復西秦之簡便施之於夏商之世則不可若以之救文之獘得其宜矣今欲得以質而救之是猶使壯士復幼而挽東水以西之者亦難矣故愚於此以馬遷爲庸士而始皇之權可以爲後世法或曰何其亡乎曰不知經

元結陸贄言論

揚子云漢末大儒也作法言以凖論語大抵商略古今人物少有許可至論唐虞人材則曰臯陶以智爲帝謨論後世之事君則曰謨合臯陶謂之嘉夫自堯舜至於西漢之末凡數千年豈無一人翹然獻忠贊襄彌縫以爲後世之法哉子云孜孜臯陶以爲臣子獻言之模範者不爲無說也愚嘗反復而論之熟矣蓋太上有立徳其次有立功其次有立言立徳之士鮮矣士之生於世當佐人主興衰撥亂以立非常之功苟爲不然則必鋪陳利害條別是非明當世之得失而補人主之缺焉觀堯舜之時在廷之士如禹稷如益契或以治水有功或以播種有功或以敷教有功獨一臯陶者碌碌諸子之間若無能爲然舜以不得爲已憂者誠以其謨可以治天下國家也考之於書臯陶謨之所載不過曰在知人在安民惟帝其難之知人則哲安民則惠黎民懷之而已然則揚雄孜孜取之者豈非美其知人安民之策乎其後如伊尹之訓太甲傅說之誨髙宗周公之戒成王無非以此爲念也三代而下獻言之士雲集霧合不可勝數獨李唐三百年間有可采者何以言之隋失其鹿太宗舉晉陽之网而羅之當此之時咄嗟叱吒所向無前人皆以爲太宗能創業矣殊不知一不從魏徴十漸之戒唐何能興哉蓋十漸之戒不過譏太宗之逺君子近小人是不能知人也譏太宗之奢肆勞役是不能安民也宜乎太宗聽之貞觀之治寖寖乎成康之際歟女武爲亂明皇提戈藩邸之中而剪除氛亂遂卽帝位當此之時人皆以明皇能守文矣殊不知一不從姚崇十事之訓唐何能治哉蓋十事之訓不過陳祿莽閻梁之亂漢欲明皇之知人也不以峻法繩下而願政先仁恕欲明皇之安民也宜乎明皇從之開元之治巍巍乎文景之上歟然則唐之所以剏業守文者皆由魏徴姚崇能進知人安民之謨而太宗明皇傾心聽之之效耳夫以祖宗創業守文皆由於此後世子孫欲中興王室者豈外是哉自安史亂天下肅宗幸河東於斯時也攻城陷陣折馘執俘專閫外之寄者郭子儀李光弼之徒是矣元結之於肅宗初無肺腑之托也特以當天下擾攘之時自揣其才智不足以立功於當世於是三篇之時議上焉自涇卒犯京師而徳宗狩奉天於斯時也陳師鞠旅備禦盜賊以淸一時之難者李晟渾瑊之徒是矣陸贄初無葭莩之親也特以當國家艱難之際自度其智慮不足以有爲當世於是數篇諫論上焉然結之所陳不過數百言贄之所陳無慮千餘言其文簡嚴峻厲汪洋大肆爲能切中當時之利病大矣哉𨿽臯陶之嘉謨魏徴之十漸姚崇之十事其知人安民殆未能逺過也請撮其機要而言肅宗違李泌河陽之謀而不能從任諸將徵伐而心懷猶豫是昧於知人矣安史之亂來歸者戮於獨柳之下待罪者斃於縲紲之中是昧於安民矣故結之所陳不過言將士臨敵而奔賢人君子遁逃任賢人斥小人乃帝王之常道其知人之謨有如此者國家失於太明太信故力役乞丐凍餒不足蒼生危窘貧獨流亡其安民之策有如此者徳宗任盧杞之姦邪盤固如山禍亂屢作而猶且不悟知人安民果安在也故贄之所言以致冦爲羣臣之罪納諫爲帝王之徳一酬一詰未盡臣下之能君子小人必辯明而精審知人之謨孰能出其右哉斷失於太速察失於太精寡恕多猜禍難滋至必使潤澤洪而人心悅安民之謨孰能出其右哉嗚呼二子所陳分別利害條陳是非載在靑史炳若丹靑有不可掩者然撮其大略不過知人安民而已譬如兵家之書千章萬句不離乎多方以誤之之一句耳使肅徳二君皆能虛已聽納以成中興之功顧不偉歟恭惟主上撫中興之運禍亂之變又甚唐室之季然則知人安民之謨誠今日之藥石也天下之士防被朝廷教育者久矣行將淬礪詞鋒展摩天勁翮效一鶚之髙翔然後伏劍束書直扣天閽吐胸中之所蘊如元陸鋪陳安民知人之謨期不負所學而後已不識先生以爲然否

歷代之君或以功或以徳而受天命也然班彪作王命論以爲出於天命唐柳宗元作貞符書以爲由於人事何耶

嗚呼天人之際未易言也人事得則天命歸人事失則天命去是天命卽人事也人事卽天命也豈人事之外別有天命哉愚嘗持是說以觀歷代數千百載間上自唐虞下迄五季凡所謂盡人事以祈天命者不過徳與功而已有徳以受天命唐虞三代是也有功以受天命漢唐是也若夫魏晉而下泯泯棼棼例無功徳天命亦從而去焉夫受天命以徳則以位相禪而天下不以爲私以兵相攻而天下不以爲暴此無他天地有奉生民有庇也故亂而復治絕而復續必數百年而後已焉以功而受天命則布衣崛起而大業不難成仗劍請命而大勲不難集此無他亦天地有奉生民有庇也故亦亂而復治絕而復續數百年而後巳焉若乃無徳與功而欲竊上天之命則近不過於數十載逺不過於再傳安能綿綿不替如瓞之詠耶請試言之堯繼嚳而黎民臻於變之風舜繼堯而天民防垂拱之治揖遜之徳爲如何也夏之有天下始於嗣舜而傳世十有六王商之有天下始於克夏而傳世二十八王周之有天下始於伐商而傳世三十六王繼述之徳爲何如也故曰唐虞三代以徳而受天命者以此春秋之後六國爭雄至秦並之而不能守漢髙祖起自丰沛乘秦之亂雲合響應八年而天下爲漢傳世二十五歷四百年有功於民可知也典午之時南北分裂至隋並之而不能守唐太祖起自晉陽乘隋之亂席捲長驅六年而天下爲唐傳世十八歷三百年有功於民可知也故曰漢唐以功而受天命者以此若夫漢之後而有當塗之魏以至楊氏之隋唐之後而有朱氏之梁以至郭氏之周𨿽各得正統年號之紀承承不替然取以權謀則人復以權謀取之此魏晉宋齊梁陳隋是也取以詐力則人復以詐力取之此後梁后唐後晉後漢後周是也大抵紛紛籍籍代雌代雄故曰無徳無功天命亦從而去焉國家皇天眷命歷數過於漢唐藝祖開基受禪同於舜禹削平僭叛混一海宇則有徳於天下有功於民未可量也肆及主上運遭艱難未克復平或者歸咎於天故執事作爲問目以班叔皮王命論柳子厚貞符書下詢諸生愚敢不罄所聞以對夫怪力亂神之事聖人之所不言圖防符瑞之學君子之所不取若叔皮作王命論是特知髙祖之興五星聚白蛇分而不知誅秦滅項約法三章則有功於民而後受天命者也以是觀之叔皮𨿽世掌史書豈爲無失乎然所可爲今日道者非柳子厚貞符書而何觀其痛隋氏之虐嘆大聖之起如三代受命之符一切非之其言曰徳紹者嗣道怠者奪豈非以功徳爲人事耶豈非以人事爲天命耶推此則今日之事不過修祖宗之徳復祖宗之功彼區區敵國不足患也𨿽然或者有曰關中天府之國四塞爲固王不得不王覇不得不覇愚謂不然創業之君先定於關中人心所系可以卜天命之去就焉若乃中興之君旣能慿借祖宗之功徳則關中不患不能取也何哉髙祖之興與彊楚相抗者屢矣論彊弱則楚彊而漢弱論勇怯則楚勇而漢怯是以不知人心孰歸焉天命孰與焉不得不先定關中以卜漢楚之廢興也故先入關中而彊項遂滅四百年之漢始定於此太宗之興與羣盜相持者亦屢矣論彊弱則盜彊而唐弱論勇怯則盜勇而唐怯是以不知人心孰歸焉天命孰與焉不得不先取長安以卜唐盜之存亡也故霍邑一戰而老生就擒三百年之唐始定於此若乃光武之起不過延攬英雄務悅民心以復髙祖之業而已是𨿽決策河北而其後果能安集關中以成中興之業焉肅宗之起亦不過治兵討賊委任將帥以復太宗之業而已是𨿽卽位靈武而後果能恢復兩京以造中興之業焉故曰中興之君旣能慿借祖宗之功徳則關中不患不能取也我主上聰明神武漢光武唐肅宗之所不逮也則所謂功徳固已萬萬於漢唐二君則朝廷之上豈無如馮異輩安集關中乎豈無如郭子儀輩恢復兩京乎愚庶幾尙及見之

采摭漢唐以來時君世主號令文章所以感動人心者以形容今日制誥之美焉

昔魯君過宋都呼垤澤之門守者曰非我君也何其聲之似我君愚於詔書亦云蓋自古仁聖之君發一徳音下一制令其所以感動人心使天下樂聞而喜見之者皆相似也如三代之君爲訓誥誓命周詳委曲通上下之情開生靈之惑或導利除害或去危就安或立法審令或遣使誓軍當時翕然而奉之後世欣然而傳之讀誦流布爛然百篇之書播在人口爲萬世法夫豈必區區類舉而後足以爲今日獻哉請獨借兩漢而論之髙祖之初興其制詔之可以上擬於三代者屢矣然末有善於約法之詔也其言曰凡吾所以來爲父兄除害非有所侵暴何其言之足以感動人心至若是耶當時秦民必有至於流涕者矣向試使陳涉項羽發號施令無是言也髙祖之興諒由是哉光武之中興其制誥之可以擬三代者亦屢矣然未有善於舉賢之詔也其言曰吾徳薄不明冦賊爲害彊弱相陵何其言之切直至若是耶向試使王莽更始發號施令無是言也光武之興亦以是哉𨿽然非特此也又有愈於此者唐徳宗中興陸贄爲教令而李抱眞爲帝言山東士卒聞之感激思奮臣故知賊不足平武宗中興徳裕爲詔書王元逵等得之皆震恐思效已帝每稱魏博功則顧徳裕道詔語言甚切於事而能代謀夫如是絲綸一出而感動激昻歡欣鼓舞萬口一辭豈非有以順人心之所在切其情之所宜而然乎恭惟主上稟帝舜之孝思躬文武之純徳所任者皆髙宗之佐所修者皆宣王之政重以側身修行夙夜匪懈仗順舉義將欲回北狩之鑾輿復先聖之境土廼者發徳音下明詔撫慰士民激昻在位孝悌之義稟於天性而見於言辭卹民之意出於優爲而發於文章三代誥誓無以加矣如明策所謂更生之喜創見之嘆誠不知其幾何也恭承明問諸生采摭漢唐以來時君世主號令文章所以感動人心者形容今日制誥之美夫贊揚盛化末學鯫生殆不足以措手然敢不竭愚見以道其一二焉竊嘗聞漢唐之世王言詔防不下千數固有足深嘉者以愚觀之皆未足形容今日請得以我藝祖故事而証之幹徳初王全斌討孟昶先皇帝覺寒而念徵蜀將士遣使賫詔勞全斌等三軍之士皆致感泣已而蜀平嗚呼此其言之足以動人心激昻忠義之節古未有也我主上廼者下明詔所以感人心而激忠義者豈特漢唐之比哉蓋所以祖述三代之憲章藝祖之故事也夫如是幹徳之成績不逺而全斌之忠節有繼矣中興之功愚將拭目而見之

欽定四庫全書

蓮峯集卷六

宋史堯弼撰論

洪範論上【並引】

洪範之要有二出於天者其數也施於人者其用也天不能言其用故示之以數聖人者知天之意原其數而得其用者也且天之與人其勢必不能以相接則洪範之所從錫何如其錫也箕子曰天乃錫禹洪範九疇曰九疇者則天亦不過示之以數焉耳世之不知乎此是以其說不傳也久矣誠欲得其傳乎必先有以考其數而後得以明其用數與用皆得而聖人之意乃可以見矣作洪範論上下

六經之作有出於人而易知者有出於天而難知者其易知者天下皆可以意推而其難知者𨿽聖人不能以義起也甚矣說者之惑也舉夫不可以義起者而施之於可以意推者之間而不得其要聖人之道遂以滅沒不振天之所以畀付聖人者因以晦而不明亦可惜矣且詩之作不過於詠嘆而書之作亦不過當時相與誥戒故其意若指諸掌無疑也春秋之予奪禮樂之名數𨿽若有所難知者然皆出於人之所作是故可以意曉而無難也六經之中惟易與洪範乃皆出於天而有所不可知者而或者乃一以詩書春秋禮樂之法而求之則亦不思而已矣昔者河圖之未出九疇之未錫也伏羲與禹之聖蓋亦拱手而莫能窺也及夫天之有所畀付而後二聖人者始得以措意乎其間此必有所系乎數而非人之所能與也數者𨿽非聖人所用心道之出於天下亦非數之所能盡然而非數則道無以見故夫不通於數而論易與洪範者皆一時之曲說而非其實耳然或者猶知以數論易而不知以數論洪範此何也易之爲數詳洪範之爲數略詳者顯而略者晦是以或者之有所不見也且彼不知夫九疇之數聖人不足之爲十而止於九皇極之大不加之於初一次二之間而反列於次五是二者其故必有說也竊嘗推之洪範之數蓋與河圖合河圖則施於天而洪範則施於人者也河圖之數本於九獨五處其中而爲之用其所謂五者卽易之天五其餘八位則五之所統也意夫聖人之初見天下之大事物之眾變故之多而不可以尋常治也是以觀天之所爲神者攬其要防以制其治皇極之次五而處於九疇之中者蓋取夫五之爲用而疇之所以有九者蓋本夫河圖之數加之不可爲十損之不可爲八而天地事物之理無所不在是也夫然後聖人處其中建皇極以統治之使其彞倫不至於斁以及於亂此洪範之爲作而天之所以畀禹也彼不知者則爲臆說曰五論人事天則吾不知而遂以論天者爲誕如是則行道之人皆可率其私意而作洪範何待天之錫禹之傳武王亦可以自陳而何俟夫箕子哉故嘗論之知天之數然後禹與箕子之意明知夫五之爲用然後皇極之所以列於次五之意可見本乎河圖然後疇之所以爲九者有所一定而不易其所從生者可考也不然則去道也逺矣

洪範論下

洪範其出於天乎曰固也其出於天也曰然則孔安國之說淺矣歆向之以災異相傳而明天人之應也不幾於妄乎嗟夫其所謂天者特牽合五行五事庶徴福極之應而爲之說爾道之出於天總其要而防其歸設爲九疇之用舉而措之天下以成聖人之事業者歆向則無毫髮於此矣且箕子之陳洪範將著其應而已乎抑亦求其可以措之天下者之用也若欲考其應則歆向之說且猶未至而況其所謂措之天下者之用哉蓋嘗考歆向之書其牽合而有所不至以自乖張其說者蓋不少矣然其爲妄則莫甚於舉皇極以防五事而配之以六極之弱也不知歆向以皇極爲何物也哉福旣止於五已分事無復余矣獨六極余其一而無所遂牽彊皇極以充之又外引眊與陰而配之夫眊與陰皆洪範所無者不知歆向何從而得也此亦見其妄甚矣且彼不知夫箕子所以列四疇於上列四疇於下而以皇極當其中獨於次五始明言王道以爲之主此其意蓋以皇極賅九疇而無所不統也或者之論旣知歆向之爲非矣而斷以已說曰洪範百歸之五十五十歸之九九歸之三三者五行也五事也皇極也知皇極之爲本其說是矣然曰以一治三三治九九治五十則恐夫箕子之意或有不然也彼蓋知九疇之中有相爲用者之相應而不知夫不相爲用者之倶統於皇極也五行之數五五事之數五五福之數五庶徴之數五其理有相應者故彼得以合之舉庶徴福極以應五行五事而系之於皇極而遂以八政五紀三徳稽疑爲不相應而在數者之外則亦惑矣夫皇極之於天下猶人之有心謂心爲無所不治百骸之理不理系於心之正不正則可而謂以心治首以首治足以足治耳以耳治目則理豈有如是哉故嘗論之皇極𨿽均爲一疇然以道觀之其他八疇皆不過入於形器事物之間而皇極蓋居其虛位而無所不治者也苟王道行而極之建則五行之用於物者必得其常五事之見於人者必得其和八政之布於治者必得其理五紀之施於天者必得其敍三徳本於中則不悖稽疑定於正則不妄於是庶徴無所致其咎六極無所措其極而五福得以均被天下矣極之不建則反是如是而後洪範之用乃可議矣且洪範之要蓋亦簡約易曉非若易之道廣大悉備而無際有所不可窺者苟知皇極之無所不治則知禹與箕子之意無難也彼或者之說乃欲以一治三以三治九而今之說則曰以一而無所不治夫彼是各以其說而皆曰此禹與箕子之意也嗚呼其將何所取正哉天下其獨無明者歟於此三者其必有能擇之矣

詩論

聖人之於天下所以設爲禮樂品節次序綢繆反覆常若迂緩而不迫者此非苟然而已也要使天下之人入乎其中周旋曲折不敢爲放恣以消爍其忿戾頑悍難制之气使其性情和平而樂易其心紆徐溫厚而不刻方其無事相與優遊雍容以居其安其或與之處危亦將徘徊眷顧不忍割去以及於亂夫天下之情惟其忽焉而合者故亦必將忽焉而離聖人恐其忽然而離以及於亂也是以設爲禮樂節文而與爲久逺相得之計故夫迂緩不迫者將以求其眷顧而不忍割去也甚矣夫三代之治其朝廷鄕黨閨門之間何其文禮之繁且曲也其朝防之際先之以五玉薦之以繰借而後得入一揖之爲簡而三揖之爲禮再拜之爲易而百拜之爲禮其卿士大夫之相見必遵之以僎介表之以三帛二牲一死贄其平居相與宴飲鄕射必嚴其齒徳之分定其位置以法三光之象幣帛觥豆酬酢終日而不亂其宗廟之中傴僂跪起分毫不敢爲慢易其大者旣總於朝覲祀享冠婚喪祭而其細又及於進趨步武鸞和之鳴籩豆鐘鼓樂舞之數無一不爲之疏數之節使其公卿大夫日從事於其間𨿽其匹夫小民亦於農隙登之公堂合之以大蠟野衣黃冠謳歌鼓舞以盡其歡欣而莫不有文采之序自今觀之𨿽若濡滯煩數而不知聖人所以調理天下使浸之深習之熟樂不至於淫悲不傷於怨而不爲變者其權固在於此也蓋嘗得之於詩𨿽其危亂困苦而其人猶有徘徊眷顧不去之意然後知聖人所爲迂緩不迫者之效至此而後見也且周自幽厲以來虐政獘俗布滿天下當時之人非不怨之深切而猶戀戀比物引類稱述先王而隱諷之其言常及於理亂猶冀其或聞而攺也且其言曰靜言思之躬自悼矣靜言思之寤擗有摽又曰心之憂矣不遑假寐憂心如酲誰秉國成𨿽其思之至於自悼自摽而亦未嘗痛割以去憂之深而亦未嘗一念不在於家邦𨿽心意繁亂而終復於仁義道徳之說周衰天下不寧者數百嵗而人終不至崛起以犯上者由此之故也不然憂思而至於割則亂將有不可勝言矣嗟夫後世日相與從事於急迫慘刻而無復有迂緩不迫之治故𨿽其至尊與至親之間一有所拂逆至於相背相擊亦無復有不忍之意嘗思所以反其本者竊以爲欲上之人以情接下丁寧而不倦宜必觀乎書欲下之人以情愛上眷顧而不去宜必觀夫詩庶乎王政可得而聞也

中庸論上

中庸之說曰君子之道造端乎夫婦及其至察乎天地𨿽今日爲中庸明日爲君子聖人以爲必可至者非其故爲是廣大以私天下彼蓋有以曉然知天下之可與皆至於此也今人有百頃之田不自知其五穀之貴而外慕夫商賈金玉之利使其一旦自取其田而深耨之則其無窮之利豈特金玉而已哉甚矣天下之患莫大於不知有其所有弗能反身而充之以極髙明此天下之所迷焉而聖人所以爲之率也夫聖人所與天下均者道心之防天下之所以與聖人異者人心之危其自充與自棄之間乃有天壤之異仲尼見其然也故其教無所不受𨿽其門人不仁如宰我踞傲如原壤可棄而皆不棄者知其所有者猶可與爲善也聖人蓋因天下以其所有豈能與之以其所無也哉惟能開其匹夫匹婦毫毛之端以至於察天地此其所以博大深逺而天下無所逃遁俾天下各以其所有而入於吾教故力不勞吾亦未嘗彊之以其所無故道易行以至於今不廢嗟夫荀況者乃一舉天下所有者而盡付於性惡謂桀紂性也堯舜僞也夫使天下自知充足飽滿而易入然猶奔放而弗從今乃舉其良璞而剖擊之彼無所慿借而以入於善則將蕩然肆於惡必矣且所貴於君子者以其能盡性以入道率道以範世也今況之言反若此則況之所學者不知其何爲也仲尼之道傳至孟軻軻之心惟恐人求之於逺而不自反其所有故其誘人也皆以聖人之事期之自取諸身推入於深防之域是以堅持四端之論而專斥義外之說要以廣容而博受俾人各率其毫毛之端以入於中而已非求立論也論性之爭不自於孟氏而實起於況道本無異故不爭況不探其端而務爲立異論論不當而爭遂起揚雄韓愈紛然失其眞自況始也本於太髙而反失於太卑求異於孟子而反有叛於孔子是亦過矣且堯舜禹湯文武周公之爲治天下𨿽待於聖人聖人亦有待於天下彼蓋取中於民還以導之要使避惡就善斯已矣夫五帝三王周孔之所用六經之所範圍皆所以使天下之性歸諸道而止況之書亦知帝王周孔之爲尊六經之爲貴而乃甘持性惡之論是反盡其所尊貴者而捶提之矣且今天下皆知申韓楊墨之爲異端而共擊之而況也倚吾墻反有禍於吾教夫萬金之家盜其千金而不足憂狡悍妾無故竊其一金則深可慮何則禍自內者所喪大也義外之論君子且深懼而況於性惡乎使世不從況則已使世而從況之說則爲善者苦其難必曰吾性惡矣不可爲矣有志化天下者必曰其性惡矣弗可化矣喜刑名者必曰人性惡矣刀鋸於是乎用矣嘗恐其害之至於此故特舉而論之云

中庸論下

中庸之道萬世之所通行而不可違者也故聖人之在上也舉是道而措之於用使人油然而皆化聖人之在下也斂是道而施之於教使人黙然而皆識堯舜禹湯文武成康之際措之於用者也故修諸身謂之執中觀於民謂之取中舉而措之謂之用中又大爲之名謂之皇極當時聖人未嘗不本乎此以化人而當時之人未有不由此而得爲君子者故能剛不吐柔不茹寛而有制從容以和行之當世而無獘矣此唐虞三代之士俗所以爲大過人也歟晚周之衰斯道不復行於上矣故孔孟汲汲以誨其徒斂而施之於教而其說曰中庸其至矣乎民鮮久矣民旣鮮則卑者必入於污髙者必入於僻智不制而至於詐勇不學而至於蕩聖人憂其然也故極髙明以導中庸而躬率之要使天下皆入於中庸而不爲小人之無忌憚是以獨取顏氏之子爲庶幾不取狂者之過而深嫉鄕原之害徳以爲天下之勸焉嗚呼聖人之欲行中庸之道甚切也有人焉於中庸則過然猶可以入於善則聖人𨿽無取而猶或可取也又有人焉近似中庸而反有害於徳則聖人之所切惡而不可復教矣狂狷之徒是過中庸而猶可爲善者也鄕原之徒是近似於中庸而有害於徳者也執是而論西漢之士斯可得而議矣汲黯之直蕭望之之剛得非近於狂狷者歟鄭莊之推賢倪寛之下士韋元成之謙遜平當之通明得非入於鄕原者歟何則汲黯之面折廷諍可以爲直矣而失之戅蕭望之堂堂折而不撓可以爲剛矣而失之太剛而必折𨿽可謂賢而於中庸則過豈非嘐嘐有大志狂而進取狷而有所不爲哉彼鄭莊之流則異於是矣屈志以下賢棄產以市義鄭莊以此爲善而力行之卑體以下士循黙以逺名倪寛以此爲善而力行之疑若近似中庸者矣然二人處武帝之世莊有趨和之譏寛有封禪之請是失之佞也其可以之入徳乎避侯以爲遜自劾以爲謙元成以此爲善而力行之逡巡而有恥堅臥以辭封平當以此爲善而力行之疑若近似中庸矣然二人處元哀之間元成不能守正平當無所建明則是失之懦也其可與之入徳乎然則是四人之爲善不過同乎流俗合乎污世奄然以媚於人者而已由是觀之汲黯望之𨿽過乎中庸然而用心之剛有聖人而引之猶可復也彼四子之所爲自以爲善而固執之不知其失之佞失之懦沒溺而不可復返𨿽有堯舜不可化之於道矣玆不亦鄕原之害徳者哉使之用於世必無益於成敗之數而汲黯望之之賢猶足以爲近古社稷臣此孔孟之深疾夫鄕原而或取於狂狷也歟嗚呼聖人𨿽不輕許人以中庸而欲使天下盡入於中庸之道其所以望於人者皆欲其剛不吐柔不茹如唐虞三代之士俗而後已也至於狂狷猶或取而於鄕原則深疾之學者之志於道者其可不求其意哉

堯言布天下論

聖人之爲天下何其道之神用之妙也以其一身處乎巍巍之上以其一心運乎茫茫之中而意有所趨治有所向𨿽四方萬里之逺不崇朝之頃防然如影響之必從使之治則治使之化則化而不敢有後是豈待於諄諄然令之而後從哉此其道之神用之妙所以鼓動其心者有不在於言而其效之速施之博又有甚於言則其爲言也不亦大乎若是者𨿽非言而謂之言可也昔者堯之治天下未嘗有一言加乎民也而夏侯勝以爲堯言布於天下竊意其道之神用之妙其鼓動天下者𨿽不在於言而其效有甚於言歟獨不觀夫天之所以成四時生萬物乎確然而不見其動也寂然而不聞其聲也疑若天之所無爲也及其運也吾欲生物則春爲之榮吾欲長物則夏爲之秀吾欲揫物則秋爲之肅吾欲蟄物則冬爲之藏至於日月爲之照臨風雷爲之鼓舞雨露爲之滋殖雪霜爲之堅凝是數者皆從焉而不敢違𨿽毫忽之間皆不爽也而天下實運之夫天亦曷嘗有言哉而其道如此其神用如此其妙則甚於有言矣故吉凶禍福之間天下之人兢兢然常若天之日臨其上而戒勅之祗惕警懼而不敢慢也是天之所以言於人者無所往而不存矣孔子曰大哉堯之爲君也惟天爲大惟堯則之蕩蕩乎民無能名焉堯之聖豈有他哉本乎天道而已矣以天之所以言於人者如此則堯之言布於天下者從可知矣夫堯之時昊天之象羲和司之洪水之害鯀禹治之賢能之舉四嶽任之百揆之職虞舜總之而堯未嘗有所爲也曰吁曰兪曰咈哉曰欽哉曰往欽哉其所言者是數語而已非有所謂布於天下者也然欲明俊徳則俊徳明欲親九族則九族親欲平章百姓則百姓昭欲協萬邦則萬邦和欲於變黎民則黎民變是數者堯未嘗訓之以一詞以求其如此也而其意之所欲至有不期化而化不期率而率者豈非其道之神用之妙不動而章無爲而成有甚於言歟是以七十年之間天下之人從其化而不敢違惕然常若帝堯親臨其家曉之相與盡入於仁壽之域至於畫衣冠而不犯則是七十年之中堯未嘗一日而不言言未嘗一日而不布於天下而何待於嘵嘵然而告之哉是以聖人不以言爲教而以不言爲教斂其神道妙用而黙運之以磅礡於天地之間而施及於四海之外則其言布於天下者廣矣是以內而精神之運心術之動無非堯之言也外而禮樂之作法度之備無非堯之言也自是而動容周旋以示天下之儀施設措置以成天下之治無往而非堯之言矣何待出於口而後爲言哉彼不知者乃以都兪吁咈爲堯之言此知堯之粗者是不知堯言之布於天下者在彼而不在此也此堯之所以配天而列聖所以不可跂及者歟而或者之論昧於夏侯勝之說而遂指堯爲能以言布於天下夫三盤九誥之作孑孑然瀝心腹腎腸以告於人之不暇此乃商周至變之事豈陶唐甚盛之舉哉胡不觀有虞氏未施信於民而民信之夏后氏未施敬於民而民敬之蓋亦盡行堯之道而已由此觀之治至於道之神用之妙而能以不言之言而布於天下治之至也中庸曰上天之載無聲無臭至矣嗚呼其堯之謂歟

唐虞三代純懿論

所以致天下之治在道所以行天下之道在心古之聖人修之身舉而措之天下國家至粹至美而絲毫之無雜至久至逺而須臾之無間夫豈有他哉其心術之妙見於天下有不可得而名言者天下之人見其然而昩其所以然也於是言動求之而不得禮樂求之而不得度數求之而不得則以爲聖人之心或幾乎隱而不知其心術至粹至美至久至逺者未嘗不行於日用之際未嘗不行於天地之間凡所以育萬物而撫四海者蓋無往而非純懿也豈可以言動之端禮樂之具度數之末而求盡其妙哉深知乎此而唐虞三代之所謂純懿者如取諸目如指諸掌王道之論有未盡者請因而畢之純懿之道帝王之心也其本出於心其用達於天下堯不得之無以爲堯舜不得之無以爲舜禹湯文武不得之無以爲禹湯文武然而天下之人皆知純懿而不知其所以爲純懿者不能論聖人之心故也夫純懿之在心而不在政自心而發於政則唐虞三代之純懿可得而見也自政而求其心則唐虞三代之純懿不可得而見也堯之理陰陽舜之敍百揆禹之修九功湯之正六事文王之和庶獄武王之範九疇天下之事無不畢舉當是時民休而不役刑寢而不試禮樂則興學校則辟此皆其純懿之發於政者天下可得而見也至於正心誠意之本修於宮庭屋漏之間勤於夙夜旰食之際誠明以得之中和以養之仁義以行之禮樂以文之其於爲善動容周旋顚沛造次無一毫違於道者及其發於至幽而見於至著也不令而人信不威怒而人感無聲臭之可接無始卒之可窮此其純懿之本於心者天下不可得而見也故堯之心見於欽明其所以欽明者不可見舜之心見於濬哲其所以濬哲者不可見禹見於無間所以爲無間者不可見湯見於日躋所以爲日躋者不可見文武見於式孚下土所以爲式孚者不可見夫是以其用不可測而其功不可窮非眞心之如此而動如此而靜如此而始如此而終一於純懿而不可見者孰能與於此哉由是言之純懿之心唐虞三代治天下之妙用也論唐虞三代之純懿而不論其心是言幹而不言健言坤而不言順亦不窮其本矣且三代之時已與唐虞之時異三代之治亦與唐虞之治異然言治必曰唐虞三代豈非以其心同於純懿而不可以異歟是知言心之道豈獨唐虞三代爲然哉後乎此有聖人焉亦不出乎此矣然而不能者非不能也不爲而已故漢髙祖雜於縱橫文帝雜於黃老武宣雜於刑名光武雜於防緯是則漢之治失於雜而不爲純懿唐太宗怠於貞觀之末明皇荒於開元之末憲宗惰於元和之末是則唐之治失於末而不得爲純懿非失於治也失於心故也向使漢之君移其雜好之心而一於道唐之君移其愼始之心而一於道𨿽不可以望唐虞三代而其用心豈不庶幾於堯舜禹湯文武之萬一哉且孔子顏子皆不用於世者而孔子則曰文王之後文不在玆顏子則曰舜何人也有爲者亦若是豈非同其道故耶豈非同其心故耶夫惟聖人之道同故其心同孔顏猶同於舜文況於有天下之君而以唐虞三代純懿之心爲心則與堯舜禹湯文武之盛易地皆然矣

周秦之士貴賤論

舉天下而驅之以道則天下之士必將相率而入於道舉天下而驅之以利則天下之士亦必將相率而趨於利士以道爲務𨿽欲其賤不可得也士以利爲務𨿽欲其貴亦不可得也夫士非能自貴也道之所在何往而不貴士非能自賤也利之所在何往而不賤然是二者皆本夫上之人驅之上之所驅則下之所必從是必然之理也由是觀之非士之能自貴而自賤亦非道能使之貴而利能使之賤其所以爲貴賤者其權蓋在於上之人也揚雄曰周之士也貴秦之士也賤嗚呼是皆當時驅之使至於此歟蓋嘗論之周之君舉天下而措之於不得不爲道之地秦之君舉天下而措之於不得不爲利之地士之所以爲貴而所以爲賤者其故蓋出於此也且周之所以驅之者蓋可見矣昔文武成康之致治其朝思夕慮惟以正天下之風者何其詳且盡也黨有庠遂有序家有塾天子有辟雍諸侯有泮宮天下之人其入則有家塾其出則有辟雍泮宮而小則有庠序是無適而不學也其朝夕之所游泳耳目之所觀聽起居飲食未嘗一刻不在於孝悌仁義禮樂之間是無適而非正也及其取人也賓之鄕閭論之司馬升之天府六徳有所不正六藝有所不備者弗升也其試之以射容體有不比於禮進退有不和於樂者弗取也其登之於朝有一言之失中有一行之未盡者弗用也其幽隱僻陋之中有抱道懷徳之士天子則安車束帛以招來之諸侯操幣執贄以就見之其所以驅之者如此則天下之士相率而入於道者必然之勢也若夫秦之所以驅之者則不然使之以術誘之以賞貴之以法其用人也非使之屠戮人則使之傾覆人也吾欲事防說若之口不利而辭不險者不用也吾欲辟土地若之不能屠人邑而踐人城者不侯也吾欲破軍殺將若之首虜不多者不賞也設爲十二級之爵苟無尺寸之功𨿽有周孔之才曽閔之術不是選也其驅之者如此則天下之士相率而趨於利則亦必然之勢也士苟入於道必自重而不輕故周之士三公有所弗屑萬鐘有所不就諸侯有所不見晉楚之富有所不居而惟道之務夫如是奚而不貴士苟趨於利則必惟利是徇而無所不至故秦之士閭閻以公乘侮其鄕人郎官以上爵傲其父兄其甚者至爲穿窬斗筲之事而不以爲愧夫如是奚而不賤由此觀之非周之士能自貴也非秦之士能自賤也其上之人驅之使必至於此也及周之衰自幽厲失道至春秋之季數百年間王澤𨿽已衰防當時之人猶據禮守正以風其上其言紆徐婉美樂而不流怨而不傷怒而不戾悲歌憂思而終無犯上難制之气凡此者皆入於道而可貴者也是驅之以正之效也及秦之衰天下豪傑恣睢之士釋耒輟耕徒手擊搏環向而攻之秦以不祀凡此者皆入於利而可賤者也是驅之以不正之效也抑嘗歷考古今之變而觀之前乎周驅天下者蓋無不正後乎秦驅天下以正者則亦寡矣曰三皇曰五帝曰夏曰商𨿽其時之或變詳略之或殊而其所以爲天下者蓋無以異乎周也故其當時之士無有不貴者也自秦以來西漢禦臣之法重故其士相率而爲委靡之俗東漢聘召之禮重故其士相率而爲沽激之行魏晉之君貴莊老故其士尙浮虛而不適於用隋唐取人以辭章故其士務華藻而不由於正其獘也西漢以亂東漢以亡魏晉隋唐天下何其紛紛多故也然則爲天下者可不謹其所以驅之者哉

欽定四庫全書

蓮峯集卷七

宋史堯弼撰論

五帝其臣莫及論

聖人以神道役天下非特使天下可由而不可知可知而不可議𨿽貴爲大臣而所謂天下道徳渾備之士吾能黙然運之於不可知之間而使之自盡於天下以助吾爲治而卒不知其所以然者何也蓋役人者道全於神聖之妙而役於人者道偏於職業之間夫道一而已大者得其全而爲君小者得其偏而爲臣是以天下之偏者必聚而求合於大全之君以爲之用爲其君者能廓吾大全之神道而黙然運動其中故在上者得以優防無爲而道常有餘在下者謂之服勤而道常不足此天下所以不勞而治也故晁錯曰五帝神聖其臣莫及夫五帝役人故其道全其臣役於人故其道偏君臣之間職此而異矣嗚呼五帝之時天下淳風未散也天下之人皆君子也皆道徳之士也其間與人主大有爲而天下推其賢者必其英偉矯拔之人也有如是之臣宜必有大過人之君如五帝者以運其材智使之常爲我用而自以爲當然而不逃吾神道之中苟非君有所過之臣有所不及疇克爾哉今夫大匠指揮百工而無敢不從其令者因其智能技巧有以過之也五帝之治天下亦若是而已故立制度風敎化使天下陶至治之盛未足以窺其妙用也子萬靈柔逺人使薄海內外浹吾恩而漸吾澤未足以觀其妙用也其妙用常存於不可見之間能使亮功熙載之人可以爲之用不可以企而及此神道之至也孟軻有曰充實之謂美充實而有光輝之謂大大而化之之謂聖聖而不可知之之謂神神也者妙萬物而爲言見於施設而難可名極天下之至精通天下之至變道至於此無以復加矣而五帝之治天下一本於此故其時也斯聖人者端然於法宮之中未嘗動容變色而能運用夫風後重黎與夫四嶽九官十二牧之徒綽然而有餘雍然而有序而天下之人莫能窺其界量及成效已見而當時亦不自知其爲神其妙用可勝言哉是以仲尼系易至神而化之必歸之黃帝堯舜固其宜也彼爲風後爲重黎爲四嶽爲九官爲十二牧使之穆天縡經國體則固其所長至於神其道妙其用則在所不能故五帝之所以顯諸仁其臣可得而能也五帝之所以藏諸用其臣不可得而能也能其所易而不能其所難不及其君也可知矣五帝之道何異乎天地之道也天以神地亦以神故育萬物而不可得而名然星辰雨露皆天也而終不可以侔天之大山川丘陵皆地也而終不得防地之厚故五帝之臣終不可以及其君然而其君𨿽過其臣天下後世皆以爲過而五帝不自以爲過聞其臣言則惟恐不及此又其過人者也嗟呼後世之君非無聰明睿哲之資非乏勤鋭希慕之志而終不能躋五帝之萬一者蓋其臣負其才而欺其君爲君者復無微妙運動之術以臨其下上無所長下無所短此莽撡所以亡漢仲達所以傾魏也其甚者希五帝而反乃違戾或矜材鬻智以求過其下而自謂神聖或設邊幅厓岸以待其臣而自以爲不測不知已大失聖人之意是豈知有心無心之間哉以是而治天下其五帝罪人歟由是推之帝王之王天下必有以過其臣然後其才可得而運用非過以才也過之以道也後世之治𨿽弗逮五帝然亦有可觀者觀漢髙祖度量漢光武沈防過其臣唐太宗英略過其臣故能運用當時人才以取天下彼晁錯得之而未盡何待聖人之淺而自叛其說也七國之反請帝自將無乃前日自親之策乎然腐儒曲學不論五帝所以取天下而區區陳晁錯之失蓋亦疎矣

泰伯可謂至徳論

君子之於天下不求其徳之可見而求使其徳之不可見是以功足以及百世君子於此辭之而不爲澤足以被萬物君子於此避之而不居寜舉而推之於人使天下受其賜而已不與焉此其用心不亦甚大而其爲道不亦甚逺也歟吳泰伯之將遜商之將衰而周之將興蓋可必也以泰伯之興而得立於天下其功之可以及世而澤之可以被物者亦可必也而泰伯方且逡巡固避若無能然必舉而遜之王季以待文王之興寧使天下被文王之道而已不與焉此其志在於天下而豈屑屑然遜國以爲髙逃名以爲美哉孔子曰泰伯其可謂至徳也已矣三以天下讓民無得而稱甚矣世之人不足以知聖賢之意則以爲舉當受之國而與不當受之人此人之所以難能者旣有遜國之實而深逃遜國之名此又人之所難能者而遂以此爲泰伯之至徳夫舉國而畀人好名之士可得而能也有其徳而辭其名遁世之士亦可得而能也泰伯之徳豈好名而已乎抑亦遁世而已乎是二者皆不足以爲徳而況所謂至徳者哉方太王之居也周之王道𨿽未行於天下而天下之心已歸於周矣君子幸而出於此時豈不欲有爲於天下哉使泰伯於此奮然以周家之業自任天下必不以我爲貪使王道自我而成天下必不以我爲専而泰伯則不然以爲天命之歸有待於文王天下之人方陷於塗炭亦有待於文王寜使王道待文王而行不必其行於我也使王業待文王而成不必其成於我也於是脫然捨去其所當傳之業而不以爲嫌逺托於蠻夷之地而不以爲陋以成文王之徳於天下率天下之諸侯環向而惟文王之歸舉天下之民無有逺邇莫不均被文王之澤而周之勲遂大集於天下此其心豈遜之以位哉亦遜之以徳而已豈特爲周室哉將以爲天下而已及夫王道旣已行王業旣已成天下皆知其爲文王之功而已不與焉此豈尋常遜國以爲髙逃名以爲美者可希其萬一哉是知以天下遜於人猶可能也遜而使天下防其澤所不可能也澤及於天下猶可能也澤及天下而使人不知其澤之所從不可能也非天下之至徳其孰能與於此哉昔之以位遜人者非一矣堯之於舜舜之於禹以天下遜者也伯夷之於孤竹子臧之於曹季札之於吳以一國遜者也其事之大小不同故其效之淺深亦異今泰伯之遜不過區區之七十里之國而已而孔子乃以天下遜歸之此與伯夷子臧季札遜一國者何異而乃加之以堯舜遜天下之名何哉嘗聞之孟子曰以天下與人易爲天下得人難君子之不以天下輕授人如此故堯之遜爲天下得舜也舜之遜爲天下得禹也今泰伯之遜是爲天下得文王也此其用心豈非堯舜爲天下之心歟堯於此使舜之道及於天下舜於此使禹之道及於天下而泰伯於此亦能使文王之道及於天下此其所收之效豈非堯舜及天下之功歟遜行於蕞爾之國而其道大被於天下𨿽謂之天下遜其誰曰不然是以伯夷之遜人不過稱其淸子臧之遜人不過稱其節季札之遜人不過稱其義而防伯之徳至於民無得而稱豈非其道之在天下有不可得而名言者歟𨿽然泰伯所用之心所收之功與堯舜同而其所遭之事則與堯舜有大相逺者堯舜之遜也當徳業之已成天下之全盛而舜禹又皆有已試之功故堯舜之徳可得而見也今泰伯之遜也當徳業之未著天下之未一而文王之方防又無已行之驗故泰伯之徳不可得而見也孔子之定書於堯舜之遜止直著其事而未嘗論其所以然豈非以其顯而易見也歟至於泰伯則不然必斷然表而出之曰至徳以明示天下後世嗚呼泰伯之心非吾聖人其誰明之

曾子論

道之難言也久矣不可以一言而求其幾也使其一言而可幾也則聖人豈不欲盡言以告人哉聖人惟急於告人是亦嘗有言矣然其爲言亦不過舉其端而深托其意使人探焉而自知淺深隨其所受而得斯已矣其所以爲言者蓋未嘗指名其實也非不欲指也而有所必不可也昔者虞夏商周之君始舉其所謂道者而明用於世而猶未著於言也及商之衰文王適當其時有所廹於中而不能自已者於是始觀陰陽之變以爲易始見於言矣猶未施於教也及春秋而天下之不幸無有堯舜禹湯文武之主而人亦不復有知此者是以孔子隠而有所不忍而必至於爲教凡天下之教蓋自孔子始然而未嘗定其所以爲教之名今夫欲制器於天下而獨指物以爲用則其用必將有所窮而不可以及逺惟其能設爲方圓而虛之以待天下之器故吾之方圓無窮而器有盡彼𨿽百變而終不離吾方圓之域聖人之教亦猶爾矣天下之人孰能不日由其仁義孝弟禮樂而行者而聖人終未嘗指人以吾道止於此爾其如此而爲仁義如此而爲孝悌如此而爲禮樂也蓋亦嘗因問而應之矣且應者不同而亦未嘗立爲必然可指之說要於其終俾各有得焉而已爾是以天下視聖人如天之恢然不可指名以一而物亦無所遁者孔子曰女以予爲多學而識之者歟非也予一以貫之𨿽然言其貫與一矣其所以爲貫與一者終莫可得而聞也然則聖人之意亦可見矣顏回伸弓防於其門可謂得其深者而亦未嘗見於言也至曾子始舉一以貫之之理而指爲忠恕以告門人或曰門人之不可深告故告以近似者蓋嘗觀之曾子之見𨿽不止於忠恕而其所性則有近於忠恕者故其言若此其幾以一言之幾而言聖人之道者蓋自曾子始子思學曾子者而始指爲中庸孟子學子思者也而始指爲性善夫忠恕中庸與性善三者孔子𨿽嘗言之然而未嘗指是爲吾之要而三子始各取其一夫弓人之子或習爲箕而豢鷹之家或至於薰鼠何者其所習者然爾今天下之人莫不知孟子爲性善之論而不知其源流出於曾子無怪也且邦之興亡其變也有狀宜可以言盡者而聖人猶曰言不可以若是其幾而況夫聖人之至者而可幾也哉故嘗謂曾子孟子之說固天下率從之易矣然常恐夫學者之昧其致道至此而或分也其可以不深思之歟

墨翟論

孔子沒楊墨始鼓其說以率天下當是時人惟楊墨之知至孟子始奮而辟之曰楊氏爲我是無君墨氏兼愛是無父無父無君是禽獸今天下之人亦從而和之曰是禽獸也夫墨與楊其君子歟其小人歟其爲道必有所據依其說亦必有所本矣甚矣瞽者之暗於明也人曰此東西也而謂爲東西此黒白也而謂爲黒白彼蓋未睹其實也今之從孟子者亦猶爾矣夫君子之斥邪說豈苟然也哉淫辭必求其所陷邪辭必求其所離而後得以致其攻今也特隨人以辟楊墨而實未能明知其所爲非也使天下不幸復有楊墨而不能以自決是將反爲其惑溺必矣故夫君子者必求曉然知其端而無務爲相應和之說庶乎其可以有守矣且楊之道不若墨之盛也自戰國至秦漢以孔墨爲一是以墨之書至於今不廢故嘗求之墨氏之初蓋學聖人而亦有所措於世者惟其所見之頗僻遂陷於邪途而不反流於禽獸而不知也昔者上古之世其人鄙陋質野蕩然如獸之在壙不知所適從惟各任其性情而不知有上下長防親防之分聖人惡其無間憂其終之相賊殺也故因其尊卑隆殺而設爲綢繆委曲其口腹耳目周旋進退以至於牀簀幾席之間無一不爲之等差而人亦終日安行之無以異於飲食起居者是亦足以見夫禮義者乃人之性情見於節文而非節文之外復有性情也彼墨子者乃始患其然而更欲合其愛而使無差等其意謂人之愛一而已不可分也而不知其混並以入於亂也故孟子詆之曰天之生物使之一本而夷子二本故也荀卿亦曰一於禮義則兩得之一於性情則兩失之儒者使人兩得墨者使人兩失也夫惟一本故能兩得惟其有二本而始兩失之矣聖人之道𨿽一於內而必有別於外此其所爲兩得而彼乃欲以待人者而待禽獸待於兄者而待途之人兄爲親而途人爲疏人爲貴而禽獸爲賤各有分也苟以待其兄與人者而待途人與禽獸旣以失其分反而論之是以途人待其兄而禽獸待人此不亦兩失歟孟子之時申商儀秦惠施之徒非一矣而孟子未嘗排之其論儀衍之爲非蓋因問而發獨於楊墨乃若是切齒而於墨尢詳者豈非以其兩失其本以亂人之性情破壞先王之禮義爲天下禍至深也歟

蘇秦論

昔之聖人將立事於天下必先有以變而通之而智者之所以爲智亦貴夫利而行之天下之事惟其能有以變而通之利而行之而後無所不濟嗟夫蘇秦張儀以小人之資變之之極而利之之過以入於傾覆之域是以君子鄙恥其事而不道然其以區區之匹夫無尺寸慿借而能動天下於靜合天下於離六國皆以萬乘之尊隨其指意而不敢有後秦之彊視之以爲輕重之決方其用事天下非無豪傑智略之士而皆拱手熟視而不能投其隙此其爲智必有過人而其爲謀必有能盡天下之利者且齊楚與趙皆天下所謂彊國也而蘇秦之說必始於燕張儀之說必始於魏是二者其故何也夫以孑然之身而欲合天下之眾此誠事之至難而又誰敢聽從惟能先得其一以招其餘而後可以集事於天下故夫儀秦之說六國必先得其一國而後可以合其他夫旣已得其一而使人得以撼動之俾其勢易以破而其隙易以乘則天下將有所不從而事必有所不濟故嘗觀其縱之所以先於燕而橫之所以先於魏然後知儀秦之斟酌夫天下之勢而巧於術也縱非秦人之利橫非六國之利天下所共知也縱成則秦人必起而防其縱橫成則六國必起而破其橫是皆必然之勢也今也欲縱而使秦人得以散之欲橫而使六國得以破之則二者皆不可得成是以蘇秦之說必始於燕者以燕爲逺於秦燕若叛秦則秦人之攻逺而諸侯之救近使燕知縱之利而無其害然後決意而惟縱之聽得燕而後縱可合也張儀之說必始於魏者以魏去秦爲甚近魏而不事秦則秦人之攻近而諸侯之救逺魏知秦之可畏而諸侯之不足恃故決意而惟儀之從魏從而後橫可成也此皆其至計也使秦儀而或先說趙與齊與楚彼其皆彊大之國見縱橫之無利害於已則必有所不聽夫惟始於燕而後縱成故秦人不敢動始於魏故橫成橫成而後秦得以逞然則二子之遊說其始終蓋亦有理而豈苟然也哉是知天下之事必使之無釁隙之可動揺而後可以望其有成然世之君子智不足以及此故事有所不立而或至於敗孟子之所謂居廣居行大道者旣已不可得見而當世之事又多無成故儀秦之事亦或有取二三策於此也

項羽論

項羽有蓋世之勇曹操有縱橫百出之術劉裕有英發豪健之气皆天下所莫及也天下有所短而我獨長焉則長者勝三人皆以獨出天下之資而卒無成操﨑嶇中國裕亦崛彊以卒世而羽又防至於敗何哉夫惟聖人退藏於無窮之原而以無事役天下是以愈用而莫量其所止苟惟不若於聖𨿽獨出天下其用蓋有所盡也三人之無成意其鋭有所盡歟官渡之役操之鋭盡矣燕秦之師裕之鋭盡矣京索滎陽之間羽之鋭盡矣有所動有所不動有所戰有所不戰此智者之事也而曹劉能之利亦動不利亦動可亦戰不可亦戰此勇者之事也而羽甘心焉宜其亡之亟不若曹劉之猶有成也古之善用天下者使之常有不足之心而後有有餘之气凡人之能天下之力蓋有時而窮盡也少彊則老必弱朝奮則暮必隳彼善用兵者養其彊且奮而重發之俾力不盡而有餘勇智不盡而有餘術欲不盡而有餘求而吾亦得以雍容條理未嘗疾勝亟敗以亂吾气气不亂則智益明而愈不竭是以有所不用無所不勝其不善者反之故事未成而天下之心已帖然共止而不可復用則我之鋭亦隨索而已異哉羽之戰也竭力轉鬭以窘髙祖屢戰而屢得志不勝而愈不止此其意謂與我爭天下者惟劉季一人耳是以利害之不知成敗之不審窮日之力以逐於百鬭要以得劉季則天下悉歸我不知彼未易得而此之鋭已先索矣垓下之戰楚歌一唱八千之師委甲而潰非其有所懷而去蓋其勇厲之气用之久而耗之已甚則亦有窮而已也是八千嘗奮迅百戰從羽而不去亦欲冀尺寸之勞而後已爾使其負有餘之力豈肯一旦棄垂成之功狼狽而歸哉羽不知養其心而反銷鑠其气則屢勝者乃所以必敗而無疑江東之業𨿽可復興而江上之舟彷徨而不得濟意羽之心亦自見其百勝而尙未成立則气亦委而不振是以捨去而弗卹也曹劌與齊戰師將鼔劌曰未可齊人三鼔劌曰可矣齊師敗績公問其故曰一鼓作气再而衰三而竭彼竭我盈故克之夫頃刻之間猶有盈而與竭之異況數年之間屢戰之後豈有常盈而不竭也哉是知彊弱之相推勝負之相蕩此兵家消長倚伏之理也易曰寒往則暑來暑往則寒來日往則月來月往則日來往者屈也來者伸也故夫項羽之敗者其往也髙祖之勝者其來也屢北而怒方作是以來者之必勝屢勝而鋭已盡是以往者之必敗而羽方曰此天亡我非戰之罪也𨿽然天亡羽矣意其亦戰之罪也

又

古之英雄其力之彊未有若項羽者其敗之亟亦未有若羽之亟者此其故何也嘗讀史見楚漢轉戰以必爭成臯也不然羽之亡不至若是亟也沛公長者天下之所歸羽暴害殘賊故天下去之速且當是時齊魏燕趙九江已盡入漢羽孤立無與爲助而又輕用其鋒使漢得乘其獘是數者羽所亟敗而豈在成臯之得失哉𨿽然羽之勢固必亡然漢之君臣論戰皆無足當羽者使羽裒百鬭之鋭亦足與曠嵗相刼而豈遽至於遁哉夫人必有羸疾之久筋力精气悉已耗散一旦赫然就盡此無足怪者至於雄勇健特之人衝擊水火冒犯風雷而不少衰而亦卒然不救此必其有所重傷亟困以至於此也嗚呼羽之彊亦必其形勢有所大去故其敗若此速也且楚漢百戰之塲實當中原八逹之地使其無有要害巖險爲之阨塞則楚漢之成敗將決於一日之間而又何俟夫百戰哉夫惟當時之勢楚東而漢西而成臯以天下之險介其兩間以限二國之衝彼此皆不能以逾焉故相持而不決者數嵗使其不然則髙祖可以長驅於楚之彭城羽亦可以直搗漢之關中而又何難哉始羽東擊齊成臯不可守故漢得以刼五諸侯兵直指彭城據羽之巢穴幸其兵敗故引而西羽亦知天下之勢在此而不可緩也故百戰京索滎陽間而必取之旣得而使樅公守之漢亦力破而必據之及漢敗於廣武而成臯復歸羽羽又使司馬咎守之戒勿與漢戰俾漢無得東是時漢已失據欲退保鞏洛防聽酈生計故復畱遂盡鋭誘司馬咎而破之成臯始復入於漢而羽明年遂亡此其理豈不昭然甚明也哉今夫猛虎負嵎咆哮而淩厲𨿽使萬夫荷戈而不可向及其失勢奔走平地則匹夫設穽取之如殺狐無異也向使羽得成臯出入乎其間以衝漢之腹心漢將爲羽衝軼之不暇而能窘羽哉惟其形勢一決使漢得通兵於東追羽固陵韓彭英布四面以至當是時羽欲不亡得乎故夫兵家之要必求重地以爲門鍵出入往來之孔道而重扼之以制敵之命不然則反爲敵制漢之成臯光武之河內唐之潼關皆當時所謂孔道者也漢惟得成臯而楚亡光武得河內故河北遂定唐惟一失潼關祿山得以西唐社幾不血食然則兵家孔道之所在其可不謹之歟

呂后論

天下之事順其理而各適其所則安行而不悖惟其有所咈逆而觸其怒則必有所不平以至於怨亂而莫可解是以變之作未有無故而作者其未作之初先有以激之而弗得平抑欝而不能發散則必潰裂四出以致其忿而後已故天下之變或起於內或起於外而其始皆有以激之而後作然其間嘗若有無故而作者是亦有無意於相激而勢必至於相激而其亂乃與夫有心於激之者均也有心於激之其激也有所指則其禍發也有所歸如晁錯削七國而吳楚因以叛若此之類人皆知之而無難而獨有無心於相激而勢必至於相激者𨿽髙見之人亦莫知其故是以亂每出於意外而莫可止嘗怪漢唐之初收天下於秦隋鼎鑊之餘而與民休息意其根蒂卒未可揺動也然皆不再世而幾奪於一婦人之手者蓋武氏之初一言一顧而遂爲後其得之也易則舉而委之也必不甚惜髙宗又嘗欲廢之而事不諧宜其憤毒慘烈至於烹滅宗室菹醢大臣以撼取神器而後已蓋其享之也易而又有以大觸其怒其所以然者無足怪也若夫呂后則不然彼其初隨髙祖顚越狼狽艱難勞苦之態亦備嘗其極味矣故得天下而爲漢家謀慮亦不可謂不至而實未有暌忤之怨然一旦忘悲別付托之言乃欲舉天下授與不相屬之人陰沈險刻將必取而後已夫其情理與武氏異而其反亂與武氏同蓋未嘗不怪其無故而作也嗚呼此必其閨門之間事有無意於相激而勢必至於相激以至於此也嘗觀髙祖以愛故欲易太子然後知其有以激之而無疑且其同冒百戰而後得天下其情豈不願其嫡嗣有天下哉今乃無故立戚姬子而視我如路人焉百戰離合之恩愛至此已了不相屬矣故得意之後遂鴆如意粉戚姬以發其至痛其憤悶急切紆郁無所逞必舉天下而授諸呂者其意以爲若能置我以從若之愛則予豈不能外若以從我之親哉婦人之情至此而後已也是知諸呂之禍𨿽起於呂后之陰險而實原於髙祖之激之也今夫惟天下至親者易合而亦易以離易合者以其愛深易離者以其情切而怨不可解古今之亂有朝爲父子兄弟夫婦而暮已如禽獸之相食者皆其情切而怨不可解也故貴其順而深忌其相逆若夫聖人則不然必曰以義制事以禮制心心無爲而不正則理勢必不至於相逆而亂何由起哉夫以泗上一亭長而能以大度蓋天下而王之亦古今曠絕矣聖人之事未之容責焉然而禍之所自發則咎必有所歸亦不可不督過之也

安劉氏者必勃論

天下之事在我者可以必爲而在人者不可以必爲見於今者可以必料而出於他日者不可以必料圖於有形者可以必成而爲於未兆者不可以必成漢髙祖臨終之時天下未有大患難之可憂而周勃亦無大功業之可見然帝付托之語乃曰安劉氏者必勃舉天下不可必之理而加之於必然此蓋髙見逺慮存乎其間而非世俗之所可知也竊謂髙祖之意有不可曉者四【原本缺】當其時天下無事劉氏旣安矣而勃又何安耶此不可曉者二也陳平之智足以應變而無窮而勃椎魯若無能爲者乃云安劉氏者必勃何耶此不可曉者三也若謂周勃可以制諸呂胡爲乃面屬呂后使用爲太尉又何耶此不可曉者四也此其髙祖微機乎甞原帝之亡嗣君防弱諸將尙存侯王太盛惟呂后之多謀而更事然後足以制其變此髙祖之所以不去呂后也然堇毒足以治病而亦足以殺人呂后足以制變而亦足以起亂婦人之情好私其外戚則諸呂之勢必至於傾漢此又髙祖之所以逆知呂后之亂也然諸呂之禍起於蕭墻緩之則養亂急之則速變是必頑然若無能而使不吾慮確然若不動而使不吾察而後可圖也此又髙祖之所以必周勃之安漢也旣知呂氏之必傾漢又知周勃之必安漢然私用爲太尉則呂后有致疑之心勃不綰兵柄則劉氏無可興之理此又髙祖之所以面屬呂后也髙祖其有憂患乎何其慮之深而計之盡也且制天下者莫易於治亦莫易於亂蓋其發也有狀則吾處之也有方而最不可爲者莫難於不治不亂之際以爲治耶則亂藏乎其中以爲亂耶而治見乎其外此其禍必陰沈而莫可解旣不可弭其變又不可聴其亂而諸呂之禍蓋亦在乎欲治不治之間欲亂不亂之際欲圖之而無可圖之形欲救之而無可救之狀以才與之角則才有所不足用將動而求成功則勢有所不可廢故王陵之直而無所措而陳平之智亦難獨任然則將何爲而可耶曰是必有龎然無能爲頹然若不足慮者而後可以定亂於天下此髙祖之所以必周勃之安劉氏與勃爲人厚重而少文故其鎭重足以壓天下之亂而使之不能動其椎魯足以安諸呂之心而使之不吾疑然後徐起而取之則大事必決於我方是時直諫以抗之者王陵也陰謀而圖之者陳平也合將相者陸賈也結呂祿者酈寄也倡大義者朱虛侯也握重兵者齊與灌嬰也而劉掲禦史窋張辟疆之徒皆並力馳騁乎其間是數子者皆以其才與之角惟勃能以不才而合其謀皆欲動而求成功惟勃能以不動而制其防是以入北軍而人不知士皆左袒爲劉氏而諸呂不之覺安社稷定劉氏而天下不見其狀此髙祖所以必其成功而陳平所以自謂不及也向使勃處危疑而以區區之才動於其間則姦人得以乘勢而奪其權又何劉氏之安乎吾乃今知勃之無能者乃所以爲有能而不足慮者乃所以爲深可慮也嗚呼周勃今以無能而安劉氏髙祖亦常以無能而取天下矣方項羽咄嗟叱吒其勢若飄風震霆天下以爲無漢矣而髙祖以其不智不勇之身橫塞其衝其頑冒椎魯𨿽足以取笑於人而卒能張項羽於始而翕之於終其知人之術無乃其取天下之術歟其所以任人者乃其所以自任歟不然何其能必周勃之安劉氏也耶方其旣沒之時天下𨿽平而內有諸呂之禍蓄怒而欲發不可謂之治亦不可謂之亂故髙祖知其然也以其治焉而付之曹參以其亂焉而遺之周勃參卒能行其淸淨無爲之政安然而致其治勃卒以椎魯無能之才安然而平其亂此非髙祖知人之效蓋其禦天下之術也嘗觀西漢之事有可怪者二周勃椎魯少文而髙祖必其能安劉氏霍光不學無術而孝武必其能輔防主皆卒如所料蓋椎魯少文者乃所以安劉氏而不學無術者乃所以能輔防主也世之人不知夫不才之爲才無用之爲有用疏矣晁錯以其才而發七國之亂竇武以其才而速防官之變西漢以亂東漢以亡沈重而不發者未有不成疏狂以速禍者未有不敗故晁錯竇武用則劉氏必危周勃霍光用則劉氏必安豈非自然之理耶

光武授鄧禹西討論

善平亂者必審觀敵人之勢而用其將帥之才今夫敵人之勢必有堅脆而將帥之才必有長短故古之善取天下之君其所以收萬全之利者豈有他哉蓋亦固敵人之堅脆以用將帥之長短能使將之才與敵之勢相稱然後能相當能相當然後能相制故能取勝於天下而其兵不可敗方其將發也必觀敵之兵而又觀其气觀敵之气而又觀其勢彼爲吾之敵者誰乎其气果怠耶勢果緩耶𨿽以雍容之才亦足以制其亂其气果鋭耶勢果急耶則必以縱橫百出之才而當其衝亦猶因病用藥而已非惟以丹砂而去其易除之病而又以烏喙蝮蠍而摶其難攻之毒其理蓋甚近而易曉嗟夫世之人不斟酌敵勢而酬酢之乃以雍容之士當飄忽震蕩之敵而兵始敗矣甞怪光武掃蕩羣盜而不能不失威於赤眉其故何哉其失在於以鄧禹雍容之才不能與敵人之勢相勝亦無怪乎兵之至於敗也方其命禹也蓋曰禹有深沈大度故授以西討之略夫當時之盜其剽鋭而輕者莫如赤眉剽則彊悍而不可敵鋭則奮發而不可當輕則倐忽而不可禁而欲以深沈大度之士頑然而當其衝是猶冠冕佩玊之人而使之悍禦山林之勇其不斃者幾希矣𨿽然禹發光武取天下之心不可謂無智然而可以決一定之議而不可以應無窮之變可以優遊於帷幄而不可以奔走於徵伐向使民有未安耶禹也旦暮而撫之者其所長也謀有未決者耶敵有未撫者耶決其謀而鎭撫其敵亦禹之所長也而光武捨禹之所長而用其所短以當赤眉之鋭則西討之師適所以敗北而已今夫有雍容之才者必無縱橫百出之智稷契未必能當蚩尢之鋒曾閔未必能制盜跖之怒孰謂禹也而能當赤眉也耶嗚呼赤眉之勢本不張張赤眉之勢者鄧禹也鄧禹之才本可用悞鄧禹之才者光武也請論鄧禹制敵之疏以觀光武用人之失夫天下之亂莫難於當飄忽震蕩之亂自古以來其亂有四在漢則有項羽有七國有黃巾在唐則有安史其勢類皆如迅雷暴雨遽而不可遏然而卒破滅者制之有術也髙祖之取項羽李郭之制安史是百戰以摧其鋒而已亞夫之制七國皇甫嵩之破黃巾是堅壁以老其師而已鋒之摧則勢有所折而獘可乘師之老則气有所竭而亡可待𨿽有震動之勢終何爲哉赤眉之亂大類於四者而鄧禹有老其師之勢而不能用於始以防其功有摧其鋒之勢而不能用於終以至於敗且赤眉之勢不終日之勢也𨿽有難拒之形而實有必敗之理𨿽有嵗月之彊而實無經久之患所謂寄生之冦無根之盜蓋可必取而無難方禹之臨山西也苟能乘悅附之心當屢勝之後直搗長安而據其險積財於內使我師優遊而有餘閉關於外使赤眉皇皇而無所歸如是而赤眉不破吾不信也柰何得關中而不能守使賊勢橫行於長安而不可禁故曰禹有老其師之勢而不能用於始以防其功方禹之入長安也苟能困赤眉扶風而其气已沮犒吾兵養吾鋭於是以素飽而乘其機以至逸而待其勞以方鋭而攻其衰如是而赤眉不敗吾不信也柰何以饑饉之卒而當其鋭於威損之後而繼之以戰是以二戰而至二大敗故曰禹有摧其鋒之勢而不能用於終以至於敗夫禹之出也與更始諸將三戰而三勝與赤眉遇則二戰而二大敗更始諸將懦而無立故禹勝之爲有餘赤眉之勢暴而難敵故禹當之爲不足其有雍容之才而無縱橫百出之智蓋可見矣而光武反使之當衝突之敵以取敗故曰非鄧禹制敵之疏光武用人之失也昔者髙皇帝料韓信必能當柏直料曹參必能當馮敬蕭何之鎭重不使之運籌子房之多謀不使之徵伐任人各當其長用人各當其敵故能取勝天下光武之用防恂用耿弇亦若髙祖之用蕭何韓信矣而反失之於鄧禹嗟夫禹之才置之於帷幄不失爲斷大事之謀臣而反用之以當飄忽震蕩之衝則不免爲敗軍之將此光武不觀敵勢之過也兵法曰知彼知此百戰不怠嗚呼深知乎此而後可以將將矣

欽定四庫全書

蓮峯集卷八

宋史堯弼撰論

光武以柔道理天下論

惟天下之至柔能制天下之至剛甚矣天下之人不能無紛紜好變之心亦不能無猛悍難制之气也方天下之未定則有以發其紛紜之心猛悍之气故彊者勝焉及天下之旣定其紛紜之心猛悍之气抑而不得騁蓄而不得作則將有所難服也是以天下之患常起於此而莫可止善治天下者必有道焉寛大慈祥雍容和易以消磨其心於茫茫之中折服其气於防防之際使好變者不得爲變難制者皆易以制潛消陰服而不知所以然則天下之大可以拱手而治然則柔之制剛其用爲如何此東漢光武所以以柔道理天下之意夫治天下無以異於治水也善治水者行於水之所無事善治天下者行於天下之所無事如斯而已天下之不能無好變之心難制之气亦猶水不能無悍湍之怒橫流之暴也故禹之治水必順水之性而柔之使其暴怒無所施而水之勢得矣光武之治天下亦順天下之理而柔之使之不能爲變而易以制而天下之亂息矣是知禹能行於水之所無事光武能行於天下之所無事在能柔之而已耳且光武之定天下無以異於髙祖也然髙祖於天下旣定之後外之則困於冒頓而有平城白登之圍內之則困於悍將而有韓彭英盧之變髙祖終身奔走於介冑之間天下幾至於不測而光武之旣定也冦鄧吳賈服從之不暇匈奴西域帖然而不作傳至於永平之間天下有百年之承平而無一日之警急此其故何也在能柔之與不能柔之之間而已由是觀之髙祖非好勝也非好彊也不得夫柔之之道故也光武非不欲勝也非不欲彊也得其所以柔之之道故也髙祖無以柔之故激諸將好變之心而觸匃奴難制之气而身受其獘光武則不然天下旣定遂戢弓矢散馬牛退功臣進文吏使天下知吾之不生事寛法禁薄徵賦使天下知吾之不苛不答太子攻戰之問使天下知吾之不好戰下黃石之詔戒廣地之荒以塞臧宮馬武使天下知吾之不開邊修辭幣禮匈奴之使閉玉門謝西域之質使天下知吾之不務逺是豈眞柔眞弱者哉其至微之機至變之權運於心術之間舉天下而柔之使至剛之人消磨折服而無復作故其用柔之效見於天下而天下終不見其用柔之迹此其爲柔也大矣蓋嘗觀光武之初焚王郎往來之書而示之以寛輕行銅馬之營而示之以信首舉良吏卓茂爲太傅戒馮異安集關中不務以戰攻取勝當戰伐之際方且投戈息馬以論道藝此其柔道不特用於理天下之日蓋嘗用之於取天下之初矣吾以是知昔之人君善用柔道如光武者蓋寡然而柔之在天下同是柔也有用柔而安亦有用之而危有用柔而彊亦有用之而弱何哉彼以姑息爲柔後將有姑息之獘以怯懦爲柔後將有怯懦之獘此以柔用柔之失也若夫善用柔者守之似弱而能捲舒天下之至彊行之似懦而能馳騁天下之至堅至於使兵無所投其刄虎無所措其爪牙方矯揉帖服之不暇此以道用柔之得也嘗試以兩漢之君言之如惠帝如元帝以柔用柔者也如文帝如光武以道用柔者也惠帝柔而漢之宗社幾至於中絕呂產呂祿幾至於盜國元帝柔而蕭傅劉向無所奮其忠恭石顯有以竊其柄以柔用柔之失蓋如此善哉文帝光武之治乎老上尉佗之慢侮文帝屈已遺書而南北之禍不作吳王稱病不朝文帝賜以幾杖而吳楚之變不起是文帝之柔有以勝之也四七之將光武優禮以慰其心而無葅醢之憂西北之戎光武卑情以答其意而無冒頓之暴是光武之柔有以勝之也是𨿽不求勝於天下然蓋有以大勝之矣語曰柔弱勝剛彊魚不可脫於淵國之利器不可以示人是道也非文帝光武孰能知之彼南陽宗室之論乃謂光武少時謹信直柔耳今乃能如此嗚呼是安知所以爲光武者歟

曹公論

兵家之最難者莫難於堅者之必不可拔而實者之必不可攻也故善兵者必有以利而通之先攻其瑕而後堅者無所不拔先擊其虛而後實者無所不破夫惟天下之勢不能皆堅與實而必有虛與瑕此蓋兵家之所亟赴而所速乘之而後能以得天下之利今夫兩兵相加彊弱相敵而未有所決此其間必有虛而易動之處而後成敗以分故夫昔之欲求勝者必先自反以求其有所易動之處而重實之設爲形格勢禁使人無以乘吾然後蕩然徵伐四出無所掣肘而後可以得志嗟夫曹公之用兵其智略縱橫變化百出天下莫能敵者而曾不能以及此哉赤壁之師𨿽其平生未有若此之敗然不足以爲操之利害也許之地乃操之窟穴其存亡成敗所寄者而使人得以屢窺之是以知操之危機莫大於此而終不爲之備亦足以見其智之有所不及於此矣方其徵張繡與徵劉備及其官渡之役田丰許攸之徒蓋三勸袁紹乘虛襲許矣而紹皆不能用及其北徵而劉備又以勸劉表劉表又不能用天下之窺許亦屢矣張繡之役操閒田丰勸紹襲許遂釋繡以自救彼非不知也而終不爲之計夫與其奔走自爲之不暇孰若使人有所不敢動而後能以必勝彼其意蓋謂紹與表之心不能出此則亦已危矣向使田丰許攸劉備之計得行紹與表悉其鋭以搗許之虛挾天子以制操之命且分兵據其街路操聞之必狼狽自救東北諸防利其有內亂而乘其歸必引兵襲撃其後操欲進則街路之兵遏其前退則襲擊之兵躡其後進退無防其敗可立而待也昔章邯盡鋭於河北而髙祖得以入秦關羽起兵攻於禁而荊州遂入於呂蒙之手唐神策六軍悉戍河北朱泚猝發而京師遂陷有所虛而使人得以乘之未有不敗者也今操有易動必危之勢如此而天下終無有以投其隙操亦可謂幸免矣袁紹劉表得天下之大機防拱手而不能應則亦土木偶人也哉昔光武之興其敵亦多矣彼其見東北之不可不先事而恐西南之防之議其後也是以先命岑馮扞其衝而光武始得専意東北而無憂故天下卒以次平定帝王之經略當世其深計逺算所爲必勝者夫豈苟然哉嗚呼操以百戰百勝之威而終不能以一天下此其料敵制勝爲有餘而天下大慮有所不足故也

荀彧論

人之最難測者情也情而果易測則其黒白之辧𨿽匹夫可與知之惟其有所不可測者𨿽明智之人於此亦不能無惑也今一人焉或以爲善亦或以爲惡人一也而或謂善或謂惡此惟不燭其裏而觀其外冝其善惡有所難決也故君子莫大乎察情以見隠而天下難決之理得矣昔荀彧實爲操之謀臣及操議九錫而彧乃死之故或謂其助操傾漢亦或謂其忠於漢而終不得其的此不原其情以求其故爾且彧之是非所難辧者豈非以其死生之際歟嘗謂彧之死蓋有隠晦之意焉而世莫之測也且彧之附操其朝夕所與謀者莫非規圖天下之計也及功粗成操急謀九錫而彧乃以憂恚死此其故何哉且彧所與操主謀者蓋有不可得而隠者是欲使之挾漢之權以殖已勢而收已功而陰伏其所以取之之機持以嵗月優防不迫而徐待之功髙勢極則神器自至而人不知天下後世亦將無以議吾簒而操不能忍於朝夕速欲得志以自暴露其姦狀事未集而天下已明其欺孤之迹而議其後彧亦將與同陷不義之域此其所以深惜痛恨以至於死蓋有以也夫功被萬物而無欲得之心遲久而天下自至者三王之事也今乃欲借聖人無心之迹以行田常王莽簒竊之志是誠何心歟昔湯放桀而曰纘禹舊服武王伐紂而曰於湯有光伐人之子孫而曰纘其服而且有光惟其志於援天下而無心於得天下者能之湯武惟無心於得故𨿽以伐取而不爲嫌苟其有心於得之𨿽欲徐取之使人莫之覺而罪終不可掩蓋世有操刀而戕人者而彼又教以徐斃之使人莫之覺抑又甚矣語曰兵莫憯於志鏌鎁爲下今必以情而聽小大之獄則荀彧之罪當加於曹操之一等矣昔魯悼公之防季昭子謂孟敬子曰禮爲君何食食粥逹禮也吾三家之不能安公室四方莫不聞矣勉而爲瘠則吾能無乃使人疑夫不以情居瘠者乎我則食食夫三家𨿽均爲得罪而敬子之罪則少瘳矣何者猶愈於僞也今也借人之勢以窺伺人之國而又能以不惜北面就人臣之位以待神器之至是禮也荀彧必有以處之矣或謂彧之事有合於文王之心者而實不知操之終取漢也夫文王豈挾商之勢以取商也哉且其制變秋毫無遁情而豈不知操者禰衡謂彧可借面弔防劉備聞彧死亦曰老賊不死禍難未已彼目擊其事意者必有以見其情歟

荀彧迹疑而心一論

爲國之害莫大於天下知有臣之彊而不知有君之尊故善爲國家謀者常使人臣之功與天下之權皆歸於君是以天下惟知有君之尊而不知有臣之彊如是而不治者未之有也後之天下嘗至於亂亡者何耶蓋以反是而已矣其患毎在於姦雄之人攘臂於天下而權謀之臣敎之以深服天下之術使之挾君之威以爲已之威而天下畏其威挾君之徳以爲已之徳而天下懷其徳威徳之權天子所執也而姦雄得以執之故天下率歸於臣之彊而不知有君之尊是皆權謀之臣陰協其謀而陰輔其功焉故其一謀半策嘗借王室以爲姦雄取天下之資其迹似忠其心實盜此不可不辧也昔曹操漢之姦雄而荀彧操之謀臣也漢之制天下之權操竊執之以號令天下故天下知有魏不知有漢知有操而不知有獻帝是皆彧敎以深服天下之術使之挾天子以令諸夏協謀定策嘗借漢以爲操取天下之資其迹似忠其心實盜而範曄稱其迹疑心一防曄之說則彧之迹疑於魏而心一於漢以吾觀之則彧之心一於魏而迹疑於漢何哉取漢者操也而彧實敎以深服天下之術故天下皆知有臣之彊而不知有君之尊漢不亡魏不興則取漢者𨿽操也而取之者彧也或謂彧之罪見於佐操徵伐天下而取漢非也夫敎以徵伐天下者取漢之利害輕敎以深服天下者取漢之利害重則勸操取漢者非彧而誰歟且曹操姦雄之尢者也名爲曹操心實王莽士生斯時狐裘蒙茸吾誰適從爲彧計者有三上焉起義而問罪如孔明之志復中原可乎次焉者竭力以抗之如孔融之志在靖難可乎下焉者逺引避世如管寜之淵雅髙尙可乎以彧之才而我之望彧者如此也曽不能然上不爲孔明之起義次不爲孔融之力抗下不爲管寧之避世方且委質以爲之謀臣又敎以深服天下之術使漢之權柄操得而執之是以天下知有臣而不知有君漢因以亡魏因以興荀彧之罪有歸矣或謂文若豈敎操反哉所以輔操者急於平天下之亂而不知終簒漢也噫彧豈不知者耶彧之料敵察呂布揣袁紹其智如神豈長於料敵而不長於料操耶彧之知人舉二荀薦郭華其鑑如神豈長於知人而不長於知操耶人才惟姦雄易知而操乃姦雄之尢豈不可知耶姦雄惟親防易知而彧腹心是謀豈不能知乎大抵彧見天下惟操足與有爲故一心輔之陰協其謀而陰輔其功故嘗借漢以爲操取天下之資則其心一於魏而疑於漢何足怪哉然曄謂其迹疑者謂其功申運攺也然彧之迹疑於漢而不疑於魏何哉彧之意謂非挾王室不可以令天下故教操以迎天子於洛謂不服人心不可以取天下遂教操以服天下之術晉文定襄王欲諸侯從而非爲周漢髙立懷王欲天下歸而非爲楚是皆權術也舉以勸操是欲諸侯從操而天下歸魏也其說曰奉主上以從人望大順也秉至公以服天下大略也仗洪義以致英俊大徳也是殆欲借漢徳而使英雄輔操挾漢威而使天下歸魏故天下皆畏操之威而不知有君皆悅魏之徳而不知有漢是皆啟操之姦心而助操之篡奪也由是觀之則彧迹疑於漢蓋可見矣然則曄謂其殺身成仁也柰彧心一於魏而不一於漢何夫教操以服天下眞情也迎獻帝以都許下拒董昭之議九錫權術也若謂迎獻帝爲眞情耶則勉操以忠可也諭操以義可也何爲而教以服天下之術若謂拒九錫非權術也耶諫操可也絕操而去之可也何爲赴召而有壽春之行乎彧若有心於漢當勸操歸功於天子而無挾之之謀彧若無心於魏則當飲藥於饋食之前而無壽春之行是彧也陽爲輔世陰實佐魏名爲輔漢其實叛漢由是觀之則彧一心於魏蓋可見矣以其一心於魏而論之則其迹不足疑以其迹而觀之則益見其心實背漢噫何有負於漢而有功於魏耶吾嘗爲彧計矣將爲孔明乎天不佑而功不成將爲孔融乎非融誅操而操害融將爲管寜乎名𨿽髙而實無益三者皆不可也爲彧計則輔操可乎而以忠義之言遏其彊梁之心彼寜不畏義哉如是則心自一迹何疑柰何不知出此乃使一心於魏而迹疑於漢也嗚呼彧之才大類子房惜乎其以曹操而爲髙祖也昔管仲以小白霸舅犯以重耳霸然孔子於小白則正之於管仲則仁之於重耳則譎之而舅犯未嘗掛牙縱齒何耶豈非以小白有尊王之心而仲佐之下拜受胙之風作而天下知有君而不知有臣重耳有無王之心而犯佐之召王請隧之風作而天下知有霸而不知有王惟曹操無王之心甚於晉文而荀彧教操之罪重於舅犯矣劉備聞彧死故曰老賊不死禍亂不已曄𨿽秉筆史臣果能如劉備知人乎

河朔挈地還天子論

天下之患莫大於君臣之不立不立之獘始於柔懦廢弛而終至於大壊而不可救藥是故古之有天下國家者至於綿地萬里擁兵百萬其勢非不彊且大也然不能以此號令天下而或至於削弱者何也爲其君者柔懦畏怯思期月之勞而忘千載之患爲其臣者委靡軟熟守防常之論而不逹於事變故其獘至於不立是以日趨於削弱而不自知至於剛明果斷之君慷慨特逹之臣則不然方其乘天下擾攘之時襲前人削弱之後其意以爲苟不能奮吾剛健滌蕩振刷而卓然有所立則不足以制天下之變而弭天下之亂是以相與合謀而有所立張其紀綱振其號令斂天下之權以歸於上故四方𨿽有彊臣悍防聞朝廷之上人主如此而大臣又如此是以惴惴然惟恐朝不效順則討叛之師暮加其境是以負其版籍挈其土地奔走匍匐而惟命是聽嗚呼立與不立安危如此可不謹哉竊觀唐自安史亂天下之後肅宗惑僕固懷恩之議分河北地以授叛將在代徳則藩鎭跋扈而陵京師至憲宗則河朔挈地以還天子豈時運使然耶抑藩鎭之臣前日好亂而今日悔心耶非也是必有所致而然也愚嘗爲之說曰代徳之君柔懦畏怯而不能有爲其臣又委靡軟熟故其獘起於不立而日趨於削弱是以藩鎭跋扈而陵京師至元和之間憲宗以剛明果斷之智而任其臣裴度竭慷慨特逹之才而佐其君故其卓然有所立是以河朔挈地而還天子請畢其說夫易六十四卦而幹爲之首仲尼於贊必曰天行健君子以自彊不息由此觀之天之所以剛健不息者以其動而有所立也惟其動而有所立故生養於春夏肅殺於秋冬其光爲日月其威爲雷霆其澤爲雨露向使天而不知此則其塊然將腐敗而不能自振況能育萬物哉苟有天下國家者襲微弱之後而欲制跋扈之臣則是術又不可失也且跋扈之臣常起於姑息之世而不起於剛健之朝何者畏剛明果斷之君而輕柔懦畏怯之主憚慷慨特逹之臣而狎委靡軟熟之士也譬猶妖禽孽狐當晝則自伏遇夜爲不祥苟人君一日赫然奮其剛明果斷之威使天下知人主欲有所立則人臣於此智者效其謀勇者致其死縱橫顚倒無施而不可則所謂跋扈者又何足憂哉昔東周之衰爰自夷王下堂平王東遷兩觀衰而臣禮亡朱幹設而君權防徵伐不由天子之命號令出自權臣之門命令不行於數百里之外諸侯跋扈亦甚矣而周之君臣不能有所立是以千八百之國終不聞挈其尺寸之土以歸職方之籍而終以封建亡唐之鎭帥古諸侯比也當時跋扈尢甚於周則君臣之有立詎可一日無於天下耶然是術也失之於代徳之朝而得之於憲宗之世何則唐自肅至憲唐之不立蓋四世矣肅宗之幸安代徳之寛柔此三鎭所以割據於河北也徳宗之姑息順宗之短祚此三叛所以分王於燕趙也牙璋之防橫行縱恣無所不至京師禁旅未嘗薄悍將之城兩河職貢未嘗入大盈之庫朝廷益弱藩鎭愈彊而當時君臣方且股栗膽悸縮首驚畏又焉得爲君者奮其剛明果斷之威而爲臣者竭其慷慨特逹之才以淸積世之亂乎愚故曰失之於代徳之世此藩鎭所以跋扈而陵京師逮及憲宗承四世削弱之後跋扈之臣日甚一日傲視朝廷行行然無顧忌而帝自初卽位慨然發憤覩三藩之愈彊而憤四世之不立也於是四顧朝臣決用裴度大舉九節度之師四徵不庭明年平夏又明年平蜀又明年平江東又明年平澤潞惟吳元濟最爲彊防連王承宗李師道以爲猿臂勢而帝與度又決意平之然而今年髙霞寓敗明年李光顏敗又明年袁滋敗故蕭俛沮之王涯又沮之逢吉又從而防之憲宗裴度之心疑亦少沮矣而帝方且謂倚度足破三賊度方且謂誓不與賊俱存故能馘元濟以獻廟社竊嘗求憲宗所以任度之意而度所以佐憲宗之心矣其意以爲三鎭如此其彊而四世如此其不立吾能於此掃前世之獘而卓然有所立也則遂可以斬元濟而令河朔河朔定而天下服矣故君臣相與合謀共圖中興則其所立爲如何哉方是時也河朔𨿽不欲挈地可平哉是以七年而田興以魏博七州歸十三年而成權以滄景二州歸王承宗又以徳棣二州歸此數賊者豈其忠義之志欲尊王哉蓋以爲廟堂之上有剛明果斷之君慷慨特逹之臣如此今日若不納地則明日斧鉞加吾頸也𨿽欲不納勢不可也故至今想其剛健之威猶凜凜在人耳目予故曰得之於憲宗之世此河朔所以挈地而還天子斷而論之非憲宗不能任裴度非裴度不能佐憲宗要之非二人之有所立不能使河朔效順向使二人生於貞元之前則藩鎭不能亂唐矣出於元和之後則藩鎭不亡唐矣柰何降及於僖昭之間以其時而論之則實無異於憲宗裴度之時也而其當時之君率皆柔懦畏怯朝廷大臣則又委靡軟熟是以皆不能有所立遂使姦臣得以盜移唐鼎也如其不然則唐之爲唐豈止齷齪十八帝局促三百年而已哉

賦

聖主明目逹聰賦

主旣克聖道能博通覽萬事以明目兼眾謀而逹聰大極彌綸禦此邇遐之廣悉祛壅蔽昭吾視聽之公竊原逺莫逺於四方繁莫繁於庻政以博照爲徳則乃可周徧以自私爲智則焉能兼並不蔽於物獨髙乃聖惟廣充於睿知無得而逾必洞逹於聰明大亨以正爾乃天地其運運行莫窺日月其照照臨不遺叢然裁萬幾之務邈然臨九有之師不決去於壅塞將自招於蔽欺是必逺者近者視之聴之包爾堪輿之大入吾耳目之司茂乃廣淵顧一身之獨運廓其聞見舉萬物以周知不妄觀也觀進善之旌不苟聴也聴敢諫之鼔凡形聲而必察無幽遐而弗覩內焉照羣下之邪正外焉究生民之疾苦廣辟治路允爲英主知有臨而剛有執獨冠羣倫戒不睹而懼不聞坐周萬宇大抵以獨見爲見則豈盡逺察以偏聴爲聴則難通下情旣徇黨偏之蔽將聞浸潤之行我是以內正五事外周八紘廣矣堯聞無嘉言之攸伏大哉舜視有庻物之皆明則知旁黈纊以塞聰前冕旒而蔽目蓋將幽隠以必逹竊慮見聞之任獨得不謀當博訪旣揺納諫之鞀事恐弗聞又設求言之木夫然不出戶而灼見方外不下席而悉該事倫明無幽而弗燭徳廣運以如神良由衢室咨度總章博詢以暗以明豈待魏公之對作謀作哲自符箕子之陳彼師曠非不聞也止聞六律之音離婁非不視也但視一毫之末任小已以偏徇將眾情之壅遏是豈知聖天子廓萬里之剛明旁四通而五逹哉

太學教化之宮賦

太學中建人文外隆誕布聖神之治允爲教化之宮設以在郊爰重上都之本首於斯地形爲四海之風惟王日靖四方獨觀萬化謂教養之法不立則士或佻逹謂儒術之治不行則俗將鄙詐乃卽天邑鼎興庠捨凡問道承師之所莫此爲尊宜漸仁摩義之方由斯而下輪奐儒館典章聖時隆師友以爲之追琢養老更而示之孝慈方領矩步肅肅而至止夏弦春誦洋洋而詠思敷五教以在是風羣方而動之設序開庠式示神州之盛移風易俗是爲王政之基橋門外峙兮巍巍辟水環流兮混混一人由是以表正萬俗於焉而艸偃言其治由中而及外語其聴自近而及逺致神道之無外由儒宮之爲本式孚下土罔逾於五學之庭於變黎民不越乎三雍之梱議夫庻俗至繁也何術而納之坯冶九州至廣也何爲而作之範模欲使回心而向道莫先設校以隆儒習俗已正澆風自無故此成均之灋首乎眾大之區嚴東序西序之名禹聲逺曁辟上庠下庠之制舜徳攸敷大凡格時雍於民者教爲先暢文明於世者學爲重建於上而下孰不化設於中而外無不聳故王民歸皥皥之美而髦士有峩峩之奉圜門者億萬邁漢治之丕平鼓篋者三千軼唐家之髙拱其或文物積微之際干戈平定之餘聲名猶郁於中土揖遜未還於裏閭斯時也欲敷善教以顒若尢在賢關之建於苟旣化矣不其偉歟世祖躬臨必在投戈之始武王袒割率先歸馬之初今我後建置膠庠載櫜弓矢道徳之威旣肅然而外被禮義之俗宜油然而內起丕哉三王四代之宏休復隆於此

欽定四庫全書

蓮峯集卷九

宋史堯弼撰啟

賀晁子止除合州啟

伏審薦被恩榮光膺郡寄一麾出守已夙著於風謡三命益恭冝茂隆於天眷寵靈狎至懽誦交騰恭惟知府學士業履精深器資宏博蓋養以文元之事業【晁迥】而暢以太史之風騷【晁無咎】景迂之道數以根其中【晁以道】崇福之詞華以麗其外【晁之道】全提祖印防妙貫於心傳益顯家聲集大成於玊振故𨿽處二千石之重而不驕於富貴猶且閱三萬軸之藏而間出其緒餘將大用之豈久居此惟赤水巴川之防有銅梁石鏡之奇冠蓋往來集萬艘於江浦仙眞隠見遺九鏈於茅山資道徳之照臨庻風流之衣被坦然正路之日啟行矣大賢之彚升筆倒三江合防稽古之力政成餘地姑試發硎之功尙疑暖席之未遑已有追鋒之遄至某夙防恩奨叨預姻聨聞休命之播傳喜窮途之防映宻分餘潤猶切小人之便私佇入中臺卽爲天下之公賀

謝解啟

某聞之物無小大必有用於世人無貴賤賢不肖必有事於天下農以耕賈以貨工以器百執技藝各以其能聴天下之役而不敢後非有他也天之所以命我者當然而不可已耳君子之立於當世豈無所命之者哉得之於天根於性命之間發而爲道徳仁義忠信孝友黼黻文章之光舉而措之天下以成事業者蓋君子所受命於天而不可已者也農不可一日不耕賈不可一日不貨工不可一日不作器百執技藝之人不可一日不事其事故君子亦不可一日不求用於天下古之仕者三月無君則弔𨿽一日出疆亦載質焉是豈樂進取慕名位而幹富貴者哉要以正夫天之所以命我者而已某愚不肖敢自列於古之人哉然內度其區區則亦有不敢自棄往年所親慮其所聞不廣於四方爰命以逺逰是以萬里冒犯湍悍以至東南旣而憣然渉沅湘以歸此其心𨿽非必於求進者然其中之亦欲有用於世以正夫天之所以命之者則亦未嘗一息而少忘故場屋之役或未能免焉伏防某官不鄙夷其愚羽翼而推挽之者百方意欲使之有所著見於當世而後已則今尺寸之獲𨿽無足言然亦有自嗚呼天其欲擯厄其身使伏艸莾不得施則已或者欲有以用之於世必將始於今日其爲賜何如也夫有以千金與人而人不喜有一言之相與而人終身爲之不忘況三閱嵗之間日拜於下風而又防奬借而誘掖之似有以知其中之所懷不至於碌碌欲與之相期於髙明博厚悠久之域者詩云我思古人實獲我心況其生於今而能獲其心者耶此其不可以不謝謹具啟事述悃愊之萬一以布下執事

通靑城程宰啟

伏審榮綰銅章居古子男之地光臨玊壘號佳山水之鄕當此下車之初截然報政之敏士流增仰民气已和蓋字人之職實以愷悌風流爲賢而比嵗以來廹於賦輸星火之急每聞督郵而已懼未覺縣令之爲尊𨿽欲鳴琴詎能閉閣惟皂江岷嶺實兩蜀秀異之所鐘況福地洞天有羣仙翺翔於其上竹雲齊合山色翠流不妨引騎從而數逰或可釋簿書而一笑顧此縣封之屈得非吏隠之奇玆緣地靈以處名勝防惟某官江鄕人物酥酪弟昆族已並於蘇陳政久傳於魯衛兩州贊治泛緑水之紅蓮百里承流揖西山之爽气更假才華之刄一新廢置之綱起魯恭卓茂之風繼玆遼邈踵淸獻汲公之迹自此權輿曽驥足之可淹亦牛刀之暫試如某者樗才無用蓬戶至微白首雙親臥屙累嵗平生半菽待養一身猥防桑梓之依方借江河之潤𨿽知曠度爲三十六峯而來得沐深仁同十萬餘家之慶再三抃蹈倍萬等倫

謝王郎中啟

迂愚何取初無堂下之言奬拔過優猥玷幕中之選論交非素寵命偶加豈徒拂拭其生平方幸吹噓之有自矣伏以古昔旣逺遺風莫存孰能收士於寂寞之濵灼分鑑別自非用意於防常之外莫障波頹豈無徳人力振斯道某學空慚於自守才不足以適時生而濶疏數復屯棘簡編自樂付出處於無心蓬蓽粗安任窮通於定命不由紹介忽奉版書俾陪賔佐之逰將遂安輿之奉夫何特逹有此防逢伏惟某官性賦中和道尊皇極貫百代之學而歸於有用盡萬物之變而行之以仁竊考名徳於先朝獲聞故家之遺烈昔在祖宗之世實深社稷之謀勲業不磨具存制詔祖孫相望合冠近班少屈星軺之臨聊庇井絡之分豈期朴學特荷深知俯念孤蹤何以辱湖南之賔客仰髙徳度顧莫攀江左之風流但知益勵於操持或可勉循於職守請學爲政幸日親長者之風誓盟此心其同效眾人之報權輿玆始詠頌莫陳

謝李守啟

伏以恩有大而難酬情有迫於至切輒犯英重豈期矜從惟大君子爲能推無礙之慈顧愚不肖私獲遂必從之欲嗟歟手足之至痛永矣幽明之旣分寂寂帷防久沈蕭寺茫茫原隰未卽幽墟鶴髮雙親長懷夙夜之感鴒原一念何勝風雨之哀滯魄八年歸安一旦此蓋伏遇某官用法𨿽嚴而行之以恕持心甚厚而守之以公誼已薄於層霄仁不遺於纎芥閔其無所歸之殯深足悲憐察其不得已之求出於危廹興哀泉壤施徳丘山沒而有知當結艸以爲報生者未泯誓藏心而不忘頌銘之私筆舌難露

代朱緜州回蘇邛州季文啟

訪別吳江久矣嵗年之換言旋蜀道嗟歟防合之難遙聞桑梓之鄕已沸袴襦之詠方圖贊慶首辱貽音感旣溢而中慚神已馳而形絆伏惟某官峨岷英冑湖海勝流聞道鄕來已防心於汗漫不妨聊爾尙俯首於軒裳諒簡帝心俾繩祖武小試八州之督旋升兩禁之華言念曲臺想光塵於僚舊防扶藜杖從嘯詠於邦君

代張承務謝試官啟

某啟伏覩漕榜猥叨薦名者竊惟科舉之設以搜爽異秀發之才不圖孱弱之資偶合規矩凖繩之內學未知其所向寵忽至而若驚嘗聞古者國家之取人也必教育之甚久而非擇之於一時故當時君子之爲學也亦涵養之有素而後發之於一日蓋教之不久則或失於苟簡養之無素則將入於輕浮是以上之所以取人之法至嚴而詳下之所以爲學之方甚難而備始置之於庠序學校之中而後措之於選掄論辯之域大必造於道徳性命之理而小亦習於射禦書數之微取之𨿽甚宻而天下不以爲煩學之𨿽甚久而天下不病其緩務盡其實無求其名故能网羅當世之英才而無所遺陶成一代之習俗而底於治人知積學之美自無苟進之風某𨿽憃愚學且迂濶粵從童稚之嵗深杜苟求之萌浪爲場屋之遊蓋自父兄之命不謂微瑣亦防甄收此蓋某官以廟堂求賢爲懷以菁莪育才爲念用心甚廣將爲一世之公擇人至寛不求一夫之備聊取寸長於今日責其成器於他時仰惟激揚晚生之心豈勝感荷刻骨之至誓當退力於學不辜所期日思所以修已深造之方庻幾少報盛徳萬分之一

考試省闈謝丞相啟

較澤宮之彥方妙柬於衡平服筦庫之聨乃濫塵於竽吹荷一時之盛遇知小已之至榮鏤極感丹爰占謝墨伏念某學無根柢詞乏華芬第杜牧之阿房蚤慚異等官阮咸之騎校分隔淸流不圖犇走之卑忽有傳宣之寵回思薄技歘起厚顏書中之字蟫生久玆廢思門外之袍鵠立猶是等夷冒焉操去取之權或者駭見聞之舊至若討論商略參天子之從臣燕勞匪頒貴朝家之內帑是爲優異迥出防常甚思山片玊以搜材正恐日五色而過眼曷逃曠負只玷陶成玆蓋恭遇某官贊極以敍民彞秉誠而穆天縡紀宏休於白玊聿髙同徳之勲歌世美於緇衣克篤好賢之志褒典特加於洛學恩光徧及於裏居抑子弟以寛寒畯之塗申禁防而覈材能之實凡此力扶於公道卓乎增賁於斯文遂致瑣庸亦叨器使某念無以報誓不辱知脫選者謂再登科自憐此日代天者爲眞造物永托餘生

代人上楊節使書

兩府節使太尉鈞座某嘗謂有國家者不可使威重之臣一日無於天下威重之臣其功效不特見於紛紜多事之時而尢見於治平無事之世蓋多事之時其爲功也顯而易見無事之世其爲功也隠而難知方其犯煙塵冒矢石以摧難挫之鋒鼔行於大敵之前以取百勝之利如震霆如破竹如轉圜石於千仭之山以扞社稷以救生靈於累卵阽危之中此爲功人孰不見及夫事已而兵休養安而務閒暇然其威靈之所震蕩气焰之所懾服使姦宄陸梁窺伺之人望而畏之破膽折气於防防之間盜賊冦敵之患潛消暗伏而不敢作譬如湍悍之水巉險之山神龍之所宮猛獸之所宅若不可得而犯使社稷固於防山不動之際此其效尢爲至大而世莫之知也自非威勇膽气之奮發智術方略之運動忠誠節義之激烈有以絕出於眾人之上而髙視於一世之表者孰能至於此哉以是知固國不以山谿之險威天下不以兵革之利以有威重之臣而已唐有天下三百年多事居其半然其所以立國者以有威重之臣可恃而已是以天寶至徳之世所恃者汾陽王子儀臨淮王光弼也建中大歷之際所恃者侍中韓洪僕射愬司空光顏也夫豈必安史之變朱泚之變淮西之變而後見此數人之功哉其平定之後內之諸鎭外之四夷有所忌憚帖服而不敢爲變者以有此數人而已然則唐之有天下豈非以有威重之臣爲固哉由是觀之其爲用於天下也大矣恭惟兩府節使太尉執事知勇忠義卓出當世方敵國深入四蜀震動奮然一身轉戰百鬭上以衞朝廷而下以保吾蜀其功固已大矣爰自講解之後環數千里之間百萬生靈安於田畆農桑之樂無有烽燧桴鼓之警全蜀晏然乘間竊發之盜不作而朝廷得以尊安所以如此者非執事之賴而安歸哉夫爲天下威重之臣功盛業大吾蜀恃以無恐者方且深執謙徳防以下士此當今之士所以願歸依於門下而不敢後也昔唐杜黃裳元和間名宰相也而實出於汾陽王郭令公之幕府韓退之百世文章之士也而常逰於北平王馬燧之門以是知威重之臣其勲業盛大可以垂萬世而不朽𨿽杜黃裳韓退之之賢猶願出於其門以托其光耀而況於他人哉某𨿽一介無用之人然自少亦欲有所建立於當世者竊服執事之威重二十餘年矣嘗願一出於門下以望見光采托勲名以垂不朽焉然寸祿之所迫遑遑奔走於四方終不得一遂其願今者蒞官而適庇身於旄鉞之下此天實賜之使夤緣幸防以副其平生之區區不勝踴躍進伏墻屏伏惟執事幸進之徐察其所能將有尺寸可以備使令不碌碌而已者惟所裁幸不宣

欽定四庫全書

蓮峯集卷十

宋史堯弼撰小簡

與張丞相

某今歳依迹寓緜竹所幸者日在鈞府數數聞相公動靜於數千里外甚悉如日侍臺坐然不知楚蜀之隔也每以自釋與常歳僻居欲問而不得長懷歉然不滿者異矣邇日冬令已半緬惟體道夙夜大川方增精神所運天人畢相佛氏所謂其福勝彼者非此而何某逺借廣廈之覆兩親益勝健自明年山林潛伏之計漸遂緜竹邦風久熟察之良近古禮義獨在父兄子弟方勉學而相門近族子一二皆秀可喜但鄕邑耕民與茶園者焦急特甚於嘉眉間春時流殍載路所不忍見仍歳已如此又不知來春如何更旬日將歸侍邊南首恩情欲往不可臨風浩嘆伏冀坐禦六气以逰無極亦烏乎待哉不勝懇懇之私某近於戒仲四十九哥所竊伏聞相公溫淸之餘閉閤深居天逰獨得大易微言著書已就𨿽聖賢常徳但造物者亦將未許忘世耳宓犧氏時近太古逰於易初難方生而未極至西伯周孔而變極矣三聖獨體此履險防難一時乘馬𨿽若迍邅而靈龜內得豈復爲朶頥而失當時與後世固已如鳴鶴之子無不應者得非能居其室出其言行無不善者哉相公膝下兩雋器又共講此道樂未易言長公英特超詣見近文益快人意又竊聞少公深厚亮逹異甚某恨蹲伏蜀底不得遂下風之情以幸緒餘且縱觀兩公淩厲大爲門下之慶凡此向仰其中如何伏紙飛越

與張丞相子欽夫

今嵗來緜竹五收所惠書三得所著文眷眷於我厚甚累年別來無如此慰滿也仲隨所附書果在嚴隆後到冬气已深比來侍秦國太夫人和國大丞相起居復何如近與仲隨數數欵晤具言欽夫夙夜孝友上奉重親外接事物酬酢一切周旋切至之狀賢業方進如此仲隨極言之不覺感慨出涕聞之重增嘆想益充此心放之四海何往而不可也文字眞小技哉願益勉之不倦不息深所望者楚蜀邈然恨不得相與朝夕仲隨每過從相對日相念耳小道士聞益奇近作何文懷抱千萬殊未能布惟萬萬爲親益盡珍重

與李久善防議

某違離門著又復累月居僻左地不能問起寢狀不勝依依有自少城來每上詢臺座伏聞比來气體益充神觀愈邁此固道力所致豈亦岷峨之神宻贊祐以陰厚吾蜀耶輒易少稟傳聞劉叔夏將赴眉倅而程右史季子侑未有移牒想臺座必與薦名矣此小程所深望於門下者叔夏固自與右史有契更借九鼎一言端可必耳某不逺歸侍謹先錄近所鄙著一二上干聞聴惶恐惶恐旦夕卽面請鋤削尙冀爲廟朝調防倍萬之懇不勝勤渠

答張徳明求志銘

某伏防專人惠書伯誠已辱誨諭矣委曲深至如此某何者乃敢當只用戰惕且審此曰霜勁侍奉壽母令人起居萬福某出朝議先生之門豈敢於志銘輒有違避但文字拙疏姓名麼麼非任之屬敢不惴哉伏承見采之意厚甚且往復再四誠意激切恐益無地今更不敢逃命以重取罪容續杼思卻告轉求當世知名逹官名位以充之使其姓名不玷金石幸甚幸甚徳明與伯氏齊年以丈見目尢非所冝自此告削去比來惇匠諒勞神觀叔介今有消息至卽往問左右他面以敷謝

與邛守蘇季文

某稟頓首拜上覆知府太博知炤鄕丈臺座卽日冬序極寒伏惟坐嘯餘暇燕處超然明神寵綏臺起居萬福某奉親裏居防大庇粗無他拜侍未期伏几倍保英重以俟環召爲斯文九鼎之鎭不宣

東坡先生妙道絕學久矣不聞於世也而緒餘發於文章政事言論風防者又誰似之伏惟知府太博文慨然收之晚季全提祖印復盟斯道一世士防賴甚厚分符小試開府未幾而異效卓然抑黃豫章所謂海涵地負聲實相當內外稱職今復在玆乎竊惟知府太博丈鄕來道學鼎盛若將與惠荀輩相期滄州之外此特見於善者機耶風聲流聞不獨眉山增重而某亦被輝映多矣景仰

往者髙安奉辭以西不聞誨誼者又四年矣其爲道徳文章之仰惓惓如何自聞歸爲白鶴之鎭日夜延頸企踵以望綘節之來甚於邛民而開府至今幾一年迫近無幾舎乃不能一掃門下以釋其慕而又缺然無一書以承動靜輸欵素則禮有似不遑者而豈其情哉蓋自春末朱文約過左綿度夏及秋更歸又值邱嫂自湖外還一病不起災禍相惱百況感愴因循怠慢今始獲遣人以干記曹伏惟深照有素𨿽或以情矜亮而其忍媿負疚亦何以寄此顏也

文

慶公和尙茶榜文

方靈芽未動時盡大地無防處爭柰而今碾破不嫌與眾分甘須慿世外通人爲辧个中眞味恭惟慶公禪師根苖特異風味不凡迥超百艸頭邊獨秀孤峯頂上明招銚子直與踢翻則老籃兒已曾拋下上窮佛子下盡羣生如今總與一甌普同甘露從此不妨兩腋各起淸風

未露靈芽已知善種況是生先天地自本自根自固存要須飽熟風霜勿正勿望勿助長何勞摘取便足家珍苟非其人鮮能知味踢瓶翻銚不須公案重拈儲月分江便是東坡活法

印公和尙醫眼茶榜文

竊以起一生於萬死屬大醫王破羣昏而獨明是爲圓覺特持絕品逺向勝流防惟印公大徳寶鏡當空金篦在手透見祖師心孔刮開諸佛眼睛豈惟受龍樹之祕方抑亦造軒轅之靈竅九衢暗暝眞推明月照臨一片太淸肯使微云防綴功徳實難思議文章未易酬勞漫慿兩腋之淸風爲謝萬金之良藥

祭唐惠父知郡文

士盛吾州公獨早秀負笈飛翔揚於天校顥噩遺文深探厥妙發爲詞華常出人右士爭取式鋟木以鏤迄今誦傳載於人口登名大庭歷試云久俾回郡邑政術愈茂余刃恢宏乃縮於袖晚始擁麾方州是守千里之民嘆未始有神胡不弔奪民父母沈屙永已抱才莫究來以朱旛還以丹旐峽風秋悲送鷁西首嗟我與公弟昆中表寓悲此觴敬以文侑有懷惟徳有涙如澑

祭謝宰母太夫人文

有僚潺江令尹則賢魯山潔淸武城歌弦豈弟牧人不勤箠鞭厥惟令母實誨使然頋慙顓防獲防宦聨熟聞徳聲考之僉言曰初作嬪睦婣家傳慈祥肅雍幽貞靜専馥鬱壼闈如蘭蓀荃藻蘋餘閒服膺簡編圖史紛綸旁羅貫穿授子以經籯金笑捐發爲曹訓婦言盈篇謝蘊吟詠的歷珠蠙筆追衛家落紙雲煙具此眾美婦徳之全詩歌女士夫人有焉謂冝壽豈千載華顚風木不停朝露忽先豈防瑤池云輜翩躚或往淨方坐於寶蓮凱風之悲攀援莫還我卜升堂使婦拜前是則令儀奉之周旋今也來思空撫幾筵恭陳豆籩淚流迸泉

徙墳祭文

易墓非古也孔子聞雨甚至防墓崩然流涕而況於體魄歸復於地玆久乃一旦震動暴露以遷爲人子者其敢忍見而情有大不可已者前所塟地水流於寅在風水陰陽之法當禍長蓋頻年之間血屬相望於死凢六人皆長也寅之流禍無窮血屬之存無幾祭祀之承其不可以多殺意吾二父之靈亦不得安於此土也今攺卜新兆葉吉靈其將永寧嗚呼子孫幽昧愚塞不嫻習風水陰陽之故使墓師恣爲欺誤誕謾至於多殺靈之血屬且震動暴露以遷其何所逃歸罪戾惟靈尙慈哀而赦佑之

祭程右史文

嗚呼人之出沒乎混茫之中其偶然耶才之洪纎智之明晦傳授之際亦有司之者耶凡榮粹得防升沈通塞其有數存耶豈倐來而暫去初亦無定耶人相與離合悲喜之變死生契濶之異亦有說耶其無有耶天耶人耶孰撡柄是孰主宰是何其不齊不測不常之若此耶使僕之悲至此其極耶悲夫人之病在才智之不足而公爲有餘發爲精悍蹈厲淘汰峻潔之文足以取髙一世東南與吾蜀之士皆推稱焉天旣畀之若將大爲時之用者而止於是耶蓋嘗立螭坳勸講讀掌命書橫翔孤騖震驚一時何其忽然而遽卻耶見忌於人三黜而歸天地日開明才者日登用眾皆謂公且召入司帝制胡爲溘然而謝去耶公之逰布天下獨與僕弟昆親篤無間言往執別於鴈峯之前約相與爲嵗寒之逰僕旣行千里奇禍橫出而天亦奪公以去天乎若此其毒耶孰知夫前日之歡變而爲今日之慟耶𨿽然公處寵辱若逰戱然其於死生之際豈逰戱視之耶在易精气爲物逰魂爲變而況於公之英爽如此謂之存耶沒耶此爲逹觀者言也若其情鐘念結又將何以已耶孰能詰其說以紓僕之哀耶頃以患災闔門且久比公葬不得臨其窆拊其匶深有愧於古誼公尙寛其戾舉其觴耶

墓志銘

廣漢楊君大年墓志銘

紹興歳辛未余過廣漢郡太守館畱余於房公湖有客冠儀肅然謁入恭甚蓋郡人楊其姓椿其名大年其字也察其姿外重遲而內敏悟多技能尢工於琴與醫指法及脈法往往自得余時病寒大年爲胗脈論曩所爲受病之說如目擊凡月夕必抱琴來爲余鳴彈於茂樹翠竹湖水澹蕩交映之間飲常夜分不倦觀其趣非有求於余而相親重有味如此彼其眞誠不以世合也一日從容爲餘言某早不天失所怙不自收束間近非儕類飲酒博奕放廢以故生無師友源流之益今始知貴學惕然疾病於中但年浸大扞格無所至柰何余爲言若於琴與醫率能日造入移是術智於書能不輟不厭其何不能則喜且恨遂不復廢書余由是愛之問其鄕之人皆云大年家故饒於醫非以爲術特病夫世之貧不能致醫以死與誤餌食之中道夭者乃探賾岐黃之文五運六气之化又旁究他方書脈訣旣有得則制丸劑施病者辛未春郡大疫死者相借有親族忌不覘伺者大年不擇髙下往赴無憚家人懼甚拘是不得出則謬爲他適其人多賴以活亦不自以爲徳也間持緡幣適市遇貧急探懷袖與之不省問誰氏余由是益異之後五年餘復過廣漢其子浩來拜且泣乞書其墓則大年沒旣四年矣爲之澘然不得辭按楊氏世爲郡著姓大年之父承節郎母彭氏沒數月大年毀骨立遂疾以沒得年三十四一男浩也三女長適朝奉郎張某之子某余尙防以紹興某年某月某日從母夫人葬於雒縣宗賢鄕鴈橋裏原其心篤於賙人賑物之事後將有顯者銘曰志莫充齒莫嗇沒以孝幽不隔往從所恃永元宅

楊君夫人彭氏墓志銘

廣漢楊君之夫人彭氏旣沒之四年將葬其長子松之配張氏與余之外家有連松又以余友生張耆狀來乞銘辭不可夫人世爲新都縣望氏曾大父某大父某父某皆有學不仕母氏少有淑質父母擇所冝歸歸楊君楊君家素豪夫人入門一相以慈和恭儉持其家而周施以待物使楊君得以日賦詩飲酒燕賔客自娯不知有家之爲勞且勉楊君使不以心計鉤距取富曰厚薄聚散若有命其安之庶爲子孫百世之計以故家𨿽豪而無乘時射利之爲建炎初方師興上下告匱楊君傾家財佐用度朝廷命以承信郎寵之夫人諗之曰君父方在難一介臣可坐受官爵宴居自如耶楊君由是出領步卒備邊守有勞遷承節郎夫人則爲之主祭饋祀必潔以防理家事纎悉中度睦內外親皆得其歡誨子弟使志於學楊君旣沒舅姑春秋髙多疾恙夫人夙夜治湯劑進飲食求以順適其意無不盡得以怡然不啻如楊君之存楊君有女弟與夫人之妹早嫠居生產空索夫人取養於家無間然收其孤穉撫摩聘嫁必擇大家如已子篤於親愛多此類紹興二十三年微疾以沒年止六十族黨與其州閭悼惜焉夫人平生喜尊禮師儒出於天性始耆之父岷少從其伯父張公正已學文教授爲鄕先生夫人使松從受業積十餘年敬愛日加於初一夕盜穿學宇欲攘取未得夫人聞之未黎明卽函襲衣往勞問其勤厚如此已而松預郡賔薦若將昌其門以報夫人教廸之勤者未赴禮部試而夫人沒季子椿以毀致疾後夫人數月亦沒一女許適人未行先夫人沒孫男女若干人松舉夫人葬於雒縣崇賢鄕鴈橋裏先塋旁實沒後四年某月某日銘曰不以富自娯行慈祥相防愛以延儒門將昌時不待今則亡我書其石光其藏

兄伯振墓志銘

余伯兄明甫諱堯俊一字伯振少頴悟軼羣爲文必爭奇無秋毫世俗气年二十有六類省試陜蜀考官沈黎守費公樞得其論漢屈羣策驚異絕嘆以爲非今世之作也手其文示同考官祕監何公倫防亦持其策來見謂識治亂體如制舉文而駕部外郎李公百藥已定其賦詩有天下之選之語擢爲第一人文旣出士皆傳誦余時行東南畱在所見何公自蜀致其文於兵部外郎朱公輅宰相取觀嘉嘆黃甲恩解褐擬劍南西川節度推官從辟教授永康軍防被誥授左文林郎教授維川郡未幾除攺四川茶馬事司屬官事素號繁浩兄始仕使者闕一切裁之無畱難自先朝來賦取出入盈縮一日盡究深久於吏者之所不逮間論事諸臺稠人中聲吐洪暢瑯然動左右坐皆增气利害多所從其風神秀拔識度恢疏故論者期以功名可立致當世大事爲可辦此余聞凢大夫士言然兄異時書來江湖當曰凢吾所以仕者蓋爲養耳必子之歸相卒業以求吾所聞於古而根於天者悲夫以累百絕於人之才內未極其所止外亦不一施於用不幸年僅三十有二以沒於是閭裏州黨及天下之善士又相與出涕太息歔欷不置矣兄性虛澈回轉古今理道先民微防人莫可究測者皆一見洞悟穿貫無遺滓自余及季氏盡力終莫能與俱也蓋別七年而兄沒沒之二年餘始歸歸二年嫂劉氏亦不幸卒先時皇大父墳地人率咎風水曰在葬書長不宜故兄之卜最謹久乃得在眉山武徳鄕岡如龍夭矯旋盤來投大溪止溪有潭洞號大小龍湫相望碧如珠聨與山相紆徐以紹興二十四年十二月丙申俱葬史氏占籍眉之靑衣故久自余曾皇大父尙義俠皇大父有文聞太學至余父學務躬行周人急如已余母輔以無倦而兄益遇寒士慷慨視財如糞土一子宿孫益慧幾兄之不亡銘曰龍湫之旁龍蟠其岡維伯氏之藏後之昌

王老僧塔銘

嘉州龍逰之屬鎭曰平羌岸大江人夥以繁有院曰大悲屹焉市防中有老僧紹宗眉龎骨立頺然出入民伍間供其鐘磬梵唄之事闤闠郊墟莫擇所適遇人無貴賤尊少懽愉無間暇則敞軒面竹曰梢云兀然終日若槁木然平生未嘗見欣戚藏之有無一不問或胠篋持去𨿽空乏亦不以動意得年八十有五以化幾若無心者夫浮屠人之說余不能盡詰大率欲旋反於初不滯於物死生變遷有不能入者余不知師果能通其說與否特喜其能一切不系著於心與今之利於山林墨墨而居於於而作自以爲有得而其中往往遇物則勃蹊搶攘不知自息者是於其說余又不知其孰爲通與否也師之化以紹興二十八年正月甲子火而塔之以三月丙寅小師法圓旣奉順其生又能厚於其終求余書其塔師姓王氏世爲儒生於余祖母爲母弟銘曰不住著止系畱身百年海一漚泊焉漚滅今何逰

哀詞

寶文閣學士開國郡公程丈哀詞【並引】

紹興二十有三年冬十有一月寶文閣學士通議開國程公年八十有三以沒公宣和初爲侍從持節察數道作鎭大藩晚爵徹侯就裏第諸子吏二千石通守方郡諸孫曾元數十人皆宦學歳生朝朔望上壽赫然一時逾四十年老而益康寜聰明如少日今逹官貴人在天下聲位出公右固不乏至福祿壽善具美子孫蕃熾昌大必稱公皆以爲莫及常考驗公所謂得報於天如此者數聞長老言公平生帥邊未常殺人軍法當死必爲道地生全之徒流亦末減以論然所至設方略張紀律人不敢犯邊以安常推是心凡治獄必恕理民財凡厚取以刻不爲夫天地之心惟生物爲事人誠合於是天之丰其報其理不信然耶今人帥邊治軍率忍於殺謂不如是威不立治獄務鍛鏈人法惟恐不極斂以急刻刮民膏髓殆盡猶不慊以是故不得盡其年以長有其富貴子孫不旋踵不振不知幾何人報章章如是世曾不以戒何哉東坡翁常著外祖逸事實公四世祖以直盜蘆菔根者寃寜免官去已而壽九十其子壽八十五曾孫皆仕有聲同時爲監司三人其爲徳源流所從來已逺至公益推是心施用程氏之世益大不以是故邪公生世滿足何憾吾特哀夫徳人長者之於世寡也故表而出之爲世鑑戒而系以詞六章章各五句其詞曰有其存延閣其崇徹侯其尊子孫後前金印累兮或駕以出里人以觀指以謂人曰是壽善耀吾裏兮有防其亡昔惟華顚燕笑林下幾杖罍樽今委蛇兮里人告言曾是華屋忽焉丘山裏無斯人悲莫禦兮相其哀榮夷考乃行維是不忍不黷於殺天則報兮咨爾後來懋乃厚徳無或於薄以侈公祿永厥世兮

宇文龍圖時中哀詞【並引】

龍圖宇文公之防大夫士弔曰此今之徳人長者也始其二仲兄在二府赫然上亦注目公踐外內任有聲身尊而徳榮餘三十年間與人未嘗大色詞𨿽卑者言藹然聞人善若已有可謂徳人長者今亡矣𨿽然是殆見其溫恭自牧者孰知其剛明立事奉身進退蓋甚武且決者哉夫士所爲不及於古者剛不能沈潛而吐柔不能髙明而茹皆不足以成徳吐者必折而茹者不可與立若公者非沈潛矣而又能髙明者之謂哉宣政間權臣震天下天下士畢由其門嘗與之並朝而不少貶焉是時方恃治忘亂公獨懼國勢之弱及數言諸公不合則乞補外上畱使贊讀不可遂知平陽防用師燕山燕將劉嗣初來分屯反側洶洶莫測公從一騎抵其營納以信誠諭以敗禍而陰設備張勢使兕虎豺狼帖帖不敢出穽以闞兩河賴之有司方倚燕事幸功公不樂懇請解郡去不數日嗣初叛殺守將屠平陽未幾而遂陷兩河最後守潼川朝廷方欲用公又力請祠於是蜀之斂日益急郡縣益削吏益以惴惴而公則已家居泊然矣獨何所見而然哉余行東南歸始獲拜公公不以年輩爵徳與之論議無所不盡則以是知其私尢詳信平其溫柔而能正靜而敏於先幾退然若怯而毅於事方進頡頏而勇於退蓋處事甚勇且決而恨不大著於世以沒也故嘗以爲如是乃可爲徳人長者哉彼甘於自卑曲拳而擎跽竊竊然謹毫髮畏繩墨以爲是徳人長者之行此特以媚世取寵固名位而不去者之爲耳而何益於治亂之數哉莠亂苖而紫奪朱惡其似也考論公徳者庶其有別乎詞曰甚矣吾衰世泄泄兮末俗善柔波頽靡兮以是媚嫵麗權勢兮稻粱之謀网羅隘兮孰深而厲淺則掲兮有懷夫君橫流涕兮被服明月中晰晰兮廓寥將翔方淩厲兮忽何所見戢而逝兮進也夷猶退勇鋭兮曽是溫良能果毅兮愛莫可起九原閉兮矢詞泄哀悼此世兮

程右史哀詞【並引】

吾州右史金華公以文字行於時交防滿天下晚特與余善蓋樂余之誠而余亦得公之心別未幾而訃聞不覺失聲以哀因追論其平生有世未盡知其心之然者始公東逰余與之偕宰事者一見公以其文有西漢之風薦之策府擢右史兼外制勸講西淸數引經誼合於國是天語褒稱之南方士之秀咸自謂莫及宰事者權益張慘舒恣肆驚一世莫不惴畏務軟熟順事之人謂公稍回柔兩地可立致而公素通脫平眎之論議風發中其機的見忌惡出令防之安逺安逺在荒徼人謂之不堪公作歌詩飲酒一不問詩語間含譏刺於書常引諭切諷之皆人所難言聞者爲之懼益見忌使爲彭州丞以歸防媢者日至由是有武昌之獄又有靖川之移自安逺歸與余邂逅豫章城歡呼論文終日不識其爲轉徙也將之靖川送石筍峯下則對客嘲哂如平時浩然以去宰事者沒公始歸英儁漸升用語誥命者必屬公而訃已聞莫不悼其有文而無年夫物之理跌而起起必大振而乃止於是豈能使余之勿悲然其終始三黜處之常若嬉戱然此亦豈無得而然者哉又豈可以死生修促爲悲友生家伋仲安善論公以爲精悍而實坦蕩其眎交宰事者與交一命之士無間仲安蓋知其心者公之文世皆知之而未知其心之然故序列之以泄余之哀而系以詞曰孰披云錦之陸離兮溯淸都而髙騫忽回颷之振薄兮驚墮翼於修闗理或柅而必行兮亦消息之固然不須臾而畱待兮據華屋而丘墦彼軒裳而泥污兮此翰墨之虹蟠較輕重於錙銖兮信天公之常慳抱連城以自珍兮顧通塞其何患矧逰戱於寵辱兮諒死生其一貫念摻別之曽幾兮倐音容之莫見心悵恨而長摧兮涕淋漓而日澘嗟露電之無住兮夫聖賢而能免非浩刼之可攝兮惟妙有之莫變儻此道以同符兮防將相求於汗漫

簡池守孫公哀詞

吾州所以重於天下者以風俗厚論議正士大夫有家法而子孫能世守往往可以傳後世風州裏蓋孫氏自少師公更內外任以風節聞簡池守朝議公又能嗣以淸白亷謹飭子弟在家一切嚴法守不違在官動以禮義蹈繩墨在鄕吾州人喜論議率難服至言家法則稱公父子再世無間言曩吾州守有大爲姦利不法者而性暴傲不祥以吾州衣冠之防作意侵辱之務以聲勢嚇人使不得窺議則肆志張甚公自簡池丐祠歸以禮一見守來謁公戒門以謝於是深居未嘗一與之私覿使若不可得親疏者終守之敗秋毫不敢以無禮加公古之仕者出則澤在人其居澤在州裏至於動以禮義蹈繩墨使人視之而可則聞之而必作又澤之尢者則其沒也得非可以祭於社者之謂歟公之行治其詳則有書墓之刻吾州裏之評與凡賢大夫士之公言在詞曰瞻故國兮喬木峙徳人亡兮誰仰止驗平生兮無少累凜家法兮世其美入於學兮出以仕佩徽兮循轍軌善一鄕兮人則視紛後生兮恬委棄樂曠放兮事詼詭捐榘度兮逾徳禮噫九原兮愛莫起哀以文兮詔吾裏

