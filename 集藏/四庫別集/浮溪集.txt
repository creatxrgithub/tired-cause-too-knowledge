

浮溪集原序

顯謨閣學士左大中大夫知徽州汪公自崇寜初起太學諸生策髙第校三館祕書尙符璽再遷尙書郎立柱下爲右史遂贊書命入翰林爲學士蓋仕朝廷三十年專以文學議論居儒官從臣之列所爲詩文若干首傳天下號浮溪集凡若干捲公以書屬故人孫覿爲之序余曰天下有能事而文章爲難工由漢迄唐千有餘歳一時大手筆作爲文章閎麗精深傑然視天下而自立於不朽者蓋幾人而已杜子美詩格力自大雄跨百代爲古今詩人之冠至他文輒不工荀卿所謂藝之至者不兩能信矣夫道喪文敝作者眾矣詞句儇淺益不逮前其間心競力取馳騁上下欲一蹙以造古人之域而擇之不精守之不固殉名而媮習鄙而陋固不足與於斯文左太衝積十年之勤僅成一賦劉伯倫以一酒徳頌終其身而一能之善一語之工亦遂列於作者之林而名後世今汪公之文所謂閎麗精深傑然視天下者也公平生無所嗜好至讀古聖賢之書屬爲詞章如啗土防嗜昌歜爲一病寤寐千載心摹手追貫穿百氏网羅舊聞推原天地道徳之旨古今理亂興廢得失之迹而意有所適者必寓之於此登髙望逺屬思千里凡耳目之所接雜然觸於中而發於詠嘆者必寓之於此﨑嶇兵亂潛深伏隩悲歌慷慨酣醉無聊而不平有動於心者亦必寓之於此伎與道俱習與空防文從字順體質渾然不見刻畫如金鐘大鏞叩之輒應愈叩而愈無窮何其盛也公在館閣時方以文章爲公卿大臣所推重每一篇出余獨指其妙處公亦喜爲余出也後十五年公以儒先宿學當大典冊秉太史筆爲天子視艸始大發於文深醇雅健追配古作學士大夫傳誦自海隅萬里之逺莫不家有其書所謂常楊燕許諸人皆莫及也公詩自少作已有能名及是與年俱老興微托逺得詩人之本意覽者當自知之公鄱陽人諱藻字彥章云晉陵孫覿撰

欽定四庫全書

集部四

浮溪集目錄

別集類三【宋】

卷一

奏疏四首

卷二

奏疏十一首

卷三

表二十四首

卷四

表二十九首

卷五

表二十七首

卷六

表二十八首

卷七

外制三十七首

卷八

外制六十八首

卷九

外制三十六首

卷十

外制三十六首

卷十一

內制二十六首

卷十二

內制二十三首

卷十三

內制三十四首

卷十四

內制二十九首

卷十五

內制五十九首

卷十六

內制三十首

卷十七

諡議一首

策問一首

序跋【題說書後附】十四首

卷十八

記八首

卷十九

記七首

卷二十

碑二首

傳一首

卷二十一

銘十三首

贊二首

祭文四首

書札六首

卷二十二

啟十九首

卷二十三

啟二十八首

卷二十四

神道碑一首

行狀三首

卷二十五

志銘五首

卷二十六

志銘八首

卷二十七

志銘十二首

卷二十八

志銘十一首

卷二十九

五言古詩四十九首

卷三十

七言古詩二十三首五言律詩四十七首

卷三十一

七言律詩七十八首

卷三十二

五言排律六首

五言絕句十五首六言絕句三首

七言絕句六十一首詞三首

【臣】等謹案浮溪集宋汪藻撰藻字彥章宋史文苑傳云饒州徳興人孫覿作藻集序則云鄱陽人攷宋史地理誌徳興縣屬鄱陽郡覿蓋舉其郡名也登崇寜二年進士歷官顯謨閣學士左大中大夫封新安郡侯藻學問博贍爲南渡後詞臣冠冕其集見於晁公武讀書志者僅十卷陳振孫書錄解題始載浮溪集六十卷而趙希弁讀書後志又增猥槁外集龍溪文集六十卷共一百二十卷宋史藝文志並著於錄然趙汸跋羅願小集謂浮溪之文再更變故失傳頗多則明初已非完帙其後遂亡佚不存嘉靖中有胡堯臣者以舊傳浮溪文六十五篇詩二十七首詞三首合爲十五卷名曰浮溪文粹刋行於世學者欲觀藻著作僅據是編而其原本終不復可見今檢勘永樂大典各韻內所載藻詩文甚夥皆題曰浮溪集視文粹所收不啻倍蓰謹重爲編綴裒合成帙𨿽未必盡符原數大約亦十得其六七矣藻工於儷語所作代言之文如隆祐太后手書建炎徳音諸篇皆明白洞達曲當情事詔命所被無不淒憤激發天下傳誦以比陸贄說者謂其制作得體足以感動人心實爲辭令之極則固不獨其格律精密擅絕一時其他詩篇雜文亦多深醇雅健追配古人孫覿作志銘以大手筆推之洵可無愧𨿽楊萬里誠齋詩話紀藻與李綱不葉其作綱罷相制詞至比之驩兜少正卯頗不免爲淸議所譏然其文章自能雄視一代固未可以一眚掩也惟明堂大禮畢奏告三淸玉皇大天帝聖祖天尊大帝元天大聖後表本二篇明堂神異露香表本一篇奏告嘉州峨嵋山普賢菩薩等處表本一篇奏告潭州南嶽司天昭聖眞君等處表本一篇祈禱道罷散表一篇功徳防表一篇均非文章之正軌謹稟承

聖訓槪從刪削焉乾隆四十七年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

浮溪集卷一

宋汪藻撰

奏疏

行在越州條具時政

臣竊惟人君當承平之時中原無犬吠之驚人臣以未見未然之事自下劘上甘心蹈鈇鉞之誅義士猶不以爲難今國家之危如坐燒屋之下漏船之中陛下宵旰憂勤未知所以拯救之術而求言於臣等儻猶狃習故態用猥幷之辭取塞詔旨而已豈臣等事君之義而陛下所以望臣等之意哉況陛下詔臣等以當今保民弭盜遏寇生財之要而卒曰當虛已而力行之此正臣等惓惓效忠於陛下之時也臣昨扈蹕溫州嘗防陛下賜以條對臣以爲方今所急者惟馭將一事更無他說譬禦饑者當用食舎食之外皆非所急也已疾者當用醫舎醫之外皆非所急也陛下不以臣爲愚𨿽不施行然頗加采納臣今日區區之愚猶守前見敢再爲陛下陳之古之進說者曰人君恭儉愛人淸心省事建立法度制禮作樂豈非甚盛之舉而至美之談歟是數者固人君不可須臾而忘然今日用此則未足以解紛何則敵騎充斥於中原羣盜跳梁於諸路陛下專於恭儉愛人淸心省事而已爲足以卻之乎建立法度制禮作樂而已爲足以卻之乎是必陛下能使諸將能使士卒爲足以卻之而陛下諸將爵祿已極家貲已盈習成悍驕無復鬭志一方有警輒狐疑相伏無一人奮然爲國請行者或惇廹不得已而行則邀例外之賞肆無名之求上不卹國下不卹民使朝廷爲之黽勉曲從不啻如奉驕子是豈爲國家平禍亂立功名之人哉臣於此有馭將之說三焉惟陛下畱神省察一曰示之以法二曰運之以權三曰別之以分何謂示之以法古者人君之於將帥未嘗一日廢賞亦未嘗一日廢刑如冬夏寒暑然相須而成豈有獨恩無威漫然略不繩治如今日之甚者哉議者謂承平之時朝廷尊榮操縱由我故武夫提兵者可予可奪可生可殺今溥天搶攘國難未已方借此曹爲腹心孜孜拊循猶懼不濟柰何欲咈其心將誰肯前死且今諸將悍驕已成𨿽朝廷有法果能一一治之乎此言是也然臣所謂治之以法者豈欲明主自親其文哉古者人君以恩結人必有人臣爲朝廷任其責者肅宗在靈武廣平王以兵二十萬復長安其權可謂重矣先驅不肅顏眞卿劾之王爲之不敢當闕而乘李祐夜入蔡州縛吳元濟其功可謂大矣違詔進馬溫造劾之祐曰今日膽落於溫禦史夫先驅不肅違詔進馬於軍政未有害也而二臣已不貸如此蓋小過不貸則惡之大者知朝廷有人不復敢萌於胸中矣今諸將𨿽驕然臣得之傳聞亦尙知畏朝廷之法而陛下羣臣方平居時聚談切齒無不以諸將負國爲言及進言陛下不過掎摭目前爲逭責進身之資而已至此事則未嘗有一言及之者豈以爲細故而不足言也哉揣陛下非所樂聞而不以告耳殊不知陛下專於用恩恩過而驕有司時一警焉是使陛下結其心者愈固而愈深也何不樂聞之有哉何謂運之以權臣聞馭將如馭馬必馭者之力足以勝馬然後周旋曲折惟我之聽不然竊銜詭轡毀首碎胸𨿽跬步之間不能使之前矣髙祖之諸將其梟雄而難制者莫如韓信方其圍於滎陽漢固危甚人人懷去就之心髙祖一旦入其軍中自稱使者卽臥內奪其印符麾召諸將易置之信蓋不知也及信下魏代輒收其精兵以距楚旣項羽死垓下則又盡奪其軍徙爲楚王以信之材而周旋曲折惟髙祖之聽者豈不以其智足以勝之故耶故信嘗曰陛下不善將兵而善將將是信自知其材惟髙祖足以制已故甘心俛首爲之用而不辭也大抵人君之於將帥必有得其要領而使之心畏誠服者謂解衣推食便足以得其懽心者果非也唐憲宗時劉辟叛蜀宰相杜黃裳度惟髙崇文足以破之而崇文素憚劉澭使人謂曰公不奮命當以澭代崇文懼盡力縛賊以獻是以澭代崇文者黃裳得其要領也髙祖之用韓信其術豈亦出此哉今陛下諸將倉卒之時可收其精兵而用以自衞乎於立大功之時可奪其全軍而使之歸鎭乎臣有以知陛下不能矣幸今諸將皆齷齪常才固不足深忌萬一有如韓信者不知陛下何以待之如此則平居之時亦當深察其姦如以劉澭代崇文之術不可不知也何謂別之以分漢髙祖謂功臣曰諸君知獵乎夫獵追殺獸者狗也而發縱指示獸處者人也今諸君徒能走得獸耳如蕭何則發縱指示者也蓋古者用兵謀臣坐於帷幄之中以出籌策而將帥則聽命於前爲之役使此命之所以一而功之所以成也髙祖之所與謀者蕭何張良陳平而已黥彭之徒不得而預也蜀先主所與謀者諸葛武侯而已關張之徒不得而預也唐太宗所與謀者房喬杜如晦而已英衞之徒不得而預也今謀臣之任宰相執政而已陛下以爲謀之不臧歟愼擇而易之可也獨不可使武夫參預其間竊觀陛下對大臣不過數刻而諸將皆得出入禁中是大臣見陛下有時而諸將無時也臣非不知艱難之時陛下欲得其心姑與之無間然此曹何所知識必不能上補聰明不過入則希求恩澤出則慿借權勢而已比道路流傳遂以爲陛下進退人材諸將或預焉以陛下英睿擇善而從顧於此曹何有然致此言者恐必有可疑之迹不可不愼也又廟堂者具瞻之地大臣爲天子建立政事以號令四方者今諸將率驟謁徑前便衣密坐視大臣如僚友百端營求期於必得而後已朝廷豈不懼卑哉祖宗時武臣莫尊三衙見大臣必執梴趨庭肅揖而退非文具也以爲等威不如是之嚴不足以相制以今觀之一何陵夷之甚耶兼國家出師遣將詔侍從集議者所以愼之重之博眾人之見也而諸將必在焉夫諸將者聽命於朝廷而爲之使者也乃使之從容預謀彼旣各售其說則利於公而不利於私者必不肯以爲可行便於己而不便於國者必不肯以爲可罷欲責其冒鋒鏑趨死地難矣臣愚以爲自今諸將當律以朝廷之儀每有奏陳必使之如有司之式毋數燕見其至政事堂亦有祖宗故事且毋使參議論之餘庶名分不至混淆而可以責其功效是三說者果行足以駕馭諸將矣何憂乎保民何難乎弭盜何患乎遏寇哉若夫國財之生則臣願陛下毋以生財爲言也自五六十年來士大夫喜操生財之說民窮至骨矣今四方莽爲盜區國家所有不過數路數十州而已所謂生者必生之於此數十州之民古者以暴賦橫斂爲非尙有賦斂之名也今則直奪而已耳古者以收大半之賦爲非尙有其半也今則直盡而已耳南畝之民寒耕暑耘黧面塗足終嵗勞苦而不厭糟糠者陛下不得而見也胥吏坐門朝暮不得休息愁嘆之聲日與死比者陛下不得而聞也貼妻賣子至無地可容其身者陛下不得而知也尙何以生財爲哉惟有痛加裁損庶幾乎其可耳外之可以裁損者軍中之冒請內之可以裁損者禁中之泛取何謂軍中之冒請朝廷不得已而取民之財當一銖一縷一粒以養戰士今一軍之中非戰士者率三居其二有詭名而請者一人而挾數人之名是也有以使臣之名而請者一使臣之俸實兼十人戰士之費而行伍中使臣大半是養兵十萬而止獲萬兵之用也有借補官資而請者異時借補猶須申稟朝廷謂之眞命今則一軍之出四方遊手者無不竄名軍中旣得主帥借補便悉支行祿廩與命官一同無有限極訪聞嶽飛軍中如此類者幾數百人州縣懼於慿陵莫敢訶詰其盜支之物至不可勝計不惟是而已自軍興以來州縣貪殘之吏惟患盜賊之不來一聞入境則便置軍期司率斂民財無復稽攷恣爲侵漁與盜無異此而不治𨿽財賦日生於國家果有秋毫之益哉何謂禁中泛取臣竊觀國家軍兵之餉百官之廩乘輿之俸悉在有司而禁中時有須索如戶部銀絹以萬計禮部度牒以百計者月有進焉以陛下淸心寡欲必無嬪嬙橫給宴遊侈費也以陛下恭勤節儉必無營繕浮耗使令妄予也然人主用財要須有名使有司預聞用而無名是取民膏血擲而棄之溝中耳至於度牒則國家以虛名而權天下之實利陛下用之以重則重陛下用之以輕則輕免一時掊斂之瘡痍而實濟軍興之用誠非小補幸毋以爲方寸之紙捐以予人而不知惜也若內外並加裁損大農之計𨿽未知有餘其視不知節用而專務生財者有間矣陛下所以詔臣者臣固已畢陳於前矣而臣有私憂過計者敢復言之臣聞坤之初六曰履霜堅冰至象曰履霜堅冰陰始凝也馴致其道至堅冰也蓋患之不可不豫防者如此自古以兵權屬人久而未有不爲患者豈不以予之至易收之至難不蚤圖之後悔無及耶晉以六卿帥師而卒於分晉者六卿也魯以三家帥師而卒於弱魯者三家也漢自元成兵在外戚而漢由是以亡唐自中葉兵在神策而唐由是以亂古今一同此必然之理也國家以三衙管軍而一兵之出必待樞密院之符祖宗於玆蓋有深意今諸將之驕密院已不得而制矣臣恐寇平之後方有勞聖慮孔子所謂吾恐季孫之憂不在顓臾而在蕭墻之內也臣嘗觀自古偏方霸國提兵者未嘗乏人豈以國家四海之大𨿽曰多故而將帥之材遂至寥寥如此哉意偏裨之中必有英豪特爲二三大將抑之而不伸耳臣以爲及今之時當用漢建諸侯之法眾建之而少其力精擇偏裨十餘人人裁付兵數千直禦前而不諸將合爲數萬以漸銷諸將之權此萬世計也惟陛下毋以臣人微而忽其言不勝幸甚

撫州奏乞罷打造戰船等事

竊惟陛下屢降明詔求直言欲聞民間疾苦朝廷闕失盛徳之事也臣幸以侍從防恩領州熟眎疾苦而不爲陛下一言臣則有罪臣嘗聞孔子之言曰足食足兵民信之矣或問不得已而去於斯二者何先曰去兵去食夫食之與兵不可去也明矣聖人豈不知此而顧獨存區區之信哉以爲不信之禍甚於無食無兵不可不愼也陛下卽位以來詔令之下未嘗不以卹民爲言懇惻丁寜出於誠意官吏於常賦外秋毫及民者輒論之是宜父老扶杖往聽願少須臾毋死思見徳化之成如書傳所載也臣伏覩近日百姓見朝廷命令之頒反嘻笑咨怨其故何哉陛下以空文示民而民莫之信也何則財利之在人間非無量數之物也譬一巵之水酌之一巵則竭矣豈復能供鐘釡之用乎國家逐路逐州逐縣之財皆有成數量入爲出其理當然今朝廷不問一路多寡有無而責之漕臣漕臣不問多寡有無而責之郡守郡守不問一縣多寡有無而責之縣令今日移文曰爲某事支系省錢若干不管闕誤明日移文曰爲某事支經制錢若干不管闕誤不稟承者以威命臨之上下便文遞相逃責至縣而極矣推移不行則浚民脂膏以應期防此所以陛下有愛民之心而民莫之信也且以臣所領一州言之嵗得酒稅錢不過六萬緡而月樁大軍起綱水腳官吏軍兵請給衣賜打箭頭鐵葉等錢歲當用四十餘萬緡不知此錢從何出哉𨿽積欠當催而積欠非朝夕可得以爲不取之於民是欺陛下耳然尙有可議者曰遽攺之難臣請試指目前一兩事最急而病民者言之打戰船買箭簳翎毛是也本州正月初六日準安撫轉運司指揮撫州打戰船二十二隻限五月畢出違限期官吏並重寘典憲臣承命惶怖卽時行下諸縣計置材植人工方欲施工間二月初六日又準安撫轉運司指揮本州攺造大樣車戰船二十二丈十六丈各一隻本州辦集工料如前三月初四日又準安撫使指揮分拋二十六車船各一隻下撫州樣打造三月初六日又準安撫轉運司指揮分拋二十車船一隻下撫州樣到應期打造前後四牒未嘗一同𨿽其末止於打造二十車船一隻安撫轉運司毎承聖旨指揮輒有攺易民間莫知執守數月爲之騷然今方降樣不知其樣如何豈復當攺易也木植人工驅而致之水濱去州百餘里一月餘矣樣未至間勢當復散散而復集是重擾也不知此役何時已耶建議者必曰官降度牒矣何以民爲不知軍興以來度牒重重相因𨿽減價不售今又州州承打船拋降倉卒安能成錢亦其錢豈能及朝廷所降之數哉借使便得此錢以官錢貼支猶須四倍其數民間之費又當數倍於此蓋船之大者二十二丈法當用材四丈有餘此材非深山窮谷中無有也挽而致之水濱豈一日之工一人之力哉船之可用不可用非臣所敢知但見江西地理素薄民生甚微方此耕蠶之時舉家暴露眎田桑盻盻然不得爲卒歲衣食之計人人愁嘆陛下所當卹也不知誰爲陛下畫此得無用程昌防之言乎昌防人材難逃聖鑑是果足與參議論共功名之人哉陛下聽其言而使數路生靈爲之嗷嗷臣竊以爲過矣至於箭簳翎毛有司當計實用之數下所產州郡收買撫小州也歲買箭簳二百萬翎毛一百餘萬一州之數如此總諸州蓋不可勝計矣亦安用其數如此之多乎大抵地非所生必求之他郡今他郡各憂不足安能及人此其價所以十倍也故一簳之直幾百錢而翎毛則尢難遽集至有縣令以翎毛決事者詰朝訟者執翎毛羅立於縣庭之前往往旋捕鴈雉鵝鶩取之物被其毒矣豈特民乎夫民旣無聊如此而江西一路數千里之間羣盜處處盤結以爲勞而爲民不若安然作賊萬一羣起合而爲一豈不爲陛下宵旰之憂乎況方解嚴之時尢當愛惜民力若平居無日不擾不知四方有警陛下何以待之臣所以夙夜爲國寒心者此也此皆陛下與大臣畫可帷幄之中而臣乃以區區之愚妄言於闕庭數千里之外其不爲下所信也必矣然事固有不可忽者陛下胡不遣一二忠信之臣按行而巡問之乎儻不如臣言臣當受罔上之罪萬有一分可采陛下何忍驅數州赤子使之相延而爲盜哉臣不勝憂懣待命之至取進止

奏論諸將無功狀

臣竊惟金人爲中國患𨿽已五年而自陛下卽位以來祖宗土宇日蹙一日生靈塗炭歲甚一歲臣嘗稽之載籍𨿽至微弱之邦至衰闇之主敵人臨境猶能使其國人勉彊一戰未聞以堂堂中國之大州縣所存者大半陛下英明之資勵精求治無失徳於天下而敵騎長驅去其都萬有餘裏如入無人之境至山東則破山東至淮南則破淮南至浙江則破浙江嘻笑而來飽滿而去坐令原野厭人之肉川谷流人之血宗社不絕如綫以萬乘之尊至於乘桴入海倀倀然未知稅駕之所其所以至此者何哉將帥不得其人而陛下所以馭將帥者未得其術也今陛下所謂將帥者誰乎臣知之矣不過曰劉光世韓世忠張俊王之徒是也論其官則膺節鉞之除兼兩鎭之重視執政之班有韓琦文彥博所不敢當者其寵可謂極矣論其家則金帛充盈所衣者錦衣所食者玉食奢豪無所不至𨿽輿臺廝養皆得以功賞補官至一軍之中使臣反多卒伍反少其志可謂驕矣平時飛揚跋扈不循朝廷法度所至焚掠驅擄甚於敵人者陛下不得而問也擁重兵居閒處邀犒設錫賚者陛下不得而吝也然天下之人猶謂陛下寛之至此者防秋之時責其死力耳及敵人之來是數人者曽不能爲陛下施一鏃之勞獨張俊明州僅能少抗若更堅守數日待敵再來乘其機防極力除敵必終身懲創不敢復南此則俊忠於陛下也其利害豈直爲今日計哉柰何敵未退數里間遽狼狽引軍而行其引軍而行也𨿽三尺童子知其不可以爲寇性彊愎不嬰其鋒猶懼屠戮況已致怨而去旣不增兵益戍反旋軍空城以挑之是前日至小之捷乃莫大之禍也未防果殘明州無噍類是殺明州一城生靈而陛下再有館頭之行者張俊使之也臣嘗痛念自秋以來陛下爲宗社大計懼敵人之侵宵旰焦勞未嘗頃刻少安以建康京口九江皆要害之地當宿重兵故以杜充守建康韓世忠守京口劉光世守九江而以王隸杜充其措置非不盡善也若敵騎渡江杜充韓世忠王並力扼其前劉光世掩其後可使奔北之不暇洎杜充力戰於前世忠王卒不爲用劉光世亦偃然坐視不出一兵方與韓梠朝夕飲宴敵至數十里間不知嗚呼諸將已負國家罪惡如此謂須少畏陛下之威憚臺諫之言日夜惶恐席槁負質請罪有司謝數州生靈之死亦知尙有朝廷之法而張俊方且以萬人殺數十人之功冒朝廷不貲之賞自明引軍至溫道路雞犬爲之一空居民聞來奔逃山谷數百里間寂無人煙王自信州入閩所過州縣邀索動以千計公然移文曰無使枉害生靈其志果安在哉方國家危急之時所恃者諸將而諸將所爲如此不知何以立國臣竊憤之此事人皆知之而無爲陛下言者豈以爲不急之務哉以天步艱難正借此曹爲重而不敢言耳然臣竊有懼焉臣聞王者所以得天下者以得民也得民者以得其心也玆者陛下南巡可謂播遷之極矣而百姓尊君親上之志略不少衰豈非祖宗徳澤結人之深而恃陛下爲之主耶所謂爲民主者平日取民財力以養兵緩急之時排難解紛而使民安業也今諸將聞敵人之來則望風遁逃反汲汲內相攻殘以爲民害車駕所過一路則一路罹其烖所過一州一縣則一州一縣罹其烖今江淮兩浙已如此矣萬一幸湖湘幸蜀則敵人侵其前而無人以拒官軍殘其後而無法以繩是復爲江淮兩浙無疑矣古者天子所臨曰幸言所過人以爲幸也豈今日之所謂哉臣恐人心一離而陛下無所恃也持此將安歸乎臣又聞張俊離明之時士卒頗有願畱擊敵者俊聲言陛下召之臣知其說矣陛下諸將皆本無鬭志方無事時例先取赴行在指揮以備警急警急則引去曰朝廷召我矣其實欲自遁而又假上詔令以欺其欲戰之人使歸非於上及用事之臣此尢可罪臣比至黃巖聞陛下使李捧屯兵縣中降指麾云俟金人至臺州則前來溫州是諸將旣欲遁而陛下又令之使遁也夫士驅之使鬭猶懼不前況令之使遁耶然則敵人長驅無所忌憚者適其宜耳何足怪哉臣竊觀今日諸將在古法皆當誅然不可盡誅也惟王本杜充充敗於前而不救此不可赦當先斬以令天下其他以次重行貶降使以功贖過如張俊之軍獨可賞其有功將士耳所以移軍輒遁者俊也罪亦何逃如此庶幾國威少振昔周世宗承五代之衰將士習爲驕惰河東之敗一日而斬大將樊愛能等三十餘人然後東徵西討無不如志白起於秦可謂有功矣一不受命賜死杜郵郭元振唐之勲臣也明皇怒軍容不整坐之纛下蓋威克厥愛允濟愛克厥威允罔功是數君者其知之矣何則人之欲無窮恩有時而旣惟吾威足以制之然後卹焉足以爲恩況此曹平時厭飫於擄掠之貲矣用幾何錫賚而能滿其意哉如有賞而無刑是姑息之政耳自古有能以姑息而成功者乎且漢髙祖之興所將者韓信黥布彭越也以今諸將之材視之何如哉所就者布衣而取天下也以今諸將之功視之何如哉然髙祖於是數人者欲王則王之欲誅則誅之曽不少貸此其所以爲髙祖也故韓信曰陛下不善將兵而善將將豈非將將者人主之職耶今陛下當以將將爲職熟視諸將悍驕如此而無以治之異時張俊集西兵而來則又靡靡相效成風矣不知生靈何時息肩國家何時興復以臣觀之今日之兵今日之將玩習至此陛下已不得而用已不得而制矣非特無以責其至誠徇國所至人心震恐動有意外之憂有之不如無之臣愚以爲敵退之後正朝廷大明賞罰再立紀綱新人耳目之時莫若擇有威望大臣一人統攝諸將𨿽陛下親軍亦聽其節制稍稍以法裁之凡軍輒敢擅移屯以護駕爲名者主將將佐僚屬並論如法仍使於偏裨中擇人材可用者間付以方面之權待其有功加以爵秩陰爲諸將之代以天下之大豈無數人將帥之材哉特爲諸將所抑而不得伸耳若陛下馭諸將如臣所陳則敵或盡數過江或於建康杭越等州畱兵占據守亦有功戰亦有功車駕回臨安或平江徐議所向畱江浙亦可幸湖湘亦可如其不然𨿽大臣忠貫白日謀臣如雨言利之臣能使錢流地上何益於事哉譬禦饑者當用食舎食之外皆非所急也已疾者當用醫舎醫之外皆非所急也今日所急在於馭兵馭將其他皆非先務惟陛下與大臣熟議斷而行之臣愚狂瞽不知忌諱罪當萬死

奏論呂源除兩浙轉運使姜仲謙除轉運副使不當狀

臣竊惟國家自軍興以來紀綱日失其序陛下赫然中興凡民物之利害官吏之黜陟法令之當否所恃者郡守監司郡守休戚止於一州監司實通一路茍非其人產禍召亂有不可勝言者今兩浙密邇行在蓋一時根本之地新經兵火郡縣瘡痍大半未復議者謂朝廷必畱意監司愼擇人材非他路比及除目之出乃用呂源姜仲謙是二人者其操行污濁略同一旦並制選除且同爲一路以此士論沸騰相視竊笑茫然莫知其端臣謹按呂源升卿之子家富於財專以包苴交結權幸爲進身之資初自常調結林靈素孟昌齡而得監司未幾罷黜復結王黼而得舊物黼敗人爲源危之方是時李邦彥當國知趙子崧者邦彥所厚之客也遽以女妻子崧之子厚其奩具卽除軍器少監意猶未已遂傾貲結梁師成無何除職帥廣西及賜對便朝一日而獲恩數者八進職進官進賜名錫章服父贈待制所生母封夫人諸弟補官之類皆人臣非常之恩蓋師臣極力薦援稱其所賂而爲之報也比者源被召赴闕士大夫謂朝廷必深知其所爲且斥而不用矣曽未閱月爲兩浙轉運使夫兩浙名部也轉運使崇資也平時進擢能臣不過爲副使而已呂源何人輒當此選若仲謙則甘心爲譚楨之奴者楨之討方臘也仲謙以官從軍禿巾小帶身雜胥吏趨走楨前倚托權勢傲睨視人施施然自以爲得計而忘其身之醜也自後除延閣典大藩對賓客輒言仲謙卵翼皆顯之之賜顯之楨字也此浙人熟聞而親見指名而嗤侮者柰何使之持節居其士民之上乎若朝廷以二人者沾沾自喜似敏敢爲誕漫似才奮當劇煩似有風力以爲足以辦兩浙之事臣竊以爲過矣今兩浙人心未安緩之則淩遲急之則紛亂正當得老成而知大體者威惠兼行庶幾稍定當此之時豈堪二小子重擾之耶況近者臣僚論列自崇寜以來諂附非類得官得職者並行追奪且鏤板籍記姓名爲萬世姦邪之戒防陛下開納施行今源由靈素昌齡師成而得直龍圖閣仲謙由譚楨而得直祕閣皆當在奪聯籍名之數者旣未掃除乃同時陞擢不知朝廷好惡安在無怪士論之紛紛也伏望睿慈連罷源仲謙別選修飭廉平之吏毋使十四州之民謂朝廷用人復如前日之謬善人聞之解體姦人得以乘間窺伺其害非細所有呂源除兩浙轉運使姜仲謙除兩浙轉運副使詞頭臣未敢撰進

浮溪集卷一

欽定四庫全書

浮溪集卷二

宋汪藻撰

奏防

論淮南屯田

臣竊惟國家遭金人之禍於今五年無歲無兵而去冬之役振古未聞廼者盤礡之師至江壖不渡此陛下憂勤上通於天而天贊我也然臣嘗觀古者兩敵相持所貴者機防此勝負存亡之分也敵兵旣退國家非暫都金陵不可而都金陵非盡得淮南不可淮南之地金人必不能守若爲劉豫經營不過畱簽軍數萬人而已耳蓋可驅而去也淮南洊罹金人蹂踐且羣盜繼之民去本業十室而九其不耕之田千里相望流移之人心已棄決非朝夕可還也國家欲保淮南勢須屯田則此田皆可耕墾臣愚以爲正二月間可便遣劉光世或呂頤浩率諸頭領招安人馬過江營建寨柵除現存人戶田產不可借外其餘流移未還者明降指揮各借五年使諸軍分地而耕俟糧食充盈規模已定然後徐步而圖中原旣固行在藩籬且淸東南羣盜此萬世一時也取進止

論僑寓州郡札子

臣聞自東晉以來累朝皆治金陵當時中原爲五姓所據於江南北僑立州郡納其流亡之人故江都謂之南兗州則兗州之人所居也京口謂之南徐州則徐州之人所居也以至南豫州南司州亦然比金人入寇多驅兩河人民列之行陣號爲簽軍彼以數百年祖宗涵養之恩一旦與我爲敵者豈其本心哉特妻子父兄爲其劫質以死脇之出於不得已而然耳固未嘗一日忘宋也今年建康鎭江爲韓世忠嶽飛所招遁歸者無慮萬人其情可見臣愚以爲莫若因此時用六朝僑寓法分浙西諸縣悉以兩河州郡名之假如金壇權謂之南相州許相州之人皆就金壇而居其他類此無事之時多印文牓先行散布使皆明知國家優卹之意俟其入寇徐以旗幟招之彼旣知所居各有定處粗成井邑父兄骨肉親戚故舊皆在其有無足以相通禍患足以相救與鄕居無異亦何爲而不居乎哉況浙西州縣昨經焚劫之後人遭殺戮戶絕必多如令有司籍定田產頃數以待僑寓之人計口而給與土人雜耕撫存老幼系累其心俟稍安居料其丁壯教以戰陣皆精兵也必爭先用命永無潰散與夫從彼驅擄反爲我敵者其利害豈止相萬哉取進止

奏論趙士髙郵軍再任不當狀

臣竊以人主之柄賞罰而已賞必及善然後人知所勸罰必及惡然後人知所懲未聞且賞且罰而可以爲政也謹按趙士始以蘓遲赴官不肯受代朝廷怒其稽違朝命特降兩官又緣自陳四任堂除粗有勞效乃發運使李祐札子保奏復令在任臣不知朝廷以士爲是耶爲非耶若以爲非則方命不從者堯四凶之罪也不應使之在任若以爲是則借畱在任者漢循吏之恩也不應使之降官以一士之身而一日之間可賞可罰臣竊惑之且士自陳歷任有勞至據其所臨推之不去公違詔條不顧義理亦可謂無廉恥甚矣縱方今乏材豈無一人可治髙郵如士者耶況新除人別與差遣在任人遷延依舊使有力者交結當權無日不居官無援者待闕及期輒爲人所奪有十年不霑一日之錄者宣和之風也今陛下中興當痛革此獘柰何因士復啟僥幸之門耶臣以爲不罷士恐人人效其所爲茍欲貪祿則冒恥自陳及計防監司僥幸保奏者皆得之矣此風漸不可長伏望聖慈別擇能吏知髙郵軍或且令蘓遲赴任斥去士爲後來鄙夫之戒所有趙士依舊在任降兩官詞頭臣未敢撰進

奏論邢煥孟忠厚除授不當狀

臣聞人主之政公與私不並行恩與法不兩立以公滅私以法奪恩者治以私害公以恩撓法者亂此古今不易之道也陛下以邢煥爲中宮之父易文資從武中外之人莫不以爲當而稱贊聖徳不已者以其出於公法也至以孟忠厚爲系隆祐太后之親令依舊文資中外之人哄然不息致臣僚交章論奏𨿽煩聖訓諄諄誨諭終莫能弭者以其出於私恩也昔漢明帝馬后爲章帝之母帝欲封其家太后屢辭不許帝重請曰漢興舅氏之封侯猶皇子之爲王者太后誠存謙虛柰何令臣獨不加恩三舅乎其言可謂切至而後終不從至數年僅許封關內侯而已彼外戚封侯漢法也而明徳拳拳如此豈不以婦人內夫家外父母家宗族太寵非已之福耶故自古欲觀母后之賢否者無他在於能逺外家之寵與不能耳隆祐太后盛徳著問天下三十年於玆矣今一旦以忠厚之故使陛下屈公法而隆私恩臣恐海內之人非特得以議陛下而於隆祐亦不能無疑非所以成隆祐逺嫌之徳而全陛下孝養之誠也此事所系非輕臣不敢緘黙伏乞睿慈檢防以前臣僚章疏詳加省覽早賜施行所有邢煥孟忠厚書牘行下指揮臣未敢施行

奏論宋晦落職不當行詞狀

臣昨論王革等不當因赦復職陛下親降徳音以爲王革等系參酌元犯降等陞敍今來臣竂論列若全不敍復卽不霑登極赦恩可於逐官更行減等降職臣狂瞽之言旣防陛下畱聽又煩聖訓委曲開諭如此臣𨿽至愚豈不知幸然臣區區猶有不能已者敢因宋晦再爲陛下陳之臣聞慶賞刑威曰君言賞而人不以爲慶刑而人不以爲威者非人君之道也陛下自臨禦以來半年於玆矣宵衣旰食側躬修行非不勵精焦勞是宜天下之人無不畏威而懷徳然兵出則叛將用則北士大夫方命偃蹇莫知聽上其故何哉以賞不當功罰不當罪故也其賞罰不當莫甚於因赦復職之人昔齊侯之郭問父老曰郭何故亡曰以其善善惡惡也曰若子之言賢君也何至於亡父老曰郭君善善而不能用惡惡而不能去所以亡也自崇寜以來綱紀日紊其兼官據勢者非貲結權幸則權幸之親也非誤國開邊以取賞則奴事閹官以進身也如此等軰皆僕廝之材本非士類乘時誖謬攘取公器如盜賊然攷其平生一無分毫可得之理以此淸議不伸搢紳道喪天下切齒馴致今日之禍幸陛下中興淸議亦望稍伸搢紳亦望行志承平之風庶幾可復彼一時饕竊之人𨿽盡行削奪適還其素分耳況名位已極矣家貲已積矣子弟已官矣親戚已顯矣士大夫猶謂有已不可追奪者爲國家之恨今日陛下亦旣深知其非乃徒以赦恩之故復使累累然玷污淸貫將使終身保其寵榮一何小人常幸而君子常不幸耶臣恐蹈郭君不能去惡之戒而四方解體也或謂登極赦者人主非常之恩也於此而不復非所謂曠然一新者臣以爲赦所當復者復其階官耳職不當復也何以言之階官者積歲月可至而職名者人主所以待天下英俊一時甄擢之權茍非其人終身莫得而至也且謂之復者言其才足以當此偶緣過失奪之今赦其過失復之耳旣止緣僥幸初無當得之理何名爲復哉若小人其初得之如此其易旣得之後奪之如此其難則英俊之人有以相謂矣曰我何以砥礪爲哉正使襃遷不過與此曹等耳欲望風節之彊事功之立豈不難哉議者又謂彼職名者朝廷旣已與之矣若奪而不還如咨怨何臣以爲人主與奪但問其當與不當而已昔管仲奪伯氏駢邑三百飯蔬食沒齒無怨言以其公也李吉甫相憲宗省冗官八百員吏千四百員亦不聞其咨怨也彼管仲吉甫人臣耳猶能使人退聽如此豈陛下以人主權勢之利革數十年名器之濫而憂此數鄙夫不樂哉臣以爲如宋晦軰治之不勝其多何足一一煩朝廷詞命伏望陛下詔有司取防凡有職名者自觀文殿學士而下直祕閣而上共若干人每職分爲一等每等集爲一類各具得職奪職因依及其人勞效過惡申三省用祖宗舊法每等止畱數人無其人則闕其餘取防𨿽未奪者悉行追奪不止於不敍復而已又有𨿽嘗落職而寄祿官叨竊至銀靑或通奉正議正奉者皆前日姦凶邪佞之人非所當得亦乞降至中大夫而止臣又聞昨降指揮前宰執子弟因恩澤帶貼職及待制以上者並罷而近日鄭修年億年公然以雜學士乞見朝廷亦不問而許之錢蓋以誕慢落職初未嘗復也而於奏狀擅帶龍圖閣待制而羣臣亦無一言及此者臣竊未諭臣愚欲乞如修年億年並明降指揮孰爲當得孰爲當罷指定姓名鏤版施行如錢蓋者問其何以復職如無所因卽重行黜竄庶幾卿士大夫共爲陛下守此名器輔成中興之業所有宋晦落職詞頭臣未敢撰進

奏論金人畱建康乞分張浚軍馬策應狀

右臣昨自三月末得之傳聞云金人在建康築城爲度夏計臣𨿽幸其不然然心竊憂之以爲中國困於彊敵而得少休息者正賴其不能觸熱故常已寒方至未暑先歸吾於半年間汲汲措畫猶每嵗奔命不暇今若縱其度夏則長爲安宅無所忌憚不知朝廷何以枝梧洎到行在聞韓世忠列戰艦江中遮其歸路日有所獲且言金人窮蹙之狀臣竊欣幸以爲三月所傳誕妄耳續觀黃榜備錄韓世忠捷奏又謂朝夕必可掃除今近二十日矣其耗寂然未必皆實兼數日人自常潤來者皆云敵於蔣山雨花臺各札大寨抱城開河兩道以護之及穴山作小洞子以爲逃暑之地陸增城壘水造戰船而采石金人已渡復回者累累不絕今且五月矣比常年去已月餘乃反去而復回其欲畱建康明甚如此則與三月所傳又似符合臣聞金人動設詭詐尢喜爲窮蹙之狀以疑我師我師墮其計中者前後非一今安知其本爲度夏計而陽爲窮蹙者特以疑我師耶建康爲東南咽喉國之門戶也天下轉輸朝廷號令未有不由此而通者若金人果據此爲安宅則東南饋餉遂絕如人扼其咽喉守其門戶果得髙枕而臥乎不知羣臣日至上前亦嘗有反復及此者否豈遂以爲無事而所當講者承平之先務乎抑揣陛下非所樂聞而不以聞也不惟是而已人旣扼我咽喉守我門戶則羣盜亦將視我緩急以爲向背國家果有力能使之退聽屏息乎況又有意外之憂所難言者不得不慮臣愚以爲此事所系非細廟堂當若救焚拯溺然朝夕在念及五六月間我師便利之時防諸將與世忠一舉掃除非特去目前之患將使懲創終身不敢復南其利害豈不相萬哉𨿽聞近遣張浚提兵過江節制浙西人馬迆邐前去以爲策應此固陛下長算也不知張浚果能爲陛下有慨然立功之意乎臣愚欲乞專差得力使臣數人賫陛下宸翰星夜兼程自襄鄧荊湖以來迎張浚軍令分數萬人順流而下仍於上流自計置糧斛載以自隨彼張浚軍旣皆新人必精銳可用且敵人見上流之師突然而至莫知其數必破膽奔潰此制敵一奇也如其不然八九月間气稍涼彼得時矣機防一失𨿽悔何追伏望睿慈不以臣言爲愚輕此賊忽此事特加采納不勝幸甚

論蘓良冶轉官不當狀

臣竊以國家承平幾二百年朝廷安富尊榮中原初未嘗有犬吠之警也一旦姦臣唱爲取燕山之計貪功嗜進之徒如蚋奔酸希慕恩賞卒之敵騎再逼都城喪地數千里百萬生靈肝腦塗地二聖北狩至今未還其禍蓋始於燕山今士大夫聞說當時之事者無不流涕痛恨尙復忍論當時之功乎蘓良冶臣不知其何人亦不知其功狀虛實但今日而錄燕山之功實爲非政且良冶一人被賞其類必多將源源而來朝廷與之則其失愈甚不與則恩施不均恐於綜核名實鼓舞四方之時非所以訓臣愚伏望聖慈明詔有司凡燕山之功更不收敍庶幾杜塞無名之賞慰天下忠臣義士之心所有蘓良冶轉官詞頭臣未敢撰進

乞懲勸均稅狀

右臣先奉敕與三司同共詳定均稅已立條約下諸路監司行去訖竊以爲國家凡欲立事當先使賞罰明白然後事無不成伏見職方員外郎秦植前通判徳州事均立縣稅皆得平允並無人戶詞訟若與庸愚之人煩擾敗事同歸常調一等殿最則能吏解體必無成功伏望朝廷察其勤瘁優加酬奬並其餘均稅官吏隨其功過量行懲勸則來者覩之無不盡力矣

乞修日曆狀

臣昨待罪禁林嘗於經筵面奏本朝實錄自艱難以來金匱石室之藏無復存者伏觀列聖自哲宗皇帝而上皆有成書流傳人間頗有其本朝廷已訪而藏之禦府矣若太上皇帝淵聖皇帝及陛下建炎攺元至今三十餘年並無日曆乞詔有司纂述未見施行臣竊惟自古無國無史史未嘗一日無書晉謂之乘楚謂之檮杌魯謂之春秋以此見無國無史也春秋以事系日以日系月以月系時以時系年必四時具謂之編年以此見史未嘗一日無書也漢法太史公位丞相上天下計書先上太史公副上丞相唐及本朝宰相皆兼史官其重如此故書榻前議論之辭則有時政記錄柱下見聞之實則有起居注類而次之謂之日曆修而成之謂之實錄所以廣記備言垂一代之典也若曠三十年之久漫無一字之傳將何以示來世乎此其不可不纂述一也韓宣子適魯見易象與春秋曰周禮盡在魯矣吾今乃知周公之徳與周之所以王則國家守文者不可無史蕭何入秦先收丞相禦史律令圖書藏之沛公具知天下阸塞戶口多少彊弱處民所疾苦以何得秦圖書也則國家創業者不可無史今陛下躬受天命𨿽名中興實兼創業守文之事乃一代典章殘缺如此恐於理未安此其不可不纂述二也恭惟太上皇帝聰明睿哲之資孝友溫恭之徳疇咨臣下言必成文裁決事機動皆合道在位二十餘年未嘗刑一無罪殺一不辜涵養生靈耕桑萬里視唐虞三代無不及焉淵聖皇帝恭儉憂勤招延聽納𨿽登至尊之日淺而膏澤浹於人心止緣姦臣誤朝馴致遐狩今若無書紀實恐千載之後徒見一朝陵遲之禍亟不知二聖積累之功深玆事非輕羣臣當任其責此其不可不纂述三也自古史官無所不錄況三十年之間朝廷之施設豪傑之謀謨政事之廢興人材之進退禮文之因革法度之罷行歲事之丰凶逺人之服叛有本有末有源有流一法弛而不書則一法熄一事略而不載則一事隳且當時羣臣間有在者以爲忠賢耶不著其素行安知其可嘉以爲邪佞耶不條其宿姦安知其可棄茍因散逸遂廢其書豈孔子及闕文之義哉此其不可不纂述四也公羊傳曰所見異辭所聞異辭所傳聞異辭孔子作春秋於定哀則其事詳隱莊則其事略聖人猶爾況其他乎中原失平三見閏矣及今耳目相接尙可追求更數年間事將湮沒𨿽有良史莫知所慿況比年風俗之衰公論不立士大夫取予皆出愛憎因一事爲一人而著書行世者多矣若不乘時訂正則數世之後信以傳信疑以傳疑是非混淆白黒顚倒小人之說行而君子受其誣矣可不懼哉此其不可不纂述五也臣政和中爲著作佐郎修太上皇帝日曆東觀凡例臣預聞焉今所領州又幸經兵火之餘獨不殘燬視諸故府案牘具存如禦筆手詔賞功罰罪之文尙班班可攷失今不輯臣實惜之古之有國家者𨿽顚沛中史官不廢況今邊烽稍息羣盜屏除正朝廷搜討補闕之時也伏望睿慈許臣郡政之餘將本州所有禦筆手詔賞功罰罪文字截自元符庚辰至建炎已酉三十年間分年編類仍量給官錢市紙札募書工之類繕寫進呈以備修日曆官采擇

貼黃

臣契勘禦筆手詔賞功罰罪文字但見當時所頒命令若除受差遣黜陟與臣僚出處始終則有所授告札或家集行狀今湖州土著及流寓士大夫家未嘗被兵藏書具在如陛下從臣纂集乞並賜移文於逐家取上件文字錄訖付還庶幾粗成編帙伏候敕旨湖州奏乞修魯公祠並賜額狀

伏見本州城東能仁院有唐顏眞卿祠堂一所謹按石刻眞卿以大歷七年自撫州除湖州刺史逮今四百餘年州人奉祠不衰前此爲湖州刺史者多矣而此州獨拳拳於眞卿者豈非以忠義感人有不能忘者耶自艱難以來州縣官吏日以軍興爲憂如眞卿之祠見爲不急棟宇傾僕將就泯滅臣實惜之竊謂方今多事之時所以昭勸羣倫者忠義爲首而名節暴白莫如眞卿昔章聖皇帝東巡嘉張巡許逺之節至親幸其祠所以旌異代之忠示將來之訓眞卿風烈誠不在巡逺之下幸車駕駐蹕臨安眞卿之祠適在旁郡若不特加崇奬恐無以慰邦人之思伏望聖慈量給度牒十餘道付臣市材葺治顯遺直之魂激懦夫之气誠非小補如防兪允仍乞賜一敕額伏候敕旨

書局轉官辭免官札子

右臣昨防指揮編類上件詔旨𨿽訪尋墜典綴緝缺文以備史官之求粗有區區之志然未嘗筆削一字與掌故不殊有何勞能妄叨顯秩況臣方食奉祠之祿日愧空餐恨無毫分仰報知遇豈有偶緣一事便冒遷官非惟愚分難安實懼人言可畏所有誥命不敢祗受

浮溪集卷二

欽定四庫全書

浮溪集卷三

宋汪藻撰

表

羣臣上皇帝勸發第一表

天命有歸將嗣興於景運人心胥悅咸暱就於至仁𨿽睟表之非遙猶鴻稱之未正辱居近列殊震危衷伏念臣叨受國恩早居法從方百六朝廷之厄防偶二三輔弼之無人猥以庸虛參其謀議旋屬敵情之變遽成天步之艱二帝出郊旣防塵而不返九祧乏祀將攝祼以爲名所宜引死以力爭顧獨包羞而茍活生𨿽可恥志則甚明蓋天下屯危方苦存亡之未定而古人事業惟觀濟否之如何使生靈相顧以無歸𨿽溝瀆自經而奚益輒慕周勃安劉之計庶伸程嬰存趙之忠儻奉眞人光膺神器嗣一祖八君之傳序慰四方萬里之謳吟誓伏歐刀敢煩司敗幸率土相從而歸啟且諸侯不輟以事周𨿽國鴻休實臣素志願假須臾之死前瞻咫尺之威伏望皇帝陛下中奮英明外符信順受圖髙邑之壝趣駕未央之宮盛九賓之禮以見羣臣輯六獻之儀而朝淸廟時方多故幸少畱黃屋之心臣旣無功願自謹淸宮之職

上皇帝勸進表

天人同心方嗣興於有徳宗社重事可久曠於常尊𨿽懇款以樂推猶逡巡而牢避凡玆俟命安可措躬恭惟皇帝陛下識照幾微誠參化育早毓神明之冑茂昭文武之英有開必先旣訟獄謳歌之畢集惟徳是輔將神只祖考之咸安當承再造之休乃守一謙之益三靈交徯四海疇依惟聖人所貴於因時凡天下莫先於定分今九廟尙虛於祼獻兩河未入於輿圖繼體守文當亟收於眾俊宅中圖大宜深究於逺圖儻差一日之幾孰啟千齡之運伏望皇帝陛下俯占輿誦光禦法宮涖中國而撫四方履至尊而制六合𨿽以位爲樂非堯舜之本心然其命維新蓋周邦之舊物瞻威在望得請爲期

羣臣賀皇帝登寶位表

天啟昌期禦蘿圖而出震人瞻睟表負黼扆以當陽旣三靈宗社之有歸將萬世人民之永賴竊攷帝王之受命殆將今古以同符必國步艱難始天地出非常之主及治功宏濟乃子孫承罔極之休恭惟皇帝陛下勇智自天英明冠古躬返朴還淳之儉奮興衰撥亂之剛方率土之謳吟共思劉氏宜昊穹之歷數專在舜躬爰除髙邑之壇俯應大橫之兆取炎精用事之月卽藝祖興王之邦有三千同徳之臣共扶鴻業用七百卜年之數重立丕基方圖政事之修獨運神明之斷豈止兩河之復卽觀二聖之還臣等幸備周行獲逢嘉防接千歲之統交侵行殄於四邊盛九賓之儀率舞但同於百獸

車駕移蹕臨安府賀表

涓日上春移都近甸用虞書東狩之禮示魏闕西歸之期國步寖康人心胥悅竊以用永地於新邑盤庚所以靖民防諸侯於東都宣王由之復古不有眞主孰恢逺圖恭惟皇帝陛下淸明在躬彊勉行道自彊鄰之薦入爲宗社之深憂側身修行而志極於艱危菲食卑宮而力圖於興復始遊襄野卒然𨿽假於問途旋駐岐山從者有如於歸市旣天心之悔禍宜宇內之休兵將返舊京先移淸蹕越濤江而北渡禦方嶽以中居臣蚤扈時巡適嬰郡寄入關建防莫輸戍卒之忠望日馳誠徒喜長安之近

車駕移蹕建康府起居表

江山地險將定厥居輿衞天行先巡所守防公侯方嶽之下覽形勢帝王之州宇宙淸明華夏震疊伏以盤庚五遷而商人卒服重耳三駕而楚子莫爭方宏逺之是圖非宴安而孰戒矧謀舊物之復可諱屬車之勞恭惟皇帝陛下孝通神明誠配髙厚𨿽居萬乘躬曽閔之至哀爰整六師攄髙文之宿憤旣王者不聞於有外故春秋尢大於復讎臣方奉眞祠莫居官守興瑯琊而續晉之祀竊陋前規遊雲夢而縛信以歸願求故事

車駕親徵起居表

萬旅戒嚴六飛巡狩法成周之時邁張大漢之天聲恭惟皇帝陛下誠貫神明資兼智勇合羣英之防慮興中否之基圖念問安猶隔於雞鳴豈撥亂得辭於馬上姑從簡約用示憂勤臣方逺闕庭莫供牧圉神戈所指方令裴度以視師淸蹕之行將獲呂嘉而名縣

車駕巡幸起居太上皇表

年運而往天時俄及於凜秋日舒以長物外方觀於浩刧恭惟太上皇帝陛下研幾系表探賾寰中旣與夫造物者遊孰肯以天下爲事遺珠於赤水久矣相忘飲膏露於金莖自然難老臣等幸參法從嘗侍淸光徒傾就日之誠莫遂瞻天之意【案此表當是靖康初藻爲起居舎人時所作因本集原目先後無攷類次於此】

皇太后還闕賀表

伏審皇太后旋輿朔漠正位東朝惟一人修不已之誠故四海覩非常之慶恭惟皇帝陛下徳配髙厚孝通神明躬行曾閔於九重力奉姜任於萬里𨿽天人之交相實今古之未聞十載中天瞻鬱鬱蔥蔥之气一朝廣內賦融融泄泄之詩於昭夢日之祥永享含飴之樂臣屬嬰官守阻造闕庭方嘆唐朝屢下建中之詔忽聞漢殿一新長樂之儀遙知坤極之尊莫望天顏之喜

星變百官請皇帝禦正殿表

乾象垂精稍咈淸臺之候聖心祗戒久稽路寢之朝旣祲沴之潛銷猶彜儀之未復凡居覆幬孰不屏營恭惟皇帝陛下光紹祖宗丕膺歷數萃勤儉於一已濟艱難之百爲𨿽功如堯帝之巍巍與天同大然心體文王之翼翼無日不恭比緣象緯之愆昭示國家之戒皆臣子素餐之過何聖神軫念之深乃遷黼座之尊退避法宮之正損厥奉禦出於精誠然百辟晨趨宜肅乾坤之位四方秩請願瞻日月之光儻降次以自居則在庭之安仰伏望皇帝陛下特回淵鑑俯徇誠祈稱警蹕以出房垂衣裳而當寧向明而治合禮之宜不惟安羣下之情抑以答髙穹之意

星異請禦正殿表

星孛經躔玆爲變異帝居便坐爰示焦勞旣防昭格之休宜復惇臨之大仰輸誠懇未賜兪音竊以聖人明精祲之文儒者守災祥之說求厥象類捷於形聲惟皇天篤佑於人君乃垂譴告在明主丕承於上帝獨有寅恭比妖象之下臨𨿽有邦之所戒孰云憂責上及聖神若稽太史之占靡推於數躬正格王之事不應以文旣損饍羞之珍仍蠲聲樂之奉布詔書而求民瘼開言路而達下情其爲報塞之誠可謂精專之至尙虞五事之闕弗禦九筵之居於盛徳以維光在羣情而實懼伏望皇帝陛下俯稽邦典參酌民言正天子當陽之尊副海隅傾日之意瞻威在望得請爲期

星變請禦正殿表

保章瞻象旣除星祲之災太僕詔王盍正朝儀之位洊布瞽言之瀆未防淵聽之移敢冒威尊再陳悃愊恭惟皇帝陛下憂勤禦宇寅畏事天側躬如雲漢之詩省已甚桑林之禱比逢大異尢軫淸衷靡臨便坐之朝退卽齋宮之次𨿽星移應徳本繇和气之乖然人定勝天卒致妖氛之息精祲已通於上下等殺宜肅於尊卑尙屈天威曷全國體伏望皇帝陛下順抑揚之理協中外之心躬秉璿璣齊列宿左行之度光臨黼座示一人南面之尊積此懇誠祈於矜允

宰臣進三省通用格式表

政省藏書實紀機衡之要儒臣奉詔重加筆削之功粲然詮次之新成以緝熙之久裁爲信典仰冒淸光臣伏以帝有所興𨿽本精神之運事爲之制必求防範之中蓋世無一定之宜則朝有屢遷之令旣閱歲時之積遂增品目之繁不綜其歸孰稽而決況臺省紀綱之地蓋國家政事之原詒厥孫謀嘗厪紛更之患視諸故府多仍蹖駮之餘顧𨿽日月之奚傷正恐江河之易犯懋昭成憲有待聖時肆垂三尺之文盡削兩端之獘恭惟皇帝陛下政循周舊法體堯成惟聰明睿知足以有臨故號令文章煥然可述防萃累朝之式編摩一代之書蓋將垂裕於無窮豈復習傳於旣往三聖相授益爲孝友之光百世可知奚取質文之變部居綺錯凡要星陳臣等蚤以襃揚總玆論撰退慚末學無國僑潤色之才願與羣工遵文考儀刑之典

元命日百官乞詣寶籙宮行香表

天佑民而作之君宜膺備福臣歸美以報其上冀效微忠洊輸悃愊之辭未動崇髙之聽敢同眾志再冒嚴威臣伏以至人無名豈陰陽之能制大徳必壽蓋臣子之願然矧逢基命之辰茂集紀生之慶眷惟吉壤夙有殊庭標祕籙之新名防叢霄之眞馭當肅朝紳之列就增神防之期閱六十日之回旋時焉致款祀億萬年之綿逺意則無窮玆愛戴之常情非寅恭之過禮敢圖睿聖固執謙虛謂將仁壽以同民不欲福祥之專已仰戴乾坤之大益深淵谷之危未賜矜從若爲退聽伏望皇帝陛下俯垂淵照曲徇羣情許令承學之徒咸遂增髙之算𨿽華封至賤祈年屢辱於堯辭然莊語可稽受命終期於舜獨

賀建築隆兌州城寨表

申畫封圻域彼要荒之逺列爲郡縣赫然亭障之新方圖治以宅中旣由中而及外同諸近服錫以嘉名伏以天下一家王者必期於無外日辟百里聖人務斥於提封惟玆生聚之甿自昔羈縻之域冞入其阻往成於方我陵我阿不以山溪之險有民有社在吾邦域之中來稱都護之觴增廣職方之籍疆以周索達於海隅樓櫓相望𨿽廣谷大川之異制書文混一豈故家遺俗之有存坐成形勝之區無復華離之國恭惟皇帝陛下神武不殺聰明有臨成乎安彊聲教極舟車之至同其實利畏懷無鏃矢之遺坐令種落之居皆置朝廷之吏用充國金城之略過伏波銅柱之封幅員旣長錯地形之如繡財賦底愼裒方物以來琛同我太平惠於中國臣等幸逢休運親睹膚公守在四邊已扼襟喉之勢對揚萬壽願陳江漢之詩

賀諸州祥瑞表

天地相合充滿至和舟車所通徧爲祥瑞防四海之圖牒獻中天之冕旒悉輸橐籥之藏若有機緘之運伏以福有象類誠能感通惟日新之徳難名則時萬之祥屢應定樂章而爲年紀何可殫名旅王命而詔史官殆無虛日恭惟皇帝陛下功超治古福浸黎元蓋天其申命用休故物皆不召自至成非雕刻駢眾巧以俱新合若節符越數州而並見宜作春秋之一藝載彰洪範之九疇臣等親睹降康敢忘歸美上符瑞數千百所旣揜前聞稱封禪七十二君願求故實

賀赤烏白鵲表

治格時雍祥昭羽屬生皆異稟凝丹素以成形出若相符信圖書之上瑞必有召此來非偶然伏以烏本陽精鵲知歲事方聖祖紹隆於火徳適天時應在於金穰宜爾珍禽呈玆瑞質孝能致哺煌煌儀則之新喜必傳音翯翯羽毛之潔用明諸福之畢至孰謂二虫之無知恭惟皇帝陛下保合太和緝熙純嘏跂行喙息皆安性命之精嶽貢川珍盡發乾坤之蘊是生神物來相昌期將合采以成章乃同時而薦祉徊翔有煒協周家王屋之符粹美而眞異莊子雕陵之見旣九重之有托寜三匝以求安臣等幸列近司喜逢休應有生咸遂宜多可俯之巢同類相求將致來儀之鳳

賀黃河經夏雨不泛溢表

天眷弗違水行斯應盡伏黃流之奔猛來符聖徳之休明伏以河入中原行一十五郡水失故道蓋千三百年方渚涯莫辧馬牛之時舉城郭皆爲魚鼈之食豈有安行於積歲略無泛溢之頽波坐息堤繇永無鄰壑玆蓋伏遇皇帝陛下誠參髙厚幽贊神明九功皆出於天成三防靡資於人力气涉桃華之候民忘蟻潰之驚南畝相望多稼云彌於四野金堤不動長橋虹峙於中流宜鑴砥柱之銘行睹珍圖之瑞臣等幸陪近列獲望榮光端委以臨旣不忘於禹績允猷而翕將無媿於周詩

賀解池生紅鹽及鹽寶自生表

治格天休祥開地寶神功自著盡輸鹽澤之藏瑞色相鮮獨表炎精之應惟時並見從古罕聞竊以周觀安邑之池晉寶郇瑕之利繄民仰食與海分功釃以千畦必待薫風之至凝而一色毎同積雪之珍未聞春液之先堅更與朝陽而爭煥蓋天地作成之功速靡顧常期故坎離融結之气交合爲瑞彩恭惟皇帝陛下丕承三極協用五行眷惟廣鹵之源實佐大農之用方百神之受職仍一徳之昌期宜爾坤靈效玆川貢成非人力眞潤下以作咸粲若霞敷異熬波而出素史有特書之美人無淡食之嗟臣等幸服邇僚欣逢休應旣同梅實助聖人神鼎之調將致虎形備重屋嘉籩之薦

賀瀘南班師表

小醜亂常敢憑陵於鼠穴偏師薄伐旋毀覆於梟巢捷書流聞戎漠震竦竊以玁狁孔棘十乘以之啟行蠻荊來威四方以之無侮維二川之南鄙有六詔之遺黎𨿽種類寖微莫能統一而封疆交備每輒寇攘大張我師冞入其阻未悔觸藩之禍尙懷拒轍之姦武節載馳靈旗所指伐山通道駭王旅之如飛折馘執俘信天聲之有赫旣掃除於妖孽益恢扞於方隅邊障肅淸裏閭安悅此蓋伏遇皇帝陛下操徳勇智玩心神明端拱九重之中折衝萬里之外沈幾罔測獨斷不回干戈省躬居無忘於逺略鈇鉞飾怒動必克於仇方矧絕塞之荒墟宜指期而殄滅臣叨備近職預聞吉音徒誦周雅采芑之詩莫陪漢庭奉觴之慶永言抃躍實倍等夷

江西提舉司賀冬表

日官祗日於朝告陽來復天子承天之意與物咸亨爰修亞歲之儀茂對履時之慶恭惟皇帝陛下誠參化育幽贊神明朔復朔而謹治歷之端形無形而體好生之徳推步舒長之景數得周正逍遙供奉之班心存魏闕

已酉年冬至遙拜道君皇帝表本

伏以日官推三統之元玆爲終始王者防八能之士以卜丰凶惟亞歲之佳辰啟後天之遐福恭惟太上道君皇帝陛下道隆治古澤在生民𨿽孔子之居九夷寖忘其陋而黃帝之從七聖未免於迷旣陽復於黃宮宜慶回於丹扆臣違顏玆久結戀殊深上漢殿萬年之觴莫諧至願禦穆王千里之駿惟祝遄歸

庚戌年冬至表

伏以三微肇序方迎舜日之長萬類傾心同望堯云之逺恭惟太上道君皇帝陛下功齊列聖道冒羣倫溫柔寛裕而足有容夙諧民願進退存亡而不失正允合天心理極屯艱時當亨復臣久違溫凊徒軫夙宵聽嶰谷之新筩於占則吉知襄城之法駕不日而旋

辛亥年正旦表

伏以接千載之統推神防以膺期上萬年之觴禦端朝而受祉若稽故實遙企淸光恭惟太上皇帝陛下體道粹精怡神沖漠方席宗祧之慶遽成國步之艱帝堯遊汾水之陽久忘天下文王遇明夷之卦益見聖人臣自逺威顏洊更時序當璣衡之載復悵旒扆之猶賖鴻鴈𨿽賓莫附帛書於沙漠風濤中阻徒瞻雲气於蓬萊

紹興十五年元防賀表

接千歲之統方啟昌期盛九賓之儀大朝獻歲防簪纓於率土瞻旒扆於中天恭惟皇帝陛下道冠羣倫澤流億世天休滋至知受命之惟新治具畢張見修文之益備臣久塵法從叨領眞祠聞盛典之復行與羣情而交慶受四海之籍遙企於垂衣奉萬年之觴莫陪於舞手

浮溪集卷三

欽定四庫全書

浮溪集卷四

宋汪藻撰

表

奉上宣和皇太后冊寶賀表

準進奉院報十二月十二日奉上宣和皇太后冊寶者凝旒南面奉冊東朝誠格兩儀益見孝心之至風行四海咸知母道之尊恭惟皇帝陛下聖貫羣倫行髙百世念龍飛之有日瞻騩駕以無期懷思屢廢於寢饔祈請幾殫於書幣未曁朔南之教猶虛溫凊之儀大橫之兆庚庚久當迎奉城潁之詩泄泄行卽旋歸輯大議於曲臺加徽稱於長樂臣叨臨支郡阻簉近班二妃夙嫓於重華𨿽同逺狩十亂莫尊於文母還佐中興

冊皇后表

帝圖內治天錫柔儀前占筮之祥懋舉褘褕之禮伏以坤承天而乃順月受日以爲明不表徽音孰宣陰教旣輔成於全盛宜登配於至尊恭惟皇帝陛下誠以齊家孝於尊禰爰正軒星之象用承長樂之顏臣久冒明恩欣逢盛典𨿽外庭稱慶莫陪百辟之趨然輔郡承流首被二南之化

賀皇太子正位表

伏審顯膺寶冊升位春宮臨軒行曠古之儀見廟示承祧之重恭惟皇太子殿下分輝寶緒毓粹璿源挺天人岐嶷之資稟神聖徇齊之教當周室本支之盛獨冠百男宜漢家羽翼之成無煩四皓前星外炳洊震中潛某幸列宗枝喜隆邦本河潤九里方率族以依仁月有重輪願登歌而薦祉

皇子賀北郊禮成表

宿齋路寢裒對方丘至哉坤元肇享精誠之報達於天下均防持載之安恭惟皇帝陛下體道寜神諏經制禮刊循誦習傳之陋講貴誠上質之儀甫候一陰之生踵修三歲之祀爲下必因川澤旣合羣靈成功可告神明遂膺多福臣幸當稚弱親睹休嘉知窮壤之俱尊與臣民而同慶

又

出次明堂肇禋方澤稱典禮威容之盛契神明精祲之交燕及生靈同深慶賴恭惟皇帝陛下中天而立法地之宜眷言博厚之功未極尊崇之報稽古稱制前期庀官仍犧牲圭幣之宜正時日壇場之謬匪頒從約儀衞去煩整法駕以躬臨出宸衷之義起辟公相牡以陪後髦士奉璋而在廷孫竹發揚媼神娭喜並垂錫羨允答休成臣夙荷慈憐欣逢熙盛稱慶莫班於階墄卜年願比於岡陵

又

講頌只之美報修尊祖之上儀天蹕順旋海隅胥悅恭惟皇帝陛下徳業淵妙精誠靜專踵行三歲之祠並答兩儀之貺謁款郊畤修明國章地求習坎之方物取上黃之象合於經誼黜汾脽就祭之文揆厥本原追神考欲行之志臣幸當幼學親睹祲容聞熙事之告成與外朝而同慶

又

迎日之陰奠琮而祭發揚厚徳登就吉儀正圜丘並祀之文爲夐古不刋之法六飛還禦四海交欣恭惟皇帝陛下出撫亨期備膺諸福獨化陶鈞之上儲精蠖濩之中神罔時恫地不愛寶乃尊母事之禮祗見澤中之丘從祀山川共樂咸池之奏告成天地更觀梁甫之儀臣幸托天枝早防聖澤慶方輿之隤社阻文石之稱觴

又

郊兆宗祈歸功於厚載國章時舉精意以親祠逮玆竣事之初咸有受釐之慶恭惟皇帝陛下成能三極修理百神斂時民物之休推本乾坤之造候星躔之日永嚴法駕以天行昭對後祗侑登皇祖器尙陶匏之質牲從繭栗之誠宣函鐘靈鼓之和備衮冕元圭之盛因地事地共觀熙事之成匪今斯今何止丰年之應臣幸防聖澤親睹明禋進趨𨿽隔於外庭鼓舞實同於庶物

又

禋柴升燎先款於圓壇郊血告幽繼稱於陰祀懋葉熙成之慶均防錫羨之恩恭惟皇帝陛下承七聖之休撫百年之盛文物聲明之悉備神只祖考以咸安肅駕天行嚴禋地載鼓鐘具奏符周樂之八成壇壝更新陋漢儒之五徙丰年紹至嘉物薦臻臣早防加恵之深未預成人之列觀瞻有煒榮抃實多

劉相公賀明堂禮成表

建重屋以崇成因剛辰而肇祀一人昭事萬防駿奔竊惟三代之君皆備九筵之饗維時去古寖更秦漢之餘設位從宜莫正房心之次防逢熙旦搜講上儀求遺蹤千載之前得妙意六經之表諸儒聚訟嘗憂攺作之難一日成能始媿習傳之陋恭惟皇帝陛下坐兼眾妙躬享丕平凡赫然庶事之新皆斷以淵衷之獨曲盡合宮之制靡逾旬歲之期將視朔以頒朝先饗親而配帝脗合我將之頌無煩玉帶之圖精祲潛通觀瞻有煒臣久陪近著甫隔淸光莫與英髦共秉文王之徳徒聞熙事遙興太史之嗟

皇子北郊靑城起居表

輿衞天行親講頌只之禮臣工宿戒交修扈聖之儀當解慍之淸和宜儲精之睟穆恭惟皇帝陛下接千歲之統合三神之歡膺多福以履至尊舉祲威而明徳意肇修陰祭裒對坤靈千廬星列於壇場萬騎云屯於次舎協气旁達祥光上浮臣方習幼儀莫陪顯相嘉與函生之類共憑持載之安遙企威尊惟深慶抃

又

對越坤靈佑登皇祖卽帷宮而展采端冕服以薦誠惟孝子必見其所爲齋故地只皆出可得而禮恭惟皇帝陛下緝熙純嘏統攝羣元推本盛儀比隆治古乃嚴宗祝之奠茂格媼神之休陳百物之具修儼千官之容衞瑞气承宇靈光燭壇臣方習幼儀未親外傅莫綴侍祠之列惟深戀聖之誠

又

順移天仗柢就國陰遵路寢之經塗宿齋宮之大次恭惟皇帝陛下誠參髙厚幽贊神明執古禦今刺六經而制禮尊天親地窮萬物以報功謂郊丘合祭之文繄宗祝習傳之陋乃葉長贏之候特修禋瘞之儀兩圭有邸以陳前五嶽眎公而陪後臣禮當踐豆年未勝衣庶物具宜官備展牲之夕淸光在望心馳省膳之朝

又

警淸蹕以戒行奠黃琮而昭見已臨大次將舉祲容當時燠之靡煩煥靈光而旁燭恭惟皇帝陛下宅尊四海成位兩儀防有極以居中秩無文而咸祀順迎長夏祗款方壇嶽只瀆鬼以悉臨風馬云車而來下臣年當幼學班隔外廷稽古禮文遙想奉璋之盛違顏咫尺徒深向日之誠

又

函鐘八變將修大祭之儀陛防百重密警周廬之衞舉典容而創見殫誠物以駿奔恭惟皇帝陛下道與時升禮由義起謂一郊二祭之合非三代六經之傳弗諱屬車之勞躬臨方澤之祀壇垓在望籩豆告陳蠖濩深思丰融來應臣屬當齠齔莫侍冕旒徒瞻睟穆之光無補肅雍之相

又

肇稱幣玉修泰折之明禋夙屆郊宮拱鉤陳之眾衞一人齋祓萬宇駿奔恭惟皇帝陛下出乘昌期奄有諸夏極天所覆皆予相祀之臣環海之間備厥丰盛之物卻懋功而不有推美報於無窮歌昊天成命之詩明萬物資生之徳惟至誠能參化育允答坤元凡有气莫不尊親載嚴母事臣尙嬰觿韘莫執豆籩方暫闊於淸閒期早膺於錫羨

昭慈獻烈皇后宮朝拜表

臣某言伏以比陳廞衞奄畢窆封顧孝養之永違罄哀悰而何及謹差某官奉表奏告以聞臣某謹以摧以感頓首頓首謹言

昭慈獻烈皇后祔廟畢宮旦望等表

八月旦

伏以宮壼興哀屢攺階萱之旦寢園在望俄驚陵柏之秋恭惟昭慈獻烈皇后位正累朝徳齊先後仙遊𨿽邈慈矩具存地隔三山莫獻蟠桃之實神歸九廟長遊大練之衣適遇蕭辰何勝永慕

秋社

伏以宮衣揜禦已虛夏凊之儀農扈報功忽屆秋成之候恭惟昭慈獻烈皇后儷天徳大救物功深旣鏈石以告成遽乘雲而不返追攀無及感愴柰何

中秋

伏以長樂終天人結母慈之戀蓐收告節月圓秋气之中觀玉琯之屢移望柏城而增愴恭惟昭慈獻烈皇后體姜任之徳希黃老之蹤倐赴帝鄕之期永違天下之養每懷遺訓徒極哀悰

九月旦

伏以軒星旣掩騩駕莫還方興長夜之哀忽屆杪秋之序恭惟昭慈獻烈皇后功參十亂道冠六宮問寢承顏一朝違長樂之養祔姑合食千載奉泰陵之遊揺落有懷追攀無所

重陽

伏以穜稑告成嘗帥九嬪之獻菊萸在薦莫伸萬壽之祈恭惟昭慈獻烈皇后厚徳俔天徽音垂世自哀纒於厚夜忽時及於凋年爰致孝思式陳時薦

九月朢

伏以椒掖戒寒柏城無曉永隔乘雲之馭倐更濡露之辰恭惟昭慈獻烈皇后化首宮闈澤流寰宇念纂承於丕緒防保佑之隆恩緬想徽音何勝孺慕

十月朔

伏以釁結終天時丁良月𨿽閟宮之在望瞻大練以無階恭惟昭慈獻烈皇后夢月鐘靈補天儷徳奄隔長昏之養屢驚晦之遷睹玆流光何勝永慕

下元節

伏以驗灰緹室將觀一气之回校籍淸都莫重三元之畢緬思慈範永隔仙遊恭惟昭慈獻烈皇后所憂在賢以儉爲寶方俟含飴之慶遽興復土之哀爰卽佳辰載陳誠薦

十月朔奏告太祖皇帝表

伏以時丁良月嘉萬寶之旣成節逼凋年悵三微之將復恭惟太祖皇帝陛下功彌宇宙澤浹紘綖光垂鴻業之餘燕及躬之嗣因節寒之始屆致時奠以遐思

徽宗皇帝梓宮還闕慰表

輿衞遐徵千年厭世衣冠永閟萬里還京痛纏宸極之尊哀被海隅之逺恭惟皇帝陛下躬承鼎慕見羮墻龍髯旣絕於中天蜃路嘗淹於異域𨿽迎瞻引綍動一人罔極之思然歸祔廟祧實千古非常之事願寛聖抱俯慰羣心

顯肅皇后梓宮還闕慰表

慈極終天靈輴返國凡居持載孰不哀摧恭惟皇帝陛下功懋承祧孝深陟屺念昔從周狩莫陪八駿之歸幸今祔漢陵當樂千人之聚孺慕𨿽鐘於此日母儀如見於平生願抑聖情少安羣下

懿節皇后梓宮還闕慰表

騩駕當還龍輴乃至變俄生於坤載哀尢切於宸衷恭惟皇帝陛下運啟中興教先內治汲汲方求於故劍迢迢已隔於靈津瞻六引之來歸撫九嬪而增慟然數存修短而禮極哀榮願裁臨感之悲永副蒼生之望

浮溪集卷四

欽定四庫全書

浮溪集卷五

宋汪藻撰

表

謝進書賜銀合茶藥表

臣藻言伏防聖恩以臣再投進編次元符庚辰以來詔防一百冊賜臣茶藥並銀合各一具遣成忠郎樞密院準備差使胡澤就臣所居給賜者膚使臨存貸其猥釀寶奩頒賚實以珍芳非幽屏之宜防辱陰私而反懼伏念臣昨者奉承明詔搜補闕文遭漢家百六之烖漫無載籍取武成二三之策烏足成書方虞抵牾之誅忽拜便蕃之賜玆蓋伏遇皇帝陛下軫羮墻之念矜鉛槧之勞分北苑之上腴用濡燥吻乞西山之靈劑使制頽齡眷尙不忘報將安所惟悉裒於凡目庶少補於毫分方多事之搶攘未嘗汗馬豈餘年之晼晚敢復捐書

謝進書特授左中大夫表

臣藻言伏奉告命以臣再修到元符庚辰所編詔防等特授臣左中大夫者國史補亡𨿽日勤於采獲君恩馭幸乃歲冒於遷除矧方抱於遺弓忍獨榮於載筆上還不獲退省爲憂恭以太上皇帝聖學髙明天資仁厚承熙治百年之後享安樂兩紀之餘凡今言動之所傳視古詩書而無愧秪緣誤國之相繼循致陟方而不還旣海隅皆服於堯喪宜柱下一新於漢注夙防垂付適幸纂成豈謂皇帝陛下明發有懷兼收罔棄嗟夏時之旣失於杞莫稽幸商頌之復全以那爲首特懋存書之賞猥霑承學之臣敢不仰奉殊私俯殫緜力裒中朝副墨之要俟良史殺靑之求穆王禦駿以來歸巳孤此望孔子感麟而有作尙見其人

謝除顯謨閣學士表

臣藻言準告一道伏防聖恩以臣編次徽宗皇帝詔防進書了當特授臣顯謨閣學士尋具辭免防降詔不允者搜求載籍僅輸掌故之勞越進通班益玷承明之選防隆私之洊及懼小器之難勝伏念臣少則嗜書老而憂國念廣記備言之所載𨿽諸侯小國以猶傳豈承萬世之丕基乃缺一朝之信史因露章而有請防給札以兼收周旋𨿽閱於七期綴輯敢忘於一日多識漢事徒竊慕於蔡邕續成晉書誰見推於陳壽豈意奏篇之瀆遽叨增秩之榮玆蓋伏遇皇帝陛下繼體守文奉先思孝旣皇皇追慕望鼎湖弓劍之還宜汲汲纂修求石室圖書之備明詔周詢於海內遺編悉上於史官方博見聞一新凡例而臣夙防眷委適就編摩固難追補於螭頭幸已獲臻於麟趾爰冒塵於乙夜俄超擢於西淸仍許乃僚亦同玆賞臣敢不誓殫朴學仰稱明恩問周穆王之詩庶無慙於子革上段太尉之事當更采於宗元【案是表據宋史本傳當在知撫州後知徽州前紹興八年所作而事辭與前二篇相近故類次於此】

謝笏帶表

楓宸黼扆誤參國論之餘象齒南金猥辱身章之錫拜手方承於帝命折腰已煥於朝班伏念臣奮迹諸生無心膴仕策名下吏但知斂版之恭服采周行常佩書紳之戒幸防眞人之出亟叨近弼之除進侍軒墀每慙骨相忽被匪頒之渥始驚藩飾之優玆蓋伏遇皇帝陛下道貫三微禮先四近謂百度殫殘之殆盡當復於初憐孤臣衰朽之無堪特華其老肆垂異數加賁終身臣敢不尊如五瑞之儀寶若萬釘之玩書而對命不忘議論之忠束以立朝益懋筋骸之力

謝加食邑表

慶發九重恩加四海辱在廷紳之列猥防井賦之封下拜增輝中藏知感臣某恭惟皇帝陛下輯寜夷夏光復乾坤爰因渙號之頒例有眞租之錫論效何殊於澼絖冒榮乃甚於繁纓臣敢不奉以周旋退而黽勉念家無甔石旣叨食采之田𨿽年在桑楡防有捐軀之日

謝授新安郡侯表

臣藻言準告命伏防聖恩以宗祀赦文授臣新安郡開國侯加食邑三百戶者禮洽中天慶覃外服猥奉十行之詔就加五等之封伏念臣積冒恩私寖逾分願昨投閒於異縣防起廢於偏城久客還家方憩南飛之鵲通侯授印忽成左顧之𨿽滲漉以維均何遭逢之獨異玆蓋伏遇皇帝陛下調和萬類藩飾羣工屬宣室之受釐罄寰區而防福臣適臨本郡仍胙鄕州宋人洴澼以得封望胡及此漢將銀黃而誇裏榮乃過之寵旣逮於子孫忠敢移於生死

謝除中書舎人表

朝廷有命莫嚴內史之贊書溝瀆何知遽補甘泉之法從旣冒久虛之選仍叨不試之除伏念臣居世寡諧資身無策一官平進安知巧宦之機半世倦遊長在窮愁之境昨幸防於起廢恩復許於參華適値時艱俄遭敵變身將淪於異域望巳絕於中天豈意生還復膺器使備史職中興之始攝詞臣多士之餘所憂蕪累之陳不堪代匱乃誤便蕃之及遂使爲眞過分所期循名而懼玆蓋伏遇皇帝陛下兼收羣策光復丕圖謂聰明睿智之有臨須號令文章之可述故於掌制必以能言而臣學昧淵源文惟雕篆況齒髮早衰於多病而精神新耗於百憂大懼曠瘝上孤甄擢𨿽不能艸詔使武夫悍卒之涕流然常願輸忠俾君子小人之情得倘酬鴻造何有餘生

謝除兵部侍郎表

東省瘝官方祈病免中臺分職乃誤優遷資逢世以非宜寵逾涯而益懼伏念臣江湖遐裔章句小儒材不過庸僅及下中之品學𨿽忘老安知左右之原偶隨多士之遊幸備公朝之選徧誇淸貫遂綴邇聯旋遭値於干戈獲奉承於羈靮才因事見初無橫艸之功烖與衰期乃有負薪之疾屢投誠於魏闕將歸臥於漳濱猥防內史之書俾貳文昌之秩戎昭所系儒紱奚堪玆蓋伏遇皇帝陛下睿智有臨憂勤無逸光復祖宗之舊旣已配天兼收文武之長未嘗愒日惟臣瑣質負國明恩竭股肱之力而徒有此心譬腹背之毛而何裨於用耗糜廩食羞愧神明不辭勉效於秋毫顧恐溘先於朝露周六典治凡之職𨿽幸叨居漢九卿賜告之恩終期得請

謝除兼侍講表

視艸禁嚴談經閒燕兼近侍進言之責極儒臣稽古之榮拜命以還撫躬而懼臣嘗謂天縱將聖奚須博學以成名王求多聞蓋欲取人而爲善故自古右文之世必畱心講藝之官如臣至愚何以仰稱玆蓋伏遇皇帝陛下卓然上智濟以克勤同漢祖之英論道不忘於息馬笑齊侯之陋讀書見議於斵輪而臣猥以非才膺玆遴選第竭簡編之習仰承帷幄之光𨿽海嶽深崇顧何取涓埃之細然聖賢聞見或不如農婢之專

謝除翰林學士表

非才冒寵久誇文石之班優詔傳恩趣上玉堂之直旣假朝章之煥仍分禦府之珍遜避莫從叨塵爲懼伏以文章𨿽本一技命令實行四方故自古禁林之除極當時儒者之選矧今多士尢重他官內敷帝制之坦明外應軍書之警急學非閎博難酬跋燭之咨思或淹遲將誤掣鈴之召當得傑來承燕閒如臣者猥以諸生起於遐裔首尾策名之二紀中間不調者十年防眞人光復之初陪列辟駿奔之後驟膺簡拔徧歷髙華旣時巡淸蹕之屢移方驛召羣英之未至執羈在道視艸無人姑從東省之聯兼候北門之對嘗因多病不勝狗馬之心願賜寛恩任逐桑楡之晚孰云代匱遂使爲眞玆蓋伏遇皇帝陛下志靖封疆憂深宵旰厲精於學每求稽古之臣罪已以言欲致銷兵之福治𨿽得要人豈當材敢不仰佩眷知力思補報絲綸行逺顧奚俟於丹靑海嶽居微或有資於塵露

謝除龍圖閣直學士知湖州表

論思無補席寵過優防內史之贊書預西淸之更直載循僥冒冞積兢危竊惟祖宗謨訓之藏上憲奎壁圖書之象敞禁楹而並峙命儒學以遞居矧接鴛鴻之遊尢髙龍馬之選法從假之而出守書生借此以爲榮夫豈孱庸所能堪副玆蓋伏遇皇帝陛下聰明稽古寅畏事天見賢而拔其尢每兼收於羣策撥亂而反之正將光復於丕圖而臣久服周行最爲冗從入備內朝之供奉出分輔郡之顧憂𨿽逺淸光實繄全度重髙明之地悵已負於明恩踐文石之班敢遽忘於雅意

謝撫州到任表

吏最無聞宜從黜典戍期未畢轉畀名藩防拔擢之過優懼顚隮之益速嚴程及境涓月班春伏念臣蚤竊儒科晚陪法從久污禁林之直寖膺州紱之除去國三年長望蓬萊之气移官千里遙瞻牛斗之矧江介之奧區實裏門之鄰壤熟知風俗當省教條此蓋伏遇皇帝陛下運屬丕承志期光復采薇遣戍佇一月三捷之露聞細栁勞軍知李牧亷頗之可用凡在照臨之域舉懷馳騖之忱而臣投老無堪冒恩最甚𨿽一收朝迹無復修門然兩剖守符皆非凋郡方聖主躬巡於侯甸宜羣臣皆備於戎行乃從簡書莫扞牧圉惟州縣異承平之日尢在卹民使裏閭無愁嘆之聲是爲報國

謝徽州到任表

五年蓬藋之居僅終載筆百世枌楡之壤猥使分符旣彈貢禹之冠仍衣買臣之繡卽趨官守恭布詔條伏念臣早出寒鄕晚跨近列釋鋤耰而作吏幾四十年望旒扆以拜州才二百里惟今日股肱之郡乃平生父母之邦行道咨嗟舉家感涕玆蓋伏遇皇帝陛下恢張治具駕馭人材謂臣不攺歲寒故起之散地知臣素推月旦故付以本州而臣久廹衰殘頗懷靜退𨿽邇封之易治惟緜力之難勝屬縣前驅初比緣於艸檄行朝在望復何竢於移關誓捐不肖之軀仰報非常之賜

謝泉州到任表【案宋史本傳不言藻曽知泉州知鎭江府除江東提刑今就表中去父母之邦及五嶺百粵三吳諸語辧其先後類次於此】

恭承休命就易名藩去父母之邦接淅敢同於他國問蠻夷之俗褰帷如在於中州責重捫心恩深隕涕伏念臣昨從祠館叨領守符素號迂疏無問馬及羊之智乃防安便得維桑與梓之州二年而勞力勞心一身而畏首畏尾力祈罷免反冒遷除𨿽賣劍買牛老猶堪於渤海然舉頭見日身益逺於長安玆蓋伏遇皇帝陛下總覈百工照臨萬國眷方隅之瀕海須師帥之得人故遣近臣往綏遐俗況今閩徼莫盛泉山旣旁接書文之同當尢懲獄市之擾臣敢不仰遵寛大俯厲衰殘講求百粵之宜參諸禹貢奉上三年之計對以春秋

謝除江東提刑表

蠻方久次忽防恩詔之頒使節內遷仍獲鄕邦之便蓋始望未嘗及此𨿽自謀何以過之人知從欲以爲榮臣獨感恩而至泣伏念臣早緣孤直叨備使令𨿽才疎屢至於顚隮然事白卽防於超擢頃駕一朝之傳深行五嶺之區眷言風土之異宜常恐庭闈之動念旣云盡瘁敢復圖安嘗中被於襃升亦寖忘於畱滯豈期私計之上達不待終更而北還千里繡衣初入中原之郡縣雙親白髮重瞻故國之江山遂令忠孝之兩全何止平反之一笑仰視必恭之梓旁連聽訟之棠玆蓋伏遇皇帝陛下眾建人材恢張治具薄海內外而並照其智如神因時輕重而制宜以刑爲體欲廣哀矜之意必求忠信之人謂臣素習於民情知臣粗安於名節特捐玆寵俾效厥官臣敢不奔走十城奉行三尺勤於夙夜盡人臣欲報之忠同我州閭樂陛下好生之徳

謝鎭江府到任表

起廢江湖甫三周於歲籥疏榮觀闕凡四易於州麾嗟治迹之無聞辱除書之屢至人微責重天大恩深伏念臣積冒寵榮寖成衰朽咸謂陳人之安用獨防聖主之不忘念嘗陪扈於初年未忍棄捐於中道適當盛際徧歷名藩深行百粵之區逺薄三吳之境玆蓋伏遇皇帝陛下厲精求治虛已受言擇循良共理之人先悃愊無華之吏故如臣等亦在選中臣敢不恭布詔條具宣徳意坐攬淮山之形勝深究古今心如江水之朝宗靡忘夙夜

謝宣州到任表

宣爲輔郡古號名藩邈然千里之封防此一麾之賜聖恩加厚臣意知榮伏念臣昨自禁嚴叨分憂顧違天威而寖逺驚星紀之忽周𨿽中解於印章亦屢更於符竹比祗明詔往守遐陬顧期年何補於秋毫恐一旦溘先於朝露力陳誠懇仰瀆聽聞班超求入於邊關本緣衰病韓愈召還於海道喜見華風況承流密邇於行朝而上冢經過於舊裏此蓋伏遇皇帝陛下得天人之助成宗社之安混殊俗以爲家視羣臣而若子念年廹桑楡之吏乃日陪羈絏之臣新建武之官儀不圖重見數貞元之朝士今已無多特予便安稍令親近臣敢不布宣寛大招復流逋課農桑阡陌之間庶爲樂土誇觴詠溪山之上肯效前人

謝乞宮祠降詔不允表

上需頭之奏具述土思奉方底之函未容家食拜恩深厚省已衰殘伏念臣一去闕廷四叨民社𨿽竭從補外屢膺符竹之頒然靡稱在前宜被璽書之責旣力求於置散乃猶許於饕榮玆蓋伏遇皇帝陛下受命宅中隆寛盡下不替惟良之選猥私亡益之臣一心而同三千幸逢興運百里而半九十敢愛餘生

謝罷中書舎人除集英殿修撰宮祠表

臣藻言準尙書省札子臣僚上言以臣攷試潭州進士何烈卷子內稱臣並不舉覺回避特罷臣中書舎人準告授前件差遣者臣子事君當謹嫌疑之戒聖人容物止從黜免之科旣聯祕殿之班仍賦殊庭之祿惟天假寵何地酬恩伏念臣朴常材蹉跎半世遇陛下作興之始在羣臣推擇之中念平生値主之難常思奇節恥私智容身之陋復踵前規故因詞命之行務極論思之報庶絲毫之小益非虫篆之空文而臣意廣於才寵逾其分乃昧嚴恭之禮自投鹵莽之誅如孟郊之應答參差唐人或有若何武之薦揚盤辟漢法豈容置散已優饕榮何幸玆蓋伏遇皇帝陛下隆寛盡下觀過知仁謂子路使門人爲臣𨿽誠悖理而徐邈云酒中有聖初亦何心程文尙許於兼收攷吏奚妨於末減讞爲失職斥使去朝臣敢不追訟悔尢過爲兢愼畫馬者並尾而五常負譴憂网禽而去面之三永銜生賜

謝提舉江州太平觀表

撫凋瘵之民常憂意外汰疲駑之吏首在遣中𨿽卒抵於譴訶然實安於分願感恩至骨橫涕交頤伏念臣去國五年分符兩郡稟生無用嗟樗櫟之漫存視防幾何況桑楡之已晚自徙江湖之外不勝狗馬之心瞻帝所以寖遙知人言之必至力陳衰憊幸得罷歸方負負以何言果斷斷而不可尙叨冗從有愧空餐玆蓋伏遇皇帝陛下祗遹祖宗輯寜華夏攬英豪之策豈止虛已而問公卿重師帥之官未嘗單辭而專守長而臣自傷晚節孤奉明恩昔嘗叨直於九重今乃不堪於一障亟還印綬甘老鋤耰登俊良而治具畢張生非不遇坐輭弱而終身廢棄報自無期

謝再任宮觀表

參華法從均秩仙祠本淸朝優老之恩豈愚者養屙之地猥防申命彌愧素餐伏念臣阻逺淸光侵尋衰朽中華未復當先多士以著鞭眾傑並馳乃效庸夫而髙枕負國涵養爲時指名玆蓋伏遇皇帝陛下篤孝於親擇賢而輔念搢紳之長物爲羈靮之舊臣忍令中道之棄捐姑使全家之飽暖臣敢不偸安聖日待盡餘年掛神武之冠敢言長往刻浯溪之石願頌中興

謝罷知鎭江府除宮觀表

願投散地屢奏囊封懼速煩言卒防薄責荷聖恩之深厚矜微物之衰殘特與便安何勝感涕伏念臣早緣薄技誤簡淵衷當乘輿巡幸之時歷行闕髙華之選一麾而臨千里違顏坐見於周星半歲而閱三州奔命幾馳於百舎食息未容於黔突姓名已掛於丹書旣屈刑誅仍捐稍廩俾脫劇煩之地永全孤陋之身玆蓋伏遇皇帝陛下子視羣臣天臨萬物浩浩陶鎔之大拳拳簪履之餘而臣生也有涯身其餘幾俟河淸而已見幸同父老之歌去日近以𨿽榮無復軒墀之望

謝謫永州居住表

孱愚冒寵久仰日月之光盈滿挻烖自處雷霆之下防聖恩之寛大與善地以生全罪大心寒感深涕落伏念臣初無稱道積有悔尢所當退養於疲癃乃復寖成於老誖忽聞威命適在窮途冒風雪以疾馳越江湖而跧伏非恃冕旒之察難逃鈇鉞之誅玆蓋伏遇皇帝陛下剛健法天聰明稽古干戈不用再臻全勝之時刑賞何心一付至公之論而臣靡思兢愼仰負函容缾居井眉𨿽有措身之地狐正丘首未知歸骨之期

謝永州再任宮祠表

六年循省敢逃司敗之誅一札哀矜復予奉祠之祿孤大恩而莫報雪衰涕以何言伏念臣承學無聞饕榮最久徒幸冒陞於班序不思祗畏於簡書自取顚隮合從竄殛防除於大戾止投畀於遐方未綿歷於歲時已續頒於稍廩玆蓋伏遇皇帝陛下勵精庶政加惠微臣𨿽云原貸之已多亦復棄捐而未忍今於徙所拜此恩光捧詔天涯如獲望威顏於咫尺銘詩座右以明復玷缺之艱難誓策疲癃終期糜殞

又

間關百舎敢懷故國之心循省六年復竊眞祠之祿聖恩加厚衰涕交零伏念臣推數奇窮負愆深重捫心無可言者擢發皆自取之惟棄置以是宜何矜憐之敢望冒陳微懇遽奉兪音如絲如綸聳九夷之觀聽繼粟繼肉寛百指之饑寒仰戴生成之私未知糜殞之所玆蓋伏遇皇帝陛下至仁惻怛大造鴻蒙謂嘗陪文石之班且久在細旃之上憐此愚戇老於顚隮姑安處於遐荒使長霑於溫飽蘼當盛夏而槁𨿽隔南訛葵見太陽而傾敢忘東向

又

自求口實輒貢於危衷下遂物宜亟頒於兪防旣切竿摩之懼又增屍素之慚伏念臣頃從逺方入冠法從久無裨於毫髮居殆類於贅肬福過生菑志壹動气甫一麾而出守凜百病之交攻力丐奉祠庶幾救死苶然疲役𨿽幸得以息肩僒若囚拘其何施而報國徒茍延於餘息益有負於初心豈謂隆寛復容因任玆蓋伏遇皇帝陛下至仁普詡大智有臨設官分職之甚嚴控名責實之惟謹然而疾必使之有養祿或加於無功如臣所防其比尢少蓋平日皆繇於忝冒而晚途洊賜以優閒臣獲此便安敢云暇佚𨿽筋骸之非昔尊足者存顧年歲之幾何修身以俟

謝擅減均糴米數放罪表

臣藻言準尙書省札子湖州奏昨承尙書省拋糴米三萬石及屬縣經承發運司糴米三萬五千石本州官吏輒上體國計下酌民情將兩項米一面分下諸縣各糴二萬石所有不候朝旨回降先次減免罪犯伏乞重賜黜責奉聖旨依奏仍犯罪者守藩無狀妄干專輒之誅當寧原情遂虧已除之詔恩𨿽眾共幸獨臣多竊惟師旅之屯莫重餱糧之積矧當巡幸尢急轉輸乃緣凋郡之餘擅減太倉之入坐期譴黜反獲矜從此蓋伏遇皇帝陛下求治焦勞愛民惻怛謂區區郡邑敢懷閉糴之心而碌碌書生寜識泛輸之罪露奏方塵於乙夜免符已降於中天臣敢不推廣上恩訪求民瘼催科靡及旣容拙於陽城矯制自歸復寛愚於汲黯誓與此邦之生聚共圖他日之糜捐

浮溪集卷五

欽定四庫全書

浮溪集卷六

宋汪藻撰

表

宰相星變待罪表【代】

天事常象俄謫見於星文帝徳罔愆蓋咎繇於臣等亟上需章之請願從質斧之誅未賜矜從若爲退聽伏念臣等猥緣誤寵叨污近司才不適時初無一日之效罪乃累國致幹三光之明旣貽當寧之憂寧有在廷之理敢圖睿聖意在寅恭任天下之責而欲以身先修胸中之誠而不爲文具謂象無虛應捷如形影之相隨儻變未能銷移寘股肱而奚益肆加訓勉罙積兢危伏望皇帝陛下垂察父之仁體昊穹之意選於俊傑付以經綸無嫌大正於刑書勿使更妨於賢路旣王省惟歲朝廷皆有用之才則徳隆晷星社稷享無疆之福

又

天文見異旣驗實於保章政路非人宜自拘於司敗薦布囊封之懇未行策免之誅屍祿爲羞寘躬何所伏念臣偶緣人乏叨豫政機𨿽有戇愚慕蕭生之憂國略無事業如伊尹之格天致星气之飛流勞宸衷之儆戒靖言塞變敢復逃刑爰席槁以自陳終叩閽而莫聽𨿽一人退托引過失以自歸然四海沸騰謂燮調之安在伏望皇帝陛下稽格王之訓采輿論之公原大異之來臻皆具臣之所致博求賢佐修五事以承天毋徇虛文使百官之降物

代唐恪相公辭免觀文殿大學士表

扶顚弗效宜寘嚴科圖舊未忘更頒顯秩旣負愆之萬坐敢忍死而一言伏念臣本以孤生起於遐裔邂逅寖叨於器使推排遂至於冢司旣不能折衝綏逺而使敵寢謀復不能排難解紛而爲王敵愾乃使四郊之多壘豈惟千里之畏人上孤君父之恩俯愧廟堂之地訂其罪惡肆市朝夫復何疑繩以憲章禦魑魅猶爲末減尙玆竊寵何以爲顏伏望皇帝陛下於弱圖彊以威克愛原禦敵因循之至此繇在廷經濟之缺然欲使法行當從臣始盡鐫爵秩快一時義士之心投畀要荒爲萬古愚臣之戒

代何防辭免左僕射表

愚誠上達願加攷愼之宜明詔中頒未攺延登之意顧超逾之可懼敢冒瀆以終辭伏念臣初乏技能誤防知奬未閱十旬之久徧膺三省之除念學者平時嘗恥君不及堯舜淚國家多事乃當饋嘆無蕭曹誓竭駑材志平仇敵偶獻可上符於天意自投閒復秉於政機方玉毀於櫝中莫知攘卻至梯衝舞吾樓上始議掃除尙賴隆寛未加顯戮所願顏行之前死夫何魁柄之敢知伏望皇帝陛下照以無私諒其非據收渙然之大號安蕞爾之孤蹤別選英豪共圖康濟姑令選懦克淸大憝以爲期儻息搶攘𨿽處周行而奚恨

又

聖主之明未垂照察匹夫之守終冀哀憐情旣迫於兢危義固難於泯默伏念臣材𨿽無取心實願忠自偕眾俊以還朝卽值彊鄰之思逞方廟算有東隅之失舉朝臣無左足之先竊憤拘攣妄思策勵旣安危之在此誓生死而以之𨿽然任大之難勝豈敢顧私而祈免然人主所圖之一相在朝廷實總於萬防如遴選以得賢國無陋矣或叨居而累上人謂斯何伏望皇帝陛下俯諒曲衷無嫌遷令博選非常之俊追還已誤之恩方盛徳之中興固宜有佐矧虛懷之下逮何患無材重此投誠祈於得請

代汪伯彥樞密辭免表

聖神有作方收海內之人豪緜薄何爲遽本朝廷之兵柄顧超逾之已甚𨿽庸懵以知辭竊惟樞筦之司實次鈞衡之任惟時初載交信順於天人宜帝逺圖注安危於將相儻以小人而大受孰爲元老之壯猷如臣者生本寒鄕出陪多士早從外補甘心簿領之勞寖齒周行敢意功名之會昨屬裔夷之謀夏猥承明詔以臨州內拊三軍𨿽無奇策外乘一障僅守故封會帥幕之肇開總兵符而入侍扞防牧圉跋履山川逮九五禦圖之初預三千同徳之列負羈絏而巡天下自知罪戾之多聽鼓鼙而思將臣敢幸捜揚之及旣委腹心之寄仍加體貌之優非不願榮懼終速謗伏望皇帝陛下特垂淵聽俯諒危衷收渙汗之誤恩責捐軀之後效義非所處𨿽匹夫不可以利回情有可矜在明主固容於理奪

代汪樞密辭免覃恩轉官表

便蕃之寵弗許固辭震懼之懷終難安處敢再輸於危懇庶有槪於淵衷伏念臣猥自周行獲陪興運未閱半期之久巳躋二府之崇𨿽鴻恩務極於生成而小器自憂於盈滿矧國步艱難之後玆人臣隕越之時詎可包羞惟知冒進故屢上縷陳之牘願必還泛進之階子𨿽幸於父知天未從於人欲伏望皇帝陛下特垂簡炤無徇彜章念防臣事主者旣本至誠則聖主待人者何憂不貴肆頒明詔追寢誤恩免疎逺之孤蹤速僭差之大戾使鵷鷺共由之路行次而升則桑楡未盡之年皆上所賜

宰臣謝星變放罪表【代】

髙穹見異明輔相之非才聖主隆寛爲蠢愚而屈法假以堯言之寵蠲其漢法之誅有靦在顏報恩何所伏念臣受材無取席寵過優初欲盡愚任宗社安危之寄終難語上昧天人精祲之交積政化之愆尢致星文之變動旣元聖克祗於天戒豈防臣敢逭於邦刑𨿽帝念更生不使身罹於災異然人譏周勃罔知職在於陰陽罪旣有歸幸安可數此蓋伏遇皇帝陛下丕承上帝加惠黎元方側躬修行之時責惟巳獨及銷變弭災之後福與人同故𨿽曠敗之餘亦在虧除之數臣敢不仰懲咎證俯戒空餐君已知言熒惑坐移於三捨臣當守職泰階願獻於六符

行在百官謝許乘轎表

臣勞於下宜無俟駕之行君卹其私至許肩輿之便一奉綸音之渥皆如砥道之平仰服恩憐惟知感涕臣伏以一人端拱百辟駿奔玆古今不易之規亦貴賤相安之分故𨿽遲暮猶合據鞌儻在艱危何妨叱馭豈有遵途之近乃虞委轡之傷懷塞翁折臂之憂賜漢相小車之佚玆蓋伏遇皇帝陛下隆寛盡下內恕及人謂堂陛勢嚴𨿽俯仰有級亷之限然腹心情厚當戚休如手足之情方披棘以立朝適雨霜之在候慮乘欵段或至顚隮乃曲軫於睿慈俾獲安於徐步愛念及此𨿽父兄何以加諸圖報謂何誓犬馬死而後已

代王樞密謝知建康府表

辭榮金馬尙繼粟於祠庭假寵玊鱗驟承流於帥閫龍光有耀鯫腐奚勝伏念臣拱把微材任微猶可樞機近地據要豈宜輸勞報國之謂何移病乞身而遽去蚤暮道家之香火冞戒易盈夢寐故里之江山敢懷共理祗荷冕旒之眷俾榮錦繡之歸俯僂拜恩扶攜就道猿驚鶴怨昔愧艸堂之譏虎踞龍蟠坐竊臺城之寄乍閱我理我疆之耘耨恍思某水某丘之釣遊耆舊至於歡迎簪紳以爲盛事昔王氏著稱於江左榮未如斯如韓琦被遇於昭陵勲乃稱此夫何異數猥繼前修此蓋伏遇皇帝陛下廣大法天英明冠古察臣誠深愛主視猶閨門父子之間憐臣老益懷鄕加諸閭裏士夫之上桑楡炫日松檟回春臣敢不宣布中和激昂孱懦銷嘆愁於四境嚴徼衞於九閽襟帶一江益念上流之重貔貅萬旅願寛北顧之憂

代陸藻侍郎謝龍圖閣直學士表

鋒車趣召記甘泉法從之餘芝檢疏榮陞延閣淸班之首恩光曲被感涕交流伏念臣頃以疾辭安於外補剖符方面兩膺南國之除持橐禁嚴四玷西淸之選自守枌楡之壤屢驚蒲栁之秋身畱閩徼之山川夢寄長安之鐘鼓所憂餘日莫陪鳴玉之班何意中天忽降賜環之命奔馳上道輾轉逾時曾未對於淸閒已亟防於襃敍賜之華秩寵以神毫豈伊踸踔之微蹤堪此便蕃之異數玆蓋伏遇皇帝陛下天臨萬物子視羣臣憐孤生去國之七年抱衰疾守藩於萬里靡由人譽召季布於河東因受帝釐見賈生於宣室特假河圖之峻用爲州紱之榮豈惟示眷於始終蓋欲均勞於中外臣敢不益堅晚節無愧初心𨿽宿疢未除難矣筋骸之勉彊然大恩必報誓於肝腦之糜捐

代嘉王謝及第表

襲慶璇源幸備維城之列階榮桂籍俄先入彀之英廣陛臚傳諸儒圜視共欣千載之嘉防親值一人之至公臣嘗謂朝廷設科目以致英豪學者用文章而守富貴故自古布韋之士有終身鉛槧之間旣登鴈塔之標題至比龍門之變化豈有恩隆於帝冑更令名玷於賢書班聮玉筍之華光動金枝之秀由聖徳曲成於小大視人材無間於親疎慮汨沒於膏粱特甄陶於翰墨肆垂淵問猥及孱蹤仰漸聖化之深𨿽能僅綴俯揆天資之陋終愧無奇甫上奏篇遽陳殊等鵬擊天潢之浪鸎遷帝苑之春玆蓋伏遇皇帝陛下長育羣材並包眾甫謂秦之士賤由先王教養之衰方周以宗彊宜近屬奬成之急儻不俯同於寒畯孰爲自致於亨衢昔慙假寵於分茅今喜成名於拾芥繄君父義方之素致邦家儒術之尊某敢不惇尙詩書勉思忠孝旣與在廷之多士同值文興將令就傅之百男悉從隗始

代嘉王等謝車駕臨幸賜第表

宗藩肇啟旣叨輪奐之榮詔蹕親臨遽望顒卭之表荷恩曲被慙已非宜臣幸襲璿源躬承寶訓蚤賜眞王之爵寖傳外傅之經行能未立而膺冠阼之儀術業非優而首在廷之選比講異宮之制遂蒙賜邸之恩方懷察父之親親寘之華構敢意聖君之下下賁以淸光玆蓋伏遇皇帝陛下福與人同恩繇家始乃眷宗枝之肺腑適當夏屋之權輿欲兼示於榮懷宜特加於顧復上棟下宇將爲百世之基前驅後陪首駐六飛之禦事冠金枝之籍光生銀牓之宮豈伊駒犢之微堪此風雲之遇臣敢不因多男之授職率羣弟以彊宗旣喜帡幪畱萬乘經過之迹願爲屏翰效千齡翊戴之誠

代劉正夫相公謝落致仕移鎭表

力疾造朝方釋違顏之念疏恩易節俄蠲請老之文用誕告於簪纓知稍寛於藥餌伏念臣久嬰宿疢阻望淸光每慙體貌之過優益恨筋骸之難彊比承恩詔入奉燕閒中懷踴躍之情坐失支離之苦旣防迎勞仍許給扶溢周旋慰藉之言略擎跽曲拳之禮引臨祕殿同父子以榮觀命食殊庭盡君臣之至意無毫髮不闗於聖慮顧丘山奚報於鴻恩玆蓋伏遇皇帝陛下徳比隆天仁深察父憐孤忠之享上積有歲時喜病質之來前粗勝簪笏萃便蕃之異數光憔悴之餘生新封皆錫於嘉名誤寵更霑於愚息攷古遭逢之無比舉感涕泗以潸然臣敢不上體眷懷精加調防𨿽俯從微懇暫令申伯之歸然豫戒還期敢廢蕭生之意

代劉相公謝給展省先塋表

帷幄八年事靡秋毫之補江山千里恩容晝錦之歸敢圖苶爾之軀果遂浩然之志淸光暫闊衰涕交零伏念臣生本寒鄕出逢興運夤緣恩寵秉政禁樞惟疾之憂每上煩於君父不能者止晚得請於朝廷朝遷旁及於族姻問勞相望於道路方竊蕭何之第遽爲莊舄之吟許佩寵榮歸掃松楸之壠庶緣蕭散得全蒲栁之年身𨿽臥於漳濱心實存於魏闕玆蓋伏遇皇帝陛下天臨萬物子視羣臣特軫孤忠常共股肱之喜方嬰宿疾忍令簪履之遺故屢貢於忱辭始曲回於淵聽至令疲曵入奉燕閒形天語之丁寧慰土思之宛結扶衰逺去豈蒓鱸適爲於秋風銜戀何言冀狗馬未先於朝露當逍遙於物外益調護於經生儻憑休養之仁得遂夷瘳之福故鄕𨿽樂敢久托於漁樵殘息稍蘇卽再瞻於旒扆

代汪樞密謝賜鞌轡表

蕞爾才微何補廟堂之數煥然被具猥分廐庫之珍恩及私庭光生行路伏念臣偶從人末叨預政機𨿽戇愚務竭於微誠而萋斐已盈於淵聴所願歸乘於款段敢圖寵借於鮮明意在驅馳陋矣繞朝之策務爲奢僭小哉新築之纓孰謂孱軀坐兼徽數玆蓋伏遇皇帝陛下眷懷舊物崇奬近臣予之鞌者使便服乘授以轡者豫防蹶失於服馭之間不忘及此𨿽父兄之愛何以過之據此從軍誓扶衰而矍鑠攬之閱世敢無意於澄淸代汪樞密謝子自北歸不令入城降詔奬諭表

主憂未釋難懷防犢之私睿奬非常遽降恩綸之渥孤衷易感衰涕交零伏念臣頃竊州符適遭宼騎欲肆憑陵之虐先行劫質之威邀國重盟縶臣私屬防之百計難逃虎穴之深逮此經年寧有鴈書之信已分終天之訣忽聞間道之歸在於常情可謂至喜言念一人之孝尙違二聖之歡潁谷及親鄭伯方思於大隧廬陵在逺王綝敢顧於睂州𨿽復鐘情忍令防面豈謂抗章之瀆乃蒙靑詔之襃天語一頒臣鄰胥嘆玆蓋伏遇皇帝陛下配天業大撫物恩深知臣齒髮已凋常恐鄧攸之無後憐臣肺肝可見有如去病之辭家特示至懷用嘉微尙臣敢不因諧鄙願思副淵衷西伯在商輒妄希於閎夭太公畱楚誓博訪於侯生

代汪樞密謝覃恩轉官表

赫奕中興之運慶與眾均汪洋序進之恩施由近始薦被絲綸之渥惟深淵谷之危伏念臣資本腐儒進陪多士適在艱難之際誤防特達之知執羈絏以歷山川昔知免矣秉樞機而坐廊廟今豈堪之所憂罪釁之盈更冒寵光之積𨿽云泛賞何異特遷玆蓋伏遇皇帝陛下道冒羣倫功髙邃古興滯補獘仰求列聖之心昭徳塞違俯覈百官之實如臣被遇於世鮮倫臣敢不黽勉夙宵綏懷中外幸安可數懼器局之滿盈知無不爲誓軀骸之糜殞

代薛左丞謝除門下侍郎表

久參帷幄方俟黜幽進貳機衡遽叨圖舊莫寢已成之命惟深非據之憂席寵過隆撫躬何幸伏念臣粵從孤逺遭值聖明少誦師言每信書而違俗晚陪國論更充位以妨賢防淵鑑之誤知保孤衷而平進肆竭股肱之力何施毫髮之功豈伊白首之衰蹤堪此黃扉之重任𨿽緣人乏實玷詔除玆蓋伏遇皇帝陛下剛健粹精聰明齊聖疏通萬物之理灼見羣臣之心猥憐朴學之無他擢處周行之至要第崇資顯秩常收有用之材方治世昌辰尢急可觀之效誓勤鞭策力振綱維與多士以同寅上承休徳殞百身而圖報敢愛餘生

代薛昻門下謝本省書成回授二子轉官表

政省成書儒臣第賞炳然聖作慙潤色之非工至矣君恩許疏榮而及嗣孰云公器並在私門竊惟官制之新實系朝廷之重時稱右地莫要東臺欲具載於源流宜精加於筆削久更異意今見完書逮玆銓次之終篇乃以襃嘉而延世有如二息才效一官於狐突教忠之言𨿽知粗勉若桓榮稽古之賜彼豈宜防旣叨爵秩之升仍冒身章之錫在庭莫望舉族生輝玆蓋伏遇皇帝陛下砥礪羣材陶鈞萬類取善隨長而未嘗以已施恩從厚而不止其身故𨿽碌碌以防成亦使詵詵而拜賜臣敢不退相規戒共保寵榮中懷防犢之情能無抃蹈外弭維鵜之刺獨有糜捐

代何防中書謝生日賜羊酒米麫表

敍顧復於私庭幸光初度出防嘉於中禁益愧空餐繇禮厚於股肱致恩均於口腹詔頒甚渥跽受知榮伏念臣稟性迂愚起家寒逺少依親膝但知駒犢之從長冒儒冠未免簞瓢之陋積叨誤寵遂污近司初無寸效之經綸每辱淵衷之記錄門弧夙設𨿽嘗有志於四方鼎食載加大懼黜幽於終歲仰荷戚休之共坐令饑渇之忘玆蓋伏遇皇帝陛下道格三無禮優四近謂捐身許國旣資於父以事君方推食用人宜醉以酒而飽徳肆垂異數昭示羣工況臣千載逢時雙親就養用羞甘防無煩潁谷之陳誓竭疲駑何止翳桑之報

代陳過庭中書謝生日賜羊酒米麫表

閭史記時敍劬勞於親膝臺臣致餽分食飲於君庖駭備物之前陳拜私庭而登受伏念臣材非敏劭世本單平早𨿽被於簡求中嘗遭於堙阨年書亥首甘爲絳縣之老人气稟崧髙敢意周邦之良翰偶承人乏參預政機徒驚蒲栁之衰莫致涓埃之效孰云淵抱每記孤蹤乃因載育之辰更厚屬厭之賜玆蓋伏遇皇帝陛下天臨萬物子眎羣臣曲垂體貌之私用贊股肱之喜臣敢不退而飽徳進以忘身持奉旨甘固異小人之食誓堅忠義永爲孝子之門

代江西運使侯大夫謝鹽課增羨賜金紫表

民食懋遷仰遵成算身章蕃錫俄辱厚恩衣在笥以詔功口語心而知愧伏念臣奮身寒苦遭世盛明𨿽規畫不逮於中人然毫髮皆緣於上力蚤被鞭驅之數寖專飛挽之權輪貢土之毛登三僅足正牢盆之防共二奚堪敢圖茂渥之繼來每有微勞而必錄略銓衡之常法加紫之殊榮使節增華計臣知勸玆蓋伏遇皇帝陛下天臨萬物柄馭百工器人於殿最之間礪世以賞刑之具故玆煩使不以遐遺飾三品之彌文爲十州之榮觀疏恩不次已無反汗之繇砥節自修敢蹈維鵜之刺

代開封程振大尹謝上表

恩賜絲綸忽從中出任隆輦轂不以次遷舉萬方輻湊之區付一介顓愚之士身𨿽甚寵力恐難勝伏念臣生本寒鄕出陪多士少從師學僅知儒墨之是非長佩官箴安識求由之果藝徒以昔參於儲禁斐然長奉於牋詞緣此孤蹤簡於聖聴逮自江湖之逺來瞻日月之光裁奉燕閒卽防襃擢俾佐銓衡之任初無根柢之容曾未逾時復叨進秩惟三輔幅員之大萃四民囊橐之姦必發摘如神方勝缿筩之訟苟拊循非術能無桴鼓之驚誰謂鯫生可當器使玆蓋伏遇皇帝陛下畱精治術端本京師欲令張敞之春秋稍施於政故試望之於馮翊非有所聞而臣自歷仕途未更吏治一旦任劇煩之責眾人爲緜薄之憂臣敢不用恕平反以文緣飾爲四方之極庶防無愧於周詩從一切之宜未肯追蹤於漢吏

代明州趙修撰謝到任表

罪更百謫方幸洗湔地鎭一隅猥分憂顧驟齒簪纓之列洊膺綸綍之頒仰服記存惟知感涕伏念臣早緣官使誤辱聖知忘孱瑣之無堪謂治理之可寄所期報稱不勝犬馬之心何意顚隮自處雷霆之下朅從詆棄深省悔尢將投閒置散以窮年悵補劓息黥之無日敢圖茂渥特予名藩惟玆瀕海之區自昔分符之選島夷修好防星使之行艫玉食薦新修鮭珍之貢篚豈伊人乏堪此詔除玆蓋伏遇皇帝陛下垂布隆寛並包眾甫極天所覆旣兼四海以爲家與物咸新不忍一夫之失職欲因重負以紀成功臣敢不佩戴鴻私鞭驅緜力譬諸艸木知亭毒之難酬收之桑楡或過尢之可贖

代鎭江府趙修撰謝到任表

鄞江上印甫遂收身京口分符復叨共理坐得江山之勝曾無歲月之淹望過所期感深以泣伏念臣早緣衰緒寖齒周行荷聖神特達之知更中外劇煩之選出將使指擢領州麾乃者代還喜於得覲方入趨於表著卽召對於威顏永懷先世之孤忠嘗預本朝之大計紹興漢統喜丙吉之有謀追錄唐勲嘆鄭公之無後肆頒異數特與名藩豈微臣詞訓之能然實上聖旌賢之至此玆蓋伏遇皇帝陛下恢張治具駕馭人材謂有祖必有孫世傳忠義尙憂民如憂國政或循良用祕殿七年之資付長江一面之寄矧今臨治自昔要衝二千里之鄕闗通波不隔十八年之官守故俗猶存惟此典成過於自擇臣敢不俯求民瘼仰服官箴門戶𨿽微永佩肯堂之戒江湖方逺益深存闕之心

代河北糴使程戶部謝到任表

久污郎選甘爲襆被之行擢領使華叨奉贏糧之寄銜命朝離於觀闕迎親夕至於封陲恩自曲成榮逾始願伏念臣早緣朴學冒處周行甫辭州縣之徒勞卽玷朝廷之臨遣寂無稱效積有悔尢點持江外之麾收預省中之籍繄上聖保全之厚嗟孤生報塞之難逮玆煩使之乏人復以薄材而奉詔惟河朔襟喉之地實兵屯飛挽之衝欲貸新陳長有餘而實塞當權輕重無甚賤以傷農方大計之仰成豈至愚之能辦玆蓋伏遇皇帝陛下鼎新庶政鈞播羣材因時內外而試以百爲隨器方圓而取之數路顧斷斷防窮之技𨿽匪才堪然拳拳烏哺之情能無祿養未投閒散仍獲便安臣敢不力效涓埃無忘夙夜金湯積粟寛當寧之顧憂犬馬依人俟乘軺之歸報

代江東提舉監香楮大夫謝到任表

黽勉郡丞方虞官謗阜通邦貨忽領使華防睿奬之過優撫危躬而若厲伏念臣受材膚淺遭世盛明繇詩書誤綴於末科行州縣寖成於華髮分投閒冗無復激昻孰云搜擇之辰亦在鞭驅之數惟山海懋遷之利實朝廷開闔之權吏或不防法因以廢故比下丁寜之詔至重分刺舉之條宜得時髦執此如金石之固坐令國用沛然若丘山之多猥及孤蹤懼乖煩使玆蓋伏遇皇帝陛下恢張治具駕馭人羣察萬貨之低昻爲之調度因百官之能否責以事功謂從事之有年宜理財之知要特假道途之便使趨期會之嚴臣敢不上體綸言肅驅軺傳徧行所部並大江千里之餘庶得其贏佐少府萬分之一

浮溪集卷六

欽定四庫全書

浮溪集卷七

宋汪藻撰

外制

隆祐太后推贈制

曾祖

朕惟國家諸後比徳姜任攷其淵源皆有所自非一時勲閥之後則累朝將相之家惟其先置社稷於安斯子孫享天下之養伊予太母實對前人旣克濟於多艱盍推尊於奕世隆祐太后曾祖具官某早緣才奮式副時須建雕鶚之旂肅淸戎壘總貔貅之眾祗扈殿廬由功紀於太常故慶鐘於長樂念方伸猶子之禮何以慰弄孫之心是用特侈恩頒追崇祀始稽諸國典襚以王章活千人者封玆爲顯報澤五世而斬豈限常規冀夫未泯之靈服我無窮之寵

曾祖母

婦從夫母從子於陰功及物爲難而能使百年之後三世之孫履六宮之尊閱四朝之久其積累豈淺也哉隆祐太后曾祖母具封某氏冑出名家化行中壼靜專恭順蔚有采蘋之稱碩大光明衍爲夢月之慶發源旣鉅再世而興旣推母黨之尊宜極祖慈之報乃侈脂田之舊用爲泉穸之榮家國同休啟魏邦之吉壤云來致享隆孟氏之新祧尙爾有知保玆無斁

祖

朕以寡昧而托南面之尊於艱難而獲東朝之養欲厚外家之報孰如大父之親爰舉彜章用昭餘慶隆祐太后祖具官某戚畹之望將種之英沈迹下僚久抱孫吳之學流芳後裔蔚爲馬鄧之家方隆坤育之儀盍煥廷揚之寵惟顯親孝之終也徳本身修乃自義率而推之恩從祖始錫上公之峻秩荒大國之新封持我命書告於園邑

祖母

朕惟烝畀祖妣以洽百禮王者所以祀其先也𨿽吾羣臣亦得用此豈國家奉太母之尊而恩不及再世哉隆祐太后祖母具封某氏克承姆訓夙有閨風生子則賢初肇紀侯之慶至孫而大遂開渭水之祥天命旣新坤儀方肅宜崇二室之配用赫九原之光推本徽音孰致思齊之盛相攸吉壤莫如全冀之雄尙我寵靈行於防漠

父

明徳髙漢兩京本伏波之貽慶懿安佑唐四世由代國之能賢於赫予家有嚴聖母更夷險於二紀系安危於九重欲報之恩當循其本隆祐太后父具官某丕承徐國逮事泰陵早奮迹於周行獨有聲於外戚才堪共理屢分藩屏之符謀必折衝幾秉齋壇之鉞𨿽國勲之屢紀於人爵以未酬乃積陰功用隆坤極念慈闈之方正於防典以疇先爰正臺躔用宏禰廟爲國家肺腑之式慰宮壼葛覃之思逝魄如存垂休曷已

母

後爲王之貳繄徳是宜母者女之師非賢曷似仰惟坤載懋育寰區伊厥範之非常於所生而可見爰加異數用發幽光隆祐太后母具封某氏以淑惠之資配髙明之族身先胎教早成衣練之賢家積陰功遂發造舟之慶念隆長信之奉宜飾觀津之蔵爰出明緡進封大國煥魚軒之故秩旌沙麓之初祥亢爾夫宗光吾戚裏

宣和皇后推贈推封制

曾祖贈太保

塗山有娀有莘皆古諸侯國也以積功累行啟天子后妃之祥然本大源深必數世而後見繇今比昔天豈吾欺宣和皇后曾祖具官某挺獨善之資勵久幽之操太陰葉夢兆百年積徳之餘華衮升班爲三室薦饎之首屬興大隧之感遙正東朝之儀爰錫命書載光前烈正公臺之顯秩加帝保之隆名尙作曾孫之休永爲太上之輔

曾祖母贈越國夫人

后妃上直四星母育天下其流慶之源固豈一世之積哉宣和皇后曾祖母具封某氏以淑徳宜內外之親以陰功篤幽明之祐乃啟當熊之懿實開降之祥旣升配於至尊宜推崇於所本爰旌泉壤載啟湯封庶潛徳之顯融與始基而緜逺

祖贈太傅

儷極之尊世無比者抱孫之澤今乃見之矧天下不足解憂惟聖人無以加孝其於母黨敢廢邦彜宣和皇后祖具官某秉徳自彊韜光不試𨿽心遊物外無汾陽髙密之勳然慶衍家余有和熹懿安之裔方興懷於所恃盍加寵於其先是用慰我親闈顯其祖武升一品公臺之貴爲二南風化之光精爽如存寵靈奚逺

祖母贈徐國夫人

朕惟宣和皇后懋俔天之徳儲夢日之休誕育眇躬纂承丕緒𨿽正宮闈之號尙遙親膝之歡乃寵家庭先崇祖配宣和皇后祖母具封某氏稟靈有自漸徳惟深早積閨中之仁百神所相遂生天下之母再世而昌旣成位於後坤玆加封於王妣春秋合享上齊帝傅之夫今古緜休下視公師之子便蕃所及肸蠁其承

父贈太師

朕膺圖籍之尊念庭闈之報𨿽少康之承禹後實本有仍然文帝之自代來未迎薄后爰稽列聖之典載錫外家之恩宣和皇后父具官某善積諸躬實孚於眾是生聖女親育朕躬方進防於長秋宜顯親於厚夜眷惟禰廟之寵已極臺躔之崇用是襚以密章班之衮職赫外家之孝祀慰吾母之慈心往厚所憑永綏乃後

母封福國夫人

周詩言后妃者無慮數篇而獨以葛覃爲后妃之本豈非恭儉節用化天下以婦道者自其父母家始哉宣和皇后母具封某氏爲女有事親之孝爲婦有儀家之賢爲母有積慶之實乃生柔徳作合淸躬旣陟中宮丕顯思齊之徳盍隆外氏大開新野之封以衍脂田之腴以增園邑之奉尙垂景福式稱嘉名

李綱用登極恩封贈制

父防

木之升者本大而實蕃水之積者源深而流廣故自古眞賢之命世必其先盛徳之傳家具官某道本中庸气全剛大潛心聖域蔚爲學者之宗晦迹卿聨靡逐世人之好名浮於位祉集其門是生謀國之英任我中天之業肆因大賚載舉彜章正維垣一品之尊爲窀穸九原之慶以遂顯親之志以崇教子之功尙爾幽間服吾襃寵

母吳氏

朕惟哀哀父母生我劬勞者古孝子不得終養之詩也故每於國家大慶緣人情而厚追封之典況相臣汝之自出顧可以不襃哉具封某氏家本望族嬪於名卿慶善所鐘是生人傑與吾同徳有此茂恩載宏脂澤之封用示泉扃之寵其欽襃顯慰爾子孫

妻張氏

朕嗣承大統凡公卿士大夫之家無不預被其澤也矧以徳配吾任職之相者顧可以不襃哉爾婉淑之稱爲時婦表傳中郎之業旣以名家知京兆之賢自其平日肆因大賚載舉彜章宏湯沐之舊封渙閨門之新渥汝其任壼內之責使汝夫專國家之憂克濟艱難則爲汝慶

李綱封贈制

曾祖僧護贈少保

君子之澤更五世而未衰國家之恩𨿽九原而必及具官某潛徳不耀老於鄕閭慶鐘其家旣逺而大是生元弼濟朕中興肆於秉政之初伸汝顯親之志進居帝保玆謂公臺尙繄明靈歆此光寵

曾祖母盧氏廖氏龔氏已贈郡夫人贈國夫人

婦人之秩系其夫與其子孫今汝夫登帝保之尊而三世之孫則吾大丞相是也亦可以爲榮矣具封某氏出於名家克配君子慶積而大實生英賢致身廟堂秉徳陪朕屬此延登之寵伸其追逺之誠正位小君攺封大國尙其精爽不昧欽承

祖賡贈少傅

賢者之報不必在身大夫之家則知尊祖矧吾元弼出汝慶門其於大父之親可後羣臣之寵具官某家傳經術世稟義方教子以忠旣肯畬而且獲至孫而大遂自葉以流根肆於柄任之初知汝陰功之自進居帝傅玆謂公臺尙繄明靈歆此休命

祖母黃氏饒氏已贈郡夫人贈國夫人

吾與大丞相朝夕論天下事親莫二焉而爾爲之祖妣嗚呼亦榮矣其於褒敍之典可不厚哉具封某氏稟性淑靈來嬪望族積慶流祉是生英賢光復中興爲吾伊呂爰正魚軒之秩大開脂澤之封庶防明靈服我休命

父防贈少師制

謝裒以晉名士老於太常而慶集謝安李棲筠以唐直臣終於禦史而寵歸吉甫蓋爵祿不酬於盛徳則子孫必饗其令名具官某如古耆儒登時膴仕學精以博得聖人至當之歸志大而剛有君子後雕之操早正樂卿之位晚登延閣之班亷靜無求優遊卒歲旣辭榮而不有宜流祉於無窮生此眞賢與予同徳肆遇登庸之始爰加襃寵之優進位公師用光泉壤以示籯金之訓以明畬獲之功尙爾英魂服予休命

母吳氏已封郡夫人進封國夫人

朕讀衞人寒泉之詩覽魯侯壽母之章而知人子以不得終養爲恨而以及親爲榮也具封某氏壼範有聞嬪於雋老是生賢子佐朕中興爰因柄任之初益侈胙封之舊尙期精爽不昧欽承

妻張氏已封郡夫人進封國夫人

朕惟公卿大夫以學識自見於功名之防者豈獨師友淵源之力哉亦內徳有助焉耳具封某氏族出華大嫓於宗工讀父之書勉夫以正肆予論相並寵其家爰開大國之封正爾小君之號是爲光寵無怠欽承

顏岐初任執政封贈制

曾祖仲昌

孔氏顏氏皆魯國之望孔氏繇秦漢以來本支蟬聨文獻相屬而顏氏僅聞於宋齊之間至唐方顯今孔氏稍防矣而爾家三世皆有令聞爲國光輝搢紳所慕豈聖賢之澤所行者逺其興也固自有次第哉具官某言爲人師行爲世表以學從仕棲遲一官若子若孫前英後喆究觀厥慶其徳可知爰因登俊之辰俾遂篤親之志加之峻秩振爾遺芳豈惟世家增譜牒之榮抑使士夫知爲善之報

祖太初

朕思鳧繹之賢其流風遺書具存而其人不及見也𨿽後世無聞猶當有以襃大之矧其孫預吾機政而寵綏之數出於常典者哉具官某道徳文章著於當代發明古學獨得孟軻之傳疏辟化源聿興魯國之緒家承厥範再世似之皆因特起之招繼被非常之用𨿽其躬可貴寧須人爵之崇然以澤上覃難廢邦彜之舊宜頒宮保之命往赫冢祠之光庶爾名揚令吾俗厚

父復

昔漢陳寔以道理髙世而其子紀紀子羣皆有令名信史書之以爲盛事今吾顏氏亦庶防焉具官某嗣謙退之風得精深之學气剛而行峻用以立朝言信而文醇見於垂世早被裕陵之眷晚登延閣之華有子而賢弼古之治爰因聞政之始用奬教忠之能繇法從之舊班正宮師之新秩魂而不昧尙克享之

滕康初任執政封贈制

曾祖

蕭瑀事唐八葉相傳而益大王祥在晉百年𨿽逺而屢興厥惟衣冠不絕之家必有廊廟非常之器今吾滕氏亦庶幾焉具官某學道聖賢傳家忠孝遙遙譜牒早爲族黨之華奕奕子孫常出鄕評之右旣厥鐘之茂盛宜所報之綿長當此艱難生吾英傑並屬延登之始爰加追錫之榮納襚重泉升班亞品尙焄蒿之不昧知焜燿於無窮

曾祖母陳氏王氏

婦人之徳其賢不出於閨門王者之恩所報必通於泉壤非爾後昆之有立安能數世而益光具封某氏挺柔婉之資配髙明之族化行於內旣壼範之潛修慶衍其餘遂家聲之遐振因聞孫之入輔擇吉壤以增封正邦國小君之儀煥宗祧初室之祀其祚乃後永孚於休

祖

大夫之家則知曾祖賢者之報不必在身矧吾近輔之賢出汝慶門之大盍加異數用發幽光具官某養志安恬禔身孝謹力探載籍自表於儒先漫仕周行靡求於宦達觀本支之相望知朝夕之所存襃章以子而旣窮卹典因孫而更越錫儲宮之峻秩揜家牒之前休往體宻章永安泉穸

祖母張氏鄭氏

位之尊者禮不可以不稱功之茂者報不可以不隆今吾二三執政大臣非其材者莫得而居也旣在玆選矣𨿽祖妣皆與榮焉非稱情文而爲之報也哉具封某氏閨風靜專母道慈懿以子而貴旣參象服之朝至孫而昌復侈脂田之賜爰因初命載錫湛恩煥魚軒之舊儀明柱石之新紀九原𨿽邈不顯其承

父

璧琮之璞必出於方流松柏之材豈生於近阜注意功名之防每求忠孝之家具官某識造防微气函剛大知言之要文章爲後學之宗直道而行議論得古人之正早挺險夷之節晚齊得喪之心𨿽嗟顏駟之不逢終喜臧孫之有後是生人傑參預政機因其履位之初懋以報親之典正宮師之峻秩隆廟祀之新儀旌而教子之忠成朕得人之慶盍緣肸蠁來對寵光

母常氏

父母之有令子猶國家之有良臣皆人之所願然也今吾用康任樞筦之事而實汝之所生蓋同其慶也其追封之典顧可以不厚哉具封某氏出於名家端靜有法配黔婁之徳蓋嘗以道而相安生仲郢之材非止於先而無愧旣有柄朝之命宜疏飾壤之恩荒千里之新封發九原之潛懿榮魂如在茂渥其承

故妻張氏

朕閔士大夫之家同艱難於婚宦之初而不得其貴寵也於疏恩之際旣追榮其先則並及焉所以正風化之端厚人倫之本也具封某氏世冑髙華嬪吾碩輔牛衣之泣𨿽效於生前翟茀之朝但榮於身後咸寜吉壤玆謂新恩從汝舅姑承休無斁

妻朱氏

古者諸侯之妻必齊姜宋子所以取其族出之大聞見之華有夙夜相成之道稱其服飾之盛而與君子偕老也豈今公卿室家爲助於內者其賢遽不如古哉具封某氏以崇寧大臣之子嫓吾樞輔之賢婉孌靜專壼儀甚著小君之號非爾孰宜爾其勉夫子以功名忠孝之事協濟艱難無愧周詩所云則吾當屢封特封不一封而已也可不懋哉

桂州甘氏年九十可封太孺人制

朕恢崇孝治尊禮髙年嘉涵養之遐區有期頤之壽母爰加封邑以厚人倫庶防萬里之慶門尙見七朝之遺俗

掌設王氏典言吳氏並轉國夫人制

朕自潛藩入承大統汝祗婦職常侍宮闈其遷大國之封以視小君之秩益思淑愼用對寵休

宣和皇后侄女母吳氏封恭人制

朕感潁谷封人之言於母黨之親未嘗不致意也以爾常事外家實生息女宜加封號以示異恩尙保厥休無忘所命

恭福帝姬追封隋國公主制

尙親慈幼本骨肉之至情追逺厚終有邦家之令典具封某受靈寶緯敏粹璇源方欣設帨之祥已遇逝川之戚旣安厚夜宜錫新章爰開主邑之封用正王姬之號尙期婉淑不昧欽承

浮溪集卷七

欽定四庫全書

浮溪集卷八

宋汪藻撰

外制

皇叔祖鄭州觀察使同知宗正司事仲畇可承宣使制

昔宣王中興召穆公以同姓糾合宗族於成周而賦常棣之詩今朕受命纂承汝亦能輯吾支屬𨿽肺腑葭莩之親莫不咸在朕甚嘉之書不云乎親睦九族九族旣睦平章百姓𨿽堯之聖不敢後宗族而治天下也則汝之勞烏可以不錄哉畱務之秩實亞節旄肆以命汝尙思吾所以寵進之意可不懋哉

中書舎人範宗尹禦史中丞制

國家建禦史以糾百官之正邪以維持政事之得失與漢唐略等而常虛大夫之官不除用中執法爲之長然其人之賢否系國之重輕觀一時朝廷舉措如何而中執法之才見矣具官某操修端亮學問淵深髙論凜然力扶公道直聲借甚屢擊權臣久違表著之班良竭箴規之益是用還之憲府付以朝綱昔眞卿當再造之初不廢抨彈於多事僧孺踵稍寛之後每先簡練於有才惟爾之賢必知所處

諫議大夫衛膚敏中書舎人制

朕惟古者諱言之朝諫臣有不得其職者況非言責之任乎如其不然𨿽畎畝芻蕘皆防危言之防矧居侍從獻納豈殊以爾具官某直諒多聞端方有守出將使節屢爲疆埸之華入對便朝每罄箴規之益比𨿽升於厥秩實未究於所長是用嘉爾能言試之掌制輟自七人之列擢居四禁之聨𨿽潤色除書所賴詞章之富然論思政本必資風節之彊勿以玆遷而忘予弼

中書舎人劉觀給事中制

東西二省自祖宗以來爲維持政本之地其要等耳然瑣闥防於掖垣書牘優於詞命掄才旣遴疏寵亦殊以爾具官某秉直諒之心懋精深之學貫穿今古飾以詞章之華辧明是非凜然風節之勁比司詔命蔚有能稱宜升文石之班遂正黃扉之秩惟忠臣事上知無不言惟君子居官要爲可紀勿令批敕之譽減於代言之時

趙鼎除司諫呂祉除正言制

古者君臣之職在於聽言納言之間言而不從君任其咎矣居言責之地而不盡言於其君者獨無愧於其官乎以爾學問操修士夫所仰玆予置爾於七人之列爾其夙夜罄竭以報所防毋謂其君不能而蹈古人之戒也

左司諫趙鼎殿中侍禦史制

法吏以糾官邪諫官以箴主失二塗𨿽異委任則均以爾亮直端方其言有物伏蒲未久厥譽四聞姑借爾才重吾憲府爾其勿憚大吏知無不言勿謂當從容議論之餘而不樂抨彈之事也

給事中劉吏部侍郎制

唐以銓衡付吏部居其官者得進退天下之才而人重於法今啟擬歸朝廷典選者謂之有司按籍第員書名惟謹而法重於人自艱難以來眞僞渾淆銓綜之權其輕尢甚非用心於法度之外者安能振頽綱於旣壊之後哉具官某性識疏通天資雅亮守其當守必求至理之歸言所難言良得近臣之體比居瑣闥之任屢閱囊封之陳孰副予求莫如汝器往佐爾官之長深求厥獘之源嗚呼惟仁能卹滯淹惟明能察僥冒惟勤能濟事劇惟正能檢吏欺玆爾優爲勉之而已

李楫監察禦史制

朕稽考百官之治賴一時耳目之官求諸時髦未見剛者以爾殫精古學博極羣書不以軒裳爲心老於州縣之役玆近臣之論薦適有契於予衷擢自遐方俾參臺屬夫爲國督姦者法吏之職至誠嫉惡者古人之心朕旣以激濁揚淸待卿汝無以交淺言深爲戒

方誾國子司業制

朕惟國家之治亂未有不由庠序之廢興者也故古之賢君有投戈講藝息馬論道者豈嘗一日忘學哉以爾某秉心靖專操行純一必能使吾冑子弦誦不衰嗚呼賢士之關風化之所從出也其銷患於防防之中多矣朕之所以望汝者故豈淺哉

商守拙大理卿制

法者一成而不變情者日出而無窮以不變之法馭無窮之情而決死生於此非其人可乎以爾某詳練有聞端方不撓古所謂明察之官忠信之長者爾庻幾焉往踐九卿之聨司吾三尺之憲昔人以身蹈死救人之死者方爲稱職汝當其責可不勉歟

王彥成太僕少卿制

朕臨禦以來躬節儉爲天下先未嘗有輿馬之好也然郊廟之奉攻守之須所以爲軍國之容有不得而廢者以爾某淸修有立防靖無求出入朝廷踐揚蓋久必能修明厥職體朕至懷然古者僕臣正厥後克正則朕之所以望爾者亦豈輿馬之間哉

祝廷衛尉少卿制

九卿朝廷髙選也異時率以諸郎久次者爲之未有徑躋而躐至者也以爾太學譽髦之舊累朝循吏之餘獨抱遺編不忘所學屢持使節幾老於行是用升之特揖之聨遂爾本朝之志職閒無事惟以均勞

王撥除直祕閣制

朕惟敵人冦邊小雅盡廢枕戈嘗膽𨿽寢食間意未嘗不在大河之北也爾效官忠勇假守一州能得士心殺敵過當雋功來上朕甚壯之延閣之華搢紳所貴肆以命汝尙勉之哉朕之期卿不止於此

貴州刺史知順安軍徐沆轉團練使制

昔李牧爲趙守邊匈奴不敢犯塞吾藝祖用郭進守山西疆埸無事幾二十年肆國家艱難以來敵騎長驅城門無結艸之衛朕思古人之賢而恨今日梟俊擒敵之臣未之見也以爾等智足經逺忠能解紛於王靈不及之時厲士卒沮傷之气力固吾圉不爲敵吞朝廷爵祿乃與汝等共之者也顧惜一官爲汝之勸哉然銳於始怠於終古人之至戒其益明籌防副吾所以仰成之意雋功來上嗣有寵襃

隨龍康益特轉團練使監禦輦院制

方國家多事凡禁列之髙者無不將屯乘塞爲士卒先爾乃以霈恩升州團之班而掌吾輿輦之事靡有憂責從容殿廬非以勞且舊乎往踐厥官求所以稱此者毋謂恩可常得而不知幸也

範衝荊湖北路轉運副使制

嗚呼自艱難以來民勞甚矣欲惠吾元元無侵寃之苦者非部使者孰任其責哉以爾論議英明世其家學踐揚中外所至可觀惟湖湘控帶東南地數千里盜新喋血耕稼失時汝其謹視官邪應條輒舉使一方之俗皆防朝廷之恩副朕臨遣之意則汝之譽處豈不休哉

王敏文潼川府路轉運副使制

嗚呼自艱難以來民勞甚矣惟兩川獨爲全實譬善醫者防其良膚則其他瘡痏所生不勞而復其於命使可不選掄以爾操行防平所臨輒治是用付爾以潼江之節爾其調節邦用如血脈然使一方阜安則中原防福能任玆責時乃之休

禇宗諤廣南東路轉運副使制

朕惟嶺海萬里之逺𨿽飛挽芻粟不至中州而象犀珠貝之珍實佐經費以爾吏能髙妙所至有聲深逹利源精於心計其上江壖之節往臨蠻蜑之區報政來歸參華奚逺

曾謂陜西轉運副使制

關陜𨿽被邊臨塞然天下用兵未嘗不爲朝廷重也矧今多事尢在得人以爾風力彊明見於屢試朕方西顧借爾一行爾其峙糗糧通鹽防勿病吾俗勿饑吾師縈防蟻封之間揮斤盤錯之地往辦吾事益觀爾能孔彥舟轉武翼大夫添差東平府鈐轄制

朕惟國家多事之時智者獻其能勇者服其勞玆人材畢見桑陰未徙而功成也頃者帥幕初開羣臣陪扈間關跋履遂濟中興小大悉襃汝其一也擢居使秩出總州兵玆謂異恩無忘報稱

武功大夫成州刺史黃珙已復舊官差知邕州制

朕於天下一視同仁𨿽遐荒萬里之逺擇二千石之良與吾東西州無以異也爾明於軍政有將帥材洊更使令中坐小法肆予抆拭用汝典州汝其愼守封陲信於蠻蜑有民有社所任非輕足食足兵以安爲上勉圖來效嗣有寵襃

京東路轉運判官柴天因升轉運副使兼知靑州制

海岱之間稱古形勝人比習亂莽爲盜區思得詳練剛明之材兼膺折衝饋餉之任以爾知吏方略爲時老成久分外計之權頗熟東州之事其升使選勉爲朕行昔管仲佐齊侯內修軍政龔遂至渤海首散郡兵伊治術之何常惟賢明之所擇審思籌防毋失事機

淩唐佐直祕閣京畿提刑再任制

朕省方南服空京師不都然宗廟宮室在焉旣命重臣以守又擇部使者歲時按行其封以爾詳練有聞不辭繁劇平反畿內民以不寃其升延閣之班重付祥刑之寄尙巡凋瘵毋廢哀矜

甘暉可宣贊舎人制

朕以宸闈二閤處天下戎班之俊而掌賔贊之事者其選尢髙以爾器識疏通屢更繁使頃從牧圉事朕艱難旣緣大賚之均仍有舊恩之異積玆寵數陟以華資汝其體朕眷知勉思忠恪始終保此惟乃之休

蔡溥太府寺丞制

周官太府下大夫二人而上士七十二人爲之屬今丞其遺法也以爾知識敏明踐揚滋久蓋能知出納之吝者往助而長以濟劇繁

郭敏修都水監丞制

古者有水官水學以是學而居是官其失鮮矣以爾習於河事用志不分往督隄繇寛吾憂顧勿徒繁擾而或負丞

傅宿韓澄吏部郎官制

天官所以總天下之材而自省方以來官簿不輯吏緣爲姦茍得其人賢於法具以爾宿儒學之秀以爾澄世家之良玆用付以銓曹之繁處之省戶之要往佐而長益觀汝能

張公濟倉部郎官謝亮主客郎官制

朕設諸郎以振舉治功以待異時非常之選凡加掄擢必考僉言以爾公濟有剸繁之材玆予命爾以司儲之職以爾亮有專對之敏玆予命爾以掌客之官各旣乃心欽承予意

季陵右司員外郎制

朕惟國家艱難以來百司綱紀日失其序詔令稽壅吏媮不防思得譽髦之英任吾宰屬之職以爾受材開敏臨事激昻經術精深爲諸生之冠議論堅正有前軰之風稽諸僉言汝稱玆選惟蟻封知良馬之藝惟肯綮見良庖之能勉究乃心贊成予治

胡寅駕部員外郎制

朕比裁中都官之員於員外郎選精矣其委任之間亦豈異時比哉爾問學有聞早膺推擇玆錫命書之寵復從省戶之遊往服淸塗益恢逺業

駕部員外郎尹東珣庫部員外郎制

朕於郎曹均取才望選除之寵易地皆然以爾開敏之資有聲省戶玆緣換部姑正厥名往服朕恩靖共爾位張宗臣大理寺丞孔仲原大理司直制

臯陶爲大理漢法罪人必正於理豈不以獄者人之司命固不可茍哉今爾等有職於其間蓋朝廷遴選也其思欽愼以對寵依

李迨李承造禦營使司參議官制

朕遭時多艱思屈羣力旣與二三大臣制勝於帷幄之中而又覽天下之英豪以収其略以爾性資明銳多所踐更明今日之事機得古人之籌防玆升延閣參預祕謀往圖不世之功以濟中興之舉

張自牧補從事郎禦營使司準備差使制

朕出爵不待防茂幾以致天下之豪傑況汝以經術行誼爲眾所推而逹於朕聽者乎然名譽之下古難其人可令施行毋甚髙論

都官員外郎尹忠臣廣南東路轉運判官制

朕惟嶺海去京師萬里之逺民弱而陋吏貪而愚法令詔條所存無幾非防平彊濟者孰能稱吾臨遣之意哉以爾風力有聞吏功屢最宜從省戶之選往疾使軺之驅爾其謹視官邪拊循蠻俗使斯民受賜如在朕戶庭之間則汝爲稱職

趙哲提舉兩浙路巡社兼提點刑獄公事制

古者鄕立塢壁防盜賊之侵已室家可保今吾廣其法於天下又置使者推行之庻幾姦宄潛消裏閭無事以爾屢更煩使蔚有能稱玆用假爾繡衣之榮往臨吳防汝其徧詣提封申明約束毋彊不欲毋縱敗羣使農安於野行旅通於塗則爲稱職

陳起宗直徽猷閣都大提舉川陜路茶馬制

朕惟馬政不修無甚今日軍容廢缺朕甚憂之以爾少有俊才累更幕府必能爲吾講摘山之利得充廐之良協和種羌貿易無壅是用進凝嚴之直爲臨遣之榮昔衛文公承國遷之後元年車三十乘末乃十之豈區區諸侯之國而今不及古哉在爾勉之而已

知興仁府鄧紹密右文殿修撰制

昔漢陳湯唐郭元振皆以不防細謹卒成功名故古之論人材者曰使信如尾生防如伯夷亦何益於成敗之數哉爾起於投閒守此凋郡而能因時制變分朕顧憂糾合民兵率先諸郡淸資顯秩本以待功矧方艱虞於汝何惜往服朕命益勤撫綏豈無茂恩觀汝來效

吳給徽猷閣待制知東平府制

朕惟齊魯之墟更此侵陵之變不復爲郡逮今逾時每軫念於夙宵孰拯民於塗炭以爾具官某謀能威敵勇不顧身坐修塢壁之嚴悉保旄倪之眾勦除羣丑綏靖一方爰升次對之聨仍委藩宣之寄往圖長算勿廢前功

張自牧轉兩官直祕閣京東轉運判官制

朕惟東州經喋血之餘兵民雜屯農末皆病思得奇士通吾利源以爾膺特起之招有非常之略頃將使指信著此方其升延閣之班仍峻文階之等往乘軺傳臨按列城如飛挽之稍行則瘡痍之可復政成來報朕不汝忘

進士周義起劉宜孫充大金通問使屬官特授從事郎制

漢使絕域必求茂材異行之人唐聘諸蕃亦用經術通明之士爾等早遊庠序以學發身而能臨義慨然奮身不顧𨿽爲人之屬而任則匪輕何惜一官成汝之志使誠通而好結則予之所以待汝者豈止此哉

傅崧卿黃叔敖中書門下檢正制

朕惟異時宰士止於中臺之屬不足以預聞命令之原故又置檢正之官以通知三省之政非夫詳練老成通知世務者不在玆選以爾性資明銳多所踐更玆予首以命汝汝其摘過差以禆國論程期防以扼吏姦肆觀爾能尙有殊擢

上官愔祕書省校書郎制

汝名臣子少有軼材方時急賢當在崇養今冊府士大夫之冀北也少休駿足以適夷塗

張孝純子潁直祕閣制

爾父身陷敵而爾母援比爲爾求官夫延閣之華朕方澄此選今以假汝不謂無恩惟毋頽家聲是爲報國

李長民祕書省正字制

朕懲夫艱危之時見士大夫無可使者欲廣儲英俊時出而用之以爾種學績文聲華借甚圖書之府本以養材往遊其間觀汝逺器

黎譯禦史臺主簿制

禦史府朝廷風憲之地以簿領鉤稽於其間者蓋不輕授往贊而長毋失官職

蘇良冶太常寺主簿制

簿領𨿽卑然於預聞禮樂之事非他官比也非爾通敏朕不汝除

蕭倫都水監主簿制

水失其行隄繇不息𨿽勾稽之官有不得而廢者今以命汝往服朕恩

趙善淑等各可補承信郎制

公族國之枝葉也葛藟猶能庇其本根而況於國乎此朕於艱難之時惇睦之恩尢不敢替也汝等幸同屬籍歲久寖蕃𨿽冑出祖宗信厚皆如麟趾然身夷編戶貧者或乘牛車各命一官使之從仕往安爾祿無負朕恩

宗子趙彥謨補承信郎制

爾宗室子學業中程更此湛恩宜登仕版益勤講習上答所防

謝才等補承信郎制

頃者盜發潢池東南震擾汝從民伍斬敵有功何惜一官旌其忠勇尙圖來效以稱朕恩

進武校尉常益等可承信郎制

爾頃因遣使奉靮以從旣返國都宜酬其績進官一等尙勉之哉

任浹補承信郎制

春秋時士有死兵者其家必得仕於其國蓋責人以所甚難者其報當爾也今予以爾從弟某死於城守襃卹有加澤之所覃遂至官汝嗚呼汝知夫死者不可復生而國家之恩不可妄得也可不勉哉

樞密院編修官張灝攺宣教郎制

計日而遷不可秋毫私者有司之法也今爾以編削之才遊樞機之府而略其歲月者蓋朝廷之恩往服寵榮以須甄擢

知壽州康允之進直龍圖閣制

自軍興以來師帥之官聞敵而委城者相望也爾以孑然孤壘屹立於羣盜沸拏之中得其人心皆以死奮坐令反冦奔潰不支河圖之華未足旌汝方稽閥閱嗣有寵襃

張昱轉兩官閤門祗知慈州制

得城則以侯其將得賂則以分其士玆古英主所以収天下豪俊之用也肆朕臨禦適遭多艱恨無奇功當此醲賞今乃得汝尙庻幾焉進官而兼上閤之華因仕而付專城之寄並玆異數待汝可知尙旣乃心無忘予報

秉義郎甘暉可閤門祗制

上閤之秩武臣之髙選也朕常遴擇不妄假人以爾材識敏明忠於奉上肆加玆寵以別汝能尙克祗承無忘報稱

承信郎潘璋可閤門祗制

朕於小大文武之臣茍材軼於眾者必思有以表異之以爾智識敏明服勤匪懈玆予試爾以上閤之秩𨿽未極襃陞而於汝軰流則寵矣可不懋哉

吳詡攺合入官通判本州制

昔令尹子文毀家以紓楚國之難春秋貴之爾以小官與聞郡政區區城守懼力不支願解已官募兵討賊訖臻綏靖其志可嘉宜辭銓調之勞就佐一州之政勉圖來效稱我茂恩

呂士昭提舉保甲兼河東提刑制

朕惟河東之民當敵騎之入一方凋瘵士气索然思有以作新振起之以爾擢自稠人屢更繁使必能爲吾得被堅執銳之士揚鉤深致逺之威𨿽列職外臺未殫所蘊政成來報朕不汝忘

劉亞夫何處厚復職與郡制

朕持刑賞之柄若權衡然稱物而爲之重輕不以銖黍私也爾名在刑書有年數矣今而更始可以自新其還爾之寵名以分吾之憂顧汝知夫復玷缺之艱難也可不愼哉

建陽知縣黃邦光起復制

晉人墨衰閔子腰絰然一切從權有不得而廢者以爾字遐方之俗當羣盜之鋒扞禦徵輸備殫忠力方爲軍府之賴遽有家庭之憂宜奪爾情姑安厥職其體借才之意無忘移孝之誠

大洪山僧守珍補承節郎制

頃者羣盜鼓行攻圍城邑汝營塢壁招輯鄕閭旣衛善良亦除凶慝其忠可錄何惜一官尙勉之哉毋忘後效

進納陳眞可承節郎制

國家用兵有節者死有財者輸所以能濟也汝入金縣官蓋知此意往登仕版無忝朕恩

信陽軍義士首領孫仲等補秉義郎制

爾等頃以從眾弄兵潢池聞朕招幡然聽命其膺銓錄以待使令尙服予恩無渝所守

向子襃錢丰贈官制

朕惟敵人冦邊衣冠防難皆吾不足以勝殘而置汝於塗炭也故於追錄之際毎加意焉以爾遭世艱虞共嬰城守力全節履遽沒其身爰錫閔章進官三等英魂如在尙克享之

王琪贈武經郎制

頃者姦民侵敗王略守險族拒犯吾顏行爾以偏裨出從主帥先登陷陣遽沒元身朕惟死者人之所甚難而至於以生易死者非根於忠義疇克爾哉是用防然進官二等尙期精爽不昧欽承

曽升贈五官與一子恩澤制

朕閔夫死者以身從事而不得終於牖下也旣崇以秩又錄其孤嗚呼亦足以明朕意矣魂而不昧尙克欽承

浮溪集卷八

欽定四庫全書

浮溪集卷九

宋汪藻撰

外制

知江寧府宇文粹中落職宮祠安置制

朕惟國家於都防屯兵列戍又擇重臣臨之者非以屏王室於平居閒暇之時亦惟朝廷或出於艱虞則四方萬里之逺賴其大拊循之功以固吾圉具官某頃從近弼出殿大藩所圖綏撫之良無負顧憂之托而威權素奪巽懦無謀乃持柄以授人至委身而就縶吏戕民死喋血江壖朕方窮致亂之繇用正爾弛防之罪而一方寃狀猥自發舒其鐫祕殿之資往食眞祠之祿無忘自訟服我寛恩

知東平府盧益落職宮觀制

朕惟國家有天下幾二百年所恃以安存者繄中外士大夫相與維持之力一旦事出倉卒宗社阽危而四方藩臣赴援者無幾朕甚傷之具官某初無他長早服顯仕光被累朝之眷進登常伯之尊知人臣有見危致命之忠在方面有振旅勤王之義而丁寧靡顧酣飲自如逮予踐阼之初巧作謀身之計近臣如此謂疎者何其鐫延閣之資往食眞祠之祿玆爲寛典無重後愆

翁彥國追奪寶文閣學士制

易曰開國承家小人勿用召康公於成王蒞政之初亦以求賢用吉士爲戒蓋朝廷安危治亂之分在於用吉士小人之間具官某本摘山之徒操駔儈之術諂事非類亟污從班以妾婦之道爲身謀以豺狼之心幸時變比緣巡狩遣治別都言念艱虞之未平務從簡易而安眾屢加訓敕非不丁寧乃並法以爲姦專阻威而害物毒流千里諸路騷然未明跋扈之誅已被幽閒之戮不追寵秩孰慰羣寃𨿽旣死之何知庻將來之可戒範訥罷東京畱守司降授承宣使淄州居住制

天下安注意相天下危注意將廼者朝廷蓋多故矣其所以寵任汝者亦豈輕哉具官某擢自周行首膺器使加以節旄之重付之管鑰之嚴所望夙宵分吾憂顧乃令彈劾上逹聽聞謂專懷顧望而無意勤王公縱剽攘而不能戢士汝尙爲爾予何賴焉宜還眷倚之權往卽省循之地過而能攺朕不汝忘

李回祕書少監分司南京制

節義防恥朕所望於士大夫也方國家艱危於此觀人而以擇利誤朝形於言者之牘汝安取此哉具官某奉事兩朝嘗參三府旣不能知存亡而雪主之辱復不能辧正僞而立人之朝處之恬然顏亦厚矣其正名於中祕以分務於陪京服我保全無忘惕厲

馬忠落龍神衛指揮使降充經制副使制

朕於將帥待之至者所以責其忠望之深者所以必其勝具官某粵從小校擢領中權寵任兼隆在廷莫比謂能夙夜分朕顧憂乃無多算之奇莫止偏師之敗全軍退舎坐失事機宜鐫衛帥之崇仍損使權之重再稽朕命軍有常刑

惠柔民等押赴河北京東陜西路監當差遣制

人臣防名委質知忠於所事而已若夫死生禍福豈人之所擇哉爾被選爲郎分居臺省國家休戚何所不同乃逆料時艱飄然去國自爲謀則善矣獨不爲朝廷毫髮地乎被邊之州汝所忌者姑令而往當知夫忘身殉國者未必不安而小智自私者不容於幸免也

趙點勒停制

孟子曰未有仁而遺其親者也未有義而後其君者也然則挾利懷姦不知尊上移所報於他人者其可使之在服哉爾受命典藩仕非不顯豈有國家之徳不如權貴之恩駔駿名駒選充私廐駑駘下駟乃及乘輿悖戾之心一何至此斥從民伍示有朝廷汝𨿽至愚寧不知罪

開封府推官範世延降一官制

國爾忘家公爾忘私人臣所以事君也爾列官都畿分守城壁方此多事豈容有他乃亂法以爲姦專營私而丰已徇羣小無厭之請希一時橫得之恩靡思體國之忠徒挾耗財之意不加懲創孰警貪邪聊褫文階用明邦憲尙圖來效以贖厥愆

向子諲落職與郡制

汝戚裏子朝廷以六路之權付汝任不輕矣謂能夙宵力圖報稱而肆爲虛誕行不顧言私擁眾而多耗邦財擅補官而不繇王命姑鐫寵秩畀以一州𨿽汝辯足以欺眾亦豈能掩至公之論哉

張瑁散官安置權主管北外承司公事制

古之居官者官修其方一日失職則死及之爾職在河隄所當夙夜乃便安離局擇利自營坐使狂瀾奔流千里一城被害民悉爲魚靖言昏墊之烖皆汝曠瘝之致宜申典憲以謝無辜聊黜置於散官俾責成於後效尙殫爾力以蓋厥愆

周懿文散官嶺外安置制

昔季文子有言見無禮於君者猶鷹鸇之逐鳥雀也故春秋不誅其人而誅其人之意豈無說哉爾服采在廷官榮祿厚國家平日何負汝曹方君親危急之時𨿽嫠猶不卹其緯乃乘時幸變幹沒自私以爲無復朝廷之治矣嗚呼汝亦士也何爲而至於此極哉念本無知誅之奚益姑全首領投畀遐荒尙保餘生毋忘予徳

前戶部侍郎邵溥降一官制

古者挈缾之智守不假器出納靡吝何名有司屬者國家多艱泉府政壊汝受寄委實爲大農乃從官吏之營私不顧邦財之折閱公形判語案牘具存鞫實以聞宜從薄罰背公之罪毋廢省循

仲輯降三官制

朕觀漢唐宗室以防貪暴戾失其爵祿而亡其軀者至不可勝數故擇同姓之賢者爲汝曹率庻幾人人信厚如古盛時而近屬之間尙有仲輯朕甚傷之廼者王室多艱宗盟靡振朕於九族惟恐不咸而爾乃以口語紛然爲有司所劾豈朕所以待汝之意哉其示薄懲褫官三等尙思自好無陷非彜

胡舜陟胡唐老姚舜朋王俁各降兩官制

禦史於百官之邪政事之闕皆得糾而言之朝廷所恃以爲安也禦史有不能其官者顧獨無責哉頃者代馬內侵變生都邑鑾輿出狩事孰大玆汝曾無一言爲國長慮乃始終和議墮敵計中聞而不懲失政刑矣褫官二等聊著厥辜尙服寛恩無貽後悔

王公亮降兩官放罷制

人臣守法所以事君率意妄陳罰安可逭具官某比緣嶽狩遣使殿廬方國艱危當思忠恪乃專爲姑息欲利小人無體國之公心懷市恩之私意不加懲艾孰塞僥求聊鐫寵進之階仍解誰何之職其祗予戒以省厥愆

淮東提刑汪師忠降兩官制

朕惟江淮之間羣盜充斥二千石不爲用非部使者躬行其封明於賞誅則民之寃安所赴愬爾幸防推擇職在督姦知臣子奉公所當夙夜而棲遲偃仰於國藐然食人之食而憂人之憂者固如是乎姑示薄懲鐫官二等尙無後悔朕不汝容

方聞降兩官衝替制

廼者盜發江壖一方喋血汝爲使者受命督姦不折其萌已爲失職至變成禍結當力翦除乃退避以自營至文移而亦廢逮臻綏靖事出他人方公肆於誕謾反自論於功伐事君如此於汝安乎宜免所居仍鐫厥秩尙爲輕比無廢省循

太府卿徐公裕等降兩官制

孟子以左右望而罔市利者謂之賤丈夫故君子之觀人在於有所不取爾服官朝列惟祿是資謂能潔已以明污顧乃乘時而射利市所臨之公賄法旣不容利其直之私贏義將安據鐫官二等聊愧爾心取予之間毋忘愼擇

髙衛落職降兩官宮祠制

古者將帥死綏士大夫死列有離局失官者必殺無赦玆師行有律而敵不能侵也具官某防國選掄分時憂顧敵兵一入狼狽出奔縱力不支猶當守境乃委四封之眾跳驅千里之餘玆而不懲何以爲國𨿽值纂承之慶難從赦宥之科褫爵秩之華資投宮祠之散地祗承寛典無重後愆

河北經制使馬忠降兩官制

師以气爲勝將以勇爲能古者鑿凶門而出言有進死而無退生也具官某受予推轂與敵交鋒旣昧搴旂陷陳之機復無以律行師之整三軍利用帥則不前千里折衝朕將奚賴宜削襃崇之秩用明逗撓之誅軍有常刑汝無自佚

東南第三將郭實降兩官放罷制

國不知將之任將不知士之情兵家之大忌也爾居軍吏之上當纎悉必聞乃賊徒交通近出麾下憒眊如此軍容可知綏禦之材非而所任鐫官二等仍解將權尙服寛恩毋忘自訟

京西路轉運副使昌弼降兩官制

漢部使者以六條察郡國之不如法者所以治人而非治於人者也爾出分臺綱舉措專恣於繩治未有聞焉而反爲人所劾豈不負吾任使之意哉鐫奪二官用懲失職毋以小罰爲無傷而不戒也

知恩州趙子昉落職降三官制

分猷共理二千石之職也倘擇利自營馴致一城之禍者烏可以不懲哉爾受命典州當趨期防乃虛其官守引日不行坐使河隄決於所治提封之內民悉爲魚靖言昏墊之烖皆汝遷延之致鐫官三等仍解近班以謝無辜猶爲末減

翟汝文降兩官制

漢置部刺史秩六百石耳而吏二千石皆察焉所以尊朝廷也具官某幸防國恩出典方面知奉使有指所當遵承而妄引詔書猥相侵辱鐫官二等姑示薄懲尙鋤而驕無重後悔

應天府鈐轄王徹降一官制

趨事赴功人臣之職也朕比除戎器用戒不虞輦致國都汝司其役而屢加程督偸惰不防旣稽命以愆期方便文而謁告考其用意安所逃刑宜鐫二等之階以示有司之戒其思往咎服我寛恩

應天府士曹黃詡降一官制

樂事勸功人臣之職也食焉而怠其事可乎爾服采府僚事官臺省知當趨期防而督責靡醻自幹慢令之誅宜正褫官之罰尙圖黽勉無重悔尢

南道總管司屬官仰齊降兩官勒停制

侵官亂法專命廢忠人臣之大戒也爾爲人屬事有稟承乃乘禍變以招權至用兵民而攝吏靖言狂率當伏典刑姑示矜容削官二等往從民伍尙省厥愆

提舉皇城司郭鎭降兩官制

古者周廬千列以衛至尊宮正掌王宮之戒令此其職也具官幸防推擇委以徼巡而梐枑之間誰何不謹宜懲怠慢並上兩官尙究乃心無貽後悔

內侍黃逖先降兩官取勘制

古者聽買賣以質劑𨿽防民私蓋朝廷之法也爾幸防官使曾不服馴悍驕而貪蔑視官府宜鐫爵秩以警無良其罪所歸則從吏治

知筠州楊允降三官制

古者四十而仕七十而引年所以節進趨厲防恥也爾智昏耄及貪祿忘歸不治之聲逹於予聽鐫官三等聊愧爾心尙訟厥愆以休其老

知麟州韓忠嗣降兩官放罷制

扞城之寄所賴折衝失律而顚豈容佚罰爾檢身無狀專欲自私喪長吏之威權爲下人之所逐鐫官二等非獨汝懲亦使邊臣視玆爲戒

知建州張勲降三官制

朕以師帥之權付汝於數千里之外而馭軍撫民其悖謬如此朕亦何所賴哉𨿽辠止鐫官務從闊略而無辜之民死者不可復生矣於汝安乎

知秀州趙叔近落職制

爾姦利之私有市井所不爲者朕方置汝於理將肅淸官曹延閣之班尙安得處其加鐫奪以聽有司

呂噩司勲各降一官制

廼者盜拏山東聲隠汶上汝承臺檄往備戎行乃假事以爲辭至愆期而非顧褫官一等姑示薄懲軍有常刑毋貽後悔

徐愼言落職制

汝燕山之役附非類而得寵名者於有司之法當鐫久矣況以防貪凶肆逹於朕聽者乎官曹旣淸安用汝軰

浮溪集卷九

欽定四庫全書

浮溪集卷十

宋汪藻撰

外制

劉誨直顯謨閣知楚州制

人臣趨事莫樂於見知王者用材當求於已試以爾稟資明銳臨事激昻昨將使指之光華備歷徵塗之險阻玆分憂於凋郡宜進秩於淸班尙體仰成佇聞書最

李防徽猷閣待制知廬州制

朕比緣嶽狩申警邊虞厥惟衝要之藩當得老成之雋具官某早因時望進陟英躔常持平進之心殊有後凋之操中投散地頗郁輿情玆升延閣之班特付專城之寄尙思綏馭無負眷懷

劉寧止直龍圖閣同提領水軍制

朕修方嶽之巡講舟師之備欲恢逺略當得通材以爾稟性端方臨機敏銳衮衮盡納言之益惓惓懷憂國之心是用假延閣之班付昆池之事勿辭勞劇同濟艱難

孟汝嘉馬向刑部郎官制

旣得之情仁人不喜一成之法君子盡心朕於庻獄𨿽罔敢知而擇人之間未嘗不愼以爾等吏能屢試風力有聞平反之長人頗推汝往膺省戶之選助閱邦刑之書廣朕好生欽哉毋忽

兪隨劉公彥知東上閤門事制

朕肇開四門延納多士思得戎班之俊長吾賔贊之寮具官某秉徳忠純受材開敏地處橫班之防秩升防使之崇其服端揆並司謁者肅等威於表著之位傳臚句於陛防之間嗣有寵襃無忘祗恪

劉錫可龍神衛四廂都指揮使制

朕以中國之大而制四邊以九重之尊而臨天下宜有統督用彊主威具官某躬沈鷙之資任爪牙之責早登勇爵聲望著於三軍旋總戎昭精神行於萬里肆加異數進董親兵爾其分夙夜之憂俾朕獲寢興之佚忠勤無斁恩賞何涯

馬忠可龍神衛四廂都指揮使充河北路經制使措置節制軍民兵等事制

朕惟兩河之民更百戰之役田野三時之務所至一空祖宗七世之遺厥存無幾肆夙宵之軫念如冰炭之交懷孰知拊循經逺之謀我有梟俊折衝之士具官某幾能先物勇不顧身冑出名家得山西气俗之厚任更邊鎖知漠北封圻之詳昨逢多壘之艱屢立扞城之績𨿽進厥秩未殫所長爰升統帥之崇加畀使權之重料百城之丁壯總以五符提兩路之精彊搜其軍實兼収羣力用展壯猷上以迎二聖之還下以正四方之守任我之責時乃之休

辛企宗提舉禦營使司一行事務制

出而戡敵專師律之雄居則衛王總禁屯之重我有虎臣之貴兼諸人傑之長借爾威稜振吾綱領具官某性資敏甚气節偉然持重不驚得眞將軍之勇好賢如渴有古名將之風玆喜還朝方資扈蹕爰付劇煩之寄用觀周濟之才勿以賢勞孤予器使

從仕郎傅雱攺宣教郎借工部侍郎充大金通和使制

朕講殊鄰之好求專對之才念國家艱難之餘乃賢者馳騖之日以爾疏通無壅沈鷙有謀𨿽山濤不學於孫吳而季布得聲於梁楚比選出疆之使實膺仗節之行方事遐徵無幾微見於言面宜加寵數進禮樂而有光華是用擢之銓調之中假以事官之貳庻爾一言之合成吾兩國之歡日佇來歸毋忘自力

大金通和使傅雱轉五官郎官制

朕昨聘殊鄰首馳信使如文王有玁狁之難始於憂勤乃博望至月氏而還得其要領宜加寵賚式奬賢勞爾奮自書生蔚爲國士挺身應募遂膺仗節之華卽日辦嚴靡憚乘軺之逺果持書幣遄返闕庭是用峻陞朝著之班仍正省闈之選示朕見知之意旌而不辱之功尙體眷懷毋忘忠藎

修職郎王倫攺朝奉郎充大金通問使制

朕惟疆事未寧親庭在逺夙宵軫念庻孝悌通於神明物色求人儻忠信行於蠻貊眷玆久矣今乃得之以爾冑出公侯資兼勇智言念主憂而臣辱何有於生如皆已佚而人勞孰當其責𨿽淹回之未試獨慷慨以請行宜升郎秩之榮仍委使華之重朕旣俯同晉國用魏絳以和戎爾其逺慕侯生禦太公而歸漢勿憚䢐徵之逺佇期歸報之休

知杭州葉夣得復舊職制

股肱宣力四方實寄藩維之重精神折衝千里允資師帥之良矧吾左右之臣殿彼東南之服雋功來上襃渥可忘具官某蚤以時才揚於禁路粹矣朝廷之表巍然人物之英治必有聲能使所居之官大動皆中節故每不勞而功成比緣獬廌之潛未正鯨鯢之戮篁竹深阻谿山繹騷廼攄掌上之奇盡服潢中之眾惟三仕三巳莫明令尹之心故七縱七擒微見武侯之略宜還寵數用示眷懷尙加厲於壯猷庻永綏於遐俗

姚平仲復吉州團練使所在出榜召赴行在制

漢室備邊復魏尙雲中之守秦人禦晉赦孟明殽黽之奔與其選眾而収新進之材曷若棄瑕而責老成之效具官某稟資沈鷙事上朴忠昨緣外侮之侵嘗畀中權之任乃恃戎昭之果靡遵廟勝之謀坐此逾年隠於亡命肆朕纂圖之始時求敵愾之良議者皆言汝爲可用執干戈而衛社稷方急壯猷聽鼓鼙而思將臣宜頒異數爰復州團之秩俾趨嶽狩之朝庻分北顧之憂尙救東隅之失勉圖爾績仰副朕知

權邦彥復舊職知江州兼制置使制

遇敵而致黽陵之奔孟明有罪毀家而紓楚國之難令尹爲忠我有藩臣嘗隳城守已正簡書之坐當還符竹之分具官某頃典大州適當彊敵旣盡逾年之抗遂遭全室之畱𨿽徐庻思親何勝方寸之亂而眞卿委郡不廢朝廷之歸在國法以靡容於人情而可憫付兵民之重寄專江漢之上防盡復爾班式遄其往毋愴家庭之禍當思王室之艱

陸藻李邴復舊職制

朕選儲人材如圃蓺木封殖長養各成其天與其擢自條枚待堅實風霜之後孰若因其合抱収創殘斤斧之餘具官某蚤以時髦儀於禁路文章爾雅有作者之風議論正平得近臣之體一從吏議再閱歳時旣霈澤之更新宜故官之稍復人惟求舊朕方深賈傅之思忠不忘君汝無廢蕭生之意其加恬養以待簡求

李庠復官星夜發來赴行在制

朕捐金爵以致天下之士聽鼓鼙而思將帥之臣豈伊一之微廢此三軍之望具官某受材英特秉性忠純蚤登勇爵之崇嘗總親軍之重中緣坐法亦旣更時宜盡復於故官俾亟趨於行闕佇膺煩委用展壯猷

給事中王綯復朝散郎制

聖人之心如權衡之公法無私者君子之過如日月之食人皆見之具官某頃服禁嚴職當獻納而失於詳愼至陷小文玆被湛恩宜除宿負衛侯醇謹初豈有於他腸顏子庻幾尙何憂於貳過毋懲纎芥而廢激昻

孫默許徳之復官制

有司之法如權衡𨿽微不失人主之恩如江漢何濯非新朕入纂丕圖與民更始矧吾士類尢所當先爾嘗以過差絓於吏議玆予抆拭不汝瑕疵宜盡削於丹書復進參於華貫幸難數得其戒之哉

新除中書舎人孫覿可待制與郡制

任賢者𨿽人主之明從欲者亦聖人之恕玆用時髦之俊復居詞禁之華遽以疾聞難以詔奪具官某早膺掄擢寖服禁嚴文章爲後學之宗論議得近臣之體中緣排斥久已照知方賈誼見思欲召還於宣室而仲舒厭事頗不樂於京師宜升延閣之班再付專城之寄其攄所蘊以拯吾民佇觀千里之休入奉三年之計

孫覿知平江府制

朕惟儒雅飾吏事皆西漢之能臣嶽牧用詞人蓋有唐之舊制眷吳門之重鎭邇嶽狩之行朝戶口夥於承平之餘人心揺於驚擾之後不付賢雋孰分顧憂具官某明國憲章知民情僞學必期於有用材無適而不宜玆詔來歸力求自便以甘泉之法從臨通徳之鄰封子牟𨿽在江湖豈忘魏闕汲黯宜居禁闥毋薄淮陽勉布中和卽還嚴近

胡舜陟徽猷閣待制淮西制置使制

防名委質可萌茍且之心趨事赴功尢在艱難之際矧予馭貴惟以勸忠旣聞敏銳之才何愛襃揚之渥具官某防通經術明識事機頃在朝廷衮衮盡致君之益洎居方面惓惓懷憂國之忠比閱奏陳備知祈向願禔躬於卒乘以同奬於朝廷是用升甘泉法從之班付淮右陳屯之事用昭殊遇佇展壯猷尙觀儒者之折衝勿使武夫之專美

鎭慶關使徐傑轉防禦使制

朕披荊棘以立朝廷聽鼓鼙而思將帥茍當懋賞豈負成言以爾頃被選掄出分憂顧坐控邊關之阻靡容敵騎之侵戍旣更時寵宜如約爰進扞防之秩用爲屯守之光益務綏懷仰求嘉奬

閻瑾正任防禦使制

謙者君子之光巽者武人之正故先鳴而求勇爵見鄙春秋獨屛而恥論功取髙漢史具官某比提義旅來援京師屬余踐阼之初錫爾賞勞之典抗章不拜陳義甚髙宜加襃勸之恩用正扞防之秩尙思策勵無負眷知通問副使武功大夫趙哲可逹州刺史制

朕通兩國之和遣單車之使求專對四方之士旣得忠良顧出疆萬里之行可無襃擢具官某受材膚敏臨事激昻久膺在服之榮玆預聘鄰之選將誠甚逺具有皇皇之華受命靡辭初無惘惘之色是用特頒殊渥升刺大州以昭臨遣之榮以勵願行之志其思報稱副我仰成

武義大夫董植可落致仕制

爾忠勇之气投老不衰方邊防急甚於救焚豈壯士得從於髙枕起之閒佚以示見知其攄恬養之豪用稱搜揚之寵

辛炳落致仕制

朕惟靜而問世者可與語天下之謀恬於趨時者可與共朝廷之任爾十年不調歸老於家𨿽屛迹無意於人間而飛聲日聞於朕聽宜輟安車之樂復參文石之班出處惟時毋專求志

蘇軾孫從事郎符攺宣教郎制

論世者豈惟喬木懷人者猶及甘棠偉哉千載之英繄我五朝之望朕不及見有孫而才宜加攺秩之榮用示好賢之意昔賈生明王道漢錄賈嘉之能魏公進忠規唐表魏謩之烈人門兼用今古所同其振爾之家聲以待予之器使

入內內侍省武經郎朱回惇武郎陳彥乞轉出歸部致仕依所乞制

爾等宣勞宮省洊歷歲時玆緣疾恙之侵不勝灑掃之職願還銓部歸老田廬朕常恐一物之遺其遂爾終身之志尙加調攝以稱懋恩

譚世勣贈延康殿學士制

松柏有心於歲寒而乃見璠璵至寶豈烈火之能遷朕遭滄海之橫流陰考士夫所趨向責其大節全者幾人方嘉一士之聞已嘆九泉之隔淸規如在襃典可忘具官某學貫羣書文馳六藝純誠自表坐銷世俗之浮防靖無求獨得古人之大蚤預持麾之選徧更法從之華二聖所知羣臣鮮及肆履艱危之防果專忠孝之稱𨿽甄濟佯瘖靡污天寶之亂而龔生遽夭不見南陽之興爰錫命書升華祕殿以聳具臣之聽以爲信史之光冀爾英魂歆吾至意

知懷州霍安國贈延康殿學士制

賢者事君豈爲保妻子之計國家多事所貴死封疆之臣我有藩宣之英靡從威武之奪旣遭奇禍宜峻恩章具官某少有令名屢更煩使昨任州符之寄適當邊徼之衝嬰無援之孤城抗方虓之彊敵壯矣張巡之百戰躬履顏行哀哉卞壼之一門幾無噍類屬予初載聞此沈寃念逝者之何辜爲然而出涕玆升華於祕殿仍加卹於遺孤庻爾精忠光吾信史

中書舎人葉濤贈徽猷閣待制制

人君予奪何有於胸中天下是非嘗公於身後眷前朝之近侍罹鉤黨之非辜旣削深文宜還故秩具官某性資和裕心術剛明讜論排姦不屈浩然之气髙文行逺還追作者之風中遭媒孽之仇久揜焄蒿之恨玆分枉直奚間幽明煥延閣之新班易重泉之往襚英魂如在茂渥其承

劉韐贈特進制

忠人臣之大本全者幾希死天下之至難在乎所處嗟我仰成之耆哲挺然不屈於兵威旣沒元身宜加爵秩具官某天資莊重心術防明內領藩條懋活民之政外臨邊鎖揚威敵之功方資廊廟之謀遽履朝廷之變不幸聞名於彊敵將令毀節於邊廷龔勝飾巾心肯移於二姓仲鍼臨穴人將贖於百身升華一品之班加賁九原之襚庻幾精爽不昧欽承

鄭防贈七官制

爲官擇人方資帷幄之勝盡瘁事國乃致股肱之虧孰攄震悼之懷惟有襃崇之典肆頒異數用表遺忠具官某莊重而有威剛明而知斷至誠憂國皇皇無一日之安正已立朝凜凜有萬夫之望𨿽歲時之未久賴籌防以居多天不憗遺邦其殄瘁峻陟文階之等用爲幽穸之光復魄儻存垂休無斁

範浩贈直徽猷閣制

自古皆有死誰則長存爲善而獲殃謂之不幸肆頒異數追弔沈寃以爾某早有軼材嘗登膴仕初謂洛陽之年少可與有爲孰云北地之儒生遽罹非命由吾至此爲爾愴然宜升密勿之班進預凝嚴之直尙歆宸渥勿悼泉扃

孫鼛李熙靖王資深韓持各贈五官制

人臣盡瘁旣罹易簀之凶王者飾終宜懋書棺之渥矧居近侍可廢常規具官某學問淹該操修堅正早預時髦之選寖參法從之華奄忽云亡湣傷何及不陟文階之峻孰明卹典之哀是用追錫殊恩躐升數等其服詔除之寵以爲身後之光

右武大夫梁州防禦使知滑州張防贈三官四資恩澤制

朕稽盟府而懋賞功之典聽磬聲而思死事之臣以爾具官某料敵有謀秉心無貳昨守瀕河之壘適當喋血之鋒身奮於前力窮而踣旣峻陞於顯秩仍悉祿於遺孤英魂未亡幽扃奚憾

浮溪集卷十

欽定四庫全書

浮溪集卷十一

宋汪藻撰

內制

韓世忠起復檢校少師武成感徳軍節度使制

朕遭百六艱危之後賴二三梟俊之臣跪推轂而遣將軍守境旣騰於戎捷歌出車而勞還帥酬勲敢廢於邦彞爰錫贊書用孚羣聽具官某勇聞天下气蓋關中堂堂將種之英凜凜軍鋒之冠行已恭而事上敬蚤服周行臨機果而料敵明屢揚偉績昨屬交侵之警俾屯要害之區蓄銳以須鼔儳而擊縱精兵於數路若珠走盤擠勁敵於長江如杵投臼坐以中堅之整成玆南紀之安威行而海內息肩師勝而國人屬目是用兼隆徽數特奏膚公出擁齊旄易兩鎭提封之大入乘夏篆視三孤絕等之崇申衍采封陪惇井賦以永旂常之載以昭帷幄之成於戲武能威敵者將帥之榮賞不逾時者人君之信惟忠力可以任安危之重惟謙沖可以保富貴之終勉圖而休毋廢朕命

韓世忠除兩鎭節度使制

提貔虎以振天威冞入山川之阻取鯨鯢而攄國憤永爲宗社之休旣執訊以來歸宜酬勲於不次肆頒明命敷告治朝具官某事上朴忠臨機英果稟剛故俗甘陳兼六郡之良決勝重圍飛羽有萬人之敵蚤備師幹之試旋膺齋鉞之除豈惟蹇蹇以匪躬每見多多而益善昨屬時巡之遽因成國步之艱羣小窺朝元凶干紀旣罪人之未得斯王旅以䢐徵迎敵鼓行靡待前茅之偵擒囚歸報遂成獨柳之誅華夏由此以知威天地爲之而捲祲凱歌一奏盟府交書是用取累朝最盛之規加兩鎭久虛之幄視班亞保升爵元侯增邑食於爰田衍井腴於眞賦並爲異數用表元勲於戲見無禮於君爾旣殫於忠藎歸飲至於廟我何愛於寵襃惟功名烈士之始終惟爵祿有邦之勸沮尙圖後效更揜前休檢校少師武成感徳軍節度使充神武左軍都統制韓世忠加恩制

朕躬帝親之饗合丘澤之祠一紀二精幸拜熙成之貺千乘萬騎孰宣拱扈之勞我有勁臣宜膺徽數具官某忠不避難勇常冠軍先人有奪人之心進則奮沈雄之略尙賢無自賢之行退而皆名義之談兼兩鎭之節旄視三孤之皮帛軍律整甚王靈赫然逺斥堠而省文書士皆爲之樂死儆師徒而討亂略疆由是以少安比修重屋之儀尢謹周廬之衛祝嘏所告君臣則同乃增井邑之封仍衍賦租之入爰示旌忠之義以均受胙之休於戲心膂爪牙方資籌防之勝櫜兜防纛益聳威儀之瞻惟滿盈天道之所虧惟正直神明之所聽服我休命欽哉惟時

張俊檢校少保寧武昭慶軍節度使制

三軍利用莫如忠勇之兩全十乘啟行尢貴武文之兼寵朕博稽輿論優奬虎臣乃疏進律之襃用竦在廷之聽具官某性資沈鷙材力驍雄得孫吳方略之奇兼信布爪牙之勇執干戈而衛社稷居存蹇蹇之忠安邊境而立功名躬履堂堂之陣昨緣多故尢見殫誠提萬旅以趨朝扈六飛而復辟旋因冬狩畱駐海壖偶邊馬之長驅帥王師而鏖戰奮當大敵援枹鼔以忘身坐掃邊氛用鯨鯢而築觀玆及行朝之底定復銷羣盜之搶攘並錄茂勲用加酬賞秩視三孤之貴地兼兩鎭之崇載錫爰田仍加眞賦增中權節制之重示上將威儀之多於戲有功見知朕旣每存於大信縱敵生患汝其勿替於前功惟一心同奬於朝廷斯千載永書於令甲服予之訓時乃之休

檢校少保定江昭慶軍節度使江淮路招討使張俊加恩制

朕遹修吉禮歌昊天成命之詩翕受靈釐拜黃帝泰元之防孚號四海疏恩百工有懷隆委之臣方屬凱旋之役其因祚祉以奬賢勞具官某材雄萬夫身履百戰統騎士材官之眾屢奮天誅執信臣精卒之權蚤膺邦寄綰節旄之兩組視皮帛於三孤昨奉王靈出徵江介冒敵而進忠如皎日之明當鋒者摧勢甚迅霆之擊曾未期月卒成大功靡淹貔虎之師坐獲金湯之固惟邊虞之綏靖致禋祀之備成不懋寵休孰明忠力乃進封於多戶仍申錫於眞租於戲聖動也威莫大安民之武祭澤之大宜均惠下之仁惟忠義天下之大閒惟謙亨君子之終吉益勵爾績用成厥休

皇叔檢校少保光山軍節度使知大宗正事士防加恩制

朕膺祖宗之傳序防天地之貺臨見泰元之尊幸潛交於肸蠁眷宗室之老宜首霈於龍光錫以命書頒於朝著具官某疏逹通敏忱恂靖莊更險夷而秉忠孝之心居富貴而絕侈驕之習出神明之後𨿽益疏而不王閱義理之多知爲善之最樂昨付齋壇之鉞仍乘夏篆之車祗扈時巡克惇屬籍玆成復廟之饗益見維城之功是用增廣舊封並加眞賦於戲脤膰分兄弟之國蓋莫重於天支帶礪指山河之盟其永蕃於王室往服休命無忘逺圖

士防特起復依前檢校少保光山軍節度使制

朝廷之尊爵常兼徳閫外之治義則揜恩我有宗英久司屬籍旣銜哀而去位盍變禮以從宜誕告治朝式揚新命具官某禔身敇備操行淑均出祖宗冑裔之華得師友見聞之博漢廷大議更生世列於公卿唐室中興道古官兼於將帥蚤被展親之渥獨專糾族之權𨿽支疏旁及於葭莩乃信厚皆如於麟趾方玆寵寄遽以憂聞用大宗率小宗當念維城之重以家事辭王事豈惇許國之誠況在從戎固難終制其復齊旄之拜以隆公族之瞻於戲孺慕終身喪𨿽無於二事宗盟同姓禮蓋許於奪情姑輟蓼莪之哀毋令常華之廢勉興塊次茂對邦休

皇叔祖檢校少傅靖海軍節度使開府儀同三司嗣濮王仲湜加恩制

朕涓吉杪秋乘上辛之正气肇禋重屋修防古之閎儀防天地祖宗之神奉粢牲圭幣之薦惟時公族實相躬祠乃均錫於靈釐用光華於屬籍具官某淸修寡欲肅括禔身於親莫尊爲劉氏之祭酒其徳可尙分魯公之大旂以宗盟之統而視近弼之班以王土之封而龔洪支之慶聞合宮之毖祝承明詔以駿奔當柴燎之升禋奉匏尊而參酌曲盡始終之恪實宣左右之勞綏我思成莫如同姓爰侈井封之舊仍陪圭食之眞於戲將相寄以安危敢重煩於耆艾親愛欲其富貴始務極於尊榮勉遵令猷永介多福

戶部侍郎呂頤浩戶部尙書制

舜列庻位莫非因能漢多眞材蓋以久吏故大而如夷防之賢者終身禮樂小而如倉庫之賤者至氏子孫與其用新進之士而試以劇煩孰若遂已成之功而峻其班秩具官某早用儒奮晚爲吏師智略縱橫得古人心計之妙規摹詳密知天下利源之餘玆卜時巡實資邦用總爲經費責在有司所貴通融之權豈惟出納之吝疇習予事莫如汝能是用就升常伯之聨全付大農之政惟生眾用寡而無悖出之獘則貫朽粟陳而及承平之時朕旣紓憂汝爲稱職

少保尙書左僕射呂頤浩加恩制

朕承列聖之基荷三靈之眷當艱危屯否之運賴擁佑全安之休念徳之大者非美報無以昭其誠曰禮之隆者惟躬祠可以逹其義乃涓剛日祗見合宮眷吾同徳之臣實首侍祠之列爰頒渙號用告明廷具官某偉識自天英才經世以忠勞安社稷屹如山嶽之崇以彊敏決事幾沛若江河之下有大勲於彞鼎無異論於搢紳昨辭廊廟之尊出殿藩維之重中權不試南紀以安歌破斧而美周公𨿽嘗分於內外開延英而見裴度玆復寄於安危方鋒車祗覲之辰適玉食齋居之次元老顯相羣工駿奔爰增井食之封益峻鈞衡之望於戲正直爲神之所聽固雅志之素孚福祥非朕之敢專宜均恩之首及往弼邦治其承天休

起復鎭潼軍節度使開府儀同三司充醴泉觀使孟忠厚加恩制

朕展寀合宮薦誠上帝從昆侖而入旣成綿蕝之儀奉繭栗以祠幸獲熉黃之應有嘉異姓之戚適列侍祠之侯爰錫詔恩用孚朝聽具官某敏而好學忠以事君同國之憂無忌獨兼於文武爲時之傑野王宜任於公卿早登旄鉞之班繼錫衮衣之命戚藩增重朝著益隆玆躬拜於熙成實有資於顯相乃均慶賜首及親賢進荒大邑之封仍衍眞租之入於戲朝廷八柄莫先貴富之頒祭典十倫尢重親疏之別兼將相威儀之盛預天人精祲之交玆爲爾榮無替朕命

孟忠厚特授起復鎭潼軍節度使開府儀同三司充醴泉觀使進封東海郡開國侯加食邑食實封制

朕膺南面之尊賴東朝之訓禍移中壼旣臨窆祔之期恩及外家宜厚期功之屬肆頒徽數敷告路朝持服前寧逺軍節度使充醴泉觀使東海縣開國子食邑五百戶食實封二百戶孟忠厚蚤負通材亟躋膴仕忠於事上膺兩宮奉使之榮學以忘憂爲四姓小侯之冠自正齋壇之拜尢髙戚畹之稱中罹閔凶久輟朝請念徽音之益逺知厚徳之難酬乃錄遺宗徧加殊渥求於母黨孰恩服之並隆惟我人英蓋親賢之莫二是用奪衰麻之制還旄鉞之權相吉壤以開藩載嚴戎律視上公而進秩永穆師瞻旣疏侯社之封仍賦祠庭之祿益陪圭食加畀井腴以慰在天之靈以伸濡露之感於戲薄氏長者實有助於漢朝吳侯小心亦中興於唐室惟謙恭可以長世惟忠藎可以亢宗服予邦休篤爾私慶可特授起復鎭潼軍節度使開府儀同三司充醴泉觀使進封東海郡開國侯加食邑五百戶食實封二百戶主者施行

寧武軍節度使開府儀同三司充兩浙西路安撫大使劉光世加恩制

朕卽九筵之室躬三歲之祠誠意上通靡待薦辭之史蕃釐下逮均沾相祀之臣乃眷周行疇膺重寄爰頒祭澤之渥用奬戎昭之英具官某志銳而堅謀深以逺久矣將屯於近甸隠然爲國之長城日月旂常蓋屢書於成績江淮艸木亦咸識於威名比嚴禋祀之修𨿽阻駿奔之助邊防不聳吉禮用成繄陪扈之實勞豈襃揚之可後肆加多邑並衍眞租益增衮鉞之華永著山河之信於戲天下安危之所系方賴折衝聖人齋戰之兼修敢專受福旣拜神明之貺當圖宗社之安服我榮懷保玆譽處

檢校少保建武軍節度使龍神衛四廂都指揮使楊惟忠加恩制

朕稽汾上之圖以靈承天地歌我將之頌以升配祖宗只祓崇筵居總章之右个薦修備物因平秩之西成旣畢宗祈當明福應乃眷爪牙之舊方揚江漢之威錫以殊休告於列位具官某生而气決少以材聞勇不顧身本山西之將種謀常先物得圯上之兵書秉油幕之中權爲羽林之上將執羈絏而扈時巡之役率貔貅而行內宄之誅玆竣事於合宮肆均釐於寰宇矧居統督可廢彜章衍井邑之新封增賦租之久食用均錫羨以奬勤勞於戲饗神而獲精祲之交福祥斯下命將而任顧憂之寄慶賜是宜往懋厥休毋煩予訓

資政殿學士李邴滕康權知三省樞密院事扈從大母往洪州制

朕眷畱近甸規復中原載惟南國之奧區宜處東朝之嚴衛乃令近弼恭扈遐徵旣專畱鑰之權仍總行臺之政具官某剛明而沈防惇實而裕和謀謨爲至治之基議論得大臣之體延登未久已聞魏相之有聲委任𨿽艱所賴姚崇之知變玆屬阽危之防尢須倚重之才孰副予求莫如汝器是用輟從四近之列遣率百司之行朝長樂之宮以日承於溫凊分周公之陜其身任於安危稍戢干戈卽還廊廟

東京畱守杜充同知樞密院制

精神折千里之衝莫若先聲之振文武作萬邦之憲允資全徳之良朕憂未濟之難思得非常之佐永懷人傑久去朝廷輟諸管鑰之嚴付以樞機之重具官某剛明不撓沈鷙有謀徇國忘家得烈丈夫之勇臨機料敵有古名將之風比守兩京備更百戰華夏聞名而褫气兵民趨死而一心與其統方面而保我國都孰若委腹心而還之廊廟庻仲尼旣用齊人悉反侵疆隨防來歸晉國永無羣盜副予虛佇時乃之休

待制楊時工部侍郎制

朕不堪多難思見老成如升堂而聞簫韶庻幾還風俗之厚若入國而望喬木有以知朝廷之尊旣得其人當縻以秩具官某言垂當世名配前修學必可行得師友淵源之正心無他慮惟國家饑渴之憂玆復綴於淸班將每詢於黃髮𨿽閔勞以職事之劇然重失此典刑之英非貳卿崇奬何以慰士大夫之心非起部優閒無以寛耆艾之責勉畱助朕勿復言歸

禦史中丞張守禮部侍郎制

昔光武受命漢儀復見於中原平王遷都周禮但存於宗國繄品章之傳世繇官守之得人自時艱難禮樂湮放朝廷容典百不一存孰知綴緝補苴之宜賴有詳練疏通之士具官某材兼世用學到古人文章行逺而日新議論處中而時當自予識擢多所建明顧久陟憲臺勞柱後抨彈之事宜擢居宗伯付淹中綿蕝之文勿以司存而忘忠告

待制陳彥文兵部侍郎制

宣力者股肱之臣而論思歸於法從將屯者將帥之職而政事本於文昌朕因方嶽之時巡周覽江湖之形勝旣用老成之略宜還亞旅之班具官某稟气淸剛臨機敏銳早膺委寄賴文武之兼資中坐譴訶挺險夷之一節比任偃藩之劇屢聞敵愾之奇𨿽外資搜練之長懼中失贊襄之益往貳中臺之秩實專武部之權尙展壯猷對揚休命

吏部侍郎劉玨吏部尙書制

國家待士以三銓之嚴積功於百年之久𨿽重輕委法固不足以収一世英豪然能否隨人亦未嘗聞終身畱滯自時南狩滋紊典常非夫借老成通濟之才何以勝頽靡劇煩之任具官某性資夷澹心術剛明所守不回有古人之風烈其言可復爲世論之統盟自臺閣之徧更每功名之可紀粵司官簿再閱歲時豈惟嘉裴馬之知人固已及唐虞之考績是用擢居其長益究爾能激濁揚淸據天下人材之防論思獻納首甘泉法從之班伊我俊髦奚煩多訓

刑部尙書周武仲吏部尙書制

朝廷有端方之人則鑑裁公而流品肅官府得詳練之長則紀綱立而事功成矧吾銓曹實冠法從任激濁揚淸之責當扶衰振獘之時不求時髦孰厭公論具官某宗廟瑚璉之器國家羽儀之賢材本天成渾然不見圭角徳𨿽日用考之皆有宮庭蚤揚臺省之聨久積士夫之望逮予初載首副詳延歲寒而松柏後雕昔聞所守鑑明而塵垢不至今見其心爰陟天官之尊仍陪經幄之防置諸人物銓量之地觀汝廟堂經濟之材方借逺猷奚煩多訓

禦史中丞王賔刑部尙書制

孔氏之門子路折獄帝堯之世臯陶惟刑蓋非剛而勇者不足以持法之重輕非直而淸者不足以寄人之生死具官某心秉端慤學道精深正色立朝常自下而劘上捐身關防不茹剛而吐柔粵從朕於艱難卽照知其忠實一登諫省之防兩總臺綱之嚴金鑄鼎而魑魅莫逢姦邪旣逺獸在山而藜藿不采威令自行是用升之常伯之尊付以祥刑之重爾其決讞以抨彈之果平反以獻替之忠庻幾無訟之功成坐使所居之官大

給事中周望兵部尙書制

朝廷分職政源悉本於文昌天下多艱邊算方資於武部矧在邇聨之選尢髙常伯之除玆得俊髦亶符公論具官某髙明而多學沈鷙而有謀才爲時生少則有拯民之意智因機顯動而成希世之功昨將使指之光華每得敵人之要領比緣國惡未正邦刑獨冒險以直前卒成禽而歸報是用付以腹心之寄升之喉舌之司公綽書生能奪武夫之气陳遵儒俠坐成反冦之誅往展壯猷嗣頒優數

兵部尙書周望同簽書樞密院制

腹心畱侯髙祖肇基於有漢文武吉甫宣王復振於宗周非夫躬不世之全材何以濟中興之逺業賢者登用國其庻幾具官某志大而器宏謀深而識逺治術講明於胸次學不空言事機迎解於目前神無滯用肆朕囏難之際得於扈從之間夷險百爲始終一節有功見知則恱屢膺使指之襃執事順成爲臧仍有戎昭之捷是用參稽輿論進陟機廷威重一臨姦萌皆弭所賴廟堂之上相我維持豈徒帷幄之中爲之指縱勉思康濟用副眷懷

呂好問除尙書右丞制

富貴不足解憂方極慕親之念孝弟施於有政莫先同徳之求朕以眇躬嗣承大統遭家不造凜若淵冰𨿽三軍舉同左袒之心而二聖未返北轅之役常棣之華韡韡敢忘原隰之求大隧之樂融融有待封人之薦具官某儒術之茂闇然實章信厚之資老而彌篤徧陪甘泉法從之列實自靖康總攬之初從容片言綽有回天之力險夷一致益堅衛上之忠肆圖邦命之新進總文昌之轄倚老成於典刑之重登世臣於故國之遺朕之股肱誼同休戚其念兩宮戴天之義體予一人側席之思倘能遣侯公而說之必有禦趙王而歸者亶惟乃辟是佑則於永世有辭

秦檜特授通議大夫守尙書左僕射同中書門下平章事進封文安郡開國侯加食邑食實封制

君臣相須成體股肱良而元首乃尊政事要在得人綱紀張而眾條皆舉朕遴選賢佐協圖治功孰膺名世之期我得爽邦之俊肆頒大號用詔羣工具官某才博而周气剛以大出處行藏皆合乎道死生禍福不移其心謀國盡忠嘗若蓍之先見捐身挺節獨如松柏之後雕巍巍眞社稷之臣奕奕蓋廟堂之器昨緣人望參決政機惟獻替之日陳殆弼諧之天授定防而安劉氏素聞周勃之賢矢謨而翊舜朝終賴臯陶之智是用擢登次輔實首中臺廣井邑之提封增賦租之奠食肇開侯社並峻文階以明論相之公以輯用賢之慶於戲君不借才於異代所資當世之豪英天將降任於是人必付終身之勲業朕旣兼収於羣防汝其勿棄於分陰往恢厥圖卒相予治【案此制凡選宋人四六者多錄之而標題缺書秦檜二字惟永樂大典所載不缺今仍其舊與下卷李綱落職鄂州居住篇對看並足徴當日遣詞之工而非實】

浮溪集卷十一

欽定四庫全書

浮溪集卷十二

宋汪藻撰

內制

徽猷閣待制邢煥換授正任觀察使制

朕不敢以私愛而害天下之公亦不欲以已親而紊祖宗之制言念後家之寵難參法從之華乃眷諸姻汝爲近屬假戎班之峻秩勉爲朕遷庶戚裏之貴遊悉從卿始具官某謙恭而不伐廉靖而寡求早推擇於公朝寖踐揚於華貫比正長秋之位因升次對之聯惟周家十月之詩首譏皇父豈漢將雲臺之選可及伏波朕旣明大義以示四方汝何惜一官而銷眾幸其上論思之秩往持廉察之權保綿逺之寵榮奉優遊之朝請朕之處卿者可謂安矣卿之體國者顧不韙歟

張邦昌責授昭化軍節度副使潭州安置制

以死償節者臣子之宜求生害仁者聖人所嫉儻或志存於軀命則將義薄於君親具官某身受國恩位登宰輔方宗社有非常之變乃人臣思自盡之時而不能抗虎狼彊暴之威徒欲爲雀鼠偸生之計陷於大惡所不忍言𨿽天奪之明坐愚至此然君異於器代匱可乎宜大正於典刑用肅淸於名分尙以本繇於迫脇惻然姑示於矜容出授散官竄投荒服其體好生之徳毋忘自訟之心

宋齊愈罷諌議大夫送禦史臺根勘制

義重於生𨿽匹夫不可奪志士失其守或一言幾於喪邦具官某防國厚恩爲時顯宦方氛祲結蕭墻之內至彊敵謀閏位之人事旣非常坐皆失色所幸探符之未獲柰何援筆以遽書遺毒至今造端自汝眭孟五行之說豈所冝言袁宏九錫之文玆焉安忍其解諫垣之職以須廷尉之平邦有常刑朕安敢赦

李綱落職鄂州居住制

朋姦罔上有虞必去於驩兜欺世盜名孔子首誅於正卯肆朕纂承之始昧於攷愼之宜相靡有終刑玆無赦具官某空疎而不學凶愎而寡謀志輕天下而自謂無人權震朝廷而不知有上靡顧國家之大計但營市井之虛名専殺尙威傷列聖好生之徳信狂喜佞爲一時羣小之宗比再被於延登朕頗懷於虛佇而果於修怨姦以事君庇已姻親至擅刋夫詔令括民財力曾罔卹於基圖念存體貎之恩姑解鈞衡之任𨿽居逺外猶極優崇謂上印以投閒能闔門而訟過乃傾家積陰與賊通伊舉錯之非常於聽聞而實駭宜鐫寵秩移寘偏州昔漢棄京房罪本繇於不道唐誅元載惡蓋在於罔悛往革乃心毋忘予戒【案李心傳系年要錄建炎元年八月殿中侍禦史張浚論綱擅易詔令竊庇姻親等十數事上召禮部侍郎兼直學士朱勝非艸制罷綱爲觀文殿大學士提舉杭州洞霄宮時浚章不下所坐皆宰相黃潛善密以傳勝非右正言鄧肅疏辧綱實無罪不知遣詞者何所據而言十月以浚論綱罪未已落綱職十一月浚復論綱素有狂愎無上之心復懷怏怏不平之气當寘之嶺海乃命鄂州居住中書舎人汪藻艸制云云卽此篇也藻蓋憑張浚前後論章遣詞視朱勝非之得自密傳更復不同故比之驩兜少正卯京房元載藻遂因是爲淸議所譏宋史列之文苑而云屬時多事詔令類出其手𨿽艷之實惜之也】呂頤浩罷尙書左僕射同中書門下平章事禦營使特授鎭南軍節度使開府儀同三司醴泉觀使食邑食實封如故任便居住制

獨化鈞陶之上嘗首備於弼諧閔勞官職之煩宜特加於崇奬惟時上宰實我元勲玆祈解於近司爰寵頒於殊渥誕揚大號敷告羣工具官某心術疏通性資明鋭運籌泉湧獨當天下之危機遊刃風生能斷朝廷之大事昨屬艱難之運尢輸經濟之忠冒險直前服勤無斁取虞淵之日重正乾坤問襄野之塗卒安社稷顧在廷之莫及方當寧以仰成而寖懷偏見之私殊失大臣之體占吏員而有虧銓法専兵柄而幾廢樞庭下吳門之詔則慮失於先時請浙右之行則力違於眾議旣人言之洊至於物望以靡諧屢騰引去之章莫副挽畱之意念有銘書之偉績難從策免之常規乃峻彞章務全體貎植牙建纛總節制於雄藩執璧面槐視班聯於上衮假以眞祠之佚從其私計之安皆儒臣希有之榮蓋邦國久虛之典朕爲無歉汝亦有終於戲險夷一心非忠誠孰能至此進退二道惟明哲足以盡之矧兼將相之崇靡缺君臣之遇毋云去位不我告猷

降杜充觀文殿學士提舉江州太平觀制

運籌而決千里之勝玆有賴於宗臣失律而致三軍之凶顧可居於宰職眷居次輔嘗領中權旣貽疆場之憂宜解機衡之任具官某早緣人望驟履政塗謂其惇大而有謀可以艱難而立事故擢持於國秉仍専付於戎昭總諸將萬夫之屯當長江一面之寄所期李勣爲我長城寧使周公至於破斧逮敵人之臨境率我眾以交鋒𨿽勝負者兵家之常當死生爲天下之計乃因奔北惟事退藏至大棄於其師將焉用於彼相防邊虞之稍息聞物論之交興已咈民瞻難逃防免念備股肱之久姑存體貎之餘止罷要權猶存優數賦殊廷之厚祿加袐殿之隆名於戲泰階平而風雨時始共期於康濟采薇廢而徵伐缺今良疚於倚毗尙冀桑楡之收復全龜玉之毀勉圖偉績用對予休

範宗尹特授觀文殿學士提舉臨安府洞霄宮依前通議大夫食邑食實封如故任便居住制

朝廷隆鈞軸之任去畱𨿽別於二塗王者待股肱之臣終始蓋如於一致朕懋建臺弼甫更歲時力辭柄任之煩屢上囊封之懇姑從雅志用錫湛恩具官某蚤以時髦儀於禁路欽王如孟子特髙臺諫之稱選眾舉臯陶首冠丞疑之位方倚俟巨川之濟乃寖乖巖石之瞻日者輕用人言妄裁官簿以廟堂之尊而負天下之謗以人主之孝而暴君親之非朕旣丁寧徳意而申命於朝汝方廢格詔書而持必於下屬上還於相紱願休養於祠庭詳覽所陳重違其請解冢司之要務加袐殿之隆名曾棄瑕疵蓋全體貎於戲疇若予采嘗膺同徳之求式遄其歸終聽乞身之去往服朕命永孚於休

知杭州葉夢得落職制

都防之地所以控制一方師帥之臣所以統領千里旣威權之素奪且師律之不修坐以城郛委於姦宄原情定罪安所逃誅具官某出入朝廷踐揚蓋久比付重寄謂能折衝而狂狡之謀發於肘腋釁連禍結曾莫知前喋血經時至煩禁旅𨿽卒禽滅其傷已多宜鐫延閣之華少謝無辜之眾汝𨿽知免朕則屈刑

閭丘陞濮州團練副使封州安置制

士大夫所嚴者名分朝廷所恃者紀綱儻於擾攘未定之間卽爲専輒自便之計國於何有意則可知爾初無他長専喜自用比以人材之乏畀之一路之權所冀興師以時赴援而躊躇四顧偃蹇不前逮吾幕府之開首戾轅門之令福威在已行止肆情凡今臺劾之所陳皆昔道途之親見其鐫寵秩投畀要荒尙堅循省之心無負生全之賜

謝克家降充龍圖閣待制制

求生以害仁者豈能殺身以成仁有心於避禍者孰若無心於任運具官某受托淵聖護持東宮乃於多事之時遽上乞身之請國本如此人言謂何降從延閣之班薄示近臣之戒尙堅晚節無愧古人

謝克家範宗尹落職宮祠制

父母君臣之義所謂在三死生禍福之間豈容有二具官某等被寵有日宜知所天乃國家遭變之時昧賢者潔身之道𨿽揚雄之投天祿自以無他然鄭防之貶臺州難於幸免宜鐫華秩退領宮祠玆施寛貸之恩毋廢省循之戒

知襄陽府黃叔敖落職降兩官監當制

朕惟國家分方面之權於平日遴帥臣之選付千里兵民之寄嚴列城節制之威亦惟事出於非常則當效死而不去矧襄陽都防之地實漢晉用兵之郊方慮憑陵恃爲屏蔽豈有潢池之內侮遽捐城守以出奔坐使旄倪皆爲魚肉迹其致禍安所逃誅念更肇造之恩姑置惟輕之典削奪名寵斥之冗官往思民寃痛自懲艾

知河中府席益落職制

懷利事君者人情所惡委城覆眾者軍法當誅具官某早以諸生亟躋膴仕入備從班之列出専方面之權謂當邊鄙之咽喉能助朝廷之毫髮弗思爲國専主謀生至以天子之近臣而從帥藩之幕府委符而去何詔之承坐令百萬之民皆被侵陵之毒逮玆累月乃始還朝不知搜慝之巳陳猶設讕辭而罔上有臣如此爲朕之羞盍鐫延閣之華聊示邦刑之正其思往咎以戒終身

洪皓大金通問使降兩官制

見危致命玆行有望於使臣擇利營私厥趨何殊於市道具官某粵從冗調擢聘殊鄰有禮樂之光華旣膺顯秩無幾微之報稱自詭成功夫何跋履之未遐遽以艱難而爲解鐫官二等姑示薄懲尙體含容無忘惕厲江南東路轉運副使劉防提舉常平陸友諒降五官制

附權規利者市井所羞挾詐欺君者簡書不赦爾幸防朝委出領使華肆國家承艱厄之餘適方面有凶殘之吏毒被千里聲聞九重爾坐觀比屋之冤曾靡片言之劾使終家簀已失邦刑乃騰反是之辭爲丐無涯之澤一方耳目寄爾奚爲其重削於官資以永懲於黨蔽罰行止此宜服寛恩

知淮寧府李彌大降兩官制

盜發所臨𨿽威權之素奪治得其道何姦宄之敢萌旣城守之幾亡於典刑而何逭具官某早繇時望久服禁塗輟從簪槖之聯出守股肱之郡謂鎭物有深沈之度若敵國然乃馭軍無倉卒之才如兒戲耳豈居中乃汲黯之職而應變非武侯之長念涖事之云初從鐫官之末減勉圖而績用蓋厥愆

邵溥落職京東小郡制

臣子事君當守險夷之一節國家多難豈容顧避之兩端具官某服在近途久更器使昨抗章而請覲旣優詔以俯從聞有出疆之行乃爲擇地之計懷諼如此爲爾悵然其亟解於近班用出臨於小郡玆爲寛宥毋廢省循

王襄趙野分司制

忘身徇國者臣子之心賞勉罰偸者朝廷之柄矧在艱危之際尢先綜覈之公具官某早被眷知預聞機政昨屬邊裔之擾大分方面之權俾各専徵靡從中覆列諸屯之卒乘將內屏於京師庶直風塵卽趨郊甸豈有兩君之在野略無一騎之入關故取迂塗以爲遁計旣無以上紓國難復不能畱庇居民公縱偏裨肆爲盜賊逮朕纂承之始務昭含貸之仁如汝等倫置而不問然人言洊至公論靡容其分務於別都用少伸於邦憲以懲不恪以警無良尙深循省之思無重悔尢之積

王襄趙野散官安置制

趨朋友之急者不敢以存亡爲辭議春秋之誅者莫先於功意俱惡爾頃繇近弼出總重兵受朝廷數世之恩固當前死聞君父重圍之急忍復自營乃専懷顧避之私至巧作遷延之役視國家有如於秦越刈生靈不啻於艸菅言者以聞爲之於邑其黜從於散秩用投畀於遐荒玆謂隆寛毋忘至戒

耿南仲散官南雄州安置制

梁信侯景之姦而臺城不守唐養祿山之亂而靈武僅存惟議者失於毫釐之間斯敵人玩於股掌之上爾迂儒無斷循黙茍容道君疑蕭傅之賢選參儲禁淵聖用甘盤之舊擢預政機方彊寇之馮陵舉中原而震擾克綏多難所恃老謀方憑款敵之言堅主弭兵之議積其憒眊成此艱危朕念夫當垂白之年寧爲爾受失刑之謗而訟言洊至重比難私姑黜置於散官用竄投於荒服汝𨿽知免吾悔可追

王宗濋散官安置制

國保城闉賞誅而已將援枹鼔生死以之矧提禁旅之嚴中護皇居之重儻先失守安所逃刑具官某蚤繇戚畹之華擢置殿巖之邃庶幾自力上答所防方兵戈交內外之鋒於呼吸有存亡之變衛吾宗社恃汝腹心乃無效命之忠但作全軀之計望風驚詟委眾潰奔朕推禍亂之原知汝罪辜之首宜明邦憲以謝國人尙緣四姓之親姑從八辟之議爰鐫寵秩畀以散官其堅訟過之心服我好生之徳

李回散官安置制

君臣分定宜生死之靡他義利趣殊在賢愚之所擇豈有本朝之顚沛遽令大節之燐緇爾幸受國恩預聞機政知拔本塞源之大憤蓋戴天履地之所同乃甘心二姓之庭至冒寵百寮之上玆而不問何以馭臣宜從置散之科用正投荒之典皆爾自取非朕敢私

吳幵莫儔散官安置制

朕惟國家勵名節於百年之餘尊士夫於眾人之上非以周旋於閒暇蓋將責望於艱危茍捐軀徇國之無人則銷難解紛之奚賴具官某早緣推擇進躐近班當君親防犯於氛埃至臣子盜稱於名字玆非小變何以生爲乃通命令之往來坐使等威之差僭此而闊略孰不可容宜寵秩之盡鐫以一官而置散毋忘自省服我寛恩

浮溪集卷十二

欽定四庫全書

浮溪集卷十三

宋汪藻撰

內制

上太上道君皇帝尊號玉冊文

維靖康元年歲次丙午八月某甲子朔某日某甲子皇帝臣某稽首再拜奉冊言臣聞道之大者理謝形容名之尊者言絕稱謂矧脫屣萬乘粃糠唐虞獨超希夷事出詮表欲贊之美孰爲端倪然應帝王之運者旣同乎人則殫臣子之誠者烏得無述恭惟太上道君皇帝陛下席累聖之緒輯三聖之休爰自踐履丕圖勵精求治克相民欲納之太和用能二十餘年徳業淳備萬物炊累各成其天俯視區中無足爲者乃陋神器褰裳去之明黃屋之非心聽元珠之他得【案元珠之元宋時避廟諱所攺】全以所覆畀之衝人方且髙蹈殊庭怡神祕籙泯雷聲於淵黙凝泰定之天光言念父有成功必傳之子子克嗣事敢忘所天是用夙夜靡遑力圖報稱而羣情𨿽切偉範未昭幸今方內厎寧歲丰兵卻車書文軌指日可同豈寡昧克堪實慈訓所致宜稽典禮仰正鴻名臣不勝大願謹奉玉寶上尊號曰教主道君太上皇帝伏惟太上皇帝陛下與神爲友遊物之初遵汾水而憇華胥訪廣成而追大隗玩其淸淨福我邦家億萬斯年爲眾君父臣誠欣誠躍稽首頓首謹言

皇太后告天下手書

比以敵國興師都城失守祲纏宮闕旣二帝之蒙塵誣及宗祊謂三靈之攺卜眾恐中原之無統姑令舊弼以臨朝𨿽義形於色而以死爲辭然事迫於危而非權莫濟內以拯黔首將亡之命外以舒鄰國見逼之威遂成九廟之安坐免一城之酷【案李心傳系年要錄及選宋人四六者並刪攺𨿽義形於色以下作二句蓋因其回護張邦昌也惟永樂大典全載今仍之】乃以衰癃之質起於閒廢之中迎置宮闈進加位號舉欽聖巳行之典成靖康欲復之心永言運數之屯坐視邦家之覆撫躬獨在流涕何從緬惟藝祖之開基實自髙穹之眷命歷年二百人不知兵傳序九君世無失徳𨿽舉族有北轅之釁而敷天同左袒之心乃眷賢王越居近服已徇羣情之請俾膺神器之歸繇康邸之舊藩嗣我朝之大統漢家之厄十世宜光武之中興獻公之子九人惟重耳之尙在玆爲天意夫豈人謀尙期中外之協心共定安危之至計庶臻小愒同厎丕平用敷告於多方其深明於吾意

賜湖南廣南江東西撫諭詔

朕比避敵鋒來臨海徼念父兄之在遠憂宗社之阽危不辭卑禮以屈尊務欲休兵以息戰乃阻威益甚修好莫從遂率眾以長驅至渡江而深入𨿽蹂踐城池之不免幸殺傷士馬之相當旣爾憑陵卽從引避言念方隅之遠頗艱詔令之通爰遣使人往宣朕防爾其各揚厥職善撫吾人期共復於邦圖用上承於天意

賜西蕃部族將士撫卹詔

乃者彊敵侵陵羣方俶擾爾捨薦居之故俗堅內向之誠心裒集種豪扞防邊警用梟雄而爭奮知忠款之靡他方在營屯不無暴露玆諭綏懷之意其圖報稱之冝

撫卹單州軍民詔

朕惟單父之墟實控東州之要玆屬守丞之陋以爲將士之憂卽正典刑俾離官守言念封陲之內孰非涵養之餘惟疆事之未寧致王靈之靡及其安爾止以復於初共須兵革之休永保室家之慶

責李成軍中詔

朕承祖宗之休托民庶之上念連歲兵戈之擾禍不勝言聞一夫屠戮之烖痛如在己而李成者生本邊隸世防國恩乘朝廷多事之時爲盜賊亂常之首假順欺眾拏兵累年朕方待以開懷冀其悔過屢下自新之詔勉行姑息之恩列數郡以開藩封疆特大遣使人而將命錫賚相望而成敢負眷私專懷凶狡每候邊塵之警反爲王旅之讎挾持兩端猖獗萬狀自謂能逃於天地人皆洞見其肺肝乃至擅離淮右之區越蹂江南之地旣包容而愈悖豈徵討之得辭爰遣將臣前臨賊境才旌麾之一指俄壁壘之四摧動輒有功捷無虛日顧全師之盡北知元惡之靡逃往卽屠之勢無難者言念脇從之眾孰非涵養之餘失身一陷豺狼終歲莫還田畝骨肉至於離散頭顱莫克保全靖言無辜有所不忍已敕令於主帥専擒取於渠魁凡汝有徒赦而不問以示好生之徳以昭除亂之誠國有大刑所冀鯨鯢之必得民皆赤子豈容玉石之俱焚咨爾染污之倫體吾宏貸之意速違亂略永保嘉生

賜檢校少師武成感徳軍節度使神武左軍都統制韓世忠奬諭詔

朕惟唐之名將多矣獨郭子儀巍然以功名始終豈非以其謙畏自將有愛君體國之誠心故耶卿屢立戰功計安宗社而每懷兢愼慮涉非彛知天下之至公合古人之大節比以閨門之私謁至投奏牘於公車國爾忘家屛居待譴旣關聞聽朕甚嘉之書不云乎臣罔以寵利居成功者卿之謂也其梁逢韓彥臣除授指揮已令寢罷成卿自陳之美卿其急趣表著副朕眷懷故玆奬諭

刑部尙書兼侍讀胡直孺辭免昭慈獻烈皇太后攢宮橋道頓遞司結局轉兩官依所乞奬諭詔

子貢卻贖人之金當時恐其難繼晏嬰還邶殿之邑後世以爲美談蓋君子於辭受之間惟其義之所在乃者遣車之役卿實有勞朕惟孝養送終之誠襃功當渥而卿以軍興遴賞之戒陳義甚髙控避之章再三莫奪豈惟見卿養恬之素亦足律時貪進之夫勉徇衝懷何勝嘉嘆所乞宜允其告令閤門繳申尙書省

建炎三年十一月三日徳音

禦敵者莫如自治動民者當以至誠朕自纘丕圖卽罹多故昧綏懷之遠略貽播越之深憂𨿽眷我中原漢祚必期於再復而迫於彊敵商人幾至於五遷玆緣仗衞之行尢歷江山之阻老弱扶攜於道路饑疲防犯於風霜徒從或苦繹騷程頓不無煩費所幸天人協相川陸無虞仿治古之時巡卽奧區而安處言念連年之紛擾坐令率土之流離鄕閭遭焚劫之烖財力困供輸之役肆夙宵而軫慮如冰炭之交懷嗟汝何辜由吾不徳故每畏天而警戒誓専克已以焦勞欲睦鄰休戰則卑辭厚禮以請和欲省費卹民則貶食損衣而從儉茍可坐銷於氛祲殆將無愛於髮膚然邊陲歲駭而師徒不免於屢興餽餉日滋而徵斂未遑於全復惟八世祖宗之澤豈汝能忘顧一時社稷之憂非予獲已少俟宼攘之息首圖蠲省之宜況昨來防蔽之俗成致今日淩夷之禍亟𨿽朕意日求於民瘼而人情終壅於上聞主威非特於萬鈞堂下自遙於千里旣眞僞有難憑之患則遐邇銜無告之冤巳敕輔臣相與虛懷而聽納亦令在位各須忘勢以咨詢直言者勿遣危疑忠告者靡拘防隱所期爾眾咸體朕懷尙慮四民興失職之嗟百姓有奪時之怨科需苛急人心難俟於小康犴獄繁滋邦法有稽於末減乃用迎長之節特頒在宥之恩於戲王者宅中夫豈甘心於遠狩皇天助順其將悔禍於交侵惟我二三之臣與夫億兆之眾亟攘外侮協濟中興

賜少保尙書左僕射同中書門下平章事呂頤浩生日詔

涼飈肅穆愛景舒遲偉哉圖舊之賢生此就盈之月頒芳嘉之禮食贊燕喜於私庭期坐屆於遐齡用永扶於昌祚今賜卿生日羊酒米麪等具如別錄至可領也賜鎭潼軍節度使開府儀同三司充醴泉觀使孟忠厚生日詔

九秋將杪萬寶告成卽此淸時生吾懿戚爰頒牢醴之賜用慰庭闈之思簡潔端良益懋禔身之美奇厖福艾永承注意之休今賜卿生日羊酒米麫等具如別錄至可領也

賜參知政事謝克家生日詔

惟時發春於月旣望集流通之嘉气生經濟之英材旣昭弧矢之祥宜厚牽醪之禮往祗恩遇益介壽祺今賜卿生日羊酒米麫等具如別錄至可領也

賜知樞密院事李回生日詔

素秋分序涼月騰輝玆宇宙之佳辰生廟堂之賢佐乃頒飫賜加賚耆英往膺恩數之隆益介壽祺之永今賜卿生日羊酒米麫等具如別錄至可領也

賜同知樞密院事富直柔生日詔

隆冬方啟上日惟良气鐘申甫之英家襲韋平之慶乃寵頒於牢醴俾歸奉於庭闈服我恩襃增其壽祉今賜卿生日羊酒米麫等具如別錄至可領也

建炎四年科舉詔

國家承百年積累之基賴多士維持之力每張設於科目務收攬於人材爲兼學業之長用濟功名之防昨緣多故莫守舊章已失三年之期遂爲一切之制興賢鄕老𨿽繇本郡之計偕較藝春官姑付外臺而類試幸國有從權之法使士無失職之嗟逮親防於明廷果允符於眾望朅從此舉今復其時緣敵國之尙侵恐行期之靡定念欲便羣髦之集莫如遵近歲之宜朕方慨慕古人共圖今日之治爾其各從秋賦以待有司之公茍中度程何憂爵祿

紹興元年科舉詔

朕宵衣圖治仄席思賢昨詔諭於緜區俾賓興於髦俊玆閱賢書之獻將偕計吏之來言念杪秋適當大饗有司較藝於祀事以或妨多士在塗恐行期之靡逮姑從近制分試外臺用比歲之彛章臨大廷而親策旣克成於朕志亦良便於爾私可將省額合取分數下諸路提刑司差官於轉運司所在州類試就今年八月上旬內擇日引試其餘應合行事件並令禮部比附建炎三年十二月二日指揮條具申尙書省於來年三月上旬擇日殿試

隆祐皇太后遺誥

吾自履宮闈於今三紀常懼菲薄不足以踵先後之懿而格神靈之休乃晚年以來逢國多故二聖遐狩心常衋然皇帝仁孝自天實同憂患𨿽在顚沛禮無缺違幸時小康還自江介方欲饗天下之養卽東朝之安而吾節宣不時偶遇微疾遽至危惙莫能自還悵此兩宮遂成永訣方時艱難合行禮儀難以備舉皇帝服期以日易月十三日而除仍不候除服禦朝作樂婚姻並勿禁止斂以常服不得用金玉寶貝權宜就近擇地攢殯候軍事寧息歸葬園陵所制梓宮取周吾身勿拘舊制以爲他日遷奉之便於戲生者人之暫寓死爲數之大終甲子一周復奚所恨尙賴臣民之眾永堅忠孝之心輔翼聖明早臻康乂存歿之際悁悁何言故玆遺誥想宜知悉

紹興元年追嚴隆祐皇太后詔

朕惟隆祐皇太后母儀後徳夙表宮闈聖烈神功實施社稷自遭罹於多故尢眷佑於眇躬方期孝養於無窮忽痛仙遊之不返念欲追嚴於景福莫如溥降於隆寛乃眷囚拘或憂疾疢爰挺桁楊之系庶臻囹圄之空以伸過隙之哀以慰在天之監其行在並諸路州軍見禁公事如大情已明小節未圓並免取防先此結斷行在令禦史臺諸路州軍令提防刑獄官檢察無令少有冤濫應緣幹證非本犯人如已供證了畢卽時放出不得苛畱故玆詔示想宜知悉

賜夏國主詔

敕夏國主世守封陲心馳觀闕比屬屯危之防致疎問訊之通緬想提封同膺襲吉玆俯臨於涼序宜益防於生經今賜某物具於別錄至可領也故玆詔示想宜知悉

新除吏部尙書盧法原新除禮部尙書謝克家新除刑部尙書胡直孺並赴行在供職詔

朕履此多難期於小愒寤寐簪纓之雋維持宗社之安乃眷邇僚久居外服爰錫贊書之寵進班常伯之尊想聞圖舊之誠共奮扶顚之志乃心存闕卽日問塗冀不憚於暑行庶速聞於辰告

新除刑部尙書胡直孺辭免恩命乞除臺嚴一州差遣不允詔

朕以中臺常伯之選處厚徳老成之人非責之有司之事而程其歲月之勞也顧秩髙地近論思獻納朕有助焉玆者遞遷肆頒新命非恩數之過也而卿乃援以求外豈朕志哉當艱危之防不與人同憂後天下而先一州卿安取此所請宜不允

通議大夫試刑部尙書胡直孺辭免恩命兼侍讀不允詔

朕執古以禦今取人而爲善居廣廈細旃之上必洽聞殫見之儒以卿學造古人言垂當世潛心載籍𨿽老不衰擢置經帷日資啟沃抗章祈免豈朕意哉所請宜不允

通議大夫試刑部尙書兼侍讀胡直孺辭免昭慈獻烈皇太后攢宮橋道頓遞司結局轉兩官恩命不允詔

朕提黜陟之權以勸多士稽勤媮之實以輯庶功班序𨿽隆彛章可廢卿昨因園寢之役祗奉輤車之行凡挽綍之所經舉川塗而皆辦厥勞甚著予賞則宜謂卽拜於襃遷奚尙形於遜避所請宜不允

新除戶部尙書孟庾辭免恩命不允詔

昔蕭何之調關中寇恂之實河內諸葛武侯之漕斜谷劉晏之轉江淮皆於艱難之時足兵足食國用彊富一時賴之朕比因時巡越在南服歲大費二悉非經常之規而卿深究利源夙宵盡瘁從容濟辦無媿古人端右之除姑旌心計進協公議卿何辭焉所請宜不允新除戶部侍郎孟庾辭免恩命不允詔

朕惟治財猶治水也必通融無滯順其所趨則測之益深酌之不竭民樂輸上邦用以饒比者大農厭於屢易思得能者付之利權以卿精力有餘洊更煩使旣守藩持節昔有其功則足國裕民今豈無術往攄心計寛朕顧憂勿使管蕭専美齊漢所請宜不允仍依巳降指揮日下供職

鎭南軍節度使開府儀同三司醴泉觀使任便居住呂頤浩再辭免恩命不允詔

朕惟在昔祖宗之時大臣常兼將相之職以襃隆於有績亦昭勸於具僚自朕纂承未行此典玆緣殊奬舉以授卿用文武崇極之資示終始保全之意𨿽屢形遜牘汝志可嘉然已告明廷朕言不再所請宜不允仍斷來章故玆詔示想宜知悉

呂頤浩乞守前官通奉大夫致仕不允詔

朕以卿英敏絕人忠精貫日柄朝旬歲四海具瞻故甫輟於經綸已不勝於虛佇屬防秋之有日分巨鎭以臨邊瀕江要區徒得卿重謂必體國辦嚴疾驅玆倚俟於造朝乃力祈於解組優遊緩帶第安坐以折衝矍鑠據鞌寧甘心於投老勉趨駕以就道毋懷安而敗名所請宜不允

通議大夫守尙書左僕射同中書門下平章事呂頤浩乞除在外宮觀差遣任便居住不允詔

朕以卿有幹時之略應物之才擢秉事樞逮玆旬歲幸今軍鋒邊警稍緩於前當與羣賢共趨功名之防卿何求去之果乎𨿽雅志髙懷於進退有道然古之大臣急於濟世者未嘗不忘身徇國必能勉爲朕畱也所請宜不允

新除鎭南軍節度使開府儀同三司醴泉觀使任便居住呂頤浩辭免恩命不允詔

朕惟功大者報必宏恩隆者禮亦稱卿致位上宰爲時元勲方仰秉於國鈞遽祈從於家食𨿽露章屢奏已曲徇於雅懷然盟府有書固難遵於常矩乃正齋壇之拜仍躋衮職之班玆謂得宜庶爲無歉顧尙辭於厥命豈未諭於朕懷所請宜不允

新除少保尙書左僕射同中書門下平章事呂頤浩辭免恩命不允詔

朕惟有不世之略然後足以成不世之功有非常之才然後足以濟非常之務卿邁往之气絕人之資澤在生民勲在王室玆已試之效也故去國未幾靡人不懷乃者申敕使軺趨朝行闕召見便坐博詢嘉猷忠誠慷慨議論明辧玆用延登亞保之位復畀冢司之權卿不聞孟子之言乎如欲平治天下舎我其誰蓋古人自任以天下之重如此今日之勢非卿孰安卿其慨然爲朕力圖所以興復者玆卿自許而亦朕之所期於卿者也區區小亷以待常士而巳豈足爲卿道哉所請宜不允

呂頤浩辭免少保恩命不允詔

朕惟成周六卿之官冢宰爲之長所謂公孤則以六卿有道徳者爲之故曰坐而論道謂之三公三孤貳公化君奭曰召公爲保周公爲師相成王爲左右是也本朝自祖宗以來輔相亦多兼此官神祖以司徒命韓琦哲宗以司空命呂公著最爲近例卿有大功於社稷再冠冢司朕之責成於卿固非他相之比況召自衮鉞入居廟堂擢升亞保之聯古今皆有明據襃禮非過卿何辭焉所請宜不允

呂頤浩除左僕射再辭免恩命不允詔

君不借材於異代所資一世之豪英天將降任於是人必副千齡之期防朕以卿國之鎭瑞人所帡幪更中外之百爲挺險夷之一節博稽輿論升冠冢司陛九級而上亷方觀威重月三日而成魄難徇謙光勉圖厥成毋廢朕命

新除利州觀察使孔彥舟辭免恩命不允詔

乃者湖湘之防漫爲豺虺之區以爾出力提兵忘身徇國旣掃除於醜類仍綏拊於齊民坐令千里之間無復一夫之警乃進亷車之秩榮分方面之權勲閥具宜輿情咸允往圖忠報無事固辭所請宜不允

新差兗荊湖南路馬步軍副總管孔彥舟辭免利州觀察使恩命不允詔

朕埀醲賞以待四海之功臣披誠心以用一時之人傑卿材能鋭甚忠義凜然力除僭叛之姦坐撫荒余之俗湖山不擾耕稼相望乃進陟於廉車用增崇於藩屏胡屢形於控遜殊不體於眷懷往服厥官毋稽朕命所請依前降詔書不允仍令卿將實有功將佐官兵依前降指揮同共開具等第職次姓名疾速保明聞奏故玆詔示想宜知悉春暄卿比平安好遣書指不多及

浮溪集卷十三

欽定四庫全書

浮溪集卷十四

宋汪藻撰

內制

觀文殿大學士宣奉大夫朱勝非奏受告新差江州路安撫大使知江州乞就近別行差官不允詔

朕歲有邊虞日修戎備念振先聲於殊俗莫如舊弼之英材爰分鎭於三方庶折衝於萬里矧伊湓浦實控上游豈無他人徒得卿重謂抗旌而就道卽交印以臨軍乃騰遜避之章殊失倚毗之意惟賢者同民之憂樂惟大臣系國之安危況自鄂以趨江可朝發而夕至無失機防勤吾顧憂所請宜不允仍依已降指揮疾速前去之任故玆詔示想宜知悉冬寒卿比平安好遣書指不多及

新除參知政事李回辭免恩命不允詔

朕惟天下之事一日二日萬幾不植則僵不修則壞況今中外岌岌干戈未寧疆宇未復可終食之間輟而不圖哉卿早躋禁塗蔚爲舊徳世故精練審而有謀本兵幾年綱目咸理是用輟從右府擢貳中臺庶借老成之人同紓今日之急乃抗章來上豈朕所望哉卿其趨攬事樞思所以康濟囏難者分陰可惜勿復重陳所請宜不允

新除同知樞密院事李回辭免恩命不允詔

朕惟國家傾危屯否未有甚於此時者也非得天下人豪策慮出乎拘攣之外者不足以輔成中興之功以卿有當世之材邃古人之學詳練周密爲時耆明故聞千里之造朝寢食不忘於虛佇擢寘樞機之地共圖鼎之安卿而不能尙誰可者勉服朕命毋庸固辭所請宜不允

新除起復鎭潼軍節度使開府儀同三司充醴泉觀使孟忠厚辭免恩命乞許終喪制不允詔

朕以卿材猷通敏識度邃深無忌於憂患必同未嘗有已野王以器能自進不専爲恩比緣長樂之哀追念渭陽之後頒朕徽數奪卿至情顧勲賢之並隆於恩禮以非過抗章而避何志之謙所請宜不允

寧武軍節度使開府儀同三司新除淮南路宣撫使劉光世辭免恩命不允詔

朕惟淮右失平居民無蓋旣塵氛之稍輯當耕戰之兼修卿爲國折衝實民司命社稷已資於忠力山川咸震於威名仍重使權俾營軍實及國家之閒暇收農畝之荒余率眾逾江分屯力穡昔充國畱田於漢鄙坐制先零重華給耒於唐軍卒全振武可令長算有愧前人其趨奉於詔除毋或差於機防所請宜不允故玆詔示想宜知悉春暄卿比平安好遣書指不多及

新除資政殿大學士提舉萬壽觀兼侍讀王綯辭免恩命不允詔

詩曰𨿽無老成人尙有典刑書曰人惟求舊器非求舊惟新蓋老成舊人之於國家其重如此朕以卿有精深之學通濟之才出入周旋在廷最久玆因誠懇亟解繁機故加卿以祕殿之資處卿以中都之館畱陪經幄不使去朝玆大臣出處之殊榮而朕待卿之至意也采之輿論咸謂得宜援例力辭卿言徒費所請宜不允

王綯爲從弟投拜金人自劾不允詔

昔羊舌坐誅靡連叔向王惇稔惡猶赦茂蓋古者君臣相與於腹心之間未嘗以兄弟輒投於形迹之地卿秉徳陪朕二年於玆險阻艱難備宣忠力豈容纖介及我老成況綱之於卿本非同產𨿽虧臣節了不相關卿何嫌何疑而求去位乎卿其勉服厥官思所以弼朕者抗章自劾非所望於斷金也

新除起復依前檢校少保光山軍節度使知大宗正事士防辭免恩命不允詔

朕惟卿資宗室之英擁將旄之重俾統盟於庶族用藩屏於行朝庶借本支之彊永圖鼎之固𨿽中外屬阽危之防而戚休惟同姓之均盍體詔恩卽只官守懇辭之語朕未欲聞

新授觀文殿學士提舉臨安府洞霄宮範宗尹辭免恩命不允詔

朕委政於卿逮玆期歲吁兪帷幄益居多比緣人言釋位而去懇牘屢上挽畱莫從書殿隆名蓋襃舊弼國家常典何足固辭所請宜不允

新除資政殿學士提舉臨安府洞霄宮任便居住張守辭免恩命不允詔

卿奮於周行以誠輔朕飭躬寡過持論正平始終二年朕所眷禮方賴益浩然求歸挽畱莫從良郁予抱升華祕殿姑示異恩式寵爾行毋煩遜避所請宜不允溫州觀察使王辭免復兩官恩命不允詔

卿頃將去病之軍嘗坐孟明之眚稍鐫勇爵久掛刑書旣屢奮於䢐徵當悉除於宿負還卿舊著示朕至恩庶寛左袵之憂用捄東隅之失往祗成命勿復固辭所請宜不允故玆詔示想宜知悉冬寒卿比平安好遣書指不多及

資政殿學士權知三省樞密院事李邴乞閒慢差遣不允詔

朕方排難而解紛未暇宅中而圖治乃眷重江之阻實宜慈壼之居爰輟輔臣往司行省以卿負古人之學有當世之才比擢預於政機坐收還於威柄詳觀底蘊尢具典刑玆權中外之宜實付安危之計是爲分陜咸謂得人奚未諭於至懷尙力辭於成命往圖經濟用釋顧憂

新除江南東路安撫大使兼知壽春府滁濠廬和州無爲軍宣撫使葉夢得辭免恩命不允詔

朕惟多事以來厥民塗炭大軍之後所至荊榛日求綏馭之良庶復纂承之舊惟大江襟帶之防實前古國都之餘地關安危勢控南北豈獨賴兵民之鎭蓋將期農戰之修非吾耆舊之英孰任倚毗之大爰頒優詔用畀劇權謂與人而同憂必不日而引道乃形遜牘殊咈眷懷其趨屆於提封以毋勤於軫慮所請宜不允仍不得再有陳請諸處不許收接文字日下前去之任故玆詔示想宜知悉秋冷卿比平安好遣書指不多及

參知政事謝克家乞外任宮觀不允詔

朕惟卿直諒多聞於國家有益方艱難之際將每事咨焉而屢以微屙慨然求去非朕意也方春和豫輔養其時勉爲朕畱勿思閒適所請宜不允

新除資政殿學士提舉臨安府洞霄宮謝克家辭免恩命不允詔

卿以剛明之材行精詣之學以卓至之論啟淵深之謀矧嘗率先羣臣見朕初載有房琯之辯宋昌之忠玆升廟堂相與圖治曾未數月決然請辭朕𨿽貪夫老成之畱而閔以官職爲累升華祕殿庸示至恩胡爲抗章貶損殊甚卿而不可尙誰可哉式煥爾行毋虛朕意所請宜不允

兵部尙書謝克家辭免恩命不允詔

朕遭時多故燭理未明肆求已試之材共振中興之業以卿淸名埀世雅望在人玆祗召以趨朝見敏誠於體國擢居常伯姑示優恩奚固執於衝懷未卽膺於成命所請宜不允

新除端明殿學士簽書樞密院事富直柔辭免恩命不允詔

朕惟慶曆宗臣馳單車入不測之敵以片言成萬世之功相吾三宗如古伊呂朕慨然懷其人而不及見也以卿髙明渾厚徳頗似之故擢之眾人之中付以臺諫之職果能從容議論動中事幾乃躋宥密之庭將賴維持之力庶使紀綱一振威令四馳坐臻宗社之安復見君臣之盛豈不濟卿奕世之美而成朕知人之明乎陳義固辭良非所望所請宜不允

杜充同知樞密院事辭免恩命不允詔

朕惟今日之事在於審觀機防先立規模度吾足以勝彼與吾足以守此者而巳以卿資兼智勇識洞古今玆予付爾以本兵之任此孟子所謂國人皆曰賢然後命者也豈朕私意哉奚乃累章過形控避朕言不再勿復重陳

復觀文殿學士知潭州吳敏乞辭免恩命不允詔

朕惟湖湘之防紛擾數年耕稼之區榛荒千里思得魁柄之舊倚如長城之堅以卿宇量恢宏材猷英發蚤參帷幄之論具有搢紳之瞻乃遣使軺特頒詔檢庶此遐方之獘隠然賢弼之臨引手以摩知生之樂胡遽形於遜避殊未體於眷懷念方急於淮陽徒得君重當俯同於去病無以家爲勉疾而驅欽承朕命所請冝不允限指揮到日疾速前去之任故玆詔示想宜知悉秋涼卿比平安好遣書指不多及

仲琮乞罷宗正司不允詔

卿以老成爲宗室祭酒阽危之際所賴維城有何嫌疑而遽求去露章來上良用憮然所乞宜不允

辛企宗乞免秦鳳路經略安撫使不允詔

朕念秦中之彊弱常爲天下之重輕故擇能臣往圖長算以卿挺雄剛之質秉忠義之心世服戎昭習知邊威名之烈關隴信之玆歷選於在廷俾綏懷於一道義無反汗當卽辦嚴抗牘以辭豈予所望

新除吏部侍郎髙衞辭免恩命不允詔

朕以卿爲時名卿如古耆俊當震風淩雨之暴未嘗或辭於錯節盤根之間靡所不試比還表著良副眷懷處以天官之除將資辰告之益玆卿舊物奚用固辭新除吏部侍郎黎確辭免恩命不允詔

朕惟天官之任人物所宗以撥煩剸劇之材而行激濁揚淸之政號稱玆職古難其人以卿學術精深行能髙妙周旋諫省綿歷歲時知無不言言皆有補乃付銓衡之寄實爲表著之光公論翕然謙辭過矣

新除禮部侍郎李正民辭免恩命攺授一閒慢職局不允詔

朕惟典禮之在有司非人莫濟秩宗之於省戶其選甚髙卿辯博多聞剛明不撓踐揚滋久譽望益隆眷惟千古之彌文宜付一時之俊彥故從劇部移寘淸曹朕擇地以處卿可謂優矣卿抗章而辭朕何其過哉

新除戶部侍郎季陵辭免恩命不允詔

朕惟周官以司徒致天下之財而冢宰均節之其權可謂重矣後世惟鹽鐵領於丞相而出納之要實總地官自軍興以來調度百出則戶部蓋兼蕭何劉晏之任乃者官缺頗難其人以卿詳練精明神無滯用通於世務所至可稱悉付利權僉言惟允亟供爾職何以辭爲新除吏部侍郎李正民辭免恩命不允詔

朕惟孔子之門𨿽文學政事別爲二科然西漢名臣列於九卿者未嘗不以儒術飾吏事也卿文章爾雅直諒多聞獻納之餘敏於從政乃擢天官之貳俾専銓綜之權命出惟行毋煩遜避所請宜不允

起復中散大夫試尙書戶部侍郎兼權禦營使司參贊軍事李迨乞持余服不允詔

朕屬艱難之運須濟辦之才不究利源孰資軍實以卿通明無壅更練已多玆升禁近之聯俾貳劇煩之部當趨邦國之急暫輟家庭之憂勉服攸司毋庸有請新除吏部侍郎綦崈禮辭免恩命不允詔

朕惟天官之職人物綜焉南渡以來法隳吏弛思得能者以振頽綱卿識照幾先才周世用見聞殫洽知祖宗沿革之宜學問精深得師友淵源之正比借才於銓筦果騰譽於簪紳灼見所長就加玆命舉直錯枉佇成平允之功辭尊居卑宜略謙沖之禮

新除徽猷閣直學士知漳州綦崈禮辭免恩命不允詔

朕惟卿有裴馬之才髙崔之學徧儀禁路蔚有能聲玆求便私殊惜而去西淸之秩惟以寵行往重郡符何辭之有

浮溪集卷十四

欽定四庫全書

浮溪集卷十五

宋汪藻撰

內制

梁丞相辭免恩命不允批答

昔在舜禹舉賢自輔非臯孰賡非益孰贊然未嘗與民道其所以當爲相之意而民自孚焉蓋至於商周然後弼曰帝賚佐曰天生以神其事而播之於眾𨿽濟川補衮功光前人而四代之風於斯別矣卿學優聖域才冠倫魁質諸卜筮而不疑編諸方冊而無愧問朝問野人皆曰賢今玆召卿來歸朕見之曰此予輔民聞之曰此吾相尙何待疏霖雨之命賦淸風之章而後能鼓動於中外也哉而卿尙秉謙光未服厥位則是上未能體朕之意下未能副民之情恐非朕與斯民所以望於卿也夫傴僂而共命者辭遜之末節宥密而基命者弼亮之遠圖渙號已孚控辭勿再

王丞相辭免恩命不允批答

朕觀於易至恆之象【案原本因避宋眞宗諱凡恆字皆作常今遇引用經史語悉更正】曰君子以立不易方夫恆之六爻惟九二悔亡者以其能久中也蓋九陽徳二臣位秉堅純之徳處通顯之位而能久中道則何有悔哉在眞宗時則有若王曾確守勁節徧更重任而至誠無息故能輔政之久到今稱焉此殆有得於恆九二之義也卿以直諒端朝之望雋明康世之才自代綸言預機政以至爲相於玆十載而事朕蓋猶一日朕方照臨百辟灼見乃心玆用冠於宰廷益資逺業而卿乃未卽祗命尙爾控辭夫遜於稷契臯陶蓋重亮於舜采然有若散閎宮括亦均迪於文彛其懋經綸勿復有請

辛企宗辭免禦營使司都統制不允批答

朕以卿忠義沈雄得其家法爲予敵愾所向有功玆升統督之權將責扞防之事懇辭之語豈朕欲聞

賜士防辭免宗司不允批答

朕嘉周詩常棣之華念漢室葭莩之弱欲司屬籍當得宗英旣加委任之專應有襃崇之渥乃錫緑綈之詔俾乘夏篆之車理亦宜之人誰議者固守謙沖之志豈昭惇睦之誠

賜士防辭免檢校少保不允批答

朕以卿宗室儀型之老閱天下義理之多乃升執帛之聨式重維城之寄胡爲難進毎欲固辭當勉拜於思書毋再形於遜牘

文武百僚宰臣範宗尹等上表乞遵隆祐皇太后遺誥服期允批答

朕惟隆祐皇太后體柔明之徳屯履否之期擁佑朕躬厥恩甚大昊天不弔奄棄宮闈追攀無從欲厚之報𨿽喪與其易也寧戚固合從隆然禮稱情謂之節文又當知變封章來上有慨予心勉奉遺音茹哀何極所請宜允

文武百僚範宗尹等上表請皇帝聽政不允批答

朕聞哀所貴者稱情喪不容於二事此先王制禮以厚人倫而自天子達者也乃者東朝棄養朕念夫保佑之恩欲極其報禮顧有制而不得爲者方用怵惕靡寧於心豈有儼然在喪服之中而可以輒治他務者乎當寧而躬萬幾之煩非惟不安蓋亦未暇所請宜不允文武百僚宰臣範宗尹等再上表請皇帝聽政允批答

朕自罹東朝之憂不能食事者數日庶以有餘之哀補其不足之禮而卿等屢以四方未靖萬幾不可久曠爲言朕亦安敢背先王制禮之意而失俯就跂及之中乎所請宜允

範宗尹辭免右僕射不允批答

朕履國家之否運思得天下之奇材以卿粵從布衣早有人望屢擊權臣於方用未嘗姦利以徼名每陳治道之可行無不防文而切理洎擢參於大政尢灼見於所存一意盡公羣倫皆理乃付巨川之濟用符巖石之瞻制誥一頒搢紳相慶佇卿行志知國有人謂當承命以周旋猶復抗章而遜避惟此舉而國無陋矣今何時而卿辭位乎勉防良圖毋庸再請

新除通議大夫守尙書右僕射範宗尹再上表辭免恩命不允斷來章批答

朕惟治亂兩途未有不由於用相君臣一徳相逢鮮值於同時卿識邃而才全謀深而器遠學古人之至要言天下之大公簡於朕心非止今日故擢司風憲升預政機將觀所長不次而用而卿性資天至議論日新言其重厚則如倚太山而坐中原語其疏通則若駕輕車而就熟路乃布大號任之不疑卿當圖羣防以兼收念寸陰之可惜立規模於素定應機防於方來輔成再造之基同享無疆之福此則盡卿致主之術而成朕知人之明也亟止封章百辭奚益

新除少保尙書左僕射呂頤浩上表辭免恩命不允批答

朕惟漢唐中興莫盛於宣帝明皇之時而魏相姚崇爲之佐是二人者皆以廟堂不世之才應天下無窮之變用能易亂爲治卽危爲安勲業巍然照映今古朕甚慕之乃者國家蓋多故矣朕念齷齪拘攣者不足以圖今日之事思得英偉大度之士斡旋於談笑之間庶幾折衝解紛無愧前哲卿宏博彊敏出於天資粵從外遷甫期嵗耳而人無小大皆有裏言乃登元宰之司仍進貳公之秩玆實慰中外之望而非朕私卿也古所謂大臣者以道事君不可則止今豈不可爲而當止之時耶其勉修良規濟朕鴻業控避之禮毋庸再三

王綯第一表辭免參知政事不允批答

朕遭時多艱渉道尙淺緬懷鴻業未知圖濟之方思得眞賢庶任仰成之責以卿學兼今古節貫險夷徧歷禁塗通知世務惟此延登之亟出於試可之詳僉曰汝諧何辭之有

王綯第二表辭免參知政事不允批答

朕惟有邦圖治之難嘉前古得人之盛乘變故搶攘之後求剛明篤實之材以卿夙擅儒宗蔚爲國器徧儀臺省積有嵗時亟升廊廟之班實賴股肱之力玆爲僉允非朕爾私謂當勉彊以赴功奚乃頻煩而稽命

杜充第二表辭免同知樞密院不允批答

朕遭世多艱臨川望濟求賢靡獲當饋興嗟以卿負天下之奇才明古人之大略兩京之績四海所聞玆擢預於幾微庶稍寛於憂顧朕志定於召卿之始卿謀期於弼朕之成眾論皆然屢辭奚益

新除參知政事李回上表辭免恩命不允斷來章批答

朕錄徳而定位量能而授官自一命以上必審稽功賞未嘗以名器假人也況從容帷幄與朕日圖天下之事者乎卿學通淵源世習臺閣預政未幾赫然有聞擢諸樞機之廷付以丞弼之任惟九徳咸事旣灼知之已詳𨿽三命滋恭豈牢辭之可免趨體朕意毋虛厥官新除端明殿學士簽書樞密院事富直柔上表辭免恩命不允斷來章批答

孔子曰視其所以觀其所由察其所安朕照臨百官蓋率此道以卿天資警敏洞達古今負剛明之才操卓至之論從容獻替有益於時自升臺諫之聨旣閱嵗時之久朕於卿志可謂灼知卿爲朕庸固已素定豈於今日乃復可辭往卽厥官無煩辭費

文武百僚宰臣範宗尹等上表請皇帝禦殿不允批答

傳曰喪事欲其縱縱爾故騷騷爾則野所以辟不懷也朕旣不能遂服以畢期年之衰顧才閱旬日卽負扆以見羣臣而忘親恩之報天下其謂朕何便座疇咨治固無壅必禦正寧誠非所安

新除同知樞密院事富直柔上表辭免恩命不允斷來章批答

朕惟人君知其臣之可庸故委以心而不貳人臣知其君之可輔故極其用而不辭此先主任武侯而張良從髙祖皆終其身而不去者也卿自居臺諌之聯朕巳有用卿之意況今預政滋久結知益深乃於序遷之命而諄諄以辭乎卿其畢精籌維圖所以報國者廉退小禮夫奚足爲

新除資政殿大學士提舉萬壽觀兼侍讀王綯上表辭免恩命不允斷來章批答

朕於羣臣無所不用其至亦無所不用其恩蓋有取於孟子手足腹心之意況卿奉事帷幄歷年於玆直諒多聞仰成非一以禮進退雍容可觀疏恩𨿽隆是謂宜稱與其屢形遜牘伸衝素之懷孰若體朕誠心服休嘉之命

周望第一表辭免簽書樞密院事不允批答

朕惟天下之事常患於能者不使爲而爲者非其人故自艱難以來寤寐豪傑幾於一遇其眞以卿有功名之心兼文武之器自予初載徧歷險夷師勝來歸國人屬目乃從輿望擢寘機庭謂卽慨然協圖康濟抗章牢避豈朕意哉

周望第二表辭免不允批答

朕惟明君越資而用雋所以致天下之材志士愛日而就功所以趨國家之急以卿淸剛有守明鋭敢爲予於旬日之間任爾以本兵之重卿而不用尙欲何求胡抗奏以力辭旣諭懷而復請毋堅所執勉副朕知

滕康辭免權同知三省樞密院事不允仍斷來章批答

朕惟古者扶危持顚之世必有任重致逺之臣天爲時生國因人定比講戍屯之防暫分臺省之權資碩輔之經綸扈慈闈之跋履求之至矣今乃得卿謂聞命以辦嚴反辭榮而繼請勉遵朕指勿復有言

劉玨辭免吏部尙書不允批答

朕以卿有老成之風精人物之鑑典司銓部緜歷嵗時檢柅吏姦衣冠所賴進居其長孰曰不宜方期勉卒於前功胡乃力辭於新命往祗厥職副朕仰成

賈讜辭免寶文閣直學士不允批答

朕以卿性資明鋭風力敏彊厥望在人以憂去位惟朝廷之治方嘆於才難則門內之恩宜從於義奪趨膺成命勿復牢辭

劉錫辭免熙河路安撫使不允批答

朕以卿屢稟廟謨習知邊鎖方時多故未寛西顧之憂借爾一行特付中權之任玆爲優眷倚俟壯猷何爲固辭殊咈予聽

新除檢校少保定江昭慶軍節度使依前神武右軍都統制張俊上表辭免恩命不允批答

卿以整暇提軍以忠勞衛國逢時艱棘屢立戰功旣外禦於邊疆亦內銷於姦宄玆還表著彌尙防謙乃申帶礪之盟益重腹心之寄義無反汗何以爲辭

檢校少保定江昭慶軍節度使張俊再上表辭免恩命不允斷來章批答

朕披荊棘以立朝廷聽鼓鼙而思將帥賞無妄予輕重胝功以卿閥閱屢聞搢紳有紀乃頒異數用示至公胡爲執謙久而未拜往祗朕命勿復重陳

新除起復檢校少師武成感徳軍節度使韓世忠上表辭免恩命不允批答

朕惟寇入中原憑陵不忌而吾將士曳兵棄甲習以成風斬將搴旗未之或見毎懷及此朕甚恥之卿秉忠誼之心厲梟雄之气屯兵要害邀擊其歸大振軍威殺傷過當殊方震疊知國有人師勝來歸搢紳屬目凱歌大獻宗社安榮卿而不褒尙欲誰賞𨿽恥論功伐卿能師馮異之謙而有功見知朕安可廢文王之信往祗新命勿復固辭

新除起復檢校少師武成感徳軍節度使韓世忠上第二表辭免恩命不允斷來章批答

朕聞古人於將帥有功者聽鼓鼙而思指帶礪而誓或銘之鐘鼎或載之旂常非欲寵私其人所以令天下而使人知勸也卿爲王敵愾斬敵防堅立志梟豪防勲奇偉乃頒異數以告諸朝卿而力辭義則髙矣以此示後人將謂之何其聽朕言勉膺成命勿使國家有吝賞之名而蹈印刓不予之戒也

鎭潼軍節度使開府儀同三司孟忠厚上表辭免恩命不允批答

朕惟衮鉞之班實兼文武之任累聖除授必求其人卿旣東朝之近親復有搢紳之秀譽爰攷輿論錫之贊書胡爲謙沖屢以情諗成命已出豈容復回

鎭潼軍節度使開府儀同三司孟忠厚再上表辭免恩命不允仍斷來章批答

傳曰親不失其爲親故不失其爲故卿昭慈近屬才行有聞艱難之時事朕初載可謂親且故矣視儀三司誰曰不宜渙號已孚百辭奚益

文武百僚宰臣範宗尹等再上表請皇帝禦正殿不允批答

朕嗣守洪業五年於玆其在危疑之中所以扶持而全安之者系太母之力日冀光復駕旋舊京正東朝之儀極天下之養而慈訓中奪煢然無依玆朕用摧割於中而悼其志之弗遂也今甫終易月之制耳乃欲釋哀禦朝遽見百辟𨿽有彛章可攷豈朕所忍哉所請宜不允文武百僚宰臣範宗尹等三上表請皇帝禦正殿允批答

朕惟先王之於喪紀因親疏隆殺之宜而制爲之極行道之人皆弗忍也今慈訓日遠與其追不及之養而致無窮之哀孰若安宗社奉遺言而存天子之孝哉羣公之請至於再三敢徇至情以隳彛制所請宜允

新除起復檢校少師武成感徳軍節度使韓世忠上第二表辭免恩命不允斷來章口宣

卿於國盡忠以功受賞屢形遜避殊咈眷懷命出惟行勿庸再請

韓世忠告敕口宣

卿振旅還朝執俘告社厥有疇庸之典是爲希世之恩往服寵襃益圖忠報

同知樞密院事李回批答口宣

卿五年去國千里造朝乃升樞筦之司將付腹心之寄往祗新命勿復固辭

撫問韓世忠口宣

卿肅提精鋭親冒險艱力輸敵愾之忠坐致執俘之眾宜加恩撫用示眷懷

新除少保尙書左僕射呂頤浩上表辭免恩命不允口宣

卿入造行朝延登元宰豈特搢紳之願實爲宗社之休往服攸司毋稽朕命

撫問呂頤浩等口宣

卿等分國顧憂暴師遐外方屬炎熇之有勞綏馭之懷特遣信臣往宣至意

賜呂頤浩銀合茶藥並撫問一行將佐軍兵等口宣

卿等肅提有眾躬討不庭當冰霰之蕭辰渉江湖之逺道特馳暬禦往示湛恩

範宗尹辭免右僕射恩命不允口宣

卿比符輿望進陟冢司方觀逺大之規模用濟艱危之機防已揚渙號難徇防謙

新除通議大夫守尙書右僕射範宗尹再上表辭免恩命不允斷來章口宣

卿比緣才望入秉事樞安危由此以坐分中外翕然而相慶趨圗成效勿復固辭

新除資政殿大學士提舉萬壽觀兼侍讀王綯上表辭免恩命不允斷來章口宣

卿力辭機要願卽安閒乃疏尢異之恩用示老成之眷亟膺玆渥無事於辭

新除參知政事李回上表辭免恩命不允斷來章口宣

卿受天英气爲國老成比膺吁俊之除屢貢辭尊之懇往祗懋渥難徇衝懷

新除同知樞密院事富直柔上表辭免恩命不允斷來章口宣

卿𨿽舉詔除未離機省乃布由衷之懇願還渙汗之恩成命已頒忱辭祗費

滕康辭兔權同知三省事不允口宣

卿總提臺省逺去朝廷顧委任之非輕豈巽辭之可免往思長算協濟危機

韓世忠辭免恩命不允口宣

朕以卿有功來歸邦國同慶賞𨿽甚渥人則宜之成命已頒豈容反汗

新除起復檢校少師武成感徳軍節度使韓世忠上表辭免恩命不允口宣

卿執俘獻社祗召還朝乃頒國賞之醲用表戎昭之果襃揚非過遜避奚爲

撫問劉光世等口宣

卿等總提貔虎控扼襟喉玆適屆於嚴凝當不無於暴露勉殫忠力用副倚毗

檢校少保定江昭慶軍節度使張俊再上表辭免恩命不允斷來章口宣

卿屢立戰功宜加勇爵爰頒渥恵用奬忠精亟體眷懷毋煩遜避

撫問張俊口宣

提兵伐叛爲國除姦遄驅方警於前茅迅掃遂成於破竹特馳信使往布殊恩

撫問王一行將佐仍賜犒設口宣

卿等身更累戰力勦羣凶當鬱蒸炎燠之辰有暴露夷傷之苦爰頒厚錫以示殊襃往防前功毋忘至意

撫問韓世忠等一行軍兵將佐口宣

卿等逺從江介祗護沁園惟道裏之阻修有風寒之匽薄宜加慰撫用示眷懷

鎭潼軍節度使開府儀同三司孟忠厚上表免辭恩命不允口宣

卿比用懿親特加徽數允協襃崇之典乃興謙挹之懷往卽厥官毋稽朕命

孟忠厚辭免恩命不允斷來章口宣

卿奪服倚廬視儀揆路𨿽忱辭之屢罄固渙號之難回其服殊榮以昭厚報

閤門賜孟忠厚告口宣

朕永懷慈壼追錄外家乃升肺腑之賢進視機衡之秩往服贊書之寵永爲慶閥之光今賜卿告想宜知悉

賜呂頤浩茶藥口宣

卿逺拏舟楫來覲闕庭復瞻元老之儀刑嘉與羣工而慰喜乃因迎勞申錫珍芳其疾而驅以承予睠

撫問呂頤浩王楊惟忠並賜銀合茶藥口宣

卿躬率軍鋒志淸江介賊勢旣窮於不戰王靈遂暢於無垠宜錫珍芳用昭眷奬

撫問呂頤浩朱勝非並賜銀合茶藥口宣

卿頃護諸將肆徵不庭爰迅決於天誅遂肅淸於江介錫以珍芳之劑昭吾眷禮之誠今差某官傳宣撫問並賜卿銀合茶藥想宜知悉

浮溪集卷十五

欽定四庫全書

浮溪集卷十六

宋汪藻撰

內制

左武大夫成州刺史京畿提刑兼權京城副畱守趙倫武徳大夫忠州刺史京西南路提刑權知唐州胡安中奬諭敕書

敕趙倫唐州境內措置保守一方軍民安堵及道路梗阻之際差人遠赴行在奏報金人動息備見忠勤事爾肅提有眾退保一方當橫流奔潰之時抱孤立激昻之志扞防凶慝綏靖荒余忘道路之險艱想朝廷於悠遠乃錫命書之寵亟躋朝著之崇緬想忠誠惟深嘉嘆故玆奬諭想宜知悉春暄汝等各比好否遣書指不多及武功大夫榮州團練使知郢州曹成武功大夫貴州團練使知復州李宏並一行人兵奬諭敕書

敕曹成並一行人兵爾等昨遭戎馬之亂離親帥國人之豪傑家𨿽罹禍義不受污冒兵祲以直前慕王靈而力戰旋投帥幕假守山城旣定荒余之區恥從專輒之命遠騰奏牘自拔歸朝載惟多故之時能盡事君之義宜加顯秩並錫眞符俾乃撫於州民得上通於王所往提有眾各堅忠義之心毋使此方遂作華離之域款誠備見嘉嘆不忘故玆奬諭想宜知悉春暄汝等各比好否遣書指不多及

李齊一行軍兵等奬諭敕書

敕李齊並一行軍兵等朕惟海嶽之區久服侵陵之毒王靈靡及戎徳無厭爾等合閭裏之諸豪冒干戈而力戰其行莫遏所向有功遂摧席勝之凶頗獲提封之舊爰加勇爵用表軍鋒俟登井賦之輿圖其上師徒之閥閱緬聞忠烈良用嘆嘉除李齊先次給告授武翼郎閤門宣贊舍人外一行軍兵收復到郡州具功績申尙書省取防褒擢故玆奬諭想宜知悉春暄汝等各比好否遣書指不多及

知信州李尙行等奬諭敕書

勅李尙行等省所狀申據宣撫處置使司前軍統制軍馬帳前使臣孫徳狀專差前來信州等上饒縣取本司參議王以寧所寄官告物帛等其本州未敢便行給付更合取自朝廷指揮施行事昨遭時艱靡吝爵賞懼申覆或差於機防故出徵多付於便宜豫錫贊書俾專除命逮循常之旣久與擅爵以無殊每念其非未知所革爾等居官詳練臨事敏明能上體於朝廷知不輕於名器屬觀敷奏良用嘆嘉今信州將上件告等盡數申納尙書省故玆奬諭想宜知悉春暄汝等各比好否遣書指不多及

拱衛大夫成州團練使權荊湖東路副總管馬友並一行官兵等奬諭敕書

敕馬友並一行官兵等比者劇盜慿陵遐方震擾汝等忠能徇國勇不顧身帥名義以直前揜凶徒而鏖擊國威大振賊黨防殱覽書備見於忠勤當寧不忘於嘉嘆除馬友特與補正拱衛大夫成州團練使差權荊湖東路副總管擒獲孔彥舟與正差其一行官兵仍令馬友先次開具實立功人申本路安撫司保明聞奏當議優異推恩故玆奬諭想宜知悉秋熱汝等各比好否遣書指不多及

從義郎張琪等奬諭敕書

朕惟敵暴中原民亡本業慨然西顧寢饋不寧爾等奮裒鄕社之豪圖復土疆之舊歸吾方伯願備行間忠義可觀嘆嘉何已

漢陽軍荊湖東路招撫使馬友奬諭敕書

敕馬友省所奏進奉天申節功徳疏並銀五百兩事具悉卿當艱難之時膺遐外之寄兵革充斥道塗阻修乃記誕彌之辰具輸方貢之物載於忠實獨冠等夷知憂顧之可紓覽奏陳而興嘆故玆奨諭想宜知悉秋熱汝比好否遣書指不多及

武義大夫忠州刺史閤門宣贊舍人襄陽府鄧隨郢州鎭撫使桑仲奬諭敕書

敕桑仲朕惟邊圉不寧中原失馭凡王靈之靡及皆冦虐以顯行汝盡節朝廷有功江漢見姦人之專殺用國法以成禽坐使羣方肅然知畏剡章來上良用嘆嘉故玆奨諭想宜知悉秋冷汝比好否遣書指不多及

趙公謹奬諭敕書

敕趙公謹等省撫州狀契勘本州據管下金谿縣申爲饒州信州界內有事魔賊徒王九十二殺人放火去本縣界甚近州司差撥巡尉等前去把隘據知金谿縣統領把隘所郭玠等申魔賊侵犯金谿縣卽時統率弓兵鬭敵殺獲賊級等事乃者妖甿亂常干紀一方騷動民不奠居爾等冒險直前以誠許國提軍力戰反賊伏辜道路淸平城郭安堵旣備知於忠誼顧何愛於寵褒詳覽奏陳惟深嘉嘆其弓兵等仍仰本州量功力等第特行犒設一次故玆奬諭想宜知悉秋冷汝等各比好否遣書指不多及

靑州劉洪道奬諭敕書

朕惟全齊沃衍之區遭彊防慿陵之毒連城莫守毀節相望卿挺志孤堅奮身忠勇以闔境凋殘之後於橫流奔沸之中裒集兵民指揮將帥揜羣凶而鏖擊捄一路於阽危將乘其鋒悉復諸舊載披來奏深用嘆嘉

戒諭劉洪道敕書

爾履百戰之軍鋒保一方之生齒迄臻寧謐備見忠勤然方面之權豈容或二軍中之令尢在至公必洽輿情方收羣力儻習因循之坐乖綏馭之方無以禦戎便成誤國其體倚毗之意無從牽制之私

戒諭李逵宮儀張成等敕書

敕李逵等朕惟彊防慿陵山東震擾保此數州之地皆而諸將之功𨿽在艱難頗寛憂顧今還洪道制置之節付宮儀濟南之符並召閻臯來朝行在率掄材而顯用非因事而有他爾等夙著忠誠各膺委任宜互傾於肺腑以同奬於朝廷速底成功是爲報國

京畿京西湖北淮南路諸州軍撫諭敇書

敕開封府等官吏軍民朕惟中原耕稼之區遭彊防侵陵之毒百城相望無復炊煙三壤𨿽存鞠爲茂艸每興言而及此輒回首以愴然使民喪亂以無歸皆朕菲涼之所致幸昊穹之悔禍偶邊鄙之息肩顧乖離蕩析之餘宜還定拊循之急故令方伯就布詔恩爾其勉率族姻歸安閭裏庤錢鎛而觀銍艾𨿽未能卽及於周詩賣刀劍而買犢牛庶或可漸成於漢俗亟臻寧謐用副焦勞故玆撫諭想宜知悉夏熱汝等各比好否遣書指不多及

麟府等州撫諭敇書

朕惟中原俶擾並塞繹騷古稱河外之區世作朝廷之屏𨿽拜戎之不暇終固圉以無他繄兵民竭力於保邦亦官吏有謀而綏眾尙殫忠藎無負顧憂

範溫等撫諭招收敕書

敕範溫等省所奏今來京東路登萊等州似溫等諸頭項忠義之人不少緣未知車駕駐蹕息耗未肯前來伏望給降海行撫諭付溫等招收並力勦金人事具悉朕昨遭外侮之侵頗失中原之馭凡承平之故俗皆隔絕於殊邦按圖以思當饋而嘆玆暫畱於越嶠悵尢闊於齊封乃聞英豪多率徒旅堅塢壁以自守冒干戈以直前懷祖宗涵養之休恥讎敵服從之眾嘉汝能爾爲之慨然爰頒惻怛之書用示綏懷之意其懋合並之力以圖興復之期趨掃邊塵永同文軌故玆示諭想宜知悉秋涼汝等各比好否遣書指不多及

南平王李幹徳嗣子陽煥弔祭敕書

卿藐居要服夙慕華風方嗣守於世封願入輸於方貢載惟誠欵良用嘆嘉

賜大食國敕書

敕大食國王某惟汝分藩遐服率職中原比緣兵祲之交致阻詔函之達緬惟恭順兼受福祥玆臨風露之辰益愼寢饔之節賜汝某物至可領也

河南府官吏軍民撫諭敇書

朕惟澗之墟陵寢所鎭隔絕多事侵尋累年慨然永懷憂或忘食汝等固守巖邑盡誠本朝屢收鏖戰之功頗獲欵降之眾忠勇如此嘆嘉久之尙益謹於折衝俾少寛於軫慮爰因來使申諭至懷

鎭潼軍官吏軍民道士僧尼耆壽等示諭敕書

朕以孟忠厚太母近親中朝雋望蚤參華於法從旋疏渥於齋壇比緣慈壼之傾欲厚外家之報相攸吉壤庸示湛恩乃升槐鼎之聨移鎭河山之防想汝提封之眾知吾懿戚之臨將芘其休溥同玆慶今特授孟忠厚起復鎭潼軍節度使開府儀同三司充醴泉觀使進封東海郡開國侯加食邑五百戶食實封二百戶故玆示諭想宜知悉

潭州官吏軍民等撫卹敕書

朕惟彊防慿陵東南震擾長驅騎奄及湘城方薄壘以來攻至淹辰而靡息爾等明於分義屬此艱危𨿽巧讒之百端終堅持於壹意逮金湯之失守猶夙夜以輸忠躬履軍鋒詈之極口力爲巷戰奮以忘軀因奏牘之來陳想忠誠而嘉嘆

臨安府民兵撫卹敕書

敕臨安府民兵等省本府奏自金人攻陷府城內外民兵並力拒敵血戰五日方始城破又緣諸縣村保防防嚴密往往多被掩殺緣此怨恨臨行之日焚燒屋宇城郭一空比之其他殘破州郡被禍尢酷實可痛惻欲望優加撫卹事朕惟彊敵之慿陵奄及東吳之都防爾等挺身禦敵爲國忘生率其忠義之豪挫彼侵陵之暴逮逾累日方失堅城凡分塢壁之屯皆奮兵戈之鋭緣玆厚毒爲我深仇洎敵騎之旋歸舉民居而焚蕩靡思人怨而神怒惟務井堙而木刊言念吾民重罹此禍眷瘡痍之未復每寤寐以興嗟已遣守臣往宣恩意其各從於安集以同得於承平故玆撫卹想宜知悉

福建路轉運提刑奬諭敕書

朕比緣國步之艱越至海隅之阻爾等忠能體國志在紓邦前期裒經賦之常倍道助行朝之費憂思及此嘉嘆久之

蔡州官吏軍民等奬諭敕書

朕惟釁發彊鄰祲纒中國凡版圖之生齒皆魚肉於兵戈爾等𨿽隔朝廷各懷忠藎堅一心而胥誓保千里之提封遠慕王靈來輸誠欵譬橫流奔潰終砥柱之不移如烈火方炎獨精金之常在載觀敷敍良用嘆嘉興國軍知通以下軍兵將佐奬諭敕書

敕興國軍知通以下軍兵將佐等省李宜申汝等願以死守盡節君親遂得一境安帖悉無二心以免殘破事比者敵兵犯吾江介繹騷千里旣恃眾以阻威震動列城多望風而毀節爾等天資忠義志在君親𨿽巧說之百端終堅持於一意顯誅來使卒保提封唐郡皆降惟平原之能守齊城𨿽下恃卽墨以復興惟爾之功何慙於古載披來奏良用嘆嘉

荊南府唐慤奬諭敕書

朕申儆邊虞載除戎器將兼收於方貢用大振於軍聲爾才裕守藩誠深體國首備方船之載豫期給杖之頒旗幟精明有周帛織文之盛戈鋋犀利得楚金工冶之良緬想忠勤不忘嘉嘆

萊州張成進天申節禮物金銀奬諭敕書

朕惟東萊隔絕於兵久不爲郡乃紀誕彌之月逺輸貢篚之珍自非誠悃之確然安能駿奔而至此載觀來奏嘉嘆久之

朝散郎提舉淮南西路茶鹽公事許大年並本司官屬奬諭敕書

乃者煙塵蔽於淮甸分塗並進破壘相望凡當冦虐之衝鮮保忠誠之節士而至此朕甚傷之爾等或領國使華或爲人官屬𨿽遇稽天之暴訖無離局之私敷奏旣聞嘆嘉何已

神武前軍統制王等奬諭敕書

敕王等省所狀生擒胡少隆胡木香解赴朝廷事具悉乃者姦宄之民千吾典憲爾等忠於許國聞命遄驅奮當軍鋒如報私忿擒其魁宿曽不淹辰坐令一方按堵如故載披來奏良用嘆嘉

賜範溫等奬諭敕書

敕範溫等省所奏契勘金兵初渡黃河溫等便遁居牢山繼聞本路投順遂集忠義乘船入海據守福島山東旣下北軍於登州黃縣萊州小髙濰州昌邑密州鑿山及沿膠河兩岸深溝髙壘分屯人馬督責州縣括刷錢糧討擄鄕村拘牧牛馬老稚離散田野荒蕪民不聊生無以赴愬溫等𨿽尋常上岸或稍綽遊騎或攻劫營寨勦殺多人誓竭忠節本軍凡遇金人接戰內有得功之人別無犒賞遂量功績逐急借補加轉官資伏望將已借補之人給付告札補正官資事具悉朕惟彊敵長驅全齊不守凡兵氛之所被如滄海之橫流汝志存忠誠恥附污逆乃前期而避鋭徑率眾以乘危隔絕朝廷薦更嵗籥偶使旜之及境附奏牘以披誠志節如斯古今誰及爰峻加於爾秩仍徧錄於有功其共復於予封以卒成於汝志

奬諭審刑院詳議官大理寺詳斷官

敕趙文昌等省知審刑院齊恢奏據大理寺日奏司狀四月以前下寺公案並已斷絕無見在事朕初嗣服徳化未孚永念元元多罹犴獄汝等並膺選擢任玆讞疑能勵厥官以無畱事覽奏嘆尙不忘於懷

浮溪集卷十六

欽定四庫全書

浮溪集卷十七

宋汪藻撰

諡議

恭上隆祐皇太后諡議

臣伏奉敕命禮部狀據太常寺申今來大行隆祐皇太后崩合差諡議官差臣撰諡議者臣謹上議曰臣聞承天者地也所以函六气而熙嵗功配陽者陰也所以分四時而成物化儷宸極者後也所以奉宗社而隆化基故古之母儀天下者生也薦之尊名終而述其大行三代尙矣靡得而詳在漢則明徳和熹著稱於前在唐則文徳懿安垂紀於後皆所以揭椒塗之範炳彤管之輝巍巍乎與帝徳並隆不可貶已洪惟大行隆祐皇太后躬聖善之徳茂柔明之資粵自先正魏王有功仁祖之世王室所賴旂常紀之其澤深慶綿用集我太母惟我太母基迹元祐嬪於泰陵逮事宣仁欽聖兩宮稟二南之規兼四教之善正位宮掖三十餘年含洪光大而體坤道之常進退存亡而得聖人之正及靖康初載天割我家二帝出郊中原無統列辟相視莫知所圖我太母起於危疑之中自任以天下之重手援大寶授之聖明當方隅傾側之時序璇歷纂承之次𨿽文母以十亂興周不能過也已而六飛南渡按蹕武林元凶闚朝宄自內作天下之勢甚於綴旒我太后投袂而履禍機立談而銷逆祲坐使天地復正三辰復明四方元元悉免塗炭𨿽媧皇以鏈石補天不能過也旣勲猷崇極如此而乃抑華惇儉率禮蹈和塞私謁之塗裁外家之寵淸淨謙沖而以道爲本沈潛剛克而與神爲謀擁佑聖躬殫誠盡愛煌煌乎度越麟趾思齊之上矣方期淸我甸服駕旋舊京防奉翟車謁欵宗廟極四海之養卽東朝之安而昊天不辰禍結慈極親蠶告畢方開盛夏之祥隙駟難畱遽揜長秋之禦玆天子追慕悼心失圖嘆厚載之中傾痛仙遊之不返𨿽遂服不可勉從期嵗之喪而興哀無時每過舉音之節由是命有司攷易名之典懋飾終之儀告於神明節以四字庶防有以彰淑則而暢徽音謹按諡法明徳有功曰昭視民如子曰慈聰明睿智曰獻安民有功曰烈若乃爾值時變當陽禦簾基圖旣安卽復明辟澤及萬世與天無窮非明徳有功耶寢興焦勞言動懇惻冒風濤兵革之險濟宇宙生靈之艱非視民如子耶察興替之端知變通之利親庶政以任溥天之責奉眞人以膺神器之歸非聰明睿智耶中微之緒而我振之大亂之原而我窒之從容房帷密斡鴻造非安民有功耶嗚呼道之大者理謝形容名之尊者言絕稱謂故古者賤不誄貴幼不誄老而皇后之諡則請之於廟示𨿽天子必有尊也況我太后盛徳元功夐無前比豈承學之臣所能擬議意者必受成於宗廟爲足以對在天之靈大行隆祐皇太后諡議宜以祖宗之命錫之曰昭慈獻烈皇后臣謹議

防問

試館職防題一首

問王者之有天下一曰創業二曰守文三曰中興而議者以守文爲易創業次之中興爲難周之宣王漢之光武晉之元帝唐之肅代皆中興之君也其一時所用豪傑國家恃以爲廢興存亡者蓋粲然於今有不可揜者矣宣王所任者仲山甫光武所任者鄧禹元帝所任者王導而肅代無聞焉然唐卒復舊物與周漢並隆而元帝立國之基顧反不及之者何也或謂唐所以中興者李光弼郭子儀之功然是二臣者皆武夫提兵未嘗得預廟謨之勝者也亦可與仲山甫鄧禹王導比耶光武之諸將未必皆爲李郭下者而後世以再造漢室禹爲元勲觀禹暮年威望亦少損矣而耿賈吳祭之徒卒不敢與之齒者豈有說乎主上系隆大統求賢如不及將屈羣防復中原凡在朝廷者於康濟之畫所當講求而獻也敢問四代之君任人之方與其將相救時之術孰得孰失孰可以爲法於今孰於當時有遺恨而可爲後世鑑者願悉著於篇毋隠

序跋【題說書後附】

蘇魏公集序

所貴於文者以能明當世之務達羣倫之情使千載之下讀之者如出乎其時如見其人也若夫善立言者不然文𨿽同乎人而其所以爲文有非人之所得而同者孟子七篇之書敍戰國諸侯之事與夫梁齊君臣之語其辭極於辯博若無以異乎戰國之文也掦子之書數萬言言秦漢之際爲最詳簡雅而閎深若無以異乎西漢之文也至其推性命之隱發天人之微粹然一歸於正使學者師用比之六經則當時所謂儀秦谷永杜欽輩豈惟無以望其門墻殆冠履之不侔也宋興百餘年文章之變屢矣楊文公倡之於前歐陽文忠公繼之於後至元丰元祐間斯文防千古而無遺恨矣蓋吾宋極盛之時也於是丞相魏國蘇公出焉以博學洽聞名重天下者五十餘年卒用儒宗位宰相一時髙文大冊悉出其手故自熙寧以來國家大號令朝廷大議論莫不於公文見之然公事四帝以名節始終其見於文者豈空言哉論政之得失則開陳反覆而極於忠論民之利病則援據該詳而本於恕有所不言則已旣言於上矣舉天下榮辱是非莫能移其所守可謂大臣以道事君者也若其講明經術之要練達朝廷之儀下至百家九流律曆方技之書無不探其源綜其妙者在公特餘事耳此所以一話言一章句皆足以垂世立教革澆浮而已媮薄與軻雄之書百世相望而非當時翰墨名家者所能彷佛也公元丰中受詔爲華夷魯衛錄書成序之以獻神宗讀之曰說卦文也今攷其書信然則公之他文可知矣公歿四十年公之子攜始克集公遺文得詩若干內外制若干表奏章疏志銘雜說若干使藻預觀焉藻少習公文以不獲拜公爲恨者也今乃盡得其書讀之可謂幸矣故謹識其端而歸其書於蘇氏紹興九年三月十五日顯謨閣學士左中大夫提舉江州太平觀汪藻序

吳園先生春秋指南序

六經惟春秋爲仲尼作聖人見其所志之書也學而不明乎是非何以爲人治而不明乎賞刑何以爲國此書之所以作而爲萬世法也𨿽曰以匹夫而行天子事有所謂婉而成章者然其褒貶一出乎天下是非之公豈故爲殊絕甚髙之論使後人有不可及之嘆哉不知班固何所受之立爲弟子退而異言之說開後世諸儒相詬病之端使當時誠有異同不應復雲遊夏之徒不能贊一辭也孟子去孔子百餘年於書武成詩云漢莫不疑之至春秋則曰詩亡然後春秋作孔子成春秋而亂臣賊子懼知我者春秋罪我者春秋而已未嘗片言置疑於其間也彼亂臣賊子者豈曉然知道理之人哉一見春秋而知懼焉非懼聖人之書也懼天下是非之公也自三傳興而聖人之經始不勝其繁好異者曰聖人之言窅然幽深必有不可以近情常理度者當冥思而力探之於是枝葉蕃滋無所不至人人務其已說之勝而莫知求至當之歸乃至子而以父學爲非弟子而以師說爲愚況其他哉則春秋不明三傳亂之也本朝自熙寧以來學者廢春秋不用數十年間篤學而好之者蓋不爲無人然一時章分句析之學勝故𨿽春秋亦穿鑿破碎而不見聖人之渾全政和間余過山陽吳園先生張公在焉先生謂余曰學春秋而不編年無以學爲也吾嘗以諸國縱橫列而類見之聖人之意了然矣當令子見吾書余未及受而先生亡未幾先生之書盛行於士大夫間因得伏而讀之曰嗟乎聖人之意豈逺人哉曲學蔽之耳先生閉戶讀書二十餘年其見於世者固已碩大光明而所出裁一二而已則求聖人之心而得之者豈獨此書哉𨿽然以此書攷之先生之志亦可以槪見矣紹興十年七月門人汪藻序

鮑吏部集序

括蒼鮑欽止旣卒若干年其子延祖始裒欽止之詩爲小集若干捲屬藻序藻爲之言曰古之作者無意於文也理至而文則隨之如印印泥如風行水上縱橫錯綜燦然而成者夫豈待繩削而後合哉六經之書皆是物也逮左氏傳春秋屈原作離騷始以文自成爲一家而稍與經分漢公孫董仲舒蕭望之匡衡以經術顯者也司馬遷相如枚乘王褒以文章著者也當是時已不能合而爲一況淩夷至於後世流別而爲六七靡靡然入於流連光景之文哉其去經也逺矣本朝自熙寧元丰士以談經相髙而黜雕虫篆刻之習庶防其復古矣然學者用意太過文章之气日衰欽止少從王氏學又嘗見睂山蘇公故其文汪洋閎肆粹然一本於經而筆力豪放自見於馳騁之間深入墨客騷人之域於二者可謂兼之自黃魯直張文潛沒欽止之詩文獨行於世而詩尢髙妙淸新每一篇出士大夫口相傳以熟余嘗恨未見其全書晚得此集讀之曰嗟乎欽止於斯文可謂毫髮無遺憾矣欽止諱愼由欽止其字也風度凝逺如晉宋間人談笑風生坐者皆屈家藏書萬餘卷率手下雌黃非讎得其眞不止故當時諸公交口稱譽且論薦之崇寧中天子召見者數人上獨偉視欽止卽日除尙書郎居無何不合去出爲郡守部使者久之方向用欽止而欽止以疾廢於家矣故士大夫莫不惜其才不克施而見於世者特詩文而已也故錄欽止之生平大槪而並見之

呻吟集序

造物者輕與人以富貴壽考而重與人以令名自古富貴未嘗一日無人久生而長世者亦每每有之率逌然與艸木俱腐世初不知其嘗有是人也以童烏也而夭以王輔嗣衛叔寶也而夭以李元賓李長吉也而夭是數子皆天才卓超非偶然而生遊戱須臾之間已暴白於世如此較之久生長世者大都不過數十年之頃耳彼今安在哉而貽聲名以資稱說者炳然至今𨿽垂之無窮可也使數子復生肯以此易彼乎元祐初異人輩出蓋本朝文物全盛之時也邢惇夫於是時以童子遊諸公間爲蘇東坡之客黃魯直張文潛秦少遊晁無咎之友鮮於大受陳無已李文叔皆屈輩行與之交𨿽不幸短年而東坡以爲足以借手見古人魯直以爲足以不朽無咎以爲足以追逐古人今呻吟集是也惇夫卒六十餘年而其侄總出此書於是惇夫之詩文盛行於時與黃秦張並傳信諸公許可爲知言也嗚呼惇夫尙何求哉得此不悼不幸於土中矣

胡先生言行錄序

自孔子沒諸儒以學名家固無世無人而其間必有卓然名世者徳與言稱當時師之後世尊之以漢四百年所得者揚雄以唐三百年所得者韓愈如董仲舒鄭康成王通孔頴達之徒非無益於後世也仲舒倡災祥之說王通襲聖人之迹康成頴達守區區訓詁之文學者疑焉此二子所以巋然獨爲後世宗也宋興八十餘年至慶曆皇祐間儒學無愧於古矣當時學者以泰山孫明復䢐徠石守道海陵胡先生爲師而先生之門爲最盛弟子各以其經轉相傳授常數百人仁義禮樂之風藹然被乎東南公卿偉人由先生之門而出者接踵於時蓋數十年未已也熙寧以來學者非王氏不宗而先生之學不絕如綫矣然識者知其必興逮今天子一新斯文力去黨錮之訪先生之後得其孫滌而官之繇是先生之學復振耀流通人人讀先生之書如慶曆皇祐時先生𨿽嘗再至京師爲太學官侍經天章閣而教授吳興爲最久其建太學京師也又嘗下吳興取先生之法爲法則吳興者先生之洙泗也紹興八年錢塘闗注子東主吳興學而先生之孫滌在焉相與裒先生遺書將以布之天下慰學者之思得先生易書若干篇中庸義若干篇旣藏之學宮矣又錄先生言行若干條爲一帙孟子曰君子之澤五世而斬小人之澤五世而斬予未得爲孔子徒也言君子小人𨿽賢否不同而澤之所施同乎有盡惟義理之在人心爲無窮𨿽傳之百世可也則先生之學復行固宜然子東所以求先生之書者豈徒爲循誦習傳而已哉將以美風俗新人材於是乎在可謂知先生所以望後世之意者矣紹興十年七月汪藻序

題竹林七賢圖

竹林七賢西晉之士也獨山濤王戎仕顯余悉以其志終七賢之在晉猶管寧華歆邴原之在魏也士賤華歆邴原而貴管寜者以遁迹遼東不立魏朝七賢髙蹈竹林無愧於寧矣顏延年五君詠不數山王者豈無意哉此畫奇甚決非近世所能爲恨不得其人必有能辧之者

書陳文惠公逸事後

文惠陳公相仁祖每內批夜漏下不過十刻忽夜分有禦封至私第公不啟封來日袖至榻前屏奏曰今中宮虛位張貴妃有寵恐姦人附防請正母儀非陛下本意有不得已者若誠此事臣不敢啟封以示同列仁祖首肯曰姑置之妃卽追冊溫成後也當時於墓刻神道碑不敢書公薨百餘年公之曽孫右中大夫直祕閣兗始錄以示人嗚呼玆舉也天下之治亂系焉文惠公不動聲色開悟轉移於談笑之頃一旦致其主於漢唐君之上使當時有秋毫容悅之心其失可勝計哉可謂仁人之言而一言興邦矣自古妃匹之愛父不能得之子君不能得之臣所謂難言骨肉之間者也文恵公及此固社稷之臣非吾仁祖有從諫之聖亦安能容其臣如是之大乎後世於此可以觀一時君臣之盛而爲萬世法矣紹興十年十二月臣汪藻書

柯山張文潛集書後

右文潛詩千一百六十有四序記論志文贊等又百八十有四第爲三十卷余嘗患世傳文潛詩文人人殊屛居毗陵因得從士大夫借其所藏聚而校之去其復重定爲此書皆可繕冩文潛名耒譙郡人仕至起居舍人嘗爲宣潤汝潁兗五州太守又嘗謫居黃州復州最後居陳以歿其集以鴻軒柯山爲名者居復黃時所作也元祐中兩蘇公以文倡天下從之遊者公與黃魯直秦少遊晁無咎號四學士而文潛之年爲最少公於詩文兼長𨿽當時鮮復公比兩蘇公諸學士旣相繼以歿公巋然獨存故詩文傳於世者尢多若其體制敷腴音節疎亮則後之學公者皆莫能仿佛公詩晚更效白樂天體而世之淺易者往往以此亂眞皆棄而不取其采獲之遺者自如別錄云

跋東原集序

嘉祐六年先人爲泰興令嵗大水民田與江通無從得食轉運使督秋輸不少貸諸縣皇恐聽命獨先人哀其窮悉蠲之轉運使大怒文移如星火先人處之自如也其冬事聞詔起居舍人同知諫院龔公鼎臣安撫淮南至泰州部使者皆從公立諸縣令庭下數之曰人饑不能自存而汝必得租爲民父母當如是乎泰興令尙可也乃防部使者郡守食堂上泰興令預焉且使交章薦之藻爲兒童時記先人之言如此恨不知龔公出處之詳後六十年至零陵得學易先生所書集序讀之嘆曰龔公千載人也因知士欲行其志非得大君子無所知名反獲戾焉者有之況交薦之幸哉公於是能舉直錯諸枉矣紹興二十一年三月男藻書

跋折樞密錦屏山堂圖

葆眞居士小築於壽安錦屏山中趙祖文因畫居士泉石間以示其人物風流濟勝之具傳之江南人人把玩悠然想見其處並想見其人便覺斜川輞川去人不逺也

跋唐司農遇仙事

世傳陳希夷引一貴人見麻衣道者曰神仙無此骨也止堪作貴公卿耳蓋气淸而純陽者爲神仙世人冒役於聲利爲積陰所乘何暇說遙興輕舉之事哉惟忠義凜然視死生如脫屣功行旣滿必有不同乎人者仙者識之

跋鄭天和臨右丞樵舎秋晴圖

空如非能畫也胸中丘壑微見筆端而瑰偉絕人如此世間畫史取靑嫓白求象似於毫髮豈復有林巒湖海眞趣耶

跋葉擇甫李伯時畫

若人云亡畫筆中絕使杜少陵見之當復有鄭公長使之嘆耶宣和元年六月鄱陽汪藻借觀於寧國傳舎宣和初余通守宣城時擇甫官寧國出此畫書其後比自泉南移宣城過福唐擇甫復以示余則二十五年矣一見如隔生事爲感嘆久之紹興癸亥季春朔新安汪藻書

長興周如愚殖齋說

余少時喜之壠上與知田者語其始過焉苗之芃芃然者若孺子之起而欲立也其再過焉稼之嶷嶷然者若成人之願而欲進也三過焉穡之肅肅然者若壯夫之材而欲試也於是餘三過而三有得焉曰嗟乎物化之速也如是哉其天時地利之得乎農者曰吾於此致力焉進乎天時地利矣吾自土膏之作未嘗食頃捨田而嬉於孺子也懼其僕日再視焉於成人也懼其汨日三視焉於壯夫也懼其搖日五視焉天時有雨暘雨之過也能腐之暘之過也能槁之吾而節之以畎澮之盈虛地利有肥瘠肥之過也能淫之瘠之過也能耗之吾而時之以菑畬之深淺於是乎有稂莠之傷螟螣之烖吾諰諰然防之甚於盜賊之操戈入吾室也故吾常得嵗焉良農之耕其獲三勤也常農之耕其獲半怠也吾力田於玆數世矣而未嘗知水毀木饑火旱之變汪子聞而嘆曰善哉吾聞力田而得學者日新之道焉閔子馬曰學殖也豈欺余哉長興周如愚辟便坐於其居之旁而求名於余蓋有志於學者故余篆其楣曰殖齋而並書其說以告之

浮溪集卷十七

欽定四庫全書

浮溪集卷十八

宋汪藻撰

記

範文正公祠堂記

孟子之言气曰至大至剛以直養而無害則塞乎天地之間夫直之爲言大公至正之道也以大公至正之道固守而力行之不爲富貴貧賤威武之所搖奪𨿽乘田委吏之卑亦必盡吾誠充吾職卒而至於立國家定社稷安邊境服彊鄰其功烈與日月爭光而精神折衝萬里之外謂之气塞乎天地之間可也後世見古人功名之盛以爲類出於偶然不知公正素定於胸中者未嘗無所從來而其銘鼎彜書竹帛者非一日之積也文正範公自未第時已慨然有天下之志不以死生禍福動其心逮遭明天子有爲於時其立朝如史魚汲黯其憂國如賈誼劉向其守邊如馬伏波羊叔子𨿽庸人孺子莫不知之獨筮仕之初有卓然大過人者國史失其傳故不得而不紀也公以進士釋褐爲廣徳軍司理參軍日抱獄具與太守爭是非守數以盛怒臨公公未嘗少撓歸必記其往復辧論之語於屏上比去至字無所容貧止一馬鬻馬徒步而歸非明於所養者能如是乎獄官有亭以公名之者舊矣公卒二十年而髙郵孫覺莘老爲廣徳軍始以詩志公之事而刻之亭中又六十九年丹陽洪興祖慶善來守讀莘老之詩而慕之初廣徳人未知學公得名士三人爲之師於是郡人之擢進士第者相繼於時慶善乃求公遺像繪而置之學宮使學者世祀之而屬余記其事嗚呼公之盛徳豈待文而後傳而藻亦豈記公者哉昔段秀實盡忠於唐世徒以爲一時奮取功名之人而不知居官必有可書之事柳宗元爲摭其實上之史官今所以知段太尉逸事者宗元發之也秀實固不足以擬公而余幸從慶善得公之詳與夫徴夏無且畫工爲無所愧安知後世不采此以補史官之闕乎然慶善爲政而首及公可謂知所本矣柔亦不茹剛亦不吐文正公有焉好賢如緇衣慶善有焉其不可以不書紹興九年六月記

嚴州髙風堂記

古之王者取天下而天下歸之蓋其功成志得之時也以功成志得而視士大夫皆可以爵祿致必有輕天下之心於是巖穴之間有人主不得而臣者出焉以唐堯之聖猶不能屈潁陽之髙況其他哉夫士之所以自重如此非區區爲其身謀也於以厲世則百年之風俗系焉漢之二祖皆以布衣取天下髙祖之時有若東園公綺裏季夏黃公甪裏先生世祖時有若嚴子陵皆人主不得而臣者也園綺四人避秦之亂入商雒山待天下之定以髙祖輕士善罵義不爲漢臣帝𨿽髙此四人召之莫能致也嚴子陵亦厭新室之暴不肯辱其身逮光武立猶披羊裘釣澤中𨿽三聘僅能一致而卒不爲帝畱是五人者其出處豈不相類哉然園綺之徒晚從太子之招爲太子畫自安之防正國本於談笑而史不記其所終故西漢之士聞其風而慕之者以計行爲得而風節減於功名子陵本帝故人旣物色求之而來髙臥不朝帝爲親幸其館漠然不應譙三公若奴然望印綬麾而去之終其身退耕於野故東漢之士聞其風而慕之者尙風節而以功名爲不足道大抵園綺之徒學伊尹子陵學伯夷伊尹耕於有莘之野曰我何以湯之聘幣爲哉卒以憂世幡然而從湯伯夷遭周武王之君猶以爲薄竟不食粟餓死首陽之山故孟子曰伯夷聖之淸伊尹聖之任又曰聞伯夷之風頑夫亷懦夫有立志子陵世家富春旣歸耕於家後人名其釣處爲嚴陵瀨奉祠千餘年不衰今釣瀨並臺俱存而富春之境析爲嚴州紹興七年吾友董弅令升爲是州期年政成乃爲堂於州治之左日從賓客觴詠其上而名之曰髙風以景慕子陵之賢且立文正範公所述祠堂之碑於其旁而求予文爲記令升可謂能尙友千古矣令升淸介有守觀其所慕足以知其爲人故余述子陵出處大槪以告令升而使並刻之紹興九年六月記

翠微堂記

山林之樂士大夫知其可樂者多矣而莫能有其有焉者率樵夫野叟川居谷汲之人而又不知其所以爲樂惟髙人逸士自甘於寂寞之濱長往而不顧者爲足以得之然自漢以來士之遁迹求志者不可勝數其能甘心丘壑使後世聞之翛然想念其處者亦無幾人豈方寄味無味自適其適而不暇以語世耶至陶淵明謝康樂王摩詰之徒始窮探極討盡山水之趣納萬境於胸中凡林霏翠之過乎目泉聲鳥哢之屬乎耳風雲霧雨縱橫合於沖融杳靄之間而有感於吾心者皆取之以爲詩酒之用蓋方其自得於言意之表也𨿽宇宙之大終古之逺其間治亂興廢是非得失變幻萬方日陳於前者皆不足以累吾之眞故古人有貴於山水之樂者如此豈與夫槁項黃馘欺世俗者同年而語哉吾宗發之以豪自喜讀書彊記談笑多聞頗欲以事業文章見世一旦悉棄去不學學所以治心養性者買田三靈山之陽前瞰大川旁眺諸嶺築翠微堂以居藝蘭種竹其下日與賓客飲酒賦詩徘徊周覽蓋將老焉其意以謂世之有聲有色者未有不爭而得亦未有不終磨滅者惟山水之娛人無事於爭且庶幾可以長存故吾有以取之蓋不學淵明而暗與之合余旣以仕爲家老於憂患引領林泉有不可及之嘆而發之沈酣饜飫且十年於玆矣盍求其餘結茅翠微之側以休吾老乎吾恐發之不得擅而有也故遺書以問之若夫山間之四時朝暮可喜可愕他日與發之共之者酒杯流行尙能賦其一二爲翠微故事玆不復敍云

晝繡堂記

自古人物與山川相爲輕重崧嶽生甫申淇澳生衛武山東出相山西出將此人物以山川爲重也莘野以伊尹聞磻溪以呂望聞隆中由諸葛亮而顯曲江繇張九齡而大此山川以人物爲重也故爲名山大川者不以生明堂大輅之材九鼎之金照乘之珠連城之璧爲貴而以毓英賢爲貴爲王公大人者不以功業載旂常銘鐘鼎書竹帛流管爲榮而以歸故鄕爲榮此古人所謂富貴而不歸故鄕如衣繡夜行者言得志而行乎四方人孰見之必至吾父母之邦然後爲可樂也新安自吳爲郡今千餘年山水峭厲而淸深故長材秀民之出視東南爲最繇唐以來擢髙科登顯仕者固不爲無人然未有居將相之位者也宋興百七十年而大丞相汪公出焉公以諸生徒步起家於京師數千里之外爲時偉人遭明天子艱難之中總州符入侍出奇謀祕防以輔成中興之功遂自樞臣相天子其精忠如金石赫然爲佐命元勲而新安之名一日聞於天下此新安之榮也豈獨公之榮哉紹興九年公自七閩入覲以保信之節來鎭宣城宣城新安鄱陽三州相望皆百餘里公乃卜居鄱水之上將歸老焉建晝繡之堂而命藻記之藻曰公以邁往之資應期遇運乘風雲依日月而正宇宙於立談之間𨿽釋位而去者十年天子未嘗一日忘公也乃建旄秉鉞而兼師傅之官亦可謂布衣之極矣公今七十餘精明如五十許人將復三居廊廟坐籌帷幄取河朔山東六十餘州歸職方圖籍奉乘輿還宮闕然後退從赤松子之遊其功名益新則新安之名益大藻將不一書而爲天下國家慶也又豈特爲新安之榮而已哉

防州神惠廟記

政和二年江南西路轉運副使臣臨臣根提防刑獄臣景修提舉學事臣聞提舉常平臣邁言惟防州地卑薄章貢水出其中泄發不時輒冒城郭敗廬舍民之仰食於田者戶十萬俗呰窳無隄防畎澮之儲嵗時丰凶以雨爲節故十縣方千里常以旱漧水溢爲憂惟靈順昭應安濟王廟在洪州吳城山別祠之隸防者三負城之西北隅者尢絕顯異政和元年四月水至城下丈餘雨晝夜不止吏民惴恐臣景修率官屬禱祠下輒應越六月民穡在田天則不雨有艱食之憂臣景修又禱則又應曁冬鹽防之役興而常暘涸流舟不得漕臣根又禱則又應臣等竊伏思雨暘天事𨿽有智者莫能力致今乃取必於神如責劵探囊無不如意民旣足食樂生重犯法得以其力出賦租給公上而吏亦因此省治訟興事功是神有功於國甚著有徳於民甚厚𨿽三被封爵之崇而像設不嚴名號不新無以掲防妥靈願詔有司議所以襃崇俾民奉承永逺無怠臣等謹昧死請制曰可其以神爲廟號初提防刑獄張公治防嘉神之休徯上之賜而致民之思也乃卽故基築宮而大之土木之功崇庳葉中丹堊之飾華質合度於是神降廟之筵門委蛇蜿蜒顧享牲酒屈伸中儀及廟成而命書至邦人駿奔相屬於道公遂命藻記其事藻以爲古之王天下者出命令主神人明則職之人幽則職之神各致其能無相凟也故人之能興利除獘者時則賜之明神之能致福弭災者時則錫之幽有顯號徽稱以昭明也屬之祠官世世不絕謂之報功宋受命極天所覆罔不臣妾上方以道徳懷柔百神肆防之爲州去京師數千里而神之受職如躬壇之間手圭幣之薦者𨿽王之威神南放洞庭西及淮汳可謂盛大亦不敢以遐方爲間服天子之寵靈而部使者又能悉條其功請命於朝誇大顯融垂示無極是三者皆可書也藻敢以固陋爲辭乃作詩曰帝受天命悉主百神假神之休以錫爾民惟此南服介於大川負江而城卽山而田十日而雨民憂爲魚十日而暘時則狼顧雨暘在天人則必之匪人之能神則節之嗟嗟神龍執造物權變化莫測恩威在顏寵靈自天惟帝之渥峩峩新宮贑民所作酒牲在堂神則戾止蜿蜒詘信陳乎燕幾惟王威神永有此都屏翳陪後風伯前驅厲鬼螟蠈卻除不祥俾我逺甿躋於樂康迄千萬年保玆崇極享帝之誠是謂受職

洪州右獄盡心堂記

世稱臯陶以刑事舜其後封於蓼六至春秋時其國先亡以爲用刑者之戒余獨以爲不然漢於公袁安郭躬皆以決獄陰功遺福子孫至取卿相封侯累世孰謂臯陶明允篤誠而以刑乏祀哉蓋君子常患澤不得施與施焉不遽及物若持法之平司人之命不擇位小大皆得以行其志者惟刑爲然使吾聴訟如召伯折獄如子路哀矜如曽子君子怙焉小人懼焉𨿽世世獲福可也然君子亦豈先慮已禍福議人之生死哉期無愧而已矣吾友蕭適用恢疎樂易人也始吾與之遊得溫厚之气於眉間每訊報爰書不以諉吏平反決讞必以其情諸罹文法者皆不恨余知其以刑受福也他日斸廢圃立屋數楹列美蔭於前爲亭對峙而求說於余余以爲王制刑者侀也一成而不可變故君子盡心焉禹思天下之溺猶已溺之稷思天下之饑猶已饑之蓋古之君子於人無所不用其志今吾與子一杯相屬於此亦思有向隅悲泣滿堂爲之不樂者乎亦思有箠楚之下何求而不得者乎亦思有禁系之中寒不得衣饑不得食者乎古之循吏鮮不以仁成名酷吏鮮不以刑取禍輕視民命以喜怒行之幾何其不挽弓自射也故余書以遺適用並告後之君子毋爲捨福取禍必無愧於心然後可以樂此

鎭江府月觀記

京口以江山名天下其來尙矣而爲國屏蔽尢重於晉宋齊梁之間觀其千嶂所環中橫巨浸風濤日夜駕百川而東之其形勢之雄實足以控制南北豈直爲騷人羈客區區登覽之勝哉州治之西有樓焉並城而出名曰千秋者攷諸圖志始於晉王恭之時繇樓西南循城百餘步忽飛檐曲檻崒然孤起於城隅之上望數百里見之者月觀也紹興八年吳興劉岑季髙來刺是州州承廢亂之後公私掃地無復故時季髙以精明彊敏之才易民觀瞻於談笑之頃旣府寺閭井鳩集經營悉復其初始暇遑於遊息之地乃卽月觀之址輯而新之客有登而嘆曰嗚呼壯哉未之見也前此頹甍圮棟蕪沒於蒼煙灌莽之中𨿽江山不與時變遷者亦莫吾覿今晨霏夕靄晴嵐暖翠復得於幾席之上而風颿浪舶離鴻落鶩畢陳於尊俎之前如客得歸如蒙得發也季髙於此可謂能矣非政有餘力能致是哉或曰是未足言季髙之政也季髙勞於侍從之事出分天子顧憂方時艱難此州實爲襟要其經理規模必有足大者嘗與子四顧而望之其東曰海門鴟夷子皮之所從逝也其西曰步魏佛貍之所嘗至也若其北廣陵則謝太傅之所築埭而居而江之中流則祖豫州之所擊楫而誓也計其一時英雄慷慨憤中原之未復冦敵之未擒欲吞之以忠義之气𨿽狹宇宙而隘九州自其胸中所積亦江山有以發之今攬而結諸數楹之地使千載之事了然在吾目中則季髙之志可知矣然自有天地則有山川其閱人多矣而山川勝處非人不傳襄陽峴首以羊叔子傳武昌南樓以庾元規傳蜀之籌筆驛以諸葛武侯傳吾知月觀與季髙之名籍籍天下矣爲書其本末以補京口故事之遺使後人知此觀復新自吾季髙始豈不益可喜耶季髙曰可哉紹興九年十一月記

何氏書堂記

吳興環城皆水獨西南岡嶺相屬十餘里而得浮圖氏之居二焉東曰道塲西曰何山何山立於宋元嘉中道塲近出於唐末五季之初然道塲踵相躡得人法席雄盛鐘魚殷殷聲聞東南何山敗屋數椽殘僧數輩望之蕭然遊者弗顧也𨿽其興先道塲五百餘年而衰陋反出其下逺甚紹興初余守吳興得二禪老曰慧林曰居慧使分居二山慧居何山數年剪薙榛蕪易其圮腐而一新之於是遊道塲者如入王侯之家其隆樓傑閣足以吞光景而納江湖已而過何山則艸樹蔥蘢軒窈窕經行之地皆雅潔幽深如造幽人隠士之廬至者忘歸不知雄盛移而爲淸勝也寺有何氏書堂圖記相承以何氏爲晉何楷楷嘗讀書此山後爲吳興太守以其居爲寺而名其山顏魯公書杼山碑亦曰寺西南有何楷釣臺則楷嘗居此山無疑然楷之姓名於晉史無所見惟宋書言何子平曽祖楷爲晉侍中而已唐林寶姓纂亦云何叡渡江生楷爲晉侍中晉書稱叡有子五人獨充準有傳而不及其餘又括地誌謂楷爲吳興太守宋書乃以楷爲晉侍中豈沈約見晉書充嘗除侍中因誤謂充爲楷抑爲吳興太守後亦至侍中耶皆不得而知也以余攷之寺有宋禪幽寺碑云元嘉十四年創立精舍於金蓋山初不言楷時有寺且何山之名於梁吳均詩始見之疑楷嘗學於此山其名迹在人後人慕之卽其處爲精舍耳謂楷以其居爲寺者非也禪幽寺碑至唐會昌時已防裂無幾有張道規者以爲式道人書識而龕之今碑亦不復見嗚呼晉之士大夫可謂求志而得其志矣其退也處山林而以讀書爲樂其出也居城府而以治民爲事或出或處不過乎數十里之間其人物風流可以想見也楷距今幾千年此寺之廢興屢矣世以爲可久者莫如金石之傳旣金石罄滅而此山之名獨存則謂人物風流非士大夫所先而虛名無益於後世者非陋歟余老矣方買田若溪之上則此山將皆爲吾杖履所有其可不畱語山中爲吳興故事乎乃訂其本末而並書之紹興十年十月記

浮溪集卷十八

欽定四庫全書

浮溪集卷十九

宋汪藻撰

記

長興劉林宗養浩齋記

養浩齋者何長城子劉子燕居之室也曷爲名之以養浩先君子之志也先君子之志柰何子劉子先君子以直道事三君知無不言言無不盡𨿽雷霆作於其側震風淩雨交於其前未嘗少降色辭卒以是貶死不惟不悔而將終又以養浩然之气屬其子故子劉子以名其齋奚取乎浩然爾夫浩然者人所受於天地之气也所以使之常浩然者學問也夫气存乎方寸之地而至乎充塞天地之間可謂盛矣使物得以貳之豈復有气也哉故以我勝物則所以爲剛大者在我以物勝我則所以爲剛大者在物胡不觀諸水乎水天下之至柔也而馳騁天下之至堅非以其物萬折必東而物莫之能禦故耶此君子貴乎有所養也子劉子養之以何道子劉子年二十餘家苕溪之上有屋數椽先疇數百畆父書千餘卷居其屋食其田讀其書惟聖人之道是求先人之志是承非其事不問也非其人不交也積之嵗月庶幾其常浩然乎然則浩然之气何以見之夫貧富貴賤死生禍福是八者皆足以入吾胸中而爲吾浩然之冦今子劉子年甚富气甚鋭方出遊乎萬物之間其亦愼所擇哉茍明於所擇而先有以待之異時立乎朝廷之上正色乎人主之前招之不來麾之不去決是非邪正於立談使人皆曰劉氏有子則浩然之气見矣噫此自子劉子所有也予曷爲記之曰子劉子之先君子予之畏友也子劉子以爲先君子歿而予嘗聞其一二書其言於座右則如見其先君子焉故屬筆於予而予亦因以自警也

鎭江府重修州學大成殿記

古之有天下國家者其世之長短視積累之厚薄其祀之隆替視子孫之興廢何則吾之所以有天下國家者以吾有息爭已亂之道而足以庇民也民知吾有息爭已亂之道而利加其身則世世戴其子孫事之此吾所以處其廟祧之尊而饗其嵗時烝嘗之奉也茍爲無以承之祀從而隳矣惟夫子則不然未嘗有尺地一民之封也而教實行乎天下之間所謂息爭已亂之道者與萬世共之天下用吾說則治不用則亂旣不用而亂矣朝用吾說夕治如初天下復相率而祀之其祀益修而嚴則其道益尊而明此三代之子孫於今爲庶而夫子之祀與天地相爲終始也夫子之沒千有餘年守文之君當塗之士所以講求而祀之者不爲不至然未有如本朝之盛者也方其盛時廟學之興溢乎四海之外𨿽蠻夷戎狄之國莫不知吾夫子之尊鎭江有學在州之城東南隅經始於太平興國八年後五十七年新而廣之者文正範公也艱難以來鎭江適當兵衝故學宮壞爲壘捨徽猷閣直學士新安程公來牧之數月大成殿復及於焚一日公過而嘆曰嗟乎釋老二氏吾儒操戈而逐之者也今道宮佛剎圮於戎馬之餘才幾日耳已紛然相望於國都其徒志堅而材足以有立故也吾夫子息爭已亂之道有功於世如此而吾徒又奉明天子之命司教於此反熟視而不爲可愧也乃謀費於州人防州豪及浮屠氏有以其贏來獻者於是鳩材庀工諏日之良而郡丞韓中通葛祐之教官鄒全嗣實左右其事未數月而臺殿成屹然起於江山形勢之中與之相稱其室筵屏攝階序門庭與夫像設器陳又皆秩秩繩繩無不應圗合禮他州之祠莫及也於是人以程公爲賢嗚呼學校之事類非俗吏之所能爲也況出於干戈之後乎春秋二百四十二年之間諸侯之築宗廟宮室臺榭門廐莫不爲其國史所書而以學校見於六經者魯之頖宮鄭之鄕校而已豈當時以力政相髙而不暇及此耶抑公卿士大夫知此爲治亂之本者少也程公以經術決科飾吏事以儒雅而所至皆可師宜知所本矣學將成而公去其屬劉潁士王昺以諸生之請來告曰願書以貽後人乃爲敍而詩之詩曰萬物一气統於乾元夫子之道與之並尊峙山行川莫地之厚夫子之尊與之並久惟昔旬始彗於紫微簠簋棄道學門雉飛坐令此邦祀不蠲肅伊誰新之自我賢牧爰徹灌莽列爲飛甍京口之宅曲阿之城歌在堂一洗鋒鏑曲阿之城京口之宅偉矣玆舉非公孰能嗣我文正百年而興左江右山輸秀於此爲邦生材以篤王紀

靖州營造記

國家承六世積累之餘開拓土疆過成周廣輪之數於是極楚越之南陬皆列爲郡縣熙寧九年增築唐之城州爲渠陽軍建中靖國二年又移軍於渠陽江之西賜名靖州初夷人散居溪谷間各爲酋長及上版圗職方氏爲土氏與彼之山川壤比疆連犬牙相入也𨿽嵗久聲教所覃去椎結之俗而飾冠巾轉侏離之音而通字畫奉官吏約束一如中州然此州實初郡新民庶事漫無紀律重以連遭饑饉之烖斗米幹錢弄兵之民乘時搶攘五十年間凡六七作發卒擊之而後定爲民上者救過不給間於憂慮則趣辦目前而已遑暇及市朝道巷門渠之制哉紹興十九年大梁劉侯臨是州營丘王侯爲通守二侯今之材吏也相與勠力不鄙夷其民有惠有威撫善良如赤子去姦慝如稂莠州人翕然信服渠陽舊爲茇捨板屋𨿽官居帑庾亦然侯一新之聚材瓦於塲募工於市又以三者非渠陽所出經營於數百里之外其勤可謂至矣紹興巳巳孟冬遂甓州之通衢七百餘丈行者免於崎嶇沮洳之艱而望之繩直循之砥平爲無窮之利咸欣然相告曰自有此州閱府守丞不知其幾莫克爲之今一朝談笑而成非二侯之澤歟且是役也不期年畢工其費出於二侯唱始之俸與四方樂輸之金無秋毫及民集其事者進士陳大有僧世遂祖能也嘗謂天下事無大小如不萌茍且之心鮮不成者魯叔孫昭子所館𨿽一日必葺其墻屋去之日如始至春秋稱其賢況分符竹爲州有社稷人民之寄師旅之屯賓客之奉而通衢者憧憧往來之防肩摩轂擊朝夕是由其可漠然不加之意乎故薛惠爲彭城令橋梁郵亭不修兄宣知其不能陳道茀不可行單襄公知其必亡政之能否國之存亡皆於此而見則二侯經渠陽者其澤豈不逺哉後人求營造之因當有所稽攷蓋不可以不書紹興二十一年四月左大中大夫提舉江州太平興國宮汪藻記

信州鄭固道侍郎寓屋記

彭城鄭固道猒直承明而歸得爽塏於上饒峯之下種花蒔竹若將老焉以書謂余曰吾營吾居於此數年而成今欲名之曰寓屋子意以爲如何子爲我言其意余曰人生天地之間萬古在其前無窮居其後其與物浮沈者不過百年之頃而百年之期又少有至者則𨿽吾形骸之內皆謂之寓焉可也而況於屋乎吾嘗怪陶淵明作歸去來托興超然莊騷不能過矣而卒章乃曰寓形宇宙復幾時何淵明知之晚耶淵明旣爾而固道又取之名其屋不幾更晚於淵明乎然謂是身爲蘧廬者其誰不知而世獨稱淵明爲千載人者以淵明不但知之而已也獨不見昔人有攀瑯琊之柳然流涕者乎有記平泉之艸木而與子孫爲誓者乎是二人者𨿽賢否不同然皆一世之豪而非智不足以知之者也一爲物之所移而其愚遂至於如此人之度量豈不相逺哉故淵明之方出也不以田園將蕪爲憂其旣歸也不以松菊猶存爲喜視物聚散如浮雲之過前初未嘗往來於胸中蓋知夫物我之皆寓也此其所以爲淵明而爲吾固道之欣慕歟固道少以功名自喜爲人英偉笑語軒然視世間小兒皆欲臥之百尺樓下今𨿽老矣借不得坐籌帷幄如張子房猶當據鞍矍鑠爲馬伏波顧捲藏豪气於數畆之宮蕭散於茂林修竹之下放懷於詩酒之間了然知身外之物無秋毫可戀著者故隨其遇樂之略無畱吝之意而其樂至於不可勝計非有得於淵明者能如是乎固道名望之族今爲徽猷閣待制提舉江州太平觀

永州柳先生祠堂記

先生以永貞元年冬自尙書郎出爲邵州刺史道貶永州司馬至元和九年十二月詔追赴都復出爲柳州刺史蓋先生居零陵者將十年至今言先生者必曰零陵有零陵者亦必曰先生零陵去長安四千餘里極窮陋之區也而先生辱居之零陵徒以先生居之之故遂名聞天下在先生謂不幸可也而零陵獨非幸歟先生始居龍興寺西序之下間坐法華西亭見西山愛之命僕夫過瀟水剪薙榛蕪捜奇選勝自放於山水之間入冉溪二三里得尢絕者家焉因結茅樹蔬爲沼沚臺榭目曰愚溪而刻八愚詩於溪石之上其謂之鈷鉧潭西小丘小石潭者循愚溪而出也其謂之南澗朝陽巖袁家渴蕪江百家瀬者溯瀟水而上也皆在愚溪數里間爲先生杖履徜徉之地惟黃溪爲最逺去郡城七十餘里遊者未嘗到則豈先生好奇如謝康樂伐木開徑窮山水之趣而亦遊之不數耶【數所角反】紹興十四年予來零陵距先生三百餘年求先生遺迹如愚溪鈷鉧潭南澗朝陽巖之類皆在獨龍興寺並先生故居曰愚堂愚亭者已湮蕪不可復識八愚詩石亦訪之無有黃溪則爲峒獠侵耕嶝危徑塞無自而入郡人指髙山寺曰此法華亭故處而龍興者今太平寺西瞰大江者是也其果然歟周衰言文章之盛者莫如漢唐賈誼馳騁於孝文之初時漢興才三十餘年耳其談治道述騷辭已追還三代之風如此自是踵相躡有之末而至於劉向揚雄益精深不可及去古未逺故也唐承貞觀開元習治之餘以文章顯者如陳子昻蕭潁士李邕燕許之徒【燕音煙燕公張說許公蘇頲】固不爲無人東漢以來猥幷之气未除也至元和始粹然一返於正其所以臻此者非先生及昌黎韓公之力歟故以唐三百年世所推尊者曰韓柳而已豈非盛哉先生𨿽坐貞元黨與劉夢得同夢得防昌時猶尊顯於朝先生未及爲時君所省而遽沒於元和之世事業遂不大見於時可深惜哉然零陵一泉石一艸木經先生品題者莫不爲後世所慕想見其風流而先生之文載集中凡瓌奇絕特者皆居零陵時所作則予所謂幸不幸者豈不然哉零陵之祠先生於學於愚溪之上更郡守不知其幾而莫之敢廢顧未有求其遺迹而紀之者余於是采先生之集與劉夢得之詩可見者書而置之祠中附零陵圗志之末庶幾來者有攷焉

永州玩鷗亭記

余謫居零陵得屋數椽瀟水之上旣名爲僇人人罕與之遊又地承凋瘵之餘無可遊者故一年而病二年而蘇三年而心樂之四年而視我如人視人如物休休焉不知憂樂之所在屋臨大川愚溪之水注焉因結茅茨爲亭面愚溪之口有羣鷗日馴其下名之曰玩鷗客有過而問焉者曰玩鷗之說聞之舊也今子之鷗信可玩乎余曰我與物同見於天地之間者以形而我之知物物之知我者以心使吾之心有以勝物則李廣之石可使爲虎使吾爲物所勝則樂令之弓亦能爲蛇是二者無情之木石也徒以人心之故使之若出於有情如此茍吾心反如木石而無所示焉則鷗莫得而窺矣何爲而不可玩哉余少迂疎狷介自知於世無一相宜者頗欲全生養性於麋鹿之羣以終其天年而遂吾平生獨往之志蓋漫仕二十餘年𨿽三仕三巳而人不吾嫉也無何脫下澤之鞅入承明之廬佩防稽之章則幾微見於言面者多矣故近者聚而尢之逺者趨而和之一斥而置之三千里之外此正羣鷗舞而不下之時也吾於是杜門息交朝飯一盂夕飲一尊日取古今人書數卷讀之怠則枕書而睡睡起而日出矣幸無疾病則復飯飲讀書如初此外無一毫入於胸中頹然不知天地之大而環堵之隘也庶幾所謂心如木石者則鷗之馴也固宜然俛而啄仰而四顧物之常情也今鷗忘其常情而與吾相從於此固樂矣安知他日無欲取鷗而玩之者哉幸鷗無忽客笑曰書之壁以告來者可乎余唯唯紹興丁卯正月新安汪藻記

爲徳興汪氏種徳堂作記

天可必乎跖也而壽回也而夭慶封也而富原憲也而貧天不可必乎臧孫賢而有後鄧攸忍而無子仲尼匹夫而世祀龎公耕者而子孫安故曰人定者勝天天定亦能勝人世常疑天以爲不可知者皆指未定言之也然君子亦豈屑屑然常置盛衰興廢於其胸中哉知修吾身以待其定而已胡不以種木觀之乎百圍之木其始生也數寸之蘗耳所謂蔽日月擾云霓者固已萌乎其中如使足可搔而絕手可擢而拔牛羊踐之斧斤伐之夫豈有木也哉此以人勝天也茍吾有以封殖之潤澤之養之以風霜之堅待之以嵗月之久順其取受於天者而條達暢茂之則蔽日月擾云霓者有時而至矣非天定勝人而何汪氏世家新安當唐宋五季干戈紛擾之時衣冠散處諸邑之大川長谷間率皆卽深而潛依險而居迨宋興百年無不安土樂生於是豪傑始相與出耕而各長雄其地以力田課僮僕以詩書訓子弟以孝謹保墳墓以信義服鄕閭室廬相望爲聞家子孫取髙科登顯仕者無世無之而汪氏尢其章章者也汪氏之居石田者數世皆有隱徳而訓子弟尢力石田之先君子嘗撫其子弟而嘆曰吾不愧於天而無以見世矣天其或者將使汝曹大吾家乎乃築堂於其居之東偏名之以種徳曰此吾所以志也未幾果有乘駟馬髙車而歸者里人以爲榮昔王祥王覽當東漢之末兄弟隱居者三十餘年以孝友著名於世及晉而子孫極蕃以大更六朝訖隋唐數百年至譜牒不能傳而後已故諺曰淮水竭王氏滅淮水固無可竭之理而王氏至今有人也石田南臨大谿去江百餘里而山水淸奧非秀民接踵而出不足以當之今汪氏其爲王氏乎種徳之報未易量也汪氏之子逮字及之能世其家者求余文爲記於是乎書

浮溪集卷十九

欽定四庫全書

浮溪集卷二十

宋汪藻撰

碑

信州二堂碑

宣和二年十月盜發淸溪入睦入歙入杭蹂十州之地間以兵圍信不克天子爲出禁旅付大臣討平之初淸溪民阻山爲暴吏不時制寖劇部使者不以聞益放兵無所忌至攻府寺略人民由是東南皆警時守州令邑者疆比壤連無一人奉尺書爲朝廷言者獨信州王君曰賊興篁竹間不旬日其鋒如此勢非可以朝夕破者今不百里俯吾境萬一不戒如吾民何卽斥金帛募士增陴浚隍修戰鬭具按蹊隧所通者二十餘所悉以兵戍之用通守王侯防起其屬髙志臨付以軍政條便宜章十餘上且以計防告當路之用事及城守者十二月賊覆淛東軍張甚頃之焚婺源開化屢以兵偪信知有備引去正月攻江山常山殘之於是繞信境數百里皆爲賊區君居其中部勒諸將益嚴與王髙二侯勠力締謀屯韓巖以捍開化屯館頭以扞常山屯竹巘以扞江山率深溝固壘日揚兵境上爲不可測者獨栁家都不爲僃匿精甲數里間志臨以親兵僕旗鼔踵其後賊果虞三戍之眾不敢犯二月旣入衢則鼔行寇柳家都營崄峙粻益敺人爲兵欲必舉信初以偏師嘗我克之巳而盡鋭攻號十萬志臨出奇兵鏖擊賊大敗拔營去追奔數十里焚蕩俘馘至不可勝計縛其僞統軍以獻因分其兵爲三一自韓巖復開化一自館頭復常山一自栁家都復江山長驅迅捲遂復衢州賊之在他境者皆望風遁去東南以平於是天子下詔曰信州守臣愈斬賊有功其進職若官殊等通守舉舜亦禆贊之良也增秩次之而以志臨爲衢州君與王侯旣相與侈上之賜而喜釋於守城之勞也乃築堂二曰示喜曰後樂而書其本末來請藻曰天下之事所貴於智者以審於禍福成敗之機而圗其大者區區一時勝負之功不足議也方盜奮於承平百年之餘民不知兵吏不知守獨君察於幾微慨然以書抵在位者或非笑或怒且排妒之卒之無一不如君策及情見勢屈而向之爲吏者方狃於故常曰吾知謹簿書期防而已吾書生也何以兵爲巽懦譸張爭爲完軀保妻子之計視刈其民如艸菅然而無以善之曾未有奉一州六縣無秋毫之失歸報天子如君者而余顧以爲區區一時勝負之功誠以信於江南爲四塞地使狺然吞噬之心西搖撫南闚建北擾宣饒則𨿽磨以嵗月未能遽下也惟君以方千里之地屹然於橫流奔沸之中扼其吭笞其背使气奪力殫不能尺寸進卒夷其眾當是時並江循海三路三十餘州皆堅壁淸野倚君爲重則君之建立爲何如哉是宜天子差功第賞書君令甲而信州一日暴於天下則斯堂之以喜樂名者君與信人果得而私哉君通經術長於吏治所至皆可紀始君之至州無十日之贏旣二年而鏹腐粒陳以之賞功募士調兵食皆出於此可謂爲政知所先後而功非偶然立者可歌也已乃作詩曰

惟帝奠治以天爲區藐彼南服大江之隅八聖休養狃於丕平有不能馴嘯呼以驚奮厥螻蟻敢仇王師帝顧在列孰予往笞矯矯禁旅統之公侯春禡於野旋師麥秋囚獻刑得第勲防勞孰固吾圉予其汝襃在列咸啟信爲偏城曰守臣愈實能弭兵惟昔首孽眾爲不聞曰此猘者吾疆懼紛乃理隍壁乃襃選鋒爰走爰集嚴兵待攻賊屢闖境引師環之一遇鏖擊崩奔不支坐以支堞扼其三方鄰國仰首如川得防帝曰兪哉惟汝予力錫之命書光寵而國愈拜稽首敢揚王休乃作華屋睇山俯流君在斯堂寄適雲杪裏民戶歌雜以嬉笑君在斯堂賔客粥粥間於憂虞起舞相屬民祝君壽長爲父師毋或去我阽於墊危士曰君材維試之仂【仂音勒十一也】如何此州私我賢伯凡厥本剽載之民謠來者是式君將在朝我爲頌詩繄史之訂匪民之私天子之慶

鎭江府金山神霄宮碑爲毛友作

政和四年七月乙未詔天下悉立神霄玉淸萬壽宮鎭江府以金華龍遊寺攺建如詔書越明年館禦旣嚴像設旣新學徒勸趨云委川至聲聞京師於是上親書殿閣等名十以賜又明年臣某領府事上曰神霄宮成當書汝某其書之臣謹稽圗牒及道藏書金山始爲浮玉山言自玉京諸峯浮而至者後有卽山以居而得金於水涯者易今名父老相傳先唐時嘗爲龍遊觀已而爲浮圗氏所有者幾二百年金華陽氏洞天記曰中國洞天不名於載籍者尙多有之金山其一也蓋其前臨滄海卻倚大江獨立無朋以天爲際風濤潮汐赴其吐吞日月晦明環其左右攬數州之秀於俯仰之間而下蟠魚龍之宮神靈之府蓋宇宙奧區古今勝處也則髙眞所庭逸士所廬天閟地藏餘千百年一朝巋然爲海內琳宮之冠者夫豈無待臣仰惟皇帝陛下繇神霄玉淸之地撫炎精累洽之運凡意所屬天必從之方且恭承祕訓興旣墜之緒滌源培本合道徳而一之以幸天下其神機所運𨿽兩儀二气曽不外吾挈提把握則名山大川東放嵎夷西屬昆侖南極丹淵北連窮髮者特其融結之一矧玆山當吳楚之衝去京師二千里而近在吾顧盼之地是宜淸光一屬而土木眈眈金碧差差雄視東南與天無極以至山君海王江神川後奔走效職惟恐其後故華榜旣揭天宇澄穆鶴翔其空沈符之晨水波不興赤龍自獻世徒咨嗟太息以爲瓌奇詭異之觀殊不知天人精祲脗合沖融超出形象者乃其餘事故臣嘗論之在昔人君崇方士之說望殊庭於彷佛者未嘗不自以爲得與神明交也彼不過涉其徑庭味其糟粕區區於巫祝之小技禨祥之末節而已亦嘗以神霄帝君之事告之者乎於戲盛哉自浩劫以來書契所傳兆於變化出應帝王明道闡教爲生民福者上一人而已何以言之世傳得道而應世者莫盛於黃帝遊赤水則遺其元珠訪具茨則迷於大隗蓋黃帝自區域而企天遊故納山川於車馬之間而不足上由霄極而持世教故用山川於幾席之上而有餘則臣以爲自浩劫以來書契所傳上一人而已者豈爲過哉上敕漕臣詹度總視工事始於政和七年之秋而成於明年之夏凡爲殿三曰長生曰靑華曰黃籙爲臺二曰寶華曰蘂笈爲閣二曰龍遊曰經又爲泰定庵命太素大夫黃澄居之澄學道茅山五十餘年流軰推重上以金山爲天下神霄第一故首以付澄臣幸得以薄技待罪從班適守玆土事成而書臣之職也敢以菲陋爲辭謹拜手稽首而獻文曰

帝膺寶訓臨九躔萬靈祗衛來三天眞人下執樞中權凝旒不動堪輿旋閔玆頹俗劫屢遷鏈形蛻骨誰非僊聿興妙教窮海埏叢霄相望淸都連偉哉浮玉當大川地維四絕中巍然世氛不及環以泉吳峯楚嶠輸風煙天穹地博棲萬椽宛如龍漢初開年帝揮寶墨題其巓神光下燭陽和淵金符玉簡功用全蛟龍詟栗江神防驚濤弭伏雲海鮮回翔縞羽登蜿蜒霞光星爥其數千乘光日覲虛皇前坐令下土侔髙圓焉知帝力施無邊下臣作頌鑱蒼堅不磨要與玆山傳

傳

郭永傳

郭永大名府元城人少剛明勇決身長七尺須髯郁然望之如神人以祖任爲丹州司法參軍守武人爲姦利無所忌永數引法裁之守大怒盛威臨永永不爲動則繆爲好言薦之朝永因盡忠以報後守欲變具獄永力爭不能得袖舉牒還之拂衣去擢淸河丞尋知太原府大谷縣太原帥率用重臣每宴饗費千金苛取諸縣以給大谷民富其斂尢亟永以書抵幕府曰非什一而取皆民膏血也以資觴豆之費可乎脫不獲命令有投劾而歸耳府不敢迫縣有潭出雲雨嵗禱水旱爲常縣禱未應乘此嘩民永杖巫身暴日中雨立至縣人刻碑記其異府遣卒數軰號警盜刺諸縣短長遊蠧不歸莫敢迕永械致之府府爲幷他縣追還於是府檄及部使者文移有不便於民者必條利病反復或遂寢而不行客謂永世方雷同毋以此賈禍永曰吾知行吾志而已遑卹其他大谷人安其政以爲自有令來無永比者旣去數年復過之則空一邑遮畱如永始去調東平府司錄府事無大小決永吏有不能辦者私相靳曰爾非郭司錄耶除通判鄭州燕山之役以永爲其路轉運判官郭藥師屯邊怙恩暴甚與民市不償其直復毆之非壞目折支不已安撫使王安中莫敢問永白安中不治且難制永請見而顯責之不從則取其尢者磔之市無辭也乃見藥師曰朝廷負將軍乎藥師驚曰何謂也永曰前日將軍杖防歸朝廷上推赤心置將軍腹中客遇之禮無所不至而將軍未有尺寸功報上也今方倚將軍爲重乃縱部曲戕民不禁平居尙爾如緩急何藥師謝無愧容永謂安中曰他日亂吾邊者必此軰也已而安中罷永亦辭去移河北西路提舉常平防金人趨京師所過城邑欲立取之是嵗大寒城池皆冰敵每借冰梯城不攻而入永適在大名聞之先弛壕漁之禁人爭出漁冰不能合敵至城下睥睨久之嘆息而去遷河北東路提防刑獄時車駕在維揚命宗澤守京師澤厲兵積粟將復兩河以大名當衝要檄永與帥杜充漕臣張益謙相犄角永得檄大喜卽朝夕謀戰守具因結東平權邦彥爲援不數日聲驚河朔已沒州縣皆叛敵來歸敵亦畏之不敢動逺近宴然居無何宗澤死充守京師以張益謙代之而裴億爲轉運使益謙億齷齪小人也防範瓊脇邦彥南去劉豫舉濟南來冦大名塊然孤城居其間敵以十倍之師攻之永督士晝夜乘城伺間則出兵䢐擊或勸益謙委城遁者永曰北門所以蔽遮梁宋敵得志則席捲而南朝廷危矣借力不敵猶當死守徐挫其鋒待外援之至柰何棄之因募士賫帛書夜縋城出告急朝廷且請朝廷先爲僃敵攻益急俘東平濟南人大呼城下二郡已降者富貴不降無噍類益謙軰相顧色動永大言曰今日正吾儕盡節之時又行城撫將士曰王師至矣吾城堅完可守汝曹努力敵不足畏也眾感泣質明大霧四塞敵以車發斷碑殘礎擲城中樓櫓皆壞左右防盾而立多碎首者良久城防永坐城樓上或掖之以歸諸子環泣請去永曰吾世受國恩當以死報然巢傾卵覆汝軰亦何之玆命也奚懼益謙億率眾迎降敵曰城破始降何也雜然以永不從爲辭敵遣騎召永永正衣冠南向再拜訖易幅巾而入敵曰阻降者誰永熟視久之曰不降者我尙奚問敵見永狀貌魁傑且夙聞其賢乃自爲好語數十言欲以富貴啗永而降之永嗔目唾罵曰無知醜類恨不醢爾以報國家何說降乎敵令譯者申諭不已永防手怒罵不絕敵諱其言麾之使去永復厲聲曰胡不速我死我當率義鬼滅爾曹大名人在縶者無不以手加額爲之出涕敵令斷所舉手幷其家害之時年五十三建炎二年十一月甲子也卽日語傳城中𨿽素不與永合者皆相向慟哭敵去相與負其屍瘞之永博古通今得錢卽買書家藏書萬卷因事爲文皆可錄而不求人知見古人立名節者未嘗不慨然揜卷終日而尢慕顏魯公爲人喜面折人過退無異言聞秋毫之善必咨嗟奬成如不及士友以此嚴憚而歸之杜充守大名名稱甚盛永嘗畫數防見之他日問其目曰未暇讀也永數充曰人有志而無才好名而遺實驕蹇自用而得名聲以當大任鮮不顚沛者公等足與治乎充大慙靖康冬敵犯京師中外阻絕或以兩宮北狩告永者永號絕僕地家人舁歸不食者數日聞元帥檄始勉彊一餐其忠誼蓋天性若夫事親孝與人忠輕財篤義而於吏治精明皆永餘事其大節如此他不足爲永道也紹興初始贈永中大夫資政殿學士諡勇節官其族數人

贊曰嗚呼靖康之禍豈不哀哉以二百年全盛之中國而在位皆拘攣章句之徒謂名節爲非所急士之精鋭銷耎盡矣一旦爲敵所乘無不全軀保妻子奉頭防竄或甘心污辱之地而不悔永以身徇國至勉其家必死非所謂烈丈夫而不爲世所推移者哉當是時以節死者𨿽不爲無人若劉韐李若水向子韶霍安國張克戩楊邦乂皆其章章尢著者也然罵敵不屈無如永者故掇永平生行事著於篇有以見永立大功名而奮不顧身者有所從來非偶然發也

浮溪集卷二十

欽定四庫全書

浮溪集卷二十一

宋汪藻撰

銘

永州太平寺鐘銘

起空寂中無間斷者非雷非霆一剎那間徧滿大千非聲非形以悉檀成以慈悲撞以歡喜聽從無始來如瞑而寤如醉而醒九疑之西瀟湘之會梵釋之庭紹興庚午春再浹辰散吏是銘

歙硯銘

非端溪溫潤而漪文非銅雀斷殘而古色出吾州虹貫之巖資爾輩筆耕之澤

向滈刷絲硯銘

龍尾石南唐物匠何年斸山骨繭出盆文不沒濡君毫爲黼黻

琴研銘

無琴之弦有書之用臥北而以此消憂與淵明兮同夢

懷璧硯銘

圓其外而不陵物有似乎佳公子瑩其中而不露才有似乎古騷人汝以此行世以此發身夫謂之席上之珍

王氏鐘徳齋銘

大梁深根武陵淸樾風露華滋山川秀發我觀王侯好徳若渴百年栽培遲以歲月坐令幹霄起自毫末人如甘棠誰敢翦伐子孫蟬聨晚始條達先翁所書千載不沒

葉抗硯銘

縝栗而溫直方而厚作於貪夫竭澤之前得於元老著書之後是爲君家文字之祥與立言者同乎不朽璞而潛也居萬仞之淵器而用也吐六經之言汝師其潛資其用則名也與此硯長存

憺箕硯銘

美哉下巖之石得乎中興之年續文章於六一東坡之後追議論於嘉祐治平之前嗚呼汝能然則無負此硯矣

熊叔雅硯銘

禹鑿余韜瘴嵐安得之虹貫巖斵爲攜北南毛楮陳其友三出瓌辭與古參

董天任硯銘

圓其中蒼璧橢窊其前初月破出天滋如炙輠爲臞仙零寶唾

悟硯銘

其澤也取之不竭其堅也磨而不燐其端方足以鎭物其文理足以發身學者比徳於此是爲席上之珍

莊徳邁硯銘

斵玆山骨以發天液縠理漪文金聲爲質楮松競爽待子而一遣瑞君家漢廷給筆

恪硯銘

書墨言忠佞筆百世不磨由此出臨當思擇其術贊

吳國太夫人贊

寶文閣直學士賈讜母吳國太夫人王氏者秦王審琦五世孫而顯恭皇后之姑也精修樂施終身如一日建炎二年隨讜至金陵薨焉菆於城北正覺寺會有司以其地爲元懿太子墳堧讜欲舉夫人葬零陵不可紹興十五年始得請啟菆棺衾腐敗巾屨杯圈觸之埃散獨夫人面如生肩而下異蔓覆之若銖衣及易棺衾香聞數十步金陵傾國都而出焚香作禮曰善哉非夫人願力所成不及此於是藻爲之贊曰夫人生王家具足諸福慧珍寶千百億視之如微塵傾以飯伊蒲了無畱吝色用檀波羅蜜精進終其身窆於給孤園經十八寒暑彼物皆朽壞而吾面如生爪眉齒髮膚以至脂澤等光潤柔輭相與生亦無殊寶花綢繆之芬馥世希有坐遣諸艸木悉成栴檀林云何刼灰餘有此殊勝事誰非幻泡影獨現金剛身一時生信心見者及聞者極無邊無量數等恆河沙由玆證菩提是名爲說法

僧可宗爲胡尉唐卿畫枯木怪石圖爲之贊

有巉其石匪雨露而常澤起臥兮欲立有枿者楮匪條葉而中腴回旣槁兮復蘇髙巖無伴誰與居旁有疎篁郁相扶定知畫史貎不如彼上人者詩之餘

祭文

祭河文

惟神以海爲宗主百谷也霧雹風雷气停蓄也曰雨曰暘相民欲也鞭笞犀龍起潛伏也方春敷榮俟嘉沐也胡爲陰陽戾盈縮也冰澌旣融潮未復也戢然千艘尾銜屬也聖人中天世司牧也一夫阻饑爲頻蹙也貔貅萬屯懼枵腹也神寧惡予倦揮沃也靈呵豈難費升掬也詔恩臨祠奉牲玉也尙驅云師貺霑足也繄邦是圖匪私凟也

祭張徽猷文

維紹興二十二年歳次壬申七月甲午朔二十八日辛酉左大中大夫提舉江州太守興國宮汪藻謹以淸酌庶羞之奠致祭於故提宮徽猷張公之靈曰公出西蜀大儒大家逢時中興大振厥華干國利器深藏莫邪揚於丹墀天子嘆嗟進直延閣恩光日加西淸近班唾手可挐一日去國君門遂賒甘心外庸兩郡拜嘉吏畏民愛聲聞邇遐惟公有常不陋不奢晚復靜退防復五車【一云至卽丰稔邦人所誇晚塗就閒兩部聽蛙商略中古其書五車】珪璋粹溫無可摘瑕遊戲翰墨如錐畫沙叢林飽參諸障莫遮心法照了談余雨花中年養生彊健靡他云何鵬飛庚子日斜重到舊治歲方及瓜士林宗師誰借齒牙行哭相弔堂空綘紗藻久叨遊從敢並等差一觴永訣哀豈有涯尙饗

祭薛大資文

嗚呼惟公道學得之鐘山如郢堊鼻揮斤者般坐振聲譽雷驚瀑潺帝顧駔駿宜歸廐閒首付言責繩愆督姦旋寘臺閣翺翔兩班學省詞禁英髦所寰公一揚歷陳言悉刪遂秉大政嘉謀必關功在宗社澤流寡鰥爲時元老二十年間身被三組腰圍九鐶榮寵𨿽極視猶觸蠻藻也晚學羈窮鈍頑當路熟視云誰肯扳公獨與進爲之解顏曰此孤秀擢於蓁菅極力推挽卒辭伏跧歲在丙午威弧始彎天子南狩朝廷孔艱公實舊徳人期賜環顧斂英气蘋洲蓼灣詩酒陶寫漁樵往還許國心壯憂時鬢斑猥辱玆土日虞曠公屈小擢來臨市圜燕笑未幾遺言已頒壽且八十人猶公慳望匶百里無緣往攀一尊馳酧詞訖涕潸尙饗

祭族叔承議文

嗟惟我公全徳自名酬酢萬事一專以誠魏有東郭唐有魯山千載相望與公爲三世人雄誇藻借琮璧外𨿽粲然中滿瑕謫公獨朴茂不爲琢雕經術自奮通班漢朝世人紛爭步設機穽術窮數殫還復相勝公惟誠至不爲巧巇兩蒞劇邑豺狼化之文爲人師行爲人則凡人所趨無一能惑坐禦浮薄如隄捍川天胡不畱使至百年公於死生視若泡影伊人則憂風俗誰正吾宗之幸家有徳人況防公知愛與子均聞公永歸不克馳送寓辭寫哀非公誰慟尙饗

書札

上宰執乞道君還闕札子

藻嘗觀孔子陳庶人之孝曰謹身節用以養父母自庶人等而上之其位愈尊其徳益大至天子則曰愛敬盡於事親而徳教刑於四海豈不以天子以天下爲家顧天下安否何如耳天下安親必預焉古之言孝如舜者亦可以巳矣或問孟子舜爲天子臯陶爲士瞽瞍殺人則如之何曰執之然則舜不禁歟曰舜烏得而禁之夫有所受之也有所受之云者言受至公之道於天以治斯人之謂也捨是吾無以爲治矣然則徇一切之私害天下之公欲上安君親下治天下古無是理恭惟太上皇帝以二十六年臨禦之尊一旦上畏天威舉神器付之主上此堯舜用心也是宜太平之期自今以始然乘輿一出中外悵然非不知天子仁孝重違上皇之心姑順適之而議者謂廟堂諸公無一言救止於扶顚持危之計爲不審矣何則以天下養者其慮不可以不深而朝廷政令不可以不一也疆之患何代無之政使犯闕爲上皇者當痛心悔懼與吾君共守雪宗社之恥慰軍民之心爲主上者當迎上皇宮中朝夕定省以寛其危疑震擾之念乃使倉卒南徵暴露野次越在江海五十餘日未知還期萬一先驅所至有霜露之侵是爲人主能以天下養乎方車駕之出也衣冠惶駭傾國南奔小人之有罪者皆以扈從爲名未聞有請於朝而貴臣近侍受國厚恩者率捧頭鼠竄曽無數人在君側爲國家守者而朝廷亦未聞呵止詰問也是爲朝廷尙有政令乎且四海之師使之勤王者天子之詔也藻比過泗州聞上皇之詔止勤王之師守臣惶惑莫知所從𨿽行宮意有所在非道路所知要之人情觀望不無疑恐旣藻與軍士雜行天長道中皆口語借借以南幸爲非有不悅之言所至藩籬雞犬蕭然一空爲之寒心者數日至揚州聞有奉迎之詔道路少安旋聞渡江無不失色比得鎭江報官兵日給六千餘緡而小人獻議者繕營宮室移植花竹購買園池科須百出矣墨勅紛然轉易守令遷官錫服略無虛日矣如唐恪翁彥國帥也惑於誥命並行而莫知所守矣嗜利茍得者干請行宮其沸如市不復知有朝廷矣朱勔糞除其家率斂州縣爲乘輿法物邀請臨幸者相屬於道矣昨日又聞行宮指揮頗畱勤王之師以自衛傳者洶洶遂以爲江津非給符不渡蘇常數州居民遷徙皆不安其居蓋天下之獘嘗極矣幸天子儆戒曠然大變眞千載一時也謂當繼此坐薪嘗膽不容更有秋毫之失自靖康攺元所謂慰人心者果何事哉民未見徳而自江以南巳絕維新之望矣今敵尙未在郊此何等時而小人已無忌憚如此人何望耶以鎭江行宮日給計之月當用二十萬緡二浙之民將坐見塗炭而東南和糴指揮於是廢格民旣愁怨加以三軍道路之言懲往時靑谿之役西兵方春以癉死人人思土其勢必亂則上皇豈得髙枕而臥耶藻以爲上皇糠粃天下褰裳去之蓋已超然萬物之上矣其中豈無所處而人不能無私憂過計者以羣小在側耳嗚呼小人平居猶無顧惜況自知惡稔天下之所不赦苟紓歲月之死亦何所不至此社稷之至計廟堂之深憂也使廟堂慮乎車駕未動之前亦無今日之患矣不惟是而巳小人揣上皇享國之久平時極四海之奉方富於春秋以龍徳爲隘引周穆王瑤池之故事以勸其遊陳肅宗西內之戒以箝其返挾此爲姦駸駸不巳則予我劍南一道之言有時而出矣不知何以答之自江以南詔令將壅不行而上皇晨昏之禮闕矣當是之時天子果得爲孝乎今數小人者斵喪國家危辱至此可謂天下之大惡矣上皇不歸則典刑不正朝廷可越此而治他罪耶在國家危疑之時天子釋位而去矣首惡之臣乃恬不之問又可以令天下乎如是則所謂曠然大變者果安在哉爲今之計莫若重爲禮以必上皇之歸遣現任宰臣爲奉迎上皇使天子率百官東向臨遣於庭退而齋居蔬食淸宮以待且責行宮使以必死大賞隨行將士令扈駕以歸庶幾父子之誠有所感動若小人尙敢牽制則自行宮使以下擇其甚者易之彼爲姦謀者旣去直言日聞則上皇亦不復畱矣行宮旣復二聖重歡𨿽上皇翛然不復以萬幾關心然閱天下理義多矣大事應稟而後行志同於上命一於下乾坤再造國祚無疆天下之孝孰大於是失是不圖異時追悔恐無所及伏望埀覽而少加意焉天下幸甚天下幸甚

見謝給事書

古之欲以才能見世而卜於大賢君子者有從收器而立於堂下有扣牛角而歌於轅間甚者或掃門拜塵幸一日之盼睞竊以爲人之才能譬如金石之有聲芝蘭之有臭其實旣立名則隨之灼然有不可揜者何至爲區區乞憐自苦之態哉然使其屈道伸身耶𨿽深居簡出牢關固距如水北山人終南捷徑何足補於進退之數如誠屈身伸道其求之者不勤則其告之者不篤其見之者不恭則其與之者不至𨿽重趼之勞執鞭之辱未害其爲好賢慕善也蓋大賢君子方其從容人主之前自任天下之重咳唾出珠玉叱吒生風雲其勢位益尊則其門墻益峻門墻益峻則非素侍於左右終莫得而進焉及去國彌年絕意當世釋事權之攖拂而自遂於逍遙之濱非特一介之賤得以接末光而承餘潤也𨿽樵夫野叟亦或並遊而爭席焉當此之時其身之不幸而遇之者幸也故屈身伸道者從焉藻自兒童時聞閣下之名如東隅之日𨿽未赫然經天而溫厚之气固足以感人也如淸濟之流𨿽不浩然行地而浸潤之功固足以成物也故論者以王佐之才許閣下旣而款賢士之關聞南方之學者與中朝之士大夫莫不以得交際爲榮其慨然在斯人之列而閣下方任言責藻以鄙賤之身莫能預也乃者屏迹此方而閣下在焉私自喜幸以爲終身願而不可得者今得承談笑然亦安知天意不以我公少畱於此滿願見者之志耶然天下之理莫難於相知之間蓋有求而不得者有不求而至者矣宜陰有相之者非人力之所能爲也故以牖間半面而終身不忘家有名士三年而不察者此豈可以久近親疎計哉藻於閣下其生也地之相去千有餘裏其仕也位之相懸有不可勝言者而又無肺腑之親介紹之先容也果何足以取閣下之知耶然比之三年而不察者則爲不足與夫半面之頃者顧有間矣聽其言而知眞僞觀其容而識邪正攷其文而見所養亦足以得其粗矣而曰必試之事待之久而後察之者非忠恕之言也故輒干典謁而自托於無能之辭以爲贄焉悚息俟命不宣

答吳知錄書

藻啟知錄吳君足下得足下名於士大夫間久矣又聞嘗從徐師川遊願一見之而彼此拘攣未遂也張司理來防教並示詩文一編把玩至於旬時不能釋手甚矣足下之文不牽乎流俗之好也孔子設四科文與學一而巳及左丘明屈原宋玉司馬遷相如之徒始以文章名世自爲一家而與六經訓詁之學分譬均之飲食經術者黍稷稻粱也文章者五味百羞也用黍稷稻粱之甘以充吾所受天地之沖和固其本矣若遂以五味百羞爲無補於養生皆廢而不用則加籩陪鼎殽蒸折俎不當設於先王燕饗之時也自王氏之學興學者偃然以經術自髙曰吾知經矣天下之學復有過此者乎彼文章一技耳何爲者哉使此曹有秋毫自得於聖人之門其誰不服膺斂衽柰何朝夕占畢者類皆掇取前人咳唾之餘熟爛繁蕪喋喋諄諄無一字可喜者亦何異斥八珍不禦而以饐腐之縻彊人曰此養生之本也其不爲人出而哇之也則幸而巳耳又數年以來伊川之學行謂讀書作文爲妨道皆絕而不爲今有人於此終日不食其腹枵然捫以示人曰吾將輕舉矣其可信乎二先生者天下之宗師也其文章過人萬萬議之者非狂則愚然陵夷至此者其徒學之之過也足下才髙識明旣卑去場屋舉子之文矣力追古人而及之豈難事哉在乎加之意而已藻少時蓋嘗疲精於科舉之文顧隨人後者非吾之所學也頗欲求所以自得者於文見之而年爲世故所分徒有其志耳旣得罪屏居則又欲捐書焚硯不復爲文嗚呼過屠門而未嘗得肉也何以屬饜足下之所嗜哉來命只辱歲晚漸寒千萬爲斯文自重不宣

乞祠與宰相書

伏以秋雨新涼恭惟某官徳業光大百神扶相鈞候起居萬福藻前此毎僭易以手札申稟伏防謙尊洊賜垂報皆出親筆下情感荷之餘悚懼無量今者復有誠懇不避煩凟敢以控告伏念藻叨冒過分最爲無補相公所以矜念奬予特厚訖免罪戾使得承乏輔郡知感知幸言莫能盡所宜夙夜自竭布宣朝廷徳意以仰稱恩造萬一而素苦目疾到郡以來文書塡委事緒叢沓朝夕應接殆無寢食之暇心力俱敝所苦增劇間或昏花全不見物若更疲役不巳日甚一日必將有不可救藥者惟人臣之義盡瘁事國謂其有益於時今以如此疾病而當繁劇之地職事曠廢蓋巳不少而疾病又且有加無瘳反復思慮義有不敢巳者除巳具奏乞宮祠差遣外伏望某官惻然垂仁使遂所請得免於罪斥病廢而猶或可自效他日保全成就之恩實在於此藻不勝惶恐俟命之至

又

拜違將復期月不勝瞻仰之勤伏辱書誨慰荷無量春晚晴和恭惟燕居餘暇百神協相臺候萬福藻比畱無錫三月餘所苦𨿽稍減而力乏气促腰膝酸軟左臂隱痛稍稍勞動卽疲倦不能支吾目昏以醫家用藥或溫或涼莫知適從遂一切不用終日瞑坐時用白湯沃洗亦復稍明而不免觀書及稍食酒麪又塗中有奔走應接之勞復覺昏眊伏防軫念親見醫師又專人送藥佩服至意言不能諭謹當一意用之更防增減如何續得具稟病軀本未堪逺適又以乘此春和且勉彊扶持歸鄕今已至富陽也孤孑之迹數月之間窺伺中傷者無所不有如張淵其尢甚者平日𨿽自處門弟子之列然向知其非佳士未嘗敢有所薦引丞相當尙記憶淵自謂必作諫官輒以疏艸示人謂有以怙權挾勢而方命者爲福唐有以髙談闊論而立異者爲平江皆當誅戮以警其餘又因對謂宰執侍從之去不可令作州郡蓋往往挾勢妄作監司莫敢誰何其言又頗波及史丞相蓋在會稽時史待之如常故也近日報狀當自見之其他縷縷非易具陳聞所居僻左去城頗遠耳根眼界淸靜無事自足爲樂所得多矣今藻亦且潛伏隱奧與外物相忘而其不能無望者幸時寄聲以慰拳拳耳近得張欽夫北關書云欲到吳興少畱卻泛江歸長沙聞十三夜批出次日宣麻鄭藻除開府儀同也王公明病甚傳聞頗不佳劉子駒僅免轉徙亦未知能不芥蔕否甚可念也副端攻韓至五章未行求去復不允諫省亦助之未知竟如何張松起寨屋初遣內侍視之又遣李顯忠皆以爲不可用故遂得祠也呂伯恭以謁告歸婺州朝論欲以太常博士處之恐有未知者故輒見之伏幸裁炤

覆提刑吳祕丞

比辰甘霖洊至苗稼勃興恭惟英簜所臨貪頑丕聳民情悅懌神道感通臺候動止萬福藻竊伏田間書不聞擊柝之召夜不聞犬吠之驚如二天之在上寧不知徳粵從故歲一箋後𨿽審聞課三輔之最正六條之察爲廈成賀竟不能以一字自見我心匪石夫豈忘之浮陽非嘉魚道旁多苦李竊意觀人之法類於是𨿽嘗展紙濡墨輒復自沮使心耿耿惟謹瞻依有來命價復墜寶緘重之以腆貺紙札極文房之選果羞兼山海之珍精縑煥然可翫可寶而杖頭得錢又可供千日之醉藻平生何能得此於他人亦何敢受此於他人只拜以還感知巳之異且愧稱塞之難也浙俗之獘妖黨縱橫藻頃在會稽嘗獲某大首以屬李夢文夢文不惟不究治又揜覆之今猶使人悶悶近者傳文使臺竟沈三之獄視昔丘端明姚八之事更覺光明俊偉使人聞之喜欲起舞藻僭欲一見臺府施行次第以快心目或私識之使盛美不刋來者有攷得不靳一指麾之力使一二小史錄示大略幸甚微聞簡注彌深召還在近推其所以行之畿甸者行之朝廷使羣枉之門塞眾正之路開此海內有識所共仰望者勉之而巳余須伺候成命之頒嗣修稟凟

浮溪集卷二十一

欽定四庫全書

浮溪集卷二十二

宋汪藻撰

啟

上常州錢舍人啟

擁篲踵門願陪幾杖飄蓬傍路自逺旌麾𨿽呻吟環堵之間每夢寐一防之托伏念藻零丁蹤迹蹭蹬年華生而蠢愚罔識古人之大體熟於憂患最爲天下之窮民耕獵遺編箕裘素業摳衣槐市空遐想於四科解褐楓宸偶末塵於一第持老攜防防後跋前分將沒齒於窮閭復見千齡之盛旦風雲際防天日淸明趙北燕南邊障無曩時之警吳頭楚尾客途獲終嵗之安矯首泥塗傾心陶冶去行都之幾馹乘便郡之副車澤國多閒寧嘆折腰之爲米書生薄命還成捩手而覆羮遽觸禍機自投憲网畫地爲牢而刻木爲吏念深文之柰何斵雕爲朴而破觚爲圓逢寛恩之若此如天覆幬不汝瑕疵𨿽寂寞巖扉隔鴛鴻於朝列而從容香火隨雞犬於仙家恍若再生起於九死惟是終身萍梗欠揚子之一區故里荊榛荒陶令之三徑玆徘徊而待次荷曲折以推慈假以輝光拯於溝壑乃容無事而食是謂不貲之恩恭惟某官篇翰六經聲華四海辟水膠庠之望石渠金馬之英鳯凰景星偉矣當時之瑞泰山北斗蔚爲後學之宗藹是淸芬揚於要路翺翔三館領袖諸儒春秋禮樂而冬夏詩書夙贊宗藩之善朝夕論思而日月獻納深輸帝扆之忠卓然兼文武之資輔以貫天人之學南北朝之交好逺觀仗節之行內外制之疊居妙著演綸之譽吏腕幾脫而筆力愈健人睹爭先而紙價頓髙敢謂守符尙淹政路民謠具在咸欲朱幡皂蓋之畱帝眷方深終慶赤舄衮衣之拜有如麼麼辱在提攜憐其滴淚到泉新罹失子之戚使之乞漿得酒眞逢在酉之年慰滿心懷矜誇等輩升堂未入於室自恨平生假館願畱於門庶從今日感悰欲敍鄙語莫宣

上沈宰啟

擊柝相聞稔聲猷之自昔及而代念瞻晤之可期誰云授受之偶同自幸衰遲而得此夤緣有自欣躍無涯恭惟某官體備中和心存愷悌浩然不撓其養气也大而剛恢乎有容故待人也輕以約早彯英於仕路已馳譽於淸時謂亟踐於髙華乃尙淹於撫字豈將自致雲霄之上猶須小試州縣之間暫屈壯圖可量茂業恨平日差池於半面無一介左右之先容爲貧姑飽於糟醨代匱偶先於糠粃深慙倚玉所冀包荒藏垢匿瑕庶自今而知免瞻前顧後愧無政以告新

永州上宰相陳情啟

遐徼省愆屢優遊而卒嵗久生成贅終疾痛以呼天夙防知已之恩敢布休骸之請伏念藻偶陪多士獲齒周行永祐龍飛早賜臚傳之第建炎嶽狩首爲扈從之臣防親擢於稠人幾徧誇於淸貫專司宸綍遂直禁林西淸聯三品之班南國領六州之寄升髙指頂知難久於英躔擿埴索塗果自投於憲网言章繼上威命趣行望丘墓以長辭挈囊衣而遄邁三湖五嶺問程知在於天涯一女二男哭別相持於道側勉策四肢之憊始更兩月之餘僅存桑楡獲禦魑魅劍拄頤而冒寵一旦累然箭貫耳以懼威五年居此湘水有飛鴞之集捨衡陽無過雁之傳書驚骨肉之凋殘嘆親朋之杜絕加以甫裏百弓之別墅嵗與江通善和千卷之賜書日爲魚蠧幸洪鈞之未棄明朽質之無他寘諸善地而免瘴癘之侵續以奉祠而紓饑寒之急然齒衰病至福過烖生徒將數子以落南未見一人之丰下深懼先塋之不返欲持孤骨以安歸故𨿽洊易於炎涼曾不暫忘於朝夕歷歷數還家之行店漂漂羨歸土之偶人伏望某官旣成萬世之王功俯及一時之士類省三千里門墻之舊物憐五十年學校之諸生適當引年之期許爲歸老之計附之密啟賜以生還稍刋刑部之章使拭逐臣之淚錮人聖世宜大君子之興哀學稼老農或小丈夫之得請冒輸防懇仰叩深仁

任平江教授日與交代啟

薄采魯侯之芹藻行遂終更久荒陶令之田園第思引去豈謂除書之下重喜故人之來某官天地鐘和山川毓秀躬行君子言有物而行有恆潛心聖人學不厭而誨不倦雅志忍違於膝下英聲自滿於寰中方諸儒並列於瀛洲豈一士獨淹於泮水蓋將自致雲霄之路猶須小試州縣之間暫屈壯圖可量逺業尙憶異時之半面本無一介之先容爲貧始戀於稻粱代匱偶先於糠粃念素飱於此門前之雀可羅然靑衿望公戶外之屨將滿徒此心之懷舊將何說以告新榮愧交並晤言可待

代宜興宰通交代啟

湖山信美每虞制錦之傷田園將蕪惟幸及而代與玆闔境共竚行旌某官拔萃諸儒逢源六籍凜端亮不回之操粲深醇甚盛之文擢殊第於早年衮衮大廷之對試長材於劇邑洋洋載路之謠謂宜雍容以參鴛鷺之行庶幾遇合而暢防龍之業敢云鵬翼尙屈鵞洲山色溪光可樂簿書之暇人情物態尢無獄訟之繁以衰遲尙屍素其間惟髙明可笑談而辦正恐金馬玉堂之趣召不容銅章墨綬之久淹某空戀稻粱偶先糠粃碌碌非撥繁之手駸駸迫更戍之期𨿽地方一同不減古子男之國惟政乏三異亟須新令尹之賢胸臆所藏晤言可盡顧肇更於嵗籥宜茂擁於春祺尙謹節宣卽新渙渥

代沈宰上交代啟

望三捨之門墻未快登龍之便綰一同之章綬遂叨附驥之榮顧幸防之居多罄忻愉而莫盡恭惟某官搢紳領袖宗廟盤彛注壑飛流詞源莫禦批郤導窽遊刃有餘未親龍衮於九霄姑試牛刀於百里頃聞北騎入犯淮壖猶能於流離顚沛之中有以盡還定安集之力已上三年之最佇聴一札之褒嗣膺持槖之除永贊垂裳之治某棲遲末路朴防材載瞻冰玉之前只愧瓦礫之後深惟愚陋獲繼賢大夫之風尙幾仁私或告新令尹之政

徐太宰宅求婚啟

伏以夫婦有經周禮莫嚴於判合婚姻尙族衛詩偏敍於宗親輒忘憑藉之防仰恃遊從之舊某第幾侄某從師有日授室及時伏承賢侄女第幾小娘子相冑髙華姆儀嫺習幸聞名於下執許徼福於先公門地非侔𨿽培塿本無於松柏宗祊有慶庶澗溪共采於蘋蘩有少定儀具如別錄

回館職啟

伏審光奉詔除進登冊府得人之慶有職所同竊惟本朝之興尢髙延閣之選學者獲殫於所見異人皆出於此塗自書厄於六朝忽時更於再閏簡編掃地鉛槧無人逮修久廢之官首得非常之士伏以學士身兼數器少有軼材當思皇多士之時擅博極羣書之譽攷聖人之學蓋將援古以證今條當世之宜無不防文而切理奏篇上達褒綍中頒擢處羣英之先俾求中祕之逸未遑馳問首辱縢牋悚荷兼深敷陳罔旣

回婁解元啟

曳柂初來於樂土未厭浮家擊鮮數混於釣徒方虞逐客忽迂都騎仍枉華牋殆傳聴之誤耶何衰遲之得此大孝祕書詞傾三峽學富九丘早拔萃於士林獨擷英於聖域嶷然鄭公之器大賢後而秀骨淸審矣孟子之言胸中正而眸子了以由義居仁爲日用以博聞彊識先旦評金璧連城名駒千里履方屨者淹該奚止於地形見素冠兮愛慕迥隆於天性略其眾毀賁此窮途𨿽風誼亹亹而起予恐姍笑駸駸而及子惟古人之論文也貴乎適用非專爲雕篆之華且君子之擇交也要在知心乃能持金石之久儻因遐日款揖淸風簡編求聖賢之言形迹略世俗之禮傾囷倒廩𨿽慙平昔之淺聞戛玉鏘金敢聆吾子之妙句慰桑楡之景暮陪松柏於嵗寒良所願焉甚大惠也屬分襟之不日悵促膝之未期

回霍解元啟

髙蓋踵門長牋銜袖惠然及我何夜光明月之暗投惜哉如公直白雪陽春之寡和展觀無斁佩服爲深祕校先輩敏事愼言居今行古渾無瑕謫不琢見玉之良防有亨逢晚成斯器之大思覃黃卷業授靑衿𨿽簞瓢之樂未央念弓旌之招何暮誰知不鄙慰此無聊辱爾云云所謂借聴於聾求道於盲者顧方喘喘無乃稇載而往垂槖而歸乎意渥難酧詞繁徒贅尙款承於顏色乃少布於腹心

回章解元啟

攜孥卜室流浪少休抱屙掩闗遊從益落袖雄文而過我佩髙誼之如公祕校先輩行藹旦評詞髙秋賦風搏萬里宜云翼之髙翔筆掃千軍何霜蹄之暫蹶𨿽殊於素望顧未害於逺圖方提要鉤元而觀未見之書益黜浮崇雅而爲有用之學謙謙下問無慙文子之爲文挺挺祖風行驗相門之有相頃緣客路嘗造賓墀倒指遽七閏餘逮公閱三世矣賢父兄故樂有也凜遺範之具存過子弟猶將禮焉粲長牋之誤辱良勤把玩未款披承果不厭於衡茅尙時迂於軒騎

答黃解元啟【其父醫有聲】

支枕呻吟辱康子萬金之藥盈編璀璨對阿戎尺素之書因語平時之友朋並荷公家之父子祕書先輩學知根柢詞達淵源萬卷讀書下筆欲窺於子美乙科射防明經無過於稚圭從先生長者之遊多往行前言之識爲其服有其道素聞舉國之多儒誦其詩讀其書不止一鄕之善士方韜蔵於賢業防亨發於聖時防服餘閒靑春未艾文章少日前追江夏之無雙風采他時增耀穎川之第一振家聲而逺紹慰士論之素期俯念飄蓬曾未傾蓋墜瓊琚之嘉貺采箕斗之虛名感愧盈襟珍藏數襲樂鷃以鐘而載鼷以馬滋視以瞿然求道於盲而借聴於聾殆勞謙之過矣至若雕虫之少作尢慙畫虎之不成悟鼠臘之非珍敢云鬻棄雞肋而何惜久已散亡儻有防編殘簡之存所願傾囷倒廩而進尙須防面相與論心

答梁丹林啟

伏審顯膺詔防榮領仙都暫違日月之光歸憩煙霞之境瑯圅在手羽眾傾心竊以知觀鑑義丹林寓迹區中凝神物表仙風道骨早參姑射之遊聖諦眞詮盡發鐘山之祕出應淸朝之選爰超紫府之資厭直凝嚴思遊汗漫帝念叢霄之舊人榮故里之歸丁令重來嘆遼海千年之別知章得請分鑑湖一曲之秋方喜聞風遽防枉問孰謂仙官之秩未忘世俗之書气已佳襟懷增勝冀精加於保鏈卽歸侍於淸閒

回孫知縣啟

卜室他鄕聊借湖山之勝向風平日欣聞車騎之來顧隻影之誰憐荷雙緘之獨與某官早推國器逺有家風聲名列士君子之先閥閱蓋賢大夫之後玉堂金馬宜登淸禁之班墨綬銅章尙屈近畿之邑惟蕓閣螭坳猶多虛位顧卞蒼苕緑豈足畱公藻兩鬢霜如百念灰矣徒喜浙西之道院能來海內之勝流明月淸風正賴髙人之領略泛家浮宅當容倦客之夷猶不盡感悰猶須防面

代人回知縣啟

鳴琴而治聳聞載路之謠執防而前坐引崇墉之望俯憐麼麼正借帡幪伏惟某官气養至剛學深自得躬行君子之愷悌獨推天下之中庸金馬玉堂宜列甘泉之法從銅章墨綬尙淹淮海之偏隅處身視前哲而無慚臨事爲眾人所不敢誰爲推轂復此下車防無制錦之傷祗念賜環之晚然彪之抗疏素傳近畿佳邑之稱而稚川風流寧無江左絕倫之士政暫資於雅望用復振於前聞某樗櫟凡材箕裘末緒𨿽十倍智愚之相逺念百年鄕社之偶同指日可期遂際魯山之眉宇聞風自幸欲呼孫寶之比鄰智莫贊於規模誓不忘於鞭防倍深欣躍罔罄敷陳

知撫州回韓駒待制啟

竊以服膺有日識面無繇技拙汗流昔固慚於巧匠年衰气索今復見於大巫未居千騎之上頭已拜雙魚之尺素何愛憐之及此欲比數而収之恭惟宮使待制學洞古今名垂宇宙風流自命欣如晦之得君談笑多聞恨平津之未相承作者百年之師友爲斯文一代之統盟何幸餘生獲陪勝防載酒而問奇字將每過於揚雄登樓而賦銷憂願少畱於王粲䢐嵗無幾端居有休願遵六气以保調用慰四方之傾慕

回永州太守孫吏部啟

自収朝迹久濶英遊如魯靈光巋然今誰存者聞暴公子舊矣敢望見之忽傳千騎之來首拜百函之賜伏以知府郎中文髙當世气蓋諸公珥筆中臺應郎官之列宿剖符名郡分刺史之二天行聞中詔之頒寧竢外庸之訖退惟屏迹方托提封懷長者之憂𨿽乖於曩志弔逐臣之邑幸遇於賢侯大斾遄驅先聲藹布願精加於調防用深副於傾馳

回永州太守熊郎中啟

裏閈相聞何止十年之舊朝班並進幸成數面之親洎來作於湘累遂莫陪於鄭馹孰云馮子之埽軌適遇文翁之剖符伏惟知府郎中古學精深天才卓越嗣韋平之世業大振厥華決晁董之賢科屢爲之最碑版流傳於四裔詞章淩跨於三都早躋郎選之髙忽領使華之逺相如入蜀宣詔防於蠻夷夢得還朝寄詩情於艸木未荷從臣之槖姑乘刺史之轓寧容坐席之溫卽有追鋒之召惟玆衰朽久矣飄零生異賈生敢臨流而弔屈情同王粲方去國以依劉念欲馳箋遽防頒教望旌麾而倍感窮筆舌以奚殫

回永州秋試舉人啟

伏審逺偕計吏榮詣太常詞場推較藝之公鄕舉有得人之慶解元才華俊發學術精深萬選錢中气已吞於餘子三條燭下名佇冠於羣英猥記衰殘嘗防耆舊旣俯臨於蓬蓽仍請贄於瓊瑰感兼深敷宣罔旣

浮溪集卷二十二

欽定四庫全書

浮溪集卷二十三

宋汪藻撰

啟

謝汪澥司成薦舉啟

三年去國從學官簿領之書千里推賢辱宗衮陽秋之字𨿽異姓古人之爲後然成材今日之居多特屈公言豈非髙誼惟汪氏蟬聯之緒出軒皇派別之餘壽等神仙詞伯有魚龍之號名聞軍旅聖人書社稷之功遙遙譜牒之相傳沒沒衣冠之不振𨿽更晉魏之逺莫厠崔盧之間由斗以南敢自期於一狄溯江而上傷不見於他楊豈期一代之髦英同繼百年之鼻祖間生賢徳膺運半千坐使衰宗去天尺五瓞已興於嗣嵗豫章方托於深根非無他人未足知已矧何晏及君公之貴而謝莊從康樂之遊宜其臭味之同借以齒牙之重幸斯至矣職豈當然如藻者天與冥頑人誰料理但欲陸沈於州縣未嘗釣致於聲名一命江湖無蚍蜉蟻子之援窮年書吏有蝘蜓鳯凰之嘲中因俗駕之回益嘆儒冠之誤政恐墜緒安能亢宗敢意門闌收爲子姓力推寒士以報國且喜當家之有人天生五材非聖賢而曷用河潤九里資宗族以爲多玆蓋伏遇某官經術宏深人倫髙妙靑天白日誰不仰於髙明璞玉渾金終莫名於器用出入興賢之省始終當寧之知付菁莪樂育之權爲巖石具瞻之地豈獨林宗之好士借之聲光因知祐甫之無私多其親舊第憂譾薄難稱生成藻敢不持此銘心益堅素節酧國士品題之賜附名家閥閱之光

謝胡司業薦舉啟

流落孤蹤無復中州之望瀾翻薦口猶存上介之恩始終極力以推揚反覆捫心而愧幸惟寒士喜伸於知已非大賢難托以終身如山子之一字拔人乃能名世若中行之眾人遇我何足捐軀自時旣逺於前聞取士徒資於豪舉在上者旣無成就人材之意報國者亦忘激昻國士之風𨿽云或挽以或推頗復乍賢而乍佞剡章交上誰爲顏跖之是非回首兩忘無異越秦之肥瘠幾以公車之所薦哄如市道之相求若再三論而不忘蓋千百中而未見徳厚如此人輕謂何如藻者生江湖卑薄之鄕無閥閱蟬聯之緒名薦書而齒下士姑以爲貧裹章服而揖上官蓋多可笑行則遇坎止焉集枯夤緣簿領之卑出入門墻之下顧方進遲不及事何以獲存賴子將力能吹生居然知免自駔駿行而蚊防莫附精金去而瓦礫獨畱翩翩徒隻影之隨種種悵二毛之及方憂苦李朽質誰憐敢意甘棠余陰未攺玆蓋伏遇某官才堪公輔望冠時髦以經術作世程以人材爲已任能不能而並取小成小以弗捐坐使冥頑亦防料理藻敢不絕去尋常流俗之陋恐傷左右知人之明學而忘憂死而後巳

謝館職啟

延閣崇成莫先求士寒鄕晚出何自爲郎席寵則優語心而愧嘗謂治非文無以追古人惟學可以發身故祖宗辟三館而侈之以承明著作之廷分圖書爲四部而詳及於凡將急就之學於此聚當世能言之士使之讀平生未見之書豈專求簡編之防殘將因致簪纓之逺大然自臺閣興於漢逮今千二百餘年令藝文至於隋無慮三十七萬卷中值九流之紊寖更五厄之餘悠悠眞贗之相承憒憒信疑之莫決興起能事屬當聖時方赫然珍館之新皆防以淵衷之獨固已上符東壁奎星之象何至下擬蓬萊方丈之山共知身到以爲榮或恨資髙而不得如藻者早緣承學中幸決科旣戇愚與世以相違仍憂患迫身而不赦十載常奇而鮮偶一官數免以稀遷比銜卹於江湖幾捐生於溝壑間闗至此不自意全反復思之有如痛定尙以闔門之百指托於謀祿之孤蹤無尺寸之膚不愛焉得升斗之水斯活矣敢圖過聴坐獲優遷起愁居懾處之中綴顯秩淸資之末矧昔陪修於盛典蓋嘗寓直於英躔劉郎何止於重來應氏遂榮於三入玆蓋伏遇某官閣下學傾萬古勲塞兩儀湯用尹以格天蓋咸有徳杜兼房而輔政初不言功旣章章事業以無遺獨汲汲人材之爲意故隆孤進不壅上聞敢不搜補闕文討論奇字惟乘雁去來之何補誓蠧魚生死之不移不擇地而安已負事親之志爲知已者用敢忘許國之誠

除書局謝蔡攸顯謨啟

隨牒南州坐移再閏繙書東觀還並羣英顧漂泊之地寒知生成之恩厚攷前古相承之載籍惟本朝最逺於提封作九州箴揜神禹底平之迹表萬里道過開元全盛之時欲知共貫以同條要必攷圖而數貢故前日侍臣之有請謂聖朝盛典之當新乃開冊府之廷大集儒生之類陳發中祕网羅異聞凡山川區域之分與戶口人民之數刲割並吞之世次更張沿襲之名稱皆聚此書如指諸掌必才兼倚相九丘風土以周知非學至揚雄諸國方言之孰正號稱極選延致異能朝備討論夕躋華要將托名山之不朽豈容苦海以兼收如藻者結約無奇嵚可笑旣師友琢磨之晚仍憂傷憔悴之餘頃嘗預於編摩中旋逢於汰斥一行作吏三折知醫居類委人心固未嘗忘起敢圖朽木時亦及夫向榮玆蓋伏遇某官學無不通而髙明气有所養而剛大侍言帝幄聖賢相得益彰退食家庭父子自爲知已居老氏道家之室纂周書王防之篇畫野分州蓋唐虞於斯爲盛發凡起例宜遊夏不能措辭何取孤生亦防能事敢不益求學涉無廢師承庶收下駟之長少捄東隅之失𨿽谷寒無黍惟暖律以能生然禽怯傷弓聞虛而亦下仰祈推轂無重向隅蓋平生一飯以必酧豈厚徳千鈞而不報

除授謝舍人啟

溢言借譽賜札疏榮白髮光陰不堪把玩靑雲岐路尙許追防竊以人各有心同牀弗察生不並世舉頸相望故南北海無風馬之遼而東西山有洛鐘之應伏念距門墻二千里伏田裏三十年初無半面之新猥玷一言之重方起此生未識魯山之嘆忽有今日得禦李君之榮凡此夤緣實出僥幸玆蓋伏遇某官召鳯閣鸞臺之彥防石室金匱之書鋪張大典而資筆削之公搜攬闕文以定褒貶之實若曰下茂陵求遺槁於身後孰如訪濟南誦逸書於生前乃俾髦期亦承人乏無能爲也豈堪備黃髮老之詢或有取焉庶幾感白頭翁之夢

又

剡奏陳情誤恩疏寵名標帝所上廣寒修月之宮路入神山遊列冦禦風之圃遂僥一時之幸並叨三錫之榮伏念憃迂而動成悔尢畸窮而少所諧遇自謂投閒置散無所用心獨有挾策讀書庶幾求志擁鼻賡洛生之詠掉頭歌梁父之吟固未嘗感嗟怨懟賦南山種豆之詩祗自傷流離困窮琢元都訪桃之句不圖過聴乃遇知音𨿽門地極風馬之殊而聲气有霜鐘之感遊談借重華衮垂褒靑蒿倚長松本自非其偶豚蹄祝甌寠何所欲之奢伏遇某官古學淵源探六經之蘊髙詞雅奧起八代之衰重講肆之席而辯若風生脫筆吏之腕而思如泉湧自惟孱陋最辱知憐漑枯朽於流潤之餘出閤室於容光之地圭璋借況蒲栁增華敢緣援手之仁自薦尺書之贄空有望塵之嘆莫申擁篲之私其爲悚慙莫旣占敍

帥到任謝執政啟

由散秩而啟專城三周嵗籥無防勞而叨易地四拜除書防記錄之不忘知生成之篤厚伏念滿盈小器衰朽餘生早懷許國之忠妄希前輩終乏適時之用可謂腐儒防中興修復於官儀許末路追防於人物中薦揚於淸貫外徧歷於名藩顧饕榮已颯於二毛戒之在得願投老歸安於三徑樂以忘憂方擬上於囊封復攺膺於閫寄玆蓋伏遇某官兩儀間气百世眞儒人甘傅說之鹽梅莫知所作天與仲尼之日月孰得而逾輔成歷數以方閒立盡功名而未老俯憐孤迹嘗近淸光每因泚筆之餘靡惜分符之選第南除之大府連北固之通津以地爲雄於今爲重宜英豪之是任豈緜薄之能勝大懼疾顚仰煩嚴譴敢不銘藏埏埴鞭防罷癃國家之號令文章旣聞耳矣州縣之簿書期防願盡心焉

帥到任謝大漕啟

河山連絡古稱督府之雄民物浩穰今實名臣之寄揆材非稱冒寵若驚恭惟某官儒服先知相門英冑獨倚公忠而報國不投機防以幸功間調王師特分使領議論可畏共觀文正之餘風備禦有經多出廷安之故事雅推髙義益受上知暫糺吏於西曹復理財於東部洗深文之苛極悉附寛條起疲俗以惠和坐成樂國猥惟朽質獲托巨庥敢不勉激吏能奉行詔防追洙泗聖人之化盡革侵蟊師武宣循吏之風少移忠厚過此以往未知所裁

帥到任謝左丞啟

祗膺宸檢謬當方伯連帥之權趣引郡章獲繼鉅徳元勲之後荷恩實重揣分增榮伏念文不輩於時流學僅傳於家法幸緣親擢稍躐常塗方幅徧庠序之時五冒師儒之寄曁朝廷興禮樂之際三居緜蕝之官𨿽事功無毫髮之防而議論有金石之固豈宜乘隙遂爾易心中緣背馳久因外補蕭望之各從所好晉荀息不食其言嵗籥七更詎肯僥求於內舉國門三過何階入覲於中宸惟玆大邦夙號樂土猥常出刺深愧食浮伐柯在前旣仰成於舊政鄰輝不逺又獲借於餘光恭惟某官天庭寶臣海內詞伯險夷否泰在峻節以不逾進退行藏視古人而無愧方廟堂之闕位竚渙號以揚庭獨專國柄之崇仰贊時雍之防重惟浮賤過荷奬知近緣假道以登門幸獲望塵而侍坐加籩豆之踐仍許造於後堂窺云漢之章遂徧觀於崇宇𨿽大賢折節以下士而小已揣分以難酧感幸之深敷宣莫罄

奉祠謝宰相啟

久宦塗之寥落倍費陶鎔邈祠宇之邃幽初勤香火叨餼廩於啼饑之日齒簪纓於訟過之餘喜不自勝慙無以諭伏念藻寖已迫桑楡之暮非惟驚蒲栁之秋念平日之所遭咸其自取收眾人之共棄獨賴並容每跋前防後之自憐荷右挈左提之曲盡頃棲異縣擢預佐州望恩門而知歸顧官曹而無補漫謗讒之四起繼抨彈之上聞蕞爾一身寧甘百謫亡中流之維楫墜矣何言索大寒之衣裘悔焉已晚回陽春之浩蕩借白日之輝光非我公加意憐之顧此生自分巳矣四稔於此一飯不忘無路酧恩蛇雀之心猶在全家待哺糟糠之腹未充仰首一鳴求哀再造惟奉祠之舊制本均勞之異恩顧惟今日臨政之淸明非若異時權宜而猥受饑寒所迫揣賤分敢有謁焉罪戾尙多將何修可以稱此豫切負空餐之愧惟知銜洪造之私此蓋伏遇某官道濟人寰勲隆帝室唐虞致主垂萬世無疆之基子弟視民均一人有慶之澤凡今旂常之所紀皆昔簡策之未聞當寧何爲垂拱視天民之阜寰區自幸須臾觀徳化之成有如至愚曾不遐棄舂糧百里獨未敢順風而前飲酒滿堂不忍終向隅而泣賜以無功之食略其不赦之愆非但賦粟以代耕將使回心而向道恩深賜厚感極涕洟敢不戒多事而多言誓寡尢而寡悔黃卷靑箱以理平生之業瓊圅雲笈以收方外之書益觀蘧伯玉四十九年之非仰贊廣成子千二百嵗之壽徐君解季札之劍寧負初期象罔得元水之珠深加自勉

徽州到任謝丞相啟

誤膺明詔擢領偏城地接行朝蓋今日股肱之郡世聯編籍乃平生父母之邦起廢恩深叨榮媿甚伏念一從去國十見周星投迹異州誰復過門而問字疲精防簡徒知仰屋以著書敢圖三錫之餘仍假一麾之便遵塗挾日入境班春城郭重來疑千載去家之鶴交遊半在或一時同隊之魚退省惘然曷爲臻此惟蟠木離奇之成器由大鈞坱圠以無垠玆蓋伏遇某官間世眞儒中興名相坐籌帷幄收四方人物之英端委廟堂復萬里輿圖之舊俯憐衰朽久事退藏爰力挽於江湖俾再臨於民社尋童子釣遊之處𨿽就荒蕪望先人丘墓之墟已寛夢寐幸土思之稍慰宜民瘼之深求敢不專務拊循仰分憂顧褰帷問俗姑榮衣錦之歸上冡還家終冀揮金之樂

解鎭江任謝執政啟

抱虛求進常懼顚隮投老忘歸卒煩汰遣荷生成之不替知愚戇之無他提防防溝壑之身出洶洶風波之地感深至骨涕泗交頤伏念藻涉世多難洿朝最久心拳拳而𨿽在髮種種以奚爲乍居冗散之中辱在記憐之數一辭家食四領州麾三年而勞力勞心一身而畏首畏尾屢懇還於印紱願歸老於丘園防孤根蕞爾以易搖方眾怒赫然而難犯瓶居井眉而牽徽纆理固難全鹿走山林而系庖防心知不免防白日靑天之照燭賜震風淩雨之帡幪𨿽知三至之無疑不使一擠而遽去旣曲全於恩數仍盡削於刑書眷私無異於在廷抆拭遂回於造物玆蓋伏遇某官應期輔世同徳享天陳豳公七月之詩已安宗社上郭令中書之攷方鎭華夷凡受知半面之間有防徳終身之後況叨簪槖常侍茵屏𨿽云晚進之衰蹤猶是中興之舊物特捐所廩使活其孥免指頂於人間使揚眉於物外一則仲父而二則仲父永托洪鈞知我春秋而罪我春秋尙全晚節

爲人謝薛昂大資啟

小吏徒功曾靡萬分之補眞儒過聴遽捐一字之褒懍莫測其所從榮殆堪於以老嘗謂士有流品時須統盟故古者當至隆極治之朝則大臣任激濁揚淸之事必徳足以是非臧否而勢足以軒輊重輕輿論是以爲公後生因而獲進有如眾壑非溟海以焉歸譬若良材須國工而後用一言旣立萬口可齊豈惟圖速化於當年將欲遺芳名於來世所以林宗於漢𨿽農夫墮甑以知名韓愈在唐或狂士攫金而附傳況今多士無愧昔時去來何計於鴈鳧用捨輒同於虎鼠儻輕覈實懼玷知人如某者章句腐儒江湖寒士𨿽苦心於一藝幾華髮於諸生晚得一官旁無寸援三年訓冑以冗見治【平聲】百指累人其歸未得比代銅章之乏適逢晝錦之歸負弩矢以前驅望衮衣而羅拜熒煌盛事踸踔後塵初匪知名從何見識敢謂大鈞之無間顧於小物以克勤垂光蔀屋之中竄迹賢書之上偉哉數語防此平生豈老莊將異以爲同因而取阮抑海岱應無而或有遂以知徐以若推揚玆爲特達玆蓋伏遇某官閣下學該治古功在生民孔子若聖與仁早冠升堂之列仲山旣明且哲晚全補衮之身𨿽云釋位以臥家猶欲得人而報國何乃權衡之下有玆銖黍之差某敢不謹守官評力遵名教𨿽山川之大須臾不廢於生成然燕雀之防顚沛敢忘於論報

賀李綱右丞啟

伏審躬被防書進居承弼精忠貫日正二儀傾側之中凜气橫秋揮萬騎笑談之頃國須賢立天爲時生恭以某官厚徳鎭浮英材經逺得文武弛張之樞要獨運胸中明古今治亂之淵源不專紙上爰自踐揚之始每勤獻納之忠老成尙有於典刑天下想聞其風采昨屬殊鄰之擾上貽當寧之憂夕烽旣徹於甘泉淸蹕將遊於汾水惟公夙夜與國存亡挺身六品之卑抗議九重之防畱家誓死鑱血書詞銷大變於胚胎轉危機於呼吸洎干戈之指闕援桴鼓以登陴義動三軍人皆奮死气吞大敵彼輒請盟身且九殞以一生國則崇朝而再造昔李晟子儀之功髙矣而未嘗定策張良謝安之謀至矣而初不臨戎永惟元勲夐絕前古旣名髙而眾媢乃讒就而身危士訟公寃亟舉幡而集闕下帝從民望令免冑以見國人洊經艱難益見奇偉方主上大明之今日實邦家希闊之昌期欲眾賢同建於事功非雅望孰爲之師表將萬世維持之是賴何一時康濟之足言藻久托餘光欣聞盛事𨿽無緣進旅退旅陪賓客之後塵豈不能大書特書續山林之野史巖廊多暇嵗律方春願精寢餗之調用副華夷之望

賀何防中書啟

伏審誕布明綸延登碩輔方九五禦圖之始惟二三同徳之求宜用人豪首陪國論恭以某官文傳正法气蓋諸公淵云鐘岷嶺之英千年不死晁董上漢廷之對四海無人處躬𨿽極於安恬遇事不忘於激烈昨屬鄙夫之當國欲攘公器以欺天肆已豕心爲民蠆尾舉世莫知於淸議惟公力振於頽綱去莒僕之一而君子謂忠叱義府者三而朝廷有法旣危言之劘上難直道以居中𨿽求養疾以臥漳未肯忘君而出晝遇坎則止善刀而藏逮眞主之勃興思異人之間出乃副淵衷之佇亟賡元首之歌儒患非眞用仲尼魯安得削國𨿽未定見王導晉復何憂行奉冊書進持魁柄將萬世維持之是賴何一時康濟之足言藻久托餘光欣聞盛事昔風波所蕩常跧車轍之尋常今霖雨旣新首被筆端之膚寸巖廊多暇嵗律將中願精寢餗之調用慰華夏之望

賀翟汝文參政啟

伏審光膺書贊入秉事樞廊廟自尊有老成之在位搢紳相語喜君子之得時恭以某官學通天人忠貫金石議論文章動臻乎意表死生禍福不入於胸中兒曹欣白日之淸明學者愧介丘之邐迆帝知裴度寄天下之安危人望謝安卜國家之興替果陪光輔實允具瞻藻久辱誤知欣聞休命屬守符之拘綴阻賓閣之進趨頌詠徒深敷陳罔旣

賀範同參政啟

伏審親頒睿藻登用儒英彊鄰知帷幄之有人來世信詩書之益國詔除一出輿誦四馳恭惟某官才過萬人學闗百聖絺章繪句恥爲儒者之空言正笏垂紳能防朝廷之大事久積鈞衡之望徧儀臺閣之班國家倚定於規模天下想聞於風采玉堂視艸詔令見王者之心石室援毫春秋書天子之事果居夾輔之地久副具瞻之情行奉廷揚進專國秉藻在鎔伊始賀廈無階已祗役於遐陬徒馳神於崇仞炎防尙熾調燮方新冀加愼於節宣用上承於眷倚

賀吳敏樞密啟

伏審光膺冊命進陟樞庭謀若蓍投千載功名之防心如金石爲兩朝社稷之臣當日月之繼明乘風雲而特起國須賢立天爲時生恭以某官厚徳鎭浮英材經逺以天地浩然之气潛養乎中於古今作者之文悉臻其表爰自踐揚之始每勤獻納之忠立朝未及於中年舉世咸推爲舊徳昨屬殊鄰之擾上貽當寧之憂夕烽旣徹於甘泉淸蹕將遊於汾水惟公夙夜與國存亡繇傳從之周行決纂承之大計方獨處雷霆之下有難言父子之間𨿽黃屋非帝堯之心固宜及此然逆鱗在神龍之頷誰敢攖之非二三祕防之前陳使百萬精兵而奚益宜彼軍之喪气知吾國之有人委曲請盟逡巡退舍九重根本得衛公賢於長城四海生靈防管仲吾其左衽巖廊多暇嵗律方春願精寢餗之調用副華夏之望

賀韓蕭曹樞密啟

伏審光膺詔冊進陟機廷旣廟廊之得人知朝廷之能國恭以某官淸名借甚雅望巍然四世五公門閥獨髙於天下十事九律計謀有補於國家徧揚淸近之班深結聖神之眷徊翔滋久僉屬實勞惟豪傑之士無待而興難稽經濟況公侯之家必復其始果被簡求藻早辱誤知欣聞休命屬拘攣於印紱阻趨造於門墻暑令淸防政塗丰暇冀愼鼎茵之節永爲宗社之休

賀三帥加樞密啟

伏審誕造明廷延登近弼運籌決勝久分疆場之憂當軸處中遂正廟堂之位折衝𨿽舊注意惟新恭以某官稟气雄剛受材英特任心膂爪牙之寄積旂常鼎鼐之勲惟文武以兼資故君臣而黙契昨屬羽書之急親煩幕府之行軍容一陳士气百倍殄萬里憑陵之冦安兩淮震擾之民累嵗賢良蟣虱幾生於甲冑一朝醲賞貂蟬果出於兜鍪藻早托餘光欣聞異數偶朱轓之拘綴阻黃閣之進趨暑令方新政塗多暇冀愼寢饔之節用承旒扆之休

賀鄧洵仁樞密啟

伏審誕敷明命登用老成當朝廷閒暇之時正樞筦防諧之任華夏震疊宗社安榮恭以某官心萃六經身兼數器周邦吉甫素兼文武之資漢室畱侯宜受腹心之寄果復臺躔之舊爰防宰柄之崇豈惟體貌之加新方賴精神之及逺不煩多算坐展壯猷藻久托洪鈞欣聞異數屬逺方之持節阻多士之班庭天子守四邊姑借本兵之重人主論一相佇膺補衮之求

賀毛察院啟

伏審親奉詔除進居言責開眾正之路立太平之基結知方深有識相慶朝廷以數聞直聲爲盛治之世君子以得行已志爲光亨之時然下或依違而不能充上所求上或忌諱而不能窮下所學嵗月忽焉已至功烈如此其卑求一舉而兩全曠百年而幾見若處盡言之朝而防風憲之任當正色之地而得人材之英舉世所推非公誰可恭惟某官閣下性合天道材周世資經術自爲名家文章不隨人後傑立千百輩上一時爭慕於風流漂泊十五年間萬口皆爲之嘆息起自江湖之逺歸從鵷鷺之班廣廷才望於淸光卽日立登於要路付柱後惠文之事觀胸中云夢之奇蓋嘗聞議論之崢嶸知能救風俗之頽靡當令藜藿之不采無致玉石之俱焚張膽明目於數步之間収功立名於萬世之後𨿽行藏豈不在我恐彈擊非以處公行被褒嘉別躋禁近藻離羣甫爾聞問欣然知公道之得人𨿽懦夫而增气春律晼晚臺綱靖深願爲淸望以自持當有神明之陰相

賀宰相子狀元及第啟

伏審令嗣親承聖問擢冠羣英朝廷欣貢舉之得人天下慶公臺之有子臚傳一出輿誦交馳恭惟某官勲塞兩儀澤流百世惟聖徳神明之克相故英才似續以方興赫門閭之光輝新江山之气象三年而奉詔策固南宮進士之所同一舉而首儒科蓋東閣郎君之未有擅場屋敢言之气入衣冠盛事之圖老成識面以爭先童稚祝身而願學𨿽迫於典故姑令王勃以居前然結此眷知行見魯公之拜後藻傳聞榜帖屬守麾符滄溟徒看於鵬摶大廈莫陪於燕賀暑風淸淑機務優遊願求有粹之和益茂象賢之慶

代人賀王知院啟

疏恩楓陛進位樞庭命幄惟新益重本兵之寄班聨增峻實均論道之司凡在帡幪率深鼓舞竊以國家建東西之二府以斡旋於萬鈞帝王賴左右之一心必防稽於人望已淸邊尢謹兵韜惟君明而臣良乃吁咈都兪而無間惟才全而徳鉅乃弛張文武之皆宜竊仰祖宗之累朝悉用輔弼之元老蓋惟一時樞密之寄允資名世經緯之才恭惟某官心契冕旒勲書彛鼎謀王體而防國論炳先見之蓍騰茂實而飛英聲凜後凋之松柏猷謀之嘉則入告於內社稷之利則知無不爲徧歷淸華偏承眷奬運籌借箸鳴鸞鳯於朝陽直筆正繩屏豺狼於當路一徳咸有三命滋共時若巨川之攸濟民惟巖石之具瞻吉甫之憲萬邦兼資是賴周公之位冡宰爰立可期某麼麼防生憂愁九死登門偶自於平昔受知時陪於眾人久堊室之纒哀莫瞻履舄望衮衣而企踵冀睹雲天庶借提攜之私少振衰防之緒燕雀之賀大廈良切此心鷦鷯之巢深林永棲巨庇

代賀帥臣啟

奉節造朝告嘉猷於九陛建牙開府揚淸望於十連凡預庇庥率深慶躍某官稟粹和於天地攬秀气於山川得譽虞庠翰墨跨洛陽之秀射策漢殿聲名髙魯國之儒气至大而至剛志益堅而益壯卓乎不可及巳道義獨貫於搢紳沛然孰能禦之風采自聞於蠻貊攷之朝野之論過乎簡策所傳童稚猶知其姓名士子願升於堂室方天下以言爲諱公獨力陳災異之書逮朝廷多事之秋上亦允賴經綸之略蓋所謂古大臣者豈若是小丈夫哉道合則從一洗朝端之氛翳聲同相應盡徠四海之英豪閉門著書者幾年降詔趣召者數輩比聞入覲於行闕諸當晉踐於宰司尙攬郡章出分閫寄遄歸亟登於黃閣坐嘯寧久於朱轓某自憐州縣之奔馳久恨門闌之契闊一麾聊爾期猶隔於三秋二頃蕭然匏系坐逾於兩嵗道阻空懷於旌斾地寒願托於鈞陶惟嗣嵗之方興諒行春之多暇期益加於保衛庶上副於眷懷

爲劉正夫丞相攀違蔡太師啟

比奉詔恩暫還鄕社妨賢曠貴驚嵗月之屢遷投老纒屙悵朝廷之逺去念托鈞陶之久嘗防魁柄之餘遽此離羣潸然出涕得上先人之丘壠重歸故國之江山庶自適於樵蘇因稍寛於藥餌尙賴調元之力不忘藏疾之仁退臥北牕敢戀平生之松菊預遊東閣誓收後效於桑楡

爲劉丞相攀違鄭居中相公啟

比防優詔遂獲誠歸久幸同寅仰托江河之潤遽嗟違徳益增蒲栁之衰尙希後福於仁賢獲解沈屙於衰老屬嬰藥餌阻逺門墻儻未泯於殘骸卽再瞻於英衮

爲劉丞相攀違何執中太傅啟

比奉優恩俯從誠請起衰蹤於旣老萃寵數於將歸念抱沈屙久違英衮頃欣得謝蓋師長者之風今悵叨榮復去散人之號尙賴至仁之寛疾暫令晚景以投閒徜徉泉石之間想象風雲之防行𨿽問捨敢久駐於江湖力可造朝卽再瞻於杖履

浮溪集卷二十三

欽定四庫全書

浮溪集卷二十四

宋汪藻撰

神道碑

尙書刑部侍郎贈端明殿學士程公神道碑

靖康元年冬金人再犯京師明年春天子在野敵索金繒無藝府庫不足以民財繼之詔尙書梅執禮侍郎陳知質程振給事安扶督民輸一日敵帥坐城闉猥謂四人者曰吾國賦羊馬於民率比屋相甲乙若甲輸而乙否則執而誅之誰敢違者意民窮且變生將投隙而逞四人同辭而對曰今天子防塵臣民皆願前死𨿽肝腦不計也於金繒何有哉顧誠無有塞責敵帥大怒問官長安在欲加以罪而置其餘程公恐尙書坐之遽前曰皆官長敵帥不勝忿四人皆死之建炎初上卽位哀其忠降璽書褒嘆各進官七等於是程公自承議郎進朝議大夫官其子若親屬二人下饒州給葬事遣官防視厚賻其家言者謂未足醻公復以端明殿學士告其匶公諱振字伯玉饒州樂平人大王父承憲大父溥父翺世業儒爲聞家翺以公故贈朝請大夫公少有軼才未冠求師友四方入京師遊太學必秀出其輩類一時名士如張商英陳瓘張廷堅鄒浩悉見之迎門崇寧三年車駕幸孔子祠見諸生太學以髙第補將仕郎除和州州學敎授畱爲辟雍錄久之遷博士防詔近臣求人材可用者或以公聞召至政事堂擢太常博士以親老丐外得提舉京東西路學事秩滿畱居東州五年奏立孟子冡祠以公孫丑萬章從祀皆見聴攺京西南路提舉常平入尙書爲膳部員外郎逾年拜監察禦史時大臣崇黨相軋若水火然一時士大夫鮮不附麗公孤立行一意屹然其間人服其正遷辟雍司業兼太子舍人攺國子初見太子東宮言古者大祭祀登餕受爵必以上嗣旣禮備載且元丰彛典具存昨上有事明堂而殿下不預非所以尊宗廟重社稷也太子瞿然曰初無人及此由是驟加奬重後每進說古今治亂輒向納之遷左司員外郎兼官如故時方臘暴浙右聲搖京師公從容爲宰相王黼言宜乘此時言天下事庶幾稍革當天意順人心黼怏然不悅曰上且謂黼挾冦柰何公知黼忌其言不答趨出然太子薦公甚力外廷莫知防兩省官缺上曰程振老成忠實必以爲給事中黼銜前忿不能平白公資淺且雅長辭令止除中書舍人已而中書侍郎馮熈載黜知亳州黼怨熈載甚欲公劾奏且以醜言詆之公不從黼大怒風言者論公有黨謫提舉武夷山衝佑觀時宣和三年也明年復集賢殿修撰丁內艱尋除徽猷閣待制中書舍人皆力辭不拜無幾何太子受內禪是爲淵聖皇帝淵聖念公久趣還舊班對便朝問勞甚渥俄詔自中出除尙書吏部侍郎公以大臣不協議論多駁詔令輕攺失其事機如金人拏兵且半年而至今不解者以或和或戰之說未一也裁抑濫賞如黒白易分而數月之間三變其說者以廟堂不能忘私而多與其黨爲地也今日一人言之以爲是而行明日一人言之以爲非而止或出聖防隃度而不暇疇咨或用大臣偏辭而遂形播告所以動未必善處未必宜乃輒爲之反汗焉其勢不得不爾也乃聞敵冦河北力請合諸路兵犄角擊之以牽其勢且曰彼彊盛如此陛下猶欲守和議而不使之少有所懲創乎淵聖𨿽美其言而奪於大臣卒不能用連抗章求去優詔不從以吏部銓綜有聲滋欲試之民事除開封尹先是大辟情或可矜多取防原貸祖宗行之嵗久好生洽於民心崇寧以來議者謂輦轂先彈壓凡情不當法率巧請殺之公奏宜一準祖宗故事遇得防卽著爲令令不載者許援其比而行自此天府之囚全活者不可勝計已而詔捕亡卒獲數千人公請充入步軍司而除其罪步軍司請論如法法當盡誅公以多事時一日而殺千人民必大駭且未決當系有司寧無反側之患淵聖大以爲然卒如公請除尙書刑部侍郎久之敵邀天子幸其營公亟白宰相何防思所以折敵之語告於上而卻之防忽宣言翌日車駕出城羣臣失色已而敵求金不已朝廷莫知所爲公冒死直前卒與禍防實靖康二年二月二十五日也得年五十有七初公爲中書舍人王黼以客沈積中帥河朔欲覘敵圖燕公語積中當思異時覆族之禍積中佩公戒至所部首以書謝公盛言其不可之狀公具以積中語告諸朝洎公左遷童貫蔡攸卒興是役致變起肘腋而公罹其凶故聞公之喪士無賢愚皆爲之出涕公天資樂易與人談笑極蘊借風流至論事則挺然不可回奪宣和中上皇崇道家之說公至東宮淵聖問焉公對甚悉其略曰周公作鴟鴞之詩孔子以爲知道其言不過迨天之未陰雨綢繆牖戶而已老子著道經亦曰爲之於未有治之於未亂蓋老氏與孔子合者如此今不固根本於無事之時而徒事目前土木之工非二聖人之意也他日淵聖爲太上皇道之太上皇頗欲去健羨疎左右近習之臣而楊戩方興龍徳太乙之役懼不得肆因讒家令楊馮將輔太子幸非常上皇震怒執楊誅之而淵聖之言亦廢及靖康中公尹天府言利者頗欲離間兩宮公心獨鄙之每調娯父子之間甚有恩意如詔鞫龍徳宮近侍梁忻之類特寛其文由是纎介之疑不行聞者無不嘆服公居鄕專趨人之急以急抵公者未嘗辭族有五喪積年不能舉命其子邁一日辦之蓋公之於書無所不觀亦無所不學屬文敏贍下筆不能自休書記翩翩千里如對面語見之者把玩無斁爭藏弆爲榮著義語及詩文七十餘卷藏於家妻董氏封碩人子邁承務郎傳公學次未名生公卒之某月邁以建炎二年十月辛酉葬公樂平縣嶂嶺原太夫人塋之左從公卜也嗚呼士方平時劇談抵掌以禍福死生自任而謂人不能此直易耳及一旦臨利害僅如秋毫鮮不喪厥心而移其所守若夫規以身免而推禍於人者比肩接迹也聞公之風者亦可以少媿哉藻少以同郡登公之門知公之詳宜莫如藻邁以國子司業程瑀之狀來請謹敍公之平昔而系之以銘銘曰惟祝融之苗裔兮公鼻祖曰伯休越漢唐而南徙兮家洎川之上游天旣予公以修能兮又重之以姱節冠切云而事君兮景忠精之前哲氛祲忽其蔽日兮神龍蕩而失淵眾憚殃而逭禍兮公踽踽而直前左欃槍而右窫窳兮公胡獨罹此患茍殺身而成仁兮齊死生於夜旦紛眾美曾不槪見兮獨令名其庶幾偉蕩陰之節死兮吾將從昔賢之所歸

行狀

朝散大夫直龍圖閣張公行狀

公諱根字知常姓張氏唐宰相文瓘之後五季時有徙居江淮者故今爲饒州徳興人大理通直父子以气節言行爲鄕人所宗一時豪傑皆拜其家如子姓至中奉公始舉進士公防莊重方髫稚已凜然有成人風性嗜學埽一室獨居人不堪其憂澹如也饒士盛東南應書常數千人所取裁百一公以童子在選中時年十四入京師補太學生羣數千人試於有司復中第二自是以文居諸生右而行獨修飭出入皆可從迹祭酒博士欲召見之不能也連三試禮部以元丰五年擢進士第年二十有一禮部尙書黃公履聞其名以女妻之歸拜大父母父母於堂人以爲榮調臨江軍司理防軍遷瀛州防禦推官知處州遂昌縣事有政績代去民挽畱之不可碑其事以懷之用薦者於法應遷以大父母年髙致其仕則恩及之遂以通直郎致仕時年三十有一丁令人憂有絕人之行葬之日鶴翔於墓上嗣服問輔臣人材可用者曾丞相布以公對而翰林學士曾肇及部使者亦奏公節行於是落致仕召對力辭不報則面陳人主能不以功業之敏自矜盈成之易自佚守之以中求天下無治不可得也因言東南災傷賑給有限願廣求所以寛卹之術而杭州置造局可罷臣嘗謂人主一日萬幾所恃者方寸之地耳一累於物以失其正則聰明志慮且耗怠而賢不肖混淆至於紀綱不振矣願陛下淸心省欲以窒禍之原天下幸甚上嘉納將用公而小人不利以爲昧朝廷大體授公親賢宅敎授未幾除通判杭州以親老乞監西京東嶽廟丁中奉公憂服除提舉江南西路常平等事洎終任田疇之墾桑柘之植溝防之修者以千萬計時居養安濟法行久有司頗以浮冗侵常平本錢故取給於民公約爲數條上之所節過半大臣不悅嵗旱饑盡發常平米及遮畱上供米賑濟已舊責蠲新賦凡可以弭災無不爲者手疏力請於朝凡八十餘上悉有法躬徧所部閱半嵗暑行數萬里𨿽瘴疫冒之而前官吏爲惶恐盡力於是方數千里流冗悉歸施及鄰壤其全活者不可勝數防中貴人爲走馬者怙力挾私以官吏散軍衣給錢非是舉一路帥臣監司守貳而下劾罷之公曰散軍衣半錢例也況其數加舊乎祖宗置東南軍伍與西北異上下相安百五十年矣今一旦以給散坐帥臣監司恐軍寖驕不可制且帥臣監司朝廷與之分憂顧者也政使有罪猶當待報直以體量尺紙罷之可乎今玆振貸奉行尢借官吏乃空十郡僅有存者非徒無檢視蹂踐之患慮別啟姦幸爲朝廷憂於是詔悉還之官吏相慶自崇寧行鹽鈔法和買民帛率不得償𨿽朝廷令借封樁錢而錢特空名公乃大發常平米計直予民猶不能半防星變大赦則奏自祖宗以來嵗給蠶鹽以取民輸今民旣輸五年而一縣至有負民五十萬緡者將何所控告謂宜因霈恩盡給今嵗租百四十萬斛給中都百二十萬而官兵度五十萬使嵗入如數猶缺四十萬舊以鹽利三十餘萬緡和糴故𨿽凶嵗不乏自更法以來州縣重取百姓耗米以給民旣不堪其苛而和買四十萬緡復以無所從出之錢紿之民心易搖不可不慮議者徒謂虧貨務額此豈知社稷至計哉未報間防詔書許諸路監司實封言事公言本路去嵗詔蠲租四十萬而戶部責發如數祖宗立東南上供額六百萬斛賜發運司本錢數百萬緡使嵗廣糴以備非常隨補隨取此萬世良法也自希恩者以爲羨余獻之故朝廷不足則下諸路補發勢必敷於民爲無窮之害緣此漕計窘乏無名之斂百出臣以爲補發不當復催盡以鹽額還漕司糴本錢還發運司便已而運鹽復元丰法稍以鹽還民公之力爲多洪州官沒錫數萬斤系兵吏七百人於獄株連且千計公曰十年失於譏察有司之過也今羅取無罪之人苦之追償必不可得之物方嵗凶之餘寃濫如此何以召和气乎朝廷爲罷獄興國民郭友余習妖敎郡以屢赦聞公言友余張角術也異時李逢嘗以此惑民請論如法大觀四年領廣鹽入議時上躬政事隆寛盡下公欲遂成之洎對上勞苦良渥首以江西賑濟爲言公奏捄荒臣職也惟本路闕乏所請輒從民力以紓爲大利若行此數年公私自然充實上深然之賜緋衣銀魚以遣且曰推行法度要在得人不擾於民方爲利國公奏訓辭深厚乞頒之天下付之史官從之敇歸本路有所見奏陳公頓首謝因言臣幸因天寧節隨班上壽不勝封人之祝昔管仲祝桓公以無忘在莒時臣亦願陛下無忘答天戒時上大悅卽日趣議鹽事得內侍省牒事聴闗白公卽奏陛下幸蠲煩苛破朋黨而士大夫以大臣不和議論不一觀望茍且莫肯自盡陛下毀石刻除黨籍與天下更始而有司以大臣仇怨廢錮自如爲治之害莫大於此願思所以協和之且申嚴戒敇又請限丰嵗廣糴之數以毋奪民食精縣令銓補之法以毋失民平勿妄支移常平封樁錢以志滅二敵使中國競百姓富朝廷正羣臣和以示人主尊彊隆盛之勢反復數千言時執政近臣方大爲矛盾故公言屢及之以感悟上意遷轉運使人謂公徳行文學宜在朝廷處之非其地而公不屑防嵗饑疫朝廷責補發不已又促輸納防絹之期追逺年無名之責鬻官田者大虧上供之數公曆陳利害奏罷之且言鹽法旣更其封樁鹽可盡給和買還之民力陳見聴以廣鹽敷額賜三品服以直達有勞進兩官公於漕計能權其贏爲轉輸之本故屢辦而民不知尋徙淮南先是漕臣承拋降慮不及事則以浮數調民州縣遞增所取無藝吏緣爲姦或州郡以非所產至漫數年不一輸者公令民必實且爲納直通融之法民歡趨之有出非其時地非所出者復曲折爲陳或紓或免其事非一當時稱便被防赴闕大臣以有親嫌言者令再任除直龍圖閣嵗水災甚民流滿道而錢法遽更農末皆病公乞蠲租賦盡散洛口米常平靑苗斛斗賑貸且通一路有無應辦公私爲之兩濟詔書褒諭尋以江淮諸司使臣遊蠧諸郡命公按之公悉調其狀並所自以聞詔各驅還所役違者從公械治於是大失權幸意徙兩淛公聞蘇杭局每物必十倍其費以其一供奉余悉餉權幸爲已私窮之則火其籍如蘇州一日焚官物八十萬是也於是因辭免慷慨力陳命以之寢復以表謝其略曰𨿽以天下奉一人不爲過也然得丘民爲天子顧不重哉搢紳誦之小人由是得以間公防盜劉五暴盧壽公走助憲臣破之除祕閣修撰以渠魁未擒不拜方欲條上討賊之方而中遣貴人董捕欲自以爲功乃奏罷憲臣而公亦坐降兩官自淮賊擾軍興頗乏公以爲縣官空匱未有甚於此時而當路恬不警省萬一有緩急何以待之因手詔取防漕司財用乃言東南諸路闕乏之由除撥賜贍學宗室等財用田產添置官兵及朝廷非泛拋買外一項茶鹽錢並入貨務應和買鹽並支見錢而民卒不得乃至軍儲亦月爲之計稍有水旱卽幹叩朝廷此大獘也其原自貨務朝廷縱未能盡還嵗額若止分其半以助漕司嵗防天下合得和買茶蠶鹽價賜之許折兌上供錢以示大信於民諸路當亦少寛茶鹽法行十餘年尙未立租額嵗務增羨民窮困不聊生可爲流涕今糴本之外復須五百萬緡屬者趙霆宣禦筆令於額外計置斛米嵗終殿最止用漕司方以經入不足爲憂不知錢何所出恐迫之卽不能無騷擾之患今民和買旣不得錢而斛斗又非倍輸不可其間官戶以幸免豪猾以賂移所苦者特畏法貧弱之民可謂無名無數髙下不均之甚矣而有司方以用度不繼率取給於此𨿽人知其非茍避誅罰莫肯爲陛下言者況復使之額外計置哉因進三說一曰常平止納息以抑兼並二曰下戶均出役錢以絕姦僞三曰市易取淨利以役商賈𨿽名非正然與敷和買而不售其直什一而使之倍輸額外無名無數之斂有間矣願陛下儲此錢以馭四方若夫理財尢在節用而節用以修造爲先修造𨿽於國體有不可廢者比類以此固寵市恩不可不察其次如人臣賜第賜帶予金帛給田屋之類尢爲泛濫佐命如趙普不聞官爲造第也定防如韓琦不聞雕墻峻宇僭擬宮省也今乃人得居而有之柰何掠民膚髓爲廝役之奉乎書奏自禁中擿節用之說付有司看詳而大臣及議者不察謂公言利搖成法章交上上察其誠不之罪也防禦前人船所占畱直達綱船公以上供期迫乞還之且因起發竹石上言本路一竹之費無慮五十緡他路猶不止此今不以充苑囿而入諸臣之家民力之奉將安所涯願示休息之期以厚天下書奏權貴積怒未發間禦筆以直達促限令漕臣較州郡賞罰公貼黃親書力陳人情有大不可者乞展限其辭激烈奉禦筆落職監信州酒稅有輕躁妄言不循分義之說外廷方莫測而臺臣復論前奏常平事責授濠州團練副使郴州安置尋以討賊功許自便更宣和攺元赦復朝奉大夫夏祭赦復朝散大夫宣和二年六月十七日以疾終於家享年六十公誠孝甫六嵗已能知母疾療之通直曰是必爲孝子矣旣罷臨江時中奉公客熈河未歸步馳省者再冒寒暑往返萬餘里卒禦之以歸自是專以奉親爲樂舉天下無以易其志者時四親在堂隨其意奉之日躬僕妾之勞有古人所難者令人疾病一夕須髮爲變扶持彌月臒然骨立旣卒勺飲不入口者七日屢絕復蘇方哀毀甚而奉飲食起居無一不如生者啜粥寢苫不盥不櫛不易衣不嘗味不飲藥泣不絕聲終喪三年及侍祖妣疾執父喪亦如之終其身孺慕不已言及輒聲與涕俱初公之請老也年方壯人惜其遽公曰養及四親人之至幸也萬一有不及爲終身憂其可緩乎是年以父母之恩及其祖妣而以妻封及其母鄕人彭汝勵爲文頌嘆之未防復以已得之服爲祖榮於是聞者莫不聳動而天下人知公名矣公居山林久一旦爲天子所知起之召對士大夫想聞其風及對首陳讜論卓然以名節當上意於出處皆合天下益賢之自此三賜對洎奉使十餘年其面陳者不計章疏凡數百上悉天下大計觸當時之諱詆方行之令與大臣權幸爲敵而無所阿附反覆窮盡不度可否以身任之有宰執臺諌所不敢言人爲股栗而公不卹也上亦知公精忠毎排眾議用之數加器使奬賚於開陳多見聴納而小人權幸日以讒公𨿽卒坐言譴死而天下拱手推爲正人鉅徳卒之日識與不識皆爲霣涕公之學不守章句居閒十有六年專覃思經史務欲明聖人之道而見之行事故發爲議論辧博宏深援引古今深知治體在元祐則言詆新法置理訴司者在建中則言不當棄地在大觀政和則言糴本和買茶鹽法其大者欲人主正心術去朋黨斥玩好而於論邊事尢詳其至自熈河深以中國受屈爲恥得其曲折歸以告彭汝礪使並王贍薦用之其說以爲二邊之患近而且遽者惟熈河靑唐以其與夏人相爲犄角而國家懲寶元元丰之失以兵爲諱非也夫維大舟者必屢折其勢制猛獸者必先困其力彼夏賊蕞爾政當徐以術制之不當急與之較乃陳攻禦備守防上之以棄熈河爲持右臂授羌將爲隴蜀之害而守熈河非滅靑唐取河南不可其後朝廷卒不棄熙河王贍取靑唐悉如公言元符間夏人窮蹙借契丹請平公以爲自祖宗以來每敵犯塞爲害益深所侵益大所須益多不取後稍振必復爲害不若厚禮其使使幹順身入朝否則歸我河南質其大臣愛子皆不從則曲在彼而我師有名矣彼固已失其咽喉若由蘭防浮槎以進一夕可至所謂迅雷不及掩耳者防命已行不果從後朝廷毎有事西方未嘗不言至論常平則又言之欲必取二敵自陳東南無事欲行死邊塞求人可用者用人當如李愬縛元濟之奇不當如樊噲行匈奴之誕人皆偉之公於吏治不爲文具凡勞險煩劇人所不堪者未嘗辭臨事彊明人不能欺尢汲汲於卹民與客論利病常至夜分有所得立陳推見本末能使朝廷必從已其馭吏嚴而不傷升黜以核實不以偏辭故自爲州縣吏至爲部使者人皆取法畏而服之於施財樂善如嗜欲然至寵利則低回畏避甚於機穽居太學時得家問輒舉篋授同捨之貧者所至坐客常滿親友遊士館於公家者常數十人死字孤皆得其所求而去士之落南繇江西以出者多賴公以生大臣臺諌以忠斥者率數千里追贐之退視其奉養陋甚死之日余銅唾壺書數簏而已聞人小善必演而成之𨿽昧平生亦拳拳慰薦或斥非其罪者𨿽自敵以上非職所及亦冒爲之言然平生未嘗以私幹人其遷官十悉以勞以恩而不磨勘淮南之僚有攘公之功取優遷而賞不及公者人皆憤之公未嘗言及坐淮賊例鐫官則乞並降已官以除其負得圭田又損已而均之其與人不校反調防之類如此然朝廷亦雅髙其節始以服推其祖晚以子之官官其叔父皆非故事特防從之平居謙厚不伐胸中洞然一言之出終身可復喜面折人過然退無異言於人委曲成就無所不從及忠義激烈萬牛莫能回其心也居鄕裏於親疎長防大小厚薄無不用其至蓋人有一善可以名其終身者在公皆不足道也夫人黃氏南華縣君攺封宜人知書有賢行先公四十日卒子四人燾太學博士熹將仕郎煇煥未官女七人適祕書郎黃伯思起居郎李綱太學博士李富國大府寺丞薛良顯杭州監稅範渭寶應縣丞虞澹一人尙防至老未嘗釋書不觀故下至天文地理卜筮圖緯歷數無不精通而尢深釋氏其文溫潤純粹仁義之言藹如也詩平澹簡古似其人鄕人師之隨其材或文或行皆有可稱而其弟相朴遂以文學躐臺省躋侍從爲名臣其子燾亦以任子力學廷中第三人有釋周禮易春秋等書三百六十卷公早樹立隠然有公輔望自親亡力思所以報國故身𨿽不在朝廷而未嘗一日忘君嘗患風俗上下相防以取利毎因職事所及災異所詢於愛君卹民之際諄諄言之又以告大臣親舊者嘗曰茍有以天下爲度者吾從矣亦何常之有哉而妻父黃履尢器公以爲可屬大事𨿽相去千里公有言必告有大事亦以咨公如捄鄒浩之類皆自公發之其禆益之功陰及天下非一而讒者疾公不置以天子聰明大度知公如此而曾不得一日立於朝廷之上或以時未可言謂公少貶者公曰吾以委蛇事君𨿽出沒風波萬變之中隨宜捄世而無功名富貴之累爲得聖人用心顧世人未知之耳使遂其志施設何如哉聞貶郴陽獨挈其所著書以行及返猶疏時事數千言須上悟而陳之且屬弟侍禦史朴誦言於朝疾已革其語不倫矣而所道亦時事也嗚呼可謂忠義出於天性古之全徳君子諸孤將以某年某月某甲子合葬公夫人於其裏鑄印墩謹錄其行事如右謹狀

奉議公行狀

公諱谷字次元姓汪氏汪氏軒轅皆古國名春秋時童子踦以功顯魯孔子韙之中間譜系不傳至五季有自歙之黃墩徙婺源還珠者於公爲九世祖子孫因家焉用髙資爲江左著姓至公之父子始以進士繼踵起家知名一時如文正範公韓康公王文公雅相知友年位皆不滿其徳搢紳悼嘆公皇祐五年及第一命撫州宜黃縣尉少年明鋭遇事莫爲持難盜殺裏中民胥憚於捕鞫則爲虎傷以聞公一見輒窮其僞曰凡獸食人不容偏齧今迹如此謂之虎傷何哉胥不意情得卽叩頭吐實一邑以爲神移泰州泰興令防中遣禦史按水災他邑長以裁減民賦不均訴者紛然及被詰莫知所爲獨泰興有經式公私交便禦史以公爲能喜甚召與語大奇之坐公堂上庭折諸邑長指泰興爲法當是時汪泰興名聞淮東公進曰此未足爲禦史言也縣瀕江民依沙爲田出租賦嵗久沙潰民抱虛責閱數十吏無告害莫大此願益得爲民除去於是奏可蠲復者無算訖今泰人誦之丁外艱以長孫承祖母萬年君憂攺建康節度推官知漢陽軍漢陽潤州金壇縣泉州晉江縣丞元丰初縣官立法期防旁午晉江雅多權右前爲丞者熟視彊梗莫敢治以故給納常殿公至則系執政家吏一人曰咎當歸我不諉他人調太平州軍事推官廬州觀察推官部使者怒旁郡守謀以危法中傷鞫者莫能直直者輒以罪去最後請公公曰禍人自免豈吾心耶攷正於理不爲屈使者大怒亟劾公益不能奪則以獄上刑部至刑部則以公言爲當乃已聞者壯之有新貴人如京師厚徵從兵之食者眾多附之公曰國家之著挈令也曰給糧如所給之秩否則有刑費則有償今日汝何令之有惟吾之所從欲他日刑吏而償之無乃不可乎且何必剝賤而媚貴不聴後果及於敗皆以公爲知言初令泰興以材敏稱至薦者一日倍當遷之數人謂公且顯矣無何憂患十年僅得一幕吏漢陽以縣省去官金壇以避仇稱病免官當公之免也法以期敍而遽踵新令告滿二年其爲幕吏法當減舉將之半而又以坐免沮格居晉江日有哀公者驟薦於朝皆爲公慶防盜起閩中按察者多得罪復報聞罷嗚呼可謂窮矣公亦自以直道孤立知者不爲無人然動輒跋防若陰有柅之者乃益退縮不爲表暴欲爲地者皆推而不受一旦棄官老於故居龍溪之上治田桑保墳墓客至則釃酒擊鮮劇談竟日爲溫厚長者無纎介隠衷然於親疎曲有禮意各得其歡心𨿽面刺人過而受者更以爲喜與人說理道成敗反覆曰後當如是初若闊疎事驗皆信服間則繙詩書鉛槧不釋手凡經抄錄者無不精審嵗時書問無貴賤必親治惟謹未嘗敇子弟占答故辭翰可師人皆藏之以爲珍有詩百篇意深語典因事立誡要不虛發而不以示人其隠徳如此家居十有二年以致仕恩轉通直郎以覃恩轉奉議郎賜五品服蓋晚而子孫取科第仍祖孫五世基緒不絕人方以鮮儷爲榮而公卒矣享年八十實崇寧乙酉六月某甲子也曾祖某故不仕祖某任司封員外郎贈光祿少卿父某任都官員外郎以公故贈中散大夫妻開封陳氏永嘉縣君繼室壽光縣君男六人槃棐槪楶藻彚楶先公卒藻從事郎宣州州學敎授公淸愼剛介出於天資終始完節不以勢利毫髮幹撓質之神明無愧也乞身彊健時優遊自得常曰吾先世以才短年今奇拙而壽足矣其退居龍溪家日益貧或以賂怵公者曰吾寧貧忍爲此耶官閩日僧居嵗熟茘支自守貳而下皆餽焉無慮萬計公曰是豢吏也夫獨斥還之後有坐是而黜者人方服公之廉王文公於公爲父執方用事時汲汲於人物諸附麗者多貴有勸公以異時所得緘尺爲獻者公笑而不答𨿽緣吏事一再造請諄諄道舊故而卒無一語及私建昌李公常治湖公以故人子往依焉常屢以美官勉公公不屑也渤海張公擇賓南劍陳公偁一見公於稠人卽嗟重論薦公曰不緣介紹而能然眞知我者也錄其諱日嵗蔬食以報之公尢善攝生至老精神容貌不少衰時與壯者角膂力起步爲笑樂往往多不及常誦佛書願脫疾苦方與親串命酒如平時神識不謬俄側身而逝眾以爲獲報諸孤期以某月某日奉公葬於龍溪源冕木塢永嘉夫人祔焉從公卜也謹錄公行事如此以待立言者圖不朽焉謹狀

夫人陳氏行狀【代張珌作】

夫人陳氏開封府開封人內藏庫使遙授蔚州刺史贊之曾孫累贈職方員外郎承道之孫守曹州法曹防軍諮之女而奉議郎汪谷之妻也蔚州以客從太祖漢周間卽位錄其勞諸子踵入官而承道獨以病廢生子諮詠始業詩書爲儒家詠舉進士至尙書屯田郎中諮以扈眞宗祀汾陰得試禮部卒用其弟壻參知政事丁度恩奏初品官法曹之官於南也爲諸女擇配以非其士難之聞奉議賢曰不可失也遂妻以長女生男女八人而終是爲永嘉縣君永嘉之亡奉議君哀之以夫人嫻內則少孤事其母孝謂撫諸孤莫宜夫人遂聘以歸夫人內順外嚴通詩書力勤儉𨿽不逮舅姑之養然事其像朝夕薫修嵗時奠醊甚於事其生食飲不薦不先嘗踖焉如將見之永嘉四男子槃棐槪楶夫人鞠之盡力自𦇤抱森然成人諸子亦恩之如實生已夫人旣老槃亦齒髮衰矣其就養豫章槃自子捨來省之相持逾月不能訣旣行以悲思卒夫人二子曰藻曰彚少學章句翰墨皆夫人親指授有法度程其日益之功𨿽祁寒劇暑不置也故藻登崇寧二年進士第今爲宣教郎充詳定九域圖志所編修官奉議君與藻仕皆小官祿不足食夫人爲簿其所入銖量算計不妄以毫髮費𨿽迨老不衰或諌止之曰不爾無以養仕者之廉且吾樂之不爲病也至賓客過從則親視肴醪凡所以爲甘防之奉者豫節而儲之以待一時之須故藻多得從名士遊奉議君淸修畏人知宦不遂而歸臥林壑間以夫人生輦轂疑於不滿夫人處之晏如曁藻之仕意且諱貧矣夫人每以奉議君所以勵已者戒之故藻亦所至自飭不汲汲於茍進繄夫人之訓則然少喜佛書母病疾灼香於臂無完膚中年尢精確晨起齋祓坐誦𨿽事顚沛於前不輟以觀晡則置酒戲諸孫爲笑樂日以爲常𨿽春秋髙彊健如壯者事不少縱閫內肅然蓋主汪氏祭四十年以今上登極恩封壽光縣君用政和三年九月制攺封孺人享年七十七政和五年正月二十九日卒於京師藻所居之舍於是奉議卒十年矣槃槪楶彚及諸女亦皆前死孫七人愷通仕郎監泰州西溪鹽余未仕卒之明年某月合葬於饒州徳興縣龍溪源冕木塢奉議永嘉君之墓嗚呼夫人可謂賢矣事親孝而一之以誠友夫義而濟之以儉撫子慈而成之以孝卒也享壽考康寧從祿萬里而考終於其鄕嗚呼夫人其可無愧乎諸孤不敢違杖而走請以珌子壻知之爲詳故屬書其懿範如此以待世之立言者圖不朽焉謹狀

浮溪集卷二十四

欽定四庫全書

浮溪集卷二十五

宋汪藻撰

志銘

故徽猷閣待制致仕蘇公墓志銘

蘇氏自唐許公世有人其後分居閩之泉山眞宗時有諱仲昌負文武材召試賢良方正屬六科罷舉進士旣策名矣以小失有司程度補三班官非其志也仕至左屯衛將軍提防荊湖南路刑獄歷知宜邵復三州以歿贈太師福國公生紳復舉進士賢良方正科入翰林爲學士知河陽年未五十而卒生頌相哲宗元祐間守觀文殿大學士太子太保致仕與翰林皆贈太師魏國公始葬潤州之丹陽公諱攜字季升丞相季子也幼莊重舉止如成人丞相自開封尹知濠州赴禦史臺詔獄公年十三隨至京師僦捨禦史府前朝夕入問起居狀間衣舉子服訴其誣於待漏院宰相吳正肅王文恭見其警敏召至前與語奇之事由是得白而公亦以此知名用父任爲瀛州防禦推官調監澶州河北倉艸場旣少年得聲譽益親師友力學問爲詞章當路交薦之復辭薦書不受而請授同僚之賢者故一時名士皆屈輩行與之交秩滿授武成軍節度推官丁內艱免喪監潤州織羅務會課攺宣徳郎以丞相春秋髙請閒就養得管當南京鴻慶宮徽宗皇帝立轉通直郎賜緋衣銀魚丞相薨服除緣兄入黨籍差監兗州東嶽廟尋除丹陽縣丞會令闕行令事陳力二年如實爲令者徙通判廬州民便安之去郡相與遮畱爲之罷市中丞蔣公猷薦爲禦史臺主簿遷光祿寺丞攺大宗正丞尙書倉部郎中經郊祀恩賜三品服擢衞尉少卿久之移光祿靖康初寇至京師公晝夜乘城素羸不勝暴露寇退卽求去淵聖皇帝雅知公名謂執政曰如此等人可使之去朝廷耶命降堂札畱之非故事也時以爲榮數月復求去進直龍圖閣知明州金人渡江浙東西皆震獨四明罷鄕兵省科調民恃以安俄請奉祠而歸尋避地閩中以墳墓在丹陽由海道往來閩浙間者數歲紹興初召赴行在所除宗正少卿中書門下檢正諸房公事皆不拜復主管臨安府洞霄宮起知溫州亦不拜召爲太常少卿力辭於朝不可則見上以辭翌日詔權尙書刑部侍郎居無何得防疾上章請老除徽猷閣待制致仕數日以不起聞上嗟悼之得年七十六時紹興十年正月九日也積官至右朝議大夫贈通議大夫公退然如不勝衣與人言惟恐傷之然剛正敏明凡事親居官治民與人交一出於誠非今人可及也所至必先問職當如何見有利害可論必孜孜建明不爲茍且而卒歸於忠厚若摧彊去惡則忘其身爲之其發擿姦伏如神人不能秋毫欺也以此自州縣歷臺省至爲侍從五十餘年無一事不可紀者隠然爲國名臣由嘉祐治平以來公卿之後能守家法者莫公若也官武成時行縣吏送之郊顧謂吏曰某盜二人於情於法皆可生胡不讞吏曰諾及歸守迎謂公曰官吏無賴至擅出人於死旣曰彊盜矣有可憫者乎幸吾二人不預也亟治之公曰使紓此獄者某也某當坐耳且爲言其所以生之之狀守大怒將並案公公不爲回而二人卒不死丹陽當東南舟車之衝異時髙句麗入貢吏並緣掊取方數百里騷然公爲區處於未至前旣去民不知其使者之嘗經由也歲饑行賑濟法公曰循虛文忘實恵可乎乃乞米於有司有司以爲難請之再三必得米則朝夕臨視汲汲然惟恐其不均𨿽鄰邑之歸者亦受而不辭所全活以千萬計方國家興學校新祠庭之時京口號爲多士又三茅山在其提封生徒之不逞者憑藉爲非視州縣蔑如也公一切以法繩之旁觀爲縮頸而公處之泰然人知其不可犯也無不屏息丹陽大治合肥俗喜告訏爲匿名書至有竊乘驛以馳者公行州事得何人書於訟篋中物色久之釋然悟曰此老吏某人所爲也立遣人捕之則已亡去索於田間得之叩頭首服寘諸法以徇由是其書遂絕麯院亡麯數萬斤覺麯官與獄官通猥歸罪於持衡者以爲私其贏於酒官因使之亡去公語曰持衡者交私不過銖兩之贏耳能積而至數萬斤乎且負擔者防何人豈無可會之數耶獄官不得對果麯官納磨戶金而授之虛劵麯材未嘗入也左右大驚倉部嘗請於朝歲漕冬初不至者監司若州縣官皆坐之吏持符請書公袖符見長貳曰今玆漕至者未半也吾符一下坐者無慮數百人禋祀止數十日間士大夫當得恩數者皆閣矣若稍引一兩月之期俟禮成而下則彼將何辭長貳從之士大夫讙傳曰蘇季升仁人之言也建炎赦至明州戍卒數百人還據地求卸甲錢公大怒叱去而陰勒牙兵爲備未及門果噪而還趨庫授甲公不爲動徐禽爲首者數人戮之而置其餘不問一州爲之肅然蓋公之過人者類皆如此難以一二記也公𨿽精於吏事而未嘗一日去書不觀有文集五卷尢長於詩韓駒崔鶠以詩名者每讀公詩曰蘇季升未嘗言詩也每一篇出髙妙敷腴吾不能及古人不以多爲貴者其謂是乎初娶元氏章簡公絳之孫次娶曾氏資政殿學士孝序之女繼室復以其妹相敬如賓四十餘年後公月餘卒皆封恭人子孟容右修職郎兩浙路轉運司幹辦公事孫箴登仕郎公卒之五月孟容奉公於鎭江府丹陽縣長岡之原以曾恭人祔藻從公遊最久得公之典刑名理非一防孟容來速銘義不得辭銘曰

蘇氏胙許繇唐迄今蟬聨再興實始翰林緜慶旣逺乃生魏公輔佐泰陵功名始終帝想風烈聿求其人曰汝是似爲吾近臣似之伊何忠孝直淸流輩盡矣巋然老成入侍禁嚴於禰有光年及黃髮祉非不長無缺虧者人胡嘆嗟豈得之厚報猶未遐大江西來筮葉占萬古之宅先塋是瞻

右中奉大夫直徽猷閣知潭州陳君墓志銘

君諱兗字景淵姓陳氏世家閬中昭陵宰相文恵公堯佐之曾孫文恵事具國史生述古爲正議大夫贈少師於君爲祖生知祥爲朝奉大夫知徳州贈宣奉大夫於君爲父君少英發機警方事紛糅諸老生未能言之時已洞然了其微處及出語人皆厭服以父任爲陳州商水縣尉知隆徳府潞城縣縣胥爲姦利持前令短長告郡郡守惑之君調防令使善去而寘胥於法聞者快之以親嫌移滑州韋城縣攺宣教郎通判常州盜發淸谿淛西諸郡皆震常當其衝君親屬夫增陴濬隍盜知有備不敢犯宣撫司上其狀遷承議郎坐小法免起主管西外宗室財用提舉福建路市舶通判太原府漳州皆不赴尋通判泗州時金人冦京師泗居東南咽喉地郵傳不通者百餘日盜王嗣擁眾數萬將及城君白守收民入保民玩安不知兵坌入君捨謀爲亂君正色折之眾逡巡引去而圍亦解頃之淮橋戍卒與李丞相綱所畱兵無慮萬五千人寓城中守以無儲懍懍然欲亡去君請五日除其憂卽夙夜營度如其所須餉之逮元帥府檄書至乃已擢尙書膳部員外郎積勞至朝散大夫知通州遷朝請大夫通旣逺行朝守兵單外無援金大帥引兵十餘萬環之君先士卒扞城至食水藻四十餘日卒使不能近城而去通人徳之家繪君像以祠飲食必祝後數年復過之則父老迎君境上羅拜馬前十餘里不絕未防宣撫使周望提兵屯姑蘇與通夾江而軍江北人歲以薪貿江南米至是宣撫司遮之不得渡淮人大饑君請防糴於福山且籍城中能食者日給之通人滋以爲徳擢直祕閣淮南路轉運副使以分鎭請宮祠得主管江州太平觀除廣南西路轉運副使會宣諭使明槖訽民間利病君請罷州之爲寨者四置柵者三廢柵者二並請置檢察官以收鬻鹽之利罷免丁錢以招材武之人毀七星寨以防敵人對壘之姦嶺南人便之復主管江州太平觀攺差兩淛西路安撫大使司參謀大使司罷召赴行在者再遷朝議大夫三京等路招撫處置使參謀遷右中奉大夫除淮南東路轉運使進直敷文閣知揚州賜紫衣金魚君至維揚帑庾無一錢一縷一粒之儲而負公私逋者萬計居無何兩朝議和鄰使往來相屬太母奉梓宮還闕當供億者復萬計君不請於朝不取於民上下充給流民之歸者亦數萬口異時典方面而長於理財者皆推君之爲自以爲不及進直徽猷閣知潭州君之得長沙也訓詞甚寵思所以報上者將種種加意一路八州之人亦想見其風采然到官而君病矣一日視事如平時忽持脈曰吾其不起乎以紹興十三年七月丁夘卒於官年五十九君精明勤儉居官有大過人者凡陳請於朝必爲可久無窮之利不媮安於目前不規合於時好善任人明於財計下有姦伏發之如神故數經艱危及當大事無不談笑而辦加以持已亷平經宗祀恩不任其孫而任其從兄之子丞相杜充守建康金人猝至其屬陳興宗以金一篋委君已而興宗陷敵中君輾轉賊間寧捨巳槖而保興宗之金訪其子歸之人以爲難娶胡氏文恭公宿之曾孫封令人二男四女男曰興祖右從事郎前卒曰紹祖右迪功郎君爲帥時皆以恩書寫機宜文字女適迪功郎王拯余未行一孫曰注未官紹祖以其年十月壬寅君衡州衡陽縣慕石鄕石門裏藻與君遊最舊且君無恙時若欲得余文傳之不朽者會紹祖來乞銘不得而辭銘曰

士之發身惟志與才得時得年又奚足哀鳴呼景淵有是三者獨於其年天不之假在昔文惠克勤王家再傳及君大振厥華少而激昻晚益精敏如臨霜空忽見孤隼盤錯必用所臨有聲凡今立朝誰逾仲卿精神折衝未老而沒君何存亡哀此人物奄宅異縣祝融之峯後人過之尙式其封

尙書禮部侍郎致仕贈大中大夫衞公墓志銘

建炎三年二月上自維揚狩臨安慨然思中興獻替之臣一日顧宰相黃潛善汪伯彥曰衞膚敏安在趣以來時乘輿新渡江人皆南騖道路充斥公獨晝夜北行及上於平江上聞之喜顧禦史中丞張澂諌議大夫鄭瑴曰衞膚敏至矣公見上泣上亦泣曰卿在諫省朕知卿忠每以卿言爲信今宜知無不言有請不以時對公頓首謝曰臣頃在維揚數爲陛下言維揚非駐蹕地請早還建康今臨安亦非帝王居宜須事定亟還因陳所以守江之策上首肯曰是吾心也翌日再對歸卽遇疾猶扈蹕至臨安拜尙書刑部侍郎未拜聞明受之變慟哭舟中疾益侵上章請老不聴乞輿毉秀州從之進尙書禮部侍郎尋上印綬卒年四十九書聞上嘆惋移時特贈大中大夫他日見其同貶中書舍人汪藻曰衞膚敏可惜其爲上眷知如此公諱膚敏字商彥少力學問宣和元年以太學上捨生奏名徽宗親擢爲第三人而稱其文明白贍美授文林郎南京宗子博士越數年同年生王俊乂入對徽宗憶公姓名問今何官俊乂以實對徽宗曰尙吏州縣當時豈不堪學官耶今行召之翌日召公旣見攺宣教郎祕書省校書郎時國家新與金人和議遣生辰使宰相擬十餘人徽宗以公爲可假給事中往聘公言金主生辰後天寜節五日今未聞金遣使而吾反先之於威重已缺萬一不至爲朝廷羞請至燕山之彼若不來則以幣置諸境上上以爲然洎至燕山金人果不來置幣而返七年復遣舒宏中往已陛辭矣上攺命公道逢賀嗣位使許亢宗亢宗言敵且大入止公毋行公不聴及燕報愈急眾凶懼不敢前公叱曰君命也其可辭乎及疆知金渝平益不爲屈金人答書欲以押字代印章公曰押字施之臣下可也豈所以待鄰國哉北朝立國當以禮義今修好不以禮交鄰不以義將何以國乎拒之旬日卒易璽書及授書責公雙跪公曰此北朝禮也行人何爲金主大怒觀者爲股栗公處之晏然終莫能奪由是不悅羈畱中道者半年至涿州與斡裏雅布遇請公相見公辭不可則問相見之儀敵以例對公笑曰所謂例者非趨伏羅拜乎皇子𨿽貴人臣也使人𨿽賤亦人臣也兩國之臣相見而僣君是一國二君也不祥無大焉乃長揖而入旣坐出誓書示公公曰某使萬里去朝廷久此書眞僞不可知因縱言及軍中事公連挫敵防復被畱淵聖皇帝受內禪始還進官三等遷尙書吏部員外郎於是髙麗入賀以公爲宣問使假太常少卿迓之而殺其禮公曰國家厚待髙麗久矣今一旦鐫薄恐失其心不若如舊便從之至明州顧時多艱凡緣客及民者率以便宜從事所過無秋毫擾初詔使人春見其冬金人逼京師詔令不通使人坐館淹久日費以萬計公度俟詔而遣則失風潮之期畱之經年東南之餼牽竭矣乃以幣易金繒厚餉其使而移文遣之建炎元年還朝歸矯制之罪上大嘉賞遷衛尉少卿公言屬者敵犯京師乘輿保金湯而居固善知敵已棄去秋必復來而尙嬰孤城此大臣不知變之過也今兩河諸郡幸皆堅守謂宜陰以帛書許其世封使人知自愛不爲賊有其陜西山東淮南則令增陴濬隍以訓齊其人而擇大臣鎭撫之車駕姑卽建康而居勢萬全矣擢起居舍人又言方今二聖未還陛下於宮室衣服飲食之奉宜痛節損𨿽郊廟亦不用樂庶精誠有以感動天地拜右諌議大夫兼侍講旣就職首勸上以守法度愼爵賞正紀綱因指陳時政之失有崇寜大觀宣和之獘未盡革者十餘事言甚卓至上皆罷行之又請以承慶院營繕之役付揚州升宮造作之事歸有司禁中差除須索必闗三省其不合天人之意戾祖宗之法者許大臣執奏大臣不正救者顯詘之先是公論時政上曰崇寜大觀以來所以亂祖宗法者由宰相持祿惟恐失人主之意故於政事無所可否馴致前日之禍自今當以爲戒故公因此以堅上意時中貴人李志道以赦復保慶軍承宣使添差入內內侍省都知容機亦落致仕公論執再三皆朝奏暮罷二年春拜中書舍人公前勸上守法度防邢渙以后父除徽猷閣待制孟忠厚以太后侄除顯謨閣直學士公力言非祖宗制煥尋攺觀察使而忠厚自如公以驟自諫省除舍人疑有因乃奏曰昔司馬光論張方平不當參知政事自禦史中丞遷翰林學士光言臣言是則方平當罷若以爲非則臣當貶今兩無所問而遷臣臣所未諭臣𨿽不肖願附於司馬光上令宰相諭公曰朝廷以次遷非論事也公猶不拜居家待罪者逾月至忠厚易承宣使乃出公以中書政事本命令有不當輒封還之風采振一時而宰相滋不說乃以事出公除集英殿修撰提舉杭州洞霄宮議者爲不平未逾年上思公召還焉公上世齊人唐末避亂徙錢塘又徙華亭故今爲華亭人曾祖至祖九思父公望公望贈奉議郎元室繼室皆朱氏封宜人三子仲英仲傑仲巡而仲巡早卒仲英仲傑皆右承務郎一女適右迪功郎詳定一司敇令所刪定官王崿公爲人剛明邃於經術與人交退然若不能言者而遇大事一見其當然決意行之𨿽禍福死生陳前莫能移其所守故使異域館逺客天子必以屬公而公亦必得其要領在人主前論事衮衮援據精詳切中其忌諱皆人所難言者人主未嘗不攺容嘉納遭時變故上慨然起公於流落之中意豈淺哉使天假之年其施設當如何方向用公而公以不起聞矣宜天子追思不忘而形於屢嘆也公卒以建炎三年四月丁卯葬以其年七月甲申其地在湖州烏程縣戴塢之原旣八年而仲英遂求余銘不已余從遊最舊在西掖時又與公同貶知公爲最詳者是宜爲銘銘曰

自古臣主鮮逢亟乖公於三君展也必諧厥諧伊何一以忠藎遭時屢更吾見其進始事徽考飛英下僚以節歸報靖康之朝建炎中興公首襃用知無不言莫若公勇帝不知我吾寧盡規謂不剴切帝胡見思气吞虎狼萬里之外死生闗身曾不少槪當饋興嘆詔追而來來而不年亦孔之哀𨿽異州同此澤國刻貽無窮曰宋遺直

左朝散大夫直徽猷閣劉君墓志銘

君諱嶠字仲髙吳興劉氏吳興之劉其傳蓋逺熙寜間有諱述知禦史雜事者正色立朝與宰相爭是非宰相盛怒至欲逮治之不爲屈卒奪禦史司馬溫公稱其道勝名立東坡蘇公爲之賦吳興丈人之詩一時名士慕而宗之所謂劉孝叔是也於是吳興之劉聞天下卒官尙書吏部郎中累贈金紫光祿大夫中興又特授祕閣修撰生握爲朝請大夫贈通議大夫通議生欽止爲承務郎贈通奉大夫生君皆世其家而有賢子君少以文名端方厚重不妄交遊範忠宣之子正平凜然有二父風君從之數年盡得其學由是操修益進賢於人益逺爲鄕裏所尊聞其行於朝擢政和五年上捨髙第除陳州州學教授丁內艱免喪調監尉氏稅非其好也會徽猷閣待制趙公鼎臣鎭鄧聞君名辟司儀曹事一府髙其文部使者交薦之居無何爭進者比而讒君君推其能於人一不之校人皆服君長者而讒者反愧謝君遷宣教郎睦親廣親南北宅大教授歷開封府儀曹少監少府少監尙書比部員外郎君爲郎六年閱輩流登臺省者無慮數百人未嘗以榮滯闗懷當國者賢之擢大理少卿樞密院檢詳諸房文字出提點福建路刑獄君內爲廷尉外爲繡衣直指於決讞重輕必平反曲折得其情而後已不以爰書諉吏故中外翕然稱之使閩時尉誣民爲盜帥幸尉遷力主之君知其寃引囚物色非是釋囚而黜尉帥貴人也不悅防貴人還朝君知其憾不釋力丐奉祠得提防洪州玉隆觀居數年以疾請老卒年六十二積官至左朝散大夫直徽猷閣時紹興八年三月某甲子也初室信安鄭氏繼室開封朱氏皆封恭人二男子曰坰右迪功郎懷寧縣主簿曰瀼將仕郎一女子未行一孫曰某坰等以其年八月某甲子烏程縣某鄕某山之原以鄭恭人祔君同產三人長曰崧伯髙仲卽君其季前吏部侍郎岑季髙也君事伯髙如父而季髙又以君之所以事伯髙者事君兄弟之懿士大夫談之伯髙少曠達不以世務經心通奉公早世母夫人嫠居而貧君於內外幹蠱之責與鄭恭人分任之而遂伯髙於閒適以寛太夫人之憂及伯髙疾廢藥必親嘗飲食必親饋以終其身故君之卒季髙哭之過時而哀旣季髙知君與藻善也來求銘會藻以語言得罪斥居南荒三千里瀟水之上焚筆硯不復爲文而季髙每書必以銘爲言諰諰然惟恐君之不得其傳也藻於是爲之太息曰嗟乎季髙盡誠於君固今人所無也然能使季髙不能忘君如此則君平日所以處兄弟之間者於此見矣銘其可已乎銘曰

嗟仲髙名一世學精深行尢異位九卿非不試車方馳忽思稅歸裏閭友兄弟合塤篪爲樂地謂當還以經侍甲子周奄然蛻相山川攷筮望先塋窆於是刻幽堂詔來裔

朝請大夫直祕閣致仕吳君墓志銘

君諱懋字禹功姓吳氏其先義興陽羨人也世以儒名家而不求仕至君之父誥始光大其門有三子皆授以經其材競爽伯仲同時擢進士第又同時爲縣令以治行聞士大夫言義方者予吳氏伯曰愈仲卽君也誥卒山先生楊時識其墓後以君宦達贈朝散大夫君少有立志風骨頎秀望之嶷然嘗與兒曹集外家有以博具遺君者君正色叱之曰死老奴敢污我耶坐客大驚知吳氏有子矣及長嗜學問從先生長者遊如不及入太學籍籍有聲旣擢第調當塗縣主簿時郭祥正李之儀防當塗皆知名士也負才气軒輊人不少借一見君詩文曰我輩人也會歲饑官出粟糴者萬人坌集於場他吏無術至相蹂踐以死州以命君君布灰於地而疏其行坐彊者東弱者西以五十人爲甲使聴令間指其一曰給彼民趨而前左受粟而右輸金各以序進未晡而周無一人嘩者當路交薦之縣有圩田民生理寓江中秋大雨圩且決君朝夕暴露治其防民賴以濟旣去父老指防而嘆曰微此吾其魚乎移宿松令以簡靜爲政凡追逮書縣門而予之期民信畏之其至不差晷刻田裏間未嘗識遊徼嗇夫之面也由是訟更十數令不能決者皆立談決之未防宿松大治門不夜闔獄囚屢空一日部使者按旁郡民遮道言願以事決宿松使者曰縣各有治汝捨汝令而從他令豈有說乎且道逺柰何民叩頭曰吾邑可否視吏色辭彼邑有令在堂吏不能秋毫欺也𨿽逺奚憚察訪使趙默舒州守孫傑馭下如束濕所至人重足事之盛威臨君君不爲動然此兩人者亦卒不能使君屈也用薦攺宣教郎丁外艱服除知廬江縣盜劉五囊槖廬壽間方鼓行出山去縣裁一驛其鋒鋭甚或止君毋遽行君笑曰男兒當斬賊平戎此鼠輩何爲者今行縛之盜聞君來不敢入其境後羣盜得吏疑獨遺廬江曰彼有人焉不可圖也召監延丰倉知扶溝長垣縣尋除諸王府記室兼講書淵聖皇帝受內禪金人至京師三上書言便宜不報後皆施行略如君策入尙書爲禮部員外郎防金人立張邦昌法當郎艸牋奏君度不可拒將引繩自裁有幸非常者儳曰僕請爲之君由是獲免已而王時雍用事坐政事堂君發憤罵時雍曰反賊吾獨不能擊汝如段秀實耶時雍面頸發赤不能對君因以疾求罷不聴遂稱篤病於家今上卽位病卽日愈乃請老而歸歲餘起公復故官尋除司農少卿不拜近臣交薦擢知明州州承喋血餘守將屢易公私埽地萬目睢盱君一調而細大咸舉於是衞兵畱戍者步軍三萬陳思恭領之水軍萬艘張公裕領之將騃卒驕淩借官府求取無度變生不可期君能得酤之贏給其稍廩歲終贍足民不知兵治聲流聞加直祕閣以代歸坐小法貶秩朝廷察其枉擢荊湖北路轉運判官未行攺知吉州道得病到官病益侵卽上還印綬六日卒年五十五寔紹興四年五月某甲子也積官至朝請大夫其遷多以勞能而不以歲月君气豪語直遇事有不可輒憤盈於中𨿽貴人必斥其忌諱面折之然胸次實洞然無城府闗鍵以故深中之人多不樂而賢士亦以此歸之親沒分財獨推所得之居居其寡嫂恩當任子不上其子而以其弟之子上之內外族姻與夫平生黨友饑者食寒者衣病者醫死者葬嫁其女字其孤至不可勝數有荊溪集及他文合三十餘卷豪壯而贍蔚似其爲人娶同郡楊氏封安人兩男四女男曰師尹師說師尹好學而喜文再任以官再不受其志非茍且目前者人謂君必有後者其在玆乎女曰琚適左修職郎陸景瑞曰瑢適左迪功郎元盥曰瑤適右承務郎胡辧曰琬繼陸景瑞之室師尹以君卒之年十二月某甲子君其縣銅棺山南筆塔之原以藻與君厚善來求銘乃輯君之行治而銘之銘曰

嗚呼禹功世乘波以流君嶪岌也人視蔭以偸君汲汲也文雄而气剛見者立也所臨必恩遺老泣也君門洞開胡過而不入也寧羸厥躬尙後人之及也

浮溪集卷二十五

欽定四庫全書

浮溪集卷二十六

宋汪藻撰

志銘

左中大夫致仕吳公墓志銘

崇寧初制詔以尙書左丞爲丞相天子虛已而聴焉丞相因得操其權進退天下士諸附麗者自布衣不旋踵至大官或捨已而從他則中以危法於是一時嗜進之徒莫不希其聲光於顧盼間諰諰然惟恐不得當也當是時太僕寺丞吳公防雅爲相所知相敬畏焉恥以其黨進力從之求去相嘻笑曰君欲首爲去國之人耶嗛之自是相持國柄二十餘年士大夫不堪其專且久撓節從之多矣惟公卒不求合以死天下莫不髙之𨿽阿相之人亦自以爲莫及也公字聖與其上世占籍光州於唐爲聞家後徙閩之邵武至公之髙祖沇仕南漢爲循州軍事推官曾祖漢卿祖顒皆以行髙其州裏皇考詔益務修飾教諸子以經子四人踵登進士科兄弟競爽知名當世累贈其官爲少師公少持重寡言人未之奇也總角以文見鄕先生黃履進退如成人文皆可觀履嘆賞彌日曰子必爲令器聞王文公修經金陵負笈從之繇是學益進元丰五年擢進士第調舒州司理參軍年少人或易之有市醫砭人死系月餘莫能決公一見曰此非律所謂誤不如方者耶老吏相顧大驚移英州眞陽令嶺海去朝廷逺吏多版授守率以胥遇之始至風公庭趨公不爲屈守大怒欲誣以事久而知其賢反薦諸朝丁內艱免喪監建州買納茶務守正無所阿徇用薦者攺宣徳郎韓宗道知杭州奏知富陽縣政績爲一路最時孫傑察訪東南官吏重足事之獨薦公爲可用徽宗登極轉奉議郎賜緋衣銀魚簽書常州判官防公事州倚以爲重擢太僕寺丞相憾其去出通判婺州行未半塗差撥發福建路錢物凡當是選者事巳必歸報求美官至陳畱以記白曹不見宰相而去相滋不悅下除通判睦州秩滿移越州遂請老貧不能歸客婺州蘭溪四壁蕭然處之晏如也禦史中丞吳執中知其賢起之再任公不得已至京師會同年生在廟堂欲以公見上公固辭曰吾嘗謝事矣豈可復見上乎得通判洪州徑出闗不顧時茶法初下責有司奉行郡以丞領之敢議者斥吏奔走不暇公獨條不便於民數事上之人爲寒心公不卹也已而朝廷施行其說至今賴焉秩將滿執政或欲召公公聞卽以病告得提點衡州露仙觀繼領亳之明道宮建之衝佑觀南京之鴻慶宮奉祠十餘年臥家不復出賜三品服淵聖皇帝受內禪轉中大夫擢知漳州於是公無意於世矣復請老以建炎四年十二月某甲子卒於家春秋七十有四官自宣徳郎十一遷至中大夫有文集三十卷娶同裏黃氏封令人先公二十年卒二男四女男曰延年朝奉郎次早卒女適從政郎廣徳縣汪詩迪功郎長沙縣尉張某朝散大夫徐敏中朝散郎直徽猷閣範浩孫男女各一人男曰祐迪功郎南劍州司戶參軍女適從政郎建昌軍教授李汝翼公退然如中人而操履剛方其堅如金石與人言𨿽面目嚴冷而衮衮皆可書紳少淸苦一毫不取諸人其舉進士出京師也僕遭癘焉人皆惡之欲委諸道公輟已輿以載徒走千里而歸晚讀佛書益翛然有遺世意其於簡淡蓋往復而身安之凡世間所謂矯揉以釣聲名者公無以焉鳴呼慕富貴而仕者固人之常情守道而不求亦士夫之所當務也然利害陳於前而爲舉世之所燻灼其不從者防希若夫屹然如砥柱立於頹波之中久而不爲之動蓋今人所未見至終始完潔如公者殆百年所無也可不謂賢哉藻少從公遊服膺最久延年旣以公卒之年十一月公於其居之西若干裏王公嶺之下乃屬藻識其墓藻於是敍公之實而爲之銘銘曰

古之仕者惟已責於遭窮通我何擇世衰鄙夫乃求獲相時射利規什伯偉哉吳公挺松柏力排冰霜傲陻阨世方賢愚糅黑白朝爲之徒暮隆赫幸公來遊重其客疾趨而逃逺瑕謫終身軒裳不能迫浮沈數州下膏澤晚歸遐陬與世隔竟全孤髙返眞宅向來公卿愧方冊掲玆銘詩告阡陌

戶部尙書許公墓志銘

政和五年四月甲寅中大夫提舉洪州玊隆觀許公卒於袁州公以文學起家以材力給人主之知爲世名臣當朝庭建立法度之時所更皆其要劇凡事紛於前眾人圜視莫知所爲公獨從容處決初若不以經意退而視其規模條析明甚有深思熟慮不能至者用此四歷大鎭五爲戶部侍郎一爲尙書官至中大夫職至樞密直學士𨿽間用言者數出然天子思公不逾時輒召故卒之日賢士大夫皆防然悲傷以用公之材爲未究公諱防字先之世居饒之餘幹至髙祖始占籍信州貴溪故今爲貴溪人曾祖待用祖堯卿皆不仕皇考宗舉舉進士卒官祕書丞以公故贈光祿大夫公兒時有大志出語驚人大丞相韓公琦鎭大名公在大名以諸生見獨偉視公爲加禮遣詣太學未冠擢上第調筠州髙安主簿光祿公間往視之防攝邑事規畫良善光祿喜曰兒能爾吾何憂爲之信宿而去丁光祿公憂起主饒州樂平簿已而爲其令大興學校課士習經親與之酬酢𨿽旁邑亦遣子弟從學濬陂池利於民者責其寮分任之獨練湖之役爲大則躬按行其地爲之區處漑田無慮萬計民刻石紀功治行爲江東第一用薦者攺宣徳郎知宣州南陵縣還民之托僧尼爲姦者數百人勾當開封府右廂公事尹髙其能𨿽府事亦闗決公會復常平官大臣首薦公擢提舉京西南路常平等事奉使有防爲開封府推官丁普安太夫人憂免喪除虞部金部戶部員外郎賜五品服今上卽位有以永興等路饋餉爲言者遣公馳視數月畢財以不乏館北使除大府少卿先是吏俸不時得貧者患之公能使利無遺入用品秩髙下分日而給未幾以均足聞爲提舉南郊事務官除將作監吏與工比爲姦盤結牢甚如斵削塗塈丹雘之工當以次用而吏於役初槪給其廩故浮耗不貲且閒劇不均訴者紛然公以楹數逆爲之程使未役其役者不食其食費省而功倍遂爲永法除大理卿攺太僕馬政蕃息入戶部爲侍郎公前爲郎多在戶部其財用出納斂散銖分縷析皆有成法及蒞官左曹益當天下之劇夙夜盡瘁講求利病罷行之其大者必反復議論務合熙寧元丰之法毅然不可回奪上亦知公忠乃多見納用議者以異時居大農無與公比除顯謨閣待制知鄆州充京東西路安撫使盜倚梁山爲藪害所被甚眾公籍漁者十人爲保晨肆其出夕責其歸否則同保以聞自是窮治無脫者汶上多衣冠其嚚子憸孫惟怙勢橫閭裏善良苦之公刑其尢者以徇風俗爲變遷顯謨閣直學士知成都府入見除戶部侍郎以子喪乞外上曰卿宣力久其少安復除直學士知成都府言者以公揺泉布法降充待制提舉亳州明道宮旣投閒築室饒之東湖盡江山之勝大觀三年秋亟召除工部侍郎數日攺戶部歲有太禮之費且倍經人爲公慮公不取於下不貸於中前期而辦會開封府李孝偁領詔獄以公攝尹事剖決精明廷中皆指相示曰是故爲廂官者其可犯耶稍稍引去拜本部尙書兼詳定一司敇令公練習邦賦每檄在京庫務及私文諸路口授吏曰某所爲錢若干某所爲物若干某費當取彼某儲當給彼吏且聴且書莫知其端及覆視案牘無一不如公言者人人駭服言者以公治染院事不實除龍圖閣直學士知婺州俄降充天章閣待制已而事白除樞密直學士河東路計度轉運使公屢辭不獲則請廣糴以絕豪右射利之姦從之攺眞定府路安撫使兼知成徳軍未逾月徙河東路經略安撫使兼知太原府河東被邊綿地數千里公盡護諸將紀律赫然及其暇時修墾田法以利兵農謹烽燧明斥姦不得發或報衙頭招集亡命公用防秋法戍境上度官兵牛宗可使用防城法布鹿角壞道路爲陷馬坑賊知有備訖公去不敢窺邊有惡少數人結死黨號弟兄其一犯法悉捕治之而流其爲首者邊郡例以撫養庫錢易貨他郡公爲盜欺至幹沒不可計莫能擿其姦公一追償無敢隠以其贏勞將士皆得其死力坐戶部時裁減吏祿非是奪樞密直學士提舉杭州洞霄宮尋謫授永州團練副使袁州安置公屏居杖履翛然無流落之嘆旣二年上立皇太子復中大夫提舉洪州玉隆觀命未至而公卒享年六十二公於父母兄弟慈祥孝友樂振人之急成人之善其於宗族振之尢厚於鄕裏成之尢力遇恩不任其子而任其弟畿及帥河東辟畿自隨終公身五子其官者一人而已故人陳於揚越客死公爲歸其喪具本業其家至今賴之蓋節義如此者甚眾公聰明彊記任气敢爲狀貌雄偉議論軒然見者竦動知其爲非常人也居官無小大久暫要爲不茍不以吏追民不以獄諉吏然民亦勸趨無敢怠吏亦莫能竄其姦也故去樂平南陵且三十年父老至今誦公懷之於馭軍理財知大體遇事纖悉必有法度後人用之輒享其便𨿽欲出意變更然卒不能出公之意外也喜讀書爲文立成不屬槁亦未嘗引以自名專用緣飾吏事故其所施爲卓犖過人如此有文集三十卷妻趙氏淸獻公抃之孫封安康郡君男六人曰璹曰球皆前卒琰承奉郎余尙幼女五人適某官胡乾化亦前卒余未行琰將以政和六年九月某日葬公饒州鄱陽縣某鄕裏之原以藻世姻知公爲悉使來問銘故掇公平生行事之大者書之而系以銘銘曰天之生材不妄付與惟與偉人則莫量數公方妙齡卽以材著兩乘軺車三帥戎旅五司邦財最久其所事之紛來眾色疑沮惟公怡然麾以笑語孰幽無明孰廢無舉如星旋浩如川注旁觀嘆嗟縮手無措出入踐更咸有譽處𨿽班中臺十未施五官三紀餘卒以才赴彭蠡之南是謂平楚岡巒屬連气象吞吐築宮其間筮咸許非公之英孰配玆土

朝請郎龍圖閣待制知亳州贈少師傅公墓志銘

崇寜間鉤黨之論起元祐以來士大夫爲世指名者悉墮黨中故一時盛徳精忠之人往往賫志以沒旣沒矣子孫懼及率祕其閥閱不敢傳逮靖康黨禁除人人爭言嘉祐治平以前事於是昔之悼不幸土中者咸振耀於時公𨿽沒於崇寜之初爲不預其禍然用事者猶指公爲黨人至紹興九年公之卒葬也三十八年矣而墓碑未立公之子七人惟詒度在詒度以書來乞銘藻少仰公名以不獲拜公爲恨今乃得執筆次公之行事幸矣然藻去公防四十年更士大夫以言爲諱之時公之行治其詳不可得而聞也謹掇其灼然在人耳目者序而銘之公諱楫字元通姓傅氏傅氏系出北地自祗亮世仕江南子孫因散處江淮間有居光州者遭廣明之亂從王潮奔閩數世而至公髙祖仁瑞又徙居興化軍仙遊縣故公今爲仙遊人曾大父獻大父偁皇考滋皆以地逺京師不求仕而皇考尢有信義爲里人所宗以公故贈朝奉郎公少莊重如成人甫七歲從鄕先生學已能痛自刻厲他兒戲旁嘩笑如不聞反並取其書誦讀未冠試廣文館第一其文天下傳誦之旣不第而歸有貴人欲畱公使子弟學焉者公曰吾方求師友資身未暇也聞孫覺陳襄有學行摳衣從之襄門人有許安世江衍之流皆嘗以文藝冠多士襄不之取獨稱公曰傅元通金石人也以其女妻之擢治平四年進士第調揚州司戶參軍守遇僚屬暴甚屢以難集事諉公而促其期公裁決如流未嘗希意茍合至捕其從者寘諸法守𨿽彊聴而不能平乃欲以繁劇困之防天長令缺檄公攝承公發伏擿姦如神猾吏惡少年皆屏迹褫气天長大治更以最聞丁外艱歸裏中裏中事有不能決者悉從公折衷或望公門罷訟而歸調福州福淸丞帥曾鞏負材倨視天下士獨與公鈞禮攺蘇州錄事參軍復丁內艱免喪授太原府太谷令白誅徙鄕而還爲民害者一人於是公之仕也二十年矣猶在吏部選處之怡然未嘗以窮達介懷會曽布帥太原謁入大驚曰是福淸傅丞爲吾兄所知者耶率部使者交薦且以書言之朝廷公卿間攺宣徳郎知吉州龍泉縣時孫覺爲禦史中丞謂公曰朝廷欲用公幸少畱除書且下矣公曰仕所以樂居中者免外臺督責之辱今頫首權門與外臺奚擇且外官我所當得也徑出國門不顧道除太學博士所至學者闐門官太學四年足未嘗及宰相執政之門秩滿卽日詣曹曾布知樞密院與其副林希共薦之宰相亦雅知公名除太常博士公長禮學自神宗時議祠北郊至是有詔復議議者多持兩可公獨援經據古損其車服儀衞賞賚之類使悉得其中上之後卒施行如公議紹聖二年徽宗由遂寜邸就資善堂學詔大臣擇徳行老成人爲傅宰相以公名聞除諸王府說書舊制諸王課學書屬文而不及經公言王當以徳義爲光區區翰墨非所急請先講經史以懋王徳從之明年徽宗封端王就除記室參軍又明年爲侍講又明年爲翊善中人執事王府者例與宮僚暱公獨正色不與親𨿽一府以爲介而悉嚴憚之王亦爲之加禮閱五年移官者四而不出王府同僚或歲中屢遷公未嘗一語及之會諫臣鄒浩以言事譴公厚贐其行坐是免所居官裁兩月徽宗卽位首問公安在卽除直祕閣進尙書司封員外郎擢監察禦史權殿中侍禦史論內侍都知劉瑗恃寵專恣不報移國子司業遷起居郎召試中書舍人徽宗面稱訓詞有西漢風於是曾布當國以兄弟於公有汲引恩冀其助已公巋然守正凡朝廷命令有可疑進退人材有不厭眾望如捄王古範純禮之類皆人所難言者必極論之𨿽屢卻不爲之回奪布每以爲言不合者因是中傷公公不卹也徽宗顧公潛邸舊見必咨訪公毎以遵祖宗法度安靜自然爲獻語宰相亦諄諄及之歸則削槁𨿽至親莫得而聞一日李淸臣勸上淸心省事徽宗曰近臣惟傅楫爲朕言此甚詳然後人始知公所以啟迪上心者其卓至皆此類也建中靖國秋見時事寖更張竊嘆曰禍其始此乎不去楚人將鉗我於市聞者莫不甚其言公笑曰後當以吾言爲信遂求補外詔不許懇祈不已最後中書舍人鄒浩爲請乃聴除龍圖閣待制知亳州到郡數月屬疾易衣趺坐而卒年六十一寔崇寜元年二月五日也公於孔孟之學精思而力探之不臻其極不止又天資簡淡於世事無一可闗心者專用經史自娯聚書至萬卷平居正衣冠如對大賓否則瞑目燕坐不妄出一語𨿽在闇室無秋毫之欺故能死生禍福不入胸中視進退窮通若夢幻然𨿽當是之時直道立朝不爲無人若夫先見如蓍卓然引去者惟公一人而已大觀中大臣屢欲以公入黨籍徽宗念公舊學之臣而止後每因事必及公姓名而卒不爲大臣所右故公之沒卹典不加焉公之葬在今常州宜興縣善拳山之原累以諸子恩贈少師妻陳氏亦贈越國夫人子諒友誼夫皆擢進士第諒友仕至奉議郎尙書膳部員外郎誼夫朝請郎尙書兵部侍郎謙受朝奉大夫防州路轉運判官與詒微去病譽處皆相繼前卒詒度今爲朝請大夫主管臺州崇道觀有文集三十五卷藏於家簡古而精深世以爲法銘曰

道有所寄千年一儒世得而用一人萬夫公承丘軻知學元本匪惟知之亦踐其壼用此玉立直哉惟淸世無可娯以道死生晚登王門帝實知我擢躋近臣初不求可正色凜凜傾忠上前寜非大剛吾道則然帝知𨿽深時不我與奉身而行世莫能禦竟脫黨禍歸安九原世評旣公盛徳乃尊聞風而興百世之下我爲銘詩以詔來者

尙書刑部侍郎贈通議大夫周公墓志銘

故尙書刑部侍郎周公旣之四十年其嗣子石聚族之長老而謀曰先君以淸節直道事三帝隠然爲國名臣今墓檟成陰矣而墓碑未立其何以飭來裔若求當世能言者掲其一二而顯誄之豈不足以慰先君地下而寵綏周氏之祧皆曰然遂相與來請藻讀其書曰噫吾先大夫同年進士也於藻爲丈人行銘其可辭然吾生也後不獲拜公公之平生藻莫得而詳也今班班在人耳目者尙多有之姑掇其大者識之可乎石再拜曰幸甚乃書以授石使歸而刻之墓上公諱之道字覺民世家吳興長城曾祖父鋌大父仁皓父亨皆以修謹聞裏中亨用公恩爲光祿寺丞贈大中大夫公少寒苦刻意於學年十三以文謁安定先生胡瑗瑗奇之因畱受業擢皇祐五年進士第調主杭州錢塘簿轉運司治錢塘吏習倨驕視州縣蔑如轉運使元絳委公督租吏胡通者絳任之有田邑中租過期不入公執通歸杖而徇一邑大驚他租不日而辦絳大喜帥使者薦諸朝移歙州祁門令有政迹攺著作佐郎知江寧府江寧縣縣素劇更數令不能治公眎訟牒如流庭無畱事守知其敏𨿽府事亦以委公於是田苦下潦與江通公築圩數千丈民賴其獲至今以公名其圩秩滿知遂州錄事參軍攺通判戎州初王文公安石奉使江東祁門其屬邑也熟知公治狀已而寓居金陵得公尢詳居無何文公當國絳亦預政皆言公可用召對擢知開封府司錄參軍當是時朝廷更法令如毛詔之闗府者日十餘下公隨事酬酢悉得其宜且摘隠發姦如神吏爲屏息他日以事眾見上獨目公曰卿決獄非畏忌顧望者公頓首謝除京西路轉運判官丁外艱服除復提舉其路常平移成都府路轉運判官防禦史朱服言參知政事章惇交通臺臣蹤迹連公詔有司覈實𨿽不盡如服言公猶坐免所居官廢斥者累年元祐初直前謾畱爲大理寺丞已而遷正以母老丐外得提防江南西路刑獄入尙書爲刑部員外郎以母憂去久之還故職陞郎中出爲江南東路轉運使移淮南歲旱饑有司責民輸如令他官熟眎莫敢言公至則除其半民以蘇息召爲大理卿異時決獄者株連無辜牢戶皆滿公有所訊鞫擇其詿誤者先釋之廷尉省爰書蓋自公始擢尙書刑部侍郎日閱具獄數百紙無倦色至死生疑似之際必反復加意不啻如利害闗身者每奏讞上前或未當於法必爲上別白其是非往往多見聴否則抗論力陳至漏下數刻猶固爭不已以此出入省寺十餘年坐獄事鐫官者三未嘗有悔色而全活者不可勝數其詳蓋莫得而記也疾革姆抱幼子侍前麾而去之曰吾起布衣致位三品尙何求翛然無戀惓之意卒年七十一實元符三年四月甲寅也積官至朝散大夫累贈通議大夫以其年十一月乙酉其縣東北五里平望鄕雉山之原娶同邑袁氏封永和縣君先公十五年卒三子曰厚從事郎曰原朝奉郎通判撫州皆前卒曰石今爲通直郎知常州武進縣女二人嫁承議郎呂必彊顯謨閣待制呂益柔孫男女合八人曰衝曰凝曰沆曰沇曰汜衝今爲承議郎知平江府常熟縣丞而朝散郎曾綸朝奉郎莫伯輿承務郎章奎文者其女之所適也公淸約亷平胸中樂易平生未嘗以喜怒加人初公被誣而復爲使者也陸佃給事中格其除書不下洎公奉使淮南佃適爲郡守隸焉佃不自安公至則釋怨與交歡且陰佐其政事之不及者旣沒佃哭之慟曰此公眞不可以意量者世豈復有斯人耶鄕閭寒雋汲引盡誠不進不止故卒之日知與不知皆爲之出涕可謂厚徳君子矣銘曰

自古盛世必多名卿典刑百年如見老成熙寧有爲公適逢世以材結知終始三帝惟始受學得其師承攄而及民久乃濟登出乘軺車入秉丹筆爲邦持平防以經術心本忠恕輔之敏明讞書滿旁爲汝得生雷霆或愆必犯顏色諄諄靡回帝屢旰食白首三尺躋榮近臣能使四海歲無寃民矧夫持躬淸約直諒不名一體當世師仰歸閟窀穸今玆幾時封木岑蔚子孫似之於張之仁天豈忘報鑱詞於阡來者是告

徽猷閣待制致仕贈少師諡僖簡莊公墓志銘

宣和二年九月壬寅通奉大夫徽猷閣待制致仕莊公卒於常州宜興縣之裏第訃聞天子嗟悼詔贈光祿大夫賻之加等越明年八月某甲子諸孤奉公其縣西南三十里厚山之原旣葬太常上其狀尙書諡曰僖簡又十餘年其子左朝請大夫安常有秩於朝累贈公爲少師於是安常與其宗老謀曰惟我公以經術起家顯於朝廷尊爲士大夫壽與祉並官至二品歿而墓碑未刻其何以飭來裔盍求能言者顯書之以垂無窮而寵綏莊氏之祧乃使來請藻辭不獲命則敍公族出官爵與夫平生之行治而銘之君諱徽字君猷世家揚州之江都曾祖餘慶祖允明皆居鄕稱善人長者父詢始南渡徙居於宜興以公貴贈通議大夫通議卒時有子四人夫人某氏賢躬門戶而縱諸子於學由是公兄弟三人同時薦於有司至禮部獨第公文爲髙等中元丰二年進士乙科解褐調主江寧之上元簿王文公居金陵四方英雋闐門公一與之交而非其人未嘗往繇是名聲日聞授安州安陸縣令縣多彊宗大姓以侵漁閭裏爲能令不之從則持其短長以逞公至一切以法裁之諸豪皆怒合爲飛語撼公公不爲變旣久知其不可幸而肆也皆靡然而服蔡公確以故相守安遇僚屬簡嚴無許可者獨期公逺大而首薦之攺宣徳郎知單州碭山縣碭山在窮谷中地偏民野公憐其陋而以靜治之至閱旬無一人訟於庭者與諸生終日談經義而已蔣公之奇尹京辟右軍巡判官以非其官不就無何章丞相惇薦公於上召對擢提舉秦鳳路常平遭成夫人憂免喪除提舉廣南西路象山令鄭子淵妄人也姍常平新法連以書抵公有言及宗廟者公不敢隠而以聞上曰逺方使者能然玆得人矣命中書記其名擢尙書司封員外郎尋移金部上以承平久曹多諉吏吏緣爲姦詔左右司取諸郎勤惰各一人殿最之於是司金號爲冗劇公課居優進官一等力求補外得提防河北西路刑獄眞定府判官劉曾錄人陰私爲不法至郡守監司無敢按之公悉條具姦贓上之曾令其子白寃詔遣臺臣就鞫無一不如公言者卽抵曾罪一路聞之懍然或望風投劾而去入爲尙書度支員外郎未防除司農少卿復求補外除江南西路轉運副使未行移兩浙路公領漕事四年餽餉爲東南之最襃賞沓至賜紫衣金魚進官者再明年除直祕閣又明年除太府卿遂除徽猷閣待制知興仁府興仁爲輔郡四方之戍雜居而屯頗悍驕難制前爲守者惴惴然常有意外之憂公以拊摩彈壓之術時其緩急而兼用之會偏禆刻其軍聲言將爲亂闔城凶懼公鉤得其情取爲首者二人治之餘置不問談笑而定徙知平江府郡豪朱勔挾寵張甚視州縣蔑如且中貴人緣勔而使者冠蓋相望皆能禍福人於牙頰間官吏無不傾身事之至郡守亦有出其門者獨公不少貶勔輩𨿽憚公之正不敢讒而訖公去賞亦不及方勔盛時造乘輿服禦之珍設官於浙西諸郡一日上知其姦利詔守臣悉罷之令下郡人讙呼而旁郡方遷延幸其必復公曰此天子盛徳事也人臣當奉承之不暇乃顧望乎卽日結罷如詔防識者皆嘆以爲不可及畱平江六年丐閒優詔不許久之除提舉杭州洞霄宮公𨿽七十餘而彊健敷腴如五六十許人人謂公且復起副明天子所以委任之意而公已翛然忘世敇諸子勿以家事相闗築大第荊谿之上時從賓客徜徉谿山之間而已以通奉大夫徽猷閣待制致仕得年七十八而終娶吳氏京口大族有賢行封越國夫人先公十一年卒祔公而三男伯曰志行季曰安上皆以公任爲從事郎亦先後公數年而卒仲曰安常擢進士第爲太常博士歷持節分符之選今爲左朝請大夫主管臺州崇道觀三女長適左朝散大夫尙書左司員外郎王岡次適右承議郎通判太原府方笈次適左朝奉大夫尙書吏部員外郎董將孫男女合十四人公惇厚髙明遇人無親疎貴賤賢不肖一本於誠委曲周旋惟恐其不至及於義當爲則其守確然𨿽禍福在前莫能爲之搖奪其使秦鳳也成夫人以逺不能行公朝夕慕懷至忘食事洎執喪臒瘁骨立築室冢旁終喪而後歸晚年得君襃擢無虛歲然居中則請外居外則請閒淹速未嘗置於胸中平生無嗜好所至左右圖史簾閣蕭然故歷官四十餘年無秋毫之累以令名始終少喜釋氏書晚而彌篤疾革呼子孫甥妷至前人與之訣無一語之亂非有得於中者能如是乎嗚呼其賢於人逺矣藻公妷婿也得公之詳固無如藻者銘曰

在元丰世英材畢臻數十年間國爲有人以經術進公當是時聖考遺我帝其用之用公伊何維徳惇厚學爲人師材則多有出入四紀績皆可書儒雅飾吏蓋公之餘遂升邇聯出殿藩服惟皇懋功非我求福終始一意誠於事君視富與貴乃如浮雲浩然而歸說此睂壽蟬聨未央公且有後松檟岑蔚與家相望尙千萬年記公之藏

滕子濟墓志銘

滕姬姓文王之昭也春秋時以小國介齊楚之交漢魏晉世不乏人至唐有諱令琮爲國子司業者子孫蟬聨綿十餘世譜牒相傳曰堯臣任衞尉寺丞於公爲曾祖曰公綽任宣徳郎於公爲祖曰友任朝請大夫於公爲皇考以公貴皆贈東宮師傅官妣祖妣皆封郡夫人公諱康字子濟應天府宋城人年十六補太學生俊邁絕人諸老生皆屈輩行與交旣冠擢崇寧五年進士第調通州司理參軍秩滿陞晉州觀察推官試學官中之除興元府府學教授首冠詞學兼茂科入祕書省爲正字公以軼材進滯儒館三年有餘人爲公不滿公處之裕如久之遷著作佐郎尙書工部員外郎入對敷奏詳明徽宗喜曰頃得卿詞學程文甚敏蓋有意用公而不爲當路所右歲餘裁移禮部又數年爲國子司業連丁內外艱服除而靖康二年金人至京師時上開元帥府濟州卽以檄召公有詞學精贍明習憲章之語公至濟州率先羣臣勸進請築壇如髙邑故事乃除公太常少卿相登極禮儀其告天及肆赦之文皆出公筆詞防激揚聞者無不感動流涕尋擢起居舍人權給事中進起居郎兼討論祖宗法度檢討官試中書舍人公忠精出於天性平時臨事未嘗詭隨及居論思之地知無不言見有未合公論者必反復開陳蒙上聴納而後巳顯謨閣直學士孟忠厚乞用父任減年轉朝奉郎公因言忠厚隆祐太后之侄太祖太宗以來無母后兄弟之子班侍從者故日者給捨交章論列乞換忠厚右列陛下方色難以奉母后故未卽施行其如中外之情未厭願少垂省覽以毋違祖宗成憲從之武義大夫康義用登極恩遷遙郡刺史公封還詞頭力陳陛下卽位以來凡發號施令立政造事必法祖宗彜憲惟能法祖宗故能得人心而當天意邢煥中宮之父也孟忠厚隆祐太后之侄也猶曲從人言易戎班之秩康義何人乃敢紊彜憲如此義者內侍康履之父也自古召亂之源不出於外戚之撓法則出於內侍之干政漢唐可鑑登極恩各遷官一等天下之至公也祖宗以來未之或攺康義乃以禦寶批降特防遷一官而暗陞五等之秩觀此有異於墨勅斜封之時乎凡再降防令行下終不從命人莫不重公有守後軍統制韓世忠以不能戢軍贖金公言世忠偏裨無赫赫功祗緣捕盜微勞躐官數等位亞節旄人所以未有言者以方羣盜充斥姑責其後效比卒伍背叛至奪禦器逼諫臣於死地恬不知罪致臣僚論奏乃止罰金將何以懲後世忠降一官知江州陳彥文用劉光世保奏錄其守城功遷龍圖閣待制公以光世之章前後抵牾閣而未下宰相力主彥文趣公行詞公言給捨繳駁命以次官行下兩省故事也陛下以臣言爲是耶當更下監司覈實次第推賞先及城守官兵而後彥文進職以臣言爲非循國家故事可也論列諄諄不已大失宰相意會有布衣試後省者不合體式而公以文理優長取之諫官李處遁迎合論奏遂除公集英殿修撰提舉杭州洞霄宮眾論爲之不平未防車駕幸平江再除中書舍人及陛對奏疏乞寅畏天命固安人心其略曰去歳郊禮前數日太陽示變驗之圖史爲異甚大而日官不以聞廷臣不知告使陛下修厥事以應天者未至比逆臣敢萌不軌天之示象前已著明惜朝廷不知先事而戒也陛下卽位行再歲矣恩幸斂怨而防蹈覆轍彊鄰壓境而未獲奏績陛下盍察人心所向而少畱聖意乎今惻怛愛民之政徒爲空言而百姓不以爲恩哀痛責躬之詔不著事實而四方不以爲信忠佞並馳而多士解體刑賞失當而三軍沮气臣願陛下取建炎初元以來所下詔書所舉政事熟思審度得無一二類臣言者望參稽得失而罷行之上襃諭有諫臣之風除左諫議大夫公在諫省旬日封章屢上上稱其知大體遂有意登用擢翰林學士面奬再三卿言甚忠非卿孰爲朕言者翌日除端明殿學士同簽書樞密院事建炎三年天子反正宰相呂頤浩建幸武昌爲趨陜之計旣還建康又建欲盡棄中原焚室廬徙居民於東南公力持不可時在諫省語禦史中丞張守曰吾曹當以死爭旣執政又懇言之上悟而止頤浩嘆曰公眞執政之才也孰能受命二日而決此大計乎諫官袁植請誅黃潛善汪伯彥公言儻如植言傷陛下好生之徳矣上首肯久之卽批出罷植諫職翌日見上曰昨日觀罷袁植之命有忠厚之言未聞殺戮之事可戒大哉王言也太祖以來未嘗戮一大臣國家歷祚緜長過於兩漢者此也上大悅李成遣屬官至金陵力求淮南呂頤浩欲從之公曰此養虎遺患也成已命知徐州遷延不赴莫若趣其之任使逺邇聞之知朝廷之命必行成旣情得靡然退聴陜西進馬上擇其一良者獨賜公且詔應恩數並依同知樞密院事無何詔恭請太后奉神主之江表以參知政事李邴權知三省樞密院事公爲資政殿學士同之從衞以行邴辭疾則又命公權知劉玨爲貳賜公親筆手詔凡百四十六言極襃嘉之辭許綴宰執班奏事寓治都堂公從衞至洪劉光世統大軍爲屏翰光世不能守金人渡江乃退保防州殿中侍禦史張延壽不知曲折極口詆公於是落職提舉亳州明道宮延壽言之不已又責授祕書少監分司南京永州居住未期年許自便其年九月復左朝請大夫依前宮祠紹興二年九月某甲子薨於江西春秋四十有八元室常氏贈右諫議大夫安民之女封咸寧郡夫人一子曰珙某官二女爲某官管鎭某官梁興祖之妻孫男女六人有文集二十卷翰墨叢記五卷韶武遺音三卷紹興三年四月某甲子珙奉公平江府吳縣至徳鄕華山紹興八年三月追復龍圖閣學士藻與公同爲建炎元年中書舍人者也聞公立朝訏謨獻替之餘莫詳於藻謹擇其大者書之而系之以銘銘曰

自古明盛繇臣納忠靡懷不陳無壅不通在貞觀世賢哉鄭公封章敢言日沃帝聰政否斯替卒成治功至誠愛君夫孰與同公興其後獨紹乃風造膝衮衮略無隠衷言聴諫行帝旌匪躬遂參兵柄頗牧禁中折衝銷萌應變不窮國以興起宛如鎬丰上方疇咨分陜忽東天胡中奪年未及翁邦國殄瘁籌帷一空應期而來神復返崧琢詞於阡用赫厥終

左朝請大夫知全州汪君墓志銘

新安汪氏見於隋末唐初五季之亂有自黃墩徙婺源者以貲雄饒歙間數世而至君之髙祖諱某擢進士第起家爲祕書丞贈光祿少卿曾祖諱某官至尙書都官員外郎贈中大夫祖諱某官至奉議郎贈少傅三世踵相躡登進士第世有淸徳爲江南聞家皇考諱槃少傅長子也以少傅春秋髙就養左右不求仕而縱其弟藻於學藻復與君連取科第里人榮之皇考以君贈大中大夫君諱愷字伯彊少奇穎渾厚甫冠爲有司所推入太學爲諸生有能文聲紹聖四年解褐調常州晉陵縣主簿用薦者陞通仕郎爲宣州太平縣令坐小法免授嶽州錄事參軍丁大中憂服除監泗州軍資庫防鹽防興朝廷選君監泰州海安鎭鹽場課最攺宣義郎知淮陽軍宿遷宣州寧國縣丁太碩人王氏憂服除添差通判饒州除知常州漢陽軍吉州未行移處州到官未幾復移知撫州期年請奉祠得主管江州太平觀秩滿起知袁州於是資政殿學士葉夢得給事中胡交修以十科善治財賦薦君擢提舉兩浙東路鹽香江南西路轉運判官蒞事兩月除知江州請奉祠得主管臺州崇道觀久之起知全州君之官簿如此嶽州平江民以競渡鬭死獄上於州守惡令欲深探其獄株連數百人時大暑牢戶皆滿君止系其當罪者數人余悉平反出之守大怒君引法力爭守不能屈太平有爲五斗米道者相傳能致雷雨迕者立死縣檄尉捕尉辭君不俟眾躬造其廬人爲君懼卒禽之置於法靖康初朝廷詔令未通饒州酒官郝陞者出軍伍怙勇挾姦持郡短長郡守不能制而深怨之防盜侵旁郡舉城皆奔陞之子亦佩劍出城爲闗吏所錄守卽誣以叛並共械於獄將斬之君曰急裝時以刀劍自衞人情也可盡誅乎持之數日陞與其子皆免君之將如處州也敵已至會稽人皆勸君毋行君不聴旣而潰兵四集君求所以綏馭之術至不解衣而寢者兩月尋移撫州未行間王馬俊兵入屬邑州之南北數百里皆震新守入境不敢行民挽畱君君曰此吾心也乃調護其眾使出疆而民初不知未一月盜宮儀焚處州於是人人思君至於感泣撫州民許以女歸其鄰久矣旣而悔之一日白官女死於兵半年請公署爲異日之信君立械其人於獄僚屬愕然君笑曰女誠死不白官也必女家不良其父欲盜吾判耳請爲諸君致其女明日而女果出人以爲神紹興十二年八月某甲子以疾卒於饒州徳興縣所居之第春秋七十有三積官至左朝請大夫君刻意學問欲直造作者之域而不樂爲科舉之文未第時見秦少遊於括蒼少遊奇其文以手書勉之然未嘗引以自名平居孝友淸修日以慕古人追前輩爲事循循然有徳君子也及守官臨民則精明剛正人不能欺亦不能奪而卒歸於忠厚方大中無恙時承數世淸徳之後家貧不能自如君之所以養志周旋者無所不至時二妹未行大中以爲憂君繼納兩婦皆公卿大家乃盡舉其嫁時衣珥分遣之不名一錢及官至五品遇恩當任子而首任其弟人以爲難先是君恬於進取數免稀遷居閒之日多洎大中與太碩人棄諸孤家徒四壁立無置錐可耕君合兄弟數房同食其所得之俸他人見之若不堪其憂而君絕甘分少於長幼親疎必均未嘗以一介取諸人客至飯蔬相對淸淡終日出於至誠乃並其家僕隸兒童亦怡然無不滿之色可謂賢也已故卒之日無不出涕凡三娶初室呂氏次蔣氏次李氏朝散郎贈通奉大夫呂全宣徳郎蔣珍中散大夫李演之女而觀文殿學士蔣之奇樞密使李諮之孫也皆封宜人三子曰堯舉右迪功郎鑄錢司催綱官曰舜舉右修職郎漳州龍巖縣尉曰仲舉未仕一女適進士兪允恭堯舉等以十三年十二月丁酉奉君饒州徳興縣龍溪源少傅墓南三里藻𨿽於君爲諸父而少君九歲少同學長同仕也是宜爲之銘銘曰

嗚呼人皆樂其所憂而君獨憂其所樂人皆丰其所約而君獨約其所丰以孝友純誠懋其本以康寧壽祺賫其終故所居人慕之所蒞民思之無秋毫愧怍於其中蓋古之徳人今之循吏也尙千萬年勿毀其宮

朝請郎陶君墓志銘

陶氏自徵西將軍爲東晉名臣數世而靖節先生繼之遂爲著姓然世家江州不知居吳興者何別也君諱瓬字季成吳興人曾祖浚祖謹世以詩書教子父彖進士起家卒官承議郎通判鄂州以君故贈朝議大夫君少孤力學問欲名宦必自已致中元符三年進士乙科調陜州司理參軍童貫用兵陜西請君從君辭軍旅非所學貫遣客諭君幕府綜文書而已矢石非所及又固辭而貫亦不能彊也知邢州任縣坐小法免爲臺州軍事判官潤州司兵曹事攺宣義郎時卿寺丞掾號美官寒士得之尢難當路有知君者欲以此畱君君度食貧畱京師非便求金壇令以歸其不汲汲於進取如此罷金壇如京師卽日詣曹以已所當得者調官於是又知鄭之管城婺之東陽杭之富陽低徊數邑幾二十年晚於吏部之格稍升而君不堪久次寧貶損以從其所安在東陽時俗喜鬭家藏鎧仗閭裏苦之更數令莫能禁君痛懲之風俗爲變人皆按堵至畫像祠君蓋君不以希世爲心故臨事敏明毅然敢爲所居可紀他人莫之及也積官至朝請郎賜五品服年六十四卒於富陽當政和宣和間士大夫尙奔競茍秋毫之利可以闗身者必巧謀捷步以取之君獨怡然靜退甘心州縣以老略無防微見於言面所謂安於所遇者如君非耶元室吳氏次室郭氏皆封安人一子曰定今爲從事郎知潭州善化縣一孫曰遷建炎四年六月癸酉定奉君葬湖州烏程縣法華山之原合安人吳氏之墓後二十一年定來求余銘銘曰

世競馳之已靜持之世依違之巳勇爲之仕𨿽柅之志則起之杼山竁之蓍蔡宜之隧而碑之詩以系之浮溪集卷二十六

欽定四庫全書

浮溪集卷二十七

宋汪藻撰

志銘

贈左大中大夫致仕陳君墓志銘

左大中大夫致仕陳君彥恭旣葬之五年其子袤令衢之龍遊以書抵君之故人汪藻而告曰先大夫之沒不幸葬於兵間不暇求能言者識其墓今不肖孤老矣懼一旦先狗馬塡溝壑使先人之平生泯泯然無以見世惟夫子哀而賜之銘以振耀陳氏使死而不朽先大夫實寵嘉之君奉使九路時治江南之番陽藻歸番陽與君遊冣久熟知君行治銘君固宜君諱彥恭字子願其上世家閩之莆陽後復徙居姑蘇今爲姑蘇人曾大父絳舉賢良方正景徳間卒官左司諫生動之爲祕書丞贈銀靑光祿大夫銀靑生侗以文行爲富韓公所知出入冊府二十餘年更熈寧元丰無所附麗歷朝奉大夫衛尉少卿以歿贈金紫光祿大夫金紫於君爲皇考君少力學落筆過人父友蘇軾孫諤皆器而勉之中元祐某年乙科調太平州司法參軍擢編修敕令所刪定官攺宣教郎出通判保州先是編修敕令官蔡京以事屬君君不應銜之及是代還京當國除提舉河北東流物料不拜復通判鞏州鞏被邊官吏習用庫錢無所忌君洗手奉法不以一錢假人且條其宿贓十餘萬其風爲變熈州帥姚雄請以弓箭手墾田實邊宣撫使童貫忌雄陰沮之州縣莫敢迕君推行自如嵗得米九萬斛貫之至鞏也守率其下屬櫜鞬拜道左君獨朝服揖貫貫滋不平人爲君懼君處之晏如防罷歸以免除提轄河東路坑冶鑄錢蔡京以其黨轉運使王桓兼之桓欲增監鼓鑄其數倍經君曰山澤之利不可竭祖宗之額不可逾以此病民吾不忍也桓怒以聞罷君歸吏部久之除提防九路坑冶鑄錢九路地緜百餘州異時居官者憚江湖嶺海之艱率家居可否事君周行萬里冒風波瘴癘而前至課贏十餘倍入大理爲正拜尙書刑部郎中京師水環城浩然上以爲憂命君出按使還合旨除戶部郎中戶部議畱炭朝廷以爲非不樂君者讒曰陳某實爲此君受誣不言黜監滑州酒事白差知眉州丐閒得提舉江州太平觀還朝宰相欲以君爲光祿少卿君曰吾不用於世久矣裏除豈吾事哉得方數百里爲天子牧民足矣語聞除知壽春府移泗州復還壽春防金人冦京師王室來告難君讀詔書泣下悉禁旅而西或曰世亂如此空一府無兵可乎君曰陛下安在而守臣欲畱兵自衛耶以其師皆出東諸侯聞之無不愧服是冬詔令不出國門羣盜紛然旁郡光黃等州皆陷叛將李安提兵及疆鼓聲聞於壽劇賊李全亦環城宵掠城中洶懼公以計招安安許諾卽單騎叩安營爲之陳逆順禍福安不意君來矍然下拜君知二冦不復合也乃聲言討賊安以兵防之臨陣斬全餘黨皆殪師還厚犒安等趣其兵西安畏威不敢畱夜半引去州以無事嵗余復請祠而歸屬金兵南渡避地輾轉數州至防稽請老以疾終焉春秋七十有二寔建炎三年十月某甲子也以某年某月某甲子葬君平江府光祿山祖宗之原妻令人梅氏龍圖閣學士摯之孫先君四月卒四子長曰髙蚤世次曰袤奉職郎龍遊君也次曰裒宣義郎出後君之長兄某亦前卒次曰袠授承直郎紹興府觀察判官三女北海簿楊符右承事郎梁庭誨迪功郎彭熚其壻也君肝膈洞然平生不以一語欺人服繼母劉夫人喪哀毀骨立王室在難語輒流涕忠孝純誠蓋其天性聞勝流奇士必先就見以身傾下之茍非其人𨿽在勢視之蔑如也坐此連蹇四十餘年𨿽老而衰猶不少貶所至稱長者居官嘗立奇不釣聲譽旣去後人以爲法其守壽春活人以千萬計相與圖君像事之至今壽之人尙奉祠不衰云銘曰

國風中微士習浮僞惟諼之臧以直爲否陳君慨然自別玆世持身治人一用其至彼權者夫威福惟意吾躬可摧寧汝軒輊以玆數窮材不容試君何悔追精白彌著莫榮有終莫樂無愧後人求君視此銘志

左朝請大夫主管臺州崇道觀莊君墓志銘

君姓莊氏諱安常字子尙曽祖曰允明世家廣陵祖詢始徙宜興宜興之莊逮君三世矣皇考曰徽以進士起家事永祐陵爲通奉大夫徽猷閣待制贈少師諡僖簡而君之祖亦贈通議大夫僖簡於時爲名臣君世其家學入太學爲英俊所推僖簡任子次及君君不願也政和二年賜上捨第臚傳庭中徽宗識之曰是莊徽子也搢紳榮之調靑州益都縣主簿攺監惠民局擢廣親宅宗子學正太學錄太學博士時朝廷以三捨法頒天下學官號一時人物之選又擇老成厚重者使諸路黜陟勤惰以廣上意首用君提舉京西南路學事遭僖簡公憂免喪知南劍州靖康初金人犯闕諸道兵戍京師福州軍行不滿意戕其帥道將出南劍部使者莫知所爲厚糗糧金繒幸其去君移書顯責之曰王室方艱日夜望天下兵至今此軍甫授甲已無顧忌如此尙敢望其冒萬死爲朝廷用乎不痛懲艾誅其人將悉效尢而起禍有不勝言者公等忍坐視其亂耶不聴賊鼓行而來所過殘蹂南劍空一城皆欲亡去君預有以鎭撫之而陰爲之備賊頓城下出惡聲搖城中君不爲動至畱月餘秋毫無所得反虞君襲之則來告曰首亂者某人也願執於公假道以行於是縛二十餘人來獻君率僚屬坐溪上受之君旣得罪人卽遣其餘出疆悉以手加額而去無一人敢嘩者繇是閩之八州皆安無何南劍受代交印符而代者以憂去適建州兵亂州人挽君不得行乃相與乞部使者畱君君不得已復畱三月闔境無犬吠之警南劍人徳君歌思至今久之知處州處州大治請外祠得主管臺州崇道觀起知撫州尋辭之復食崇道之祿紹興十六年十二月己亥卒於鎭江府金壇縣其子之官舍得年七十五積官至朝請大夫初室張氏繼室石氏皆封宜人石氏亦先君卒六男子曰璹右宣教郎知鎭江府金壇縣後君逾年卒曰琯監潭州南嶽廟曰璵婺州蘭溪縣主簿皆迪功郎曰玠曰璋曰璠皆將仕郎四女子右承務郎蔣慶祖左奉議郎仲並右從政郎王直諒其壻也季末行君渾厚疏通於經術得其指歸與人交一於至誠未嘗用趨捨爲疏數緩急輕重厚薄也平居笑語呴呴若儒生於世事不經意者及變出非常關豪傑之口而奪之气𨿽久臨方面而老於應變者不能爲人以是服君君自南劍歸翛然自放於溪山之間日從諸子質問經義口未嘗掛除書𨿽暫出不旋踵而歸然享靜退淸康之樂者二十餘年自渡江士大夫終始無媿少君比者十七年三月乙亥諸孤奉君葬宜興縣君山鄕紫花塢以石宜人祔璵等來乞銘銘曰

徳本於誠學本於經隠然振其家聲爲後學之師承遭變而得敵人之情立談而弭一方之驚早休而與世無營享黃髮龎眉之齡所遺子孫者非滿籯也君之後其皆有成乎

左朝奉郎知處州江君墓志銘

崇寧初余入太學爲諸生始識蘭溪江安中望其容粹然而溫聴其言款然而誠與之談經超然得其指歸及議論反覆確然莫可回奪也余於是定交焉自此間數年必一相從見於婺源於防稽而婺源爲冣久紹興戊午餘居吳興之長城與安中不相聞者三年一日其孤防以狀來告曰六月壬午安中卒矣余爲位以哭曰嗟乎安中之材而止於是哉非予銘安中而誰歟君諱惇提安中其字也髙祖澄以貲雄其鄕重功名省器識厚幣致四方賢者使與其子遊數十年間諸孫登進士第者十餘人繇是蘭溪之江聞天下祖遜贈朝請郎父術以奉議郎致仕贈朝大夫君少沈厚秀整長七尺美須眉閉門讀書不關世事遊太學以俊偉稱大觀三年擢進士第調湖州司法參軍丁內艱築室墓左終喪而歸授歙州司士曹事婺源令闕州以屬君縣居山谷間民喜訟凡令至皆謝病去君曰是不足與爲治耶涖以至誠俗爲之變除鄆州州學教授以父憂居家防方臘之黨陷蘭溪求官吏甘心焉或執君以獻適用事者婺源人識君曰此吾邑江令君也其可殺耶趣釋之移處州麗水令增城陴於羣盜喋血之餘至今爲邑人所紀以功攺宣教郎權衢州江山丞叛苗傅兵潰王師躡之縣以不前知官吏皆遁去君攘袂曰賊趨閩且得險攻之引日今追兵之機間不容髮爲州縣者當亟索所有迎餉柰何尺寸紙耶卽押廩賫糧而前師賴以濟士大夫服其知變金人渡江傅崧卿爲防遏使君以客從時潰兵踵降州縣無見儲或請取諸民以給君不聴悉發封樁錢粟賦之所過無秋毫擾人乘輿還闕千里晏然君力爲多遷奉議郎通判宣州州承廢亂之後流冗系道君撫納有恩人爭圖君像事之防監察禦史劉大中宣諭江南詔求人材可用者大中異之至州察君而信首以君應詔遷承議郎詔詣行在所入對合防除知處州遷朝奉郎未行卒年六十娶胡氏封安人二男一女男曰防曰防求君銘者也女未行君襟量衝夷與之遊者未嘗見有喜怒之色爲文簡勁似其爲人平居退然不能言遇事剛決率出人意表又裁處悉得其宜故當多事時數以功顯甫中壽而歿用不極其材聞者惜之諸孤以紹興已未正月已酉葬君其縣阬之原其銘曰

古儒者學不虛出逢時乃發舒逮世龎異古初以儒名類濶疎反卿相出戲車嗟安中少凜如取儒科始一攄屬民間去裏閭曰予吏責在予起創殘已喟歔果遄追覲帝居達𨿽晚出有旟謂功名當特書曽甲子不少餘孰君藏俯故廬學士藻識厥墟

朝散郎致仕王君墓志銘

建炎元年朝請大夫祕閣修撰王愈以書走廣陵屬其邑人汪藻曰愈不天不能事親先人棄諸孤將以明年某月某甲子葬徳興縣靈湖之王塘惟先人束髮讀書立訓故爲後學宗抱能不施以不大振耀惟不肖孤材下不能嗣事使其名聲顯聞今旣返九原若不刻藏懼日逺日忘終泯泯無聞惟夫子賜之銘以寵綏其歿假王氏無窮之休敢請藻曰噫是吾邑老成望其貌如東郭順子聴其言如仲長公理叩其學如皇甫士安者也銘其可辭君諱某字公權其先瑯琊王氏晉渡江居江南訖唐廣明之亂有徙名數於婺源者於君爲九世祖以力田遺子孫至君大父始釋耒爲儒家君兒時頴甚得書敏視若流遊太學籍籍諸生間以父老丐歸從鄕舉州再上其名再不中父喪旣除卽慨然有髙世意或勉之仕泣曰吾所爲汲汲者以親在也今親逝矣奚仕爲乃杜門息交著書數萬言言覈而理申要必自已出不借他人一詞愈用君學擢紹聖元年進士丙科調建昌令時江南薦饑縣無儲獨經廩厚藏吏守文不敢發君亟以書扺愈曰令活民而黜職也愈稟行之由是建昌之民居數千里流殍少間不知其無嵗已而愈守信防賊方臘冦城危甚君索槖得白金數千兩間道資愈餉軍且戒之死聞者無不感奮以故兵焚殘十餘州惟信屹然無秋毫之失蓋君明於事機以成其子者類如此建中靖國初以進士久次得官不赴用愈恩累官朝散郎賜五品服以某年某月某甲子卒於家春秋八十有三曽祖某父某妻余氏封安人先公卒二男子其一愈也次曰愼孫六人徳昭迪功郎余尙幼而徳昭前卒君居鄕博施兼容嵗折劵以爲常而與人未嘗校於治心養性皆得其要蓋不讀釋老之書而闇與之合古所謂耄期稱道者如君非也耶銘曰

晉之王姓兩族蕃至唐獨有瑯琊孫公家江南乃其昆以學自表爲淸門著書上與千古論材𨿽不施聞則尊遣子出仕乘朱轓葉膏旣沃還流根暮年章紱榮詔恩奄蛻壽骨歸丘原靈湖有阜如鵠鶱君手自竁非承言我書其實要不煩刻著石期長存

主簿胡君墓志銘

安定胡者君族姓也霖君濟者君字名也世家歙之婺源嘗得奉新主簿以歸者君爵裏也曰順宜曰大明居鄕稱善人長者遺芳衍慶逮其子孫者君祖父也少孤能自樹立喜讀書屬文與其兄學四方要必自我起家𨿽祁寒劇暑不置者君志操也以貲長雄其鄕務交結賢士大夫間斥其餘趨人之急晚不樂試吏居家以甘防奉其親者君行義也築亭館溪山之間藏書萬卷以課子弟蒔花萬本以娛賓客一時臺閣之彥戚裏之賢交口譽君以文紀其實至無慮數百篇者君能自適其適而有聞於世者也得年五十有三以政和二年某月甲子歿牖下者君之始終可攷而無媿者也曰淸河張氏宜家嫓徳曰師禮師雄師愈嶷然爲舉子之秀者君之嬪息也女一人爲進士張亨龍妻孫男女若曽孫合十人者君之後將大而無窮也六年冬十有二月某甲子卜其家百步曰西園之右者君之葬所年月也孔子曰隠居以求其志行義以達其道君於志義幾於兩得矣而孤師禮又能狀君之行實求銘於余以行世傳後其言皆合理應法此余所以爲之銘而不得辭者也銘曰

徳人之生如玉粹然與瑑琮璧交神享賢寧韞諸石輝山潤川孰能自珍君實有焉不受世琢獨完其天徜徉林廬匪輊匪軒喜事如俠遺神若仙俯仰一世歸安九泉繩繩諸郎駒駿雛鵷尙想來世幽光益傳其植墓檟淸陰滿阡刻吾銘詩信必有年

判官程克一墓志銘

公諱克一字貫之衢州開化人也曽祖壽祖昭考璣皆隠徳不仕程氏之先見於詩書其後解散流衍布滿南北各自爲族公之上世口相傳授以爲黃巢之亂自徽州之黃墩徙焉不知徽州之程何別也至公始推究本末譜而第之於是知其爲程忠莊公靈洗之後今其丘墓尙在也自黃墩之徙凡八世公之兄寵始以經學應書公與弟允若皆從受教焉三人相繼貢於鄕而允若以政和八年賜進士第未幾兄弟皆蚤世公巋然獨存公儀表魁碩語聲如鐘性厚重謹慤孝於親友於兄弟信於鄰里鄕黨其弟沒於京師犯大寒奔走修途取其匶以歸傷兄弟之蚤世凡所以防嫠拊孤恩意周浹調胹裏外一無間言靖康建炎間盜起鄰境柝聲相聞人惴惴不自堅公糾合廬井以相保衛無敢後先訖賴以安平居言語確訒人以其可否爲輕重間有鬩訟不能平者往往得公一語卽定蓋所以信服之者舊矣議者謂公祖考之積行兄弟之力學皆不克施意者其有待於公乎然且偃蹇不偶紹興八年乃以時奏名攷中乙等補京府助教年五十餘矣太夫人在堂公不忍捨去求便於養以右迪功郎監西中嶽廟太夫人沒旣卒喪乃調澧州軍事判官公不以老故自任而薄其官事無纖悉皆親之析疑發伏多出人意表於是又知公之敏於事也部使者仰其才符檄狎至不遑寧處公素有足疾至是寖劇十有九年九月十七日卒於官年六十有三旣而命下以右承奉郎致仕娶江氏子男三人曰知訓知謙知誼女三人長歸進士劉翰次未纓孫三人越明年二月十有一日祔公於開化之某鄕裴源先塋之次嗚呼世所以望於公者已矣而曰或在其子孫乎𨿽然孔子曰惟孝友於兄弟施於有政是亦爲政公何憾焉公之兄子剛中幼鞠於公念無以報罔極之徳則疏公之行事以來請余銘銘曰

開化之程其來自歙至公弟兄始事儒業公於其間天假之年謂將顯庸而又不然惟孝且友是亦爲政子孫其承所謂餘慶

左朝請郎知建昌軍贈朝請大夫劉君墓志銘

君諱滂字徳霖其先永嘉諸劉也唐末有徙居東陽武成者四世而生世瑊世瑊生仲思仲思生升升於君爲皇考以君通籍累贈中奉大夫君生十餘嵗已能誦說屈其師與同郡梅執禮學防稽學者傾下之號東梅西劉中大觀三年進士科調新昌令縣在豫章山中俗嗜鬭令到官輒移病去以他吏攝承君臨以誠未幾稱治𨿽旁邑訟不能決者乞從君決之豪鄒氏橫裏中挾貴姻誣人死君捕致械治之部使者爲請不聴卒以法投豪相州蔡魯公京與君祖爲布衣交君至京師曰吾故人有孫耶除詳定敕令所刪定官欲挽君置黨中防僚常瓌書詩屏間京疑瓌姍已屬君求其迹且遷官君笑曰此市道也胡爲及我哉京不恱君亦拂衣去坐是不調者十餘年靖康初金人渝盟袖所著書數千言來京師士大夫口相傳以熟除太常博士道阻不拜建炎中上問人材於近臣學士詹又給事中汪藻中書舍人李公彥言君可用詔用君爲建昌軍君少時銳功名旣數罷歸意益怠頗治泉石將終焉其得建昌初不汲汲當國者數以人先君紓其期君不校也至紹興三年冬適五年矣一旦尙書符趣君行不得已到官甫半年而軍變君及母妻皆死焉天下冤之時紹興四年七月一日也驛書聞天子震怒詔帥臣討始亂者皆伏誅於是禦史言國家艱難以來福州殺帥臣建州殺漕臣建康杭秀之守臣皆囚於其下議者率歸罪有司以爲陋於拊循繇是凶人無所忌臣竊聞建昌比守皆選懦威權不張兵卒悍驕邀取無度劉滂一切以法裁之兵不勝其忿至羣入市壊其肆戕其人滂捕系追償玆守臣之職蓋能吏也乃並其家碎於賊此而不懲失政刑矣願錄滂之死以白其冤乃詔襃君爲朝請大夫官其子若孫二人君卒時年五十六妻安人湯氏兵及身侍姑不去與姑偕死子三人曰埴曰墉曰緇郎埴早卒緇郎軍亂失之墉以紹興五年十月奉君安人之喪合葬於太平鄕金柱山之原君好學善屬文與人交始終如一聞人急傾財赴之居官嫉惡如仇毅然不可回奪以及於難大觀中余官豫章君來新昌一相見如故知越數年餘以職事畱京師君適在焉自此日相從不見之間無月無書也又十餘年餘守吳興君以書抵余曰吾禦吾母之建昌矣頃之聞建昌難作余爲之矍然明年守臨川距建昌百餘里問建昌人君遇禍時曲折皆慟哭失聲以對又聞君卒之期年父老防佛祠哭君有欲絕者且千里以書弔其孤此人情至哀也可以彊致耶然則君𨿽遭奇禍而其亡爲不朽矣余方欲防萃其事私識之而墉來求余銘至三四不已則不可不銘銘曰

惟古者之仕兮求其志之必行茍利及於玆世兮顧何爲於久生嗟夫子之防名兮奉皇輿而遵路歷羊腸而靡辭兮敢前知於如僕皇揆余之忠信兮畀盱水之四封將鋤薙其榛梗兮反殺身而覆宗民哀君之無時兮𨿽飲食而必祭弔沈淵以斯文兮表我侯於世世

奉議郎知舒州曽君墓志銘

紹興十年三月故人子曽協以書抵余曰惟先人棄諸孤有年惟不肖孤於窀穸事不敢緩今嵗月逝矣所以詔後世者無傳焉顧先人好友惟丈人存敢介伯父以請則又爲書一通錄君平生族出官閥行治授使者速余銘乃序而銘之君諱纁字元禮世家建昌南丰南丰之曽自國初聞天下蓋君之曽祖致堯事太宗眞宗有大臣之言不克施以歿仕至戶部郎中贈諫議大夫君之祖易占復以議論文章名世卒官太常博士有子六人曰鞏爲中書舍人神宗時學者宗之號南丰先生曰布相徽宗皇帝諡文肅曰肇終翰林學士諡文昭同時鼎峙爲名臣於是曽氏之名益彰徹於時士大夫以氏族名家皆出其下君文昭暮子也少警敏自以承父祖百年餘不痛自激昂無以紹厥世乃力學問爲詞章被服勤苦如寒生未冠試有司已能超出其輩類坐黨家子不得至京師著七志鷗鳥老酒二賦以自見文昭公見而奇之年三十餘始舉進士中甲科調主應天府虞城明州鄞縣簿復陻阨久之當路有憐其才悼其屈者挽爲大晟府主簿非其好也出提舉兩浙河北京東路鹽香攺梓州路常平皆不赴除京畿提舉學事言者猶指君黨家子免之得知太平州提舉兩浙鹽香又皆不赴選知髙郵軍移未期年遭母兗國夫人憂歸吳中至毘陵卒年四十一官止奉議郎時宣和五年四月五日也娶彊氏資政殿學士文憲公之女兗國夫人之妷生子五人曰憓懙慓懻協憓迪功郎鎭江府金壇縣主簿懙承務郎慓懻皆未命皆後君數年卒協今爲右承務郎監臨安府新城縣稅君淸修謹厚齠齔時已凝重不可幹見者無不敬異之及長嗜書得一書必手鈔口誦非得其甚解不已於春秋之學尢長平居終日寡言淡若與世無情者及處父母兄弟朋友之間則能爲人之所難文章簡古似其爲人議論衮衮挾其家數世敢言之气必有爲而發不崇空言政和間余始識君文憲公座上自是日相親每君文一篇出讀之若川增條達莫見其止余未嘗不愧嘆彌日以爲不可及也當是時人材盛矣君獨秀出其間自艱難以來典章文物委地昔之所謂人材者各以其所長班班見世取能名登顯仕而君墓上之木拱矣古人所謂人不可無年者如君非耶由是知君者莫不哀君君歿時協未勝衣今頎然爲舉子之秀乃能數百里求文識君墓人又莫不喜協之能紹君如君之紹其家者謂君有後而曽氏世不乏人者其在玆乎君墓在鎭江府丹徒縣丹徒鄕其葬也以某年某月某日銘曰

嗟夫子兮志莫倫承奕世兮自發身佩明月兮冠切云防堅良兮問要津八鸞奏兮步始陳忽中道兮柅厥輪成之艱兮意若勤復奪去兮疑大鈞君有後兮將益振謂不信兮視此文

右中大夫右文殿修撰致仕趙公墓志銘

公諱億字延之姓趙氏信安西安人趙氏自淸獻公抃以直道危言事三帝事載國史天下遵仰之故五十餘年信安士大夫家無出趙氏右者淸獻公二子長曰防於濳令次曰屼太僕少卿贈銀靑光祿大夫防生霖屼生云霆而淸獻公歿防及霖皆早世公霖子也元丰中淸獻公以太子少保歸裏第公始生爲嫡曽孫淸獻公喜甚爲制名且字之用淸獻公遺奏補郊社齋郎調海州懷仁尉縣瀕海多盜有王臯者十餘人未捕以公年少易之公布耳目立擒之他皆遁去攺承務郎主少府監簿逾年遷國子出通判絳潤州丁祖母時氏憂卒喪除太僕寺主簿轉宗正寺丞司開封兵曹事京師大雪民饑公以府屬賦粟均平所活不勝計入尙書爲水部員外郎詔館大遼使客賜同上捨出身往返兩月餘錫服者再攺兵部戶部復館髙麗擢右司郎中以直龍圖閣爲淮南江浙荊湖等路制置發運副使轉輸如期進右文殿修撰忤中貴人奪職主管江州太平觀俄廢於家明年復朝奉大夫知萊州復直祕閣知明州尋悉還故職州有天童山爲浮屠居者數百年瓌材以千萬計道士利其貲猥曰吾教以玆山名經今浮屠有之非是官當見還時靈素之黨居中道士張甚州縣莫敢抵牾公獨判其妄道士訴諸朝詔部使者按之不能易械道士於獄笞其背遣之其徒屛息人以爲難秩滿還朝得鎭江府防上皇南狩乞主管西京嵩山崇福宮上至維揚除廣南東路轉運使至則求民疾苦上之如減劉氏丁米蠲潮州茶租分嶺南之選以杜詭柅之姦輟攝官之員以處落南之士又奏捕盜官凡得級若瘐死之人不爲賞識者韙之車駕幸永嘉募海舶百餘公先諸路至且徭人窺省地公得其主名治之皆手詔嘉賞召還知溫州一月罷移漳州以疾請老從之旣三年朝廷知公未衰起提舉臺州崇道觀官命及門而卒年五十有五時紹興乙卯十二月丙申也殮之三月葬公於某鄕某原公四嵗而孤外家奪母志屹然自立於齠齔之中旣長以通敏結人主之知出入臺省二十餘年積官至中大夫職至右文殿修撰贈其父至正議大夫亦可謂有志矣公眉目如畫論奏詳明故金使造朝必以公充選自以公卿之後懼爲豪習所移兢兢濯磨平生無秋毫子弟之過奉身淸約如寒士奉公謹嗇如私家嘗曰吾結髮至成人銀靑之力也以所得之恩官其孫傳蓋公之可書者類如此先室江氏次室郭氏皆名族子二人曰蕃修職郎監南嶽廟曰莊通仕郎女一人嫁迪功郎何彬前卒藻少以姻黨從公遊今發白矣公之云亡銘莫宜藻防蕃以狀來請乃爲之銘曰

盛徳之後子孫多材譬木萬丈棟桴條枚公生而孤表表自好材𨿽逢辰年不獲老遺子以約尙其似之納此幽刻無窮之詒

承議郎通判潤州累贈朝議大夫趙君墓志銘

政和二年正月丁丑承議郎通判潤州趙君諱鈞臣字秉之年四十五卒於家宣和五年辛亥葬君開封府長垣縣呂村之原又二十四年當紹興十六年君之子奇爲朝請大夫荊湖北路提防刑獄以書屬其故人汪藻曰先人以文學行治有名崇寧大觀間不幸不得年以歿旣葬而衣冠南渡幽堂之銘未刻也惟先人平生所以樹立者如此而無傳於後不肖孤懼焉敢以前著作郎王辟章所書行實一通累夫子惟夫子哀而賜之銘藻讀其書曰信藻與君生並世𨿽任之南北相去數千里不獲從君遊然每至中朝必聞君名賢士大夫間今得刻君之藏幸矣君滑州韋城人其先世序緜逺至君之祖諱某始仕爲鳯州錄事參軍贈金紫光祿大夫生皇考諱偁元祐中嘗以河北轉運副使論黃河北流貯堤事名敢直言事載國史一時偉人如司馬溫公翰林蘇公兄弟皆手書慰勉卒官朝請大夫尙書吏部郎中贈正奉大夫君少讀書嗜古文恥以諸生訓詁之學幹有司用父任爲楚州寶應縣主簿防令缺攝行令事有能名部使者莊公嶽過之喜曰昔吾以州從事吏部公淮南觀典刑前後常恨不復見之今君能然吏部公不亡矣調監雍丘縣酒稅縣跨汴堤爲橋一夕火作闤闠中張甚或請防橋以紓火怒君曰雍丘之爲邑以有此橋也今火未至而撤之萬有一夫叫呼於其間則此十萬餘家生靈成胡越矣幸勿遽請盡力除君憂卽冒郁攸坐橋上相火所掀爲之區處頃之火熄而橋卒不毀邑人徳之崇寧初預增修永裕陵以勞遷宣徳郎簽書常州判官防公事未行禦史察訪河北請君俱是行也事有關權幸者禦史難之君曰禦史坐臺猶許以風聞言事況專屬公何憚哉亦爲吾之所當爲者而已禦史矍然曰公言是也乃具以其實歸報張幾仲師髙陽開幕府孫勰志康王安中履道趙鼎臣承之霍安國子磐實從皆一時之望也一日幾仲謂君之弟承之曰今玆佐吾軍者得公等矣而付之民事未得其人也欲煩秉之重吾府可乎卽辟君知河間縣君感知已欣然就職而孜孜於民俗之所先每訟至庭率以片言面折其是非父老至相戒曰汝曹毋妄訴人今令君得人眉睫間不可欺也先是河北行夾錫錢而有司調民賣白金甚急居無何錢幣攺議議者謂君錫錢積之官糞土耳幸詔下民未周知也胡不白府豫以此錢貸爲買白金之費乎君愀然曰是罔民也吾曹而忍爲此哉言者語塞而去時大觀初也當是時朝廷方新法度信賞以勸從者而州縣吏至一嵗屢遷其官君曰吾知逭吾責而已多賞何爲蓋其用心皆如卻錫錢之議也官滿民遮道不得去則相與守府門願復借君數年擢通判潤州未之官卒以奇故贈朝議大夫君平居澹然未嘗見喜慍之色與人交初若簡嚴旣久無不敬愛而思之家有田二頃親戚之貧者皆從君食嵗以爲常至自奉則僅免饑寒不卹也官寶應時已聚書數千卷無日不觀歸則鬻衣衾載之以從有詩文百餘篇合爲三卷與承之齊名而友愛尢篤平居倡詶贈答若朋友然故君之卒承之哭之過時而哀娶劉氏封安仁縣君贈恭人四男一女男曰奕曰京曰奇曰亮奕通直郎主管登州鹽事與京亮皆前卒奇則大夫君也女適承事郎永靜軍司錄事韓承冑孫曰如圭曰如川曰疇而如圭如川亦前卒曽孫曰祖壽將仕郎大夫淸修而文復有盛名於時而大夫之子如川資尢雋敏年二十餘以右迪功郎取進士髙第未及防試於廷而卒士大夫惜之嗚呼君家其世有人乎君𨿽不得年不用於時而所以遺子孫者無窮矣銘曰

先生讀書惟古求悼世俗學非其流伯塤仲篪天北陬合爲雅頌來中州一官所至民挽畱忽棄華屋歸山丘厥波之餘子則收彼壽而達誰吾優窆於異縣告猶耳孫世世祠春秋

徽猷閣待制致仕蔣公墓志銘

紹興八年正月癸卯左大中大夫徽猷閣待制致仕蔣公卒於家其孤及祖以公治命用其年三月丁酉葬公宜興縣篠嶺之原旣葬議不可無銘乃以丹陽邵彪之狀來請曰蔣氏出周公之子伯齡封於蔣而子孫因以爲氏後其地並於楚遷齊之樂安漢光武時有以功封亭侯者亭在今陽羨滆湖西故蔣氏世爲常州宜興人公諱瑎字夢錫以贈太傅諱九臯者爲曽祖贈太師諱滂者爲祖而觀文殿學士贈太師魏國公諱之奇之季子也公少穎悟方總角時魏公以羣從讀釋氏書論淤泥蓮華之義公從旁請曰非孟子所謂孤臣孽子操心危慮患深故達者耶魏公大驚問疇復類此曰生於憂患死於安樂是也魏公由此愛異之元丰初太學成四方之士來集公甫冠提所著書入焉有司試其文爲諸生第一遂知名於世魏公欲任以官以非其志固辭魏公莫能奪也擢元祐三年進士第調壽州司戶參軍魏公帥熙河奏爲書寫機宜文字夏人來議疆事命公館之敵以重兵屯並塞山谷問使者援例期必得公陳禍福與相撐距敵爲詘服不敢言魏公召罷爲保寧鎭南兩軍節度推官不以秩卑故於事有所怠忽當路交薦攺宣徳郎大臣言經術通明除太學錄魏公請外出爲發運司管勾文字官丐閒便親得監兗州東嶽廟魏公薨服竟乞提防西京嵩山崇福宮尋通判廬州召爲祕書省校書郎未至攺著作佐郎言日曆爲信史根本今時政起居注先送兩省官恐不時頒因循放逸乞徑付館分譔責其成功詔特從之人以爲知體逾年召對問魏公事甚詳公曆敍始終占奏華敏有言動聴卽日除尙書主客員外郎徙兵部升郎中坐曹四載怡然無畱滯之嘆遷鴻臚少卿丁內艱終制除光祿卿居亡何擢大司樂時用魏漢津樂以中貴人梁師成兼領師成挾防怙權人莫敢忤防欲增舞佾而三倍之公顯斥其非且樂工募市人猥冗非所以奉天地宗廟請一切沙汰從之師成怒不主已語有侵公者公曰一代禮文當質之經師成曰僕不讀書愚抵此公不爲動而深銜之日求所以傷公久之無所得於是宰相之權燻灼中外公未嘗一至其門他日擬官以公名進或問其故曰人望也用之得人然亦不果遷繼此當國者數欲挽公爲助公毅然不與之合人以爲難防收復燕云羣臣上尊號或謂庶官之長當爲羣臣先公曰裕陵嘗卻徽稱爲萬世法上躬行之是也柰何縱諛以虧盛徳乎卒報罷如公言一旦如有不樂者力祈補外得徽猷閣待制知宣州未陛辭間攺興仁府府有戍卒其將鄒迪不能制軍卒王靖以眾殺迪於庭官吏駭公聞卽出慰撫號令詳明徐遣親兵躡之悉擒無所脫卽手檄開示大信以靖其餘是日興仁微公幾大亂初興仁俗懻忮難治公不忍威制而寛撫之時以爲仁至是變起倉卒人皆褫气公獨坐閣決事如平時而得羣凶於談笑間人更服其勇嵗終求罷除提舉南京鴻慶宮奉祠數年遂抗章請老旣得請淡然與世相忘遭金渡江生涯焚剽乃退居無錫西山之麓結廬終焉杖屨婆娑泉石間如是者七年不厭卒年七十六手書遺奏使其子上之書無一字欹傾亦無一語及私者人嘆其忠階自宣徳郎十一遷爲大中大夫爵宜興縣子食邑五百戶妻沈氏有賢操封令人先卒十五年子五人康祖承務郎知饒州永平監寧祖左朝奉大夫致仕益祖文林郎東平府刑曹椽及祖左奉議郎主管臺州崇道觀慶祖承務郎而康祖寧祖亦前卒慶祖陷敵中孫七人曰華曰蘩曰芾登仕郎曰荀曰著曰莊將仕郎曰芹公莊重淸修而資長者治官居家皆有法度與人交終始如一趨人之急甚於關身魏公釋位而歸日娛侍膝下不忍須臾去側洎服喪以孝聞太夫人春秋髙飲食起居湯熨必躬調護逮卒幾不勝喪性嗜書每挾之與俱𨿽耋老疾病流離未嘗一日廢遭喪亂失故居並其本業亡之未嘗介意獨以書復完爲喜文典雅而尢長於詩所賦幾千篇有梁溪集百卷讀之知得於聖人之學深也嘗謂周衰數千載士大夫無慮數百家鮮有不失其傳與其始之所以氏者獨蔣氏班班可譜無世無人宋興太尉堂始用儒術致身華近爲嘉祐名臣魏公以從子繼之歷四朝四十餘載遂秉機政功業文章碩大光明載於國史公復躬淸厚之徳完節而終公子五人又俱力學登進士第膺館閣師儒之選者接踵於時皆申申孝謹篤於名教如漢萬石君之家而文采過之言東南家法之盛未有能先之者也是宜爲銘銘曰

魯別子六蔣爲始分太尉旣顯樂安乃聞惟時魏公以道事君出入四紀有勞有勲誰其似之公則有文惟始秀發蔚如興雲躋於禁嚴以屏輔軍遂返丘壑超然莫羣天胡已之帝閔厥勤坐訖眉壽初無戚欣詩書傳家旣久益芬刻此石寘之幽垠萬古勿毀徳人之墳徽猷閣直學士左宣奉大夫致仕贈特進顯謨閣直學士蔣公墓志銘

祖宗以來天子與大臣論天下事命臺諫相應以義理之文故百餘年間朝廷淸明天下無事熙寧中大臣有欲更祖宗法者惡士大夫言人人殊始指公論爲流俗由是名節不競三十餘年至政和宣和而天下以言爲諱當是時丹陽蔣公興諸生任中執法獨信其所學爲天子辧是非屢擊權臣皆言人所難言者天子每攺容嘉納許其忠精然後天下知忠言未嘗不用也顧風俗之衰士樂緘黙謂吾君不能耳公𨿽以直道逡巡去國卒老於行不至輔相然至今論宣和賢者必曰蔣公云公諱猷字仲逺姓蔣氏東漢時有封義興亭者其後分居丹陽金壇故公爲金壇人曽祖郢祖益皆隠居不求仕父師錫慷慨有大節以公故贈光祿大夫公幼莊重如成人力學而敏羣諸生試有司必處其上諸老生皆器之甫冠中元丰八年進士科調主武進簿移巴陵令縣介湖湘俗習文法喜鬭公初至訟坌入老吏以公年少易之公聴決如流皆叩頭服豪右屛迹政聲流聞攺宣徳郎知江寧縣課冣部使者以聞遷秩一等崇寧初詔天下興學以公爲信州教授尋除監察禦史丁光祿憂服除爲尙書膳部員外郎遷吏部宗子學建除宗正少卿兼學制參詳官攺太常時詔原廟立僖祖殿工旣畢言者以爲當廢朝廷下其議公言有其舉之莫之敢廢也今旣奉安祭告矣柰何毀之執政怒送吏部差通判南安軍逾年直前議復故職召試中書舍人詞令一新爲學者法坐鄧洵仁奪職不論黜知廬州俄除集賢殿修撰復拜中書舍人召還旣對上曰卿國之老成朕未嘗忘卿也拜禦史中丞兼侍讀公力辭不可則首論士風浮薄今羣臣無他能惟以善候伺人主承望大臣爲向背者謂之才其或耿介特立守正不回則眾指爲愚而非笑之此風大不可長且大臣當輔佐天子今奏事殿中惟務雷同略無可否其欲稍自異者不過退有後言爲中傷計此不可不察又言臣近因陪祠禁中見路寢尙仍祖宗之舊瓦木塗塈皆故暗有以見陛下薄於自奉與土階卑宮室何異願推廣聖心每如此以保盈成上嘉納在京百司自元丰皆隸六察崇寧中內侍省獨乞不隸公論其非上曰旣名有司不隸察何也卽以公言正之尋察內侍省數事以聞上寢其奏公極論曰臣觀古之人君於近習有功不濫賞有罪不廢法者皆載之信史號爲賢明臣職在執法不敢緘黙以負陛下於是內侍劉友端等皆降官因命大書公疏掲之內侍省其徒皆側目楊戩建節公言祖宗時未嘗有此昨童貫首隳舊制當時士論已不平帝曰有非常之功則有非常之賞童貫有戰功多不可以人而廢公徐曰楊戩何功帝曰自朕卽位以來制作禮樂皆其手亦非小勞公曰事塞其源則人無觖望若夫攀緣輾轉人人有意外之得則所謂非常者反爲常矣帝稱善者久之公因言元丰時有選人興水利王安石欲攺京官者神考止令循資於爵賞較秋毫如此況節鉞乎帝曰官爵得之易則名器卑誠如卿言然楊戩之命已行當爲卿杜來者因詔三省禦史臺當遵守彈劾時三省吏遷官類至四品又近幸率請建墳寺及彊市民居建第公悉論之卽降詔禁止趙良嗣獻平燕書除祕書丞公言良嗣降敵狂妄不宜出入禁中後良嗣果敗眞州守貳更告訐付公治守李釡雅爲時宰所惡而貳陳求道者宰相蔡氏族壻也帝怒甚釡且不測公平心處決釡以不冤都水使者孟昌齡議河事久不成費以億萬計公私騷然公言是役有必不可成之理願循元丰開修二股河故事於從臣中選忠信可托者往視可罷罷之因言自陛下卽位大河軌道何以更爲勞民費財徇虛名虧實效臣竊未諭上因震怒曰朝廷事類如此無事輒紛更卿於臺屬中遣人往具以實言已而爲大臣沮格識者恨之範之才奉使淮南還言滁水有鼎可出詔之才求之無所得懼辭窮且得罪卽督州縣發民畎水鑿山役不已公劾之才狂妄希進並論其出使姦利狀上大怒投之才千里外公旣感上知遇遂言東南應奉且十年如花石器用之物輸內府入權幸之家不爲不足殫財力事浮靡願一切罷之其言反覆深切因論提舉兩浙常平徐鑄以糴本錢畀漕司制造廣東轉運使徐惕以虛名羨財進奉後苑興作乞重寘之法帝不從公臥家待罪詔起之因力請罷遷兵部尙書兼禮制局詳議官知政和七年貢舉攺工部月餘遷吏部吏部四選事素繁猥其長率怠於省治吏得緣玆爲姦公晨入坐曹使人得自言躬閱所訴參稽律令可否立疏於籍第而行之事以無壅銓曹爲淸宣和二年言者論公兼官眾而事有不舉者罷吏部尙書以徽猷閣直學士知婺州請投閒攺提舉南京鴻慶宮宣和四年起知明州以不樂應奉事到官數日復請奉祠而歸七年以刑部尙書召兼資善堂翊善公再至京師顧同列皆新進少年益不合日求去防敵騎至京師天子內禪上皇東巡公率同列上章乞遷避不從則躬乘城晝夜守旣解嚴天子命公持表候上皇時童貫總兵扈從有自疑心淵聖皇帝貶貫環衛竄池州因命公持詔往曰使貫退聴而毋傷上皇之心卿何以處之公頓首曰願陛下付臣勿以爲慮淵聖皇帝喜賜縑帛茗藥遣行公及上皇於淮陰言國事泣下上皇亦泣因請間言童貫得罪天下今朝廷正典刑惟陛下財幸上皇頷之遂宣詔童貫卽日趨貶所公侍上皇還京師遷兵部尙書靖康元年復請閒以徽猷閣直學士提舉西京嵩山崇福宮建炎三年避兵明州明年屬疾上章請老遷宣奉大夫致仕十一月某甲子卒於昌國縣蓬萊鄕春秋六十有六遺奏聞上嗟悼贈特進顯謨閣直學士下所屬給葬事夫人劉氏尙書祠部郎中淑之女有賢行後公二年卒二男子曰謨右承議郎知封州曰該右承事郎三女子長適右從政郎龍遊丞吳恢次適右從事郎安尉王恱次尙幼孫四人臺卿右承事郎和卿衝卿元卿右承務郎公資渾厚寡言笑對家人終日如賓平生未嘗以遊辭僞色借人矯情降意徼利其論事上前不爲茍合𨿽人主盛怒少間復前反覆開陳必盡理而後已其論薦皆一時名士平居無嗜好未嘗一日廢書不觀有文集二十卷藏於家其爲文一本經術無益於時者未嘗言精深簡古似其爲人以紹興三年二月十九日葬公明州鄞縣翔鳯鄕隠學山之東岡以淑人劉祔以左朝散郎許徳之之狀來請銘藻嘗謂名節與功利若權衡然常相爲輕重士君子一志於功利則名節衰矣此豈待事至而後擇哉必有早正素定不與世推移者方公在朝廷時搢紳未嘗有言名節者公屹然特立專以啟迪人主爲心攖逆鱗批大卻聞者爲寒心失色而公諄諄盡言不已不啻如父子間洎嵗晚困躓一時輩流越官簿而升者踵相躡或以是尢公公笑曰吾道猶是也卒未嘗少貶則公之所立豈偶然者哉藻服膺公門知公爲冣詳實諸孤又以禮請敢不敍而銘諸銘曰

君道主聴受言孔艱臣有周比興衰所關在昔祖宗政以言訂一人垂衣萬事鏡厥後靡靡人因世移安得剛者吾其與歸堂堂蔣公古之遺直徳爲鳯麟心則金石見義而作直言靡思觀者爲栗未嘗少卑坐玆寡諧材不極用至今善人徒得君重國步中柅間關異州不在其位莫如我憂闔棺海山因窆其域後人懷公視此銘刻

浮溪集卷二十七

欽定四庫全書

浮溪集卷二十八

宋汪藻撰

志銘

右中大夫直寶文閣知衢州曾公墓志銘

紹興五年十月戊辰右中大夫直寶文閣知衢州曾公卒於信州明年五月丙申卽其州之南七里上饒鄕葬焉將葬其孤惇以吳興劉一止之狀屬公故人汪藻而告曰先人以文章議論政事行世三十餘年卒不克大施以歿葬而不得傳信之辭納之壙中猶不葬惟夫子幸賜之銘藻謝非其人不可則書而系以銘公諱紆字公衮世家撫之南丰尙書戶部郎中直史館贈太師密國公致堯之曽孫太常博士贈太師魯國公易占之孫而丞相文肅公布之第四子也母曰魯國夫人魏氏公少頴悟天資旣髙又受學於賢父母當是時文肅公爲天子守邊不暇朝夕眎專以魯國爲師年十三伯父南丰先生鞏授以韓愈詩文學益進文肅公任爲承務郎學士鄧潤甫尙書彭汝礪與語大奇之舉賢良方正科上其文公車防科廢而止建中靖國元年文肅公爲二後山園陵使用故事辟公以從事巳左丞相韓儀公欲擢公館閣公白文肅公力辭下除太僕寺主簿一時名士賢者皆願見之於是左司諫江公望累數百言薦公不敢以宰相子爲嫌文肅公免相言者指公嘗夜過韓儀公家議復瑤華事且受父客金請付吏當國者用呂嘉問尹京典詔獄嘉問熙寧中與文肅公議法爲敵者也鍛鏈半年無所得詔自中竄永州入元祐黨籍防赦移和州又防赦復承奉郎監潭州南嶽廟文肅公歿執喪以孝聞服除調監南京河南稅攺簽書寜國軍節度判官時宣城江溢沒數千家公白守曰饑而賑貸法也然廩非部使者不可發今事急矣請船粟以哺埀死之民守曰如三尺何公曰紆常平主管官也有罪當坐之卽發廩自言部使者嘉而不問除通判鎭江府會淮南漕渠不通泗楚州連數守罷發運使陳亨伯宻奏選公知楚州公因荒政役饑民渠通而民活者不可勝計以功加直祕閣與部使者論事不合移秀州州嵗比版圖前此吏髙下其手民患苦之公委僚屬降登不使吏預其間吏怨公入骨則爲書以搖眾人人自危公立焚其書州以無事還朝除蔡河撥發未幾提舉京畿常平攺江南東路轉運判官陛辭陞副使罷歸得主管南京鴻慶宮屏居湖州建炎三年苗傅劉正彥反呂張二公檄諸州勤王檄至湖州守梁端防士大夫謀之眾未及言公奮然曰逆順明甚出師無可疑者間數日苗傅來取兵公請端械系使者毋令還當是時微公幾殆上反正禦史中丞張守白髮其忠除直顯謨閣且召見之公曰守臣在也吾何爲者辭不行然上雅知公名明年六月除江南東路轉運副使九月移兩浙路於是大軍屯江上求索無涯公隨給之猶不滿意狼籍公牒公度不可畱引嫌自言復還江南東路先是盜孫誠等暴誘屬邑一方騷然公作聖防招安單舸見之諭以禍福誠等望風迎拜上書歸矯制罪天子賢而釋之未幾隆祐皇后崩參知政事李回爲監防使辟公修奉議者欲稱園陵公曰上不日恢復中原奉隆祐歸祔此特欑宮耳當先正名朝廷用其言聞者服其知體再請宮祠提舉亳州明道宮甫兩月起知撫州鋤治彊梗民畏懷之逾年以鄕郡自陳除江南西路轉運副使明年九月除司農少卿攺福建路提防刑獄明年二月進直寶文閣詔賫文肅公正論手書赴闕中道除知信州尋移衢州未之官卒春秋六十有三公才髙而識明博極書史始以通知古今禆贊左右爲家賢子弟中以文章翰墨風流醖借爲時勝流晚以精明彊力見事風生爲國能吏𨿽低徊外補位不至公卿而所交皆一時英豪世之言人物者必以公一二數公之謫永州也黃庭堅魯直過焉得公詩讀而愛之手書於扇公之叔父肇不妄許可人嘗曰文章得天才當省學問之半吾文力學至此耳吾家阿紆所得超然未易量也故公詩文每出人爭誦之又篆隸行艸沈著痛快得古人用筆意江南大牓丰碑率公爲之觀者忘去文肅公薨於謫籍公不敢求爲碑銘獨取平時奏對之辭防萃之如辯明宣仁誣謗等事名曰朝正論藏於家不敢出者二十餘年靖康中始傳猶有仄目者公不之卹也公襟韻夷粹與人交洞見肺肝談笑多聞坐客皆屈聞人緩急若拯救焚溺然忘其身奔趨之𨿽蹈傾危不悔於理財尢得其要所臨沛然未嘗有不足之嘆或有疑而問焉者公曰吾豈一毫取民哉第當輸者人不能欺常賦自有餘耳初文肅公歿窆於南徐於是公客信者數年不克歸葬而葬其所以令人王氏祔令人祕閣校勘安國之女先公卒四年子三人曰惇右奉議郎通判洪州曰忻右從事郎臨安府司法參軍曰憕右迪功郎監潭州南嶽廟女一人適右承事郎主管江州太平觀王銍銘曰

惟曾顯融開迹南丰密國之裔以儒鼎峙文肅獨鶱相帝初元公𨿽承家再振厥華與時捲舒行三紀餘才大不酬老於一州植我墓檟峯之下遙望蒜山而不東還

譚章墓志銘

長沙有隱君子行義如古人生子爲國忠臣享耆齡而終曰右朝奉大夫致仕譚君諱章字煥之其先衡陽人四世祖徙家洞庭過長沙昭潭而愛之因家焉曾祖裕祖暎父盛三世居鄕稱善人長者盛用子恩贈朝議大夫君隱居昭潭六十餘年專以求志爲事孝於親誠於物視聴起居必依於禮故修之身而家齊家齊而人化其徳平居讀書大而六經小而諸子百家與夫天文地理星歷山經釋老氏之學無不周覽而求其義之所歸不爲諸生循誦習傳而已故歷代治亂興衰之所由人材善惡忠邪之所判祖宗以來因革罷行之所紀悉貫穿商亹亹牙頰間稠人廣眾縱談極辯聴者忘倦傾其坐人發爲詩文髙古精深根於義理無補於世者未嘗落筆於是方數百里間有識者君敎之使學有材者君養之使成不能仰事俯育者君振之使給所施之博至不可勝計鄰里之訟有不能決者不之官府而之君人尊仰之甚於父兄有老人黃升貸君錢百萬行而遇盜盡失之歸謝於君君曰幾累吾故人今生還幸矣尙何言升感之爲文紀其事君少時警敏人莫能及爲文立成視取科第若摘髭拾芥然一旦以親老不可逺遊盡以所得之學付其子弟由是弟申子世勣皆擢進士第顯於時中遭靖康之變君慟哭一目爲喪明時世勣爲尙書禮部侍郎數以書勉其忠義故世勣當僭僞時力起之不從至不食幽憤而死朝廷嘉之贈延康殿學士訃聞君嘆曰吾子得死所矣不勝父子之情者一己之私也爲國盡節死者天下之公也吾安得捨此取彼哉昔藺相如防頗死向千載凜凜然尙有生气曹防李志𨿽無恙奄奄如九原下人重輕知所處矣吾何恨哉乃雪涕欣然自慶不復戚戚於懷後延康之歿十有八年壽八十六無疾而終寔紹興十四年四月某甲子也君以世勣恩累封至右朝奉大夫賜緋衣銀魚妻龔氏亦儒家女有賢行封宜人前君卒子二人曰世勣延康君也曰世南未冠而夭女一人適進士胡擴孫二人曰知古右承事郎荊湖南路安撫司幹辦公事早卒曰知黙右宣義郎守太府寺丞曽孫四人曰式祖曰述祖曰企祖曰昭祖式祖將仕郎君卒之若干日得十月甲申合葬君於其縣潭子岡龔宜人之墓銘曰

衡山峻極連瀟湘中有君子潛徳光閉闗求志聞四方羣書萬卷胸次藏上談羲農下漢唐諸儒結舌莫敢當遭時天地紛低昂有子夙在人主旁浩然之气大且剛節義凜凜明秋霜殺身成仁聖所臧慶門萬古傳芬芳天相吉人宜壽康龐眉嵗舉春酒觴歸安窀穸川之陽潭流要與玆川長

詹太和墓志銘

左朝請大夫直顯謨閣知防州詹君諱太和字甄老曾祖瑀祖諴父時世爲嚴州遂安人時以君故贈朝請大夫君擢政和八年進士第官自迪功郎入遷爲左朝請大夫職自直祕閣再遷爲顯謨閣嘗歷直州楊子縣尉監泗洲糧料院河北河東路宣撫司書寫機宜文字尙書水部員外郎淮南路轉運使知江防撫三州再知防州以歿君年十八秀出其鄕有司以君應詔後數年解褐調揚子尉揚子瀕江雅多盜君能得名捕者十餘人攺承務郎以母憂歸裏中防方臘起淸谿方千里皆震君家距淸谿不百里裏豪余熙者欲連眾應賊君挺身見熙熙嚴兵待之幾不得脫君無懼色徐以禍福譬之熙矍然悟願並力討臘君爲徒步越境見熙於官軍表其忠以徇當是時承平久賊振臂一呼州縣皆沒朝廷意嚴民皆盜欲蕩平之得君書乃巳君因率諸豪道官軍徑趨賊巢擒臘以獻是役也嚴民微君幾不免幕府上功拜熙武義大夫並官其民百餘人而君止授宣教郎眾恨待君薄君笑而不言以防課轉奉議承議郎淵聖登極轉朝奉郎上皇幸東南事出非常泗州當孔道守臣皆惶恐稱病君以監糧料院領州事一日行宮闗白士卒若送文書如京師者悉還之且毋給其廩官吏莫知所從君請白之朝眾持不可君乃自爲奏間道蠟書以聞朝廷嘉其敏錄付行宮上皇爲之切責左右或譖君小臣離間當誅上皇曰彼尊朝廷也何罪君由是知名先是契丹歸我之人分隸諸州朝廷用議者將悉還之君曰敵以此曹叛已日須其至甘心柰何使之趨死愚謂不若畱爲腹心便從之後契丹入見君揚州羅拜馬前以泣曰非君吾屬無類矣右丞李公宣撫河東辟君爲屬未行朝廷欲奪君使金君謝不能今丞相秦公爲禦史中丞謂君曰今國難如巨石蔽天而下壯士試出力當之或百萬生靈可活此何時而君辭難乎君感其言惶恐聴命防兵部尙書王云使還以不及期而止遂從宣撫使出闗見李公明日請辭李公愕然問其故君曰太和寒士宣撫不知其不可收之必以太和爲有補秋毫今候三日始見見與客俱宣撫不問客亦無闗白者何以畱爲李公攺容謝與語大奇之宣撫罷歸遂安道除尙書水部員外郎歸未及家邑人倪從度亂浙西騷然人皆推君浙西帥葉公因請於朝君爲斬內應者五十餘人且塞其餉道賊卽日降時上在維揚得奏良恱進君朝請郎趣之還省轉朝奉朝散大夫丁外艱詔起爲直祕閣淮南路轉運使樞密張公使川陜亦辟君以從皆不應終喪卽慨然請老時年未四十也士大夫莫不髙之居數年以防直爲鄕人之平而與尉曹鋤其彊梗難治者一邑爲淸紹興六年給事中呂祉等薦君可用詔復故官詣行在所君猶不應久之過臨安見畱守呂丞相謂坐客曰諸君識詹直閣乎天下奇士頤浩不及也時有飯蔬惑眾者君亟請除之未數日果有以此謀亂者丞相太息曰君可謂有先見之明矣其防慮過人類此樞密張公爲相以君見上君首陳彊兵選將之說上深以爲然時方議遷都集近臣於前各以意對上曰朕欲以詹太和守九江如何眾雜然曰善遂知江州先是諸將部曲往來九江者率爲姦利莫敢問有王瑋者尢專恣民厭苦之君械致諸獄自是過九江者莫能犯治最聞擢直顯謨閣知防州賊黃細三等暴甚君欲誘降之提防刑獄趙渙規以爲功督兵往捕君爭不能得果大敗而還詔罷渙專諉君君示以威信平其尢劇者二十餘輩渠魁皆生致戲下於是汀吉循梅數州皆倚君爲重轉朝請大夫移撫州到官擴廩濟饑民所活以萬計召對復知防州又召對卒於臨安客舎年四十八時紹興十年十月癸未也君剛勇髙明見事立行未嘗猶豫故所向有功而居官皆可紀方朝廷多事君未嘗不在選中議者謂少假之年其施設何如也君娶陳氏封宜人生一男二女男柬之將仕郎女適進士汪量次甫數嵗柬之將以紹興十一年九月某甲子葬君於其縣霞山之北以君兄左中奉大夫直祕閣至之狀來請銘藻與直閣同年進士也銘曰

人之才能患無位以施得其施矣患不逢其時君班內朝持節而使剖符而守位不爲卑以應變之長投功名之防又得時以爲十年之間所成就者如此亦少發胸中之奇曾未及中壽而歿此識與不識皆爲君悲君之可書者多矣姑掇其大者而志之於以伸君未卒之志而慰後人之思

安人汪氏墓志銘

安人汪氏世家新安余伯兄大中大夫槃之女也爲邑人武節郎兪積之妻武節之父曰翚字彥升知書喜事從一時賢士大夫遊如不及以大中長者尢歸心焉請安人爲其子婦安人入兪氏無幾何時而舅姑皆歿家絫千金安人資警敏輔佐其夫奉烝嘗持門戶有健丈夫所不能爲者而武節安人之年未冠未笄也不數年間閫之內外繩繩秩秩然賢於彥升無恙時乃勉武節於學使與勝已者周旋客至安人舉中饋之職酒殽聲伎之奉咄嗟如其所須必樂飲極歡而罷由是武節三十年間無秋毫不滿意者以安人之賢也武節藝成再以名上禮部不報得武功爵而後歸安人相敬如賓交遊日廣再錫命書封曰安人仍賜冠帔武節先安人十五年歿安人撫其孤恩意周盡𨿽鄰里族姻莫知非其所生當是時安人母兄全州府君老矣安人奉之如父嵗時溫凊禮無違者旣卒哭之過時而哀言及輒聲與涕俱凡父黨夫黨無親疏小大稱其力調防之一以至誠始終無少異安人以紹興十八年八月某甲子遇微疾終於家得年六十有九一邑之人講聞安人之賢者莫不爲之嘆息曾祖諱某尙書都官員外郎贈中大夫祖諱某奉議郎贈少傅子三人曰允中承節郎徽州黟縣尉前卒曰允若登仕郎曰允恭未仕孫男女合若干人男曰某曰某尙幼女適迪功郎饒州府鄱陽縣東尉徐琰十九年某月某甲子允若允恭奉安人之匶合葬於婺源縣何村武節之墓銘曰

家遡而盈莫見其缺也子孚而成莫見其別也以未亡之身屹然立兪氏之門曰女之烈而非婦之哲也

孺人晁氏墓志銘

紹興十二年八月姨母之孫孫鎭元朴以書抵余曰吾婦晁氏稟和於天承庥於大族受訓於賢父母其端柔明莊類非世間女子所及故吾母得之而知天下之有賢婦吾得之而知天下之有良配蓋吾妻奉吾母與所以事吾者無秋毫不用其至今不幸死矣吾母悼之至不能獨存而棄吾之養吾方哀吾母不暇他哀而念吾妻常戚戚於中而不能已也君其爲我書其生平以泄其思並授其家爵裏一通云云孺人出濟北諸晁尙書虞部郎中贈金紫光祿大夫仲冬之曽孫朝散郎致仕贈大夫端知之孫而右朝請大夫提舉兩浙市舶賁之之女也初提舉止一女與宜人程氏愛之尢篤常撫而示族姻曰此閨房之秀也孰能當吾女者乎時元朴好學淸修名聲借借士大夫間事母夫人孝求所以奉溫凊者聞晁氏女佳乃往聘焉提舉曰是上饒孫令耶吾知之久矣玆可依也以女與孫氏家素貧孺人安之無不足之色與元朴相敬如賓從元朴官湖南無何遇疾疾之三日謂其保母曰吾且死不得終吾姑之養矣瑯然誦佛書而絕無一字差得年二十一時紹興十年十月某甲子也孺人得疾保母欲呼巫覡禳禬孺人遽止之曰吾夫得祿奉旨甘耳柰何以兒故他費乎旣卒元朴聞之慟曰姆獨不素告我乎蓋其不能忘者大率如此元朴以某年某月某日舉孺人之喪葬於饒州余幹縣斛塘之原從吉卜也元朴嘗爲上饒令有績今爲左宣敎郎主管臺州崇道觀云銘曰

承也厚而得也多不爲松柏而爲蕣也嘻其柰何

安人王氏墓志銘

安人王氏諱文麗字幼明其先防稽蕭山人祖絲以兵部員外郎事昭陵爲三司鹽鐵判官子若孫踵登進士科聲聞吳中號蕭山王家父霽卒官太常博士官於池與中大夫汪公某僚相好也時大夫諸孫侍旁者朝奉公某長而賢乃以安人妻焉朝奉之父曰中奉公某母曰兩陳令人長令人之亡諸幼累累肩差朝夕孺慕人不堪其憂安人爲收育撫攜甚於已子及少令人入汪氏而髦者冠髽者笄交手授姑退立堂下朝奉旣再舉進士不第念中奉春秋髙買田築室於故居浮溪之陽以遲其歸安人左右贊襄悉有條序洎中奉請老果居而樂之因敕家事勿復闗我日從賓客飲酒朝奉益思所以奉承者安人晨起則躬視烹庖比珍異百須之物每車馬及門輒舉以進老人未嘗費一詞也已而侍立少令人之側怡怡誾誾若不能言者婦姑白首相敬如賓至今里人談之方安人勤舅姑之養也諸子旣興於學矣安人間於盥饋之事則必臨視其所習故諸子皆嶷然成人長子愷擢紹聖四年進士第安人饗其祿二十餘年愷於內行甚修事安人盡禮丐恩於朝再錫命書以有今封安人自朝奉公歿卽致家政於其婦終日宴坐誦佛書求出世間法𨿽寒暑不置也禦僮使有恩人皆終其身不忍去宣和六年四月壬戌遇微疾起居如平時越三日棄諸孤洎屬纊無一語亂者享年七十有四男女七人愷朝奉郎知宣州寜國縣忱當以進士得官病不能赴前安人二日卒慥未仕恂早卒女適進士胡聞修儒林郎兪積通直郎杜璟孫五人堯舉舜舉待舉余尙幼堯舉太學內舎生愷忱慥將以七年三月壬申祔安人於宣州涇縣方壺村朝奉公之塋藻朝奉季弟也事安人爲最久乃再拜敍其本末泣而銘之銘曰

順於承夫惟婦之正孝而宜家繄族之慶安人方處母訓則孚來嬪汪宗送往事居老人坐堂夫奉賓謁婦趨出房醴胾咸列退眎諸寢詵然執經孰成其親有子在庭祿養恩封備有純嘏天之報人還以施者施則厚矣報疑未醻豈無後人尙對厥休方壺之原下從夫子納詞於幽窀穸之始

王夫人墓志銘

夫人王氏營丘人父師敏卒官太僕寺丞母趙氏丞相淸憲公挺之之女爲同郡從事郎晉江縣令張君諱應辰之妻中奉大夫諱純之子婦中奉寺丞同裏閈相好也兩家子弟日過從寺丞與趙夫人賢晉江之爲故夫人甫十八歸於張氏夫人智識明辧有賢士大夫所不能及者靖康末山東亂士大夫流離率鬻田宅去鄕裏或請於夫人夫人曰舅姑在逺而我鬻其本業可乎且謂吾夫何不如聴之晉江聞之喜曰眞吾妻也晉江爲萊州推官一日其守出夫人自牖闚之謂晉江曰人不忌其上鮮不爲患者今卒驕矣盍白守爲備乎守不聴數日而亂作亂定人悉翫安不能去夫人獨曰是不可畱也晉江以中奉在商於道阻不通議所向夫人曰東南天子在焉尙何問遂渡江居金陵不旋踵萊州陷仕族無脫者巳而過湖湘向商於中塗遇盜囊衣一空夫人夜取敝衣紉縫爲之達旦不寐未旬日舉家衣履皆完其共艱難如此晉江屬疾藥非夫人所嘗不進洎歿有欲以賻禭之贏謀生者夫人正色卻之曰於窀穸無憾足矣此何爲者哉旣葬四壁蕭然人皆以非晉江之淸無以見夫人之賢然自是家益窮空夫人奉養益薄諸子有憂色夫人語之曰而祖而父以防居官以貧爲樂吾習而安焉汝等忘先人之訓𨿽日致四方之珍吾不樂也平時勉諸子以學戒諸女以順於是婚嫁甫畢而夫人病矣紹興十八年十一月癸已卒於其子棟之官舎得年五十有五子五人曰林右從政郎南州劍浦縣丞曰材右迪功郎湖州司理參軍曰棟右迪功郎泉州司戶參軍曰埜未仕女二人長嫁宣敎郎趙善究前卒次嫁右迪功郎向士晳孫男女合十三人以卒之十六日戊申合葬於晉江之墓銘曰

嗟夫人出華冑資敏明自其幼適名家嫓防茂遭百罹謀必售脫危機如夙授老而從甘儉陋子詵詵咸孝秀各以能爲親壽方燕安饗遐祐曷傾之人莫究窆閩山祔夫右尙旋歸昌厥後

吳夫人墓志銘

夫人吳氏新安郡人爲同郡崔光弼少李妻年五十七以政和四年十一月某甲子卒於廣州其子耀卿之官舎明年十二月壬申耀卿防喪歸葬郡之長南三十里永丰鄕鸞坑原始敍夫人之行實求予銘夫人之先世以力田爲家居鄕稱善人長者未嘗出而求仕其父瀚始以貲交結賢士大夫名有器識所爲多可紀一時衣冠喜從之遊夫人生而丰端奇頴瀚教以詩書筆墨而黜女工居無何夫人於筆墨女工皆善諸豪爭聘之瀚笑曰吾有一女愛甚於男所不足者非財也何至與兒曹爲偶立謝聘者防少李蚤孤以身歸其伯父駕部君至新安而駕部以前死畱不得去瀚一見喜曰吾閱人多矣無如崔君者必以爲壻父老諫曰君求壻久矣今妄得一遊士初昧平生獨柰何予之女瀚曰吾極知崔君人材足依毋多言歸夫人崔氏厚以金繒田宅畀之故少李從學四方二十餘年未嘗以家事闗心而嵗時烝嘗慶弔晨昏飲食起居於流寓中孑然自表白崔氏之門者皆夫人力也及少李兩薦有司不報倦遊而歸夫人益傾貲供賓客費日進諸子於學嵗晚或幾於不足人以爲憂而夫人處之自如逮崇寧初天子新學校法次子耀卿以文學知名中進士科爲施州州學敎授廣南東路提舉學事司管勾文字奉夫人以行人謂且享於報而夫人卒矣距少李卒之八年也夫人資寛厚孝於親順於夫慈於子睦於宗族而仁於僮使靜專婉孌無一不宜晚喜釋氏書薰祓精甚或日一食門內之治絕不經意間用聲樂自娯若淡然於世無情者子四人曰櫟曰耀卿曰夏卿曰眞卿皆力學如夫人敎女三人適進士汪某李天貺汪文嗚呼夫人始嬪崔氏而亢其宗晚從子養而遺其累終始皆合於義是宜爲銘銘曰

壼則母訓古必能之後專組紃鮮克承之懿此碩媛學而明之夫曰匪婦余孰成之子曰匪母余孰榮之宜老宜壽福祿盈之百未醻一神遽傾之令崇岡室且城之孰貽無窮歌以永之

吳國夫人陳氏墓志銘

丞相彭城郡徐公處仁之夫人陳氏以宣和五年正月己夘薨於北都公府之正寢越三年彭城公薨又明年得建炎二年七月甲申其子康度奉公夫人之匶合葬於吳興卞山之陽夫人世家嚴州朝散郎知楚州向之女向父逸卒官奉議郎楚州以進士起家爲開封令有能名未滿嵗奏圄空者三神宗以爲材將用之擢尙書度支員外郎永裕陵建以本曹兼京西轉運使出奉祀江西徙楚州而終翰林學士沈括識其墓夫人生有奇相眎瞻舉措必端奉議君奇之謂楚州曰此兒喜怒未嘗形言笑不妄發使男也吾家其興乎甫筓歸丞相彭城公時公貧甚幾無以爲家一日楚州持節過睢陽盛車服遣女夫人廟見徐氏乃在窮巷中破屋數楹太夫人坐堂上旁無扶侍夫人奉盥饋堂下如儀楚州恐不堪其憂使人察之宴如也已而斥賣嫁時衣被鞶帨以太夫人之命訪族姻之貧者而賑之人人咨嗟以爲不可及丞相爲齊州掾月俸不滿萬錢惟太夫人甘脆是奉夫人帥家人食粥無難色丞相預政封安定郡夫人政和末丞相自徐州朝京師一時眷禮羣臣莫望夫人曰上恩固非常然寵盈之戒古人所謹不可不思也每奏事歸必問見上安所陳上開納否嘗詔丞相病已無下拜當是時蔡魯公耋老徒損拜數而不得免焉或以是爲公榮夫人愀然曰忌者至矣其能久乎未幾果坐讒出知揚州其先見如此夫人事姑孝敎子義遇僮使有恩敬夫如賓治家如官府丞相曰吾平生以直道事君取顚躓屢矣而未嘗置欣戚胸中者繄室家是助諸子曰使我學成而不墮其家聲者惟吾母之訓性通悟於出世間法得其指歸疾病精爽如平時謝毉巫不問屬纊之夕猶起坐若有所言於死生蓋超然者薨年五十四歷封溫福陳吳四國夫人子五人曰庚擢進士第仕至宣敎郎直祕閣管勾亳州明道宮曰防曰庾承務郎皆前卒曰康今爲右奉議郎提舉兩淛西路茶鹽常平曰度爲左宣教郎尙書司封員外郎孫男女合十人男曰延老曰同老右承務郎女適湖口主簿姚溥麗水主簿王怡右承事郎毛幵余未行初楚州提舉開封府界常平宿陳畱僧舎夜聞垣外洶洶人聲起而燭之積骸蔽野於是奏乞官地瘞之得骸八萬計𨿽位不滿徳其後寖微而慶鐘夫人作配名宰疏封大國始終安榮後楚州之孫有以丞相之恩入官者人以爲積徳之報銘曰

嬀出舜後胡公始侯以國氏陳晚聞太丘夫人之先南土是宅英英度支位止邦伯徳厚而躓於償不宜集於夫人莫貴與夷厥初來嬪儀則多有卽安窮空以服箕帚朝夕警戒輔成公躬燕及羣息亦云似公卞山之陽維水彌彌與公同藏千嵗之始

令人施氏墓志銘

令人毗陵施氏朝奉郎知臨安軍贈少師諱辧之子贈殿中丞諱洵之孫歸同郡孫氏爲朝請郎致仕贈中奉大夫諱庭臣之繼室以夫封縣君者二以子封宜人恭人令人者三以年賜冠帔者一羣從同居五世合庖二千指男女十五人孫若曾孫元孫六十餘人壽九十四東南士大夫治家教子以令人爲法其壽考康寧子孫蕃衍閨門雍睦兼諸福有之則自宋興二百年間如令人者殆一二見也令人在父母家卽以孝友聰明聞年七十適胡氏逾年而嫠防中奉求繼室徧國中莫如令人之賢少師亦以非中奉無足當令人者乃彊奪其志歸之令人入孫氏及其姑廣陵郡君劉氏之養廣陵性髙嚴少降接獨令人怡聲气奉之凡嵗時祭祀率諸姒與其諸婦夙興眡滌濯惟謹羮胾葅臡非手烹調之不薦廣陵微疾自官居數百里晨夜馳省之廣陵喜其誠恨得令人之晚也中奉元配王氏有子數人令人専其家政六十八年養生送死冠婚賓祭之用尊卑長幼之序皆有成規非其財一毫不私也計嵗之贏則儲之以待族姻之不足者予取予求不少厭寧衣澣濯無所擇於是族侄孫外姻孤甥若孫甥與賓客之女受其嫁遣者十一人專以勤儉孝謹爲訓上下化之入其門誦相聞恂恂然如在庠序幹蠱相先整整然如在官府令人少喜讀書老而不衰六經孔孟之書略通其大旨聞士大夫之賢者必使子孫見而親之未笄從少師官洛時耆舊諸公皆在得嘉言善行非一歷歷能記晚傳司馬溫公家範乃並以授其子孫或不如訓者引家範切責之故子孫皆有前輩風迢以文行擢進士第薖亦通籍於朝而長孫瓌博學好古爲諸儒所稱諸女習於禮法所嫁必爲夫家之表郡人敷文閣待制張宦等請表其閭上之尙書未報紹興十八年八月忽告其諸婦曰吾餘日再浹辰耳將與而等別矣至期精爽不亂視子孫無戀嫪之色以九月某甲子奄然而逝男曰邈通仕郎監泗州軍資庫曰曰回曰迨皆前卒曰蘧右迪功郎前淸逺軍節度推官曰迢左從事郎監潭州南嶽廟曰薖右奉議郎主管臺州崇道觀女適進士詹直文李殊文林郎張彥右承事郎蔡載進士刁粢兪簡防右朝請大夫應處仁孫曰瓌曰珂曰琯曰玿曰瑑曰珵曰曰璡曰珌曰璉曰璲曰璂而琬琰琥亦皆前卒孫女十六人皆爲士大夫妻曾孫二十六人元孫七人蘧等以其年十二月壬申奉令人之匶葬晉陵縣定西鄕浮塘橋中奉公之兆以令人弟左中大夫大倫之狀來請藻觀詩人載諸侯大夫母妻者多矣閟宮頌魯僖而終之以令妻壽母僖公魯之賢君也成風春秋之賢母也能使國人祝其君曰壽而臧壽而昌萬有千嵗眉壽無有害並及其母則閨門之積累必有大過人者孫氏自廣陵君歷年之多春秋九十一而終令人繼之至九十四令人之冢婦葛氏亦九十比三世皆壽考百年孫氏之積累何其厚耶是宜爲銘銘曰

施本系魯惠公始殊常事孔子讎爲漢儒唐有士丐其家在吳令人之先世佩左符是生柔明天錫百祥來嬪於孫黃髮在堂五世同本條支日昌孝謹屬屬執經鴈行或第於庭或躋於朝恩錫顯號壼儀屢昭金蘤錦韜翟衣步搖奉嗣春秋燕及廟祧云胡多休閱此永年曰仁是常如一日然祔公而藏京兆之阡刻銘於石以永厥傳

周夫人墓志銘【爲其夫張大夫作】

亡室宜人周氏者同郡安仁人父曰知黙故國子博士母曰鄧氏尙書右丞相潤甫之女宜人少孤依母家紹聖某年餘中進士科時鄧公輔泰陵以夫人歸焉明年親迎於揚州明年廟見於徳興明年從余官於邵陽於永州於醴陵二年從官於衡陽旣滿秩餘如京師寓宜人衡山居無何其長女卒宜人悲哀遇病而終得年若干防予奉親之黔中之廣州不克葬殯於徳興所居之南者十有五年至宣和元年正月餘奉太夫人之喪葬於樂平縣金山鄕濟歸橋乃穿其域之東若干步以宜人祔焉宜人初封榮徳縣君後徙今封男女合六人前卒者四炳將仕郎女適進士臧某惟宜人族出華大性資茂淑歸於我者十年舅姑以爲孝宗族以爲順所以相餘者又義且正不幸短年念無以泄餘思也姑敍其終始納之壙中且爲詞以哀之詞曰

嘉若人之茂族兮旣婉孌以好修又申以母家之寵兮布卿云而作庥嬪余宗於初仕兮奉魚菽之薦羞擷桂椒以爲糈兮官沅湘之上游曰啼饑余靡悔兮恃夫子之白頭胡彼蒼之不弔兮霣崇蘭於未秋嗟人生孰非夢兮汝曽不得以少畱魂防防其焉托兮星苒苒以旣周息之華者六而再實兮幸姻宦之畢酬從汝姑以安宅兮閟長夜於一丘創予胸其若刈兮淚及漬而不流窆斯文以泄余哀兮庶來者之是求

浮溪集卷二十八

欽定四庫全書

浮溪集卷二十九

宋汪藻撰

五言古詩

詠古四首

相士如相馬滅沒深天機區區銅馬法徒識牝與驪人言當塗公惡人知其微如何許邵語受之不復疑知人固不易人亦未易知媸妍在水鏡鉛粉徒自欺孰爲仁義人未假已不歸伯樂不可作思與曹瞞期

世事如大弩人若材官然乘勢易發機非時勞控又如大水中置彼萬斛船𨿽有帆與檣亦須風動天不見周公瑾弱齡已飛鶱不見師尙父鷹揚在華顚彼非生而材此豈晚乃賢鎡基諭智慧要必有待焉嘆息狂馳子嘗爲愚者憐

昆山有璞玉外質而內美惟其不自故與頑石齒和也速於售再獻甘滅趾在玉庸何傷惜君兩足耳堂堂明堂柱根節幾歲寒使與蒲柳同扶廈良亦難我衣敝緼袍我飯苜蓿盤天公方試我劍鋏勿妄彈題張公明賞晴軒【只將春賞春晴東坡詩也取以名軒公明文定之孫】

端居有何好名與勝會並人生豈長閒天宇不屢晴邂逅風日佳一醉萬事輕君家大父客詩如九韶鳴浮春散無垠攬取造物驚坐令緑野堂岌嶪睢陽城風流被三世諸郎未慙卿開軒著尊酒報答千花明飲罷遣客休仰空看云行是中有佳處遑卹身後名寧爲秋雨嘆更作秋虫聲

題折樞密保眞艸堂

軒冕有何樂書生分尢慳都盧百年中彊半墮險艱能著屐幾兩恨無茅三間儻非身世忘那得方寸閒不見葆眞老功成鬂毛斑飄然日邊來復作晝掩闗所至書滿屋鈆黃不停刪開窻尋丈餘要看湘南山夕待明月至朝期白雲還醉吟如樂天但少素與蠻嗟哉道修阻無由結朱顏惟應夢見之千里同躋攀

泊召伯埭

孤舟渺無根夜歷數村雨今朝亂晴景水鏡寫霜樹哀鴻念羣聲正到客愁處男兒有懷抱何事亦闗汝蒼煙接牛斗惝恍迷歸路明發問吾儂乘流去復住

尢袤大暑畱召伯埭

淸風不肯來烈日不肯暮平生山林下散髮頗箕踞一官走王事三伏在道路我非褦襶兒亦爾困馳騖居然戀俎豆安得免羈區區竟何營汨汨此飄寓淵明應笑人有底不歸去

大熱行旌徳山中不可車馬步至淩氏林亭詩

踞石休蠒足掬泉洗赬容於何脫冠履共指云外峯翳彼園屋小鉤簾蒼翠重庭空燕雀乳樹老莓苔封露過墻竹風淒橫澗松欣然曲肱臥鼻息春醅濃推牀上馬去孰是陳元龍

次韻周聖舉從子乞紙

溪翁搗冰時寒甚手絮千金售詞客妙語零唾霧回看烏絲欄一嫡輕百庶長供蠆尾落肯受蠅頭污今朝持贈君眞似翼傅虎應緣未給札欲艸子虛賦他年五十萬渠復願鄰富行看醉帖來家不設寒具

鄭固道累書求寓屋詩走筆封寄

平生金石交政爾一固道佳哉固道乎所至卽爲寶人言醒而狂我見影亦好憶初煙塵飛環累十萬竈夕烽通甘泉兵气塞穹昊公爲魯仲連麾去如振槁功成拂衣去不羨中令攷每逢泉石佳便欲事幽討晚行峯旁愛此千嶂抱亟營背郭堂羞作出山艸慨然懸其車避俗長卻掃所嗟髙明家華屋幾人保旣畱楊栁枝仍占杏花島眞成醉吟翁何況無病惱屬聞鴻冥冥痛恨歸不早何當釋羈囚把臂共傾倒餘光玩桑楡踵息養棃棗買鄰防有時來往成二老

題伯禹給事漫吾亭

人生天地間同一幻泡影偶然相値過便有人與境那知兩皆漫直寄彈指頃古來賢達士物我均土梗程侯東南俊少日忠義秉周旋正色地四海憚嚴冷立朝二十年憤世欲生癭班𨿽近日月志則在箕潁中年拂衣歸絕意向鐘鼎澤幽成小築勝防已獨領淸寒挹湍瀨秀色攬諸嶺聊將不羈身對此無閼景回首浯溪老便覺加數等從渠春風顚那得到古井髙詞出胸臆妙處如灌頂讀罷眷樊籠悠然發深省

次韻趙叔問侍郎送曽吉甫學士按刑淛右篇末見及之作

我老不足惜餘年苦怱怱願爲名山遊何必問所終一艤若溪櫂星杓幾回東長年秋雨邊醉臥聽船蓬故人幸弭節相見宿昔同酒酣說經過授我書一通云自天末至諸賢盛遊從臨分出新詩句法何舂容凜若臨大敵誰能觸其鋒攜持數千里不愧行橐空篇末亦及予依依古人風讀罷百憂失衰顏爲成童歸來北牕下自寫團扇中君方著繡衣行佩金印重朱付君賞寧循牙曠聰我病擁僧衲深慚服非衷還觀了無取此意何當防心知坡陀卑難並衡霍崇尙喜盛山捲兼收醉吟翁他年定撫掌秋蛇間云鴻

次韻周聖舉過蘇次元四首

往聞蘇趙公黃閣望諸老功名四方知無愧越裳操同時卿相家紈綺或傭保至今子孫賢庭有書帶艸世人如冰蠶不知天有暑紛紛謗傷兒寧識眞實語當家勤采獲兩耳得韶濩要須追此公勿問燕與許蘇郎年少時萬象愁雕鐫應知等兒戲區區止啼錢三生綺語習一悟心超然胡爲作解嘲切切相悲憐吳兒雅多姿不肯藏白地因君更增情吹雨作春淚三年師命畱千日中山醉一聞髙唐賦令我有仙意藻防叔雅祠部重九日惠花惠酒惠詩繼爲袁家碣鈷鉧潭之遊因循不能答再承佳句見寄今用來韻率課一篇參陪杖履之勝幸一笑而去之以覆醬瓿而作紙絞也

秋風入瀟湘千嶂倚天外使君挽衰翁行樂秋色界放船下空闊舒笑鳧鷖防永懷愚溪人千載有遺愛延緣訪遺迹佳處時擊汰飛沈各獻狀領略在我輩怱怱莫能數頗似慰無賴杯行未云半落日已相對歸來有酒所方省欠詩債朱轓幸停軫嘉汝山水最金莖峙霄漢行矣分沆瀣何妨共流轉今古同一槪非君个中人孰使此中大伊余漂泊者他日名亦在一聞欵乃聲蓬蓽忘湫隘

從穉子出前溪

霜斂萬壑淨鐘鳴空楚山夕陽當我沈風煙迫梅殘西嶺月未上數峯深作寒枝間鳥競赴亦復循溪還

同張昌時宿髙明寺

幽臥不知覺牕懸寒日初矧伊夜來雨谿聲到吾廬故人挽我出忽枉天際書躋險敢自休靑山轉籃輿相逢竹間寺共擷園中蔬殘僧誰在亡奄忽十載余茗果話疇昔新晴報鐘魚東雷亦已鳴百艸苕穎舒柰何與之子齒髮日夜疎眷此不能發牽衣更躊躕明朝各回首世事將焉如

孫益逺試歸墮車敗面已而薦書至作詩戲之以送其行

羊公作三公政辦一肱折功名方鼎來詎嘆養生拙孫郎少奇偉面滿若霜月胡爲忽顚隮有物食之缺寧非造物意怪子臥巖穴長年臉邊紅漫自供酒纈顧令冠蓋底未省識此傑何妨暫相顧一訪唐舉決朝來淸鏡裏黃色兩眉徹居然萬馬羣老驥已超絕聊將釣竿手遮日向西闕瓊林風帽穩醉度櫻筍節從渠闗宴上兒女笑鬷蔑誰能爲公豪玉瑑揮作雪

徽州班春古巖寺呈諸僚友

揆日奉明詔班春出孤城和風遞鼓鼙細雨迷斾旌渺渺度阡陌谿山照人明幽花不孤芳好鳥相應鳴隴麥已爭秀畦秧亦微萌食新知有期及我凋瘵氓古寺依絕壁林端列飛甍殘僧四五人靜若無所營石室廣百肘嵌空自天成泉甘與茶宜就挹巖下淸伏檻肆遐矚歸云入檐楹數農前致辭貌野意則誠玆幸枉冠蓋使君豈無情頻年苦饑虛奚用卹此生守昔在閭裏先疇毎躬耕起家三絕余謬忝符竹榮無術布寛大低頭愧鰥惸願言同撫綏永絕愁嘆聲

阻溪漲宿諸曁縣上省院

暑濕倦行役依投得禪闗空堂納淸風坐見香霏還積水共天逺髙僧與雲閒傳聞扁舟人宿昔廬玆山姝者已千載諸峯髙煙鬟當時功名成止在談笑間今豈無國士宸遊一何艱憑髙望行朝小雨猶斑斑

試闈同宋徳操陳純中登稽古閣曉望

雙睫不能熟疎鐘起初曉危欄扶力上層檐掛云表羣峯蒼玉如開簾四環繞向來聲利塲自今眼界小兩君天下士一見意傾倒有此風味佳未受秋思惱我昔溪上住盟言寄鷗烏今年縱得來官事間日少樊籠更樊籠歸途天樣杳是處非不佳千慮舒懷抱浮雲且東來吾家隔林杪境熟斷難忘終念今朝好

芳美亭

東風不世情幽谷渠亦至誰分都種爲我作春事朝來花气煗詩眼先自醉秖愁貪結子零落煙雨際聞今新蹊成有酒且頻置

十月二十六日防於北禪分韻賦詩應辰得多字呂治先酒熟亦欲防客故末意及之

爲此升斗粟來往如飛梭桂林在何許水險山嵯峩驪駒偶未至於焉少婆娑幸陪英俊遊不覺日月過今夕復何夕朔風捲寒波肴核𨿽艸艸聊以供笑歌子如不飲酒視此庭前柯濃緑光薿薿所餘今幾何鄰家釀新熟頗聞防且多更當奮餘勇往舉金叵羅

題葉尙書普光明庵

長樂七閩防山川富登臨重城十萬家間以煙樹林何許肆遐矚城西最髙岑主人厭直歸與世相浮沈三宿得勝地八還見初心明窻一蒲團宴坐依橫參面面來逺色層層列淸陰閒翻貝葉書靜聽頻迦音萬法照了處人居兩幽深嗟予晚聞道況迫桑楡侵如何結保社去脫頭上簪從公刮眼膜儻借箆千金

病中偶成

衰病乃其理移牀臥南軒𨿽懷飲冰憂賴有淸賞存春去芳艸積羅生滿庭萱花房向夕斂似與吾忘言數蝶亦多態差差傍叢翻客來同一欣何必臨芳樽常恐秋節至嚴霜霣其根吾生尙悠悠眷爾安足論

再過淩氏園復用前韻

兒輩病元亮斗筲羈曼容何時跨鴻鵠食藕蓮花峯小檻再遊歷輕寒裘未重人家當巵黍不愧千戶封願因琴髙生儻見喬與松從玆毀車馬永絕世味濃歲晚復來此淸陰期籜龍

聚山閣爲吳氏題

緣江故多峯秀色無可揀何須著腳力政欲長在眼詩翁築飛閣似恨山意懶縱橫數州碧收拾付酒醆客來何所命濯濯千髻綰晴嵐入肺腑寶唾落碑版翁家誠可樂人境兩蕭散鑪香侶趺坐終日對編簡風流前輩接細說須自挽居然典刑在聽者輒忘返防須營一壑萬事等鵬鷃從翁時對榻臥看煙雨晚

偶書

長簟北窻下拋書任縱橫娟娟穉篠上熠熠叢橊明眷此感佳節怊然愴平生少年文翰塲結客俱擅名瑤艸俟采掇云鴻肆遐徵如何二十載日與憂患並骨肉隨逝水兒童長柴荊向來交臂人接武霄漢行姻親歲時防尊酒懷抱傾玆余豈復願顧影良自驚飛雨夜來急濤翻江上城田家夢亦好想象秋稼成新春了在眼續我齋庖淸

吳傅朋以王逸少遺意作遊絲之書古今所無恨未之見也爲賦此詩

吳侯能書聲不減銘瘞鶴臺郎今獨步誰數衛與索官黃臨小楷老筆更沈著年來雞鶩間兒輩妄穿鑿超然出新意非用元和腳遊絲隨春風忽向窻幾落傳觀懍飛動安得此健藥自言臨池時屢閱更歲籥毫端幾百鏈始到虫网絡誰云右軍後玆事祕冥漠一朝神明還千載宛如昨乃知鑪錘妙信手皆合作於皇云漢章神授等河洛光芒下照燭萬帖悉糟粕君命幸逢時當艸鳯尾諾胡爲尙畱滯未便持漢橐行看誠懸歸佳句題殿閣

書局晚歸

平生麋鹿姿不意華屋居一爲軒裳攖所得非所如弱迹踵諸彥淸班直周廬蓬山切星辰牙籖明綺疏散帙喜所得懷鉛愧中虛暝歸復奚營一飽不願余寧甘四立壁懶作三獻書髙槐障熇煩淸陰落庭除幽臥遂終日玆謀定非疎娟娟新月流翳翳歸云舒懷人發浩嘆屏營以踟躕願言果歸志春波漲隋渠

次韻胡徳廣書懷

大瓠旣成實無用始欲剖鮒魚困車轍求活賴升斗我昔誦斯言感嘆銘座右愼惜千金軀未欲聊俯就數子磊落人好事眞吾友相期竹西遊晚歲並耕耦如何窘窮途狺狺吠羣狗平生笑俗士反欲較妍醜譬如惡影人乃與影競走今復念邊陲未暇從田叟彈冠宜彚徵子先我欲後世間樗與櫟拳曲自難揉

陪諸公遊文雅臺憩法云寺

旅泊値秋晚登臨良亦佳髙臺始基誰未覺歲月遐維梁漢寵弟非復莩附葭鳴鞭白雲上寶髻翻千鴉樽前第詞客坐使屈宋衙秖今竟何有蕪沒荒煙斜秦墟僕翁仲楚俗悲章華空餘古招提老龎伴丹霞花气侵客袂松聲滿鄰家淒涼刧灰地半似篁竹遮坐久鴈橫野炊煙映檐牙似聞睢陽曲尙作兒童嘩惜無鬥酒酧水厄空嘗茶

又

向來卜幽期此樂眞雋永行尋野航渡俯玩雲水影追隨兩玉人妙語時灌頂平生訪古意到此方一騁所欣俱禿翁王事廢朝請且同陶淵明蓮社對宗炳晴軒納野色秋思浩千頃忽驚梨棗村身墮白鷗境飄零愜勝防老大惜余景況當風露辰病鶴最先警畱連淨名室坐閱篆香冷還尋野田歸艸樹斜復整有酒當再來悠悠詎能省

陪諸公遊惠山

玆山定中腴秀色乃如許連峯積蒼潤嵐气亦如雨珍泉不浪出世俗那得取羣仙作佛供灑此玉池股甘寒飲天下瓶盎走膏乳兒嬉供茗事雲散入江渚當源起臺殿下瞰松柏古巍基首梁宋爽气接吳楚我來値佳月濟勝得嵇呂聊分小蒼壁同振百年羽躋攀興未極落日在林莽卻立望翠屏中流駐鳴櫓

題通惠亭

吾山皆中腴初不斷地脈淄澠嘗同味十里何所隔幽居愁逺汲悵望懸瀑白天公眞解事分我膚寸澤無煩籜龍引中有玉池色煮茗聊餉君未須嫌水厄

從吳禹功借徐小篆帖以詩還之

六書散浮雲篆籀世不數陵夷到艸隸差別幾四五人皆逐曽不復知父祖中間尢可笑雞鶩紛去取孰爲魯漆書況說周石鼔陽冰𨿽晚出妙意得千古後來繼者誰騎省人最許明窻出小軸驚嘆手爲拊平生箏笛耳憤見沐猴舞一登韶濩堂方信有干羽援毫極摹仿涴壁類兒女秋蛇已成癖老腕徒自苦卷書還歸公只自愧韓愈

食十月蕈

佳蕈出何許南山白雲根畦丁入云采徧以脫葉翻戢戢寸玉嫩累累萬釘繁中涵煙霞气外絕沙土痕下筯極雋永加餐亦平溫伊昔貴公子鮮肥厭羔豚爭啖肉菌美共品天花尊居然此珍產以逺莫見論生令五鼎味但飽三家村伊余少所嗜頭白歸故園日獲甘脆享人言老饕存栮脯固已陋竹枯何足言從今大嚼處不復思屠門【蜀人以菌雜雞羊爲臘寄逺號栮脯陽羨三月有蕈出竹根正赤土人競食之曰竹枯蕈】

寄余仲誠

千巖雪齊消煙日曖春事端憂昧佳節獨宿松下寺繞屋泉雨鳴焚香戶深閉殘僧荷耡出幽鳥下庭戲將期道心復敢愜棲遁志起望吾家云風淸鴈成字

古鏡行

我有辟邪鏡得之鹹陽宮其陰爲天池一母將九龍旁書負圖字土蝕如旋虫緘以駭雞珍妙極倕之工請言照逺近十里秋毫空豈不鑑脂澤所貴肝膽通問誰爲此器太古非人功客聞重嘆息意欲窺靈蹤髙臺不辭倚恐客難稱容繩窮匣半啟四室來悲風日車當晝畱羞澀如頑銅森然髮上指凜若臨霜鋒我還撫客手此豈世寶同揮涙兩無言掩鏡鞶囊中

次髙郵軍

小雨靜林麓鵓鴣相應鳴移舟漾淸淺薄晚荷風生歸鳥盡雙去潛魚時一驚菇蒲若無人渺渺炊煙橫艇子檝迎我攜魚薦南烹月出殊未髙疎林隱微明依投防有處斗掛天邊城

避地函亭野步

今日幸無雨天空出遙岑行行不知疲遂至春江潯汲路轉籬落人家在桑陰平疇漲淸波隴麥如人深溝畎戲鳧鶩新蒲映浮沈我生本樵漁對此諧初心風物豈不好悲來自難任邊塵暗中原四海如驚禽黃屋狩萬里兩宮隔辰參龍騰鼎湖濶月晦星河深宇宙有傾覆玆遊豈嶇嵚消憂賴濁醪太息誰能斟

庚午歲屏居零陵七月二十日以門揜候虫秋爲韻賦五首

幽人獨夜時潮落西川根渡口櫓聲急一江煙雨昏城頭短長更不寐聽譙門趺坐數千息焚香待朝暾暑退潦亦收瀟湘淨如染時觀自跳魚衝破靑琬琰纎纎初月不受薄雲揜近村應漸寒已有鴉數防人生幾聰明日夜隙駒驟才經花信風又過麥秋候吾非金石堅與世相邂逅胡爲聞鐘鳴更歷路傍堠家山在何許渺渺彭蠡東人來數月程衣敝補道中昨宵靑燈花似墜釵頭虫兒饑女沈緜歲晚書未通人言間闊者一日如三秋孤臣昔放逐七見天星周早污髙門地姓名記前旒如何天雞星不照湘南州

浮溪集卷二十九

欽定四庫全書

浮溪集卷三十

宋汪藻撰

七言古詩

汴中放船歸陽羨

流凘欲作環佩鳴枯木未肯回春聲舟人坐恐雪爲祟嬌鴉又舞天邊城天公知我不足厄乞與十日霜風晴遙遙煙堤防玉鏡滉滉雲海浮金鉦攬衣坐數踵間息闚見宇宙無餘情燈花也似調兒女咄咄笑我長宵徵我生底處不堪著未歸且雜吳兒耕縱無鄰翁飲子美會有稚子迎淵明仙山況聞連洞壑餌術或可求長生閒中日月吾所有此外付之人重輕

送毘陵太守劉君受代東歸

往年我作新安民人人能說劉使君使君本一儒者耳數十年來嗟未聞我時屈指今州縣似此賢侯當識面那知漂泊千里餘畫防淸香日陪宴使君何以人不如胸中正有萬卷書淸眞簡淡乃天性文章政事猶其餘向來天子畱君住重與毘陵三萬戶誰教一曲渭城歌忽作梨花枝上雨宦遊南北安得同撫循凋郡還須公人生五馬亦不惡與民處處爲春風

題孫益逺三士堂【取東坡三士圖身與淵明稚川爲三也】

稚川晚作羅浮游淵明暫出還歸休東坡百謫乃欣慕孫郎更欲參其流四人出處無一似千載相期風味耳要須共著巖壑中應只虎頭知此意

從人乞酒

張侯表表霜松立嗜酒淸狂余故習長年種秫學淵明門外溪流和月汲手調溪上百花乳十日煉成冰雪汁糟牀夜聽秋雨注詩腸曉放春風入飽聞誇說未曽見但笑書生便飲濕爾來消渇臥江海更似枯魚過河泣傾家餉客古人事坐看兵廚千斛給那知日飲無骨相咫尺公榮殊不及西風昨夜到林杪左手蟹螯行可執新醅早晚定堪斟凍蟻浮缸應戢戢心知問字寂寥久會遣鳴鞭馳送急呼兒洗盞酹先酒爲君快作長鯨吸

過吳明叟新居

誰開大屋沈沈者門外垂楊拂車馬主人四十持節歸髙臥緑陰啼鳥下冥冥一徑傍花入忽有淸池照深夏魚吹落日知鏡淨荷受微風看珠瀉夫君少有湖海气欲駟長鯨無地跨故將能事驚世人坐向云端差萬瓦稍培幽桂出牕底時放靑山來竹罅人言此興極不淺天遣公忙那肯赦要須更作輞川圖他日思歸聊對畫

次韻周聖舉淸溪行二首

君不見國家有紀狂童幹一溪百繞山千盤竹兵艸艸兒戲爾震澤以南心爲寒初如妖禽嘯月曉忽作聚蚋奔醯酸九重夜半出秦甲一麾萬里春農安書生那知破賊事且復雪涕論悲端憶初倉惶挺身走江湖滿地皆驚湍仲宣何暇守漳浦子美僅能投錦官朝愁烽連海嶠起暮恐彗掃星河翻忍饑怖死頭搶地破釡躍魚苔漬冠爾時身世狹於掌俯仰宇宙何時寛只今同喜風塵定愼勿忘憂耽酒聖要須剩作舂陵行爲洗吳兒百年病

君不見吳儂自昔王江千歲輸禦府金堆盤一朝肘掖作奇禍玉冊錦袍盟欲寒驛塵初飛梅未破怱怱煙雨催梅酸行驅鬼馬載鬼妾欲偸瞬息如槐安那知氛霧捲淸晝旄頭夜落天南端樓船千萬羽林卒飛渡海潮江不湍狂童生致獨栁下請肉仇家來白官千奴一膽更須問速收兩手春耕翻鹿奔誰云爭走險雞敗但笑空餘冠政須船粟哺其腹此令朝行民夕寛功歌九廟今誰定退之方頌元和聖老人端坐聽淸風習習先秋蘇肺病

題周彥約壺齋

化人謁帝遊淸都俯視宮室如積蘇那知神仙隱朝市雲窻霧閣在一壺古來志士守環堵宅彌萬里乾坤俱君今官冷百僚底世人未識文於菟故營容膝尺度足捲藏風月吞江湖客卿筆墨共遊戲維摩牀坐同跏趺鉤簾終日屏塵事臥聽秋雨鳴菇蒲伊余想象未得往一讀妙語淸而腴遙知坐穩肉生髀滿壁但掛歸來圖功名富貴防相迫恐此骨相山林無平泉緑野看他日莫忘築室愚溪愚

觀秋江捕魚圖

霜飈落木瀟湘秋黃蘆颯颯秋江頭漁翁短棹搖輕舟夕陽斜照寒波流篷蓑篛笠興夷猶得魚沽酒更勸酬生涯一葉水上浮市朝利病不相謀靑山緑水得魚遊此樂未必饒公侯畫圖忽見淸兩眸恍疑身在滄浪洲年來萍梗嘆滯畱擬欲與子爲朋儔

何子應少卿作金華書院要老夫賦詩因成長句一首

詞林根柢須人品四海聲名誰借甚金華眞是第一流好泛扁舟著宮錦向來奮舌動天意不怕惠文霜凜凜忽然飄落九疑山坐對秋風行兩稔手栽巖桂友羣石收拾淸香供燕寢笑隨蠻俗且南冠忍說鄕闗猶左袵人間何事非戲劇鶴有乘軒蛙給廩功名入手談笑間誰謂收之如拾沈況君風骨未渠艾意气文章天所稟我今頭白奚所爲柏樹誰知問從諗𨿽云百里間何闊同在邯鄲一羈枕遙知袖手正書空讀罷離騷還痛飲

蜂兒行【土人謂之霜蜂】

蜜蜂以蜜爲生涯爲人采蜜安於花霜蜂嘗恐奇禍作深崖大壑懸其家生兒孚乳自毫末幼成玉蛹肩相差分房戢戢蓮綻子擁戶娟娟蘭茁芽驚猜肯使樵牧近千尾負毒爭防遮那知長安貴公子酒酣咀爾不搖牙登盤未辧翅與股百金購買囊紅紗琴魚漫傳仙物美桂蠧空取蠻方賒吾聞厚味古所戒暴及胎卵寧非奢合圍火攻無脫者舉族孥戮奚罪耶厥包作貢自誰始從今可弔不可誇

阻風雨辟邪渡寄王仲成

渡頭急雨鳴森木木杪顚風飛大屋沒腰寒水稻生芽滿眼靑泥車折軸山行値雨舟値風窮愁日日煩天公不如歸臥澗壑底世事一掃春花空別君兩年重此別喜君胸次渾冰雪擬將身作賈人畱無柰事如空鳥滅挽我不回君怒嗔交情把玩轉淸新相隨百里還相見只有西山似故人

贈丹靑僧了本

虎頭不復傅金粟魏武之孫聊可續如何三昧畫中王解使天機照人目含毫不動先有情萬態了了隨經營偶然得意灑春色日輔月角須臾成精神還仗精神覓筆下區區徒刻畫故知巧匠盤礡時萬里丹靑減容色君不見齊梁大士天所開幼僧不許僧繇猜師今幸有印泥手貌取當年黃面來

題楚東吳文學湖隱閣

君不見三峽灩澦瞿塘堆盤渦日夜轟春雷又不見洞庭周遭六百里日月出入其灣隈人間偉觀有如此欲往莫到空低回如何湖光幾席上萬頃鏡淨無纎埃桃花雨餘春漲急盎盎正作蒲萄醅菇蒲逺映水一碧五月菱熟芙蕖開冰輪宵向座隅湧四座林影參差來天寒潮落洲渚出健步更宜尋野梅吳郎一生短檠下裹以章服羞自媒家山故有丘壑在松竹多是兒時栽中年有得雲水趣深入鷗鳥無驚猜坐令浮念掃除盡方寸淡泊寒如灰浩歌時從鼔枻去髙臥不怕當關催鑑湖賀老卽君是定與謫仙長舉杯

次韻蘇養直寄黃元功

男兒當騎生馬駒不但詞賦淩三都願從北地傅介子西吞靑海東元菟一行作吏不稱意人間險過宮亭湖黃郎裏中同隊魚十年太學隨諸儒春風不作霄漢夢秋雨漫肥芋區一身長寄白鷗境千字快掃靑松腴風埃空憶大梁別尺書不到雲泉居似聞騏驥尙伏饑鷹未飽誰能呼淸江上有仙人廬何時十幅西風蒲與君杖屨日來往濁醪可解饑寒劬

次韻劉立道二首

劉郎有酒君當傾安用新詩鳴不平黃粱未嘆轉頭熟朱卻喜知音明古來去國例憔悴伊余尙得佳山水謝公行處欲千年擬傍蒼崖尋屐齒揚帆今向古長幹渡口遙知儂戲官此行相伴只明月到時破璧應團欒羮蒓飯稻江南俗剩鱠銀絲炊白玉人間墮甑萬事休臥看雙溪千頃緑

云花忽作挼云傾臘梅便欲迎嘉平靑燈已照浪頭宿夜長更苦風連明楡黃栁緑已衰悴空餘疎星漾寒水想君懷抱亦淒然況我飄零誰復齒不須聞此涕闌干人今得歸仍得官未應百鏈遽磨滅他年尙識霜鐘欒心知薄領令人俗賴有煙波雙屬玉長沙縱使賈生歸只恐樽前凋鬢緑

次韻過顧子美話舊因遊惠山

放船出郭溪渾渾乘潮夜到吾家門潮頭細捲落花雨濕櫓不驚春夢魂君家難忘復易識依然井徑當丘樊向來惡子下闚處繞屋但見淸陰繁飄零懷抱少傾倒一見故人如故園嗟予何因得之子舊事請自鐘陵論鐘陵當日盛遊集往往前輩風流存嘯歌𨿽容阮籍逸人物不數王融諼我時三十君始壯矯矯兩鶴俱乘軒大兒洪徐小兒向此外餘子何勞吞龍沙買酒醉秋月倒牀但聽長江奔秖今相去能幾日世事反復那勝言一官得謫大如屋五年乞米供朝昏頗疑造物乃知我欲使晚節窮彌惇君看靜躁不同者王孫顧肯還爲猿飲酣起步靑松根共瞻佛宇諸峯尊席邊正喜泉潄壑風外已復烏啼村个中好著我輩人寄與石上畱窪樽

以詩酬答贈小侄

老奴攜簡來林泉蒼然白髮垂枯顚自甘老矣塡溝壑那識人間有地仙小牋微意我所喜扁舟便可來山前輕帆破浪有淸思況是暑月開紅蓮塵緣萬事不足理且欲一見增欣然

石舟嘆

怱怱負鍤鵝鶩喧閃閃蹴車雷電翻一城騷動急星火官渠底用農時穿海神有意驅巨石風伯不肯停陰雲坐令水甚於酒盜者以乏軍興論峩峩之山載大艑所過郡邑千官奔繡衣持斧坐堤上百瀆倒盡生文民間四月種不入敢惜數斗春泥渾君王神聖古無有談笑坐可回乾坤何妨謦欬九天上叱散黃防還嵌根嗟哉食肉胡不告勿謂石也安能言

次韻賈仲逺還浮溪猥槁之什

我家浮溪溪水頭一褐一裘聊玩世誰教去踏曉鼓朝也學兒童攻偶儷憶身曽是掖垣客歲晚猶期樂天似兩年漂泊萬里餘老矣始於魚得計欣逢賈傅古湘口城郭𨿽非人物是連臺抝倒時一醉醉後還爲五禽戲慇懃爲我出新詩金石因聲泉湧思年來處處飽葵莧染鼎忽驚嘗異味荷花開巳三四紅有酒無過行樂耳與公同嚼三百杯莫負便便五經笥

卽事

前瞻西嶺懸日光回望東崖森兩行天公作事銷底力投壺一笑千家涼初乘靑駛度平野稻花風露隨人香忽驚彊弩過林杪羣山發盡煙復藏宮廚蔗漿若可挹炎官火傘那復張夜寒更松桂影馬頭新月明於霜

次韻董禹川餉墨

䢐徠老松蔽百牛輸膏敗乳來中州何人夜半搗寒碧用心獨與神明儔範成秋天翔紫鳯裁作古虛懸蒼球匹夫被褐知者少江都老相千金收養之懷袖作嘆息平生長物胡爲畱分張好事亦及我摩挲未語心先謀明光起艸正須子一揮坐遣千人休嗟予老矣安用此誰能細字書蠅頭

五言律詩

汴中書事三首

永日鉤簾坐乘流頗自怡手邀飛絮住目送逺花移官牒吾何有郵籖汝漫知闗心淹速事無復少年時旣雨堤仍注無風浪更揚麥登孤市沸楡老半川涼擊汰吳儂勇傳掫楚戍荒秖應今夜月兒女話他鄕曉日輕橈動波光滿座隅岸遙雙燕去天齊百禽呼衰白看明鏡飄零倒濁壺長年作羈旅三徑有人無

題余氏幽光亭二首

縹緲風煙上誰栽柏滿庭諸郎渾玉雪前哲想丹靑舉國思人鑑重泉揜徳星空餘千載事寒露泣秋螢自奪幽人去江山勝气無秖今埋宿艸誰復奠生芻滿世儒冠寵他年史筆誅未應丘壑底遺恨失金朱

常山道中聞諸將屢捷

一雨四十日羲和安在哉路憂石頭滑云怕天心開隔水喚舟渡逢人騎馬來聞言江北好一笑爲傳杯

已酉亂後寄常州使君侄四首

汾水遊仍逺瑤池宴未歸航遷羣廟主矢及近臣衣塞馬窺天塹邊烽斷日畿百年淮海地回首復成非艸艸官軍渡悠悠敵騎旋方嘗勾踐膽已補女媧天諸將爭陰拱蒼生忍倒懸乾坤滿羣盜何日是歸年身老今何向兵拏未肯休經旬甘半菽盡室委扁舟臺拆星猶熭農饑麥未秋日邊無一使兒女詎知愁春到花仍笑時危笛自哀平城隆準去步佛貍來地下皆寃肉人間半劫灰只今衰淚眼那得向君開次韻桂林經略李尙書投贈之句三首

方隅謀帥重帝豈賈生疎絕域須髙枕中朝輟引裾邊城雄鼔角幕府省文書暫作驂鸞去羣公嘆不如東越更新組南陽別舊廬中原猶鐵馬逺使只銅魚荒俗宜深問遺蠻勿重鋤歸來正黃閣將略自公餘聞道中興帥今除第一流犬牙聊制敵猿臂卽封侯把酒逢元亮哦詩得子猷何妨畱此傑相與復神州

次韻蔡少張遣興四首

南紀安耕鑿平時不受兵邊陲忘宇覆江漢忽塵生潮捲妖星落春歸玉帳明將軍談笑事一笴定聊城聞道官軍入吳儂盡倒戈指揮移地軸湔洗用天河尙作蒼頭起當如赤子何汝曹宜面縛環壘卽恩波欲弔沈寃處春江只自深鋤耰元聚守塢壁要先侵吉語行看報窮愁有底禁檐花應好在準擬報同襟坐奪江山險都忘帶與襟不應囚膽落亦費廟謀深賸作懷歸雅行參解慍琴君王憐赤子意豈在南金

次韻鄭固通侍郎見寄長句二首

一作班荊別秋風幾度涼論文隔尊俎得句夢池塘歲晚思傾蓋情親比陟岡若爲生羽翼千里到君旁憶昨遭戎馬同浮十里江括囊聊遁世懷寶豈迷邦眼底云空過眉間雪未厖不因參嚼蠟那得寸心降

舟行遣興五首

擁衲無餘事時聞起柁聲水煙猶作暝霜鵲已嬉晴渺渺人歸路悠悠歲晚情秖應江海外隨處著餘生滔滔千里浪秖解送人忙看卽成衰鬢能堪幾斷腸系船冰樹動炊黍水雲香驚怪陶彭澤功名晚更忘髙城吹角罷別浦載燈歸歲晚客猶去水寒潮亦稀一身將影屢萬事轉頭非莫倚危檣望淸霜易滿衣霜斂初晴夜江愁獨望人蕭條全浦暝錯落數星陳老覺臒儒冗窮遭醉尉嗔梅花行滿眼莫作後園春渺渺竟何向滔滔難與論鴈書鳴笛野雪縞過帆村夜寂人誰語江流月自存莫令漂泊夢千里到修門

過臨平二首

一別九霄路風煙長滿衣已成身老大無復世輕肥天闊鳥雙下山寒人獨歸曉來何似雨春水半巖扉睡起涼生岸鉤簾坐小窻麥風能起柁梅雨不鳴江往事心長折歸塗影自雙依然蒲栁地人老故先降

天長道中三首

山行逢淺夏濃緑屢低巾地冷猶衣裌村香已食新菇蒲渾欲老魚鳥自相親倚杖看孤月悠悠何處人十年遊歷地客子故難忘下馬尋遺老開門對夕陽一鳩鳴晻翳數犢臥蒼茫更欲東南望疎星近鳥行節物兼暄暑川原半雨晴雉場時一雊鼃畝忽齊鳴斗粟違髙枕囊衣度古城讀書成底事投老失春耕

水晶數珠詩

猶帶他山潤來依宴坐深誰云秋露滴能節海潮音積數塵難盡微穿蟻可尋但隨君語黙用捨我何心

食蝦

久憶南烹好今朝放筯空短箱傾碎碧纎指剝輕紅腰折宜賖死須長不療窮吳兒方獻納應與防魚同

山奧寺

已怯驚潮渡還憂復嶺登逢人多問數投宿只防僧野飯農夫怪山行稚子能朝來那得爾前路好飛騰

悼往二首

宿艸縱橫緑春歸有底忙百年知有盡萬感要難忘欲語如他日猶疑在我旁人生今至此不擬惜流光意懶還須步愁多不更嗔蕭蕭寒著樹咄咄老侵人未滿窮愁願先分夢幻身東風吹節換送我淚痕新

起居方舍人挽詩二首【嚴陵人】

漢殿臚傳處回頭四十春共嗟香案吏歸作釣臺人意气林泉老名聲日月新賈生方擬召鵩鳥在承塵經術羣公上人材二紀間屢持邊使節竟老近臣班賜第叨同擢趨朝憶共還白頭無力送能隔幾靑山

河中使君莫少卿挽詩二首【子儔廷試第一】

表表今詞伯邕邕古徳人翺翔初畫省邂逅老朱輪閱世深涇渭傳家得鳯麟懸知他日大時望屬平津借甚河中守宜簪近侍冠九霄卿月墮四海徳星寒桂籍新枝大蘭陂舊馥殘空餘蒓鯽奠鄕淚滿江幹

挽毛奉議詩二首

不信儒冠誤長年自濯薰鄕評推秀孝墨客誦詩文仕早收朝迹材終壅上聞晚全冰壑趣造物似知君玉立簪纓底平生恥自媒次山初漫仕元亮卽歸來竟老金閨籍虛纒蕙帳哀盛名知不朽妙語寫瓊瑰

致政魯奉議挽詩二首

澤國今耆舊於君見典刑居鄕乘款段生子得寧馨防服供春酌銀章慰暮齡誰知雲霧裏忽失少微星詔綍從君賜經龕與佛同早霑三釡祿幾作百年翁閱世松成蓋傳家桂滿叢素車千兩送榮絕九原中

魯國太夫人楊氏挽詩三首【朱勝非丞相母】

有子升臺衮承顏況日長魚軒開大國鶴髮老髙堂忽報栽萱隕空餘扇枕涼他年黃閣地誰舉伯仁觴白雲終日望方喜見庭闈鼎食三牲養貂冠五防衣回班儀未舉反哭事俄非寂寞苕溪路安輿去不歸承顏𨿽一子扶膝有諸孫壽祉膺難老哀榮動至尊秖今懷顧復猶想對平反天與牛眠地何須返故園

隆祐太后挽詞二首

慶源由魏國奉祀及宣仁盛徳儀中壼私恩絕外親長秋期不老厚夜忽無晨來歲柔桑緑誰臨繭館春朔漠遐徵後南州俶擾時人心憂社稷天意屬簾帷擁佑千齡主圖回萬世基中興能事畢倐與帝鄕期

浮溪集卷三十

欽定四庫全書

浮溪集卷三十一

宋汪藻撰

七言律詩

湖州長興縣大雄寺陳霸先故宅天嘉中所植檜柯葉蒼然其中空洞皮脈僅存而巳

曽經浩劫故依然老壽方知木有仙直干淩空裁百尺虛心閱世已千年深蟠澤國興王地獨傲天公造物權玉樹庭花非不好秖今誰占舊山川

韋氏獨樂園

渺然於世不燐緇手自栽花作四時坐客聽蛙聊復爾呼卿聞鴈汝爲誰眼中泉石論溪買行處壺觴逐境移早晚拈書來就賣別開三徑與君期

宿東山寺有謝公井存焉

謝公當日此徜徉千載空餘一徑荒林壑久應無小艸石泉今卽是甘棠江山似恨功名誤花竹猶含笑語香投老西州知不反可堪垂涕笛箏傍

次韻李元亮

水宿山行十日歸李侯應恨尺書遲遙知雨別風流後直到秋髙木落時負郭生涯千畝竹長年心事四愁詩與君家世如兄弟嵗晚同爲丘壑期

次汪相韻

幾年東閣嘆差池忽見溪山照紫微千里讙傳旌節至一城爭看錦衣歸敢言刺史分符寵幸遇諸生鼓瑟希早晚九重宣詔急紫陽山下驛塵飛

次韻張樂潛

從渠兒輩錯書麞自寫新詩細作行門外滿生書帯艸林間知有徳星堂流匙已厭靑精滑蘸甲須嘗白墮香秖恐笑談須此老又教天下起馮唐

次韻蔡天任二首

逺屏郊園誰復過支笻立到暮鐘時苦無啼鳥坐春去時見好山緣竹低行逢鄰僧語一則絕勝飲客呼三遲人間萬事不關我以殻自遮如凍

一雨眞成解人意翻盆注野卻晴時五更城上鳥烏樂十日街頭櫻筍低江聲卽隨潮信急雲气欲度山椒遲吾徒飽飯眼中見鏈息不應長學

次韻董禹川二首

江山怪我數能來政坐刀斤赦不才生理喜於魚得計交情羞似鴆爲媒煙塵回首烽三月花栁關情酒一杯日夜故園歸夢好憶衝細雨斸蒿萊

渉世眞成百罅舟漫教俗子相壺丘投林老去三椽在墮甑年來萬事休只欲攜兒耕甫裏誰能著酒換涼州絕憐揚子津頭雨管斷江南庾信愁

次韻洪駒父集東山

文書到眼只眵昏出郭尋山聊解紛驅馬去迎三丈日與僧同臥一牕云竹間揮麈風相及松下烹茶手自分回首微官堪底用他年泉石是知聞

晚發吳城山

風埽陽侯雪陣平雨催摩詰畫圖成气吞浦漵重林盡秋著江湖去鳥明厚祿故人無一字長年三老伴餘生會須滿意開懷抱到眼廬山不世情

題何子應竹君軒

苔連深竹楚江幹分與幽人宴坐看映得圖書終日翠淒成風雨未秋寒渭川昔漫誇千畝錦裏今須種數竿移取辟疆園畔去免教童子報平安

次韻向君受感秋二首

且欲相隨苜蓿盤不須多問沐猴冠菊花有意浮杯酒桐葉無聲下井欄千里江山漁笛晚十年燈火客氈寒男兒幾許功名事華髮催人不少寛

向侯拄笏意千里肯爲俗彈頭上冠何時盛之靑瑣闥妙語付以烏絲欄日邊人去鴈行斷江上秋髙楓葉寒向來叔度儻公是一見使我窮愁寛

次韻熊使君登樓感秋之作

隨儂何物四經秋只有江南萬斛愁客枕蛩親聞最早鄕書鴈少到無由菊叢今歲還經眼茅把何時得蓋頭工部也應兒女隔羨他相近水中鷗

小築成漫書

旅營茅屋破蒼苔隔水花多不用栽開卷古今千萬事杜門淸濁兩三杯故人昔尙風相及客子今並雨不來已辦此身如木石沙禽那得更驚猜

用友人韻寄平江蔣侍郎

詞源衮衮患材多筆力駸駸跨永和屢閱州符猶剖竹盍歸禁槖舊持荷聲華大似城南杜勲業看如相國何自笑萍蹤久爲客那能綺麗盡餘波

書寧川驛壁

過眼空花一晌休坐狂猶得佐名州𨿽遭瀧吏嗤韓子卻喜溪神識栁侯盡日野田行防防有時云嶠聽鉤輈防將新濯滄浪足踏徧千巖萬壑秋

余去年寄前詩今再過其地而彥徵已卒用前韻書驛壁

年少豈知身世浮心期同老故山秋誰教玉樹埋黃壤不許鴒原到白頭鼎鼎百年皆夢幻悠悠萬事判窮愁當時鴻鴈書來處今日飄然成獨遊

惱張子充

他州異縣復芳時彊起尋梅把一枝濁酒縱能於道近蒼髯終不與春宜逢人欲作娵隅語去國長爲僂句欺斟酒旅情誰防得徑須京兆出蛾眉

橫山堂二首

早冠淸朝玉筍班忽乘歸興拂衣閒聊將詩酒關心地盡占江湖在眼山人坐數州空翠下月行萬頃水雲間當時範蠡曽知此那得扁舟去不還

分明圓嶠與方壺萬壑千巖入坐隅臨賦競傳今日句臥逰安用昔人圖丹靑霜葉秋明滅水墨煙林暮有無記取滄浪漁笛曲他年要捋使君須

靈惠公廟

臺殿崇崇冠冢顚行人跪起白雲邊山河霸業三千里歌舞靈衣五百年鐵馬威神通異域衮龍書命降中天偃王遺種班班在好乞韓碑記邈緜【宣歙間有主嶺靈惠公廟存焉惠公餘祖也隋末有宣歙之最本朝以陰兵佐邊錫今封余通守宣城故用韓碑故事】

醉別劉季髙侍郎

疇昔追隨翰墨塲功名今日愧劉郎英姿合上淩煙閣巧譖曽遭偃月堂防槳又乘淸夜去一尊聊發少年狂歸來卻共燈花語騎省看成滿鏡霜

移守臨川曽吉甫以詩見寄次韻答之時吉甫除閩漕未行

朝來剝啄叩門誰昨夜燈花已報知腰下方懸新守印眼中已見故人詩十年且喜朋簮合千里休言官牒隨問我抽書何日竟病來編簡网蛛絲

送杜文仲微赴山陽倅

城外長淮緑彌此行聊復鴈門踦邊烽已息何妨醉民訟全稀尙可詩昭代聲名方此振中年離別未須悲溧陽老尉還天幸政自扳援得退之

奉送張彥良司理

病來誰復顧湘累君獨無忘宿昔時人物喜逢三語掾風騷逺過四愁詩尊前破涕方成笑人事多乖又語離莫道天涯無鴈到好風寧不寄相思

重送惟皓

那知重到舊溪邊兩月靑燈聽雨眠閒引瘦笻行落葉復防淸磬度防煙宦遊南北夢千里人世短長癡百年安得隨君飛鳥去盤陀相對共安禪

喜汪發之見訪並簡婺源江明府

怪底靑燈綴玉虫忽傳車馬到溪東鳥聲應爲故人好梨雪欲將春事空老去淵明三逕在病來彌勒一龕同總持相見問生死爲報百憂如夢中

約教授遊東林寺

擾擾塵勞懶曳裾此生終待老匡廬兩山分破吟難盡一水飛來畫不如紅杏成壇今髣髴白蓮結社漫躊躇泮宮夫子能惇約共采新聞廣舊書

熊使君次韻見屬次韻答之

蠻縣三年喜及歸歟春思自無涯朝陽巖上無殘雪慶朔堂前已亂花歸到兒曹應借問爲言顚髮未全華仲宣正得依投處萬里心安卽是家

寄呈壽基致政左司二首

年來何事憶蒓鱸家近秋風萬頃湖五馬曽同當日渡二疏今見古人圖山靈尙勒移文否田父時遭泥飲無餘論不妨傳四海君家世世有潛夫

拂衣歸憩舊煙蘿鐘鼎山林竟孰多眼看空花皆是幻心同古井肯重波淸談三尺竹如意宴坐一枝松養和我亦行拋簪笏去從君春日曬漁蓑

戲孫仲益暮春自尙書郎予告迎婦淛東畱毗陵久之

尊酒相逢禊飲初花飛栁暗忽春餘不嗔太史牛馬走許醉郎官櫻筍廚幸有雪兒歌妙句何妨雲液載行車只愁人誤刀頭約新月娟娟已鏡如

次韻張閎道西池小集

眼中煙水復雲林地勝身閒得細尋沙暖鳧鷗渾得意日長桃李自成陰風光欲盡今餘幾杯酒相逢莫厭深報答春江無好語浪陪諸彥恣窺臨

次韻吳子書天寧夜集

萬卷長年坐一窻肯論丘壑與巖廊江頭同過楝花節夜半劇談獅子牀異世風流相延祖他年言語傅君房菇蒲渺渺但煙雨何意眼中逢此郎

同辯良至薦福塔頭

曉尋幽處一牛鳴空霧依迷失化城茗椀薰鑪重問訊竹溪松塢共經行雲昏洲渚雨還作風入菇蒲潮欲生此地相逢復相別江天病眼向誰明

翁養源因先冢瑞松作亭求詩

樛枝偃蓋蔚相扶絕勝分封五大夫天遣嵗寒雙幹合人言江左百城無聞孫爲表祠叢勝好事爭傳宰樹圖肯學並柯桃與李四時佳色照黃壚

過寧國小嶺

步歷崔嵬數百尋垂堂漫許戒千金年來世事總如夢老去兒曹長掛心聴雨不眠那夜永行山未徧忽秋深天寒更度宛陵水霜月欲生風滿林

東安許明府同裏之親任滿回家求詩爲別卽席賦此兼簡熊使君

三載相依葛與瓜一尊爲別忽天涯君先歸路經回鴈我正幽棲似浣花好去乘時追俊彥莫嗔無力薦才華城中若見漁樵客須問浮溪老圃家

汴中偶題

蜻蜓斜日立簾鉤燕子新晴語柁樓熠熠晚花隨意得茫茫春水此生浮無官可緩三人帶有子能勝十具牛老大拂衣歸去好蒓鱸何必待淸秋

過金陵

六代興亡迹愈陳迹陳誰遣意如新古今更欲悲何事天地長畱景似人云壓山低惟妬晚霧蟠江闊更含春固知到此無窮感豈獨區區我一身

傅衝益久不得書

經年坐久一蒲團幽鳥時呼到曲欄山色總兼溪色好松聲長學雨聲寒那將俗物關心事只擬晴牕想鼻端已作生涯蠶事老故人誰肯報平安

次韻孫國器喜予鈔書精密

天教江海著潛郎擬作他年柱下蔵未辦壁書摹古漆聊將閣本寫官黃苦心便擬耽成癖病眼猶堪細作行秖恐雌霓成誤讀更須頻訪沈東陽

還吳禹功徐帖

誰專小學國朝初籍籍甘泉數二徐輩行𨿽居騎曹后典刑全是嶧山余栁家莫笑姜芽手鄭老方耽柿葉書待得門前溪水黒憑看合作定何如

朱新仲自韶州寄靈壽杖並詩次韻答之

苔漬嵐侵幾百秋詩仙寄我海南州攜來應自滇池國得處還因博望侯吹燭會尋延閣老掛錢肯學飲家流杖兮莫便爲龍去扶取衰翁老故丘

題四望亭

累棟層軒縹緲間碧虛相照水精寒縱橫盡得江山勝俯仰方知宇宙寛千里風煙環廣座四時星斗轉危欄何須更畫東平障十萬人家表裏看

簡蔡天任

寂寂閒庭少客過翛然丈室一維摩腦脂遮眼空豪在藥裹關心柰老何雨後書連修竹翠夜深牀繞虫歌東鄰似最知人意合有新詩到薜蘿

熊使君次韻

萬石亭西半是苔舊時官栁著行栽使君爲築溪邊屋野老同傾月下杯好在一廛從此記休論三徑有誰來會須便作漁梁去莫遣鸕鷀忽見猜

和家叔春日

曉看春水滿方塘靜掩柴扉白日長花意風光空爛漫客愁山色對蒼茫揚州歌吹今何在陶令田園亦就荒試問南來米貴賤欲隨春浪過瀟湘

挽畱二兄

聞挈囊衣指故林上堂長跪涕沾襟肯將斷鴈相望影來慰驚波未定心客路山川方積雪吾廬桃李久成陰歸鞍底用匆匆發更促杯盤語夜深

嘲人買妾而病二首

但知瓊樹鬭淸新不道三彭捷有神處仲未聞開閣事維摩空對問禪人封侯燕頷何妨瘦伐性蛾眉卻怕顰從此空花掃除盡定須嚼蠟向橫陳

何須天气水邊新便好尊前賦洛神定自中年多作惡非關尢物解移人莫愁阿鶩煩君嫁且學西施爲我顰爭似農家無一事從來婚嫁只朱陳

徳劭親迎而歸乃有打包辟穀之興以詩見貽戲用其韻

解事無人似樂天玉簪舊語世相傳打包就使從前話彈指安能斷後緣寂寂空房惟法喜茫茫何處問臞仙冬之夜永宜長慮百計眞從若个邊

詠菊

依倚西風不自持葳蕤羽葆雜金規繁開不負朝陽色獨步非關昊帝私把酒可能追靖節掇苖終欲慕天隨春紅過盡聊經眼賴有芬菲慰所思

題止戈堂

此老胸中百萬兵暫勞試手虎狼羣山頭不復望廷尉柱後何須用惠文解帶爲城聊戲劇賣刀買犢便耕耘三山勝處開華屋千載人傳舊使君

千里閩山驛騎飛天書趣解海邊圍異軍方逐蒼頭起元帥徐將白羽揮翻就鐃歌春舉酒收還烽火夜開扉向來萬事關兵气卻作風光坐上歸

郊丘書事

瑯輿深出未央門十里圜壇气象尊珪璧三千周典備貔貅百萬漢兵屯靑城浮靄連霜動黃道微風帶日溫不用靈光符聖武從來精祲答乾坤

題至樂堂

倚空危榭壓城樓千里風煙攝寸眸二華忽從天外落三河直入坐中流何人解得爲邦樂有客難甘去國愁投老復來江漢外此生歸計日悠悠

題僧罄宜枝巢

平生到處覓三椽白首歸來古剎顚飛錫幾逢花雨地住山今得鳥窠禪九霄鵬翼心𨿽在萬壑松風夢自圓莫笑維摩方丈室會看遊戲著人天

禪月羅漢

扄鎖收傳古聖師飛揚不類虎頭癡槎枒老木垂云蔓傴僂胡僧拖雪眉丹墨已隨嵐靄盡精神猶作電光馳秖應夢乞歸巖寺要使邦人習气移

送僧還山

傳得淸涼祖佛衣來新震澤舊禪扉幾年香木成林種一日孤雲帶雨歸別路片帆方蕩漾名山八部已光輝夜牕時得伽陀句防寄江城秋鴈飛

送廷藻兼呈楚州通守杜丈

相從常恨十年遲握手匆匆每自疑風艇煙帆還此日隙煙籬井定何時試看子學猶難售須信吾窮未易醫千里同風杜夫子可能時寄彈丸詩

過梅田追傷胡公立寄其侄仲平

系船還共竹林居憶昨杯行手挽蔬滿眼誰同春夢事經年不枉故人書木奴封戶千頭橘雪片傾箱二寸魚信美湖湘異吾土且尋煙艇意何如

致政王參政挽詩二首

直道行藏世所難拂衣談笑便休官逢時合上麒麟閣執法先峩獬豸冠兩國旌交境外三年帷幄侍朝端龎眉未向淸時老萬事浮雲忽蓋棺

賜第崇寧一再春建炎方識老成人早爲勇退山林士晚作中興社稷臣手把靑箱傳後裔日陪黃閣轉洪鈞鄕關間闊𨿽千里松檟相望亦海濵

挽刑部王侍郎詩二首

詔蹕南來首賜環淸名誰不仰髙山獨操廷尉平反柄徐步文昌侍從班曽子哀矜情得後臯陶明允罪疑間中朝正賴公持議那得超然便不還

滿朝忠恕更誰知家有西京小杜書揚子淸貧安甔石於公陰徳大門閭𨿽嗟平進鶱騰晚正値中興選擢初遺直至今談未已故知人不數曹蜍

湖南安撫劉龍圖挽詞二首

胸次光風霽月明論文衮衮九河傾一辭天上金鑾直再見湘南竹馬迎梁相合圖煙閣上鄭公忽去雪山輕眼看過棹泣誰謂衡州浪得名

前年旌節駐江湄始向淸揚識紫芝名系南陬朱鳥影官兼東觀白雲司初驚楚俗招魂些已見羊公墮淚碑千古風流鐘嶺嶠湘人應配曲江祠

張徽猷挽詩二首

家有平津舊學傳人材嘉祐至和前運籌慣倚將軍樹畫諾頻分刺史天字得鐘王眞楷法心超粲可祖師禪零陵宴寢公重到父老追思靜治年

天與精忠伯仲間功成公獨拂衣閒專城早應賢侯選延閣榮聯近侍班去國久違龍尾道思鄕長夢鹿頭關談經盡日摳衣處學子相逢淚雨潸

廣川夫人挽詩二首【董棻待制母】

壼範閨風照裏閭來嬪文伯薦牢蔬眼看再世登詞掖身得三朝錫命書忽報孟軻陳后鼎漫勞潘嶽賦閒居遙知京兆新阡上千兩爭看會葬車

秋風一夕霣庭萱無復春歸壽母門修墓已將徵在合渡江猶喜伯仁存早爲舉案齊眉婦晚見扶牀坐膝孫全福了無毫髮恨始知陰徳自平反

賈太夫人王氏挽詩二首【賈讜寶學母】

優恩不與外庭同詔墨親頒出九重鐘鼎承家能兩大詩書教子得三從葭莩密接椒房慶脂澤頻增石窌封千里歸來鳴鶴野湘江正繞墓前松

憶昨容衣未祔姑哀深反哺白頭烏佳城欲見千年日旅殯先求五父衢汲汲素冠蒙霧雨翩翩丹旐歷江湖竟成窀穸干戈後此事哀榮世所無

挽靖安縣君

五世傳家徳有徽更嬪蕭史慕靈妃平生未足魚軒樂故里空傷羽翣歸雌劍忽先收夜气寸荄猶欲報春暉自慚不就磨笄志尙在徒能淚滿衣

浮溪集卷三十一

欽定四庫全書

浮溪集卷三十二

宋汪藻撰

五言排律

山上方

度險逢幽處憑誰寫壯懷連甍棲絕壁孤塔表長淮地本吳楓接山今禹績皆潮聲遙入寺竹影自翻階木杪朱欄出城坳雪浪埋乾坤迷枉渚霧雨泄陰崖丹葉經寒在蒼洲向晚佳魚龍宵聼唄猿鳥晝窺齋月滿蠙珠實霜淸磬石諧僧盂收柏子樵徑埽松釵左宦書無鴈南烹菜有鮭風煙欺短髮雲水信殘骸竟作何鄕老虛慚素尙乖江湖今在眼歸合辦靑鞋

壽建安郡王

气協髙秋爽祥開寶冑華從今丹府籍爲瑞帝王家桂滿前宵影桃舒浩刼花徳參龍種後班次雁行斜早賜眞王策榮膺上將牙園宏建敞貂冕異恩加仙掌髙承露天潢穩泛槎漢邦傳異慶周篚拜親嘉永接宗枝秀同符玉曆賒喬松千載壽他日看肩差

壽兪少宰

閩海羣仙地商秋少昊辰盡裒山嶽气來作廟堂身秀拔千尋玉羣開一角麐早年提巨筆平步歷通津當寧欣前席同時嘆絕塵鱣堂初簡拔烏府卽騰掀旋綜天官要還躋政路親南臺沙磧合兩省衮衣新金鼎功名會紗籠富貴人房籌須杜決蕭畫賴曹遵畎畝家防福圖書日效珍百城收唾手萬事斷垂紳皎皎胸中鑑融融筆底春羣工推靖密舉世服淸眞直宿非箕斗逢時實渭莘帝嘉忠力久朝羨寵光頻申伯詩方續桓榮賜已陳露淸食息霜老鶴精神永世承元首中天轉大鈞歲畱稱壽斚旬日看車輪

上蔡太師生辰二首

萬古儲英气生賢鎭廟祧方春回暖律隨帝下神霄早歲陪興運淸忠服邇僚三篇俱命說兩紀獨承堯爲國隆堂陛中天斡斗杓光華歸使牒寧謐載民謠九牧金成鼎三山石峙橋元圭來舊錫神寶獻新雕堂起房心次音諧角徵韶車書人一統符瑞歲千條璧海材逾盛沙場敵不驕獻琛皆累譯入彀有垂髫郭解雙封國班超五日朝嘉謀從昔合奕業更誰昭眷禮羣臣異恩光此日饒授圖開地壯傍闕築堤遙供帳移金屋歌鐘實綺寮名園藏茂密華閣聳岧峣詔蹕紆臨幸宸毫紀宴招弟兄聯衮繡孫子列蟬貂印琢金爲彩魚懸玉在腰中姻連築沁外族綴塗椒帝子傳杯勺宮墻有鼓簫果新無獨享羮美或親調

宇宙將昭泰風雲必防同帝師黃閣老人羨黒頭公慶節同堯歷新陽應嶰筩儀韶來彩鳯占夢得眞熊壽考天資魯神靈嶽降嵩曲儀尊赤舄歌詠美彤弓夷險無殊節誠明信保躬濟川先眾楫遵渚集飛鴻炳炳丹靑筆堂堂社稷忠斗杓還列宿廉陛倚層穹文武俱爲憲詩書孰比隆規模三代逺謀略萬夫雄字畫諸王品文章兩漢風早登靑瑣闥頻入紫防宮器敏無餘刃才豪妙吐虹聲光連日月气槪俯華戎天上經綸合人間制作工向來凝庶績誰復簡淸衷誦三雍富舟車四海通地歸銅柱北春滿玉關東養士菁莪盛論才駿馬空聖時方密勿賢業助昭融螭紐乾符正龍文帝鼐崇伊湯咸有徳房杜不言功禮秩羣臣異恩波此日丰宸章頒琬琰相第列帡幪東壁文昭爛西昆气鬱蔥節旄藏棨防茅土啟防衮繡卿雲裏貂蟬瑞靄中禦奩金寶帶神廐玉花驄蓬島波全闊天鈞樂未終禁香紛縹緲朝佩雜玲瓏芝艸盈田紫蟠桃照海紅後雕凝秀髮難老湛方瞳冰質期姑射丹砂喚葛洪潛機神宇定睟表徳符充瑞鶴千年羽靈蓍五色叢舊傳調鼎客今識釣璜翁世世聯臺衮年年拱帝聰欲知耆算永元气等無窮

哭尙書龍學程公【名瑀】

江左推人物時淸得俊髦肺肝傾耿介頭角長英豪鄕郡賓興最賢關譽望髙萬夫爭射鵠一舉獨連鼇經術爭儒館詞章重省曹主憂俄旰食邦禍始秋毫彊寇來侵逼敷天徧繹騷奮身攄憤懣銜命渉塵囂深入邊亭隧堅持漢節毛道途千里隔忠義寸心牢歸報龍顏喜親聞鳯詔襃功成侔李郭政合付伊臯超擢陞靑瑣謀謨拱赭袍百官瞻矩矱八座次甄陶晚嵗猶持槖鄰州暫夢刀臺星方兩兩逝水忽滔滔上意長圖舊朝廷未閔勞謝安幾一起秦失卻三號伊昔身遐謫公時首屢搔交情如骨肉仕路正風濤裏閈期重防泉臺恨莫逃終天吁永訣雨淚滴香醪

五言絕句

知非齋

其是果安在況今非故吾个中惟醉好莫忘黃公壚

愛閒齋

竿木逢塲處何人肯自還秖應韓吏部能道不如閒

光風橋

茂林修竹下一水獨縈回時過赤欄去風從蘋末來

飯牛庵

相從龍具中耕稼亦吾學所求一飽同安用瑩蹄角

臨賦閣

與物相忘久於何寄此情秖應逢勝防不覺句還成

次韻吳明叟集鶴林五首

平生夢往處始到天南峯風來荷气度日轉松陰重林間煮茗罷谷口蒼煙漫行看艸根露已作珠璣團臨分更攜手坐聽煙鐘聲斜陽有底急不貸四牕明支頭澗底石濯足松下泉吾生儻有此無復東西緣冥冥近嶺翠瀏瀏長廊風他年竹林社記取山王同

北牕

睡起無一事怡然盼庭柯緑陰微缺處最得南颸多

題松竹圖

淸霜搖落後賴此慰詩翁借有茱萸沜風流可得同

戲題寂庵

是心長不起宴坐一團蒲安得龍眠手添成憩寂圖

題商樂亭

趣收霜後實供我洞庭春未暇三百顆作書懷故人

偶成

幽臥一禪榻無人共白雲山泉與溪水偏遣夜深聞六言絕句

舟行三首

摩詰畫中平逺庾郎句裏淸新有底江山面目年來到處相親

水底藻迷淡曉樹頭葉振凋年未許梅懸玉乳先教橘噀冰泉

山水俱含古色煙雲巧發天藏乞與詩人醉眼要令彈壓秋光

七言絕句

題張資政汝川圖九首

昔人曽此結精廬故老猶存井臼余今代子房來卜築要看圮上一編書

右澹巖書堂

湖潭千尺見修鱗倚杖時觀鏡裏身汝輩只堪箋爾雅騎鯨那識謫仙人

右泊湖潭

發揮泉石有新圖西蜀蟇頤得爾無蹔作釣璜谿上客谿神何必問賢愚

右蝦蟇石

每尋疎磬訪支郎松竹交陰杖屨傍絲履防巾聊取用風流不減贊公房

右多寶院

花光連接兩臺春中有眠云跂石人莫使鞭笞鸞鳯去時來重現宰官身

右金石臺

年年春色報公知不與天涯驛使期我是平章風物主可知東閣見君時

右梅仙潭

履綦行處日蒼苔鞶帨深藏月一開已辦此身同法喜不應臨感更難裁

右懷賢庵

直到孤峯最上頭下看雙澗玉虹流世間培塿何須數且臥元龍百尺樓

右積翠樓

蕭散香山與輞川功名緑野及平泉有田種秫供春醉五柳先生似更賢

右甘陂莊

次韻胡徳輝乞予鈔書之副六首

蠅頭於我已無緣拈問東家不直錢乞與中庸胡伯始免教堆屋篆蝸涎

爾來書史鈍如錘安用牙籖萬軸爲遣我牀頭周易去憑君分取半生癡

欲鉆故紙出何緣大似兒啼業作錢我已捐書覓三昧怪君舊著野狐涎

長年朱墨明窻下自笑膏肓不可爲賣菜區區苦求益君房他日更應癡

五車政自妨人樂秖合鑱供餉鬼錢我有靈編端欲見爲君掃地注龍涎

長檠計出羣兒下兩眼眵昏欲底爲憑語少年須著便酒狂端合信書癡

漫興二首

晨起翛然曳杖行一簾疎雨作秋淸老來歲月能多少看得栽花結子成

燕子年年入戶飛向人無是亦無非來春彊健還相見送汝將雛又一歸

醉書

尊前和雨唱陽關紅燭熒熒照夜闌酒醒夢回山月小水雲無際鴈聲寒

將至郡城

花姑溪上問歸舟謝守城邊識小樓兩岸垂垂秋色老渡頭人更老於秋

熊使君垂和漫興詩次答四首

憑軒時見白雲行霜入長江萬丈淸逐客今年緣底事村村簫鼓報秋成

新亭𨿽小亦翚飛陡覺風煙與昨非分得使君秋數頃登山臨水送將歸

閉門多睡少經行隨分匏尊瀉獨淸庭下若生書帶艸前身卽是鄭康成

兒時也羨刺天飛投老方知絕百非酬唱恰成劉與白分司且住莫言歸

題江南春曉圖

忽從林杪見朝暉濕嶠輕雲半欲飛何惜扁舟並畫我要從沙際望春歸

贈人二首

聞將衲子日尋幽度水穿雲處處遊遙想逃禪時一醉人間春甕與扶頭

山城重到轉淸幽勝日閒尋舊釣防定是沙鷗嫌俗駕背人飛去不回頭

次零陵太守競秀堂韻四首

層巒逺近翠浮空人道山川似剡中正要瀟湘含逺色莫教江上起樵風

柳子當年亦好奇衡陽叢桂手親移何如此地栽桃李春到千巖萬壑知

從渠歌舞轉頭空且索尊前一笑同欲識使君眞樂處蒲團禪板是家風

桃花拈出自靈云薦得伽陀獨有君無事時來觀物化妙髙峯頂度朝曛

次韻周聖舉四首

鬥酒相逢且緩觴惜無妙曲惱周郎願吹江水添杯杓不管春秋似許長

滿眼晴江灩不收浴鳧飛鷺迥相儔何須細話興亡事今古從來貉一丘

棄甲髙於熊耳山大弨掛壁更須彎從今江北江南栁莫遣行人取次攀

少婦中宵聞馬嘶曉看黃色上修眉男兒一爲功名死肯向空山愁秭歸

次韻蔡天任十首

江頭山色舊所愛倒影玉海空嶙峋爾來處處作媚嫵似與世爭眉黛新

幽人午枕夢淸熟書筆滿牀花自開兒童誤起聽修竹舊雨故人今不來

我家君家一牛鳴相見幾何今露螢要須來往成白首痛飲共讀離騷經

江南六月底風土十日市無山鞠防不應梅子趁時節自是國人愁寓公

君家食指如堵墻不著鬥酒求西涼門前防防三百畝勝我筆耕無寸秧

關西老將爭捐軀帳下健兒思艸枯誰能捐粟百萬斛乞與繞樹南飛烏

山中種橘無千頭一飽未卜爲君憂長年有飯卽吾土問米貴賤還東流

修廊過午夕陰合蝴蝶滿庭春艸長呼兒更捲簾數尺要放晚晴升屋梁

百年都盧能幾日況迫晼晚行歸休髙車列鼎豈非欲安步晚食差無憂

中郎故是渥窪種不受世人金絡頭十年一衲作僧過臥看煙雨明沙鷗

萬上人將遊三吳袖杼山居士贈言見過戲成兩絕送之

參得湯休五字禪一缾一鉢去飄然定知遊歷名山徧吟入江湖萬頃天

韓子由來未識眞欲還澄觀作詩人若教早被儒冠誤那得雲山自在身

還璉上人詩卷

筆端遊戲詎須頻短軸才開卽可人月映澄江梅映雪比君猶自未淸新

或傳有歸期陳時發餉靈壽杖求詩

聖恩端許返柴荊便合跏趺過此生九節煩君持送似人間險處不重行

銀毫

玉爲蟾蜍冰作滴烏絲欄開寶鴉墨天孫夜拾瑤艸歸醉舞銀毫鬭春碧

卽事二首

燕子將雛語夏深緑槐庭院不多陰西牕一雨無人見展盡芭蕉數尺心

雙鷺能忙翻白雪平疇許逺漲淸波鉤簾百頃風煙上臥看靑雲載雨過

雜詩

古屋淸寒雪未消小牕晴日展芭蕉酸甘茘子淸醇酒更展靑芽薦菊苗

碧牕涼簟惟便睡露井無塵防緑槐夢入醉鄕猶病渇轆轤聲到枕邊來

枯禪

我行昔到虎溪頭俗气浮光兩無盡當時獨指煙樹杪有士枯禪雪侵鬢

浴孫日熊叔雅有詩次其韻二首

休論臭腐與神奇康樂還生謝客兒我有浮溪農圃在他年分付小樊遲

釋氏夢中親抱送人言價重百車渠阮家新婦得雄帖還有數行中令書

夜雨遣興

風雨鳴窻報客知還孤月底探梅期泉聲猶自斷還續遙想棲禽無定枝

宿酇侯鎭二首

當時踏月此長亭鬢似河堤栁色靑今日重來堤樹老一簪華髮載寒星

微涼初破候虫秋水露艸螢光不流搔首與誰論往事星河無語下城頭

次韻何子應七月十八日書事二首

寄語江鷗莫浪猜先生愛汝水瀠洄自從楚國靈均後幾个騷人到此來

臥看山色懶扶輿擬櫂扁舟學釣魚誰似湘流知我意秋來三得道州書

詞

防絳唇

新月涓涓夜寒江靜山銜斗起來搔首梅影橫牕瘦好个霜天閒卻傳杯手君知否亂鴉啼後歸興濃如酒

前調

髙栁蟬嘶采菱歌斷秋風起晚云如髻湖上山橫翠簾捲西樓過雨涼生袂天如水畫樓十二有个人同倚

小重山

月下潮生紅蓼汀殘霞都斂盡四山靑栁梢風急墮流螢隨波去防防亂寒星別語記丁寧如今能間隔幾長亭夜來秋气入銀屏梧桐雨還恨不同聽

浮溪集卷三十二

