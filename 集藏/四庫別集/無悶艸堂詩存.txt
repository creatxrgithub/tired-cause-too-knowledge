無悶艸堂詩存

傅序林序林序題詞卷一卷二卷三卷四卷五題無悶艸堂詩餘無悶艸堂詩餘

傅序

光緒辛卯﹝十七年﹞﹐錫祺獲識林君癡仙於童子試場。時君年十七﹐早有能詩名。以君夙慧﹐繼以力學﹐其於詞林中出一頭地﹐早爲當時能詩諸先輩所深期許。

滄桑變後﹐避亂桐城﹐轉徙申江﹐徧歷名山大川﹐益以助長其雄壯澎湃之詩思。旣返故山霧隱﹐遂益肆力於詩。壬寅﹝二十八年﹞春﹐以無聊之極﹐思倡設櫟社﹐集諸同好互爲唱酬﹐旁且誘掖獎勸﹐不遺餘力。我臺詩學如斯其盛﹐卽歸功於君之提倡﹐殆非過言。自是之後﹐所感愈多﹐所爲詩因之而夥。年四十一﹐而無悶艸堂詩集積稿已若干捲。

捐館以來﹐十有七年於玆矣。我社創立首功者之謦欬﹐無從復接﹔所可接者﹐祗此數卷之遺音。乃時至今日﹐未爲之傳﹐爲社友者﹐何以自慰﹖爲後死者﹐又何以能辭其責﹖客年春﹐君之從弟林君獻堂惇囑錫祺陪同社陳君懷澄﹑陳君聯玉同事選輯﹐克期梓行。憶君在日﹐一詩之出﹐人爭傳誦﹐今則詩猶是也﹐似無須彊爲去取。然於適興之作或擊缽之吟﹐則亦有以毋錄爲議者﹐因以勉從割愛。選輯旣定﹐謹以數語﹐弁其捲端。至其詩詞之工雅與其寄托之遙深﹐讀者自知﹐不必贅也。

櫟社創立三十年辛未首春﹐傅錫祺鶴亭序。

林序

曷言乎詩﹖情郁而不能無宣﹐意感而不能無作是已。曷言乎詩人﹖思必深﹐視必銳﹐立辭必誠是已。勞人思婦之所爲﹐有不期工而自工者﹐𨿽詩人蔑以加也。至若言人人所欲言而又不能言﹐見人人所習見而又若無所見﹐則詩人之過人遠矣。

從兄癡仙先生幼卽耽詩﹐爲諸生﹐不日課舉子業而課詩。滄桑之後﹐詩酒兩嗜﹐無日不飲﹐無飲不醉﹐而亦不醉無詩。所著無悶艸堂詩集﹐含思宛轉﹐托興綿渺﹐務爲雅俗共賞之音。

回憶三十年前﹐兄嘗以擊缽吟號召﹐遂令此風靡於全島。有疑難之者﹐兄慨然曰﹕『吾故知雕虫小技﹐去詩尙遠﹐特藉是爲讀書識字之楔子耳』。嗟乎﹗兄非獨擅爲擊缽吟已也﹔且今之無悶艸堂集中﹐亦體兄之意﹐不錄擊缽吟。然而吾必述是寥寥數語者﹐以爲非此則不足以知其人而讀其詩也。

兄下世十七年﹐摯友鶴亭﹑槐庭﹑豁軒﹑太嶽日以遺集付梓爲念。顧以南彊善病﹐一再因循。去年秋褉﹐復有以爲言者﹐鶴﹑槐二公力用選校自任﹐君子成人之美意良可感。而吾癡仙之苦心﹐亦將乘吾土文藝復興之機共見於當世﹔所關至大﹐吾又惡可無言﹖

一九三一﹐從弟獻堂序於霧峯。

林序

吾島自斯庵以來而有詩﹔吾邑詩人﹐至丘丈仙根而大著。島系中絕﹐諸老播遷﹐當鶯喑燕啞之交﹐有作唳鶴哀猿之逸響者﹐則叔父癡仙先生是已。嘗試論之﹕先生之詩﹐當其轉徙桐城﹑歇浦間﹐勝賞旣多﹐時有『小謝淸新﹑太白俊發』之語。及其歸隱故林﹐𨿽豪气未除﹐而機心已茁﹐則頗雜以『玉溪恢詭﹑昌谷詰曲』之風。三十以外﹐憂患飽嘗﹐乃折而學陶﹑學杜﹑學韓﹑學白﹐正如周處自遊俠少年﹑射虎斬蛟﹐一變至道耳。

初﹐吾輩常見先生於妓筵歡飲中﹐身不離席﹐口不絕談。次韻和丘仙老所寄「秋感」八律﹐驚嘆無已。迨及中歲﹐則又見其一字未安﹐苦吟移晷。及今思之﹐非先生之才有時屈﹐蓋先生之益以善用其才﹐獨柰何其不永年也﹗

修﹐先生之猶子也﹐私淑久而情誼深。少先生五歲﹐今玆五十有二﹐距先生之卒十七年矣。歲月蹉跎﹐於無悶艸堂遺文﹐曾不能有涓滴之助。往歲盍簪之會﹐從叔灌園始議剞劂﹐同社贊之﹔鶴亭﹑槐庭﹑豁軒三君子﹐又力任選校之勤。坐觀厥成﹐此實修所深感而重愧者焉。

抑修尢有不能已於言者﹐以爲斯集之出﹐上不必思齊於古人﹐下不必求知於後世﹔乃所願則並世才人﹐有能諒其抱不得已之苦衷而又處於無可如何之境遇者﹐時取一卷置諸醇酒婦人之側﹐薦以銅琶鐵板之聲﹐則癡仙之爲人﹐固可旦夕遇之也。天乎痛哉﹗

辛未﹝民國二十年﹞六月﹐兄子資修謹序。題詞

鯉魚城中春駘蕩﹐微吟側帽獨來往﹔刺桐花下馬蹏驕﹐少年意气干云上。撞破家居不足悲﹐早知誤國是纖兒﹔工愁燕子驚新壘﹐忍死鷦鷯戀故枝。萍花吹夢沈消息﹐賤子關河走覓食﹔分作天涯海角人﹐怨鶴淒猿苦相憶。感時筆硯盡教焚﹐談瀛客至動訊君﹔詩史世爭推子美﹐罪言人解說司勛。舊夢剎塵都了了﹐底事景榕頭弗掉﹖野史亭荒話赤烏﹐遺民集在歌朱鳥。無淚可揮惟說詩﹐不堪著手屬枯棋﹔分明叱雪驚霜地﹐惆悵殘山腃水時。漫道仙人在島上﹐樓臺眼底皆無恙﹔我來天外訪安期﹐落花已把金棺葬。筍束遺編付阿咸﹐臣家癡叔本非凡﹔勛名一任銷銅柱﹐箸述居然出鐵函。白頭嗟我垂垂老﹐金揀沙披時見寶﹔開卷紛紛墮筆花﹐登堂落落思文藻。隱霧人歸山亦空﹐峯頭望月天蒙蒙﹔每依南斗頻瞻北﹐不信西流偏向東。江山悠悠艸雞死﹐藤牌未必無男子﹔劍南家祭莫傷心﹐他日谷音畱信史。義熙甲子悲悁悁﹐人生不幸以詩傳﹔下君濁酒五千卷﹐遲我扁舟三十年。

民國二十年辛未三月﹐泉州蘇大山蓀浦。

卷一

開元寺雙塔歌﹝以下乙未﹞

泉州雜詩六首

避地泉州作

所居洪衙埕卽淸初洪經略承疇故第﹐今尙有祠堂在焉

淸源山

送三兄紹堂東歸

送呂厚庵秀才東歸二首

寄懷八叔父允卿﹝以下丙申﹞

雜憶二首

電綫

出門

題楊壽若明經﹝鴻喬﹞悼亡詩後二首

奉贈吳肅堂殿撰魯

采茶歌四首

久雨

雜詩四首

題資銓侄與其師龔孝廉仲翎﹝顯鶴﹞贈答詩後

贈友

遊仙詩二首

訪襲君賦贈

五日登淸源山望海﹐醉後作

懷梁子嘉﹝時梁遊日本﹞

戲作醉中哭笑歌

秋日雜興

八月十四夕作

舅氏過海相訪感而有作

誦銓侄追悼王蘭生師詩﹐愴然感賦

同銓侄遊崇福寺後小圃

下裏歌

紙鳶

鏡

牀

簾

帆

杖

枕

客中述懷二首﹝以下丁酉﹞

舟行遇風﹐還獺江感賦

渡海作二首

自獺江東渡﹐寄家兄蔭堂

歸故居三首

觀園中花木雜詠七首

詠史五首

雜詩

有感寄伯兄三首

變遷

出門卽事

將往晉江﹐先有此作。

潛出塗葛堀卽景

晚發梧棲口占

舟行雜詠

八月八日在舟中作

獺江曾節婦歌

自臺灣來晉江寓捨獨坐﹐懷兄子銓﹝時銓客榕城﹞

寄三兄

題彭春苓參軍詩卷後

晚行﹝以下戊戌﹞

春晴卽事

古別離四首

子夜歌四首

自長門至南臺﹐舟行卽事二首

贈謝傅爲孝廉﹝賢霖﹞二首

莆尾渡

興化道中

楓亭

畱題銓侄福州白水井書樓二首

洛陽橋

登堅牢塔絕頂

閩越王廟

過尙書嶺

馬上作

重遊淸源山

將由晉江移居滬瀆﹐示海外親友

和兪子淵武林懷古四首

滬瀆懷古

中秋無月歌

得梁子嘉書賦長句奉答

讀梁子嘉大令﹝成枬﹞日本紀遊詩卷﹐賦此寄之

贈林月香校書二首﹝月香淡水人﹞

題兪子淵春墟醉月圖

江堤曉行

席上集唐句畱別陳鹿儕秀才﹝景璋﹞

元宵追哭亡侄子佩

江樓睡起

春日出遊

懊惱詞三首

觀楊樹浦築屋﹐賦呈家兄蔭堂﹐兼示諸侄﹐將歸臺灣

畱別家兄蔭堂

滬上畱別二首

答兄子銓送別之作

臨別重贈伯兄蔭堂

歸裏書懷﹐答賴二﹑悔之﹑紹堯﹐卽次原韻

到家

聞警

同兄子幼春家園秋日

秋日臥病﹐寄紹堯

寄伯兄蔭堂滬上﹝以下庚子﹞

暮春寄北

讀洪月樵秀才﹝一枝﹞送悅秋歸唐詩有感﹐次和四首。

夏日洪生在顧惠詩賦答

效阮公詠懷

八月十六夜小集﹐同賴二﹝紹堯﹞﹑兄子幼春作

古別離二首

孤雁

○開元寺雙塔歌﹝以下乙未﹞

媧皇補天遺石在﹐神官鞭驅置東海﹔異僧手持鬼斧來﹐斫成雙塔碧崔嵬。東塔八角摩蒼穹﹐西塔五層齊華﹑嵩﹔天擎得此兩巨柱﹐觸倒不復愁共工。絕技通神神呵護﹐露盤白日罩煙霧﹔趙顚﹑朱蹶八百年﹐對峙蒼蒼尙如故。我遊開元驚創見﹐兩兩塔尖金碧眩﹔人間若有靑雲梯﹐從此乘風登月殿。

○泉州雜詩六首

晉代衣冠族﹐唐藩割據場﹔山連百越遠﹐水接十洲長。海物魚鹽富﹐天文牛斗光﹔有人覽形勝﹐懷古意茫茫。

勝代遺民島﹐金門與廈門﹔熊羆今戍卒﹐虫鶴昔冤魂。鎭海樓船壯﹐臨江鼓角喧﹔狂爛從此息﹐頗﹑牧在邊藩。

萬仞石崢嶸﹐泉山鎭郡城﹔人言裴祖廟﹐昔駐越王兵。戰闘有時止﹐神仙安可成﹖蛻巖臨大海﹐登眺不勝情。

助教歐陽子﹐天南不世才﹔家鄕三島近﹐科第八閩開。少日讀書處﹐遊人訪古來﹔遺篇那可見﹐石室滿塵埃。

聞說南安縣﹐詩人晚歲畱﹔依劉王粲苦﹐哀郢屈原愁。舊隱山亭在﹐於今木葉秋﹔何當載美酒﹐不老嶺邊遊。

九日山長在﹐三唐世已遐﹔石畱遺老子﹐樹發古時花。未到逢人問﹐將遊恨路賒﹔終當與儔侶﹐采藥撥雲霞。

○避地泉州作

百口飄零乍定居﹐刺桐花下理琴書﹔故人萬里無消息﹐日日臨江釣鯉魚。

○所居洪衙埕卽淸初洪經略承疇故第﹐今尙有祠堂在焉

香火荒涼破廟空﹐廣庭灌木自成叢﹔可憐遺臭眞千古﹐此巷如今尙姓洪。

○淸源山

名山近在城東道﹐來年遊興今朝果﹔不乘肩輿不跨馬﹐病餘一試腰腳好。山花含笑谷鳥啼﹐引人步步登天梯﹔不知置身髙幾許﹐漸覺對面紫帽低。半山亭子一回首﹐俯視孤城大於斗﹔城中雙塔筆露尖﹐城下長江一綫走。更行更髙喜欲狂﹐眼底直欲窮蠻荒﹔越王一去二千載﹐當年駐馬知何方﹖卻尋裴公尸解處﹐煙霞古洞黃冠住﹔鑪香飄出石門來﹐時有遊人占夢去。神仙有無我不知﹐榕根小憩亦支頤﹔一杯山茶解我渴﹐使我兩腋淸風吹。更登絕頂望滄海﹐雲濤浩渺家何在﹖乘風我欲便東歸﹐惆悵故鄕人事攺。搔首峯頭淚滿巾﹐何時海底更揚塵﹖朗吟飛下千峯去﹐故國江山愁殺人。

○送三兄紹堂東歸

伯氏吹塤仲氏箎﹐相憐相愛不相離﹔塵埃洛下三間屋﹐風雨蘇州五字詩。亂後同居差少慰﹐客中分手最堪悲﹔柴桑故徑今𨿽在﹐人物應殊晉義熙。

○送呂厚庵秀才東歸二首

海上樓船奏暮笳﹐傷心桑梓在天涯﹔江山錦繡開新國﹐文武衣冠少故家。楚客共知哀郢苦﹐宋人未悔畫淮差﹔同來避亂君先返﹐終老東籬莫怨嗟。

吾人聚散本難知﹐分手何須泣路歧﹔但使三生盟片石﹐不應一步阻雷池。情天再補𨿽無術﹐缺月重圓會有時﹔珍重萊衣歸故里﹐相思寄我采薇詩。

○寄懷八叔父允卿﹝以下丙申﹞

鯫生劇是可憐虫﹐二載閩南逐轉蓬﹔流落怕談桑海事﹐追隨空記竹林中。惱人春色花無賴﹐消我鄕愁酒有功﹔最憶舊時文燕處﹐夢魂夜夜霧峯東。

○雜憶二首

海外當年說甲兵﹐閭閻鼎食復鐘鳴﹔春藏華屋神仙艷﹐月入蘭房夢寐淸。鄕裏盡多冠蓋族﹐樓臺時有管弦聲﹔豈知今日東西廨﹐憔悴機﹑云弟與兄。

山邊廬舍水邊籬﹐芳卉千枝柳萬枝﹔三月鶯花佳麗地﹐十年寰海太平時。輞川泉石皆堪畫﹐梓澤賓朋盡解詩﹔一自扁舟逃難後﹐故園東望只增悲。

○電綫

通信遐荒頃刻間﹐泰西電學蓋區寰﹔鐵繩橫海神龍避﹐銅綫傳聲驛馬閒。問答全非憑筆墨﹐往來似不隔河山﹔鐘杯路管工夫巧﹐從此歐洲有魯班。

○出門

匝月春霖未肯休﹐出門卻喜日當頭﹔路邊麥浪千畦翠﹐風裏禽聲萬樹幽。耕婦飼牛鋤野艸﹐牧兒驅馬飲泉流﹔田家一種幽閒樂﹐勝我奔波作遠遊。

○題楊壽若明經﹝鴻喬﹞悼亡詩後二首

夫子滄洲逸﹐相逢嘆黍離﹔可憐逃難後﹐更賦悼亡詩。塵土埋瓊樹﹐霜風凋玉芝﹔廿年琴瑟好﹐弦斷爲君悲。

舉案已無婦﹐應門僅有僮﹔飄零畫眉筆﹐淒慘妒花風。靑雀鳴臺上﹐孤鸞泣鏡中﹔祗應念恩愛﹐難作鼓盆翁。

○奉贈吳肅堂殿撰魯

君門射策奪宮袍﹐衣錦還鄕意气豪﹔霽月光風周茂叔﹐渾金璞玉晉山濤。人思附驥情應切﹐我喜登龍價倍髙﹔往日諸兄曾受業﹐云亭問字敢辭勞。

○采茶歌四首

娉娉裊裊采茶娘﹐不采蘼蕪不采桑﹔日暮子規勸歸去﹐荒山艸露易沾裳。

上山采茶筋力苦﹐下山飲茶喉舌甘﹔誰識个中甘苦趣﹐朝朝暮暮自攜籃。

鷓鴣聲裏憶哥哥﹐親揀云芽遠寄他﹔一一槍旗儂自采﹐渴懷七碗莫嫌多﹗

鳳餅龍團詎足珍﹐願君長憶采茶人﹔纖纖女手縫裳好﹐底事提筐忘苦辛﹖

○久雨

掣電引雷車﹐陰霾蔽天宇﹔怨殺李花風﹐吹來楡莢雨。霢霂近五旬﹐太陽難數睹﹔檐端瀑布懸﹐階上水苔聚。竈灌生蛙蝦﹐栗爛化飛蠱﹔流潦哀旅人﹐隙漏憐蓬戶。陰陽失調和﹐致此淫霖苦﹔燮理今屬誰﹖莫讓伊﹑周輔。

○雜詩四首

花底無心鳥﹐春來百種鳴﹔朝朝老屋外﹐如和曉吟聲。

春日樓前望﹐春風陌上吹﹔客心如楊柳﹐一樣亂如絲。

春城桃李正芳菲﹐故國池臺有是非﹔山鷓亦知行不得﹐啼鵑偏道不如歸。

吟虫喞喞近窗紗﹐銀漢無聲缺月斜﹔一陣香風撲襟袖﹐隔墻開徧素馨花。

○題資銓侄與其師龔孝廉仲翎﹝顯鶴﹞贈答詩後

絳帳笙歌戶外傳﹐師生唱和有新篇﹔韓門多少談經士﹐辛苦吟詩賈浪仙。

○贈友

悠悠斯世賞音難﹐何必窮經愁肺肝﹖磨盡英雄惟鐵硯﹐束人手足是儒冠。鯤魚得水三千擊﹐鵬鳥乘風九萬摶﹔我輩會須投筆去﹐立功絕域取髙官。

○遊仙詩二首

天風吹云車﹐直上九萬里﹔當頭閶闔開﹐來往古仙子。麻姑驂鸞行﹐白髮垂兩耳﹔知閱幾滄桑﹖朱顏非昔比。仙家日月長﹐衰老亦如此﹔卻笑下界人﹐采藥求不死。天路逢安期﹐邀余浮綠蟻﹔大醉踏月歸﹐托宿瑤池裏。

瑤池非人世﹐戶牖生雲霞﹔中有兩玉女﹐顏色如桃花。贈我一丸藥﹐五色有光華﹔餌藥脫塵网﹐縱情在幽遐。朝登閬風頂﹐暮至云娥家﹔赤足踏天門﹐只手回日車。俯望八紘內﹐蠻觸紛喧嘩﹔長嘯吸沆瀣﹐要使壽無涯。

○訪襲君賦贈

鹿耳鯤身舊釣遊﹐曾聞騷客此停舟﹔人間壺嶠三年佳﹐海外風煙一卷收。蓬蓽無緣邀大駕﹐江山有福入吟眸﹔今朝邂逅淸源郡﹐最喜新詩疊唱酬。

○五日登淸源山望海﹐醉後作

去年登山近重九﹐今朝登山屬端陽﹔流光冉冉何太速﹖前度木葉今靑蒼。靑蒼滿徑徑屈曲﹐盤空髙陟恣遙矚﹔南風吹上蛻巖顚﹐俯視滄溟如一粟。滄溟盡處是吾家﹐當日龍舟闘水涯﹔鄰曲饋來九子粽﹐閨房繡出五時花。瀛洲盛事分明在﹐誰料桑田變滄海﹔蓬根流落客懷悲﹐梓裏淒涼風俗攺。憑髙東望思無窮﹐回首西山落日紅﹔座上非無佳客在﹐眼前休放酒杯空﹗酒樽入手萬慮絕﹐諸蠻山水樽前列﹔坐愛風光勝故鄕﹐何辭酩酊酬佳節。玉壺酒盡動歸心﹐下山大笑發狂吟﹔吟聲飄蕩入雲際﹐化作諸天鸞鶴音。

○懷梁子嘉﹝時梁遊日本﹞

九州島何太窄﹖無地置梁君﹔去矣辭鄕國﹐飄然逐海云。扶桑觀日窟﹐弱水覓仙羣﹔若遇羨門子﹐騎龍避世氛。

○戲作醉中哭笑歌

哭莫哀於嗣宗﹐笑莫善於士龍﹔千秋哭笑推二公﹐我竊其技逃酒中。酒中世界無纖塵﹐蒼天爲室地爲茵﹔日月爲煊燭﹐雲霞爲衣巾。風伯吹我垢﹐雨師沐我身﹐昆侖玄圃棲我神。渾渾噩噩﹐厥境幽獨﹐俯視人寰﹐可笑可哭。佩鏘鏘﹐冠峨販﹔筋骨束﹐性眞磨。修飾邊幅﹐顧影自豪﹔拜跪俯仰﹐有如桔橰。黃標紫標﹐一心貪戀﹔狗苟蠅營﹐至死不變。名利如釣﹐癡人入釣﹔察其情形﹐可發一笑﹗富家大賈﹐玉樓金屋﹔婢僕厭文繡﹐犬馬厭梁肉﹔誰憐饑寒人﹖枕藉死山谷。厝大積薪﹐人謂不然﹔大聲疾呼﹐反怒其顚。古風變攺﹐世事危殆﹔悲天而憫人﹐一哭動山海。一哭哭不已﹐一笑笑不止﹔哭聲與笑聲﹐喧聒旁人耳。旁人耳聒旁人嗤﹐我聒旁人我不知﹔曹騰又入酒中地﹐不使旁人知我哭笑意。

○秋日雜興

旅捨無塵事﹐貪閒戶不開﹔風吹殘暑退﹐雨逐早秋來。夢裏家山遠﹐詩中節序催﹔鳴蟬與落葉﹐並使客心哀。

無策濟時艱﹐悲秋晉水間﹔風鳴城外杵﹐木落雨中山。鯉郭花如霰﹐蚶江月似環﹔異鄕饒景物﹐聊足慰疏頑。

○八月十四夕作

樹頭饑鳥啼嚇客﹐夜半開門黃葉積﹔庭花欲斷不斷香﹐江月將圓未圓夕。風撼邊城沈鼓鼙﹐露零別院響刀尺﹔有家不歸今二秋﹐我心安得頑如石﹗

○舅氏過海相訪感而有作

千里雲帆破浪行﹐間關相訪最多情﹔客蹤此夕寒燈共﹐心事他年白水盟。分手倏經秋兩度﹐縱談不覺夜三更﹔讀書未就思鄕切﹐相約農村去耦耕。

○誦銓侄追悼王蘭生師詩﹐愴然感賦

小阮哀詞悼故師﹐師才磊落實堪思﹔生如杜甫長爲客﹐死勝楊雄尙有兒。從事曾持三尺劍﹐傳家惟剩一囊詩﹔悠悠四載修文去﹐人世滄桑知不知﹖

○同銓侄遊崇福寺後小圃

聯步出禪宮﹐閒行小圃東﹔墻頭排遠岫﹐塔頂聳遙空。忍艸自然綠﹐靈花隨意紅﹔商量此種菜﹐休厭在城中。

○下裏歌

嗟余避亂萍蹤浮﹐憤時懷裏兼悲秋﹔欲憑佳境破旅愁﹐出郭遂作下裏遊。下裏裏中風景幽﹐五步十步一閣樓﹔粉墻畫棟丹靑稠﹐窗网綠羅簾如釣。象牀角枕紗幃幬﹐中有無數鸞鳳儔﹔玉作容顏星作眸﹐裙衣纖纖新筍抽。欲出朱門不自由﹐門前江水西北流﹔浪人萬里無歸舟﹐池魚塞雁兩悠悠。愁淚滴在鴛鴦裯﹐良宵宴客召倡優﹔絲管排悶聲啁啾﹐華堂張燈羅珍羞。鸚鵡螺杯牙酒籌﹐紛白黛綠遞勸酬﹔傾壺倒榼情綢繆﹐此時樂可輕王侯。顧盻何止消百憂﹐來日苦短去日遒﹔人生歡娛在黑頭﹐吁嗟是鄕足溫柔。托身白雲將安求﹐斯須山月騰玉球﹔樹影落地風蕭■﹝風■﹝穴上夕下﹞﹐風流藪澤不可畱。城門未鎖早歸休﹐毋使霜露沾衣裘。

○紙鳶

一綫相援引﹐秋風著意吹﹔勢狂云亦避﹐飛疾鳥難隨。莫道騫騰後﹐長無墜落時﹔身髙休更上﹐更上便孤危。

○鏡

拂拭古時鏡﹐圓光一片浮﹔本來經百鋉﹐直可鑑千秋。鬼魅藏形拙﹐姦雄照膽羞﹔只愁辭寶匣﹐飛去掛秦樓。

○牀

茅舍三間裏﹐藜牀六尺餘﹔百年何日了﹖半世此中居。偶踞固吹笛﹐頻移爲讀書﹔不知王逸少﹐坦腹意奚如﹖

○簾

萬縷編斑竹﹐雙釣鑄白銀﹔玉樓髙處掛﹐繡額著來新。月皎能篩影﹐花香解透春﹔被人嫌怨極﹐只爲蔽佳人。

○帆

海水茫茫闊﹐雲帆的的微﹔髙從天際去﹐險自浪中歸。翳日浮沈慣﹐隨風向背飛﹔悠揚方未定﹐萍葉又相依。

○杖

南北又東西﹐隨身一杖藜﹔向來相倚傍﹐何忍便分攜﹖春野行吟把﹐秋山帶醉提﹔愼毋化龍去﹐使我困攀躋。

○枕

冰簟銀牀上﹐桃花一枕頭﹔曾經神女薦﹐猶記宓妃畱。暇日長欹臥﹐仙家屢夢遊﹔莫愁金易盡﹐鴻寶此中求。

○客中述懷二首﹝以下丁酉﹞

李白千金裘﹐杜甫三百錢﹔無論奢與儉﹐能醉卽爲賢。小子不自量﹐竊亦慕酒仙﹔常邀同心子﹐買醉官舍邊。歡呼震四壁﹐百壺飛蟬聯﹔有時醉紅裙﹐絲管喧綺筵。東街西街人﹐誰不謂我顚﹔我顚我自咎﹐我顚我自憐。有家不歸去﹐作客年復年。

城東有老僧﹐憐我厭兵革﹔投詩說六如﹐勸作空門客。我感老僧心﹐未忍棄巾幘﹔往往訪蘭若﹐談禪忘日夕。路熟不厭行﹐事慣遂成癖﹔噉飯飽伊蒲﹐聽經伴頑石。漸覺俗念灰﹐何但鄕愁釋﹗會心在不遙﹐木樨香處索。

送家叔回臺

客中聚首慰蹉跎﹐餞別匆匆喚柰何﹔第一傷心歌黍麥﹐再三致意愼風波。中年陶寫宜絲竹﹐遺老棲遲合澗阿﹔莫向黃公壚畔過﹐舊時朋輩已無多。

故鄕回首白雲飛﹐同逐飄蓬君獨歸﹔在昔庭階多玉樹﹐祗今門巷少烏衣。賦成思舊宵聞笛﹐歌就登山曉采薇﹔他日重來華表鶴﹐人民城郭是耶非﹖

歸家若遇舊姻親﹐小阮情懷請代陳﹔筆墨疏來羞說學﹐田園拋盡諱言貧。了無長策求名利﹐剩有哀歌泣鬼神﹔未滿百年終望返﹐會看滄海再揚塵。

○舟行遇風﹐還獺江感賦

蓬島分明近﹐中流鼓棹歸﹔舟傾魚躍入﹐風猛鷁回飛。險過魂猶悸﹐愁多淚轉稀﹔重來解維處﹐東望倍依依。

○渡海作二首

雲海茫茫裏﹐乘桴亦快哉﹔帆飛天上去﹐人向日邊來。水遠髙於岸﹐濤奔響似雷﹔黃昏陰火出﹐仿佛見銀臺。

平海夕悠悠﹐星河倒影流﹔魚涎吹作雨﹐蜃气結成樓。天外呼靑鳥﹐舟邊狎白鷗﹔扶桑枝可折﹐寄遠苦無由。

○自獺江東渡﹐寄家兄蔭堂

書劍飄零逐轉蓬﹐閩南三度荔枝紅﹔千金散盡貂裘敝﹐一笑歸帆掛海風。海風浩浩海天暮﹐擊汰揚舲從此渡﹔漁郎有意住仙源﹐桃源暗認重來路。

○歸故居三首

勞勞走風塵﹐一身爲形役﹔飛蓬尋本根﹐暫返山中宅。嘆息陵谷遷﹐人事亦變易﹔交情一雀羅﹐世味兩雞肋。

我居楠木堂﹐堂後舊栽竹﹔去時如人長﹐歸來長過屋。蒼翠撲人衣﹐依依娛醉目﹔愛之抱甕澆﹐何暇嗔懶僕。

枯荷聚秋聲﹐西風來何驟﹔回歸曾幾時﹐月圓驚已又。撫事多慨傷﹐淚落滿衣袖﹔爲人驅煩憂﹐有味是醇酎。

○觀園中花木雜詠七首

離家才三年﹐故園遂將蕪﹔撥艸尋花徑﹐荒葛罥我途﹔可憐楊柳樹﹐啼殺舊時烏。

門前三靑榕﹐幽人去時種﹔幸不遭斧斤﹐枝榦遂疏縱﹔殷勤展好陰﹐視汝爲帡幪。

可憐夾竹桃﹐深紅間淺綠﹔水邊籬落間﹐飄飄絕拘束﹔此君入仙源﹐風韻自然足。

我行臨方池﹐方池多泥滓﹔艸盛水又深﹐羣魚性所喜﹔埋沒芙蓉花﹐西風與扶起。

伯也好栽蘭﹐栽蘭盈九畹﹔開時君不來﹐荏苒歲將晚﹔蝴蝶爾何爲﹐穿花長往返。

薄言采桂花﹐終朝不盈掬﹔采之欲遺誰﹖所思在空谷﹔空谷無佳人﹐但見樵與牧。

初秋菊未花﹐葉亦不任摘﹔莫信愛花心﹐柔枝都愛惜﹔盡日東籬邊﹐庶幾遇彭澤。

○詠史五首

三晉本一家﹐龍戰無時閒﹔秦人待其敝﹐拱手收河山。鷸蚌相持久﹐漁翁得意還﹔不知蝸角上﹐何用分觸蠻﹗

下牀臥許汜﹐上牀臥陳登﹔求田復問捨﹐咄咄何足稱。燕雀不知鵠﹐鶯鳩翻笑鵬﹔世事久反復﹐俗論詎堪憑。

下邳圯上人﹐廣柳車中客﹔進履久埋名﹐賣餅深藏迹。兩賢豈不偉﹐屈身爲賤役﹔天心何悠悠﹐英雄例屯戹。

楚有無雙士﹐重瞳不相識﹔一朝走歸漢﹐天子推衣食。龍性本難馴﹐駿馬豈受勒﹖君看架上鷹﹐亦有淩風翼。

燋兔追陽烏﹐催人成老朽﹔黃金髙南山﹐買得靑春否﹖生前貴適意﹐身後復何有﹖達哉張季鷹﹐開懷向杯酒。

○雜詩

犬吠出深巷﹐雞鳴上樹木﹔月黑四無人﹐胡塵瞇人目。頃者五諸侯﹐兵敗於函谷﹔蘇君無相權﹐賂秦地遂蹙。遺民念舊主﹐千家齊夜哭﹔男兒重意气﹐大讎須報復。專諸善烹魚﹐要離能擊築﹔嬴政非王僚﹐成敗恐難卜。子房遊下邳﹐白龍攺魚服﹔橋邊受異書﹐人前不敢讀。於畱遇眞龍﹐運籌得秦鹿﹔英雄滅虎狼﹐萬姓受其福。當其未遇時﹐亡命亦雌伏﹔古來非常人﹐厄窮天使獨。

○有感寄伯兄三首

當日渾如醉﹐於今始覺差﹔是誰教作客﹖底事又歸家﹖絲木隨人弄﹐萍蓬祗自嗟﹔夜深追往失﹐輪轉腹中車。

浪自投豺虎﹐傷心不可詳﹔臺卿長隱匿﹐阮籍久佯狂。饑餓非難忍﹐旋歸何所望﹔仙源花好在﹐歲歲笑漁郎。

失足嗟何及﹐寸心難自明﹔昔慚殷義士﹐今愧魯書生。左衽非吾意﹐同袍鹽此情﹔白絲一以染﹐祗恨玷生平。

○變遷

被髮伊川事可悲﹐誤探虎穴豈非癡﹔新聲誰賞焦餘木﹐舊局全翻劫後棋。羅雀翟公賓客散﹐敝貂蘇季女郎欺﹔變遷何止陵爲谷﹐對面人心化九嶷。

○出門卽事

出門多路歧﹐天荊連地棘﹔羣山當眼前﹐俱含憔悴色。萬樹無鳥飛﹐深藏避彈戈獸蹄交康衢﹐前去恐不測。回車凜然歸﹐羲光漸西昃﹔蕭蕭風吹衣﹐取道花林北。

○將往晉江﹐先有此作。

蹩躠登髙山﹐失身落泥滓﹔豺虎遊道旁﹐耽耽向人視。卻行歸故居﹐已非舊邑裏﹔昔日桑麻田﹐彊半成海水。無數蛟與蜺﹐率族來踞此﹔眼看平地上﹐浩蕩風波起。我欲施釣綸﹐惜哉無釣餌﹔誰能逐狂瀾﹐走入魚腹死。近者陶元亮﹐招我桃源裏﹔蘆中呼扁舟﹐萍浮長往矣。

○潛出塗葛堀卽景

舵樓一望海漫漫﹐解纜白雲紅樹間﹔鄕淚曬漧衣上日﹐櫓聲搖碎水中山。殷勤贈劍頻呼渡﹐辛苦鳴雜始出關﹔爭似寒潮少拘束﹐等閒流去又流還。

○晚發梧棲口占

夕陽西下水東流﹐芳艸萋萋送客舟﹔默倚危檣念身世﹐一聲孤雁滿天秋。

○舟行雜詠

打鼓發江幹﹐新月照帆索﹔壯風不借人﹐暫向蘆中泊。

敧枕舵棲底﹐風波夢不安﹔三更呼起碇﹐星斗滿江寒。

水上無鳴雞﹐推篷天忽曙﹔回望多白雲﹐故山渺何處﹖

隔斷華夷界﹐其如此水何﹗無人管來往﹐輸與白鷗多。

泛泛到中流﹐蛟龍吹浪起﹔將身托輕舟﹐與汝同生死。

雲水一千里﹐蒼茫落照余﹔鳥飛不到此﹐鄕信付雙魚。

水宿淹晨昏﹐豈料有今日﹖日上水通紅﹐云破山爭出。

艸長漁人捨﹐雞鳴老樹村﹔篙師速打槳﹐此地是中原。

○八月八日在舟中作

桂落三山開瑣院﹐羣雄此日校文戰﹔鄒﹑郭同分市駿金﹐由基獨試吟猿箭。有人抱璞涉風波﹐云是當年舊卞和﹔悵望玉門難自獻﹐回思刖足一髙歌。

○獺江曾節婦歌

獺江江水無纖垢﹐獺江奇女世希有﹔米淸昔重林宜人﹐玉潔今傳曾節婦。節婦貧家娘﹐十七嫁林郎。林郎系亦出曾子﹐少爲林嗣從林氏﹔朱然先世本宗施﹐徐績由來非姓李。底事牽絲月下人﹖錯教同姓結婚姻﹔周公制禮魯公犯﹐誰識斯人獨認眞。斯人守禮足千古﹐洞房逃去不言苦﹔任將溝水流東西﹐羞學鴛鴦交頸股。從此想思天一偶﹐鰥魚驃泊雌鳳孤﹔使君有婦如無婦﹐羅敷有夫難見夫。夫君去後翁姑老﹐夫少弟婦鮮兄嫂﹔舉目無親可柰何﹐相憐惟有阿姊好。阿姊與婦同阿爺。貧難相助空咨嗟﹔一男一女繼夫後﹐啼饑號寒常牙牙。饑寒苦況難盡述﹐塵生甑底磬懸室﹔朝繰夜織博饔飧﹐二十七年如一日。鄰翁斷弦家多金﹐知夫客死來委禽﹔婦言偸活因二老﹐豈爲多財移寸心。寸心如鐵又如石﹐永誓柏舟不攺適。終身長作女兒身﹐昔也鬢靑今發白。白髮皤然姑尙存﹐承歡仍不缺晨昏。賜金難遇淮陽守﹐行義未旌桓女門。皮金剪字久明志﹐含笑尋夫入九地﹔山埋貞骨亦生香﹐人談苦節皆流淚。吁嗟節婦節最奇﹐令夫亦算奇男兒﹔此夫此婦兩難得﹐表賢勵俗知是誰﹖

○自臺灣來晉江寓捨獨坐﹐懷兄子銓﹝時銓客榕城﹞

昔去橊花紅﹐今來蘆絮白﹔入門不見君﹐云作榕城客。榕城在天未﹐水遮山復隔﹔雁飛不到南﹐書素徒盈尺。孤館掩淒淸﹐候虫當戶織。憶昨艷陽時﹐詠花同倚石﹔如今階下苔﹐已上題詩壁。空庭木葉飛﹐思君此何極﹗

○寄三兄

思鄕三歲切﹐近裏一家驚﹔虎口逃非易﹐鴻毛擲太輕。累君作賓石﹐哀我似臺卿﹔壁裏兼車裏﹐終身感此情。

已作驚弓鳥﹐旅爲失水魚﹔冥鴻徒羨彼﹐涸鮒最愁余。旅館靑衫破﹐髙堂白髮疏﹔孔懷如見念﹐莫厭寄家書。

○題彭春苓參軍詩卷後

翰林校書金根誤﹐貲郎獨奏淩雲賦﹔世人頂禮千佛經﹐焉知网漏珊瑚樹。君不見洞庭湖南彭夫子﹐白少鎔經兼鑄史﹐文章餘事作詩人﹐擲地鹽鏘葉宮徵。騷壇个个握靈蛇﹐如此才華有幾家﹖不是夢中曾奪錦﹐便應筆底解生花。蟾宮髙織登科記﹐咄咄吾賢遭棄置﹔柳汁當春不染衣﹐九州島𨿽闊無揚意。薄海頻年海畔遊﹐芙蓉幕府競徵求﹔囊中自有濟時策﹐早晚君王召馬周。

○晚行﹝以下戊戌﹞

薄暮溫陵道﹐風光可入詩﹔籠山云似帽﹐織樹雨如絲。鳥語歸巢鬧﹐漁舟逐岸移﹔橋頭人賣酒﹐風揚一靑旗。

○春晴卽事

陰雨連旬久﹐暗時一卷簾﹔風來池水皺﹐花落砌苔黏。畫永閒方覺﹐春深冷轉添﹔淵明𨿽止酒﹐小飲正無嫌。

○古別離四首

良人將遠行﹐行李親手檢﹔別淚滿心頭﹐眼中無一點。

離筵羅眾珍﹐鯉尾配猩唇﹔自家不能食﹐長跪勸行人。

執手歧路間﹐欲言旋復止﹔離情千萬端﹐啟口從何起﹖

日落長亭晚﹐郎行妾獨返﹔春艸妾不如﹐送郎千里遠。

○子夜歌四首

郎如兔絲艸﹐儂似女蘿枝﹔一朝相縈抱﹐纏綿無已時。

與郎離別來﹐淚點長洗面﹔消瘦暗自驚﹐玉臂松金釧。

虛度春時節﹐三年直到今﹔燈花夜深吐﹐欲剪恐傷心。

手寫嬋妍影﹐殷勤遠寄將﹔相思一展畫﹐似妾在君傍。

○自長門至南臺﹐舟行卽事二首

長門渡隘浪成堆﹐欲進船時霧不開﹔多謝東風與吹垢﹐兩邊無數好山來。

入港髙懸五色旗﹐煙中樓閣認霏微﹔倚檣忘卻雙輪捷﹐怪道鄰舟似箭飛。

○贈謝傅爲孝廉﹝賢霖﹞二首

烏石巉巖千尺餘﹐蒼松翠柏畫難如﹔此中無數好邱壑﹐都付風流謝幼輿。

鬢絲禪榻感華年﹐未了靑樓一段緣﹔十里城南珠簿下﹐美人爭喚杜樊川。

○莆尾渡

輪蹄鎭日走塵埃﹐樹裏呼舟又一回﹔長短石橋三十六﹐送人雙槳渡江來。

○興化道中

搖鞭數盡短長亭﹐一路雲山列翠屏﹔日午瀨溪溪上過﹐松花黃映荔花靑。

○楓亭

太平橋畔樹參差﹐惱殺客腸人不知﹔兩過楓亭無荔啖﹐今年來早昔年遲。

○畱題銓侄福州白水井書樓二首

薛蘿蒼翠小桃紅﹐十笏幽齊點綴工﹔看竹客來云影外﹐詠花人住鳥聲中。越王山遠當■﹝宀公心﹐上中下﹞見﹐般若臺髙有路通﹔到此便思搜勝迹﹐攜囊忙煞一詩僮。

風光一片畫難成﹐醉後憑欄眼倍明﹔排闥靑山如有約﹐入簾芳艸不知名。春霞散綺羣芳麗﹐古井無波一鏡平﹔小住匆匆畱爪迹﹐臨歧回首若爲情。

○洛陽橋

橫天渴虹長萬尺﹐下飲滄江化爲石﹔鞭之叱之成此橋﹐桐城太守莆中客。往時欲渡川無梁﹐行人海葬蛟蜺宅﹔自從天塹變康莊﹐無復風濤阻形役。我生飄泊一飛鴻﹐緣在重畱雪泥迹﹔手摩苔蘚讀遺碑﹐百五十字凝古色。碑中空記倡義人﹐歲久誰能識王實﹝考「名勝志」﹕皇佑五年﹐郡人王實始造石橋﹐會忠惠守郡﹐慨然成之。今碑中所書王實﹐卽其人也﹞﹖將軍下海語荒唐﹐流俗相傳偏嘖嘖﹔古人利濟同一心﹐或傳或否堪太息﹗沈吟此事意難平﹐斜憑危欄日將夕﹔汀洲櫓唱催人歸﹐幾陣松風灑巾幘。匆匆作詩別江神﹐何日重來看潮汐﹖

○登堅牢塔絕頂

七層寶塔勢崢嶸﹐千級危梯石削成﹔人到云端衣袖濕﹐風來天外鐸鈴鳴。峯巒對峙分旗鼓﹐江水雙流繞市城﹔半響憑欄舒眼界﹐全閩形勝望中明。

○閩越王廟

鴃舌諸蠻梗化多﹐天教豪傑挽狂波﹔開閩霸業傳忠懿﹐佐漢誠心過尉佗。生辟蠶叢隸華夏﹐死畱龍井鎭山河﹔我來殿宇瞻遺像﹐落日平臺一放歌。

○過尙書嶺

嵐光曉气雨氤氳﹐石磴千盤濕蘚紋﹔人步鳥聲中半晌﹐路從樹影裏歧分。荒園久廢生春艸﹐峭壁微凹補白雲﹔笑煞山靈迎送苦﹐朝朝車馬自成羣。

○馬上作

生怕藍輿束縛人﹐輒於馬背著吟身﹔山腰縱轡追歸翼﹐溪畔停鞭數泳鱗。芳艸郊原行去緩﹐酒簾村店下來頻﹔據鞍顧盼忽狂叫﹐一首詩成脫口新。

遊海印寺二首

百尺朱崖遠市廛﹐老僧築室此安禪﹔金釵塔影飄窗外﹐寶蓋山光墜檻前。白石嵌空成小洞﹐綠陰匝地蔭春泉﹔聽經有約同良伴﹐又結蓮宮半日緣。

借來佛閣飲仙■﹝酉靈﹞﹐宴罷憑欄醉眼醒﹔隔岸眾山朝紫帽﹐過門一水接滄溟。日沈漁捨鐘聲起﹐波撼經樓海气腥﹔歸路無端逢法雨﹐洗人衫鬢兩靑靑。

○重遊淸源山

腳根健不道行難﹐物外煙霞取次看﹔虎乳泉淸流石罅﹐羊腸路曲繞云端。層崖舄瀑晴聞雨﹐古木搖風夏覺寒﹔我與山靈緣非淺﹐四年三度此盤桓。

○將由晉江移居滬瀆﹐示海外親友

離家不返又移家﹐薄葉隨波詎有涯﹔好在鯉魚城小住﹐熟梅時節看黃花。

○和兪子淵武林懷古四首

老柏蕭森土一堆﹐英雄遺迹後人哀﹔墓前鐵漢應流涕﹐贏得千秋唾罵來﹝嶽武穆墓﹞。

萬樹梅花繞殯宮﹐年年啼鳥怨東風﹔當時髙士誰曾見﹖可笑髯蘇憶夢中﹝林和靖墓。東坡書林逋詩後云﹕『我不識君曾夢見﹐瞳子了然光可燭』﹞。

美人死後尙深情﹐金縷歌殘淚滿襟﹔淒絕西泠松柏下﹐阿誰更與結同心﹝蘇小小墓﹞。

絕代人難與命爭﹐紅銷香歇最憐卿﹔祗應不憚梅花妒﹐芳冢長依處士塋﹝馮小靑墓﹞。

○滬瀆懷古

楚封春申君﹐乃在江水邊﹔孫﹑盧擾晉室﹐曾於此泊船。姦雄與亂賊﹐到頭俱化煙﹔祗今惟潮水﹐來去如往年。我登江上樓﹐懷古心爽然﹔豈無芳樽酒﹐捧以小嬋娟﹖悲來不能咽﹐雙淚流漣漣。白日無畱停﹐百年同逝川。少壯不努力﹐老死終邱山﹔轉遜遺臭者﹐名字長流傳。古來三不朽﹐功﹑徳以爲先﹔作詩告知心﹐立志同勉旃﹗

○中秋無月歌

閶闔朦朧積霜霰﹐玉宇瓊樓看不見﹔人間冷淡作中秋﹐酒徒敗興詩客倦。金風只解吹雨來﹐不肯掃開云一片﹔嫦娥飛上第幾天﹖良宵卻閉廣寒殿。仙桂森森千丈髙﹐豈是妖蟇可吞咽﹖九重髙絕事難知﹐霧裏瞻天眼空眩。霓裳曲調長寂然﹐蟾搜何曾暫時見﹔安得仙客與梯空﹐直到月宮遊一徧。

○得梁子嘉書賦長句奉答

家本蓬萊海中住﹐日出咸池見鄕樹﹔劫灰飛到仙山來﹐身騎白黿且西渡。一枝借住刺桐城﹐書劍常爲閩嶠行﹔射烏山頭弔霸主﹐狂歌醉舞不勝情。天公爲余添眼福﹐風送徵颿來滬瀆﹔吳姬一笑終年畱﹐用盡金錢歡未足。到處流連似賈﹑胡﹐不知客路有窮途﹔只今已發歸歟嘆﹐猶載琴樽泛五湖。故人梁鴻苦相憶﹐昨馳尺素問消息﹔緘情遙寄一詩筒﹐夜夢逢君龍伯國。

○讀梁子嘉大令﹝成枬﹞日本紀遊詩卷﹐賦此寄之

滄海橫天流﹐萬里落胸次﹔噴墨寫蠻箋﹐化作龍蛇字。奇哉作詩人﹐有此淩雲气﹔聞說騎白黿﹐新自蓬山至。君身有仙骨﹐十洲恣遊戲﹔自度思度人﹐肯與世相棄。東行謁木公﹐卻返扶桑轡﹔徧求不死藥﹐醫國歸有具。海上方信佳﹐措手何日試﹖君昔慕孫﹑吳﹐大軍掌書記。銅章七品官﹐空銜尙無位。棄觚二十年﹐未遂平生志。鰲極陷東南﹐靑衫余涕淚。英雄豈終窮﹐天下方多事﹔速陳治安策﹐漢廷思賈誼。

○贈林月香校書二首﹝月香淡水人﹞

燈紅酒綠畫樓東﹐此夕飛花遇斷蓬﹔滄海桑田多少淚﹐殷勤彈入四弦中。

柳眉桃臉畫難眞﹐消瘦紅羊劫後身﹔好與參軍作蠻語﹐本來蘇小是鄕親。

○題兪子淵春墟醉月圖

沙香洲畔艸芊芊﹐彈指光陰二十年﹔天上浮雲多變幻﹐春來明月又團圓。蘭亭醉本畱陳迹﹐笠澤扁舟作散仙﹔聞說酒徒俱健在﹐琴樽何日續前緣﹗

○江堤曉行

晨光照水尙熹微﹐行近花叢又濕衣﹔霧裏帆來看不見﹐一聲柔櫓去如飛。

○席上集唐句畱別陳鹿儕秀才﹝景璋﹞

水國春寒陰后晴﹐柳條藤蔓系離情﹔相逢意气爲君飲﹐惟覺樽前笑不成。

○元宵追哭亡侄子佩

哭汝未吞聲﹐年華暗中換﹔搴帷見明月﹐團圓正月半。去年當此時﹐系纜南臺岸﹔簫鼓沸榕城﹐滿街燈彩爛。與汝訪連枝﹐酒杯烏山畔﹔骨肉聚他鄕﹐談心樂且衎。佳節應候來﹐舊遊如夢幻﹔江東春物佳﹐念汝不畱盼。紅樓喧管弦﹐側聽肝腸斷﹔未審長眠人﹐好景同誰玩﹖倘能懷六親﹐鬼哭應至旦。

○江樓睡起

覺來窗全白﹐天陰日未上﹔倚樓眺大江﹐早潮來泱漭。柳岸翠迎眸﹐前汀平若掌﹔水禽波際戲﹐漁笛煙中響。臥病久欝陶﹐覽玆覺神爽。惜無騷客來﹐同持一樽賞。

○春日出遊

春江雨新霽﹐花柳方明媚﹔遊伴踐約來﹐攜手名園去。到門車馬屯﹐他人已先至。管弦音聒耳﹐綺羅香撲鼻。紈褲及裙釵﹐雜坐無倫次﹔大會號無遮﹐相逢免回避。流連未能歸﹐匆匆日西墜。我生遭世艱﹐逢場聊作戲。但竭今日歡﹐焉知明日事﹗囊中有酒錢﹐又向髙樓醉。

○懊惱詞三首

靑天碧海夜迢迢﹐花裏偸吹引鳳簫﹔不道素娥奔月去﹐卻疑紫玉化煙消。錦衾何處貪同夢﹐金屋當時枉貯嬌﹔十四年間成底事﹐空餘珠淚在鮫綃。

泠然半夜禦天風﹐處女胡爲脫兔同﹖銀漢紅墻空阻隔﹐淮流楚水暗交通。井邊玉虎牽絲慣﹐樹裏金蟬蛻殼工﹔鬥酒禦溝慳一面﹐兩情決絕太匆匆。

前因後果兩茫茫﹐一度尋思一斷腸﹔是汝隨鴉同彩鳳﹐有誰打鴨散鴛鴦。蘼蕪山下新愁結﹐桃葉江頭舊恨長﹔昔也飄茵今墜混﹐東風無柰落花狂。

○觀楊樹浦築屋﹐賦呈家兄蔭堂﹐兼示諸侄﹐將歸臺灣

哲兄卜吉地﹐百堵臨江興﹔崇制欲干云﹐瑰材屯如陵。梓人各獻藝﹐圬匠亦奏能﹔工師頤指揮﹐意气何軒騰﹗披圖覘宏規﹐技巧誠足稱﹔連樓可走馬﹐綺閣髙三層。於玆寧君子﹐福至同川增﹔丁寧語後輩﹐堂構善欽承。念余當此去﹐悲來欲塡膺﹔屏營版築場﹐惆悵不能勝。花樹種新活﹐江帆來相仍﹔何年重戾止﹖朱檻此同憑。

○畱別家兄蔭堂

嗟余遘陽九﹐弱冠辭枌楡﹔四方惟伯氏﹐生死相呴需。三霜同客閩﹐二稔並畱吳﹔提攜患難間﹐終始情不渝。百年指鴻雁﹐避繳誓相俱﹔葳蕤荊樹枝﹐何意分中途﹗人事與心違﹐行將歸海隅﹔當著萊子服﹐去乘尼父桴。此行隔河山﹐邈其秦與胡﹔離亭一杯酒﹐執袂慘不娛。去去勿相念﹐南冠命也夫﹖九州島尙煙塵﹐念子老江湖。臨歧何以贈﹐魚腸金僕姑﹔東山若再起﹐持此佐英圖。

○滬上畱別二首

江幹花落水微波﹐夢醒髙樓一剎那﹔明月向人襟上照﹐酒痕較少淚痕多。

柳綿飛盡落花幹﹐春去人歸兩可嘆﹔惆悵吳淞半江水﹐他年王宰畫中看。

○答兄子銓送別之作

三疊陽關一杯酒﹐黃歇江頭兩分手﹔無情春水送將歸﹐不肯爲人回鷁首。玉樹階前第二枝。韓家阿買社家宜﹔竹林文燕思疇昔﹐歧路東西泣此時。古錦囊詩贈離別﹐嘔心句妙何須說﹖濡毫見汝意偏親﹐揮袂令余腸欲絕。腸欲絕﹐恨難平﹐南朝詞客北朝行﹔他日縱傳枯樹賦﹐也應蕭瑟庾蘭成。

○臨別重贈伯兄蔭堂

一別心知隔漢蕃﹐陽關三疊斷人魂﹔誰能更忍臨歧淚﹐聊復同傾祖帳樽。風雪對牀空有約﹐飛沈異路復何言﹗回思疇昔提攜意﹐不敢窮途說報恩。

○歸裏書懷﹐答賴二﹑悔之﹑紹堯﹐卽次原韻

避地四五年﹐轉徙江湖間﹔落拓愧書劍﹐風塵凋玉顏。遊子念舊國﹐髙堂念家山﹔進退羝觸藩﹐去畱兩爲難。飛蓬尋本根﹐目前𨿽苟安﹔傷哉魚躍淵﹐將爲鳥入樊。神州又破碎﹐瓜剖議早傳﹔旣無中流柱﹐何以回狂瀾﹗峨冠食肉人﹐大抵袖手看﹔徒令艸茅士﹐痛哭天步艱。沈吟復沈吟﹐五噫歸故關﹔直將蓬萊島﹐視作武陵源。軒冕非吾願﹐世事誓不言﹔誇叔久絕蹤﹐黃綺猶可攀。已矣趹踶馬﹐從此解徵鞍﹔願言采紫芝﹐分與同心餐。

○到家

昔從海上去﹐今從海上還。海上何所見﹖萬仞畱靑山。山中有芳樹﹐樹下卽歸路﹔落帆鰲西港﹐驅車烏日渡。啟途未亭午﹐到家已曛暮﹔黯黯水生煙﹐冥冥山吐霧。入門燈燭光﹐奉母上髙堂﹔兄弟兩三人﹐彩服來迎將。婢僕解裝囊﹐子侄羅酒漿﹔王家鐘會郝﹐宋家郊會庠。相看疑夢幻﹐相將訴離腸。

○聞警

喧喧笳鼓震皇畿﹐擾擾攙槍犯紫微﹔舜陛昔聞羣獸舞﹐堯天今有九烏飛。東遷難奉乘輿出﹐南下驚看牧馬肥﹔安得魯連三寸舌﹐爲君談笑解重圍。

○同兄子幼春家園秋日

一聲絡緯鳴秋館﹐葉落空庭人迹罕﹔瓜蔓纏棚綠意濃﹐豆花壓架淸陰滿。翛翛窗竹舞風枝﹐颯颯池荷傾雨傘﹔同社宗雷久索居﹐入林咸籍相爲伴。

墻東竈北甘隱淪﹐拉許排巢俱放誕﹔道徳遙師苦縣聃﹐呻吟時學鄭人緩。塵鞿已脫幸身閒﹐年矢每催悲日短﹔燒煉倘無鴻寶術﹐服食願求麋角散。

○秋日臥病﹐寄紹堯

弱質蒲柳衰﹐微生依百藥﹔君亦臥漳濱﹐無聊掩書閣。長卿愁病渴﹐退之欲驅瘧﹔伏枕各呻吟﹐垂幃兩寂寞。伏枕又垂幃﹐秋風吹桂枝﹔天空夕鳥度﹐地迥暮砧悲。時節遽如此﹐中心不可持﹔書情桐葉上﹐贈汝慰睽離。

○寄伯兄蔭堂滬上﹝以下庚子﹞

淸源山下滬江頭﹐別後何堪憶舊遊﹗避亂弟兄常共屋﹐浮家湖海又同舟。貧添安邑豬肝累﹐拙抱羊公舞鶴羞﹔五載相濡復相呴﹐深情刻骨若爲酬。

○暮春寄北

百里鶯啼春事空﹐樓臺罨畫綠陰中﹔有情柳眼含疏雨﹐無力桃鬟舞曉風。書逐錦鱗來硯北﹐夢爲粉蝶去墻東﹔人間只是長相憶﹐爭似銀蟾守桂叢。

○讀洪月樵秀才﹝一枝﹞送悅秋歸唐詩有感﹐次和四首。

變徵移宮又幾秋﹐南冠相遇總含愁﹔客星嚴瀨光長在﹐夢境槐安去不畱。笛裏關山經黑劫﹐酒邊風月豁靑眸﹔故都喬木猶無恙﹐乞食吳門感舊遊。

流年石火促容華﹐垂翅炎荒暗自嗟﹔月殿秋髙爭折桂﹐星河路遠錯回槎。淚盈海上鮫人宅﹐夢到江南燕子家﹔開府悲哀長只爾﹐禦風何日佩飛霞﹖

繡被誰能蓋鄂君﹐此鄕土梗視蘭燻﹔難爲玉爪衝天鳥﹐何用金聲擲地文﹗九縣茫茫多虎豹﹐百年鼎鼎幾風雪﹔伊人豈不懸孤憶﹐壇杏終身對社枌。

待我金丹熟九還﹐與君鶴馭上淸攀﹔扶桑笑倚猶東海﹐叢桂勾畱暫小山。兩袖煙霞非俗物﹐數家雞犬隔塵寰﹔相逢只作遊仙語﹐不許重陳世网艱。

○夏日洪生在顧惠詩賦答

邵平瓜熟時﹐慧遠蓮開日﹔河朔罷傳杯﹐茂陵方養疾。君乘下澤車﹐來訪維摩室﹔躡屣起相迎﹐采薪憂若失。爲君具雞黍﹐爲君覓芝左朮相對勸加餐﹐亂離那忍述﹗朱崖旣棄捐﹐汐社多遺逸﹔少卿久窮困﹐蘭成亦蕭瑟。昔如鞲上鷹﹐今作褌中虱﹔笑啼俱不敢﹐禍福兩難必。猶喜長吉囊﹐各有江生筆﹔君歌我再和﹐詩成共評隙。

○效阮公詠懷

海外有九州島﹐域中非一姓﹔王風久已頹﹐霸圖日相競。報怨吳入越﹐據要楚取鄭﹔秦彊六國懼﹐晉微五胡盛。於戈方北伐﹐玉帛又南聘﹔紛紛長不已﹐擾擾寧有竟﹗春﹑陵各養士﹐蘇﹑張爭秉政﹔君子則不然﹐龍潛樂天命。

漸漸殷墟麥﹐離離周廟黍﹔傷時泣大夫﹐感物悲王子。生世逢變革﹐痛心孰能已﹖風景不異昔﹐河山倏殊軌。二難慕夷﹑叔﹐四皓思黃綺﹔名義苟不虧﹐前修可竊比。

夜燭到晨滅﹐春華遇秋隕﹔金石𨿽云固﹐銷鑠同歸盡。九轉術難成﹐百年期苦近。況遭天地閉﹐又值聖人隱。焉能不行樂﹐只是長悲憫﹔飲酒服綺紈﹐大笑於陵蚓。

○八月十六夜小集﹐同賴二﹝紹堯﹞﹑兄子幼春作

艸虫吟風長喞喞﹐中庭桂花香不息﹔淸秋過半月仍圓﹐零露漸多夜方寂。我輩離居亦已久﹐何意琴樽共今夕﹗賴兄懷瑾後握瑜﹐由來聲價連城璧。吾家仲容亦佳士﹐只我才慚步兵籍。論心慷慨及時事﹐執手殷勤敍離隔。回首兵塵暗鄕國﹐二子窮山我異域﹔頻年相望阻雲海﹐促膝淸談寧易得﹗亂離未死復此會﹐天荒地老三詩客﹔流萍蹤迹散還聚﹐離黍河山今異昔。悠悠身世總如夢﹐萬事不堪回首憶。髙岸爲谷谷爲陵﹐七尺𨿽在非金石﹔相看破涕且歡笑﹐莫遣愁多頭早白。

○古別離二首

不獨河梁是別離﹐欝金堂外卽天涯﹔桃花帶露春燈見﹐柳葉含顰曉鏡知。入夢雨雲翻覆易﹐傳書魚雁往來遲﹔此身悔被琴心誤﹐分定單棲欲恨誰﹗

一炷盟香繡佛前﹐當時密誓致纏綿﹔竟成地上難收水﹐羞比泥中不染蓮。迹辱魂慚空自怨﹐病多歡減有誰憐﹗願將點點傷春淚﹐奉墜徐陵筆架邊。

○孤雁

雲門行斷杳難尋﹐去去飛鳴各異林﹔繒繳餘生悲网密﹐風霜長路苦寒侵。鴉啼鵲噪非吾侶﹐鶴怨猿哀共此心﹔故國回頭天樣遠﹐的應一世作羈禽。

卷二

次韻和紹堯醉歌行﹝以下辛丑﹞

無題六首

可憐詞

有感

臺灣雜詠

答幼春﹝此首系己酉作﹞

遊萊園小池

次幼春韻呈紹堯

次韻遙和紹堯﹑祝澄﹑劍漁﹑梅樵諸吟友磺溪唱酬之作二首。

贈滄玉次韻

重九夜偕莊竹書孝廉﹝士勛﹞及諸侄泛舟萊園小池

次紹堯九日寄霧山櫟社諸友韻二首

次韻和紹堯短歌行

壽呂縵翁四首

筱雲山莊看菊﹐贈厚庵秀才

戲贈亦仙﹝此首系己酉作﹞

再步九日韻贈陳君槐庭

哭梁鈍庵大令

書懷贈松塢居士

次韻和幼春山中歲暮雜感六首

次和槐庭過訪見贈之作

書感再次幼春韻六首

再哭梁大令鈍庵

歲暮感懷三疊前韻六首

喜滄玉﹑槐庭二君見過次韻

送槐庭歸塵港﹐卽次畱別韻

久旱喜雨

將進酒

次韻答槐庭寄懷之作二首

仲春偕諸子遊瀚溪有感而作

寄上海兪生子淵

贈葛宇寬孝廉﹝世鋆﹞

醉後言志﹐寄紹堯

次韻題銓侄五月都中紀事詩後二首

寄銓侄日本

與呂生厚庵﹑沈生祝澄﹑侄幼春夜話作

次韻遙和伯兄感懷之作卻寄

山堂小集分韻得至字

六月二十七日開櫟社雅集﹐席上拈得仙字

和賴二見過靑桐林精舍原韻

賴二畱精舍數日重有此贈

二叔祖母羅太恭人七十晉一壽詩四首

九月十五夜同櫟社諸子萊園治酒

羅蔚村孝廉﹝秀惠﹞有事渡海﹐紆道見過﹐出示漫遊畱別諸作﹐次韻奉贈﹐卽送其行四首

對酒用太白韻和沈生祝澄二首

哀鴻篇

憶昔答洪月樵﹝一枝﹞卽次其韻

會後數日﹐啟運兄至﹐戲有此贈

哭宇寬孝廉

次和邱仙根水部見示之作﹐兼呈頌臣秀才

日邊行﹐送紹堯東遊﹝以下癸卯﹞

哭沈社兄二首

送侄幼春過海遊學

雨中臥病﹐聞溪水聲作。

次韻答撫松處士

往石螺潭道中作

示烏溪築陂者

哭伯兄薩堂四首

立秋紹堯見過﹐談東遊事有贈

和撫松處士井底蛙

陰曆六月二十六夜大風雨﹐詩以誌異

前年有撫松居士者﹐與餘唱和甚多﹐後知爲社友陳君滄玉所托名﹐戲爲四絕句寄贈﹝以下甲辰﹞

次韻謝家載昭惠紫含笑一本

頌臣謝丈畱須﹐余戲贈兩絕﹐有『長須國裏如求婿﹐跨鳳乘龍屬此髯』之句。後余弟烈堂果贈一姬﹐喜拙詩竟成佳讖。因次前韻﹐再賦二章﹐以博妝臺雙笑

甲辰除夕雜詠

再步前韻答槐庭﹝以下乙巳﹞

鶴亭招同滄玉﹑香圃過其巖野艸堂﹐卽事賦贈

訪滄玉不遇

謝安

步頌臣題帳眉原韻

暮春偶題

贈謝丈頌臣

次韻酬呂大厚庵題田居見贈

倒疊韻酬槐庭﹐兼簡滄玉

春日閒居﹐再用倒疊韻。

卽事寄呈謝丈﹐三用倒疊韻

酬李君友石步厚庵韻書懷見贈

喜諸弟侄同過艸堂

仲衡侄至自廈門賦示

再示仲衡二首

卽席賦贈滄玉﹑錫祺

步滄玉見贈原韻

步錫祺見贈原韻

與厚庵在無悶艸堂遲陳﹑傅諸子不至卻寄

諸子同過艸堂喜而有作

次韻答滄玉

飲酒放言﹐步滄玉席上見贈韻

次韻和仲衡過田居之作

陪謝丈遊小東山別墅賦呈

陪謝丈遊鴛鴦湖﹐觀邱水部種花處﹐今已犁爲田矣﹐感而成詠

題邱大達甫鴛鴦湖艸堂

吳氏吟香園八詠中六首

次韻和紹堯病起示社中諸子之作

夜訪滄玉﹑錫祺寓齋作

與聘三步月至葫蘆墩口占

夜坐與仲衡作

馬鳴山阻雨

贈槐庭

答贈藻云﹐步原韻

十宜樓夜集作

五月一日滄玉﹑錫祺﹑笛亭﹑槐庭﹑藻云及捨侄仲衡集予無悶艸堂﹐喜而有作

同槐庭﹑藻云﹑笛亭小集呂氏新樓

重過彰化

東郊

渡烏溪

過縣莊

贈林﹑楊諸子

次和莊君雲從辱贈原韻

擬鮑參軍行路難

寄居三首

首夏田園卽事

小東山艸堂歌

星郎先生挽詞

○次韻和紹堯醉歌行﹝以下辛丑﹞

咄哉涇渭久合流﹐魚目色喜夜光愁。西施絕代負薪老﹐嫫母成羣衣錦遊。削脯販脂爲世重﹐龍蟠鳳逸無人求﹔平子四愁空怨嘆﹐左徒九歌枉離憂﹔顧此膠膠兼擾擾﹐徑須莫莫與休休。憐君未攺書生癖﹐攢眉長受吟魔役﹔詩成珠玉亦奚爲﹐他日空畱覆瓿迹。山冰漸解風騷騷﹐弱柳搖春鶯欲歌。孔融客座酒樽滿﹐謝安故園花樹多﹔佳時不來共作樂﹐其柰黃雞白日何﹗

○無題六首

最少年時額覆肩﹐彩衣嬉戲畫堂前﹔隋珠作佩貽韓重﹐趙璧裁環贈絳仙。只道雙鴛歸寶牒﹐那知別鶴出朱弦﹔自從鏡與人俱去﹐花落鶯啼一泫然。

勞燕分飛十八春﹐相逢疑假又疑眞﹔燈前帶雨梨花弱﹐扇底含煙柳葉顰。不嫁東家應有命﹐再來南陌豈無因﹔深紅落盡余靑子﹐小杜詩成倍愴神。

來不移時去似風﹐依稀猶在宋家東﹔聘錢有約牛郎借﹐琴曲無緣犬子通。自古珊瑚難入网﹐祗今鸚鵡易離籠﹔寄書爲問瑤臺雀﹐待得桃花幾度紅﹖

天風吹去不吹還﹐胍胍波生帶水間﹔一路鶯啼如喚客﹐五更尨吠尙當關。簾前竹響聞腰佩﹐樓外雲橫見鬢鬟﹔咫尺蓬萊終縹緲﹐沾襟贏得淚痕斑。

未必無情洛水堤﹐神光離合使人迷﹔尋來月窟蟾偏隱﹐隔斷香巢燕欲啼。密信枉緘紅蠟淚﹐佳期頻失紫蘭蹊﹔塡橋何處招烏鵲﹐生怕明珠沒濁泥。

遠山日夕霧中看﹐未寄鴛鴦綺一端﹔已恨夜光曾抵鵲﹐那容枳棘更棲鸞。天涯玉杵求原易﹐月下金鍼度郤難﹔白水靑松言在耳﹐知卿終不負潘安。

○可憐詞

水淺蓬萊又幾霜﹐黍離宮殿憶前王﹔可憐夢裏槐安國﹐傀儡衣冠易散場。

○有感

儒冠誤著悔難追﹐賣盡聰明只買癡﹔束帛忽然叨異數﹐文章豈足報新知﹖如何下榻邀徐孺﹐並欲焚山索子推﹔懶漫潛夫近多病﹐蒲輪彊上意淒其。

東方歲歲版圖增﹐海晏河淸卻未曾﹔鄭國萑苻時竊起﹐周家玁狁正憑陵。商量急把妖氛掃﹐次第徐將墜典興﹔今日臨民貴淸靜﹐蓋公一語可銘膺。

○臺灣雜詠

河山繡錯古東寧﹐霸業興亡幾度經﹖終歲有花天气暖﹐四邊無地海潮靑。居人粵語兼閩語﹐分野牛星又女星﹔欲上紅毛城上望﹐蠻煙蜑雨晝冥冥。

○答幼春﹝此首系己酉作﹞

繁華過眼吹石火﹐我未棄世世棄我﹔烏衣巷裏封胡輩﹐相從東山惟汝可。白也謫仙愷之癡﹐江湖頗傳醉後詩﹔誰知雁行揖坡谷﹐吾家阿買非常兒。春風汐社闘吟筆﹐南北甘陵初合一﹔惜哉騷壇射雕手﹐大敵當前亦臂失。丈夫得志乘長風﹐畫壁旗亭安足雄﹔且取珊瑚歸鐵网﹐同聲相應莫相攻。

○遊萊園小池

小池淸且淺﹐容得一吳舲﹔岸染苔痕綠﹐波涵樹影靑。蘆中翔翡翠﹐蘋末立蜻蜓﹔釣竹閒來把﹐秋風滿水亭。

○次幼春韻呈紹堯

君胡爲者發鬅松﹐求詩驅瘧檄愈風﹖凋殘文集覆醬瓿﹐叢雜藥裹塡筠筒。聽君悲吟似有意﹐毋乃蔕芥盈心胸。大賢自古困陋巷﹐欒布賤時曾賣傭。何況平生慕嵇阮﹐寂寞政可養惰慵。眼前無數首陽嶺﹐隨地盡有桐廬江。食魚茹蕨不餓死﹐何用富與程鄭同﹖憂能傷心語不妄﹐少年一宿成老翁。勸君彊起加餐食﹐收悲斂涕牛衣中。戰國干戈闘未已﹐七雄勝負紛雞虫。但聞蒼梧遠巡狩﹐未見舜陛鳴笙鏞。人間可哀非一事﹐願君毋爲藥店龍。

○次韻遙和紹堯﹑祝澄﹑劍漁﹑梅樵諸吟友磺溪唱酬之作二首。

鄴中爲密坐﹐洛下發淸談﹔酒盞要崔五﹐詩牌與祖三。劍歌歡未極﹐巾舞興初酣﹔應念窮居者﹐蓬蒿塞道南。

琴彈綠綺曲陽春﹐塵尾燻鑪迥出塵﹔好會百年能有幾﹐風流數子自相親。松云久臥眞成癖﹐城郭猶存敢避人﹔料得未忘滄海事﹐瑩然白袷淚痕新。

○贈滄玉次韻

風景依然世界新﹐飄零君作兔園賓﹔吟詩南國推名士﹐結社東林有故人。少小揮毫師艸聖﹐平生著論薄錢神﹔文章此日方無用﹐敝箒千金且自珍。

○重九夜偕莊竹書孝廉﹝士勛﹞及諸侄泛舟萊園小池

涼風起蘋末﹐日落林塘幽﹔攜我登髙伴﹐狂吟弄彩舟。舟行拂岸竹﹐棹進衝沙鷗﹔愛此一鑑淸﹐堪洗萬古愁。插萸情暢遂﹐采若心夷猶﹔遙山列畫幛﹐密樹張翠幬。露下聞鶴唳﹐月出見魚遊﹔翛然濠濮想﹐把酒勸莊周。

○次紹堯九日寄霧山櫟社諸友韻二首

滿目河山感慨多﹐葉飛如雨水增波﹔丹楓白雁生秋興﹐紫蟹黃花共醉歌。頭戴南冠長已矣﹐手遮西日柰愁何﹔登髙能賦知無益﹐和汝題糕且一哦。

慘淡靑山落葉多﹐海門無日不風波﹔登髙易灑新亭淚﹐送客愁聞易水歌。東漢遺民推管邴﹐南期才子重陰何﹔千秋未覺風流絕﹐爛熳憐君日醉哦。

○次韻和紹堯短歌行

神龜長介族﹐性靈壽亦長﹔一朝落人手﹐桑火來見傷。蜉蝣𨿽微細﹐羽翼善飛揚﹔朝生暮自死﹐數盡非人戕。橫目之民亦裸虫﹐誰云賦命人獨丰﹖君不見漢﹑魏﹑六朝好男子﹐地下長眠呼不起﹔又不見神禹九州島不長在﹐大半桑田變成海。滔滔萬世疊相送﹐我今不樂將何待﹖

○壽呂縵翁四首

四壁圖書三徑花﹐筱雲莊捨是君家﹔瑯玕屋後千枝竹﹐鼓吹堂前兩部蛙。勸客中山玄石酒﹐居鄕下澤少遊車﹔白頭見慣滄桑事﹐懶與閒人說夢華。

廿載尊師擁篲勤﹐翩翩子弟總能文﹔謝庭蘭玉三春秀﹐馬帳笙歌五夜聞。代有才人通六籍﹐家傳筆陣掃千軍﹔祗今海外論風雅﹐先數髙門紀與羣。

笠屐飄然入畫圖﹐可人風貌本淸臒﹔邴原北海稱龍腹﹐龐統南州號鳳雛。晚歲手還勤執捲﹐平生口不解呼盧﹔時危且喜先疇在﹐種秫栽粳課僕夫。

著書門戶映花關﹐海屋籌添鬢已斑﹔長共靈光畱魯國﹐肯拋芝艸出商顏。久叻世好葭莩末﹐曾接淸塵杖履間﹔今日登堂逢覽揆﹐爲君杯酒賦南山。

○筱雲山莊看菊﹐贈厚庵秀才

我性頗愛菊﹐手栽滿東籬﹔苦遭風雨妒﹐花事今年衰。秋色殊冷淡﹐不堪飾茅茨﹔聞君有同好﹐培養獨得宜。殷勤樹彩旛﹐抱甕役不辭﹔秋來盡圻放﹐錦繡鋪庭墀。病起頗憶君﹐芳園一來窺﹔入門所見夥﹐五色紛陸離。黃白間紅紫﹐爛若剪彩爲﹔身到眾香國﹐顧盼行步遲。誰言春花媚﹖秋花更多姿﹔肥瘦各有態﹐俱是傾城姬。恨我來稍晚﹐不逢全盛時﹔後起難競秀﹐早開已半萎。落英當愛惜﹐爲君誦楚詞﹔泛酒秀可餐﹐煮茶味亦奇。不然縫枕囊﹐夢裏淸香吹。君頷我言是﹐折贈三兩枝。將持遺細君﹐先壓烏帽欹﹔更請分花苗﹐名品君不私。歸去重種植﹐訣依口授施﹔明歲花定好﹐約君同賦詩。

○戲贈亦仙﹝此首系己酉作﹞

亦仙天麒麟﹐不可加鞿勒。三十學飲酒﹐一飲輒一石。胸有萬古愁﹐江潭蕩魂魄﹔欲排天地出﹐恨身無羽翮。飛揚跋扈气﹐醉後大嚄唶﹔目不識泰山﹐二豪空侍側。解衣盤礡裸﹐嘔穢恣狼籍﹔笑示掩鼻人﹐斯道在屎溺。玩世誠不恭﹐浩然無媿色﹔我生頗同嗜﹐酒戶稱勁敵。拇戰億千場﹐詩邊闘尢力。君比我謫仙﹐我比君狂客。往來白社間﹐一笑稱莫逆。近者輸一著﹐因病絕涓滴。呻吟伏牀褥﹐興會無復昔。災生由曲糵﹐我止願君亦﹗折齒猶細事﹐爛腸救不得﹔醉死豈足賢﹐如何自戕賊﹗人生飲酒外﹐豈無安排策﹖淸談可忘饑﹐請君讀老易。

○再步九日韻贈陳君槐庭

子昂年少苦才多﹐下筆琳瑯滿衍波﹔我覺捧心羞越艷﹐君翻刻羽和巴歌。魚傳錦字空相續﹐霧隔瓊枝可柰何﹗安得推襟竹林裏﹐焚香擊缽共吟哦。

○哭梁鈍庵大令

家無儋石憂天下﹐今人未見如君者﹔胸懷旣與世相違﹐年命更遭天不假。嗚呼如君眞數奇﹐生不能免寒與饑﹔死不能庇妻與兒﹐學書擊劍空爾爲。與君夙訂忘年契﹐聞君羽化淚盈袂﹔方嗟詩酒久離羣﹐誰料聲容俄隔世。世上干戈闘觸蠻﹐天荊地棘行路難﹔我尙未知埋骨所﹐悲君益復自悲嘆。

○書懷贈松塢居士

男兒不富貴﹐煉丹駐年貌﹔二者兩無成﹐且從性所樂。海上有敝廬﹐藏書歸自校﹔日與古人友﹐不爲外物撓。憐君鉆故紙﹐未收稽古效﹔開館賣文字﹐逢人說忠孝。聞聲久相思﹐一見如漆膠﹔羣雄爭山河﹐眾才被籠罩。謀臣與猛將﹐分途各騰趠﹔吾黨貴傳道﹐窮通何足較。願因汝南評﹐扶翼周孔教。賦詩敍鄙懷﹐險韻難推敲。

○次韻和幼春山中歲暮雜感六首

風物婆娑天一涯﹐歲華𨿽晚不須嗟﹔梅和雪折香盈手﹐橘帶霜嘗冷濺牙。北戶號寒虫喞喞﹐南榮向暖鵲楂楂﹔閒愁觸撥知何限﹖落日聞吹出塞笳。

霜落空山猿鶴鳴﹐悲歌擊築四鄰驚﹔狂來痛飲邀車子﹐興到淸淡對老兵。正始風流追輔嗣﹐義熙人物慕泉明﹔只今汐社多遺逸﹐貧病相憐太瘦生。

匡濟時艱仗大才﹐疏狂我只合蒿萊﹔驚濤已泊秦皇島﹐妖霧猶霾郭隗臺。八馬蒙塵悲遠去﹐雙魚傳信苦遲來﹔遙聞更用和戎策﹐消息難眞總費猜。

憶昔纓裙滬上游﹐果然人世有丹丘﹔吳歌子夜妖姬唱﹐郢曲陽春上客酬。回首歡場成夢影﹐投身荒島足悲愁﹔佳期願待江波綠﹐更泛五湖三泖舟。

習靜荒園一榻橫﹐神交竹弟與松兄﹔瑤琴最愛彈三峽﹐彩筆猶能擬兩京。已分棲遲安蹇陋﹐何心談笑取公卿﹔百年下潠先疇在﹐閒課家僮種秫粳。

門第瑯琊集鳳鸞﹐阿戎多病帶圍寬﹔烏衣巷口頭俱黑﹐綠竹林中影不單。芳歲蹉跎看漸晚﹐哀吟抗髒和應難﹔何如攜手江樓醉﹐趙女淸歌張女彈。

○次和槐庭過訪見贈之作

萬卷藏書號墨莊﹐多才拔幟少年場﹔羊車市上人如晝﹐塵尾花間唾亦香。買醉百金風月夜﹐吟詩半世水雲鄕﹔紅塵門外髙千尺﹐不到君家竈北牀。

○書感再次幼春韻六首

迢迢赤懸在天涯﹐禍結兵連事可嗟﹔易水無人收戰骨﹐薊門到處建軍牙。關開幽谷迎仙仗﹐冰合河源滯使槎﹔惆悵瀛臺西苑裏﹐胡兒碧眼坐吹笳。

落日邊城畫角鳴﹐風聲鶴唳總堪驚﹔松花江上多胡騎﹐木葉山頭少漢兵。王气未應長白盡﹐夕烽偏傍邑婁明﹔宗臣殉國人皆惜﹐遙望遼陽感慨生。

東顧愁無撥亂才﹐兵塵浩浩暗登萊﹔樓船已據田橫島﹐士馬空屯單父臺。天子遠巡關內去﹐將軍新向兗州來﹔本初部下多驍傑﹐辦賊𨿽能恐見猜。

八駿西行異浪遊﹐流離瑣尾詠旄丘﹔銅駝索靖言終驗﹐豆粥公孫意未酬。龍武兵彊應可恃﹐鳳池人去最堪愁﹔不知傅說騎箕後﹐誰與殷宗更作舟。

鯨吞虎據勢縱橫﹐置酒燕臺結弟兄﹔滿目旌麾爭略地﹐何時鐃吹報收京。武昌未見來陶侃﹐河北先傳失杲卿﹔底事聞雞劉越石﹖枕戈江上飽吳粳。

西巡扈從盡鵷鸞﹐誰念輿圖窄與寬﹖秦法變更由衛鞅﹐齊宗興復望田單。君臣嘗膽天應憫﹐玉帛和戎事大難。後顧茫茫堪痛哭﹐不須更聽雍門彈。

○再哭梁大令鈍庵

鬥酒長歌行路難﹐霸才無主劍空彈﹔世間換盡紅羊劫﹐天上飛來白玉棺。駿馬未舒千里足﹐大鵬先折九霄翰﹔故人一掬黃金淚﹐盡日臨風灑不幹。

○歲暮感懷三疊前韻六首

愁海滔天豈不涯﹐倚樓看劍一咨嗟﹔入籠鵷鶴饑垂翮﹐塞路豺狼猛倨牙。欲借風威淸霧毒﹐難回春意上枯槎﹔蘭成身世無窮感﹐怕聽關山蔡女笳。

少日詞場偶一鳴﹐賦成銅爵有人驚﹔彈琴自笑嵇中散﹐餐玉心嗤王外兵。未肯鴻冥遊廣莫﹐頗思鳳舉入承明﹔誰知流浪終如此﹐愧汝輕裘棘下生。

失意當年是不才﹐無媒門徑長蒿萊﹔久拚聽法依蓮社﹐敢望吟詩上柏臺。多難銷磨心鐵銳﹐閒愁催送鬢霜來﹔自憐已戢圖南翼﹐猶被紛紛籬鷃猜。

衡嵩未遂向平遊﹐云思霞情托一邱﹔藥鑱入山晨獨往﹐樵歌出谷晚相酬。塵生飯甑何遑顧﹐雨沒漁磯始欲愁﹔學道經年粗有得﹐此身漸覺似虛舟。

早被時流白眼橫﹐絕交又到孔方兄﹔無才挾瑟長安第﹐有夢遊仙太上京。賣卜祗應師季主﹐著書何必效虞卿﹖謾言耽酒須微祿﹐誰許官田種秫粳。

無路升天駕紫鸞﹐少卿愁緒幾時寬﹖三年虎穴投身險﹐一夕鴒原弔影單。墜劫早知銷化易﹐畏人誰信笑啼難﹖死灰縱有重燃日﹐忍抱琵琶塞上彈。

○喜滄玉﹑槐庭二君見過次韻

回翔落羽倦歸林﹐無復圖南萬里心﹔披艸愧君尋蔣徑﹐撥弦容我聽嵇琴。塵揚海底休重說﹐思發花前且共吟﹔若道詩場須鼓吹﹐綠楊鸝語是佳音。

○送槐庭歸塵港﹐卽次畱別韻

詩名十載鬢猶靑﹐玉立長身瘦鶴形﹔雙屐煙霞來藥徑﹐一樽花月醉茅亭。聯牀乍慰思如渴﹐分袂旋悲迹似萍﹔惆悵瑤琴奏流水﹐幾時重許子期聽。

○久旱喜雨

蘊隆何虫虫﹖赫羲燒大地﹔五行水漧土﹐咎徵肥遺至。靑陽萌動時﹐野望莽枯萎﹔萬井渴生塵﹐漑澆齊告匱。田形龜背圻﹐農夫坐流淚。蒼赤帝所生﹐未忍溝中棄﹔九霄呼行雨﹐乖龍不敢睡﹔倒海灑云端﹐森然銀竹墜。燋燥一以云﹐鱗塍有生意﹔涓滴皆黃金﹐歡呼拜天賜。淸明杏花盛﹐東作猶及事﹔蓑笠聚隴頭﹐秧歌慰勞悴。吾聞一徳朝﹐七祀■﹝犭各﹞爲祟﹔持鼎禱名山﹐言發致靈異。哀鴻億萬姓﹐生命大君寄﹔從來至人心﹐惻怛回天易。後代焚巫尫﹐暴虐非古治﹔時無臧文仲﹐誰與籌旱備﹖

○將進酒

白日短短駒過隙﹐人生上壽不滿百﹔等閒斷送黑頭春﹐漏盡鐘鳴嘆何益﹖邯鄲俠﹐河東賈﹐白門才人徐與庾﹐難得相逢夜三五。月窺窗﹐花照戶﹔狗兒吹笛﹐花奴擊鼓。美人笑酌金鸚鵡﹐繡襟紅香沾馬乳。樽前低唱燈前舞﹐珍羞絡繹仙廚脯﹔熊白猩唇賤如土﹐何家萬錢何足數。君不飲﹐更何待﹖身外浮榮朝槿花﹐世間萬事桑麻海。一壺之中別有天﹐期君共醉三千載。

○次韻答槐庭寄懷之作二首

雲樹相望三載余﹐幅巾就我竹林居﹔山中供客無兼味﹐別後傳情有尺書。掃地虻空微雨夕﹐啼春鶯老綠陰初﹔一樽何日還同把﹐惆悵松軒月影虛。

邯鄲夢醒已多年﹐閉閣空山息眾緣﹔池上荻枝抽畫筆﹐■﹝宀公心﹐上中下﹞前蕉葉展書箋。忘機並欲焚棋譜﹐食淡時教設淨筵﹔自笑比來搜句倦﹐被君猶喚作詩仙。

○仲春偕諸子遊瀚溪有感而作

城東散步去﹐良伴來相追﹔笑談忘路遠﹐足力亦不疲。艸花不知名﹐紅白開陸離。前山如螺鬟﹐時於樹裏窺。𨿽無風浴歡﹐遊眺心自怡。俯盼瀚溪中﹐石見何累累﹖上天久不雨﹐泉眼涸經時﹔西疇春事動﹐播種不可遲。戴勝空催耕﹐無水將何爲﹗吾聞大烏溪﹐嘆幹亦如斯。枯魚泣向天﹐老農皆涕洟﹔洪流且猶爾﹐余川從可知。嗟嗟上帝心﹐臨下何不慈﹖方今國賦重﹐民無餘三資。昨年遭蝗炎﹐禾死靡孑遺﹔今春又苦旱﹐粒食豈可期﹗誰能誅旱魃﹐火速召雨師﹔沛然下膏澤﹐莫使民啼饑。

○寄上海兪生子淵

西望登髙樓﹐申浦三千里﹔猶記虹口橋﹐共君赤欄倚。鶴鳴華亭縣﹐花落太湖水﹔解攜恍如昨﹐晼晚彌年祀。憐君五經筒﹐班鬢猶未仕﹔淹遲彈琴歌﹐作客風塵裏。夙昔交莫逆﹐磋磨在文史﹔封壤今卽殊﹐聲容滿心耳。離居欲有贈﹐愧乏鴛鴦綺﹔裁箋寄吳云﹐思亂誰能理﹗

○贈葛宇寬孝廉﹝世鋆﹞

九縣豺狼滿﹐君來漳海濱﹔江山非禹甸﹐日月隔堯天。皁帽從爲客﹐靑雲懶著鞭﹔誰憐好才調﹐長欠一杯錢。

○醉後言志﹐寄紹堯

男兒處艸莽﹐有志無由伸﹔同調尙齟齬﹐況乃行路人。東山花落時﹐醵飲會親賓。銀燈照初夜﹐妙伎堂前陳﹔皓齒歌白雪﹐細腰舞縈塵。逢君綺席間﹐爵行不計巡。小令雜諧謔﹐翻酒沾衣巾﹔半酣發狂態﹐笑嚙妃女唇。觀者如堵墻﹐交口詈申申。百年一剎那﹐浮雲是吾身﹔醉死詎足悔﹐但恐爲世嗔。牛角觸金花﹐自古同悲辛。埋照不出門﹐庶以葆天眞﹔一枕北窗風﹐聊署無懷民。

○次韻題銓侄五月都中紀事詩後二首

赤縣妖氛滿﹐腥臊戰一場﹔將才無頗牧﹐聖武是宣光。寶鼎人爭問﹐凶鋒勢太狂﹕翠華遂西幸﹐鐵騎入朝堂。

天心開殺運﹐國事誤權豪﹔梟獍城中舞﹐豺狼殿上嗥。入關仙仗遠﹐棄屋小民逃﹔亂定知何日﹖書哀藉兔毛。

○寄銓侄日本

天運窮百六﹐劫塵飛蓬壺﹔避地吾與汝﹐適越還入吳。吳下風月窩﹐越中山水國﹔五載同娛遊﹐一別分南北。汝志在顯揚﹐書劍客帝鄕﹔吾貧甘守拙﹐返棹婆娑洋。迢迢七千里﹐相望隔煙水﹔中外斷知聞﹐嘆恨何能已﹗今年京師亂﹐六龍西入關﹔聞道輦轂下﹐白骨如丘山。嗟汝年少子﹐陷身兵革裏﹔笳鼓喧薊門﹐何處問生死﹖靑鳥天外飛﹐銜書墜我衣﹔開緘驚且喜﹐知汝脫重圍。汝親已衰老﹐旅食江南道﹔餘生復何求﹐拜辭詣絕島。絕島海東濱﹐徐市此避秦。傳聞有仙藥﹐宮闕皆金銀﹔地與鯤身接﹐向來通舟楫。爲我折扶桑﹐乘風浮一葉﹔須識竹林人﹐相思淚濡睫。

○與呂生厚庵﹑沈生祝澄﹑侄幼春夜話作

掩關東郭外﹐懶拙世所輕﹔二仲披艸來﹐歡甚掃榻迎。是時山花落﹐鴃鶗林間鳴﹔感彼春芳歇﹐欣此親愛並。題詩五色箋﹐煮茗龍頭槍﹔夜闌語往事﹐破窗風雨驚。自從不周碎﹐坤軸東南傾﹔蠕蠕褌中虱﹐一飽各自營。鳳凰長苦饑﹐玉山禾不生﹔修陵植華藕﹐枝葉安得榮﹖回也困陋巷﹐孟荀老於行﹔與世苟鑿枘﹐賢哲亦無成。吾道在固窮何用吐不平﹗滄江有鷗鷺﹐可與洗心盟。

○次韻遙和伯兄感懷之作卻寄

歷陽魚鱉事堪悲﹐冬嶺孤松性不移﹔報與子卿書一紙﹐應憐越鳥憶南枝。

○山堂小集分韻得至字

門掩麥秋雨﹐雀噪故人至﹔相將林下酌﹐俱向水邊戲。彈琴玄鶴舞﹐說劍山精避﹔興來且爲歡﹐休論塵世事﹗

○六月二十七日開櫟社雅集﹐席上拈得仙字

換徵移宮近十年﹐山中猿鶴泣荒煙﹔久聯明月遺滄海﹐不分星光聚穎州。鬥酒開懷須作達﹐松枝入手且談玄﹔也知樗散人皆棄﹐墜羽相逢私自憐。

○和賴二見過靑桐林精舍原韻

久矣塵機息漢陰﹐幽棲四面繞蒼岑﹔撈蝦人在荻蘆渚﹐伐木聲來杉竹林。隱幾據梧聊永日﹐淸琴濁酒尙關心﹔知君舊是山陽侶﹐款段相過愜素襟。

○賴二畱精舍數日重有此贈

之子佩瓊華﹐紅顏齒編貝﹔旣爲蘭亭集﹐復作竹林會。鳴泉鼓瑟和﹐碧岫焚香對﹔淸談雜玄史﹐濁酒澆磊塊。朝遊逐塵鹿﹐暮吟倚松檜﹔逍遙邱壑間﹐放浪形骸外。紛華久忘懷﹐理亂寧置喙﹔神交支許流﹐尙友宗雷輩。功名乃禍媒﹐富貴爲身害﹔但爾自足娛﹐何必麒麟繪。

○二叔祖母羅太恭人七十晉一壽詩四首

觥觥太守公﹐我之王父行﹔一箭取功名﹐門前旌棨壯。恭人昔來嬪﹐薳簉賢聲暢﹔生我孝廉叔﹐秀出諸昆上。畫戟鵷班執﹐峨冠雀翎揚﹔母因子爵榮﹐翚翟拜天貺。司徒石窌封﹐阿杜金釵餉﹔援古以方今﹐恩寵何多讓﹖彩衣舞𨿽罷﹐蘭芽茁相向﹔才堪寶田守﹐孝同洗馬養。華誕逢古稀﹐徵詞耀屏幛﹔彤管書婦功﹐女史職久曠。不才忝諸孫﹐懿行安敢忘﹖願揚聖善風﹐付與樂人唱。

丹山鳳將雛﹐養成毛彩異﹔上天銜瑞圖﹐飛來鳴盛世。昔我孝廉叔﹐名織登科記﹔入爲粉署郎﹐出作朱軒使。固因媚學然﹐亦緣庭訓致﹔吾聞恭人教﹐義方無不備。憫近丸熊助﹐懲惰折■﹝嵏﹐艸代山﹞示﹔今𨿽屆嵫景﹐諸孫扳輿侍。尙於含飴際﹐丁寧開幼稚﹔一經勉承先﹐五木戒廢事。貽厥有如此﹐家聲未宜墜﹔會看蘭玉枝﹐百葉長繁熾。秦時巴寡婦﹐世擅丹穴貲﹔築臺只旌富﹐未聞能博施。賢哉我恭人﹐所寶在儉慈﹔自奉若寒素﹐見義則勇爲。如坻散倉栗﹐年荒絕啼饑﹔編橋壓狂瀾﹐免憂蛟與螭。徳水飲萬家﹐仁風扇四垂。行不踐虫蟻﹐春不折樹枝﹔人有惻隱念﹐一動天早知。何況七十年﹐樂善心不移。至誠感神明﹐天授龜鶴姿﹔齊壽與金母﹐永爲女中師。

羽人重服食﹐謂可獲髙年﹔闇河采桂實﹐酈縣汲菊泉。誰知此術妄﹐修短均由天。恭人識道紀﹐委命順自然。不求五福備﹐惟求四徳全。邁種天佑之﹐壽同金石堅。孫曾聯五代﹐玉立扶魚軿﹔雙雙花下拜﹐齊誦九如篇。是時華堂暮﹐仰見秋月懸﹔壽星出南極﹐光射寶婺躔。親姻旣畢會﹐敕廚鋪賀筵。𨿽無蟠桃果﹐來獻彩觴前﹔窈窕梨園伎﹔霓羽舞翩翩。或彈八瑯璈﹐或鼓云和弦﹔何殊瑤池飲﹐法曲奏云仙。

○九月十五夜同櫟社諸子萊園治酒

詩酒西園集上才﹐道南諸阮喜追陪﹔淸風自入芝蘭室﹐明月來窺竹葉杯。消受溪山幽興發﹐掃除塵俗雅懷開﹔商量今日須酣暢﹐莫管東方曙色催。

○羅蔚村孝廉﹝秀惠﹞有事渡海﹐紆道見過﹐出示漫遊畱別諸作﹐次韻奉贈﹐卽送其行四首

忽降文星蓬蓽中﹐積年渴想掃俱空﹔杜門馮衍才方退﹐賣賦相如道未通。身賤逢人多白眼﹐時危隨地有蠶叢﹔與君一夕談衷曲﹐陡覺顏銷鏡裏紅。

識君名字自童蒙﹐當日騷壇拔幟雄﹔聲價連城珍白璧﹐文章萬選重靑銅。卽今浪迹貧如洗﹐猶自狂歌气吐虹﹔我料鳶肩必騰上﹐西行莫惜醉新丰。

處褌蟣虱嘆終窮﹐擺脫超然便不同﹔屬國卽看離塞北﹐孝章只恐老江東。訂交意气無畦畛﹐入世機謀有拙工﹔安得靑雲生足下﹐桃源隨汝作漁翁。

淒淒涼气入鳴虫﹐君去秋江正落楓﹔歧路不禁悲聚散﹐孤槎從此上穹窿。恨無紵服貽吳札﹐聊把淸樽勸孔融。別後莫忘書報我﹐要知九萬里摶風。

○對酒用太白韻和沈生祝澄二首

采薇入西山﹐抱石沈東海﹔孤髙空畱名﹐骨朽今安在﹖世儒守一經﹐閉門蓄光彩﹔不知眉睫間﹐浮雲旦夕攺﹔當年不爲歡﹐景光詎相待。

靑春流驚湍﹐一去不再來﹔昨日已落花﹐今日難重開。如何朱顏子﹐塊然將空罍﹖但憂黃金盡﹐不畏白髮催﹔倏忽百年滿﹐賫恨歸泉臺。丈夫貴適意﹐物外輕浮埃﹔把酒笑二豪﹐蜾蠃何多哉﹗

○哀鴻篇

鴻雁從何來﹐來自滄海濱﹔似爲饑所驅﹐哀哀鳴向人。弋者滿天下﹐挾弓窺秋旻﹔髙鳥看漸盡﹐幸汝得全身。柰何困口腹﹐終日長悲呻﹗碩鼠食汝苗﹐使汝生計鈍﹔𨿽不斃彈射﹐饑死慘亦均。我無活汝術﹐目擊徒愴神。鳳凰百鳥王﹐鵷鸞爲其臣﹔朝餐瑯玕飯﹐夕飲玉池津。丹穴分餘糧﹐羽族皆回春。嗟哉汝翮摧﹐飛去永無因。一物不得所﹐足傷天公仁﹔我願陳此詞﹐泣血叩帝闉。

○憶昔答洪月樵﹝一枝﹞卽次其韻

憶昔遊泮池﹐詞場結交盛﹔識君人叢中﹐神彩朗月暎。示我帖括文﹐妙義闡思孟﹔奪標童子軍﹐時畏此敵勁。詩才尢敏捷﹐落筆春泉迸﹔兼長賈董策﹐萬言論時政。鵬翼搏扶搖﹐只待風月橫。所願豈溫飽﹐欲佐堯舜聖。余亦志靑雲﹐道同陪嘯詠﹔朝遊聯衣袂﹐夕飲將燈檠。光景宛目前﹐事隔兩塵敻。海邦鼎革來﹐新學方馳競。一唱而百和﹐同音若笙磬。聞人彈古詞﹐齒冷加譏評。而我與夫子﹐頓減飛騰興﹔落魄兩靑衫﹐老大意不稱。初日出東方﹐彈丸被兼並。伶俜新寡婦﹐羞再窺妝鏡﹔誰知耳後珠﹐照國非照乘。出門望新髙﹐萬丈懸危嶝﹔上自白玉苗﹐采之欲誰贈﹖自有此山來﹐積雪翠微互。登髙懷美人﹐長嘯天地暝﹔浪捲前朝去﹐雲海空濎瀅。成功逐荷蘭﹐延明一綫命﹔兒孫非霸才﹐窮波坐蹬蹬。靖海樓船來﹐一舉降諸鄭﹔從此屬神州﹐鳳歷春王正。海疆本盜藪﹐民俗頗剽輕﹔滔滔婆娑洋﹐蛟鱷時游泳。二百餘年中﹐揭竿亂靡竟﹔淡江軍幕開﹐伏莽始稍定。方面托名臣﹐政治較昔勝﹕星羅起衙寺﹐丹刻俱華靚。蛛絲牽電綫﹐羊腸通軌徑。豈知好江山﹐拱手讓他姓。幾處呼倉葛﹐失主旋掃淨。嗟余避風鳥﹐回惑迷本姓。飛去生處樂﹐饑驅還入阱﹔振翮觸羅网﹐聲發懼禍應。安敢華廈居﹐自屏邃壑靘﹔家世鼎鐘業﹐墜落已無剩。愧君贈我詩﹐滿紙猶餖飣。邇來久謝客﹐車馬絕蘿磴﹔閉門惟種菜﹐不求彭澤令﹔茆齋臨淸溪﹐瀟灑置幾登。靑山隔墻頭﹐時來竹欄憑﹔索性畏俗氛﹐與君頗同病。旣遠磨涅場﹐庶葆堅白行﹔回思半生事﹐一夢邯鄲醒。詩詞𨿽無用﹐未忍棄破甑﹔汐社自唱酬﹐尙有知音聽。共君素位行﹐休悲辱泥濘﹔憤懣種豆歌﹐須防漢庭偵﹗

○會後數日﹐啟運兄至﹐戲有此贈

莫嘆佳期竟後期﹐小山猶及桂花時﹔畫屏曲處歌桃葉﹐燭樹前頭舞柘枝。爽約不辭金穀酒﹐當筵髙詠玉臺詩﹔伯喈斑鬢垂垂老﹐文采風流信有之。

○哭宇寬孝廉

自古誰無死﹐悲君在客邊﹔一靈歸故國﹐萬恨掩窮泉。永罷春明試﹐空畱寶劍篇﹔傷心帝京友﹐猶盼孝廉船。

○次和邱仙根水部見示之作﹐兼呈頌臣秀才

生意婆娑殷仲文﹐蕪城才盡鮑參軍﹔年來結社東林下﹐不負靑山與白雲。

戎馬十年耆老盡﹐邱公去作嶺南人﹔眼中惟有謝康樂﹐五字韓亡泣鬼神。

○日邊行﹐送紹堯東遊﹝以下癸卯﹞

東有瀛洲西弱水﹐埋頭世网井蛙耳﹔羨君能乘破浪風﹐入手扁舟行萬里。萬里飄飄指日邊﹐此行采藥兼求仙﹔回頭忽與故山遠﹐浩浩惟見水拍天。海中妖怪無不有﹐天吳飛舞黑蛟吼﹔君身自有神呵護﹐鬼物豈敢相攫取。風濤險絕無人域﹐知君恬吟不動色﹔耳邊萬斛漰湃聲﹐祗與新詩增筆力。行行直到三神山﹐東皇所治隔世寰﹔金宮銀闕接天起﹐扶桑千丈手可攀。我生夢亦不到處﹐君今遊戲於其間﹔太乙授君藥一丸﹐換君凡骨駐君顏。昔時羨門髙壽﹝原脫一字﹞﹐今騎招君渡西海﹔我亦思爲汗漫遊﹐昆侖嶺上遙相待。

○哭沈社兄二首

龔生嗟竟夭﹐彩筆入窮泉﹔神理憑誰問﹐巫咸已上天。

識子自童稚﹐交親十六年﹔慚無束蒭弔﹐抱病泣春天。

○送侄幼春過海遊學

吾兄膝上王文度﹐不減謝庭之寶樹﹔先世起家用弓馬﹐汝獨苦心向詞賦。千金一字不輕下﹐文成每有驚人句﹔奇峯狂浪生筆端﹐擲地鏗鏘協韶頀。偶然遊藝賈餘勇﹐巧思亦足相貫注﹔圍棋不落第二品﹐蹴鞠樗蒱皆獨步。只今年才二十四﹐文采風流遐邇慕﹔但恨操術與時乖﹐斑斑髙隱南山霧。今朝別我西遊學﹐小弟擔簦逐芒屨﹔離親去裏初作客﹐越水閩山愼行路。邇來震旦新學興﹐說富言彊士爭騖﹔侏離講習紅毛文﹐糟粕六經誰復顧﹗二三儒生抱殘缺﹐拘守人笑書中蠹﹔低心逐時何足羞﹐貴令樗櫟化箘簬。物生合用斯爲美﹐章甫適越毋乃誤﹗汝今此行良有以﹐竊願知新更溫故。毋忘所能古有訓﹐博覽兼通問則裕﹔送汝求師浮海去﹐祝汝業成早東渡。離筵有酒不能飲﹐心逐去帆飛似騖﹔別後知餘日夜思﹐莫厭頻頻傳尺素。

○雨中臥病﹐聞溪水聲作。

丈室呻吟擁被眠﹐藥鑪相伴日如年﹔不知門外瀟瀟雨﹐一夜溪聲到枕邊。

小溪漲綠雨新晴﹐茂樹連陰伯趙鳴﹔屈指分龍時節近﹐南風一路打禾聲。

○次韻答撫松處士

富貴百年內﹐一霎優曇華﹔所以源道人﹐甘心逃煙霞。同志如晨星﹐三五何寥落﹗君今有彊弩﹐休穿魯縞薄。栽蘭在空谷﹐種楡在層霄﹔相去天壤間﹐曷由知榮凋﹖古人亦有言○投桃報以李﹔但愧東家施﹐顰眉學西子。

○往石螺潭道中作

肩輿出裏門﹐一望皆稻畦﹔仲夏刈獲了﹐數處亦旣犁。蒙蒙丘中麻﹐其下有橫溪﹔我尋溪路邊﹐惝恍南北迷。霖潦斷行徑﹐荒莽與人齊﹔天晴漲𨿽縮﹐沙岸猶積泥。前村圍修竹﹐日午聞鳴雞。役夫皆已休﹐而我獨棲棲﹔遠赴田叟期﹐觸熱更向西。

○示烏溪築陂者

久雨陂塘潰﹐田水絕涓滴﹔築堤焉可遲﹐插秧時候迫。農家出丁壯﹐裏糧從玆役﹐朝伐象山竹﹝象山在烏溪北﹞﹐暮負烏溪石。舉鍤多如雲﹐揮汗不敢息﹔𨿽無官吏呵﹐里正相督責。愼毋怨里正﹐里正謀汝食﹔努力莫告勞﹐報汝在秋獲。

○哭伯兄薩堂四首

一戰驚酉域﹐兜鍪舊將門﹔毀家萬金盡﹐報國寸心存。海上歸蘇武﹐昭關出伍員﹔餘生滿腔血﹐猶得灑中原。

召見明光裏﹐牙旗駐海州﹔主恩宜拜賜﹐老景復何求。韜略教兒輩﹐忠貞激女流﹔臨當撤瑟夜﹐紅粉爲君休。

患難相依久﹐饑寒頗累君﹔取求無轢釜﹐和樂有吹塤。愛弟逾靈運﹐恭兄愧陸云﹔傷心江上別﹐奄忽死生分。

昔別春申澗﹐相逢期十年﹔熟知經五稔﹐君遽赴重泉。露夕華亭鶴﹐花晨笠澤船﹔斯遊長已矣﹐難卜後生緣。

○立秋紹堯見過﹐談東遊事有贈

葉落櫚庭雁始飛﹐秋風吹汝到荊扉﹔怪來語帶煙霞气﹐新自蓬萊島上歸。

○和撫松處士井底蛙

井蛙拘於墟﹐何足語溟渤﹗井中數斗泥﹐是渠盤踞窟﹐一鳴華林園﹐靑紫遂濫竊﹔居然比令僕﹐給廩何須說。蜂衙蟻隊外﹐別是一官閥﹔鼓吹艸間來﹐眾虫畏瞋喝。汝𨿽性善怒﹐伎倆亦云劣﹔但能困蜈蚣﹐未堪制蛇蠍。胡然鳴得意﹐向人日喧聒﹖人事亦何常﹐錦襖有時脫。似聞南烹客﹐沸鼎爲汝設﹔跳梁漫自喜﹐驕甚理必滅。

○陰曆六月二十六夜大風雨﹐詩以誌異

赤云夾日翔﹐颶母空中舞﹔夜來風大作﹐吹萬聲熛怒。初如奏笙竽﹐繼若鳴金鼓﹔倏忽啼鬼神﹐雜沓闘龍虎。勢欲翻渤海﹐響疑折天柱。丰隆旣出地﹐元冥亦行雨。奔騰熠羣動﹐滂濡浸后土﹔助虐益咆咻﹐撓物無齟齬。拔樹倒千章﹐傾屋非一所﹔估客念船舶﹐農夫憂場圃。六鷁飛過來﹐爰居止於魯﹔雞犬俱不寧﹐人物多安堵。卻思軒頊世﹐雨十而風五﹔時若應休徵﹐至治難再睹。長吟記災異﹐慨然懷往古。

○前年有撫松居士者﹐與餘唱和甚多﹐後知爲社友陳君滄玉所托名﹐戲爲四絕句寄贈﹝以下甲辰﹞

詩家戲學糊名法﹐教索曹劉向暗中﹔自笑眼花迷五色﹐主司頭腦太冬烘。

平生識寶比波斯﹐网盡珊瑚海底枝﹔赤水一珠驚創獲﹐誰知故物掌中遺。

空吟下裏和陽春﹐耳熱偏忘刻羽人﹔遠愧延陵吳季子﹐國風十五識歌陳。

龍媒本是渥窪種﹐一見吾能識彩毛﹔牝牡不分君莫笑﹐古來亦有九方臯。

○次韻謝家載昭惠紫含笑一本

主人情重許移栽﹐底事風前笑臉開﹖應笑分司狂杜牧﹐一言乞得紫雲來。

珍重攜鋤檻外栽﹐娟娟泣露紫苞開﹔吳宮阿玉煙銷久﹐今夜香魂步月來。

蘇詩﹕『娟娟泣露紫含笑』。

○頌臣謝丈畱須﹐余戲贈兩絕﹐有『長須國裏如求婿﹐跨鳳乘龍屬此髯』之句。後余弟烈堂果贈一姬﹐喜拙詩竟成佳讖。因次前韻﹐再賦二章﹐以博妝臺雙笑

老人星畔小星添﹐繞喙諸毛恐見嫌﹔便與枕邊談故事﹐朝云曾不厭蘇髯。

燈前郤扇尙生疏﹐鏡檻相偎曉起余﹔笑撚吟髭成八字﹐宮眉畫出比何如。

○甲辰除夕雜詠

爆竹聲中又一年﹐光陰三十箭離弦﹔萊衣戲作兒童舞﹐博得髙堂壓歲錢。

壽筵柏酒注紅螺﹐大婦調絲小婦歌﹔亦有左家嬌女在﹐圍鑪人比去年多。

荊樹分開連理枝﹐萼樓長枕異當時﹔琴牀明日春風到﹐坐念徽之悼獻之。

數載黃公壚下游﹐竹林人物最風流﹔卽今東閣梅花發﹐知否江南憶隴頭﹖

四鄰相倩寫桃符﹐紅紙千張墨一壺﹔不惜醴陵花管禿﹐秋蛇春蚓笑髯蘇。

繞牀喝雉燭燒紅﹐入坐毛公與井公﹔若使武昌陶侃見﹐定將博具擲江中。

終年耳熟老農談﹐祈谷神前我亦諳﹔笑倒淳於都不管﹐豚蹄壺酒祝喃喃。

○再步前韻答槐庭﹝以下乙巳﹞

翠黛樽前唱紇那﹐江頭大艑泛軻峨﹔煙波未得從君去﹐孤負春來鷗鷺多﹝陸詩﹕『軻峨大艑小如豆』﹞。

惇盤十二會葵邱﹐酒社詩盟接勝遊﹔最憶鹿江燈節宴﹐夜深絲竹醉髙樓。

交誼蒙莊與惠施﹐詞場个个桂林枝﹔吟君詩似聞鄰笛﹐思舊山陽無限悲。

多心已似不撚灰﹐叱犢傭耕甲水隈﹔寂寞門庭可羅雀﹐故人惟望任安來。

○鶴亭招同滄玉﹑香圃過其巖野艸堂﹐卽事賦贈

竹繞垣墻花繞廬﹐華堂小住感何如﹖昔年宋玉臨江宅﹐畱與南朝庾信居﹝君所居﹐系傳營官舊宅﹞。

君齒長餘三歲耳﹐短長肥瘦頗相同﹔左家膝下惟嬌女﹐羨爾階蘭茁四叢。

與子結交兄弟行﹐今朝拜父一登堂﹔入門見我泥沾脛﹐倚杖呼孫速暖湯。

○訪滄玉不遇

詩酒盟寒不可尋﹐偶思一面亦辰參﹔我勞耒耜君鉛槧﹐貧賤謀生累已深。

○謝安

哀樂中年感百端﹐東山絲竹彊爲歡﹔當今後輩輕饒舌﹐錯把風流笑謝安。

○步頌臣題帳眉原韻

燕寢香凝寶篆灰﹐鳥啼窗外轉幽哉﹔先生不作封侯夢﹐懶向邯鄲借枕來。

○暮春偶題

相思樹下短橋西﹐鳩語呼人去杖藜﹔昨夜狂風吹急雨﹐數重溪合一重溪。

棋局髙低百頃田﹐靑靑一片帶朝煙﹔不應饑死東方朔﹐已覺丰年在眼前。

聽罷田間叱犢聲﹐春風容易杜鵑鳴﹔東陵瓜與南山豆﹐課僕攜鋤趁雨睛。

翡翠雙飛拂釣絲﹐微風吹水綠差差﹔池塘小立看春艸﹐滿眼江南謝客詩。

雅愛蘇黃筆陣豪﹐一窗晴日學揮毫﹔臨池功課經年廢﹐硯匣塵封寸許髙。

久無書札到衡茅﹐雨散星離憶故交﹔多謝春風雙燕子﹐窮檐來覓舊時巢。

後園一樹王戌李﹐結實累累若貫珠﹔屈指春風幾場醉﹐等閒看到碧成朱。

○贈謝丈頌臣

同著南冠瘴海涯﹐白頭好事汝堪誇﹔杏林榜賣君臣藥﹐槐市班聯姊妹花。表聖山居生有壙﹐王蒙水厄老耽茶﹔應憐謀食東陵拙﹐辛苦靑門學種瓜。

○次韻酬呂大厚庵題田居見贈

世事紛然百不關﹐此身將老翠微間﹔病疏把酒杯觴燥﹐懶廢吟詩筆硯閒。春水一竿垂釣去﹐秋云兩束負薪還﹔慚卿比似林君復﹐尙欠梅花種滿山。

地僻無人扣竹關﹐農書一卷自林間﹔荷鋤良苦身偏健﹐抱甕𨿽忙意郤閒。采藥直窮雲起處﹐種瓜常到日西還﹔幾多幽事紅塵外﹐莫怪終年不下山。

○倒疊韻酬槐庭﹐兼簡滄玉

耕余有興卽看山﹐野老招邀每醉還﹔散發經旬無柰懶﹐著書積寸不如閒。詩情畫意花三徑﹐琴韻棋聲屋數間﹔聞道羊求欲相訪﹐幾回煮茗候柴關。

○春日閒居﹐再用倒疊韻。

白袷新春臥故山﹐艸堂人已倦遊還﹔一簾花雨攤書冷﹐半榻茶煙對竹閒。琴韻澀難調指下﹐酒悲醒亦在心間﹔詩成自寫東頭屋﹐盡日曾無客扣關。

○卽事寄呈謝丈﹐三用倒疊韻

風滿幽林雨滿山﹐藍輿何事過溪還﹖已愁往路春泥滑﹐復惜空齋麈尾閒。日午炊煙生竹裏﹐天寒饑雀噪檐間﹔此時不共圍鑪飲﹐惆悵蓬門獨自關。

○酬李君友石步厚庵韻書懷見贈

竹裏雙扉盡日關﹐行吟帶索向田間﹔才非世用宜藏拙﹐道在躬耕敢愛閒﹖鴻雁北飛啼正苦﹐江河東下挽難還﹔憑君莫說南朝事﹐腸斷哀時庾子山。

一毫塵事不相關﹐托足何妨城市間﹔滌器酒鑪偕隱好﹐垂簾卜肆食貧閒。詩中典午春秋在﹐夢裏華胥气象還﹔知汝蕭條家負郭﹐笑人捷徑覓南山。

○喜諸弟侄同過艸堂

剪燭西窗笑語歡﹐圍鑪促坐小團欒﹔山林把臂來諸阮﹐風雨聯牀得二難。喝雉狂呼消夜永﹐傳杯劇飲敵春寒﹔田家客似卿曹少﹐艸具相畱意未安。

○仲衡侄至自廈門賦示

悠悠七載別離心﹐山館挑燈語夜深﹔存沒兩行華屋淚﹐盛衰一曲雍門琴。隴西已媿家聲墜﹐建徳難將樂土尋﹔便合與君作沮溺﹐耦耕避世白雲岑。

○再示仲衡二首

只道長無再會因﹐相逢驚喜各沾巾﹔客中昔是何年別﹐燈下今疑隔世人。黃犬不歸悲內史﹐黑貂已敝感蘇秦﹔橫流那有安身地﹐斟酌家山共隱淪。

自別南朝到北朝﹐小園賦就總無寥﹔頻年淚爲亡琴灑﹐此日愁看玉樹消。塞外韋韝慚閥閱﹐遼東皁帽混漁樵﹔曲肱飲水應吾道﹐肯厭淸貧陋巷瓢。

○卽席賦贈滄玉﹑錫祺

避俗幽居谷號愚﹐故人聯步訪農夫﹔孟公酒態猶驚坐﹐介子文窮未棄觚。經歲別離談悃款﹐極天烽火動嗟吁﹔樽前額手聊相慶﹐世亂吾徒免荷殳。

○步滄玉見贈原韻

舊雨經年約不違﹐艸堂小住莫言歸﹔山中花木三春秀﹐門外風塵萬事非。茶話忘形賓與主﹐盤餐隨意藿兼薇﹔因君一下南軒榻﹐天上增光到少微。

○步錫祺見贈原韻

秋水芙蓉詩品淸﹐一時才子比肩行﹔芒鞋訪我離書局﹐樽酒畱君賦晚晴。雲際風髙飛鳥滅﹐林間路斷小溪橫﹔望衡喜與龐家近﹐夜靜常聞擊柝聲。

○與厚庵在無悶艸堂遲陳﹑傅諸子不至卻寄

待君君不至﹐昨暮又今朝﹔杯酒溫還冷﹐鑪香爇更銷。幾回掃荒徑﹐何處滯徵鑣﹔更負靑山約﹐能無愧久要。

把耒東田隱﹐垂綸北渚居﹔世人宜見棄﹐之子豈相疏﹖別恨盈春水﹐佳期負尺書﹔空教素心友﹐吟望倚茆廬。

○諸子同過艸堂喜而有作

甕頭新酒熟﹐恰喜故人來﹔蘿徑聞厖吠﹐豆田驅犢回。看山捲簾幙﹐臨水洗尊罍﹔醉話經年別﹐春風懷抱開。

相識豈在早﹐晚交情益親﹔十年月泉社﹐俱是宋遺民。斯世正龍戰﹐吾徒寧蠖伸﹔請辭問津者﹐來作耦耕人。

矯矯陳與傅﹐學成道尙屯﹔文章喧眾口﹐貧賤傍人門。會面忘賓主﹐同心若弟昆﹔袖中萬國史﹐許我細評論﹝滄玉﹑錫祺﹞。

素髮被兩鬢﹐吾宗老散仙﹝香圃﹞﹔因君憶令弟﹝俊千茂才﹞﹐悵望白楊阡。刀筆人皆賤﹐遺文世孰傳﹖相逢須痛飲﹐幸有酒如泉。

○次韻答滄玉

來年方一會﹐軟語到參橫﹔兵革人間世﹐桑麻物外情。家貧師老圃﹐才退愧詩名﹔今日廬山社﹐非君孰主盟﹖

○飲酒放言﹐步滄玉席上見贈韻

朝菌無晦朔﹐蟪蛄無春秋﹔人生居短景﹐百年忽我遒。佯狂衰鳳歌﹐接輿眞吾儔﹔下士大笑之﹐乃呼爲馬牛。咄咄釜中魚﹐焉知水上鷗﹔仁義一蘧廬﹐久處將何求﹖不如縱遠柁﹐乘老無倪舟﹔停棹瑤池間﹐婆娑王母樓。玉盤紅仙桃﹐一食消牢愁﹔雙成吹云和﹐勸我竟日畱。俯視蟻垤小﹐稗海環九州島。哀哉涿鹿戰﹐蚩尢碎銅頭﹔積骸如邱山﹐血作江河流。黔首爲犧牲﹐功名歸徹侯。我欲和觸蠻﹐獨唱莫余酬﹔飲酒入玉壺﹐聊與達者侔。何用學魯儒﹐矩步誇純修﹔遊心無懷天﹐安識是與不。

○次韻和仲衡過田居之作

竹樹連雲暮色蒼﹐艸堂樽酒話悲傷﹔一家楚越書傳雁﹐十載干戈劫換羊。故物道南求犢鼻﹐行裝驢背卸詩囊﹔遠遊何似歸耕好﹐身種胡麻婦種桑。

○陪謝丈遊小東山別墅賦呈

別墅云梯上﹐肩輿入薜蘿﹔新晴巖气暖﹐積雨瀑流多。好鳥啼芳樹﹐遊魚戲綠波﹔物情欣有托﹐余亦憩山阿。

君愛東山好﹐云堪避世氛﹔樵歌淸悅耳﹐稻隴綠侵云。勝地難同隱﹐斯遊過所聞﹔回車愧流水﹐涇渭此中分﹝山下有水﹐分爲淸濁雙流﹞。

○陪謝丈遊鴛鴦湖﹐觀邱水部種花處﹐今已犁爲田矣﹐感而成詠

鴛鴦湖上種花人﹐一去韓江過十春﹔陳迹已湮君莫嘆﹐柏莊書籍亦灰塵。

○題邱大達甫鴛鴦湖艸堂

犁破嶙峋化土腴﹐一家梅鶴寄鴛湖﹔莫嗟諸弟天涯隔﹐山鳥山花盡友於。

錯誤巖樓數十家﹐鋤云伴汝種桃花﹔我行誤入仙源路﹐雞犬聲中日未斜。

萬樹斜春叫子規﹐番風已過揀花時﹔滿山新綠娛人眼﹐明日春歸也不知。

○吳氏吟香園八詠中六首

月池垂釣

密樹蔭淸池﹐魚樂君知否﹖平生江海意﹐一試釣鱉手。

竹■﹝土島﹞圍棋

鳥啼白晝靜﹐竹■﹝土島﹞對楸枰﹔林深人不見﹐時聞落子聲。

小橋問柳

尋春過小橋﹐楊柳靑如許﹔黃鳥不依人﹐郤坐髙枝語。

曲檻觀櫻

三月櫻花時﹐仙京盛裙屐﹔曲檻忽逢春﹐似作海東客。

假山消夏

縹緲壺中山﹐飛入竹林下﹔前臨菡萏池﹐淸絕宜長夏。

老圃吟秋

旣放籬下菊﹐又開水邊蓼﹔秋色日日佳﹐詩興添多少﹖

○次韻和紹堯病起示社中諸子之作

短榻靑燈曉夜燃﹐覆車重踏又經年﹔難除火食仙無骨﹐肯放屠刀佛有緣。嚼蠟細思眞少味﹐飲醇相比覺猶賢﹔昨非今是君應悟﹐兩首新詩記靦然。

○夜訪滄玉﹑錫祺寓齋作

客窗剪燭故情長﹐睡觸屏風倦僕僵﹔榾柮滿鑪親煮茗﹐一村對酌勝瓊漿。

蕭齋聽雨夜眠遲﹐拈韻燈前課小詩﹔重疊缽聲催納捲﹐儼然風味棘闈時。

○與聘三步月至葫蘆墩口占

碧天如水薄雲銷﹐明月隨人過板橋﹔隱隱市樓燈火近﹐暖風吹出一枝簫。

○夜坐與仲衡作

一番微雨過池塘﹐小酌茆齋賞夜涼﹔殘月半規星數點﹐隔籬風送稻花香。

剪燈相對話桑麻﹐盡把山居水竹誇﹔不是吾廬吾亦愛﹐野人乘興卽爲家。

荒山倚杖牧雞豚﹐五柳蕭疏夕掩門﹔憶昔同君學書劍﹐壯心豈料老農村。

○馬鳴山阻雨

海村十里雨絲斜﹐小避茆亭賣餅家﹔輸與林宗風度好﹐墊巾畱作畫圖誇。

○贈槐庭

閉門索句陳無已﹐不見三年今眼明﹔病喜免爲斷脛鶴﹐飲須拚作吸川鯨。詩惇累夜燈同剪﹐客散髙樓雨又晴﹔近事細談眞羨汝﹐階前添得兩蘭莖。

○答贈藻云﹐步原韻

不上吟樓又幾年﹐風帆煙樹景依然﹔主人酒美魚蝦足﹐我欲江鄕作醉仙。

○十宜樓夜集作

不飲鹿溪水﹐彈指俄三秋﹔鹿溪多詩人﹐雲集十宜樓。平生與我好﹐奪幟騷壇遊﹔相思命駕訪﹐豈憚道裏悠。主人今陳遵﹐愛客投轄畱﹔別情未及敍﹐滿案羅珍羞。嘉賓聯袂至﹐入座偕應劉。洪生老祭酒﹐最初交契投﹔文筆雄絕島﹐萬物困雕搜﹔贈我錦繡篇﹐髙唱不可酬。席罷復縱談﹐煮茗南窗幽﹔焚香讀古書﹐披圖看地球。方今東西帝﹐爭長揮戈矛﹔海天風鶴時﹐雅會寧易求。諸君舞長劍﹐余欲歌箜篌﹔時事日以非﹐天道與羣酋。東北望綠江﹐遙遙戰云浮﹔角上闘蠻觸﹐中華一蝸牛。城火及池魚﹐此事可隱憂﹔六鰲負員嶠﹐久沈弱水流。竊恐賣盧龍﹐更有一田疇﹔謀臣空滿朝﹐未聞借箸籌。吾儕亦何爲﹖新亭泣楚囚。兩國方用兵﹐算緡及車舟。入籠鳥𨿽饑﹐一飽焉敢謀﹖但願昆明灰﹐莫再飛瀛洲﹔親友長相保﹐無事到白頭。

○五月一日滄玉﹑錫祺﹑笛亭﹑槐庭﹑藻云及捨侄仲衡集予無悶艸堂﹐喜而有作

聯翩裙屐訪西疇﹐滿眼溪山喜气浮﹔半道未攜淸酒候﹐諸君姑爲白雲畱。也知野外無供給﹐隨意田家有唱酬﹔遙比竹林人恰七﹐嵇琴阮嘯共千秋。

籬門犬吠故人來﹐陡覺光輝照艸萊﹔吟興應嫌鵝鴨鬧﹐酒懷暫對水雲開。閒居物外花三徑﹐雅會塵中歲幾回﹔郤憶匡山蓮社客﹐晨星寥落劇堪哀。

傭耕奉母豈能賢﹐隔斷塵囂地自偏﹔陶令閒情消秫酒﹐邵平生計托瓜田。時危碧海栽桑後﹐身老靑山學道年﹔疇昔知音多見棄﹐諸君猶賞伯牙弦。

衡茆蠖屈寸心違﹐小集題襟傍翠微﹔曉雨半林鳩語雜﹐燻風十頃稻花肥。田園詩老忘機好﹐貧賤交能耐久稀﹔從此薜蘿幽徑熟﹐相思時一叩柴扉。

○同槐庭﹑藻云﹑笛亭小集呂氏新樓

燭炧西窗夢不成﹐小樓風露近三更﹔滿地荷蘭浮香气﹐繞砌流泉作雨聲。酒渴玉川思茗飲﹐人來汐社續詩盟﹔十年鹿海須臾事﹐相對南冠媿此生。

○重過彰化

城郭都非鶴自還﹐磺溪不攺舊潺湲﹔漢家廢壘生春艸﹐落日牛羊八卦山。

○東郊

數家水竹傍城坳﹐墻堊黃泥屋蓋茅﹔曾是土牛行處路﹐笙歌久不到東郊。

○渡烏溪

人生到處總前緣﹐不過烏溪又四年﹔曉渡乘桴微雨裏﹐獅頭山翠半含煙。

○過縣莊

茄荖山前雨漲溪﹐人家近在稻花西﹔牽情步步橫堤路﹐芳艸曾觀襯馬蹄。

○贈林﹑楊諸子

今日鯤身島﹐談詩數十家﹔歌風及歐美﹐摛藻薄騷葩。我拙將焚硯﹐君癡復嗜痂﹔未能識奇字﹐載酒愧侯芭。

數子一時秀﹐髙齋卽近鄰﹔交因文字合﹐情以往來親。欲效他山助﹐深慚腹笥貧﹔還應遭剪拂﹐櫪馬更精神。

○次和莊君雲從辱贈原韻

刻畫無鹽費寫生﹐瑤篇疊贈愧深情﹔北山人或嘲充隱﹐南畝君胡慕力耕。荒徑幾時尋蔣詡﹐酒杯此日憶公榮﹔甲城絳帳圍絲竹﹐想見玄談娓娓淸。

○擬鮑參軍行路難

黃姑織女隔天河﹐𨿽則異居心靡他﹔不知君心別後變﹐相逢猶道故情多。奉君中山千日之美酒﹐子夜四時之淸歌﹔歌亦竟不聽﹐酒亦竟不飲﹐翩然拂衣去﹐君心一何忍﹖回憶當初魚水歡﹐兩行淚落沾衾枕﹗

○寄居三首

寄居阮家林﹐貧賤誰記憶﹖多病身常閒﹐樂道心自得。綠樹圍村捨﹐白水明溝洫﹔陰晴山異態﹐遠近艸殊色。鳥笑春催耕﹐虫吟秋促織﹔願學於陵隱﹐夫妻俱食力。

誤著縫掖衣﹐治生失其道﹔恥爲洛陽賈﹐學種瑯琊稻。地方苦磽確﹐天災憂旱澇﹔歲歉家屢空﹐親健貧亦好。南陔采芳蘭﹐北堂樹萱艸﹔差勝潘黃門﹐母子長相保。

言念我同父﹐寥落晨星少﹔今爲田氏荊﹐昔是桓山鳥。東西一異居﹐音塵終歲杳﹔聞雁起中夜﹐看云臥淸曉。華屋誠爽塏﹐田舍誠隘湫﹔倘因省覲來﹐荒徑嘶腰褭。

○首夏田園卽事

新蟬滿樹夕陽斜﹐半畝蔬香老圃家﹔莢破鳥銜籬下豆﹐葉黃虫蝕隴頭瓜。途窮生事皆如此﹐世亂徵徭未有涯﹔況復春霖傷早稻﹐空倉枉自待鳴枷。

○小東山艸堂歌

謝先生有好奇癖﹐避喧誅茆向絕壁﹔堂成自署小東山﹐希風乃祖老安石。堂前秫田類泉明﹐堂後橘園如李衡﹔山居兼有生計事﹐豈徒浪博髙隱名。有時憑髙作伎樂﹐山水絲竹音俱淸﹔中年哀樂藉陶寫﹐一任俗儒嘲風情。先生行樂不知老﹐逢人便詡東山好。暮春三月山花開﹐傾家買酒延客來。林中掃地置盤石﹐平穩可以安樽罍﹔紅妝當筵勸盡醉﹐諸君何可辭深杯。東山調絲西山應﹐猿鳥驚啼夜不定﹔坐久殘月衣上明﹐相屬拈題盡餘興。余亦東山客﹐請賦東山歌﹔東山艸木盡識我﹐去年此際曾來過。重遊但作信宿計﹐匆匆難免山靈呵﹔惟願主賓長健在﹐年年觴詠山之阿。

○星郎先生挽詞

曾下元方拜﹐余先識阿羣﹔轄投懷暢飲﹐掃榻憶論文。誼以忘年寫﹐情緣世好殷﹔佯狂偏愛我﹐老病卻憂君。一別經芳歲﹐相思隔暮云﹔素書猶問候﹐凶訊忽驚聞。太息儀型遠﹐誰知著作勤﹔詞章吾友紹﹐徳行里人尊。印岫舒霞綺﹐房溪漾縠紋﹔回瞻遊宴處﹐長愴死生分。禮欠靈軟送﹐神馳宿艸墳﹔寫哀詩滿幅﹐寄侑紙錢焚。

卷三

醫室喜雲從社弟過訪﹝以下丙午﹞

次和雲從見贈韻

臺中遇鄭君貽林及同社莊君太嶽賦贈

靜坐

贈連君雅堂

瑞軒小集次雅堂韻

哭沈笛亭

謝張子材惠龍眼

贈豁軒社弟

贈鄭濟若

霧峯雜詠十首

戲次濟若韻

病中雲從有詩見憶﹐次韻答之。

讀雲從客中秋思﹐次韻慰之。

贈傅錫祺秀才﹝以下丁未﹞

往霧峯路上作

夏日病室作

感作

彰化道中

濁水溪

二八水村

林圮埔訪宗人月汀賦贈

戲贈月汀﹑君定

次韻和蔡惠如病中有感

過嘉義

九日自臺南至打狗作

旗後作

法華寺

竹溪寺

魁斗山五妃廟

謁延平王祠

次韻和謝頌臣先生山居詩

次韻贈張君星嶽

寄賴雨若卽次其丙午除夕書懷韻

訪謝先生頌臣﹐再次前韻奉贈

春日題林聘三田居﹐並示其令阮載昭。

春日雜感﹐次粵臺秋唱韻

春夜筱雲山莊小集﹐限文韻

桃花源

遊仙詞送獻弟﹑衡侄之東京

東勢角

五桂樓

考盤軒

夕佳亭

社公祠

搗衣澗

望月峯

垂柳橋

淩雲磴

荔枝島

觀稼亭

詠菊

頌臣先生招飲小東山生壙

感事

次韻酬黃旭東

病中呈謝四先生

贈旭東

十二月十五夜詠月

戊申正月攜妓訪槐庭﹐慰其喪妾﹝以下戊申﹞

哭呂厚庵秀才

十月二十一夜櫟社諸子集予無悶艸堂

十月二十二日同櫟社諸子展呂厚庵墓

哭四兄熙堂

遊開元寺有感﹝以下己酉﹞

半月樓

夢蝶園

打鼓港晚泛

次韻答紹堯

春日遊臺中公園

和韻答幼春﹝重出﹞

三月十三日瑞軒觀新荷花

池上荷花旋開旋落又賦

三月十六夜聞公園笑語聲有作

題槐庭雙身小照

過竹滬弔寧靖王

題洪以南書家畫蘭小冊

夏日田家雜興

端午

消夏詞

遊圓山

北遊感興四首

滬尾

北投溫泉

洪以南詞兄招飲逸園

瀛社大會席上

基隆仙洞

次家湘沅兄韻

和仲衡東京苦熱之作

送作舟歸淮海

病中戲作

悔之來視疾﹐次前韻贈之

和紹堯中秋夜南社席上作

安平

羅山吟社招宴賦呈席上諸子

過福康安廢祠

秋日偶成

秋夜啟運﹑紹堯﹑錫祺﹑槐庭﹑波臣﹑獻堂同過存﹐再用秋字韻答貺

籟軒次秋日偶成韻寄懷二首如數奉答

哭三兄

避債臺歌

乞菊

棄婦詞

書癡

錢癖

無題次邱工部韻八首

和紹堯病酒見示原韻

庚戌正月十二夜萊園小集卽事﹝以下庚戌﹞

春日遊靑桐林﹐次槐庭韻

紹堯﹑槐庭同過﹐次紹堯韻

次鶴亭韻

題厚庵遺照

題半面美人圖

謁先伯父剛湣公專祠

臺中竹枝詞

櫟社詩會席上次和湘沅

次和謝雪漁

次和安江五溪

次和李漢如

庚戌櫟社春會﹐南北詩家畢至﹐喜而作歌﹐卽呈在座諸君子

次韻和鄭作型

次韻酬蘇朗晨

次韻酬徐傑夫

次韻酬趙芬碩

次韻酬王箴盤

次韻酬石秋

次韻酬鄭毓臣

次和以南畱別韻

瑞軒觀芍藥再詠

暮春養病瑞軒卽事

久雨﹝補錄﹞

○醫室喜雲從社弟過訪﹝以下丙午﹞

訂交櫟社最韶年﹐筆政新操卸教鞭﹔未見早蒙詩寵贈﹐相逢盡脫禮拘牽。酌君無酒求醫地﹐伴我暫閒休沐天﹔亦有艸堂寄靑嶂﹐過從約待病軀痊。

○次和雲從見贈韻

幅巾入社少年時﹐談吐風生五塵持﹔多藝久諳大和字﹐驚人筆有小倉詩。昂頭報界應無敵﹐握手騷壇恨太遲﹔已許異書親口授﹐莫違相約惹相思。

○臺中遇鄭君貽林及同社莊君太嶽賦贈

鹿子江頭識面遲﹐騷壇二妙桂林枝﹔板橋書法兼工隸﹐秋水才華並善詩。茅店臨溪邀共醉﹐紙窗剪燭話相思﹔客中此會眞奇絕﹐勞燕東西若有期。

○靜坐

竹林繞屋午陰涼﹐靜坐軒中覺日長﹔合眼齁齁閒數息﹐案頭銷盡一鑪香。

○贈連君雅堂

伊川被髮久爲戎﹐望絕英雄艸莽中﹔革命空談華盛頓﹐招魂難起鄭成功。霸才無主誰靑眼﹐詩卷哀時有變風﹔擊碎唾壺歌當哭﹐知君應不爲途窮。

才華縱橫策治安﹐江湖淪落一儒冠﹔神交數載憑文字﹐晤語移時吐膽肝。熱血少年消耗易﹐頹風故國挽回難﹔願君好繼龍門史﹐藏向名山後代看﹝君將著「臺灣通史」﹐故云﹞。

○瑞軒小集次雅堂韻

懶向花叢秉燭遊﹐舊旗亭地暫淹畱﹔題襟又得詩家秀﹐說劍難銷酒後愁。隔巷荒雞催曙色﹐打窗落葉報新秋﹔客中俱有還鄕夢﹐昨夜星辰乞巧樓。

○哭沈笛亭

南阮交情兩世深﹐修文地下去相尋﹔阿咸哭罷重思籍﹐落日悲風滿竹林。

詞場奪錦壓朋僚﹐玉樹臨風悵易凋﹔一曲比紅成絕調﹐可憐傳唱海東遙﹗

○謝張子材惠龍眼

珂鄕佳果荔奴誇﹐也許分甘處士家﹔香味不殊東壁好﹐令人回憶晉江涯。

筠籠滿貯素書俱﹐馳驛迢迢十里途﹔敢作尋常佳果視﹖深情一顆一驪珠。

○贈豁軒社弟

西山吹帽枕山行﹐曾訪元方好弟兄﹔別後又驚九秋半﹐到來深盼二難並。詞壇有約嗟離合﹐往事重談感死生﹔今夜月泉人滿座﹐願君詩酒盡歡情。

○贈鄭濟若

雅會髙秋赴竹林﹐沿途風景發淸吟﹔甲溪南北山重疊﹐弔古惟應上鐵砧。

七載前途是鳳雛﹐談詩今見唾成珠﹔月泉社里人皆喜﹐添得江南鄭鷓鴣。

○霧峯雜詠十首

大花廳

寂寂空堂海燕來﹐月門無鎖晝長開﹔多年不演云韶隊﹐積雨苔痕上舞臺。

怡園

花繞茅齋柳拂門﹐老兄親筆榜怡園﹔如今衰艸鳴蛙鬧﹐猶作當時鼓吹喧。

蓉鏡齋

蓉鏡齋中花木榮﹐雞窗回首十年情﹔逋仙逝後龜山去﹐無復瑯瑯弦誦聲。

萊園

郎官八載返星辰﹐樓閣連云又一新﹔鶴髮魚軒千萬壽﹐孫曾舞彩滿堂春。

頤圃

小院花深鳥弄嬌﹐璃窗書畫映明描﹔一生爲善東平樂﹐不愛朱樓賦洞簫。

龍文軒

愛客時將車轄投﹐酒中堪隱老何求﹔秫田下潠年年樂﹐陶令閒居署醉侯。

靑桐林

一間佛廟四山中﹐曾下書帷共阿戎﹔紅葉白雲依舊好﹐別來又過幾秋風。

土地公井

社公廟畔一泓寒﹐泉噴連珠挹不幹﹔每歲鳥溪流偶斷﹐滿村乞水向神壇。

輕便鐵道

幾處溪橋鐵綫敷﹐蜿蜓直接霧山隅﹔眼前世事誰能料﹖此日康莊昔畏途。

○戲次濟若韻

錦字迢遙寄竇滔﹐香車有夢亦難遭﹔情天運厄紅羊劫﹐銀海風生白馬濤。蓬島何時重啖棗﹐瑤池往日憶偸桃﹔纖纖好在麻姑爪﹐莫爲他人背癢搔。

○病中雲從有詩見憶﹐次韻答之。

焚香閉閣臥經時﹐病債難塡似漏卮﹔服藥醫教停舉白﹐嘔心妻勸罷哦詩。閒情花月歡場減﹐瘦骨雲山破衲宜﹔慚愧故人相厚意﹐吟箋遙寄寫烏絲。

○讀雲從客中秋思﹐次韻慰之。

良辰美景相隨至﹐故里他鄕總是過﹔但要詩篇答花月﹐不須歸夢繞煙蘿。謀生筆硯𨿽云陋﹐混迹漁樵豈足多﹔一任天公巧磨折﹐固窮有術柰予何﹗

○贈傅錫祺秀才﹝以下丁未﹞

傅子醇謹人﹐家風萬古亞﹔持身若馭馬﹐不敢騁韁靶。早采泮水芹﹐聲華壓黌捨﹔若無滄海劫﹐舉場一戰霸。中歲始學詩﹐典則薄嬌奼﹔靜女體自香﹐燻染賤蘭麝。生計累人深﹐壓綫長作嫁﹔投身報界中﹐鉛槧少休暇。遭時多忌諱﹐言權誰暫假﹔欲爲處士議﹐恐遭官長罵。幡然棄觚去﹐頭巾一旦卸﹔知君性和易﹐到處爭歡迓。或從鮑生賈﹐或與樊遲稼﹔才大無不可﹐龍蛇任變化。應笑平生時﹐束縛守書架。親朋集大墩﹐別酒醵金貰﹔挽衣苦死畱﹐歸計肯中罷。我意與眾殊﹐願君車速駕﹔與君居止近﹐隔村望桑柘。每恨傭書出﹐未得常親炙﹔從今多閒日﹐過談曉連夜。孤陋余何憂﹐規勸欣有藉﹔永願從君遊﹐終始無虞詐。賦詩示區區﹐艸率君應赦。

○往霧峯路上作

腳底雷聲起﹐輕車夜向東﹔眼明掛山燒﹐耳聒過溪風。屢犯垂堂戒﹐敢誇叱馭雄﹔歸途幸不遠﹐村落冷煙中。

○夏日病室作

蕭疏花市似僧寮﹐一榻茶煙遠俗囂﹔地淨吸來空气好﹐身閒養得睡魔驕。臥閒汽笛知車過﹐坐置冰囊覺暑消﹔問疾客時攜果餌﹐挽畱情話破無聊。

○感作

兩字「風流」誤半生﹐徵歌休更畫樓行﹔銅琶羯鼓無情物﹐中有勾魂攝魄聲。

牧豬奴戲費光陰﹐破產常愁擲萬金﹔鞭撻且須防士行﹐不如遊藝學棋琴。

○彰化道中

閒倚璃窗望野田﹐晚禾狼籍臥秋煙﹔一風頓使丰年歉﹐失望西成十日前。

○濁水溪

紅樹靑山十驛連﹐笑談已到濁溪邊﹔行人今夜雲林宿﹐回首煙迷半綫天。

俯聽渾流響急灘﹐板橋過盡始心安﹔此溪疑是黃河水﹐淸比包公一笑難。

崔嵬石柱布如棋﹐正值新橋創造時﹔莫笑黃金擲虛牝﹐人工能化險爲夷。

○二八水村

覽景談詩樂事兼﹐暫時二八水莊淹﹔忽驚文筆落吾手﹐翠撲車窗斗六尖。

○林圮埔訪宗人月汀賦贈

嘉政溪邊辟艸萊﹐鳳凰山北起樓臺﹔熬波海上銀沙積﹐煮玉雲中寶鼎開。破浪音曾懷大志﹐彈琴今且皁吾財﹔延賓籍甚當時驛﹐十五年前記我來。

○戲贈月汀﹑君定

寧逢惡賓﹐不逢故人﹔此語聞自漢平津。我乃故人兼惡賓﹐驅車訪君過十驛﹐不待折柬招頻頻。同行弟兄及張﹑陳﹐掛杖蠟屐來繽紛﹔登君之堂君大喜﹐謂賓不惡席上珍。君時第宅結構新﹐丹靑雕刻皆絕倫﹐照耀嘉政之水濱。君家近與曾家鄰﹐曾家築樓在市闉﹐髙與鳳山﹑獅嶺同嶙峋。東西土木同時作﹐我恰來作張老頌奐輪。兩家宗譜兼舊姻﹐剪燈淸談夜達晨。忘形不復拘禮文﹐曾家索酒面米春﹐林家索肴猩猩唇﹔予取予求應如響﹐醉飽摩腹何輪囷。南遊赤嵌有成約﹐明日舉手別二君。二君乃效下榻之仲舉﹑投轄之陳遵﹐相畱看竹東埔蠟﹐更請探勝龍門津﹔挽斷靑衫不肯放﹐令我愁聽濁水車轔轔。惡賓自謂豈知更遇惡主人﹐爲君勉彊半日倚裝更酌酒數巡。作詩誚君君不嗔﹐相與笑倒拋冠巾。

○次韻和蔡惠如病中有感

斗室淸香習靜時﹐耳根洗盡竹兼絲﹔尋春已覺樊川夢﹐止酒初吟彭澤詩。脫離火坑君自勇﹐步趨芳躅我能爲﹔相期更勉藏山業﹐沒世無名最可悲。

○過嘉義

斗大諸羅城﹐雄扼南北道﹔八掌與牛欄﹐雙溪左右抱。其東有玉山﹔髙壓羣峯倒﹐我來登城望﹐九衢風埃浩。不見北沼荷﹐惟見南浦艸﹔紅毛古井存﹐渾淺等行潦。漳鎭竹數莖﹐羣鳥曉尙噪。開臺三百年﹐萑葦幾伐討﹔此城𨿽彈丸﹐守城賊難搗。髙宗錫佳名﹐「嘉義」二字好。厥後寖隆盛﹐人物多國寶﹔文學則林﹑徐﹐武功推太保。故家旣零落﹐邑裏日枯槁。自從攺隸來﹐官舍亦攺造﹔黌門今書郵﹐狴獄昔營堡。現聞今年春﹐地震驚父老。屋壞二萬間﹐瓦礫堆未掃﹔死者千餘人﹐壓扁髓出腦。災地夜啾啾﹐鬼哭怨蒼昊。廢興一紀間﹐此理誰能考﹗近者阿里山﹐林業冠全島﹔東石港欲開﹐可以系船艁。鐵軌通鳳﹑基﹐海陸富魚稻。地運否必泰﹐瘡痍復應早。我無撫循責﹐空爲同胞禱。驅車向南行﹐回頭意懊惱。

○九日自臺南至打狗作

臺南南去蔗園靑﹐此路平生尙未經﹔聊把新詩記鴻爪﹐不關水秀與山明。

良辰不陟白雲層﹐半日車窗覽勝憑﹔南部名山都看徧﹐笑人髙占一峯登。

○旗後作

小小旗山對鼓山﹐夜潮來往兩崖間﹔月斜人語菇蒲岸﹐知是漁舟港口還。

渫港機關響海邊﹐如聞龍骨轉秋田﹔君看細艸淤泥地﹐明歲能容萬斛船。

埠頭經始未成功﹐估客帆檣泊港中﹔自與葫蘆通鐵道﹐米糖輸出勝基隆。

燈臺設處路岧峣﹐曉起登髙補昨朝﹔望美人兮秋水隔﹐西風吹帽鬢飄蕭。

○法華寺

破寺無僧住﹐我來尋斷碑﹔荒園蝶影少﹐古樹鳥聲悲。大夢前人覺﹐禪宗此日衰﹔如聞龍象泣﹐雨漏壞龕帷。

○竹溪寺

溪水潺潺繞寺涼﹐地無人迹世緣忘﹔誰能拋郤城中去﹐看竹山門立夕陽。

○魁斗山五妃廟

遙望魁斗山﹐累累盡荒冢﹔何處弔貞魂﹐古廟松楸拱。惜昔明室亡﹐金枝落蠻壤﹔抱衾五麗人﹐相隨依艸莽。殘喘延海濱﹐位號慚虛擁﹔時節憶中原﹐對泣目盡腫。艸雞經三世﹐澎湖失反掌﹔東寧霸气沈﹐■﹝門外吉內﹞■﹝門外失內﹞降表往。寓公死已晚﹐執梃忍爲長﹔衣冠見髙皇﹐幸保發種種。置酒別諸姬﹐新人善侍奉﹔豈知烈女心﹐一一感恩寵。就義君王前﹐爭先無怖恐﹔嗚呼王殉國﹐五妃殉王勇。久宜薦蘋蘩﹐俎豆一堂享﹔惜哉未陪葬﹐兩地隔靈爽。至今朝竹滬﹐月夜環佩響。我來讀遺碑﹐城南閒掛杖。小名猶可識﹐題詠間足償﹔最愛範九池﹐十首詩慨慷。彤管揚芳徽﹐萬代共瞻仰。

○謁延平王祠

國能獨立無小大﹐蜂蠆有毒誰敢害﹖魏之遼東梁吳越﹐仰人鼻息眞奴輩﹝翻楊以迥祠聯語﹞。嗚呼賢哉延平王﹐弱冠起義辭宮墻﹔割據金廈兩小島﹐東南七省憂海防。承恩隆武初賜姓﹐永曆分茅加九命﹔移孝作忠豈得已﹐太師訓子不以正。惟王誕降三神峯﹐扶輿磅礡气獨鍾﹔八旗弓馬不掛眼﹐誓奉天子還九重。海上治兵心力瘁﹐江南一敗眞短气﹔蒼穹白日鑑精誠﹐東洋出現新天地。一夜騎鯨鹿耳門﹐荷蘭名王豎降旛﹔水師仍習昆明戰﹐軍食初營渭上屯。婆娑世界眞天府﹐經綸艸昧暫偃武﹔西來遺老如歸市﹐北伐生蕃彌拓土。燕都君長漫銷兵﹐捲土重來勢可驚﹔太息天將明祚絕﹐大星忽落赤嵌城。如王不慚奇男子﹐明末羣雄誰可比﹖勤王大業𨿽不成﹐一片丹心照靑史。披荊斬棘更難忘﹐開辟功勛地共長﹔今日海邦三易主﹐開山廟貌尙馨香。

○次韻和謝頌臣先生山居詩

一邱自號謝家山﹐垂老菟裘卜此間﹔薇洞花開攜妓賞﹐豆田艸長課兒刪。身除賣藥何曾出﹐心爲敲詩未得閒﹔時有門生來問字﹐月明林下叩柴關。

○次韻贈張君星嶽

長繩難系織烏奔﹐老大心情把酒論﹔醉眼山河棋換局﹐寄身農圃葉歸根。黃金交態嗟空手﹐白雪詩篇見法門﹔自說君親猶未報﹐窮途深怕受人恩。

○寄賴雨若卽次其丙午除夕書懷韻

分手嘉城歲月淹﹐斗衡東指一年添﹔甚思詩社招坡穎﹐可許交情締慶廉。愧我謀生惟耒耜﹐望君醫國有鍼砭﹔東遊負笈心應決﹐早晚櫻花壓帽檐。

○訪謝先生頌臣﹐再次前韻奉贈

身伴浮雲偶出山﹐訪君杖履向田間﹔酒逢知己情難禁﹐交到忘年禮可刪。剪燭座聯嬌客密﹐煎茶吟對好花閒﹔笑余也似堂前燕﹐每歲春來一款關。

○春日題林聘三田居﹐並示其令阮載昭。

簫鼓連村競賽神﹐茅齋雞黍亦邀賓﹔我隨有腳春重到﹐君比忘機鳥可親。幽樹花開紅笑日﹐小池水滿綠涵蘋﹔興來借筆題靑竹﹐歲首風光得句新。

酬唱新詩滿剡藤﹐阿咸林下是良朋﹔作亭長老慚劉季﹐從博徒遊笑信陵。二頃稻田三畝宅﹐半牀書卷一窗燈﹔且耕且讀家風在﹐劫後猶存祖武繩。

○春日雜感﹐次粵臺秋唱韻

圖南壯抱久難酬﹐萬物皆春我獨秋﹔袖裏乾坤蛙坐井﹐壺中靈怪蜃噓樓。乍聞歸雁悲邊事﹐忽見桃花憶釣舟﹔妻子累人何日了﹐拂衣終擬五湖遊。

又向東風感歲華﹐長堤垂柳正啼鴉﹔故鄕泉飲胡兒馬﹐異國花開估客槎。七曜已頒新鳳歷﹐十年誰弔舊虫沙﹔傷心蹈海多奇士﹐不及宮人死有斜。

華表重來陵谷遷﹐暮云春樹總淒然﹔一身物化橘爲枳﹐滿地殺機螳捕蟬。泉石紫山空目極﹐鶯花黃浦尙情牽﹔舊遊回首如天上﹐坐覺今年老去年。

慷慨好爲猛虎詞﹐士龍先世總雄師﹔家風旣墜隴西族﹐祖徳羞吟謝客詩。嶺上梅花招白鶴﹐匣中劍气吐靑蜺﹔隱淪未覺豪情減﹐擊築燕歌有所思。

少年奇計慕甘羅﹐玉帳韜鈐歷覽多﹔投筆功名空自許﹐揮戈志事竟蹉跎。聞雞起作劉琨舞﹐扣角和成寧戚歌﹔熱血一腔猶似火﹐不隨塵劫共消磨。

西望神州一據鞍﹐奮飛無計逐風翰﹔生爲穿鼻牛堪恥﹐死作畱皮豹亦難。世事旁觀棋局亂﹐窮途吐气醉鄕寬﹔誰能苦海鮮卑語﹐博笑人前戲潑寒。

炎荒十七紀前開﹐破浪騎鯨說渡臺﹔山水無情頻換主﹐英雄埋骨易成灰。挽回滄海關天運﹐叱吒風雲仗霸才﹔不信可人當代有﹐吾將物色徧蒿萊。

驅使毫端艸木兵﹐新從詩界築長城﹔三升酒助飛揚气﹐五噫吟多激楚聲。山下蘼蕪愁婦淚﹐路旁禾黍故宮情﹔此身自處無他策﹐師友當時魯二生。

○春夜筱雲山莊小集﹐限文韻

絕好亭園又會文﹐六朝裙屐集如雲﹔長卿後至才居右﹐考叔先登勇冠軍。佳節鶯花春過半﹐小樓風月夜平分﹔當筵莫怪詩腸澀﹐須諒狂怒酒態醺。

○桃花源

歲歲花開古洞幽﹐居人平等各優遊﹔分明一小共和國﹐雞犬雲中也自由。

避秦尋得小乾坤﹐五柳先生但寓言﹔豈識歐人工探險﹐美洲眞辟一桃源。

洞裏桑麻太古風﹐仙家何事井蛙同﹔願推芥子須彌法﹐盡納全球入此中。

○遊仙詞送獻弟﹑衡侄之東京

花發扶桑艵欲然﹐相攜買棹白雲邊﹔此行不啻登仙樂﹐況值龍宮賽寶年。

玉杯跪進帝臺漿﹐搔背麻姑鳥爪長﹔小住仙都須快意﹐前塵休問海生桑。

祕閣蓬萊有石渠﹐大都絕異世間書﹔赤文綠字君能識﹐便是仙才換骨初。

三神山上徧題名﹐知有羣仙抗手迎﹔借取靑鸞兼紫鳳﹐倦遊歸路好騎行。

○東勢角

千家屋瓦紅﹐髙下翠微中﹔獵戶能番語﹐閨裝尙粵風。連環山不斷﹐竹箭水何雄﹗始信和戎好﹐謠歌處處同。

○五桂樓

署額楣間舊步蟾﹐庭前叢桂樹新添﹔登樓不盡看花感﹐攀折秋風憶孝廉。

樹杪紅樓卷畫簾﹐天香飄滿鄴侯簽﹔置身如在蟾宮裏﹐一笑仙花手共拈。

○考盤軒

讀書花下一靑燈﹐俗客敲門未暇譍﹔昨日落紅三徑掃﹐破工夫爲迓詩朋。

澗阿小築雅堪稱﹐門對春山綠幾層﹔絕好午晴花气暖﹐鳥聲喚客畫樓憑。

焚香斗室靜於僧﹐午睡拋書墜枕稜﹔詩興忽來攜杖出﹐靑山一角柳梢登。

○夕佳亭

孤亭四柱萬花鄰﹐碧瓦朱甍結構新﹔面面風來帶香气﹐晚涼消受幾閒人。

登臨攜到甕頭春﹐落日山亭岸葛巾﹔待鶴未歸煙樹暝﹐笛聲牛背下來頻。

○社公祠

年年春賽此山阿﹐柳樹梅邊響鼓鑼﹔受得羣花供養慣﹐神仙艷福社公多。

靈風颯颯拂藤蘿﹐玉座威儀懾百魔﹔時有村姬花下拜﹐繡裙奉獻社公婆。

○搗衣澗

桃花春水浣紗時﹐貌可沈魚孰姓施﹖隔斷粉墻人不見﹐晚風千杵耳邊吹。

滿簾紅日起來遲﹐已有新妝到水湄﹔一片砧聲和笑語﹐引人淸曉隔花窺。

○望月峯

滿天星斗鵲南飛﹐望月峯頭一振衣﹔塵世已無干淨土﹐乘風吾欲廣寒歸。

掃開雲霧攬淸輝﹐獨自狂歌上翠微﹔眼界一來髙處放﹐爭光魑魅悟前非。

○垂柳橋

初入園門第一亭﹐彩虹臥處柳條靑﹔鶯啼正好休驚斷﹐鬥酒雙柑隔水聽。

○淩雲磴

盤空磴道艸痕侵﹐笻竹扶人勝境尋﹔一笑如飛淩絕頂﹐回看來處白雲深。

○荔枝島

萬顆枝頭血染猩﹐綠波寫照影縱橫﹔臨流試展君謨譜﹐觸我楓亭作客情。

嫩紅花穗照波明﹐已覺饞涎滿口生﹔他日染成紅鶴頂﹐一枝先折過橋行。

○觀稼亭

稻花二頃小亭孤﹐亭後亭前盡荔奴﹔恰好篝車聲裏熟﹐課農兼得擘驪珠。

○詠菊

風中裊娜雨中顰﹐籬下含香寄此身﹔惆悵一枝淸瘦甚﹐秋來無主屬何人﹖

迎風軟舞試腰圍﹐瘦極偏宜金縷衣﹔怪底三郎愛穠艷﹐沈香空賞牡丹肥。

夜深剪燭醉花間﹐襟袖沾香未忍還﹔肯結寒梅爲姊妹﹐秋風春日伴孤山。

○頌臣先生招飲小東山生壙

生前自擇長眠地﹐曠達如君有幾人﹖鬥酒只雞翻酌我﹐墓門車過不嫌頻。

○感事

兵弄潢池亂似麻﹐競尋覆轍太平車﹔英雄崇拜梁山泊﹐兒女謳歌五月花。軍府彈聲來刺客﹐講壇鬢影簇嬌娃﹔東南民气囂張甚﹐宵旰應勞仰屋嗟。

前狼後虎瞰門庭﹐同室操戈且不停﹔旡首羣龍齊起陸﹐復仇九世妄談經。自由神已開新幕﹐專制魔須匿舊形﹔急與民權安反側﹐佇看鳳詔下靑冥。

廿稘東亞急風雲﹐速禍誰張革命軍﹖好入明堂謀庶政﹐漫燻丹穴覓新君。九條禮俗多同化﹐一統車書大合羣﹔國可重興須協力﹐列彊均勢禦瓜分。

○次韻酬黃旭東

曲體中郎愛女情﹐刀圭施藥到柴荊﹔窗前遠岫吟秋爽﹐籬下閒花坐月明。戛玉詩篇工闘捷﹐懸壺方術久傳名﹔靑年隊裏如君少﹐蓮社多才暗自驚。

○病中呈謝四先生

微疾系公憂﹐馳顧不待車﹔足明忘年交﹐親切如一家。雨餘溪路險﹐苔滑石又斜﹔蹉跌出無心﹐衣履沾泥沙。入門笑語我﹐健步老已差﹔坐定施刀圭﹐霍然病頓瘥。先生懸葫蘆﹐買藥人如麻﹔女子識韓康﹐名滿昆捨耶。屈駕肯相就﹐又屏騶從嘩﹔自揣農家流﹐得此已光華。爲我愛惜費﹐此念尢可嘉。顧玆一蹶驚﹐不啻我所加。平生相厚意﹐感愧欲自撾。我病動煩公﹐二事爲根芽﹕爛腸因魔湯﹐伐性由煙花。悔過苦不早﹐禍發方號呀。自今立嚴戒﹐洗心歸釋迦﹔六淫無從染﹐免勞長者嗟。聞公好登山﹐矯捷追麏麚﹔此後願自愛﹐腳力何自誇。竹兜以代步﹐請鹽此溪涯。投詩永爲好﹐聊用比木瓜。

○贈旭東

鍼灸仙家法﹐刀圭海上方﹔懸壺洛陽市﹐兒女識韓康。

○十二月十五夜詠月

一年有幾團圓月﹐數到今宵歲又殘﹔不恨淸輝催我老﹐轉欣長夜耐人看。橫斜影寫梅花瘦﹐瀲灩光凝竹葉寒﹔天上瓊樓何處是﹖髙歌水調倚闌干。

○戊申正月攜妓訪槐庭﹐慰其喪妾﹝以下戊申﹞

迢迢訪舊聚星樓﹐一路名花共載遊﹔攜手定軍山色裏﹐靑衫紅袖兩風流。

頰上毫添顧虎頭﹐主人畫法擅西歐﹔多情貌我東山妓﹐一笑拈花鏡影浮。

小星墜後冷衾裯﹐鸚鵡琵琶觸物愁﹔故遣秋娘唱金縷﹐借君酒勸解君憂。

○哭呂厚庵秀才

畫堂不見舞萊衣﹐反哺平生願竟違﹔三徑閒花虫語弔﹐一樓書籍劫灰飛。受恩欠債從今了﹐入地升天何處歸﹖畱得左家嬌女在﹐長隨寡鵠哭靈幃。

靈山後會尙茫茫﹐撒手人間此別長﹔入夢依然逢太白﹐招魂何處覓巫陽。一生迹斷鶯花海﹐數首詩傳翰墨場﹔石子岡頭篾釣落﹐這般結局最淒涼。

猶冀傳聞訃未眞﹐別來一病只經旬﹔知心豈在葭莩末﹐總角曾同筆硯親。永憶過差規旣往﹐更傾懷抱向何人﹔並時又失鴒原侶﹐瘦損苫廬讀禮身。

翻到滄溟石也枯﹐年年櫪馬對轅駒﹔安知物外歸眞樂﹐不笑人間作計愚。化鶴尙遲千載後﹐驂鸞還共一天無﹔鐘情怎及忘情好﹐空逐靑蠅弔海隅。

○十月二十一夜櫟社諸子集予無悶艸堂

夕陽村落響篝車﹐客到蓬門犬吠嘩﹔掛劍相期衰艸地﹐連牀小住野人家。寒生蟋蟀燈前語﹐香送芙蓉露下花﹔珍重題襟佳句滿﹐茅齋四壁欲籠紗。

簾外西風旅雁過﹐語長殘月掛庭柯﹔酒酸未足釣詩興﹐茶釅差堪敵睡魔。此會惇盤哀樂半﹐故人生死別離多﹔相逢破涕眞難得﹐莫學王郎斫地歌。

○十月二十二日同櫟社諸子展呂厚庵墓

白馬荒郊會葬遲﹐墓門一慟盡交期﹔玉京有路歸何早﹐黃土無情弔豈知﹗死後西河拋老父﹐生前東野失嬌兒﹔料應難作淩雲笑﹐日暮楓林鶴唳悲。

○哭四兄熙堂

肘後仙方不可尋﹐去年一病到如今﹔𨿽償問捨求田願﹐未了男婚女嫁心。片影還鄕隨旅雁﹐孤魂入海化冤禽﹔最憐撤瑟彌畱際﹐望斷家人鷺島音。

不得平頭到五旬﹐皇天奪我老成人﹔陸機入洛靑衫敝﹐江總還家白髮新。十載盛衰門戶攺﹐幾番離合弟兄親﹔一靈歷劫如長在﹐願結來生未了因。

○遊開元寺有感﹝以下己酉﹞

江城煙景正陽春﹐訪古招提話劫塵﹔半壁東南猶可據﹐一家楚﹑越太無因。滄桑故國悲遺老﹐花木荒園說養親﹔日暮倚欄聽杜宇﹐聲聲似怨董夫人。

○半月樓

半月池邊半月樓﹐畫船簫鼓憶前遊﹔風流太守今誰繼﹖水淺蓬萊又幾秋。

○夢蝶園

壞瓦頹垣夕照昏﹐偶隨蝴蝶過荒園﹔東風艸綠城南路﹐剪紙難招處士魂。

○打鼓港晚泛

一江春水一帆風﹐兩岸樓臺夕照紅﹔欲喚桃根倚雙槳﹐樽前爲我唱玲瓏。

○次韻答紹堯

無心用世惟耽酒﹐有口逢人便說詩﹔醉不願醒歌當哭﹐百年當賣幾多癡﹗

悠悠身世且隨緣﹐飲酒看花自得仙﹔苦向紅塵求解脫﹐幾生修到火坑蓮﹗

○春日遊臺中公園

嬌鳥啼花報花開﹐大堤裙屐嬉春來﹔垂楊四面欄不住﹐遠山飛入池中臺。恍惚江東張園好光景﹐欲喚吳姬撫琴歌落梅﹔舊遊如夢忽棖觸﹐臨水照影驚於思。此間昔築鯨鯢觀﹐淸明麥飯無人哀﹔杜宇冬靑幾風雨﹐碧血染地生莓苔。山邱一變作華屋﹐百年羅剎成蓬萊﹔地運盛衰關天數﹐何用胡僧談劫灰﹗江山風月無定主﹐管領正要騷人才﹔看花對酒不作樂﹐地下奇鬼將人咍。黃金入手買歌舞﹐醉卽藉艸臥勿回﹔身前勿計身後事﹐貴賤俱盡隨塵埃。君看石像聳云表﹐英姿颯爽褒鄂推﹔萬人瞻拜徒爲爾﹐一代雄豪安在哉﹖

○和韻答幼春﹝重出﹞

繁華過眼吹石火﹐我未棄世世棄我﹔烏衣巷裏封胡輩﹐相從東山惟汝可。

白也謫仙愷之癡﹐江湖頗傳醉後詩﹔誰知雁行揖坡谷﹐吾家阿買非常兒。

○三月十三日瑞軒觀新荷花

花信闌珊正斷腸﹐綠蔭悵望小池塘﹔水明忽照紅妝影﹐風過猶疑翠蓋香。獨笑晚春迷蛺蝶﹐多情終日傍鴛鴦﹔霞朝霧夕空先賞﹐慚媿題詩水部郎。

○池上荷花旋開旋落又賦

何用逢時早晚爭﹐先開先落更傷情﹔香畱世界才三日﹐夢斷池塘便一生。梅雨惟教靑子濕﹐楝風不信綠房傾﹔洛神羅襪歸何處﹖空憶微波與目成。

一現春風結幻緣﹐水亭芳信報今年﹔不祥總爲非時出﹐無壽偏因得气先。萬葉田田初滿眼﹐孤花片片已成煙﹔若論解脫泥塗早﹐合化西方妙法蓮。

○三月十六夜聞公園笑語聲有作

士女梅邊與柳邊﹐笑談聲徹臥牀前﹔嫦娥似解憐余病﹐度水穿窗照獨眠。

幾輩獻花朝石像﹐幾人酹酒弔城樓﹔總因見月心多事﹐何似藜牀一覺休。

不攜兒女去嬉春﹐瀟灑書齋小阮親﹔同看月明還幾夕﹐孤帆將別病中人。

○題槐庭雙身小照

何方學得分身術﹐鏡裏無端化兩人﹔想是天涯知己少﹐故將形影自相親。

居然子面如吾面﹐錯認中郎與虎賁﹔郤笑詩人太狡獪﹐也同倩女解離魂。

雙株玉樹倚春風﹐驚座眞逢兩孟公﹔笑問紅塵來幾度﹖前身可與後身同。

鳶肩燕頷知無分﹐落落書生骨相寒﹔世上妍媸誰解辧﹐自家面目自家看。

百千萬億佛身多﹐變化神通果若何﹖仗汝風騷同鼓吹﹐願三李白百東坡。

○過竹滬弔寧靖王

玉帶歌殘瘴海曲﹐一壞竹滬煙蕪綠﹔欲弔先朝寧靖王﹐杜鵑飛上冬靑哭。憶昔煤山龍馭遙﹐江南半壁旋沈陸﹔關破棲霞碧血腥﹐城降烏爨靑衣辱。傷心金翅啄龍子﹐誰與天家收骨肉﹔輔國將軍遼藩裔﹐受封最晚權不屬。間關海外依田橫﹐中興敢望劉文叔﹔剩水殘山滿目愁﹐藜牀皁帽餘生足。延平父子又早歿﹐神州早料難恢復﹔■﹝門外吉內﹞■﹝門外失內﹞門中鼓舞死﹐樓船飛渡來楊僕。肉袒牽羊自有人﹐此身好結殘明局﹔慷慨吟成絕命詞﹐遺民掩鼻不忍讀。杳杳中原化鶴歸﹐兩京陵樹澹斜暉﹔鐘山气盡髙皇廟﹐易水風翻異國旗。列祖在天心定痛﹐一靈出世淚還揮﹔遺骸終古畱孤島﹐大義當年感五妃。五妃甘爲君王死﹐一門紅粉光靑史﹔郤憶燕都社祀亡﹐宮人費氏遙堪比。殉國偏多美婦人﹐貪生轉屬奇男子﹔鄭家乳臭何足道﹐滄溟難洗劉馮恥。吁嗟乎﹗霸業三傳失艸雞﹐鳳陽帝冑駕靑霓﹔金支翠羽渺何處﹖東海揚塵望眼迷。一代天潢遺恨在﹐千秋賜姓大名齊﹔只今赤嵌城非舊﹐猶寶朝天白玉珪。

○題洪以南書家畫蘭小冊

也同楚客解悲秋﹐雨葉風枝筆筆愁﹔卿是豪華貴公子﹐不知何事抱離憂﹖

○夏日田家雜興

雨過村落涼﹐柴門綠槐影﹔嘒嘒新蟬鳴﹐黃熟云百頃。半載歲功成﹐報速力殊省。命儔腰鐮去﹐隴上日方永﹔敢辭揮汗苦﹐生事依田井。歸來茅檐下﹐月已升東嶺。𨿽逢禁釀時﹐無酒勞勤黽。粗糲足療饑﹐鼓腹私自幸。

早稻旣登場﹐晚禾種猶未﹔村翁閒荷筱﹐賣瓜入城去。城中多貴人﹐博學通田事﹔聞有力田科﹐農書教奇字。圖繪耒耜經﹐翻譯占候志﹔兒童那解此﹐府寺貪遊戲。何如兔園冊﹐鄕校從師易﹔但取食力余﹐姓名粗能記。

海畔農家流﹐多佃富家土﹔稻熟納主人﹐生不識官府。自從新法施﹐屢問民疾苦﹔除害蛾誘燈﹐防疫牛書簿。昨者洗秋種﹐買鹽課編戶﹔遊徼與穡夫﹐承旨勤鼓舞。騷然𨿽繁費﹐農事豈無補﹔吾儕當奉行﹐毋觸公吏怒。

○端午

小園春在石橊酣﹐沽取街頭酒半甔﹔一醉且拚從眾好﹐獨醒終去死湘潭。

微生盡向夢中貪﹐續命絲靈姑妄談﹔郤怪畫籠禽剪舌﹐學人言語彊呢喃。

○消夏詞

池荷香入茗甌深﹐閒聽鳴蜩坐綠林﹔不見黃初舊賓客﹐南皮瓜李憶浮沈。

半榻松風值萬金﹐北窗睡起有鳴琴﹔願爲三峽流泉曲﹐一洗人間褦襶心。

○遊圓山

蕭疏松柏蔭神壇﹐三面淸江一角山﹔澹澹長天髙鳥盡﹐夕陽空送釣船還。

○北遊感興四首

海邦裘帶鎭從容﹐北府牢之蓋世雄﹔今日蓬萊淸淺後﹐盛名還共水流東。

雄鎭依然抗上游﹐虯髯事業付東流﹔兔葵燕麥荒園裏﹐前度劉郎也白頭。

西門虎帳記談兵﹐兄弟平原隔死生﹔莫問當年參佐廨﹐寒潮打處已無城。

歌舞湖山似舊時﹐香車寶馬日奔馳﹔三生杜牧尋前夢﹐懶作揚州荳蔻詞。

○滬尾

江邊柳樹系歸舟﹐十載重來怕上樓﹔望斷鷺門衣帶隔﹐鳥飛不到水悠悠。

無因擊汰更揚舲﹐江上懷人蘭芷馨﹔浪捲前朝何處去﹖觀音山色自靑靑。

○北投溫泉

十戴聞泉名﹐北望神長往﹔今朝七星墩﹐入眼慰渴想。玆山實焦源﹐磺煙噴萬丈﹔洑流十里間﹐石流瀑聲響。潤下反炎上﹐徳合水火兩﹔人言療百病﹐濯濯體輕爽。同行五六人﹐爭浴汗流顙﹔予亦試探湯﹐隨波聊俯仰。果然精神快﹐豈特瑕垢蕩﹔因思毖彼泉﹐自古流泱渀。神瀵世不知﹐遺棄在艸莽﹔誰歟破天荒﹐趨炎首稱賞。如今炙手熱﹐車馬來擾攘﹔只恐纓上塵﹐污君明鏡像。一笑發浩歌﹐屯山月初上。

○洪以南詞兄招飲逸園

月照茅亭夕﹐好風開素襟﹔閉門忘市近﹐置酒坐花深。瀟灑看書畫﹐縱橫說古今﹔主人旣風雅﹐況乃遇知音﹖

○瀛社大會席上

大湖珊瑚一网收﹐羣仙此夕宴瀛洲﹔人才不數紅橋會﹐風雅遙追白雪樓。雨過長街消暑气﹐月明遠浦起漁謳﹔題襟邂逅新知樂﹐力士鐺邊醉始休。

○基隆仙洞

打槳來遊小洞天﹐洞深不見古時仙﹔燃燈曲覓巖間路﹐拂袖涼沾石罅泉。蝙蝠羣飛爭此穴﹐鳳鸞重到定何年﹔料知上界眞人府﹐舊隱難忘碧海邊。

○次家湘沅兄韻

孤山淸韻許追攀﹐俗外相期禮可刪﹔風雅暫因提倡盛﹐江河肯信挽回難。滄桑劫劫愁何益﹖名利紛紛笑不關﹔今夜髙樓風月好﹐開懷且闘酒腸寬。

○和仲衡東京苦熱之作

熱火坑中置此身﹐西風難避庾公塵﹔睡王自署頭銜好﹐笑謝東華名利人。

○送作舟歸淮海

歸棹趁秋風﹐維揚在眼中﹔濟時才自信﹐浮海道仍窮。旅食吟肩瘦﹐行囊藥價空﹔南陔蘭好采﹐安得久飄蓬﹗

○病中戲作

風流誤我費鍼砭﹐藥裹牀頭日日添﹔髙臥多時生客罵﹐綺情減處美人嫌。𨿽然酒斷涓涓滴﹐猶自詩吟昔昔鹽﹔若問司勛今悔否﹖揚州十里夢珠簾。

○悔之來視疾﹐次前韻贈之

病也風流肯痛砭﹐散花丈室道緣添﹔淸狂幸有知心諒﹐放浪從教俗眼嫌。色相空中參水月﹐詩情味外悟梅鹽﹔藥鑪禪榻畱君話﹐燈影搖秋雨半簾。

○和紹堯中秋夜南社席上作

管弦聒耳酒扶頭﹐月上南樓宴未休﹔添得幾篇詩弔古﹐延平祠畔作中秋。

醉倒詩人南社杯﹐西風海色滿澄臺﹔依依十五年前月﹐曾照蘭成射策來。

○安平

茫茫天塹海門開﹐無復長鯨跋浪來﹔郤憶鄭家全盛日﹐荷蘭城畔受降回。

○羅山吟社招宴賦呈席上諸子

逢迎到處醉難醒﹐又向羅山憶斐亭﹔我恨不隨鞭鐙去﹐空依南斗望文星。

○過福康安廢祠

紀功片石劫余存﹐下馬何人剔蘚痕﹔白簡夜馳參贊死﹐當時飛鳥避轅門。

○秋日偶成

酒社詩場隔俊遊﹐蕭蕭門掩茂陵秋﹔西風懶折花簪帽﹐落日閒拈笛倚樓。紅葉欲隨流水去﹐靑山猶把片雲畱﹔最憐野鶴無心好﹐天外飛飛任自由。

○秋夜啟運﹑紹堯﹑錫祺﹑槐庭﹑波臣﹑獻堂同過存﹐再用秋字韻答貺

攜家未遂五湖遊﹐搖落人間又感秋﹔泉石有緣聊寄傲﹐風塵無地可登樓。定巢燕子勞相問﹐泛酒黃花且少畱﹔朱雀橋邊歸亦好﹐東臯植杖尙夷由。

○籟軒次秋日偶成韻寄懷二首如數奉答

兩場歡笑伴春遊﹐眨眼西風又送秋﹔放鶴相思和靖宅﹐吟詩何處謝公樓。凋零荷芰霜前盡﹐荏苒芙蓉露下畱﹔欲遣歲華搖落恨﹐算除杯酒更無由。

愔愔獨處謝羣遊﹐楚客情多易感秋﹔遠道有懷空采菊﹐亂山無處不遮樓。磨人筆墨何時了﹖過眼風光只夢畱﹔瑤瑟爲君彈換調﹐安心隨遇且自由。

○哭三兄

去年兒哭母﹐今年弟哭兄﹔骨肉苦無多﹐鬼伯胡不情﹖兄病我亦病﹐頗聞所患輕﹔蹉跎闕問候﹐身爲藥餌攖。會逢秋霖久﹐山潦漲縱橫﹔十里家山路﹐渺若隔蓬瀛。相思屢相望﹐相望空屏營。兄年曹孔間﹐六秩開一齡。談笑卻熊罷﹐眞气四座驚﹐兒孫繞膝戲﹐撚須課葩經。老矣非耄及﹐小疾諒易平﹔矍鑠竟難恃﹐長眠遂不醒。哀哉千古別﹐未及訣死生。家世隴西第﹐兜鍪出纓簪。阿兄割雞才﹐行將宰武城﹔弟亦志靑雲﹐挾策幹公卿。風波一朝起﹐人事忽變更﹔坎壈俱失職﹐俯首儕編氓。居鄕騎款段﹐下潠田自畊﹔尙冀造物心﹐將壽補功名。何意舊頭銜﹐遽寫新銘旌﹗吾族推最大﹐蘭玉盈謝庭。同生及羣從﹐枝葉相附榮﹔秋風捲飛籜﹐十載多凋零。戚愴顧門戶﹐屈指少老成﹔阿兄又捨我﹐對影益煢煢。我羸素善病﹐憂患又相尋﹔自知不能久﹐早晚會九京。生世無所歡﹐何戀泡電形﹔地下逢阿母﹐煩爲一寄聲。

○避債臺歌

慷慨久無焚券事﹐男兒柰何稱債帥﹔璧返珠還倉卒難﹐追呼短盡英雄气。君不見周赧王﹐當時稱貸徧洛陽﹔牀頭金盡償不得﹐出門畏人白日藏。南宮簃臺髙矗矗﹐相傳蟄龍此中伏﹔補瘡剜肉竟無能﹐耳目𨿽淸心轉恧。乃知未雨貴綢繆﹐急到燃眉不易謀﹔吾儕終不作逋客﹐頻呼庚癸已可羞。吁嗟乎﹗銅山丹穴埒王者﹐南徐北魚安哉也﹖人生又豈在多藏﹐但要飽溫無乞假。

○乞菊

得非容易愛偏深﹐元亮眞堪號菊淫﹔有事向人羞啟齒﹐爲花貶節也甘心。叩門低喚驚厖吠﹐和土新移惱蝶尋﹔分得秋光能幾許﹖明年擬種滿籬金。

○棄婦詞

蔦蘿耐松柏﹐空自結綢繆﹔風吹桃李花﹐一旦別枝頭。鴛鴦不偕老﹐團扇棄淸秋﹔紅顏竟無主﹐欲妝臨鏡愁。香銷黃金屋﹐燭冷白玉樓﹔舊居似天遠﹐夜夜托夢遊。攺弦妾所恥﹐故劍君倘求﹔日上望夫山﹐種萱以忘憂。

○書癡

誤著頭巾計已疏﹐磨穿鐵硯習難除﹔署門力謝崔儦客﹐棄產惟營李謐書。身後儒林爭一席﹐老來雪案補三餘﹔才疏志大眞堪笑﹐合在愚公谷裏居。

○錢癖

心貪似飲石門泉﹐狗苟蠅營嗜好專﹔見汝傾身常障篋﹐教他絕口恥言錢。砭愚論已成蕭綜﹐射利書猶學計然﹔可嘆守財甘作虜﹐不知世有馬文淵。

○無題次邱工部韻八首

錦瑟華年瞥眼過﹐小姑獨處悔蹉跎﹔回思舊夢迷離甚﹐怕見生人掩斂多。雲雨無因來楚峽﹐風波終夕起銀河﹔玉琴奏罷西軒月﹐誰聽劉娘宛轉歌。

無數仙姬控鶴歸﹐孤鸞翅短獨難飛﹔蕊宮伴侶心長戀﹐蓮沼淤泥願有違。秋雨荒寒叢桂瘦﹐春風富貴牡丹肥﹔明知否泰皆由命﹐漫向窗前理嫁衣。

品在環肥燕瘦間﹐三千粉黛料難攀﹔夢中幾度經滄海﹐鏡裏何由保蕣顏。烏鵲無依空繞樹﹐蘼蕪欲采懶登山﹔平生待字深閨日﹐肯信丹靑爾許閒。

蕩蕩靑天白日遲﹐鴛鴦待闕阻佳期﹔人生得意須年少﹐天下傷心是別離。弦絕更誰知法曲﹐妝成空自賞丰姿﹔若教倚市甘輕薄﹐亦有千金卻扇時。

籠鸚笯鳳苦幽囚﹐何處離人唱石州﹖孤雁忽銜春色去﹐萬牛難挽逝波流。庭前老樹能禁雨﹐露下閒花易及秋﹔不信容華猶未減﹐蜻蜒來上玉搔頭。

碧玉新妝艷狹斜﹐舞衫歌板寄生涯﹔從來月旦誇聲價﹐那識風流是過差。志潔有人嗤固執﹐心淸無夢到繁華﹔情知同病相憐者﹐只有秋階怨女花。

一篇悲憤蔡姬文﹐毳幕衾寒策酒勛﹔苦恨鵾弦彈落月﹐久將翟茀視浮雲。風沙塞外愁行色﹐羅綺場中枉冠軍﹔惆悵人間憶天上﹐漢宮簫管斷難聞。

關河落葉又蕭蕭﹐庭院虫吟咽素颷﹔未嫁美人湘浦老﹐相思公子楚天遙。長年作伴身和影﹐往事煎心頰暈潮﹔空把他生緣分約﹐此生冤業已難銷。

○和紹堯病酒見示原韻

病中無酒怎消寒﹐酒畔無花興易殫﹔寄語速開花酒戒﹐花嬌酒美且加餐。

聞道新來讀道書﹐禁花斷酒賦閒居﹔料君總是瞞人語﹐偸駕花間載酒車。

○庚戌正月十二夜萊園小集卽事﹝以下庚戌﹞

家園綺席快論文﹐酒賦琴歌到夜分﹔人影勾回花裏蝶﹐笑聲吹散嶺頭云。一年月近元宵好﹐幾輩輪扶大雅羣﹔爲語阿戎勤設客﹐玉梅香雪已紛紛。

○春日遊靑桐林﹐次槐庭韻

行盡九曲溪﹐山鳥邀我吟﹔如逢故人面﹐叢桂羅庭陰。東風扇淑气﹐春寒散陰森﹔四山似髙岸﹐寺在盤渦深。靑桐復何有﹐盡化甘蔗林﹔當時詠花處﹐背手繞捨尋。不聞讀書聲﹐惟聞鐘梵音﹔最喜香積廚﹐有酒洗塵襟。遙遙望白雲﹐天際寫我心。

○紹堯﹑槐庭同過﹐次紹堯韻

擁腫俱無用﹐人間兩散人﹔相憐初禁酒﹐有夢尙嬉春。恃健狂成病﹐耽吟笑雜呻﹔塡詞湖海客﹐應怪負花晨。

○次鶴亭韻

同志兼同病﹐相過又一回﹔雨中佳客至﹐庭畔好花開。休話黍離恨﹐自珍樗散材﹔除非閒淡友﹐誰肯款門來﹗

○題厚庵遺照

面目猶如故﹐君今返玉樓﹔胡塗無一事﹐博議有千秋。契闊題襟集﹐尋常秉燭遊﹔筱雲莊畔過﹐殘菊對人愁。

○題半面美人圖

似將回首尙遷延﹐阿堵神情已盡傳﹔螺黛半彎描月瘦﹐翠翹一朵壓云偏。是誰偶欠添毫筆﹐累我空吟卻扇篇﹔料得畫師非惜墨﹐好花開到五分鮮。

側立簾櫳不轉頭﹐看人只用眼波勾﹔舊傷如意應畱迹﹐新抱雲和故障羞。有願欲窺全豹妙﹐無因盡露兩蛾修﹔畫中重睹徐妃態﹐惹得湘東惱未休。

○謁先伯父剛湣公專祠

栗主重迎入舊祠﹐柳營兵馬駐初移﹔十年俎豆惟家祭﹐百戰功名剩口碑。日照扶桑塵劫換﹐風飄大樹將門衰﹔不堪回憶褒忠典﹐淚濕靑山奠酒卮。

當年廟貌肅淸髙﹐守令親來薦少牢﹔易世未崇新祀典﹐傳家愁對舊戎韜。結纓殉國千秋重﹐持節還鄕一代豪﹔痛絕鴉軍能繼起﹐伯兄埋玉亦蓬蒿。

○臺中竹枝詞

連雲樓閣最稱佳﹐新盛街通富貴街﹔人物申韓家獨夥﹐街頭一步一招牌。

大墩墩下好婆娑﹐處處旗亭夜夜歌﹔聞說風光非本地﹐佳人來自北方多。

女兒生小富春鄕﹐倚市嫌羞刺繡忙﹔近日別開新活計﹐夜深燈火績麻場。

全家食力靠鋤云﹐郎罷煙園囝蔗園﹔卻喜深山虎狼少﹐桃花流水卽仙源。

開荒築堰障狂瀾﹐港口西移水漸幹﹔利比鹽田魚塭厚﹐桑田滄海眼前看。

南瑤宮畔去尋春﹐恰值天妃降誕辰﹔燭影鑪煙三里霧﹐不知多少進香人。

○櫟社詩會席上次和湘沅

謝傅墩邊會眾仙﹐君騎鶴背降寥天﹔徳星猶記前年聚﹐人月重欣此夜圓。常侍登牀飛白字﹐尙書按曲忽雷弦﹔掉頭卻向萊園去﹐長嘯淩雲百尺巓。

○次和謝雪漁

來程獨後去程先﹐忙裏偸閒約踐前﹔筆墨勞人殊艸艸﹐鶯花畱客自涓涓。分流易作東西水﹐合曲須和燥濕弦﹔歸語瀛洲眾仙侶﹐明年羽駕會中天。

○次和安江五溪

芙蓉幕府隱才賢﹐霽月光風見性天﹔鄕夢朱櫻三島路﹐詩情靑艸五湖船。紗燈照座同今夕﹐水閣題襟是夙緣﹔醉拍闌干歌邂逅﹐文星空際貫珠連。

○次和李漢如

聚似摶沙散似煙﹐春風珍重此詩筵﹔因緣翰墨羣兒笑﹐嗜好酸鹹一气聯。度世君方圖作佛﹐避人我亦托求仙﹔海山兜率終縹緲﹐且醉煙花三月天。

○庚戌櫟社春會﹐南北詩家畢至﹐喜而作歌﹐卽呈在座諸君子

男兒當畫淩煙閣﹐橫艸功成比褒鄂﹔不然攜家遊五湖﹐萬金坐致同陶朱。柰何一鳴復不躍﹐行歌長作山澤臒。世風尙武風雅墜﹐天生才人豈無意﹔陳芳有國容我主﹐漫向槐安爭富貴。挽回文運起中原﹐我先一軍張漢幟﹔長城不怕偏師攻﹐守無羸卒多精騎。南方之彊北方彊﹐與我鼎足分界疆。黃池荼火各爭長﹐筆陣鏖戰三千場。衣裳玉帛會今日﹐喜見三分初合一。牛耳休論執者誰﹐象占無首羣龍吉﹔送抱推襟畛域忘﹐彈棋奏樂歡情溢。臨池書罷濕雲煙﹐刻燭詩成評甲乙﹔遺老不數香山九﹐羣賢遠過竹林七。滿堂濟濟裙屐多﹐鶯花爛熳春風和﹔主人奉觴客盡醉﹐踏筵起舞拍手歌。相約斯文延一脈﹐自今同室戒操戈﹔年年三月蘭亭宴﹐願合羣仙詠大羅。

○次韻和鄭作型

騷場旗鼓敢稱雄﹐誤作書中脈望虫﹔輸汝蓬萊三島路﹐掉頭萬星去乘風。

○次韻酬蘇朗晨

風馬駕雲車﹐羣仙聚一家﹔鷺鷗盟物外﹐珠玉走天涯。酒國蓮爲炬﹐詩城柳作衙﹔蘇耽善調笑﹐笑我醉吟花。

○次韻酬徐傑夫

武巒國手一時欽﹐長日紋楸靜者心﹔近更推敲詩律細﹐要從藝苑占詞林。

花間綠酒共斟之﹐弦管聲喧索句遲﹔慚愧南州徐孺子﹐坐中偏賞虎頭癡。

○次韻酬趙芬碩

澄臺海色斐亭春﹐松雪風流迥絕塵﹔萬卷讀書兼讀律﹐不妨餘事作詩人。

阮家林下結詩因﹐恨少名花伴雅人﹔恰好櫻紅藤又白﹐海船新到日邊春。

○次韻酬王箴盤

孤山小集坐花深﹐金石頻聞擲地音﹔洛苑風流談在昔﹐福臺韻事繼從今。八分體重圖書府﹐三字經傳著作林﹔空谷白駒來又去﹐匆匆未盡縶維心。

○次韻酬石秋

瑞軒軒外月﹐兩度送髙軒﹔數面成親故﹐離居役夢魂。樹間燈照水﹐花底酒盈樽。修禊明春約﹐休辭著述繁。

○次韻酬鄭毓臣

樽前敍舊倍依依﹐憔悴相看減帶圍﹔欲問思明州近事﹐如何別鶴早歸飛。

○次和以南畱別韻

楊梅孔雀話通家﹐倒屣迎來下澤車﹔寫我扇頭書畫好﹐眞卿艸法所南花。

○瑞軒觀芍藥再詠

輕陰細雨養花天﹐婪尾韶光最可憐﹔領略玄暉詩句好﹐翻階紅影午風偏。

舞罷霓裳色界天﹐春魂化作此花妍﹔東風欺汝柔無骨﹐吹得飄飄態欲仙。

連畦錦繡闘嬋娟﹐遊戲花間蝶也仙﹔廿四番風都過了﹐讓他獨占艷陽天。

○暮春養病瑞軒卽事

荷葉池邊艸閣新﹐筆牀茶臼寄吟身﹔久將懶性供多病﹐暫與名園作主人。卽事琴棋閒有趣﹐忘機魚鳥淡相親﹔流鶯忽報煙花老﹐無數垂楊欲絆春。

未有靑山可隱居﹐小軒灑掃卽吾廬﹔窗延嵐翠當欹枕﹐室透陽光就曝書。稱藥喜多良友至﹐覆杯誓與酒人疏﹔焚香細讀閒情賦﹐一笑揚州夢覺初。

○久雨﹝補錄﹞

終日昏昏睡不醒﹐出門流潦苦縱橫﹔夕陽只在遙山外﹐誰掃浮雲見太淸。

卷四

次韻和太嶽病中雨夜有感

次和太嶽病起之作

聞槐庭東遊﹐賦此寄贈

桂

斑竹

醋

油

九月二十六日小妾舉一男﹐墜地卽絕。余年三十有六﹐尙無子嗣﹐愴然有感

黃梅曲

代寄外

和黃西圃

賣菊

寒月

聞角

敬題呂曜初先生畫像

宿筱雲山莊﹐懷厚庵

釣龍臺歌﹝臺在福州城外南臺﹞

聞悔之病﹐攜妓駱云蓮走訪﹐醉中賦贈

觀潮

再用前韻和仲衡

和仲侄

攺詩﹝以下辛亥﹞

遙和施涵宇臺南公館卽席原韻

又遙和歸國畱別韻

戲爲抱獅圖歌

春郊卽事

司馬相如

洗硯

新荷

次韻寄贈梁任公先生啟超

次韻遙和任公歲暮感懷六首

贈任公

畫蝶

盆梅

相思樹

馬援

郭林宗

班超

蔡文姬

答豁軒

範蠡

李廣

和畱仙女史集句

馬融

漢髙祖

漢武帝

秋柳

周公瑾

孔融

偶從報上見雲從寄贈詩﹐次韻答之

觀獲稻

冬筍

臺北東薈芳與諸同人祝獻堂第三十初度

瀛社諸友招宴﹐卽席賦謝

楊宅賞菊醉後作

買花

蜀後主﹝以下壬子﹞

昨塡牡丹詞﹐意有未盡﹐更賦一律

吳通事歌

和昌谷浩歌

和昌谷夢天

和昌谷金銅仙人辭漢歌

學書

袁世凱

孫逸仙

阿片

山行

枕山﹑豁軒令萱堂壽辰﹐詩以祝之

追懷劉壯肅公

笨港進香詞

暑雨

夏木

挽陳瘦云

秋漁

眼鏡

墨蓮

舊曆日

塵

發

泥

次仲衡霧峯夜雨之作

落花

古鏡

秦始皇

枯樹

和南彊過新居韻

虎

次韻答仲衡

和仲衡畱別園亭花木

次和幼春臺中客寓曉起韻

次韻幼春歸裏卻寄

聚星樓觀海

過塗城故址

老鶴

戲贈柳田君釣魚二首

自神崗赴鰲峯道上作

贈蔡二壽仁翁

猿

旭東遺骸至﹐與諸同人迎於葫蘆墩驛

哭內子謝氏端

奉贈維新元老板垣伯爵閣下

次韻和石川慶吾秋感

題故郎中叔萊園梅樹﹝補錄﹞

○次韻和太嶽病中雨夜有感

但得心安身自安﹐吟詩莫作孟郊寒﹔長安縱到居非易﹐來日方長事大難。求我童蒙聊復爾﹐歸家松菊未凋殘﹔願君彊起加餐飯﹐好放胸懷大海寬。

○次和太嶽病起之作

低心我自不趨時﹐莫怪扶搖未可期﹔市上沐猴多假面﹐世間相馬少眞知。漢儀綿蕝空談禮﹐蠻語娵隅彊入詩﹔聽取越鄕莊舄嘆﹐秋霜欲染老夫髭。

○聞槐庭東遊﹐賦此寄贈

夫君原自有仙才﹐滄海初經第一回

﹔快絕吹簫騎鶴去﹐五雲樓閣認蓬萊。

鳧舄乘風上碧虛﹐鴻龍玉狗守天居﹔少年日下看花好﹐華屋隨人漫曳裾。

洞天月出飲流霞﹐應約麻姑過蔡家﹔昨夜夢魂尋汝去﹐三珠花下聽箏琶。

一葉靑蓮出世間﹐小遊仙樂幾時還﹖錦囊畫筆兼詩筆﹐好寫三神海上山。

○桂

闇河河畔一花秋﹐紫菊紅萸也見羞﹔不分如來金粟影﹐西風吹落鷲峯頭。

離離瘦影畫欄邊﹐月殿當時夢尙牽﹔仙福吳剛消不得﹐困花殢酒又今年。

粉泊香飄感慨新﹐彩幡欲豎竟無因﹔一枝未許詞人占﹐何苦東堂賺郤詵。

○斑竹

倒挽湘波注兩瞳﹐龍孫從此賜緋紅﹔星星截作生花管﹐付與三閭寫楚風。

○醋

沾唇一滴早攢眉﹐滋味輸他妒婦知﹔不道寒儒酸更甚﹐甕中走入苦吟詩。

○油

銀缸膏膩爇蘭香﹐錦暮遮風夜未央﹔寸艸有心思汲引﹐盡容寒士借餘光。

○九月二十六日小妾舉一男﹐墜地卽絕。余年三十有六﹐尙無子嗣﹐愴然有感

多此一輪轉﹐來期卽去期﹔空教愁汝母﹐原不是吾兒。燕豈投懷誤﹐桃應結子遲﹔最憐喬梓分﹐一面永分離。

不減唐家貌﹐磽磽頭玉奇﹔無緣爲父子﹐何苦夢羆罷。上掌珠還失﹐宜男艸忽萎﹔蔡家書籍滿﹐恐合與文姬。

繡褓銀環在﹐開箱忍見之﹔啼聲猶未試﹐鬼伯已相追。東嶽魂難返﹐西河淚敢垂﹔商瞿晚始獲﹐稱說慰閨帷。

閉眼來人世﹐三光總未窺﹔撫摩惟有恨﹐倉卒苦無醫。內子頻呼佛﹐山人彊詠詩﹔此重因與果﹐除是問天知。

○黃梅曲

亭子紅羅堂玉照﹐美人倚竹娟娟笑﹔別後西湖客漸疏﹐夢中庾嶺人同調。天生麗質冠眾芳﹐香名傳徧翰墨場﹔金鈴密系朱幡中﹐誰不護惜加堤防。忍令東風散餘香﹐卻笑當年小杜狂﹔尋春較遲負春光﹐空對滿枝子靑黃。君莫待結子黃﹐亦莫待成陰綠。願及花開正好時﹐夜夜化鶴枝頭宿。聽我歌﹐黃梅曲。

○代寄外

異鄕切莫貪花柳﹐獨客惟宜愼食眠﹔等是臨歧分付語﹐關心重與致纏綿。

欲拈班管淚漣漣﹐家累驅人各一天﹔細說米鹽郎亦厭﹐回文詩附浣花箋。

夢魂先已到郎邊﹐難把春心托彩箋﹔但寫牡丹亭一曲﹐如花美眷水流年。

○和黃西圃

小雨畱人薄暮天﹐移樽髙閣更張筵﹔雙溪西去波濤壯﹐萬嶺東屯紫翠連。海外江山名士气﹐詩腸歌吹美人弦﹔憑君莫唱驪駒曲﹐看取花枝擁馬前。

○賣菊

小小茅亭短短籬﹐數畦秋色卽生涯﹔君看布地黃金滿﹐便是陶家富貴時。

○寒月

遲遲淸影度回廊﹐擁被尋詩夜未央﹔人與梅花同不睡﹐水晶簾外冷如霜。

○聞角

孤城背嶺數聲和﹐吹落英雄老淚多﹔夜半起來頻撫髀﹐一痕月冷舊山河。

聲聲悲壯動關河﹐似比聞雞感慨多﹔喚起從軍十年夢﹐封侯事業久蹉跎。

○敬題呂曜初先生畫像

一船書畫歸何處﹖三鳳家風說至今﹔當日典型猶在望﹐前朝喬木已成陰。筱云舊第經過熟﹐蕓閣遺編獎許深﹔再拜宜爲丈人行﹐心香一瓣寄長吟。

豈有儒生懷俠骨﹐幾聞艸野報皇恩﹔壯君獨抱匡時志﹐令我思招入海魂。養士郇廚傳食譜﹐娛親萊采舞梨園。一衿斷送當年惜﹐餘慶誰知在子孫。

○宿筱雲山莊﹐懷厚庵

松石依然在﹐重來宿畫樓﹔欲將魂共語﹐偏覺夢難求。螢火沾帷冷﹐泉聲咽砌幽﹔西窗檢遺墨﹐吟徹五更頭。鄭重籯金托﹐相量共老親﹔嫌忘姻婭避﹐情歷死生眞。子捨開甥館﹐鴒原繼掌珍﹔自今供祭掃﹐慰汝夜臺人。

○釣龍臺歌﹝臺在福州城外南臺﹞

釣龍臺﹐生蒼苔﹔閩越主﹐安在哉﹖當年艸昧無人境﹐全閩天地王親開﹔百靈爲王爭效順﹐釣龍之事或可信。東海本爲王國土﹐王以人作羣龍主﹔漢髙龍種王亦同﹐王好龍豈同葉公。王能豢龍識龍性﹐王不屠龍害龍命﹔龍是神物王神人﹐我知龍樂與王親。王偶釣龍與龍戲﹐王不釣龍龍亦至。釣龍井傍釣龍臺﹐井水通海龍往來﹔王歸上天龍歸海﹐此臺此井今猶在。

○聞悔之病﹐攜妓駱云蓮走訪﹐醉中賦贈

君家卦山西﹐山東我鄕裏﹔𨿽云一山隔﹐脂車數程耳。誰能長離居﹐而不一相視。南渡雙溪來﹐仲冬風日美﹔連村熟黃柑﹐翠鳥迎人語。遙識通徳門﹐書聲深竹裏。聞君方示病﹐靜求微妙理﹔何可維摩室﹐散花無天女。我非謫仙人﹐亦攜金陵子﹔紅紛映靑袍﹐一路看山水。入門君大笑﹐忘形相爾汝﹔更爲吟七發﹐霍然病良已。藥亦不須嘗﹐酒亦不須止﹔日入共秉燭﹐髙談天地始。

○觀潮

百丈羣飛白練寒﹐酒酣獨立海門看﹔有靈曾助騎鯨客﹐惆悵東寧霸業殘。

夕陽西下海漫漫﹐雪滚雷轟勢未安﹔可惜我無犀弩射﹐空思赤手挽狂瀾。

○再用前韻和仲衡

凜烈霜天下角鷹﹐薜蘿山館鬼吹燈﹔如何久住荒寒境﹐快馬輕裘返五陵。

○和仲侄

壯志難酬世事新﹐聊將遊戲度靑春﹔若因三宿懷桑下﹐便是拖泥帶水人。

冶遊已倦歸何晚﹐殘歲難畱去太匆﹔知否家中人憶汝﹐一番兒女又靑黃。

○攺詩﹝以下辛亥﹞

對客揮毫恐未宜﹐閉門索句敢嫌遲﹔十分意匠經營後﹐才到黃庭恰好時。

拙速由來遜巧遲﹐八叉七步漫稱奇﹔運斤鼻上成風處﹐眞有騷壇一字師。

撚斷髭須落盡眉﹐幾番點竄費心思﹔豈知精益求精處﹐更苦當初脫稿時。

○遙和施涵宇臺南公館卽席原韻

一曲琵琶酒數行﹐春風吹恨入歌聲﹔槎浮星漢人重到﹐柯欄仙山局已更。燈下刀環無限意﹐樓前流水不平鳴﹔數根自是飄蓬命﹐淚盡連枝好弟兄。

○又遙和歸國畱別韻

唱徹驪歌海上天﹐綠波春艸總堪憐﹔美人贈佩偏無分﹐仙侶同舟豈有緣。夢雨易迷峯十二﹐慈云難徧界三千﹔盈盈銀漢紅墻外﹐羨煞鸞星著玉鞭。

○戲爲抱獅圖歌

熊羆咆我東﹐虎豹號我西﹔我後鬼長嘯﹐我前狨又啼。厖然大物尙酣睡﹐問此何獸其名獅。開辟以來四千載﹐百獸無如汝獅大。昂頭一吼元時代﹐四蹄蹴踏全世界﹔駕馭者誰奇渥溫﹐今古英雄共崇拜。柰何如今易馴服﹐气息奄奄睡不足﹔環汝榻者欲逐逐﹐思寢汝皮食汝肉。獅乎獅乎死期促﹐何來童子佩韘■﹝韋巂﹞﹖渾身是膽气吐霓﹐此時鷹瞵球東西。兩手放出千狻猊﹐玩弄猛獸如孩提﹔大聲急呼獅起起﹐沈夢一破千年迷。是何意態雄且偉﹐認得故人連氏子﹔小兒遊戲壯夫技﹐一笑相看畫圖裏。願兒莫作圖畫視﹐有志竟成亦如此﹐旋乾轉坤在人耳﹔廿紀風雲獅搖尾﹐看兒揮鞭九萬里﹐吾與而翁拭目俟。

○春郊卽事

數家水竹傍城坳﹐墻堊黃泥屋蓋茅﹔曾是土牛行處路﹐笙歌久不到東郊。

○司馬相如

幾篇詩賦繼風騷﹐金殿論恩異數叨﹔至竟巧遲勝拙速﹐齊名應未許枚臯。入秦曾記題橋柱﹐歸蜀眞看擁節旄﹔當日不逢楊狗監﹐淩雲賦就亦徒勞。

○洗硯

歲久微凹聚墨痕﹐池邊洗處看魚吞﹔臨流忽觸興亡感﹐銅雀臺傾片瓦存。

○新荷

靑靑貼水復籠煙﹐未到花時亦可憐﹔解覆鴛鴦是情種﹐天教生小卽團圓。

碧池照影未田田﹐早有遊魚戲葉邊﹔惆悵春光難買住﹐水仙空費鑄靑錢。

○次韻寄贈梁任公先生啟超

歌風空憶漢天子﹐大地煙塵竄蛇豕﹔淒絕遺山野史亭﹐有淚如鉛和筆泚。憶歲戊戌秋八月﹐南海入朝正綱紀﹔攺弦更張淸廟瑟﹐聖人側席心腹恃。蜀亮秦猛今再生﹐太阿何妨柄授以﹔同升弟子盡豪傑﹐教冑曰夔共工倕。良朋一徳致中興﹐大快民心民權畀﹔豈知皇天未悔禍﹐狂瀾忽撼中流砥。一摘再摘黃臺瓜﹐鴟鴞鴟鴞我室毀﹗間道匆匆衣帶詔﹐釣黨銀鐺付六理。宮中堯舜復垂簾﹐誤召黃巾聯指臂﹔七雄旗鼓叩關來﹐瑤水西巡事去矣。金繒傾國救目前﹐岌岌朝庭南宋比﹔當日誰人秉國鈞﹐食參之肉罪難抵。回鑾以來局一變﹐稍稍維新轉鍼指﹔司農仰屋杼軸空﹐起視敵人又窮鄙。十羊九牧政多門﹐何救乾坤墜荊杞﹔逐臣星散海西東﹐死灰復燃天所使。國魂一縷續能長﹐誰肯煎膠奇鳳觜﹖頃歲成王已嗣立﹐委裘而朝萬方喜。相王攝政今周公﹐整頓河山及表裏﹔百廢俱舉須得材﹐環顧盈廷厭諾惟。頗聞金雞議放赦﹐故劍重求行自此。新會先生南海徒﹐環球尋徧佳山水。三載攀龍哭鼎湖﹐待呼養晦下邳圯﹔南海著書亦健在﹐師生復位早晚耳。震旦能者大有人﹐豈與箕子同斬祀﹔睡獅一醒據地吼﹐虎豹帖伏如狗彘。由來良醫遇扁鵲﹐病入膏肓術能起﹔九萬鵬程候好風﹐驚天事業從今始。嗟余不幸投荒裔﹐冢中枯骨生猶死﹔泥犁鬼趣苦可知﹐何足重陳污君耳。獨嘆仁人君子心﹐四海一家不歧視﹔慚愧俱爲軒頊裔﹐西子不潔已非美。手種齋前白楊樹﹐愁來酹酒歌蒿裏﹔隴西家聲自我墜﹐盡傾東海難洗恥。仰瞻髙鳥思奮飛﹐毛羽未丰猶有俟﹔安得巨靈伸長臂﹐憑空拔之出塵滓。烏頭變白更無期﹐發種種矣馬加齒。恭聞髙軒將遠過﹐蓬萊雲气東來紫。雙雙鳧舄未朝天﹐遊戲十洲采芳芷。七寶莊嚴定有人﹐長篇我獨賡詩史﹔他年杜集附嚴詩﹐知有畸人逃畏壘。

○次韻遙和任公歲暮感懷六首

多君身世托沈冥﹐松柏經霜不攺形﹔絕境已窮東海水﹐歸心終仰北辰星。春回方丈三仙綠﹐煙起齊州九點靑﹔天意命隨新歲轉﹐未應鸞鳳久飄零。

穆王阿母總登仙﹐西望瑤池節序遷﹔新月依依升古塞﹐殘陽黯黯入悲泉。上淸羽衛歸何日﹖下界風雲急往年。誰念歲星淪謫久﹐夢中夜夜聽鈞天。

淸廟朱弦攺舊聲﹐彈冠幾輩慶休明﹔十年棄妾悲分鏡﹐三日新娘學作羹。盡道臧孫知柳下﹐未聞魏倩薦陳平﹔輸他七葉金貂貴﹐騎馬揚鞭紫禁城。

民心猶似艸從風﹐齊望丹霄日再中﹔仁政噢咻須有術﹐太平粉飾究何庸﹗天寒凍殺山頭雀﹐歲歉饑啼澤畔鴻﹔安得才人宣室召﹐頻將水旱奏深宮。

絕代雄心寄短歌﹐懷人望遠恨如何﹔龍華會上因緣在﹐廣柳車中涕淚多。入地豈能埋紫气﹐登天須共挽銀河﹔故山猿鶴相逢晚﹐又是春風到綠蘿。

不聽瑤臺仙管吹﹐帝鄕我亦半生離﹔東南地圻同情淚﹐風月神交幾首詩。墜混花無超脫日﹐驚弓鳥有奮飛時﹔淸塵濁水分頭處﹐此恨千秋訴與誰﹗

○贈任公

腳底煙雲大九州島﹐南來又作禦風遊﹔姓名端禮門前石﹐兒女蓬萊海上舟。天地無情飄斷梗﹐江上有恨缺金甌﹔一杯酒話人間事﹐猶喜英雄未白頭。

○畫蝶

穿花來往急如梭﹐描出神情向衍波﹔絕好滕王新粉筆﹐幾人依樣繡蠻靴﹖

○盆梅

不辭風雪老天涯﹐傲骨偏遭束縛加﹔打破金盆歸庾嶺﹐人間才有自由花。

○相思樹

紅豆江南喚小名﹐春風葉葉總離情﹔鴛鴦未解相思苦﹐飛上枝頭得意鳴。

○馬援

章句何須守案螢﹐英雄談吐卽爲經﹔千秋刻鵠傳名語﹐訓子家書是座銘。

自拔西州返漢庭﹐據鞍何敢惜餘齡﹔竟逢長者家兒怒﹐身後珍珠謗不停。

○郭林宗

不應公軒有道徵﹐人倫東國著名稱﹔當時雅重登龍選﹐輸汝仙舟伴李膺。

婞直風髙黨禍興﹐三君八俊死相仍﹔一生危行言能遜﹐獨免黃門宦者憎。

○班超

沙漠宣威三十秋﹐腰懸金印幕靑油﹔阿兄只刻燕然石﹐蓋世功名讓虎頭。

○蔡文姬

家亡國破禍重臨﹐弱質飄零豈自禁﹔千古傷心悲憤作﹐失身漫比白頭吟。

○答豁軒

盡把描花舊帖焚﹐瑣■﹝宀公心﹐上中下﹞初遇薛靈蕓﹔從今若得金鍼度﹐繡出鴛鴦更示君。

縹緲瓊樓聳碧空﹐簫聲鶴背好乘風﹔相期凡骨金丹換﹐痛下千年洗伐功。

○範蠡

沼吳功就卸朝衫﹐三徙成名更不凡﹔越國黃金空鑄像﹐江湖已署散人銜。

○李廣

射虎藍田著短衣﹐老來未悟出山非﹔封侯校尉何嫌妄﹐失道將軍竟不飛。對簿能堪長史責﹐摧鋒曾突左賢圍﹔一刀斷送胡沙外﹐才气無雙是禍機。

○和畱仙女史集句

亦應風月動關思﹐卻是同袍不得知﹔經卷藥鑪新活計﹐晚來專赴白蓮期。

芙蓉巷裏木犀門﹐霞佩香風縞袂溫﹔何事欲攀塵外契﹐也容河鼓過天孫。

○馬融

據圖刎頸笑癡呆﹐一念貪生是禍胎﹔老向權門作鷹犬﹐當時何苦朔方回﹗帳中十二金釵列﹐門下三千弟子來﹔絕代風流兼爾雅﹐東京儒者此通才。

○漢髙祖

軹道降王拜馬頭﹐關中形勢掌中收﹔布衣革命開新局﹐湯武當年起列侯。俎上杯羹脫楚囚﹐西歸假意割鴻溝﹔君王闘智眞長技﹐云夢他年亦僞遊。

○漢武帝

天馬西來自大宛﹐極東郡縣及眞番﹔版圖拓到要荒外﹐消得山呼萬歲尊。

臨朝盡絀百家言﹐獨表崇儒雅意存﹔對策春秋居第一﹐菑川牧豕相公孫。

上書獻賦滿金門﹐爭及官家藻思繁﹔汾水秋風傳絕唱﹐依稀楚客詠蘭蓀。

○秋柳

荏苒輕盈不自持﹐東門曾闘舞腰肢﹔那堪搖落秋江上﹐正是芙蓉得意時。

○周公瑾

赤壁磯頭戰艦燒﹐軍聲百萬付寒潮﹔誰知顧曲風流客﹐伯業東南啟六朝。

○孔融

獨立朝端不屈撓﹐曹瞞側目避譏嘲﹔暫時延得金刀祚﹐終見遺孤泣破巢。

○偶從報上見雲從寄贈詩﹐次韻答之

煙波浩渺道途修﹐久矣華胥托夢遊﹔漫笑院門持缽去﹐新亭何處哭神州﹗

○觀獲稻

打稻家家趁早冬﹐寒郊遊眺一攜笻﹔村童拾穗歸來晚﹐笑指斜陽掛遠峯。

篝車聲起又初冬﹐山下人家半業農﹔閒踏前村紅葉去﹐尋他田叟話丰凶。

○冬筍

孝子精誠艸木知﹐霜林忽見筍離離﹔臨風暗咒休成竹﹐正是髙堂進膳時。

○臺北東薈芳與諸同人祝獻堂第三十初度

燈火如雪映樓臺﹐一曲淸歌酒一杯﹔不約人從千里至﹐有情花盡並頭開。談心此夕惟風月﹐冷眼中原幾劫灰﹗願傍嶺梅鋪壽宴﹐年年長逐小春來。

○瀛社諸友招宴﹐卽席賦謝

釵光鬢影映髙樓﹐一醉從教萬事休﹔交好無分新舊雨﹐花嬌能散古今愁。江山北府空形勝﹐鴻雁西風感素秋﹔俱是新亭南度客﹐可憐無淚哭神州。

○楊宅賞菊醉後作

陶公隱柴桑﹐逸興托秋菊﹔采采東籬下﹐南山時在目。君非避世者﹐愛菊如陶公﹔花開日延客﹐置酒三徑中。花艷旣驚目﹐酒香亦撲鼻﹔謂余能詠花﹐許向花前醉。今年花信晚﹐十月始盛開﹔佳期誤重九﹐請罰酒一杯。主人廣長舌﹐巧爲花解說﹔此酒宜罰君﹐柰何輕晚節。我時飲半醺﹐狂言乞紫雲﹔不待主人諾﹐折歸遺細君。

○買花

一生花裏蝶翩翩﹐願得羣芳在眼前﹔舊夢揚州猶未覺﹐甘心十萬解腰纏。

○蜀後主﹝以下壬子﹞

平襄疏遠奉車升﹐鍾鄧西來隙可乘﹔漢火傷心從此滅﹐攺元空自號炎興。

○昨塡牡丹詞﹐意有未盡﹐更賦一律

鶯歌蝶舞送春忙﹐一笑人間更艷陽﹔忍使唐宮忘舊寵﹐爭誇漢殿倚新妝。錦嫣日炙煌煌焰﹐玉暖煙全漠漠香﹔恰應洛中天子气﹐萬花低首拜眞王。

○吳通事歌

武巒山邊鬼晝哭﹐年年豺虎厭人肉﹔金戈鐵馬闘神兵﹐一夜羣魔旗下伏。人頭飲器三年欠﹐甘心血濺雕題劍﹔欲將法雨洗腥風﹐成佛當時由一念。慘慘髑髏滿秋艸﹐卽今車馬諸羅道﹔子子孫孫拜君賜﹐千秋萬歲吳通事。

○和昌谷浩歌

琪花玉樹三山地﹐幾度黃塵換淸水﹖孤負陽春歲歲來﹐梧桐未老心半死。杖頭恰有沽春錢﹐旗亭靑簾揚暮煙﹔小玉調琴侑玉卮﹐歌聲怨抑知恨誰﹖云屏六曲花間護﹐鸞鳳畫樓皆有主﹔可憐漢殿號無雙﹐身殉琵琶葬胡土。檐釣斜掛銀蟾蜍﹐毿毿柳發暗風梳﹔請君更盡杯中綠﹐莫待丁東漏壺促。

○和昌谷夢天

鱗云砌就蔚藍色﹐玉犬吠花天乍白﹔金闕爭呈勸進書﹐仙官鳳駕塡香陌。旌旗變更白楡下﹐張翁偸跨劉翁馬﹔此際天孫最斷腸﹐機中淚共銀河瀉。

○和昌谷金銅仙人辭漢歌

漢宮不見偸桃客﹐靑雀西飛也無迹﹔悔把黃金鑄此身﹐劫灰吹盡昆池碧。東指許都幾千里﹐灞橋柳色悲行子﹔前度劉郎似夢中﹐秋風空記歌汾水。一生淚盡長安道﹐月照茂陵松柏老﹔無復江山屬漢家﹐區區況乃金盤小。

○學書

斂得粗心細若絲﹐晴窗砥墨麝香吹﹔近來愛仿簪花格﹐親錄金荃集內詞。

合勢分鋒要適宜﹐眠時畫腹尙沈思﹔只愁禿筆埋成冢﹐終遜閨中衛茂猗。

花映紗窗白日遲﹐紙光玉版硯紅絲﹔墨豬筆虎關名譽﹐珍重濡毫欲寫時。

信筆塗鴉識者嗤﹐何須伏案苦無師﹔籠鵝去換羲之帖﹐駐馬來觀索靖碑。

書苑千秋筆數枝﹐眞行艸隸各爭奇﹔成名恐落鍾王后﹐遠仿周秦以上碑。

姜芽斂手人非拙﹐珠玉揮毫我太癡﹔便恐求書穿戶限﹐何須遠過永禪師。

○袁世凱

又向燕都見子之﹐欺人寡婦與孤兒﹔只今秦患方西起﹐未是姦雄髙臥時。

優詔東山起視師﹐負恩倒把太阿持﹔禪臺築罷堯城築﹐千古綱常掃地時。

○孫逸仙

早重民權唱自由﹐黃袍加體視如疣﹔漫將拿破侖相比﹐專制終爲法國憂。

共和新國耀寰球﹐名冠中華四百州﹔才學徵誅還揖讓﹐亦爲堯舜亦商周。

新君丹穴不須求﹐一舸迎歸自美洲﹔掃盡五千年帝政﹐佇看黃種出人頭。

○阿片

一炬珠江竟不然﹐紛紛賈舶下西天﹔睡獅二百餘年睡﹐何日煙霞痼疾捐。

○山行

萬樹松杉倚碧山﹐更無人處鳥間關﹔不知身與諸天近﹐俯視邱陵總等閒。

○枕山﹑豁軒令萱堂壽辰﹐詩以祝之

壽星光射婺星躔﹐五月蒲觴設帨天﹔愛日髙懸珠樹杪﹐慈雲長護畫檐前。孟家大被曾爲客﹐楊氏銅盤別敞筵﹔百里登堂來拜母﹐道南公瑾是同年。

○追懷劉壯肅公

乾坤東港誰家地﹐金碧樓臺籠海气﹔日浴鹹池水盡紅﹐珊瑚萬樹鮫人淚。當日仙洲築將壇﹐淮南叢桂憶劉安﹔雷聲千里開馳道﹐銅柱蕭蕭影尙寒。燦爛黃金新世界﹐等閒擲過恆河外﹔空費經營一片心﹐彎弓六載扶桑掛。萬事人間總可哀﹐騎麟被髮莫歸來﹔匆匆海底揚塵後﹐聞說昆明亦劫灰。

○笨港進香詞

幾度人間易市朝﹐朝天宮殿尙苕峣﹔果然玉女神通大﹐長共開山社不祧。

金宇紅旗繡進香﹐落花風裏壽筵張﹔璇宮不見靈來去﹐惟見天魔舞一場。

○暑雨

颯颯聲來菡苕池﹐小樓連日苦催詩﹔炎埃掃盡嫌泥濘﹐好事難兼在一時。

○夏木

綠森森處亂蟬多﹐忍遣樵夫用斧柯﹔無限道旁人病暍﹐帡幪一失欲如何。

○挽陳瘦云

仙人偸下紫淸殿﹐手琢媧皇石爲硯﹔千金買賦筆如飛﹐噫气生風笑成電。巉絕海山碧四圍﹐竹花不實鳳苦饑﹔靈鰲頂上接何處﹐渺渺秦橋斷此時。呼天無路天知否﹖聊且佯狂托醇酒﹔愛看梨園舞羽衣﹐廣寒桂樹別來久。三十四年春夢間﹐忽聞黃鶴呼子安﹔人生哀樂有何味﹖歲星虛位當早還。玉棺白日當空墮﹐蟬蛻塵中脫韁鎖﹔末法三災水火風﹐茫茫浩劫應憐我。神交方外久忘形﹐學到忘情卻未能﹔擬待白楊秋月夜﹐繞墳來聽唱詩聲。

○秋漁

秋江渺渺去安之﹐生計全家倚釣絲﹔愛向蘆碕招楚客﹐自紉蘭佩贈湘累。鏡空雁帶涼云度﹐葉落魚兼細浪吹﹔一舸西風無定處﹐羊裘未許世人知。

○眼鏡

目蝦師水母﹐不厭著籬輕﹔修月輪雙現﹐看花霧一淸。寧因遮隔暗﹐轉使視瞻明﹔持此驕虞舜﹐重瞳空有名。

○墨蓮

淪落紅顏黑劫中﹐當時恨不嫁東風﹔無端竟避淤泥染﹐爭笑濂溪論未公。

○舊曆日

災祥占候事原癡﹐況復陳編六甲推﹔畱與兒孫知漢臘﹐兔園冊子任人嗤。

不分匆匆正朔移﹐案頭舊曆忍重披﹔分明一卷陶潛集﹐甲子前朝紀義熙。

○塵

弱艸暗相依﹐麼麼勢力微﹔偶然借風助﹐並欲上天飛。滚滚無時已﹐飄飄何處歸﹖輕狂休任性﹐畱到雨中稀。

○發

大好頭顱斫與誰﹐心長髮短不勝悲﹔半生寂寂羞看鏡﹐萬事茫茫泣染絲。叫月禿鶬聲最苦﹐經霜髡柳態先衰﹔江山滿目空搔首﹐風景全殊總角時。

○泥

滑滑春郊好鳥鳴﹐陶家埏埴器初成﹔鄭泉一語眞堪笑﹐貯酒爲壺祝後生。

○次仲衡霧峯夜雨之作

廣庭狼籍落花深﹐遙夜淸愁易滿襟﹔細雨空齋聞北雁﹐遠鐘殘夢憶東林。酒香不暖交杯玉﹐燈影偏明屈戍金﹔老去吹簫還說劍﹐市兒匿笑已難禁。

○落花

回首繁華事可悲﹐飄零況在日斜時﹔眼看楡莢飛相趁﹐腸斷金鈴系已遲。葉暗巢蜂初熟蜜﹐庭空啅雀尙爭枝﹔匆匆小劫家園裏﹐豈獨長安似奕棋。

○古鏡

何年大冶煉元精﹐敲日玻璃訝有聲﹔多壽固應能久視﹐不虧總爲善持盈。照人肝膽無今古﹐與世浮沈幾晦明﹔此是千秋眞寶鑑﹐玉臺兒女漫牽情。

漢殿唐宮歷幾春﹖玉盤龍匣久生塵﹔百花過盡空中影﹐一笑擎來劫後身。顯晦有時剛遇我﹐興亡借鑑定何人﹔綠窗靜裏偸垂淚﹐勛業無成白髮新。

雙鸞開匣灩秋波﹐萬劫情緣影裏過﹔溫嶠風流佳話在﹐樂昌離合淚痕多。六朝金粉都歸盡﹐一片冰心自不磨﹔飛去若爲天上月﹐只應愁照舊山河。

○秦始皇

美人鐘鼓萃咸京﹐騎虎翻思八極行﹔宮裏但聞金鏡失﹐海邊誰見石橋成。受封松柏千尋辱﹐避水桃源一水淸﹔燕市酒酣攜劍去﹐買絲吾欲繡荊卿。

一死沙丘地遂分﹐鮑魚遺臭不堪聞﹔江南王气金難厭﹐圯上兵書火未焚。荒誕海船徐市藥﹐缺訛山石李斯文﹔只今惟有長城在﹐閱盡神州幾姓君﹖

○枯樹

仙鶴歸飛認舊枝﹐荒山坐老歲寒姿﹔心空盡有客人處﹐材大終無構廈時。千尺排云猶气勢﹐百年閱世幾榮衰﹔婆娑月裏閻浮影﹐羨煞風霜總不知。

○和南彊過新居韻

數椽聊托此身微﹐未老懷安是失機﹔海鳥飛來風太惡﹐鄰雞啼罷日初晞。污人黃土時遮扇﹐隔水靑山待振衣﹔猶有少年書劍在﹐那堪長掩故園扉。

○虎

逐逐耽耽不受鞿﹐自誇彪炳好毛衣﹔臨江尾作張帆渡﹐下嶺身疑傅翼飛。收谷杏林慚服役﹐聽經蓮座肯歸依﹔咆哮必久遭神怒﹐艸際須防獵戶機。

恨他凶猛更貪饕﹐合鎖東虞舊日牢﹔萬疊雲山營窟地﹐一身牙爪殺人刀。死方枕骨寧爲勇﹐生敢撩頭始足豪﹔瞋目艸間如叱狗﹐會教弭耳向吾曹。

○次韻答仲衡

露白葭蒼問水濱﹐命宮牛斗可能神﹖此身拚向田間老﹐歷劫看揚海底塵。幸有十千沽美酒﹐不勞百萬買芳鄰﹔牀頭周易閒來讀﹐夢寐羲皇以上人。

札札西風織婦機﹐江村秋盡尙炎威﹔瓦盆綠泛鄰翁酒﹐竹塢香飄野客薇。閉戶人今甘寂寞﹐定巢鳥亦倦髙飛﹔向來白眼揶揄者﹐爲報塵氛已拂衣。

○和仲衡畱別園亭花木

蕉心雨展三分碧﹐柳眼春開一縫靑﹔何用園官親看管﹐花間小犬系金鈴。

○次和幼春臺中客寓曉起韻

一枕淸涼值萬金﹐千家櫛比市塵深﹔風過營柳聞嘶馬﹔露浥檐花起宿禽。眾醉未停長夜飲﹐獨愁誰見倚樓吟﹔東南初日眞須惜﹐容易流光到鄧林。

○次韻幼春歸裏卻寄

莫言爲庶尙淸門﹐灑削椎埋世所尊﹔五畝蓬蒿初謝客﹐一經耒耜欲傳孫。儒巾俠劍成長物﹐馬磨牛宮在小村﹔淡泊虀鹽吾敢恨﹖十年前已算牢盆。

滿地江湖獨閉門﹐單車峻阪謝王尊﹔屈身只可隨龍蠖﹐淸白還期示子孫。短夢華胥天外國﹐餘年儋耳海南村﹔回頭往事眞堪笑﹐十擲皆犍五木盆。

○聚星樓觀海

無數歸帆趁晚潮﹐漁歌起處海門遙﹔鯔魚秋盡將分子﹐更約樓頭酒一瓢。

拍天波浪捲前朝﹐古迹空傳利濟橋﹔欲問福公泊船處﹐水花風葉暮瀟瀟。

○過塗城故址

秋艸萋萋廢壘平﹐廿年前是伏波營﹔古榕樹下閒捫虱﹐舊事能談有老兵。

太息滄桑久變更﹐頹垣誰識漢家營﹖海疆今但須遊徼﹐兒戲還嗤灞上兵。

戈船下瀨此屯兵﹐鎖甲沈槍一代榮﹔古樹夕陽鴉陣合﹐更無人記亞夫營。

○老鶴

獨守梅花過暮年﹐嶙峋風骨瘦猶堅﹔素衣只恐緇塵化﹐淸淺蓬萊憶眾仙。

○戲贈柳田君釣魚二首

曉出垂綸汴水涯﹐溪淸石瘦見魚蝦﹔入城午飯妻兒待﹐歸趁田翁薄笨車。

七日才逢一放衙﹐釣魚沽酒好歸家﹔臨溪已近孤山宅﹐恨不打門來喫茶。

○自神崗赴鰲峯道上作

轣轆雙輪響﹐蜿蜒十里間﹔隔林遙見海﹐下阪始知山。風勁無飛鳥﹐天寒促刈菅﹔昨朝傳府帖﹐官柳禁人攀。

○贈蔡二壽仁翁

樓下魚鱗屋﹐窗前牛首山﹔世家喬木古﹐髙臥主人閒。撰杖尊鄕裏﹐哦詩隱市闤﹔仲由能負米﹐老慰舞衣斑。

負篋諸孫遠﹐神山望眼中﹔髙樓花萼感﹐俗物馬牛風。健飯不知老﹐佯癡久作翁﹔關懷惟一事﹐百歲樹人功。

○猿

山果爲糧腹已充﹐自鳴得意向秋風﹔接聯飲澗危懸樹﹐跳擲穿雲巧避弓。生就獸心貪更黠﹐戴來人面戲偏工﹔一時喜怒渾無定﹐只恐狙公術也窮。

○旭東遺骸至﹐與諸同人迎於葫蘆墩驛

白骨成灰恨未灰﹐招魂萬里海天回﹔少年不幸悲行路﹐吾道將窮失此才。三島煙霞求藥艸﹐六橋花柳起樓臺﹔別時壯語歸泡影﹐浪走風塵作病媒。

○哭內子謝氏端

五倫始夫婦﹐伉儷誰不篤﹔況乃二十年﹐患難同顚覆﹖生世苦不諧﹐偕老願斯足﹔奪我一人心﹐天乎何太酷﹗區區河魚疾﹐良醫手皆束﹔豈無海上方﹐不能占勿藥﹖徽音與令儀﹐一朝歸冥漠﹔靜言思平生﹐百身嗟莫贖。

外家儒而醫﹐訂婚自總角﹔門戶非所論﹐髙堂重賢淑。當其初來嬪﹐冠蓋盈吾族﹔季子未成名﹐苦勸下帷讀。心心待鸞誥﹐榮親及閨閣﹔每逢大比年﹐神前瓣香祝。不幸卒無成﹐靑衫長落拓﹔負汝期望殷﹐至今懷慚怍。

歲在馬羊間﹐親見陵爲谷﹔全家載以舟﹐辭鄕遠飄泊。吾母陳夫人﹐老態太羸弱﹔避地遷徙頻﹐舊疾歲數作。我徧求巫醫﹐汝不離牀蓐﹔𨿽勞無倦容﹐歷久心轉肅。至誠感神明﹐危癥輒平復﹔母得周花甲﹐汝功殊不薄。

自汝入我門﹐周年卽坐蓐﹔一珠墜蚌胎﹐從此竟不育。上體皇姑心﹐小星爲余蓄。我適自外歸﹐少婦進茶酌﹔驚疑未及問﹐新房燦花燭。始知汝誠賢﹐不妒師樛木。常情因納妾﹐閨中多反目﹔此舉傳諸人﹐可以愧末俗。

妾生兩嬌女﹐佩萸年甫六﹔長者名阿綿﹐十歲隨汝宿。爲姑在時生﹐愛若出己腹。前年妾產男﹐墜地夭殤速﹔曇花偶一現﹐賺汝三日哭。乃抱同姓兒﹐螟蛉期式谷。眾雛尙無知﹐教養皆汝托﹔鬻子恩勤斯﹐至不暇膏沐。

我行神州久﹐世運嘆衰叔﹔四海盡窮途﹐曰歸食周粟。希望旣斷絕﹐不復修邊幅。常恐信陵君﹐醇婦了殘局﹔風雨聽雞鳴﹐引爲夫子勗。忠規繼以泣﹐言言皆金玉。令我大悔悟﹐奮起遏人欲﹔苟非內助賢﹐墜行終身辱。

從來富家婦﹐安坐事梳掠﹔井臼及縫紉﹐一切委婢僕。汝獨親服勞﹐不疲轉爲樂﹔敬遵吾母訓﹐夜寐興必夙。識字𨿽無多﹐簿記不敢略﹔財貨出入間﹐毋漏寧重復。我懶汝能勤﹐家道賴不落。妾𨿽久親炙﹐敢望繼芳躅﹖

我自分家來﹐歲入僅千斛﹔下比中人產﹐生計未窘蹙。汝又善持家﹐凡百從儉朴﹔基業不增舊﹐坐我愛揮霍。三年颶與澇﹐加以新卜築﹔遂割龜陰田﹐補瘡自剜肉。汝病半因此﹐鬱鬱日瘦削﹔罪過我自知﹐在汝無怨讟。

天道云福善﹐茫昧究難度﹗婦徳如汝賢﹐年合比龜鶴﹔柰何四十一﹐遽遣脫塵縛。猶記兩月前﹐凶夢先我告。夜夢不見人﹐所見皆鬼籙﹔魂遊墟墓間﹐自恐死期促。當時苦不信﹐聽罷付一噱。悔不急爲善﹐禳汝年運惡。

自我歸故鄕﹐三遷事田牧﹔去臘始定居﹐擇地汴溪曲。紅瓦映白茅﹐數椽倚修竹﹔喜無車馬喧﹐兼復富魚簌。相對頗欣然﹐考盤詠薖軸﹔豈知乍經冬﹐汝遽別此屋。空階想履綦﹐紗窗閱奩盝﹔彼美已云遙﹐空庭爲誰綠﹖

忽忽六年中﹐母逝汝又續﹔回思渡海時﹐三人剩餘獨。徘徊天地間﹐生趣日蕭索﹔將於母壙旁﹐宅兆左右卜。一以待吾死﹐一以安汝魄﹔合葬祔阿母﹐以踐生前約。千世萬世後﹐松楸霧峯麓﹔魂靈如有知﹐庶幾不寂寞。

我不從佛教﹐鄕鄰多怪愕﹔超度語無稽﹐三界事非確。縱令有三界﹐汝行無差錯﹔定然升天堂﹐而不入地獄。何事動鐃鼓﹐急急抱佛腳。我欲爲奉倩﹐泉路去追逐。下顧黃口兒﹐未能忘舐犢﹔恩義無以報﹐報汝以期服。

汝本儒家女﹐四誡從少熟﹔孝姑及諸姑﹐妯娌皆和睦。下逮婢妾輩﹐有恩而不虐。嗚呼不永年﹐哀嘆徧戚屬。閫內失此賢﹐是我太薄福﹔彊爲悼亡詩﹐愧不如潘嶽。俚語述庸行﹐豈足相表襮﹔將求大君子﹐彤管播芬馥。

○奉贈維新元老板垣伯爵閣下

妖霧千年翳紫微﹐手扶皇極日重輝﹔斷鰲煉石功成後﹐兩袖淸風林下歸。

黃扉一到卽抽身﹐回首靑雲滿後塵﹔卻向人間作生佛﹐徳星照處物皆春。

神州政治局新翻﹐汗血功名歷史存﹔今日明堂參末議﹐後生飲水合思源。

百八鐘聲警睡鄕﹐遙遙彼岸待慈航﹔墨家兼愛無差等﹐肯使恩波阻一方﹖

○次韻和石川慶吾秋感

著破締袍範叔寒﹐海天橫笛短歌殘﹔故人竹帛名空在﹐浮世風波夢未安。一笑自稱蒼水使﹐十年曾署白雲官﹔斷橋芳艸皆詩料﹐肯爲傷春帶眼寬。

○題故郎中叔萊園梅樹﹝補錄﹞

水邊竹外影橫斜﹐春入孤山處士家﹔腸斷夜臺無驛使﹐憑誰爲寄一枝花。卷五

春雁﹝以下甲寅﹞

春艸

復澄社兄徳配髙夫人挽詞四首

颶風後作

飛行機

贈葉香

秋夜旅懷

諸公賜和秋夜旅懷之作﹐疊韻奉酬

喜瑯兒生

哭二兄

恭祝升三社兄令堂八十晉一

上京舟中作

關門小泊

初見雪

熱海曉望

箱根玉泉樓

箱根玉簾瀧﹝日人稱瀑布曰瀧﹞

與諸侄夜話作

和太嶽韻二首

哭謝頌臣先生

乙卯端午與太嶽同作

季夏病中﹐喜仲衡侄攜第四姬見過﹐卽次其重題革堂韻五首

乙卯六月詹園小集

觀溪漲

蛙

新秋

呈槐庭四首

蠅

鼠

蟻

哭施氏孫翩翩四首

畫蟹

○春雁﹝以下甲寅﹞

乍脫風霜苦﹐終愁羽翼摧﹔稻粱矰繳伏﹐江海弟兄哀。豈肯朝靑帝﹐無時忘紫臺﹔髙樓簾捲處﹐社燕正飛來。

○春艸

馬首欲迷迷﹐東風滿海隅﹔赭痕經劫火﹐綠色變輿圖。樂府歌千里﹐扁舟憶五湖﹔西川姜伯約﹐腸斷寄文無。

一雨地皆綠﹐年年閱菀枯﹔無情小兒女﹐只解闘贏輸。服艾盈腰有﹐尋芳十步無﹔參軍才欲盡﹐愁賦古城蕪。

○復澄社兄徳配髙夫人挽詞四首

海外還魂少異香﹐晨昏老淚灑髙堂﹔一門禮讓推鍾琰﹐廿載勤勞說孟光。築室買田家日起﹐男婚女嫁事方忙﹔不教皓首偕君子﹐欲遣巫咸問彼蒼。

茆茨灑掃淨無塵﹐井臼裁縫日日親﹔弱質不曾嫌事劇﹐淡妝偏恥逐時新。丈夫文字供生計﹐兒輩刀圭活世人﹔向後桑楡應更好﹐可憐便作百年身。

盤匜有婦奉重闈﹐早得桐孫副所祈﹔四代同堂欣聚首﹐雙棲比翼惜分飛。當年淚點牛衣在﹐一曲虞歌薤露晞﹔十萬營齊復營奠﹐多情從俗未應非。

荊布深知捆內賢﹐望衡對宇住多年﹔過從煩作龐家黍﹐投贈漸無嚴武蟬。之子遺徽猶宛在﹐故人同病信相憐﹔與君且學莊生達﹐各保殘軀慰九泉。

○颶風後作

甲寅閏五月﹐二十日巳刻﹐大風西北至﹐窗戶震相擊。我時病在牀﹐彊起視天色﹐妖云滿空飛﹐怪霧四山羃。入夜雨又來﹐連朝風不息﹔吹山作平地﹐倒海瀉霂霢。世情久混濁﹐天欲一洗滌﹔不然何恣睢﹖信宿才斂迹。我家夾雙溪﹐開戶聞■﹝氵虢﹞■﹝氵虢﹞﹔試登墻頭望﹐漲起十餘尺。情知臨溪田﹐多半成大澤﹔悔不學蘇秦﹐遊說徧六國﹔苦戀此二頃﹐如今竟何益﹗況乃南溪近﹐直欲占吾宅。薄晚尢可危﹐四顧皆昏黑﹔水勢知若何﹖吉凶兩難測。姬人謀欲遁﹐摒擋頗勞劇﹔包裹敍與珥﹐並我破書冊。一任其所爲﹐實告恐相嚇﹔逃難誰暇攜﹐枉費忙永夕。北溪水更大﹐走路況難覓。南北若交攻﹐我家付河伯﹔卜居一不愼﹐遺害至此極﹗我自致途窮﹐嗚呼欲誰責﹗薄命輕險艱﹐到此豈復惕﹔怦怦𨿽稍動﹐默默旋自抑。髙聲喚僕僮﹐階渠速梳剔﹔庭潦入吾廬﹐使我不能食。荷鋤衝雨風﹐眼閉鼻爲塞﹔傷心給以酒﹐解其寒气迫。執勞與汝職﹐性命且須惜。紛紛墻壁壞﹐崩裂聲動魄。鐵纜系屋牢﹐差喜未傾側﹔全家免雨立﹐淪胥死亦得。羣兒不識憂﹐滿室亂跳躑﹔叫怒索果餌﹐誰能卽嗔斥﹖存亡呼吸間﹐人我共艱厄﹔海疆彈丸地﹐民生糠籺窄。正逢力役興﹐又值賦稅亟﹔𨿽無旱潦憂﹐挹注尙無策。降此滔天災﹐天乎豈保赤﹗平生悲憫情﹐此際塡胸臆。持以語妻拿﹐渠輩苦未識。悠悠三日間﹐如一大劫歷。今朝水半退﹐風停兩微滴﹔家人喜更生﹐已免斃壓溺。整葺破壞余﹐餓死非所戚﹔所愧聽哀鴻﹐而無施濟力。海天歲多颶﹐水利未籌劃﹔更恐好田廬﹐頻注龍宮籍。願陳窮者言﹐敬告當途客。

○飛行機

蜻蜓四翼乍淩空﹐列子泠然善禦風﹔巨炮可從天外落﹐宋城何待木鳶攻。

○贈葉香

江山無限畫樓前﹐舊恨新愁寫四弦﹔才子後時宜落魄﹐美人未嫁惜華年。蒼茫大海魚龍气﹐蕭瑟秋風鴻雁天﹔怕讀篋中紅拂傳﹐白頭何路著先鞭。

○秋夜旅懷

十千夜醉新丰酒﹐逆旅何人識馬周﹖孤枕夢回燈暈冷﹐六街塵淨雨聲收。西風不斷吹黃葉﹐殘月猶看掛小樓﹔轉眼炎涼無限恨﹐匣中雄劍欲鳴秋。

○諸公賜和秋夜旅懷之作﹐疊韻奉酬

莽莽平蕪天盡頭﹐涼風驅雁歲將周﹔前程敢望東流返﹐往事多隨夕照收。霜鬢對花羞側帽﹐酒杯邀月彊登樓﹔叮嚀市上吹簫客﹐莫譜淸商怨素秋。

○喜瑯兒生

星星點鬢余垂老﹐婉婉投懷汝始生﹔萬事後人堪一笑﹐百年有托慰無成。承家文武流風遠﹐閱世滄桑舊局更﹔翹首前途奢望在﹐欲教溫嶠試啼聲。

○哭二兄

六旬過二年非夭﹐老馬爲駒事可嗟﹔快意黃金隨手盡﹐回頭白日向西斜。宣城博進催官牒﹐蒿裏新墳泣暮鴉﹔惆悵秋風吹葛帔﹐遺孤誰撫樂安家。

三寸桐棺碧嶺隈﹐虞歌執紼有誰來﹖畢生儉徳家終破﹐累葉門風首忍回﹗受諫君無今日禍﹐解紛我愧古人才﹔傷心已賣田園盡﹐又爲兒孫築債臺。

○恭祝升三社兄令堂八十晉一

昔年曾卜孟家鄰﹐拜母登堂骨肉親﹔十畝躬畊陳仲子﹐一門奉法郝夫人。小康身自安荊布﹐陰徳天常報鳳麟﹔百歲桃花源裏住﹐不知東海幾揚塵﹖

○上京舟中作

濯足扶桑釣六鰲﹐金銀宮闕日初髙﹔翺翔萬里乘風快﹐浩蕩中流擊楫豪。豈有才華賦江海﹐只憑忠信涉波濤﹔南州名士如相問﹐爲報仙山采碧桃。

一葉扁舟東復東﹐浪花萬丈駕髙風﹔三千世界鯨波外﹐十二樓臺蜃气中。誰解狂濤回只手﹐坐看孤劍吐長虹﹔男兒有志無難事﹐翹首蓬山憶數公。

西來潮勢捲滄旻﹐保障東南要有人﹔一體尙分秦越視﹐同舟誰念弟兄親。百年大計憂家國﹐半夜髙歌泣鬼神﹔踏徧玻璃千萬頃﹐此身稍喜出風塵。

○關門小泊

數點靑山對酒杯﹐片雲何意傍蓬萊﹔春帆樓影明斜照﹐玄海灘聲轉怒雷。積雪不愁衣褐薄﹐東風將逐斗杓回﹔遙瞻上界眞人府﹐愧少金門獻賦才。

○初見雪

我年四十一﹐今日初見雪﹔天公弄狡獪﹐戲鋸玉爲屑。出門何皚皚﹐照晝光於月﹔處處水精簾﹐家家白銀闕。人在冰壺中﹐肝膽俱皎潔﹔瑩然內觀心﹐坐覺六塵滅。只愁冷我腸﹐飲酒令之熱﹔在風西北起﹐暮气森肅殺。松竹凍不僵﹐梅花香更烈﹐百艸零落後﹐歲寒知勁節。古人山陰棹﹐興爲知己發﹔長安門戶多﹐野人恥干謁。獨憶謝女吟﹐連環思不絕。

○熱海曉望

小庭花密鳥聲嬌﹐喚起幽窗夢寂寥﹔潮勢捲來樓欲動﹐礦煙噴處樹疑燒。東臨大海晨光早﹐北障羣山暖气饒﹔卯酒一杯新浴後﹐悠然興與釣船遙。

○箱根玉泉樓

山擁樓前後﹐水隨山短長﹔水聲疑急雨﹐日色易斜陽。入浴靈泉暖﹐踏歌瑤艸芳﹔煙雲足供養﹐吾欲住仙鄕。

○箱根玉簾瀧﹝日人稱瀑布曰瀧﹞

飛泉千丈落﹐絕壁一塵無﹔映日成虹气﹐隨風散唾珠。垂簾長不捲﹐好鳥自相呼﹔小坐林間石﹐冰心在玉壺。

○與諸侄夜話作

萬里迢迢訪十洲﹐度人自度竟無由﹔空勞造次探驪頷﹐僅得須臾看蜃樓。苦心風波終日惡﹐神仙福分幾生修﹔掉頭問訊西王母﹐桃熟瑤池倘可求﹖

○和太嶽韻二首

扶桑花發五雲中﹐回望蓬萊思不窮﹔浮海盡頭求大藥﹐升天半路值罡風。勞勞未悔行藏誤﹐嘖嘖從教毀譽叢﹔午夜聞雞還起舞﹐欲擎紅日出瀛東。

歸家金盡貂裘敝﹐二頃猶存恥說窮﹔遊說不如天下士﹐躬畊聊慕古人風。時來鯤化滄溟上﹐運去鸞棲枳棘叢﹔卻憶鴟夷變名姓﹐獨攜妻子隱江東。

○哭謝頌臣先生

我欲哭謝公﹐匝月詩不成﹔失我忘年之老友﹐使我執筆未下淚先零。公在甲乙間﹐攘臂隨武夫﹔中興慕羅李﹐恥作章句儒。失志走閩越﹐嶺海窮崎嶇﹔金盡復歸來﹐父子畊山隅。少從潛翁遊﹐靑烏早研究﹔又熟仲景書﹐云是仲山授。方技一以精﹐車馬門輻輳﹔避名名轉盛﹐多才深自咒。我昨居拺東﹐鄰近時相覓﹔頃又徙詹園﹐未疏來往迹。登堂出妻子﹐過飯忘主客﹔蕭然勢利外﹐意气相感激。櫟社會文間亦至﹐小詩往往饒壯气﹔菽園詩話錄兩篇﹐中原才人識謝四。我詩骯髒公獨嗜﹐髙歌每擊唾壺碎﹔嘗言平生文字交﹐後有林十前邱二。嗚呼往事在眼前﹐公乎賫恨已長眠﹔一生刀圭起人死﹐無藥自療寧非天﹗我歸自東未及訪﹐素車會葬叢冢邊﹔嘆公生壙手自築﹐官山令嚴竟捨旃。大坑坑東科山上﹐舊遊處處固無恙﹔百年魂魄不復返﹐溪山一望一惆悵。海外耆舊遂凋謝﹐結交少年誰可仗﹖人生知己能幾人﹐臨風痛哭聲一放。

○乙卯端午與太嶽同作

前塵隱隱夢迢迢﹐紅染橊花淚未消﹔萬里滄溟初飲馬﹐一年佳節又鳴蜩。紉蘭不盡離騷意﹐采艾愁聞屈突謠﹔我有綠天堪避暑﹐任他門外火山焦。

○季夏病中﹐喜仲衡侄攜第四姬見過﹐卽次其重題革堂韻五首

攜姬閒到老夫家﹐三日茆齋小駐車﹔竹裏詩聲淸似水﹐池邊人影艷於花。雨餘野簌肥堪摘﹐潦退溪魚淺可叉﹔稍恨病軀新斷酒﹐當筵相對只淸茶。

四面荒溪少客尋﹐一家自賞子桑琴﹔無人中饋貧應分﹐習靜閒門病稱心。女兒靑紅催老境﹐米鹽淩雜廢淸吟﹔案頭新購歐陽帖﹐剩喜明窗日一臨。

與人閒事竟何如﹐聞說傍觀竊笑余﹔險阻偶經滄海浪﹐寒喧幾絕故人書。漸髙周赧臺頭債﹐方覓陶潛月下鋤﹔消盡向來輕俠气﹐而今眞侶汴溪魚。

竹林與汝漸徘徊﹐座有莊生共笑咍﹔禁說交情妨作惡﹐彊邀時譽拙尋媒。浮生憂患垂垂老﹐世路風波滚滚來﹔何日粗酬身事了﹐盡攜雞犬上蓬萊。

菡苕花開蕉竹蒼﹐團圓池上納風涼﹔將雛老鳳隨臣朔﹐新嫁靑娥伴阮郎。環佩相過如一室﹐火雲不到卽仙鄕﹔卻憐播谷焦原者﹐六月難求陰暍方。

○乙卯六月詹園小集

共起扶文運﹐儒家可不祧﹖棹回滄海浪﹐茶約艸堂瓢。同社來𨿽少﹐分題興已饒﹔竹深荷淨處﹐秋入雨瀟瀟。

○觀溪漲

倚杖觀溪漲﹐柴門俯濁流﹔誤依魚鱉處﹐未學野人遊。積雨長愁澇﹐全生擬買舟﹔蹉跎苦難遂﹐吾命任陽侯。

○蛙

漫把公孫比﹐卑棲水一涯﹔文章著科斗﹐身世侶魚蝦。絕迹思奔月﹐虛名辱式車﹔艸間休鼓吹﹐庶免飽長蛇。

○新秋

悵望新秋蘆葦林﹐滿川碎石濁流深﹔南云不散蒸餘熱﹐北雁初飛聽好音。豈信炎涼更序節﹐轉難晴雨測天心﹔西風未肯蘇人病﹐何處醫家起死鍼﹗

○呈槐庭四首

累世萬金產﹐到君家已貧﹔訓蒙能卹友﹐學佛不違親。古寺蒲牢曉﹐空齋苜蓿春﹔掃除才子气﹐一任笑頭巾。

不見經年久﹐談心更老成﹔米薪憂活計﹐詩酒悔虛名。近市塵深厭﹐爲園地早營﹔閒中發書讀﹐盡足補生平。

我亦故家後﹐與君同病憐﹔性情迂略似﹐風義久彌堅。舊事如前世﹐閒愁集長年﹔西窗來話雨﹐往往不成眠。

冷眼看斯世﹐傷心喚柰何﹔稻粱無飽雁﹐燈火有投蛾。儉合儲升斗﹐危休蹈网羅﹔樞機在言行﹐努力互磋磨。

○蠅

楚楚衣裳好﹐營營巧佞兼﹔出身由逐臭﹐生性解趨炎。棕拂揮能避﹐餳枝集自黏﹔休思點良玉﹐韞■﹝廠外賣內﹞早深潛。

○鼠

百計竊人物﹐性情貪且饕﹔不知銅臭賤﹐惟愛窖藏牢。忌器投常誤﹐爲文刻枉勞﹔迎貓向鄰捨﹐準備買腥臊。

○哭施氏孫翩翩四首

仙家藥艸不回生﹐負汝孀親渡海行﹔病榻風吹殘臘淚﹐春城愁入杜鵑聲。靑蓮火裏灰全冷﹐紫鳳圖中繡未成﹔年紀玉欄剛數徧﹐銷磨心血恨聰明。

擔簦八歲卽天涯﹐親拜文宣入絳紗﹔夜課剪燈翻貝葉靧曉妝臨鏡﹐桃花。居然生小稱閨秀﹐未得才名繼大家﹔棲絕招魂蓬島路﹐白頭萬里泣慈鴉。

玉京重見外家翁﹐變盡鄕音意卻通﹔扶病早期歸有日﹐蓋棺深恨藥無功。九霄鶴去云空白﹐三月花飛雨盡紅﹔我已七年元已廢﹐不禁老淚濺東風。﹝先妣忌日﹐亦在上已﹞。

船頭風起颭靈旗﹐夜發三山淚滿衣﹔海闊易驚新月墜﹐天髙誰見彩鸞飛。外家樊■﹝女慝﹞悲相送﹐小妹觀香痛不歸﹔畱得垂髫遺像在﹐家人傳看是耶非。

○畫蟹

錦石堆沙破籪涼﹐蘆花幾筆澹秋光﹔畫屏坐對江南景﹐欲發樽前吏部狂。

楓林斜日落魚莊﹐不見黃頭采捕郎﹔記得雙螯好風味﹐春申江畔過重陽。

題無悶艸堂詩餘

髙山流水

髙陽臺

○髙山流水沁園陳懷澄

故人怛化十餘年﹐悵遲遲爲纂遺編。尙記過從時﹐江樓刻燭分箋﹔渾忘卻﹐月墜遙天。東方白﹐相對毫無倦色﹐猶聳吟肩﹔爾時君與我﹐何減柳屯田。姜然詹園舊遊處﹐只剩得落葉哀蟬。重按譜﹐如吹楚竹﹑如撫湘弦。爲君藏﹐並爲君傳﹔每拳攀謂﹐是艸窗竹屋﹐遑論金荃﹔愴予懷﹐抱琴何處覓成連﹗

○髙陽臺豁軒陳貫

鐵板銅琶﹐歌紈金縷﹐江關蕭瑟蘭成。醉倒湘潭﹐梨渦聊慰飄零。藜牀皁帽人憔悴﹐算文章﹐身外余名﹔只難禁豪气依然﹐塵夢先醒。卅年誤入華鬘劫﹐算一詩一淚﹐久涴衫靑﹔天上靈修﹐也應握手相迎。遺編恍惚騷魂在﹐枉教人﹐髙喚聲聲﹔嘆層雲久掩驕陽﹐何況文星﹖無悶艸堂詩餘

臺灣林朝崧癡仙甫

南浦﹝贈別雲從﹞

疏影﹝梅花﹞

念奴嬌﹝科山「生壙集」編成戲題﹞

浪淘沙﹝淡江畱別﹞

水調歌頭﹝靑城哀﹞

渡江云

蝶戀花﹝學南唐馮延已三首﹞

探春慢﹝除夕用周艸窗韻﹞

瑤花慢﹝水仙花﹞

探春慢﹝首春頌臣﹑啟運﹑錫祺﹑槐庭同過﹐約同赴霧峯吟宴﹐再用艸窗韻﹞

琵琶仙﹝題半面美人圖﹞

喜遷鶯﹝獻堂送其二子畱學東京﹐塡此闋贈行﹞

憶舊遊﹝哭蔡啟翁﹞

念奴嬌﹝和任公畱別韻﹞

浣溪紗﹝次任公「歸舟晚眺」韻﹞

蝶戀花﹝「感春」次任公韻﹞

唐多令﹝連雨臺中臥病作﹞

臨江仙﹝次豁軒「溪邊書感」韻﹞

滿江紅﹝和豁軒「對月有懷」韻﹞

夜遊宮﹝中秋霧峯夜宴﹞

浪淘沙﹝次畱仙女史「落花」韻﹞

小重山﹝辛亥九日萊園登髙﹞

靑玉案

金縷曲

浣溪紗﹝元旦復澄﹑旭東﹑望洋見過﹞

臨江仙﹝贈別旭東﹞

金縷曲﹝次和豁軒﹞

浣溪沙﹝諸君賜和再踵前韻﹞

祝英臺近﹝壬子元宵﹐悔之﹑復澄﹑豁軒同過艸堂﹐雨後對月作﹞

前調﹝次韻再酬諸君﹞

長亭怨﹝秋風﹞

惜秋華﹝重九前一日﹐豁軒﹑補牢見過﹐用「夢窗飛翼樓」韻。﹞

臨江仙﹝小築四闋﹞

倦尋芳﹝和豁軒韻﹞

四和香

湘春夜月﹝用黃雪舟韻﹐送獻堂西遊中國﹐時南北方倡分立﹞

瑣窗寒﹝和豁軒韻﹞

前調﹝再和豁軒﹞

前調﹝三疊豁軒韻﹞

滿庭芳

杏花天﹝詠杏花﹞

望海潮﹝春潮﹞

垂楊碧﹝春柳﹞

踏莎美人﹝春艸﹞

柳梢靑﹝酒旗﹞

○南浦﹝贈別雲從﹞

一卷錦囊詩﹐賭黃河﹐幾處旗亭曾畫。琴劍倦依人﹐氋氃鶴﹐个是竹林流派。浩歌歸去﹐兩肩風月無牽掛。賣賦千金貧似舊﹐都付酒錢花債。故鄕山水招人﹐羨靑鞋布襪﹐者番塵外。松菊徑猶存﹐園𨿽小﹐差勝洛陽佐廨。夢中彩筆﹐閒來聊寫漁樵話﹔時事從今須絕口﹐莫遣流俗驚怪。

○疏影﹝梅花﹞

瑤臺曾遇﹐問春風﹐萼綠何處淪墜﹖倚竹無言﹐縞袂障羞﹐憔悴軟紅塵裏。多情我是孤山客﹐共索笑檐前休避﹔乍殢人﹐枝北枝南﹐疏影似迎還拒。這是髙標出眾﹐比夭桃艷杏﹐多少矜貴﹖放鶴亭邊﹐紙帳迎來﹐明月照人歡喜。林間翠羽驚殘夢﹐怕轉瞬綠陰容易﹔好殷勤檀板金樽﹐夜夜爲花沈醉。

○念奴嬌﹝科山「生壙集」編成戲題﹞

一壞淨土﹐惹詞壇多少繡腸搜索﹖畫个黃冠邱壑裏﹐頓使山靈生色。薤露歌翻﹐美人香艸﹐楚些招魂魄﹔柴桑自祭﹐笑伊求死難得。自古圓石書銘﹑王官置酒﹐題詠何寥寂﹖只有侯家西第頌﹐浪費才人墨筆。网盡珊瑚﹐士安作序﹐此集千金直﹔墓門展讀﹐壽星正耀南極。

○浪淘沙﹝淡江畱別﹞

門巷認枇杷﹐幾度停車﹖臨行重與按紅牙﹐杯酒醉聽金縷曲﹐明日天涯。心事訴琵琶﹐似厭煙花﹐多情自古損容華﹔珍重莫愁年尙少﹐好嫁盧家。

○水調歌頭﹝靑城哀﹞

擊劍飲君酒﹐聽我唱靑城。戴樓門外東望﹐廢壘暮云平。一片降旛相繼﹐慣送王孫去國﹐芳艸太無情﹔千載銅仙淚﹐嗚咽汴河聲。到今日﹐握金鏡﹐幾朝更﹖﹝故都喬木空在﹐軹道老農耕。挾彈兒童亦杳﹐豈獨捕螳黃雀﹐無復樹間鳴﹔倚伏有天道﹐何事日兵爭﹖

花月大梁道﹐自古帝王都。靑城當日初築﹐繡錯與茵鋪。豈料銅駝荊棘﹐兩作天家狴犴﹐新故鬼相呼﹔出爾反乎爾﹐報應理非誣。千載後﹐歌麥秀﹐弔遺墟﹔不知銜璧何處﹖瓦礫滿平蕪。富貴總成春夢﹐一例天荒地變﹐仁暴感人殊﹔重讀靖康史﹐使我淚沾裾。

○渡江云

墜鞭江上路﹐臯橋西弄﹐曾醉泰娘家。天教殘夢續﹐小市臨卭﹐吹到七香車。當筵一笑﹐重泥我顧曲紅牙﹔還記得題箋舊句﹐唱徹浪淘沙。堪誇嬌腮桃暈﹐細步蓮生﹐壓教坊聲價。誰不姤茂陵詞客﹐獨占名花。無緣便築藏春塢﹐又分襟風雪天涯﹔腸已斷﹐更聽琵琶。

○蝶戀花﹝學南唐馮延已三首﹞

妾住吳頭君楚尾﹐來是空言﹐去也非容易﹔縱使夢魂能識路﹐淸江碧嶂重重阻。漏斷空堂聞燕語﹐似解憐人﹐被冷銷香炷﹔滴盡銅荷紅蠟淚﹐錦書沒个徵鴻寄。

蝴蝶戀花花戀蝶﹐何事春風﹐抵死催教別﹔月照西樓圓又缺﹐相思憑得闌干熱。落井金瓶消息絕﹐怕聽秦淮﹐打槳迎桃葉﹔命薄緣慳無可說﹐斷頭香是生前爇。

寬到春衫腰更小﹐試撫瑤琴﹐只記相思調﹔碧海靑天鸞鳳杳﹐三生淚債償難了。萬事人間何可料﹐細雨吹窗﹐夢醒還斜照﹔月不長圓花易老﹐多情不若無情好。

○探春慢﹝除夕用周艸窗韻﹞

花炮驅儺﹐紙錢祭竈﹐又到圍鑪時候。兒女筵前﹐須眉鏡裏﹐悵我朱顏非舊。看剪宜春帖﹐漸夜久燈昏紅豆﹔思量往事無眠﹐陡覺腰肢淸瘦。回首江山錦繡﹐記黃浦迎年﹐風流文酒。夢斷烏衣﹐人歸碧落﹐怕問當時舞袖。才盡江郎筆﹐漫題詠東風梅柳﹔銷耗雄心﹐只要一杯在手。

○瑤花慢﹝水仙花﹞

美人何處﹖洛浦湘江﹐悵碧雲千里。微波空托﹐誰信道一點靈犀潛許﹖緗裘縞袂﹐仿佛到曲屏近底。念佩環月夜飛來﹐水闊天寒辛苦。重幃深下金堂﹐怕不慣冰霜﹐密與遮護。目成腸斷﹐應認得前度漢臯交甫。盈盈無語﹐步羅襪燈前起舞﹔願掌中畱住仙裙﹐莫放乘風歸去。

山遮水隔﹐礬弟梅兄﹐正歲寒相憶。淩波仙子魂一縷﹐多謝春風招得。攜盤卻立﹐悄猶帶漢宮月色﹔料芳心情怨難勝﹐且莫與彈湘瑟。護香簾幙重重﹐惱蝶使蜂媒﹐頻叩窗槅。天寒夜永﹐相對處﹐屏底銀燈閒剔。風鬟霧鬢﹐縱消瘦依然傾國﹔試尊前與賦驚鴻﹐借取陳王彩筆。

○探春慢﹝首春頌臣﹑啟運﹑錫祺﹑槐庭同過﹐約同赴霧峯吟宴﹐再用艸窗韻﹞

溪曲抱村﹐竹深藏徑﹐閒門誰肯臨候﹖人日梅開﹐新年鳥囀﹐迎到東林故舊。生計柴桑拙﹐嘆仍是南山種豆﹔田家隔歲重來﹐應笑菜肥人瘦。野外春光如繡﹐倩芳艸鋪茵﹐晴嵐對酒。擊缶狂歌﹐插花起舞﹐此樂勝圍紅袖。無柰萊園月﹐又喚斑騅系柳﹔願逐詩仙﹐春風一路攜手。

○琵琶仙﹝題半面美人圖﹞

斜抱琵琶﹐似曾共司馬江州相遇。一片離合神光﹐銜山月初吐﹔羞答答避人欲去﹐嬌滴滴窺人還住。霞暈腮邊﹐星拋眼尾﹐絕代風度。試呼徧百日眞眞﹐倘眞面廬山許全睹﹐好把張郎畫筆﹐補一彎眉譜。怎無語側身燈下﹖任拍肩總不回顧﹔這比背立春風﹐撩人尢苦。

○喜遷鶯﹝獻堂送其二子畱學東京﹐塡此闋贈行﹞

男兒努力﹐第一是須念寸陰尺璧﹗株守生涯﹐穴居天地﹐終古昂頭何日﹖世上伊涼換譜﹐萬事拘墟不得﹔最堪惜﹐惜磨牛步步﹐不離陳迹。眉白﹐吾小陸濯足滄浪﹐明日蓬山客。老鳳將雛﹐小龍抱寶﹐萬里乘風快極。桃李移根上苑﹐容易成陰結實﹔目先拭﹐看雙珠還浦﹐光能照國。

○憶舊遊﹝哭蔡啟翁﹞

問春風蝶化﹐夜雨鵑啼﹐魂去何之﹖最薄才人命﹗甚吹花題葉﹐便送生涯。靑衫我亦憔悴﹐汐社共棲遲﹔數往日歡場﹐琴歌酒賦﹐總惹相思。相思了無益﹐料三生石上﹐再見難期。十載題襟句﹐擬西窗剪燭﹐親寫烏絲。空名料理身後﹐此計未爲癡﹔但天上人間﹐雞林傳徧﹐君豈知﹖

○念奴嬌﹝和任公畱別韻﹞

孤帆去也﹐恨簫聲吹到滿江絲雨。春盡細腰宮畔路﹐憔悴露桃無語。燕燕飛來﹐巢痕已掃﹐何計銜泥補﹖回頭更望﹐別情應繞雲樹。珍重錦瑟華年﹐幾番傷別﹐鏡裏顏非故。舊日才人廝養婦﹐失足已成千古。一曲靑溪﹐小姑獨自﹐蘭佩還畱取﹔佇聞好語﹐分香靑瑣深處。

○浣溪紗﹝次任公「歸舟晚眺」韻﹞

落日蒼茫賦七哀﹐六鰲猶自駕崔嵬﹔流波到海幾時回﹖芳艸總成今日恨﹐錦帆空記昔人來﹔夢中影事重低徊。

○蝶戀花﹝「感春」次任公韻﹞

羅帶頻寬腰似削﹐傷別傷春﹐自掩紅泥閣﹔盡日玉鉤垂繡幕﹐一庭絲雨添蕭索。漸近黃昏風更惡﹐狼籍殘紅﹐命比佳人薄﹔空與東君畱後約﹐已無心管花開落。

咫尺紅墻銀漠遠﹐舊日枝頭﹐誤了遊蜂戀﹔夢隔梨花云一片﹐滄溟總比春愁淺。十二湘簾垂又捲﹐倚竹竛竮﹐翠袖無人見﹔除卻思君心不變﹐近來已覺梳妝倦。

吟到白頭情最苦﹐肯抱琵琶﹐再嫁潯陽賈﹔日落春潮歸別浦﹐斷雲脈脈含殘雨。寂寞欲畱春作主﹐綠暗西園﹐一夢成今古﹔惱殺流鶯聲不住﹐東風滿眼飄輕絮。

冷落閒庭鋪碧艸﹐數點殘英﹐倦蝶香猶抱﹔門外斑騅嘶不到﹐陸郎廿載長安道。可是今生緣未了﹐昨夜燈花﹐故故將人惱﹔望斷玉璫緘札杳﹐寧知綠鬢爲君老。

葉底殘花無覓處﹐一片輕陰﹐又釀淸明雨﹔百計畱春春不住﹐朝來塞雁先歸去。斜倚繡簾吹柳絮﹐念汝因風﹐飄蕩誰爲主﹖儂亦孤鸞愁裏度﹐雙棲羨煞靑陵樹。

池館寂寥春去久﹐無主桃花﹐雨後開還有﹔相對一杯婪尾酒﹐舊家姊妹憐消瘦。倚柱悲吟今夕又﹐破鏡空持﹐天許重圓否﹖石爛海枯千劫後﹐恩波長記儂曾受。

○唐多令﹝連雨臺中臥病作﹞

倚枕句慵敲﹐蕙鑪香炷銷﹔醒無寥﹐睡也無寥。簾外雨絲吹不斷﹐才昨夜﹐又今朝。漲綠水平橋﹐籠煙山黛描﹔小紅樓﹐幾處吹簫。惆悵茂陵多病客﹐空負了﹐酒旗招。

兩細又風斜﹐小庭開槿花﹔問髙樓燕子誰家﹖可惜謝池春艸色﹐盡分付﹐與鳴蛙。往事一咨嗟﹐病加愁更加﹔悄愔愔﹐自掩窗紗。白日相思空做夢﹐誰念我﹐老天涯。

鎭日小樓西﹐望遙情更迷﹔更吹來﹐暮雨淒淒。怕憶庾郎年少日﹐盤馬地﹐有春泥。依舊白銅堤﹐裙腰芳艸齊﹔水心亭﹐蠻榼誰攜﹖一片愁懷無處訴﹐楊柳外﹐亂鴉啼。

暮雨暗髙唐﹐繡衾餘舊香﹔又爭知﹐夢短愁長﹖小妹憐人消瘦甚﹐教駐景﹐檢神方。歌起習家塘﹐采蓮何處娘﹖斷腸人﹐忍闘新妝。知得官奴重見否﹐憔悴也﹐卻羞郎。

○臨江仙﹝次豁軒「溪邊書感」韻﹞

一幅流民圖繪就﹐荒涼煙水堪嗟﹐不辭屐齒印平沙﹔溪流分燕尾﹐何處認人家﹖茅屋石田成一夢﹐斷崖樹﹐尙■﹝奇攵﹞斜﹔最憐漁父好生涯﹐釣船流不去﹐依舊宿蘆花。

○滿江紅﹝和豁軒「對月有懷」韻﹞

夢斷西樓﹐又還對舊時涼月。憑欄久﹐滿襟香露﹐木犀燻徹。曾笑蟾蜍偸藥誤﹐靑天碧海無期別﹔甚而今﹐人也隔星河﹐愁難說。香奩鏡﹐菱花缺﹔瑤琴匣﹐朱弦絕。剩秋風團扇﹐爲誰重設﹖追悔芙蓉塘外路﹐歸來輕步淩波襪﹔向西窗剪燭寫難成﹐相思札。

○夜遊宮﹝中秋霧峯夜宴﹞

一笑秋香院宇﹐月正照彩棚簫鼓﹐不醉金杯病相誤﹔問今宵﹐這歌筵﹐恁分付﹖玉露零紅樹﹐聽天外鶴聲淸苦﹐怕憶霓裳舊時譜﹔廣寒宮﹐已難尋﹐夢中路。

○浪淘沙﹝次畱仙女史「落花」韻﹞

崔護去年門﹐春去無痕﹐啼紅獨自度晨昏﹔誰念宮妝畱半面﹐風韻猶存。蜂蝶正繽紛﹐靜掩蘿軒﹐埋香何用啟新墳﹖但祝飄茵休墜混﹐稽首慈云。

○小重山﹝辛亥九日萊園登髙﹞

紅樹蕭疏謝傅墩﹐殘山餘一角﹐付閒雲﹔手攀叢桂憶王孫﹐登髙淚﹐歲歲灑淸樽。望遠更銷魂﹐夕陽無限好﹐近黃昏﹔可憐破碎舊乾坤﹐西風緊﹐南雁不堪聞。

○靑玉案﹝贈畱仙女史﹞

新詞解唱黃花瘦﹐柰團扇秋風後﹔萬里橋西重訪舊﹐容銷鸞鏡﹑恨攢蛾岫﹐憔悴章臺柳。當時誤被琴心誘﹐淚濕向誰剖﹗但願多情天不負﹐藥鑪經卷﹑筆牀茶臼﹐早晚知音有。

○金縷曲

海燕重來否﹖問棲香玳梁金屋﹐甚時能彀﹖薄命天涯俱淪落﹐冷眼人前慣受﹐最苦是西樓分手。欲遣斷雲畱殘月﹐恨曉風容易吹楊柳﹔斟未了﹐翠樽酒。十分慰藉牽郎袖﹐道從今舊情休變﹐後逢終有。夢裏箜筱朱書在﹐難覓北亭盧舅。怕則怕盟言輕負﹐一瓣心香齊聲祝﹐祝東風種出雙紅豆﹔天肯許﹐綠章奏。

腸斷春知否﹖爲春來無端惹起﹐傷春情緒。舊院回頭荒寒甚﹐更苦連番雷雨﹐訝艸甲蘭芽爭吐。速制崔郎旛五色﹐莫金鈴畱待他家護﹔蜂蝶鬧﹐向誰語﹖一灣銀漢紅墻路﹐銷葳蕤曲池小菀﹐春應知處。何時艷陽時節到﹐芳訊沈沈如故。卻恨不催花擊鼓﹐倚徧闌干風正惡﹐把春愁付與流鶯訴﹔春不管﹐日將暮。

○浣溪紗﹝元旦復澄﹑旭東﹑望洋見過﹞

共酌屠蘇酒一尊﹐春隨人也到閒門﹔簾前桃李笑黃昏。何限去年悲喜事﹐東風吹夢了無痕﹔碧紗窗下剪燈論。

○臨江仙﹝贈別旭東﹞

一盞孤山新歲酒﹐多情來別梅花﹐恨無紅袖撥琵琶﹔願君題醉筆﹐粉壁待籠紗。風雪此行須自重﹐五湖去未攜家﹐神州正是亂如麻﹔重飛遼海鶴﹐城郭總堪嗟。

○金縷曲﹝次和豁軒﹞

酒解消愁否﹖便千杯也澆不散﹐繭絲心緒。繡閣春寒無人問﹐盡日片風絲雨﹐噤瘁得花心難吐。十里石家新錦幛﹐讓後庭玉樹深深護﹔鶯有恨﹐燕無語。蕭郎隔斷侯門路﹐夢隨風化爲蝴蝶﹐歸飛舊處。春去春來人事攺﹐正嘆園林非故。忽喚醒城頭畫鼓﹐離恨轉深何處寫﹖對影兒獨向殘燈訴﹔雲鬢亂﹐起來暮。

○浣溪沙﹝諸君賜和再踵前韻﹞

親擘黃柑薦酒尊﹐玉梅花下掩重門﹔片風絲雨日初昏。萬里看飛孤雁影﹐一枝橫掃舊巢痕﹔人生聚散不堪論。

○祝英臺近﹝壬子元宵﹐悔之﹑復澄﹑豁軒同過艸堂﹐雨後對月作﹞

倒金尊﹐搖玉塵﹐花底越吟苦。待月眠遲﹐寶鴨冷香炷。夜深絲雨初晴﹐羅云不散﹐悵九點齊煙何處﹖感今古﹐誰更擪笛津橋﹐唐宮曲偸譜。料得燈樓﹐永夕罷歌舞﹔茫茫天上人間﹐海枯石爛﹐問此恨嫦娥知否﹖

○前調﹝次韻再酬諸君﹞

聽秦烏﹐看漢月﹐歲歲此情苦。說甚燈期﹐窗下短檠炷。少年南陌遺香﹐舊歡如夢﹐嘆和夢也無尋處。謾懷古﹐又是柯爛棋殘﹐伊涼換新譜。茸帽梅邊﹐隨意插花舞﹔人生離合何常﹐明年今夜﹐更樽酒共論文否﹖

○長亭怨﹝秋風﹞

乍天際淸商徐奏﹐旅雁程催﹐暮云鱗皺。香散銀塘﹐水仙衣薄怎禁受﹖有情團扇﹐畱不住君懷袖。檐馬夢中鳴﹐一霎判炎涼時候。搔首﹐悵瓊閨路杳﹐只聽碧天聲逗。劉郎去也﹐問誰詠菊芳蘭秀﹖正亂葉撲簌飄階﹐怕飛墜鄰家鴛甃﹔鎭西望愁予﹐人隔紅墻知否﹖

○惜秋華﹝重九前一日﹐豁軒﹑補牢見過﹐用「夢窗飛翼樓」韻。﹞

颷館登髙﹐算佳期又近﹐傳書無雁。亭樹漸疏﹐淒涼數蟬吟晚。西山翠瞰墻頭﹐柰畫閣重簾不捲﹔寒淺﹐入霜砧正催蘭閨鍼綫。搖落對秋苑﹐譜商弦一曲﹐暮愁難剪。嘆吟幘甚處墜﹐鬢凋心斷。先期暗約鸞儔﹐泛菊淺幽懷偸展﹔遙勸﹐有新蟾掛垂楊岸。

○臨江仙﹝小築四闋﹞

久矣吹塵無好夢﹐柰何風伯相仇﹐瓦鴛飛徧小溪頭﹔天應未許﹐中歲築菟裘。辛苦牽蘿重補屋﹐天寒倚竹堪愁﹐一枝棲息拙於鳩﹔萬間廣廈﹐奢願若爲酬。

少許先疇都在此﹐蛟龍與我相爭﹐欲憑竹石作幹城﹔朝來尾角﹐黃鵠報波成。力挽狂瀾吾輩事﹐區區田舍猶輕﹐思將恨海總塡平﹔臨流躑躅﹐豈是羨魚情。

家在空明雲水際﹐白茆紅瓦參差﹐秋瓜蔓隴豆升籬﹔荒寒郊落﹐光景恰宜詩。門外小池新鑿就﹐池上孤島無依﹐手栽桃李駐春暉﹔成陰結子﹐食報定何時﹖

家具無多車載到﹐貧如東野誰憐﹐文窗棐幾略新鮮﹔山妻稚子﹐相顧已欣然。回憶廿年離亂事﹐崎嶇隨母三遷﹐只今遺像影堂懸﹔烏私欲報﹐腸斷隔人天。

○倦尋芳﹝和豁軒韻﹞

我斟綠酒﹐卿倚紅腔﹐且慢歸去。小劫華嚴﹐牢落一般情緒。耳畔琵琶胡語咽﹐何心金屋深深住﹔怨佳人甚東西溝水﹐便吟愁句。看滿目江山搖落﹐誰解吹紅﹖再著霜樹。絕代文章﹐落筆總驚風雨。勾引梅梢春又到﹐多情莫嘆才華誤﹔燕巢傾﹐問烏衣寄身何處﹖

○四和香

倚仗看山山正睡﹐鳥喚蒼煙裏﹔又近黃昏日將墜﹐溪水急﹐風吹袂。我自荒寒逃物外﹐賺得詩人至﹔漫笑劉郎門深閉﹐聊種菜﹐消英气。

○湘春夜月﹝用黃雪舟韻﹐送獻堂西遊中國﹐時南北方倡分立﹞

望江南﹐憑闌飛去騷魂。苦恨蜑雨蠻煙﹐樓外晝常昏。徑買片帆西渡﹐任故園花柳﹐惜別殘春﹔羨結交四海﹐元龍未老﹐豪气猶存。前程細數﹐黃梅節近﹐人在吳門。伍相荒祠﹐聽不得玉簫嗚咽﹐吹起風雲。人情叵測﹐看荳萁煎到同根。池水皺﹐算幹卿底事﹖傷時熱淚﹐空濕襟痕。

○瑣窗寒﹝和豁軒韻﹞

荏弱孱軀﹐溫柔細語﹐劫風吹遠。中宵酒渴﹐夢裏時時錯喚。算窮途相依半生﹐怕人剛叩情深淺﹔唱一篇哀些﹐人間天上﹐可能聽徧﹖春短﹐知難戀﹔更苦是難逢﹐夜臺魚雁。百年有幾﹖我亦無多時返。問天天山蘗澗松﹐死生流轉何處見﹖最淒涼女哭兒啼﹐乍徹靈牀飯。

○前調﹝再和豁軒﹞

未慣生離﹐那堪死別﹖隔重泉遠。欲尋去處﹐妙子稠桑難喚。乍新巢雙棲未安﹐嘆伊福薄儂緣淺﹔憶廿年流落﹐牛衣鴻案﹐苦俱嘗徧。長短﹐前因戀﹔縱早替量珠﹐未成孤雁。知音會意﹐爭似倩魂難返。對燈前春風畫圖﹐綠窗鬢影長夢見﹔懺情癡便欲灰心﹐去乞伊蒲飯。

○前調﹝三疊豁軒韻﹞

夢醒春回﹐房櫳寂寂﹐彩雲飛遠。羅窗鎭掩﹐懊惱流鶯空喚。記三生釵鈿誓盟﹐此情海水量深淺﹔到如今贏得檀奴哀什﹐素屏題徧。發短﹐遺簪戀﹔況等是驚弦﹐劫余哀雁。塵緣撒手﹐恁便玉京先返。斷腸人春心漸灰﹐舊時月色應照見﹔縱桃花賺入天臺﹐肯喫胡麻飯﹖

○杏花天﹝詠杏花﹞

嫣然初破東風笑﹐宋墻畔窺臣嬌小。暖香夜夜花叢抱﹐蝴蝶那知人惱﹗解賦道枝頭春鬧﹐有誰似尙書風調﹖醉錦坊中移種好﹐莫遣酒家村老﹗

○望海潮﹝春潮﹞

春來春去﹐潮生潮落﹐年年歲歲相同。鹿耳雨晴﹐鯤身月上﹐幾番變化魚龍。海國霸圖空﹐剩蘋洲鋪練﹐桃漲翻紅﹔吞吐江山﹐軍聲十萬勢猶雄。羣飛亂拍蒼穹﹐願楊枝入手﹐咒使朝東。弱水易沈﹐蓬山難近﹐騎鯨枉候天風。萬感倚樓中﹐恨浪淘不到﹐塊壘愁胸﹔判作隨波鷗鷺﹐身世托漁篷。

○垂楊碧﹝春柳﹞

風似剪﹐剪出萬千金綫﹔無力解將斜照綰﹐笛吹春又晚。不種靈和前殿﹐舞斷柔腰誰見﹖替訴長亭攀折怨﹐枝頭鶯百囀。

○踏莎美人﹝春艸﹞

綠映波光﹐碧連嵐影﹔春工繪出郊原景﹐芳菲又遂歲華新﹔換卻一番裙屐踏靑人。南浦魂銷﹐西堂夢醒﹐采香無復年時興﹔天涯何處望王孫﹐最恨萋萋沒盡馬蹄痕。

○柳梢靑﹝酒旗﹞

指點糟邱﹐一桿風影﹐靑揚街頭﹔裊娜千般﹐客心先醉﹐不待登樓。無端搖曳春愁﹐怕回首髙陽舊遊﹔燕外花梢﹐和煙和雨﹐捲了才休。

