

欽定四庫全書

集部四

履齋遺稿

別集類三【宋】

提要

【臣】等謹案履齋遺稿四卷宋吳潛撰潛字毅夫宣州寧國人嘉定十年進士第一官至參知政事右丞相兼樞宻使進左丞相封許國公後謫化州團練使安置循州卒事迹具宋史本傳是集爲明末宣城梅鼎祚所編凡詩一卷詩餘一卷雜文二卷蓋裒輯而成非其原本如詩餘中有和呂居仁侍郎一首居仁卽呂本中字呂好問之子也爲江西派中舊人在南北宋之間寶祐四年潛論鄂渚被兵事稱年將七十則其生當在孝宗之末何由見本中而和之則捃拾殘賸不免濫入他人之作本傳載遷尙右郎官時上都城大火疏又有豫畜人材疏端平元年有陳九事疏爲江西轉運副使時有奏造斗斛等十五事疏知太平州時有論急救襄陽疏請分路取士

疏知鎭江府時有言邊儲防禦十五事疏爲浙西制置使時有申論防拓江海疏爲吏部尙書時有乞遴選近習疏爲左丞相時有令朝臣各陳所見疏論鄂州被兵疏劾丁大全等疏今皆不見集中則其散佚者尙多又如題金陵烏衣園滿江紅詞天一笑滿園羅綺滿城簫笛句乃用杜甫每逢天一笑復似物皆春語甫則用神異經玉女投壺天爲之笑

事本非僻書而鼎祚乃注天疑作添則其校讐亦多妄攺然潛原集旣佚則收拾放失以存梗槪鼎祚亦不爲無功矣潛詩頗平衍兼多拙句求如送何錫汝五言律詩之通體渾成者殆不多見其詩餘則激昻淒動兼而有之在南宋最爲髙手雜文𨿽所存不多其中如與史彌逺諸書論辧明晳猶想見嶽嶽不

撓之槪是固不但其人品足重矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

履齋遺稿本傳

吳濳字毅夫宣州寜國人祕閣修撰柔勝之季子嘉定十年進士第一授承事郎簽鎭東軍節度判官攺簽廣徳軍判官丁父憂服除授祕書省正字遷校書郎添差通判嘉興府權發遣嘉興府事轉朝散郎尙書金部員外郎紹定四年遷尙右郎官都城大火潛上疏論致災之由願陛下齋戒修省恐懼對越菲衣惡食必使國人信之毋徒減膳而已疎損聲色必使天下孚之毋徒徹樂而已閹官之竊弄威福者勿親女寵之根萌禍患者勿暱以暗室屋漏爲尊嚴之區而必敬必戒以恆舞酣歌爲亂亡之宅而不淫不泆使皇天后土知陛下有畏之之心使三軍百姓知陛下有憂之之心然後明詔二三大臣和衷竭慮力攺弦轍收召賢哲選用忠良貪殘者屏回衺者斥懷姦黨賊者誅賈怨誤國者黜毋並進君子小人以爲包荒毋兼容衺說正論以爲皇極以培國家一綫之脈以救生民一旦之命庶幾天意可回天災可息弭災爲祥易亂爲治又言重地要區當豫畜人才以備患論大順之理貫通天人當以此爲致治之本又貽書丞相史彌逺論事一曰格君心二曰節奉給三曰振卹都民四曰用老成亷潔之人五曰用良將以禦外患六曰革吏以新治道授直寶章閣浙東提舉常平辭不赴攺吏部員外郎兼國史編修實錄檢討遷太府少卿淮西總領又告執政論用兵復河南不可輕易以爲金人旣滅與比爲鄰法當以和爲形以守爲實以戰爲應自荊襄首納空城合兵攻蔡兵事一調度寖廣百姓狼狽死者枕籍使生靈肝腦塗地得城不過荊榛之區獲俘不過曖昧之骨而吾之內地荼毒如此邊臣誤國之罪不待言矣聞有進恢復之畫者其算可謂俊傑然取之若易守之實難徵行之具何所取資民窮不堪激而爲變內郡率爲盜賊矣今日之事豈容輕議自後興師入洛潰敗失亡不貲潛之言率驗遷大府卿兼權沿江制置知建康府江東安撫畱守上疏論保蜀之方防襄之防防江之算備海之宜進取有甚難者三事端平元年詔求直言潛所陳九事一曰顧天命以新立國之意二曰植國本以廣傳家之慶三曰篤人倫以爲綱常之宗主四曰正學術以還斯文之气脈五曰廣畜人才以待乏絕六曰實卹民力以致寛舒七曰邊事當鑑前轍以圖新功八曰楮幣當權新制以解後憂九曰盜賊當探禍端而圖長策以直論忤時相罷奉千秋鴻禧祠攺祕閣修撰權江西轉運副使兼知隆興府主管江西安撫司擢太常少卿奏造斛斗輸諸郡租寛卹人戶培植根本凡十五事進右文殿修撰集英殿修撰樞密都承防督府參謀官兼知太平州五辭不允又言和戰成敗大計宜急救襄陽等事貽書執政論京西旣失當招收京淮丁壯爲精兵以保江西權工部侍郎知江州辭不赴請養宗子以系國本以鎭人心攺權兵部侍郎兼檢正論士大夫私意之以爲襄漢潰決興沔破亡兩淮俶擾三川陷沒欲望陛下念大業將傾士習已壊以靜専察羣情以剛明消眾慝警於有位各勵至公毋以術數相髙而以事功相勉毋以陰謀相訐而以識見相先協謀並智戮力一心則危者尙可安而衰證尙可起也又請分路取士以收淮襄之人物試工部侍郎知慶元府兼沿海制置使攺知平江府條具財計凋敝本末以寛郡民與轉運使王埜爭論利害授寶謨閣待制提舉太平興國宮攺玉隆萬壽宮試戶部侍郎淮東總領兼知鎭江府言邊儲防禦等十有五事攺寶謨閣直學士兼浙西都大提防坑冶權兵部尙書浙西制置使申論防拓江海團結措置等事進工部尙書攺吏部尙書兼知臨安府乃論艱屯蹇困之時非反身修徳無以求亨通之理乞遴選近族以系人心而俟太子之生帝嘉納兼侍讀經筵以臺臣徐榮叟論列授寶謨閣學士知紹興府浙東安撫使辭提舉南京鴻慶宮遂請致仕授華文閣學士知建寧府辭丁母憂服除轉中大夫試兵部尙書兼侍讀轉翰林學士知制誥兼侍讀攺端明殿學士簽書樞密院事進封金陵郡侯以亢旱乞罷免攺資政殿學士提舉洞霄宮攺知福州兼本路安撫使徙知紹興府浙東安撫使召同知樞密院兼防知政事入對言國家之不能無敝猶人之不能無病今日之病不但倉扁望之而驚庸醫亦望而驚矣願陛下篤任元老以爲醫師博采眾益以爲醫工使臣輩得以效牛溲馬勃之助以不辱陛下知人之明淳祐十一年入爲防知政事拜右丞相兼樞密使明年以水災乞解機政以觀文殿大學士提舉洞霄宮又四年授沿海制置大使判慶元府至官條具軍民久逺之計告於政府奏皆行之又積錢百四十七萬三千八百有奇代民輸帛前後所蠲五百四十九萬一千七百有奇以久任丏祠且累章乞歸田裏進封崇國公判寜國府還家以醴泉觀使兼侍讀召入對論畏天命結民心進賢才通下情帝嘉納拜特進左丞相進封慶國公奏乞令在朝之臣各陳所見以決處置之宜攺封許國公大元兵渡江攻鄂州別將由大理下交阯破廣西湖南諸郡潛奏今鄂渚被兵湖南擾動推原禍根良由近年姦臣憸士設爲虛議迷國誤軍其禍一二年而愈酷附和逢迎媕阿諂媚積至於大不靖臣年將七十捐軀致命所不敢辭所深痛者臣交任之日上流之兵已逾黃漢廣右之兵已蹈賓栁謂臣壊天下之事亦可哀已又論國家安危治亂之原蓋自近年公道晦蝕私意橫流仁賢空虛名節喪敗忠嘉絕響諛佞成風天怒而陛下不知人怨而陛下不察稔成兵戈之禍積爲宗社之憂章鑑髙鑄嘗與丁大全同官傾心附麗躐躋要途蕭泰來等羣小噂沓國事日非浸淫至於今日陛下稍垂日月之明毋使小人翕聚以貽善類之禍沈炎實趙與�之腹心爪牙而任臺臣甘爲之搏擊姦黨盤據血脈貫穿以欺陛下致危亂者皆此等小人爲之又乞令大全致仕炎等與祠髙鑄羇管州軍不報屬將立度宗爲太子潛密奏云臣無彌逺之材忠王無陛下之福帝怒潛卒以炎論劾落職命下中書舍人洪芹繳還詞頭不報謫建昌軍尋徙潮州責授化州團練使循州安置潛預知死日語人曰吾將逝矣夜必雷風大作已而果然四鼔開霽撰遺表作詩頌端坐而逝時景定三年五月也循人聞之咨嗟悲慟徳祐元年追復元官仍還執政恩數明年以太府卿栁嶽請贈諡特贈少師

欽定四庫全書

履齋遺稿卷一

宋吳潛撰

詩

喜雨歌

南州六月天不雨千里川原成赤土禾黍盈疇彊半枯桔橰徧野民勞苦望云仰見日在天旱魃肆虐如焚煎馮夷匿淵恐波竭誇娥走海愁山然天外悠然片雲起倐忽走騰八埏裏猛風驚電白晝昏霹靂一聲蛟蜃起馬上誰把天瓢傾須臾陸地波濤生禾黍芃芃復故秀羣黎載道生歡聲秋來尙見時丰阜防須售粲三錢斗官家燮理當有人太史還看書大有

宿省

襆被趨省宿披襟對晚涼古心知老樹生意見新篁鐘鼓鳴將合蜩蟬咽更長靜中觀物化誰與共平章

睡起行北園

睡起卸冠簪園行獨自吟山昏知雨到樹密覺春深竹外童相報門前客見尋歸來卽敗意誰者是知心

郡城晚望

秋老逢天晚孤城倚碧空升沈當此際悵望與誰同逺樹沒歸鳥寒莎泣虫所懷無晤處彈指向西風

寧川道中

十日爲山客今朝問水程沙橫疑港斷灘迅覺舟輕逺近村舂合髙低漁火明回頭忽蒼莽一望一闗情

幽居

竹院秋逾靜柴門晝不開病先攜老去懶漸逐衰來莫遣新緣結都將舊念灰川魚與云鳥從此莫驚猜

送何錫汝

風雨一樽酒此懷誰得知三春花老後千里客歸時浩浩人間事悠悠身外思君能袪物役林下早相期

宋山掃墓書所見

松楸長夜夢風露作晨徵山近卻無色葉枯偏有聲架禾知嵗熟種麥得天晴到底農桑好營營誤此生

山樓枕上

山近寒偏早愁多夢不濃鴉啼半夜月鶴唳五更風曉接殘燈裏吟成落葉中塵埃今已厭懶聴上方鐘

桐川道中

伊軋藍輿拂面風桃花倚路笑相逢鶯鶯交囀春楡密燕燕於飛煙樹濃日午暫休欹客枕年饑忽喜聴村舂鄕音到耳知家近尙及鋤犂伴老農

送曾阿宜往戍

幾年西戍暫歸田又向澄江買去船劍閣山巒雄蔽日昆明池水濶浮天故園此際同明月蠻域明朝隔瘴煙此去須期胡虜丈夫勲業在安邊

和章子美閱武見貽

事業諸公鬭長雄譾才惟願課田功誰知弦管江南地漸有弓刀塞北風大狝未須捜猛獸先驅聊用習驕驄還知武備資文事要在人心可卽戎

走馬燈賡張樞副韻

半勺蘭膏暖焰生恍疑赤壁夜鏖兵騎乘猛燎奔馳疾人運長鎗轉戰輕旗影靜移雲母帳劍鋩微掣水晶營何人幻此圓機妙獨向元霄策美名

古劍

何年神物爲堙幽時見虹光射鬥牛出匣試來霜刃暗倚天立處土花浮鸊膏新淬冰泉潔錦帶橫懸鬼魅愁不是張華能博物黃塵滿眼欲何求

春日雜詠

門前春水滑栁外夕陽斜欲識春風面滿城桃李花

偶題

濃淡煙村碧淺深霜葉紅蓬窓今夜客蘆岸晚來風

遊白紵山

信馬來遊白紵山僧窻容我片時閒人生自古少行樂試爲春風一解顏

卽事

春陰漠漠防輕寒春晝無聊午夢閒幽鳥不知人意攺銜花飛傍小闌干

陪陳立道中書泛湖【二首】

幽幽池館鎖蒼苔萬朶芙蓉取次開卻似昭陽舊宮女含嬌只待翠華來

二

弦管叢中畫舫行都人一一賀升平飛鴻不識人間事猶作窮邊腸斷聲

送率翁歸狼山

孤云住處是狼山云本無心山自閒老率似云云似率等閒飛去又飛還

吳波亭【二首】

吳波亭下系扁舟輕雨輕煙又麥秋烏兔銜將日月去江山管定古今愁

二

云收煙斂逺山明時有漁歌度晚晴緑葉靑枝生意思白鷗蒼鳥野心情

謝世頌【三首】

夫子曳杖逍遙曾子易簀兢戰聖賢樂天畏天吳子中通一綫

二

大帶深衣緇冠素履籍以紙衾覆以布被一物不將斂形而已其人伊何履齋居士

三

生在湖州新市上死在循州貢院中一塲雜劇也好笑來時無物去時空

補遺

句

數莖半白半黑髮一片憂晴憂雨心【闕見寧波府誌】

愛山臺【湖州郡治西北隅郡丞汪泰亨建取蘇軾尙愛此山防不足之義命名登臺則城外諸山一覽在目】

直殿風流間世才乞恩監郡築髙臺杖遊便覺開懷抱石甃何須辟艸萊奎壁九重文運煥煙巒千里畫圖開愛山必欲斯民愛沛澤行看早晚來

履齋遺稿卷一

欽定四庫全書

履齋遺稿卷二

宋吳潛撰

詩餘

滿江紅

送李禦帶珙

紅玉階前問何事翩然引去湖海上一汀鷗鷺半帆煙雨報國無門空自怨濟時有策從誰吐過垂虹亭下系扁舟鱸堪煮一醉畱君住歌一曲送君路徧江南江北欲歸何處世事悠悠渾未了年光冉冉今如許試舉頭一笑問靑天天無語【中興詞選載】

又

送陳方伯上襄州幕府

露驛星程又還控西風徵轡原自有孔璋書檄元龍豪气蜀道尙驚鼙鼔後神州正在干戈裏佐元戎一柱穩擎天襄之水功名事山林計人易老時難值看新絲一發甚吾衰矣轉首從遊十五載闗心契濶三千里便秋空邊鴈落江南書來未

又

齊山繡春臺

十二年前曾上到繡春臺頂雙腳健不煩笻杖透巖穿嶺老去漸銷狂气習重來依舊佳風景想牧之千載尙神遊空山冷山之下江流永江之外淮山暝望中原何處虎狼猶梗勾蠡規模非淺近石苻事業眞俄頃問古今宇宙竟如何無人省【中興詞選載】

又

豫章滕王閣

萬里西風吹我上滕王髙閣正檻外楚山云漲楚江濤作何處徵帆木末去有時野鳥沙邊落近簾鉤暮雨掩空來今猶昨秋漸添離索天正逺傷飄泊嘆十年心事悠悠莫莫嵗月無多人易老乾坤能大愁難著向黃昏斷送客魂銷城頭角

又

金陵烏衣園

栁帶楡錢又還過淸明寒食天一笑滿園羅綺滿城簫笛花樹得晴紅欲染逺山過雨靑如滴問江南池館有誰來江南客烏衣巷今猶昔烏衣事今難覓但年年燕子晚煙斜日抖擻一春塵土債悲涼萬古英雄迹且芳尊隨分趂芳時休虛擲【天疑作添中興詞選載此亦作天】

又

和呂居仁侍郎東萊先生韻

擬卜三椽問何處水回山曲朝暮景淸風當戶白雲藏屋更得四時瓶貯酒未輸一品腰圍玉待千章子種木成陰周遮緑且休殢陶令菊也休羨子猷竹算百年一夢誰榮誰辱喚客烹茶閒話了呼童取枕佳眠足但晨香一炷願天公時丰熟

又

寄趙文仲南仲領淮東帥憲【一首】

嶽後湘靈曾孕个擎天人物臨古峴綸巾羽扇笑驅胡羯防塞十年髙叔子出師一表儕諸葛有孤忠分付與佳兒眞衣鉢劉家騎馳空濶薛家鳳飛橫絕比君家兄弟可能豪傑艸木聲名如電掃氊裘心膽聞風折待安排江漢一篇詩歸來說

又

細閱浮生爲甚底區區碌碌算只是信緣隨分早尋歸宿造物小兒忺簸弄翻雲覆雨難擐觸謾一堆嵗月髩邊來跳丸速田二頃非無粟官四品非無祿更不知足後待何時足恰好園池元自有近來新創三椽屋且饑時喫飰困時眠平爲福

又

送吳叔永尙書

舉世悠悠何妨任流行坎止算是處鮮魚羮飰喫來都美暇日扁舟淸霅上倦時一枕薫風裏試回頭堆案省文書徒勞爾南浦路東溪水離索恨飄零意況星星髩影近來如此萬事盡由天倒斷三才自有人撐抵但多吟康節醉中詩頻相寄

又

九日郊行

嵗嵗登髙算難得今年美景盡斂卻雨霾風障霧沈云暝逺岫四呈靑欲滴長空一抹明於鏡更天教老子放眉頭邊烽靜數本菊香能勁數朶桂香尢勝向尊前一笑幾多淸興安得便如彭澤去不妨且作山翁酩盡古今成敗共興亡都休省

又

禾與月波樓和友人韻【禾與疑誤】

日薄寒空正澤國一汀霜葉過萬里西風塞雁數聲哀咽耿耿有懷天可訊悠悠此恨誰能說倚防幹老淚落闗山平蕪隔提短劍腰長鋏昔壯志今華髮有江湖徵棹水雲深濶要斬鼪鼯埋九地可憐烏兔馳雙轍羨渠儂健筆掃磨崖文章別

又

和吳季永侍郎見寄

乍雨還晴正輕暖輕寒簾幕時悵望故人煙水鷺翻鷗落老去可堪離恨結新來轉覺吟情薄況等閒客裏送年華成揮霍天一顧西南角人萬里風埃濶笑長卿歸蜀錦衣徒著不是等閒螳臂怒也休剛道雞聲惡但千年往事誤平涼今番莫

又

劉長翁右司席上

癡靄頑陰風掃盡安排今夕便放出一輪金鏡皎然虛碧照徹肺肝明似水是中空洞無他物倚亭臯掻首問天公天應識人共景都非昔君共我俱成客且相逢一笑鼔笙簫笛老去可憐杯酒減醉來謾把闌干拍便明朝煙水掛徵帆還相憶

又

姑蘇靈巖寺涵空閣

客子愁來閒信馬到涵空閣誰爲我斂雲收霧靑天爲幕八萬頃湖如鏡靜波神防斷東南角望孤帆杳杳度防茫山邀卻三塞外紛狐貉三徑裏悲猿鶴算鴟夷老子占他頭著正使百年能幾許看來萬事難描摸問吳王池館復何如霜楓落

又

梅

試馬東風且來問南枝消息正小墅幾株斜倚數花輕折自有山中幽態度誰知世上眞顏色嘆君家五嶺我雙溪俱成客長塞管孤城笛天未晚人猶寂有幾多心事霜淸月白好把寒英都放了莫教春信能占得問竹籬茅舍景如何惟渠識

又

京口鳳凰池和蘆川春水連天韻【池寔蘇魏公舊遊也】

借問如何春能好客懷偏惡消遣底閒言閒語近都慵作嵗月從今休防檢江湖自古多流落倚危亭目斷野雲邊孤舟泊人事攺人情薄退後步爭先著且開樽洗盞爲君斟酌拂拭鳳凰池上景淒涼猿鶴山中約更東陽顦顇到腰圍渾如削

滿江紅【蘆川詞】

三山張元幹【字仲宗】

春水迷天桃花浪幾番風惡云乍起逺山遮盡晚風還作緑捲芳洲生杜若數帆帶雨煙中落傍向來沙嘴共停橈傷飄泊寒猶在衾偏薄腸欲斷愁難著倚篷窻無寐引杯孤酌寒食淸明都過卻最憐輕負年時約想小樓終日望歸舟人如削

又【遺集】

爲問人生要足時何時是足這个底蝸名蠅利但添拘束便使積官居鼎鼐假饒累富堆金玉似浮埃抺電轉頭空休迷局分已定心能卜宛句畔昭亭曲有水多於竹竹多於屋閒看白雲歸岫去靜觀倦鳥投林宿那借來拍板與門槌休掀撲

武陵春

慘慘淒淒秋漸風雨更瀟瀟彊把鑪燻寄寂寥無語立亭臯客路十年成底事水國更停橈蒼鳥橫飛過野橋人不似汝逍遙

哨徧

括蘭亭記

晉在永和癸丑暮春初作蘭亭防集眾賢臨峻嶺崇山有茂林修竹流水暢幽情縱無管弦絲竹一觴一詠佳天气於宇宙之中遊心騁目此娛信可樂只念人生相與放形骸或一室晤言襟抱開靜躁𨿽殊當其可欣不知老至然倦復何之情隨事攺悲相系俯仰間遺迹往往俱成陳矣況約境變遷終期於盡修齡短景都能幾謾古換今移時銷物化痛哉莫大生死每臨文弔往一興嗟亦自悼不能諭於懷算彭殤妄虛均爾今之視昔如契後視今猶昔故聊敍錄時人所述慨想世殊事異後之來者覽斯文將悠然有感於此

水調歌頭

焦山

鐵甕古形勢相對立金焦長江萬里東注曉吹捲驚濤天際孤云來去水際孤帆上下天共水相邀逺岫忽明晦好景畫難描混隋陳分宋魏戰孫曹回頭千載陳迹癡絕倚亭臯惟有汀邊鷗鷺不管人間興廢一抹度靑霄安得身飛去舉手謝塵囂

又

霅川溪亭

皎月亦常有今夜獨娟娟浮雲萬里收盡人在水晶奩矯首銀河澄徹掻首金風浩蕩毛髮亦泠然宇宙能空濶磨蟻政回旋倩漁翁撐舴艋栁陰邊垂綸下餌須臾釣得兩三鮮喚客烹魚釃酒伴我髙吟長嘯爛醉卽佳眠何用驂鸞去已是地行仙

又

送趙文仲龍學

宛水才停棹一舸又澄江嵓花籬蕊開徧時節正重陽喚起沙汀漁父攬取一天秋色無處不瀟湘有酒時鯨吸醉裏是吾鄕濟時心憂國志問穹蒼是非得失成敗何用苦論量年事飛烏奔兔世事崩崖驚浪此別意茫茫但願身彊健弩力報君王

又

送叔永文昌

才惜季方去又更別元方驚心天上雙鳳接翅下髙岡萬里瞿唐煙浪一片昭亭雲月渺渺正相望夜雨連風壑此意獨淒涼杜鵑聲猶不住攪離腸黃雞白酒吾亦歸興動家鄕人事紛紛難料世事悠悠難說何處問穹蒼肯落兒曹淚一笑付滄浪【家鄕一作江鄕中興詞選載】

又

江淮一覽

勲業竟何許日日倚危樓天風吹動襟袖身世一輕鷗山際云收云合沙際舟來舟去野意已先秋恨石癡頑甚不省古今愁郗兵彊韓艦整說徐州但憐吾衰久矣此事恐悠悠欲破諸公磊塊且倩一杯澆酹休要問更籌星斗闌干角手摘莫驚不

同前【遺集】

每懷天下士要與共艱危誰知暗裏摸索得此世間奇卻笑當年坡老過眼翻迷五色遇合古難之訪我鴛湖上眞足慰心期醉談兵愁論世夜闌時自憐磊塊近來髩底兩三絲目送雲帆西去腸斷風塵北起老淚欲垂垂騏驥思長阪好鳥擇髙枝

又【聞子規此首集並不載見吳氏家譜】

楡塞脫憂責蘭徑遂遊嬉吾年逾六望七休退已稱遲日日登山臨水夜夜早眠晏起豈得不便宜有酒數杯酒無事一枰棊休更世途惡宦久羈迷山深林宻去處人物兩忘機昨日旣盟鷗鷺今日又盟猿鶴終久以爲期蜀魄不知我猶道不如歸

生查子

誰家白面郎畫舫朱簾掛十二列金釵一召文楸罷歌舞不知休醉倒荷花下歸棹踏煙波燈火蕪城夜

沁園春

多景樓

第一江山無邊境界壓四百州正天低云凍山寒木落蕭條楚塞寂寞吳舟白鳥孤飛暮鴉羣注煙靄微茫鎖戍樓憑闌久問匈奴未滅底事菟裘回頭祖【缺】何劉曾解把功名談笑收算當時多少英雄气槪到今惟有廢壠荒丘夢裏光陰眼前風景一片今愁共古愁人間事盡悠悠旦旦暮暮休休

又

江西道中

落鴈橫空亂鴉投樹孤村暮煙有漁翁拖网牧童戴笠行從水畔唱過山前雨閣還垂云低欲墮何處行人喚渡船簫簫處更柴門艸店竹外松邊淒然倚馬停鞭嘆客袂徵衫嵗月遷旣不緣富貴功名系絆也非因妻子田宅縈牽只有寸心難忘斯世礧磈輪囷知者天愁無柰且三杯濁酒一枕酣眠

賀新郎

送吳叔永侍郎

說著成淒楚正塵飛岷峩灩澦兔嘷狐舞頗牧禁中畱不住彈壓徵西幕府便一舸月汀煙渚四塞三闗天樣險問何人自辟鼪鼯路成敗事幾今古酴醿芍藥春將暮最無情飄零栁絮攪人離緒屈指秋風吹雁訊應憶西湖夜雨謾嵗月消磨如許上下四方男子志肯臨岐呢呢兒曹語呼太白爲君舉【中興詞選載】

又

吳中韓氏滄浪亭和吳夢窻韻

撲盡徵衫气小夷猶樽罍杖屨踏開花事邂逅山翁行樂處何似烏衣舊裏嘆荒艸舞臺歌地百嵗光陰如夢斷算古今興廢都如此何用灑兒曹淚江南自有漁樵隊想家山猿愁鶴怨問人歸未寄語寒梅休放盡畱取三花兩蘂待老子領些春意皎皎風流心自許盡何妨瘦影橫斜水煩翠羽伴醒醉

金縷歌【陪履齋先生滄浪看梅】

四明吳文英【字君特】

喬木生雲气訪中興英雄陳迹暗追前事戰艦東風慳借便夢斷神州故里旋小築吳宮閒地華表月明歸夜鶴嘆當時花竹今如此枝上露濺淸淚遨頭小簇行春隊步蒼苔尋幽別塢看梅開未重唱梅邊新度曲催發寒梢凍蕊此心與東君同意後不如今今非昔兩無言相對滄浪水懷此恨寄殘醉

又

寓言【詞林萬選載云贈建寜妓】

可意人如玉小簾櫳輕勻淡竚道家裝束長恨春歸無尋處全在波明黛緑看冶葉倡條渾俗比似江梅淸有韻更臨風對月斜倚竹看不足詠不足曲屛半掩靑山簇正輕寒夜永花睡半欹殘燭縹緲九霞光裏夢香在衣裳賸馥又只恐銅壺聲促試問送人歸去後對一奩花影垂金粟腸易斷倩誰續

又

用趙用父左司韻送鄭宗丞

又是春殘去倚東風寒雲淡日墮紅飄絮燕社鴻秋人不問盡管吳笙越鼓但短髮星星無數萬事惟消彭澤醉也何妨袖捲長沙舞身與世只如許闌干拍手閒情緒便明朝蒼鷗白鷺北山南浦笑指午橋橋畔路簾幕深深院宇尙趂得栁煙花霧我亦故山猿鶴怨問何時歸棹雙溪渚歌一曲恨千縷【中興詞選載】

又

寄趙南仲端明

煙樹洲岸望旌旗獵獵搖空故人天逺不似沙鷗飛得渡直到雕鞍側畔但徙倚危闌目斷自古鐘情須我輩況人間萬事思量徧濤似雪風如箭揚州十里朱簾捲想桃根桃葉依稀舊家庭院誰把靑紅吹到眼知有醉翁叚便回首舟移帆轉渺江波愁未了正淮山日暮云撩亂閣酒盞倚歌扇【中興詞選載】

又

春感

笑口開能幾把年年芳情冶思總拋閒裏桃杏枝頭春才半寒食淸明又是但嵗月飈飛川逝回首秦樓雙燕語到如今目斷斜陽外將往事試重記香羅尙有相思淚算人生新愁易積舊歡難繼水上流紅無覓處還隔闗山萬里但贏得新來憔悴昨夜東風顚狂後想餘芳盡是飄零底詞冩就倩誰寄【中興詞選載】

同前

一笑春無語但園林陰陰緑樹老紅三數底事東風猶自妬片片狂飛亂舞便燕孏鶯殘初暑芍藥酴醿還又是仗何人說與司花女將嵗月浪如許悠悠倦客停江渚倚扁舟浮雲蕩月櫂煙帆雨畱得閒言閒語在可是卿卿記取待盡把愁腸說與泛梗浮萍無定準怕吳鱗楚鴈成離阻歌未了恨如縷

滿庭芳

春感

漠漠春陰疎疎春雨鵓鳩喚起春眠小園人靜獨自倚秋千又見飄紅墮雪芳徑裏都是花鈿年年事閒愁閒悶掛在緑楊邊尋思都徧了功名竹帛富貴貂蟬但身爲利鎖心被名牽爭似依山傍水數椽外二頃良田無縈絆炊粳釀秫長是好花天【中興詞選載】

又

西湖

春水溶溶春山漠漠淡煙淺罩輕籠危樓欄檻掠面小東風又是飛花落絮芳艸暗萬緑成叢閒徙倚百年人事都在畫船中故園無恙否一溪翠竹兩徑蒼松更有魚堪釣有秫堪舂底事塵驅物役空回首社燕秋鴻功名已蕭掻短髩分付與靑銅

酹江月

瓜洲防趙南仲端明

紅塵飛騎報元戎小隊踏靑南陌雪浪堆邊呼曉渡吳楚半江分坼歲月驚心風埃迷目相對頭俱白楊花撩亂可憐如此春色誰道鷰鷰鶯鶯多情猶自認得年時客重唱江南腸斷句爲我滿傾雲液畫鼓舟移金鞍人逺一餉煙波隔斜陽冉冉依然無限淒惻

又

梅

曉來窻外正南枝初放兩花三蘂千古春風頭上立羞退穠桃繁李姑射神遊壽陽妝褪色界塵都洗竹扉松戶平生所寄聊耳堪笑彊說和羮此君心事指髙山流水隴驛淒涼卻怕被哀角城頭吹起此處闗情爲他凝竚澹月淸霜裏巡檐何事嵗寒相誓而已

又

暇日登新樓望揚州於雲煙縹緲之間寄趙南仲端明

半空樓閣把江山圖畫一時收拾白鳥孤飛飛盡處最好暮天秋碧萬里西風百年人事謾倚闌干拍凝眸何許揚州煙樹歷歷應念老子年來浮名浮利巳作虛空擲三徑才尋歸活計又是飄零爲客回首平生驚心雙髩容易成淒惻樽前一笑且由醉帽欹側【中興詞選載】

八聲甘州

和魏鶴山韻

任渠儂造物自兒嬉安能止吾歸有秋來竹逕春時花塢夏裏荷漪何事東塗西抹空遣鬢毛稀矯首看鴻鵠逺舉髙飛防檢人間今古問誰爲贏局底是輸碁謾區區成敗蟻陣與蝸圍便掀天捲地勲業怕山中拍手笑希夷如何是一尊相屬萬事休知

又

壽吳叔永文昌季永侍郎

記髙岡兩鳳攬朝暉翩翻萬里來向槐防深處松防裏卻立徘徊一舸風帆煙浪擬竪錦江桅聊爲元暉老共拂塵埃我亦歸來巖壑正不妨散誕笑口頻開算人間成敗何用苦驚猜便江南求田問舍把嵗寒三友一園栽今宵酒只消鯨吸不要論杯

二郎神

小樓向晚正栁鎖一城煙雨記十里吳山繡簾朱戶曾學宮詞內舞浪逐東風無人管但脈脈嵗移年度嗟往事未塵新愁還織恁堪重訴凝竚問春何事飛紅飄絮縱杜曲秦川舊家都在誰寄音書說與野艸淒迷暮云沈黯渾自替人無緒珠淚滴應把寸腸萬結夜帷深處

又

小亭徙倚慢【缺】步立秋千影漸夕照林梢晚風池上緝緝輕寒嫩冷又是將他春僝僽釀一種花愁花病空客髩嵗遷徵衫人老倚樓看鏡還省故園多少紫殷紅凝窻外曉鶯啼拂墻金縷煙栁慵眠乍醒挑菜踏靑趂蜂隨蝶長負淸明時景凝竚久驀聽棊邊落子一聲聲靜

解連環

防橈芳苑嗟東風夢斷鷰殘鶯懶謾記得標格精神正云漲暮天雨荒閒館嫩緑殷紅但回首一川波暖想嬌情慧態倚褪淡妝畫樓簾捲吳歌數聲冉冉料移商變羽人共天逺須信道飛絮遊絲盡春去春來景色偸換掃罷蠻牋難寄我濃愁深怨且如今問問卜望伊意轉

漢宮春

吳中齊雲樓

樓觀齊云正霜明天淨一鴈髙飛江南倦客徙倚目斷雙溪憑欄自語算從來總是兒癡靑鏡里數絲防髩問渠何事忘歸幸有三椽茅屋更小園隨分秋實春菲幾多淸風皓月美景良時陶賢樂聖盡由他岐路危機須信道功名富貴大都磨蟻醯雞

祝英臺近

和吳叔永文昌韻

碧雲開紅日麗宮栁碎繁影猶記朝回馬兀【缺】頻醒天教一舸江湖數椽澗壑漸擺脫世間塵境已深省添買竹塢千畦荷漪兩三頃鶴引禽伸日月嶠壺永不須甕裏思量隙中馳騖也莫管玉闗風景

又

和辛稼軒寶釵分韻【一首】

霧霏霏云漠漠新緑漲幽浦夢裏家山春透一犂雨傷心塞雁回來問人歸未怎知道蝸名畱住鏡中覷近年短髮難簪絲絲不禁數蕙帳塵侵淒切共誰語被他輕暖輕寒將人憔悴正悶裏梅花殘去

又

旋安排新撚合鶯谷共鴛浦好處偏慳一向風和雨今朝捱得晴明拖條藜杖一齊把春光粘住且閒覷水邊行過幽亭修竹淨堪數百舌僂羅漸次般言語從今排日追遊畱連光景但管取籠燈歸去

摸魚兒

滿園林瘦紅肥緑休休春事無幾杜鵑喚醒三更夢窻外露澄風細渾不寐但目看一簾夜月移花未推衾自起念嵗月如流容顏不駐鏡裏畱無計人間事休說賤貧富貴天公長把人戲蕭裴曹郭今何在空有舊聞千紙君謾試數靑史榮名到底三無二浮生似寄爭似得江湖煙簔雨笠不被蝸蠅系

喜遷鶯

良辰佳節問底事十番九番爲客景物春妍鶯花日閙自是情懷今別只有思歸魂夢卻怕杜鵑啼歇消凝處正緑楊冉冉寸腸千折謾說臨曲水修竹茂林人境成悠絕俯仰俱陳彭殤等幻何計世殊時隔倚樓碧雲日暮漠漠逺山千疊沈醉好又城頭畫角一聲聲咽

千秋嵗

水晶宮裏有客閒遊戲溪漾緑山橫翠栁紆陰不斷荷遞香能細撐小艇受風多處披襟睡回首看朝市名利人方醉蝸角上爭榮悴大都由命分枉了勞心計歸去也白雲一片秋空外

聲聲慢

和吳夢窻賦梅

挨晴拶暖載酒呼朋夷猶東圃西園緑萼枝頭兩三初破輕寒平生自甘寂寞占冷妝不爲人妍林逋去問影疎香暗誰賦其間空想故山奇事正煙橫嶺曲月浸溪灣杏錯桃訛那時靑子都圓惟繞夢窻知處對翠禽依約神仙休引角怕徵人淚落腮邊【中興詞選載】

靑玉案

黃昬先自無情緒更幾陣風和雨閒把樓頭更防數挑殘燈燼裝香縷此際憑誰訴新詞舊曲歌還住欲說相思眇無處圍定寒鑪人不語暗蛩啾喞徵鴻嘹唳憔悴都如許

又

和劉長翁右司韻

人生南北如岐路惆悵方回斷腸句四野碧雲秋日暮葦汀蘆岸落霞殘照時有鷗來去一杯眇眇懷今古萬事悠悠付寒暑靑篛緑簔便野處有山堪采有溪堪釣歸計聊如許

同前

十年三過蘇臺路還又是匆匆去迅景流光容易度鷺洲鷗渚葦汀蘆岸總是消魂處蒼煙欲合斜陽暮付與愁人砌愁句爲問新愁愁底許酒邊成醉醉邊成夢夢斷前山雨

江城子

示表侄劉國華

家園十畝屋頭邊正春妍釀花天楊栁多情拂拂帶輕煙別館閒亭隨分有時策杖小盤旋采山酌水美而鮮飲中仙醉中禪閒處光陰贏得日髙眠一品髙官人道好多少事碎心田

鷓鴣天

和古樂府韻送遊景仁將漕防門

去日春山淡翠眉到家恰好整寒衣人歸玉壘天應惜舟過吳江月半垂千萬緒兩三巵送君不忍與君違書來頻寄西邊訊是我江南腸斷時

南柯子

池水凝新碧欄花駐老紅有人獨立畫橋東手把一枝楊栁系春風鵲絆遊絲墜蜂拈落蕊空秋千庭院小簾櫳多少閒情閒緒雨聲中

昭君怨

小雨霏防如綫人在暮秋庭院衣袂帶輕寒睡初殘脈脈情何限惆悵光陰偸換身世兩沈浮淚空流

唐多令

湖口道中

白鷺立孤汀行人長短亭正垂楊芳艸靑靑嵗月盡拋塵土裏又隔日是淸明日暮碧雲生魂傷老淚橫算浮生較甚浮名萬事不禁雙髩攺誰念我此時情

謁金門

霅上秀邸溪亭【一首】

溪邊屋不淺不深團簇野樹平蕪秋滿目有人閒意足旋喚一樽醽醁菱芡煮來新熟歸去來辭歌數曲醉

時無檢束

又

東風惡一片梅花吹落獨上小樓閒濩索云垂天四角春自於人如昨人自於春難托惆悵光陰虛過卻情

懷無處著

又

庭垂箔數防楊花飛落倚徧闌干人寂寞閒鋪棊一角客裏春寒偏覺睡起春衫偏薄想得故山猿共鶴笑

人身計錯

鵲橋仙

扁舟昨泊危亭孤嘯目斷閒雲千里前山急雨過溪來盡洗卻人間暑气暮鴉木末落鳬天際都是一團秋意癡兒騃女賀新涼也不道西風又起

更漏子

栁初眠花正好又被雨催風惱紅滿甸緑垂堤杜鵑和恨啼對殘春消永晝乍暖乍寒時人獨自倚危樓夕陽多少愁

海棠春

郊行

天涯芳艸迷徵路還又是匆匆春去烏兔裏光陰鶯燕邊情緒雲梢霧末溪橋野渡盡是春愁落處把酒勸斜陽小向花間駐

卜算子

春事到西湖處處梅花笑抖擻長安車馬塵眼底靑山好身世兩悠悠歳月閒中老極目煙波萬頃愁此意誰知道

又

苕霅水能淸更有人如水秋水橫邊簇逺山相對盈盈裏溪上有鴛鴦艇子頻驚起何似收歸碧玉池長在闌干底

憶秦娥

嬌滴滴嬋娟影裏曾橫笛曾橫笛一聲腸斷一番愁織隔墻頻聽無消息龍吟海底難重覓梅花殘了杏花

消得

長相思

要相逢恰相逢畫舫朱簾脈脈中霎時煙靄重怨東風笑東風落花飛絮兩無蹤分付與眉峯

又

燕髙飛燕低飛正是黃梅靑杏時橊花開數株夢歸期數歸期想見畫樓天四垂有人攢黛眉

又

上簾鉤下簾鉤夜半天街燈火收有人曽倚樓思悠悠恨悠悠只有西湖明月秋知人如許愁

栁梢靑

襯步花茵穿簾栁絮堆地楡錢乍暖仍寒欲晴還雨春事都圓午窻睡起厭厭屋角外初啼杜鵑百種淒涼幾般煩惱沒个人憐

又

斷續殘虹飛翩去鳥別岸孤村傍水樓臺滿城鐘鼓又是黃昬悠悠嵗月如奔正目斷邊塵塞氛兩髩秋風百年人事無限消魂

阮郎歸

軟風輕靄弄晴暉鵓鳩相應啼畫堂人靜畫簾垂闌干獨倚時閒拾句困尋棊沈吟人事非酴醿開徧栁花飛惜春春不知

訴衷情

幾回相見見還休說著淚雙流又聴畫角嗚咽都和作一團愁雲似絮月如鉤憶憑樓蕙蘭情性梅竹精神長在心頭

霜天曉角

雲收霧辟萬里天空碧舟過娥眉亭下景似舊人非昔年事如梭擲世事如碁奕撫掌扣舷一笑今古恨問

誰得

防絳唇

禁鼔三敲參旗初掛闌干角淺屏疎箔夜气侵衣薄欵乃吳歌艇子當溪泊休休莫五湖煙浪不是鴟夷錯

蝶戀花

吳中趙園【一首】

野樹梅花香似撲小逕穿幽樂意天然足回首人間名利局大都一覺黃粱熟別墅誰家屏簇簇綺戶疎窻尙有藏春屋鏡斷釵分何處續傷心芳艸庭前緑

又

客枕夢回聞二鼔冷落靑燈防滴空階雨一寸愁腸千萬縷更聽切切寒蛩語世事翻來還覆去造物兒嬉自古無憑據利鏁名韁空自苦星星髩影今如許

天仙子

舟行阻風

百舌搬春春已透長驛短亭芳艸晝家山腸斷欲歸人風宿畱船津一夜朱顏煩惱瘦不用尋思閒宇宙倦鳥入林云返岫小園自有四時花鋪錦繡鐘醇酎盡勝累累懸印綬【宿去聲畱去聲】

如夢令【十首】

挿徧門前楊栁又是淸明時嵗月不饒人髩影星星知否知否知否且盡一杯春酒

昨日春衫初試今日春寒猶殢待得晚風收獨上危樓閒倚閒倚閒倚目斷半空煙水

江上緑楊芳艸想見故園春好一洞海棠花昨夜夢魂飛繞驚曉驚曉窻外一聲啼鳥

樓外殘陽將暮江上孤帆何處掻首立東風猶是少年情緒凝竚凝竚一抹淡煙輕霧

枝上蝶紛蜂閙幾樹杏花殘了幽鳥亦多情片片銜歸芳艸休掃休掃管甚落英還好

鎭日春陰漠漠新燕乍穿簾幕睡起不勝情閒拾瑞香花萼寂寞寂寞沒个人兒如昨

庭院深深春寂還是他鄕寒食閒利與閒名謾把光陰虛擲虛擲虛擲知道幾時歸得

閒向園林防檢又見小桃徧切莫便飄零且爲春光畱戀畱戀畱戀待我持杯深勸

一餉園林緑就栁外鶯聲初透輕暖與輕寒又是牡丹花花花嵗嵗年年人瘦

雨過逺山如洗雲散落霞如綺嫩緑與殘紅又是一般春意春意春意只怕杜鵑催裏

望江南【十四首】

家山好好處是三春白白紅紅花面貌絲絲裊裊栁腰身錦繡底園林行樂事都付與閒人挈榼攜壺從笑傲踏靑挑菜恣追尋贏得个天眞

家山好好是夏初時習習薫風回竹院疎疎細雨灑荷漪萬緑結成帷呼社友長日共追隨瀹茗空時還酌酒投壺罷了卻圍棊多少得便宜

家山好好處是秋來緑橘黃橙隨市有嵓花籬菊逐時開管領付樽罍新築就別館共閒臺搖手出離名利窟掉頭擺脫簿書堆只在念頭灰

家山好好處是三冬梨栗甘鮮輸地客鯚鯿肥美獻溪翁酒滴小槽紅識破了不用計窮通下澤車安如駟馬市門卒穏似王公一笑等雞虫

家山好結屋在山椒無事琴書爲伴侶有時風月可招邀安樂更相饒伸腳睡一枕日齊髙不怕兩衙催判事那愁五鼔趣趨朝此福要人消

家山好底事尙忘歸但我辭榮還避辱從渠把是卻成非跳出世闗機將五十老相已難摧爭得气來有甚底更加官後亦何爲奉勸莫癡迷

家山好一室白雲中時喚道人談命蒂也呼和尙說禪宗孔佛老和同淘渲盡八面總玲瓏欲把捉時無把捉道虛空後不虛空且問主人公

家山好負郭有田園蠶可充衣天賜予耕能足食地周旋骨肉盡團圓旋五福嵗嵗樂丰年自養雞豚烹臘裏新抽韭虀薦春前活計不須添

家山好有底尙縈牽馬后樂聽餘十載眼前幟看也多年滋味只如然身外事不用彊探拈自古幾番成與敗從來百種丑和妍細算不由賢

家山好好處是安居無事不須幹郡縣有餘但管濟鄕閭及早了王租隨日力也著幾般書靜裏精神偏爽快閒中光景越舒徐臘月盡工夫

家山好無事掛心懷早課畦丁勤種菜晚科園戶漫澆花祗此是生涯塵世裏擾擾政如麻散復聚來羶上蟻左還右旋壁間蝸只爲那紛華

家山好百事盡如如渴飲饑餐都屬我倒橫直立總由渠更不要貪圖三逕裏恰好小茅廬種竹梅松爲老伴養猿鶴助淸娛扣戶有樵漁

家山好不是撰虛名世上盛衰常倚伏天家日月也虧盈退步是前程且恁地捲索子收繩六宇五湖生口面三言兩語費顏情贏得髩星星

家山好凡事且身輕一壑盡由儂餖飣三才不欠你秤停有耳莫閒聽靜地裏防檢這平生著甚來由爲皎皎好無巴鼻弄醒醒背後有人憎

浪淘沙

和吳夢窻席上贈別【一首】

家在敬亭東老檜蒼楓浮生何必寄萍蓬得似滿庭芳一曲美酒千鐘萬事轉頭空聚散匆匆片帆穏掛曉來風別後平安眞信息付與飛鴻

又

長記去年時雪滿徵衣佳人攜手畫樓西今日闗山千里外此恨誰知想見緑窻低依舊空閨惜春還是惜花飛縱有遊蜂偸得去爭似簾帷

小重山

溪上秋來晚更宜夕陽西下處碧雲堆誰家舟子采蓮歸雙白鷺驚起背人飛煙火漸淒迷漁燈三數防乍明時西風一陣白蘋湄凝竚久心事有誰知

踏莎行

紅藥將殘緑荷初展森森竹裏閒庭院一鑪香燼一甌茶隔墻聽得黃鸝囀陌上春歸水邊人逺盡將前事思量徧流光冉冉爲誰忙小橋竚立斜陽晚

南鄕子

去嵗牡丹時幾徧西湖把酒巵一種姚黃偏韻雅相宜薄薄梳妝淡淡眉回首緑楊堤依舊黃鸝紫燕飛人在天涯春在眼淒迷不比巫山尙有期

虞美人

美人一舸橫秋水冉冉煙波裏緑楊也解識離愁故向東風搖曳不能休是非得失都休計只有抽身是橙肥蟹熟正當時想見雙溪風月待人歸

瑞鶴仙【遺集】

小亭山半枕又一畨園林春事整整防陰防輕冷早蜂狂蝶浪褪黃銷粉闌干日永數花飛殘崖斷井仗何人說與東風莫把老紅吹盡休省煙江云嶂楚尾吳頭自來多景愁髙悵逺身世事俱難準況禁他東兔西烏相逐古古今今不問算鴟夷辦卻扁舟个中煞穏

履齋遺稿卷二

欽定四庫全書

履齋遺稿卷三

宋吳濳撰

序志銘贊

防

宣城總集序

問宣之山孰不知屹者爲昭亭崒者爲文脊崔巍者爲疊嶂問宣之水孰不知奫淪者爲江浩溔者爲湖演迆者爲雙溪問宣之文章或知退之書與序而已或知聖兪少隱有集而已其它奧篇隱帙皆罔聞知宋宗正丞李公兼吾先君子正肅公心交也世有令徳居鄕恂恂博雅好修老不厭學自晉宋齊梁而後迄今皇朝渡江之初上下一千年前後三百家居者仕者遊者寄者茍有片言隻字及於吾宣往往漁獵而网羅之凡得詩千餘首賦頌雜文二百篇分爲二十有三門合爲二十有八卷名曰宣城總集而世變之盛衰人物之賢否風俗之媺惡山川園林亭堂樓閣之景花艸果木鳥獸虫魚之名莫不防萃於斯噫公之心亦勤矣力亦勞矣公之子後軒居士防善繼先志手自讐校願鋟梓以廣其傳前守檢詳楊矦伯嵒今守司業孫矦夢觀嘉書之成悉捐金以佐工費吾兄退翁臨長本道亦助給馬后軒乞吾文以冠集首此吾宣盛典也吾又奚辭因爲之說曰使宣之山而產金玉宣之水而產珠璣聚於此必散於彼山水之秀不產金玉珠璣而產文章也𨿽散於彼復聚於此然則文章之貴於金玉珠璣萬萬不侔矣繼今以往甲乙名集將不一書髙於山深於水遞遞續筆抑亦公家來昆云仍之望也後軒曰惟故序之覽者其母曰子宣人也知宣之詩文而已

魏鶴山文集後序

端平二年冬濳以右文殿修撰知太平州時文靖魏公繇樞筦督視江淮京湖軍馬其始辟幕府領袖之士毎極天下選然率以時好向背違不就潛於公非交遊知舊亦驟辱防引爲上客或謂濳曰盍審諸濳曰公善類之宗也可無從乎乃疋馬追公於湓浦之上𨿽玉帳贊籌專務戎事而暇日尊俎咲談獲見公髙文大冊及聞公崇論宏議日充然有所得也嘗曰學必本六經之謂正學道必本堯舜禹湯文武周公孔孟之謂正道彼邪說詖行是乃荊榛辟而通之則理到文醇矣至於天文地理禮樂律曆官制兵法典章文物莫不極纚纚如辧白黑而數一二濳益信公根柢學問枝葉文章落陳啟新翼華抵實天出神入不可羈控此豈偶然之故哉後二年公歿濳哭之流涕曰天喪斯文矣又十有五年公之子近思克愚相與搜遺岡軼有正集外集奏議一百卷將鋟梓行於世旣屬叔氏序其首又俾濳曰子爲申言之濳竊謂渡江以來文脈與國脈同其壽蓋髙宗於司馬文正公資治通鑑謂有益治道可爲諫書自孝宗爲蘇文忠公文集禦制一贊謂忠言讜論不顧一身利害洋洋聖謨風動四方於是人文大興上足以接慶曆元祐之盛至幹淳間大儒輩出朱文公倡於建張宣公倡於潭呂成公倡於婺皆著書立言自爲一家凡仁義之要道徳之奧性理之精微所以明天理而正人心立人極而扶世敎使天下曉然知人之所以異於禽獸吾道之所以異於佛老聖經賢傳之務息邪說有君臣有父子而不蝕其綱常之正者功用矣永嘉諸老如陳心齊葉水心之徒則又創爲制度器數之學名曰實用以博洽相誇𨿽未足以頡頏二三大儒然亦有足稽者寥寥然四五十載我公嗣之識照古今而不自以爲髙忠貫日月而不自以爲異徳望在生民名望在四夷文章之望在天下後世蓋所謂兼精粗一本末集幹淳之大成者也惜其位不稱徳命不待時不及相明天子以興禮樂致太平而斯文之澤所見僅止於此悲夫公諱了翁字華父卬之鶴山人天下士師尊之曰鶴山先生云

忠節廟記

寶祐戊午九月敵大舉入寇淮東圍廣陵蹂通泰躪儀眞驅略人畜而北歸淮西總管智原策其過淮必取五湖渡請以舟師勦之旣而敵知有備遂轉由安丰智原以節制司命提兵往援至則合諸將防議約防敵於城下彼此緩急必速救應眾曰諾遂引兵往西門嚴陣以俟午後敵擁眾至安丰南門智原激厲將士奮入敵陣自未至酉戰數十合手刃敵首數人橫屍蔽野敵大懼遂悉兵夾擊我師智原奮呼復鏖殺數百適敵後軍至其勢愈張智原戰愈急防素與智原有隙者嫉其成功擁兵自衞坐視不救智原軍力屈勢窮猶勉勵餘卒戰久之援絕而沒事聞贈武翼大夫忠州刺史廟祀於安丰賜額忠節以旌其功新廟落成且有日其兄智春等以書來求文爲記其兄弟昔予部曲也迹其事而有感焉夫忠孝一本也君親一道也家國一機也能孝於親必能忠於君能宜於家必能宜於國智原平日事親以孝聞庭闈之間怡聲下气非學曽閔而有肅謹之風吁天剔股𨿽未中理而情則眞實別母臨官盡忠自誓懼作親羞且以未能官封大人無以答劬勞爲辭懇惻丁寧類非武夫之所能爲者記曰戰陣無勇非孝也蒞官不忠非孝也智原平日臨陣必欲死於敵臨官必欲忠於君烈烈一命勇往直前寧殺其身不敢虧爲臣之道英風義槪嚴於秋霜使未死姦雄膽寒肝裂豈非推事親之孝而致之歟方智原與敵搏戰之時甚於睢陽之急也使同事者無賀蘭擁兵不救之姦則敵必不能專力以向智原乃懷私憾遂不復救嗚呼私憾可釋也國事不可不勉也彼非人子耶不信於友必不忠於君不忠於君必不孝其親忠孝本心旣已俱亡其去禽獸不逺矣然而此時武夫悍卒嗜利無恥乃其素心尙未足多咎世固有以禮法自將以忠孝自負平居暇日慷慨議論無非捐軀徇國之言一旦臨事小有齟齬則全身逺害往往嫁其禍於他人者其視不援智原者尢其靡也故因智原之事而極言之以爲來者之戒云

二仙堂記

宗正亞卿陳公作屏於宣居無何政平訟理乃以其暇日憑髙送目顧客而言曰宣爲淸爽之邦雄甲江左吾東北而望淸溪灣環波光滉瀁孤帆隱見白鳥出沒若有若無恍然畫圖豈非暉之詩澄江浮如練乎吾又西北而望千林競妍萬山呈技中有一峯巍然獨尊朝暮晦暝變態難狀豈非太白之詩相防兩不厭惟有敬亭山乎此二公者以神仙中人物爲溪山主徽音逸韻浸漬薰蒸艸木泉石尙出光怪而況人耶故詞華之士接踵見若唐之許棠張駱用我朝之髙中捨梅都官張曲肱周竹坡善五言者得暉之淸麗善歌行者太白之豪放風流騷雅至今不絕抽扄啟鑰繄誰之功矧暉嘗爲郡守懇懇福民去不忍與吏民別至今稱謝宣城太白往來鬥牛分遇勝境輙終年不移尢愛宣遂終焉故題詠比他爲多二公之靈爽戀戀如在祠而祀之蓋不特慰邦人士之思而已也今暉像𨿽龕郡樓隘陋塵香火弗肅而太白祠畱靑山自分當塗爲郡靑山不隸宣二百年宣無他祠非缺歟昔白傅守杭歷五代至我宋和靖處士始以詩名西湖後之人合而尸之二公獨不可耶於是薙後圃築新堂敞中侈外繪事儼然所以振旣往之流芳昌斯文於方來也太白有云我家敬亭下輙繼謝公作相去數百年風期宛如昨異世同調宜其可以並祠亞卿公立朝作牧咸有聲遊戲篇翰气劘謝李又宜其能作是祠也太白揮斥八極因號謫仙若暉之風神襟度散悟空曠當其擺脫華轍儻徉髙齋世我兩忘飄飄丹霄其謂之仙亦宜亞卿名卓字立道莆田人文懿公之嗣年月郡人吳潛記

養濟院記

本朝聖聖相承深仁厚澤滲漉宇宙我主上嗣無疆大歷服仁培而愈積澤濬而愈流用能延洪有宋億萬年之基𨿽遭世之難三邊用兵久不解甲而本根不搖其所扶持憑藉逺矣某服勞中外嵗垂三紀事主上最久熟知徳意志慮無宵旰不在赤子故鞠躬受任歷符節者十二三惟以撫摩愛養爲主旣不敢鄙夷其齊民而尢不敢鄙夷下民也且古言治莫盛於帝王其在堯舜則曰不虛無告不廢困窮在禹則曰予視天下愚夫愚婦一能勝予在湯則曰子惠困窮在文王則曰懷保小民惠鮮鰥寡在武王則曰無虛防獨在成王則曰某丕能諴於小民又曰以小民受天永命帝王爲治之綱領槪具於此而豈髙明威福云乎哉四明爲淛右大都防城邑井市人物阜繁則夫鰥寡孤獨與瘖聾跛躃之民宜不能免焉自彊大之家豪奴黠極智術以牟利而齊民之生理血脈日防以至於竭齊民困則窮民益困於是鰥寡孤獨瘖聾跛躃之民得其生者鮮矣自淳祐初柄國者立爲厲禁常平義廩之儲有司不得擅發凡窮民遇嵗晏始一濟所發者微而受濟者狹於是鰥寡孤獨瘖聾跛躃之民得其養者又鮮矣此固長民之官所當視猶饑渴者也屬初蒞郡核徧浮滛之蠧並省酒務得敝屋一區亟加繕葺且增創新楹合前後共一百餘五間聚城內外鰥寡孤獨瘖聾跛躃之將溝壑者使居焉以三百人爲額大口月給米六鬥錢十千中口四鬥七千小口三斗所費皆不取於郡之經常庶幾其可以久也前輩有言士夫茍有意於及物由一命以上皆可行志天下安有不可爲之郡哉爲之者疾用之者舒正義明利禁民爲非毋以寵賂相尙毋以膏辛自肥而又能窒鏬漏而絕蔽欺則財常足矣以餘財而及民物詎非行志中之一樂哉或曰城邑井市之民固幸矣如田裏何乃復損羨錢一百四十七萬三千八百五貫文預爲六縣人戶代輸寶祐六年折帛以寛布縷之徵仿補助之義焉若本院田畝之數金穀之入規畫之詳具刻左方後之君子其相與增益之以廣徳意於無窮云

陶隱君墓志銘

陶世雄字伯英曽祖安妣奚氏祖甄妣崔氏江氏吳氏吳卽予之姑也父允升妣劉氏魏氏俱隱徳弗仕世雄五嵗喪母未防又喪父繼母毓之有恩劉死世雄執喪有禮鄕人兩稱之養孀姑惟謹雅重好書善治生早貧晚嵗優遊治家教子俱有法度寶祐丁巳四月十有一日以疾卒得年五十有一以九月壬申於昆山白楊之原娶劉氏繼以劉氏髙氏子男三人九臯九云九功女四人長適進士張俊民次適進士陳宏中余尙幼陶氏世居始熟先君子正肅公篤友於之愛俾遷於宣之慈溪以便嵗時敍集予兄弟時相與周旋九臯父子兄弟之間別防年而九臯以縗絰請予銘墓矣爲之銘曰宋正肅吳公甥孫陶世雄伯英之墓積施有食其在子孫乎

梅和甫稅院墓志銘

梅爲宣城著姓國史有傳者給事中諱詢席殊寵於咸平都官員外郎堯臣扇盛名於嘉祐自時厥後遺響不傳予居是邦嘗物色其裔冑至紹定癸巳防餉金陵一日吏白有裏中子梅姓者入謁曰給事都官來昆行也予油然喜躍迎則美須髯丰下魁梧談天下事熟而有大志沈毅而善謀遹懷前修尙幸有後桑梓敬心油油然將明試事功則君以內艱去回首離逖垂十五年百不一施屬予銘墓矣嗚呼君諱應奇字和甫弱冠通六藝遊鄕校有雋聲試太常輙不中有勸以勇弁媒科第者遂調武進校尉再試江東轉運司議事官以邊賞轉承信郎已而嘆曰吾本儒家子何以鶡冠爲哉與其聞金鼓之聲孰若課子孫以弦誦與其見干戈之擾孰若娛賓客以豆觴浩然歸歟使者不能奪其志於是漁於石港有魚有蟹田於車浦有稲有梁覃及鄕鄰凍者衣餒者食貧者賙卹無一毫鄙吝意𨿽抱負蘊借迄不獲伸而幅巾杖屨自適其適或憂時憤世無以寄興則擔風而長嘯握月而浩歌間亦假詩文以宣泄其不平嘗曰隱之有味哉淳祐丙午正月乙未以疾卒得年若干嵗曾祖考某妣某祖考某妣某考某妣某妻夏氏男某孫某將以明年己酉於縣之章務理淸逺石澗之原子某等拜予而泣曰孤不天願丏銘志光賁幽壤予論其世奇其才惜其不庸於時姑志其族望嵗月之大槪而系以銘曰天降爾才亦孔之厚灌而養之益暢以茂而戹於期害其不偶生不有以亢厥先死必有以鴻厥後

孫守叔墓志銘

嘉熙丁酉余以工部侍郎領吳牧適常平使者闕被旨攝事始與鄞人孫守叔爲同僚卽之久見其人溫純肅潔心異之未防守叔果拾級而上靑雲矣其在朝廷則靖共之度正直之節人尊而抑之其在郡國則防平之譽愷悌之風民歌而誦之然年未六十棄明時其命也夫其可悲也夫君諱夢觀守叔其字雪牕其號也曾大父俊乂故豋仕郎泗州招信縣主簿妣嚴氏繼張氏大父才冠故承信郎監臨安府於潛縣稅妣劉氏考參贈奉直大夫妣陸氏贈令人君豋丙戌進士第與兄囦俱占南宮列授迪功郎調桂陽軍敎授淛西提舉司幹辦公事差主管吏部架閣文字除武學諭添差通判嚴州臺州崇道觀復除武學博士太常寺簿諸王宮大小學教授宗正丞兼屯田郎官將作少監知嘉興府仍舊班兼右曹郎官將作監國子司業知泉州兼提舉市舶事攺知寧國府除司農少卿兼資善堂贊讀太府卿充禦試編排官宗正少卿兼給事中起居舍人起居郎直龍圖閣予祠慈溪縣開國男食邑三百戶祕閣修撰江淮等路提點鑄錢公事復除起居郎兼右侍郎給事中兼贊讀兼國子祭酒權吏部侍郎集英殿修撰知建寧府積官至宣奉大夫君世居郡之慈溪奉直公質直而好義以善人稱於鄕慈湖先生楊文元公嘗志其墓積厚報丰遂生君爲聞人初與二兄因囦自爲師友旣中第益畱意古學爲郡博士專以考亭之書淑諸生州境有蠻冦帥防君宜於士而習其俗越次命君攝事冦卽定浙右鹽防最浩繁爲幕官者諸塲嵗時例有餽君皆郤絕戶庭如永王侍郎遂以侍從典州以其學行才美薦於朝甫登畿輪當面對首論人主聽言不容有所憚尢不容有所玩憚則有言而不能容玩則𨿽容其言而不能用切中千古之病時鄕衮執國柄咸謂美官可劵取君力請員外治中以去旋引疾歸逾季復召橫經朱皇弟太嗣王嘉其三益之助愛敬彌篤復當陛對援周書撫後虐讐及文中子戎狄之徳黎民懷之之說懇懇爲上陳之尋以戎監轉對極言風憲之地未聞有十人防攻一竦者封駁之司未聞有三舍人不肯艸制者且論道揆不明法守滋亂天下之權將有所寄而倒持之患作當路者浸不悅出守泉州旋易宣蠲逋減賦不計緡石凡有泛人盡籍於公蔬食布衣如苦行僧衲時𨿽供億甚繁而郡不告匱版曹専官督賦如星火急闔郡皇駭莫知爲計君曰吾寧委官以去毋寧病民以畱力丏祠且將以郡印牒専官専官聞之夜遁宣人至今言之尙流涕也董丞相槐以樞蜜召還上問江東廉吏首以君對上悅除司農少卿適資善講官缺員上遴選端良之士亟命君兼贊讀輪當陛對奏謂國家必有所恃而後立今內外之臣恃陛下以各遂其私而陛下獨一無可恃可爲寒心次論郡國當爲斯民計朝廷當爲郡國計乞命大臣應自前主計之臣奪州縣之利而歸版曹者復歸所屬庶幾郡國蒙一分之寛則斯民亦受一分之賜其言一一如蓍上首肯且奉玉音卿在資善更煩盡心先是有以越職言事削秩者逾季黃猶在牘君曰此非法也卽日塗歸且乞敍用其人時有爲公論所指目者除職予郡君奏謂王安石欲去熙寧之君子則名以流俗京下欲去元祐之君子則名爲邪黨秦檜欲去紹興之君子則名以異議李沐陳賈欲去慶元之君子則名以僞學某人復倡爲虛議論以盡去更化以來所収召之君子非所以爲世道計四月以資善堂滿嵗遷制詞有曰𨿽捨章從事有誾誾侃侃似不能言之風及批勑塗黃乃謇謇諤諤有凜不可犯之色蓋上意也當國者惡之是月免兼瑣闥進右螭八上章引退乙夘正月進左螭免牘三四上憸人吳燧擠而擊之除直龍圖閣予祠十月升祕撰提泉諸道丙辰正月甫抵司存復以舊班召公聞命凡泉司供帳悉付之防印者歸蕭然抵門奏事抗論益切大槪以寵賂彰仁賢逝貨財偏聚爲言且謂未易相之前獘政固不少旣易相之後獘政亦自若在廷之士皆危之君曰吾以一布衣蒙上恩至此𨿽捐軀無以報利鈍非所計也未防進侍郎右選仍兼瑣闥贊讀如故皇子忠王聞君再爲講官喜甚君每入講必援先儒格言反覆開陳王亦多所諮問七月進大司成旋眞除二卿陞翊善君親被主知屢膺天奬兩地可以拾級而升然雅志恬淡入從僅三月卽三防祈閒辭甚苦至上畱之不可二月以殿撰宅牧武夷夏五領事首以考亭先生絜矩之義諭郡人蠲絲谷之積逋不趐以萬計不遣一卒下屬邑兩造在庭決以公是𨿽麗於罰者無怨言布衣蔬食之操視守宣有加焉建多君子其達官顯人徐知院淸叟蔡參政抗皆相推以爲有古循吏風君每謂諸邑月解自鹽運不續鑿空取辧展轉病民方欲爲千里赤子祈哀於上圖所以變而通之者以微疢至大故未屬纊前猶攬衣危坐曰吾荷上奇遇忠言無不售𨿽屢爲柄臣所排獨主上保全以至於此今病不可爲論報已矣口授遺表忱實懇惻不出於大學末章人才貨財之二事艸畢凝然而逝七月十二日也享年五十有八訃聞上悼惜久之貤恩如律加賻贈三百疋兩制詞有曰貳銓省以掄材其淸如水登瑣闥而批勑有力回天深悼遺忠再加禭飾嗚呼君之報主未終而上之眷君益厚君有遺憾而上則無遺憾矣君未薨前三日郡人有夢從者甚都迎祠山神自郡治出視之則公也俄而君不弔闔郡士民相與驚異多至泣下君娶葉氏平庵項公宣撫之親甥躬務勤儉克相其夫先君十八年卒贈令人子男六人五人皆防亡從孫將以公致仕澤補承務郎女二人在室從孫九月辛酉君於邑之郎官坪之原並徙葉氏令人合隧濳嘗謂孔子才難之嘆以爲唐虞之際於斯爲盛際者接也言自唐虞下至於周而人才之盛方見於斯意者自臯陶九徳之目至周之九人而始備乎故曰才難不其然乎後世之才固未易與盛周時比然如君者亦幾於寛栗柔立願防亂敬擾毅直溫廉剛塞彊義之大致矣其爲人退然若不勝衣然義所當爲奮往直前𨿽賁育之勇不能過故其立朝之節光明俊偉與嚴霜烈日爭光至其治郡則純以寛大奉行詔令在宣時教條簡便刑罰寢息日未晡吏散庭宣簾閴然人不知其爲太守治所也古所謂循吏非耶乃若居家孝友居鄕退遜處趙魏之鄕爭以陶朱猗頓相雄長而泊然自好視貨財如糞土入都法從出領藩符不過敗屋數間人不堪其憂而君處之裕如也可謂淸風髙節逺追董孝而逼慈湖矣曕眾鳥之翔飛悵祥鳯之孤逝得不重爲世道惜耶濳與君交𨿽澹而意甚眞其死也不克臨其棺其藏也不克臨其穴從孫以來請志其墓不忍辭而爲之銘曰有徳之人默默循循內不足者驕誇矜盈彼美雪窻抱徳懷節退然無能厥聞四達越三十載中外薦更不急不徐維義之行淳祐中年風憲消弭亂匪自它權貴所使誰能抗防排云敷陳君於是時王吉賈生寶祐之初朋引憸慝邪焰欲熾正理防蝕誰遏其萌罔俾復然君於是時富弼李藩方在邸僚里人當路步要津掉頭引去彊禦橫行誰敢侮予直唾怒虎折箠奮呼身在南邦心在王室方徯東歸妖夢隨入名山大川舒斂英靈明則爲人幽復爲神不以存存不以亡壞亦理之常無足怪者千載而下川陵變遷視諸斯文敬心油然

孫守叔像贊

神气完固胸次灑落云鶴遊空冰蘗在壑以敬義爲執持以經史爲該博引君當道也則天開日明爲國除防也若風驅電卻可托孤而寄命誠先憂而後樂惜乎年甫六十而令終失此北門之鎖鑰也噫

吾吳氏宗譜防

維吳氏系昉於周防伯故潛之祖府君佐爲姑蘇人漢番君吳文王芮之裔冑也當後唐之中世覩國政不綱念蘇爲湖海之衝且多盜乃徙其族自蘇之宣卜築於郡東南距城六十里許母夫人皇甫氏墓所之白馬山人號其鄕曰來蘇言自蘇而來也於時有曰少微者徙歙之新安曰毗陵者徙廬江鎭之姥山佐之後又有曰好問者徙洪之瑞陽姑蘇之族始散蔓於天下矣但世系遼逺難以詮次傳曰豈無他人不如我同姓況同所自出乎敬防之而歸諸譜

平橋水則記

四明郡阻山控海水自髙而卑盡衲於海則田無所灌注於是限以碶閘水溢則啟涸則閉其啟閉之則曰平水尺往往以入水三尺爲平夫地形在水之下者不能皆平水面在地之上者未嘗不平執三尺以平水水無不平矣餘三年積勞於諸碶至洪水灣一役大略盡矣己未劭農翠山自林村由西門泛舟以歸暇日又自月湖沿竹洲艤城南徧度水勢其平於田塍下者刻篙志之歸而驗諸平橋下伐石爲準榜曰水則而大書平字於上方暴雨漲水沒平字戒吏卒請於郡亟啟鑰若四澤適均水霑平字鑰如故平橋距郡治巷語可達也都鄙旱澇之宜求其平於此而已矣後之來者勿替於玆哉寶祐年丞相吳潛記

重建逸老堂記

逸老堂者紹興十四年郡守莫侯將所創並爲文以記之者也其義蓋摘李太白所云四明逸老賀知章之語按賀公字季眞唐開元十三年爲禮部侍郎集賢院學士肅宗正儲副授祕書監太子賓客天寶初移疾請爲道士還鄕裏詔賜剡川居焉剡隸越鄞故越封部公亦自號四明狂客故侯締堂妥靈於是邦之月湖且合太白而祀之然太白初見明皇倨傲鮮腆待髙力士輩若奴僕其气眞可以揮斥八極驅役羣動而其末也乃防於永王璘之黨季眞遭時遇主彈指可都顯位忽飄然引去蓋肅宗之人品已了於季眞胸中矣使相與終始則靈武之事犯父子之大倫季眞亦將不能逃萬世之責易曰知幾其神季眞有焉又豈止於蠛蠓富貴涕唾卿相而已哉是堂之建殆今一百十五年矣屋老圮壞防無存者予領郡之三年始克鼎新之規模宏敞視昔稍異乃求季眞之像於越繪而龕之且誄以詞述以贊用詔永久俾邦之人士景淸風而企芳躅或少禆於風敎雲開慶元年觀文殿大學士判慶元軍府事吳潛記

履齋遺稿卷三

欽定四庫全書

履齋遺稿卷四

宋吳潛撰

表書

詞

以變生同气丏祠【寶祐五年三月十二日】

臣輙瀝危衷仰幹聖聽臣去嵗仰防聖恩起之山林付以藩閫服勤半載凋獘之郡漸無捉衿見肘之形奪攘之民粗著賣劍買牛之習誓免竭於分寸圖報效於萬分而臣福分滿盈變生同气身歿異鄕憂慮董心神情惚恍𨿽彊加於鞭策懼難免於曠瘝欲望皇帝陛下軫文王哀防獨之心推中庸體羣臣之意俯垂矜惻攺畀眞祠俾得亟還里社少盡歿存之誼實戴君父隆天厚地之恩臣干冒宸嚴無任祈天望聖激切屏營之至

再乞祠【四月二十三日】

臣比緣迫切之情僭上退閒之請防膺明詔未拜兪防愈局地以回皇復仰天而祈吁載念臣玆叨委使猥玷旬宣所期殫積日累月之勤以少課禦眾牧人之效𨿽防如垤蟻義敢廢於君臣然急若原鴒念難忘於兄弟欲望皇帝陛下俯垂睿鑑深察臣衷儻俾賦祠固出曲成之造或加予告尢爲特異之恩臣疊冒宸嚴無任瞻天望聖激切屏營之至

乞休致【九月二十六日】

臣昨具札子仰瀆宸嚴乞歸田裏恭拜詔書不允者伏以消息盈虛皆本好謙之理出處進退當明知上之冝捧讀訓詞愈增感涕載念臣猥由疎逺積誤柬知自鼎覆於當年宜遁藏以沒世復沗四國於蕃之寄敢貪九命作牧之榮惟對越於主威以勤勞於王事然福分巳過寵辱常驚天運不停晝忽夜其相禪時至則化精與神而自知浸迫負薪之憂但覺投林之便欲望皇帝陛下特容歸老或俾祝釐嵗倂赤符儻茍延於視息心堅丹府猶願效於糜捐取進止

以兩考乞休致【八月初一日】

臣伏以代匱海垣倐嵗成之再攷循環天運已卦气之一周理粗識於盈虛分當知於止足仰瞻蠖濩俯瀝蟻忱伏念臣孑爾孤荑枵然大匏思寧考延集英之對龍頭凡擢於十人自慶元數進士之題鮐背僅餘於一老陛下繼有邰之存錄丰芑之遺雨露滋生培植於根荄之日天地覆載扶持於條達之時莫名頂踵之大恩迄被股肱之重寄自慙鼎覆求合遁藏皇明不棄於蓋帷靑冥復下於斧鉞光陰易擲績效蔑聞而臣徙以獘精神於簿書獄訟蹇淺之間增疢疾於筋骸齒髮衰遲之際況值甲庚之數適臨己午之辰聚倂疊衝防刑互尅粵固形於宇宙宜致寇於陰陽覺暮景之難憑恐長夜之忽至欲望皇帝陛下憐臣膂力之旣竭察臣悃愊之非欺錫以安存許其休謝或仍賦漢祠之祿俾退尋堯野之耕熊禽亦愛身儻少逭西日桑楡之迫犬馬知戀主但防伸南山松柏之祈臣無任瞻天望聖激切懇祈之至

再乞休致【八月十七日】

臣近嘗具疏聞奏乞畀祠官防奉詔書不允者渙攽溫詔猶儼對於威顏震惕危衷合祗承於休命尙儲丹悃仰扣皇慈載念臣夙被鴻恩未殫蟻報徒以涉歷更嘗之久凜乎憂患疢疾之多心勦神疲敢謂勤勞之故气衰贍薄良由遲暮而然比肅觀湘弼醴泉之詞具防睹歙相洞霄之制莫不嘉其恬退於是錫以優閒如臣素懼於盈滿寧獨不思於止足況閱官成之再攷靡聞郡最之一書其眎具僚尢虞不績伏望皇帝陛下俯加從欲仍俾祝釐病顙長鳴𨿽難忘於閒廐驚禽卻顧終願返於山林臣疊冒宸嚴無任瞻天望聖激切屛營之至

乞休歸【開慶元年八月十三日】

臣比緣負薪之憂嘗上乞骸之請防承溫詔未拜兪音伸再凟以吁天望九霄而局地竊惟臣子之事上在明進退之宜聖主之禦臣務存終始之義顧臣濩落久備使令每當雪霜推剝之時獨賴乾坤覆載之力宦髙祿厚毫髮之報聞福過災生膏肓之疢浸劇自量譾陋積誤柬知不惟委寄之隆尙防於駑駘抑且防擢之峻徧及於豚犬一門何飾舉世莫京消息盈虛與時偕行易昭明訓陳力就列不能者止聖著格言敢以衰殘之蹤猶冒旬宣之寵況復平生之多難凜乎晚節之有虧數蜀範鎭謝事之期已逾兩載誦歐陽修告老之疏何待來年防祈日月之明曲賜膽肝之照垂憐狗馬常結戀於蓋帷特俾肖翹獲退安於飲啄𨿽桑楡之景迫但葵藿之心傾臣干冒宸聰無任瞻天望聖激切懇祈之至

循州上謝恩

臣某言伏以生有同於晝夜定數難逃義莫重於君臣孤忠彌切𨿽神气之已索尙心聲之未離親槀遺章逺塵淵聼臣某哽戀頓首伏念臣迂愚寡偶涼薄多奇方先王防之嘉定之中濫叨首選逮陛下賜之寶慶之始猥預旁招被三紀之寵榮爲一時之歆艶風波搖兀不知幾賴於扶持雨露霑濡肯使僅成於拱把迄備股肱之列悉由頂踵之恩而臣命與仇謀福隨徳謝裴度浮沈於旣老乃攘臂以冥行富弼畏忌於重來反師心而妄作積爲尢戾合抵誅夷仰聖度之寛洪酌人情而斷制長流逺服曲貸餘生緣臣蒲栁之質早衰桑楡之景寖迫憂危旣極疾病交侵縱秦緩何救於膏肓若曾參將啟於手足自傷末路永別明時伏願皇帝陛下有道之長無爲而治歷變履險已垂四十載之憂勤持盈守成宜底億萬年之安樂與天同久如日方升一堂載賡載歌內寧外謐四海來王來享大畏小懷臣飲痛號旻包羞入地百骸將散傾葵之念愈堅一性長存結艸之衷敢二臣無任瞻天戀聖徬徨哽噎之至謹奉遺表以聞臣某哽戀頓首謹言

上史相書【史彌逺當國火後上六事】

竊見郁攸挺災變起不測大丞相憂國憂民之心伏計不能寧處今嵗距辛酉整整三十年而辛酉爲先師卽位之八年今嵗爲主上卽位之八年似若有數但辛酉之火止及於民居而今及於宗廟朝廷辛酉之時公私優裕而今則公私赤立此所以不同也然事已爾徒憂無益惟有君臣上下修實徳實政以漸經理更願丞相少寛釣抱尊安尹躬求所以慰天心愜人望者某偶有管見一二僭用伸聞仰乞釣覽

一曰格君心竊見先帝在位三十年中間不無患難然乍起乍消有小驚而無大變端由先帝節儉仁慈嚴防寅畏終始如一所以天心眷顧人心愛戴而弭災消禍於冥冥之中今道路所傳主上聖徳似少損於卽位之初防酒羙色未免過差小人無知怨汝詈汝此非小故自執政而下以至侍從經筵之上皆主上踐祚以來所擢用者不惟君臣分嚴未必敢於犯顏逆鱗抑恐主上亦未必嚴憚聽信其可以正救納誨者惟丞相耳越王之於孝廟止是一時際遇爲王講後居相位每事盡言始之以啟沃繼之以諫諍𨿽逢孝廟之怒有所不憚況丞相擁立主上勲徳被於社稷主上豈不知之正使繩愆糾謬稍近切直主上將敬信容納之不暇且益足以彰丞相格心之事業固不在於以順適爲悅也丞相盡言則執政侍從經筵之人方敢盡言丞相不盡言則執政侍從經筵之人決未必能盡言消天變回人心其端本在主上而夾輔主徳格正君心其機括在丞相惟丞相深念之

二曰節俸級朝廷財計旣蕩於火當經費方殷之時委難措置竊見晉宋間國家有軍旅之事則百官減俸祿之半或三之一開禧用兵執政亦曾減俸若更自內廷后妃而下以至州郡其數不少欲丞相試入鈞慮宻啟主上作一指揮或諭臺諫作一陳請仍分爲等級如后妃嬪禦宦寺宰執侍從臺諫監司守倅則權減一半其百執事以及州縣文臣則減三分之一武臣不在此限積小成大不爲無補於國試乞鈞慈斟酌施行

三曰賑卹都民都城民庶失業無歸已防朝廷優散錢米此誠収拾人心之第一義竊惟財貨謂之泉布言其如泉之流散布天下聚則生妖丞相素不以官職財物爲心人皆知之妄意以爲乘此機防少捐私帑濟給都民一次又啟主人稍出內帑之儲並行賑卹則君臣一徳感動人心捷於影響機括所在惟丞相畱意

四曰用老成廉潔之人竊見嘉定五六年間丞相収用老成如汪逵黃度劉鑰蔡防學陳武楊簡袁燮柴中行趙方儲用陳剛廖徳明錢文子楊方楊楫諸君子布滿中外一時气象人以爲小慶曆元祐此更化之盛際也十餘年來人物凋落後進之士不復知有前輩典型多以利口詖行誑竊朝廷官職故州縣之間略無善政浸成盜賊之變可爲寒心近者朝廷牽復謫籍之人官職宮祠一時並命有識之士無不贊嘆其間二三人𨿽於王沂公所謂純意國事未免有欠然頗負時望人亦惜其久閒欲望丞相更加錄用起之家食其他老成廉潔忠信愷悌之人或尙有閒廢者並願丞相拭而用之亦所以慰士心而厚風俗惟丞相畱意

五曰用良將以禦外患京師爲天下根本緩急之際全在人才而某泛觀殿步帥而下以至諸軍制領皆非智勇臨難不二之義又多掊尅不得士心設有變故彼且不能自保何暇爲君相計區區之愚欲望丞相亟於京淮江池諸軍偏禆間収拾良將十數輩分置殿步司厚加恩遇以爲緩急之備此等人物某粗知其一二如丞相采用鄙言續當以其名聞惟丞相念之

六曰革吏獘以新治道今日天變流行人心渙散大要起於州縣之間貪利縱橫無所顧忌往往以苞苴爲名而實則盡歸於囊槖此非具文空言之所可轉移欲望丞相申嚴此禁榜之朝堂自今日以後與士大夫更始庶幾觀聽聳重貪風少革消民愁而息天怒莫大於此惟丞相畱意

再上史相書【論救火賞罰未當】

某等輙有管見上干鈞聽伏見郁攸爲變君相焦勞誅賞未頒正欲審重近忽覩殿帥馮榯按馬振逺等不能防防太廟或鐫或斥及觀兩浙運判趙汝憚所申許安世等救火有勞等第遷官一則移過以逃罪一則駕妄以邀功眾聴諤貽咸謂未允切惟殿步司之設所以扈皇居衞宗廟安都邑當火勢逼近太室之時馮榯王虎方命酒獻酬坐視弗顧略不肯捐軀爲士卒先以致焚蕩驚及乘輿揆之彛典合卽顯戮夫以平日之椎剝不能用士於一旦及其敗闕顧乃歸咎部曲欲逭憲章情之可誅莫甚於此趙汝憚觀風兩道權位事力與京尹等竭忠盡力救焚止燎乃其職分旣燔宗廟燔朝堂燔百司庶府其罪亦與京尹等今乃指背風不燎之地侈然自詫以爲宣勞撲滅之力聞之都人如炭橋以北自是隅下將兵救撲如太常寺等處自是臺諫親自督責救撲如張循王府自是其家以私財用私僕救撲初非汝憚指麾兵將奔輳之力就使其果有絲髮之勞胡不用之於宗廟用之於朝堂用之於百司庶府適足以彰其避事於風勢不及之地而已況近日之火專以兩司兵將端坐不救遂至蔓延汝憚乃鑿空造僞多裝地叚彊生詞說其意不過欲借此妄張已能陰以傾取京尹之位又以傍解三衙失職之愆耳以君相爲可欺以通國之人爲可欺所謂小人而無忌憚者也情之可惡莫甚於此某等妄謂巨變之餘萬目睽睽以觀朝廷政刑廟堂虛心無我言當罰者卽罰言當賞者卽賞亦當以信必慰中外之望豈料憸壬畏罪貪功肆爲誣罔自馬振逺等之罰榯虎安意肆志自謂必無解罷兵職之事自許安世等之賞汝憚足髙志揚自謂行有晉尹京邑之寵刑賞失宜詭詐得計萬口籍籍謗讟滋深遂使廟堂勸懲之美意反以便或者之私某等戴惟欺瞞誕謾此曹之常何苦出位指陳以召仇怨實以朝廷消變弭災之機玆爲發軔施行小誤關系不輕是用冒控陳欲望鈞慈特賜敷奏亟行榯虎之罰以正首罪亟収許安世等之賞以止姦謀其於國政實非小補某等下情無任激切震栗之至

小貼子某等切惟災變之慘人情易搖根本之地亟當培植培植之道無過結軍民之心而爲朝廷結軍心者殿步帥也爲朝廷結民心者京尹畿曹也今采之縉紳韋布以及於小夫賤隸之防則有大不然者馮榯本無橫艸之功朝廷以其久扈殿巖因仍寵任徒能囊帛匱金醉醲飽鮮擁名姬美妾以自娯樂其椎剝士卒之計窮極竭盡連營列寨咸欲無生王虎𨿽本淮人安於豢飬气習轉移掊尅將士了無藝極林介趙汝憚皆自謂小有才者介昨守吳門當丁亥震淩之變以儉爲丰視民之饑而不知救死者無算巧於竊取術妙不傳天奪其孥人以爲報汝憚爲霅川貪污殘忍載籍所無𨿽孝宗皇帝之枝葉孤兒婺婦亦遭逮辱得賂而後止富家大姓書攫無遺兩州之人至今切齒是四人者軍民之怨气叢萃盤結於其身而置之根本之地恐非所以召休祥而消禍變也況四人者取數過多厚藏相埒神人共憤豈止於不能救焚而已脫有緩急正恐不能自保其身豈堪倚仗儻使佚罰何以消弭眾怨欲望朝廷亟爲區處誅竄廢置俾各當罪別選忠良以綏軍民以安京國天下幸甚

上廟堂書【論用兵河南】

竊見金人旣滅我遂與彼爲鄰法當以和爲形以守爲實以戰爲應自京襄首納唐鄧之空城繼與彼合兵攻蔡兵事一開招納浸廣調度浸防公私之積遂至掃地目今湖襄間米石之價爲湖防五十劵百姓狼狽死者枕藉加以徵調夫丁排門盡起文移程督急於星火州縣奉行驅以重刑自辦貲糧自備擔索曁至信陽軍前運錢運米運攻具凡往返於蔡者五六死亡流離寃聲動地如科買物件只常徳一郡數月之間敷下牛三百頭犁三千具布三千疋漆二千斤獺皮五百張紙甲三千副布衲綿襖綿袴三千副傘三千柄紙一千萬張漆茶盞托一千副其他項目不可盡述所部諸郡以是爲差邊城荒涼從何取辦不過分科之縣縣分料之民以此徭人知省民之愁怨漸有相挺作過者桃源百姓聞以起夫不均幾至嘯聚賊殺縣今兩道生靈肝腦塗地君門萬里無自徹聞夫所謂得地不過荊榛之兩城所謂獲殍不過曖昧之灰骨而吾之內地荼毒如此邊臣誤國之罪不待言矣今又聞有以恢復之畫進者其說曰天气方炎韃且北去因其無備疾取河南撫其人民用其豪傑上自潼關下至淸河畫河而守使韃不得渡則我備禦之勢成而規烣之略定矣此其算計可謂俊傑但揆事必先量力圖利必先審害爲目前之謀河南取之若易爲後日之慮河南守之實難蓋自潼關而至淸河上下二三千里非精兵十五萬人其守不固今吾兵備單弱不知何所取辦借使招河南之彊壯雜以我兵十五萬眾可以収湊然兵必資糧人日食一升有半則日用米約十二萬石姑自九月置守三月罷守亦計用米八十四萬石不知何所取給借使吾之事力可以趣辦然糧必須夫運一人致逺其力可負七斗八十四萬石之米非調一百四十萬夫不可不知何所取備借使戍守之兵可以爲耕屯之舉然非遲以嵗年未易就緒目前糧種牛只農具不知何所取用十五萬眾之屯必須營寨必須器甲凡百徵行之具闕一不可不知何所取資淮民自丙寅蕩析瘡痍未瘳又自丁丑開邊逆全俶擾官吏摧剝城邑蕭條田裏憔悴衣不能蓋體食不能充口者十室而九今又重之以徵調萬一民窮不堪激而爲變如隋煬末年髙麗之役不已遂有賦無向遼東浪死歌者將內郡率爲盜賊矣此其大可畏者也或又謂我將通汴以運糧夫汴廢百年遡流而上水道淺澁今欲朝開汴而夕通舟能及事乎且運糧於我地猶有盜賊中梗風水失亡之憂況出入敵境舳艫數千相銜而上近則饑民張啄逺則彊敵垂涎忽有抄擊襲奪一塵上飛吾舟中斷皆泥沙置之耳果能保乎且桓溫伐燕袁眞能平譙梁而不能開石門遂致枋頭之敗韓滉自京口運米至關中是時天下爲唐有猶以五百弩從之盜乃不近今日能爲袁眞者甚少𨿽欲效韓滉不可得也無他由乎敵境故也說者又謂金人南遷力守潼關及防河尙持久一十二年夫金人以窮髮北種筋骨堅鷙社稷所系惟在於河故集其百戰之兵盡其死力如山不退每嵗之冬運柴取艸堆積河岸晝夜燃燒以防河冰之合其堅忍勞苦如此𨿽中原之人不能也況南兵乎韃非人類其言曰你气力大則我投拜你我气力大則你投拜我今河南爲彼所殘破而我矙其後取之彼必擁百萬之眾並力於我萬一一處不牢使彼得渡大河則我之人心駭動勢將南奔千里歸師其間可虞之事何所不有縱使關不失河不渡如金之前日而蜀口有路覆車甚明如兔尋窩如虎尋迹今蜀口諸闗蕩爲平地不可修復設使修復非費數百萬緡不可趙彥訥𨿽號時英得專制其事然未及三數月豈能遽復舊觀以塞此孔道哉此道不塞誠使關不失河不渡彼反出吾之後而荊湘先危矣不特河南不可守也彼之大兵在河北彼之宣差在河南我師一出彼心告急於河北健馬疾驅而列城之中爲彼人受彼命者亦必自守我後有彊敵前有彊城此危道也𨿽李顯忠尙以此取敗況李虎王鑑輩乎若不幸而潰精甲利兵芻糧牛馬一切委棄是又蕭梁洛口之覆轍也彼自南向入吾土地擄吾人民知吾蓄積慕吾繁華盼盼朶頥不過待釁而動今彼以和欵我我正宜亦以和欵之庶幾少延嵗月急急自治而乃欲僥幸必不可成之事以速立至之患亦左計甚矣又況襄閫方議和而兩淮乃進兵鄒伸之輩𨿽不識事體冒昧逺使然以身蹈不測之淵亦曰國事也彼獨何辜而遽置之必死之地乎孝宗初年鋭意恢復一日奏知髙宗髙宗云彼有勝負我有存亡孝宗聳然而退以此聖訓細加防繹則今日之事豈可輕議哉列聖金甌之業儻以孤注一擲實關宗廟社稷安危存亡惟廟堂熟計之

答蔡樞宻書【蔡抗寓書勸勉再出】

鈞誨諄諄若訝其恝然於斯世意欲推而出之此可以爲憂我而未可以爲知我也疇昔得政時固常對相公言宰相有兩種人要做其一君子要做要做者將以安國家利社稷拯救生民攘卻夷狄也其一小人要做要做者將以擅權利報恩儲囊玉帛珠珍買歌童舞女驕妻妾遺子孫也某於小人之事旣不敢爲而君子之事又不能爲徙以有限之心爲無窮之思慮以有限之身爲無窮之應接𨿽欲對淸風明月與良朋佳友舉三杯而不可然則亦何樂於爲宰相乎今時又非前比矣國事日艱邊事日亟正使長才大智豈易挿手天旣予之以全名保節而自棄於天稍有識知者決不爲也況坐山林月享俸錢萬餘緡米又三百石門戶旣濶尙費支吾使再爲宰相斷無緣受四方盤合月請正舊楮千餘緡米五十餘石百物又貴必須擘畫陪備以給用度此尢私計之不便者也矢心以告願相公勿復言乃佩久要之誼

焚告天詞

死生有命知難苟於逃遁疾痛則呼敢妄祈於安愈一誠所在眾聖皆知伏念臣秉法招愆任公造孽永作瘴鄕之鬼固所當然復爲治世之民已難忘此況神明之所啟告與夢寐之所感通示以溘然目於響應累而陰陽之冦萃於春夏之交雙足先浮兩髀繼腫漸浸滛於手臂遂侵犯於心脾气喘而夜臥惟艱胃衰而晝餐盡絕嘔噦大作臟腑不舒度去程不逾於朝夕𨿽倉扁莫救於膏肓惟代謝去來之變固已處分於平時恐吟呻楚割之憂或能轉移於正念共望上帝昭鑑大道慈悲縮以五三日之期俾之速化防此六七尺之體得遂全歸

履齋遺稿卷四

