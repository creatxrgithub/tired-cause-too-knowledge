

欽定四庫全書

集部五

近光集

別集類四【元】

提要

【臣】等謹案近光集三卷扈從詩一卷元周伯琦撰伯琦字伯溫饒州人官至兵部侍郎所著有六書正譌別著錄順帝時伯琦以文章受知遇出入禁廷因裒錄所作爲此二集近光集起後至元八年庚辰由國史院編修擢翰林修撰同知制誥至正元年辛巳爲授經郎經筵譯文官二年壬午爲簾內官四年甲申陞監書博士五年乙酉攺崇文監丞迄於出爲海北廣東道肅政亷訪使凡五年之詩扈從詩則至正十二年壬辰由翰林直學士兵部侍郎拜監察禦史扈從上京之作也讀其詩者想見一時遇合之盛而朝廷掌故邊塞風土紀載詳明尢足以資考證焉乾隆四十一年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

近光集原序

士君子生乎盛時有文學才藝以結知於眀主詞章洋溢於館閣議論敷颺於朝廷所謂昭代偉人盛福全美者也鳳凰鳴矣於彼髙岡梧桐生矣於彼朝陽菶菶萋萋雝雝喈喈吾嘗於故老大臣捲阿之詩誦之噫古之聖賢屯艱險難者多矣千載一時之遇所以爲難得者哉集在延祐間與故集賢學士鄱陽周公有同朝之好道義相激昻忠厚相惇尙非一日之契也今觀其嗣子伯溫近光集備述至元至正所以蒙被恩遇之盛司憲南海錄以爲書萬里之外一食不敢忘君於戲盛哉惜乎吾集賢公教忠之勤培徳之逺而不得以喬年耆徳觀其碧梧翠竹之聳壑昻霄也𨿽然嵗時燕享俎豆彛鼎神眀來歆則亦有以大慰其心者矣集逾七望八頽然山林亦豈不欣言故人之有子而用世之有人也昔集賢公執帝王遺書以奉仁皇帝之淸燕不盡其用以待其子發眀家學事聖孫彌文熙洽之朝蓋三十年於玆矣風雲防合豈偶然哉烏乎世篤忠孝以承國家之福澤於無疆此老叟所望於契家人門者也雍虞集伯生甫書

今天子在位之八年當至元庚辰之嵗斥大姦進羣才一新治化時伯琦繇國史院編修官選擢翰林修撰同知制誥扈從大駕上京兩視艸大廷遂以非才簡知主上旣而詔奉香酒以仲秋上丁代祀曲阜宣聖廟還上命篆追上眀宗皇帝尊號玉寶書祝版陪禮太室三賜衣幣是年十有一月三日建宣文閣又詔篆題閣牓及閣寶眀年攺元至正正月廿日特命爲授經郎復置經筵又命兼經筵譯文官先是授經郎學捨在宮門外隘陋弗稱於是有防以玉徳宮之西殿爲學上親選宿衞官及勲戚子弟年二十以下者三十人爲弟子員受業閣下大官具膳畱守供帳皆出上命是年復科舉取士制中書檄考試上都還進講賜金織對衣及靑貂裘又眀年廷試選爲簾內官上禦宣文閣試弟子員稱防面賜中統鈔五千貫弟子員各繡衣材一襲入則通籍出則給傳又二年陞監書博士仍兼經筵兩頒璽書以示其異尋又命攝授經郎以教宮學是後日侍講讀嵗兩有衣幣之賜今年秋七月八日進講洪範上禦慈仁殿特命攺崇文監丞參檢校書籍事旬日又命兼經筵參贊官賜巵酒兩頒璽書如前制中臺以憲府重選宜用近臣乃奏拜廣東憲僉陛辭之日上猶眷眷大臣以便養爲言乃允官給上駟驛行而南中塗少暇遂及文墨竊念先臣昔爲仁英兩朝說書歷官淸華嘗有撰著後二十年而伯琦又幸際今上世守其職蓋叨祿於朝者一紀而在館閣者十年侍內廷班講席者五閱寒暑自惟積誠不至燭理不眀不能有所感動裨益然觀聖上議禮考文任賢使能日偲偲然與堯舜同徳湯武同心職在論思千載一逢非假文辭何以示久故自入侍至今凡拜恩寵陪典禮奉制勅承顧問侍遊從則有紀述歌詠所以揄揚上徳抒達下情庶防詩人天保之意辭體俚近取以適時固不敢儗於前代作者然當玆禮樂大興之日躬侍九重挹淸光其可以蕪鄙自少而使朝廷之盛美有闕先臣之遺業無傳乎於是次其嵗月彚爲一編題之曰近光集置諸篋中時而觀之身𨿽江湖舉頭見日天子之光咫尺也抑著出入之迹而犬馬之情思有以自效云至正五年嵗乙酉九月廿四日朝散大夫僉海北廣東道肅政防訪司事鄱陽周伯琦伯溫自序

欽定四庫全書

近光集卷一

元周伯琦撰

嵗庚辰四月廿七日車駕北巡次大口有防伯琦由編修官陞除翰林修撰同知制誥兼國史院編修官眀日署事扈從上京

乘輿淸暑記初程詔選文臣扈從行三字冰銜儒服貴千年汗簡史家名下掄葑菲慙庸學再上蓬瀛荷聖情風動四方皆典訓馬班彜語更爭衡

過居庸關二首

崇關天險控幽燕萬疊靑山百道泉絕壁雲霞龕佛像連廛雞黍聚人煙炎涼頃刻成殊候華夏於今共一天我欲登臨窮勝槪西風五月倍淒然

關南關北四十里玉壘珠閎限兩京列隊龍旂眀輦路重屯虎衞肅天兵桑麻斾斾村無警楡栁靑靑塞有程卻笑燕然空勒石萬方今日盡升平

龍門

兩山屹立地望尊天作上京之南門雷雨低垂銀漢近蛟龍出沒碧濤翻曽厓云合泉聲冷陰壑冰森晝影昏自是職方形勢大祝融太白播籬藩

次韻王師魯待制史院題壁二首

大安禦閣埶岧亭華闕中天壯上京虹繞金隄晴浪細龍蟠粉堞翠岡平眾星拱北乾坤大萬國朝元日月眀分署玉堂淸似水簫韶時聴鳳凰聲

宿有周廬候有亭興王規制陋西京日眀艸色千川碧雲接松林萬里平寶軫薰風閶闔肅淸臺午漏泰階眀小臣職在論思末日向庭前驗鵲聲

宮詞

畫閣香銷暮雨晴珠簾半捲逺山眀蒲萄初醒羅衣薄枕上鵾弦撥不成

木難火齊當纒頭貼地金蓮步欲羞露濕銀牀人語靜蟾宮九夏是中秋

巫山隱約寶屏斜朝著重緜晝著紗徙倚牙牀新睡足一瓶芍藥當荷花

寶鑑當窓促曉妝金莖玉露奉君王菊花如錦秋風近願似中間禦愛黃

苑路東西艸色遙闌干曲曲似飛橋水晶殿外檐鈴響疑是鑾輿早散朝

上京雜詩十首

皇圖基正統朔易建神京地厚南坡暖天低北斗眀禁垣金聳閣朝市石爲城盛業超前古侯王作榦楨省方繩祖武淸暑順天時法從嚴番直周廬肅羽儀毺駝背展匼匝馬頭垂惟有都人士長望雨露私西內西城外周圍十里中艸陰迷輦路山色防離宮翠殿光凝霧璇題影曳虹鳴鑾時一幸艸木盡祥風百日開名宴崇班列上公馬鳴金騕褭冠耀玉玲瓏合樂咸韶奏羣羞水陸丰林林應述職能繼古人風官曹多合署賈肆不常居事簡惟供億秋歸幸羨余有人磨鐵硯何日佩金魚直欲排閶闔猶疑畏簡書水味分鹹淡嵐氛集暮朝烹炊心每厭衝冒疾偏饒斥鹵元因海塗泥半是潮萬形皆幻寓隨分得逍遙卑濕如吳楚雄嚴軼漢唐土牀長伏火板屋頗通涼菌出沙中美椒升地上香忘歸江漢客直欲比家鄕水艸饒芻牧生涯富逺氓旃簾連雪屋馬酒溢瓊罌爛醉無懷氏狂歌太古聲後車傾國色艷服更珠纓聞說開都日雙龍據海中良何方獻策精衞竟成功靈去爲雲雨皇居煥電虹黃圖三輔右載筆紀昭融扈從多餘暇優遊視艸堂特書兼左右染翰侍眀光簡峻程休父雄深馬子長微才無一技素食媿鵷行

次韻大學士喀喇子山公見寄二首

龍庭四面翠連峯碧艸銀沙掩映中十二天街淸似水門前琪樹動秋風

瀛島髙飛孤鳳凰不知人世有炎涼獨憐短翮羇棲苦五色文章照眼光

詐馬行【有序】

國家之制乘輿北幸上京嵗以六月吉日命宿衞大臣及近侍服所賜濟遜珠翠金寶衣冠腰帶盛飾名馬淸晨自城外各持防仗列隊馳入禁中於是上盛服禦殿臨觀乃大張宴爲樂惟宗王戚裏宿衞大臣前列行酒餘各以所職敍坐合飲諸坊奏大樂陳百戲如是者凡三日而罷其佩服日一易大官用羊二千噭馬三匹它費稱是名之曰濟遜宴濟遜華言一色衣也俗呼曰詐馬筵至元六年嵗庚辰忝職翰林扈從至上京六月廿一日與國子助教羅君叔亨得縱觀焉因賦詐馬行以記所見

華鞍縷玉連錢驄彩暈簇轡朱英重鉤膺障顱鞶鏡叢星鈴防校聲瓏瓏髙官艷服皆王公良辰盛防如雲從眀珠絡翠光蘢蔥文繒縷金紆晴虹犀毗萬寶腰鞓紅揚鑣迅策無畱蹤一躍千里眞遊龍渥窪奇種皆避鋒藹如飛仙集崆峒乘鸞跨鳳來曽空是時閶闔含薰風上京六月如初冬金支滴露冰華濃水晶殿閣搖瀛蓬扶桑海色朝曈曈天子方禦龍光宮衮衣玉璪回重瞳臨軒接下天威崇大宴三日酣羣悰萬羊臠炙萬甕醲九州水陸千官供曼延角觝呈巧雄紫衣妙舞腰細蜂鈞天合奏春融融獅獰虎嘯跳豹熊山呼鼇抃萬姓同曲闌紅藥翻簾櫳栁枝飛蕩搖蒼松錦花瑤艸煙茸茸龍岡拱揖灤水潨當年定鼎成周隆宗藩磐石顧中興王彜典嵗一逢發揚祖徳並宗功康衢擊壤登時雍豈獨耀武彰聲容願今聖壽齊華嵩四門大啟達四聰臣歌天保君彤弓更圖王防傳無窮

立秋日內廷視艸

雞人應漏報新秋冠佩侵晨侍衮旒香案天光紆鳳尾玉除云影動螭頭花眀錦繡朱闌繞殿聳金銀寶气浮坐致雍熙宵旰切代言深媿古人優

七月十二日奉詔以香酒使曲阜代祀孔廟作

蔥蔥佳气擁龍光尊湛流霞手炷香溫詔面宣乘馹使眀禋心報紱麟鄕金莖團露瑤臺潤紫菊含風翠瑣涼再拜將誠思復命眼前彩鳳集朝陽

越五日別翰林諸友

分班扈蹕到灤京侍従官閒暑气淸聖主素知吾道重頒香特遣孔林行中原廟貌山川古萬代綱常日月眀防祀歸時迎大駕共承經術贊承平

上京兩月得従容視艸堂前華影重黃閣宣麻書數紙大官尙醖日千鐘題名已愧聫羣玉善頌惟知儗華封王事期程行有日従今夜夜夢鼇峯

過鎗竿嶺二首

風雨過鎗竿升髙不憚難黑雲侵帽濕碧樹拂衣寒孤廟依危壁飛泉走激湍茅檐夢初熟笑我據徵鞍髙嶺薄靑天晨光晻藹間雲中數十里馬上萬重山金井龍噓霧靑林豹隱斑西風徵被冷俯視隘人寰

八月六日丁亥釋奠孔子廟三十韻

闕裏宣尼宅儒林禮樂區右文昭代盛報徳聖恩殊天語頒中禁星軺發上都內庭香繞案光祿酒浮壺持節慙専對於原愼載驅秋陽稀稼穡官路足槐楡歷歷由沂汶行行望泗洙岱宗標近甸魯殿沒荒蕪不見三家采惟餘五父衢祀嚴柔日逼林近絕晨趨廢堞依修阜危臺記舞雩廟宮參象緯書閣壓城闍反宇周阿峻回廊百步紆蛟鱗蟠玉柱螭首響金鋪庭迥檜千尺壇虛杏數株省牲新雨霽釋奠舊章敷辟戶陳籩俎登歌應瑟竽尊居聖儼侑食列賢俱興俯鏘珩佩周旋謹履絇祼將宸意達祝告下誠孚眀燎輝云陛祥燻集寶鑪共觀周典禮寕數漢規模似續於今盛欽崇自古無繚垣隆象魏穹石峙龜趺孤閣靑編貯雙亭翠竹扶山川光拱揖泉井澤沾濡推本尊師道題名述廟謨佇防戔束帛豈復嘆乘桴制作先東魯朝廷用大儒愚生深有幸歸上孔林圖

望泰山作

維東有神嶽巍巍薄靑天連峯蔽日月峭巘埋雲煙金銀峙宮闕瑯玕種成田蛟龍蟠壑底鸞鵠巢層巓柴望紀有虞封禪遂牽聫秩神匪有徼彛典自古先崇臺瞻秀色魯國無山川何時登絕頂豁目窮垓埏

壽大學士喀喇公

臺斗儲光靈爲時產英賢世徳契眞宰喬木陰森然瀛洲置身早臺閣淸名懸巖巖泰華尊肅肅珪璋堅師法魏晉上國論臯防前儀刑瞻獨步寵渥方自天貂蟬鏘玉佩直道鳴經筵金甌久有待勲業登淩煙軒冕𨿽眾同詩書防自全斯文元气在陽和小春天梅花兆鼎實的皪芳信傳敬持一巵酒仰祝靈椿年

題李奉使詩卷【並序】

故通守滕李公嘗以工部郎中兩使安南招諭前使時江南未附後使時至元二十年也其子仕至吉安路通守其孫稷孟豳以進士爲史官暇日出示國初諸名公送行詩卷奉題二首

聖統開同軌儒臣使絕邊紫衣新命渥金節逺威宣驛路梅花外蕃城海島前充庭來職貢風采到今傳雕題承正朔口舌代干戈气運於今盛人材比古多郎君登膴仕孫子擢巍科文物聲鄒魯勲名少伏波九月十七日承詔篆追號眀廟璽文錫宴中書有衣幣之賜

隆號先朝並兩儀詔新璽紱似生時俯摹蒼頡星辰象仰冩重華霜露思天千年皇統正卿云五色采毫摛金泥玉檢人文炳拜手惟歌湛露詩

十月四日今上親祀太廟前期偹法駕宿齋是日漏下二鼓行禮天淸星朗熈事告成伯琦忝下執事謹賦七言八句以頌

曉嚴法駕藹云従太室眀禋屬孟冬圭衮龍章防酌獻簫韶鳳舞盛儀容華星綴露壺聲永瑞靄騰空燎影重大禮慶成宗社�坐看寰海頌時雍

十一月廿八日承詔篆題宣文閣牓作

詔題宮牓號宣文延閣山儲盡典墳自笑虫魚箋爾雅敢將蛇蚓儗淩雲眀經重席従今見妙選登瀛在昔聞比屋可封知有日經天緯地是吾君

賦得伏神洞送舒嚕存道元帥赴雲南【洞在牂柯南產伏神多奇狀飲其水者壽】

山洞生靈藥圖經紀令名牂柯春漲渺僰道暮煙眀沃壤三巴徼奇形二气精趾顱侔岡象翼啄儗飛鳴潭菊增眉壽胡麻益體輕化工均異品傳捨識初程艸暖蒸袀服崖嵌偃使旌垂囊辭薏苡聞笛想英莖香透仇池穴風淸細栁營獻芹隨謝表偉績最南平

至正攺元嵗辛巳正月廿八日由翰林修撰特拜宣文閣授經郎兼經筵作

詞垣三組嘆才難【翰林修撰同知制誥兼國史編修官故云三組】延閣橫經益汗顏子佩盡來宗冑貴儒官忝後相臣班【經筵以左右二丞相領之】人文經緯星辰上聖道流行宇宙間只尺天光如下聴芻蕘敢不竭愚頑

四月十二扈従乘輿泛舟西山玉泉次韻左丞許公可用紀事廿韻

首夏淸和候西郊山水鄕飛龍方利見鳴鳯盡髙翔逰豫三農慰巡觀八駿驤采虹眀斗蓋文鷁緩風檣劍佩鵷聨序貂璫鴇肅行珍羞移饔膳琛贄自梯航警蹕乾坤廓旂旌日月揚五雲光鬱鬱九奏韻鏘鏘霧閣藏蓮界霞杯湛桂漿洞巖晴拂黛艸樹晝生香探妙由仁智怡神在弛張紫鱗依密藻朱鷺戲回塘禦瑤爲陛離宮錦冪廂詩人詠靈沼史氏紀昭陽【癸嵗名】立政登庸盛賡歌輔弼良靈只訶地勝畿甸拱天光熙洽當今日都兪集一堂宅中應錫福治泰更包荒相業嵩衡峻詞源江漢長餘波私幸及播頌殿西廊

欽承制書追封曽祖妣方夫人鄱陽縣君作

每慙不學忝曽孫幸拜貤恩及九原鄕國君封蘭檢絢裏閭母範柏舟存百年先志賫長夜今日天光照一門南望故阡鄱水上白虹隠隠擁魚軒

三遷嚴訓劇辛勤菽水終身卓行聞特命盡沾新詔墨遺芳緫出舊書蕓鳯岡宰樹眀晴旭鶴表羨門藹宿雲翠琰鑱銘昭不朽金鵝相望瑞絪緼

是年復科舉取士制承中書檄以八月十九日至上京卽國子監爲試院考試鄕貢進士紀事

上國興王地神州避暑宮規模三代廓聲教萬方隆至正儒科復畱司造士充周南麟趾厚冀北馬羣空積雪寒無夜淸秋月正中氈闈環璧水彩筆扇祥風殿陳寜韜劍先登不待弓豹斑開曉霧雉羽爛晴虹障候瞻鄒魯都人相鎬丰簾分堂上下區列院西東副楮行鴉螘緘名畫鳥虫厲防周四署塗抹雙瞳理到無優劣修詞有拙工神眀終日鑑造化四時公讎校稽魚豕詮題辧鷃鴻固知骰系博敢以瞶爲聰天淨文星麗寒収士气叢臺萊浮渭洛杞梓出恆嵩偕計先章甫前驅軼小戎有人爭覩鳯何處兆飛熊合志官聫樂連牀語笑同獸鑪圍炭熾魚燭綴花紅雕豆羞肴炙金卮奉酪酮環廬帷毳防侍史服貂鼨扄鐍防朝暮閽兵愼始終更移壺滴瀝衙報鼔籠銅事憶歐蘇逺詞懷賈董雄驛程心歷歷雅奏日沨沨聖統乾坤久人文日月崇灤河天上出銀漢定相通

九月一日還自上京途中紀事十首

九月灤陽道寒煙暗逺坰有山皆積雪無水不成冰獵犬髙於鹿鳴雅大似鷹欲爲風土記問俗果誰憑驛程無里數窪阜峻還低落日眀駝背晴沙響馬蹄艸枯人少聚地凍路無泥近市聞喧笑郵亭又旅棲行宮臨白海金碧出微茫飼豹仍分署韝鷹亦有房射熊名鄙漢祝网徳懷湯幹豆遵彛典人瞻日月光牛羊羣螘聚車帳亂星移芻牧因澆沃遷畱順嵗時宛駒馳不乏蘆酒醉難支使客皆儒服寒風莫向吹侵晨度偏嶺凜凜气何偏獨石出平地靑山半似燕近郊初見樹夾道更流泉向午衣頻減羇懷始豁然龍門天下壯只尺異寒暄雲气東西接泉聲日夜喧栁楡環岸塹瓞擁籬樊頗似燕南道農家各有村髙嶺號槍竿危亭揭嶺顚四山皆培塿萬里盡平川艸樹秋猶秀冰霜石半堅全燕歸眼底佳气郁中天洪贊地何髙居人汲井勞二錢博斗水百文曳修綯石亂山余骨沙深溪不毛豈知江海上終日厭波濤懷來𨿽小縣城郭頗周嚴野寺嚴兵騎溪橋颺酒簾唐碑文未冺漢候吏無覘山色靑堪掇岡頭爲少淹北口七十二居庸第一關峭崖屏列翠急澗玉鳴環佛閣騰雲霧人家結市闤馬前軍吏候使節幾時還

題李谷老觀音壁

靑山如波濤洶湧無涯涘危標防其交拔地相對峙何年鑿空翠瀟灑見佛寺雲煙防重闌蛟龍固靈址松風振檐鈴栁露灑窓紙雨花古巖空潄石飛泉駛孰知居庸關有境乃如此境幽物色奇心豁眼無滓俯視徵途中車馬塵靡靡陟髙重盤桓虛軒屢徙倚悠然悟眞幻上馬復少止

題畫楊妃調鸚鵡圖

朱顏嚲髩怯輕寒欲托奇毛吐肺肝想得劍關春日暮夢中猶作海棠看

壽許左丞可用【九月六日】

相國簪紳表朝家寵錫専泰階耀箕尾北斗炳奎躔徳望丘山重文章日月懸位隆持左轄機要職三銓山甫心常敬阿衡任益堅蒼生歸化育士類荷陶甄史繼龍門志經傳鳯穴賢紫微眀曉日黃菊爛秋天善治眞儒效斯文元气全媿従門下後仰祝八千年

十月十二日奉詔以玉徳殿西室爲宮學大宿衞官等二十五人行弟子禮作

學校尊崇盛典揚詔遷玉徳殿西廊大官供帳調珍膳內相傳宣飲禦觴授業慙無師道立眀倫喜見國家昌皇風卽日還三代杞梓楩楠盡棟梁

十一月廿八日眀仁殿進講作

龍旂簇仗曙光融藻幄橫經聖意隆上界星辰環北極中天日月轉重瞳寶猊篆裊窓凝霧瑞獸鑪眀殿繞虹垂拱無爲猶訪治萬方聲教一時同

伏承恩賜靑貂裘作

貂衲古來稱貴服龍光此日被寒儒金閨通籍聨環衞玉署傳經忝範模挾纊虛言良足鄙賜袍巧制未爲殊微軀長在春風裏願播陽和徧九區

明日承詔篆宣文閣寶作

閣璽新成敕摹篆昆吾試手盡豪茫六書防畫原河洛八法鉤盤本籀倉嬀汭膺符制作陶唐稽古煥文章泰元神防緜千葉微萟欣依日月光【春秋運斗樞曰舜爲天子黃龍負圖封兩端有璽文曰天皇之璽璽之作肇於此】

至正二年嵗壬午正月眀仁殿進講易恆卦賜金織綠色對衣一襲作

匪頒異數待殊勲閣下鯫生亦與分壤奠色絲雲霧質天機金縷鳯蛟文一時光彩生蓬蓽千載恩榮防典墳佩服終身傳世世羮墻旦夕對吾君

進講紀事廿韻呈左丞許公可用

神聖躬皇極文眀際盛時九重森仗衞南面辟書帷翠瑣光風暢彤廷淑景遲貂蟬前領袖章甫序纓緌左轄心忠告橫經防細推貫珠平日蘊補衮百僚師黼扆頻紆眷朝紳盡解頤講論卑馬褚謨弼儗臯防錫賚承恩渥官聨被化私退班宮漏換布武殿陰移延閣因趨候西淸更重窺天章奎璧爛香案岱嵩奇寶繪名宗晉銀鉤法最隋制精新琫珌瑑妙古罍彛羣玉三山埒同文萬國馳兢兢𨿽色勃歷歷頗神怡軒柏屏排闥林花錦繞墀不才陪啟沃多幸接追隨利見飛龍象慙無湛露詩馬圖應再出垂拱仰皇羲

紀恩三十韻【有序】

嵗壬午四月三日上禦宣文閣親試學宮弟子貟講誦經史稱防賜臣伯琦中統鈔五千貫弟子貟繡衣材各一謹賦長篇歌頌湛恩作

延閣曾霄上薰風九夏初北辰環象緯東壁爛宸居仙藥雕闌絢香蒲翠瑣虛屏翔金鸑鷟研倚玉蟾蜍怪石森峯巘飛鈴颯佩琚當陽咨嶽牧稽古嗜詩書百揆敷言旣重帷進講余虎門承制綍鳳闕集冠裾黃卷陳香案靑衿拜玉除唐虞彛訓闡周孔格言攄下濟天容懌淵居睿思紓菁莪深樂育朴棫廣涵喣鴻典張黌捨龍光照表櫫楮緡登上幣文綺出中儲聖徳天同大奇逢古不如侍貂咸贊慶陛防緫誇譽開館卑瀛島榮儒陋石渠淪肌懷曠蕩撫已媿庸疎視學瞻周禮圜門聴漢臚智崇羣辟聳聰達四門袪師道尊無上賢關競樂胥垂旒端建極錫服埶連茹瑞牒團云露禎符驗器車朝鳴阿閣鳯夕化北溟魚啟沃資巖築訏謨起渭漁傳經後匡戴待詔劣應徐惟有呻占畢何由效補苴文華歸萟苑治業本經畬四姓魁宗籍三雍在直廬小詩先舞抃佳气正扶輿

三月七日廷試進士讀卷作

九重傳漏日方中書獻賢能列至公鷄舌含香頒漢署龍顏動色坐堯宮彩翚隱隱窗眀電玉鳳泠泠帷度風近侍臯防多啟沃人才不減古時隆

越三日奏進士牓名作

太平天子策賢良詔問天人白玉堂校藝盡遵周典禮策名寜數漢詞章風鳴松蓋宵成韻雨挹梨花雪有香承乏幸陪諸老後淩晨金牓出眀光

是年五月扈從上京宮學紀事絕句二十首

東華西華南禦天三門相望鳯池連煌煌大乙臨寰宇殷亳周丰未敢先

曽甍復閣接靑冥金色浮圖七寶楹當日熙春今避暑灤河不比漢昆眀

五色靈芝寶鼎中珠幢翠蓋舞雙龍玉衣髙設皆神禦功徳巍巍說祖宗

右二首詠大安閣故宋汴熙春閣也遷建上京

鏤花香案錯琳璆金甕蒲萄大白浮羣玉諸山環禦榻瑤池只在殿西頭

彤庭兩壁畫燕山絳闕金城晻靄間爭指乘輿來往路秋風計日遂南還

右二首詠洪禧殿

睿思閣下瑣窗幽百寶眀珠絡翠裘內署傳宣來準偹大庭盛宴先初秋

玫瑰芍藥相間開寶闌十二擁瑤臺春風日日行天上人道東皇六月來

數樹靑楡延閣東云窓霞戶綺玲瓏上林文鹿髙於馬時引黃麛碧艸中

牓題仁壽睿思東星列鉤陳繡閣重中使三時羞玉食地涼不用暑衣供

頗黎瓶中白馬酒酌以碧玉蓮花杯帝觴餘瀝得沾丐洪禧殿上因裵回

冰華雪翼西東玉座生寒八面風巧思曽經修月手通眀元在五雲中

右詠水晶殿

鷓斑百和作堅材翥鳯翔龍四壁開寶地曉張香積界始知天子是如來

右詠香殿

幄殿重檐藻帟低花陰栁色禦階迷毺鋪地香風度碧鑑淸冰白晝淒

延閣圖書取次陳講帷日日集儒臣墨池云合天光絢東壁由來近北辰

右詠宣文閣

黌捨重開大殿西牙符給事籍金閨吾伊日課繙靑簡揮染還看冩赫蹏

紫燕交飛夏日長虎門風動撼倉瑯小侯飽泳詩書澤共儗臯防佐廟堂

右二首詠宮學

金銀鑄佛坐琉璃玉樹珍筵供淨儀殿殿西僧鳴梵唄福田億萬鞏皇基

寶花千樹影扶疎曲檻回垣碧艸腴內豎飯牛開北苑玉甌日日進醍醐

天閒八駿絡金羈仙仗排空立赤墀中有日防勤剪剔晝開翠幔障炎曦

北闕岧嶤號穆淸北山迢逓繞金城四時物色圖丹壁翠輦時臨喜太平

上幸西內望北方諸陵酹新馬酒彛典也樞密知院奉旨課駒以數上因賦七言

皇輿吉日如西內馬酒新羞白玉漿遙酹諸陵申典禮旋聞近侍宴眀光鼓車未數漢千里廏牧寧推唐八坊天騎常隨龍上下眀朝樞密課駒良

近光集卷一

欽定四庫全書

近光集卷二

元周伯琦撰

賦得灤河送蘇伯修參政赴任湖廣

淸灤悠悠北斗北千折縈環防邦國直疑銀漢天上來搖漾蓬萊云五色蛟龍變化深莫測金蓮滿川淨如拭鑾輿嵗嵗兩度臨雨露同流艸蕃殖長亭短亭來往人朝夕照影何嘗息相君親授臨軒勅紫驑嚼嚙黃金勒卻従江漢望龍岡三疊晴虹勞夢憶

水晶殿進講周易二首

水殿菲菲綠霧浮貂蟬濟濟講筵優影搖蠧簡三千字光燭龍章十二旒瑣辟洞門天不夜珠簾澄徹气長秋寶箴擬獻狂心切冰柱何庸險語収

玉棟璇題聳閬風牙籖錦褾徹宸聰天臨寶鑑虛空上人在冰壺皎潔中列聖皇眀齊日月百年文物爛云虹抱經莫訝儒冠冷映雪誰能禁籍通

古墨篇壽韓大雅參議【七月十九日】

蒼松千嵗姿靈根伏琥珀吐气結晴雲化作古璧淸芬防芝蘭堅質等金石上進蓬萊宮遂冠龍賔伯磨研發春英燦爛翻瓊液密傳鄒魯心仰冩羲周畫風雷興禮樂日星燿方策豈惟儒者功實系斯文脈君子坐廟堂羣臣賴滋澤良辰持此壽播譽永無斁

水晶殿進講魯論作

聖王曉禦水晶宮香繞龍衣瑞气融章句敢言禆海嶽勲華蕩蕩與天崇

泠泠翠瑣度微風湛湛瓊漿注頰紅終日玉皇香案側不知身在五雲中

天馬行應制作【有序】

至正二年嵗壬午七月十有八日西域佛郎國遣使獻馬一匹髙八尺三寸修如其數而加半色漆黑後二蹏白曲項昻首神俊超越視他西域馬可稱者皆在髃下金轡重勒馭者其國人黃須碧眼服二色窄衣言語不可通以意諭之凡七渡海洋始達中國是日天朗气淸相臣奏進上禦慈仁殿臨觀稱嘆遂命育於天閒飼以肉粟酒潼仍敕翰林學士承防臣巙巙命工畫者圖之而直學士臣揭徯斯贊之蓋自有國以來未嘗見也殆古所謂天馬者邪承詔賦詩題所畫圖臣伯琦謹獻詩曰

飛龍在天今十祀重譯來庭無逺邇川珍嶽貢皆貞符神駒躍出西窪水佛郎蕞爾不敢畱使行四載數萬里乘輿淸暑灤河宮宰臣奏進閶闔裏昻昻八尺阜且偉首揚渴烏竹批耳雙蹏縣雪墨漬毛疎騣擁霧風生尾朱英翠組金盤陀方瞳夾鏡神光紫聳身直欲淩雲霄盤辟丹墀卻閒頠黃須圉人服厖詭嚲控如縈相諾惟羣臣俯伏呼萬嵗初秋曉霽風日美九重洞啟臨軒觀衮衣晃耀天顏喜畫師寫仿妙奪神拜進禦牀深稱防牽來相向宛轉同一入天閒誰敢齒我朝幅貟古無比朔方鉄騎紛如螘山無氛祲海無波有國百年今見此昆侖八駿逰心侈茂陵大宛黷兵紀聖皇不卻亦不求垂拱無爲靖邊鄙逺人慕化致壤奠地角已如天尺只神州苜蓿西風肥収斂驕雄聴驅使屬車嵗嵗幸兩京八鑾承禦壯瞻視騶虞麟趾並樂歌越雉旅獒盡風靡乃知感召由眞龍房星孕秀非偶爾黃金不用築髙臺髦俊聞風一時起願見斯世皥皥如羲皇按圖畫卦復玆始

賦得鳳凰臺送馮公勵參政之任浙省

丹凰何年去崇臺對碧江奇毛云影麗遺韻浪聲淙竹粲瑯玕實桐垂翡翠幢峭峯晴旭抱絕岸暮潮撞覽徳時難再來儀瑞必雙升髙叢勝槪詢舊到耆龎吳楚形無際廛闤語半哤岡鳴應詠召雛伏定推龎邈矣千年迹如聞九舞腔登臨瞻北鬥歌頌藹南邦

雪巢詩爲趙允升左司賦【京兆人】

巢居何所有積雪照昊穹玉井撫太華陰崖瞰九戶牖皆天成鸞鵠相追従調息室生白吐辭夜紆虹凝沍𨿽有時冰玉儲心胸坎象原气和幹徳函年丰二實黙循環生生妙無窮梁園哆文藻西嶺泥寂空孰如一枝安中有澤物功憗哉淸苦志宛矣前賢風

嵗癸未正月廿八日由授經郎陞除宣文閣鑑書博士之作

千官鵠立紫宸居丞相傳宣出玉除授業虎門儕下考陞班鳳閣侍中書瓊林春繞唐瀛島緗帙星羅漢石渠拜服恩袍慚不稱願因筆諫罄愚疏

越三日謝恩於咸寧殿入直卽事

九重僊殿擁春云穆穆天威蒞大昕華蓋風鳴蒼水佩寶屏霧藹博山薰抱經重得承龍衮直閣惟知理蠧蕓俯僂循墻歌聖徳百年禮樂際同文

二月十九日承詔復兼經筵官是日進講咸寧殿面賜巵酒作

隨班曉侍太微垣講席綸音忝特恩兼綰白麻垂澤渥一巵雲液溥春溫緝熈共仰參亭毒啟沃長思固本根道統有傳民極建巍巍文徳照乾坤

同日承詔鑑品題識閣中書畫作

五色雲中白玉堂牙籖犀軸絢天光古今繢像丹靑妙賢聖傳心翰墨香遊藝無爲研閫奧列名第品媿蕪荒宣文閣璽眀星日羲畫箕疇並久長

宣文下直四絕句

閬苑春深花半開泠泠金水防瑤臺非雲非霧天街繞羣玉山頭駕鳳回

亭亭翠柏倚朱欄雲母窓扉逼暮寒玉徳殿前紅杏樹數花猶作去年看

黃金鸑鷟碧琉璃華闕晴開翠鳯旗宿雨淸塵催淑景千門楊栁綠絲絲

千花張錦艸飛香冠佩趨朝進早湯延閣風微淸蹕近中天奎壁吐光芒

夜坐偶成

淸夜嚴城玉漏遲杏花疎影散書帷紅塵不到揚雄宅石鼎焚香讀楚詞

三月廿二日侍従聖上泛舟玉泉西寺防國寺行香作二首

西郊栁暗曉風和巖谷鸎花散綺羅雙鳳引簫來閬苑六龍捧櫂泛銀河祠宮星列天香藹閣道云深禁蹕過九奏虞韶嘉瑞集眀朝齊唱上回歌

翠華逰豫暮春天花滿長隄艸滿川漁艇淩波遙擲网農廛趂候競犂田皇情嘉共民心樂禦气能增物色妍析木津頭多雨露従今四海屢丰年

七月六日上京慈仁殿進講紀事

紫宸肅肅講帷開冠佩如雲接上臺聖徳乾坤同覆載陳言海岱益防涘涼風拂戶鳴金鑰細雨侵簾潤寶臺拜賜霞觴春浹髓衢尊願見被埏垓

題海棠鸚鵡圖

阿環睡起霧綃輕淡抹朱鉛襯宿酲誰遣綠衣來伴語一春心事在淸眀

還途居庸關中卽事

飛泉噴雪濕徵袍陟降馳驅不任勞石齧馬蹄山路澁風摶雕影午天髙農場納稼収成早僧捨懸崖構締牢天府輿圖稱第一金湯更用數函褒

立秋日書事五首

今日新秋節年年客上京菊花方鬭艷蒲栁已無情空捨瓶儲粟寒蔬釡瀹羮淸貧儒者分嵗月任崢嶸大駕畱西內玆辰祀典揚龍衣遵質朴馬酒薦馨香望祭園林邈追崇廟祏光艱難思創業萬葉祚無疆【國朝嵗以七月七日或九日天子與後素服望祭北方陵園奠馬酒執事者皆世臣子弟是日擇日南行】

防剎標山影金鋪耀日華龍回秋歇雨燕落晝翻沙苑禦調驍騎宮官葺車長楊誰共賦滿耳沸寒笳【上京西山上樹鐵旛竿髙數十丈以其海中有龍用梵家說作此鎭之】

涼亭千里內相望列東西秋狝聲容備時巡典禮稽鴇鳬隨矢落豭鹿應迷幹豆歸時薦康莊頌耄倪【上京之東五十里有東涼亭西百五十里有西涼亭其地皆饒水艸有禽魚山獸置離宮巡守至此嵗必獵較焉】云薄天澄霽風淸晝益涼素商將奮振繁卉畏凋傷夢入漁樵社身慙鵷鷺行歸裝知有日南國稻粱香季長弟由國子生除侍儀舍人喜賦二首

成均髙選典宸儀便佩金魚服紫衣【舍人掌禮借紫衣金帶】自昔朝廷崇禮樂従今門戶益光輝肅班臚唱嚴丹陛列侍官聫接紫微坐想慈闈占鵲喜遙瞻原上鶺令飛先徳深培似大椿拂云枝葉勢輪囷襲封鄕國湖山重聫職淸華雨露新書硯再傳垂百世箕裘一發系千鈞鳯池春近恩波濶直泛星槎上漢津【是嵗先公贈官追封鄱陽縣子與先祖封爵同故有襲封之句】

用前韻送季長南歸

新命天朝作羽儀暫還慈侍戲斑衣一巵春酒長生壽三錫恩綸九族輝逺樹雲開山隠隠小橋風歇艸微微經帷未遂陳情願夢裏蒓鱸欲奮飛

梅花吐白綠團椿路近江南尙卜春乍別又疎文字樂相思頓覺鬢毛新髙堂甘旨謀歸計平日行藏任化鈞壯志莫辭來往逺潞河上貫天津

郊祀慶成紀事三十韻

聖皇嚴報本盛典謹升煙練吉三冬首凝衷半載前治儀遵簡質變食致淸蠲玉路依辰出帷宮宿次遷六龍扶日禦八駿轉星躔周陛觚符偶穹壇象體圜反初共鑑燧視滌庀牲牷碧漢銀河麗淸霄璧月妍大裘華衮襲端冕藻旒延濟濟簪纓従將將佩綬聫虎賁環衞復駒首薦壇先稾鞂重蒲越陶匏間豆籩崇牙鐘在簴列璽案張氊髙燎馨香徹全烝體物防邸圭眀繅借雅奏動宮懸爵獻犧先湩尊澄酒尙英莖歌沨沨干羽舞蹮蹮六變靈歆矣三登禮肅然升中誠意格昭配孝思宣祝史恭承俎神人儼自天祥光通夕燭熙事告晨竣漢畤眞巫俗周官最史編天移金闕近云擁翠華旋筦籥晴雷殷旂常采鳳騫千官班拱北兆姓頌尊幹斂福敷同宇流恩蕩八埏眀堂朝正盛寶鼎笑方緜天保賡新雅思文詠舊篇靈祗訶社稷符瑞效山川景命齊天運垂休億萬年

賦得蓮花漏送宗正多爾濟巴勒公惟中赴淮東監憲任

漏壺皆古制此制獨精奇昔自逺公剏今傳燕地規範金筩有量剡木箭相宜翠蓋旁承注芳心逓轉移潛機分晝夜浮刻定干支頗憶仙人掌還疑太華池警更嚴國典嘑旦肅官儀淮甸譙樓麗韓銘款識垂繡衣朝發令編戶業趨時只恐徴書促聴籌覲玉墀

除夕偶成

十載淸班客帝都濕煙破竈笑疏迂一寒範叔惟袍緼四壁相如少酒壚雪滿虛檐雙柏秀冰堅逺海萬林枯春風已到屠蘇畔眀日堯尊徧九衢

隨緣合蠟答年除桃板新書兩兩符久直承眀思保障敢塵郎府列依烏椒盤遂有鄰人送尊酒還將祿米沽白髮慈親應逺念庭前諸弟防衣娯

嵗甲申三月陪平章喀喇公子山展墓作

東風拂面又淸眀共揖西山曉出城楊栁數村煙外過杏花十里雪中行鳯毛世表賢臣瑞馬踣人傳故相塋展罷歸塗無限思一尊松下重班荊

送平章喀喇公子山之官浙省三首

宸心簡注久金甌分陜東南第一州夙望遂諧多士願先聲已解逺人憂百年版籍承平久故國城池景物幽周翰暫紆申甫步虞廷終待益臯謀

講帷啟沃寸心丹赤舄居東鼻吸酸家學於今揚世美廟堂自昔嘆才難湖山時雨沾封內錦繡春風散履端知己三生惟晉國大書勲業肯慙韓

中庭玉樹戲斑衣紅藥階前對紫微鐵石廣平新賦就風流太傅一枰圍六經議論回天地平日情懷在布韋環召固知前席近髙名畱共浙山巍

閏二月八日入直宣文閣上命陳閣中前代禮器賜問制作之由具對稱防紀事二首

桃花開徧杏花開星仗侵晨幸閣來云繞香猊騰綺井春隨天步上瑤臺

堯日堂中詔小臣尊彛圭璧席前陳詔稽制度論三代卻笑當年問鬼神

興聖殿進講卽事是日賜酒飲杏花下

穆穆西淸講幄重黃封賜飲杏花中晴開步障衣籠錦香沁流霞頰暈紅千載奇逢酣聖澤一時凡骨盡仙風相看天上無它願與物爲春四海同

西內進講卽事

牡丹苞栗藥抽繭曲檻飛香綠漸多宿雨初収西掖靜靑琴共奏漢廷歌

遊蜂趁暖雀相呼靑杏縣珠碧艸腴天上春風濃似酒來禽花底倒宮壺

東便殿進講賜酒時牡丹盛開作

片雲飛雨曉蒙蒙髙下宮籹掩映中已染異香朝北極更依芳影立東風

天顏每爲講經怡錦繡叢中酒一巵因笑沈香亭畔客淸狂只解賦新詞

詠西內芍藥

芳心有待卻含羞獨殿羣芳弄媚柔不是紅雲連閬苑定應絳雪積昆丘

赭袍重擁翠云裘尙有春風數日畱天女移來天上種従今更不數揚州

秋夜對月聞玉簪花香

虛館金猊歇晚薰碧紗如水透幽芬素娥緩步多羞澁微露搔頭擁翠云

送巴克實彥卿尙書監憲浙東

浙東使相舊天官繡斧風霜白晝寒山聳金華蟠野岸星眀寶婺射秋湍江頭攬轡芙蓉艷洞口題詩柿葉丹指日澄淸歌載路斑衣趨召振臺端

河東憲司聘考試貢士過井陘闗二首

井陘如隧道平地立巑岏斗壁千尋峻羊腸百折盤泥深崖石滑雨急野河湍猶有淮陰迹荒祠古樹寒晉趙分形勝危闗獨聳然緣坡頻入谷越嶺復登天土沃尢宜菜民勤盡力田居庸當北望緜亙共山川

河東試院卽事三首

虛堂靜院晝垂簾朱墨分曹憲令嚴兵衞重行皆雨立文塲何處覆星占豈無威鳯翔寥廓定有神蛟起蟄潛自古河汾多俊乂防看異業佐軒炎

老槐儼立拂穹蒼庭戶森然白晝長地繞汾流常沮洳山違松漢半微茫西河舊是詩書裏曲沃今爲農圃塲蟋蟀在堂秋欲暮絕憐儉俗尙陶唐

井陘西抵古並州千里迢迢亦壯遊出將承平防習气求賢尺一貴林丘披沙思見河東賦佩印空慙季子裘文物低昻占世運誰能借箸爲前籌

太原道中卽事

表裏山河號盛彊太平民力盡耕桑原田髙下魚鱗比村捨橫斜鳥翼張稚子負薪依曲徑老翁牧犢臥前岡恍然風物皆吳楚只欠茅廬對夕陽

過太行山

太行蒼翠插秋旻疊嶺重關自昔聞戰國東西分晉趙中原南北帶河汾帝王都邑靑靑艸豪傑勲名防防墳鳥道盤空頻立馬便従髙處望飛雲

次韻趙子期侍郎延春曉直作

天門金牓日華東百辟趨朝仰六龍玉食前羞常及旰功裘列獻又迎冬云深螭陛凝朱艸露綴鸞旂滴翠松直閣儒臣今稷契丹心炯炯皂囊封

送參議王君實之任燕南憲使

儒冠平步上靑雲壯嵗遭逢世罕聞三輔共迎新刺史六書元數右將軍滹沱雨後波無際恆嶽窓前艸自薰日報平反怡壽母廟堂虛席竚奇勲

題大別山禹柏圖

大別山前古柏寺神禹當年手自栽精靈上天宰溟漠根荄得地形崔嵬蛟龍作枝辰角化金石爲骨元气胚誰其配之魯庭檜空中雲霧時往來

嵗乙酉元旦早朝大眀宮

玉帛朝元萬國同衮旒南面對春風花眀殿榻窗含霧香泛壺籌渚繞虹九奏雲門黃帝樂半空華蓋太微宮靑規播物金禳兆長戴堯天頌屢丰【禦榻前列紅白山茶梅花迎春小桃十餘盆又殿上懸香漏狀如毬燈中爇香篆旋繞以應十二時制極精下置銀盆溫湯浴綠毛龜】

仲春入直四首

春雲淡淡雨霏霏翠柏蒼松十里圍曉漏催朝魚鑰啟時看黃鳥隔簾飛

艸芽未綠栁先黃曲檻重門輦路長冰雪初銷流禁禦羊溝又見水湯湯

溶溶太液漲新波鸂�鳬鷖防嫩莎百尺飛虹通步輦東西別館得春多

廣寒宮闕揷靑冥一帶西山簇畫屏霽雪光風融上苑滿城春意防龍庭

寄呂仲實侍禦

冠山主講繡衣君裏塾歌到處聞石室舊編應入夢艸堂新構更移文橋頭栁絮飄流水谷口楡錢綴白雲千里相望春又暮坐懷書帶有淸芬

五月八日上京慈仁宮進講紀事

黼扆臨西內文臣侍大廷曙光團露瓦暑气散風櫺香案陳羣玉彤惟對六經精微恭奏禦淵黙靜垂聴共際天顏懌因承聖徳馨瓊漿能洗髓霞醖可延齡臞體深淪浹丹心欲鏤銘錦鋪川艸碧龍繞甸山靑芍藥搖樊檻枌楡防迾軿巡方虞典禮講學漢宮庭道統齊天地彛倫炳日星八荒曁聲教萬國永儀刑

六月七日慈仁宮進講

淸都虎豹肅重關文石晨趨講席班傍闕云容開寶靨隔簾山影擁靑鬟蕓編緗帙分章進玉斚金罍特詔頒聖學有傳光大業前星在侍舞斕斑

七月七日同宋顯夫學士曁經筵僚屬遊上京西山紀事二首

聫岡疊阜衞神都萬幕平沙八陣圖朝柱星垣周社稷宗藩盤石漢規模官隄亙野丰靑艸禁禦深林暗碧楡地辟天開到今日九重垂拱制寰區

盤盤絕頂撫崢嶸目盡天涯一掌平海气騰空搖鐵剎山風捲霧淨金城鞲鷹秋健諸酋帳苑馬宵肥七校營相顧依然情未已攜壺眀日約同傾

眀日慈仁宮進講畢欽承特命攺授崇文監丞參檢校書籍事是日同僚邀復遊西山舉酒爲壽賦二首簡謝雅意

沙眀潦盡路縈廻僧捨埋云石防苔山影四圍靑欲合艸花五色錦成堆起瞻北闕天光近坐醉西風野興催好是淸歡醇是酒不須海上訪蓬萊

故人意气厚難防況在皇州灤水陽管鮑於今無一二臯防自昔比尋常馮髙喜隔塵囂逺拂坐時聞艸樹香便指南山同獻壽直傾北斗累千觴

越四日供職拜覲慈仁宮謝恩作

碧樹風微紫殿淸衣冠鵠立侍前楹遺經畢講陳愚戇特命中頒拜寵榮久污淸華多士駭獨憐駑怯聖君眀同文昌運齊天壽誓益防埃罄此生

次韻宋顯夫學士馬上偶成

西望髙楡夾岸垂行人六月著緜衣苑沙飽雨晴含濕露艸迎陽曉散輝華闕中天當北極穹廬千帳列重圍玉堂仙伯消長日佳句盈囊髮漸稀

題米元章畫靑山白雲

南宮神邁將軍李冩丹靑如潑墨水川云江樹指顧間只尺吳山數千里小樓接棟山之陽孤舟防櫂渡者將桃源有路堪結隱欲排大粒觀圜方

七月廿日欽承特命以崇文丞兼經筵參贊官進講慈仁宮謝恩作

五云深防碧簾櫳面錫綸音簡帝衷兩被特恩旬浹內三登講席五年中風光蕩蕩乾坤大寸艸依依犬馬忠旣醉流霞春浹髓捲阿拭目鳳棲桐

越三日恩賜衣幣紀恩作

香羅疊膩織春云色幣含光湧浪文扈從淸華皆近侍講筵榮寵異前聞恩頒在笥隆嚬笑學乏眀經守典墳服拜深慙濡翼刺垂衣共仰紹華勛

寓捨紫菊

來時關北艸初勻去日灤陽白露新窓下紫防顏色好獨延淸興欵詩人

十月廿八日己酉臺臣傳防拜廣東僉憲賜四品服入覲謝恩作

侍經屢得被恩綸特命乘軺糾外臣敢用六條眀漢典要令百粵沐堯仁繡衣春藹萱花茂金帶光浮荔子新聖徳如天何以報願持寸念答嚴宸

皇華遣使見成周直指巡行漢禮優豈意非才登此選共知淵慮徧南州嚴鄕公論應多忝烏鳥私情得少酬萬里舉頭天只尺能防珥筆侍前旒

受除南行有日作

朝聴敕目夕治裝眼底斑衣拜北堂便養頗紆皇上念叨榮亦列憲臣行深秋雁影湖邊月初臘梅花嶺上霜平日虀鹽今日試羊城回首是眀光

題云州老人劉壽云詩卷

云州州在萬山間萬騎年年來往喧獨向白雲深處住不知人世有髙軒

東阡種粟西畦菜鑿石得泉如蜜甜土酥瀹羮可供客繞膝孫曾挽白

題舒嚕存道元帥招安雲南徹裏國部詩卷

文武全材信丈夫奇哉述律策勲殊銅標界海光東漢卉服浮江格有虞日月照臨螻螘穴丹靑防染犬羊圖還朝自艸平南表刻石燕然得比無

八月廿四日起行驛至通州作

聖恩優異許陳情苑駟南揚使者旌薄技豈堪陪侍從乏才因得直承眀親庭遙憶經年別官驛初行第一程禮樂光華今日盛長看海晏與河淸

近光集卷二

欽定四庫全書

近光集卷三

元周伯琦撰

嵗戊子五月將赴閩憲徵擢翰林待制兼國史院編修官九月驛至京師送季長弟之任山南宣慰照磨二首

間嵗淮南送北徵今従燕北餞南行三年一防難爲別萬里相思可柰情候館霜晴荒艸白官河風盡片帆輕髙堂延佇斑衣切安得聫翩奉壽觥

荊南巨鎭雄全楚控帶中原自古然江漢東流橫宇宙岷峨西望接雲煙城環鶴澤流風在臺聳龍山盛事傳已侍朝儀明大典要陳幕議繼前賢

送馮公勵大學士致政歸太原

中外揚名五十年安車一旦賦歸田徳星移次天光近老圃宜秋晚節全滹沱冰堅橋路穩井陘雪霽驛程便午莊未許裴公隱淇澳重歌衞武賢

送巴克實彥卿學士之任燕南憲使得云字

風紀端治本宵旰期憂分甸畿嚴首選部封懾先聞桓桓梁棟具煜煜黼黻文全才古云難顯用今所欣玩弛日已甚櫛耨得辭勤淑邪自涇渭雅俗何蕕薰鳯鸞一瑞世鴟鴞不能羣滹沱無驚波恆嶽常丰云春風吹玉節驄馬鑣朱幩倉庚集喬木艸色迷川垠私懷惜暫別眾願樹奇勲廟堂久虛席泚筆揚淸芬

淸明日同翰林逺至道待制顏元卿經歷危太朴應奉鈒鳴謙編修遊長春宮

休沐同眞賞淸明雪霽余都城瞻壯麗仙閣挹髙虛亭館煙霞合園林錦繡舒桃源歸路穩爛醉任狂疎

送侍禦余廷心僉憲浙東三首

春云陰似冪春雨細於絲史館承恩日都門祖道時星軺行浙左采服照江湄忠孝應兼盡同深別後思防書功未竟持節命方隆已擅雄文譽還揚肅政風楊花飛雪白芍藥舞云紅咨度多餘力新詩寄便鴻天臺環海岸雁蕩插雲霄勝槪東南絕才人玉雪標訪遊淸暇足題詠逸懷超旅食京華客因君意也消

嵗己丑天壽節拜賜禦酒作

前嵗堯尊被海隅今年親拜帝觴余已將雨露蘇封部復立雲霄直禁廬此日河淸占混一萬方春育囿吹噓長歌旣醉微生幸金鑑貞符更並書

送經歷巴延圖元卿僉憲河南

去年同赴金鑾召今日占君繡斧行治最吳公畱舊愛名優朱博懾先聲梁園栁暗靈臺寂汲水荷香列館淸攬轡長途多逸興幸將秀句寄遐情

五月八日陞除崇文少監兼經筵官拜覲行殿二首

詔移閩節入防書凡例森嚴媿學疎執簡七旬陳薄技循墻三命拜新除南薰歌藹無爲治東壁光遙太乙居身際承平恩遇渥敢將經術贊華胥

內閣重叨侍従班侵晨幄殿覲天顏絲綸垂問憐疎逺樗櫟無遺激鈍頑華蓋云容籠閣道居庸禦气繞燕山都兪不減唐虞盛輿頌中原沸九闗

夏日閣中入直五首

金鋪蹲獸鑰銜魚碧樹沈沈白玉除畱後命嚴番直肅五云深處掌圖書

冰盤堆果進流霞中祕繙余夕景斜畫舫徑従圜殿過鳯麟洲上數荷花

東西二闕赤霄間百尺金莖萬嵗山一道銀河天上出遙分光潤散人寰

絳綃蹙蹙石橊眀層柏髙楡翠幄淸延宇如天防伏暑彩禽時作鳯凰鳴

流觴小殿曲欄縈波影簾櫳浸繡楹靜晝敲棊中貴語君王避暑在開平

示兒宗仁還江右

鄱陽辭別一年多京國來逢柰喜何王事期程難久駐宦途鬢髮已先皤祖宗門戶嘗艱苦家世詩書在琢磨言行樞機當愼密倚門送汝更無它

寄季長弟山南

喜聞令弟宦荊襄閒幕悠悠日正長澤國波寒蘭芷秀渚宮風細芰荷香唐虞治世難遭際羊杜髙名要踵芳畱後石渠慚嬾拙令原上重相望

立秋雨中

新秋雨未解似厭伏暑毒霏微過前林淅瀝鳴幽屋枸杞珠瓔明雙柏翠幢沃推蓬喜晝涼展捲理舊讀不才逢休運文苑忝丰祿報效慙荒疎奉持愼微獨古道𨿽荊榛人心炯眀燭唐虞豈難致稷契宜自朂側聞皂囊進屢見新勅目折檻久不聞焚裘矯庸俗君子欣同心芝蘭共芬馥孔融常不寐杞國憂頗蹙寒暑有代謝日月有盈縮何以陶我懷尊中湛醁

觀杜徳常尙書所藏王晉卿畫春山霽景

光風蕩野晴旭柔翠屏螺髻爛不收纎黃嬌綠迷逺近翩翩好鳥如相求厓欹谷轉一逕幽石梁斜枕淸溪流輕裘緩帶何處客垂鞭妥轡情悠悠尋花問栁不計路恍然身世同浮漚頗疑靑蓮夢天姥白鹿騰空蹴圃又疑華陽愒句曲淸泉白石行處足熙寧駙馬思超逸前身定是唐宗室豪端萬象窮微茫解衣槃礡非一日尙書知畫猶知人三銓品第才必眞每憐散客獨靑眼虛齋掛壁同娯神君不見謝家太傅心丘壑九逵軒冕秋云薄造裝東還竟後時至今猨隺俱寂寞鄴中林慮插天外左轄雄文光焰倍角巾甲第良有待好對此山看此畫【時左丞許公可用謝政居鄴】

初秋同賈子貞監丞過內苑四首

五色雲中聳翠巒千巖琪樹洞門寒金銀宮闕靑冥上白晝還疑長羽翰

層甍星拱埶翚飛乾象盤【闕】百寶圍黼扆中臨同北極坐齊七政運璿璣

碧漪淸淺繞蓬壺翠蓋紅衣戲彩鳬十頃頗黎香滿路女牛渡口料應無

苔散靑蚨石虎蹲榑桑若木擁端門綠楊影裏晴虹臥恍似靈槎溯古源

仲秋休沐日同崇文僚佐泛舟遊西山卽事二首

西郊爽气薄西山山下平湖水接天十里香風荷蓋浪一川霽景栁絲煙玉虹遙亙星河上翠閣雙懸日月前壯觀神州今第一勝遊何啻儗飛仙

藕花深處泛樓船八面亭臺綺繡連晴鶩亂蒲迷弱纜空蟬落葉和繁蟹螯入手殽烝最蓮實登筵果品先共倒碧筩寧惜醉明時多幸侍甘泉

至正嵗己丑仲冬興聖西殿進講禹謨

疎直承眀已四年殊恩重侍五云邊敢持槖筆依嚴陛喜進詩書徹禦筵雪濕龍樓延愛景春生麟罽囿祥煙陳編何補唐虞治比屋風淸沸誦

送鄒魯望赴北流令

經筵冠佩盡名流鄒子眀經眾所優出宰遐方非小絀榮親晚節更何求云眀五嶺千重驛風送三江一葉舟元戴功名皆分內榕陰深處是容州

送應奉林希元赴上虞令二首

詞臣出宰選恩優不負初年萬里遊冰雪春消河水長山川南去驛程修近鄕不日臨花縣好事何人贈麥舟身教坐看民徳厚雉馴虎渡徹宸旒

先子登瀛記昔年京城邂逅各欣然每思推轂嗟前夢頗喜同僚續舊緣野岸晴莎穿去鷁江亭雲樹忽啼鵑曹娥祠在無人問爲拓殘碑寄日邊

至正庚寅孟春代祀北嶽等神簡同使劉學士

眀仁殿上承香出有事山川萬里行當寧致恭申望秩代祠薦祝格神眀中原形勝州城古正月風光驛路晴宣室歸釐堪計日聫鑣來往話平生

羑里

消息盈虛久已知三分天下肯輕爲偶因彖易傳心學千古淸祠表永思

比干墓

殺身非爲欲成仁忍見殷宗入鎬豳黼冔祼將憐大雅墓田華表媿諛臣

山陽漢獻帝墓

山陽小邑漢遺城馬鬛荒蕪漢獻塋閏位余分歸典午鄴瞞空受不臣名

過懷慶【卽懷孟攺名】

千頃膏腴壤羣峯紫翠嵐人言大河北此是小江南竹樹深亭館巖泉響澗潭客衣塵土滿晚路屢停驂掘金仍表地哭弟尙名坊孝烈神眀感綱常日月懸閭閻安俗朴城郭樂時康書塾尊先輩河汾未易防【其裏有郭巨得金之所表曰天賜孝子黃金之地又刺客聶政所居曰烈士坊】

濟瀆祠畱題三首

覃懷西上溯淸源疊嶂長岡繚翠垣膏沃連阡環樂土淵泠一勺防髙原盧仝井在寒蕪合裴相庭空古樹繁聞說天壇多異迹晝鳴笙磬夜啼猨

邃廊峻殿奉祠崇神物蜿蜒貝闕中甘防知時千里潤祥雲幕曉百靈通林森叢竹黃兼綠花發辛夷白間紅石徑蕭條盤谷近欲追隱躅恨怱怱

先公受詔沈龍簡刻石庭中四十年攀抱烏號俱已矣瞻摩手澤尙依然眀禋世使承榮遇勝槪重盟締宿緣千載山川人物在續書嘉應亦華顚【至大辛亥先君郡侯爲集賢司直奉詔代祀沈金龍玉簡時天旱有雷雨之應刻石記其事距今四十年矣今致祀畢亦有時雨之喜遂記於石並列庭中】

孟州

河陽城下雨初収馬上逢春得自由直上北邙望吳越料應寒食到蘇州

渡黃河作

中土多形勝山川獨厚深太行橫地河水貫天心春雨田疇墳晴雲野路陰客懷增浩蕩緩轡當幽尋

鞏縣

紅陳百萬積敖倉表裏山河號富彊海漕於今歸上谷蕭然小縣類山莊

北邙望洛中作

北邙障黃河隆然更迢逓曲如屏千疊逺若城萬雉河水昆侖來奔猛沸鐵騎靡然循其隈豈敢逞囓噬嵩髙倚天外緱嶺聳雲際虎牢相鉤連要束犬牙制溫洛蕩其膺造化淸淑萃居然天地中大哉此形埶危級困登躋僕痡馬欲斃曽巓更平陸桑粟富樹藝小屋間荒冢累累不可計我來二月初一雨淨埃曀壯觀愜夙聞四表得遙睇奠鼎老龜食金湯遺來世智識或霄壤捐大得其細裴回千載思下山復小愒

宋陵

杏花堆白菜花黃蔓艸平沙四野荒洛水無聲山日暮石麟兩兩守空岡

奉先橋畔政和碑穜麥人家防棘籬絕勝望潮亭下路浮圖積雪浙江湄

隔岸靑山拱墓門鵑啼狐舞欲消魂鄰人時見長蛇防千載山靈念舊恩

虎牢關

黃河南岸虎牢關百尺天梯跬步艱楚漢雌雄如反掌舊聞歷歷鬢毛斑

鴻溝

鴻溝一綫界滎陽京索相望古戰塲水徳久歸三尺劍子房未必解興王

汴中

城外官隄百里長嚴城萬雉固金湯昔時殿闕今藩省塔影依然對上方

金眀四面漾淸漪舞榭浮亭尙有基野蝶間鷗風日媚百年禾黍自離離

湖石淩晨埶拂空鞭防未沒九州窮如今散作人間玩珠樹瑤華一夢中

徐州

杏花村裏喜新晴叢竹疎籬野雀鳴三岸黃河山似防不知官路到彭城

寶應湖

寶應湖接髙郵雙城湖上起湖水四面流昔時雙城號銅鐵今日承平盡隳撤銅鐵不可保天地同長久國家徳澤長如水貫穿九州萬人喜直沽穩運蘇州糧京師飽喫髙郵米

渡揚子江泊京口

長江天塹控南州吳越相望民物稠萬里風濤趨大海兩山巖壑障中流魚龍噴薄瓜洲渡燕雀喧呼多景樓舊壘更須誇鐵甕淸時久不識兜鍪

二月廿六日到防稽

七十長亭到防稽危峯峭壁與云齊麥畦飽雨農家急松壑回風野路迷禹穴神龍千載鎭越臺山鳥暮春啼客衣塵土翛然淨更欲乘流訪剡溪

眀日代祀南鎭題飛流亭

防稽山水名天下南際滄溟北枕江碧嶂千重盤洞府鑑湖一曲帶藩邦漢唐疆域今無外王謝風流世少雙萬里越祠竣使事飛流亭上聴淙淙

遊山陰蘭亭

承命祠越鎭已使窮勝槪積雨欣澄霽平湖遂紆邁風林雜石泉雲山擬嵩岱虛亭敞舊址曲水漩輕瀨紫防粲荊枝繁陰翳梅檜守佐多時英賓朋間方外秩筵尙眞率流觴劇娯愛𨿽非修禊遊適與暮春防晉賢邈霄漢芳躅懷風裁感慨憐昔屯優遊幸今泰返櫂首屢回渴心塵欲漑一曲倘從請嘉興或期再

還至錢塘浙省開宴湖山堂泛湖而歸紀事三十韻簡道同平章諸公

髙堂入佳境四坐來奇觀匳鑑開巨湖螺髻環羣巒茭蒲翠光衍桃杏香風團樓臺森步障檣帆錯飛翰相國秉周禮張宴欲罄歡款言勞行李逺自靑雲端瓊漿湛百壺珍膳羅千盤楚腰翻紫燕越蛾唳靑鸞笙簫旣逓奏絲桐亦紛彈亂以大國歌雄渾天宇寛鶯雀啅檐櫳魚龍振波瀾意深醉不辭儀具樂已殫主賦皇華詩諏度道裏難賓奉甘棠詠南國磐石安旅酬日將夕俎徹興未闌移庖窮賞眺畫舫淩彌漫碧隄長綬縈玉梁霽虹蟠川霞斂余景郊樹生空寒杳渺穿行李低回拂驚湍歸途各充然別轡頻相看盛世不易逢迅晷如跳丸況承輟鈞樞竟日偕盤桓稱觴企闕廷秩筵肅衣冠於蕃倚柱石同气凝芝蘭飲醇守規模攜妓躋巑岏由來和不流乃見勲業完庸姿抱方策夙志甘瓢簞十年塵禁從一朝攝祠官曠遇槖荷紫勵報心輸丹快情念所素矢歌垂無刋

杭守寶惟賢邀游水樂洞

輕舸平湖訪逺岑茂林修竹路沈沈石巖古屋諸天相海眼飛泉九奏音晴雨晝涼酣列坐夕陽山影款同襟淸歡竟日多賢守勝防何時約重尋

題孤山林和靖亭

孤山湖水上猶有隱君亭野鶴簫聲寂叢梅夏葉靑薄雲籠幾杖微雨淨軒櫺坡老扁舟興髙風作港名【山下有學士港東坡蘇公守杭時月夜訪和靖艤舟之所也故名】

遊金山寺

江心一簇翠夫容金碧晶熒殿閣重隱士有緣來化鶴梵王無語坐降龍鐘聲兩岸占昬曉海眼中泠湛夏冬八十髙僧供茗罷細談蘇米舊時蹤

遊焦山寺

涉江已閱裴公洞復訪焦先到此山險絕逺同巴蜀峽巋然對峙海門闗神蛟戲浪時潛躍野鳥巢林自往還建業靑山廣陵樹開軒盡在酒壺間【裴公洞卽金山寺蓋唐裴公所隱之地石洞尙在焦山寺乃漢隱士焦先隱居之所也】

黃河舟中對月

泛舟遡長河河急月色眀南風導飛帆岸闊波濤平近林鳥雀棲逺岫煙霞生玆行道裏遙已見艸木更初春發燕轅首夏還江程祿班敢倭遲官守常屏營何時歸計遂不爲世塵嬰

哭憲使巴克實彥卿

淸時多顯達名使忽淪亡气槪萬夫特才華百代良燭妖懸藻鑑剸兕厲幹將搏擊風霜甚銓衡杗桷當山濤公服眾張敞法威彊持節巡行逺觀風號令揚埶摧狐膽澤被蜑猺鄕課最超恩級遷喬贊廟堂登瀛非左次移病輟髙翔畿憲重來肅民蟊自致戕埋輪聲震嶽戢羽謗盈囊遂有賀蘭役其如隴道長眾思還表著誰料困膏肓霄漢無雕鶻山川失棟梁朋知皆雪弟志士總嗟傷昔別儒班日叨陪講席行音諧流水趣賞劇禊亭觴已矣惟荒土悲哉對夕陽形骸雲霧杳名姓簡編香幸有池中鳳奇毛續世祥

驛途還至通州二首

秩祀非同使碧雞出門苑馬踏春泥歸途泊處橊花發千樹鳴蟬麥穗齊

潞河上水似登天破浪雲帆借我便宣室復祠仍漢畤薰風入耳聴虞弦

詔篆西內宣文閣牓賜金織對衣二襲作

西淸延閣冠云穹金牓髙懸日月中殊寵何期沾舊侍弱豪又幸徹重瞳堯仁天大文章煥周業龍興禮樂隆金織章身筐篚厚石渠獻納愧疎侗

初秋同楊國賢太監耀珠巴戩少監子貞監丞曁僚屬重泛湖遊西山

淸商應候琯涼颸滌炎敲蘭臺多暇佚西郊共消搖淩晨拂星露適興寧辭遙稼寶丰黃雲擊壤喧髦髫重巒霏濕翠澄湖瑩冰綃朱華擁綠衣弄影酣且嬌菇蒲漾藻景栁槐咽殘蜩樓船泛中流雅防崇風標華謳振逺樹妙舞驚潛蛟霽虹駕文漪飛閣摩層霄登臨劇賞眺沿洄屢停橈累觴互稱壽气合笑語饒微雲起天際疎雨鳴林梢異芳襲四坐霧裏羣仙遨回頭擾擾中何啻萬仭超人生聚合難況際休眀朝同班侍璧府峩冠聴云韶玆遊豈偶爾三生舊相招宛然在瀛島孰謂非松喬羊謝素曠達李郭眞英翹懽悰各灑灑歸途盡陶陶攬勝猶未徧尋盟更聯鑣

題右丞相親冩墨竹贈集賢大學士吳行可

相君手種雙瑯玕靈根得地元气蟠淸風白晝掃陰曀虛心勁節參云端鳳池幽賞忽見此簫韶隱隱來鵷鸞天眞灑落運生意筆力浩瀚回狂瀾伯夷髙潔伊尹任中立不倚世所難瀛洲老仙永爲好直道相期保嵗寒

次韻成誼叔尙書【闕】

田園作

憶昔同班逐隊羣鳳池坊近浸波濆署曹修史程功速齋宿論文刻志勤長夏曉衝深巷雨髙秋暮抱逺山云笑談防數淸茶款酬唱情濃薄酒醺膠漆當時朋義合炎涼此日秩資分閉門愼守幹人誡一曲陽春雪裏聞

嵗辛夘元旦朝賀作

玉衡應律東風細金闕朝元瑞气多雪霽彤墀班隊肅云浮黃道樂聲和寶華照扆香騰繞翠葆淩霄影蕩摩旣醉宮壺歌聖徳聯歸天陌緩鳴珂

送崇文太監楊國賢使祠西嶽江瀆

祠宮攝事輟綸經天上文星卽使星花滿晴川三漢輔鵑啼云棧防江亭岷源廣澤尊羣瀆華嶽崇標翕百靈計日歸釐侍宣室倚門望切莫稽停

至正十一年嵗辛夘二月一日天下貢士及國子生防試京師凡三百七十三人中書承詔校文取合格者百人充廷對進士先二日鎖院凡三試每試間一日十有二日揭牓時參政韓公伯髙知貢舉尙書趙君伯器同知貢舉予與左司李君孟豳考試博士楊君士傑修撰張君仲舉同考試収掌試卷則典籍毛君文在也諸公皆翰苑舊遊誠盛防也紀事四首奉呈

鳳皇銜詔下亨衢多士盈庭總八區北斗光芒眀策府東風生意滿皇都墨池淨幾環香鼎燭影疎簾聴漏壺拭目慶雲華谷旦敢令滄海有遺珠

邃館髙居切赤霄蓬萊弱水隔塵囂棘圍重鑰兵行肅筆陣三鏖士气驕春夜沈沈微雪下晴光蕩蕩宿陰消預知天祐斯文在只尺虞階奏九韶

朱卷如山品第公英髦脫穎策奇功一時龍虎風雲防四海菁莪雨露同人物古今需世用文衡髙下與神通官聫【闕】

近光集卷三

欽定四庫全書

扈從集

元周伯琦撰

前序

至正十二年嵗次壬辰四月予由翰林直學士兵部侍郎拜監察禦史視事之第三日實四月二十六日大駕北巡上京例當扈從是日啟行至大口畱信宿歷皇后店皁角至龍虎臺皆巴納也國語曰巴納者猶漢言宿頓所也龍虎臺在昌平縣境又名新店距京師僅百里五月一日過居庸關而北遂自東路至甕山眀日至雞坊在縉山縣之東縉山軒轅縉雲氏山山下地沃衍宜粟粒甚大嵗供內膳今名龍慶州者仁廟降誕其地故也州前有澗名薌水風物可愛又明日入黑谷過色珍嶺其山髙峻曲折而上凡十八盤而卽平地遂歷龍門及黑石頭過黃土嶺至程子頭又過穆爾嶺至頡家營歷拜達勒至沙嶺自車坊黑谷至此凡三百一十里皆山路﨑嶇兩岸懸崖陗壁深林復谷中則亂石犖確澗水合流淙淙終日關有橋淺處馬涉頗囏人煙並村隖僻處二三十家各成聚落種萟自養山路將盡兩山尢奇聳髙出云表如洞門然林木茂多巨材近沙嶺則土山連亙堆阜連絡惟靑艸而已地皆白沙深沒馬足故嶺以是名過此則朔漠平川如掌天气陡涼風物大不同矣遂歷哈紮爾至什巴爾臺其地多泥淖以國語名又名牛羣頭其地有驛有郵亭有巡檢司闤闠甚盛居者三千餘家驛路至此相合而北皆芻牧之地無樹木徧生地椒野茴香蔥韭芳气襲人艸多異花五色有名金蓮者絕似荷花而黃尢異至察罕諾爾云然者猶漢言白海也其地有水濼汪洋而深不可測下有靈物气皆白霧其地有行在宮曰亨嘉殿闕廷如上京而殺焉置云需總管府秩三品以掌之沙井水甚甘潔釀酒以供上用居人可二百餘家又作土屋養鷹名鷹房云需府宮多鷹人也駐蹕於是秋必獵校焉此去巴納曰鄭谷店曰眀安驛泥河兒曰李陵臺驛雙廟兒遂至桓州曰六十里店桓州卽烏丸地也前至南坡店去上京止一捨耳以是月十九日抵上京歷巴納凡十有八爲裏七百五十有奇爲日二十四大抵兩都相望不滿千里往來者有四道焉曰驛路曰中路二曰西路東路二者一由黑谷一由古北口古北口路東道禦史按行處也予往年職館閣𨿽屢分署上京但由驛路而己黑谷輦路未之前行也因忝法曹肅淸轂下遂得乘驛行所未行見所未見每嵗扈從皆國族大臣及環衞有執事者若文臣仕至白首或終身不能至其地也實爲曠遇所至賦詩以紀風物得二十四首惜筆力拙弱不能盡述也𨿽然觀此亦大略可知矣鄱陽周伯琦自敍

紀行詩

乘輿繩祖武嵗嵗幸灤京夏至今年早山行久雨晴日瞻黃道肅夜拱北辰眀隨步窺形勝周咨記里程昌平古縣名諫議逺流芳石鬭淸溪急林昏暮樹蒼市闤云聚散關嶺斗低昻輦路平如砥靈宮坌異香居庸東北路艸細一川平夾岸山屏轉穿沙水帶縈六龍扶日禦萬騎擁云旌遊豫諸侯度懽歌兆姓迎縉雲山獨秀沃壤嵗常丰玉食資原粟龍洲記渚虹荒祠寒木下遺殿夕陽中誰信幽燕北翻如楚越東

右縉山縣【今名龍慶州】

車坊尙平地近嶺晝生寒拔地數千丈淩空十八盤飛泉鳴亂石危磴防重關俯視人寰隘眞疑長羽翰

右十八盤嶺

逾險夢頻悸循夷气始愉千巖奇互獻萬壑勢爭趨峭壁劍門壯重梁星渚紆凡鱗期變化雷雨在斯須

右龍門

嵐翠摩臺斗林霏隱日車谷深幽境迥路轉列峯斜錦石歌瑤艸蒼叢綴白花柴門成聚落山崦盡人家萬幕縣崖下髙低疎復稠罽墻聫虎衞幄殿接龍樓楡栁淸長晝槐松颯早秋威容隆古昔神武鎭中州羣牧緣山放行營散野屯煙塵彌四望蜂螘混前邨武警當虞偹邦謨要討論興王垂典則根本在元元崇岡緜鐵壘疊巘匝金城地峻風煙冷人稀艸樹榮萱開當夏晝麥秀比秋成雞犬知歸路牛羊認暮荊薪蒸因地利種萟徧山阿邨隖甿居朴谿橋客逕頗通宵陰霧重盛夏北風多僻境輪蹄絕桃源未是過岫分蒼筍特厓豁洞門髙丹壁張羅綺靑林擁斾旄野花金映轡沙韭翠侵袍苑馬驅馳慣長途步穩牢山行三百里馬上不知疲谿澗淙淙急峯巒矗矗奇云寒蓬島曉雪霽防稽時風物無過此淸緣有夙期髙嶺橫天出炎天气候涼白沙深沒馬碧艸淺連岡晨服增綿纊寒鄕供稻粱土風多國語閭井異尋常晴川平似掌地勢與天寛煙艸靑無際云岡影四團貔貅環武陣鱗鳳擁和鑾髙獻南山壽同承湛露懽右沙嶺二首是日上都守土官逺迎至此內廷小宴

嶺西通驛傳山盡見郵亭萬竈閭閻聚千轅驃騎營市橋風策策野堠霧冥冥雄略卑秦隴孤兵笑廣靑

右牛羣頭

涼亭臨白海行內壯黃圖貝闕眀淸旭丹垣防碧楡龍湫時霧雨鷹署世衡虞駐蹕光先範長楊只一隅

右察罕諾爾【猶漢言白海】

地曠居人少山低云影微石墻虫避燥土屋燕交飛沙淨泉宜酒天涼秋合圍朔方戎馬最芻牧萬羣肥

右眀安驛

漢將荒臺下灤河水北流嵗時何衮衮風物尙悠悠川艸花芬郁沙禽語滑柔暮梁遺句在過客重綢繆

右李陵臺

桓州當孔道城築自唐時翊輔千年盛川原萬里夷艸滋新雨歇雲起逺山移迎送官僚習長懷被眷私

右桓州【古烏丸地也】

南坡延勝槪一捨抵開平地蘊淸涼界天開錦繡城雷轟駝鼓振霞絢象輿行塡道都人士瞻前戴聖眀

右南坡

龍虎蟠淸淑金湯據上游洛都光有漢丰邑啟成周宮鑰専畱守邦符統牧侯丕基彌億載廟勝孰良籌黃屋如天運紆徐再浹旬慶雲籠左纛甘雨淨前塵非避炎曦烈將惇磐石親初筵均沛澤大訓共敷陳巡守綏畿甸遊從覽近風山川隨地異聲教此時同王業艱難逺神都制作雄按行循故事不用避靑驄後序

車駕旣幸上都以是年六月十四日大宴宗親世臣環衞官於西內椶殿凡三日七月九日望祭園陵竣事屬車轅皆南向彜典也遂以二十二日發上都而南是日宿六十里店巴納眀日過桓州至李陵臺驛雙廟兒又眀日至眀安驛泥河兒翼旦至察汗諾爾由此轉西至輝圖諾爾猶漢言後海也曰平陀兒曰石頂河兒土人名爲鴛鴦濼其地南北皆水濼勢如湖海水禽集育其中以其兩水故名曰鴛鴦或雲水禽惟鴛鴦最多國語名其地曰哲哷哈喇巴納猶漢言逺望則黑也兩水之間壤土隆阜廣袤百餘里居者三百餘家區脫相比諸部與漢人雜處頗類市井因商而致富者甚多有市酒家貲至鉅萬而連姻貴戚者地气厚完可見也俗亦飼牛力穡粟麥不外求而贍凡一飼五牛名曰一日耕地五六頃収粟可二百斛問其農事多少則曰牛幾具察汗諾爾至此百餘里皆云需府境也界是而西則屬興和路矣巴納曰苦水河兒曰回回柴國語名和爾圖漢言有水濼也隸屬州保昌曰呼察圖猶漢言有山羊處也地饒水艸野最多鷹人善捕歳資爲食又西二十里則興和路者世皇所剏置也歳北巡東出西還故置有司爲供億之所城郭周完闤闠叢夥可三千家市中佛閣頗雄偉蓋河東憲司所按部也西抵太原千餘里郡多太原人郊圻地陂陀窊隰便種萟路置二監一守餘同他上郡東界則宣徳府境上都屬郡也府之西南名新城武宗築行宮其地故又名曰中都棟宇今多頽圯蓋大駕久不臨矣由興和行三十里過野狐嶺嶺上爲巴納地甚髙風寒凜栗不可畱山石犖確中央深澗夏秋多水東南盤折而下平地則天气卽暄至此無不減衣者前至得勝口宣徳宣平縣境也地宜樹木園林連屬宛然燕南有禦花園雜植諸果中置行宮果有名平坡者似來禽而大紅如朱砂甘酸又有名呼喇巴者比平坡又大味甘松相傳種自西域來故又名之曰回回果皆殊品也得勝口南至宣平縣十四里小邑也去邑三十里有山出瑪瑙石可器至沙嶺沙深車馬涉者甚囏又五十里至順寧府本宣徳府也往年因地震攺今名原地沃衍多農民植宜藍澱艸頗有業染者亦善地也南過鄂勒嶺路多亂石下臨深澗險阻可畏澗黃流浩汗東南數百里穿居庸關流至京城南盧溝合眾水埶甚大名爲渾河每嵗都水監專其事否則爲患不小嶺路參互四十里至雞鳴山疊嶂排空緜亙二十餘里有小寺在山巓旁有榷木泉所經也望之如在半天邊山隘廹尢甚又南二十里乃平地曰雷家驛之西北十里巴納曰丰樂丰樂二十里阻車巴納又二十里至統幕則與中路驛程相合而南歷狼居西山至懷來縣縣唐所置也山水環抱流注市有長橋水名嬀川郡有碑可考縣南二里巴納也凡官署畱京師者皆盛具牲酒果核於此候迎大駕仍張大宴慶北還也南則楡林驛卽漢史衞靑傳所謂楡谿舊塞者自懷來行五十五里至嬀頭又十里至居庸關關南至昌平龍虎臺又南則皇后店皁角大口焉遂以八月十三日至京師凡歷巴納二十有四爲裏一千九十又五此輦路西還之所經也北自上都至白海南自居庸至大口已見前序故得而略獨詳其所未經者耳國制凡官署之幕職椽曹當扈從者東西出還甲乙番次多不能兼惟監察禦史扈從與國人世臣環衞者同東西之行得兼歷而悉覽焉昔司馬遷遊齊魯吳越梁楚之間周徧山川遂奮發於文章焜耀後世今予所歷又在上谷漁陽重關大漠之北千餘里皆古時騎置之所不至轍迹之罕及者非我元統一之大治平之久則吾黨逢掖章甫之流安得傳軺建節擁侍乘輿優遊上下於其間哉旣賦五言古詩十首以紀其實復爲後序以著其槪不惟使觀者得以擴聞見抑以志吾生之多幸也歟鄱陽周伯琦述

紀行詩

輝圖諾爾作【漢言後海也】

侵晨離白海輦路轉西邁野光散平蕪山容列修黛秋風動地來曾波忽澎湃戎馬多驚嘶寒聲襲鞶帶逾岡覽晴川夷曠襟抱快白花間紫蕤將將委珩佩幽興足目前絕境擬方外旌麾匝云屯輿帳擬行在法從各有司諫垣敢荒怠邊報叢逺函蒼黃盡吁怪解鞍愒前村伏枕念當代王綱未旒綴羣生半塵芥紆軫誰與言沈思屢長嘅東南何時蘇吾欲問大塊【是日驛報杭省有警】

鴛鴦濼作

官路何逶迆里數不可度宿止有常程晚次鴛鴦濼山低露艸深天朗雲气薄積雨風颼颼平波煙漠漠鳬鷖雜翔集巨鱗倐潛躍居人嵗取給逺眺僅一勺原隰多穜萟農奚犬牙錯滌塲盈粟麥力穡喜秋獲舒徐八駿遊相羊瑤池樂山川豈不佳人事日蕭索芻牧紓邦供徵徭非昔昨都人望翠華朝朝候靈鵲

興和郡【屬河東憲司按部西抵太原千餘里】

我行日旬浹所歷皆朔漠興和號上郡陂陀具城郭濼陽界東履汾晉直西略提封廣以遐編氓半土著連甍結賈區曾樓瞰寥廓要防稱雄麗勢壓諸部落興王逺垂裕百載承制作北巡必西還逺儗東邑洛供億頗浩繁撫循在恭恪四鄰愼偹虞三輔嚴寄托賢愚不同調虫沙與猨鶴長願四海淸漢儀嵗輝爍

野狐嶺【嶺界南北甚寒南下平地則暄矣】

髙嶺出云表白晝生虛寒冰霜四時凜星斗只尺攀其陰控朔部其陽接燕關澗谷深叵測梯磴紆百盤坳垤艸披拂﨑嶇石巑岏輪蹄紛雜遝我馬習以安怳然九天上熙熙俯人寰連岡束重隘拱揖猶城垣停鞭履平地回首勢望尊緜衣遂頓減長途污流韀亭栁防古道園果登禦筵境𨿽居庸北物色幽薊前始悟一嶺隔气候殊寒暄小邑名宣平相距兩捨間牛羊嵗蕃息土沃農事專野人敬上官柴門暮款延休養嘉承平禹迹邁古先漢唐所羈縻今則同中原大哉輿地圖垂創何其囏張皇我六師金湯永深堅

自順寧府歷坳兒嶺臨渾河上源過雞鳴山晚宿雷家驛

郡治頗淸曠民俗亦朴淳川原西成饒景物娯晨徵登頓未及晡修嶺忽前陳亂石森礧礧濁流奔沄沄斗崖鳴澒洞險逕緣鄂齦園林暗回隄峯巘排秋旻海鵬奮淩風江蛟歘垂云雞鳴俗語傳世逺昧所因招提據危巓略物橫天津睥睨窮豪芒翕忽叢鬼神六龍行中天壯觀齊昆侖造設開辟先顯燿當玆辰垂髫耳已熟華巓目方親甚欲恣冥搜赤日昬黃塵紀勝猶掛漏觀風能宣旬

懷來縣

山風日多寒近燕苦秋陽懷來𨿽小縣肇置自李唐泉甘沙井冽橋古川流長重岡相抱環逺山勢低昻鑾輿嵗西還傾朝迎道傍蟠桃百寶盤敬上萬年觴三登調玉燭羣黎樂康莊吾皇仁聖君動必循彜章宵旰貽近憂苗頑尙跳梁所賴根本固忍此枝葉傷思見萬邦寧野無遺賢良

楡林驛【漢史稱楡谿長塞卽此也】

昔人多種楡今人惟種栁堅脆𨿽不同气盡同一朽此地名楡林自漢相傳舊但見栁靑靑夾路炎晝行旅蘇汗暍車騎借陰覆培植將百年柯葉日滋茂驛亭當要衝人煙紛輻輳崇山峙東西步障眀錦繡輦路中平平形勝信天授宛如道衡廬中流望云岫初夏別都城攀條集親友玆還秋將中涼飈滿衣袖物態有變容嵗月如反手不問栁與楡生意要悠久

入居庸關

出關復入關五見月上艸木𨿽未霜寒風已淒然厓路何紆縈疊嶂橫中天上有太古石下有無底泉幽致良足嘉萬雷柰喧闐馴象寶轡鳴紫駝錦幪鮮鐵騎簇云隊黃屋循星躔時巡謐風俗執法恭後先達官國同休拔宅如登仙細民終嵗勞輸轉日憂煎苦樂殊云泥使我中心悁偶經巖谷勝復憶江湖壖升髙望白雲楚天浩無邊王師未休息敢賦歸來篇

龍虎臺【在昌平縣境北距居庸關卄五里】

巍巍百尺臺蕩蕩昌平原隆隆鎭天府奕奕環星垣居庸亙北紀隩區斂全燕蒼龍在蟠拏白虎右踞蹲斯名豈易得天以遺吾元眀眀傳正統聖子及神孫巡歸遂駐蹕衣冠照乾坤山川皆攺容艸木亦被恩章華民力竭柏梁侈心存豈若因自然張設一旦昏雄偉國勢重簡儉邦本惇年年舉盛典宮中奏雲門

大口【其地有三大垤土人謂之三疙疸距都北門二十里】

三垤何崇崇遙直都門北天肅煙嵐靑野迥露艸白紫气千里臨蜺旌拂秋色文武迨耄倪抃舞拜路側萬羊肉如陵萬甕酒如澤國家富四海於以著功徳詰朝禦大眀湛露春拍拍簫韶殷九天歡聲溢逵陌非才忝扈從所職陳典則皇基奠泰山億兆究安宅

夫惟天子時巡治古之令典儒臣扈從彌文之盛觀是故鹵有簿以紀侍衞之名路有史以載見聞之實其來蓋已逺矣惟玆黓執徐之嵗朱眀仲呂之月當寧面南南服辟四方之路以盡多士之才執法侍上上京持數寸之筦以申三尺之令於時鄱陽周君伯溫褎然炎虛之秀膺是崇臺之除乘鸞羽之潔淸從翠華之密勿身歷乎山川之羙固目覩乎星月之推遷進而載馳載驅退而爰咨爰度抒思輒形淸詠回轅遂積多篇彚以示余屬之敍引觀其憧憧行李之役汲汲傾葵之誠螭坳舊傳載筆載筆其有述乎解廌必用識丁識丁況能賦者率爾捲端之弁詒諸柱後之冠云翰林學士承旨光祿大夫知制誥兼修國史冀郡歐陽書於視艸堂右扈從詩並前後序二通今左丞鄱陽周公爲監察禦史時所作也國朝混一以來中臺南士之選惟公居首公踐歷華要績孚名襮垂四十年深感遭際形之著述一以贊規摹之大一以彰聲教之隆居安慮危見於言外旣而澄淸蕃宣東南是賴短章大篇奚翅千百未遑詮次預以是集鋟梓傳播以偹史氏纂一代之雅頌職方爲全書者有所稽焉門生鄕貢進士海昌賈祥麟謹題

扈從集

