

欽定四庫全書

集部二

杜詩攟

別集類一

唐

提要

﹝臣﹞等謹案杜詩攟四卷明唐元竑撰元竑字逺生烏程人萬曆戊子舉人明亡不食死論者以首陽餓夫比之是編乃其讀杜詩逐首札記所閱蓋千家注本其中附載劉辰翁評故多駁正辰翁語自宋人倡詩史之說而箋杜詩者遂以劉昫宋祁二書據爲稿本一字一句務使與紀傳相符夫忠君愛國君子之心感事憂時風人之旨杜詩所以髙於諸家者固在於是然集中根本不過數十首耳詠月而以爲比肅宗詠螢而以爲比李輔國則詩家無景物矣謂紈袴下服比小人謂儒冠上服比君子則詩家無字句矣元竑所論𨿽未必全得杜意而刋除附會涵泳性情頗能會於意言之外其中如白鷗沒浩蕩句必抑蘇軾而申宋敏求宛馬總肥秦苜蓿句正用漢武帝離宮種苜蓿事而執誤本春苜蓿字以爲不對漢嫖姚又往往喜言詩讖尢屬不經然大旨合者爲多勝舊注之穿鑿逺矣

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

杜詩攟卷一

﹝明﹞唐元竑撰

望嶽詩岱宗夫如何想象語也心巳馳絕頂矣靑未了謂望止一面故以起結呼應解者失之歸雁詩望盡似猶見更煉之則曰決眥入歸鳥亦猶獨鳥怪人看更煉之則曰鳥窺新捲簾彼此相較卽知火候矣所謂剝一層深一層也

與李白同尋範隠居詩向來吟橘頌誰欲討蒓羮謂行比伯夷不必情同張翰也與老去悲秋頸聮皆翻案用事皆不甚佳然攺惟字卽與結句重復少味矣

李鄴侯云安能不貴復不去空作昂藏一丈夫贈李白絕句未就丹砂愧葛洪不去也末二句不貴也二李皆謫仙此詩畫出靑蓮影子

對雨書懷詩震雷翻幕燕翻者驚飛也

已上人茅齋詩天棘蔓靑絲恆語耳乃有攺爲夢字者江蓮揺白羽亦不必謂羽爲扇蓮瓣何至似扇耶且已公非齊巳齊巳晚唐人去杜甚遠歐注誤也

畫鷹詩素練風霜起形容語也題畫常意耳謂是未畫時絹色復成何語

臨邑弟苦雨詩題云黃河泛溢堤防之患簿領所憂而結乃云吾衰同泛梗利涉想蟠桃倚賴天涯釣猶能掣巨鰲自以大水爲快謔語髙談殊覺不知痛癢故云用寛其意當知急者自急非此語所能寛也因思古今負絕技人多不諳世務右軍帖足下今年正七十耶想復勤加頤養而復云吾年垂耳順正恐前路欲逼此豈應對七十老人言也公又時以殺身勸人而孟襄陽對玄宗誦不才明主棄此皆自率胸臆初不知有轉喉觸諱哀哉不能言非謂此等乎乃知癡黠各半不止虎頭豈獨造物與齒去角亦坐精神不能兩用耳

更尋嘉樹傳不忘角弓詩傳卽左傳正用彼事欲其追念疇昔兄弟之交朂以不忘也注未是李杜千古齊名然杜亟稱李而李落落不答或謂杜期李太過反爲所誚荊公獨謂不然淸新庾開府俊逸鮑參軍但比之庾鮑又李侯有佳句往往似陰鏗鏗詩又在庾鮑下此論非也昔之庾鮑猶今之李杜蓋人人屍而祝之者杜謂李才兼二子同時同業之人推重至此故啟口卽云白也詩無敵荊公忘之耶蓋李眼空一世𨿽與杜善仍自落落不妨是李髙處至杜深愛其詩思之不置我用我法亦正是杜髙處未可以俗見議之也胡元瑞云子美不獨虛心太白卽髙岑輩無所不傾倒然二子推轂杜者亦無幾信然史稱杜善李白髙適而集中寄髙諸詩意皆不能無望獨於李無之故知當時杜實自謂攀李不及也且李聲彩之盛當代更無與儔如其宗人陽冰所謂古今文集遏而不行惟公文章橫被六合蓋實錄也而唐人選唐詩今所流傳於世者諸家品隲無論當否杜大都無處廁足蓋當時極重科目杜終於不第三百年詩人之冠自是宋人推戴語親見楊子云祿位容貌時誰肯遽爲之下哉

靑蓮曠世逸才當時號爲謫仙公詩方期拾瑤艸又還丹日月遲又未就丹砂愧葛洪皆以出世期之然靑蓮志在匡時自方東山謝安石公前後贈言但許以千秋名無片言及此也至永王事極爲昭雪乃又引楚筵辭醴爲言則後人謂公詩因孔巢父問訊李白不無微意非穿鑿也其嚴又如此至讀醉眠秋共被攜手日同行之句兩人交情千古如見公惓惓於李不必言李除飯顆謔語外止有魯郡東石門及沙丘城下二篇然何時石門路重有金樽開及思君如汶水浩蕩向南徵情至可想矣何必累牘始稱知已哉嚴子陵有云買菜乎求益也

宋員外舊莊詩吟詩許更過鍼芥相投語也謂尊慕前輩信然謂非自負則不可

夜宴左氏莊詩檢書燒燭短吾嘗夜坐讀書苦燭易竟輙念此語爾時方宴何至是耶詩書琴劍雜見篇中備此四事可謂雅集矣竟未識左氏何人也詩罷聞吳詠扁舟意不忘公曾客吳相去未久意者所指如今之棹歌耶

奉寄河南韋尹詩有客傳河尹須溪笑之吾以爲河尹猶關尹也彼旣可稱此何足笑況唐詩中稱河尹者豈止公一人哉獨此詩首云逢人問孔融中云濁酒尋陶令丹砂訪葛洪謬慙知薊子眞怯笑揚雄末復云屍鄕余土室難說祝雞翁引古人以自比何其層見疊出也此則不可爲法

五七言爲途窄矣用字不得不減如浣花溪曰花溪錦官城曰錦城皆文而妥馬卿方朔用慣不覺劉牢葛亮傖矣九十九泉曰十九泉自非誤記何至於此

贈韋左丞詩甲子混泥塗正用絳縣老人事下語極有斤兩老驥思千里蒼鷹待一呼所謂矜餘力也結句君能微感激亦足慰榛蕪此感激字有異詩中自矜正欲以言感之且激之不識韋能略一動念否探詞也至紈袴不餓死一篇髙自標置抑又甚矣然終於難撼東入海西去秦所謂何天不可飛也當時士子干謁公卿慣用此法謂之捭闔公𨿽自負本色故自不同其後贈別賀蘭銛云老驥倦驤首蒼鷹愁易馴髙賢世未識固合嬰饑貧卽此意也其起句云黃雀飽野粟羣飛動荊榛今吾抱何恨寂寞向時人動卽撼意所謂感激也注謂韋曾薦公不知何據甚愧丈人厚四句感其贊已而已正惟贊而不薦故以此言激之如果曾薦公公尋常受人酒食尙深致愧謝何以詩中一字不及耶

捭闔𨿽士子惡習然終是盛世事蓋必海宇右文公卿下士時始有之其初始於一二豪傑急於自見稍露鋒鍔適遇當道虛懷愛才傾蓋納交遂成佳話於是不安貧賤者羣起效之遂相沿有傲妄之目然傲則非妄妄則非傲傲者有而不能藏如瘦人多骨妄者無而詐爲有如病人浮腫相去天淵世人槪言傲妄所謂涇渭不分故使僞者售而眞者絀也如公有激之言𨿽稍不遜要非妄也乃其後妄人竟爲當道所厭惡故杜佑之客至召與食而面數之甚者如陳少遊殺之矣致使韋布膽寒更變爲稱功頌徳脇肩諂笑以覬餘瀝而一劍霜寒十四州欲攺爲四十始許相見摛詞家復何所容其足乎此可以觀世變也

讀書破萬卷此破字頗難解猶諺云破財財𨿽未罄巳經消耗曰破萬卷未必首尾皆誦通已無不寓目者此𨿽誇語卻甚斟酌白鷗沒浩蕩宋敏求定作波字極是東坡說非也毋論鷗不解沒但沒浩蕩無此句法

或謂贈汝陽王詩結句淮王門有客終不愧孫登亦卽贈韋意否曰非也汝陽殷殷願交於公讀招要恩屢至一語可見篇中極口譽之豈紈袴不餓死比哉淮王客用八公事愧孫登翻用叔夜語意謂𨿽不能效八公以王仙去要能超然自引與碌碌奔走者異若汲黯之重大將軍侯嬴之重公子正是酬知意但與庸人不同耳贈張四學士詩黃麻似六經尊昭代也

武衛將軍挽詩舞劍過人絕鳴弓射獸能銛鋒行愜順猛噬失蹻騰第三句頂舞劍第四句頂射獸公詩多有此法夢弼注未是赤羽千夫膳赤羽字可實可虛只當軍中字用耳注引赤羽若日白羽若月語不錯指雁爲炙可給千夫否且箭可言羽何言赤羽況才言射獸又復射鳥成何章法或疑赤羽豈可代軍中字曰東走窮歸鶴南徵盡跕鳶遼東交趾字不妨如此代用可例觀也

登慈恩寺塔詩方知象敎力足可追冥搜公蓋以佛法爲詩用亦猶荊公坐禪成胡笳十八拍文人通病不覺自招自非曠士懷登玆翻百憂俗人眞語亦安知象敎力也唐詩多有此如過櫓妨僧定使過櫓可妨豈得言定耶

鸊鵜水鳥也吾郡水鄕最多此物土音直云鼻涕然考鵜字本具平仄二音公詩健筆淩鸚鵡銛鋒瑩鸊鵜平韻也鐫錯碧甖鸊鵜膏仄韻也隨宜用之如廉頗枚乘翠華乘輿等字亦然

贈鮮於京兆詩計疎疑翰墨時過憶松筠𨿽自憐語然古今求名人誰免此者計疎始疑當得意時決不自疑時過方憶正塵勞中決不能憶也語特眞至所以爲妙貧交行只四句濃至悲慨巳極詩正不貴多

白絲行繰絲須長不須白慨末世貴飾賤眞也此詩字字用意巳悲素質隨時染裂下鳴機色相射謂致飾則喪眞美人細意熨帖平裁縫滅盡鍼綫迹工於飾者彌縫巧妙使人不覺也春天衣著爲君舞四句狀其輕薄得時之態香汗淸塵污顏色開新念舊置何許一朝敗露又有輕薄者起而代之舊者棄不用也君不見才士汲引難恐懼棄捐忍羇旅非謂無人汲引才士謂才士任眞恥爲飾自知枘鑿不受人憐蓋預恐飾者難久爲人所棄故寧忍羇旅耳他日又曰畏人嫌我眞正是此詩注腳

贈哥舒詩軒墀曾寵鶴畋獵舊非熊與鮮於仲通詩脫略蟠溪釣語皆妙有斟酌貧士贈達官不肯一字苟下如此非一味貢諛者勲業靑冥上交親气槪中勲業與交親何與只气槪二字慿藉門墻揚揚得意之態迄今在目也與朝退若無慿正好對看賢不肖相去何啻千里投贈詩及此者防身一長劍將欲倚崆峒方擬依托以自見故耳非因髙達夫在當不作此想

送髙三十五詩崆峒小麥熟且願休王師請公問主將安用窮邊爲公一生持論若此宋儒極推重之不獨以詩也脫身簿尉中始與捶楚辭謂唐時參軍簿尉受杖者是鮑引昌黎詩駁之非也詩意了然不煩他證此與饑鷹側翅跨馬觸熱下語皆帶輕薄從古豪傑皆取功名於涕唾之間此亦何足諱且恥而公固深不滿之亦繇其性固然漢世祖所謂狂奴故態也常恨結歡淺各在天一涯試與靑蓮醉眠攜手及憐君如弟兄等語相較則髙李交情厚薄原自不侔髙五十始學爲詩其人濶達負气骨畱心世務蓋靑蓮一流人然作略實非嚴武比公納交徒以詩故前後寄贈但稱其詩未嘗於貴顯後有一字浮譽卽此亦今人所萬不能及也

贈崔於二學士詩倚風遺鶂路隨水到龍門諺所謂順風順水也陵厲不飛翻陵厲字較奮迅更有气儒術仍難起以不飛翻故家聲庶巳存以陵厲故

倚風遺鶂路隨水到龍門竟與蛟螭雜寧無燕雀喧參差頂鍼法也又能畫毛延壽投壺郭舍人每蒙天一笑復似物皆春又疎樹寒云色茵陳春藕香脆添生菜美陰益食單涼又神女峯娟妙昭君宅有無曲畱明怨惜夢盡失歡娛又禦鞍金騕褭宮硯玉蟾蜍拜舞銀鉤落恩波錦帕舒又羅襪紅蕖艷金羈白雪毛舞階衝壽酒走索背秋毫又峽束滄江起巖排古樹圓拂云霾楚气潮海蹴吳天又君不見道傍廢棄池君不見前者摧折桐百年死樹中琴瑟一斛舊水藏蛟龍皆同此法至灧澦堆詩沈牛答雲雨如馬戒舟航天意存傾覆神功接混茫西閣期嚴明府詩匣琴虛夜夜手板自朝朝金吼霜鐘徹花催蠟炬銷在近體中二聯尢爲僅見又寄張山人彪詩艸書何太古詩興不無神曹植休前輩張芝更後身數篇吟可老一字買堪貧六句參差頂鍼亦爲僅見

何將軍山林詩刺船思郢客解水乞吳兒二語意異謂未善操舟偏能泅水也乞吳兒極誇其能猶言賈餘勇或謂就吳兒乞解水法毋論二句合掌就本句論亦不成語矣

贈鄭廣文醉時歌精妙不必言事後追考之頗似一篇挽詩與其生平歷履句句貼合公無前知術何繇得此昔人畫龍點睛輙飛去畫女子刺心卽痛伎藝到絕處豈有神靈慿其筆端耶詩有讖若此毋怪今人動多忌諱見貧病老死字毛豎色變棄去不肯竟讀也然鄭之餓死命也不因公此詩其千古猶有生色則實以此詩故殆難爲俗人言

麗人行靑鳥飛去銜紅巾似用漢武事謂傳命女侍耳

重過何氏詩問訊橋東竹將軍有報書倒衣還命駕髙枕乃吾廬喜出望外筆底躍然便知問訊而不報者蓋有之矣貧士落莫得此不易言外可想此何將軍亦甚微瑣竟因數詩不朽千載尋常一席酒勝沙場血戰詩人有權顧安得人人詩悉如少陵者

前詩酒醒思臥簟客不肯去矣後詩髙枕乃吾廬殆有甚焉又祗應與朋好風雨亦來過又自今幽興熟來往亦無期又到此應常宿相畱可判年何不憚煩也東道主人家才足稻粱耳恐未免攢眉

文始象形字者孳也從文而出孳生不巳摛詞家亦然但能創業垂統不患無傳千載而下自有嫡胤如渼陂行一篇用意從漢武秋風歌來只歡樂極兮哀情多一語演出如許奇思變態裊窕蒼茫眞有鬼神在其腕下所謂脫胎也

渼陂西南臺詩懷新目似擊接要心已領仿像識鮫人空蒙辧漁艇亦是頂鍼句懷新二語所攝蓋廣鮫人荒唐故曰懷新漁艇約略故曰接要各舉一爲證也句法大都自靈運來知歸俗可忽亦謝句而稍變之蓋內重則外自輕知歸二字良復不易可字妙苟非其人俗未易忽也世復輕驊驑吾甘雜蛙黽許是知歸之言

寄髙三十五詩美名人不及佳句法如何言其詩可貴也又云主將奴才子崆峒足凱歌則所謂新詩日又多者無非寄人籬下頌徳稱功句法𨿽佳亦不足貴也巳故首用嘆息字深憫之也公寄髙如此晚年在鄭公幕下忽忽不樂遄歸故林髙允云恐負翟黑子賢者胸襟略同也

贈陳二補闕結句自到靑冥裏休看白髮生陳時巳老矣休看字妙謂老當益壯也公之自言則曰復有樓臺銜暮景不勞鐘鼓報新晴蓋賜緋後詩也

漢世祖云郎官上應列宿今遂爲詞家通用若引以爲榮者殊不知盜賊狗馬亦皆上應列宿豈止郎官而已沈東美除膳部郎詩云詩律羣公問儒門舊史長淸秋便寓直列宿頓輝光觀其下語獨自斟酌蓋人能增列宿之光列宿不能增人之光也

嘆庭前甘菊詩庭前之菊卽野外所移庭前得地矣以移故開遲野外先開以不得地但堪采擷耳二者難兼此嘆意也

沙苑行結句𨿽未成龍亦有神馬亦如是魚亦如是故曰異物同情气苑中偶有巨魚便扯以配馬亦是漫筆偶及謂馬與龍交錯解精气二字矣鄧公驄馬行雲物晦冥方降精始是馬與龍交此詩不爾也

邵氏聞見錄云子美以鄭季對文章春苜蓿對霍嫖姚或以爲病惟知詩者能辧之此論未當初盛諸公句法對偶多不甚工不獨公一人卽公詩亦不獨此二語𨿽不礙髙格然一經拈出實是語病所惡於對偶太切者謂戀句字傷气格耳如使气格不傷對偶固應工整卽如春苜蓿霍嫖姚縱云不礙於格豈謂格必如是始髙耶他日云晚節漸於詩律細則生平不細處公固病之矣後人乃有學爲此等者不黽勉气格而徒矜拙朴亦復何難

詩至少陵可謂聖矣其自稱曰學詩猶孺子何謙甚也此猶投贈達官之語其贈僧亦曰小子思疎濶豈能達詞門至許十一何人斯而夜聽誦詩篇中云離索晚相逢包蒙欣有擊又云應手看捶鉤淸心聽鳴鏑蓋儼然師道事之求其指敎眞所謂能問不能處處得師豈止王楊盧駱巳哉後人於此道稍辧菽麥輙巳髙蹈遐矚蔑視儕輩矣況肯容人攻其短乎所以終不能超邁也

與鄠縣源少府詩無計回船下空愁避酒難謂舟未泊岸欲逃不得也公本好劇飲故以此頌主人之情非眞以爲苦如尋崔戢李封云崔侯初筵色巳畏空樽愁未知天下士至性有此不語極感激至陪李金吾花下飲云香醪懶再沽結云醉歸應犯夜可怕李金吾乃是不滿語也其自言曰預恐樽中盡更起爲君謀

官定後戲贈詩不作河西尉淒涼爲折腰老夫怕趨走率府且逍遙公時擢尉不拜攺授右衛率府參軍參軍冷曹而優於體一羣縣尉驢騾驟幾个參軍鵝鴨行當時語也怕趨走且逍遙以此柴桑自挽後人尙有擬者自贈題極新最堪口實竟未見有繼起何耶

崔少府髙齋詩相對十丈蛟欻翻盤渦坼與震雷翻幕燕皆偶然目擊語使本無是事寓言及之毋論意涉揑怪卽其語亦有何致但幕燕純是景語十丈蛟則感時托興意有屬耳何得空裏雷殷殷尋地脈須溪解佳煙氛藹■﹝山上酋下﹞崒魍魎森慘戚昆侖崆峒顚回首如不隔意特深妙他日間道奔行在巳先吐露矣作者肝鬲了然不須射覆

三川觀水漲詩恐泥竄蛟龍須溪笑之以今經生讀泥字皆作上聲故吾謂論語小道道路也猶言僻徑致遠恐泥正借泥濘字何故讀作上聲集中屢用恐泥意唐時原漱壑松栢禿及枯查捲拔樹礧磈共充塞皆是畫筆至聲吹鬼神下勢閱人代速則彷佛傳神畫工不當閣筆耶人寰難容身石壁滑側足城市山林無適而可故曰艱險路更跼

彭衙行於危窘中得一飯之惠故自感不能忘

曲江詩吾人甘作心似灰語稍率而未練遂令注者不能了了前云比屋豪華固難數後雲杜曲幸有桑麻田故將移住南山邊因弟侄之悲作慰語耳雄豪放蕩詩則似之作者意不爾

一百五日夜對月詩全首與今夜鄜州月同意鄜州詩巳極哀怨此詩更帶牢騷斫卻月中桂淸光應更多恨語也極一時無可柰何之意與靑蓮剗卻君山好平添湘水流相去千里彼語出自曠襟若不辧來源幾欲例看矣須溪注尢誤所謂語貴不犯者必以月中桂比君側姦邪耳毋論比擬不當更將千古奇幻語扯入腐鄕失豈細耶大都此詩全首似騷語都不倫仳離放紅蘂作平聲讀耶若解憂詩呀坑瞥眼過飛櫓本無蒂得失瞬息間致遠宜恐泥又作去聲讀矣登危聚麋鹿似言別當秋時夢弼注紅蘂不錯桂自可稱紅蘂鄜州詩題但稱月夜此但云對月觸景懷人取自諭耳政不必人人盡解然亦豈遂不可解誤夫婦作君臣句意舛錯讀始難通獨不思起曰無家結曰牛女與君臣何涉耶

送孔巢父謝病歸遊江東兼呈李白詩蔡侯靜者意有餘中夜置酒臨前除蔡侯爲誰何不見題中

送從弟亞詩南風作秋聲殺气薄炎熾盛夏鷹隼擊時危異人至夏行秋令鳥亦先時也不因一時殺運便憂叔季謂方當盛夏耳下語想見忠愛亞以布衣奮舌廷對所言大都兵法故也其敍君臣皆泣一段足補本傳之缺亞實才士公亦具眼時止爲判官便以夾輔期之後竟致位通顯備極驕奢公未嘗纎毫得其益何取同宗兄弟爲

送韋十六評事詩挺身艱險際張目視寇讐能張目決不至污賊黨公有所試矣鳥驚出死樹龍怒拔老湫古來無人境今代橫戈矛戈矛所及龍鳥不得安居黎庶不言可知

北徵詩灑掃數不缺謂內員備官也數字音朔安得此拙句

瘦馬行當時歷塊誤一蹶委棄非汝能周防昭雪至此始是憐才然實詠馬耳決不爲房琯而發何以知之公詠畫馬尙多極口揄揚生平擬琯以聖賢豪傑語豈寥寥若是且琯𨿽罪廢時論惜之多望其復起當時行巳召用使非病死未可料也況公屬望尢切者耶絆之欲動轉攲側此豈有意仍騰驤果爲琯作肯出此語否

早朝大明宮詩旌旗日暖龍蛇動卽右丞日色才臨仙掌動意也宣政殿退朝詩云近蓬萊常五色卽右丞香煙欲傍衮龍浮意也句法工力悉敵可謂爭勝毫釐然二詩俱不及右丞

旌旗日暖一聫古今稱其壯麗須溪云若非微字淸灑不免癡肥論似精細實亦未然旌旗句麗而帶巧巧正癡之反也宮殿句淸灑者當因用燕雀字亦不因微字細味自知此題王岑二詩精金美玉不相上下岑之工煉更勝於王但王气象獨擅終不肯亞之至公詩得與抗衡者獨旌旗一聯余固不敵也宣政殿詩亦非至極紫宸殿退朝一首故爲傑出起語旣自豁眼動人頷聯遂兼王岑之長頸聯天顏有喜近臣知尢諸公所不能道題

省中壁起句掖垣竹埤梧十尋竹埤猶言竹屏送賈閣老云西掖梧桐樹空畱一院陰卽此梧也又按埤與卑字通用古文中多有之荀子埤污庸俗後漢書淸河埤下公胸中有學或偶用古字耳如注言世豈有十尋之竹耶

春宿左省及送張司馬南海勒碑詩皆五言近體中之精妙者岑寄公詩聯步趨丹陛分曹限紫微公答云君隨丞相後我住日華東殆似敝縕袍與狐狢立也中允聲名久一詩語𨿽質卻自沈痛不可及

曲江二詩俱妙對偶甚工𨿽意極傾倒未嘗小縱繩墨惟首篇結句語直致少味耳次篇朝回日日典春衣每日江頭盡醉歸每日字吾定爲每向傳刻誤也童子學爲聲句便知避此公豈艸艸若是

送程錄事詩意鐘老栢靑義動修蛇蟄謂感程鐘情髙義使病昏之人聰明復返若老栢更靑蟄蛇仍動也今人不肯以蟄蛇自比遂覺此語暗耳未審所推酒饌幾何遂蒙千載鮑叔之譽貧士可憐然結句云念君惜羽翮旣飽更思戢莫作翻云鶻聞呼向禽急此豈飲食之人所辦

送李校書詩鷹子赤毛驥兒龍脊比李父子羨之至矣眾中每一見使我潛動魄自恐二男兒辛勤養無益昔人所謂父子情深不覺至此故此詩末語極無聊賴神宗末年有一監司新到任太守具手本謁之正廷參次忽頓足罵曰狗子太守愕然出倩人叩其故監司曰吾見太守年甚少視其手本止二十幾歲吾兒正與同歲而愚呆碌碌故罵之耳非罵太守也當時傳以爲笑人情不甚相遠至小閣詩泛舟慙小婦飄泊損紅顏是見小婦之貌忽自愧其老醜亦可資一噱也

此校書乃李舟舟與妹書論天堂地獄洵是千古名言讀篇中羨君齒髮新行巳能夕惕是旣擅才名又能恭謹可謂賢者而竟遭讒妒廢痼以死豈非命耶篇尾長云濕褒斜漢水饒巨石亦似詩讖也

題鄭十八著作丈詩若除去第五橋東及方朔歳星等八句作近體甚妙

出金光門詩移官豈至尊𨿽甚得體然當時實無讒邪毀傷之也疏救房琯肅宗大怒下三司推問宰相張鎬救之得免柰何作此語耶今遂爲後世遷謫通用套語矣

望嶽詩及早秋苦熱詩皆全首縱蕩如駿馬振脫羈勒奔逸難制時公初到華州失意時所作也微帶牢騷故筆底乃爾

寄髙三十五詩安穏髙詹事兵戈久索居句法從圻父予王之爪牙來呼而問之也安穏字最得情諺有之曰坐時不覺立時饑

遣興三首情至之語宛轉頓挫與羌村詩音節彷佛遣興五首惟長陵銳頭兒一首佳

豈無柴門歸欲出畏虎狼又月明遊子靜畏虎不得語又淹泊仍愁虎又啼畏猛虎聞又不寐防巴虎又於菟侵客恨又人少豺虎多集中畏虎語可謂多矣然又云少人愼勿投多虎信所過人有易子食獸猶畏虞羅又云避喧甘猛虎噫非大不得巳何語激至是

貽阮隠居詩貧知靜者性自益毛髮古語極可味

至日遣興詩結句愁對寒云雪滿山恆語耳攺雪爲白將毋惡劣

戲贈秦少府詩昨夜邀歡樂更無謂無如此夕樂耳語意了了注謂不如去年謬甚

不見李生詩云世人皆欲殺吾意獨憐才靑蓮意气豪上不可一世世人欲殺宜也至鄭虔酒後常稱老畫師亦可謂與人無爭者而公詩云夫子嵇阮流更被時俗惡乃知妒賢嫉能古今恆態不必白眼視人始一步不可行也公深嘗此味故自言曰靑眼只途窮傷矣鄭之蒙譴得從摩詰例麗於輕典摩詰賴弟縉上章願削官贖罪鄭無所恃惟是身陷賊中密章達靈武與摩詰凝碧池詩皆爲帝所原諒故而野史載鄭及摩詰爲崔圓畫壁圓庇之得免死凝碧池不必論縉旣上章必當奉旨不畫壁獨不得免乎此皆誣謗之言也不獨此耳陸宣公李北海並當代偉人而太平廣記極詆之猶可諉之曰野史至以長源文饒二李之功而傳謂長源詭道求容無足可稱文饒攫金都下不見市人眞可恨也且謂長源動爲朝士戲侮戲侮不謂無之抑知下士大笑靑蓮之蒼蠅聲耳至文饒爲宰相責其不能忘是非於度外可謂文理不通而朱崖之貶詞臣各擬撰一制詞並刻文集中此胡爲者耶制詞可以僞撰何況其餘妒賢嫉能𨿽古今恆態然漢之小人猶畏淸議至於郁極始有黨錮之禍若乃市井庸下之流十百爲羣公然厚誣君子無復忌憚者唐始有之以迄於今嗚呼書可盡信乎

詩無妙訣但貴眞耳愁卽眞愁喜卽眞喜流自至性無所因仍則不待冥搜自然警策如新安吏詩眼枯卻見骨天地終無情新婚別詩勿爲新婚念努力事戎行婦人在軍中兵气恐不揚垂老別詩老妻臥路啼歲暮衣裳單孰知是死別且復傷其寒無家別詩久行見空巷日瘦气慘淒又家鄕旣蕩盡遠近理亦齊等語眞覺腸爲生斷鬼亦夜哭然皆得自目擊有類紀事初非愛其悲切特撰爲此等句也捨弟江南死家兄塞北亡對則工矣亦有何致有文無情勢必至此無病而呻詞家所最忌也

蓬鬂稀疎久無勞比素絲巳自傷矣又有句曰發少何勞白生涯能幾何常在羇旅中已自傷矣又有句曰生涯抵弧矢此所謂愈練愈工靑出於藍也反畏消息來寸心亦何有眞腸斷語又有句曰書到汝爲人家鄕旣蕩盡遠近理亦齊眞腸斷語又有句曰無家病不辭五字固極工妙可泣鬼神十字仍自精神不爲減色也學杜句者向此等鴛鴦譜中細尋其鍼腳亦可以三隅反矣

五篇中新婚別一篇首尾粹然

公詩體格變化不一此數詩中危苦入情處頗類沈千運但千運孤潔削薄公汪洋自恣家數不同耳

立秋後詩節短而意調俱暢罷官亦由人洵是名言然後世無敢掛齒頰者

昔遊詩王喬下天壇微月映皓鶴當爾時覺形神俱往三百篇婉兮孌兮季女斯饑千古腸斷語也後來堪與嫓美者文則莊子曰鼠壤有餘蔬而棄妹詩則少陵曰天寒翠袖薄日暮倚修竹相提而論覺少陵尢極淒黯何以故薈蔚鼠壤並是惡物猶希覺悟新人美如玉知終無可柰何故也

昔人以詩諭禪惟然有之禪家有言切忌道著詩非訓詁最嫌直說卽如天寒二語尋其文句翠袖修竹以當絕代姿並是仙人手中扇耳著眼仙人當在何處麗人行肌理細膩骨肉勻可謂親切乃此語殊不爲佳明此者始可與言詩家三昧也或曰婉兮孌兮季女斯饑非直說乎曰季女托也何謂直說曰然則新安吏諸詩非直說乎曰然敍事貴眞毋論新安諸詩卽如天寒翠袖薄何嘗不眞言情貴婉新安諸詩語𨿽直敍原其微旨蓋欲居上位者聞之耳然此意隠隠句字外試取數篇讀之無一語顯然及此所謂切忌道著也若乃安得務農息戰鬭普天無吏橫索錢便與肌理細膩無異不爲人所稱矣

懷臺州鄭十八詩山鬼獨一腳蝮蛇長如樹又雲從來禦魑魅多爲才名誤名山福地仙釋所都比於鬼域不亦寃乎然興公賦已有此語當時貶竄諸人皆擇險惡地意實如此如柳州山水何嘗不佳絕耶大約人煙湊集處少有靈秀此亦造物與齒去角意耳

遣興五首每首各詠一人徳公元亮知章浩然後四首了了獨初首嵇康不得死孔明有知音並舉二人何也曰此須分賓主謂嵇亦臥龍惜其未遇遇則爲孔明不遇則身亦不保故曰用捨在所尋蓋單詠叔夜也豈無救時策終竟畏羅罟深得龎公本意有子賢與愚何其置懷抱山谷解妙

注杜詩最苦穿鑿附會然詩中自有有爲而發者如獨立詩艸露亦多濕蛛絲仍未收下明言天機近人事蓋詩之比也又如天用莫如龍二篇若非有爲而發則詠龍何至言性命苟不存英雄徒自彊詠馬亦何至言不雜蹄嚙間逍遙有能事也但不可彊爲之說耳

羌村詩夜闌更秉燭更字平聲亦可仄聲亦可義不甚相遠秦州雜詩秋聽殷地發殷盛也的是平聲須溪注云云蓋爲江閣對雨詩所誤耳恨解鄴城圍須溪解是喧呼閱使星閱字超甚於熱閙中忽開冷眼須溪注語吾所未解也薊門誰自北時幽州爲史思明所據公蓋用自南自北語耳誰者怪訝之詞謂收復者誰及誰從北還並非也老樹空庭得得字妙然非寫影之謂如江動月移石乃是寫影耳

野望詩字字如畫獨鶴歸何晚昏鴉巳滿林但鴉鶴對舉意巳自濃何必更有所比

山寺詩麝香眠石竹明言麝香而云小鳥又云鹿何也鹿名麝香未之前聞謂小鳥者當以眠石竹故不知本謂竹下非竹上也

歸燕詩不獨避霜雪其如儔侶稀蒹葭詩摧折不自守秋風吹若何二起語如哀弦急張發響淸厲春色豈相訪一句妙訝其來暮也促織詩後四句佳苦竹詩藂卑春鳥疑五字妙甚

搗衣詩前四句亦如哀弦急張又一气呵成佳甚第五句搗衣二字在中晚人必有以易之矣此則吾從後進襄陽詩天寒夢澤深公詩天遠暮江遲人謂夢澤句以不可解而妙天寒水落始知其深合上句看何不可解獨一遲字但覺畱滯之感隠之言外若欲訓詁實難下筆也

夢李白二詩精妙殆勝招魂招魂語𨿽麗而情逺不及也一句一轉一字一淚所謂隠心結文不自知沈綿惻愴至此故人入我夢明我長相憶是因彼來而明我意三夜頻夢君情親見君意則因我夢而見彼意也魂來楓林靑魂返關塞黑與落月滿屋梁猶疑照顏色並恍如覿面但落月語加玄妙故令解者作縹緲之思耳告歸常局促苦道來不易江湖多風波舟楫恐失墜略似鬼語生人不爾所謂恐非平生魂也水深波浪濶毋使蛟龍得因失墜語而發也冠蓋滿京華斯人獨憔悴晉人云使君輩存令此人死

天末懷李白詩格意句字具有無窮之妙公詩爲李作者無一不佳此篇與秋來相顧一絕夢李白二首尢爲警拔然悉考諸作題曰贈李白者凡二最後寄李白者一而巳餘皆曰懷曰憶曰夢曰不見公自馳想李未必知亦如次元道州詩不必示元此公厚處亦公髙處而李之不一一具答亦可無訝矣

秦州見勅目詩侏儒應共飽漁父忌偏醒蓋勅目除官必不止薛畢公獨才二子故有斯語隴俗輕鸚鵡鸚鵡自諭廟堂之上文士如薛畢者不乏故我偶見遺原情類鶺鴒原情字生謂在原之情也比二子於異姓兄弟意望手援耳

凡詩中二人共一題者如贈崔於二學士畱別賈嚴二閣老喜薛璩畢曜遷官寄陶王二少尹寄範員外吳侍禦送李武二判官寄沈八劉叟皆同事同地不必言至如寄髙岑三十韻髙時在彭州岑時在虢州寄賈嚴五十韻賈時在嶽州嚴時在巴州人各一天亦不妨便共一題正此可見交情使七子知此亦省幾許篇什

寄髙岑詩似爾官仍貴前賢命可傷公竟謂後之視今猶今視昔身與二子並盧王一流人若謂詩人多窮則似爾仍貴傷前賢實自傷也篇中極稱二子何嘗有不足意公不足髙時時有之此詩則否豈可因其一時槪疑其生平語言耶老去才難盡此語單指髙髙五十始學爲詩文章事業俱在暮年故也男兒行處是古今自負無岀此語客子鬭身彊古今自憐亦無出此語心微傍魚鳥肉瘦怯豺狼上句佳無錢居帝裏千古同慨

寄李十二詩兼全寵辱身五字中包括無盡使具言之直欲累牘又哭王彭州詩云寵辱事三朝亦然敍事如此何煩瑣瑣道屈善無鄰猶云靑眼只途窮然道屈字更有餘恨蘇武先還漢黃公豈事秦楚筵辭醴日梁獄上書辰已用當時法誰將此義陳此乃公明目張膽爲李昭雪也永王宗室非盜賊比李爲所得低回其間謂可依以建功名耳及察其所爲則辭官不受賞此𨿽不及穆生之髙比於鄒陽在梁抗直不撓略相髣髴非可與甘從叛逆者同年語也讀誰將此義陳句使公時在朝必當抗章申救矣

寄賈嚴二閣老詩蒼茫城七十流落劍三千夢弼注劍閣三千餘里是也洙注引莊子劍士三千人非是但劍南劍北劍外字單用皆可劍三千不可侍臣諳入仗廐馬解登仙公詩有云無復雲臺仗喪亂中行宮艸創法仗零落駕還雙闕之後禮儀漸備始諳體式耳卽馬亦脫鋒鏑而從容內廐無異登仙然凡用事必如此始靈注引證不錯詩意工妙處似未會也每覺升元輔深期列大賢謂房琯也弟子貧原憲諸生老伏虔師資謙未達鄕黨敬何先豈公與賈嚴俱以師禮事房相與同門序齒耶賈筆嚴君八句戒甚愼言避讒安排求傲吏深警浦鷗預防霜鶻也小人害君子有兩法獨攻則曰傲盡去則曰黨賈不知以何事貶疑亦坐琯黨時詔書𨿽止列劉秩嚴武名然餘黨尙多如贊公方外人亦坐此逺謫但史不勝載耳使賈坐他事貶何得與嚴同一詩

寄張山人彪詩謝氏登山屐陶公漉酒巾羣凶彌宇宙此物在風塵此物指屐與巾也舊注指彪豈有呼人爲此物者中原有駈除隠忍用此物蓋深惡花門比於異類故有此稱耳

前後出塞詩公集中最烜赫者人人誦習然皆從舊注乾元時公在秦州思天寶間事而作更無異說亦不言大將爲誰獨東坡云詳味末篇蓋祿山反時其將校有脫身歸國而祿山盡殺其妻子者姓名不傳可恨也坡信具眼然亦以爲乾元後作蓋坐見幽州騎長驅河洛昏巳有明證故不疑耳不知正此是誵訛處當通前後細參其意前九首云君巳富土境開邊一何多又苟能制侵淩又何時築城還又古人重守邊今人重髙勲又虜其名王歸系頸授轅門後五首云借問大將誰恐是霍嫖姚又六合巳一家四夷且孤軍又拔劍擊大荒日收胡馬羣又獻凱日繼踵兩蕃靜無虞漁陽豪俠地擊鼔吹笙竽又主將位益崇气驕淩上都又將驕益愁思累累諸言咸太平全盛時乘障備邊拓土俘■﹝骨或﹞取功名耳至於大將止憂其驕何曾一字及叛逆與亂離耶然則坐見幽州騎二語何謂曰此乃公先見假逃將口決其必叛坐見云者猶抉眼吳門觀越兵之入耳此詩必作於天寶末年祿山未叛時無疑注非也不然公剛腸疾惡乾元間筆底每及叛逆必以蛇豕虎狼叱之豈有賊騎巳長駈河洛而猶稱爲大將鋪敍邊功且極誇其治軍嚴肅者耶況追敍前事詩至十四首而竟無一語及目前亦斷無此體格也不可不辧

徵戍之詩莫善於東山不過通下情耳前後諸詩著眼正在此盛時可憂驕將必叛皆從此預決潛身僃行列一勝何足論眾人貴苟得欲語羞雷同此功者未必賞賞者未必功從來灰士心啟邊釁莫甚於此諸篇慷慨悲壯曲折盡情古人當遜其出藍何況來者

開元帝固是英才自郭元振以社稷功坐練兵不整幾死纛下是後軍政一變幾復貞觀之初矣然實內耽逸樂未嘗以身率之則委任之人寵過而驕亦思效尢從令從好勢所必至且祿山天性鷙悍嚴而寡恩士卒畏之其一時邊功亦非幸致不如是何以能作賊耶朝進東門營一篇蓋實錄也但旣雲气驕淩上都又曰將驕益愁思則所謂借問大將誰恐是霍嫖姚者必非直以古人爲比不宜艸艸失作者意蓋古來大將驕貴不惜士卒而戰無不勝垂名史冊祗一霍嫖姚猶博者一擲百萬主人云汝辧作袁彥道不此豈可作實語會也故詩須通前後看不可與他處稱嫖姚者一例卽如陳陶隴西行可憐無定河邊骨猶是春閨夢里人人皆稱其用意工妙然大都與慿君莫話封侯事一將功成萬骨枯同解不知彼詩對談兵者言重開邊也此詩對廟堂言戒忘戰也意迥不同何以知之陶此題共有四第一篇

云漢主東封報太平無人金闕議邊兵縱然奪得林胡塞磧地桑麻種不生末篇云自從貴主和親後一半胡風似漢家意了然矣蓋粉飾太平不復畱心武備有功不賞無復念沙場之苦故偏舉此不欲聞者以相告所謂愸置諸耳也今人多看選本不讀全集其用意微婉處何緣具知乎

除架詩結句寒事今牢落人生亦有初謂本來空無一物耳

西枝村尋置艸堂地宿贊公土室詩幽尋豈一路遠色有諸嶺晨光稍朦朧更越西南頂念猶未息將別訪也其後寄贊公詩重岡北面起竟日陽光畱茅屋買兼土斯焉心所求近聞西枝西有谷杉漆稠亭午頗和暖石田又足收則巳得地矣何以竟不果耶贊公坐善房琯與公同謫又殷殷招公若此髙興不啻逺公沽酒公亦惓惓畱意與子成二老來往亦風流竟成虛語耳乃知住山良復不易

送人從軍詩好武寧論命封侯不計年此非勸勉之詞世俗戲人進取者曰曾算命否不計年猶云太遠在故結云馬寒防失道雪沒錦鞍韉送行詩若此𨿽近於戇然自是眞相爲者

送遠詩親朋盡一哭鞍馬去孤城古人送遠行未有不哭者不哭則物議沸然顏氏家訓可考也古今人不相及翻以爲訝

兩當縣吳侍禦江上宅詩亦知故鄕樂未敢思夙昔時危多阻未敢還鄕是矣至於思誰能禁之並思亦不敢者恐念昔年之樂徒深現在之悲也此寫侍禦畱滯苦懷乃並其心曲得之公自云妻孥隔軍壘撥置不擬道又云貧病轉零落故鄕不可思此實窮途中救苦丹常自服餌經驗者故並以勸人耳

秦州同谷紀行諸詩妙有剪裁句意俱練色濃響切無浮聲無冗語殊勝夔州以後晦翁論甚當如石龕詩苦云直簳盡無以充提攜而接云柰何漁陽騎颯颯驚蒸黎截然便住他詩或亹亹更數十言此以剪裁勝也亦有類夔州以後如靑陽峽超然侔壯觀已謂殷寥廓突兀猶趂人及玆嘆冥寞其聲半喉半舌側耳難聽然是練句太過耳不至刺刺不休作村嫗語也方盡室流離食不充腹一生困苦莫甚此時而刻畫精到若此知其胸次實自曠逺不爲境縛矣至窮途慘景人不堪其憂者偏工描畫如無衣思南州又故鄕不可思又生涯抵弧矢又寒峽不可度我實衣裳單又此生免荷殳未敢辭路難又交情無舊深窮老多慘戚又百年不敢料一墜那得取又鳥雀夜各歸中原杳茫茫皆足令人傷心動魄太息流涕蓋危苦旣得自實歷又句意俱練故能爾爾古今來窮苦工妙之語亦未有過之者也

無衣思南州此思實匪夷也大庇天下寒士俱歡顏庶以此爲廣廈乎但恐住後不免夏日嘆

生涯抵弧矢抵當也莊子曰遊於羿之彀中公未必用莊語造句之妙乃不減莊

鹽井詩不爲佳亦能剪裁故不厭耳

此生免荷殳未敢辭路難詩可以怨其謂是乎

冉冉松上雨非雨也泄云蒙淸晨初日翳復吐非曾山行遇雨者不知此際客心也冥冥子規叫微徑不復取此子規叫不必耳中以冥冥故不取微徑有戒心耳

靑陽峽結句謂逾隴望嶽突兀壯觀行行漸遠巳謂隠然寥廓中矣俄復相趂眼中及玆始不復望見也注得其半

龍門鎭詩胡馬屯成臯防虞此何及可發浩嘆每念去賊七百里偎墻獨自戰𨿽戲言實爲此輩傳神

鐵堂峽詩峽形藏堂隍壁色立積鐵此解鐵堂二字也泥功山詩朝行靑泥上暮在靑泥中泥濘非一時版築勞人功亦然泥功名旣奇公之此解當繇目擊夫山路崎嶇辟之可耳以泥故版築旣所難諭縱有之不過一時今以此名山則相沿不知幾何歲月至今未巳也且此必低陷之地何以名山詩中有哀猿透卻墜之句又似非低處所宜安得身至其地一考之

萬丈潭詩結句何事炎天過快意風雨會謂境極幽冷夏日過此乃佳也時正臘月

杜詩攟卷一

●欽定四庫全書

杜詩攟卷二

﹝明﹞唐元竑撰

發同谷縣詩況我饑愚人焉能尙安宅饑愚紐字自笑自憐停驂龍潭云卽指萬丈潭也臨歧數子不知何人倘所謂山中儒生非耶交情無舊深窮老多慘戚等是情懷經其筆端倍覺懇惻

白沙水會二渡詩捨陸登舟種種景色點綴如畫回眺積水外始知眾星乾較始知五嶽外別有他山尊語更荒幻

五盤詩地僻無网罟水淸反多魚從寫景得來故佳

淸江下龍門絕壁無尺土長風駕髙浪浩浩自太古想見壯觀結句恐懼從此數謂終身所歷諸艱屈指此其一也大約山水不險不奇聽其言乃使人有褰裳之想

石櫃閣詩信甘孱懦嬰不獨凍餒迫始曰饑愚旣曰孱懦自湣至此拂郁極矣結意乃在匹休陶謝公眞寢食斯道者也不爾安得千古

鹿頭何亭亭是日慰饑渴連山西南斷俯見千里豁因此語追考前赤谷詩山深苦多風落日童穉饑悄然村墟迥煙火何由追卽知此日以前山行俱不免饑渴矣人謂詩史庶指此等乎史自有史筆所謂簡而且詳疎而不漏若纎悉具書如市廛帳簿且不得言史無論詩矣

東徵詩云蜎蜎者蠋烝在桑野惇彼獨宿亦在車下傷人之不異虫也樂府變其語曰男兒可憐虫出門懷死憂屍喪狹谷中白骨無人收直呼人爲可憐虫更奇少陵又變其語云鳥雀夜各歸中原杳茫茫苟未免有情讀此那不腸斷

同谷七歌昔人謂風騷之極致不在屈原下果然但其語牢落絕似騷然章法未似也以太整故如秋興八首乃似耳

長鑱長鑱白木柄我生托子以爲命東飛鴐鵝後鶖鶬安得送我置汝傍白狐跳梁黃狐立蝮蛇東來水上游等語皆備極無聊直欲發狂大叫七歌眞足當哭其能遠匹離騷橫絕千古者以此尙有譏其末篇津津富貴識見卑陋者此與銅雀春深鎖二喬謂措大不識好惡社稷存亡生靈塗炭都不問只恐捉了二喬正同苦哉二杜所謂一杓屎潑卻也

後遊詩江山如有待花柳更無私須貼題想其下語之妙不止泛言气象

狂夫詩欲塡溝壑惟疎放疎放二字是公一生本色志在千古者大都不復計一時所謂狂也

石筍行不佳而議論甚確今越中禹陵有其一亦此類也

詩之比興賦天然有之下筆自來不須有意撰造亦不得截然分別孰興孰比孰賦多有興而比比而興比興而卽賦者妙正在此有意撰造卽不能佳如鳯凰臺石筍萵苣諸詩是也

律詩之法多分情景虛實此𨿽不可不知要是拘泥之論盡有虛字實用實字虛用者盡有全寫景而情具其中但言情而景可並見者將何分析祗如疏燈自照孤帆宿新月猶懸雙杵鳴非景語乎當爾時更不必言情全是情語矣又如親朋盡一哭鞍馬去孤城非情語乎並其景亦畫出安得不謂景語所謂聲色總不過五五色五聲之變不可勝窮求駿足者當觀於牝牡驪黃之外可耳

論詩要當以气爲主气之豪上無過靑蓮而少陵直欲過之觀其喜則手腳欲旋悶則發狂大叫乃至新松惡竹鶯語花開等句𨿽小景細事並有一種猛鷙之性溢於言外而搜其心曲則靑天白日迄於老困沒齒終無攺變如此人安得不千古乎靑蓮豪而暢少陵豪而郁凡其筆端奇恣橫溢皆郁所爲也摩詰天資近道其見地超於李杜然評者謂其詩髙者似禪下者似僧終遜李杜一籌者以其气和平不能雄耳

王元之在商州賦詩云兩株桃杏映籬斜裝點商州副使家何事春風容不得和絲吹折數枝花其子以杜有恰似春風相欺得夜來吹折數枝花之句請易之元之曰吾詩遂能暗合子美卒不易吾謂元之詩本與公異父子誤解詩意且不必言後之讀者便爾承訛不巳地下有知將毋一笑此詩蓋因墻外人折花而發也謂之恰似卽非眞風折可知何不看起句手種桃李非無主野老墻低還是家此豈難解者耶卽此一詩公之用意深厚直是過人百倍不獨抱茅之童置而不較撲棗之婦憐而更親巳也至詩意婉妙非王所及又無論矣乃千餘年來此意終於埋沒於公不言本願卽得將毋謂索解人不得乎特爲表出聊當酹公一觴奉慰九原也蒼苔濁酒林中靜碧水春風野外昏是相形語蒼苔濁酒殊不足言在林中乃覺其靜碧水春風本自不惡在野外更覺其昏耳掩門不出爲此也意亦在起句內自在正以靜故

筍根穉子無人見沙上鳧雛傍毋眠傷穉子無母不及鳧雛偶然慈語耳何至紛紛聚訟

京洛雲山外一首深怨之語難其舂容蘊藉讀之不覺

杜鵑行全用鮑參軍語若非有托蹈襲胡爲爲明皇作殆是也又一生自獵知無敵亦用庾開府語庾云野鶴能自獵此則不妨出藍

梅雨詩湛湛長江去冥冥細雨來佳在去字董遐周欲攺去爲失豈有此理詩須看全首气格須看本句對法最不宜彊爲之說又範至能吳船錄云蜀無梅雨子美梅熟時經行偶值雨耳恐後人便指爲梅雨故辧之此又不可不知也

韋偃畫馬歌寥寥數言气格不亞長篇韋畫亦是禿筆寫意髣髴相敵韋本名鶠公偶誤耳

王宰山水圖歌巴陵洞庭日本東赤岸水與銀河通語本荒忽難解須細讀全篇兼明畫理畫家之法自近而逺近者髣髴巴陵洞庭俄而日本俄而赤岸直接銀河矣然必有雲气間之故曰中有雲气隨飛龍此卽所謂尢工遠勢古莫比咫尺應須論萬里也十日畫一水剪取吳淞半江水題𨿽山水並言始終贊水耳宰殆工畫水者

丈人山詩自爲靑城客不唾靑城地可謂奇句亦甚興濃後來卻數語便住然气格不減大篇

一室詩應同王粲宅畱井峴山前謂此室𨿽蹔寓後世遂爲故迹亦如前賢矣夢李白詩千秋萬載名寂寞身後事贈鄭虔詩名垂萬古知何用𨿽贈友亦自道也虛名何益言外令人思張季鷹

北鄰詩靑錢買野竹白幘岸江臯南鄰詩錦裏先生烏角巾園收芋栗未全貧北鄰白幘南鄰烏巾恰是的對未經拈出

寄楊五桂州詩梅花萬里外雪片一冬深記稀有也此詩首尾八句只作一句讀與萬古仇池穴羣盜哀王粲等詩同法另是一格不然則起句不必言五嶺皆炎熱宜人獨桂林並梅花二語減色矣祗如過常少府詩野橋齊度馬亦是記稀有也何必更言野橋多狹獨此最濶哉此論詩者所當知

暝色赴春愁赴字實妙無人覺來往覺字平平耳難相比也反照入江翻石壁歸云擁樹失山村翻失字實響圓荷浮小葉細麥落輕花浮落字平平耳難相比也張懷瓘云但知眞艸一槪略無差殊豈悟右軍書自有五等又失山村或作濕字亦妙但微遜失字耳每讀之輙爲惋惜不忍棄去安得一句中並收之

琴臺詩酒肆人間世琴臺日暮云太史公列傳七十司馬長卿傳最長只此十字堪與之敵

王直方詩話云老杜眼邊無俗物多病也身輕樂天亦有眼前無俗物身外卽僧居之句然不爲人所稱吾謂公句在集中本非出色乃因樂天轉覺其佳何也眼邊無俗物自然體爲之輕巳全包身外卽僧居意五字贅矣公正以俗物病魔相提而較寧此毋彼可見其句意精到無浮詞長語也

漫成二首讀書難字過巳有倦意故結云知余懶是眞也對酒滿壺頻謂乾而復滿不竭意也與杯乾甕卽空正相反然殊不及過字有趣讀結句乃知世間固有僞懶者可資一噱

捨南捨北皆春水但見羣鷗日日來花徑不曾緣客掃柴門今始爲君開所謂聞人足音跫然而喜也羣雞正亂叫客至雞鬭爭駈雞上屋樹始聞叩柴荊是因雞閙不聞叩聲偶然實景非前詩用意之比

每讀三百篇怪古人情濃百倍今人一馳思輙節外生枝往而不反晉人聞歌聲輙喚柰何所謂不勝情也公詩如眼見客愁等絕已自淋漓至江畔獨步尋花諸作直是飛揚橫放一往難遏每讀一過覺健如黃犢老猶故態一時胸懷千古傾倒金石猶有泐時此不磨也昌黎云利欲鬭進有得有喪勃然不釋然後變化猶鬼神此論書也可通於詩矣三百篇大抵聖賢發憤之所爲作憤字如訓作恨怒豈能盡括三百篇祗是其气有餘如艸木亦曰怒生气盛則詞昌此不易之論也

江亭詩水流心不競句𨿽佳稍嫌道學气不若云在意俱遲尢妙欣欣物自私亦勝花栁更無私然花栁更無私卻無道學气彼題曰後遊作者觸目會心別有意在非說理也

少年行老瓦盆一首意亦佳然與題不合幾於失旨矣吾無取於此

戲爲六絕專辟僞體也僞體者何爲當時學四言詩及楚詞者言也原本風騷自詭復古降及漢魏庶幾近之六朝不足學矣況王楊盧駱乎然盧王輩𨿽遜漢魏並是異才大手開府𨿽有小疵老筆更不可及爾曹單薄瑣瑣未易攀後塵也方且自誇能撥去時調無所掇拾不知攀屈宋卽屈宋是汝師親風雅卽風雅是汝師獨非掇拾前人乎屈宋風雅究自有眞汝直僞耳未得國能巳失故步空腹髙心多見其不知量也唐人集中擬風騷等作甚眾公獨無之以此意當時必有以此誇公者故發斯論耳過都過字平聲

逢唐興劉主簿弟詩劍外官人冷關中驛騎疎官人本熱緣劍外故冷關中驛騎本不疎緣冷故疎也官人字近俗貴與冷字相形不然不暢

簡王明府詩驥病思偏秣鷹秋怕苦籠驥卽應偏然非因病已甘逐隊鷹秋籠之何益況重以苦得不怕哉字字用意公干謁詩每以鷹驥並言此聯最警然上句絕妙下句逺不及也余亦嘗有句云驥倦終殊駑鷹癡欲化鳩恨不使少陵見之

寄髙彭州一絕百年巳過半秋至轉饑寒爲問彭州牧何時救急難公初到成都髙曾寄詩供米髙詩僧飯屢過門已明知公艱甚公答詩有故人供祿米之句未幾復有詩云厚祿故人書斷絕𨿽未必指髙然當時厚祿故人指蓋可屈髙亦其一矣今此詩呼聲嗷嗷不嫌爲馮婦昌黎大儒亦時有此忍饑故自難也然公與髙語時時倔彊不相下髙之落落亦公自取之至今詞壇位次公視髙如小弱弟豈以一時屈彼千古

斛斯六官詩結云老罷休無賴歸來省醉眠斛斯賣文索錢公預知其不能得故聊戲之酒徒能省醉眠亦復何用錢爲公以賣文索錢爲無賴後乃有嗔贈輕如湜及持金去如乂者

錦城絲管一絕題云贈花卿解者謂花敬定僭用天子禮樂此詩諷也近世胡元瑞駁之謂花卿乃歌者姓名偶同耳或問二說孰是曰元瑞是也節度使僭妄當時誠有之敬定偏禆也胡不思至是然花卿之爲敬定舊注巳然亦不始於用修如元瑞眞具眼也且如解者言題當云花卿席上聞樂豈得但言贈花卿哉卽如成都猛將一篇題云戲作花卿歌蓋傍觀持論亦非投贈與同杯酒接殷勤之歡也敬定𨿽驕恣然一時定亂功髙賞不酬勞死後血食人道我卿絕世無𨿽止贊其勇意當時蜀人之論必有不同朝廷者公𨿽心是朝廷篇中極口揄揚亦未嘗沒其功也天子禮樂談何容易假使顯然僭逾至此公固一飯不忘君者尙肯垂涎其酒食從容讌會納交賦詩乎

百憂集行通篇無可憂者但妻孥苦饑耳如此人遂不得飯喫傷哉

病栢詩神明依正直故老多再拜當時俚俗有此風拜杜鵑以古帝拜病栢當以樹神故也必謂杜鵑托諭明皇此栢何托

蹔往比鄰去一詩題云範二員外邈吳十侍禦郁枉駕此侍禦意卽兩當縣江上宅主人耶君子也其名不傳喜見於此特爲表出之

王侍禦攜酒艸堂詩戲假霜威促山簡須溪議其俗見此泛論可耳未會詩意詩中所指者髙達夫也髙初刺彭州旣而移刺蜀州公在成都天涯故人目擊流落力巳能爲之地其後成都尹崔光遠罷以髙攝其位謂宜握手道故解衣推食而髙寂然無之公所以介介也且汝年幾小之言出自公親筆髙幾狎侮故人矣士屈於不知已他人無足責髙亦詞壇名匠所以然者良因少時與公及靑蓮酒後大言各不相下數人之中惟髙晚達公遂窮困便欲跨而上之將謂勢之所在公必委曲見推而公殊不爲變方謂挾貴挾長俗气未除非假霜威促之未必肯來此語政自有意何得反議公俗見哉不寧惟是移時勸山簡頭白恐風寒自注云此句戲之正答其年幾小所謂無言不酬示不爲富貴屈也公於一飲一食無不歡然傾倒至達官貴人終不肯作乞憐語然亦未嘗較量口吻間獨於髙如此者正以素相友善故也且侍禦攜酒題曰請邀髙使君而次詩云故人能領客攜酒重相看明以故人屬王而目髙爲客彼旣外我我亦外之能領云者明髙自爲侍禦來非爲我來霜威促山簡意不更彰明耶須溪於公詩可謂能細讀者柰何不參觀前後而重謬其旨也

寄別馬巴州詩知君未愛春湖色興在驪駒白玉珂公居傍水馬訪公必須乘舟蓋料其不能來也興在驪駒謂正騎馬紅塵中未暇放舟耳

江上觀造竹橋詩合歡卻笑千年事驅石何時到海東合歡字𨿽不佳若攺合觀彌劣矣引題中觀字爲證似迂

三絕句會須上畨看成竹上畨猶言分班也以筍多恐人盜去故嚴護之耳畨字亦作仄聲王建宮詞遙聽帳裏君王覺上畨聲鐘始得歸可證也趙注旣含糊乃更有因而竟攺爲上筤者何歟

獨酌詩行蟻上枯棃行字定作倒字是

答廣州張判官詩宇宙蜀城偏亂離中求淸寧之地不易得自慶語也又身在蜀見得如此髣髴男兒行處是語

答嚴中丞詩阮籍焉知禮法疎此答鸚鵡鵕■﹝義鳥﹞句也又嚴詩結句興發會能馳駿馬終須直到使君灘欲公就見之公結句云枉沐旌麾出城府艸茅無逕欲敎鋤更欲嚴就見巳眞可謂不有獻子之家者觀其謝放推問狀云陛下不書狂狷之過復解网羅之患是古深容直臣勸勉來者之意天下幸甚豈小臣獨蒙全軀而已對君如此何有於其餘卽莫倚善題鸚鵡賦何須不著鵕■﹝義鳥﹞冠實亦眞相愛之言公旣千古髙人嚴亦一時雄傑各率胸懷面目具在而矮人觀塲輙因此造爲欲殺之論此新唐書添入舊唐書所無也但詳考舊史亦非實錄何以知之本傳云公見武有時不冠其誕傲如此此蓋因武詩而附會也不知鵕■﹝義鳥﹞冠朝服也公時必以野服相接於禮法爲疎又獨稱鵕■﹝義鳥﹞者佞幸之服傅脂粉爲容悅公性骯髒自負意中所深惡故用此調之何嘗謂公不冠哉新史旣以鸚鵡句疑其欲殺舊史亦以鵕■﹝義鳥﹞句證其不冠總是以意揣摩影響杜撰而巳書可盡信乎且嚴之善公臭味不必言亦緣坐房琯事並謫同病相憐耳新史乃謂嚴將不利於房杜至引靑蓮蜀道難爲證謂爲二人危之今靑蓮詩具在宋帝云彼自詠檜耳況此詩作於天寶全盛時攜入長安爲賀監所稱賞因此著名事迹顯著如此竟不一考耶考而不明闕文可也造爲說以實之不獨厚誣嚴杜並至株蓮房李立言者愼之非有明證柰何逞臆寃人至此極哉

次嚴中丞西城晚眺詩地平江動蜀天濶樹浮秦精警軒豁不必言地平天濶卽所謂宇宙蜀城偏也稱頌語如此始是气象

贈王司直短歌舊注王爲蜀中刺史詩中趿履侯門謂王知我我復捨此何向於鱗選此詩迄今人人誦習細求其說滋不能通起語云吾能拔爾抑塞磊落之奇才豈有方作飛鳥依人而反欲拔主人之抑塞者脫劍佩暗用彈鋏事仲宣身依劉表又司直同姓故借以爲諭而靑眼望之然則趿履侯門正指王耳必非自謂也王不知何名旣稱司直卽非刺史可知其後墮馬折臂詩中亦祗稱官有王司直刺史之說吾不知何據王於時當是仰人鼻息者故公憐而欲拔之作此老人語意本了然何得支離至今耶但西得諸侯得字終不能解頗疑有誤或是謁字杜詩聚訟多矣非好爲異求其合耳唐爾時官品極濫多系虛名其稱使君者往往貧不自振衣食難周徒步藍縷故當時有街中足使君之句公卽其一也王郎司直大都使君類耳後人但見官名便不顧文義彊爲之說故考訂不厭詳也

江上值水如海勢一首祗述懷耳始終不及題意故著浮槎替入舟但非水涸皆可用余更無涉詩篇渾漫興知是實語

屏迹詩村鼓時時急此鼓必非鼔鼙之謂注亂離奔走誤矣果爾何以結云心迹喜雙淸耶第二首晚起家何事無營地轉幽家何事卽無營第二句但欲出地轉幽三字耳故接云竹光團野色捨影漾江流正寫幽意失學從兒懶長貧任婦愁百年渾得醉一月不梳頭都根晚起來此又一法也

送嚴公入朝詩結句公若登臺輔臨危莫愛身嚴才具不必言所勉獨此耳非相知至深何緣責難若此嚴別公起句云獨逄堯典日再覩漢官時未敵風霜勁空慙雨露私正答此意便已滿口承當矣豪傑肝腸千古如見

戲贈友云一朝被馬踏唇裂板齒無注謂此焦校書卽是焦遂果爾飲中八仙歌賀監二語當移以贈之

此物二字殊不爲雅而公固屢用之如髙田失西成此物頗丰熟謂芰荷也此物歲不稔玉食失光輝謂橘也苦遭此物聒孰謂吾廬幽謂眾鳥鳴蟬也中原有驅除隠忍用此物謂花門也臣如忽至理君豈棄此物謂彤庭所分帛也天寒大羽獵此物神俱王謂鷹也羣凶彌宇宙此物在風塵謂屐與巾也花門小箭好此物棄沙塲謂銅牙弩錦獸張也江上捨前無此物謂綿竹也此物娟娟長遠生謂赤棃葡萄也舊有一二誤解者聊彚而疏之

弇州舉詩七字俱平者曰桃花棃花參差開乃遺中巴之東巴東山何也又瀟湘之山衡山髙亦是但上多君不見三字耳又五字皆平者集中尢多如無衣思南州憂端齊終南龍吟回其頭皆奇語余不能悉數靑蓮以下諸名家亦時有之但不多耳

二句中十字九平者如北徵詩乾坤含瘡痍憂虞何時畢寄薛璩詩人生無賢愚飄颻若埃塵送魏少府詩賢豪贊經綸功成空名垂雨詩淒淒生餘寒殷殷兼出雷遣興詩蓬生非無根飄蕩隨髙風此法自古有之子建文昌郁云興迎風髙中天叔夜單雄翻孤逝哀吟傷生離靖節幽蘭生前庭含薰待淸風飄飄西來風悠悠東去云是也殷璠謂曹劉詩蓋有十字俱平者今查曹集有之劉無可考豈爲後人所刪耶殷固言挈瓶膚受之流責古人詞句質素不辧五音恥相師範惟取輕艷無復气骨故知非大家撥去拘忌卓然特立不能自異流俗也乃公竟以詩家千古一人而不獲一第吾誠不得其解將非拘忌爲之累乎殷殷字作上聲讀亦得

鐵堂峽詩壁色立積鐵贈許十一詩業白出石壁觀水漲詩石壁滑側足昔遊詩白日亦寂寞望嶽詩渴日絕壁出五字皆入聲是卽疊韻也

兩句中用東西南北字者公集中亦屢見如遣悶呈嚴公詩西嶺紆村北南江繞捨東送捨弟穎詩岷嶺南蠻北徐關東海西捨弟觀迎新婦詩東望西江永南遊北戶開嚴中丞枉駕詩川合東西瞻使節地分南北任流萍寄從孫崇簡詩嵯峨白帝城東西南有龍湫北虎溪句法各各不同

公詩中如雞鳴風雨交久旱雨亦好又曰皇天久不雨旣雨晴亦佳如摧折不自守秋風吹若何又曰靑冥亦自守軟弱彊扶持如花栁更無私又曰欣欣物自私如浮雲終日行遊子久不至又曰百川日東流客去亦不息如春夏各有實我饑豈無涯又曰豈知秋禾登貧窶有倉卒此兩意互相發者也如七夕詩牛女年年渡何曾風浪生又曰萬古永相望七夕誰見同杜鵑詩生子百鳥巢百鳥不敢嗔仍爲餧其子禮若奉至尊又曰誰言養雛不自哺此語亦足爲愚蒙此一意自相反者也

公詩於朋友間語極斟酌如傳如記各肖其人故後來多驗如髙適杜亞當筮仕時輙以逺到期之髙之十年旌麾杜之前席夾輔果如所料張建封方少年公時老矣一見輙極口譽之雲臺天衢張竟克踐尢可異者巢父掉頭贊嘆語也而孔竟爲賊殺焉知餓死傾倒語也而鄭卒以餒終又新詩句句好應任老夫傳嚴時尙同官未嘗有詩贈公一時偶然語耳至今嚴詩竟附公集中照耀千古不然誰寓目者此皆非意所及殆所謂筆端造化者耶

公詩集據王原叔序舊乃六十卷亡逸之餘人自編摭合爲二十卷詩止十八篇所遺蓋多矣今考集中大約中年以後之作至少作百無一焉豈盡失之歟夔州以後又似全稿俱存更無散失者此則賴子孫能收藏也宗文先公死宗武不久亦死其孫始克葬公而能保有此稿以迄於今卽此可謂賢子孫矣

葛常之韻語陽秋舉陶元亮敝襟不掩肘藜羮常乏斟公詩天吳與紫鳯顚倒在短褐謂巧於說貧吾謂此猶尋常貧態未爲出格陶詩如三旬九遇飯十年著一冠始是出格奇窮公詩如無食思樂土無衣思南州又囊空恐羞澀畱得一錢看又嚴霜衣帶斷指直不得結又小兒彊解事故索苦李飡又平明跨驢出未知適誰門又春夏各有實我饑豈無涯又豈知秋禾登貧窶有倉卒可謂最工於說貧矣吾嘗言泌之洋洋是飽人語苟蔬鱻自給不羨魴鯉非難事也西山一歌出自餓夫口中哀怨自不堪聞故景貴實歷所謂文生於情耳

姜楚公畫角鷹歌梁間燕雀休驚怕亦未摶空上九天題畫常意耳不必自負注蓋爲進雕賦表所誤也表云雕者鷙鳥之殊特搏擊而不可當引以爲類是大臣正色立朝之義此則公自負也然公曾爲拾遺矣竟未嘗搏擊一人搏擊豈得巳事哉若此詩自負者是欲人畏我也心術不端矣果何所見而誣公若此

悲秋詩家逺傳書日非親歷不知其味也老逐眾人行千古恨恨合上愁窺髙鳥過其意謂不及髙鳥猶能矯然自異於眾耳

客夜詩秋天不肯明舊稱其工吾謂此從孤眠苦境中自然流出非有意求工也如江平不肯流乃是因字工耳

古人送別不以死亡爲諱公詩便與先生應永訣等句亦猶行古之道也不獨送別卽問疾亦不諱檀弓云不幸而至於大病則如之何君子不以爲戇但此亦視交情厚薄事勢緩急何如如公寄漢中王三首已知嗟不起未許醉相畱自注云斷酒不飲篇中有戲蓋王時以酒得疾也三首中不能隨皂蓋自醉逐浮萍終思一酩酊淨掃雁池頭尙憐詩警策猶憶酒顚狂始終無他惟索飲耳乃預嗟其不起何也使王病果棘度不能起豈宜更從而索飲哉此復何事而可戲者後有翫月呈漢中王詩蓋竟因三詩故蒙見招矣艸野倨侮幸爲王所容而不覺直謂之不諳事可也首作祗看座右銘祗字或作眠字似勝

九日奉寄嚴大夫不眠持漢節何路出巴山時公居梓州值嚴還朝尙在蜀棧道中故起句有經時冒險之語持漢節謂嚴也公詩何路出巴山嚴答云臥向巴山月落時兩鄕千里夢相思公結句云遙知簇鞍馬回首白雲間嚴答結句云跋馬望君非一度冷猿秋雁不勝悲兩人唱酬明明可證董遐周云此老以典屬國自況乃中丞而匈奴之蜀道難所以作也誤甚矣

蜀道難之說吾推究其病根必從陸暢詩來暢反靑蓮蜀道難作蜀道易以頌韋臯於是無識之徒謂蜀道易旣頌韋臯蜀道難必刺嚴武一人悍然筆之於史千人萬人閧然和之卽有學如遐周者亦不免承訛悲夫古人受誣若此者可勝道哉

翫月詩關山同一照烏鵲自多驚不必有所指自是好句烏鵲畏明故炤同而驚獨也意從曹孟徳月明星稀四語來或攺炤爲點不通東坡一點明月何妨獨剏必謂因此耶

相從行嚴二者別駕耳而詩中云紫衣將炙緋衣走則刺史將何如節度使又將何如故公有邊頭公卿仍獨驕之語也相從二字詩中無之公特撰爲此題以見投分意耳異哉此老偏與姓嚴人有緣

嚴氏溪放歌費心姑息是一役不可解注殊牽彊未了了結句同煮茯苓嚴蓋隠士何不表其名字也

述古詩鳯凰從天來何意復髙飛髙飛比隠逸從天來本自髙有心斯世故無飛意也驥難於馭故曰誰馭鳯難於食故曰忍饑此謂物理可諭君臣

謁文公上方詩久遭詩酒污是對僧語望牛頭寺結句休作狂歌老回看不住心直欲懴悔結習矣

春日惱郝使君詩結句舞處重看花滿面樽前還有錦纒頭語𨿽近麗其意則與與奴白飯馬靑芻等耳

郪城西原送別詩遠水非無浪他山自有春謂好惡未能懸斷到自知之一詩送兩人正合如是注太回互曲矣

錦官城得名亦如鹽官銅官之類此說良是卽集中有可證者送竇九歸成都云問絹錦官城是也

兜率寺詩江山有巴蜀謂於江山中乃有巴蜀須溪注妙所謂莊子注郭象也何顒好不忘何顒字誤好不忘謂同其累耳非好佛之謂白牛車遠近且欲上慈航謂縱未免累不礙發心也不復知天大空餘見佛尊未知作者意何如頗似諳佛理者見字本不穏解作現在佛謬以對知天妥否

風吹滄江樹雨灑石壁來樹字的是去字之誤晦翁創攺之可謂少陵功臣至朝廷燒棧北鼓角滿天東初無誤字倘因蜀有漏天之說遂攺滿爲漏則燒棧字對漏天亦須爲之說始得豈可使杜句偏枯至此耶今集中因晦翁語竟攺滿爲漏又不愁巴道路恐濕漢旌旗須溪謂失字好蓋據歸云擁樹例耳不知在彼則字工在此則意晦矣今集中亦竟爲失字其餘妄攺未能悉數昔山谷欲攺東坡白頭字爲日頭張文潛以告坡曰黃九欲攺作日字我亦無柰他何吾欲援此語爲公叫屈至如新炊間黃粱攺聞黃粱行蟻上枯棃攺倒蟻娟娟戲蝶過閒幔攺開幔把君詩過目攺過日因知貧病人須棄能使韋郎迹也疎一小說攺上句云不知貧病關何事攺盡如是九原有知當亦囅然

或問對雨詩不愁巴道路恐失漢旌旗本謂道逺冥蒙難望正與歸云擁樹意同何謂晦也曰彼詩意止寫景又本句中有云擁字故失字意躍然此詩不憂道路但憂旌旗言外別自含意已作不了語矣又攺爲失字豈不太晦故意本深者淺求之不得意本淺者深求之亦不得過深則離本意矣須溪聰明人求之太深也

章畱後南樓詩寇盜狂歌外形骸痛飲中沈深雋永思味不盡只以平語出之詩家最上乘也

今人爲郭外之飲預恐門閉必先畱門臺上詩畱門月復光當知唐時巳有此語矣老去一杯足髙興掃盡非復老馬爲駒之比故曰何須把官燭似惱髩毛蒼

椶拂子詩不堪代白羽有足除蒼蠅有字疑是且字

南池詩安知有蒼池萬頃浸坤軸此閬中之南池洵大觀也公又有閬水歌閬中勝事可腸斷閬州城南天下稀豈謂此池耶濟寧南池一勺耳因許主簿一詩遂爲勝迹余嘗兩遊之恨未到蜀中也

石犀行今年灌口損戶口此事或恐爲神羞又先王作法皆正道詭怪何得參人謀南池詩髙堂亦明王魂魄猶正直不應空陂上縹緲親酒食此皆未達鬼神之理李冰有大功於蜀血食其地民實賴之先王立法久猶有獘千載之後一損戶口便爲神羞耶漢祖帝業起自蜀中居民報徳久而不忘謂正直之神不應親酒食則儒門祭祀皆以不正直待其君親又何舛也然此等議論最近宋儒固宜爲所極喜

王命詩牢落新燒棧蒼茫舊築壇此詠郭汾陽事也本言蒼茫新築壇耳只一舊字史家敍事論斷皆具此之謂雋永

遣夏詩受諫無今日此語令人痛淚迸流臨危憶古人言外當有古今不相及之感巴山詩結句狼狽風塵裏羣臣安在哉意指此也

冬狩行禽獸巳斃十七八殺聲落日回蒼穹幕前生致九靑兕馲駝■﹝山上畾下﹞峞垂玄熊東西南北百里間髣髴蹴踏寒山空爲章彜天閱作也喜君士卒甚整肅爲我回轡擒西戎艸中狐兔盡何益天子不在咸陽宮此語未足服其心章本志功名故勵精訓練待西戎至而後圖之豈有及耶然則公語非乎曰上帝好生古今明訓殺業報應但爭遲速終有反爾之日如章之訓練將有爲也豈知身爲嚴武所殺嚴攘夷拓土功成名遂年甫彊仕奄然就木此並多殺之報陰陽人道之患非此卽彼孟子曰善戰者服上刑仁人之言爲萬世法昔人謂公詩似孟子眞知言也

章畱後同遊山寺詩公爲顧兵徒咄嗟檀施開末云窮子失淨處髙人憂禍胎不可解觀以玆撫士卒語將非章欲借寺屯兵乎然則實非檀施蓋稅居也此緇流茹苦不敢言者公爲代鳴亦釋門一金湯矣歲宴風破肉荒林寒可回明其不堪住也與金錯囊垂罄銀壺酒易賖同一句法思量八道苦自哂同嬰孩是眞語對畱後言又有諷意

收京詩衣冠卻扈從五字具多少彈文與馮驩結轡再拜數語意殊不同故下云克復誠如此扶持在數公莫令回首地慟哭起秋風也

有感五首大君先息戰歸馬華山陽又不過行儉徳盜賊本王臣又終依古封建豈獨聽簫韶又願聞哀痛詔端拱問瘡痍公所謂致君堯舜上再使風俗淳者略具此數語中大約孟夫子彊爲善意也齊人築薛是謀或非所及故他詩又云小臣魯鈍無所能又願見北地傅介子老儒不用尙書郎也

昔人謂覓句如掘得玊盒子底但精思求之必有其蓋此語可味蓋二句直須銖兩悉配稍或輕重不倫便非底蓋矣然亦有得力偏於一句者如白骨新交戰雲臺舊拓邊同爲授鉞之臣今昔相提何啻千里如日聞紅粟腐寒待翠華春此陳陳者何難立使萬姓春回而凍餒之民依然猶待異日若非下句之妙上句塾師語耳又如五更鼓角聲悲壯三峽星河影動搖三分割據紆籌策萬古雲霄一羽毛皆兩句合看始覺警策若單看上句殊不動人如二儀淸濁還髙下三伏炎蒸定有無非下句貼題上句不免寛套此得力在下句能使上句生色不可謂之偏重輕以其開闔相關故也又如雲近蓬萊常五色意極濃至至於雪無可著想而曰雪殘鳷鵲亦多時覺後人輕寒不入宮中樹蓋有所本又江山如有待題曰後遊有待正貼後字意意亦甚濃至於花栁本謂不能待耳而曰花栁更無私看得更別此得力在上句因而生出下句亦不可謂之偏重輕者以其映帶相稱故也以當玉盒底蓋均爲無忝

莫取金湯固長令宇宙新不過行儉徳盜賊本王臣金湯豈可不固而曰莫取儉徳何嫌於過而曰不過意頗難會蓋積粟以固吾圉本吝嗇也托言行儉不知窮民無計轉爲盜賊財聚民散豈長策哉所謂巽言也

領郡輙無色之官皆有詞此語似爲今設多難之際自非利器盤根錯節望而卻步恆情類然也

江亭餞蕭遂州詩老畏歌聲短謂來日苦短也與摩詰鶯啼過落花過字同工

暮寒詩沈沈春色靜訝之也頸聯林鶯遂不歌遂字尢妙結句忽思髙宴會朱袖拂云和如是乃與春宜耳

嚴武之殺章彜不知何故今不可考觀公稱章訓練彊兵至云回天地動鬼神及平段子璋之亂章與有力亦一健士也公自注云時初罷梓州將赴朝廷而詩中有湘西河內語頗似微知其消息者嚴實奇才時方銳志圖吐蕃必不至於小忿殺刺史殺彜之後威振一方次年卽成大功則彜者穰苴之莊賈李淮臨之崔眾也公格外髙人決未必參與密謀嚴亦決不輕泄於公殆是先見卽此一事誰謂公僅腐儒

天入滄浪一釣舟與宇宙蜀城偏異意而同工此等句後人不能蹈襲百年萬里今遂層見疊出矣

雙燕詩今秋天地在吾亦離殊方天地字極妙人稱錦江春色來天地而不稱此何也

將赴成都寄嚴鄭公五首無限傾倒休怪兒童延俗客初不曉其意旣乃得之曰舊雨新雨公所嘆也借光主人藥欄水檻間知不寂莫此意中事口吻間不覺自逗故歸後詩云大官喜我來遣騎問所須城郭喜我來賔客隘村墟果如所料也至於鵝鴨松竹皆預爲處分亦猶斯乾方築室而生男生女其泣喤喤乃至室家君王一時俱在眼中耳他人有此眞意諱而不言欲另撰奇語苟無其情安得奇

春歸詩別來頻甲子歸到忽春華歸來詩客裏有所適歸來知路難艸堂詩昔我去艸堂蠻夷塞成都今我歸艸堂成都適無虞四松詩避賊今始歸春艸滿空堂所謂歸者皆指成都艸堂也先是公將捨蜀適吳故其詩云今秋天地在吾亦離殊方𨿽稱寓公尙非本願及再赴成都寄嚴鄭公詩云故園猶得見殘春則頓異前稱至是乃始視蜀爲家意將老焉賈閬仙所以有卻望並州之語也

絕句六首幽棲身懶動客至欲如何厭客語也

贈王侍禦詩男大卷書勻謂各有一卷書解亦可吾意稚子未嫺舒捲稍長知矜愼始能勻耳句法如是乃工不然卷書二字爲拙矣其用意則從禮記來洗眼看輕薄自是醒語

長吟詩江飛競渡日此與家遠傳書日皆一字傳神彼言情此寫景各自詣極艸見踏靑心微遜上句然結云賦詩新句穏必爲此二句發也公蓋自得意者

送韋諷上閬州錄事參軍詩揮淚臨大江髙天意淒惻公衣食不自謀萬方嗷嗷瘡痍反側官務割剝蝥賊未去此何與隠人事而惓惓若此眞所謂葵藿傾太陽物性固莫奪者後來詞人動言國事大都借爲詩料耳

丹靑引贈曹霸本贊其畫而曰學書初學衛夫人但恨無過王右軍則知霸亦兼善書也卽今漂泊干戈際屢貌尋常行路人悲莫甚此語者瓦缶黃流千古惋惜途窮反遭俗眼白世上未有如公貧但看古來盛名下終日坎壈纒其身旣爲曹霸傳神亦復自畫影子公便是寫照第一手

相馬失之瘦相士失之貧公貧士偏與瘦者聲气相合其論書曰書貴瘦硬方通神論畫曰幹惟畫肉不畫骨忍使驊驑气凋喪眞名言也至公詩又不偏於瘦然有奇藻陸離骨肉勻稱者有淸空如話骨勝肉者而終無肉勝骨者則猶之論書畫意也若其至處直如天馬行空但覺滅沒如龍何暇說肥說瘦

靑絲詩未如面縛歸金闕萬一皇恩下玉墀此專爲僕固懷恩言也懷恩𨿽反賊實朝廷有以致之其一生功效自難抹殺公旣卓然以千古自命下筆直是矜重他賊不肯作此語也十月卽爲虀粉期猶云卽日掃除吐蕃入寇正在十月

和嚴鄭公軍城早秋詩殊不及嚴更催飛將追驕虜莫遣沙場匹馬還橫槊賦詩嚴洵異才也史譏其恣行猛政又賞賜無度或因一言賞至百萬此庸人無識妄議豪傑豪傑用人不過賞罰不如是何以破吐蕃七萬眾乎爲治之道寛嚴操縱初無定則惟因事因時因地蜀地偏一隅易治易亂治之者稍異中原前此諸葛武侯後此張忠定公皆恩威並用使人畏而愛之故一時風行艸偃聲稱至今二公皆學道人又非嚴比如明醫治疾偶用毒藥意在救人智者所見略同也白面生遙聞舉止稍異庸俗膽爲破矣故史不可無識又八哀詩云嫉邪常力爭又豈無成都酒憂國只細傾正直忠義尢可想見嚴爾時巳死公豈曲筆耶嚴代髙適才一年便成此大功死時才四十觀其用崔寧一事智能之士安得不爲之死所謂政簡移風速及雄略動如神知皆實錄也又讀意待犬戎滅人藏紅粟盈以玆報主願庶或禆世程之句始知嚴胸中籌畫政不止此使少須臾無死功業殆未可量也房極知嚴嚴極知崔𨿽皆未盡所長其所自見亦足震動一時然則房亦非腐儒矣至嚴之待房亦有可原嚴本坐房黨貶至布告天下所謂潛爲交結輕肆言談有朋黨不公之名違臣子奉上之體首標劉秩次卽嚴矣詔書亹亹於崇黨近名比周成俗深致嫉焉至謂房妄自標持恐流俗多疑故縷言之使人知不濫其申飭如此嚴功名之士也豈不知顧忌縱使舊交不替亦當嫌疑自逺何得以形迹議之凡史所譏皆不足爲累正見其略耳願比死者一洗之聊因論詩並附於此

立秋日院中云巳費淸晨謁那成長者謀院中晚晴雲浣花溪裏花饒笑肯信吾兼吏隠名是時嚴方奏公爲工部員外賜緋一生流落遲晚得此他人以爲榮公顧恥之次年王正三日果歸溪上如雲野人曠蕩無靦顏豈可久在王侯間又白頭趨幕府深覺負平生又蹔酬知已分還入故林棲蓋骯髒之骨終不爲一官小屈也院中晚晴詩葉心朱實堪時落果實盡有未熟先落者此朱實巳熟是其應落時節故曰堪注未是

倦夜詩暗飛螢自照水宿鳥相呼賦景直是味長興比反淺

遣悶呈嚴公詩平地專攲倒分曹失異同攲倒猶以頭風故專字遂露本色見諸曹無敢不肅獨我然耳分曹失意同更自咄咄不屑爲同又不能爲異語嫌於太露故在隠顯之間禮甘衰力就甘字可憐卽所謂未敢息微躳也旣受職在幕下拜謁之儀自應逐隊公固深恥之至比之爲网爲籠爲束縛然嚴實重公故曰寛容存性拙周防二語正從失異同來周防期稍稍叔夜所謂俯情順俗也太簡遂怱怱則所謂性不可化終不能獲無咎無譽也怱怱二字殆不堪具陳須溪謂幕中有不合是矣會希全物色時放倚梧桐此物色字意異他人以拔擢爲物色公意直在格外相賞若非見放必拘世套物色不能全也倚梧桐是艸堂實景何必用據槁梧事用事自有法豈有攺據槁梧爲倚梧桐者

無香而稱香者如靑蓮白門栁花滿店香又瑤臺雪花數千點片片吹落春風香又棃花白雪香又海石橊詩淸香隨風發又昌黎櫻桃詩香隨翠籠擎初重及公風吹細細香枇杷樹樹香諸句試爲甲乙之栁花稱滿店借酒香故雪花稱吹落春風借花香故最有致枇杷櫻桃棃花石橊想當然耳猶鑪存火似紅也若經簡點卽是語病未足借爲口實竹香句最劣何以故以題中詠竹得香字旣無別意明屬趂韻故𨿽詞家添一佳話亦此君與公各自足重耳殊不關詩句事也

凡詩題得某字者此字押須著意如鄭公廳事畫圖得忘字結雲從來謝太傅丘壑道難忘摩訶池泛舟得溪字結云莫須驚白鷺爲伴宿淸溪可謂著意句矣不似風吹細細香也

鄭公文武全才自是千古人物故能略杜之褊性而優容之所謂惺惺惜惺惺也北池臨眺詩結句何補參軍乏歡娛到薄躳賔主間可謂浹洽矣至於杯酒霑津吏衣裳與釣翁知其才精密無細不到所以成功之易也孫伯符王鎭惡使未卽死肯如是止乎惜哉

初冬詩獵火著髙林謂延燒也或是形容語

張舍人遺褥段詩初讀頗訝其不情人以幣交不受已矣何至以李鼎死歧陽來瑱賜自盡爲言及詳其服飾定尊卑語疑此錦鯨類今之飛魚非極品不可服用故曰顧我非公卿畱之懼不祥也然今之鶴補贈遺通用初不問官品崇卑意古今不甚相遠公何拘泥至此耶亦可以觀其所守矣又爾時所禁花樣自麟鳯外有仙鶴萬字等而不及鯨魚俟更考之

哭鄭廣文詩谷貴歿潛夫鄭蓋餓死也但覺髙歌有鬼神焉知餓死塡溝壑一時贈言不料成讖忘形到爾汝痛飲眞吾師殷鑑不遠內顧戄然矣故曰心息酒爲徒也且負薪采梠業巳身嘗此苦談虎色變稅駕可虞存亡不重見喪亂獨前途何暇悲友直自悲耳安知他日竟以飽死乎

寄別髙常侍詩飛騰無柰故人何意外嘆訝語與嚴挺之乃有此兒意正同耳髙於公殊落落公亦如之髙去而嚴復來髙卒於永泰元年正月嚴卒於永泰元年四月皆舊史明載公傳中乃云武卒公無所依乃遊東蜀依適旣至而適卒一書中矛盾若此安在其爲信史哉公哭髙詩歸朝不相見蜀使忽傳亡此豈遊東蜀依之之語哉

萬里悲秋常作客百年多病獨登臺萬里傷心嚴譴日百年垂死中興時乾坤萬里眼時序百年心如此百年萬里那得不爲人蹈襲然原句自在究竟不能襲也

絕句三首始終說船本意乘春進艇不期狂風放顚故卽事自慰幸其不爲釣船之續也

狂歌行贈四兄語語村朴直作家書讀所謂掇皮皆眞兄將富貴等浮雲弟竊功名好權勢誰肯自言好權勢者一生喜怒常任眞眞人前自難說假話他日又云畏人嫌我眞云知余懶是眞云於我見子眞顏色時時拈一眞字不獨人貴眞詩亦如之文而僞不若朴而眞也喜雨詩結句晚來聲不絕應得夜深聞期之也詳詩時尙未晚

哭嚴僕射詩老親如宿昔部曲異平生度嚴在時軍令整肅當無敢涕唾者今豈得如昔耶人情類然如翻覆手獨其親不變耳深悲之語豈得言親健如昔

長江詩接上遇衣襟定有訛字

奉漢中王手札詩夷音迷咫尺鬼物傍黃昏異鄕惡況鮮復過此觀狐貍不足論及從容艸奏罷語豈王時將有所彈劾耶宿昔奉淸尊公自謂也追昔與宴思續此歡耳與艸奏稍不粘注遂解爲入朝侍宴侍宴語豈若是

小時讀杜詩不能全記偶憶九江日落醒何處一柱觀頭眠幾回私訝云何不言醉何處及復讀首句頗憶荊州醉司馬笑云必爲此也近見夢弼注諸將詩昨日玉魚蒙葬地早時金盌出人間是用茂陵玉盌事避玉魚攺金耳因喜小時之疑又得一證劉舍人云富於千篇貧於一字詞家時有此

諸將詩五首前四並規諷語末首極推嚴僕射安危須仗出羣才蓋於死後追惜之分明謂當世一人眞不知冠掛簾鉤之說何據也

故房相公歸葬詩起句云近聞房太守須溪謂後人誤攺尉字吾謂尉字不誤正誤攺守字耳房爾時已加贈太尉故詩中云安石竟崇班豈有不遵功令而猶稱太守者借曰因貶刺史故以爲稱正是恨意查房傳中去年四月已以特進刑部尙書見召途中病卒乃在次年八月則其生時官非刺史已歲餘矣且集中贈刺史詩極多尙不見有太守字髙適爲蜀州刺史以常侍徵題卽云寄髙常侍皆可例也況題中明稱故房相公祭文亦然何獨詩中忽稱太守爲言人所難言乎應仍攺尉字爲是

永夜角聲悲自語中天月色好誰看句法絕異如五言白髮少新洗寒衣寛總長皆集中少見偶一爲之耳蓋五言第三字斷七言第五字斷也後人慣用好誰字相襲不巳不知此二字何曾相聯哉五言第三字斷古詩自有此句法十九首出郭門直視曹子建太倉令有罪是也

杜詩攟卷二

●欽定四庫全書

杜詩攟卷三

﹝明﹞唐元竑撰

少陵於花門最不滿意見之吟詠者極多遣憤詩至云雷霆可震威花門𨿽鷙悍唐社稷再造實賴其力雷霆句毋論不諳事勢亦豈投桃報李義耶注稱爾時回紇與汾陽共破吐蕃入朝齎繒帛十八萬府藏空竭至稅百官俸以給之此以爲憤詳詩意不因此莫令鞭血地再濕漢臣衣當是指回紇白晝殺人市中有司執之下獄其長突入獄中奪去傷及官吏事也畱花門雲中原有驅除隠忍用此物譬如醫用毒藥治疾已效矣不贊其起死回生之功反惓惓以猛悍之性詳告人戒勿輕用者爲垂訓後來也

鄭典設自施州歸詩气合無險僻謂賓主相投故逺赴之不畏行路難也城郭洗憂戚非親歷險峻者不知北風吹瘴厲羸老思散策謂南州瘴气鬱蒸於冬月爲宜故又云孟冬方首路彊飯取崖壁也屢空之廹公與鄭同不覺聞語亦動此興至預恐老人涉險乘馬蹉跌擬用肩輿所謂爾時覺形神俱往注云政似無說何也尢妙在羣書一萬卷博涉供務隙有如此賢主人固應作褰裳想矣他日辱銀鉤森疎見矛戟後寄裴施州詩亦云蛟龍動篋蟠銀鉤裴必工臨池者

金鐘大鏞在東序冰壺玉衡懸淸秋佳句也然仿之不爲難杜詩至處不在此

大食寶刀歌吁嗟光祿英雄弭微須溪注吾不解也但大食國名可耳光祿官名也何以名刀耶須有所據乃可此詩才力橫絕只牧出令奔妖腰亂領字稍粗耳角鷹詩气象亦相彷佛

十二月一日三首卽看燕子四句須溪注是然此詩筆端恣橫至此極者實頂第二首結句春花不愁不爛漫來也若不如此頂接便非法度詩到縱恣處須法度熟極乃可耳如不離西閣詩前首結句不知西閣意肯別定畱人次首起句云西閣從人別正頂上句來也又如側生野岸及江蒲以前首先有荔枝字不然側生是何物又如龍標題灞池二首腰鐮欲何之東園刈秋韭世事不復論悲歌和樵叟開門望長川薄暮見漁者借問白頭翁垂綸幾年也第二首妙有世事不復論意須合看始明又如陳陶隴西行四首若不徧讀定應誤解此類未易悉數吾謂詩難選者以此

春日春盤細生菜忽憶兩京梅發時盤出髙門行白玉菜傳纎手送靑絲吹笛秋山風月淸誰家巧作斷腸聲風飄律呂相和切月傍闗山幾處明拈首句二字偶一爲之後世至有花月等詩句句花月重重疊疊從何得此法

老病詩藥殘他日裹謂向後日益衰頹正費藥餌在偶對藥裹預想他時忽忽無聊落腕不自覺謂昔日卽少味矣又與對句去年合掌

水閣朝霽詩續兒誦文選訓蒙景象何堪入詩只一續字情事宛然他如未去小童催呼兒問煮魚野食待魚罾細雨更移橙墻頭過濁醪收書動玉琴又驟雨落河魚藤蔓曲藏蛇山精白日藏溪喧獺趂魚冬溫蚊蚋集蜻蜓立釣絲麝香眠石竹及風落收松子天寒割蜜房仰蜂粘落蕊倒蟻上枯棃犬迎曽宿客鴉護落巢兒啅雀爭枝墜飛虫滿院遊等句又如孤峯石戴驛雨檻臥花藂炎宵惡明燭客散鳥還來等句皆卽事觸目筆底忽來初無故實亦不因苦思乃知隨地皆詩料不待他求但能言者鮮耳鐘嶸云古今勝語多非補假皆由直尋

唐堯眞自聖野老復何知憂危語也一朝自罪巳萬里車書通祝頌語也正好合看

客居所居堂夜來歸來衝虎過卜居赤甲遷居新語皆艸艸然猶似復非復日日每日則復矣故當是誤也

客堂詩巴鶯攺巴稼似勝臺郎選才俊自顧亦已極前輩聲名人埋沒何所得公始終止以才俊聲名四字自居至於官職僅一省郎便謂已勝古人更不望加何其自知審也

杜鵑詩西川有杜鵑四句東坡解極是論詩須通看全篇此詩自首至尾無一語不質朴只似村野人家書耳老筆頹然故作此態亦復何疑且前年滄州殺刺史今年開州殺刺史此絕句也豈亦可云題下小注耶

賈太傅治安策痛哭流涕長太息但作此言耳非眞哭也別蔡著作詩賈生慟哭後寥落無其人安知蔡夫子髙義邁等倫獻書謁皇帝志已淸風塵流涕灑丹極萬乘爲酸辛則眞痛哭流涕矣又贈杜亞詩經綸皆新語足以正神器宗廟尙爲灰君臣皆下淚則當時陛見談時事而哭者蓋不止一人且帝皆同哭所以才士竸思自見時𨿽多難終致廓淸有以也東坡乃云安有立譚之頃而遽爲人痛哭者豈未考此耶

寄韋有夏詩歸楫生衣臥注謂生水衣則臥字何解

八哀詩累累滿紙摘其佳句不可多得如長嘯天地間髙才日陵替眞足令人涕泗霑裳次則碣石嵗崢嶸天地日蛙黽開元天寶一二十年間史冊只十字略可括其梗槪惜爲後人誤解埋沒千載今特爲正之至汝陽讓帝子眉宇眞天人虯須似太宗色暎塞外春語非不佳然在後人決不敢道也豈無成都酒憂國只細傾亦可誦

司空王公詩胸襟日沈靜肅肅自有適善爲名將寫照曉達兵家流曉達字文苑英華作晚學司徒李公詩靑蠅紛營營風雨秋一葉臨淮百戰百勝建社稷功徒以嫉邪遭讒咫尺不得見天子其後徘徊畏罪不敢入朝鬱鬱而死使不死殆未知所稅駕也人但知其用兵若神豈知危於累卵乎此語眞能道其意中九原有知當不止死淚映睫已也嚴鄭公詩敍述詳盡蓋公素所悉故然嚴一生功業在破吐蕃收鹽川而詩中無一字及之何也當緣軍旅未學公素不畱心故其沈機妙算無得而稱焉亦如史記敍諸將戰功也閱書百紙盡文苑英華作百氏當從之百紙何足道汝陽王詩官免供給費水有在藻鱗殊不可解豈曽請上供魚池爲放生所耶聖聰矧多仁一語上二字承上從諌下三字起下也然如此敍事亦是靴裏動指北海詩丰屋珊瑚鉤麒麟織成罽紫驑隨劍幾義取無虛歲當時潤筆之盛若此北海文長於碑板一生刻石至八百本分宅脫驂間感激懷未濟眾歸周給美擺落多藏穢蓋以資財賑施貧乏使富人盡若此何惡於多藏財豈眞穢物哉人自穢耳如是人陷以贓罪張相之可恨更甚於李林甫爭名二字可謂得情張貪佞又負文名故也終悲洛陽獄事近小臣斃叫天無辜公爲代鳴不平矣獨步四十年風聽九臯唳又衰俗澟生風排蕩秋旻霽須眉如生北海不死也易力何深嚌絕不可解定有訛字關鍵歘不閉意亦難會祗如慷慨嗣眞作咨嗟玉山桂若非自注亦復誰解者咨嗟玉山桂競亦未能了了也祕書詩制可題未乾乙科已大闡英華作制題墨未干休聲已大闡語較妥篆刻揚雄流溟漲本末淺靑熒芙蓉劍犀兕豈獨剸蘇似工於雕繪刻削而源委時有遺者故反爲後輩褻也然則所云前後百卷文枕藉皆禁臠當是類書屬耳觀其不受僞署大節澟然又能批鱗直諫卓然名臣而與鄭著作爲伍將毋老子與韓非同傳耶然長安米萬錢凋喪盡余喘天蓋使與鄭同厄矣不獨公詩也篇首時下萊蕪郭忍饑浮雲巘負米晚爲身每食臉必泫夜字炤爇薪垢衣生碧蘚庶以勤苦志報玆劬勞願豈蘇幼時貧困其親亦以餒死歟蘇殆至性過人者幸有此詩可考然史傳寂寥竟無表章之者矣且當時官爵極輕旣知其不從賊擢考功知制誥矣竟使以冷曹艱食至於餒死果何以勸忠耶鄭詩子云窺未徧方朔諧太枉謂鄭博辧不窮應諧似朔但不至如朔已甚類優俳耳非稱屈之謂讀此詩鄭蓋無一不能者不止三絕矣未曽寄官曹突兀倚書幌頗遭官長罵有以也張相國詩碣石歲崢嶸狀其獨立羣小之間砥柱不撓意天地日蛙黽諭羣小嘈雜猶云是渠世界也蛙黽兼喧卑二意此何與祿山事果指祿山何所忌諱不叱言之而但加以別號曰碣石耶何不通上下看退食吟大庭何心記榛梗似專指相國感遇詩而言今我遊冥冥弋者何所慕超然逺引不復以羣小置懷抱所以能自全也當時林甫讀此詩知其必退遂不爲害是也乃知君子心用才文章境經綸天下之才不得盡用於世便移向此中且惜且幸賓客引調同八韻皆贊文章也須溪以相國大節在預知祿山反便以篇中不及爲恨不知今載史冊故人人知之當時江湖淪謫之人何緣悉知朝端議論哉

移居夔州郭詩春知催栁別止是別當春時但筆幻耳江與放船淸與出門流水住同一想路然工拙較殊矣農事聞人說山光見鳥情新遷耳目一時畢具山光悅鳥性便覺遜之

上白帝城老去聞悲角人扶報夕陽極善寫衰颯意報字想見師丹老態字法如是乃謂絕工

謁先主廟眞句句有味然後漢畱長策四句全是諸葛廟語可刪也嘗論昭烈起於魏勢略定之後如國手敵道棊饒敵數子何緣取勝兩君易地皆然耳每讀力侔分社稷志屈偃經綸覺我胸襟豁然已盡竹送淸溪月苔移玉座春與春知催栁別等句法最是詩意尺水興波使人入其玄中功臨耿鄧淸淸字無謂又出韻決是親字但親字亦不佳

當時諸葛成何事只合終身作臥龍此語祗爲人嗤猶聞辭後主不復臥南陽未嘗不兼此意但圓渾不露耳淳漓之別正謂此八陣圖東坡解佳知是開眼作夢

古栢行妙在句句是詠孔明

最能行最能二字稱其技也攲帆側柂入波濤撇旋梢濆無險阻能此而已

愁詩公自注彊戲爲吳體今不知公所指吳體者爲何等讀之但覺拗耳宋方萬里瀛奎律髓遂以拗爲吳體豈據此詩耶彊戲者偶一爲之拗體杜集中至多寧獨此也當時北人皆以南音爲鄙俚公意似在半雅半俗間耳

老去詩篇渾漫興夔州諸詩漫興爲多五言古尢傷於率晦翁亦嫌其煩絮試摘佳句如泊舟滄江岸久客愼所觸如芒刺在我眼焉能待髙秋如食新先戰士共少及溪老如郁陶抱長策義仗知者論又文章一小技於道未爲尊如閉目逾十旬大江不止渇又髙人煉丹砂未念將朽骨如靑山淡無姿白露誰能數如飲酣視八極俗物都茫茫又越女天下白鑑湖五月涼又秋風動哀壑碧蕙捐微芳又榮華敵勛業歲暮有嚴霜如不聞八尺軀常受眾目憐如連山蟠其間溟漲與筆力如干戈少暇日眞骨老崖嶂如寒蕪際碣石萬里風雲來如君山可避暑況足采白蘋如秋風亦已起江漢始如湯如茅楝蓋一牀淸池有餘花如經過倦俗態在野無所違如丈人但安坐休辧渭與涇如勞生共乾坤何處異風俗十步一芳自不勝采

每讀東阿與吳季重書觴酌淩波於前簫笳發聲於後足下鷹揚其體鳯觀虎視左顧右盼謂若無人當斯之時願舉泰山以爲肉傾東海以爲酒食若塡巨壑飲若灌漏巵其樂固難量形容幕賓大嚼之狀直是輕薄然公詩中於酒食往往自極形容不獨豪飲兼亦健噉千載之下宛若目擊所以來後人飽死之誚也然吾讀三百篇國風多言男女雅頌多言酒食舉輒津津尊而王公幽而鬼神誰能捨之者公腕下具大鑪錘隨拈莖艸卽現金身豈如小家動多矜飾若三日新婦哉然其後於酒則曰近辭痛飲徒曰休爲吏部眠曰心息酒爲徒此猶僅節飲至曰老去一杯足可憐甚矣又曰老人因酒病堅坐看君傾曰莫怪執杯遲我衰涕唾煩敗興一至此耶其於食則曰病身虛俊味曰臨飡吐更食似病翻胃者曰絕葷終不攺蓋又曽持齋也回視酒肉如山手腳欲旋時眞令人短气乃知天下事未有久而無獘獘而不生厭離者酒食人所以生也甘之至也然且若此況其他乎

寄常徴君詩楚妃堂上色殊眾野鶴階前鳴向人語意一褒一貶萬事糺紛猶絕粒果爾常徴君實亦異人所以然者當時天子好道以玄元爲始祖故士大夫多畱意玄門卽鄴侯亦以此遇巷何怪楚宮多餓死之女也

信行逺修水筒詩往來四十里荒險崖谷大水筒卽所謂筧也今江南山寺處處有之極逺者不過數里未聞長二十里者二十里當費竹幾許防禦修補並難爲力不識北土今尙有之否亦可見南北古今之異矣

示獠奴阿段詩曽驚陶侃胡奴異胡奴侃子範小字公一時誤用耳何必附會其說

貽華陽栁少府詩火雲洗月露絕壁上朝暾自非曉相訪觸熱生病根蓋黎明訪之始知前所謂栁侯披衣笑者乃客到始起也觸熱生病根公亦全用古人語

憶鄭南玭題甚佳

火詩楚山經月火大旱則斯舉舊俗燒蛟龍驚惶致雷雨又腥至焦長蛇聲吼纒猛虎神物亦髙飛不見石與土謂龍自神靈但驚飛耳非若蛇虎可燒也然龍亦有時可燒北夢瑣言等書具載之公但據所見而言耳

毒熱詩千室但掃地閉關人事休貽栁少府詩南方六七月出入異中原老少多暍死汗逾水漿翻唐時楚俗酷熱乃爾耶今恐不至是至江上詩又云江上日多雨蕭蕭荊楚秋髙風下木葉永夜攬貂裘貂裘非嚴寒不可用豈秋夜所宜楚旣苦熱決不應至是或言之過也蝮蛇暮偃蹇空牀難暗投炎宵惡明燭況乃懷舊丘謂暗又不可明又不可故思鄕轉切耳

晚晴詩鳧鶴終髙去熊羆覺自肥熊羆意屬當時將帥驕貴多藏內府不及所以有自肥之慨獨此語是比何以故若無所托詠物終不及此宿江合詩鸛鶴追飛盡豺狼得食喧不及此聫

古語盡有習而不察者如灧澦如象瞿唐莫上灧澦如馬瞿唐莫下驟讀之但謂形容大石之狀耳及考寰宇記云灧澦堆在瞿唐峽口冬水淺出二十餘丈夏水漲半沒始知象馬諭其小也石露頂愈小則水愈險矣灧澦堆詩巨石水中央江寒出水長謂此也結句干戈遲解纜行止憶垂堂謂避兵應行避水應止二俱險事故進退兩難

陪栢中丞宴將士詩醉客霑鸚鵡鸚鵡謂杯也余解皆繆佳人指鳯皇亦似謂屏障間物與弄玉事固無渉指坐客奇瑞亦無此句法次首繡段裝檐額明言檐額何謂樂工額飾也百戲後歌樵樵字初不可解旣而得之曰卽俗所謂山歌也棹歌農歌皆嘆聲也而皆仍山歌名遡流窮源西北多山山勞而水逸當知古勞歌起於樵采也

聴楊氏歌古來傑出士豈待一知巳吾聞昔秦靑傾側天下耳翻用伯牙子期事極自負之言從古絕伎眞能爲不朽者縱驅天下而非之終不能遏抑何用亟亟求知巳也此聴美人歌𨿽極口贊之乃殊不屬意別自寄慨耳

秋日夔府詠懷百韻詩春艸何曽歇寒花亦可憐上五字說候暖意特妙共誰論昔事幾處有新阡語意悲愴局促看秋燕羨其飄然欲去卽去也誰云行不逮自覺坐能堅所謂不能行而能不行雲臺終日畫靑簡爲誰編傷濫膺殊錫者名不稱實也當時諸將多位極公孤甚且封王至叛賊窮蹙來歸輒授節鉞僕固懷恩已反尙仍王號公意不識他日史冊能繼二十八人後爲誰耳身許雙峯寺許字妙門求七祖禪注引七佛偈是祖字誤用也昭王客赴燕以昭王擬李終未妥公自注李宗親有燕昭之美燕周之裔也蓋恐人議之預爲之辭耳披拂云寧在注引衛瓘語不錯謂今𨿽相隔終當覿面也本自依迦葉何曽藉偓佺唐祖玄元公對宗室直作此語身許雙峯寺知非虛言金箆空刮眼鏡像未忘銓此筌字胡以反不攺正

送十五弟侍禦使蜀詩起句云喜弟文章進送皇華而及文章直作長兄語不有其貴也杜在當時爲鼎族宗枝蔓衍集中所稱杜使君令弟之類𨿽同譜要皆落落無闗痛癢惟稱捨弟者乃是同气耳

別崔潩詩志士惜妄動知深難固辭如何久磨礪但取不燐緇公自注云內弟潩赴湖南幕職計此行必有不合難言者故作斯語第二句或別對汲引者言耳

送蘇四徯詩乘輿安九重舉今見昔不待更言播遷巴蜀倦剽刼剽刼久而且倦矣故曰下愚成土風也乾坤𨿽寛大所適裝囊空所謂愁人莫對愁人說也

北辰當宇宙南嶽據江湖自是壯語

垂白詩樓迥獨移時更不須言登眺曉望詩天淸木葉聞更不須言風動葉落此無字句中藏字句也無家病不辭悲不忍讀

宿昔詩花驕迎雜樹龍喜出平池花迎龍出都因移仗故然花驕迎雜樹倒句之最不穏者不足法也落日畱王母微風倚少兒倚少兒上著微風二字有何交涉政此妙不可言

偶題云文章千古事得失寸心知二語古今格言自起至虛傳幼婦詞二十句皆論文章然中敍騷人漢道江左鄴中上不及六經下不及六朝者一則木本水源所不必言一則格調卑下又不足言也車輪徒巳斵堂構惜仍虧蓋得心應手父不能傳之於子故也南海殘銅柱東風避月支月支以比吐蕃意入寇當春時耶避字妙甚

吾宗詩在家常早起憂國願年丰寄董嘉榮詩海內久戎服京師今宴朝三百篇獨寤寐宿言宴起之適也公身賦考盤而不忘家國若此

第五弟丰詩聞汝依山寺杭州定越州信腕直代家書而句法字法自然一一具足風塵淹別日江漢失淸秋只一字而遲回惆悵無限失猶言錯過耳

解悶詩陶冶性靈存底物是喚語蓋欲養性頤神只應洗空胸次更有何物應存但結習深重欲罷不能不覺津津用心此道耳憶過瀘戎一首京華應見無顏色紅顆酸甜只自知謂都門但知色變耳不知味亦盡失吾親曽摘食色味皆自知之而已翠瓜碧李沈玉甃謂盛暑中須此解渇所謂浮沈亂水玉落刃嚼冰霜也赤棃葡萄須待寒露始成今棃名秋露白本艸葡萄亦八月熟可證先不異枝蔓謂其始瓜蔓如葡萄李枝如赤棃卒乃不得如二物久生此物明指赤棃葡萄耳謂是荔枝不知作何解釋末首若非山谷一一理會人誰解者今本止攺須字尙仍勞生重馬此四字不通應攺但勞人害馬用對寒壑布衣稍未稱或當更思之耳滿玉壺亦無涉公意使藂生宮中亦如葡萄可釀酒耶先帝貴妃以下四首三詠荔枝不應中隔翠瓜一首側生疑在翠瓜之前錄者偶失次第遂使此物二字亦冒認荔枝耳

哭王彭州詩將軍臨气候壯士塞風飇臨气候猶言乘運塞風飇猶言砥狂瀾也下句勝

秋風二首不知明月爲誰好早晚孤帆他夜歸會將白髮倚庭樹故園池臺今是非心口自語神思飛越白髮倚庭樹猶詩云巧笑之瑳佩玉之儺也此等句法須熟玩敍事言情自然如天馬行空步驟無迹不作騎驢駸駸矣趙注謂寫眼前景單指上四句則可

西閣二首朱紱猶紗帽新詩近玉琴自是淸麗唐時之紗帽猶漢末之幅巾士大夫以爲雅故靑蓮答贈紗帽詩云領得烏紗帽全勝白接■﹝罒離﹞山人不照鏡穉子道相宜公詩又有掉頭紗帽側紗帽隨鷗鳥並謂是野逸之服朱紱猶紗帽自笑不相配也豈知千百年後國朝之紗帽竟配朱紱乎經過凋碧栁蕭瑟倚朱樓公時寓居西閣下句猶言車馬入鄰家耳畢娶何時竟消中得自由翻向平語謂因病得閒也此亦因首句已有懶字故句法如此此篇甚佳惜結句不稱入海求想指服食夔州以後詩時有此等語謝公鼻音不可彊學也

社日詩歡娯看絕塞涕淚落秋風所謂異方之樂祗令人悲也

夔府書懷云生逢酒賦欺酒賦猶詩酒也惟此二事稱雄余並不振似爲所欺者正自負意漢閣自燐緇本不相比自以仕宦不振類之亦緣唐以前子云名盛故也拔劍撥年衰彷佛馬伏波據鞍顧盼時此語正頂慙紆徳澤私來不如是恐負恩也老人負何奇而自力如此其志可憐矣田父嗟膠漆誠如須溪言總戎存大體降將飾卑詞亦猶雲臺終日畫意殊不滿堯封舊俗疑妙今何遂至此也與薊門誰自北薊門何處覓堯封合看亦可悟琢句法矣恐乖均賦斂不似問瘡痍均賦斂必王命中有之奉行失職使澤不下究徒煩供給結怨於民不似字妙甚千古通獘君門萬里何緣使此語上聞綠林寧小患云夢欲難追降將卑詞意畢露於此惜時無漢髙使藩鎭禍無已時也耕巖進奕棊謂進客與對奕耳宛然一幅爛柯圖注未是豺遘哀登楚不成句下衣冠迷適楚楚字復用當是越也

贈李十五丈詩不聞八尺軀常受眾目憐與古來傑出士豈待一知巳皆重主輕賓語封內如太古時危獨蕭然蕭然謂肅淸也

江上詩勲業頻看鏡行藏獨倚樓無限欲言不言一時傾吐裕陵獨拈此語可謂具眼時危思報主衰謝不能休不能二字多少懇至

戲寄崔蘇詩以阻雨故預思晴日爲文酒會耳其後崔評事許相迎不到走筆戲簡詩蓋又不待雨晴便促其衝泥具鞍馬來迎何亟亟若此西閣雨坐詩逕添沙面出湍減石稜生是水退景似與樓雨霑雲幔滂沱朱檻濕不相合何也

九日詩題曰九日諸人集於林時尙八日也令節聚集先期相要故命題若此而起句曰九日明朝是也老翁難早出賢客幸知歸辭不赴會也漫看年少樂忍淚已霑衣公生平狂興欲飛不意衰颯至此始悟相要舊俗非蓋火焚而怨燧人耳

夜詩疎燈自照孤帆宿新月猶懸雙杵鳴景語耳讀之若不勝情但上句七字一气下句卻斷北書不至雁無情無情上著一雁字此是詩家三昧也南菊再逢人臥病亦是一气此句卻斷步檐二字不佳可惜或作步蟾更不佳

鄭監湖亭詩揮金應物理拖玉豈吾身只一虛字入微熾然講道學絕不覺腐气然何難解結句賦詩分气象佳句莫頻頻乃幾不可解其嘉謂鄭詩饒气象吾詩亦復不減似與平分者但老懶不耐篇什往復耳

秋興八首古今共推詳其篇制實謂罕儷凡公七言近體毋論淸空壯麗風骨無不蒼然此是胎裏帶得所不必言但諸篇時有累句或率語露語而此獨無之鴻音逺揚壯采錯出華實並茂骨肉恰勻所以衣被千古無間然也或別取淸空如話數篇以爲極則謂逺勝此不知漸老漸熟始造平淡如富人旣飽撤饌但呼茗飲貧兒便謂親見富人如是歸而效之不終日饑涎流矣又王岑諸公早朝詩旣極聲容又備風骨並馳詩囿不讓於公然大宗之戴在此不在彼者此復有故蓋題以秋興爲名結想故爲淒黯𨿽饒驚采絕艷終不憂妍皮遂褁癡骨斯乃得境界之助非可彊爲不然一種沈鬱之气性情本所未具從何得來詩無此不貴所謂窮而後工又所當知也故吾謂秋興取材似賦抽緒似騷至於法脈變化直追風雅且如竹竿發粲於百泉陟岵聆音於無死東山則伊威在目斯幹則熊羆入夢並空中彩繪水面雲霞荒忽杳冥無蹤可覓斯乃詞中祕藏象外玄機此詩三首以前取景猶近後之五篇形神俱逺直已飛精輦下廁足朝端雜沓輪蹄從容讌賞每篇止一二語或止數字略點題面耳使他人爲之方虞喧客奪席主反受淩而此獨不覺則以抉其祕藏透其玄機故也又五篇一律亦虞其重復不能變化而此又不覺則吾所謂抽緒似騷似復非復也嗟乎枚叟七發少陵八篇何所因仍興盡而止耳後之擬者截鶴補鳧挖瘡加灸我有性情爲他人用欲求其工安可得哉

藂菊兩開他日淚或注云向日其實過去未來皆得兼之謂後日亦可也凡集中他日類然句法頓挫俯仰悲愴百千年來皆知學杜有幾語得若此者

猿啼淚落乘槎上天皆熟爛事聽猿實下三聲淚猶言乃今信之奉使虛隨八月槎猶言徒浪傳耳此用事點化法虛隨謂實未得放舟歸此卽前藂菊一聨意也使他人爲之復矣筆端變化蓋緣才大法熟所謂長袖善舞也或疑首尾日月相犯不知請看已映字正從落日來何謂相犯如白露團甘子淸晨散馬蹄而末云回鞭急鳥棲一詩不妨竟日始成諸家如此類未易悉數曽何拘於此也漁人燕子一聫歸思浩然所謂故園心也

漁人忘機燕子必去曰還曰故皆羨其逍遙字法也局促看秋燕正可與下句參看匡衡功名不薄劉向著述竟傳逺慚二人近愧同學是以嘆也輕肥上著一自字所謂言不盡意盡卽非詩矣

魚龍寂寞秋江冷語本易曉何得謂是川名如鸚鵡洲單稱鸚鵡可否獨坐江樓嘆飛騰之無日猶之一臥滄江驚嵗晚耳自有解者

或云秦州詩水落魚龍夜山空鳥鼠秋何必復贅山川字曰本句中現有山水字但倒出耳子不覺耶且魚龍與鳥鼠對舉則單用亦可何也鳥鼠字捨山名別無泛用也如白狗斜臨北黃牛更在東若非峽名必不如是泛用故可省耳然其下卽接云峽云常照夜是不獨秦州詩山水字倒出在上此詩峽字亦補出在下公詩嚴於法如此何不細觀之況一句中旣言川寂又言江冷安得此法

瑤池紫气王母函闗公時時有此王母對函闗亦如嚴僕射對望鄕臺殊不害其格力也珠簾錦纜菇米蓮房工整極矣乃微嫌合掌必不得已吾寧取拙藂菊兩開他日淚孤舟一系故園心所以爲妙也

瞿塘峽口曲江頭只如此對舉意巳躍露不待盡讀始知禦气二字未知所出稍覺欠典珠簾錦纜一聫安得非麗但效之不難耳小時讀此詩結句頗以爲嫌謂歌舞語又稍輕又天子現在長安何意祗言自古其後讀史始知爾時有並建五都之說又讀公建都詩云建都分魏闕下詔辟荊門恐失東人望其如西極存時危當雪恥計大豈輕論之句蓋慮乘輿旣數蒙塵萬一朝議遷就復踵平王故事失計非小故有斯語耳今人亦多艸艸看過

石鯨鱗甲動秋風與日色才臨仙掌動二動字並奇妙石鯨尢不可測菇米蓮房一聫語異而意同未如黃鶴白鷗以眞對假鸚鵡鳯皇以實對虛也

昆吾禦宿自逶迆紫閣峯陰入渼陂二句中有四地名與靑蓮峩眉山月歌四句中有五地名皆大手筆偶然流出不自覺知使有意罏錘豈易到此

稻爲鸚鵡粒紀實也梧實鳯凰枝不以凡鳥棲故沒其本色也五糓養人乃以飼鳥鳯皇不至梧亦虛名世稱公詩史此等句法頗類史筆言外各有含蓄泛作悲慨語看便嫌合掌又謂之倒句此直頓挫耳不可言倒何以故如鸚鵡啄餘香稻粒可耳鳯凰棲老碧梧枝難通矣本應如是非謂倒也

集中倒句請歷數之如野哭千家聞戰伐夷歌幾處起漁樵雄劍鳴開匣羣書滿系船神傷山行深愁破崖寺古又單句如畫角吹秦晉地僻傷極目春蒲長雪消野涼侵閉戶鳧雁宿張燈久■﹝扌棄﹞野鶴如雙髩等皆是又蕩胸生層雲畫省香鑪違伏枕此倒意勝倒字矣又黃鵠髙於五尺童化爲白鳧似老翁此倒而加幻矣詩文皆莫妙於用倒公倒法又不止此如白骨新交戰雲臺舊拓邊見愁汗馬西戎逼曽閃朱旗北斗殷之類皆倒意也又如復愁詩萬國尙戎馬故園今若何昔歸相識少早已戰場多此章法倒也仲尼曰詞達而已達取直達如水之必東然而千流萬派縱橫曲折不可控揣文章家熟極生巧直達中不能無倒均一倒法變化種種不同亦猶是也作者亦不自知其然

公詩用事之妙如玄元廟詩世家遺舊史道徳付今王花下飲詩醉歸應犯夜可怕李金吾曲江詩短衣匹馬隨李廣看射猛虎終殘年對月詩牛女漫愁思秋期猶渡河收京詩賞應歌枤杜歸及薦櫻桃遣興詩君看束縛去亦得歸山岡五盤詩地僻無网罟水淸反多魚酬髙使君詩三車肯載書傷春詩得無中夜舞誰憶大風歌禹廟詩荒亭垂橘柚古壁畫龍蛇夔府詠懷詩求飽或三鱣秋興詩聴猿實下三聲淚奉使虛隨八月槎雨不絕詩舞石旋應將乳子行雲莫自濕仙衣瀼西新賃艸屋詩北郊千樹橘不見比封君秋野詩兒童解蠻語不必作參軍獨坐詩充饑憶楚萍執熱懷李尙書詩不是尙書期不顧山陰野雪興難乘遣悶詩倚著如秦贅過逢類楚狂秋峽詩常怪商山老兼存翊贊功贈盧五丈詩流年疲蟋蟀體物幸鷦鷯頭風詩述作異陳琳送魏司直詩明白山濤鑑嫌疑陸賈裝南極詩亂離多醉尉愁殺李將軍淸明詩逢迎少壯非吾道況乃今朝更祓除等句皆得法得趣可爲後人之式

句法之妙有得力於一字者姑舉五言如出門流水住鑪存火似紅老樹空庭得文章憎命達人扶報夕陽醉裏從爲客吟詩許更過黃知橘柚來髙枕乃吾廬喧呼閱使星歸及薦櫻桃春風避月支山光見鳥情淚入犬羊天落日邀雙鳥江鳴夜雨懸天意薄浮生白髮好禁春長日容杯酒藂卑春鳥疑亭深到芰荷濳波想巨魚驥病思偏秣江動月移石隠幾亦靑山禮甘衰力就喪亂獨前途部曲異平生白露誰能數湘娥倚暮花靑眼只途窮拔劍撥年衰聲拔洞庭湖寒江動夜扉又花亞欲移竹鳥窺新捲簾勲業頻看鏡行蔵獨倚樓江閣嫌津栁風帆數驛亭白屋畱孤樹靑天失萬艘吳楚東南坼乾坤日夜浮眼穿當落日心死著寒灰江山有巴蜀棟宇自齊梁揮金應物理拖玉豈吾身流年疲蟋蟀體物幸鷦鷯大江秋易盛空峽夜多聞風蹀勤依槳春鷗懶避船蛟龍纒倚劍鸞鳯失吹簫仰蜂粘落絮倒蟻上枯梨蕩胸生層雲決眥入歸鳥聲吹鬼神下勢閱人代速等句或寫難狀之景如在目前或含不盡之意見於言外然而用字初無詭僻取景亦甚尋常政不必倒海探珠傾昆取琰也但於鑪錘之際有神用存焉耳

五言古起句佳者爲出門復入門兩腳但仍舊長嘯宇宙間髙才日淩替紈袴不餓死儒冠多誤身丈人屋上烏人好烏亦好死別已吞聲生別常惻惻浮雲終日行遊子久不至出門日已逺不受徒旅欺挽弓當挽彊用箭當用長從軍十年餘能無分寸功十日畫一水五日畫一石九載一相逢百年能幾何靑山澹無姿白露誰能數溪回松風長蒼鼠竄古瓦蒼山八百里崖斷如杵臼平明跨驢出未知適誰門行雲遞崇髙飛雨藹而至驄馬新鑿蹄銀鞍被來好南風作秋聲殺气薄炎熾勞生共乾坤何處異風俗自爲靑城客不唾靑城地汝陽讓帝子眉宇眞天人天臺隔三江風浪無晨暮赤驥頓長纓非無萬里姿岱宗夫如何齊魯靑未了燈影照無睡心淸聞妙香崆峒小麥熟且願休王師我行入東川十步一回首百川日東流客去亦不息翳翳桑楡日照我徵衣裳連峯積長陰白日遞隠見下馬古戰場四顧但茫然雞鳴風雨交久旱雨亦好賈生慟哭後寥落無其人髙臺面蒼陂六月風日冷漆以用而割膏以明自煎

其結句佳者爲天寒翠袖薄日暮倚修竹此生免荷殳未敢辭路難少年別有贈含笑看吳鉤煌煌太宗業樹立甚宏達水深波浪濶毋使蛟龍得白鷗波浩蕩萬里誰能馴送行勿泣血僕射如父兄借問大將誰恐是霍嫖姚功名圖麒麟戰骨當速朽捷下萬仞岡俯身試褰旗潛身備行列一勝何足論夜闌更秉燭相對如夢寐齒髮已自料意深陳苦辭生涯能幾何常在羇旅中妻孥隔軍壘撥置不擬道百靈未敢散風破寒江遲相看俱衰年出處各努力濁醪有妙理庶用慰沈浮食蕨不願余茅茨眼中見中原未解兵吾得終疎放嘆息謂妻子吾何隨爾曹冥冥子規叫微徑不復取豫恐樽中盡更起爲君謀一請甘饑寒再請甘養蒙焉知南鄰客九日猶絺綌大哉乾坤內吾道常悠悠吞聲勿復道眞宰意茫茫壯心不肯已欲得西擒胡明朝在沃野苦見塵沙黃方圓苟齟齬丈夫多英雄罷官亦由人何事拘形役庶與達者論吞聲混瑕垢相望無所成乾坤莽回互歸來懸兩狼門戶有旌節惟有摩尼珠可照濁水源

七言古起句佳者爲堂上不合生楓樹怪底江山起煙霧長安城頭頭白烏夜飛延秋門上呼自斷此生休問天杜曲幸有桑麻田巢父掉頭不肯住東將入海隨煙霧孔雀未知牛有角渇飲寒泉逢抵觸王郎酒酣拔劍斫地歌莫哀吾能拔爾抑塞磊落之奇才嵯峨白帝城東西南有龍湫北虎溪文章有神交有道端復得之名譽早疾風吹塵暗河縣遊子隔手不相見有客有客字子美白頭亂髮垂過耳長鑱長鑱白木柄我生托子以爲命四山多風溪水急寒雨颯颯枯樹濕男兒生不成名身已老三年饑走荒山道天下幾人畫古松畢宏已老韋偃少今夕何夕嵗云䢐更長燭明不可孤今日苦短昨日休嵗雲暮矣增離憂繰絲須長不須白越羅蜀錦金粟尺知章騎馬似乘船眼花落井水底眠逼側復逼側我居巷南子巷北諸公衮衮登華省廣文先生官獨冷君不見道傍廢棄池君不見前者摧折桐天上浮雲如白衣須臾攺變如蒼狗

其結句佳者爲短衣匹馬隨李廣看射猛虎終殘年會將白髮倚庭樹故園池臺今是非逢迎少壯非吾道況乃今朝更祓除雞虫得失無了時注目寒江倚山閣安得並州快剪刀剪取吳淞半江水若耶溪雲門寺吾獨胡爲在泥滓靑鞋布襪從此始忽憶雨時秋井塌古人白骨生靑苔如何不飲令心哀哀哉王孫愼勿疎五陵佳气無時無黃昏胡騎塵滿城欲往城南忘城北仲宣樓頭春色深靑眼髙歌望吾子眼中之人吾老矣君不見朝來割素鬐咫尺波濤永相失君不見金粟堆前松栢裏龍媒去盡烏呼風志士幽人莫怨嗟古來才大難爲用嗚呼何由眼前突兀見此屋吾廬獨破受凍死亦足如今豈無腰褭與驊驑時無王良伯樂死卽休巴東之峽生淩澌彼蒼回幹人得知若道巫山女粗醜何得此有昭君村未試囊中飡玉法明朝且入藍田山婁公不語宋公語尙憶先皇容直臣靑絲絡頭爲君老何由卻出橫門道旣稱絕世無天子何不喚取守京都君知天地干戈滿不見江湖行路難

五言律起句佳者爲花飛有底急老去願春遲客裏有所適歸來知路難茂陵多病後尙愛卓文君涼風起天末君子意如何西京安穏未不見一人來安穏髙詹事兵戈久索居昔別是何處相逢皆老夫無家對寒食有淚如金波死去憑誰報歸來始自憐亂後誰歸得他鄕勝故鄕不獨避霜雪其如儔侶稀何恨倚山木吟詩秋葉黃客睡何曽著秋天不肯明令節成吾老他時見汝心相近竹參差相過人不知摧折不自守秋風吹若何帶甲滿天地胡爲君逺行四更山吐月殘夜水明樓江城秋日落山鬼閉門中艸閣臨無地柴扉永不關爲客無時了悲秋向夕終不識南塘路今知第五橋山豁何時斷江平不肯流浩浩終不息乃知東極臨巫峽中宵動滄江十月雷江漢思歸客乾坤一腐儒扶病送君發自憐猶不歸春江不可渡二月已風濤落日在簾鉤溪邊春事幽用拙存吾道幽居近物情翠栢苦猶食明霞髙可飡昔聞洞庭水今上嶽陽樓納納乾坤大行行郡國遙禮樂攻吾短山林引興長冠冕通南極文章落上臺九農成徳業百祀發光輝永與淸溪別蒙將玉饌俱髙浪垂翻屋崩崖欲壓牀唐堯眞自聖野老復何知野日荒荒白春流泯泯淸舊俗疲庸主羣雄問獨夫二儀積風雨百谷漏波濤更欲投何處飄然去此都慘淡風雲會乘時各有人文章千古事得失寸心知大雅何寥濶斯人尙典型不謂生戎馬何知共酒杯軒轅休制律虞舜罷彈琴衛侯不易得余病汝知之相見各頭白其如離別何

其結句佳者爲萬方頻送喜毋乃聖躬勞明朝有封事數問夜如何誰能更拘束爛醉是生涯不知西閣意肯別定畱人淺把涓涓酒深慿送此生爲問南溪竹抽梢合過墻前村山路險歸醉每無愁經過自愛惜取次莫論兵聞道蓬萊殿千門立馬看白鷗原水宿何事有餘哀今秋天地在吾亦離殊方蓬髩稀疎久無勞比素絲嘗怪商山老兼存翊贊功時危思報主衰謝不能休親朋滿天地兵甲少來書誰家挑錦字燭滅翠眉嚬宮中行樂祕少有外人知爲報鴛行舊鷦鷯在一枝兒童解蠻語不必作參軍何當一百丈攲蓋擁髙檐匡山讀書處頭白好歸來文章差底病回首興滔滔人傳有笙鶴時過北山頭細雨荷鋤立江猿吟翠屏悲絲與急管感激異天眞艸玄吾豈敢賦或似相如囊空恐差澀畱得一錢看不能隨皂蓋自醉逐浮萍應共寃魂語投詩贈汨羅不知臨老日招得幾時魂本無軒冕意不是傲當時飛來雙白鶴過去杳難攀興移無灑掃隨意坐莓苔萬方聲一槪吾道竟何之驍騰有如此萬里可橫行看君用幽意白日到羲皇無由覩雄略大樹日蕭蕭歸路翻蕭颯陂塘五月秋曉看紅濕處花重錦官城歸朝日簮笏筋力定如何防身一長劍將欲倚崆峒君見窮途哭宜憂阮步兵江湖多白鳥天地有靑蠅樽前江漢濶後會且深期淸霜洞庭葉故就別時飛此身醒復醉不擬哭途窮再窺松栢路還見五雲飛倘歸免相失見日敢辭遲亂離多醉尉愁殺李將軍家家賣釵釧準擬獻春醪

七言律起句佳者爲一片花飛減卻春風飄萬點正愁人捨南捨北皆春水但見羣鷗日日來雀啄江頭楊栁花鵁鶄鸂鶒滿晴沙萬里橋西一艸堂百花潭水卽滄浪羣山萬壑赴荊門生長明妃尙有村南極老人自有星北山移文誰勒銘野老籬邊江岸回柴門不正逐江開暮倚髙樓對雪峯僧來不語自鳴鐘夔府孤城落日斜每依北斗望京華聞道長安似奕棊百年世事不勝悲瞿塘峽口曲江頭萬里風煙接素秋昆吾禦宿自逶迆紫閣峯陰入渼陂霜黃碧梧白鶴棲城上擊柝復烏啼搖落深知宋玉悲風流儒雅亦吾師錦裏先生烏角巾園收芋栗未全貧爲人性僻耽佳句語不驚人死不休竹裏行廚洗玉盤花間立馬簇金鞍江艸日日喚愁生巫峽泠泠非世情城尖徑仄旌斾愁獨立縹緲之飛樓汶上相逢年頗多飛騰無柰故人何處處淸江帶白蘋故園猶得見殘春風急天髙猿嘯哀渚淸沙白鳥飛回秋日野亭千橘香玉杯錦席髙云涼君王臺榭枕巴山萬丈丹梯尙可攀中天積翠玉臺遙上帝髙居絳節朝竹寒沙碧浣花溪橘刺藤梢咫尺迷白帝城中云出門白帝城下雨翻盆老去悲秋彊自寛興來今日盡君歡支離東北風塵際漂泊西南天地間年年至日常爲客忽忽窮愁泥殺人幽棲地僻經過少老病人扶再拜難西山白雪三城戍南浦淸江萬里橋

其結句佳者爲明年此會知誰健醉把茱萸仔細看不是尙書期不顧山陰野雪興難乘劍南春色渾無賴觸忤愁人到酒邊共說總戎魚鳥陣不妨遊子芰荷衣鵬礙九天須卻避兔經三窟莫深憂杖藜嘆世者誰子泣血迸空回白頭楚江巫峽半雲雨淸簟疎簾看奕棋飛閣捲簾圖畫裏虛無只少對瀟湘寒衣處處催刀尺白帝城髙急暮砧同學少年多不賤五陵裘馬自輕肥魚龍寂寞秋江冷故國平居有所思一臥滄江驚歲晚幾回靑瑣點朝班故慿錦水將雙淚好過瞿唐灧澦堆艱難苦恨繁霜髩潦倒新停濁酒杯巡檐索共梅花笑冷蕊疎枝半不禁庾信平生最蕭瑟暮年詩賦動江關白沙翠竹江村暮相送柴門月色新卽從巴峽穿巫峽便下襄陽向洛陽浣花溪裏花饒笑肯信吾兼吏隠名云白山靑萬餘里愁看直北是長安春花不愁不爛漫楚客惟聴棹相將南望靑松架短壑安得赤腳踏層冰窮巷悄然車馬絕案頭漧死讀書螢風水春來洞庭濶白蘋愁殺白頭翁

寄栢學士詩嘆彼幽棲載典籍蕭然暴露倚山阿奔波兵革間獨載書入山閉門誦讀與古人爲徒斯實佳士古人成敗子如何公蓋示以讀書法也論古人直須歸到身上不然典籍於我何與

詠懷古迹詩伯仲之間見伊呂指揮若定失蕭曹議論旣卓格力矯然自是名句世所同諷然吾謂此是論斷非詩也老筆橫溢隨興所至偶然超軼尋常原非正格若總如此亦復非難魯直天於萬物定貧我智效一官全爲親永叔朝廷失士有司恥貧賤不憂君子難彼皆才士又極摹杜而若此者蓋誤以此等句爲式故也何不學三分割據紆籌策萬古雲霄一羽毛相去幾許

三分割據紆籌策紆字下得好籌策盡自不凡但以三分故不免紆曲耳然猶人所能言萬古雲霄一羽毛贊武侯者多矣欲以片言肖其神更千百年求如此語不可得

張旭艸書歌俊拔爲之主一語眞知書者連山蟠其間溟漲與筆力所謂俊拔也暮年思轉極未是到語旭書已入神品復何待思臨池之法與詩文不同此二語公殆自道耳

送楊監赴蜀詩起句去水絕還波末復云泛舟巨石橫登陸艸露濕皆今人所甚諱者離別重相逢偶然豈足期攺足爲定便是小兒語

孟冬詩殊俗還多事方冬變所爲其下但言破甘嘗稻而已未見所謂多事者何在也

雷詩巫峽中宵動滄江十月雷龍蛇不成蟄天地劃爭回卻碾空山過深蟠絕壁來六句字字好結語不爲佳西閣夜詩擊柝可憐子無衣何處村十字一气周匝最可法

中宵詩親朋滿天地兵甲少來書是回互語非兵甲故當不至此所謂詩可以怨也南極詩亂離多醉尉愁殺李將軍是眞實語窮途讀此自難爲情飛星過水白過字平聲

不寐詩心弱恨容愁卽常非月不知心大小容得許多憐也縮二句爲一句耳

猿詩艱難人不免隠見爾如知味絕雋永

黃魚詩長大不容身非謂不容其長大怪爾許長大無策自全也龍則有風雷自衛涎沫噴薄泥沙盡卷筒筩不敢近矣注未是

白小詩風俗當園蔬禮記蜩範芝栭得一注腳鹿詩於諸詠物中可謂拔乎其萃不意淋漓滿志至此雞詩問俗人情似謂世俗饋遺多用之也人情二字俗語至今如是似字諺所謂盤來盒去耳結句气交亭育際巫峽漏司南幾不可解司南想謂報曉漏是遺漏合頷聫殊方聴有異失次曉無慙觀之必是此土曉雞或遲或早不應時候也

寄杜位詩天地身何往風塵病敢辭十字恨甚

西閣曝日詩毛髮具自和具俱也若言本自卽不煩曝日

縛雞行前七句俚甚末句不深不淺恰在个中千古膾炙蘇黃有意效之轉入理路所謂學而後知其難

黒白二鷹詩在野只教心力破千人何事网羅求千字誤非干字卽於字也一生自獵知無敵百中爭能恥下鞲自獵無可較量定知無敵假使逐隊爭能縱百發百中猶恥之直將此鳥入大豪傑數中句法變化周匝更自到家次首不如前春雁同歸必見猜題中恐臘後春生騫飛避暖正爲此句而設

杜詩攟卷三

●欽定四庫全書

杜詩攟卷四

﹝明﹞唐元竑撰

瀼今皆讀音壤注乃黨切又奴浪切皆當作灢蓋字誤故音誤也還從上聲爲是懷鄭典設詩岸髙瀼滑限西東又作平聲讀矣當繇土音無定故耶又赤甲本當作岬自公偶誤書今千古遂不可變矣

送王判官詩買薪猶白帝鳴櫓少沙頭少謂少頃不通作已字是也

不離西閣詩結云不知西閣意肯別定畱人與聞汝依山寺杭州定越州二定字俱妙肯別定畱人尢極宛轉頓挫其法亦自三百篇來上帝不寧不康禋祀居然生子是也無家住老身住攺任字

佳滄海先迎日亦何減海日生殘夜銀河倒列星倒字妙河在天上乃覺星倒卽圓覺經所謂云駛月運舟行岸移也海已出日河猶倒星故曰平生耽勝事吁駭始初經題曰不離西閣意頗難會蓋將別而未忍別故作斯語也自此卽遷居赤甲矣公窮居西閣且一年至臨去始一望見海日豈老懶不能夜起故失之耶卽此亦自應增其戀戀也

入宅詩花亞亦移竹竹礙花故練句極妙非親歷此景欲下一語不知其不可及也鳥窺新捲簾性情形態畢具一字中畫家翎毛誰當此者二句尢妙是新遷語江流气不平一句自足千秋

江雨詩寵光蕙葉與多碧點注桃花舒小紅寵光點注皆佳與多碧未老

雨不絕詩舞石旋應將乳子行雲莫自濕仙衣用事之極得趣者

晝夢詩桃花气暖眼自醉野人閒適甘味自知故鄕門巷荊棘底中原君臣豺虎邊詠晝夢何以及此所謂白日欲寢也

身世雙蓬髩乾坤一艸亭路經灧瀲雙蓬髩天入滄浪一釣舟意絕相類語各自妙不相上下也

喜觀卽到詩病中吾見弟書到汝爲人直是一團精神無復字句江閣嫌津栁意馳景外風帆數驛亭景在意中花間馬嚼金鞍去樓上人垂玉筯看何如一嫌字卽孤帆逺影碧空盡惟見長江天際流亦何如一數字

公一生持論無非王道晚登瀼上堂詩忽云淒其望呂葛不復夢周孔蓋緣羣盜接踵急則治標其意以呂葛周孔分文武二途耳不知周孔自足兼呂葛也

覆舟詩羈使空斜影諸葛廟詩巫覡醉蛛絲敍事簡妙白描神品

行官張望補稻畦水起句東屯大江北百頃平若案夔州歌亦云東屯稻畦一百頃公素貧薄何從遽得爾許田也縱山田薄收不比季子洛陽田亦斷不憂旅食又有瀼西果林四十畝彌不落莫亦可見當時彼中田地價賤易得也其後竟從瀼西移居之老年保此盡可沒齒然住僅歲餘又有江陵之遷何哉據續得觀書詩起雲自汝到荊府書來數喚吾則其捨東屯也蓋因其弟相招而結云馮唐𨿽晚達終覬在皇都則楚蜀浮居皆非公意意在歸朝耳

江天漠漠鳥雙去風雨時時龍一吟浩渺空蒙宛然在目

夔州歌覇王並吞在物情王字去聲並字平聲集中並吞字多作平聲讀

胡後溪云齊魯大臣二人史失其名黃四娘托杜詩乃得不朽豈獨黃四娘如隸人伯夷辛秀信行獠奴阿段行官張望女奴阿稽等皆以輿臺附名毫端遂傳千古眞可謂厚幸也隸人名伯夷可怪嘗見急就章有栁堯舜藥禹湯之名以爲作者戲撰未必眞有其人然當武后時自有同州人名魯孔邱爲拾遺者舉朝不聞以爲駭則此隸人又不足言矣負薪采梠時兒女餓死者數人伯夷乃幸獲免

阻雨不得歸瀼西甘林詩虛徐五株態側塞煩胸襟地且四十畝甘僅五株便稱林耶

甘林詩與上後園山腳詩皆觸目感時偶借題說起耳月詩魍魎移深樹謂淸光如晝鬼魅避形也魍魎明靈之鬼公殆未寓目楞嚴經耳如南華魍魎問影下語便自了了斯時梵典尙未入支那誰謂漆園荒唐

寄劉伯華使君詩逺山朝白帝深水謁夷陵朝帝似堪輿家言謁陵更巧雕刻初誰料纎毫欲自矜神融躡飛動戰勝洗侵陵與許十一贊語並超軼不凡初誰料謂不料至此也此使君寄詩自後人觀之未免班門弄斧觀卷軸來何晚聊從月繼徴句公得一佳篇應時刮目且欲盡讀其餘何懇懇也獻吉於鱗目中無復人古今不相及當非虛語奼女縈新裏八句劉必好神仙家言張兵撓棘矜所謂心兵也夢弼解是饑鼯訴落藤訴字匪夷所思野食待魚罾覺衡門詩不須更誦靑竹幾人登猶云竹葉於人旣無分今竹葉句千古口實而靑竹幾無人能解同一人所作優劣相彷而冷熱頓異至此詩亦有遇不遇也江湖多白鳥天地有靑蠅對極工矣妙是結句

艸閣詩艸閣臨無地柴扉永不關極是幽意

元道州舂陵行語質情懇絕類沈千運但兩篇皆直賦時事耳絕無比興公詩小序乃曰不意復見比興體制微婉頓挫之詞何也

寄韓諫議詩語特奇恣荒忽遂以畱侯相比豈僅因一韓字故耶據詩韓殆暮年畱滯者焉得置之貢玉堂尋文解義應是致字不然則句法應中斷焉得置之耶貢玉堂乃佳也

鋤斫果林移牀詩背堂資僻逺謂幽閴之境隠人所資也山雉防求敵求敵似用安仁射雉賦中意防者其一方安閒自適防彼求敵也一句中繪出雙雉公熟精文選遂不覺後人難解江猿應獨吟謂哀音相類也泄云字不爲佳然公屢用之資防應字俱穏不爲突兀薄俗防人面全身學馬蹄較不寐防巴虎全生狎楚童更勝學馬蹄卽狎楚童蒙荘非僻書熟字生用耳沙虛岸只摧所謂常苦沙崩損藥欄也若屢摧數摧復有何致此用字之妙

中夜詩中夜江山靜是苦語戰伐塵髙不堪極目夜深始靜耳

復愁詩萬國尙防寇防宼字今本作戎馬似佳身覺省郎在一首謂若非省郎尙在則柴扉早失矣薄俗人情古今一律他人意中不能言亦不肯言者正觀銅牙弩一首只作紀事讀無限感慨一比便欲少味胡虜何曽盛何曽字殊自負閭閻聽小子談笑覓封侯亂世自媒滔滔皆是然豈獨餘人政恐房太守亦未免斯語今日翔麟馬一首是憤語上施恩而下負徳是以憤也當時括百官馬送軍中公遂徒步逼側行所以作也任轉江淮粟一首足見識力公信非迂腐者每恨陶彭澤無錢對菊花如今九日至自覺酒須賖只一賖字無錢之嘆瑯然入耳雋永無極此詩題曰復愁十二篇中不見一愁字卻各有愁意又各自爲意一波未息一波復起但語多引而未盡末篇吟多意有餘自評甚確然公顧自謂拙不知正此爲工

九日詩野樹敧還倚畫出醉態秋砧醒卻聞因醒後始覺醉時之適句意工妙

季秋江樓夜宴詩星落黃姑渚秋辭白帝城二地名配得絕有情尢妙在有意無意之間

贈李八祕書詩事殊近代邸喜異賞朱虛蓋祕書亦以靈武之役拜官與公同故曰同補衮曰舊交也奉詔許牽裾語極得體忠愛藹然不必詔求直言但官以拾遺爲名卽爲奉詔矣對敭坑士卒乾沒費倉儲勢藉兵須用功無禮忽諸此數者公所憤也對敭字貫下四句略似行文法坑士卒復齋漫錄引上林賦欲攺坑爲抗𨿽亦細心然何如坑字明白但濫殺便可借用豈必定如白起哉勢藉句意當時方藉藩鎭討叛逆而觀望不肯進戰者功無句謂朝廷濫賞可訝不足爲勸也

移居東屯茅屋詩平地一川穏髙山四面同次首雲林僻此無蹊想見佳境令人神越第四首幽獨淸深四字乃公自繪新居圖復自評之也淹畱爲稻畦旅人眞語其後復至東屯詩云峽裏歸田客復還東屯詩云復作歸田去猶殘獲稻功詠懷詩云稻獲空雲水川平對石門當知此遷居專爲便於種田耳市喧宜近利公自注西居近市然意實不以近利爲宜只欲出下句林僻此無蹊故結云若訪衰翁語須令勝客迷勝客且迷況於俗人則𨿽市喧無傷也賸客不通須溪攺勝字是道北馮都使復是何人豈其新鄰耶枕帶還相似柴荊卽有焉枕卽髙山四面帶卽平地一川但擁茅屋數椽卽此山川皆吾有也若髙齋見一川此又馮齋中石渠小沼非卽平地一川矣解纜不知年謂今日移居此地不知住得幾時乃放舟他適甫遷卽懷去志末首結云寒空見鴛鴦回首想朝班蓋無日不思還朝也

少陵許西鄰婦撲棗今人以爲口實然僅與髙秋總餧貧人實例舉耳詳詩意更不止此乃是公移居東屯後虛瀼西艸堂以與吳司法此棗樹定在交界口公在日便乞與之公去而寡婦插籬爲界公恐吳有言故代爲周旋卽防逺客𨿽多事使插疎籬卻甚眞逺客指吳防者寡婦防之使者公使之當知不必眞公使之須如是吳始黙然耳賑鄰之乏人或能之業捨之他適矣誰肯始終斡旋若此且委曲入人使吳意消而不覺大用之卽宰相作略也

覃山人隠居詩較常徵君詩更切林下何曽見一人眞非虛語也西荘王給事可謂吏隠公猶有柴門深閉之語況覃常乎近或解爲哀挽之作哀挽詩豈用南極老人作起語也

東屯月夜詩月掛客愁村與天橫醉後參句法同妙讀此詩及寫懷詩夜深坐南軒明月照我膝驚風翻河漢梁棟已日出公玩月往往達旦老興難及

秋野詩曝背竹書光本屬無謂偶坐日中眼到忽來耳濳鱗輸駭浪卻是駭浪輸潛鱗輸字中有冷笑歸翼會髙風謂會當有髙風時兩語開闔練字意濃大江秋易盛空峽夜多聞妙句不可多得

傷秋詩結句何年減豺虎似有故園歸似對眞看未敢望眞歸也最是傷意

雨詩兵戈浩未息蛇虺反相顧卽魑魅喜人過意也又云尫羸愁應接俄頃恐違迕防人甚蛇虺耶一命須屈色已不堪矣窮荒益自卑眞難爲懷浮俗何萬端言外當有難具陳者結思扶病入舟避之浮俗云何使至此極南遷東屯遽有此語蓋未嘗一日安也傷哉

瞿唐兩崖詩入天猶石色穿水忽云根可謂備盡形容猱玃須髯古直是畫意蛟龍窟穴尊尊字無人道得題意躍然傳神在阿堵中羲和冬馭近愁畏日車翻因水險故然已涉用意若更指時事便須重譯且日車翻非所宜言

暝詩半扉開燭影欲掩見淸砧淸砧已聞因掩扉偶見之殊無緊要然聞砧更僕難數見砧一而已正不可少此

云詩龍以瞿唐會奇甚眞足驚人收獲辭霜渚收獲與題何涉

天池詩百頃靑雲杪曽波白日中又魚龍開辟有菱芡古今同讀之眞令我作誅茆想萬里狎漁翁句佳

獨坐詩暖老須燕玉貧病老人偶爾道及實不作此妄想充饑憶楚萍正補上意楚萍豈充饑物司空見慣應怪語不相比矣衰遲哀怨正爾傾吐如訴也如石門宴集詩華筵直一金大類元亮瓶無儲粟世有一杯羮直三萬錢者以告貧士豈肯信哉白帝樓詩春歸待一金待止一金石門之筵安得不謂華也

雨詩秋日新霑影下又云天晴忽散絲所謂東邊日出西邊雨也日影非新新爲所霑耳霑字阿誰道得寒江舊落聲未雨時先有江聲舉舊正見兼新句法之妙後人不能學

返照詩荻岸如秋水栁司馬至詩幽燕惟鳥去俱妙第難爲對句耳

向夕詩雞棲艸屋同一句中畫出羣雞有趣結句琴書散明燭長夜始堪終謂老人多不寐也

九月三十日起句爲客無時了悲秋向夕終創語深悲出人意表恆言悲秋秋尙有了時不比爲客也後六句瘴餘霜薄艸翠花紅皆言南方候暖異故鄕耳

十月一日詩有瘴非全歇爲冬亦不難夜郎溪日暖白帝峽風寒亦是雙頂

遣悶二首家家養烏鬼頓頓食黃魚若言鸕鷀卽二句一意通章嵌此無謂矣南人染病竸賽烏鬼微之詩旣可證公素不語怪章法要爲近之但養不可訓供安知彼俗養烏鬼不別有法也舊識難爲態悉其平生故公孫丞相寧逢惡賓坐此耳移居東屯詩斫畬應費日此詩畬田費火聲費字從彼來相去多少詩之所以不厭深索也兩結句各一意髙枕所謂用拙存吾道耕鑿所謂幽居近物情事理正爾並行不然悶未易遣

復還東屯詩築場憐穴蟻拾穗許村童事𨿽至微充此仁心不可勝用

刈稻了詠懷詩野哭初聞戰樵歌稍出村卽野哭千家聞戰伐夷歌幾處起漁樵也縮爲五字耳須溪何用別索

栁司馬至詩霜天到宮闕戀主寸心明句法猶今晨淸鏡中勝食齋房芝餘發喜卻變白間生黒絲蓋發字倒出耳神馳魏闕非寒迥之謂

自平詩自平宮中呂太一收珠南海千餘日近供生犀翡翠稀復恐徵戍干戈宻蓋因貢賦不時知蠻族已驕恐用兵未幾復須用兵也蠻溪豪族小動搖世封刺史非時朝謂邊民不靜土官卽宜入朝今乃並職貢有虧矣蓬萊殿裏諸主將才如伏波不得驕伏波小斷朝廷命將甚易驕恣豈得計乎小時讀此不遽能省故爲解之此等敍事如畫家逺景人或無目樹或無枝最工取勢咫尺萬里但不可令白家老婢知耳

蓬萊殿裏二句𨿽俱七言實則上句十一字下句三字也唐人絕句云明月在天將鳯管夜深吹向玉宸君𨿽俱七言實則上句四字下句十字也但明月句意盡語中杜二句中間猶藏有字句在此爲異耳

虎牙行紀異候也南國候暖秋風忽起驟寒難禁反似北方故曰朔漠气山鬼幽憂雪霜逼甚詞也猶曰蜀犬吠雪耳楚老長嗟憶炎瘴三尺角弓兩斛力尋常形容苦寒想不到此犬戎鎖甲聞丹極聞字不可作圍八荒十年防盜賊此句上原無脫句賊哭臆三句三韻結法如此讀前後苦寒行四首是冬果大雪至於猛風拔木發屋虎豹哀號此詩其霰之先集乎更覺山鬼逺慮非過矣

寫懷詩勞生共乾坤何處異風俗便自曠達忘情任榮辱更非見道不及此然令嚴鄭公在當無此言無貴賤不悲無富貧亦足等語遂開樂天法門用心霜雪間不必條蔓綠似近似逺極有意次首羣生各一宿飛動自儔匹吾亦驅其兒營營爲私實眞語動人乃勝道學禍首燧人氏厲階董狐筆君看燈燭張轉使飛蛾宻𨿽涉議論卻是至言終契如往還得匪合仙術定有誤字

公孫大娘弟子舞劍器行來如雷霆收震怒須溪解收字亦有意但直謂如雷如霆亦何不可雷霆不可者羿射九日羣帝驂龍又若何

小時讀此詩嫌劍器字太俚後讀小說教坊雜錄始知劍器子乃舞曲名也又怪公孫大娘以婦人工舞劍馳名後世惜其無所見長今始悟是俳優伎倆蓋與柘枝胡旋等同爲戲耳但取眩目美觀必非眞可臨陣禦敵取勝也或疑審如是少陵詩猶或過譽長史何緣遂悟筆法曰此不足怪凡悟者皆因火候旣到偶然觸發略如參禪墻壁瓦礫蝦蟇蚯蚓皆可發機如擔夫與公主爭道亦可悟筆法擔夫有何奇特公孫舞劍吾但決其不可臨陣耳至於頓挫合節熟極生巧迥出流輩如公序中所云何不可悟筆法也

寒雨朝行視園樹詩柴門擁樹向千株丹橘黃甘此地無瀼西果林旣四十畝東屯擁樹亦向千株公所到處不乏幽勝也甘橘喜暖北地所稀次句尙憶五株甘林耳

白鳧行君不見黃鵠髙於五尺童化爲白鳧似老翁倒語奇怪老筆故作此欲人不測篇中大抵遲暮之感自嘆轉退追念少時可意而得也

錦樹行始終只顚倒二字起句今日苦短昨日休苦短則今不如昨然今正及時昨已休矣霜凋碧樹作錦樹應蕭條者反爾粲爛正是顚倒靑艸萋萋盡枯死天驥跛足隨氂牛語極憤懣聖賢薄命已下幾於罵矣夔後語言多亂雜此詩憤則有之卻不亂雜夜

宿西閣詩稍通綃幕霽謂隔帷辧色也此詩與下西閣口號呈元二十一詩俱在寓居西閣時誤列於此耳寄從孫崇簡詩牧叟樵童亦無賴莫令斬斷靑雲梯謂欲從之仙隠也亦是索酒意靑雲不諭富貴此又一證送卿二翁統節度鎭軍還江陵詩落日渭陽情注卿二翁姓崔乃公舅氏因此語也驟閱卿二翁知是何物此稱謂太新

夜歸詩庭前把燭嗔兩炬難解豈貧家惜費耶

夜聞■﹝觱﹞篥詩君知天地干戈滿不見江湖行路難與此生免荷殳未敢辭路難語一直一婉彼爲自慰之詞此則訴人之語並極哀怨須溪以荷殳意解此誤矣

前後苦寒行如凍埋蛟龍南浦縮三足之烏足恐斷六龍寒急光徘徊昆侖天關凍應折白鵠翅垂眼流血等皆形容語也如寒刮肌膚北風利崖沈谷沒白皚皚楚江巫峽冰入懷虎豹哀號又堪記晚來江間失大木猛風中夜飛白屋萬里飛蓬映天過孤城樹羽揚風直等皆實錄也據公雲南紀巫廬瘴不絕太古以來無尺雪不謂古來無雪但無盈尺者耳去年白帝雪在山所謂南雪不到地也今年白帝雪在地至於崖沈谷沒蓋次年更甚前後苦寒四首並次年作也諸篇淋漓酣暢殊不似凍筆巴東之峽生淩澌彼蒼回幹人得知語味含吐便不必言朔漠气矣人得知與寒可回酒易沽同一語气

續得觀書詩俗薄江山好時危艸木蘇須溪注上句云無情者不變余爲續注下句云有情者不與俱蘇也

白帝城放舟出峽詩惡灘寧變色髙臥負微軀謂涉險不懼乃是不惜身命有負此軀負字怨甚與前村山路險歸醉每無愁俱不堪讀書史全傾撓裝囊半厭濤可謂險矣故又曰死地脫斯須也飄蕭將素髮汩沒聽洪鑪聴洪鑪謂委順造物此生遭聖代誰分哭窮途與豈知秋禾登貧窶有倉卒同是咄咄怪事無控訴者

寄族弟唐十八使君詩與君陶唐後盛族多其人唐杜共祖遂稱族弟今人無此稱矣

行次古城店詩風蝶勤依槳春鷗懶避船勤懶字妙得情態王門髙徳業幕府盛材賢行色兼多病蒼茫泛愛前王門二句卽所謂泛愛也泛愛字集中屢見何煩別解

邀李尙書下馬詩湖上林風相與淸上字的是月字之誤

江南逢李龜年詩解者亦失其意咸謂感舊耳不知與此曲祗應天上有人間能得幾回聞正相反龜年盛時供奉禦前首承寵遇人欲一望見不可得及其流落依人自活人亦不復重之尋常見幾度聞又逢君皆調笑意也劉隨州贈米嘉榮詩是感舊意蓋借以自比公貧士素不喜此輩意各不同北夢瑣言載昭宗末琵琶工石潨號石司馬者早爲令狐綯所賞亂後入蜀遊諸大家一日軍校數員會飲石以胡琴在座旣非知音喧嘩語笑殊不屬耳石乃撲檀槽詬曰某曽爲宰相供奉今日與健兒彈不我聴何其苦哉可與此相證

和江陵宋少府詩才士得神秀書齋聞爾爲以不與宴故曰聞何不可解乃欲攺同字也

遣悶詩城日避烏檣趙注最得倚著如秦贅謂家貧不得不附他人過逢類楚狂謂人多趨而避之也二語至不堪勿艸艸讀過尢妙語在隠顯間非如苦搖求食尾常曝報恩腮比世亂跼文場語極悲所謂詩書遂墻壁也末四句是靈均臨睨舊鄕意

新樓成奉衞王詩二儀淸濁還髙下三伏炎蒸定有無气象不滅早朝大明宮諸作然使非下句二儀淸濁不免迂濶

秋日荊南詩伏枕因超忽扁舟任往來謂因舟輕超忽自如故伏枕不礙往來也九鉆巴噀火此火豈可九鉆未免誤用結舌防讒柄讒且有柄故不得不防防讒無他但結舌耳探腸有禍胎探腸猶云罄竭肝膽讒人工於蒙蔽最惡在此差池分組冕合沓起蒿萊不必伊周地皆登屈宋才卽鄕裏小兒狐白裘意伊周地不必伊周其人卽屈宋才不可多得咄咄自語漢庭和異域晉史坼中臺覇業尋常體宗臣忌諱災此四句似爲李尙書之芳而發李使吐蕃和親被畱二年霸業尋常體謂當時世以公主下降絕域遂爲故事也著一霸字見𨿽爲宗社不得已故定非王道所宜二句亦雙頂上文公後有哭李詩中臺之災豈爾時已臥疾歟

江漢詩片雲天共逺永夜月同孤逺客孤身傷無伴也意在起句中一气直下

折檻行自悼也兵戈擾攘中舉世重武輕文故文士落莫秦王學士時難羨不稱文皇者正在兵戈擾攘中學士之榮如此故可羨也朱云自諭公以諫諍受譴故也婁公不語不失盛徳我獨願學宋公而不蒙見容公受譴上表謝尙自稱直臣集中屢及之白馬將軍若雷電泛言耳與崔旰事何涉

重題哭李尙書詩兒童相顧盡宇宙此生浮上句道憶少時也語正不盡爲佳

獨坐詩滄溟服衰謝服字難通作恨字是

久客詩衰顏聊自哂小吏最相輕公𨿽老困然擅名已久名公貴人皆相愛重獨細人無知時以腐鼠相嚇耳故曰狐貍何足道

移居公安詩傷弓鳥雀饑最是閱歷苦語交態遭輕薄所謂傷弓也

送顧八分文學詩才盡傷形體病渇污官位公蓋嘗因詩成疾此靑蓮所以譏飯顆也

幽人詩知名未足稱局促商山芝謂四皓𨿽名重後世較之眞仙相去尙逺也與思量入道苦自哂同嬰孩意相類

泊嶽陽城下詩畱滯才難盡艱危气益增圖南未可料變化有鵾鵬公於時老病侵尋矣猶能作如是語眞百折不回者

送魏少府之交廣詩窮途仗神道世亂輕土宜語近俚而眞甚故自不厭錯揮鐡如意莫避珊瑚枝始兼逸邁興終愼賓主儀如病酒人勸客節飲直以身爲戒也

送表侄王砯詩敍事與史殊不合史固不足盡慿公亦得自傳聞未必皆實王珪魏徴昔爲仇讐此語可證必無杯酒納交之事剪髮亦陶母舊事名門之後多有溢美附會此不足怪馮翊逃難砯能以所騎馬借公持刀執鞚徒步衞而脫之亦是傑士竟因此詩不朽千古結句我欲就丹砂跋涉覺身勞安能陷糞土有志乘鯨鰲或驂鸞騰天聊作鶴鳴臯老病之人作此壯語奇恣橫絕集中亦僅一見耳丹砂南海所產老身從而往求筋力必不能勝除是騎鯨驂鸞末三句只一意筆縱至此何常以鸞比王耶公食貧不無望其意气而又重出諸口故中道便住舌存恥作窮途哭知非虛語也此言外微旨又所當知

過南嶽詩才淑隨廝養名賢隠鍛鑪淑字妙才人隨廝養殊不易須淑乃辦耳張耳責數陳余可參看但名賢字須作名髙看乃稱下水遣懷詩云窮迫挫曩懷常如中風走又云庶與達者論吞聲混瑕垢公庶幾能自淑者

下水遣懷詩孤舟亂春華暮齒依蒲柳蒲柳以比後生蹉跎陶唐人鞭撻日月久初讀殊不能解蓋因舜葬之地想及上古今此苦遭鞭撻之人昔日陶唐之人也畫像而不犯徒聞其語蹉跎日月遂至此耶語意甚痛

遣遇詩舟子廢寢食飄風爭所操我行匪利涉謝爾從者勞自傷運蹇帶累下人也窮途中斷不可少此念政是其得力處不獨減米散同舟可稱述而已

宿鑿石浦詩回塘澹暮色日沒眾星嘒缺月殊未明靑燈死分翳蓬窻晚泊慘景如畫窮途多俊異亂世少恩惠謂豪傑乘時大都猛鷙也卽干戈未揖讓意言外咄唶

過津口詩白魚困宻网黃鳥喧嘉音物微限通塞惻隠仁者心通謂黃鳥塞謂白魚也公蓋有解网之思耳

次空靈岸詩沄沄逆素浪落落展淸眺幸有舟楫遲得盡所歷妙浪逆舟遲旅人悶事坐此得歷覽勝槪反以爲幸吾常行過佳山水每恨不獲少駐讀此手舞足蹈靑春猶無私白日亦徧照愛戀之言毒瘴未足憂兵戈滿邊徼謂瘴鄕兵戈不到擇禍莫若輕也

早發詩有求常百慮斯文亦吾病文士通患千古喟然以玆朋故多窮老馳驅並一得一失倘朋故漸稀則馳驅亦息矣側聞夜來寇幸喜囊中淨富不如貧亂離中眞語也艱危作逺客干請傷直性閱歷旣深鋒鍔盡斂自嘆轉退乃是轉解薇蕨餓首陽覺太苦粟馬資歷聘覺太奢兩難適從公蓋云免死而已矣嘗欲掲此以告遊客

次晚洲詩擺浪散帙妨危沙折花當花根固非挿花記險又大無謂似言危沙之上花藂可愛折枝移入舟中代彼小景耳同是臆解庶爲近理中原未解兵吾得終疎放老人善自寛者

登白馬潭詩宿鳥行猶去花藂笑不來須溪注鳥則宿矣吾行猶去固未甚妥董遐周至欲攺去爲失亦未敢謂然詳詩意白馬潭似是遊宴之所公登此別有感慨日出墅船開日出非淸晨似陰晦疑夜而忽復晚晴故鳥已宿而仍去也花藂笑不來亦必有因晚先回者人人傷白首公豈爲後生輩所驚怪耶末忽及新知旣不知所指頗難臆斷凡集中有難解者闕疑可也詩須首尾通澈洞然不疑字有誤者確知其來歷始可攺耳

北風詩𨿽舟行遇阻然南方苦熱待此气蘇又揚帆詩追述語故一往豪快作者胸襟實爾若謂以此勝晚唐似非篤論前後苦寒行形容蹇縮備盡又若何

詠懷詩髙賢迫形勢豈暇相扶持猶云窮途多俊異亂世少恩惠也多事時人心往往與承平大異實緣勢所驅迫公能推究至此不獨憐彼顚沛之人並不肯扶持者亦曲爲體諒稱曰髙賢俊異此其見不同迂儒也疲苶苟懷策棲屑無所施先王實罪已愁痛正爲玆其微意謂當世有良將無良牧我能爲之惜不見用以上慰帝心夜看丰城气回首蛟龍池傷識者難遇也齒髮已自料所謂歲月不我與語似不忍盡者次首濳魚不銜鉤走鹿無反顧皦皦幽曠心拳拳異平素因聖逺法壞灰冷至此致君堯舜當不復掛齒風濤上春沙十里浸江樹乘槎水國風景宛然多憂污桃源處不成處拙計泥銅柱出不成出賢愚誠等差自合受馳騖謂命應如此也擁滯僮僕慵稽畱篙師怒每蹔泊市廛奴輩登岸長年呶呶有言輒念此語如目擊

客從詩紀事感懷不當如是耶大凡詩及時事貴在不盡使人得於言外若非公家徵斂四字分見篇中其本意不可尋也珠中有隱字欲辧不成書卽以此語贊此詩可也

發潭州詩岸花飛送客檣燕語畱人舉物以見人亦魚藻之義也公自蜀初適楚卽云入舟翻不樂故楚中詩多悲

雙楓浦詩再讀始解楓𨿽已摧必有臥根在浦口故欲截爲槎借之上天也自驚衰謝力不道棟梁才彼此適合相對慨然江邊地有主須溪解妙非倦遊無托者不知此言之悲

酬郭判官受詩云自得隋珠覺夜明酬韋韶州見寄云新詩錦不如公於後輩極意推獎如此然韋郭詩實俱可誦

回棹詩散才嬰薄俗有迹愧前賢前賢妙在無迹非深心尙友不能道此勞生系一物爲客費多年自是警語瓶罍易滿船挈家舟行念此語當發一笑

哭韋大夫詩綺樓闗樹頂飛旐泛堂前關謂關閉卽綺閣塵生意樹頂形容樓髙耳何謂奠樓又以關作髙也泛字好

樓上詩皇輿三極北身事五湖南壯志羇懷一時交集所謂人言愁我始欲愁也

千秋節詩湘川新涕淚秦樹逺樓臺一逺字若不勝情字法最妙走索背秋毫猶言間不容髮也與弓矢向秋毫向背字下得警策

蘇侍禦渙其人非靜者容齋三筆言之此亦何害仲尼謂與其進也不與其退也本不須回互若云詩名紀異不與他等厥有微旨不識公何緣前知且白髮變黒豈有意可爲耶況集中亦不止此如徐卿二子之類又作何解

贈盧參謀詩客星空伴使寒水不成潮又流年疲蟋蟀體物幸鷦鷯皆工甚

枉裴道州手札詩久客多枉友朋書素書一月凡一束虛名但蒙寒暄問泛愛不救溝壑辱乃知閻浮提更千百年人情世態亦復如是無異也撥棄潭州百斛酒蕪沒瀟岸千株菊使我晝立煩兒孫令我夜坐費燈燭怨之可謂至矣讀倚著如秦贅過逢類楚狂及後生血气豪舉動見老醜等句只此長紙寒暄亦不易得何刺刺至此郭欽上書見大計劉毅答詔驚羣臣公志在嚴華夷之防盡諫諍之職不以窮故輟也末寄呈蘇侍禦有鳥雀肥秋粟蛟龍蟄寒沙之句必蘇晤公時感憤髙談意相近耳窮途感憤君子時有之意止欲撐持世界有禆君國終不爲一人私憤仲尼曰小人窮斯濫矣公結句勉蘇語至激切得毋窺其微乎然則容齋之論移於此詩乃可也

風疾舟中伏枕詩軒轅休制律虞舜罷彈琴尙錯雄鳴管猶傷半死心語意奇特詳其微旨諺所謂好事不如無也詩瘦有年重以衰老據云興盡才無悶愁來遽不禁得非以此三十六韻故轉添岑岑乎述作異陳琳用事絕巧子璋髑髏血糢糊手提擲還崔大夫他人用以截瘧而公固三年瘧病則述作正不異陳琳也應過數粒食得近四知金謂較鷦鷯差過之耳彼四知金那得近傍彼蒼回幹人得知騄驥人得有句法較然夢弼注誤春艸封歸恨封卽閉意謂方畱滯他鄕未作故園想耳卻假蘇張舌髙誇周宋鐔此詩蓋呈親友者冀其爲老人作曹丘也畏人千里井問俗九州箴首句言到處兢兢次句言浪遊非止一方也葛洪四句眞是風燭之虞

對雪詩無人竭浮蟻有待至昏鴉當是待所思而不至也

追酬髙蜀州人日詩髙在時公頗不滿之死後卻追思流涕者公旣篤於友朋不肯自居於薄又題中老病懷舊追酬此詩因寄王敬蓋晚景寥落屬望生者故借髙以引意意實不在髙也

贈蕭使君詩終始任安義荒蕪孟母鄰聨翩匍匐禮意气死生親張老存家事嵇康有故人蕭於嚴公沒後事其母甘脆之禮若已庭闈終其天年又經紀喪事撫存諸孤蕭眞義士而嚴之得士亦可見矣公於吳侍禦之謫官則曰余時忝諍臣丹陛實咫尺相看受狼狽至死難塞責於蕭則曰食恩慙鹵莽鏤骨抱酸辛皆若引爲已責不勝其愧者實則吳當嚴搜間諜時重殺無辜以去就爭倍難於蕭公之不言知言亦無益也故曰朝廷非不知閉口休嘆息至與嚴交情本與蕭不同而蒼茫土木身稽畱伏枕晨等句但自言老病若欲爲蕭所爲而力不任者揚人之善不惜以已身形之此等肝膽若掲日月有以也

蕭眞義士惜不知其名鶴曰蕭使君嘗宰縣公有蕭明府寔處覓桃栽詩然考彼題稱蕭八明府而此稱蕭二十使君明是兩人未許冒認

淸明詩逢迎少壯非吾道況乃今朝更祓除眞自負語公是時老困且死矣猶倔彊如此觀其意直以逢迎少壯爲不祥此豈苟且隨人者無論句法之妙也窮視其所不爲若無此骨艸木同腐矣

贈韋七贊善詩鄕裏衣冠不乏賢四句賓主相當北走關山開雨雪南遊花栁塞雲煙北𨿽雨雪曰開南𨿽花栁曰塞懷抱可知洞庭春色悲公子蝦菜忘歸範蠡船韋爾時必將北還範蠡公自道也

嶽麓山道林二寺行初讀此題殆不能解蓋嶽麓寺因山爲名旣稱山遂不再及寺也然何不除去山字

白馬東北來空鞍貫雙箭觸目命句豈必白馬定用侯景故事近時主將戮中夜商於戰須溪解是攺商爲傷便是三家村塾師語

入衡州詩於崔瓘遇難後大爲稱屈曰久客幸脫免暮年慙激昻曰悠悠委薄俗鬱鬱回剛腸公無事權筆底憤懣正見剛腸激昻也又曰問罪審形勢凱歌懸否臧當時必以崔爲激變公意欲陽於克賊後一爲昭雪耳舟中苦熱呈陽中丞詩嗚呼殺賢良不叱白刃散吾非丈夫特沒齒埋冰炭恥以風疾辭胡然泊湘岸賊自殺刺史公無官守乃若深以不能定亂爲恥者冰炭謂風疾寒熱也觀此言公非老病當此紛紛必有以自見矣偏禆表三上鹵莽同一貫必歸罪崔瓘爲賊乞免者宗英李端公守職甚昭煥變通迫脇地謀畫焉得算此端公當指李勉觀迫脇語豈亦曽爲賊上章乎勉傳略不載耳

衡山縣文宣王廟詩耳聞讀書聲殺伐災髣髴謂兵革去此尙逺不知其詳也文事武備相爲盛衰恐不知者謂重新學宮於喪亂時未免迂濶故再三申言儒未可棄此舉實中興大義也髙歌激宇宙凡百愼失墜直欲徧告舉世思深哉廟毀不修是爲失墜非采詩備國史之謂白酒牛炙之說當是史因聶耒陽詩附會也

牛炙本賈閬仙事詩中亦無明證禮過宰肥羊斟酌應是牛炙耳猶之不著鵔鸃冠便謂不冠皆是卜度之言不足信也嘗與客戲言負薪采梠之人得飽死爲幸而後人力爲辧誣乃靑蓮實病死初無騎鯨捉月之說而好事者爭傳之卽有識之士亦黙無一言爲辧何也將毋謂醉死尙足爲豪非如飽死太俗耶不知口腹殺人均也酒肉相去幾何軒輊至此

進雕賦表稱先君恕預先臣審言唐時乃有此體式耶今𨿽異代恐不得爾引雕以爲類志在正色立朝自負若此然豈可使權貴見亦如漢絳灌有社稷勲而賈生策治安曰使與韓彭易地𨿽殘亡可也安得不爲所短耶宋陳同甫亦然英主不易得齊卽墨大夫直是千載一遇耳漆園自評其文曰參差俶詭公自評其詩曰沈鬱頓挫人知何如自知審也漆園止自評公直以告君更奇

公所進天狗賦雕賦在三大禮賦之先皆引以自況使其見用風槪可想昔靖節自謂性剛才拙與物多忤公彷佛似之晦翁云隠士大都負性气當知儒門自曽子以下毋論隠顯必有一副勁骨不如是何緣表見千萬世耶獨至顏子其勁骨無從而見之故仲尼稱其好學比其死也曰今也則無未聞好學者於時曽子現在大學傳自曽子仲尼尙未許其能好也易乾曰自彊不息坤曰厚徳載物剛蓋用以自克豈用克人哉則聖門所謂學可思矣

三大禮賦公所最得意者然佳句時有之不成句者亦時有之封西嶽賦亦復猶人耳都不足傳也

封西嶽賦序云比嵗鴻生巨儒誦古史引時義云國家土徳與黃帝合主上本命與金天合而守闕者亦百數天子寢不報蓋謙如也則知貢諛之徒車載斗量而公竟有此賦與司馬長卿死後何異幸其以詩擅名故此賦不爲人所指目耳

雜述爲張叔卿孔巢父二人而作並稱其才曰聰明深察博辧閎大然謂叔卿放蕩勉之以靜謂巢父執雌守常吾無所贈其後叔卿爲廣州判官【第八卷

中有寄廣州判官張叔卿詩】此外無考想遂碌碌老死牖下巢父孤立彊藩竟爲所戕害人固難料豈非公所謂由天乎有命乎秋述所稱子魏子極贊其無邪气得正始竟不知何名字叔卿非公一詩一文千古誰知之者可謂厚幸矣

說旱勸鄭公淸理獄囚及勿役兩川侍丁之老者眞仁人之言

東西兩川說欲分諸羌部落各自統領不使羌王得專制其命此論最妙漢晁賈之策親王也尙曰眾建諸侯而小其國況蠻夷乎至於蠻夷畏漢法治之誠宜寛大勿輕擾之賦斂宜薄非寛富人寛富人乃以寛貧人也觀其處分井井譚兵羌利獘亦甚悉豈得謂非良吏才乎昔人謂右軍具經世略惜爲書法所掩惟公亦然今人但知其能詩耳

華州試進士策問五首其二云軍書未絕王命急宣挿羽先翥於騰鷹敝帷不供於埋馬又云積骨頗多無暇更入燕王之市謂華爲孔道供應疲勞馬多倒死也第四問云近者鄭南訓練城下屯集瞻彼三千之徒有異什一而稅竊見明發教以戰鬭亭午放其庸保課乃菽麥以爲尋常夫悅以使人是能用古伊歲則雲暮實慮休止未卜及瓜之還交比翳桑之餓蓋當時之民一身充兵民兩役有司但驅之習兵非但不給兵食仍急責其租稅參以新安吏石壕吏諸篇生斯時者亦可憐甚矣

公之拜拾遺其遭遇𨿽不及靑蓮然從此逺到可期兩人皆一蹶不復振靑蓮坐永王事誠難湔洗公論救房琯縱不切事情初無大過倘有推挽者盡可再騁康衢而終身偃蹇以死可惜也今集中止存謝公勅放三司推問狀而救琯之疏竟不載當是稱述太過詔書有崇黨比周等語頒示天下畏禍不敢存稿耳謝放推問狀中謂琯性失於簡酷嗜鼓琴董庭蘭今之琴工遊琯門下有日貧病之老依倚爲非琯之愛惜人情一至於玷污蓋引咎語也然猶稱其少自樹立晚爲醇儒有大臣節卽前疏可知矣祭琯文中序陳陶斜之敗云盜本乘敝誅終不滅豈尙爲賢者諱耶又云州牧救喪一二而已自古所嘆罕聞知已曩者書札望公再起今來禮數爲態至此炎涼俗套萬古如斯𨿽可嘆可恨實不足嘆不足恨也然末云玄豈正色白亦不分培塿滿地昆侖無羣爲之憤懣極矣琯𨿽非腐儒大約孔文舉張魏公之流名過其實者使得英主駕馭之舍短取長佐其不逮盡可卓然建豎照暎千秋而顧令外崇虛譽內困中官用之失宜以至於敗可重惋也自古創業之君必多哲輔其功名赫然者半不能令終豈必皆全才哉祗因善用之故得自表見耳此公所謂偶生賢達不必際會也

皇甫淑妃神道碑題稱唐故徳儀贈淑妃皇甫氏按唐因隋制皇后下有貴妃淑妃徳妃賢妃各一人爲夫人正一品開元中玄宗以一後四妃本法帝嚳而後妃四星一爲正後今旣立正後復有四妃非法乃於皇后下立惠妃麗妃華妃三位以代三夫人爲正一品下此卽不稱妃此武惠妃所以禮秩一同皇后也今妃卒於開元二十三年惠妃尙在應用三妃之號而制曰宜登四妃之列式旌六行之美可冊贈淑妃其後太眞亦仍稱貴妃蓋復依舊制矣據碑文妃薨時年已四十二而文中云上以服事最舊佳人難得送藥必經於禦手見寢始回於天步亦可謂寵幸不衰者考其時武惠妃正承恩寵年亦四十又未幾亦卒而太眞始進遂至專寵其後六宮無復進禦卽江妃不得分宮中一席地矣然則妃之死於二十三年非不幸之幸乎

萬年縣君京兆杜氏墓志公感其活已私諡義姑遂與王砯皆因一事垂名千載據志中云公昔臥病姑家姑子又病女巫言處楹之東南隅者吉姑遂易子之地以安公公活而姑之子卒嗚呼此眞人情所難也非公此文後世誰知者事有類此者悉采集之附正史後可耳

杜詩攟卷四

