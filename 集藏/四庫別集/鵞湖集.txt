

欽定四庫全書

集部六

提要

鵞湖集六卷

別集類五【明】

【臣】等謹案鵞湖集六卷明龔斆撰斆鉛山人明史無傳惟太祖本紀載洪武十三年八月丙午置四輔官以儒士王本杜佑龔斆趙民望吳源爲春夏官而亦不詳其本末考鉛山縣誌稱斆先以明經分教廣信輯朱子說補六經圖禦史葉孟芳薦其學行徵入爲四輔官以老乞歸又召爲國子祭酒卒於官著有經野類鈔二十八卷蓋亦窮經篤學之士也其集見於焦竑經籍志者六卷流傳甚尠程敏政明文衡黃宗羲明文海搜采極博而均不及其名姓則亡佚久矣今惟永樂大典尙頗載其詩文詩𨿽多沿元季餘波而淸婉諧暢亦自瑯瑯可誦文則原本經術結搆謹嚴實能不愧於作者其送周倬張溥使髙麗序稱洪武十八年命倬等往封國王而明史髙麗傳失載其事又贈劉叔勉奉使西洋回序稱洪武二年春詔叔勉往使三年夏才至西洋而明史浡泥傳乃稱三年八月命禦史劉敬之往使閱半年始抵其國年月參錯不合自當以斆所記爲得其實是亦足以資考證也謹掇拾薈稡仍依原目定爲六卷著於錄乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

鵞湖集卷一

明龔斆撰詩

題施安友於堂

稽山蒼蒼越之故疆惟子之居肯構肯堂壎篪相須華萼聨芳孝友之性發乎天常道與時泰名與世昌金玉怡怡徳音弗忘凊溫有宜就養無方防酒嘉肴吹笙鼓簧秋月澄霽春日載陽防袖齊翻於鄕有光稽山峩峩越流息波爾弟爾昆如江如河立孝惟親立敬惟和賢哉閔生名冠四科

橋門之南產蘆菔如貫珠十七八內官以爲瑞獻之

皇明屬休運聖澤流無方雨露所霑被穹只獻嘉祥奎壁麗中天昭昭煥文章精華入厚土變化珠玉藏橋門東南隅畦蔬茂且昌土酥生其間希異不可常累累若聨珠皎皎如截肪根懸素瓊琚葉秀靑琳瑯老圃事灌漑內侍誇才良得之不敢餐金盤獻明光喜气動天顏薦祼心弗忘神靈式昭格時羞匪烝嘗謂宜比瓞兆此百代康金陵本形勝沃野千里彊峩峩素王宮奕奕三鱣堂菁莪育羣英蘋藻流世芳甘美萃天和易充藜莧腸豈無同穎禾九穗歸魯邦豈無兩岐麥貽我來於皇嘉蔬孰與儔金芝產齋房人能咬菜根愈久名愈香艸蔬本無情一旦升廟廊吾道日光輝聖壽天久長寄余幹徐仲敏髙克誠二良友兼贈彥明原祐丙午之夏餘寓於越與二公相知及已未歳忽彥明原祐相過彥明則克誠之弟原祐則仲敏之子也

我昔來華原適遭亂定初﨑嶇訪家室於邑返故廬維時方盛夏日永暑未䢐問津川無航問道途無車山家得少休快此兼旬餘南州一髙士先卜王翰居晨夕相過從義髙意勤劬云篷有賢孫萬卷藏家書時來契濶詩酒仍相娛長松結夏防眾木枝扶疎笑語坐移日交契金石如不意旅寓間見此巢許徒由來十四秋荏苒流居諸片雲隔嗣音久闕鴈與魚諒彼懷舊心豈不長嗟吁兩地各皓首濩落眞成迂髙生尙黒頭已喜登天衢斯文固有幸不免勞馳驅松茂栢須悅彼智此則愚郡齋雨初晴燕坐鱣堂虛有客忽相過攬衣問誰歟衣冠出名門濟濟文義俱話間得出處使我心疾除明時需才賢鄱陽古名區況乃賢父兄家世耽文儒賤貧豈不樂榮逹多憂虞行藏在用舎與世同捲舒朂哉二君子必則與蘧歸家盡孝友爲政當何殊吾觀聖賢心老大志不渝

周澹齋琴邊秋興

遙岑隔雲煙空谷蔽榛莽何年發幽貞異境豁敞林寒碧篠生石古蒼苔上晨登撫瑤琴暮歸倚藜杖一鼓忘世紛再彈絕塵鞅猿鶴畱哀音風泉答遺響誰持方壺圖爲我澹齋賞知爾諧素心令人動遐想彷佛連郊墟蕭條異疇曩𨿽云雜喧囂毋乃異天壤喬木陰扶疎故園色淒愴安得從爾遊亦以長吾長

題西莊贈王文奎下第後省親

防稽文獻邦人傑乃地靈土俗無澆漓山水有餘淸先民樂遁藏於焉觧其纓棲遲族寓間百世流芳馨名郎邁時流髫齔若老成卜鄰西莊上迹晦心則寧黍稷被東阡桑麻藹前榮詩酒足自娛勢利鴻毛輕弱冠嗜經術詩禮聞過庭詞華發天藻俊造蜚英聲薦鶚萬里秋曝鰓千丈泠漆雕不我欺閭丘徒自盈虞庠重琢磨益友歡送迎翻思凊溫日不覺喜懼並明發乞歸省愧我非陽城翩翩孤徵鴻揺揺雙斾旌路若過山陰爲我觀蘭亭剡溪𨿽懷賢興盡宜宵徵升堂問起居拜舞還自驚去時尙朱顏今朝鬢星星咄唶山澤臒亦能奮翹英況爾瑚璉器豈不圖騫騰鼎茵有其期菽水何足矜男兒志四方莫作兒女情

題徐用之助教慈訓堂

南州一髙士晦迹衢婺間六嵗失所怙立身何艱難髙堂有慈母盡瘁心力殫年甫二十四掩鏡啼孤鸞紡績事教養辛苦摧肺肝歳時奉祭祀雞黍供盤餐殷勤冀成立宗嗣得無患子母命相依影只形更單兒身壯有室母心方燕閒乳下三歳兒況復哀防鰥保抱卹疢疾衣食防饑寒三世各一身誰不爲悲酸人願天弗違竟使嗣續完母頭旣垂白兒亦雙鬢斑防衣戲堂下五色紛斌斕凊溫適母宜甘旨盡母歡樹彼蘐艸花慈訓誰與顏慈訓不可忘恩重如丘山賢孫誨上庠耿耿心寸丹有志在補報無時涕汍瀾求詩紀其實千載爲興觀

題山水及古松扇面

橫橋壓長溪髙樹倚絕壁艸屋何人家開門佳客淸風招不來白雲渺無迹毋使元規塵污我遠山色長松生澗阿絹素尺不盈昻蔵煙霧姿蕭騷風雨聲梁棟固有朋山林豈無情少畱天地間嵗寒保堅貞

悅椿堂

漆園有椿松鬱鬱生澗阿鳳葉靑參差虯枝碧嵳峩冰霜久凝沍雨露頻漸磨髙視天壌間閱歷年歳多下結百畝陰上懸千丈蘿秋天立蒼鏐春風響鳴珂中有純孝人築室數仞過滫事甘防志養親色和白魚入廚饌黃雀在网羅鯉庭多燕閒怡顏盻庭柯栢府方筮仕庭前烏尾訛願推孝養心四海霑餘波

蓮花峯

羣山如龍驤廻瞰北郭門四顧原野開川谷雄吐吞坡陁顯巒麓蒼翠連丘樊自笑蓮花卑始覺太華尊靑天削芙蓉彷佛難具論鵞湖有良田藹藹阡陌分秋風禾黍登春雨桑柘蕃茍非耕鑿勞曷以供晨昏

侯侍郎庸迎養

東萊有客人中英滿腔忠孝由天生讀書不作章句陋居官所期肝膽明往者嚴君困三宅父子東南五千隔孤苦零丁十五秋一別何曽見顏色兒年初學數與方父不少畱兒涕滂慈闈紡績事教養執經問道親虞庠前載春官取科第父若有聞心亦喜朝朝秉筆在鵷班情防欲陳行復恥聖恩如天願弗違詔許馳驛迎親歸拜辭闕下一喜懼消息近日無安危雲山萬重隔閩越見面有期思愈切來日非如去日多舊愁不與新愁別天風吹衣道路長聖君寵厚親壽康炎州瘴霧避爽气桑楡晚景昭回光遙知入門問安否百歳千歡交肺腑秉燭渾疑再世逢稱觴更盡中腸語歸來感激謝君恩枯朽一旦生陽春周公拜前魯拜後滿庭光顯難具論子祿愈丰親愈壽此事人生亦希有別恨何嫌地渺茫孝心直與天長久丈夫志气今古同爲子必孝爲臣忠累茵列鼎足榮養更以勲業垂無窮

贈吳興陸頴筆花軒

吳興制作天下奇筆花名軒誰與題霜毫挿架千萬枝棗心蘭蕋芳菲菲固知文房有至寶雨露涵漸爲誰好自是春風筆下生時人只道花開早

贈沈翥由儀部遷宿州學正

江頭日日春風起栁花飛渡春江水東吳客子問歸期回首雲山隔千里昔來冑監知防秋鱸魚不動鄕闗愁五車萬卷恣搜索聲譽早播金陵州筮仕春官咸見許每接蘷龍趨步武中原文獻久荒涼復遣橫經施教雨屠羊反肆未足多斆學亦得重漸摩乃知天造有深意千古不用傷丘軻

次韻翁好古道過薌溪寄別黃貳守

十月流澌不成凍異客他鄕只如夢玉溪邂逅忽盍簮靑眼相看各神竦萬里番禺不倦勞此身端爲斯文重豈無獻賦誇甘泉豈無勲策圖淩煙丈夫犖犖自有志立身行道非偶然孤猿獨鶴渺何許新詩滿幅來鸞箋要追蘇李淩鮑謝肯與餘子爭媸妍薌溪之濵有逆旅淸興畱人不能去信知王事有程期千載風雲一朝遇鶂路何曾限吳楚大舶中流夾雙艣明朝回首隔鐘陵水闊天低雨如霧

湖心夜宿田家問道官陂訪舊

田家住在鄱湖側僻處湖鄕防市隔自言三世在此居自防何曾識賔客上官托宿叩我門旋掃階除已昏黒呼婦出門供水薪童稚驚竄呼不得庭中爇火燎衣裳廚下燒湯洗泥滓莫嫌戶多風寒剩把蠶筐障檐隙湖魚旋网味差甘粳米新炊飯少白今年秋旱田不収無酒可沽君莫責明朝飯罷整行裝緩步從容莫匆迫門前有路到官陂莫過橫塘向東北

中秋之夕分憲張侯以陸羽泉煎茶分惠

昔有仙人陸鴻漸性嗜苦茗心骨淸崕泉石甃舉品第好山處處畱佳名建溪顧渚得異品惠山之外惟中泠琵琶洲前千越溪鐫石作竈畱山坰龍涎傾臼古鼎翠星火迸石寒煙靑蓬萊弱水恍不隔一啜世累鴻毛輕靈山之陽東岡麓井冽寒泉皎如玉何年鑿破太古心云是仙人手親掬乃知往者未足珍此茗此泉當絕倫誅茅卜居總爲此一丘一壑聊棲眞汲淸瀹碧匪曾倦咫尺市防少相見髙情不免畱人間卻著茶經二三卷爾來寂寞千載余山荒石老人丘墟樵夫牧子罕知識山僧野老空長吁西江分憲列仙輩暫屏喧囂駐旌斾雲闗霧幌豁然開剩水殘山價增倍踟躕歸馬來自東飄如翳鳳乘天風百年窮逹固有異萬古髙義將無同官舍歸來細烹汲飛翠浮光毫濕韋布書生例見邀髙牙大纛嗟何及寒儒未必工文章三椀浪說搜枯腸佳期三五夜不寢起舞皓月回淸光妻孥大醉我獨醒仰防桂花月中影欲讀茶經且復休漫冩狂歌發深省安得相從賦石鼎

移忠寺

人生自古誰無死蓋世功名只如此丈夫事業在致君要把香名照靑史欺君賣國將謀身防言搆禍誅功臣身𨿽富貴國僅免捨生取義爲何人荒墳蕭蕭秋艸歇翁仲含羞向誰說君不見西湖之上嶽王祠常有遊人拜忠節

余幹舟中偶成

蘆花如雪楓葉丹石崖細菊花班班漁翁収釣煙水寒棲烏啞啞啼夜闌篙師淸晨理輕楫手把黃蘆掃霜葉白頭老父一何忙兩脛﨑嶇趁朝涉岸頭孀婦啼嗚嗚兒猶在乳家無夫江南地冰最宜麥縱有耒耜誰人扶聞道如今一陽復賀使紛紛相繼躅彼蒼回斡四海淸大地春和吾亦足

題耕樂圖

賈將軍才且雄右手挾槊左掛弓用如雕鶚搏秋風狐兔不敢藏蒿蓬偶辭朔雪望南斗小試良才醹溪口十里朱旗畫鼓迎三年白帽靑山走良田百畝溪之濵徼巡警息民風淳花村晝閒緑野辟山犬不吠犂牛馴將軍不嫌祿厚薄公暇應能事耕鑿體倦那知有苦辛心閒自以耕爲樂小麥靑靑大麥深平疇水滿秧浮鍼農家嵗計在一飽一飽寛盡將軍心薌溪之濵有逆旅野興畱人不能去布谷啼開緑樹煙鷺鷥飛斷靑山雨將軍底用身親耕居官所期教化行民有恆心有恆產放僻邪侈何由生吾家老遂誰能續解使豪彊變雍睦潢池赤子休弄兵刀劍從今盡牛犢

秋江送別圖贈臨川人應召

君不聞吳江秋蒓鱸之興難淹畱又不聞楚江秋琵琶撥盡相思愁秋江之別不可送今古別離只如夢陽闗三疊酒一樽富貴功名竟何用故鄕雲樹長靑靑故鄕父老難爲情揮鞭落日一回顧十里五里長短亭馬鳴蕭蕭趲行色舟子艤船官渡側鷓鴣啼罷嶺猿哀目送行雲一淒惻汝之水旴之川秋波淡淡秋山連離情莫爲江波牽家山一別心茫然飛鴻滿天秋色裏悲風瑟瑟中夜起采石江邊悵望人至今萬斛愁難洗何人冩此秋江圖使我一見重嗟吁江淹之賦說不盡離愁別怨無時無

桃源圖

桃源之景淸且閒秦人避世居其間奇蹤一撇不復見但見萬疊皆雲山當時豈不戀鄕土急欲逃生免愁苦初期一去卽來歸豈謂家成遂終古梯空涉險身忘疲提擕𦇤負聲嚘咿豁然世外得絕境太朴未鑿無澆漓良田可耕樵可牧香稻堪炊酒堪熟明年春雨長桑麻剩種紅桃滿溪谷桃花開後知春深鶯啼燕語花陰陰飛英不合泛流出勾引漁子來相尋山翁漁子不相識倚棹相防問疇昔炎祚承平八百秋更無人觧傳消息衣冠爼豆將無同送迎猶是秦人風黃雞白酒可畱客歸心不用殊匆匆盡醉姑畱一宵住明日相辭出山去扶舟傍岸覓來蹤水闊山髙不知處

爲張邦英題錢舜舉折枝梅花

西湖美人風韻奇玉爲資質冰爲肌江梅向暖開南枝美人與之同襟期月香水影有妙句橫斜浮動無人知世間凡卉不敢並香名萬古芳菲菲羅浮美人亦大好笑靨盈盈破春早明日蕭條客夢醒參橫月落春光老怊悵松林不見人多情翠羽空相惱繁花亂挿滿頭歸芳心寂寞憂心搗吳興美人眞可人興來亦冩梅花眞奇奇怪怪發天趣斯須幻出江南春疎花綽約有生意鮫綃半幅無纎塵固知佳畫不易得百年誰復藏其珍朝云不入棃花夢鈴閣無聲畫屛凍淑態偏嫌夜雪欺幽風不許春風動意態娉婷冨貴羞精魂冷落淸寒共時揩病目一摩挲萬紫千紅竟何用山陰古多圖與書張郎自是山陰臒平生愛畫入骨髓得此寘之座右隅我生亦有畫梅癖對此不覺形神俱含丹吮墨我不如還君此畫長嗟吁

方壺墨竹爲劉亨道題

粉箋錯落生篔簹瑯玕翠羽參差光玉堂夜半秋雨涼西風瑟瑟吹鳳凰金門羽人方壺老曾向方壺拾瑤艸晚嵗歸來長萬竿淸陰滿地無人埽淸陰不掃眞可憐殘陽曉月爭嬋姢戱拈禿筆一追冩卻立四顧心茫然劉郎展玩不忍釋邀我題詩冩空碧此詩此畫非等閒願爾捲懷聊自適

石日晷歌

它山之石玉可攻嶙峋鑿破精磨礲干支參錯定南北髣髴辰極居其中形如倚蓋奠鰲足圎若璧月當靑空周遭百刻分晝夜毫釐不差理莫窮昆虫艸木識節序孰謂造化無全功昔聞姬公宅洛邑度地測景分西東短長已足辧寒暑朝夕更可期陰風我言物固各有遇片石亦得奇遭逢萬牛轝至九鼎重聖恩已許畱辟雍璿璣玉衡屹相向占候彼此將無同學如不及有謨訓寸陰莫遣成匆匆瓊臺珠露尙厭浥朝陽已映扶桑紅國子先生正師席衣冠濟濟皆儒宗謇予桑楡尙未晚不用顧影嗟轉蓬一綫頻添足自慰八磚影過成疏慵鱣堂絳帳深重重從容退食方自公摩挲晷刻日將午更以經史開羣蒙

防須筆

貍奴與爾休爭防兔頴爲爾無全功毋持兩端廢科斗直變五技爲雕虫中書晨將黒貂珥虛宿夜泊文昌宮班超欲投怒近器漫以心畫昭無窮

望夫石歌

一從槁砧去無心事機杼暮暮復朝朝凝情立江渚歸防數盡不見夫夫不歸來心獨苦寧知幻化只斯須畱得虛名竟何補胡不當初莫嫁輕薄兒貪名徇利輕別離何不終身學取秋胡妻采桑紡績爲裳衣人心孰不戀鄕土百年防有歸來時汝夫若戍交河北天下有時徵戰息汝夫若把奇防幹王侯名成也合衣錦圖歸休烏棲故林狐正首丘丈夫安得長逺遊胡爲朝望復暮望化作石頭在江上室中有兒堂上有姑姑老無所養兒幼誰人扶兒無母兮走防防姑失婦兮啼嗚嗚汝夫一朝還汝已化爲石石在路傍夫不識夫心始悔不早歸石本無情豈相憶相憶知柰何有淚如雨空滂沱古來貞節人湮沒何其多石在天地間萬古不可磨石不磨名豈滅只恨恩情中道絕遂令江上逺行人見此應須悔離別君不見蒼梧萬仞湘水深竹上斑斑淚如血

蛾眉亭

煙光水色涵淸輝兩山相對浮修眉一如美人斂態不自持又如新月倒影相照寒玻瓈姑熟江梁山峽秋水無波緑於鴨不是新婦磯頭翠黛顰不是瑤池王母霜蕭颯翠顰日日空自顰秋霜蕭颯何時春未如靑山緑樹萬古不攺色坐防滄海生黃塵

周如心溪莊八首

聞說溪莊上先生舊隱居村舂閒野水髙棟接茅廬城客朝攜酒溪翁夜打魚功名身外事不醉復何如城南煙景好日晏渡溪遲一徑竹深處四檐花落時雨晴鶯喚友風暖燕呼兒境寂觀羣動悠然樂不支溪深才數里塵靜少波濤宿鷺便靑艸嬌鶯妒碧桃戶當松逕黒橋倚石梁髙尙有絲綸在猶堪掣巨鰲昔人今已矣溪館爲誰開野鶴穿雲去林鳩喚雨來松邊深澗谷花外小亭臺俛仰成陳迹披圖一快防開徑通幽嶼臨流結小亭引來溪樹碧分得泮芹靑燈火書連屋壺觴月轉庭因悲城市促塵土漫勞形故園𨿽久廢風景尙依然鷺起灘頭雪蟬吟澗底泉汀煙浮蒼莽野竹雜潺湲祖笏𨿽堪寶寧無二頃田冰溪淸淺處瀟灑一菟裘竹色侵書幌荷香拂釣舟黃雲孤島沒落日亂山稠我亦淹防祿無因得少休主翁生事少佳興在樵漁野客陪尊爼朝官問起居月移上竹風亂枕前書寂寞百年後方知有寧蘧

贈別二首

金陵分手再江路歳華深日落鴻遵渚星稀鵲繞林行藏君獨善憂患我同心靑鏡頻防發毋令白雪侵歳律催遲暮鄕心適遁潛子鵝春餅細香菜晚羮甜茅岫山云合桐灣客路淹幽棲如可卜囊罄亦何嫌

欽定四庫全書

鵞湖集卷二

明龔斆撰詩

吳伯舟歸養

括蒼山下白雲飛漢水江頭防鷁歸防祿可能三釡養逺遊應是五年違庭闈有夢闗山隔鄕邑無書故舊稀不爲鱸魚心獨苦黒貂防誤老萊衣

次韻萬益謙

半載飄蓬兩鬢華又驚春信入梅花昔貪朝市風雲闊今愛山林嵗月賖縱步且須畱謝屐倦遊何必怨張槎勞君故有詩相寄隨意行吟到水涯

偶因行役過君家山路迂廽菊有花濁酒懸知畱我待香粳不用喚兒賖捨南久有歸田耜戶外今無上漢槎最愛蘭蓀芽競茁一經埀訓足生涯

徴君𨿽老尙昻藏珍重斯文與有光詩比杜陵方近古賦如賈誼卻升堂披離蒲桞當門緑奕葉芝蘭傍砌香尙有惠連春艸句夢回淸興滿池塘

白髮相防勢利忘徳星千載聚文光庾郎久不依蓮幕嚴武何曽顧艸堂霜樹錦楓畱客醉露叢黃菊噀人香此翁近亦無機事拍拍輕鷗水滿塘

送張邦英別歸防稽

桞怯春寒未放綿故人歸思倍淒然蘭亭日日堪攜酒剡水時時好放船防雨輕塵催去馬翠煙芳樹老啼鵑知君更有重來約不用防云白晝【民其弟邦秀信郡長目司也以訪邦秀回故用少憶弟防云事】

贈毛生兄弟從父守禦四川

防袖雙曕難弟兄錦江萬里計修程舟行灩澦風生檝家近蓬婆雪滿城諸葛勲名新將略二蘇文采舊家聲浣花溪上多才思莫爲馳驅廢短檠

松江釋信中孚鏡觀頌

秋水混太淸本無色相自虛靈心似覺身爲幻過眼空疑影附形好爲空花除妄滓莫將止觀泥殘經檐頭探取中孚畫歸對包犧問姓名

送貴溪張尹丁父憂還家

花縣春風桞絮飛傳聞茂宰有歸期都門莫訝雙鳬逺山鳥應嫌匹馬遲堂上琴門公事少沙頭酒盡客心悲孤篷夜雨郵亭晚掩涕長吟陟岵詩

寄友人

金陵自古帝王州水碧山靑節气柔夜雨催殘黃菊晚西風吹老白蘋秋千家月色連天白萬戶砧聲接地稠兩載鄕音無使到豈無鴻鴈在汀洲

寄永福寺友人劉潤芳

故里雲松不厭防又飛金錫度長千鐘山得似芝山好道海何加學海寛羨爾心如禪定久愧予身與客氊寒自從別後音書隔天外徵鴻字字安

江東遊子問歸期之子何心去魯遲臨汝雪晴宵剪燭武花落晝哦詩百年士論歸名節十載交情倚夢思明日重來尋舊約春風攜酒防靈芝

贈人使回

皇皇使節自東來千里雲山瘴霧開官渡解鞍憐騕褭郵亭防劍拂塵埃魚龍水濶波聲逺梅桞江春暖气回欲買小舟聫後載弱流今已隔蓬萊

贈傅謐之官泰寧丞

百里傳呼二尹來理民須仗濟時才舟行越水鯨波息路指閩闗瘴霧開羣吏不須鈐紙尾蒼生無復墮顚崖橋門此日難分手千里馳書慰老懷

贈陳積慶之官宜黃令

西江寸水少波濤令尹傳聞得俊髦百里可能淹驥足三年漫爾試牛刀文昌閣下琴書靜華蓋峯前雨露髙底事橋門重分手催科撫字要心勞

寄貴溪令張伯孚

三載橋門麗澤深寫詩聊記別來心半江自剪吳淞水百里休慙枳棘林客散郵亭靑嶂晚鳥啼公館緑槐陰催科畢後無餘事長日須彈子賤琴

贈鐵松

鐵色蒼官出澗阿風霜飽歷歳年多根蟠翠石猶存鑛雨澑靑銅不攺柯鎖甲淩雲空自脫防枝臨水亦難磨公輸歐冶休相顧畱取淸陰覆緑蘿

天地爲鑪萬木焦長松依舊翠岧嶤洪都一柱苔空老赤碧千年防未銷澗底冰霜明節鉞林間風雨聽簫韶矢人莫把髙枝剡畱與夫差射海潮

贈畫師徐碧澗

防度山齋聒夢醒風泉石瀬防淸泠云陰半染松邊黒苔色全添雨後靑人帯殘陽歸谷口鶴翻淸露滴林坰如今収拾新圖裏始信徐生筆有靈

贈筆生徐原珪

三絕吳興價最髙品題何待見吾曹南山未必無淸節東郭爭知有俊髦吏部文章徒炫美中書官賞不酬勞玉堂賴爾能揮灑尙寫新詩換錦袍

贈松江王千里太守回蒼梧【司業王嘉防弟也】

舊是東吳隱逸人忽防飛斾擁朱輪一年夢隔三山曉千里恩涵五嶺春鈴閣雪消梅蘂重彤墀風暖棣華新遙知父老郊迎日樽酒黃堂介壽頻

贈中齋

身侍紅雲戀白雲誓將大節報君親玉皇香案三呼日金母瑤觴一笑春天上星辰髙北斗人間艸木耀南閩聖朝孝治隆千載指日恩霑紫誥新

海月壽呂養浩

碧落空明翠欲流滄溟東角暮云收光揺銀闕三山曉冷漾冰輪六月秋五夜潮回蟾影浴九天風動桂香浮廣寒分取長生藥穩泛仙槎訪斗牛

瑞洪夜泊

三月江南雨滿湖魚吹花浪鳥相呼疏燈照水夜明滅逺樹入雲山有無澤國田磽人薙艸酒船風靜客摴蒱桞陰不見埀綸者卻道煙波是畏途

春日登臨川靑雲亭故址

靑雲亭子有遺基曉蹋春陽信馬蹄十載干戈愁裏見百年歌舞夢中迷雪消華蓋三峯出云捲金臺五石齊風物不因城市攺酒酣歸路欲雞棲

滕王閣

髙閣淩空嵗月䢐王生文字已糢糊黃麻莫爲靑蚨賜防筆能將粉蝶圖澤國波濤仙島迥重城煙雨蜃樓孤遊人不識興亡恨惟解臨風倒玉壺

薌溪道中

不因行役愛追遊處處長亭得少休官道行人防虎迹野塘稚子拾雞頭靑山已是三年別華發堪爲兩鬢羞溪上梅花仍有約莫將歸夢付淹畱

三山磯

三山直上與云齊海色蒼茫楚水西波浪不驚沙鳥沒蒹葭無盡塞鴻低風生野戍旌旗閃日落荒村虎豹啼莫向鳳凰臺上望遙遙空使客心迷

八月十六夜泊鄔子寨示祝權

鄔子巖前江霧開瑞州河口北風回南山一防靑螺小鄱水千羣白鴈來明月尙圓天气好良宵虛度客心哀故園松桂無人管只恐秋霜兩鬢催

女兒港

剩水殘山自古今美名何必直千金防身未識姑嫜禮擇配那知父母心眉黛眼波春思濶野花山葉暮愁深猶勝思婦髙樓上一曲離歌淚滿襟

與睦州甘彥初同知同過弋陽晚泊

十年重過弋陽溪野店山橋處處迷烏鵲攢枝驚虎嘯獼猴曽過學猿啼客行官道霜猶濕人醉郵亭日未西說與睦州賢別駕好因凋瘵問蒸黎

弋陽道中

偶乘小蹇度山阿記得當年舊所過云防早霜晴不穩路穿陰嶂濕還多野人生計渾全薄行客鄕音一半訛滿眼黃蒿能防辟邊頭何苦用干戈

蟂磯廟

姑熟江頭浦漵廽云岑煙島翠崔嵬樓穿蜃气波心岀山戴鰲宮海上來石見早知潮水落風生逺見客舟開天敎迥隔江淮壌不著遊絲防緑苔

過赤壁

赤壁爭雄又防秋江波不斷古今愁風腥逺水魚龍混艸沒荒城鹿豕遊樊口斜暉穿樹出漢陽孤嶼接天浮年光不逐豪華去賸有殘碑記竹樓

次韻吳自修遊南巖

南巖地偏罕人迹問君胡爲來此遊偶因人生閒暇日況當天下承平秋飛泉自落屋西畔靑山只在巖上頭招提境界不易到松篁一逕通深幽

溪南十里南巖寺老栢經年泣象龍林屋山光春皎皎石闌云影午重重勝遊佳客身親到惠寄新詩手自封南渡老臣遺墨在想因忠憤久塡胸

再過上饒夜宿城南逆旅

狂客徵衫不自由緑陰啼鳥豈知愁半簾曉月湖邊柳一片夕陽山外樓水落漁翁尋釣石風來梢子促行舟兩年三度經行此羞對東風話舊遊

鳳凰臺

聞說髙臺有鳳凰如今芳艸思茫茫山環帝裏南來盡水繞石城西去長蘷樂九成春寂寞秦簫三防月荒涼防云一叚無消息防樹梧桐老夕陽

五老峯詩贈南康守

敷淺原頭列嶂開湖光倒浸碧崔嵬九江滙澤流山雪三峽飛泉吼石雷李白新題蒼蘚合匡君舊隱白雲堆好將拄笏朝來意付與黃堂酒一杯

蓮花峯

淸塘山色碧如流荷葉荷花防度秋太乙僊人靑玉舫沅湘詞客翠云裘平湖逺逺連舟渚芳艸靑靑隠鷺鷗晚雨漸幹霞鶩散教人虛泛采蓮舟

女兒港阻風

老屋疏籬半掩門斷煙疏柳防朝曛雨昏潮口生春水天入江東有暮雲山翠猶疑妝淚濕眼波如恨寶釵分豈無漁笛蒼茫裏埀老飄零不忍聞

遊雞鳴寺和伍助教朝賔

不爲嬉遊廢簡書偶承恩命得驩虞吳中緑樹今無恙洛下靑山舊不殊蕭寺飛甍齊防嶁胡僧尖帽織氍毹太平有象無人識願播仁風被海隅

突兀禪闗隱薜蘿閒扶藜杖一來過蒼髯楚客畱篇什碧眼胡僧禮貝多南澗露芹分璧水北橋煙桞拂金河相逢莫說無生話雪案螢牕要琢磨

化人宮殿倚巍城獨立憑髙眼倍明僧設番茶澆磊磈童燒山葉煮淸泠人間白馬何年返天上金雞半夜鳴南望鳳臺應咫尺朝陽還聽舜韶聲

雞鳴之上接淸廟畫棟翚飛出林杪馬埒風髙苜蓿秋鳳臺日上梧桐曉云消天宇山色明潮落江堤水聲小埀老何因樂意多吾皇整頓乾坤了

過潤陂

客裏深思行路難歸心何事更盤桓風回水國波聲小雪滿江天鴈影寒莫把驛程思逺近只凴鄕夢報平安因嗟白髮催人老靑鏡流年仔細防

過湖口寄東吳故人

天塹茫茫水國分徼巡鼙鼔隔江聞艣聲揺落山頭月颿勢衝開嶺上云拜舞近辭丹鳳闕去畱今共白鷗羣九華秀色靑如筆欲寫交情逺寄君

仙人石

石上仙人去不回洞門深鎖白雲堆鹿行澗底窺瑤艸鶴過松陰步紫苔初起無心成久立子房多病盍歸來等閒識得尋眞路千樹桃花次第開

過望夫石

獨立長亭望眼空江波有盡思無窮啼痕暗滴莓苔雨瘦骨寒生薜荔風萬里音書何日到百年恩愛此心同天荒地老名難泯不比巫山一夢中

碧筒飲

笑遣芳樽吸緑荷風絲撩亂粟芒多湘妃小蓋擎波出太乙仙船載酒過玉露引香通鼻觀碧雲分影照顏酡獨醒楚客應嫌此故剪秋衣換緑蘿

故山敝廬不庇風雨告歸補葺述事興懷

玉川破屋不全拋若比揚雄欠解嘲稚子何心守環堵旁人應笑捲重茅誰憐門樹烏三繞自愛雲松鶴一巢安得萬間寒士庇無令風雨蘚痕交

池口阻風懷故人東流宰周徳平

莫向池陽問酒杯好懷應爲故人開九華山曉千峯出三峽江寒萬里來塞鴈未隨南陸轉楚云多逐北風回浮名本自無羈絆應笑先生白髮催

登滕王閣故基

髙閣千尋俯緑波波心倒浸碧嵳峩西山雞犬雲中去章水魚龍影裏過煙艇客眠洲渚靜風櫺人醉管弦多重來上指防曽遊處芳艸連天一土坡

題金溪洪氏孝思亭

道上春風吹客衣亭前碧艸澹春暉憑髙忽若瞻雲起倚杖空懷負米歸水落江寒冰未解土暄林茂筍初肥吾生最亦思親苦飄泊深慙與願違

題洪都鐵柱觀

西江江上有靈湫上有仙人碧玉樓百尺露莖埋故國千年砥柱屹中流曽漂蜃气歸瀛海不謂龍泉出劍州誰遣戎衣塵混久股肱聞已進謀猷

南風吹海不成波江右生民喜欲歌化九天如有賴神功千古自難磨夫差箭落江潮避溫嶠犀然水怪過塵劫未能同幻滅好將銅狄共摩挲

遊先天觀

上淸宮殿五雲飛名占先天識者稀不向虛無參妙訣卻於圖像探機中天日月開黃道列座星辰拱紫防誰是虛皇壇上客夜深淸露挹霞衣

武石潭阻水

雨過千村水自生梢人驚起又三更舟移似覺山平轉云動應疑月倒行楊柳蒹葭渾莽蕩鸕鷀鸂亂喧爭家鄕有路歸心切欲棄同舟豈我情

余幹舟中偶成

越水交流野逕偏短篷斜系竹林邊楊花亂逐波心落鷗鳥不驚沙上眠春雨蒹葭人喚切晚煙洲渚客愁牽溪東卽是桃源路卻笑漁郎不放船

松門石鏡【在彭蠡湖中】

蘚痕零落翠光沈磨洗空煩雨露深璧月髙秋懸太古海天紅日散防陰久無粉黛窺鸞影還有蛟龍避水心江客廿年頻過此繁霜殊覺鬢毛侵

孤山梅鶴

莫將梅鶴等閒防慣與幽人共考槃吟盡暗香還有月夢翻淸唳不知寒單於午夜聲初咽華表千年墨未漧何似水光山色裏無言相對只盤桓

晴天廬阜

匡山髙處接云涯突兀遙瞻滙澤西拂曙嵐光浮劍防排空淸气豁端倪岷峨地接南條盡吳楚天連北斗低寄語東林陶靖節漁郎今在武陵溪

湖天一色

水色天光帯晚晴澄碧湛虛明欲防一鏡涵秋影不著防云防太淸星斗外窮千里目波瀾中混古今情落霞孤鶩滄茫裏萬頃瀟湘畫不成

淸鏡環翠

百頃湖光一鏡開好山多處路縈廽長松落落淩空出緑樹陰陰繞澗來晴日暖云舒錦繡淡煙疏雨暗樓臺吳歌楚舞俱陳迹惟見春風長緑苔

唐明皇遊月宮

自是君王厭萬幾涼天淸夜夢魂飛素鸞並駕歸瑤闕廣樂旋聞奏羽衣蟾兔那知天廣大山河不礙日光輝翠華西幸蛾眉老始信人間事已非

訪隱者不遇

偶訪臨川處士家鐘山不受片雲遮林花色奪宮墻粉松葉香分石鼎茶心比彥倫須自愛學如康節厭人誇何妨共醉重陰下烏帽蕭蕭鬢腳華

從軍人還鄕謁先壠

去國辭親二十年歸來哀痛抱終天心傾葵藿風塵際淚灑松楸雨露前徐庻有懷方寸亂王陵多恨孝慈偏男兒立志存光顯防見功成晝錦還

欽定四庫全書

鵞湖集卷三

明龔斆撰詩

觀早朝

玉案分香下九闗彤墀端笏列千官屠蘇且爲新年飲象魏何妨浹日觀五色雲間簾影曙萬年枝上雪花寒可憐鐵甲邊頭將舞蹈山呼耿寸丹

行素齋

百年隨分度光陰性道淵源夙所欽紫閣彤樓春藹藹竹籬茅舍午沈沈蠻荊不廢鐘儀奏陳蔡何慙季路心此外全非天賦予肯論朝市與山林

耕樂爲蕭大有題

秧滿平疇花滿川犂牛將犢傍花眠鷺鷥飛斷橫塘雨布谷啼開野樹煙瓏上一蓑如昨夢隆中三顧是何年莫因防祿淹山邑負郭今閒二頃田

題永思捲爲考功某人作

寄迹銓曹嵗月深思親時復一霑襟風雲不隔闗山夢霜露難忘簠簋心古道白楊聲獵獵西風荒艸思沈沈防甘久絕梧楸逺投筆長嗟屺岵吟

爲朱允升題盤谷序後

黟上先生舊隱居登山臨水樂何如放懷不待盈樽酒投老仍耽滿架書鶴唳松間時對客騶鳴道上防回車昌黎莫漫歌盤谷畱與閒身共捲舒

題蒼云軒

滿谷篔簹緑未幹古苔深鎖萬瑯玕無心隔斷千山曉不雨翻成六月寒碧榦初齊猶繞繞淸陰如染自漫漫渭川煙景今猶昔誰復相從賦考槃

題祝洞天薌溪小景

林屋陰深鎖緑苔碧山當戶小樓臺眼前此景不易得客裏好懷先自開鬼谷已難求彷佛天冠猶解寫崔巍靈峯未必無佳處怪底遊人不再來【鬼谷天冠皆薌溪山名靈峯則上饒之山也】

爲謝氏題椿桂

聞昔燕山種徳深靈椿丹桂兩陰陰一樽好爲嚴君壽三釜終酬令子心竹帛流芳傳舊史丹靑遺畫見新吟謝公不念蒼生苦髙臥東山自古今

碧雲軒爲程有恆別駕題

太行西望路漫漫一片孤云正好防尙有鶴書求放逸那無鴈字報平安宦情犖犖傷心苦歸興遙遙見面難何日防輿迎養處斑衣庭下足淸歡

題句容宰王氏槐軒

蟬聲淒斷午涼嘉樹陰深夾道傍云影翠連書幌暗風花黃襯馬蹄香牛刀漫試弦歌靜蟻夢初酣嵗月長亦有雄文堪黼藻它年重上晉公堂

題雙桂軒

小山佳樹愛幽深並秀聨芳不作林一逕露華秋冉冉兩云影晝沈沈天風浩蕩淸無際月窟淒涼醉不禁寄語吳剛莫相惱須教接葉布庭陰

題凝霏軒

凝霏掩冉山防岏歘忽變化渾無端春陽防霽曉光白暮陰閣雨秋意寒檐前樹色翠欲滴戶外野花紅不幹風塵澒洞久莫到何時一借憑闌干

爲吳端題靜學軒

境息塵空泰宇淸只將經史寄髙情四時門館無私謁半夜池臺有月明座客爭誇吳季子幕賔元是魯諸生蘭階桂苑春長好底用黃金遺滿籯

題煮詩軒

髙人心不負幽期小結華軒要煮詩夢熟池塘春晚後酒醒窓戶月來時大羮不和杯中味獨繭長繅甕裏絲誰謂防橋吟更苦蹇驢風雪夜歸遲

聞說名軒意最佳詩成端欲咀英華防吟聲繞羊腸陌得趣香分石鼎茶墨沸秋濤濡棐幾句融春雪透梅花熟來不費推敲力誰遣松風潄齒牙

題洪都寫韻軒贈道士傅梅巖

瑤館玲瓏結綺星姝曾此遇仙郎紅塵失腳煙霞逺靑簡畱心嵗月長墨漬春雲池水黒朱凝秋繭露華香金華不逺人間路說與休文恐斷腸

涼翠軒

故人結屋嚴灘上小小軒自不同風捲雨聲來枕簟樹移山色傍簾櫳秋淸未覺鸞簫逺嵗久應嫌鶴帳空無限好懷歸未得懶題安字寄徵鴻

蘭室爲隱君子題

一別靈均九畹荒髙名千載爲誰芳秋花亞佩瓊琚冷曉气穿簾雨露香似有閒情依防谷那無淸夢到沅湘半年有个同心友與爾同登魯叟堂

聞喜歸朝爲雲南太守楊大本題

近分旌斾守藩維彊把徵袍換緑衣越巂北來天路逺牂牁南下客船稀黃堂酒散燈花落鈴閣香銷蟢子飛遙想杏花春雨裏鵲聲爭報逺人歸

聽春雨爲茅山道士思親作

茅山聽雨結茅茨意恐紅塵惹鬢絲步鶴紫苔春滿徑鳴蛙緑水夜平池秔稌已足菑畬願衣綫能忘簠簋思防袖魚軒今已矣黃冠野服總相宜

溪山舊隱爲王宗禹題

彭澤江邊桞莫栽銅陵茂宰亦歸來山中白酒何時熟籬下黃花防度開林靜朝朝麋鹿過磯空日日鷺鷗廻某丘某水猶堪指只恨如今半艸萊

掀篷圖寄友人

水邊何處覓芳菲記泊孤山月影防杖屨不須求澗谷畫圖應遣入屛圍含章半掩春嬌面姑射低埀雪色衣江上重逢休問語別來何事久相違

雪夜觀胡貳令本道詩槁因題

久別可人胡貳宰近來詩思夐無同坡因海外文偏好杜向秦州句轉工漂泊有誰窺梗槪艱危自古見英雄乾坤怪得無淸气卻在溪山浙水東【時本道之訟未直尙畱葛溪】

商山四皓圖

白髮相防嵗月馳髙原深谷路逶迆巴卭霜後應無橘商洛春深正有芝秦漢運移終不仕唐虞世逺欲求之髙風不爲儲皇出羽翼𨿽成事可疑

題遊騎挾彈圖

平明挾彈出新丰馳過宜春小苑東百囀流鶯深樹曉一畨新雨落花風路迷禁艸連天碧衣染宮桃照日紅欲識平原公子意豈無遺恨五陵中

題蕭可復隱士窈窕尋壑圖

緑鬢蒼髯雪不侵蕭然肯與世浮沈溪山自得煙霞趣霄漢寧知雨露心防底秋髙黃獨美松根春暖茯苓深柴桑有路無人識竹杖芒鞵到處尋

題朝陽讀書圖送吳伯亮之官武陵

茆屋書聲何處尋五峯旭日到林陰梧桐早漾疏簾影葵藿潛傾曉露心過隙白駒憐景急語梁燕識春深柴闗好爲吾儕掩莫遣秋波思入吟

題明皇出獵圖【錢舜舉畫】

皇州春滿雪消遲正是君王出獵時輦路塵昏雙鳳闕掖垣鸎繞萬年枝雲飛黃鵠鷹初健月滿雕弓馬載馳卻憶內園供奉日鹿銜花去已無知

題範蠡扁舟圖

戰勝歸來萬慮輕不將身世累浮名五湖盡有閒風月兩國今無舊甲兵逺禍髙飛鴻鵠羽忘機深結鷺鷗盟春風拂柳吳江上莫爲西施一動情

月中桂

自植蟾宮不計春開時風露滿衣巾簮花亦有乘鸞女倚樹元無待兔人萬斛天香浮海防一枝云影礙冰輪霜寒蠧盡吳剛老穩歷凡間世劫塵

松

歷盡人間防劫灰要將眞節抗䢐徠皴皮向日龍鱗繞直干淩雲鶴骨摧琥珀地深神變化茯苓根暖熟栽培棲身不是安居穴梁棟應須屬大材

螢火

化形腐艸復何求飛去飛來得自由松逕黒時靑燐出村塘宻處火星流露華不濕輝輝夜月色那欺防防秋羣聚沙囊光可燭茅齋空費讀書油

紅梅爲張邦秀題

鶴膝橫空緑玉翹頂朱新試不全嬌香凝暈臉春先轉暖溢丹砂雪易消殊色未知逢驛寄羣芳須譲賜緋朝早知塞北無人識別冩新詞付麗譙

竹夫人二首

萬古湘娥淚不幹南薫誰想又承歡炎天似愛冰肌好日暮翻疑翠防寒脈脈閨情羞粉黛依依靑夢倚瑯玕可憐一榻風漪滿猶憶虛庭宿鳳鸞

近見依依引鳳凰不因炎暑沐恩光玉肌涴汗漣漪碧素體含風粉黛香魂夢淒涼驚嵗月淚痕零落謝君王天寒自保堅眞節莫倚長門怨夕陽

夢故室

弦絕誰憐孤鶴飛鏡空無復防鸞棲丁寧舊話生前別損濕殘妝夢裏啼郢樹煙邊魂欲斷楓林靑處路應迷客中爲爾添愁思杜宇聲幹山月低

挽魯修隱士

已慕髙情厭市朝又防騎鶴上靑霄延陵不惜畱神劍宋玉何堪賦大招商嶺雲深芝翳翳小山月冷桂蕭蕭寒泉秋菊如堪薦擬向風林借一瓢

投分憲萬僉事三十韻

聖代敷文教臺官肅憲綱吏塵淸上國化雨沐炎方華衮曽親補龍泉肯鈍鋩心腸堅鐵石聞望美珪璋冰皎當空月春隨滿路霜羽儀專楚地威望振饒陽壓水朱旗穩浮波彩鷁長自天埀徳澤連郡仰休光持斧先求雋埋輪竟劾梁廟廊聲譽藹寰宇姓名香大本需培植斯文借主張尊經傳魯史論道對虞庠喚友林鶯切推賢泮藻芳明明修禮樂濟濟重綱常往昔來徴辟愚防賴舉揚曉星隨去棹春雨濕行裝天意憐衰朽人心樂退藏不才淹嵗月多病愧冠裳忝三年祿寧窺數仭墻仲由先入室賈誼亦升堂宦拙官宜冷形勞鬢已蒼於時復何補揆道更難忘皂帽眞慵裹靑衿匪自彊斯須成濩落積久見荒唐寡與朋簮少恆饑稚色涼致身難卽鹿處世若亡羊客詫工齊瑟人歌類楚狂途窮遭白眼時難厄黃楊趨走非吾事飄蓬豈異鄕銘心知賞激拭目覩明良

壽馬太守長律三十四韻

海岱英雄地靑齊霸主州大才天所靳名士古無儔籍甚家聲逺淵焉世徳求儀型追往哲文雅邁前修光武那慙援常何屢薦周與時俱上下隨俗漫沈浮已得淸貧趣寧知富貴羞荊山藏卞璞丰縣祕吳鉤呂尙先埀釣長沮未輟耰秖能穿鐵硯寧復敝貂裘治代文明晝徽音渙汗秋隱居求所志徴士防其尢畫省陪尊爼彤庭拜冕旒旌麾辭上國繡斧按遐陬貪墨成深遁疲勞得少休共能歌徳政誰復快恩讐命駕黃牛峽揚舲白鷺洲瞿唐髙不顧蜀道險無憂牢落憐工部精忠羨武侯傷心斜谷口懷古瀼西頭渤海情初浹膠東志未酬分符𨿽足賀遮道竟無由陋郭那淹足平波且順流饒陽迂宦轍彭蠡駛行舟緑埜耕桑樂黃堂禮數優民心懷惠愛士論見歌謳尊酒介眉壽雄文賦逺遊聨翩伸祝頌交錯獻觥籌有道朱顏駐無心鶴髮畱靈椿蒼翠晚丹桂緑陰稠美化行江漢儒風盛魯鄒芹宮鶯睆睆萍野鹿呦呦澤潤涵淵海風行速置郵鳳池需獻納麟閣待謀猷【馬守宻人名眞由湖廣憲僉遷綿州知州就任除廣信知府喜吐納金丹之衎】

遊鐘山寺

野樹遷鶯合官橋信馬通亂山晴入畫連觀曲成虹岸篠藏春碧林櫻墜晚紅客行靑嶂外人倚翠樓東迢逓經禪塔迂廽謁閟宮梵天花繚繞宸翰玉穹崇蘭气栴林霧茶香鷲嶺風艸眠分下鹿云射散歸鴻覇業銷沈裏江河指顧中防人增感慨千古見英雄

元日見馬禦史貫

千里山城禦史共防飛斾擁鳴珂履端自覺時方泰布令欣逢吉始和驄馬行春驕蹀躞豸冠簮曉郁嵳峩紫薇香藹鳳毛集翠栢影斜烏尾訛民厚只今無獄訟官淸何處不歌橫經每亦思南郡破敵眞能繼伏波甘雨普天膏澤下淸霜盈路早寒多光分云漢三秋月出昆侖九折河詩向玉堂攜防筆酒從丹扆倒金荷渥窪澒洞來天馬牛斗光芒接太和聖代文章歸黼藻人心禮樂在漸摩春臺未必無冰蘗寒谷爭知有薜蘿淺薄匪才甘自棄蕭條吾道竟如何寤言幸竊斯文庇蚤夜銘心誓弗磨

西巖樵隱

一入西巖路杳茫華陽句曲漫蒼蒼霧霾荒磴靑苔黒風滿石牀髙樹涼幽谷鶯啼花似錦柴門犬吠月如霜觀棊邂逅歸何晚換酒從容醉不妨云倒懸崖棲虎豹竹臨哀壑度笙簧鄰人愛覓胡麻飯野老宜分白鹿裳道在豈辭筋力倦迹疏猶恨姓名香餐芝嵗久渾商洛采蕨春深自首陽稚子晨昏陪笑語良朋雞黍問行藏輕蓑短笠情偏好大纛髙牙勢久忘亦有楩楠供雨露那無松栢困牛羊相逢一一煩珍愛材大終期任棟梁

柬劉子縉省郎

何處還堪一舉杯城南風軟少塵埃靑山滿郭遊人醉芳艸迎車使者來村店野橋郊逺近禪宮仙館路縈廻落花隨意飄紅雨飛絮多情防緑苔詩思漫因臨眺得笑顏非爲管弦開瑯峯曉日光如洗靈岫春云雪作堆樗櫟每慙淹薄宦菁峩今喜育英才轅門有鵠彎弧出泮水無芹采藻回檣燕畱人渾不斷杜防啼血莫相催山中亦有桃千樹何必劉郎去後栽

壽黃貳守琮七言長律十六韻【九月九日】

西浙澄波浸五湖平江王气壓三吳故家禮樂新文運澤國山河舊覇圖昭代賢才誇奕世中州淸淑出名都云髙北海翻鵬翼塵滿南陽識鳳雛羣史六經那輟誦萬言九制不操觚塲中防對三千字天上名傳第防臚匹馬春風行隴華雙旌夜月過延鄜煌煌肘後懸金印濟濟腰間綰玉符中部琴堂思撫字上饒鈴閣聽傳呼溪山冰玉平安好錦繡文章世代無童子何知親較藝老儒猶幸借噓枯九年已喜陪髙義一見眞如謁大巫南極星辰光照室重陽時節慶埀弧芳馨杳藹羅椿桂翠碧交加映竹梧珠玉未須辭瓦礫蘋蘩非敢薦潢污壽觴欲折黃花泛不與陶潛共酒徒

雜詠四首

防山隨意出城東歸路行吟思不窮防月滿橋煙浸水朔風吹起暮天鴻

故人別去我遲遲東望音書迥不知寒意逼人歸興懶市橋煙雨立多時

行盡郊原不見梅一時鄕思上心來故山遙憶鵞湖路傲雪淩霜幾樹開

越王臺上鷓鴣啼七里岡頭滑滑泥欲識故人無限意晚煙疏桞畫橋西

胭脂梅

不著京塵染素衣賞心還自愛芳菲晚來東閣無詩興帶得紅妝馬上歸

舊是僊人萼緑華手持絳節弄朝霞何人與換南枝骨冷蘂疑餐伏火砂

紅梅花

冰雪姿容舊寫眞一枝曽寄隴頭人相逢若問眞消息爲說江南別有春

離述陂

懵騰醉眼未全醒厭聽棲鵶逹旦鳴欵叚踏穿楊柳月快人拂面曉風輕

欽定四庫全書

鵞湖集卷四

明龔斆撰記

秋丁壁記

洪武十有四年秋八月五日秋上丁也常歲舉祀成均具太牢以省部官攝獻至是先三日則以命本學祭酒臣某重斯文也前期一日百官具服侍班聽傳制於奉天殿祭酒率司業博士助教正錄二十四人從欽上命也曁回獻官致齋於教樂防不與雜務嚴祀事也其日自晨及申風雨交作暮稍止人皆曰以聖天子報祀之誠攝獻官承祀之篤君臣一心寧不有格於帝加以聖人在天之靈文運方盛當不爲慮也夜參半云翳四除天地澄霽星斗煥爛河漢昭回爼豆旣陳牲幣旣設攝獻官端笏立殿下百官景從庭燎有輝樂舞交作降登興伏環佩然牲酒極丰粢盛甚潔配哲從祀分獻畢舉洋洋在上咸若格思退而官僚師生舉手交賀皆曰祀典之盛天意之符莫此若也於時陪祀者六部官若干人翰林院官若干人太常寺官若千人通政司官若干人禦史若干人侍從官若干人春坊官若干人應天府縣官若干人欽天監官若干人本學師生若干人學官則某某牽連書之

白雲茆屋記

國子祭酒仲敏宋先生爲餘言滑水之濵有佳處焉地曠而壤肥艸木蕃廡可耕可鑿可樵可漁民俗以醇生齒以息吾家於斯舉十世矣誅茅結構朴而不華負郭而郊居有琴書詩酒之娛無市塵聲利之接軒楹間悠悠揚揚招之不來揮之不去者惟白雲耳因扁之曰白雲茅屋好事者寫爲圖以見寄余宦遊京師往來乎翰林冑監者數年矣寢食弗忘吾白雲茅屋也披圖一觀景與心防子其爲我記之餘曰嗟夫大抵富貴利逹者之未遇也未有不放曠山林傲睨軒冕者逝將終老乎淸泉白石間至其出而用於時也綰墨紆朱登金步玉回視前日遊息之所不啻弱水之隔蓬萊也有能不忘其貧賤所操守者蓋亦寡矣先生獨不忘於是豈有說焉先生家本中原世爲官族蚤歲以明經取科第羈紲仕途蓋有慕乎白雲茆屋之趣而莫得者也繼而兵革騷動四方靡寧𨿽欲求吾白雲茅屋之安而莫適者也晚際明時橫經太學又將酬其白雲茅屋之願而未遂者也儻得一遂所願則千駟萬鐘能移其志耶今老矣且莫有歸休之樂矣觀書之暇逍遙相羊將見白雲長存茅屋無恙前花後竹左圖右書於斯時也天下之樂又孰有加於此乎余備員司業與之同僚者二年以其說有黙契乎余心乃不辭爲之記

上饒縣新修學記

上饒舊學在府城西去城二里許元末燬廢不存國初禮樂未興不遑暇者又十餘年乃洪武庚戌始詔天下郡邑興學校置教官訓導之員選民間俊秀子弟入學肄業維時上饒令丞多故未能作新於城西北隅艸創學捨數楹卑隘殊甚後三年黓困惇春永嘉林從事永以經學充貢於朝來尹玆邑至學之頃顧瞻徘徊嗟嘆久之詢於眾曰廟可後乎曰不可非廟無以祀先聖曰廡可後乎曰不可非廡無以祀先哲復曰學可後乎曰不可非學無以善後進乃白之大府白之守禦官府官某某守禦官某某咸是之議以府治後之東度地經始焉庀徒鳩工出俸以給餽食掄材於麓陶甓於滸書夜弗休息期年而學建又期年而廟成於是師生有授受之地官僚有薦祼之所旣完教諭汪珵美訓導姜彛歐陽謨來請記歲月餘曰古者家有塾黨有庠術有序國有學皆所以明人倫也自三代迄今斯道不廢良以是夫君以之歌頌太平臣以之尊君親上庶人以之移風易俗所以振起綱常扶植世教者豈細故哉三代而下文風之盛莫宋若也徳祐之季武臣倒戈恬不爲異死難輸忠無非學者載在靑史歷歷可觀由是論之學何負於朝廷哉吾黨身任教職幸際明時惟當勉力不怠期無負聖天子嘉惠斯文之意其於歲月本末則不可不書

繞林巡檢司新創廨記

江南地多險阻界乎饒信之間者曰文山其地山髙而崖谷深道隘而艸木盛倉卒有變鄕民率據險自固習爲故常往往拒命官府患之元末居民恃其要害反覆不常者二十餘年本朝汛掃寰區削平姦宄華夏蠻粵系頸闕庭至洪武二年山之餘蘗猶固守出沒爲民害弋邑爲甚焉主簿潘某𨿽屢率丁民備禦稍獲平寜而盜之根本猶未防乃圖狀上聞議以邑之北鄕繞林創置巡檢司以扼其吭朝廷可其議庚戌以滁人孫茂夫來董斯任卽其地置巡檢司府縣擇民之彊壯者驗丁糧設弓兵百人以付之始至百務未集人皆難之未幾賊悉悔過爲良民茂夫相地之勢披荊棘畚土石鳩僝徒官舍鼓樓舉合法制若固有之事不勞而集賊不殄而平且三年矣民皆徳之咸願勒諸石以識其美來徴余文因爲詩以美之皇朝受命奄有萬方蠢爾山冦乃敢陸梁饒信之區古稱厚俗不悍而剛不阿而睦文山逆黨何獨不然憑險負固爲亂之源弋邑在邇不遑寧處𨿽有良民誰能禦侮州縣上議設置徼巡謂此繞林據其要津首命茂夫職任斯稱付以弓兵百爾彊勁銜命斯來誓不俱生忠憤所激不殄而平芟其蔚蕃鉏其阻險樵牧耕桑一無舊染早衙夜鼓詰慝刑姦惟懷永圖匪曰壯觀吠犬不驚流移休息民咸曰嘻斯宰之徳願識厥美勒之堅瑉刋此頌聲以勸後人

許存衷歸田記

余曩年嘗識淸漳許存衷於燕山於今二十有六年矣旃防單閼秋蔡君孔昭來尹上饒孔昭則存衷之外侄也首詢存衷無恙未幾漳郡馮廣文性初以領薦還道玆邑乃得奉狀問起居明年其嗣某來獲復書慰答因索余歸田之文余何靳一言以續久要之好存衷漳之右姓也其居在龍溪郭外若干裏有良田美池可耕可釣築室種樹決渠灌花自足終老之身無所事乎功名矣所以不遠萬里渉江溯河旅寓幽燕﨑嶇海岱者蓋將得祿以榮其親也由是自定南砦徼巡官一再遷秩府縣親亦榮矣中值變故兵革屢興存衷復倦於仕途乃翁以八十之齡垂白堂上不欲貽憂膝下一旦遂棄祿歸耕蓋將盡菽水之懽於晨夕也昔潘安仁嘗曰太夫人在堂有羸老之疾尙何能違膝下色養屑屑從斗筲之役乎因賦閒居歸田以自見今存之心殆彷佛乎安仁矣遂爲之記而系以詩云淸漳之濱龍溪之濆靑洋之村有田一圩有宅一區許子之廬元運將窮漳民洶洶弄兵起戎城郭破殘武臣怠官邊郡膽寒許子靡寜倡呼白丁奮揚義聲不日掃除誅其凶渠民奠厥居稂莠旣芟錫爵實堪官於定南晚值搶攘職名屢更公論弗行嚴君耄期防甘或違翩然以歸賣刀買牛易其田疇紓親之憂靑洋西東禾黍芃芃允爲良農長稚檀樂歲時忻懽遺之以安久闕贈言記其歸田千里饋焉

南溪舊隠記

南溪舊隠者國子博士茶陵譚子發之別業也由其地在茶陵之陽故曰南溪以其上有先人退休之居故曰舊隠茶陵於湖南爲文獻之邦譚於茶陵又爲禮義之族南溪得山川之秀擅丘園之美市塵無侵聲利罕接誠負郭之佳處也元末兵革四興故家大族悉爲丘墟南溪地廹闉闍去家宻邇譚避他邑辛勤來歸故宅靡存攺卜其上因復初元先生爲題南溪舊隠四字故名焉洪武壬戌冬餘爲國子司業時譚適爲博士與之遊者六七年屢以記爲請江右𨿽西接湖南余不及一親迹其地昔弗及知今弗及見何以記爲因諗之曰子之南溪也昔也必有茂樹修篁奇花異石可以遊目適情者固無恙乎曰無有也必有亭館陂池髙堂廣廈可以燕遊止息者固無恙乎曰無有也曰若是則竹樹荊榛池臺瓦礫矣謂之舊隠者何哉然而兵燹之變四海皆然不特爾之茶陵也廢興之事古今皆然不特爾之南溪也縱不能保之於旣往獨不能振之於將來乎攺卜之說固其宜也近年以來附郭之地至難保也不見侵於官府則見奪於世家得僅存者亦寡矣今南溪猶爲靑氊故物夫豈偶然也哉水光山色可以暎帶左右者猶在也煙雲捲舒可以怡悅旦暮者長存也池可以漁畦可以蔬肯堂肯構有其人矣可濯可湘有其地矣可以來淸風可以招明月數椽之居萬間之廈無不可者有志者事竟成也譚悠然而笑曰是未足以盡我之美也吾上世家藏經史圖畫及宋先輩所述遺文若干捲𨿽在羇旅危困間未嘗闕失此乃非他族所可及先生其以是記之餘旣重其請復閱其書味其文贊之曰得其所哉得其所哉

墨池書屋記

墨池書屋者太學生潘奎讀書之室也因其居之旁水色如墨故號墨池乃宋翰林羅孟郊之故居曰翰林堂者是也地在廣東惠州之興寜縣生築室於翰林之故基而以墨池自號豈將追蹤古人耶古人以書名世者無過乎鐘元常王逸少也余嘗於興國得元常之墨池矣復於臨川得右軍之墨池矣惠州東坡蘇公謫宦之所坡之翰墨亦無愧於鐘王斯池豈以蘇而得名耶生今肄業於太學矣躋仕版有期矣茍能以鐘王書法繼美於蘇公焉始有踐夫墨池之迹吾知異日池水之墨又有甚於斯時者茍爲不然𨿽盡烈䢐徠之松爲煤以泚之亦無補也生頗有志於學故記此以勉之云

風木軒記

人子養親之日有限思親之心無窮此人事有不齊非人心不相似也故有盡甘防於耆艾之年有奪供養於齠齓之日其所遭有幸不幸者存焉是皆天也非人之所能爲也存而養沒而思或歡焉或戚焉但盡吾心舉不失其爲孝矣永嘉塗君叔乘性至孝好讀書自防不省恃怙但知有思親之悲而不知有養親之樂者每讀詩至蓼莪篇未嘗不掩卷涕泣此非其所遭之不幸者與辟軒數楹寢食其間因取吾丘子木欲靜而風不止子欲養而親不逮之說顏之曰風木軒以寓其孝思不忘之意軒之左右茂樹蔚然時當卉木萋萋淑景將暮霜露旣降枯梢號寒於斯時也風木之思愓然予懷若割創鉅矣介其友人某徴文於余記之餘曰悲夫叔乘果知風木之說乎大扺世人於親之存也率不知事親之樂也及其沒而知焉則已晚矣風之未動木也亦不知靜之爲美也及其呼號奮激揺撼不止而後知焉則亦末如之何矣借使塗君親不亡養不衰不知其心亦知其爲樂否乎蓋必知之矣余謂塗君之不幸又有甚於他人者世有處貧窮患難而不能盡其養者有之矣至於富貴而思焉每懷不自足之心如仲由者未如塗君之防孤一不能身親其養其思慕之心當何如耶君昔爲冑監生見同捨有告歸省謁者而不與焉今居官見同僚有以祿迎養者而不與焉寧不有動乎中耶由是而思親之痛愈深而風木之悲愈切矣遂爲之記

蘭竹軒記

嘗思古人寓意於物矣或美其才或美其徳二者固皆足以寓意焉然才之可取莫若徳之可尙也上饒傅夢野以蘭竹名其軒人皆以爲取其才吾獨以爲取其徳傅上饒故家居於玉水之湄舊宅燬於兵燹更卜數椽棲息其間藝蘭盈堦種竹繞捨裵徊徜徉與之爲徒亦久矣蘭則怪石嵌空紫莖緑葉幽香旖旎可佩可紉露花葳蕤誠可以玩目而適情矣竹則葉如翠羽筠如瑯玕曉月嬋娟緑影滿地隆景晝赫淸風徐來誠可以湔塵襟而祛流俗矣此特其才之美也在他人觀之則以夢野之所尙者在斯而名軒之意亦在於斯余則以爲不然古人有言曰與善人居如入芝蘭之室則蘭固善人之儔矣又曰竹存君子之操則竹固君子之行矣此乃其徳之懿也夢野之在鄕邦也鄕邦稱善人在友朋也友朋稱君子善人君子固夢野之素履取以名其軒豈在此而不在彼與然則楚畹淇園舉不足爲吾夢野之輕重矣

深造軒記

余爲冑監之明年昭武張原哲謂余曰吾鄕三華山閩山之最佳處也岡麓之奇林壑之美有不可得而備述者焉泉淸石白竹翠松蒼掩映蔽虧幹態萬狀騷人詞客過之者莫不恱其奇勝終不能一朝以居豈天地鬼神所祕惜不輕以畀人耶吾鄕吳定翁居之定翁自元末佐治建郡覩世事日變遂棄官晦迹於斯築室種樹引流鑿池日與良朋益友徜徉其間或瀹茗淸談或鬥酒相樂故邑之賢人君子亦往往樂與之遊辟軒數楹顏曰深造蓋有取乎孟軻氏之說也以書介原哲徴文於余余家信之鉛山與昭武接壤室邇人逺未獲一迹其地姑以原哲所稱道者爲之記焉大抵求道之心人皆有之往往不能深造其域者由其剽竊緒餘耳聞而道聽以是欺世駭俗而曰我能深造吾未之信也蓋必眞有得於其心則居之安資之深而取之左右逢其原矣此窮理盡性工夫豈日用常行之道比定翁顏以是說必有自得之學矣余老矣奔走於圭撮之祿不能髙蹈逺引以相從於心寧不自愧它日或得遂余歸老之願靑鞋布襪弗逺數捨陟岧嶤越巖谷一往觀焉志願足矣故樂書所聞以爲定翁記

壽萱堂記

壽萱堂杭州李愚若虛養親之所也堂在仁和其地爽亢幽隠背郭面流有園池之美爲屋數楹樹萱艸數十本雜以奇花異石四時蔚茂南牕北牖凊溫有其處焉山樵水漁防甘有其具焉顏曰壽萱良有以也嘗讀衛風伯兮之詩有曰焉得諼艸言樹之背由昔人久別懷思視諼艸以忘吾憂如見其人耳然情愛之鐘莫切於子母也若虛之心豈不以出處不常恐貽綫衣之念欲其親視萱艸無恚以忘其惟疾之憂而寓之斯耶謂之壽又若虛愛日之誠一喜一懼俾永其親年以待它日鼎茵之養耳非萱之壽也親之壽也李故家大梁父遊宦於杭因僑居焉父早喪鞠於母孟氏孟氏今六十有九矣謂之壽萱也宜哉天朝文治大興萃天下古今書籍板百萬計將以同天下之文也簡編錯亂召四方文士繙閱之若虛應召以來晨昏銓次幾一寒暑思親之念常往來於懷屢請一言以爲壽萱堂記於是乎書

雪窩記

國子司業吳性傳先生卽其寓館中庭之後辟一室焉髙廣不數尺置一榻其中僅可容膝墁以白堊素潔可愛號曰雪窩以爲晨夕燕息之所絕去聲利流俗脫然先生年甫逾六旬而龎眉皓首公暇之頃婆娑其間日光玉潔人室輝映四時如冬俗眼觀之不啻越蓬婆而望西嶺也謂之雪窩不亦宜乎屬余記之先生莆田之老儒也與余𨿽有江閩千里之隔晤言則未而姓名出處彼此相聞洪武庚戌朝廷興舉學校余分教廣信先生分教莆田俱十年不調秩去年秋同被召爲四輔官居月餘同以老病乞歸田裏今年夏又同召入國子學仕止進退心同迹同皆不期而遇𨿽平昔久要未有若是其巧者余焉得無一言以紀其實先生渉獵經史於傳記百家靡不考索稠人廣坐議論風生見者莫不以爲老於學者今聖天子崇重斯文一新冑監先生宜橫經講學啟廸英髦振起儒宗以聳四方之觀聽至若汛掃一室遊焉息焉乃異時歸老之心非今日所宜事者誠未足以鋪張其美也𨿽然邵堯夫一代偉人猶以安樂窩自奉是則雪窩之記余所以慨然而不辭

愛日堂記

越胡本道築室於諸曁之舊廬將以復先業也以愛日扁其堂以養其親也不曰愛親而曰愛日意有在也夫愛親之心人所同然或在或亡謂之愛日不可也惟矻矻孜孜惟日不足頃刻弗亡於懷乃愛日之誠耳且日行於天晝夜循環嵗月如流怱怱不返昨之如漆者今日而星星矣今之渥丹者明日而枯槁矣孝子之心得不愓然而懼耶春日載陽淑气和煦南薫時至晝景舒遲秋陽熈熈殘暑盡退霜晴冬愛祈寒自溫當此之時親之樂無涯孝子之心得不躍焉以喜耶本道越之右族也少孤奉偏慈之訓學業底成中值兵革避地鄰邑辛勤來歸築室種樹其地盡防甘溫凊之奉故有是名母夫人趙氏故宋大丞相鼎之裔孫本道則元進士筠翁之外侄一中之猶子也歲辛亥本道領薦爲玉山丞後二年來需余文遂爲記

四徳堂記

元亨利貞幹之四徳也元者善之長亨者嘉之防利者義之和貞者事之幹此四徳之原於天而具於人者也一見於易之文言一見於春秋左傳孔子不曰本之春秋穆姜不云本之易其古有是說邪吾不得而知之矣信之玉邑翁氏顏其居曰四徳堂其有取乎易邪抑有取乎春秋耶吾亦不得而知之矣翁氏曰舊築堂於邑之南鄕去郭無半捨爲屋若干楹背山臨流竹樹交映棠棣爭秀桂蘭齊芳是扁也意謂上世積善之深嗣續之逺始則聚族於居後世散處他邑世次日久歲月愈多昭穆一失遂成塗人皆由譜系不明之故也今欲祖孫相承別以編號則𨿽百世之下綱舉而目張蓋天道始於元故一世而元二世而亨三世而利四世而貞五世以下別立字以繼之斯堂之扁將以爲一宗姓之權輿也需余文記之餘曰古者天子因生以賜姓此得姓之所由始也翁之得姓亦久矣其散在天下者不知其幾千萬指使其初有能如士白因世系以統一之何患昭穆之不序耶嗚呼元以下固可得而言焉元以上則無可考矣余旣有以慶其將來而復發往古之一慨以其有闗於世教也甚大於是乎書

郭氏望逺樓記

余嘗究觀事物之理矣有期於心而責其必然者有不期於心而得之自然者是皆有一定之天初不在乎人心之期否也如射之一發而破的此心之所主在於必中謂之無所期不可也如空谷之應聲聲發於此而響應乎彼謂之有所期亦不可也廬陵郭氏築室於秀溪之上顏之曰望逺樓夫樓者可憑髙而縱目意其地必有平原曠野江山開闔煙雲捲舒一覧千里之勝暇日可以遊目登眺如韓子所謂升髙而望逺者乃不然也其意以爲自上世積累至今子孫猶能以詩禮世其業自今以往豈無一二子孫復能以詩禮昌吾宗耶徴諸上者其逺旣如彼望諸後者其逺又如此非以遊觀景物之樂之美求自快於一時也此有期於心而責其必然者郭氏與有焉或曰是心也人皆有之孰不願其後嗣子孫之賢而有千駟萬鐘者哉顧得之不得則天也何必期望哉余曰不然昔漢於公治廬舎謂梓人曰爲我髙門我治獄未嘗有寃後世必有封者宋王晉公手植三槐於庭曰吾之子孫必有爲三公者厥後西平侯果能踐於公髙門之言魏公果能成晉公三槐之志由是而知責必於天者必有所主於中非妄爲之說也古人有爲之者豈必郭氏哉嗚呼郭氏其亦有主於中否乎遂爲望逺樓記

明志堂記

江南山水之秀無過於錢塘人生其間亦皆秀出而頴異非他郡可及豈髙厚所鐘不能盡泄其靈气而發於人乎何其濟濟之多賢也秀才李錢塘之白眉也年少而質美學博而才富其上世自淮遊宦江南僑於錢塘之餘杭縣洪武丁卯以邑庠充貢太學戊辰以善書選入中書科兩年之間再遷文翰亦可謂出類防萃者矣其故居東瞰西湖西對天目讀書其間徐子常爲題其扁曰明志意有在焉需余文記之餘曰汝亦知子常之意乎蓋謂錢塘湖山之美適足以喪人之良心此志之不可不明也若夫平波曵藍疊巘攢翠荷香桂子釣叟蓮娃固可以供鬥酒篇詩之娛矣有志之士不在於此也壺觴縱橫獻酬交錯歌舞彌日管弦沸天固可以偸一晌之樂矣有志之士不在於此也然則志何爲而見耶古人有言曰志於道徳者功名不足以累其心志於功名者富貴不足以累其心故自聖門觀之如顏淵季路之各言爾志子路曽晳冉有公西華之各言其志則道徳功名不較自可見矣今子之志也其在於道徳耶其在於功名耶吾知其不在於富貴矣此正君子之所當明子常之意或在於此

介石圖記

進士何奎西江之儒家子也其居在南昌之璜溪嘗築室溪上讀易其間扁曰介石蓋取諸豫六二介於石之義也洪武甲子肄業邑庠丁卯升入太學明年戊辰舉進士得一圖大不盈尺危石古藤狀甚險怪有確然不可奪之勢心甚愛之以其有合於昔日名齋之意也裝潢爲軸需余文記之餘觀豫之爲卦其貞坤其悔爲震雷出於地其奮也勃焉故爲恱豫之象六二中而得正較之上下之溺於豫者大不相侔此介於石之占所以有取於斯也其在人也茍有快於其心者必悅悅之甚則欲動情勝而樂生焉由其易以溺人之心溺則失其正而反憂故不得不介於石以防制之此作易聖人假象示人之防意也奎也家學有源於易深明進退存亡之幾初年學之有成頗有悅豫之心慮其悅之過而或怠故取此以戒謹之繼而榮名鄕貢又繼而榮登科第安得而不悅豫哉矧今成名方盛之年而父母俱存兄弟無故又安得而不悅豫哉在他人則喜溢於辭色間奎也惴惴焉猶恐吾斯之未能信非有安靜堅貞之徳其能介然如石而不陷於悅豫之久者乎由今不以富貴榮利悅於心而以道之在我者爲悅焉養親則菽水盡其歡俾悅不在已而在其親處兄弟則怡怡焉盡其友愛俾悅不在已而在其兄弟是則介如石之心不以宦成而或忘其不終日貞吉也宜哉吾想其名齋未有斯圖也斯圖之作未必爲名齋設也齋創於彼圖得於此其偶然耶非偶然耶不可知矣

欽定四庫全書

鵞湖集卷五

明龔斆撰序

送周典簿倬張學錄溥使髙麗序

皇帝奄甸萬邦薄海內外無小大逺近靡不修職貢臣順於朝洪武十有八年髙麗復遣使航海獻方物奉職惟謹秋七月詔諭之難其人以學校禮義所自出乃命典簿周倬學錄張漙偕行賫詔誥往賜其國王俾世襲爵土六館之士咸賦詩以饑俾余序之餘曰是行也汝知之乎方今皇上之所以聲教逺被者以徳也非以力服也外藩之所以來歸者非畏威也懷徳也若夫土地之廣甲兵之富將卒之精彊財粟之充牣彼固知之何待諭之於言耶皇上宵旰興懷勵精圖治以極天所覆極地所載惟恐一夫之饑寒皆吾赤子之顚連無告者未嘗有中外之間也彼君長其民者果能體皇上子惠困窮之心以教養其民使艸衣卉服之民悉化爲衣冠禮樂之區中外同風實於吾二丈此行卜之也使乎使乎吾知爾之必能專對矣

贈石鎭歸省余杭序

錢塘爲古杭州由余杭而得名耳𨿽僻在海隅而山有龍飛鳳舞之奇水有左江右湖之險民物繁夥財粟充牣宋仁宗以爲東南第一州不虛語也余往年嘗目覩其盛矣暇日登鳳凰山覽南宋之故宮輦路寢園猶有存者過六橋弔蘇公之遺迹而水光山色舉在目前詠月香水影之詩歌釣叟蓮娃之曲則逋仙蕭散放曠之懷柳詞淸新飄逸之風皆可以想見其當時矣不迹其地幾五十年靜言思之如隔夢寐不知年來風景還有同與意必有良才秀民生其間而未之見也乃洪武乙丑生員石鎭與同郡何復初俱以歲貢肄業冑監已三年觀二生之聰敏好學大異於庸眾人豈湖山之孕秀猶未冺與戊辰孟秋石生將歸省余杭需片言以自朂余曰此仁人孝子之良心有所不免也生今肄業上庠以求事君之忠也還故鄕以求事親之孝也忠孝兩盡人生之志願足矣余於此復有勉焉生二親方富於春秋正以祿爲養之時溫凊防甘必無久暌之理毛義之檄可指日而捧也

贈劉叔勉奉使西洋回序

大明旣受天命奄有萬方薄海要荒罔不率服上圗籍修職貢以請吏於朝聲教所被曠古未之有也洪武二年春皇帝若曰海外之地不內附之日久矣蓋自中唐以來五六百年於玆然亦天地之所覆載日月之所照臨朕豈忍棄之不使沾中州文明之化哉其令劉叔勉持節往宣朕意承命喜躍卽日就道海舶間關風濤萬里三年夏才至西洋其渠帥戎落越境出迎叔勉以皇上之意慰諭再三莫不感泣舞蹈遂奉表入臣嗚呼往者陳氏據漢沔張氏據浙右皆宻邇王畿豈不聞聖朝徳化乃百戰死守天兵四合方始克之今海島遐荒道裏隔絕乃聞命卽至其故何耶得非吾叔勉掉三寸舌折以大義使薄海內外心愜神服使之然哉使叔勉早見用於朝吾知四海之內當不煩兵而來矣叔勉歸徴文於予予故述之以叔勉見用於朝爲天下賀復以叔勉見用之晚爲天下嘆也

劉彥彬之官錢塘丞序

玉非追琢者必不工金非淬礪者必不利信乎君子學以致其道焉江右古稱多美士而廬陵又四忠一節之邦豈無才徳之士生於今而未之見使人憾焉監生劉彥彬安福人也其質美其才良溫乎如良金之在鎔美玉之在璞也明年以例授杭之錢塘丞來拜別且乞一言以自勉語之曰古者明經將以致用非虛文也故學必有以善其政政必將以行其學錢塘風俗澆漓地有湖山之美𨿽以梅聖兪蘇子瞻之賢猶且畱連於歌舞嬉遊之樂彥彬當恪守此心不易其操可也矧今吏獘日滋官守日替彥彬又當卓然自立俾鴈鶩行以進者皆屛气而不敢喘焉其治效必有大可人意者其於斯文其於學校豈不與有輝焉彥彬勉乎哉

送弋陽潘主簿之官廬陵丞序

潘侯雪舟以弋陽簿遷廬陵丞葛溪父老走相告曰吾邑兵荒之餘民物凋獘賴我侯以剸治良才贊理輔化流徙者日益以還荒蕪者日益以辟假我數年將復承平之運矣何嘉惠不終繼有他命吾將焉歸乎因解之曰侯爲簿於此將七年不爲不久矣爾民防其惠愛不爲不多矣郡縣者天下之郡縣庶民者天下之庶民昔者豈獨厚於玆今焉乃反厚於彼耶蓋天將溥其仁朝廷將均其惠猶慈母之乳其子離𦇤褓則亦已矣又何仰望而終身耶且簿之與丞其職𨿽不同而心則同也爲簿𨿽遠於令而近於民爲丞𨿽遠於民而近於令昔之不得以行其志今可得而行矣今或不能知之者昔固嘗知之矣推昔者之所知見之今者之所行吾知潘侯去此而政教爲有加聲譽爲益以顯矣爾民何以一已之私而奪天下之公義哉侯以剛介自持甘貧而守道七年無失徳邑人念之如父兄今居廬陵必能大其剛介甘貧守道之心他日爲守爲令於他郡縣廬陵之民思之又將有甚於玆邑之民也侯以爲何如

程伯賢北歸序

古之君子必積學數十年而學始成必積徳數十世而家始大茍無積累之功吾未見其成且大也河東程氏居晉之翼城相傳以爲春秋程嬰之後洪武辛亥有恆以明經充貢於朝授同知廣信府事下車之初首詢訪遺逸勉勵學校凡郡之故有不便於民不合乎法而未除有利於民合乎法而未舉者卽罷行之略無壅滯意其必有家承之學也明年春乃翁伯賢先生乘防輿來一見傾倒曰吾老矣所以不倦數千里者非爲養也特以教子辛勤慮其未練世故而墜我家訓耳先生嚴毅端方不尙華藻友朋間每一相過必倒屣出迎或酣酒賦詩笑語移日出辭吐气舉合法度乃知家學有素也乙卯春有恆攺調開封吾友朋間以先生尙畱未至悒悒冬十月遣人來迎至汴信之文士不忍先生之別相率賦詩以餞其行俾予序之

送住上人序

佛氏之學惟江南爲獨盛喬山巨嶽往往爲佛氏之居堂殿擬王宮燕室之雄誇於甲第鄱陽較之他郡爲尢甚焉故自六代迄今以其學倡者不可殫紀比歲兵革四興饒之寺俱煨燼而天寧僅存未幾又革爲黌宮其徒皆散處村落丙午夏餘過余幹間有住上人者以儒術教授溪西來訪余余詢其法嗣曰吾天寧徒也授業之暇猶能以字畫詩法自娛似若厭其師說而有慕於吾儒者豈因其寺之廢而亦將攺轍焉是亦可謂善變者矣因語之曰人生斯世也不爲孔孟曽思之學以淑諸人則了逹心源以求其在已者而已外此未足與論也二者之學吾師將兼有焉深造之幾在擇而處之何如耳

朱空谷遠遊序

有爲老氏之言者曰空谷由浙右來謁余於學宮未幾度閩闗遊武夷訪幔亭宴曽孫之所遂回玉溪將之龍虎觀鬼谷仙巖之祕怪又將濯足臨流浮旴江陟華蓋而揖麻姑於風雨煙霞之外又將躡舄閣皂振衣洪都以謁許葛於白雲之鄕是行也豈不瀟灑出塵隨緣放曠又何必曰求師訪友學道尋眞耶然斯道也在吾儒則曰道不遠人人之爲道而遠人不可以爲道在老氏則曰道不遠在身中在佛氏則曰汝若回光返照密意卻在汝邊此無他反求諸已而已莊周嘗有言逃空谷者聞人足音跫然而喜矣今子汲汲之不暇豈以足音之未聞耶不然何其好遊囂囂若此也方今隆景晝赫汗流沾衣余每思得一丘一壑之地坐茂樹濯淸泉琴鼓南風巾掛石壁系職於官願莫之遂視吾子逍遙相羊惟意所適方企慕之不暇也若曰朝南嶽暮蒼梧則又方伎之流未足與議於道也於其行書以贈之空谷姓朱氏名全虛空谷其號也

鉛山八景小序

鉛山欵附之明年州守羅仲理撫綏鉛民咸奠厥居斆時去故鄕六年矣兵燹屢興遺年凋喪顧視平昔嬉遊之地鞠爲茂艸俛仰今昔爲之惘然及觀侯所擬八景詩而升平之風悠然見於詠歌之際獨惜夫侯有是心而不及見吾鉛之盛時也若某者目擊其盛衰安得不以之興懷也耶追思往日之見聞繼以方今之詠嘆囿斯民於春風和煦中者復深有望於吾侯也友人王原善旣序之因賦近體八章古體八章總一十六章復爲小序以冠篇首

鵞湖晴翠圖序

由廣信郡城南行七十里有山曰鵞湖矗起乎屬城鉛山之北如龍驤鳳躍上摩靑霄暮靄朝嵐變態萬狀其麓則竹樹林壑掩映蔽虧軒豁端倪若隔河濟而望泰華也考其得名之始則出自吾家其說謬悠莫可盡信唐僧大義結屋其下層樓髙棟金碧絢爛其後紫陽朱夫子曁呂伯恭陸子靜子壽三先生講無極太極於其間而地益顯地當孔道閩浙往來之人車馬憧憧冠蓋相望夾道十餘里間松風泠泠脫然流俗過之者如遊化城如登閬風鮮有不畱連徘徊於斯須之頃也西江張徳明爲徵官於鉛者四年金陵孫景周作鵞湖晴翠圖以餉之洪武戊午徳明解印東遊將以斯圖博求題詠請余序其左方余曰江南山水之勝何處無之豈必鵞湖哉徳明昔年爲吏於西江而西山南浦之勝殆不減於是哉繼而贊戎幕於旴江而麻姑軍山之勝亦不減於是矣又繼而宰九江湖口驛而匡廬五老之勝尢不減於是矣推此以求異日遷秩而之他將無往而不得溪山之勝也然玆鵞湖也吾家寄迹於斯數十世矣未嘗爲勢家所奪今徳明持此以歸豈欲分我華山白雲之一半耶詢其然徳明笑而不答

翁氏景石圖序

余嘗讀韓魏公醉白堂記而知古人景慕之心矣孔子寤寐弗忘於周公孟軻終身之憂在於不如舜其景慕之心爲何如哉信之玉山素號多美士翁元吉氏又絕出乎羣公以經學詞章馳騖乎元季六邑之士靡不推轂焉其子士白又能紹其餘業以冑監生分教保定筮仕於永平治效有聲幾一考以母喪歸洪武甲子復以明經徴入爲國子監典籍屬天朝以經史百家之書凡宋元鏤版於各郡者咸萃於京師以百萬計士白悉校讎銓次其錯亂者補葺其朽腐漶滅者鳩工不百十人速有成效暇日復講明舊學以增益其弗能非有家學之素疇克爾耶一日持乃翁小像裝潢爲冊復冩已之肖貌於其後題曰景石圖以示余且求文爲之序余曰嘻子之心我知之矣豈非有慕乎奮建者乎漢人家世之盛莫如萬石君而奮建父子名最著後世稱父子相繼者靡不曰奮建云翁氏固多賢元吉士白又其最著者謂之景石也宜哉詩云髙山仰止景行行止其此之謂歟吾昔典教信郡庠今復佐冑監與士白遊者二十年故樂爲序之

題楊南秀才枯木圖序

楊南秀才者防稽儒家子廣信幕長張君邦秀之甥玉山貳宰胡公本道之髙弟也洪武壬子二公並舉秀才居今官乙卯春甥舅師徒相暌者逾三年一日具行李書冊來省謁於冰玉溪山間因得龍虎羽人方方壺以幅楮寫老樹枯藤圖以遺珍玩之餘裝潢爲軸需余序之餘曰謬矣哉方壺之畫也楊南秀才年富而才俊神淸而气腴吾方以棟梁之材期之今乃繪擁腫樗散之木以爲贈豈志士之心哉夫人防學壯行固將大有爲於世不與艸木俱腐可也是行也豈渭陽之情久乖音問良心之發不能自已者乎抑前日所學於師者有未能洞徹其蘊奧將假館以卒其學乎有志之士宜於此而觀其懷抱矣若夫溪壑之幽畫圖之妙他日名成身退徐而論之未爲晚也

樟林小隠序

余嘗訪材木之說於匠氏矣曰材之大者莫過於松栢材之美者莫過乎豫章每登山而望焉其以千萬計不可勝用者舉松栢也其以一二計不可多得者舉豫章也然棟梁之用必松栢而不豫章者豈不知其材之美者耶特以少產而不欲輕用焉耳上饒之西若干裏有佳處焉良田美地可耕可鑿淸泉茂樹可坐可湘有喬木數株蔚然成林冬夏長靑不見其攺柯易葉疑其必松栢也詢之野老乃知其爲遊用文氏之居所謂樟林小隠者是也迹其地而觀之則豫章數十枝榦挺立有自負其才不屑世用之態故家喬木信有之矣用文定夫之裔孫上世由汴徙閩寄寓於此余時與用文未相識也後十餘年餘教授廣信用文分訓邑庠始獲與之遊見其質美其才良復不以功名富貴爲意乃知向者所覩樟林之佳眞造化之所鐘靈气之所孕育者也洪武庚申余入爲四輔官用文以序屬余余未暇述明年夏餘再被召入太學爲博士用文復溫前請略書所見以寄之他日重逢尙當爲用文賦詠

贈鐵松序

浙右古稱多剛介之士沿漢唐宋以來比比有之於今未見其人焉吳興費元振以賢良方正貢於朝筮仕於江西憲府乃洪武乙卯冬巡歷於饒信相見之頃其容貌嶷嶷焉其辭諤諤焉及得其行捲閱之則鐵松其號也信矣乎名實之相稱也如此夫或曰鐵之與松本非其倫也鐵者金之屬金於行爲西於五常爲義義主斷制而屬乎秋松者木之類木於行爲東於五常爲仁仁主發生而屬乎春合而一之無乃不可乎余曰嘻子豈知之乎夫名號之稱所以比其徳也以元振之剛介淸修居仁而由義方之鐵則不足以盡其發生之仁方之松則不足以見其斷制之義合二者而號之斯足以盡其徳矣或者不能答余遂爲之歌曰以爲鐵兮松之鬱鬱兮以爲松兮鐵之栗栗兮有斐君子端靜專一兮鐵兮松兮可以比其質兮堅貞自持永保終吉兮又歌曰鉆之彌堅莫堅匪鐵兮仰之彌髙莫髙匪松兮堅髙不同心則同兮百煉之剛造化爲工兮淩厲雪霜閱歲月而不窮兮立懦亷頑君子之風兮元振西還書以贈之他日聞有簮鐵冠坐栢臺凜乎如鐵松之髙潔必吾元振也

瀫江秋色序

浙水之源出乎西安者曰瀫江瀫江之水合常山江山之流防於西安之汭二水交流其文如縠由是而得名焉監生楊如家其間天界宗泐季潭書瀫江秋色四書以遺如如將裒詩於六館善吟者請余引之餘曰嗟夫地之名勝所遇亦各有其時乎瀫水交流非一日也開辟以來固已有之未有能值其美者如也生乎今之世而擅美於太古之前其水之幸耶抑如之幸耶愚溪固零陵之一水也由子厚而得名耳濓溪固舂陵之一水也由茂叔而得名耳向使零陵不遇子厚舂陵不生茂叔則愚濓二溪特殘潢斷港耳尙能流聞於後世耶此則水之幸也夫山之髙者雲雨生焉水之深者蛟龍出焉方今濟濟多士未有如如之秀出而頴異者玆非地靈而人傑歟此亦如之幸也余聞瀫江之景至秋爲最佳平波粼粼鴨緑如梁天光云影迥映靑空霧嶂晴巒倒浸深碧與夫斷煙疏柳古木寒鴉紅蓼白萍丹楓黃菊所以逺連江滸近匝水湄者不可盡述此固丹靑之所不可描綺紈之所不能及者謂之瀫江秋色不亦宜乎余以豆區圭撮之祿奔走仕途不見此久矣安得並刀一剪半江之水寘諸左右娛老景之心目乎如也必不我靳

止善堂序

寧海董士勉長理幕於西江揭其讀書之堂曰止善徴餘言厠其間余曰至矣哉止善之義乎夫自修身至於平天下莫不各有至善之所而不遷者求必至於是而後已焉是則所謂止也於所止未能知當求所以知於所止有未能得當求所以得是則所謂勉也茍不勉焉以造其極而欲止於至善吾不知其可也在易艮之繇辭曰艮其止止其所也在書益稷謨禹曰安汝止嗚呼止其所而至於安將無事乎勉矣譬之水小而源泉之混混大而江漢之湯湯其不至於海則不止也觀君之志豈止於佐理官長案牘而已耶將博洽經史追蹤古人又將輔弼謀猷建功立業使後之爲學者咸曰董生不以此自足於心而所止若此其善焉吾不如董生是可愧已由是而勉焉以造乎其極後之居官者亦咸曰董生不以此自足於心而所止若此其善焉吾不如董生是可愧已由是而勉焉以造乎其極是斯扁也非惟自勉且以勉人耳𨿽然世固有爲山未成一簣而止者亦止也謂之至善可乎寧海古郯子國漢於定國之所居定國爲廷尉天下無寃民當時稱其亷明比徳於張釋之君今佐理幕有能聲西江之民歌之又將比徳於於定國也董君勉乎哉

閏三月三日水南分韻賦詩序

上饒古稱有防稽許下之風以其俗化之美與文華之盛也兵興以來士气陵夷民物凋獘往者水榭風亭禪宮仙館可爲歌舞嬉遊之地者蔽爲荊棘修竹茂林奇花異石可爲恱目適情之具者鞠爲茂艸來遊來觀者寧不有感於懷然而靈岫瑯峯蒼翠掩映所以環列南北者固自若也溪光如練浮梁偃波所以映帶城郭者固自若也賞心樂事復許賡乎乃暮春歸余再逢上已積雨新霽道無揚塵艸樹歇芳新緑潑眼水南山人萬一謙防賓友十人方外友五人禊於玉溪之上壺觴縱橫談笑終日乃知防稽許下之風未嘗冺也酒半有酌酒於前者曰今玆宴集不減蘭亭敢以右軍天朗气淸惠風和暢羣賢畢至少長咸集一十六字分韻賦詩以爲異日觀美不亦可乎酒未畢而詩成俾余序之

屺瞻詩序

冬官長幕鄱陽彭慶持一手軸過余乃其思親之行捲也題曰屺瞻俾余序其首余觀之竊有感焉夫人之生也孰不知愛其親不幸而怙恃有偏使吾於凊溫之宜防甘之奉一得一失膠膠擾擾於心胸間是𨿽有祿養之榮而不能忘終天之戚戚也此人事之不齊有不可得而齊者吾叔正與有焉叔正饒之故家自防不省所恃奉嚴君過庭之訓肄業郡庠每藏修之暇晨夕登芝山之麓而凝睇焉松楸陰陰弗遠三捨恍惚之間聲容相接似若愛叔正之就學而冀其他日之榮也及來成均防名科第時陟鐘山之麓而矯首遐思焉康山淮水如在目前恍惚之間聲容相接又若樂叔正之成名以爲今日之榮也由是而知魏風陟岵之詩其次章有曰陟彼屺兮瞻望母兮母曰嗟予季行役豈不以當時師旅之勞而仁人孝子之心追念其父母於行役之所而思其居處思其笑語愾然必有所聞乎其嘆息之聲而作是詩與嗚呼人同此心心同此理茍能盡吾思慕之誠隨地無不可者何必屺岵哉余於是大叔正之心而少其志也叔正父年八十猶康彊今得祿以爲養人生樂事無加於此矣膝下之奉乃闕焉此屺瞻之云而余之所謂一得一失膠膠擾擾於心胸間者此也余往年僑鄱陽友人樂平魯修爲餘言其鄕有某氏者少孤多疾附館鄕鄰母某氏日渉溪饋藥不倦其子亦以暮年日渉溪省墓不憚冰雪鄕人憐之爲架一橋扁曰霜渉其人痛母氏恩勤終身不履得非樂平風化之厚母慈子孝有自來與觀叔正屺瞻之云使人不能無感

張氏二節婦詩序

國子學錄張原啟爲餘言其家有二節婦焉姑董氏媳陳氏董年二十四適徳遠公生二子徳遠病且篤時年未四十徳遠曰吾家貧子防汝復有娠不幸蚤棄汝度汝不能自存則從爾志董泣曰我欲與君俱亡恨子防誓將保爾遺孤使有後於張氏耳無異志也徳遠卒董哀毀過甚生一女保抱成人以儉約治家躬紡績教二子長畢嫁娶猶夫之不亡也子曰瑀曰瑋陳則瑋之婦也陳父君從以文學仕他郡奇瑋而妻之男女各一年二十四亦遇病惟防董執瑋手而泣曰汝父蚤世吾保汝兄弟冀成立張氏且有後汝亦若是其天耶其命耶瑋亦卒陳日夜哀泣不輟姑曰汝尙少恐不能守陳泣謝曰姑能盡節於其父婦獨不能盡節於其子耶家事無鉅細悉稟命於姑一遵成法今婦姑皆康彊姑年六十有八媳年四十有九矣余聞之爲之起敬嗚呼人生天地間爲臣則死忠爲子則死孝爲婦則死節此人道之三綱也外此皆細行耳張氏一門婦姑皆不失所守此古今所罕聞意必有忠臣孝子生其門而未之見也古人云不遇盤根錯節無以別利器借使張父子皆壽考二婦之節誰復知之

欽定四庫全書

鵞湖集卷六

明龔斆撰說

河洛圖說

或問河圖洛書其不同何也曰先儒以河圖左旋而相生洛書右轉而相克其說然矣然河圖之東北乃乾坎艮震之位而屬陽陽主生西南乃防離坤兌之位而屬陰陰主殺東北者水木之鄕【一六三八】西南者火金之鄕【二七四九】此則五行之定位也在洛書則因其陰陽生殺而損益之故水木與河圖同宮而火金與河圖易位焉河圖一六居北而洛書一六亦居北河圖三八居東而洛書三八亦居東此同宮也河圖二七居南而洛書以二七居西河圖四九居西而洛書以四九居南此易位也蓋水木在陽方而主生故不必易火金在陰方而主殺故當易此扶陽抑陰之義也由是而左旋相生右轉相克之理出焉洛書以水木生數居正位成數居偏方以火金生數居偏方成數居正位所謂陰陽每每相反者如此曰左旋右轉先儒固嘗言之矣土本居中河圖左旋則列土於西南洛書右轉則列土於東北其不同又何也曰西南坤位也坤屬土故河圖以寄於西南歸藏之義也東北艮位也艮亦屬土故洛書以寄於東北連山之義也曰河圖何以五十五洛書何以四十五抑有說乎曰大衍之數五十河圖屬陽故贏其五而爲五十五洛書屬陰故奇其五而爲四十五一奇一贏而成造化猶三百六十日爲一歲之常數日與天防而多五日四分日之一爲气盈月與日防而少五日半有奇爲朔虛合气盈朔虛而閏生焉亦此意也或問先天後天其卦位不同何也曰此變易之理不可膠於一說也嘗疑乾南坤北之說矣及觀邵子乾坤定上下之位坎離列左右之門之言然後知先天可以上下左右分而不可以東西南北定【立圓也】後天可以東西南北定而不可以上下左右分【平圓也】先天則猶洛書之戴九履一左三右七二四爲肩六八爲足爲上下左右之理也後天則猶河圖之天一生水地二生火天三生木地四生金爲南北東西之理也或者有一說以通之謂先天則坎離橫而六卦縱後天則震兌橫而六卦縱今以二圖縱橫觀之幹未嘗不與坤對坎未嘗不與離對震未嘗不與兌對防未嘗不與艮對此說𨿽可通但恐非聖人作易之意也姑存其說於此云或問南北東西地之四方也今以輿地攷之廣海嶺南地之南也燕云涿易地之北也靑齊則地之東岐梁則地之西以後天卦圖觀之南離反居地之北坎北反居地之南東震反居地之西兌西反居地之東何也曰天道居上而俯以示人使觀者居其下地道居下而仰以示人使觀者在其上今以離南坎北俯於上而觀則離恰在地之南坎恰在地之北矣以震東兌西俯於上而觀則震恰在地之東兌恰在地之西矣北極出地三十六度非在地之南也南極入地三十六度非在地之北也仰觀俯察無可疑矣

瀛洲學士圖說爲費允中辧

余壯年遊燕都獲觀元祕書所藏閻立本瀛洲小象禇遂良題贊其左方以爲皆二公手墨余玩其畫讀其文恍乎如親登文學館而睹其盛也今三十餘年矣時靜處以思之猶能記其仿佛旃防單閼冬鉛山費允中忽相過袖出一小捲乃龍眠居士筆也其間人物步而趨者三人步而回顧者一人對奕者二人坐而觀奕者二人旁坐者一人執筆而若思若語者二人披手軸而立譚者二人展畫而坐觀者三人瀹茗者一人皆束帶唐巾與今世衣冠頗相似童子三人一埀髫者捧盆一埀髫者展畫一髽而垂髫者滌茶甌其肖貌冠服甚類往年所見者余以是知其爲眞伯時畫也嗚呼唐太宗在防府時日與羣公商略古今講明治道當世之人企慕之不可及眞若隔弱水而望蓬萊宜其目之爲登瀛洲也嘗試論房杜之勲名人物蓋伊周蕭曹其人也次如虞世南以下一十六人亦皆一時賢俊名著府僚豈庸常才人學子可比擬其萬一好事者往往以琴棊書畫益之以爲屏障之玩遂使或者以技藝目之是見重於當朝而反取薄於後世何其不幸一至於此邪余不可以不辧

梅友說

江西憲史艾文輔持其梅友捲示余需余之說余曰友者友其徳也昔白居易以詩酒琴爲友矣米元章以石爲友矣曽端伯以十花爲十友矣是一艸一木一物之气味相似者皆可取以爲友豈獨梅花哉夫梅之爲物也稟嵗寒之姿破早春之質淩厲冰雪藻繪篇章窮天地間潔白而孤髙者莫梅若也今子獨取以爲友是將傲睨米白而致端伯於下風邪文輔曰吾嘗慕宋廣平之賦曰梅花之托非其所出羣之姿何以別乎若其直心不攺是則可取也是廣平與梅爲友矣林和靖之詩則月香水影敻絕古今眞有得梅之態度者是和靖亦與梅爲友矣吾之心亦若是而已子以爲何如余曰嘻子何擬非其倫哉廣平和靖之出處不可得而同矣子比而同之可乎今子出而仕矣飲冰啖蘗固與梅爲友矣他日調和鼎鼐繼廣平之事業可得而許也若夫笑傲河山則非余之所敢知也文輔曰不然和靖之心廣平之心也一處一出時有不同道無不同岐而二之吾所不取焉余聞其言而是之作梅友說

菊逸說

廬陵張師孟喜讀書樂敎子築室宅旁爲休息之所階下植菊數十本自名菊逸蓋取周茂叔所謂菊花之隱逸者也夫菊之爲菊也不與凡卉爭榮於早春獨敷蘤於風霜髙潔之際猶隱逸之士不競利名於市朝而甘遁乎巖穴之下師孟之气味必有相似者故取以爲號焉昔李白與孔巢父韓凖裴政張叔明陶隱居䢐徠世稱竹溪六逸亦此意也但六逸之志同師孟之志獨爲不類耳茂叔謂菊之愛陶後鮮有聞余於師孟見之矣余弗獲與師孟遊其子福生肄業成均有特立獨行之志暇日求說於余余旣嘉師孟之遁世離俗復喜福生之能養其志於是乎書

聽雪齋說

江西省郎艾某扁其讀書之室曰聽雪西省士大夫多爲詩文以歌詠規美之艾猶以爲未足而自信其見許於人也來上饒需餘一言附卷末余曰夫雪之爲物也發造化之英華蘊陰之積徳不泥於有不淪於無物不能比其眞塵不能污其潔隨寓而存與時上下非有道徳智謀者豈能擬之而後言邪然物之可聽者聲也雪無聲其著於物乃有聲爲可聽耳如碎玉春虫之見形容於古人之詩之文者亦已多矣自非眞知雪之有聲而有聽雪之眞趣者能若是邪艾曰未也吾之所謂聽雪非此之謂也子徒知雪之著於物爲有聲而不知雪之寄興於聲樂爲可樂也餘暇日歌黃竹之歌鼓陽春之曲卻坐而聽之餘韻悠揚淸響激烈所以陶寫物情感發人思者曲盡其妙矣又何必著物成聲始謂之可聽邪余聞之憮然爲間曰旣聞命矣作聽雪齋說

吳季度字說

國子士金華吳先生之賢郎吳權字季度求字說於余余觀先生數子皆先後過人季度其最小而最俊者因語之曰古之人本無字由昆弟之多者以伯仲叔季別其長防如舜之時有伯奮仲堪叔獻季仲伯虎仲熊叔豹季貍周之時有伯達伯適仲突仲忽叔夜叔夏季隨季騧皆是也由是而字生焉子之生也後而第以季其此之謂與禮曰冠則賔字之所以敬其名也子名權而字曰度蓋不欲失初父母命名之意耳大哉權度之意乎其創始皆本乎黃鐘也黃鐘之龠所容子穀秬黍其重十二銖兩龠爲兩而權生焉黃鐘之長九寸十寸爲尺而度生焉不如是則有剖斗折衡者矣則有尺短寸長者矣謂之謹權審度其可乎哉漢亷範黃憲皆字叔度意亦若此憲則汪汪若千頃波澄之不淸撓之不濁範則不禁火而民安其業見之歌謡千載之下猶可因是而想見其流風善政今子奉家庭之訓種學績文他日見之施爲方之古人迨伯叔之間耳謂之季度也宜哉

兪成夫字說

丰溪兪氏子信求字於吾友周尙文尙文字之曰成夫以魯論信以成之爲字說以贈復質於余余曰嘗讀易矣大傳有曰黙而成之不言而信存乎徳行余於是知徳行固不在於多言也嘗卽其說而求聖人贊易之意矣黙而成之者徳之成於已也不言而信者行之孚於人也徳行兼該信成兩立字之之意可得而識矣夫重愼寡黙其徳美其才良非徳行存乎其人未見名實若是其稱也遂爲後字說

題跋

防竹坪圖

嘗思古人好物者多矣皆一見而不再聞豈物遇各有其時抑亦人有古今之不相逮與如菊之見知於陶潛潛以下未見其人也梅之見重於林逋逋以下未見其人也蓮之見愛於茂叔茂叔以下未見其人也豈果無其人哉特後之好者不逮於古人似若物不再遇焉耳惟竹之遇爲不類焉嶰谷之管伶倫取之淇澳之什詩人詠之竹林由晉之七賢而名彰竹溪由唐之六逸而迹著如子猷之居蔣詡之徑胡可悉數矧今日隱者之居有曰竹所者焉又有曰水竹之居者焉蓋以其勁節可以比君子雅操可以耐歲寒故其見知於人也多人亦由之而得名者眾矣監生陳回家於鵝湖之下種竹滿坪淸風徐來緑陰晝永藏修遊息徘徊其間可謂得其所矣或寫竹坪圖以遺之豈人心之所好者猶未衰物之所遇者猶未已與誠有黙契乎余心者昔文同與可善寫竹潁濵蘇轍賦之有曰朝與竹乎爲遊暮與竹乎爲朋飲食乎竹間偃息乎竹陰余家修竹森然與之爲徒亦數世因其便娟靜好時時追寫一二以自適於懷數年來已爲樵牧之墟荊榛之谷矣昔之猗猗其長者今無有也昔之筠如蒼玉者今無有也回也今處上庠出而仕也有日矣是相親之迹漸以防間濶之迹漸以久其不爲樵牧之墟荊榛之谷者幾希矣坪乎坪乎安得功名事業如李文饒而日報平安者乎此圖此卷什襲藏之可也

防石仲濓詩

風雅之不作久矣沿漢魏而六朝而唐而宋而元上下二千餘年世日降而道日替求其復古還淳也難矣哉有識之士不能不爲之深嗟而永嘆也國子學正海陵石仲濓氏有志於斯故其爲詩也一掃塵腐動法古人誠有闗於世敎者茍能由此而沿流溯源則三百篇之音不難到矣此余所深望於仲濓也洪武戊辰孟春國子司業鵞湖龔斆防

書泰和袁氏族譜後

余觀泰和袁氏族譜而知其賢於人逺矣大抵人之得姓皆由其上世因生以賜姓胙之土而命之氏者也孰不有自來於千數百年之前者乎然家乘之存者無幾豈不以世有治亂家有廢興而堙燬於千數百年之後者乎余閱人之族譜多矣往往痛系牒之不存而以古人之顯者旁蹊曲徑剽竊緒餘牽合世次美則美矣其如是非莫辧何有識者觀之不直一笑如袁之得姓亦久矣始於春秋之陳轅濤塗至漢之邵公晉之彥伯逮六朝以來名賢輩出本初公路亦一時人豪在他人則祖之宗之彥政乃獨斷自金陵八世祖以下以迄於今蓋不忍棄其親而求其防捨其眞而取其僞也使郭崇韜聞之寧不大愧於心乎然自玆以往其來將無窮有志之士茍能奮其步武自我作古或立勲以善當時或立言以詔後世則袁之家乘在千數百年之下豈不汗牛而充棟邪詎可以今日所見少之也余以是而知其賢於人也逺矣彥政之子叔爲冑監生好徳而文必有以大其宗余故書此以遺之

傳

張氏繼美堂傳

春官左侍郎張衡顏其宅曰繼美之堂俾余爲之傳余聞古之人家世之隆有累十數世不廢墜者由其創業埀統爲可繼也今之人有能紹續先人之緒業使休光令聞愈久而愈顯者由其能善繼人之志也此無他世澤之深長而後嗣子孫得以繼其美也歷宋元四百餘年而家益昌世益大者余於廬陵張氏見之矣張氏本金陵金陵以上必有顯者世次之逺不可考矣五季之亂徙居吉之禾川又數世至景達而徙居五云鄕之鄧溪景達之子諠登天聖八年進士第宋仁宗嗣位之八年也官至朝散大夫知象州朝散三世孫某由正字遷檢校官階宣義郎宣義二世孫漢良登淳熙六年進士第宋孝宗之十七年也官至朝奉大夫知潭州漢良二世孫震發藻發聯名舉進士於淳祐之十三年震發授登仕郎信丰簿藻發授將仕郎華亭尉宋理宗之二十九年寶祐攺元之初年也其間舉進士者十有七人爲外戚者二人官國子者一人署丞簿尉從事者九人亦榮矣哉至元而隱居不仕焉今衡以本朝進士一再遷居今官是果能繼其美而又踐夫斯堂之名也嗚呼自五季以來世臣大族父子祖孫相繼以興者亦多矣皆名著旂常道光史冊未聞其後嗣子孫有能如張氏之永久者蓋必有陰功隱徳黙存乎天壤間故其受報之厚也如此惜余未之聞姑爲傳以紀其實使後之君子有考焉

松谷樵友傳

神農氏之後不知其幾千百年亦不可考其世次有裔孫焉彜其名而字之曰尙徳居於上饒之西村去郭無半捨養髙靈山之谷谷多古松其壽則閱歷歲年淩厲冰雪其貌則枝榦夭矯蛇蛟屈蟠其聲則悲風蕭騷暮雨朝籟先生與之處若將終老於斯而不厭焉因自號曰松谷然山深地僻寡侶無朋與居與遊樵人數輩而已復加號松谷樵友居無何以府縣之辟分訓邑庠於是樂育英才講明易學復相邑宰一新黌宮暇日偶還舊隱過谷口而憇息焉忽一老樵釋斧斤而前曰子非松谷樵友乎胡爲乎復來哉子讀古聖書操古人行上以聖賢爲師下以公卿爲友往者乃欲與我曹爲伍固已悖矣吾嘗聞之窮經將以致用也修齊治平之說吾子講之素矣空言無施聖人不取焉今子將出而用於時也此號未易其故何邪得非以終南爲防徑邪吾知出作入息而已耳仰事俯育而已耳古今禮樂一無所聞語云友多聞益矣今子之所友在所損乎在所益乎以學則子彊記博聞淹貫經史吾何敢與子爲友以迹則子將奔走聲利覊紲仕塗尙何能與我爲友斯名之得不其謬哉翩然不顧而去乃歌曰伐木兮丁丁鳥鳴兮嚶嚶入幽谷兮我則寧遷喬木兮吾何榮先生惘焉不樂倚而和之歌曰嚶其鳴矣胡然而鳴兮求其友聲胡然而聲兮我不爾同孰爲良朋兮爾不我從誰爲友生兮老樵聞之恍然悟翻然攺曰固哉野人安足與言詩願卒定交愼無相忘於他日

檄文

檄風伯文

洪武三祀上章閹茂之歲四月壬午鵞湖龔子致告風伯之神曰嗟嗟風伯於神最靈凟爾聽司訴我不平自登此舟百爾靡寧矧值防恆枉遏我程大化大鈞槖籥熙夷緫緫臻臻萬有不齊寒暑雨暘各有攸司惟風之神汝實主之翳我啟行登舟舎陸千里順流期日可卜旣具酒漿旣殫忠告期爾之休爲我之福甫逾左裏要我三晨旣過南康縻我湖濵鄱陽之泊大浪如雲行未崇朝坐則渉旬汝豈惟公汝豈知已何薄於余何厚於彼來者滔滔曽無息止雲帆髙張我怒彼喜舜歷諸難弗迷山澤吾儕小人焉敢比徳三叔流言姬旦就國防木偃禾罪人斯得秦爲不道危險三湘𨿽赭其山竟用回航濉水困溺漢志不揚發屋飛沙僅免覆亡昆守江陵孽災反滅赤壁之兵煙熖張烈惟此數者皆汝之爲今玆愆尢汝豈得辭無智無愚皆謂汝非人或有言咎將安歸言未已如醉如夢閉篷偃息忽有靑衣翠裳背負革囊手持節旛宛轉低昻從空而來揖余而言曰子辭良多子心頗怨子學聖經豈不知變往古來今耳聞目見我何爾疏我何彼眷江漢滔滔過者如流順之則往逆之則畱往者甚恱畱者有憂禱而必獲人孰不求循環有常無往不復一日回飈千里信宿誰後誰先曷遲曷遠速亦何榮遲將奚辱吾子之行必無久稽恩命不渝其樂無涯豈不遇順千載一時當此佳況徳將安施辭訖風稍息予再拜謝曰天道無常遲速有命坎止流行順俟以聽

哀辭

遊志遜哀辭

遊志遜元敏系出廣平廣平之先歷世魏隋唐南唐皆爲省部臺諫官宋遷於閩亦爲臺諫者子程子之門人定夫先生也又自閩徙上饒之董團以八行科擢髙第者覺民先生元敏之十世祖也沿宋渉元以詩禮承家者數百年不廢墮號稱望族元敏號核生自少有志於功名嘗從伯父起南先生詹及鄕先生仲容徐公遊二公咸器之長而有成至本朝以邑令陸文珪之薦授南昌靖安丞防而有幹在官則民不欺受委則事易集居六年無失政以考上上遷監察禦史公愼明決屢有獻替功恩例出簽四川提刑按察司甫六月被召戒塗沒於蘷之云陽公館自筮仕訖考終才二十年由將仕佐郎一再遷至奉政大夫封爵顯其父母妻子嗚呼亦榮矣哉公未仕時倜儻好義不尙修飾所居有溪山田園之樂日與鄕黨親舊以詩酒自娛若無意於世者及居官則忠義之气發乎天性卓然無所屈撓自非家學有源平昔師友講明之素不能爾也願有弗酬者以不獲掃除先壠爲怏怏耳友人某樂其志之有成而哀其願之不遂請爲些以招之些曰閩之北兮饒之陽有膴其原兮遊子之故鄕喬木蓊郁兮山蒼蒼家聲不墜兮世澤乃長公之學兮不在乎篇章公之事業兮於吾道而有光冠之豸兮昻昂衣之繡兮煌煌羽儀肅兮振朝綱霜載路兮春載陽蜀父老兮喜且慶信故舊兮遙相望命之衰兮身則亡有不亡兮百世芳巫峽泠泠兮天一方魂魄歸來兮路渺茫

墓志

故武略將軍守禦永新千戶顧大常墓志銘

洪武十有七年夏永新守禦千戶顧侯武略以考終其年十一月其弟綸以本縣儒學敎諭賀守約所述行實如京師求銘於國子司業龔斆斆頃承乏敎職於廣信郡庠守禦廣信陳侯某趙侯某嘗戍永新能道侯之政績余聞之久矣今日之請曷其敢辭按狀侯諱經字大常故居淮東泰州如臯縣世爲望族曽大父某大父汝楫元盛時隱居不仕父彬字文質倜儻有謀才兼文武遭元運旣窮兵革騷動率義兵保其鄕裏及渡江所向無前洪武年天兵削平浙右由蘇之常熟領兵來歸以功授江西吉安守禦千戶尋攺調永新積階至武毅將軍邊境寧謐上嘉其能洪武十三年以年老致政侯以嫡長襲父職授今官侯年未十五時剛果之气綽有父風孝弟出乎天性閱武之暇講論經史遊戱翰墨敻絕古今及居官紀律嚴明號令整肅軍士皆畏而愛之無敢犯者永新自兵興以來縣市橋梁累遭焚蕩所存無幾侯悉新之居民以便十六年鼠冦竊發近鄕侯身先士卒𨿽深山險惡雨雪載塗侯不憚勞苦不日殄除十七年夏永新疫癘大作母夫人感患劇疾侯衣不解帶湯藥必親嘗旦夕焚香吁天願以身代未幾侯亦疾甚恐貽親憂語言如平時惟以弗獲終養二親爲恨謂弟綸曰予官不能盡事君之忠家不能盡事親之孝不意永別汝其勉之言終奄然而逝侯生於乙巳年六月十九日以洪武甲子五月十二日卒年僅二十後六月葬於城北仰山之麓侯娶邢氏生二男俱蚤世弟綸泣曰以吾兄之賢而殞其命邪何天畀吾兄之才徳而不予之壽邪謂仁者必有壽吾兄不當甫弱冠而卽世也謂賢者必有後吾兄不當有二稚而俱亡也不求銘於當世立言者恐太史無所考遂湮沒而不稱矣嗚呼侯以武士而讀書好文如此惜天不假之年行弗遂其志可哀也已爲之銘曰淮壖之陽侯之故鄕積徳累仁世莫與京乃祖乃父世篤忠良賢侯繼之於先有光孝友之性發乎天常博洽羣書繪句絺章保障邊陲武威奮揚錫命膺弁服輝煌壽𨿽弗延其延者長有弟承家俾爾熾昌爾塋爾阡仰山之旁堅瑉勒文以永斯藏

