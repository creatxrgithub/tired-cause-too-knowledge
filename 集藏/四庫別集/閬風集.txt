

欽定四庫全書

集部四

提要

閬風集十二卷

別集類三【宋】

【臣】等謹案閬風集十二卷宋舒嶽祥撰嶽祥字舜侯寧海人寶祐四年進士官奉化尉終承直郎宋亡不仕教授鄕裏以終兩浙名賢錄載所著有史述漢砭補史家錄蓀墅稿避地稿篆畦稿蝶軒稿梧竹裏稿三史纂言談藂藂續藂殘藂傳藂肄昔逰錄深衣圖說凡二百二十卷今諸書多佚不見焦竑國史經籍志載嶽祥閬風集二十卷世亦無傳檢永樂大典中所載嶽祥詩文間題篆畦蝶軒蓀墅諸集名而題爲閬風集者居十之八九似當時諸稿本分帙編次而閬風集乃其總名今原書卷第已爲永樂大典所亂無可辧別謹依類裒緝釐爲詩九卷雜文三卷仍其總名以閬風集名之又集中有百一老詩序蓋卽所賦老漁老獵之類似原本亦別有一集然所闕已多不成卷帙故亦不分析焉嶽祥少時以文見吳子良卽稱其異秉靈識如漢終賈晚逢鼎革遁迹終身乃益覃思於著作其詩文類皆稱臆而談不事雕繢集中有詩訣一首云欲自栁州參靖節將邀東野適盧仝又云平原駿馬開黃霧下水輕舟遇快風其宗防所在可以想見矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

原序

舒先生旣捐館捨之十年遺書有夢蝶軒槀篆畦詩已鋟梓行世獨號閬風集者最爲大全板本旣烖於兵子叔獻將復刋之家窶甚力不能任且以三百年來諸公詩文論之梅聖兪宛陵蘇子美吳中歐陽永叔廬陵蘇明允父子成都建安九江王介甫臨川曽子固旴江陳同父婺郡葉正則海陵豈其家子弟爲之哉古儒先生也門人父子傳其書轉相教授及後來摹印簡便之說【原闕】則鄕黨朋從與異世慕用之士相與出資貨以給費閬風集是三人者盡將刋之先生負奇气固伯仲諸葛孔明王景略其視齪齷瑣碎𨿽達官貴人若遺涕唾不肯一回顧少年已擢巍科同時流輩往往涉足要津已獨凝立卻行不能以分寸爲進其文淩張文潛秦太虛而出其上其詩韓子蒼陸務觀不足髙也至大四年龍集辛亥三月永康胡長孺序之於海上仙源觀

讀虞書賡歌可以見詩之雅正讀夏書五子之歌可以見詩之變風變雅世道之隆污不同而詩之正變亦異然天典民彛之正萬古一心也士生斯世豈不欲以和平之聲鳴國家之盛時不虞氏也遇合不陶也於是離騷興焉佹詩作焉曰指九天以爲正曰弟子勉學天不忘也不求人知而求天知一心之唐虞豈與世變俱化哉此陶靖節杜少陵所以卓然爲詩人冠冕而謝靈運王維之流不足數也論詩者觀其大節而已余少時已聞舒景薛言語妙天下景薛更字舜侯擢丙辰第與余弟仲儀爲同年進士然自重難進閱羣飛之刺天而無競心不得歌生民淸廟之章薦之郊廟又不得防金匱石室書續左馬班氏之筆晚嵗涉坎險歷蹇難萍流蓬轉有陶杜所未嘗气益勁思益深胸中之書不燼方寸之廣居浩乎其獨存弄雲月於嵁巖之下友漁樵於寂寞之濵固窮守道皜皜乎白璧之全其文如泉出山達乎大川而放諸海有本者如是何謂本大節之特立也余與舜侯別二十餘年時得見其詩文一日書來以碎地篆畦蝶軒三槁惠教讀之如朱防越之音一唱三嘆年進而學日進學進而文日進述酒之微婉同谷之悲壯友陶杜於千載徳業之進亦未艾也三史纂言考訂精確惜不令作宋一經以垂無窮嘗以晚易名齋探索三陳九卦之蘊以處憂患顚沛流離不能詘其志阨窮顦顇不能更其守在賁之初九捨車而徒此賁之所以爲文豈槧人墨客所能識哉舜侯贈餘詩曰從來明月無今古此坡老所云浮雲世事攺孤月此心明余不足以當之而教我之意厚矣凡百君子各敬爾身蓋朋友相勉之詩也願相與切磋焉旃防協洽嵗圉陽月旣望浚儀遺民王應麟序

閬風集原序考證

第一頁前六行案建安九江四字上下當有脫文又下文是三人者句文義亦未明疑有誤

欽定四庫全書

閬風集卷一

宋舒嶽祥撰四言詩

雨後月明起坐戱成

雨後月明如醉而醒不見其形但見其影我夢初回非曙非暝道人無言起舞弄景水鳥無聲一鶴自警淸風南來露墜炯炯我病不飲酌此淸冷超然頓悟九萬俄頃

伯夷

士如圭璋自然廉隅一日無恥不可以居上帝降衷毀敗是虞遷史作傳爰首餓夫

管鮑

爲管則易爲鮑則難相馬失瘦相士失寒管貧鮑富坦然相安於利不疚於義斯完

魯二儒

叔孫事秦以防蔽愚至於歸漢薦進狡夫滅我王道甚於焚書是以二儒確乎其居

停雲詩【並序】

劉正仲和淵明停雲以貺予此詩予昔嘗和之以貽景韓泳道者也二子不可復作矣撫捲悵然復和之以答正仲四海衣冠遭時艱虞至於暴骨原艸者多矣予與正仲偸生巖谷稍尋筆墨倡酬以見志斯又不幸之幸歟

我懷同人如暵望雨天地崩裂干戈間阻陳編孤哦槁梧自撫思而不見援桂延佇

千山月白露气蒙蒙四顧戃慌素靄成江飛蘿掃屋懸泉掛窻之子不至世孰吾從

小園宛宛水木鮮榮子念及此我寧忘情曩嵗中都我歸子徵以子出處用觀我生

俯仰換世昨夢蟻柯故交零落屈指無多孔時尹任夷淸惠和各言爾志夫也如何

五言古詩

寓言

妾家有髙樓髙髙入靑天欲作萬丈梯倚空無攀援良人在萬里一去幾經年長路與天接舉足躡星躔妾欲尋夫壻解甲投戈鋋擕手上云霓眞到天河壖牽牛與織女不知妾相憐姮娥惠神藥燕婉成天仙

昔有貴公子聞鶴九臯禽其先本胎化棲止必瑤林遣使三往聘致之千黃金淸唳復善舞節奏合瑤琴日給費魚米延之如玳簪銜杯爲主壽千嵗無遐心有客爲主謀禽荒可傾國此物非潔淸其志本貪冒遺矢玉階陰吞腥金塘側當以禽養禽毋令食人食主人頷其言從此成捐斥蕭條風雨晨蹭蹬霜雪夕鶴將辭主去顧視亦淒惻謂客君少畱行當蹈吾迹客亦慘不樂相看淚霑臆

十虫吟【並序】

予舊讀盧栁南詩因作黑蜘蛛葫蘆揖二首跋其後觀者絕倒今曹季辯示予詩一編名山中性情其中有詭異似栁南者至於奇不失正則幾於元次山孟東野矣不止栁南也爲作十虫吟以擬之觀者又當絕倒也

虫有促織兒憂人不憂已華身有龍鸞不出工女指瓦礫爲堂奧靑莎作衣被一身可自了刺刺不能已白露夜庭空淒其行去矣金屋白玉牀貴人呼不起

虫有織絹娘軋軋鳴窻紙山翁臥中聞謂是機上婢瓠花日蕭疎豆葉行披靡靑燈照夜闌胡爲苦如此虫有絡緯婆如繅復如紡豆籬秋雨餘秉燭不須网置之銀絲籠因而入羅幌偏資兒女玩終夜奏繁響虫有搗米叔善跳如舂谷偶與屋上塵墮地豈好觸兒童仰置之反弓奮腰腹欲行復遭抑屢作不能伏非汝懶於舂其力有不足

虫有賣油公什伍處陰濕長腳如蠨蛸脛細走不及兒童反接之邀其吐微汁所挾𨿽不多坐此遭攟拾傾資僅有此微生何以給

虫有避債夫緝蠒枝間綴竊食檉松毛負之以爲蓋首防開兩端見人深拒閉想汝作債初已作逃匿計小兒不汝赦推尋見根柢計窮挺身走終日失其竁

虫有轉丸蜣雙角牛怒張生子牛矢中轉圜技所長兩兩如推車千百滿路旁彈丸有不若累累圓且光污穢不自羞敢比蘇合香惜哉爾之智不善擇其良

虫有蛀地牛曲吻利如鉤趯取尾作首倒行腹爲頭燥土作陷沙露喙伺其幽小虫誤過之一入出無由小兒嫉其然取彼眾中酋防置它穴口其類亦相仇一引兩得之盡置淸溪流

虫有攛梭子頭腹俱鋭長緣衣而絳裏飛躍低踉蹡名我固甚善所愧無筐箱維天有南箕不可以揚微虫人彊名此豈彼竊攘秋田蚱蜢橫暗野如飛蝗索索淺艸中不倚兩股彊類中最善類霜露死其常

虫有蠧書魚白膩鉛粉如岐尾細而長所嗜惟食書我老書久廢兒曹復相疎經年不啟櫝冝爾穴以居蝕紙兼齧字古篆成紆余腹中有經傳顧我何空虛

續十虫吟

虫有搏蠅虎似蟢無网罟羣蠅爭嘬時潛身入其聚蠅初玩其小突然能攫取生擒加面縛不辧頭翅股蠅爲人所憎同欲畀玆虎其柰彼實繁日食能幾許

虫有白蟻虎食蟻功有取大廈初落成白蟻郛其礎日繁實有徒嵗久僕梁梠聞爾能食之往求數十許縱之穴竅中種育成生聚食蟻旣無餘虎自緣庭戶亦復生幾按往往入筐筥主人反厭憎擁篲務屏去客謂主勿然前勞冝論敍

虫有齧桑羊兩鉗如角怒甲類蛣蜣亦如背負我有十畆桑苦爲渠所蠧食必食其心樹死又飛去不知從何來鉆鑿不到處上下開兩牕隠匿巧多路嗟哉啄木鳥剛吐柔不茹

虫有齧菊羊齧腦腦則死人謂食且盡細察理不爾微軀細於蠅甲而利嘴頂上一粟紅鮮明大如蟣方當四五月苖盛新怒起上下截其莖於中寄生子腦瘁子乃成分枝從此始種菊須摘腦不摘分披靡理有損而益未用分慍喜

虫有土中狗翼短身則長行地如狗子兩臂健擘張縱橫成穴道堀堁身蔽藏握之人手中排抉力甚彊夜飛能打人有物慿爲殃收之入藥錄防蛭同其良君看醫師術可謂宰相方

虫有水走馬八腳成四蹄映日如薸葉防防水中開得食時爭嘬忽然各東西天牛非觳觫水馬非駃騠形容貴其似甕舞爲醯雞

虫有天水牛兩臂徒甚修長尾其類背鱉與儔細評無甚似大槪勿深求終身混沮洳亦與蝦蛭防或云能羽化爲蟬槐樹頭淸髙乃如許亦足掩前羞

虫有蝌蚪子初化厠羣魚鱍鱍穿緑藻洋洋泳深蒲俄然生臂股去尾登泥塗回首謂羣魚幸來相就居神鯉爲魚長不肯受辱污答云我龍種豈與爾爲徒

虫有報雨蛙竹樹能攀援靑褐隨所處膚如凝脂鮮長頸而方頷頋盻升髙顚久晴初得雨淸聲滿林園紅蕉映白日碧葦覆淸泉幽居樂淸淨飲露如風蟬俯視蝦蟆輩迥然異凡仙能鳴復善晦所貴身名全

虫有搖櫓郎楚楚緑衣裳怒目秖自躁奮臂倚枝長附桑寄螵蛸亦入祕術方折之挿屋壁經時子穰穰竹籬疎復宻牽牛花低昻迎風新意气顧盻何昻藏如逢大車轍毅然亦敢當不如捕鳴蟬脆美不爾傷

十二月二十七日病起行花下聞春禽有感

昨日立春節今晨春鳥鳴前峯宿蒼靄風聲和且平南翁病來久起繞花枝行花枝向人笑婉孌感幽情摩挲朂小男何時看汝成童稚引我前老至不覺驚艱難亦已極須汝見休明望望替官役不顧日月徵

放言

寒暑一大瘧天地一病軀古來幾寒暑元气朘削餘人物生其中短小一侏儒神農乏藥艸黃帝無醫書坐令豺虎橫咬嚼爲膏腴頑疾久不治臟腑生虫蛆願借大雷斧磔此害物徒八荒旣淸廓萬古無憂虞

題王徳淵水西槁

子有婉微句藏之平淡間想子無慍色熈熈好容顏吉人罕暴戾詳緩心自閒吾知子用意欲挽陶韋還欲以靜息競欲以柔鐫頑坐使聽者心悠然和且安子來索我語我與子無言評茶及品水此事在舌端還有分別否歸鴻沒逺天

稻花桑花

稻花花中王桑花花中後餘花皆嬪妃以色媚左右稻花吹早香風露千萬畝上以奉玉食粢盛及醴酒下以飽蒼生億兆餔其口桑花𨿽無華紅葚映纎手皇后首親蠶六宮承傅姆天生眾裸虫無羽毛飛走匪此皆凍死性命安得有予謂二花者斯民之父母昔予賦麥花適當來牟未及歌二花三花誰可後請續時夏詩以爲風化首

春日新浴

白髮美靑陽新年試新浴小窻潔而明板閣宻以燠簾垂風絕蹊湯暖云升屋探手酌溫涼微微澆背腹上盆颒吾面下盆濯吾足初如馬釋鞿漸覺蟬蛻殻周浹更融怡味如書熟讀澡身當去塵洗心當脫俗湛然淸淨源不遣生惡濁振衣聊出門篝煙度修竹

七月十七日夜翫月

遲月呼不出海气紅碧噓何人捧橢璧上處靑松疎松間著不得飛徹萬里衢散作千山雪蘆花搖江湖冰輪𨿽漸側老桂斫不枯淸光已非昨來日更可吁徘徊情所結有酒且歌呼

借居喜杉棚成

夏炎已云極秋暑方自玆借居面西日午後如烹炊主人愛敬客架杉覆靑枝赫日辟三捨鮮飈泛淪漪髙蟬亦好吟振響流笙篪夜靜明月出疎影復陸離欹枕寢桃竹露坐冠筍皮凡此暑中事施之無不宜念我逃世難過用恐禍隨昔時半山老畏熱架條枚不知公相貴淸儉諒可思我本無家客祿盡壽有遺得此已厚忝銜感以成詩

贈醫博士範心齋

疾病之所生風寒燥濕毒浸淫侵臟腑脈絡起絲粟有藥所不攻鍼砭功始錄有如龍潛見巖穴通隠伏又如善用兵洞窟皆驅逐毛皮與腠理一二數可燭刺兪已及髓投穴不中肉春回九地底冰崖芽眾緑範子故書生於此見也獨十年從良師神祕捲篋櫝我疑秦盧扁垣墻能外矚又疑華佗子披髒先剖腹範生何大奇方書可無讀我老目已昏煩君爲濯滌更閱十年書細字蠅頭黑與子作佳傳當與太史續

幽疥

性不耐喧防況遭疥癢牽此物有朋黨一搔千竅連幽陰及肘股爛漫羅脇肩城狐及社鼠不如汝穴堅蟣虱猶外患爾獨腠理穿百藥旣不醒取說聊自完閒邪自檢束斂容如見賢彼亦畏天理亦有負其頑旣不廢談笑亦不妨食眠萬事貴隠忍此方老子傳

將別棠谿遺仲素季厚昆仲

新交勝舊交生別猶死別饑魂散欲飛愁腸鬰以結去住誠兩難主客新握別家山杳何許千丈髙嶻嶭試登黃甘望百里見積雪我甔無儲粟我篋無重褐妻孥幸團欒忘此饑與渴倚君爲大廈顧我顏色悅無家未易歸無產難久歇鄕校著我名免在編氓列麥田望有秋桑葉行可掇貫貲延餘年空囊誰負竊不敢久累君去去春二月爲我謝王戴徽音無斷絕

食蓮有感戱爲古興新體

靑蘋先知秋調遣入窻幾荷花如六郎一笑忽墮水美人坐生愁攬衣中夜起繁華難久持零落自玆始所思在逺道千里復萬里何處無芙蕖秋江總相似折取蓮蓬看蜜房綴蜂子靑蠒初脫衣瑤軫中含髓食蓮須食心心中苦如此

冦攘之餘谷五斗才易一雞衰老多病資血味以爲養求之弗可得畜二母雞自春抱育至夏百翼不減子美生理喜而有作【四月初十日】

昔有屍鄕翁養雞蓋阡陌累財千餘萬積微利自博子美居瀼西此物尙百翮作詩戒宗文墻東樹籠柵我今山居中生理苦廹窄衰年資食治時有不速客海魚不常儲溪蟹碎難擘頗欲效兩翁字雞供口食買得雙伏雌領以一赤幘戶外聽約束安能污案席剖坼五十引哺漸開拆從玆日生生向秋益繁息麥云行刈黃可得二十石已知餅臛具不假天邊翼竊笑茅季偉割烹惟一隻奉親不及賔資生拙無策

古思二首

耿耿不可忍相思在東北花月以爲姿風露以爲食取我虞氏琴一彈三嘆息泠然不可尋變爲湘江瑟湘江深復深哀哀淚千尺

饑餓未必死甘腴能殺人惟悴未必殞逸樂能防身所以巖谷槁以儉全其眞秉耒自耕野腰斧躬采薪亦復誦書史自負亨經綸兵冦幸無恙委蛇保天民

矚物

灼灼日及華朝榮夕已墜牽牛碧露見晛歘憔悴拒霜舒曉紅惟愁夕陰至蜻蛚庇其根亦復多愁思容色豈不佳浮脆何足貴念此令人嗟百年何流駛所以靖節翁把菊有深意

過字韻詩辱諸友聯和方營度枯鄙以酬厚意偶報北兵自甌閩回驅男女牛羊萬計入蛟湖深畯出獨山屯尙義由童公嶺以北三日夜不休聞之驚心遂成閣筆是月十四夜對月感涕遂卽前韻以紀時事奉呈諸友

麥倒桑折枝山外花門過牛亡主不歸婦去蠶未臥在者哭空村吞聲誰敢大盲暉隠空崖驚塵飛暗堁川逝痛陵遷春深悲國破可惜此良宵月輪升紫磨【荊公詩紫磨月輪升塞外】

十六夜月色佳甚對酒效樂天體招酒伴賞月

八月十六夜淸涼明月天新酒𨿽未熟陳酒喜未幹早稻有餘飯輕衫未爲寒傍人見我醉胸中故朗然有詩不自作但詠古人篇喚取故山甫醉卽對牀眠

九月十四日夜枕不寐起視明月淸寒著人泠然有欲仙之意

筍冠枕淸冷胡牀坐空闊鮮飈飛早霜活水瀁明月神逰十丈蓮仰臥恣天閱挽取河東流黒我頭上雪泥丸吐神光陟降在金闕湛然大圓鏡一悟萬想滅

十一日夜雲月防綴山气如海羈雌暗嘷倐忽東西因誦王摩詰云夜登華子岡輞水淪漣與月上下寒山逺火明滅林外深巷寒犬吠聲如豹村墟夜舂復與疎鐘相間往往摩詰詩多描摸此境界余更掇拾遺余耳

孤舂出苫蓋逺火翳層磯雲月光涏涏露葉淨輝輝此時正寂黙沙禽鳴且飛

琴防

重露洗叢菊長宇流哀鴻瞽月入九地啞木號太空老翁中夜起淸坐尋絲桐兩片幹死木和合藏深衷七弦說妙義十指揚春風自古知音者舜文周孔公四聖洗憂患琴與易道通舜處嚚傲厄文居君臣窮二叔流防言陳蔡靡所容物外有變逆聖道當正中感此悟琴防了然古人胸置琴且勿彈待我讀易終

送達善歸玉塘

霜降水泉涸風艸木枯柴扃常自閉淡泊守園廬晨有客來訪裹飯如桑輿世事不欲論幽懷詠唐虞蚩尢作五兵軒轅力誅除戰伐從此始禍患引八區玆事傷我心何由返古初我輩惜楡景來往莫相疎

古意

客從南方來遺我薰風琴薰風未易致且奏易水吟髙浪忽起立四顧變愁陰徵馬立踟躇旁人淚沾襟壯士不畏死怒髮竪森森長揖辭四坐秦關無阻深燕客視秦王已若置中禽一朝事不成易水有悲音請君且勿彈此曲傷人心

十二月初六日藏夜坐有感

厲厲嵗於邁栗栗風向遒老驥倦長坡臥樵如罷牛時時一長吁慚與螻蟻儔髙鴻志萬里矰繳非所憂胡爲苦哀鳴失類中道休壯士今則已偃仰搔白頭讀書有分限眼暗志未酬轉蓬從風起直上晴空逰流星下至地化石空山幽升沈亦何常念此涕淚流

子瞻在惠州以十月初吉作重九和淵明已酉九月九日韻余去年以此日奔避萬山今日則有間矣有野人饋菊兩叢對之嘆息因繼韻陶蘇之後

去年十月吉四山戎馬交攜家走萬壑惟恐艸莽凋今日復此日回睇龍舒髙靑黃雜逺樹丹碧曖微霄黃華一斗酒慰此兩足勞念玆一釡內觸之成爛焦我窮天所憐杯水解鬰陶防心聽回斡聊以永今朝

十月三十日晴暖而梅意殊冷也

良月今日盡始見小春天明日爲子正陽復於此焉墻陰委宿莽已覺靑姢娟壞壁出凍蠅亦解飛翾翾向來可憎物今者更堪憐梅梢太瘦生此意正綿窺園頻挾策粒吐紅豆鮮正須待一雪我豈資暄妍

次韻袁伯長寄贈之作

維時十月閏收獲已登場朋舊喜我至殷勤置壺觴問我何方來憂墨見淸揚答言辱君問欲報不成章憶昔盜起初堅冰由履霜妖民縱愚妄敢淩太陽光賤子久客鄞移家入新昌完璞保貞吉訓猷謀善臧嵚嶇逺荊棘瘏痡辟鋒鋩五男不挾冊四婦廢條桑長孫病風攣二孫鶴未昻三孫始周晬瘍垢浴蘭湯曽孫客中產敢擬門戶當復有四女孫包裹鍼綫裝步涉靑店谿伏莽突長槍性命幸完免翁媼扶筍將回首煙焰漲捜山發窖藏家林付瓦礫書籍罹咎殃賫糧中道絕萬事慨以慷墳塋失灑掃祖禰廢蒸嘗瀼西非吾裏浣花無艸堂猛獸難與羣我亦思還鄕又聞來屠剡玉石恐俱傷冒暑去雪村故里隔一岡棠溪吾故茇父老不相忘昔行梅未落今憇梅再芳皇皇一年餘兒孫幸成行破屋涉寒暑舊隠相望越公之賢孫訪我欲具航老我日已短公孫意何長悲歌寄贈什歌罷復徊徨

次達善送趙君理韻因寄畬齋陳貴白

杉棚已絕筆復得云錦書況當旣望後一鏡懸空虛恍然玉堂上乘鶴來須防君健勝我健我臞甚君臞人事有離合尺牘莫相疎老驥不忘騁老耕不忘畬筆硯易亁澀時時要喣濡井汲去泥鮒淸冽用有餘自君之往矣我懷久不舒久聞畬齋君挿架富名都欲往防防市讀書借其居我曾見其文鼎臠出帥初何年澂齋老道我問其途

客好

薄田嵗罕收柴門客多好車轍自成趣蒿萊不須掃鄰家知客到亦復饋梨棗酒盡當復沽言論自顚倒萬事皆可談愼勿談世道

巖間宴坐

蛩泣艸根露鶴鳴松頂風標格旣有異音韻那能同我家水石村圓月出中峯樵子時往還野客多仙蹤杳杳林表磬防防巖下鐘霧重時作雨衣翠濕重重孔竅明似藕肌骨通玲瓏巖花時嗅馥掩冉紛靑紅萬葉互戛擊琴瑟間笙鏞我當大悶時一嘯來淸風鳳鳴相應和龍吟諧律筒竅竹去其節淸響合商宮累黍以爲律旋變爲無窮仙人授刀尺度數合纎洪此訣畱巖石千古蒼苔封

村莊麥飯虀筍有懷達善正仲帥初因寄袁仲素季厚陳用之

麥風生曉寒梅潦蘊炎溽三日不出門新筍已成竹獨酌固自佳對婦亦不俗黃魚出海門饜飫及僮僕因思去年時煎牟作糜粥饑餓走荒山羣奴深兩目今春幸完生一飽萬事足薄蠶微有收條桑柔更緣百里無雞豚𨿽老不食肉本是在家僧殺生豈吾欲頗恨在棠谿芻豢事屠戮歸來賣筍翁燒煮擬果腹無柰軍馬囂十百遭防束此君何不幸乃值汝輩辱今辰斑衣郎扣門求采錄開奩粲纎指解苞剝寒玉釋縛李左車拭面何平叔有此席上珍舉筯誠不惡風味近瑤柱標格薦醽醁似憐老翁饞洗我塵一斛蛻脫成臒仙淩空駕黃鵠吐吭出新詩落紙欹醉墨王劉戴三君秦楚齊敵國樂縣森筍簴箭鋒值正鵠安得長相從大嚼篔簹谷二袁竹主人森森散林麓我來不問主竟造藏書屋主人不我苛終嵗取書讀陳郎後來秀長瘦帶巖壑挾冊從我逰牛腰許成軸

雨餘艸樹間羽虫亂鳴山齋晚酌朋輩已散聽之不減孔稚圭兩部鼔吹也旣醉而臥臥而覺家人尙明燈事績說向來鼻鼾雷鳴兩山皆撼也戱作示之

秋虫不用喙動羽哀更淸夜長不肯黙我眠渠自鳴我則異扵是鼻息爲雷聲止作不以力太音自天成鼻吼耳不知此樂尢難名

七月二日戲爲紈扇新體

美人弄紈扇常恨無秋風待得秋風至棄置在篋中棄置不自惜物理有終窮反恐美人寵隨手亦成空十五邯鄲女玉指弄絲桐秀慧解歌舞艷彩敵芙蓉一朝登上國飛聲淩後宮此日邢夫人正自難爲容紈扇手所題主恵余其終

日食

十月初吉日四野聞驚呼停杯出門看日食將無餘有如黒漆盤來掩白玉盂自午而及申磨蕩未還初父老涕泗語便恐天眼枯前年六月吉晝日如煤塗眾星爭光怪澹月懸天衢已謂畢生世不復覩赤烏須防還舊觀田野昭蘇今胡久淪厄翳昧不可祛前時縉紳謂占度不屬吳分野受其咎天道安可誣以日諉敵國不君良可吁玆辰爲誰食無路攄臣愚太陽萬萬古少待收桑楡

丙子兵禍自有宇宙寜海所未見也予家二百指甔石將罄避地入剡貸粟而食解衣償之不敢以淵明之主人望扵人也因讀淵明乞食詩和韻書懷呈達善亦見達善燒痕槁中有陶公乞食顏公乞米二帖跋尾也

淵明不可及適意惟所之無食不免乞折腰乃竟辭主人必義士知心如子期厚饋旣賙急復酌我以巵談諧有眞味斯人定能詩栁惠未失正魯男豈可非學陶何必乞書此以自貽

次韻酬達善

昔有好名者舉國讓子之若或非其人簞食見色辭艸木固同臭磁鐵非有期主人解談諧寓言防莊巵陶公豈眞乞善謔淇澳詩仲尼不假蓋將防子夏非賢哉此賔主不乞彼自貽

促織嘆

刺刺重刺刺喞喞復喞喞只解促鬢絲豈能催婦織織亦何用催有絲願成匹今夏蠶薄收巧手閒刀尺昨下急急符三日立稅籍篋中無餘絲紅女涙雙滴汝更催不休使我不得息汝因貪與嗔形化生股翼不特登我門又入牀下壁號我夜不眠墐戶無計塞何時淸霜來堀堁同一寂

十月五日風

十月五日風俗占端可驗常年誰能記兩嵗入程槧去年當此月初三月未艷暮下陳村莊夜投象原店道邊人未眠山曲燈微閃時經兵火余驚問暗窺覘往扣葛門炊糜聊屬厭仲叔爲豬肝不辭口腹玷回思萬馬驚心掉舌爲舚恐恐如有追昧爽踏霜霰橫山過西田惡風吹欲阽蕭蕭三兩家逋流已先占憐我是官人枯薪許分防時囏無沽戶麄糲得充歉我行僕忙追趙坑石排劍荒蹊陟崇岡奔湍嚙深塹有塢當中心紙鄕家自贍主人褐寛博黃泥補茨苫邀我勸我畱鋪牀展伸欠少婦亦解事鑪中添焰焰我意自多危岌岌急風纜蓐食入雪樓山深路猶防冰柱照層厓霜花滑斷磡山家喜客來開門容弛擔翁媼互行酌畦菜許分鹽此日气頗舒愁新懽得暫文叔因饑寒豆粥懷一防勞薪與錬炭至此成鍼砭頗怪少陵妻粉黛未忘艷今辰復此日山庵私酒釅掃林三日風紙垂襜襜患難幾人全生存吾已忝十月五日風艱難須在念

陰雨防月餘三月初一日聞鳩鳴有作

春雨蒙蒙來花時昏昏過山深多悲風閉戶只欲臥此村無杜鵑不知桑葉大灘聲自不惡賴此洗塵堁曉聞晴鳩呼云陰似將破故園何時歸麥飯出舂磨

聞鳩有作喜爲晴兆也是日開霽又喜其占之有驗再賦之以貽達善季辧天色難保惟快作詩爲應耳

雨久成淫昏新晴如攺過漸向東臯耕還思北臥昏眼喜天晴觀書驚字大流泉無淈泥輕風不揚堁歸途未須忙差谷聊避破小園遲能來早茶看落磨

十月初五日重賦菊

昔人十月菊已恨光景衰今玆十月菊瘦蘂未覺遲兩年無官歷望占盈虧人言閏在子節固應違此物秉堅正未怕風霜欺寜同此身槁不與淸香離香性自流傳更過梅花枝

贈馮法師

我昔登巾山曽題翠微閣淸詩照江月月落詩不落踏露沐長松遼東一隻鶴千載還歸來塔杪棲寥廓過我滄海東復作羽衣客問客何處來乃是巾山郭舊題雷捲去恐我有新作贈之錦繡段歸哦耿林壑

初蟬

雨餘山气涼髙林發淸樾黃鸝百囀罷初蟬始幽咽獨蠒曵長繰旣續還又絕衰年感時節坐久心寸折夢歸伊川上樹深泉亂髮倚杖聽多時殘陽滿雙闕

送陳用之逺逰

流水冩淸音靑山發令姿左右惟所取囊篋恆相隨君逰且有日欲訪燕趙奇此行猶在眼已作久別思君如生馬駒騰踏不可羈王良施轡勒往獻白玉墀胸中二三策和扁爲國醫南士方世用砭鍼貴適宜腰間黃金印季子何必歸丈夫輕四海吾老不可期何以爲君贈梅花千里枝何以爲我報千首紀行詩

失題

山云如練靜水雲如鶴飛細觀聚散間動靜皆天機是物本無心出處不可期我亦嘗出岫不雨竟空歸師今恐云去宻宻關窻扉收卷成坐臥補綴爲衲衣此中有深意宴坐添鑪霏

效阮嗣宗一首

貧莫客千里富莫不出門廹隘多陵辱飄颻困風塵所以丈夫志奮翼淩淸氛一舉蹴四海載舉登昆侖玉皇顧我笑眾嫭粲以繁引酒酌北斗銀河爲飛翻天姿固如是齷齪何足云鄙哉貧賤者矯首望餘芬鵬鷃各有分楡枋保終年

初九日夜月下聞蛙此物得水悅樂故鳴心事與農人相關也

平田展明湖宻林含宿霧整冠對明月天眼實汝顧那敢醉謼號袒跣縱箕踞淸心聽鳴蛙勝與俗子語靑秧挿已齊決決溝底度憂樂在晴雨將非爲私故斯言乃知音旁人自不諭余玆適無事泯然離好惡坐久天西傾汝鳴余睡去

五月初四日浴閣成

罷農亦易足麥黃秧已緑早蟬發髙林晚鶯隔修竹壺觴休倦劬艸閣一開浴翛然非吾故佳眠恣淸熟

題蕭照畫卷

逺峯沒空蒼近樹森立壁叢篁鬰長汀茅茨露半脊歸舟何處家中流弄長笛或恐畫師身畱此黯淡迹往時予有湖湘之防同年黃東發提舉以淸江楮衾贈別藏之四年矣山房夜寒覆之甚佳亂後不知東發避地何處作此擬寄

我昔向湘潭故人貽我別珍於錦鯨贈未數綈袍脫溫如陽春曦白似臘天雪香收禪榻雲光映書齋月政爾獨眠佳毋使惡臥裂陰寒不內侵和气無外泄自從離亂來袍褞罄攘奪惟此寄僧房與書俱不滅我本生蠧魚自愛紙中穴宛如蠶作繭蛾吐眉眼出夜來初肅霜子美衾如鐵忽憶此靑氊覆我儉且潔中有布衾銘此銘無冷熱

謝達善見惠碧桃古體

碧桃有佳實方春開白花花悅悅花者實惠能詩家詠花不詠實未解寫嘆嗟水蒼充朝佩天碧防露華空靑珍莫采帝珠淨無瑕水波逺涵竹霄影浮副春山淨梳掠秋煙澹籠遮卵色未有別膽形圖更加淸酸笑金橘寒脆壓銀茄瑤池潄靈液萼緑防翠紗一食潤燥吻再食思無邪三食換仙骨四食淩飛霞回首謝玉塘吾詩不妄誇

周梅所還譚山

柴門萬物靜秋色棲四山風篁自灑掃云鳥相往還而有寂士泠然嗚轡環此客不喜飲舉瓢酌潺湲來旣無所期去亦不可攀抱月入緑蘿枕石秋菲間

石臺紀遊【案此詩原本未載今據宋詩紀事補入】

蒼山面長溪勢若飲奔馬層臺跨其脊萬古絕蕭灑登臨惟玆時朋從未云寡迢迢歷榛莽靡靡眺原野白雲與翠霞夐在履舄下窮秋向搖落霜菊摘盈把賞心孰與同幽抱欣已冩邈矣千載期名山俟來者

欽定四庫全書

閬風集卷二

宋舒嶽祥撰七言古詩

梅花石吟

梅花樹下梅花石花作玉痕石鐵色黃筌粉本花光枝風吹數片尢奇特何年處士橫斜句影落寒溪印苔磧又疑飛自羅浮來花僊謫墮投蒼璧或是天星下隕時打著梅梢滅不得若非曾支織女機機上花紋相照射定是荊和泣玉時淚入璞間余防滴不然越女昔浣紗指痕印粉難揩拭荒唐詭幻不可窮我自稽經探根極傅巖人去實和羮花落空巖余此迹花開花落幾春風棄捐墻角眞堪惜攜向檐前洗濯看相對無言三太息

蠟梅詠【已夘正月】

蜜蜂數日不出衙將謂凍蟄無生涯今朝起看後園樹總將蜜蠟銜爲花香作蜜香色蠟色花瓣分眀是蜂翼不是案頭漧死螢不是營營蠅止棘朝陽熠熠泛崇光黃露溶溶蜜滿房柔梢不入嬋娟鬢道韻偏宜冷淡裝與梅同時喚作梅風味甚似枝葩非若將形色定品格何得江珧比荔枝

自壽

閬風老人五十九白頭饑凍荒山走偶然脫命得生還閭裏相看驚老醜今朝初度最可憐五子三孫在眼前老妻欲作無麪餅問訊雞娘渠未肻海水潮小未登魚霜後黃柑亦自疏窮人作事天不與只有紅梅相媚嫵爲渠一笑買村酤老夫自歌稚子舞眀年六十更可歌大亂不死柰我何

十二月十七日歸故園酌紅梅花下【十六日立春】

今年剰有冬一月今冬先得半月春畱春借冬皆樂事但苦世上無閒人平臯梅花如雪浪夜色晨光迷滉漾就中紅香淸且妍風流故在海棠上昨夜月眀天不寒夢中走馬來花前舊時都下千金買翻棄艸莽不值錢性情貴逺每厭近久不見之端可憐今朝起揀白髭須未能免俗爲花娛小車駊騀溪石滑一竿掛酒懸長魚無人對飲花爲伴小奴亦觧吹長管花應憐我老而狂起舞踏影月淩亂老人更醉三十年不爲酒僊卽花僊平臯木芙蓉千株爛然云錦醉行其中如逰芙蓉城也作歌紀之

牡丹一名木芍藥拒霜也號木芙蓉好花名盡多重疊不取枝同取貎同悲鴻一聲天雨血落霞萬頃江飲虹水花已盡岸花出千朶萬朶能白紅曽共鴛鴦登繡縟也隨鸂鶒上屏風金釵欲挿嫌花重玉手髙攀與面重弄色合歡無限思九心千葉爲誰容朝看花開紅偏淡暮見花斂紅轉濃朝開夕斂如趨市眀日風光移別蘤平生愛花入骨髓白頭出沒與花似老我逢花六十秋花開花落水悠悠未喫太平一杯酒嵗嵗花開伴白頭

老融墨戲詞

寒木蕭蕭寒汀渺船尾挿竿童子閒船頭推篷天欲曉鴈鴈斜飛起衰艸頗記江湖獨宿時一夢十年看未了

贈楊佳孫

作詩意得在句先下筆直冩意所到世間惟俗防難醫剖石得玉加精巧初如面壁無所睹一防圓眀通萬竅楊生楊生聽我言老語諄諄毋乃耄生平十九未可量淘洗晶熒方入妙一再三見志愈堅嘉子至意爲傾倒

七月十一日曉聞鶯有感

秋曉秋鶯鳴綠樹我自徘徊不能去年年鳴值晚春時曉窻共聽人何處鶯鶯少駐聽我吟我吟未成淚雙注來年啼上蠒頭山爲說老人題此句

題潘少白詩

海旣過天泬寥瓦檠弄焰靜自搖特山唫槀適在案讀罷不知山月髙早從唐體入圓妥更向家事掀簸盡嚢六卷要我刪子自得之何必我燕騎紛紛塵暗天少陵詩史在眼前我才衰退空茫然君能扵此更著力唐體家俱可捐

牡丹【有序】

三月二十一日歸故園看牡丹艸莽中才作數花似訴主人不顧省渠也余亦對之惻然

東風常帶三分冷春日自有一種香百花合和不可揀中人如酒令人狂馬塍賣花只貪早野翁自愛開遲好看花不可見花心爛熳開時春已老梢頭蠒栗幻柈杅有許包藏費天巧自攜尊酒醉花陰偃仰鹿皮聽語少【余家舊藏畫作長松臨水波浪渺然淵眀曵杖防其下四子從之各奉杯盤壺觴以進其一子敷鹿皮於地上以待公臥也】

近作對江牡丹吟七章呈正仲正仲於拙吟無不亟和者獨此七章未和攜而歸茭湖半月矣逓筒未至歌以趣之

邵子花開二十四吟詩驚動洛諸公我家兩株三十枝歡喜亦與邵子同作詩七絕惱正仲過旬不見回郵筒正仲材髙气浩博鄙我細無豪雄文叔今見小敵怯八駿豈肯盤蟻封再三思索得其意笑我不知時節異洛陽城中天地中春色花光好天气此時髙韻一兩篇流出胸中眞樂事我生初見錢塘春歌舞西湖早已顰如今不見湖山面鳥歌似哭花爲塵作詩告人誰爲聽當哀而樂非天眞我謝正仲此意厚請不吟詩但飲酒次韻和正仲碧蓮花【此以形色指名耳訪之花工謂此卽蘘荷未審其的】

好翁和了碧桃詠並欲盡賦園中花思遲才退句未吐髙篇已防老栢塗此花蔓生枝自勁天水碧染雪藕紗振鷺蟬聯蒼玉佩不比掘閱紛衣麻山阿幽人貞且吉城隅靜女澹以華偶然種之近蒼栢君比兔絲疑未嘉兔絲無根空托附結子濫充方藥家小兒欲以淩霄擬一種麤俗堪嘆嗟碧蓮比擬最淸切好向天苑淩靑霞

分龍吟

五月二十分龍雨今日霏防如下土前日何日何防霪正是分龍乃如許有餘不足相乘除天道人事元非疏何龍分得此鄕雨問龍先日何處居我昔逰三江五湖江湖處處皆龍瀦我老歸農臥海曲與龍爲鄰無猜虞一盂飽飯龍所與一片閒雲龍所噓百年地主屬老夫龍來龍去識我無神龍飲食與人異布席欲薦寒泉蔬我知雨從龍身落有時雨過墮蝦魚昔年海上親眼見龍出滄溟騰碧虛蜿蜒百丈露爪尾黑水精靈光徹軀龍兮只在人頭上人不語龍誰語乎我有一寸愚願龍聽區區一村南北異時雨天公用意何偏枯願龍溥澤均八極東海蒼生誠可吁

歸至相見嶺喜見紫海

相見嶺頭相見少北風吹卻南翁倒短日荒荒白艸枯顚狂亂葉如飛鳥前峯低處紫海出知是吾歸裏中道父兄問訊今何如只是相公言語好

潘少白前嵗恵予零陵石一片方不及尺而文理巧秀有山水煙雲之狀予以作硯屏始成因賦長吟以遺之庚辰二月十八日

白雲際天隅峯峯爭秀出浩浩水石灘歸鳥時滅沒我欲茅三間巢此重疊峯我欲舟一葉釣此蒼茫中君從何處得此石千巖萬壑在方尺李成範寛格深秀關仝荊浩骨峭特殆非一人之所能欲窮其源不可得君言此物出零陵逺近來去皆天成是中能著元次山刻詩勒頌畱孱顏後來栁子曾作守銘記摹冩無遺閒二子去後精魄在文章散落水石間鬼神往往竊余巧戲弄筆墨畱斑斑贈我以作書硯屏林風石月秋泠泠蕭齋靜對如有聆元子栁子突出也大奇今日之事我爲之

樂神曲

污田稻子輸官糧髙田豆角初上塲楓林沈沈誰打鼓農家報本兼祈禳打鼓打鼓急打鼓大巫邀神小巫舞絳衫繡帔朱冠裳手持鈴劍道神語前年軍過雞柵空今年一母生十雄甽東種秫獲頗厚大甑炊餈甕成酒家機白布濶且長翁媼制作新衣裳再拜奠神重酌酒男耕女桑十倍彊大婦小婦別有祝生養好男房計足巫公巫公告爾神產谷不如多產銀驢載馬馱車碌碌免斫柘條行箠撲

退之謂以鳥鳴春往往鳥以夏鳴耳古人麥黃韻鸝庚之句乃眞知時山齋靜聽嘲哳羣萃有麥熟之鳴戲集鳥名而賦之

麥熟卽快活汝不食麥空饒舌前時斗粟銀百星【錢楮不用民間一切用銀薄如紙而碎如金】老農無銀色菜靑此鳥年年啄艸子今年艸根救人死鳥無所食饑柰何見人食麥喜且歌催人鍜磨尢慇懃【其音若云黃鍜銀磨】前身恐是老農身大麥炊餈先祭祖小麥作餅賽田神姊捉麥姊捉麥【竹雞音也昔人云泥滑滑】姊娣相隨筐有獲田間滯穟縱復橫傴僂東阡與西陌婆餅焦斷消息而今麥熟婆當還莫憂餅焦兒不食脫布袴村村雨滿田無路平生不慣著新衣兩腿泥深逐牛步脫破袍與郎裁衫兩髀髙田頭赫日曬額焦脫衣掛樹踏桔橰畵眉叫畵眉叫抹截梳趁炊早夫婦如賔有古風烏頭白頬宜相好上堂問訊白頭翁蚤晚寒溫不同善事阿姑姑不惡麤茶淡飯是家風提葫蘆沽美酒布簾書字鄰家有沽來行饁望田頭先酌甆甌奉姑舅不學前村百舌兒說非說是搖花栁不學桑間鳩婦相勃磎天陰逐去晴歸來大婦偸我弗偸辧說曲直令儂羞淺鋪薄徧煮莧汁二升麥餅鶻突流爺飰飰奉親約已渠非訕誰倚防幹十二紅鮮鮮翠碧亂芳叢燭燒花蠟夜嫌短詞斵錦嚢尊不空此事有分求不得不如歸去從耕農【煮莧汁鶻突流爺飰飰三禽言也樂天三月晦日聞鳥聲詩遣脫破袍勞報暖催沽美酒敢辭貧則脫破袍是一禽非脫布袴也】

梅下洗盞酌臺紅感舊

天臺紅酒湏銀杯淸光妙色相發揮甆髹玉石豈不雅君第酌之應自知我有銀杯何所宜恕齋恵我前朝得今朝把酒竟茫然梅花萬里人南北【恕齋謝樞宻堂也】

賦山庵梅花

庭前梅花八九樹長爲春風導先路他山消息未曾眞特與詩人映門戶無情有性悟色空將影和香作言語吳酥入酒鬭輕眀是雪是花並月咀折來燭下防橫斜素屏淡墨無聲句

生日仲素恵羊酒作此奉謝

去年蝶軒饋羊酒主人憐我空無有座上六客皆解吟一翁不吟開笑口今年病叟蚤還山烹雞炰鱉翁對媼五男四婦六稚孫更有曾孫依乳姆往來兩載總遭荒瓦瓶聊以挹酒漿山蔬滿盤白雪白野橘堆飣黃金黃荒村得此已自足羣奴饑啄撐空膓忽聞棠谿有書至袁詩陳賦兩輝煌一松正可枯蘗比五雛眞與羣雞爭【來詩有一松五鳯雛之句】舉家病瘧涉三月一日計減一斗糧畱儲到此作素供問君何爲特殺生髒神見夢羊踏菜便呼茗椀來祓禳君當戒屠我辟穀輕身與蝶同飛揚

田公姥詞

田公布衣五尺長田姥角冠八寸彊平生布施不造殃教養兒孫耕與桑田公姥生爲農家夫與婦壽考百年作田祖嵗嵗田頭管風雨春三秋九享雞豚環珓神靈如對語田公姥聽儂歌防儂舞使我倉有秔使我庾有稌使我囷有黍使我富牛羊千斯牸兮百斯牯田公姥儂肴芬芬兮儂酒湑湑官稅旣輸兮公役不煩男不爲人驅女不爲傖婦讀書識字應門戶

次韻和李寔父焰火行

山樵夏斬樗櫟枝受盡日炙兼風吹天寒嵗晚見功用春透肝鬲連腰肢一室煗香勝樺燭破衲紉縫鍼綫續牀頭甕子新篘成翁媼分虀小筵席山家此樂無厭時何須玉筍扶金巵我亦平生知此味今年此味奇更奇山中低廠編錯薪不知山外飛氛塵一塵一窩榾柮老稚均此時痛快出苦辛

虞美人艸【有序】

篆畦有花非艸非木冬槁春生而夏花花粉紅色穂如蓼葉如槐條如栁故老相傳云劉允叔自江西攜種歸散植至此俗以鬢邊嬌名之梅所周道士謂此卽虞美人艸也因爲長歌以遺之

咸陽一火燒天紅重瞳將軍帝業空欲據彭城作盟主漢王隨手定闗中垓下楚歌聞太晚帳前驚起途已窮當時楚士盡漢歸只有虞兮心不離悲歌泣下計何短項王去後知屬誰世傳姬死橫中道怨魄悲魂化靑艸年年搖曵舞春風枝似栁條花似蓼羅衣猶自作吳妝也似美人顏色好有人傳曲入絲桐宛轉吳音泣帳中試將此曲花前奏花能起舞腰肢弓但疑此事史無書項王潰去姬何如只應歌罷王自走不爲虞兮一回首死耶禽耶兩不知流傳想象寄花枝人生變化那可料蜀王曾化爲子規楚王剽悍骨肉叛項伯私漢無親臣範增怒去黥布反生死相隨一婦人呂雉前曾入楚軍項羽還之亦有恩虞死不憐王土帝王豈爲兒女仁道人能識此花名老人爲造花枝曲我歌此曲花當舞更使今人淚相續

庵中有紅山茶一株自臈月開至二月半爲蘂尙無數也蓋十霜十雪矣

山茶一株紅勝燭旋落旋開相陸續朱霞散射曉霏晴熠熠林光映幽谷雪中見此朱砂杯道人無情還悅目端正濃妝不逞妖處女頩然在幽獨有時脫蒂響蒼苔不作他花飛片逐劍南樵叟設色時就掌調丹貴勻熟花容肉色兩相宜肌理細膩端不俗畫猶如此況天生謂花無韻評未足白茶𨿽白太淸臒何惜深紅著深緑

憶笻竹杖詞【有序】

謝敬齋昌元所恵出入與俱五年矣丙子避地畱致庵歸訪之已失所在

笻竹杖笻竹杖敬齋恵我侔璆璗萬里岷江下峽船大竹一筒中貯兩四眀直在海東頭我得一條長在掌蛟龍已蛻脊骨全色如黃玉中心堅節圍五寸莖似筆重如鐵石聲鏗然杖兮杖兮吾與爾曾入千巖萬壑裏虎豹逺遁兮魑魅不逢走及狙公兮追及鹿子忽不見兮誰從寧入水兮爲龍或以撾馬兮其毀不逢日暮兮山空篁竹鬼歗兮霧雨其蒙

餞嵗行

嵗來沙上艸頭迎嵗去梅邊雪中送嵗去年來不自由我亦送迎何所用人情厭舊只懽新不道新來老卻人喜爲兒孫添一嵗可憐光景轉成塵送君此去信悠哉不知眀日肻重來宇宙無窮迷道路追隨不見上層臺蕭蕭便恐逐風散茫茫尙想隨潮回嵗去怱怱不復顧我猶畱此君何處非緣故嵗去無情自是新年促君去送故迎新一百年不迎不送無新故

守嵗行

一年辛苦嵗終成夜杵相聞曉甑香缸面浮蛆初滃滃小槽壓作春檐鳴東鄰麥磨連日響餅料已具蔞牙長磨刀霍霍割紅鮮銀鬛翻光趁湖上嵗防無事且招邀鄰曲披榛共來往爲言今嵗勝去年來嵗應須更勝前去年除夜各走險荒村千里無人煙今年山捨一鑪火妻子甥孫相對坐巷翁裏媼在眼前共酌瓦盆行果蓏只憐舊嵗去無還惜此須臾未去間多情一宿尙難別況是相同一嵗闌固知無計得畱駐只怕眠中不知去添燈續火甚慇懃起冩桃符覓詩句

浣紗婦

修竹柴門向山路晴日滿溪春欲莫浣紗少婦不知寒兩腳如霜下灘去少年閒倚靑梅樹

一蓑

蓬窻漏晚風蓑衣蓋秋雨蒲白早潮來小兒事扶櫓三尺鯉魚飛上天漁翁醉臥不能舉

六月十四夜久雨新霽見月極佳坐觀萬堂中収拾塵霓湛然不作久不見此趣因書之以寄正仲

久雨新霽如發防嫩月出海來屋東開軒靜聽百虫語淸光入沼翻簾櫳白日勞勞生萬事不如澹月含防蒙收心展體且髙枕合眼不管東方紅我緣居貧得淸省晏起一粥黃昏鐘更深一頓白湯餅坐送落月沈西峯眼昏燈下不防字與書相忘如不逢漸妝少年辟穀效養取眼力成方瞳自行此法頗簡易有能修之神气充臨役多憂劉正仲少忍一月毋怱怱

正仲次韻謝證眀亦翁之作此意佳甚不次韻爲報

人言乍見易得好以我觀君久更佳古來善友晏平仲顧沮孔子胡爲哉不如寒拾兩相遇撫掌喫喫笑口開𨿽然是中有機事笑人惡念自墮邪不如見惡亦弗笑惻然憫悟自嘆嗟醉翁四十早自號君年五十銜始題好翁地位君須到除拜甚稱何歉懷他銜敍爵此敍齒稱位不以官髙低他年同入隠逸傳何須羊馬臥靑苔

題余文叔山間四時之樓

輕財好事余文叔磊落襟期端不俗外方避地客來多我亦從君借書屋屋前曲徑繞淪漪池上髙樓新結束一條碧澗貫虹飛幾片靑霞排闥宿四時自換景自畱是中雲月無春秋家家見山長在眼處處有山堪起樓不如此樓能著我磨墨題詩樓上頭主人之賢樂復樂靑山曾見此客不

楊白花【案此詩原本未妝今防宋詩紀事及宋藝圃集補入】

楊白花懊惱隨風渡江水將心莫托少年郎少年一去輕萬里楊條挿地便生根花性飃揚似夢塵恨不築城髙萬丈花飛莫放出重門珠簾繡柱香雲防只有黃鶯知去路

騎牛歌題厲歸眞騎牛圖

人騎馬我騎牛騎馬行大道靑絲爲轡金絡頭胡衣北笠見者走揚鞭指顧矜朋儔騎牛入山谷不覊不勒無拘束我只騎牛犢自隨母子相呼煙艸綠騎馬不若騎牛安牛自肥芻馬傷谷我見騎馬郎白金入手遭鞭朴何如騎牛兒樹下髙眠無寵辱

烏鹽角行

山中一種烏鹽樹剝皮爲角開春路牧童把去上牛吹煙艸茫茫沒逺陂一聲兩聲兮桑靑柘綠三聲四聲兮麥綻秧肥山花如火遮眉目吹此田家太平曲三年不聽此曲聲捲卻地皮人痛哭

碧桃

碧桃本是僊人花僊人花裏飯胡麻初來此樹向誰得翠眉嬋娟萼綠華世間俗桃千百數溪谷往往蒸成霞紛紛見此欲羞死亂紅吹落污窻紗陳宮露唾天水碧粉黛欲學爭咨嗟豈知僊妃作狡獪挼花染汁便爾嘉瑤池蟠桃卽此種花飛不肻污泥沙實成惟許方朔喫時時還戲王母家

山甫畵松

山甫作古松意造無定本枝枝藏太陰筆筆涵混沌气吞千尺崖猶作飛瀑滚肺肝生洞壑槎枒出隠嶙奮臂盤礡余墨漬筆不吮若人蓋天機豈爲尋丈窘胸中有磥砢欲出不可忍恐是城南樹寫形難自隠嗚呼夾山自有眞松圖朝夕左右陳座隅伐薪架屋聽笙竽好翁之計誠非疏

曉霜成花日色淒淡炙背南檐記所聞見

十月二十有二日霜凇成花泥淈淈黒旗一防飛過村居民縮頭那敢出又聞鄞騎入連山捜捕鄕兵火廬室臺眀隔嶺易張皇紛紛徙家藏谷實湏防又報兵首擒向來安民今未畢老夫開戶望前山且炙南檐半窻日

出入二嶺行

出童公入童公一嶺二水分西東前山萬竹入新路新路蒼海通方蓬入黃甘出黃甘一山二水分北南北南百谷防江海鎭亭下注南山潭問君何事經二嶺辟冦辟兵探絕境靑山兩路雙闕開桑柘人煙在深井迢迢橫過澄溪頭水風激激流人影籃輿落日黃泥阪短策東風日將晚深竹人家少鄰並麥苗翠被鋪平田忍饑猶自念民饑餅餌風來一飽寛況今聖算窮幽遐檢括丁口究阡陌或說更戍起南氓或議關防驅北客中原隴土少人耕何惜就寛因去窄自古先王訂版圖兵農合一如常式嗚呼先王爲民定軍例後王爲軍定民籍嗚呼老儒臨風三嘆息爲國何如惜民力

春雪

去年臈雪已四白五白六白農夫愁麥苗凍熟鋤不得菜心僵死何時抽常年梅花已爛漫今者幹沒如拘囚枯枝尙黏紅豆綠細蘂初作蒼蠅頭紛紛黃雀狡於防窮閻有粟爭呼取老鳶自作攫肉謀空屋狐貍夜相聚嗚呼狐貍有屋爾得居室中居人今在無或言白骨如白雪雪亦有仁遮白骨

綠萼香梅十樹咸淳間自內園買歸亂後尙存對之感嘆

縞衣黃裏綠云跗僊家結束來天隅承平故態今尙爾流落空山成嘆吁莫對此被渠惱惜花情重人先老多少當時似玉人埋沒沙塲隨塞艸杳杳宮車去不回上林雁過無書到內園今更不堪防蝶廢蜂休日夜昏玉砌無人寒兔入觚稜棲艸野鴟蹲黍離麥秀今如此豈爲梅花故斷魂

詵十二弟以冬菊盆爲余壽此花品金色而中心作蔥管突起正如金荔子乃作雪中英一首謝之

弟以冬菊爲兄壽臨風多情爲三嗅煌煌金椀覆金柈蔥管玲瓏眀艷透重陽曾見金佛頭頂似旋螺踴泡漚別有一種金荔子心中簇簇髙堆起此時眾菊爭紛敷二品於中亦自殊況此千林骨立後何從得此金覆盂從來菊號霜下傑今當喚作雪中英雪中松栢不若汝剛貞孔云後凋特晚耳冬嶺落毛亂橫水仙山礬何足道此花便是梅花兄

桂臺

神龍不知身變化猶認潛鱗爲故我先生曾出雨八紘浪靜波恬歸海臥先生兩處領桂臺夢寐一生遊學捨阿宜移扁就山牕鐵畫銀鉤金鈕鏁綠陰閉戶不知春長日觀書誰覺夏天上吹香徧逺山月中散影流淸夜先生見扁如坐齋隨行不用木上座攀枝踏影弄猿鶴萬事不到桂叢下天下淸芬是此花世間最俗惟檀麝後車還許樂天陪吟筆更須侯喜把幾人名遂不知幾一日倉皇方淚墮人知徳祐不出髙豈識咸淳歸計果平生一瓣桂臺香口誦翁詩幾百過舊臺何在桂凋零日暮哀禽自相和今臺喜見桂婆娑往來不礙江鷗社舊臺不見見今臺依舊風流壓江左他年人訪桂臺遊舊名更復因今播月中桂樹最久長此樹還如月輪大

十二月初一日醉歌

常年此日正月吉今年經閏臘月一嵗闌喜展一月期勝似戈揮魯陽日搔頭偶見鶩陳橫曝背閒防蜂衙出一冬妍暖三月晴薄雪防雨麥壠靑平臯十畞耡漑畢眀年擬取甔石贏歸耕還有新權柄向時樵長今里正弟侄推尊不敢辭鬥酒只雞先自慶牧豬釀秫待誅求賣田買鈔博性命北人自好南人惡人事紛紛天未定君不見唐任濤宋魏閒因詩放後逢寛令

九日敏求與侄璋九萬載酒蓀墅邀予與胡山甫潘少白及華頂周服之道士周若晦作客欲摘蘂浮杯叢委艸間未有消息憫然賦之

五栁先生貧欠酒不說無花過重九杜陵野客酒可賖只恨靑蕊成蹉跎如今風物尢淒惻繞叢覓蕊無消息寒螿相弔野水流病蝶來偎寒日夕不見金錢將翠羽惟有悲風吹蔓棘古人愛汝非無意志士仁人例憔悴楚國無人屈子傷陶杜淒涼唐晉季此日何日悲更悲聊嗅靑枝記一時往時好事環轍迹建業錢塘華盡識就中內本碧玉杯欲買黃金惜不得兩都風景今何如淚墮叢邊和露滴

孤雁【十一月初九日賦】

憂心悄悄睡未能開門看月一片冰竅木相磨作鬼語凍星入牖如螢靑孤雁哀號向何處老夫掩耳不欲聽爾從沙塲經萬里昔時系書達天子如今若向上林過縱有書來誰取視陰山豁處狹如門結陣來時各有羣辛苦避鷹兼避弋前行半度後行分秋水江南無所畏老菇沈米蘆揺穂鷗鳬善熟少驚猜飲啄不爭逰且戲不知何事背羣飛欲宿無依去無疑天長路杳翅流血夜向霜淒聲轉防自倚能飛無與敵豈知天勢有違機作書好報前徵侶防取悲鳴落羽時

罪言

匪兕匪虎吾道非鸜之鵒之侯不歸山南山北靡有定瀼東瀼西生計防頽墻宿莽露泥泥荒田野菊秋菲菲我止安息我行安之噫吁嘻過殷墟兮麥漸漸覽周原兮黍離離黍麥之秀黍麥之有無麥無禾不耕胡取白骨兮成豀膏肉兮成泥已焉哉想自古之如彼匪斯今之可哀死莫懲於旣往生胡保其將來東溟之濵相奪相攘殺人塡海浩浩不盈輪回報復此死彼生天假手於王師使盡殪於秦坑痛臨淵而一弔悲萬古之茫茫

雜言

兮尾兮胡中露鸜之鵒之在幹侯朝吟九嘆復五噫暮賡七歌並四愁白日曀曀中林幽幽墐塞兩版防茸一裘屋漏煤墮糜攪粕浮美人不來兮嵗暮誰謂霰雪滮滮落葉如雨

杜鵑花

杜陵野老拜杜鵑念渠蜀王身所變我今流涕杜鵑花爲是此禽流血濺嗟哉杜宇何其愚萬事成敗皆斯湏一枰黒白翻覆手揖讓放弒皆丘墟汝初一身今百億凝滯結戀胡爲乎爾生不能存社稷死怨謝豹何區區至今有子不自保寄巢生育非良圖百億禽分百億花數若恆河沙復沙此花開時此鳥至靑楓苦竹爲其家錦官玉壘不可念翠華黃屋天之涯【俚語云謝豹勸杜宇遜位於其相開眀故怨之今杜鵑若呼謝豹云】不聞十月杜鵑鳥只見十月杜鵑花何必看花與聽鳥老夫日日自思家

解梅嘲

昨夜鵂鶹聲婉孌斗覺春隨呼喚轉今朝檢歷知立春屋角梅花笑初囅向人帶笑復含嗔嗔我今爲異代民我語梅花勿嗔笑四海已非唐日照爾花也是易姓花憔悴荒園守空嶠閬風自是可憐人六十年來逢立春安危治亂幾畨見到此三年哭斷魂我是先朝前進士賤無職守不得死難學夷齊餓首陽聊效陶潛書甲子星回世換市朝新頭白空山與鬼鄰更有橫金拖紫客臨危不死穏藏身

年根雨雪行

霧雨獘獘生窮嵗雞寒入屋犬竇吠老衾破絮少溫存濕薪吐汁無气勢一冬已近四月晴殘嵗垂垂防滴聲人心無底難爲徳一日不作將不食年頭未有五日糧井花水滿人閉倉

欽定四庫全書

閬風集卷三

宋舒嶽祥撰五言律詩

槐花

尊貴三公府匆忙舉子裝周官那可見唐制自難忘夕照深宮裏西風大道旁蟬鳴猶未悟但報早秋涼有田婦獻水麥甚美不知滹沱玉食曾有此否感悵作詩

牟麥未全黃和灰熟煮香嚼來冰響齒咽下露生吭肉似雞頭韌形疑鱟子長食芹應配美吾欲獻君王

喜食新麥

亂後歸田好殘生似可延餘花戀余景新麥起新煙畎澮藏科斗園林帶杜鵑妻孥共甘苦一醉慰饑年

春日懷帥初

夜雨流如澗春風響似雷千愁芳艸逺一笑百花開白髮癡貪酒昏眸上臺懷人不可見應棹剡船回八月十九日得董正翁寺丞書兵疫後城中故舊十喪八九愴懷久之顧我已多幸矣

黃菊一瓶酒靑山四壁書吾年餘幾許天意復何如寒日沙禽並風霜野果疏山城詢故舊十九是丘墟

溪上小憇

鵲立碧峯逺雞啼淸晝寛靑苔畱客醉白髮借書看方枕藤花軟一瓶丹井寒此時無二事藜杖共盤桓

種麥後栽補桑柘至田家憇息

桑柘疏時補篁茅宻處刪水邊黃葉路雨外夕陽山一鳥自啼足兩牛相對閒山翁畱壁記子丑話時艱

有懷寄二林

去矣兩黃鵠歸與一老翁秋虫陰雨裏夕鳥水雲中今古惟愁在乾坤總幻空詩成無寄處沙上竚來鴻

有懷寄正仲

往事沄沄逝新愁衮衮生風來看木末月上潮聲偶鳥分枝泊鄰蛩防穴鳴洗憂思學易聞爾著書成

百年

流水故人盡荒村落葉多空餘老矍鑠全是病維摩齒落不知味眼花應有魔百年聊爾爾千載欲如何

與正仲同遊故園

向老工詩句殘春盡樹花君來相映發吾得減咨嗟著帽風前側揮毫醉後斜避塵如避虎籬外便雲遮

題正仲眞遊園

借問眞遊趣華胥路不賖靑黃隨澗栁紅白任巖花適意弦歌鳥無私鼓吹蛙秋風榛子熟撒雹散林鴉

曉寒獨立紅茶花下

長物烏皮幾宜人白防裘曉霜花口噤午雨栁綿收【栁絮正午時飛晴則放陰則收】毛髮匆匆變光陰冉冉休直須芡熟長枕臥淸秋【予以六月初六日可替裏役】

田家卽事

飽暖無他事天心亦易回繅車翻急瀑麥磨響輕雷履辟行泥筍衣蒸過雨梅荒村防魚肉隨興酌山杯

燈花

眾花皆可喜最好是燈花好結無風屋偏生有慶家案頭生瑞菌火裏養丹砂淸夜開樽看山人被詔加前詠諸花皆托物以賦者爾未若眼花乃吾身之花也率成一律

春去花亦去何如見此花靑山飛靄合白日亂煙遮望月惟昏鏡看書似隔紗瀟湘聞夜雨此景屬誰家己丑正月二十四日避地鹽�入省坑存思庵和舊韻

到此於今四情深卽故鄕新松知攺徑舊竹不依行平施天猶病周回日載陽鄰人餽雞黍厚意未能償雪蕻羊羔白菘芽栗肉黃【舊京有黃芽菜】爲誰端有此正爾未能忘覺後心無慍修來面有光道人參妙趣一炷石鑪香

七月望日避地省坑存思庵畱題時章林出白石可爲水晶有旨差路縣官同金玉提舉差夫取鑿又宿兵守之吏卒旁午指予爲上戶求雞羊酒米油鐵無以應其求且不堪其屢也來避於此予念自丁丑之亂至此凡三避矣僧舊屋更新悵然有感因賦之

去家無十里過嶺卽他鄕避地身三到傷時淚數行髙檐齊古樹新屋背斜陽我欲相鄰住靑山誌未償防計家釀得十石日飲三升可周一嵗是日一飲成醉

朱朱石橊樹白白水梔花振鷺靑溪客遷鶯碧栁家衰年新旅食小雨夢京華貧有杯中物賓來未用賖

收心

山寒猨夢防地逺雁魂歸獵火雲中樹漁榔月下磯官梅撩技癢池艸見天機百嵗風前燭收心坐翠防

謝周拙翁惠萬嵗藤杖

周老手中杖天封頂上藤戰龍紛可解鬭虎斃堪乘險路扶勝僕深林肯伴僧山中行住坐賴此好交朋

嵗晚寄帥初

車魚鄮城館書畫剡溪船飯顆詩應瘦燈花人未眠空林帶冰月老屋架霜煙寂寞凰棲叟思君又一年

睡魔

睡魔如瘧鬼日日應期來符篆燒難卻茶槍戰不開中宵翻醒去當晝又潛回應是五窮數畱君共酌杯

白髮

新髮從渠白舊顏疑我非莫嫌冠易墮且喜虱無依鏡裏星星出梳來日日稀長慚老松樹翠鬛沐煙霏

石蓮花

石上原無藕林間自有蓮開花髙似雪垂實軟如綿不入江妃笑只令山鬼憐芙蓉生木末可證楚人篇

旱蓮

紫玉炎天菊紅芽陸地荷孤芳羣訕集一笑百憂多美味河豚虐妍姿鴆毒苛借渠存警戒何必辯眞訛去年大兵入臺仙居幸免今冬屠掠無噍類衣冠婦女相隨俱北聞而傷之作俘婦詞

初謂無兵禍那知酷至斯相看不敢哭有死未知期兒向艸間沒夫隨劍口離琵琶猶帶怨況是作俘累

次和杉棚

上伏淸涼散家僮手自成日斜蛟弄影風過防行聲解助藤牀冷何妨棐幾明風車捲冰雪得似此般淸自歸耕篆畦見村婦有摘茶車水賣魚汲水行饁寄衣舂米種麥泣布賣菜者作十婦詞

前壠摘茶婦頃筐帶露收艱辛知有課歌笑似無愁照水眉誰畫簪花面不羞人生重容貌那得不梳頭田頭車水婦挽水要流通烏帽掀炎日靑裙鼓晚風翻翻循故步踏踏似虛空聽取勞歌意生身莫嫁農江上提魚婦朝朝入市闉守船畱稚子換酒醉良人不著淩波襪長垂濺水裙渾家同泛客笑殺別離津溪頭汲水婦力小憇中途奉佛澄齋鉢供姑潔飯盂煮甘勝肉洗布白於酥醸黍修時祀家篘不用沽欲識農家樂聽予行饁詞兩家從結髮一飯亦齊眉世上恩多薄田間禮莫違不須言富貴頭白鎭相隨閨中寄衣婦夫婿在遼陽夜靜翦刀響天寒鍼綫長自傷乖匹偶不肯繡鴛鴦早願王師息我歡還故鄕田家舂米婦隔宿辦朝糧舉臼紅顏汗投舂玉腕揚雞窺篩下米犬防簸前糠未奉翁姑食炊塵不敢嘗種麥誰家婦靑裙皂角冠從夫無燥濕自小習艱難窠淺愁鴉竊株成畏馬殘夜來新得雪濁盎慰初寒婦啼如此苦吏奪一何豪尺布不得著長年空自勞剝衣聊贖命覆體不生毛念欲全家去乾坤何處逃賣菜深村婦休嗟所獲微蕪菁勝乳滑萊菔似羔肥槖裏腰錢去街頭買肉歸種蔬勝種稻得米不憂饑

蝶軒讀易幾

負薪收芋栗捫虱曝荊扉落日烏行亂淸霜杏葉飛嵗窮終有復人老自知非兀兀窓西夜吾方理易幾【先人遺文】

和正仲君子泉【泉久潦不溢君子之徳也因以名之】

脈來層嶂逺影到片天淸洗硯云根起歸瓢乳味盈巖花防潤澤水艸見分明已遂投簪志何須起濯纓

二老亭

人與松俱老因名二老亭只慚吾髮白不及爾髯靑佚史應同傳幽圖總寫形把杯長與對我醉任渠醒

喜山甫相過

閬風有詩一落山房新思如春栁別來應更長相逢無可說不見自難忘此是空圓意雨餘荷葉香夢回春艸逺病起故人來耿耿孤燈話沈沈細雨杯千愁雙鳥過一笑百花開世事煙水相攜臥緑苔

食鹿肉謝正仲見餽

山寺曾聞叫悲哉失侶音能鳴終召禍善走竟成禽設罟須新雨尋蹤戀舊林衰年資血味生殺亦何心

踏莎偶成三首【並序】

莎艸卽地韭也唐人多有種莎之說其根有實能散滯鬰藥品之良也農人常厭其繁薙除惟恐不力余性愛之循徑而行是常引余步柔軟如茵褥也

坐避窓邊瀑行便石上莎淸池寫臒貎空谷應悲歌暮色東西合虫聲寤寐多離愁誰與洗舉斗酌明河兩山天一路孤石水分流多難身衰日新涼病有瘳侯封竹萬个奴課橘千頭生理能如此眞堪隠去休玉宇浮叢雁黃槐帶化蟬靑山一長嘯白日半欹眠機防虫虛織嚢空蘚疊錢去年眞可怕戎馬暗山川

七夕

河似琉璃底水行空影中槎浮應恍惚星防恐朦朧七月初七夜一年須一逢經那有此吾欲問天公

聞雞早起

鐘扣星辰動雞號天地開夜來新過雨行處旋生苔白日一窓轉飛霜兩鬢摧勞生何所戀只憶兩三杯

十月初五日夜聞雞

荒郊寒雁起深夜早雞鳴木枕違安寢繩牀遣不平風霜雙鬢晚嵗月寸心驚牛具孤忠在鷗波萬事輕登小山谷【葉丞相城中別業王梅關之故園也丙子冬兵火滿地皆黃花耳】

亭榭隨人事江山換劫灰鄒裾前日盛謝屐幾時來紅樹欹城阪黃花上石臺欲尋觀聚賦誰與剗蒿萊

茅屋

茅屋不稱意淸泠照此心白鷗波萬頃黃鳥樹千岑薝卜炎天雪蒲萄午日陰舊來須此物隘巷若爲尋

紀事

盜賊自反覆干戈無是非上謀先劫掠善勝昧攻圍禮樂成烏有詩書入翠微無銀堪易米甘采首陽薇

詠海棠

一年春防灩二月錦闌干緑嫰難扶醉紅輕最覺寒欲知花有恨來向雨中看泥飲須通曉千枝放燭殘

自用韻再賦海棠

含羞滄海畔移種蜀江幹對此花枝重不應詩語寒半開須與醉足睡更來看說與花神道當筵莫放殘

樵童自故園來獻海棠因賦二章

深蔓迷歸路荒蹊未有家誰知寒雨裏也作小春花菌紫松間茁菘黃澗底芽道人新破戒窓外種紅茶只道嬌春日誰知戰朔風輕霜去人逺愛景入枝紅依舊風情在難將艷冶同年年揺落後來惱白頭翁

山齋排悶

耳聾便穏睡眼暗總迷雲樹濕直如沃花香不待焚燕歸知舊主蜂坌有新君莫怪今非昔從他聚必分三月六日黃霧四塞涉三日不散木葉屋瓦積塵皆泥粉因記所見

故國烏頭白太空雞子黃蒲茸千頃麥筠粉萬株桑錯莫昏花眼朦朧塵土腸天河如可挽洗出太陽光

書事

倚徙白頭杖哀傷赤子兵斜封今不用直指近方行商鞅何妨徇桑羊盡可烹擊防須用此尺箠惜刑輕

卽事

冬旱井泉竭霜淸天宇空驚心嚴戍馬極目覽徵鴻弓手徴中產船官及老農可憐時節在吾道自終窮

物化

擾擾孰分形紛紛誰與明螻蛄擘地走蚯蚓上堦鳴隨事皆天道因人見物情蟬吟兼蝶舞風韻喜輕淸

初食栗

新涼喜見栗物色近重陽兔子成毫紫鵝兒脫殻黃寒宵蒸食暖饑曉嚼來香風味山家好蹲鴟得共嘗秋晚隨意行澗上值老農問勞去年避亂時事

書在心猶在時艱變易衰白雲山半寺紅葉水西祠農老言多善烏馴噪總慈誰於千載後見我苦吟時輞川疏舊業復望艸堂歸落葉無人徑殘陽向水扉井螢吹不滅塹鳥暗還飛豺虎方當道何時賦式微

初八夜遭緣林之禍因紀其事

夫子賦歸與田園欲把鉏春風吹故國流水繞通衢防蝀吞滄海蟾蜍食太虛一燈深夜酒呼子了殘書

遊天王寺

客子倦行役閒尋古剎林雙巖來勢盡滙水去聲沈經社千人防然燈七佛深松行喧萬籟僧定不知音

寄子堂時子堂借居淸蓮寺

知君不寂寞禪脫只空房書卷依經藏吟聲繞寺廊早霜貍面白新酒菊花黃共此山家景西峯隔夕陽正仲思歸作篆畦今夜月十詩非篆畦月乃雁蒼月蓋杜子美鄜州月之意也予作十章乃篆畦月也

篆畦今夜月先暝啟黃昏狐叫靑峯逕僧歸白石源分燈三戶市打鼓七郎村莫管啼烏繞吾今已防魂篆畦今夜月湧海出初更溪寺鳴鐘罷山城禁火明梅光初防滴鶴睡自淒淸還念故人逺燈花結未成篆畦今夜月出嶠二更初蓐食催鳴碓防頭靜著書淸霜聞吠犬細火有歸漁一盞解寒酒風鑪煮雪蔬篆畦今夜月有待到三更水鳥隔煙叫山樵踏雪行詩成嫌燭短酒渴愛菹淸此際誰爲伴梅邊送影橫篆畦今夜月絕妙四更殘欹枕淸無寐推窓獨起看流鴻曳稀宿躍鯉散微瀾頗記倦遊日孤舟宿雪灘篆畦今夜月初出五更頭淸旭輝相映餘光淡未收煙消江樹出霞弄市嵐浮憶昔趨丹陛雞人唱曉籌篆畦今夜月尊酒共論文凍茁沙中筍冰芽澗底芹人生半歌哭世事異傳聞風憲分流品儒生免出軍篆畦今夜月政自使人憐久廢登山屐愁催下瀬船衰年免黃帽舊習守靑氊東浙承平地如今是近邊篆畦今夜月特地向人明海驛催傳箭荒雞誤報更平生大敵勇末暮小詩行老矣今安用深杯送此生篆畦今夜月故意照人衰一夢十年過千愁萬里來只今安粵徼何日悔輪臺吟罷四百字更傾三五杯

寄石泉策禪師【師住崇教寺】

不來三十載僧與寺俱非棕屨延蒼蘚蒲團坐翠微溪傳松頂相風助竹談機侍者能栽菊秋深重扣扉

少師丞相國公西磵先生挽歌二首

宰輔平生望儒酸貴日同諸賢親盛徳末俗仰髙風道喪悲歌鳯時乖嘆臥龍經綸玆日泯憂愛與身終咸淳無正史徳祐少完人他日修公傳終身作宋臣淵明還死晉商皓本逃秦壯士元無淚西風自濕巾兼靜黃壇楊君書室也取錢起柴門兼竹靜之句名之邑裏吟人題詠殆徧矣予爲友作反騷不知者便謂子云與屈子異意非也

本自柴門靜誰令種竹喧月來將畫寫風過引書翻黙坐雨偏響閒眠雪易繁動中還有靜此意互爲根余名宴居之室曰一枝巢賦詩以自遣

世事隨流水年華逐北風雁橫殘笛外人老夕陽中聽雪三間永催梅百榼空沿溪漉明月只在最髙峯

喜帥初歸剡

吳客多流越君尋古剡歸民貧官箠急嵗歉米船稀嶺鹿三丫入溪鱸一尺肥楡林知可隠安得翅能飛

和亦翁韻

斜日照疲蹇茅茨葺未成覘梅天气好臥雪夢魂淸葉脫懸星大谿長去火明詩翁如退將誰守五言城

小窓一首寄帥初

愛酒不嗜飲行藏一小窓斜陽屐樵磴細雨笠漁矼紅樹橋邊獨靑禽石上雙永懷艸廬葛來訪鹿門龎

爲胡後山提幹詠南麓古松

志在千尋上根蟠十里間不除當路樹爲作對門山田近龍常見枝低鶻可攀向來戎馬入世故涉艱難【柴門正當偃松岸下卽田丙子大兵入尙義裏屯予宅此樹繊柯不動疑有神物者防持之也】

中夜對月有省

風開半村雨月吐四更潮靜處常參省從來本寂寥天機雙鶴唳霜信一鴻飄短髮梳還癢寒釭凝不揺十月十三日嫩晴薄寒山房新構書閣去年此日北兵入是夜自中心徙獨山

霧重月無色夜來寒有情墻根余宿莽木末弄初晴去嵗那知有新冬得此生擁鑪談往事鸜鵒報三更

早涼出邑

暑濁難爲酒秋淸易得詩出門殘月在騎馬曉風吹山廠藤蘿構荒園枳棘籬新條聞快活歸路不妨遲

海眺

自嫌林谷暗欲作海天遊蘆葦人家曉蒹葭國士秋樹根生石上山影占江流載酒船頭去風波幾瓦甌

送山甫還峽中

到處圖松樹何曾忘卻山相攜溪路防愁踏夕陽還田吟桑空山雞飲石間所憂無可醉天上酒星閒

自次前韻詶馬奧諸丈見和

得肉鳶歸樹無魚鶴下田此中藏世界他處少人煙可怪衣偏裻何妨屐下穿亂離多少事史筆若爲傳久別形容攺相逢涕淚收少陵歌裏哭元亮飲中憂巖瀑和冰下溪楂避石流故園春早動歸計莫悠悠

巖云

巖云黏壁白瀑雨防簾斑詩句鴉初曉鄕愁日半山故人來沼上好鳥韻窓間樹近夜先到村空春未還

悵望雁山云

悵望雁山云柴門一欠伸笭箵潭底影襏襫雨中身紅煮溟波日靑回燒地春靑城新祼奠余景付詩人

庚辰元旦試筆

數我初生嵗今爲第二年光陰六十過行輩幾人全試把新詩寫閒將好夢圓兒孫扶出拜蘇酒譲渠先

夜坐

黃昏風雨後淸夜聖賢心松月生池底窓燈間竹林咽津芝術味洗耳石泉音早秫傳消息淸香慰暑襟

矮樹

千年矮桃樹從昔不教長靜入仙人室低親處女妝苔枝深漬雨秋實冷含霜蜂蝶誰知顧春風四畔香

楊栁淸明近二首

楊栁淸明近棠梨煙雨愁紅來千樹色白盡幾人頭歌哭同途去繁華轉眼收銅駞千古恨只爲一尊休楊栁淸明近梨花气寒誰家爭蹴踘客子淚闌干茇捨鳯棲小芹泥燕子寛西湖吾舊夢見說不堪防

欽定四庫全書

閬風集卷四

宋舒嶽祥撰五言律詩

酬張常吉

慿誰詩寄我溪水接流瓢島瘦神空泣韓豪骨未銷閒眠重落葉久坐到歸樵予亦逃名者何當共寂寥

次韻酬正仲見和並貽用之

世事多眉皺綀衣覺鼻酸老懷呼子冩瘦影引孫看爾健心無事吾貧骨帶寒一樽江上別露气夜來漙

次韻酬用之見和

秋晚如春早晨昏海气蒙霜嗥呼偶鹿雨啞破昏鐘知命休行險吟詩不怨窮吾儕天所賜出入戴靑松

十二月十三日曬藥有感

賣藥不二價買書甘一貧誰於旡妄世完此不貲身酒熟狂連月花香走四鄰因思少年事黙黙自沾巾詠荳防花卽詞人所謂荳防梢頭者也一名魚袋牡丹以其葉相類也亦名含胎菊

春晚愁偏重垂頭向下生牡丹憐與葉蕙艸愛分莖懸袋雙魚意含胎少婦情幽姿如冷淡那敢擬傾城舌吐梅仁顆心含荳角花折來無處著畱取愛名嘉脆紫深愁雨輕紅落軟沙虞兮成恨艸姊娣共成家

水閣新成與潘胡二子小飲

小有藏意橫陳燕息初一間規畫舫數板束方渠隠幾時聽雨開牕卽釣魚天寒須共飲吾已久捐書

次韻答潘宰見和送正仲多字韻詩

彊健近八十如君誠未多夢中思謁帝醉後縱懸河撫事遽如許流年柰若何相期成二老舉斗酌纎阿

次韻答達善季辯

眼暗書多誤牙搖飯著沙山林消幾屐天地總浮家故國帛書鴈荒園鼓吹蛙經年無驛使何處問京華次韻答陳用之王奕世袁明復三子和篇

藥畱殘焙火枕避近溪風意澹琴三疊人和酒一中自遭兵禍後已覺世緣空安得飄然去茅廬海上峯

避地李山

山居門早閉雪後樹重靑不爲艱危廹誰能險阻登寒機與舂應村誦隔溪聽絕頂觀滄海海平峯上層

蹔山

薄暮悲歡意無家去住間三間臨水屋半樹夕陽山石雨疎成宻沙潮去未還數旬成臥病轉老轉多艱

將爲鄞江之逰先寄正仲三首

相思不在逺道地一來難殘月中峯見疎星半夜看江湖靑艸逺風雨小牕寒鄞水饒魚米何由得共餐天地悲歌裏江城戰血餘哀湍防壞道斜日照殘書發禿因慵櫛園荒亦懶鋤舊來雙紫燕隨我到茅廬水漲苔梳髮風晴麥漾須茶香度深竹燈影射平蕪嵗月江流駛乾坤客枕孤鄞鄕風物好蒓菜出湘湖

燈花

火樹知誰種燈花凝不銷何人知此意有喜在明朝兒愛抄詩卷童歡進酒瓢紗籠添防惜莫要隙風揺

畱山甫

新舂知麥味舊債了鄰賖借榻無防處敲門有竹家韭苗香煮餅菊腦和烹茶少駐還山屐烏紗細雨斜

春曉

髙枕還慵起晴窻曉日明家貧從省事身老放徐行溪樹藏村暗山花照市明園林有樂事桑下見雛成

靜息

茅竹荒墟地菇蒲野水天故園長莽莽歸興自翩翩文字畱身後瓶罌滿眼前海棠知我意故作小春妍冬日過良坑岡東望滄海隠隠見漁村有感時避地者多浮海云

平陸人煙險漁舟家口肥靑天圍篛笠白雨澣蓑衣靜釣鷗分石寒歸雪滿扉磻溪有恨事嚴瀬本忘機

篆畦春日有懷正仲

別來成隔嵗卽是久相疎詠物追唐律名亭學史書荑柔春霰後花韻午晴初閒日有閒課人生無逸居

曉起觀梅

玉气占虹貫珠光照夜闌淒涼兼水淨的皪與星殘欲折先呵手誰來獨倚欄白螺曉露起向月中看

趨農

種浸淸明後芽烹谷雨前未能饑守死何不力耕田溪艸鳬毛滑山花雉頰鮮倦行聊少憇茅屋帶晴煙

次和花字韻酬正仲實父少白三友

不讀口生棘多愁眼易花江湖四閒客今古幾詩家吟是蠲憂藥功如解困茶艱難俱已歷好景夕陽斜

再次韻酬正仲

好翁須好客相映栁和花自是曹劉匹非分唐宋家書空因學艸品水爲知茶愛酒欣逢伴臨風醉墨斜

放螢寄正仲

殘編百讀過年去放螢飛好帶隨身火休爭秉燭輝夜涼辭竹庋風逆返書幃未是明經日何人拾汝歸

螢

毎向坳塘照多從曲徑燒無煙知有焰著艸不曾焦雜燐因風亂隨星沒夜遙老來疏簡冊四散任渠飄

漁童

丫角長身者依然髮梳只將星子餌釣得尺來魚險阻行來慣風波舞自如曽因潮岸塌收得古人書

春日山居好十首

春日山居好初春艸色回小橋簾映栁野店燭簪梅箭茁穿沙出蘭芽帶雪開從今排日去連月覆樽罍春日山居好尢佳是仲春半開花有韻微醉酒全眞堯帝衣裳日周公禮樂辰枝頭百舌子播告太諄諄春日山居好春深自向歸且看成茂實何必戀芳菲樹合明湖隔蒿長逺徑微風雩吾黨事試浴振春衣春日山居好春來不問深栁能同燕舞鶯解代花吟有酒家閒去無詩客莫尋賣田彊免役何必苦勞心春日山居好閒思二月頭麥靑農作暇荑秀女工休布谷遲催種提壺早勸逰老夫同獵較陌上暖風柔春日山居好西湖樂事非靑黃𨿽未接紅紫自交輝酒在何憂死詩成可療饑典書猶可醉何必有金揮春日山居好柴門愛客過連朝恣泥飲隨意有山歌句小從人學才衰覺气和情懷依分足好景不須多春日山居好尋花急占先騎驢投酒市領鶴上漁船薄暖還揮扇輕寒未替綿淸和時正麗日牡丹天春日山居好春園賞海棠風流思妙麗老大尙淸狂暫拭傷時涙還逢絕世妝傾銀並注瓦彼此一時芳春日山居好光風艸上浮溟蒙晨靄散澹蕩夕陽收發軔梅花報攀轅芍藥畱春來亦何好惟有白添頭

夏日山居好十首

夏日山居好淸風報斷梅林深蚊卻退山合鳥飛回一霎過雲雨數聲深水雷繞園尋蠧筍聊以薦山杯夏日山居好吟來亦自豪焚香誦周易痛飲讀離騷莫諱無三甲吾今已二毛蕪編三百卷空費一生勞夏日山居好還思童冠時汗流修舉業浴罷間題詩邊事廷紳奏朝除邸報馳槐花時節近新說合新知夏日山居好茅檐水餅香蕉衫身儉潔紗帽頂淸涼潤葉桑藏井新梢筍過墻莫言炎熱苦勝處苦寒鄕夏日山居好涼風樹下生三茶還可瀹二韮尙堪烹永日閒言語平生實講明半空飛赤電燕坐不須驚夏日山居好淸溪一笛風瘦軀便褐短寡發愛梳松細雨明歸鷺斜陽飲逺虹有時吟未穏飽步自書空夏日山居好雞鳴桑柘煙筍揺知過艸偃覺鵝眠休問田園計聊隨飲食緣經營空自苦煩惱更誰憐夏日山居好虫鳴山更幽靑鞋紫藤杖玉醴緑甆甌飛露吹黃葛涼風灑白頭已知時雨順更有虎狼憂夏日山居好日長宜學文金門堪避世畎畆不忘君林宿三冬雪巖藏萬里云屈伸吾道在何必雜人羣夏日山居好藤牀面北林荷心風百頃秧底月千尋幽鳥珍毛羽流泉響磬琴此中多樂事客至亦能吟

秋日山居好十首

秋日山居好新涼讀舊書黍馨秋社祭燈燦夜灘漁茄摘收花後嘗脫蒂初早田三得雨一飽解憂虞秋日山居好園丁貢美蔬燃萁酥煮豆拗頸爛蒸壺菇首甜供茹姜芽嫩漉菹秋來風物美何必去吾廬秋日山居好吾居山海間意行逢酒住興盡放歌還稻獲歸流水林疎縮逺山誰知僧快活飯飽卽身閒秋日山居好星河頂上懸聊隨兒女戲也設果筵欹枕看星渡開窻抱月眠溪田六十日接闕到紅鮮秋日山居好新涼及早興玉餐陽塢米冰嚼下洪菱海錯來蒲港溪鮮出石屏欲從逋客逝爲此未之能秋日山居好中秋興莫違四腮鱸正脆一尺蟹初肥白露秔登饌淸霜絹下機急舂輸井稅無事早言歸秋日山居好重陽庶物穰剖菱紅綻白剝栗紫含章黃雀綿披脊霜貍玉截肪登髙惟小圃何必上重岡秋日山居好淸涼鴈過初雞頭消暑夕鴨腳待霜餘艸淨防逺香蚤蟻除小園新雨過菜甲自刪鋤秋日山居好疎眀入畫峯獵憐依寺鹿樵防倚祠松鴈起西風笛人居夕照舂東山久不到勝具一枝笻秋日山居好秋濤木末橫龍藏寒水靜鶻擊廣原平紅葉茅茨露黃花麯蘗成西風輕步履隨意得閒行

冬日山居好十首

冬日山居好茅茨不漏風山廚蒸芋栗野徑掃風蓬嫰酒篘初白寒灰撥暫紅編氓吾未免杜老屢囊空冬日山居好誰能倚市門從橫鴉出郭寂寞鸛歸村爲念曲肱樂因耽曝背溫此時新放飲招我苦吟魂冬日山居好隨家丰儉宜果成猿種核薪落鶴巢枝梅見天機早菊知霜信遲讀書年少事任汝眼昏眵冬日山居好幽齋羃紙窻溫存檐鵲並暖熱竹鳩雙鹿下霜封塹樵歸雪印矼從玆謝城府吾志鹿門龎冬日山居好尢於老叟便年衰催釀酒骨冷早裝綿著帽來梅下扶輿到雪邊興來聊復爾微倦自髙眠冬日山居好農人告嵗功明朝輸井稅深夜動機舂木脫見山市霜淸聞澗鐘倘無饑凍廹何必羨侯封冬日山居好先生獵較時海陂寒网鴈嵐市夜分麋酒熟鄰相聚家貧盜不窺偸生前進士幸矣過耆頤冬日山居好能閒樂自全米丰平酒價蔬賤減魚錢偶爾思前事依然是少年下簾髙枕臥門外北風顚冬日山居好不知年又窮老人六十七破衲兩三重未要迎新嵗聊須駐舊冬明堂知未議安用聘申公冬日山居好能安始識閒漁歸溪口港樵下屋頭山竹蠣含梅蘂江鱸著玳斑人生何所事口腹最相關

山甫逰鄞訪僧復歸山房

麥熟歸小隠詩名畱逺方竹冠山靄重棕屨石苔香掃徑憐新筍臨池玩舊芳僧交非昔比吾黨懼行藏

送胡山甫歸山房

出峽復歸寺身孤心更虛半瓢巖下水一豆雪中蔬自制烏羅帽閒將白髮梳與君能幾別此意重相於

八月十五夜月

此夜十分月年時中半秋華夷同一照今古幾多愁顥气橫空白天光際海浮兒時讀書處桂子落巖幽

贈陳用之羨渠食筍也

食筍肥勝肉胸吞千畝寛汗靑終日對水墨一窻寒吾子風流甚此君冰雪完每思參玉版莫作北傖看

山行

今日新晴好東風散麥須山泉中琴瑟巖鳥合笙竽總是太平曲何勞擊壤圖誰知花濺淚杜老獨嗟吁

憶篆畦

流水人千里淸風酒一尊烏頭何日白鶴髮防人存石樹根基壯秋虫羽股繁殷勤問來使元亮欲歸園

送王奕世歸玉塘

故人今有子過我乞銘文紅樹催年老靑燈話夜分詩箋傳父業筆張吾軍萬里靑州路沂公幾代墳

十二月初七日補綴舊詩寄正仲

嵗闌思飲酒人老且捐書春日將輝賁陰風爲掃除花前看燈蟹雪後坐庵魚有約君無負墻根摘露蔬

山居

雀飲梅心雪魚吞水面雲山居差有味世事不堪聞野燒窮貍穴晴霄轉鴈羣溪寒春未著閏月壓余分

借正仲韻賦牡丹

洛陽宮苑地幻出幾花身艷色宜當午開時惜殿春管非舊國風雨易愁人同是多情客相逢說夢因

阪坑頭上籃輿煙雨中賦此醒困

下眺黃泥阪蒙蒙曉霧漫巖泉時一滴松雨幾曾幹利倍鹽爲市耕勞石作田我來聊小憇前去路千難十三日卽事【是日於松下聞鵑鳴此禽陰物至春暮感陽气而作夏至後則止今八月半而鳴書異也】

蒿欺菊藂瘦蔓壓橘枝低應俗精神減傷時夢寐迷欹眠中夜鴈薄飯午時雞咄咄眞堪怪秋深杜宇啼春分偶飲成醉兀兀坐睡覺而殘月在窻矣

酒熟還成飲花香忽過墻近燈人影大斜月樹身長陰洞龍藏雨春苗麝養香閒吟誰與語醉倚一胡牀

闕題

潮分船出浦雪破馬行沙去去三千里疎疎八九家矮壺分乳酪疏竹看梅花虎豹方充斥風林噪亂鴉

田舍偶憶菖蒲

山窻偶閒靜無事憶菖蒲怪石磨劍脊西風拂虎須性貞偏愛潔節勁固應臒何日新書室淸泉手自

渚宮秋思

石樹表獨立瓦蛩相與言雙鷗定漁社一犬防柴門抱甕非吾土浮家何處村枕邊黃黍飯用此了乾坤

風

太虛無眹兆因物見形聲入竹須搶地驅潮欲打城八方隨气轉萬里掃塵淸誰道鵬摶壯反從虎嘯生

中秋與山甫登樓小酌

莫笑斯樓小因髙勢自尊江山圖萬井煙樹防千村斫卻月中桂烹他海上鯤乘槎八月半與子探河源

觀窻前月過有感

檐影倒垂地月髙窻更陰殘蛩沈積葉悲鳥發遙岑易下傷時淚難平讀史心胸中猶若此酒盞可辭深

聞有海船入鄞作詩附寄正仲

華館多髯客深山短髮翁鐘聲更防外螢焰燒痕中春日同傾酒寒溪數過鴻天門通海路詩寄鄮城東

山甫還峽石有懷書寄

靜者一爲別誰將幽抱同行詩求谷友買紙囑溪翁數防澹雲樹一行遙海鴻莫因尋薯蕷深入萬山叢坐對蘭菊有樵人獻石輪囷如雲亦鐵中錚錚也喜而成詠

老入逺公社閒披貝葉文移梅兼得月買石看生云潭淨知魚數煙靑別鷺羣平生有香癖蘭菊勝鑪薰

春深贈山甫

石枕空蝴蝶山窻足杜鵑春深方沃若人意自翛然衰老難爲別畱連未肯眠燈花知我意今夜大如錢

贈周此山

梅花臺越路來往此畨新風月三間屋乾坤六尺身枕中鉛汞術筆下蕙蘭春聽說西江事廬山面目眞春晚聞霰客思淒然兩日不見達善季辯書懷奉寄

夜闌風薄樹雨急水坍沙書在吾何恨春深自憶家髙花猶著雪淺艸早鳴蛙同是離居客相逢弔嵗華

趨俗

殘雪髙峯外孤猿細雨中看花心未老問事耳須聾時俗同傖父歸休學塞翁相隨攜酒去獵較祭田公

葬沈氏墓

連夜頻夢見那知是與非天髙難告訴佛近且皈依修竹墳三尺寒梅石四圍有兒年十七他日望傳衣哭謝尙書【尙書在南日與予厚有書云生死出處與足下同之予往潭幕君以卭竹杖爲贐兵後杖失所在】

翰林眞學士吏部老尙書薊北非吾土鄞江有舊廬死生今已矣出處竟何如卭竹先龍化人琴一慟余

哭王達善

一叟經年瘧蕭然彊飯蔬殘花淸供後瘦竹苦吟余女授伏生業兒工阿買書曾無一紙別疑信問何如

哭李實甫

帝閽嘗再叩龍頷竟難攀帙散螢千防詩畱豹一斑人生防有極吾道幾曾還藏我擇軒記名垂天地間【螢千防一作灰千刼】

哭匊田詩老【君詩序自謂由翁捲徐照而漸趨唐人翁徐永嘉人】

尋源自永嘉淸響黜浮葩一字不犯古五言眞到家思幽多掩抑情至重咨嗟欲擬徴君誄天寒日又斜本是攻文者其如癖在詩人皆尊島佛我欲效宗師廢圃營新屋寒花帶短籬風流無此老遺槁訪佳兒【一作燈續家今世友殘槁自遺嵗辰賢所忌一夢驗於斯】

哭陳伯求

早總淮西餉晚爲刑部郎艱危身九隕漂泊淚千行天地孤忠在山河遺恨長寡妻隨季女猶得在鄞鄕

欽定四庫全書

閬風集卷五

宋舒嶽祥撰五言律詩

燈下飲別

歲晚客思去天寒子肯來稽畱須酒熟歡喜見梅開蠟屐匆匆駐箯輿故故廻嘉平猶未盡且欲舉殘杯

贈別山甫

勞君出南峽從我上東山辟惡香萸紫延年細菊斑看云獨無語覆斗且徐還說到忘機處沙鷗也自閒

贈別君英

相去十五里不來幾半年知君有農事疏我話詩篇置石桐陰澗開門海口天老人愁此別把酒菊叢邊山甫遊嵊拜戴安道墓而歸新年過我鳳棲作此贈別

尙謁死安道寧忘生閬風千巖幾尊酒百歲一枝笻且可耽甜黑何須醉軟紅謝公髙臥處明月在巖松

正仲過鳳棲臨行贈別

甲子春晴好鳳棲理去鞌江湖一葉小風雨對牀寒鼻鼾聲何壯燈花夜未闌紛紛多盜日吾黨敢求安

贈正仲別

一年三過我此去定經年雪壓登魚渚云生落鴈田壯遊今已矣老別自澘然心事有難說斯文屬子傳

再贈

不惜此時別毋忘別後音相隨溪上影共息樹邊陰水落行田蟹霜晴出谷禽何須拘攺歲有興卽相尋四月六日絕糧用銀盞易谷作詩別之

從此與君別臨行更一傾縱令愁作海誰送酒如澠已悟興亡理空畱物我情不知陶靖節何物了平生

十六夜月蝕旣

蝦蟇新食月金餅曲如鉤天道終還舊書生自隠憂星辰秋後爛河漢夜深流我欲騎鵬背乘風閱九州

八月二十五日聞布新條

民命無防鹿烹庖幾日休紛紛渾未悟炯炯爲深憂並和鄰舂相分漁步网收【近海民以小网行捕淺港謂之步罾】聊爲目前計甆椀汲新篘

過劉允叔故居先生宅前有老檜甚鉅薌巖乃裏中名山藏書其上

流水孤村裏先生此故居風流今已矣天道竟何如古屋前朝檜薌巖萬卷書蒼苔封瓦礫野燐出丘墟

安住寺松聲

晴日千竿籟春風萬鼓鼙淸和兼怨適細大雜髙低釋子聆眠石行人聽過溪曾於天竺寺爲爾駐遊藜

聞鄞兵入仙居二首

獨嶺斜陽笠深溪夜雨燈多憂未歸客萬事不言僧兵甲今如此臺明昔未曾欲言徵斂數天逺有誰能細雨殘陽外孤村亂水中饑年才半菽白髮聽疏舂世事何曾了吾生防有窮深衣斂形日嗟我一枝笻

悲來

竹簡千年夢楸枰萬古爭推敲渾細事著述亦虛名春艷無長好秋吟恨短生乃知天壤內各以一時鳴僕有書五千卷藏明恩山房亂後幸存胡山甫寄一榻爲吟所聞已遷入作唐律寄題

歲久殘僧屋吾書故不塵持經入深竹分韻與閒人花气聞慈像松涼施四鄰細思貧最好懷璧毎戕身

雪後喜晴和正仲近詩

今朝天气好寒減暖初增微醉無灰酒閒居有髮僧芳情花下月艷眼雪中燈久廢賡酬事新詩忽啟縢雲開靑鏡曉病起白頭人陽洞林光動晴檐鳥語眞黃花修故事新酒接比鄰火急輸官米寒舂連夜頻

十一月初三日夜有興尋梅

樹下春來往間月死生尋梅何處好隨意自溪行酒債應無數燈花各有情明朝江上路風雪一詩成

送潘少白遊桐柏宮

桐柏舊題句方瀛新記文因君重拂拭爲我致殷勤仙過峯停鶴龍藏井閟云金丹如可錬此去訪方聞曝書庭中卽事有作因思正仲在鴈蒼山南爲我作小楷雜以和篇當大有可觀因以寄之

稍覺干戈定聊寛旦夕憂黍黃雞應喌艸逺犢呼年匣畫乘陽展庭書值雨收漳濱想公幹小楷作銀鉤

賤生之日邀正伸子堂小酌

開歲恰七十吾衰病已頻從今數正旦一月有三晨甲子添新志乾坤寄老身晚年方學易此意爲誰陳

次正仲訪山中畱別韻

及此眞知老吾初不謂然相期無別事不朽要千年過我論新句畱君訂舊篇胡爲趨歸騎忙似趁潮船

挽董知鎭

曽行栲源路相訪竹溪頻事帝淸心旦於人笑面春升堂驚掛影下榻憶延賓風雪深尊夜梅花滿座茵

花鳥

色與聲俱妙鳥啼花亂開此時無事惱有酒待誰來漂泊迷歸路昏花恣覆杯已聞雷迸筍不怕雹驚梅

四月二十四日雨中分酒餉山友

欲言林下趣思共澗邊行細雨枇杷熟空江杜若生離居非逺道向夕自含情偶此開松酒分將一榼傾

楝花

蒸入黃梅雨寒收苦楝風團團羽葆蓋疊疊繡燻籠文錦財堪用金鈴實有功小畦畱一樹斤斧幸相容

山齋夜坐

新歲才三日春風便不同花前雙鬢白雪後一燈紅老去心無術愁來佛亦空吾儒眞實在千古獲麟翁

用正仲茅字韻

月白溪頭石霜淸屋上茅歲行天自運人老志還勞冬菊忘年友寒梅耐久交向來金椀醉今日對陶匏

次張幼學見寄韻

何必羨商顏幽奇出崄艱歸舟天際樹宿鳥屋頭山畏虎長危坐尋僧更不閒酬詩無好句奚錦得空還

九月朔晨起憶故園晚易【晚易書齋名也】

晚易圖書燼篆畦花木新承平三世積防亂一朝貧淸曉憑欄意空山袖手人平生欲學杜漂泊始成眞

賦山庵梅花

水石生來瘦乾坤孕此情寒谿千尺照殘雪數枝橫光射霜髯逼酥浮玉面爭何人夜吹笛故作斷腸聲

簡胡山甫【山甫新有病起百花開之句】

門外月誰敲花開醉逺郊自尋幽寺宿不耐俗人交裘替疏泉洗詩添續紙抄一身舟不系萬事柱難膠臘月朔第二孫繩祖彌月喜其與翁同十一月而又皆乙亥時也因賦以祝之

繩祖初彌月淸晨抱見翁頗憐頭額大兼愛月時同句法何時就家聲待汝洪吾年八十二方見汝成童

送潘少白赴連山館【其先有古桐者受菊田詩學】

桐木深坑嶺菊田髙弟家聞渠能館致去我使人嗟篛長潛沙筍蘭開傍石花古琴畱掛壁此意澹無邪

還龍舒舊隠

今朝歸小隠鄰里喜還悲亡國誰修史遺民自采詩鼠營新穴壤鶴理舊巢枝見說寅年泰防心待運移【民謡有虎嘯太平年之句】

懷昔

淮海新封國東南望止戈紗衣秋意早石枕雨聲多白露皺紅棗西風擺老荷昔年遊萬里今日興如何

暮春山居呈山甫正仲

逕盤如繆篆石淨可橫琴好鳥連朝在蒼苔一寸深撥泥尋筍脈掃地引蕉陰三客誰家有風流壓晉林

十七日夜村市

今歲梅誰待因遲卻未殘新泉生暗谷逺燒照前灘圓景終難久殘燈未肻闌沈吟思往事猶自倚闌干

喜見早梅花

朔雪吹吟屋春風駐酒家野塘冰上鴈官柳月中鴉玉饌寒沙筍金虀夜雨芽開牎有新事喜見早梅花

戲作

莫笑山居僻山居號令明芭蕉工報雨鴝鵒解知更樵長專封拜詩壇擁甲兵開一壺酒新句賞新晴

秋夕寄周錬師

虫聲疊哀思樹影弄淸輝休恨催年老私慚昧昨非倦童眠自語驚鶴定還飛逺念周髙志華顚坐翠微

易庵道人歸鴈蒼兩月矣作詩趣之

一入鴈蒼山山蒼鴈落灣石螿鳴杼下沙鳥宿牕間吾子動多悔老夫今稍閒密雲疏雨裏心事極相關甲申正月二十日遊盤穀道院贈石澗錬師

滄海連云族靑山逺驛塵回旋成小隠想象著幽人桃樹偏臨水梅花諱說春扶輿穿犖確空翠濕衣巾

過明智寺

毎過明智寺小寺在山前老衲分云坐山猿抱子眠巖花紅雜雨野水緑平田火後傷心處靑山響杜鵑

春晚寄二林

谷雨秧芽動楝風花信來蠏奔沙上火筍長地中雷燕子巢重定主人門早開二林詩敵手先著一篇催

辛卯正月二日蝶軒蚤作

鴉背閃晴天輕明紫翠煙年將人老大形與影周旋鳥語催晨枕梅花照夜編池塘春艸句此意有誰傳

吾道

聞惡休三唾懷賢賦七哀衰年催白髮細雨足紅梅江海歸詩卷乾坤換刼灰老儒何所用吾道自須回八月二十八日與潘少白劉君英艸酌耕養堂時劉正仲以求免役入城予亦爲羣小見厄者也

二子論秋夜秋蛩是四鄰葉黃狐下隴燈暗鼠欺人借譽門多客臨危俗少親平生劉正仲於此見情眞

約諸友九日遊東山

語石雙蛩碎鳴軒一葉鏘黃花無舊客白髮又重陽日月雙飛翼乾坤幾戰塲人生一百歲不飲自堪傷

山甫病中歸峽作此問之

山甫病歸峽僧言藥有廖自憐三歲長多白幾分頭水鳥工吟夜陰蛩苦話秋詩人多病瘧彊飯更何憂

送帥初遊浙西

吳下吾遊地因君思又飄水花香外雨沙鳥夢邊潮載酒浮官舫吟詩上驛橋三髙祠下過爲賦楚辭招

松花

偃蹇不入俗隨春也作花髙攀許樵子輕掃落僧家功用𨿽非藥風標正似茶秋風收子食辟穀勝胡麻

消憂

鳯棲塘上路春艸思悠悠綠樹雙黃鳥靑山一白頭詩書自有厄盜賊本非仇天道知難問吾貧不肻憂

宿石寺

朅來誰主我野寺得閒行借屋安書庋就巖搘飯鐺山晴分鴈轉水暖見魚生無事人情好相逢總笑迎

遊石寺

舊說爲石今知石化溪分剡溪秀亭近鎭亭遺沙鳥穿靑樾巖花覆碧漪逢僧如雅素防看古廊碑

重遊石寺

一先過水更有一尋鳥出石潭底筍穿沙樹心平橋連斷岸古佛坐喬林竹裏何人住時聞嘯詠音

曉涼

秋風萬里淸客子最含情山路殘星在柴門野水鳴平田聞鴈起落月有人行破篋無書冊何須眼復明

題汪日賓西樓附山甫達之

不忘西來意開牕西復西柳懸魚怒頰蒲縛蟹團臍縣近更傳信寺圍鐘到齊山翁出山處放杖得新題

山牕卽事思正仲有寄

相憐不相見不見自情親野水僧無影斜陽樹半身嬾蜂偸柏饑雀啄牕塵吟就懷人杳書成訪驛頻

獨坐遣興

昏眼迷煙雨修眉隠樹林杜鵑知夜半蟋蟀俟秋吟靜悟平生事閒思萬古心蹉跎七十五旣往莫追尋

十月初七日山中感興

日暮空歸裏時艱未到家稼收遷野鼠柿熟亂慈鴉冬暖生蘆筍人閒對菊花亡書何處補無用自咨嗟

二月初二日山中感興

山合風多急江寒潮易殘艱虞渾未息漂泊若爲安脫葉投沙井吹花防石防故園歸夢切雪潦幾時幹

贈星翁

星翁言我壽更壽復何求老病花生眼愁吟雪滿頭髀消經萬險面皺積千憂十載不看鏡今朝見自羞春日與正仲坐山齋余隠幾就睡旣覺而正仲端坐誦書未已此意似更勝淵明卿且去之語也

坐睡吾知味觀書客更嘉柴門桑舊曲石逕筍新斜花飽蜂歸國巢成燕著家此中眞有意髙柳兩三鴉

晝睡

生平慕睡鄕逃暑最爲良渴愛煎茶響饑聞煮粥香百年依白社一枕熟黃梁童嬾呼難動貪眠到夕陽

別銀瓶

年凶人賣子吾亦賣銀瓶送老無畱物因貧總割情捐軀資我飽覆斗餞君行正是花香日憑誰細細傾

臨水送將歸

落葉秋江外孤鐙逺樹中片帆天上下明月水西東岐渚潮來白晴霞暝更紅一尊臨水驛莫忘寄詩筒

送兪宜民歸馬耳峯

晴雪集林薄朝陽熙隴苗靑天堪數雁白路自通樵愁我未歸客別君還過橋何時燒短燭軟語更終宵十月初三日追記丙子歲以此日風雪中度平坑嶺入馬耳峯

歲窮常鮮裕人老更多悲白日無閒客靑山有了時乾坤馬迹滿風雨鶴巢危去歲來坑嶺移家度崄巇

古漁父詞二首

煙雨一葉小江湖大廈寛全家足風月髙枕恣波瀾白雪披蓑立靑山揭笠看莫將文叔事混我釣魚竿是店皆賒酒無家只有船燒魚巖下火吹笛水中天楓葉霜鋪地蘆花月滿川風波何處靜收釣卽安眠

衰至和王達善

衰來知已漸老去不容遲居長常先導徐行且逺期相看飄鶴髮久坐綻烏皮百歲休嫌短修名千載垂

詠頳桐花【此花徽廟賜名瑚林】

朱艸文明瑞玆花上品朱巧瑳紅象珥闊制紫雲襦麗奪炎精盛名霑禦賜殊且貪顏色好鶴頂似他無

因黃甘人便問訊帥初

茇捨干戈後班荊薦莽余何人騎有鶴顧我食無魚孤憤向誰說倦遊休上書時時問甘嶺戴子近何如七月初四日賦紫薇花俗名怕癢樹皮薄枝弱人以手搔之無風自動又名稻熟花開時早稻熟也僧寺多喜種之亦名寶相

蹙羅紅綫鎔防粉須黃野寺花開日平疇稻熟香曽陪紅藥省相對紫薇郎尙憶絲綸閤新秋雨露涼

謝劉文伯惠好翁牋

春膏誇瑩淨雲母鬭輕明吾子誠不俗老夫安用名𨿽非時態尙猶見故人情雅興因君動新吟憑幾成

秋日書事貽潘少白

樹色已非昨虫聲不忍聞亂鴉投急景老樹淰長云百頃靑黃半一村晴雨分憑闌新得句書贈特山君

貽正仲

月生鯨海上人在鴈蒼中一巘環村轉雙溪到海同百年能幾見七十有三翁爲此當心惻詩成走遞筒

貽山甫

多病空餘老勞生爲苦思偶然新得句長是不眠時鼠攪歉無肉傭逃怨食糜此懷誰可訴只恐則山知

梅所將別夜坐敍懷

相見豈無期前年亦此時靑山吾有約白髮子能醫石室誰看鼎巖泉似散絲老人偏重別去路渺相思去春帥初嘗約爲楡林遊欲烹羊釀酒爲小孟嘗旣而僕歸鳯棲後帥初亦往西浙遂不果今帥初已歸當踐前言但同遊之客達善已下世矣因黃甘便作詩以敍其懷

戴子遊西浙藕花香滿船因思今日日又是去年年楊果珍閩荔楡林下剡川烹羊曽有約已失碧桃仙

記夢

春夢是耶非終慙戀祿微整冠騎馬出欹枕聽雞回食蘗風霜入還丹志願違未能忘習气安得寸心灰

又

梅花淸入夢詩骨定非常半樹原遮蘚無風也自香籃輿衝暮雪茅舍帶晨霜傍竹依松處無心肻向陽

八月初三日五更夢覺追記

林下靑衫卸尊前白髮欹少年行樂事暮景感傷時鏈藥嫌長嬾觀書悔已遲惜花心性在時復一唫詩【夢行故都天街上往訪一舊識路甚迢遙至其館則所識不在有二女子從樓上亟道致其主偶出之意請余少俟因出酒肴酌餘歌詞有惜花心性之語夢覺不能全記故追賦之】

夢回

月上芙蓉浦船依杜若洲歲行人冉冉川永夢悠悠天地回靑眼江山養白頭老生如朽木安識有悲秋

題存思庵壁

香飯炊魚白新醅擘蟹黃秋風元不惡鄕思自難忘田水閒無用山云薄有光篆畦消息好一路木樨香

巾山題客捨壁

曉行風露淸夾徑艸虫鳴虎近常行市雞啼早出城路長終是到世險自難平學得王陽術黃金可立成四月初四日正仲子堂可大及梅所周鏈師會耕養堂

白月一家好靑山四坐迎短笻看虎迹髙枕聽蛙聲艸具枇杷足瓜廬熠燿行相逢總佳士更喜著彌明

含笑花

半面羞藏袂回頭嬾向人淸涼生夜气冷淡見天眞此物慳開口他花怯效顰莫嫌容易落笑罷總成塵【花頭皆向下才放口卽落】

五言長律

詠竹拂子謝潘可大

天封竹拂子贈我意何勤白馬惟餘鬛蒼蠅合避人柄雙疑共產身粉止畱筋可鄙防毛賤堪同塵尾珍書齋添道气入室許嘉賓

壬辰正月胡子持孫平叔劉正仲諸友於鴈蒼建赤城先生祠賦唐律一十韻以紀其事

句讀從朱老【先生始從朱叟學】經書本釋翁【後與僧惟賢遊假其書得五經始通大義】於藍靑所出他石玉堪攻文啟吾鄕秀心知百代崇【先生從東坡學有詩上之】推尊非苟合議論自難同【先生因議開五丈河坡公異意】名節道鄕峻詞章淮海雄諸公交贊譽此老定磨礲舊祀儒宮側新祠佛寺東開山猶別子傳鉢許宗風俎豆干戈後詩書煨燼中千年期勿壊印印此心通

評花

我欣牟莟重君喜菜花黃露浥虀菹味風搖餅餌香均爲資食品乍可少羮湯若論充冬蓄何如續夏糧書生有定祿百罋亦湏甞

欽定四庫全書

閬風集卷六

宋舒嶽祥撰七言律詩

詠紫荊花

自古惟聞棠棣詠後人多感紫荊回固知天理隨機觸亦本詩人起興來枯條誰綴桃花米嫩蕊初挼撒酒媒野老門前栽一樹才開桐角此花開

登樓

千年日月藏丹鼎萬里乾坤著白頭落木斷虹天閒雲倦鳥日悠悠開門白海通諸島極目靑山是別州我欲便騎黃鶴去回頭還有故鄕愁

和正仲送達善歸錢塘韻

二客論交自有時篆畦相防不相期家如元亮貧更好學扺申公老未衰好詩甚似無聲畫昏眼羞同沒字碑買地近來聞辟圃樊侯種防未爲遲

水金蓮

波心隠隠金椎出只道馮夷先導來笑口漸開黃玉罋丹心初見小蓮胎步花想見江妃佩燒燭那從水殿回傳記無聞今始著莫嫌閒客少詩才

題巾山翠防

逆水遊鯤去不回兩鬐挿背尙崔嵬月將塔影和峯轉風作潮花入寺來星斗四垂雙闕壯乾坤一覽八牕開山僧髙臥還知否人世如今換刼灰

梨花

新葉輕柔宜與借芳心疎散不須茸象牀骨冷驚春夢霧閣神淸怯曉風雨裏多情危有淚月中澄瑩望如空淸明寒食人何處金穀昭陽事不同

牽牛花

卉中深碧斯爲最繡蝶紅蜻宿近枝巧補疎籬陰漠漠善緣髙竹實累累滿承秋露瑤杯瑩半斂朝陽翠袖欹入藥性寒君莫棄良醫疎滯用隨宜

石上種劍蒲其脊成矣非陶隠居所謂溪蓀者耶

昆山片玉天生潤鴈蕩移來手自栽禪客久親淸少病山童勤拂淨無埃葉端灑灑通心露根畔疎疎引水苔必有事焉還勿助此方端自養原來

菖蒲最難養置而弗省則弗滋勤勤拂拭則病矣余性甚嗜之往往不特人病苗而苗亦病人矣講求其法至備嘗爲之作譜書畱南郭楊建處建攝令黃巖死於兵無從問矣端午日尋石菖蒲偶成一律

多忘昏昏久廢書閒來石上采菖蒲瘦鞭走石蛟龍窟細葉穿苔虎豹須陰洞容光明復晦乳泉盈坎潤難枯試拈九節風前嗅已覺登仙不用扶

六月十一日山窗散愁

平生志大孔文舉牢落依然不可羈茨闔小窓巢燕子菇蒲新雨試鵝兒胸襟大悶書不讀口吻防吟人未知安得一簔江海去持螯作鱠臥鴟夷

賦眼昏

不爲吟哦苦苦頻老逢憂患損精神見人依約近方省認字防茫久未眞漠漠江山渾水墨冥冥艸樹隔煙塵何人解咒揚枝水洗淨從前業障因

次韻正仲秋晚感興【有序】

每得正仲秋篇必先鋪敍所見聞不必左史倚相之讀墳典也蓋古事已有傳之者而新聞就泯吾懼無述焉儻因此而增長之則咸淳徳祐故老所傳猶可一二不沒也十月十九日

舉頭無路見長安十月江南有朔寒巖瀑飛來云影濕溪霜著處葉聲幹相思一夜心先醉欲話前冬鼻已酸愛爾和詩添記事愁來時解錦囊防

次韻答胡山甫避地述懷時予有結茅馬奧之意

兔迒鹿町便爲家不怕飛騰萬仞崖此日披榛尋細路他年買地卜幽齋山風索索鳴林籜野水洄洄泛槮柴到此冥心齊物理借茅枕石氏無懷

有感

風雨翛翛花事闌餘寒迆邐麥秋天一春不見飛蝴蝶幾夜初聞叫杜防林外畫眉誰嫵媚花間繡眼自便翾上林還有嚶鳴否此日春歸一黯然

玉毬花

花開壓逕枝堪挽花落鋪堦雪不飄蠒老蛾成投綠水香乾蝶散離長條滿地月明濃不掃無人梅落怨難銷老人別有心中事愧爾投瓜乏報瑤

問信

鳯棲老子近何如骨格崚嶒久病餘新酒得時招近局小樓無事憶亡書眼昏長道靑燈暗頭癢空將短髮梳昨夜西風吹海動磨刀準擬膾鱸魚

蜜蜂

官課有嚴投急影公衙未退沸繁聲香材聚斂千家圃兵衛森凝百雉城額上粉輕春尙早股間金重日初晴百虫未敢梅花近惟有渠來蹴雪英

題劉君英石屏

天碑萬古閟嶙峋自我來追此日新旭日小村鳩喚婦寒霜疎木鴈來賓路長橋斷誰家店天逺舟行何處人萬頃黃蘆秋色裏是中著我坐垂緡

次韻記馬耳峯舊遊

牙軸珠聨祕籥縢曉窓開卷見詩朋曲渠荷葦鳴新雨深院茶梅響落冰山市雪晴邀試酒溪橋月好近燒燈玉不放花流出聞有潛魚解避罾【遊玉澗日兪澤民說潭有潛鰱長數尺隠見不測樵者見之而釣者莫獲也】

次韻酬正仲

絲窠防迹鎖書縢老去斯文屬友朋凍芋共煨須熟火寒葅對嚼欲生冰山深有客傳詩槁庵小無僧上佛燈西去薌嵓才半里有蛟寒蟄得沈罾

周梅所攜正仲再和借書韻見示次韻報之

少日從軍輝綠縢如今一室與云朋低眉深閉車中婦背俗空懸木上罾何幸傳衣歸六祖莫忘受記出燃燈相期何止詩篇事大節無虧誓飲冰

七月十五日競傳有鐵騎八百來屠寧海人懼罹仙居禍僦船入海從鴟夷子遊余在龍舒精舎事定而後聞之幸免奔竄深有羨於漁家之樂也作漁父一首

年來避世羨漁郎全載妻兒雲水鄕隔葦鳴榔分細火帶苔收网曬斜陽一絲寒雨鱸腮紫半箔歸潮蟹斗黃欲逐鴟夷江海去西風無柰稻花香

次和楊中齋讀閬風菊譜因覓本植齋前韻

爲愛寒花晚節香故栽松逕與茅堂壽思園綺眠商嶺淸想夷齊遁首陽俗眼只貪金帶紫【一種黃色而帶紫俗號北紫綃金】丹心惟喜禦袍黃先生逺覓陶潛種急作山書寄孟光

端午感懷

曽飲昌陽七十三老來大布當輕衫豫儲當采三年艾緩計空尋六日蟾楚俗舊時沈黍恨唐宮此日賜衣霑梔香滿院人如玉尙想薰風半捲簾

正仲入鄞敍懷送別二首

遇事無心心自放如今心事放尢難酒開愁緒湯澆雪書潤枯腸火養丹欹枕啼鴉分曉色把杯歸鴈破春寒君來訪我連朝雨三日新晴理去鞍

此別未知長與短一春風雨助淒然欲隨流水入城去更系扁舟話栁邊芳艸斜陽新住蝶落花飛絮亂啼鵑鴈蒼山好須回首便見秋風在眼前

正仲有詩因次和再別

好客分明爲我來不嫌茅舎似雞棲歸云古樹如新畫久雨蒼崖失舊題別我此行正月盡懷君老眼兩行啼丈夫出處有常度不爲黃金顏色低

夢笑

過盡江山十萬鴻梅花昨夜笑東風客行艸樹綿綿外夢覺烏鵶渺渺中天道難知龜不信人生有恨水無窮今年厄閏有如此萬事繩牀俯仰空

十二月初八日曉夢歸故園

紅藤枕上到家園花木蕭疎可若干陋巷夕陽人悄悄舊墻新雨竹娟娟數聲啼鳥春愁破幾防殘星夜話闌世事旋消還旋積只畱靑史得千年

野老

野老巢居江上成相親幽事逺浮名近村飲酒攜孫去逺寺尋蘭領犬行麥老秧髙關念慮花開果熟有將迎舊時風俗今誰有見爾令人憶太平

有懷正仲還鴈峯詩

松聲夜半如傾瀑憶坐西齋共不眠一皷輕雷驚蟄後細篩防雨落梅天臨流欲渡還休笑送客歸來始惘然掩卷有誰知此意一窓新緑待啼鵑

戱述任翻詩句酬儲梅臒見和之作

我愛巾山去復回城中平地起崔嵬前村淸景何人占絕頂新涼幾夜來鶴起露翻松磴響僧吟月上竹房開任翻鏈得淸新字想見斯人百念灰

四月初一日積雨新霽偶成

渺然淸興憶江湖縛住此心安破廬新緑池塘魚散子落紅園徑鳥將雛靑梅成後少佳果苦蕒出來無好蔬老疾已艱登陟具誰能爲作臥遊圖

挽愛山李徳夫

不爲時新刺繡紋鵠袍鶴髮自相親襄陽須有漢耆舊彭澤終爲晉隠淪往往名場躋後輩時時相衮問斯人如今天道平如槪得失榮枯一幻塵

卽事

麥熟南風掛衲畦山禽快活曉來啼中分艸色柴車路半壓藤花石步谿茅屋數家深避馬竹林三里逺聞雞荒村得句將誰贈墻壁還隨卽事題

次韻和正仲南風

有客披襟曰快哉豈知元自舜弦來但令酷吏暑先去足想蒼生慍自開樹影縱橫流院落荷香來往防池臺公權只賦生涼句不道閭閻正苦哀

十月十八日聞鴈

一聲空杳分千響萬里荒涼月正明共說江南舊來處還思沙漠逺行程如哀如怨知何事相應相呼也有情驚起蘆花不成夢江城應是報嚴更

新曆未頒遺民感愴二首貽王達善曹季辯胡山甫戴帥初諸君皆避地客也

故國山河成斷絕孤臣江海自飄零牕間取月離離白樹下窺天碎碎靑一鴈不來山驛靜千梅欲動客愁醒新來未賜王春歷三尺堯階自有蓂

寒气著人身似病世塗多故鬢如銀刼灰今信胡僧說野燐多應戰鬼新兵甲縱橫滿天地衣冠顚倒走風塵古今歷數歸仁義河洛圖書屬聖神

自和前韻答達善

一字不輕王達善忽看唾玉落鉤銀共評中說躋尊魏誰艸經飾美新大澤深山容避地蓬萊弱水嘆揚塵與君同勘丹經訣長飯靑精養谷神

幽幽叢薄無塵到渺渺菅茅有露零松曲似腰元自直潭澄如眼向誰靑千愁淟涊那能浣萬事淒迷不欲醒陰晦終逢開霽日宮槐移影度階蓂

再和前韻答達善季辯

屝屨送人徵影逺布裘知我涕痕零初愁凍雪無狐白忽喜晴霄現卵靑欲向華山成穏睡不禁楚澤自長醒桃源自昔無秦歷艸木榮枯是瑞蓂

北固漫誇城立鐵錢塘休說浪翻銀江山不攺英雄泯宇宙無窮戰伐新過眼煙花空似錦到頭富貴總成塵舊時都下逢除夕果食花餳祭竈神

綠陰

野色蒙茸翠羽蓋山光澹蕩碧油幢午煙時引煎茶竈曉霧還霑讀易窓隠映擲金鶯防防分明借玉鷺雙雙莫疑蛇動杯中影一笑開襟釣大江

詠鸂防

雙雙遊戱水仙宮著錦衣裳舞鏡空晴浴桃花紅影裏雨眠蓮葉翠香中文禽自是風情別野鷺休將品格同寄語虞羅須並取莫令失侶各西東

謝禦史王素行免里正之役

繡衣禦史當霄立星次周流到上臺萬里東隅觀出日十年幽蟄聽驚雷頓令絕學知書貴解使貪官覺賄災恩及老生何以報只將頌語獻行臺

感懷

時事傳來日日新信疑相半向誰詢一寒一暑成吾老多雨多愁過卻春酒畔暫休無限事花前難買自由身百年猶有四十在須見升平作幸民

對紅藥有感

牡丹過後賣芍藥淸曉天街頻叫時傳世園林鶯自占有名花艸蝶先知百年富貴一塲夢千古英雄幾局碁世上興亡總如此我今嘆老復嗟衰

百合

收拾千紅不上枝綠莖丹萼稱施爲燈籠翠幹從髙揭火繖流蘇直下垂文豹畨身騰防仗赤龍奮爪擺朱旗莫疑衰老多誇語漬蜜蒸根潤上池

梔子花

六出臺成一寸心銀盤里許貯金簪月中不著蠅防璧春過翻疑蝶滿林陸地水光山院靜炎天冰片石壇深揚州只說瓊花好漠漠風沙何處尋

和王達善碧桃詩【有序】

正仲賦碧桃舊矣雜之書冊間失其所在偶閱書見之次和奉呈聞仙桃一實三千年和詩不妨遲也

石階無罅誰銜子燒地成焦豈復芽千嵗分根染天水單臺五出異朝霞朝紳濟濟水蒼佩仙袂盈盈萼綠華作記不嫌人事晚來年潤筆到山家

同正仲賦赬桐彩蝶

守著赬桐不爲香翩如鳯子往來忙徘徊最愛眞紅色搖曵偏垂五彩裳寧號孟蟬隨鬢裊莫爲鬼蝶幻身藏惜花卻似詩人性日舞中間夜宿房

一葉

欲排江渚千鴻陣先舞庭臯一葉秋細路桑麻髙下屋平湖風雨往來舟人間酒熟花爲客夢覺殘燈月上樓故舊凋零我老矣少年安肯與同遊

枕上聞蛩有感

桑鳥催耕緣底事艸虫促織竟何成春風秋月祗垂淚北斗南箕空得名有客悲歌持築擊何時至治以韶鳴吾儕吟詠還如此哀樂不知何處生

小閣省心

避地逃名花裏居春風何事轉桑樞退藏小閣收心靜閒下危階放步徐身到衰時方學道眼當昏處始觀書一生日力悠悠度總悔從前作計疎

詠蝶

前身曾學昭儀舞時樣工爲京兆眉揀盡好枝無可意倦尋芳艸歇多時曉畦霧重狂須減風檻花飛悞與隨不但蛛絲深著避更知紅袖亦堪疑

春日卽事

燈夕花朝都已過石泉槐火又將新故鄕失業荊榛滿客子長饑雨雪頻底處桃源堪避世何人橘裏得藏身朝家細核丁黃籍食指𨿽多無絹銀

次正仲賦桃花韻

紅紅白白好容顏笑日臨風錦裹山且引防云來洞口莫隨流水去人間憶遊夢得嗟重到訪異驎之擬不還自是劉郎有緣防一千年後重來攀

詠篆畦垂絲海棠【此花最早開未有葉長條下垂花宻似錦帶也】

奪胎錦帶仍添麗借面芙蓉特太臒睡去不禁春露壓醉來誰倩曉風扶長條莫恨無新葉纎瓣還能著細須火急提魚花下飲明朝千防亂靑蕪

正月十四日小園偶坐

天地元從雪後新開簾閒坐看回春謝公夢覺池生艸杜老羮成澗有芹正是泰和嘉气象好調寒暖養精神花前不著多憂客百舌何妨報事頻

次韻答達善

道不能鳴假物鳴數篇詩見故人情重經喪亂成南北多謝交遊訪死生我始欲愁將老至公須少忍待時平古來毀棄連城壁不恨沈埋百世英

試楊日新筆次韻答戴帥初

聞爾又歸靑嶂住四明西畔越東頭山當籬外偏環屋水到門前總合流得句苦遲難附置懷人不見更登樓掃除兒女相思話好作閬風十日遊【置傳書郵舎也閬平聲】

寄慈林交講師

有意西林尋小隠無田東瀼可鄰家聞師投謁不入巷知我無人能防茶山色一谿連雨色雪花十里糝松花秋聲正與公相似相對忘言定不差【交師病聾故云】

詠宻囿花

繁枝宻宻宜樊圃以此能當宻囿名不信嫩莖藏勁刺試將纎手觸紅英毛身秦女自正色鳥爪麻姑無俗情方朔竊桃何處入只應列子禦風行

攬秋

讀書瞪視眼花亂力穡作勞足蠒休尊俎風流容鴨腳語言滋味許鴻頭蘆根系艇誰敲火木末開扉獨攬秋壯日貂裘無恙不浩歌聊爲解牢愁

詠佛見笑【一名錦堂春】

錦堂得此添春色金屋從他著麗人老佛見之憐且笑少年休以妄爲眞梵天寶相宜方駕海島金沙合效顰可是好花多刺手漢濵遊女禮防身

蓼花

曾向江湖久釣遊極憐紅蓼滿汀洲淸秋欲近先開眼小雨才鳴急防頭翡翠忽來機事動蜻蜓不定晚風遒拒霜未放菡萏謝防綴中間一段愁

約平叔髙秋泛海

乘桴欲看日生東借子門前一席風白石鑿余云補穴靑峯開處月浮宮持螯斫鱠萬事足踞殻食蜊千刼空剰欲作詩招酒社恐君戶小趣難同

冬至前一日小史自溪上獻梅四枝寘之書案奇奇怪怪爲賦長句志喜也

中有黃金白玉姝莫欺紅粒綴茱茰曉風吹面成冰腦夜雪流脂結玉酥凍蘂未期春鳥啄寒香不上暖蜂須一生欲壓孤山句囊錦空垂气浪麤

木芙蓉

溪山瀟灑最宜秋緩步何須百尺樓亂後見花如故舊老來得酒更風流幽蓀暗折誰知處好鳥一啼人舉頭欲對黃花開口笑茫然消息也堪愁

欽定四庫全書

閬風集卷七

宋舒嶽祥撰七言律詩

贈敏求

抄書滿架筆無塵自是飡霞洞里人性癖貪吟如好色話終更僕尙畱賔愛花更縮栽蔬地開徑還通指竹鄰不是不貧貧得雅如今金塢總輸貧

戲贈牛女

擲果久憐潘嶽好投梭不放幼輿癡彩雲似扇羞郎面新月如弓學婦眉喜鵲成橋終有別陽烏出海且教遲如何自古占天者不說經躔有動移

三月二十三日效樂天體

習習東風白薴裘餘寒未盡滯淸愁栁疑楚舞腰偏細鶯學吳音舌更柔好景良辰千古在騷人墨客防時休一年佳致惟春莫可惜花飛人白頭

小酌送春

春風元逐土牛來欲去金錢買不回莫道鸎花拋白髮且將蠶豆伴靑梅落花流水辭梁苑芳艸斜陽上楚防老子不嫌閒寂坐緑陰如屋兩三杯

次韻答孫平叔感春之作

從教鑿石置官場不怕滄溟地脈傷薜荔斸開山鬼泣莓苔迸出水精涼東周以後一春夢西晉於今防夕陽自有靑天開豁處髙秋買棹泛蒼茫【往時平叔所居樟林山出白石如水晶有防遣官鑿之】

五陵三輔少年場往事懽娛緫不傷閱世鶯花見興廢隨時蜂蝶有炎涼原甞館寂生春艸田竇門荒掩夕陽漢殿唐宮亦如此由來天道本茫茫

江湖處處尋春去每到芳時醉不歸簾幙生香花欲語池塘細雨燕交飛閒思此事眞難得或恐他生願不違欲作三門終老計買山囊罄值年饑

寄王眞人

象簡銀冠覲冕旒一淸沆瀣九天秋西湖處士梅花屋太乙眞人蓮葉舟聞道遼東來白鶴不知函谷度靑牛人間天上無拘束且駕長螭賦逺逰

梅花二首遺正仲少見折贈之意

晴暖不妨臨石瀬淸寒多是傍柴關香須蜂咬應知苦斜影僧眠得占閒數防稀星枝上下一防殘雪樹中間入冬冷落愁眉結見爾鮮明故展顏

三月十七日食櫻桃豆知麥熟日至矣示家人爲我進一杯也

淸明已自斷百果櫻豆從頭次第甞靑山四面欲春晚白髮千丈照溪長偶然坐石云離次久不窺園竹亂行甔石屢空惟食粥平臯聞道麥須黃

郭似山道士寄恵竹筆兩束啟緘乃羊毫也作詩戲之

似山恵我筍絲筆乃是長須公子毫竹簡固應同祓滌瑯函寧肯近腥臊若非月裏霜防穎恐是仙家云鹿毛潤筆定須三百束爲君滴露注荘騷

賦素馨花【此花自正仲宅移植於此】

小蕊淸香眞有韻柔條纎葉不勝春承平時節移新主離亂風塵見故人淚重防幹添婀娜香殘篤耨駐絪緼舊恩深淺君自防莫問誰家時與親

賦橘花次正仲韻

璘娥琢月剪冰花著葉團團更不斜只把靑蔥爭玉樹不將夭冶鬭金沙吹香自滿騷人國成實還宜野叟家老我眞成被花惱尊前坐嘆復行嗟

逰潘嶴魏都冶墓庵

弄日防陰駕筍輿柴桑五子共擕扶雲門鐘鼓先朝賜丞相門庭近日殊緑樹兩行溪貫串靑巒百折路縈紆惟餘守冢鷹窠在采捕令嚴無牧芻【墓道有角鷹產子有司禁民樵采】

螢

熠熠孤光闔復開黃金一防亦防哉淩風欲作炎云助入屋翻疑夜雨來本爲防明生腐艸誰知殘照落莓苔暗飛只合藏形影羅扇収來卻是災

正仲過我一宿蓐食而行敍懷追餞之

又見王師下海夷書生筆硯自非宜風塵宇內成百戰花塢山中自四時故舊凋零今已矣江山寂寞子何之籃輿載雨怱怱去一飯無因話別離

楊花

斷茸冉冉靑樓外浮影悠悠紫陌間晴日暖風眞得所逰絲野馬與俱閒舞經林苑鶯銜去飛去簾櫳燕掠還莫把蘆花來比擬秋深客子更愁顏

三月之朔邑庠請僕升講席說詩泮水正仲用前韻紀之因次其韻

春服初成冠與童聚觀王式一衰翁圓冠方屨還吾道續衽鉤邊見古風投戈猶待漢符赤藏壁不隨秦火紅寧可短衣充博士莫令城旦屬司空

次和正仲詠荷花月露二景

天香夜气兩交加艇子歌眠宿妙花誰展銀泥鋪水色更調汞粉拂霜華卽空是色非二景有象無聲別一家此際含羞花正斂明朝一片落驚嗟

風淸月白天垂碧有恨如羞半斂花紅袖粉痕晨帶濕翠盤珠影夜生華楊枝灑潤菩提雨薇水流香仙子家防度曉風過麯院七年不見使人嗟

謝彌大恵萬嵗藤杖

靑山節節皆龍冢蛻骨崚嶒幻此藤栗楖生來呼上座獼猴拾得奉胡僧子能致此須牙具我試攜之气力增欲上泰山賔出日便須著腳共猱升

又詠萬嵗藤杖酬正仲並謝元恵主人潘少白

不求海上千金藥且覓山中萬嵗藤潘子入林親揀得舒翁履險力扶能乞君瘦硬蒼龍節伴我淸羸病鶴形莫向潭邊令照影忽然變化老誰憑

正仲訪余棠溪帥初來防正仲時余欲歸閬風未能決書呈三友

晴雲髙舉雪云低日日占天不齊菘白僵成茭白筍麥黃淹作韭黃虀江湖吐日黿晞甲山路成泥獸印蹄老去欲休官不許夜來魂夢舊山谿

暮春書懷寄董正翁寺正

尋春曾作太平民說著花時淚濕巾風雨差池桃杏過山林牢落鳥烏親書中悶見傷心事畫裏思逢避世人霄漢故交今隠遁有山堪買願爲鄰

賦水仙花

冷淡不生桃李徑只將素艷伴紅梅冰淸玉潤檀心炯日暮天寒翠袖廻似倚蘭舟並桂楫羞稱金盞共銀防誰將六出天花種移向人間妙奪胎

同正仲賦鳳仙花【其子名急性不耐人觸也】

本愛眞紅一種奇後來紫白自繁滋靑冠輕舉眞仙子彩羽來儀瑞鳳兒石竹通家分異樣園葵附譜亦多姿莫嫌性急難攖觸我以爲規勝佩韋

七夕呈正仲

金風璧月淸涼境紅蓼靑蘋迆邐秋漠漠蛛絲穿露重防微螢火學星流何年才子誣躔象防度佳人女牛一局爛柯經數代人間隔嵗未悠悠

剪春羅

誰裁婺女輕羅段我有並州快剪刀色似山丹殊少肉形如石竹亦多毫胭脂初褪黃先露蝴蝶才成翅未髙欲向小窻成扇面世無陶縝倩誰描

又戲和正仲賦剪春羅

昔時剪防聊爲假今見裁羅卻是眞葉底防窠本機戶花邊綫艸是鍼人獨客書齋思拆補靜姝繡閣學縫紉晚花開徧幽畦艸石竹山丹及麗春

示兒

蛻蝶將舒魄尙凝如癡如夢復如醒風吹海水飛成雪月入梅花膠作冰有口勿言惟飲酒無家可著不如僧眼前喜見行王政已有添丁充踐更【時州縣抄具丁口】

九日與正仲子堂君英舉酒於篆畦璋萬二侄男庭堅仲容仲堪叔獻季臨與焉

登髙勝具何人有重九佳名此日臨老眼已昏空悵望壯心猶在惜銷沈天眞呈露靑山瘦世故流離白髮侵漢水沈碑今出否古來賢逹共沾襟

九日觀萬堂小酌懷正仲及梅所鏈師

極目冥鴻顥气初人生快意食鱸魚剪來茰菊觴新酒麾去蚊蠅俯舊書騷雅劉郎今健否淸修周老近何如篆畦雨裏靑蒿長寂寞無人過艸廬

新涼

慙愧秋風慰白須夜涼早已入籧篨白蓮社裏防人在黃菊尊前萬事防老婦自欣瓶有粟兒童休恨食無魚故園紅桂通消息定有新詩一起予

六月甲申雨後涼气如秋

蘋花消息入疏櫺六月何曾有此淸晚飯出門新雨過深衣臨水早蟬鳴月西人影如鴻影風裏松聲帶鶴聲此意寂寥誰防得沈沈黙黙自含情

鬢邊嬌

天工施巧亦無窮開盡枝頭入艸中先借豆花來作樣旋將槐蘂綴成叢淡勻弄色薔薇紫深蒂含胎荳蔻紅可是夏英無勝汝鬢云一朶愛瓏松

免役後登山園小飲書懷

深憑歌酒送流紅岸幘披襟萬頃風一斗白鷗蒼靄上數篇黃鳥緑陰中不辭老疾餘年在已付懽哀萬事空新荷使家除戶役安居從此異徵鴻

辛巳自壽

六十三翁自荷天亂余骨肉防家全不材幸度龍蛇嵗多病休催犬馬年我老思親空有恨人生不飲更堪憐差池九子森童冠屢舞交酬且眼前

詠芭蕉

虛明旱藕千絲透淸冷寒泉百脈來緑燭怕燒先自障靑牋欲寄倩誰裁正憐夜雨敲篷響只恐秋風裂扇開月下徘徊淸影動卻疑翠鳳下瑤防

詩訣

蕢桴土鼓爲聲始天球河圖非琢工欲自栁州參靖節將邀東野適盧仝平原駿馬開黃霧下水輕舟遇快風歷歷瑤琴怨遙夜泠泠玉佩度秋空

寒食書懷二首

曉寒颯颯侵駞褐山色盈盈入酒杯人物風流隨逝水故都文憲沒蒼苔黃鸝杜宇怱忙過盧橘楊梅次第來气運總隨時節變人逢寒食自須哀

天機妙處莫形容難把丹靑冩太空萬古碧山畱色在千江皓月此心同烏紗燕子開門雨白髮楊妃掠面風欲問淸明休檢歷杜鶻啼血滴巖紅

和正仲月季花【此花以四時季月開亦名長春一種白色又名月桂陳簡齋詩所謂人間趺宕簡齋老天下風流月桂花一壺獨向叢邊盡細雨霏霏濕暮鴉者是也】

風流天下眞難似惜向籬邊砌下栽依舊風情三月在斬新花葉四時開莫嫌緑刺傷人手自有妍姿勸客杯不擬折來輕落去坐防顏色總塵埃

詠淩霄花

淩空千尺走龍蛇隠映柴門野老家把長纓縻落月亂飄丹粉染晴霞猿猴升慣能收藥蝴蝶低飛不到花最愛豹林種處士紫英香裏岸烏紗

卜居

丹靑不用畫吾廬小小茅茨住近湖欲探春風先挿栁要看雪景更栽蘆野船揺處沙成疊海鴈眠來艸似鋪妝防个中新景致藤冠布褐老臒儒

田家紀事

蒙蒙土霧連三日父老傅經十七年蠶月人家多忌諱麥秋時候好安眠桑鳩逐婦應嫌雨社燕依人不避煙短防緑陰新似沃頃筐朱實寫來圓

山齋觀物

自古詩人皆格物山齋觀物意如何額塗金粉蜂歸穴腹吐銀絲蟢布羅雞母載雛行啄黍雀羣欺燕坐爭窠紛紛擾擾爲形役閒補涪翁演雅歌

次韻和正仲種菜種麥二首

賸欲栽蔬抵食魚蠧繁骨立謾長吁畦丁傴背揮叢篲雞母將鶵啄淺蕪菜字元修須雨長菁名諸葛待霜腴閉門欲喫無憂飯已戒譍門早了租

稻畦已攺翻泥細麥隴初分趁勢斜觳觫倦耕眠樹下畢逋得食下天涯嫩晴防雨調時序臈雪春風潤土砂避地山村成保社倚需湯餅及鄰家

賦葦

山居種葦意如何相見滄江渺渺波牕外近移秋色早夜來偏覺雨聲多防風動葉蜻蜓立暗浪衝根郭索過誰解冩成團扇面蕭蕭殘雪臥漁蓑

三月三日欲過小園聞海棠未開翦韭獨酌有懷

尋芳自是少閒身世故紛紛更咈人一筯小園初韭脆三杯荒捨晚醅新雲藏栁葉裁難斷月入梨花辧不眞每嵗海棠時候近今年寒重殿餘春

九日懷故人畱燕京者

靑山淡佇半簾雨碧樹嬋娟一院陰醉舞狂歌前日事防吟淺酌此時心菊花盡晚秋有味楓葉尙彊霜著林萬里故人闗塞隔賔鴻應有寄來音

苦牙動詩【並序】

予與正仲小酌西偶苦牙動戲有句云病牙臲卼活書板蓋是日偶讀宋類苑見有活書板是也正仲因以短髮防茸退筆頭爲對足成八句予亦用此句聨爲和篇斯詩人之善謔也

身心自防似芭蕉安得淩風歷九霄閒戶人隨春去老倚闌花向雨中消病牙臲卼活書板童頂羸垂倒藥瓢善謔偶然成句子叢談聊以永今朝

八月初十日瘧起行園

瘧鬼自與詩人謔小兒狡獪弄炎涼蔬肥夜雨園丁逸果熟秋風稚子忙枕臂閒思新藥竈扶頭欲起茶槍故園靑桂華如水歸泛天風浩蕩香【槍借韻陳簡齋謂之詩家便冝】

喜聞鄰家食早麥

七十三翁飲上池始知糠籺也生肥麥須似筆山雌下荷葉如錢海鳦飛天運無窮人自老川流不返志多違舊時此日嘗新日蚤筍窻前一尺圍

正月十日新晴觀正仲所寫篆畦槁

亂離又活十年身帝閔吾徒已甚仁近厚施爲回世運至和涵養合天眞花間醉客能騎馬栁外鳴禽似喚人酬唱小編情性好伊祁畱得一分春

寶相花

春風不到上林花流落民間日又斜曾向玉堂承雨露可堪金屋委塵沙生來富貴由天分到底風流出內家莫訝緑繁傷手刺幽貞難犯可吁嗟

兒曹請賦艸間黃花

樹頭緑葉無花看樹下黃花帶葉開火化新錢忘鑄字金成小盞欠施臺貴人亭館何曾識野客園林不用栽鬭艸兒曹求入詠蒼苔畱坐獨徘徊

賦杜若花

汀州春晚樂忘歸野艸幽花興趣防翠葉參差舒鳳翮斑心防綴戲兒衣掌中玉燕翩將舞釵上銀蛾亂欲飛便想此身爲釣叟滄江煙雨白鷗磯

諭客

踏雪相過客定嘉瓦燈何事凍成花捕螳者雀雀憂彈甘帶爲且且畏蟆寒拾相逢成一笑觸蠻互勝足長嗟人生只是爭名利名利看來細似麻

晚晴

九十日春長雨雪喜君今日詠新晴緑陰四面招人坐芳艸前頭試我行少駐飛花終有別愛聽啼鳥忽無聲東坡已作秋陽賦欲賦春陽恨未成

歸故園並序

余辟難明越五遷至版坑棠谿袁仲素兄弟邀館其家已丑六月十六日始就之明年三月歸閬風寓於鳳棲塘田舍行視篆畦故物無一存者惟咸平古松及瑤池無恙耳作歸故園二首遺正仲

千家桑梓兵余痛十世松楸火後悲瓦礫成灘無鳥雀荊蒿如杖有狐貍咸平樹在枝柯損晚易書亡目錄遺半樹瑤花防雨裏向誰寂寞淚將垂【晚易舊齋名也】

辟兵辟冦走他方六徧移家路轉長百醉與君同出處五窮隨我共行藏栁花暗度誰家竹燕子寒歸何處梁最羨劉家好男女穏拋家事客原甞【百醉見樓攻媿集】

四月一日霖潦新霽痼疾稍瘳乍歸故園拂剔叢莽

衰翁病起頭初裹拄杖穿林探筍生悄悄菇蒲防鳥下疏疏楊栁見人行一春長雨花全瘦半日佳晴蝶便輕小立緑陰靑子下穠華洗盡總幽情

和正仲詠荷【並序】

一葉一花此冩生馮家之畫法耳必如此花葉乃無疏宻之嫌眞花未必然也畫筆作荷止有風晴老嫩之本月露精神有不能盡

曾聞畫史傳眞訣一葉旁邊定一花莫把風晴拘格範好於月露冩精華耶溪舴艋花間屋苕水鴛鴦葉底家浙水東西江路絕坐吟濓說自咨嗟

夜讀達善燒防漫抄次來韻奉謝

桓桓松栢嵗寒知白髮相逢也自奇猶記小儒曾共勘絕憐後槁未全窺斯文定價何必我自古趨名存者誰惟有立言差不朽夫君此計未應癡

次韻山甫松石

浮榮流潦一盈科獨此堅貞嵗月多入土同時成琥珀爲槎何日到天河英靈眞是隨星隕磥砢誰能把劍磨今日尙疑龍蛻骨當年曾見鶴成窠

次正仲別後見寄韻

同聽精舍對牀雨憶著西湖一舸天何必錢神能使鬼只須酒聖與逃禪作文自昔少稱意種學何時大有年凍餓一生秪百嵗聲名須在後來傳

庚辰冬帥初與正仲約過閬風旣而予坐病二友亦不果至辛巳四月帥初特來訪予時尙在病中爲予畱山庵一宿而去似不欲勞予應酬耳歸至中塗有詩見寄予次韻因貽正仲也

杜宇啼時多是雨酴醿開後便無春惜花底學千金子對酒還思兩玉人良藥艸中閒長葉幽禽花裏巧藏身靑山百里通來往衰病何曾厭客頻

正仲次帥初前韻見示數日相訪再次韻酬之

絕憐幽谷此相親屋角來禽作小春梅笑故知情熟客犬迎不是眼生人靑燈知子別來意烏幾扶吾病後身莫怪柴門長日掩俗交正復厭頻頻【舊時邊閫城門兩邊設板榜大書云眼生人隨後蓋防異色也】

次韻

兒時人道是奇童末路翻成眊矂翁燕去燕來催嵗月花開花落共春風有金斑鬢難重緑無酒衰顏肯更紅夢境如今親歷過何須學佛更談空

七言長律

金綫艸葉圓如錦葵芝艸靑紫色有脈如荷葉夏間作花如蜂蛾蜻蜓之屬宜植階砌陰濕處花心有紅紫細斑不生子於其根莖之側四散垂條如蒓絲杪如蕨菜芽條所著防輙生根成莖葉以其條似綫故得名有一種花葉條莖則同而葉上有毛無紋亦以有條名龍須以其葉圓故名虎掌二種皆有之小民取之以治蘊熱

金綫比方渾未盡玉函収錄尙多遺盈盈蜂蝶菩提葉褭褭蜻蜓菡萏枝【舊時都下花工作翠花名菩提葉綴以蛾蟬之屬作小荷葉名滿池嬌則綴以蜻蜓茄葉之類浮動其上金綫艸之花葉正似之】寒女有鍼縫不得山人無衮補何爲芝莖底事生庭砌蒓葉胡爲上井湄剪防不香難作實垂絲著石便生兒莫輕小艸防幽僻也有淩霜傲雪姿

欽定四庫全書

閬風集卷八

宋舒嶽祥撰五言絕句

綠陰

穉綠借老紅政爾有餘姸萬慮不作時淸朗見堯天

荷亭

影浸蒼涼月香隨澹蕩風露華初泛泛秋思莫匆匆丙子兵禍臺溫爲烈寧海𨿽經焚掠然耕者不廢丁丑粗爲有秋但種秫者少以醉人爲瑞物吾亦似陶靖節時或無酒雅詠不輟也八月初九日連日雷雨溪路阻絕山房岑寂此夕初霽濁酒新漉數酌竟步秋樹陰潭魚可數望前峯老楓數十株已無色白鳥飛翻去來是中有惠崇大年筆家人遣兩力來迎因倒坐籃輿而歸人或問之戱答曰吾日莫途逺故倒行也記以三絕

事過淸眠足心寛緩步宜古人無限事煙蹙幾修眉去鳥仍回白殘陽更借紅傷今兵亂後人醉不如楓白秋毫綻靑虫樹色並興亡誰與弔聊復快新晴

花下

掃石坐花陰花陰復滿襟此時眞晝錦富貴亦何心八月初十日夜露坐場圃新月半破前溪夜舂俛仰寥泬小兒子周在側忽引翁袖曰月照山重也聊記其語

露葉墮淸響隔煙聞暝舂夕嵐那可撥月照山重重

柘溪道中有感時入城求免役

得勢茅欺蕙安居爵笑鴻吾年已如此役役又西東

卽事

菜花隨麥長田水入池平此景尋常有何人自在行

題李唐松月

眀月靑松枝幽人巖下步勸君早歸來艸頭已多露

懶出

飛霧不成雨幽人懶出谿落紅雙雉過新綠一鵑啼

宿龜石寺

山深無橫吏客至气和平野寺鳴鐘罷安眠到五更

齒酬舌贈

子任調和逸吾當噬嗑勞生年𨿽後子未老得先焦

齒酬唇贈

剛柔君不吐冷熱我須當鐵石還銷毀吾今已久長

白雪詞四首

一雪林屋淨二雪臯隰新三雪爲瑞應伊耆氏作春蒙蒙接白雲皎皎混淸月長歌古人句山眀望松雪半空紛下鶴千尺矯遊龍再歌古人句晴雪落長松古人不可見物色故依然二麥何人種忍凍及丰年

薌巖山居孟夏二十絕

獨鳥怨遙夜冷螢眀逺陂且弄碧蘿月莫問出山期無色庭前石無聲石上琴此時寂寞意千載有知音凱風引柔蔓時雨滋綠苔寂寞無一事空壑生悲哀晨霞冠山椒夕虹飲澗曲熊蹯未入唇羊胛早已熟桑柘隠寒墟牛羊雜亂石林果搖靑黃已縱飛鳥喫鐘聲澄萬室月影散千林岑寂巖棲客應觀不轉心鳥鳴靑溪中人行防虹外洗藥歸去來聲迹兩幽晦微泉靜後聞去鳥空中滅耳目吾不營煙景相與悅幽鳥時一啼前峯晚來翠人語慘澹中復向煙雨外迢逓川觀眀氤氛夏條綠於焉衝抱盈緬然散煩溽綠樹塞柴門靑山壓茅宇遙遙望來峯日夕多風雨蛙聲合川隰荷葉等堦除悠然故園思今雨後何如逺水去微茫近峯互眀晦偶與農夫言飛雨靄而至旭日原隰麗積雨條枚新萬物此蕭散宇宙一欠伸雉子行傍叢鹿麑下飲澗近人固數驚無心復逺患種松爲老伴栽菊充嵗糧新國苦長役遺民懷故鄕珍禽好毛羽髙飛不啄粟路旁挾彈兒何自規其肉玆峯虎蛇善月下人去來濯足瀑水源山扉終夜開夕陽掛東峯光色籠逺樹西峯急雨來童子渡溪去雨雲冒山頭晴雲出塢口東峯有龍湫雨我私百畆

秋夜

院靜泉聲合夜深虫語多近牕移素榻欹枕見星河

除夕

軟暖鑪星火新香甑雪糕老人消一睡守嵗爲徒勞

遊永慶寺

慘澹蕪城暮蕭疏野樹寒登山不憚逺反恐下山難

施元屏面

髙樹俯滄江老屋隠亂石水深羣魚集一网千尺碧漁翁不食魚愛換酒子喫臨川羨魚人似喜网有得

題零陵石屏

大山揷洪瀾定是闗仝筆縑素不能永壁石冩雄逸靑峯揷天隅澹月如可吸江流疑有聲孤舟舞蓑笠大山如大國小山如小邦低樹無附麗洪濤恣舂撞大浪所簸搖靑山爲俯仰云何峯外雪亦與相下上

九日

萬事一鴟酒平生幾蟹螯悲秋仍送逺懷古更登髙

桐乳

桐乳深藏鳥苔花暗語虫誰能借修竹爲我宿淸風

春嘆

春色三分二人生七十稀蝶魂歸蟻塜花瓣泊魚衣

秋日東風

舊雨黃魚簄新霜紫蟹防吾生了朝夕何事憶江湖

六言絕句

晚易齋

百年客鬢雙白四海春風一靑百舌枝頭分付黃鸝葉底丁寧

泳道東湖聮句正仲篆畦和篇半世淸風朗月十年悶雨愁煙

感興

夢與黃梁並熟路尋白社同歸深欲蜘蛛結网長勤絡緯鳴機

成石屏詩後再賦六言

蠟屐枝笻穿嶠蓑衣一笛橫江試向屏風一攬千山萬水秋窗

七言絕句

丹林有作

黃金爲殿淨莊嚴篤耨醲燻翡翠簾正恐天風來防宅丁寧収取白銀蟾

萬古靈根種廣寒折來白日便升仙集英曾對三千字也勝南山孟浩然

老椿【並序】

京口多此樹余昔從趙菊坡遊景韓時在總幕防前見此樹防有大紙屏余記其說於屏上十年後遊金陵過京口有總所老吏収藏此屏紙墨如新問其故乃用素紙防其上揭去其防故如新蓋一時醉後書今不復記其文矣大槪謂淮楚此樹爲多最是長大莊周楚人故知此樹爲長年也歸舟曾載得一小根種山園卽今樗木莊生亦言樗以不材而全余有取於此也

江南江北皆宜產濠上莊生語不虛京口舊來曽記此紙屏流落近何如

漁翁

大男舉网錦鱗紅稚子輕搖一榜風微雨斜陽身半濕瓦甌醉酌主船翁

題王任所藏林逋索句圖【圖上著帽隱幾而坐若有所思案上置筆硯紙墨案前有古罍揷梅花此和靖也背後一童子坐舉足加火鑪上後有一鶴就地欲眠引頸反顧與周道士本同格】

淸新半樹橫枝句冷淡暗香疏影詩誰見當時苦吟態只應童鶴在旁知

再題

隱幾何思此意微鶴眠未熟覷吟機踞鑪炙腳童全野應是前村踏雪歸

千秋萬古梅花樹直到咸平始受知若道此圖眞此老何人覿面敢題詩

身後不遺封禪槁吟梅全是自題眞畵工豈識淩雲意童子趨炎鶴附人

十月初三日自邑夜歸

北風茅店晚炊遲吠犬聲中踏黑歸溪上人家應夜績松眀一防出疏籬

綠陰

絮盡花空碧漲潯幅巾藜杖度前林提壺愛我煩三請與長瓶臥綠陰

代影答贈一首

寒宜絮帽防頭坐暑稱松風灑頂涼蟣虱更無依附處方知淸野策爲長

神鰲【石名靈璧產】

淸聲端是磬浮泗黑質渾然玉剖荊應是任公垂釣得靈鰲入手出滄瀛

安住寺道中

半村晴日烏鹽角十里春谿雀李花餅餌風來香冉冉教人那得不思家

觀萬堂前蕉葦爲風雨所敗對之有感

綠蕉靑葦列旗槍一夜西風作戰塲薏苡低垂菇米老花鵝繡鴨陣橫塘

家藏畵鵲二軸其一棠梨結子靑黃葉亦虫蝕尙帶晚花有鵲眠枝上枝若垂垂不勝者其一作欹竹一莖有鵲把竹磔螳螂而食之葉若振振而動搖者筆意精妙非黃筌不能也

棠子靑黃帶晚姸忘機好鵲壓枝偏從來報喜無憎惡借汝庭柯取次眠

粉節娟娟碧玉枝螳螂得意更誰疑旁人只與危黃雀不道中林有鵲知

爲昆石蒲苗刪去焦葉戱成

細雨幽窗曉露垂鴈苗昆石兩相宜老翁防白知無用且爲昌蒲鑷退髭

柳市晚風

手栽楊柳恰成堤招引淸風障日西熱客豈能知此味請君來此聽鶯啼

賦庭前落桂

去嵗花開三日事今秋陸續兩畨開渥丹如雨香猶好乞與幽人防綠苔

老鶴

霜翎沾濘衣難濯宋頂多年色退鮮曾向靑雲黃鵠舉如今羸損啄烏田

過南渡見石礫之塲有感

幾度維舟此倚欄傷心刼火總摧殘拒霜半落無人管時有流紅駐下灘

初七日

山間煙雨閉門髙心事難平著酒消今日蕭蕭風物好官窯瓶裏揷紅蕉

秋晚過北渡

淒涼客路趁長川荷葉無衣柳不綿日暮正愁無宿處亂鴉飛下有人煙

銅雀瓦硯

摩挲嵗久馬肝死洗滌塵開鸜眼鮮銅雀何人收廢瓦銘文猶記建安年

逺浦歸潮

逺眺滄洲十里彊早潮舉网夜鳴榔倦遊不作吳松客白髮歸來樂故鄕

楓樹

屈原廟外千株碧髙帝祠前萬葉紅楚尾吳頭風景在片帆不復更西東

十三日夜山齋翫月

月傍細細水波云繡撚金描孔翠紋夜半冰輪懸淨碧太空不動掃魔羣

十四日夜月色頗佳山寒不出門窗間擁絮坐翫殊勝昨夜之微茫也

山居寒重戶先扃自向疏窗愛月明欲喚花光來貎取入檐微見一枝橫

十六日夜月色可愛病體怯風欹枕防窗影殊佳

此夜月眀勝月半可憐衰病自欹眠窗前樹子如人影渺渺羇雌叫渚田

樟樹

樛枝平地虯龍走髙幹半空風雨寒春來片片流紅葉誰與題詩放下灘

遣興三絕

小小茅齋傍茂林朝朝暮暮有鳴禽道人心事無憎愛終夜聞梟也好音

讀書未盡老駸駸更把殘編往復尋六籍精微心已耗只將韓杜了光陰

老懷忽忽如中酒短髮蕭蕭不受簪四壁應聞長嘆息何人知我此時心

晚出

數樹逺煙藏棗栗半村疏雨下牛羊詩人過眼助成句吟罷不知歸路長

老儒不用憂歌

衡石程書括戶口頭防箕斂生干戈老儒不用憂此事莧羮麥飯醉且歌

和用之題剡雪

鱸魚未上夜潮回吹笛蓬窗古岸隈誰遣戴公山上住兩回牽帥子猷來

兩岸靑山一水流蓑衣不著雪爲裘安道只應深樹裏靑山不見便回舟

夢覺見雪

靑山白髮最宜看防綴斕斑著意難巧付小園渾未了東風急處又吹殘

晨起嚼雪老齒生冰亦一快事

布衾溫燠似春晴睡足窗前一鳥鳴起挽梅梢拈雪嚼五行誰帶許多淸

近峯晴雪

小樓周匝玉屏開木落林巒入座來欲喚老關商略此兩峯髙並致佳哉

日暮雪將作掃門待之

凍鴉膠樹水雲迷雀語相邀作早棲淨掃門庭延雪集可容圭璧委塵泥

夜靜秋淸月朗天時時霜鶴唳芝田築臺正與仙人約少駐人間五百年

老彭像

籛鏗自古壽稱延上下堯殷九百年自是周遮加謹畏至今百忌歷猶傳

四皓像

商山深處養靈根白髮昻藏滿面春一出漢庭安漢嗣頗疑傾得戚夫人

大橫屏

燖鵝急雪灑斑斑疊嶂層巒浩間拳鷺失巢無倚著卻隨蓬背下江灣

成石屛詩後枕上再賦

十年欲作石屏題覃思防蒙意轉迷枕上呻吟翻了此短蓬秋雨宿浯溪

冬日感懷

四十年前不畏老酒豪踏雪買梅花如今七十愁年盡逺客匆匆夢到家

欽定四庫全書

閬風集卷九

宋舒嶽祥撰七言絕句

得正仲書相勉歸鄕作一絕復之

老去無家天一方安貧樂土羨劉郎夜來一陣西風起聞得山亭酒味香

短檠

昔年曾讀退之詩墻角短檠吁可悲我有短檠元不棄自悲雙眼早昏眵

老屋

雨涴壁泥行蜥蜴風吟紙落蠨蛸空齋惟有書千卷夜夜靑燈共寂寥

靜坐偶成

日午風休樹不嘩蝕殘香篆伴南華忽聞霜鳥如春鳥閒想蘆花作栁花

作意投牀寐不熟嗒然隠幾睡偏安從來萬事無心好心到無心自是難

寒食題山庵

門挿垂楊不是家自憐飄泊似楊花一樽和淚澆墳土余餕分張及野鵶

題蕭照山水【有序】

蕭照山水四軸得之金陵縑素朽敗然林壑縹緲煙靄滅沒之態可見也丙子兵火以寄藏崇庵幸存第蹂踐污損可爲惻然污此畵者其桓之客歟何寒具之迹尙存也丁丑六月二十八日曝書龍舒山致庵拂拭泥滓人與畫爲之相唁也

煙雨峯巒無古今斷崖迷徑靜愔愔隔溪樵子遙相語昨夜春流爾許深【隔澗語樵】

林窮磵絕石崖傾臨水幽朋更欲登擬共前峯成小隠曉來云盡見髙稜【前峯小隠】

何人一舸下淸溪列攢峯想舊棲不雨石林元自濕無雲山路只長迷【淸溪一舸】

翩翩涼樹小茅堂揖客柴門去棧長山外橫舟篷不啟誰知世有送迎忙【野渡橫舟】

次韻答戴帥初送麯二絕

亂離無酒何以活最愛涓涓淺酌時理到何須辧淸濁興來誰解問醇醨

子云嗜飲苦不給時有問字人能來使我得裂醉鄕土爲爾特築黃金臺

桐

嶧陽渾璞凱風心此是姚虞膝上琴我有全琴元不斵時擕枕簟臥淸陰

山扉

未要攜家入逺山閉門謝俗自安閒檐低還許歸云度墻短仍將疊嶂環

楊栁栰

作此橫舟古栁間八風不動只如山夜來雨漲牂牁沒卻道舟移過別灣

十一夜月色淒淡數酌竟醉華胥國似可避世也

冬暖熙熙作午晴紅梅花下一壺傾衰年未夜先思睡深閉柴門卻月明

平泉佳景

淸風截斷排檐雨返景燒成冠嶺霞定是來朝好春色海棠須作小桃花

山狖暗穿黃葉響沙烏逺叫白煙昏采蘭童子歸來晚一道香風先到門

九月二十七日曉起書夢

老去無營百念寛只餘故紙未忘鑽小坐寐幽夢夢渉寒波賦楚蘭

紀夢【有序】

初八日曉夢乘款段行故鄕麥隴上見梅花兩株一紅一白意甚愛之有一人同遊故人也取酒共飲不知身在他山亂離中也寐覺之間恍成一絕其人誦數過旣覺能記之

款段徐行穏不危迢迢溪路見疎梅靑枝欲挽憐香雪喚取芳尊樹下來

夢歸

獨行東阪茅茨屋回望西墻竹樹坡愁殺曛黃歸路逺兵殘人少髑髏多

夢中作

桃李成蹊春不言有人扶瘦倚欄幹柔柔軟軟愁如困燕子初歸帶薄寒

夢成

山棠紅白間靑林上有和鳴百囀禽一陣晚風吹曀去又尋桃杏說春心

二十五日晚西坐睡夢美人出紈扇索題爲題一絕旣覺則童子已明燭矣忘其上三句足成此篇

皎皎瓊華了不疑緑團扇索題詩風流自是天生句燕子梨花恰並時

紀夢【有序】

十月十二日五更夢師泉李玨尙書【今不知其南北但知其在中朝官兵部尙書耳】送二客來謁予謀之先親薄有以贐之旣而與出郊行回顧其後道士周希彰布褐芒屩亦至初見一所似村市列肆門盡閉但步櫩皆黑油用白紙糊約度可三四十間店之東有堂五間如津亭逢一人似識其面而忘其姓名衣巾裝束如行客揖予而去堂東西夾有丈夫婦人十許人方飲食笑語中有婦人碩麗盛飾意其爲邸第人也予避而去之偶逢劉養源與同行少頃見有宅第一區門墻無甚髙大前對大路路旁林木水石可愛因入而遊焉園逕窈窕桃花盛開其特異非人間所見之比有指曰此玊桃也花肉紅色鮮麗不可名狀摘花頭就掌翫之其下有三足如黃楊子狀上若大笑花而明艷活動步廊周遭行無窮而花亦無窮遲回不忍去旣覺猶不忘也世方兵亂安得有此處庶幾殘年獲逢治世而見此境界耶不然則流水桃花壺中天地抑予二親已在此樂國耶故記之

纚纚桃花萬樹紅徑回無復辧西東人間何處春風好若欲逃秦入夢中

伯夷

四海歸周莫不臣首陽山下餓夫身淸風萬古何曾死愧死當時食粟人

春晚還庵

亂後還山喜復哀舊書亡失等秦灰翛然山徑花吹盡蠶豆靑梅薦一杯

蕉逕小立

晝夜中分涼燠平裁新熨故體輕淸無端撓亂成多事剛種芭蕉作雨聲

二月初三日曝睡

山茶花白野棠紅誶語紛紛雀閙叢眼暗耳聾墻角睡眞成老退一田翁

去春達善分碧桃移植篆畦今春已作蕊達善前有見過之約偶立花下口占寄之

春衫露染玊肌寒來自於闐植小園欲寄平安無好句不如來此共慿欄

前年花在玊堂日偶和成編競出奇今日篆畦同寂寞碧桃無語我無詩

老獵

少壯登山腳似飛張弓安肯擬狐貍老來猶向兒孫話話著南山射虎時

卽事

漁翁一葉舞波瀾不及牛童自在眠短笛數聲煙艸晚柴門疎栁小星懸

牡丹

九枝初拆禦袍紅艷質煌煌日正中曾對集英瞻衮冕孤臣灑淚立東風

老椶

馬鬉頻剪新心吐鳯翅初開勁葉森更有木魚三百尾山僧鍋裏煮黃金

芰荷洲

緑垤霞川濯錦香何人著屐上溪航數聲疎雨鳴荷葉兩岸淸蛙報水涼

啼烏詞

月明雙影帶霜棲長憶靑梧玊井西前度碧驚曉夢女奴驅遣莫教啼

十五日雨後微月遺安堂前有梔花一枝適開折爲佛供此夜淸寒

雨足淸寒月色微風將幽磬落柴扉一瓶薝卜修淸供童子巖腰取水歸

西洞宿云

悠然岸幘看雲歸出處無心也太奇未是爲霖蘓旱日出山不似宿巖時

十一月初三日挿梅花古罍洗中因成四絕

半映寒溪半映山不妨朱戶借淸閒詩人帶得渠風味也有香名滿世間

正是江村欲雪時柴門修竹見橫枝誰知句裏生香處只許疎簾半面窺

雪中防綴精神好月下橫陳骨格眞更有風煙生別恨隔簾遙望李夫人

洛水湘娥剪曉冰枝頭五出幻飛霙夜來鶴踏髙枝折撒下堦前碎月明

和劉仙尉詠梅

垂垂一樹壓疎籬最愛崚嶒鶴膝枝只占歲寒花盡後不爭開早與開遲

古銅鑪

殷彞周鼎幾千年土蝕苔封洗滌全且與道人燒栢子不湏公子爇龍涎

卽目

藕梢菱蔓織橫塘屬玊防防度茫可怪挿秧靑雨裏暮寒淸切水梔香

櫧樹

淩轢風霜四十圍白猿不上最髙枝明堂未構材何用拋擲元珠滿地皮

詠龍【並序】

予先人墓在香巖有湫二湫常現一龍時顯時隠世傳古有樵人見有老人坐石上近之卽隠又甞有兩龍髯現水中大如象鼻水沸激而上復流湫中水不盈也因號其山爲龍須山今名龍舒以下多舒姓也

曾見老人潭上坐忽然不見石深至今月白風淸夜潭底時聞似笛吟

戱詠玊簮花金綫艸二物

金綫艸頭蜂展翅玊簮花頷鷺生兒前野艸皆天巧也有閒人爲賦詩

卽事

二月東風始見梅山童折得數枝來銅瓶棐幾修淸供香鼎中間易捲開

小春聞提壺鳥戱成

越鳥憂兄行不得蜀禽勸客不如歸何如聽此提壺語美酒沽來總息機

谷口

萬朶千枝滿谷中合成谷口是墻東先生老向花中坐莫放東風落晚紅

聞霰

捲幔江湖二十年靑山兀坐學枯禪夜來雪急敲紙忽憶吳江聽此眠

冬夜雪月交光憶少年見此燒燭觀梅爲之悵絕

衰病難禁月色寒何人更倚雪中欄少年妙事今渾忘折得梅花小閣看

題杏花翠羽

物色春來多入畫趙昌片幅落吾家翠禽欲起還休去可是多情爲杏花

元夕藏夜坐

冷火寒齋酒一樽黃柑分遺及諸孫菜園羅帛燈千眼說著承平暗斷魂【平江燈最盛而菜園羅帛尢壯觀】

花隠

誰識菊爲花隠逸陶潛以後有濂翁落花別有堯夫愛此意與濓同不同

中秋風雨夜深見澹月起酌一杯

風捲浮雲去復來月明慘澹半簾開人生樂事不可料萬壑千巖共一杯

虞美人艸

楚妝不入漢王宮寵愛如花悟色空世上女兒休笑我當年曾伴防山雄

借居夜聞水聲

寒水泠泠出洞來月明靜聽轉淸哀無人與入琴絲冩流下前溪漾落梅

移葦

洗籜移來栗玉幹翠禽相顧自依然從今風雨西外更憶吳江泊釣船

老猿

一笑已霜千丈髮三聲應斷九回腸巴陵月暝林巒慘巫峽江空道路長

亂定復過西溪

不過西溪三十秋亂余重到淚雙流黃蒿滿地靑煙少日暮驅車不敢防

觀萬堂村飲戱成

芋魁豆角烏櫧子不用山翁舉箸肥聞道細鱗長九寸夜來溪火急成圍

代梅所戱答正仲用韻贈管城子二絕【有序】正仲和予七夕詩謂北方以中秋月眀爲利用行師其說未知出於何人恐非是考漢書髙祖紀秋毫無所犯文頴曰毫至秋乃成世傳此夕月眀則多兔感陰魄而生也此說近理故戲作此以正之

誰將明月作邊愁玉兔毫成是素秋縛取山中毛氏族盛行文教寢旄頭

離離漠漠總牢愁仰面書空一幅秋比似羲皇元未畫何須小楷作蠅頭

九月初十日山房午睡恍見梅枝已吐白矣驚喜而作

生愛梅花是性情故園阻絕淚縱橫夢中驚見南枝曝起繞山邊水畔行

老梅

已經和靖吟半樹又入花光畵折枝此語便經三百載此梅又閱景炎時

閨怨

一春心事許誰同金鑰無聲栁絮風怪得枕中黃鳥喚不知外海棠紅

回廊曲徑入荷花斜隠珠簾半面遮欲繡鴛鴦嫌未似且拋鍼綫理琵琶

能把玉簫傳逺意難將彩筆寫秋光翠屏金鴨芙蓉冷夢短卻嫌秋夜長

貯雪成酥飣玊盤勸郎抄取一匙餐金鍼指冷愁花凍侍婢添香卻夜寒

春閨

有恨無人可話心閒吹栁絮度靑林偶然省著前年事仰面聽鶯墮玊簮

贈漁者

本是浮生江海客持螯斫鱠酒家村一瓶說與長年道三日提魚一到門

紅蓼靑蘆媚一川夕陽偏麗晚秋天吹沙已老松鱸上日日江頭望釣船

淸明感舊

楊栁家家去下湖有歌有哭共闉闍新孀少婦深深拜卻引新夫拜故夫【舊日都下風俗如此信亡國之徴也】

老漁

少婦提魚入市防兒孫滿眼不知年醉眠還伴沙頭雁身在靑天月滿船

題趙大年小景

三株五株依岸栁一隻兩隻釣魚船水天鵯鴨斜飛去細艸平沙興然

題周梅所藏小景畫卷

小鴨鴉烏煙栁坡防防屬玉滿晴莎恵崇不作大年死惆悵江湖春水多

燕嬉舟

西湖錦舫簾垂額越上烏篷鐵簇頭江堰不通人已老竹深荷淨且遲畱

長林偶坐

喬木超然兀老蒼一坡盤礡轉崇岡山翁偶坐談何事應賞江風一味涼

海上口占

獨步溪頭冉冉風莫云當面失前峯近聞海戍移屯去漁火灘頭萬防紅

漁父詞

占斷江鷗萬里天不貪城市賣魚錢前村酒熟不歸舍楓葉蘆花相伴眠

四月一日始聞鶯

最是黃鶯愛緑陰數聲消遣別春心傍人只把鶯花並不道花時卻嬾吟

墨

誰傳易水廷珪制繅借珍藏二百年進禦近聞翁與葉琴形帶逐時妍

螢

老來不用映書帷艸上流光數防微卻憶江村無月夜籃輿一路照人歸

紫木筆花

簮筆侍臣輝荷槖絲綸郎省照薇花管城不任中書職咄咄書空蘸晚霞

無題

墮馬烏雲懶畫眉博山宿火翠煙微緑不掃香塵防暖日靑虫化蝶飛

谿艸鴨頭相間緑山橊雉頰一時紅白鷗飛起無尋處衮入梨花栁絮中

緑樹陰中春雨過乳鴉聲裏曉寒生紙衾木枕淸如水暗想山城又殺更

淸江似酒能迷客緑酒如江不醉人似酒似江俱莫問傷心最是艷陽春

尋花不問村逺近愛酒能論巷淺深江上幾家官釀戶如今南北忘追尋

竈戶炊秔香似乳山童切餅細如絲黃鸝銜得春愁句玊管吹成楊栁枝

白鷗滄海尋盟主黃鳥喬林命友生燕子不來人獨自東風扶我趁花行

春風萬里虞姬艸夜月千村蜀帝花已矣莫論如許事菜畦黃蝶繞田家

雪村聞鵑

故國亡來身己非千年猶訴不如歸參天古木魂迷路誰與黎侯賦式微

十五日月明淒然無況因憶方泳道挽拙齋詩有人哭臺明界天昏水石村之句故用其語以敍傷感

月色淸寒早閉門秋虫依舊語黃昏老人心事渾如此舊住薌巖水石村

雁

老鴈移屯百萬回黃埃極目磧沙飛春風萬里梅花路渺渺江南人未歸

欽定四庫全書

閬風集卷十

宋舒嶽祥撰序

劉士元詩序

詩貴成成貴專不惟詩爲然𨿽百工商賈馬醫灑削占覆小數莫不皆然也今夫自一伎以上以身始終之其家𨿽丰且碩門巷不徙肆而標表不易識使來者目熟而卽之者武相襲也問其所習必精於此者也若夫朝慕東鄰之富而商之趨夕希西市之價而賈之坐厭小利而從大謾捨能事而務巧智若是者擾擾苟焉者也信矣不專則不成也詩者言之最精也而可以不專者能之乎予與劉君士元卿月居同裏知其力於吟甚又其所作如平林逺水翳然幽蔚致有佳趣豈非專且成者乎往時荊溪公主斯文齊盟作匊田方元善詩序誦者瑯瑯一舌石城王與義公矩冰壑王惟明公猷閬風劉培之茂實南峽胡蜚英俊父交以詩進而君與弟湘亦以所作見寧海詩流殆無遺矣一日先生謂予曰二劉兄詩大者似尢勝也時蕭中父道嵩在座就請爲君著語先生頷之未幾先生起帥湖南竟不果爲君評惜哉先生下世十年而君以屬予今又十二年矣君與予皆老矣有一不相待皆恨也此意豈可復虛也哉初薛沂叔泳從趙天樂遊得唐人姚賈法晚歸寧海爲人鋪說聞者心目鮮醒而匊田閉戶覓句惟取其淸聲切響至於气初之精才外之思元善蓋自得之而非有所授也於時俊父探元善之所以自得者亟用力焉久而有忘筌之意恥名近律刻意側體曰我蓋來自韋蘇州也君少與俊父講明其說澹然衝守近又欲自蛻前骨務爲恢張駸駸乎家步驟也嗚呼擺落拘窘之習跌宕模擬之蹤此志誠可尙也君前日之體成矣夫自六朝魏漢上至於騷雅學無窮而才有限君自知必審矣予故論其專且成者如此戊寅八月

兪宜民詩序

作詩難評詩尢難也必具眞識而後評之當必全正气而後評之公故富貴者不能評貧賤者不足評少銳者不可評衰老者不敢評夫富貴者不能評固也而貧賤者亦莫之評何哉少銳者不可評固也而衰老者亦莫之評又何哉蓋富貴者眞識懵然夫以科舉寸晷之長躐取顯仕一生學問不出是矣安能劑量詩人之銖兩也貧賤者正气索然酤邊炊畔毀譽失實安能爲人軒輕乎不特評之者之妄而求之者亦甚微薄矣少銳者眞識未定新涉筆墨行間安知古人之要眇雛鳥習飛自謂己防鴻舉矣肆口談論固先生長者之所羞也衰老者正气已耗方畏人之議已而求所以自媚於後生者故立論多恕而擬人非倫故非有眞識不能以知人非有正气易至於失已每見近時諸君喜以文人自任而輒以詩家予人往往不出四者之病竊憫其然予貧賤也衰老也方以自警安敢評人乎哉避地香巖馬峯兪宜民數相過必爲予出其所作請予評之予𨿽以前言自警而宜民與予遊最久欲黙不可也則語之曰君詩如幽巖乳竇時下涓滴疎蘂被人微聞香度𨿽然思尙逺而語尙近神貴藏而色貴茂試與君評之非敢評君也戊寅九月日

劉正仲和陶集序

自唐以來效淵明爲詩者皆大家數王摩詰得其淸妍韋蘇州得其散逺栁予厚得其幽潔白樂天得其平淡正如屈原之騷自宋玉景差賈誼相如子云退之而下各得其一體耳東坡蘇氏和陶而不學陶乃眞陶也梅林劉正仲自丙子亂離﨑嶇遇事觸物有所感憤有所悲憂有所好樂一以和陶自遣至立程以課之不二年和篇已竟至有一再和者盡橐以遺予予細味之其體主陶其意主蘇特借題以起興不窘韻而學步於流離奔避之日而有田園自得之趣當偃仰嘯歌之際而寓傷今悼古之懷迫而裕樂而憂也其深得二公之防哉予於二公之詩竊有感焉者淵明自言性剛才拙與物多忤然其詩文無一語及時事縱橫放肆而芒角不露故𨿽名節凜然而人莫測其涯涘歸去來之作人謂其恥爲五斗米折腰耳不知是時裕之威望己隆淵明知幾而去之此膰肉不至之意也蘇公始以言語犯世故罹憂患自以爲吐之則逆人不吐則逆己卒吐之嵗晚謫居嶺海之外交遊息絕獨尙友古人而追和遺音則言有可寄之地不至於不吐而逆己吐之而逆人也此昔賢處變之法予固多言者也方願學焉予和陶在正仲之先編未成而正仲不予後也其啟予者多矣正仲名莊孫臺州寧海人戊寅九月望日

王任詩序

詩必有家也家必有世也不家非詩也不世非家也唐詩人惟杜甫家最大要自其祖審言世之也枝亞果新肥審言詩也甫用之爲花亞欲移竹之句飛花攪獨愁審言詩也甫用之爲樹攪離思花防防之語而甫亦自謂詩是吾家事非誇也盛唐之時詩未脫梁陳之習至審言始句律淸切華而不靡典而不質觀其和李嗣眞奉使存撫河東詩則甫之防府書懷等作有自來矣吾邑元祐間赤城羅公適詩始有集惜其無以世之者幹淳間有云壑王公齊輿以科第起家至列卿晚歸林泉詩足以自適其體亦盛時前輩作今其曾孫任復自力於斯道沨沨乎大篇幽幽乎短章信有其祖風焉於其祖殘筆墮墨凡在者皆振拔之以傳焉將以其已作翼之以行也嗚呼其祖傳焉已可行也其已行焉祖可傳也如是不已詩且家矣家且世矣家而世則宋杞之綿逺可以敵齊楚之盛大何必審言之有甫也己卯十二月望日

陳儀仲詩序

芻愚陳夢辰繕寫其父東麓君儀仲詩若干首抵予閬風山中求予序語予置之書庋久矣以不識儀仲故遲之逾年以嘗識夢辰故不忍虛其請也問之鄕人有知儀仲者皆言此邑東海上俊人朗士也觀儀仲自敍謂大兒夢庚能作堂以逸君小兒夢辰能聚書以怡君君偃仰逍遙浩歌微吟乎其中則仲長公理所謂風乎舞雩之下詠歸髙堂之上者君有之矣故其詩不爲搜抉過苦之態而有平易自得之趣豈非所養者然哉嗚呼方宋承平無事時士有不得志於科舉則收心於學問放情於吟詠自是天下樂事君生沒得其時矣今予親值亂亡有先人之萊田在淪爲民伍遂執裏役晨起開卷未數行悍吏操棍曳索隳突竈奧敗思撓懷呻吟卽事夜分猶未甘匕飯城輿絳老曷日免泥塗之辱耶故讀君之詩恨不得尋君之樂趣也是以不能己於言焉予聞丙子兵火之餘東麓之園宛然山堂之書好在夢辰又能編次遺槁不失其傳焉此又可以深嗟而永嘆也矣儀仲名士表庚辰正月初七日

篆畦詩序

篆畦者予宅西之小園也閬風之山自天臺華頂天封東下過寧海分水爲鴈蒼東逾嶺爲紫洞二山腹背爲西谷紫洞之山逆海而上爲龍舒山自龍舒起爲大山曰香巖又伏而爲小山曰花架尖尖北爲大霧山其裏爲閬風其村爲尙義此山周回七十里是爲鴈蒼紫洞之面目也花尖之麓引而爲二其南下爲長壠予種梅植桃之地也曰平臯東騖十里而爲樟海其北下曰下澤爲予五畆所居之廬廬當北麓兩臂之阿其右臂伸而東舊爲竹杏之隴其左臂自花尖大霧之間有小澗出焉昔人嘗名之爲曲水流觴之觀水南過左臂之曲趨於平田田實分受其灌漑之利有咸平間古松偃蹇周覆百步據左臂之曲曰篆畦蓋右臂之肘腋也其門與松相對予少而喜曰眞佳山水又思爲防衣板輿奉親之適二親暇日遊焉休焉𨿽未樹亭宇然窪隆曲折隠見於竹樹之隙南可以眺寧海黃溪歸帆落鴈之縹緲也東可以攬月中峯雲歸石室洞西可以眺玉峯之雙竦錦屏之九疊也北可以思故埼天封滄海之吐吞蓬島鎭亭神物之變化也二親指顧之所頗得要領予唯唯而退經營其中一手茨葺積嵗月而成予以其行逕紆余貫穿若篆文焉故曰篆畦以扁其門【以上東西南北以地裏方位言】門於宅爲東向入門爲小逕橫障以檜折而西入分爲三逕一爲歸樵嶺陟而登也一爲小軒三間曰無琴夾逕植宮梅香杏其一爲長逕繞堤而步夾逕植玉毬紅茶月丹寶相薔薇金沙酴醿徘徊玫瑰錦春月季林禽紫薇八仙海棠下植素馨冬萱山姜杜若俯臨土谷谷中望逕側之眾芳皆覆冒於岸若珠瓔步搖之粲翠岸上望谷中桃李芙蓉雜卉恍與岸平若雲霞之興於步履之下也外環以墻墻之外又皆芙蓉楊栁冬靑有谷之勢焉墻與谷合故曰谷口逕至此北岐而爲逕者二其一折而北又折而東至指竹亭之南夾逕植巖紅梔子宻囿百結紫荊雀李金雀之屬又折而南過三角畦之地遇列檜而斜避與長逕雙馳隔以月丹其北則叢桃桃有千葉眞紅粉紅合歡碧色之異又折而過藂桃之東老桂之西北爲好翁亭又折而東爲橘徑又折而東北與無琴之逕合而入於軒中由軒而西入小廊爲大亭卽好翁亭也亭北爲壇三級下植桂中植山橊天竹鹿蔥玉簪之屬上植檜自好翁亭而西爲小廊入指竹亭亭北三面爲小廊自廊北入累級而登爲乘桴亭亭勢頗髙東南見海其下植梅梅有千葉紅香黃香緑萼眞紅粉紅之別指竹左右皆列檜爲屏環而合於亭之南結爲洞門以出而達乎前月丹之徑由乘桴而北爲小廊三間達乎耕養堂面列檜爲障穹然如小山卽好翁亭北之上級也植牡丹芍藥檉栁含笑頳桐紅蕉錦帶桃獨帶玉毬千葉梔水梔天竹之屬中有逕可環繞而行也堂有二齋左曰方寸地右曰靜明天此舊所居堂西之扁也堂旣攺造移置於此不忘舊也由耕養而東爲小廊南入長友亭書味軒軒亭皆有復軒前爲長友而後爲書味也長友北有大柑樹二株蓋百年物也取楚頌之辭以名之亦取其甘之義也由其左爲小廊門以出又折而爲廊三間經歸樵嶺西達山亭曰羽人臺蓋臺可以見東山山有陶隠居張少霞鏈丹之故迹也谷口之橫逕自篆畦直入至於老樟之東鑿墻爲門以出曰山扉扉前有竹林竹有黃甘旱筀斑筀之品指竹之爲指竹其始指此竹以名之也由竹林開逕折而東下臨荷田爲舫亭曰燕嬉舟右曰楊栁左曰芰荷洲燕嬉亦舊亭名也亭之西夾逕植海棠循坡西北植木筆拒霜辛夷紫笑逕形正方與山扉之前逕合其中斑竹之林也由山扉北入植丹桂木犀中有亭曰丹林由丹林西折而北爲檜障穿障爲洞又以八檜爲兩亭亭左右相對攬結而成可蔽暑日不假般斧旁植防櫚絲杉羅漢樹又於兩亭之間鑿土爲井井環以小廊穿檜爲門南出爲菊畦曰花隠自井北入爲橘井之藥圃中外皆有逕逕列植黃楊由檜亭橘圃夾徑以東植栝松東折而南又沿檜障以東右植蠟梅左植白茶爲階三級以上卽指竹亭西之檜障也障外皆植梅與乘桴亭西之梅接梅間橫開小逕以入指竹之右腋又階以升乘桴也𨿽無壯武之觀華麗之飾然步武尋常縈回往復若陶泳之魚九島千里也【以上南北東西以居屋之前後左右而言】此篆畦之大略畦創於寶祐丙辰今三十年矣畦中花木多自舊都買致有可慨然者二親旣棄世念此先人之舊遊也不忍使榛莽之翳而斤斧之入也葺而不廢世殊事異予旣不仕以農自食又不得安其職而樂其業也一觴一詠𨿽不減往昔然幾嘻笑而幾痛哭也同志劉正仲居梅林而遁於鴈蒼每一過余畦一相唁也前後唱和多矣就中過余最久者惟癸未畱半嵗有子戚而歸甲申春冬凡四至今嵗又爲余來窮老不相忘來當未己也爲余寫前後詩成卷軸請予序噫輞川之遊惟見裴迪金穀之賦僅存潘生相得之難如此而可傳者益少豈不悲夫引筆識之予實眼暗久不能書正仲之小楷精妍可愛更二十年後亦恐不能逮今也篆畦之花殘木老矣此非可久之道書以遺我後人他日儻有衣食餘貲其鋟於予墓左以光逺也嵗在乙酉三月望日閬風舒嶽祥敍

百一老詩序

應璩有百一詩蓋百慮而有一得也篆畦百一直以數計耳然亦不無意者焉天者萬物之祖將賦百物而不知所始可乎故先之以老天焉天之所以生成萬物者四時也代謝之際固若老焉然元亨利貞未嘗一息間斷故繼之以四時焉維南有極老人星居之見則天下壽昌夫星之麗乎天無不壽者此星獨以老人名蓋主天下之壽者也故繼之以老人星焉在天成像星辰著焉在地成形山川奠焉故繼之以老山老溪焉有溪有山而後民得居之故繼之以老人村焉村以老名尊徳尙齒祝以壽耉孝敬之俗成矣故繼之以彭祖以下六首村者四民百家之雜也故繼之以書生以下若干首焉民物旣繁屋廬斯有故繼之以老屋以下若干首焉屋廬旣安則必有玩好什物之具故繼之以老石以下若干首焉器用之資材木爲先蓄不可以不久也故繼之以老椿以下若干首焉龍者天之騏驥膏澤攸溥馬者龍之苗裔利用無疆養生之具首乎足食代步之勞逸於安車故繼之以老龍以下若干首焉碎庶彚榮瘁倐忽不入品者玆不列焉此詩止百首而曰百一者以吾一老人寄於百物之中爲是詩者卽其一也庶幾觀者知吾不知老之將至而樂天知命能遊戲於篆畦者如此書藏晚易齋以授吾子云嵗在丁亥三月上巳日

蝶軒槁序

先祖拙齋翁讀莊子至夢蝶一章論之曰周夢爲蝶蝶也非周也蝶覺而爲周周也非蝶也蝶與周二歟非也蝶而爲周也周蝶也周而爲蝶也蝶周也周知之而爲蝶乎蝶知之而爲周乎周知之爲蝶非蝶也蝶知之爲周非周也周不知而爲蝶故蘧蘧然而蝶也蝶不知而爲周故栩栩然而周也周夢蝶歟蝶夢周歟蝶者周之夢也非有蝶也而非無蝶也周者蝶之覺也非有周也而非無周也謂周之爲蝶之覺也而非覺也謂蝶之爲周之夢也而非夢也夢而爲周歟覺而爲蝶歟夢與覺也奚辯蝶與周也奚別蝶非周也而非非周也周非蝶也而非非蝶也夢非夢也而非非夢也覺非覺也而非非覺也嗚呼周至於非蝶之蝶蝶至於非周之周也至矣予自丙子數罹憂患於是悟古今一夢也此身一蝶也其有樂乎蝶之樂也其有憂乎蝶之憂也不足爲有無輕重己丑春盜起兵作書焚廬毀身外無餘物矣是夏辟地奉化棠谿袁中素季厚兄弟樂善好事人也爲予灑掃一室延入居之予慨然有感於先生之言因名寓曰蝶軒噫身之所至蝶之所至蝶之所至軒之所至也明年春予歸省松楸周視瓦礫塲中故物無一在者惟篆畦花木尙可尋問毀失者過半三宿田家復還借居往來一蝶也不知向之爲樂而今之爲憂也因集己丑以後詩文若干篇目曰蝶軒槁云

欽定四庫全書

閬風集卷十一

宋舒嶽祥撰記

月中桂記

余記童丱時先祖拙齊翁夜課余讀書防中秋月色浩然聞瓦上聲如撒雹甚怪之也先祖曰此月中桂子也我少時嘗得之天臺山中呼童子就西廂天井燭之得二升許其大如豫章子無皮色如白玉有紋如雀其中有仁嚼之作脂麻气味余嚢之雜菊花作枕其收拾不盡散落磚罅甓縫者旬日後輙出樹子葉柔長如荔支其底粉靑色經冬猶在便可尺餘兒戱不甚愛惜徙植盆斛往往失其所在矣是後未之見也毎遇中秋月明輙憶此時事今年五十九對月悵然此至淸之精英也今若有此定汲井花咽下也

愛閒堂說

余毎愛陶靖莭之言曰少學琴書偶愛閒靜開卷有得便欣然忘食見樹木交陰時鳥變聲亦復欣然有喜毎五六月中臥北窓下涼風暫至自謂羲皇上人余亦自謂頗知淵明眞趣然未嘗以語人魏君天與新作堂扵所居曰愛閒求文於余余問其義云何則曰此取呂文靖愛閒能得幾人來之句也余謂之曰是愛他處之閒非愛其居之閒也當爲子易之旣而忘前語蓋衰老之常態也逾月而君來索名予無以復之則曰名不必易也當易其說耳遂舉陶公語以告之君亦怡然領悟請揭諸屏余亦自笑曰題猶故而意則異耳蓋亦舉子之故習也覽者得毋有馮婦攘臂下車之誚耶𨿽然君昔以舉子業而薦鄕書矣必不余誚也遂書以授之爲愛閒堂說嵗庚辰十月朔日

新建委羽洞天大有宮記

余毎愛蘇子瞻空明流光語爲淸絕及觀道家言委羽山爲空明洞天則知子瞻語本此又愛杜子美仇池小有天之詩爲幽絕及觀道家言委羽爲大有眞人治所則知彼爲小有此爲大有也昔姬周之季劉奉林居嵩山三合大丹爲邪所敗至玆山則得道成仙騎鶴上升得非異稟靈气有以相感發歟世言鶴之往墮一大翮遂以名其山噫其信然耶𨿽然訪羽人於丹丘則吾臺誠羽人之區也子晉主治桐栢初遊戱赤城葛翁道塲猶在子防經幢故存皆得道之人也此何疑哉此山舊有觀不知始何代誰氏至紹興間黃巖令李端民命道士董大方主之剗除荒蕪稍復振起上蔡謝君伋爲之記一時名人多有題詠其事未久而廢至淳祐癸丑今足庵王君自玉京往禮焉仙迹𨿽存菅茅不翦四顧皆屬之豪右徘徊淒愴不知西峯之旣夕投宿逆旅夢一羽衣手握羽扇上有題云念於空處須堅守事到明時好力行舉以相授曰三五爲期當復防此意若有所屬景定壬戌有防召至闕庭充西太乙養素齋髙士咸淳丁夘乞假歸省其師一夕復夢前羽衣來訪謂君曰尙記前約否耶君寤曰此必委羽仙人屬我以興復也屈指數之自前夢至此十五年矣蓋三五期也明日櫛盥謁其師白以所夢師曰此吾志也汝盍成之其師衝靖髙君惟幾也未幾上命趣還以前夢奏聞上嘉異之亟命頒降度牒以資營建就令主領其事歷甲子戊辰宗陽告成遷爲宗陽常淨髙士辛未再領西太乙又五載遷至宗陽身在帝闕心防羽宮乃經乃營棟宇粗備丙子冬之變一炬燎原成功廢矣舊觀在羽洞之前地多鄰塜風气泄露非養眞之所至元戊寅攺卜天長山之坡去僊洞才百二十舉武始建三境儲祥之殿掖以兩序東立方丈而廚庫湢浴列焉西則偃息有所展鉢有堂棲雲有寮肅賓有位拱以廊廡總以山門亭以寅賓外有淸泉以便盥濯門以櫺星旁開便闥以容出入餘暇日試爲君詳其夢授以羽扇者委羽也如梓人其規圗先定畫宮於堵而繩墨丈尺從之也其題空處明時者空明洞天也其曰堅守力行者知厄防之將至度大數之復新而屬望於君者深矣前之艱難以試君也今攺卜而有成則堅守力行之說驗矣天下事豈惟一宮爲然哉君受遇於理度兩朝事君如事帝動靜不離道陟降有常度故𨿽社稷變置而膺受殊渥靡間南北玉像金冠象簡霞服寶篸星佩累封疊號光動河洛人榮此行矣而君之言曰身防金馬閱五寒暑萬里外此生如寄惟羽宮大緣未遂若不遑處余聞而悲之知其志之懇切惻怛也君之趨召營繕未畢及還乃建法堂上爲寶閣以奉玉像榮上賜也置田以贍眾買山以給薪開圃以畦蔬其爲慮也周其爲惠也久昔之難成者今易矣君名中立足庵其自號今以宣授仁靖純素眞人爲開山祖云

養志堂記

賞勝者領其要攄幽者當其機是故神山秀嶽假髙逸以揚輝當其機也朗士俊人托遐邈而含耀領其要也白樂天謂防稽爲首剡爲面沃洲天姥爲眉目誠領其賞勝之要也謝康樂詩曰暝投剡中宿明登天姥岑此則溯江而上投宿剡中明發而登天姥自此入天臺也唐朱放詩曰月在沃洲山上人歸剡縣江邊余嘗自防稽上古剡夜望沃洲諸山月正在其上則知詩人之句誠當其攄幽之機也今自新嵊溯源而上至於雪溪往往以雪得名由戴安道始也故其地有上下雪之分居人皆豢龍氏之裔鴈墻翚宇花木參錯一溪貫其中兩山如匣夾行而西騖半巖爲飛瀑下爲靈湫諸董族實居上游以筆硯肄業者十九世以隠徳著於鄕其亦賞勝之要攄幽之機歟余因避丙子己丑之亂兩至其地夫思其人者懷其棠愛其主者及其烏而況兩至其地乎此余旣去而不能忘情也董生景愈作新堂於舊墟扁曰養志來請記噫斯地有徳於餘者也生又學於餘者也可不與之記乎余問生之志云何生曰僕不敢僣昔者孔門三子各言所志咸當其才惟防也獨言浴沂風雩之趣翛然在事物之外而夫子與之僕不敢僣也然竊有志焉靑山以爲屏案流水以爲金石奉親讀書於是觴賓俎友亦幹是彈琴詠詩亦於是庶幾防之萬一有以承先生之教而不愧倘可進乎余曰是足以記矣鳴呼若生者可謂得賞勝之要攄幽之機者歟生字紹孟今所居屬新昌至元二十八年四月十七日閬風舒某撰

廣孝庵記

奉化棠奧袁氏昔以富潤屋今以儒美身子弟彬彬向文學矣余以己丑夏避婺宼至其地袁仲素季厚辟堂下榻若久故焉余家三百指其至如歸時余杖防度黃甘貰貸以給朝夕餔二袁向人不作難色余以是賢之欲載其事附見於余集中使有傳焉然未得其目暇日行其考潘奧之墓道有石志峙焉乃戴帥初作也載袁君鎭行事歷敍丙子避亂初至棠奧袁君延至其家聚其尊穉而處焉然後知二袁於我禮敬之意有自來矣防於明年春歸鳯棲茇捨二袁移書問勞相續明年冬季厚之子本奉二父命來以潘奧廣孝庵請記余駭其名之大謂之曰古不墓祭故庵廬之制未之聞也後世以廬墓爲孝於隧外作饗亭爲嵗時拜掃一席地其後有力者又爲庵於饗亭之左邊使僧徒守之以供焚修灑掃之役又其後仕宦至將相勲閥在宗社者得請賜寺院爲燈香之奉其事侈矣孔子母於防先返而虞使門人視焉雨至墓崩門人後至以墓崩告夫子然流涕曰古不修墓蓋責其非禮也然則旣而往墓不必有守廬也今之爲庵者過矣子之曾大父之墓有汪村之庵在焉子之大父之墓有潘奧之庵在焉相去一里所夫以一里之間而有二庵謂是爲足以廣其孝與余知子二父之意必不然也余聞之夫子生事之以以禮死葬之以禮祭之以禮何謂也生孰非養也必禮也而後謂之養死孰非也必禮也而後謂之孰非祭也必禮也而後謂之祭子二父於其親也生養死之禮畢矣逺矣不可追矣惟祭也追逺之道也先儒原古酌今爲家祭禮使大夫士皆得依仿而用之丰約惟禮不替不暱余聞子之二父守是庵也有道焉雲溪之村白石之裏有祭田焉足以供資用粢盛酒醴牲牢脯醢於是乎出獻侑必躬必親以嘏以燕徧徳錫類使觀者感動曰孝哉有子如此夫然後副是大名矣子歸而復言於二父其以餘言然乎否也本曰唯唯謹奉教至元二十九年二月旣望

寜海縣學記

皇帝旣一南北郡百蠻乃尊孔氏隆儒術闡文治也京師立太學郡置學教授縣設學教諭凡有籍於學者皆得免徭役士無科舉之累而務問學之實郡嵗貢一士庶幾鄕舉裏選之意天下之士幸矣臺郡士尢幸也比年諸路縣長佐多值好文惇學之彥加意作成又幸上置肅政亷訪一司分命馬公訓監臨於臺首以學校爲重旣新郡學又欲新五邑學此非臺之士尢幸者歟人謂臺學固幸矣寜海學尢幸也初寜海學之在宋東都日與孔子廟各奠一所髙述之頌李慶孫之記可考己今學與廟合在縣治之南嵗久摧壓縣丞周侯汝弼嘗修治之有緒矣己丑延燎於婺防之變縣丞孫侯天錫實提學事盜平民定決意興建是嵗七月作講堂直捨朔望行禮於其中講說亦不廢畫宮於堵次第修舉矣明年十月判官張侯謙以督海租至明年七月治中王侯英以慮囚至皆憫丞之勞相與勸助於是孔子殿成塑聖哲坐像位列有序拱以儀門櫺星翼以兩廡八齋遊息有亭后土有祠下至庖混莫不新整明年十月防車行部至邑入學奠謁禮成顧瞻齋序周視門廡一物不備公以爲慊諭諸籍儒亟完治之此豈非寜海縣學尢幸者歟嗟夫大矣哉皇帝一念之仁恕流行變化故海隅逺邑能建立如此於是前教諭沈桂見教諭朱安宅孫均後教諭李洧孫緝續勸率而成之職事諸生謀樹碑紀績而請嶽祥爲之記嶽祥不敢辭乃諗於眾曰自古一統天下之主未有不尊孔氏隆儒術者也漢髙提三尺劍誅秦滅項干戈甫定過魯祠孔子秦灰旣冷之後孔壁未發之前有此偉特可爲萬世法東都建武有唐貞觀亦一統之時也皆用此道立太學幸國子監命名儒折衷眾說集成防義使學者有所趨向豈不韙歟是故自古一統天下之主必尊孔氏而隆儒術也夫一統之主必若是者何也六經者理義之統也理義者人心之統也人心者天下之統也崇經術所以眀義理理義眀所以正人心人心正則天下之統定矣統者何惟精惟一允執厥中堯舜禹湯文武心相授受之統也孔子心得堯舜之統者也格物致知誠意正心修身此孔子家傳之統也防其有極歸其有極極者一統之所也是以歷代帝王必得此心之統而後一天下之統也孔子之徒儒家者流博學審問以求其說愼思明辧以究其歸終於篤行以踐其道不雜於異端不惑於小知有天下國家者用其說則治且安不用則危且亡古之聖賢無六經外之人物善乎儒者之用心也其爲學一出於孔子其用心亦若孔子而已居無一畆之宮而區區欲爲有天下國家者治其天下國家抑何迂也然而安四海之民而不以爲泰建萬載之業而不以爲功此帝王所以尊其師而隆其術也皇帝蓋深得統天下之要矣此則天下之士之幸也豈惟一郡一縣之士幸哉鳴呼一雨之雲四海皆均也一葉之春八荒皆仁也以一郡一縣之學之幸可以知天下之學之幸也僉曰唯唯是爲記至元二十九年十一月望日前集英殿進士舒嶽祥撰

重建臺州東掖山白蓮寺記

余童冠以應鄕舉過臨海寜川兩界之嶺曰桐巖日晏而息宿於白蓮莊至此過嶺可半矣地勢稍盤礡有民廬田舍設館掃庭以延納舉子其倚山臨路乃白蓮寺之莊宇也炊黍未熟舉子亦得而逰息焉其主莊僧頗好事設爲書肆凡舉業之所資用學者之所宜有者皆籖揭而庋列之或就取而觀之無拒色亦不爲二價澗窮絕見此小佳余嘗記之在心目也問之居人延袤三十里大半白蓮之所有餘故友方沂毎與余約防東掖惜泳道先約而長逝余苦無僕馬之資不能一往至今爲恨事庚寅秋餘目暗耳瞶方欲棄筆硯習禪觀有蓋倉眞逸道士葉龍起持白蓮住持景荃書致殷勤於余其徒眾又狀其寺之本末請記其偉觀夫東掖江南之名山其山有白蓮能仁二寺白蓮又其著者也昔智者師唱法於天臺佛隴經論行於天下慶曆初有神照法師本如誅茅結艸椎輪而建庵綿蕝而行道講譽風馳座下雲集有眾五百遂大玆剎聲聞天朝錫號白蓮嵗久材腐殆不能芘風雨淳熈間有法英師誓新舊觀道足以化人信足以服眾仰者如山從者若水白蓮之譽復盛於東南學者比之國之上庠自經口講指畫之餘者出遊諸方自有一種風範人咸識之曰此必自白蓮來也丙子兵火及之殆刼防之有終與嵗庚辰荃師來蒞玆山天以法師恵玆山其意深矣師道行平實講演著明精義入神四眾推服顧瞻礫塲若疚在已一念奮發天人悲涕陰相陽贊不十年一寺表裏規制如舊而髙廣有加上方防節耆宿葉和衣鉢之傾倒不吝帑廩之出入無私以溥容眾以裕後人蓋願力所至故成此不難也或曰白蓮不火也或曰法英不死也或曰英法師生長於臺受業於禪林住白蓮十二年去而主天竺之席荃師生長亦於臺受業亦於禪林來主白蓮又將十二年矣其建玆寺又同也其殆前後身乎寺成而謀記筆於葉君葉君曰我蓋倉之觀新得記於閬風先生吾觀可以不毀矣上剎東南之望也記毋輕屬吾試爲公請之於先生先生樂道人之善冝必得方盛暑餘亦火後寓鳳棲茇捨道士之請如爲己請也道士又余故考冑子補闈時所取信公子弟也不知諾之吐於余口昔韓退之以不得至南昌滕王閣爲恨而以得載名記石爲榮余於白蓮也亦若是矣遂摭其事實而書之且歷敍願見而不得至之曲折嗟夫余之所欲訪而不得償其志者如天臺之石橋寒巖亦吾州之奇觀也皆有所未暇豈玆事分量亦有所限哉嗟夫釋老二氏之並行於世也久矣今荃師不疑葉君之異己而托之以請記葉君亦不以荃師爲不同道而爲之請余又不以二氏之非吾道而慨然爲之記皆世俗所不能解也知此則可與言道矣

欽定四庫全書

閬風集卷十二

宋舒嶽祥撰防

防王達善梅略附辯後

詩毛氏於摽有梅之梅無釋於終南之有條有梅釋曰梅柟達善謂若梅有柟名者毛氏當注於摽梅之下不當於終南發之誤後學者毛氏也余謂毛氏初不誤摽有梅之梅直梅杏之梅別無柟名其實七兮其實三兮是其實大故可以枚數則其爲梅杏之梅無疑此毛鄭所以無釋終南之有梅大山之所有當是大木可以爲梅柟之梅也梅乃柟之別名其子繁多不可以數記非召南之梅明矣故毛曰梅柟鄭曰名山髙大冝有茂材其說得之是則柟有梅之別名而梅無柟之別名也若白石錢氏詩話謂柟有而占反者乃梅之別名陸璣艸木疏謂似杏實而酢者也【酢倉故反】柟有那含反者卽楠字陸璣謂似豫章而木理細致者也按字書此二音並釋梅柟蓋那含反者是柟之正音而占反者柟之別音同是一木非有二物且其木旁從冉以冉字平聲反之卽而占反也故別有此音非梅杏之梅也竊意柟之所以名梅乃字形之相類轉柟爲梅耳柟字之所以作楠者亦以字形之相類轉柟爲楠耳柟正文也楠俗言也故柟木之柟可以爲梅而梅實之梅不可爲柟也錢氏謂終南何有有條有梅梅當作枚字聲之誤枝小曰條幹小曰枚與汝墳之伐其條枚旱麓之施於條枚音義正同予謂此說似新而實疎以文勢觀之謂終南之木有條有枚則可謂終南所有有條有枚則不可條枚之細何地無之必以此爲終南之盛耶今浙江有苦條木其木條長而葉可以磨洗魚枕安知秦地無此木耶不可謂木無以條名者而攺梅作枚以從其說也毛氏曰條槄也案字書槄榎也榎楸也楸文梓也如其說是亦木之美大者也

防僧日損詩

曩有向予舉人漁父詞二絕者甚愛其手中一片欄江綱只待風平浪靜時蓑衣亦有安危慮水面無波是太平兩聫特不知誰氏作耳今春避地雁蒼有損師者歸自白巖袖編詩相訪二絕在也嗟乎人患無可知者耳防須有見時也視其編首予友匊田方元善序文也匊田負一世詩名橫絕湖海往時峻峙特甚不輕以一字許人邇來此道響沈元善危唐人之脈遂爾不續殷勤收拾以爲己任序人之詩者接踵數家予皆能知其人而見其作矣所未識者日損耳日損蓋能當其序者也歐陽子序祕演惟儼之作乃爲石曼卿發也予是以於損也不能已於言焉師气貌傑然談論激昂疑有用才也顧隠泯汩沒於浮屠氏之學是編乃露其晶熒芒末者耶嗚呼﨑嶇亂離相與悲慨欷歔如此相逢豈易事哉使見損續編之成則幸矣丙子閏三月初二日書

防王榘孫詩

自京國傾覆筆墨道絕舉子無所用其巧往往於極海之涯窮山之巓用其素所對偶聲韻者變爲詩歌聊以寫悲辛敍危苦耳非其志也予久逃空谷嵗且再易歸檢故畦花殘藥墮己爲樵牧之場猿狙之徑矣王叔範館於其旁課童子不廢暇則穿防宻入窈窕又自課以詩出小編示予此所謂用其素所對偶聲韻變爲詩歌者耶噫方科舉盛行之時士之資質秀敏者皆自力於時文幸取一第則爲身榮爲時用自負逺甚惟窘於筆下無以爭萬人之長者乃自附於詩人之列舉子蓋鄙之也今科舉旣廢而前日所自負者反求工於其所鄙斯又可嘆也已叔範於舉業甚工今當棄其所已工得不痛惜之乎丁丑十一月十六日

防陳茝自畫梅作詩

見梅山此軸忽憶承平盛時行孤山之麓防馬塍之隅朝觸雪而往暮踏月而還所見梅往往聫跗疊袂拗枝折幹嫣然入宮苑標律非三家市上籬落間物也又移百梅於平臯之上橋斷岸絕蹇驢防風戟防吹面翛然獨往香低影壓自有一種瘦硬風格邇來避地薌巖石磴數梅出於瀟風晦雨摧剝之餘泯黙相唁意趣慘淡非前時比矣今與君共坐於綠陰之下披畫閱詩其淸妍如舊都所見其老勁如平臯所植其淒絕如薌巖所對也平生神交盡在是矣畫然詩亦然君蓋進於技悵然有感於予心者因書其捲後戊寅五月十九日

防王達善燒痕槁

予作尉奉州日王達善出所作相示目曰不切小編是後奔走東西不知是編何在丙子亂後還山偶整舊篋是編在焉欣然如見其面然未知達善寓吾裏之馬坡也適然相遇於坡中數相別之日蓋十八年矣計其續編當倍蓰於前也問之則愀然曰皆燬於五月之兵火矣出其殘槁數紙題曰燒痕者示予自以追憶不全爲恨予解之曰張武之詩才數十篇人膾炙不絕口是在多乎哉君出語散朗綿麗簡短而舂容是不亦珍乎毋庸與俗子較多寡也君不見都市列肆者乎其門巷落落終日垂簾啄其扃漠然不以爲意主人徐出盥手發函鏁借而陳之其直動百千萬計蓋所有乃珠玉瑰異也其東家陳其所有拄廬充棟摽於衢號於市又左右顧而罔諸塗然視其內則妻子不免饑色蓋其所售者康瓠窶藪之具芻靈茅馬之類而已其直之相去固不待較然則火後僅存尢可珍也君博學浸灌精思沈鬱所作未艾時雨至矣燒防復靑非所病也

防劉正仲作潘君石林記

丙子春夏間予嘗行所謂石林之境矣自閬風西行二十里渉深甽緣蛟湖由支徑上峭壁下臨峻壑戴履皆石與肩相摩犖確百折過者無憇息之所目膽掉不暇以爲觀又南五里東入爲雁蒼山石路豁然夾以長松宛轉如螺盤盤囷囷躋爲幽谷有僧院據石上寺前後皆石無窮其戴土者輙產茶竹下有良田百畆其居人皆寺之也山頂有石屋唅呀容數十人昔有一僧膜拜趺坐其間今其旁惟茨闔一二家焉斧條枚剪椔翳而後能入箕踞夷猶眾峯岫仰闖其下由寺門之前遡溪而東行二里得髙巖穹然常有宿云其上皆與紫洞龍湫通一脈水行其趾又以石爲底其凸水面者盤礡餘五十步童子以石扣擊有大聲起如鼔是謂石鼓山予嘗與之銘矣出鴈蒼口又南五里東入譚山以昔有隠者譚姓居之故以名焉山上流泉至半山劈大巖以出其勢不得縱絲絲如馬尾值天雨新霽如雪崩練曵而聨鶴積鷺下於千仞也水煙濺撲飛雨襲人羣魚瀺灂駕湍欲上爲巖所遏口喁喁迎受飛沫有嗛然意潭旁有巖穴如蝸牛廬𨿽淺而明可三四人環坐去穴十餘步有亭三間宜小憇以觀瀑也出譚山望前峯窈窕處漫爲坡麓林薄郁蒼人煙出沒霞鶩斷續亦臺剡間一通道也有指以示予曰此其下潘君所居也時予避地鴈蒼孤絕無鄰𨿽未識君意甚羨之今觀正仲爲君記石林正予昔所經行之地也故因潘君而識之且以補地誌之闕文也庚辰五月二十二日

銘

鴈蒼山石鼓銘

閬風之西華頂之東山曰鴈蒼與蕩埒崇綫蹊初入盤谷有容花流澗戶云湧梵宮兩僧欵予更躋其峯循蘿援蔓稚子肯從翠斗旋轉防澑濺淙引物扣之如鼓逢逢非雷非霆可警羣聾孰知其然水滿石中此腹空洞寂感則通顧無坡僊窮辯石鐘我來避地坐防長松以不說說萬籟號空

墓志銘

故豸峯應君墓志銘

寜海以浮溪爲屏幾梅林爲茵席自提樹趨而至於淸泉山是爲邑之右臂自法昌冒尖趨而至於嶽祠白嶠是爲邑之左臂梅林居其中寛平沃衍可容萬家爲通驛大道旁引兩臂支分港別逹於大海有舟航网罟之利其隅隩深窈環以文溪峙以茶山有椅桐檜栢梗楠竹箭筍茗之產錢氏有國以來善事上都無甲兵之擾時有議增賦者邑之陳長官力爭之以去官自誓得不加斂故民以阜安梅林應氏爲著姓歷宋東都二百餘年涵養生植族聚滋茂靖康之變金人之師至明而退禍不及寜邑梅林倚郛負郭貲用不傷幹淳以後禮樂文物被焉彬彬焉多士矣先是吾邑自羅公適以科第起家爲時名臣梅林二李繼之而應族鄰焉其秀者相與磨礪浸灌質剖而文蔚矣應之宗姓其先有著籍於昌國者至葺芷公乃致身參預故梅林之應以冑牒中舉者數人君其一也鳴呼以三百餘年之族聚而又風之以累葉之詩書宜世其家也君少敏鋭志气軒昂處事如成人而長老反取咨焉丙子歸附之初路府倚之以定宼從權處變搗其巢穴獲彼渠魁路府欲奏官之君力辭以免己丑玉山之宼洊及寜海軍帥咨之招集流散分剔淑慝而全活者甚眾路府欲以其功再聞於上君以勞致疾歸臥湖橋荏苒不起矣嗚呼道固多方權非一法天實爲之可爲浩嘆數有必窮𨿽天亦不能亨其施也君諱瑞孫字季玘自號豸峯曾祖筌祖自得考初蚤世君娶楊氏故文林郎相如之女有子四鍓之爲伯父後莊早卒安之宓之女三長適故國學生陳材應次適故承議郎平江府長洲縣舒斗祥之子子普次適兪可翁孫男十山立山京髙延建壵渺鑫防嵱建爲莊後君生於紹定辛夘二月甲戌卒於至元己丑十月乙未以某年某月某日於湖橋之原君所自卜也君事祖母以孝周鄕黨以義與交友以信凡人道之常不書余獨書其處坎陷而不失其正者所以紀世變悲天道也銘曰麟之彬彬兮以不觸爲仁兮眾正有鄰兮豸之毅毅兮以觸邪爲義兮羣纎投畀兮憤世疾時形於色兮有志無位空太息兮至元三十一年正月望日

故孺人王氏墓志銘

孺人王氏王氏臺寜海之王耆奧儒家子也其裏鄰西洲之鄭東蒼之葉鄭由發運公霖尙書公發葉由丞相太傅公夢鼎以讀書科第起家爲臺盛大之族王耆諸王有渭翁與孺人之父處士昺與鄭葉諸公以讀書應舉相往來有聞於鄕不幸以病廢而書聲不絕吟經治相授受也自此羣從子弟彬彬然以貢於鄕入於學者由公漸摩始也然其溫恭醇愼之徳月旦評所推重三聚族多科目之士往往捷鈐交馳人皆曰王耆奧今當名黃旗奧也孺人年二十二而後歸於我蚤防母父病末疾孺人一意順奉扶翊臥起湯藥饘粥必親必躬初不忍嫁誓老於親旁旣而考疾稍能自支不欲遂其不字之志乃遲之以歸我予亦蚤有棄去塲屋之興是時鄕長上殿撰王公定勉予就舉其書在幾格孺人取讀之謂予曰此君分內事宜聴公言己酉予始勉出應進士舉偶濫鄕賦首薦旣而就省闈鷁退而反予自悔此出林壑攺操矣孺人曰君但張弮再進四十不成名爲梁鴻之偕隠未晚也旣而再中乙夘舉遂忝丙辰科進士鳴呼孺人之言不爲無補於我矣孺人事舅姑恭順先君中年多病晚亦患風弱一日五飯坐起非人不支中夜或索飯啜孺人烹炊調胹無倦色先妣安人深嘉之撫之曰願汝多男長壽也孺人性多容少妬姬侍生子撫育如已出寒暑燥濕一皆共之家𨿽貧薄處之裕如勤儉自飭一衣十年澣濯紉緝至老不廢女工中年從予宦湖浙稍有登覽之勝自謂得林下風致逸樂不在多取也晚歸東浙歷諸名山殆有神遊之意矣世變稍烈予與孺人同歸故山徐入鄞剡山深林寂處𨿽不能無登陟艱阻然目不見兵馬盜賊之畏無病而卒於先考妣墓廬輿歸家庭以畢棺斂葬於縣西境新寧璽山婺防作臺剡鄰境民生茶毒三尺之墳無不椎埋暴露獨孺人遺命子婦勿用簮珥金珠爲飾一用女冠衣帔爲斂具鄰里人皆疑其太薄旣瘞不爲馬鬛佳城之觀至今拳然塊土蒼苔叢篠蔽其上過者莫能指其處此皆孺人先識明見善緣樂趣相與合吉有以致此與始予欲與孺人合於此防丁酉夏六月穴之左右遭融風煽焰燎爲焦土嗚呼能免於彊兵大盜之毒手而不免於芻童牧防之遺燼使人痛傷也初予卜是穴也自坎其旁期他日翁媼合於此今罹此變欲開隧而觀之故役人有尙存者啟予曰穿壙之時其深三仞四面皆石脂气如蒸炊見底而止燎及浮土何傷其內若啟而觀之旣驚於火又重傷之也予允其言而已之孺人長予五嵗生於宋嘉定壬申二月二十八日卒於至元甲申七月二十七日有子五人庭堅仲容仲堪叔獻季臨有女一人適故直敷文閣方宗卿猷之孫應孫男六人延祖早夭繩叟長叟揚叟叟頥叟曾孫光孫孫女八人鳴呼先太夫人之言其亦有稽於此矣前之也予已濡淚爲志藏於家祠己丑兵火失之今續爲之志其詞曰山之蜿蜒兮自獅巖騰躍偃仰直下而東馳防而融結於傳嶺而委蛇卓三峯其如筆兮峙萬松之崔嵬有拳斯土兮若蛹而繭之溪谷回環而並兮儼堂隍而屏帷合三道而東注兮滙於滄江之湄凝靑防碧隠約乎几案之外兮若騎吏賓贊旁聨而拱扈駪駪而有儀筮恊吉兮君冝其歸旣而安兮孫息蕃滋其中無藏兮大盜莫窺胡燎延於岡兮松薄煙飛尙喬木之無戕兮毋震毋危北鄞西剡人過其下兮嘆息嗟咨玆閬風先生之室之藏兮千秋萬古神物其防持

祭文

祭董正翁文

嗚呼正翁學有源委行有法程施之政事又有器能時論所許月旦共評玆不復敍直寫交情癸夘之秋僕逰霞城荊溪座中識君弟兄論𨿽罕同心自此傾丁未進士華翁先登吾季與焉爲同年生君於丙辰賜第集英僕厠榜下又爲齊盟他人有一好及云仍而況伯仲世契疊並僕過苕霅君督公田道舊契濶對榻分氊我理歸楫君張祖筵小飲碧瀾大飲趙園魴鯉出罟橘柚夾舷時有同集請卽命翰君曰毋然陵騁難妍深造此道故知其難自此一別時䢐嵗遷材有利鈍勢有溯防僕日沈痼君日翥鶱京城重防襟期朗宣扣鑰啟篋珍玩且千河豚怒頬亟命烹鮮察君眉宇視我甚憐僕自方拙匪君可鐫君漕湖湘僕滯鄞川公車上辟剡薦亟聫心之懷矣欲往莫前世事已矣哽咽何言君歸故鄕轉側間關得書及詩悲喜汍瀾臺城禍鉅性命孰全廬焚書燬獨君幸完結茅江浦料理殘編柴桑非樂浣花豈安道路罕通書尺莫傳尙期握手話此辛酸胡疾之革去離塵寰僕亦何樂與世周旋君先僕後誰滿百年有酒盈樽澆淚抽肝相以苦詞其哀可尙饗

祭舅氏文

北山之下有善人兮心平气和言恂恂兮有璞無琢玉斯完兮彼藻借者匪其天兮有蔡藏穴何必灼兮保其元身不以赫兮旣壽而康順以歸兮世變﨑嶇公則夷兮我爲時戚匪公悲兮公則逝矣世愈唏兮我爲公甥年旣耆兮不視窆筋力衰兮是以爲媿胡以文兮遡風緘臆覆罍尊兮

祭妻父王公文

嗚呼晴月暖風寫公徳容滙澤春浸壯公心胸不亨其施而善厥躬亦旣亨止令聞孰防維時不獲有嗇其逢早纒末疾幾杖一室翛然瘦鶴風骨崒嵂我來拜公載色載笑酌以玉彛祝我逺到我醻公飫祝以難老嵗時問謂復見之十年不見往已莫追嗚呼我年十七爲公之婿年三十二哭公之逝今旣六十公始卽竁身居子列義當分過白頭幸存滴淚冩些

