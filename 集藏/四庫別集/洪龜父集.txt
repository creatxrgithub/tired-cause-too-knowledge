

欽定四庫全書

集部三

提要

洪龜父集二卷

別集類二【宋】

臣謹謹案洪龜父集二卷宋洪朋撰龜父朋字也南昌人兄弟四人號曰四洪皆黃庭堅之甥其弟羽以元祐中上書入黨籍芻紹聖中登進士靖康初官諫議大夫炎元祐末登進士南渡後官祕書少監惟朋兩舉進士不第年僅三十八而卒然其人其詩則最爲當代所推重豫章續志載黃庭堅之言曰龜父筆力扛鼎他日不患無文章垂世及其沒也同郡黃君著裒其詩百篇爲集庭堅在宜州見其本又稱爲篇篇可傳呂本中作江西宗派圖所列凡二十五人首陳師道次潘大臨次謝逸次卽及朋紫防詩話又盛推其寫韻軒詩王直方詩話亦稱其一朝厭蝸角萬里騎鵬背句劉克莊後村詩話復稱其防梅仙觀詩能以直節期乃弟且稱龜父警句往往爲前人所未道惜不多見云云則朋𨿽終於布衣其名在宋代且居三洪上矣陳振孫書錄觧題載有朋集一卷久無傳本故厲鶚作宋詩紀事僅從宋文鑑聲畫集諸書摭得遺詩數篇卽江湖小集所載亦未爲完備今采掇永樂大典分體排比釐爲上下二卷𨿽王直方劉克莊所稱諸名句今悉不見全篇未免尙有佚脫然核黃氏所編僅一百首今乃得一百七十八首陳氏所載僅一卷今乃溢爲二卷疑永樂大典所據之本別經後人綴緝續有所增約略大凡其所闕諒亦無幾矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

洪父集卷上

宋洪朋撰五言古詩

送李元中

夙聞龍眠山緑蘿隠淨嘯中有三李君若人年獨妙心賞悵若遺風期可同調如何古豫章邂逅共一笑佛海穿溟涬理窟刮奧窔茗椀對濤江牀跗視云嶠足明靑蔥樹合在紅塵表追隨杖屨遨浩蕩城郭眺觀乎大寧作頗復近道要涼飈霣疎葉行子動歸棹願君崇明徳慰我記末照

送謝無逸還臨川

東山謝安石事業照星斗佳人臨川秀自言乃其後昔我未知子籍甚大江右邇來識君面風流故自有早歲翰墨場揮灑不停手河發昆侖丘風怒土囊口春來入詩壘窺杜逮戶牖筆力挾雷霆句法佩瓊玖起予虞帝韶和汝秦人缶少年厲鋒气鄙夫成老醜人才古所難吾子定不朽淸和四月夏銷黯一樽酒悠悠西峯云闇闇南浦柳平生六藝耕勿遣生稂莠鼔枻黃花秋慰此長回首

送潘四十五

風邊藥气濃煙畔栁枝弱惜許兩春事潘郎行色作維南有岑嶺底處端州郭客子何當歸莫待蕉花落奉諸同人餞潘氏兄弟賦鳳凰鳴矣於彼髙岡爲韻得凰字

維南斗日月川嶽上景光何人赤壁下種此雙截肪故知汝南士蚤經許子將識君陟釐間想見頎而長僧夏滕叔國胡牀對淸揚膜外齊鵬鷃胸次明冰霜佛界獅子尾妙處亦難忘西江渺波瀾索去有底忙挽衣不得畱晨風動余皇頃投膠在漆今爲參與商能事鏡中像此道何足臧古來歸根地相期未渠央

遊南汰寺

南汰舟楫逺北城阡陌長蓮界劃然開珍木防寛涼暝投上方宿蝙蝠繞屋梁天風激逺林秋气生寒螿喚起曲肱夢佛寺宣道場像設儼古殿四角金瑯璫夙聞阿羅漢光怪發淸揚有相乃虛妄此妙不易量勝槪令弟俱茗盌對胡牀商略終宇宙已矣言可忘

賦雙劍峯

梅公小齋內度越幽人占何年孤山下得此雙石劍純鉤魚腸姿防地勢匪漸柙藏不忍窺往往發光焰丈人夙好奇領略無一欠晚得此嶙峋顧盼未云厭此公活國胸正直天所鑑髙堂掛斯圖令人動深念

雪霽陪諸公登滕王閣分韻得閣字

醉乘筍輿歸餘興陟層閣其前俯長江其下壓城郭入眼疊輝映積雪未銷鑠祲氛玆蕩滌山川一恢廓瓊田認洲渚璇樹花叢薄明明飛丹霞往往翔皓鶴俯仰一神界今我胡不樂滕王已塵埃大屋舊丹雘人生何自苦玆遊行已昨吾聞水西峯中有洞宮腳洪崖升天去僊聖時間作伊予千載裔未鏈八瓊藥孰能相與遊更議入廬霍

遊天宮寺上方瑜道人出漫題

攝衣禪界中髙步上方外乾坤更空濶川嶽謝埃塊行人杖屨底地與煙霞會道人遊四衢行止各無礙竹日弄淸影松風聽寒籟心將萬化防始覺斯遊最

天宮寺

昨日頭岑臥何曾越門限徐侯遣行李邀我伊蒲饌天宮布金地長者何代建柴門實咫尺佛事亦儼煥道人呈家風秋蔬更香飯玉麈對胡牀涼飈颯河漢晚來上方上千里人縱觀平生蓬蒿底所適魚鳥願佳人贈我詩爛若錦繡段聖哲期暮年撫事一長嘆

晚同師川駒父玉父遊大梵院小軒

山气夕籠嵸川光暮澄凝櫺軒俯川嶽拄杖相與登脫屨就閒曠秉羽居髙明盤礡飛鳶上揮斥蜿虹橫令弟各英妙舌本淮湖傾朋也老無能前身雲水僧蕭蕭緣坡竹涼飈爲我興執熱快一濯何必踏層冰

陪師川納涼大寧寺得緑字

六月維長夏炎熱不可觸車馬斷經過臥屙適所欲歘作城北遊佛界映空谷方塘荷气淸層軒竹陰緑徐侯辧食事意豁忘羈束鳴蜩韻髙寒涼颸蕩煩促坐隠者誰子飛雹下碁局勝負吾不知靜嘯防喬木徙倚失日車旋歸想雨足可令夜气淸更使年谷熟

城上

杖防城上頭初日破冥晦頗知春意還早覺寒事退風前識西岑煙處認東匯人如旋磨蟻舟似覆杯芥鸛鶴掠水涯簫鼔雜天籟便當杭淸淺底事返闤闠

陪諸公步城北分韻得亦字

去月霜雪交咫尺澁如棘今朝雲霧散春气恍如昔九衢慰眼新百艸隨意出俯仰亮有觀玆辰底空擲陶謝何許敖發興在郭北淨界集兩楹層閣倚百尺風日已可人江山亦徳色四睇感終古五字辦卽席想見盤礡地鮮颷生兩亦【見許愼書】良遊不相待發函三嘆息

寄題蔡州魯公祠堂

魯公巖壑姿勁气不可及歲寒萬物盡松栢當霜立由來邪正間厥勢不相入公當肅代後竄斥復相襲嗚呼蔡州殞義激壯士泣周曾計不淺希烈竟見執從古皆有歿忠烈泰山岌使君拊遺迹丹靑辧呼吸壯公臨大節生气何當挹髙詠兩賢篇臨風黯於邑

寄題陽居士髙節軒

中條陽亢宗髙義照千古嬋嫣不無人聞風吾已許平生知味處瀟灑送寒暑敏樹印此心柯葉傲風雨岑夜入天籟韻作太上語一切得入律眞成眾香樹賢者早求仁行李徧八宇歸來林丘下歲寒色如故

寄題劉山人戰勝軒

桃源一臞儒意气郁何壯削迹紅塵中築亭白雲上溪聲聽逸響山色閱殊狀諒是永幽棲豈伊暫淸曠若人有靈气戰勝神更王乃知先聖裔風流標素尙嗟予晚聞道玆事夙所向得興雪月交理棹會一訪

和元樂教授南軒

南紀瘴癘劇風土異中州炎涼倐忽變仲夏颯如秋丈人東海來稅駕此遲畱气感若此何用寫我憂泮水多時暇南軒景物幽方塘緑萍亂佳樹蟬聲稠曲肱梧陰美玩此日月流觴至聊共傾此外亦焉求丈夫功名志天機不我謀願言快心意身世眞悠悠

寄題攬結亭

杜子數相見求我攬結詩攬結在何處云在彭蠡湄彭蠡夙所廬今猶夢見之一星水中央眾流浩渺彌雨瀑下日夜五老上云霓佛事儼相望往往幽人期君今搆其下敞亭覽翠微水聲枕簟俱山容杖屨隨勝事君所獨世人那得知爲我謝五老客子行亦歸

邃淸閣分韻得洪字

曜靈速天機四序如轉蓬行行早求道咄咄就禿公南紀臥徐穉丹沙媿葛洪婆娑一宇宙萬物閱雌雄得興頗賦詩詩成亦何工跫然張公子玉山映寒蔥軟語啟皓齒擲麈生淸風謫仙爲酒事瓠壺淸若空相視一笑粲聖處此樂同敞榭細履愜別墅幽逕通微漪媚淸池輕颸泛寒叢悠然物外賞未覺人間窮何有於我哉請館季孟中

玉父賦倦殻軒韻得殻字

令弟巖壑姿問道困南朔歸來敞蝸牛眞成倦殻曲肱梧桐影日夜洞庭樂誰何藝根本歲久棲鸑鷟靜言人間世變化如風雹笑語尊俎同玆理要商確時不與人遊安燕正當學

過師川偶行

伊昔袁陟居只今徐郎宅少作與渠雙老气想君只玆理亦何有訂之在今昔吾廬城北頭防徑實咫尺歘思論五字聊復訪三益髙尋風雅源洞入屈宋域波瀾到蘇李光焰及元白自來磊落人聞見資博極

題水陸院矮椶櫚

短短一椶櫚蔥蒨聊可悅如何后歲寒生气未衰歇脫身斤斧中甘心形影拙況嘆風雨姿拄防日已昳堂下芍藥花盛開而蕪穢不治太夫人課奴芟夷艸莽飾以丹檻煥然一新感而成詠

江風飄已盡庭樹但蒼翠如何歘到眼余容殿春事恭惟太夫人指揮掃蕪穢咄嗟丹檻開芳蕤生意气矧乃疊石根端有塵外致何必風人萱願言樹之背疇昔雜荊杞只今照堦戺吾人剪拂功是事亦不細物理庶可推倚杖一歔欷

師川賦梅花

梅花端月繁梅蘂終冬破正色儼當低枝斜應座分將霜雪侵不受脂粉涴莫遣朔風吹飄零成玉唾

春風

春風吹桃李歘然滿中園羣動不遑息蝴蝶紛飛翻我亦感玆時步屧繞林間容華豈不好持久良獨難置酒休其下聊復罄餘歡君看桃與李成蹊亦無言

春颸

春颸天上來吹我中庭樹爭先兩株桃照日結紅霧枝枝疊映蔚葉葉相誇詡光彩奪目精香气襲行路風雨不我謀零落縱橫去西家婉娩姿見之切情慮蹇修安所營年芳空擲度意內人莫知淚下成紅雨

立秋日諸公過敝廬賦詩

埃郁一炎方何處不庳濕北但掃地所向若維縶及玆澍雨過信是髙秋立便有好事侶俱來負郭集中庭樹陰滿燀气淸且急胡牀各蕭散頗覺涼气入道防千載余世路日險澀朋知得若人風流有所及西山一牛鳴時哉先聖集興來浩蕩遊胡爲若羈馽

歲暮

黔雷運天機四气莽回互始玩春載陽歘見歲雲暮孰知老境侵轉覺夙尙誤吾聞昆侖墟上有不死樹安得攀其條奇齡儻能度

淸夜

萬籟還無聲燈光耿淸夜跏趺據繩牀夢回蝴蝶化緣气亦何有本心淨無塵蚤夜去求道八荒因問津歸來謝行李眾妙不逺身誰與商略此玉麈炷鑪芬

夢中所作

秋風挿羽翰樓觀天上行朝霞帶空洞海日注疏櫺一一琪樹繞粲粲芝艸榮中有一道士靜嘯無俗情顧我有靈气授我以長生咄嗟一世間擾擾何所營

紹聖二年秋七月乙未夜夢遊一勝處非平生所經行見一道士延余坐飲以醇酒酒酣道舊故恍然不知所以因而賦詩旣覺漫不復記憶戲作五言以補之

雞鳴深林裏犬吠幽徑中不知誰子宅乃是僊人宮竹栢防淸淺樓觀上虛空芝艸隠翳鬱璇樹翠靑蔥升堂見僊伯歡然燕笑同侍立十餘輩玉女桃李容告我存三一使我壽無窮吁嗟人間世局促何所通願言歸白水更議登閬風

答友

一昨城北遨得興起我病梅嶺識霜林楓江認煙艇深行憶疇昔冥搜吝俄頃西矚列僊家東睇老禪徑不聞遷鸎聲但見行鴈影再讀貽我篇思與雲路永

述古

蠧蝝僕柱梁蟁蝱走牛羊風過河水損鳥噪木葉傷禍福有眹兆物理乃其常聖人睹未然休气未渠央後代監不逺其在漢與唐

六龍安可頓四節一何速秋气下霜露春事著艸木天道有疊代世故足翻覆塞翁防良馬宋氓得白犢由來非今朝未必不爲福

木秀風必摧岸堆流必湍人生裨海內出處甚獨難尼父稱大聖車轍不得安落落抱正直鼎鼎見疑患顏前茍無靦身後亦不刋

送潘端州出殯以風甚渡江中流而不濟有作

戒徒事晨徵肅舲逗江滸屯云蔽寒岑衝飈捲秋浦波驚飛櫓妨景短執引阻垂堂戒曩哲矧乃將恐懼長年吿我還風力方軒舉恍疑柳車張猶認鷺縗聚蹙浪郁飛翻湧煙迷處所江水日夜流何由賞心晤

寒泉

山下出寒泉千載神所祕故老空傳名四面但蕪穢觀音歘見夢咄嗟辧亭砌道人頃杖錫示現祖師意汲引貫四時香美可一切遂令雲水僧悉飲解脫味病夫方中來酌彼蕩塵滓屬詩長松根北風助奇思

和答陳明信兼簡王立之

我如東南云風吹西北度時不與人謀飄轉無定處如何紅塵中歘此君子遇髙標鳶戾天能事豹隠霧暴謔中酒前了不與物迕吾嘗期若人胸次貯風露向來賞我詩但坐日雲暮識君已恨晚見君又不屢今晨眼忽開貽我河梁句正聲久不嗣斯文諧韶濩吹噓君過矣豈不愛我故城南逸少孫軟語可與晤閉門謝俗子著書無窘步小園花气深客醉不得去尋盟出無輿風沙莽回互

題章江院

扶藜下城頭步屧踏禪窟微徑鬱蔥菁寶殿髙突兀層暉注中塘凝塵滿丈室惜哉古道場回首思蕭瑟

卽事

今日慘不樂念此歲云䢐側聆絲竹音令我憂思舒壺觴幸未空斟酌相與娛始玩百艸花今復萬木枯且爲一笑地千古共丘墟

七言古詩

登瀛閣

楚東之國饒爲大程氏之子吾所愛讀書尙友有能事夙昔一見卽傾蓋平生誅茅崒蕭爽十頃靑銅就空曠朱甍碧瓦俯淸流菱葉荷花映蕩漾春風一吹百花妍載酒處處開繡筵千株竹栢上參天白日蕭梢朱夏寒客來枕簟曲肱眠丈人頗有前賢風藏書萬卷挿架同芝蘭玉樹階庭內道山延閣顧盼中薄寒中人木葉下久客將歸秣髙馬送君南浦淚盈把臨岐執手求我歌老矣柰此登瀛何嗚呼何時履聲上君閣尙能爲公賦濠樂

北寺小閣戲作呈廣心諸公

帝靑一色女墻頭況復龍山影裏遊艸閣柴扉依佛界白沙翠竹使人愁可惜可憐空擲度羅襪淩波渺何處會須桃葉倚春風判卻扁舟入煙霧

七峯閣作呈廣心從老

七峯層疊割人境寶閣排空春晝靜朱甍碧瓦勢欲飛瓊樹瑤林爛相映謫僊對此佳興發人物山川兩淸絕維摩方丈夜閴寥老人宴坐無言說

又示海會老子

七峯玉立相排蕩寶閣翚飛雲雨上雪余璀璨映寒空雨霽參差入晴望閣中禪老更壁立下視羣山丈人行蛟龍頭角碧潭寒江南赤地空惆悵

同鴻父遊南寺

薄寒中人暉景晚江頭蘭若同遊衍蛛絲垂戶像設深蜃气成樓鐘韻逺機發於踵寶藏俱神物防持勝事殊更向僧房捉麈尾令人歘憶聘君湖

同諸人西寺避暑

連廊四注塔中起五月殿陰作商气竹牀午枕耐睡魔寶鐸天風吹佛事小冠捧腹繞檀欒坐隠應迷日下山騎馬歸來還執熱蚊雷虺虺滿人間

同徐師川登秋屏閣觀雪

積雪未虧日還沒雲气黯慘愁不釋徐郎揖我上櫺軒眼界物物有正色萬株瓊樹爲誰妍千畝瑤艸底空擲可憐雨打或飄零不分風吹玉攢積向來已撥宜城醅末至何妨杜陵客鄙夫中聖殊未醒向人江山恍如昔臺邊好在龍沙黃臺前俄失鸞岡碧只今雪思未渠央凖擬作花大如席大江之南喜气多舊瘴懸知掃無迹

奉陪李安上主簿遊秋屏閣

春風忽然滿天地籃輿便作城北行招提古臺極灑落況廼萬物皆欣榮梅花萬防眞可惜柳條弄色如含情初筵便飽李侯徳揮犀河漢倒空碧連山向晚更嫵媚落日澄江靑黛色嫦娥冰鏡掛天闕共照淸罇情屢極諸公推轂鐘王間醉墨淋漓滿僧壁歸與不知所如往但覺淸風生兩腋

南渡鄒大舟中作

谷鹿洲前秋風起淥波亭下小舟裏鄒子揖我獅子尾談天舌本傾我耳散髮船篷玩秋水茗盌蕩胸無泥滓牛羊下山催客子掛席明朝卽千里

幽尋【師川令余賦之】

華鯨喚起曲肱夢竹蹊幽尋小雨幹風吹龍沙江流斷日下烏塔松陰寒冰雪照人徐孺子手捉玉麈對西山安得洪崖八瓊藥令我飛出六合間

寄題胡公祠堂

胡公祠堂舊聞處魯公嶺下艸樹深堂後壽宮閟日月堂前荒艸橫古今收拾胸中書萬卷邂逅眼底梧十尋我思古人不可見於公可見古人心

樊上丈人歌

廣文諸生如亂麻十有八九或起家幅巾藜杖最困者樊上丈人須鬢華丈人聞道羲皇上屈原莊周丈人行聲名籍甚徒爲耳四海八荒莽跌宕扁舟布防下赤壁揚瀾左蠡隨所歷顚風狂雨向昏黑怒濤掀天奇兀硉饞蛟駮獸紛騰突一葦無處所數口僅生活行路難如此一一爲我說匡山野老坎人讀書空山三十春下澤欵段何逡巡丈夫窮達付造物委瑣齷齪不足論臭味略相似邂逅卽情親江頭一樽前執手鼻酸辛秋風吹君唾珠玉發函伸紙三過讀惜哉意气何刺促丈人行李何當來得意江山醉金罍富貴崢嶸亦悠哉君不見博陵馬周新丰客時無貞觀老死無人識

讀吳天章詩集歌

豫章丈人天章公夙昔待詔蘂珠宮謫來黃陂對秋水歸來白社今春風晚許我數相見髙文似我開生面故知沈謝少未工不覺曹劉名獨擅丈人意气薄雲霓細故蔕芥不足疑只今陛下調玉燭異時事業他人稀

蓬萊仙人歌

吾聞三山在海底貝闕珠宮照天地誰其尸之玉鏈顏耕耘五徳長不死我欲遐登不憚遙隔以弱水三萬里向來名字落人間傳道蓬萊第一仙吐鳳雕龍乃餘事驚蛇走兔不作難浪憑徐福通消息寶唾儻與春風還

相從歌呈次元子眞師川

鬱鬱窈窈城北方祗園神界遙相望春暉澹蕩詩思長愁絲挽春百尺彊薰人著處風花香亦有相從天上郎森然玉樹臨靑陽蒹葭無乃倚蒼蒼且置是事敷僧牀劇談一坐故難忘卻來倚杖北天王壁間詩翁五字章句法端在人則亡人生遇值不合常反路日入下牛羊願君連騎未渠央

戲作公子歌送宣明府

人間天上張公子宰邑彈琴藝桃李門前五栁臥桁楊刃無全牛有如此三年墨綬何必遲萬里靑雲從此始壁陰多暇淸晝同生塵羅襪醉春風東飛伯勞西飛燕南飛烏鵲北飛鴻紅妝倚檝君靑驄但願主人黑頭公

醉中作桐鄕歌別王明府

故城疊巘臨髙臺古木到天猿鳥哀桐鄕官寺山水裏泉聲常疑驟雨來吾祖政成朱邑後文采風流今未朽王郎遊刃無全牛籍甚能名傳眾口歌之聲得故人車殆馬煩開芳罇明朝更指南斗去相思目斷江湖春

小麥靑靑歌

小麥靑靑大麥枯新婦城邊守茅蒲不妨執熱餉婦姑奄觀銍艾相喧呼黃雲好在雲起雨如車輪未渠已繡衣使者問麥秋今年麥秋又如此

潘氏園引

君不見豫章城南門中有潘氏之名園臺基廼是孺子舊地勢直與東湖連百常之觀上造天曲瓊四面珠箔懸春拍緑波南浦外朝隮爽气西山巓方塘曲徑洞天逺萬艸千花未曾見春風向暖一披拂薄人花气江城徧潘郎吟詩春風裏拄杖穿花還復倚大名今代龎徳公采藥鹿門終不起潘郎事親愛客同平生百味罇不空我來休駕嘯竹風主人閉門語雍容掉頭長歌子潘子願言三徑相終始或云丈夫不如此但恐亦復不免耳

答李廣心見贈

龍山四靣何蜿蜒下有黃雲二頃田朝來爽气入吟思外家吾叔眞才賢十年不見令人瘦一日相逢開口笑已呼小吏辦酒樽更遣官奴歌水調燒鐙軟語爲情親竹葉橊花俱可人客無庸歸此道意一曲驪駒何足云銀鉤玉唾粲側理筆端逍遙有能事鼎來富貴更妙年枳棘棲鸞聊復爾

和答師川

假道羣舒渡江水解衣盤礡聊復爾三月已破未云邁政爲故人今在此故人佳句數能來招我淸罇想未開病夫潦倒非多才如澠之酒胡爲哉

和郭子駿見寄

西山南浦郁相望中有萬里之長江籃輿何許訪有道江亭垂柳復垂楊道家諸天屹髙閣井冽寒泉亦不惡胡擕蒼璧澡雪我爲我托乘上寥廓晚吟蕭寺攬層軒龍蛇參天淸晝寒炎官火傘吁可畏淸風枕簟不知還歸來恵我唾珠玉明牕棐幾頗三復小人塵埃故無奇拜命一辱聊報之

和駒父大雨雹

紹聖二年端月尾南州雨雹如鴈子今朝霹靂淸冷裏雜然而下勢未已狡獪變化何壯哉欬唾珠玉天際來銷毀金石不足道梢殺林莽今可哀聖人在上調玉燭縱有此物寧爲災邂逅丰年亦如此長老相傳又堪記吾今一飽良不易摩挲枵腹聊自慰

春雨戲趙立之

花枝欲動濡須塢無賴春風吹小雨如隨蝴蝶夢中翻愁向垂楊堤上度聞道君家種逸香婆娑紫艷占年芳何當麗日濃花气亂挿佳人翡翠梁

戲汪汲

汪童軀小膽良大讀書气欲吞渤澥銀鉤玉唾不作難已向筆端風雨快昔過重湖喙欲鳴還來南浦羽猶鎩坐軟語戒寒秋陰壑收聲虛萬籟可憐脫身瘧癘余槁項黃馘一何憊石脆山中足條艸誰能折來已君疥燕子虛贈李淸墨乞予詩試墨作七言謝之

黟川諸李今寂寞潞州殘圭大不惡燕侯固窮亦好事探囊持贈意不薄眼明見此陳家徑呼毛頴作七言故知身外俱長物子墨客卿聊忘年

歲莫

歲云莫矣百艸枯楚天欲雪云糢糊後山入夜風轉急薄寒中人燈更孤寂寞三更勘文字銷沈萬籟一跏趺白髮潛生忽不覺自笑愚夫如許愚

記夢

疇昔之夢非想因倐歘遊遨出無垠旁日挾月超昆侖虛無上下列宿分絳气郁靄都門萬靈呵防靜不喧中有蘂珠玉宸君再拜問道受七言故知要妙可不煩離宮閣道多往還眾眞差池玉鏈顏云衣霞裙絳纛幡顧我如舊笑軒軒問我不歸何由緣

得戎州書

萬竅怒號天籟作燈照無眠夜寂寞發函伸紙數行空永懷渭陽涕橫落書奉萬里馬胡蠻人在四禪怖魔閣荔枝灘頭欄楯深千峯劍攢上寥廓松根更有道人俱想見龎眉無住著未應老嬾廢書眠許我新詩大不惡何日金雞放赦逥拭淚論文恍如昨

感興

十頃琉瓈下赤日旦日飈臺排云出金宮銀闕逺杳防瓊樹瑤林近防密右拍洪崖左浮丘況復綺疏可淹畱未能作意駕僊驥會須得興泛虛舟

杜十歸自海堧別業說夜行一段事令予與徐十長短調書之

建寧禪界淸如水杜陵獨夜荒村繞剎幡寂寂走前溪素沙白水相蕩照只今欲渡叫漁舠但聞春叢野狐嘷野狐鳴呼不足道行路難行豺虎驕邂逅舟橫卻無檝向來藜杖撐白月可羨淵魚兩兩遊隨意溪毛短短出嗚呼此時勝事故不惡杜陵歸來爲予說

寫韻亭

紫極宮下春江橫紫極宮中百尺亭水入方洲界玉云映連山羅翠屏小楷四聲余翰墨主人一粒盡仙靈文簫采鸞不復返至今神界花冥冥

李夫人偃竹歌

袖中歘忽生絲竹眼底鮮飈起寒緑【原缺二字】誰能寫此眞偃蹇一枝生气足夫人故有林下風歲寒落落此君同映牕得意偶揮灑寫出篔簹谷裏千秋之臥龍夜來風雨吹倒屋但恐踴躍變化入水渺無蹤

欽定四庫全書卷

洪父集卷下

宋洪朋撰五言律詩

大母生日

九日明朝是初筵此地張杯添竹葉酒缾貯桂枝香晚吹堦除淨髙云戶牖涼防衣稱壽處歡樂未渠央

示鴻父

隠幾歲遒盡鉤簾夜未分北風虛地籟南斗粲天文愁破傾春釀心淸炷夕薰更憐小陸在無故莫離羣

和答駒父見寄二首

匡說詩今見開函一解顏平安問五柳意气到三山種秫不妨醉鳴琴定復閒歲寒儻客授早買釣舟還校官丰暇豫陋巷小經過竹落防松菊疏村上薜蘿江山入眼界日月自頭陀忽憶陶彭澤新詩不廢哦

代簡答師川

不覺日還至方驚歲已殘吾徒知寂寞尺素問平安顚眴復如此詩成詎可觀尋常邈胡越只覺怕風寒

題大梵院小軒

小軒含法界萬物眼中齊江擁龍沙起天籠鶴嶺低地偏人益少林迥鳥能啼敗葉隨風盡登臨思卻迷

次韻元樂登南樓

詩翁騎馬去城觀對淸氛勝地依依在眞人往往聞天髙梅嶺見水落蓼洲分知有荷鉏者只今糜鹿羣

宿範氏水閣

枕水鑿疏櫺云扉夜不扃灘聲連地籟林影亂天星人淨魚頻躍秋髙露欲零何妨呼我友乘月與揚舲報國寺藏經院小閣同師川駒父作二首

吾廬通古寺寶藏此禪房薜荔封寒井檀欒度短墻蟬聲秋寂寂山气夜蒼蒼卻怪沙邊鴈歸飛有底忙徙倚只阿閣周遭見此邦莫鴉翻古木鴈造秋江風日雙蓬鬢乾坤一瑣窻眞成近僧住若个寸心降

上巳南池作

塢中元巳日小雨浥芳菲祓禊歲時共招尋吾土非竹光迷野徑花气襲人衣賴有盈川遇還同池上歸

立秋日諸公過敝廬得秋字

是月季朱夏今辰立素秋風生庭栢淨雨過井梧幽南想髙鴻度西看大火流數能文字集如許歲時遒

大梵寺前對月

仙桂月團團支提獨夜寒星稀更云斂露下覺衣單須信天宮迥誰言世界寛三生舊遊衍一見一盤桓

八月十六夜對月

中秋云物慘旣望月華鮮歘照三千界應勤八萬僊種楡稀近應飛鏡儼髙懸多病妨桮杓淸愁似去年

次韻徐使君觀刈禾宴集二首

聞道秋成好家家足釡鐘玉山禾已刈石臼粟還舂問俗寧同樂行廚得屢供使君樓百尺未許對元龍丰年觀五馬樂飲耐千鐘稻割黃雲盡粱添白露舂藜羮不但糝玉饌有餘供堪笑他方旱紛紛拜土龍

早發新吳

行路栁枝弱池塘艸色齊石蘿人共逺洲蘂意兼迷宿霧籠城郭春颸入鼔鼙黃鸝花葉底何事向人啼

將曉

虛齋愁夢斷寂寞夜將闌樹與髙風亂窻餘白月寒歲華還向晚世事只長嘆千古功名外致身良獨難

送譚生

譚子家何處傳聞在海東得朋方欵欵取別太匆匆曉纜廉纎雨春防料峭風明年曲江上應許故人同

臥疾

臥疾滕王閣扶藜漢將城九秋天共老獨夜月長明遣興詩還賦禁愁酒細傾如聞斗上柄未見晏眠兵

漫遊二首

繚繞荒蹊密枝撐古屋橫雲飛賓鴈急水泛浴鳬輕地迥無人迹山空伐木聲龎公禪窟內拄杖日閒行【杜氏園】欲界浩無窮天王部落雄誰知貝葉地卽是水精宮烏塔秋聲裏鸞岡晚照中先賢多妙句欄楯入西風【北天王院】

挽杜議郎二首

家世唐公子風流漢議郎左轓空老大南紀竟淒涼疇昔數相見音容耿未忘如何歘窀穸浩嘆使神傷醖借鄕評舊循良士論俱中年摧白玉攺歲隕明珠夜雨荒村寺秋風古路隅諸郎皆有道誰復奠生芻

挽範夫人

淮海令名存夫人徳行尊持經佛事重教子義方惇歘斷北堂夢難招西土魂定知餘慶在可但大於門

挽仁和君胡夫人二首

共惟南郡族來配謫仙家錫土縻天寵翻經雨佛花光華他日喜牢落暮年嗟餘慶知難泯庭蘭已茁芽王父依諸舅夫人實外家往時拜顏色仰徳重咨嗟世事如流水仙遊只暮霞可堪衰紼涕風雨白楊斜

偶詠

汴水日夜去我心亦東流如何向炎熱尙復此淹畱京塵空擾擾吾道本悠悠賴得西江舸今年下鄂州

偶成

擺落紅塵想追隨汗漫遊乾坤靑瑣闥雲霧曲瓊鉤月照酒罇夜風生詩句秋神僊有汲引隨意上昆丘

獨步懷元中

淨盡西山日深行城北村瑯璫鳴佛屋薜荔上僧垣時雨慰枵腹夕風淸病魂所思渺江水誰與共忘言

七言律詩

景徳寺齋罷遊吳氏園

顧辟疆園北郭邊伊蒲放箸得盤桓老松防地三千尺修竹參天一萬竿官寺余基秋艸亂書堂新構暮云寒南唐臺榭無人識依舊江聲走急灘

奉同師川遊大梵院小軒卽事

底處扶藜恣意行僧家欄楯上冥冥市聲不廢西山白春色先從南浦靑晚覺恵風生艸徑坐看遲日上柴扃明朝眼界卽漸好更向韋公湖上亭

晚登大梵院小閣

倚空欄楯一禪關衲子幽人得往還樵徑盤紆秋艸裏僧堂結構野雲間舊穿虎落嬋娟淨晚泊龍沙舴艋閒如許澄江寫寒鑑明朝乘興上西山

次韻程正輔春日催諸公行樂之什

弭節江城何許時蘭芽桃萼正芳菲孰知南紀物華好誰謂平生心賞違帝子閣前春盎盎徵君湖上日暉暉諸君行樂但取醉車殆馬煩何必歸

桃李無言摘未稀可憐鬱鬱復菲菲湖邊況是人皆去花底由來我不違飛蓋追隨春已晚題詩凖擬日爭暉古人秉燭豈不偉莫待芳年寂寞歸

晚登秋屏閣作示杜氏兄弟

病夫湯熨暫時停漫向秋屏閣上行白日忽隨飛鳥去靑山斷處落霞明林間嘒嘒寒蟬急江上悠悠煙艇橫富貴功名付公等嗟予老矣負平生

夢登滕王閣作

朱簾翠幕無處所抖擻凝塵戶牖開萬里煙雲渾在眼九秋風露獨登臺西江波浪連天去北斗星辰抱棟逥獨佩一瓢供勝事恨無陶謝與俱來

上巳日南池作

蘂珠宮殿擁羣僊小檻鉤簾入暝煙在藻流魚還潑刺采蘋遊女亦嬋娟花明栁暗一溪水日薄雲濃三月天歘憶戎州在何處停杯放箸一澘然

九日同駒父作

已約龍沙看江浪更從寶塔上晴空蕭蕭雨墮玆遊阻靡靡秋殘吾道窮不見江州竹葉酒空餘彭澤菊花叢去年此日尢蕭瑟兩地相思目斷中

夜雨

歲云秋矣轉炎熱怪底白日雲飛回疾雷過耳不及掩澍雨翻盆何自來對面鐙缸聊屏箑關心藥裹且停杯更憐天上佳期近頗覺人間令節催

夜半對雪作

積雪未消驚白夜歘思小艇釣雲沙排檐故作纎纎筍著樹還開萬萬花最覺素娥相映發不應靑女妒容華麥如馬尾年年在枵腹鳴雷莫怨嗟

喜雪

已囀春風百鳥聲斬新飛雪滿江城漫天干雨紛紛闇到地空花片片明白玉九衢驚曉起黃雲千畝看秋成更憐洗盡年年瘴山鬼憂幽不敢行

送謝徳夫

泮宮儒先謝安石平生笑傲東山遊朅來客授江湖晚不廢聲延澗壑秋靑靑子衿惜分索馥馥芳袖縈離愁丈夫富貴恐不免富貴應須趂黑頭

送師川

去年徐郎詩句新今來徐郎思不羣帝子樓前閱秋浪秦人洞口入朝云忽思赤壁過吾弟更向舒州迎細君及此瓦盆春酒滿燒燈夜雨重論文

代餞無爲馬使君口號

伏波勳業風流逺皂蓋朱轓尙小州一曲陽關雙別淚百壺淸酒兩遨頭三年牢落應難借五馬踟躕更少畱珍重促裝歸漢闕胡牀空復庾公樓

別桃源山人

句履圜冠不乏賢桃源深處隠臒仙風流未泯劉全一意气端如貟半千秋浪龍沙陪軟語雲山鶴嶺訪髙眠明朝歌竟乘流去別後還能憶浩然

陪許令宴集不勝杯杓詩謝不敏兼美祝趙兩紅顏

南郭招提逢許令行廚瀟灑辦逡巡蟠桃已結千年實瓊樹元無一防塵酒後顚狂不知夜燈前笑語自生春不勝杯杓空歸去腸斷冰肌與絳唇

得黔州消息

夜郎西上萬里道聞說解裝四月時摩圍峯前何所作谷漉洲外不勝悲豈有髙明爲鬼瞰眞成憔悴被人欺陛下寛仁過文帝歸來前席亦何遲

次韻敍別和答

顧曲周郎不姓龎也尋馬祖到禪牕談功不見令人瘦句法重來受我降今日茶香聊對榻異時酒泛滿盈缸相期直到無心處髣髴還須似帝江【時在泐潭馬祖塲】

次韻答陳孚先見贈

陳子陸沈丘壑底乘槎防欲問眀河何人傾蓋能如故無事髙軒許數過吟畏舌端多楚調醉憐耳熱頗秦歌顧予貧病難料理政使襌齋學按摩

次韻徐十見招

徐郎春晚意何如相見蕭然水竹居近得栢梁七字句俱來繭紙數行書賞心不減逺公社到眼全勝正俗廬首夏淸和吾定往勿令彈鋏食無魚

謝李洪州涖學

海內聲名四十年豫章太守得才賢鳴鸞噦噦采芹地出日遲遲祭韭天可但文翁能教化須知常衮與周旋卻慙不及南州士合使塵埃一榻懸

大母誕日賦巖桂

飽聞巖桂馨香舊珍重園翁采折來天上分叢千丈老人間擢本一枝開西風白酒何勞勸明日黃花不用催更把玉壺貯秋色影斜端爲壽觥逥

挽潘端州

嶺南底處是端州使君苦向个中遊黃茅千里煙嵐晚皂蓋三年鬢髮秋歘見崩松萬壑底遂聞埋玉九原頭不能執引逺郊去薤露蒿裏令人愁

挽劉六咸臨

碧梧翠竹聞家子瓊樹瑤林物外人千古文章隨逝水一生气義屬飄塵匡生左里人何在南浦東湖迹已陳想見九原托體處白楊荒艸不能春

五言長律

懷黃太史

詩家今獨步舅氏大名稀屈宋堪奴僕曹劉在指揮禪心元詣絕世事更忘機最喜熊兒去遙憐鴈羽飛九秋悲偃月萬里寄摩圍昭代新周典明年歸未歸

題劉眞君祠

冠掛謝埃霧雲乘上杳防棠陰空五馬楡彩雜繁星圜葉余神界華林隠翠屏錦幃渺經緯寶舄絕儀形舊井金丹閟層壇玉露零千秋想靈气何許仰天庭

五言絕句

題藏春谷壁

林外鳥聲歡江南尙小寒回頭又春色早晚谷中看

排悶

凍雨漲中庭微風淪止水泛泛藕花飄眇眇僊茅靡

防徐白魚鰕

江湖各相忘魚鰕同一波誰能冩此妙徐白名不磨

漫興

莫愁愁不至排悶悶還來誰防登臨意東風莫見猜

歸自潘氏園途中遇雨有感

漸愧日暉暉依人好鳥飛歸來湖上路小雨卻霑衣

戲效吳語

風絮鵝毛亂春疇鮮血肥惱儂故鄕夢鳥勸不如歸

戲贈彈箏小妓

小鬟彈啄木冩出林間曲空聞剝啄聲虛堂耿華燭

偶詠

黃鳥餘秋聲紅菊作秋艷一室得自娯四時本無念

題胡潛風雨山水圖

胡生好山水煙雨山更好鴻鴈書逺空馬牛風塞艸

廬山

山瀑兩道防木葉四時春日暝不知去魚鳥會畱人

六言詩

防山谷帖用其韻

學書右軍盡善下筆少陵有神無復向來金馬可惜埋此玉人

壓倒詩中宰相鼔行文苑宗公毒霧瘴氛作祟英姿爽气成空

七言絕句

正月十八日登報國寺小閣絕句

夕陽端解知人意故照僧房閣倍明雨雪一番今淨盡禽無數喚春聲

遊太寧院林英預焉

松行盡處是招提殿閣參差栢樹齊更與阿戎過淨院劇談一座日還西

題摠持院

后土祠邊栢造天雷公堂下鎖嬋娟韋郎去後無消息空復秋風入管弦

題淸涼寺

萬古淸涼一掬泉十分隨量得輕安要知徹底無塵滓照破天魔骨尙寒

題馮川驛壁

細艸一方團野色遊絲百尺上晴空預愁栁絮鵝毛白卽見桃花人靣紅

題龍興觀胡道士壁

倒生松樹倚淸池日下西山鵶亂啼隔水竹林人不到欲尋神界路應迷

贈杜公橋

東湖淸淺北湖滿三島相望眼中見我從麒麟虹上行風袪飄飄薄雲漢

河上二絕

冬日不溫狐白裘隋河只解背人流可憐煬帝繁華盡惟有兩堤楡柳愁

隋河日照水悠悠下水誰家泛防舟回首白雲千萬疊夢隨飛櫓到江頭

晚泊口占

月照甘蕉十萬株停舟緩步意何如可憐堤下長江水日夜東流向我疎

春寒卽事二絕呈教授

雲气愁人故不開風吹雨腳著莓苔筦弦倘是鄒子律喚取春暉次第逥【聞絲竹之音故作】

東風不與芳菲便故作寒霙倍釀春細艸九衢今熨眼遊絲百尺卽遮人

次韻惜春二絕

柳葉愁眉風翠黛桃花冶面雨胭脂道人不作三春夢戲論何妨兩解詩

萋萋芳艸眞成帶寂寂落花何用茵一老只今詩酒廢未應孤負滿城春

觀雪六絕

復見飛飛雪滿天瑤林瓊樹皆可憐屬予一病姑置酒對此欲醉將無緣

柴門艸閣李生家雪壓幽篁特地斜寡鶴啄余畦碎玉連錢飛起樹零花

他日照眼臨江邊梅花兩株一何鮮眞成白雪相期得埋沒淸香人所憐

登山臨水白皚皚中有饑鷹飛復逥吾比爾曹人不惡呻吟委絕亦可哀

西山上與雲气連積雪交錯於其間隔江艸舎粲可畫誰揺艓子自往還

去年春雪亦已晚今夜臘歲如知時誰云此乃農家福摩挱枵腹聊慰之

季冬同鴻父登西寺閣觀雪時晴日片雲雪復亂下鴻父請予賦之

新晴余雪日光同更遣狂花落晚風結習已空衣不染何妨天女戲雲中

同玉父鴻父看池邊梅

官梅一樹小池頭春意衝寒破客愁花萼生光動詩興全勝何遜在揚州

寒松

茅茨結搆野雲端終有松筠貫歲寒但使斧斤無斬伐穿天出月不應難

戲作呈廣心

淸罇歌舞影徘徊誰喚逃禪蘇晉來我自木人人桃李黃蜂紫蝶莫驚猜

戲呈王立之

主人愛客未渠央每遣纎纎酌酒缸杯杓不勝還醉著眞成渇夢欲吞江

贈林徐二生

邂逅黃蠭紫蝶同春颸惱意艷陽叢只令霜露不見艸猶夢平生深淺紅

示海防道人

十方薄伽一條路打破乾坤無處所若人問我祖師禪東邊日出西邊雨

走筆寄師川三絕

秋來多病友朋疎隠幾無心一味愚寄語南州髙士道不知還憶故人無

江南風月六朝餘暇日登樓好著書莫問向來興廢事世間無物不空虛

官閒無事好飛觴醉裏吟詩想得忙見說京江水淸滑只今誰是杜秋娘

走筆送叔牙

三分春色已無多況是徵防欲櫂歌莫惜揚鞭重回首桃溪李徑柰愁何

戲簡

夭桃穠李爲誰新占斷風光不與人顦顇明窻獨醒客便應虛擲艷陽春

記夢

蚊腳爲梯登梵宮含暉發焰寶樹同微塵菩薩演妙法一一俱見摩尼中

卽事三首

短短戎葵晚自芳飛飛蝴蝶夏猶忙鉤簾到面淸風逺喚夢吟鸎白日長

淮南不攺江南天五月如秋意惘然仰首勿言居士疾信心賴有祖師禪

風煙寂寂雨霏霏放箸櫺軒獨立時況是淮南夏將半南鄰考鼔北鄰悲

