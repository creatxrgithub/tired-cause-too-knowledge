朱楓林集

﹝明﹞朱升撰

序

卷之一

誥詔

禦翰禦灑代玉言表箋

卷之二

賦

卷之三

序一跋

卷之四

序二

卷之五

七言古詩五言古詩七言律詩五言律詩七言絕句

卷之六

策記

說

卷之七

頌贊

銘書簡講義

卷之八

墓銘祭文哀辭補遺

卷之九

卷之十

附錄

跋

●明儒學士朱楓林先生集序

國初開天翊運之臣雲龍風虎聲應气求所謂五百年必有王者興其間必有名世者豈虛語哉時在吾休則有朱楓林先生名升字允升以程朱閫奧兼康節淵微隱於歙南石門之山而予族祖平仲公亦以師事之討論三載先生著述甚富業立萬世功際髙皇帝定徽郡大兵下連嶺出石門親臨其室召問治道尋徵入帷幄密贊徵討繼入翰林掌制誥裁定典章藏在祕閣者眾莫得而窺惟旁注易詩書禮樂周官四書孝經小學孫子諸籍傳於世玆所集詩文若干捲皆著述之緒餘存十一於千百云耳蓋先生之子禮部侍郎大同公以遭誣得罪又五世獨傳如綫翰墨散落傳抄於親故者僅如星辰抑其父子精神咸鍾於國故式微於家盈虛之數歟然否無不泰賢哲之後必有聞人亦理數也不敏仰止先達訪古不得至今歲莫春過楡村乃偕程氏姻友由深麓逶迆三十里抵石門會其裔孫時新甫慶臣甫因獲展拜先生遺像閱所藏譜畫圖籍挹芳擷華師資自幸而龍飛首顧扁禦書梅花初月大字千載如新尢山川之幸也惜各書刊板或朽或失幽輝亦巳爲之兆矣遂贅數語於簡端

萬曆四十四年丙辰新秋通奉大夫鄕後學林下七十有九範淶頓首拜撰

【黃伯符刻黃仲開書】

●朱楓林集卷之一

新安明儒學士朱升著晞陽居士範淶校

裔孫時新閱輯時登參閱

誥

詔

禦翰

禦灑

代玉言

表箋

◆誥◆

翰林院侍講學士朱升誥

翰林院學士兼東閣學士朱升誥

○翰林院侍講學士朱升誥陶主敬行詞

奉天承運吳王聖旨朕惟洙泗集羣聖之大成新安爲文公之闕裏先後相望斯文盛昌況新安之有人與前賢而同氏允謂博古通今之士耆年碩望之英是宜備顧問於內庭參密命於翰苑玆惟華要用寵師儒朱升趨鏘禮法之場超卓傳注之表羣經獨得其趣諸子莫遁其情网羅百家馳騁千古自其潛心積慮至於皓首蒼顏用功勤矣朕自聞基以來歲每徵聘戔戔朿帛爲矜式於國中靑靑子衿來英才於館下議禮作樂郊廟所資修己及人國家所尙擢登玉署侍講彤闈鳳池兼掌乎絲綸麟史仍參於筆削天地交泰有資贊翌之功云漢昭回共致文明之治可翰林侍講學士中順大夫知制誥同修國史宜令朱升準此

吳元年四月

禦寶

日

○翰林院學士兼東閣學士朱升誥

奉天承運皇帝聖旨咨爾前侍講學士朱升才佐帝業學本國師文注子經武貫韜略眷我同宗之老實爲耆哲之英掌絲綸王言益大秉筆削麟史至公翰林文宗重冠文臣之選任黃閣民極尢簡耆舊之綸宣領此兼官錫以新命可翰林院學士兼東閣學士嘉議大夫知制誥兼修國史宜令朱升準此

洪武元年二月

禦寶

日

◆詔◆

免朝謁手詔

○免朝謁手詔

朕聞謀臣委以心腹宜其知無不言爾朱升新安師儒懷抱著述及有元失馭羣雄擾擾歲次丙申朕造基金陵他非智者朝東趨而暮西往孰知適從未幾兵會新安爾察歷數觀天之擇主就聘首陳三策朕實嘉行新安款降不俟兵刃四方之士杖策來從皆卿齒徳俱尊倡之也每奉徵聘卽棄家從朕親率六軍東徵婺州諸曁處州巫子門洋子江諸砦俘獲龍江西伐銅陵江州洪都武昌安慶北援壽春金斗南服猺蠻蓍言趨吉避凶往無不克衛余難於禁江口爾寧不顧巳軀足兵餉於鄱陽湖眾躍聲震天地及收撫僞漢黎庶擒逆張取中原謀猷多中豈非知無不言言無不驗者乎豈非受委心腹輔運名世者乎爵爾官居宥密制畫叢錯年邁心神俱勞特免爾朝於戲太公韜略興周室方叔功名照汗靑懋爾前勛同盟勛﹖稱朕至意毋怠永臧

吳元年十一月二十日賜臣升

◆禦翰◆

賜朱升召書

○賜朱升召書

禦諱頓首奉書允升宗長閣下去冬宗長蓍伐婺州得貞屯悔豫卦云此主公得天下之象也昔晉公子重耳得此卦而復國今伐婺州便得果然豈非天誘丹衷使愚得天下益堅諸將一心以輔佐歟何得婺州之前知也及議進兵處州蓍得復卦二爻有變占云直候十一月陽生陰消其城可得蒙教據守閱九个月矣愚欲親往觀兵值江北報急今特差人賫書詣請刻來議決大事萬物遲誤幸甚前八月五日巳遣人奉達左右煩訪山中有精天文蓍數者邀請同來可再致意肯同宗長來佐助者必以佳賓右之惟亮詧不具

◆禦灑◆

樓額四字

○樓額四字

梅花

初月

◆代玉言◆

中書左丞相李善長兼太子少師封宣國公誥

中書右丞相徐達兼太子少傅封信國公誥

中書平章常遇春兼太子少保封鄂國公誥

浙江行中書省平章政事朱文忠誥

禦史大夫兼太子諭徳鄧愈誥

太史令劉基誥

翰林院學士陶安誥

翰林直學士範常誥

中書斷事秦中誥

天策衛指揮副使陳徳誥

廣武衛指揮使至臻誥

廣武衛指揮副使趙彬誥

下邳守禦千戶楊春誥

下邳守禦千戶張實誥

下邳守禦千戶張某誥

浙江省郎中余某誥

兵馬指揮使丁某誥

大醫院同知葛景誥

封贈禦史大夫鄧愈三代誥

○中書左丞相李善長兼太子少師封宣國公誥

君臣際遇方當開創之初輔弼尊崇在得勛庸之舊以掌邦治以亮天工矧朕股肱之資重此鈞衡之任弘揚大誥昭布明廷中書左丞相李善長柱石良材國家宿望曩於舉義之始卽推佐命之誠軍幕奇謀鼓舞風雲於淮甸省垣綜理收藏圖籍於京師出入戴星精誠貫日禮樂刑政悉總其綱維錢谷甲兵必經於籌劃意气孚於將帥惠愛被於黔黎當余親徵之秋居中控鎭及余治國之際遇事敷陳華發丹心其勤勞如一日淸風黃閣能儀表於百寮金鼎調元幹熙和於世運靑宮養徳取法則於師模領此兼官加其封國於戲漢廷命相蕭何在曹參之前唐室紀功玄齡居李靖之上益恢遠治以副至懷可授銀靑榮錄大夫上柱國錄軍國重事左丞相兼太子少師封宣國公

○中書右丞相徐達兼太子少傅封信國公誥

命將出師立興王之大業建邦啟土資佐運之功臣仗斧鉞而成顯功秉鈞衡而居右揆才爲異等賞亦非常孚告明廷誕宣綸綍中書右丞相徐達剛資英傑遠量深雄巖巖山嶽之崇矯矯虎貔之猛從余起兵於濠上先存捧日之心逮玆定鼎於江南遂作擎天之柱气冠萬人而無敵拔幟摧城威行四垃以推恩撫民安堵牙旗指顧淮海風淸雷皷鏗鍧湖湘率服西連巴蜀東際溟洋有徵則總水陸之軍戎所向則收郡邑之圖籍削平二彊國古之名將何以加辛勤十餘年吾之封疆由此定奏蘇湖之捷俘臣主而歸允謂元勛宜膺上爵尊榮相府仍加開國之褒輔導儲宮尢重兼官之選於戲太公韜略當彊一統之規鄧禹功名特列諸侯之表用頒寵渥尙克欽承可授銀靑榮錄大夫上柱國錄軍國重事中書右丞相兼太子少傅封信國公

○中書平章常遇春兼太子少保封鄂國公誥

徳創皇圖期遂安民之志武定天下實資開國之臣古昔盛時事皆如此英雄奮發本匪偶然適當逐鹿之秋乃得如虎之將作朕心膂爲國﹖牙爰建奇大之勛宜考崇加之典任人維舊與治同新中書平章軍國重事常遇春知周而量弘才沈而气銳毓玆瑞器韞輝光於裏中陣我義旗從飛渡於江左櫛風沐雨擐甲揮戈身經百戰之勞勇卻萬夫之敵侍帷幄而決勝千里仗麾鉞而宣力四方施號令惟加謹嚴與士卒則同甘苦威名服眾武略超羣方朕夷夏之經營托爾中外之贊翼魚得水以相濟雲從龍而上升戡定江西戰必勝而必必取廓淸淮右老者安而少者懷及大戰於鄱湖曁鏖兵於赤壁取彊陳如電掃馳羽檄而星奔況舊館之蜂屯旣除而姑蘇之兔窟皆破矢石如雨登堅城而不驚玉帛如山禁秋毫而不犯可謂馮異功不小於鄧禹潘美義無忝於曹彬計其勛庸尢當恩錫燮調金鼎保輔靑宮位乎中書之辧章升以上公之兼職於戲惟爾若股肱之戴元首若舟楫之濟巨川日月旗常紀崇勛於光大山河帶礪誓積世於久長可授銀靑榮祿大夫上柱國中書平章軍國重事兼太子少保封鄂國公

○浙江行中書省平章政事朱文忠誥

惟天惟祖宗相佑我國家朕起自田野克成大業肆於小子文忠在玆浙土浙之爲省左江右湖地大物繁其民工巧其習侈靡朕以儉朴爲天下先庶幾維風易俗俾守此土蒞此民者明知朕意以爾文忠仁而有勇國之懿親乃者守金華戍嚴陵塞烏龍之隘掃苗獠之羣長驅鄰國之境浙江之平與有勞焉朕嘉其能於是寄以方面委以腹心位至辧章權兼將相任亦重矣於戲爾克儉誰敢復奢爾克勤誰敢復怠爾克正誰敢復頗愼厥身裕厥職余則女嘉

○禦史大夫兼太子諭徳鄧愈誥

開國之初必籍威武英明之士廓展疆土佐興大業使君臺輔則可以作朕股肱任憲臺則可以作朕耳目是用選玆勛徳登於淸要鄧愈起身虹邑協力轅門陣法合乎韜鈐射藝精於彀率佐餘興運嘉爾策勛由淮泗以從徵歷滁和而扈蹕江流飛渡姑熟慰云霓之思水柵掃平建業恢龍虎之勝駐戎麾於京口開帥閫於桐川克敵宣城長鎗聞風而懾服撫安歙郡蠢苗犯順而就擒蹂浙西以固封疆拓鄱陽而資保障頃頒殊渥任至辧章素懷彰善癉惡之才宜膺繩愆糾繆之職兼佐儲副聯肅朝班於戲延攬英雄光武納鄧侯之策激揚淸濁太宗善王珪之能勉企前修期臻至治

○太史令劉基誥

帝王膺歷數於天順時令以頒政教建官擇人宜莫先焉昔在唐帝乃命羲和三代太史之職察天文紀時政占候紀載同出一官推天合人古之道也當斯之任者實在通儒劉基學貫天人資兼文武少壯之年策名科甲擾攘之際控馭一方逮從朕遊首陳遠略爲邦之本末用武之後先爾能言之朕能審而用之式克至於今日諸所建明一存成效太史之事蓋所優爲是用因其舊官錫以新命爾用協五紀允釐百工最耆徳納嘉猷以副欽天圖治之心則余以懌

○翰林院學士陶安誥

蓋聞國家之立也必有一心之臣尊戴而光輔之張其紀綱植其儀表正其名號善其辭令展基圖之大弘功業而昌之者其彌逄先後之力焉朕之初渡江也江南之士杖策謁軍門者陶安實於今十有三年矣宣號令則軍民信提案牘則要領成牧民而民安治吏而吏服陳列之詞無愧出納之命惟允𨿽艱難繁劇一不動其心惟尊戴光輔之爲務可不謂一心乎邇者聞翰苑以崇文治立學士以冠儒臣重道報功頒玆新命尙論思以紬諸巳獻納以成其君章明世教潤色皇猷朕惟女嘉式登永譽

○翰林直學士範常誥

運祚之興惟天所命君臣際合豈伊人爲往者克滁之師朕未嘗敢僥幸於勝也汝常能體此意爲之陳辭俟命於天此心徳之同遇合之始越旣濟江宣勞且久任都司而事集職牧守而民安班朝儀而禮肅貞直之心可謂終始無間矣翰苑初入錫之恩命以答其勤尙其守爾初心勵於晚節無負倚任亦永有嘉

○中書斷事秦中誥

朕聞雍熙之間刑憲用中明決之才舉措得義秦中環瑤美質簪笏名家勤讀律而讀書兼善謀而善斷始參侍衛稱君子成徳之名繼典京城著重門擊柝之績矧中書政令之所出實率土訟獄之所歸庸升秩於理官尙奉行於國籍爾其無偏無黨權夫輕重之宜以簡以寬體余欽卹之念

○天策衛指揮副使陳徳誥

敷文徳者必先師旅之用奮武衛者能致畿甸之安自古巳然於今所法陳徳剛健足倚奮發敢爲粵從總角之年巳抱攀鱗之志自和陽之辟地卽效駿奔逮建業之定共屢推膽勇從徵京口竭力毘陵長萬夫於廣徳安百姓於邊方今則擢自豹韜升居天策爾其乃心王室允副神京鞏如盤石之安茂爾旗常之績

○廣武衛指揮使至臻誥

庶邦之懷徳畏威率由羣力列爵而論功行賞簡在朕心爰錫寵榮用彰材傑至臻甲兵奇士騎射雄才𨿽托迹於上江未酬素志乃傾心而內助冀闡雄圖歷試天策鳳翔命典神京虎旅人服其勇國賴其威東徵西伐之必從左櫜右鞬之克壯昔副神京之衛今擢廣武之階念其成功錫玆寵渥旌旄導從爾其總出入之威疆圉經營爾無忌恢拓之志

○廣武衛指揮副使趙彬誥

天佑國家旣宏開於疆圉兵嚴府衛宜綸選於才能圖用舊人明揚新命趙彬英資出眾猛气淩雲佐王室之建基知將明之有子執銳必先於部伍懷才無忝於父兄和陽出師天塹乘風而飛渡江南飲馬輿圖指日以來歸肇迹太平之首功襲爵秦淮之師閫千夫讓勇百戰策勛擢升廣武之階俾副指揮之任三軍耀武務嚴翼衛於京畿萬里揚威期著勛名於竹帛

○下邳守禦千戶楊春誥

下邳之爲地也前臨大河後據平陸實南北之襟喉守禦之至要領此之職必勇而有功者乃足以與其選焉楊春早自朿發志在從戎下京口而克宣城取毘陵而扼�水平定池陽無役不與爰念奇績俾冠選鋒至若敵壘臨於�陽暴兵至於龍江爾皆奮馳突之威振凱旋之捷及大舉以平湖廣且能策應大將奪其艅航俘其卒伍由是鄂渚以淸其功皆可獎矣爰加寵命升長千兵以鎭要衝爾其訓練所部嚴明紀律更策奇勛以承寵渥

○下邳守禦千戶張實誥

夫將校之任邊陲者貴乎蓄銳養威而料敵制勝然必習知地利素服人心斯足以當吾之委寄也張實奮身徐土戌兵下邳固有年矣歸我義旗渡江而南佐我相臣克平贑郡授以百夫之長參爲驃騎之兵由是贊捷於海陽宣力於秦郵遂升千戶之階聿從下邳之戍頃者追冦月河以遏剽掠納降獻附俘馘之功尢可嘉賞非習地利以服人心能若是乎綸命之錫實爲爾榮其益愼固封疆振勵戎麾共建中原之勛以承異等之擢

○下邳守禦千戶張某誥

朕以威武戡定海內義聲所及智者獻其謀勇者效其力於爾有功之士必加重任焉張某年歲方剛志气驍壯漢川之英也自隸我師每從大將能馳勁騎勇赴敵鋒攻戰之間所向皆克當授武職以旌其銳及平淮海升長千兵於淮安之衛移戍下邳夫下邳在大海之濱控河北邊任爲最重爾其愼厥職以守則嚴律而待以攻則整隊而徵益其奮勵之勤以承優渥之寵

○浙江省郎中余某誥

經綸一省綱紀諸司此在郎官之職也自浙江歸附卽命重臣以膺方面之寄而都司之選苟非徳望俱優者不得與焉余某雅有大猷兼通書律蒞官執法綽有能聲作椽省垣多所禆益旣而式政�陽出守秋浦政成民悅朕甚嘉之爰設郎署用佐浙省且浙土沃衍而民物繁夥繭絲魚鹽之科爲東南最爾其從公守正無替欽承上有以副國家之倚賴下有以慰黎民之具瞻則余女懌

○兵馬指揮使丁某誥

京城爲人物之淵王室蜜邇夷狄所輻輳之地法制謹嚴必資明敏之才乃勝幹城之任丁某奮身淮右效大江南入居侍衛之班出參騎從之列抑彊不畏見義必爲克推盡巳之忠能察秋毫之末擢升兵馬任典闉闍於戲萬國會同我旣有同文同軌之治四門旣辟爾其謹異言異服之司

○大醫院同知葛景誥

王政以推恩爲始民情以欲安爲難宜廣仁心同躋壽域葛景學通气運術究岐黃粵從開國之初卽在從戎之列濟人利物每資肘後之方扶傾救危屢奏軍前之效調虛實起居之節識君臣佐使之宜功著當時名揚眾論始爲羣醫之長繼遷少監之階今擢署於同知俾周旋於內府爾尙克備籠中之物具收天下之材惟曁乃寮共贊惠民之治達爲良相勿忘苦口之言

○封贈禦史大夫鄧愈三代誥

蓋聞先世有善福垂子孫惟其積之久是以發之弘也禦史大夫鄧愈曾祖鄧某虹色成家存心仁厚安分田裏允爲善人至於三世之後篤生賢俊奮迹於師旅策勛於國家玆當基業之成爰舉追封之典去世𨿽遠承此寵光家道之興良由內助況其賢美有素宜乎能大其後此理之自然也禦史大夫鄧愈曾祖母孟氏夙稟淑資昔稱善配傳及曾孫遂爲碩輔以武功而佐王業以直道而正憲綱惟其所由宜加榮渥夫傳家之道在乎貽厥孫謀故能衍其慶於悠久也人而能此𨿽在身後亦有可褒禦史大夫鄧愈祖父鄧某以循理爲務不求知於時乃有賢俊因時而出作朕耳目股肱之寄方玆景運維新沛恩宜布爵以上公用賁九京朕惟婦道具全於中閫孫謀能淑於後人貽此令名以昭於世禦史大夫鄧愈祖母戚氏蚤賦厚徳作配慶門惟玆泗水之淸源遂成濠上之華族其孫奮勇爲國建功仕巳歷於省臺恩宜推於祖妣時頒新綍以耀幽泉朕舉兵濠上拓地淮泗英武之才乘時雲集時則有若鄧順與者式典戎兵气雄心銳以身狥國功在王家朕追念舊人每圖榮報幸其有子能繼父志勛庸旣顯閥閱益光贈以臺輔之尊爵以上公之貴爾𨿽早世而名譽素加垂之永久而有餘矣爲人子者皆存篤愛之心有國家者尢重推恩之典何況義方之教致有大功於當世者哉禦史大夫鄧愈母張氏稟質端淳古家﹖﹖維穆其良人宣勞於開國之始其英嗣佐命於文武之司婦範旣多母儀尢著渙頒鸞誥新除封國之榮增重魚軒益介庸祺之福朕聞婦從夫爵禮經所著輔佐君子詩意亦昭惟吾勛臣岡玆良配稽之令典宜錫榮封禦史大夫鄧愈妻某氏性稟循良躬行勤儉事姑備甘苦之道相夫得警戒之宜凡朕廓淸疆宇成此丕基爾之良人每有勛績恩加中饋義所當然

◆表箋◆

賀太祖登極表

賀中宮箋

賀東宮箋

○賀太祖登極表

伏以道協乾坤履至尊於正統福均宗社會大禮以同辰三綱舉於一人之身百祀包乎兩間之域天地交泰神人以和臣升誠歡誠忭稽首頓首欽惟皇帝陛下堯徳欽明湯功聖武就郊壇而卽位顯然受命之眞拜宗社以追尊允矣仁親之教旣立社曰大社乃臨朝而受朝王假爲家端母儀於正閒帝出乎震定主器於東宮備內治之儀文展外攘之事業輝生簡冊歡動陬隅臣升幸際風雲之會得依日月之光禮者殊事樂者異文盛典慶成於一日徳爲聖人尊爲天子皇圖永固於萬年臣升無任忻躍之至謹奉表稱賀以聞

○賀中宮箋

伏以邑姜名列於治臣輔成周武馬后號尊於明徳卓冠炎劉玆正位於坤儀實開光於泰運臣升誠歡誠忭稽首頓首敬惟中宮殿下賢明懿質慈淑徽音捲耳憂勤幹君登於大寶螽斯繩蟄震子主乎東宮三禮慶成萬邦來賀惟願柔順承天仰風雲於大造安貞應地鎭海宇於皇基臣升不勝忻忭之至謹奉箋稱賀以聞

○賀東宮箋

伏以先天以幹爲尊君父居乎上位後天以震爲首長男出乎東方發造化之機緘闡皇家之典禮臣升誠歡誠忭稽首頓首敬惟皇太子殿下英資明達至性溫純愛敬尊親數問安於內禦講行聖道一受教於儒宗冊寶輝煌臣民慶願臣升官曹密邇期望深長麗正重明法天行於地外撫軍監國讖帝子於江東無任歡忻慶幸之至謹奉箋稱賀以聞

朱楓林集卷之一終

●朱楓林集卷之二

新安明儒學士朱升著晞陽居士範淶校

裔孫時新閱輯時登參閱

賦

賀平淛江賦﹝並序﹞

賀制大成樂賦﹝並序﹞

前東園賦﹝並序﹞

後東園賦﹝並序﹞

南山道院賦

東巖賦﹝並序﹞

○賀平淛江賦﹝並序﹞

鍾五行之秀者爲人吾同胞也奚有華夷之分內中國而外四夷也惟中國盡其性而修其行也夷狄戕其性而虧其行也與禽獸奚擇焉此所以嚴華夷之辧天必眷由或而子之遠夷狄而外之也元主中國天厭之久矣有大聖人焉則天必命之以爲億兆之君而我吳王應運興焉渡江而南定鼎金陵整義兵攬英傑分取江淮城邑所向無不克捷至正戊戌年三月進兵江淛本年秋冬淛東城邑漸次而降至丙午年冬十一月盡有淛西之地今年丁未秋再取淛東諸路於是淛江版籍盡輸入於建康矣驅胡虜而復聖域變左袵而爲衣冠再造之功於是爲大自開辟以來帝王之興未有盛焉者也臣朱升欣忭賦曰

繄東南之故墟維淛江之巨澤領百川而朝宗恍汪洋之莫極爲武林之淵藪實湖山之勝迹吐霧雨兮吸煙雲浮乹坤兮浴日月蓋其形勢渙漫風景蒼茫上映天目下鎭錢塘漫漫煙水之國簇簇閭閻之鄕雲帆風纜之所集蛟龍魚鱉之所藏西湖映帶十里荷香泛蘭舟兮翫賞鳴簫鼓兮徜徉千艘萬舶商賈連檣貨財之富甲於四方爾乃海門向曙紅日初輝潮神鼓勇鯨波揚威或浩蕩以澎湃或澄涵而茫彌或晴輝霽月之流麗或豚風蜃雨之冥迷或厲雷劈山而震怒或千軍銜枚而疾馳或雪山之勢屹或霜練而光披千態萬狀而莫測其機當其煙橫碧渚日暮蒼洲仙儔巨雨﹖奄於斯遨遊鼓瑟鏗鏘寫幽怨於神女鈞天縹緲奏仙樂於丹丘風月雙淸白鴈與飛鴻共唳水天一色落霞並孤鶩同遊彼有煙雨下春濤之筏風帆送醝鹵之舟爾營營兮何知亦身世之悠悠嗟夫桑田海水更變無休胥也何憾激怒气於潮頭鏐也何勇射彊弩於蜃樓英雄何在陳迹不侔而此江之水越千古猶滚滚以長流身歷玆土心馳往古奠我民居實維神禹當懷山襄陵之際任手胼足胝之苦及其地平而天成於是考圖而貢可數商賈往來貨財所聚爲東南之都會剩有資於天府嘗披方輿之書而考江湖之所由或以爲元气之升降或以爲水月之盈虛或以爲海鰍之出入是皆未有至論而徒說之疏迂況登髙能賦可爲丈夫宜乎神遊八極之表而陋彼蠡測之區區也方今聖皇禦極明目達聰海無驚濤天無烈風恢八紘於朔土環四海於辟雍臣朱升幸際風雲佳會竊附方於夔龍欽進淛江之圖籍吐浩气於胸中誓效智力以謀國竭耿耿之丹衷

○賀制大成樂賦﹝並序﹞

歲丙午夏四月我今殿下肇基帝業首興文治於武功之時立學校求遺書追徳報功必先制吾夫子之廟樂而名曰大成則皇圖鞏固安如泰山巨朱升謹賦以對楊休命於萬年無疆云爾賦曰

繄聞樂而知徳兮可以等乎前王領大成之鴻奏兮仰聖徳之無疆道祕泄於馬圖兮人文闡乎羲皇法載始而備具兮煥伊祈之文章周文武之繼聖兮監制作於夏商遇貞元之會合兮極治教之休明我宣尼之挺生兮當周徳之方涼法文武之無常師兮復遠宗乎虞唐酌四代之禮樂兮實萬世之通行仕止久速之時中兮豈淸任和之偏長孟氏長於譬諭兮曰集大成以贊揚今爲廟樂之嘉名兮果聲振之洋洋若乃初日發光和風回舉戟門旣啟禮官以聚列宮懸之簴植崇牙之羽瞻冕旒之在上肅冠裳之配主於是法人聲揚樂語亶輕淸之不滓粵悠揚之如縷想夫主之以黃鍾越之以南呂瑟琴作於堂笙鏞間於下振舞儀於肅翼出洪聲於鍾簴兆﹖鼓鼓播擊而相諧塤虒倡和而得所彼之獨奏一音自爲始終此之大成眾樂摠其端緒無亦金之宣而玉之收奚啻合以柷而止以敔所以聞其樂而知其徳蓋有賢於堯舜而不愧於韶舞者也聖君撫運其命維新拯救黎庶文武聖神東徵而西夷怨南伐而北狄嗔醜虜遠遁簪纓來賓干戈未戢聖教攸欽舉大成以崇嘉號致祠祭而出絲綸舉玆盛典感格人神自玆而往復神州於腥穢洗盡胡塵辟乹坤於再造大寶卽眞極天所覆環四海而貢賦稅聖子神孫億萬年而民猶親於是名稱足以表實於萬古豈但樂舞所以配徳於斯人夫是以天地位萬物育聖神治教凡有心知嗜欲者莫不尊親今聖前聖此心同而此理均也故曰聖人會人物於一身萬象異形而同體通古今於一息百王異世而同神臣朱升幸際五百昌期而修大成之綸音聞大成之廟樂安得洗耳於九徳之歌拭目於九韶之舞而接九成於紫宸

○前東園賦﹝並序﹞

東園賦者﹑泮樂遊子朱升爲悠山陳君作也﹑詩六義之賦﹑直陳其事而巳﹑屈子以下﹑乃兼比興之體﹑而爲賦或寓言放辭﹑以伸已意﹑而怨忿諷諭﹑卒歸於正﹑楊子云曰﹑詩人之賦麗以則﹑是巳今所賦﹑托事於紫陽之仙﹑借詞於東園之神﹑以道所欲言者﹑竊自附於詩人之賦﹑云其辭曰﹑

紫陽散仙﹑風襟月懷﹑云容雪質﹑管領物華﹑神遊八極﹑飛鸞翔其先後﹑應龍翼其背側﹑藐仙姝之憧憧﹑擁羽仗之秩秩﹑儵冷然而萬里昧過都與越國忽臨睍夫舊鄕駐旌旗而一息時則山靈朝谷神見尊者先卑者殿﹑巖花色動﹑水鳥神變﹑莫不徼榮丐幸兢新角艷希登名於仙錄﹑以誇餙而矜炫爾﹑乃有幅巾藜杖﹑紫衣方履﹑貌臞神王外敬中愳引其從十有二人再拜稽首而言曰﹑余悠山主人﹑東園之神也﹑余主斯園三十其春﹑守護呵禁﹑夙夜維寅﹑主人於我意重情親﹑余督眾美﹑效奇獻珍﹑岡弗率職﹑以欣以勤﹑日吉辰良﹑僥際天眞﹑敢列見而有請﹑維仙其鑑臨焉﹑首有磊落淸標﹑曠懷雅士﹑博帶長袂﹑美髯髙髻﹑越班而前曰﹑全在天則爲花月風雪﹑布萬象而供四時﹑在人則爲琹書棋畫﹑消日永而涵天機﹑在物則爲辰景之良美﹑心賞而事樂﹑在身則爲全福厚祿﹑多積而期頤﹑所謂四美而以名堂者﹑卽余也。繼有修眉聳肩圩頂老子身閒一壑視遠千里敍進而言曰﹑余在東則爲寶堆金湧﹑峙立丘園之左﹑在西則爲云深紫邏﹑爲丘園之右﹑墮北則後山之岌嶪侔髙風於詩老﹑南則瀛山之儼特移佳名於仙島所謂環秀以名樓者﹑卽我也。次有一人意气髙深﹑虛明四達﹑萬化森森﹑自謂中立之徳﹑敻獨占於花林﹑竊附醉翁之樂﹑山水﹑而得心。次有一人性情閒遠﹑專省於內﹑其心收斂﹑自謂反觀之徳﹑超羣景而獨擅﹑追想東平之風﹑亦家居而樂善﹑紅裳蒸霞火﹖焉然淑女欽袂來前含羞不語冀方瞳之一盻欲獻笑而猶豫恍諸仙之歡逄武陵源之相遇脂臉醉日彼美唐妃翟茀以朝春嬌垂垂維沼中之澹靖號花仙其良宜何由徑之先及乃睡足而未遲芳馨美人肌膚綽約臭有醲郁華匪寂寞謂沈檀之漧枯笑蘭蕙之質弱飄輕裾之一見頓眾芳之牢落長春仙子服丹塗脂得春無盡亙古爲期鄙桂菊之淸苦陋桃李之離披整繁妝以行事若媚軟而莫支又次則有垂靑之童老蒼之叟佳實眾悅大材希有兆和羙之遠業屈棟廈而盤秀是爲靑子歲寒之二神邀云軿而頓首末有奏賦逸才作相隱者直方徳厚中虛瀟灑參圓穹之淸香駕方湖之綠瀉去地卽天知疇髙而疇下脫陸斯水又胡的而胡假是爲淩雲濟川之二神同輸恭於風馬於是列見云畢諸神咸迸紫衣復前再拜以請惟眞仙之罕值願物華之是整鄕來見之羣靈皆於余乎兢領今也牒訴裝主之懷市朝淹主之影以故濁禠淸情踰性或接詩神久違酒聖芳華誰適而爲容神功謾屍﹖堇於妝景且也﹑眾材空老也﹑美人遲暮也﹑主莫之省也﹑柰何哉﹑孤此明月﹑舉髙霞映耶﹑大抵人生一世﹑百年爲久﹑或立功與立言﹑比立徳以不朽﹑次則得意盡歡﹑當歌對酒﹑网羅動植之奇﹑受用山川之秀﹑奏妙舞於瓊筵﹑發孤唱於繡口﹑秉紅燭以夜遊﹑坐翠罽於春晝﹑斂物之美爲我之有﹑以閒而趣﹑以怡而壽﹑其亦可也﹑矧夫化物者勞﹑我以生佚﹑我以老﹑止足是遵是﹑名順道人﹑﹖﹖取靈於萬物﹑宜體認以參考﹑苟不能以有之﹑紛品匯其同稿﹑余欲乞靈仗仙之造與物﹑爲天母陳斯寶﹑失今不請眾美孰保謂余不信請視茂艸紫陽散仙﹑於是顧令左右具錄斯語輯之爲賦以告其主延佑七年蒼龍庚申五月三日書於石門南窻寓館

○後東園賦﹝並序﹞

余旣爲東園賦﹑寓言放詞﹑自病其繁﹑不能使人一見心快﹑遂更爲後賦

石門陳君﹑悠然見山﹑卽居之畔﹑辟玆東園﹑割鄕井之廣袤﹑藂卉木之繁植﹑於焉寄興﹑於時言言﹑攬遙空之雲霧﹑俯流水之潺﹑湲涉斯園﹑而富﹑失其肆貧解其攣少者愛日﹑老者忘年﹑超乎世綱之外﹑融乎化機之先﹑恍不知托身乎宇內﹑實寓目於斯園﹑冷冷兮胸臆虛明﹑羅萬象而灑然者也﹑若乃美觀沓見﹑異狀層出﹑遽而數旃﹑莫終其物﹑地生其圩﹑天施其巧﹑人因其質﹑制之無了﹑軒窻翠侍﹑樓環秀也﹑琴書淸娛﹑堂四美也﹑香葉鬱鬱﹑栢歲寒也﹑佳實垂垂﹑梅靑子也﹑花伴月圓﹑長春亭也﹑色蒸霞爛﹑武陵源也﹑香雪落杯﹑芳且馨也﹑火﹖焉紅夾徑﹑花中仙也﹑有亭濟舟﹑以利涉也﹑有臺淩雲﹑以俯臨也﹑閒居生計﹑所樂者善也﹑虛欞搜納﹑樂得之心也﹑一曲一景﹑獻怪挺奇﹑紆縈迆邐﹑莫知所之﹑目應接而不暇﹑心遊漾以忘歸﹑斯園也﹑仙之所幻歟﹑人之所爲歟﹑余以謂方輿之景何所蔑﹑有得而樂之﹑非善曷守﹑必有通神之財﹑則可以領佳而會秀﹑必有賞心之具﹑則可以朝歌而暮酒﹑又必有千堆錦之逸才﹑而後可以發斯景之淸幽﹑又必有萬金產之令裔﹑而後可以綿斯景之永久﹑或有鳴騶之入﹑束帛之賁﹑果不以外之僞易內之眞否﹑耶主人才髙行直﹑心妍貌古﹑人悅其賢。姦畏其武。奮自信而出類。余愛之而莫助。爰周覽其東園﹑集厥美以爲賦﹑

○南山道院賦

客有爲言戴氏南山道院之狀者﹑曰此孝子廷芳所爲其先考處宜南山君之墓廬也﹑孝子未生﹑而處士卒﹑孝子旣長﹑資明而志遠﹑善友而劬書﹑以爲繼述顯揚﹑悉弗越子職外﹑惟思吾親而弗獲也﹑乃道院於墓左而遊居焉﹑吁可哀也矣嘗試適其墓﹑登髙而望其山水矣﹑海陽之水發於張公山﹑與歙嶺而東流者曰南港。其源於黟祈山﹑會縣西北諸水而南者曰北港。二港之間﹑支龍蜿蜒﹑岡阜彌綿﹑二港之合﹑嶻然爲山﹑一山二名﹑曰由曰響﹑如墻之巖﹑岌乎莫上﹑此山脈之老且盡﹑而倔彊焉者也﹑方其未老且盡也﹑礧礧落落﹑委委蛇蛇﹑天駟之馳﹑阪春流之﹑揚波及夫兀然而息﹑歸爾而駐呼吸﹑而萬象集盻睞﹑而四圍固是爲處士南山之墓﹑其爲墓也﹑艸蔚木喬﹑穴柔土剛﹑朝負大明之輝赫﹑夕面長庚之煌煌﹑陳於前則煙阜衙列﹑稻疇彌漫﹑田水之流爲溝﹑山水之流爲澗﹑自前而左﹑趨南而東﹑以入於港﹑水之所歷﹑有桃水尾田之墩曰皷角墩水之將會瀦而爲湖遊洋畱顧莫知所出與響山相映其橋曰湖山橋凡此皆南山墓所之景象也所謂道院在墓左側面向旣同景象亦一山松午風池荷晚色塵途竹樹一墻是隔於是而登眺於是而遊息凝神定慮蓋將有得﹑若是者子以爲奚如﹑余曰噫嘻是殆大孝矣。孟子曰。大孝終身慕父母﹑夫爲嬰兒未有不慕親者﹑哀與年衰﹑心逐形忘﹑學不至於人倫之至﹑不能爲終身慕﹑父歿而子甫生﹑子長而父是慕﹑今於孝子見之﹑是殆大孝矣﹑若然則流峙之環拱﹑景象之秀異﹑天所以妥處士之靈而昌孝子之裔﹑吾將述子之辭爲南山道院之賦以美之﹑客曰未也﹑南山者﹑處士之字也﹑而有似於號稱焉墓之源曰遐富適在海陽邑之南道院之山在墓南院之左則軒窻敞辟巨山遠嶂咸在焉其顏曰悠然堂適又在道院南此道院之所以名也嘗試登道院之堂而南望矣平岡之外山之石擘聯趾異頂其名爲隔皇崔崔其在目羗蒼蒼而當臬聳終古之儀刑粵挺立其不拔崧者岑者蜀者嶧者巋者喬者磝者礜者如不律如禿錐曰雞籠鐵葉降鐵者如海濤如夏雪曰巖山余山者有陵有岡有扈有章密者如堂盛者如防凡此諸山皆自衢睦南來紛紛矗矗由是而爲歙山﹖令又盤曲幾百里而爲遐富之源自道院視之皆鼻祖之屬也孝子之登斯堂而望也將以其形歟想夫遙天之表眉宇之懿也披垂者其髦突立者其髻也惇者坐峙者立而墮者憩也將以其意歟春谷芳香見其和也秋崖陰肅見其義也凝然者事親之孝敬而峭然者表俗之標致也將以其名劉則字卽山山卽字非若羹見於食墻見於坐書以其澤而桮以其器也是𨿽無形而僾然其見無聲而愾然其聞必將惻然而感淒然而顇也如是而堂曰悠然者蓋以爲處士謂也孝子不特於山也於田廬於器寶而知先人創守匪易也於臣妾於服翫而得其所以用與置也不特於物法言而徳行﹑辱親之是懼也﹑厚生而利用﹑傷親之是慮也﹑斯其守遺體﹑奉先緒﹑無時無處而不南山則夫道院者乃其寓也﹑若是者子以爲奚﹑如余俯其拜作而仰曰至矣盡矣篾以加矣乃集其旨以爲之辭曰南山兮戔戔道之院兮山其顏山爲義兮匪幻渺求諸方兮以其肖墓之南兮東家丘院之南兮西向哭嗚呼子心無豸﹖頁兮而有厥心北山兮松栢森森辭畢乃相與操觚染翰綴成文理以爲之賦以貽孝子

○東巖賦﹝並序﹞

東巖賦﹑賦東巖也﹑作者爲誰里人﹑朱升也﹑朱升年幼學晚﹑性拙以謹﹑惟拙故於文不能作﹑惟謹故亦不輕作﹑則其作東巖賦何重﹑其主人程公度也﹑程公度何以得重﹑以魯溪先生爲之父也﹑賦一篇千七百四十九言其辭曰

泮樂遊子與墨莊主人爲心友每相與談天下之佳勝以華相娛以險相栗以正相附以奇相出而總歸之於�術時乃東日發光朝風吹霽廣宇納納可以縱題於是艸徑以步髙臺以憩羗劇論夫蹤觀定遊覽之品第遊子曰太行折輪黃河盤帶景賢行乎商山挹髙風於嚴瀨武昌之黃鶴雲中采石之靑娥天外桃花流水漁舟重問亂石驚濤江月期酹是凡與若熟覽而貫道者若眞以爲風景之最矣乎主人曰然汝又將何以廣我遊子曰徽郡於江東萬山間也休陽之爲邑又中於郡而侈於山者也邑南三十里有山焉曰東巖是特異乎靡靡紛紛者也而弗聞乎主人曰嘻敢問其凡遊子曰東巖之爲山也昆侖祖之岷峩鼓之白際父之��吐之右背黃山之秀麗前左五山﹖令之峻絕阻大溪而支阜委蛇傲響山而嶄崖裂缺是古天造地設者乎主人曰詩云旣景乃岡相其陰陽觀其流泉有山如是必有經營之者遊子曰天之所矜地之所錮今焉之新昔焉之故維前此十載斯山不過叢荊榛跳狐兔明樵蒭之所歷暗魍魎之是護瞻覽之目何屬登臨之武曷布孰營辟之曰程公度曾經費之勿辭而癉劬之不惡定基就夷以避嵓巉之險鑿池瀦淸以泄暴流之怒於是有足者歷其勝而有目者知其嫭也主人曰詩云升彼虛矣以望楚矣其裏之大槪何若不繁庶不足以與此遊子曰錦綺之叢金碧之集豪者相伍富者相什羗裏居之鼎盛而人才之林立是皆東巖之骨岡隴之脈气之翕焉者爲之主人曰詩云𨿽無好友式燕且喜而子稱裏居之鼎盛人才之林立也其所以燕喜必可述矣遊子曰樓亭池徑燕喜之體醴饌謌舞燕喜之用禽魚花竹燕喜之助詩詞談謔燕喜之從子不知東巖之燕喜乎彼其來者鞍雕而環金也擔彩而車鈿也持者玉塵搖者寶扇也曳巨公之裾蔥從妓女之裙茜也彼其來者非富盛之僚族則嬌密之姻倩也彼或愧之而不目睨或觀之而心羨者不得與之貧若賤者也子不聞東巖之樂歌乎迎賓詩曰主人之孩嘉賓之來我園孔佳熙熙春臺匪醉匪飽角生馬首其樂賓詩曰馬嘶於門酒續於樽歌濃談歡視日未昏飲未百卮賓其勿辭白桃紅李賓眼眩止送賓詩曰東巖月髙主人弗勞賓拜請卻主人曰諾今玆返駕明晨有約其樂賓也如是不其謂燕喜者乎主人曰異哉子何言之誤也子之所談者花竹也樓亭也食飲禽魚之類也請以是諭夫樓者不可以爲亭亭者不可以爲樓竹無花之艷麗花無竹之淸幽酒不可以克飽食不可以獻酬夫蝶與蜂同以花采著稱也蜂能釀蜜而蠂不能何也夫桃焉夭夭蘭焉鬱鬱名卉之宛野芳之陸或當午以俱集或方春而相逐一乃華醞而甘成一惟香棲而粉宿何則拘於質也子言失矣夫食梁衣繡者可以處樂而不可以居貧棲遲衡門者視樓榭爲何物拘於質而蔽於一也如此且夫東巖之勝若此而子斷然以爲豪富之所獨樂非下焉者所得與吾恐地主之見未必然也詩云左之左之君子宜之右之右之君子有之局局焉何哉遊子曰吾言半耳不寧惟是東巖主人之爲人也徑直樂易於物無所拒必將庇圭竇者以峻宇而飽肉食於蔬茹者矣必將寒士之與交而賤子之與處矣又必將推與人同樂之念不閉關不鑰洞上以接夫宦達而下弗禁於牧圉矣其爲度也不已臣乎主人曰不然孟氏論七十里之囿答齊宣耳豈眞使薪獵者往乎其間哉詩云無矢我陵我陵我阿無飲我泉我泉我池而泛泛焉以爲同非吾所知也且地主之所以有東巖之勝也孰扣據是孰保有是其樂斯也孰爲之主而隆厚是又孰能使之久而不朽是易曰積善之家必有餘慶小雅曰教誨爾子式谷似之魯頌曰君子有谷詒孫子於胥樂兮言善道也請循其本考之焉遊子曰魯溪先生公度之父也先生學貫今古譽稱州裏道徳爲富孝友爲仕每令於庭曰而修而嘉而聚而媺而勿蕩於非以保而頂趾申之曰而學以究理而見之操履勿塵而鏡勿鉤而矢而弗尊賢於禮曷以而弗收族於倫曷紀族疏勿疏念而同始賢小勿小徳進不可止榮而勿慕稿而勿鄙念命之不定得而勿恃大塊流聳而爲山水化工發榮而爲華蕋是兩間自然之侈天寶不可棄毋荒以毀人樂不可極毋縱以弛酒以合歡勿酗於旨歌舞以養耳目勿流於靡一夫之耕不足以食百指家無冗食得巳則巳粒食養民而勿徒恃安常守巳勿姦胥與市吾所以命爾不過如此而能遵是則籩豆簠簋永承吾宗祀苟不吾遵而非吾子是以公度功而不矜樂而不蕩園斯東巖不隘不敞命賓朋而致禮按時序而弗爽攬重宵之寥廓瞻遠地之蒼莽其心則髙明曠達而其興則橫飛而直上夫其人若是得所養若是居之廣若是咸由父尊之教也則束帛之賁鳴騶之入尙何有不可往者哉主人始而感旣而喜甚且驚曰有是哉程君余平日與爾口稱心羨目視耳聞者遺音之鳥浮空之云耳程君而果能若是則凡歷斯巖而造見其景者於人而不徒地於徳而不徒物𨿽子長之講業鄕射於齊魯鄒嶧抵得其彷佛者耳詩云泰山巖巖魯邦所瞻斯之謂矣吾固將從之焉乃相與躡屩攜杖具剌擁箒扣巖扄以求見候地主之肯否

朱楓林集卷之二終

●朱楓林集卷之三

新安明儒學士朱升著晞陽居士範淶校

裔孫時新閱輯時登參閱

序一

跋

◆序一◆

大學中庸旁注序

論語孟子旁注序

書傳補正序

易經旁注前圖序

孫子旁注序

類選五言小詩序

刑統賦解序

地裏陰陽五行書序

墨莊率意錄序

集趙東山文槁序

石門陳氏族譜序

東村老人詩序

環秀樓序

大有樓序

○大學中庸旁注序

前年讀書郡城紫陽祠始爲諸生作書旁注﹑觀者多喜之﹑以其注文附經﹑語意通貫﹑一讀卽了無繁複之勞也﹑旣又命諸生用其義例﹑旁注詩經未克成﹑去年寓裏中程氏館﹑書旁注脫槁﹑稍有傳抄之者﹑然日知所亡竄攺不能已今歲受徒於家又成大學中庸旁注先儒經解至矣而猶未免云云者先儒用聖賢功夫故能因經文以得聖賢之意學者用先儒功夫而能因經解以得先儒之意幾人哉性質庸常學力鹵莽父兄師友取經解而督之讀經與解離不能以意相附其獘也斷裂經文使之血脈不通首尾不應欲求其知味樂學不可得也此愚所以於六經四書皆欲旁而注之以爲教子授徒之計而未暇悉成也𨿽然愚之所注其意義取諸先儒經解而已辭語則有不可純用原文者蓋以逐字順附經文實而不泛離之則字各有訓貫之則篇章渾全制作之體旣殊辭語各有宜也至於意義間亦有不得已而不可以苟同者則又有望於平心明眼實用功力之君子相與印可之商確之也至正丙戌秋日新安朱升書

○論語孟子旁注序

余旣爲尙書及大學中庸撰旁注欲徧及六經四書而未暇也去年來池過黟亡友倪仲弘之子諾爲注語孟曰槁成卽來商之而未至也池人張璇字仲美見余書犂然有合卽以大學中庸義例施之語孟每槁數篇輒一見示相與商訂不數月而書成焉噫自丙戌歲至今六七年間以此事屬之士友多矣斯文緣契乃在於此也是書之體融會先儒經解以順附於經文可離可合有綱有紀使讀者止就經文考訓詁以求旨趣而已其先儒之說順附經文而或有不類不妥者則必再三玩索體認以求眞是之歸此學者窮經最得力處必身親爲之然後歷其難而知其味也今年稚子同學禮儀同官二書不勝講授之煩亦旣爲之旁注矣有如仲美者早相與用功余經乎若仲美則余知其方勞不當亟以委之矣至正新卯夏新安朱升書

○書傳補正序

朱子傳注諸經略備獨於書未暇及嘗別出小序辧正疑誤指其領要以授蔡氏而爲集傳惜其成於朱子旣沒之後門人語錄未輯之前自是以來諸儒繼作講明著述補益宏多然往往不與經傳相附而翻閱之難也升不揆愚陋搜輯見聞旣爲讀經者作旁注綱目有統離合成章又爲讀傳爲傳輯補缺正訛發明旨趣亦旣有年矣今爲此編不過約取傳輯補缺正訛之文僅使傳文周密經意通暢而巳庶幾文字簡潔而學童誦習不憚其繁若欲求其發明旨趣之詳則有傳輯在時至正庚寅二月壬辰書成於石門山中題以授子同

○易經旁注前圖序

愚自中年以經書授徒教子每於本文之旁著字以明其意義其有不相連屬者則益之於兩字之間苟有不明不盡者又益之於本行之外學者讀本文而覽旁注不見其意義之不足也惟易旁注則有前圖者易之爲易其本也圖像而巳文王周公孔子之書實爲圖像作注腳故明此經者不得不求其本也河出圖洛出書天不愛道泄諸象數一可巳二何居作河圖洛書合一圖第一聖人之則之也八卦成列而又因而重之其傳於今也各有橫圖圓圖而六十四卦圓圖中又有方圖則亦悉矣帝出乎震成乎艮其方位之象又何爲哉作先天後天合一圖第二先天後天其始其終旣各有序矣連山歸藏首艮首坤今不能知而周易首乹坤終旣未濟經分上下其間卦序乃復如彼作周易卦序圖第三卦變也卦主也互體也卦數也卦位也納甲也之六者時雜見於經傳必各著其全使人可通考焉可也作六圖第四淳安夏氏有讀易十字樞愚平日竊於易得三大義二者經傳訓釋之機要也則以附六圖之後聖人處憂患之道自履至巽其傳古其旨深卦之名義殆未足以盡之也作三陳九卦圖第五揲著以求卦因變而用爻比義從長宜勿拘一說作蓍卦變占圖說第六夫子言蓍卦之徳曰圓曰方固非直曰七奇八偶而巳作筮七卦八圖第七邵子天根月窟之吟非爲今易安注腳也豫章蕭氏讀易卦序之學區別於三畫六畫之原而象意昭融玩味乎正變始終之故而道教明著前纂爲圖今錄其全文於後而系以邵子之詩履運處身同一揆也作三十六宮圖第八八圖爲之前而後周易旁注可得可讀矣

○孫子旁注序

人嘗樂世治曰兵凶器也不可以易言也余亦憫世亂曰兵凶器也不可以易言也然國家之大事在戎言之得無易乎升生不辰目擊羣雄疊相勝負有成丘止流之慘深爲此懼伏承我聖皇應運召侍軍門十有四年剪除羣雄戰勝攻取機變妙於武子陣法合乎武侯是以不揆愚陋搜輯見聞間以巳意旁注十三篇著演八陣圖於卷末使詞義暢明陣勢明白而無徒讀其書之患也升極知僭踰難逭易言之罪然於行三軍者庶免膠柱鼓瑟之一助云

○類選五言小詩序

玄黑﹖戈攝提格夏暑異甚僕居山閣目益昏不得徧讀素習乃取五言四句古詩迄於晚唐得三伯余首類次之以授羣童爲類凡三十有八一曰直致詩以此爲忌而亦以此爲難序情寫景而無事乎排比紐撚盤折組繪之工所謂淨洗腳面而鬭好者也二曰情義倫紀者民之彜也三曰工致詩老所獨繼響寡聞焉四曰淸新則亦不易得者也自是而下曰髙遠曰富麗曰艷冶曰淒涼曰衰暮由所接不同曰曠達曰豪放曰俊逸曰淸潤曰沈著則又系乎其人矣邊塞也宮閨也客旅也發乎其情有非常者是以離別悲愁思鄕感舊之作出焉至於懷想寄贈則盡乎人慨嘆消遣則盡乎已諷諫而不訐頌美而不諛嘲戲而不謔皆所謂民之性而先王之澤者此外有懷古詠史之吟景物風土之述時事之紀與夫樂府之舊章風人之古體或有設爲問答者或以一句兩句之佳而傳者以至女流靈異之作亦附見焉先儒謂人聲之精者爲言言之精者爲文而又有曰文之精者爲詩夫自三百篇之後變而爲詞賦又變而爲歌行長律流衍極矣則五言絕句者詩之尢精者乎才多者斂束於此固汗血千里之折旋蟻封也始學者之從事於此非江源之濫觴乎鄕先生曹公教人下筆之初以字少語直爲事其言曰直說則意易見字少則病不多僕編小詩以直致之體先之實本乎此夫泉之始達直流而巳其出漸遠眾流合焉磯而激風而波盛大流行而千態萬狀非泉之固欲如是也始學者識之楓林病叟朱升題於齊明閣

○刑統賦解序

魏文侯師李悝者法經六篇﹑曰盜法曰賊法曰囚法曰捕法曰雜法曰具法﹑衛鞅受之以相秦﹑攺法爲律﹑漢相蕭何增戶興廏三篇爲九章之律。叔孫通益所不及爲十八篇。武帝作見縱監臨部主之法魏命陳羣私增損漢制爲十八篇晉命賈充等增損漢魏爲二十篇南北兩朝沿革不一唐因隋制令房玄齡等斟酌損益爲十二篇髙宗永徽中長孫無忌等復增疏義名例第一魏因漢舊攺具律爲刑名第一晉賈充等於刑名中分爲法例律宋齊梁及後魏因之北齊並刑名法例爲名例後周復爲刑名隋因北齊復爲名例唐因之衛禁第二秦漢及魏未有此名賈充等酌漢魏之律隨事增損創制此篇名宮禁律宋至北齊以關緊律附之更名禁衛隋開皇攺爲衛禁唐因之職制第三起自晉名違制律隋開皇攺爲職制唐因之戶婚第四漢承魏秦之後創加戶律北齊以婚事附之名婚戶律隋以戶在婚前攺爲戶婚唐因之廏庫第五漢制九章創加廏事晉以牧事合之名廏牧律隋開皇以庫事附之更名廏庫唐因之擅興第六漢制興律魏以擅事附之名爲擅興賊盜第七李悝法經有賊法盜法自秦漢至後魏皆名盜律賊律北齊合爲賊盜律隋唐因之鬭訟第八自秦至晉未有此名後魏分前魏系訊律爲鬭律至北齊以訟事附之名鬭訟律後世因之詐僞第九魏分賊盜爲之歷代因之雜律第十李悝法經有雜法後世祖襲爲雜律捕亡十一李悝法經有捕法後魏更名捕亡迄唐因之斷獄十二起自曹魏分李悝法經囚法而出此篇後世因之以上唐律十二篇周世宗時詔詳定之號大周刑統二十二卷宋太祖朝竇儀等修定刑統爲三十卷至��時律學博士傅林取其綱要撰刑統賦後世批注此賦𨿽多或贅或略未免疏謬今訂定之至元後三年歲在丁丑二月上瀚新安朱升題

○地裏陰陽五行書序

太極判而爲陰陽陰陽變合而爲五行气之流行質之位列物莫不然也地囿天中爲物最巨格物者於此而不察可乎余幼而困窮於卑猥事蓋多致力俯察之學尢爲畱心患夫世之論二五者不得其綱要且莫別其用也泰定初元述星卦提綱以振舉數泒之今二十有五年矣歲在癸酉而得龍穴陰陽之訣越七年又得山水宗廟與四經五行之訣然後形體與造化合妙水涉與穴法同功始敢稍出其說與朋友商訂傳習焉而古法玄要未得其緒者蓋多也至正戊子試春官歸陳英翁以未辛業告經曰葬山之法以勢爲難而形次之方又次之英翁長餘一歲誠純篤信無以爲比其於形勢之難旣得之矣余故述是編以質之題曰地理陰陽五行書以足夫景純所謂方之法焉新安朱升序

○墨莊率意錄序

墨莊主人朱升平日事師交友讀書聽語下至里巷山野樵漁婦女一言一事於人有補者莫不謹服而博取之旣又虞積之多時之久聰明退而忘之也遂筆錄之其爲錄也不起槁不擇詞不先經後史不外子內儒得於尊者不敢攘其說聞於賤者不敢匿其名不務簡古他日可以刪不厭煩碎他日可以考故名其錄曰率意是錄也下及庖饌工巧之瑣末髙人所不屑觀上及道徳性命之緒餘俗士所不得與下於我者旣不敢預此上於我者又不屑此則是錄也直以率吾意而巳𨿽然知我意者以爲備遺忘不知者曰腐儒之陋也人之所通擯也至治二年龍集壬戌三月望日序

○集趙東山文槁序

東山趙子常學春秋於資中黃先生旣通悟乃會粹考核成書三種曰師說曰屬辭曰集傳行於世子常旣沒其徒王徳茂聚其平日詩文俾老友朱升選其涉於教道可以開發疑難長見識者得若干首刊而傳之先儒謂邵子之學其根株在經世書花葉在擊壤詩今讀擊壤集曲盡情理以通乎上下的的乎世不可誣也子常髫齔以來幾許學問涉歷而下筆之可見可傳者如此讀者集者尙知之哉

○石門陳氏族譜序

歙南石門陳氏世相傳示泒出休寧西鄕藤溪藤溪始祖鬲山府君禧歷五傳而爲旭旭遷歙南是爲石門始祖約其世時當汴宋初年至今至正庚寅蓋四百餘年而十有五世孫矣自始祖七傳爲讜直言是生六子曰易力寶武復臻視其宗爲最茂寶之後又益茂其玄孫子華字仲英表其先世爲圖十有一以示諸予俾序其端焉首圖自始祖至直言六子凡八世其於分支也著其始而略其世聞見所不悉也自其髙祖以下則名字第號仕隱年壽配姓卒葬往往得而書蓋幸乎其逮事與夫傳聞所未泯者也凡其宗之人各詳其所尊所親述其見聞以表其世咸若仲英之爲者以系於其支之始使夫始之出於一人之身者𨿽百其世萬其子孫如相與昭穆序於一堂之上庶幾觀者有所感焉以發其敬宗收族之心則世道之幸而仲英之志也

○東村老人詩序

端木氏之居溧水唐山東之崔盧李鄭也而有東西村之異者猶道南北之阮也端木公字以善傑特而溫謐者也而自號東村老人按戴氏記人生七十曰老大夫則致仕人子恆言不稱老公家尊君國用先生年且未七十而公自號如此者何夫名稱生於不足者也弱齡出仕揚歷垂三十稔所不足者非庭闈之晨昏乎故未老而老蘄以爲養也昔老萊子年七十斑斕親側作嬰兒啼戲然則今日東村之老人庸非後日之嬰兒乎人之行莫大於孝字子知有親不知有巳是以始也自忘其彊仕而終也自忘其耆老也聞端公之風者往往悅喜慕尙作爲歌詩歙氓朱升爲之序

○環秀樓序

秀悉救切說文禾實也從禾乃聲證以夫子之言秀在苗後在實之前則非禾實先儒以爲吐華詩毛氏傳荼茅秀也或謂茅秀於茅華非也茅之未華方自苞而出者柔軟潤澤其名爲荑荑茶聲相近若其旣華則蓬蓬然詩人不當取以爲比矣以此而意之則禾之秀亦其將華者也爾雅木謂之華艸謂之榮不榮而實者謂之秀後人以秀爲艸木茂美之通稱故歐陽稱嘉禾曰秀東坡稱花竹曰秀俯察之書以秀言山始於赤松述論以秀言水始於管公明指蒙是後山經地誌因之登髙之賦臨流之詩言秀者不可勝舉王制命卿論士之秀者升之司徒曰選士司徒論選士之秀者升之學曰俊士漢始舉秀才東漢避世祖諱曰茂才魏晉以來復曰秀才至唐中葉秀才科目甚髙而難得無敢應者漢謠有曰天下俊秀王叔茂晉羅含爲江左之秀謝道韞爲閨房之秀宋袁淑謝莊江東無我卿當獨秀以秀言人始於夫子人者五行之秀气極於周子人也者得其秀而最靈新安巖鎭方公構樓生墳之側顏曰環秀想是樓也近則環之以竹樹之秀遠則環之以山水之秀而人之秀者遊居其中也遊居其中者主也環其外者賓也有是主斯有是賓也方公字聖淸淸秀之義也其女夫孫仁遠秀人也裒諸秀句積成卷軸請朱升秀才爲之序

○大有樓序

率溪在歙南四十里循率溪入十有五里曰詹田孫氏居焉孫君有名天佑字頤父者爲時稱道生至元甲戍至泰定丙寅甫五十有三年耳卽於居北二十里葉有之源豫營繭室而樓其旁友生朱升爲揭其顏曰大有蓋取易大有上九爻辭與君名葉且近於地名之葉有也君幼穎悟早卓立從父智齋教入詩書禮義生三十年遂蒞家政家繼母方氏若兄延師教子待鄕井禦羣下靡弗盡道歲之歉慨然減價出粟以賑饑民凡舉火以待者蓋環百里逮其稔而能酬者率收以公量是皆蹈智齋公故轍擴而弗替者若其建橋辟道土木宮室之類凡可以利益於人者於膏腴金穀一弗之靳是又其天性仁厚如此君配方氏子男三人女一人孫今三人繩蟄方將昌熾未艾是造物所以答君於今者葉有壽藏負艮面庚陽和陰粹山環水秀他日雙劍韜焉以裕其後是又答君於來者自天佑之吉無不利樓名云乎哉君將於中朝士夫求爲樓之記文者書扁者篆記額者書丹者詩之賦者故予爲序其事如右葉有於率溪間山﹖令鄕先達弘齋曹先生居之虛翁方使君造而詩詠之具見桐江續集蓋源深而淸不可舟楫而居民聚焉是以宛然有桃源盤谷之勝而又買田其間蚤爲瞻修館谷計燕遊詩酒不遜昔人其可尙又如此智齋諱逢龍配程氏實雅徳君子云泰定四年二月吉日裏生朱升序

◆跋◆

跋大學旁注後

跋中庸旁注後

跋性理字訓後

跋靜山遏糴歌

跋唐子華畫贈邵思善詩卷後

○跋大學旁注後

大學以修已治人爲綱要以致知力行爲工程然而知止能得之間必有事焉經所謂定靜安論語所謂仁能守之孟子所謂居安資深者是也中庸曰尊徳性而道問學蓋致知力行二者皆道問學之事動而道問學靜而尊徳性二者功夫如寒暑晝夜之更疊而無間尊徳性卽大學之正心也大學誠意是省察克治於將應物之際正心是操存涵養於未應物之時與旣應物之後然而八目於致知之後卽繼以誠意而正心但列於其後者蓋大學爲入徳者言使之先於動處用功禁其動之妄然後可以全其靜之眞也此聖賢之心法爲傳學之本也而旁注不能詳具故表而著之云

○跋中庸旁注後

中庸經朱子訓釋之後說者亦多其間最有超卓之見者饒氏也有融會之妙者思正李先生也精於文義切於體認者樓山袁氏述吳氏之說也今玆旁注旣各取其長矣至於智仁勇之用至誠不二不息之分尊徳性道問學之說若此之類一得之愚聞見焉不知其果是乎否實用功力之君子願有以教之

○跋性理字訓後

晦庵門人程正思字訓二十條勿齋增廣之爲六門一百八十三條今增善字補以蒙齋之訓凡一百八十四條徳業盡性心正四條訓有未妥僭易數字餘皆原文程敬叔讀書日程八歲未入小學教之讀此甚善但此書四字成言其語旣簡約而題目多涉性命其理又幽深若非根據出處本義而旁取世俗事物以開諭之未見其有益也試以開卷太極之訓言之孔子贊易曰易有太極是生兩儀兩儀生四象四象生八卦今訓太極之字當原乎此其曰至理渾然沖漠無朕者理行乎事物之中如身體之脈理如枝榦之文理徹上徹下無不至到所謂至理也脈理文理皆不一也而皆必有統會之處今以八卦觀之乹兌二卦同生於太陽之象也離震二卦同生於少陰之象也巽坎二卦同生於少陽之象也艮坤二卦同生於太陰之象也又以四象觀之太陽少陰同生於陽儀也少陽太陰同生於陰儀也八卦四象各有統會旣如此矣則兩儀豈無統會哉故孔子指其統會者名之曰太極極者屋之春棟中正髙上眾材之所構合者也太者大大之謂也太極者大大髙上統會之稱而巳易書之儀之象之卦兩而生四四而生八以至於無窮由本而末由源而流皆所謂至理也太極者至理之渾然者也渾然云者如水之渾濁然人之視之不見其中之所有蓋理之統會其胚胎融聚者固如此也泉之未發曰衝沙地曠遠曰漠朕者目未開而有其罅隙也曰衝曰漠曰無朕皆以形容其渾然者也其曰造化樞紐品匯根抵者气一噓而萬物盈所謂造也气一吸而萬物虛所謂化也气之造物化物猶戶之一闔一辟也究而言之則闔辟在乎樞樞必綰乎系樞之紐易之儀象卦者造化也太極者其樞紐也物之異類曰品物之同類曰匯萬物並生於兩間而有同類異類者如花葉之在枝榦或同或異也究而言之則枝榦本於根根必附乎命根之抵易之儀象卦者品匯也所謂太極者其根抵也玩諸易以釋太極之本義本義旣得則後世儒者所稱述可一見而決若異端之所言者固不足論也凡讀聖賢之書皆當如此考究令字字有著落非特此書也故舉一條以見例云

○跋靜山遏糴歌

右靜山孫處士遏糴歌一首感傷而安分自道以警世眞有益之文也人之所藉以立於世者四﹑曰智﹑曰力﹑曰權﹑曰利﹑而稟賦之不能均也﹑徧得其一二而善用之﹑則澤及於人而爲天之所福﹑其不善用者﹑專之以爲巳私﹑以賊夫人而卒不免於自禍﹑是故立天地之心﹑明聖賢之學﹑輔世長民﹑興利除害﹑以紀綱斯人者﹑莫如智﹑戡定禍亂者﹑莫如力﹑生殺予奪以勸善懲惡者﹑莫如權﹑衣食溫飽以遂人之生者﹑莫如利﹑若是者惟善用者能之﹑易曰﹑崇髙莫大乎富貴﹑天以是偏賦於汝﹑亦豈無意哉﹑柰之何其不善用也﹑吾山鄕少田。千畝之家。可一二數。三畝之入。食一人。藉令千畝者。盡以其入施人。不過供活三百人。利之所及亦狹。矣故善用者。化利以爲權。平其糶價以率人。則所濟者眾。彼不善用而私之。甚至於遏糴以邀重價。使不仁者轉而相和。汝之所利幾何哉。而人之受害多矣。是猶有智而用之爲姦。有力而用之爲盜。有權勢而用之爲暴爲污者也。豈不惜哉。佛書言積財不散者。自巳無分。五家子有分五家子者。水也火也盜賊也縣吔惡子也。多田之家能平糶價以率人。而不爲巳。私如處士祖父之所爲。是奪五家子之物以濟人也。豈非昔所謂嬴得爲君子者乎。若遏糴邀利至於發處士之感嘆歌詠者。何厚於五家子也。豈非所謂枉了做小人者乎。余竊憫夫操利權者之可以爲而或不善用也。故廣處士之歌意爲跋語以勸焉。歲甲午五月二日朱升書於楓林館

○跋唐子華畫贈邵思善詩卷後

至正五年。吳興唐公子華宰吾邑。余客其門。相與處甚善也。公時時出古今名畫及其所自畫者示予。且贊賞其趣。予懵於此道。故不知嗜好。若無聞無見者。公不悅。其心曰。豈其明於他。而獨暗於此耶。是殆薄吾畫也。予察之。稍以畱意。一日。與公同訪提茗廉父壁間。有公所筆畫四幅。予觀而喜之。公曰。此吾二十年前筆也。是殆不佳。予心計。若從公求。指其不佳者在某處某筆。宜若得其槪然不欲亟以瀆之。及再往則捲而藏之矣。余素與縣東門郡桂堂翁友善。其孫孜思善時從予讀書。見公畫。輒悅慕之。不瞬目不釋手。若予之有味於天地之化。聖賢之學也。公大喜進而教之。宦滿挾之歸。邵生盡棄餘事。用能得公之意。趣四方聞人稱能鑑識者。贈之詩文。許與交。至信乎生之妙於畫矣。畫之爲道。宜求其似也。今曰似則不超宜。以巧爲精也。今以拙爲古。殆必自有其說。予藏思善舊所爲畫數幅假我數年得。畢婚嫁盡除書生气習然後袖而出之。好山水佳風。日中請思善指其昔非今是。在某處某筆使昔之不得唐公者。得之思善。亦大好事故。苐書之卷帙之末以識焉歲辛卯秋九月旣望朱升拜手跋

朱楓林集卷之三終

●朱楓林集卷之四

新安明儒學士朱升著晞陽居士範淶校

裔孫時新閱輯時登參閱

序二

小四書序

蕭氏讀易考原序

重修本宗族譜序

苦竹朱氏族譜序

送分憲張公序

題廬山夏君再判新安詩序

送夏通判還金陵序

餞參府端公行捲序

送汪成徳赴蕭縣作宰序

葉宗茂哀詩序

贈地師詹仲芳序

題宗家子會從軍永新詩卷序

金生家慶圖詩序

梅谷隱居序

送程仲本之龍川侍親序

詹田孫氏家錄序

送鮑尙褧序

○小四書序

上章困惇愚赴紫陽書會與朋友商確爲齋生定讀書次序首蛟峯蒙求凡將者急就之傳也名物者小學之先也次勿齋字訓性理學問天人之道治教之原也次陳先生歷代蒙求使知古今朝代之略次黃成性史學提要使知傳統事迹之詳此四書者四字成言童幼所便精熟融會宇宙在胸中矣然後循序乎六經之學歸趣乎孔孟之教究極乎濂洛之說休日則事筆札而考蒼雅餘力則記名數而誦詩文庶幾入門適道有序有條本末兼備終始相成者矣夫讀書不可無批注然批注與本文相離學者若不能以意相附則非徒無益而適滋其惑故愚於諸經書往往與之旁注使學者但讀本文而覽其旁注一過則了然無繁複之勞也今此小四書者語約而事意多故旁注不足則又表注於闌上使教者有所據依而學者易於記憶此區區之至意也旣脫稿刻之齋捨題曰小四書以別晦庵四書云

○蕭氏讀易考原序

周易卦序之義自韓康伯孔穎達以來往往欲求之孔子序卦傳之外程朱諸儒用意尢篤至於臨川吳先生卦統之述亦可謂求之至矣而其中間精密比次之故則猶有未當於人心者愚索之半生晚乃得豫章蕭氏讀易考原之書以爲二篇之卦必先分而後序閎奧精粹貫通神聖蓋古今之絕學也謹節縮爲上下經二圖於右而錄其全文於下以廣其傳於不朽云

○重修本宗族譜序

族之有譜尙矣﹑朱氏爲新安望族。居洄溪裏者。業儒以世。舊譜起髙辛之後陸終第五子曰子安周武王封其苗裔曹俠於邾國至儀父始見春秋後八世爲楚所並子孫去邑爲朱氏世居沛國相縣代有聞人前漢大司馬長史翊大司空新息侯浮邳郡太守永吏部尙書尙大司徒質司隸校尉禹靈帝時坐黨錮子孫避難丹陽因家焉歷十六七世曰騰曰綽曰建皆爲郡守隋唐之間永城仁軌以孝友聞敬則爲名宰相子孫久則蕃衍遷居鄰郡姑蘇朱子奢者爲唐太宗朝學士居飲馬橋至涔號師古生王﹖革瓌避黃巢亂居新安歙之黃墩瓌爲茶院制置使鎭守婺源乃徽國文公之祖也王﹖革受唐命爲馬步軍總管拒黃巢有功授宣歙觀察使兼衛虜將軍使封英亭侯生春滿園林秀又自休寧鬲山遷居洄溪林公實吾洄溪之始祖也迄今若干世若干人昔老泉譜蘇氏族詳焉其所自出譜之作也分殊之義也今余族譜列族之人生歲饗年出娶子女身世窮達凡見而知者聞者傳聞者靡弗載譜爲朱氏作也仿乎理一之仁也然凡譜必有源流淑慝精粗罔或遺玆族譜所謂傳聞外無憑以述至有名若字不能知者遠故也遠者其初未嘗遠近久而遠則又悲夫譜之不蚤也𨿽然今之近後之遠也譜之不可以緩也謹作朱氏族譜

○苦竹朱氏族譜序

余在翰林子範秩滿朝京劇談數日遂出其所編苦竹朱氏族譜以示余且曰自始祖黃墩府君第三子三公遷霓湖凡八世自十二世祖學小公遷孚潭凡四世自九世祖三公名芃遷苦竹至吾孫今十一世矣舊譜詳悉遭兵火不存有霓湖譜可考然霓湖譜特詳於霓湖而不詳於苦竹之族系此吾苦竹之譜所以不得不作也余應之曰族之盛者久則必分分則益眾眾則不勝書矣因而考之苦竹世多文學才智之士在宋季間則有巖將公者以膂力駢脇率眾保其鄕裏至今人猶稱之當有元盛時則萬二公名巨者以才學授湖州路教又能延攬名師碩儒教養其子侄每歲賓興則試於場屋者甚眾而設教於庠序者尢總總也及至正壬辰之變則有子範以才學徳行能率其弟侄鄕人保全其宗族閭裏是以爲眾所推舉用於朝授六安州判此亦姑舉其略耳按黃墩府君於唐廣明年間避黃巢冦自吳門遷歙至於今亦數百年間國祚凡幾興變人事凡幾廢易而苦竹朱氏之族至今猶盛衣冠文物視昔無忝嗟乎世之故家大族如苦竹朱氏者幾何哉時平則文學之士彬彬輩出而馳騖乎科目之場世變則才智之士矯矯崛興而趨赴乎功名之會余旣喜苦竹朱氏之盛又喜子範之能修此譜使後世子孫得以遵守而考證焉故爲文以序之丁未九月望日宗人朱升書

○送分憲張公序

天臺張君行按來徽責言於故人升以廣其政升以民生休戚在長吏。長吏之賢在通其民情。蓋自古經略之初。軍國百需之出於民。勢不得巳。編民供億公上是固其職長吏於此時也其撫字之仁。與催科之嚴。二者不得並行焉。亦勢也。然於其間得無亦有下所不堪上所不及知長吏必當以聞者乎姑以此時此土至淺近之一事言之茗貢課株十賦其一而一株之額粗精二兩此乃沃土所有而我徽瘠土也每百株賦其十株責其納茗二十兩殫其地之出而供其本色巳不堪矣今又不收本色以錢米代之茗之粗者此時此土值米不及三升而令納一斗精者值米不及五六升而令納二斗窮山荒疃采摘之家𨿽竭其廬之入亦不能應此乃筆之章卓不可行者上之人惟不知耳豈有知其不可而不攺其令者乎君之行按也長吏有能爲深長之計通達民情攘蠹獘開隆平委曲條陳以聞則賢於人者也君則課之最以進之其有明知蠹獘坐視旁觀如茗課淺近之事而尙不爲君一言則長吏之不賢者也君則課之殿以退之則長吏有所勸懲民情得以上達而耳目之職舉矣君之聰明特達豈眞有資於人言者僕別君數年瞶盲跛蹩非復舊日然於君而耿耿者固在是以因下問而不容巳於言丁未四月朱升序

○題廬山夏君再判新安詩序

廬山夏君之倅新安也﹑秀而文﹑得士心﹑寬而理﹑得民心﹑嚴而有容﹑進賢而教不能﹑得府吏胥徒心﹑謀而能斷事﹑集而不自詡﹑又得寮寀之心也﹑久任法行中考以復任是諸心相得者翕然以爲愜蓋新安爲郡跨番浙兩江之源山峭厲而水香潔其君子亦竦以義其小人往往安分無他心一州五縣休歙爲尢良是以兵興數年田裏相保甘受剽炳無動於亂者其土俗如此矧得賢人君子爲之官長不翕然而歸心乎賢人君子臨之覩其土俗如此孰不樂其善矜其不逮與之休息以久於其治如古封建之爲者孰肯弁髦而傳捨之哉休之朱升歙之鮑穎宦學於此未得歸視其家省其父母是以鄕井之心尢切而喜公之復任其善政日有加焉又有以大愜乎人心也裏生程和以餞行詩請序故遂書之洪武元年戊申端午日朱升西掖寫

○送夏通判還金陵序

廬山之夏君通守吾徽也披誠信以懷多士施受利以溥細民和粹孚乎寮寀端方格乎吏胥故三年而借畱畱而徳心有加於初益見政理之旁洽又三年尹臨濠臨濠今日之丰沛也陵寢蔥鬱將相大臣往往在是形勢之重屯衛之嚴委任之隆遴選之不易而公才器之所稱名譽之所致蓋有非人情之所可量也徽之人知扳畱之不可再得發爲文辭以致盛戀升歸田山中抱疾三時而肺病乘之不能出戶非友人楊季誠言不知公之旣行也乃寫鄙懷而追餞之

○餞參府端公行捲序【代休尹朱珍作】

天長朱珍忝宰徽休寧一歲有半矣參府端公實臨之實教誨之實優容之珍每號於人曰端公之於我天也天之於物也生化之於筦橐之中造就之於鞲冶之下震以發其孕霈以滋其生吹以振其長𨿽無心而成化乃若孜孜伋伋而不能捨去者然然代序者進成功者退蘭臺有悲秋之賦昌黎有感春之詩蒼蒼者曾未嘗一傾耳於戲此天之所以爲天也徽大郡而休寧小邑也其民俗馴而耎且近山可以避兵故歲壬辰以來西兵踐蹂六勝六復民鬭死者鮮而非庶也時多政則賦自倍至十上所需民無敢不供而非富也珍以菲才爲此邑奉上之令而亦不敢罷上之民而非能也事有難易理有可否才有長短而免於罪也惟天實臨之實教誨而優容之珍之仰戴而號於人人者如此而天不知也乃於代序成功

○送汪成徳赴蕭縣作宰序

吾新安神明之冑二程也汪也程自東晉時新安守元潭畱家焉數世至忠壯公靈洗顯於陳梁之際汪則忠烈王世華起於李唐之初二公皆有捍禦鄕井之功沒而爲神登諸祀典將百千世不泯也而汪則據有六州以歸唐功徳尢盛二族蕃衍以官以遊散布天下而其居於古黟縣者尢盛汪之丞相伯彥合孛義端二公又其尢也入至元來至今且百年黟汪未有繼美者故吾於成徳屬意焉成徳有志之士也其祖某以舉進士爲業至元科舉廢尊君某惟以繼述教子爲務比年兵亂成徳扞鄕井如忠壯忠烈之爲者歲丁酉以鄕兵內附又如忠烈之歸唐黟汪其復昌於成徳也歟成徳今之蕭縣以其治家者治官以其馭軍者馭民以庭訓之詩禮立教道善風俗而後以學問之文章作成乎多士等而上之極儒者之功用致斯世於隆平於是乎黟汪千年之家聲復昌於成徳氏此升所以屬意於神明之冑者豈以作宰望成徳而巳哉於是行書之以識別

○葉宗茂哀詩序

新安葉宗茂有淸才。年四十四卒於金陵邸。見聞者哀其遭時之不偶也。爲之賦詩。而其裏之老友朱升爲之序。序曰。宗茂﹑葉濂翁之子也。生二歲移家於蓼。自幼以敏給聞。稍長治進士從業。從余復卿先生學戴氏記。歲丁亥歸就鄕藉試有司。明年餘歸自燕山。取道至蓼訪之。後五年淮兵起。宗茂避地歸鄕。兵旋至蹂郡邑。宗茂從鄕兵奮禦稱能。後四年江南開省。或薦之起家。至婺源州。時州境未定。非美官也。旣而鎭戍官適所從前統鄕兵者。於是上下相安。得行撫字之政。再考乃代。代者不善於民。宗茂美聲益遠播矣使說蜀。說所長也。旣而不遣使。督造戰船事集使守饒。饒境接婺源。民歡其至。戍將與之不協。不久罷去。謫濡須。二年讀書治藝。亦不戚戚。或又摘前所督造船不善。重得譴去。年使築城所賦尋仞十倍其家產不給也。子仁效緹縈上書。得免。今年夏以病終。嗚呼宗茂而止於斯耶。宗茂風神秀徹。言笑媚。好讀書。史不數過成誦。爲人比方解說。無不諭者。隆師親友。好賓客。急人貧難。有國士風。作詩有思致。有所論述。滔滔不厭倦。一時欲有於世者。往往以器略待之。然而天性率直。不能曲爲謙退推讓。以苟悅人。視巳之善。如人之善。視人不善。如巳不善。非古心古道之士。不能不相齟齬。宗茂之得毀言以此。楊子云曰。世亂則聖賢馳騖而不足。世治則庸夫髙枕而有餘。世亂之民。困於供億。仕則困於責任。不能集事者。得罪而禍亟。集事者則事愈歸矣。甲兵錢谷撫綏應對豈一人之身所能備。一有不善。卒不得免焉。使宗茂之涉世也。得三四十年不亂。卒其經業。名進士也。展其政事。良有司也。又加之以年壽斂華而實爲賢公卿鄕先生以善後來。使衰老者得所倚賴。豈不甚善。而乃止於此。豈苐其一身一家之气運耶。始宗茂從余遊。與婺源兪仲謙偕。二人通家昆弟出處必相從。仲謙能以義相正。若不相能也。宗茂旣卒。平生所與善相附者眾。而能存念其孤永其身後名者。仲謙一人。余故𨿽以宗茂能得友。古心古道未始糿人自慰。而重念人間世之可悲也。嗚呼宗茂則巳。吾與仲謙之悲何時而巳耶。丁未壯月丙午裏友朱升序

○贈地師詹仲芳序

葬書之道二形勢也方位也形勢如相人之許負方位如推命之李虛中二者各精其一巳足爲術合而一之人焉庾哉自楊救貧以前皆合而爲一釐爲閩贛不能合者蓋四百餘年中間宏博碩大如王朴之孫伋趙卿著指蒙書撥砂詩心經等文出入經史幾於得乎形勢之綱格方位之領袖達者尙有憾焉況其餘乎里人詹仲芳世傳閩術也而學於贛自以爲盡贛術矣而猶講學於閩足力到目力熟人皆信之方將進焉而不巳裏之治此而能行者未有或之先也靑出於籃冰寒於水其吾仲芳乎余故喜斯道之將昌而閩贛四百餘年之判而不合者其將合於吾歙矣故書而贈之

○題宗家子會從軍永新詩卷序

宗家子子會從軍江右朋從姻戚賜之詩俾升先序其卷首升謂序易耳詩之難六月采芑張吉甫方叔之威江漢常武紀召虎皇父之績上有敍情憫勞之作下有思奮用命之謠此國家之所以興而民生所以有賴於武事者也卽今江右之軍者懋齋兪君其人也擅才名於自昔以泛應乎斯世子會夙獲從遊以承其旨使詩之者亦能知子會之心如子會之於兪君乎從軍古云樂借問大將誰有古詩老家法存序之贅矣

○金生家慶圖詩序

男子生而桑弧蓬矢射天地四方以爲六合之內皆其所有事也是故體天地之譔。傳聖賢之心。光輔邦家以仁乎民物下而效一官精一藝馳一傳操一戈凡才力之所可及者。孳孳勉勉。無忝於其生。然气運之流。結靡常。故斯人之所遭有幸不幸。其幸而得於所遭者。每與其始得於生者若巧相值。然是可以見男子之生之不偶然也。吾邑昔稱多士。延佑泰定之際。宦達賢有名者。景山金公稱隱。汪公爲其尢之二公者儒則通。吏則循。所蒞懷之。衣冠家咸法之。景山文章傳世機警可以爲教。其孫伯琴純明修謹守其詩禮領袖弟昆爲吾邑之第一家金生煥孟章伯琴之子從其外舅鄭彥昭官於南服自豫章入閩關嘗航滄海使幽薊庶幾乎四方之事者。而其庭闈之慕無時刻不惓惓也。今獲歸侍。以遂其願。且將再入閩絜家屬以成歸養之樂。焉能文之。士往往慶喜詠述之而來請序。余念兵興以來。宦遊山﹖令海者。吾鄕蓋若干人也。今之歸者幾人哉。身歸矣。而眷屬全於外。父母兄弟安於家。斒衣列鼎。其樂不減。承平之舊。如吾金生者。亦有其比哉。余故以爲近遭之不偶然也。生爲倩於彥昭氏。彥昭之父仲賢君。稱隱公之女夫斯家學所自來也。彥昭之於金生卽稱隱之於仲賢也。景山稱隱昔吾所師彥昭伯琴吾所友善故於生之家慶不敢第以勞苦於前而佚樂於後者頌之乃爲道其家世之懿而以極男子之所事者望之洪武第三禩正月辛卯朔立春里人朱升序

○梅谷隱居序

舊友張君魯瞻。儒雅好古帖。所蓄東坡山谷南軒眞迹。虛谷弘齋皆嘗爲之題跋時爲難得之賓壬辰兵火魯瞻與帖皆亡每馳於懷而魯瞻之猶子伯謙有承宗詩書之美倜儻好義之風爲之敬慕魯瞻爲不亡矣一日攜趙子常爲其所作顏公梅谷隱居記示余余謂顏公休邑之大山梅谷爲顏麓之勝地隱居於是名不虛得昔李願藉韓公之文以居盤谷而無其實何可同年而語矧梅爲皎潔之孤芳有隱逸之眞操尢可尙也今伯謙多善能總眾妙岐黃方書唐許藻鑑景純地理之學無不奇驗業旣精遊必廣當大有用於世恐不得專此梅谷之隱也𨿽然我知之矣人以學求名君以謙自牧則其遊也如班生之投筆如司馬公之志名山大川如莊生之逍遙遊自適其適吾豈求知於人而人亦莫知吾遊之樂也壯哉遊乎余老且拙惟目送車塵而未獲同遊之樂榮歸有時當共盤桓於梅谷翫疏影暗香之奇趣蓋自此始時洪武戊申十月望日隆隱老人朱升序

○送程仲本之龍川侍親序

程仲本年十八從鄕先生東阜翁學經術舉子業去侍尊父官龍川諗其親友朱升曰植也學於此而習於彼也從師之日少而侍親之日多懼夫業無所從請而疑之無質也故於諸經多其受而姑日涉獵焉問學也則先其節目於爲文求得其旨意程度而巳綴之成篇則在定省之暇噫仲本之於學其因時制宜者哉然愚觀仲本之爲人也其質弱其气不充不副其志千言成誦率讀二百餘過飲酒不能一蕉葉淸臒之體不勝衣而攻苦食淡至甚立程自撾暮輒歉嘆惟日不足坐以待旦愚生春秋三十有四幾倍年於仲本昔亦執經東阜先生館下離師而荒舊業坐耗眞所謂悠悠者仲本盍少損其汲汲之過以相益哉今夫舉子之得官也秋試於鄕春受命於朝其卑者亦至貳令彼由外之學職吏員與向之歲貢茂異積月日以至於邑丞非二三十年不可也二三十年之地位以得是職不亦勞乎此之工夫尙必循序而漸進夫田夫工女之志於溫飽也得之非一旦夕不種不獲不緝不織古人之於經書也口誦而心惟之故誦不以口而自然入於心以見諸行事以極夫儒者之功用或弦或舞或息或遊故從事也不苦而腴味達乎四肢六經以下皆文法也其理明故條達而永其義精故圓致而嚴气之所發其辭雄意之所止其篇終作文之本在讀書讀書之法在循序古者四十年富力彊道明徳立而仕今舉經明行修亦限二十有五仲本循序而待年其進可量哉昔者尊父大尹之筮仕於京師也日念揚名顯親不敢忘也君臣大義無所可逃故惟所得而恂恂焉惟所事而勉勉焉非無致力以助長之地不肯爲也今則宰南徹之百里假大州之一麾矣積之久者發必宏將遄致黑頭之公於不難矣方其初時豈不有躁進幸得之徒從旁而發迂闊之笑者顧今所成孰在仲本之爲學盍視此壬申秋中朱升書

○詹田孫氏家錄序

古者王朝有史官諸侯亦各有國史下而至於都若家有土地人民甲兵錢谷之數宮室宗廟官司祭祀往來之事則亦必有紀錄焉又下至於事物之書若山經地誌職官氏族之類皆史流也然而古之爲史者必考求理亂興廢之故而著之善觀史者亦必因其文而得其心焉夫是以感發懲艾而有益於國家身心之理非直以爲聞見也是故剛者必折抑者必發驟興而遽滅幾絕而復續此皆造化之機天之道也上士默觀而會之焉中人以下不稽而鑑諸人事之切近者未有能動其心者也孫君仁遠譔其家錄尊祖而敬宗敬宗而收族墟墓之紀言行之傳感慕之情忠厚之道無不具見而其微意所以示乎後人者尢在於此余謂仁遠爲是錄也孝誠盡焉祖徳彰焉後人得以鑑焉而凡善讀者於身心家國之理咸有功焉是一舉而四得也故於翫復之餘而識之卷末以告夫讀之者云歲辛卯七月甲子旣望友生朱升書於池學尊經閣

○送鮑尙褧序【邊允中戴尙文鄭伯原尹典文鮑尙褧方宏遠】

十二年五月徽守王公詫所貢士於朱允升曰。邊尹軀干言論可觀聽也。戴鮑學問文辭可取也。鄭方才幹可稱也。吾坐一堂之上而得人才如此。其不易哉。允升俯不敢言。再問拱而立曰。是誠不易也。自昔升平之久。有教養之素。且患難得焉。且今蔽賢之責有可辭。而濫舉之罰不可解。公盍愼諸。公曰。吾所貢定矣。子無庸言。但爲我甲乙。曰。不盡識其人也。曰所識者。曰鮑尙褧爲甲。公驚曰。噫餘皆其下乎。不有戴尙文乎。曰此二人也。嘗與遊處者也。知之悉也。且公之舉也。專爲治經博士乎。抑亦使其出入長治用於時乎。由前戴賢。由後則鮑。鮑不甲於餘人。甲於戴某。所識者也。且戴與鮑異。鮑事祖父以處鄕。大得人心。年來科差數十倍於平時。儉勤供給。家事不甚落。戴失父四年矣。落其業半。才亦不同。鮑中耿而外和。與人言辧而婉。能使橫者直。逆者順。戴於所不合者。幾不能一語。交性不同。戴惟治舉子業。今芻狗矣。鮑稍研小學。喜爲人作傳隸。學不同。惟鮑之祖會昌同知。年且八十。父未老而耄。戴有子甫六七歲。無應門之童。二人者。羈於家事而不可出則同耳。其餘烏可比也。公曰。若子之言。戴其無所用乎。曰用於經生學士未嘗不可也。若尙褧者倘處之繁劇。以棄其學。﹖之錢谷。以違其才。置之遠外。以亂其孝養之心。則猶戴之無所用也。公大喜謝曰。子之言誠不私。於所親也。玆以尙褧之行。而書答問於郡守者。以爲贈言

朱楓林集卷之四終

●朱楓林集卷之五

新安明儒學士朱升著晞陽居士範淶校

裔孫時新閱輯時登參閱

七言古詩

五言古詩

七言律詩

五言律詩

七言絕句

◆七言古詩◆

賦梅花初月酬汪古義諸公﹝並序﹞

楊大鑑爲幕府繪摶法百圖題

題歸隱圖

酬黃仲器惠箋紙

四月一日同黃君啟飲髙堰徐氏偶題

和唐令尹喜雨謠

再和喜雨

○賦梅花初月酬汪古義諸公﹝並序﹞

至正丁酉歲餘由金陵還山諸公爲賦梅花初月樓詩餞行作此長歌以答之

冬至之後江上春。來車去馬秦淮濱。峩峩鐘山樓觀古。翼翼南國衣冠新。此時遊子逸興發。客衾忽夢歙溪云。金陵子弟來相送。文儒有賦梅花初。月尢殷勤我昔盛年學書史。擔簦載贄非隱倫。中遭喪亂百念息。揣分甘作山中人。山中得此構重屋。惜其背寅乃面申。淸宵魂交古君子。爲云安名一何神。寒梅始花日出辰。當樓新月懸鉤銀。天根陽生花實茂。月窟魄死光輝沈。蓓蕾數點春我巳。見其映雪千樹之玉津漂渺一眉金我巳看作行天五夜之冰輪功名事業塞宇宙。斂之方寸謂之仁。隆中窺此諸聞達。莘野抱此稱天民。卽今誰因乃成此故人陶侃與賀循未能陳力當引去山中梅月姑相親天根月窟古所云動靜之機斡洪鈞世人漫作復姤二卦看緣何得見梅花初月之景象與夫隱者之天眞再拜文儒領佳貺長歌作謝聊自申

○楊大鑑爲幕府繪摶法百圖題

相臺畫史楊大鑑眼光如鑑鬂如釤搏法千年巳失傳貌出百圖非泛泛劍一人敵學之難豈知徒搏無傷殘彊梁俠兒裏中橫顚倒掀翻掌股間幕府晝長風拂拂窻前卷舒此何物擔夫當道艸書精軍人起距火牛出我欲摧惡卻厭兵欻然見此心眼明垂老寧知才思盡等閒爲寫丹靑引

○題歸隱圖

衝陶先生名如山。何得畫在雲山間。布袍鬂絲晚風滿。應緣歸自江之灣。畫師當時偶相值。歲暮相思走珍寄。橫茅老磵樹參差。毫端似得山人意。山人家乃無一金。是中所有千古心。豪傑聞風失匕箸。學子問道羅冠襟。芙蓉山腰石頭路。釣名射利人如騖。匆匆不省認江灣。寧識衝陶最深處。

○酬黃仲器惠箋紙

萍水相逢成忘年。白玉阿莘燈窻前。余無無住道人句。正自憐何以當此。十樣箋十樣箋展。開光如鏡便如黃裳劍潭牛斗映又如叔度汪汪波萬頃勞君贈感君贈宵人才短筆硯疏此箋十年用有餘文物相施還將文物報試學乃祖黔安書

○四月一日同黃君啟飲髙堰徐氏偶題

層雲黯黯愁春風昨夜子規春樹東客懷爲此不肯醉長途俗子來憧憧鳴笛考皷搖旌旗射福媒利神鬼叢乃知今日四月朔光陰客子嗟飄蓬前溪婦女立欲渡長裙短衫照溪紅溪北亦有靑衣士倚闌注目停酒鍾。勸君不用苦傷春。春夏生意何淡濃。北風十月吹老樹。翻想此景不可逢。二賢終日酒樽同。騰踏不學商山翁。蒼天無遣蒼生窮。嗚呼蒼天無遣蒼生窮。

○和唐令尹喜雨謠

乖龍行雨來。陰雲暗長空。父老急避雨枕籍叢祠中共說今年好令君。愁民心與天心通。推收不行二十載編戶流離注虛稅救焚拯溺不移時感召丰穰如有期夏潦秋必旱家家發憂嘆人言令君先民憂禱神得雨民憂散絕憐得雨如得金黃金不入饑時眼君不見去年河陜間到處各有守令官盡心弭災豈無術坐使生齒遭艱難忠臣忍讀罪巳詔富兒勇取入粟官嗚呼從渠入粟爲官至卿相徙薪合在焦頭上

○再和喜雨

長風吹云云似墨例海傾河來頃刻父老欣欣拜令君令君說是天公力佐曹未離神廟裏祈禱靈通乃如此但訝鑪煙起作云那知心液蒸成雨髙田梯級流天漿窮原廣壑如陂塘明日入山取竹木早稱好日添囷倉百姓莫忘得雨喜日祝令君壽千歲令君常持禱雨心百里生靈望更深右不見蔀屋年來轉焦苦勝似枯田待甘雨

◆五言古詩◆

賦怪蝶﹝並序﹞

題靜庵

和休邑唐明府哭弟韻

山泉樓寄陳實卿

聞仲節至以去年倡酬韻作詩迎之

題林泉風月亭﹝並序﹞

○賦怪蝶﹝並序﹞

國初辛丑歲有蝴蝶大如紈扇飛止人家忽變怪鳥散集鄕村居民兢設香燭爲供休尹錢徳輔親往視擊殺之且罪其爲首者以諭眾怪遂息感而賦此

蝴蝶本化生。變化劇倉彳﹖卒。其父名烏足。其子幹余骨。古有南華仙。偏愛談此物。終然歸一夢。物我兩飄忽。近日雒�氓。流言自南國。妖徒兢傳播。姦類爭出沒。海陽賢令君。此時誅怪惑。快揮判花筆。勇作擊蛇笏。寓公權徳輿。人傑不世出。法路啟端倪。詩史書始卒。坐令窮山民。脫然超鬼窟。錦鯨始捲還。詞源方汨汨。

○題靜庵

三聖妙傳心心體存於靜執中又三言近來惑未省詩書每諄切鄒魯猶衍永徳性敬所尊放心閒弗騁歸根乃春茁用晦豈灰冷彼所謂善刀我所謂尙褧寥寥越千祀舂陵一提醒紫陽書滿家鼻端最機警南州今孺子名庵在近境明當從之遊飛度韓田嶺

○和休邑唐明府哭弟韻

執手憶長路托體悲髙原何論手足恩常情可忍言公家此令弟髙懷寄林園文章麗以則善慶子又孫元方人所欽淸流想同源帷﹖﹖巾所講貫華藻相翩翻人生會有歸橐鑰吐復吞修短一間耳古來誰獨存不忘謂之壽可與通人論開導其嗣息天理培靈根啼烏夜欲旦飛蟁日將昏勗哉崇美徳憂喜在一門

○山泉樓寄陳實卿

麗澤期良會蒙泉嘅獨登居常神巳合到此恨逾增休沐知多暇追隨愧不能五城便笑傲六月絕炎蒸樂共難兄被心傳季父燈重來應旦暮畱語謝溪藤

○聞仲節至以去年倡酬韻作詩迎之

中溽飛眞灑空令訪隱居來期數日近別憾一年餘聯句星源夜持觴巖鎭墟淸歡成昨夢塵土上衣裾我抱窮民嘆公知宰物私著書瞻乃祖宜室慶佳兒應有新來句能消客裏悲炎途宜早發目斷碧雲馳

○題林泉風月亭﹝並序﹞

桂巖程先生家林泉風月亭其先大夫帥斡公所建也壬戌之秋始與其伯子順識攜至其家坐於斯亭粵明日又與其仲子堅識及婺源程仲光四人同坐以亭名分韻賦詩餘得泉字勉成一章惟覽教之

竹樹擁天寶石水通人煙好風秋淅淅皎月晝娟娟幽人美云居四妙具東偏築亭攬斯有古意溢盈椽方亭水爲基三葉相承傳巖香發秋桂老椿記當年渴來何所擬峩眉老人泉鳳甾枆不殊我識存與全

◆七言律詩◆

題方山樓

題吳仲爾云眠小隱

遊齊雲巖值雪有作

次韻汪伯恭總管一覽

次韻牡舟

盆荷﹝五首﹞

春寒喜晴

春雨

又用前韻謝人惠詩

贈程子靜生日

寓錢塘題楊元誠奉使回吳中揭曼石所贈序

送李太守赴召回京

送金汝霖之浙

送金彥中赴浙行省告承襲

送回嶺汪士林之杭

送朱巧

酬汪子益寄詩

謝孫瀛州﹝並序﹞

次韻謝陳正父﹝並序﹞

題栢山齊祈寺和唐子華韻

次羅應玉淩雲臺韻

送方伯潤松蘿山讀書

題鳳山余鏞讀書處

○題方山樓

易稱坤靜徳能方樓對方山拱畫堂突兀僊居雄裏閈淋漓華扁照楣梁靑山滚滚開書帙餘慶綿綿列笏牀老子个中無一事翠屏松竹共蒼蒼

○題吳仲爾云眠小隱

吳君家在黃山西樓閣突兀雙溪湄靑燈烱烱讀書眼白酒滚滚遊山詩其誰畫之澄心紙團面褎衣古冠履白雲滿地未遽眠閒睇遙天俯江水

○遊齊雲巖值雪有作

怪石飛雲路更斜長風遠水思無涯金仙直豎兜羅指玉女細挼薝卜花興到直須斟北斗壺傾安得喚西家巖神剛許云衢步好稱先生鬂未華

○次韻汪伯恭總管一覽

岱宗峯頂碧天垂超世飛仙此地宜腳底有山出雲气空中聽我詠篇詩當時歷視景如畫今日重來味似卮一覽名樓應契此倚闌遊目許何時

○次韻牡舟

碧玉叢中錦繡堆濃酣春日自低回絕憐國色華中主幾費詩人洛下杯淸勝麝囊香乍拆艷勻宮彩巧初裁何時去作長安客翫賞相隨一笑回

○盆荷﹝五首﹞

閒向牎前鑿小池規模𨿽窄頗稀奇澄瀾淸淺無三尺嫩蕋初開一兩枝日照黃心香馥鬱風翻翠蓋碧參差渾如寶鑑涵明月對此寧無酒共詩

其二

堪羨幽人古瓦池能令眼界足淸奇魚兒閒泳衝萍藻蓮蕋初開不蔓枝白石雨餘渾鑿鑿碧泉風動更差差二難華萼相輝處時復臨風共賦詩

其三

貯水栽蓮瓦盎池西湖風景豈專奇髙呈艷艷紅妝面特立亭亭碧玉枝靜影月涵光皎潔淺波魚戲漾參差主人心與濂溪會一日何妨賦一詩

其四

荷種陶盆當曲池遠觀褻翫摠稱奇花開水面無多蕋香噴風前敵萬枝醉臉臨軒紅掩映舞裳搖影翠參差斯花不是眞君子爭得騷人苦賦詩

其五

白石靑泥小瓦池新荷出水影偏奇華峯移下無雙種笁國分來第一枝杯面月光浮蕩漾鏡中云影動參差騷翁行照須眉處安得辭勞不賦詩

○春寒喜晴

雨歇微寒釀曉晴富翁聊爾錦袍增遲遲春日堪遊子拂拂東風巳泮冰幾片墻陰梅雪褪萬絲堤上柳煙凝詩人陡倚闌干立更上危樓第一層

○春雨

厭聽階除滴滴聲霏霏微雨逐風輕園林艱賞花空好泥濘難行艸自榮連日浮雲長靉叇今朝紅日得開日余心擬約前川樂傍柳尋花快此情

○又用前韻謝人惠詩

士林柱石振文聲志樂林泉勢利輕指日安車儕李氏他時執爵等桓榮覿君風采心猶喜惠我珠璣眼倍明今歲得爲桃李客始終是賴見交情

○贈程子靜生日

程生眉眼如新月生日忻歡寘酒樽王父仁恩在民庶乃翁世祿遺兒孫和風款款回山市春樹亭亭對學門勉爾燈前勤受讀發揚家學詔來昆

○寓錢塘題楊元誠奉使回吳中揭曼石所贈序

彩絢吳箋繭理斜龍須漚楮壓冰花風帆載重歸蒼漢春殿翻經擁綘霞揮灑定崇前世典寵光先到大臣家遙知朝著虛賢席莫爲湖山枉使槎

○送李太守赴召回京

昌黎詩文送陸守千載之後驗於君下車期月民正喜赴召頃刻畱無應五月梅溽山霧暗六馬啟道晨光新作霖大慰天下望回頭還念新安民

○送金汝霖之浙

景輝老子挺前修喜有名孫入品流恰自西江得休暇遄從東土作淸遊聖書六字標吳墓世寶千齡閟虎丘更上會稽探禹穴歸來肯復寫龍頭

○送金彥中赴浙行省告承襲

錦帆蘭槳去如飛看盡江花到省薇抽矢廣庭楊葉小談兵上幕杞材希卽令歲月來無際況是風雲气有機平世尙須尊武弁芳年未許試班衣

○送回嶺汪士林之杭

武林物色入詩香把袂安能�四方酒盡一尊山意晚舟行六月水風涼壯懷去去遊而樂道路悠悠阻且長若見虛翁煩寄語文章日月與齊光

○送朱巧

西上欣逄雨送舟不殊一鶚舉淸秋舊聞王燦依劉表今見何常薦馬周摠帥好賢惇古禮書生立志紹前修吾宗後學當期子爾祖聲名萬古畱

○酬汪子益寄詩

吾曹秋擬冷官僚得子新詩破吝驕茆屋每緣人借重桃源不與世相遙平生短翮追云鵠何日桑虫類細腰憂道忘餐祗自苦一尊評此欲君邀

○謝孫瀛州﹝並序﹞

昨便道求見值從者他出恐歸知系念未免假姓名以相安豈謂二日之遲遂償一生之願長者不鄙下顧寓齋感喜不可言也前過不可以不首先施不可以不報詩述其意幸甚一粲

昨日長橋訪隱廬今朝寓館辱髙車宣尼作麼報陽虎張祿元來是範睢避暑寺中相約舊挹和石水納交初不堪攜剌來看處馬首匆匆問所如

○次韻謝陳正父﹝並序﹞

去年冬歸家陳正父有送行詩擬春來酬和而忘其元韻正父忽又以他詩見示徑用其韻作詩奉謝

年來多難劇傷心難向蓍龜問陸沈背我年華惟自惜動人春色不渠禁愚如伯魯非忘舊歸愧淵明未覺今珍重主人臨別意謾依新韻獻微吟

○題栢山齊祈寺和唐子華韻【丁酉赴召時作】

西風笳皷東南來。國本應須老手裁。淨洗甲兵過練水。早隨冠冕上雲臺。傳宣馬系門前柳。伯頌人磨石上苔。機會到時須勇進。天邊莫待羽書催。

○次羅應玉淩雲臺韻

臺扁淩雲俯碧園眾芳圍繞綠陰繁崇髙不數重山艮堅實疑加載物坤臥看靑雲行碧落吟傾綠醑泛淸尊佳名妙句兩臻極總有飄飄逸气存

○送方伯潤松蘿山讀書

一上松蘿數千仭學如九轉煉還丹且將員木警宵寐莫厭斷虀供晝餐松葉亂雲孤嶂暝杏花疏雨晚窻寒樂羊莫起思鄕念應悞佳人機杼難

○題鳳山余鏞讀書處

鳳凰山上鳳凰鳴鳳去山畱百代名世治有人來結屋月明何處聽吹笙碧梧翠竹炎光薄黃卷靑燈夜气淸會見來儀爲世瑞九重天上待蜚聲

◆五言律詩◆

得詹田佳城

謝陳弘道飲餘春酒

寒食作﹝並序﹞

送陳自新上永新﹝三首﹞

駕陳亨衢長子遷新居﹝並序﹞

○得詹田佳城

風水集詹田藏川夾石川𨖻心垂半世藏體付千年海內風塵息城南燈火偏親朋何用哭含笑入黃泉

○謝陳弘道飲餘春酒

昨來叨宴遇剪燭夜沈沈和气醉連昔謝名遲到今無人共酬景有憾易傷心祗合移髙館淸談聽鶴林

○寒食作﹝並序﹞

寒食淸明日與諸友期會臨溪以雨不能集遂同君啟子益及淦孫冒雨空歸途中分韻得時字

浮生懸美晤蒼昊屍﹖堇幽期滂沛五更雨畱連三月時林園成綠暗花樹失紅滋倘有遊觀興黃花未是遲

○送陳自新上永新﹝三首﹞

有客志髙遠不柰拙謀生將須出肺肝四座相爲驚何門可拽裾何處有魚羹豪傑乍相見爲爾嗟不平

其二

南窻脫烏幘汗顆不勝灑此際向長途知非得已者木川郁佳樹已是息波馬川云肯上天須臾雨天下

其三

元帥古郤縠好客今鄭莊庇人千萬處況乃惇同鄕作客亦有時爲樂不可常油幕飽膏馥勉爾歸屠羊

○駕陳亨衢長子遷新居並序

令長翁榮構華處卜吉新居眾人相賀莫不以髙明爽塏爲說至其善頌猶不能出張老意度外小子則否謹按禮命士以上父子異宮自非鯉庭聞禮之熟安能居今而復古禮如此不然是亦天資之美暗合法度亦足可喜此吾儒所當提掇者他如父母俱存兄弟無故爭迎取養優遊安佚亦賀言之所不可少者意長語約四十字以見情幸甚一覽

聖王尊命士父子不同官末俗口﹖﹖陳迹名家尙古風過庭詩禮舊分橐酒肴丰超出斯幹上髙堂坐媼翁

◆七言絕句◆

四美堂

東園

環秀樓

靑子亭

芳馨亭

長春亭

花仙徑

武陵源

濟舟亭

歲寒亭

得心亭

贈星士汪曉窻﹝五首﹞

登顏公山

畱金陵送畢功大州判歸﹝四首﹞

代人作春閨怨十首

○四美堂【以後十二首爲陳弘道題】

有客畱題四美堂東塗西抹妄平章元來只是四時好雪月風花相發揚

○東園【園居四美堂之前】

卉木亭臺景實稠不畱隙地豁吟眸舉頭見有空閒處又構飛雲十二樓

○環秀樓

樓外周環列秀峯先生愛此意無窮不放水紋浮枕簟但教欄檻倚晴空

○靑子亭

杭人食梅不待酸只須豆樣薦金盤若教靑子亭中坐看有何人不整冠

○芳馨亭

滿架芳塵似雪開眼鼻受用貪忘回暮歸卻被嬌娥問何處惹得香風來

○長春亭

月掛棠花不但梢欺人憔悴彊婆娑主公也有長春藥千壺傾倒醉顏酡

○花仙徑

二月時光春事濃海棠花發透脂紅若還眞有仙風味那得中間一徑通

○武陵源

武陵源裏桃花春世俗傳聞昧僞眞早知只在東園裏大有髙人來問津

○濟舟亭

爲怕燕姬翠黛愁畫船艤閣兩津頭因玆便得濟川妙只用輿梁安用舟

○歲寒亭

後凋向說栢共松今此名亭又不同直爲正心難屈致但蟠香葉綠茐茐

○得心亭

樂得之心自有郵智仁肯向陳編求威望何如山厚重機心未遜水周流

○贈星士汪曉窻﹝五首﹞

五星三命元非古後世推詳便爾靈若捨根源求克應曉窻談說自堪聽

其二

十人談命九無術有術逢迎不直言今日見君成促坐淸風蕃露灑前軒

其三

紛紛世俗愛言好好命如今見者稀言好暫歡終受訾曉窻不是欠圓機

其四

不揜逸邅不諱貧髙談慷慨見天眞彥章自是江南寶且向江湖覓好人

其五

我亦勞居算五行三分富厚七分淸春深雨足長靑艸數畝山田自可耕

○登顏公山

咫尺九天低日月分明千里俯山川顏公登跖只如此空悔塵中六十年

○畱金陵送畢功大州判歸﹝四首﹞

楊枝裊娜酒旗搖人去人來朱雀橋老我送君人送我遲遲幾許意難消

其二

醅芽茶觜挹流泉人世紛紛我是仙客裏自悲還自釋歙山享用已多年

其三

碧流淸淺且無波酒鼎船頭秋月多捨弟同遊應念我我詩有味好吟哦

其四

勞佚人生各有宜扶桑汲汲有崦嵫畢公今日還山喜似我當初得舉時

○代人作春閨怨十首

一別劉郎萬里遙少年背我暗魂消屋檐初日喧黃口擁被孤眠又一宵

寂寂深閨春晝長憾郎不爲惜流光畫文剝盡琵琶面好似奴兒去後妝

昔日紅桃花發時每挼花片心瓊肌如今卻被桃花笑曉攬靑銅艸樣萎

生來最不耐離愁縝日嬌啼倚畫樓鄰捨女兒兢相笑奴家半月不梳頭

一春芳事在靑郊紅杏將花豆蔻苗嬉伴昨宵相約定誰知癡雨打花朝

東風疑不到窻紗驚見盆桃盡著花郎意豈勝春意蕩遠遊亦合暫還家

了了如歡杳杳悲凝情盡日聽烏衣郎歸莫作呢喃語薄幸疑君說是非

庭前紅杏笑嫣然前日初開蝶恣穿輕翅不來畱粉在空教妾意憾當年

春來花月勝秋光也爲離人照斷腸何日兒夫重攜手淸宵不復倚頹墻

狂夫一去不思歸桃葉能隨柳絮飛惆悵北溪溪上路只同夢裏唱金衣

朱楓林集卷之五終

●朱楓林集卷之六

新安明儒學士朱升著晞陽居士範淶校

裔孫時新閱輯時登參閱

策

記

說

◆策◆

六經

四書

○六經【浙江省試】

問聖人之道載於六經六經之旨明於傳注然其傳襲之有異同學問之有淺深亦豈無可講者夫易畫至六而卦有六十四此伏羲先天之圖何孔子未嘗明言而邵子獨得其傳乎連山首艮歸藏首坤何二易俱亡而周易獨存乎京房淪於術數王弼間以老莊固無足論者程子專於理邵子專於數朱子兼理數而專於占可得聞乎果合於古乎書始百篇旣遭秦火伏生之傳才二十餘篇馬鄭所注果怕晁錯得之口授者乎壁中之出增多二十五篇何今文古文分合難易之不同乎孔氏以序冠篇端蔡氏何以復刪置於後乎詩有齊轅固燕韓嬰魯申公而毛萇之出稍後何萇之學獨行乎朱子傳注諸經自謂於詩無憾然其序文之去音韻之葉經緯之分亦有所本乎春秋鄒夾旣亡有左氏公唐谷陸淳以來說者無慮數十家孰爲合於經乎近世程劉呂張之說各有攸當何胡氏獨用於今乎禮有周官儀禮禮記河間之獻新都之用果全書乎淹中之山曲臺之記何止存十七篇乎大小戴記始三百餘篇其後刪合爲八十五篇又損益四十三篇何今所存小戴乃增多六篇乎儀禮其經也亦有異同乎今何捨經而用傳乎此其大略也諸君子方以經術用世其考核精矣願條陳以對詩書禮樂先王所以造士之四教也周易春秋孔氏贊之修之以爲世教者也大哉六藉之功乎立天地之心植生民之命措斯民於至治傳是道於無窮先聖後聖因時而起制作傳述其事不同而此心此理則未嘗異也學者存此心以燭此理則味諸經文而釋諸傳注此所以有得也此心不存則理路昏塞意見背馳固懵然於聖人之經矣傳注傳襲之有異同則滋惑之大焉大抵聖人之道散於萬殊者非狹小之心胸所能包羅也斂於一原者非粗淺之意見所能造詣也問學至於浹洽思慮通乎神明然後有見於化原有得於古初而聖人之經可得而言也是故詩者人情之宣也書者政事之紀也禮者列義理之序而樂者陶天地之和也易者上古聖人所以開物成務而春秋者吾夫子所以正王道而明大法者也皆非可以易言也夫河圖洛書順逆生克天之所以視經緯也先天後天對待交易聖人之所以明體用也此萬化之原萬事之本六藉之門戶也易畫至六兼三才而兩之也卦有六十四八卦相蕩因而重之也先天四圖蓋出於伏羲夫子系易傳易有太極章旣言卦之所以畫說卦天地定位章又言卦之所以位其但言河出圖洛出書聖人則之而不明言其爲伏羲者亦猶但言易之興於中古作於憂患而不明言其爲文王也是圖也必待希夷屢傳至邵子而後大明於天下後世則斯文之气運有關於天而有竣於人者如此也連山首艮終始之際也歸藏首坤靜動之守也二易與周易同掌於官其經卦皆八其別皆六十四而周易獨存者以夫子贊之而學者傳之也夫理者所以禦數數者所以寓理京房吹律其爲數也徒煩於推衍王弼亡象其爲理也遂荒於髙虛程子發明易之理而加一倍法之言則知數者莫程子若也邵子發明易之數而一動一靜之間天地人之至妙邵子固以理而妙是數矣夫天一至於地十與夫盈天地間之物象皆天所以示人之數也而其所以爲數者有理存焉善有吉否有凶與夫致悔致吝之故皆在人自然之理也有疑於其理而稽諸鬼神則必以蓍策之數焉占也者理與數之合也知來之神其數不可窮藏往之智其理不可易易爲卜筮而作朱子所以融會程邵之說而發明易之本旨也九圖之冠於本義者傳於古也六圖之特筆於啟蒙者與夫子所謂八卦相蕩因而重之文𨿽不相合然而朱子所以推邵子一生二之義與程子加一倍法之說同也百篇之書旣遭秦火伏生之傳才二十八篇馬鄭所注又有僞秦誓一篇自唐以來孔氏所傳二十八篇盛行於世而馬鄭注本不行矣今文古文篇有分合詞有難易觀其文理之相接則可見其始合而今分矣觀其體制之迥殊則疑其彼何獨難而此何獨易矣若是者自朱子吳才老固巳疑之而世之大儒亦巳有明辧而整正之者矣古文書序自爲一篇孔注引之各冠篇首序文與書本旨往往不協蔡氏刪之而置於後以存其舊蓋亦朱子所授之旨也漢儒傳詩者四家毛萇後出乃獨行者理勝於三家也孔子曰關睢樂而不淫哀而不傷而齊魯韓以關睢爲剌詩焉此其傳之所以不行乎朱子之於詩也本歐陽氏之旨而去序文明吳才老之說而葉音韻以周禮之六義三經而三緯之賦比興各得其所可謂無憾也巳春秋五傳鄒夾旣亡陸氏以來其爲說總總也大抵春秋一書𨿽曰聖人誅亂討賊之筆而出於仁恕忠厚之心故其立法也嚴而待人也寬有能因其筆而得蘭鈊核字實而不流於髙虛推書法而不陷於慘刻是爲合於經者程劉呂張之說各有攸當而胡氏之傳獨用於今者金陵王氏當國廢斥聖經胡氏憤切於此遵程子之意爲經作傳以羽翼而復之事據左氏義取公谷之精者是胡氏能集三傳之所長而深有功於聖經也禮有周官儀禮禮記三書周公六典本以命官而非以記禮其間所載之禮乃職掌之所及者爾各官空土以居民考工非司空之事則六典固非全書也經禮三百亡於煨燼而髙堂生所傳僅十七篇焉大小戴記出於漢儒編緝而今所存小戴記乃四十九篇焉淹中古經之出曲臺禮射之記凡此皆見於班書藝文之志自朱子儀禮經傳通解序目戴記篇目損益多寡具見史誌正等書遽數之不能終也夫禮有數有義名物制度者數也其所以然者義也數非目擊而身履之者未易知也而義則學者可推而知矣儀禮經也所記者名物制度禮記則傳其義焉遠古無傳則求其數也難不若姑因其義之可知者而使學者盡心焉而求古聖制作之意以通乎其餘則設科所以捨經而用傳之意也執事先生所以下詢承學者旣條陳以復命矣敢因策問言外而竊有獻焉夫聖人之道載於經聖人之心無窮經之理亦無窮也顏曾思孟之傳述周程張朱之發明凡先儒心術之所形精力之所極學者旣不敢不盡心矣河圖洛書之異而同先天後天之分而合四圍皆從中起之故方圓逆順往來之妙蓍七卦八之實迹用九用六之微機卦象之神奇卦變之定法九疇出於洛書之法象三聖執中之本旨孔門求仁之要義中庸知仁勇之統會孟氏存心養性之異用風人詩章之體周頌音韻之說春秋書法之可推禮經大祀之未審若此之類學者得毋獨有所當盡心者乎聖人垂教於萬世先儒有望於後人其心蓋何如也存是心以明是理用聖賢之功夫求聖賢之精蘊博而約之可也不然則專門之習學究之譏其於經術用世何如也執事先生洞燭於此矣故愚敢因策問言外之旨而竊有獻焉

○四書【浙江省試】

問孟子曰仁也者人也合而言之道也是仁與道一矣孟子又曰三子者不同道其趣一也一者何也曰仁也中庸曰修道以仁則仁與道又爲二矣孟子曰仁人心也是仁與心一矣而孔子曰其心三月不違仁孟子曰君子以仁存心則仁與心又若二矣然仁也道也心也果一歟二歟明著之以觀精蘊之學仁者天地生物之心人得之以爲心者也以人身言則人之所以爲人者此仁也以人心言則人之所以爲心者此仁也見之行事則合天理而無私心者仁也論之人心則無私欲而有此心徳者仁也以其體用兼言則心之徳者仁之體而愛之理者仁之用也以仁與道對言則道者義理公共之名而仁者吾身親切之理也以仁與心對言則心者兼形气知覺而言而仁者專指吾心眞純之理也知此則可以釋明問之疑矣孟子曰仁也者人也合而言之道也蓋曰仁者人之所以爲人之理也然仁理也人物也以人之理合人之身言之是乃所謂道也詳味孟子語意則仁與道未嘗一之也至於答淳於髠之言引伯夷伊尹柳下惠之事而謂其道不同其趣則一於仁則以三子之行𨿽異而皆合乎天理而無私心也夫子答哀公問政曰修道以仁者謂修五者之達道必用吾心之仁蓋達道人所通行而仁者我所獨得天地生物之心而爲心者此心不存則𨿽行是道而道猶在外也此心而存則所行之道在我矣此二章以仁與道對言二者固不可以一之也孟子曰仁人心也先儒謂心如谷種仁則其生之性是也孟子之意蓋謂仁者人之所以爲心者然但謂之仁則人不知其切於巳故反而命之曰人心則可見其爲此身酬酢萬變之主而不可須臾失也翫夫先儒反而命之之訓則孟子語意亦未嘗直以仁與心而一之也至於夫子稱顏淵不違仁則謂其心無私欲而有其徳也孟子曰君子以仁存心則謂以仁之理存於其心其發則爲愛人也此二章以仁與心對言二者亦不可以一之也總而言之仁者人之所以爲仁之道也人而不仁則非人之道仁者人之所以爲仁之心也人而不仁則非人之心孟子言仁旣曰天之尊爵人之安宅又曰天下之廣居而猶未也必附之人之身焉曰仁也者人也必直指人之心焉曰仁人心吁精矣

◆記◆

方山樓記

西樓記

勤有堂記

永思亭記

四友軒記

淸陂橋記﹝並詩﹞

○方山樓記

方山樓者程靜翁新居之重屋也程自東晉時元潭守新安遂家焉至靈洗顯於梁陳之際實能捍禦冦難以徳於鄕邦而廟食之神明之冑蕃昌在他姓上靜翁居靈洗故宅裏至正兵興以來避地水之南越數歲始構新樓而居焉靜翁气義之士也揚貌而碩膚善談論而重然諾使人望而重之親而倚之邑大夫郡公往往知其名靜翁往役而巳未嘗往見也方其樓之初成也余登而落之靜翁自慮其不見捨於斯時而莫得家之安請樓名以自表余觀新安江水自率山東流委蛇以入浙樓之所帶也吳大帝廟於層巘曰孫王山樓之所枕也是皆佳山水也樓向西南其山未有名而面蔪然立頂截然平無異乎塞門之屏樹也瞻之若對筵挹之而入座其諸君子之平正卓立自守而不可拔者歟宜名之曰方山而以名君之樓者莫宜於此也樓凡若干楹廣尺五十深四之一前軒牕幾左右室房幾繞之以廈院表之以髙門城之以藩垣郭之以隸捨以待賓客以息子孫於無窮極非直爲遊觀而巳也旣嘉名以顏之又善頌而落之而又本其世道其爲人述其所志作文以紀之使夫聞見者不徒歆艷於神仙之居而知其爲隱君子於斯也歲癸卯里人朱升書

○西樓記

西樓者孫君仁遠之所作也君旣成新宅於祖居之西靜山朝秀於前詹溪秋澄於後門庭開明廊廡深廓燕寢重屋周阿翼捨殆二百許楹阼戺堂序稽經合禮起居遊息尊安優逸人之過其裏閭者往往欣慕顧瞻以爲盡居室之美君曰吾所以自處可矣尊賓則未也禮主人席乎堂之東南寡席西北西北嚴凝之方所以尊之也階主人就東階西向客就西階東向史記韓淮陰得李左車東向坐師之也樓護在王邑坐坐者數百人而獨處護於西東向護邑父之客也故降等之客則就主人之階主人辭之固乃巳不敢當東向之禮也是以田蚡自以漢相尊東向坐而坐其兄蓋侯西向可暑矣君乃起樓於新宅之右爲屋又若干楹大明升其前軒北斗掛乎欀桷中設賓榻髙廣尋丈旁列幾席坐者百人其圖畫書藉橫陳而髙披者莫得其名數重屋之下宴寢安便賓友之來也笑歌眺望登降憑倚無有不滿意士君子𨿽未之目見者亦想象欣慕以爲得待人之道焉余嘗慨世之人以其意爲屋室基爽塏之堂斵髙明之宇鑿池豬淸開戶當山以娛心目而適其起處者亦無所不至逮夫階除卑接遇之禮亭館失酬酢之歡主人者深居安處淸溫廣密而賓姻戚友或捨於隸人乃習焉而若罔聞知者斯不謂之不知類者乎不然孫君恬靜者也豈好爲是締造之勞哉君曰子殆得余意請爲西樓作記余謂在禮捨館捨之者爲主是樓也賓友自爲記以道君之徳美固不待請也樓成於至正九年秋記在其冬雲裏友朱升拜手

○勤有堂記

先師陳先生生淳佑壬子年。二十四歲始自縣南五城復居陳村。越二十一年積累書會之奉始成新居於東阜之下而扁其堂曰勤有。取諸韓公示兒詩語以詔來昆也先生未弱冠巳蜚聲鄕校裏老儒朱楚材奇而器之妻以族女實協心媲徳以成其家攻紙田筆耒歲之入也蠶織亦參之一焉是以先生旣成其屋廬矣畢婚嫁長孫曾而科第著述爲邑裏儒者第一元統甲戍先生年八十三妃年七十九先後六日而卒未二十年淮兵起屋以毀廢歲丁未先生曾孫盤授徒於鄕以前翰林楊仲弘之子宗道所書勤有堂榜揭於寓屋復先生之業此其權輿也歟盤謂朱升曰辛勤三十年始有此屋廬韓公詩也詩書勤乃有亦韓公詩也觀吾家堂名惑而弗辧幸爲記以昭之升事先生二十餘年誼莫厚焉楚材公吾曾祖諸從也屬莫親焉宜記莫我若也盤以其妃始居是室則舉先生夫婦成家之故實勤有之言以爲告者亦莫此若也韓公二詩蓋當時士習昔人評之玆無庸論然以勤而有以怠而廢不特詩書屋廬二事爲然第於二事中吾儕不可不知先後耳子其試思之抑又有進於是者聖人系易於豫之上六曰冥豫成有渝無咎於升之上六曰冥升利於不息之貞先生心學有出於韓公詩語之外此升所得於先生者不可以不告也少陵贈王砯詩曰我之曾老姑爾之髙祖母鳳雛無凡毛五色非爾曹子其勉諸正月元日記

○永思亭記

休寧陪郭程君和卿與其從父饒州路銅冶場提領貴老立亭祖墓之旁題曰永思以饗其先又置膳塋之田定合族之約俾後人世守之求記於余余從和卿得其譜云凡新安之程皆出於晉太守元譚太守當永嘉末有徳政賜第郡之黃墩家焉至梁將軍忠壯公靈洗起鄕兵拒侯景廟食於鄕子孫始盛曰唐禦史中丞都使公澐復以鄕兵拒黃巢其中子南節領軍保休寧遂居邑之陪郭南節之後曰宋開州團練使全與金人戰死池州子先誓守墓不仕晚問道於考亭號東隱先生三子曰永正宋帶禦器械分居杭睦曰永奇從遊考亭號格齋曰永彰鄕貢進士兩泒並顯於休寧所謂陪郭程氏者也初伊川子端彥從南渡居池州團練爲池州統制遂相通譜端彥六世孫祉休寧尉居邑之小東門而格齋玄孫六三無嗣祉從子榮秀實繼之官至江淛儒學提舉貴老之父也鄕貢五世孫隆當國初下江南徽有兵變欲屠其民隆冒白刄說止之授本縣尉生永盈庫副使忠甫和卿之父也自南節至和卿凡十六世墳墓眾多不可無修謁之規子孫蕃碩不可無統葬之處故和卿與貴老協議以爲此亭而後歲時之間奠獻可施昭穆可序誠可謂永言孝思者矣然詩言孝思必繼之曰維則使前人可則而後人不求以則之豈得謂之孝哉程氏之先若太守之於晉忠壯之於梁都使之於唐團練之於宋縣尉之於國朝皆克世其靖亂活民之功功之可則者也東隱格齋之於考亭提舉之於伊川皆私淑其窮理盡性之學學之可則者也程氏後人登斯亭也進而饗焉良士出爲良臣則庶幾乎永思之名之爲稱情也哉貴老名文貴和卿名峴山皆讀書尙義而貴老之兄福孫和卿之從弟子社子華樂助財力尢多且勞事宜附書至正八年歲戊子春正月晦日邑人朱升記

○四友軒記

臨川吳君至新安爲餘言其家之勝有伯兄之四友軒焉。蓋吳氏世以衣冠族居縣東都山水之美若盤谷之爲者兵興以來避地於外旣歸而棟宇獨無恙故伯兄卽其嘉植之蒼翠芳香者以一身居三者之間而以名其軒以爲生斯世也而得友於是足矣吾縶於宦遊日思焉而不能忘也子能爲我遙爲之記乎余曰物之生也莫不各有其徳惟無欲者能不失之䢐來之松淇澳之竹山有嘉卉侯栗侯梅其蒼翠芳柏之感乎人者終古一日也風焉而聆其聲月焉而俯其影暑焉而休其陰至於歲之旣寒而昔人聯之以爲友凡其受命於地貫四時而不攺先儒所謂枝上之乾坤者非生生之易歟伯氏吹塤仲氏吹箎尙徳其徳軒而揭之基焉竹苞締焉松茂巡檐索笑惟吾徳馨方是時也興情而賦就顏酡而歌發太和至順彼我一天人歟物歟師歟友歟三歟四歟五歟不得而知之也此天眞之渾融世運之古初宜乎君之不能忘也君曰子言信美矣𨿽然頌而無先﹖見余乃言曰物之無欲而不失其徳者未易淺視之也記曰竹箭之有筠也松栢之有心也二者居天下之大端矣稽諸說苑梅以花貴自戰國始而後之風人托物莫先焉正於內媲松之心毅於外視竹之筠英華之發馨香之聞潔白之姿不怍於梅之葩蘤也而後可與三物友有進於是因其不失者廓而致焉以極乎所以爲人者如是而與三者友則冢宰儕於五卿而六官乾坤列於六子而八卦亦未爲失其在我者焉不然則此三物者將語人曰以徳則子事我者也奚可以與我友右矍然跽而謝曰富哉子之言乎請書以寄伯兄使刻諸軒之壁

○淸陂橋記﹝並詩﹞

歙休寧南五嶺淛江番江往來要道也嶺北十五里曰五城議爲杠梁者幾世代矣去年夏五城耆儒黃伯固爲餘言是事且曰吾鄕鄰程子珍殆成之餘喜曰成之爲文以記之今年來則成凡架板之座幾聯四木以爲板比兩板爲一叚者幾工人用力幾合之爲費以米計者幾又請於官復其旁幾戶任維系架撤之事且求田收歲入以俟修葺焉其用心之善而爲謀之永如此旣亟酬其記且益之以詩詩曰

淛水入海番爲南江兩地相達踰嶠乃通歙統休婺分流之所通道攸經爲嶺者五溪漲爲惠欲涉無涯五嶺之險莫如淸陂豈無小舟夙夜誰艤莫往莫來有如千里豈無實路鑿石巖山行旅求捷鄕閭往還維玆新橋厥功莫比近濟一方遠通萬土木座立鱉板道橫虹靡晨靡夜以西以東昔人有心迄今乃作猗歟程君出其私橐程君從戎以捍裏居一橋是力可覘其餘五城名鄕世多君子徳教涵濡用能取此事不在大力不在多孰有善心我爲作歌

◆說◆

梅桃程氏三叟九子十一孫字說

程伯順字說

○梅桃程氏三叟九子十一孫字說

余年二十時始遊邑之南鄕卽與梅桃三叟遊三叟親兄弟也而各三子伯叟之長子長餘四歲季子與仲叟之季子少餘十有七歲十有九歲時伯叟持家政待賓客甚有禮余往來必過焉三叟與其九子者無老稚視餘如一家人也旣而二季子讀書餘石門山中三叟請爲九子定其字旣述其說以詒之矣今年秋伯叟語餘九子者旣各有子不蚤表以字慮其名無以別於人人也乃與其塾師古林先生黃君啟商而字之而述其說曰伯叟三子景顏之子佑佑之文原於右右助也手之用左拙而右捷故助之意義取於右友亦助也從兩又爲近古右宜字子友景卓之子承承與奉同義承兩手拱節會意奉以兩手丰聲字體不類義無異也承宜字子奉景虞之子安聖賢所謂靜而後能安非存之不可易曰成性存存道義之門安宜字子存仲叟三子時饗之子佛西笁浮屠之稱寫其聲而已初無意義釋者謂華言覺非也詩佛時仔肩音符勿反學記其求之也佛之類意同於拂耳佛宜字子順時用之子肇寅爾雅釋詁肇始也釋言肇敏也先儒酒誥本釋言肇宜字子敏寅生於庚寅歲當讀如夷今世俗讀寅皆爲夷眞反則其訓敬也寅宜字子敬時行之子觀書觀逸遊田分言之則觀非遊也然古人則渾言之如宋秦觀字少遊字務觀尙矣景行先哲蓋字子遊季叟三子明善之子葆葆所以陰覆者也蓋字子蔭明達之子輻輻友乎輪轂之間考工記貴固且彊是也當字子彊明復之子尙濩尙上也加也濩湯樂名義取諸布濩以濩民也尙字子加濩字子和可也噫余自幼遊至今三十有三年不鑑諸水鏡不觀吾須眉與三叟九子十一孫者浮沈逍遙惟見榦其而枝枝而復枝竹苞蘭茁造化發育蕩然一生气而巳數十年如度數日豈知行年五十有二哉仲叟夙信星命十數年前自推其六十歲前有厄又苦未有孫也今踰七袠且二三載巳四五其孫方來未巳其兄年近八十酬接不怠如少壯日其弟年六十有二方飄然往來江湖間爲陶朱公事階庭長茂日新月盛夫何以致是得不以其平心率物汲汲於救人疾苦生意藹然心胸問然耶九子之子方見十一人慶源滚滚孰爲限量余漸入耆艾筆力或以退恐不堪頻煩爲作字說也𨿽然古禮命子之字必請於鄕先生以幣余又撫篋表橐語家人而爲之喜矣正至十年庚寅歲十月一日朱升書

○程伯順字說

休寧南傳營程君存字伯順或問其說於余。余曰。順天者存孟氏言也。人之爲人役久矣。天下有視賢徳。否則視勢力。處有道之世。固當擇賢徳而仰之。不幸而居勢力之世。亦顧吾小弱而安之。所謂順天而能存者也。或者請益。余曰。有道之世理恆勝。無道之世勢恆勝。理勝者常。勢勝者非常。君子處乎非常當無失乎其常。或者又請益余曰。處非常而順之易。反非常而正之難。無道之世人不知徳。我以吾仁。彼以其富。我以吾義。彼以其爵。𨿽欲弗順。惡得而弗順。至於撥眀世反之正。則不徒順焉。夫子之力不加於世卿而請討陳桓。孟子之位不貴於國君弟而不答滕更。伯夷聖也。居下位不以賢事不肖。子思賢也。曰以徳則子事我。惟君子爲能順天。惟聖賢爲能回天。順天者所以存其身。回天者所以存斯道。非吾言也。孟氏言也。伯順學聖賢者也。庶幾由君子而進諸。或者稱善請筆是說從伯順質之。歲癸亥友生朱升拜書

朱楓林集卷之六終

●朱楓林集卷之七

新安明儒學士朱升著晞陽居士範淶校

裔孫時新閱輯時登參閱

頌

贊

銘

書簡

講義

◆頌◆

行樞蜜院判官鄧公勛徳頌﹝並序﹞

淸苦先生頌

○行樞蜜院判官鄧公勛徳頌﹝並序﹞

歲辛卯淮西兵起明年自蘄渡江者蹂饒陷徽江東大擾至於丁酉六月之間勝負相尋徽民受兵者凡十有二矣而猶不知所終也於是泗水鄧公奉江南行省平章朱公命由宣取徽先聲所至不戮一人郡邑以定公淑徳夙成威信昭著始至卽立城堡作廬舍旬日竣事而民不知有役納降附下條教村疃帖服而民不知有軍分兵戍諸縣掄才以官治之軍民有職上下相維遺黎乃知免矣將官張思總戍休寧縣能宣布公之徳美以福其民庶又請邑士朱升作頌以傳之頌曰

徽之爲郡介乎萬山昔有革代招附以安曩歲淮兵渡江窺浙直搗於徽肆其燔劫突來薦至奔北相仍六勝六負哀哉民生猗歟辧章秣陵開省勛業崇崇紀綱井井旣克宛陵南復楚疆有獻於公請事徽方公曰噫嘻無窮於遠蕞爾山城其邊三面策者曰否彼鄰杭封全有三關浙右囊中公曰噫嘻玆爲重役總率招徠必資淑徳曰鄧友徳蘭茁其芽汝父汝兄致命邦家宣眾未降長鎗餘黨旣屯於徽懼殘彼壤事有機速爲我南行汝親吾養汝家吾承鄧公曰唯唯辧章令辧章之心徽人之命爰敕渠帥卽日啟行衙兵之胡新附之湯江淮之雄苗獞之銳列騎聯旗兩州相綴惟徽厭亂城廓久空諸軍畢入誅其萊蓬旣柵旣城以營以室將士分功成之旬日乃納降附漿酒溫存受其雞豚爲之饔餐使觀其軍使行其壘意气包涵家人笑語民曰此軍與吾爲儕曩者轢我今吾服懷士曰此軍非曩之匹閫幕衣冠中原典則曩之來者驅民爲兵何爲彊弱徒殲厥生曩之來者每事報復指摘吹求熾然荼毒今玆下令軍民判然不教之眾奔北之先今玆下令新自今日無長澆風酷爲指摘流離還定漸復其初裏有耕桑家有詩書凡此之功在於鎭靜萬喙同聲歸功於鄧鎭靜之道制勝之規謝公指顧秦敗淮淝鎭靜之道致治之式曹師蓋公民以寧一繄公懿質辧章登之進之於學玉而成之雲臺元功少年杖策人謂我公今之髙密以究勞績以開隆平秉心勿朁引我民生徽民願公祝公眉壽仰彼昊蒼夕昕稽首戍將承徳請作詩章刻之縣齋以傳無疆

○淸苦先生頌

厥初生人降衷維均好是懿徳克全其眞反身而誠乃安所遇不知不慍日素其位源泉鏡止湛然在躬一疵不存伯夷之風令徳之修將無與同猗歟其淸廓宇寥空惟栢惟葉匪利諸只簞瓢不堪顏子之守令徳之修庶乎尙友孰云其苦大羹玄酒灑然一室凝然四徳有美斯人於焉棲息月白風微泓澄幾席揭玆頌言聿昭令徳

◆贊◆

宅心堂贊

畫眉禽圖贊

扇畫毛女傍一鹿靑艸因題贊之

余有扇偶污因畫爲熊贊之

○宅心堂贊

孫君之堂居宅之心君堂之名欲宅其心君宅爾宅宅宅之心東館西序門塾窔奧賓親臣妾藏修寢處掃除啟閉官司執守主人中處誰紊而倫身如大宅心其主人心或不存則身無主東重西輕前離後陷目視非視耳聽非聽气徒無帥體無稟令人欲橫肆天理湮沈是以聖神於此勤勤爰恭爰愼爰敬爰欽是以聖賢於此淳諄曰操則存曰求其放見賓承祭履薄臨深其渺方寸有幽其所其尊天君有恭其臨宅宅之心在君之身宅身之心在君之心以心宅心心有所主正倫篤恩務本節用徳潤其身富潤其屋以光先祖以開來今我作斯贊揭於宅心輔君宅心亦以自箴歲己丑朱升爲孫仁遠撰並書

○畫眉禽圖贊

京兆眉嫵畫之以人此禽之眉畫乎天眞嗚呼汝眉畫乎天孰知夫身畫於人猗

○扇畫毛女傍一鹿靑艸因題贊之

有女娟娟有鹿狉狉此何如時武陵之桃商山之芝同乎委蛇嗚呼噫嘻不幾乎馬於望夷而從葬於驪

○余有扇偶污因畫爲熊贊之

硯田之濡扇紈之涴轉而爲熊匪坐匪臥彼妙烏駁小人之過尢而效之希蹤周佐

◆銘◆

善復堂銘﹝並序﹞

理齋銘﹝並序﹞

○善復堂銘﹝並序﹞

復還也。往而返。謂之復。書巡守。卒乃復。詩復我邦族是也。失而得亦謂之復。盤庚紹復先王大業。魯僖復周公之宇是也。不能不往也。而求其返。不能不失也。而求其得。復也者。學者之大機歟。汪君師魯讀書之堂扁不曰復而曰善復。何居復虛辭也。則有善有不善焉。易震下坤上之卦其名爲復陽。上往而喜其返也。卦六爻辭所謂復。悉主初爻濳陽爲言。皆復於善者也。訟九四復卽命。小畜初九復自道。九二牽復。暌初九喪馬勿逐自解其來復吉。皆復於善之論也。泰九三之無往不復。上六之城復於隍泰而極而返復於不善矣。春秋褒貶尢謹嚴於一字一衛侯鄭也前之歸書復。歸後書歸。不言復何也。諸侯嗣故出而歸也。繼之則稱復。絕之則不稱復。復猶善辭也。衛元咺歸也。書復歸。宋魚石晉欒盈入也。書復入。非此族也。𨿽楚比之歸書歸而巳矣。何也。大夫不世故奔而歸也。與之則稱歸。絕之則稱復。復惡辭也。同是復也。自陰而陽爲喜。自泰而否爲戒。在諸侯爲與。在大夫爲譏。此善彼否。天地斯隔。不寧惟是公孫敖如京師不至而復。聖人以其復爲邪。公子遂如齊至黃乃復聖人以其復爲私。魯昭三如晉至河乃復聖人以其復爲恥。往也。失也。不可以苟。非返也。得也。不可以久贊。是以君子不徒於其復。而必欲善其復。善也者。又復之要道歟。汪氏世業儒至�尢精篤。僅領一薦策名稱。實藏書傳家。以淸爲貴。孫師魯資明識敏。宜能承以發然。自年三十以來。希乎無益於得明者。炙相門之熱。當憲府之凜。以儒以吏。靡所不迹。前旣失而往矣乃今歷世故也。久攬榮願也飽於是身復所居之堂口復所讀之書。心復所學之理。返於外而得。故其復也。不謂善復矣乎。身允蹈之堂徒名諸汪氏實升毋族且屢登斯堂而師魯以作文屬甥升也謹述四十八字以爲銘而序其旨如右銘曰

有涵其灣有嵌其山公善玆復昭哉堂顏新功弗緝孟母斷織故習弗除馮婦下車我銘斯堂將曷來諗克巳復禮善復之凖至治二年壬戌朱升書

○理齋銘﹝並序﹞

理者文理之謂也兩間之物象凡其自然生成者莫不覺有文理存焉交互者謂之文條達者謂之理理之致者莫如玉故理之爲字從玉而裏聲易曰仰以觀於天文俯以察於地理星之經継日月道之出入凡在天者莫非交互之文川牝出牡三條兩戒凡在地者莫非條達之理理之致者莫如玉制字者旣從玉以爲理之字矣玉之外物理之致者又莫如木果之栗者故稱玉者曰溫潤而栗然書言寬而栗記曰以足其義知此則知理字之本義矣然則古先民之謂理皆卽物而指其條達者以示人如所謂文理密察足以有別所謂依乎天理批大卻導大窾者非超乎物而言理也自吾夫子之贊易也有曰窮理盡性以至於命而後之言性理者宗焉夷考夫子之言而求其旨蓋以爲理出於性性原於命聖人作易其蓍數卦爻之用由渾然者而疏通之則和順於道徳而理於義由粲然者而本原之則窮理盡性以至於命所謂理者未嘗以爲在性之前也程子之言性曰性卽理也朱子以性之仁爲愛之理義爲宜之理禮智爲恭別之理夫愛也宜也恭也別也四者因用而後見而其本則出於性譬諸艸木其枝柯不一也循而視其理則皆出於其根是故善言性者因其愛宜恭別之用不同而窮其理之本諸中者則溯流而源見其泒然而不混也於是因其用之愛而窮其理之本乎性者則謂之仁因其用之宜而窮其理之本乎性者則謂之義是仁義禮智也者因愛宜恭別之理而立名者也以朱子愛宜恭別之理之訓而讀程子性卽理也之言則庶乎其可通矣厓云理云渾淪渙漫之云乎哉吾宗有仲元者淮海之英也名珍而字理且以理名其齋是得字義之本非常情常辭者謹述字義爲之齋銘以爲理也者不在於字亦不在於齋而在於心也銘曰

元化默運流行不已物象肖之渾然之中有文有理理者條達亙乎終始有疏有密有曲有直而無交叕物理惟玉其致無比理之爲字所以從玉諧聲以裏窮理盡性說卦有旨以理言性有條不紊惟程朱子萬物之理皆備於已彌綸參贊民生日用咸有統紀原始要終明彼曉此應事接物行其所知舉而措耳猗歟吾宗天資玉美旣珍其名理以爲字齋顏亦爾人見吾宗溫然佳士服其夷曠挹其和粹仰其儀軌未必知其學優而仕事至物來徹上徹下條理如是我作銘詩其直如矢稽首扁名洗心聖言秋月寒水丁未四月甲子歙宗生升槁呈

◆書簡◆

通回嶺汪廷玉治中書

答程容父請簡

答程伯順簡

與汊口程仲本簡

問劉商卿先生大業圖旨書

賀金宜仲子娶簡

賀黃張甫子娶簡

代程子宜答賀子婚簡

○通回嶺汪廷玉治中書【九月九日辛卯】

升維時菊榮九日霜應上辛恭惟廷玉治中相公尊丈閣下把翫晚香夷猷燠處明示協相尊候動止多祥升齊肅奉書遡風斂袵升載閱時令之紀季秋之月夏小正曰榮華而巳呂覽則菊有黃華視仲春之桃季春之桐苐曰始華而已惟菊曰有且表其色曰黃華非以中央寄王之時黃中通理其所固有者乎然自京房楊子云以來皆以菊有黃華爲是月第三候則在寒露十日之後甫入寄王之日數也若气朔分齊則是候也實在中旬而重陽之日菊宜未有華今玆之重陽則巧協矣菊至是日而旣華霜至是日而方降又古歷家說候雨以甲雷以乙露以庚霜以辛是日辛卯則又巧協焉大人君子以黃華晚節之操當霜降水涸之秋气運之芳馨廉隅之峭厲所以昭當時而表流俗者固有非常人所得同也升是以不敢致乎常辭升敬以平陽望汪茫之宗新安世神明之冑其丹轂金章登於臺省固非人所能貴而其黃髮兒齒表乎州裏者實天之所壽者焉尊眷長以淸邵之才鴻厖之質自泮宮之發軔迄別駕之懸車其聲名職位之隆政事文章之懿人得而頌之升三數年前薄遊江上每以勝日從大夫士訪晉唐諸賢所遊歷耆舊者知升爲歙人也則時時爲道池陽府推昔政之善媲其髙則九華之嶄巖況其量則秋浦之深廣謂明允所被民之不冤公退之暇與馬守昂夫諸賢登臨嘯詠人士瞻對倚賴慕化趨風蓋此郡法理之宮二十年來未有能企及之者猗歟盛哉渭濱立後載之師涕陽曆中書之考玉樹之庭階銀牀之簡笏天所以瑞斯世者不在玆乎升是以聞之審望之深又以參覿之疏向仰之勤而頌言之彌有味也升生辰弗淑嗣息實艱商瞿之年甫得育子曰同今十有八年矣爲之謀婚則有夙所願者四曰仕族曰舊婚曰其母嫡曰其生後而未獲也今年春眷家見心洪兄爲言令侄子復學士次院愛之年徳欲俾之晉請焉齊大虢涼如之何其敢僭踰也旣而他友有謀媾某氏者神夢之曰朱氏之緣契不在此而在汪某之家升聞之以扣於忠烈行祠則得百二十簽之吉首以告洪兄洪兄曰可矣余所懼者僭踰彼神實開之矣升是以因之而屢以請焉日吉辰良端拜陳辭於執事伏惟崇篤夙誼以肺腑而納洪兄之請以道味而不故舊之遺光賁兪音寵於冰室庶幾升得所夙願也使是子燻陶乎髙門雍睦之美以克有成是爲天幸而非所敢望也敢悉布其衷曲惟矜體而嘉惠之升惟訊眷序之興居請委令之條目竿牘常禮也升也則額手乎神仙之聚歸心乎君子之側不敢層番縟語以煩視聽爲是至敬無文等幹臺照

○答程容父請簡

伏以隨風生珠玉屢陪誨語之榮落紙染雲煙忽拜緘書之寵丕昭獎與敢不摳趨玉海金山已愧家聲之不振春風和气願領談笑之無邊

○答程伯順簡

蒙示近來爲學不計功之意甚善甚善朱子嘗曰此事原無窮盡但當鞠躬盡力看到甚地位爾在吾人尢不可不勉太極圖說謂周子推明天道以明人事之語甚新余亦有當商量處俟面請也陸氏許氏二圖未審曾見否漫錄內去如有所見無妨鐫諭三月七日友生朱升拜

○與汊口程仲本簡

開年得子髙國賓處音問知體中淸勝可以到此相聚數時此大願也黃先生𨿽健但年已髙吾儕問學固當循序然亦不可緩也鄙意欲得尊兄來此整理春秋之學庶得秋問同往彼處小子與趙兄問易而尊兄出名問春秋誠爲便宜一人而請二經又犯輕獵之罪故也不審肯合此意否余儲面列不具

○問劉商卿先生大業圖旨書

升受教大業圖歷三時矣無日不思而不能得全體之妙其所竊窺其一二之易見者天地之位圖幹卦在午帝出乎震圖乾卦在戍此大業圖幹卦在寅與楊子太玄之申子辰邵先生經世之寅午戍三方鼎峙之規模協合一也又見其一陽之塰一陽在初位者在天根之位一陽在上位者在月窟之位妙不可言又謙豫控扼東南西北之地左隔八卦而爲師比右隔八卦而爲復剝分均位置各有妙理二也乾坤二卦控扼東北西南之地而文王卦辭具元亨利貞七卦皆在東南之方如星家羅計攔截之狀非無意思者三也咸恆旣未四卦居內宛然如醫家升降浮沈之理造化人事綱格整嚴決不可易四也中孚小過在乾坤坎離之間尢可翫味五也自五者之外略不能有見今所急欲求而不可得者六十卦所以羅列環布挨排次序寂不可聞冥不可見旅畜兌之序聯求之不可得若不得聞一卦序次之故則無緣知大業之妙或者疑其爲因見上下兩篇卦序而撚出此圖在愚𨿽決不敢謂然而亦無以破其說也惟髙明不斬而賜教焉

○賀金宜仲子娶簡

伏以主器新婚名門慶事辰彼碩女巧符令徳來教之詩宜其家人不負之子於歸之詠歡生綺席瑞藹華堂某忝在同親深爲助喜不揆寸芹之擷式偕尺楮之將會珠履之三千嘉禮莫陪於花燭列玉京之十二仙風遙想於蘭房頌詠之私敷宣岡旣

○賀黃張甫子娶簡

伏以喜鍾長嗣禮畢大婚會神仙於五城山穀气同於雲谷對嘉平之八日燭花光映於椒花瑞集庭闈歡洋閭裏某托婚匪薄往賀爲宜不慚蘋藻之將少寓蘭房之慶賦婚姻及時之詩行看灼灼之花符子孫宜爾之祥遄頌振振之羽無窮贊詠曷旣編摩

○代程子宜答賀子婚簡

伏以桃夭梅實方諧長稚之新婚葉纚花駢忽﹖外孫之好語丕昭眷誼復貺嘉儀維其旨維其嘉足見垂情之篤不我過不我與抑何見外之深下拜登嘉銘心感徳頌玉京之十二气象曷心於璫溪無珠履之三千光賁尙蘄於友士

◆講義◆

東倚平義塾講書

○東倚平義塾講書

子曰知者樂水一章此章吾夫子形容至道之君子與天地同其體用而其性情功效分而言之則有此二岐其實則全於一人之身非一偏而有彼無此之謂也仁義禮知均爲性之四徳然而義禮以事理言仁與知則在人之心徳是以聖賢之言有稱仁者知者而無曰義者禮者夫子此章所謂仁者知者又與他章不同如仁者見之謂之仁知者見之謂之知是以人之資稟言謂資之偏而不能見道之全也如仁者安仁知者利仁則主於仁言之謂仁者安仁與仁一而知者則但利之與仁猶二故安仁者直可謂之仁而利仁者則但可謂之知也又孟子言惟仁者爲能以大事小惟知者爲能以小事大得之於心者有淺深故其交於人者有廣狹其气象規模之異而感應功效隨之蓋以仁者爲優而以知者爲劣矣若此之類皆隨言答明之異旨而巳惟此章則其像似理脈若判爲二而其實則合於一也以其判者言之則知者達於事理而周流無滯有似於水故樂水仁者安於義理而重厚不遷有似於山故樂山知者樂水動而不括夫是以樂仁者樂山靜而有常夫是以壽此其性情功效其像似理脈固不可得而同也然而天地之理則一而已烏有離而不合者哉其天髙地下萬物散殊尊卑位列一定而不可易者則其定體之秩然也流而不息合同而化動蕩和煦混然而無間者則又功用之自然也是故事得其序之謂禮物得其和之謂樂其定體妙用元不相離觀其定體則髙下散殊者禮制之等威萬古一日仁者樂山靜而壽者也觀其妙用則流通無間者樂气之暢達萬物一體知者樂水動而樂者也由是觀之則曰仁曰知可求諸二人之身乎哉愚嘗謂先王四術詩書禮樂其大端則禮樂而已詩者樂之始者也書者禮之大者也是故先天八卦之圖陽畫上而陰畫下天地位而禮定後天八卦之圖陽畫下而陰畫上上下交而樂行人之爲道也君父尊於上臣子卑於下禮也山之不遷者也君以禮下其臣臣以忠達乎君父以慈親其子子以孝達乎父樂也水之無滯者也易道尙矣至哉文王之作易也其得天地之用乎故乾坤交而爲泰不交則爲否矣坎離交而爲旣濟不交則爲未濟矣是故禮法之定者猶未見而樂情之妙者尢難知泰山之大丘垤之小有目者可得而察而水流不息陰墜陽浮氤氳秋兩間所謂天降時雨而山川出云者相爲終始無有休息非察之精而體之至者有未易知也此其周流無滯動而不括之實人之所以爲人萬物皆具於我生意流通無有間隔以通乎造化之位育者也然則仁者知者果求諸二人之身乎哉愚故於義塾之初開爲學者講此以推聖神之教之本以發聖賢之言之意學者知此而潛心焉則蓽門圭竇蓬戶甕牗之基始於此而要諸遠大固能久而安之屋上靑山屋下流水亦不專以常情之所樂者爲樂矣

朱楓林集卷之七終

●朱楓林集卷之八

新安明儒學士朱升著晞陽居士範淶校

裔孫時新閱輯時登參閱

墓銘

祭文

哀辭

補遺

◆墓銘◆

程國英墓表

孫宏父墓銘

白雲樓詩﹝並序﹞

翰林山學士端木孝思跋

○程國英墓表

士之立於世也。莫大於報本。善其親以及其族裏。達則施於一世。斯可謂報本巳。夫天地生我者也。秀气毓於山川。慶源衍於宗祜。而托體於父母。斯四者有身之本也。父母劬勞不待言已。我之生而立也。族之人裏之人由親而疏通而遠其愜我謂何。妣祖之願於我者。猶我之願於孫曾也。存卹所以爲不忘也。顯揚所以爲不辱也。曾是弗顧念𨿽爵位壓朝著勛名滿天下可以不靦於族裏見翁媼於地下哉果無愧於天地生我者哉吾是以於里人程國英而有感焉國英幼不好弄長而知向學旣冠慕古人爲壯遊遊商迆至滕薛薛城有任仲丞某者致政裏居國英事之數年道徳之懿文章之粹日有所得至正四年年踰三十南歸往役於縣縣宰唐子華名士也苦縣事煩獘不理嘆曰安得一明快吏集吾事乎一日覩國英於庭異之與之語有契執其手以上曰吾事濟矣且使佐治詰捕事國英感激進不隱賢凡其學之所及而力可爲者勉勉焉官若民咸賴之無胥吏恆態爲官民所病者人不得以幾微疵議之也十二年蘄黃兵蹂郡邑自是四五年間勝復者六七殺傷炳燼東奔西避所謂出百死一生者而能間關委曲於勝復之間家之人無失所者裏之人卒以保完無罹橫禍者風波旣定縣之境內視平時不耗斁如此鄕裏者百不一二焉故宅臨驛道旣毀矣乃作新居於水東重屋面山方正如屏樹名之曰方山樓其右有圃中有亭曰時止日灌蔬種竹所憩也亂後有此可謂樂矣弟佑早亡孤遺三人長者不滿十歲旣成立之皆有家矣兵亂之時縣之官有身罹禍而孤遺無依者二人亦旣成立之矣新古且完祀有祠堂客有館矣里人之相處有禮俗供公上者有程下至爲舟以濟涉皆有常惠矣於是郡邑舉之賢良以病不能行數月竟得終於牗下明年其子宗奉治命以葬以客陳鎜狀請序以表其墓焉序曰徽之休寧縣黎陽鄕懷仁裏國英所居也仁其名靜翁其號也東晉新安太守元譚公陳開府儀同三司忠壯公靈洗其上世也者號南溪翁者其曾祖也考諱端而妣之氏沈也壽童子宗之子也和嘉善者弟佑之子也張悅吳寧者女子之夫也趙庶者孫女之夫也延佑甲寅九月二日其生之時吳元年六月一日歿之時也其配徐氏先七年卒葬於時止亭右側國英所自塋而今合葬者也嗚呼國英有田一頃家余貲不一金僅效小用於邑之事而能知以報本爲大而力行之立其身善其親及其族裏所就如此使其稍進於是劾一官以展其才用得田祿以周不足必大有可觀者而止於是常情歉之矣昔鄒先生鄂守羅公作忠壯公廟記首序夫功名之士不可以歸見鄕黨家人讀之感泣羞愧者十人而七八嗚呼吾國英持其所就可以見忠壯公於廟庭矣而又何歉焉故樂爲序之而復頌之以銘詩銘曰

若稽田是穮蔉貴者身身有本身之本道之存葛與藟芘其根程君無官寡貲力鄕閭喪之踰親戚江上新墳碣數尺泊舟觀者勸爾徳

○孫宏父墓銘【附白雲樓詩並端木學士跋】

不有世徳其墓不積不有家政其名不令非天之佑孰娛而壽非世之平孰尊而榮猗歟孫公五福之輳終始聖明全天所覆白雲之墩以戚以華徳澤之長占於而家

○白雲樓詩﹝並序﹞

白雲樓孫宏父塋域樓名也昔華封人祝堯使壽其言曰聖人鶉居而鷇食鳥行而無彰天下有道與物皆昌天下無道修徳就閒厭世去而上仙乘彼白雲至於帝鄕三患莫至身常無殃所謂乘白雲而至帝鄕者其諸魂气之無所不之者耶孫父壽踰七袠預自塋而檈其旁以白雲名之固達生之士也而其意亦深遠矣陟升皇之赫戲忽臨睨夫舊鄕下視宮室之美殆所謂陟降庭止者耶其嗣安鄕索詩於予亦以求致其思親之道耶是不可以無作也詩曰

英英白雲浮游於天形滿其壽其神超然孰曳其衣孰擘其綿媚玆睛昊云何娟娟

白雲在天載浮載遊形滿其壽其神弗畱丰隆先驅應龍翼輈一息萬里飛陰九州島

雲散於天零露泥泥魂兮歸來視其家第安我室家宜我兄弟心與親俱陟降庭止

塋域之側重屋渠渠有戶斯洞有窻斯虛髙出寥廓惟云之居蔭爾子孫無忘其初

○翰林山學士端木孝思跋

昔孔子年六十八歲乃始刪詩定書系周易作春秋只數年間卻了一生著述蓋是時學問成涉世深矣故其述作始可爲萬世法古者著作多在晚年先師學士朱公秉生知之資气塞宇宙識窮天淵以聖賢之心爲心以仁義之學爲學嘗曰字爲之注句爲之釋我不如先儒拓開千古之心胸提省一時之俊傑先儒不如我及今幾二百餘年矣安得徽或文公髙風絕識而與之共論哉所著六經之旁注至晚年方成惟其學成而道益髙年老而志益廣今觀爲休陽孫氏所撰白雲樓詩序藹然君子之言浩乎其沛然矣經曰有徳者必有言信夫

◆祭文◆

祭先師江敏求先生文

祭先師金齋諭先生文

祭友趙東山文

祭友張伯英文

祭友呂慶文文

○祭先師江敏求先生文

維至元後六年歲在庚辰六月癸未逆越十有四日丙申孝子江觀攺葬其考君敏求先生於故窕先生得年四十九至是歿九年矣門人朱升黃啟姚光戴所吳新戴禮程信程良戴剡程初黃樞程日﹖永程朗謹私謚曰明安先生而以淸酌庶饈之奠百拜昭告於其壙嗚呼先生科第祿仕之家也而以淸苦終其身於書無不讀於理無不究於事無不知周於人無不曲成折挫豪彊摧枯拉朽而不見其剛扶植孤煢支傾補缺而不知其勞日以急賢渴義爲心服膺徳言誘掖後學學者之於先生其知者如槁苗之於時雨不知者如品匯之於化工也以是承其宗世開其後人以惠於吾黨玆不謂明且安矣乎宜達而不達宜壽而不壽使福善之天有司之者則不忘其壽子孫之慶將不在彼而在此也山川環列紼引雲從先生有知尙其來饗

○祭先師金齋諭先生文

民生於三事之如一自世道不古民無常心而事師之道視於二者爲尢薄可嘆也巳不肖生十有二年而從先生遊越二年而先生安於髙居不肖遂不克就學又三年乃走而依仁裏以從於東阜先生館髙門提振之徳先生扶導之恩皆所不敢忘自去年春以來私家疾難相仍旦夕奔救情懷蹤迹非復舊日比故於師門乃至絕足謂故疏闊升則非人先生知之將哀矜之矣去年冬先生仙去不肖迄不獲知開年十日始及知五日謹謁素帷適丁公家慶育入宮不敢哭不肖之罪實多而非其心也春雨新晴節維寒食世俗展墓之時也敢述衷素將以微禮以拜於尊塋尙饗

○祭友趙東山文

維洪武二年十一月己酉朱升哭於子常學士之柩薄奠而昭告之曰嗚呼子常而止斯耶以造詣之學而不見是於人以設施之才而不克用於世壯歲以病爲常奄忽出於意外此老友之來哭而以爲憾者也學力不虛其聰明著述不虛其學力其道可以繼先傳後其業可以見古人於地下在吾子常亦何憾焉獨念夫招提之別期於會聚暮年曲盡情誼傾寫疑難使彼上性平道業之相與者冰泮春融無復遺憾而不得遂則命也巳寓哀一奠尙鑑其誠嗚呼痛哉伏惟尙饗

○祭友張伯英文

昔人有言萬物有影惟心則無心影何觀觀其後嗣或哲或愚我儀圖之積善有慶惟君先大夫恂恂徳人挺生令子如汗血駒公自弱冠聲聞四馳輝赫裏閭我忝同邑每接情好在戚匪疏年公六十我出三載邊意宦途方期越月解組來歸執手驩虞胡爲江滸丹旐翩翩駕此靈車追思諧笑如在於前其夢也歟嗟我私謀實資疆近永托葭莩天乎不仁遽奪其依毒甚於荼幸公有子瑤環瑜珥克世厥家更弔畫宮歸柩載臨哭泣攜扶髙秋泬寥山哀浦思行道嗟吁生死契闊誰能無悲況其在余載蔌於盤盛酒於尊公其有知乎其無知乎嗚呼哀哉伏惟尙饗

○祭友呂慶文文

人之所欲家富壽綿凡此二者宰之在天子自歙來始受一廛家道日昌誰不謂賢比年以來求以自全杜門養痾而不享年一得一否胡爲其然我之與子如臂如肩我昔有子奉承周旋或異或同我不疑嫌相期終老中道棄捐生居我後死居我先我而不怨誰爲子憐子捐館捨我在異地撫棺後時不能待吏及居淺土我縻郡城莫獲執紼抱恨塡膺奠以只雞及阻齋素矢心蓄辭奚以斯故古人有言庶幾不忘知生而弔知死者傷嗚呼生猶可勉死不可作子𨿽不言嘗受子托秋序旣祖朔風其涼念子如在敢薦一觴尙饗

◆哀辭◆

袁氏呂夫人哀辭

汪師善哀辭

○袁氏呂夫人哀辭

秣陵呂君景文通鄰徽州未獲迎母就養也其弟景武往來貿易以爲養升常從君兄弟遊未嘗見其開眉也每引領東北望曰安得吾母子一堂乎旣而景武沒於徽君幽憂於官母成疾於家山水隔越夢魂淒斷無有生人之樂巳無何得請於上迎母就養居歲餘弟喪旣除母疾良已風波稍定而君猶是有隱疾者焉問之則曰吾有妻子之私戚前是未敢言於人也吾妻袁氏有三子吾初戍姑熟絜家以居焉城陷吾歸侍親妻子不知也風波方洶或劫吾妻曰從兼全汝子否則俱斃吾手矣對以不可情理俱暢幸而免居一月又有反側危疑之事千百輩駢首就地或又有脇之不可被殺二長子赴水死婢抱幼子與眾殲焉亂定後親黨中幸而生者道其事莫不爲之痛惋也嗚呼吾遭世變不能保妻子使屈而死其貞烈之義無負於我幸賜一辭使死而不朽乎升爲之辭哀之曰繄斯人之不幸而遭遇乎亂離生不得以相保死不得以相知斷梗逐波於壑澤飛英隨風於塗泥嗟離合之倏忽異禽獸者幾希或有脫一生於萬死釵擘而鏡圓者其暖湯剪紙相聚乎桮觴燈燭之下其於離合之間話敍委悉寧不有囁嚅而忸怩者秋君家之事則不然君臣之義母子之情在妻不學而諭一與之齊有死無二在夫不言而信於人道其庶幾矣吾聞袁夫人旣死之五日一夕再夢呂君而自訃曰我無分於人間世矣得非貞烈之气貫死生而相通越山水而相依者乎則夫四十年之春秋十九年之夫婦在人世則有限而倫序之天節義之地與乾坤無窮矣與其偸生而身復合孰若隔死而心相知問呂家之情義聽吾人之哀辭

○汪師善哀辭

至元後戊寅五月辛亥汪君師善卒六月庚午裏友人朱升與程可大詹伯璋行憩於臨溪裏汪王行祠之門伯璋言君故升始聞殞絕以禮哭於祠之庭聞見者問故咸驚嗟不能已哭𨿽盡而哀未旣也則爲之辭曰君英偉天得於書史無不讀率得大意義折節謙恭習成若性語默啟處動合度宜講說古今治體聖賢學術不研不究不肯中止知行並進庶幾吾道之學者也君世家貴富周窶賑艱固無庸論至若是心汲汲惟恐不及日惟仁惠之爲務則所性也叔景周公剛毅英明君事之盡道眞若孟氏所謂得而順之者宗黨遠近凡有人心者罔不推服稱頌極言孔老同異升曰聖人不先置心於靜不自處身於安有心也故其慮周無心也故其施平君曰不然我心靜可以馭彼之動我身安可以拯彼之危聖人不絕物亦不狥物也是故有不爲無不成孔老之道其用則異其趣則同君之學術如是是故有而不居退以爲進充其志行則隱者也嗚呼世道之降人心之偸久矣眾傲肆而君能學眾刻狠而君能賢眾趨兢而君能隱保其家世矜式後進而年不永僅三十而卒將吉善者恆不膺其報乎抑吾黨無祿而失所宗乎將天命不可虞而壽殀不系於善惡乎抑定命懸於初生有不可斡者乎嗚呼哀哉嗚呼哀哉升聞昔賢有天定之說君𨿽不壽而有嗣子二有叔父主家政天其壽君之叔父以樹二子吾固有望於將定之天使善者有所勸也嗚呼哀哉升與君交十年矣好古右學惟君我同促膝之聚午夜之言所不忍念也升之所存君之所悉君所望於升者𨿽相忘於無言升固知之也君賫以沒之志升固能體之也有感通之道無死生之隔故願展布焉而非所敢必也非所忍言也哭君之後四日拜君幾筵於堂而讀此辭

◆補遺◆

雪齋記

○雪齋記

東坡居士在黃岡作堂而雪中成四壁繪雪因以名之僕生大徳己亥今年六十有七矣春雪大作補在臈之門﹖缺未有如此時者行春遇之淸快殊甚息迹於子初氏其書齋初成塗塈皆堊軒牎虛映冰玉一天請舉以東坡故事直以雪名斯齋古人以色配方周禮以降至於楊子太玄一說也邵氏聞見後錄又一說也皆以黑配水居北方惟緯書太乙九宮則三白皆在北水未嘗黑渾則黃深澄則綠而白其本色也三綠以爲木七赤以爲金與夫九紫之爲火水之爲白土之爲黃末始戾於五材之色也乃爲之說曰泉出於山雨降於天不見其爲白霰綻而爲雪流激而爲浪而後白之色始彰可以觀化物矣不綻不激本色不見可以諭進修復初之功矣子初氏子孫讀書於是齋者尙信之哉謹筆之以爲齋記

朱楓林集卷之八終

●朱楓林集卷之九

新安明儒學士朱升著晞陽居士範淶校

裔孫時新閱輯時登參閱

學士朱升傳

楓林傳贊

楓林像贊

休寧理學名賢朱升傳

翼運績略

○學士朱升傳【載徽郡誌】

朱升字允升休寧人後徙居歙幼師鄕貢進士陳櫟剖擊問難多所發明櫟深器之至正癸未聞資中黃楚望講道湓浦偕趙汸往從遊焉明年春歸講學郡城紫陽祠始作書旁注是年秋登鄕貢進士第二名丁內艱後四年戊子省授池州路儒學正庚寅始之官學之田歲入富於他學而官吏蠹食之弟子員日僅一飯教養無方師生解體升始至則舉吳文正公澄鼠牛之諭會出入整齋廚去宿獘晨興講授以身示法江南北學者雲集明年淮甸兵起又明年壬辰秩滿南歸而蘄黃之兵至徽矣自是連歲勝負相尋而所居僻在窮山𨿽避兵奔竄往往閉戶著述不輒越五年丁酉天兵下徽上素聞升名潛就訪之升因進三策曰髙築墻廣積糧緩稱王上大悅命預帷幄密議所居梅花初月檈上親灑宸翰賜焉冬辭歸嗣後連歲被徵卽就道不辭比至見上密有訪問大抵禮樂徵伐之議贊畫居多丁未授翰林侍講學士知制誥同修國史次年皇上肇登大寶攺元洪武尋升本院學士兼東閣學士知制誥兼修國史五月車駕幸汴得告歸省丘墓冬末再行復以年髙得請致政歸明年庚戌冬十二月以疾終年七十二自幼爲學卽以列聖傳心爲主踐履致用爲工上窮道體幽贊化原謂聖人精義入神之功或寄於百家眾技之末是以一事一物莫不旁搜曲揆沿流遡源謂濂洛旣興考亭繼作而道學大明於世然學者往往循途守轍不復致思已明者旣不求其眞知未明者遂謂卒不可知豈前賢所深望於後人者哉加以詞華浮靡之習蕩其中科舉利祿之心誘其外是以聖學明而實晦飄流忘返慨然思所以救之於是考六經之源究制作之始以得名言之義味詞助之旨以暢指趣之歸而聖賢之心見於方﹖者始可得而見然後旁參之以傳注之文究極乎濂洛考亭之說熟翫乎其所巳明而深究乎其所未明嘗曰先儒傳注之意所以求經之明也而近世舉業往往混誦經注旣不能體味乎傳注而反斷裂其經文使之血脈不通首尾不應知味樂學何所自乎於是始作諸經旁注離而觀之則逐字爲訓合而誦之則文義成章綱提目舉一覽可知其有訓而未類疑而未安者則必窮研極慮不合乎聖經不止也嘗曰旁注之作也知其粗者以爲小學之入門悟其妙者知爲研精造道之要法生平之所以有得於聖經之蘊者以此此道學之大槪也於易則有以見夫河圖洛書之異也而原則同先天後天之殊也而實則一序卦之說則本乎吳澄之卦統以總其剛表章乎蕭漢中逆順之妙蓍七卦八之實迹用九用六之微機卦象之神奇卦變之定法貞悔元之大義三陳九卦之要旨諸如此類有得於前聖之心者旁注不足以盡其蘊則又列於前圖以表之而千載不釋之疑於是乎定於書則蔡沈受命作傳惜其成於考亭旣沒之後門人語錄未卒之前是以猶有未備者乃參考諸說以折其中成書傳輯補其缺而正其訛又直約之曰書傳補正以翌之而朱蔡之旨於是乎備他如禮經大祀未審春秋書法未明三聖執中之本旨孔門求仁之要義中庸智仁勇之統尊徳性道問學之說孟氏存心養性之異用風人詩章之體音韻之說諸如此類皆涵詠翫索有得乎聖賢之旨者其異也非立異以要名其同也非雷同而苟合今不能悉錄平生處巳以儉待物以仁恩以濟鄕鄰巽以處患難犯而不校寬而有容是以遐邇宗師大小咸服然天性剛直不肯苟同以其出自公心人受其責者亦未嘗怨也自幼至於捐館六十年間𨿽出處不常未嘗一日離捲考索徧錄動成卷帙所著有易詩書周官儀禮禮記四書孝經孫子諸旁注他口小四書小學名數類選小詩醫家卜蓍葬書之類惛有紀錄玆不盡載其在朝也有所擬議隨卽廢毀無復存者惟制誥表箋前後文槁若干捲藏於家

○楓林傳贊【廖道南撰】

朱升字允升徽州休寧人後徙歙之石門幼師鄕貢進士陳櫟櫟深器之元至正癸未聞資中黃楚望講道湓浦偕趙汸往學焉旣得乃歸讀書紫陽祠中乙酉舉鄕薦授池州路學正壬辰淮甸蘄兵起升所居窮僻𨿽避兵逋竄而著述不輟脫去俗學直造本眞究極玄微覃精大道丁酉天兵至徽召問大計對曰髙築墻廣積糧緩稱王上嘉其朴遂預密議凡禮樂徵伐典章文物多所贊畫吳元年丁未拜侍講學士中順大夫知制誥同修國史上親制誥詞有曰眷我同宗之老實爲耆哲之英無何乃陟爲本院學士兼東閣大學士特免其謁以優禮之洪武元年二月乙卯上禦東閣顧謂朱升曰近觀周禮有所謂六夢者朕嘗感異夢厥兆維何對曰人之精魂上通於天此陛下受命之兆也軒轅夢遊華胥天下大治帝王之興自有天命蓋振古如斯矣三月命升修女誡升受命纂輯二年三月復命譔齋戒文是月請老歸家所居梅花初月樓乃宸翰所賜者卒年七十二學者稱爲楓林先生所著有五經旁注四書旁注及書傳補正諸書傳解行於世寥道南曰余幼從石門大夫學卽誦楓林小四書迥然異之及覽諸經旁注慨然興嘆以爲道可卽矣石門大夫復示以玄旨約之精義乃今知楓林先生之學要亦切當不可誣也遂爲之贊曰矯矯耆儒紫陽之裔文不喪天道不墜地乃究淵源好學篤志躬遇眞人風雲景會乃考禮樂乃新規制樂道石門始終一致也歟

○楓林像贊【康永韶撰】

此楓林先生之像也質乎其朴形乎其愚道明孔孟學繼程朱故其經綸之才贊翊之功咸得以施爲噫斯人也無負於天地之所生無負於聖賢之所期無負於斯世無負於斯時也歟

○休寧理學名賢朱升傳【範晞陽撰】

學士朱升明儒字允升洄溪人幼師陳定宇聞黃楚望講道湓浦遂往從學及爲池州路學正以身示法江南北學者雲集其學以列聖傳心爲主踐履致用爲功務究極天人之蘊兼理數而一之謂近世科舉業斷裂經文失先儒傳注本意於是取易詩書周官儀禮禮記四書孝經小學各爲旁注及書傳補正輯注傳於世學者稱楓林先生後隱於歙之石門丁酉天兵下徽卽被召見嗣連歲被徵每蒙上密有訪問大抵禮樂徵伐之議贊畫居多丁未授翰林侍講學士同修國史尋升本院學士兼東閣學士以年髙得請致政歸終於家詳見郡誌名賢傳及學系錄新安文獻志其子禮部侍郎名同汪仁峯文集內並稱之考郡誌未詳事實或揜於其父耶亦應祀書院

○翼運績略

至正丁酉年夏六月天兵至徽上聞朱升名微服從連山﹖令出石門親臨其室訪問大計升進三策曰髙築墻廣積糧緩稱王上喜其朴大悅命預帷幄密議時守徽州路元帥福童八元帥等練兵完城堅守拒命朱升獨立成下諭曰仰觀乾象俯察歷數朱姓當王天下王气應在金陵江南行省平章吳國公智量英武一代眞主也將軍可早爲善後之計全萬民之命福童等素服升有先見遂開城出降寧河王鄧愈率濟國公丁徳興等按兵入城秋毫無犯封府庫撫遺黎以俟上命有僞元帥門思午不花等作亂升言於寧河王曰亂賊𨿽遁他降將仍有二心惟推誠懷人俾無疑懼可服其心得其用也

冬十月授朱升中書咨議告歸省辭不受上謂曰宗長南還可傳我意命行樞密院判官鄧愈鎭守徽州規取東南適有元軍院判奧魯灰苗兵左丞楊完者兩道並進逼攻徽城寧河王問計升曰今兩軍勢合鋒銳難當且元軍聲言復城兵出有名不如僞許還之緩其攻戰使苗兵觀疑且苗兵尢雄乘彼疑畏先襲破之籍此兵威擊奧魯灰彼見勢孤力窮不敢交戰振武全城在此一舉上命守徽將兵徵取浮梁饒州樂平等處麻倉猺景徳鎭二處猺蠻率眾來拒朱升遣子朱同率諭休寧大坑口民兵千戶方徳厚往招服之

戊戌年十一月婺州久拒不下朱升勸上親行因問兵要對曰殺降不祥惟不嗜殺人者天下無敵五七年爲政於天下乃成數也上率摠制親軍副都指揮使楊璟等眾十萬又戒飭樞密院判官胡大海等城破無許妄殺十二月下之問曰處州密邇可伐歟升對曰處州有劉基葉琛章溢皆王佐才難致麾下必取處州然後可得

己亥年正月議伐諸曁升曰筮數皆可伐但在木土相犯之日有傷陰陽和气干戈不旋踵而興惟豫嚴守備修徳以回天意可保無虞也僞吳將華元帥於霧塞云暗中遁去賊黨呂珍復引兵來堰水灌城我師豫防擊敗之上聞捷報曰朱允升知幾其神乎

十月上問處州事勢升對曰處州僻在山隅救兵遙遠鄰近州縣皆巳款附石抹宜孫守此孤城銳喪謀阻反用嬴弱膺城勁兵遠守四隅不出月餘可克之

庚子年閏五月丙辰陳友諒陷太平府弒僞主僭號約張士誠侵陣康傾國入冦直犯龍灣眾皆洶洶朱升蓍得先迷後得之兆因奏曰觀賊舟師蔽江而下皆志得意滿有犯兵驕者敗之兵法豈終有爲乎今宜獎勵六軍諭以忠義盡人和之道乘彼遠涉便我地方依地利之勢堅壁固守伺時而擊順天時之善然後親督戰士故曰天道後舉者勝友諒果大敗生擒僞梟將張志雄梁鉉諭國興劉世衍等獲眾二萬輜重稱是

辛丑年秋七月上以僞漢輕啟兵釁大率騎步舳艫討之克銅陵至安慶守備完整朱升曰我軍不可淹畱安慶只宜徑抵江州少緩則江州知備矣先取僞都則安慶失勢伐之無難也又進曰今大軍西徵東賊有覬覦之心宜命常遇春回守龍江以固建康

癸卯年三月張士誠出兵圍安丰劉福通請援朱升進曰福通納款求救若遷延坐視不惟阻豪傑修好之心且示弱於敵也倘敵僥幸殺籆福通據城猶虎添翌悔無及矣勸上親徵僞吳將呂珍廬州守將左君弼等皆敗走

七月丙戌上親往援洪都友諒東出鄱陽湖丁亥遇於康郎山戊子己丑庚寅大戰三勝之後稍不利爲友諒所逼升謂都指揮使韓成曰事急矣成答曰如教升又進曰賊盡國兵而來眾多糧少不能持久我師結營於南湖嘴絕賊出入之路待其糧盡力疲進退兩難前後受敵克之必矣上曰我糧亦少升對曰去此百里許有建星子昌天保劉椿四家蓄積稻糧宜急去借勿爲賊先取也果得糧萬餘六軍皆呼萬歲歡聲震動天地上曰建康久不嗣音亂我心曲升對曰右丞徐達威武服眾遣回鎭守可得一意從事兩軍相持旬有五日升蓍得晉卦五爻有變占云明日我主逢凶化吉帝業自此成也是時友諒據鞋山日久糧盡計窘欲由禁江口遁回我師擊之自辰至未上坐胡牀指揮升遽捧進船倉而賊發流矢已中胡牀板矣友諒大喜張望反被我師一箭射死

九月上復親徵武昌朱升進曰陳理恃張定邊等姦謀拒命難以戰伐招降不如爲久困之計分兵四門立柵圍之江中連舟爲砦以遏水陸餉道城中乏糧心離亂作可片紙下矣

甲辰年二月上復親徵武昌命朱升曰陳理一孺子耳今日拒命其爲臣下所誤吾不忍生靈無辜而罹鋒鏑若俟城破必有非命而死者矣今天與不取則此百姓抑有何辜而遭塗炭乎可悉我意艸詔諭之理奉詔出降

乙巳年十二月張士誠出兵犯江陰京口朱升奏遣中書平章湯和鎭守常州

丙午年春正月僞吳仍以舟師來往江中擾我城砦命朱升參贊軍機大敗賊於孟子河追至巫子門獲賊眾一千輜重稱是

夏四門濠州李濟降上往濠梁省陵墓命朱升撰定尊崇之禮重加修餙

丁未年攺正朔年號爲吳元年秋七月乙亥先是上命道童俊秀者充樂舞生至是始集上禦戟門召學士朱升領樂舞生入見奏雅樂閱試之上親擊石磬命升辧識五音升以宮音爲徵音上曰卿何以宮作徵耶起居注熊鼎對曰八音之中石最難和故書曰於予擊石拊石百獸率舞上曰石聲固難和然樂以人聲爲主人聲和則八音和矣因命樂生登歌一曲上復嘆曰古者作樂以和民聲格神人而與天地同其和近世儒者鮮知音律之學欲樂和固不難耶升等對曰樂音不在外求在人君一心君心和則天地之气亦和天地之气和則樂無不和矣上求允臧處所營建宮殿朱升奏曰主一家一國者以一家一國爲方隅君臨天下者以天下爲方隅今天下一家其以天下形勢論之必得四國攸同居重馭輕之地可也上問曰取何朝對升曰誰敢對自有天對上又於扡定殿中密瘞金錢以土覆之試問羣臣升以手杖筌起金錢曰萬年大寶在此上大悅曰是何先得我心也宮殿告成升書日月光天徳山河壯帝居聯對進獻

學士朱升奏曰臣聞上古以右爲尊亦有以左爲尊者元朝入主中國自恥夷狄之陋每欲用夏變夷輒曰師古禮文尙右則是徒泥諸古而已豈知周鑑二代時中乎今按長男東方木位居左則知左爲尊庶適禮之中而不悖也

戶部奏各處土產應貢徽州蓮心茶馬蹄龞淸水鰻魚﹖黎上特灑翰蠲免曰使朱升鄕裏世世沾皇恩也

詔翰林儒臣議定三年喪服應奉奏曰母懷耽十月乳哺三年該斬衰三年父暫有腹育之恩寢則處幹推濕該齊衰三年朱升奏曰父天也母地也地無天不生萬物人無交不生其身止知有母不知有父非盛世禮也上命定父母皆斬衰三年

九月大集文武議北伐中原東取閩越南平兩廣上多善升議復曰吾竟夕不眠者以中原勢大卿等勿易視也至夜靜獨召朱升示欲親徵升對曰僞漢僞吳𨿽擒賊黨未盡尙當親禦九重提練六師鎭撫四夷豈可慮一隅而忘三隅乎臣觀元君淫虐臣下跳梁土地日蹙履霜可知遣將聲罪則塗炭之民擔酒牽羊迎我載路矣上問信國公徐達鄂國公常遇春總北伐何如升賓曰中原可指日定也

十二月癸丑羣臣奉表勸進上曰中原未平軍旅未息吾意天下大定然後議此而卿等屢請不已此大事當斟酌禮儀而行不可艸艸命朱升兼議禮官辛酉制定卽位禮儀成進上覽畢付中書省甲子上禦新宮以臣下推戴之言告於上帝以明年正月四日卽皇帝位

洪武元年上登鐘山詞臣扈從於擁翠亭給筆札卽景賦詩朱升亦與焉

洪武初上稽古禮文法周爲治宏綱大要舉之於上以正百官者蓋取諸周禮繁文縟節頒之於下以正萬民者蓋取諸儀禮命儒臣陶安定郊社羣祀禮詹同定四廟祫祭禮李善長定官民喪禮朱升定祭祀齋戒禮崔亮定五祀禮劉基定百官朝會禮魏觀定祀祭禮陶凱定軍禮

上禦東閣顧謂朱升曰近觀周禮有所謂六夢者朕嘗感異夢厥兆維何升對曰人之精魄上通於天此陛下受命之兆昔軒轅夢遊華胥天下大治帝王之興自有天命蓋振古如玆矣

二月定宗廟時享之禮學士朱升待制詹同等奏曰按禮古者禴祀蒸甞四時之祭三祭皆合享於祖廟祭於各廟者惟春焉然自漢而下廟皆同堂異室則又四時皆合祭矣今四時廟享亦宜傲近制合祭於第一廟庶適禮之中無煩瀆也上命春特祭餘四時合祭

三月辛未朔上命朱升修女誡諭之曰治天下者修身爲本正家爲先正家之道始於謹夫婦后妃𨿽母儀天下然不可使豫政事至於嬪嬙之屬不過備執事侍巾櫛若寵之太過恐驕肆犯分上下失序朕觀歷代宮閫政由內出鮮有不爲禍亂者夫內嬖惑人甚於鴆毒惟明賢之主能察之於未然其它未有不爲所惑者也卿等爲我纂述女誡及古賢妃之事可爲法者示後世子孫知所持守

五月車駕寺汴朱升告歸省丘墓上曰開基垂統創立政事必使子孫可爲世守卿與我共事久歷煉老成今天下一家正當創爲之初早時來京弼立政教制作朕則汝嘉

十二月上命學士朱升艸詔求遺書先是丙午年春三月訪求遺書吳元年九月命升等訂誦補緝整成卷帙至是又有是命

洪武二年三月戊戌命升定齋戒之期升奉勑撰齋戒文曰凡祭祀先齋戒而後可以感通神明戒者禁止其外齋者整齊其內沐浴更衣出宿外舍不飲酒不茹葷不問疾不弔喪不聽樂不理刑名此則戒也專一其心嚴畏謹愼不思他事惟思所祭之神如在其上如在其左右精白一誠無須臾間此則齋也大祀齋戒七日中祭齋戒五日旣進覽上曰大祀七日中祭五日日久恐有懈怠自後以三日爲則命大常著爲令是月升請老歸山上欲錫以爵土固辭不受曰臣後人福薄不敢叨天恩也上曰卿子幾何卽不受吾爵獨不使輔朕乎升涕泣下哽咽對曰臣一子名同事君之忠有餘保身之哲不足臣所以不令其仕者恐他日不得老死牗下也上曰惡是何言歟朕與卿分別君臣情同父子何嫌何疑而慮及此乎升曰非臣過慮數固然耳但願陛下哀念老臣臣子不免賜以完軀幸矣言畢涕數行下上亦爲惻然因與朱同免死劵以慰之馳驛送歸升升歸請曰伏願陛下明照萬里治國有三重焉東宮擇賢師保將相久試賢能百姓如保赤子故曰爲天下得人有人有土萬年無疆

朱楓林集卷之九終

●朱楓林集卷之十

新安明儒學士朱升著晞陽居士範淶校

裔孫時新閱輯時登參閱

附錄

韓國李公書

劉商卿贈歸新安序

劉商卿示教讀易訣

劉商卿示教大業圖旨

趙東山與論春秋書

諸名公贈歸新安詩

王駙馬祭文

黃門生祭文

唐翰林祭文

門人江敬宏挽詩

汪蓉峯挽詩

詹吏部謁祠詩

晉陵蔣石原堯山堂外紀

程好禮集楓林文集序

範晞陽訪楓林故居途中作

特謁大學士元勛遺像見古譜墨畫五經傍注小四書諸集﹝二首﹞

憶範工部平仲公師事朱楓林先生隱居石門三載仍用前韻

○韓國李公書

善長頓首奉書允升朱先生閣下奉違誨言倏然許久引領南望悠悠我思計惟文候淸康眠食安好足爲吾道之慶然先生文學徳譽聖君所知實儒流之老成國家之重望玆當作興斯文敷求治道之際豈宜髙蹈丘園獨善而巳哉是用專使禮請卽冀惠然戒途以慰眾心切深顒竢之至不具

○劉商卿贈歸新安序【名夏字廸簡號商卿】

余少之時卽有志乎通五經迄聞方外之士有曰東門吳者八九十歲飲酒數鬥酒酣誦五經注疏如流通州大邑學士大夫爲之斂手遜避彼何人哉余何人哉余乃不斯人是似也耶愈覺憤恚幾抱損疾當有隱者教我曰吾語汝讀經之法先經而後傳可也始聞不之信意謂非傳無以得乎經而困欝無聊姑且試爲之果然若有所悟入隱者又曰爾旣然吾言矣自此執經以證傳可也爲之又十餘年隱者笑曰遂去傳讀經可矣除典章名物其餘一切空言捨之如脫桎梏夫天地至文也若不能用言語宣泄以告人僅能顯其呈露之象而巳聖人作五經修辭創體摹寫天地至文代之有言宣泄以教百王百王承之播敷爲大訓以教天下萬民遂成美俗世綦隆平其道發揮三才其文結構如作寶廬而千有餘年以來注者屑屑散爲流澌失其江河之勢碎爲啾喞失其雷霆之音余由援經證傳之故悟古注經之士其失有如此者矣靜坐一搨惟此心亨絕不敢持之以告人恐取怨怒於近世科舉之士不料朱允升先生博學力行來自徽國文公之裏聞而知之屢約談道天界寺中先生忘年屬以師道每謂人曰吾得異人焉國人皆笑先生而先生毅然不顧也今先生得告還家余有所疑義從誰而質之也哉知心於百一後來之士誰爲之繼之也哉又記文公答陳傅良詩釋之書有曰字爲之訓句爲之釋我不如卿拓開千古之心胸推倒一時之豪傑卿不如我及今幾二百餘年矣又安得起徽國文公之髙風絕識而與之共議此事也哉驪駒歌旣先生行矣徽國悠悠山峙川流我之懷矣曷其有已

○劉商卿示教讀易訣

庖犧氏作易易何在也今六十四卦爻之所以爲象六十四卦名之所以取義此則庖犧氏之易書文字矣至周時文王周公孔子俱各系以辭始謂之周易也是故設六十四卦爻以示象命六十四卦名以示義往古來今數十萬年治亂興亡理勢情狀之所必至者舉不出六十四卦六十四義之中矣在昔夏商以前文王周公孔子之辭未作而夏商聖人君子之讀易只緣羲皇所制象因羲皇所命名而文王周公孔子之辭意洋洋無不具備今學者果欲明乎易寘身文王周公孔子之前將羲皇制象命名之學一時打通了則文王周公孔子所系辭旨破竹之勢無復畱刃矣無柰古今注易之士凡千百家絕不曾以伏羲之易自爲一書以冠文王周公孔子之文如裘失其領网失其綱是數子孫而遺忘其先祖可乎昨日出市到明淵齋中淵誦先生之言見告以爲得僕所示圖不曉其義與無圖同正爲先生未領圖旨僕之憂也往聖絕學只在此圖惟先生畱意焉

按此圖羲皇制象命名之書用以紀陰陽代謝達之天下古今以命盛衰消長之運故名之曰奕代易也

○劉商卿示教大業圖旨

僕所傳易大業圖卽上古聖人庖犧氏之易以綱理天道人地道道始終一周之運也是故幹胎於西北故升卦在焉遊歷至震故晉卦在焉登升於離故漸卦在焉以定乎气化天地之道毀壞藏密於西北之墟而震迅奮發亦在西北故亥子之交者气機出入之所由也以定乎天下國家疊爲盛衰消長之勢者殷受天命澤竭且獘而太王王於岐山之陽乃履順徳積小以髙大以定乎物理十月麥且生而四月靡艸死皆謂陰陽無遽絕互藏爲根穴故西北用升也震東方東方日出故曰日出地上晉其衝明夷明夷日入西方也震公侯之象故六爻取公侯序進象之故震位用晉也自復一陽遊歷三十卦升極爲漸居南離離天下國家所有事也古之君子窮理盡性至於命國治而天下不室漸爲極功故六爻取象鴻三十卦自下而升髙猶如鴻漸於幹而切於雲路之冥冥至是不可以復加故漸之後剝三十卦至歸妹乃漸老不用事矣三卦在圖之旨大凡如此宜乎默識始僕好之寢寐乎是飲食乎是大抵聖人之辭微若機栝少許難求之拱把隱若空靑尠爾難測之江河翰林先生朱允升聞之亟從僕求此圖圖明然後文王周公孔子之辭有據見定不惑融兩岐而底於一謂之明經可也而此三卦今髙仲暉取以名齋旣以告仲暉又因仲暉以答朱翰林也

○趙東山與論春秋書

春秋疑義難決有自來矣所謂事大體重人微言輕一過目未極底蘊便欲決其是非此黃先生所以寧終身不以示人也若小子則不然鄭漁仲有云事無兩造之辭則獄有偏聽之惑余故於明是經之士相與指擿無論合否擇其大有關系者得百十條設爲問答以附書後則一得之愚可以自見而經旨明矣豈不快哉是以於劉公髙論拳拳欲得聞之承批示二說其一謂春秋隨事筆削決無凡例前輩言此亦多至丹陽洪氏之說出則此伴公案不容再舉矣其言曰春秋本無例學者因行事之迹以爲例猶天本無度歷家卽周天之數以爲度此論甚當至黃先生則謂魯史有例聖賢無例非無例也以義爲例隱而不彰則又精矣今汸所纂述卻秪是屬辭比事爲法其間異同詳略觸類貫通自成義例與先儒所纂而釋者殊不同然後知以例說經固不足以知聖人爲一切之說以自欺而漫無統紀者亦不足以言春秋也是故但以屬辭名書而序文具見微意明不可與釋例纂例等書同論也其二謂宋華元出奔歸國間無異事再書名氏爲特筆此等處最好商略但恐有理難中耳春秋之有變文非得已也然猶是史文中攺易一二字至於特筆則非史氏恆辭所及矣然非有大正於君臣父子之間亦不苟爲異同也凡先儒曰變文曰特筆云者皆無根據直是以意取之與愚見不可同曰語至若所謂間無異事有異事云者不過史家得便宜二傳本爲盟會發例若推之以釋他事則如寔來曁齊平執曹伯﹖宋人一事而再見者苟間無異事者皆得蒙上文矣若宋公使華元來聘宋公使孫壽來納幣晉侯侵曹晉侯伐衛各是一事者𨿽間無異事亦不得蒙上文也凡大夫出奔者未必悉得返國其出與歸事本末亦多不同故出奔與反國各是一事史法不得相蒙是以聖人修經出奔與歸國亦各有筆削或書其出不書其歸或書其歸不書其出𨿽是一人之事而書法亦不相因此宋華元自晉歸於宋𨿽間無異事不得蒙上文亦不過史氏恆辭而巳竊料言此者必援鄭良霄事爲證若愚見則大夫書入法與書歸不同況良霄之罪鄭人旣討而殺之春秋書鄭人殺良霄以討辭爲重苟問無異事則自許入鄭得並上文出奔爲一事不必更端可也華元𨿽挾晉爲重然其出與歸皆爲國事非懷惡以入之比乃以間無異事故書之與良霄同文魯史𨿽固陋宜不至此亦無待於聖筆而後重書其名氏矣然良霄事與獲麟後記陳宗豎事史法正相表裏夏書陳宗豎出奔楚冬書陳宗豎自楚復入於陳陳人殺之者歷三時間數事於史法自合更端書之旣再書陳宗豎故下文但書陳人殺之並復入爲一事而不復再舉其名氏詳於上則略於下如復詳於下則與特筆何辦乎借令良霄與宗豎易地則書法皆同矣此旣非筆削之旨則華元再舉名氏何特筆之云苟爲不然則凡先儒曰特筆筆筆云者宜無不可通矣愚見如此未審先生檢閱後以爲何如其它云云不惜一一批示使得致思區區之望也近年以來昏憒殊甚已寫出者輙不復記倘時得人剖擊亦一助也長歷大衍歷考經異同疏密之由已悉攺入日月差繆類王周正月說卻入左傳補注中艸槁謹封上求教江氏長歷序得令人抄示幸甚徳懋久不相見其文亦恐不存矣適捨弟歸故里承動靜得拜此良便臨書艸艸不宣

○諸名公贈歸新安詩

年年應召赴秦淮。此會畱連百日階。王室大興新制作。客牕細話舊情懷。未霜荷葉迎湖露。初月梅花映雪齋。更爲相逢多勝事。禦溝垂柳拂春街。

陶安

楚望先生在湓浦。纂注六經書滿樓。匡廬看云我舒嘯。程門立雪君從遊。龍虎榜中昔黃甲。鳳凰池上今白頭。誰知此日此相會。晨星落落令人愁。

詹同

翰林風月知無數。扶起乾坤隨指顧。天顏含笑許歸來。回首家山秋欲暮。梅花初月猶如故。笑倚欄幹情自娛。先生憂國苦傾心伵海蒼生沾雨露。

範凖

紫陽道統接河南。又得楓林繼述完。一脈眞傳今卽古。千年祕學易而難。掀天事乾坤內。開國功勛宇宙間。明哲保身歸隱後。翰林聲價勝封王。

吳鼎

傳書伏勝正髙年。落落晨星望曉天。玉杖刻雄言不噎。羽冠制鶡迹猶傳。鼎鑪九轉參同契鉛槧千言考異編名鎖難拘塵韈混朱顏長作地行仙

其二

逆園昔遇趙邠卿師友淵源遡考亭歲久百川歸學海天空千里識文星懷人霜鬂秋先白送客雲山曉獨靑珍重回車煩煩寄語長沙誼足飄零

丙戌冬髙處邵庵先生門下時休寧趙君子常以其縣公唐子華之命來徵學記始獲敍交子常勵志古學尙友前修深爲先生所稱許凡平昔躬行心得之淵微耳聞目接之融貫無不備承訓告相處𨿽厚而相期獨遠且知其學出自允升先生每對髙輩言未嘗不嘆其淵源之有自也旣而各謀食四方而歸鴻天藻亦仙遊於閬風玄圃之表兵塵陳霧焦土劫灰尙念奚堪回首乙巳秋冬金陵邸始會朱先生貌壯年髙言諄行篤卽之溫如引接後進之誠惟恐弗及復聞子常別後二十年學成而譽修身隱而道顯而髙流離湖湘形瘁業廢每一興懷輙愧汗終日也先生得請歸山徵詩以識本末故覼縷信筆書之不足爲他人道幸進而正之

練髙

萬國星羅拱帝京紫霄宮殿近西淸瑤階芳艸畱春色玉署飛花炫晝晴自是相如多寵渥那知嚴助厭承明上章得請歸來日想得東風祖帳榮

汪彊

黃峯三十六秀色幹雲霞哲人結茅屋飽讀書五車乘時展經濟白日升天槎掛冠仍著述人羨筆生花

劉彥昺

○王駙馬祭文

維洪武四年歲在辛亥閏十月甲寅逆越十有八日辛未鎭國上將軍駙馬都尉王克恭謹以牲酒之奠致祭於故翰林大學士允升先生朱公之靈曰嗚呼先生之生也有益於斯世先生之歿也遺憾於斯文立身大節耿耿不冺居鄕行義藹藹淸芬惟昔奉詔掌誥詞垣禮樂刑政日夕討論從容諫諍辭直言諄古禮是稽知無不陳規矩久蹈聖眷惟親屢稱衰病辭祿安貧皇仁惟允俾遂歸田載尋古訓居苐靑山疾痛呻吟丹鉛弗宣旁通眾流翻奧纂玄章句旁羅細書大編五車萬卷巨壑投涓我來新安持節守邊剪冦於東平戎番源旌旗朝麾夕駐石門開軒梅西對飲月前由是密邇托交歲寒詩書仁義爰啟其端別來六載引領山川嗚呼哀哉玆聞訃報五內如燃昔承公教銘刻肺肝敬思徳容瞻忽後先公之云歿宜執豆籩戎役羈靡弔臉無緣嗚呼哀哉我知先生歿有遺憾者豈不以其書未傳其人耶子孫未見其眾多耶吾聞有徳者後必大道尊者名必揚先生之死猶不死將與天地並立而輝光緘詞寫誠以侑薦觴臨風載拜涕泣其滂嗚呼哀哉伏惟尙饗

○黃門生祭文

維洪武四年月日門生黃樞偕弟權等謹以香茶酒菓之奠百拜昭告於先師巽二翰林大學士楓林先生朱公之靈曰嗚呼先生之聰明卓絕天下之人皆知之大而天人之道遠而造化之旨精窮閫奧妙析毫釐不雷同而是是不崖異而非非取六經與百氏之書籍悉標題而旁注使後生小子一讀卽了然而無疑是以螢窻雪案俛焉惟日以孜孜先生於聖賢之學眞有功於百世不但表章於一時昔之未達則擬隆中之隱及其貢於有司而達也遽遭奇運之流離然惟新之朝𨿽三聘而進寵以玉堂之華要而退修之志終固辭而歸理乎靑囊之祕奇不立產業如疏太傅之說不入城府效龐徳公之爲先生之業不但爲一時之矜式眞可作百世之宗師俾當世之士勢焰燻天聞此令終於牗下亦欲羨而欷歔特可共恨者晨星霜木遺老殆盡帡幪領袖晚進疇依不肖弟兄以先君托斯文之契五十餘載故懶鈍之質俱蒙陶冶而扶持邇者驅於貧而痼於疾於先生門下迹𨿽慢而心不違客歲之臘忽訃音之驚聽義當奔哭適丁家禍於籧藜今玆之來也惟梅花初月浦思山悲先生之音容邈乎其不可見矣如之何其不苦淚之交頤尊魂不昧鑑此芹私嗚呼尙饗

○唐翰林祭文

維正徳十三年歲次戊寅秋九月戊戌朔越二日己亥翰林修撰唐臯謹爲文而致奠於故翰林學士楓林老先生朱公之前曰惟公之學以定宇資中爲之師以東山道川爲之友而紫陽衣缽世緒猶存則其以列聖傳心爲主踐履致用爲先豈無自耶當其未遇也在羣經有翼儒先之力及其旣遇也以三言遂結聖主之知辛勤注釋澤遺後學贊畫維幄功被生民蓋炳炳乎不可掩者然退身之計明而且哲故請老之志堅不可畱而未能大顯於世盡究所用爲可慨心自髫年知所敬止恨生也間晚弗獲摳趨以窺紫陽之涘今幸承乏詞垣顧位卑望淺而於鄕邦名賢無能爲役靑山白雲劍佩斯藏瓣香卮酒少罄微忱伏惟尙饗

○門人江敬宏挽詩

巳矣吾夫子蒼天不可呼道之將喪也文不在玆乎舉世失舟楫斯民誰範模一觴若止水逝者如斯夫

其二

桂殿榮恩早花磚奏對長斯文今巳矣墜緒正茫茫河嶽歸靈气臺纏閟夜光空憐埋玉樹長憶白雲鄕

其三

明時眞學士更代得宗臣垂老金章委平生藥石新乾坤慳盛徳江海泣遺民名續新安誌篇端冠古人

其四

在昔聆淸論於今托外姻自憐惟地冷相見每情親尊酒浯溪夜輪蹄京邑春傳家猶有子入室許何人

○汪蓉峯挽詩

石門髙隱舊楓林風雨淒涼感慨深經籍幾年曾著述溪山無處不登臨玉堂金馬華胥夢初月梅花天地心有子承家良足慰卻令後死重哀吟

○詹吏部謁祠詩【名徽】

楓林有隱吏聖帝屈巳尋文章冠漢魏勛業亙古今芳齋千樹竹雲月獨書琴更有松聲切歸來淸我心

○晉陵蔣石原堯山堂外紀

朱升字允升號楓林先生徽之休寧人徙居歙之石門天兵下徽請畱宸翰以光後圃書樓上親書梅花初月賜之先生早從資中黃楚望澤遊偕同郡趙汸受經餘暇遂得六壬之奧偶訪友人見案上寘四合戲謂君能射覆乎中則奉之否則爲他人餉也先生更索一合書射語亦合而寘之曰少俟則啟適有借馬者友人令僕方後山牽驢應之先生卽令一時俱啟前四合皆魚也射語云一味魚兩味魚其餘兩味皆是魚有人來借馬后山去牽驢賓主爲之絕倒子名同初生時先生課之曰此子後必遭婦人之禍後同仕至禮部侍郎善詩翰大被寵遇禁中畫壁多其題詠或令題詩賜宮人忽禦溝中有流屍上疑之令同自經壬課精妙一至於此

○程好禮集楓林文集序

皇明有開國翼運之臣曰學士朱楓林者當髙廟龍飛聘侍軍門出入帷幄察天垂象占筮起數職論思出納命令議禮樂徵伐之事其信任眷顧之隆自韓國誠意而下一時文臣莫及也逮天下旣定乃隱居山林日以著述爲事終身不復出焉其見機之明尢非諸人所可及者景泰丙子公之曾孫朱顯氏訪餘水月軒中以其家所藏文稿屬余訂證余自擢禦史升秩都臺往來邊陲勤勞王事不與筆硯親者三十餘年收剿山冦及伐犬戎嘗竊公之謀略兵機而取勝焉近蒙天恩賜歸田裏日惟藥物是需文墨之事殆爲外物焉然於公之勛徳景慕私淑爲日已久烏敢辭爰爲詮次成編首聖旨及公卿詩文次匯公撰廟謨及經書序跋共成十卷焉夷考公實考亭夫子之族胤當元綱解紐四海鼎沸與趙東山共遊陳定宇之門𨿽避兵奔竄而講誦不輟故其學也以窮經博古爲髙而不事乎詞章之末其仕也以救時行道爲尙而不貪乎靑紫之榮是以進退自得髙廟信任而不疑召問而不名其眷顧之隆與公之事業文章亦克稱焉此吾後人仰之以爲一代文宗也惜乎其在朝也有所擬議不存稿本而平日所著詩文又遭煨燼散逸俾後之學者不得覩其全書爲憾顧富衰朽才疏而於鄕邦名賢無能爲役勉綴數語於集首庶幾以當景仰云景泰丙子冬日同郡程富序

○範晞陽訪楓林故居途中作

老來訪古步邅迍霽日忻逢且暮春遠水遶山行作伴深林入路轉宜人云舂響帶灘流急風磴聲隨鳥語頻低曲柴門環稚叟村煙數點自相親

○特謁大學士元勛遺像見古譜墨畫五經傍注小四書諸集﹝二首﹞

範晞陽

春霽和風訪石門逶迆曲澗到深村重巒遠護遺居敞舊榜髙題禦迹存星列譜書森玉立煙籠圖畫儼云屯元勛殊號良非偶展拜儀容道更尊

其二

範晞陽

展拜儀容道更尊泒分洙泗繞乾坤中天風動唐虞際南國雲從傅召論注就五經長不夜蔭垂四海豈無根廟謨著述歸先達好向遺編細細翻

○憶範工部平仲公師事朱楓林先生隱居石門三載仍用前韻

範晞陽

眞儒師友問淵源世值風塵此避垣勝境三冬滋雨露香名千古寄蘭蓀傳經那意雲龍會扣角惟聞鳥雀喧共說東南有鄒魯由來河洛自昆侖

朱楓林集卷之十終

●跋楓林先生集後

粵稽往古創業之主不一至於膺夷狄洗鮏羴揭日月而重光功並三王道紹二帝得統之正者莫如我髙皇帝其間泥蟠天飛佐命立功之彥亦不一至於處則求志出則行義以道徳爲勛業者又無如先生先生休之回嶺人也元末隱歙石門摠列聖之心傳悉天人之蘊奧理數兼精體用合一洵名世碩儒孔子所謂聞其語未見其人者歟髙皇想望丰采天兵由浙入吾郡特取道先生隱居詢安攘之策言言契旨徵拜翰林學士每密蒙訪問平定四方卜鼎金陵一切禮樂徵伐之典多歸贊畫君臣道合功施爛然殆伊呂之匹儔蕭曹房魏輩何以過之至其居功遜績謙讓未遑尋以年髙告老歸田𨿽不欲與中山開平等分封列爵而髙皇逾致隆重金符玉篆宸翰琳璃褒嘉持茂皆異數也惜奕代菑於祝融豈天亦欲成先生不伐不徳之心並此不令盡畱人間歟噫先生功在社稷自將與社稷爲靈長玆幸者纘服英辟心髙皇之心遊意揚勵遡開創參贊諸名臣不盡其報者更致褒美先生不在首簡哉蓋未可量矣所著有五經四書旁注書傳補注書傳輯略墨莊率意錄小四書小學名數孝經孫子旁注及醫家葬書內外雜傳古詩絕句選等編行於世以累代單弱𨿽有奉祀諸生力微無能盡彰厥美其它著作甚富散軼未成集木﹖廩生也晚景仰徒勤僅見周易旁注詩選一二種今歲暮春侍家方伯訪先生舊裏展拜遺像因得覩譜牒及未刻詩文數卷其裔孫無垢甫欲揚詡先烈付之剞劂徧搜闕遺手錄成帙𨿽畱一二於千百猶愈湮沒而無傳亦足以徵孝思矣屬木﹖廩問序於家方伯爰附綴數言末簡以志仰止之思是集也倘觀風者采而進之徼乙夜之觀布之寓內計必山斗仰之蓍蔡奉之而先生勛業之淵源道徳之作用龍與云合之所以孚契信非偶而已也且旦暮俟之矣

萬曆丙辰菊月海陽後學範木﹖廩頓首謹跋

