

欽定四庫全書

集部五

艮齋詩集

別集類四元

提要

【臣】等謹案艮齋詩集十四卷元侯克中撰克中字正卿眞定人幼喪明聆羣兒誦書不終日能悉記其所授稍長習詞章自謂不學可造詣旣而悔之以爲刋華食實莫首於理原易以求乃爲得之於是精意讀易著書名大易通義年至九十餘而卒今通義已不傳而袁桷所作序尙見淸容居士集中可略見克中本末此乃所作詩集猶元時舊刻卷首有毛晉私印蓋汲古閣所藏中間律體最多而七言律爲尢夥卷一卷二皆詠經史之作卷八爲諧音格乃每首全以音通字異者相葉如一東葉同峒桐銅童二冬葉鏞庸容墉蓉之類凡七言三十一首五言二十一首亦克中自創之格爲古所未有其詩頗近擊壤一派多渉理路而抒情賦景之作亦時有足資諷詠者昔唐汝詢幼而失明長而能詩姑蔑一集明人詫爲古所未有而不知克中已在前是亦足爲是集稀傳之證又汝詢能注唐詩解而克中乃至能詁經是所學又在汝詢上矣乾隆四十三年九月恭校上

總纂官【臣】紀昀【臣】陸鍚熊【臣】孫士毅

總校

官【臣】陸費墀

欽定四庫全書

艮齋詩集卷一

元侯克中撰

讀易

六子相交父母純精微絜靜不沾塵經傳中古精含蘊畫岀先天妙入神表表四千餘卦體融融三十六宮春淸溪滴露研朱客恐是防行數墨人

讀書

汗簡煙銷費討防漢家訓詁滿儒林豈期萬古千秋後得見三王二帝心孔氏壁藏多傅防伏生口授太艱深考亭去取無遺恨況復門人有蔡沈

讀詩

詩緯詩經各有三大音誰爲發機緘聖功昭著終三頌王化流行始二南毛鄭形容多艸艸呂蘇頭角頗嶄嶄不圖刪定千年後玉振金聲滿晦庵

讀周禮

庶職班班總六卿聖人布置自天成一時美意行良法千古遺書號太平可怪獻王增外記不堪新莽盜虛名誰言制度傷纎悉宮府規模不厭精

讀禮記

刼火燔經亦有年曲臺彷佛記遺編誰將秦漢防周制我喜曽思得孔傳法度幸然存一二威儀徒爾說三千康成未解分經傳名物精詳亦自賢

讀春秋

西狩歸來淚滿襟麟經筆削示人深一言一字存褒貶眞是眞非盡古今二百餘年天子事億千萬世聖人心召陵城濮俱陳迹依舊乾坤一孔林

讀論語

聖學淵源豈易量一編魯語足輝光讀時似覺文詞易積久潛知意味長上知下愚終莫變朝聞夕死盡無妨大哉尼父防天地學者毋窺數仞墻

讀大學

赫然明命本諸天推已新民教乃宣心似鑑空方盡物身如山立適行權紀綱條達該精蘊節目分明有後先賢傳聖經潛玩久乃知一貫不虛傳

讀中庸

人道須臾未可違聖賢微防在操持不偏不倚存誠處無過無虧應物時小惡遂成千里繆至公寧許一毫私共知百世傳鄒孟一脈春風自子思

讀孟子

上下交徵逐末流力陳仁義說諸侯衍儀巧搆當時禍楊墨深貽後世憂養气每云無助長放心惟恐不知求吾儒尙有疑非論所見皆偏恐未周

易說

庖犧元不費搜防奇自爲陽耦自陰楚些吳儂皆已見郢書燕說豈初心伊川筆底天人備康節圖中防趣深總被晦翁摸寫出朱弦三嘆有遺音

易學啟蒙四首

大禹庖犧兩聖人所存所尙自超羣易傳龍馬圖中數範則靈背上文實外虛中元有體耦偏奇正豈無君非公善發堯夫蘊千古何由得與聞

右本圖書

太極陰陽尙混淆一生爲兩四還交象儀立後成三畫貞悔明時備六爻須信有情皆一本防知無物不同胞等閒冩出先天妙恨不同時載酒肴

右原卦畫

大衍神蓍五十莖體惟虛一用斯行圓神方知總千變分掛揲歸成四營錯綜統包天地數變通曲盡鬼神情邇來兩背雙眉語未審何由得此名

右明蓍防

讀易當明作易因玩占觀象果何人六爻進退時消長一气飛潛道屈伸上下無常惟視變陰陽不測豈非神四千餘卦無窮事只有庖犧善冩眞

右考變占

學易

庖犧作易果如何信手畫成非有他陽卦自奇陰卦耦治時常少亂時多幹資剛健推元化坤以安貞保太和不有邵圖程傳出聖人心鑑定誰磨

二气周流貫六虛畫成奇耦法天樞百家技藝分全體四聖精神萃一書剖析經文輸正叔發揮圖像讓堯夫不知市隠成都客曽見山樵細問漁

答學者問易

索隠探微亙古今寥寥千載幾知音邵圖程傳從渠說羲畫周經各自心時有張華方鑄劍世無鐘子莫彈琴不從三聖源頭看枉向諸生筆底防

金縢

百度惟貞罔不欽何憂羣叔自慆淫三壇面北求神切二載居東慮患深上帝動威彰聖徳嗣王親逆應人心金縢未啟流言在禮樂安能到伯禽

爾雅

博士名官自漢初未應純是聖人書發揮五教𨿽無取訓詁羣經若有餘郭氏盛誇通豹鼠韓公竊笑注虫魚九州作貢無遺憾四極爲言恐涉虛

老子

一讀遺書了大綱好生毛羽惡生創華嵩不曰千陵主江海徒云百谷王方訝儉慈求勇廣更堪柔弱勝剛彊一編魯語無窮意誰謂宣尼尙伯陽

列子

舉口談天似不羣漠然五太若爲分螟巢蚊睫傷浮誕鯤化鵬摶駭見聞詞理遠超闗尹說規模不出老耼文人閒自此還多事千古誰能解此紛

莊子

理屈詞彊本不任鄭聲猶恐亂韶音雷同老列才𨿽贍波及蘇張害更深敬長愛親咸有分絕仁棄義果何心六經皎皎明於日安用斯言玷古今

莊生筆底似懸河詞愈誇張理愈譌作法必由名世者亂倫無柰異端何大椿必欲齊朝菌尺水徒勞起丈波一指苟存肩背失豈知方寸有中和

荀子

荀卿意欲祖宣尼立論胡爲自背馳雜伯純王如有見議兵彊國似無知當時言性非鄒孟繼世傳心是李斯天理不明人事謬更將何處較醇疵

揚子

訓詁諸儒等蝟毛子云一出破喧呶法言取次侔論語贊分明體易爻獻技長楊嗟躁進失身天祿笑輕交區區自取千年誚枉對時人彊解謿

文中子

朝有門生作大臣史無列傳等凡民不由正道幹昏主敢以微言比聖人萬世遺經那可續一時私謚恐非眞太平十二尊王防差勝揚雄獻美新

釋氏

禪分五派教三宗大道何嘗有異同男女悉歸三寶戒乾坤不待百年空死生怖我誠堪笑因果迷人恐未公梁武隕身還失國可憐虛費防持功

太

詞意艱深理亦精截然圖像似丁寧遠希經世𨿽霄壤僅與潛虛作戶庭蹤迹本來宗禹範規模到底出羲經以三爲用終無體有影誰能不具形

七易

聖遠言湮失正傳老來多幸得蹄筌元嵩未必能知易君實何須更擬體四豈惟元綂世數三不過地承天紛紛眾說誰分別且讓文饒筆似椽

參同契

常笑楊朱爲已忙六經今古日爭光气爲所役心爲主操則常存捨則亡八卦方能成大化五行安得作純陽居仁由義平生了老盡天年亦不妨

八陣圖說

魚復圖成世絕倫設疑補闕在遊軍蛇從虎翼龍兼鳥風次天衡地附云述陣馬隆十七贊握奇風後一篇文比來熟玩西山說千古英雄所未聞

地軸天衡各有衝前爲虎翼後飛龍翺翔云勢形如鳥圍繞蛇蟠性似風孫武不謀符大易孔明有志躡髙蹤彌牟魚復成都市三者誰能較異同

艮齋詩集卷一

欽定四庫全書

艮齋詩集卷二

元侯克中撰

堯

文思欽明四美全龍飛九五應純乾民懷帝徳終千古聖筆虞書第一篇

隨物生成惟體道與民休戚更同天執中豈是丹朱任只許重華得正傳

舜

歷山雷澤復河濱非舜誰能處此身孝瞽慈均全父子事堯讓禹盡君臣四門旣辟羣凶去五教惟寛百姓親莫怪古今疑未信聖人所以異常人

夏

君讓臣辭悉至公此身𨿽異此心同民憂洪水巢林表天錫神龜自洛中但以啟賢承大統豈知桀虐廢前功祖宗創業多艱苦未見兒孫克有終

商

成湯放桀尙包羞豈料商辛在後頭方訝雉飛升祭鼎俄聞魚躍入王舟九重自謂爲君長四海皆如疾冦讎不是武王容不得三分天下二分周

周

鉅橋積粟鹿臺金散向人間徳澤深倒載干戈銷耒耜立收牛馬放山林範疇自合詢箕子禮樂何須賜伯禽八百餘年文武業可憐終快虎狼心

秦

力掃羣雄廢赧王轉頭呂政代莊襄宮中自笑鹿爲馬天下誰憐狼牧羊方羨丰碑磨碣石不知刼火到阿房百年枉作千年計萬世何期二世亡

漢

入闗約法得人情素服興師欲正名代邸歸來生意溥茂陵老去悔心萌中興事業推文叔末造艱難賴孔明霸自有餘王不足區區魏晉敢爭衡

魏

天運循環不可逃小人姦險亦徒勞金刀未許全歸魏石馬先書大討曹羿莽罪盈滄海濶伊周名壓太山髙城狐社鼠休誇巧無限蒼鷹未解絳

晉

典午機深禍亦深馬頭牛尾日相防托身建業𨿽天限回首神州已陸沈元海不臣爲亂首寄奴有國是甘心建興已後皆非晉何事新亭淚滿襟

南北朝

宋興齊霸總權臣惆悵宣城又夕曛同泰捨身何可恃後庭遺曲不堪聞掃除釋氏輸元魏摹仿周官笑宇文始末不知誰授受欲書統緒竟無君

隋

江北江南總戰場一時民物萃開皇九重鳯闕秦闗壯萬里龍舟汴水長誰遣張衡畱大寶天教化及隠蕭墻憸人豈得專華夏除掃乾坤待有唐

唐

楊葉凋零李樹穠義旗一舉滅羣雄江河不洗滔天罪海嶽難酬蓋世功甘露怒流朝士血荔枝香染驛塵紅晉陽智術臨湖勇女禍閹權卽此風

五代

誰料朱三起禍端獨憐李二作伶官販夫亦得王藩鎭中國何疑祖契丹守節惟聞貞婦死迎降反作重臣看堂堂周末賢君相梟獍羣中見孔鸞

宋

五季惟周覺最賢陳橋一夕宋山川得從寡婦孤兒處失向庸人孺子邊前後共成十六主東南分據百餘年愛民養士𨿽堪尙畏敵親讐亦可憐

漢髙祖

芟夷暴楚滅彊秦約法猶能蹔假仁信越有功終見殺綺園無自肯稱臣毎因納諫稱明主幾爲分羮作罪人無黨無偏王者事只除湯武得丘民

武帝

不向江都起仲舒卻從狗監召相如十洲三島非常道萬戶千門豈廣居海上謾勞求馬使宮中徒隠飯牛書老來肯下輪臺詔猶勝秦皇載鮑車

漢郊祀志

入海童男竟不還漢家宮殿盡齋壇帛書遽忍開牛腹紫禁空傳食馬肝曉取露華和玉屑夜調火候養金丹一從五利文成死漸覺求仙興味闌

光武

髙皇大度可同符石勒何人敢並驅天命已知歸赤伏世情猶怪慕金吾宮中嫡庶疑非道泉下忠良似不辜咄咄子陵眞有見富春耕釣豈狂奴

獻帝

命在權臣掌握間洛陽焚蕩又長安中材必得扶持易貞疾情知救療難亂首自來譏董卓禍胎畢竟罪曹瞞溫公議論文公筆畱與髙明後世看

晉惠帝

四葉憸謀到永熙成難壊易亦堪悲椒房未免吞金屑茅屋那能食肉麋牛禍已知興叛亂蛙聲何必限公私秋風思子臺邊淚先帝曽言是汝兒

隋煬帝

張衡入侍帝升遐罪惡宣華過麗華三閣不容歌玉樹六宮還許幸瓊花后妃共駭悲頭頸驍果同謀奮爪牙天网似疏元至密禍機終自宇文家

唐臨淄王定韋氏亂

鳯閣鸞臺未正名斜封墨勅已公行腹心致疾由安樂骨肉相殘自太平魑魅疊興天宇暗鯨鯢戮盡海濤淸時人莫訝三郎勇見說楊家女已生

宗

老盡開元柱石臣轉頭天寶一畨新祿兒出入稱皇嗣妃子歸來號太眞芍藥勝開三月宴海棠獨得六宮春馬蹄蹴踏殘紅盡此日君王不敢嗔

感宗夢元事

集賢宴罷气如虹底事元遂感通天下未聞求傅說枕中安得見周公乘輿道路連云險禁苑繁華掃地空祈福不應翻取禍寶山符瑞果何功

感唐史事

閹宦當朝百不堪彊藩在外恣饕貪一從羯鼓興河朔幾度鸞輿幸劍南宰相未須譏鄭五帝王不久到朱三雲翻雨覆成何事只與漁樵作笑談

玉淸昭應宮災

琳宮一夕雨中災烈熖燒空走迅雷三月阿房猶見火五更昭應已成灰範雍奏對言方切莊獻經營意始回一自定陵深閉後更無符瑞自天來

宋髙宗二首

樗櫟凡材作棟梁中興事勢已膏肓無厭割地盟𨿽定不共戴天讎可忘版築已虛商說夢諒陰仍短漢文防榻前何止容人睡喪斧甘心巽下牀

龍樓久廢問寒暄罔極深恩未易諼四海一心伸大義九重獨防割中原夫差詎肯忘君辱嵇紹安能洗父寃屈膝請和姦計就禮經從此是空言

艮齋詩集卷二

欽定四庫全書

艮齋詩集卷三

元侯克中撰

伯夷傳

顏子知非肯復行伯夷惡惡豈容情服膺弗失終身樂食蕨能全蓋世名𨿽死不亡仁者壽捨生取義聖之淸二賢閫域人誰到只有宣尼集大成

弔屈原

懷襄爲主子蘭卿何必逢人話獨醒長恨忠良多坎坷頗傷辭語太丁寜致君自合宗三代作法誰能過六經千載英魂招不得楚江如練楚山靑

呂不韋

七國紛紛走戰塵是非顚倒亂天眞老商正欲居奇貨太子適來求美人穢徳豈宜稱仲父狡謀殊不鑑春申利之爲物誠何物解買嬴秦作呂秦

項羽

破釡沈舟北渡河英雄到此頓消磨入闗不解除秦法失路徒勞怨楚歌敵國豈專韓信勇謀臣惟一範增多子嬰見殺懷王死卻嘆虞兮柰若何

張子房

眼空寧顧虎狼秦博浪沙中義已伸才大盡消韓國恥功髙不作漢廷臣少從黃石能無我老伴赤松知有身獨坐掩書還悵怏寥寥千古更何人

欲雪韓仇快所思自知捨漢復何之百年身退天之道三寸舌爲帝者師借箸前籌銷印日坐沙偶語論封時朝臣方訝歸休早布越俄聞系有司

董仲舒

上方用武定羌夷儒者宜爲眾所擠大匠謾持修月斧拙工先立倚天梯身爲當代斯文主名與南山北斗齊許大闕廷無著處江都才了又膠西

霍光

質美材疎亦少文終將大事付元勛托孤有效今猶著殺後求全古未聞事覺便當誅霍顯家亡安得貴成君撥灰取火皆公力漢室重炎惜自焚

二疏

太子凡庸眾所知浩然歸志復奚疑齊宣尙不畱鄒孟魯繆安能養子思亂兆國家全盛日禍萌禮貌未衰時人生大節行藏了二老當爲百世師

王莽

少行謙謹眾咸稱將謂終全孝弟名掘地無成猶棄井履霜不已至堅冰忍傾王室爲新室敢把阿衡比宰衡慚愧洛陽諸父老歡呼復覩漢中興

嚴子陵

羊裘野老鬢如蓬闊步長趍入漢宮伸足豈期驕萬乘掉頭殊不顧三公治平天下非無術格正君心盡有功一片釣臺髙幾許乾坤無處著淸風

鄧禹

破敵安民舉可稱入闗何事若無能不收盆子慿三輔坐視樊崇壊五陵絕食自難全上策披圖誰料果中興君臨四海人臣了功冠雲臺豈未應

諸葛孔明

龍臥重淵不厭深艸廬一論定浮沈輝光前後出師表膾炙古今梁父吟管樂權謀年少志伊周事業老來心錦官城外森森柏千載淸風播令音

石崇

金穀繁華日日春錦爲步幛蠟爲薪綠珠一死無遺恨白首同歸有故人到此豈如居甕牖從前可惜拜車塵吾儕只合遵名教陽虎從他自不仁

陶淵明

彭澤幡然便掛冠老懷還比向來寛興隨緑蟻淩秋色心與黃華共嵗寒述酒一篇知已少折腰五斗向人難無琴裏無窮趣不爲時人取次彈

滄海橫流懶問津歸來博得自由身有田不肯栽秔稻漉酒何妨解葛巾身外一毫皆長物世間萬事等微塵寧爲黃菊籬邊客不作白蓮社里人

九日懷淵明

苦節淸才素所長千年有客過柴桑五株緑栁門闌貴三徑黃花姓字香老去惟書宋甲子歸來獨擅晉文章南山正在悠然處聊爲西風舉一觴

張柬之定武氏亂

孟將八袠气橫秋決策興唐廢僞周謁闕未聲諸武罪斬闗先取二張頭龍韜虎略須臾定鳯閣鸞臺取次休畱得三思元惡在相君寧免死新州

濓溪周子

教弛經殘失所宗先生一起破羣蒙圖書往聖前賢後人物光風霽月中道妙無窮庭艸綠心香不防渚蓮紅千年伊洛淵源盛總是濓溪一脈功

邵子無名公傳

夷未能和惠未淸如公端合號無名天人一貫用而體心迹兩忘安且成醉裏乾坤元廣大空中樓閣更髙明陽奇陰耦些兒事說盡天機與物情

藜羮布被了生涯隨分人間玩物華老去幾時曽廢酒春來無日不看花乾坤擊壤三千首風月行窩十二家心學有源窮未得且容張祝泛靈槎

康節墓志

公自蘇門至洛川天津精舍水南田畫圖旣別方圓體觀物仍分內外篇千古河山風土厚一時人物主賓賢自慚未得先生趣空抱遺經二十年

王安石

天變人言豈易欺祖宗不法欲何爲木離規矩徒誇巧病入膏肓反忌醫千古宣仁皇后傳一時元祐黨人碑宋亡畢竟從君始配享文宣恐未宜

題韓蘄王世忠捲後

砥柱中流障怒濤折衝千里獨賢勞馬頭斧鉞丁年盛驢背湖山晚節髙風虎雲龍機易失城狐社防罪難逃區區苟活偸安輩泉下相逢愧爾曹

題池州倅趙忠毅漢卿死節捲後

半生佩蕙復紉蘭一夕芳馨滿世間臣報主恩今尙少婦從夫死古尢難一門大節傳靑史千載髙名等太山欲向長江問心事悠悠東注水聲寒

題陸君實死節捲後

宣公苗裔有餘馨耿耿丹心醉六經獨力生難扶社稷全家死不負朝廷世間民聽猶天聽海底臺星拱帝星嵗月不消忠義气崖山十倍向時靑

艮齋詩集卷三

欽定四庫全書

艮齋詩集卷四

元侯克中撰

冬至

一气凝然本混淪陽升陰降亙爲根自彊不息天行健徳合無疆地勢坤夏至姤成冬至復南防鵬是北防鵾人間不有羲經在千古誰開道義門

五十

五十無聞只自憐塊然癡坐誦遺編恥逢伯玉知非日況値宣尼學易年紙上權衡先審諦胸中規矩自方員克治存養惟求已禍福窮通一聽天

客有是異端而非正學者爲賦此

曲徑偏蹊亂似麻出門忘返不知家臥龍盡日藏頭角跛鼈乘時爪牙澗柏巖松千載樹野桃山杏一春花嵗寒然後存公論枉對鶯鶯燕燕誇

姚左丞席上談釋老

爲仁非易亦非難心廣應知體自胖克已要從偏處克觀天須向靜中觀巍巍聖道明三極藹藹吾心具四端大命赫然人莫守古今宜被二家瞞

靜中

寂寂虛齋晝掩門靜中消息若雷奔白駒自逐陰陽變牝豈非天地根須信復來將有泰安知剝盡已無坤髙情千古堯夫老恨不同時與細論

感興二首

乾坤生物本無私暑雨祁寒尙怨咨緯地經天惟有易移風易俗豈無詩堂堂張也非吾友穆穆文王眞我師坡老不知緣底事卻將秋水洗茅茨

駸駸讀盡世間書勘破先天太極圖千載愛蓮周茂叔一生觀物邵堯夫屈信相感心無累敬義兼行徳不孤莫買扁舟作歸計市廛初不異江湖

感事二首

往聖遺經自古今探微索隠費搜防格通物理知天理克盡私心見道心惠子自宜貪腐防鄒公元不受兼金反求屋漏終無愧何事風波萬丈深

眞是眞非豈易論誰教涇渭各淸渾風波始信生平地日月終須照覆盆潁水幾人曽洗耳楚江千古謾招魂何時細語梅花底滿意春風酒一尊

動靜

昭然動靜兩相因枯木寒灰恐失眞太極圖中觀二气渾天儀上看三辰神龍尙且隨潛見尺蠖安能免屈伸地坼水冰寒正爾九原無處不陽春

爲政

欲知爲政果何如私意才萌便掃除妍醜豈能逃藻鑑塵埃初不到冰壺日間接物常持敬夜後潛心細玩書平旦气淸還致用不須更下別工夫

持敬

皎皎靈臺瑩月華肯容尺霧寸雲遮片言不善違千里一敬無欺勝百邪果向胸中存匕鬯任教天外走雷車盤盂見說剛難剝不曰人間有莫耶

天

體極髙明用極圓動時發育靜時專幹幹不息惟行健昊昊無私只自然人道固宜通且正物情毋怪塞而偏古今誰解畫前易虧殺堯夫說後先

地

旁薄中天體勢斜四維蠻貊拱中華江淮河漢通山嶽城郭溝池固國家內直外方形有限動開靜翕用無涯至哉坤道安貞吉一動才先五气差

人

一防靈臺備五常九疇洪範盡三綱人皆可以爲堯舜物不能齊任老莊粟麥未登同秕稗詩書有味勝膏梁吾儒必欲參天地終日幹幹要自彊

述教

好名專利已爲貪學佛求僊更可慙萬物固殊原有一兆民𨿽眾教無三法皆空相非眞見道本無爲是贅談覆載生成天地了聖人不作定誰參

東坡爲子過書金光明經卷後有感而作

說有談空似可聽筆端浩浩防滄溟旣能若彼崇三寶未審如何處六經就使如來超法界不應尼父困天刑區區教子心𨿽切絕異當年鯉過庭

感興二首

學海汪洋萃百川豈如潢潦竟無源蟠胸能了五千卷倚馬何難數萬言秕粟豈宜升俎豆虛車奚用飾輪轅反身無愧生平了一任嗷嗷眾口喧

暮史朝經亦有年豈知饑飽與寒暄禮儀未究三千品精一空傳十六言大易始幹兼動靜連山首艮總貞元陰陽愼勿輕先後體用由來是一原

排空

眞要長存妄要無豈容眞妄一齊除鬼神未必昧常理天地不能空太虛注意六經當自得蟠胸萬卷果何書窮髙極遠終忘返不信人間有廣居

知止

一編大學有餘師心定神全不妄思求止自宜從至善問公吾欲對無私谷當秀實登場後瓜到甘香落蔕時百尺竿頭誇進步不知學者欲何之

人道

人生不學欲如何璞玉猶能聽琢磨共笑劉琨乘夜舞獨憐墨子避朝歌忍將騏驥隨駑馬盡說鉛刀勝太阿往聖已嘗存大訓後來寧不賴餘波

任分

懶向山林滅性情厭從朝市覓功名千鈞勁弩容虛發九折危塗敢妄行富不可求從所好義然後取復何爭詩書滿架無窮樂造物於人亦未輕

靜坐

皎皎冰壺月色寒豈容一物在其間了無俗事相縈擾中有眞人自往還心定不妨居閙市坐馳安用住空山龍騰虎躍須臾了天宇寥寥萬象閒

勉吏員讀書

爲矢爲函亦偶然病根一入老難痊斡旋赤螘縱橫陣把握靑蠅黒白權鴆葛豈宜藏藥籠申韓元不到經筵寛平易簡唐虞治且許臯陶得正傳

戒酒

一介微軀幸粗安忍令狂藥恣戕殘伯倫至死無遺恨康節平生不盡歡舌上有刀招禍易胸中無鑑責人難老來愼勿逢朱粲糟彘徒能奉一飡

嘉訓

嘉訓嘉謀豈在多惟精惟一外無他射鼷未要操彊弩斬馬終當倚太阿賴有簡書開聖蘊不須杯酒發天和茁然生意春長好助長揠苗將柰何

彈指

彈指聲中過百年窮通壽夭豈非天熊魚尙不能兼有齒角何由得兩全自笑莊生誇盜跖誰憐夫子哭顏淵額頭肉薄臀邊厚濁富淸貧豈偶然

否泰

否泰相乘理自然羽虫常得气之先世衰尼父書鸜鵒嵗晚堯夫嘆杜鵑賢聖立心無不盡乾坤生物未嘗偏欲窮藏往知來事須識庖犧未畫前

閒吟

蓬蓽深居絕市喧詩書滿架對晴軒商周革命三千國舜禹傳心十六言逐末者多誰務本溯流而上獨窮源若言莊叟尊尼父卽是揚雄美屈原

偶成二首

智者深藏夜壑舟豈知鵲巧不如鳩唐虞至聖傳中道桀紂甘心處下流覺夢自爭蕉葉鹿古今誰造棘端猴黃精鉤吻形相肖珍重良醫子細収

挿架將收萬卷書尙憐衰朽腹空虛多才多藝我何有老圃老農吾不如莊叟自誇東海鼈任公盡釣淛河魚道明義正忘功利百世當尊董仲舒

春前一日

陽息陰消嵗又窮易窮則變變方通泰亨固合明升降艮止何由限始終河漢一時隨北斗闗山明日屬東風春盤臘酒毋相尙麟閣雲臺各自功

感事

杜史陶經盡有條顚文倒字彊爲妖畫蛇未竟徒安足救旱無功反揠苗玉振金聲周雅頌鳯儀獸舞舜簫韶許由有耳休嗔洗我亦臨風厭此瓢

患失

患失嘗爲鐵戶樞藏舟夜壑竟何如才從龍防徵商了又向墦間乞祭餘白璧任他酬管籥黃金容我貴詩書朝榮暮悴恆相繼可惜無人鑑覆車

萬類

萬類參差豈易齊枉將人品限云泥兩朝並相韓忠獻千載幾人金日防此際旣能重搏虎來年未必不攘雞內剛外險終成訟水自東行天自西

自警

多病形骸百不任掩書孤坐動微吟精誠許國能完璧中正同人果防金太甲三篇伊尹志出師兩表孔明心自甘與物俱衰朽何用尊前較古今

時有不言不笑者人以爲賢乃賦

見說熊魚未易兼聖門取捨極精嚴盛稱陋巷顏淵徳深貶於陵仲子廉有得自當如虎變不才安用學潛勿言正欲防非禮豈使人人口盡箝

爲辟邪說賦

洙泗淵源未易窺聖賢出處豈難知區區李覯非鄒孟錄錄王充毀仲尼上下七篇仁義府古今六籍帝王師堂堂吾道參天地撼樹蚍蜉亦可悲

造物

造物權衡界限嚴豈容巧力得抽添鶴長未要憂鳬短荼苦安知有蜜甜黃葉聲幹風透戶碧梧陰重月窺簾人生莫謂非天命烏黒由來不日黔

評詩二首

九經能得幾何字千載不知多少詩上帝生才𨿽有異先王作樂本無私典墳已降聞商頌風雅兼亡到楚辭今日旣非前日是昔人當作後人師

好句眞如得好官善觀海者必觀瀾批風切月將求異流水行雲本不難武庫大開森利器化機常轉得神丹乾坤若謂多淸气千載誰登子美壇

艮齋詩集卷四

欽定四庫全書

艮齋詩集卷五

元侯克中撰

史丞相拜開府

貔虎軍中擁將壇鳯凰池上侍金鑾三分功業歸諸葛兩晉風流屬謝安開府威儀今日見淩煙圖畫後來看從教桃李爭春色畱著松筠傲嵗寒

送河南崔宣慰赴軍前

膽略平兼將相權諫行言聴得君專寇恂只合畱河內黃霸終當起潁川天際夕陽明遠樹馬頭春意動歸鞭此回宣慰江淮了四海蒼生望息肩

寄飛卿髙防政

白璧輕投反見疑刻舟求劍一何癡垂垂素髮催人老耿耿丹心敢自欺千古是非無處問六經模楷有餘師巖巖節彼南山下應被髙明笑此詩

病後汴梁寄湖南崔左丞

蹤迹蹉跎愧轉蓬生涯寥落業屠龍飄飄爭羨雲間鵠鬱鬱誰憐澗底松兩地異鄕千里月五更殘夢一聲鐘天明細問衡陽鴈相去闗山又幾重

賈綂軍席間

燕趙春寒艸未芽襄陽城下見桃花主人勤厚方投轄逰子飄零久憶家千里歸心隨過鴈四更淸夢入悲笳溶溶二月澄江靜好借春風送客槎

止崔左丞入廣

靑雲人物气橫秋功業燻天正黒頭當路豺狼眞可畏螫人蜂蠆不須憂喬松傲雪三冬好蔓艸經霜一夕休此去相君當介意湖南得失在潭州

畱別崔左丞

握手臨風話肺肝煦人春意不知寒處身似涉千防浪舉足如升百尺竿誰謂書生成事少自知花樣入時難此來厚徳無他報時遣飛鴻一問安

寄賈防政

我居汴水子江東子向荊湖我淛中千里謾傳魚鴈信半生長恨馬牛風將來英物寧無種老去新詩愈有功四月揚州紅藥好擬拚一醉與君同

寄飛卿髙防政

自古人間行路難壽陵況復學邯鄲杏桃艶艶爭春色松柏森森傲嵗寒白髮等閒催我老朱弦疏越向誰彈何時把臂傾尊酒燈火西語夜闌

送劉大使按察浙東時年七十

分寵南來按浙東幾人矍鑠得如公狗偸防竊林梢露吏稱民安艸上風少日未能酬壯志暮年正好立奇功七旬便欲投閒去笑殺磻溪把釣翁

寄叔文崔中丞

盜賊常憎月有光從知艮賈必深藏傳聞市虎猶堪畏察見淵魚恐不祥萬朶秋蓮空自老一枝寒菊爲誰香朝來防檢閒風景鶴在深林鶖在梁

許獻臣經歷拜監察禦史

暮史朝經樂未厭居官行已足防謙二龍題品千年監四嶽規模一行廉蓮幕風生方晝永柏臺霜落忽秋嚴豺狼滿路君須問細務何煩較米鹽

寄王國用總管

十月収君六月書呼兒讀罷重踟躕老懷久已塵生研短髮新來雪滿梳四海幾人同鮑叔五湖千古一陶朱故園晚景桑楡樂浙水吳山恐不如

雷苦齋致仕後以詩招之

好在江南第一州山川民物足風流故人湖上方停櫂客子天涯正倚樓魯縞不穿彊弩末槀砧當賦大刀頭知君平日多淸興莫爲梅花苦滯畱

寄李敬甫總管

忽聞君至自惟揚立馬防舟已去杭嗟我所行如是拙惜君常帶許多忙竹西歌吹三春好湖上風煙六月涼因便勿慳題數字故人誰最不相忘

寄賈防政

造物驅人豈自由肯容騎鶴上揚州心如梅子徒酸楚身似楊花任去畱愧我無家長作客羨君有嗣已封侯佳辰不與瓊華宴髙詠新詩獨倚樓

再招雷苦齋

吾子平生苦愛人令人頃刻未忘君鷓鴣旣已爲忠告杜宇胡然不樂聞十載幾回能聚首一尊何日重論文闌干倚徧殘陽下滿樹歸鴉叫暮云

送冀正父

龎眉書客髩如絲邂逅吳門識紫芝規矩在心元不謬權衡到手了無疑全牛正要庖丁解良馬仍煩伯樂推松柏凜然霜雪操賞音何待嵗寒知

寄王國用簽省

剝啄聲中夜未央起來顚倒失衣裳衡門愧我棲遲久驛路憐君去住忙兩地異鄕容易感一燈情話最難忘扁舟指日西湖上共醉秋蓮十里香

寄徐中丞子方二首

學海汪洋萃眾流早年名姓冠鼇頭星輝北極三臺曉霜落南臺萬象秋天上麒麟符治世人中騏驥眇齊州何時捲卻經綸手同向滄浪把釣鉤

五載分攜憶汴京慨然詩酒話平生蠧魚擬向書中老威鳯俄聞海上鳴物有短長從尺度事無輕重任權衡畏塗九折連云險見說王尊掉臂行

白敬甫經歷有閩中之行

里巷親情未易疎豈期嵗晚別中吳天衢自昔摶鵬翼家道於今有鳯雛尊俎只宜終日戒詩書不可片時無洪勲大業他年了重繪香山九老圖

予客姑蘇王禦史持李鵬舉書至知檢討太常以詩答之

故人北去寂無聞珍翰南來意甚勤貪慕癡蠅鉆故紙不知老鵠上層雲魚鹽江浙君憐我仕宦京師我念君歸計儻如前日約漢陽風月許平分

他日劉牧之回持李鵬舉書並所和詩見寄復用前韻答之

心聲灑灑快吾聞手畢諄諄愧爾勤過隙白駒催短景出門蒼狗變浮雲平生顧我多知己到處逢人只問君一樣老懷難具述兩鄕明月解中分

胡紹闓提刑浙西以疾求去

良賈深藏實若虛埋輪淸節勝登車九重夢寐思三老四海衣冠仰二疏走狗盡追東郭兔剖蝸難釣北溟魚知君此去無他志要讀山中滿架書

寄徐中丞子方

虛室寥寥紙帳深起來欹枕聴幽禽一杯謾記別時語千里空嗟病後吟裊裊鑪煙羇旅恨蕭蕭髩影故人心春風何日梅花底細嚼幽香酒滿斟

寄劉牧之霍淸甫二廉訪

邂逅三人若有期相親相愛豈相違夜深燈影聨鑣過春滿湖光帶酒歸老驥謾懷千里志大鵬獨傍九霄飛別來莫怪音書絕客捨蕭條鴈亦稀

三月三日對緋桃寄呈雪谿紫山二按察

春意闌珊雨意濃山陰修竹怨東風莫辭芳酒盈尊綠忍負夭桃滿樹紅曲水引詩思束晳洛濱合宴憶裴公醉鄕深處無何有省與時人彊異同

王宣慰有廢棋讀書之志喜而爲之賦

乾坤造化筆頭生絕勝閒窓辟剝聲夫子大成猶遠慮奕秋小數欲常贏六經自合終身樂一著何須拚死爭拋卻異途由正道恰如離亂變升平

徐廉訪寄西湖雜詩因答之

江淮襟量雪霜姿曽折蟾宮第一枝北闕萬言金馬賦西湖千首錦囊詩大姦猖熾從常憲細務紛紜付有司暇日朋來還對酒此時不醉復何時

贈義總綂

內師尼父外如來不許庸人取次猜塵土掃淸心地廣葛藤斫盡性天開萬松有子皆堪種五栁惟君獨肯栽竹破虛空無个事月明依舊照靈臺

寄雷學士彥正

十年蹤迹寄江湖霜樹風枝半夜烏喪貝我非前日有盍簪君念故人無市金白晝從渠攫櫝玉淸時待價沽百萬呼盧才一擲此情當付牧豬奴

寄劉簽事牧之郭運副邦彥二首

樓上春寒暮靄深豈期佳客共相防蒲鞭示辱文饒徳寶劍衝天元振心知已二賢雙白璧克家一子萬黃金髙山流水非難和明月淸風是賞音

詩書滿架未爲貧潤屋何如潤此身有命在天非在我爲仁由已豈由人籃輿擬賦陶元亮錦幛徒誇石季倫漁父不知臺閣貴五湖佳處掌絲綸

史右丞退居吳山讀書

山瞰江湖市繞山相君髙處宴衣冠驚濤洶湧風雷壯怪石巉巗劍防寒今古炎涼閒裏覺聖賢出處靜中看六經自有無窮樂絲竹何須凂謝安

寄賈防政

楚水吳山限大江不堪多病困南邦燭畱夜色明空壁雨送秋聲入破磊落似君今有幾飄零如我古無雙暮年猶爲兒孫計鴻鵠髙林愧老龎

梁貢甫以天官再使交趾回題卷後

蘭省驅馳筆硯中已知不與眾人同累專名郡王陽政兩使遐方陸賈功晚境日親萱艸緑曉時夢木蓮紅至今使者經行處猶問當時吏部公

寄京口卜彥才府判

家事匆匆官事繁詩書肯放片時閒當年嗟我髯方白今日憐君鬢已斑千里好風來鐵甕一江明月浸金山相看同是天涯客回首燕然似夢間

艮齋詩集卷五

欽定四庫全書

艮齋詩集卷六

元侯克中撰

挽史丞相開府

早驅貔虎定封疆晚握樞機坐廟堂名重一時羊叔子功髙千古郭汾陽曆朝事業麒麟畫遺表精誠日月光義膽忠魂何處見太行山色郁蒼蒼

挽姚左轄雪齋

深探理窟得心傳洞徹先天與後天事去一身還太極物來終日體純乾流行坎止道常在玉潤蘭馨理不偏千載斯文一抔土詩成不覺淚澘然

哭崔左丞

髙節雄才出羣濁涇淸渭古難分十年當路多知己四海無人敢哭君天水有孚成雨露電雷未合失風雲傷心最是南歸鴈嗚咽哀音不忍聞

挽廉平章

烈似秋霜暖似春明於皎日正於神千年海嶽英靈气一代乾坤柱石臣賓客塡門惟慕徳詩書滿架不知貧致君堯舜平生事天命胡爲只五旬

挽張國寶總管

忠義畱侯素病多此心未了鬢先皤逆流洪水潛歸海方命饑民許渡河善政有爲無日矣哲人不永柰時何感君傾蓋渾如舊重把新詩忍淚歌

挽義士王千戶

億萬生靈沸鼎中當時爭敢衒英雄天樞自合長居北防蝀誰教不在東袖裏有權除大惡筆頭無力冩奇功九原若見諸軻輩應媿斯人死至公

夜宿朝元宮贈倫講師

布衣久客厭塵腥邂逅逢君眼倍靑帶酒有時歌白雪對花終日讀黃庭深深竹院春長好寂寂蓬門夜不扃吟嘯等閒天又曉滿窻風露一壇星

和雷苦齋按察韻

邂逅天涯若有期緼袍初不羨輕肥幾年浪逐人南走指日還同鴈北飛涉世已知前日錯讀書方見後人非窮途莫道無知已魯語羲經盡可依

挽李子陽

詩酒平生不解愁尠然天地一虛舟髙情肯羨黃金印巨筆應書白玉樓太華昔年畱杖屨北邙何日著松楸謫僊人物今安在不覺臨風涕泗流

和苦齋雷按察韻

一行能令百行虧人心恆與道心違鶴鳬防續空長短鵬鷃逍遙果是非灞水謾勞捫虱手桐江誰問釣魚磯五湖莫道風波惡中有沙鷗自在飛

答朱鶴臯惠茶

日髙夢破打門聲陽羨新茶稱客情方念鴈無千里信忽聞鶴在九臯鳴軒轅石鼎春云暖漢武金盤曉露淸方丈蓬萊在何處乘風好締玉川盟

弔李安常縣令

少學軒岐慣討論晚宗孔孟盛推尊一官自足武陵尹千里誰招建業魂衣缽已能光祖考箕裘未必到兒孫斜陽老樹荒煙外隃想孤墳酹一尊

馮生名徳秀字茂叔犯二賢名字令攺之請詩有作

夫子常嚴器與名豈容辭邑請繁纓當時尙許從先進末世徒知畏後生衍義六經相表裏通書千古放光明西山名諱濂溪字於汝安時且莫更

次李禦史韻

傍壘新雛翅未騰扶搖寥廓果誰能獨憐南渡耽書客絕勝西來面壁僧衰鬢不堪臨曉鏡畏塗何苦履春冰蟠胸萬卷從玆始累土終當到九層

與諸相宴西湖

湖上風煙百態新天涯客子獨傷神山禽水鳥防常樂岸艸汀花頃刻春好景每傷詩筆鈍芳辰莫厭酒杯頻殷勤細問孤山老幾度樓臺換主人

姚翰林端甫過姑蘇訪予出馮提刑壽卿所寄詩中間言及太常博士李鵬舉時鵬舉已不祿而壽卿閒居襄陽尙未知因賡其韻以寄

挈家髙隠鹿門公莫逆何嘗有異同鴻鵠林深全晚節蒓鱸江冷正秋風五千道徳言猶在九萬扶搖夢已空我不忘君君念我莫分漢上與吳中

題鄧山房捲後

竹暎軒窻水暎門書爲朋友道爲鄰磨開萬古虛空鏡照破三生幻化身壺裏有方畱白日世間無路避紅塵功成莫跨蒼鸞去常與山房作主人

用前韻

成性存存道義門西鄰禴祭勝東鄰逍遙逰外無窮景安樂窩中自在身我愛原思辭廩粟誰知潘嶽拜車塵飄零海角天涯客慚愧山間林下人

程運副子充席間賦

龎眉野老髩如霜邂逅逢君引興長千里暮山開晚霽一籬寒菊破秋香從教好景撩詩思已判閒身入醉鄕滿坐親朋皆故里恍疑魂夢到河陽

和王宣慰韻

生平只被古書埋胸次殊無半防埃大義不愆容我拙老懷何惜向君開一時競造平原館千載誰登樂毅臺飯飽閉簾便午枕打門誰又送詩來

口占賡徐容齋韻

彈指聲中得幾何頭顱如許惜蹉跎兼金敢不明辭受璞玉無勞教琢磨海內每傷佳士少天涯豈厭故人多歸來擬向滄浪上獨棹輕舟漾素波

汴梁朝元宮徐眞人慶八十索賦

方瞳鶴髮地行僊四海朝元一洞天壽去期頤無逺日經分道徳有餘年老仍掃地神公異遠涉流沙令祖賢況繼磐山三世業得無師授與家傳

王同知直卿父母均年八十五輒解印養親李提舉壽卿索賦

徳形於外本於中解印歸來道更崇一行二三千載少雙親八十五年同至誠水火猶能蹈大孝神明豈不通安得人人皆盡分翕然四海一春風

懷友

時往時來莫厭頻何妨尊酒細論文鏡中白髮畱春雪樓外靑山隔暮云碌碌無成空嘆我區區相愛敢忘君生平只欠親朋債富貴功名百不聞

悼闞彥舉

錦繡肝腸鐵石姿九州行徧復何之鼇吞鯨吸千杯酒鳯起蛟騰七字詩竹杖打門求友日紙衣裹骨到家時生前死後俱漂泊想象臨風酹一巵

贈段無心處士

靈臺皎皎月輪孤勘破先天事事無爭向閙中呈伎倆肯從生處下工夫一壺天地供詩筆萬里江山入畫圖方念闗何處問忽驚紫气過三吳

題柯以善所藏合江圖捲

晴波渺渺去無聲桂棹蘭槳夜不停二水合爲千頃碧一谿分破兩山靑僊家此地畱丹竈帝座當年應客星不與主人同一醉春風虛負合江亭

同王廉訪諸公養樂園宴

竹繞軒窻花滿庭蕙薰蘭炙有餘馨錦囊佳句閒中得金縷新聲醉後聴春水渡頭雙鷺白夕陽樓外亂山靑聨鑣不覺歸來晚拂面東風酒未醒

題賈防政雙桂堂捲

栁營蘭省一生忙心已成灰鬢已霜天上力辭三事貴月中連得兩枝香邀賓握槊情𨿽篤教子明經味更長萬卷傳家餘慶在桂堂應不愧槐堂

同史右丞遊白石洞天畱別杜南谷

軋軋肩輿入薜蘿琳宮夜飲發天和東山絲竹歡聲遠南谷風煙爽气多洞裏好花濃似染世間幻景疾如梭新詩莫道渾無用畱與幽人叩角歌

寄友生廉訪

專事威儀失太嚴少虧禮節又傷廉未酬柏府埋輪志徒起瓜田納履嫌古冶竟爲齊相沮穆生幾被楚人鉗黃鐘瓦缶無分別防徒勞鄭尹占

賈防政席間賦

詩酒蹉跎老病身杖藜猶未出紅塵日升暘谷乾坤曉雪盡陰山艸木春海上慣爲千里客世間希見百年人相逢幸喜渾無事滿酌金罍莫厭頻

題祁眞人畫像捲

長眉疎秀暎方瞳野鶴昂藏對古松圯上旣傳黃石略山中還啟白雲封善人涉世恆多故猛虎當途不少容紫气入闗千載後乾坤能得幾猶龍

題髙同知放奴詩卷

髙君決意放奴時一寸丹心肯自欺但見家僮哀有母忍令老嫗哭無兒平居不作終身慊陰隲何須滿卷詩自是吾儕緣技癢此生未必欲人知

送李提舉壽卿北上

生平律已亦淸嚴好察眞如鏡出匳愉色奉親知幹蠱虛心接物得防謙此風不已成忠厚他日無疑舉考廉臨事勿令圭角露世人多忌莫邪銛

艮齋詩集卷六

欽定四庫全書

艮齋詩集卷七

元侯克中撰

和張夢符侍郎海靑韻

靑鳥東來俊有神天恩三錫表殊勲雙眸怒掣空中電六翮雄摶海上云鴻鵠低飛羞斂翼鷹鸇逺避敢同羣錦鞲一縱頭鵞下禁臠從今到相君【謂蒙古岱丞相】

和張可與正月牡丹韻

花神巧奪化工權試手東風到眼前素愛國香持晚節豈期妖艶見新年洛中謾說惟三月江左還疑有二天松柏嵗寒依舊好一枝休詫得春偏

和徐容齋廉訪梅花韻

萬木歸根總待春一枝獨與嵗寒親逋仙只合西湖上大老何妨北海濱塵世冰霜難奪志玉堂風月解傳神知君欲近孤山住從此幽花得主人

和徐容齋廉訪蘭花韻

買蘭多種相隄沙要看春風碧玊芽百代幾回呈羙瑞一年兩度見幽花周經旣許同心臭楚些何須抵死誇從此伯鯈持入夢東南復覩謝安家

和吳曼慶中丞禦史臺盆池蓮花韻

堂下荷香散水沈澹然相對柏森森若耶溪妒金盆貴太華峯慚玉井深夲固實甘君子徳中通外直聖人心好將千載濂溪說勒作西臺禦史箴

木芙蓉

落盡羣芳木葉黃數枝絳雪暎寒塘晚於紫菊嬌無艶早似紅梅冷不香萬里西風霜信逺一天淸露月波涼多情畱得幽花在莫謂秋容只淡妝

盆梅

前村移入小陶盆不比從前自在身出塞昭君回首怨入宮妃子捧心顰幽香宛轉紗窻曉瘦影徘徊紙帳春曲直作酸誰防得園夫豈是傅巖人

梅花

前村雪裏舊精神瘦影幽香自可人和靖不傳詩外妙師雄空說夢中身松筠有素爲知已風月無私解寫眞庾嶺盡誇千樹好傅巖獨讓一枝春

紅梅二首

恥隨繁杏閙淸明先欲羣芳識姓名裝臉韻憎鉛粉淡醉魂香繞玊堂淸春風紫府多幽思緑葉靑枝近淺情寄與題詩樓上女莫教偸折入神京

厭見蜂兒蝶子狂早將顏色奉東皇半酣宿酒迎春思一抹胭脂趂曉妝桃蕚定無如是韻杏花那得許多香風流標格誰題品只許坡僊解發揚

蘭花

幽谷佳人不世妝澹然相對兩相忘偶從詩興濃時發或向禪心定處香孔父琴中傳雅操楚臣筆底藹餘芳冰根玊乾元貞潔肯與凡花較短長

石橊

騫使淹畱海一涯歸來得種載靈槎恥隨桃李三春艶寧伴萱葵五月花靑錦帳懸紅碼碯黃金鑪煉紫硃砂不緣孝武開西域方物安能到漢家

白牡丹

皎皎名花壓眾芳剪冰裁雪作衣裳洛神豈受塵埃染虢國不煩脂粉妝非色能專天下色有香絕異世間香姚黃魏紫休相妒從此春風屬素王

讀李太白應制妃子對牡丹淸平調

鳯輦匆匆出未央要看妃子對花王畫闌咫尺爭春色寶鑑分明妒曉妝紅玊有情還解語彩雲無意卻能香誰知太白淸平曲不是新聲是諫章

賦吳家園牡丹

興慶池東舊姓名館娃宮裏避淸明眼中國艶春無價意外天香畫不成芍藥剖符分列國海棠率眾竪降旌姑蘇春色濃於酒醉殺西施省用兵

桂花

恐礙銀蟾吐夜光故移丹桂到炎方一枝天上何年種八月江南到處香幸與紫蘭均雨露厭隨黃菊戰風霜等閒童豎皆能折何事紛紛舉子忙

梧桐

虛心直榦得春遲花始東南應絜齊剪葉未容天子戲折條忍礙鳯凰棲聲傳金井秋風早影轉瑤階曉月低已見鳴琴他日操老枝夜夜聼烏啼

梅

商周只說實堪用唐宋盛傳花好看詩愛四更窻影瘦夢嫌三防角聲寒雪深庾嶺香初動酒盡羅浮興未闌移向茅齋慰衰老免教深夜倚闌干

落花

一片西飛一片東半隨流水半隨風馬嵬魂散香囊冷結綺人歸玊樹空幽鳥有情啼院宇斜陽無語入簾櫳主人不用閒惆悵芍藥朝來數防紅

海棠

防蹴鶯捎力不支緑攢紅簇擅芳時醉酣曉日霞凝臉睡足春風雪滿枝得意總輸坡老句闗心惟欠少陵詩恰如西子新妝罷困倚闌干有所思

楊花

風裏楊花自在狂枉將巧態媚東皇香緜徧地蒼苔冷飛雪漫天白日長偶趂蜂兒來客舎慣隨燕子過鄰墻甫能吹入東流水化作浮萍剗地忙

酴醿

過卻淸明景已闌酴醿未肯放春殘緑羅數幅連靑錦白玊千重簇紫檀顏色何嘗饒臘酒芳馨惟恐勝秋蘭晚風吹落枝頭雪謾作尋常粉蝶看

櫻桃

江北江南气未殊朱櫻首夏徧通衢閭閻競喜甞新好籩豆還曽薦廟無錦樹深藏朱雀卵玊盤勻瀉火龍珠野人莫詫筠籠貴幾向唐宮伴筍廚

荷葉

五月西湖最好看緑荷千頃水雲寒淨磨洛浦玻瓈鏡香靉龍宮翡翠盤靑蓋拂船撩逸興碧筩酌酒助淸歡且畱遮防閒鷗鷺驟雨狂風莫打殘

庭下兩枯槐

亭亭相對兩枯槐落莫如人與世乖獨立我慚君有伴虛心君似我忘懷晚涼不礙風生坐夜永長畱月滿階謾說南柯深處好定知無夢到吾儕

蠏

稻熟爭持貢厥魁秋交觱沸指江來兩螯白雪𨿽珍品滿腹黃金卽禍胎電送驚雷良可畏火明橫防竟堪哀操戈努目成何事只與入間薦酒杯

食蛙

食月蟾蜍卽此流瞠然兩目怒無休蒹葭影裏才多口椒桂香中已出頭今欲無聲猶可禁昔嘗有尾最堪憂越人似信盧仝語爭與姮娥復舊讎

烏賊魚

每因食月怪蟾蜍丑類何堪賊曰烏幸托滄溟亡後患彊令黒水作前驅有須縱免風濤難多足能逃鼎爼無啖肉未償臣子恨直須粉骨謝余辜

蠅

喜親臭穢避芳馨殘瀝餘杯不顧形防綴綺羅移黒白往來圖畫污丹靑食瓜遽集存良史止棘交讒見大經早晚霜風淸海宇若將何術誑天刑

鳩

雄倡雌隨盡物情錦鳩抵死太饒聲居巢似巧營巢拙逐婦將陰喚婦晴鴻雁有丘同苦楚鴛鴦無日不和鳴邯鄲簡子何多事正旦全生未必生

閒蛬

寂寂虛堂萬籟沈月明蟋蟀動秋唫喚醒隱幾詩人夢叫碎停梭織女心越防丁寧憂國切楚詞反覆愛君深西風不管天涯客又送誰家半夜碪

桃花馬

曽向瑤池侍穆王天風吹入武陵鄕丰神肯逐彩雲散汗血不消紅雨香千里有心追暮景四蹄無處避春光龍媒豈是天臺物雌蝶雄蜂枉防腸

贈張秀之斫鱠

東南佳味冠珍殽況復張生思致髙錦鯉失身離雪浪銀絲隨手落霜刀掃除宿酒歸岑寂管領春風破郁陶安得謫仙同一醉倒傾滄海斫鯨螯

虎頂杯

虎頂誰將作酒觴風生四坐凜寒芒等閒刻骨疑馮婦談笑搔頭信杜康生勇定爲行旅害死威猶使飲人狂夜深倀鬼分明說白額新聞爵醉鄕

馬乳

馬湩甘寒久得名飲餘香繞齒牙生艸靑絕漠供春祭燈暗穹廬破宿醒冷貯革囊和雪杵光凝銀榼帯酥傾漢家屢有和親好恨不當時賜長卿

題子房燒棧道畫卷

劍閣崔嵬烈熖飛漢兵從此不東歸三書未奮炎劉業一炬先収暴楚威立致英彭朝紫禁坐邀園綺侍靑闈功髙不預麒麟畫畱與龍眠重發揮

艮齋詩集卷七

欽定四庫全書

艮齋詩集卷八

元侯克中撰

諧音格

詩貴於音韻諧葉此卷用韻一以音同字異者爲之自我作古後或有取焉

七言三十一首

老懷

世故紛紜莫異同碧雲無處覓崆峒嬌鶯盡日啼宮栁威鳯何時到井桐四海共憐今白髮百年多愧古靑銅老懷悵怏憑誰說空對吳鉤賦狡童

秋嘆

塤箎絡繹雜笙鏞倒徴顚商似反庸秦室君臣何足校漢家兄弟不相容獼猴有智縻天祿黠防無端穴我墉莫向窮秋嘆搖落菊花開罷到芙蓉

河漢

河漢誰能跨石矼世無烏獲鼎難扛雪深吏部悲秦嶺天逺靈均困楚江堅苦寸心窮斷簡伶仃孤影弔寒缸凝之滿篋廬山句獨讓歐公筆似杠

題李太白畫卷

謫僊宮錦慣淋漓耳熱那分防與醨邀月滿傾紅琥珀對花細捲碧琉璃但知酒後無今古豈信人間有別離九萬大鵬千載賦善言斥鷃笑藩籬

雪中懷古

北風冽冽雪霏霏吹入幽人白板扉萬事只宜今後拙百年渾覺向來非人能射策仍拖白猴解隨班便賜緋倚杖長唫重回首亂鴉寒繞故宮飛

懷隱

艸莽常爲市井譏豈知老蚌有珠璣隴禽馴習眞堪教野馬猖狂不受鞿誰謂淺山無猛獸我嘗平地履危機自從潦倒嚴陵後閒殺桐江舊釣磯

隱居

生平志不在冠裾竹簡韋編伴隱居刺棘自難生橘柚木瓜誰望報瓊琚歸休未遂膏腴地出入還乘下澤車白璧暗投猶不智況將韶樂祀鶢鶋

毀譽

晝寢何須學宰予吾儒經訓卽菑畬濁賢淸聖糟醨外防簡殘編煨燼餘生死形骸眞傳舎古今天地大籃輿百年人物存公論閒是閒非自毀譽

感事

路傍山鬼慣邪揄笑我無成六十逾滿野干戈嗟馬援拍江風火壯周瑜當時已分終蕭散此日那堪復覬覦莫把良田栽枳棘盡教閒地種桑楡

野興

杖策從容訪酒壚野人相贈四腮鱸一溪碧水千竿竹萬仭靑山兩岸蘆虛室香生新紙帳小煙裊古銅鑪醉魂正到悠然處恨殺鄰翁轉轆轤

懷聖

北海長蛟尙可屠何難探穴取於菟堯夫首發先天蘊茂叔心傳太極圖靜玩遺經君子志力排邪說聖人徒感麟悲鳯宣尼事無柰豺狼塞正途

山館

云外飛鴻片影孤露寒煙冷爾何辜奇材未肯非時出羙玊須求善賈沽閒折野花簪破防靜邀山月酌淸觚行人莫道天涯好試向林間聴鷓鴣

懶向

懶向王公話挈提浩歌誰和白銅鞮百年蠻觸爭蝸角萬里闗山愧馬蹄杜宇一春花外語鷓鴣終日路傍啼黃金已滿相如篋休向長門請賦題

老馬

老馬思鄕尙北嘶三年旅食淛江西無知已足憐河伯有感能通愧海羣應物未嘗虛領略向人寜問巧提撕南方見說鵷雛鳥不遇梧桐不肯棲

漫興

生民有賴自姜嫄萬物𨿽殊夲一源今見龍虵生大澤昔聞人物出中原托身未許期倉防染指何須試鼎黿盡說傅巗消息好定施霖雨到黎元

郊行

黃犢從容駕短轅溪聲畱客碧潺湲霜催木葉辭髙樹雨積莓苔沒廢垣井鮒豈知東海龞野人何愧北山猿老來莫道無歸計到處煙霞是故園

偶書

人是人非了不幹起來紅日已三竿不才安敢爭頭角莫逆何妨話肺肝秋水逺融靑翡翠晚山濃染碧瑯玕菊花過盡梅花好莫放金樽取次幹

春懷

春風細細鳥咬咬似喚幽人出近郊芳艸有情畱驥足落花無計續鸞膠家貧只與詩書友性僻常疏勢利交伴老幸存蒼竹杖恐隨雷雨化神蛟

雪夜

悍吏跳梁怒石壕殆如饑虎恣咆嘷百年勝負爭蝸角萬古興亡屬兔毫云黯窮邊寒雁切雪迷絕澗夜猿號灞陵驢背吟詩客千丈淩雲意气豪

山行

紫藤扶我過江臯石徑陂陁步步髙花蕾破香風似麝麥苗霑潤雨如膏曉開煙嶂山千疊春滿溪塘水一篙民物太平吾亦樂滿盤苜蓿勝豚羔

飲興

右執春杯左執螯醉鄕容我獨逰遨十年四海凋雙鬢一日三山舉六鼇寒賴仁風蘇凍餒旱須膏雨潤焦珍禽奇獸將安用千古周書貴旅

自警

潢潦無源起怒濤鏡中妍醜豈能逃茍無逺慮休非孟縱有淸材莫和陶細碾臘茶烹橄防淺斟春酒泛蒲萄幾時坐對緱山月兩袖天風醉碧桃

暮寒

自淮逹浙最爲嘉寸艸撞鐘力不加南土積煙成癘瘴北風吹雪入哀笳滿頭白髮爲人贅何處靑山是我家海气接天寒透骨鴈聲酸楚過蒹葭

卽事

白屋饑民不自遑朱門豪客厭絲篁人令色濃於酒誤世甘言巧似簧但見山林多虎豹豈知城市有螟蝗野夫心上渾無事飯飽山陰斸地黃

題王右軍帖

右軍筆底走雷霆灑霧揮云肯少停彩鳯不羣淩碧漢白鵞無數換黃庭森森喬木勞羣螘落落洪鐘謝寸莛取次墨工休健羨大鵬元不較蜻蜓

宿山寺

絕壁懸崖勢建瓴一溪寒澑玊泠泠曉來幽谷蘭芽好秋入髙林木葉零萬壑天風推破戶四更山月射疏櫺身如盤石心如鑑水怪花妖竟不靈

自遣

愁外年光逐水流冷泉修竹爲誰畱十年白屋窮經史一日丹墀對冕旒功業未應慙鄧賈文章何必羨曹劉筆端莫冩無稽語免與騷人作贅癅

漫賦

塵土靑衫半九州甘貧殊不待人賙兩輪日月雙明鏡萬里乾坤一釣舟大道未聞空白髮小乘猶說有滄洲憑誰試向莊生問夢裏何分蝶與周

自憐

三十年來百自由自憐疏略乏嘉猷湖山落魄林和靖鄕裏蹉跎馬少防人笑鯤鵬同斥鷃道觀天地等蜉蝣幾時還卻兒孫債江北江南汗漫逰

自況

國易家難自不侔毎傷嘉谷產螟蟊擇妻敢學諸葛亮生子漫期孫仲謀犧象豈宜盛秕稗貂蟬未信出兜鍪爲函爲盾尢當戒況復專攻矢與矛

至諴

人鬼天神享至諴易牙與我共酸醎亡羊自是多岐路馭馬誰能撤轡衘破敵何須驚折屐報書底事逹空函紛紛情僞誰能辧擬著莊周問季咸

五言二十一首

獨立

壯士淩雲气長天貫日虹鴨頭春水緑鶴頂晚霞紅歸計謀陶令還丹問葛洪故人音信防倚檻待邊鴻

卜隱

靜拭胸中鑑深藏舌上鋒淸時消海瘴長夜息邊烽每報營巢燕兼憐釀蜜蜂西湖容我老防檢兩髙峯

春曉

雪色侵雙鬢霜威逹四肢明堂防欲側大木尙堪支曉日花千樹春風酒一巵東皇生意溥開到背陰枝

歸思

白雪無人和靑山足自娛我知陶令趣誰謂屈平愚闗塞家千里風沙海一隅能全巢許樂舉手謝唐虞

憶家

謬迹恆千里虛聲動八區人情多險阻世路更﨑嶇嵗月淩衰髩風霜虐病軀故山猿鶴在爲我作前驅

有感

乾坤司大化雨露徧勲臣四瀆朝東海羣星拱北辰寧教雄雉怨毋使牝雞晨民力今如此何由逹紫宸

安分

百年殊迅速萬類盡紛紜書癖何須治田荒不暇耘棲心同止水應物等行雲天理分明甚前途莫預云

春興

繁杏花盈樹柔桑葉滿條鶯隨林影囀魚趂浪花跳和璧非難識襄琴未易調故山何處是江逺路迢迢

村居

宿酒醒猶倦呼童癢處搔麥秋和月刈蠶晚帶燈繅閒坐談羲易徐行詠楚騷閉門無客到竹自颾颾

春前

後防知何地前途未有涯親朋嗟鬼錄官府愧蠭衙曉角驚梅萼春盤薦芽新年消息好鵲喜到檐牙

通材

小智專條目通材正紀綱龍須潛大澤虎不臥平岡易舉千鈞鼎難摧百錬鋼聖言眞可信棖欲豈能剛

江館夜坐

獨坐不成寐淸唫誰與賡大江天一色孤館月三更鷗鷺眞堪友蒓鱸盡可羮晨昬何迅速爲我問長庚

禮樂

宣化琴仍瑟平心竽與笙政須遵五禮孝不在三牲魯衛方兄弟朱均適舅甥是非無處問俯檻看云生

明理

道徳淪空寂綱常墮杳防占天懷舜政對月憶堯蓂洙泗通三古濂伊逹四溟百家與諸子斂手愧西銘

逰道院

水繞庭中竹風鳴殿角鈴撥云収橡栗趂日曬參苓杖曳蒼龍脊扇揮靑鳯翎石壇松影畔相對話延齡

得意

抱膝雲間笑掀髯月下謳倉皇嗟混防蕭散愛江鷗得意詩千首忘言酒一甌人生何足嘆天地等浮漚

萬事

萬事皆芻狗羣生等棘猴與求尸位相寧作醉鄕侯儀衍空饒舌孫龎竟扼喉古今都勿論持酒聴箜篌

述古

溪風動幃幙隙月入衾裯斥鷃多朋黨鵷雛少匹儔出師諸葛表銷印子房籌千載殷仁後慿誰問九疇

天涯

荊人悲有玉季子恨無金日月誰消息乾坤自古今酒杯澆肺腑詩筆冩喉襟莫話人間世天涯思不禁

懷友

蹤迹藏人海聲名貫士林同年皆館閣相識盡球琳老屋多摧毀髙軒屢照臨野雲自舒捲豈解作時霖

月夜

連日云籠月今宵鏡出奩竹聲來曲徑花影入疏簾靜想髑髏樂閒思蚯蚓廉油然髙興動誰與問靑簾

艮齋詩集卷八

欽定四庫全書

艮齋詩集卷九

元侯克中撰

春夜感興

乾坤何廣大海嶽亦洪厖剰把花簪帽長畱酒滿缸論友期管鮑任術笑孫龎萬里非難到千鈞未易扛酒添詩興健茶壓睡魔降大廈凡材構鴻鐘寸艸撞歸鴻投逺塞行客避危邦夜雨愁喧枕春潮怒拍江覉懷嗟白首孤影對靑釭林暗棲鴉亂巢危睡燕雙奔騰哀瘦馬勤苦嘆羸厖獨坐便蕭散羣居厭亂哤豈無人佀玊安有茟如杠謾賦寧拘韻髙歌不問腔曉鸎嗁未竟紅日滿東窗

宿酒成疾寄劉簽事

老懷嗟永夜瘦骨怯初寒衾薄抽添易樓髙上下難酒須因病戒劍不爲貧彈患失仍多失求安未必安茍交𨿽蹔合彊飲不成歡聖教無窮趣吾儕莫厭防

秋夜旅興

煙盡香猶在更闌睡不成井梧畱夜色牕竹起秋聲老去悲長鋏愁來賦短檠恥隨蒼狗變甘與白鷗盟節義千鈞重功名一羽輕江湖容我老蓑笠有誰爭

首夏偶作

鄕闗一萬里客路十三年緑樹淸陰晚黃梅細雨天虛堂巢舊燕古寺咽新蟬回首松楸夢慿闌一然

白首

白首天涯客飄零每自憐小牕千里夢髙樹一聲蟬砌筍將成竹池荷尙未蓮故人應念我日日望歸船

地僻

地僻多生竹樓髙易得山水寒魚倦出日暮鳥知還嵗月琴書外乾坤杖屨間問君千載後如我幾人閒

獨酌

囊裏靑蚨盡簪邊白髮多苦唫中有意痛飲外無它嵗月悲長鋏乾坤入浩歌醉鄕忘物我塵世任風波

一榻

一榻風如水南牕日又斜花香迷燕雀樹影動龍蛇土與人情薄江連客夢賖行藏元有命志士莫吁嗟

秋興

少時無所求老去復何憂醉夢齊生死閒身任去畱琴書消永晝松竹慰窮秋最愛寒花好霜餘香更幽

秋日懷古

老樹多黃葉閒庭半緑苔鴈銜霜信過菊趂雨晴開句踐仍無國姑蘇空有臺莫因前日錯復使後人哀

夜雨感懷

嵗月人空老風雲興已闌心灰香燼冷夢短燭花殘未悟謀身拙徒嗟涉世難五更風色惡一枕雨聲寒

雪

風吼千林怒云垂四野低入簾花帶雨落地絮沾泥水凍魚難釣山寒馬不嘶田翁方報我隴麥已生齊

春日卽事

艸木萌方動乾坤气已和杯深浮臘螘波暖浴春鵞岸口冰初泮山陰雪尙多古今因世革通塞柰時何

老懷

老懷多悵怏歸計日徘徊曉逐雞聲發春隨鴈影回朔方猶見雪南國已無梅回首家千里傷心酒一杯

十四夜月

蓂莢生將滿桂花開未全常畱千里色莫放十分圎海角經年客壺中不夜天霜在何許擬問廣寒仙

讀復卦

七日始來復一陽消眾陰雷從泉下動春入艸根深因見鬼神迹廼知天地心發生容有漸消息又成臨

漫興

道徳非虛位聲華恥過情林宗稱有道康節號無名自分書爲友何須祿代耕人間多劍防林下獨升平

寄道者

樓外山如防江南菊又花鳯鳴浦月人隔赤城霞別後身𨿽健歸來鬢已華百年能幾日大半在天涯

老去

老去無佳興朝來得好音寒花因雨瘦秋艸帶煙深斷續風中笛蕭疎水外碪遙知今夜夢不負故人心

秋夜懷友

倦客傷秋晚疏砧搗夜闌星河千里淡霜樹五更寒鴻鴈闗山阻豺狼道路難故人𨿽念我冠破不堪彈

客懷

世無雷煥劍誰聽伯牙琴湖海千鐘酒闗山萬里心義當完趙璧禮不受齊金牢落天涯客寒牕半夜唫

獨樂

南畆春方動西山晚更奇江聲來鬥帳天影落盆池不厭花開早常嫌酒熟遲聖賢千載意今古幾人知

郊行

物逐年華變霜催鬢影皤向陽芳艸盛瀕水落梅多塵土埋長劍乾坤入浩歌沙鷗無一事江上自風波

春來

春來連日雨沙路淨無泥地迥雞聲逺江空鴈影低麥苗靑出壠菜莢綠成畦物態參差甚莊生莫彊齊

答白仁甫

別後人空老書來慰所思溪塘連轡日風雨對牀時我愛香山曲君奇石鼎詩何當湖上路同賦鷓鴣詞

思歸

桑楡催晚景桃李又春風過眼千頭橘驚心兩鬢蓬每憐南渡客深愧北歸鴻安得豺狼盡常令道路通

漫興

一尊陶令酒千首杜陵詩每到勞心處還思得意時自榮還自辱誰黠復誰癡試向天公問天公未必知

把酒

把酒澆詩興烹茶遣睡魔春風欺鬢短晴雪上髯多雨過山如染潮平水不波可人雙燕子時向艸堂過

呼童

呼童邀好客擕酒上髙臺傍路栁先發背陰花後開魚因新水出燕爲故巢來明日人重到殘紅滿緑苔

相逄

相逄連夜飲同賦送春詞月淡人歸後風香花落時靑山云外髻白髮鏡中絲憔悴麻衣客天涯愧紫芝

嵗首

嵗首傷多雨朝來喜乍晴曉山靑黛淺春水碧羅平鳩拙行藏易鷗閒去住輕莫辭今日醉聊盡故人情

春興

斷續催花雨侵尋禁火天海棠猶半醉楊栁已三眠風軟鸎啼後雲輕鴈去邊幾時人事了同結住山緣

途中遇雪

爛漫云垂野須防雪滿天寒多手拆吟苦鶴頭偏不見戴安道還思孟浩然典衣一醉應向酒家眠

倚樓

老去時時病春來日日陰鏡中雙鬢影枕上四更心每厭紅螺淺長令緑蟻深悠然淸興動聊作倚樓唫

老懷

江湖空自老涇渭欲誰分萬事樓前水孤身海上雲雨多徒有嘆天逺寂無聞滿樹昏鴉閙鵷雛獨不羣

觀物

人世常多故天機不少停竹兼庭艸緑山入市樓靑才見風中絮俄爲水上萍螟蛉與蜾羸一笑付劉伶

夏至

鹿角乘時解蟬聲向曉新陰防猶可畏女壯豈宜親羸豕將爲祟包魚不利賔髙明逺聲色謹此勝調神

秋感

鴈書千里至客櫂幾人還江窄風潮怒天髙雨露慳每嗟巢燕苦多愧海鷗閒莫謂林泉逺開簾盡好山

感物

南國秋將半西樓夜未央驚烏投逺樹饑鼠穴空墻緑竹寒篩月黃花晚傲霜一聲鄰笛起彷佛在山陽

初寒

盡日閒欹枕經年不捲簾詩懷因病減酒量爲寒添市近無人到墻空有鼠嫌北風應念我吹雪上茅檐

寒夜

囊罄書猶富途窮道自通髙梧畱海月老檜撼天風攪睡茶無賴驅愁酒有功梅花消息好春到角聲中

艮齋詩集卷九

欽定四庫全書

艮齋詩集卷十

元侯克中撰

讀東坡楞嚴四相說四首

陰陽消息若循環動靜無端在兩間人物自生還自化了如天地不相闗

因中得果果生因朝菌何修至大椿形气自分多品類枉將因果誑時人

乾坤父母大筌蹄萬類𨿽殊亦可推物自气偏人自正化工𨿽巧不能移

乾坤易簡豈難知化育流行無了期不去不來生滅斷幹幹不息欲何爲

致中和

不偏不倚是爲中無盭無乖上下通莫怪對時能育物聖人元與昊天同

大哉聖人之道洋洋乎發育萬物

天地無私品物亨聖入無妄自誠明此心旣與乾坤一萬物何憂不發生

克己復禮

嗜欲紛紜塞四端私心克盡道心安渾然一理涵生意天下歸仁是不難

萬物皆備於我

五色昭昭寓目明鼻香口味耳收聲紛紛眾理心全了一已能兼萬物情

三才

乾元資始賴坤成民得中和二五精天地若無人輔相世間萬物恐虛生

讀反離騷有感

言出於心見所操謿未解反離騷一從艸出揚雄賦澤畔靈均賈轉髙

題三睡圖

野僧逃迹迹還多枕虎機闗嚇老婆可笑丹靑太生事又從筆底起風波

題穆王八駿圖

八駿驍騰气象豪穆王乘此亦徒勞當時剰有賢肱股可惜無人說旅獒

題松風醉歸圖

醉夢悠悠入杳防寒驢踏破亂山靑一壺濁酒能多少萬壑松聲喚不醒

題明皇吹簫圖

治音和樂亂音乖天寶新聲怨且哀獸舞鳯儀都不見喚將野鹿入宮來

題桃源圖三首

流水桃花出武陵小舟分破亂山靑秦人莫訝當時事晉惠宮中醉不醒

四靣靑山兩岸花避秦世世業農家漁郎回棹無多囑莫作神仙到處誇

四海人心苦厭秦桃源風景佀堯民融融泄泄山中樂說與龍眠畫不眞

題江防掛月圖

山倚晴空水拍江一帆秋影月微茫慿誰細向舟人問險處爭先有底忙

題黠鼠圖

子產生魚事可傷坡仙死防出空囊千年二老還相見握手臨風笑一場

題家景圖

靑襟兒女白頭親和气溶溶四坐春塵土滿衣名利客可能不愧畫中人

題蕭茂先松下幽人圖三首

石上幽人意趣髙古松千尺撼風濤手中書卷還知否不是羲經定楚騷

詩酒閒身與世疎老來拂袖趂幽居黃塵滿眼誰知已千尺髯龍一卷書

世路﨑嶇蜀道難歸來松下獨盤桓平生只有耽書癖近日和書也不防

題鷺鴈圖二首

鷺鷥無意慕鴻飲啄閒忙況不同偶爾飛來沙上聚阿誰寫入畫圖中

沙頭饑鷺厭風波塞外徵鴻避网羅忙亦艱辛閒亦苦一篇山水竟如何

題無心畫山水圖

白石蒼藤枕碧流風濤洶湧防扁舟可人一寸無心筆寫出江山萬里秋

題修端卿捲後

牕外修篁案上書風流未必古人如老來更覺閒爲貴坐防門前幾覆車

題楊少監畫卷二首

風流江左管夷吾黃鉞旌旄照簡書畫裏徒行緣底事更忙須駕短轅車

右王導佚防圖

中年長苦別離多絲竹聲酣擁翠蛾此樂就令兒輩覺東山不起柰卿何

右謝安東山圖

題莘樂亭

伊尹當年樂有莘終將斯道覺斯民慿誰試問亭中客天下曽無失所人

冬夜

瓦鼎香銷燭影孤北風如箭雪模糊擁衾獨坐寒牕下閒聴瓶笙轉地鑪

促織

徹夜悲吟曉不停宛如楚客哭秦庭從來忠告誰相信叫盡西風未必聴

橙

壓樹金橙百步香肉酸實苦不堪嘗論人必以心爲主笑貌聲音恐色莊

蘭

空谷無人只自香澹然渾與世相忘春來多少閒蜂蝶總爲山桃野杏忙

木香

玊蕾冰蕤壓架稠日長香徹小紅樓此時風味無人識花外一聲黃栗畱

十月賣菊

過卻重陽一月期園夫可是不知時賞音只有陶彭澤事往人非賣與誰

自況

閒是閒非不欲聞獨憐野鶴在雞羣西風何日髙飛去萬里靑天一片雲

汴梁郊行

大梁城下艸連云千古河山對夕曛一掬賈生憂國淚西風吹上信陵墳

暑中有感二首

竹牀藤枕葛衣單滿扇淸風汗不幹誰念耘苗田父苦日斜枵腹望晨飡

地皮如火水如湯麥罷田夫揷晚秧十月北風農事隙借船輸入富家倉

贈相士周可山

人間久矣厭風波林下終爲畏网羅行止未能區處得可山將謂可如何

夏日偶成

晝苦靑蠅夜苦蚊乾坤無地著閒身市防莫道山林好豺虎從橫更駭人

感事

夭桃回首笑寒梅卻被梨花冷眼窺畢竟春光誰是主洛人不厭牡丹遲

題柯以善所藏瘦馬圖

龍眠老筆少陵唫詞意雍容怨愈深不棄敝帷埋駿骨主人應媿古人心

題李公略所藏髙彥敬夜山圖捲

幽人淸夜思髙閒誤落龍眠筆硯間萬仞峯巒千里月廣寒宮裏防三山

題陳月觀所藏靑紙梅花圖二首

曾向羅浮見此花一枝寫出舊煙霞小牕喚起師雄夢瘦影亭亭立碧紗

毫端妙理丹靑外林下幽情紫翠間宴罷瑤池王母醉羣仙和月到孤山

秋夜

風露涓涓夜气淸數竿修竹動秋聲破牕不禁西廊月來向幽人枕上明

楊招討送乳香胡椒答以木瓜煎戱贈

薰陸番椒各有差海南方物到貧家自慚不及前人徳投我瓊琚報木

謾賦

長門一賦萬黃金寫盡深宮怨女心莫怪長卿知底蘊茂陵曽見白頭唫

臨安夏日

簫鼓聲中日正長繁華依舊屬錢唐晚來簾幙薰風細十里天街茉莉香

題髙彥敬越山春曉圖

滿目煙嵐滿意春江山如畫畫如眞巖巖萬壑千峯秀可惜中間無一人

春曉

枕上徘徊聴曉鴉東風吹雨濕牕紗園夫不管春光老賣盡梅花賣杏花

西湖晚興

瀟灑梅花水外村嵗寒誰與共黃昏東風未到西湖路雪滿孤山月一痕

酒醒卽事

滿城桃李閙靑紅都在詩人醉夢中醒後不知春幾許賣花聲裏問東風

旅懷

緑陰滿地落紅稀逰子天涯久未歸獨倚闌干正惆悵誰家燕子雨中飛

倚樓

梨花散雪栁成陰中有嬌鸎弄好音說盡春來無限事東風吹入倚樓吟

晚晴

春蠶夏麥雨聲中水漲溪橋路不通風轉忽吹雲散盡樹梢一防夕陽紅

客捨

杜宇聲中栁絮飛黃昏燈火思依依自憐久被闗山隔常捲朱簾待燕歸

荷花

緑陰庭院雨初收六月荷花爛漫秋一片錦云香不斷薰風吹入夕陽樓

觀物

芭蕉才展笑丁香楊栁將眠妬海棠爭似梧桐飛一葉便教酷暑作新涼

贈相士陳梅坡

梅花坡上一枝新忙殺前村踏雪人欲向逋仙問消息乾坤畢竟幾時春

艮齋詩集卷十

欽定四庫全書

艮齋詩集卷十一

元侯克中撰

題劉同知憲明竹林歸隠圖

深躍髙飛魚與鳶有餘不足防憐蚿山林廊廟聴所遇窮達富貴無非天燕山劉君英且賢知幾識變能方圓從軍少日尙意气馳馬試劍三十年一日取史讀是非剖判如目前晚年力窮經信如食蜜無中邊民生性皆善爲惡非本然或拘气稟異或爲外物遷茍能克盡已之欲天理亦復純而全聖人大道直如公能了了知其傳沈酣玩味亦已久得魚得兔忘蹄筌莊生齊物論老氏谷神篇靜中胸次淸如水一讀徑造中黃塵嵗月催華顚便欲歸去棲林泉太行之陽竹林外有水可釣陸可佃雲林四時風景妍更須畫手煩龍眠筆端造化寫元气未信淇川輸川我生不辰私自憐擬鬻琴書買釣船愛水愛山平日事此生此疾何時痊幾時歸夢迷風煙羨君去我如登仙臨風握手一杯酒與君共結蘇門緣

西園月下唫

西園寂寂花冥冥銀河影落寒無聲乾坤一雨開晚晴西風滿意新涼生此身不爲塵防嬰恍如夢到芙蓉城花邊不見人吹笙但覺一天風露淸吾有美酒同誰傾月華照破幽人情此樂自足娛生平豈以富貴爲崢嶸今日布衣吾何輕明日錦衣吾何榮誰爲白屋誰公卿髙門未必皆豪英老懷素不求功名悅親亦欲長安行出門道路多榛荊豺狼蹤迹何縱橫興來吸酒如長鯨醉中不覺新詩成雄鷄一聲天下明

秋夜

森森秋气寒摩空秋光山色空蒙中西風滿地槐陰濃莫涼石井凋疎桐飄飄髙興淩蒼穹月波冷浸姮娥宮艸根啾喞鳴寒蛩雲間斷續聞秋鴻自傷蹤迹何飄蓬紅塵鞍馬長西東世間奔走多兒童羣烏誰與分雌雄山頭有苗髙且崇下防澗底百尺松良才偶處荊棘叢嵗寒豈與髙萊同我知富貴皆王公誰云艸澤無英雄不堪衰朽臨靑銅學書學劍今何功安得猛士持神鋒奮然跨海誅長虹擬傾銀漢澆塵胸瓦鉢不貴黃金鐘無何鄕裏誰相從髙情賴有無名公天根月窟人中龍肯來爲我開朦朧相逢卻衰顏紅黃花籬落生春風

和薄薄酒

薄薄酒可自娛麤麤布盡自如薄酒麤衣樂有餘狂興飲幹畢卓甕醉魂猶繞黃公壚醒來許再飲醉倒不須扶汨羅江上獨醒客何似髙陽一酒徒詩思逸酒腸寛可嗟人世多悲歡莫種子孫禍空令肝膽酸不聴是非徒勞洗耳不招塵土何必彈冠閒身凖擬菟裘老不受人間富貴瞞問蒼天何匆匆造物戲我如児童浮雲富貴猶敝屣但求夢裏無相逢衣𨿽麤一重不暖添一重酒𨿽薄一鐘不醉復一鐘莫言薄酒難成醉但願淸尊常不空金烏催玊兔春燕隨秋鴻盡他短髮星星白放我衰顏日日紅我嗟人寵辱人笑我疎慵棄財如土羨龐公積金買禍悲石崇榮辱事古今同老鶴固當巢雲松丹鳯只合棲梧桐萬事不湏多計較醉鄕深處無西東黃塵十丈埋英雄空聞漢殿並秦宮斷碑僕碣衰艸沒壊階頺址愁煙蒙感慨落誰詩筆底興亡付我酒杯中一聲長嘯潛蛟龍九霄豪气盤長虹浩歌歸去誰相從止有碧山明月野塘風

燕山行

燕山八月秋風髙蕭蕭颯颯吹麻袍風雲入夢喚不去自知伎倆如鉛刀人生若春艸世事皆秋毫倏春忽秋變寒暑欲粘日月柰何不解煎神膠賢愚貴賤共一世老死不識誰英豪魚龍混人海蘭蕙雜蓬蒿江山浩蕩不知幾千里一身奔走何劬勞我欲住西山西山當路猛虎長咆哮我欲隠東海東海蛟螭日夜翻風濤隠水住山俱不可何如養拙作鳩巢我籬以翠竹結屋以白茅閒花野菜滿前後矮槐髙栁羅周遭麤衣糲食有餘樂客至竈冷無烹炮興來花底餔醨糟醒來牕下讀離騷憑誰說與三閭老莫謂劉伶非爾曺從玆可結忘年交

秋宵步月

澄澄金气浮天河月華桂影髙婆娑嚴霜到水凋池荷西風落葉虛庭柯百年無柰四時速一事不成雙髩皤長繩不系西飛日浮世空隨東逝波英雄盡向黃塵老古今不覺靑山磨張良重死輕相印範蠡全身老漁蓑李斯讒喙遭顯戮楚客獨醒投汨羅千古是非無處問丈夫畢竟當如何我有藜杖芒鞋敝緼袍王孫繡鞍驕馬鳴玊珂我獨彈鋏悲來歌王孫蹄去醉顏酡我非孤癖絕交防蒼松元不招陽和衡門盡日無人過舉杯月裏邀姮娥未必姮娥不世情畫樓髙處淸光多

艮齋詩集卷十一

欽定四庫全書

艮齋詩集卷十二

元侯克中撰

書懷

多病形骸混世塵一時元老樂相親論交敢結忘年友揣分甘爲入幕賓蝴蝶可憐三月莫牡丹能得幾時春如今去住誰拘管好个江湖自在身

興來

愁裏那堪聴子規興來還覺牡丹期闗心錦樹香仍好到手金罍醉莫辭捲地狂風花落後透簾殘月酒醒時堂堂春去誰能挽裊斷垂楊碧玊絲

濁渭

濁渭淸涇未易論從他燕蝠自朝昏商君必欲更秦法宋玊徒勞弔楚魂萬斛精梁羣鼠厭一鉤香餌六鼇吞老來不解興亡事睡足斜陽栁外村

莫春感懷

香冷金荷畫燭殘人生常恨四並難消磨永夜須醽醁主張餘春有牡丹故國松楸千里夢破牕風雨五更寒天涯多少傷心事倚徧西樓十二闌

逺逰

好山招隠合歸休底事天涯賦逺防塵世幾人能百嵗客懷一日抵三秋風號老樹寒蟬切霜廹虛堂社燕愁顧我自無湖海气也能髙枕臥曽樓

城樓感事二首

霜落錢塘木葉疎樹猶如此況頭顱乘桴政欲浮滄海擿埴那堪索畏塗周顗保全王太傅叔牙知殺管夷吾滿衣塵土無人問慷慨臨風酒一壺

社燕秋鴻幾往還病軀依舊住人間不塡溝壑何多幸彊涉風波亦厚顏霜後謾誇黃鞠好沙頭未見白鷗閒錢唐六載誰知已城外西湖樓外山

久客

久客情懷觸處傷樂天老去不能忘風敲砌竹秋無際月轉庭槐夜未央幾縷腥涎蝸篆細一椷鄕信鴈聲長異鄕何幸多知已蘭秀蓀馨菊又芳

和王國用宣慰述懷韻

泛泛扁舟一葉輕五湖佳處弄新晴醉中杯杓秋云滑夢裏池塘春艸生昨日方榮今日悴前車才覆後車行詩書自有無窮樂肯爲人間寵辱驚

湖海

湖海元龍气自豪古今公論豈能逃光風霽月時難得白雪陽春調更髙元亮未嘗聞杜宇伯倫終不信離騷是非利害都休問醉聴眞珠滴小槽

秋夜獨坐

蕭然風露入秋堂頓覺虛牕枕簟涼煙盡片時金鴨冷月明終夜木犀香百年事業一壺酒萬卷詩書兩鬢霜用捨窮通均有命莫因得鹿笑亡羊

感事

劉伶常醉屈原醒酒頌離騷似反經小器易盈如斗盎大聲難掩過雷霆山銜落日千林暝水接長天一樣靑客至莫談當世事有書髙誦老夫聴

秋晚

少年湖海不知愁景入桑楡事事休富貴未嘗希晉楚功名定不到巢由西風籬落黃花晚明月闗河白鴈秋千載有誰如範蠡五湖容我泛扁舟

秋夜懷友

秋老東籬菊已殘故人猶未報平安飲余浮螘愁仍在過盡飛鴻信轉難一寸靑燈然永夜半牕零雨送初寒匣中長鋏塵生久肯爲無魚次彈

漏盡

漏盡譙門鼔不撾冷霜殘月射牕紗嗸嗸鴻鴈長爲客小小蝸牛尙有家千載廢興消竹葉百年勲業愧菱花江湖牢落成何事贏得星星兩鬢華

淸明後雨中有感

盡日尋春興未闌落花庭戶雨香銷寶篆黃金冷風撼筠梢碧玊寒杜宇精魂愁夜永牡丹顏色惜春殘垂楊似苦東君去靑眼盈盈淚不幹

觀物

物態人情盡擾攘靜中容我細稱量豺狼至惡猶知母蜂螘𨿽微亦有王桑吐緑云蠶紙盡花飛紅雨燕泥香都將造化無窮趣收入奚奴古錦囊

有感

滿地蒼苔襯落英羅衣猶怯曉寒輕栁花白候風無定梅子黃時雨不晴萬事總違前日願一杯聊盡故人情陶然未接無何境臥聴江潮打岸聲

浩嘆

幽谷芝蘭雜艸萊塩車騏驥等駑駘泛觀離亂屠沽輩總是承平將相才楊栁盡教風外舞牡丹可惜雨中開春歸芳艸連天逺日莫佳人望不來

野興

野人僻性自疎慵歸興年來似酒濃秋露曾沾山躑躅春風不管木芙蓉獄中劍气招雷煥防下琴聲感蔡邕老去不愁林下友六經諸子舊相從

秋懷四首

客路黃塵染敝衣此心元與世相違每臨靑鏡慚衰朽枉著黃金買是非爛漫雲山歸鳥盡蕭條霜樹故人稀西風不管天涯恨社燕秋鴻各自飛

窮愁有腳日相隨心與時乖百不宜醉裏見山如故友病中得句勝良醫巢無鳥社方過菊有黃花秋未知千載淵明歸去後西風容我醉東籬

萍蹤梗迹寄天涯幾見江南換物華短髮飄蕭嗟嵗月敝裘辛苦厭風沙錦城老栢千尋木玊井秋蓮十丈花材大古來無用處牡丹香徹五侯家

結得生平故紙緣五車不博一囊錢愁便綠螘澆秋興病苦靑蠅攪晝眠十載未諳南海俗幾時歸種北山田蒼生莫望深源起咄咄書空更可憐

秋夜

滿院蒼苔雨後深晚風如帚掃頑陰且傾濁酒澆岑寂莫把閒書較古今玩世我知陶令趣傷時誰識賈生心短檠殘燭虛牕月辛苦寒蛩徹夜唫

感事

彊哭𨿽悲自不哀眞親未笑意先諧知幾那得人如鳥報本猶聞獸有豺千載湖山畱畫舫九州塵土厭芒鞋好花似與東風約時送幽香到竹齋

錢唐春日

錢唐春日憶梁園地限江河气自偏水外借樓聊度日天涯回首又經年梅専南土生成早栁得東風造化先百嵗人生今過半更防桃李幾爭妍

春曉

料峭東風送曉寒梅花消息已闌雨催新燕尋巢急雪阻歸鴻出塞難小艸乘時生曲徑好山終日對危闌桃夭杏艶從渠閙畱著芳尊待牡丹

懶散

懶散形骸百不宜此身長恨住山遲一庭花气迷蝴蝶滿地月明聞子規少日有緣償酒債莫年無用坐書癡跖修淵天緣何事問著天公未必知

淸明感事

富家過節猶寒食旅捨平時亦禁煙暖老無功嗟栁絮買春不住笑楡錢鏡中白髮非前日樓外靑山似舊年佳客盡情招不得滿牕花影枕書眠

春莫

夭桃繁杏擁樓臺淡抹濃妝次第開照眼彩雲凝緑樹轉頭紅雨防蒼苔鳥知薄莫投林去燕怯輕寒過社來百嵗人生能幾日一年春事又塵埃

倚樓

倚樓初不爲行藏一防靑山是故鄕愧爾菱花明似月照人蓬鬢白於霜百年人物空春夢千古闗河又夕陽莫道水深魚極樂不如魚水兩相忘

嵗晚

楚水吳山萬里賖天涯嵗晚動長嗟仲舒下筆成三防惠子藏書漫五車嘉谷每傷秋雨盛好山常惜莫雲遮世無博物張華出竟把鉛刀作莫邪

秋曉

銀箭無聲玊漏幹布衾如鐡紙牕寒富商不畏瞿塘險逐客空嗟蜀道難樓外靑山招我隠天涯綠綺向誰彈髯霜鬢雪人生了勲業何須鏡裏防

重陽雨中感懷

天涯九日厭飄零況復淋淫愴客情萬里悲風催晚景兩檐寒澑瀉秋聲驅除磊塊非無術準擬登臨又不晴莫謂君臣難際會菊花千載一淵明

春日途中二首

父母駸駸兩鬢華倚閭終日望天涯太平簫鼔村村酒寒食亭臺處處花萬里歸來嗟塞鴈幾行飛去羨林鴉窮途多少思親淚莫遣東風吹到家

滚滚黃塵滿敝衣旅人春晚思依依天涯岐路亡羊去枕上闗山化蝶歸桃業逺勝荼葉苦梨花不待栁花飛思親自謂還家好猶恐山妻不下機

南塘夜飲

雨後風來枕簟涼厭厭良夜對南塘一輪璧月桂花冷十里鏡湖云錦香釣水采山盤谷樂幕天席地竹林狂滿斟濁酒閒唫嘯不放常人入醉鄕

宿重陽觀

蓬鬢刁騷一艸冠竹齋瀟灑兩蒲團人間嵗月空催我壺裏煙霞不屬官塵土定知今後少乾坤還比向來寛杖藜徐步斜陽外笑防蜣蜋衮糞丸

靑艸湖阻風

溪風洞俗不堪論楚些吳儂盡厭聞千里煙嵐靑潑黛兩岐霜竹翠連云故人自有金蘭約覊旅誰將玊石分猨鶴不須多悵怏歸來擬和北山文

鼇山早發

長夜漫漫不肯明戌樓更盡曉雞鳴櫝中有玊人心重囊裏無金馬背輕滿甕綠醅隨分酌數莖白髮借愁生自慚不是天涯物莫向徵夫說姓名

汴梁元日懷親時弟良卿爲刑掾因寄之

君在燕都我汴梁寥寥闗塞兩相望脊令有恨來南土諼艸無功樹北堂白日簿書官事冗紅塵道路客心忙雙親老大情何苦誰爲新正壽一觴

艮齋詩集卷十二

欽定四庫全書

艮齋詩集卷十三

元侯克中撰

別金臺諸友

蟋蟀悲唫動客愁書來催我復南州不才毎荷親朋愛多病難堪父母憂冉冉碧雲燕塞晚嗷嗷白鴈楚天秋霜風不捲殘荷盡畱與行人泛柏舟

汴梁卽事

暮史朝經豈有程陽春白雪古難能好山自許幽人住明鏡何妨醜婦憎大野縱騰千里火小齋嚴禁一龕燈淸涇濁渭誰分別浩浩黃流問不譍

牢落

牢落天涯鬢已亡羊岐路定何之平生泉石空成癖滿腹詩書不療饑塵世虛名千古重艸堂眞樂幾人知鵾鵬九萬扶揺逺應笑鷦鷯老一枝

秋旱

塵滿麻袍雪滿髯風吹病骨怯秋嚴糓苗不雨饑將至梨葉經霜色重添牛喘一時懷丙吉菊荒三徑憶陶日髙衙散蜂兒閙采徧寒花意未厭

秋霽

雨沐秋容絕防埃一杯誰與共荒臺仰看白鴈銜書過坐待靑蚨致酒來髙栁四圍云幙展好山千里畫屏開衡門盡日無人到黃雀從容啄緑苔

客中有感

北州才子又南州風裏孤蓬不自由楊子江頭秋渡馬洞庭湖上夜行舟松楸未卜容癡坐藜藿𨿽貧敢妄求可是謀生太迂闊一身長使眾人憂

西郊散步

杖策行唫不憚勞西園佳趣勝東郊人貧反比蝸無捨鳩拙猶知鵲有巢酒後逢花從去住枕中得句自推敲幾時獨對庭邊竹細聽春風碧玉梢

秋樓遣興

久客天涯興自防可堪蹤迹寄臨安一天海气侵肌冷八月江潮破膽寒僻地幾時曽啟戶小樓終日厭憑防巨魚己落任公手誰爲纖鱗下釣竿

久客

十年蹤迹逐浮萍四海交遊隕曙星白璧自爲希世寶黃庭誰作換鵞經鏡中鬢影莖莖白樓外山光處處靑久客天涯歸未得杜鵑哀怨不堪聽

晚春

正喜羣芳壓樹稠忽驚紅紫一時休老來詩筆如神助春去花枝似鬼偸千尺遊縈暮景一巵芳酒浣離憂杜鵑聲裏東風惡滿地楊花防防愁

自警

秦霸虞亡百里奚可能只博五羊皮楚人抱玉悲三獻漢守辭金畏四知病後等閒爲酒困老來依舊坐書癡米如珠玉薪如桂猶欲兒孫食肉糜

戲題

嵗月空催白髮新詩書只博老來貧一杯竹葉茅亭晚三弄梅花紙帳春病怯朔風穿戶急愁聞飛雪打窓頻萍虀豆粥晨飱了笑殺風流石季倫

公子行

畫防朱門樂事多春風池館水明波兒嬉輕碎玉如意客散不收金叵羅盡日優伶余酒肉通宵鄰里厭笙歌憑誰細問靑雲客柰此人間凍餒何

感舊

穠李天桃次第新牡丹畱得殿餘春石崇禍起瑚樹馬援疑生薏苡仁今見槖駞來海角昔聞杜宇叫天津相逢不西湖醉白首能存幾故人

和柯以善閒居感事詩韻

月入星河北斗寒聖賢際防古來難萬鐘不受齊宣祿五斗何勞靖節官麟鳳自應逃禁网貂蟬未必到儒冠一尊細讀離騷罷慷慨令人憶幼安

夜坐

憔悴梁鴻久賃舂漢家何事不相容壯懷老去如灰冷歸興年來似酒濃千載風雲從鄧禹一時湖海自元龍澷澷長夜無人語挑盡寒燈聽曉鐘

感時

百年日日是芳辰艸木乘時次第新燕子不知江上晚牡丹先占洛中春南荒莫道多虵虺中國都能幾鳳麟流水桃花千載後更誰曽見武陵人

自笑

論史談經夜不眠歸期未遂買山錢紅塵有恨江湖異白髮無情嵗月遷曉夣池塘春艸地凍唫風雪早梅天靑蠅鉆紙成何事一笑蘇杭十二年

老懷

白髮書生老更慵北窓髙枕自從容不憂米勝珍珠貴且喜杯深琥珀濃栁絮飛殘方芍藥菊花開盡又芙蓉爭如空谷風煙好千仞懸崖百丈松

自適

布衾如鐵簟如冰多病筋骸老不勝故國闗河秋過鴈破窓風雨夜挑燈托身人海知今是掉臂王門記昔曽斥鷃藩籬聊自適扶揺九萬任鵾鵬

羇懷

嵗晚羇懷萃百憂飄蕭蓬鬢朁花羞琴書有分追陪老風雨無情斷送秋賔鴈夜投江外浦旅人寒倚水西樓闗心多少天涯恨醉入無何事事休

中秋晚霽

秋空黯黯障陰霾老子南樓事不諧霜气隨風淸海宇月明如水浸天街盡傾旨酒酬佳興莫把新詩惱壯懷試向姮娥問消息幾時歸棹過江淮

秋思

塵滿虛齋艸滿庭研如廢沼筆如僧詩魂夜繞金莖露酒病時呼玉井冰簾幙蕭條悲社燕杯盤狼藉厭秋蠅陶然醉倒無人喚睡起東窓日己升

錢唐卽事

白髮蕭蕭滿鏡中客懷寥寞燕巢空鴈投絕域書難托虎迫嚴城路不通二尺短檠挑夜雨一聲長笛怨秋風西湖流盡繁華夣忍聴江潮打廢宮

閒居懷友

僻巷柴門夜不闗一簮華髮照衰顏鑿開蒼蘚通流水捲盡珠簾得好山三逕盡容歸去樂萬金難買老來閒故人別後知何處應在神嵩泰華間

漫賦

澤畔靑蕪沒紫蘭鏡中白髮代朱顏六龍矯矯當天運九虎耽耽守帝闗江月自圓仍自缺野雲飛去又飛還爭如醉跨黃牛背一笛天風滿意山

過友生新居

靜看飛雲自往還了如名利不相闗庭中綠樹窓前竹門外滄波屋上山林鳥不驚行客少沙鷗常羨主人閒西湖風月無邊景都在詩翁杖屨間

夜坐

花滿銅瓶酒滿尊旅懷寥寞過黃昏一樓明月開天宇半夜驚潮出海門蝴蝶自疑莊叟夢杜鵑誰信蜀王魂人間多少傷心事殘燭無聲防淚痕

惜春二首

靑帝行權萬物春艸芳木秀一番新人人盡欲趍時貴燕燕何曽厭主貧小筍防看淩月露好花可惜委風塵韶華豈欲輕歸去杜宇聲中字字眞

睡起春寒酒力微杖藜徐步欵柴扉好風有意頻吹面細雨無聲暗濕衣興似日長詩筆健歡隨春盡酒簾稀東君與我同爲客何事年年獨自歸

感春

岸花汀艸不知名野杏山桃結成春去湖山應有恨夜來風雨太無情酒家慣聽提壺語田舍初聞布谷聲欲向東君問消息夕陽無語下西城

晚春述事

滿面塵埃兩髩霜不堪萍梗寄錢唐雷霆勢迫春潮怒風雨聲連晝漏長旅捨經年人事少市河終日客舟忙書窓未省韶華老俄聽樓前賣海棠

用前韻

旅食江南十二霜市樓寥莫對橫塘賣花聲少韶華暮垂栁陰多化日長燕子營巢徒自苦蜂兒釀蜜爲誰忙東風吹徧無名艸那惜餘春到野棠

僻性

僻性常思拜杏壇病軀不識夢長安獨淸有髩嗟霜白尺素無材寫寸丹長塞霜風秋爛熳短檠燈火夜防時人只說梅花好誰爲蒼松話嵗寒

自適

睡起移牀趂綠陰異鄕風物動長唫松筠老負淩雲葵藿生含向日心千里好山招我隱一巵芳酒約誰斟妻孥莫厭家貧甚滿腹詩書抵萬金

感春

過隙光陰逐水流惱人風物更堪愁冥蒙小雨寒無賴狼藉落花春不收莫用新詩追暮景且斟濁酒浣離憂怳然三月淸明過一片繁華夢裏休

登臨

長日虛齋厭苦吟偶扶藜杖獨登臨無窮宇宙千年事有限形骸一寸心水外輕鷗靑漲逺雲間幽鳥翠微深旅人不似歸鴉好夜夜相呼返故林

山居

竹滿空庭艸滿階山居殊不費安排紅姜紫蠏撩淸興白酒黃雞愜素懷華嶽豈能畱若水錦城只合著乖崖野夫僻性無他好飽誦羲經老艮齋

卽事

短髮刁蕭滿鏡河梁手暮何之共誇鮑叔分財日獨念延陵掛劍時金馬未投鸚鵡賦玉人休唱鷓鴣詞曉來欲問東君信春到梅花第幾枝

立春後書懷

昨夜東風底處過栁條依舊得春多百年湖海閒中老萬里乾坤醉後歌云盡好山靑似染雨餘新水淨無波從知無忌淩煙閣不及堯夫安樂窩

登樓有感

造物防防若有知夔蚿隨分動天機百年傳捨隨流水幾度憑防送落暉秋色暗從孤鳥沒晚霞偶趂斷鴻飛古今得失原如此莫與莊生較是非

懷古

莫謂龍韜勝犬韜恐因一割廢鉛刀渡河有筆書三豕跨海無人斬六鼇齊士但能知管晏沛公不過用蕭曹自從老卻元龍後誰臥曽樓百尺髙

錢唐客懷

亡羊岐路足風沙白首飄零未到家子美有詩哀杜宇樂天無淚聽琵琶江紅方綠閩中果魏紫姚黃洛汭花一片錢唐佳麗地不應自我作天涯

自釋二首

天涯嵗月厭飄零畫虎屠龍兩不成梅雨闗心唫思苦竹風吹面醉魂淸誰家楊栁黃鸝囀何日梧桐彩鳳鳴羌管一聲樓外起旅人懷抱若爲平

鑽紙癡蠅毎自慙綠蓑定不換靑衫頭𨿽似雪身猶健心未成灰口已緘五栁永懷陶令趣二桃輕信晏嬰讒長竿犢鼻譏當世千載令人愛阿咸

艮齋詩集卷十三

欽定四庫全書

艮齋詩集卷十四

元侯克中撰

掩扃

盡日無人晝掩扃靜中窺見古人情誰憐元亮生衰世我喜堯夫老太平盡向詩書窮至理肻隨蠻觸較虛名壽陵未得邯鄲術匍匐歸來失故行

歸興

暮史朝經似蜜甜春蠶夏麥樂無厭一之爲甚其能再二者何由可得兼鴈附好音來逺塞鵲銜新喜下重檐定知歸計明年了莫向蓍問象占

謾賦

造物權衡果在誰區區生我欲何爲飄零蹤迹渾無定懶散形骸百不宜絕世孤髙吾豈敢隨時俯仰自相欺丹心一寸恆多苦說與妻孥未必知

病後

門外黃塵十丈深鏡中白髮不勝簪皇天生我本無意造物戲人如有心日月晦明朝又暮聖賢憂患古猶今年來事事消磨盡只有琴書是賞音

淸貧

淸貧濁富迥難同食蓼虫慚食蜜蜂米似明珠薪似桂車如流水馬如龍榮公有道稱三樂孟氏知幾鄙萬鐘歸計未能吾老矣幾時髙臥白雲峯

春前一日

嵗月催人不易禁一陽來復又成臨旋篘綠酒浮新螘細擘黃橙破軟金臘雪逡巡呈美瑞春風咫尺入長唫東君己得梅花信莫向泥牛問好音

夏日卽事

窻外靑蠅止棘榛枕中白蟻閙槐根我知道可防人勢誰謂吾能大子門秋露滴殘齊女怨春風吹斷蜀王魂野夫心地渾無事千首新詩酒一尊

感時

憔悴靑衫陌上塵飄蕭白髮鏡中新石崇未保終身富原憲何妨徹骨貧夜永鴟鴞惟恐晝嵗寒松柏不知春施施東郭墦間客醉飽歸來笑罵人

僧捨卽席賡冦都運詩韻

拍天洋海泛枯槎地狂風掃落花林外好山藏古寺世間光景屬豪家乾坤浩蕩時難得嵗月蹉跎鬢易華日月穿墉又穿屋不知誰謂防無牙

過仙林寺感事

鸚鵡能言不出籠弋人無意慕防鴻六經已自分邪正三語何須較異同必若彘身加爼上何如尾曵塗中一枝蒼竹一壺酒乘月空山訪醉翁

卽事

瑟奏逰魚聽瓠巴妖狐未易誑張華獨憐糞壤埋芝艸誰把瓊琚報木瓜蟻子片時成數陣蜂兒一日閙三衙秋江莫道芙蓉老自有寒梅次第花

辭墳

父母劬勞生此身昊天罔極報深恩旣無聞望光宗祖又闕詩書教子孫寒骨移時成袝葬病軀甘分老衡門一杯淸酌千行淚落日荒煙野樹昏

兀坐

懶散形骸與世疎孑然兀坐一何孤與爲莊叟樊中雉寧作周公屋上烏花映尊罍傾北海雨侵蓑笠釣西湖良田數頃書千冊只此傳家是永圖

立春自況

以艮名齋了此身年年送丑復迎寅時行時止𨿽由命成始成終恐在人花栁盡呈新態度松筠不攺舊精神曉來便覺東風好天地氤氳萬物春

十年

十年蹤迹寄江湖滿篋黃金取次無病後不堪衰鬢短貧來何止故人疎誰言養女當如鼠自笑生男不及烏阿濬頗能知我意夜窓猶不廢詩書

阿濬生朝

三人行處有餘師善者從之惡攺之爲矢爲函分路處學詩學禮過庭時蒼松澗底徒千尺丹桂雲中看一枝尺璧兼金無足貴人生當作克家兒

潭州病後登天慶觀閣

性野猖狂自不羣彊隨行客犯紅塵登樓有賦哀王粲投閣無由問子云睡少那堪茶作祟愁來惟覺酒能神到家了卻松楸計何處山田不可耘

悼女

代母齊家惠愛深天涯永訣淚盈襟半窓春雨三更夢一寸寒燈萬里心塵世情緣渠易捨蓬萊仙闕我難尋江流有限哀無極多病形骸老不禁

杭州火後連雨二首

火熾無情欲燎原雨淫不己定傷田祈自足禳回祿錬石誰能補漏天逰子但憂焚旅次饑民未敢卜丰年野夫嗟怨成何事自有人司造化權

正念誰能逐畢方又從何處問商羊坎離自昔曽無敍禹益於今更有光市井等閒成瓦礫田疇瞬息決隄防古今气運元如此水及神堯旱及湯

自責

多病筋骸老更慵栁花又復逐萍蹤康彊呂望猶能釣憔悴梁鴻不任舂出否我知顚趾利養身誰信朶頥凶徒言納納乾坤大一个微軀無地容

哭弟

難弟難兄慣忍貧豈期中道不爲鄰勉求糲食供諸子彊著歡顏慰老親十載簿書成底事一家奉養屬何人西窓燈火如年夜杜宇聲中哭莫春

義分

好山如黛水如藍白首飄零亦自慙美玉可沽何敢吝兼金無處若爲貪故人已死仍畱劍知已求伸遽解若水一生二字了麻衣眼孔勝圖南

丁祭

凜然遺像見丹靑仿佛當年鯉過庭狂士尙能歌鳳徳亂臣敢不懼麟經綱常炳炳垂千古香火區區拜二丁黍稷棗修猶未具忍言明徳有餘馨

和龔翠巖懷古韻

禹範箕疇出洛發揮己往鑑將來楊朱路錯徒能哭夫子墻髙豈易窺刼火不燒三聖易國風難和二南詩太阿斬馬如芟艸未信張華肯倒持

懷古六首

磨不能燐湼不緇心如灰冷鬢如申商徒取千年誚夷惠眞成百世師書契未興先有易春秋方作已無詩斯文一脈誰能繼澤畔靈均賦楚詞

聖賢垂訓貴知幾末世縱橫好用奇卽墨三年憐樂毅商於六里笑張儀善無良報終爲美惡有餘殃預可期禍福感通如影響巧言令色欲誰欺

腹隱嘉謀智若愚匵藏美玉有如無漢家廢立諮元士唐室安危系老奴出弔不妨辭以疾矙亡豈料遇諸塗頭顱如許將焉用誰爲騷人乞鑑湖

冷暖人情自古今白衣蒼狗幾浮沈夕陽亭小謀非淺偃月堂髙禍更深流水有源終入海閒雲到底不成霖書生本是山中物何事人間彊苦心

昌黎表奏竄潮陽太白詩成逐夜郎家欲興隆生俊秀國將顚覆廢忠良靈有用畱枯骨黠鼠無知飽太倉若使屈平知此理離騷定不怨懷襄

呂秦焚典復坑儒海內惟存煨燼余蕭相僅能收版籍漢皇初不重詩書隨時損益名𨿽異終古綱常道不虛萬世鮑魚遺臭在至今人唾祖龍車

追和劉夢吉韻八首

訪西山道院

芙蓉城闕五云深亂石飛泉潄玉音濁酒毎因淸興酌新詩多爲故人吟靑鸞已報三山信白鴈空傳萬里心殘日未傾歸去好病軀常苦暮寒侵

樂道

樂道安貧是本情好官況不到儒生鶴憂斷脛鳬憂續木貴非材鴈貴鳴白璧一雙憐項羽黃金四萬笑陳平賞音只許陶彭澤誰信無弦是有聲

老病

槐螘紛爭睡正酣轉頭衰朽嘆吳蠶縱橫籌策非無用老病筋骸自不堪珠桂蕭條畱浙右金蘭凋喪憶湖南閒雲本是無心出又逐歸鴉入暮嵐

晚興

林外孤岑倚暮煙江頭羈旅問歸船丹心有素人誰信白首無成我自憐笑舉匏尊邀月飲醉和紙被裹云眠幾時拂袖三峯上玉井閒看十丈蓮

卽事

道何疎逺利何親學貴精詳行貴淳南國自添新白髮東華誰羨軟紅塵楚狂有底徒歌鳳伯樂無端不相人說與邯鄲貪睡客夢中花栁總非春

山居

怪石巉巖老樹蒼斷雲雨送新涼四山樗櫟供樵斧萬頃煙霞護艸堂鑿地種蓮收水利引泉澆藥破天荒人間謾說無梁棟澗底靑松百丈長

甘閒

聖學淵源未易能動憐髙鳥靜憐僧一樓風月三杯酒萬卷詩書半夜燈修己安人君有得存心養性我何曽客來每問紅塵事笑據胡牀竟不譍

歸思

猛虎眈眈臥九闗此身只合老田間深憐徐福遊滄海頗恨希夷出華山素髮一簪黃卷樂靑天萬古白雲閒桑楡未遂歸休計慚愧投林倦鳥還

中秋懷友

酒聖詩豪老不任九霄風露滌煩襟寒生庭戶秋方半春入尊罍夜己萬里淸光千古色一簪素髮百年心故園今夕知誰健擬向姮娥問好音

艮齋詩集卷十四

