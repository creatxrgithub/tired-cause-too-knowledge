歸先生文集

﹝明﹞歸有光著

●目錄

小引

卷之一

經術

卷之二

議

卷之三

書一

卷之四

書二

卷之五

制誥﹝奏疏附﹞

卷之六

策問

卷之七

志

卷之八

序一

卷之九

序二

卷之十

序三

卷之十一

序四

卷之十二

序五

卷之十三

序六

卷之十四

記一

卷之十五

記二

卷之十六

記三

卷之十七

雜著一

卷之十八

雜著二

卷之十九

雜著三

卷之二十

行狀

卷之二十一

墓志銘一

卷之二十二

墓志銘二

卷之二十三

墓表

卷之二十四

碑碣

卷之二十五

銘頌

贊

卷之二十六

傳一

卷之二十七

傳二

卷之二十八

說

卷之二十九

祭文﹝哀辭誄附﹞

卷之三十

題跋

卷之三十一

壽序

卷之三十二

詩

附錄

●歸先生文集小引

吾師震川先生天挺人豪夙負奇質於羣經諸史靡不淹貫而爲文逼追班馬家法海內學者咸向慕之顧吾師卒於官而家弗給其文不能行於世書林翁賈請梓而傳之梓垂成謀所以寇諸首者詩乃往海虞求於相國老師養翁嚴公公躍然以喜曰而師眞文章家也往歲乙丑而師登第余謂宜列史館惜當事者格於限年之議遂補外職後𨿽向用而未展其﹖余負怏怏久矣今其文章可爲不朽序之固吾責也梓旣成詩往請如初會老師有如夫人之喪未克以爲而許之復如初且曰吾與而師意气相感有不容不爲者玆以向慕者眾索者爭趨焉賈人亦亟欲其行也遂出以與四方之士共焉詩故僣爲之引若吾師號充養之邃發越之■﹝宀尢﹞深入乎文字之妙者相國老師能鑑之固將著於序以彰其羙而永其傳也余殆無敢喙矣

萬曆三年十月旣望門生周詩拜書

●歸先生文集卷之一

西塘董采評點鳳林�燦錄

吳郡歸有光著

門人王執禮校

經術

◆經術

洪範傳

大衍解

天子諸侯無冠禮論

公子有宗道論

尙書敍錄

孝經敍錄

經序錄序﹝代﹞

易圖論上

易圖論下

易圖論後

○洪範傳

洪範之書起於禹而箕子傳之聖人神明斯道垂世之大法此必天佑於冥冥之中而有以啟其衷者故箕子以爲傳之禹而禹得之天漢儒說經多用緯候之書遂以爲天實有以畀禹故以洛書爲九疇者孔安國之說以初一至六極六十五字爲洛書者二劉之說以戴九履一爲洛書者關朗之說明朗之說儒者用之箕子所言錫禹洪範九疇何嘗言其出於洛書禹所第不過言天人之大法有此九章從一而數之至於九特其條目之數五行何取於一而福極何取於九也就如儒者說洛書之數縱橫變化其理甚妙禹顧不用而姑取一至九之名其亦必不然矣夫易之道甚明而儒者以河圖亂之洪範之義甚明而儒者以洛書亂之其始起於緯書而晚出於養生之家非聖人語常而不語怖之旨也港範之書以天道治人聖人先天而天弗違後天而奉天時不過行所無事少有私智於其間卽鯀之汨陳其五行也讀洪範者當知天人渾合一理吾之所爲卽天之道天之變化昭彰皆吾之所爲宇宙之間充滿辟塞莫非是气而後知儒者位天地育萬物之功初不在吾性之外天陰隲下民天錫禹洪範九疇與五紀之天稽疑之天庶徵之天五福六極之天其天一也九疇並陳若無統紀而義實聯絡通貫皇極居中而以前四疇會爲皇極後四疇皆皇極之所出五行天道之常敬之於五事所以修巳厚之於八政所以治人葉之於五紀所以欽天皇極之道盡之於是而後以五事施八政而時用其鼓舞之權則謂之三徳謀及乃心卿士庶人而命龜諏筮則謂之稽疑察肅乂哲謀聖之應則謂之庶徵以皇極斂福則有福而無極前四疇責之於巳治天下之根本要會後四疇取之於外治天下之枝葉緒餘箕子於皇極而言五福於庶徵而言五事此其可見之端也敬農協建艾明念向威各以一字該一疇之義下文不過敍其目而演之要無出此九字之中矣敬者一心之主宰敬則五事之則見而爲肅爲乂爲哲爲謀爲聖不敬則五事之則失而爲狂爲僣爲舒爲急爲蒙敬之用非在外也得其恭從明聰睿之則而巳八政者所以厚民也爲之飲食爲之貨賄爲之祭報爲之居室爲之交好所以厚之也至於斬伐咸劉陳於原野肆之朝市亦所以厚之也期於胥匡以生而巳矣人主不達乎厚用之意則建官立政漫無可據此官方之所以錯亂也五紀者以歲之數協月之數以月之數協日之數以日月之數協星辰之數以歲月日星辰之數協歷之數治歷明時隨時占候期於協而巳矣建用皇極者天於兆庶之中獨命皇以治之則皇之一身固斯世之取則旣爲斯世之所取則不可無道以觀丕之而所謂道者又皆斯世之所同然特彼拘於气稟狃於習尙遂不知所以自立而皇亦不必屑屑焉求治於天下而惟自盡其所同然者以立於此而風動之則天下靡然知所向方矣建者立於此而則於彼之謂也乂用三徳者正直剛柔弛張變化當正直而正直當剛而剛當柔而柔視物之所宜而無取必於其間此乂用之道也稽疑者有所疑而不明故稽以明之事之明者無待於稽事之疑者聖人亦不能不取決於神汝則有大疑而卿士庶民羣言並興將誰適從此卜筮之建聖人所以齋戒以神明其徳者也人之於天其精气相感捷若影響況人主爲天地之心一念之善喜見於天而和气應之一念之惡謫見於天而沴气應之故欲觀己之善惡當觀夭之所以爲應者以驗之雨晹燠寒風之時則知其爲肅乂哲謀聖之應雨晹燠寒風之恆則知其爲狂僣舒急蒙之應驗之爲言如孝子事親日候其顏色以爲憂喜此人主事夭之誠也向用五福向之而惟恐民之不得乎壽富康寧攸好徳考終命之福威用六極畏之而惟恐民之或罹於凶短折疾憂貧惡弱之極世之人主知棄極取福矣孰能向而威之堯舜在上比屋可封民無凶荒夭札者此向威之實也潤下炎上曲直從革稼穡聖人察五行之性如此醎苦酸辛甘聖人察五行之變化而無所不在如此聖人之治天下不過因其下而爲之下因其上而爲之上因其從革曲直爲之從革曲直因其稼穡而爲之稼穡是以天不失時地不失利物不失性以五事則敬以五紀則葉以皇極則建以三徳則乂明於稽疑則有吉而無凶驗於庶徵則得雨晹燠寒風之時向於五福則有壽富康寧攸好徳考終命之應八疇言用而五行不言用直言其爲五行者如此而聖人之用可見矣禹貢一篇不過水曰潤下之一語如此而箕子以爲彜倫之攸敍者此也人在天地之間有此身卽有貌言視聽思之五事貌之體本恭而可以作肅言之體本從而可以作乂視之體本明而可以作哲聽之體本聰而可以作謀思之體本睿而可以作聖故五事之言恭從明聰睿者猶水之言潤下也此所謂有物必有則形色天性也能敬用此五事則聰明睿知由此而出篤恭而天下不矣所謂皇極𨿽兼聰八疇而其綱又在乎五事之一疇也八政唐虞則屬之九官禹則有六府三事周家則謂之六典卽此八政離合不同治內之政六而司寇最後治外之政二而師居末蓋食之居之教之如是而後麗於刑則刑之可以無憾邦交之禮不失撫字之恩常洽如是而不順則侵伐不爲黷此順施之序五紀𨿽五總之實歷數之一紀此亦王者之政不序於八政之中所以尊天蓋人主繼天以子兆民俯察民情而爲之政仰觀天運而爲之紀以此與八政相對故不列於八政之中堯命四子舜在璇璣玉衡以齊七政虞夏之間羲和之職最重故胤徵以俶擾天紀誓師周官歸之保章氏後世益輕太史公以爲近乎卜祝之間也皇極一疇言錫福何也富壽安逸人主所欲致之於民而不能得之於天惟其使民作善而期於回天地之气此其錫福之微者也福者天下之所共欲顧昏迷於行不知所則效顚倒悖謬以自取戾人君建極以示之使知所則效而爲善以日圖致福之道是乃聚斂眾福以敷錫於民也庶民得於觀感之間皆於汝之極保守不敢失墜以應汝而錫汝保極矣凡天下之無有滛朋比徳者皆皇之化也夫皇之化斯民惟是立之則以丕之使之順治於不識不知之中而無假於聲色之末此皇建其極之本旨然而鼓舞振作長育成就之功亦時行於其間於以扶掖引誘以發其攸好徳之心於其有爲有猷有守者則愛念之而不忘不協於極而不罹於咎者亦受之而康而色而不拒所以發其攸好徳之心民曰予攸好徳則錫之福而知歸於極矣虐煢獨而畏髙明政之不平而人心之所由以不服皆起於此皇極之君必無虐煢獨而畏髙明又於其有能者與之以官使羞其行展其材猷以昌吾之國又能厚其祿使之好於而家亦所以發其攸好徳之心蓋人而無攸好徳之心則𨿽欲錫之福而彼不受徒爲汝之咎矣攸好徳者人之良心動而歸極之時也人主作成一世之人在於發其攸好徳之心而巳攸好徳之福錫而五福皆錫也曰皇建其有極斂時五福明以建極爲錫福之本曰予攸好徳明以攸好徳爲五福之綱遵道遵路卽可以見蕩蕩平平之體言皇極之化大晉於世利用出入莫非是道之昭著也皇極之道其所以致民之化如此是皆天之理天之訓而人主無絲毫智力於其間知所謂蕩蕩平平正直者則知所謂帝之訓矣凡厥庶民是訓是行天子之光如日月之照被日近日親而日尊也近天子之光萬物熙熙之景象也歸極之民蓋如此平康之世以正直治之彊梗之世以剛治之和柔之世以和柔治之隨世而爲輕重易之所以有小過大過也然一代之習尙多從人主性之所近髙明者多於用剛沈潛者多於用柔此治體之所以不純故在矯而克之彊弗友夑友稱其物之所感此剛克柔克也髙明沈潛制其性之所偏亦剛克柔克也威福玉食之柄不移於下則正直剛柔之權在於上矣古者尊天而重神不敢自信而待於卜筮以取決而至誠無私之徳常與神明通是以鬼神應之各極其理之所至而無毫髮之爽故卜筮必可信而禹以爲治天下之一疇擇建立卜筮人而命之卜筮蓋其重也如此卜之體色墨折有雨霽蒙圛克之五兆占之變化往來有貞悔之二體於其差忒不齊之中而衍之以觀其從違金縢卜三龜大誥朕卜並吉士喪禮卜葬卜者三人古者卜筮皆用三人蓋吾之所甚嚴而信之者僅取衷於一人時或不能與神明會故詳以求之龜從筮從蓋卜筮兼舉如龜筮協從大事先筮而後卜晉侯得阪泉之兆趙鞅遇水適火又筮之是也又有獨用之者卜稽如予夢協朕卜卜河朔黎水予得吉卜卜筮不相襲是也龜筮共違於人𨿽於卿士庶民有不卹夫旣謂之大疑則固有人所不及知而天知之者蓍龜之理微矣雨晹燠寒風者天地慘舒之气而系於人主視聽言貌之間蓋天人相感之機有不可誣者故箕子以意類明之五者來倍各以其敍所謂時也極備極無所謂恆也雨晹燠寒風之時不同其爲休之徵同也故以五事之修類屬之以爲其當如是而巳矣求其所以肅之必爲雨乂之必爲晹哲之必爲燠謀之必爲寒聖之必爲風者不可得也雨晹燠寒風之恆不同其爲咎之徵同也故以五事之不修類屬之以爲其當如是而巳矣求其所以狂之必爲雨僣之必爲晹舒之必爲燠急之必爲寒蒙之必爲風者亦不可得也漢儒不原箕子之意規規然務離而析之所以流爲災異之學庶徵以天道人事相推較故又借歲月日星爲王與卿士師尹庶民之諭蓋旁衍及之非本疇之正傅歲以統月月以統日歲與日月運行不息而成生物之功王以統卿士卿士統師尹王與卿士師尹勤職不懈而致天下之治積日成月散月於日而月不見積月成歲散歲於月而歲不見君臣上下小大繁蕳之致見矣歲月日時無易者王卿士師尹不失其職此百谷之所以成乂之所以明俊民之所以章家之所以平康而爲治之徵也日月歲時旣易者王卿士師尹失其職此百谷之所以不成乂之所以昏俊民之所以微家之所以不寧而爲亂之徵也治與亂存乎其職之失與不失而巳矣王卿士師尹以職言庶民之可言者情也如星有好風好雨有所好者庶民之情也庶民不能自致則固卿士師尹之責耳日月之行而有冬夏月之從星而有風雨上之舉動系乎民之休戚者如此也月入箕則多風離畢則多雨宿軫則雨宿井則風雨以其气相感故謂星之有好風好雨也福極天之所命者而人主制其權教養之而可以使之壽厚之而可以使之富節其邊而可以使之康寧教之而可以使之攸好徳不傷之而可以使之考終命然有養之厚之節之教之不傷之所不能及者故必有潛移默奪於冥冥之中此所以爲位育之極功而居九疇之終也

昔王荊公曾文定公皆有洪範傳其論精美遠出二劉二孔之上然予以爲先儒之說亦時有不可廢者因頗折衷之復爲此傳若皇極言予攸好徳卽五福之攸好徳而所謂錫福者錫此而巳箕子丁寧反復之意最爲深切古今注家未之及也不敢自謂有得箕子之心於千載之下然世之君子因文求義必於予言有取焉矣

○大衍解

大衍者何也所以求卦也卦必衍之而後成也衍法因蓍而起蓍之半故爲五十也其衍以四十八進退離合成陰陽老少之畫與其初掛之一亦不盡五十故用四十九也衍之變自分二而定也其掛其揲其扐所以衍之也等之四十八而巳矣分而掛掛而揲揲而歸奇乃所以不齊也歸奇者何也四十九之策若得老陽之九除初掛必有十二之餘若得少陰之八必有十六之餘若得少陽之七必有二十之餘若得老陰之六必有二十四之餘其所餘之數不揲而歸之扐者此所謂治數之法舉其要也九具於揲則三奇見於餘六具於揲則三偶見於餘七具於揲則二偶一奇見於餘八具於揲則二奇一偶見於余不必反觀其在揲之數而巳舉其要此所以爲營之終也其曰幹之策二百一十有六坤之策百四十有四二篇之策萬有一千五百二十何也此揲之以四之數也掛扐𨿽舉其要而七八九六之數仍以在揲之策爲正掛扐十二無當於太陽之九而揲四之三十六則九也掛扐十六無當於少陰之八而揲四之三十二則八也掛扐二十無當於少陽之七而揲四之二十八則七也至於太陰之六𨿽其數相當而以前三者爲比亦必揲數之二十四而爲六也故七八九六者自揲之以四而取也陽道盈而主進太陽進之極而數最多極則退矣故爲少陰之三十二陰道乏而主退太陰退之極而數最少極則進矣故爲少陽之二十八若掛扐之策因過揲而見者也故陽本進而反見其退而數之少至於十二陰本退而反見其進而數之多至於二十四此歷象逆行之術也故曰

揲之以四以象四時又曰當奇之日而歸奇以象閏也閏也者時與日之餘也

○天子諸侯無冠禮論精確深醇精確是其識深醇則所資於養者遠矣

儀禮有士冠禮無天子諸侯冠禮非逸也記曰無大夫冠禮而有其昏禮古者五十而後爵何大夫冠禮之有公侯之有冠禮夏之末造也天子之元子猶士也天下無生而貴者也繼世以立諸侯象賢也明天子諸侯大夫之無冠禮也冠者將責爲人子爲人弟爲人臣爲人少之禮故冠必有主人孤子則父兄戒宿蓋父兄以成人之禮責子弟也天子爲元子之時以士禮冠所謂有父在明晰則禮然也設不幸君終世子未冠則冕而踐阼斯爲踐阼之禮而巳矣巳奉宗統君臨天下將又責之爲人子爲人弟爲人臣爲人少之禮乎家語稱孔子答孟懿子之問吾取焉曰古者王世子𨿽幼其卽位則尊爲人君人君治成人之事者何冠之有曰諸侯之冠異天子與曰君薨而世子主喪是亦冠也巳人君無所殊也諸侯之有冠禮也夏之末造也此孔子之遺言也益以祝雍頌公冠之篇焉則誣矣公冠曰公冠自爲主迎賓揖升自阼立於席旣醴降自阼饗之以三獻之禮無介無樂皆玄端其酬幣朱錦采四馬其慶也天子儗焉曰自爲主曰賓降阼嫌尊矣夫非爲人子爲人弟爲人臣爲人少之禮也且禮自上達而曰天子儗冠冠字疑焉字之誤何也此非孔氏之言也周衰先王之禮不具傳者旣失其本但知其略而欲求之破的之言宋儒亦俚俚坐此於詳而不知禮之失在於略而又患於求詳之過公冠又曰公冠四加玄冕左傳季武子曰君冠必以祼享之禮行之以金石之樂節之以先君之祧處之玉藻曰始冠緇布冠自諸侯下達冠而敝之可也玄冠組纓天子之冠也緇布冠繢績諸侯之冠也一句收足蓋務爲天子諸侯士庶之別而不知先王制冠禮之義所以同之於士庶者也

○公子有宗道論【不刋之解義兼注疏發明淺學如何措手】明暢深醇不爲一切駝騁自喜之習凡經術文當以此爲法如此手筆歐曾集中亦屬得意文字如蘓氏父子不能構也

大傳曰有小宗而無大宗者有大宗而無小宗者有無宗亦莫之宗者公子是也公子有宗道公子之公爲其士大夫之庶者宗其士大夫之嫡者公子之宗道也夫公子者別爲祖者也何以爲宗也曰公子非宗也一句冒得全不爲宗而宗之道出焉耳公子之大宗者公也巳自別於正體無大宗矣𨿽其子爲繼別之宗猶繼禰也迨五世當遷而後不遷之宗於是乎出未及五世猶小宗也所以謂之小宗而無大宗也公子𨿽無趁手轉下大宗而不可謂之非大宗之祖𨿽爲大宗之祖而未及乎繼禰之子所以謂之有大宗而無小宗也公子一人焉而巳無大宗是有無宗也無小宗是亦莫之宗也故曰公子非宗也非宗故謂之別子別子故爲之祖爲之祖故公子之公爲其士大夫之庶者宗其士大夫之嫡者而宗之道於是乎出先王之立宗大抵因別子之嫡庶而巳二世之庶宗其繼禰者之嫡三世之庶宗其繼祖者之嫡四世之庶宗其繼曾祖者之嫡五世之庶宗其繼髙祖者之嫡而爲小宗之道出矣六世之庶宗其繼別者之嫡而爲大宗之道出矣小宗四大宗一並而爲五宗而其變至於無窮皆自於公子故曰不爲宗而宗之道出焉也以上自釋經旨以下駁鄭鄭氏曰公子不得宗君君命嫡昆弟爲之宗使之宗之所宗者嫡此段甚爲支離駁之極當則如大宗死爲之齊衰九月其母則小君也爲其妻齊衰三月無嫡而宗庶則如小宗死爲之大功九月其母妻無服公子惟已而已則無所宗莫之宗是公子有此三事也鄭以此爲公子之宗道則非別子爲祖之義矣夫宗有散有合族人不得以戚君於是乎散故號別子者以之別子爲祖繼別爲宗繼禰爲小宗於是乎合故號爲小宗者以之先王之道由祖而宗猶木之有本而爲枝也得其祖則兄弟相宗而宗之法行不得其祖則兄弟不相宗而別子之義起今使公子自相宗夫公子不得祖先君矣宗於何生精確不磨且非先君之正體皆庶也輕一語收足力味俱全而鄭又爲嫡庶之說過矣別子者宗之始也不可以亂故先王正其始正其始者正其別也魯之三桓鄭之七穆古之遺制也化掉�不化中閒證據有體有法

○尙書敍錄𨿽亦從文字化緣起見然其議自不可易至行文煩簡合度伸縮如意工文諸家莫與之京

某少讀尙書卽疑今文古文之說後見吳文正公敍錄忻然以爲有當於心揭曼石稱其綱明目張如禹之治水信矣自是數訪其書未得也己亥之歲讀書於鄧尉山中頗得深究書之文義益信吳公所著爲不刋之典因念聖人之書轉筆深遠存者年代久遠多爲諸儒所亂其可賴以別其眞僞惟其文辭格制之不同後之人𨿽悉力摸擬終無以得其萬一之似學者由其辭可以達於聖人而不惑於異說今伏生書與孔壁所傳其辭之不同固不待於別白而可知昔班固志藝文有尙書二十九篇古經十六卷古經漢世之僞書別於經不以相混蓋當時儒者之愼重如此而唐之諸臣不能深考十猥以晚雜亂之書定爲義疏而漢魏專門之學遂以廢絕夫書之厄已至矣伏生掇拾於流亡之餘以篤老之年廑廑垂如綫之緒於其女子之口千萬世之下因是可以稍見唐虞三代之遺而可不知所愛惜哉曲折盡意直入韓歐之室朱子蓋有所不安而未及是正吳公寔有以成之而今列於學官者旣有著令薦紳先生莫知廣石渠白虎之異義學者蹈常習故漫不復有所尋省以數百年雜亂之書表章於一代大儒之手而世亦莫能以尊信之可嘆也巳余未見吳公書乃依髣其意釐爲今文如左而存其敍錄於前以俟他日得公書參考焉

○孝經敍錄

孝經一篇十八章河間顏芝所藏芝子貞出之孝經古孔氏一篇二十二章孔氏壁中所藏魯三老獻之漢世傳孝經有長孫氏江氏後氏翼氏四家而古文絕無師授至劉向校定並除卒以十八章爲定魏晉以後王肅韋昭謝萬徐整之徒注者無慮百家莫有言古文者蓋古文並於十八章而孔氏之別出者廢巳久矣隋劉炫始自離析增衍以合二十二章之數著稽疑一篇當時遂以爲孔傳復出而儒者固巳嘩然謂炫自作炫又僞造連山魯史等百卷則炫之書又可信哉故嘗以古文孝經與古文尙書俱自孔氏而廢興隱見於漢隋之際其迹略同而其可疑一也晉穆帝永和十一年及孝武大元元年再聚羣臣共論經義荀昶撰進孝經諸說以鄭氏爲宗其後陸澄謂爲非玄所注唐開元七年詔羣臣集議史官劉子玄遂請行孔廢鄭夫子玄以爲非鄭之注可矣因欲以廢經而用劉炫之古文豈不過哉當是時儒者盡非子玄天子卒自注定從十八章仍八分禦札勒於石碑世謂之石臺孝經宋咸平中詔邢昺杜鎬等依以爲講義而司馬溫公指觧猶尊用古文其意詆今文爲他國疏遠之僞書蓋見新羅日本之別序而近忘京兆之石臺也元吳文正公始斥古文之僞因朱子刋誤多所更定今予一從石本獨其章名乃梁博士皇甫偘之所標非漢時之所傳故悉去之予又著其說曰大哉孝之道非聖人莫之知也昔孔子嘗不對或人之問禘矣其言明王之以孝治天下至於刑四海事天地言大而理約豈非極萬殊一本之義意其所以告曾子者如此哉𨿽然其書非孔氏之舊也宋元大儒固卓然獨見於千載之下以破諸儒之惑矣然其所去者是矣而所存者又未必純乎孔氏之舊也則莫若俱存之自秦火之後諸儒區區掇拾而文藝之全者尠矣非孔子復生莫之能復也今世所存如孝經家語大小戴之記要以爲有聖人之微言故莫若俱存之而待學者之自擇也

○經序錄序﹝代﹞

予昔承乏汴藩因識宗室西亭公修學好古有河間大雅之風嘗得唐李鼎祚周易集傳槧版行於世又爲諸經序錄凡爲經之傳注訓詁者皆載其序之文使世之學者不得見其書而讀其序固巳知其所以爲書之意庶以廣其見聞而不安於孤陋實嘉惠後學之盛心也昔孔子修述先王之經以教其門人傳之世世不絕遭秦燔書漢儒存亡繼絕不遺餘力自此六藝稍稍備具太常之所總領凡四十博士而古文尙書毛詩谷梁左氏春秋𨿽不立學官猶推髙第爲講郎給事近署而天子時會羣儒都講親制臨決所以网羅遺軼博存眾家其意遠矣沿至末流旋復放失則鄭王之易自出費氏而賈逵馬鄭爲古文尙書之學孔氏之傳最後出三禮獨存鄭注春秋公谷浸微傳詩者毛詩鄭箋而巳唐貞觀間始命諸儒粹章句爲義疏定爲一是於是前世儒者僅存之書皆不復傳如李氏易解後人僅於此見古人傳注之一二至啖助以巳意說春秋史氏極詆其穿鑿蓋唐人崇進士之科而經學幾廢故楊綰鄭餘慶鄭覃之徒欲拯其獘而未能也宋儒始以其自得之見求聖人之心於千載之下然𨿽有書成而多所未盡賴後人因其端以推演之而淳佑之詔其書巳大行於世勝國遂用以取士本朝因之而學校科舉之格不免有唐世義疏之獘非漢人宏博之規學士大夫循常守故陷於孤陋而不自知也予自屏居山林得以徧讀諸經竊以意之所見常以與今之傳注異者至如理象之殊而圖書大衍用九用六之論未能定也古今文之別而豫章晚出之書未能釐也三百篇之全而桑間濮上之滛音未能黜也褒貶實錄之淆亂而氏族名字日月地名之未能明也郊丘混而五天帝昆侖神州之一而始祖之祭不及羣廟也洪範以後金縢召洛二誥之疏脫非朱子之遺命也開慶師門之傳非鄭氏之奧義也紹興進講之書非三傳之專學也則王栢金履祥吳澄黃澤趙汸卓越之見豈可以其異而廢之乎歐陽子曰六經非一世之書其將與天地無終極而存也以無終極視千歲於其間頃刻耳則予之待於後者無窮也嗟夫士之欲待於無窮者其不拘牽於一世之說明矣道遠不能與西亭公訂正其疑義而序其略如此云

○易圖論上

易圖非伏羲之書也此邵子之學也昔者庖羲氏之王天下也仰則觀象於天俯則觀法於地觀鳥獸之文與地之宜於是始作八卦以通神明之徳以類萬物之情蓋以八卦盡天地萬物之理宇宙之間洪纖巨細往來升降生死消息之故悉著之於象矣後之人苟以一說求之無所不通故𨿽陰陽小數納甲飛伏坎離塡補卜數隻偶之類人人盡自以爲易而要之皆可以易言也吾嘗論之以爲易不離乎象數而象數之變至於不可窮然而有正焉有變焉卦之所明白而較著者爲正旁推而衍之者爲變卦之所明白而較著者此聖者之作也執其無端以冒乎天下旁推而衍之是明者之述也由其一方以達於聖人伏羲之作止於八卦因重之如是而已矣初無一定之法亦無一定之書而剛柔之上下陰陽之變態極矣夏爲連山商爲歸藏周爲周易經別之卦其數皆同𨿽三代異名而伏羲之易卽連山而在連山卽歸藏而在歸藏卽周易而在周易未嘗別有所謂伏羲之易也後之求之者卽其散見於周易之六十四卦者是巳今世所謂圖學者以此爲周之易而非伏羲之易別出橫圖於前又左右分析之以象天气謂之圜圖於其中交加八宮以象地類謂之方圖夫易之於天气地類蓋詳矣奚俟夫圖而後見也且謂其必出於伏羲旣規橫以爲圜又塡圜以爲方前列六十四於橫圖後列一百二十八於圜圖太古無言之教何如是之紛紛耶諸經遭秦火之厄易獨以卜筮存漢儒傳授甚明𨿽於大義無所發越而保殘守缺惟恐散失不應此圖交疊環布遠出姬孔之前乃棄而不論而獨流落於方士之家此豈可據以爲信乎大傳曰神無方易無體夫卦散於六十四可圜可方一入於圜方之形必有曲而不該者故散圖以爲卦而卦全紐卦以爲圖而卦局邵子以步算之法衍爲皇極經世之書有分杪直事之術其自謂先天之學固以此要其旨不叛於聖人然不可以爲作易之本故曰推而衍之者變也此邵子之學也

○易圖論下

或曰自孔子贊易今世所傳易大傳者𨿽不必盡出於孔氏而豈無一二微言於其間子之不信夫易圖以爲邵子之學則然矣而邵子之所據者大傳之文也不曰易有太極太極生兩儀兩儀生四象四象生八卦乎此其所謂橫圖者也又不曰天地定位山澤通气雷風相薄水火不相射乎此其所謂伏羲卦位者也又不曰帝出乎震齊乎巽相見乎離致役乎坤說言乎兌戰乎乾勞乎坎成言乎艮乎此其所謂文王卦位者也曰此非大傳之意也邵子謂之云耳夫易之法自一而兩兩而四四而八其相生之序則然也八卦之象莫著於八物而天地也山澤也雷風也水火也是八者不求爲偶而不能不爲偶者也帝之出入傳固已詳之矣以八卦配四時夫以爲四時焉則東南西北緊是焉定非文王易置之而有此位也蓋說卦廣論易之象數自三才以至於八物四時人身之眾體與天地間之萬物何所不取所謂推而衍之者也此孰辯其爲伏羲文王之別哉𨿽圖與傳無乖剌然必因傳而爲此圖不當謂傳爲圖說也且邵子謂先天之旨在卦气傳何爲捨而曰天地定位後天之旨在入用傳何爲捨而曰帝出乎震傳言卦爻象變詳矣而未嘗一言及於圖所可指以爲近似者又不過如此自漢以來說易者今𨿽不多見然王弼韓康伯之書尙在其觧前所稱諸章無有以圖爲說者蓋以圖說易自邵子始吾怪夫儒者不敢以文王之易爲伏羲之易而乃以伏羲之易爲邵子之易也不可以不論

○易圖論後

或曰子以易圖爲非伏羲之舊固巳明矣若夫河以通幹出天苞洛以流坤出地符所謂河圖洛書可廢耶蓋宋儒朱子之說精矣曰此愚所以恐其說之過於精也夫事有出於聖人而在學者有不必精求者河圖洛書是也聖人聰明睿智徳通於天符瑞之生出於世之所創見而奇偶法象之妙足以爲作易之本理亦有然者然曰河圖洛書聖人則之者此大傳之所有也通乾流坤天苞地符之文五行生成戴九履一之數非十傳之所有也以彼之名合此之迹以此之迹符彼之名不與大易同行不藏於博士學官而千載之下山人野士持盈尺之書而曰古之圖書者如是此其付受固巳沈淪詭祕而爲學者之所疑矣𨿽其說自以爲無所不通然此理在人仁者知者皆能見之龍虎之經金石艸木之卜軌﹖﹖木片﹖占算之術隨其所自爲說而亦無不合豈必皆聖人之爲之乎大傳曰包羲氏之王天下也仰則觀象於天俯則觀法於地夫天地之間何往非圖而何物非書也哉揭圖而示之曰孰爲上下孰爲左右孰爲乾兌離震孰爲巽坎艮坤天之告人也何其瀆因其上下以爲上下因其左右以爲左右因其乾兌離震以爲乾兌離震因其巽坎艮坤以爲巽坎艮坤聖人之效天也何其拘且彼所謂效變化則垂象者毫而析之又何所當也使二圖者果在如今所傳然其所謂精蘊者聖人固巳取而歸之易矣求圖書之說於易可也子產曰天道遠人道邇天者聖人之所獨得一人者聖人之所以告人者也告人以天人則駭而惑告人以人人則樂而從故聖人之作易凡所謂深微悠忽之理舉皆推之於庸言庸行之間而卦爻之象吉凶悔吝之詞不亦深切而著明也哉聖人見轉蓬而造車觀鳥迹而制字世之人求爲車之說與夫書之義則有矣而必轉蓬鳥迹之求愚未見其然也孔子贊易刪連山歸藏而取周易始於幹而終於未濟則圖書之列粲然者莫是過矣今夫冶之所貴者範而用者不求範而求器也耕之所資者耒而食者不求耒而求粟也有圖書而後有易有易則無圖書可也故論語河不出圖與鳳鳥同瑞而巳顧命河圖在東序與兌弓和矢同寶而巳是故圖書不可以精�於易者精於圖書者也惟其不知其不可精而欲精之是以測度摹擬無所不至故有九宮之法有八分井文之畫有坎離交流之卦與夫孔安國歆向楊雄班固劉牧魏華父朱子發張文饒諸儒之論或九或十或合或分紛紛不定亦何足辯也

歸先生文集卷之一

●歸先生文集卷之二

吳郡歸有光著

門人王執禮校

議

◆議

備倭事略

禦倭議

三途並用議

馬政議

○備倭事略

倭寇犯境百姓被殺死者幾千人流離遷徙所在村落爲之一空迄今踰月其勢益橫州縣廑廑嬰城自保浸滛延蔓東南列郡大有可慮卽今賊在嘉定有司深關固閉任其殺掠巳非仁者之用心矣其意止欲保全倉庫城池以免罪責不知四郊旣空便有剝膚之勢賊气益盛資糧益饒並力而來孤懸一城勢不獨存此其於全軀保妻子之計亦未爲得也見今賊徒出沒羅店劉家行江灣月浦等地方其路道皆可逆知欲乞密切差兵設伏相機截殺彼狃於數勝謂我不能軍往來如入無人之地出其不意可以得志古之用兵惟恐敵之不驕不貪法曰卑而驕之又曰利而誘之今賊正犯兵家之忌可襲而取也訪得吳淞所一軍素號精悍倭賊憚之呼爲白頭虫去歲宗百戶馮百戶見倭船近城倉卒與敵爲其所殺有司不加矜卹反歸罪於二人自後人以爲戒又城壁崩圯半落海中且累年不給軍糧士皆饑疲往往乞食道路遂致新城失陷翻爲賊巢嘉定上海之勢日以孤危今乞召新城失事指揮令收還散卒許以贖罪要以厚賞俾於賊所入嘉定及往南翔等要路阻陿之處長鎗勁弩設伏以待之又新城敗散之餘所存約二百餘人人數寡少乞募沿海大姓沈濮蔡嚴黃陸等家素能禦賊及被其毒害者並合爲一專爲伏兵及往來遊擊賊自不敢近太倉嘉定松江矣且因新城之軍俟便襲擊城可復襲而有也法曰善守者守其所不攻又曰使敵人不得至者害之也今所謂守城者徒守於城之內而不知守於城之外惴惴然如在圍城之中賊未至而已先自困矣畏首畏尾身其餘幾故唇亡而齒寒魯酒薄而邯鄲圍夫蘇州之守不在於婁門而在於昆山太倉太倉之守不在於太倉而在於劉家港此易知也今賊掠羅店等處巳盡必及南翔賊據南翔奪民船以入吳淞江一日可至葑門卽蘇州危矣南過唐行則松江危矣今聞又至太倉昆山等處卽常熟危矣故欲害之使不得至所以爲守也然所謂設伏爲奇兵又時出正兵相爲表裏而後可也又嘉定近海爲內地保障其縣令恇怯不知兵乞委任百姓所信向如任同知董知縣武指揮等協力主決兵事知縣備辦糧食不得從中沮撓儻有疏虞卽蘇松二郡不可保矣又考得白茆舊有白茆寨劉家港舊有劉家港寨靑浦舊有靑浦寨此皆前朝撥置軍士備倭之所蓋以春夏巡哨秋冬還衛又白茆吳塘茜涇劉家港甘市等處各有煙墩烽火相接以此見往時被倭之迹今疏闊如此欲以一城自固不可得也又訪得賊中海島夷洲眞正倭種不過百數其內地亡命之徒固多而亦往往有被刼掠不能自拔者近日賊搶婁塘羅店等處驅率居民挑包其守包之人與吾民私語言是某府州縣人被賊脇從未嘗不思鄕裏但巳剃髮從其衣號與賊無異欲自逃去反爲州縣所殺以此只得依違苟延性命愚望官府設法招徠明以丹靑生活之信務在孤弱其黨賊勢不久自當解散此古人制夷遏盜之長策也又聞民間不見官府出軍以爲當俟請旨湏大軍之至竊見祖宗於山東淮浙閩廣沿海設立衛所鎭戍連絡每年風候調發舟師出海後又設都指揮一員統領諸衛專以備倭爲名今倭賊馮陵所在莫之誰何但見官司紛紛抽點壯丁及原役民快皆素不教練之民驅之殺賊以致一人見殺千人自潰徒長賊气使海外蠻夷聞之皆有輕中國之心非祖宗設立沿海軍衛之意也當事者拘礙文法動以擅調官軍爲觧竊伏讀大明律擅調官軍一欵其暴兵卒至欲來攻襲事有警急及程途遙遠者並聽從便火速調撥軍馬乘機剿捕若寇賊滋蔓應合會捕者鄰近衛所𨿽非所屬亦得調發策應若不卽調遣會合或不卽申報上司及鄰近衛所不卽發兵策應者與擅調官軍罪同此各衛得自調撥策應之明文也今賊殺害人民搖動畿輔蘇松內地城門經月不開百姓喁喁各衛擁兵深居賊在近郊不發一矢忍以百萬生靈餌賊幸其自退豈可得哉夫以沿海之衛自足備禦今獨民兵支吾玩愒養寇及其必不可巳然後請旨動調大軍夫以民兵則气力孱弱以大軍則事體隆重是虛設沿海數百萬之兵也況大軍之至吾民饜飽豺狼之腹巳久矣賊聞天兵旣下倏忽遁去𨿽貔貅百萬悵望空波徒使百姓騷然而巳乞蚤爲裁處遵照大明律軍政調撥策應庶殄滅有期不煩朝廷動調大軍實地方生靈之幸

○禦倭議

日本在百濟新羅東南大海中依山島以居當會稽東與儋耳相近而都於邪摩堆所謂邪馬臺也古未通中國漢建武時始遣使朝貢前世未嘗犯邊自前元於四明通互市遂因之鈔掠居人而國初爲寇始甚然自宣徳以後金綫島之捷亦無復有至者矣今日啟戎召釁實自中國姦民冒禁闌出失於防閒事今巳往追悔無及但國家威靈所及薄海內外罔不臣貢而蕞爾小夷敢肆馮陵魏正始中宣武於東堂引見髙麗使者以夫余涉羅之貢不至宣武曰髙麗世荷上將專制海外九夷黠虜實得徵之方貢之愆責在連率故髙麗世有都督遼海徵東將軍領東夷中郎將之號今世朝鮮國𨿽無專徵之任而形勢實能制之況其王素號恭順倭奴侵犯宜可以此責之不然必興兵直搗其國都系累其王始足以伸中國之威如前世慕容皝陳稜李績蘇定方未嘗不得志於海外而元人五龍之敗此由將帥之失使中國世世以此創艾而甘受其侮非愚之所知也顧今日財賦兵力未易及此獨可爲自守之計所謂自守者愚以爲祖宗之制沿海自山東淮浙閩廣衛所繹絡能復舊伍則兵不煩徵調而足而都司備倭指揮俟其來於海中截殺之則官不必多置提督總兵而具柰何不思復祖宗之舊而直爲此紛糿也所謂必於海中截殺之者賊在海中舟船火器皆不能敵我也又多饑乏惟是上岸則不可禦矣不禦之於外海而禦之於內海不禦之於海而禦之於海口不禦之於海口而禦之於陸不禦之於陸則嬰城而巳此其所出愈下也宜責成將領嚴立條格賊敗於海者爲上功能把截海口不使登岸亦以功論賊從某港得入者把港之官必殺無赦其有司閉城坐視四郊之民肝腦塗地者同失守城池論庶民知效死而倭不能犯矣

○三途並用議

某爲都水司試吏太子太傅司空公以章奏課諸進士承命作三途並用議

議曰所謂三途者進士也科貢也吏員也國初用人有徵聘有經明行修有人材有賢良方正有才識兼人有楷書有童子諸科其後率多罷廢承平以來專用進士科貢吏員是三者初未嘗廢而邇者欲新天下之吏治於科貢吏員之中稍加不次之擢故有三途並用之說其實前此未嘗不並用也愚以爲朝廷欲收用人之實效於科貢吏員所宜加之意者當先淸其源蓋淸其源而後其末流可治也今進士之與科貢皆出學校皆用試經義論策試進士不中入國子爲舉人監生試舉人不中循年貲而貢之入國子爲歲貢監生非若漢世賢良孝廉對策與博士弟子判然爲二其實一途而巳然進士升於禮部爲髙選舉人之下第與歲貢國家亦不輕以待之故使之學於太學以觀其成苟成矣𨿽任以進士之官可也今成均教養之法不具獨令以資歷待選而巳非復如古之舍法此其科貢之源不淸也吏員之在古本與士大夫無別異迨後流品旣分遂爲異物士人不復肯詘辱於此故本朝資格吏員崇者止於七品多用爲掾幕監當筦庫之職非保薦不得爲州郡則吏道本不可與儒者並然其始皆自藩憲衛府州縣所署置貓有前代辟舉之遺法而今則自始爲吏先責其輸納自提控以下至於吏典但以所輸之貲第其出身之等差此吏員之源未淸也夫欲使舉貢之得人在於修太學之法而科貢可用矣欲使掾幕監當管庫之得人在於遵辟舉之舊而掾幕監當筦庫可用矣然吏者止可以循資如祖宗之制非得與科貢並也愚於科貢猶有說焉會試有甲乙榜蓋乙榜卽亦舉人之中式者特限於欽定之制額故次之乙榜授以教職其實進士無異今特以敗捲置乙榜而以乞恩者槪與教職則教官之選輕矣歲貢本以州縣之俊如往年所謂選貢者今不本洪武舊制而專累日月則歲貢無少俊者可施以成均之教矣愚又怪夫今之未有以淸其源而壅其源者又不止也自納粟買馬穵運納級之例日開吏道雜而多端官方所以日繆也而科貢吏員皆繇此而妨閼矣故欲振飭吏治莫若淸其源而無壅之凡此皆於格例之中修其廢壞耳於此二者其源旣淸於格例巳復其常而於其間簡其卓異加不次之擢蓋天下奇俊之士少而中庸之士多王者之道先爲其法以就天下中庸之士而精神運用獨可於奇俊之士加於其法之外而不爲法之所限此其所以能鼓舞一世之人材也或曰子謂吏道不得與儒並先朝如尙書徐熙知府況鍾皆玉顯用者何也曰此又不可以吏之途論也蓋先朝用人時取之常格之外宋景濂一代文章之宗楊士奇三朝輔相之首皆以布衣特起乃遂掌帝制典機密豈謭謭於循塗者蓋自古中世猶未嘗不事旁招俊乂博采聲望側席幽人思遲多士今百餘年寥寥未之見而專以資格進敍今亦頗苦其膠束伏隘而未能曠然也是以思爲三途並用之說愚以爲非大破因循之論考國家之故事追三代兩漢之髙蹤以振作鼓舞一世之人材恐不足以剗累世之宿獘而收用人之實效也謹議

○馬政議

竊惟古之馬惟養於官而其養之於民者官初無所與司馬法甸出長轂牛馬及所謂萬乘千乘百乘此皆寓兵於農有事則賦調而官不與知也惟其養於官者如周禮校人牧圉之屬與月令所載其養之�法備盡此則官之所自養也夫周之時旣養馬矣而民之馬官有不與是以民各自以其力養己之馬而無所不盡其心故有事徵發而車與馬無不辦也漢之苑馬卽校人之王馬而民間私牧官無所與而皆得以自孳息故街巷有馬而橋姚以致馬千匹逮武帝伐胡馬少而始有假母歸息之令亦兵興一切之制非久用也秦漢以來唐馬最盛皆天子所自置監牧其擾不及於民而馬之盛如此我國家苑馬之設卽其遺意然又於兩京畿河南山東編戶養馬乃又兼宋人保甲之法蓋不獨養於官而又養於民也今監牧之馬未見蕃息民間牧養又日以耗且以今畿郡之養馬言之夫馬旣系於官而民以爲非民之所有官旣委於民而官以爲非官之所專馬烏得而不獘自其立法之初巳知其獘必至於今日也且天下有治人無治法苟能如其舊而得人以求實效亦未嘗不可以藉其用也今保馬旣不可變而於其間又不能守其舊往往數爲紛更循其末流而不究其本始愈變而愈獘必至於不可復爲而後巳此今日天下之事皆然而非獨馬政也嘗考洪武初制令有司提調孳牧江南十一戶共養馬一匹江北五戶共養馬一匹以丁多之家爲馬頭專養一馬余令津貼以備倒失買補每二歲納駒一匹又立羣頭羣長設官鑄印與守令分民而治有牧馬艸場又免其糧艸之半每加優卹使有司能責實而行之常使民得養馬之利則馬亦何憂於不蕃也今顧不能修其舊而徒以法之獘而亟變之則天下安得有善法夫令民養馬國家之意本欲得馬而巳而有所謂本色折色何爲也責民以養馬而又責其輸銀如此則取其銀可矣而又何以馬爲於是民不以養馬爲意而以輸銀爲急矣牧地本與民養馬也而徵其子粒又有加增子粒如此則遂並之田稅而巳而又何以責之馬戶於是民不以養馬爲意而以輸子粒爲急矣養馬者課其駒可也不用其駒而使之買俵於是民不以養馬爲意而以買俵爲急矣夫折色之議本因江南應天太平等處非產馬之地變而通之𨿽易銀可也遂移之於河北今又變賣種馬而徵其艸料原今變者之意專欲責民之輸銀而非責民之養馬也官旣無事於養馬而獨規目前之利民復恣爲姦僞而爲利巳之圖有駒不報而攻於欺隱不肯以駒備用而獨願以銀買俵至或戕其孕字絕其遊牝上下交徵利以相欺而巳衛文秉心塞淵致騋牝之三千魯僖以思無邪致馬之斯䢐夫官民一於爲利以相欺何望於馬之蕃息乎今之議者又方日出新意以變賣馬之半爲未盡因欲盡賣種馬而惟以折色徵觧略不思祖宗立法之深意可爲太息也夫河北之人驍健良馬冀之所產昔人所以謂此地王不得無以王霸不得無以霸者也今舉冀之良產盡棄之一旦國家有事西邊之馬可得以爲畿內用乎古語曰變而不如前易而多所敗者亦不可不復也今欲講明馬政必盡復洪武永樂之舊江南折色可也畿輔河南山東之折色不可也艸場之舊額可淸也子粒不可徵也官吏之侵漁可黜可懲也而管馬官羣長獸醫不可省也行馬復之令使民得寬其力民知養馬之利則𨿽官馬亦以爲巳馬矣又修金牌之制通關互市益得好馬別賦之民以爲種馬而有司加督視之洪武永樂之舊猶可復也蓋修茶馬而渥窪之產至矣弛艸地而埛牧之息繁矣卹編戶恣芻牧而烏倮橋姚之富臻矣故曰車騎天下之武備也其所以壯神京防後患者豈淺淺哉抑古之相衛邢洺皆有馬監卽皆今之畿輔地也如使盡核官民所耕佃牧馬艸場盡出之與夫羣不墾者皆立埄堆以爲監失之地而盡歸於苑馬宋人戶馬保馬之法𨿽罷之可也何必規規然沿其末流而日事紛更乎

歸先生文集卷之二

●歸先生文集卷之三

吳郡歸有光著

門人周詩校

書一

◆書一

答顧伯剛書

示徐生書

山捨示學者

與潘子實書

論三區賦役水利書

上方參政書

答兪質甫書

論禦倭書﹝代﹞

上趙侍郎書﹝代﹞

奉熊分司水利集並論今年水災事宜書

寄王太守書

遺王都禦使書﹝代﹞

○答顧伯剛書

日月有光頓首伯岡足下比承厚意非言所能謝更辱教誨以順應之說捧讀數過鈢用嘆服論語之書孔子與其門人論學者最詳其答諸子之問仁曰非禮勿視非禮勿聽非禮勿言非禮勿動曰其言也訒出門如見大賓使民如承大祭巳所不欲勿施於人皆自其用處言之未甞塊然獨守此心也易大傳曰易簡而天下之理得矣人心本與天地爲一三代以後直爲不能易簡不能與天地相似日用動作至於所以爲天下國家往往增私長知用計用數無非吾性之贅疣故其治也非三代之治而其亂也其極至於三代之所未嘗有來教推順應之說而以禪授放伐言之可謂發眀無遺蘊矣但以忠恕於一貫有精粗之異竊恐猶有所未安所謂吾道一以貫之孔子之所以爲一者蓋特有所指而未發其實指忠恕而爲言也曾子因門人未達始復眀言之若言夫子之道只是忠恕一件以貫之耳無他道也子貢問一言而可以終身行之者其恕乎恕所以終身行之卽忠恕所以一以貫之也豈可區別爲聖人之一貫而謂之精學者之忠恕而謂之粗哉忠恕本無聖賢之別而在學者工夫分界自有生熟之殊賢人所以近於聖人聖人之所以與天爲一卽此忠恕而巳子貢曰我不欲人之加諸我也亦我欲無加諸人此子貢能服膺夫子之教而行之故夫子深喜之而曰賜也非爾所及也先儒乃以爲非子貢所及忠恕之事苟子貢不能及而何望於後之學者道之在天下易簡而巳聖人則從容自中乎道學者則孳孳修復乎此均之盡乎心而巳所謂充拓得去天地變化艸木蕃其實一忠恕也故一以貫之而後可以終身行之豈可斷截忠恕二字顓獨以爲學者之事耶承下問■﹝忄貇﹞■﹝忄貇﹞並以鄙見請質焉有光白

○示徐生書

徐生倬學於餘四年矣世學之卑志在科舉爲第一事天下豪傑方揚眉瞬目羣然求止於是生非爲科舉文不以從予予不爲科舉文亦無由得生然予之期於生者世未之知也今年正月予遊金陵生爲書數百言汲汲乎恐其志之不遂而憂予之去而失所助也予未有以答及是予將計偕北上生愈不自聊賴復爲書乞所以爲學者夫聖人之道其迹載於六經其本具於吾心本以生之迹以徵之燦然炳然無庸言矣心之蒙弗亟開而假於格致之功是故學以徵諸迹也迹之著莫六經若也六經之言何其簡而易也不能平心以求之而別求講說別求功效無怪乎言語之支而蹊徑之旁出也生其敏勵以翼志靜默以養實檢約以遠恥凝神定气於千載之上六經之道必有見乎其心矣苟惟浮逞嘩曄與庸同事而口舌是恣曰吾有以異於人人則非獨生欺予予亦欺生也因書以勉生且以貽二三子

○山捨示學者

某疏魯寡聞藝能無效諸君不鄙相從於此竊以爲科舉之學志於得而巳矣然亦無可必淂之理諸君皆稟父兄之命而來某固不敢別爲髙遠以相駭昡苐今所學者𨿽曰舉業而所讀者卽聖人之書所稱述者卽聖人之道所推衍論綴者卽聖人之緒言無非所以明修身齊家治國平天下之事而出於吾心之理夫取吾心之理而日夜陳說於吾前獨能頑然無槪於中乎願諸君相與悉心研究母事口耳剽竊以吾心之理而會書之意以書之旨而證吾心之理則本原洞然義趣融液舉筆爲文辭達義精去有司之程度亦不遠矣近來一種俗學習爲記誦套子往往能取髙第淺中之徒轉相放效更以通經學古爲拙則某區區與諸君論此於荒山寂寞之濱其不爲所嗤笑者幾希然惟此學流傳敗壞人材其於世道爲害不淺夫終日呻吟不知聖人之書爲何物眀言而公叛之徒以爲攫取榮利之資要之窮達有命又不可必淂其得之者亦不過酣豢富貴蕩無廉恥之限𨿽極顯榮秪爲父母鄕裏之羞願與諸君深戒之也

○與潘子實書

有光頓首子實足下頃到山中登萬峯得足下讀書處徘徊惆悵不能自歸深山荒寂無與晤言意之所至獨往獨來思古之人而不得見往往悲歌感慨至於淚下科舉之學驅一世於利祿之中而成一番人材世道其敝巳極士方沒首濡溺於其間無復知有人生當爲之事榮辱得喪纏綿縈系不可脫觧以至老死而不悟足下獨卓然不惑痛流俗之沈迷勤勤■﹝忄貇﹞■﹝忄貇﹞欲追古賢人志士之所爲考論聖人之遺經於千百載之下以僕之無似至廑誨語累數百言感發之餘豈敢終自廢棄又竊謂經學至宋而大明今宋儒之書具在而何眀經者之少也夫經非一世之書亦非一人之見所能定而學者固守沈溺而不化甚者又好髙自大聽其言汪洋恣肆而寔無所折衷此今世之通患也故欲眀經者不求聖人之心而區區於言語之間好同而尙異則聖人之志愈不可淂而見矣足下之髙眀必有以警憒憒者無惜教我幸甚

○論三區賦役水利書

有光再拜謹致書眀侯執事竊承眀侯以本縣十一十二十三保之田土荒萊居民逃竄歲逋日積十數年來官於玆土者未嘗不深以爲憂而不能爲吾民終歲之計眀侯戚然於此下詢蒭蕘某生長窮鄕談虎色變安能默然而已竊惟三區𨿽隸本縣而連亙嘉定迆東沿海之地號爲岡身田土髙仰物產瘠薄不宜五穀多種木綿土人專事紡績周文襄公巡撫之時爲通融之法令此三區出官布若干疋每疋準米一石小民得以其布上納稅糧官無科擾民獲休息至弘治之末號稱殷富正徳間始有以一人之言而變易百年之法者遂以官布分俵一縣夫以三區之布散之一縣未見其利而三區坐受其害此民之所以困也夫髙阜之地遠不如低窪之鄕低鄕之民𨿽遇大水有魚鱉菱芡之利長流采捕可以度日髙鄕之民一遇亢旱彌望黃茅白葦而已低鄕水退次年以膏沃倍收瘠土之民艱難百倍也前巡撫歐陽公與太守王公行牽耗之法但於二保三保低湮水鄕特議輕減而於十一十二十三保髙阜旱區卻更增賦前日五升之田與槪縣七八等保膏腴水田均攤三斗三升五合此蓋一時失於精細而遂貽無窮之害小民終歲勤苦私家之收或有不能及三斗者矣田安得不荒逋安得不積此民之所以困也吳淞江爲三州太湖出水之大道水之經流也江之南北岸二百五十里間支流數百引以灌漑自頃水利不修經河旣湮支流亦塞然自長橋以東東流之水猶駛迨夏駕口至安亭過嘉定淸浦之境中間不絕如綫是以兩縣之田與安亭連界者無不荒以三區言之吳淞旣塞故瓦浦徐公浦皆塞瓦浦塞則十一十二保之田不收徐公浦塞則十三保之田不收重以五六年之旱溝澮生塵嗸嗸待盡而巳此民之所以困也生愚妄爲執事者計之其曰復官布之舊乞查本縣先年案卷官布之徵於三區在於某年其散於一縣在於某年祖宗之成法文襄之舊稅一旦可淂而輕變獨不可以復乎今之賦役冊凡縣之官布皆爲白銀矣獨不思上供之目爲白銀乎猶爲官布乎如猶以爲官布則如之何其不可復也古之善爲政者必任其土之所宜以爲貢文襄之意蓋如此卽今常州府有布四萬匹彼無從得布也必市之安亭轉展折閱公私交敝有布之地不徵其布而必責其銀無布之地不徵其銀而必責其布責常州以代輸三區之銀則常州得其便責三區以代輸常州之布則三區得其利此在執事言於巡撫一轉移之間也其二曰復稅額之舊牽耗之法系蘇州一郡之事生愚未敢僣及姑言今日之易行者前王公巳定耗法均攤之田三斗三升五合歉薄之田二斗二升旣而會計本縣薄田太多而三十六萬之外乃增余積米數千王公下有司再審歉薄之田均攤數千之米此王公之意欲利歸於下也有司失於奉行如三區者終在覆盆之下而所存余積之米遂不知所歸欲乞查出前項余積作爲正糧而減三區之額復如其舊此則無事紛更而又有以究王公欲行而未遂之意矣夫加賦至三斗而民逋日積實未嘗得三斗也復舊至五升而民以樂輸是實得升也其於名實較然矣旣減新額又於逃戶荒田開豁存糧照依開墾荒田事例召募耕種數年之間又必有蘇息之漸也其三曰修水利之法吳淞江爲三吳水道之咽喉此而不治爲吾民之害未有巳也先時言水利者不知本原苟狥目前修一港一浦以塞責而巳必欲自原而委非開吳淞江不可開吳淞江則昆山嘉定靑浦之田皆可墾議者不究其本因見沿江種蘆葦之利反從而規取其稅自角直浦索路港諸地悉爲豪民之所占向也私占而巳今取其稅是教之塞江之道也上流旣壅下流安得而不閼乎生愚爲三區之田而欲開吳淞江似近於迂然恐吳淞江不開數年之後不獨三區而三州之民皆病也若夫開瓦浦漑十一十二保之田開徐公浦漑十三保之田此足支持目前下策也生愚聞之古之君子爲生民之計必不肯拘攣於世俗之末議而決以敢爲之志況此三區本縣蕞爾之地在眀侯之宇下得斗升之水可以活矣伏願行此三策庶幾垂死而再蘇之其有徳於吾民甚大又今旱魃爲災眀侯昔日車馬所通瀕河人迹所至之處禾稼僅有存者至於腹裏無復靑艸近經秋潦往往千畝之田枯苗數莖隨水蕩漾而巳救荒之策免租之議此如拯溺捄焚尢不可緩者又今三區無復富戶所充糧役不及中人之產賠貱之累尢不忍言乞念顚連無告之民照弘治間例及太守南岷王公新行事例免其南北運庫子馬役觧戶之類此亦可以少紓目前之急也惟眀侯畱意焉

○上方參政書

月日鄕貢進士歸有光再拜上書行省大人執事恭惟執事以碩徳崇望特膺簡命分司圻甸蓋近世行省宰相之職而於古則君陳畢公保釐之任也古之君子自其平居爲小官之時以至於卿相其身之所至常必欲識天下之賢人才士不必其職分之所當而其心未嘗一日而忘也三吳古稱人才之地執事之來蓋巳數月其亦可以知其人矣而未聞焉夫豈無其人亦或時勢有所不暇於此也某讀書學聖人之道有年矣有司不以其不肖貢於禮部屢進而屢詘然而天子之大臣往往亦知其爲人欲一見之而卒不敢見也以爲士之所守者在是也而天子之大臣乃不以爲罪而亟稱之於人則某之所以自信者其又可知也今自執事開府以來不肖之迹兩及門矣執事亦察其有所爲耶去歲鄕裏惡少妄引戶籍無端之辭以相鉤陷當此之時某蓋以罪人見也執事不以爲罪人而使之揖讓於庭以盡其所欲言以此見古之大臣之度如此也而有司者不察以爲上官所受之詞如此告者必直被告者必負方欲攟摭以入其罪而無所得則蔽之以逃竄之罪誠以數十人之所告無所�當也而上官之人又不可以罪則於其間苟得一罪以爲可以解而巳矣其於愛惜人才培養士气未嘗念及也反令無賴小人得气以去善人喑啞如此可爲太息矣執事於獄詞之上亦有所疑焉而不欲變者豈非以事體纖微更爲回駁非所以委任有司之意此又古之大臣之度如此也今者復有迫切之情告於執事伏惟少垂察焉孟子曰同室有鬭者被髮纓冠而救之可也鄕鄰有鬭者𨿽閉戶可朼今非鄕鄰之疏而有同室之戚重以孤寡煢然气勢無依熇熇之慘懸命晷刻苟得一言以聞於明公之前以救其垂絕之命𨿽被戮辱不敢以自諉也然此亦今世之人苟可以自諉者也明公可以知其無所爲矣往者夏忠靖公周文襄公之在吳也入與天子惟諾於殿庭出與小民從容問難以求其瘼如家人父子而後天下之人知朝廷之近而天子之親也故曰庶民近天子之光又曰天子作民父母爲天下王若二公可謂大臣矣今之有司乃小民望之所謂如天如神眀者也由此言之所謂大臣者非眀公而誰天下無道亂獄滋丰貨賄多有孔子作春秋明一王法邾庶其莒牟夷黑肱區區竊土地爲穿窬之事皆具文而直書之誠以風俗世教之所系𨿽微而不可忽也匹夫匹婦不獲自盡明主罔與成厥功有光今所陳亦所以求盡匹夫匹婦之情於明公之前而巳矣明公母罪其瀆焉

○答兪質甫書

人至得初一日所惠書感激壯厲三復浪然雪涕嗟乎質甫則旣知之矣豈待於千百世之後耶僕自謂處下賤之地如喑啞聾聵了無所知與乃分之宜昨偶發憤一言不幸遂有喜事之名然寔在於耳目之近臨時感觸出於意之所誠然而不能巳者僕又必欲得足下發其幽光施之論述非特求繪藻之工爲文章纚纚然觀美矜炫於世而巳顧其志意有足深悲者栢舟綠衣之篇彼其人所處以今日視之尙爲人道之常而作者爲之憂傷怨憤反復嘆息蓋深悼其不幸而美其志意之不倫聖人遂因而存之以爲千百世之法況今日之變萬萬於此故欲與足下顯其行事使千百世之後略知今世之人亦有出於栢舟綠衣女子之上者𨿽斁彜倫反道敗徳怐愗煩冤而天下之公理猶在人心不至冺滅澌盡而天地之所以不至覆墜者有此耳詩曰我躬不閱遑卹我後夫彼巳甘就屠剔剖割以遂其志此豈有顧於後世之榮名者要之僕與足下之心如此而巳如足下卒爲撝讓僕何望焉

○論禦倭書﹝代﹞

某廢棄山林之日巳久天下之事非分之所宜言者顧自以世受國恩身在江湖不敢一日而忘魏闕之下況今倭奴逆天悖暴實吾父兄子弟百年之仇恥辱眀公惓惓下問一得之愚敢不自竭伏見天子哀憫元元誕布徳音明公之股肱耳目之重臣膺玆簡命俾執玉帛告祭東海之神精誠昭格百靈效順龜鱉小醜當知無遁逃之所矣昔裴晉公李中丞甞受視師之命不旋踵而廈齊就擒劉禎授首克成淮蔡澤潞之功況我聖朝之威靈萬萬於有唐而明公之所以自待者豈自處裴李之下哉固宜詳延博采不遺於蒭蕘之賤也某不敢爲泛說以瀆眀聽姑就今日用兵之勢言之自倭奴入寇於今三年虔劉我人民滛污我婦女焚蕩我屋廬有司嬰城而自保軍衛莫之誰何盻盻焉視彼重裝滿載得气而去徒諉曰無兵猶可也今各省之兵四集無慮十萬屯聚境區區殘息遊魂滅此而朝食可也至今相持未見有必戰之計老子曰師之所處荊棘生焉故善者果而巳矣孫子曰久暴師則國用不足鈍兵挫銳屈力殫財則諸侯乘其敝而起故兵聞拙速未覩巧之久也今若是不幾於鈍乎豈老子之所謂果乎議者謂此寇不宜與之戰在坐而困之此固一說也然窮天下之精兵散甲士於海上曠日彌月而久不決則所謂困者在我矣是不可不察也則今日之計宜於速戰而巳然兵有分有合徒厚集其眾於一而不爲之列屯要害廣布形勢則賊之所出必視吾無備之處而爲之走集是宜觀地之要以擬其潰吳越之地瀕於大海海口之可通者數路而巳旣不能把扼而使之突入三江五湖之間要害之可守者數處而巳又不能按據而使之橫潰則將何爲而可也某以爲賊在川沙兵之所向能保其敗於東不潰於西耶攻其外不潰於內耶故太湖之口可屯也三泖之口可屯也吳淞江之中道可屯也某嘗循行江上問所謂滬瀆壘者知昔人禦寇之遺迹卽如此壘正在蘇松二府之中賊得至此則蘇州松江諸縣無日不危也故爲屯壘不獨可以拒賊之入路又可以爲州縣之聲援也昨者黃岡涇之捷斬首之多以前所未有然賊復東出則賊鋒𨿽挫於五湖之上而蠻煙復接於九峯之間矣由此言之分屯其可後乎往賊攻州而府不救攻縣而州不救刼掠村落而縣不救府如無州州如無縣縣如無村落僅僅自保於一城之中如與人鬭而束其手足絕其黨而孤立如之何能自存也幸而此賊在於抄掠而巳設有長驅之志孰能禦之是唇齒俱亡首尾衡決矣卽使徒以保城爲功而置百里生民於度外爲人父母何以爲心況京畿千里之地蕩然無藩籬之限兵之失勢莫甚於此此其黨與者今閩浙亡命與諸島之夷固所必誅若吾民所在被其系虜而髠之以爲前行以餌吾師嘗聞我軍斬首虜二百餘其間止有一二爲眞賊者則臨陣之際豈可不辧其眞僞明購賞格開示丹靑生活之信古之用兵能使賊爲吾用而今驅之使爲賊此其不可二也聚天下之兵而軍政不立斷斬不行鹵掠不禁前者方陷陣後者巳奔佚是民有百走退死之心而無一前進生之計且所謂營壘行陣間諜兵械與夫分數形名虛實奇正之說兵家之所常言悉置而不講此其不可三也故今日之兵在於決機而分屯以佐其勢又當戒飭州縣之吏不宜以閉塞城闉爲上策百姓之逃歸者不可逆以姦細而禁錮誅戮之至於誅賞軍令之大今之所調雜以夷獠宜示中國之紀律不可爲蠻夷所笑如是而戰不勝賊不滅者未之有也然今𨿽以殄滅爲期而經略措置非數十年不能安寧且夷性貪狠狃於虜獲之利𨿽有懲艾不能保其匚來夫自正統以來殆將百年及今而發如人之疾病一旦發作豈得遽止故宜考求宣徳正統之間前之所以侵盜而無巳後之所以頓息而不來則有以知其故矣永樂中廣寧伯鎭守遼東築城金綫島之西北夜見東南海島中火光卽知寇至邀擊之擒斬無遺以是寇不敢入境蓋彼懸度大海經以旬月非風候不行又不能多賫糧餉賊未到岸往往饑罷兵法無負於水而迎客無迎水流獨於禦倭宜反而用之必迎水逆擊不使上岸此必盡之術也捨是則由外海而入內海由海入港由港入城郭如今日必至之害矣謂宜振飭祖宗之法自廣閩浙淮以至遼東修沿海列衛之政則兵不必別調也舉都司備倭之職則將不必別選也不然而恃客兵客兵不可久居設使散還賊將復至周旋不巳是兵無時而息也而民亦殫矣議者又謂宜開互市弛通番之禁此尢悖謬之甚者百年之寇無端而至誰實召之元人有言古之聖王務修其徳不貴遠物今又往往遣使奉朝旨飛舶浮海以與外夷互市是利於遠物也遠人何能格哉此在永樂之時嘗遣太監鄭和一至海外然或者巳疑其非祖訓禁絕之旨矣況亡命無藉之徒違上所禁不顧私出外境下海之律買港求通勾引外夷釀成百年之禍紛紜之論乃不察其本何異揚湯而止沸某不知其何說也惟嚴爲守備鴈海龍堆截然夷夏之防賊無所生其心矣某身罹寇難以與鄕邑父老熟計之此言或有近於理幸賜采擇而行之

○上趙侍郎書﹝代﹞

比歲島夷陸梁踰度大海刼掠州縣屠刳焚污之慘近古所未有而太平日久民不知戰分閫調兵迄今四載尙逋天誅天子哀憐百姓無辜重念我皇祖開基根本重地特遣心腹大臣臨祭東溟相賊形勢考較將吏拊循元元徳意甚厚閣下肅將明命躬至海上祗事齋宮還見父老具宣天子所以憂念吾民者書辭懇至悲傷慘怛之意溢於言外東南萬姓舞蹈歡呼歌頌聖徳皆以區區小醜爲不足平而閣下更爲之廣詢博采以求長治之策周公之一食三吐哺一沐三握發諸葛孔明之開誠心布公道集眾思廣忠益更千百年於今復見某也江海迂生曾無九�之議以干左右顧自以令先公與寒家累世交情之厚見閣下佩玉鳴琚持節過家富貴焜耀於時功名流布於世實感慨發憤思欲一見以觀左右之輝光譬之蟠木根抵輪囷離奇然爲先容者久矣則固不敢後於明月之珠夜光之壁也嘗念閣下之先公以宿學重徳當未遇時薄遊吾鄕主於先大父之家賓主之間情好甚篤吾父得承下風接餘論閨門微細骨肉纖介無不爲之委曲教誨其遊如父子先人每念及未嘗不感公之徳至於泣下𨿽地阻兩浙而往來無間每相過登堂拜母閣下少年時亦過吾家度必能記憶也某兒時尙能識先公皤然古貌一日撫某之首命之曰若必讀春秋吾令吾兒授汝大義某謹識之以至於今不幸先人奄棄身惴惴於顚覆死亡之中幾不能復視天日而此心之耿耿者未嘗冺中間契闊二十年非敢猥自疏外實私心冀得寸進以至京師當以通家子投剌於門下以自托於故舊之末不幸連遭蹇阻死喪相繼又爲勢豪之家摧剝萬狀先人舊廬自經寇燹蕩然無餘僮奴百餘大半死於鋒鏑不肖僅以身免寄迹於昆山故舊之家誠恐一旦死塡溝壑以負尊先公之訓與先人之志長逝者魂魄私恨無窮又以少有知識卽不敢以庸眾人自待𨿽屢擯斥於有司而恥爲記誦剽竊之文獨好觀前代治亂得失之故與自古英雄戰爭進取之迹而審其成敗勝負之數又生長海上頗知屯堡要害及營陣之法土兵水卒之習性與今之所爲若有異者欲科條其事爲書以獻而急於一望閣下之顏色是以未果而先之以此書幸恕其狂愚且知故人之子其志不欲沒沒而或有可教者耳特與之進幸甚

○奉熊分司水利集並論今年水災事宜書

某生長東南祖父皆以讀書力田爲業然未嘗窺究水利之學聞永樂初夏忠靖公治水於吳朝廷賜以水利書夏忠靖公之書出於中祕求之不可得見獨於故家野老搜訪得書數種因盡閱之間采其議尢髙者匯爲一集嘗見漢世國家有一事必令公卿大臣與博士議郎雜議始元中諸儒相論難鹽鐵及宣帝時桓寬推衍之至數萬言而盛稱中山劉子九江祝生之徒欲以究成治亂定一家之法某所取水利論僅止一二然以爲世所傳書皆無逾於此者郟大夫考古治田之迹蓋浚畎澮距川瀦防溝遂列澮之制數千百年其遺法猶可尋見如此昔吳中嘗苦水獨近年少雨多旱故人不復知其爲害而堤防一切廢壞不修今年雨水吳中之田淹沒幾盡不限城郭鄕村之民皆有爲魚之患若如郟氏所謂塘浦闊深而堤岸髙厚水猶有大於此者亦何足慮哉當元丰變法擾亂天下而郟氏父子荊舒所用之人世因以廢其書至其規畫之精自謂範文正公所不能逮非虛言也單君鍔本毗陵人故多論荊溪運河古迹地勢蓄泄之法其一溝一港皆躬自相視非苟然者獨不明禹貢三江未識松江之體勢欲截西水入揚子江上流工緒支離未得要金揚州藪澤曰具區其川三江蓋澤不患其瀦而川患其不流也今不專力於松江而欲涸其源是猶惡腹之脹不求其通利徒閉其口而奪之食豈理也哉近世華亭金生綱領之論寔爲卓越然尋東江古道於嫡庶之辧終猶未明誠以一江泄太湖之水力全則勢壯故水駛而常流力分則勢弱故水緩而易淤此禹時之江所以能使震澤底定而後世之江所以屢開而屢塞也淞江源本洪大故別出而爲婁江東江今江旣細微則東江之迹滅沒不見無足怪者故當復松江之形勢而不必求東江之古道也周生勝國時以書干行省及都水營田使司皆不能行其後僞吳得其書開浚諸水境內丰熟迄張氏之世略見功效至論松江不必開其乖謬之甚有不足辧者尋周生之論要亦可謂之詭時達變得其下策者矣某迂末之議獨謂大開松江復禹之迹以爲少異於前說然方今時勢財力誠未可以及於此伏惟執事秉節海上非特保鄣疆圉且以生養吾東南之赤子生民依怙之者切矣邇者風汛稍息開疏瓦浦五十餘年湮沒之河一旦通流連月水勢泛濫凡瓦浦之南相近二十餘里水皆向北而流百姓皆臨流嘆誦眀公之功徳蓋下流多壅水欲尋道而出其勢如此不得其道則彌漫橫暴而不制以此見松江不可不開也松江開則自嘉定上海三百里內之水皆東南向而流矣頃二十年以來松江日就枯涸惟獨昆山之東常熟之北江海髙仰之田歲苦旱災腹內之民宴然不知遂謂江之通塞無關利害今則旣見之矣吳中久乏雨水今雨水初至若以運數言之恐二三年不止則仍歲不退之水何以處之當此之時朝廷亦不得不開江也天下之事因循則無一事可爲奪然爲之亦未必難明公於瓦浦實親試之矣且以倭寇未作之前當時建議水利動以工費無所於出爲觧然今十數年遣將募兵築城列戍屯百萬之師於海上事窮勢迫有不得不然者若使倭寇不作當時有肯捐此數百萬以興水利者乎若使三吳之民盡爲魚鱉三吳之田盡化爲湖則事窮勢迫朝廷亦不得不開江矣弘治四年五年大水至六年百姓饑疫死者不可勝數正徳四年亦如此今年之水不減於正徳四年尙未及秋民巳嗷嗷矣救荒之策決不可欲緩望蚤爲措置米谷設法賑濟或用前人之法召募饑民浚導松江姑且略循近世之迹開去兩岸茭蘆自昆山慢水江迆東至嘉定上海使江水復由蹌口入海放今年渟瀦之流備來年洊至之水亦捄時之策也某蹇拙非有計慮足以禆當世獨荷執事知愛盡其區區之見或有可備末議者伏惟裁擇之幸甚

○寄王太守書

某昨承眀府論及水利匆遽辭別不及盡言某非能知水學者然少嘗有意考求見盧公武郡誌止抄錄事迹略無綱要今新志因之而近來言水利者不過祖述此耳嘗訪求故家野老得書數種獨取郟氏二三家斷以爲專門之學遂匯錄成書非能特有所見也惟以三吳之水瀦於太湖太湖之水泄於松江古今之論無易此者故著論以暢前人之旨嘗又讀禹貢注三江者訖無定論惟郭景純及邊實之論爲是故定以爲三江之圖眀府見諭謂吳淞江與常熟縣無預某所論三吳之水非爲常熟一縣之水也江水自吳江經由長洲昆山華亭嘉定上海之境旁近之田固藉其灌漑要之吳淞江之所以爲利者蓋不止此獨以其直承太湖之水以出之海耳今常熟東北江海之邊固皆髙仰中間與無錫長洲昆山接壤之田皆低窪多積水此皆太湖東流不快之故若吳淞一開浚則常熟自無積水然則吳淞江豈當與許浦白茅並論耶明府又謂揚子江錢塘江何與於吳中水利某之意特欲推明三江之說蓋自來論吳中之水必本禹貢三江旣入之文自孔安國以下以中江北江爲據旣失之泥班固韋昭桑欽近似而不詳故當從郭景純惟三江之說明然後吳中之水可得而治也經曰三江旣入震澤底定先儒亦言三江自入震澤自定文不相蒙然吳淞一江之入震澤底定實系於此經文簡略不詳耳某誠恐論者不知此江之大漫與諸浦無別不辧原委或泥張守節顧夷之論止求太湖之三江用力𨿽勞反有支離湮洇之患也但欲復禹之迹誠駭物聽卽如宋郟亶時之丈尺時力亦恐未及而水勢積壅爲害欲求明府先令所在略據今日河影開挑茭蘆使自昆山夏駕口至嘉定柵橋尋入海之口則江水有通流之漸矣今春量撥賑饑之谷召募饑民或可卽工又旁江之民積占茭蘆指以告佃爲名所納斗升之稅所占卽百頃之江兼之漲灘之稅亦多吏胥隱沒官司少獲其利昔宋時圍田皆有禁約今姦民豪右占江以遏水道更經二三年無吳淞江矣若責所占之人免追花利止令隨在開挑以復舊迹則官不費而姦有所懲矣某二十年屏居江上未嘗敢獻書當事者異日呂公有意水利然以平日非相知不敢有所陳前以分司舊識因開瓦浦問及而明府親屈二千石之重惇行古誼虛懷下接且惓惓以吾民之魚鱉爲憂故特有言耳然區區所望於明府有大於此者昔魏王召史起問漳水可以灌鄴田子何不爲寡人爲之史起曰臣恐王之不能爲也王曰子誠能爲寡人爲之寡人盡聽子矣史起敬諾言之於王曰臣爲之民必大怨臣大者死其次乃籍臣臣𨿽死籍願王之使他人遂之也王曰諾使之爲鄴令史起因往爲之鄴民大怨欲籍史起史起不敢出而避之王乃使他人遂爲之水巳行民大得其利由此言之興一世之功不當卹流俗之議也區區之見要以吳淞江必不可不開卽日渡江違離節下豈勝瞻戀因還舡附此不宣

○遺王都禦使書﹝代﹞

某屏居山野不敢復自通於當世士大夫𨿽承明公顧念不遺衰棄而亦不能少伸候謝之情負罪何可言玆輒不自量以鄕裏細民之情冒有陳瀆惟明公采擇焉往歲漕卒與嘉定之民閧時巡院適在彼境見其不直頗加懲艾遂至負恨以單詞赴臺陳訴其糧米不無糠粃之雜而亦不盡然也明公以軍國重計不容有所縱貸然猶顧卹民隱不加深究吳人莫不忻歡鼓舞嘆頌明公之徳矣邇者檄下欲以嘉定縣糧赴郡治交兌民情頗有不便譬之驕兒之於慈母有不得其所欲不能不號呼而隨之此某之所以不自量而代爲之言也嘉定負海去郡治二百里所往來以潮汐爲候又經歷太倉昆山而後至此法一行民間又增轉搬折耗之苦將來之獘不可勝言者古者天子地方千里中之爲都輸將徭使遠者不在五百里而至諸侯地方百里中之爲都輸將徭使遠者不在五十里而至考之禹貢古之輸百里二百里蓋匠必計也今江南爲國家奉地歲漕自所在水次達於京師三四千里費無不出於民𨿽假之漕卒其實民輸之三四千里也今又加之二百里又比古之天子諸侯之輸矣夫漕卒舊法領兌於嘉定彼以泛舟之便無分毫之損也而嘉定交兌於蘓州復有雇船之役增數倍之費也國初罷海運爲轉運其始直隸蘇松常浙江杭嘉湖之糧送至淮安鎭江廬鳳淮楊之糧送至徐州徐州山東兗州之糧送至濟寧而以裏河船逓送至京師此所謂轉運也當時民以爲不堪故攺定於淮安瓜州水次增加船腳耗米對船貼兌與軍領運此所謂兌運也民猶以爲不堪故又攺定於本府州縣附近水次交兌而增加漕卒過江腳耗自此民不復送至瓜淮而漕卒自至所在州縣支運此所謂長運也國家立國歷一百餘年因革損益務求以便民蓋至於長運而其法始定疑未可以輕攺也此法一動恐後之議者以蘇州不可復議瓜淮瓜淮不可復議徐州濟寧未知今日之民可以堪此否也夫以米石加兌五六斗是以石五六斗而運一石也況過江腳價日增月益不知其幾而後乃以長運代民之兌運民之所以得宴然於境內而使軍自至者非能役之也實增加耗之米雇之也軍之所以不得不至者實厚受其雇而爲之役也明公考求其故必不肯容易攺易於其間者矣若夫糧米插和及爭訟小節明公稍加振飭所在孰敢不奉令況戶部每年奏差主事監兌奉有專勑監兌能舉其職則明公可以無問矣亦不至啟長運爲兌運之漸也國家殫天下之力以養兵一旦有事兵者至於無所用而獨驅民以戰而天下之民竭蹶以奉天下之兵不知其巳也是固有可痛者矣漕卒虓暴賴所在有司與之抵牾僅可少支今明公意有所偏重卽異日之放縱無所不至有司承風莫敢誰何民猶以羊而禦狼也瀕海州縣自經倭奴剽掠之餘十室九空而加編海防賦調日廣至辛酉之水吳中千里皆爲巨浸爲百年所未有之災當時撫院不曾奏蠲至今易銀徵賠未巳鄕民離農畝日在官府聽候比較晝夜捶楚流血成溝質鬻妻兒投命貴室廬舍拆毀蒿萊徧野蓋有所不忍見者明公甘棠之愛在於吾民今日領天下財賦百姓嗷嗷尙望於常格之外加以曠蕩之恩而嘉定之民如以驕子得罪於慈母可以少戒而不可以深懲之也況兌運一事所系非淺是以少效狂瞽之言伏惟矜恕幸甚

歸先生文集卷之三

●歸先生文集卷之四

吳郡歸有光著

門人王執禮校

書二

●書二

上徐閣老書

上瞿侍郎書

上萬侍郎書

上王都禦史書

上髙閣老書

上趙閣老書

○上徐閣老書

四月十四日進士歸某謹再拜獻書少師相公閣下某幸生明公之鄕相望不過百里自少巳知向仰而無由淂一接其聲光某庚子之歲舉於南郡而所試之文乃得達於左右顧稱賞之不置時有獲侍而與聞之者輒相告以爲幸矣子之見知於當世之巨公長者如此自後數試於禮部遇明公之親知未嘗不傳道其語以爲寵某之試又輒不利退而歸耕於野以爲古之人有生同世而不相知者矣有知之而異世者矣不知者恨其同世知之者恨其異世今獲與明公同世而又知之而明公方在日月之際某之蹇拙蔽翳無復自振以爲今巳矣無以望明公之門矣是同世而有異世之感也往歲海虞瞿內翰見訪以爲子之不遇不足憂卽徐公當國子之進有日矣今幸而適明公之當國又幸隨多士之末而自獲舉以來幾又二月不一望明公之輝光此某之所以食不甘味寢不成寐者也某嘗讀易觀消長變更之際𨿽聖人不能無懼而漢唐宋之君子每履其際其气不能不動其色不能不形而天下不能無驚以疑蓋以少不順而激爲大變者有之矣今明公處之宴然而風俗世道爲之潛易如寒暑雨晹之至而人不覺此古之大臣之所難也又嘗讀史見漢文帝疏賈誼之少而問馮唐之老光武下馮衍之賦而隆桓榮之經兩漢風俗治體超軼後代實在於此今明公於科舉之際稍示意向而海內枯槁之士巳於於焉樂觀明公之化矣於此之時秋有蘊抱誰不欲爭自濯磨以自致於明公不肯沒沒而巳也況某被知於數十年之前者乎今玆輒有千於閽人者獨以數十年之知而不一見於明公明公以數十年之知其人而不見其一來其亦不能無怪也昔曾舍人鞏上範資政書云士之願附於門下者多矣使鞏不自別於其間固非鞏之志亦閣下之所賤也某素慕鞏者故不量其不能如鞏而欲學鞏之自別焉平生頗有所撰述去家時不及裒匯成編橐中得雜槁十九首謹以爲贄明公試覽其文知其非求於世者也干冒尊嚴伏增惶恐某再拜

○上瞿侍郎書

某少年時試白下始識合下深相慕愛及先後舉於有司合下一日奮飛九天之上金猶不忘布素見其潦倒常所隱惻往張文隱公爲考官合下與同事榜出而某落第見公於邸第公忽忽不樂對客曰吾爲國淂士三百人不自喜而以失一士爲恨又謂某曰吾閱天下士多矣如子者可謂入水不濡入火不爇者也在館閣中子之鄕惟瞿太史深知之成都趙孟靜知之公再爲考官再見之其言亦如是又曰吾不能淂子二君者終必能得子矣文隱公歿某年往歲䢐仕進之心落然然猶不敢自廢罷徒以文隱公垂歿惓惓之望亦恃在朝如合下相知者有所向往耳間得奉顏色合下所以接引而加隱惻者尢甚前歲始獲第適合下賜告還鄕孤旅之迹煢煢無依隨調爲吏吳興夏初入覲還幸遇合下於京口所以道生平慰藉益勤吳興西古鄣南屬在山水窮僻龍蛇虎豹之與處黽勉二載拊循孤窮以不負孔子之訓諸姦豪大猾不便者亟騰謗議當道憐之未加黜謫然羽翼摧殘形神慘沮方圖所以自解而去因見合下加獎拔之語以爲士固伸於知巳自此意气復生方將刷餙於塵垢之中奮拔於泥塗之內振迅於阨塞之區躍然如卽拜下風侍君子覽盛徳之輝光邇者除書忽下■﹝垂夬﹞然失望顧巳長貧賤今備朝籍爲六品官豈求逾分然窺測當道者意向蓋薄示之謫譴而往時讒構之說益行矣計此時除書之下合下甫到京席未及暖國家之議未有所及進賢退不肖之志未行也夫君命無所逃然朝廷之命官亦量其才器之所任士君子處世亦自度其力分之所堪而今以爲治縣之不能而使之佐郡非其任也自知夫治縣之不能而冒以佐郡非所堪也苟而赴之其爲自欺而欺君甚矣天子新卽位天下之士起廢者數十人皆出於膏肓沈沒之中赫然光顯某自顧垂髫荷先朝教養之恩貢於成均薦於京兆無歲不與計偕望天就日之誠白首而不摧挫先皇帝末年始收之顧今同舉進士者太半超拔而某在諸進士之中復不淂比數以是知其命之有所限而才之無用也夫以合下之知巳而某不獲自伸則無可望者矣易曰君子見幾而作不俟終日士之出處進退遲速有幾自非知幾之君子徘徊疑顧之間其受中傷多矣以合下之知未及舉而小人讒構之說亟行知君子之道莫勝也其機械且復藏於冥冥之中未知所究安敢望榮進之塗哉夫志士去國不毀其名荀卿屈原賈生董仲舒之徒去其國而猶全其名如此四子者生於今之世猶難矣所以復敢瀆於閣下者非復有望於榮進亦欲吏之得全其後世之名而巳夫能愛惜天下之人材不淂進而成就之使致其功抑使退而成就之使不失其名此爲合下知巳之大賜也今巳具疏請告以爲小官之去就亦當有禮不宜黯默以受讒人之構陷也又在縣時獲保舉者二應建儲詔得恩封欲求勑命願一言主者使先人蒙恩地下人子之志願畢矣無任懇戀之至不宣某再拜

○上萬侍郎書

居京師荷蒙垂盻念三十餘年故知殊不以地望逾絕而少變而大臣好賢樂善休休有容之度非今世之所宜有也某是以亦不自嫌外以成盛徳髙誼之名令海內之人見之某晚得一第受命出宰百里才不迨志動與時忤然一念爲民不敢自墮於冥冥之中拊循勞徠使鰥寡不失其職發於誠然鬼神所知使在建武之世宜有封侯爵賞之望今被挫詘如此良可憫惻流言朋興從而信之者十九小民之情何以能自達於朝廷賴合下桑梓連壤所聞所見獨深知而信之時人以某徒讀書無用又老大不能與後來英俊馳騁妄自測儗不待問而自以爲甄別巳有定論矣夫監郡之於有司之賢不肖多從意冰又取信於所使咨訪之人秪如不覩其人之面望其影而定其長短妍醜亦無當矣如又加以私情愛憎又如所謂流言者使伯夷申徒狄復生於今亦不免於世之塵垢非餓死抱石不能自明也昨者大計羣吏僅免下考今巳見謂不能爲吏又使匍匐於州縣使益困迫而失其所性輾轉狼狽不復能自振於羣毀之中夫以朝廷愛惜人才當使之無失其所如某垂老不肯自摧挫以求進於天子之科目至三十年而不退卻一旦得之使之從百執事齒於下列不敢望公孫丞相桓少傅僅如馮都尉白首郎署亦足以少答天下之士彈冠振衣願立於朝之志矣今之時獨貴少俊耳漢李太尉嘗薦樊英等以爲一日朝會見諸侍中並皆年少無一宿儒大人可以備顧問者悵然爲時惜之某顧何敢自列於昔賢之所薦而番番良士肓力旣愆我尙有之以爲國家用老成長厚之風此亦當今公卿大臣之所宜畱意者也某今巳摧殘至此夫士之所負者气耳於其气之方盛自以古人之功業不足爲其稍歉則猶欲比肩於今人其又歉則視今人巳不可及矣方某之久詘於科試得一第爲州縣吏巳爲逾分今則顧念養生之計欲淂郡文學巳復不可望計巳無聊當引而去之譬行舟於水值風水之順快可以一瀉千里至於逆浪排天篙櫓俱失前進不止未有不沒溺者也不於此時求住泊之所當何所之乎玆復有瀆於合下者自以禽鳥猶愛其羽修身潔行白首爲小人所敗如此人者不徒欲窮其當世之祿位而又欲窮其後世之名故自托於合下之知得一言明白則萬口不足以敗之假令數百人見譽而合下未之許不足喜也假令數百人見毀而合下許之不足惴也故大人君子一言天下後世以爲凖某甘自放廢淂從荀卿屈原之後矣今玆遣人北上爲請先人敕命及上解官疏並道所以輕於冒瀆無任惶悚不宣

○上王都禦史書

某聞天下之人材其爲君子小人皆有一定之性古之所謂知人者非苟知之而巳也始知其如此則其終身不能易也伯樂之於馬卞和之於玉如令馬非絕塵玉非連城二人者必不顧如令二人者顧之而馬與玉豈有變哉馬與玉而有變則天下亦不號爲伯樂卞和矣故以爲人之賢不肖有定而古之知人者決於一見而終其身不易彼有攺節易操者必其始非眞性有矯而爲之者特其號爲知人者之不至焉耳孔子曰舉爾所知蓋謂巳知之矣則其舉之不疑也故大臣之相其君其平日常有意於天下之人材一旦而任之權而舉平日之所知蓋優然而有餘是以能佐國家成光眀之業其聲名永與天地無窮若夫取之於臨時處極貴之地而欲以周知天下之人材不能如其取於素之爲裕也某不材不敢附於當世之賢者念始初合下爲縣時相知最深蓋不謂其不肖也合下淸明直亮少所許可而獨於某而加顧自此合下爲郡二千石揚歷外省及升中丞治河漕濟州淮楊間某數往來京師道所歷合下未嘗不垂顧念合下非有私於某以爲爲國家急於當世之人材如此前歲得舉進士合下方召入爲司徒某時與諸進士旅見合下獨加禮異於尋常今歲入覲合下府第深嚴某一再見然不拒逆而進之合下不以綦貴輕天下之士而猶惓惓於其素知者如此某自以諸生文學不辦治縣而事多泥古與世乖忤監郡及臺省大吏無相知者其考宜殿而獨免於過謫則合下之於某信乎如古人所謂的然昭晰自斷於內而了於冥冥之中此士之所以伸於知巳者也然某不能不惴惴自懼恐其有攺節易操而有負於合下者某之爲縣不敢自附古人然惟護持小民而姦豪大猾多所不便遂騰謗議顧今小民之情不聞於上而某之受讒構無巳夫今銓部之所取信者監郡監郡之剌舉未盡出於公與眀漢人有言陛下以使者爲腹心使者以從事爲耳目尙書之平而決於百石之吏此亦今世之獘也且監郡所薦舉無不極其褒美語其治行𨿽哉之龔黃卓魯不能有加然古之吏皆積久而成今並布衣諸生少年遠者僅二載何治之卓卓如此夫果能如此則其縣治矣何遷代之後其雕殘猶故也如此則考其舉剌亦有類於謾欺者矣況監郡之外復有采取流言飛文一被口語無自全者合下淸徳重望彈壓百吏凜然風裁監郡者不敢爲欺謾其剌舉必公與眀其讒說亦無自至於臺省然唐虞之世賢聖在朝猶有讒說壬人以周之盛而寺人畏讒則𨿽登眀選公舉世咸仰合下贊翊聖朝之盛而寧獨無某前之所論者念三十餘年受知於合下今仕塗顚隕於鑠金毀骨之日至合下務委曲而全濟之此所以有伯樂卞和之諭也又念前世宰相未嘗隔天下之士世多議韓退之上宰相書然退之非重爵祿者顧三代之盛上下之交常通而於吾君吾相有可以情告者如王介甫平生髙介天子之所不能屈當其窮而上宰相之書自言其勢之所宜憐者不諱也況某以合下之素知若有所隱而不告不又幾於有負於合下哉自古一士之不遇至微而後之人追論其世乃以一士之故而歸咎於當世之公卿大臣者多矣某今日之遷自於銓部非合下之所及知苐以爲縣旣巳無狀復勉而佐郡益違其性而志气衰沮如敗軍之將沒世不復欲從合下乞攺一文學博士之官以養老親顧自初登第時巳有此意恥於求乞而有所不敢若至今日乃言之似近於時窮勢迫慕戀祿位而不知止故敢以不肖之軀求觧而去官𨿽微而出處進退宜眀是以竊有求於合下使知某之仕宦𨿽顚倒狼狽未嘗有負於合下平日之知伏惟憐而哀之使得全其身名以去不墮落於讒人之口不勝幸甚瀆冒威尊不任惶恐之至

○上髙閣老書

某竊惟天下之事變不可測而其勢之所趨必有端而可見古之所謂大臣者必能默察其微而制之於無迹故天下常固而不傾微不能制制之於旣形事巳然而後持之猶可以力振而不至於亂夫惟有天下之材與气足以運量一世而不肯隨時委靡者爲能然夫不制之於微者非其不能也方其時而任未及我也迨其旣形而及我不能制之於其微而制之於其形則視其微者爲力尢難而後見君子之材與气夫如是故天下之勢方且將渙而復濟其權方且四出而有以收之天下宴然饗其治安非古之大臣何以能此自古天下無二百年無事者先皇帝厭代新天子承統繼緒四海之內忻然望治此世道升降之機也若求其微而制之則當在先皇帝之世矣今不敢論其微而論其形夫天下神器不可失也天子之大臣能爲天子持其權不使至於旁落朝廷淸眀宮府一體而後天下之事使之左則左使之右則右惟吾之所爲以求承平之理若其權稍落而不收則天下之事無一可爲者矣天子新卽位進用二三大臣而明公爲首天下莫不翹跂以望眀公今日之所弛張錯注而今天下之勢巳形矣天子端冕深宮而以萬幾責成臣下聖度曠然有天道爲而不宰之盛徳然其權恐有窺竊於其旁者書曰兢兢業業一日二日萬幾又曰凜乎若朽索之馭六馬此所望於眀公朝夕陳戓於吾君者明公一日釋位而去天下愀然失望以爲天下之勢莫能爲天子持之也且今天下之治體可知矣世之說者以爲三代各有所尙而我國家之政尙嚴蓋未有考其實者太祖承勝國之後其嚴有時而用自永樂以後大抵朝廷之政日趨於寬歷五聖至於孝宗仁恩淪浹號爲本朝極盛武宗之時宦侫盈朝盜賊陸治彊藩竊發天下號稱多故而元气未索則以國家百餘年至我孝皇培養之深也先皇帝威福自操廷臣時有誅戮而天下之治未嘗不在於寬今天子仁恕慈愛天下莫不聞而朝廷之政反若急促而無聊近衰世之風此不可不憂也夫祖宗之法未有可以輕變者宋至熙寧之世承積獘之後當宜攺弦更張之日神祖以英睿間世之資銳然有爲始用王荊公爲新法而天下之士羣起而爭之君臣力行不顧沿至紹聖以後之紛紛而國勢遂不可爲今日朝廷遵守成憲未嘗下一令更一事而使者所至日求變法遂至朝令夕攺國異家殊凡祖宗均田賦役之政著在令甲者悉非其舊矣宋之君臣相與力排天下之議以求變法以天子宰相之勢終不能以力勝天下而刼持以必行今一使者輒能攺祖宗之法行之一省天下傳相慕效國家典憲蕩然生民惶惶未有所定且廷臣建言者爭出一事爲新奇可喜之論鉆求刻盭無所不至公卿懼違其意每輒下所司行之大氐皆希合當世以爲迫促之政民何以堪之嘉靖累數十年不赦攺元一赦此天地解而雷雨作曠世之恩也有司拘牽文義罪人不淂赦者什五免租之文虛被而遣使旁午誅求更甚於前謂之理財而財愈乏謂之治兵而兵愈耗謂之馭吏而恢詭侫捷姦謏嵬瑣者爭先而爲謾欺有廉察之虛名而售排陷之險計有薦舉之浮詞而致結納之私情有幹辦之小能而行速化之謬巧今天下之勢旣未有所持而政之紛紛如此一切歸於刻盭而財匱兵弱吏獘而夷狄窺伺盜賊縱橫率束手而無策徒以支吾目前爲不終月之計故某謂天今天之勢不能制之於微而制之於形必有天下之材气負天下之重望如眀公而後能當之今眀公優遊謝事以坐觀天下之變是豈天子所以首擢眀公與天下之所以望之之切乎昔者嘗奉眀公之教謂讀易而深有淂於消長進退之理竊謂明公以此行於一身可也若六十四卦天道之運周環無窮而乾復垢坤一否一泰一損一益世道之升降在明公不可辭也某仕進屯蹇九試於禮部晚爲眀公所甄錄而黽勉爲吏以古人自期不敢負明公之教行之二載湖山夷鬼之鄕頗知信向而動與時忤排構乘之明公嘗語及往時興化守之被讒至廷論以髮小人之姦狀今讒口方張孤危之迹無大人君子以爲之依自分無所復用於世巳投劾而歸欲以餘年發眀先聖之遺書又面受眀公論春秋之大旨卽當從事此書稍加論述俟有所成重趼造門以求是正惟眀公不拒而進之方遣人赴都求請勑命並上乞骸骨疏特迂道候起居輕瀆威重無任隕越惶恐之至

○上趙閣老書

某自少應舉連蹇不遇常恨生當太平之盛徒抱無窮之志而年往歲䢐煢然無所向往時張文隱公知之時時稱之於人張公垂歿以不能薦達爲恨然某嘗侍於公間聞公論當世之士獨亟稱明公謂不惟於文章絕出他時爲國家建弘業者終有賴焉某之鄕人在明公門下者亦頗言鄙人姓名爲明公之所垂記𨿽以文隱公之故然士固有相知者則有不待付授言語相屬而相契合者矣會明公忤時宰屏居西蜀者十餘年某始獲舉進士在京師思明公而不可見徒念岷峨之髙江水之長悵然而嘆幸與明公生同時而顧無由一見以爲今世則巳矣徒若讀書而慕古人於百世之下夫古之人往矣而以爲能知我者何也蓋以某之知之而知古人之生於今必能知我也明公之知之則且同時矣而不淂一見猶若異世然此某之所嘆恨也旣而爲吏越中明公始復登朝及入覲以爲可以得見矣而明公又以南邁某時尙在京師一日天子忽出手詔還眀公於朝是時海內之士試都下者四五千人皆嘆天子之明聖能知人如此某又私自喜道之將行也文隱公之知人不謬也某之羈窮得所依歸也當是時官程迫促又不能迎拜明公於馬首昨春自越還遇瞿文懿公於鄕言入朝時與明公嘗以鄙人爲薦有惑於流言者從中毀之瞿公因言今世薦士之難吾與趙公知子深矣力足以薦士矣尙格而不行語畢黯然不樂者久之夫瞿公鄕裏遊從之舊耳目日相接固宜其不能忘明公在萬里之外偶知於數十年之前其不忘而汲汲如此求之於古未有其比也玆以入賀來聞京師人皆道眀公數相薦引之語乃益自感傷以爲百世之下士之不遇而聞眀公之於某如此亦當有感慨而悲泣者矣今以某數十年之向慕一旦得見令人不復徒念岷峩之髙江水之長矣此生幸甚苐以日月逾邁若弗云來自顧其中枵然無可以爲世用者而州郡之職又非其所任孔子曰居則曰不吾知也如或知爾則何以哉某於今日益恐有負於眀公之知進退惶悸伏惟眀公有以處之又竊謂君子之所以無求於世者有二蓋不知我者不當以求旣不知我矣彊求之未有能知也知求之而無益故不求也知我者不必以求旣知我矣無待於求之苟待於求之則非知也故不必求也夫然則眀公巳知之矣某今所以復有言者以往年爲吏差知自愛亦自謂能使鰥寡孤獨不失其所顧不惟勞效不得上聞而乃令■﹝目奄﹞蔽歿世而不見使後之欲爲循良者以爲戒何以厚天下風俗而返漢代長者之風此尢可痛也人才之在世有難言者以小才而議大謀必厚訾以邪人而察莊士必重誣如使賈誼董仲舒陸贄之徒生於今之世必不能與時文薄伎爭長矣汲黯鄭當時之治郡必以無能見罷矣惡直醜正羣飛剌天屈子之直行而受謗荀卿之大儒而逃讒蕭望之之經師而拘持必不免矣巧捷者自進長厚者自詘寡淺者自升崇竑者自晦此章犖奇偉之士所以不見於世而天下之所以憂乏才者以此玆者天子特以眀公爲相復攺任銓部詔旨皆從中出天下想望丰采士莫不鼓舞踴躍自矜奮明公必有以把握天下之大機與二三元老經綸密勿同心一徳凡所施爲注措上以仰答聖天子之知下以慰天下士大夫生民之望若古之巫咸傅說回斡元化昭揭日月光輔中興流聲名於史策時者難淂而易失遭時際會亦何容易某自度巳無用於世而區區所見如此略爲明公陳之非爲一身之進退也若身之進退則在明公而巳矣若使貍搏牛使虎搏鼠固所不可至謂憐其無用姑使之苟一日之祿如先王之世所以處侏儒戚施聾瞽之人者亦非某之所安也君子伸於知巳而詘於不知巳是以冒瀆而忘其僣越焉

歸先生文集卷之四

●歸先生文集卷之五

吳郡歸有光著

門人王執禮校

制誥﹝奏疏附﹞

◆制誥﹝奏疏附﹞

先任太子太保禮部尙書文淵閣大學士張治賜謚文毅誥文

諭祭贈資政大夫南京禮部尙書裴爵並配贈夫人楊氏封太夫人郜氏文

諭祭提督福建等處軍務都察院右僉都禦史塗澤民文

諭祭山西巡撫都察院右副都禦史毛鵬文

諭祭原任南京兵部右侍郎劉畿文

封朝鮮國王妃朴氏誥文

奏疏

○先任太子太保禮部尙書文淵閣大學士張治賜謚文毅誥文

制曰朕於國家之事凡臣下有所建白苟有可采咸賜施行寔以付之公議而不槐焉故太子太保禮部尙書文淵閣大學士張治孕靈湘漢際會風雲擢掄魁於鴻漸之辰獲利見於龍飛之歲遂官翰苑事我先皇帝三十餘年往殿南都以長六卿尋被召還置之丞弼忠誠直亮庶幾有爲而弗永其年然隆恩厚卹君臣之義可謂有終始矣間於媢嫉之臣易名未當頃有言者朕下之禮官考論其世以爾詞尙理要制作渾雄心存世務議論慷慨考文章以知人如陸贄之識韓愈因公正而發憤若汲黯之斥張湯引以同升悉爲今日之宰輔與之異趣實乃當時之大姦是以朝廷服其節槪天下想其風采昔我先正良用懷思不有嘉名曷稱輿論是用謚爾文毅蓋公議久而後定非樂於有所攺亦必歸於是而後已也爾其不昧尙克享此

○諭祭贈資政大夫南京禮部尙書裴爵並配贈夫人楊氏封太夫人郜氏文

維爾性含淳質家承素風有子爲文學之臣進位膺秩宗之命贈封薦被伉儷偕榮考其積絫之原寔由善徳之致再稽令式憫卹宜厚於厥終爰軫疏聞寵數特申於並錫賁玆新竁祭以共牢尙其冥靈歆此嘉饗

○諭祭提督福建等處軍務都察院右僉都禦史塗澤民文

惟爾蚤占科名歷躋通顯屢經任使積效賢勞自頃粵寇稽誅蔓延三省生民受毒徵發連年爲我中國之憂貽朕南顧之慮爾當閫寄畏此簡書恊謀進兵共成掎角鯨鯢就殄嶺海漸淸方玆念功遽聞奄逝豈以山川之險遂犯霧露之危朕用惻然遣官諭祭靈其如在尙克歆承

○諭祭山西巡撫都察院右副都禦史毛鵬文

惟爾初由俊造薦服仕官遺惠愛於桐鄕肅紀法於栢府超升太僕尋陟中丞屬獫狁之匪茹乃朔方之攸寄斬首捕虜捷音屢聞繕塞保城勞績可紀方申移閫之命亟上飬痾之章未究厥施奄罹大疾疆場多故朕用拊髀人才寔難予所哀念特遣諭祭以慰幽魂爾若有知其克歆此

○諭祭原任南京兵部右侍郎劉畿文

惟爾世族名家接武科第淸塗華轍薦歷寺臺昔從內庭曾董紫宮之役晚撫全浙永寧滄海之波顯有譽聞方深委寄蘭撩桂棟最勞績於考工鶴列魚書上鹵獲於幕府恩貤嗣子位正陪卿在告飬痾奄忽長逝用錫祭葬以厚厥終靈其有知尙克歆服

○封朝鮮國王妃朴氏誥文

制曰我祖宗誕膺天命統禦萬方睠惟東藩恪修方貢奕世休饗恩賚有加朕嗣守丕基率遵先典乃國君繼祚旣遣使以疏封肆婦爵從夫復並隆其命數爾朝鮮國王李昖妻朴氏出自元宗夙閒方訓爰膺妙選作配名邦方嗣位免喪之時恊令居燕譽之吉適覽來表良副佇懷特封爾爲朝鮮國王妃於戲宜爾室家系一國之風化共承祭祀衍百代之云仍無隳令儀以迓多福欽哉

○奏疏

進香疏

奉慰疏

乞攺調疏

乞致仕疏

•進香疏

某官某等謹奏爲大喪禮事仰惟大行皇帝宮車遠馭奄棄萬方四海之內含气之屬靡不哀慕況如臣等荷恩深重其於悲戀尢倍恆情謹備降香一炷具本專差某官賫進謹以奏聞

•奉慰疏

奏爲奉慰事某年月日接到大行皇帝遺詔以某年月日龍馭上賓普天同慕攀號靡及仰惟皇帝陛下聖孝天性方當諒闇之時哀慕至切臣等不勝悲愴無以爲情伏念大行皇帝受天明命纘紹丕圖覆露羣生四十五年享國長久近古罕比又以聖人爲之子臨命之日爲天下得人朝不攺署市不易肆海內晏然大行皇帝在天之靈殆無遺憾矣天下神器帝王大統陛下膺玆付托之重伏乞仰遵遺詔節哀忍性愛精育神以系華夏蠻貊之望爲天地神人之主綿國家億萬年無疆之歷所以答揚光訓永世克孝實在於此臣等瞻戀闕廷不勝大願

•乞攺調疏

爲乞恩攺調以圖報效事臣於嘉靖四十四年會試中式蒙先皇帝收錄賜臣同進士出身除授浙江湖州府長興縣知縣自以平生受國家飬育之恩亦欲少竭涓埃以圖報稱於萬一念百里之寄實非容易臣謹守教條悉意撫循妄謂今天下生民元气耗矣宜專務休飬之不當厲蠭銳事刻核以取目前之快也然泥古而不通於時務信心而不達乎人情功效蔑聞罪過山積幸荷聖明不加罪譴曲賜保全於隆慶二年六月十八日升臣順徳府通判終以駑蹇不任驅策黽勉在官虛糜廩祿審巳量力甘自退廢又自念髫齓厲志白首不衰方國家收錄人才之日臣不忍自棄於造化生成之外玆因入賀萬壽聖節得望闕廷君父在上臣子敢不控訴愚悃伏望勑下吏部攺臣國子監一官俾臣以五經訓誨學者匡鼎𨿽貧讀書不廢於宦學桓榮巳老專門自許於師傳忖臣之力足以任之俾於未死之年少盡平生之志亦以見聖世之無棄才也臣無任■﹝忄貇﹞悃屏營之至

•乞致仕疏

某官某奏爲乞恩致仕事臣於嘉靖四十五年蒙恩賜同進士出身除授某官隆慶二年四月內朝覲回任今蒙升授某官於某月日領到吏部文憑一道卽離任至原籍某府某縣不意痰火忽作延醫調治未痊見今病勢侵尋不能前邁伏乞聖恩容臣休致念臣髫齓勵志白首不衰僅獲第於九科叨食祿者二載涓埃未竭覆載難酬及其未死之年敢忘圖報之志成漢二史作唐一經或能發揮盛徳傳示來世

歸先生文集卷之五

●歸先生文集卷之六

吳郡歸有光著

門人王執禮校

策問

◆策問

策問二十六道

○策問二十六道

問自昔帝王立極垂統爲後世計如禹有典則湯有風愆文武有謨烈其子孫能敬承之故夏商皆饗國長世周過其歷至於八百年漢唐而下蓋莫能比隆焉我太祖髙皇帝受天明命誕受多方在禦日久萬幾之暇躬親著述睿思玄覽自身心以至於天下國家無一事不有垂教而祖訓一書爲聖子神孫慮尢諄悉矣其大經大法世世遵守昭如日月固不待贊述也乃若微言至論爲今日聖天子之繹思者可得而詳言之歟我世宗肅皇帝憑幾之言告戒深切皇上孝思罔極遵承末命攺元一詔風行雷動乃至荒陬絕徼含齒戴發之民靡不拭目以觀徳化伏讀詔旨稱郊社等禮各稽祖宗舊典斟酌攺正有以仰窺聖天子法祖之盛心矣詔條所列固首奉皇考之教中間與皇祖之訓相符契者亦可述其槪歟夫臣子爲君父陳烈祖之訓蓋忠愛之至也卽有大美而弗彰何以仰答鴻庥於萬一乎諸士子具悉以對將爲爾聞於當寧

問我祖宗列聖世有實錄表年紀事撰述功徳以爲信吏邇者皇上深詔近臣纂修世宗肅皇帝實錄載筆之臣必能仰體宸衷勒成巨典然竊以先皇帝饗國最久年載曠歷又無前代記注之書編摩摉輯成一家之言若有未易然者夫實錄之名何所起歟抑古之論史每難其事昔劉子玄與宰相言二史不注起居而歐陽永叔論日曆之廢蓋近代爲史之通患而子玄又謂史有三長至曾子固序南齊書其論美矣二子之言後世多稱之可得而備述歟玆者詔令天下采取先皇帝遺事匯進史館方當下之學官諸士子皆得而與知者宜以所聞著之於篇其母讓焉

問古者國有大事必合天下之議所以集眾思也王通氏著續書甞曰議其盡天下之公乎夫黃帝有合宮之聽堯有衢室之問舜有總章之訪皆議之謂也黃帝堯舜尙矣三代以下惟漢近古請舉漢之議者其或是或非或罷或行亦有可論者乎夫匡衡張譚郊社之說何據貢禹韋玄成祖廟之議何本董仲舒師丹之請建限田何罷而不行祝生唐生之請罷鹽鐵何議而不用公孫卿壺遂司馬遷攺朔之議何取賈讓關並韓牧王橫治河之策孰得先誅先零之謀何以卒從趙充國罷邊塞置吏卒之請何以卒用侯應此皆漢之大事而有國家者之所當考昔韓退之非三代兩漢之文不敢觀諸士子皆通經學古以待有司之求必有能及此者請言之以觀所學問六經之教未甞專以仁爲言至論語一書孔門之論仁始詳今觀孔子之答問者數矣而皆不同何歟夫若然者則仁宜可以人人而至也然孔子之所許者蓋鮮矣當時惟稱顏子三月不違若仲弓冉有子貢公西華門人之髙第令尹子文陳文子春秋之賢大夫孔子槪稱之而獨不許以仁顧惟於微子箕子比干而謂之三仁於伯夷叔齊而稱爲得仁至管夷吾霸者之佐亦曰如其仁抑又何歟夫以仁之難造如此而又謂愽施濟眾何事於仁必也聖乎則仁與聖猶有等歟後之學者皆以爲孔子未甞言仁而特與弟子言其用功之方耳其果然歟如此則果何以謂之仁乎士人自知學卽讀論語而不求其意秪見諸說之紛紛而無所取衷也玆欲會而通之必有至當不易之論試言其大旨以觀自得之學

問兩浙天下重藩涵濡至治生民樂業蓋二百年於玆矣獨以承平日久吏治刓弛釁孽或萌殆不能不爲民病焉以田賦言之豪右之兼並里甲之攤稅其間欺隱飛詭姦宄四出今欲求經界之正丈量之法果當舉歟以差役言之官司之徵泒應辦之頻仍其間夤緣規避獘累百端今欲行均平之政顧募之法果當因歟自倭夷入寇民間徵調日廣邇者𨿽稱裁減猶未銷兵以蠲外加之賦玆欲議兵食之省而練土著之民可乎自礦徒爲梗州郡繹騷尢甚邇者稍巳帖息旋復糾眾尙隱內訌之憂玆欲杜攘奪之源而嚴封山之令可乎夫丈量似矣而增稅猶恐槪及下田不知何以合夫遂人辧野之規顧募似矣而輸值猶恐累及貧戶不知何以得於司徒保息之道土兵似矣變或不測事當豫防旣濟衣袽之戒其可思乎築塞似矣利之所在人不畏死�人厲禁之守其可復乎此四者均爲民病誠宜蚤慮而亟圖之也善捄者譬如良醫之療病病巳去而人不知否則投之或誤未免重困所以捄之者非也是知變革之道必斟酌劑量識化裁之宜而後可以與此士於窮居天下之務當無不究心者矧是爲鄕土之忠諸士子必能悉其利獘毋徒諉之不知也

問我太祖髙皇帝自始初建國庶事艸創卽命世子以師事宋濂又選國子生國琦王璞等侍太子讀書禁中其後大本堂之建制度文物盛矣而對詹同等議東宮官欲用勛徳老成之士於時羣臣當其選者可得而言歟至於皇太子侍圓丘侍文華殿侍文樓無時而不致其訓戒太祖之畱意國本如此列聖禦極其所以設教置屬果能盡得聖祖之意否聖天子慈愛隆至近日廷臣出閣之請尙以皇太子年齡未許夫明堂保傅之篇莫不在於早諭教與選左右所謂少成若天性尢今日之所當急也卽舉出閣之儀而今之東宮官屬與講讀儀注果足以爲盡諭教之法歟昔賈生少年常爲文帝陳之此亦爾諸生今日之所當知者言之毋讓

問國家有非常之災天之所以警戒人主使修徳以保大業而受多福也今天子承統繼祚寬仁恭儉天下延頸以望至治邇來災異頻仍豈上天垂象示所以仁愛之至者歟今歲洪水泛濫彌漫數千里而大江以南海水震蕩沿海居民漂溺者以百萬計於洪範五行推其事類以爲貌之不肅故曰貌傷則致秋陰而常雨然至於江河橫流海水飛溢其變不止常雨之應而巳漢世如董仲舒郎顗之徒皆能推陰陽以納說時君學者或以爲流於術數假經托義非吾儒之正道然前世因天變下詔求賢良方正直言極諫之士今天下之事可言以告吾君者多矣諸士子抱憂世之志其各以意對

問昔者孔子與其門人論學其後七十子之徒以此友教諸侯而漢興六藝皆有名家以師法相授受更千百年而學者不廢也至宋周子出而河南二程子從之受業同時有張子與二程並稱以爲上接孔氏不傳之緒至朱子又獨得程氏之正傳則漢以來諸儒學者固置之不足道也然如程門髙第弟子謝楊呂遊之徒皆親有得於其師者而朱子往往病其悖於師說至其同時如陸子靜其所造巳極於髙明而鵝湖論辧終不能有合今之論學者所以掊譎不相入爲此也夫道一而巳矣千古之人心不異也何獨爲聖人之學者直有此紛紛也願聞諸儒之失與朱子之所以獨得者

問北虜爲中國患吾所以備禦之者常屈於力之不足二百年彊盛之中國卒未有以得其勝算能幸其不來而已然此乃上古之所不臣者猶可言也若閩廣在吾疆域之中其聲名文物與齊魯不異非秦漢之時比也而數年以來叛命者踵起𨿽告捷屢至而出沒如故非復如先朝斷藤峽八寨之類可以旋就撲滅今幾爲吾腹心之疾矣議者謂不患於無兵而患於無財不患於無財而患於無將又謂愼選牧守則能招諭觧散𨿽不必選將可也其果然歟宋儂智髙反嶺南得狄武襄而後平定漢李固薦祝良張喬爲刺史太守則不發兵而交趾九眞自寧前代得人之效如此今廟朝疇咨廷臣論薦自以爲極當世之選而智勇之將循良之吏母乃猶伏而不出歟抑得人如先朝之韓襄毅王新建者於今日果可必其成功否乎其有以告我

問楊子云太玄惟弟子侯芭能知之𨿽劉子駿班孟堅蓋莫能測也然桓譚以爲勝老子張衡以擬五經至範望之徒皆以楊子云爲聖人抑豈無見而云然耶則吳楚僣王之譏吾未知其果然否也至司馬溫公又謂玄之書要以贊易非別爲書以與易抗衡也然則今之學者皆知讀易而不能信玄則其所謂學易者亦母乃無所得耶夫侯芭者諸士子之鄕人也故以太玄與諸士子論之

問我太祖髙皇帝再造區宇創業之初經綸萬務若不遑給而紛紛著作上追典謨以遣聖子神孫者龍圖延閣之所求不啻富矣姑舉一二爲諸士子言之甞以祭祀爲國大事念慮之間儆戒或怠無以昭神明命禮官及儒臣編存心錄又將饗太廟致齋武英殿命東閣大學士吳沈等輯精誠錄曰存心曰精誠聖祖所以嚴事上帝神眀者至矣其大旨與其條目可舉而言歟夫以我太祖之於祭祀如此其於深宮之居褻近之禦肯少肆耶蓋卽其對越神明之心也自古帝王著作多矣以儒者之學接堯舜禹湯文武之統此所以至千古而莫及也二書實今日經筵勸講之所宜先者諸士子莊誦久矣宜敬陳之

問邇者洪水爲沴四方奏報日聞詔命所在賑貸徳意至厚也夫先王九年之積不可今日冀矣周禮大司徒以荒政十有二聚萬民亦有可酌而行之歟管子書云湯七年旱禹五年水人之無■﹝米亶﹞有賣子者湯以莊山之金鑄幣贖人之無■﹝米亶﹞賣子者禹以歷山之金鑄幣以捄人之困夫聖人居至髙之位乃能軫念人之無■﹝米亶﹞賣子者則當時之民其必不至於死也呂成公有言天下古今不同古人可行之法皆巳施用今但舉而措之耳試舉前代之捄荒宜於今者有幾其若堯湯之世能念人之無■﹝米亶﹞賣子者否昔哀公問於有若曰年饑用不足有若告以盍徹乎夫饑而用不足而告之以徹尢今世之所謂迂者也然散利薄徵實荒政之首務徒散利而不薄徵又不若不散之愈矣今議賑貸未甞不行而曰免民田租則動以國計爲言然則必使百姓受其實惠以不負我聖天子哀湣元元之意如何而可

問程子答張子定性之書以爲動亦定靜亦定無將迎內外其論至矣然易傳解艮之辭謂止於所不見而外物不接內欲不萌則猶若張子之恐其累於外也中庸喜怒哀樂未發之謂中程子以爲才思卽是巳發不知戒愼恐懼亦已涉於思否呂氏求之於喜怒哀樂未發之時楊氏未發之時以心驗之則中之義自見皆若有悖於程子之言至於李願中學於羅仲素而知天下之大本有在於是者是卽得之楊氏者也則呂楊之說亦未易可訾矣抑程子所謂內外兩忘與外順虛緣出怒不怒之言何以辧艮卦之傳與息緣反照狥耳目內通而外於心知者何以殊才思卽巳發與可使如槁木死灰者何以異夫學者於佛老皆知辟之矣至吾儒心性之學常不免與之相涉者凡此皆諸君平日所當體驗而析之於毫釐者願聞其說

問劉向稱賈誼通達國體古之伊管未能遠過又稱董仲舒有王佐之才𨿽伊呂無以加孝文一代之賢主其始未甞不深知誼而卒爲東陽綘灌之徒所排棄誼長沙武帝始三策仲舒乃以爲江都相後亦見嫉於公孫弘再相膠東竟廢於家昔人稱賢才之用捨系國家之治亂誼𨿽不用無損於文帝之治武帝以汲長孺之廷爭而上所傾向乃在於弘湯使仲舒列於九卿其亦何所救乎卽二子得君如伊呂其果可以追三代之治乎抑班固言誼之所陳孝文略見施行仲舒居家朝廷有大議使使者就問之及武帝推明孔氏罷黜百家立學校官舉茂才孝廉皆仲舒發之則二子於當時蓋未爲不遇也而誼乃至自傷比於屈子之沈沙而後世尢以仲舒不用爲武帝惜何也

問孔子筫易自庖羲氏刪書自帝堯此以前未之及也𨿽好奇如司馬子長亦斷自黃帝以爲史記然圖緯所載世猶傳之泰皇九皇之稱或亦見於史記管子謂古封泰山七十二家春秋緯有十紀之名其亦可信歟或謂古有渾沌氏蓋天地之始生如屈子天問淮南子所稱多僪佹然皆無有及於此者至如豨韋冉相容成之號又何所徵歟孔子稱易有太極是生兩儀又論十三卦制器尙象之始則上古有天地其漸有帝王固理之必然者而左史倚相能讀三墳五典八索九丘之書當孔子時前古之書猶有存者何孔子皆棄而不錄歟宋司馬溫公爲資治通鑑而道原劉氏與溫公深相契合然通鑑不敢續獲麟劉氏作外紀乃始於盤古氏何也以諸君於書院中方讀外紀試相與論之

問周官之灋五家爲比十家爲聯五人爲伍十人爲聯四閭爲族八閭爲聯使之相保相愛刑罰慶賞以相及相共以受邦職以役國事周公之所以經紀天下者詳矣國初斟酌前代之制定爲里甲實本於此今天下編戶不具黃籍無稽流冗與土著雜處見丁著役牌面沿門輪逓之灋比郡罕有行之所以姦軌竊發四夷交侵夫豈不由於此也夫周官自鄕大夫至於閭胥無非教民以孝弟睦婣敬敏任卹漢置三老猶有此意我太祖髙皇帝手諭教民榜文固在今欲遵行令鄕老教民決訟議者以爲不可行何也夫不遵奉典憲而徒取壹切以務聲名豈國家所以任屬長吏之意玆欲求化民成俗之效何道而可諸士子爲我言之

問古之君子因時會竭忠讜建竑論卓然有稱於世紀諸史傳多矣今不暇槪舉姑取其最著者與諸士子論之或舉世共稱而不無疵議或一時救獘而未爲通方或言可經常而足以行之後代或意義深遠可爲世主法誡者夫通達國體矣而其學出於申商潛心大業矣而其術流於災異明哲少雙者被阿諛之譏然其言可廢歟愽物洽聞者泥五行之傳然亦有可采歟語當世理亂晁錯之徒不能過其果然歟志在獻替其所論辧通見政體亦可述歟至於竭誠奉國而理歸切要儗之政論爲孰是論諫本仁義而炳若丹靑平生力學以得而爲世龜鑑方之申鑑孰優夫學者稱道古昔所以規摹當世也數子之書繁矣抑可以擷取一二足以爲警誡而備世務者庶幾如魏相條陳晁董之對蘇軾進讀陸贄之言用以觀經世之學

問周官宗以族得民昔之聖人其治天下而篤於惇本故其民維系而不可解夫氏族之始宗法之立其可詳歟宗法廢而譜牒重歷代爲譜學者可數歟魏起北方胡爲而獨重髙門唐尙文雅胡爲而更崇氏族袁誼柳玭豈非世家之賢者乎今譜牒亡矣宗法豈可得而復乎與諸士子論道而及此毋以爲迂也問今河南置省大梁包鄭衛梁楚穎川南陽之地前代人才之盛難以盡舉姑取當時任事爲豫冀之產者各舉其槪與諸士子論之俱逢角逐之秋矣或運籌帷幄辭萬戶之封或崇明王略拒九錫之議其心迹何似並遇戚豎之囏矣或依違順旨定左袒之功或守正嫉邪嬰滅頂之禍其道誼孰得負蒼生之望均也一以致山桑之衂一以致淮淝之捷其名實孰當際中興之運同也一以成述作之能一以成應變之務其功名孰優屬時多難或負髙志而不能免陳濤斜之敗或有膽略而不能拒封丘門之入其才略孰勝遭世治平識量英偉定社稷之策臨時果斷有大臣之風其徳業孰隆諸士子尙論古人凡此者固宜所究心況其鄕之先哲乎其悉述以對

問兵之所圖畫者地形也古有九塞猶在中國之間若夫北紀與夷狄爲界夷夏之大防莫嚴於此矣秦漢取河南地因河爲固議者不以爲上策何歟魏晉之世戎夷雜處江統郭欽甞論之矣以魏武之英略不知慮此何耶魏之六鎭唐之三受降城源懷之所論張仁願之所營果周秦之故塞歟石晉以十六州賂契丹中國失勢以宋太祖太宗之烈不能爭尺寸終宋之世武功不競卒貽靑城之禍抑其故何也我國家驅逐胡元中國之勢尊矣然朔方故郡統萬舊城虜得以居之在廷碩畫之臣時有論建而未能復也諸士子籌之於今日必有勝算

問兵眾之所聚必有行列司馬法軍旅什伍之數具矣管夷吾作內政所以輕於變古者何也世言陣法蓋本黃帝握奇而公孫弘範蠡樂毅之說果得其意歟諸葛孔明演之爲八陣圖後世惟晉馬隆隋韓擒虎甚明其說李靖傳之造六花陣以變九軍之法李筌配四正四奇之位於八卦而裴緒新令有九陣圖其說可得而詳歟孫子曰紛紛紜紜鬭亂而不可亂渾渾沌沌形圓而不可敗兵之至妙非陣莫能也而筌又以爲兵者如水水因地以制形兵因敵而制勝能與敵變化而取勝者謂之神則筌𨿽爲圖而其說乃又出於圖之外固知兵者之所不可不究也願有聞焉

問古語云有必勝之將無必勝之兵將者三軍之司命也人主求天下之士而猶難於得將才而兵法言論將之道有所謂五才十過八徵其求之可謂詳矣又曰將者智信仁勇嚴也又曰將之所愼者曰理曰備曰果曰戒曰約其責之可謂全矣然昔君臣之相遇風雲感會定分於俄頃如湯之聘伊尹於莘野文王之載尙父於渭濱其果詳而求之歟齊桓登管仲於車中秦穆用百里奚於牛口其果備而責之歟古之人相遇如此之盛也今天下甞病將才之難然恐有之而不能得也孔明不遇先主終老於南陽而巳桓溫顧王猛而別求所謂三秦豪傑者豈豪傑之伏而不出其坐此歟抑𨿽終日與之居而莫識其人也請質之諸士子以觀其所以自待者

問自戰國力政而言兵者始籍籍矣其書大抵不出權謀形勢陰陽伎巧四種而已而後世又有所謂三門者何歟夫兵者不過以智鬭智智饒者勝以力角力力雄者彊宜無事乎至髙之論也今其書乃類言大道者如所謂微乎微乎至於無形神乎神乎至於無聲又曰精誠在乎神明戰權在乎道之所極又曰神明之徳正靜其極誠如其說則古之爲將者必聖人而可也其果然乎又謂度量數稱則兵之法何又本於六律也至如荀卿子之議兵呂覽之言簡選淮南之敍兵略諸士子亦能通其說歟古之語大道者五變而形名可舉九變而賞罰可言則兵者在於禮樂刑政爲至粗者也今能達於此說則知兵之非至粗也願聞其旨

問兵者天下之至變其安危存亡常在反掌之間繄計之得失明矣請以前史論之成安君之禦漢師也果用李左車之言則淮陰將遂困井陘乎吳王濞之向關中也果行田祿伯桓將軍之計則條侯遂委關東乎董卓專漢命梁衍獻規於皇甫義眞若從之其能就格天之業否也夏侯楙鎭長安魏延進計於諸葛孔明若用之其能成搗魏之勛否也淝水之捷符秦奔潰謝安石何以不知乘之渭橋之勝關中幾復宋武帝何以不知取之澶淵之幸議者謂寇忠湣拘小信而不亟徼虜否則能使隻輪不返歟朱仙之捷議者謂嶽武穆守小忠而不能矯詔否則能使中原廓淸歟諸士子來應武科一劍之任主司者不以此相欺也當必有獨明將帥之大略者姑舉一二以相試焉

問古今言兵者莫迥孫子其書於兵之情變無所不盡後之用兵者猶至方不能加矩至圓不能加規矣甞試舉其類如司馬懿不取小利而斬文懿此能而示之不能也班超詭言散眾而降龜玆此用而示之不用也韓信陳船欲渡臨晉而伏兵從夏陽襲安邑遠而示之近也岑彭西擊山都而潛兵渡沔以敗張楊近而示之遠也耿盒攻西安而拔臨淄善攻者敵不知其所守也鄧艾據洮城而困姜維善守者敵不知其所攻也徐晃飛矢而下韓範拔人之城而非攻也陶侃函紙而擒溫邵屈人之兵而非戰也若此之類豈習其法而一一規合之歟抑其書足以待無窮之變而自不能出其範圍也夫果人之巧妙自與之合則孫子之書亦可無用歟驃騎將軍言顧方略何如不至學古兵法其然乎試爲我言之

問禹之迹遠矣尙書獨載九州島所至蓋巳周四海之外而昔人乃云禹治水益主記異物海外山表無遠不至以所聞見作山海經非禹行遠不能造也及學者言禹事多奇怪史稱禹蓋會諸侯江南計功會稽及杜元凱注左傳以塗山在壽春會稽與塗山豈二事歟會稽固今浙江之境也至少康封其庶子於此以奉禹祀號爲於越由此越世世爲君王矣果眞禹之遺烈耶入其地有觀河洛而興思者諸士子皆越產必知其國之故請言之

歸先生文集卷之六

●歸先生文集卷之七

吳郡歸有光著

門人王執禮校

志

◆志

馬政志

○馬政志

學者論官必本周禮周禮之書世或疑其與周制不合然文武周公之遺灋亦頗可考至言牧馬之事則夏官之屬曰校人趣馬巫馬牧師庾人圉師馬質其辧六馬之屬故爲天子十二閒馬六種也其職事有校左右馭夫至於皁師皆員選頒良馬飬乘之駑馬三其良之數其政則齊其飲食簡其六節春除蓐釁廏始牧夏庌馬冬獻馬射則充椹質茨墻則翦闔疾則乘治之牧地則有厲禁有駕稅之頒有質馬之量毛馬齊其色物馬齊其力禁原蠶凡馬特居四之一春祭馬祖執駒夏祭先牧頒馬攻特秋祭馬社臧僕冬祭馬步獻馬講馭夫佚特教駣攻駒散馬耳焚牧通淫而呂不韋月令季春合累牛騰馬遊牝於牧仲春別羣則縶騰駒凡此皆自古以來傳其法所以能盡物之性者也其稱四井爲邑四邑爲丘十六井出戎馬一匹四丘爲甸甸六十四井出戎馬四匹天子畿內方千里定出賦六十四萬井戎馬四萬匹或謂周蓋令民間飬馬考其實不然丘甸之馬蓋國有賦調民自具馬以卽戎民之平日飬馬官何與焉惟校人以下之職乃爲王馬而天子使人自飬之者也牧師所謂牧地皆在艸莽水泉之區若今之苑馬然其後天子亦不盡如其制而自其以意使人飬馬穆王時造父禦八駿孝王命非子主馬汧渭之間皆非如周禮有一定之官也春秋時魯衛弱國而魯僖公坰牧之盛衛文公騋牝三千詩人歌頌之秦起西北牧多健馬其詩曰駟驖孔阜六轡在手又曰騏駵是中騧驪是驂言秦馬之良也諸侯力政國各有馬至千萬騎後秦並六國馬皆入之秦及山東豪俊起章邯以百萬之師數進數卻竟以敗降秦馬無聞焉漢初髙祖與匈奴冒頓遇當是時髙祖被圍白登匈奴騎其西方盡白馬東方盡靑駹馬北方盡烏驪馬南方盡騂馬髙祖以故大困時漢馬益乏故用婁敬之計詘意和親孝文孝景循古節儉廏馬百餘匹孝武恃中國富盛兩將軍出塞殺虜八九萬而漢馬死者十餘萬漢亦以馬少無以復往其後天子爲伐胡盛飬馬馬之來食長安者數萬匹其後大將軍驃騎將軍軍益出漢軍馬死者又十餘萬於是令民得畜牧邊縣官假馬母三歲而歸及息什一其後車騎馬乏絕縣官無錢買馬乃著令封君以下至三百石以上吏以差出牝馬天下亭亭有畜牸馬先是天子發書易云神馬當從西北來得烏孫馬好名曰天馬及得大宛汗血馬益壯更名烏孫馬曰西極名大宛馬曰天馬云宛俗嗜酒馬嗜苜蓿漢使取其實來於是天子始種苜蓿蒲萄肥饒地及天馬多外國使來眾則離宮別觀旁盡種蒲萄苜蓿極望其後天子下詔深陳旣往之悔修馬復令毋乏武備而巳孝昭詔止民勿共出馬罷天下亭馬及馬弩關孝宣省乘輿馬及苑馬以備邊郡三輔傳馬至元成之世數詔減乘輿馬光武中興官皆省並太僕獨置一廏後置左駿令和帝省減外廏及涼州諸苑馬其後世承華騄驥廏馬亦萬匹矣漢馬莫盛於孝武之世至以伐胡馬遂大耗故爲假馬毋歸息諸一切法此後世民養官馬之始也然不久而罷漢太僕所領若車府路軨騎馬駿馬龍馬閒駒騊駼諸監廏皆內馬也邊郡六牧師苑及漢陽流馬苑此皆在外而諸牧師苑分在河西六郡中北地靈州有河奇苑號非苑歸徳有堵苑白馬苑郁郅有牧師苑襄平有牧師官鴻州有天封苑太原有家馬官其後又置越雋長利髙望始昌三苑益州有萬歲苑犍爲有漢平苑皆太僕屬也魏晉以後迄於隋天下變故多矣兵亟用而馬政未有聞惟獨魏馬自世祖平統萬乃以秦涼以西水艸丰美用爲牧地馬大蕃息至有百餘萬匹髙祖置牧河陽常畜戎馬十萬匹每歲自河西徙牧並州稍復南徙而河西之牧愈蕃故天下稱魏馬之盛唐尙乘掌天子之禦左右六閒一曰飛黃二曰吉良三曰龍媒四曰騊駼五曰駃騠六曰天苑緫十有二閒爲二廏一曰祥麟二曰鳳苑每歲河隴羣牧進其良以供禦六閒馬其後禁中又增置飛龍廏初得突厥馬二千匹又得隋馬三千於赤岸澤徙之隴右監牧之制始此其官領以太僕其屬有牧監副監監有丞有主簿直司團官牧尉排馬牧長羣頭有正有副凡羣置長一人十五長置尉一人歲課功進排馬又有掌閒調馬習上初用太僕少卿張萬歲領羣牧自貞觀至麟徳四十年間馬七十萬六千置八坊岐豳涇寧間地廣千里一曰保樂二曰甘露三曰南普閏四曰北普閏五曰岐陽六曰太平七曰宜祿八曰安定八坊之田千二百三十頃募民耕之以給芻秣八坊之馬爲四十八監而馬多地狹不能容及析八監列布河西丰曠之野凡馬五千爲上監三千爲中監余爲下監監皆有左右因地爲之名當是時天下以一縑易一馬萬歲掌馬久恩信行於隴右後以太僕少卿鮮於匡俗檢校隴右監牧儀鳳中以太僕少卿李思文檢校諸牧監使後又有羣牧都使有閒廏使又立四使南使在原州西使在臨洮軍東北二使皆寄理原州其後益置八監於鹽州三監於嵐州有白馬諸坊樓煩玄池天池之監自萬歲失職馬政頗廢開元初國馬益耗太常少卿姜晦請市馬六胡州王毛仲領內外閒廏馬稍復蕃息其始二十四萬至十三年乃四十三萬天子以突厥欵塞於受降城歲與之互市又市之河東朔方隴右旣雜胡馬種馬乃益壯天寶後戰馬動以萬計遂弱西北蕃安祿山以內外閒廏都使兼知樓煩監陰選勝甲馬歸範陽故其兵力傾天下肅宗收兵至彭原搜平涼監牧猶得馬數萬軍以復振及吐蕃陷隴右苑牧馬皆沒焉其後水艸腴田旋以予貧民及諸賜占幾千頃徳宗命閒廏使張茂宗收故地民失業愁怨穆宗卽位悉復還民太和七年置銀川監大氐無復開元天寶之舊矣他如蔡州龍陂襄州臨漢淮南臨海泉州萬安皆不足數也漢以來牧官後世不聞惟唐張萬歲王毛仲此兩人名最著而馬特盛議者以爲唐得人專其職也初置監牧秦渭二州北會州南蘭州狄道西蓋跨隴西金城平涼天水四郡之地漢志云武威以西本匈奴昆邪王休屠地習俗頗殊地廣民稀水艸宜畜牧故涼州之畜爲天下饒皆唐之牧地之所苞絡也五代戰爭飬馬之政莫紀宋太祖初置左右飛龍二院以二使領之後攺爲天廏坊又攺爲騏驥院以天駟監隸焉眞宗咸平三夫置羣牧使景徳二年攺諸州牧龍坊悉爲監在外之監十有四置羣牧制置使及羣牧使副都監判官廏牧之政皆出於羣牧司自騏驥院而下皆聽命焉諸州有牧監知州通判兼領之先是五代監牧多廢太祖始置飬馬二務又興葺舊馬務四遣使歲市邊州馬閒廏始備太宗得汾晉燕薊馬四萬二千餘疋始分置諸坊國子愽士李覺言冀北燕代馬之所生胡戎之所恃也制敵以騎兵爲急議者以爲欲國之多馬在乎啖戎以利而市其馬然市馬之費歲益而廏牧之數不加者失其生息之理也且戎人畜牧轉徙馳逐水艸騰駒遊牝順其物性所以蕃滋其馬至於中國縶之維之飼以枯槁離析牝牡制其生性玄黃虺隤因而減耗宜然矣古者因田賦出馬馬皆生於中國不聞市之於戎今所市戎馬直之少者匹不下二千往來資給賜予復在數外是貴市於外夷而賤棄於中國非理之得也今宜減市馬之半直賜畜駒之將卒增爲月給俟其後納馬則止焉是則貨不出國而馬有滋也大率牝馬二萬而駒收其半亦可歲獲萬匹況夫牝又生駒十數年間馬必倍矣昔猗頓窮士也陶朱公教以畜五牸乃適西河大畜牛羊於猗氏之南十年間其息無算況以天下之馬而生息乎太宗嘉之仁宗慶曆中知諫院余靖言詩書以來中國飬馬蕃息不獨出於夷狄也秦之先非子居犬丘好馬及畜飬息之周孝王召使主馬於汧渭之間馬大蕃息犬丘今之興平汧渭今之秦隴州界也衛文公居河之湄以建國而詩人歌之日騋牝三千衛則今之衛州也詩人又頌魯僖公能遵伯禽之業亦云駉駉牡馬魯今兗州左氏云冀之北土馬之所生今鎭定並代也漢太原有家馬廏一廏萬匹又樓煩玄池出名馬卽今之並嵐石隰也唐以沙苑最爲宜馬卽今之同州也開元中置七坊四十八監半在秦隴綏銀皆古來牧馬之地臣切見今之同州及太原以東衛邢洺皆有馬監其餘州軍牧地七百餘所乞令羣牧使都監判官分往監牧舊地相度水艸丰茂四遠牧放依周官月令之法務令蕃息別立賞罰以明勸沮庶幾數年之後馬畜蕃盛皇佑五年丁度上言天聖中牧馬至十餘萬其後言者以爲天下無事而事虛費遂廢八監然而秦渭環階麟府州太山保徳岢嵐軍歲市馬二萬二百才能補京畿寨下之闕自用兵四年而所市馬才三萬況河北河東京東京西淮南籍丁壯爲兵請下令有能畜一戰馬者免二丁仍不升戶等以備緩急如此國馬蕃矣言不果行至和二年羣牧使歐陽修言今之馬政皆因唐制而今馬多少與唐不同者其利病甚多不可槪舉至於唐世牧地皆與馬性相宜西起隴右金城平涼天水外洎河曲之野內則岐豳涿寧東接銀夏又東至於樓煩此唐飬馬之地也以今考之或陷沒夷狄或巳爲民田皆不可復得惟聞今河東路嵐石之間山荒甚多及汾河之側艸地亦廣其間艸軟水甘最宜牧飬此乃唐樓煩監地也可以興置一監臣以謂推迹而求之則樓煩元池天池三監之地尙冀可得又臣往年奉使河東甞行威勝以東及遼州平定軍見其不耕之地甚多而河東一路山川深峽水艸甚佳其地髙寒必宜馬性及京西路唐汝之間久荒之地其數甚廣請下河東京西轉運司遣官訪艸地有可以興置監牧則河北諸監有地不宜馬可行廢罷嘉佑中韓琦請括諸監牧地畱牧外聽下戶耕佃遣都官員外郎髙訪等括河北得閒田三千三百五十頃募佃歲約得谷十一萬七千八百石絹三千二百五十疋艸十六萬一千二百束羣牧司言諸監牧地間有水旱每監牧放外歲刈白艸數萬束以備冬飼今悉賦民異時監馬增多及有水晘無以轉徙牧放詔遣左右廂提點官相度除先被侵冒已根括出地權給租佃余委羣牧司審度存畱有閒土卽募耕佃五年羣牧司言凡牧一馬往來踐食占地五十畝諸監旣無餘地難以募耕請存畱如故廣平廢監先賦民者亦乞取還乃詔河北京東牧監帳管艸地自今毋得縱人請射犯者論以違制初眞宗用羣牧使趙安仁言攺牧龍坊爲監仍鑄印給之於是河南爲各陽監天雄軍大名爲大名監洺州爲廣平監衛州爲淇水監鄭州爲廣武監同州爲沙苑監相州爲安陽監澶州曰鎭寧滑州舊龍馬監曰靈昌通國初內有騏驥兩院天駟四監天廏二坊及上下監外則河南北爲監者十二皆掌於羣牧司幹興天聖間天下兵久不用於是河南諸監皆廢其後議者謂河南六監廢京師須馬取之河北道遠非便乃詔復洛陽單鎭以牧河北孳生馬其後復廣平監以趙州牧馬隸之又以原武爲單鎭移於長葛蓋自宋興以來至於仁祖天下號稱治平而法度常至於不能振舉而馬政亦多廢神宗以王安石爲相銳然有志於天下之治遂多所更張熙寧以來乃有保馬戶馬其後又變而爲給地牧馬初神宗患馬政之不善詔曰方今馬政不修吏無著效豈任不久而才不盡歟是何監牧之多吏之眾而乏才之甚也昔唐用張萬歲三世典羣牧恩信行乎下故馬政修舉後世稱爲能今上自提總官屬下至坊監使臣旣非銓擇而遷徙迅速謂之假道欲吏官宿其業而盡其能不可得也今當簡其勞能進之以序自坊監而上至於羣牧都監皆課其功而第進之以爲任事者勸焉於是樞密副使邵元請以牧馬余田修稼政以資牧飬之利而羣牧司言馬監艸地四萬八千餘頃今以五萬馬爲率一馬占地五十畝大名廣平四監余田無幾宜且仍舊而原武單鎭洛陽沙苑淇水安陽東平等監余良田萬七千頃可賦民以牧芻粟從之巳而樞密院又言舊制以左右騏驥院總司國馬景徳中始增置羣牧使副都監判官以領廏牧之政使領𨿽重未甞躬自巡察不能周知牧畜利病以故馬不蕃息今宜分置官局專任責成乃詔河南北分置監牧以劉航崔臺符爲之又置都監各一員其在河陽者爲孳生監凡外諸監並分屬兩吏各條上所當行者諸官吏若牧田縣今佐並委監牧使舉劾專隸樞密院不領於羣牧制置時上方畱意牧監地然諸監牧田皆寬衍爲人所冒占故議者爭請收其餘資以佐芻粟自是請以牧地賦民者紛然而諸監尋廢乃選其善馬而以其餘馬皆斥賣收其地租以給市易本錢是時諸監旣廢仰給市馬而義弓肋保甲馬復從官給廷以乏馬爲憂先是河北察訪使者曾孝寬言慶曆中甞詔河北民戶以物力飬馬備非時官買乞參考申行之於是始行戶馬法元丰三年春以王拱辰之請詔開封府界京東西河北陜西河東路州縣戶各計資產市馬坊郭家產及三千緡鄕邨五千緡若坊郭鄕邨通及三千緡以上者各飬一馬增倍者馬亦如之至三匹止馬以四尺三寸以上齒限八歲以下及十五歲則更市如初籍於提舉司於是諸路皆行戶馬法矣先是熙寧中嘗令徳順軍蕃部飬馬帝問其利害王安石謂今坊監以五百緡得一馬若委之熙河蕃部當不至重費蕃部地宜馬且以畜牧爲生誠爲便利巳而得駒痺劣亡失者責償蕃部苦之其法尋廢至是環慶路經略司復言巳檄諸蕃部飬馬詔閱實及格者一匹支五縑鄜延秦鳳涇原路凖此飬馬之今復行於蕃部矣五年詔開封府界諸縣保甲願飬馬者聽仍以陜西所市馬選給之而戶馬更爲保馬六年曾布等承詔上其條約凡五路義勇保甲願飬馬者戶一疋物力髙願飬二疋者聽皆以監牧見馬給之或官予其直令自市母或彊予府界無過三千匹五路無過五千匹襲逐盜賊之外乘越三百里者皆有禁在府界者免輸糧艸二百五十束加給以錢布在五路者歲免折變緣納錢三等以上十戶爲一保四等以下十戶爲一社以待病斃補償者保戶馬斃馬戶獨償之社戶馬斃社戶半償之歲一閱其肥瘠禁苛畱者凡十有四條先從府界頒焉五路委監司經略司州縣更度之於是保甲飬馬行於諸路矣先是文彥愽吳充言三代有丘乘出馬有國馬國馬宜不可闕且今法欲令馬死備償恐非民願而王安石以爲令下之初京畿百姓多自以爲便願投牒者巳千五百戶決非有所驅迫力請行之時河東騎軍有馬萬一千餘匹歲番戍邊率十年而一周議者以爲費廩食而多亡失乃行五路義勇保甲飬馬法繼而兵部言河東正軍馬九千五百匹請權罷官給以義勇保甲馬五千補其闕合萬匹爲額俟正軍不及五千始行給配事下中書樞密院以爲車騎國之大計不當專以一時省費輕議廢置且官飬一馬歲爲錢二十七千民飬一馬才免折變緣納錢六千五百計折米而輸其直爲錢十四千四百餘皆出於民決非所願若芻秣失節或不善調習緩急無以應用況減馬軍五千匹卽異時當減軍正數九千九百人又減分數馬三千九百四十匹邊防事宜何所取備若存官軍馬如故漸令民間從便牧飬不必以五千匹爲限於理爲可而中書謂官飬一馬以中價率之爲錢二十三千募民飬牧可省雜費八萬餘緡且使入中忳粟之家無以邀厚利計前二年官馬死倍於保甲馬而保甲有馬可以習戰禦盜公私兩利上從樞密院議河東騎軍得不減耗而民馬不至甚病六年提舉河東路保甲王崇極言請令本路保甲十分取二以教騎戰每官給二十五千令市一馬限以五年當得馬六千九百十有八匹爲緡錢十七萬二千九百有五十詔以京東鹽息錢給之令崇拯月上所買數於是保甲皆兼市馬矣七夫京東提刑霍翔請募民飬馬蠲其賦役乃詔京東西路保甲免教閱每一都保飬馬五十匹匹給十千限以京東十年京西十五年而數足置提舉保馬官京西呂公雅京東霍翔並領其事而罷鄕邨先以物力飬馬之令尙養戶馬者免保馬凡飬馬免大小保長稅租支移每歲春夫催稅甲頭盜賊備賞保丁巡宿凡七事先是西方用兵頗調戶馬以給戰騎借者給還死則償直是年遂詔河東鄜延環慶路各發戶馬二千以給正兵河東就給本路鄜延益以永興軍等路及京西坊郭馬環慶益以秦鳳等路及開封府界馬戶馬旣配兵後遂不復補於是京東西戶馬更爲保馬矣公雅又令每都歲市二十匹初限十五年乃促爲二年半京西地不產馬民又貧乏甚苦之八年京東西旣更爲保馬諸路飬馬指揮亦罷其後給地牧馬則亦本於戶馬之意云九年提舉開封府界蔡確言比賦保甲以國馬免所輸艸賜之錢布民以畜馬省於輸槁𨿽不給錢布而願爲官飬馬者甚眾請增馬數歲止免輸槁一百五十束詔毋過五千匹於是京畿罷給錢布而增馬數矣哲宗嗣位言新法之不便者以保馬爲急乃詔曰京東西保馬期限極寬有司不務循守遂致煩擾先帝已甞手詔詰責今猶未能遵守其兩路市馬年限並如元詔尋又詔以兩路保馬分配諸軍餘數付太僕寺不堪支配者斥還民戶而責官直翔公雅皆以罪去而保馬遂罷旣罷保馬於是議興廢監以復舊制詔庫部郎中郭茂恂視陜西河東所當置監尋又下河北陜西轉運提點刑獄司按行河渭並晉之間牧田以聞時已罷保甲教騎兵而還戶馬於民於是右司諫王巗叟言兵之所恃在馬而能蕃息之者牧監也昔廢監之初識者皆知十年之後天下當乏馬已而不待十年其獘已見此甚非國之利也乞收還戶馬三萬復置監如故監牧事委之轉運官而不專置使今鄆州之東平北京之大名元城衛州之淇水相州之安陽洺州之廣平監以及瀛定之間棚塞艸地疆畫具存使臣牧卒大半猶在稍加招集則指顧之間措置可定而人免納錢之害國收牧馬之利豈非計之得哉又況廢監以來牧地之賦民者爲害多端若復置監牧而收地入官則百姓戴恩如釋重負矣自是洛陽單鎭原武淇水東平安陽等監皆復初熙寧中並天駟四監爲二而左右天廏坊亦罷至是復左右天廏坊紹聖初用事者更以其意爲廢置而時議復變太僕寺言府界牧田占佃之外尙存三千餘頃議復畿內孳生十監後二年而給地牧馬之政行矣先是知任縣韓筠等建議凡授民牧田一頃爲官牧一馬而蠲其租縣籍其髙下老壯毛色歲一閱亡失者責償已佃牧田者依上飬馬知邢州張赴上其說且謂授田一頃爲官牧一馬較陜西沿邊弓箭手旣飬馬又戍邊者爲優樞密院是其請且言熙寧中罷諸監以賦民歲收緡錢至百餘萬元祜初未甞講明利害惟務罷元丰熙寧之政奪已佃之田而復舊監桑棗井廬多所毀伐盛牧官吏爲費不貲牧卒擾民榾井抑配爲害非一左右廂今歲籍馬萬三千有奇堪配軍者無幾惟沙苑六千匹愈於他監今赴等所陳受田飬馬旣蠲其租不責以孳息而不願者無所抑勒又限以尺寸則纋急皆可用之馬矣殿中侍禦史陳次升言給地牧馬其初始於邢州守令之請未甞下監司詳度諸路各有利害旣不可知民居與田相遠者難就耕牧一頃之地所直不多而亡失責償爲錢四五十千必非人情所願言竟不行四年遂廢淇水單鎭安陽洛陽原武監罷提點所及左右廂惟存東平沙苑二監同知樞密院曾布自敍其事曰元佑中復置監牧兩廂所飬馬止萬三千匹而不堪者過半今旣以租錢置蕃落十指揮於陜西飬馬三千五百又人戶願養者亦數千而所存兩監各可牧萬馬馬數多於舊監而所省官吏之費非一近世良法未之能及時亖省皆稱善其後沙苑復隸陜西買馬監牧司而東平監仍廢大觀元年尙書省言元佑置監馬不蕃息而費用不貲今沙苑最號多馬然占牧田九千餘頃芻粟官曹歲費緡錢四十餘萬而牧馬止及六千自元符元年至二年亡失者三千九百且素不調習不中於用以九千頃之四四十萬緡之費養馬而不適於用又亡失如此利害灼然可見今以九千頃之田計其磽瘠三分去一猶得良田六千頃以直計之頃爲錢五百餘緡以一頃募一馬則人得地利馬得所飬可以紹述先帝隱兵於農之意請下永興軍路提點刑獄司及同州詳度以聞俟見實利則六路新邊閒田當以次推行時熙河路蘭湟牧馬司又請兼募願飬牝馬者每收三駒以其二歸官一充賞詔行之四年復罷京東西路給地牧馬復東平監政和二年詔諸路復行給地牧馬復罷東平監宣和二年詔罷政和二年以來給地牧馬條令收見馬以給軍應牧田及置監處並如舊制又復東平監給地牧馬始於紹聖至政和時蔡京秉政行之益力京罷而復廢六年又詔立賞格應牧馬通一路及三千匹州通縣及一千縣及三百其提點刑獄守令各遷一官倍者更減磨勘年於是諸路應募牧馬者爲戶八萬七千六百有奇爲馬二萬三千五百旣推賞如上詔而兵部長貳亦以兼總八路馬政遷官然北方有事而馬政亦急矣靖康元年左丞李綱言祖宗以來擇陜西河東河北美水艸髙涼之地置監凡三十六所比年廢罷殆盡民間雜飬以充役官吏便文以塞責而馬無復善者今諸軍闕馬者太半宜復舊制權時之宜括天下馬量給其直不旬日間則數萬之馬猶可具也然時已不能盡行其說矣前史言牧政者惟宋爲詳其出牧上槽芻秣榾井息耗多與今同以世近也語在兵志故不論獨戶馬保馬餘地牧馬猶爲後世害故備著焉欲令議馬政者知其所以利害之實也蓋自熙丰變法以至崇宣小人在位亟復亟變迄無善政而宋隨以亡渡江以後頗置監牧而江南多水田其後三衙遇暑月放牧於蘇秀大爲民患郢鄂之間亦置監牧然皆不可用而戰焉悉仰川秦廣三邊焉宋初收市馬戎人驅馬至邊總數十百爲一劵一馬預給錢千官給芻粟續食至京師有司售之分隸諸監曰劵馬邊州置場市蕃漢馬團綱遣殿侍部送赴闕或就配軍曰省馬陜西廣銳勁勇等軍相與爲社每市馬官給直外社眾復裒金益之曰馬社軍興籍民馬而市之以給軍曰括買宋初市馬惟河東陜西川峽三路詔馬惟吐蕃回紇黨項藏牙族白馬鼻家保家名市族諸蕃至洪熙端拱間河東則麟府丰嵐州岢嵐火山軍唐龍鎭濁輪砦陜西則秦渭涇原儀延環慶階州鎭戎保安軍制勝關浩亹府河西則靈綏銀夏州川峽則益文黎雅成茂夔州永康軍京東則登州自趙徳眀據有河南其收市惟麟府涇原儀渭秦階環州岢嵐火山保安保徳軍其後置場則又止環慶延渭原奉階文州鎭戎軍而已大氐宋初市馬歲僅得五千餘匹天聖中蕃部省馬至三萬四千九百餘匹嘉佑以前原渭徳順凡三歲市馬至萬七千一百匹秦州劵馬歲置萬五千匹元丰四年詔專以雅州名山茶爲易馬用自是蕃馬至者稍眾崇寧四年詔曰神宗皇帝厲精庶政經營熙河路茶馬司以致國馬法制大備其後監司欲侵奪其利以�糴買故茶利不專而馬不敷額近𨿽更立條約令茶馬司總運茶愽馬之職猶慮有司苟於目前近利不顧悠久深害三省其謹守已行母輒變亂元丰成法自是提舉茶事兼買馬其職任始一凡宋之市馬分而爲二其一曰戰馬生於西郵良健可備行陣宕昌峯貼峽文州所產是也其二曰羈縻馬產西南諸蠻短小不及格黎敍等五州所產是也紹興三年卽邕州置司提舉市於羅殿自杞大理諸蠻然自杞諸蕃本自無馬蓋又市之南詔南詔今大理國也大理地連西戎故多馬𨿽互市於廣南其實猶西馬也宋自熙寧未變法以前然苑馬之政亦未稱善蓋世之害馬者有三曰選吏曰繁法曰易地吏非馬之所宜其害馬一也法非馬之所宜其害馬二也地非馬之所宜其害馬三也大費佐舜調馴鳥獸鳥獸多馴服其後周孝王封犬丘非子曰栢翳其後世亦爲朕息馬也古有豢龍氏周官服不氏掌飬猛獸而教擾之掌畜掌飬馬而阜蕃教援之馬非異獸必有能馴之者非世官不可也羗童胡兒項髻徒跣隨水艸畜牧馬與人意相諭非有書生文學法度理也法數變馬與人皆不自適何以能遂其生況置之磽陿無所■畜或禾稼稻秔之田溝塍封限遊騰莫逞非所以適其走壙之性也昔元魏起代北故馬爲特盛𨿽唐馬未必能及也故曰馬陸居則食艸飲水喜則交頸相靡怒則分背相踶此馬之眞性也元起於北遂以弓馬之利混一天下沙漠萬里牧飬蕃息太僕之馬殆不可以數計其牧人曰哈赤哈剌赤有千戶百戶父子相承任事自夏及冬隨地之宜行逐水艸醞都之馬在朝爲卿大夫者親秣飼之車駕行幸上都太僕卿以下皆從先驅馬出建徳門外取其肥可挏乳者以行車駕還京師太僕卿先期遣使徵馬五十醞都來京師醞都者承乳車之名也皇朝濓武六年置太僕寺於滁州七年設羣牧監十三年增置滁陽儀眞香泉六合天長五牧監滁陽羣二十有二儀眞六合羣各七香泉羣八天長羣四二十三年定爲十四牧監九十八羣二十八年廢牧監始令民間孳牧三十年置北平及遼東山西陜西甘肅等處行太僕寺是年太祖以寧遼諸王各據沿邊艸場牧放乃圖西北沿邊自東勝以西至寧夏河西察罕腦兒東勝以東至大同宣府又東南至太寧又東至遼東又東至鴨綠江又北不啻數千里而南至各衛分守地又自雁門關外西抵黃河渡河至察罕腦兒又東至紫荊關又東至居庸關及古北口北又東至山海關外凡軍民屯種田地不得牧放孳畜其荒閒平地及山場腹內諸王駙馬及極邊軍民聽其牧放樵采近邊所封之王不得占爲已場而妨軍民腹內諸王駙馬聽其東西徒來自在營駐因而練習防胡或有占爲已艸場山場者諭之上又以朵甘烏思藏長河西一帶西蕃自昔以馬入中國易茶邇因私茶出境馬之入互市者少於是彼馬日貴中國之茶日賤命秦蜀二王發都司官軍於松潘碉門黎雅河州臨洮及入西蕃關口巡禁私茶之出境者又遣駙馬都尉謝達往諭蜀王曰秦蜀之茶自碉門黎雅抵朵甘烏田藏五千餘里皆用之彼地之人不可一日無茶邇因邊吏譏察不嚴以致私販出境爲夷人所賤夫物有至薄而用之則重者茶是也始於唐而盛於宋至宋而其利愽矣前代非以此專利蓋制夷狄之道當賤其所有而貴其所無耳國家榷茶本資易馬以備國用今惟易財物使蕃夷坐收其利而馬入中國者少豈所以制夷狄哉又命曹國公李景隆賫金牌勘合直抵諸蕃令其酋領受牌爲符以絕姦欺勑兵部諭川陜守邊衛所巡禁私茶出境仍遣僧官著藏卜等往西番申諭之時晉王成祖統軍行邊出開平數百里上聞之遣人以勑往諭之云自遼東至於甘肅東西六千餘里可戰之馬僅得十萬京師河南山東三處馬𨿽有之若遇赴戰猝難收集苟事勢警急北平口外馬悉數不過二萬若遇十萬之騎𨿽古名將亦難於野戢我馬數如是縱有步軍但可夾馬以助聲勢若欲追北擒寇則不能矣止可去城三二十里往來屯駐遠斥堠謹烽燧設信炮猝有緊急一時可知胡人上馬動計萬兵勢全備若欲折衝鏖戰其孰可當方今馬少全仰步軍必常附城儻有不測則可固守保全以待援至吾用兵一世而指揮諸將未甞敗北致傷軍士正欽飬銳以觀胡變夫何諸將日請深入沙漠不免疲於和林此蓋輕信無謀以致傷生數萬今爾等又入廣塞提兵遠行設若遇敵豈免凶禍自古及今胡虜爲中國患久矣歷代守邊之要未甞不以先謀爲急故朕於北鄙之慮尢加愼密爾能聽朕之訓明於事勢𨿽不能勝彼亦不能爲我邊患矣太祖旣驅元主還慕北已無復窮追之意而殘元遺孽不能無犯境諸王往往輕出塞上在兵間久深患馬少遂戒諭云云故尢畱意西蕃茶馬定金牌之制令重臣招諭蓋胡之勝兵在馬中國非多馬亦不能搏胡惟自守則步卒可用且驅之出境而已實帝王禦戎上筞也永樂元年攺北平行太僕寺爲北京行太僕寺四年應天太平鎭江楊州廬州鳳陽州縣各增設判官主簿一員專理馬政設陜西甘肅二苑馬寺又設北京遼東二苑馬寺五年增設北京苑馬寺監六年增設甘肅苑馬寺監

贊曰易稱幹爲馬其於繇辭言馬不一馬之用大矣余從太史問皇朝馬事自洪武�來略知其本始作馬政志

歸先生文集卷之七

●歸先生文集卷之八

吳郡歸有光著

門人王執禮校

序一

◆序一

史論序

玊巖先生文集序

山齋先生文集序

卓行錄序

艸庭詩序

水利書序

戴楚望集序

項思堯文集序

○史論序

西漢以來世變多故典籍浩繁學者窮年不能究宋世號稱文盛當時能讀史者獨劉道原而司馬文公甞言自修通鑑成惟王勝之一讀他人讀未終捲已思睡矣今科舉之學日趨簡便當世相嗤咲以通經學古爲時文之蠹而史學益廢不講矣遺石先生自少耽嗜史籍仿古論贊之體爲書若干萬言而先生尢自珍祕不肯輕以示人往歲司教黃岡時時與客泛舟赤壁之下舟中常持史論數卷會督學使者將至先生浮江出百里迎之舟至靑山磯風波大作船幾覆但問從者史論在否與司馬公所稱孫之翰事絕類之翰之書得公與歐蘇二公而後大顯於世先生自三五載籍迄於宋亡綿絡千載非止有唐一代之事東坡所謂暗與人意合者世必有知之矣某爲童子時以姻家子弟獲侍幾杖先生一見以天下士期之俛仰二十餘載濩落無成恐遂沒沒有負先生之教而先生之門人往往至大官方在黃岡一時藩臬出西陵執弟子禮拜先生於學宮諸生嘆異之而今閩省右轄秦君鰲尢篤師門之義每欲表章是書而未及也先生語某曰子爲序吾書然勿有所稱述第言其人平生無他好獨好讀書老而不倦也某受命唯唯退而謹書之

○玊巖先生文集序

玊巖先生文集故刑部右侍郎周公所著公諱廣字充之別自號玊巖昆山太倉人太倉後建州故今爲州人公舉弘治乙丑進士歷莆田吉水二縣令以治行爲天下第一徵試浙江道監察禦史廑兩月上疏諫武宗皇帝佞幸疾之欲寘之死而上不之罪也故得無下詔獄貶懷遠驛丞而佞幸者怒未巳使人遮道剌公公僞爲頭佗持波嗢囉以行乞四百餘里乃免武定侯郭勛鎭嶺南承望風旨僞以白金試公公拒不受一日攝公閉府門箠擊之幾死行省官惕息莫敢救禦史有言而解久之遷建昌令再貶竹寨驛丞會武宗晏駕今上卽位詔舉遺逸公復爲禦史尋遷江西按察司僉事歷九江兵備副使江西提學副使福建按察使巡撫江西右僉都禦史升南京刑部右侍郎公自起廢不十年至九卿不可謂不遇而遂不幸以死不能究其用也然天下稱武宗之世能以直諫顯者自公之外不過數人耳天子中興思建萬世之業則正色而立於朝廷如公者豈可一日而無哉故甞以謂士之忠言讜論足以匡皇極而扶世道使之著於廟廊澤被生民世誦其詞而傳之宜矣若夫詆訐叫號不見省采徒爲一時之空言似不足以煩紀載而學士猶傳道之不絕豈不以天下之欲生也久矣有其言足以轉亂爲治利安元元𨿽不見之施行而實天啟其人使昭一世之公道後之人猶搤腕拊掌幸其時能用其言而不至於壞也國家累洽休眀迨敬皇之世百姓安生樂業有富庶之效武宗承緒不攺其舊則生民何幸而金貂左右佞幸倡優之輩縱橫亂政而上常禦豹房輕騎媠出六宮愁怨未有繼嗣之慶胡僧挾左道以梵咒弭賊則樊並蘇令嘯聚之禍蔓衍無窮仕南濟北覬覦之謀乘間而發是時元老大臣特從容勸上早朝而巳亦未敢端言之也公奮不顧身指切時事而尢惓惓以欲法堯舜當法孝宗爲言使公言獲用天下蒼生豈不受其福哉此予所以讀公之疏於本朝否泰升降之際未甞不三復而嘆息也公好性理之學與魏恭簡公相善故諸子皆及恭簡之門而居官政績多可紀語具其門人陸光祿鰲所述行狀中公歿十餘年太倉兵備副使南昌魏侯良貴爲公江右所造士登堂拜公像求遺槁捐俸刻之公之子士淹士洵以序見屬因著公平生大節而論之如此云

○山齋先生文集序

今天子卽位十年間吾昆山之仕於朝者徧列九卿侍從幾與大省比刑部尙書周康僖公與其子大理寺丞於岐同時在位而永嘉張文忠公方秉國公父子皆以失張公意先後罷去居閒以詩文自娛康僖公年八十餘而大理僅餘六十以終前歲公次子太僕丞以貞庵漫槁見屬爲序至是大理孫廷望還自太學復請序其祖之文余及侍康僖父又辱大理知愛不可以辭甞讀武宗毅皇帝遺事時寧藩不軌臨安胡永淸爲按察司副使奏事中陰折之而王府交通近幸必致胡公死地禁系連年而給事中禦史章連上大臣亦擁護之故遼左之謫姑以慰謝驕王卒賴朝廷淸論而一時燻天之勢迄不能致胡公於死方永嘉用事禦史馮恩上書歷詆大臣永嘉與吏部汪尙書尢惡其指切欲傅致之死會皇子生將故赦放事諸司各條事欵上之公卿平議其可行者書之詔中而大理條欵類有以爲馮禦史地永嘉與吏部怒大理遂去官而馮禦史亦得不死嗟乎直臣端士世不可一日無設不幸陷於罪戮旁觀者不出奆以爭之則囚累孤臣糜死無日矣余每論此未甞不流涕嘆息也大理精於法律或疑其文深然論議未甞不引大體易州上巨盜二人一人瘐死一人病此兩人皆死則所誣引皆不能白乃餔藥之其後獲眞盜而誣引者皆出夷人郎撦松犯邊獲其兄子郎尙加禿坐以親屬相容隱律減死論以懷遠夷薦都督馬永任邊將尙書以有前詔永不許起用欲奏請曰若奏不可其人終不用矣卒薦之朝論翕然稱服惠安伯提督團營尋有旨以丰城侯佐之丰城以侯當先伯奏攺敕下兵部議曰侯先伯者常也若上所命則公以下宜皆不敢抗其在朝可稱紀者如此余甞謂士大夫不可不知文能知文而後能知學古故上焉者能識性命之情其次亦能達於治亂之迹以通當世之故而可以施於爲政顧徒以科舉剽竊之學以應世務常至於不能措手若大理所謂有用者非有得於古文乎予故述其行事大略以俟後之君子讀其文而求論其世者凡爲文若干捲曰山齋者其自號也

○卓行錄序

昔古聖人之治天下旣先之以道徳猶懼民之不恊於中而爲之禮以防之上之賞罰注措凡治民之事無一不歸於禮極而至於用刑亦曰制百姓於刑之中而已孔子以布衣承帝王之統不得行於天下退與其門人修徳講學始以仁爲教然至於其髙第弟子與當世之名卿大夫其於仁孔子若皆未之輕許而其告顏淵以克已復禮爲仁則孔子之論未始有出於禮者也但古之聖人以禮教天下使君子小人皆至焉若孔子之於其學者獨教其爲君子之事以治其心術之微固禮之精者而已矣然孔子終亦不以深望於人故曰不得中行之士而與之必也狂狷乎中行者其所至宜及於仁而於狂狷之士孔子蓋未之深絕也故於逸民之徒莫不次第而論列之至其孫子思作中庸其爲論甚精而其法尢嚴使世之賢者稍不合於中皆爲聖人之所棄而鄕願之徒反得竊其近似以惑亂於世孟子知其獘之如此故推明孔子之志而於鄕願尢深絕之由此言之至於後世苟不得乎中行𨿽太過之行豈非君子之所貴哉若狐不偕務光伯夷叔齊箕子胥余紀他申徒狄寧與世之賓廉鮮恥者一槪而論也自司馬遷班固而下至範瞱而有獨行之名第取其淑詭異常之事而不爲科條唐書卓行之外又別有孝友傳大氐史家之裁制不同所以扶翊綱常警世勵俗則一而已矣國家有天下二百年金匱石室之藏不布於人間亦時時散見於文章碑志及稗官之家休寧程汝玊雅志著述頗爲剽摘而匯別之凡爲書若干卷名之曰卓行錄𨿽不盡出於中行要之不悖於孔子之志故爲序之云爾

○艸庭詩序

廬陵康君奭字才難來遊吳中士大夫皆樂與之交將還爲歌詩贈之而以艸庭爲題凡爲詩若干首請余爲之序艸庭者君居家精舍名也君家在西昌郭外臨大江日閉戶讀書其中用周子庭前艸不除之語以名其室蓋周子得孔孟之心於千載之下卽此庭艸不除與巳意同而已莊子曰儵魚出遊從容是魚樂也惠子曰子非魚安知魚之樂莊子曰子非我安知我之不知魚之樂人與萬物天體其生生之意同故昆虫未蟄不以火田不麛不卵不殺胎不殀天不覆巢此心也賁若艸木此心也天下雷行物與無妄先王以茂對時育萬物同此生生之意而已知此則知所謂鳶飛魚躍與必有事焉而勿正之義同而程子再見周茂叔吟風弄月以歸有吾與點也之趣豈謂濠上之遊以莊子非魚而不知魚之樂也哉周子家道州二程子從受學焉卽今江西之南安其後象山艸廬相望而出俱在大江之西而廬陵自歐陽公以來文章節義尢稱獨盛謂其皆無得於斯道不可也今數夫來海內學者絕響而江右一二君子猶能抱獨守殘振音於空谷之中當世學淪喪而巋然有存者君生其鄕豈謂無所聞哉何君本徹實君之弟子而與余有太學之舊尢數稱君行誼超然世俗利欲之外余故爲序所以爲艸庭之意而其爲詩者蓋不必論也

○水利書序

夏書曰淮海維揚州彭蠡旣瀦陽鳥攸君三江旣入震澤底定周禮東南曰揚州其山鎭曰會稽其澤藪曰具區其川三江其浸五湖世言震澤具區今太湖也五湖在太湖之間而吳淞江爲三江之一其說如此然不可不考也漢司馬遷作河渠書班固志溝洫於東南之水略矣自唐而後漕挽仰給天下經費所出宜有經營疏鑿利害之論前史軼之宋元以來始有言水事者然多命官遣吏苟且集事奏復之文濫引塗說非較然之見今取其顓學二三家著於篇

○戴楚望集序

世宗皇帝自郢入繼大統戴楚望以王家從來授錦衣衛千戶其後稍遷至衛僉事甞典詔獄當是時廷臣以言事忤旨鞠系者先後十數人楚望親視食飲湯藥衣被常保護之故少瘐死者其後往往更赦得出如永丰聶文蔚以兵書被系楚望更從受書獄中以故中朝士大夫籍籍稱其賢嘉靖四十四年予中第居京師楚望數見過示以所爲詩其論欲遠追漢魏以近代不足爲予益異之予旣調官浙西遂與楚望別隆慶二年春朝京師楚望之子樞裒其平生所爲文百卷謁予爲序蓋楚望之於道勤矣始楚望先識增城湛元明是時年甚少巳有志於求道旣而師事泰和歐陽崇一聶文蔚至如安城鄒謙之吉水羅達夫未甞識面而以書相答問及其所交親者則毗陵唐以徳太平周順之富平楊子修並一時海內有道髙名之士予讀其所往來書大抵從陽明之學至於往復論難必期於自得非苟爲名者噫道之難言久矣有如前楚望所爲師友皆以卓然自立於世而楚望更與往來上下其議論則楚望之所自立者可知矣予之初識之特謂其典詔獄爲國家保護善人以爲武臣之慕義者也及稍與之親觀其論詩欲上追古作者又以爲學士大夫之好文者也蓋不知楚望之於道如此昔魏舒爲將軍鍾毓長史毓每與參佐射舒常爲畫籌一日令舒備偶毓初不知其善射而舒容止閒雅發無不中毓嘆曰吾之不足以盡君才如此射矣楚望之初不以語予者豈其不欲以自見歟抑何予之知之之晚耶抑以予之不及於此歟予與諸公生同時間亦頗相聞顧平日不知所以自信甞誦易曰神而眀之存乎其人默而成之不言而信存乎徳行老子曰多言數窮不如守中故黯黯以居未敢列於當世儒者之林以親就而求正之又怪孟子與荀卿同時而終身不相遇及是而楚望之所與遊一時零謝盡矣此予之所以爲恨而羨楚望之獲交於諸公間也因讀其集慨然太息而歸之

○項思堯文集序

永嘉項思堯與余遇京師出所爲詩文若干捲使余序之思堯懷奇未試而志於古之文其爲書可傳誦也蓋今世之所謂文者難言矣未始爲古人之學而苟得一二妄庸人爲之臣子爭附和之以詆排前人韓文公云李杜文章在光焰萬丈長不知羣兒愚那用故謗傷蚍蜉撼大樹可笑不自量文章至於宋元諸名家其力足以追數千載之上而與之頡頏而世直以蚍蜉撼之可悲也無乃一二妄庸人爲之巨子以倡道之歟思堯之文固無俟於餘言顧今之爲思堯者尢少餘謂文章天地之元气得之者其气直與天地同流𨿽彼其權足以榮辱毀譽其人而不能以與於吾文章之事而爲文章者亦不能自制其榮辱毀譽之權於已兩者背戾而不一也久矣故人知之過於吾所自知者不能自得也已知之過於人之所知其爲自得也方且追古人於數千載之上太音之聲何期於析楊皇華之一笑吾與思堯言自得之道如此思堯果以爲然其造於古也必遠矣

卷八

●歸先生文集卷之九

吳郡歸有光著

門人王執禮校

序二

◆序二

平和李氏家規序

浙江鄕試錄後序﹝代﹞

太僕寺志序﹝代﹞

華亭蔡氏新譜序

龍遊翁氏宗譜序

西王母圖序

彩衣春燕圖序

○平和李氏家規序

漳之南靖李氏自分南靖置平和今爲平和人以居西山故閩人稱爲西山李氏代爲名族其先有西山居士實始起家五世而至封文林郎太常典簿寧波教授名世浩字碩遠者其族益大至是居士於世當祧文林君不忍乃以義創爲始祖之廟君從晉江蔡介夫先生受學惇行古道爲義田以贍族又仿浦江鄭氏吳興嚴氏作李氏家規六十九條可謂有志者矣余因論君之爲家規蓋本於不忍祧其始祖之心旣爲始祖立廟則不得不立宗子立宗子則不得不爲法以合族而巒宗夫義之所出不可巳者古者宗以族得民蓋天子所以治天下壹本於是以能長世而不亂宗法廢而天下爲無本矣而儒者或以爲秦漢以來無世卿而大宗之法不可復立獨可以立小宗余以爲不然無小宗是有枝葉而無干也有小宗而無大宗是有幹而無根也夫禮失而求之野宗子之法𨿽不出於格令而苟非格令之所禁士大夫家聞李氏之風相率仿而行之庶幾有復古之漸矣文林君之子文余嘉靖四十四年進士居京師間以其書示余而爲序之如此

○浙江鄕試錄後序﹝代﹞

元年秋當天下鄕試之期浙有司遵令式以從事禦史某監臨之竣事之日於是以士之姓名與其文爲錄而考試官某實序之某當序其後仰惟聖天子承統建極體元居正庶務維新天下之士喁喁鄕風彈冠振衣願立於朝以際休明之運此千載一時也夫天地之气茂隆郁積燻爲泰和蓋非倉卒所能致然者嘗讀詩觀於成康之際周家極盛之會也成王之初卽阼其詩曰訪予落止率時昭考於乎悠哉朕未有艾將予就之繼猶判渙時成王方當嬛嬛在疚之時而求望於賢才切矣當是時文武純佑秉徳尙迪有祿之元老猶在也而一時俊髦已濟濟咸造在庭矣故其詩曰思皇多士生此王國王國克生維周之禎蓋人材之生以扶世運實天也天將衍成周太平有道之長對越駿奔走之士已預生於丰鎬貽燕之日而以待成王若有期會然者故其詩曰鳳凰於飛翽翽其羽亦集厥止藹藹王多吉士維君子使媚於天子此天之所以扶翊興運而人材之應期而出夫豈偶然哉國家有天下二百年學校以養之選舉以進之髙爵以崇之厚祿以優之所以待士如此其至也而其气之郁積茂隆至於今而止者適會天子建元之日方又惇召遺老褒獎直言思遲多士開寬裕之路以延天下之俊英則海內之士感會風雲魚鱗輻輳有莫知其所以然者蓋才無世而不生亦無世而不用乘其時遭其會而後爲奇耳夫浙古會稽鄣郡當天下十五之一耳而士如此其盛也合天下同是日而十五舉者皆如此其盛也合是十五舉以貢於天子之庭所謂萬邦黎獻共惟帝臣惟帝時舉於乎休哉敬因春秋正始之義爲聖天子得賢之頌云

○太僕寺志序﹝代﹞

嘉靖十七年戊戌臣某爲禮科給事中恭遇冊

天尊祖大慶昧死奏言先帝請赦還大禮大獄諸放廢臣及黜遠邪佞諸事先帝方以孝治天下惡前議禮者且謂道士祖宗郊廟用之以臣言不讎謫徙之邊迨至末年詔吏部召臣還會龍馭上賓聖天子卽位臣起爲南京通政司參議升順天府丞尋升大理寺少卿又進太僕寺卿臣旣拜恩視事欲正官常定卿丞職分條民之利病又以寺無掌故疏陳數十事上輒報可是歲自河北逾大江之南民遭水沴臣稍以便宜寬其誅見馬遺財足民無失職臣省中無事獲與二三僚佐發故藏篇藉少有存者力爲搜訪僅成艸創蹈襲吏牘雅俗猥並非所以成一家言存故事而巳臣嘗讀尙書觀周武王偃武修文華山之陽馬牧徧野倒載干戈苞以虎皮示天下不復用兵也老子曰天下有道卻走馬以糞臣竊惟陛下嗣萬年無疆之歷運際中金二三年來嶺海陸梁妖氛曠息薄伐獫狁至於太原陛下盛徳大福非臣下之所及臣又讀尙書穆王命伯冏爲大正正於羣僕侍禦之臣懋乃後徳交修不逮愼簡乃僚無以巧言令色便僻側媚其惟吉士又曰僕臣正厥後克正僕臣諛厥後自聖臣三復斯言自念夙興夜寐兢兢於有司之事無以翊聖徳於萬一有負陛下之寵祿臣不勝大懼

○華亭蔡氏新譜序

古者諸侯世國大夫世家故氏族之傳不亂子孫皆能知其所自始迨周之季諸侯相侵暴國亡族散巳不可稽考漢司馬子長搜集遺文古書僅見五帝系諜尙書集世紀其後如官譜氏族篇稍稍間出迨九品中正之法行而氏族始重迄五季之亂譜諜復散然自魏以來故家大族蓋數百年傳系不絕可謂盛矣士大夫崇本厚始之道猶爲不遠於古也今世譜學尢廢𨿽當世大官或三四世子孫不知書迷其所出往往有之以譜之亡也孰知故家大族實有與國相維持者系風俗世道之隆污所不可不重也況孝子仁人木本水源之思乎華亭蔡用卿始爲其族之新譜蓋不欲遠引而自其身追而上之至於六世而其始二世則名字巳不能詳然君絕不肯有所附會曰自吾所知者而巳蓋其愼如此予嘗論後世族姓𨿽多淆亂然自其本始猶當存其十之六七蔡之先出於周文王而蔡叔度武王之同母弟以武庚之亂遷其子胡能攺行率徳馴善周公舉以爲魯卿士復封之蔡尙書蔡仲之命是也今蔡州有上蔡城其後平侯徙今新蔡昭侯徙州來今壽州也後二十六世滅於楚然自澤義以後往往爲將相名賢史不絕書用卿𨿽斷自其六世推其爲譜之意亦烏可不知其得姓之所自耶用卿登隆慶二年進士爲魏郡司理而予適在邢時相見以譜序見命余故頗采尙書史記之文以著其得姓之所自而新譜之族之大則自用卿始矣

○龍遊翁氏宗譜序

傳曰古聖人之治天下反古復始不忘其所由生上治祖禰下治子孫旁治昆弟合族而食序以昭穆別之以禮義尊尊親親長長男女有別親親故尊祖尊祖故故宗敬宗故收族收族故宗廟嚴故聖王之治天下非特以自私也以此推之自王公以逮於庶人故宗法明而禮俗成權度量丈章服色正朔徽號器械衣服由此而出三代之衰廢古亡本人自爲生渙然靡所統紀而天下更大亂經大兵而後定當此之時人如鳥驚魚散豈知夫鄕裏族屬之所系哉然魏晉而降區區綜核百氏以門第官人𨿽卑姓雜譜皆藏於有司而譜牒特盛迄於李唐猶相崇重五季衰亂蕩然無復有存者矣𨿽然古之聖王以親親也親親而宗法立宗法立而譜系自明非獨以譜也譜之盛也魏晉之失也至於譜亦不存而學士大夫莫知其所自而仁人孝子之心茫乎無所寄豈不重可嘆哉翁氏居太末相傳自隨始遷子孫蔓衍縣之杜山塢岑堂庵南村往往而是其居杜陽者曰文欽能追考其十八世以上曰學士居學士而下六世有官號妃姓墓地而不著其諱七世而下始有諱十五世始書兄弟又一世昭穆詳焉文欽旣以爲圖出以示予予觀之而嘆世之君子莫能以爲也爲序而歸之

○西王母圖序西王母圖序與常熟本前後略不同要此等文非先生髙處似可刪去

余觀山海經汲冢竹書穆天子傳稱西王母之事信奇矣秦始皇東遊海上禮祀名山大川及八神求蓬萊方丈瀛洲三神山傳其物禽獸盡白而黃金銀爲宮闕然終身不得至但望之如雲而巳漢武帝諸方士言神仙若將可得欣然庶幾遇之穆王身極西土至昆侖之丘以觀舂山之瑤乃秦皇漢武之所不能得者宜其樂之忘歸造父何用盜驪驊驑騄駬之駟馳歸以求區區之徐偃王穆王豈非所謂耄耶列子云穆王升昆侖之丘賓於西王母觴瑤池之上乃視日之所入一日行萬里王乃嘆曰嗚呼餘一人不足於徳而諧於樂後世其追數吾過乎穆王蓋有悔心矣然又曰穆王幾神人哉以窮當世之樂猶百年而殂後世以爲登遐焉傳雲天子西徵宿於黃鼠之山至於西王母之邦執圭壁好獻錦組西王母再拜受之觴瑤池之上遂驅升於弇山乃紀丌迹於石而樹之槐眉曰西王母之山山海經曰玉山西王母山也在流沙之西而博望侯使大夏窮河源不見所謂昆侖者武帝內傳云帝齋承華殿中有責鳥從東方來集殿前上問東方朔朔曰此西王母欲來也頃之西王母乘紫雲輦駕五色龍上殿自設饌以拌盛桃帝食之而甘美夫武帝見西王母於蜚簾桂館間則穆王之車轍馬迹周流萬里亦勞矣豈公孫卿所謂事如迂誕積以歲年乃可致耶然史云候伺神人入海求蓬萊終無有驗則又何也史又云時去時來其風肅然豈神靈怪異有無之間固難言也莊生有言夫道在太極之先而不爲髙在六極之下而不爲深先天地而不爲久長於上古而不爲老西王母得之坐乎少廣莫知其始莫知其終微乎莊生之論豈穆滿秦漢之所能及此哉余嘗序西王母其說如此時人未能諭其旨今王憲使元美與其弟進士敬美作此圖以壽其外祖母劉碩人故書以貽之元美兄弟學道當得妙悟法華經云妙光法師豈異人哉我身是迆又云我見燈明佛本光瑞如此豈必求佛與西王母於昆侖之山生天之處哉

○彩衣春燕圖序

吳粵於三代不在五服之內春秋於吳猶夷之最後秦取楚吳始內屬及略取陸梁皆以爲郡縣然一日有事杜橫浦陽山湟溪之關卽與中國隔絕及漢兵下匯離牂牁之水然後五嶺以南遂爲天子之邦至今千有餘歲會稽南海其文物常勝於河洛齊魯古稱冀爲中州蓋天地之气有所鍾卽爲中州則知今吳粵之盛不可泥古而論也餘數見番禺之士往往秀穎古所謂中州不能過一日胥會京師嘗竊嘆四方萬里之外彈冠結綬於朝國家威靈軼於三代矣南海鄭祖欽昊與餘同榜進士同試吏大司空其貌衝然有徳君子也自始興張文獻公餘襄公皆嶺海之產至今朝丘文莊公相繼屹然爲名臣吾於同榜中嘗私目之庶幾有復紹前哲而起者蓋於祖欽望之一日祖欽道其尊君養新翁居家樂志有書史之娛有山海之觀有荔枝洲花鄔昌華芳春園林之勝因慨然起萬里衡陽之感又自計明年當得州縣便道歸可以過家上壽也余又嘆當周之盛時士有驅馳王事不得見其父畆如陟岵之詩者矣今番禺去京師萬里祖欽一旦思其親可以計日而還則士之生於今時者又何幸也會有爲祖欽繪彩衣春燕圖者因爲序之云

歸先生文集卷之九

●歸先生文集卷之十

門人夏禹錫校

序三

◆序三

送吳純甫先生會試序

送夾江張先生序

送何氏二子序

送宋知縣序

送郡太守歷下金侯考績敍﹝代﹞

送王別駕考績之京序

送南京虎賁衛經歷鄭君之任序﹝代﹞

送太倉熊大守之任光州序

送吳郡別駕叚侯之京序

○送吳純甫先生會試序

予爲童子時則知有吳純甫先生長而登先生之門悅而忘其歸也蓋世之所謂慷慨魁磊之士吾必曰先生焉先生精於學邃於文熟於事少時爲縣大夫郡邑長者所推重當道者往往嘆息期以大用指日以望旣而摧抑頓挫者幾三十年先生自負瓌偉不見施設獨喜爲人言之人無賢愚見者傾倒自少年學子稍知向方者必引而進之士之有志者亦皆歸先生每從嘉林修竹間紆衿方履笑詠相隨殆無虛日時有質辧剖析毫髮議論蠭起羣疑豁如雲披雨霽天淸日明其於天下之利害生民之得失常有隱憂於其間天子中興慨然有志於三代之治詔書數下所以修明千百年之廢典者不一事悉先生之所嘗言者故與先生遊者皆去爲顯官先生獨爲諸生揖讓進退自若也嘉靖辛卯先生始發解於是將上禮部服王官有日矣皆喜先生之遇而又惜其晚也然君子之論不施於早晚之間而施於遇不遇之際不以徒遇之爲喜而以得所遇之爲樂予惟國家以科目收天下之士名臣將相接踵而興豪傑之士莫不自見於其間而比年以來士風漸以不振夫卓然不爲流俗所移者要不可謂無人也自余奔走富貴行盡如馳莫能爲朝廷出分毫之力冠帶褒然輿馬赫奕自諭得意內以侵漁其鄕裏外以芟夷其人民一爲官守日夜孜孜惟恐囊橐之不厚遷轉之不亟交結承奉之不至書問繁於吏牒饋送急於官賦拜謁勤於職守其黨又相引爲重曰彼名進士也故𨿽犖然肆其恣睢之心監察之吏冠蓋相望莫能問也居無幾何升擢又至矣其始羸然一書生耳才釋褐而百物之資可立具此何從而得之哉亦獨不念朝廷取之者何如用之者何如爵祿寵錫之者何如也豈其平居無懇惻之意歟將富貴之地使人易眩失其守歟世之所倚重者盡賴此輩而如是彌望桾子蓋以爲世道無窮之慮焉初先生與餘論天下事予未嘗不竦然又默然有感也以爲在位者皆以此爲心則天下可以無事然而先生不遇也今先生遇矣得一人於千百之中不可謂無獲也障流波於奔潰之日不可謂無力也以其向所言者而從事焉則猶饑渴而飲食之也夫趨俗之士師師持正之士諤諤夫諤諤非幸也然天下之事彼不爲而此爲之倡者一人隨者十人則固當有聲气之同者若是而相與持天下之勢君子又以爲世道無窮之幸焉故予謂先生不謂之晚而如先生乃可謂之眞遇也若彼碌碌者徒𨿽𦇤褓而朱紫日惟諾於殿廷吾不謂之遇也因書以爲別

○送夾江張先生序

昔者天下太平士之一材一藝咸思所以奮起樹立以自見於世而上之所以甄別進退激揚風勵之者靡不至天下之小官其名嘗達於天子之庭朝而爲善夕以聞於朝而旌擢之命加焉夕而爲惡朝以聞於朝而誅削之令加焉故懷不肖之心者懼而不得逞有一命之寄者皆以自愛而不輕棄其身夫是以能鼓舞變化一世之人材而賢者恆自下僚崛起卓然爲天下之望蹋冗無能之徒終身沈淪而不敢有分外之思承平旣久士無賢不肖率以資敍交馳橫騖布列天下之要位以行其恣睢之意窮閭之民愁苦吁告而扳援憑借巧文掩護時得忠勤之褒至於仁人志士不幸偃蹇於卑服竭力以行其所志而蒙其恩者交口贊頌上之人猶掩耳弗聞而獨以其意制輕重於其間公論在於下而上弗知有識之士所以掩郁喪气而長嘆也吾師夾江張先生司邑之教寬和樂易不設防畛而介然之操不爲勢利之所沮屈周知士之所急時以從容數語洞析其情而先生之愛士與士之愛先生不啻如家人父子邑之人自薦紳先生下至於市井之童稚皆知其賢乃者有同州之命莫不咨嗟嘆息爲之徧訪士大夫之宦遊長安者知其風土之不逮吾吳中而以爲憂又以爲先生之賢宜得顯擢使出於格例之外而顧復奔走於常調是所以益抱無涯之恨而傷公論之未明也夫天下之官上自公卿下至於州縣之吏其等級不知有幾而數之至於學官此豈有意知其可否而黜陟進退之者然則又烏能知吾邑人之情之如此也哉予爲弟子員事先生於學官者四年見先生再遭子壻之喪孀女寡婦年老撫抱幼孫客居萬里之外先生之官又世之所謂窮苦寂寞而無聊者而處之裕如未嘗有慍色則區區計較於毫毛之間者非先生之情獨予與邑人之情不能巳者如此也

○送何氏二子序

自周至於今二千年間先王之教化不復見賴孔氏之書存學者世守以爲家法得以治心養性講眀爲天下國家之具而孔氏之書更滅學破碎之餘又不復可以得其全其有足以意推而較然不惑者不過什之三四而巳而儒者先後衍說作爲傳注有功於遺經爲甚大然在千載之下以一人一時之見豈必其皆不詭於孔氏之舊而無一言之悖者世儒果於信傳而不深惟經之本意至於其不能必合者則寧屈經以從傳而不肯背傳以從經規規焉守其一說白首而不得其要者眾矣間有不安於是則又敢爲異論務勝於前人其言汪洋恣肆亦或足以震動一世之人蓋漢儒謂之講經而今世謂之講道夫能明於聖人之經斯道明矣道亦何容講哉凡今世之人多紛紛然異說者皆起於講道也予以爲聖人之言簡易明白去其求異之心而不純以儒者之說閡之必有庶幾於所謂什之三四者南陵何氏二子自蕪湖浮江而來千里而從予於荒野寂寞之濱予常以是告之二子未嘗不以予言爲然也歲暮辭予而去惜二子亦方有事於進士之業而未暇於予之所云然二子要爲知予而其志意非苟然者昔楊子云作太玄以示劉歆歆號博極羣書予獨怪其無一言論玄之是非而直以後人覆瓿爲憂顧於歆之意何如耳後之人奚暇論耶至雄之弟子侯芭獨知好雄書予非爲雄之學者而士之知與不知則千載同此慨也

○送宋知縣序

宣宗章皇帝時蘇州守臣以吳中賦重抗疏爲民請命一時𨿽未及大有恢張以沛曠蕩之恩而詔書裁減徳意甚美時又專委重臣經地物貢其法至爲纖悉此非樂爲是繁碎亦因土之宜順民之性不得不然也歲久獘滋吏胥緣以爲姦議者不深惟立法之意務爲一切以求簡便名曰未嘗紛更而實大變祖宗之舊眾從而和之以爲眞得變通之宜而三吳之民陰受其禍巳數年矣稅籍日以亂鉤校日以密催科日以急而逋負日以積故爲吏吳中者督賦爲尢難宋侯之爲昆山也寬不廢法威不病民承獘壞之餘稅辦而民以和而侯尢深言舊制之宜復爲書白於大府大府未能行也於是侯以徵書北上當爲天子近臣得條上天下事此可後乎蓋國家仰給東南以區區一隅供天下財賦之半至於今而力竭气盡巳不勝其獘又重之以紛更譬如人衰老而服烏喙其亦難以久矣夫法之沿也不可易變法之變而不善也不可不復或謂紛更巳定懼再更之難豈不大悖哉昆山之東鄙土瘠而民尢貧均稅以來困蹶益甚歲復薦饑侯加意撫卹向之逃亡者鵠形鳥面爭出供役而侯之將行莫不悲哀如失父母哿矣富人哀此煢獨侯之徳政於是尢著其父老以予之寓東鄙也乞文以送之惜予之不文無以道父老之意獨述其所聞見以贊侯之行雲侯南陽人峕嘉靖二十四年八月也

○送郡太守歷下金侯考績敍﹝代﹞

吳郡爲太伯建國秦置守而屬之會稽夜漢中葉人物財賦甲於東南唐以降繁盛極矣今爲王畿千里甸服之地太守比古寰內諸侯九號尊重星紀五野環以大海匯以具區原田沃美生物鬯遂水陸之珍包匭筐篚之貢纖縞茶紵空方之輸三服官者不論也一歲中漕挽委輪至四百萬鄕邑之秀鳴佩執玉接武於天朝四方之賓奉符乘軺絡繹於傳捨名爲列郡隱然一大藩云是以任是職者必天下之選我金公以濟南名儒奮迹甲科爲材禦史奉使持節風行閩嶠天子憂憫元元思維股肱之郡根本之寄疇咨在庭無踰於公俾以臨治焉歲在壬子當報政之期於時春風徐來騑駕初發州縣屬吏相率祖道於都亭某周覽閶闔之墟緬懷前政如韋應物白居易之風猷遠矣國家稽古爲治妙選良二千名二百年來鴻名大徳媲美前古稱於父老之口代不乏人然當天下無事休養滋殖累世熙洽吏治寬緩節目疏略𨿽賦役繁重而蠲貸之政屢下是以爲郡者得優遊其間慕尙前史循良之治煦嫗覆育以達其慈愛之心至於上計述職得與文學法從錫晏賦詩而璽書累下用周漢增秩進律之典焉今承平日久吏治刓敝疆場靡寧詔使旁午責數年之逋負於俗奢民貧災殣凋瘵之餘寬之則廢上之供急之則傷民之命自非識時通變之材其於上下損益之際未能調劑之不失其宜也公於是時鎭以寬靜處以弘簡不震不竦能使上安而下服之可謂難矣某常有事郡中望公進止肅肅詩曰敬愼威儀維民之則又曰古訓是式威儀是力天子是若明命使賦公其有焉自惟生長濟西去歷不二百里鄕裏晚進仰止徳聞非一日矣今承乏爲吏得與趨走之末瞻望徳容每事依以爲師法誠恐此行用漢刺史入爲三公之例畱之臺省則何以慰吾吏民之思哉是以與諸屬吏道其所以而書之以爲序

○送王別駕考績之京序

周官小宰以聽官府之六計獘羣吏之治天曰廉善二曰廉能三曰廉敬四曰廉正五曰廉法六曰廉辧夫善能敬正法辯六者於吏事可謂盡矣而必以廉爲本蓋非廉不足以獘羣吏之治是故吏之廉者非獨無傷於民財而巳推其所爲無非利於民者也吏之貪者非直傷於民財而已推其所爲無非害於民者也何也廉吏之所出不以巳私與之則盡廉讓之爲也能狥人之情者也𨿽偶有失焉亦一二而巳矣貪吏之所出必以巳私與之則盡攘奪之爲也不能狥人之情者也𨿽偶有得焉亦一二而已矣孔子曰天下有道盜其先變乎天下有道則吏莫肯爲不廉此孔子所以謂之先變者也吳爲東南財賦之藪歲漕之所入常以一郡當天下之半地大物阜號爲殷富往者倭夷自外海轉入吳境仍歲侵擾天子震怒數誅易撫臣調天下兵屯海上師出逾年無功民旣苦侵暴又有供億之擾吏復乘時以爲姦利蓋蠻夷之禍固本吏治之所致迨軍發繁興黠猾拏攫利端無窮則吳之子女玉帛不獨塡委於滄波浩渺之中而亦潛輸於刀茟筐篚之間矣自前歲攜李告捷倭亦不復大至稍稍向北海以去民偸得暫息然海防未徹警報不至尙未有息肩之日也故嘗以爲欲夷狄之無侵害在於使民得安其生欲民之得安其生在於吏治之良求吏之良者無他亦無總於寶貨而巳天子與二三大臣重惟東南之寄愼選牧守得雲中溫侯宣布詔條振舉綱維威愛並流百姓喁喁有太平之望而廬陵王侯實爲之佐時屬邑長吏多缺計到官以來在郡之日少而單車往來徧歷所部東自瀕海旁緣大江涉西湖之區久者經年近者數月最久至於昆山百姓以爲非能屈侯以百里之寄乃復見漢世郡太守刺史行縣故事而加親且久者也侯爲人淸廉不擾眞有卻金暮夜飲貪泉而不易之操是以百姓悅而安之屈侯於縣本非所望而人情狃習反若所當然者則於其去也其能不戚戚以悲乎於是鄕進士某等餞於江之滸以爲是不能忘者民之情也而摛辭以述侯之盛美吾徒之職也遂書以序其行

○送南京虎賁衛經歷鄭君之任序﹝代﹞

國家更前代樞密之制以五都督統天下兵畱守四十八衛京軍分隸之而錦衣等上十二衛無所隸屬爲環衛之師天子之親軍也虎賁蓋其一焉虎賁氏自周有之虎士八百人掌先後王而趨以卒伍守閒宮門從遣徵事四方以爲行衛在漢則屬之光祿勛與中壘屯騎步兵越騎長水胡騎射聲爲八校尉虎賁中郎將插兩鶡尾紗縠車衣虎文錦袴爲武衛之貴選國家存其舊名而職掌無所異自永樂建都六宮百官皆遷於北然皇祖宮寢官司畱於南者如故而兵衛亦無攺焉依阻長江控引南北祖宗之慮遠矣承平二百年不特諸曹職務淸簡而禁旅閒靜無事其佐幕之官日乘馬具名剌相過從飲酒遊山而巳自頃海上之警江淮之間往往騷動則畱守百守亦有不能一日宴然者況環衛之重寄乎臨安鄭君初佐太湖縣以能治劇調吾昆山昆山在海上當寇衝君選練民兵教閱有法蒞事未幾承檄造舟於閩越歲始還而京幕之檄又至蓋以上官素知君故遷轉之亟縣人𨿽惜之而不能畱也以君之才往贊戎政其必有以自見於有事之日者矣抑定鼎之初所置十二衛四十八衛皆天下精兵皇祖所以僕楚舉吳廓淸海甸收閩越取中原拾宋掇秦制趙拔燕者乃今部伍殘闕至無兵可補其廢壞之由與所以當修復之故不可不思也詩曰豊水東注維禹之績四方攸同皇王維辟又曰豊水有芑武王豈不仕詒厥孫謀以燕翼子願君以爲居保釐之任者告焉

○送太倉熊大守之任光州序

昔儂知髙反嶺南有眾萬餘人所過如破竹吏民皆望風走天子以謂縣官素不設備而責守吏不以空手捍賊宜原其情故一切輕其法凡失守者皆奪兩官惟能任屬大將使盡其材能之所宜卒走智髙嶺南以平國家太平日久東南吳越之區山川秀美物產饒富民老死不見兵革吏以期會鞭笞集賦稅而巳不過三年輒得京朝官以去故天下士集於吏部皆指以爲樂土一旦倭奴來海外憑陵內地則大江以南之州縣無不騷動吏非素備嬰城自守惴惴不能保當是時朝廷𨿽有命將而吏以罪罷去者時時有之議者謂宜責守城之事於有土之職而戰勝共武之服有將帥在也吏或失守當如皇佑之詔今熊侯守太倉太倉東邊海上賊入境卽犯之如是者三年而城不陷宜在褒賞之科而爲使者所劾落職爲光州固始縣幕官吳中士大夫莫不嘆惜之昔嶺南之賊敢於敢城而今海島之賊利於掠野故城之能全者不難而太倉之城爲賊衝其全爲獨難而侯之賢猶著聞於人侯爲人凝然有器度𨿽倉卒擾攘之際能從容以不亂羽書狎至而安閒自若武夫捍卒見之帖然不敢出聲此亦才气有過人者而州民之所恃以爲安者也天下無事使者乘勢作威福以升黜州縣之吏惟其意之所之而民之好惡莫卹也若軍興之際賞罰注措一舉手搖足之間而死生存亡於是焉系而猶以私意行之不知其何以爲心海上之役於今三年百萬之師每戰輒衂原野暴人之骨川澤流人之血東南之禍亦慘矣由其道而不變吾不知其所窮也方賊之初至有姦人爲間挾大吏以謀賺城登髙指顧萬目所見侯先其未開發人擒之大吏媿汗開門夜走若非侯破散其謀賊心據太倉城其禍當不止於今日矣前年之秋賊乘西風歸島嶼餘黨數百人爲官軍所圍假息南沙或以爲窮寇宜開其一角使者不從檄侯與諸帥固守近歲暮諸帥皆去侯自度力不能獨支亦解圍以歸賊得乘船而逸使者之所以劾侯以此兩事夫南沙之責當有所分若姦人爲間乃侯之所擒而反謂侯薦其人於大吏凡所剌舉以好惡變亂失實類如此於是侯將行其素所獎拔士州學生張元蒙等來告謂予素知侯不可無一言吾聞侯待罪虎丘寺日以登臨爲樂窮五湖之勝巳而受帥府之檄使還州募兵州人父老前後歡呼如見父母而侯以罷官臨其州之人自以無媿色予乃區區若爲之自疏者蓋以爲吾東南無窮之慮所不能不致其怨憤之辭實亦州人之志也

○送吳郡別駕叚侯之京序

蓋天下之所湏者才也才不足以當其任與之百里之地蹐蹐焉常若無所措其握持膠固自以爲能有所執而大者往往廢弛頹靡而不自知其明與力僅至於其小者而蔽塞彊戾不勝其恣睢之習民何以堪之蓋孔氏之門論爲政詳矣取其果與藝與達者宜若非政之所先然非是三者莫能得乎人情也故嘗論牧民者譬之操舟使之張則張使之噏則噏以能得乎風與水之情不然未有不敗者也侯有通敏之才於賦籍兵瑣一覽悉記獄訟大小無不立決而取捨操縱皆合於情故自士大夫至閭閻之小民咸便安之侯嘗令喜祥矣又倅淮陰矣能以治兗者治淮以治淮者治吳風土習俗夫豈不同其達乎人情一也故嘗論牧民者譬之父母之生子爲之擇乳母焉其乳母或以他故去而鄰之母代爲之乳猶乳母也又復爲之別求乳母則過矣古之守令有假有守有攝然久之卽眞也郡丞常行縣事亦何不可哉而必選令此亦法之過也侯河東儒者每至庠捨都講諸生尢服其經學而其門人多貴顯於朝者先是數年間昆山令缺栗侯永祿任侯環李侯敏徳王侯如瓚皆以別駕來署縣惟王侯泰和人而三公皆上黨同縣昆山之人並稱其賢侯今繼之又賢也今太守王公以盛徳年少在位公陽曲人而參佐以下大抵皆出山西一時之盛非偶然者蓋平陽蒲阪先王遺教其君子有深思焉豈非吾吳民之福哉而繼侯署縣者別駕周侯又綘州人也予故惜侯之去嘉昆山之人又得侯同官同地者夫晉之君子其施於吾民者遠矣

歸先生文集卷之十

●歸先生文集卷之十一

吳郡歸有光著

門人王執禮校

序四

◆序四

送童子鳴序

送狄承式靑田教諭序

送熊分司之任滇南序

送計博士序

送張子忠之任南昌序

送蔣助教序

送陽曲王公�參政陜西序

○送童子鳴序

越中人多往來吾吳中以鬻書爲業異時童子鳴從其先人遊昆山尙少也數年前艤舟婁江余過之子鳴示余以其詩已能出人今年復來吾友周維嶽見余爲念其先人相與之舊謂子鳴旅泊蕭然恨無以卹之者巳而子鳴以詩來益淸俊可誦然子鳴依依於余有問學之意余尢念之嘗見元人題其所刻之書云自科舉廢而古書稍出余蓋深嘆其言夫今世進士之業滋盛士不復知有書矣以不讀書而爲學此子路之佞而孔子之所惡無怪乎其內不知修已之道外不知臨人之術紛紛然日競於榮利以成流俗而天下常有乏材之患也子鳴於書蓋歷能誦之餘以是益奇子鳴夫典籍天下之神物也人日與之居其性靈必有能自開發者玉在山而艸木潤淵生珠而崖不枯書之所聚當有如金寶之气如卿雲輪囷覆護其上被其潤者不枯矣莊渠先生嘗爲餘言東廣陳元誠少未嘗識字一日自感激取四子書終日拜之忽能識字以此知書之神也非書之能爲神也古人𨿽亡而其神者未嘗不存今人𨿽去古之遠而其神者未嘗不與之遇此書之所以可貴也𨿽然今之學者直以爲土梗已耳子鳴鬻古之書然且幾於不自振今欲求古書之義吾懼其愈窮也歲暮將往錫山寓捨還歸太末書以贈之

○送狄承式靑田教諭序

予與承式同舉於鄕試於禮部皆不第而承式獨以祿養爲急徘徊都下送予出崇文門外謂當得官浙中因約余遊錢塘西湖遠則在天臺鴈蕩之間欲爲東道主人然又數不果今年始得處之靑田靑田在萬山中足以讀書談道優遊自適而浙東學者近歲浸被陽明之教爲致良知之學承式爲人惇朴斂約不喜論說而中有自得者今爲人師不容默默亦將出其所有以考論其同不同何如也浙東道學之盛蓋自宋之季世何文定公得黃勉齋之傳其後有王會之金吉父許益之世稱爲婺之四先生益之弟子爲黃晉卿而宋景濂王子充皆出晉卿之門髙皇帝初定建康靑田劉文成公實與景濂及麗水葉景淵龍泉章三益四人首先應聘而至當是時居禮賢館日與密議浙東儒者皆在蓋國家興禮樂定制度建學養士科舉之法一出於宋儒其淵源之所自如此近歲以來處之科第至闔郡不見一人或者遂目爲深山荒絕之區而不知假令縣歲貢數十輩豈盡謂之才賢得人耶以甌粵區區二百年有文成公爲帝者師不可謂之乏人也矣天下承平日久士大夫不知兵一旦邊圉有警束手無策徒望之勇猛彊力之人如此則古所謂合射獻馘於學宮者何事耶文成以書生當方谷珍起海上毅然建剿滅之策佐石抹元帥擒殄山寇卒以保障鄕裏挈全城以歸興王之運其文武大略且未可以一鄕一國之士槪之矣承式入公之裏而與其子弟遊能無慨然有感矣乎夫山川之气積二百年當有發者況以先壓之道六經孔孟之語訓迪之將見括蒼之士必有文武忠孝出而爲國家之用者矣

○送熊分司之任滇南序

夫官與民利害相系久矣其官制簡者其民必靜其官制繁者其民必擾而法嘗自簡而趨於繁人情非好爲自用以訾毀前古而必以已之所爲爲是特出於因循變易不覺日與古異趨至其聞古之道未嘗不慨慕而欲追復之也漢置郡太守其屬有都尉典兵禁備盜賊亦時省罷並職太守而無都試之役其後頗設刺史監之或臨遣光祿大夫博士循行天下然不常有而郡國寇盜所遣大將亦絕少今制州郡之上命使日增以故職司不能有所展往往監臨無慮數人皆不過代郡行事而巳江南爲畿輔近年以來復以省司來制內郡非祖宗之舊蓋權時之宜云公初以進士守太倉適有倭夷之寇廷議以公寬仁直諒遠邇畏愛可當東南之寄稍遷郡丞遂以按察司臨制諸郡議者以爲官制𨿽變古而公以一人歷數官皆民事兵馬之職而終始不離太倉之境如漢加魏尙爲雲中太守龔捨爲泰山祝良爲九眞而張喬爲交趾刺史之比自公居官任職島夷不再侵瀕海淸宴此前代刺史郡守之明效也於是公在吳十有二年始有滇南之擢吳民咨嗟以不能復畱爲恨余意廟堂以公貲望旣髙姑藉此以爲召入內臺之地卽滇南不可久矣抑今制常以部院大臣循行天下民民望公再駕如往時周文襄夏忠靖二公吾知滇之民不能與吾吳民爭公也今天子與二三大臣維新庶政必因民所宜𨿽官制不必盡合於古而如前日之任公者可謂得古之遺意矣滇南𨿽去京萬里而公楚人也自巴黔以西無隔滇道者今其地風土淸淑四時景候如春而花艸妍麗中州夥有百姓安樂葉楡西洱之間無犬吠之警直臥以治之而巳矣詩曰君子來朝何錫予之𨿽無予之路車乘馬又何予之玄衮及黼又曰樂只君子福祿膍之優哉遊哉亦是戾矣合日以望於公焉

○送計博士序

昔者先王以道術教天下自周之盛時詩書禮樂以造士蓋其來巳久而後孔子修而明之所謂博學於文者博此而巳博而約之以禮所謂一以貫之者也孔子平日教人以講學者非能捨乎是而別求所謂道也其弟子身通六藝者七十有二人可謂彬彬乎其盛矣孔子旣沒各以其所能教諸侯之國世主亦知崇尙之蓋於是時始有博士之官遭秦滅學其官猶不廢漢得以因之武帝表章六經置五經博士其後世加增廣夜於東都遂有十四博士太常總領之當其盛時石渠白虎之會天子親制臨決焉蓋秦漢之際六學殆幾於絕然猶僅存而復著天之於斯文若有陰翊於其間而國家運祚亦賴之以維持其所關系豈小哉漢以後數百年間朝廷之官世有變更而惟博士獨常置賈馬王鄭之學犬行於魏晉之後而梁之皇甫偘禇仲都周之熊安生沈重陳之沈文阿周弘正張譏隋之何妥二劉皆以博士名當世至貞觀正義之行則前代諸家不復兼存而其說始歸於一學者徒誦習之以希世而唐之儒林衰矣宋之大儒始著書明孔孟之絕學以輔翼遺經至於今頒之學官定爲取士之格可謂道徳一而風俗同矣然自太學以至郡縣學學者徒攻爲應試之文而無講誦之功夫古今取士之塗未有如今之世專爲一科者也苟徒以應試之文而未能明其所以然吾恐國家之於士其用之者甚重而養之教之者猶未具也夫苟習爲應試之文而徒以搏一日之富貴士之所以自爲者亦輕矣知其所以講誦而求自得之則𨿽孔子之教不出乎此夫天下學者欲明道徳性命之精微亦未有捨六藝而可以空言講論者也柳州計君之來教昆山以寬仁化導學者未二年用髙第入爲國子博士余嘆計君之賢庶乎有志於舉博士之職者爲序以贈之

○送張子忠之任南昌序

昔夫子與其門人論政載於論語之書甚詳𨿽其爲言不一然皆爲政之道而於爲政之事未嘗及之而求其一言以盡之者曰君子學道則愛人而已今世之所患不知道而不能愛人夫不知道而不能愛人其爲嵬瑣恣睢之徒固不足言至其有所樹立號爲能吏者不過徒事聲迹之間一時赫然燁然眾人以爲美而天下之元气日以耗而有不自知者世亦何賴於此故學道而能愛人不當復論其水土之風气與夫時之變化而無所不可辟之水能流而巳至於爲灉爲濋爲瀾爲波爲潛爲滸爲沱爲洵爲沙爲濆爲汧爲汜爲淪爲徑惟其流之所至不能預期也君子能爲道而已至於爲栗爲立爲恭爲敬爲毅爲溫爲廉爲塞爲義爲平康正直爲彊弗友之剛克爲夑友之柔克爲沈潛之剛克爲髙明之柔克惟其道之所至不能預期也夫非特令於楊粵之間宜也令於齊魯燕趙秦晉之間亦宜也𨿽累綦至於入爲九卿爲天子之宰相宜也今南昌三司治所大吏鎭壓於其上可以抗而或有所當承可以隨而或有所當執且又獨無所以感動諷諭之乎士大夫登朝著與其居於鄕者繼踵接武裁以法逆於情狥以情骫於法又獨無至公大義且於道徳之重者不可隆南州髙士之禮乎其民好訐以訟懲其狡猾矣獨不可使吏治蒸蒸不至於姦乎財賦不若吾吳之繁重而上供之不可廢搜其隱匿矣獨不可卹其災害而蠲以與民乎地介江湖盜賊多有殲其魁傑矣又獨不可使聞教令以解散安土樂業如渤海之政乎昔太祖髙皇帝建都金陵與僞漢爭天下諸將血戰堅守豫章以挫其鋒迄成底定之功今忠臣廟在焉然二百年來彊藩不軌蠻夷傾洞江湖之盜無處不有而議者以今日三垂多警惟江右宴然以是爲子忠喜是猶以劇易利害言也吾所言者道而已矣吾聞安栯鄒祭酒吉水有羅諭徳方居深山講明聖賢之學子忠試往而質之必以吾言爲然也

○送蔣助教序

全州蔣先生教昆山六年入爲國子助教昆山之學者四百餘人從兩先生祖道郭門外而請予爲文序之國家文治熙洽宇內萬里士無遐邇皆通明六學彬彬然出爲王國之用故先生來自領表司教圻甸今又進陟天子之成均以其教於一邑者推之天下可知矣古者十五入大學學先聖禮樂而知朝廷君臣之禮其有秀異者移鄕學於庠序庠序之秀異者移國學於少學諸侯歲貢少學之異者於天子學於大學曰造士而後爵命焉今州縣之貢舉近古逓升之法矣而太學之官屬亦取郡邑博士之髙第夫豈亦因其意而爲之歟三代教養之制不可復詳而遺書之存者猶可以知其一二自宋之大儒以戴記所載大學篇爲古大學教人之法其說以古之明明徳於天下者必始於格物致知誠意正心修身齊家治國而後平天下其爲格致之論條理甚析而近世之說乃又有不然者夫學於太學而不知其所以爲教則所以爲治國平天下者果何道也天下之士方讙然以爭矣至以前之所爲說者以應有司之求而以其所自爲說者爲私門傳授之奧旨而有司者無與焉豈不悖於建學立十之意哉今世貢舉之格要以爲一定之說徒習其辭而巳苟求其意則六經聖人之言有非一人之說所能定者矣漢之儒者號爲專門至於都授大會異同紛妢務求其是而不主一偏故有石渠白虎之論是乃所以一道徳而同風俗也天子憲天稽古數十年來郊丘宗廟明堂之禮多所裁定而車駕親禦太學者再矣而予獨疑今之六館之條格猶牽於選愞之議而月書季考非所以成成天下之人材以仰體天子所庂崇化厲賢之意而徒得猥瑣流俗之徒習其辭者以應有司之格焉非所以興四方太平之原制禮作樂鎭撫四夷之具也予太學弟子也故於先生之行而私以質焉

○送陽曲王公�參政陜西序

陜西省治故長安周秦隋唐之所都昔人稱其被山帶河四塞以爲固而自汧雍以東至河華膏壤沃野千里𨿽三河天下之中王者之所更居然古今建都之形勝無逾關中者太祖髙皇帝初定天下嘗幸汴幸洛將幸關陜時以擴廓帖木兒李思齊張思道之亂戎馬蹂踐所過皆空城千里無行迹而金陵廟祏巳定遂爲帝都亦其時與勢不得不然也永樂北遷而萬世之業定矣然以長安爲大省建布政司則前代行省之官蓋周之師保萬民寄任不輕也司有使其貳爲參政卽前代之參知政事宰相之亞也拊循教化數千里之地非獨漢京兆馮翊扶風之任也今天子哀憫元元作興吏治未及三載考績之期特行黜陟之典於是陽曲王公以按察司副使分司江南遂晉是官予素受教於公輒附於古贈言之義以贊公之行蓋王者以六合爲家其根本在生民非必其行在所當軫念也長安浩穰稱爲陸海河山土地無攺於昔今之蹙耗甚矣豈非任嶽牧者之責乎昔鄭國渠白渠兩渠之饒衣食京師億萬之口至唐杜佑以爲大歷初所漑田比於漢卜三萬八千頃是時長安尙爲京師而佑言已如此誠如杜氏計復此兩渠勸農置官嚴修障塞積谷繕兵以收漠南之地漢唐之盛豈不庶幾哉昔宋慶曆初是時天下全盛範文正公請城東京議者以爲迂其後乃思其言先朝丘文莊公亦以幽燕迫近胡虜而漕河易噎欲重山後之守尋前元海運之法今以關中百二之險誠使膏壤千里百姓殷富而漢唐河渭之漕故在於此以爲國家之陪京此萬世之慮也公蚤貴而好學方有志於經世而其治吳寬靖文雅淸廉慈愛吏民歌思之餘不容以頌述獨以迂愚之說贊公仰答天子之寵遇云

歸先生文集卷之十一

●歸先生文集卷之十二

吳郡歸有光著

門人周詩校

序五

◆序五

送同年李觀甫之任江浦序

送龍陽丁聘之之任平湖序

送同年光子英之任眞定序

送孟與時之任成都序

送王子敬之任建寧序

送陳子達之任元城序

送浚甫魏鴻臚榮授南還序

送毛君文髙之任元城序

送南駕部吳君考績北上序

送周給事興叔北上序

送余先生南還序

送顧太僕致政南還序

○送同年李觀甫之任江浦序

凡進士同年相善而同門尢加善焉同年者主司分經考校同爲一人之所取者旣於主司有師生之分誼視他同年會聚尢數亦時以徳業相考而知其志意之所極如吾李君者恂恂焉可以知其器識之遠大矣於是受命爲江浦令故事同門外補其畱京及未選者例當分撰文字以送之而予得李君夫爲文以送行者必有芬芳之辭余固拙者之尢且不能爲世俗之語而煞源兪尢二君數使督之餘又病不能執筆而於情終不能自已乃遂勉爲之惟江浦爲京縣然在大江以西故時六合隸於淮陽髙皇帝定鼎特以六合分爲江浦以爲兩縣而屬之京兆蓋以畿輔重地不當爲一衣帶水所隔而凡爲其令與其民者朝夕有事京兆渡江以爲常余嘗北上出龍江關渡經行其縣縣朴陋不類江以南然自此而西北行至滁州涉淸流關爲建康要道而神州赤縣其地固不爲輕矣獨以君之才宜得望劇顧屈就於此蓋今選人之法有與之難地以觀其才亦有以其地之難而擇才之優者以畀之則今江浦之命以及君者豈不謂荒萊之土之所當墾治歟雕瘵之民之所當嫗拊歟京輔之邑之所當封固歟夫今天下所在獨患民貧而上不之卹財力太屈而斂之不巳能知所以生之之道與其取之之方𨿽儉陋之邦亦足以收富庶之效如江浦者尢宜休養生息之者也當天下初定之時嘗徙民屯種和州等田矣又數賜民田租矣其意未嘗不在壯畿輔以重根本也顧今天下縣邑疲病何獨江浦卽江以南號爲天下膏腴今亦近貧瘠矣又將數年殆不可爲此今日守令者之責也李君勉之吾見三年報政以治行徵爲天下最者其在君矣

○送龍陽丁聘之之任平湖序

進士同榜者其始數百人常相聚自春官進於冢宰而後分送諸曹各隨所隸以去謂之辦事今年賜第者三百九十有四人旣分曹則余所同工部辦事者四十有六人而五人者進入史館今夏首選凡若干人皆得外補夫同年而又同部宜日相聚以觀其徳業然每晨入部升堂祗揖而退卒無所事事而當選者亡何又各得官以去是所謂同榜者亦若率相值而巳此余於諸同年未嘗不嘆其相聚之難也是選也吾龍陽丁君得嘉興之平湖故事同部送行余次當爲序故余道其於同年之情如此嘉興本古會稽吳郡之地唐時猶隸蘇州爲縣其後乃割於吳然風土民俗猶一也余故吳人敢以其所知者告之凡今之選爲令吳中者人之憂之未嘗不以賦稅之難夫以天下財賦悉在東南欲其辦集誠難矣田租之入率數十倍於天下然父子祖孫二百年來以爲當然固無望其減而獨畏其日加也歷三紀以來民間未嘗放赦而水旱之災蠲貸之令亦少矣又經島夷焚剽之後海上之戍不徹而加編海防歲增月益江淮以南益騷然矣軍府之幹沒動數百萬此皆生民之膏脂也凡爲大吏其勢與民日遠一切以趨辦爲能民之病苦非有關於其心也若爲令者則民皆吾之赤子朝夕見之亦何忍使之逮系鞭笞流離殭僕而不之卹也夫額供之數固民之所樂輸者其它水旱流冗荒萊姦蠹之所積逋與今權宜一切之徵求謂宜有調停委曲於其間此令宰之所宜畱意者也余歷觀前政有不以催科爲事而事亦未嘗不辦集往往爲大官以去者而且急於催科者其功名反或不逮然則獨以催科爲東南之吏告者其流禍於生民多矣傳曰如保赤子心誠求之𨿽不中不遠矣莊子論解牛曰彼節者有間而刀刃無厚以無厚入有間恢恢乎其於遊刃有餘地矣夫如是天下事夫何憂其難余固爲吾丁君告亦並以爲諸同年之吏於東南者告也

○送同年光子英之任眞定序

余讀史觀項羽救趙諸侯兵軍巨鹿下者十餘壁莫敢縱兵諸將皆從壁上觀楚戰士無不一以當十楚兵呼聲動天諸侯軍無不人人惴恐韓信以兵數萬東下井陘建大將旗鼓鼓行出井陘口與趙大戰破虜趙軍斬成安君泜水上楚威振天下及漢破楚垓下以得淮陰侯而淮陰之功始此皆在今眞定之境嘗欲一至觀其戰處而不可得眞定本古中山國趙武靈王胡服騎射以北略地其事固巳偉矣典午之南劉石慕容符秦繼起燕趙而慕容道明建都國於此固亦一代之雄也唐自大歷貞元以後彊藩不制而成徳一軍尢爲驍悍天下視河北若回鶻吐蕃然蓋不爲王土者百年宋因石晉失山後諸州則眞定遂與契丹爲境其後金人陷兩河二路尋亦不守而國事不可爲矣國家今爲畿輔重地而太平二百年議者以爲其悲歌慷慨之習已大變於古而不知燕趙之人出於其性然者獨以朝廷威靈有所俛首畏伏而終不能以帖然也蓋古所謂驍悍不可制者其平時未嘗不俛首偎伏及其一旦激於其所不可忍而驍悍之性乃得而見耳夫以中山之地爲古豪傑力戰之區而姦雄竊據之所都唐失河北勢日陵夷宋沒兩路國遂南渡況今翼衛神京爲萬世帝王之業比古京兆馮翊扶風之地非得良有司拊循教化無以使之安土樂業而壯國家之藩衛也今使驛之所出兵調之所加坐泒日增民生蹙耗甚矣而議者徒思重三關之戍專煩邊徼之供億謂燕趙之民荏弱屏息而可怵者亦未之思也欒城韓山童之事可以鑑矣今制推府佐郡治獄然常爲監禦史之所委寄而監禦史實能制一方之命余以是爲光君告焉君與餘同年進士今選爲眞定府推官者也奧學通才爲人聰明仁恕犴獄之事余無足以爲君贅矣

○送孟與時之任成都序

安定孟與時與餘同年進士而以餘年差長常兄事之餘好古文辭然不與世之爲古文者合與時獨心推讓之出於其意誠然也與時以選爲成都推官余亦爲令越中將別無以爲與時贈者惟推府爲郡司理儒者能道前世論刑之說詳矣余讀尙書古文欽哉欽哉惟刑之卹哉此今世所用孔氏書語也而伏生今文以卹爲謐漢儒傳之而太史公本紀云惟刑之靜哉靜卽謐也自古論刑取其要未有靜之一言爲至此眞聖人之語余以是爲與時告焉餘生吳中獨以應試經行齊魯燕趙之郊嘗慕遊西北顧無繇而至與時自安定往來長安中又從太行山以來京師今又官蜀中行卬郲九折阪覽劍閣石門之勝豈不亦壯哉昔王介甫初仕大名爲司理而韓魏公爲守嘗告以君年少當讀書不宜專以吏事而介甫實未嘗不讀書也以此恨韓公爲不知已而韓公之意則美矣故余於與時尢望於吏治之暇無忘學古之功孔子曰居是邦也事其大夫之賢者友其士之仁者往時張文隱公嘗爲餘言今時人材惟趙孟靜在史館難得嘉靖二十九年虜騎薄都城公卿會內廷先生獨申大議至廷罵阿黨風節凜然有汲長孺所不及者京師人至今能道之趙先生成都人也余故爲文隱公所知而趙先生以是亦知余固無繇一見之士之相知豈在於見不見哉然餘懷之久矣而羨與時之獲見先生也而又以喜與時之得師也

○送王子敬之任建寧序

余始五六歲卽知有紫陽先生而能讀其書迨長習進士業於朱氏之書頗能精誦之然時虛心反復於聖人之本旨則於當時之論亦未必一一符合而或時有過於離析附會者然其大義固不謬於聖人矣其於金溪往來論辯終不能有同後之學者分門異戶自此而始顧二先生一時所爭亦在於言語文字之間而根本節目之大未嘗不同也朱子旣沒其言大行於世而世主方主張之自九儒從祀天下以爲正學之源流而國家取士稍因前代遂以其書立之學官莫有異議而近世一二君子乃起而爭自爲說創爲獨得之見天下學者相與立爲標幟號爲講道而同時海內鼎立迄不相下余姚之說尢盛中間蹔息而復大昌其爲之倡者固聰明絕世之姿其中亦必獨有所見而至於爲其徒者則皆倡天而和十剿其成言而莫知其所以然獨以先有當世貴顯髙名者爲之宗自足以鼓舞气勢相與踴躍於其間此則一時士習好名髙而不知求其本心爲遁世不見知而不悔之學則流風之獘也夫孔氏之門學者所爲終身孜孜不怠者求仁而已其後子思爲尊徳性道問學之說而髙明廣大精微中庸新故之目皆示學者爲仁之功欲其全體不偏語意如臯陶所稱直溫寬栗之類也獨用揭此以立門戶謂之講學朱陸之辯固巳啟後世之紛紛矣至孟子所謂良知良能者特言孩提之童自然之知能如此卽孟子之言性善巳盡之又何必偏揭良知以爲標的耶今世不求博學審問愼思明辯篤行之實而囂然以求名於天下聚徒數千人謂之講學以爲名髙豈非莊子所謂聖賢不明道徳不一天下多得一察焉以自好者也夫今欲以講學求勝朱子而朱子平生立心行事與其在朝居官無不可與天地對者講學之徒考其行事果能有及於朱子萬分之一否也柰何欲以區區空言勝之餘友王子敬舉進士得建寧推官余固慕遊朱子之鄕而未獲者忻忻然願從之而不可得因告之以凡爲吏取法於朱子足矣間謁紫陽之祠以瓣香爲余默致其禮俾先生有神知數百載之後亦有餘之自信不惑者也

○送陳子達之任元城序

陳氏在吾昆山家世以科名顯子達前年試南宮不第欲就選時有傳權貴人語以某地某官相許者子達曰吾可以賄而求仕耶卽往而責償於其民可耶遂拂衣以歸今年試南宮以一字失格不得終試遂復就選適銓部政淸請謁不行或有以中人爲地者率置之蠻徼荒遠之區天下士集京師皆以爲朝廷淸明太平可望而子達得爲縣大名之元城元城賦輕人朴𨿽在三河之間於今畿輔地獨僻遠仕宦者得此以爲淸髙子達因其土俗而無撓之易以爲治而余以爲今之爲令之難非難於其官而難於其爲其官之上者自昔置令以百里付之故譬之爲人牧牛羊爲之善其牢芻擇其水艸時其絼放而主人不問觀其牛羊之羸茁而已矣今以一令而大吏數十人制於其上牛羊之羸茁不問也牢芻水艸絼放之事不使之爲也而煩爲之使苛爲之責欲左而掣之使右欲右而掣之使左以牧一人而伺其主十人而主人各以其意喜怒之凡吏之勤苦焦勞日夜以承迎其上無餘事也故曰令之難非難於其官而難於其爲其官之上者今天子委任元輔作新吏治而子達方有志於爲民而爲其官之上者庶幾或少變前之爲者使之得盡其爲牧之事余於子達之行有望焉且以告其爲其官之上者也

○送浚甫魏鴻臚榮授南還序

昔吾莊渠先生起吳郡天下之士從之講道與余姚南海角立今沒二十餘年先生之門人存者蓋少其位於中朝與遊宦於四方者幾無一人矣今歲先生之子仁父與其從子溫父試南宮皆不第而東倉王明得與餘皆先生家壻幸獲同榜而明得又先以病予告還鄕仁父畱乞恩就教慈溪而溫父之母兄浚父以捨選得鴻臚序班浚父與余先妻同母兄弟也思念少時莊渠先生以斯文爲巳任時自南海及成均還士大夫過吳中必造先生之廬而今兩京及所在講席常滿羣言淆亂而先生之道響絕以其門人子弟之無顯者也余旣孤立無能有以振先生之道而二君者又南還是以愈默默不自得也因爲序以送浚父而復爲七言絕句一首以送仁父欲其以先生之道振於浙東也

○送毛君文髙之任元城序

先王建官必有牧監參伍殷輔長兩正貳而上大夫受縣縣邑之長曰尹曰公曰大夫其重古矣蓋亦必有參伍兩貳之屬也至漢仍秦制爲郡縣縣萬戶以上爲令秩千石至六百石減萬戶爲長秩五百石至三百石皆有丞尉秩四百石至二百石是爲長吏百石以下有斗食佐吏之秩是爲少吏是知令丞尉皆長吏也夫令爲天子親民所爲臨軒顧問者墨綬進賢兩梁冠其選卽爲州牧刺史丞爲其佐亦不輕矣今制重內故令輕令輕則丞輕矣而令又往往恣睢傲誕自輕其丞者何也凡縣之事丞理其繁而令得以簡丞效其勞而令得以逸令過丞規之令不及丞輔之則令之於丞其可輕也予友陳子達受命爲大名之元城餘三月矣而皖城毛君文髙今往爲其丞子達剛直不阿遇事發憤而毛君爲人謹厚往以佐之必和而能濟也元城之民其有賴乎余觀郡乘自古遊宦魏郡知名者不少其在元城樂廣以令李若水以尉仇覽蒲鄕一亭長耳而漢史傳之毛君其亦可自輕其官也哉君之先人樂善好施晚歲無子嘗捐貲修其縣之崇惠觀其上梁之日縣令親爲酹酒於三淸像前曰毛某善士乲喜捨鼎新此觀願天予生四子先予之名曰梁曰棟曰材曰柱後果生四子命以其所命名其事頗異梁者卽文髙也信知古稱禱於神而生者良有之今毛氏之後世尙當有人而毛君之爲丞生有神符其必有異政豈可輕也哉

○送南駕部吳君考績北上序

國家自永樂遷都兩京並建如古鎬洛之制百司庶府之在南者悉仍其舊而稍省其員額兵部尙書預掌畱鑰寄任特隆而車駕淸吏司得以揀選上十二衛之驍勇翊衛皇官蓋古光祿勛之職領五營七署之事所以佐大司馬寓兵機於環衛之間非特掌輿輦車乘郵驛廏牧而巳髙皇帝以兵定天下斂百萬之師於神京國家宴然有泰山之安於今且二百年邇者營卒羣噪極其猖狂幾如元魏神策虎賁羽林之禍朝廷紀綱所系不小矣夫兵眾之所聚統馭之者或不能知其情人之情不能知其蓄之之久則憤憾而思有所一出此固其勢然者於是欲求其情而加■﹝忄尉﹞呴之彼方自以爲得而安於自恣如是則向之所謂情不生於情而將生於習彼以其一旦憤憾之气而狃之以爲習國家可一日恃之以爲安哉異時遼陽之師嘗囂矣撫之而後安雲中之師又囂矣撫之而後安此邊疆之患四肢之虞也今京輦腹心之地惴惴如此然又烏知不以異時之事無所懲而效之也如使又無所懲而效之則吾未知其所止也天下之變無不起於微唐中葉始於平盧一軍之亂當時不折其芽萌釀成至於五代一百六十年不可除之痼疾武宗時澤潞擅命李徳裕請討之而橫水戍兵叛入太原奉揚弁主畱事議者頗言兵皆可罷徳裕遽趣王逢起楡杜軍斬弁獻首京師而澤潞亦平徳裕之爲相不盡滿人意而臨事有制如此故能使河北三鎭畏脇而會昌之政稱美於世蓋天下善者能制其機羸縮變化無所不可獨患因循不決僥於目前之無虞而制之不出於已此所以可慮也人言君勤敏於吏事凡監牧舟艦諸蠹敝多所釐革而親王之國兼兵工二部之務沛然有餘予以爲此得君之粗者今玆北上必能以天下之大機贊廟堂矣予何詞以助之哉

○送周給事興叔北上序

今天下之用人與士之爲天下用與古異者其求之與爲其求者皆非哉之所宜有蓋古之士上之人知重之也故士亦有以自重而不輕於進今世則自進而已𨿽然有至於今而不可易者亦常自自重之義存乎其間而後可以任天下之事蓋孔子孟子之時世巳莫知尊用其道而孔孟固未能忘情於斯世亦與之相驅馳而終以不可爲而止則孔子孟子之所以自重者也後世學者守其家法𨿽至於千百年未嘗變也孟子之於伊尹孔子蓋力攻當時好事者誣聖人以成其苟進之私至於百里奚自鬻亦深爲之辯孟子以爲百里奚之所就小矣猶不肯自鬻以成其君夫苟至於自鬻𨿽五伯之業不可爲也由是言之士之欲托於功名而苟冒以進者𨿽自詭以有所成亦誣矣臨安周興叔以進士爲令江南入爲給事中時宰慕其名頗示意旨欲邀致之門下興叔卽引疾以去先皇帝之末年朝廷方舉遺逸會新天子卽位一時雲集闕下莫不驟致顯擢興叔宜以時起以觀天子之新政而方且髙臥自若國家故事大臣之在告者非有召不得入其非三品以上凡在廷之臣賜告者皆自赴闕而後天子命以職二年冬興叔未赴闕也而除書獨下於是乃應命而出興叔可謂得古自重之義矣余官吳興往來臨安嘗訪興叔於西湖古寺中讀書著文山深徑迂人迹所不至臨安會城士大夫皆髙尙其道今興叔之出眞能自重不苟然者給事中爲諫諍之臣天子旣嘉獎直言人得以有所建論每下之公卿大臣亦不逆其言每奏輒行蓋遭時聖明其言之易行如此夫以其言之易行當思其言之難而後可也自古如賈誼陸贄玉吉崔寔魏徵之徒其言莫不有關於一代之治體今天子承統繼阼屬世道一變之會天下治忽之機與人心風俗之所趨興叔獨居深山中熟觀之久矣其必有不徒言者以稱朝廷任屬之意某自念方徘徊於進退之塗未知所裁何足以贊興叔之行顧平生受知最深而樂興叔之道行也因爲序之云

○送余先生南還序

太史余先生以進士第三人入翰林今年南宮試士先生受命司考校所取士三十人天下以爲得人未幾以官滿一考推封其父母尋得予告還鄕所取士於先生之南行也謂宜有文以送之以齒序屬於余夫大人君子之得位也觀其所施於天下其未得位也觀其所以養之者而已矣今之館閣其未嘗當天下之任也夫自一命之微皆有職業獨以爲輔相育村之地於天下之事一無所縈其思慮使之虛靜純明以居其徳業而博考古人之書自聖人之經以至於諸子百氏之說古今治亂之故無不盡其心則所以爲輔相者具矣而後一旦畀之位以當天下之任無不宜也此國家所以儲館閣之意也予至京師見先生與吾郡王太史先生皆以年少登髙第入則同館出則聯轡其气沖然如有所不足其貌粥然如有所不能汲汲乎思有以進於古人而不自知其名望地位之崇可以爲大臣宰相之器矣而吾余先生於其所取士與之處未嘗不邴邴乎其喜也引而進之惟恐其不可及也所取士於先生之去也惘惘乎其如有苵也其日遲先生之來也夫士以一日之相遇而定其終身之分非特主司之求士欲得其人而士亦欲得主司之賢以爲歸韓吏部稱陸相之考文章也甚詳而自幸在選中以吏部之髙視一世顧亦自附檿陸公以爲其門人可以無媿予久困於試而特爲先生之所識拔天下尢以此多先生其感恩宜備於尋常玆不敢具述者蓋爲序以送行者諸君子之意也

○送顧太僕致政南還序

士大夫於出處進退之際常自度於其心非人之所能知人亦不得而知之夫其心有纖毫之不安不可以一日居也至其無所不安𨿽召公之告老周公猶諄諄畱之周召二聖人在位周公之爲召公猶召公之自爲也何嫌於不去而必以去爲髙潔哉今世論士之去位夫徒髙潔而巳豈所以語出處進退之義而爲知道者之所無以議爲哉然使其心有纖毫於其中而去乃亦其所以爲髙潔者也疏廣受二子以年老辭位漢史具述其事韓退之又稱之以爲送楊少尹序亦以具見當時之人能知所慕愛二疏者而二疏之所以去蓋堅不能言也退之之於楊侯亦然而曾子固之送周屯田直以得釋於煩且勞以爲樂夫士大夫致身國家豈獨以能自釋於煩勞爲樂耶班與韓曾之文世皆以爲不可及吾猶以爲未能究出處之義而自度於其心非爲論之精者余與太僕顧公少相知公之爲給事中放廢二十餘年間與之言居官時事輒笑未嘗自道及在京師始叩之知當時奉使勘蜀事能爲朝廷不別疏骨肉得大體其請赦還大禮大獄諸得罪臣止禱祠尢時所難言及起廢四遷至今官其在寺所建明多紀要之居其職必欲以有所爲不異往時爲給事少年鋒銳之時亦可以稱爲得盡其職矣一旦引年以去豈不謂之髙潔哉然其志意之所在不自言者人亦莫得而測也先是吾吳致仕去者陽羨萬宗伯而海虞陳奉常則以病告去二公皆知吾者公還其以吾文示之其必有當於其心者吾所以論士大夫出處進退之際韓退之曾子固之所未及也

歸先生文集卷之十二

●歸先生文集卷之十三

吳郡歸有光著

門人王執禮校

序六

◆序六

贈張別駕序

贈陽曲王公分司太倉序

贈戚汝積分教大梁序

贈兪宜黃序

贈弟子敏授尙醫序

贈大慈仁寺左方丈住持宇上人序

贈峩眉寺覺義海上人序

賀戚緫戎平倭序﹝代﹞

○贈張別駕序

張侯自尙書秋官郎出判蘇州會其屬縣昆山之令闕來署其事未逾月新令且至吾黨之士爲會於玉山之陽邀侯爲一日之歡蓋莫不戚然於侯之去者噫人之相與有歷歲月之久未必其相愛也豈徒不能相愛有厭其歲月之久而去之惟恐其不亟也若侯之不鄙夷吾人與吾人之所以愛侯者可謂有情矣吏之來皆四海九州島之人無親知之素一旦以天子之命仵然而相臨如是者豈法度威力之所能爲哉夫亦恃其有情以相愛而巳今或自謂其能制百里之死生法度威力之可以爲視其人漠然而獨行其恣睢之意則今世之俗吏類如此也侯爲人慈愛愷悌可以望而知其情故不逾月而縣之士民無不愛且慕焉嗟夫吾縣之人力耕以供賦貢曲事天子之命吏蓋亦無所不至𨿽駢死敲朴之下未嘗敢有疾怨之心獨於是非之實亦有不能昧者或時僅見於里巷之歌謠蓋孔子之刪詩三百篇美一而剌九焉所以導民之情宣之使言若十月之交雨無正𨿽幽厲之虐不能絕也今大吏或相與比於上不曰吏之無良然且詬詈吾人以爲風俗之薄惡夫二百年仁孝忠厚之俗奚至於今而獨惡耶方侯之視事卽有倭寇之警賊自濱海深入百里絡繹城下侯以安靜鎭之𨿽在倥傯之際不肯因循舊獘以擾於民自前年賊至而縣常先時塞門又嚴縋城之禁小民斗米束菜悉爲吏卒所苛取近郊之人扶老攜幼望門而呼城上莫有應者獨坐視其宛轉於鋒刃之下且日鉤取疑似之人以爲賊諜而屠刳之蓋冤苦無訴之民有不獨死於賊手者矣如前之爲今歲皆無之則賢人君子之所至豈必其歲月之久如時雨之沾漑於物豈有涯哉夫然後知侯之所以非今之俗吏而期月之間吾人愛慕之深如此則夫知吾縣風俗之不薄者亦莫如侯余故樂爲道之云侯名牧辛丑進士山陰人

○贈陽曲王公分司太倉序

陽曲王公爲郡之三年遷河南按察司副使治兵毘陵尋詔以常鎭舊並蘇松命公復還理所於太倉公職任師帥以文學餙吏治至是忽寄兵戎之任而朝野無異議若其素然者常以謂人材之於世其具有不同苟以受命效職不過文書獄訟食貨兵戎河渠之事其治辦往往亦多可觀然此特自秦以來所謂吏事而巳古之所謂大任於天下要以讀書學古識治務知大體之爲先有非俗吏之所能者是以不屑於文書獄訟食貨兵戎河渠之事而可以無所不通公起進士守河南州日與諸生講論文學其佐大名亦然三遷至吾郡郡號人材淵藪公獎進人士孜孜不倦當兵荒雕瘵之餘能以寬靖無事而治以此推之將屯百萬之眾可以知其不勞指麾而有餘裕矣海內承平日久一旦外夷內侮豈武力之未競所以治之之道未盡也昔任延爲會稽都尉聘請髙行待以師友之禮遣功曹奉謁修書記於龍丘先生郡中士大夫爭往歸焉後爲九眞武威所至立校官興儒學而儌外蠻夷保塞匈奴種羌絕不敢出儒者之於兵戎豈異事哉公以壯年名位日進身爲大吏而問學如諸生此古大臣宰相之事也某無所用於世未嘗敢交州郡而公特加優禮𨿽孤棲江海之間自以得所向依自公在郡歲一再見巳如朝夕見之矣其在毘陵歲不一見如旬日見之矣常恐一旦遠去而今返駕於吳蓋枯槁沈溺之中津津然如有生气以某之於公如此凡士之於公可知也今歲禮部會試及對大廷魁天下者皆吳士公長育作成之效巳見於此而月堂棟梁之材公所甄識猶或有未盡出者自此將乘運而起爲國家社稷無窮之計豈區區吏事之所能及哉公提調所貢士王執法以公之至太倉也郡士大夫皆往爲賀執法門下弟子獨宜以文字贊述公之盛美以某有一日之長又最知公者推使言之而爲序云爾

○贈戚汝積分教大梁序

余少時與李廉甫遊廉甫與汝積尢親善時邀余出郭造汝積汝積方家居授徒至則餘三人相對無一語但啜茗至暮而返意甚歡然後廉甫登第余獲薦於鄕而汝積在郡膠二十餘年始以貢計偕北上是時廉甫以都禦史自江陵還臺余將試春官意吾三人者復當相聚而汝積巳得開封之司訓以去廉甫方病在告余竟落落而歸巳而廉甫卒於鄆州以余之無似不足爲道而汝積抱有用之才淹抑至此迨廉甫之沒世汝積方始出仕則士之窮達蚤暮不可以一槪論也始余過徐州問黃河道所自舟人往往西指遡河入汴梁處獨念大梁夷門東苑平臺之故迹及前古帝王之陵寢近世京邑之麗蕃省之富與夫黃河之壯而不得一往今汝積旦夕遊焉且以溫良淳厚之器以作成大梁之士其亦有足樂者矣士所志於天下其大者樹勛績於世常患於不能遂而或有累髙致至之危汝積居名都日觀仲尼廟堂陳俎豆與諸生揖讓其間講論六藝之文昔人所謂擇官而仕未有逾於此也恨余與汝積南北乖違不得相與共欺廉甫今日遂無此日月吾徒居世隨所在盡吾事而巳他尙何求哉汝積所教縣中子弟以其師行未及有贈會其子揚將至大梁請余爲序以補送行之闕云

○贈兪宜黃序

國家於州縣之吏多從布衣諸生選任寄之以百里之命未及三載輒遷去而課其賢不肖悉聽於監司凡監司之所奏罷者固不論至其所薦舉必極其褒美𨿽古之龔黃卓魯無以過夫龔黃卓魯未必一歲而成則今之薦者過龔黃卓魯遠矣然及其遷以去也其爲州縣貓故也而未有稱治者如此則吏之賢否果皆其實乎抑其爲名者之多耶而上亦以名求之而巳其於民果何益也予識宣平兪君君爲撫之宜黃獨其志汲汲於民而無意於爲名然而名亦歸之至考其實則惟以平恕爲心而未嘗刻核以求一切宜黃在山中數毀於兵君爲縣艸創而能視如家事自神祠學捨縣廨橋梁之政無不悉舉凡此皆非今之所以爲吏課者君獨汲汲爲之無不辦治至其爲政又持平恕則今之吏吾於宜黃推賢矣𨿽然君亦有遇焉夫縣之士大夫爲士民之望其知吾政尢明於監司然苟非其人未有不以私故撓法者其求於有司者無巳也稍不如其欲而毀隨之矣宜黃之仕者蓋少而今少司馬譚公獨能戢其家而一聽於吏之治其於有司無求也故無怨焉且又加敬而爲之延譽君於是曰司馬公如此吾於監司自今無得罪者矣至於比縣之吏亦以媢嫉傾排者多以故毀譽不明而監司亦無以得其實吾友蔣子徵在臨川與君相愛雅故推轂之君以此益得展其志谷梁子曰志行旣通而名譽不著友之過也余以是又仰少司馬之盛徳與吾友之賢非獨宜黃之吏治獨善於今世云戊辰之春與君同入覲還共舟因得熟語而備知之渡江將別書以爲贈

○贈弟子敏授尙醫序

吾家自唐宣公以來以文學應制科常爲天下第一世有顯仕國朝懲元氏之玩法令嚴急士大夫懼罪不敢出仕長陵之世吾祖以人材舉猶不敢應命迨累世承平則皆以髙資雄鄕裏子弟多臂鷹騎馬出入馳騁爲樂不思仕進吾祖始以諸生登科爲吏齊魯之間先皇帝禦宇余與憲副弟始登進士然余試南宮久憲副一試卽得之是時大宗伯王公諸進士旅見者四百人公獨進憲副前問道余姓名曰非爾之族乎蓋以余之族姓單而吳中之歸無二祖也隆慶三年餘自邢州入賀而栢泉叔方爲大鴻臚賜告還餘弟子敏奉部牒官尙醫蓋於是而吾之族屬知仕進之榮而子敏以下諸弟方治進士業昔海虞章大理其父爲侍禦而大理兄弟三人皆舉進士爲大官惟二子不第亦以資爲官先是章氏治宅畚土獲五鱔其後侍禦五子皆橫金帶協於五鱔之祥海虞人至今稱章氏之盛焉吾叔之諸子殆將似之以此爲尙醫賀且祝諸弟嫓美章氏而石塘弟以太學上捨同在京其樂有家門之慶與餘同也因爲之序

○贈大慈仁寺左方丈住持宇上人序

大慈仁寺在京城宣武門外西寺蓋孝肅皇后以其弟爲僧故爲太后時建此寺憲宗皇帝兩制碑記順奉母后之志也余捨於寺左方丈見其長老云祖師名吉祥姓周氏爲兒時好出遊嘗出不復歸家家亦不知其所在太后自未入宮師巳與其家不相聞久之去祝發於大覺寺然常遊行市中夜卽來報國寺伽藍殿中宿太后意亦若忘之忽夜夢伽藍神來言後弟今在某所英宗亦同時夢夢覺相與言皆同卽日遣諸小黃門以夢中所見神言求之至見則師伽藍殿中遂擁以行小黃門白入見帝後皆喜後問所以出遊及爲僧時爲泣下因曰何如今日爲皇親耶吉祥不願也復還寺後不能彊厚賜之英宗晏駕太子卽位後爲太后出內藏物建大慈仁寺報國寺故小剎也今爲大寺其西伽藍殿尢存云孝宗時太后爲太皇太后爲立護敕碑碑所載莊田無慮數百頃師以左善世示滅帝遣官致祭師時所招僧至數百人迨後慶壽寺毀僧亦來居於此僧眾矣惟今道字獨其九世世嫡也隆慶元年餘入覲來見道宇尙披髮後三年來則道宇之師已化去道宇以年少荷重負得部札爲左方丈住持於是京城內外凡爲其教者皆來爲道宇賀而道宇之從師昂爲之請序於余余謂祖師脫屣皇舅之貴而樂世外之教孝肅皇后在慈宮二聖隆孝養恩賜無所不至而祖師澹寂自若英廟以來外戚恩澤侯者不能數世祖師之賜莊猶存衣食寺中數百人此有以見天時富貴之不能久而澹寂者之長存也道宇神气淸明卓爲禪林之秀吾知祖師之傳不墜遂序之以爲贈

○贈峩眉寺覺義海上人序

佛之教自魏以來迄於遼金皆有燕土崇尙是道燕故多寺宇元尢尊盛爲穹寺以法會者常數萬人及皇朝其教不墜今京師內外之寺無慮百數寺有故有新或起或廢由其時之崇尙與俗之喜捨僧之才能振起與否凡寺領於祠部而官之曰善世曰闡教曰講經曰覺義覺義之品列銜猶第八若於其中能傳其道非論佛以往世數其眞如佛性出世化人靈變無際世莫得而測也其時之能尊與否及世之知不知一歸於空可得以國王宰官而臨馭系縻之耶現形示教其行於世與眾同而法在焉世亦莫得而測也今京師之定武關外有曰峩眉寺者不知其所以始蓋自唐云或曰昔有大士自犍爲來先居峩眉山故以爲寺號或曰佛以一掌持化自他國土互融無礙智境則大千世界之中卽此皆靈鷲山給孤園也何況峩眉乎海上人姓紀氏爲保定巨族少而祝發居於寺凡若干臘上人能自推其世其一祖曰徳林二祖曰明善三祖曰眞相而自次其世曰四寺幾廢而再新之亦自謂能究竟無所有今年若干祠部上其名予之官曰覺義於是京師諸寺長老莫不欣踴喜是寺之有主也夫竺幹之道世不顯亦不滅綿綿延延而常教人以爲善者其猶有是類也耶大慈仁寺住持宇上人余識之故爲上人請贈言遂爲書之

○賀戚緫戎平倭序﹝代﹞

國家受天明命奄有萬方日月所出入之處莫不賓貢其浮海而來者出於載藉之所未有倭夷始𨿽狂狡卒未嘗不惕息扶服而請獻焉頃歲乃敢陵斥州縣浸滛疽食濱海之區爲其所傷殘者沿絡萬里蓋承平之久禁网闊而武備弛也天子當寧太息者十年於玆矣疇咨海內妙選守境武略之臣於是定遠戚公以世冑任驅馳積功兵間遂奉璽書受專閫之寄先是兩浙之氛稍息而蜚集於閩海莆陽之境剽掠殘斃郡邑爲之丘墟去冬復來攻圍仙遊相守逾月危城幾不能保公提兵振旅呼吸之間百萬之眾一時崩藉遂觧重圍閩人懲往歲之害人人惴恐自以公再造之恩歡呼鼓舞而余賤奔潰溫陵公方追奔期於殲蕩而止當是時宜黃譚公以中丞居提督之任而南眀汪公爲廉訪使運籌恊贊之力爲多宜其成功之易矣余忝東南鄣候之寄捷書亟聞私心慶幸不能自巳是用馳使往賀蓋江淮閩浙首尾之勢閩海寧息則江淮亦無騷動非獨古者鄰境相慶弔之禮也余昔甞見公談兵固巳窺其胸中之奇又自以虛庸繆當重寄懼不教之兵不足以應敵方求貙劉之禮尋古握奇八陣之法數千里遣使有咨於公公時巳調集浙兵卽命使者介馬自隨夜二鼓統兵三萬過新嶺寂然無聲黎明遂破賊巢其神速古之名將弗過也使者歸言其狀如此其號令精明被羽先登身當百死皆所目見噫世謂當今無將蓋伏而未見也天子神聖英武詔書數下飭勵邊帥凡任疆圉之責者莫不人思效命而有卓然如戚公者出焉王靈所加海宇淸宴將書勛太常被河山帶礪之盟後之考論中興元功者非公其誰哉是爲序

歸先生文集卷之十三

●歸先生文集卷之十四

吳郡歸有光著

門人王執禮校

記一

◆記一

可齋記

陶庵記

畏壘亭記

櫟全軒記

悠然亭記

菊窓記

顧原魯先生祠記

婁曲新居記

淸夢軒記

寶界山居記

南陔艸堂記

莪江精舍記

題玊女潭記

震川別號記

耐齋記

○可齋記

余支陳惇書爲屋於郡城之隅而扁之曰可齋嘉靖四十一年春惇書與餘同試春官數來過余命之爲齋記念昔與惇書同舉於鄕考官張文隱公以孔子命題餘一時之論殆未能盡嘗欲爲惇書質之孟子曰孔子聖之時也孔子可以仕則仕可以止則止可以速則速可以久則久者也孟子所謂可者言孔子因時應變而不滯云耳聖賢之於天下非能爲一定之迹遭時之所宜而亦不容不異孔子詐呈於春秋之世亦必有以自處者非謂仕止久速泛無所適而特任其所之餘謂孔子旣出而不隱則可以仕可以久者孔子之心特其不可以仕不得巳而止不可以久不得巳而速耳速與止非孔子之心孔子所自處者仕與久也故自謂異於逸民而無可無不可無可無不可者乃聖人出而應世與物委蛇之道非謂其不可而隱也天佑下民作之君師自堯舜三代聖人無不在位者孔子之自待可知矣要之伯夷伊尹柳下惠此三子者伊尹於孔子爲近伊尹五就湯五就桀自亳入夏旣醜有夏復歸於亳孔子去魯斥乎齊逐乎宋衛困於陳蔡之間十四年而反魯其任天下何以異哉但世無成湯則伊尹必不能如孔子之出此其所以不及孔子者孔子蓋自以文王之文在玆有不容巳而自大賢以下若曾閔之徒則固未嘗使之仕也其於逸民亦無譏焉嗚呼士生於後世苟非聖人則可與不可之間宜知所審矣惇書以予言有發論語孟子之義請書以覽觀焉

○陶庵記

余少好讀司馬子長書見其感慨激烈憤郁不平之气勃勃不能自抑以爲君子之處世輕重之衡常在於我決不當以一時之所遭而身與之遷徙上下設不幸而處其窮則所以平其心志怡其性情者亦必有其道何至如閭巷小夫一不快志悲怨憔悴之意動於眉皆之間哉蓋孔子亟美顏淵而責子路之慍見古之難其人久矣巳而觀陶子之集則其平淡沖和蕭灑脫落悠然勢分之外非獨不困於窮而直以窮爲娛百世之下諷詠其詞融融然塵查俗垢與之俱化信乎古之善處窮者也推陶子之道可以進於孔氏之門而世之論者徒以元熙易代之間謂爲大節而不究其安命樂天之實夫窮苦迫於外饑寒憯於膚而情性不撓則於晉宋間眞如蚍蜉聚散耳昔虞伯生慕陶而並諸邵子之間予不敢望於邵而獨喜陶也予又今之窮者扁其室曰陶庵云

○畏壘亭記

自昆山城水行七十里曰安亭在吳淞江之旁蓋圖志有安亭江今不可見矣土薄而俗澆縣人爭棄之予妻之家在焉予獨愛其宅中閒靚壬寅之歲讀書於此宅有淸池古木累石爲山有亭登之隱隱見吳淞江環遶而東風帆時過於荒墟樹杪之間華亭九峯靑龍鎭古剎浮屠皆直其前亭舊無名予始名之曰畏壘莊子稱亢桑者得老聃之道居畏壘之山其臣之畫然智者去之其妾之挈然仁者遠之擁腫之與居鞅掌之爲使三年畏壘大熟畏壘之民屍而祝之社而稷之而予居於此竟日閉戶二三子或有自遠而至者相與謳吟於荊棘之中予妻治田四十畝值歲大旱用牛挽車晝夜灌水頗以得谷釀酒數石寒風慘栗木葉黃落呼兒酌酒登亭而嘯忻忻然誰爲遠我而去我者乎誰與吾居而吾使者乎誰欲屍祝而社稷我者乎作畏壘亭記

○櫟全軒記

餘峯先生隱居安亭江上於其居之北構屋三楹扁之曰櫟全軒君爲人夷坦任性自適不爲周防於人意之所至人或不謂爲然君亦不以屑意以故人無貴賤皆樂與之處然亦用是不諧於世君年二十餘舉進士居郎署不十年爲兩司是時兩司官惟君最少君又施施不肯承迎人人有傾之者竟以是罷去會予亦來安亭江上所居隔一水時與君會君不喜飲酒然會卽談論竟日或至夜分不去卽至他所亦然其與人無畛域歡然而情意常有餘如此也君好山水爲郎時奉使荊湖日登黃鶴樓賦詩飲酒其在東藩謁孔林登岱宗觀滄海日出之處及歸則慕陶峴之爲人扁舟五湖間人或訪君君常不在家去歲如越泛西湖過錢塘江登子陵釣臺遊齊雲巖將陟黃山歷九華興盡而返一日要予坐軒中劇論世事自言少登朝著官資視同時諸人頗爲淩躐一旦見絀意亦不自釋回首當時事今十餘年矣處靜以觀動居逸以窺勞而後知今之得也天下之人孰不自謂爲才故用之而不知止夫惟不知其止是以至於窮漢黨錮唐白馬之禍駢首就戮者何可勝數也二十四友八司馬十六子之徒夫孰非一世之才也李斯用秦機云入洛一時呼吸風雷華曜日月天下奔走而慕艷之事移時易求牽黃犬出上蔡東門聽華亭之鶴唳豈可得哉則莊生所謂不才終其天年信達生之至論而吾之所托焉者也予聞而嘆息以爲知道之言𨿽然才與不才豈有常也世所用楩梓豫章也則楩梓豫章才而櫟不才矣世所用櫟也則櫟才而楩梓豫章不才矣君因淸廟明堂之所取而匠石之所睥睨也而爲櫟社君其有以自幸也夫其亦可慨也夫

○悠然亭記

餘外家世居吳淞江南千墩浦上表兄澱山公自田野登朝宦遊二十餘年歸始僦居縣城嘉靖三十年定卜於馬鞍山之陽婁水之陰憶余少時嘗在外家蓋去縣三十里遙望山頹然如積灰而煙雲杳靄在有無之間今公於此山日親髙樓曲檻幾席戶牖常見之又於屋後構小園作亭其中取靖節悠然見南山之語以爲名靖節之詩類非晉宋雕繪者之所爲而悠然之意每見於言外不獨一時之所適而中無畱滯見天壤間物何往而不自得余嘗以爲悠然者實與道俱謂靖節不知道不可也公負傑特有爲之才所至官多著聲績而爲妬媢者所不容然至今朝廷論人才有用者必推公公殆未能以忘檿世而公之所以自忘者如此靖節世遠吾無從而問也吾將從公問所以悠然者夫山气日夕佳飛鳥相與還此中有眞意欲辧已忘言靖節不得而言之公烏得而言之哉公行天下嘗登泰山覽鄒嶧歷嵩少間涉兩海入閩越之隩阻玆山何啻泰山之礨石顧所以悠然者特寄於此莊子云舊國舊都望之暢然𨿽使丘陵艸木之緡入之者十九猶之暢然況見見聞聞者也予獲侍斯亭而僣爲之記

○菊窓記

去安亭二十里所曰錢門塘洪氏居之吳淞江之東爲顧浦折而北洪氏之居在其西地平衍無丘陵而浦之厓岸隆起遠望其居如在山塢中昔仲長統甞論使居有良田廣宅背山臨流溝池環匝竹木周布舟車足以代步涉之勞使令足以息四體之役養親有兼味之膳妻孥無苦身之勞良朋萃止則陳酒肴以娛之嘉時吉日則烹羔豚以奉之躊躇畦苑遊戲平林永保性命之期不羨入帝王之門也大率今洪氏之居隱然如統樂志論云而君家多竹木前臨廣池夏日淸風芙蕖交映其尢勝者君不取此顧以菊窓扁其室蓋君嘗誦淵明之詩云酒能祛百慮菊能制頹齡又云我屋南窓下今生幾叢菊夫以統之論𨿽美使人人必待其如此而後能樂則其所不樂者猶多也卒爲尙書郎濡迹於初平建安之朝有愧於鴻飛冥冥矣爲昌言何益哉淵明采菊東籬下悠然見南山笑傲東軒下聊復得此生可謂無入而不自得也今君有仲長統之樂而慕淵明之髙玫此予所以不能測其人也將載酒訪君菊窓之下而請問焉

○顧原魯先生祠記

前元之季昆山有隱君子曰顧原魯先生居於海濱讀書學道不求聞於時端居一室憑幾而坐所當兩臂處遺迹宛然手自批注經史後其家懼禍悉毀不傳然而海濱之父老至今能言之四傳而至其孫啟明今爲太倉人稍徙至郡城有子存仁舉進士爲禮科給事中得推封其父尋以言事忤旨被謫居庸關之外久之得還吳給事旣被廢家居尢喜考論先世故事而郡太守歷下金侯城頗采父老之言又以封君之惇尙誠朴足以風勵末俗乃檄令列祠於郡學若州之鄕賢祠復於齊門外臥佛寺之東偏建祠而以封君從祀以爲近其家可以歲時致祠事焉給事謂余具知始末而請記之予惟古之人遭時際會佐世主功施於天下而垂名於竹帛後世之所稱述往往爲此至於巖穴幽棲之士𨿽長往不返亦必因時主側席之求弓旌玉帛賁於丘園世始得以稱述其名若夫許由卞隨務光之徒以與人主以天下相揖讓此宜其彰彰較著矣而谷口鄭子眞蜀嚴君平皆修身自保楊雄少從君平遊巳而仕京師顯名數爲朝廷在位者稱此二人故能耕於巖石之下而名震於京師由此而言非此數者𨿽沒世無稱也而又有不然者古之君子修身學道寧憔悴於江海之上而不顧彼非有求於世者然約而愈顯晦而益彰逃名而名隨之傳記之所載不可勝數無求於世而世亦不容不知之此奚必有所待耶若原魯先生沒於海上至於今二百年而其幽始發則士之修徳礪行者何憂後世之不聞耶郡太守表章之意微矣祠凡爲堂寢廡門若干楹始於嘉靖三十年十月某日落成於嘉靖三十二年十有一月某日某爲記

○婁曲新居記

婁江新居者吾縣在婁水之曲沈先生故以名其居始自吳有國其東門曰婁門震澤之水由是東入海故水爲婁江古婁門外馬亭溪是也溪上復城越王余復君之所治因之爲婁縣王莽曰婁治吳有婁侯而或謂之疁城江入海口爲劉家港漻與劉聲近訛吳大疁蓋在北野禺■﹝礻樂﹞東所捨云沈先生世縣人年七十矣未始出於婁曲也而以名其居蓋自謂終老於此云爾昔伏波將軍平交址還言吾弟少遊哀吾慷慨有大志曰士生一世取衣食裁足乘下澤車禦欵叚馬爲郡掾吏守墳墓鄕裏稱爲善人斯足矣致求贏餘徒自苦耳當吾在浪泊西裏間下潦上霧毒气燻蒸仰視飛鳶跕跕水際念少遊平生時語何可得也班定遠在西域年老乞哀求還不敢望到酒泉但願生入玉門關二人者君子蓋悲之嗟夫人生百年之內爲日有幾欲窮萬里之道日馳騖而不知止者何也先生蓋自敍其少時艱難之迹曰吾晚得地於郊外安而樂之名其圃曰南園其館曰星槎其堂曰卅有曰吾而後庶幾其有之巳又鬻他姓於今始卜於縣之南街親朋往還裏俗淳厚有宅一區有屋數椽有花有竹濁醪一壺黃虀數莖焚香賦詩自諭桑楡之樂物無能易之傅謂逆旅無常爲遷徙之徒玆則庶乎可免矣余讀其辭蓋有隱居之致而有感於昔之人發憤伉志爭功名於萬里之外乃至白頭顧念忽有首丘依風之感因以嘆夫漂漂者何所極也遂書之以爲記

○淸夢軒記

余友王子敬於其居之西構爲書室而題其額曰淸夢軒請余爲之記余讀無羊之詩疑說詩者之未得其旨此蓋牧人之夢焉耳牧人夢中所見羊角牛耳濈濈濕濕降河而飲或寢或訛而牧人且蓑笠負餱爲之取薪蒸博禽獸以歸則以肱麾牛羊而來以牧人之愚而夢中之景象如此故嘗謂人心之靈無所不至𨿽列子所稱黃帝華胥之國穆王化人之居而心神之所變幻亦當有之顧莊周列禦寇之徒厭世之混濁恍洋自恣以此爲蕉鹿蝴蝶之諭欲爲鳥而戾於夭爲魚而沒於淵其意亦可悲矣人之生寐也魂交也夜之道也覺也形開也晝之道也易大傳曰範圍天地之化而不過曲成萬物而不遺通乎晝夜之道而知故神無方而易無體夫惟通知乎晝夜之道則死生夢寤之理一矣子思曰喜怒哀樂之未發謂之中發而皆中節謂之和中也者天下之大本也和也者天下之達道也致中和天地位焉萬物育焉喜怒哀樂不亂其心故虛明澄澈而天地萬物畢見於中古之聖人端冕凝旒俛仰之闁而撫四海之外如牧人之夢而淸廟明堂郊丘廬井俯仰升降衣服器械出乎其心之靈自然而已而何所作爲哉子思曰戒愼乎其所不暗恐懼乎其所不聞君子之愼其獨也孟子曰夜气足以存此非淸夢之說乎子敬敏而好學駸駸有志於道慕近世儒者以夢寐卜其所學故以名其齋予是以告之以子思孟軻之說也

○寶界山居記

太湖東南巨浸也廣五百里羣峯出於波濤之間以百數而重涯別鄔幽谷曲隈無非仙靈之所棲息天下之山得水而悅水或束隘迫狹不足以盡山之奇天下之水得山而止山或孤孑卑稚不足以極水之趣太湖漭渺澒洞沈浸諸山山多而湖之水足以貯之意惟海外絕島勝是中州無有也故凡犇湧屏列於湖之濱者皆挾湖以爲勝自錫山過五里湖得寶界山在洞庭之北夫椒湫山之間仲山王先生居之先生蚤歲棄官而其子鑑始登第亦告歸家庭間日以詩畫自娛因長洲陸君來請予爲山居之記余未至寶界也甞讀書萬峯山盡得湖濱諸山之景𨿽面勢不同無不挾湖以爲勝而馬迹長興往往在殘霞落之照之間則謂寶界者庶幾望見之昔王右丞輞川別墅其詩畫之妙至今可以想見其處仲山之居豈減華子岡欹湖諸奇勝而千里湖山豈藍田之所有哉摩詰淸思逸韻出塵壒之外而開元天寶之際顧不能自引決以濡羯胡之鮏羴以此知士大夫出處有道一失足遂不可浣如摩詰令人千載有遺恨也今仲山父子嘉遁於明時何可及哉何可及哉

○南陔艸堂記

予友陳吉甫卜居於縣城之東南門湏浦之上蓋自門南出爲走松江之道江之南北村民有徵名會集必由於此故爲市頗囂雜而吉甫之宅在浦西予家舊居東南門所謂河西者也而浦所自出爲縣之隍婁水循是而東至太倉入海舟行晝夜叫呼不絕吉甫家負隍而並浦獨蕭然有林野之趣於其居之後爲堂若干楹前臨小池有亭榭花石池南有幽徑西出則平疇曠然堂之西爲圃多竹樹花果又有堂若干楹吉甫以爲娛親之所故以南陔爲名予讀詩小雅至於六月之序以爲自鹿鳴至菁菁者莪二十二詩蓋先壓之所以治天下盡在於是小雅旣廢則四夷交侵而中國微矣然是詩必以南陔爲之本人無孝友之心則君臣兄弟朋友何由而得其敍和樂忠信廉恥禮義何由而得其道法度蓄積師眾徵伐功力何由而得其度福祿何由而綏陰陽何由而得其理賢者何由而得其所萬物何由而遂爲國之基何得不墜恩澤何得不乖萬物何得不失其道理萬國何得不離諸夏何得不衰此四夷之所以交侵而中國微也故鄕飲酒禮燕禮皆鼓瑟歌鹿鳴四牡皇皇者華然後笙入堂下奏南陔白華華黍蓋外盡君臣而內反之父子之際而王道備矣漢儒掇拾於秦火之後亡逸此篇至今遂以笙奏有聲而無辭而不知古詩三百篇孔子皆弦歌之以求合韶舞雅頌之音若本無其辭而何以有南陔白華華黍之篇名今世所傳新宮采薺貍首驪駒及三豳三夏九夏之類其辭逸者固多也束廣微補亡之篇庶亦近之而用意止於晨羞夕膳之間求之於詩卷耳采蘋諸作𨿽閒淡而意深遠至如陟岵蓼莪有幽遐罔極之思束氏不能及也吉甫之尊人與家君同學旣老又同與社會在社中終日忻忻飲酒必醉而後去而平生有孝友之行吉甫又能承奉之則凡登其堂者如聞鐘鼓如聆笙瑟而可以知南陔之詩不忘矣予是以推小雅之意義而著之

○莪江精舍記

吾鄕嚴氏居吳淞江大直浦東世以貲雄至都事君兄弟用選秀入成均爲弟子而廉卿常與餘同試春官矣余弟亨甫爲都事君婿故余識啟貞垂髫之時都事君偉儀觀羙須髯而啟貞少巳豊碩客余家應對揖讓如大人長者見者往往稱之曰生子何必多如君一子巳可知嚴氏有後矣都事君謝世啟貞受堂構之任愈能大其家而不幸早夭其孤潤方在孩稚毋諸孺人以育以訓至於有成今去啟貞之世忽踰一紀且冠受室矣諸孺人者寧邑令貞伯女也其持身有衛共姜之操其教子有歐陽太夫人之嚴潤仰承慈顏是恃是怙足以自觧而念其先人蚤棄諷誦蓼莪之詩日日以泣遊行江上痛流水之逝而不返也故以莪江名其精舍客有憐其志者求記於余且請爲觧之餘以人之情皆有所止至於悲傷之過人得求以觧之孝哉嚴子獨爲其親而悲哀而可以人觧之乎𨿽然亦有所止也三年之喪二十五月而畢哀痛未盡思慕未忘然服以是斷者爲送死有巳復生有節也故曰先王制禮不可過也余憫嚴子日誦蓼莪之詩將復生無節乎子其継若祖考之志思慰母氏之心求所謂立身行道揚名於後世者是乃所以爲無窮之情也余昔嘗再過嚴氏初見都事君飲酒雍雍歡燕竟日再過之則啟貞巳爲主人而余友徐直言在其家塾余止宿明日別去卽今之所謂精舍者往年嚴子來爲其外氏陸冢宰家求祝釐之詞始識之蓋二十年間而觀於嚴氏三世有足慨者又嘉嚴子之志而爲之記

○題玊女潭記

陽羨山水奇勝稱張公善捲洞及玊女潭其名皆托於神仙余讀山海經昆侖之山廣都之埜軒轅之丘不死之國以爲此不過如齊諧鄒衍之徒之說者然今天下名山在於中州往往多仙人之遺迹豈其事皆信然歟溧陽史氏自漢杜陵壯侯以來數百年世謂之史侯家由溧陽至玊女潭四十里史君於其間爲之刜莽焚茅伐石疏土人力旣殫天工始見由潭以往得二十四景名而揭之如所謂仙館佛窟瑤臺琪樹鶴坡鼉峽之類好事者聞而慕之不得至如望見之焉天下太平天子明聖史君爲中朝貴臣而乃自逃於山澤之間點綴蒼碧緣著怪奇使後百年便以史君爲仙人也由此言之餘殆疑所謂僊人之迹者皆遁世長往之士有所托而爲之亦史君類耶

○震川別號記

余性不喜稱人道號尢不喜人以號加已往往相字以爲尊敬一日諸公會聚裏中以爲獨無號稱不可因謂之曰震川餘生大江東南東南之藪惟太湖太湖亦名五湖尙書謂之震澤故謂爲震川云其後人傳相呼久之便以爲余所自號其實謾應之不欲受也今年居京師識同年進士信陽何啟圖亦號震川不知啟圖何取爾啟圖大復先生之孫汴省發觧第一人髙才好學與之居恂恂然蓋余所忻慕焉昔司馬相如慕藺相如之爲人攺名相如余何幸與啟圖同號因遂自稱之蓋余之自稱曰震川者自此始也因書以貽啟圖發余慕尙之意云

○耐齋記

萬安劉先生來教昆山學有三先生而先生所居稱東齋先是兩齋之衙皆在講堂東偏近乃徙之西頗爲深遠淸閟先生至則扁其居曰耐齋予嘗訪先生於齋中於時秋風颯然黃葉滿庭戶外無履迹獨一卒衣皂衣承迎左右爲進茗漿因坐語久之先生曰吾爲是官秩卑而祿微月費廩米三石具饘粥飬妻子常不給爲耐貧上官行縣吾於職事無所轄往往率諸生郊迎至則隨令丞薄拜趨惟諾爲耐辱久任之法不行官無崇卑率以期月遷徙速化而吾官常不遷爲耐久有是三耐吾是以名吾齋子旣別去一日使弟子沈孝來求齋記昔孟子論士不爲道至於爲貧而仕惟抱關擊柝爲宜夫捨學者之職業而爲抱關擊柝蓋亦有甚不得巳者矣惟近代學官與書院山長之設以待夫士之有道而不任職者蓋爲貪與爲道兼行而不悖此其法足以優天下之學士爲特愈於前世也故當時號其官爲淸髙𨿽然求爲淸髙而其間容有不能耐者夫使其不能耐則𨿽愽士不可爲矣使其能耐如孟子所謂抱擊柝可也楊雄有言非夷齊而是下惠首陽爲拙柱下爲工士之立身各有所處夫使其能耐𨿽至於大臣宰相可也因書其說使孝歸而質之先生云

歸先生文集卷之十四

●歸先生文集卷之十五

昆山歸有光著

門人王執禮校

記二

◆記二

見村樓記

眞義堂記

世美堂後記

花史館記

杏花書屋記

遂初堂記

見南閣記

夢鼎堂記

重修承志堂記

重造承志堂左右夾室記

順徳府通判廳記

順徳府通判廳右記

重修闕裏廟記﹝代﹞

○見村樓記

昆山治城之隍或云卽古婁江然婁江巳湮以隍爲江未必然也吳淞江自太湖西來北向若將趨入縣城未二十里若抱若折遂東南入於海江之將南折也背折而爲新洋江新洋江東數里有地名羅巷村亡友李中丞先世居於此因自號爲羅村雲中丞遊宦二十餘年幼子延實產於江右南昌之官廨其後每遷官輒隨歷東兗汴楚之境自岱嶽嵩山匡廬衡山瀟湘洞庭之渚延實無不識也獨於羅巷村者生平猶昧之中丞旣謝世延實卜居縣城之東南門內金潼港有樓翼然出於城闉之上前俯隍水遙望三面皆吳淞江之野塘浦縱橫田塍如畫而村墟遠近映帶延實日焚香灑掃讀書其中而名其樓曰見村余間過之延實爲具飰念昔與中丞遊時時至其故宅所謂南樓者相與飲酒論文忽忽二紀不意遂巳隔世今獨對其幼子飰悲悵者久之城外有槁余常與中丞出郭造故人方思曾時其不在相與憑檻常至暮悵然而反今兩人者皆亡而延實之樓卽方氏之故廬予能無感乎中丞自幼攜策入城往來省墓及歲時出郊嬉遊經行術徑皆可指也孔子少不知父葬處有挽父之母知而告之予可以爲挽父之母乎延實旣能不忘其先人依然水木之思肅然桑梓之懷愴然霜露之感矣自古大臣子孫蚤孤而自樹者史傳中多其人延實在勉之而已

○眞義堂記

昆山治之西有地名眞義其水曰眞義浦其裏曰眞義村太湖之水遶郡城婁門東出經昆山入海自昔湖瀼相連茫然巨浸疑古之所謂三江五湖或有在於此者其後通漕築塘水迹之非其故久矣眞義在今所謂致和塘上今之塘蓋卽古之江也其浦則自巴城湖南來並其村之東而南入於塘也城北有包湖傀儡蕩鰻鱺湖諸湖相灌輸或束或放乍大乍小而陽城湖最大從西北望之水與天際眞澤國也世傳梁天監時於此置信義縣而後人失傳遂以信爲眞或謂天監所置卽眞義以眞爲信蓋爲宋昭陵諱也前元時其地爲金�道人所居極一時園池臺榭之盛四方名士如張翥柯九思楊維禎李孝光皆館於其家號爲玉山佳處予嘗訪其遺趾求所謂碧梧翠竹蓬萊百花之坊館不可得而見未嘗不慨想其人又嘆其髙標絕俗如冥冥飛鴻而猶不免自掊擊於世俗也予之外髙祖太常卿夏公嘗求顧氏之處買田築室焉然公自居城中歲時一至而巳最後魏氏復盛於此其田廬童僕未知與往時顧仲瑛何如也而余從舅恭蕳公講明河洛之學海內之士往往來聚星溪之上吾舅光祿典簿東溪先生能將順其兄之志以慈孝愷悌稱於鄕裏故眞義𨿽村落小聚而名聞四方嘉靖某年舅氏分析諸子而仲子浚甫築新居於故宅之南而名其堂曰眞義舅父母嘗往來過諸子家就其養未幾二親繼謝尋以倭奴侵掠內地時湖上煙火不絕獨浚甫之堂無毀於是尙僦居城中欲俟寇平將還其舊而旦暮西顧未能亡也因求予作堂記予故詳其裏居以補圖志之所未載又爲稱述其裏中故事著魏氏之所以興浚甫遊太學屢試不苐然其爲人循禮法能守恭蕳公之家教二子方學進士業不日有騰騫之望浚甫年甫四十有六而二孫皆巳勝衣能趨拜可知其後之繁衍昌大而吾外舅厚徳之報未有涯也

○世美堂後記

予妻之曾大父王翁致謙宋丞相魏公之後自大名徙宛丘後又徙余姚元至順間有官平江者因家昆山之南戴故縣人謂之南戴王氏翁爲人倜儻奇偉吏部左侍郎葉公盛大理寺卿章公格一時名徳皆相友善爲與連姻成化初築室百楹於安亭江上堂宇閎敞極幽雅之致俚句題其扁曰世美四明楊太史守址爲之記嘉靖中曾孫某以逋官物粥於人予適讀書堂中吾妻曰君在不可使人頓有黍離之悲余聞之固巳惻然然亦自愛其居閒靚可以避俗囂也乃謀質金以償粥者不足則歲質貸五六年始盡讎其直安亭俗呰窳而田惡先是縣人爭以不利阻余余稱孫叔敖請寢之丘韓獻子遷新田之語以爲言眾莫不笑之餘於家事未嘗訾省吾妻終亦不以有無告但督僮奴墾荒萊歲苦旱而獨收每稻熟先以爲吾父母酒醴乃敢甞酒獲二麥以爲舅姑羞醬乃亨飪祭祀賓客婚姻贈遺無所失姊妹之無依者悉來歸四方學者館餼莫不得所有遘憫不自得者終默默未嘗有所言也以余好書故家有零落篇牘輒令裏媼訪求遂置書無慮數千卷庚戌歲餘落苐出都門從陸道旬日至家時芍藥花盛開吾妻具酒相問勞余謂得無有所恨耶曰方共采藥鹿門何恨也長沙張文隱公薨余哭之慟吾妻亦淚下曰世無知君者矣然張公負君耳辛亥五月晦日吾妻卒實張文隱公薨之明年也後三年倭奴犯境一日抄掠數過而宅不毀堂中書亦無恙然余遂居縣城歲一再至而巳辛酉淸明日率子婦來省祭畱修圯壞居久之不去一日家君燕坐堂中慘然謂余曰其室在其人亡吾念汝婦耳余退而傷之述其事以爲世美堂後記

○花史館記

子問居長洲之甫裏余女弟壻也余時過之泛舟吳淞江遊白蓮寺憩安隱堂想天隨先生之髙風相與慨然太息而子問必挾史記以行余少好是書以爲自班孟堅巳不能盡知之矣獨子問以餘言爲然間歲不見見必問史記語不及他也會其堂毀新作精舍名曰花史館蓋植四時花木於庭而庋史記於室日諷誦其中謂人生如是足矣當無營於世也夫四時之花木在於天地運轉古今代謝之中其漸積豈有異哉人於天地間獨患其不能在事之外而不知止耳靜而處其外視天地間萬事如庭中之花開謝於吾前而巳矣自黃帝迄於太初上下二千餘年吾靜而觀之豈不猶四時之花也哉吾與子問所共者百年而已百年之內視二千餘年不啻一瞬而以其身爲已有營營而不知止又安能觀世如史觀史如花也哉余與子問言及此抑亦進於史矣遂書之以爲記

○杏花書屋記

杏花書屋余友周孺允所構讀書之室也孺允自言其先大夫玉巖公爲禦史謫沅湘時甞夢居一室室旁杏花爛熳諸子讀書其間聲瑯然出戶外嘉靖初起官陟憲使乃從故居遷縣之東門今所居宅是也公指其後隙地謂孺允曰他日當建一室名之爲杏花書屋以志吾夢云公後遷南京刑部右侍郎不及歸而沒於金陵孺允兄弟數見侵侮不免有風雨飄搖之患如是數年始獲安居至嘉靖二十年孺允葺公所居堂因於園中構屋五楹貯書萬卷以公所命名揭之楣間周環藝以花果竹木方春時杏花粲發恍如公昔年夢中矣而回思洞庭木葉芳洲杜若之間可謂覺之所見者妄而夢之所爲者實矣登其堂思其人能不慨然矣乎昔唐人重進士科士方登第時則長安杏花盛開故杏園之宴以爲盛事今世試進士亦當杏花時而士之得第多以夢見此花爲前兆此世俗不忘於榮利者爲然公以言事忤天子間關嶺海十餘年所謂鐵心石腸於富貴之念灰滅盡矣乃復以科名望其子孫蓋古昔君子愛其國家不獨盡瘁其躬而巳至於其後猶冀其世世享徳而宣力於無窮也夫公之所以爲心者如此今去公之歿曾幾何時向之所與同進者一時富貴翕赫其後有不知所在者孺允兄弟𨿽蠖屈於時而人方望其大用而諸孫皆秀發可以知詩書之澤也詩曰自今以始歲其有君子有谷貽孫子於胥樂兮吾於周氏見之矣

○遂初堂記

宋尢文蕳公嘗愛孫興公遂初賦而以遂初名其堂崇陵書扁賜之在今無錫九龍山之下公十四世孫質字叔野求其遺趾而莫知所在自以其意規度於山之陽爲新堂仍以遂初爲扁以書來求余記之按興公嘗隱會嵇放浪山水有髙尙之志故爲此賦其後涉歷世塗違其夙好爲桓溫所譏文簡公曆仕三朝受知人主至老而不得去而以遂初爲況若有不相當者昔伊尹傳說呂望之徒起於胥靡耕釣以輔相商周之主終其身無復隱處之思古之志得道行者固如此也惟召公告老而周公畱之曰汝明朂偶王在亶乘玆大命惟文王徳丕承無疆之卹當時君臣之際可知矣後之君子非復昔人之遭會而義不容於不仕及其已至貴顯或未必盡其用而勢不能以遽去然其中之所謂介然者終不肯隨世俗而移易𨿽三公之位萬鍾之祿固其心不能安也則其髙世遐舉之志宜其時見於言語文字之間而有不能自巳者當宋皇佑治平之時歐陽公位登兩府際遇不爲不隆矣今讀其思穎之詩歸田之錄而知公之不安其位也況南渡之後𨿽孝宗之英毅光宗之總攬遠不能望盛宋之治而崇陵末年疾病恍惚宮闈戚畹干預朝政時事有不可勝道者矣𨿽然二公之言巳行於朝廷當世之人主不可謂不知之而終不能默默以自安蓋君子之志如此公歿至今四百年而叔野能修復其舊遺構宛然無錫南方士大夫入都孔道過之者登其堂猶或能想見公之儀刑而讀余之言其亦不能無槪於中也已

○見南閣記

嘉靖十九年餘爲南京貢士登張文隱公之門其後十年沔州陳先生爲文隱公所取進士余爲公所知公時時向人道之先生繇是知余而無從得而相見也其後十五年先生以山西按察副使罷家居久之而余始與先生之子文燭玉叔同舉進士在內庭遙見相呼問姓名甚歡知先生家庭父子間道余也因與之往來論文益相契間屬余記其所居見南閣者先生家在云夢間而沔江漢二水繞之先生於其居爲花圃中爲小閣沔之勝可眺也蓋取陶靖節悠然見南山之語以爲名每與玊叔讀書論道之暇攜之登閣遠覽而沔去江南諸峯絕遠實無所見姑以寄其悠然之意而巳一日天新雨淸淨無雲與玉叔憑欄忽見諸峯湧出樓觀層疊崢嶸靚麗久之而後散而實非江南諸山也余聞登州有海市而往歲華亭海上從金山忽見海市前此蓋所未聞而史稱衛州城旣徙而故時城堞樓櫓浮屠之影皆於日中見之神理變幻不可知夫海旁蜄气象樓臺廣野气象宮闕雲气各象其山川殆有是耶登州海市出於春夏而東坡以歲晚禱海神一日而見之賦詩以自喜云重樓翠阜出霜曉異事驚倒百歲翁又云潮陽太守南海歸喜見石廩堆祝融今之所見又非海市石廩北也先生父子必能賦之餘於陳氏兩芯師門之誼又重以玉叔之請且又因以自通於先生而爲之記云

○夢鼎堂記

凡州縣治其後皆爲夾道而官之長貳之私宅別爲一區惟長興治後迫於城故令之宅無周垣門廡燕居之堂與前堂檐相接也余來爲縣屬久廢之餘爲修經閣鼓樓左右廊廡起吏捨倉庾成橋梁築月城水門一歲中略具而燕居之堂穿漏傾圯復加完葺之𨿽前除不敞而堂中若加恢廓如人外處迫隘之形而中不失寬綽之度因得休暇觀古圖書於此會有事於貢院一日夢寢庭中有函牛之鼎其旁有破裂處方命修補之覺而以告諸同事適長興之士試而得雋者三人眾皆以爲鼎足之應未幾而南都報得雋者又一人或又以爲補鼎之驗也夫占者之云其果云爾巳乎蓋鼎三代之傳器也聖人取以爲卦其辭曰君子以正位凝命又曰主器者莫若長子此其爲王者之事矣然又以象三公者何也誠以天下非人主所能獨運而所藉者輔相也故鼎天子餙以黃金諸侯以白金三足以象三臺三足一體猶三公承天子也以主烹飪不失其和金玉鉉之不失其所公卿仁賢天王聖明之象也讀鼎之辭可以見君臣一體之義而人臣輔相之道備矣故又曰大烹以飬聖賢明天子當以聖賢置之三公之位不宜使在下僅出其否而巳而制其毀譽進退於不知者之人使之皇皇焉愼其所之也余少有狂蕳之志思得遭明時興堯舜周孔之道嘗鄙管晏不足爲今老矣無能爲矣臺鼎之兆其以望諸二三子因取而名斯堂且以俟後之繼余而來者云

○重修承志堂記

吾家舊宅在宣化裏者吾大父亦不知其何所始第云髙大父於成化初始創承志堂時大父方齠齓上梁之日有二鶴翔止於梁上觀者千人皆以爲吉祥壽考之徵大父爲太常卿夏公孫壻夏公親題其額曰承志堂其後髙大父又自別創宅於湏浦之上吾生之年髙大父夢有人謂曰公何不作髙玄嘉慶堂髙大父覺而喜曰城中必得孫矣城中蓋指今舊宅大父居也巳而吾與伯兄皆生髙大父遂以次年創堂湏浦顧太史九和爲之記然吾大父猶自居城中先是堂前嘗有虹起屬天又大父辟西園好植薔薇湏浦創堂之前年春花盛開花中復有蕋作重疊樓子周園滿架五色燦爛所未有也西園南有井𨿽大旱不竭人亦以爲井泉甘美能益人壽以是大父與世父及先君皆饗髙年隆慶二年吾自吳興還因返舊宅支撐傾陊完葺破漏明年二月僅還舊日之觀歐陽公題王太師畫像云畫巳百年完之又可得百年吾修此堂亦謂尙可及百年也苐年往歲䢐徳業不聞無以一前人命堂之志且以去吾祖父之生存不至十年依依仰止豈勝怵惕淒愴之情云

○重造承志堂左右夾室記

余旣修承志堂而左右室壞不可支爲撤而新之其左蓋吾大父爲世父與先君延師友講習之所時王汝礪先生居師席而朱布政觀張僉憲寬皆從王先生而二公更爲世父與先君師時與先君同學往往亦有貴者其後世父復授徒於此室余今亦方與學者講論六藝以修先業故名其左曰論室其右則余先君喜卹貧士故友張自新子賓嘗假以授徒於此室先君爲館谷之終歲不厭子賓𨿽亡當時從學如沈孝猶從余遊能談少年時事又以爲先君賓禮賢士之所故名其右曰賓室顧余仕宦不遂旣老而貧無昔人開府節鎭之榮貴而妄爾攺作此余之所以巳成而爲之媿嘆也

○順徳府通判廳記

余嘗讀白樂天江州司馬廳記言自武徳以來庶官以便宜制事皆非其初設官之制自五大都督府至於上中下郡司馬之職盡去惟員與俸在余以隆慶二年秋自吳興攺倅邢州明年夏五月蒞任實司郡之馬政今馬政無所爲也獨承奉太僕寺上下文移而巳所謂司馬之職盡去眞如樂天所云者而樂天又言江州左匡廬右江湖土髙气淸富有佳境守土臣不可觀遊惟司馬得從容山水間以是爲樂而邢古河內在太行山麓禹貢衡漳大陸並其境內太史公稱邯鄲亦漳河之間一都會其謠俗猶有趙之風余夙欲覽觀其山川之美而日閉門不出則樂天所得以養志忘名者余亦無以有之然獨愛樂天襟懷夷曠能自適觀其所爲詩絕不類古遷謫者有無聊不平之意則所言江州之佳境亦偶寓焉耳𨿽微江州其有不自得者哉余自夏來忽巳秋中頗能以書史自娛顧衙內無精廬治一土室而戶西向寒風烈日霖雨飛霜無地可避幾榻亦不能具月得俸黍米二石餘南人不慣食黍米然休休焉自謂識時知命差不愧於樂天因誦其語以爲廳記使樂天有知亦以謂千載之下乃有此同志者也

○順徳府通判廳右記

國家之制郡有守有佐貳佐貳則常因有事而增其員順徳府故有通判一員其後復設一員責以馬之政而隸其職於太僕寺自國初使民戶養馬議者謂𨿽行之而善猶不免襲宋熙寧保甲之獘法未爲馬之善政而先以疲畿內之民其後此法亦益獘不可復振而有官或以擾民反若贅疣然隆慶二年秋餘自吳興來遷今少司徒趙公以巡撫在浙過辭之趙公乃郡人爲言此官於今惟以無事爲得職余嘆其眞長者之言余病不能來明年五月始至趙公自司徒出董淮漕時尙在家見之其言如初於是余居邢之三月益有味其言之也蓋河北之民困久矣不當復擾以馬之事第春行文書之外日閉門以謝九邑之人使無至者簿書一切稀蕳不鞭笞一人吏胥亦稍稍遁去余時獨步空庭槐花黃落徧滿階砌殊歡然自得而趙公又亟稱前判王君之賢余旣閒無事欲考前官姓名以識於壁因問王君行事無知者惟一老卒能言之謂王君於馬政不孰何閒居不捶楚人頗似吾君侯若求其有所建明抉摘無有也而郡人至今稱官之有遺愛於民者莫逾王君余又自喜顧何以能比迹前賢抑王君之居此者九年而余以疏愚度不能容於世而老病侵尋不久且告去矣王君名云衢字道亨山西髙平人以國子上捨來調嘉靖二十八年至迨嘉靖三十六年始遷潤州丞以去余蘇州昆山人其諸前屓之名闕於所不知故不書

○重修闕裏廟記﹝代﹞

隆慶三年闕裏重修先聖廟成某官某以書幣走京師來請記於心牲之碑先是嘉靖四十二年衍聖公某以廟之圯告於巡撫都禦史張某方行相度以用之不贏而止及是年巡撫都禦史姜廷頤巡按監察禦史羅鳳翔周詠與藩臬諸君會議捐嶽祠之香稅與司之贖鍰得一千六百其役人則用州縣過更之卒而以兗州府通判許際可董其役知府張文淵時督視之經始於仲夏歲盡而訖工輪奐規撫視昔若增左布政使某左參政吳承燾副使吳道會皆首爲贊議者也惟先聖生於尼山講學於泗上歿而葬於此其地初名闕裏後亦曰孔裏先聖之歿弟子廬其冢上而不忍去魯人從而家者百餘室而魯世世相傳以歲時奉祠諸儒講禮鄕飲大射於其間漢髙祖自淮南還過魯以大牢祠其後人主登封巡狩無不過而拜祠我太祖髙皇帝龍興海內干戈未戢亟命遣祭紹封子孫修飭其祠宇列聖承統世世增修今天子隆慶之元年禦正殿傳制遣官告祭而車駕臨幸太學親釋奠命儒臣坐講賜三氏子孫有加海內慕學之士喁喁向風聖人之道益以光大則魯之有司與其有事玆土者今玆之舉固所以虔奉先聖亦以宣明聖天子之徳意不可以不記夫今夫子之廟學徧於天下而深山窮徼皆知誦法其書其在天之靈無所不之也然孟子曰近聖人之居若此其甚也荀子曰學莫便乎近其人蓋孔子歿數百年矣學者至觀其廟堂車服禮器諸生習禮其家有低回而不能去者固以想象於遠不若景慕於近之爲切也抑諸君子知虔奉聖人矣亦豈徒事於其外乎昔者子遊聞諸夫子曰君子學道則愛人小人學道則易使也夫不知學道則施於喜怒哀樂無一而當其則必不能有望於安上治民而移風易俗也顏淵問仁夫子告以克已復禮及請其目夫子則曰非禮勿視非禮勿聽非禮勿言非禮勿動以顏子之資猶請事斯語以終其身故問爲邦夫子以夏時殷輅周冕韶舞告之以顏子而夫子使之治天下國家以爲不可天日而離於禮樂法度之中此卽克已復禮之義也後之學者於視聽言動已之身不能治何以謂之學道故觀感於聖人者求仁爲近求仁以學顏子爲近余嘉是役之成也敬述所聞以申告學者云

歸先生文集卷之十五

●歸先生文集卷之十六

吳郡歸有光著

門人王執禮校

記三

◆記三

常熟縣趙叚圩堤記

唐行鎭免役夫記

吳郡丞永康徐侯署昆山縣惠政記

秦國公石記

長興縣令題名記

太僕寺新立題名記﹝代﹞

長興縣城隍神靈應記

張氏女貞節記

吳山圖記

光祿署丞孟君浚河記

○常熟縣趙叚圩堤記

虞山之下有浸曰炯湖水勢湍激岸善崩湖堧之人不能爲田往往棄以走有司歲責其賦於余氓而趙叚圩當湖西北尢窪下被患最劇宋元時故有堤廢巳久前令蘭君嘗與築之弘治間復淪於大水嘉靖丁酉予宗人雷占爲已業傾貲爲堤堤成塡淤之土盡爲衍沃而請記於予嗟夫自井牧溝渠之制廢生民衣食之地殘棄於蒿萊之間者何可勝數岡司者格於因循積習之論委天地之大利斯民愁苦哀號側足於尋常尺寸之中率拱手熟視不能出一議而漫謂三代至於今其巳廢者皆不可復夫未嘗施晷刻之功而徒諉曰不可復予疑其說久矣觀雷所爲其力易辦而功較然者然更數十令獨蘭侯能之至蘭侯之業敗巳又四十餘年爲沮洳之場莫有問焉者何也天下之事其在人爲之耶事有小而不可不書者此類是也

○唐行鎭免役夫記

蘇州至松江由姑蘇驛過吳江之境凡四驛而至此驛道也別自婁門東沿婁江又東南折而入於黃浦而西此緣海之道也出葑門東走則行湖泖之間其避湖泖之險者則多從吳淞江南出大盈浦經唐行鎭異時官舟之牽挽役諸州縣康行之夫不知何自而起舟所過晨夜追呼百家之市殆無寧居凍餓僵死於風霾雨雪之中者相屬太守臨安方侯知民之不便據法令罷免之鎭之父老相率來請紀於石或者以爲賢太守奉宣條教千里之內父母之道師帥之責在焉加之今日上有賦斂之繁外有蠻夷之事太守視事以來風采日新惠利之政家有聞而邑有述當有卓犖大者若斯之類將不勝書𨿽然或者亦知父老之意乎政之不便於其人無大小如人之有病惟病者自知之醫能療焉亦惟病者而後知醫之爲徳也若然則父老之於侯其情至矣吾又以嘆吾吳中之俗仁厚而馴良稍煦之以恩而其易感也如此國家威靈震薄海外亦時有土俗驍悍不得意則叫囂相挺以起有司不敢驚拊循之而巳往者大農以經費不足督天下賦吏緣以爲姦利吳民父子兄弟駢死敲朴之下而莫有疾怨之心以是知天下有變吳民必不敢爲亂以其愛上忍訽而易使也彼不之卹而肆其恣睢之意者亦何心歟

○吳郡丞永康徐侯署昆山縣惠政記

昔永康徐公守吳郡當武宗皇帝之末年逆藩竊發畿甸騷動翠華南幸吳江南要郡調兵食城守儲偫以待乘輿之至公不動聲色郡中宴然公有寬大之政先是秩滿當代吏民上書乞畱詔以河南右參政復治郡近世未嘗有恘後遷江西左參政官至工部侍郎自公去郡三十餘年冢孫丞侯以太子家主簿出判吳郡淸廉聞於郡中滿歲復遷今官是時東南有倭奴之警侯治凡海之事防遏有法海波不興會諸屬縣令缺侯輒出視所至拊循其民近者閱月遠者一歲民莫不懷慕之郡之縣有七侯殆徧歷其五前年冬至昆山迄季春還郡又以事數入郡不顓居縣其所施於民可以爲吏師法者往往可紀庫子爲縣守藏令廉則無擾不廉輒費不貲當侯時分毫無取民乃不知爲此役白銀火耗一兩折閱多至三分侯以京庫折白輕賫鳳揚馬役解扛京庫塩鈔練兵義役多寡參停取衷定爲一分糧長解運之外又有小差額外之徵悉令蠲除白銀火耗小差爲銀無慮千計吏自以所當得者侯無私焉又糧長解運官閉門默定或貧富不相讎富者得規免而貧者傾其家巳定無所復控訴侯悉召至庭使互相舉應得等第一夕而定無不帖服至於催科之害民駢死夬下者不可勝數比侯之至縣庭寂然不聞鞭笞之聲而賦亦自辦又捐俸以助修學宮及諸神祠之傾圯者多有出於格令之外大抵吳民賦調之繁自昔患之嘗數更其法而獘日生識者以爲不在於法而患吏之不廉吏廉矣法𨿽未盡而可以無獘如侯之卹庫役公撥解省火耗蠲小差推此類行之民未有不蘇者也念昔工部以仁惠拊吳吳民至今思之見侯之至如公之復來也侯繼踵甘棠之迹睹其所茇而忍芟夷其遺民乎詩曰無曰予小子召公是似以此知古之封建世家至今無不可行也晉周訪三世爲益州四十餘年功名著於寧益侯年方富而寄任日隆必能光大前烈吾吳民之怙賴遠矣侯之還郡也國學進士陳志道等二十四人相與一其事俾余記之固以侯於吾黨恂恂然有愛人下士之風然寔因民之志非有私也用以告後之爲政者云

○秦國公石記

宋太師秦國衛文節公涇淳熙十一年進士第一人參知政事文章議論有禆於當世宋史軼不傳公吾縣人也縣人能紀之當韓侂冑用事時公隱居十年於所居地名石浦辟西園累致太湖石甚富至今往往流落人間然皆爲屠沽兒酒肉腥穢可弔也獨其在學宮者爲四方過客之所欽仰余居安亭江上往來陸家濱舟中見冢間大石問知爲秦公故物埋艸土中無識者先時吏部侍郎葉文莊公亦石浦人其家子弟運致於此因購之葉氏載以二百斛舟沿吳淞江而下置於堂東學宮石世以爲名品以余觀之殆如雕鏤耳此石旋轉作人舞而形質恢佹類韎師所率之夷舞若以甲乙品第當在學宮之上嗟乎公吾鄕之先哲余朝夕對之如對公矣前十年於閶門劉尙書宅得一奇石形如大旆迎風獵獵髣髴漢大將軍兵至闐顏大風起縱兵左右翼圍單於驃騎封狼居胥臨瀚海時也久僵僕庭中今立於西垣云

○長興縣令題名記

長興爲縣始於晉太康三年初名長城唐武徳四年五年爲綏州雉州七年復爲長城梁開平元年爲長興元元貞二年縣爲州洪武二年復爲縣縣常爲吳興屬隋開皇仁壽之間一再屬吾蘇州丁酉之歲國兵克長興耿侯以元帥卽今治開府者十餘年旣滅吳耿侯始去而長興復專爲縣至今若干年矣遡縣之初建爲長城若干年矣長城爲長興又若干年矣舊未有題名之碑余始考圖志取洪武以來爲縣者列之嗚呼彼其受百里之命其志亦欲以有所施於民以不負一時之委任者蓋有矣而文字缺軼遂不見於後世幸而存者又其書之之略可慨也抑其傳於後世者旣如彼而是非毀譽之在於當時又豈盡出於三代直道之民哉夫士發憤以修先聖之道而無聞於世則巳矣余之書此以爲後之承於前者其任宜爾亦非以爲前人之欲求著其名氏於今也

○太僕寺新立題名記﹝代﹞

太僕寺秦漢皆掌輿馬天子出奉駕上鹵簿用大駕則執馭然其屬有龍馬五監邊郡六牧則馬之事無不統焉漢以後官掌大抵不異國家自洪武六年定制獨置太僕寺於滁州始去奉車之職而顓掌馬之事三十年置行太僕寺永樂初攺北平行太僕寺爲北京行太僕寺十八年特稱太僕寺洪熙初復稱北京正統元年始定稱爲太僕寺寺卿一人少卿二人丞十二人列聖相承時有損益至隆慶己巳其員額少卿三人丞三人所掌驗烙巡牧勞逸人殊藏府京營歲月輪代某初到官頗爲推究非初立法之意乃因循墮廢而致然也因條上其事略云舊設少卿二名一巡京營及各邊騎操之馬一巡近京州縣寄養之馬皆領敕歲代寺丞十二員分管畿輔八府山東河南之馬后復增少卿一員省丞爲六員今又巳虛其丞之半丞少不足以更事而又偸息其間欲乞重三丞之選與少卿一體協行以均勞逸重責成又驗烙發寄本非二事舊制巡驗俱屬一卿今欲以二少職掌亦如兩丞東西分管職兼驗養各以丞佐之春秋仲季並出近京州縣赴俵之馬就近印發一便也都會輻輳得免擁聚二便也國門嚴重潛杜呼噪三便也兩卿分轄事半功倍四便也卿巡未逮分任寺丞五便也遇有緩急就近調兌六便也上免朝參下謝交托殫力王事七便也營軍養戶躬相授受遊販姦胥不得規避八便也奏上天子以其章下兵部覆奏報可於是驗牧並行卿丞配佐載於甲令某又以寺宇敝壞奏一新之故事諸省寺皆有題名碑始卿邵康僖公銳張公舜臣重爲立石今歲久石窮無隙鑱書於是李君義起與廳簿應崇元願捐貲以豎新石而丞張君進思郎君大倫王君淑咸曰幸今日正名與諸卿埒亦請立石於是相率屬某記之某竊惟聖天子攺元更化之日率作興事開廣言路羣工戒飭百度舉【一有忠言加謨四字者非】而微臣稍條上一二事詔書無不兪允此正臣等精白一心夙夜匪懈以助成徳意興萬世之太平者也邇者歲災流行大江南北河海嘯溢畿輔邊關雨雹徧野夫雨水冰雹皆陰類也其應主戎馬生郊之象潢池盜兵之兆臣等職領師菀而國馬傷耗武備衰減其責尢重且大夫三關九塞用馬之地也畿輔州邑牧馬之地也大江南北財賦之區駒馬之地也是故驗烙則憂種馬無駒兵政之寓農何以復祖宗之初額巡牧則憂芻牧非人緩急之備用何以禦匈奴之長技京營則憂四驪未比何以奠百二之神州藏府則憂九年未蓄何以備邊圉之孔棘自古僕卿在九列國家𨿽去奉車少離親密而任益專重今因仍積獘之後猶有難者況玆廨宇官職丕變維新臣等凡備列題名之石者其可不思所以協乃心力以祗承眀天子之制哉臣某拜手謹記

○長興縣城隍神靈應記

凡他郡縣城隍之神民奔走賽祀特盛長興則否余至之日像塑剝落侍從跛倚壁間祠門外右卽爲混湢前有司月朔望一至未嘗問焉然神儼然靚居無滛瀆者則余以爲長興城隍之神獨尊於他縣也余頗爲葺神居之圯壞繪餙塑像除前之穢然神像特偉麗尊嚴如王者祠前古栢二株蒼翠挺直可愛其左一株右紐如絞索尢奇眞棲靈之地余於縣數決大獄卽心開類神有以告之每閭裏有姦輒不時發故余於事神尢虔會大旱自五月至於六月不雨縣有方山自太湖西南望最爲雄髙上有黑龍湫冬夏水不竭民言先時禱雨多應余遂往至山下欲上山民皆叩頭言山陡險不可上先至此禱雨皆望祀無登者余曰爲禱雨來畏險非誠也又曰赤日烈甚無艸木之蔽徒步上下近三四十里暍不可登也余曰爲禱雨來畏暍非誠也遂披荊棘而行或側徑僅置半武過小龍洞洞亦有湫又上乃至大龍洞兩石鏬上闔下開如佛龕髙可四五丈湫廣數尺其中甚淸涼因拜祭有物蜿蜒俎間山旣益髙則盡見陽羨諸山湧出如層波疊浪而東北望太湖如鏡隱隱見姑蘇之臺已下方盛暑烈日天無纖雲還至神前拜致所取龍洞之水方出廟大雨如注四境沾足綠疇彌望萬眾歡呼以爲神之報答如響也至秋中又旱余復至山禱巳下半山卽雨𨿽不能如前沾足而玄云靉叇四野時有雨至是歲竟免旱災會余攺官欲去縣明日將辭於神幼子夜夢神與之言吾黻與胡靴敝又無船時余繪神像蓋圬者以神下體近幾故仍前漫漶欺余不見也至明問之道士果然又吾鄕神祠上常有畫船懸梁余問此神廟何不類吾蘇州有畫船懸道士對曰故有之今壞不懸也余遂捐貲令復繪神下體與懸畫船余尋往臨安而郡倅有惡餘者計得懸篆卽日以兩戈船冒風雨夜至縣欲捃拾以爲罪見人輒撈掠縣中大驚一日倅忽夢神指其胸明日瘍發於胸死矣余欲爲勒石於廟會行不果然自離縣常往來於懷噫使人皆得逞其一時之凶暴以害人則人道滅矣賴神明之昭然者如此君子之守道循理遭世之洶洶其亦猶有所恃也耶余旣書此因貽後之代者倘與餘同志必爲勒石於祠下以著神之靈驗焉

○張氏女貞節記

張氏女湖州歸安人都禦史孟介之孫瑞州通判弘裕之女也少許聘烏程學生嚴大臨大臨工部尙書震直之六世孫也嘉靖七年大臨以儒士試浙闈還遘疾明年疾甚且死瑞州往來診視歸語其妻女聞之閉門悉斂平時所制女工凡裝送衣物焚之家人見合中火起驚問之女曰吾巳無用此矣語聞嚴氏姑遣嫗往覘之女私謂嫗曰病不可爲當歸汝家沒吾世而巳舅姑感動遣人往迎父母難之湖州太守梁君縣令戚君髙其義皆致書瑞州勸成其美而大臨巳卒張氏服其服往哭之遂居次不遷是時大臨年二十女年十九嚴氏因爲置嗣及長娶婦而嗣子亦卒遂婦姑相守歸嚴氏今三十六年年五十四矣余昔嘗著論以爲女未嫁人爲其夫死或終身不攺適者非先王之禮也曾子問曰昏禮旣納幣有吉日壻之父母死則如之何孔子曰壻巳葬致命女氏曰某之子有父母之喪不得嗣爲兄弟使某致命女氏許諾而弗敢嫁也壻免喪女之父母使人請壻弗取而後嫁之禮也言壻免喪而弗取則可以嫁也曾子曰女未廟見而死則如之何孔子曰不遷於祖不祔於皇姑不杖不菲不次歸葬於女子氏之黨示未成婦也未成婦則猶不系於夫也先王爲中庸之教示人以人情之可循女巳許人矣免喪而弗取則嫁未廟見而死則歸於女子氏之黨其不言壻死而嫁者此曾子之所不必問也𨿽然禮以率天下之中行而髙明之性有出於人情之外此賢智者之過聖人之所不禁世教日衰窮人欲而滅天理者何所不至一出於怪奇之行𨿽不要於禮豈非君子之所樂道哉微子箕子比干三人者同爲紂之近戚其所以處之者不必同而孔子皆謂之仁若伯夷叔齊捨孤竹之封而隱於首陽未有祿位於朝者也於君臣之義分亦微矣而恥食周栗以死孔子亦謂之仁嗟夫世之論人者亦取法於孔子而巳矣

○吳山圖記

吳長洲二縣在郡治所分境而治而郡西諸山皆在吳縣其最髙者穹窿陽山鄧尉西脊銅井而靈巖吳之故宮在焉尙有西子之遺迹若虎丘劍池及天平尙方支硎皆勝地也而太湖汪洋三萬六千頃七十二峯沈浸其間則海內之奇觀矣餘同年友魏君用晦爲吳縣未及三年以髙第召入爲給事中君之爲縣有惠愛百姓扳畱之不能得而君亦不忍於其民由是好事者繪吳山圖以爲贈夫令之於民誠重矣令誠賢也其地之山川艸木亦被其澤而有榮也令誠不賢也其地之山川艸木亦被其殃而有辱也君於吳之山川蓋增重矣異時吾民將擇勝於巖巒之間屍祝於浮屠老子之宮也固宜而君則亦旣去矣何復惓惓於此山哉昔蘇子瞻稱韓魏公去黃州四十餘年而思之不忘至以爲思黃州詩子瞻爲黃人刻之於石然後知賢者於其所至不獨使其人之不忍忘而巳亦不能自忘於其人也君今去縣巳三年矣一日與餘同在內庭出示此圖展玩太息因命余記之噫君之於吾吳有情如此如之何而使吾民能忘之也

○光祿署丞孟君浚河記

吳淞江承太湖之水蜿蜒東下三百里入海左右之浦如百足江自甫裏折而北行至昆山全吳鄕東爲渚浦又爲帆歸浦斜折而南入於渚浦江復東而浦之南出者其東爲張浦又東爲顧仙浦又東爲諸天浦又東爲同丘浦又東爲新塘皆南入於渚浦若爲塘爲溇爲涇爲濱凡在其間者此光祿署丞孟君規其鄕所浚之水江東南岸之地也自新塘東則江又南折非孟君之鄕矣君居家好義歲捐貲以爲民興利至是大旱又捐貲盡浚諸水之在其鄕者當此時邑民告饑而全吳半鄕獨丰熟其父老感君之義請記其事夫三吳江海之介而羣山之水又犇注於其間爲大浸所謂太湖也太湖分迸而出以入於海若以人力溝防疏導則無不治之田而水旱不能爲患害蓋湖水自西而下而海之潮自東而上淸流不能勝濁泥之滓故水不可一日不浚也嘉靖初朝廷嘗遣大吏來治今四十年不治矣古之三江其二不可考今惟吳淞一江仰接太湖之水古者江狹處猶廣二里今自下駕以來僅僅如綫而茭蒲葭菼生其中下流入海之蹌口不復通矣千墩新洋黃浦皆亂流也水道何由而順乎故江左右之浦在東者但見止水薀藻而姑蘇以東秀州以北百里間其田皆不耕吾恐又數年江日涸而西而湖水益橫流東南之民將不食也孟君居一鄕能興其鄕之水利則夫受太學上捨爲太官丞最浚河三十有四二萬七千六百九十四丈爲工四萬九千六百用谷十有三萬九千觔是用勒石以告來者

歸先生文集卷之十六

歸先生文集

﹝明﹞歸有光著

●目錄

小引

卷之一

經術

卷之二

議

卷之三

書一

卷之四

書二

卷之五

制誥﹝奏疏附﹞

卷之六

策問

卷之七

志

卷之八

序一

卷之九

序二

卷之十

序三

卷之十一

序四

卷之十二

序五

卷之十三

序六

卷之十四

記一

卷之十五

記二

卷之十六

記三

卷之十七

雜著一

卷之十八

雜著二

卷之十九

雜著三

卷之二十

行狀

卷之二十一

墓志銘一

卷之二十二

墓志銘二

卷之二十三

墓表

卷之二十四

碑碣

卷之二十五

銘頌

贊

卷之二十六

傳一

卷之二十七

傳二

卷之二十八

說

卷之二十九

祭文﹝哀辭誄附﹞

卷之三十

題跋

卷之三十一

壽序

卷之三十二

詩

附錄

●歸先生文集小引

吾師震川先生天挺人豪夙負奇質於羣經諸史靡不淹貫而爲文逼追班馬家法海內學者咸向慕之顧吾師卒於官而家弗給其文不能行於世書林翁賈請梓而傳之梓垂成謀所以寇諸首者詩乃往海虞求於相國老師養翁嚴公公躍然以喜曰而師眞文章家也往歲乙丑而師登第余謂宜列史館惜當事者格於限年之議遂補外職後𨿽向用而未展其﹖余負怏怏久矣今其文章可爲不朽序之固吾責也梓旣成詩往請如初會老師有如夫人之喪未克以爲而許之復如初且曰吾與而師意气相感有不容不爲者玆以向慕者眾索者爭趨焉賈人亦亟欲其行也遂出以與四方之士共焉詩故僣爲之引若吾師號充養之邃發越之■﹝宀尢﹞深入乎文字之妙者相國老師能鑑之固將著於序以彰其羙而永其傳也余殆無敢喙矣

萬曆三年十月旣望門生周詩拜書

●歸先生文集卷之一

西塘董采評點鳳林�燦錄

吳郡歸有光著

門人王執禮校

經術

◆經術

洪範傳

大衍解

天子諸侯無冠禮論

公子有宗道論

尙書敍錄

孝經敍錄

經序錄序﹝代﹞

易圖論上

易圖論下

易圖論後

○洪範傳

洪範之書起於禹而箕子傳之聖人神明斯道垂世之大法此必天佑於冥冥之中而有以啟其衷者故箕子以爲傳之禹而禹得之天漢儒說經多用緯候之書遂以爲天實有以畀禹故以洛書爲九疇者孔安國之說以初一至六極六十五字爲洛書者二劉之說以戴九履一爲洛書者關朗之說明朗之說儒者用之箕子所言錫禹洪範九疇何嘗言其出於洛書禹所第不過言天人之大法有此九章從一而數之至於九特其條目之數五行何取於一而福極何取於九也就如儒者說洛書之數縱橫變化其理甚妙禹顧不用而姑取一至九之名其亦必不然矣夫易之道甚明而儒者以河圖亂之洪範之義甚明而儒者以洛書亂之其始起於緯書而晚出於養生之家非聖人語常而不語怖之旨也港範之書以天道治人聖人先天而天弗違後天而奉天時不過行所無事少有私智於其間卽鯀之汨陳其五行也讀洪範者當知天人渾合一理吾之所爲卽天之道天之變化昭彰皆吾之所爲宇宙之間充滿辟塞莫非是气而後知儒者位天地育萬物之功初不在吾性之外天陰隲下民天錫禹洪範九疇與五紀之天稽疑之天庶徵之天五福六極之天其天一也九疇並陳若無統紀而義實聯絡通貫皇極居中而以前四疇會爲皇極後四疇皆皇極之所出五行天道之常敬之於五事所以修巳厚之於八政所以治人葉之於五紀所以欽天皇極之道盡之於是而後以五事施八政而時用其鼓舞之權則謂之三徳謀及乃心卿士庶人而命龜諏筮則謂之稽疑察肅乂哲謀聖之應則謂之庶徵以皇極斂福則有福而無極前四疇責之於巳治天下之根本要會後四疇取之於外治天下之枝葉緒餘箕子於皇極而言五福於庶徵而言五事此其可見之端也敬農協建艾明念向威各以一字該一疇之義下文不過敍其目而演之要無出此九字之中矣敬者一心之主宰敬則五事之則見而爲肅爲乂爲哲爲謀爲聖不敬則五事之則失而爲狂爲僣爲舒爲急爲蒙敬之用非在外也得其恭從明聰睿之則而巳八政者所以厚民也爲之飲食爲之貨賄爲之祭報爲之居室爲之交好所以厚之也至於斬伐咸劉陳於原野肆之朝市亦所以厚之也期於胥匡以生而巳矣人主不達乎厚用之意則建官立政漫無可據此官方之所以錯亂也五紀者以歲之數協月之數以月之數協日之數以日月之數協星辰之數以歲月日星辰之數協歷之數治歷明時隨時占候期於協而巳矣建用皇極者天於兆庶之中獨命皇以治之則皇之一身固斯世之取則旣爲斯世之所取則不可無道以觀丕之而所謂道者又皆斯世之所同然特彼拘於气稟狃於習尙遂不知所以自立而皇亦不必屑屑焉求治於天下而惟自盡其所同然者以立於此而風動之則天下靡然知所向方矣建者立於此而則於彼之謂也乂用三徳者正直剛柔弛張變化當正直而正直當剛而剛當柔而柔視物之所宜而無取必於其間此乂用之道也稽疑者有所疑而不明故稽以明之事之明者無待於稽事之疑者聖人亦不能不取決於神汝則有大疑而卿士庶民羣言並興將誰適從此卜筮之建聖人所以齋戒以神明其徳者也人之於天其精气相感捷若影響況人主爲天地之心一念之善喜見於天而和气應之一念之惡謫見於天而沴气應之故欲觀己之善惡當觀夭之所以爲應者以驗之雨晹燠寒風之時則知其爲肅乂哲謀聖之應雨晹燠寒風之恆則知其爲狂僣舒急蒙之應驗之爲言如孝子事親日候其顏色以爲憂喜此人主事夭之誠也向用五福向之而惟恐民之不得乎壽富康寧攸好徳考終命之福威用六極畏之而惟恐民之或罹於凶短折疾憂貧惡弱之極世之人主知棄極取福矣孰能向而威之堯舜在上比屋可封民無凶荒夭札者此向威之實也潤下炎上曲直從革稼穡聖人察五行之性如此醎苦酸辛甘聖人察五行之變化而無所不在如此聖人之治天下不過因其下而爲之下因其上而爲之上因其從革曲直爲之從革曲直因其稼穡而爲之稼穡是以天不失時地不失利物不失性以五事則敬以五紀則葉以皇極則建以三徳則乂明於稽疑則有吉而無凶驗於庶徵則得雨晹燠寒風之時向於五福則有壽富康寧攸好徳考終命之應八疇言用而五行不言用直言其爲五行者如此而聖人之用可見矣禹貢一篇不過水曰潤下之一語如此而箕子以爲彜倫之攸敍者此也人在天地之間有此身卽有貌言視聽思之五事貌之體本恭而可以作肅言之體本從而可以作乂視之體本明而可以作哲聽之體本聰而可以作謀思之體本睿而可以作聖故五事之言恭從明聰睿者猶水之言潤下也此所謂有物必有則形色天性也能敬用此五事則聰明睿知由此而出篤恭而天下不矣所謂皇極𨿽兼聰八疇而其綱又在乎五事之一疇也八政唐虞則屬之九官禹則有六府三事周家則謂之六典卽此八政離合不同治內之政六而司寇最後治外之政二而師居末蓋食之居之教之如是而後麗於刑則刑之可以無憾邦交之禮不失撫字之恩常洽如是而不順則侵伐不爲黷此順施之序五紀𨿽五總之實歷數之一紀此亦王者之政不序於八政之中所以尊天蓋人主繼天以子兆民俯察民情而爲之政仰觀天運而爲之紀以此與八政相對故不列於八政之中堯命四子舜在璇璣玉衡以齊七政虞夏之間羲和之職最重故胤徵以俶擾天紀誓師周官歸之保章氏後世益輕太史公以爲近乎卜祝之間也皇極一疇言錫福何也富壽安逸人主所欲致之於民而不能得之於天惟其使民作善而期於回天地之气此其錫福之微者也福者天下之所共欲顧昏迷於行不知所則效顚倒悖謬以自取戾人君建極以示之使知所則效而爲善以日圖致福之道是乃聚斂眾福以敷錫於民也庶民得於觀感之間皆於汝之極保守不敢失墜以應汝而錫汝保極矣凡天下之無有滛朋比徳者皆皇之化也夫皇之化斯民惟是立之則以丕之使之順治於不識不知之中而無假於聲色之末此皇建其極之本旨然而鼓舞振作長育成就之功亦時行於其間於以扶掖引誘以發其攸好徳之心於其有爲有猷有守者則愛念之而不忘不協於極而不罹於咎者亦受之而康而色而不拒所以發其攸好徳之心民曰予攸好徳則錫之福而知歸於極矣虐煢獨而畏髙明政之不平而人心之所由以不服皆起於此皇極之君必無虐煢獨而畏髙明又於其有能者與之以官使羞其行展其材猷以昌吾之國又能厚其祿使之好於而家亦所以發其攸好徳之心蓋人而無攸好徳之心則𨿽欲錫之福而彼不受徒爲汝之咎矣攸好徳者人之良心動而歸極之時也人主作成一世之人在於發其攸好徳之心而巳攸好徳之福錫而五福皆錫也曰皇建其有極斂時五福明以建極爲錫福之本曰予攸好徳明以攸好徳爲五福之綱遵道遵路卽可以見蕩蕩平平之體言皇極之化大晉於世利用出入莫非是道之昭著也皇極之道其所以致民之化如此是皆天之理天之訓而人主無絲毫智力於其間知所謂蕩蕩平平正直者則知所謂帝之訓矣凡厥庶民是訓是行天子之光如日月之照被日近日親而日尊也近天子之光萬物熙熙之景象也歸極之民蓋如此平康之世以正直治之彊梗之世以剛治之和柔之世以和柔治之隨世而爲輕重易之所以有小過大過也然一代之習尙多從人主性之所近髙明者多於用剛沈潛者多於用柔此治體之所以不純故在矯而克之彊弗友夑友稱其物之所感此剛克柔克也髙明沈潛制其性之所偏亦剛克柔克也威福玉食之柄不移於下則正直剛柔之權在於上矣古者尊天而重神不敢自信而待於卜筮以取決而至誠無私之徳常與神明通是以鬼神應之各極其理之所至而無毫髮之爽故卜筮必可信而禹以爲治天下之一疇擇建立卜筮人而命之卜筮蓋其重也如此卜之體色墨折有雨霽蒙圛克之五兆占之變化往來有貞悔之二體於其差忒不齊之中而衍之以觀其從違金縢卜三龜大誥朕卜並吉士喪禮卜葬卜者三人古者卜筮皆用三人蓋吾之所甚嚴而信之者僅取衷於一人時或不能與神明會故詳以求之龜從筮從蓋卜筮兼舉如龜筮協從大事先筮而後卜晉侯得阪泉之兆趙鞅遇水適火又筮之是也又有獨用之者卜稽如予夢協朕卜卜河朔黎水予得吉卜卜筮不相襲是也龜筮共違於人𨿽於卿士庶民有不卹夫旣謂之大疑則固有人所不及知而天知之者蓍龜之理微矣雨晹燠寒風者天地慘舒之气而系於人主視聽言貌之間蓋天人相感之機有不可誣者故箕子以意類明之五者來倍各以其敍所謂時也極備極無所謂恆也雨晹燠寒風之時不同其爲休之徵同也故以五事之修類屬之以爲其當如是而巳矣求其所以肅之必爲雨乂之必爲晹哲之必爲燠謀之必爲寒聖之必爲風者不可得也雨晹燠寒風之恆不同其爲咎之徵同也故以五事之不修類屬之以爲其當如是而巳矣求其所以狂之必爲雨僣之必爲晹舒之必爲燠急之必爲寒蒙之必爲風者亦不可得也漢儒不原箕子之意規規然務離而析之所以流爲災異之學庶徵以天道人事相推較故又借歲月日星爲王與卿士師尹庶民之諭蓋旁衍及之非本疇之正傅歲以統月月以統日歲與日月運行不息而成生物之功王以統卿士卿士統師尹王與卿士師尹勤職不懈而致天下之治積日成月散月於日而月不見積月成歲散歲於月而歲不見君臣上下小大繁蕳之致見矣歲月日時無易者王卿士師尹不失其職此百谷之所以成乂之所以明俊民之所以章家之所以平康而爲治之徵也日月歲時旣易者王卿士師尹失其職此百谷之所以不成乂之所以昏俊民之所以微家之所以不寧而爲亂之徵也治與亂存乎其職之失與不失而巳矣王卿士師尹以職言庶民之可言者情也如星有好風好雨有所好者庶民之情也庶民不能自致則固卿士師尹之責耳日月之行而有冬夏月之從星而有風雨上之舉動系乎民之休戚者如此也月入箕則多風離畢則多雨宿軫則雨宿井則風雨以其气相感故謂星之有好風好雨也福極天之所命者而人主制其權教養之而可以使之壽厚之而可以使之富節其邊而可以使之康寧教之而可以使之攸好徳不傷之而可以使之考終命然有養之厚之節之教之不傷之所不能及者故必有潛移默奪於冥冥之中此所以爲位育之極功而居九疇之終也

昔王荊公曾文定公皆有洪範傳其論精美遠出二劉二孔之上然予以爲先儒之說亦時有不可廢者因頗折衷之復爲此傳若皇極言予攸好徳卽五福之攸好徳而所謂錫福者錫此而巳箕子丁寧反復之意最爲深切古今注家未之及也不敢自謂有得箕子之心於千載之下然世之君子因文求義必於予言有取焉矣

○大衍解

大衍者何也所以求卦也卦必衍之而後成也衍法因蓍而起蓍之半故爲五十也其衍以四十八進退離合成陰陽老少之畫與其初掛之一亦不盡五十故用四十九也衍之變自分二而定也其掛其揲其扐所以衍之也等之四十八而巳矣分而掛掛而揲揲而歸奇乃所以不齊也歸奇者何也四十九之策若得老陽之九除初掛必有十二之餘若得少陰之八必有十六之餘若得少陽之七必有二十之餘若得老陰之六必有二十四之餘其所餘之數不揲而歸之扐者此所謂治數之法舉其要也九具於揲則三奇見於餘六具於揲則三偶見於餘七具於揲則二偶一奇見於餘八具於揲則二奇一偶見於余不必反觀其在揲之數而巳舉其要此所以爲營之終也其曰幹之策二百一十有六坤之策百四十有四二篇之策萬有一千五百二十何也此揲之以四之數也掛扐𨿽舉其要而七八九六之數仍以在揲之策爲正掛扐十二無當於太陽之九而揲四之三十六則九也掛扐十六無當於少陰之八而揲四之三十二則八也掛扐二十無當於少陽之七而揲四之二十八則七也至於太陰之六𨿽其數相當而以前三者爲比亦必揲數之二十四而爲六也故七八九六者自揲之以四而取也陽道盈而主進太陽進之極而數最多極則退矣故爲少陰之三十二陰道乏而主退太陰退之極而數最少極則進矣故爲少陽之二十八若掛扐之策因過揲而見者也故陽本進而反見其退而數之少至於十二陰本退而反見其進而數之多至於二十四此歷象逆行之術也故曰

揲之以四以象四時又曰當奇之日而歸奇以象閏也閏也者時與日之餘也

○天子諸侯無冠禮論精確深醇精確是其識深醇則所資於養者遠矣

儀禮有士冠禮無天子諸侯冠禮非逸也記曰無大夫冠禮而有其昏禮古者五十而後爵何大夫冠禮之有公侯之有冠禮夏之末造也天子之元子猶士也天下無生而貴者也繼世以立諸侯象賢也明天子諸侯大夫之無冠禮也冠者將責爲人子爲人弟爲人臣爲人少之禮故冠必有主人孤子則父兄戒宿蓋父兄以成人之禮責子弟也天子爲元子之時以士禮冠所謂有父在明晰則禮然也設不幸君終世子未冠則冕而踐阼斯爲踐阼之禮而巳矣巳奉宗統君臨天下將又責之爲人子爲人弟爲人臣爲人少之禮乎家語稱孔子答孟懿子之問吾取焉曰古者王世子𨿽幼其卽位則尊爲人君人君治成人之事者何冠之有曰諸侯之冠異天子與曰君薨而世子主喪是亦冠也巳人君無所殊也諸侯之有冠禮也夏之末造也此孔子之遺言也益以祝雍頌公冠之篇焉則誣矣公冠曰公冠自爲主迎賓揖升自阼立於席旣醴降自阼饗之以三獻之禮無介無樂皆玄端其酬幣朱錦采四馬其慶也天子儗焉曰自爲主曰賓降阼嫌尊矣夫非爲人子爲人弟爲人臣爲人少之禮也且禮自上達而曰天子儗冠冠字疑焉字之誤何也此非孔氏之言也周衰先王之禮不具傳者旣失其本但知其略而欲求之破的之言宋儒亦俚俚坐此於詳而不知禮之失在於略而又患於求詳之過公冠又曰公冠四加玄冕左傳季武子曰君冠必以祼享之禮行之以金石之樂節之以先君之祧處之玉藻曰始冠緇布冠自諸侯下達冠而敝之可也玄冠組纓天子之冠也緇布冠繢績諸侯之冠也一句收足蓋務爲天子諸侯士庶之別而不知先王制冠禮之義所以同之於士庶者也

○公子有宗道論【不刋之解義兼注疏發明淺學如何措手】明暢深醇不爲一切駝騁自喜之習凡經術文當以此爲法如此手筆歐曾集中亦屬得意文字如蘓氏父子不能構也

大傳曰有小宗而無大宗者有大宗而無小宗者有無宗亦莫之宗者公子是也公子有宗道公子之公爲其士大夫之庶者宗其士大夫之嫡者公子之宗道也夫公子者別爲祖者也何以爲宗也曰公子非宗也一句冒得全不爲宗而宗之道出焉耳公子之大宗者公也巳自別於正體無大宗矣𨿽其子爲繼別之宗猶繼禰也迨五世當遷而後不遷之宗於是乎出未及五世猶小宗也所以謂之小宗而無大宗也公子𨿽無趁手轉下大宗而不可謂之非大宗之祖𨿽爲大宗之祖而未及乎繼禰之子所以謂之有大宗而無小宗也公子一人焉而巳無大宗是有無宗也無小宗是亦莫之宗也故曰公子非宗也非宗故謂之別子別子故爲之祖爲之祖故公子之公爲其士大夫之庶者宗其士大夫之嫡者而宗之道於是乎出先王之立宗大抵因別子之嫡庶而巳二世之庶宗其繼禰者之嫡三世之庶宗其繼祖者之嫡四世之庶宗其繼曾祖者之嫡五世之庶宗其繼髙祖者之嫡而爲小宗之道出矣六世之庶宗其繼別者之嫡而爲大宗之道出矣小宗四大宗一並而爲五宗而其變至於無窮皆自於公子故曰不爲宗而宗之道出焉也以上自釋經旨以下駁鄭鄭氏曰公子不得宗君君命嫡昆弟爲之宗使之宗之所宗者嫡此段甚爲支離駁之極當則如大宗死爲之齊衰九月其母則小君也爲其妻齊衰三月無嫡而宗庶則如小宗死爲之大功九月其母妻無服公子惟已而已則無所宗莫之宗是公子有此三事也鄭以此爲公子之宗道則非別子爲祖之義矣夫宗有散有合族人不得以戚君於是乎散故號別子者以之別子爲祖繼別爲宗繼禰爲小宗於是乎合故號爲小宗者以之先王之道由祖而宗猶木之有本而爲枝也得其祖則兄弟相宗而宗之法行不得其祖則兄弟不相宗而別子之義起今使公子自相宗夫公子不得祖先君矣宗於何生精確不磨且非先君之正體皆庶也輕一語收足力味俱全而鄭又爲嫡庶之說過矣別子者宗之始也不可以亂故先王正其始正其始者正其別也魯之三桓鄭之七穆古之遺制也化掉�不化中閒證據有體有法

○尙書敍錄𨿽亦從文字化緣起見然其議自不可易至行文煩簡合度伸縮如意工文諸家莫與之京

某少讀尙書卽疑今文古文之說後見吳文正公敍錄忻然以爲有當於心揭曼石稱其綱明目張如禹之治水信矣自是數訪其書未得也己亥之歲讀書於鄧尉山中頗得深究書之文義益信吳公所著爲不刋之典因念聖人之書轉筆深遠存者年代久遠多爲諸儒所亂其可賴以別其眞僞惟其文辭格制之不同後之人𨿽悉力摸擬終無以得其萬一之似學者由其辭可以達於聖人而不惑於異說今伏生書與孔壁所傳其辭之不同固不待於別白而可知昔班固志藝文有尙書二十九篇古經十六卷古經漢世之僞書別於經不以相混蓋當時儒者之愼重如此而唐之諸臣不能深考十猥以晚雜亂之書定爲義疏而漢魏專門之學遂以廢絕夫書之厄已至矣伏生掇拾於流亡之餘以篤老之年廑廑垂如綫之緒於其女子之口千萬世之下因是可以稍見唐虞三代之遺而可不知所愛惜哉曲折盡意直入韓歐之室朱子蓋有所不安而未及是正吳公寔有以成之而今列於學官者旣有著令薦紳先生莫知廣石渠白虎之異義學者蹈常習故漫不復有所尋省以數百年雜亂之書表章於一代大儒之手而世亦莫能以尊信之可嘆也巳余未見吳公書乃依髣其意釐爲今文如左而存其敍錄於前以俟他日得公書參考焉

○孝經敍錄

孝經一篇十八章河間顏芝所藏芝子貞出之孝經古孔氏一篇二十二章孔氏壁中所藏魯三老獻之漢世傳孝經有長孫氏江氏後氏翼氏四家而古文絕無師授至劉向校定並除卒以十八章爲定魏晉以後王肅韋昭謝萬徐整之徒注者無慮百家莫有言古文者蓋古文並於十八章而孔氏之別出者廢巳久矣隋劉炫始自離析增衍以合二十二章之數著稽疑一篇當時遂以爲孔傳復出而儒者固巳嘩然謂炫自作炫又僞造連山魯史等百卷則炫之書又可信哉故嘗以古文孝經與古文尙書俱自孔氏而廢興隱見於漢隋之際其迹略同而其可疑一也晉穆帝永和十一年及孝武大元元年再聚羣臣共論經義荀昶撰進孝經諸說以鄭氏爲宗其後陸澄謂爲非玄所注唐開元七年詔羣臣集議史官劉子玄遂請行孔廢鄭夫子玄以爲非鄭之注可矣因欲以廢經而用劉炫之古文豈不過哉當是時儒者盡非子玄天子卒自注定從十八章仍八分禦札勒於石碑世謂之石臺孝經宋咸平中詔邢昺杜鎬等依以爲講義而司馬溫公指觧猶尊用古文其意詆今文爲他國疏遠之僞書蓋見新羅日本之別序而近忘京兆之石臺也元吳文正公始斥古文之僞因朱子刋誤多所更定今予一從石本獨其章名乃梁博士皇甫偘之所標非漢時之所傳故悉去之予又著其說曰大哉孝之道非聖人莫之知也昔孔子嘗不對或人之問禘矣其言明王之以孝治天下至於刑四海事天地言大而理約豈非極萬殊一本之義意其所以告曾子者如此哉𨿽然其書非孔氏之舊也宋元大儒固卓然獨見於千載之下以破諸儒之惑矣然其所去者是矣而所存者又未必純乎孔氏之舊也則莫若俱存之自秦火之後諸儒區區掇拾而文藝之全者尠矣非孔子復生莫之能復也今世所存如孝經家語大小戴之記要以爲有聖人之微言故莫若俱存之而待學者之自擇也

○經序錄序﹝代﹞

予昔承乏汴藩因識宗室西亭公修學好古有河間大雅之風嘗得唐李鼎祚周易集傳槧版行於世又爲諸經序錄凡爲經之傳注訓詁者皆載其序之文使世之學者不得見其書而讀其序固巳知其所以爲書之意庶以廣其見聞而不安於孤陋實嘉惠後學之盛心也昔孔子修述先王之經以教其門人傳之世世不絕遭秦燔書漢儒存亡繼絕不遺餘力自此六藝稍稍備具太常之所總領凡四十博士而古文尙書毛詩谷梁左氏春秋𨿽不立學官猶推髙第爲講郎給事近署而天子時會羣儒都講親制臨決所以网羅遺軼博存眾家其意遠矣沿至末流旋復放失則鄭王之易自出費氏而賈逵馬鄭爲古文尙書之學孔氏之傳最後出三禮獨存鄭注春秋公谷浸微傳詩者毛詩鄭箋而巳唐貞觀間始命諸儒粹章句爲義疏定爲一是於是前世儒者僅存之書皆不復傳如李氏易解後人僅於此見古人傳注之一二至啖助以巳意說春秋史氏極詆其穿鑿蓋唐人崇進士之科而經學幾廢故楊綰鄭餘慶鄭覃之徒欲拯其獘而未能也宋儒始以其自得之見求聖人之心於千載之下然𨿽有書成而多所未盡賴後人因其端以推演之而淳佑之詔其書巳大行於世勝國遂用以取士本朝因之而學校科舉之格不免有唐世義疏之獘非漢人宏博之規學士大夫循常守故陷於孤陋而不自知也予自屏居山林得以徧讀諸經竊以意之所見常以與今之傳注異者至如理象之殊而圖書大衍用九用六之論未能定也古今文之別而豫章晚出之書未能釐也三百篇之全而桑間濮上之滛音未能黜也褒貶實錄之淆亂而氏族名字日月地名之未能明也郊丘混而五天帝昆侖神州之一而始祖之祭不及羣廟也洪範以後金縢召洛二誥之疏脫非朱子之遺命也開慶師門之傳非鄭氏之奧義也紹興進講之書非三傳之專學也則王栢金履祥吳澄黃澤趙汸卓越之見豈可以其異而廢之乎歐陽子曰六經非一世之書其將與天地無終極而存也以無終極視千歲於其間頃刻耳則予之待於後者無窮也嗟夫士之欲待於無窮者其不拘牽於一世之說明矣道遠不能與西亭公訂正其疑義而序其略如此云

○易圖論上

易圖非伏羲之書也此邵子之學也昔者庖羲氏之王天下也仰則觀象於天俯則觀法於地觀鳥獸之文與地之宜於是始作八卦以通神明之徳以類萬物之情蓋以八卦盡天地萬物之理宇宙之間洪纖巨細往來升降生死消息之故悉著之於象矣後之人苟以一說求之無所不通故𨿽陰陽小數納甲飛伏坎離塡補卜數隻偶之類人人盡自以爲易而要之皆可以易言也吾嘗論之以爲易不離乎象數而象數之變至於不可窮然而有正焉有變焉卦之所明白而較著者爲正旁推而衍之者爲變卦之所明白而較著者此聖者之作也執其無端以冒乎天下旁推而衍之是明者之述也由其一方以達於聖人伏羲之作止於八卦因重之如是而已矣初無一定之法亦無一定之書而剛柔之上下陰陽之變態極矣夏爲連山商爲歸藏周爲周易經別之卦其數皆同𨿽三代異名而伏羲之易卽連山而在連山卽歸藏而在歸藏卽周易而在周易未嘗別有所謂伏羲之易也後之求之者卽其散見於周易之六十四卦者是巳今世所謂圖學者以此爲周之易而非伏羲之易別出橫圖於前又左右分析之以象天气謂之圜圖於其中交加八宮以象地類謂之方圖夫易之於天气地類蓋詳矣奚俟夫圖而後見也且謂其必出於伏羲旣規橫以爲圜又塡圜以爲方前列六十四於橫圖後列一百二十八於圜圖太古無言之教何如是之紛紛耶諸經遭秦火之厄易獨以卜筮存漢儒傳授甚明𨿽於大義無所發越而保殘守缺惟恐散失不應此圖交疊環布遠出姬孔之前乃棄而不論而獨流落於方士之家此豈可據以爲信乎大傳曰神無方易無體夫卦散於六十四可圜可方一入於圜方之形必有曲而不該者故散圖以爲卦而卦全紐卦以爲圖而卦局邵子以步算之法衍爲皇極經世之書有分杪直事之術其自謂先天之學固以此要其旨不叛於聖人然不可以爲作易之本故曰推而衍之者變也此邵子之學也

○易圖論下

或曰自孔子贊易今世所傳易大傳者𨿽不必盡出於孔氏而豈無一二微言於其間子之不信夫易圖以爲邵子之學則然矣而邵子之所據者大傳之文也不曰易有太極太極生兩儀兩儀生四象四象生八卦乎此其所謂橫圖者也又不曰天地定位山澤通气雷風相薄水火不相射乎此其所謂伏羲卦位者也又不曰帝出乎震齊乎巽相見乎離致役乎坤說言乎兌戰乎乾勞乎坎成言乎艮乎此其所謂文王卦位者也曰此非大傳之意也邵子謂之云耳夫易之法自一而兩兩而四四而八其相生之序則然也八卦之象莫著於八物而天地也山澤也雷風也水火也是八者不求爲偶而不能不爲偶者也帝之出入傳固已詳之矣以八卦配四時夫以爲四時焉則東南西北緊是焉定非文王易置之而有此位也蓋說卦廣論易之象數自三才以至於八物四時人身之眾體與天地間之萬物何所不取所謂推而衍之者也此孰辯其爲伏羲文王之別哉𨿽圖與傳無乖剌然必因傳而爲此圖不當謂傳爲圖說也且邵子謂先天之旨在卦气傳何爲捨而曰天地定位後天之旨在入用傳何爲捨而曰帝出乎震傳言卦爻象變詳矣而未嘗一言及於圖所可指以爲近似者又不過如此自漢以來說易者今𨿽不多見然王弼韓康伯之書尙在其觧前所稱諸章無有以圖爲說者蓋以圖說易自邵子始吾怪夫儒者不敢以文王之易爲伏羲之易而乃以伏羲之易爲邵子之易也不可以不論

○易圖論後

或曰子以易圖爲非伏羲之舊固巳明矣若夫河以通幹出天苞洛以流坤出地符所謂河圖洛書可廢耶蓋宋儒朱子之說精矣曰此愚所以恐其說之過於精也夫事有出於聖人而在學者有不必精求者河圖洛書是也聖人聰明睿智徳通於天符瑞之生出於世之所創見而奇偶法象之妙足以爲作易之本理亦有然者然曰河圖洛書聖人則之者此大傳之所有也通乾流坤天苞地符之文五行生成戴九履一之數非十傳之所有也以彼之名合此之迹以此之迹符彼之名不與大易同行不藏於博士學官而千載之下山人野士持盈尺之書而曰古之圖書者如是此其付受固巳沈淪詭祕而爲學者之所疑矣𨿽其說自以爲無所不通然此理在人仁者知者皆能見之龍虎之經金石艸木之卜軌﹖﹖木片﹖占算之術隨其所自爲說而亦無不合豈必皆聖人之爲之乎大傳曰包羲氏之王天下也仰則觀象於天俯則觀法於地夫天地之間何往非圖而何物非書也哉揭圖而示之曰孰爲上下孰爲左右孰爲乾兌離震孰爲巽坎艮坤天之告人也何其瀆因其上下以爲上下因其左右以爲左右因其乾兌離震以爲乾兌離震因其巽坎艮坤以爲巽坎艮坤聖人之效天也何其拘且彼所謂效變化則垂象者毫而析之又何所當也使二圖者果在如今所傳然其所謂精蘊者聖人固巳取而歸之易矣求圖書之說於易可也子產曰天道遠人道邇天者聖人之所獨得一人者聖人之所以告人者也告人以天人則駭而惑告人以人人則樂而從故聖人之作易凡所謂深微悠忽之理舉皆推之於庸言庸行之間而卦爻之象吉凶悔吝之詞不亦深切而著明也哉聖人見轉蓬而造車觀鳥迹而制字世之人求爲車之說與夫書之義則有矣而必轉蓬鳥迹之求愚未見其然也孔子贊易刪連山歸藏而取周易始於幹而終於未濟則圖書之列粲然者莫是過矣今夫冶之所貴者範而用者不求範而求器也耕之所資者耒而食者不求耒而求粟也有圖書而後有易有易則無圖書可也故論語河不出圖與鳳鳥同瑞而巳顧命河圖在東序與兌弓和矢同寶而巳是故圖書不可以精�於易者精於圖書者也惟其不知其不可精而欲精之是以測度摹擬無所不至故有九宮之法有八分井文之畫有坎離交流之卦與夫孔安國歆向楊雄班固劉牧魏華父朱子發張文饒諸儒之論或九或十或合或分紛紛不定亦何足辯也

歸先生文集卷之一

●歸先生文集卷之二

吳郡歸有光著

門人王執禮校

議

◆議

備倭事略

禦倭議

三途並用議

馬政議

○備倭事略

倭寇犯境百姓被殺死者幾千人流離遷徙所在村落爲之一空迄今踰月其勢益橫州縣廑廑嬰城自保浸滛延蔓東南列郡大有可慮卽今賊在嘉定有司深關固閉任其殺掠巳非仁者之用心矣其意止欲保全倉庫城池以免罪責不知四郊旣空便有剝膚之勢賊气益盛資糧益饒並力而來孤懸一城勢不獨存此其於全軀保妻子之計亦未爲得也見今賊徒出沒羅店劉家行江灣月浦等地方其路道皆可逆知欲乞密切差兵設伏相機截殺彼狃於數勝謂我不能軍往來如入無人之地出其不意可以得志古之用兵惟恐敵之不驕不貪法曰卑而驕之又曰利而誘之今賊正犯兵家之忌可襲而取也訪得吳淞所一軍素號精悍倭賊憚之呼爲白頭虫去歲宗百戶馮百戶見倭船近城倉卒與敵爲其所殺有司不加矜卹反歸罪於二人自後人以爲戒又城壁崩圯半落海中且累年不給軍糧士皆饑疲往往乞食道路遂致新城失陷翻爲賊巢嘉定上海之勢日以孤危今乞召新城失事指揮令收還散卒許以贖罪要以厚賞俾於賊所入嘉定及往南翔等要路阻陿之處長鎗勁弩設伏以待之又新城敗散之餘所存約二百餘人人數寡少乞募沿海大姓沈濮蔡嚴黃陸等家素能禦賊及被其毒害者並合爲一專爲伏兵及往來遊擊賊自不敢近太倉嘉定松江矣且因新城之軍俟便襲擊城可復襲而有也法曰善守者守其所不攻又曰使敵人不得至者害之也今所謂守城者徒守於城之內而不知守於城之外惴惴然如在圍城之中賊未至而已先自困矣畏首畏尾身其餘幾故唇亡而齒寒魯酒薄而邯鄲圍夫蘇州之守不在於婁門而在於昆山太倉太倉之守不在於太倉而在於劉家港此易知也今賊掠羅店等處巳盡必及南翔賊據南翔奪民船以入吳淞江一日可至葑門卽蘇州危矣南過唐行則松江危矣今聞又至太倉昆山等處卽常熟危矣故欲害之使不得至所以爲守也然所謂設伏爲奇兵又時出正兵相爲表裏而後可也又嘉定近海爲內地保障其縣令恇怯不知兵乞委任百姓所信向如任同知董知縣武指揮等協力主決兵事知縣備辦糧食不得從中沮撓儻有疏虞卽蘇松二郡不可保矣又考得白茆舊有白茆寨劉家港舊有劉家港寨靑浦舊有靑浦寨此皆前朝撥置軍士備倭之所蓋以春夏巡哨秋冬還衛又白茆吳塘茜涇劉家港甘市等處各有煙墩烽火相接以此見往時被倭之迹今疏闊如此欲以一城自固不可得也又訪得賊中海島夷洲眞正倭種不過百數其內地亡命之徒固多而亦往往有被刼掠不能自拔者近日賊搶婁塘羅店等處驅率居民挑包其守包之人與吾民私語言是某府州縣人被賊脇從未嘗不思鄕裏但巳剃髮從其衣號與賊無異欲自逃去反爲州縣所殺以此只得依違苟延性命愚望官府設法招徠明以丹靑生活之信務在孤弱其黨賊勢不久自當解散此古人制夷遏盜之長策也又聞民間不見官府出軍以爲當俟請旨湏大軍之至竊見祖宗於山東淮浙閩廣沿海設立衛所鎭戍連絡每年風候調發舟師出海後又設都指揮一員統領諸衛專以備倭爲名今倭賊馮陵所在莫之誰何但見官司紛紛抽點壯丁及原役民快皆素不教練之民驅之殺賊以致一人見殺千人自潰徒長賊气使海外蠻夷聞之皆有輕中國之心非祖宗設立沿海軍衛之意也當事者拘礙文法動以擅調官軍爲觧竊伏讀大明律擅調官軍一欵其暴兵卒至欲來攻襲事有警急及程途遙遠者並聽從便火速調撥軍馬乘機剿捕若寇賊滋蔓應合會捕者鄰近衛所𨿽非所屬亦得調發策應若不卽調遣會合或不卽申報上司及鄰近衛所不卽發兵策應者與擅調官軍罪同此各衛得自調撥策應之明文也今賊殺害人民搖動畿輔蘇松內地城門經月不開百姓喁喁各衛擁兵深居賊在近郊不發一矢忍以百萬生靈餌賊幸其自退豈可得哉夫以沿海之衛自足備禦今獨民兵支吾玩愒養寇及其必不可巳然後請旨動調大軍夫以民兵則气力孱弱以大軍則事體隆重是虛設沿海數百萬之兵也況大軍之至吾民饜飽豺狼之腹巳久矣賊聞天兵旣下倏忽遁去𨿽貔貅百萬悵望空波徒使百姓騷然而巳乞蚤爲裁處遵照大明律軍政調撥策應庶殄滅有期不煩朝廷動調大軍實地方生靈之幸

○禦倭議

日本在百濟新羅東南大海中依山島以居當會稽東與儋耳相近而都於邪摩堆所謂邪馬臺也古未通中國漢建武時始遣使朝貢前世未嘗犯邊自前元於四明通互市遂因之鈔掠居人而國初爲寇始甚然自宣徳以後金綫島之捷亦無復有至者矣今日啟戎召釁實自中國姦民冒禁闌出失於防閒事今巳往追悔無及但國家威靈所及薄海內外罔不臣貢而蕞爾小夷敢肆馮陵魏正始中宣武於東堂引見髙麗使者以夫余涉羅之貢不至宣武曰髙麗世荷上將專制海外九夷黠虜實得徵之方貢之愆責在連率故髙麗世有都督遼海徵東將軍領東夷中郎將之號今世朝鮮國𨿽無專徵之任而形勢實能制之況其王素號恭順倭奴侵犯宜可以此責之不然必興兵直搗其國都系累其王始足以伸中國之威如前世慕容皝陳稜李績蘇定方未嘗不得志於海外而元人五龍之敗此由將帥之失使中國世世以此創艾而甘受其侮非愚之所知也顧今日財賦兵力未易及此獨可爲自守之計所謂自守者愚以爲祖宗之制沿海自山東淮浙閩廣衛所繹絡能復舊伍則兵不煩徵調而足而都司備倭指揮俟其來於海中截殺之則官不必多置提督總兵而具柰何不思復祖宗之舊而直爲此紛糿也所謂必於海中截殺之者賊在海中舟船火器皆不能敵我也又多饑乏惟是上岸則不可禦矣不禦之於外海而禦之於內海不禦之於海而禦之於海口不禦之於海口而禦之於陸不禦之於陸則嬰城而巳此其所出愈下也宜責成將領嚴立條格賊敗於海者爲上功能把截海口不使登岸亦以功論賊從某港得入者把港之官必殺無赦其有司閉城坐視四郊之民肝腦塗地者同失守城池論庶民知效死而倭不能犯矣

○三途並用議

某爲都水司試吏太子太傅司空公以章奏課諸進士承命作三途並用議

議曰所謂三途者進士也科貢也吏員也國初用人有徵聘有經明行修有人材有賢良方正有才識兼人有楷書有童子諸科其後率多罷廢承平以來專用進士科貢吏員是三者初未嘗廢而邇者欲新天下之吏治於科貢吏員之中稍加不次之擢故有三途並用之說其實前此未嘗不並用也愚以爲朝廷欲收用人之實效於科貢吏員所宜加之意者當先淸其源蓋淸其源而後其末流可治也今進士之與科貢皆出學校皆用試經義論策試進士不中入國子爲舉人監生試舉人不中循年貲而貢之入國子爲歲貢監生非若漢世賢良孝廉對策與博士弟子判然爲二其實一途而巳然進士升於禮部爲髙選舉人之下第與歲貢國家亦不輕以待之故使之學於太學以觀其成苟成矣𨿽任以進士之官可也今成均教養之法不具獨令以資歷待選而巳非復如古之舍法此其科貢之源不淸也吏員之在古本與士大夫無別異迨後流品旣分遂爲異物士人不復肯詘辱於此故本朝資格吏員崇者止於七品多用爲掾幕監當筦庫之職非保薦不得爲州郡則吏道本不可與儒者並然其始皆自藩憲衛府州縣所署置貓有前代辟舉之遺法而今則自始爲吏先責其輸納自提控以下至於吏典但以所輸之貲第其出身之等差此吏員之源未淸也夫欲使舉貢之得人在於修太學之法而科貢可用矣欲使掾幕監當管庫之得人在於遵辟舉之舊而掾幕監當筦庫可用矣然吏者止可以循資如祖宗之制非得與科貢並也愚於科貢猶有說焉會試有甲乙榜蓋乙榜卽亦舉人之中式者特限於欽定之制額故次之乙榜授以教職其實進士無異今特以敗捲置乙榜而以乞恩者槪與教職則教官之選輕矣歲貢本以州縣之俊如往年所謂選貢者今不本洪武舊制而專累日月則歲貢無少俊者可施以成均之教矣愚又怪夫今之未有以淸其源而壅其源者又不止也自納粟買馬穵運納級之例日開吏道雜而多端官方所以日繆也而科貢吏員皆繇此而妨閼矣故欲振飭吏治莫若淸其源而無壅之凡此皆於格例之中修其廢壞耳於此二者其源旣淸於格例巳復其常而於其間簡其卓異加不次之擢蓋天下奇俊之士少而中庸之士多王者之道先爲其法以就天下中庸之士而精神運用獨可於奇俊之士加於其法之外而不爲法之所限此其所以能鼓舞一世之人材也或曰子謂吏道不得與儒並先朝如尙書徐熙知府況鐘皆玉顯用者何也曰此又不可以吏之途論也蓋先朝用人時取之常格之外宋景濂一代文章之宗楊士奇三朝輔相之首皆以布衣特起乃遂掌帝制典機密豈謭謭於循塗者蓋自古中世猶未嘗不事旁招俊乂博采聲望側席幽人思遲多士今百餘年寥寥未之見而專以資格進敍今亦頗苦其膠束伏隘而未能曠然也是以思爲三途並用之說愚以爲非大破因循之論考國家之故事追三代兩漢之髙蹤以振作鼓舞一世之人材恐不足以剗累世之宿獘而收用人之實效也謹議

○馬政議

竊惟古之馬惟養於官而其養之於民者官初無所與司馬法甸出長轂牛馬及所謂萬乘千乘百乘此皆寓兵於農有事則賦調而官不與知也惟其養於官者如周禮校人牧圉之屬與月令所載其養之�法備盡此則官之所自養也夫周之時旣養馬矣而民之馬官有不與是以民各自以其力養己之馬而無所不盡其心故有事徵發而車與馬無不辦也漢之苑馬卽校人之王馬而民間私牧官無所與而皆得以自孳息故街巷有馬而橋姚以致馬千匹逮武帝伐胡馬少而始有假母歸息之令亦兵興一切之制非久用也秦漢以來唐馬最盛皆天子所自置監牧其擾不及於民而馬之盛如此我國家苑馬之設卽其遺意然又於兩京畿河南山東編戶養馬乃又兼宋人保甲之法蓋不獨養於官而又養於民也今監牧之馬未見蕃息民間牧養又日以耗且以今畿郡之養馬言之夫馬旣系於官而民以爲非民之所有官旣委於民而官以爲非官之所專馬烏得而不獘自其立法之初巳知其獘必至於今日也且天下有治人無治法苟能如其舊而得人以求實效亦未嘗不可以藉其用也今保馬旣不可變而於其間又不能守其舊往往數爲紛更循其末流而不究其本始愈變而愈獘必至於不可復爲而後巳此今日天下之事皆然而非獨馬政也嘗考洪武初制令有司提調孳牧江南十一戶共養馬一匹江北五戶共養馬一匹以丁多之家爲馬頭專養一馬余令津貼以備倒失買補每二歲納駒一匹又立羣頭羣長設官鑄印與守令分民而治有牧馬艸場又免其糧艸之半每加優卹使有司能責實而行之常使民得養馬之利則馬亦何憂於不蕃也今顧不能修其舊而徒以法之獘而亟變之則天下安得有善法夫令民養馬國家之意本欲得馬而巳而有所謂本色折色何爲也責民以養馬而又責其輸銀如此則取其銀可矣而又何以馬爲於是民不以養馬爲意而以輸銀爲急矣牧地本與民養馬也而徵其子粒又有加增子粒如此則遂並之田稅而巳而又何以責之馬戶於是民不以養馬爲意而以輸子粒爲急矣養馬者課其駒可也不用其駒而使之買俵於是民不以養馬爲意而以買俵爲急矣夫折色之議本因江南應天太平等處非產馬之地變而通之𨿽易銀可也遂移之於河北今又變賣種馬而徵其艸料原今變者之意專欲責民之輸銀而非責民之養馬也官旣無事於養馬而獨規目前之利民復恣爲姦僞而爲利巳之圖有駒不報而攻於欺隱不肯以駒備用而獨願以銀買俵至或戕其孕字絕其遊牝上下交徵利以相欺而巳衛文秉心塞淵致騋牝之三千魯僖以思無邪致馬之斯䢐夫官民一於爲利以相欺何望於馬之蕃息乎今之議者又方日出新意以變賣馬之半爲未盡因欲盡賣種馬而惟以折色徵觧略不思祖宗立法之深意可爲太息也夫河北之人驍健良馬冀之所產昔人所以謂此地王不得無以王霸不得無以霸者也今舉冀之良產盡棄之一旦國家有事西邊之馬可得以爲畿內用乎古語曰變而不如前易而多所敗者亦不可不復也今欲講明馬政必盡復洪武永樂之舊江南折色可也畿輔河南山東之折色不可也艸場之舊額可淸也子粒不可徵也官吏之侵漁可黜可懲也而管馬官羣長獸醫不可省也行馬復之令使民得寬其力民知養馬之利則𨿽官馬亦以爲巳馬矣又修金牌之制通關互市益得好馬別賦之民以爲種馬而有司加督視之洪武永樂之舊猶可復也蓋修茶馬而渥窪之產至矣弛艸地而埛牧之息繁矣卹編戶恣芻牧而烏倮橋姚之富臻矣故曰車騎天下之武備也其所以壯神京防後患者豈淺淺哉抑古之相衛邢洺皆有馬監卽皆今之畿輔地也如使盡核官民所耕佃牧馬艸場盡出之與夫羣不墾者皆立埄堆以爲監失之地而盡歸於苑馬宋人戶馬保馬之法𨿽罷之可也何必規規然沿其末流而日事紛更乎

歸先生文集卷之二

●歸先生文集卷之三

吳郡歸有光著

門人周詩校

書一

◆書一

答顧伯剛書

示徐生書

山捨示學者

與潘子實書

論三區賦役水利書

上方參政書

答兪質甫書

論禦倭書﹝代﹞

上趙侍郎書﹝代﹞

奉熊分司水利集並論今年水災事宜書

寄王太守書

遺王都禦使書﹝代﹞

○答顧伯剛書

日月有光頓首伯岡足下比承厚意非言所能謝更辱教誨以順應之說捧讀數過鈢用嘆服論語之書孔子與其門人論學者最詳其答諸子之問仁曰非禮勿視非禮勿聽非禮勿言非禮勿動曰其言也訒出門如見大賓使民如承大祭巳所不欲勿施於人皆自其用處言之未甞塊然獨守此心也易大傳曰易簡而天下之理得矣人心本與天地爲一三代以後直爲不能易簡不能與天地相似日用動作至於所以爲天下國家往往增私長知用計用數無非吾性之贅疣故其治也非三代之治而其亂也其極至於三代之所未嘗有來教推順應之說而以禪授放伐言之可謂發眀無遺蘊矣但以忠恕於一貫有精粗之異竊恐猶有所未安所謂吾道一以貫之孔子之所以爲一者蓋特有所指而未發其實指忠恕而爲言也曾子因門人未達始復眀言之若言夫子之道只是忠恕一件以貫之耳無他道也子貢問一言而可以終身行之者其恕乎恕所以終身行之卽忠恕所以一以貫之也豈可區別爲聖人之一貫而謂之精學者之忠恕而謂之粗哉忠恕本無聖賢之別而在學者工夫分界自有生熟之殊賢人所以近於聖人聖人之所以與天爲一卽此忠恕而巳子貢曰我不欲人之加諸我也亦我欲無加諸人此子貢能服膺夫子之教而行之故夫子深喜之而曰賜也非爾所及也先儒乃以爲非子貢所及忠恕之事苟子貢不能及而何望於後之學者道之在天下易簡而巳聖人則從容自中乎道學者則孳孳修復乎此均之盡乎心而巳所謂充拓得去天地變化艸木蕃其實一忠恕也故一以貫之而後可以終身行之豈可斷截忠恕二字顓獨以爲學者之事耶承下問■﹝忄貇﹞■﹝忄貇﹞並以鄙見請質焉有光白

○示徐生書

徐生倬學於餘四年矣世學之卑志在科舉爲第一事天下豪傑方揚眉瞬目羣然求止於是生非爲科舉文不以從予予不爲科舉文亦無由得生然予之期於生者世未之知也今年正月予遊金陵生爲書數百言汲汲乎恐其志之不遂而憂予之去而失所助也予未有以答及是予將計偕北上生愈不自聊賴復爲書乞所以爲學者夫聖人之道其迹載於六經其本具於吾心本以生之迹以徵之燦然炳然無庸言矣心之蒙弗亟開而假於格致之功是故學以徵諸迹也迹之著莫六經若也六經之言何其簡而易也不能平心以求之而別求講說別求功效無怪乎言語之支而蹊徑之旁出也生其敏勵以翼志靜默以養實檢約以遠恥凝神定气於千載之上六經之道必有見乎其心矣苟惟浮逞嘩曄與庸同事而口舌是恣曰吾有以異於人人則非獨生欺予予亦欺生也因書以勉生且以貽二三子

○山捨示學者

某疏魯寡聞藝能無效諸君不鄙相從於此竊以爲科舉之學志於得而巳矣然亦無可必淂之理諸君皆稟父兄之命而來某固不敢別爲髙遠以相駭昡苐今所學者𨿽曰舉業而所讀者卽聖人之書所稱述者卽聖人之道所推衍論綴者卽聖人之緒言無非所以明修身齊家治國平天下之事而出於吾心之理夫取吾心之理而日夜陳說於吾前獨能頑然無槪於中乎願諸君相與悉心研究母事口耳剽竊以吾心之理而會書之意以書之旨而證吾心之理則本原洞然義趣融液舉筆爲文辭達義精去有司之程度亦不遠矣近來一種俗學習爲記誦套子往往能取髙第淺中之徒轉相放效更以通經學古爲拙則某區區與諸君論此於荒山寂寞之濱其不爲所嗤笑者幾希然惟此學流傳敗壞人材其於世道爲害不淺夫終日呻吟不知聖人之書爲何物眀言而公叛之徒以爲攫取榮利之資要之窮達有命又不可必淂其得之者亦不過酣豢富貴蕩無廉恥之限𨿽極顯榮秪爲父母鄕裏之羞願與諸君深戒之也

○與潘子實書

有光頓首子實足下頃到山中登萬峯得足下讀書處徘徊惆悵不能自歸深山荒寂無與晤言意之所至獨往獨來思古之人而不得見往往悲歌感慨至於淚下科舉之學驅一世於利祿之中而成一番人材世道其敝巳極士方沒首濡溺於其間無復知有人生當爲之事榮辱得喪纏綿縈系不可脫觧以至老死而不悟足下獨卓然不惑痛流俗之沈迷勤勤■﹝忄貇﹞■﹝忄貇﹞欲追古賢人志士之所爲考論聖人之遺經於千百載之下以僕之無似至廑誨語累數百言感發之餘豈敢終自廢棄又竊謂經學至宋而大明今宋儒之書具在而何眀經者之少也夫經非一世之書亦非一人之見所能定而學者固守沈溺而不化甚者又好髙自大聽其言汪洋恣肆而寔無所折衷此今世之通患也故欲眀經者不求聖人之心而區區於言語之間好同而尙異則聖人之志愈不可淂而見矣足下之髙眀必有以警憒憒者無惜教我幸甚

○論三區賦役水利書

有光再拜謹致書眀侯執事竊承眀侯以本縣十一十二十三保之田土荒萊居民逃竄歲逋日積十數年來官於玆土者未嘗不深以爲憂而不能爲吾民終歲之計眀侯戚然於此下詢蒭蕘某生長窮鄕談虎色變安能默然而已竊惟三區𨿽隸本縣而連亙嘉定迆東沿海之地號爲岡身田土髙仰物產瘠薄不宜五穀多種木綿土人專事紡績周文襄公巡撫之時爲通融之法令此三區出官布若干疋每疋準米一石小民得以其布上納稅糧官無科擾民獲休息至弘治之末號稱殷富正徳間始有以一人之言而變易百年之法者遂以官布分俵一縣夫以三區之布散之一縣未見其利而三區坐受其害此民之所以困也夫髙阜之地遠不如低窪之鄕低鄕之民𨿽遇大水有魚鱉菱芡之利長流采捕可以度日髙鄕之民一遇亢旱彌望黃茅白葦而已低鄕水退次年以膏沃倍收瘠土之民艱難百倍也前巡撫歐陽公與太守王公行牽耗之法但於二保三保低湮水鄕特議輕減而於十一十二十三保髙阜旱區卻更增賦前日五升之田與槪縣七八等保膏腴水田均攤三斗三升五合此蓋一時失於精細而遂貽無窮之害小民終歲勤苦私家之收或有不能及三斗者矣田安得不荒逋安得不積此民之所以困也吳淞江爲三州太湖出水之大道水之經流也江之南北岸二百五十里間支流數百引以灌漑自頃水利不修經河旣湮支流亦塞然自長橋以東東流之水猶駛迨夏駕口至安亭過嘉定淸浦之境中間不絕如綫是以兩縣之田與安亭連界者無不荒以三區言之吳淞旣塞故瓦浦徐公浦皆塞瓦浦塞則十一十二保之田不收徐公浦塞則十三保之田不收重以五六年之旱溝澮生塵嗸嗸待盡而巳此民之所以困也生愚妄爲執事者計之其曰復官布之舊乞查本縣先年案卷官布之徵於三區在於某年其散於一縣在於某年祖宗之成法文襄之舊稅一旦可淂而輕變獨不可以復乎今之賦役冊凡縣之官布皆爲白銀矣獨不思上供之目爲白銀乎猶爲官布乎如猶以爲官布則如之何其不可復也古之善爲政者必任其土之所宜以爲貢文襄之意蓋如此卽今常州府有布四萬匹彼無從得布也必市之安亭轉展折閱公私交敝有布之地不徵其布而必責其銀無布之地不徵其銀而必責其布責常州以代輸三區之銀則常州得其便責三區以代輸常州之布則三區得其利此在執事言於巡撫一轉移之間也其二曰復稅額之舊牽耗之法系蘇州一郡之事生愚未敢僣及姑言今日之易行者前王公巳定耗法均攤之田三斗三升五合歉薄之田二斗二升旣而會計本縣薄田太多而三十六萬之外乃增余積米數千王公下有司再審歉薄之田均攤數千之米此王公之意欲利歸於下也有司失於奉行如三區者終在覆盆之下而所存余積之米遂不知所歸欲乞查出前項余積作爲正糧而減三區之額復如其舊此則無事紛更而又有以究王公欲行而未遂之意矣夫加賦至三斗而民逋日積實未嘗得三斗也復舊至五升而民以樂輸是實得升也其於名實較然矣旣減新額又於逃戶荒田開豁存糧照依開墾荒田事例召募耕種數年之間又必有蘇息之漸也其三曰修水利之法吳淞江爲三吳水道之咽喉此而不治爲吾民之害未有巳也先時言水利者不知本原苟狥目前修一港一浦以塞責而巳必欲自原而委非開吳淞江不可開吳淞江則昆山嘉定靑浦之田皆可墾議者不究其本因見沿江種蘆葦之利反從而規取其稅自角直浦索路港諸地悉爲豪民之所占向也私占而巳今取其稅是教之塞江之道也上流旣壅下流安得而不閼乎生愚爲三區之田而欲開吳淞江似近於迂然恐吳淞江不開數年之後不獨三區而三州之民皆病也若夫開瓦浦漑十一十二保之田開徐公浦漑十三保之田此足支持目前下策也生愚聞之古之君子爲生民之計必不肯拘攣於世俗之末議而決以敢爲之志況此三區本縣蕞爾之地在眀侯之宇下得斗升之水可以活矣伏願行此三策庶幾垂死而再蘇之其有徳於吾民甚大又今旱魃爲災眀侯昔日車馬所通瀕河人迹所至之處禾稼僅有存者至於腹裏無復靑艸近經秋潦往往千畝之田枯苗數莖隨水蕩漾而巳救荒之策免租之議此如拯溺捄焚尢不可緩者又今三區無復富戶所充糧役不及中人之產賠貱之累尢不忍言乞念顚連無告之民照弘治間例及太守南岷王公新行事例免其南北運庫子馬役觧戶之類此亦可以少紓目前之急也惟眀侯畱意焉

○上方參政書

月日鄕貢進士歸有光再拜上書行省大人執事恭惟執事以碩徳崇望特膺簡命分司圻甸蓋近世行省宰相之職而於古則君陳畢公保釐之任也古之君子自其平居爲小官之時以至於卿相其身之所至常必欲識天下之賢人才士不必其職分之所當而其心未嘗一日而忘也三吳古稱人才之地執事之來蓋巳數月其亦可以知其人矣而未聞焉夫豈無其人亦或時勢有所不暇於此也某讀書學聖人之道有年矣有司不以其不肖貢於禮部屢進而屢詘然而天子之大臣往往亦知其爲人欲一見之而卒不敢見也以爲士之所守者在是也而天子之大臣乃不以爲罪而亟稱之於人則某之所以自信者其又可知也今自執事開府以來不肖之迹兩及門矣執事亦察其有所爲耶去歲鄕裏惡少妄引戶籍無端之辭以相鉤陷當此之時某蓋以罪人見也執事不以爲罪人而使之揖讓於庭以盡其所欲言以此見古之大臣之度如此也而有司者不察以爲上官所受之詞如此告者必直被告者必負方欲攟摭以入其罪而無所得則蔽之以逃竄之罪誠以數十人之所告無所�當也而上官之人又不可以罪則於其間苟得一罪以爲可以解而巳矣其於愛惜人才培養士气未嘗念及也反令無賴小人得气以去善人喑啞如此可爲太息矣執事於獄詞之上亦有所疑焉而不欲變者豈非以事體纖微更爲回駁非所以委任有司之意此又古之大臣之度如此也今者復有迫切之情告於執事伏惟少垂察焉孟子曰同室有鬭者被髮纓冠而救之可也鄕鄰有鬭者𨿽閉戶可朼今非鄕鄰之疏而有同室之戚重以孤寡煢然气勢無依熇熇之慘懸命晷刻苟得一言以聞於明公之前以救其垂絕之命𨿽被戮辱不敢以自諉也然此亦今世之人苟可以自諉者也明公可以知其無所爲矣往者夏忠靖公周文襄公之在吳也入與天子惟諾於殿庭出與小民從容問難以求其瘼如家人父子而後天下之人知朝廷之近而天子之親也故曰庶民近天子之光又曰天子作民父母爲天下王若二公可謂大臣矣今之有司乃小民望之所謂如天如神眀者也由此言之所謂大臣者非眀公而誰天下無道亂獄滋丰貨賄多有孔子作春秋明一王法邾庶其莒牟夷黑肱區區竊土地爲穿窬之事皆具文而直書之誠以風俗世教之所系𨿽微而不可忽也匹夫匹婦不獲自盡明主罔與成厥功有光今所陳亦所以求盡匹夫匹婦之情於明公之前而巳矣明公母罪其瀆焉

○答兪質甫書

人至得初一日所惠書感激壯厲三復浪然雪涕嗟乎質甫則旣知之矣豈待於千百世之後耶僕自謂處下賤之地如喑啞聾聵了無所知與乃分之宜昨偶發憤一言不幸遂有喜事之名然寔在於耳目之近臨時感觸出於意之所誠然而不能巳者僕又必欲得足下發其幽光施之論述非特求繪藻之工爲文章纚纚然觀美矜炫於世而巳顧其志意有足深悲者栢舟綠衣之篇彼其人所處以今日視之尙爲人道之常而作者爲之憂傷怨憤反復嘆息蓋深悼其不幸而美其志意之不倫聖人遂因而存之以爲千百世之法況今日之變萬萬於此故欲與足下顯其行事使千百世之後略知今世之人亦有出於栢舟綠衣女子之上者𨿽斁彜倫反道敗徳怐愗煩冤而天下之公理猶在人心不至冺滅澌盡而天地之所以不至覆墜者有此耳詩曰我躬不閱遑卹我後夫彼巳甘就屠剔剖割以遂其志此豈有顧於後世之榮名者要之僕與足下之心如此而巳如足下卒爲撝讓僕何望焉

○論禦倭書﹝代﹞

某廢棄山林之日巳久天下之事非分之所宜言者顧自以世受國恩身在江湖不敢一日而忘魏闕之下況今倭奴逆天悖暴實吾父兄子弟百年之仇恥辱眀公惓惓下問一得之愚敢不自竭伏見天子哀憫元元誕布徳音明公之股肱耳目之重臣膺玆簡命俾執玉帛告祭東海之神精誠昭格百靈效順龜鱉小醜當知無遁逃之所矣昔裴晉公李中丞甞受視師之命不旋踵而廈齊就擒劉禎授首克成淮蔡澤潞之功況我聖朝之威靈萬萬於有唐而明公之所以自待者豈自處裴李之下哉固宜詳延博采不遺於蒭蕘之賤也某不敢爲泛說以瀆眀聽姑就今日用兵之勢言之自倭奴入寇於今三年虔劉我人民滛污我婦女焚蕩我屋廬有司嬰城而自保軍衛莫之誰何盻盻焉視彼重裝滿載得气而去徒諉曰無兵猶可也今各省之兵四集無慮十萬屯聚境區區殘息遊魂滅此而朝食可也至今相持未見有必戰之計老子曰師之所處荊棘生焉故善者果而巳矣孫子曰久暴師則國用不足鈍兵挫銳屈力殫財則諸侯乘其敝而起故兵聞拙速未覩巧之久也今若是不幾於鈍乎豈老子之所謂果乎議者謂此寇不宜與之戰在坐而困之此固一說也然窮天下之精兵散甲士於海上曠日彌月而久不決則所謂困者在我矣是不可不察也則今日之計宜於速戰而巳然兵有分有合徒厚集其眾於一而不爲之列屯要害廣布形勢則賊之所出必視吾無備之處而爲之走集是宜觀地之要以擬其潰吳越之地瀕於大海海口之可通者數路而巳旣不能把扼而使之突入三江五湖之間要害之可守者數處而巳又不能按據而使之橫潰則將何爲而可也某以爲賊在川沙兵之所向能保其敗於東不潰於西耶攻其外不潰於內耶故太湖之口可屯也三泖之口可屯也吳淞江之中道可屯也某嘗循行江上問所謂滬瀆壘者知昔人禦寇之遺迹卽如此壘正在蘇松二府之中賊得至此則蘇州松江諸縣無日不危也故爲屯壘不獨可以拒賊之入路又可以爲州縣之聲援也昨者黃岡涇之捷斬首之多以前所未有然賊復東出則賊鋒𨿽挫於五湖之上而蠻煙復接於九峯之間矣由此言之分屯其可後乎往賊攻州而府不救攻縣而州不救刼掠村落而縣不救府如無州州如無縣縣如無村落僅僅自保於一城之中如與人鬭而束其手足絕其黨而孤立如之何能自存也幸而此賊在於抄掠而巳設有長驅之志孰能禦之是唇齒俱亡首尾衡決矣卽使徒以保城爲功而置百里生民於度外爲人父母何以爲心況京畿千里之地蕩然無藩籬之限兵之失勢莫甚於此此其黨與者今閩浙亡命與諸島之夷固所必誅若吾民所在被其系虜而髠之以爲前行以餌吾師嘗聞我軍斬首虜二百餘其間止有一二爲眞賊者則臨陣之際豈可不辧其眞僞明購賞格開示丹靑生活之信古之用兵能使賊爲吾用而今驅之使爲賊此其不可二也聚天下之兵而軍政不立斷斬不行鹵掠不禁前者方陷陣後者巳奔佚是民有百走退死之心而無一前進生之計且所謂營壘行陣間諜兵械與夫分數形名虛實奇正之說兵家之所常言悉置而不講此其不可三也故今日之兵在於決機而分屯以佐其勢又當戒飭州縣之吏不宜以閉塞城闉爲上策百姓之逃歸者不可逆以姦細而禁錮誅戮之至於誅賞軍令之大今之所調雜以夷獠宜示中國之紀律不可爲蠻夷所笑如是而戰不勝賊不滅者未之有也然今𨿽以殄滅爲期而經略措置非數十年不能安寧且夷性貪狠狃於虜獲之利𨿽有懲艾不能保其匚來夫自正統以來殆將百年及今而發如人之疾病一旦發作豈得遽止故宜考求宣徳正統之間前之所以侵盜而無巳後之所以頓息而不來則有以知其故矣永樂中廣寧伯鎭守遼東築城金綫島之西北夜見東南海島中火光卽知寇至邀擊之擒斬無遺以是寇不敢入境蓋彼懸度大海經以旬月非風候不行又不能多賫糧餉賊未到岸往往饑罷兵法無負於水而迎客無迎水流獨於禦倭宜反而用之必迎水逆擊不使上岸此必盡之術也捨是則由外海而入內海由海入港由港入城郭如今日必至之害矣謂宜振飭祖宗之法自廣閩浙淮以至遼東修沿海列衛之政則兵不必別調也舉都司備倭之職則將不必別選也不然而恃客兵客兵不可久居設使散還賊將復至周旋不巳是兵無時而息也而民亦殫矣議者又謂宜開互市弛通番之禁此尢悖謬之甚者百年之寇無端而至誰實召之元人有言古之聖王務修其徳不貴遠物今又往往遣使奉朝旨飛舶浮海以與外夷互市是利於遠物也遠人何能格哉此在永樂之時嘗遣太監鄭和一至海外然或者巳疑其非祖訓禁絕之旨矣況亡命無藉之徒違上所禁不顧私出外境下海之律買港求通勾引外夷釀成百年之禍紛紜之論乃不察其本何異揚湯而止沸某不知其何說也惟嚴爲守備鴈海龍堆截然夷夏之防賊無所生其心矣某身罹寇難以與鄕邑父老熟計之此言或有近於理幸賜采擇而行之

○上趙侍郎書﹝代﹞

比歲島夷陸梁踰度大海刼掠州縣屠刳焚污之慘近古所未有而太平日久民不知戰分閫調兵迄今四載尙逋天誅天子哀憐百姓無辜重念我皇祖開基根本重地特遣心腹大臣臨祭東溟相賊形勢考較將吏拊循元元徳意甚厚閣下肅將明命躬至海上祗事齋宮還見父老具宣天子所以憂念吾民者書辭懇至悲傷慘怛之意溢於言外東南萬姓舞蹈歡呼歌頌聖徳皆以區區小醜爲不足平而閣下更爲之廣詢博采以求長治之策周公之一食三吐哺一沐三握發諸葛孔明之開誠心布公道集眾思廣忠益更千百年於今復見某也江海迂生曾無九�之議以干左右顧自以令先公與寒家累世交情之厚見閣下佩玉鳴琚持節過家富貴焜耀於時功名流布於世實感慨發憤思欲一見以觀左右之輝光譬之蟠木根抵輪囷離奇然爲先容者久矣則固不敢後於明月之珠夜光之壁也嘗念閣下之先公以宿學重徳當未遇時薄遊吾鄕主於先大父之家賓主之間情好甚篤吾父得承下風接餘論閨門微細骨肉纖介無不爲之委曲教誨其遊如父子先人每念及未嘗不感公之徳至於泣下𨿽地阻兩浙而往來無間每相過登堂拜母閣下少年時亦過吾家度必能記憶也某兒時尙能識先公皤然古貌一日撫某之首命之曰若必讀春秋吾令吾兒授汝大義某謹識之以至於今不幸先人奄棄身惴惴於顚覆死亡之中幾不能復視天日而此心之耿耿者未嘗冺中間契闊二十年非敢猥自疏外實私心冀得寸進以至京師當以通家子投剌於門下以自托於故舊之末不幸連遭蹇阻死喪相繼又爲勢豪之家摧剝萬狀先人舊廬自經寇燹蕩然無餘僮奴百餘大半死於鋒鏑不肖僅以身免寄迹於昆山故舊之家誠恐一旦死塡溝壑以負尊先公之訓與先人之志長逝者魂魄私恨無窮又以少有知識卽不敢以庸眾人自待𨿽屢擯斥於有司而恥爲記誦剽竊之文獨好觀前代治亂得失之故與自古英雄戰爭進取之迹而審其成敗勝負之數又生長海上頗知屯堡要害及營陣之法土兵水卒之習性與今之所爲若有異者欲科條其事爲書以獻而急於一望閣下之顏色是以未果而先之以此書幸恕其狂愚且知故人之子其志不欲沒沒而或有可教者耳特與之進幸甚

○奉熊分司水利集並論今年水災事宜書

某生長東南祖父皆以讀書力田爲業然未嘗窺究水利之學聞永樂初夏忠靖公治水於吳朝廷賜以水利書夏忠靖公之書出於中祕求之不可得見獨於故家野老搜訪得書數種因盡閱之間采其議尢髙者匯爲一集嘗見漢世國家有一事必令公卿大臣與博士議郎雜議始元中諸儒相論難鹽鐵及宣帝時桓寬推衍之至數萬言而盛稱中山劉子九江祝生之徒欲以究成治亂定一家之法某所取水利論僅止一二然以爲世所傳書皆無逾於此者郟大夫考古治田之迹蓋浚畎澮距川瀦防溝遂列澮之制數千百年其遺法猶可尋見如此昔吳中嘗苦水獨近年少雨多旱故人不復知其爲害而堤防一切廢壞不修今年雨水吳中之田淹沒幾盡不限城郭鄕村之民皆有爲魚之患若如郟氏所謂塘浦闊深而堤岸髙厚水猶有大於此者亦何足慮哉當元丰變法擾亂天下而郟氏父子荊舒所用之人世因以廢其書至其規畫之精自謂範文正公所不能逮非虛言也單君鍔本毗陵人故多論荊溪運河古迹地勢蓄泄之法其一溝一港皆躬自相視非苟然者獨不明禹貢三江未識松江之體勢欲截西水入揚子江上流工緒支離未得要金揚州藪澤曰具區其川三江蓋澤不患其瀦而川患其不流也今不專力於松江而欲涸其源是猶惡腹之脹不求其通利徒閉其口而奪之食豈理也哉近世華亭金生綱領之論寔爲卓越然尋東江古道於嫡庶之辧終猶未明誠以一江泄太湖之水力全則勢壯故水駛而常流力分則勢弱故水緩而易淤此禹時之江所以能使震澤底定而後世之江所以屢開而屢塞也淞江源本洪大故別出而爲婁江東江今江旣細微則東江之迹滅沒不見無足怪者故當復松江之形勢而不必求東江之古道也周生勝國時以書干行省及都水營田使司皆不能行其後僞吳得其書開浚諸水境內丰熟迄張氏之世略見功效至論松江不必開其乖謬之甚有不足辧者尋周生之論要亦可謂之詭時達變得其下策者矣某迂末之議獨謂大開松江復禹之迹以爲少異於前說然方今時勢財力誠未可以及於此伏惟執事秉節海上非特保鄣疆圉且以生養吾東南之赤子生民依怙之者切矣邇者風汛稍息開疏瓦浦五十餘年湮沒之河一旦通流連月水勢泛濫凡瓦浦之南相近二十餘里水皆向北而流百姓皆臨流嘆誦眀公之功徳蓋下流多壅水欲尋道而出其勢如此不得其道則彌漫橫暴而不制以此見松江不可不開也松江開則自嘉定上海三百里內之水皆東南向而流矣頃二十年以來松江日就枯涸惟獨昆山之東常熟之北江海髙仰之田歲苦旱災腹內之民宴然不知遂謂江之通塞無關利害今則旣見之矣吳中久乏雨水今雨水初至若以運數言之恐二三年不止則仍歲不退之水何以處之當此之時朝廷亦不得不開江也天下之事因循則無一事可爲奪然爲之亦未必難明公於瓦浦實親試之矣且以倭寇未作之前當時建議水利動以工費無所於出爲觧然今十數年遣將募兵築城列戍屯百萬之師於海上事窮勢迫有不得不然者若使倭寇不作當時有肯捐此數百萬以興水利者乎若使三吳之民盡爲魚鱉三吳之田盡化爲湖則事窮勢迫朝廷亦不得不開江矣弘治四年五年大水至六年百姓饑疫死者不可勝數正徳四年亦如此今年之水不減於正徳四年尙未及秋民巳嗷嗷矣救荒之策決不可欲緩望蚤爲措置米谷設法賑濟或用前人之法召募饑民浚導松江姑且略循近世之迹開去兩岸茭蘆自昆山慢水江迆東至嘉定上海使江水復由蹌口入海放今年渟瀦之流備來年洊至之水亦捄時之策也某蹇拙非有計慮足以禆當世獨荷執事知愛盡其區區之見或有可備末議者伏惟裁擇之幸甚

○寄王太守書

某昨承眀府論及水利匆遽辭別不及盡言某非能知水學者然少嘗有意考求見盧公武郡誌止抄錄事迹略無綱要今新志因之而近來言水利者不過祖述此耳嘗訪求故家野老得書數種獨取郟氏二三家斷以爲專門之學遂匯錄成書非能特有所見也惟以三吳之水瀦於太湖太湖之水泄於松江古今之論無易此者故著論以暢前人之旨嘗又讀禹貢注三江者訖無定論惟郭景純及邊實之論爲是故定以爲三江之圖眀府見諭謂吳淞江與常熟縣無預某所論三吳之水非爲常熟一縣之水也江水自吳江經由長洲昆山華亭嘉定上海之境旁近之田固藉其灌漑要之吳淞江之所以爲利者蓋不止此獨以其直承太湖之水以出之海耳今常熟東北江海之邊固皆髙仰中間與無錫長洲昆山接壤之田皆低窪多積水此皆太湖東流不快之故若吳淞一開浚則常熟自無積水然則吳淞江豈當與許浦白茅並論耶明府又謂揚子江錢塘江何與於吳中水利某之意特欲推明三江之說蓋自來論吳中之水必本禹貢三江旣入之文自孔安國以下以中江北江爲據旣失之泥班固韋昭桑欽近似而不詳故當從郭景純惟三江之說明然後吳中之水可得而治也經曰三江旣入震澤底定先儒亦言三江自入震澤自定文不相蒙然吳淞一江之入震澤底定實系於此經文簡略不詳耳某誠恐論者不知此江之大漫與諸浦無別不辧原委或泥張守節顧夷之論止求太湖之三江用力𨿽勞反有支離湮洇之患也但欲復禹之迹誠駭物聽卽如宋郟亶時之丈尺時力亦恐未及而水勢積壅爲害欲求明府先令所在略據今日河影開挑茭蘆使自昆山夏駕口至嘉定柵橋尋入海之口則江水有通流之漸矣今春量撥賑饑之谷召募饑民或可卽工又旁江之民積占茭蘆指以告佃爲名所納斗升之稅所占卽百頃之江兼之漲灘之稅亦多吏胥隱沒官司少獲其利昔宋時圍田皆有禁約今姦民豪右占江以遏水道更經二三年無吳淞江矣若責所占之人免追花利止令隨在開挑以復舊迹則官不費而姦有所懲矣某二十年屏居江上未嘗敢獻書當事者異日呂公有意水利然以平日非相知不敢有所陳前以分司舊識因開瓦浦問及而明府親屈二千石之重惇行古誼虛懷下接且惓惓以吾民之魚鱉爲憂故特有言耳然區區所望於明府有大於此者昔魏王召史起問漳水可以灌鄴田子何不爲寡人爲之史起曰臣恐王之不能爲也王曰子誠能爲寡人爲之寡人盡聽子矣史起敬諾言之於王曰臣爲之民必大怨臣大者死其次乃籍臣臣𨿽死籍願王之使他人遂之也王曰諾使之爲鄴令史起因往爲之鄴民大怨欲籍史起史起不敢出而避之王乃使他人遂爲之水巳行民大得其利由此言之興一世之功不當卹流俗之議也區區之見要以吳淞江必不可不開卽日渡江違離節下豈勝瞻戀因還舡附此不宣

○遺王都禦使書﹝代﹞

某屏居山野不敢復自通於當世士大夫𨿽承明公顧念不遺衰棄而亦不能少伸候謝之情負罪何可言玆輒不自量以鄕裏細民之情冒有陳瀆惟明公采擇焉往歲漕卒與嘉定之民閧時巡院適在彼境見其不直頗加懲艾遂至負恨以單詞赴臺陳訴其糧米不無糠粃之雜而亦不盡然也明公以軍國重計不容有所縱貸然猶顧卹民隱不加深究吳人莫不忻歡鼓舞嘆頌明公之徳矣邇者檄下欲以嘉定縣糧赴郡治交兌民情頗有不便譬之驕兒之於慈母有不得其所欲不能不號呼而隨之此某之所以不自量而代爲之言也嘉定負海去郡治二百里所往來以潮汐爲候又經歷太倉昆山而後至此法一行民間又增轉搬折耗之苦將來之獘不可勝言者古者天子地方千里中之爲都輸將徭使遠者不在五百里而至諸侯地方百里中之爲都輸將徭使遠者不在五十里而至考之禹貢古之輸百里二百里蓋匠必計也今江南爲國家奉地歲漕自所在水次達於京師三四千里費無不出於民𨿽假之漕卒其實民輸之三四千里也今又加之二百里又比古之天子諸侯之輸矣夫漕卒舊法領兌於嘉定彼以泛舟之便無分毫之損也而嘉定交兌於蘓州復有雇船之役增數倍之費也國初罷海運爲轉運其始直隸蘇松常浙江杭嘉湖之糧送至淮安鎭江廬鳳淮楊之糧送至徐州徐州山東兗州之糧送至濟寧而以裏河船逓送至京師此所謂轉運也當時民以爲不堪故攺定於淮安瓜州水次增加船腳耗米對船貼兌與軍領運此所謂兌運也民猶以爲不堪故又攺定於本府州縣附近水次交兌而增加漕卒過江腳耗自此民不復送至瓜淮而漕卒自至所在州縣支運此所謂長運也國家立國歷一百餘年因革損益務求以便民蓋至於長運而其法始定疑未可以輕攺也此法一動恐後之議者以蘇州不可復議瓜淮瓜淮不可復議徐州濟寧未知今日之民可以堪此否也夫以米石加兌五六斗是以石五六斗而運一石也況過江腳價日增月益不知其幾而後乃以長運代民之兌運民之所以得宴然於境內而使軍自至者非能役之也實增加耗之米雇之也軍之所以不得不至者實厚受其雇而爲之役也明公考求其故必不肯容易攺易於其間者矣若夫糧米插和及爭訟小節明公稍加振飭所在孰敢不奉令況戶部每年奏差主事監兌奉有專勑監兌能舉其職則明公可以無問矣亦不至啟長運爲兌運之漸也國家殫天下之力以養兵一旦有事兵者至於無所用而獨驅民以戰而天下之民竭蹶以奉天下之兵不知其巳也是固有可痛者矣漕卒虓暴賴所在有司與之抵牾僅可少支今明公意有所偏重卽異日之放縱無所不至有司承風莫敢誰何民猶以羊而禦狼也瀕海州縣自經倭奴剽掠之餘十室九空而加編海防賦調日廣至辛酉之水吳中千里皆爲巨浸爲百年所未有之災當時撫院不曾奏蠲至今易銀徵賠未巳鄕民離農畝日在官府聽候比較晝夜捶楚流血成溝質鬻妻兒投命貴室廬舍拆毀蒿萊徧野蓋有所不忍見者明公甘棠之愛在於吾民今日領天下財賦百姓嗷嗷尙望於常格之外加以曠蕩之恩而嘉定之民如以驕子得罪於慈母可以少戒而不可以深懲之也況兌運一事所系非淺是以少效狂瞽之言伏惟矜恕幸甚

歸先生文集卷之三

●歸先生文集卷之四

吳郡歸有光著

門人王執禮校

書二

●書二

上徐閣老書

上瞿侍郎書

上萬侍郎書

上王都禦史書

上髙閣老書

上趙閣老書

○上徐閣老書

四月十四日進士歸某謹再拜獻書少師相公閣下某幸生明公之鄕相望不過百里自少巳知向仰而無由淂一接其聲光某庚子之歲舉於南郡而所試之文乃得達於左右顧稱賞之不置時有獲侍而與聞之者輒相告以爲幸矣子之見知於當世之巨公長者如此自後數試於禮部遇明公之親知未嘗不傳道其語以爲寵某之試又輒不利退而歸耕於野以爲古之人有生同世而不相知者矣有知之而異世者矣不知者恨其同世知之者恨其異世今獲與明公同世而又知之而明公方在日月之際某之蹇拙蔽翳無復自振以爲今巳矣無以望明公之門矣是同世而有異世之感也往歲海虞瞿內翰見訪以爲子之不遇不足憂卽徐公當國子之進有日矣今幸而適明公之當國又幸隨多士之末而自獲舉以來幾又二月不一望明公之輝光此某之所以食不甘味寢不成寐者也某嘗讀易觀消長變更之際𨿽聖人不能無懼而漢唐宋之君子每履其際其气不能不動其色不能不形而天下不能無驚以疑蓋以少不順而激爲大變者有之矣今明公處之宴然而風俗世道爲之潛易如寒暑雨晹之至而人不覺此古之大臣之所難也又嘗讀史見漢文帝疏賈誼之少而問馮唐之老光武下馮衍之賦而隆桓榮之經兩漢風俗治體超軼後代實在於此今明公於科舉之際稍示意向而海內枯槁之士巳於於焉樂觀明公之化矣於此之時秋有蘊抱誰不欲爭自濯磨以自致於明公不肯沒沒而巳也況某被知於數十年之前者乎今玆輒有千於閽人者獨以數十年之知而不一見於明公明公以數十年之知其人而不見其一來其亦不能無怪也昔曾舍人鞏上範資政書云士之願附於門下者多矣使鞏不自別於其間固非鞏之志亦閣下之所賤也某素慕鞏者故不量其不能如鞏而欲學鞏之自別焉平生頗有所撰述去家時不及裒匯成編橐中得雜槁十九首謹以爲贄明公試覽其文知其非求於世者也干冒尊嚴伏增惶恐某再拜

○上瞿侍郎書

某少年時試白下始識合下深相慕愛及先後舉於有司合下一日奮飛九天之上金猶不忘布素見其潦倒常所隱惻往張文隱公爲考官合下與同事榜出而某落第見公於邸第公忽忽不樂對客曰吾爲國淂士三百人不自喜而以失一士爲恨又謂某曰吾閱天下士多矣如子者可謂入水不濡入火不爇者也在館閣中子之鄕惟瞿太史深知之成都趙孟靜知之公再爲考官再見之其言亦如是又曰吾不能淂子二君者終必能得子矣文隱公歿某年往歲䢐仕進之心落然然猶不敢自廢罷徒以文隱公垂歿惓惓之望亦恃在朝如合下相知者有所向往耳間得奉顏色合下所以接引而加隱惻者尢甚前歲始獲第適合下賜告還鄕孤旅之迹煢煢無依隨調爲吏吳興夏初入覲還幸遇合下於京口所以道生平慰藉益勤吳興西古鄣南屬在山水窮僻龍蛇虎豹之與處黽勉二載拊循孤窮以不負孔子之訓諸姦豪大猾不便者亟騰謗議當道憐之未加黜謫然羽翼摧殘形神慘沮方圖所以自解而去因見合下加獎拔之語以爲士固伸於知巳自此意气復生方將刷餙於塵垢之中奮拔於泥塗之內振迅於阨塞之區躍然如卽拜下風侍君子覽盛徳之輝光邇者除書忽下■﹝垂夬﹞然失望顧巳長貧賤今備朝籍爲六品官豈求逾分然窺測當道者意向蓋薄示之謫譴而往時讒構之說益行矣計此時除書之下合下甫到京席未及暖國家之議未有所及進賢退不肖之志未行也夫君命無所逃然朝廷之命官亦量其才器之所任士君子處世亦自度其力分之所堪而今以爲治縣之不能而使之佐郡非其任也自知夫治縣之不能而冒以佐郡非所堪也苟而赴之其爲自欺而欺君甚矣天子新卽位天下之士起廢者數十人皆出於膏肓沈沒之中赫然光顯某自顧垂髫荷先朝教養之恩貢於成均薦於京兆無歲不與計偕望天就日之誠白首而不摧挫先皇帝末年始收之顧今同舉進士者太半超拔而某在諸進士之中復不淂比數以是知其命之有所限而才之無用也夫以合下之知巳而某不獲自伸則無可望者矣易曰君子見幾而作不俟終日士之出處進退遲速有幾自非知幾之君子徘徊疑顧之間其受中傷多矣以合下之知未及舉而小人讒構之說亟行知君子之道莫勝也其機械且復藏於冥冥之中未知所究安敢望榮進之塗哉夫志士去國不毀其名荀卿屈原賈生董仲舒之徒去其國而猶全其名如此四子者生於今之世猶難矣所以復敢瀆於閣下者非復有望於榮進亦欲吏之得全其後世之名而巳夫能愛惜天下之人材不淂進而成就之使致其功抑使退而成就之使不失其名此爲合下知巳之大賜也今巳具疏請告以爲小官之去就亦當有禮不宜黯默以受讒人之構陷也又在縣時獲保舉者二應建儲詔得恩封欲求勑命願一言主者使先人蒙恩地下人子之志願畢矣無任懇戀之至不宣某再拜

○上萬侍郎書

居京師荷蒙垂盻念三十餘年故知殊不以地望逾絕而少變而大臣好賢樂善休休有容之度非今世之所宜有也某是以亦不自嫌外以成盛徳髙誼之名令海內之人見之某晚得一第受命出宰百里才不迨志動與時忤然一念爲民不敢自墮於冥冥之中拊循勞徠使鰥寡不失其職發於誠然鬼神所知使在建武之世宜有封侯爵賞之望今被挫詘如此良可憫惻流言朋興從而信之者十九小民之情何以能自達於朝廷賴合下桑梓連壤所聞所見獨深知而信之時人以某徒讀書無用又老大不能與後來英俊馳騁妄自測儗不待問而自以爲甄別巳有定論矣夫監郡之於有司之賢不肖多從意冰又取信於所使咨訪之人秪如不覩其人之面望其影而定其長短妍醜亦無當矣如又加以私情愛憎又如所謂流言者使伯夷申徒狄復生於今亦不免於世之塵垢非餓死抱石不能自明也昨者大計羣吏僅免下考今巳見謂不能爲吏又使匍匐於州縣使益困迫而失其所性輾轉狼狽不復能自振於羣毀之中夫以朝廷愛惜人才當使之無失其所如某垂老不肯自摧挫以求進於天子之科目至三十年而不退卻一旦得之使之從百執事齒於下列不敢望公孫丞相桓少傅僅如馮都尉白首郎署亦足以少答天下之士彈冠振衣願立於朝之志矣今之時獨貴少俊耳漢李太尉嘗薦樊英等以爲一日朝會見諸侍中並皆年少無一宿儒大人可以備顧問者悵然爲時惜之某顧何敢自列於昔賢之所薦而番番良士肓力旣愆我尙有之以爲國家用老成長厚之風此亦當今公卿大臣之所宜畱意者也某今巳摧殘至此夫士之所負者气耳於其气之方盛自以古人之功業不足爲其稍歉則猶欲比肩於今人其又歉則視今人巳不可及矣方某之久詘於科試得一第爲州縣吏巳爲逾分今則顧念養生之計欲淂郡文學巳復不可望計巳無聊當引而去之譬行舟於水值風水之順快可以一瀉千里至於逆浪排天篙櫓俱失前進不止未有不沒溺者也不於此時求住泊之所當何所之乎玆復有瀆於合下者自以禽鳥猶愛其羽修身潔行白首爲小人所敗如此人者不徒欲窮其當世之祿位而又欲窮其後世之名故自托於合下之知得一言明白則萬口不足以敗之假令數百人見譽而合下未之許不足喜也假令數百人見毀而合下許之不足惴也故大人君子一言天下後世以爲凖某甘自放廢淂從荀卿屈原之後矣今玆遣人北上爲請先人敕命及上解官疏並道所以輕於冒瀆無任惶悚不宣

○上王都禦史書

某聞天下之人材其爲君子小人皆有一定之性古之所謂知人者非苟知之而巳也始知其如此則其終身不能易也伯樂之於馬卞和之於玉如令馬非絕塵玉非連城二人者必不顧如令二人者顧之而馬與玉豈有變哉馬與玉而有變則天下亦不號爲伯樂卞和矣故以爲人之賢不肖有定而古之知人者決於一見而終其身不易彼有攺節易操者必其始非眞性有矯而爲之者特其號爲知人者之不至焉耳孔子曰舉爾所知蓋謂巳知之矣則其舉之不疑也故大臣之相其君其平日常有意於天下之人材一旦而任之權而舉平日之所知蓋優然而有餘是以能佐國家成光眀之業其聲名永與天地無窮若夫取之於臨時處極貴之地而欲以周知天下之人材不能如其取於素之爲裕也某不材不敢附於當世之賢者念始初合下爲縣時相知最深蓋不謂其不肖也合下淸明直亮少所許可而獨於某而加顧自此合下爲郡二千石揚歷外省及升中丞治河漕濟州淮楊間某數往來京師道所歷合下未嘗不垂顧念合下非有私於某以爲爲國家急於當世之人材如此前歲得舉進士合下方召入爲司徒某時與諸進士旅見合下獨加禮異於尋常今歲入覲合下府第深嚴某一再見然不拒逆而進之合下不以綦貴輕天下之士而猶惓惓於其素知者如此某自以諸生文學不辦治縣而事多泥古與世乖忤監郡及臺省大吏無相知者其考宜殿而獨免於過謫則合下之於某信乎如古人所謂的然昭晰自斷於內而了於冥冥之中此士之所以伸於知巳者也然某不能不惴惴自懼恐其有攺節易操而有負於合下者某之爲縣不敢自附古人然惟護持小民而姦豪大猾多所不便遂騰謗議顧今小民之情不聞於上而某之受讒構無巳夫今銓部之所取信者監郡監郡之剌舉未盡出於公與眀漢人有言陛下以使者爲腹心使者以從事爲耳目尙書之平而決於百石之吏此亦今世之獘也且監郡所薦舉無不極其褒美語其治行𨿽哉之龔黃卓魯不能有加然古之吏皆積久而成今並布衣諸生少年遠者僅二載何治之卓卓如此夫果能如此則其縣治矣何遷代之後其雕殘猶故也如此則考其舉剌亦有類於謾欺者矣況監郡之外復有采取流言飛文一被口語無自全者合下淸徳重望彈壓百吏凜然風裁監郡者不敢爲欺謾其剌舉必公與眀其讒說亦無自至於臺省然唐虞之世賢聖在朝猶有讒說壬人以周之盛而寺人畏讒則𨿽登眀選公舉世咸仰合下贊翊聖朝之盛而寧獨無某前之所論者念三十餘年受知於合下今仕塗顚隕於鑠金毀骨之日至合下務委曲而全濟之此所以有伯樂卞和之諭也又念前世宰相未嘗隔天下之士世多議韓退之上宰相書然退之非重爵祿者顧三代之盛上下之交常通而於吾君吾相有可以情告者如王介甫平生髙介天子之所不能屈當其窮而上宰相之書自言其勢之所宜憐者不諱也況某以合下之素知若有所隱而不告不又幾於有負於合下哉自古一士之不遇至微而後之人追論其世乃以一士之故而歸咎於當世之公卿大臣者多矣某今日之遷自於銓部非合下之所及知苐以爲縣旣巳無狀復勉而佐郡益違其性而志气衰沮如敗軍之將沒世不復欲從合下乞攺一文學博士之官以養老親顧自初登第時巳有此意恥於求乞而有所不敢若至今日乃言之似近於時窮勢迫慕戀祿位而不知止故敢以不肖之軀求觧而去官𨿽微而出處進退宜眀是以竊有求於合下使知某之仕宦𨿽顚倒狼狽未嘗有負於合下平日之知伏惟憐而哀之使得全其身名以去不墮落於讒人之口不勝幸甚瀆冒威尊不任惶恐之至

○上髙閣老書

某竊惟天下之事變不可測而其勢之所趨必有端而可見古之所謂大臣者必能默察其微而制之於無迹故天下常固而不傾微不能制制之於旣形事巳然而後持之猶可以力振而不至於亂夫惟有天下之材與气足以運量一世而不肯隨時委靡者爲能然夫不制之於微者非其不能也方其時而任未及我也迨其旣形而及我不能制之於其微而制之於其形則視其微者爲力尢難而後見君子之材與气夫如是故天下之勢方且將渙而復濟其權方且四出而有以收之天下宴然饗其治安非古之大臣何以能此自古天下無二百年無事者先皇帝厭代新天子承統繼緒四海之內忻然望治此世道升降之機也若求其微而制之則當在先皇帝之世矣今不敢論其微而論其形夫天下神器不可失也天子之大臣能爲天子持其權不使至於旁落朝廷淸眀宮府一體而後天下之事使之左則左使之右則右惟吾之所爲以求承平之理若其權稍落而不收則天下之事無一可爲者矣天子新卽位進用二三大臣而明公爲首天下莫不翹跂以望眀公今日之所弛張錯注而今天下之勢巳形矣天子端冕深宮而以萬幾責成臣下聖度曠然有天道爲而不宰之盛徳然其權恐有窺竊於其旁者書曰兢兢業業一日二日萬幾又曰凜乎若朽索之馭六馬此所望於眀公朝夕陳戓於吾君者明公一日釋位而去天下愀然失望以爲天下之勢莫能爲天子持之也且今天下之治體可知矣世之說者以爲三代各有所尙而我國家之政尙嚴蓋未有考其實者太祖承勝國之後其嚴有時而用自永樂以後大抵朝廷之政日趨於寬歷五聖至於孝宗仁恩淪浹號爲本朝極盛武宗之時宦侫盈朝盜賊陸治彊藩竊發天下號稱多故而元气未索則以國家百餘年至我孝皇培養之深也先皇帝威福自操廷臣時有誅戮而天下之治未嘗不在於寬今天子仁恕慈愛天下莫不聞而朝廷之政反若急促而無聊近衰世之風此不可不憂也夫祖宗之法未有可以輕變者宋至熙寧之世承積獘之後當宜攺弦更張之日神祖以英睿間世之資銳然有爲始用王荊公爲新法而天下之士羣起而爭之君臣力行不顧沿至紹聖以後之紛紛而國勢遂不可爲今日朝廷遵守成憲未嘗下一令更一事而使者所至日求變法遂至朝令夕攺國異家殊凡祖宗均田賦役之政著在令甲者悉非其舊矣宋之君臣相與力排天下之議以求變法以天子宰相之勢終不能以力勝天下而刼持以必行今一使者輒能攺祖宗之法行之一省天下傳相慕效國家典憲蕩然生民惶惶未有所定且廷臣建言者爭出一事爲新奇可喜之論鉆求刻盭無所不至公卿懼違其意每輒下所司行之大氐皆希合當世以爲迫促之政民何以堪之嘉靖累數十年不赦攺元一赦此天地解而雷雨作曠世之恩也有司拘牽文義罪人不淂赦者什五免租之文虛被而遣使旁午誅求更甚於前謂之理財而財愈乏謂之治兵而兵愈耗謂之馭吏而恢詭侫捷姦謏嵬瑣者爭先而爲謾欺有廉察之虛名而售排陷之險計有薦舉之浮詞而致結納之私情有幹辦之小能而行速化之謬巧今天下之勢旣未有所持而政之紛紛如此一切歸於刻盭而財匱兵弱吏獘而夷狄窺伺盜賊縱橫率束手而無策徒以支吾目前爲不終月之計故某謂天今天之勢不能制之於微而制之於形必有天下之材气負天下之重望如眀公而後能當之今眀公優遊謝事以坐觀天下之變是豈天子所以首擢眀公與天下之所以望之之切乎昔者嘗奉眀公之教謂讀易而深有淂於消長進退之理竊謂明公以此行於一身可也若六十四卦天道之運周環無窮而乾復垢坤一否一泰一損一益世道之升降在明公不可辭也某仕進屯蹇九試於禮部晚爲眀公所甄錄而黽勉爲吏以古人自期不敢負明公之教行之二載湖山夷鬼之鄕頗知信向而動與時忤排構乘之明公嘗語及往時興化守之被讒至廷論以髮小人之姦狀今讒口方張孤危之迹無大人君子以爲之依自分無所復用於世巳投劾而歸欲以餘年發眀先聖之遺書又面受眀公論春秋之大旨卽當從事此書稍加論述俟有所成重趼造門以求是正惟眀公不拒而進之方遣人赴都求請勑命並上乞骸骨疏特迂道候起居輕瀆威重無任隕越惶恐之至

○上趙閣老書

某自少應舉連蹇不遇常恨生當太平之盛徒抱無窮之志而年往歲䢐煢然無所向往時張文隱公知之時時稱之於人張公垂歿以不能薦達爲恨然某嘗侍於公間聞公論當世之士獨亟稱明公謂不惟於文章絕出他時爲國家建弘業者終有賴焉某之鄕人在明公門下者亦頗言鄙人姓名爲明公之所垂記𨿽以文隱公之故然士固有相知者則有不待付授言語相屬而相契合者矣會明公忤時宰屏居西蜀者十餘年某始獲舉進士在京師思明公而不可見徒念岷峨之髙江水之長悵然而嘆幸與明公生同時而顧無由一見以爲今世則巳矣徒若讀書而慕古人於百世之下夫古之人往矣而以爲能知我者何也蓋以某之知之而知古人之生於今必能知我也明公之知之則且同時矣而不淂一見猶若異世然此某之所嘆恨也旣而爲吏越中明公始復登朝及入覲以爲可以得見矣而明公又以南邁某時尙在京師一日天子忽出手詔還眀公於朝是時海內之士試都下者四五千人皆嘆天子之明聖能知人如此某又私自喜道之將行也文隱公之知人不謬也某之羈窮得所依歸也當是時官程迫促又不能迎拜明公於馬首昨春自越還遇瞿文懿公於鄕言入朝時與明公嘗以鄙人爲薦有惑於流言者從中毀之瞿公因言今世薦士之難吾與趙公知子深矣力足以薦士矣尙格而不行語畢黯然不樂者久之夫瞿公鄕裏遊從之舊耳目日相接固宜其不能忘明公在萬里之外偶知於數十年之前其不忘而汲汲如此求之於古未有其比也玆以入賀來聞京師人皆道眀公數相薦引之語乃益自感傷以爲百世之下士之不遇而聞眀公之於某如此亦當有感慨而悲泣者矣今以某數十年之向慕一旦得見令人不復徒念岷峩之髙江水之長矣此生幸甚苐以日月逾邁若弗云來自顧其中枵然無可以爲世用者而州郡之職又非其所任孔子曰居則曰不吾知也如或知爾則何以哉某於今日益恐有負於眀公之知進退惶悸伏惟眀公有以處之又竊謂君子之所以無求於世者有二蓋不知我者不當以求旣不知我矣彊求之未有能知也知求之而無益故不求也知我者不必以求旣知我矣無待於求之苟待於求之則非知也故不必求也夫然則眀公巳知之矣某今所以復有言者以往年爲吏差知自愛亦自謂能使鰥寡孤獨不失其所顧不惟勞效不得上聞而乃令■﹝目奄﹞蔽歿世而不見使後之欲爲循良者以爲戒何以厚天下風俗而返漢代長者之風此尢可痛也人才之在世有難言者以小才而議大謀必厚訾以邪人而察莊士必重誣如使賈誼董仲舒陸贄之徒生於今之世必不能與時文薄伎爭長矣汲黯鄭當時之治郡必以無能見罷矣惡直醜正羣飛剌天屈子之直行而受謗荀卿之大儒而逃讒蕭望之之經師而拘持必不免矣巧捷者自進長厚者自詘寡淺者自升崇竑者自晦此章犖奇偉之士所以不見於世而天下之所以憂乏才者以此玆者天子特以眀公爲相復攺任銓部詔旨皆從中出天下想望丰采士莫不鼓舞踴躍自矜奮明公必有以把握天下之大機與二三元老經綸密勿同心一徳凡所施爲注措上以仰答聖天子之知下以慰天下士大夫生民之望若古之巫咸傅說回斡元化昭揭日月光輔中興流聲名於史策時者難淂而易失遭時際會亦何容易某自度巳無用於世而區區所見如此略爲明公陳之非爲一身之進退也若身之進退則在明公而巳矣若使貍搏牛使虎搏鼠固所不可至謂憐其無用姑使之苟一日之祿如先王之世所以處侏儒戚施聾瞽之人者亦非某之所安也君子伸於知巳而詘於不知巳是以冒瀆而忘其僣越焉

歸先生文集卷之四

●歸先生文集卷之五

吳郡歸有光著

門人王執禮校

制誥﹝奏疏附﹞

◆制誥﹝奏疏附﹞

先任太子太保禮部尙書文淵閣大學士張治賜謚文毅誥文

諭祭贈資政大夫南京禮部尙書裴爵並配贈夫人楊氏封太夫人郜氏文

諭祭提督福建等處軍務都察院右僉都禦史塗澤民文

諭祭山西巡撫都察院右副都禦史毛鵬文

諭祭原任南京兵部右侍郎劉畿文

封朝鮮國王妃朴氏誥文

奏疏

○先任太子太保禮部尙書文淵閣大學士張治賜謚文毅誥文

制曰朕於國家之事凡臣下有所建白苟有可采咸賜施行寔以付之公議而不槐焉故太子太保禮部尙書文淵閣大學士張治孕靈湘漢際會風雲擢掄魁於鴻漸之辰獲利見於龍飛之歲遂官翰苑事我先皇帝三十餘年往殿南都以長六卿尋被召還置之丞弼忠誠直亮庶幾有爲而弗永其年然隆恩厚卹君臣之義可謂有終始矣間於媢嫉之臣易名未當頃有言者朕下之禮官考論其世以爾詞尙理要制作渾雄心存世務議論慷慨考文章以知人如陸贄之識韓愈因公正而發憤若汲黯之斥張湯引以同升悉爲今日之宰輔與之異趣實乃當時之大姦是以朝廷服其節槪天下想其風采昔我先正良用懷思不有嘉名曷稱輿論是用謚爾文毅蓋公議久而後定非樂於有所攺亦必歸於是而後已也爾其不昧尙克享此

○諭祭贈資政大夫南京禮部尙書裴爵並配贈夫人楊氏封太夫人郜氏文

維爾性含淳質家承素風有子爲文學之臣進位膺秩宗之命贈封薦被伉儷偕榮考其積絫之原寔由善徳之致再稽令式憫卹宜厚於厥終爰軫疏聞寵數特申於並錫賁玆新竁祭以共牢尙其冥靈歆此嘉饗

○諭祭提督福建等處軍務都察院右僉都禦史塗澤民文

惟爾蚤占科名歷躋通顯屢經任使積效賢勞自頃粵寇稽誅蔓延三省生民受毒徵發連年爲我中國之憂貽朕南顧之慮爾當閫寄畏此簡書恊謀進兵共成掎角鯨鯢就殄嶺海漸淸方玆念功遽聞奄逝豈以山川之險遂犯霧露之危朕用惻然遣官諭祭靈其如在尙克歆承

○諭祭山西巡撫都察院右副都禦史毛鵬文

惟爾初由俊造薦服仕官遺惠愛於桐鄕肅紀法於栢府超升太僕尋陟中丞屬獫狁之匪茹乃朔方之攸寄斬首捕虜捷音屢聞繕塞保城勞績可紀方申移閫之命亟上飬痾之章未究厥施奄罹大疾疆場多故朕用拊髀人才寔難予所哀念特遣諭祭以慰幽魂爾若有知其克歆此

○諭祭原任南京兵部右侍郎劉畿文

惟爾世族名家接武科第淸塗華轍薦歷寺臺昔從內庭曾董紫宮之役晚撫全浙永寧滄海之波顯有譽聞方深委寄蘭撩桂棟最勞績於考工鶴列魚書上鹵獲於幕府恩貤嗣子位正陪卿在告飬痾奄忽長逝用錫祭葬以厚厥終靈其有知尙克歆服

○封朝鮮國王妃朴氏誥文

制曰我祖宗誕膺天命統禦萬方睠惟東藩恪修方貢奕世休饗恩賚有加朕嗣守丕基率遵先典乃國君繼祚旣遣使以疏封肆婦爵從夫復並隆其命數爾朝鮮國王李昖妻朴氏出自元宗夙閒方訓爰膺妙選作配名邦方嗣位免喪之時恊令居燕譽之吉適覽來表良副佇懷特封爾爲朝鮮國王妃於戲宜爾室家系一國之風化共承祭祀衍百代之云仍無隳令儀以迓多福欽哉

○奏疏

進香疏

奉慰疏

乞攺調疏

乞致仕疏

•進香疏

某官某等謹奏爲大喪禮事仰惟大行皇帝宮車遠馭奄棄萬方四海之內含气之屬靡不哀慕況如臣等荷恩深重其於悲戀尢倍恆情謹備降香一炷具本專差某官賫進謹以奏聞

•奉慰疏

奏爲奉慰事某年月日接到大行皇帝遺詔以某年月日龍馭上賓普天同慕攀號靡及仰惟皇帝陛下聖孝天性方當諒闇之時哀慕至切臣等不勝悲愴無以爲情伏念大行皇帝受天明命纘紹丕圖覆露羣生四十五年享國長久近古罕比又以聖人爲之子臨命之日爲天下得人朝不攺署市不易肆海內晏然大行皇帝在天之靈殆無遺憾矣天下神器帝王大統陛下膺玆付托之重伏乞仰遵遺詔節哀忍性愛精育神以系華夏蠻貊之望爲天地神人之主綿國家億萬年無疆之歷所以答揚光訓永世克孝實在於此臣等瞻戀闕廷不勝大願

•乞攺調疏

爲乞恩攺調以圖報效事臣於嘉靖四十四年會試中式蒙先皇帝收錄賜臣同進士出身除授浙江湖州府長興縣知縣自以平生受國家飬育之恩亦欲少竭涓埃以圖報稱於萬一念百里之寄實非容易臣謹守教條悉意撫循妄謂今天下生民元气耗矣宜專務休飬之不當厲蠭銳事刻核以取目前之快也然泥古而不通於時務信心而不達乎人情功效蔑聞罪過山積幸荷聖明不加罪譴曲賜保全於隆慶二年六月十八日升臣順徳府通判終以駑蹇不任驅策黽勉在官虛糜廩祿審巳量力甘自退廢又自念髫齓厲志白首不衰方國家收錄人才之日臣不忍自棄於造化生成之外玆因入賀萬壽聖節得望闕廷君父在上臣子敢不控訴愚悃伏望勑下吏部攺臣國子監一官俾臣以五經訓誨學者匡鼎𨿽貧讀書不廢於宦學桓榮巳老專門自許於師傳忖臣之力足以任之俾於未死之年少盡平生之志亦以見聖世之無棄才也臣無任■﹝忄貇﹞悃屏營之至

•乞致仕疏

某官某奏爲乞恩致仕事臣於嘉靖四十五年蒙恩賜同進士出身除授某官隆慶二年四月內朝覲回任今蒙升授某官於某月日領到吏部文憑一道卽離任至原籍某府某縣不意痰火忽作延醫調治未痊見今病勢侵尋不能前邁伏乞聖恩容臣休致念臣髫齓勵志白首不衰僅獲第於九科叨食祿者二載涓埃未竭覆載難酬及其未死之年敢忘圖報之志成漢二史作唐一經或能發揮盛徳傳示來世

歸先生文集卷之五

●歸先生文集卷之六

吳郡歸有光著

門人王執禮校

策問

◆策問

策問二十六道

○策問二十六道

問自昔帝王立極垂統爲後世計如禹有典則湯有風愆文武有謨烈其子孫能敬承之故夏商皆饗國長世周過其歷至於八百年漢唐而下蓋莫能比隆焉我太祖髙皇帝受天明命誕受多方在禦日久萬幾之暇躬親著述睿思玄覽自身心以至於天下國家無一事不有垂教而祖訓一書爲聖子神孫慮尢諄悉矣其大經大法世世遵守昭如日月固不待贊述也乃若微言至論爲今日聖天子之繹思者可得而詳言之歟我世宗肅皇帝憑幾之言告戒深切皇上孝思罔極遵承末命攺元一詔風行雷動乃至荒陬絕徼含齒戴發之民靡不拭目以觀徳化伏讀詔旨稱郊社等禮各稽祖宗舊典斟酌攺正有以仰窺聖天子法祖之盛心矣詔條所列固首奉皇考之教中間與皇祖之訓相符契者亦可述其槪歟夫臣子爲君父陳烈祖之訓蓋忠愛之至也卽有大美而弗彰何以仰答鴻庥於萬一乎諸士子具悉以對將爲爾聞於當寧

問我祖宗列聖世有實錄表年紀事撰述功徳以爲信吏邇者皇上深詔近臣纂修世宗肅皇帝實錄載筆之臣必能仰體宸衷勒成巨典然竊以先皇帝饗國最久年載曠歷又無前代記注之書編摩摉輯成一家之言若有未易然者夫實錄之名何所起歟抑古之論史每難其事昔劉子玄與宰相言二史不注起居而歐陽永叔論日曆之廢蓋近代爲史之通患而子玄又謂史有三長至曾子固序南齊書其論美矣二子之言後世多稱之可得而備述歟玆者詔令天下采取先皇帝遺事匯進史館方當下之學官諸士子皆得而與知者宜以所聞著之於篇其母讓焉

問古者國有大事必合天下之議所以集眾思也王通氏著續書甞曰議其盡天下之公乎夫黃帝有合宮之聽堯有衢室之問舜有總章之訪皆議之謂也黃帝堯舜尙矣三代以下惟漢近古請舉漢之議者其或是或非或罷或行亦有可論者乎夫匡衡張譚郊社之說何據貢禹韋玄成祖廟之議何本董仲舒師丹之請建限田何罷而不行祝生唐生之請罷鹽鐵何議而不用公孫卿壺遂司馬遷攺朔之議何取賈讓關並韓牧王橫治河之策孰得先誅先零之謀何以卒從趙充國罷邊塞置吏卒之請何以卒用侯應此皆漢之大事而有國家者之所當考昔韓退之非三代兩漢之文不敢觀諸士子皆通經學古以待有司之求必有能及此者請言之以觀所學問六經之教未甞專以仁爲言至論語一書孔門之論仁始詳今觀孔子之答問者數矣而皆不同何歟夫若然者則仁宜可以人人而至也然孔子之所許者蓋鮮矣當時惟稱顏子三月不違若仲弓冉有子貢公西華門人之髙第令尹子文陳文子春秋之賢大夫孔子槪稱之而獨不許以仁顧惟於微子箕子比干而謂之三仁於伯夷叔齊而稱爲得仁至管夷吾霸者之佐亦曰如其仁抑又何歟夫以仁之難造如此而又謂愽施濟眾何事於仁必也聖乎則仁與聖猶有等歟後之學者皆以爲孔子未甞言仁而特與弟子言其用功之方耳其果然歟如此則果何以謂之仁乎士人自知學卽讀論語而不求其意秪見諸說之紛紛而無所取衷也玆欲會而通之必有至當不易之論試言其大旨以觀自得之學

問兩浙天下重藩涵濡至治生民樂業蓋二百年於玆矣獨以承平日久吏治刓弛釁孽或萌殆不能不爲民病焉以田賦言之豪右之兼並里甲之攤稅其間欺隱飛詭姦宄四出今欲求經界之正丈量之法果當舉歟以差役言之官司之徵泒應辦之頻仍其間夤緣規避獘累百端今欲行均平之政顧募之法果當因歟自倭夷入寇民間徵調日廣邇者𨿽稱裁減猶未銷兵以蠲外加之賦玆欲議兵食之省而練土著之民可乎自礦徒爲梗州郡繹騷尢甚邇者稍巳帖息旋復糾眾尙隱內訌之憂玆欲杜攘奪之源而嚴封山之令可乎夫丈量似矣而增稅猶恐槪及下田不知何以合夫遂人辧野之規顧募似矣而輸值猶恐累及貧戶不知何以得於司徒保息之道土兵似矣變或不測事當豫防旣濟衣袽之戒其可思乎築塞似矣利之所在人不畏死�人厲禁之守其可復乎此四者均爲民病誠宜蚤慮而亟圖之也善捄者譬如良醫之療病病巳去而人不知否則投之或誤未免重困所以捄之者非也是知變革之道必斟酌劑量識化裁之宜而後可以與此士於窮居天下之務當無不究心者矧是爲鄕土之忠諸士子必能悉其利獘毋徒諉之不知也

問我太祖髙皇帝自始初建國庶事艸創卽命世子以師事宋濂又選國子生國琦王璞等侍太子讀書禁中其後大本堂之建制度文物盛矣而對詹同等議東宮官欲用勛徳老成之士於時羣臣當其選者可得而言歟至於皇太子侍圓丘侍文華殿侍文樓無時而不致其訓戒太祖之畱意國本如此列聖禦極其所以設教置屬果能盡得聖祖之意否聖天子慈愛隆至近日廷臣出閣之請尙以皇太子年齡未許夫明堂保傅之篇莫不在於早諭教與選左右所謂少成若天性尢今日之所當急也卽舉出閣之儀而今之東宮官屬與講讀儀注果足以爲盡諭教之法歟昔賈生少年常爲文帝陳之此亦爾諸生今日之所當知者言之毋讓

問國家有非常之災天之所以警戒人主使修徳以保大業而受多福也今天子承統繼祚寬仁恭儉天下延頸以望至治邇來災異頻仍豈上天垂象示所以仁愛之至者歟今歲洪水泛濫彌漫數千里而大江以南海水震蕩沿海居民漂溺者以百萬計於洪範五行推其事類以爲貌之不肅故曰貌傷則致秋陰而常雨然至於江河橫流海水飛溢其變不止常雨之應而巳漢世如董仲舒郎顗之徒皆能推陰陽以納說時君學者或以爲流於術數假經托義非吾儒之正道然前世因天變下詔求賢良方正直言極諫之士今天下之事可言以告吾君者多矣諸士子抱憂世之志其各以意對

問昔者孔子與其門人論學其後七十子之徒以此友教諸侯而漢興六藝皆有名家以師法相授受更千百年而學者不廢也至宋周子出而河南二程子從之受業同時有張子與二程並稱以爲上接孔氏不傳之緒至朱子又獨得程氏之正傳則漢以來諸儒學者固置之不足道也然如程門髙第弟子謝楊呂遊之徒皆親有得於其師者而朱子往往病其悖於師說至其同時如陸子靜其所造巳極於髙明而鵝湖論辧終不能有合今之論學者所以掊譎不相入爲此也夫道一而巳矣千古之人心不異也何獨爲聖人之學者直有此紛紛也願聞諸儒之失與朱子之所以獨得者

問北虜爲中國患吾所以備禦之者常屈於力之不足二百年彊盛之中國卒未有以得其勝算能幸其不來而已然此乃上古之所不臣者猶可言也若閩廣在吾疆域之中其聲名文物與齊魯不異非秦漢之時比也而數年以來叛命者踵起𨿽告捷屢至而出沒如故非復如先朝斷藤峽八寨之類可以旋就撲滅今幾爲吾腹心之疾矣議者謂不患於無兵而患於無財不患於無財而患於無將又謂愼選牧守則能招諭觧散𨿽不必選將可也其果然歟宋儂智髙反嶺南得狄武襄而後平定漢李固薦祝良張喬爲刺史太守則不發兵而交趾九眞自寧前代得人之效如此今廟朝疇咨廷臣論薦自以爲極當世之選而智勇之將循良之吏母乃猶伏而不出歟抑得人如先朝之韓襄毅王新建者於今日果可必其成功否乎其有以告我

問楊子云太玄惟弟子侯芭能知之𨿽劉子駿班孟堅蓋莫能測也然桓譚以爲勝老子張衡以擬五經至範望之徒皆以楊子云爲聖人抑豈無見而云然耶則吳楚僣王之譏吾未知其果然否也至司馬溫公又謂玄之書要以贊易非別爲書以與易抗衡也然則今之學者皆知讀易而不能信玄則其所謂學易者亦母乃無所得耶夫侯芭者諸士子之鄕人也故以太玄與諸士子論之

問我太祖髙皇帝再造區宇創業之初經綸萬務若不遑給而紛紛著作上追典謨以遣聖子神孫者龍圖延閣之所求不啻富矣姑舉一二爲諸士子言之甞以祭祀爲國大事念慮之間儆戒或怠無以昭神明命禮官及儒臣編存心錄又將饗太廟致齋武英殿命東閣大學士吳沈等輯精誠錄曰存心曰精誠聖祖所以嚴事上帝神眀者至矣其大旨與其條目可舉而言歟夫以我太祖之於祭祀如此其於深宮之居褻近之禦肯少肆耶蓋卽其對越神明之心也自古帝王著作多矣以儒者之學接堯舜禹湯文武之統此所以至千古而莫及也二書實今日經筵勸講之所宜先者諸士子莊誦久矣宜敬陳之

問邇者洪水爲沴四方奏報日聞詔命所在賑貸徳意至厚也夫先王九年之積不可今日冀矣周禮大司徒以荒政十有二聚萬民亦有可酌而行之歟管子書云湯七年旱禹五年水人之無■﹝米亶﹞有賣子者湯以莊山之金鑄幣贖人之無■﹝米亶﹞賣子者禹以歷山之金鑄幣以捄人之困夫聖人居至髙之位乃能軫念人之無■﹝米亶﹞賣子者則當時之民其必不至於死也呂成公有言天下古今不同古人可行之法皆巳施用今但舉而措之耳試舉前代之捄荒宜於今者有幾其若堯湯之世能念人之無■﹝米亶﹞賣子者否昔哀公問於有若曰年饑用不足有若告以盍徹乎夫饑而用不足而告之以徹尢今世之所謂迂者也然散利薄徵實荒政之首務徒散利而不薄徵又不若不散之愈矣今議賑貸未甞不行而曰免民田租則動以國計爲言然則必使百姓受其實惠以不負我聖天子哀湣元元之意如何而可

問程子答張子定性之書以爲動亦定靜亦定無將迎內外其論至矣然易傳解艮之辭謂止於所不見而外物不接內欲不萌則猶若張子之恐其累於外也中庸喜怒哀樂未發之謂中程子以爲才思卽是巳發不知戒愼恐懼亦已涉於思否呂氏求之於喜怒哀樂未發之時楊氏未發之時以心驗之則中之義自見皆若有悖於程子之言至於李願中學於羅仲素而知天下之大本有在於是者是卽得之楊氏者也則呂楊之說亦未易可訾矣抑程子所謂內外兩忘與外順虛緣出怒不怒之言何以辧艮卦之傳與息緣反照狥耳目內通而外於心知者何以殊才思卽巳發與可使如槁木死灰者何以異夫學者於佛老皆知辟之矣至吾儒心性之學常不免與之相涉者凡此皆諸君平日所當體驗而析之於毫釐者願聞其說

問劉向稱賈誼通達國體古之伊管未能遠過又稱董仲舒有王佐之才𨿽伊呂無以加孝文一代之賢主其始未甞不深知誼而卒爲東陽綘灌之徒所排棄誼長沙武帝始三策仲舒乃以爲江都相後亦見嫉於公孫弘再相膠東竟廢於家昔人稱賢才之用捨系國家之治亂誼𨿽不用無損於文帝之治武帝以汲長孺之廷爭而上所傾向乃在於弘湯使仲舒列於九卿其亦何所救乎卽二子得君如伊呂其果可以追三代之治乎抑班固言誼之所陳孝文略見施行仲舒居家朝廷有大議使使者就問之及武帝推明孔氏罷黜百家立學校官舉茂才孝廉皆仲舒發之則二子於當時蓋未爲不遇也而誼乃至自傷比於屈子之沈沙而後世尢以仲舒不用爲武帝惜何也

問孔子筫易自庖羲氏刪書自帝堯此以前未之及也𨿽好奇如司馬子長亦斷自黃帝以爲史記然圖緯所載世猶傳之泰皇九皇之稱或亦見於史記管子謂古封泰山七十二家春秋緯有十紀之名其亦可信歟或謂古有渾沌氏蓋天地之始生如屈子天問淮南子所稱多僪佹然皆無有及於此者至如豨韋冉相容成之號又何所徵歟孔子稱易有太極是生兩儀又論十三卦制器尙象之始則上古有天地其漸有帝王固理之必然者而左史倚相能讀三墳五典八索九丘之書當孔子時前古之書猶有存者何孔子皆棄而不錄歟宋司馬溫公爲資治通鑑而道原劉氏與溫公深相契合然通鑑不敢續獲麟劉氏作外紀乃始於盤古氏何也以諸君於書院中方讀外紀試相與論之

問周官之灋五家爲比十家爲聯五人爲伍十人爲聯四閭爲族八閭爲聯使之相保相愛刑罰慶賞以相及相共以受邦職以役國事周公之所以經紀天下者詳矣國初斟酌前代之制定爲里甲實本於此今天下編戶不具黃籍無稽流冗與土著雜處見丁著役牌面沿門輪逓之灋比郡罕有行之所以姦軌竊發四夷交侵夫豈不由於此也夫周官自鄕大夫至於閭胥無非教民以孝弟睦婣敬敏任卹漢置三老猶有此意我太祖髙皇帝手諭教民榜文固在今欲遵行令鄕老教民決訟議者以爲不可行何也夫不遵奉典憲而徒取壹切以務聲名豈國家所以任屬長吏之意玆欲求化民成俗之效何道而可諸士子爲我言之

問古之君子因時會竭忠讜建竑論卓然有稱於世紀諸史傳多矣今不暇槪舉姑取其最著者與諸士子論之或舉世共稱而不無疵議或一時救獘而未爲通方或言可經常而足以行之後代或意義深遠可爲世主法誡者夫通達國體矣而其學出於申商潛心大業矣而其術流於災異明哲少雙者被阿諛之譏然其言可廢歟愽物洽聞者泥五行之傳然亦有可采歟語當世理亂晁錯之徒不能過其果然歟志在獻替其所論辧通見政體亦可述歟至於竭誠奉國而理歸切要儗之政論爲孰是論諫本仁義而炳若丹靑平生力學以得而爲世龜鑑方之申鑑孰優夫學者稱道古昔所以規摹當世也數子之書繁矣抑可以擷取一二足以爲警誡而備世務者庶幾如魏相條陳晁董之對蘇軾進讀陸贄之言用以觀經世之學

問周官宗以族得民昔之聖人其治天下而篤於惇本故其民維系而不可解夫氏族之始宗法之立其可詳歟宗法廢而譜牒重歷代爲譜學者可數歟魏起北方胡爲而獨重髙門唐尙文雅胡爲而更崇氏族袁誼柳玭豈非世家之賢者乎今譜牒亡矣宗法豈可得而復乎與諸士子論道而及此毋以爲迂也問今河南置省大梁包鄭衛梁楚穎川南陽之地前代人才之盛難以盡舉姑取當時任事爲豫冀之產者各舉其槪與諸士子論之俱逢角逐之秋矣或運籌帷幄辭萬戶之封或崇明王略拒九錫之議其心迹何似並遇戚豎之囏矣或依違順旨定左袒之功或守正嫉邪嬰滅頂之禍其道誼孰得負蒼生之望均也一以致山桑之衂一以致淮淝之捷其名實孰當際中興之運同也一以成述作之能一以成應變之務其功名孰優屬時多難或負髙志而不能免陳濤斜之敗或有膽略而不能拒封丘門之入其才略孰勝遭世治平識量英偉定社稷之策臨時果斷有大臣之風其徳業孰隆諸士子尙論古人凡此者固宜所究心況其鄕之先哲乎其悉述以對

問兵之所圖畫者地形也古有九塞猶在中國之間若夫北紀與夷狄爲界夷夏之大防莫嚴於此矣秦漢取河南地因河爲固議者不以爲上策何歟魏晉之世戎夷雜處江統郭欽甞論之矣以魏武之英略不知慮此何耶魏之六鎭唐之三受降城源懷之所論張仁願之所營果周秦之故塞歟石晉以十六州賂契丹中國失勢以宋太祖太宗之烈不能爭尺寸終宋之世武功不競卒貽靑城之禍抑其故何也我國家驅逐胡元中國之勢尊矣然朔方故郡統萬舊城虜得以居之在廷碩畫之臣時有論建而未能復也諸士子籌之於今日必有勝算

問兵眾之所聚必有行列司馬法軍旅什伍之數具矣管夷吾作內政所以輕於變古者何也世言陣法蓋本黃帝握奇而公孫弘範蠡樂毅之說果得其意歟諸葛孔明演之爲八陣圖後世惟晉馬隆隋韓擒虎甚明其說李靖傳之造六花陣以變九軍之法李筌配四正四奇之位於八卦而裴緒新令有九陣圖其說可得而詳歟孫子曰紛紛紜紜鬭亂而不可亂渾渾沌沌形圓而不可敗兵之至妙非陣莫能也而筌又以爲兵者如水水因地以制形兵因敵而制勝能與敵變化而取勝者謂之神則筌𨿽爲圖而其說乃又出於圖之外固知兵者之所不可不究也願有聞焉

問古語云有必勝之將無必勝之兵將者三軍之司命也人主求天下之士而猶難於得將才而兵法言論將之道有所謂五才十過八徵其求之可謂詳矣又曰將者智信仁勇嚴也又曰將之所愼者曰理曰備曰果曰戒曰約其責之可謂全矣然昔君臣之相遇風雲感會定分於俄頃如湯之聘伊尹於莘野文王之載尙父於渭濱其果詳而求之歟齊桓登管仲於車中秦穆用百里奚於牛口其果備而責之歟古之人相遇如此之盛也今天下甞病將才之難然恐有之而不能得也孔明不遇先主終老於南陽而巳桓溫顧王猛而別求所謂三秦豪傑者豈豪傑之伏而不出其坐此歟抑𨿽終日與之居而莫識其人也請質之諸士子以觀其所以自待者

問自戰國力政而言兵者始籍籍矣其書大抵不出權謀形勢陰陽伎巧四種而已而後世又有所謂三門者何歟夫兵者不過以智鬭智智饒者勝以力角力力雄者彊宜無事乎至髙之論也今其書乃類言大道者如所謂微乎微乎至於無形神乎神乎至於無聲又曰精誠在乎神明戰權在乎道之所極又曰神明之徳正靜其極誠如其說則古之爲將者必聖人而可也其果然乎又謂度量數稱則兵之法何又本於六律也至如荀卿子之議兵呂覽之言簡選淮南之敍兵略諸士子亦能通其說歟古之語大道者五變而形名可舉九變而賞罰可言則兵者在於禮樂刑政爲至粗者也今能達於此說則知兵之非至粗也願聞其旨

問兵者天下之至變其安危存亡常在反掌之間繄計之得失明矣請以前史論之成安君之禦漢師也果用李左車之言則淮陰將遂困井陘乎吳王濞之向關中也果行田祿伯桓將軍之計則條侯遂委關東乎董卓專漢命梁衍獻規於皇甫義眞若從之其能就格天之業否也夏侯楙鎭長安魏延進計於諸葛孔明若用之其能成搗魏之勛否也淝水之捷符秦奔潰謝安石何以不知乘之渭橋之勝關中幾復宋武帝何以不知取之澶淵之幸議者謂寇忠湣拘小信而不亟徼虜否則能使隻輪不返歟朱仙之捷議者謂嶽武穆守小忠而不能矯詔否則能使中原廓淸歟諸士子來應武科一劍之任主司者不以此相欺也當必有獨明將帥之大略者姑舉一二以相試焉

問古今言兵者莫迥孫子其書於兵之情變無所不盡後之用兵者猶至方不能加矩至圓不能加規矣甞試舉其類如司馬懿不取小利而斬文懿此能而示之不能也班超詭言散眾而降龜玆此用而示之不用也韓信陳船欲渡臨晉而伏兵從夏陽襲安邑遠而示之近也岑彭西擊山都而潛兵渡沔以敗張楊近而示之遠也耿盒攻西安而拔臨淄善攻者敵不知其所守也鄧艾據洮城而困姜維善守者敵不知其所攻也徐晃飛矢而下韓範拔人之城而非攻也陶侃函紙而擒溫邵屈人之兵而非戰也若此之類豈習其法而一一規合之歟抑其書足以待無窮之變而自不能出其範圍也夫果人之巧妙自與之合則孫子之書亦可無用歟驃騎將軍言顧方略何如不至學古兵法其然乎試爲我言之

問禹之迹遠矣尙書獨載九州島島所至蓋巳周四海之外而昔人乃云禹治水益主記異物海外山表無遠不至以所聞見作山海經非禹行遠不能造也及學者言禹事多奇怪史稱禹蓋會諸侯江南計功會稽及杜元凱注左傳以塗山在壽春會稽與塗山豈二事歟會稽固今浙江之境也至少康封其庶子於此以奉禹祀號爲於越由此越世世爲君王矣果眞禹之遺烈耶入其地有觀河洛而興思者諸士子皆越產必知其國之故請言之

歸先生文集卷之六

●歸先生文集卷之七

吳郡歸有光著

門人王執禮校

志

◆志

馬政志

○馬政志

學者論官必本周禮周禮之書世或疑其與周制不合然文武周公之遺灋亦頗可考至言牧馬之事則夏官之屬曰校人趣馬巫馬牧師庾人圉師馬質其辧六馬之屬故爲天子十二閒馬六種也其職事有校左右馭夫至於皁師皆員選頒良馬飬乘之駑馬三其良之數其政則齊其飲食簡其六節春除蓐釁廏始牧夏庌馬冬獻馬射則充椹質茨墻則翦闔疾則乘治之牧地則有厲禁有駕稅之頒有質馬之量毛馬齊其色物馬齊其力禁原蠶凡馬特居四之一春祭馬祖執駒夏祭先牧頒馬攻特秋祭馬社臧僕冬祭馬步獻馬講馭夫佚特教駣攻駒散馬耳焚牧通淫而呂不韋月令季春合累牛騰馬遊牝於牧仲春別羣則縶騰駒凡此皆自古以來傳其法所以能盡物之性者也其稱四井爲邑四邑爲丘十六井出戎馬一匹四丘爲甸甸六十四井出戎馬四匹天子畿內方千里定出賦六十四萬井戎馬四萬匹或謂周蓋令民間飬馬考其實不然丘甸之馬蓋國有賦調民自具馬以卽戎民之平日飬馬官何與焉惟校人以下之職乃爲王馬而天子使人自飬之者也牧師所謂牧地皆在艸莽水泉之區若今之苑馬然其後天子亦不盡如其制而自其以意使人飬馬穆王時造父禦八駿孝王命非子主馬汧渭之間皆非如周禮有一定之官也春秋時魯衛弱國而魯僖公坰牧之盛衛文公騋牝三千詩人歌頌之秦起西北牧多健馬其詩曰駟驖孔阜六轡在手又曰騏駵是中騧驪是驂言秦馬之良也諸侯力政國各有馬至千萬騎後秦並六國馬皆入之秦及山東豪俊起章邯以百萬之師數進數卻竟以敗降秦馬無聞焉漢初髙祖與匈奴冒頓遇當是時髙祖被圍白登匈奴騎其西方盡白馬東方盡靑駹馬北方盡烏驪馬南方盡騂馬髙祖以故大困時漢馬益乏故用婁敬之計詘意和親孝文孝景循古節儉廏馬百餘匹孝武恃中國富盛兩將軍出塞殺虜八九萬而漢馬死者十餘萬漢亦以馬少無以復往其後天子爲伐胡盛飬馬馬之來食長安者數萬匹其後大將軍驃騎將軍軍益出漢軍馬死者又十餘萬於是令民得畜牧邊縣官假馬母三歲而歸及息什一其後車騎馬乏絕縣官無錢買馬乃著令封君以下至三百石以上吏以差出牝馬天下亭亭有畜牸馬先是天子發書易云神馬當從西北來得烏孫馬好名曰天馬及得大宛汗血馬益壯更名烏孫馬曰西極名大宛馬曰天馬云宛俗嗜酒馬嗜苜蓿漢使取其實來於是天子始種苜蓿蒲萄肥饒地及天馬多外國使來眾則離宮別觀旁盡種蒲萄苜蓿極望其後天子下詔深陳旣往之悔修馬復令毋乏武備而巳孝昭詔止民勿共出馬罷天下亭馬及馬弩關孝宣省乘輿馬及苑馬以備邊郡三輔傳馬至元成之世數詔減乘輿馬光武中興官皆省並太僕獨置一廏後置左駿令和帝省減外廏及涼州諸苑馬其後世承華騄驥廏馬亦萬匹矣漢馬莫盛於孝武之世至以伐胡馬遂大耗故爲假馬毋歸息諸一切法此後世民養官馬之始也然不久而罷漢太僕所領若車府路軨騎馬駿馬龍馬閒駒騊駼諸監廏皆內馬也邊郡六牧師苑及漢陽流馬苑此皆在外而諸牧師苑分在河西六郡中北地靈州有河奇苑號非苑歸徳有堵苑白馬苑郁郅有牧師苑襄平有牧師官鴻州有天封苑太原有家馬官其後又置越雋長利髙望始昌三苑益州有萬歲苑犍爲有漢平苑皆太僕屬也魏晉以後迄於隋天下變故多矣兵亟用而馬政未有聞惟獨魏馬自世祖平統萬乃以秦涼以西水艸丰美用爲牧地馬大蕃息至有百餘萬匹髙祖置牧河陽常畜戎馬十萬匹每歲自河西徙牧並州稍復南徙而河西之牧愈蕃故天下稱魏馬之盛唐尙乘掌天子之禦左右六閒一曰飛黃二曰吉良三曰龍媒四曰騊駼五曰駃騠六曰天苑緫十有二閒爲二廏一曰祥麟二曰鳳苑每歲河隴羣牧進其良以供禦六閒馬其後禁中又增置飛龍廏初得突厥馬二千匹又得隋馬三千於赤岸澤徙之隴右監牧之制始此其官領以太僕其屬有牧監副監監有丞有主簿直司團官牧尉排馬牧長羣頭有正有副凡羣置長一人十五長置尉一人歲課功進排馬又有掌閒調馬習上初用太僕少卿張萬歲領羣牧自貞觀至麟徳四十年間馬七十萬六千置八坊岐豳涇寧間地廣千里一曰保樂二曰甘露三曰南普閏四曰北普閏五曰岐陽六曰太平七曰宜祿八曰安定八坊之田千二百三十頃募民耕之以給芻秣八坊之馬爲四十八監而馬多地狹不能容及析八監列布河西丰曠之野凡馬五千爲上監三千爲中監余爲下監監皆有左右因地爲之名當是時天下以一縑易一馬萬歲掌馬久恩信行於隴右後以太僕少卿鮮於匡俗檢校隴右監牧儀鳳中以太僕少卿李思文檢校諸牧監使後又有羣牧都使有閒廏使又立四使南使在原州西使在臨洮軍東北二使皆寄理原州其後益置八監於鹽州三監於嵐州有白馬諸坊樓煩玄池天池之監自萬歲失職馬政頗廢開元初國馬益耗太常少卿姜晦請市馬六胡州王毛仲領內外閒廏馬稍復蕃息其始二十四萬至十三年乃四十三萬天子以突厥欵塞於受降城歲與之互市又市之河東朔方隴右旣雜胡馬種馬乃益壯天寶後戰馬動以萬計遂弱西北蕃安祿山以內外閒廏都使兼知樓煩監陰選勝甲馬歸範陽故其兵力傾天下肅宗收兵至彭原搜平涼監牧猶得馬數萬軍以復振及吐蕃陷隴右苑牧馬皆沒焉其後水艸腴田旋以予貧民及諸賜占幾千頃徳宗命閒廏使張茂宗收故地民失業愁怨穆宗卽位悉復還民太和七年置銀川監大氐無復開元天寶之舊矣他如蔡州龍陂襄州臨漢淮南臨海泉州萬安皆不足數也漢以來牧官後世不聞惟唐張萬歲王毛仲此兩人名最著而馬特盛議者以爲唐得人專其職也初置監牧秦渭二州北會州南蘭州狄道西蓋跨隴西金城平涼天水四郡之地漢志云武威以西本匈奴昆邪王休屠地習俗頗殊地廣民稀水艸宜畜牧故涼州之畜爲天下饒皆唐之牧地之所苞絡也五代戰爭飬馬之政莫紀宋太祖初置左右飛龍二院以二使領之後攺爲天廏坊又攺爲騏驥院以天駟監隸焉眞宗咸平三夫置羣牧使景徳二年攺諸州牧龍坊悉爲監在外之監十有四置羣牧制置使及羣牧使副都監判官廏牧之政皆出於羣牧司自騏驥院而下皆聽命焉諸州有牧監知州通判兼領之先是五代監牧多廢太祖始置飬馬二務又興葺舊馬務四遣使歲市邊州馬閒廏始備太宗得汾晉燕薊馬四萬二千餘疋始分置諸坊國子愽士李覺言冀北燕代馬之所生胡戎之所恃也制敵以騎兵爲急議者以爲欲國之多馬在乎啖戎以利而市其馬然市馬之費歲益而廏牧之數不加者失其生息之理也且戎人畜牧轉徙馳逐水艸騰駒遊牝順其物性所以蕃滋其馬至於中國縶之維之飼以枯槁離析牝牡制其生性玄黃虺隤因而減耗宜然矣古者因田賦出馬馬皆生於中國不聞市之於戎今所市戎馬直之少者匹不下二千往來資給賜予復在數外是貴市於外夷而賤棄於中國非理之得也今宜減市馬之半直賜畜駒之將卒增爲月給俟其後納馬則止焉是則貨不出國而馬有滋也大率牝馬二萬而駒收其半亦可歲獲萬匹況夫牝又生駒十數年間馬必倍矣昔猗頓窮士也陶朱公教以畜五牸乃適西河大畜牛羊於猗氏之南十年間其息無算況以天下之馬而生息乎太宗嘉之仁宗慶曆中知諫院余靖言詩書以來中國飬馬蕃息不獨出於夷狄也秦之先非子居犬丘好馬及畜飬息之周孝王召使主馬於汧渭之間馬大蕃息犬丘今之興平汧渭今之秦隴州界也衛文公居河之湄以建國而詩人歌之日騋牝三千衛則今之衛州也詩人又頌魯僖公能遵伯禽之業亦云駉駉牡馬魯今兗州左氏云冀之北土馬之所生今鎭定並代也漢太原有家馬廏一廏萬匹又樓煩玄池出名馬卽今之並嵐石隰也唐以沙苑最爲宜馬卽今之同州也開元中置七坊四十八監半在秦隴綏銀皆古來牧馬之地臣切見今之同州及太原以東衛邢洺皆有馬監其餘州軍牧地七百餘所乞令羣牧使都監判官分往監牧舊地相度水艸丰茂四遠牧放依周官月令之法務令蕃息別立賞罰以明勸沮庶幾數年之後馬畜蕃盛皇佑五年丁度上言天聖中牧馬至十餘萬其後言者以爲天下無事而事虛費遂廢八監然而秦渭環階麟府州太山保徳岢嵐軍歲市馬二萬二百才能補京畿寨下之闕自用兵四年而所市馬才三萬況河北河東京東京西淮南籍丁壯爲兵請下令有能畜一戰馬者免二丁仍不升戶等以備緩急如此國馬蕃矣言不果行至和二年羣牧使歐陽修言今之馬政皆因唐制而今馬多少與唐不同者其利病甚多不可槪舉至於唐世牧地皆與馬性相宜西起隴右金城平涼天水外洎河曲之野內則岐豳涿寧東接銀夏又東至於樓煩此唐飬馬之地也以今考之或陷沒夷狄或巳爲民田皆不可復得惟聞今河東路嵐石之間山荒甚多及汾河之側艸地亦廣其間艸軟水甘最宜牧飬此乃唐樓煩監地也可以興置一監臣以謂推迹而求之則樓煩元池天池三監之地尙冀可得又臣往年奉使河東甞行威勝以東及遼州平定軍見其不耕之地甚多而河東一路山川深峽水艸甚佳其地髙寒必宜馬性及京西路唐汝之間久荒之地其數甚廣請下河東京西轉運司遣官訪艸地有可以興置監牧則河北諸監有地不宜馬可行廢罷嘉佑中韓琦請括諸監牧地畱牧外聽下戶耕佃遣都官員外郎髙訪等括河北得閒田三千三百五十頃募佃歲約得谷十一萬七千八百石絹三千二百五十疋艸十六萬一千二百束羣牧司言諸監牧地間有水旱每監牧放外歲刈白艸數萬束以備冬飼今悉賦民異時監馬增多及有水晘無以轉徙牧放詔遣左右廂提點官相度除先被侵冒已根括出地權給租佃余委羣牧司審度存畱有閒土卽募耕佃五年羣牧司言凡牧一馬往來踐食占地五十畝諸監旣無餘地難以募耕請存畱如故廣平廢監先賦民者亦乞取還乃詔河北京東牧監帳管艸地自今毋得縱人請射犯者論以違制初眞宗用羣牧使趙安仁言攺牧龍坊爲監仍鑄印給之於是河南爲各陽監天雄軍大名爲大名監洺州爲廣平監衛州爲淇水監鄭州爲廣武監同州爲沙苑監相州爲安陽監澶州曰鎭寧滑州舊龍馬監曰靈昌通國初內有騏驥兩院天駟四監天廏二坊及上下監外則河南北爲監者十二皆掌於羣牧司幹興天聖間天下兵久不用於是河南諸監皆廢其後議者謂河南六監廢京師須馬取之河北道遠非便乃詔復洛陽單鎭以牧河北孳生馬其後復廣平監以趙州牧馬隸之又以原武爲單鎭移於長葛蓋自宋興以來至於仁祖天下號稱治平而法度常至於不能振舉而馬政亦多廢神宗以王安石爲相銳然有志於天下之治遂多所更張熙寧以來乃有保馬戶馬其後又變而爲給地牧馬初神宗患馬政之不善詔曰方今馬政不修吏無著效豈任不久而才不盡歟是何監牧之多吏之眾而乏才之甚也昔唐用張萬歲三世典羣牧恩信行乎下故馬政修舉後世稱爲能今上自提總官屬下至坊監使臣旣非銓擇而遷徙迅速謂之假道欲吏官宿其業而盡其能不可得也今當簡其勞能進之以序自坊監而上至於羣牧都監皆課其功而第進之以爲任事者勸焉於是樞密副使邵元請以牧馬余田修稼政以資牧飬之利而羣牧司言馬監艸地四萬八千餘頃今以五萬馬爲率一馬占地五十畝大名廣平四監余田無幾宜且仍舊而原武單鎭洛陽沙苑淇水安陽東平等監余良田萬七千頃可賦民以牧芻粟從之巳而樞密院又言舊制以左右騏驥院總司國馬景徳中始增置羣牧使副都監判官以領廏牧之政使領𨿽重未甞躬自巡察不能周知牧畜利病以故馬不蕃息今宜分置官局專任責成乃詔河南北分置監牧以劉航崔臺符爲之又置都監各一員其在河陽者爲孳生監凡外諸監並分屬兩吏各條上所當行者諸官吏若牧田縣今佐並委監牧使舉劾專隸樞密院不領於羣牧制置時上方畱意牧監地然諸監牧田皆寬衍爲人所冒占故議者爭請收其餘資以佐芻粟自是請以牧地賦民者紛然而諸監尋廢乃選其善馬而以其餘馬皆斥賣收其地租以給市易本錢是時諸監旣廢仰給市馬而義弓肋保甲馬復從官給廷以乏馬爲憂先是河北察訪使者曾孝寬言慶曆中甞詔河北民戶以物力飬馬備非時官買乞參考申行之於是始行戶馬法元丰三年春以王拱辰之請詔開封府界京東西河北陜西河東路州縣戶各計資產市馬坊郭家產及三千緡鄕邨五千緡若坊郭鄕邨通及三千緡以上者各飬一馬增倍者馬亦如之至三匹止馬以四尺三寸以上齒限八歲以下及十五歲則更市如初籍於提舉司於是諸路皆行戶馬法矣先是熙寧中嘗令徳順軍蕃部飬馬帝問其利害王安石謂今坊監以五百緡得一馬若委之熙河蕃部當不至重費蕃部地宜馬且以畜牧爲生誠爲便利巳而得駒痺劣亡失者責償蕃部苦之其法尋廢至是環慶路經略司復言巳檄諸蕃部飬馬詔閱實及格者一匹支五縑鄜延秦鳳涇原路凖此飬馬之今復行於蕃部矣五年詔開封府界諸縣保甲願飬馬者聽仍以陜西所市馬選給之而戶馬更爲保馬六年曾布等承詔上其條約凡五路義勇保甲願飬馬者戶一疋物力髙願飬二疋者聽皆以監牧見馬給之或官予其直令自市母或彊予府界無過三千匹五路無過五千匹襲逐盜賊之外乘越三百里者皆有禁在府界者免輸糧艸二百五十束加給以錢布在五路者歲免折變緣納錢三等以上十戶爲一保四等以下十戶爲一社以待病斃補償者保戶馬斃馬戶獨償之社戶馬斃社戶半償之歲一閱其肥瘠禁苛畱者凡十有四條先從府界頒焉五路委監司經略司州縣更度之於是保甲飬馬行於諸路矣先是文彥愽吳充言三代有丘乘出馬有國馬國馬宜不可闕且今法欲令馬死備償恐非民願而王安石以爲令下之初京畿百姓多自以爲便願投牒者巳千五百戶決非有所驅迫力請行之時河東騎軍有馬萬一千餘匹歲番戍邊率十年而一周議者以爲費廩食而多亡失乃行五路義勇保甲飬馬法繼而兵部言河東正軍馬九千五百匹請權罷官給以義勇保甲馬五千補其闕合萬匹爲額俟正軍不及五千始行給配事下中書樞密院以爲車騎國之大計不當專以一時省費輕議廢置且官飬一馬歲爲錢二十七千民飬一馬才免折變緣納錢六千五百計折米而輸其直爲錢十四千四百餘皆出於民決非所願若芻秣失節或不善調習緩急無以應用況減馬軍五千匹卽異時當減軍正數九千九百人又減分數馬三千九百四十匹邊防事宜何所取備若存官軍馬如故漸令民間從便牧飬不必以五千匹爲限於理爲可而中書謂官飬一馬以中價率之爲錢二十三千募民飬牧可省雜費八萬餘緡且使入中忳粟之家無以邀厚利計前二年官馬死倍於保甲馬而保甲有馬可以習戰禦盜公私兩利上從樞密院議河東騎軍得不減耗而民馬不至甚病六年提舉河東路保甲王崇極言請令本路保甲十分取二以教騎戰每官給二十五千令市一馬限以五年當得馬六千九百十有八匹爲緡錢十七萬二千九百有五十詔以京東鹽息錢給之令崇拯月上所買數於是保甲皆兼市馬矣七夫京東提刑霍翔請募民飬馬蠲其賦役乃詔京東西路保甲免教閱每一都保飬馬五十匹匹給十千限以京東十年京西十五年而數足置提舉保馬官京西呂公雅京東霍翔並領其事而罷鄕邨先以物力飬馬之令尙養戶馬者免保馬凡飬馬免大小保長稅租支移每歲春夫催稅甲頭盜賊備賞保丁巡宿凡七事先是西方用兵頗調戶馬以給戰騎借者給還死則償直是年遂詔河東鄜延環慶路各發戶馬二千以給正兵河東就給本路鄜延益以永興軍等路及京西坊郭馬環慶益以秦鳳等路及開封府界馬戶馬旣配兵後遂不復補於是京東西戶馬更爲保馬矣公雅又令每都歲市二十匹初限十五年乃促爲二年半京西地不產馬民又貧乏甚苦之八年京東西旣更爲保馬諸路飬馬指揮亦罷其後給地牧馬則亦本於戶馬之意云九年提舉開封府界蔡確言比賦保甲以國馬免所輸艸賜之錢布民以畜馬省於輸槁𨿽不給錢布而願爲官飬馬者甚眾請增馬數歲止免輸槁一百五十束詔毋過五千匹於是京畿罷給錢布而增馬數矣哲宗嗣位言新法之不便者以保馬爲急乃詔曰京東西保馬期限極寬有司不務循守遂致煩擾先帝已甞手詔詰責今猶未能遵守其兩路市馬年限並如元詔尋又詔以兩路保馬分配諸軍餘數付太僕寺不堪支配者斥還民戶而責官直翔公雅皆以罪去而保馬遂罷旣罷保馬於是議興廢監以復舊制詔庫部郎中郭茂恂視陜西河東所當置監尋又下河北陜西轉運提點刑獄司按行河渭並晉之間牧田以聞時已罷保甲教騎兵而還戶馬於民於是右司諫王巗叟言兵之所恃在馬而能蕃息之者牧監也昔廢監之初識者皆知十年之後天下當乏馬已而不待十年其獘已見此甚非國之利也乞收還戶馬三萬復置監如故監牧事委之轉運官而不專置使今鄆州之東平北京之大名元城衛州之淇水相州之安陽洺州之廣平監以及瀛定之間棚塞艸地疆畫具存使臣牧卒大半猶在稍加招集則指顧之間措置可定而人免納錢之害國收牧馬之利豈非計之得哉又況廢監以來牧地之賦民者爲害多端若復置監牧而收地入官則百姓戴恩如釋重負矣自是洛陽單鎭原武淇水東平安陽等監皆復初熙寧中並天駟四監爲二而左右天廏坊亦罷至是復左右天廏坊紹聖初用事者更以其意爲廢置而時議復變太僕寺言府界牧田占佃之外尙存三千餘頃議復畿內孳生十監後二年而給地牧馬之政行矣先是知任縣韓筠等建議凡授民牧田一頃爲官牧一馬而蠲其租縣籍其髙下老壯毛色歲一閱亡失者責償已佃牧田者依上飬馬知邢州張赴上其說且謂授田一頃爲官牧一馬較陜西沿邊弓箭手旣飬馬又戍邊者爲優樞密院是其請且言熙寧中罷諸監以賦民歲收緡錢至百餘萬元祜初未甞講明利害惟務罷元丰熙寧之政奪已佃之田而復舊監桑棗井廬多所毀伐盛牧官吏爲費不貲牧卒擾民榾井抑配爲害非一左右廂今歲籍馬萬三千有奇堪配軍者無幾惟沙苑六千匹愈於他監今赴等所陳受田飬馬旣蠲其租不責以孳息而不願者無所抑勒又限以尺寸則纋急皆可用之馬矣殿中侍禦史陳次升言給地牧馬其初始於邢州守令之請未甞下監司詳度諸路各有利害旣不可知民居與田相遠者難就耕牧一頃之地所直不多而亡失責償爲錢四五十千必非人情所願言竟不行四年遂廢淇水單鎭安陽洛陽原武監罷提點所及左右廂惟存東平沙苑二監同知樞密院曾布自敍其事曰元佑中復置監牧兩廂所飬馬止萬三千匹而不堪者過半今旣以租錢置蕃落十指揮於陜西飬馬三千五百又人戶願養者亦數千而所存兩監各可牧萬馬馬數多於舊監而所省官吏之費非一近世良法未之能及時亖省皆稱善其後沙苑復隸陜西買馬監牧司而東平監仍廢大觀元年尙書省言元佑置監馬不蕃息而費用不貲今沙苑最號多馬然占牧田九千餘頃芻粟官曹歲費緡錢四十餘萬而牧馬止及六千自元符元年至二年亡失者三千九百且素不調習不中於用以九千頃之四四十萬緡之費養馬而不適於用又亡失如此利害灼然可見今以九千頃之田計其磽瘠三分去一猶得良田六千頃以直計之頃爲錢五百餘緡以一頃募一馬則人得地利馬得所飬可以紹述先帝隱兵於農之意請下永興軍路提點刑獄司及同州詳度以聞俟見實利則六路新邊閒田當以次推行時熙河路蘭湟牧馬司又請兼募願飬牝馬者每收三駒以其二歸官一充賞詔行之四年復罷京東西路給地牧馬復東平監政和二年詔諸路復行給地牧馬復罷東平監宣和二年詔罷政和二年以來給地牧馬條令收見馬以給軍應牧田及置監處並如舊制又復東平監給地牧馬始於紹聖至政和時蔡京秉政行之益力京罷而復廢六年又詔立賞格應牧馬通一路及三千匹州通縣及一千縣及三百其提點刑獄守令各遷一官倍者更減磨勘年於是諸路應募牧馬者爲戶八萬七千六百有奇爲馬二萬三千五百旣推賞如上詔而兵部長貳亦以兼總八路馬政遷官然北方有事而馬政亦急矣靖康元年左丞李綱言祖宗以來擇陜西河東河北美水艸髙涼之地置監凡三十六所比年廢罷殆盡民間雜飬以充役官吏便文以塞責而馬無復善者今諸軍闕馬者太半宜復舊制權時之宜括天下馬量給其直不旬日間則數萬之馬猶可具也然時已不能盡行其說矣前史言牧政者惟宋爲詳其出牧上槽芻秣榾井息耗多與今同以世近也語在兵志故不論獨戶馬保馬餘地牧馬猶爲後世害故備著焉欲令議馬政者知其所以利害之實也蓋自熙丰變法以至崇宣小人在位亟復亟變迄無善政而宋隨以亡渡江以後頗置監牧而江南多水田其後三衙遇暑月放牧於蘇秀大爲民患郢鄂之間亦置監牧然皆不可用而戰焉悉仰川秦廣三邊焉宋初收市馬戎人驅馬至邊總數十百爲一劵一馬預給錢千官給芻粟續食至京師有司售之分隸諸監曰劵馬邊州置場市蕃漢馬團綱遣殿侍部送赴闕或就配軍曰省馬陜西廣銳勁勇等軍相與爲社每市馬官給直外社眾復裒金益之曰馬社軍興籍民馬而市之以給軍曰括買宋初市馬惟河東陜西川峽三路詔馬惟吐蕃回紇黨項藏牙族白馬鼻家保家名市族諸蕃至洪熙端拱間河東則麟府丰嵐州岢嵐火山軍唐龍鎭濁輪砦陜西則秦渭涇原儀延環慶階州鎭戎保安軍制勝關浩亹府河西則靈綏銀夏州川峽則益文黎雅成茂夔州永康軍京東則登州自趙徳眀據有河南其收市惟麟府涇原儀渭秦階環州岢嵐火山保安保徳軍其後置場則又止環慶延渭原奉階文州鎭戎軍而已大氐宋初市馬歲僅得五千餘匹天聖中蕃部省馬至三萬四千九百餘匹嘉佑以前原渭徳順凡三歲市馬至萬七千一百匹秦州劵馬歲置萬五千匹元丰四年詔專以雅州名山茶爲易馬用自是蕃馬至者稍眾崇寧四年詔曰神宗皇帝厲精庶政經營熙河路茶馬司以致國馬法制大備其後監司欲侵奪其利以�糴買故茶利不專而馬不敷額近𨿽更立條約令茶馬司總運茶愽馬之職猶慮有司苟於目前近利不顧悠久深害三省其謹守已行母輒變亂元丰成法自是提舉茶事兼買馬其職任始一凡宋之市馬分而爲二其一曰戰馬生於西郵良健可備行陣宕昌峯貼峽文州所產是也其二曰羈縻馬產西南諸蠻短小不及格黎敍等五州所產是也紹興三年卽邕州置司提舉市於羅殿自杞大理諸蠻然自杞諸蕃本自無馬蓋又市之南詔南詔今大理國也大理地連西戎故多馬𨿽互市於廣南其實猶西馬也宋自熙寧未變法以前然苑馬之政亦未稱善蓋世之害馬者有三曰選吏曰繁法曰易地吏非馬之所宜其害馬一也法非馬之所宜其害馬二也地非馬之所宜其害馬三也大費佐舜調馴鳥獸鳥獸多馴服其後周孝王封犬丘非子曰栢翳其後世亦爲朕息馬也古有豢龍氏周官服不氏掌飬猛獸而教擾之掌畜掌飬馬而阜蕃教援之馬非異獸必有能馴之者非世官不可也羗童胡兒項髻徒跣隨水艸畜牧馬與人意相諭非有書生文學法度理也法數變馬與人皆不自適何以能遂其生況置之磽陿無所■畜或禾稼稻秔之田溝塍封限遊騰莫逞非所以適其走壙之性也昔元魏起代北故馬爲特盛𨿽唐馬未必能及也故曰馬陸居則食艸飲水喜則交頸相靡怒則分背相踶此馬之眞性也元起於北遂以弓馬之利混一天下沙漠萬里牧飬蕃息太僕之馬殆不可以數計其牧人曰哈赤哈剌赤有千戶百戶父子相承任事自夏及冬隨地之宜行逐水艸醞都之馬在朝爲卿大夫者親秣飼之車駕行幸上都太僕卿以下皆從先驅馬出建徳門外取其肥可挏乳者以行車駕還京師太僕卿先期遣使徵馬五十醞都來京師醞都者承乳車之名也皇朝濓武六年置太僕寺於滁州七年設羣牧監十三年增置滁陽儀眞香泉六合天長五牧監滁陽羣二十有二儀眞六合羣各七香泉羣八天長羣四二十三年定爲十四牧監九十八羣二十八年廢牧監始令民間孳牧三十年置北平及遼東山西陜西甘肅等處行太僕寺是年太祖以寧遼諸王各據沿邊艸場牧放乃圖西北沿邊自東勝以西至寧夏河西察罕腦兒東勝以東至大同宣府又東南至太寧又東至遼東又東至鴨綠江又北不啻數千里而南至各衛分守地又自雁門關外西抵黃河渡河至察罕腦兒又東至紫荊關又東至居庸關及古北口北又東至山海關外凡軍民屯種田地不得牧放孳畜其荒閒平地及山場腹內諸王駙馬及極邊軍民聽其牧放樵采近邊所封之王不得占爲已場而妨軍民腹內諸王駙馬聽其東西徒來自在營駐因而練習防胡或有占爲已艸場山場者諭之上又以朵甘烏思藏長河西一帶西蕃自昔以馬入中國易茶邇因私茶出境馬之入互市者少於是彼馬日貴中國之茶日賤命秦蜀二王發都司官軍於松潘碉門黎雅河州臨洮及入西蕃關口巡禁私茶之出境者又遣駙馬都尉謝達往諭蜀王曰秦蜀之茶自碉門黎雅抵朵甘烏田藏五千餘里皆用之彼地之人不可一日無茶邇因邊吏譏察不嚴以致私販出境爲夷人所賤夫物有至薄而用之則重者茶是也始於唐而盛於宋至宋而其利愽矣前代非以此專利蓋制夷狄之道當賤其所有而貴其所無耳國家榷茶本資易馬以備國用今惟易財物使蕃夷坐收其利而馬入中國者少豈所以制夷狄哉又命曹國公李景隆賫金牌勘合直抵諸蕃令其酋領受牌爲符以絕姦欺勑兵部諭川陜守邊衛所巡禁私茶出境仍遣僧官著藏卜等往西番申諭之時晉王成祖統軍行邊出開平數百里上聞之遣人以勑往諭之云自遼東至於甘肅東西六千餘里可戰之馬僅得十萬京師河南山東三處馬𨿽有之若遇赴戰猝難收集苟事勢警急北平口外馬悉數不過二萬若遇十萬之騎𨿽古名將亦難於野戢我馬數如是縱有步軍但可夾馬以助聲勢若欲追北擒寇則不能矣止可去城三二十里往來屯駐遠斥堠謹烽燧設信炮猝有緊急一時可知胡人上馬動計萬兵勢全備若欲折衝鏖戰其孰可當方今馬少全仰步軍必常附城儻有不測則可固守保全以待援至吾用兵一世而指揮諸將未甞敗北致傷軍士正欽飬銳以觀胡變夫何諸將日請深入沙漠不免疲於和林此蓋輕信無謀以致傷生數萬今爾等又入廣塞提兵遠行設若遇敵豈免凶禍自古及今胡虜爲中國患久矣歷代守邊之要未甞不以先謀爲急故朕於北鄙之慮尢加愼密爾能聽朕之訓明於事勢𨿽不能勝彼亦不能爲我邊患矣太祖旣驅元主還慕北已無復窮追之意而殘元遺孽不能無犯境諸王往往輕出塞上在兵間久深患馬少遂戒諭云云故尢畱意西蕃茶馬定金牌之制令重臣招諭蓋胡之勝兵在馬中國非多馬亦不能搏胡惟自守則步卒可用且驅之出境而已實帝王禦戎上筞也永樂元年攺北平行太僕寺爲北京行太僕寺四年應天太平鎭江楊州廬州鳳陽州縣各增設判官主簿一員專理馬政設陜西甘肅二苑馬寺又設北京遼東二苑馬寺五年增設北京苑馬寺監六年增設甘肅苑馬寺監

贊曰易稱幹爲馬其於繇辭言馬不一馬之用大矣余從太史問皇朝馬事自洪武�來略知其本始作馬政志

歸先生文集卷之七

●歸先生文集卷之八

吳郡歸有光著

門人王執禮校

序一

◆序一

史論序

玊巖先生文集序

山齋先生文集序

卓行錄序

艸庭詩序

水利書序

戴楚望集序

項思堯文集序

○史論序

西漢以來世變多故典籍浩繁學者窮年不能究宋世號稱文盛當時能讀史者獨劉道原而司馬文公甞言自修通鑑成惟王勝之一讀他人讀未終捲已思睡矣今科舉之學日趨簡便當世相嗤咲以通經學古爲時文之蠹而史學益廢不講矣遺石先生自少耽嗜史籍仿古論贊之體爲書若干萬言而先生尢自珍祕不肯輕以示人往歲司教黃岡時時與客泛舟赤壁之下舟中常持史論數卷會督學使者將至先生浮江出百里迎之舟至靑山磯風波大作船幾覆但問從者史論在否與司馬公所稱孫之翰事絕類之翰之書得公與歐蘇二公而後大顯於世先生自三五載籍迄於宋亡綿絡千載非止有唐一代之事東坡所謂暗與人意合者世必有知之矣某爲童子時以姻家子弟獲侍幾杖先生一見以天下士期之俛仰二十餘載濩落無成恐遂沒沒有負先生之教而先生之門人往往至大官方在黃岡一時藩臬出西陵執弟子禮拜先生於學宮諸生嘆異之而今閩省右轄秦君鰲尢篤師門之義每欲表章是書而未及也先生語某曰子爲序吾書然勿有所稱述第言其人平生無他好獨好讀書老而不倦也某受命唯唯退而謹書之

○玊巖先生文集序

玊巖先生文集故刑部右侍郎周公所著公諱廣字充之別自號玊巖昆山太倉人太倉後建州故今爲州人公舉弘治乙丑進士歷莆田吉水二縣令以治行爲天下第一徵試浙江道監察禦史廑兩月上疏諫武宗皇帝佞幸疾之欲寘之死而上不之罪也故得無下詔獄貶懷遠驛丞而佞幸者怒未巳使人遮道剌公公僞爲頭佗持波嗢囉以行乞四百餘里乃免武定侯郭勛鎭嶺南承望風旨僞以白金試公公拒不受一日攝公閉府門箠擊之幾死行省官惕息莫敢救禦史有言而解久之遷建昌令再貶竹寨驛丞會武宗晏駕今上卽位詔舉遺逸公復爲禦史尋遷江西按察司僉事歷九江兵備副使江西提學副使福建按察使巡撫江西右僉都禦史升南京刑部右侍郎公自起廢不十年至九卿不可謂不遇而遂不幸以死不能究其用也然天下稱武宗之世能以直諫顯者自公之外不過數人耳天子中興思建萬世之業則正色而立於朝廷如公者豈可一日而無哉故甞以謂士之忠言讜論足以匡皇極而扶世道使之著於廟廊澤被生民世誦其詞而傳之宜矣若夫詆訐叫號不見省采徒爲一時之空言似不足以煩紀載而學士猶傳道之不絕豈不以天下之欲生也久矣有其言足以轉亂爲治利安元元𨿽不見之施行而實天啟其人使昭一世之公道後之人猶搤腕拊掌幸其時能用其言而不至於壞也國家累洽休眀迨敬皇之世百姓安生樂業有富庶之效武宗承緒不攺其舊則生民何幸而金貂左右佞幸倡優之輩縱橫亂政而上常禦豹房輕騎媠出六宮愁怨未有繼嗣之慶胡僧挾左道以梵咒弭賊則樊並蘇令嘯聚之禍蔓衍無窮仕南濟北覬覦之謀乘間而發是時元老大臣特從容勸上早朝而巳亦未敢端言之也公奮不顧身指切時事而尢惓惓以欲法堯舜當法孝宗爲言使公言獲用天下蒼生豈不受其福哉此予所以讀公之疏於本朝否泰升降之際未甞不三復而嘆息也公好性理之學與魏恭簡公相善故諸子皆及恭簡之門而居官政績多可紀語具其門人陸光祿鰲所述行狀中公歿十餘年太倉兵備副使南昌魏侯良貴爲公江右所造士登堂拜公像求遺槁捐俸刻之公之子士淹士洵以序見屬因著公平生大節而論之如此云

○山齋先生文集序

今天子卽位十年間吾昆山之仕於朝者徧列九卿侍從幾與大省比刑部尙書周康僖公與其子大理寺丞於岐同時在位而永嘉張文忠公方秉國公父子皆以失張公意先後罷去居閒以詩文自娛康僖公年八十餘而大理僅餘六十以終前歲公次子太僕丞以貞庵漫槁見屬爲序至是大理孫廷望還自太學復請序其祖之文余及侍康僖父又辱大理知愛不可以辭甞讀武宗毅皇帝遺事時寧藩不軌臨安胡永淸爲按察司副使奏事中陰折之而王府交通近幸必致胡公死地禁系連年而給事中禦史章連上大臣亦擁護之故遼左之謫姑以慰謝驕王卒賴朝廷淸論而一時燻天之勢迄不能致胡公於死方永嘉用事禦史馮恩上書歷詆大臣永嘉與吏部汪尙書尢惡其指切欲傅致之死會皇子生將故赦放事諸司各條事欵上之公卿平議其可行者書之詔中而大理條欵類有以爲馮禦史地永嘉與吏部怒大理遂去官而馮禦史亦得不死嗟乎直臣端士世不可一日無設不幸陷於罪戮旁觀者不出奆以爭之則囚累孤臣糜死無日矣余每論此未甞不流涕嘆息也大理精於法律或疑其文深然論議未甞不引大體易州上巨盜二人一人瘐死一人病此兩人皆死則所誣引皆不能白乃餔藥之其後獲眞盜而誣引者皆出夷人郎撦松犯邊獲其兄子郎尙加禿坐以親屬相容隱律減死論以懷遠夷薦都督馬永任邊將尙書以有前詔永不許起用欲奏請曰若奏不可其人終不用矣卒薦之朝論翕然稱服惠安伯提督團營尋有旨以丰城侯佐之丰城以侯當先伯奏攺敕下兵部議曰侯先伯者常也若上所命則公以下宜皆不敢抗其在朝可稱紀者如此余甞謂士大夫不可不知文能知文而後能知學古故上焉者能識性命之情其次亦能達於治亂之迹以通當世之故而可以施於爲政顧徒以科舉剽竊之學以應世務常至於不能措手若大理所謂有用者非有得於古文乎予故述其行事大略以俟後之君子讀其文而求論其世者凡爲文若干捲曰山齋者其自號也

○卓行錄序

昔古聖人之治天下旣先之以道徳猶懼民之不恊於中而爲之禮以防之上之賞罰注措凡治民之事無一不歸於禮極而至於用刑亦曰制百姓於刑之中而已孔子以布衣承帝王之統不得行於天下退與其門人修徳講學始以仁爲教然至於其髙第弟子與當世之名卿大夫其於仁孔子若皆未之輕許而其告顏淵以克已復禮爲仁則孔子之論未始有出於禮者也但古之聖人以禮教天下使君子小人皆至焉若孔子之於其學者獨教其爲君子之事以治其心術之微固禮之精者而已矣然孔子終亦不以深望於人故曰不得中行之士而與之必也狂狷乎中行者其所至宜及於仁而於狂狷之士孔子蓋未之深絕也故於逸民之徒莫不次第而論列之至其孫子思作中庸其爲論甚精而其法尢嚴使世之賢者稍不合於中皆爲聖人之所棄而鄕願之徒反得竊其近似以惑亂於世孟子知其獘之如此故推明孔子之志而於鄕願尢深絕之由此言之至於後世苟不得乎中行𨿽太過之行豈非君子之所貴哉若狐不偕務光伯夷叔齊箕子胥余紀他申徒狄寧與世之賓廉鮮恥者一槪而論也自司馬遷班固而下至範瞱而有獨行之名第取其淑詭異常之事而不爲科條唐書卓行之外又別有孝友傳大氐史家之裁制不同所以扶翊綱常警世勵俗則一而已矣國家有天下二百年金匱石室之藏不布於人間亦時時散見於文章碑志及稗官之家休寧程汝玊雅志著述頗爲剽摘而匯別之凡爲書若干卷名之曰卓行錄𨿽不盡出於中行要之不悖於孔子之志故爲序之云爾

○艸庭詩序

廬陵康君奭字才難來遊吳中士大夫皆樂與之交將還爲歌詩贈之而以艸庭爲題凡爲詩若干首請余爲之序艸庭者君居家精舍名也君家在西昌郭外臨大江日閉戶讀書其中用周子庭前艸不除之語以名其室蓋周子得孔孟之心於千載之下卽此庭艸不除與巳意同而已莊子曰儵魚出遊從容是魚樂也惠子曰子非魚安知魚之樂莊子曰子非我安知我之不知魚之樂人與萬物天體其生生之意同故昆虫未蟄不以火田不麛不卵不殺胎不殀天不覆巢此心也賁若艸木此心也天下雷行物與無妄先王以茂對時育萬物同此生生之意而已知此則知所謂鳶飛魚躍與必有事焉而勿正之義同而程子再見周茂叔吟風弄月以歸有吾與點也之趣豈謂濠上之遊以莊子非魚而不知魚之樂也哉周子家道州二程子從受學焉卽今江西之南安其後象山艸廬相望而出俱在大江之西而廬陵自歐陽公以來文章節義尢稱獨盛謂其皆無得於斯道不可也今數夫來海內學者絕響而江右一二君子猶能抱獨守殘振音於空谷之中當世學淪喪而巋然有存者君生其鄕豈謂無所聞哉何君本徹實君之弟子而與余有太學之舊尢數稱君行誼超然世俗利欲之外余故爲序所以爲艸庭之意而其爲詩者蓋不必論也

○水利書序

夏書曰淮海維揚州彭蠡旣瀦陽鳥攸君三江旣入震澤底定周禮東南曰揚州其山鎭曰會稽其澤藪曰具區其川三江其浸五湖世言震澤具區今太湖也五湖在太湖之間而吳淞江爲三江之一其說如此然不可不考也漢司馬遷作河渠書班固志溝洫於東南之水略矣自唐而後漕挽仰給天下經費所出宜有經營疏鑿利害之論前史軼之宋元以來始有言水事者然多命官遣吏苟且集事奏復之文濫引塗說非較然之見今取其顓學二三家著於篇

○戴楚望集序

世宗皇帝自郢入繼大統戴楚望以王家從來授錦衣衛千戶其後稍遷至衛僉事甞典詔獄當是時廷臣以言事忤旨鞠系者先後十數人楚望親視食飲湯藥衣被常保護之故少瘐死者其後往往更赦得出如永丰聶文蔚以兵書被系楚望更從受書獄中以故中朝士大夫籍籍稱其賢嘉靖四十四年予中第居京師楚望數見過示以所爲詩其論欲遠追漢魏以近代不足爲予益異之予旣調官浙西遂與楚望別隆慶二年春朝京師楚望之子樞裒其平生所爲文百卷謁予爲序蓋楚望之於道勤矣始楚望先識增城湛元明是時年甚少巳有志於求道旣而師事泰和歐陽崇一聶文蔚至如安城鄒謙之吉水羅達夫未甞識面而以書相答問及其所交親者則毗陵唐以徳太平周順之富平楊子修並一時海內有道髙名之士予讀其所往來書大抵從陽明之學至於往復論難必期於自得非苟爲名者噫道之難言久矣有如前楚望所爲師友皆以卓然自立於世而楚望更與往來上下其議論則楚望之所自立者可知矣予之初識之特謂其典詔獄爲國家保護善人以爲武臣之慕義者也及稍與之親觀其論詩欲上追古作者又以爲學士大夫之好文者也蓋不知楚望之於道如此昔魏舒爲將軍鐘毓長史毓每與參佐射舒常爲畫籌一日令舒備偶毓初不知其善射而舒容止閒雅發無不中毓嘆曰吾之不足以盡君才如此射矣楚望之初不以語予者豈其不欲以自見歟抑何予之知之之晚耶抑以予之不及於此歟予與諸公生同時間亦頗相聞顧平日不知所以自信甞誦易曰神而眀之存乎其人默而成之不言而信存乎徳行老子曰多言數窮不如守中故黯黯以居未敢列於當世儒者之林以親就而求正之又怪孟子與荀卿同時而終身不相遇及是而楚望之所與遊一時零謝盡矣此予之所以爲恨而羨楚望之獲交於諸公間也因讀其集慨然太息而歸之

○項思堯文集序

永嘉項思堯與余遇京師出所爲詩文若干捲使余序之思堯懷奇未試而志於古之文其爲書可傳誦也蓋今世之所謂文者難言矣未始爲古人之學而苟得一二妄庸人爲之臣子爭附和之以詆排前人韓文公云李杜文章在光焰萬丈長不知羣兒愚那用故謗傷蚍蜉撼大樹可笑不自量文章至於宋元諸名家其力足以追數千載之上而與之頡頏而世直以蚍蜉撼之可悲也無乃一二妄庸人爲之巨子以倡道之歟思堯之文固無俟於餘言顧今之爲思堯者尢少餘謂文章天地之元气得之者其气直與天地同流𨿽彼其權足以榮辱毀譽其人而不能以與於吾文章之事而爲文章者亦不能自制其榮辱毀譽之權於已兩者背戾而不一也久矣故人知之過於吾所自知者不能自得也已知之過於人之所知其爲自得也方且追古人於數千載之上太音之聲何期於析楊皇華之一笑吾與思堯言自得之道如此思堯果以爲然其造於古也必遠矣

卷八

●歸先生文集卷之九

吳郡歸有光著

門人王執禮校

序二

◆序二

平和李氏家規序

浙江鄕試錄後序﹝代﹞

太僕寺志序﹝代﹞

華亭蔡氏新譜序

龍遊翁氏宗譜序

西王母圖序

彩衣春燕圖序

○平和李氏家規序

漳之南靖李氏自分南靖置平和今爲平和人以居西山故閩人稱爲西山李氏代爲名族其先有西山居士實始起家五世而至封文林郎太常典簿寧波教授名世浩字碩遠者其族益大至是居士於世當祧文林君不忍乃以義創爲始祖之廟君從晉江蔡介夫先生受學惇行古道爲義田以贍族又仿浦江鄭氏吳興嚴氏作李氏家規六十九條可謂有志者矣余因論君之爲家規蓋本於不忍祧其始祖之心旣爲始祖立廟則不得不立宗子立宗子則不得不爲法以合族而巒宗夫義之所出不可巳者古者宗以族得民蓋天子所以治天下壹本於是以能長世而不亂宗法廢而天下爲無本矣而儒者或以爲秦漢以來無世卿而大宗之法不可復立獨可以立小宗余以爲不然無小宗是有枝葉而無干也有小宗而無大宗是有幹而無根也夫禮失而求之野宗子之法𨿽不出於格令而苟非格令之所禁士大夫家聞李氏之風相率仿而行之庶幾有復古之漸矣文林君之子文余嘉靖四十四年進士居京師間以其書示余而爲序之如此

○浙江鄕試錄後序﹝代﹞

元年秋當天下鄕試之期浙有司遵令式以從事禦史某監臨之竣事之日於是以士之姓名與其文爲錄而考試官某實序之某當序其後仰惟聖天子承統建極體元居正庶務維新天下之士喁喁鄕風彈冠振衣願立於朝以際休明之運此千載一時也夫天地之气茂隆郁積燻爲泰和蓋非倉卒所能致然者嘗讀詩觀於成康之際周家極盛之會也成王之初卽阼其詩曰訪予落止率時昭考於乎悠哉朕未有艾將予就之繼猶判渙時成王方當嬛嬛在疚之時而求望於賢才切矣當是時文武純佑秉徳尙迪有祿之元老猶在也而一時俊髦已濟濟咸造在庭矣故其詩曰思皇多士生此王國王國克生維周之禎蓋人材之生以扶世運實天也天將衍成周太平有道之長對越駿奔走之士已預生於丰鎬貽燕之日而以待成王若有期會然者故其詩曰鳳凰於飛翽翽其羽亦集厥止藹藹王多吉士維君子使媚於天子此天之所以扶翊興運而人材之應期而出夫豈偶然哉國家有天下二百年學校以養之選舉以進之髙爵以崇之厚祿以優之所以待士如此其至也而其气之郁積茂隆至於今而止者適會天子建元之日方又惇召遺老褒獎直言思遲多士開寬裕之路以延天下之俊英則海內之士感會風雲魚鱗輻輳有莫知其所以然者蓋才無世而不生亦無世而不用乘其時遭其會而後爲奇耳夫浙古會稽鄣郡當天下十五之一耳而士如此其盛也合天下同是日而十五舉者皆如此其盛也合是十五舉以貢於天子之庭所謂萬邦黎獻共惟帝臣惟帝時舉於乎休哉敬因春秋正始之義爲聖天子得賢之頌云

○太僕寺志序﹝代﹞

嘉靖十七年戊戌臣某爲禮科給事中恭遇冊

天尊祖大慶昧死奏言先帝請赦還大禮大獄諸放廢臣及黜遠邪佞諸事先帝方以孝治天下惡前議禮者且謂道士祖宗郊廟用之以臣言不讎謫徙之邊迨至末年詔吏部召臣還會龍馭上賓聖天子卽位臣起爲南京通政司參議升順天府丞尋升大理寺少卿又進太僕寺卿臣旣拜恩視事欲正官常定卿丞職分條民之利病又以寺無掌故疏陳數十事上輒報可是歲自河北逾大江之南民遭水沴臣稍以便宜寬其誅見馬遺財足民無失職臣省中無事獲與二三僚佐發故藏篇藉少有存者力爲搜訪僅成艸創蹈襲吏牘雅俗猥並非所以成一家言存故事而巳臣嘗讀尙書觀周武王偃武修文華山之陽馬牧徧野倒載干戈苞以虎皮示天下不復用兵也老子曰天下有道卻走馬以糞臣竊惟陛下嗣萬年無疆之歷運際中金二三年來嶺海陸梁妖氛曠息薄伐獫狁至於太原陛下盛徳大福非臣下之所及臣又讀尙書穆王命伯冏爲大正正於羣僕侍禦之臣懋乃後徳交修不逮愼簡乃僚無以巧言令色便僻側媚其惟吉士又曰僕臣正厥後克正僕臣諛厥後自聖臣三復斯言自念夙興夜寐兢兢於有司之事無以翊聖徳於萬一有負陛下之寵祿臣不勝大懼

○華亭蔡氏新譜序

古者諸侯世國大夫世家故氏族之傳不亂子孫皆能知其所自始迨周之季諸侯相侵暴國亡族散巳不可稽考漢司馬子長搜集遺文古書僅見五帝系諜尙書集世紀其後如官譜氏族篇稍稍間出迨九品中正之法行而氏族始重迄五季之亂譜諜復散然自魏以來故家大族蓋數百年傳系不絕可謂盛矣士大夫崇本厚始之道猶爲不遠於古也今世譜學尢廢𨿽當世大官或三四世子孫不知書迷其所出往往有之以譜之亡也孰知故家大族實有與國相維持者系風俗世道之隆污所不可不重也況孝子仁人木本水源之思乎華亭蔡用卿始爲其族之新譜蓋不欲遠引而自其身追而上之至於六世而其始二世則名字巳不能詳然君絕不肯有所附會曰自吾所知者而巳蓋其愼如此予嘗論後世族姓𨿽多淆亂然自其本始猶當存其十之六七蔡之先出於周文王而蔡叔度武王之同母弟以武庚之亂遷其子胡能攺行率徳馴善周公舉以爲魯卿士復封之蔡尙書蔡仲之命是也今蔡州有上蔡城其後平侯徙今新蔡昭侯徙州來今壽州也後二十六世滅於楚然自澤義以後往往爲將相名賢史不絕書用卿𨿽斷自其六世推其爲譜之意亦烏可不知其得姓之所自耶用卿登隆慶二年進士爲魏郡司理而予適在邢時相見以譜序見命余故頗采尙書史記之文以著其得姓之所自而新譜之族之大則自用卿始矣

○龍遊翁氏宗譜序

傳曰古聖人之治天下反古復始不忘其所由生上治祖禰下治子孫旁治昆弟合族而食序以昭穆別之以禮義尊尊親親長長男女有別親親故尊祖尊祖故故宗敬宗故收族收族故宗廟嚴故聖王之治天下非特以自私也以此推之自王公以逮於庶人故宗法明而禮俗成權度量丈章服色正朔徽號器械衣服由此而出三代之衰廢古亡本人自爲生渙然靡所統紀而天下更大亂經大兵而後定當此之時人如鳥驚魚散豈知夫鄕裏族屬之所系哉然魏晉而降區區綜核百氏以門第官人𨿽卑姓雜譜皆藏於有司而譜牒特盛迄於李唐猶相崇重五季衰亂蕩然無復有存者矣𨿽然古之聖王以親親也親親而宗法立宗法立而譜系自明非獨以譜也譜之盛也魏晉之失也至於譜亦不存而學士大夫莫知其所自而仁人孝子之心茫乎無所寄豈不重可嘆哉翁氏居太末相傳自隨始遷子孫蔓衍縣之杜山塢岑堂庵南村往往而是其居杜陽者曰文欽能追考其十八世以上曰學士居學士而下六世有官號妃姓墓地而不著其諱七世而下始有諱十五世始書兄弟又一世昭穆詳焉文欽旣以爲圖出以示予予觀之而嘆世之君子莫能以爲也爲序而歸之

○西王母圖序西王母圖序與常熟本前後略不同要此等文非先生髙處似可刪去

余觀山海經汲冢竹書穆天子傳稱西王母之事信奇矣秦始皇東遊海上禮祀名山大川及八神求蓬萊方丈瀛洲三神山傳其物禽獸盡白而黃金銀爲宮闕然終身不得至但望之如雲而巳漢武帝諸方士言神仙若將可得欣然庶幾遇之穆王身極西土至昆侖之丘以觀舂山之瑤乃秦皇漢武之所不能得者宜其樂之忘歸造父何用盜驪驊驑騄駬之駟馳歸以求區區之徐偃王穆王豈非所謂耄耶列子云穆王升昆侖之丘賓於西王母觴瑤池之上乃視日之所入一日行萬里王乃嘆曰嗚呼餘一人不足於徳而諧於樂後世其追數吾過乎穆王蓋有悔心矣然又曰穆王幾神人哉以窮當世之樂猶百年而殂後世以爲登遐焉傳雲天子西徵宿於黃鼠之山至於西王母之邦執圭壁好獻錦組西王母再拜受之觴瑤池之上遂驅升於弇山乃紀丌迹於石而樹之槐眉曰西王母之山山海經曰玉山西王母山也在流沙之西而博望侯使大夏窮河源不見所謂昆侖者武帝內傳云帝齋承華殿中有責鳥從東方來集殿前上問東方朔朔曰此西王母欲來也頃之西王母乘紫雲輦駕五色龍上殿自設饌以拌盛桃帝食之而甘美夫武帝見西王母於蜚簾桂館間則穆王之車轍馬迹周流萬里亦勞矣豈公孫卿所謂事如迂誕積以歲年乃可致耶然史云候伺神人入海求蓬萊終無有驗則又何也史又云時去時來其風肅然豈神靈怪異有無之間固難言也莊生有言夫道在太極之先而不爲髙在六極之下而不爲深先天地而不爲久長於上古而不爲老西王母得之坐乎少廣莫知其始莫知其終微乎莊生之論豈穆滿秦漢之所能及此哉余嘗序西王母其說如此時人未能諭其旨今王憲使元美與其弟進士敬美作此圖以壽其外祖母劉碩人故書以貽之元美兄弟學道當得妙悟法華經云妙光法師豈異人哉我身是迆又云我見燈明佛本光瑞如此豈必求佛與西王母於昆侖之山生天之處哉

○彩衣春燕圖序

吳粵於三代不在五服之內春秋於吳猶夷之最後秦取楚吳始內屬及略取陸梁皆以爲郡縣然一日有事杜橫浦陽山湟溪之關卽與中國隔絕及漢兵下匯離牂牁之水然後五嶺以南遂爲天子之邦至今千有餘歲會稽南海其文物常勝於河洛齊魯古稱冀爲中州蓋天地之气有所鐘卽爲中州則知今吳粵之盛不可泥古而論也餘數見番禺之士往往秀穎古所謂中州不能過一日胥會京師嘗竊嘆四方萬里之外彈冠結綬於朝國家威靈軼於三代矣南海鄭祖欽昊與餘同榜進士同試吏大司空其貌衝然有徳君子也自始興張文獻公餘襄公皆嶺海之產至今朝丘文莊公相繼屹然爲名臣吾於同榜中嘗私目之庶幾有復紹前哲而起者蓋於祖欽望之一日祖欽道其尊君養新翁居家樂志有書史之娛有山海之觀有荔枝洲花鄔昌華芳春園林之勝因慨然起萬里衡陽之感又自計明年當得州縣便道歸可以過家上壽也余又嘆當周之盛時士有驅馳王事不得見其父畆如陟岵之詩者矣今番禺去京師萬里祖欽一旦思其親可以計日而還則士之生於今時者又何幸也會有爲祖欽繪彩衣春燕圖者因爲序之云

歸先生文集卷之九

●歸先生文集卷之十

門人夏禹錫校

序三

◆序三

送吳純甫先生會試序

送夾江張先生序

送何氏二子序

送宋知縣序

送郡太守歷下金侯考績敍﹝代﹞

送王別駕考績之京序

送南京虎賁衛經歷鄭君之任序﹝代﹞

送太倉熊大守之任光州序

送吳郡別駕叚侯之京序

○送吳純甫先生會試序

予爲童子時則知有吳純甫先生長而登先生之門悅而忘其歸也蓋世之所謂慷慨魁磊之士吾必曰先生焉先生精於學邃於文熟於事少時爲縣大夫郡邑長者所推重當道者往往嘆息期以大用指日以望旣而摧抑頓挫者幾三十年先生自負瓌偉不見施設獨喜爲人言之人無賢愚見者傾倒自少年學子稍知向方者必引而進之士之有志者亦皆歸先生每從嘉林修竹間紆衿方履笑詠相隨殆無虛日時有質辧剖析毫髮議論蠭起羣疑豁如雲披雨霽天淸日明其於天下之利害生民之得失常有隱憂於其間天子中興慨然有志於三代之治詔書數下所以修明千百年之廢典者不一事悉先生之所嘗言者故與先生遊者皆去爲顯官先生獨爲諸生揖讓進退自若也嘉靖辛卯先生始發解於是將上禮部服王官有日矣皆喜先生之遇而又惜其晚也然君子之論不施於早晚之間而施於遇不遇之際不以徒遇之爲喜而以得所遇之爲樂予惟國家以科目收天下之士名臣將相接踵而興豪傑之士莫不自見於其間而比年以來士風漸以不振夫卓然不爲流俗所移者要不可謂無人也自余奔走富貴行盡如馳莫能爲朝廷出分毫之力冠帶褒然輿馬赫奕自諭得意內以侵漁其鄕裏外以芟夷其人民一爲官守日夜孜孜惟恐囊橐之不厚遷轉之不亟交結承奉之不至書問繁於吏牒饋送急於官賦拜謁勤於職守其黨又相引爲重曰彼名進士也故𨿽犖然肆其恣睢之心監察之吏冠蓋相望莫能問也居無幾何升擢又至矣其始羸然一書生耳才釋褐而百物之資可立具此何從而得之哉亦獨不念朝廷取之者何如用之者何如爵祿寵錫之者何如也豈其平居無懇惻之意歟將富貴之地使人易眩失其守歟世之所倚重者盡賴此輩而如是彌望桾子蓋以爲世道無窮之慮焉初先生與餘論天下事予未嘗不竦然又默然有感也以爲在位者皆以此爲心則天下可以無事然而先生不遇也今先生遇矣得一人於千百之中不可謂無獲也障流波於奔潰之日不可謂無力也以其向所言者而從事焉則猶饑渴而飲食之也夫趨俗之士師師持正之士諤諤夫諤諤非幸也然天下之事彼不爲而此爲之倡者一人隨者十人則固當有聲气之同者若是而相與持天下之勢君子又以爲世道無窮之幸焉故予謂先生不謂之晚而如先生乃可謂之眞遇也若彼碌碌者徒𨿽𦇤褓而朱紫日惟諾於殿廷吾不謂之遇也因書以爲別

○送夾江張先生序

昔者天下太平士之一材一藝咸思所以奮起樹立以自見於世而上之所以甄別進退激揚風勵之者靡不至天下之小官其名嘗達於天子之庭朝而爲善夕以聞於朝而旌擢之命加焉夕而爲惡朝以聞於朝而誅削之令加焉故懷不肖之心者懼而不得逞有一命之寄者皆以自愛而不輕棄其身夫是以能鼓舞變化一世之人材而賢者恆自下僚崛起卓然爲天下之望蹋冗無能之徒終身沈淪而不敢有分外之思承平旣久士無賢不肖率以資敍交馳橫騖布列天下之要位以行其恣睢之意窮閭之民愁苦吁告而扳援憑借巧文掩護時得忠勤之褒至於仁人志士不幸偃蹇於卑服竭力以行其所志而蒙其恩者交口贊頌上之人猶掩耳弗聞而獨以其意制輕重於其間公論在於下而上弗知有識之士所以掩郁喪气而長嘆也吾師夾江張先生司邑之教寬和樂易不設防畛而介然之操不爲勢利之所沮屈周知士之所急時以從容數語洞析其情而先生之愛士與士之愛先生不啻如家人父子邑之人自薦紳先生下至於市井之童稚皆知其賢乃者有同州之命莫不咨嗟嘆息爲之徧訪士大夫之宦遊長安者知其風土之不逮吾吳中而以爲憂又以爲先生之賢宜得顯擢使出於格例之外而顧復奔走於常調是所以益抱無涯之恨而傷公論之未明也夫天下之官上自公卿下至於州縣之吏其等級不知有幾而數之至於學官此豈有意知其可否而黜陟進退之者然則又烏能知吾邑人之情之如此也哉予爲弟子員事先生於學官者四年見先生再遭子壻之喪孀女寡婦年老撫抱幼孫客居萬里之外先生之官又世之所謂窮苦寂寞而無聊者而處之裕如未嘗有慍色則區區計較於毫毛之間者非先生之情獨予與邑人之情不能巳者如此也

○送何氏二子序

自周至於今二千年間先王之教化不復見賴孔氏之書存學者世守以爲家法得以治心養性講眀爲天下國家之具而孔氏之書更滅學破碎之餘又不復可以得其全其有足以意推而較然不惑者不過什之三四而巳而儒者先後衍說作爲傳注有功於遺經爲甚大然在千載之下以一人一時之見豈必其皆不詭於孔氏之舊而無一言之悖者世儒果於信傳而不深惟經之本意至於其不能必合者則寧屈經以從傳而不肯背傳以從經規規焉守其一說白首而不得其要者眾矣間有不安於是則又敢爲異論務勝於前人其言汪洋恣肆亦或足以震動一世之人蓋漢儒謂之講經而今世謂之講道夫能明於聖人之經斯道明矣道亦何容講哉凡今世之人多紛紛然異說者皆起於講道也予以爲聖人之言簡易明白去其求異之心而不純以儒者之說閡之必有庶幾於所謂什之三四者南陵何氏二子自蕪湖浮江而來千里而從予於荒野寂寞之濱予常以是告之二子未嘗不以予言爲然也歲暮辭予而去惜二子亦方有事於進士之業而未暇於予之所云然二子要爲知予而其志意非苟然者昔楊子云作太玄以示劉歆歆號博極羣書予獨怪其無一言論玄之是非而直以後人覆瓿爲憂顧於歆之意何如耳後之人奚暇論耶至雄之弟子侯芭獨知好雄書予非爲雄之學者而士之知與不知則千載同此慨也

○送宋知縣序

宣宗章皇帝時蘇州守臣以吳中賦重抗疏爲民請命一時𨿽未及大有恢張以沛曠蕩之恩而詔書裁減徳意甚美時又專委重臣經地物貢其法至爲纖悉此非樂爲是繁碎亦因土之宜順民之性不得不然也歲久獘滋吏胥緣以爲姦議者不深惟立法之意務爲一切以求簡便名曰未嘗紛更而實大變祖宗之舊眾從而和之以爲眞得變通之宜而三吳之民陰受其禍巳數年矣稅籍日以亂鉤校日以密催科日以急而逋負日以積故爲吏吳中者督賦爲尢難宋侯之爲昆山也寬不廢法威不病民承獘壞之餘稅辦而民以和而侯尢深言舊制之宜復爲書白於大府大府未能行也於是侯以徵書北上當爲天子近臣得條上天下事此可後乎蓋國家仰給東南以區區一隅供天下財賦之半至於今而力竭气盡巳不勝其獘又重之以紛更譬如人衰老而服烏喙其亦難以久矣夫法之沿也不可易變法之變而不善也不可不復或謂紛更巳定懼再更之難豈不大悖哉昆山之東鄙土瘠而民尢貧均稅以來困蹶益甚歲復薦饑侯加意撫卹向之逃亡者鵠形鳥面爭出供役而侯之將行莫不悲哀如失父母哿矣富人哀此煢獨侯之徳政於是尢著其父老以予之寓東鄙也乞文以送之惜予之不文無以道父老之意獨述其所聞見以贊侯之行雲侯南陽人峕嘉靖二十四年八月也

○送郡太守歷下金侯考績敍﹝代﹞

吳郡爲太伯建國秦置守而屬之會稽夜漢中葉人物財賦甲於東南唐以降繁盛極矣今爲王畿千里甸服之地太守比古寰內諸侯九號尊重星紀五野環以大海匯以具區原田沃美生物鬯遂水陸之珍包匭筐篚之貢纖縞茶紵空方之輸三服官者不論也一歲中漕挽委輪至四百萬鄕邑之秀鳴佩執玉接武於天朝四方之賓奉符乘軺絡繹於傳捨名爲列郡隱然一大藩云是以任是職者必天下之選我金公以濟南名儒奮迹甲科爲材禦史奉使持節風行閩嶠天子憂憫元元思維股肱之郡根本之寄疇咨在庭無踰於公俾以臨治焉歲在壬子當報政之期於時春風徐來騑駕初發州縣屬吏相率祖道於都亭某周覽閶闔之墟緬懷前政如韋應物白居易之風猷遠矣國家稽古爲治妙選良二千名二百年來鴻名大徳媲美前古稱於父老之口代不乏人然當天下無事休養滋殖累世熙洽吏治寬緩節目疏略𨿽賦役繁重而蠲貸之政屢下是以爲郡者得優遊其間慕尙前史循良之治煦嫗覆育以達其慈愛之心至於上計述職得與文學法從錫晏賦詩而璽書累下用周漢增秩進律之典焉今承平日久吏治刓敝疆場靡寧詔使旁午責數年之逋負於俗奢民貧災殣凋瘵之餘寬之則廢上之供急之則傷民之命自非識時通變之材其於上下損益之際未能調劑之不失其宜也公於是時鎭以寬靜處以弘簡不震不竦能使上安而下服之可謂難矣某常有事郡中望公進止肅肅詩曰敬愼威儀維民之則又曰古訓是式威儀是力天子是若明命使賦公其有焉自惟生長濟西去歷不二百里鄕裏晚進仰止徳聞非一日矣今承乏爲吏得與趨走之末瞻望徳容每事依以爲師法誠恐此行用漢刺史入爲三公之例畱之臺省則何以慰吾吏民之思哉是以與諸屬吏道其所以而書之以爲序

○送王別駕考績之京序

周官小宰以聽官府之六計獘羣吏之治天曰廉善二曰廉能三曰廉敬四曰廉正五曰廉法六曰廉辧夫善能敬正法辯六者於吏事可謂盡矣而必以廉爲本蓋非廉不足以獘羣吏之治是故吏之廉者非獨無傷於民財而巳推其所爲無非利於民者也吏之貪者非直傷於民財而已推其所爲無非害於民者也何也廉吏之所出不以巳私與之則盡廉讓之爲也能狥人之情者也𨿽偶有失焉亦一二而巳矣貪吏之所出必以巳私與之則盡攘奪之爲也不能狥人之情者也𨿽偶有得焉亦一二而已矣孔子曰天下有道盜其先變乎天下有道則吏莫肯爲不廉此孔子所以謂之先變者也吳爲東南財賦之藪歲漕之所入常以一郡當天下之半地大物阜號爲殷富往者倭夷自外海轉入吳境仍歲侵擾天子震怒數誅易撫臣調天下兵屯海上師出逾年無功民旣苦侵暴又有供億之擾吏復乘時以爲姦利蓋蠻夷之禍固本吏治之所致迨軍發繁興黠猾拏攫利端無窮則吳之子女玉帛不獨塡委於滄波浩渺之中而亦潛輸於刀茟筐篚之間矣自前歲攜李告捷倭亦不復大至稍稍向北海以去民偸得暫息然海防未徹警報不至尙未有息肩之日也故嘗以爲欲夷狄之無侵害在於使民得安其生欲民之得安其生在於吏治之良求吏之良者無他亦無總於寶貨而巳天子與二三大臣重惟東南之寄愼選牧守得雲中溫侯宣布詔條振舉綱維威愛並流百姓喁喁有太平之望而廬陵王侯實爲之佐時屬邑長吏多缺計到官以來在郡之日少而單車往來徧歷所部東自瀕海旁緣大江涉西湖之區久者經年近者數月最久至於昆山百姓以爲非能屈侯以百里之寄乃復見漢世郡太守刺史行縣故事而加親且久者也侯爲人淸廉不擾眞有卻金暮夜飲貪泉而不易之操是以百姓悅而安之屈侯於縣本非所望而人情狃習反若所當然者則於其去也其能不戚戚以悲乎於是鄕進士某等餞於江之滸以爲是不能忘者民之情也而摛辭以述侯之盛美吾徒之職也遂書以序其行

○送南京虎賁衛經歷鄭君之任序﹝代﹞

國家更前代樞密之制以五都督統天下兵畱守四十八衛京軍分隸之而錦衣等上十二衛無所隸屬爲環衛之師天子之親軍也虎賁蓋其一焉虎賁氏自周有之虎士八百人掌先後王而趨以卒伍守閒宮門從遣徵事四方以爲行衛在漢則屬之光祿勛與中壘屯騎步兵越騎長水胡騎射聲爲八校尉虎賁中郎將插兩鶡尾紗縠車衣虎文錦袴爲武衛之貴選國家存其舊名而職掌無所異自永樂建都六宮百官皆遷於北然皇祖宮寢官司畱於南者如故而兵衛亦無攺焉依阻長江控引南北祖宗之慮遠矣承平二百年不特諸曹職務淸簡而禁旅閒靜無事其佐幕之官日乘馬具名剌相過從飲酒遊山而巳自頃海上之警江淮之間往往騷動則畱守百守亦有不能一日宴然者況環衛之重寄乎臨安鄭君初佐太湖縣以能治劇調吾昆山昆山在海上當寇衝君選練民兵教閱有法蒞事未幾承檄造舟於閩越歲始還而京幕之檄又至蓋以上官素知君故遷轉之亟縣人𨿽惜之而不能畱也以君之才往贊戎政其必有以自見於有事之日者矣抑定鼎之初所置十二衛四十八衛皆天下精兵皇祖所以僕楚舉吳廓淸海甸收閩越取中原拾宋掇秦制趙拔燕者乃今部伍殘闕至無兵可補其廢壞之由與所以當修復之故不可不思也詩曰豊水東注維禹之績四方攸同皇王維辟又曰豊水有芑武王豈不仕詒厥孫謀以燕翼子願君以爲居保釐之任者告焉

○送太倉熊大守之任光州序

昔儂知髙反嶺南有眾萬餘人所過如破竹吏民皆望風走天子以謂縣官素不設備而責守吏不以空手捍賊宜原其情故一切輕其法凡失守者皆奪兩官惟能任屬大將使盡其材能之所宜卒走智髙嶺南以平國家太平日久東南吳越之區山川秀美物產饒富民老死不見兵革吏以期會鞭笞集賦稅而巳不過三年輒得京朝官以去故天下士集於吏部皆指以爲樂土一旦倭奴來海外憑陵內地則大江以南之州縣無不騷動吏非素備嬰城自守惴惴不能保當是時朝廷𨿽有命將而吏以罪罷去者時時有之議者謂宜責守城之事於有土之職而戰勝共武之服有將帥在也吏或失守當如皇佑之詔今熊侯守太倉太倉東邊海上賊入境卽犯之如是者三年而城不陷宜在褒賞之科而爲使者所劾落職爲光州固始縣幕官吳中士大夫莫不嘆惜之昔嶺南之賊敢於敢城而今海島之賊利於掠野故城之能全者不難而太倉之城爲賊衝其全爲獨難而侯之賢猶著聞於人侯爲人凝然有器度𨿽倉卒擾攘之際能從容以不亂羽書狎至而安閒自若武夫捍卒見之帖然不敢出聲此亦才气有過人者而州民之所恃以爲安者也天下無事使者乘勢作威福以升黜州縣之吏惟其意之所之而民之好惡莫卹也若軍興之際賞罰注措一舉手搖足之間而死生存亡於是焉系而猶以私意行之不知其何以爲心海上之役於今三年百萬之師每戰輒衂原野暴人之骨川澤流人之血東南之禍亦慘矣由其道而不變吾不知其所窮也方賊之初至有姦人爲間挾大吏以謀賺城登髙指顧萬目所見侯先其未開發人擒之大吏媿汗開門夜走若非侯破散其謀賊心據太倉城其禍當不止於今日矣前年之秋賊乘西風歸島嶼餘黨數百人爲官軍所圍假息南沙或以爲窮寇宜開其一角使者不從檄侯與諸帥固守近歲暮諸帥皆去侯自度力不能獨支亦解圍以歸賊得乘船而逸使者之所以劾侯以此兩事夫南沙之責當有所分若姦人爲間乃侯之所擒而反謂侯薦其人於大吏凡所剌舉以好惡變亂失實類如此於是侯將行其素所獎拔士州學生張元蒙等來告謂予素知侯不可無一言吾聞侯待罪虎丘寺日以登臨爲樂窮五湖之勝巳而受帥府之檄使還州募兵州人父老前後歡呼如見父母而侯以罷官臨其州之人自以無媿色予乃區區若爲之自疏者蓋以爲吾東南無窮之慮所不能不致其怨憤之辭實亦州人之志也

○送吳郡別駕叚侯之京序

蓋天下之所湏者才也才不足以當其任與之百里之地蹐蹐焉常若無所措其握持膠固自以爲能有所執而大者往往廢弛頹靡而不自知其明與力僅至於其小者而蔽塞彊戾不勝其恣睢之習民何以堪之蓋孔氏之門論爲政詳矣取其果與藝與達者宜若非政之所先然非是三者莫能得乎人情也故嘗論牧民者譬之操舟使之張則張使之噏則噏以能得乎風與水之情不然未有不敗者也侯有通敏之才於賦籍兵瑣一覽悉記獄訟大小無不立決而取捨操縱皆合於情故自士大夫至閭閻之小民咸便安之侯嘗令喜祥矣又倅淮陰矣能以治兗者治淮以治淮者治吳風土習俗夫豈不同其達乎人情一也故嘗論牧民者譬之父母之生子爲之擇乳母焉其乳母或以他故去而鄰之母代爲之乳猶乳母也又復爲之別求乳母則過矣古之守令有假有守有攝然久之卽眞也郡丞常行縣事亦何不可哉而必選令此亦法之過也侯河東儒者每至庠捨都講諸生尢服其經學而其門人多貴顯於朝者先是數年間昆山令缺栗侯永祿任侯環李侯敏徳王侯如瓚皆以別駕來署縣惟王侯泰和人而三公皆上黨同縣昆山之人並稱其賢侯今繼之又賢也今太守王公以盛徳年少在位公陽曲人而參佐以下大抵皆出山西一時之盛非偶然者蓋平陽蒲阪先王遺教其君子有深思焉豈非吾吳民之福哉而繼侯署縣者別駕周侯又綘州人也予故惜侯之去嘉昆山之人又得侯同官同地者夫晉之君子其施於吾民者遠矣

歸先生文集卷之十

●歸先生文集卷之十一

吳郡歸有光著

門人王執禮校

序四

◆序四

送童子鳴序

送狄承式靑田教諭序

送熊分司之任滇南序

送計博士序

送張子忠之任南昌序

送蔣助教序

送陽曲王公�參政陜西序

○送童子鳴序

越中人多往來吾吳中以鬻書爲業異時童子鳴從其先人遊昆山尙少也數年前艤舟婁江余過之子鳴示余以其詩已能出人今年復來吾友周維嶽見余爲念其先人相與之舊謂子鳴旅泊蕭然恨無以卹之者巳而子鳴以詩來益淸俊可誦然子鳴依依於余有問學之意余尢念之嘗見元人題其所刻之書云自科舉廢而古書稍出余蓋深嘆其言夫今世進士之業滋盛士不復知有書矣以不讀書而爲學此子路之佞而孔子之所惡無怪乎其內不知修已之道外不知臨人之術紛紛然日競於榮利以成流俗而天下常有乏材之患也子鳴於書蓋歷能誦之餘以是益奇子鳴夫典籍天下之神物也人日與之居其性靈必有能自開發者玉在山而艸木潤淵生珠而崖不枯書之所聚當有如金寶之气如卿雲輪囷覆護其上被其潤者不枯矣莊渠先生嘗爲餘言東廣陳元誠少未嘗識字一日自感激取四子書終日拜之忽能識字以此知書之神也非書之能爲神也古人𨿽亡而其神者未嘗不存今人𨿽去古之遠而其神者未嘗不與之遇此書之所以可貴也𨿽然今之學者直以爲土梗已耳子鳴鬻古之書然且幾於不自振今欲求古書之義吾懼其愈窮也歲暮將往錫山寓捨還歸太末書以贈之

○送狄承式靑田教諭序

予與承式同舉於鄕試於禮部皆不第而承式獨以祿養爲急徘徊都下送予出崇文門外謂當得官浙中因約余遊錢塘西湖遠則在天臺鴈蕩之間欲爲東道主人然又數不果今年始得處之靑田靑田在萬山中足以讀書談道優遊自適而浙東學者近歲浸被陽明之教爲致良知之學承式爲人惇朴斂約不喜論說而中有自得者今爲人師不容默默亦將出其所有以考論其同不同何如也浙東道學之盛蓋自宋之季世何文定公得黃勉齋之傳其後有王會之金吉父許益之世稱爲婺之四先生益之弟子爲黃晉卿而宋景濂王子充皆出晉卿之門髙皇帝初定建康靑田劉文成公實與景濂及麗水葉景淵龍泉章三益四人首先應聘而至當是時居禮賢館日與密議浙東儒者皆在蓋國家興禮樂定制度建學養士科舉之法一出於宋儒其淵源之所自如此近歲以來處之科第至闔郡不見一人或者遂目爲深山荒絕之區而不知假令縣歲貢數十輩豈盡謂之才賢得人耶以甌粵區區二百年有文成公爲帝者師不可謂之乏人也矣天下承平日久士大夫不知兵一旦邊圉有警束手無策徒望之勇猛彊力之人如此則古所謂合射獻馘於學宮者何事耶文成以書生當方谷珍起海上毅然建剿滅之策佐石抹元帥擒殄山寇卒以保障鄕裏挈全城以歸興王之運其文武大略且未可以一鄕一國之士槪之矣承式入公之裏而與其子弟遊能無慨然有感矣乎夫山川之气積二百年當有發者況以先壓之道六經孔孟之語訓迪之將見括蒼之士必有文武忠孝出而爲國家之用者矣

○送熊分司之任滇南序

夫官與民利害相系久矣其官制簡者其民必靜其官制繁者其民必擾而法嘗自簡而趨於繁人情非好爲自用以訾毀前古而必以已之所爲爲是特出於因循變易不覺日與古異趨至其聞古之道未嘗不慨慕而欲追復之也漢置郡太守其屬有都尉典兵禁備盜賊亦時省罷並職太守而無都試之役其後頗設刺史監之或臨遣光祿大夫博士循行天下然不常有而郡國寇盜所遣大將亦絕少今制州郡之上命使日增以故職司不能有所展往往監臨無慮數人皆不過代郡行事而巳江南爲畿輔近年以來復以省司來制內郡非祖宗之舊蓋權時之宜云公初以進士守太倉適有倭夷之寇廷議以公寬仁直諒遠邇畏愛可當東南之寄稍遷郡丞遂以按察司臨制諸郡議者以爲官制𨿽變古而公以一人歷數官皆民事兵馬之職而終始不離太倉之境如漢加魏尙爲雲中太守龔捨爲泰山祝良爲九眞而張喬爲交趾刺史之比自公居官任職島夷不再侵瀕海淸宴此前代刺史郡守之明效也於是公在吳十有二年始有滇南之擢吳民咨嗟以不能復畱爲恨余意廟堂以公貲望旣髙姑藉此以爲召入內臺之地卽滇南不可久矣抑今制常以部院大臣循行天下民民望公再駕如往時周文襄夏忠靖二公吾知滇之民不能與吾吳民爭公也今天子與二三大臣維新庶政必因民所宜𨿽官制不必盡合於古而如前日之任公者可謂得古之遺意矣滇南𨿽去京萬里而公楚人也自巴黔以西無隔滇道者今其地風土淸淑四時景候如春而花艸妍麗中州夥有百姓安樂葉楡西洱之間無犬吠之警直臥以治之而巳矣詩曰君子來朝何錫予之𨿽無予之路車乘馬又何予之玄衮及黼又曰樂只君子福祿膍之優哉遊哉亦是戾矣合日以望於公焉

○送計博士序

昔者先王以道術教天下自周之盛時詩書禮樂以造士蓋其來巳久而後孔子修而明之所謂博學於文者博此而巳博而約之以禮所謂一以貫之者也孔子平日教人以講學者非能捨乎是而別求所謂道也其弟子身通六藝者七十有二人可謂彬彬乎其盛矣孔子旣沒各以其所能教諸侯之國世主亦知崇尙之蓋於是時始有博士之官遭秦滅學其官猶不廢漢得以因之武帝表章六經置五經博士其後世加增廣夜於東都遂有十四博士太常總領之當其盛時石渠白虎之會天子親制臨決焉蓋秦漢之際六學殆幾於絕然猶僅存而復著天之於斯文若有陰翊於其間而國家運祚亦賴之以維持其所關系豈小哉漢以後數百年間朝廷之官世有變更而惟博士獨常置賈馬王鄭之學犬行於魏晉之後而梁之皇甫偘禇仲都周之熊安生沈重陳之沈文阿周弘正張譏隋之何妥二劉皆以博士名當世至貞觀正義之行則前代諸家不復兼存而其說始歸於一學者徒誦習之以希世而唐之儒林衰矣宋之大儒始著書明孔孟之絕學以輔翼遺經至於今頒之學官定爲取士之格可謂道徳一而風俗同矣然自太學以至郡縣學學者徒攻爲應試之文而無講誦之功夫古今取士之塗未有如今之世專爲一科者也苟徒以應試之文而未能明其所以然吾恐國家之於士其用之者甚重而養之教之者猶未具也夫苟習爲應試之文而徒以搏一日之富貴士之所以自爲者亦輕矣知其所以講誦而求自得之則𨿽孔子之教不出乎此夫天下學者欲明道徳性命之精微亦未有捨六藝而可以空言講論者也柳州計君之來教昆山以寬仁化導學者未二年用髙第入爲國子博士余嘆計君之賢庶乎有志於舉博士之職者爲序以贈之

○送張子忠之任南昌序

昔夫子與其門人論政載於論語之書甚詳𨿽其爲言不一然皆爲政之道而於爲政之事未嘗及之而求其一言以盡之者曰君子學道則愛人而已今世之所患不知道而不能愛人夫不知道而不能愛人其爲嵬瑣恣睢之徒固不足言至其有所樹立號爲能吏者不過徒事聲迹之間一時赫然燁然眾人以爲美而天下之元气日以耗而有不自知者世亦何賴於此故學道而能愛人不當復論其水土之風气與夫時之變化而無所不可辟之水能流而巳至於爲灉爲濋爲瀾爲波爲潛爲滸爲沱爲洵爲沙爲濆爲汧爲汜爲淪爲徑惟其流之所至不能預期也君子能爲道而已至於爲栗爲立爲恭爲敬爲毅爲溫爲廉爲塞爲義爲平康正直爲彊弗友之剛克爲夑友之柔克爲沈潛之剛克爲髙明之柔克惟其道之所至不能預期也夫非特令於楊粵之間宜也令於齊魯燕趙秦晉之間亦宜也𨿽累綦至於入爲九卿爲天子之宰相宜也今南昌三司治所大吏鎭壓於其上可以抗而或有所當承可以隨而或有所當執且又獨無所以感動諷諭之乎士大夫登朝著與其居於鄕者繼踵接武裁以法逆於情狥以情骫於法又獨無至公大義且於道徳之重者不可隆南州髙士之禮乎其民好訐以訟懲其狡猾矣獨不可使吏治蒸蒸不至於姦乎財賦不若吾吳之繁重而上供之不可廢搜其隱匿矣獨不可卹其災害而蠲以與民乎地介江湖盜賊多有殲其魁傑矣又獨不可使聞教令以解散安土樂業如渤海之政乎昔太祖髙皇帝建都金陵與僞漢爭天下諸將血戰堅守豫章以挫其鋒迄成底定之功今忠臣廟在焉然二百年來彊藩不軌蠻夷傾洞江湖之盜無處不有而議者以今日三垂多警惟江右宴然以是爲子忠喜是猶以劇易利害言也吾所言者道而已矣吾聞安栯鄒祭酒吉水有羅諭徳方居深山講明聖賢之學子忠試往而質之必以吾言爲然也

○送蔣助教序

全州蔣先生教昆山六年入爲國子助教昆山之學者四百餘人從兩先生祖道郭門外而請予爲文序之國家文治熙洽宇內萬里士無遐邇皆通明六學彬彬然出爲王國之用故先生來自領表司教圻甸今又進陟天子之成均以其教於一邑者推之天下可知矣古者十五入大學學先聖禮樂而知朝廷君臣之禮其有秀異者移鄕學於庠序庠序之秀異者移國學於少學諸侯歲貢少學之異者於天子學於大學曰造士而後爵命焉今州縣之貢舉近古逓升之法矣而太學之官屬亦取郡邑博士之髙第夫豈亦因其意而爲之歟三代教養之制不可復詳而遺書之存者猶可以知其一二自宋之大儒以戴記所載大學篇爲古大學教人之法其說以古之明明徳於天下者必始於格物致知誠意正心修身齊家治國而後平天下其爲格致之論條理甚析而近世之說乃又有不然者夫學於太學而不知其所以爲教則所以爲治國平天下者果何道也天下之士方讙然以爭矣至以前之所爲說者以應有司之求而以其所自爲說者爲私門傳授之奧旨而有司者無與焉豈不悖於建學立十之意哉今世貢舉之格要以爲一定之說徒習其辭而巳苟求其意則六經聖人之言有非一人之說所能定者矣漢之儒者號爲專門至於都授大會異同紛妢務求其是而不主一偏故有石渠白虎之論是乃所以一道徳而同風俗也天子憲天稽古數十年來郊丘宗廟明堂之禮多所裁定而車駕親禦太學者再矣而予獨疑今之六館之條格猶牽於選愞之議而月書季考非所以成成天下之人材以仰體天子所庂崇化厲賢之意而徒得猥瑣流俗之徒習其辭者以應有司之格焉非所以興四方太平之原制禮作樂鎭撫四夷之具也予太學弟子也故於先生之行而私以質焉

○送陽曲王公�參政陜西序

陜西省治故長安周秦隋唐之所都昔人稱其被山帶河四塞以爲固而自汧雍以東至河華膏壤沃野千里𨿽三河天下之中王者之所更居然古今建都之形勝無逾關中者太祖髙皇帝初定天下嘗幸汴幸洛將幸關陜時以擴廓帖木兒李思齊張思道之亂戎馬蹂踐所過皆空城千里無行迹而金陵廟祏巳定遂爲帝都亦其時與勢不得不然也永樂北遷而萬世之業定矣然以長安爲大省建布政司則前代行省之官蓋周之師保萬民寄任不輕也司有使其貳爲參政卽前代之參知政事宰相之亞也拊循教化數千里之地非獨漢京兆馮翊扶風之任也今天子哀憫元元作興吏治未及三載考績之期特行黜陟之典於是陽曲王公以按察司副使分司江南遂晉是官予素受教於公輒附於古贈言之義以贊公之行蓋王者以六合爲家其根本在生民非必其行在所當軫念也長安浩穰稱爲陸海河山土地無攺於昔今之蹙耗甚矣豈非任嶽牧者之責乎昔鄭國渠白渠兩渠之饒衣食京師億萬之口至唐杜佑以爲大歷初所漑田比於漢卜三萬八千頃是時長安尙爲京師而佑言已如此誠如杜氏計復此兩渠勸農置官嚴修障塞積谷繕兵以收漠南之地漢唐之盛豈不庶幾哉昔宋慶曆初是時天下全盛範文正公請城東京議者以爲迂其後乃思其言先朝丘文莊公亦以幽燕迫近胡虜而漕河易噎欲重山後之守尋前元海運之法今以關中百二之險誠使膏壤千里百姓殷富而漢唐河渭之漕故在於此以爲國家之陪京此萬世之慮也公蚤貴而好學方有志於經世而其治吳寬靖文雅淸廉慈愛吏民歌思之餘不容以頌述獨以迂愚之說贊公仰答天子之寵遇云

歸先生文集卷之十一

●歸先生文集卷之十二

吳郡歸有光著

門人周詩校

序五

◆序五

送同年李觀甫之任江浦序

送龍陽丁聘之之任平湖序

送同年光子英之任眞定序

送孟與時之任成都序

送王子敬之任建寧序

送陳子達之任元城序

送浚甫魏鴻臚榮授南還序

送毛君文髙之任元城序

送南駕部吳君考績北上序

送周給事興叔北上序

送余先生南還序

送顧太僕致政南還序

○送同年李觀甫之任江浦序

凡進士同年相善而同門尢加善焉同年者主司分經考校同爲一人之所取者旣於主司有師生之分誼視他同年會聚尢數亦時以徳業相考而知其志意之所極如吾李君者恂恂焉可以知其器識之遠大矣於是受命爲江浦令故事同門外補其畱京及未選者例當分撰文字以送之而予得李君夫爲文以送行者必有芬芳之辭余固拙者之尢且不能爲世俗之語而煞源兪尢二君數使督之餘又病不能執筆而於情終不能自已乃遂勉爲之惟江浦爲京縣然在大江以西故時六合隸於淮陽髙皇帝定鼎特以六合分爲江浦以爲兩縣而屬之京兆蓋以畿輔重地不當爲一衣帶水所隔而凡爲其令與其民者朝夕有事京兆渡江以爲常余嘗北上出龍江關渡經行其縣縣朴陋不類江以南然自此而西北行至滁州涉淸流關爲建康要道而神州赤縣其地固不爲輕矣獨以君之才宜得望劇顧屈就於此蓋今選人之法有與之難地以觀其才亦有以其地之難而擇才之優者以畀之則今江浦之命以及君者豈不謂荒萊之土之所當墾治歟雕瘵之民之所當嫗拊歟京輔之邑之所當封固歟夫今天下所在獨患民貧而上不之卹財力太屈而斂之不巳能知所以生之之道與其取之之方𨿽儉陋之邦亦足以收富庶之效如江浦者尢宜休養生息之者也當天下初定之時嘗徙民屯種和州等田矣又數賜民田租矣其意未嘗不在壯畿輔以重根本也顧今天下縣邑疲病何獨江浦卽江以南號爲天下膏腴今亦近貧瘠矣又將數年殆不可爲此今日守令者之責也李君勉之吾見三年報政以治行徵爲天下最者其在君矣

○送龍陽丁聘之之任平湖序

進士同榜者其始數百人常相聚自春官進於冢宰而後分送諸曹各隨所隸以去謂之辦事今年賜第者三百九十有四人旣分曹則余所同工部辦事者四十有六人而五人者進入史館今夏首選凡若干人皆得外補夫同年而又同部宜日相聚以觀其徳業然每晨入部升堂祗揖而退卒無所事事而當選者亡何又各得官以去是所謂同榜者亦若率相值而巳此余於諸同年未嘗不嘆其相聚之難也是選也吾龍陽丁君得嘉興之平湖故事同部送行余次當爲序故余道其於同年之情如此嘉興本古會稽吳郡之地唐時猶隸蘇州爲縣其後乃割於吳然風土民俗猶一也余故吳人敢以其所知者告之凡今之選爲令吳中者人之憂之未嘗不以賦稅之難夫以天下財賦悉在東南欲其辦集誠難矣田租之入率數十倍於天下然父子祖孫二百年來以爲當然固無望其減而獨畏其日加也歷三紀以來民間未嘗放赦而水旱之災蠲貸之令亦少矣又經島夷焚剽之後海上之戍不徹而加編海防歲增月益江淮以南益騷然矣軍府之幹沒動數百萬此皆生民之膏脂也凡爲大吏其勢與民日遠一切以趨辦爲能民之病苦非有關於其心也若爲令者則民皆吾之赤子朝夕見之亦何忍使之逮系鞭笞流離殭僕而不之卹也夫額供之數固民之所樂輸者其它水旱流冗荒萊姦蠹之所積逋與今權宜一切之徵求謂宜有調停委曲於其間此令宰之所宜畱意者也余歷觀前政有不以催科爲事而事亦未嘗不辦集往往爲大官以去者而且急於催科者其功名反或不逮然則獨以催科爲東南之吏告者其流禍於生民多矣傳曰如保赤子心誠求之𨿽不中不遠矣莊子論解牛曰彼節者有間而刀刃無厚以無厚入有間恢恢乎其於遊刃有餘地矣夫如是天下事夫何憂其難余固爲吾丁君告亦並以爲諸同年之吏於東南者告也

○送同年光子英之任眞定序

余讀史觀項羽救趙諸侯兵軍巨鹿下者十餘壁莫敢縱兵諸將皆從壁上觀楚戰士無不一以當十楚兵呼聲動天諸侯軍無不人人惴恐韓信以兵數萬東下井陘建大將旗鼓鼓行出井陘口與趙大戰破虜趙軍斬成安君泜水上楚威振天下及漢破楚垓下以得淮陰侯而淮陰之功始此皆在今眞定之境嘗欲一至觀其戰處而不可得眞定本古中山國趙武靈王胡服騎射以北略地其事固巳偉矣典午之南劉石慕容符秦繼起燕趙而慕容道明建都國於此固亦一代之雄也唐自大歷貞元以後彊藩不制而成徳一軍尢爲驍悍天下視河北若回鶻吐蕃然蓋不爲王土者百年宋因石晉失山後諸州則眞定遂與契丹爲境其後金人陷兩河二路尋亦不守而國事不可爲矣國家今爲畿輔重地而太平二百年議者以爲其悲歌慷慨之習已大變於古而不知燕趙之人出於其性然者獨以朝廷威靈有所俛首畏伏而終不能以帖然也蓋古所謂驍悍不可制者其平時未嘗不俛首偎伏及其一旦激於其所不可忍而驍悍之性乃得而見耳夫以中山之地爲古豪傑力戰之區而姦雄竊據之所都唐失河北勢日陵夷宋沒兩路國遂南渡況今翼衛神京爲萬世帝王之業比古京兆馮翊扶風之地非得良有司拊循教化無以使之安土樂業而壯國家之藩衛也今使驛之所出兵調之所加坐泒日增民生蹙耗甚矣而議者徒思重三關之戍專煩邊徼之供億謂燕趙之民荏弱屏息而可怵者亦未之思也欒城韓山童之事可以鑑矣今制推府佐郡治獄然常爲監禦史之所委寄而監禦史實能制一方之命余以是爲光君告焉君與餘同年進士今選爲眞定府推官者也奧學通才爲人聰明仁恕犴獄之事余無足以爲君贅矣

○送孟與時之任成都序

安定孟與時與餘同年進士而以餘年差長常兄事之餘好古文辭然不與世之爲古文者合與時獨心推讓之出於其意誠然也與時以選爲成都推官余亦爲令越中將別無以爲與時贈者惟推府爲郡司理儒者能道前世論刑之說詳矣余讀尙書古文欽哉欽哉惟刑之卹哉此今世所用孔氏書語也而伏生今文以卹爲謐漢儒傳之而太史公本紀云惟刑之靜哉靜卽謐也自古論刑取其要未有靜之一言爲至此眞聖人之語余以是爲與時告焉餘生吳中獨以應試經行齊魯燕趙之郊嘗慕遊西北顧無繇而至與時自安定往來長安中又從太行山以來京師今又官蜀中行卬郲九折阪覽劍閣石門之勝豈不亦壯哉昔王介甫初仕大名爲司理而韓魏公爲守嘗告以君年少當讀書不宜專以吏事而介甫實未嘗不讀書也以此恨韓公爲不知已而韓公之意則美矣故余於與時尢望於吏治之暇無忘學古之功孔子曰居是邦也事其大夫之賢者友其士之仁者往時張文隱公嘗爲餘言今時人材惟趙孟靜在史館難得嘉靖二十九年虜騎薄都城公卿會內廷先生獨申大議至廷罵阿黨風節凜然有汲長孺所不及者京師人至今能道之趙先生成都人也余故爲文隱公所知而趙先生以是亦知余固無繇一見之士之相知豈在於見不見哉然餘懷之久矣而羨與時之獲見先生也而又以喜與時之得師也

○送王子敬之任建寧序

余始五六歲卽知有紫陽先生而能讀其書迨長習進士業於朱氏之書頗能精誦之然時虛心反復於聖人之本旨則於當時之論亦未必一一符合而或時有過於離析附會者然其大義固不謬於聖人矣其於金溪往來論辯終不能有同後之學者分門異戶自此而始顧二先生一時所爭亦在於言語文字之間而根本節目之大未嘗不同也朱子旣沒其言大行於世而世主方主張之自九儒從祀天下以爲正學之源流而國家取士稍因前代遂以其書立之學官莫有異議而近世一二君子乃起而爭自爲說創爲獨得之見天下學者相與立爲標幟號爲講道而同時海內鼎立迄不相下余姚之說尢盛中間蹔息而復大昌其爲之倡者固聰明絕世之姿其中亦必獨有所見而至於爲其徒者則皆倡天而和十剿其成言而莫知其所以然獨以先有當世貴顯髙名者爲之宗自足以鼓舞气勢相與踴躍於其間此則一時士習好名髙而不知求其本心爲遁世不見知而不悔之學則流風之獘也夫孔氏之門學者所爲終身孜孜不怠者求仁而已其後子思爲尊徳性道問學之說而髙明廣大精微中庸新故之目皆示學者爲仁之功欲其全體不偏語意如臯陶所稱直溫寬栗之類也獨用揭此以立門戶謂之講學朱陸之辯固巳啟後世之紛紛矣至孟子所謂良知良能者特言孩提之童自然之知能如此卽孟子之言性善巳盡之又何必偏揭良知以爲標的耶今世不求博學審問愼思明辯篤行之實而囂然以求名於天下聚徒數千人謂之講學以爲名髙豈非莊子所謂聖賢不明道徳不一天下多得一察焉以自好者也夫今欲以講學求勝朱子而朱子平生立心行事與其在朝居官無不可與天地對者講學之徒考其行事果能有及於朱子萬分之一否也柰何欲以區區空言勝之餘友王子敬舉進士得建寧推官余固慕遊朱子之鄕而未獲者忻忻然願從之而不可得因告之以凡爲吏取法於朱子足矣間謁紫陽之祠以瓣香爲余默致其禮俾先生有神知數百載之後亦有餘之自信不惑者也

○送陳子達之任元城序

陳氏在吾昆山家世以科名顯子達前年試南宮不第欲就選時有傳權貴人語以某地某官相許者子達曰吾可以賄而求仕耶卽往而責償於其民可耶遂拂衣以歸今年試南宮以一字失格不得終試遂復就選適銓部政淸請謁不行或有以中人爲地者率置之蠻徼荒遠之區天下士集京師皆以爲朝廷淸明太平可望而子達得爲縣大名之元城元城賦輕人朴𨿽在三河之間於今畿輔地獨僻遠仕宦者得此以爲淸髙子達因其土俗而無撓之易以爲治而余以爲今之爲令之難非難於其官而難於其爲其官之上者自昔置令以百里付之故譬之爲人牧牛羊爲之善其牢芻擇其水艸時其絼放而主人不問觀其牛羊之羸茁而已矣今以一令而大吏數十人制於其上牛羊之羸茁不問也牢芻水艸絼放之事不使之爲也而煩爲之使苛爲之責欲左而掣之使右欲右而掣之使左以牧一人而伺其主十人而主人各以其意喜怒之凡吏之勤苦焦勞日夜以承迎其上無餘事也故曰令之難非難於其官而難於其爲其官之上者今天子委任元輔作新吏治而子達方有志於爲民而爲其官之上者庶幾或少變前之爲者使之得盡其爲牧之事余於子達之行有望焉且以告其爲其官之上者也

○送浚甫魏鴻臚榮授南還序

昔吾莊渠先生起吳郡天下之士從之講道與余姚南海角立今沒二十餘年先生之門人存者蓋少其位於中朝與遊宦於四方者幾無一人矣今歲先生之子仁父與其從子溫父試南宮皆不第而東倉王明得與餘皆先生家壻幸獲同榜而明得又先以病予告還鄕仁父畱乞恩就教慈溪而溫父之母兄浚父以捨選得鴻臚序班浚父與余先妻同母兄弟也思念少時莊渠先生以斯文爲巳任時自南海及成均還士大夫過吳中必造先生之廬而今兩京及所在講席常滿羣言淆亂而先生之道響絕以其門人子弟之無顯者也余旣孤立無能有以振先生之道而二君者又南還是以愈默默不自得也因爲序以送浚父而復爲七言絕句一首以送仁父欲其以先生之道振於浙東也

○送毛君文髙之任元城序

先王建官必有牧監參伍殷輔長兩正貳而上大夫受縣縣邑之長曰尹曰公曰大夫其重古矣蓋亦必有參伍兩貳之屬也至漢仍秦制爲郡縣縣萬戶以上爲令秩千石至六百石減萬戶爲長秩五百石至三百石皆有丞尉秩四百石至二百石是爲長吏百石以下有斗食佐吏之秩是爲少吏是知令丞尉皆長吏也夫令爲天子親民所爲臨軒顧問者墨綬進賢兩梁冠其選卽爲州牧刺史丞爲其佐亦不輕矣今制重內故令輕令輕則丞輕矣而令又往往恣睢傲誕自輕其丞者何也凡縣之事丞理其繁而令得以簡丞效其勞而令得以逸令過丞規之令不及丞輔之則令之於丞其可輕也予友陳子達受命爲大名之元城餘三月矣而皖城毛君文髙今往爲其丞子達剛直不阿遇事發憤而毛君爲人謹厚往以佐之必和而能濟也元城之民其有賴乎余觀郡乘自古遊宦魏郡知名者不少其在元城樂廣以令李若水以尉仇覽蒲鄕一亭長耳而漢史傳之毛君其亦可自輕其官也哉君之先人樂善好施晚歲無子嘗捐貲修其縣之崇惠觀其上梁之日縣令親爲酹酒於三淸像前曰毛某善士乲喜捨鼎新此觀願天予生四子先予之名曰梁曰棟曰材曰柱後果生四子命以其所命名其事頗異梁者卽文髙也信知古稱禱於神而生者良有之今毛氏之後世尙當有人而毛君之爲丞生有神符其必有異政豈可輕也哉

○送南駕部吳君考績北上序

國家自永樂遷都兩京並建如古鎬洛之制百司庶府之在南者悉仍其舊而稍省其員額兵部尙書預掌畱鑰寄任特隆而車駕淸吏司得以揀選上十二衛之驍勇翊衛皇官蓋古光祿勛之職領五營七署之事所以佐大司馬寓兵機於環衛之間非特掌輿輦車乘郵驛廏牧而巳髙皇帝以兵定天下斂百萬之師於神京國家宴然有泰山之安於今且二百年邇者營卒羣噪極其猖狂幾如元魏神策虎賁羽林之禍朝廷紀綱所系不小矣夫兵眾之所聚統馭之者或不能知其情人之情不能知其蓄之之久則憤憾而思有所一出此固其勢然者於是欲求其情而加■﹝忄尉﹞呴之彼方自以爲得而安於自恣如是則向之所謂情不生於情而將生於習彼以其一旦憤憾之气而狃之以爲習國家可一日恃之以爲安哉異時遼陽之師嘗囂矣撫之而後安雲中之師又囂矣撫之而後安此邊疆之患四肢之虞也今京輦腹心之地惴惴如此然又烏知不以異時之事無所懲而效之也如使又無所懲而效之則吾未知其所止也天下之變無不起於微唐中葉始於平盧一軍之亂當時不折其芽萌釀成至於五代一百六十年不可除之痼疾武宗時澤潞擅命李徳裕請討之而橫水戍兵叛入太原奉揚弁主畱事議者頗言兵皆可罷徳裕遽趣王逢起楡杜軍斬弁獻首京師而澤潞亦平徳裕之爲相不盡滿人意而臨事有制如此故能使河北三鎭畏脇而會昌之政稱美於世蓋天下善者能制其機羸縮變化無所不可獨患因循不決僥於目前之無虞而制之不出於已此所以可慮也人言君勤敏於吏事凡監牧舟艦諸蠹敝多所釐革而親王之國兼兵工二部之務沛然有餘予以爲此得君之粗者今玆北上必能以天下之大機贊廟堂矣予何詞以助之哉

○送周給事興叔北上序

今天下之用人與士之爲天下用與古異者其求之與爲其求者皆非哉之所宜有蓋古之士上之人知重之也故士亦有以自重而不輕於進今世則自進而已𨿽然有至於今而不可易者亦常自自重之義存乎其間而後可以任天下之事蓋孔子孟子之時世巳莫知尊用其道而孔孟固未能忘情於斯世亦與之相驅馳而終以不可爲而止則孔子孟子之所以自重者也後世學者守其家法𨿽至於千百年未嘗變也孟子之於伊尹孔子蓋力攻當時好事者誣聖人以成其苟進之私至於百里奚自鬻亦深爲之辯孟子以爲百里奚之所就小矣猶不肯自鬻以成其君夫苟至於自鬻𨿽五伯之業不可爲也由是言之士之欲托於功名而苟冒以進者𨿽自詭以有所成亦誣矣臨安周興叔以進士爲令江南入爲給事中時宰慕其名頗示意旨欲邀致之門下興叔卽引疾以去先皇帝之末年朝廷方舉遺逸會新天子卽位一時雲集闕下莫不驟致顯擢興叔宜以時起以觀天子之新政而方且髙臥自若國家故事大臣之在告者非有召不得入其非三品以上凡在廷之臣賜告者皆自赴闕而後天子命以職二年冬興叔未赴闕也而除書獨下於是乃應命而出興叔可謂得古自重之義矣余官吳興往來臨安嘗訪興叔於西湖古寺中讀書著文山深徑迂人迹所不至臨安會城士大夫皆髙尙其道今興叔之出眞能自重不苟然者給事中爲諫諍之臣天子旣嘉獎直言人得以有所建論每下之公卿大臣亦不逆其言每奏輒行蓋遭時聖明其言之易行如此夫以其言之易行當思其言之難而後可也自古如賈誼陸贄玉吉崔寔魏徵之徒其言莫不有關於一代之治體今天子承統繼阼屬世道一變之會天下治忽之機與人心風俗之所趨興叔獨居深山中熟觀之久矣其必有不徒言者以稱朝廷任屬之意某自念方徘徊於進退之塗未知所裁何足以贊興叔之行顧平生受知最深而樂興叔之道行也因爲序之云

○送余先生南還序

太史余先生以進士第三人入翰林今年南宮試士先生受命司考校所取士三十人天下以爲得人未幾以官滿一考推封其父母尋得予告還鄕所取士於先生之南行也謂宜有文以送之以齒序屬於余夫大人君子之得位也觀其所施於天下其未得位也觀其所以養之者而已矣今之館閣其未嘗當天下之任也夫自一命之微皆有職業獨以爲輔相育村之地於天下之事一無所縈其思慮使之虛靜純明以居其徳業而博考古人之書自聖人之經以至於諸子百氏之說古今治亂之故無不盡其心則所以爲輔相者具矣而後一旦畀之位以當天下之任無不宜也此國家所以儲館閣之意也予至京師見先生與吾郡王太史先生皆以年少登髙第入則同館出則聯轡其气沖然如有所不足其貌粥然如有所不能汲汲乎思有以進於古人而不自知其名望地位之崇可以爲大臣宰相之器矣而吾余先生於其所取士與之處未嘗不邴邴乎其喜也引而進之惟恐其不可及也所取士於先生之去也惘惘乎其如有苵也其日遲先生之來也夫士以一日之相遇而定其終身之分非特主司之求士欲得其人而士亦欲得主司之賢以爲歸韓吏部稱陸相之考文章也甚詳而自幸在選中以吏部之髙視一世顧亦自附檿陸公以爲其門人可以無媿予久困於試而特爲先生之所識拔天下尢以此多先生其感恩宜備於尋常玆不敢具述者蓋爲序以送行者諸君子之意也

○送顧太僕致政南還序

士大夫於出處進退之際常自度於其心非人之所能知人亦不得而知之夫其心有纖毫之不安不可以一日居也至其無所不安𨿽召公之告老周公猶諄諄畱之周召二聖人在位周公之爲召公猶召公之自爲也何嫌於不去而必以去爲髙潔哉今世論士之去位夫徒髙潔而巳豈所以語出處進退之義而爲知道者之所無以議爲哉然使其心有纖毫於其中而去乃亦其所以爲髙潔者也疏廣受二子以年老辭位漢史具述其事韓退之又稱之以爲送楊少尹序亦以具見當時之人能知所慕愛二疏者而二疏之所以去蓋堅不能言也退之之於楊侯亦然而曾子固之送周屯田直以得釋於煩且勞以爲樂夫士大夫致身國家豈獨以能自釋於煩勞爲樂耶班與韓曾之文世皆以爲不可及吾猶以爲未能究出處之義而自度於其心非爲論之精者余與太僕顧公少相知公之爲給事中放廢二十餘年間與之言居官時事輒笑未嘗自道及在京師始叩之知當時奉使勘蜀事能爲朝廷不別疏骨肉得大體其請赦還大禮大獄諸得罪臣止禱祠尢時所難言及起廢四遷至今官其在寺所建明多紀要之居其職必欲以有所爲不異往時爲給事少年鋒銳之時亦可以稱爲得盡其職矣一旦引年以去豈不謂之髙潔哉然其志意之所在不自言者人亦莫得而測也先是吾吳致仕去者陽羨萬宗伯而海虞陳奉常則以病告去二公皆知吾者公還其以吾文示之其必有當於其心者吾所以論士大夫出處進退之際韓退之曾子固之所未及也

歸先生文集卷之十二

●歸先生文集卷之十三

吳郡歸有光著

門人王執禮校

序六

◆序六

贈張別駕序

贈陽曲王公分司太倉序

贈戚汝積分教大梁序

贈兪宜黃序

贈弟子敏授尙醫序

贈大慈仁寺左方丈住持宇上人序

贈峩眉寺覺義海上人序

賀戚緫戎平倭序﹝代﹞

○贈張別駕序

張侯自尙書秋官郎出判蘇州會其屬縣昆山之令闕來署其事未逾月新令且至吾黨之士爲會於玉山之陽邀侯爲一日之歡蓋莫不戚然於侯之去者噫人之相與有歷歲月之久未必其相愛也豈徒不能相愛有厭其歲月之久而去之惟恐其不亟也若侯之不鄙夷吾人與吾人之所以愛侯者可謂有情矣吏之來皆四海九州島島之人無親知之素一旦以天子之命仵然而相臨如是者豈法度威力之所能爲哉夫亦恃其有情以相愛而巳今或自謂其能制百里之死生法度威力之可以爲視其人漠然而獨行其恣睢之意則今世之俗吏類如此也侯爲人慈愛愷悌可以望而知其情故不逾月而縣之士民無不愛且慕焉嗟夫吾縣之人力耕以供賦貢曲事天子之命吏蓋亦無所不至𨿽駢死敲朴之下未嘗敢有疾怨之心獨於是非之實亦有不能昧者或時僅見於里巷之歌謠蓋孔子之刪詩三百篇美一而剌九焉所以導民之情宣之使言若十月之交雨無正𨿽幽厲之虐不能絕也今大吏或相與比於上不曰吏之無良然且詬詈吾人以爲風俗之薄惡夫二百年仁孝忠厚之俗奚至於今而獨惡耶方侯之視事卽有倭寇之警賊自濱海深入百里絡繹城下侯以安靜鎭之𨿽在倥傯之際不肯因循舊獘以擾於民自前年賊至而縣常先時塞門又嚴縋城之禁小民斗米束菜悉爲吏卒所苛取近郊之人扶老攜幼望門而呼城上莫有應者獨坐視其宛轉於鋒刃之下且日鉤取疑似之人以爲賊諜而屠刳之蓋冤苦無訴之民有不獨死於賊手者矣如前之爲今歲皆無之則賢人君子之所至豈必其歲月之久如時雨之沾漑於物豈有涯哉夫然後知侯之所以非今之俗吏而期月之間吾人愛慕之深如此則夫知吾縣風俗之不薄者亦莫如侯余故樂爲道之云侯名牧辛丑進士山陰人

○贈陽曲王公分司太倉序

陽曲王公爲郡之三年遷河南按察司副使治兵毘陵尋詔以常鎭舊並蘇松命公復還理所於太倉公職任師帥以文學餙吏治至是忽寄兵戎之任而朝野無異議若其素然者常以謂人材之於世其具有不同苟以受命效職不過文書獄訟食貨兵戎河渠之事其治辦往往亦多可觀然此特自秦以來所謂吏事而巳古之所謂大任於天下要以讀書學古識治務知大體之爲先有非俗吏之所能者是以不屑於文書獄訟食貨兵戎河渠之事而可以無所不通公起進士守河南州日與諸生講論文學其佐大名亦然三遷至吾郡郡號人材淵藪公獎進人士孜孜不倦當兵荒雕瘵之餘能以寬靖無事而治以此推之將屯百萬之眾可以知其不勞指麾而有餘裕矣海內承平日久一旦外夷內侮豈武力之未競所以治之之道未盡也昔任延爲會稽都尉聘請髙行待以師友之禮遣功曹奉謁修書記於龍丘先生郡中士大夫爭往歸焉後爲九眞武威所至立校官興儒學而儌外蠻夷保塞匈奴種羌絕不敢出儒者之於兵戎豈異事哉公以壯年名位日進身爲大吏而問學如諸生此古大臣宰相之事也某無所用於世未嘗敢交州郡而公特加優禮𨿽孤棲江海之間自以得所向依自公在郡歲一再見巳如朝夕見之矣其在毘陵歲不一見如旬日見之矣常恐一旦遠去而今返駕於吳蓋枯槁沈溺之中津津然如有生气以某之於公如此凡士之於公可知也今歲禮部會試及對大廷魁天下者皆吳士公長育作成之效巳見於此而月堂棟梁之材公所甄識猶或有未盡出者自此將乘運而起爲國家社稷無窮之計豈區區吏事之所能及哉公提調所貢士王執法以公之至太倉也郡士大夫皆往爲賀執法門下弟子獨宜以文字贊述公之盛美以某有一日之長又最知公者推使言之而爲序云爾

○贈戚汝積分教大梁序

余少時與李廉甫遊廉甫與汝積尢親善時邀余出郭造汝積汝積方家居授徒至則餘三人相對無一語但啜茗至暮而返意甚歡然後廉甫登第余獲薦於鄕而汝積在郡膠二十餘年始以貢計偕北上是時廉甫以都禦史自江陵還臺余將試春官意吾三人者復當相聚而汝積巳得開封之司訓以去廉甫方病在告余竟落落而歸巳而廉甫卒於鄆州以余之無似不足爲道而汝積抱有用之才淹抑至此迨廉甫之沒世汝積方始出仕則士之窮達蚤暮不可以一槪論也始余過徐州問黃河道所自舟人往往西指遡河入汴梁處獨念大梁夷門東苑平臺之故迹及前古帝王之陵寢近世京邑之麗蕃省之富與夫黃河之壯而不得一往今汝積旦夕遊焉且以溫良淳厚之器以作成大梁之士其亦有足樂者矣士所志於天下其大者樹勛績於世常患於不能遂而或有累髙致至之危汝積居名都日觀仲尼廟堂陳俎豆與諸生揖讓其間講論六藝之文昔人所謂擇官而仕未有逾於此也恨余與汝積南北乖違不得相與共欺廉甫今日遂無此日月吾徒居世隨所在盡吾事而巳他尙何求哉汝積所教縣中子弟以其師行未及有贈會其子揚將至大梁請余爲序以補送行之闕云

○贈兪宜黃序

國家於州縣之吏多從布衣諸生選任寄之以百里之命未及三載輒遷去而課其賢不肖悉聽於監司凡監司之所奏罷者固不論至其所薦舉必極其褒美𨿽古之龔黃卓魯無以過夫龔黃卓魯未必一歲而成則今之薦者過龔黃卓魯遠矣然及其遷以去也其爲州縣貓故也而未有稱治者如此則吏之賢否果皆其實乎抑其爲名者之多耶而上亦以名求之而巳其於民果何益也予識宣平兪君君爲撫之宜黃獨其志汲汲於民而無意於爲名然而名亦歸之至考其實則惟以平恕爲心而未嘗刻核以求一切宜黃在山中數毀於兵君爲縣艸創而能視如家事自神祠學捨縣廨橋梁之政無不悉舉凡此皆非今之所以爲吏課者君獨汲汲爲之無不辦治至其爲政又持平恕則今之吏吾於宜黃推賢矣𨿽然君亦有遇焉夫縣之士大夫爲士民之望其知吾政尢明於監司然苟非其人未有不以私故撓法者其求於有司者無巳也稍不如其欲而毀隨之矣宜黃之仕者蓋少而今少司馬譚公獨能戢其家而一聽於吏之治其於有司無求也故無怨焉且又加敬而爲之延譽君於是曰司馬公如此吾於監司自今無得罪者矣至於比縣之吏亦以媢嫉傾排者多以故毀譽不明而監司亦無以得其實吾友蔣子徵在臨川與君相愛雅故推轂之君以此益得展其志谷梁子曰志行旣通而名譽不著友之過也余以是又仰少司馬之盛徳與吾友之賢非獨宜黃之吏治獨善於今世云戊辰之春與君同入覲還共舟因得熟語而備知之渡江將別書以爲贈

○贈弟子敏授尙醫序

吾家自唐宣公以來以文學應制科常爲天下第一世有顯仕國朝懲元氏之玩法令嚴急士大夫懼罪不敢出仕長陵之世吾祖以人材舉猶不敢應命迨累世承平則皆以髙資雄鄕裏子弟多臂鷹騎馬出入馳騁爲樂不思仕進吾祖始以諸生登科爲吏齊魯之間先皇帝禦宇余與憲副弟始登進士然余試南宮久憲副一試卽得之是時大宗伯王公諸進士旅見者四百人公獨進憲副前問道余姓名曰非爾之族乎蓋以余之族姓單而吳中之歸無二祖也隆慶三年餘自邢州入賀而栢泉叔方爲大鴻臚賜告還餘弟子敏奉部牒官尙醫蓋於是而吾之族屬知仕進之榮而子敏以下諸弟方治進士業昔海虞章大理其父爲侍禦而大理兄弟三人皆舉進士爲大官惟二子不第亦以資爲官先是章氏治宅畚土獲五鱔其後侍禦五子皆橫金帶協於五鱔之祥海虞人至今稱章氏之盛焉吾叔之諸子殆將似之以此爲尙醫賀且祝諸弟嫓美章氏而石塘弟以太學上捨同在京其樂有家門之慶與餘同也因爲之序

○贈大慈仁寺左方丈住持宇上人序

大慈仁寺在京城宣武門外西寺蓋孝肅皇后以其弟爲僧故爲太后時建此寺憲宗皇帝兩制碑記順奉母后之志也余捨於寺左方丈見其長老云祖師名吉祥姓周氏爲兒時好出遊嘗出不復歸家家亦不知其所在太后自未入宮師巳與其家不相聞久之去祝發於大覺寺然常遊行市中夜卽來報國寺伽藍殿中宿太后意亦若忘之忽夜夢伽藍神來言後弟今在某所英宗亦同時夢夢覺相與言皆同卽日遣諸小黃門以夢中所見神言求之至見則師伽藍殿中遂擁以行小黃門白入見帝後皆喜後問所以出遊及爲僧時爲泣下因曰何如今日爲皇親耶吉祥不願也復還寺後不能彊厚賜之英宗晏駕太子卽位後爲太后出內藏物建大慈仁寺報國寺故小剎也今爲大寺其西伽藍殿尢存云孝宗時太后爲太皇太后爲立護敕碑碑所載莊田無慮數百頃師以左善世示滅帝遣官致祭師時所招僧至數百人迨後慶壽寺毀僧亦來居於此僧眾矣惟今道字獨其九世世嫡也隆慶元年餘入覲來見道宇尙披髮後三年來則道宇之師已化去道宇以年少荷重負得部札爲左方丈住持於是京城內外凡爲其教者皆來爲道宇賀而道宇之從師昂爲之請序於余余謂祖師脫屣皇舅之貴而樂世外之教孝肅皇后在慈宮二聖隆孝養恩賜無所不至而祖師澹寂自若英廟以來外戚恩澤侯者不能數世祖師之賜莊猶存衣食寺中數百人此有以見天時富貴之不能久而澹寂者之長存也道宇神气淸明卓爲禪林之秀吾知祖師之傳不墜遂序之以爲贈

○贈峩眉寺覺義海上人序

佛之教自魏以來迄於遼金皆有燕土崇尙是道燕故多寺宇元尢尊盛爲穹寺以法會者常數萬人及皇朝其教不墜今京師內外之寺無慮百數寺有故有新或起或廢由其時之崇尙與俗之喜捨僧之才能振起與否凡寺領於祠部而官之曰善世曰闡教曰講經曰覺義覺義之品列銜猶第八若於其中能傳其道非論佛以往世數其眞如佛性出世化人靈變無際世莫得而測也其時之能尊與否及世之知不知一歸於空可得以國王宰官而臨馭系縻之耶現形示教其行於世與眾同而法在焉世亦莫得而測也今京師之定武關外有曰峩眉寺者不知其所以始蓋自唐云或曰昔有大士自犍爲來先居峩眉山故以爲寺號或曰佛以一掌持化自他國土互融無礙智境則大千世界之中卽此皆靈鷲山給孤園也何況峩眉乎海上人姓紀氏爲保定巨族少而祝發居於寺凡若干臘上人能自推其世其一祖曰徳林二祖曰明善三祖曰眞相而自次其世曰四寺幾廢而再新之亦自謂能究竟無所有今年若干祠部上其名予之官曰覺義於是京師諸寺長老莫不欣踴喜是寺之有主也夫竺幹之道世不顯亦不滅綿綿延延而常教人以爲善者其猶有是類也耶大慈仁寺住持宇上人余識之故爲上人請贈言遂爲書之

○賀戚緫戎平倭序﹝代﹞

國家受天明命奄有萬方日月所出入之處莫不賓貢其浮海而來者出於載藉之所未有倭夷始𨿽狂狡卒未嘗不惕息扶服而請獻焉頃歲乃敢陵斥州縣浸滛疽食濱海之區爲其所傷殘者沿絡萬里蓋承平之久禁网闊而武備弛也天子當寧太息者十年於玆矣疇咨海內妙選守境武略之臣於是定遠戚公以世冑任驅馳積功兵間遂奉璽書受專閫之寄先是兩浙之氛稍息而蜚集於閩海莆陽之境剽掠殘斃郡邑爲之丘墟去冬復來攻圍仙遊相守逾月危城幾不能保公提兵振旅呼吸之間百萬之眾一時崩藉遂觧重圍閩人懲往歲之害人人惴恐自以公再造之恩歡呼鼓舞而余賤奔潰溫陵公方追奔期於殲蕩而止當是時宜黃譚公以中丞居提督之任而南眀汪公爲廉訪使運籌恊贊之力爲多宜其成功之易矣余忝東南鄣候之寄捷書亟聞私心慶幸不能自巳是用馳使往賀蓋江淮閩浙首尾之勢閩海寧息則江淮亦無騷動非獨古者鄰境相慶弔之禮也余昔甞見公談兵固巳窺其胸中之奇又自以虛庸繆當重寄懼不教之兵不足以應敵方求貙劉之禮尋古握奇八陣之法數千里遣使有咨於公公時巳調集浙兵卽命使者介馬自隨夜二鼓統兵三萬過新嶺寂然無聲黎明遂破賊巢其神速古之名將弗過也使者歸言其狀如此其號令精明被羽先登身當百死皆所目見噫世謂當今無將蓋伏而未見也天子神聖英武詔書數下飭勵邊帥凡任疆圉之責者莫不人思效命而有卓然如戚公者出焉王靈所加海宇淸宴將書勛太常被河山帶礪之盟後之考論中興元功者非公其誰哉是爲序

歸先生文集卷之十三

●歸先生文集卷之十四

吳郡歸有光著

門人王執禮校

記一

◆記一

可齋記

陶庵記

畏壘亭記

櫟全軒記

悠然亭記

菊窓記

顧原魯先生祠記

婁曲新居記

淸夢軒記

寶界山居記

南陔艸堂記

莪江精舍記

題玊女潭記

震川別號記

耐齋記

○可齋記

余支陳惇書爲屋於郡城之隅而扁之曰可齋嘉靖四十一年春惇書與餘同試春官數來過余命之爲齋記念昔與惇書同舉於鄕考官張文隱公以孔子命題餘一時之論殆未能盡嘗欲爲惇書質之孟子曰孔子聖之時也孔子可以仕則仕可以止則止可以速則速可以久則久者也孟子所謂可者言孔子因時應變而不滯云耳聖賢之於天下非能爲一定之迹遭時之所宜而亦不容不異孔子詐呈於春秋之世亦必有以自處者非謂仕止久速泛無所適而特任其所之餘謂孔子旣出而不隱則可以仕可以久者孔子之心特其不可以仕不得巳而止不可以久不得巳而速耳速與止非孔子之心孔子所自處者仕與久也故自謂異於逸民而無可無不可無可無不可者乃聖人出而應世與物委蛇之道非謂其不可而隱也天佑下民作之君師自堯舜三代聖人無不在位者孔子之自待可知矣要之伯夷伊尹柳下惠此三子者伊尹於孔子爲近伊尹五就湯五就桀自亳入夏旣醜有夏復歸於亳孔子去魯斥乎齊逐乎宋衛困於陳蔡之間十四年而反魯其任天下何以異哉但世無成湯則伊尹必不能如孔子之出此其所以不及孔子者孔子蓋自以文王之文在玆有不容巳而自大賢以下若曾閔之徒則固未嘗使之仕也其於逸民亦無譏焉嗚呼士生於後世苟非聖人則可與不可之間宜知所審矣惇書以予言有發論語孟子之義請書以覽觀焉

○陶庵記

余少好讀司馬子長書見其感慨激烈憤郁不平之气勃勃不能自抑以爲君子之處世輕重之衡常在於我決不當以一時之所遭而身與之遷徙上下設不幸而處其窮則所以平其心志怡其性情者亦必有其道何至如閭巷小夫一不快志悲怨憔悴之意動於眉皆之間哉蓋孔子亟美顏淵而責子路之慍見古之難其人久矣巳而觀陶子之集則其平淡沖和蕭灑脫落悠然勢分之外非獨不困於窮而直以窮爲娛百世之下諷詠其詞融融然塵查俗垢與之俱化信乎古之善處窮者也推陶子之道可以進於孔氏之門而世之論者徒以元熙易代之間謂爲大節而不究其安命樂天之實夫窮苦迫於外饑寒憯於膚而情性不撓則於晉宋間眞如蚍蜉聚散耳昔虞伯生慕陶而並諸邵子之間予不敢望於邵而獨喜陶也予又今之窮者扁其室曰陶庵云

○畏壘亭記

自昆山城水行七十里曰安亭在吳淞江之旁蓋圖志有安亭江今不可見矣土薄而俗澆縣人爭棄之予妻之家在焉予獨愛其宅中閒靚壬寅之歲讀書於此宅有淸池古木累石爲山有亭登之隱隱見吳淞江環遶而東風帆時過於荒墟樹杪之間華亭九峯靑龍鎭古剎浮屠皆直其前亭舊無名予始名之曰畏壘莊子稱亢桑者得老聃之道居畏壘之山其臣之畫然智者去之其妾之挈然仁者遠之擁腫之與居鞅掌之爲使三年畏壘大熟畏壘之民屍而祝之社而稷之而予居於此竟日閉戶二三子或有自遠而至者相與謳吟於荊棘之中予妻治田四十畝值歲大旱用牛挽車晝夜灌水頗以得谷釀酒數石寒風慘栗木葉黃落呼兒酌酒登亭而嘯忻忻然誰爲遠我而去我者乎誰與吾居而吾使者乎誰欲屍祝而社稷我者乎作畏壘亭記

○櫟全軒記

餘峯先生隱居安亭江上於其居之北構屋三楹扁之曰櫟全軒君爲人夷坦任性自適不爲周防於人意之所至人或不謂爲然君亦不以屑意以故人無貴賤皆樂與之處然亦用是不諧於世君年二十餘舉進士居郎署不十年爲兩司是時兩司官惟君最少君又施施不肯承迎人人有傾之者竟以是罷去會予亦來安亭江上所居隔一水時與君會君不喜飲酒然會卽談論竟日或至夜分不去卽至他所亦然其與人無畛域歡然而情意常有餘如此也君好山水爲郎時奉使荊湖日登黃鶴樓賦詩飲酒其在東藩謁孔林登岱宗觀滄海日出之處及歸則慕陶峴之爲人扁舟五湖間人或訪君君常不在家去歲如越泛西湖過錢塘江登子陵釣臺遊齊雲巖將陟黃山歷九華興盡而返一日要予坐軒中劇論世事自言少登朝著官資視同時諸人頗爲淩躐一旦見絀意亦不自釋回首當時事今十餘年矣處靜以觀動居逸以窺勞而後知今之得也天下之人孰不自謂爲才故用之而不知止夫惟不知其止是以至於窮漢黨錮唐白馬之禍駢首就戮者何可勝數也二十四友八司馬十六子之徒夫孰非一世之才也李斯用秦機云入洛一時呼吸風雷華曜日月天下奔走而慕艷之事移時易求牽黃犬出上蔡東門聽華亭之鶴唳豈可得哉則莊生所謂不才終其天年信達生之至論而吾之所托焉者也予聞而嘆息以爲知道之言𨿽然才與不才豈有常也世所用楩梓豫章也則楩梓豫章才而櫟不才矣世所用櫟也則櫟才而楩梓豫章不才矣君因淸廟明堂之所取而匠石之所睥睨也而爲櫟社君其有以自幸也夫其亦可慨也夫

○悠然亭記

餘外家世居吳淞江南千墩浦上表兄澱山公自田野登朝宦遊二十餘年歸始僦居縣城嘉靖三十年定卜於馬鞍山之陽婁水之陰憶余少時嘗在外家蓋去縣三十里遙望山頹然如積灰而煙雲杳靄在有無之間今公於此山日親髙樓曲檻幾席戶牖常見之又於屋後構小園作亭其中取靖節悠然見南山之語以爲名靖節之詩類非晉宋雕繪者之所爲而悠然之意每見於言外不獨一時之所適而中無畱滯見天壤間物何往而不自得余嘗以爲悠然者實與道俱謂靖節不知道不可也公負傑特有爲之才所至官多著聲績而爲妬媢者所不容然至今朝廷論人才有用者必推公公殆未能以忘檿世而公之所以自忘者如此靖節世遠吾無從而問也吾將從公問所以悠然者夫山气日夕佳飛鳥相與還此中有眞意欲辧已忘言靖節不得而言之公烏得而言之哉公行天下嘗登泰山覽鄒嶧歷嵩少間涉兩海入閩越之隩阻玆山何啻泰山之礨石顧所以悠然者特寄於此莊子云舊國舊都望之暢然𨿽使丘陵艸木之緡入之者十九猶之暢然況見見聞聞者也予獲侍斯亭而僣爲之記

○菊窓記

去安亭二十里所曰錢門塘洪氏居之吳淞江之東爲顧浦折而北洪氏之居在其西地平衍無丘陵而浦之厓岸隆起遠望其居如在山塢中昔仲長統甞論使居有良田廣宅背山臨流溝池環匝竹木周布舟車足以代步涉之勞使令足以息四體之役養親有兼味之膳妻孥無苦身之勞良朋萃止則陳酒肴以娛之嘉時吉日則烹羔豚以奉之躊躇畦苑遊戲平林永保性命之期不羨入帝王之門也大率今洪氏之居隱然如統樂志論云而君家多竹木前臨廣池夏日淸風芙蕖交映其尢勝者君不取此顧以菊窓扁其室蓋君嘗誦淵明之詩云酒能祛百慮菊能制頹齡又云我屋南窓下今生幾叢菊夫以統之論𨿽美使人人必待其如此而後能樂則其所不樂者猶多也卒爲尙書郎濡迹於初平建安之朝有愧於鴻飛冥冥矣爲昌言何益哉淵明采菊東籬下悠然見南山笑傲東軒下聊復得此生可謂無入而不自得也今君有仲長統之樂而慕淵明之髙玫此予所以不能測其人也將載酒訪君菊窓之下而請問焉

○顧原魯先生祠記

前元之季昆山有隱君子曰顧原魯先生居於海濱讀書學道不求聞於時端居一室憑幾而坐所當兩臂處遺迹宛然手自批注經史後其家懼禍悉毀不傳然而海濱之父老至今能言之四傳而至其孫啟明今爲太倉人稍徙至郡城有子存仁舉進士爲禮科給事中得推封其父尋以言事忤旨被謫居庸關之外久之得還吳給事旣被廢家居尢喜考論先世故事而郡太守歷下金侯城頗采父老之言又以封君之惇尙誠朴足以風勵末俗乃檄令列祠於郡學若州之鄕賢祠復於齊門外臥佛寺之東偏建祠而以封君從祀以爲近其家可以歲時致祠事焉給事謂余具知始末而請記之予惟古之人遭時際會佐世主功施於天下而垂名於竹帛後世之所稱述往往爲此至於巖穴幽棲之士𨿽長往不返亦必因時主側席之求弓旌玉帛賁於丘園世始得以稱述其名若夫許由卞隨務光之徒以與人主以天下相揖讓此宜其彰彰較著矣而谷口鄭子眞蜀嚴君平皆修身自保楊雄少從君平遊巳而仕京師顯名數爲朝廷在位者稱此二人故能耕於巖石之下而名震於京師由此而言非此數者𨿽沒世無稱也而又有不然者古之君子修身學道寧憔悴於江海之上而不顧彼非有求於世者然約而愈顯晦而益彰逃名而名隨之傳記之所載不可勝數無求於世而世亦不容不知之此奚必有所待耶若原魯先生沒於海上至於今二百年而其幽始發則士之修徳礪行者何憂後世之不聞耶郡太守表章之意微矣祠凡爲堂寢廡門若干楹始於嘉靖三十年十月某日落成於嘉靖三十二年十有一月某日某爲記

○婁曲新居記

婁江新居者吾縣在婁水之曲沈先生故以名其居始自吳有國其東門曰婁門震澤之水由是東入海故水爲婁江古婁門外馬亭溪是也溪上復城越王余復君之所治因之爲婁縣王莽曰婁治吳有婁侯而或謂之疁城江入海口爲劉家港漻與劉聲近訛吳大疁蓋在北野禺■﹝礻樂﹞東所捨云沈先生世縣人年七十矣未始出於婁曲也而以名其居蓋自謂終老於此云爾昔伏波將軍平交址還言吾弟少遊哀吾慷慨有大志曰士生一世取衣食裁足乘下澤車禦欵叚馬爲郡掾吏守墳墓鄕裏稱爲善人斯足矣致求贏餘徒自苦耳當吾在浪泊西裏間下潦上霧毒气燻蒸仰視飛鳶跕跕水際念少遊平生時語何可得也班定遠在西域年老乞哀求還不敢望到酒泉但願生入玉門關二人者君子蓋悲之嗟夫人生百年之內爲日有幾欲窮萬里之道日馳騖而不知止者何也先生蓋自敍其少時艱難之迹曰吾晚得地於郊外安而樂之名其圃曰南園其館曰星槎其堂曰卅有曰吾而後庶幾其有之巳又鬻他姓於今始卜於縣之南街親朋往還裏俗淳厚有宅一區有屋數椽有花有竹濁醪一壺黃虀數莖焚香賦詩自諭桑楡之樂物無能易之傅謂逆旅無常爲遷徙之徒玆則庶乎可免矣余讀其辭蓋有隱居之致而有感於昔之人發憤伉志爭功名於萬里之外乃至白頭顧念忽有首丘依風之感因以嘆夫漂漂者何所極也遂書之以爲記

○淸夢軒記

余友王子敬於其居之西構爲書室而題其額曰淸夢軒請余爲之記余讀無羊之詩疑說詩者之未得其旨此蓋牧人之夢焉耳牧人夢中所見羊角牛耳濈濈濕濕降河而飲或寢或訛而牧人且蓑笠負餱爲之取薪蒸博禽獸以歸則以肱麾牛羊而來以牧人之愚而夢中之景象如此故嘗謂人心之靈無所不至𨿽列子所稱黃帝華胥之國穆王化人之居而心神之所變幻亦當有之顧莊周列禦寇之徒厭世之混濁恍洋自恣以此爲蕉鹿蝴蝶之諭欲爲鳥而戾於夭爲魚而沒於淵其意亦可悲矣人之生寐也魂交也夜之道也覺也形開也晝之道也易大傳曰範圍天地之化而不過曲成萬物而不遺通乎晝夜之道而知故神無方而易無體夫惟通知乎晝夜之道則死生夢寤之理一矣子思曰喜怒哀樂之未發謂之中發而皆中節謂之和中也者天下之大本也和也者天下之達道也致中和天地位焉萬物育焉喜怒哀樂不亂其心故虛明澄澈而天地萬物畢見於中古之聖人端冕凝旒俛仰之闁而撫四海之外如牧人之夢而淸廟明堂郊丘廬井俯仰升降衣服器械出乎其心之靈自然而已而何所作爲哉子思曰戒愼乎其所不暗恐懼乎其所不聞君子之愼其獨也孟子曰夜气足以存此非淸夢之說乎子敬敏而好學駸駸有志於道慕近世儒者以夢寐卜其所學故以名其齋予是以告之以子思孟軻之說也

○寶界山居記

太湖東南巨浸也廣五百里羣峯出於波濤之間以百數而重涯別鄔幽谷曲隈無非仙靈之所棲息天下之山得水而悅水或束隘迫狹不足以盡山之奇天下之水得山而止山或孤孑卑稚不足以極水之趣太湖漭渺澒洞沈浸諸山山多而湖之水足以貯之意惟海外絕島勝是中州無有也故凡犇湧屏列於湖之濱者皆挾湖以爲勝自錫山過五里湖得寶界山在洞庭之北夫椒湫山之間仲山王先生居之先生蚤歲棄官而其子鑑始登第亦告歸家庭間日以詩畫自娛因長洲陸君來請予爲山居之記余未至寶界也甞讀書萬峯山盡得湖濱諸山之景𨿽面勢不同無不挾湖以爲勝而馬迹長興往往在殘霞落之照之間則謂寶界者庶幾望見之昔王右丞輞川別墅其詩畫之妙至今可以想見其處仲山之居豈減華子岡欹湖諸奇勝而千里湖山豈藍田之所有哉摩詰淸思逸韻出塵壒之外而開元天寶之際顧不能自引決以濡羯胡之鮏羴以此知士大夫出處有道一失足遂不可浣如摩詰令人千載有遺恨也今仲山父子嘉遁於明時何可及哉何可及哉

○南陔艸堂記

予友陳吉甫卜居於縣城之東南門湏浦之上蓋自門南出爲走松江之道江之南北村民有徵名會集必由於此故爲市頗囂雜而吉甫之宅在浦西予家舊居東南門所謂河西者也而浦所自出爲縣之隍婁水循是而東至太倉入海舟行晝夜叫呼不絕吉甫家負隍而並浦獨蕭然有林野之趣於其居之後爲堂若干楹前臨小池有亭榭花石池南有幽徑西出則平疇曠然堂之西爲圃多竹樹花果又有堂若干楹吉甫以爲娛親之所故以南陔爲名予讀詩小雅至於六月之序以爲自鹿鳴至菁菁者莪二十二詩蓋先壓之所以治天下盡在於是小雅旣廢則四夷交侵而中國微矣然是詩必以南陔爲之本人無孝友之心則君臣兄弟朋友何由而得其敍和樂忠信廉恥禮義何由而得其道法度蓄積師眾徵伐功力何由而得其度福祿何由而綏陰陽何由而得其理賢者何由而得其所萬物何由而遂爲國之基何得不墜恩澤何得不乖萬物何得不失其道理萬國何得不離諸夏何得不衰此四夷之所以交侵而中國微也故鄕飲酒禮燕禮皆鼓瑟歌鹿鳴四牡皇皇者華然後笙入堂下奏南陔白華華黍蓋外盡君臣而內反之父子之際而王道備矣漢儒掇拾於秦火之後亡逸此篇至今遂以笙奏有聲而無辭而不知古詩三百篇孔子皆弦歌之以求合韶舞雅頌之音若本無其辭而何以有南陔白華華黍之篇名今世所傳新宮采薺貍首驪駒及三豳三夏九夏之類其辭逸者固多也束廣微補亡之篇庶亦近之而用意止於晨羞夕膳之間求之於詩卷耳采蘋諸作𨿽閒淡而意深遠至如陟岵蓼莪有幽遐罔極之思束氏不能及也吉甫之尊人與家君同學旣老又同與社會在社中終日忻忻飲酒必醉而後去而平生有孝友之行吉甫又能承奉之則凡登其堂者如聞鐘鼓如聆笙瑟而可以知南陔之詩不忘矣予是以推小雅之意義而著之

○莪江精舍記

吾鄕嚴氏居吳淞江大直浦東世以貲雄至都事君兄弟用選秀入成均爲弟子而廉卿常與餘同試春官矣余弟亨甫爲都事君婿故余識啟貞垂髫之時都事君偉儀觀羙須髯而啟貞少巳豊碩客余家應對揖讓如大人長者見者往往稱之曰生子何必多如君一子巳可知嚴氏有後矣都事君謝世啟貞受堂構之任愈能大其家而不幸早夭其孤潤方在孩稚毋諸孺人以育以訓至於有成今去啟貞之世忽踰一紀且冠受室矣諸孺人者寧邑令貞伯女也其持身有衛共姜之操其教子有歐陽太夫人之嚴潤仰承慈顏是恃是怙足以自觧而念其先人蚤棄諷誦蓼莪之詩日日以泣遊行江上痛流水之逝而不返也故以莪江名其精舍客有憐其志者求記於余且請爲觧之餘以人之情皆有所止至於悲傷之過人得求以觧之孝哉嚴子獨爲其親而悲哀而可以人觧之乎𨿽然亦有所止也三年之喪二十五月而畢哀痛未盡思慕未忘然服以是斷者爲送死有巳復生有節也故曰先王制禮不可過也余憫嚴子日誦蓼莪之詩將復生無節乎子其継若祖考之志思慰母氏之心求所謂立身行道揚名於後世者是乃所以爲無窮之情也余昔嘗再過嚴氏初見都事君飲酒雍雍歡燕竟日再過之則啟貞巳爲主人而余友徐直言在其家塾余止宿明日別去卽今之所謂精舍者往年嚴子來爲其外氏陸冢宰家求祝釐之詞始識之蓋二十年間而觀於嚴氏三世有足慨者又嘉嚴子之志而爲之記

○題玊女潭記

陽羨山水奇勝稱張公善捲洞及玊女潭其名皆托於神仙余讀山海經昆侖之山廣都之埜軒轅之丘不死之國以爲此不過如齊諧鄒衍之徒之說者然今天下名山在於中州往往多仙人之遺迹豈其事皆信然歟溧陽史氏自漢杜陵壯侯以來數百年世謂之史侯家由溧陽至玊女潭四十里史君於其間爲之刜莽焚茅伐石疏土人力旣殫天工始見由潭以往得二十四景名而揭之如所謂仙館佛窟瑤臺琪樹鶴坡鼉峽之類好事者聞而慕之不得至如望見之焉天下太平天子明聖史君爲中朝貴臣而乃自逃於山澤之間點綴蒼碧緣著怪奇使後百年便以史君爲仙人也由此言之餘殆疑所謂僊人之迹者皆遁世長往之士有所托而爲之亦史君類耶

○震川別號記

余性不喜稱人道號尢不喜人以號加已往往相字以爲尊敬一日諸公會聚裏中以爲獨無號稱不可因謂之曰震川餘生大江東南東南之藪惟太湖太湖亦名五湖尙書謂之震澤故謂爲震川云其後人傳相呼久之便以爲余所自號其實謾應之不欲受也今年居京師識同年進士信陽何啟圖亦號震川不知啟圖何取爾啟圖大復先生之孫汴省發觧第一人髙才好學與之居恂恂然蓋余所忻慕焉昔司馬相如慕藺相如之爲人攺名相如余何幸與啟圖同號因遂自稱之蓋余之自稱曰震川者自此始也因書以貽啟圖發余慕尙之意云

○耐齋記

萬安劉先生來教昆山學有三先生而先生所居稱東齋先是兩齋之衙皆在講堂東偏近乃徙之西頗爲深遠淸閟先生至則扁其居曰耐齋予嘗訪先生於齋中於時秋風颯然黃葉滿庭戶外無履迹獨一卒衣皂衣承迎左右爲進茗漿因坐語久之先生曰吾爲是官秩卑而祿微月費廩米三石具饘粥飬妻子常不給爲耐貧上官行縣吾於職事無所轄往往率諸生郊迎至則隨令丞薄拜趨惟諾爲耐辱久任之法不行官無崇卑率以期月遷徙速化而吾官常不遷爲耐久有是三耐吾是以名吾齋子旣別去一日使弟子沈孝來求齋記昔孟子論士不爲道至於爲貧而仕惟抱關擊柝爲宜夫捨學者之職業而爲抱關擊柝蓋亦有甚不得巳者矣惟近代學官與書院山長之設以待夫士之有道而不任職者蓋爲貪與爲道兼行而不悖此其法足以優天下之學士爲特愈於前世也故當時號其官爲淸髙𨿽然求爲淸髙而其間容有不能耐者夫使其不能耐則𨿽愽士不可爲矣使其能耐如孟子所謂抱擊柝可也楊雄有言非夷齊而是下惠首陽爲拙柱下爲工士之立身各有所處夫使其能耐𨿽至於大臣宰相可也因書其說使孝歸而質之先生云

歸先生文集卷之十四

●歸先生文集卷之十五

昆山歸有光著

門人王執禮校

記二

◆記二

見村樓記

眞義堂記

世美堂後記

花史館記

杏花書屋記

遂初堂記

見南閣記

夢鼎堂記

重修承志堂記

重造承志堂左右夾室記

順徳府通判廳記

順徳府通判廳右記

重修闕裏廟記﹝代﹞

○見村樓記

昆山治城之隍或云卽古婁江然婁江巳湮以隍爲江未必然也吳淞江自太湖西來北向若將趨入縣城未二十里若抱若折遂東南入於海江之將南折也背折而爲新洋江新洋江東數里有地名羅巷村亡友李中丞先世居於此因自號爲羅村雲中丞遊宦二十餘年幼子延實產於江右南昌之官廨其後每遷官輒隨歷東兗汴楚之境自岱嶽嵩山匡廬衡山瀟湘洞庭之渚延實無不識也獨於羅巷村者生平猶昧之中丞旣謝世延實卜居縣城之東南門內金潼港有樓翼然出於城闉之上前俯隍水遙望三面皆吳淞江之野塘浦縱橫田塍如畫而村墟遠近映帶延實日焚香灑掃讀書其中而名其樓曰見村余間過之延實爲具飰念昔與中丞遊時時至其故宅所謂南樓者相與飲酒論文忽忽二紀不意遂巳隔世今獨對其幼子飰悲悵者久之城外有槁余常與中丞出郭造故人方思曾時其不在相與憑檻常至暮悵然而反今兩人者皆亡而延實之樓卽方氏之故廬予能無感乎中丞自幼攜策入城往來省墓及歲時出郊嬉遊經行術徑皆可指也孔子少不知父葬處有挽父之母知而告之予可以爲挽父之母乎延實旣能不忘其先人依然水木之思肅然桑梓之懷愴然霜露之感矣自古大臣子孫蚤孤而自樹者史傳中多其人延實在勉之而已

○眞義堂記

昆山治之西有地名眞義其水曰眞義浦其裏曰眞義村太湖之水遶郡城婁門東出經昆山入海自昔湖瀼相連茫然巨浸疑古之所謂三江五湖或有在於此者其後通漕築塘水迹之非其故久矣眞義在今所謂致和塘上今之塘蓋卽古之江也其浦則自巴城湖南來並其村之東而南入於塘也城北有包湖傀儡蕩鰻鱺湖諸湖相灌輸或束或放乍大乍小而陽城湖最大從西北望之水與天際眞澤國也世傳梁天監時於此置信義縣而後人失傳遂以信爲眞或謂天監所置卽眞義以眞爲信蓋爲宋昭陵諱也前元時其地爲金�道人所居極一時園池臺榭之盛四方名士如張翥柯九思楊維禎李孝光皆館於其家號爲玉山佳處予嘗訪其遺趾求所謂碧梧翠竹蓬萊百花之坊館不可得而見未嘗不慨想其人又嘆其髙標絕俗如冥冥飛鴻而猶不免自掊擊於世俗也予之外髙祖太常卿夏公嘗求顧氏之處買田築室焉然公自居城中歲時一至而巳最後魏氏復盛於此其田廬童僕未知與往時顧仲瑛何如也而余從舅恭蕳公講明河洛之學海內之士往往來聚星溪之上吾舅光祿典簿東溪先生能將順其兄之志以慈孝愷悌稱於鄕裏故眞義𨿽村落小聚而名聞四方嘉靖某年舅氏分析諸子而仲子浚甫築新居於故宅之南而名其堂曰眞義舅父母嘗往來過諸子家就其養未幾二親繼謝尋以倭奴侵掠內地時湖上煙火不絕獨浚甫之堂無毀於是尙僦居城中欲俟寇平將還其舊而旦暮西顧未能亡也因求予作堂記予故詳其裏居以補圖志之所未載又爲稱述其裏中故事著魏氏之所以興浚甫遊太學屢試不苐然其爲人循禮法能守恭蕳公之家教二子方學進士業不日有騰騫之望浚甫年甫四十有六而二孫皆巳勝衣能趨拜可知其後之繁衍昌大而吾外舅厚徳之報未有涯也

○世美堂後記

予妻之曾大父王翁致謙宋丞相魏公之後自大名徙宛丘後又徙余姚元至順間有官平江者因家昆山之南戴故縣人謂之南戴王氏翁爲人倜儻奇偉吏部左侍郎葉公盛大理寺卿章公格一時名徳皆相友善爲與連姻成化初築室百楹於安亭江上堂宇閎敞極幽雅之致俚句題其扁曰世美四明楊太史守址爲之記嘉靖中曾孫某以逋官物粥於人予適讀書堂中吾妻曰君在不可使人頓有黍離之悲余聞之固巳惻然然亦自愛其居閒靚可以避俗囂也乃謀質金以償粥者不足則歲質貸五六年始盡讎其直安亭俗呰窳而田惡先是縣人爭以不利阻余余稱孫叔敖請寢之丘韓獻子遷新田之語以爲言眾莫不笑之餘於家事未嘗訾省吾妻終亦不以有無告但督僮奴墾荒萊歲苦旱而獨收每稻熟先以爲吾父母酒醴乃敢甞酒獲二麥以爲舅姑羞醬乃亨飪祭祀賓客婚姻贈遺無所失姊妹之無依者悉來歸四方學者館餼莫不得所有遘憫不自得者終默默未嘗有所言也以余好書故家有零落篇牘輒令裏媼訪求遂置書無慮數千卷庚戌歲餘落苐出都門從陸道旬日至家時芍藥花盛開吾妻具酒相問勞余謂得無有所恨耶曰方共采藥鹿門何恨也長沙張文隱公薨余哭之慟吾妻亦淚下曰世無知君者矣然張公負君耳辛亥五月晦日吾妻卒實張文隱公薨之明年也後三年倭奴犯境一日抄掠數過而宅不毀堂中書亦無恙然余遂居縣城歲一再至而巳辛酉淸明日率子婦來省祭畱修圯壞居久之不去一日家君燕坐堂中慘然謂余曰其室在其人亡吾念汝婦耳余退而傷之述其事以爲世美堂後記

○花史館記

子問居長洲之甫裏余女弟壻也余時過之泛舟吳淞江遊白蓮寺憩安隱堂想天隨先生之髙風相與慨然太息而子問必挾史記以行余少好是書以爲自班孟堅巳不能盡知之矣獨子問以餘言爲然間歲不見見必問史記語不及他也會其堂毀新作精舍名曰花史館蓋植四時花木於庭而庋史記於室日諷誦其中謂人生如是足矣當無營於世也夫四時之花木在於天地運轉古今代謝之中其漸積豈有異哉人於天地間獨患其不能在事之外而不知止耳靜而處其外視天地間萬事如庭中之花開謝於吾前而巳矣自黃帝迄於太初上下二千餘年吾靜而觀之豈不猶四時之花也哉吾與子問所共者百年而已百年之內視二千餘年不啻一瞬而以其身爲已有營營而不知止又安能觀世如史觀史如花也哉余與子問言及此抑亦進於史矣遂書之以爲記

○杏花書屋記

杏花書屋余友周孺允所構讀書之室也孺允自言其先大夫玉巖公爲禦史謫沅湘時甞夢居一室室旁杏花爛熳諸子讀書其間聲瑯然出戶外嘉靖初起官陟憲使乃從故居遷縣之東門今所居宅是也公指其後隙地謂孺允曰他日當建一室名之爲杏花書屋以志吾夢云公後遷南京刑部右侍郎不及歸而沒於金陵孺允兄弟數見侵侮不免有風雨飄搖之患如是數年始獲安居至嘉靖二十年孺允葺公所居堂因於園中構屋五楹貯書萬卷以公所命名揭之楣間周環藝以花果竹木方春時杏花粲發恍如公昔年夢中矣而回思洞庭木葉芳洲杜若之間可謂覺之所見者妄而夢之所爲者實矣登其堂思其人能不慨然矣乎昔唐人重進士科士方登第時則長安杏花盛開故杏園之宴以爲盛事今世試進士亦當杏花時而士之得第多以夢見此花爲前兆此世俗不忘於榮利者爲然公以言事忤天子間關嶺海十餘年所謂鐵心石腸於富貴之念灰滅盡矣乃復以科名望其子孫蓋古昔君子愛其國家不獨盡瘁其躬而巳至於其後猶冀其世世享徳而宣力於無窮也夫公之所以爲心者如此今去公之歿曾幾何時向之所與同進者一時富貴翕赫其後有不知所在者孺允兄弟𨿽蠖屈於時而人方望其大用而諸孫皆秀發可以知詩書之澤也詩曰自今以始歲其有君子有谷貽孫子於胥樂兮吾於周氏見之矣

○遂初堂記

宋尢文蕳公嘗愛孫興公遂初賦而以遂初名其堂崇陵書扁賜之在今無錫九龍山之下公十四世孫質字叔野求其遺趾而莫知所在自以其意規度於山之陽爲新堂仍以遂初爲扁以書來求余記之按興公嘗隱會嵇放浪山水有髙尙之志故爲此賦其後涉歷世塗違其夙好爲桓溫所譏文簡公曆仕三朝受知人主至老而不得去而以遂初爲況若有不相當者昔伊尹傳說呂望之徒起於胥靡耕釣以輔相商周之主終其身無復隱處之思古之志得道行者固如此也惟召公告老而周公畱之曰汝明朂偶王在亶乘玆大命惟文王徳丕承無疆之卹當時君臣之際可知矣後之君子非復昔人之遭會而義不容於不仕及其已至貴顯或未必盡其用而勢不能以遽去然其中之所謂介然者終不肯隨世俗而移易𨿽三公之位萬鐘之祿固其心不能安也則其髙世遐舉之志宜其時見於言語文字之間而有不能自巳者當宋皇佑治平之時歐陽公位登兩府際遇不爲不隆矣今讀其思穎之詩歸田之錄而知公之不安其位也況南渡之後𨿽孝宗之英毅光宗之總攬遠不能望盛宋之治而崇陵末年疾病恍惚宮闈戚畹干預朝政時事有不可勝道者矣𨿽然二公之言巳行於朝廷當世之人主不可謂不知之而終不能默默以自安蓋君子之志如此公歿至今四百年而叔野能修復其舊遺構宛然無錫南方士大夫入都孔道過之者登其堂猶或能想見公之儀刑而讀余之言其亦不能無槪於中也已

○見南閣記

嘉靖十九年餘爲南京貢士登張文隱公之門其後十年沔州陳先生爲文隱公所取進士余爲公所知公時時向人道之先生繇是知余而無從得而相見也其後十五年先生以山西按察副使罷家居久之而余始與先生之子文燭玉叔同舉進士在內庭遙見相呼問姓名甚歡知先生家庭父子間道余也因與之往來論文益相契間屬余記其所居見南閣者先生家在云夢間而沔江漢二水繞之先生於其居爲花圃中爲小閣沔之勝可眺也蓋取陶靖節悠然見南山之語以爲名每與玊叔讀書論道之暇攜之登閣遠覽而沔去江南諸峯絕遠實無所見姑以寄其悠然之意而巳一日天新雨淸淨無雲與玉叔憑欄忽見諸峯湧出樓觀層疊崢嶸靚麗久之而後散而實非江南諸山也余聞登州有海市而往歲華亭海上從金山忽見海市前此蓋所未聞而史稱衛州城旣徙而故時城堞樓櫓浮屠之影皆於日中見之神理變幻不可知夫海旁蜄气象樓臺廣野气象宮闕雲气各象其山川殆有是耶登州海市出於春夏而東坡以歲晚禱海神一日而見之賦詩以自喜云重樓翠阜出霜曉異事驚倒百歲翁又云潮陽太守南海歸喜見石廩堆祝融今之所見又非海市石廩北也先生父子必能賦之餘於陳氏兩芯師門之誼又重以玉叔之請且又因以自通於先生而爲之記云

○夢鼎堂記

凡州縣治其後皆爲夾道而官之長貳之私宅別爲一區惟長興治後迫於城故令之宅無周垣門廡燕居之堂與前堂檐相接也余來爲縣屬久廢之餘爲修經閣鼓樓左右廊廡起吏捨倉庾成橋梁築月城水門一歲中略具而燕居之堂穿漏傾圯復加完葺之𨿽前除不敞而堂中若加恢廓如人外處迫隘之形而中不失寬綽之度因得休暇觀古圖書於此會有事於貢院一日夢寢庭中有函牛之鼎其旁有破裂處方命修補之覺而以告諸同事適長興之士試而得雋者三人眾皆以爲鼎足之應未幾而南都報得雋者又一人或又以爲補鼎之驗也夫占者之云其果云爾巳乎蓋鼎三代之傳器也聖人取以爲卦其辭曰君子以正位凝命又曰主器者莫若長子此其爲王者之事矣然又以象三公者何也誠以天下非人主所能獨運而所藉者輔相也故鼎天子餙以黃金諸侯以白金三足以象三臺三足一體猶三公承天子也以主烹飪不失其和金玉鉉之不失其所公卿仁賢天王聖明之象也讀鼎之辭可以見君臣一體之義而人臣輔相之道備矣故又曰大烹以飬聖賢明天子當以聖賢置之三公之位不宜使在下僅出其否而巳而制其毀譽進退於不知者之人使之皇皇焉愼其所之也余少有狂蕳之志思得遭明時興堯舜周孔之道嘗鄙管晏不足爲今老矣無能爲矣臺鼎之兆其以望諸二三子因取而名斯堂且以俟後之繼余而來者云

○重修承志堂記

吾家舊宅在宣化裏者吾大父亦不知其何所始第云髙大父於成化初始創承志堂時大父方齠齓上梁之日有二鶴翔止於梁上觀者千人皆以爲吉祥壽考之徵大父爲太常卿夏公孫壻夏公親題其額曰承志堂其後髙大父又自別創宅於湏浦之上吾生之年髙大父夢有人謂曰公何不作髙玄嘉慶堂髙大父覺而喜曰城中必得孫矣城中蓋指今舊宅大父居也巳而吾與伯兄皆生髙大父遂以次年創堂湏浦顧太史九和爲之記然吾大父猶自居城中先是堂前嘗有虹起屬天又大父辟西園好植薔薇湏浦創堂之前年春花盛開花中復有蕋作重疊樓子周園滿架五色燦爛所未有也西園南有井𨿽大旱不竭人亦以爲井泉甘美能益人壽以是大父與世父及先君皆饗髙年隆慶二年吾自吳興還因返舊宅支撐傾陊完葺破漏明年二月僅還舊日之觀歐陽公題王太師畫像云畫巳百年完之又可得百年吾修此堂亦謂尙可及百年也苐年往歲䢐徳業不聞無以一前人命堂之志且以去吾祖父之生存不至十年依依仰止豈勝怵惕淒愴之情云

○重造承志堂左右夾室記

余旣修承志堂而左右室壞不可支爲撤而新之其左蓋吾大父爲世父與先君延師友講習之所時王汝礪先生居師席而朱布政觀張僉憲寬皆從王先生而二公更爲世父與先君師時與先君同學往往亦有貴者其後世父復授徒於此室余今亦方與學者講論六藝以修先業故名其左曰論室其右則余先君喜卹貧士故友張自新子賓嘗假以授徒於此室先君爲館谷之終歲不厭子賓𨿽亡當時從學如沈孝猶從余遊能談少年時事又以爲先君賓禮賢士之所故名其右曰賓室顧余仕宦不遂旣老而貧無昔人開府節鎭之榮貴而妄爾攺作此余之所以巳成而爲之媿嘆也

○順徳府通判廳記

余嘗讀白樂天江州司馬廳記言自武徳以來庶官以便宜制事皆非其初設官之制自五大都督府至於上中下郡司馬之職盡去惟員與俸在余以隆慶二年秋自吳興攺倅邢州明年夏五月蒞任實司郡之馬政今馬政無所爲也獨承奉太僕寺上下文移而巳所謂司馬之職盡去眞如樂天所云者而樂天又言江州左匡廬右江湖土髙气淸富有佳境守土臣不可觀遊惟司馬得從容山水間以是爲樂而邢古河內在太行山麓禹貢衡漳大陸並其境內太史公稱邯鄲亦漳河之間一都會其謠俗猶有趙之風余夙欲覽觀其山川之美而日閉門不出則樂天所得以養志忘名者余亦無以有之然獨愛樂天襟懷夷曠能自適觀其所爲詩絕不類古遷謫者有無聊不平之意則所言江州之佳境亦偶寓焉耳𨿽微江州其有不自得者哉余自夏來忽巳秋中頗能以書史自娛顧衙內無精廬治一土室而戶西向寒風烈日霖雨飛霜無地可避幾榻亦不能具月得俸黍米二石餘南人不慣食黍米然休休焉自謂識時知命差不愧於樂天因誦其語以爲廳記使樂天有知亦以謂千載之下乃有此同志者也

○順徳府通判廳右記

國家之制郡有守有佐貳佐貳則常因有事而增其員順徳府故有通判一員其後復設一員責以馬之政而隸其職於太僕寺自國初使民戶養馬議者謂𨿽行之而善猶不免襲宋熙寧保甲之獘法未爲馬之善政而先以疲畿內之民其後此法亦益獘不可復振而有官或以擾民反若贅疣然隆慶二年秋餘自吳興來遷今少司徒趙公以巡撫在浙過辭之趙公乃郡人爲言此官於今惟以無事爲得職余嘆其眞長者之言余病不能來明年五月始至趙公自司徒出董淮漕時尙在家見之其言如初於是余居邢之三月益有味其言之也蓋河北之民困久矣不當復擾以馬之事第春行文書之外日閉門以謝九邑之人使無至者簿書一切稀蕳不鞭笞一人吏胥亦稍稍遁去余時獨步空庭槐花黃落徧滿階砌殊歡然自得而趙公又亟稱前判王君之賢余旣閒無事欲考前官姓名以識於壁因問王君行事無知者惟一老卒能言之謂王君於馬政不孰何閒居不捶楚人頗似吾君侯若求其有所建明抉摘無有也而郡人至今稱官之有遺愛於民者莫逾王君余又自喜顧何以能比迹前賢抑王君之居此者九年而余以疏愚度不能容於世而老病侵尋不久且告去矣王君名云衢字道亨山西髙平人以國子上捨來調嘉靖二十八年至迨嘉靖三十六年始遷潤州丞以去余蘇州昆山人其諸前屓之名闕於所不知故不書

○重修闕裏廟記﹝代﹞

隆慶三年闕裏重修先聖廟成某官某以書幣走京師來請記於心牲之碑先是嘉靖四十二年衍聖公某以廟之圯告於巡撫都禦史張某方行相度以用之不贏而止及是年巡撫都禦史姜廷頤巡按監察禦史羅鳳翔周詠與藩臬諸君會議捐嶽祠之香稅與司之贖鍰得一千六百其役人則用州縣過更之卒而以兗州府通判許際可董其役知府張文淵時督視之經始於仲夏歲盡而訖工輪奐規撫視昔若增左布政使某左參政吳承燾副使吳道會皆首爲贊議者也惟先聖生於尼山講學於泗上歿而葬於此其地初名闕裏後亦曰孔裏先聖之歿弟子廬其冢上而不忍去魯人從而家者百餘室而魯世世相傳以歲時奉祠諸儒講禮鄕飲大射於其間漢髙祖自淮南還過魯以大牢祠其後人主登封巡狩無不過而拜祠我太祖髙皇帝龍興海內干戈未戢亟命遣祭紹封子孫修飭其祠宇列聖承統世世增修今天子隆慶之元年禦正殿傳制遣官告祭而車駕臨幸太學親釋奠命儒臣坐講賜三氏子孫有加海內慕學之士喁喁向風聖人之道益以光大則魯之有司與其有事玆土者今玆之舉固所以虔奉先聖亦以宣明聖天子之徳意不可以不記夫今夫子之廟學徧於天下而深山窮徼皆知誦法其書其在天之靈無所不之也然孟子曰近聖人之居若此其甚也荀子曰學莫便乎近其人蓋孔子歿數百年矣學者至觀其廟堂車服禮器諸生習禮其家有低回而不能去者固以想象於遠不若景慕於近之爲切也抑諸君子知虔奉聖人矣亦豈徒事於其外乎昔者子遊聞諸夫子曰君子學道則愛人小人學道則易使也夫不知學道則施於喜怒哀樂無一而當其則必不能有望於安上治民而移風易俗也顏淵問仁夫子告以克已復禮及請其目夫子則曰非禮勿視非禮勿聽非禮勿言非禮勿動以顏子之資猶請事斯語以終其身故問爲邦夫子以夏時殷輅周冕韶舞告之以顏子而夫子使之治天下國家以爲不可天日而離於禮樂法度之中此卽克已復禮之義也後之學者於視聽言動已之身不能治何以謂之學道故觀感於聖人者求仁爲近求仁以學顏子爲近余嘉是役之成也敬述所聞以申告學者云

歸先生文集卷之十五

●歸先生文集卷之十六

吳郡歸有光著

門人王執禮校

記三

◆記三

常熟縣趙叚圩堤記

唐行鎭免役夫記

吳郡丞永康徐侯署昆山縣惠政記

秦國公石記

長興縣令題名記

太僕寺新立題名記﹝代﹞

長興縣城隍神靈應記

張氏女貞節記

吳山圖記

光祿署丞孟君浚河記

○常熟縣趙叚圩堤記

虞山之下有浸曰炯湖水勢湍激岸善崩湖堧之人不能爲田往往棄以走有司歲責其賦於余氓而趙叚圩當湖西北尢窪下被患最劇宋元時故有堤廢巳久前令蘭君嘗與築之弘治間復淪於大水嘉靖丁酉予宗人雷占爲已業傾貲爲堤堤成塡淤之土盡爲衍沃而請記於予嗟夫自井牧溝渠之制廢生民衣食之地殘棄於蒿萊之間者何可勝數岡司者格於因循積習之論委天地之大利斯民愁苦哀號側足於尋常尺寸之中率拱手熟視不能出一議而漫謂三代至於今其巳廢者皆不可復夫未嘗施晷刻之功而徒諉曰不可復予疑其說久矣觀雷所爲其力易辦而功較然者然更數十令獨蘭侯能之至蘭侯之業敗巳又四十餘年爲沮洳之場莫有問焉者何也天下之事其在人爲之耶事有小而不可不書者此類是也

○唐行鎭免役夫記

蘇州至松江由姑蘇驛過吳江之境凡四驛而至此驛道也別自婁門東沿婁江又東南折而入於黃浦而西此緣海之道也出葑門東走則行湖泖之間其避湖泖之險者則多從吳淞江南出大盈浦經唐行鎭異時官舟之牽挽役諸州縣康行之夫不知何自而起舟所過晨夜追呼百家之市殆無寧居凍餓僵死於風霾雨雪之中者相屬太守臨安方侯知民之不便據法令罷免之鎭之父老相率來請紀於石或者以爲賢太守奉宣條教千里之內父母之道師帥之責在焉加之今日上有賦斂之繁外有蠻夷之事太守視事以來風采日新惠利之政家有聞而邑有述當有卓犖大者若斯之類將不勝書𨿽然或者亦知父老之意乎政之不便於其人無大小如人之有病惟病者自知之醫能療焉亦惟病者而後知醫之爲徳也若然則父老之於侯其情至矣吾又以嘆吾吳中之俗仁厚而馴良稍煦之以恩而其易感也如此國家威靈震薄海外亦時有土俗驍悍不得意則叫囂相挺以起有司不敢驚拊循之而巳往者大農以經費不足督天下賦吏緣以爲姦利吳民父子兄弟駢死敲朴之下而莫有疾怨之心以是知天下有變吳民必不敢爲亂以其愛上忍訽而易使也彼不之卹而肆其恣睢之意者亦何心歟

○吳郡丞永康徐侯署昆山縣惠政記

昔永康徐公守吳郡當武宗皇帝之末年逆藩竊發畿甸騷動翠華南幸吳江南要郡調兵食城守儲偫以待乘輿之至公不動聲色郡中宴然公有寬大之政先是秩滿當代吏民上書乞畱詔以河南右參政復治郡近世未嘗有恘後遷江西左參政官至工部侍郎自公去郡三十餘年冢孫丞侯以太子家主簿出判吳郡淸廉聞於郡中滿歲復遷今官是時東南有倭奴之警侯治凡海之事防遏有法海波不興會諸屬縣令缺侯輒出視所至拊循其民近者閱月遠者一歲民莫不懷慕之郡之縣有七侯殆徧歷其五前年冬至昆山迄季春還郡又以事數入郡不顓居縣其所施於民可以爲吏師法者往往可紀庫子爲縣守藏令廉則無擾不廉輒費不貲當侯時分毫無取民乃不知爲此役白銀火耗一兩折閱多至三分侯以京庫折白輕賫鳳揚馬役解扛京庫塩鈔練兵義役多寡參停取衷定爲一分糧長解運之外又有小差額外之徵悉令蠲除白銀火耗小差爲銀無慮千計吏自以所當得者侯無私焉又糧長解運官閉門默定或貧富不相讎富者得規免而貧者傾其家巳定無所復控訴侯悉召至庭使互相舉應得等第一夕而定無不帖服至於催科之害民駢死夬下者不可勝數比侯之至縣庭寂然不聞鞭笞之聲而賦亦自辦又捐俸以助修學宮及諸神祠之傾圯者多有出於格令之外大抵吳民賦調之繁自昔患之嘗數更其法而獘日生識者以爲不在於法而患吏之不廉吏廉矣法𨿽未盡而可以無獘如侯之卹庫役公撥解省火耗蠲小差推此類行之民未有不蘇者也念昔工部以仁惠拊吳吳民至今思之見侯之至如公之復來也侯繼踵甘棠之迹睹其所茇而忍芟夷其遺民乎詩曰無曰予小子召公是似以此知古之封建世家至今無不可行也晉周訪三世爲益州四十餘年功名著於寧益侯年方富而寄任日隆必能光大前烈吾吳民之怙賴遠矣侯之還郡也國學進士陳志道等二十四人相與一其事俾余記之固以侯於吾黨恂恂然有愛人下士之風然寔因民之志非有私也用以告後之爲政者云

○秦國公石記

宋太師秦國衛文節公涇淳熙十一年進士第一人參知政事文章議論有禆於當世宋史軼不傳公吾縣人也縣人能紀之當韓侂冑用事時公隱居十年於所居地名石浦辟西園累致太湖石甚富至今往往流落人間然皆爲屠沽兒酒肉腥穢可弔也獨其在學宮者爲四方過客之所欽仰余居安亭江上往來陸家濱舟中見冢間大石問知爲秦公故物埋艸土中無識者先時吏部侍郎葉文莊公亦石浦人其家子弟運致於此因購之葉氏載以二百斛舟沿吳淞江而下置於堂東學宮石世以爲名品以余觀之殆如雕鏤耳此石旋轉作人舞而形質恢佹類韎師所率之夷舞若以甲乙品第當在學宮之上嗟乎公吾鄕之先哲余朝夕對之如對公矣前十年於閶門劉尙書宅得一奇石形如大旆迎風獵獵髣髴漢大將軍兵至闐顏大風起縱兵左右翼圍單於驃騎封狼居胥臨瀚海時也久僵僕庭中今立於西垣云

○長興縣令題名記

長興爲縣始於晉太康三年初名長城唐武徳四年五年爲綏州雉州七年復爲長城梁開平元年爲長興元元貞二年縣爲州洪武二年復爲縣縣常爲吳興屬隋開皇仁壽之間一再屬吾蘇州丁酉之歲國兵克長興耿侯以元帥卽今治開府者十餘年旣滅吳耿侯始去而長興復專爲縣至今若干年矣遡縣之初建爲長城若干年矣長城爲長興又若干年矣舊未有題名之碑余始考圖志取洪武以來爲縣者列之嗚呼彼其受百里之命其志亦欲以有所施於民以不負一時之委任者蓋有矣而文字缺軼遂不見於後世幸而存者又其書之之略可慨也抑其傳於後世者旣如彼而是非毀譽之在於當時又豈盡出於三代直道之民哉夫士發憤以修先聖之道而無聞於世則巳矣余之書此以爲後之承於前者其任宜爾亦非以爲前人之欲求著其名氏於今也

○太僕寺新立題名記﹝代﹞

太僕寺秦漢皆掌輿馬天子出奉駕上鹵簿用大駕則執馭然其屬有龍馬五監邊郡六牧則馬之事無不統焉漢以後官掌大抵不異國家自洪武六年定制獨置太僕寺於滁州始去奉車之職而顓掌馬之事三十年置行太僕寺永樂初攺北平行太僕寺爲北京行太僕寺十八年特稱太僕寺洪熙初復稱北京正統元年始定稱爲太僕寺寺卿一人少卿二人丞十二人列聖相承時有損益至隆慶己巳其員額少卿三人丞三人所掌驗烙巡牧勞逸人殊藏府京營歲月輪代某初到官頗爲推究非初立法之意乃因循墮廢而致然也因條上其事略云舊設少卿二名一巡京營及各邊騎操之馬一巡近京州縣寄養之馬皆領敕歲代寺丞十二員分管畿輔八府山東河南之馬后復增少卿一員省丞爲六員今又巳虛其丞之半丞少不足以更事而又偸息其間欲乞重三丞之選與少卿一體協行以均勞逸重責成又驗烙發寄本非二事舊制巡驗俱屬一卿今欲以二少職掌亦如兩丞東西分管職兼驗養各以丞佐之春秋仲季並出近京州縣赴俵之馬就近印發一便也都會輻輳得免擁聚二便也國門嚴重潛杜呼噪三便也兩卿分轄事半功倍四便也卿巡未逮分任寺丞五便也遇有緩急就近調兌六便也上免朝參下謝交托殫力王事七便也營軍養戶躬相授受遊販姦胥不得規避八便也奏上天子以其章下兵部覆奏報可於是驗牧並行卿丞配佐載於甲令某又以寺宇敝壞奏一新之故事諸省寺皆有題名碑始卿邵康僖公銳張公舜臣重爲立石今歲久石窮無隙鑱書於是李君義起與廳簿應崇元願捐貲以豎新石而丞張君進思郎君大倫王君淑咸曰幸今日正名與諸卿埒亦請立石於是相率屬某記之某竊惟聖天子攺元更化之日率作興事開廣言路羣工戒飭百度舉【一有忠言加謨四字者非】而微臣稍條上一二事詔書無不兪允此正臣等精白一心夙夜匪懈以助成徳意興萬世之太平者也邇者歲災流行大江南北河海嘯溢畿輔邊關雨雹徧野夫雨水冰雹皆陰類也其應主戎馬生郊之象潢池盜兵之兆臣等職領師菀而國馬傷耗武備衰減其責尢重且大夫三關九塞用馬之地也畿輔州邑牧馬之地也大江南北財賦之區駒馬之地也是故驗烙則憂種馬無駒兵政之寓農何以復祖宗之初額巡牧則憂芻牧非人緩急之備用何以禦匈奴之長技京營則憂四驪未比何以奠百二之神州藏府則憂九年未蓄何以備邊圉之孔棘自古僕卿在九列國家𨿽去奉車少離親密而任益專重今因仍積獘之後猶有難者況玆廨宇官職丕變維新臣等凡備列題名之石者其可不思所以協乃心力以祗承眀天子之制哉臣某拜手謹記

○長興縣城隍神靈應記

凡他郡縣城隍之神民奔走賽祀特盛長興則否余至之日像塑剝落侍從跛倚壁間祠門外右卽爲混湢前有司月朔望一至未嘗問焉然神儼然靚居無滛瀆者則余以爲長興城隍之神獨尊於他縣也余頗爲葺神居之圯壞繪餙塑像除前之穢然神像特偉麗尊嚴如王者祠前古栢二株蒼翠挺直可愛其左一株右紐如絞索尢奇眞棲靈之地余於縣數決大獄卽心開類神有以告之每閭裏有姦輒不時發故余於事神尢虔會大旱自五月至於六月不雨縣有方山自太湖西南望最爲雄髙上有黑龍湫冬夏水不竭民言先時禱雨多應余遂往至山下欲上山民皆叩頭言山陡險不可上先至此禱雨皆望祀無登者余曰爲禱雨來畏險非誠也又曰赤日烈甚無艸木之蔽徒步上下近三四十里暍不可登也余曰爲禱雨來畏暍非誠也遂披荊棘而行或側徑僅置半武過小龍洞洞亦有湫又上乃至大龍洞兩石鏬上闔下開如佛龕髙可四五丈湫廣數尺其中甚淸涼因拜祭有物蜿蜒俎間山旣益髙則盡見陽羨諸山湧出如層波疊浪而東北望太湖如鏡隱隱見姑蘇之臺已下方盛暑烈日天無纖雲還至神前拜致所取龍洞之水方出廟大雨如注四境沾足綠疇彌望萬眾歡呼以爲神之報答如響也至秋中又旱余復至山禱巳下半山卽雨𨿽不能如前沾足而玄云靉叇四野時有雨至是歲竟免旱災會余攺官欲去縣明日將辭於神幼子夜夢神與之言吾黻與胡靴敝又無船時余繪神像蓋圬者以神下體近幾故仍前漫漶欺余不見也至明問之道士果然又吾鄕神祠上常有畫船懸梁余問此神廟何不類吾蘇州有畫船懸道士對曰故有之今壞不懸也余遂捐貲令復繪神下體與懸畫船余尋往臨安而郡倅有惡餘者計得懸篆卽日以兩戈船冒風雨夜至縣欲捃拾以爲罪見人輒撈掠縣中大驚一日倅忽夢神指其胸明日瘍發於胸死矣余欲爲勒石於廟會行不果然自離縣常往來於懷噫使人皆得逞其一時之凶暴以害人則人道滅矣賴神明之昭然者如此君子之守道循理遭世之洶洶其亦猶有所恃也耶余旣書此因貽後之代者倘與餘同志必爲勒石於祠下以著神之靈驗焉

○張氏女貞節記

張氏女湖州歸安人都禦史孟介之孫瑞州通判弘裕之女也少許聘烏程學生嚴大臨大臨工部尙書震直之六世孫也嘉靖七年大臨以儒士試浙闈還遘疾明年疾甚且死瑞州往來診視歸語其妻女聞之閉門悉斂平時所制女工凡裝送衣物焚之家人見合中火起驚問之女曰吾巳無用此矣語聞嚴氏姑遣嫗往覘之女私謂嫗曰病不可爲當歸汝家沒吾世而巳舅姑感動遣人往迎父母難之湖州太守梁君縣令戚君髙其義皆致書瑞州勸成其美而大臨巳卒張氏服其服往哭之遂居次不遷是時大臨年二十女年十九嚴氏因爲置嗣及長娶婦而嗣子亦卒遂婦姑相守歸嚴氏今三十六年年五十四矣余昔嘗著論以爲女未嫁人爲其夫死或終身不攺適者非先王之禮也曾子問曰昏禮旣納幣有吉日壻之父母死則如之何孔子曰壻巳葬致命女氏曰某之子有父母之喪不得嗣爲兄弟使某致命女氏許諾而弗敢嫁也壻免喪女之父母使人請壻弗取而後嫁之禮也言壻免喪而弗取則可以嫁也曾子曰女未廟見而死則如之何孔子曰不遷於祖不祔於皇姑不杖不菲不次歸葬於女子氏之黨示未成婦也未成婦則猶不系於夫也先王爲中庸之教示人以人情之可循女巳許人矣免喪而弗取則嫁未廟見而死則歸於女子氏之黨其不言壻死而嫁者此曾子之所不必問也𨿽然禮以率天下之中行而髙明之性有出於人情之外此賢智者之過聖人之所不禁世教日衰窮人欲而滅天理者何所不至一出於怪奇之行𨿽不要於禮豈非君子之所樂道哉微子箕子比干三人者同爲紂之近戚其所以處之者不必同而孔子皆謂之仁若伯夷叔齊捨孤竹之封而隱於首陽未有祿位於朝者也於君臣之義分亦微矣而恥食周栗以死孔子亦謂之仁嗟夫世之論人者亦取法於孔子而巳矣

○吳山圖記

吳長洲二縣在郡治所分境而治而郡西諸山皆在吳縣其最髙者穹窿陽山鄧尉西脊銅井而靈巖吳之故宮在焉尙有西子之遺迹若虎丘劍池及天平尙方支硎皆勝地也而太湖汪洋三萬六千頃七十二峯沈浸其間則海內之奇觀矣餘同年友魏君用晦爲吳縣未及三年以髙第召入爲給事中君之爲縣有惠愛百姓扳畱之不能得而君亦不忍於其民由是好事者繪吳山圖以爲贈夫令之於民誠重矣令誠賢也其地之山川艸木亦被其澤而有榮也令誠不賢也其地之山川艸木亦被其殃而有辱也君於吳之山川蓋增重矣異時吾民將擇勝於巖巒之間屍祝於浮屠老子之宮也固宜而君則亦旣去矣何復惓惓於此山哉昔蘇子瞻稱韓魏公去黃州四十餘年而思之不忘至以爲思黃州詩子瞻爲黃人刻之於石然後知賢者於其所至不獨使其人之不忍忘而巳亦不能自忘於其人也君今去縣巳三年矣一日與餘同在內庭出示此圖展玩太息因命余記之噫君之於吾吳有情如此如之何而使吾民能忘之也

○光祿署丞孟君浚河記

吳淞江承太湖之水蜿蜒東下三百里入海左右之浦如百足江自甫裏折而北行至昆山全吳鄕東爲渚浦又爲帆歸浦斜折而南入於渚浦江復東而浦之南出者其東爲張浦又東爲顧仙浦又東爲諸天浦又東爲同丘浦又東爲新塘皆南入於渚浦若爲塘爲溇爲涇爲濱凡在其間者此光祿署丞孟君規其鄕所浚之水江東南岸之地也自新塘東則江又南折非孟君之鄕矣君居家好義歲捐貲以爲民興利至是大旱又捐貲盡浚諸水之在其鄕者當此時邑民告饑而全吳半鄕獨丰熟其父老感君之義請記其事夫三吳江海之介而羣山之水又犇注於其間爲大浸所謂太湖也太湖分迸而出以入於海若以人力溝防疏導則無不治之田而水旱不能爲患害蓋湖水自西而下而海之潮自東而上淸流不能勝濁泥之滓故水不可一日不浚也嘉靖初朝廷嘗遣大吏來治今四十年不治矣古之三江其二不可考今惟吳淞一江仰接太湖之水古者江狹處猶廣二里今自下駕以來僅僅如綫而茭蒲葭菼生其中下流入海之蹌口不復通矣千墩新洋黃浦皆亂流也水道何由而順乎故江左右之浦在東者但見止水薀藻而姑蘇以東秀州以北百里間其田皆不耕吾恐又數年江日涸而西而湖水益橫流東南之民將不食也孟君居一鄕能興其鄕之水利則夫受太學上捨爲太官丞最浚河三十有四二萬七千六百九十四丈爲工四萬九千六百用谷十有三萬九千觔是用勒石以告來者

歸先生文集卷之十六

●歸先生文集卷之十七

吳郡歸有光著

門人王執禮校

雜著一

◆雜著一

貞女論

譜例論

水利論

水利後論

三江圖敍說

淞江下三江圖敍說

馬政蠲貸

馬政庫藏

言解

解惑

道難

懼讒三首

甌諭

性不移說

讀金陀粹編

讀王祥傳

○貞女論

女未嫁人而或爲其夫死又有終身不攺適者非禮也夫女子未有以身許人之道也未嫁而爲其夫死且不攺適者是以身許人也男女不相知名婚姻之禮父母主之父母不在伯父世母主之無伯父世母族之長者主之男女無自相昏姻之禮所以厚別而重廉恥之防也女子在室惟其父母爲之許聘於人也而已無所與純乎女道而巳矣六禮旣備壻親禦授綏母送之門共牢合巹而後爲夫婦苟一禮不備壻不親迎無父母之命女不自往也猶爲奔而已女未嫁而爲其夫死且不攺適是六禮不具壻不親迎無父母之命而奔者非禮也陰陽配偶天地之大義也天下未有生而無偶者終身不適是乖陰陽之气而傷天地之和也曾子問曰昏禮旣納幣有吉日壻之父母死則如之何孔子曰壻已葬致命女氏曰某之子有父母之喪不得嗣爲兄弟使某致命女氏許諾而弗敢嫁也弗敢嫁而許諾固其可以嫁也壻免喪女之父母使人請壻弗取而後嫁之禮也夫壻有三年之喪免喪而弗取則嫁之也曾子曰女未廟見而死則如之何孔子曰不遷於祖不附於皇姑不杖不菲不次歸葬於女子氏之黨示未成婦也未成婦則不系於夫也先王之禮豈爲其薄哉幼從父兄嫁從夫從夫則一聽於夫而父母之服爲之降從父則一聽於父而義不及於夫蓋旣嫁而後夫婦之道成聘則父母之事而已女子固不自知其身之爲誰屬也有廉恥之防焉以此言之女未嫁而不攺適爲其夫死者之無謂也或曰以勵世可也夫先王之禮不足以勵世必是而後可以勵世也乎

○譜例論

世之爲譜學者稱歐陽氏蘇氏予考二家之書小異而大同蓋其法使族人各爲譜而各詳其宗夫人各詳其宗則譜大備而可以至於無窮此其善也而蘇氏又曰古者惟天子之子與始爲大夫者而後可以爲大宗其餘則否獨小宗之法猶可施於天下故爲族譜皆從小宗而虛其大宗之法而予之爲說異於是夫古者有大宗而後有小宗如木之有本而後有枝葉繼禰者繼祖者繼曾祖者繼髙祖者世世變也而爲大宗者不變是以祖遷於上宗易於下而不至於散者大宗以維之也故曰大宗以收族也苟大宗廢則小宗之灋亦無所恃以能獨施於天下予又以爲譜者載其族之世次名諱而已其所不可知者無如之何其所可知者無不載也夫使世次名諱之旣詳則不必縣定以爲宗灋而宗灋存焉耳故歐陽氏蘇氏以有灋治無灋吾以無灋寓有法是吾譜之所以異也

○水利論

吳地痺下水之所都爲民利害尢劇治之者皆莫�其源委禹之故迨其廢久矣吳東北邊境環以江海中瀦太湖自湖州諸溪從天目山西北宣州諸山溪水所奔注而從吳江過甫裏經華亭靑龍江以入海蓋太湖之廣三萬六千頃入海之道獨有一路所謂吳淞江者顧江自湖口距海不遠有潮泥塡淤反土之患湖田膏腴往往爲民所圍占而與水爭尺寸之利所以松江日隘昔人不循其本沿流逐末取目前之小快別鑿港浦以求壹時之利而松江之勢日失所以沿至今日僅與支流無辧或至指大於股海口遂至湮塞此豈非治水之過與蓋宋揚州刺史王浚以松江滬瀆壅噎不利欲從武康紵溪爲渠浛直達於海穿鑿之端自此始夫以江之湮塞宜從其湮塞者而治之不此之務而別求他道所以治之愈力而失之愈遠也太倉公爲人治疾所診期決死生而或有不驗者以爲不當飲藥鍼灸而飲藥鍼灸則先期而一後之治水者與其飲藥鍼灸何以異孟子曰天下之言性也則故而已矣故者以利爲本禹之行水行其所無事也欲圖天下之大功而不知行其所�事其害有不可勝言者嗟夫近世之論徒區區於一十六浦間或有及於松江亦不過疏導目前壅滯�浚蟠龍白鶴匯之類未見能曠然修禹之迹者宜興單鍔著書爲蘇子瞻所稱然欲修五堰開夾薴干瀆以截西來之水使不入太湖殊不知楊州藪澤天所以瀦東南之水也今以人力遏之夫水爲民之害亦爲民之利就使太湖漧枯於民豈爲利哉太史公稱河菑衍溢害中國也尢甚惟是爲務禹治四海之水而獨以河爲務余以爲治吳之水宜專力於松江松江旣治則太湖之水東下一餘水不勞餘力矣或曰禹貢三江旣入震澤底定吳地尙有婁江東江與淞江爲三震澤所以入海非一江也曰張守節史記正義云一江西南上太湖爲淞江一江東南上至白蜆湖爲東江一江東北下曰婁江本言二水皆松江之所分流水經所謂長瀆歷河口東則淞江出焉江水奇分謂之三江口者也而非禹貢之三江大抵說三江者不一惟郭景純以爲岷江浙江松江爲近蓋經特紀揚州之水今之楊子江錢塘江松江並在揚州之境書以告成功而松江由震澤入海經蓋未之及也由此觀之則松江獨承太湖之水故古書江湖通謂之笠澤要其源近不可比儗楊子江而深闊當�相雄長範蠡云吳之與越三江之夫環吳越之境非岷江浙江松江而何則古三江並稱無疑故治松江則吳中必無白水之患而從其旁鉤引以漑田無不治之田矣然治松江必令闊深水勢洪壯與楊子江埒而後可以言復禹之迹也

○水利後論

單鍔以吳江堤橫截江流而岸東江尾茭蘆叢生泥沙漲塞欲開茭蘆之地遷沙村之民運去漲土鑿堤岸千橋走水而於下流開白蜆安亭江使湖水由華亭靑龍入海𨿽知松江之要而不識禹貢之三江其所建白猶未卓然所以欲截西水壅太湖之上流也蘓軾有言欲松江不塞必盡徙吳江一縣之民此論殆非鍔之所及今不鐫去堤岸而直爲幹橋亦守常之論耳崇寧二年宗正丞徐確提舉常平考禹貢三江之說以爲太湖東注松江正在下流請自封家渡古江開淘至大通浦直徹海口當時惟確欲復古道然確爲三江之說今亦不可得而考元泰定二年都水監任仁發開江自黃浦口至新洋江江面財闊十五丈仁發稱古者江狹處猶廣二里然二里卽江之湮已久矣自宋元嘉中滬瀆已壅噎至此何啻千年郟氏云吳松古道可敵千浦又江旁縱浦郟氏自言小時猶見其闊二十五丈則江之廣可知故古江蟠屈如龍形蓋江自太湖來源不遠面勢旣廣若徑直則又易泄而湖水不能蓄聚所以迂回其塗使如今江之淺狹何用蟠屈如此余家安亭在松江上求所謂安亭江者了不可見而江南有大盈浦北有顧浦土人亦有三江口之稱江口有渡問之百歲老人云往時南北渡天日往來僅一二回可知古江之廣也本朝都禦史崔恭鑿新道自大盈浦東至吳淞江巡檢司又自新涇西南蒲匯塘入江自曹家河直鑿平地至新場江面廣十四丈夫以郟氏所見之浦尙有二十五丈而都水所開江面財及當時之浦至本朝之開江乃十四丈則興工造事以今方古日就卑微安能復見禹當時之江哉漢賈讓論治河欲北徙冀州之民當水沖者決黎陽遮害亭放河北入海當敗壞城郭田廬冢墓以萬數以爲大禹治水山陵當路者毀之墮斷天地之性此乃人功所造何足言也若惜區區漲沙茭蘆之地𨿽歲歲開浦而支本不正水終橫行今自嘉靖以來歲多旱而少水愚民以爲自今不復見白水之患余甞聞正徳五年秋雨七日夜吳中遂成巨浸設使如漢建始間霖雨三十日將如之何天災流行國家弋有一遇水潦吾民必有魚鱉之憂矣或曰今獨開天江則其餘溪港當盡廢耶曰禹決九川距四海浚畎澮距川江流旣正則隨其所在可鉤引以漑田畝且江流浩大其勢不能不漫溢如今之小江尙有剿娘江分四五里而合者則夫奇分而旁出古婁江東江之迹或當自見且如劉家港元時海運千艘所聚至今爲入海大道而上海之黃浦勢尢洶湧豈能廢之但本支尊大則支庶莫不得所矣

○三江圖敍說

古今論三江者班固韋昭桑欽之說近之固但以蕪湖東至陽羨入海昭分錢塘江浦陽江爲二桑欽謂南江自牛渚上桐水過安吉歷長瀆爲不習地勢程大昌辧之詳矣然孔安國蘓軾所論亦未必然也今從郭璞以岷江淞江浙江爲三江蓋自揚州斜轉東南楊子江吳淞江錢塘江三處入海而皆以江名其爲三江無疑但淞江湮塞細弱無復江之形勢世遂忽之而不論耳宋淳熙中直學邊寔修昆山誌言大海自西■﹝氵甲﹞分南北由轉斜而西朱陳沙謂之揚子江口由徘徊頭而北黃魚垛謂之吳松江口浮子門而上謂之錢塘江口三江旣入禹迹無攺此今日之所目見諸儒胸臆之說不足道也

○淞江下三江圖敍說

史記正義曰在蘇州東南三十里名三江口一江西南上七十里至太湖名曰淞江古笠澤江一江東南上七十里白蜆湖名曰上江亦曰東江一江東北下二百餘里入海名曰下江亦曰婁江其分處號三江口顧夷吳地記淞江東北行七十里得三江口庾仲初注揚都賦太湖東注爲淞江七十里有水口流東北入海爲婁江東南入海爲東江蓋淞江之有婁江東江如岷江之中江北江九江其實一江耳昔賢以此解淞江下之三江口非以爲禹貢之三江也吳郡續志云淞江受太湖一自長橋流入同裏犁湖瀼由白蜆江入薛澱湖一自甘泉橋由淞江尾東華澤湖自急水港至白蜆江入澱湖而注之海以正義吳地記求其所在則淞江北行七十里分流者當在今昆山之境說者徒欲尋求二江而不知由淞江細弱所以奇分之水遂不可見續郡誌云昆山塘自婁門歷昆山以達於海以劉家港爲婁江意亦附會也

○馬政蠲貸

昔先王之制法一稟於律其意蓋使人毫釐不可犯而法之所不能行亦時有縱捨故君子以赦過宥罪如天地之解使法一定而不易則人將無所措手足其勢必至於法不勝法不勝而法窮故聖人通之以赦至於取民亦然今曰使民有常供之賦而必其一無所逋亦無有也亦姑以爲之法而其終求於天下常有不盡之意使人無已往之顧則累輕而可勉爲後圖此王者之道也國家責財賦於東南先皇帝在位十年間時有赦百姓安生樂棊而積逋亦少自後迄三十餘年不赦而積述反多使積逋多而不赦𨿽戶誅之不能盡也天子新卽位詔書蠲逋已責天下鼓舞若更生而奉行者猶加誅求鉤校愈密生民不能無■﹝垂夬﹞望而積述終不能以有得是何不爲之名以予民乎祖宗令民戶飬馬其初爲法至嚴也豈不欲其馬之善而度不能以盡如其法每下詔書必加蠲貸豈非勢之不得不然然亦有以見天子仁愛之意終不以馬而病民余故爲采歷年蠲今悉著之

○馬政庫藏

太僕寺掌馬政而庫藏特爲寺之大務故有易銀變馬艸場餘地之租凡賄之入皆以馬也馬不足則令市之民常以地之宜與年之丰凶而權之而貨賄之出入上其計於司馬如勞軍繕城府營之制造咸取給於寺而大司農乏亦時時假諸寺若禦馬監邊屯馬不足來告寺輒予之或予馬或予賄賄與馬一也故寺之積特饒焉而其出亦倍夫苑馬之政不舉則邊馬不足太僕不領內廏則內馬無限節故余於秦漢官制每有感焉漢毋將隆言武庫兵器天下公用國家武備繕治造作皆度大司農錢大司農錢自乘輿不以給共飬共飬勞賜一出少府蓋不以本藏給末用不以民力共浮費別公私示王路也太僕寺顓顓爲國馬其入又非大農比若爲他給及貸用非挈缾之守矣系於軍國之大計故特書焉

余考祖宗時不置司庫蓋時寺顓主馬而積金少也弘治初始置官吏豈非金溢於前耶金日羨而馬日嬴矣議者又言徵金便如是不巳幾無馬矣抇謂積金以市百萬之騎可立致則內藏之金猶外廏之馬也是不然往者甞捐金以購馬當時猶謂擾民而不可行一旦倉卒括民間馬可得耶如倉庾無積谷而黃金珠玊饑不可食也冀北之馬稱天下今民歲俵馬往往市之他郡所謂外廏者果安在哉而邊兵之求索無厭涓涓之流不足以盈尾閭之泄是不可不爲之長慮也

○言解

言惡乎宜曰宜於用不宜於無用言之接物與喜怒哀樂均也當乎所接之物是言之道也終日而談鬼人謂之無用矣以其不切於巳也終日而談道人謂之有用矣以其切於巳也夫以切於巳而終日談之而不當於所接之物則與談鬼者何異孔子曰庸言之謹非謂謹其所不可言𨿽可言而謹耳道之在人若耳目口鼻見之者不問有之者不言使人終日而言吾耳若何吾目若何吾口與鼻若何則人以爲狂謬矣實有耳目口鼻者不待言也饑者言食而飽者不言寒者言衣而暖者不言昔者宰我子貢習聞夫子之故而能爲彷佛近似之論其言非不依於道而當時擬之以爲言語之科夫學者之學捨徳行而有言語之名爲宰我子貢者亦可恥矣曾子曰惟顏子如愚二子不爲無寔之言而卒以至於聖人之道孔子曰予欲無言聖人之重言也如是聖人非以言爲重者也四時行百物生聖人之道也

○解惑

嘉靖巳未會闈事畢予至是凡七試復不第或言翰林諸學士素憐之邊入試欲得之甚索捲不得皆■﹝垂夬﹞然失望蓋捲格於簾外不入也或又言君名在天下𨿽人嶺海窮徼語及君不斂袵獨其鄕人必加詆毀自未入試巳有毀之者矣旣不第簾外之人又摘其文毀之聞者皆爲之不平予曰不然有舉之而吾得焉是舉之者勝也而擠之者不勝也有擠之而吾失焉是擠之者勝也而舉之者不勝也有譽之而吾得焉是譽之者是也而毀之者非也有毀之而吾失焉是毀之者是也譽之者非也彼其人若非且不勝矣而又何足與辧乎彼其人旣是且勝矣而又何可與較乎夫莫之爲而爲者天也莫之致而至者命也人不得而舉與擠也不得而譽與毀也是有天命焉實未嘗舉也未甞擠也未嘗譽也未甞毀也昔年張文隱公爲學士主考是時內江趙孟靜考易房趙又爲公門笪相戒欲得予甚而不得後文隱公自內閣復出主考屬吏部主事長洲章楙實云君爲其鄕人必能識其文而章亦自詭必得然又不得當是時簾外誰擠之耶子路被愬於公伯寮孔子曰道之將行也與命也道之將廢也與命恘孟子沮於臧倉而曰吾之不遇魯侯天也故曰有天命焉晉樂廣甞與客飲酒客見杯中有蛇惡之歸而疾作時河南聽事壁上有畫漆角弓作蛇形廣以杯中蛇卽角影也復置酒問客所見如前廣因告所以而客疾遂愈今或者之言皆杯中之蛇類也作解惑

○道難

當周之時去先王未遠孔子聘於列國志欲行道晨門荷蕢沮溺丈人之徒皆譏之孔子不以爲然而道竟不可行其與學者論政未甞不歸於道如答仲弓子張之問仁皆言政也諸子有志於治國而春風沂水之趣終不及曾點故孔子捨三子而與點者以此子遊爲武城宰以禮樂爲教至論君子小人皆以學道爲主則孔氏之門𨿽所施有大小其與孔子之治天下一也自管仲申商之徒以其術用於世其規畫皆足以爲治然皆倍於道故莫不有功效而禍流於後世後世言治者皆知尊孔氏黜百家而見之行事顧出於申商之下天下當積世弛廢之餘一旦欲振起之而無所主持如庸醫求治療雜劑亂投欲如申商天切之術已不可得矣永年蔡先生之守蘇州其志汲汲於爲道務在節用愛人仿周官州黨族閭屬民讀法之政而時進學者與之語道吳故大郡先生獨常從容於吏治之外有春風沂水之趣然習俗安於其故或竊有異議先生稍不自安於心卽悠然長往學者與小民之慕愛如失父母而余門人沈孝年已及艾有原憲之貧先生獨喜其論經有師法時延進存問以二千石之重念及蓬蓽之士其畱意境內之人才若此余爲令吳興竊拜先生之下風不敢以今世之吏自處而鄧析之徒爲謗日甚先生之門時亦有傳其言者惟先生不然曰歸君以大道治縣汝輩何以述此言予曾不能如先生之所許然同心之言未可以爲世人道也余官邢州去永年百里先生還家久始知之因造其廬畱飲食共語略不以官爵爲意獨言及爲守事不覺悵然以不克盡其志也時風雪滿庭送予出門約明春共遊太行余以入賀畱京尋有滁州之命欲還過永年與先生別作道難以爲贈

○懼讒三首

班孟堅爲蒯通傳贊云書放四罪詩歌靑蠅春秋以來禍敗多矣昔子翚謀桓而魯隱危欒書構郤而晉厲弒豎牛奔仲叔孫卒郈伯毀季昭公逐費忌納女楚建走宰嚭譖胥夫差喪李園進妹春申斃上官訴屈懷王執趙髙敗斯二世縊伊戾坎盟宋痤死江充造蠱太子殺息夫作姦東平誅皆自小覆大繇疏陷親可不懼哉自漢以來其如此類覆邦家者何限然小人之害君子而國與身亦受其禍故史得而載之若人有陷人於不知之中如射工沙虱使人與國家受其陰禍而世莫能言之巳又逃其人刑天譴此尢可痛也

唐史載盧絢嚴挺之皆爲明皇所屬意李林甫竟以計去之使明皇若初不知此兩人者至於人主之所不及知者林甫能容之進乎徳宗時李希烈反欲遣使而難其人盧杞薦顏眞卿三朝舊臣忠直剛決名重海內人所信服遂陷魯公竟爲希烈所殺小人之於君子鄕上之所惡則毀以害之鄕上之所善則譽以害之杞之於魯公是也人主非至明安得不墮其計哉詩曰爲鬼爲蜮則不可得有靦面目視人罔極君子不幸與之遇能自全者鮮矣

韓文公爲人坦直計無所致惡於人爲國子愽士相國鄭公賜之坐索其所爲詩書卽有讒於相國者又有讒於李翰林者語曰女無美惡入室見妬士無賢不肖入朝見嫉君子之致惡於小人豈有知其所以然哉文公作釋言以自解旣自云不懼而何爲作此文累數百言以此見文公懼讒之深也

○甌諭

人有置甌道旁傾側墮地甌已敗其人方去之適有持甌者過其人亟拘執之曰爾何故敗我甌因奪其甌而以敗甌與之市人多右先敗甌者持甌者竟不能直而去噫敗甌者向不見人則去矣持甌者不幸值之乃以其全甌易其不全甌以其不全甌易其全甌事之變如此而彼市人亦失其本心也哉

○性不移說

人之性有本惡者荀子之論特一偏耳未可盡非也小人於事之可以爲善者亦必不肯爲於可以從厚者亦必出於薄故凡與人處無非害人之事如虎豹毒蛇必噬必螫實其性然耳孔子曰惟上智與下愚不移聖人之言萬世無獘者也易曰小人革面小人僅可使之革面已爲道化之極若欲使之豹變堯舜亦不能也

○讀金陀粹編

自宰相監修國史史官之失職久矣以鄙國之勛勞志節檜爲誣史欲揜天下之耳目蓋海內爲之銜冤者三十年始得此編而昭雪其後元史臣亦采此以爲傳珂非獨爲嶽氏之孝子慈孫矣嗚呼世人稍有毫毛輕重人情卽隨以異甘心附會無所不至賊檜燻天之勢萬俟卨之徒何足罪哉何足罪哉

○讀王祥傳

王祥爲後母所虐害祥弟覽後母之子也乃擁護其兄無所不至祥覽俱稱純孝而覽後奕世子孫才賢興於江左天之所以報之者遠矣

歸先生文集卷之十七

●歸先生文集卷之十八

吳郡歸有光著

門人王執禮校

雜著二

◆雜著二

興安伯世家

記壬午功臣

書安南事

馬政職官

馬政祀祠

○興安伯世家

興安伯徐祥興國大冶人初爲陳氏萬戶至正辛丑江州附隸傅友徳軍與從徵黃梅東勝數有功洪武八年由西安護衛馬軍小旗除金吾左衛百戶從徵松花江黑山乃兒不花塔灘裏升副千戶庚辰燕兵起祥首議帥師奪九門克居庸關升燕山左護衛指揮僉事尋攺左衛指揮僉事援兵懷來破雄縣按兵月樣橋追敗大軍於漠州復敗之於眞定出劉家口破大寧敗齊尙書軍於鄭村壩升指揮同知尋升北平指揮僉事破廣昌辛巳克蔚州攻大同大戰於白溝攻濟南升指揮同知壬午敗長圍軍於雄縣敗大軍於夾河大戰槁城復敗之攻順徳至彰徳破保定西水寨敗援軍癸未破東阿東平汶上至鳳陽奪河南橋小河壩鳳凰山與大軍戰於齊眉山敗漕軍於靈壁復敗大軍於營寨取泗州旴■﹝日臺﹞渡江入金川門是歲冬封功臣皇帝制曰昔我皇考太祖髙皇帝峻徳廣運格於皇天光天之下用集大成亦有熊羆之士不貳心之臣庸作股肱心膂左右弼成悉視功載懋之官賞列爵崇報萬世有辭皇考升遐建文卽位自絕於天攺更成憲屢造大愆圖任側媚咸劉宗親禍延於朕朕不獲巳以爾有眾底天之罰咨爾都指揮使徐祥事朕藩邸首獲姦凶內奪九門外攻居庸追戰漠州眞定應援永平走遼東兵從下大寧捷於壩上白溝大戰遂取滄州威深夾河槁城西水小河靈壁每有功能克堪用武輔成大勛疇咨於眾惟良顯哉是用授爾奉天翊衛宣力武臣特進榮祿大夫柱國興安伯食祿一千石子孫世世承襲乃與爾誓除逆謀不宥其餘若犯死罪爾免二死子免一死以報爾功於戲位不期驕祿不期侈其益遜乃志弘乃量以持乃祿位朕無忘爾功爾亦無忘朕訓常以暇逸思其艱難常以富貴思其貧賤欽哉惟克永世永樂二年興安伯祥卒孫亨嗣十一年亨從駕北徵至紅山嘴敗瓦剌於蒼崔峽二十年至渠列兒河天城等地二十一年至陰山二十二年至半邊山西路奉駕南還宣徳二年與黔國公徵交趾失利正統九年徵兀良哈三衛出界嶺口河北川敗賊師多鹵獲賜誥劵進封興安侯興安侯常守關中侯弟愷居京師一日天子集諸武臣及子弟馳騎命懸本爵牙牌奪得公者與公奪得侯者與侯愷直馳丰城侯奪其牌丰城初不覺旣而請於侯侯顧愷解還之人多其不競天順四年興安武襄侯卒子賢嗣爲興安伯賢卒子盛嗣盛卒從弟良嗣良祖母故小妻也良父旣生而其祖繼娶定襄伯女及是郭氏之孫與良爭襲朝議以郭氏初甞適人法不得爲正嫡良竟得襲良年五十猶日於大中橋受雇爲伐汲水比都督府求爲興安伯嗣乃謝其鄰而去良僉南京中軍都督府事奏請給其祖父母誥命尙書楊一淸議以私親不宜幹大宗不許嘉靖癸巳良卒子勛嗣乙未勛卒先是賢以跛足免朝參革去半俸劉瑾時革去折色二百石才得食祿三百石折色五百石迄良之世不能復也祥季子麟金吾衛指揮同知洪武末胡騎臨城內外震恐麟挺身出閉午門亦以功世官南京

贊曰予至南京甞館於興安伯家興安有兩鐵劵及讀鐵榜板榜累朝誥命嗚呼盛矣是時興安伯良已歿門第蕭然所謂世祿之家蓋名存而實亡矣天子方隆繼絕之義國初元勛以廢起者四五家當此時興安伯勛賫千金入京以求爲嗣至質宅於人吾不知其何以也

○記壬午功臣

壬午封爵之稱有四曰輔運曰翊運曰靖難曰翊衛或因或革而三等之祿又各自有差次其間或襲或降或止其身又有不同焉凡封爵有三十嘉靖時存者成國鎭遠永康武安泰寧保定隆平興安應城忻城襄城新寧平江一公六侯六伯云

公二

靖

成國朱能淇國丘福

五千二百石二千五百石

附舊爵增祿一

輔原封

曹國李景隆

加一千石

侯有十四

靖

永康徐忠武安鄭亨成陽張武同安火眞

一千二百石

運

武城王聰泰寧陳圭保定孟善鎭遠顧成

靖輔靖

靖安王忠永春王寧武定郭亮隆平張信

一千石一千二百石世伯一千石世伯

安平李遠思恩房寬

世伯八伯世指揮使

伯有十四

衛

云陽陳旭武康徐理興安徐祥應城孫巖

一千石

都指揮同知淵之子

忻城趙彜信安張輔襄城李浚新寧譚忠

運衛

順昌王佐平江陳瑄新昌唐云富昌房勝

一千石世指揮使世指揮使世指揮使世指揮使

運兵部尙書

廣恩劉才忠誠茹常

九百石世指揮同知一千石不世

附

驃騎將軍都督僉事【張興】

驃騎將軍都指揮使【張成】

○書安南事

安南自黎利立國之後世修職貢正徳十一年安南王黎晭爲其下陳暠所弒國人立其兄子譓陳暠逃據諒山累年討平之嘉靖元年莫登庸立譓弟懬而專有其國會天子新卽位詔賜外夷使者至龍州界移告諒山衛無所答知其國內亂未達而返其後登庸鴆殺黎懬立己子登瀛僣號攺元而黎譓死淸源府國人奉其子寧爲世孫十五年天子以皇子生諭少傅賢頒詔髙麗安南時安南不賓貢者二十一年兩廣大臣歲歲牒問未得其要領天子慨然欲發兵誅之而雲南人亦奏安南人武嚴威犯邊於是少傅賢言天子繼天立極君主華夷安南負固爲逆久不來庭無所逃於天討太宗皇帝之兵初分兩道而入蓋安南地域東起廣東之欽州迆西曆廣西之左江至臨安之元江爲界而廣西龍州所必由之道憑祥州則其要害也西則由臨安經蒙自縣河底之蓮花灘至其東都四五日程耳大司馬九伐之法賊賢害民則罰負固不服則侵放弒其君則殘蠢玆三苗實負三罪上干天討自速滅亡聲罪正名可傳檄而定矣明年黎寧臣鄭惟僚潛走京師奏言登庸逆亂之故乞正天討譯問惟僚言往者憑祥州關隘梗阻海東長慶髙平安平歸化安西沿邊州峒土官以非安南故所往來不爲假道惟僚挾宗圖奏章入商舶中隨風飄至占城餘二年始得來見天子議者以朝廷方欲興師而使者忽至恐有詐請遣人到邊牒驗之而置惟僚錦衣衛密室中惟僚奏去國日久不知國內存亡牒間恐泄事機賊將生計曠日彌月是絕世孫之望阻國人之心而顯惟僚不爲國之罪也逆徒文書多於憑祥上下凍龍州昔惟僚帥師攻諒山使黃公顯迎朱埴朱埴者故國王所遣告急使也可問憑祥州人某年月果有諒山衛官黃公顯將兵會上官李珠攻上琴行廬社以水牛黃牛謝李珠可驗鄭惟僚黎氏臣也天子於是再下廷臣議決攻討之計

○馬政職官

周禮太僕下大夫二人漢百官表太僕秦官掌輿馬其屬有六廏及龍馬閒駒橐泉騊駼承華諸監邊郡六牧師苑皆屬之後漢志太僕掌車馬天子出奉駕上鹵簿用大駕則執馭其屬有考工車府未央廏而漢故時六廏省爲一廏後置左駿令別主乘輿禦馬故牧師苑分在河西六郡者皆省惟漢陽有流馬苑以羽林郎監領永初初越巂置長利髙望始昌三苑益州置萬歲苑犍爲置漢平苑晉太僕或置或省宋齊惟郊祀權置太僕執轡事已卽罷梁置太僕卿與太府少府爲夏卿太僕漢爲中二千石梁列爲十二卿至後魏第二品最髙品矣後與九卿並第二品大氐以後品皆第三時南北二朝南朝有廢置北朝無廢置隋煬帝省太僕驊驑署入殿內省尙乘局漢以來太僕置官本末今述其略其詳具諸史唐六典載太僕卿之職掌邦國廏牧車輿之政令總乘黃典廏典牧車府四署及諸監牧之官屬少卿爲之貳凡國有大禮大駕行幸則供其五輅屬車之屬凡監牧所通羊馬籍帳則受而會之以上於尙書駕部以議其官吏之考課凡四仲之月祭馬祖馬步先牧馬社六典定於開元中其書訪周官敍太僕之職爲詳別有尙乘局亦具六典及百官志宋初有飛龍廏天廏坊騏驥院後置羣牧司廏牧之政皆出於羣牧而太僕但掌天子五輅屬車后妃王公交車輅元丰攺官制羣牧之職並歸太僕元佑初令內外馬軍專隸太僕直達樞密院不由尙書省崇寧初詔太僕寺不治外事如舊制渡江後省寺入兵部其詳具宋史元太僕寺掌阿塔思馬又有尙牧監尙乘寺具元史余觀漢表志及唐六典太僕不徒奉乘輿自天子之六閒外至諸苑皆隸之武帝別置奉車駙馬都尉始分乘輿之事唐因隋尙乘局內廏別設官本朝太僕寺統羣牧監後廢監令民飬馬而太僕專領之內廏自有禦馬監惟或乏馬於太僕取之而鹵簿儀仗陳設大駕駕部與環衛司也皆不復關於太僕南京太僕寺故畱京若行太僕寺苑馬寺亦並建無所統一遼東山西陜西有行太僕遼東陜西又有苑馬甘肅有行太僕而舊亦有苑馬苑馬之設遼東則有永寧監淸河苑深河苑陜西長樂監則有開盛安定廣寧苑靈武監淸平萬安苑皆前代善水艸之地邊於北狄苑馬之設最盛惟不領於太僕與古異今具洪武以來官制職分於後

○馬政祀祠

周禮春祭馬祖夏祭先牧秋祭馬社冬祭馬步馬祖天駟也房爲龍馬又周禮夏禁原蠶天文辰爲馬精龍與馬同气古之聖人非通天地萬物之理其孰能與於此是以制祭祀而國家受福百物皆昌也祭以剛日用少牢皆於大澤具隋志及唐開元儀祝皆曰天子遣某官某昭告云余觀秦趙史記自益爲朕虞佐舜調馴鳥獸其後費昌仲衍世爲禦有功列爲諸侯而造父幸於周穆王得驥溫驪驊驑騄耳之駟獻之穆王穆王使造父禦西巡見西王母樂之忘歸而徐偃王反造父禦穆王日馳千里以歸造父由此封於趙城其後奄父爲宣王禦而非子以善飬馬孝王封之犬丘豈以栢翳爲虞而子孫世世善禦能息馬哉上古聖賢皆神靈通於萬物不可以後世測度也穆王造父之事奇矣夫社祀以勾龍稷祀以棄若造父非子豈今所謂先牧耶太僕秦官主奉車又掌馬事意秦制蓋有所本抑周禮軼而不備不然何前世禦者皆能善馬也太僕職兼奉車與馬其出於古非秦官明矣洪武六年太祖幸滁學士宋濂從太僕寺卿唐元亨請置廟祠於滁永樂間北京太僕寺在通州故建祠如滁其神曰先牧曰馬祖曰馬社曰馬步曰司馬凡五神位每歲春秋天子遣太僕少卿主其祭而天下凡飬馬處處皆有祠遂爲通祠弘治二年學士王鏊爲建廟記其文曰國家太祀郊祭外則社稷社祭土稷祭谷皆民所恃以生國之大事在戎戎政之大在馬馬之生飬蕃息在人而亦有人力所不及則馬神祀固宜居社稷之次天文房爲天駟辰爲馬詩云旣伯旣禱周禮春祭馬祖夏先牧秋馬社冬馬步皇明建都古冀馬之所生而通州爲地髙寒平遠泉甘艸丰彌望千里世傳太宗靖難與南軍戰於此若有相焉者因詔作馬神廟於其地在今通州之北地曰壩上鄕曰安徳旁爲禦馬苑凡二十所春秋二仲則太僕少卿往主祀事其辭曰皇帝命某官某致祭往必陛辭返必廷復其嚴如是歷歲滋久梁桷坼陊藩級■﹝戚﹞圯沮洳穢翳人畜不禁行禮至結茅以蔭已乃撤去風露橫侵星月仰見心處迹褻相顧惋嘆而皆重於攺作弘治八年太僕卿臣禮始具以聞且乞立石題名以示永久詔可以屬役於通州等二十五州縣財因歲登力因農隙始九年之三月十年二月告成湧殿穹堂長廊邃廡齋廬庖湢完舊增新周垣外繚重門中閌啟閉以時過者祗肅是役也始前太僕卿臣禮臣鉞成之者今太僕卿臣琮而少卿臣質臣珩臣纓實相之寺丞臣珪縣丞臣鐸實惇其事禦馬監太監臣春等實佽其費於是翰林侍讀學士臣鏊再拜稽首書其事於碑古者王畿千里出車萬乘國初賦地於民而牧之國與民蓋兩利焉及今百有餘年其地固猶在乎然則取之於民則爲擾牧之於民則又擾是何哉方今聖仁在位百度具舉而尢垂意馬政琮等旣恊力以崇神祠則在人者其將次第而修復乎銘曰毨毨國馬於甸之野渙焉如雲駢焉如雨有廟言言在潞之陽始誰作之自我文皇敢有不虔天駟煌煌瞻彼云漢造父王良有崇有圯其自人始神斯降祥人維致喜昔在衛文亦有魯僖心維塞淵思亦無期功以才興亦以惰毀琢石鑱詞爰告無止世宗虔事上玄嘉靖中四時遣祭皆以卿行今上自如常祀馬神祠在通州北四十利安徳鄕鄭村壩今太僕寺中亦有馬神祠寺官到任及朔望如土地祠致拜而巳無祭禮祭則於通州壩上壩上諸房飬馬禦馬監掌之以挏乳天子之玊食資焉

余旣述祠祀如前後問知皇朝故事者謂洪武二年築壇於後湖先是詔禮官考定其儀曰周官以四時分祭馬祖先牧馬社馬步先牧始飬馬者其人未聞馬社始乘馬者世本曰相士作乘馬馬步神之災害馬者也隋因周制祭以四仲月唐宋不攺今定春秋二仲月甲戌庚日於是遣官行禮爲壇四壇用羊一豕一幣一其色白籩豆各四簠簋登象尊壺尊各一樂用時樂獻官齋戒公服行三獻禮祝曰維神始於天地之物而馬生於世牧飬蕃息馭而乘之閒廏得所歷代興邦戡定禍亂咸賴戎馬民人是安朕自起義以來多資於馬摧堅破敵大有功焉稽古按儀載崇明享爰伸報本以昭神功永樂十三年行太僕卿楊砥請立燛神祠於蓮花池上命翰林院考古今儀式翰林院言古者春祭馬祖夏祭先牧秋祭馬社冬祭馬步之神國朝南京止祭司馬之神於是設馬祖及司馬五神位每位用羊豕帛各一儀制準南京洪武本祭四神而永樂儒臣乃謂南京止祭司馬之神不應失考如是疑後湖蓋始議至滁陽而復攺尙未有考也天順五年天子復於壩上馬房命別自建祠而以元旦冬至及聖節遣內侍主其祭光祿寺具品物不領於祠官

歸先生文集卷之十八

●歸先生文集卷之十九

吳郡歸有光著

門人王執禮校

雜著三

◆雜著三

夏氏世譜

歸氏世譜

歸氏世譜後

先妣事略

勑命事略

書裏涇張氏妾事

○夏氏世譜

禹之先出於黃帝而別氏姓姒氏其後分封以國爲姓有夏后氏夏今陜州夏縣禹所都因以爲有天下之號者也殷湯時有夏革衛有夏戊夏期而陳別有夏氏以王父字所謂少西氏嬀姓之後也楚漢之際張耳爲代王以趙王弱國初定自傅之夏說爲相國守代漢易太子夏黃公避秦而隱畱侯招之出卒定漢嗣夏寬從申公齊魯間受詩事武帝爲陽城內史以廉節稱夏恭蒙陰人習韓詩孟氏易光武拜爲郎中遷泰山都尉從學者常千人門人私謚曰宣明其子牙舉孝廉鄕人稱爲文徳先生而夏勤官至司空夏馥陳畱圉人與範滂張儉同被詔捕爲黨魁變形入林慮山中夏統者不事司馬晉傲睨王公賈充見於洛水而異之夏方者少喪父母負土爲墳虎豹皆來馴擾其傍爲五官中郎將除髙山令統方皆會稽永興人也夏孝先桐廬人甞廬墓有野火延燒近墓孝先悲繞號慟鳥獸羣以毛羽濡水撲滅之宋夏遇並州楡次人爲武騎將軍與契丹戰歿子守恩天雄泰寧武寧節度使守贇同知樞密院事贈太尉謚忠僖公守贇子隨都總管沿邊招討副使贈昭信軍節度使謚莊恪公並寵顯於眞宗仁宗之世任西北邊帥夏承皓江州徳安人以右侍戰歿於契丹子竦同中書門下平章事侍中鄭國公謚文莊公子安期龍圖閣學士兼侍讀知延州竦宥文學才術而安期亦以才居邊任夏執中袁州宜春人姊宋孝宗成恭皇后以恩澤官奉國軍節度使提舉萬壽觀加少保循守禮法不以外戚干政初秦莊襄王母夏太后宋成恭皇后國朝武宗莊肅皇后夏氏爲皇后者三人莊肅皇后洛陽人也宋末夏士林爲簽書樞密院事夏貴爲樞密副使兩淮宣撫大使貴竟以兩淮歸元爲淮西安撫使而元軍入皖城通判夏猗死焉國朝髙皇帝起兵定天下夏氏爲元帥總管功在太常者五六人刑部尙書夏恕洛陽人而夏元吉爲戶部尙書輔佐五朝當世以爲名臣贈特進光祿大夫太師謚忠靖公忠靖公湘陰人其先自會稽徙也蓋禹之後別爲姓以百數有扈有男斟尋彤城褒費杞繒辛冥斟戈此其章章者禹以明聖爲天下山川神主聲教訖於海外故自周武王封杞後亡而越勾踐興其後有閩越王無諸粵東海王搖至余善滅國而繇王股等猶爲萬戶侯而桀子淳維居於北陲世爲北狄主𨿽在蠻夷皆爲君長則禹之遺烈遠矣初禹崩會稽杼封以爲世祀二十餘世至勾踐及無疆滅於楚楚盡取吳地至浙江越以此散爲君王居海濱無疆之長王去瑯琊無諸保泉上漢旣郡兩粵而姑粵區句章吳門余後黃林余不甌鄧猶皆越之餘也故夏之著者在會稽今吳郡夏氏當方谷珍之亂其家殲焉亮方孩母抱以逃後適海虞雙鳳裏朱氏因冒其姓夏氏之老姑自滇南來尋訪其家獲亮告以其故亮始知其先居昆山之太倉曾祖曰景芳祖曰君實父曰文通亮後以子貴封中書舍人贈中憲大夫太常寺少卿葬馬鞍山四子昺■﹝日上永下﹞杲晟昺字孟陽以薦入中書授河南永寧縣丞送徒天壽山坐事謫隆慶復召爲中書舍人■﹝日上永下﹞字仲昭少爲諸生事訓導盧從龍太守姚善死國難株連黨與及從龍諸生逃散■﹝日上永下﹞獨不忍去人髙其義舉進士選翰林院庶吉士太宗皇帝愛其書日被顧問上甞以其名昶云日當居上攺昶爲■﹝日上永下﹞故世以昶字皆作■﹝日上永下﹞云仁宗皇帝在靑宮與舍人朱孔昜秀才淩晏如並直東華門時尙書蹇義學士楊士奇贊機密■﹝日上永下﹞預焉詔■﹝日上永下﹞書北京宮殿榜會修釋典集朝士及天下名僧書上親第■﹝日上永下﹞書第一授中書舍人直文淵閣進考功主事正統中纂修仁

宣二廟實錄書禦覽諸書及皇陵碑知瑞州入爲太常寺少卿遷太卿後累加正議大夫資治尹中奉大夫■﹝日上永下﹞善寫墨竹妙絕一時海外朝鮮日本暹羅諸國爭重購之爲人灑落篤於倫誼初昺戍隆慶杲亦從坐■﹝日上永下﹞徒步往省脫杲於難後言於院長薦昺授中書舍人■﹝日上永下﹞居翰林二十餘年其子文振復在中書父子兄弟世掌絲綸當世以爲榮而吳中稱富貴孝友之家必曰夏太常賜葬迎鐘浦昺二子欽字克承葬齊禮坊二子寅辰錦字徳文一子津字時濟鄕進士知象山昌化二縣病還昌化民遮道泣畱之津有字行甞作夏氏譜■﹝日上永下﹞子三人鉞字徳威承事郎以蔭讓其弟太常旣老善娛奉之極亭館花木之盛爲人有義俠風三子景淵景濂景湘鐸字文振以字行■﹝日上永下﹞進其書景皇帝命入中書累官舍人大理寺右寺正六子景澄景瀾景潤景洪景淮景淸鎡字徳年蔭補南京光祿寺署丞葬白馬涇三子景淳景灝景瀚早字季明子一人錡無後晟字季章子一人鎰二子天恩天宥寅之孫璋復爲族譜今序止太常之孫其後支庶並詳於譜圖

歸子曰余譜夏氏有夏后氏而又有夏氏蓋後之省也世謂周成王封夏公餘考之不然二王之後杞爲公疑夏公卽杞公也世代綿邈子孫播散四方不可復紀惟越守禹冢祀會稽千餘歲不絕故言江南之夏繇會稽近之矣

○歸氏世譜

歸氏其先胡子國於汝陰魯昭公十四年胡子始見於春秋而昭公母夫人歸氏也當是時荊楚憑陵中夏暴橫江淮間胡小國不能自立與江淮沈頓相隨服屬於楚甞從楚伐吳敗於雞父其後亦時從諸侯侵楚定公十五年楚子滅胡以胡子豹歸太史公以其微不爲世家言故莫知其得姓所始於古帝王功臣何祖也胡旣亡子孫散在他國或以國氏或仍歸姓歸姓歷秦漢魏晉至於隋無紀唐天寶中崇敬舉愽通墳典科對策第一爲史館修撰代宗幸陜召問極言生人疲獘當率天下以儉富國乃可以用兵大歷初使新羅贈遺無所受當世傳其淸徳崇敬治禮家學尢爲諸儒所服累遷翰林學士兵部尙書封余姚郡公謚曰宣子登事後母篤孝舉孝廉復以賢良對策拜右拾遺抗論裴延齡及爲起居舍人十五年不遷淡如也順宗時爲皇太子諸王侍讀獻龍樓箴以諷憲宗每咨政理登所對中外傳以爲讜言官至工部尙書封長洲縣男謚曰憲子融元和中進士歷官翰林學士禦史中丞劾奏湖南之進羨錢者官至兵部尙書太子少傅封晉陵郡公會昌中少儒者朝廷禮典多本融議融五子仁晦仁翰仁憲仁紹仁澤皆舉進士至達官仁澤以第一人至列曹尙書觀察使子藹亦舉進士拜侍禦史爲朱全忠所怒貶登州司戶參軍同光初爲尙書左丞吏部侍郎太子賓客致仕藹子系復舉進士第一人官至禮部侍郎而後至於宋無紀元有曰暘者至順初舉進士同知穎州年少精敏能擊斷河南有大賊殺行省宮爲亂刼暘守黃河口暘守死不從由是名聞天下拜監察禦史入朝順帝加獎賜以上尊累官刑部尙書集賢學士國子祭酒蓋自秦至於唐而得宣公一人傳子至孫自唐至於元而得集賢一人以歸氏數千年來所紀者如此亦可慨矣或曰盛徳必百世祀原歸氏所起者微故其後莫顯夫史之闕久矣唐虞之際十有一人者垂益夔龍不知所封咎繇之後英六無譜咎繇垂益夔龍豈其微者哉或曰歸氏自亡國後世居於吳未甞遠徙故吳中相傳謂之著姓然自宣公累世貴盛爲吳人而集賢寔居汴梁不知汴梁是何別也今他處亦頗有歸氏而惟吳中爲多吳中之歸皆宗宣公有光之所可知者始自湖州判官罕仁罕仁而上十五世至太子賓客藹其譜失亡罕仁生道隆居昆山之項脊涇今大倉州也道隆生廉訪使徳甫徳甫生子富子富以洪武六年徙昆山治城之東南門子富以下昆山之族可得而詳焉其別者居吳縣或居太倉或居嘉定或居湖州其在長洲者居婁門或居沙湖在常熟者居白茆

○歸氏世譜後

吾歸氏之譜旣亡吾祖之髙祖始志其裏居世次而曰髙祖罕仁唐太子賓客藹之十五世孫宋末任湖州判官以此知吾家本於宣公而不得其世次名諱不可譜也又曰曾祖道隆自號居士祖徳甫仕河南廉訪使天下亂失官稱提領生考子富洪武六年徙昆山之東南門此其所可考者其它行事莫詳也吾祖之髙祖諱度字彥則少喪父而所生母亦已先亡事嫡母甚孝處兄弟有恩弱冠坐事亡命走西南萬山中經辰水麻合山烏江紫梢蠻峒數處幾死常有神人護之自播州轉入丁山丁山之神夜來與語其貌甚偉曰吾姓禇氏導以如巴中巴人以爲神相與敬愛之居九年赦歸時洪武三十年也將渡江又有戴笠者若云江不可渡是日大風諸渡者盡溺死以此獨免永樂中以人材徵辭不就初髙祖兄弟三人髙祖獨有七子子孫最繁衍矣髙祖治家有法年老益精明每雞鳴子壻方巾布袍揖而受事及暮復命亦如之諸婦小有言卽曰兄弟所以失愛者皆婦人之爲也使謝過乃已作遺訓數百言又爲書云吾少聞先考之言吾家自髙曾以來累世未甞分異傳至於今先考所生吾兄弟姊五人吾遵父存日遺言切切不能亡也爲吾子孫而私其妻子求析生者以爲不孝不可以列於歸氏其所以訓如此亦可以見吾歸氏之紀𨿽不詳而家法相承之厚也吾祖之曾祖諱仁字克愛爲人剛毅必行已之志不爲勢力所怵以髙年賜冠服吾髙祖諱璇字文美例受承事郎生而奇偉磊落然自尊奉每飯未甞不鳴鼓也好飲酒恆至達旦賓客往往自失亡去髙祖儼然無倦容眀有天下至成化弘治之間休飬滋息殆百餘年號稱柡盛吾歸氏𨿽無位於朝而居於鄕者甚樂縣城東南列第相望賓客過從飲酒無虛日而歸氏世世爲縣人所服時人爲之語曰縣官印不如歸家信髙祖同時諸昆弟並馳騁因爲武斷者或有也髙祖與諸弟出常乘馬行者爲之避道其後縣令方豪年少負气士大夫多爲所陵然曰惟歸氏得乘馬餘人安可哉髙祖歿於正徳三年有光已生三年矣吾曾祖諱鳳字應韶曾祖美姿容恂恂愛人長者治尙書精誦𨿽奏廁不輟成化十年中南京鄕試北上人有居京師者其家寄遺以百金曾祖中途遇掠盡以已貲與之竟完金以歸其人弘治二年選調城武縣知縣務休息其民兗州太守龔弘禦吏嚴眀少當其意顧獨愛曾祖然曾祖雅不喜爲吏每公退輒擲其冠曰安用此自苦亡何以病免歸曾祖母林氏世宦族祖鍾爲山東參政有名曾祖母歸歸氏事上撫下曲有恩禮宗黨稱之曾祖甞夜臥聞枕間有鐘鼓聲及卒柩上有聲如鸛曾祖母未幾亦卒有光受命於吾祖而其述止此時嘉靖之二十年也

○先妣事略

先妣周孺人弘治元年二月十一日生年十六來歸踰年生女淑靜淑靜者大姊也期而生有光又期而生女子殤一人期而不育者一人又踰年生有尙姙十二月踰年生淑順一歲又生有功有功之生也孺人比乳他子加健然數顰蹙顧諸婢曰吾爲多子苦老嫗以杯水盛二螺進曰飲此後姙不數矣孺人舉之盡喑不能言正徳八年五月二十三日孺人卒諸兒見家人泣則隨之泣然猶以爲母寢也傷哉於是家人延畫工畫出二子命之曰鼻以上畫有光鼻以下畫大姊以二子肖母也孺人諱桂外曾祖諱眀外祖諱行太學生母何氏世居吳家橋去縣城東三十里由幹墩浦而南直橋並小港以東居人環聚盡周氏也外祖與其三兄皆以貲雄惇尙簡實與人姁姁說村中語見子弟甥侄無不愛孺人之吳家橋則治木綿入城則緝纑燈火熒熒每至夜分外祖不二日使人問遺孺人不憂米鹽乃勞苦若不謀夕冬月壚火炭屑使婢子爲團累累暴階下室靡棄物家無閒人兒女大者攀衣小者乳抱手中紉綴不輟戶內灑然遇僮奴有恩𨿽至箠楚皆不忍有後言吳家橋歲致魚蟹餅餌率人人得食家中人聞吳家橋人至皆喜有光七歲與從兄有嘉入學每陰風細雨從兄輒畱有光意戀戀不得畱也孺人中夜覺寢促有光暗誦孝經卽熟讀無一字齟齬乃喜孺人卒母何孺人亦卒周氏家有羊狗之痾舅母卒四姨歸顧氏又卒死三十人而定惟外祖與二舅存孺人死十一年大姊歸王三接孺人所許聘者也十二年有光補學官弟子十六年而有婦孺人所聘者也期而抱女撫愛之益念孺人中夜與其婦泣追惟一二彷佛如昨余則茫然矣世乃有無母之人天乎痛哉

○勑命事略

先人諱正世爲吳中著姓先曾祖諱鳳中成化甲午鄕試選調兗州城武縣知縣先祖諱紳縣學生爲太常卿夏■﹝日上永下﹞之孫壻■﹝日上永下﹞以文學爲一時名臣詩書之業以故世有承人先祖家教尢嚴先人蚤遊縣學屢試不第而有光後出有名及舉鄕試先人遂謝去先祖於諸父有分獨退讓處其薄先祖以髙年篤老先人與伯父年亦皆逾七十侍側日忻忻然如少年兒子皆不知其老也日閉門讀書每自喜以爲有所得性坦率未甞與人有爭與裏中結社有香山洛社之風社中人尢敬其徳稱其別號曰岫云言如出岫之云無心也歲壬戌有光八上春官不第還先人遂以是年卒年七十有八又三年始登第而先人不及見矣悲夫以有光之困於久試祖父皆以髙年待之而竟不及及先人之方歿而始獲一第曾不得一日之祿飬所以爲終天之恨也有光仕宦旣不遂獨幸以建儲詔得推封此亦可少■﹝忄尉﹞人子之情子萬一敢敍其大略上之史館

先妣姓周氏世家縣之吳家橋先外祖諱行太學生家世以耕農爲業外祖始遊成均而後其從孫大禮始舉進士爲河南左參政先妣河南之從姑也先妣年十六歸先君聰眀勤儉生伯姊與有光先後僅一年先妣比歿有光與姊年七八歲已教之小學及女紅甚習常程課不少借先人則怡怡然也不幸年二十六卒所生弟妹又三人伯姊嫁河東都轉運使王三接其在禮部時封伯姊爲安人有光獨久不第而先人春秋髙先妣墓木已拱有無窮之感也常默默自媿其姊云

先妻魏氏光祿寺典薄庠之女太常卿謚恭簡公校之從女也恭簡公爲當世名儒學者稱爲莊渠先生云先妻少長富貴家及來歸甘淡薄親自操作時節歸寧外家以有光門第之舊而先妻未甞自言以爲能可以自給及病妻母遣人日來省視始嘆息以爲姊何素不自言不知其貧之如此也甞謂有光曰吾日觀君殆非今世人丈夫當自立何憂目前貧困乎事舅及繼姑孝敬閨門內外大小之人無不得其歡人以爲有徳如此不宜夭歿而生一子甚俊慧又夭僅存一女天道竟不可知矣

繼妻王氏吳中王氏多自以爲太原之後然實無考獨先妻家譜系最明遠有承傳曾祖益讀書吳淞江上時海虞大理寺卿章公格及吏部左侍郎葉文莊公皆當世名卿以文字往來爲締姻好屬再世壯男子死家又苦役先妻少喪父妻母教之甚修謹年十六來歸不失婦道撫前子愛甚已子前子死時哭之悲病遂亟其聰明慈愛蓋天性也魏氏生時有光方年少爲諸生及王氏方鄕舉家益貧歷歲歲北上辦裝及下第之窮愁有光自嘆生平於世無所得意獨有兩妻之賢此亦釋家所謂隨意眷屬者也今蒙恩封贈例當封妻前一人與最後一人而恩詔乃許移封今妻費氏亦願推讓王氏則泉壤之下亦被希世之曠典矣

予自臨安辭謝臺省還過弁山午飯後舟中無事因書此當卽遣人赴京受敕𨿽簡略數語下筆輒爲哽咽人生之痛無以加矣

○書裏涇張氏妾事

嘉靖三十四年冬倭賊退屯海上予得間返安亭故廬時寇氛尙未息而三四年來吳中之士女被戮辱者多矣亦往往有女子之義烈者予方欲咨訪論著之而未及也去安亭二十里近夏駕浦地名裏涇有婦張氏其夫死夫之弟攘其田廬逼嫁之婦遁逃兄所夫弟偵其兄出刼以如所許陸氏者爲婦婦卽絕食陸氏婦女老嫗日與居說之不答十月晦竟縊死予甞讀漢史稱荀采事采爲陰瑜妻十九而寡父更許妻同郡郭奕父僞病篤召女扶抱載之至郭氏女命張四燈與奕湘見因敕左右辦浴入室揜戶以粉書扉云屍還陰陰字未成而縊今婦之死於陸氏與采同然采髙陽天下名族荀慈明之女知書學問爲是易也田裏之婦區區不失其志難矣哉命也婦不死於賊邂逅迫脇與遇倭者何以異婦之夫弟歸其屍葬於故夫之旁以成還陰之志予友廣平尹張徳芳書來告予予問之裏涇人良然遂書之

歸先生文集卷之十九

●歸先生文集卷之二十

吳郡歸有光著

門人王執禮校

行狀

◆行狀

吳純甫行狀

封中憲大夫興化府知府周公曁配晏恭人行狀

通議大夫都察院左副都禦史李公行狀

敕封文林郎分宜縣知縣前同州判官許君行狀

○吳純甫行狀

先生姓吳氏諱中英字純甫其先不知其所始曾祖某自太倉來徙昆山祖某父某母某氏先生生而奇穎好讀書父爲致書千卷恣其所欲觀裏中有黃應龍先生名能古文先生師事之日往候其門黃公奇先生畱與語貧不能具飯與啜粥語必竟日還先生以故無所不觀而其古文得於黃公者爲多先生童髻入鄕校禦史愛其文封所試卷檄示有司他禦史至悉第先生髙等開化方豪來爲縣縣有重役召先生父先生以書竭方侯侯方少年自謂有文學莫可當意得書以爲奇引與遊甚歡其後方侯徙官四方見所知識至吳中者必以先生名告之然先生意气自負豪爽不拘小節父卒遺其貲甚厚先生按籍視所假貸不能償者焚其劵好六愽擊球聲音婦人擁妓女彈琵琶歌謳自隨散其家千金久之乃更折節自矜餙顧不屑爲齷齪小儒篤於孝友急人之難大義落落人莫敢以利動令有迎館先生者欲有所贈遺見先生竟莫能出天語先生之弟甞以事置對令閱其姓名疑問之乃先生弟先生不自言也與其徒考古論學庭宇灑掃淸潔圖史盈幾觴酒相對劇談不休𨿽先儒有巳成說必反復其所以不爲苟同後生有一善忻然如已出亟爲稱揚裏中人聞之輒曰吳先生得無妄言耶某某者皆稚子何知也然往往天二年卽登第去或能自建立知名當世而吳先生年老猶爲諸生趨學宮揖讓愽士前無慍色年四十四始爲南都舉人先生益厭世事營城東地藝橘千株市鬻財自給日閉門不復有所往還令兒女環侍幾傍誦詩而已少時所喜詩文絕不爲曰六經聖人之文亦不過明此心之理與其得於心者則六經有不必盡求也如今世之文何如哉嘉靖戊戌試禮部不第還至淮先生故有腹疾至是疾作及家二日而卒是歲四月某日也距其生成化某年月日得年五十有一娶陸氏蚤卒無子側室某氏生子男一人原長女三人長適工部主事陸師道其次皆許聘予於先生相知爲深十年前甞語予曰子將來不忘夷吾鮑子之義吾老死不患無聞於後矣於是先生弟中材使予爲狀不可以辭嗚呼先生不用於世予所論次大略其志意可考而知焉

○封中憲大夫興化府知府周公曁配晏恭人行狀

公姓周氏諱書字存中其先汴人宋靖康末扈蹕臨安至貴一公始家昆山之吳家橋貴一生思聰思聰生士賢士賢生顯顯生明是爲耕樂翁有行誼學士吳文定公銘其墓曰剛直君子生四子長諱璇是爲樂淸翁次諱璣諱玊諱衡衡太學生家世孝弟力田至太學始用儒雅登上捨然兄弟並以貲雄鄕裏吳家橋在邑南千墩浦上直橋並小溪以東獨周氏兄弟居之殆成聚落無他族其南惟有晏翁云樂淸生四子公其季也母張氏公甫冠爲晏翁壻𨿽在賓館猶東西家也每入定省父母以其出壻憐愛之至則喜見顏色少有志於學爲愽士弟子益自砥礪以病不克卒業其病痰喘竟歲不愈卽愈月復繼作然性孝友恭謹不以病廢禮居母張碩人之憂號毀骨立諸身爲之勸觧哭愈哀惟見相隨擗踴則稍慰曰兒能助吾哀自是病日益深樂淸晚得末疾不能行又時時欲行公旦夕扶掖令諸兒讀書於傍以更代樂淸謂能將迎其意喜曰吾有子有孫死不恨矣兄弟友愛甚篤不忍一日相離仲兄甞病脹輿舁至家晨夕不去側湯藥必躬調以進其它內外宗黨待之曲有恩禮見耆年特加敬讓人有犯輒自反曰吾其有以召之也置不與較自爲愽士弟子不遂居常悒悒故尢勤於教子延師禮費不少靳而規範之嚴諸子循循未甞識人間佻宕之習仲子憲副君自束脩至於貴顯所至必與天下知名之士遊而居官律已當世士大夫稱之繄公之教也其爲興化知府政成上計得貤封如其官金緋輝煌然惴惴不敢當自憲副君起進士出守郡至持憲節專制海南積官十餘年依然故廬無一瓦一椽�增焉仲兄之歿也公已病亟力疾往哭甚哀公自是遂不復起矣恭人姓晏氏父諱安母趙氏性端重寡言笑與公伉儷五十年相敬如一日公自壯歲嬰病迄於壽考左右調護之功爲多諸子自幼學時公出外卽爲標識書額自督課之其勤儉出於天性至貴紡績未甞釋手晏翁蚤世諸孤累累皆庶出恭人相其母撫之極有恩晏家業日圯趙母生飬死葬悉出恭人又與公謀置田守翁夫婦冢春秋祀焉公生於成化壬寅六月六日卒於嘉靖丁未十二月十七日得年六十六恭人生於成化甲辰六月二十七日卒於嘉靖丁未閏九月十一日得年六十四子男四大倫太學生大禮卽憲副君大賓大器女二適姚舜卿淩天惠孫男六之﹖之望之丰之畢之榮之旦女九戴九有徐欽張士弘李延芳張士中其壻也余幼初憲副君之在興化也數遣人迎飬公與恭人相謂曰居官以潔已愛民爲本至彼有甘旨之累且往來輿馬皆民力也魚羹脫粟田中獨不能自具耶遂堅郤不往及誥封命下憲副君卽馳疏於朝乞恩歸飬其略云自守郡以來感激聖恩未甞不矢心勵行以圖報效於萬一不意構成疾病𨿽勉彊備位而精神消耗日不能支伏念臣之父母皆年踰六十亦時患病相去二千餘里山海阻隔音問不通誠恐旦暮客死重貽無窮之恨臣甞以是具達而巡按禦史等仰體朝廷用人之意慰畱調治遷延至今臣憂思愈甚乃不得已昧死哀鳴於闕下臣切惟爲國忘家人臣之道而亦臣生平之所自誓也然病廢無用於時則聽其偃仰於父母之傍以親旦夕之飬實國家教人以孝之道況若臣病卽死則鞠躬盡瘁臣之分願已畢若乃反復淹綿坐靡廩餼臣罪益深亦非朝廷用人之意矣伏望陛下俯察微臣敕下吏部容臣致仕幸不卽塡溝壑則扶杖進屨之年皆歌詠太平之日也疏奏朝廷勉畱之尋有廣南之命不欲行公與恭人彊之上道甫視事而恭人之訃至蓋三月之間再涉鯨波望國而公之訃又至憲副君以是自傷云某之先妣與公同祖不幸蚤逝甞念少時之母家羣從諸舅每見輒哀憐慰藉爲談先妣生平相與淚下至今使人有戚戚渭陽之感而憲副君又同學相知愛故以公恭人之遺事使予論次因謂憲副君旣以卓然有立於世而推周氏之淳徳淵源蓋有所本以附之家乘雲

○通議大夫都察院左副都禦史李公行狀

曾祖茂

祖聰贈通議大夫都察院左副都禦史

父玊贈承徳郎吏部驗封司主事再贈奉政大夫吏部驗封司郎中三贈通議大夫都察院左副都禦史

公諱憲卿字廉甫世居蘓州昆山之羅巷村以耕農爲業通議始入居縣城獨生公一子令從愽士學山陰蕭禦史鳴鳳奇其姿貌曰是子他日必貴吾無事閱其捲矣先輩吳中英有知人鑑每稱之以爲瑚璉之器公雅自修飭好交名俊視庸輩不屑也舉應天鄕試試禮部不第丁通議憂服闋再試中式賜進士出身明年選南京吏部驗封司主事歷遷郎中吏在司者莫不懷其恩居九年冡宰鄞聞公奉新宋公皆當世名ｉ卿咸賞識之升江西布政司左參議右田土不相懸而稅入多寡殊絕如南昌新建二縣僅百里多山湖稅糧十六萬廣信縣六贛州縣十糧皆六萬南安四縣糧二萬三邵二十縣之糧不及兩縣巡撫傅都禦史議均之公在糧儲道爲法均派折衷最爲簡易蓋國初以次削平僣僞田賦往往因其舊貫論者謂蘇州田不及淮安半而吳賦十倍淮陰松江二縣糧與畿內八府百七十縣埒其不均如此吳郡異時嘗均田而均止於一郡且破壞兩稅陰有增羨民病之不若江右之善而惜不及行也升山東按察司副使兵備臨淸先是虜薄京城又數聲言從井陘口入掠臨淸臨淸綰漕道商賈所湊人情恇懼公處之宴然或爲公地欲移任公曰詎至於此境上屯兵數萬調度有方虜亦竟不至師尙詔反河南至五河兵敗散獨與數騎走莘縣擒獲之在鎭三年商民稱其簡靜甌寧李尙書自吏部罷還所過頗懈慢公勞送禮有加李公甚喜嘆曰李君非世人情吾因以是識其人會召還卽日薦升湖廣布政司右參政景王封在漢東末之國詔便徳安造王府公董其役又以承天修祾恩殿升河南按察司按察使受命四月尋擢巡撫湖廣右僉都禦史奏水災乞蠲貸親行湂渚云夢間拊循之東南用兵禦日本軍府檄至調保靖容美桑植麻寮鎭溪大剌土兵三萬二千所過牢廩無缺公因奏土司各有分守兵不可多調且無益徒糜糧廩其后土兵還輒掠內地人口公檄所至搜閱悉送歸鄕裏顯陵大水沖壞二紅門黃河便橋而故邸龍飛慶雲宮殿多隳撓奏加修理建立元佑宮碑亭是時奉天殿災敕命大臣開府江陵總督湖廣川貴采辦大木工部劉侍郎方受命以憂去上特旨升公左副都禦史代其任先是天子稽古制建九廟而西苑穆淸之居歲有興造頗寫蜀荊之材公至則近水無復峻幹乃行巴庸僰道轉荊嶽至東南川往來督責鉤之荒裔中於是萬山之木稍出然帝室紫宮舊制瓌瑰於永樂金柱圍長終不能合公奏言臣督率郎中張國珍李佑副使張正和盧孝達各該守巡參政遊震得副使周錦僉事於錦先後深入永順卯峒梭梭江參政徐霈僉事崔都入容美副使黃宗器入施州金峒參政靳學顏入永寧迆東蘭州儒溪副使劉斯潔入黎州天全建昌董筞入烏蒙參政繆文龍入播州眞州酉陽僉事吳仲禮入永寧迆西落洪班鳩井鎭雄程嗣功入龍州參政張定入銅仁省溪參議王重光入赤水猴峒僉事顧炳入思南潮底汪集入永寧順崖而湖廣巡撫右僉都禦史趙炳然巡按禦史吳百朋各先後親歷荊嶽辰常四川巡撫右副都禦史黃光升歷敍馬重夔巡按禦史郭民敬歷卭雅貴州巡撫右副都禦史髙翀歷思石鎭黎巡按禦史朱賢歷永寧赤水臣自趨涪州六月上瀘敍而巨材所生必於深林窮壑崇岡絕箐仲迹不到之地經數百年而後至合抱又鮮不空灌昔尙書宋禮及近時尙書樊繼祖侍郎潘鑑采得逾尋丈者數株而巳今三省見采丈圍以上楠杉二千餘丈四五以上亦一百一十七視前亦已超絕矣第所派長巨非常故圍圓難合臣奉命初恐摉索未徧今則深入窮摉知不可得而先年營建亦必別有所處伏望皇上敕下該部計議量材取用庶臣等專心采辦而大工早集矣上允其奏命求其次者其後木亦益出自江淮至於京師■﹝渒﹞筏相接而天子猶以皇祖時殿災後十年始成今未六七載欲待得巨材故殿建未有期而西工驟興漕下之木多取以爲用三省吏民暴露三年無有休息期大臣以爲言天子亦自憐之將作大匠又能規削膠附極般爾之巧而見材度已足用公懇乞興工罷采以休荊蜀民使者相望於道詞旨甚哀而工部大臣力任其事天子從之考卜興工有日矣其後漕數比先所下多有奇羨凡得木一萬一千二百筏十九章公上最推功於三巡撫下至小官莫不錄其勞今不載獨載其所奏兩司涉歷采取之地曰四川守巡督儒溪之木播州之木建昌天全之木鎭雄烏蒙之木龍州藺州之木湖廣督容美之木施州之木永順卯峒之木靖州之木及督行湖南購木於九嶷荊南購木於陜西階州武昌漢陽黃州購木於施州永順貴州則於赤水猴峒思南潮底永寧順崖其南出雲南金沙江云大抵荊楚𨿽廣山木少采伐險遠必俟雨水而出而施州石阪亂灘迂回千里貴陽窮險山嶺深峭由川辰大河以達城陵磯蜀山懸隔千里排巖批谷灘急漩險經時歷月始達會河而吏民冒犯瘴毒林才蒙籠與虺蛇虎豹錯行萬人邪許摧軋崩崒鳥獸哀鳴震天岋地蓋出入百蠻之中窮南紀之地其艱如此故附著之俾後有考焉昔稱雍州南山檀柘而天水隴西多材木故叢臺阿房建章朝陽之作皆因其所有金源氏營汴新宮采靑峯山巨才猶以爲漢唐之所不能致公乃獲之山童才遁之時發天地之藏助成國家億萬年之丕圖其勤至矣是歲冬徵還內臺明年考察天下官已而病作請告病益侵乞還鄕天子許之行至東平安山驛而薨嘉靖四十一年四月乙亥也年五十有七公仕宦二十餘年未甞一日居家山東獲賊湖廣營造東南平倭累有白金文綺之賜而提督采運之擢旨從中下蓋上所自簡也祖考妣皆受誥贈母杜氏封太淑人所之官必迎飬世以爲榮公事太淑人孝謹每巡行日遣人問安還輒拜堂下太淑人茹素公跽以請者數太淑人不得已爲之進羞膳平生未甞言人過其所敬愛與之甚親至其所不屑然亦無所假借在江陵有所使吏遲至公問其故方食市肆中又無馬騎故事臺所使吏廩食與馬爲荊州奪之公曰彼少年欲立名耳竟不復問周太僕還自滇南公不出候蓋不知也周公鄕裏前輩以禮相責誚公置酒仲宣樓深自遜謝而已爲人美姿容自少衣服鮮好及貴益稱其志至京師大學士嚴公迎謂之曰公不獨才望逾人丰采亦足羽儀朝廷矣所居官廉潔不苛采辦銀無慮數百萬先時堆積堂中公絕不使入臺門第貯荊州府募召商夷賞購過當人皆懷之故緫督三年地窮邊裔而民夷不驚以是爲難是歲奉天殿文武樓告成上制名曰皇極殿門曰皇極門而西宮亦不日而就天子方加恩臣下敍任事者之勞績而公不逮矣娶顧氏封淑人子男五延植國子生延節延芳延英延實縣學生女四適孟紹顏管夢周王世訓蘭釭尙幼孫男七世彥官生世良世顯世達余未名孫女六餘與公少相知諸子來請撰述因就其家得所遺文字參以所見聞稍加論次上之史館謹狀

○敕封文林郎分宜縣知縣前同州判官許君行狀

君姓許氏諱志學字遜卿其先蘇州之嘉定人諱慶賜者爲昆山魏氏館甥遂爲昆山人子文衡文衡生琮其季曰瓚琮子翊承事郎瓚子翀羽林衛經歷平定州同知承事生襄敕授登仕佐郎南京馴象所吏目君之考也自慶賜始遷再世而有兄弟數人勤於治生多蓄藏延禮耆儒沈同庵先生於家塾以教諸子當是時葉文莊公張憲副和張參政穆沈憲副訥一時名賢皆往來其家故許氏富而子孫多在衣冠之列君少勤學彊記善爲文詞登仕蓋晚而得子憐愛之故用貲升爲太學生六館之士推讓焉累舉不第以上捨選爲同州判官六年凡署州縣事五同州夏陽臨晉合陽徵重泉同州以守缺其餘諸縣卽令去必以君攝士大夫皆爲文紀之曰承上使下悉有成度姦軌壹迹境內肅淸不於分外徵索以阿上官意修黌捨勵學者此朝邑之所紀者也釐前秕政革浮靡絕苞苴儲廩給足傳爰精明修啟聖名宦祠此蒲城之所紀者也今世州縣官悉簡自天朝惟權攝則監司得自用類前世之辟舉者故或其人不稱必不以攝或少試之旋卽牒去君之署篆至於四五可以知其選矣其子給事君言今重泉臨晉間民有肖像而拜祀者又言溪田馬公苑洛韓公皆關中名士每見君未甞不加敬也旣解官則治亭圃於先塋之側而居之歲時食新光以奉親然後敢甞與人交不設城府然不能容人過惡故亦往往寡合令有科徭及君家君自以甞任州縣爲七品官與爭論無所詘令欲重困之會給事發解報至以故得免君始爲太學生遊間及官同州沙苑登覽華山之勝甚自樂也痓爲鄕社會飲酒笑謔無虛日吳中田土沃饒然賦稅重而俗淫侈故罕有百年富室𨿽爲大官家不一二世輒敗許氏自國初至今居邑之柴巷無攺也有屋廬之美田園市肆之入又以詩書紹續及給事君而貴顯初給事令分宜已敕封如其官及是人方賀君將更有加封之命而不幸已矣君卒於嘉靖巳未年六月初六日得年六十有三娶錢氏封太孺人子男一人從龍戶科給事中女一人適張必顯孫男一人汝愚太學生女二人曾孫男女二人某髙大父時巳與君家交好見家中文字有顧惟誠許鵬遠者鵬遠卽承事君而惟誠者太保顧文康父也髙大父是以與兩家締姻而大父與登仕君又皆髙年爲社會而君與家君又同社柱中君最年少癸丑之歲給事同余北上道中聯轡甞以登仕年老爲憂念意獨謂君壯盛未艾也而登仕卒裁踰六年君亦卒僅止於中壽給事是以痛恨焉亟圖所以不朽者以予知其家世因頗采示馮翊之政俾次其大略存之家乘他日墓隧銘志之文詞史館推封之制艸庶於斯有徵云

歸先生文集卷之二十

●歸先生文集卷之二十一

吳郡歸有光著

門人王執禮校

墓志銘一

◆墓志銘一

詹仰之墓志銘

葉縣丞蘇君墓志銘

歸府君墓志銘

昭信校尉崇明沙守禦千戶所正百戶晁君墓志銘

外舅光祿寺典簿魏公墓志銘

鴻臚寺司賓署丞張君墓志銘

沈貞甫墓志銘

太學生葉君墓志銘

撫州府學訓導唐君墓志銘

太學生周君墓志銘

南京車駕司員外郎張君墓志銘

陸允淸墓志銘

趙汝淵墓志銘

張孺人墓志銘

汝南周君墓志銘

抑齋先生夏君墓志銘

樂淸丞沈君墓志銘﹝並序﹞

○詹仰之墓志銘

仰之姓詹氏諱髙年二十餘自休寧來客於昆山客四十餘年年六十二而卒夫仰之所事者機利也其於文章非能學而知之也顧生平好之甚於知之者至忘其所事迨於死而後已世之論者必知之而後能好而仰之之好之甚於知此豈其出於性然邪爲賈與爲學者異趨也今爲學者其好則賈而已矣而爲賈者獨爲學者之好豈不異哉初仰之從予友吳秀甫遊秀甫死數年矣仰之且死之歲亟來見予予與之談秀甫之爲人恍然如生相與爲淚下然其意欲有所求者而不言也一日仰之沐浴整衣冠召其所與厚者與之訣料檢其篋中文字數十卷付其子遂卒予悲仰之之志會其子若秀昆秀以其喪歸休寧問其葬曰某年月日某原也因與之銘曰

詹氏出於詹侯其後有詹父詹嘉詹何詹尹而唐宋間有奉忠公五大將軍以忠勇秩於祀典今爲休寧五城之詹然近世貴顯者蓋少也𨿽然賢如仰之也而予爲之銘夫亦烏用貴顯者邪

○葉縣丞蘇君墓志銘

君諱隴字文玊姓蘇氏宋末有諱文祥者自揚州徙蘇州之嘉定文祥生子富子富生文享文享生士牧士牧生彜彜生寅是爲君之考初文祥以畸身來處海上其後子孫繁盛稍稍析居多爲富室蓋蘇氏至於今而哀惟君以寬厚不苛於利然獨能保其家甞爲弟代輸逋負數百石弟死以禮殯葬之娶尙書龔公弘之女尙書爲都禦史治漕河奴乘勢折辱州縣官官以爲尙書親子弟屈體事之及君往省其婦翁所過深自斂約人無知者甞至一縣坐郵亭適此奴侍立人驚告其令令始備禮送迎其爲長者多此類由太學生一爲河南葉縣丞卽引疾謝去葉縣民爲官飬馬例歲一易賣者索髙價買者竭貲產不勝其害君令平價出銀顓使富戶任其役歲不易惟易其羸者縣有文臺山洞羣盜依阻其中數出剽刼君簡丁壯爲民兵以火藥具攻之賊遂殲焉葉縣人尢稱此二事曰丞小官也而能庇我嘉靖十九年君年六十有三以五月二十五日卒子男二九河先卒九疇太學生女四嫁劉佀陸瑤徐佀葛汀孫男二女一二十年十二月九日從馬涇西銘曰

蘇自江都踰江而來後嗣沄沄更起而頹惟蘇君賢久而愈培蘇君在葉撫民如孩庀其牧政家有牝騋克奪其武遂哲文臺𨿽官之冗亦展其才日出之處月浦之隈蘇君此藏千載勿開

○歸府君墓志銘

府君姓歸氏諱椿字天秀大父諱仁父諱祚母徐氏嘉靖十五年正月初八日卒年七十一娶曹氏諱永大母髙氏嘉靖十年三月十九日卒年六十八子男三雷霆電女一適錢操孫男五諫縣學生謨訓皆國學生讓幼女四曾孫男女十以嘉靖二十六年十二月庚申日合葬於馬涇實墳涇按歸氏出春秋胡子後滅於楚其子孫在吳世爲吳中著姓至唐宣公仍世貴顯封爵官序具載唐史宋湖州判官罕仁居太倉其別子居常熟之白茆居白茆者數世矣由湖州而下差以昭穆府君我曾大父城武君兄弟行也府君初爲農已乃延禮師儒教訓諸孫材彬白文學矣府君少時亦嘗學書後棄之夫婦晨夜力作白茆在江海之壩髙仰脊鹵浦水時浚時淤無善田府君相水遠近通渠置閘用以灌漑其始居民鮮少茅舍歷落數家而已府君長身古貌爲人倜儻好施捨田又日墾人稍稍就居之遂爲廬舍市肆如邑居云晚年諸子悉用其法其治數千畝如數十畝役屬數千人如數十人吳中多利水田府君家獨以旱田諸富室爭逐肥美府君選取其磽者曰顧吾力可不可田無不可耕者人以此服府君之精蓋古之王者之於田功勤矣下至保介田畯遂師遂大夫縣正裏宰司稼設官用人如是悉也漢二千石遣令長三老力田及裏父老善田者受田器學耕種飬苗狀時趙過蔡癸之徒皆以好農爲大官今天下田獨江南治耳中原數千里三代畎澮之迹未有復也議者又欲放前元海口萬戶之法治京師瀕海雈葦之田以省漕壯國本玆事行之實便而久不行豈不以任事者難其人耶或往往嘆事功之不立謂世無其人若府君豈非世之所湏也銘曰

昔在顓頊曰惟我祖綿綿汝穎蹙於荊楚迄唐而昌鳴玊接武湖州來東海魚爲伍亦有別子居白茆浦曠然江海絕無煙火孰生聚之府君之撫府君頎頎才無不可實甽畮之終古瀉鹵黍稷儗儗有萬斯畝曷不虎符藏於玆土

○昭信校尉崇明沙守禦千戶所正百戶晁君墓志銘

君姓晁氏諱相字民弼其先廬州合肥人父諱聰祖諱貴曾祖諱寧髙祖諱通海是爲國初以從軍功始授鎭海衛崇明沙守禦千戶所正百戶者也通海至於君凡五世世其職予視晁氏之黃其初起七跟隨邵六元帥以是功子孫世世不絕而邵六元帥者今不可考其人矣蓋興王之際三十四功臣亦多隕命亡國耗焉衛所之世襲常不替富貴淫溢所謂長沙著於令甲而稱忠有以也夫君少通毛詩爲縣諸生禦史試髙第與於廩食再試秋闈不第會襲父職曰我世武也競於文以求庸夫乃非其分乎於是戎服以待有司之命歲大饑請轉六邑之粟以餉軍軍無庚癸之呼江北鹺盜發奉檄往擒之流賊南潰以千兵扼京口閘事平有白金之賜此其居官之可紀者其子廷宣旣壯矣乃曰吾好於文也而以武終其身夫乃非其志乎聖人在上海波不揚武夫無所效其軀吾其可以已遂老於婁江之上築室藝圃飲酒賦詩以終焉安人顧氏刑部郎中進階朝列大夫謐之女年十九而歸君有賢徳通孝經論語治家有法子婦儀其徳焉君卒嘉靖十二年六月二十七日得年五十八安人卒於其明年九月初一日得年六十一子男三長卽廷宣襲百戶以捍海功有都督白金銀牌之賜次廷寵鎭海衛學生皆安人出次廷憲縣學生側室沈氏出也女三百戶揚州官舍林憲鎭撫包守正其壻也孫二中用縣學生中立廷宣子也廷寵無子以中立爲子嘉靖三十年十二月今葬昆山東北塘涇字圩之新阡銘曰

維晁氏先爲百夫長載其閥閱以克世享介而乘舟出沒海波大浸稽天莫之誰何施於孫子不懈於位乃營莬裘吉壤是遂偕其伉儷飲酒栽花終藏於玆永違海沙

○外舅光祿寺典簿魏公墓志銘

公諱庠字子秀其先李翁居吳葑門之莊渠依其姨母因從其夫姓爲魏氏而居昆山之眞義大父諱鐘生二子諱奎字孟文恭簡公之父也恭簡公諱校仕至太常寺卿知名於世諱壁字仲文公之父也娶趙氏宋周恭肅王之裔公以貲入太學選授南京驍騎衛知事胡端敏公在南部見之嘆曰魏知事修謹眞不忝子才弟也子才恭簡公字端敏與恭簡故善是以云居官八年日騎馬淸都街從其賢士大夫遊衛幕閒冗事莫足以爲也會仲文翁病上疏乞休遂以光祿寺典簿致仕始仲文翁巳有田數百頃公守成無所恢擴而家日以大四方士來造恭簡公退卽公所飲酒視館致飧禮無不備有乞貸不能償常折其劵故李氏之在莊渠尙以百數恭簡公歲廩米有差公則效而行之眞義亦名航頭面婁江而東遶大浦多湖瀼田肥羙居人數百家吳俗苦重役上戶常巧免移之下戶無能存者公獨自占其役以是家家得休息至令航頭號稱殷盛太史公云千里之內賢人之富者公其可以當之矣公爲人淸秀望之恂恂然人或曰魏君若寒士必當中廟淸列令坐數十囷廩累之矣自太守二千石以下莫不聞其賢加獎嘆焉顧孺人年十四家盡亡來歸於公仲文翁夫婦憐之如已女孺人亦曰翁媼吾父母也公赴官獨請畱飬而以他姬侍往子女非其出愛之均一內外雍睦無有間言元末有髙士顧阿瑛居此裏魏氏其富與埒而孺人姓與小字適符焉公卒於嘉靖三十三年五月初四日年六十有筏孺人卒於嘉靖二十五年八月二十五日年六十有二子男五人希明希哲希直孺人出希正希平側室出女五人適鄭若曾歸有光姚員孺人出適顧夢榖晉驌他姬出孫男女十七人曾孫男女十一人恭簡公之世欲復姓未果而嗣子鄕進士續先從李姓及公子希直中鄕貢在禮部具牒復其姓今皆爲李氏諸子孫壻受恭簡公之業多在成均及郡邑序其娶嫁盡吳中大族貴官也墓在髙墟始攢實以嘉靖三十三年月日大葬有光娶公之仲女痛其賢而早歿所以致其無已之情者惟公與孺人之壽考是祈而今已矣歲月遠矣嗚呼痛哉銘曰

易理以大恭簡昌之世以有聞惟公仲文精善利道萬畝治畇公克承之恭簡是師咸遂其仁方數千里徳澤所浸於古宜君其世蔓延其鮮其茂共此荄根有巍髙丘皇考之旁新築玄宮日月吉良旣固且安以福仍云

○鴻臚寺司賓署丞張君墓志銘

嘉定之南有地曰南翔張氏世雄其土迨適耕翁力田積居家至不貲翁長子早卒次生君少學進士業入大學一試秋闈不利然翁家旣饒以貲奉其子遊京師君又才雋諸公貴人皆樂與之交以選爲四夷館譯字生除鴻臚寺序班鴻臚所選用其屬多綺紈子弟君於其間偘偘自將寺中號爲閣老序班每朝會臚句傳多舉不如儀者輒引去治罪久之乃升爲司賓署丞奉使至邊犒軍歷太原雲中鴈門兵官皆戎衣執橐鞬負弩矢迎導從士數百人儀衛甚盛以登五臺山觀淸涼寺人以君爲榮旣竣事南還丁外艱服除赴官逾月又以內艱還時海上有倭奴之警君家最邊海上數跳身遁嘗以天子仁聖稽古石文制禮作樂殆歷三紀天下和洽四夷鄕風日月之所照莫不賓貢奇琛瑋寶呈表怪麗絡繹於館候無歲無之君時在司賓親見其盛矣一昊窮島小夷懸度大海來爲侵盜使江淮千里之間靡然騷動每言及常憤悒數爲大帥運籌策帥亦奇君數從君問計會君亦已服除賊勢稍解將治裝北上尋病不起時嘉靖三十四年九月二十四日也年止五十六君之奉使也以二親老在京師殆逾十年因晨夜馳歸省之已而連丁內外艱中間一至京師坐不及安比服除京師貴人數以書促之竟不能至而卒人以是惜之君諱梓字子道曾祖某祖某父某是爲適耕翁以君貴封鴻臚寺序班母某氏封孺人子男一人善鳴女二人長適嚴治次適丘權皆某孺人出也側出子一人二元尙幼張氏先未有顯者自居始登朝著而從父弟懋最後乃登進士焉善鳴以其年十月十二日葬於某原來請銘銘曰

吁嗟張君志髙騫執法殿陛何肩肩象胥之職常優閒從容日見王會篇歸來滄海波濤連毀瘠苫�歷二艱永矣長逝無北轅用之不盡彼蒼天畱其餘者遺後賢我爲銘詩刻其玄

○沈貞甫墓志銘

自予初識貞甫時貞甫年甚少讀書馬鞍山浮屠之偏及予取王氏與貞甫之妻爲兄弟時時過內家相從也予甞入鄧尉山中貞甫來共居日遊虎山西崦上下諸山觀太湖七十二峯之勝嘉靖二十年予卜居安亭安亭在吳淞江上界昆山嘉定之壤沈氏世居於此貞甫是以益親善以文字往來無虛日以予之窮於世貞甫獨相信𨿽一字之疑必過余考訂而卒以予之言爲然蓋予屏居江海之濱二十年間死喪憂患顚倒狼狽世人之所嗤笑貞甫了不以人之說而有動於心以與之上下至於一時富貴翕赫眾所觀駭而貞甫不予易也嗟夫士當不遇時得人一言之善不能忘於心予何以得此於貞甫耶此予於貞甫之歿不能不爲之慟也貞甫爲人亢厲喜自修飭介介自將非其人栽甞假以辭色遇事激昂僵僕無所避尢好觀古書必之名山及浮屠老子之宮所至掃地焚香圖史充幾聞人有書多方求之手自抄寫至數百卷今世有科舉速化之學士皆以通經學古爲迂貞甫獨於書知好之如此蓋方進於古而未巳也不幸而病病巳數年而爲書益勤予甚畏其志而憂其力之不繼而竟以病死悲夫初予在安亭無事每過其精舍啜茶論文或至竟日及貞甫歿而予復往又經兵燹之後獨徘徊無所之益使人有荒江寂寞之嘆矣貞甫諱果字貞甫初名艗故又字益舟娶王氏無子飬女一人有弟曰善繼善述其卒以嘉靖三十四年七月日年四十有二卽以是年十二月十二日葬於某原之先塋可悲也已銘曰

天乎命乎不可知其志之勤而止於斯

○太學生葉君墓志銘

景泰天順之間有名臣曰葉文莊公其事具國史而其惇孝悌厚風俗以施於其鄕者昆山之父老類能言之公之歿至於今且百年縣人無不曰文莊公者蓋邑之爲公卿顯人多矣久乃莫能知其子孫而公門第無攺子孫不廢儒學所傳圖書數千卷猶閣藏之部帙宛然封鐍如故可以見公之所以貽於後世者然非其子孫之賢亦莫能然也文莊公諱盛官至吏部右侍郎是生鄕進士諱晨晨生衡州府同知諱夢淇衡州先以公蔭入太學選臺州府通判其後稍遷卒於衡州云君之考也君諱良材字世徳爲文莊公世嫡曾孫而君母王氏兵部右侍郎諱倬之女君內外家皆貴顯而雅尙儒素少長學校中與寒士遊處略不見其有異至讀書爲文章獨不肯後於人提學禦史張鰲山以君名臣後親至學爲行冠禮而字之曰世徳其後禦史光州盧煥校君文以爲不屬艸湏刻數千言其詞曼衍無窮而不出於律尢賞異之自是他禦史試必甲等至大試輒不得蓋知名於黌序者垂三十年始用歲貢計偕進試於廷分隸南太學又不及選調以歿人以是痛惜之君爲人至孝以衡州公卒於官不得親含殮歲時祭享倍切哀痛而事王夫人謹甚夫人性嚴君年踰四十少有過悞猶長跪終夫人之世無敢專行天事視羣從昆弟恩若同生而生平未甞問其家之有無時從知友飲酒自放山水間終日忻忻自其少時頗以自負思一日馳騁於當世以趾前美竟以坎壈亦無怨尢之色故所與邑弟子偕爲文者無幾何時皆至大官君猶與其徒爲文自若間閣筆自語云吾生辛酉與吾同月日生者今爲某官矣又曰吾家自髙曾以來鮮至中壽今年歲侵尋殆不能如吾志也已語已則又與其徒相視而咲蓋君意不能忘然特用以爲戲亦終無所介於心其天性夷曠類如此卒於嘉靖三十二年八月十三日年五十有三娶周氏一部尙書康僖公諱倫之女性婉順不好侈靡君每夜讀孺人爲女紅常共一燈火至徹曉生子恭煥方十五日而卒於臺州官舍王夫人甚悲之卒時嘉靖二年二月初七日年二十繼娶沈氏吳江人父某以貲雄於鄕裏事王夫人餘二十年竭力孝道家所不足至脫簪珥以給而躬自儉薄甞孕而不育撫諸子若巳出而於妾媵皆能仁愛之君亦數數稱其賢卒時嘉靖三十年四月十二日年四十有四男子子二人長卽恭煥鄕進士次恭炌縣學弟子員女子子一人適諸有昱恭炌曁女皆側室陸氏出孫男二人儉封儉老女三人文莊公賜葬在湓瀆之原去縣二里所世世列葬而君當以孫從王父故周孺人先以其卒之明年十二月四日葬在昭次至是穿故宂與兩孺人合焉實嘉靖三十四年十二月某日也先期恭煥恭炌以友人兪允文所爲狀及君自著周孺人狀來請銘余故知君者其可辭銘曰

士不待於時耶文莊公非遭時得位何以稱於天下爲名臣士必待於時耶佩玊鳴琚炫煌於一世者何身歿而名湮而後知彼有所恃者𨿽困蹶而常伸吁嗟乎君不媿其志歸從文莊公之居以俟於後之人

○撫州府學訓導唐君墓志銘

予友唐君道虔以貢待選京師居二年得撫州訓導以行未至濟州二十里卒於舟中時嘉靖三十五年六月十八日也得年五十有六其弟欽訓以是歲十一月二十九日葬嘉定縣何家港之先塋來請銘君姓唐氏諱欽堯字道虔其先蜀人宋時有以道者爲太醫院提舉從康王渡江因家浙之紹興其後世世爲醫官元元貞中永卿爲平江路醫學教授始占名數於嘉定二世至守仁以賢良方正薦於鄕爲樂淸主簿又曰世君之考垶爲愽士弟子蚤卒君少孤贅於沈氏然事母孝家𨿽儒素甘旨常具爲學生所得廩米必以歸其母甞就試海虞忽心動亟歸母方遘危疾禱檿縣之神以求代疾良愈每至歲昊必焚香拜廟以答神貺於沈翁歡如父子沈氏所出天子時雍其二子時敍時升皆庶出比君之歿而沈翁撫卹之必均人以是賢沈翁而益知君之所以事翁者弟欽訓少時教育之爲之婚娶兄弟友愛無間言君丰儀峻整望之翛然旣聲譽遠出諸生上試常第一然不喜末俗剽竊之文而好講論世務遇事發憤有大節嘉定瀕海之縣然爲令者治行歷歷可紀其親賢樂善有宓子賤之風無不敬禮君就以咨問而得君之禆益爲多令遷去有復來守郡者猶思君致之賓館使其子從之遊人以爲守客饋以金君叱去之同捨生李照被誣君率諸生與禦史爭卒得白縣中有張烈婦爲賊所殺獄未明君至學官都講爲具析其所以縣乃取張氏小女奴問之其賊始得或怵以利害不動也海水溢沿海流漂數千家歲復大侵米價騰踴君爲泣請米賑之民以全活倭奴犯境君方計偕行至吳門聞警卽還言於大吏權假邳廬兵爲援賊薄城下君仗劍登陴親冒矢石一夕賊遶城三面鼓噪惟西南隅寂然君疑之卽躍馬以往見賊方自林樚中迆■﹝辶裏﹞出將濟河君命連弩射之賊惶駭走竟解圍去先是城中無儲君以縣邊海上賊必首犯請易漕糧以銀奏畱十萬之粟以是城久圍而民以無恐時狼欵兵被調城守君出私財厚撫其豪長人人得其歡心以備倉卒可指麾也君𨿽不用於世其所論議施設及於人則皆有位者之事也使世之君子如君之爲亦可以不曠於其官矣予與君同郡甞同爲諸生見君所爭李照事禦史與之反復問辧欲窮之以辭君抗首髙論辭气慷慨時諸生羣吏會者數千人皆竦聽嘆息予以爲使君生兩漢時其風節卽此可以顯名當世矣而世莫能識也君在京師予試南宮數見君常有戚然不樂之色予欲畱君語君時常與其客偕不果後予南還聞君撫州之除數遺書李瀚問其還信且曰道虔平生嶽嶽爲郡文學得無不可其意然往江湖間尋荊國象山艸廬邵庵之遺迹與諸生飲酒賦詩意气當益豪也瀚久不報而以訃音至可痛也已瀚與君交厚爲著其行狀予頗采次其語君平生所爲易說及詩文數十卷藏於家而欽訓示予以所答友人問疾書言夢中事尢奇怪銘曰

吁嗟唐君有秩其容爰來於京弗試其庸念不一釋以卒■﹝忄虫﹞■﹝忄虫﹞言夢陟皇風雨之從云景杳靄穆然寶宮日月光曜天暒星同濟濟翼翼虞廷百工卜人占之宜卿宜公胡以蘧然周也亦空凡今之人誰不顯融君無一命惟世之痌君則已矣寂寥新封滔滔大運曷旣其終

○太學生周君墓志銘

君姓周氏諱士淳字孺初世耕太倉司馬涇之上曾大父諱海皇贈刑部右侍郎大父諱文皇贈刑部右侍郎父諱廣仕至通議大夫南京刑部右侍郎侍郎微時始娶張淑人家甚貧常至乏絕淑人夜燃燈火紡績達旦以給食甞有客至爲買肉盡以供客君方孩抱索之而啼公食不下咽含哺佯入以哺君張淑人蚤世公會試北上攜君以行逆旅見者莫不憐之公淂子最早蓋年十六而生君故與共貧苦之日爲多方公爲禦史言事貶嶺海十餘年君與繼母夏淑人畱昆山日闋無儲外憂嚴父寄身蠻瘴內顧慈闈菽水之飬艱難尢甚及公位望通顯終不攺儒素之道仲弟士淹從莊渠先生遊君時時往從之聽其議論自幼傳公易學而於詩書左氏戴記亦能旁涉北遊太學三年告歸延同志之士閉門諷誦而巳嘉靖二十二年九月十八日卒年五十有四配徐孺人嫁時巳不逮其姑而事夏淑人孝謹公甞曰此吾共辛勤兒子婦也春秋已髙侍夏淑人暑月重衣汗浹執婦道甚恭甘旨不先獻不食夫亡時諸孤方童丱拊教之皆成人嘉靖三十五年十月十二日卒年六十有三子男二邦柱邦臬皆弟子員女三嫁朱景濂張鳳翼鄭志淸孫男三女一君之卒也以時日不利權厝以俟至是與徐孺人合祔新塘裏侍郎之兆在昆山尉遲村北嘉靖三十六年二月初八日也余甞讀侍郎所上疏當正徳中皇嗣未生天子不禦椒寢日在豹房西方喇嘛僧以妖術眩惑假子錢寧之徒貴振天下而山東羣盜流刼中原蔓延江漢間當是時天下諰諰然有不測之憂而升遐之日內外淸謐卒以啟中興之治者繄公等數十人能以直言昌於朝廷也余晚獲與其子仲季交得考論其世至是閱君之家狀推其平生艱難困苦之迹所以貽其後者至矣故論公卿家子弟如君者庶幾不墮其世云銘曰

直哉周公匡我武皇之死靡悔再斥窮荒孰共其荼宛宛公子依然素風厚祿止此敝化奢麗厥世云何告爾孫子其貽孔多

○南京車駕司員外郎張君墓志銘

君諱楙字子培其先出自郿伯宋之南遷由關中來徙居太湖包山後徙嘉定遂爲嘉定人曾祖墦祖鎧家世力田父沄歲貢入太學不肯祿仕教授鄕裏君少墮井中覺有神人扶舁之得不死天資絕出倫輩年二十舉南京鄕試考官以試題得罪盡罷是年所舉士後得旨入太學間一科乃得會試又六年始中進士授福淸知縣縣古東候官依阻山海徵召不時至君廉明仁恕豪右帖服符下爭趨無敢後者先是常熟陳君明近爲福淸民愛之蓋三年又得張君二君皆吳產閩人以爲美談甌寧李冢宰罷家居君獨不往謁李公憾以爲輕巳丁外艱服除李公復爲冢宰例起服官試吏部試已自持案出君獨不肯持畱一案於堂下李公以問堂吏知爲君益怒遂調孝丰孝丰鄣郡山地險惡數反以故置新縣君以徳懷柔之田有不均丈量以寬貧戶其豪相戒曰明府善政不可撓也礦賊數百人爲亂君檄止調外兵獨部署縣人捍禦賊皆散走時倭夷鈔兩浙州縣皆相效築新城樓櫓雉堞相望孝丰獨不肯曰縣皆山賊何以至柰何困吾民也縣中淸靜無事時時登天目山攀蘿緣磴躋其絕頂慨然賦詩有髙世遠舉之志升南京兵部職方司主事大司馬南昌張公器重之南京歲造馬快船畿輔及江西湖廣積逋料觧八千餘萬朝廷以空名敕降兵部兵部歲遣其屬公廉者上其名賫敕以往至是君以選行始至一郡卻饋遺於是兩省望風肅然無敢以私奉君君至則與其官長議所便惟恐傷民凡歷三十餘郡周行數千餘里觸冒毒暑還至巴陵而病歲已暮過家謁母時已升駕部員外郎欲移告不及而卒時嘉靖三十九年正月二十八日享年四十有三君嫡母李氏性嚴少所假借君奉其母邵氏與其配李氏事之甚謹財產悉以讓其弟葬其父族人許易墓地已治塋兆室屋而悔之君卽移他所無怨言有貧士與君舊識至孝丰謁入迎延上坐衣服垢穢人所不堪酌酒詩竟收日復資送之故所善馬思學殷子義以道義相重比君貴顯待之愈厚及卒兩家妻子皆爲流涕自楚還舟中蕭然獨有文書數簏未上兵部太倉兵備副使羆公來視其喪篋中有金二十餘兩財具棺斂而已嗚呼君可謂賢於人遠矣子元煥尙幼不能治喪弟楚奉太夫人之命葬於橫涇先塋之左以殷君所爲狀來請銘予故善君泣曰予何忍而不爲銘銘曰

關西逖祖世大梁名與伊洛道相望太湖山中蹔飛槍聿來東海著南翔蓄潛玄懿生鵉凰兩宰山縣如桐鄕尙書七兵使命將淸風颯颯吹瀟湘性資寬弘復淸彊仁孝藹然厚懿常生齡迫促志徒長皇天不佑喪厥良刻銘幽石固其藏悠悠千載餘芬芳

○陸允淸墓志銘

余初未識允淸前年允淸客授吾裏始見之而余性少出不能數至其館獨允淸門人丁允亨時時邀余過其家迎允淸與共飲一日允淸忽來見別去遂還東倉余方有中秋泛海之行舟過其城下欲訪之不果不數日還則允淸逝矣悲夫余不獲與允淸友也天下之學者莫不守國家之令式以求科舉然行之已二百年人益巧而法獘相與剽剝竊攘以壤爛熟軟之詞爲工而六經聖人之言眞土梗矣允淸之於經蓋學之而求其解於其中有所不能自得𨿽河洛考亭之說輒奮起而與之爭可謂能求得於其心者矣至於當世之務皆通解而言之悉有條理由此言之使允淸獲用其有所施豈遂同於今之人哉以允淸之不遇孰謂科舉之能得士也江南人多延允淸爲師允淸獨以師道自居𨿽其門人有貴者不肯少降其禮流倍之人以爲異而允淸行之自若人尢以此重之少貧奉二親與其世母女兄恩義甚篤日闋無儲未甞不怡然也性剛介而亦無矯亢之行故所至人皆愛敬死之日無不垂涕初允淸一日與余燕會慨然曰昔許靖有髙名蜀先主不欲用之法正以爲靖浮稱播海內君若不禮此人天下將以爲君不好士先主卒用靖爲司徒允淸意謂時不能興貴名士而競隆利勢也余謂丈夫得志則龍蛇不得志則蚯蚓當伏藏閉錮之日而覬有顯揚拔擢之榮必無幸矣君子遁世不見知而不悔可也允淸深以餘言爲然允淸名寰居海虞之橫涇後徙雙鳳又徒沙頭皆故海虞境今爲太倉州人而允淸又自言其先居尹山尹山在吳江縣云允淸卒年五十有一娶劉氏有二女長適楊道立其幼未許聘所著文集若干捲經書解若干捲老子莊子參同契注若干捲卒之後百有十一日葬於某鄕實嘉靖三十九年十二月某日允亨治師喪卹其家復爲之請銘銘曰

千尋干云匠石睨幽蘭無人含芳麗順化而往寧爲沴其志之存奚用世弟子徵詞勒玄碣

○趙汝淵墓志銘

宋熙陵九王子其八爲周恭肅王元儼恭肅王生定王允良定王生安康郡王宗絳安康郡王生南陽侯仲礦南陽侯生處州兵馬鈐轄士翮士翮始遷嚴陵士翮生保義郎不玷又自嚴陵徙浦江不玷生三觀使武經郎善近善近生武翼郎汝■﹝亻呂﹞汝■﹝亻呂﹞生崇傒自定王以後至崇傒始失其官爲士庶崇傒生必俊必俊生良仁始自浦江徙吳今長洲之金莊也良仁生友端友端生季永季永生同芳同芳生瓛瓛生四子濂潛深濱潛者汝淵諱也汝淵於兄弟次在二授室於昆山眞義裏朱氏汝淵年六十有六卒嘉靖四十二年十二月某日朱孺人年五十五卒嘉靖三十八年正月某日生子男一人世貞孫男四人和平和順和徳皆天最後生和敬孫女一人其葬以隆慶二年十二月某日墓在長洲之某鄕宋自靑城之難王子三千餘人盡爲北俘其散處四方僅僅有存者若周王之後以詩書世其家故譜系頗可考其在長洲同魯其賢者也同魯於汝淵爲再從父汝淵夫婦孝敬修士人之行世貞方將以進士起其家世貞於予先妻魏氏內外兄弟也故屬予銘銘曰

宋失維城宗淪於朔哀哉重昏鼎折覆餗不仁之殃迨其九族存者孑遺逃竇而延惟恭肅王當世稱賢宜其孫子百葉以傳宜君宜王今爲士庶亦修於家魚菽以祭曷以銘之不媿其世

○張孺人墓志銘

孺人姓張氏太學生陸子徵之妻武唐令本枝之母世爲長洲人始尙醫張公與子徵父如隱公皆出贅居祥符裏以故張公以女予子徵子徵名煥與其弟燦子潛兄弟皆有名吳中子潛進士髙第入翰林爲給事中而子徵久不第子徵爲人愽雅善著書好遊名山水意興所到獨自往來不孰何家事家事一任孺人孺人亦以爲治生纖嗇非丈夫所宜與知也至於教子孺人亦躬自督責以故子徵得以遊閒而諸子學皆有成子潛給事中言事被謫都勻而其孺人又病死母胡夫人春秋髙每念其仲子得罪朝廷竄萬里外孺人獨共飬時以溫言慰解之胡年人乃喜孺人初爲家甚纖及本枝中鄕舉仲季二子並遊太學乃喟然嘆曰三子俱長吾今可以無事事矣遂爲之析生獨居一室日惟焚香禮佛又好觀北史遺文隋朝故事諸稗官小說家數爲諸子言之本枝迎飬之官孺人一日下堂躓傷其左足而病病良愈二子迎歸爲壽尋以他病遂不起元年甲子之二月某日也年八十有一子男三長卽本枝次培枝翹枝皆太學生女天適刑部主事查懋光孫男四某某女四曾孫男女四陸氏自冢宰公最貴其族多著朝籍其後出子徵兄弟而本枝爲吏以循良稱其聞喪而還也吳興人惜之某與本枝同年又同官以是年之九月某日葬孺人於貞山故奉子徵之命來請銘銘曰

陸於長洲厥世遠矣冢卿之興綦貴而圯黃門績文爲時宗工太學愽雅允宜其兄惟是名族宜有令母令母頎頎徳音則有當其治生束之若急及有代人脫焉如釋來遊武康象服裶裶觀子循政式遄其歸順化委蛇八十一終勒詞玄石以詒無窮

○汝南周君墓志銘

君以嘉靖某年月日卒先是其子詩試禮部下第還會大司成奏言監學法久壞天下士云會京師一旦不爲有司所錄往往去居家自便六館幾空非所以爲大平之觀乞下所在長吏惇遣至京修捨法以幾化成之效有不如詔者罪之制曰可於是詩在南雍間歲不歸不見君之歿君歿又不以疾可痛也君之配先丈年卒詩與其弟諫訓謨啟攢與君合葬於縣郭外小虞浦之原請銘於余泣且言曰先人少遭閔凶孤露無依寄於吾外家與先妣誓志自立從裏師學無所成爲農賈又不能就巳而入縣書獄詩時爲童子縣令見其文而愛之以是待吾先人不與他從事比然其教子不爲一切優遊而巳先妣獨嚴迫不少假貸嘗曰吾爲生良苦汝宜自勉吾見某某皆以貧賤發迹汝能自立無忘吾言先妣尋卒先人井臼之事身自爲之前此不問也蓋不欲使兒輩與聞懼用志之分詩所與遊者年皆與先人若先人益和光如巳友蓋遊吾父子間者歡然無間也念吾祖之蚤歿每祭輒潸然淚下嘆處世之難不敢少自宴逸比詩獲舉於鄕始用自適而詩方卒業太學待試於禮部幾斗升之祿而天之降割遂至於此自念家故微先君先妣勤一生之力俾有田廬使詩兄弟得專志於學視前世以孤童自奮者不及詩遠矣而不一日養尢可痛也願夫子賜之銘按其友沈孝狀云云詩語良然君諱寰字民服年四十有九孺人姓金氏年三十有八葬以甲子正月日也嗚呼人子之痛何有窮乎余聞君爲從事時巡撫都禦史嘗捕人誤以同姓名系南京司寇獄論死其父老矣且無子訴於縣君爲言縣令郎日上狀白其冤取其人還其所全活人類是稽之於古後當有與者是爲銘

○抑齋先生夏君墓志銘

君諱集字思成曾祖諱■﹝日上永下﹞太常寺卿祖諱鉞承事郎父諱景淸太學生太常公以善書受知長陵在內閣三十餘年文雅風流稱於當世其子孫富貴多綺紈之習君生時夏氏猶盛其後中微君獨守寒素爲諸生兄弟有爭產訟官訊其狀判歸君君曰兄弟以爭而吾獨何忍饗之固辭不受禦史試髙等當補廩忽遘疾曰吾病不能事事何可虛受學官廩米耶遂以病告使其次補之姊寡撫教其甥盛化化後成立爲縣學生聚徒數百人鄕裏稱君之髙誼君屢試不第卽移病不出扁所居曰抑抑齋學者稱爲抑齋先生君少以多病遂精醫理爲人診治不責其謝貧者至遺以菜米人以故多懷之太常公賜墓至今百餘年宰木森然君率子弟歲時封宜之以無傾圯某祖毋承事之女而君之姑也世父及先人與君爲親中表兄弟某少爲學生猶及見其皆在學宮相隨鴈行逡逡然可以見盛世長者之風先人長君五年皆以是年卒悲夫世愈囂競而前輩遠矣君卒嘉靖壬戌正月庚子也年七十有三配王氏應城縣知縣永之孫女有慈儉之徳後君四年八月丙子卒年七十有八以隆慶庚午十二月甲寅葬祖瑩之右王孺人祔子男三紹貞從吾從昌皆學生女五孫男七孫女六曾孫男三族子禴狀君行事而請某銘銘曰

百里之縣公卿代有富貴而文夏公最久生是名家尙有典刑佩服儒者誦法六經於維夏公帝錫之墳陪以四世稱其後昆

○樂淸丞沈君墓志銘﹝並序﹞

嘉靖十年朝議以州縣歲貢循年資非祖宗制法意敕天下學校掄其才者而沈君在選久之貢法復變用事者稍抑之君方試吏部廡下風揚捲爲墨所污試遂殿得樂淸丞以去踰年卒於官舍子衍慶等歸其喪權厝焉後六年祔於天平山祖塋而請銘於予予生後君然嘗同在學宮會食博士堂中貢法行予亦與其選時東南之美咸在畱都日夕聚白下君居其間言若不能出口酒酣怡怡然人多樂與之遊君在吏部予亦試春官方聚邸捨中聞選榜出在坐者皆嘆息以爲君屈君歸治裝予又送之於家在城西絕岸間方令工制新衣衣以出拜視其色了不以官爲意也今因其子之請蓋間五六年淒然如復見君矣君諱大梁字景和別號卓齋其先居吳縣竹橋又由陽羨轉徙昆山髙祖方贈大理寺評事曾祖魯祖存城武縣知縣父濤君爲人孝友同母兄大楠三爲二千石不忍其母萬里就飬自以菽水之奉大夫人安焉事其寡姊終身不怠於其妻不以其病失夫婦之歡爲攝令賑歲饑禦漳寇罷衙前支應有稱於溫人君生於弘治八年正月二十七日卒於嘉靖二十五年三月十六日春秋五十有二妻胡氏繼王氏側室盧氏子男七人女一人孫男三人沈氏世宦而君又多男子以才雋稱當有以大君之家者銘曰紉薜荔兮時所棄也絆騏驥兮行不至也人之恚兮巳施施承累累兮有以遺之

歸先生文集卷之二十一

●歸先生文集卷之二十二

吳郡歸有光著

門人王執禮校

墓志銘二

◆墓志銘二

周孺亨墓志銘

王府君墓志銘

王邦獻墓志銘

建安縣尹沈君墓志銘

朱隱君墓志銘

馮會東墓志銘

葉母墓志銘

陳處士妻王氏墓志銘

太學生陳君妻郭氏孺人墓志銘

顧孺人墓志銘

鄭君漢卿壽藏銘

中奉大夫江西右布政使致仕雍裏顧公權厝志﹝並銘﹞

亡兒■﹝曾羽﹞孫壙志

○周孺亨墓志銘

昔孔子修明六經及與門人問答論語之說無非教人全其性命之理以治其君臣父子兄弟夫婦朋友之際是其所以爲道也孔子旣沒天下爲道術者雜出學者馳騖以趨世主之所好孟子修其說以明於世顧其流益浸滛而不可止自人生服食器用以至於經綸天下之業無一出於道蓋歷千有餘年世與道離而爲二宋之君子始以明道爲已任以至於今其後出者相望然非有名位不足以爲倡旣有名位以爲倡非獨其志義篤信之士從而和之𨿽所謂榮祿之士慕髙名者亦紛紛焉求入而附之矣至要之於其久倡者旣沒和者隨息所謂慕髙名者澌然盡矣惟獨其志義篤信之士久而不變也若余友孺亨豈非其人哉莊渠魏先生於正徳嘉靖之間以明道爲巳任是時海內慕從者不少後二十餘年能自名其師者幾於無人孺亨篤信之如一日不幸不用於世世亦不知其人其所以飭躬厲行修其孝友忠信於家至於沒身而巳者此所以爲先生之徒者也孺亨姓周氏諱士淹字孺亨世爲太倉人父諱廣南京刑部右侍郎其上祖考皆隱不仕以刑部公追封如其官孺亨嘉靖十六年舉於鄕試禮部輒不第初刑部公爲禦史上書武宗忤佞幸再貶竹寨驛丞孺亨年十三隨居沅湘間巳奮志於學三年還適先生退居星溪之上遂從之遊日端拱不妄發一語或謂刑部公宜飭其子勿爲道學公曰天下大重任令兒自負荷君何以云云先生之學始得之餘幹胡敬齋大要以主靜爲功葆合沖和蓄極而發甞謂上天之載夥聲無臭惟潛龍爲近之而與同時講道者論終不相合是時天下尢尊陽明𨿽荊溪唐以徳始事先生後復向王氏學惟孺亨稱其師說終不變余少爲先生家婿獲聞緒言顧迷謬無所得而先生晚年屬望之意特惓惓焉先生之沒余獨於孺亨心師之甞質以所見其不合者十二三後讎定先生遺書孺亨之指發爲多嘉靖四十一年與孺亨同計偕北上行過徐沛至胡陵孺亨病還餘愴然有顧影無儔之嘆孺亨竟不及家而卒是歲二月三日也年五十有九其弟士洵以其明年九月九日葬尉遲村刑部公之墓夫人毛氏先卒孺亨請余爲銘未及葬及是以毛夫人祔夫人無子以弟士洵之子邦模爲嗣銘曰

道之窮也世莫以庸匪窮於其躬其又奚恫

○王府君墓志銘

王氏河南安陽人元季有諱安貞者知昆山州始爲昆山人君諱可能字體中大父封永康知縣諱詁父雲南右布政使諱秩君其四第子也雲南公兵備江西搗華林大帽諸山賊有功寧王心憚之深相結納甞呼公幼子入抱置膝上許以郡主妻之公遜辭以免其後邀君爲宴張樂陳百戲君時年十五六美姿容王欲得君壻甚君佯爲不諭其旨謝歸故不及於禍人以是多君之識公旣歿君以縣學生遇例告入太學忤禦史輒卽棄去乃益勤苦持先人門戶裏捨時節慶弔往還未甞失禮構屋婁江上堂宇奕然其纖嗇言治生者不及也比更變故日侵削家凡五徙而意气自若性好佳山水歲載妻子入越遊西湖初伯兄事生產每咨君必盡其計劃其季遊間喜賓客君常參與歡宴於兩兄間皆得其心而鶺鴒急難死喪之義尢備平生不媕阿隨人是非尢能容人之過人有火其田廬者吏收寘法竟爲乞免常語公居官時事抵掌激昂蓋其中有自負者惜不用於世無所見之嘉靖四十二年七月壬辰卒得夫六十有七娶金氏子男六人執玊先卒執璋執壁皆學生金孺人出執瓚執瑁執琮諸姬出執瓚先卒女二人適縣學生朱應望陸尊道孫男四紹堯紹舜紹禹紹文孫女三人以其年十二月癸酉葬縣東南之蔡巷金孺人祔君旣病命其子屬其從子執禮曰吾見世之爲銘志者率以美行餙其人顧亦何當而使死者長愧於地下惟歸子文質幾得其實吾死汝爲狀必請之銘可無憾銘曰

維昔王公仕官有聲秉憲揚楚實庀其兵硩山流寇辭婚逆王天子嘉之命殿於滇功庸方載不永其年公實有子而賞不延負其才用終死丘園書此玄石俟後之賢

○王邦獻墓志銘

王君以嘉靖二十三年八月四日卒享年六十有八其明年十二月七日權厝於度城之先塋而以某年某月日葬予於王氏有姻好其孤繼忠又予友也來請銘予辭不獲乃敍而銘之敍曰君姓王氏諱塘字邦獻其先居昆山之澱山湖二百餘年矣有壽峯者元季兵亂播流六合吳平之後復返其居壽峯生福源福源生子昭子昭生安安生瓛瓛生鄕進士鑑鑑生璋君之考也初進士君拓落有大志生平以經世自許甞大書忠孝二字於堂居故王氏忠孝堂鄕裏至今傳稱之進士君一上春官以病卒於京邸君弱冠補愽士弟子巳自感慨思繼其祖之志正徳嘉靖之間東南之民困於糧役減耗盡矣自儒者皆自執役君一任其僮奴至於不自給終不以此廢學凡六試於南都而卒不第君少有筋骨之疾晚而加劇年且六十矣從諸生謁禦史跰■﹝鮮﹞行也眾庭拜獨伏地不起禦史使兩生挾以行然其气不爲衰止久之而後謝去則時時視其祖壁間書泫然流涕嗚呼上之所欲以求於下者忠孝而已而未必得也下之所欲以事其上者忠孝而巳而未必遇也王氏在沮澤之間父子祖孫以此相命至於白首不遂闇闇以沒世可悲也巳君爲人仁恕多所施於人或負之而不以爲懟其形病而貌甚和予與之處可謂有意乎其爲人者也君母沈氏城武知縣存之女娶任氏無子同母弟杲生二子繼忠繼孝君撫教之如一而以繼忠爲嗣繼忠娶張氏生二孫文昌文光初進士君用詩舉君治易而二子今以春秋爲愽士弟子銘曰

牧之良奧生■﹝牜羊﹞田之頻宎生鶉維忠與孝後有憑三世儒書今其興

○建安縣尹沈君墓志銘

君姓沈氏諱壁字惟拱自號如川曾大父諱昱大父諱朴考諱壽中弘治八年南京鄕試栽仕卒君年二十餘中正徳二年南京鄕試遂父子相繼以易學名君之試也同考官得其捲以爲絕出持以示他教官會持捲者坐口語所取捲悉落第君捲獨在他教官所以故得薦於是試禮部者四乃就鄱陽教諭未上以母喪攺建昌之南丰南豊學者得君之條教爭自奮勵起爲進士蓋南丰曠三十年無登進士者矣久之升建安知縣君爲人伉直所事大吏以爲儒官多假借之及爲縣見趨走庭謁上下候伺顏色自以爲不能欲謝去上官由是知其人也卒彊畱之楊文敏公之族籍累世貴顯撓吏治前令莫能誰何君一繩以法豪右皆帖帖汀漳饑布政司檄州縣市糴轉輸之君曰民旦暮且死必得米是索之枯魚之肆也第解銀而米商隨之矣卽解銀米商果隨之它縣糴者皆不及事其不逆上官意求便於民多如此也禦史行縣未至十里所停舟欲拷掠人索獄且不得方盛怒同官皆絫息君抗言曰卽至治所而不得則令罪也柰何責之中塗且此亦非栲訊之地禦史卒自媿屈曰令言乃是也無何禦史來守蘇州語其屬曰沈建安非汝嘉定人乎汝曹皆學此人不患不爲良吏也三載將入覲過家遂畱不往監司方列狀薦之聞而嘆曰咄咄沈君負我矣君少孤與寡母幼弟妹相依倚煢然也旣得舉家益貧太孺人春秋髙之鄱陽爲祿飬而前教諭未滿君方待次太孺人客死竟不得祿飬還又遇盜掠之湖中幾不免及爲吏尢淸苦終以不屑意而歸蓋生平備歷艱辛而其志意不少屈云君卒於嘉靖二十六年二月二日其葬以眀年十二月一日春秋六十有七先孺人袁氏生三男升晉泰升晉皆蚤世後孺人李氏生三男鈺金銓鈺庠生女四適左恕鄭與﹖心庠生張激王楩孫男四學禮應麒學詩庠生學易女三曾孫男二銓曰吾先人宦不遂其所存有以異於人不可以不傳以其友李昭所爲狀來請銘銘曰

靡靡而趨謂之捷也孑孑而居謂之拙也亦有不然以直爲說也彼逆與順猶一吷也噫惟項涇之原有古君子之墳

○朱隱君墓志銘

君諱珽字朝貴蘇州嘉定人世居守信鄕蒲華裏考諱錦祖考諱毓曾祖考諱惠元始姓趙氏中冒陳氏而贅於朱趙湮微不可考朱母之子繁衍遂爲朱氏今蒲華里人皆稱爲橋內朱家云君生而英邁年八九歲裏中豪來過衣服都甚家具酒饌延之盡敬豪益倨君瞋目直視語祖母曰是人何爲者也持杖罵且逐之豪遽起出曰健兒可畏也甞以事謁龔尙書應對慷慨尙書曰惜子居田舍若爲士作能吏矣忽一日棄耒入郭中問儒生學弱冠選爲社師吉月令召諸社師試時君詩令常獨稱善代父徭之京師道塗所經輒籍記得進士錄展不置曰設吾有子當使爲此輩人時子用賓未生朼甞以財推讓其弟而性好賙卹人遂不能自給日取古詩吟詠怡然自適晚得子慈愛之尢至性不忍睚眥之怨至老乃益寬和絕不與人校寄傲艸野間不至城市者二十餘年年幾七十子用賓登鄕進士錄主長第其文最髙學者傳誦之卒償君所願云君配李氏繼嚴氏孫氏子男二人長卽用賓嚴氏出友恭尙幼女三人王頊陸萱吳中英壻也余與用賓數於京師相見嘉靖四十一年同自南宮下第還君長余先人一年先人以四月謝世而君以五月三日實與用賓同此終天之痛兩人相聞皆悲慟也用賓以明年十月某日葬君於漕濱之原蒲華塘之右使其門人進士陳應臺具狀因同年進士秦沾丁允亨來請銘吾先人尙在殯何忍爲君銘而義不可辭銘曰

性婞直兮不能■﹝茓上允下﹞也躬艸萊兮�墳典也苦爲義兮自屯蹇也有嗣人兮能振搴也逃閒野兮老閉楗也惟命之逢亦未顯也在君之後終獲戩也吾爲斯銘石可篆也

○馮會東墓志銘

會東居昆山之安亭好吟詩往來吳淞江上濱江有禪寺會東時時獨坐古桂下吟不輟人多笑之會東常以客授自給一日過上海陸文裕公時五月有朱橘垂顆公忻然曰聞馮雪竹久矣請爲賦詩會東卽口占語逼唐人公大稱賞之雪竹者會東別字也會東性瀟灑好遊觀山水而力不能有士人遊者顧挾會東以爲重頗遊吳越諸山及匡廬武夷至輒有詩以傳久之病目不出文裕公子思禹以江上別業贈會東會東父子力耕其間後日本寇掠會東乃走上海城中潘錄事爲分宅居之海邑士大夫自文裕公所賞固已奇會東及是爭迎延之然會東以目病辭不出張都禦史邀爲社會會東一造其門謝之而巳秀州俗文雅愛士自會稽楊廉夫天臺陶九成勝國時僑居甚樂其風土會東見重海邑蓋其遺風也嘉靖四十三年十二月某日卒年七十有九娶唐氏子男六適遷遂逵述遜今惟遷遂存女嫁黃良輔亦前死遷遂皆有詩名會東臨終屬遷曰吾死必乞歸君銘吾暮以余素與善又余妻王孺人與會東母兄弟也遷使人之京師因陸都事來請銘蓋以某年月日葬某地會東往時所自營壙也銘曰

詩人之作匪以詞豪性靈所出其道亦髙古之至人全徳葆眞蓬累而行捲殼而處必得其類於是焉止江水沄沄有餘淸�後或識之會東之墳

○葉母墓志銘

葉裕居太湖洞庭山中泛湖徒步行二百里從余遊然又不常畱數往來江海間所至語合意卽止數日飲酒髙歌甚歡卽又去江海間人皆以爲狂生然與餘言其母未甞不嗚咽流涕也嘉靖三十二年五月十三日母卒且葬來請銘悲不能自止予未及爲銘會有倭奴之難裕亦去三年不復見予念裕平生好遊連年兵亂道途之梗存亡殆不可知一日忽復至則又請其母之銘悲泣如故蓋江海間以爲狂生而不知其於孝誠如此也洞庭人山居僅僅吳僅之一鄕然好爲賈往往天下所至賈多有洞庭人至其於父母妻子之歡猶人也而裕母其所遭異是獨煢煢以終其身裕年逾四十尙未有室家凡生人之所宣有者皆無之裕自言初生時祖母旦夕詛咒拜其祖之主而字之曰葉士眞何不以兒去母患之寄之外氏時葉氏居在澄灣其外家在湖沙灣東西相望天裏所外母抱裕倚門望西山夕煙縷起裕思母黯然淚下裕每道此尢悲也母姓陸氏卒時年六十五裕後娶沈氏生子一人予憐其意而爲之銘曰

五湖洞庭於是焉死於是焉生我爲是銘可慰幽靈其尙何恨

○陳處士妻王氏墓志銘

孺人姓王氏陳處士諱可樂之妻父諱士髙以歲貢入太學三娶無子元配某氏生女子子一人故處士受室成禮於壓氏之廟太學君落魄不事生業家徒壁立獨喜飲酒孺人治女紅以資其費卽賓至酒醴羞膳無不得所欲太學君卒乃歸於陳未幾處士病瘵生一子周歲矣且死顧謂孺人曰伯兄無子可以兒與之孺人曰養老字孤吾事也因泣下截髮以自誓時庚午之歲大侵道殣相望孺人抱一歲兒哭其夫且汲飪以承迎二親甚艱難也卒以孝養終二親之世而喪葬之命其子事其兄公如夫之教內外相依倚爲命以迄於有成居無一畝之宮在闤闠中人罕見其面尼媼往來富貴家與婦人交雜膜唄尢數從寡婦人遊孺人一切謝絕之晚年目蝸睆朦朦然甚不自得醫至卻之曰吾手不能與人診視也蓋年二十四而喪處士六十有二而卒時嘉靖二十六年十二月十一日也於是嫠居幾四十年矣初處士之曾祖諱翊中乙榜進士授膠州學正歷應山壓府教授甞爲會試同考官昆山之士以易學登第自應山君始家世讀書淸貧節行尢可慕尙也孺人子一人唐縣學生孫二人王道縣學生次王政葬以嘉靖二十九年十二月十七日在白馬涇隨字圩之新塋其辭曰

二儀奠極自初有民陰陽配耦男女貞行聖人因之秩爲典常法則天地垂象咸恆王道淩遲關睢剌興鄭衛靡靡禮俗以傾會齊於禚天宇晦暝孰知千載是心猶明懿矣淑婉居然性靈爭芬昧谷競節髙冥有赫管彤於昭汗淸子政作傳元凱翼經無微不顯靡幽不呈鐫辭於石以繼前人

○太學生陳君妻郭氏孺人墓志銘

孺人姓郭氏長洲人封鴻臚寺丞諱某之曾孫處士諱某之孫太學生諱受益之子歸陳氏工部都水司郎中諱天貴之子婦太學生大雅之妻也年四十有四以嘉靖三十四年七月二十九日卒太學君爲治葬事遣其子良謨來請銘初孺人始歸陳氏太學日遊庠捨不能治生產幾無以自贍孺人父母家在吳淞江上田肥美歲多收爲捐嫁時衣被財物買田廬每歲之冬卽往收獲苦寒迨春而面甞皸瘃凡賓祭補絕饎爨一任其勞苦時節縮而用其仂纖麗之服珍華之餙屏去不禦親黨有邀爲宴會者曰飲酒非婦人事輒謝之辛勤二十餘年家用可以給而夫君以年貲貢入太學滿次謁選當爲州縣官不日有祿養而教育其子爲進士業亦旣有成矣一旦構危疾自知其不起爲其子女從容敍述生平言始爲婦以至於今其勤勞如此若操舟渡江舟中之人僅巳登岸而操舟者沒焉因唏噓不自已家人度爲櫬湏若干直孺人聞之卽曰吾不湏此木當若干直可也又曰吾生自謂盡瘁於爾家然不欲費但得片石求能文者志吾墓足矣予聞而傷之孺人以女子有志於名後世夫豈爲區區之名卽其平生之志有不容沒沒者予讀谷風之詩蓋夫婦之變也其稱所以爲其夫者曰就其深矣方之舟之就其淺矣泳之遊之何有何無黽勉求之至於旨畜以禦冬甚微細者亦自言之亹亹不厭千載而下可以見爲人婦者之心也其亦可悲也巳孺人生子男二人良謨長洲縣學生良策尙幼女子一人適李春陽吳縣學生孫男女二人其葬在武丘鄕卒之明年正月二十四日也銘曰

郭世巨族居�方裏大臚貤封亦以貴起來嬪陳宗實相厥美致其畜藏勤毖自喜悲彼褕衣不能爲婢一世之志迫於短晷不承其享貽後之祉

○顧孺人墓志銘

嘉靖二十七年沈君子善喪其配顧孺人又明年舉進士官鄱陽孺人尙在殯尋以中憲之喪還家明年治葬事以孺人祔於昆山縣橫塘祖塋之次寔三十二年某月日也子善先期來請銘其子堯兪從予遊每念其母輒流涕曰吾母賢非夫子其誰宜銘嗟夫富貴壽天非所以論賢者而賢者之志不在於此然世恆以是爲幸不幸相與爲悲喜亦夫人之情哉沈氏世以詩書名家中憲趾美前武三爲二千石而孺人之考給事兄弟起海上一時同官黃門並貴顯矣孺人托於兩家得子善以爲之壻孰不爲喜然孺人未及笄屬給事捐館捨哭泣悲哀幾不能以生後每追慕顧念有終身之悲而子善爲諸生悒悒不得意孺人與共勞苦有雞鳴警戒之志及遊兩京太學遂魁畿甸多士又再試不利比及第孺人幾及見之而先以死蓋富貴壽殀之數𨿽父子夫婦不能相及者此其所以可悲也孺人生而敏慧數歲爲給事制小冠給事喜爲冠以出見客常以格言教訓孺人輒能記其後每稱以朂其子爲人凝重在父母側不問不言或竟日無一言𨿽中憲嚴憚之君所交遊以文字學業相過從卽喜具食飲令盡歡苟非其人𨿽林材茗不時至也見其子夜讀書輒紡績與共燈火用勸率之事祖姑太宜人尢孝敬中憲之官太宜人老不能行甞謂中憲有賢孫婦卽汝面汝目在吾眼前矣其賢如此蓋子善宦學之助爲多焉給事諱濟官刑科給事中憲諱大楠官至惠州府知府子善名紹慶今爲鄱陽縣知縣孺人生於正徳四年七月十四日得年四十男子子二人堯兪堯典女子子二人壻王炳衡王伯稠後出女子子一人妾出男子子二人堯欽堯文昔雍門子以哭見孟甞君孟甞君爲之增欷嗚唈流涕不能自止予銘孺人蓋有傷心者銘曰

嗟夫人之婉好宜其壽考胡遽以殀其行獨而不祿嗟夫造物者區區以此爲仇夫孰能知其由

○鄭君漢卿壽藏銘

鄭君漢卿年五十九爲壽藏請予書其家世生年月日而銘之蘧伯玊行年六十而六十化未知今之所謂是之非五十九非也漢卿寧以今之五十九之是耶蜚廉爲紂石槨北方桓司馬爲石槨君子譏之趙大僕司空表聖之徒皆預爲壽藏後世以爲達若以爲在上爲烏鳶食在下爲螻蟻食則二子亦取譏於世矣蓋有不可以一而論者羊叔子登峴山而嘆杜元凱自書其功於二石一豎峴山之上一沈漢水之淵二子豈爲身後之名而登髙顧盻周覽百世之後嘆生人之速化其意遠矣予少聞長老言吾鄕先達之髙致天下太平士大夫棄官家居以詩書文藝爲樂吾外髙祖太常夏公與漢卿之祖剗庵先生生時皆有壽藏數十年來前輩風流邈不可復見也鄭漢卿其有意慕其祖之爲者與漢卿名吉字漢卿又自號怡山其先汴人宋華元居中之後南渡始家於昆山祖諱文康正統戊戌進士乞恩歸飬遂不復仕鄕裏髙之所謂介庵者也父諱暠成化戊子舉人遙授吉水縣丞漢卿生弘治辛亥某月某日娶某氏生女某嫁顧光裕側室某氏生子某某予爲漢卿書如此蓋予知其意欲有所述而又不自言予亦莫得而論也鄭氏世傳帶下醫有神驗其家甚有方書漢卿尢能變而通之多所全活然予問其治狀亦不言也曰活人自是醫者之事且吾亦不知人之所以活元凱非爲區區一時之功吾何敢蘄爲後世之太倉公邪壽藏在圓明村某字圩之原爲三宂以十月日初度之辰封之寔嘉靖二十八年銘曰

天地擴擴日月循行星辰粲列萬物畢形孰謂之有目明則眀孰謂之無目冥則冥以死爲凥以生爲脊猗與鄭君古之達識嘯歌髙堂樂飲玄室我爲銘文刻於貞石

○中奉大夫江西右布政使致仕雍裏顧公權厝志﹝並銘﹞

公諱夢圭字武祥世居昆山之雍裏故以爲號髙祖違良曾祖諱恂皆以文康公貴贈光祿大夫柱國少保兼太子太傅禮部尙書武英殿大學士祖諱宜之封山西道監察禦史文康公之兄也父諱潛監察禦史馬湖府知府進封中憲大夫顧氏自中憲始登進士文康公位至臺輔而公父子仍世登科貴顯於時公始入仕年尙少授刑部浙江司主事攺南京吏部稽勛司主事遷驗封司郎中會詔下求言公上疏言六事皆時政之要而罷去中官鎭守當世施行焉髙陵呂仲木吉水鄒謙之皆海內名流同在郎署一日會飲呂公擷梅花謂公曰武祥如此花矣其見推重如此甞與呂公泛舟淸溪公亦忻然自以爲得焉擢廣東布政司參議行部至遂溪道暍縣令跪獻茶瓜公知令貪不受竟劾去之海北有平江靑鶯楊梅樂民四珠池詔書督采甚急公上疏言海面珠池先朝率十五六年或十年一采始得美珠邇者三年再采珠已耗竭蓋珠蚌之生息甚難采愈數得珠愈少非積久不能美碩繁夥也每采當用舟筏兵夫萬計往來海中因以爲盜近年劇賊黃山秀蓋起於珠池也蝥戶觸犯瘴霧鮏气輒死尢可憫念海北項罹饑荒雕瘁尢甚勞役不止將岡他虞非國家之福也乞敕停罷飬寶源以寬民力疏入文康公見之愕曰柰何爲此驚人事耶下部寢不覆奏而二郡卒買珠以充貢陶都禦史諧議剿西山傜空其地塡以新民引韓襄毅公故事爲比公力言傜不宜盡殺且新民畏其吞噬而土兵厭傜山之荒落必不可居韓公於廉州流賊殘破之餘召新民塡其空而廉地皆平原非今比也陶公卒從公言尋遷江西左參議丁外艱服除升山東按察司副使攺提學河南訓士先以行義作諭髙才生文汴人稱之會郊廟覃恩進階中憲大夫是年天子駕之安陸道河南一省官盡出迎而公處守有詔宗室惟親王朝行在所公榜詔旨於省門宗王以下視常加斂戢焉升福建布政司左參門政閩多山峻嶺公觸冒炎霧行部千餘里寇掠連江自浙入壽寧壽寧萬山起伏如波濤官兵至賊散藏人家欻然無迹兵去復出公至訊得所匿盡捕之其冬復有浙賊自車嶺入松溪刼崇安建陽公至建寧又得土賊賊於是始平太庠閩人以爲囊橐賊以故縱公蓋得其要非徒兵力所能竟云擢本省按察使升江西右布政使行至建寧病作上疏懇乞致仕得兪旨公在閩持憲無所撓而髙禦史刻深州縣官被按問無免者朝論罪之髙知公已去遂欲劾公以自觧奏寢不報而髙竟坐貶公爲人惇重言不能出口所至闔戶讀書絕無他好而自奉如寒素孝友恭遜鄕人稱其厚徳公在汴文康公方柄用人皆擬其峻擢及閩藩之命莫不嘆息謂公不扳家勢以升也然以年少登科愛嗜文學宜在淸華之地而久滯外省非其所樂甞語所親曰北河棹舩者邪許之聲曰腰彎折此今人以諭兩司官者也其不能無望如此𨿽位崇嶽牧以彊年解組優遊林麓有子又皆才俊能紹其業人望之以爲不可及然竟默默不自得以亡嗚呼世之能成其志者蓋少矣其所遭際何可一槪而論也如公者豈不悲哉公卒於嘉靖三十七年十二月二十三日年五十有九配皇甫氏封恭人子男二允默允燾女一許聘李延實孫男女四以歲之不利權厝於中憲公之域在縣北之巴城嘉靖三十九年九月三日也銘曰

巴湖灝灝東奠髙原蕭森古木哲人藏焉爰卜山龍穿中有戾聿來從之金井浮竁考事撰詞識其日月悲則有餘匪言能發竢於再卜惟龜墨食徵文列位昭垂穹石

○亡兒■﹝曾羽﹞孫壙志

嗚呼餘生七年先妣爲聘定先妻而以吾姊與王氏天年而先妣棄余余晚婚初舉吾女每談先妣時事輒夫婦相對泣又三年生吾兒先妻時已病然甚喜呼女婢抱以見舅氏臨死之夕數言二元時時戟二指以示余可痛也蓋吾祖始有曾孫故其母字之曰曾孫余重念其母言又以曾孫不可以爲諱故名■﹝曾羽﹞孫云時吾兒生甫三月日夜望其長成至於今十有六年見吾兒丰神秀異巳能讀父之書常自喜先妻爲不死矣而先妣晚年之志先妻垂絕之言可以少慰也不意余之不慈不孝延禍於吾兒使吾祖吾父垂白哭吾兒也吾兒之亡家人無大小哭盡哀今母之黨皆哭之愈於親甥其與之遊者相聚而哭其性仁孝見父母若諸母尙有乳哺之色慈愛於人多大人長者之言故其死莫不哀始余憐吾兒不甚督課�或以爲言余獨自念如吾兒當自不待督課也甞試之三史卽能自解諸生來問學者余少出令兒口傳往往如所言或入自外舍輒就幾旁展捲視所讀何書餘閒居無事學著書每一篇成卽持去忻然朗誦與之言世俗之事不屑也一日余與學者說書退食方念諸子天寒日已西尙未午飧使人視之則兒已白母爲具食矣洞庭有來學者貧甚余館之兒時造其室視食飲殷勤慰藉其人爲之感泣余與妻兄市宅宜已讎而求不已兒每從容言舅捨大宅而居小宅可念吾父終當卹之他勿論也余誤笞一人兒前力爭之餘初不省而後悔笞者聞兒死爲之大哭

余窮於世久矣方圖閉門教兒子兒能觧吾意對之口不言而心自喜獨以此自娛而天又奪之如此余亦何辜於天耶歲之十二月餘病畏寒不能蚤起日令兒在臥榻前誦離騷音聲瑯然猶在吾耳也會外氏之喪兒有目疾不欲行彊之而後行蓋以已酉往甲子死也方至外氏姿容粲然見者嘆異生平素彊壯無疾也孰意出門之時姊弟相攜笑言滿前歸來之時悲哭相向倏然獨不見吾兒也前死二日余往視之兒見余夜坐猶曰大人不任勞勿以吾故不睡也曰吾母勿哭我吾母羸弱今三哭我矣又數言亟攜我還家余謂汝病不可動卽顰蹙甚苦蓋不聽兒言欲以望兒之生也死於外氏非其志也嗚呼孰無父母妻子余方孺慕天奪吾母知有室家而余妻死吾兒幾成矣而又亡天之毒於余何其痛耶吾兒之孝友聰明與其命相皆不當死三月而喪母十六而棄余天之於吾兒何其酷耶常時足不踰閾外而以旅死其又何耶術者曰外氏之喪以甲寅呼癸巳吾兒癸巳生也靑烏之書佹瑣拘畏常以爲不可信其又足以移禍福於人耶禹鼎淪沒九黎朋徳是何白日晦冥邪鬼鴟張神好俶擾王虺封豕長爪巨牙暴橫於原野之間邪何美好淸淑如吾兒使之摧折沈埋必蒙倛而鷙盩者乃享富貴而長世也夫服仁義稱先王非獨世之所嗤笑抑亦天之所嫉惡也余煢煢世路落落無所向回視三穉韓子所謂少而彊者不可保而孩提者可冀其成立耶嗚呼吾於世已矣按禮公爲適子之長殤中殤大夫爲適子之長殤中殤是適子亦殤也而春秋伯姬卒傳曰此未適人何以卒許嫁矣婦人許嫁字而笄之死則以成人之喪治之郎之戰汪踦死魯人欲勿殤孔子曰能執干戈以�社稷𨿽欲勿殤也不亦可乎先王之禮爲之大法而已至於旲時損益輕重之宜一聽之於人檀弓記曾子問諸篇可見矣夫禮之精微不能一一而傳也餘悲吾母之志而先妻於是眞死矣故字之曰子孝而以成人之喪治之蓋吾祖吾父之所痛國人之所許而先妣之志之所存也孔子曰延陵季子吳之習於禮者也夫延陵季子之葬子非古有也而孔子之所謂合禮者也余於吾兒欲勿殤也其可乎死之四日丁卯爲壙於縣之金潼港先髙祖承事郎府君饗堂之東房渴葬未成葬也書以志余之悲而已矣嘉靖二十有七年歲次戊申十有二月某日

歸先生文集卷之二十二

●歸先生文集卷之二十三

吳郡歸有光著

門人王執禮校

墓表

◆墓表

亡友方思曾墓表

從叔父府君墳前石表辭

通政使司右參議張公墓表

封奉政大夫南京兵部車駕司郎中王君墓表

懷慶府推官劉君墓表

敕贈翰林院檢討許府君墓表

○亡友方思曾墓表

予友方思曾之歿適島夷來寇權厝於某地巳而其父長史公官四方子升幼不克葬某年月日始祔於其祖侍禦府君之墓來請其墓上之文亦以葬未有期不果爲至是始畀其子升俾勒之於石蓋天之生材甚難其所以成就之尢難夫其生之者率數千百人之中得一人而已耳其一人者果出於數千百人之中則其所處必有以自異而不肯同於數千百人之爲而其所值又有以激之是以不克安居徐行以遽入於中庸之道則天之所以成材者其果尢難也思曾少負奇逸之姿年二十餘以禮經爲京闈首薦旣一再試春官不利則自叱而疑曰吾所爲以爲至矣而又不得彼必有出於吾術之外者則使人具書幣走四方求甞已得髙第者與夫邑裏之彥悉致之於家而館餼之其人亦有爲顯官以去者然思曾自負其材顧彼之術實不能有加於吾亦遂厭棄不能以久方其試而未得也則憤憾而有不屑之志其後每計吏行時時絕大江徘徊北岸輒返棹登金焦二山倘佯以歸與其客飲酒放歌絕不與豪貴人通間與之相涉視其齷齪必以气陵之聞爲佛之學於臨安者思曾往師之作禮贊嘆求其解說自是遇禪者𨿽其徒所謂墮龍啞羊之流卽跪拜施捨冀得眞乘焉而人遂以思曾果溺於佛之說不知其有所不得志而肆意於此以是知古之毀服童發逃山林而不處未必皆精志於其教亦有所憤而爲之者耶以思曾之材有以置之使之無憤憾之气其果出於是耶然使假之以年以至於今又安知其憤憾不益甚而將不出於是耶抑彼其道空蕩翛然不與世競而足以消其憤憾之气邪抑將平其气無待於外安居徐行而至於中庸之塗也此吾所以嘆天之成材爲難也思曾諱元儒後更曰欽儒曾祖曰麟贈承徳郎禮部主事祖曰鳳朝列大夫廣東僉事前監察禦史父曰築今爲唐府長史侍禦與兄鵬同年舉進士侍禦以忤權貴出而兄爲翰林春坊至太常卿亦罷歸思曾後起謂必光顯於前之人而竟不得位以歿時嘉靖某年月日也春秋四十娶朱氏福建都轉運鹽使司判官希陽之女男一人升女三人皆側出思曾少善余余與今李中丞廉甫晚步城外隍橋每望其廬悵然而返其相愛慕如此後予同爲文會又同舉於鄕思曾治園亭田野中至梅花開時輒使人相召予多不至而思曾時乘肩輿過安亭江上必盡醉而歸甞以予文示上海陸詹事子淵有過獎之語思曾淩曉乘船來告予非求知於世者而亦有以見思曾愛予之深也思曾之葬也陳吉甫旣爲銘予獨痛思曾之材使不得盡其所至亦爲之致憾於天而已矣

○從叔父府君墳前石表辭

歸氏世著於吳自唐天寶迄於同光百八十年以文學科名爲公卿侍從有至令僕封王者吳人至今紀之宋咸淳間湖州判官罕仁居昆山之太倉項脊涇洪武初徙今附城湏浦上六世之墳墓在焉叔度逃難走夜郎卭筰間有神人來迎將之誼金徐文靖公爲之作傳叔度再世爲我髙祖諱璇承事郎生我曾祖諱鳳城武縣知縣城武公三子長我祖諱紳仲叔祖諱綬季叔祖諱綺府君仲之子也諱格後更諱於徳字民從弘治間曾祖父母與叔祖一歲中皆亡府君少孤吾祖教之後常依季叔祖以居恩勤撫育二父之功爲多其後吾歸氏之在海虞白茆者兄弟皆修學延致府君府君遂盡室以行白茆瀕江海府君築居田野中四望寥曠每秋風落木慨然首丘之感然去歸市隱隱莽蒼間歸市諸兄弟家也時時相過從會集府君是以喜曰吾居此殆不乏跫然之音也府君𨿽在海虞界與宗叔諫猶籍昆山愽士弟子歲皆有米廩之飬諫復推其半與之蓋白茆諸父兄弟三十餘年睦友任卹之義可尙焉然性曠達髙簡獨以宗門相依他無所屈也甞與人友善後其人貴顯終身不見其面有所得飲酒輒盡以是不能爲家而少有異稟讀書過目輒成誦能日寫經義百篇人見其無所事學而藝甚習數試不第會督學禦史牒至府君當貢愽士有所私持兩端上請禦史墮其計中遂以府君爲次還至揚子江大風雨連日不得渡忽感疾腹脹泄痢府君母龔氏靑縣教諭紱之女山東左布政使淸惠先生理孫也家世科名府君少隨諸舅計偕北上至是嘆曰吾少從�氏觀都邑之盛宮闕官署街術至今歷歷記之天子致治中興建明大典數事及備禦外國吾方壯年不得有所試今老矣且將一望闕廷而竟不得往命也夫府君卒於嘉靖三十八年十月十二日年六十有五娶張氏修武縣知縣謙之孫卒於嘉靖三十年七月初七日年六十有三生男四人有恆有倫有守有徵章氏生女一人章氏出漢陽太守賢孫男四人士弘士和士毅士達城武公墓在湏浦上先祖妣及仲叔祖父母祔左先妣先姑祔右先姑以下無餘地故爲新塋海虞萬歲涇之陰南去白茆浦百武禮公子始來在他國者後世爲祖謂之別子明有始也又曰去國三世爵祿有列於朝出入有詔於國若兄弟宗族猶存則反告於宗後明不絕也嗚呼宗門衰落念吾先世媺宮室族墳墓而聯兄弟吾叔父竟羈窮以死能不爲之悲慟哉其葬也叔祖曇以下皆自昆山往哭之同學諸生上其行於有司友人陳敬純斂賻贈而弟學顏供葬事尢盡其力云

○通政使司右參議張公墓表

公姓張氏諱寰字允淸世爲蘇州昆山人曾祖諱用禮贈奉政大夫刑部郎中祖諱稹考諱安甫祁州知州封奉直大夫刑部員外郎初奉政有四子稹其長也次和中順大夫浙江按察司提學副使次穆大中大夫浙江布政司右參政兄弟以文章節行稱於世號二張先生次種濮州判官始英宗皇帝臨軒策士中順兄弟同舉禮部太中名第二及入對策中順第一天子使小黃門密至其邸識之以有目眚寘二甲第一大中積官當入爲都禦史會李尙書秉爲大理寺卿王槪所排大中在李公奏中遂罷官而兄弟四人惟伯與其季不爲進士而伯實生奉直公其季生大理評事申甫又皆舉進士奉直性髙簡不屑世故爲祁州滿任卽致政詔嘉之增秩以歸蓋張氏子姓不甚繁衍而世登科甲二張先生最有名而公父子仍紹其美昆山之人以是榮貴之公登嘉靖辛巳進士明年知濟寧州至則減損戶徭拊循流亡州水陸二驛並水驛湏冰沍乃給陸以省其費修學捨揀生徒才俊者督課之創方正學先生祠時奉直公就飬在濟雅不樂公居孔道晨夜飭儲■﹝彳侍﹞候望公遂疏乞攺官濮州濮於濟比境而僻公益蠲去繁苛出庫錢以賑饑荒水囓州城公新築增羊馬城東郡有大賊詔書名捕不得公陰誘其豪具得囊橐逐捕斬之巡撫都禦史上其最兵部以非邊功格不行丁內艱服除補開州州瀕河河溢水退多塡閼之田豪民兼並以虛租影射下戶公命魚鱗比次以絕其姦輯二州誌修衛公子路墓升刑部山西淸吏司員外郎尙書以公才令攝浙江司郎中獨循寬法人以無冤居頃之予告歸飬奉直公春秋髙愛公甚常同臥起湏刻不離年八十有四而終公居喪廬墓有乳燕之祥服除授通政司右參議司事淸閒散衙後卽從名流賦詩會九廟災詔京朝官三品以上自陳而公秩五品往見夏學士問詔旨欲自陳夏公謾應之曰可蓋素不樂公欲悞之也公遂自陳得致仕以彊年坐廢論者惜之其後撫按先後薦吏部特表薦皆不行公之歸也惟以圖史自娛臨摹法書揮翰竟日不倦而好遊名山初甞從奉直公觀雁蕩登天目父子相隨衣冠儼雅浙人慕之後益得縱意渡浙江南抵武夷至匡廬還觀石鍾小孤采石九華黃山白巖足迹幾徧東南先是坦上翁與名士吳珫陸昆輩爲湖社孫太初亦與其中坦上翁者前工部尙書劉公麟也建安李尙書甞稱見翁峴山了無宿具惟以乳羊愽市沽風雨瀟瀟欣然達夜髙風可想而翁獨與公善公晚入社而顧尙書諸名賢皆在公春秋如期至苕上社異輒遊山然以其人夷曠多愛所至大吏迎將人比之鄭莊千里不賫糧自陽明歿後學者稍稍離散公甞登其門至是吉水鄒謙之餘姚錢徳宏以師門髙第會講懷玊之山公欣然赴之欲以明年爲太嶽之遊而遘疾不起矣實嘉靖四十年正月二十四日年七十有六子男四人恆慕恆純恆思恆學女二人孫男六人孫女四人公爲人篤於行誼事長姊終身孝敬不衰置義田以贍宗族少年有善推獎逾分以故多依歸之陳主事者分司濟寧詿誤系獄公抗言使者竟白其冤楊太僕杖死朝堂召故人賓客爲棺斂所部三州經三十餘年其人猶不絕問遺其見愛如此人或當筵有所淩忤但坐睡少頃欠伸卽命肩輿去終未甞有所較也晚歲惟務遊覽在舟中之日爲多家事一無所問人望之蕭然有神仙之气歿後郡人有設香茗降仙者公馮乩自謂巳得仙云余少辱公見愛俾與其長子有婚媾之約公自懷玊還卽見過復置酒相召欲以文字見屬而不竟所言但曰此兒子輩事也不幸公尋謝世於是諸子以嘉靖癸亥十月二十八日癸酉葬公於邑東南■﹝氵甲﹞川鄕七保在字圩橫塘先塋之次屬余書其墓上之石餘何敢辭焉

○封奉政大夫南京兵部車駕司郎中王君墓表

無錫有隱君子曰王君以仁孝施於其家而訓迪其鄕之子弟二子相繼登進士初朝廷用伯子官推封爲戶部某司主事及仲子之在駕部也詔又以其官命之其於世俗榮顯矣而君且樂嘉遁遺利勢聞子有美政善事貽書慰勞而終不喜以官封自矜眩以爲居官者不得顧其家而居家者不知有其官其自殊別如此伯子方侍飬而仲子進官廣東以君春秋髙不忍踰嶺亦懇疏歸於是父子兄弟相聚蓋又承歡顏者十餘年而君始卒年逾大耋見於世之孫羣兒環遶膝下怡怡愉愉獨得其天性之樂如君者吾江南仕宦之家不多見也君諱澤字均沾髙祖諱宏居三登裏以人材調補浙江都轉運鹽使司判官通利鹽筴商人惠賴其卒也來共致金葬之曾祖諱惟益祖諱經兄弟五人皆好任俠宣徳中傜上林苑奮破耗其家父諱宗常課書自給而教子以經學君以是明經爲人師無錫黌捨之士半出其門而二子卒以經學顯君爲人至孝父性嗜甘日貯棗柿蜜餌餦餭必愜其意一日行僕階下傷其足病至危殆割股療之母袁孺人喪明左右扶掖十餘年目忽自明人謂孝誠之所感有賈人被掠盡亡其蓄行乞於市且餒死君知其湖湘間人賈吳久矣意憐之厚資送得生還其鄕其樂施予急人之難類如此日閱古書傳方又數與黃冠遊多得禁方爲藥齊活貧人甚眾居家無燕媠之容檢禦棈明不以老故自解嫚甞服延壽丹形神充沃黑髮茙茙復生顱骨隆起乍開乍闔逾八十年侍姬復乳一男子一女子嘉靖三十七年秋遘疾食漸少气微目烱烱不寐亟索枕中書又索阿羅漢傳欻然而逝人尢以爲異是歲八月十八日也年八十九厄錢氏吳越武肅王之後潯之女封安人贈宜人先卒子男三人召戶部某司員外郎問廣東按察司僉事幼子怡女二人孫男二人金鑑鑑舉進士未廷試孫女四人曾玄孫男女十六人以嘉靖三十九年十二月某日葬馬鞍塢先塋之傍予數過無錫行九龍山下思與其賢士大夫遊而道無由今僉憲見屬以墓上之石蓋余所夙仰其髙風而不可卽者因讀進士鑑所爲狀於是乃知其子孫之能成名者以有君也遂摭其大略書之於墓云

○懷慶府推官劉君墓表

懷慶府推官劉君以嘉靖年月日葬於上海縣之方溪後若干年其子天民具狀請余表於墓上劉氏之先自大梁來居華亭曰亨叔亨叔生仲禮始徙上海仲禮生慶慶生四子長曰銑次曰鈍銑坐法被系京師鈍陰乞守者代其兄令出得一見家人而歸死鈍旣系而銑歸紿其父母云鈍死已得赦歸鈍久系而其兄不至京師士大夫皆知其冤爲饋食飲久之赦歸家人驚以爲鬼物母泣曰兒餒欲求食吾自祭汝勿怖吾也鈍具言不死狀乃開門納之銑倉皇從竇中逸去遂不知所之鈍生玊玙玙爲建寧太守玊以其家衣物寄官所不令有擾於民玙卒爲廉吏玊子兗汀州通判兗子兆元字徳資卽君也君自少舉止不類凡兒及爲諸生常試髙等嘉靖四年中應天府鄕試先是其所親有誣害君者及君得舉則又曰吾固稱徳資聰明今果然矣君益厚遇之上海俗奢華好自矜眩君獨閉門讀書𨿽兵陣風角占候之書皆手自抄寫時從野老散發箕踞樂飲不自表異計偕還渡江登秣陵諸山呼古人名舉酒與相酬不醉不止也嘉靖某年選調懷慶先太守已遷去會中使銜命降香王屋山民苦供應多逃亡君攝守能以權宜辦濟使者告成事而去君甞慮囚一女子呼冤君察其誣系獄已二十年遂出之武陟富人以女許臣室因借其資以致大富而壻家後貧遂結諸豪爲證欲離婚君責令歸其女而疑富人家多女婢卽歸恐非眞女乃問有老嫗甞識其女面有黑子已而果非眞女君怒欲按藉其家竟以其女成婚君爲人寬和至持法𨿽宗室貴人請乞不能奪也尋以病去官至淮陰道卒臨卒於邑曰吾始與唐元殊今酒讙呼寧知有今日耶我死於此無親知故人爲訣男未成女未嫁負用世之志而不施命也夫唐元殊者君從父在汀州元殊同學相好時偕遊二老峯皮冠挾矢從僮奴上山以酒自隨酒酣相視大笑人莫能測也後元殊過海上時不見已數年爲道平生慷慨泣下當炎暑置酒且歌且飲酒酣裸立池中傳荷筒以爲戲君旣困於酒且爲水所漬竟以是病一日臥覃懷官廨見一女子徙倚幾旁以爲其婢也呼之取茗恍愡杯見自是神情不怡因請告還而卒時嘉靖某年月日年四十有九君先聘陸文裕公女後娶瞿氏子男二人天民天獻女三人適太學生顧從徳縣學生張時雍張秉初天民自傷少孤頗爲序述君遺事俾余書之如此惜其獨負奇气自放於杯酒之間然所施設一二已無媿於古人而不盡其才可悲也已

○敕贈翰林院檢討許府君墓表

天厚人之有徳將以興其家不當其世而特鍾於其子然猶使之困窮■﹝目奄﹞郁以歿若是其理有不可知也然非其困窮■﹝目奄﹞郁則亦無以大發於其後此其數詘伸消長之必然亦其理未甞不可知也敕贈翰林院檢討許君之子曰國當許君之世已舉於鄕爲進士第一是時國方計偕上春官君奄然以歿未幾其夫人汪孺人又繼之國旣免喪遂上春官獲第選入翰林隆慶元年天子新卽位覃恩近侍國時爲檢討得以其官推封而汪夫人爲孺人嗚呼國亦旣顯且貴矣君夫人竟不及見國之所以痛泣荷國厚恩而抱無窮之悲也許氏自唐睢陽太守之孫儒避朱梁之亂以來江南故其子孫多在宣歙之間而君今爲歙人加諱鈇字徳威曾祖仕聰祖克明父汝賢皆有潛徳君蚤孤依於外家稍長挾其貲從季父行賈有心計舉十數年籍如指掌季父所至好與其士大夫遊君悉爲存問酬報尺牘又善書江湖門推其文雅季父初無子以君同產弟鈺爲子其後有子曰金金幼而季父卒於客所君持其喪還葬金長盡歸其貲或構鈺云金非而繼父生也謀逐之金懼言於官鈺以不直憤死於是君同產諸弟籍籍向金且魚肉之君曰鈺自無理耳死非由金顧何罪爲涕泣勸解乃已或又說金若父亡時貲出兄手非有明也金疑父果有餘貲君愈不自辧輒償之君旣不勝金所求又飬諸寡母振人之乏遂至罄匱乃之吳中收責諸家又盡貧空手來歸入門意歡然晚以病居家猶與族人月會食訓束子弟焚香宴坐吟詠不輒嘉靖某年九月某日卒年六十有六孺人曾祖某祖某父憲孺人始髫與其姊奉觴爲壽父愛其綽約婉善嘆曰吾安得此女爲吾男子子乎蓋汪處士自傷無子也君久客孺人事舅姑撫諸叔甚有恩禮國生已七年君還始識其子遠或十數年不歸孺人日闋無儲甞大雪擁敝絮臥乳兒獨又經紀母家飬送其母黃媼人謂始處士嘆不能生子然生女無媿其子也孺人能以巫下神往往聞神語甞謂君曰兒當貴然吾與君不能待矣後竟如其言云嘉靖某年九月某日卒年六十八餘讀王荊公所爲許氏世譜稱大理評事規者有旁捨客死千里歸其骸骨而還其金翁𨿽於其家兄弟而其事略相類凡許天再以陰徳而再興天之報施於人如是其顯著耶抑伯夷之後其源遠流﹝下佚﹞

歸先生文集卷之二十三

●歸先生文集卷之二十四

吳郡歸有光著

門人王執禮校

碑碣

◆碑碣

南陵何氏墓碑

葉文莊公墓地免租碑

中憲大夫貴州思州府知府贈中議大夫贊治尹貴州按察司副使李君墓碑

玄朗先生墓碣

張季翁墓碣

褚隱君墓碣

贈文林郎邵武府推官吳君墓碣

宣節婦墓碣

曹節婦碑陰

王烈婦墓碣

○南陵何氏墓碑

南陵何氏晉孝子琦之後也墓在其縣之西大王衝巫春山山亙數里羣峯環其外若屏大水縈其前若帶今戶科都給事中煃五世祖諱海字徳廣生至正辛巳卒永樂甲午年七十四妣項氏後年生同年卒年七十三曾�祖諱�生永樂己亥卒成化壬子年七十四妣孫�生【卒�年曾祖諱銳生�統戊午卒成化丙申年三十九妣孫氏生正統巳未卒嘉靖甲申年八十六世以昭穆爲序而虛其髙祖之】位髙祖萬戶府君諱應龍生某年卒某年年若干別葬界橋山祖諱旺生某年卒某年年若干別葬桓山嶺而祖妣生成化丁亥卒同其姑之年年七十蓋葬三世而祖妣異其兆馬嘉靖十二年煃舉鄕貢又明年加修封之來請記余以凡何氏之葬悉山澤之惇龐淳厚而不顯於位其積之久宜有待碑旣具未立而墓旁民稍侵其山龍嘉靖三十二年煃舉進士來歸侵疆於是煃爲行人使汴使魯闕裏遷丘科給事中使西走賀蘭山之下進戶科右給事中又遷禮科左給事中才猷日聞受誥封其親又進戶科都給事中是歲嘉靖四十一年也余在京師煃以侵地還而修墓事始迄前記有軼請續之餘亦謂何氏之積者數百年而煃始顯其惇龐淳厚之餘發之宜大而煃之所以自待者宜不輕矣並載前語系之曰

大吉之姓歸有胡何厥原維一何於四宗特世多顯封侯外戚汜鄕蜀陴愼濟陽宛族以運撥成陽陽夏穎昌遂之逾貴而溢繼東海郯廬江相望雅道鬱鬱晉興恩澤著自廬江文穆贊密懿哉孝子實維昆季名徳孔比戾於宣城厥縣陽穀子孫世茁迢迢千載奚前之遂而後之塞累累者墳山髙水深厥藏孔謐想其生時黃髮兒齒熙然古質蘊積之久是生黃門逢時浚發松柏芃芃石虎馬羊靑蔥崛岉凡爾後世有孝有忠敬視斯述

○葉文莊公墓地免租碑

吏部左侍郎葉文莊公墓在昆山西湓瀆之原公以成化十年薨於位朝廷敕葬如制而墓地猶歲輸官租嘉靖十六年天子奉冊寶上祖宗徽謚推恩海內詔前代帝王陵寢及名臣本朝文武大臣敕葬墳墓所在官爲修治置守冢復其人稅未除者除之時比境常熟大理寺卿章公格墓用此制而昆山獨否至是民葉奉言於巡撫都禦史翁公下其事於縣知縣陳侯子佐移牒常熟取章卿事以上巡撫公曰文莊公當代名臣吏宜以丁酉詔書從事由是文莊公墓地始不輸官租云我國家正統己巳之變幾成宋南渡之禍世謂於肅湣公有旋乾轉坤之力是時公在諫垣一二日間疏至七八上所以禆贊廟謨者實多信乎臺榭之榱非一木之枝矣其明年皇輿旋軫公封上匿名書請爲河南之避在廷之臣無敢爲言者然斯論所謂百世以俟聖人而不惑也自虜酋阿羅入黃河套中虜種遂久居不去爲陜西邊患議者欲驅出之而連城屬之東勝田作其間公奉命往相視獨以道險遠勞費又春遲蚤霜不可田請增戍守而巳至今上時言事者銳意欲復河套旣而天子震怒皆誅死而後知公所謂時勢之難者卓見遠識不可及也公在廣至今撫臣守其規模如吳中之於周文襄公而獨石宣府所築八城七百堡爲邊人長久之利公所至有所建明而淸明直亮望重本朝信一代之名臣矣天子思股肱之臣湛恩沾被於墟墓之間而有司之廢格沮令如此巡撫公祗奉明詔修舉曠典汲汲於師旅饑饉食不暇給之時其風誼尢可尙矣賢人君子之沒遠者數千年近者數百年而光顯於世常如一日蓋賢者𨿽歿而後之賢者相繼而生故能表章崇奉之而精神意气之續歷世而愈新此世教所以不墮也公五世孫鄕進士�煥蒙荷天子之恩感巡撫公之誼及縣侯之勤其事因請書之於石以告於後人

○中憲大夫貴州思州府知府贈中議大夫贊治尹貴州按察司副使李君墓碑

嘉靖三十年貴州麻陽苗爲亂先是思州知府李君有銅仁之役還郡五日苗龍許保吳黑等僞爲哨兵突入城殺掠君巷戰不勝與其孫文炳皆被執畱郡二日刼以歸寨苗每執郡縣長吏必求厚贖院司及守將亦幸朝廷不知也率許之以爲常君謂天子命吏爲賊刼質是孰爲之開端者書告淸平鎭將石邦憲亟進兵勿以我爲忌邦憲不應君乘馬出盤山關至稍寨崖髙水深遂自投下賊驚共拽之出气息僅續棄之途而去思人舁還至淸浪衛而卒麻陽之苗亂巳數年自辰沅鎭筸銅仁石阡印江皆受其害君初至郡卽被檄驅馳兵間巳又城銅仁而郡故有關隘守兵爲攝郡者所侵削散去賊以是得驟至事聞

詔贈貴州按察司副使蔭一子命按察司僉事戴楩諭祭於家賜葬融縣之髙沙昌八嶺惟古之治馭蠻夷得刺史太守勇略仁惠者可不煩兵而自戢今知府受一郡之寄而日使捨所事事軍吏之役及事敗未嘗不委以爲守者之罪也淸平去思僅一宿程而太守困於賊巳數日且彼殘苗六七百人耳守將若不聞知此何爲者哉朝廷之卹死事者優矣其於兵吏有軼罰焉君諱允蕳字可大其先貴州諸城人元時有爲融州路巡檢使者因家於今柳州之融縣髙祖子贊封奉直大夫協正庶尹夷陵州知州曾祖芳進士雲南布政司右布政使祖序進士吏科給事中考鏞鄕試第三人未仕蚤卒季父鐸教樂昌君少隨之任學成而歸弱冠中鄕試明年中會試乙榜授潼州學正未上丁內艱服除攺夷陵攝荊門州爲政淸勤民徳之升知內江公廉自持士大夫乞請無所得大旱齋沐祈禱徒步暴赤日中令兒歌之曰旱旣太甚治邑非人寧禍其身勿病其民三日霖雨大足嘗於通津治石梁禦史題之曰壽溪壽溪者君所自號禦史以此旌其能得民也大學士茶陵張文隱公知君名從銓部乞以爲其州守內江民扳畱之不得爲涕泣立石君至茶陵均徭賦剔姦蠹豪民爲之斂迹皇太后梓宮祔顯陵承檄給糧芻所過無乏有白金文綺之賜最上當遷張文隱公自往乞銓部云願得展一年俟黃籍成茶陵民受十年之賜矣其見重如此升雲南同知攝守澄江君旣更治民號爲精練凡斷獄所上監司以爲平允豪有奪民田者勒令歸主不服再訴於朝下法司皆如君論滿去滇民泣畱立石如內江時尋升思州君旣不得在郡亦以孤城多寇遣其帑歸融獨與孫文炳居爲守餘三年在郡六月而遇害是歲三月初六日也春秋五十孫文炳之被刼者後竟以重賄贖還之恭人吳氏子男一人祝女五人祝鄕試舉人今署新昌教諭融於中州爲遠然龍城於今爲仕宦之邦至李氏世有科第子孫蟬聯不絕而君又以死事顯𨿽中州世宦之家類此者僅僅有之祝有志行痛憤君之歿請銘於余余不辭而爲銘曰

黔中之境連絡五溪麻陽猖狂馭不於機如水滔天失在漏卮兵吏墮武習爲謾欺皎皎李侯亶明其志奮不顧死以絕刼質帝嘉精忠恩詔優至彼亦何人天子之吏以身爲市生寧不媿彼亦何人邊圉所寄聞守之死曾不睨視自古爲文匪以其詞在有所表乃永傳之融山荒絕我實銘此有石嶪嶪其詞則媺後千百年可配柳子

○玄朗先生墓碣

嗚呼士之能自修餙立功名於世以取富貴世莫不稱述之若是而以爲賢不知此亦其外焉者耳苟其中有不然𨿽暴著於一時而君子奚取焉蓋昔孔子之門其持巳立身不以小節而不閒其論可謂嚴矣而於虞仲夷逸之徒其人皆放於禮法之外而孔子未嘗不深取之蓋知其存於中者不苟然也昔吾亡友吳純甫嘗稱玄朗之爲人歷指平生之知交而獨言玄朗有髙行多大節以其在於隱微幽獨之間而不可誦言於人者此玄朗之所以爲賢而人莫之知也玄朗姓沈氏諱金馬字天行後更諱世麟字明用而自號玄朗少有俊才爲文率意口占而成與吳純甫周於岐同裏並知名三人者相善也於岐宦達位至大理寺丞玄朗純甫屢困於鄕闈純甫晚乃得薦其後一再試南宮復不第以歿然二人在學校中名聲籍甚太末方思道爲昆山令自負海內文學之士而於玄朗純甫深所推獎然純甫後益矜奮治名園與其徒講學論文邑之才俊多歸焉玄朗自放於酒無日不醉往往對人皆醉中語也常持胡餅獨往來山中或時髽髻祼袒行於市遇不可意卽大罵家貧從縣令乞貸令亦笑與之有郡推官迎延爲師玄朗日與飲酒不交一言歲終謝去瓶罌堆積滿庭督學禦史與之有故檄令讀卷玄朗不屑意故爲妄言卻之禦史莫能致也玄朗於書彊記其後絕不觀而架上書數千卷指謂純甫曰吾神遊其間矣其寄興淸遠如此玄朗以嘉靖七年二月二十二日卒年四十有二有子一人曰大宗玄朗之祖諱愚字通理其從祖諱魯字誠學兄弟皆有文名葬在邑中馬鞍山純甫一日與予過之指曰此玄朗家墓也異時古柏甚奇常鬱鬱蒼翠以此代有文人今忽枯萎明用其不起矣已而果然沈氏至今有仕者獨玄朗負才气以死人猶謂之狂生云嘉靖某年月日附葬於宋瀝原之祖塋純甫曰我宜爲銘及純甫北上大宗送之滸墅泣以請純甫許以南還竟不果於是大宗以屬之予蓋又二十年始爲之書於墓上此純甫之意也嗚呼純甫其亦可謂深知玄朗者矣

○張季翁墓碣

古之言能孝者生以致其養死以致其哀而已生以致其養至於千鍾之奉食飲饍羞百品味之物以爲無加焉然猶有啜菽飲水可以盡其情者死以致其哀至於朱綠龍輴金湊之室以爲無加焉然猶有斂手足還葬蓬顆敝冢可以盡其情者凡皆先王所以盡性命之理順萬物之情而使人得而爲之者也若人之行善不善不可以責諸其子使爲人子務揚前人之善而親之行不能皆善則將有誣其親者矣故不以槪於禮而禮之所得爲者生養死哀盡之矣𨿽然此慮其親之有不善者也人不能皆無不善故不以責諸其子若其父有善而不彰是非其子之情也然則禮不止於生養死哀而已矣余識張季翁之子獻翼嘗造其室與之飲食而未及見翁然聞其賢久矣先是季翁年六十獻翼與其兄鳳翼徵諸文士爲傳敍數十篇余聞之疑季翁以生人之歡而豫死者之事於是盡終矣季翁其不久乎明年嘉靖四十一年五月五日季翁卒然翁之行卒賴諸文以顯故以爲翁之子能盡於生飬死哀之外者也於是請余碣其墓之左夫諸作者詳矣余敢著其大略翁諱衝字應和其先濠州人國初始占名數於吳數世爲富家翁爲人孝友以財讓其昆弟刲股以療父疾嘗遊燕還受人寄千金爲盜所掠金主聞被盜頗來訊翁紿曰金皆在盡以已資俏之而卒不言養寡姊代其戶徭翁好爲髙髻小冠短衣楚制攜吳姬度歌曲爲蹴踘諸戲常在吳城西山水間人以少年輕俠日之而其大節乃如此至以師史之業而好聚古書爲子致千里客蓋皆彬彬有文學矣子卽鳳翼獻翼皆太學生燕翼府學生葬在塘灣百花山實四十二年三月六日云

○褚隱君墓碣

前史有孝友傳余嘗嘆之世之善人君子非其迹著於朝廷莫可得見至於巖壑艸莽之中沒沒者多矣其得列於史蓋百之一二也若楡次褚隱君者其孝友篤行非其子進登於朝與當世之君子遊亦何以稱焉隱君世家楡次東白一里考諱礦仁善好施畜牧於沾之重輿山間牛羊以谷量人稱之爲東山翁東山翁病且死君吁天求代賽禱山神祠去其家數里所十步一膜拜見者憐之又爲母持佛氏盂蘭經十五年不輟唄誦菓蔬有鮮必進乃敢甞從父兩人無子孝養之終身已喪葬立其祠爲弟更娶後妻及其避徭之旁縣召還分與之田宅縣中有大役吏請賄免君曰吾有財不佐縣官之急而以私吏耶歲租必先入里人化之無敢逋者人有病死先甞盜禾爲田主所笞遂誣以毆死君率眾白於官爲直其事歲饑山莊千石谷皆以賑饑民猶不逞盜其窖中藏其黨泄之曰是不能忍饑而至是不足問也然家自是乏至人有求必屈意赴之平生重然諾不與人分爭田宅財物必讓而布衣蔬食終其身嘗自號善庵楡次張先生曰善庵孝友忠信今時罕見𨿽蹔困天將使之有後其後果然娶李氏繼娶秦氏最後娶賈氏皆有賢徳君以嘉靖三十六年八月日卒年六十有一葬於其縣之楊安祖塋之次先二孺人祔子男五人鍼錠鈇鉞鏜女一人適杜庭元鈇登嘉靖四十四年進士在京師具狀謁余書其墓石銘曰

在晉之遼畇畇原隰艸莽廣薦羊牛濈濕有美伊人仁服義襲嶷嶷厥子載觀其入允矣國器其究有立前聞是追公卿是爲後將考始其在於斯

○贈文林郎邵武府推官吳君墓碣

嘉靖某年天子曰福建邵武府推官梁之父翰可贈文林郎邵武府推官母李氏贈孺人命翰林儒臣撰敕命臣梁拜捧感泣爲焚黃於墓而先是墓石未具梁升爲刑部山西司主事於是始豎石於墓道惟文林君之懿美制詞所褒盡之矣君姓吳氏諱翰字某世爲華亭人君未有以顯於世而幽潛之徳久而自光率性履貞於艸野之間而遂得達於天子而形於制詞豈不謂之榮顯也君之行蓋非有求知於世以徼爲善人之名獨其性之所自得而巳而皆世人之所難爲者詩曰凱風自南吹彼棘心棘心夭夭母氏劬勞子之於其母孰無孝愛之心而能敬爲難君之母氏喪明而孝養備至有所譴責叱令之跽𨿽至竟日母不命不起也君之孝如此制詞所謂竭力盡歡者無愧矣詩曰脊令在原兄弟急難𨿽有良朋況也永嘆兄之於弟孰無友於之念而亦不能不自顧愛君之弟詿誤有司匿之他所而身被榜掠遂脫弟於難而成就之卒貢於禮部爲郡文學君之弟如此制詞所謂挺身急難無愧矣詩曰彼有旨酒又有嘉殽洽比其鄰昏姻孔云人必自裕而可以及人而君樂於施予迎延賓客瓶之罄矣賑卹不倦日闋無儲尊酒不空君之濟人愛客如此制詞所謂尙義樂施履謙秉禮無媿矣凡此皆人之所難君又非爲好之特其性然推君之志𨿽無聞於世亦非其意之所及而天之報之遂有賢子政行於郡邑名著於本朝所謂立身揚名於君爲不朽矣余與君之子爲三十年交因知之詳遂不辭其請而書之其世次生卒別有載玆不具云

○宣節婦墓碣

節婦姓宣氏蘇州嘉定人同知■﹝日上永下﹞之孫濮州通判效賢之女也節婦少有異質生數年濮州病侍立牀下終夜不去如是者數日人以爲奇及爲張樹田妻樹田與同裏沈師道友善師道妻孫氏夫婦相愛而樹田暴戾無人理節婦歸見父母父母對之泣節婦曰此不足以傷父母兒自是命也樹田病節婦進藥樹田泛之罵曰若毒我乎節婦飲泣而退及樹田死節婦被髮號踴人初見樹田狂虐皆爲不堪比死則皆以爲喜而節婦哭之極哀非眾所儗也是時沈師道亦死孫氏與節婦兩人志意相憐數遣女奴往來比孫氏送夫喪過河下因求見節婦以死相要頃之同日自縊節婦有救之復蘇而孫烈婦竟死其後三年父母謀嫁之節婦見其家竊竊私語覺其意登樓自縊時嘉靖十七年十二月二十日年二十五予友李瀚好義之士每談節婦事慨然嘆息至是與節婦之弟應揖請書其墓上之石夫捐軀狥義之士求之於天下少矣嘉定在吳郡東邊海上非大都之會數年間女子死節者四人甘氏孫氏張氏宣氏張氏得禍最烈予嘗爲記其事若宣氏蓋又人所難者銘曰

沈沈幽谷不見日光葵藿生之日向嚴霜彼童之狂以爲存亡綠衣終風自古所傷生𨿽不辰有此銘章

○曹節婦碑陰

長洲蘇寶之姑始年十八嫁曹君綬二十七夫亡寡居四十九年以嘉靖庚子卒春秋七十五亡子女寶以甲寅十二月二十四日葬於長洲縣戴墟妍字圩之原予爲題其墓曰曹綬妻蘇氏貞節之墓寶又請書其碑陰曰吾姑未死前三年吾臥病姑來視病寶見姑老矣因語及平生歔欷曰男子壯年何憂疾苦今老且死女不可不爲吾計吾死愼勿葬我曹氏墓曹氏墓迫隘自夫死後其宗姓率火瘞散漫荒莽間遙遙五十年不復知夫處矣苟廁諸累累間殆與誰比去此一里所有界浦其水淸潔死必燔我揚灰浦中令吾骨與此水同其淸也寶是以營玆新兆蓋今十有二年而克成噫可悲也巳詩雲谷則異室死則同穴傳曰合葬非古也自周公以來未之有攺也衛人之祔也離之魯人之祔也合之孔子生而叔梁紇死葬於防山及孔子母死殯於五父之衢鄹人挽父之母誨孔子父墓然後往合葬焉夫孔子之愼於葬母也如此使無挽父之母必不敢於防山𨿽從古禮其可也蘇氏蓋得之矣自古女子不幸失其所天能守禮義不見侵犯見於史傳者不少然必侍備述其平日閨閫之素而後其節始著若寶之稱其姑一言而巳要之與古易簀結纓何以異哉嗟夫五十年髙風勁節可以想見千載之下當知其人其骨與此水同其淸也因表著之

○王烈婦墓碣

餘生長海濱足迹不及於天下然所見鄕曲之女子死其夫者數十人皆得其事而紀述之然天下嘗有變矣大吏之死僅一二見天地之气豈獨偏於女婦蓋世之君子不當其事而當其事或非其人故無由而見焉嘉靖三十三年倭夷入寇余所居安亭有一女子自東南來奔衣結束甚牢固賊逐之至一佛捨欲污之不可得乃剖其腹腸胃流出里人爲槁葬北原上竟不知其姓名余欲爲之志其墓而未及也至如王烈婦之死在姻親之間今二十年而無一言以紀之至是其弟執禮始請書以勒石其墓蓋烈婦之夫周鎰蚤死遺二孤已而皆病疹長者七歲而死幼者疹愈矣復病病又經年爲之廢寢食百方求瘳之不可得亦七歲而死烈婦於是自縊也嗚呼豈不悲哉執禮稱其在室好觀古書父謁選卒於京師姊每哭之聞者莫不淒然淚下平時撫教執禮甚至妹嫁而恥其姑之行不肯執婦禮一日姊妹相聚語及之姊曰妹過矣曷若盡孝使之自媿而不爲也又言他人於死生之際誠難姊於是直視之甚輕蓋未嘗經意也眞可謂赴死如歸者矣周鎰父諱土工部都水司主事祖諱燁封監察禦史太倉人烈婦父諱可大太學生祖諱秩雲南右布政使昆山人其卒以嘉靖十八年十月初四日年二十有七葬在雙鳳裏吳墟之原其明年太倉州守上其事於巡按監察禦史奏下禮部旌其閭國家依古格旌表髙其外門門安綽楔左右建臺髙一丈二尺廣狹方正稱焉圬以白而赤其四角人之過者有所觀法不然者以爲恥所以扶翊世教其意遠矣會水部君卒其家寢其事未有舉者而鎰又不置嗣執禮時時夢見烈婦攜其兒或長者或幼者蓋其精爽不亡云

歸先生文集卷之二十四

●歸先生文集卷之二十五

吳郡歸有光著

門人王執禮校

銘

頌

贊

◆銘

爲善居銘﹝並敍﹞

素節堂銘

鎭平王府大奉國將軍孝門銘

聖井銘﹝並敍﹞

○爲善居銘﹝並敍﹞

昆山之俗自昔號爲淳朴葉文莊公嘗稱鄕先達自吏部尙書余公熂盧兗州熊林參政鍾呂沁州昭其子僉事旦朱舍人吉範禦史從文七人者其孝弟忠誠足以爲鄕裏表式後生小子有所憚而不敢爲非然當文莊公在時巳憂老成雕謝而典刑之日遠矣況今去文莊之世又遠鄕之亂俗者如蘇明允之所謂其輿馬赫奕婢妾靚麗足以蕩惑里巷之小人官爵貨力足以搖動府縣矯詐修餙足以欺罔君子爲鄕裏之大盜者往往而然也予幼及見饒州通判陶先生於文莊公時猶近其人安貧自足無營於世卒窮困以沒嘗自爲生志曰曾大父始居昆山五傳至予更其舊廬然自宦饒還歲典衣以供薪粟卒又易主僦居三年始定今居自正徳丁卯鄕薦丁丑除授寧波府學訓導巳卯福建同考試官嘉靖六年丁亥九載秩滿升饒州府通判上任甫三月內含幼子天折之戚外受風寒跋涉之勞病眩气郁良久而呼吸僅屬累乞致仕上官抑不以聞爲禦史劾當攺調幸遂歸志氙未秋得末疾杜門不出待終於家自念居常無駭俗之行遊宦無出眾之能恐沒後乞銘於人少譽之過情秪資識者談笑乃備述履歷刻諸壙石昔漢東平王蒼嘗曰爲善最樂每愛其言學而未能也愧無以遺後人而不敢不爲善實吾之所遺也予讀其辭眞質可愛信乎其爲有徳君子耶先生沒後十有四年子秉端卽其室扁之曰爲善居觀其所以能遵其乃考之訓益見先生之所以遺之者厚矣如明允所謂者身且未歿積不善之殃昭著目前尙不覺悟方猶眩耀於鄕裏之人不媿先生也哉銘曰

玊山之闉婁江之垠山明水秀其民屯屯自哉先哲抱朴含淳彼何人斯汨其彜倫爲夔罔魎白日見形自彼小人駭惑逡巡流俗奔化俱爲風塵於車上舞芬華日陳維是令門子孫循循究其徳音厥考是遵爲善最樂我懷其人

○素節堂銘

天地萬物之初皆起於素窮人情之欲好智慮而趨於文先王爲之禮備其鼎俎設其豕臘酒醴黼黻文繡筦簟丹漆雕幾之美然必明水疏布蒲越槁鞂素車之尙涷漢之時崇用悃匐三公皆敝車羸馬布衣瓦器其時天下多髙節後世莫及晉泰始以後競以侈靡放誕致胡羯之亂則士大夫之好尙顧可不愼與刑部尙書周康僖公懸車之日建堂於昆山之裏第而榜其額曰素節當公之時國家已一百七十餘年天下亦少文矣今仲子太僕君尢以謹飭能世其家嘉靖三十九年九月望日余飲酒於其堂追感公之志而嘉太僕之善繼爲之銘曰

顯允康僖弼我明時歸老於家素節以居羔羊之詩揭我堂廬豈於其家蓋著厥志大臣之志其以慮世維古之初曷云其季俗化日流滔濫靡制逡逡太僕克茂厥祉庶其萬年貽爾孫子

○鎭平王府大奉國將軍孝門銘

太祖髙皇帝之子曰周定王定王之子曰鎭平恭靖王恭靖王生七鎭國將軍子玠鎭國生三輔國將軍同轄輔國生大奉國將軍安河國制王庶子子孫逓降爲將軍中尉世饗祿入蓋皆漢之王子侯也周定王成祖文皇帝同母弟最爲親睦永樂間王獵於鈞州得神獸以獻蓋騶虞云故周藩代有明徳而恭靖之後尢以詩禮著稱奉國生而穎異通諸經史天性至孝母賈夫人患瘵日夕侍湯藥不解衣帶嘗便甘苦以伺其劇差賈夫人欲食野禽肉奉國泣往求之復刲股以進病是以蘇其後賈夫人歿哀毀骨立廬居三年及輔國病亦如侍賈夫人而日夜吁天乞以身代病良已有烏千數集於庭樹飛鳴不去王聞上其事已而巡撫河南都禦史又交上其事天子異之使中書舍人扈永通錫璽書褒獎焉是歲嘉靖十一年也於是汴有司奉以從事建旌孝之門奉國好文尊禮賢士大夫而長中尉睦■﹝木挈﹞益修學知名當世議者以恭靖之族比漢紅陽侯及北海王睦迨向歆騊駼累世文學奉國父子無忝矣至於以孝行受旌主上二族所未有也嗚呼懿哉銘曰

太昭廿余周次以五分王諸子成寔同母脤膰之國親睦無伍麟趾流化騶虞前覩兆祥集祉施於鎭平鎭平綿�孫子淑淸奉國克孝性由天成懿徳美行昭我皇明天地人貴人行孝大自天顯異光賁億代於穆皇風自家而國錫汝蒸民罔不保極

○聖井銘﹝並敍﹞

余讀金史皇統二年使劉筈以衮冕玉冊冊宋康王爲帝以臣宋告中外嗟乎中國於是不得爲中國矣紹興君臣萬世之罪人也昔晉永嘉之亂其禍不異靖康然江左世守正朔歷五代至於陳亡以其力不足與中原抗而未嘗少屈也孔子曰微管仲吾其被髮左祍矣五代之君其功豈在管仲之下哉陳髙祖平侯景之亂卒禪梁祚恭儉勤勞志度弘遠江左諸帝號爲最賢余來長城遊下篛裏觀其故宅相傳其始生時井中沸湧出以浴帝今其井尙如故慨然而嘆令人去蔽翳而出之作亭於其上銘曰

帝王之生靈感幽贊觱沸水泉浴帝始誕流虹瑤月應時則滅惟不攺井於今不竭我尋華渚翳桑之處寒泉古甃如見其沸赫赫陳祖大業光燦寂寞沛鄕吾玆感嘆嗟後之王荒墜厥緒麗華辱井建康所記

◆頌

詹事陸公壽頌﹝代﹞

周禦史保障江南頌﹝並敍代﹞

松江新建行省頌﹝並敍代﹞

巡撫都禦史翁公壽頌﹝並敍﹞

○詹事陸公壽頌﹝代﹞

詹事陸公異時以文學官禁林侍黼扆系天下之望久矣某昔年仰公於日月之上今日拜公於湖海之間鸞姿鳳骨玉色金聲年彌髙而彌壯也天佑皇家貽以國老翊贊鴻圖調夑

元气固宗社不拔之基躋蒸民仁壽之域夫豈獨康濟一身爲山澤之臒而已小子不佞乃作頌曰

巖巖陸公系自機云惟陸於吳奕世有聞傳至於公久而愈芬滄海育靈協气氤氳昔我孝皇聖徳闊淳爲億萬年培植以仁豈維以仁又貽其人公方壯齡厥聲日新南金的皪公爲絕倫登於廟廊華國以文石渠東觀古風再殷爛然雲霞光映紫宸羽儀三朝如鳳如麟冑子之命學士齗�譚經講幄正道是陳造膝數語人誰敢云公或居外亦著其勛公還於朝寵光日臻位於列卿庀帝典墳身負日月气蘊風雲春宮濟濟公率其羣天子念公曰維汝勤錫以歸老以慰元臣公居於野葆性全眞大江之南五湖之濱泠然禦風其樂無垠國有黃耈朝野所欣天錫難老以爲吾君維嶽降神生甫及申佐我皇明萬億千春

○周禦史保障江南頌﹝並敍代﹞

古之居官非以享爵祿操利勢使人奔走承奉之爲榮惟其所至有惠澤及於人使民愛戴之如父母令名垂於無窮此其所以爲榮也詩曰彼都人士狐裘黃黃其容不攺出言有章行歸於周萬民所望言君子能以道得民愛慕其徳詠歌其衣服容貌言語之美其還歸於周矣而萬民猶望之也嘉靖乙卯侍禦余姚周侯被蕳命來按吳中故事禦史巡行天下州羣率一歲還報侯滿歲且去而吏民伏闕上書願畱者數千人詔得復畱於是幾及三載始攺命督學於南畿蓋巡按禦史無再歲者自國初以來如侯等比三四人而已侯在吳每行縣還百姓扶老攜幼塡溢街巷使車不得行嗟乎仕而得民之愛如此可以爲榮矣國家貢賦仰給東南異時承平無事不幸遇水旱有司尙不肯議蠲貸而自頃島夷爲寇兵興賦調滋繁矣然盜踰度大海輕行內地數千里間剽掠一空歲復大旱民嗷嗷無經宿之儲當時議者猶尙以國計爲�而海上用兵所急者財賄聞蠲貸之語往往相顧而笑侯獨慨然上奏書停蘇松數百萬以死傷垂盡之民措之祍席之上自寇之入人皆憂將之不選兵之不練賦調之不給而巳若如或者拘攣之見非惟稅無所出將盡驅東南之民以從賦朝廷豈徒失數百萬之賦而巳哉昔人有言古之大過人者能於擾攘急迫之中行寬大閒暇長久之政此天下所以不測而大服也使世之君子能持此說夷狄之患庶乎可免矣侯爲政寬大不擾故朝命分閫皆先進老臣輒裁以法所調天下兵皆聚海上狼廣粵僰之人繹絡城下無不斂戢民自以不知兵行之害此皆卓然可紀者侯去吳之明年吳中士大夫皆紀之予以公之事不可以無述乃爲之作頌其詞曰東南揚州環以大海其外蠻國浮海磊磊天紀華夏勢莫我逮時亦來王獻其琛寶至元窮武五龍貽悔自我興戎彼來實鮮皇家開運蠻寇始倍帝耆其武率由厥常傳世十一海波不揚萬里禦衛狎於太康姦民闌出天險弛防遂自閩越軼我吳邦二百餘年生聚淪亡天命降亂下民靡寧兵禍旣慘歲仍大荒翼翼周侯厥徳孔厚持邦之憲爲民父母曰此寇亂追惟厥咎匪寇之棘人用疾首告於天子念我民疚遂蠲一萬自昔未有撫此遺黎保其子婦乃還室廬乃安田畝惟時將臣日請調兵惟時守臣日事乘城卒聚城守夷猶跳梁侯之一言東南底平吁嗟小夫繭絲是呈侯顧知時保障我疆顯顯周侯萬民望之盛徳在吳何世忘之

○松江新建行省頌﹝並敍代﹞

自諸侯爲郡縣古牧伯之制已不復存漢稍置十二州郡刺史刺史秩輕位下故有州牧之攺建漢末並自九卿出領位任益重魏晉以來有持節都督之號然天下州道大抵無慮數人而已蓋自唐之開元天寶宋之熙寧元豊監司莫盛於此時焉元有天下外省與內宰相並建凡行省官皆宰相職也今制官名𨿽異而建置實同參政之名卽參知政事之舊也猶宰相職也近者朝廷以東南財賦事重設山東行省於蘇州以藩屏重臣分司圻甸自此始書曰王朝步自宗周至於豊以成周之眾命畢公保釐東郊猶宰相職也嘉靖某年翁侯實來蒞任適海上有倭寇之警公揚歷中外望實俱隆蕳在帝心時松江古秀州華亭之境被寇尢劇詔俾公移治焉議者謂公以畢公之徳而有南仲之威以保釐之職而兼往城之寄者也蝦蛦小醜不日蕩平以紓我天子南顧之憂矣小子不佞辱荷甄陶使與執經之末又念吾東南之民父子兄弟將出之塗炭而措之袵席之上因松江新建行省知太平有日乃考古官制推公之職事卽古之牧伯與宰相之任天下所以系公者不淺也遂作頌曰

明明皇祖定鼎初載分畫郊圻亙於大海百八十年帝命不攺蠢爾島夷窮山阻餒來求衣食生此罪悔天子曰咨命我元宰汝往作牧於夷所在惟此松江湖海之匯公來至止萬民所待衣其輕裘匪甲伊鎧我民之饑勞徠不怠我賦之逋公無我罪冥海波濤風雲埃■﹝能上日下﹞矐然四除萬里光彩孰是番鬼敢作奇侅省府巍巍公徳磊磊願公千歲爲天子宰公之勛庸銘於鼎鼐

○巡撫都禦史翁公壽頌﹝並敍﹞

章皇帝初命大臣六人分巡天下時周文襄公以工部右侍郎巡撫江南巡撫之名始此其後在邊任者兼戎馬之務江南畿輔地歲漕所仰領財賦而已自頃倭夷爲患朝廷並敕以閫外之事寄任滋隆焉倭國前世爲寇絕少國初有之故備倭之衛起自遼海接於閩廣首尾聯絡祖宗制馭之法甚詳百餘年來中國宴然頃歲忽肆憑陵學士大夫策之詳矣愚嘗讀史魏正始中夫余爲勿吉所逐涉羅並於百濟兩國之貢不至宣武帝於東堂引見髙句麗使者面諭以連率徵討綏懷之略謂海外九夷黠虜惟髙麗能制之也今世朝鮮國最號恭順倭奴侵犯此事宜可以責之不然當申中國之威如前世慕容皝陳稜李績蘇定方未嘗不得志於海外或以元人五龍之潰爲創此自由將帥之失耳然是二者艸野籌之廟堂之議不及於此豈以天下之根本在內不在外故惟愼選撫臣爲安內攘外之長策也大中丞姚江翁公弱冠登第由省郎出爲兩司才望郁然今自山東左方伯陟內臺膺巡撫之命是歲適海波淸宴夷气不作識者已知公之福徳矣先是吳地荒旱民無宿儲然且北轉三邊之輸南增兩海之戍邑裏蕭然時事孔棘公憂國愛民之心屢形於奏牘方將減戍輕徭省漕蠲逋以蘇編氓之困允矣仁人之言宜國家委寄東南之重而億萬生靈恃之以爲命也巡撫舊治南都今命移治姑蘇公度海瀕州縣道裏之中建治古婁江之上於是三月某日公降誕之晨江南司府州縣官吏諸生耆老咸乘上壽公辭不敢當則又以南山有臺之詩愛君子之徳音而祝之以眉壽黃耈發於詠歌人情之所不容已者公其何以辭頌曰

於皇宣祖纘運休明閔是元元肇蕳拊循於時文襄卓爲名卿前有忠靖玄圭告成配食於吳寢廟奕新惟申與呂自嶽降精巖�我公聿追前聞江海之壖世樂耕耘蠻夷恍惚陵水來�天子曰兪咨我元臣寇匪外至孽由內生吏蠹民偸狎於太寧其撫吾人母訖於兵公拜稽首天子是承是諏是詢悉其呻吟封章屢上仁言諄諄庶其可績協是休聲迢迢東海依公爲城廟公百年永保我民

◆贊

周公贊

葉文莊公像贊﹝並敍﹞

宋先生像贊﹝並敍﹞

雪窓老僧像贊

殷先生贊﹝並敍﹞

嘉瓜圖贊

松鶴圖贊﹝並敍﹞

錢春林先生像贊

約齋錢睢州像贊

○周公贊

三後在天惟公徳明穆穆迓衡和恆四方保予衝子受祿無喪所其無逸世有哲王赤寫幾幾錦衣繡裳

○葉文莊公像贊﹝並敍﹞

文莊公之從孫女子敬之外姑也故得此像於內家子敬大父爲廣東參議時布政使王公用兼參議盛公思禹皆公同縣人見嶺南人語及公往�流涕而子敬外大父顧太守孔昭嘗以禦史督學京畿有口外試士懷公之作其後欲圖公與孫秋官像出入拜之秋官亦吾鄕之先賢也子敬少聞此言於是以公像示予請代爲之贊

孰傳斯像蓋有所自猗與文莊妻之外氏髙風遺烈嶺海塞垣焚白拜之二祖有言

○宋先生像贊﹝並敍﹞

宋先生莆田人名某字某爲昆山教諭三年去官學者至今思之爲立去思碑於學徐元祿摹其像請予作贊

溫溫徳人無營易足與世波流義形則獨悲彼髙位不容微祿悠然閩海長往不復丹荔黃柑何山之麓我懷伊人春陽可掬誰爲上像弟子元祿

○雪窓老僧像贊

吾居安亭自儗畏壘終媿庚桑無変斯裏惟是禪者兀然深坐用菩提道庶以超度

○殷先生贊﹝並敍﹞

無錫有殷先生其祖嘗仕永樂之間至先生種學積徳不遂於有司以諸生久次補信丰學官信丰故少仕者先生訓迪成就蔚爲文物之邦巳而告歸閉門謝客恬澹自娛宮保秦公同學故人時致繾綣之意亦少答焉邑有惠山亦曰九龍山先生因自號龍巗子嘉靖癸卯年八十其子旦以書來告曰旦無以娛吾親請子貺之以文乃作贊曰

太宗禦極時有殷君秉政嶽伯寵光日新其後四世而生先生閟而不耀爲人典刑信丰齗齗接武南宮自昔未有先生之功翻然歸來視其故居庭滿綠艸出無舟輿豈無故人慰勞生平謝彼張相吾爲蘇卿世人汨汨榮不在身猶日驅馳慕艷於人於惟先生髙風邁塵九龍之阿中有紫英先生飡之年壽千齡

○嘉瓜圖贊

有瓜氏王芃芃其葉產於王家厥性孔恊造形瓌詭連掌如鴻自天有隕積幽而通依類以言錫慶無窮我朂王子維孝與忠庶其承之贊爾先公

○松鶴圖贊﹝並敍﹞

莊子稱楚之南有冥靈者以五百歲爲春五百歲爲秋上古大椿以八千歲爲春八千歲爲秋固空言無事實而龜筴傳云龜千歲遊蓮葉上生於深淵長於黃土遊三千歲不出其域然爲國重寶大卜取之故世人於動植之類最壽者言松鶴二物蓋萬物之出於天者同也而全其天爲難所謂千歲之松下有茯苓上有兔絲茯苓者千歲松根也食之不死鶴千歲則文爲蒼又千歲黑又千餘歲與鵉鳳同爲羣此豈世人所恆見者哉𨿽然非二物也特其不夭於斧斤不困於樊籠而全其天至於數千百歲是宜爲神仙之所服馭昆侖瑤池之所有而非世之所恆見者比也予友潘子實與其弟子希讀書耕田以養其母家藏古繪松鶴圖常懸於堂愛日之誠著於不言之表今年太孺人七十之誕辰先是海寇掠其境蕩然兵燹之餘賊至子實之舍獨無所犯惟是圖絹素有刀劃處蓋賊諦玩久之以刀爲戲亦竟不敢有毀也於是子實使工裝治復懸於堂以爲太孺人壽而使余爲之贊其辭曰

蒼松橫走虯龍形二鶴徙倚松下行玄天弗成烏夜鳴昆侖移鎭東南傾忽見王母少廣庭不煩淸唳長風聲倭奴私鬼皆辟兵願持此物獻君王溟海波濤靜不驚天子萬年泰階平

○錢春林先生像贊

懷道蘊術壽鄕邦內葆黃庭守中央黃髮皤皤神愈王小心翼翼徳彌彰誰爲畫者藝絕良儼然見君於此堂

○約齋錢睢州像贊

懿矣錢君儉徳俊俊履繩蹈矩辭後讓分虞鄕之政自初有聞後媼失位覆壓紛紜室家異處寧宴各臻天之所護玆惟善人河埽效勩王國乞身鄕飲秩秩禮盛賓僎維其令儀宜爾子孫

歸先生文集卷之二十五

●歸先生文集卷之二十六

吳郡歸有光著

門人王執禮校

傳一

◆傳一

歸氏二孝子傳

張自新傳

顧隱君傳

元忠張君家傳

章永州家傳

戴錦衣家傳

京兆尹王公傳

洧南居士傳

弘玄先生自序贊

○歸氏二孝子傳

歸氏二孝子予旣列之家乘矣以其行之卓而身微賤獨其宗親鄰里知之於是思以廣其傳焉孝子諱鉞字汝威早喪母父更娶後妻生子孝子由是失愛父提孝子輒索大杖與之曰母徒手傷乃力也家貧食不足以贍炊將熟卽諓諓罪過孝子父大怒逐之於是母子淂以飽食孝子數困匍匐道中比歸父母相與言曰有子不居家在外作賊耳又復杖之屢瀕於死方孝子依依戶外欲入不敢俯首竊淚下鄰里莫不憐也父卒母獨與其子居孝子擯不見因販塩市中時私其弟問母飲食致甘鮮焉正徳庚午大饑母不能自活孝子往涕泣奉迎母內自慚終感孝子誠懇從之孝子淂食先母弟而已有饑色弟尋死終身怡然孝子少饑餓面黃而體瘠小族人呼爲菜大人嘉靖壬辰孝子鉞無疾而卒孝子旣老且死終不言其後母事也繡字華伯孝子之族子亦販塩以養母巳又坐市捨中賣麻與弟終緯友愛無間緯以事坐系華伯力爲營救緯又不自檢犯者數四華伯所轉賣者計常終歲無他故才給蔬食一經官事耗其母錢終始無慍容華伯妻朱氏每制衣必三襲令兄弟均平曰二叔無室豈可使君獨被完潔邪叔之亡妻有遺子撫愛之如已出然華伯人見之以爲市人也

贊曰二孝子出沒市販之間生平不識詩書遭罹屯變無恆產以自潤而不變其行斯亦難矣華伯夫婦如鼓瑟汝威卒変頑嚚考其終皆有以自達由是言之士之獨行而憂寡和者視此可愧也

○張自新傳

張自新初名鴻字子賓蘇州昆山人自新少讀書敏慧絕出古經中疑義羣子弟屹屹未有所得自新隨口而應若素了者性方簡無文餙見之者莫不訕笑目爲鄕里人同捨生夜讀倦睡去自新以燈檠投之油污滿幾正色切責若老師然髫齓喪父家計不能支母曰吾見人家讀書如捕風影期望靑紫萬不淂一且命巳至此何以書爲自新涕泣長跪曰亡父以此命鴻且死未聞有他語鴻何敢亡且鴻寧以衣食憂吾母耶與其兄耕田度日帶笠荷鋤面色黧黑夜歸則正襟危坐嘯歌古人飄飄然若在世外不知貧賤之爲戚也兄爲里長裏多逃亡輸納無所出每歲終官府催科榜掠無完膚自新輒詣縣自代而匿其尢他所縣吏怪其意气方授杖輒止之曰而何人者自新曰里長實書生也試之文立就慰而免之弱冠授徒他所歲歸省三四敝衣艸履徒步往返爲其母具酒食兄弟酣笑以爲大樂自新視豪勢眇然不爲意吳中子弟多輕儇治鮮好衣服相聚集以褻語戲笑自新一切不省與之語不答議論古今意气慷慨酒酣大聲曰宰天下竟何如目直上視气勃勃若怒羣兒至欲毆之補學官弟子員學官索贄金甚急自新實無所出數召笞辱意忽忽不樂欲棄去俄淂疾卒自新爲文博雅而有奇气人無知之者予嘗以示吳純甫純甫好獎士類然其中所許可者不過一二人顧獨稱自新自新之卒也純甫買棺葬焉

歸子曰余與自新遊最久見其面斥人過使人無所容儔人廣坐間出一語未嘗視人顏色笑罵紛集殊不爲意其自信如此以自新之才使之有所用必有以自見者淪沒至此天可問邪世之乘時得勢意气揚揚自謂巳能者亦可以省矣語曰叢蘭欲茂秋風敗之餘悲自新之死爲之敍列其事自新家在新洋江口風雨之夜江濤有聲震動數里野老相語以爲自新不亡云

○顧隱君傳

隱君諱啟眀字時顯世居昆山之七浦塘今爲太倉人相傳晉司空和之後散居浦之南者其族分而爲三故世稱其地曰三顧村云宋末有諱中二者兵燹之後盡喪其貲有田數頃遺其子公廉公廉生愚好濂洛之學讀書常憑一幾幾有刓處人以比之管�安是爲原魯先生原魯生五子其季爽贅居塘北又爲塘北顧氏爽生謨謨生昊昊生四子寅以明經爲始興教諭其次卽隱君也隱君有子曰存仁舉嘉靖十一年進士選調余姚知縣以冣入爲禮科給事中皇太子生覃恩近侍封隱君如其官隱君爲人惇朴麤率任眞尢不能與俗競平生不識官府會裏中有徭役事隱君爲之賦鴻鴈之詩戾止於吳門君故生長海上言語衣服猶故時海上人也無纖毫城市偸靡之習及貴愈自斂約就養余姚以力自隨獨夜至官舍縣中人無知者敕受章服閉門不交州郡�太守行鄕飲酒禮到門迎請終不一往每旦焚香拜闕一飲一食必以手加額曰微天子恩不淂此居常讀書有所當意每抉摘向人談說不休曰吾不信今人非古人也故平生未嘗愛財未嘗疑人季弟鍾蚤世先屬意隱君子爲後隱君固讓其兄子在余姚見家人持官物卽槌碎加詬責焉𨿽流離顚沛之際孜孜以濟人爲務有乞貸分貲予之知其人必負業巳許之不變也或僞指隱君賺人金隱君曰吾不知金而金實爲我卒償之而不自言州大夫建綽楔使人送其直送者詭曰此吾贖金也而非其罪隱君惻然遽還之裏有某宅某墓地相鄰比有某橋道未修有某死未殮葬以告必淂所欲至其所自奉布衣蔬食而巳瀕海多逋稅置役田以卹其里人嘗曰海上吾故鄕吾不能一日亡首丘之志故自號海隱居士時時往廬於墓側從始興君遊年老兄弟相樂也竟自海上淂疾以歸而卒初隱君未六十爲教曰古人葬以掩形務從朴實觀美何益吾葬不拘忌棺必油杉有一不然是爲逆命因乞始興君書之勒石於墓存仁爲禮科給事中以言事忤旨謫居保安州保安州在居庸關外自稱居庸山人

贊曰顧氏自丞相肅侯始著於吳錄司馬氏渡江顧賀紀薛號稱世冑髙門蓋其來久矣正徳嘉靖間湊濟兄弟一時起海上並爲給事中冣後山人繼之卽所謂三顧族也余少從山人遊至貴顯終始不攺其操可謂純篤君子矣及觀隱君行事考論其家世蓋有以哉冢宰玉峯朱公以碩徳元老爲之銘可以不媿而通恭張先生之狀尢爲詳核余得而論次之云

○元忠張君家傳

元忠旣歿之三年其子士瀹葬之縣東南以爲墓銘所以藏諸幽也將欲發揚先人之徳莫如傳昔太史公贊畱侯云見其圖狀貌如婦人好女其論田橫則恨無不善畫者莫能圖今二子之畫無有也而尙猶想見其人豈不以傳哉古之孝子色不忘乎目聲不忘乎耳心志耆欲不忘乎心士瀹之見吾先人者安敢忘諸遂以其所撰先人事數百言乞予爲傳予讀而悲之爲敍次其語作張元忠家傳元忠名廷臣字符忠其先汴人宋南渡徙家於蘇州之昆山弘治間割昆山之東爲太倉故今爲州人而其家猶在昆山之治城髙祖能新城知縣曾祖汪潮陽訓導祖鑾封承徳郎刑部主事父寬舉進士歷官至廣東僉事元忠生而敏慧僉憲公奇愛之初爲錢塘令元忠方五六歲攜以之官每僚佐宴集必呼與俱應對機警禮容秩然人咸異之時有詐爲臺檄者元忠從旁辯其誣巳而果然縣中老吏皆驚懾年十九補學官弟子員尋例貢太學祭酒增城湛公亟稱之未幾中南都鄕試學士內江張公尢加賞識元忠少尫弱多疾藥餌不絕於口又宦家子弟然自力於學蚤歲淂舉而尢能治家其遇事彊敏精悍總理操切無所縱貸僉憲公其始宦遊在外迨其罷歸獨日召故人賓客飲酒而巳故與僉憲公交者皆稱其有子而自以爲不可及云自初舉至其卒凡六試南宮不第卒時年四十三元忠爲人楚楚門內外斬然𨿽盛暑燕坐未嘗解帶與人語纚纚不可止也

贊曰予聞元忠之將死縣有郁君善相人元忠聞其在所親家飲酒使人詗之曰是必談我巳而酒次郁君果言元忠必不可起明日元忠召郁君與對坐啜粥談論竟日其精彊自持類如此自以蚤歲發解進士可必淂以其所爲家者施於吏事優然有餘而卒因蹶此其所以有遺恨也

○章永州家傳

君姓章氏諱棨字宗肅世爲海虞人曾祖珪宣徳中舉賢良方正拜監察禦史論三楊學士有直聲生四子儀國子助教表廣西布政司右參議格南京大理寺卿律都察院左都禦史大理有髙節致仕家居縣令楊名父以其淸貧買田給之謝不受名父爲構亭虞山上獨時時邀與登覽相對飲酒名其亭曰仰髙云大理生沐贈單縣知縣君之父也君爲人孝友入縣學以徳行爲博士所稱舉嘗從鄕先生都禦史陳公遊後中南京鄕試入南太學是時增城湛公髙陵呂公並以八座居畱都開門講道學者雲集君兩遊其門屢上春官不第選調單縣知縣單瀕河而地窪下每歲桃花水發河南人夜過河盜決堤防民患苦之君至適盜決者水將泛率丁夫伐木增樁晝夜捍禦卒以無虞少年爲胥卒趨走縣庭候伺短長規爲不法或以爲言君曰是於我苶顯迹不宜豫逆之撫以恩信皆感激思爲用山東盜賊多逃入單縣界中單人爲囊橐積不能淂於是諸少年爲君耳目盡獲之院司所不逐盜文符無慮百數君一日條具申報上官以爲能田賦法獘乃詢民所欲而取斂以錢民便之齊魯間皆推用其法有胡兵自寧武關趨太原聲言欲向山東都禦史議兵事部署將帥獨畱卑縣令轅門會虜信不至而罷升安吉州知州歲旱民饑殫力賑救多所全活其民好訟恆以理觧之有匿稅者爲案籍人人閱之鞭朴不用而逋負悉出君曰此豈古頭會法也吾以救獘而已州所治孝丰迄君去一無所擾其縣人至不知有州焉遷永州府同知永州在楚越間號無事太守日閉門髙臥以郡事委君君亦優遊而已上疏乞休方治行而卒此其弟宗實之所稱者云爾宗實父涯君之從父初無子以君爲子晚得宗實君撫而教之今爲鄕貢進士

歸子曰大理公與予外髙祖太常公有姻予少時數從祖母之外家蓋聞章卿云及登虞山求所謂仰髙亭者巳蕪沒於空煙翠樹間矣於是識永州君恂恂然君子人也往予試南宮君自安吉來朝過予邸捨歡飲上馬去予顧其弟言君近形神不偕久官勞悴而致然耶抑有所不自淂者而竟死永州悲夫仕𨿽不遂論其行事可以不愧於先人矣

○戴錦衣家傳

戴錦衣者父文潤其先湖州之徳淸人後爲安陸人安陸今之承天府也文潤家州郭外爲興府良醫事睿宗皇帝父戴隱君歿文潤以毀滅性郢中人以孟子之語題其廬曰終慕故錦衣家有終慕之堂夫人徐氏夫亡時年二十九子經甫七歲卽錦衣也家貧克勵淸操以拊其孤及錦衣貴終不攺其淡泊故錦衣家有髙節之堂今皇帝以親藩入繼大統國中舊臣皆用恩澤升錦衣年甚少補環衛積功勞至指揮使錦衣之職於上十二衛最親貴兼領詔獄士大夫被逮者多見掠辱少有全者而錦衣恂恂然爲人尢仁恕凡被系者往往從其人問學常保護之禦史楊爵給事中周怡員外郎劉魁禁系累年三人巳赦出相謂曰微戴君吾等安淂生至今日乎聶尙書豹亦在系甚稱錦衣之徳謝都禦史存儒巡撫河南以司尙詔反錦衣奉駕帖往逮行數千里衣破獘謝公以一縑贈之郤不受錦衣今謝事家居門庭寂然其淸素如此錦衣名經字伯常

歸子曰余寓京師南燻坊錦衣時過從示余以家所藏文字爲芟其蕪而歸之質作戴錦衣家傳然余讀華亭楊奉常之論終慕有旨哉有旨哉

○京兆尹王公傳

京兆尹王公震字威遠曾祖景賢初自燕南徙任縣遂占籍於邢今爲邢臺人祖罍宣徳間以鄕進士爲平度州同知抗中使謫戍灤川數歲病思歸子整上疏代父整戍又二十八年始赦還整妻亦死於戊後妻生公體貌丰偉善騎射博涉經史弘治癸丑進士觀政大理授戶部主事奉使部送犒軍銀於西夏至紅城堡後又使雲中至陽和堡猝爲虜圍公皆率眾守禦虜以解去正徳初榷九江稅劉瑾愛幸蒼頭奴唐英王俊至多所誅求公絕不爲禮時瑾怙權流毒天下士大夫二人還欲訴於瑾皆病死於道人以爲公幸遷員外郎尙書韓文爲瑾陷下獄罰贖二千石公率其僚捐三年俸贖韓尙書淂出庚午川湖盜劉烈起猖獗甚上命兵部尙書洪鍾討之洪尙書奏公知兵請以爲鄖陽守迄平寇甚淂鄖陽之力歷升河南左右參政穎川盜小張虎嘯聚公往捕之不四月小張虎就擒戮小張虎餘黨全活甚眾川人感其徳立祠祀之嘉靖初升河南左布政是年冬升應天府尹奏罷上元江寧花園夫千餘人省諸官寺獄具銀千餘兩核江灘蘆葦千餘頃以佐赤縣里甲費尋上書乞骸骨歸初公舉進士二親皆在堂未幾相繼卒所至扁其居爲永感長沙李文正公率館閣諸公爲賦詩趙郡石文隱公爲之序自是每陟一官必悲思其親自在部已獲推贈及爲京兆淂贈三世皆如其官公天性純孝有厚徳嘗在京師鄖人張淂才爲部從事病死妻子貧不能歸公聞之愴然捐金助其喪還後其子寅中鄕舉來謝言其父喪前至金陵欲寄其鄕人舟鄕人負約遂寄他舟經小孤山鄕人之舟覆過吉水欲寓山寺寺僧固拒不納經夕而寺焚以公之施惠孤喪與神明符也公旣歸所蓄書數千卷悉輦送郡學以資學者講習家居杜門足迹不至公府今邢州士大夫𨿽隆貴門第不攺布素至以造官府爲恥子弟斂戢市無綺紈之遊繇公之化也嘉靖辛丑年八十二卒訃聞賜葬祭子某

贊曰予至邢訪其先賢士大夫近代皆稱王京兆京兆所居官其條教方略無文字可考僅僅得其家狀履歷然今邢中風俗之厚本於王京兆予數過學宮取其遺書讀之爲之嘆息其髙風可仰矣予以是論次之

○洧南居士傳

洧南居士者姓杜氏名孟幹其先自魏滑徙扶溝邑居洧水南故以爲號曾祖淸以明經任大同經歷祖璇贈戶部主事父紹進士官戶部主事居士少爲諸生巳有名歲大比督學第其文爲首而戶部乃次居四時戶部得舉人曰此子不欲先其父耳久之竟不第貢入太學選調淸苑主簿庀馬政郤禮幣之贈數言利病於太守又欲開郎山煤導九河諸所條畫皆切於時太守嗟異之會剏蘆溝河橋雷尙書檄八郡選其才淂淸苑主簿而委任焉然苑人愛其仁恕及聞居士之孫化中舉於鄕喜相謂曰固知吾杜母之有後也升蘆州經歷丁內艱服闋攺鞏昌至則陳茶馬利病太守器其能郡事多咨焉竟卒於官年五十居士爲學精專尢長於詩所交皆知名士平生尙气輕財收卹姻黨字孤寡不憚分產畀之縣中有事皆來取決伉直不容人之過族人子弟往往遭撻楚然未嘗宿畱於中皆敬服而怨讟者鮮矣初洧水東折歲久衝淤轉而北居士力言於令攺浚以達於河扶溝人賴其利爲之語曰洧水淤老幼啼洧水通賴杜公居士於家事不訾省聞有善書多方購之建書樓且戒子孫善保守刻石以記所著有洧南文集洧南詩集北上槁南歸槁西行槁五經韻語書經馴駁匯集醫方若干捲君旣沒其從父弟孟詩狀其行如此嘉靖四十四年化中登進士明年爲邢州司理隆慶三年吳郡歸有光化中同年進士也來爲司馬因采孟詩語著之其家傳

歸子曰大梁固多奇士尢以詩名吾讀洧南詩意其人必超然埃壒之表及爲小官似非所屑顧必欲有以自見乃知古人之志行所存不可測也視世之規規謭謭無居士之髙情逸興𨿽爲官豈能辦治惠化中蓋深以予言爲然云

○弘玄先生自序贊

贊曰弘玄先生老而貧日以著述爲事出無輿從一童子挾書自隨步履如飛間以所序生平示予者如此可以知其志之所存矣先生以國子上捨生倅霍邑夷陵今世爲官恥不出進士不肯爲盡力人亦以非進士待之𨿽有志終不獲見故予復述先生爲兩州之迹其志有足悲者使爲進士豈非世之所稱才賢者哉初山西旱饑命先生賑河東苪陸猗夏蒲觧三十州縣使一武官輦致銀數萬兩而懷仁王府祿米久逋王使人篡入府巳剖鞘出銀先生使人言曰天子憐晉人饑故空帑藏以活之今民旦暮死王柰何取以爲已奉卽天子聞王何以處王大慚懼完鞘還武官至則出銀堆排卓上吏兩旁立稱停裹紙各書其人姓名壹不涉手以次俵散民歡歌舞晉人以蘇敕下行省有羊酒文綺之賜王府在霍城中宗室常數百人來索祿米乘垣騎危呼曰今日不淂米饑死矣先生與之言气和而剛諸儀賓或曰判官言是也盍少去待司符下給我米矣宗室皆曰然相牽攜而去霍有荒田三千餘頃歲責述賦里甲先生發庾粟千石予里甲代耕歲大熟收麥數千監司詬之曰若何等官也遂自擅命發廩耶然而鉤考籍記甚明不能加罪也至今霍無逋賦且人淂私其贏以爲利焉夷陵三四月多火災火發有類若烏者羣飛銜火至他屋處處皆焚山海經所謂畢方者也然非如鶴一足赤文而白喙者柳子厚逐畢方文蓋未嘗見先生所見實烏也先生夜夢一人白袍烏巾翹右足旁有一人言曰此白將軍也旦日民列狀請建火神廟先生曰吾夜夢乃秦武安君耳先是州有四綽楔通衢四出皆巳燔先生建三重樓設鍾簴樓中爲武安君像而祀之火患遂息豈白起數千年尙燒夷陵耶然神怪不可究知子產實沈臺駘黃熊之論非誣也樓上望西陵石鼻檿主諸山層巒疊巘如翠屏李太白所謂巫山夾靑天者可以憑檻淂之而飛帆蕩槳出沒於蓮沱漩島之間極荊楚之勝觀矣秭歸治楚臺山上久雨水壞石土危城欲墜議欲遷州先生時攝守爲之刋山麓決沮洳自陡波溝縱橫而出之水工費而人不疲州遂不遷白將軍樓歸州街渠記皆先生自爲文車駕南巡省檄統領輦夫萬人上居飛龍殿每一念至卽如陵上不以朝暮聞炮聲輒發輦夫皆集無失期諸貴人率來取役輦夫先生小冠匿他所諸貴人皆不得取送駕至樊城大鴻臚揭簿呼名先生與郡太守以下皆先歸有旨事過界不問會天子已至鄧故免譴其後有按察司官責先生以避事官實後代不知此時事先生具言統領輦夫時常懼不免死官爲默然一日被檄至施州治獄施去江陵數千里南出夜郎平時於郡但以文書羈縻無官長來見者其帥以百鎰金置苟茗中饋卻之夜宿僧寺蕭然賦詩有暗室如白晝之語都禦史顧公璘聞而嘆獎之夷陵故有黃陵廟而城北夾河亦有風濤之阨先生爲作黃陵行祠按黃陵在今巴陵所謂瀟湘之尾洞庭之口而歐陽公但有黃牛峽祠詩故東坡述公丁元珍之夢及石馬系祠門之句勒石祠下而先生云特黃陵廟旁有黃牛祠耳蓋不知何年而變也會升開建令不肯赴僦舟還吳以舟輕夷陵人舁大石鎭之先生意忻然以自擬吳欝林太守云

歸先生文集卷之二十六

●歸先生文集卷之二十七

吳郡歸有光著

門人王執禮校

傳二

◆傳二

王烈婦傳

韋節婦傳

陶節婦傳

計烈婦傳

沈節婦傳

蔡孺人傳

○王烈婦傳

王烈婦陸氏其夫王土家昆山之西盆瀆村昆故有薛烈婦彭節婦嘗居其地捨傍今有薛環焉百六十年間三烈婦相望也自烈婦入王土門其墓園枯竹更靑三年三生芝皆雙甚比四年芝已不生而烈婦死世謂芝爲瑞艸芝之應恆於壽考貴富康寧而於烈婦以死是可以觀天道也巳時王土病且死自憐貧無子難爲其婦計烈婦指心以誓土目瞑爲絕水漿家人作糜彊進之烈婦不得已一舉輒顰蹙曰視吾如此能食否俯視地喀喀吐出每涕泣呼天欲與俱去家人頗目屬私語然謂新死悲甚不深疑更八日其舅他出家無人諸婦女在龜下烈婦焚楮作禮俛首竊淚下闇然向夫語見漆工塗棺曰善爲之徐步入房聞闔戶聲縊死矣麻葛重襲面土屍也

歸子曰王土之祖父舊爲吾家比鄰世通遊好予髫年從師土亦來長與案等耳不謂其後乃有賢婦異哉一女子感慨自決精通於鬼神其舅云新婦故淑婉仁孝人也嗟乎是固然無疑然予不暇論論其大者

○韋節婦傳

韋節婦九江徳化人姓許氏爲同縣韋起妻節婦歸韋氏八年夫死生子甫八月父母憐之意欲令攺適然見其悲哀終不敢言也夫亡後有所遺貲復失之貧甚幾無以自存而節操愈厲尢善哭其夫哭必極哀蓋二十餘年其哭如初喪之日以故年四十而衰發盡白口中無齒如七十餘歲人初所生八月兒多病死者數矣節婦謂其姑曰兒病如此柰何吾所以不死乃以此兒今如是悔不從死因仰天呼曰天乎不能爲韋氏延此一息乎兒不食卽節婦亦不食歲歲如是至六七歲猶病後乃得無恙旣長教之學名曰必榮已而爲郡學弟子員始有廩米之養自未入郡學無廩米之飬非紡績不給食也議者以謂節婦之所處視它婦人守節者艱難蓋百倍之至於終身而毀其誠蓋出於天性尢所難者節婦旣沒必榮以貢廷試選爲蘓州嘉定學官

贊曰予嘗從韋先生遊問洞庭彭蠡江水所匯處及廬山白鹿洞想見昔賢之遺迹而後乃聞韋夫人之節然先生恂恂儒者其夫人之教耶

○陶節婦傳

陶節婦方氏昆山人陶子舸之妻歸陶氏期年而子舸死婦悲哀欲自經或責以姑在因俛默久之遂不復言死而事姑日謹姑亦寡居同處一室夜則同衾而寢姑婦相憐甚然欲死其夫不能一日忘也爲子舸卜葬地名淸水灣術者言其不利婦曰淸水名美何爲不可以葬時夫弟之西山買石議獨爲子舸穴婦卽自買磚穴其旁已而姑病痢六十餘日晝夜不去側時尙秋暑穢不可聞常取中裙廁牏自浣灑之家中有顧而吐婦曰果臭耶吾日在側誠不自覺然聞病人溺臭可得生因自喜及姑病日殆度不可起先悲哭不食者五日姑死含殮畢先是子舸兄弟三人仲弟子舫亦前死尙有少弟於是諸婦在喪次子舫妻言姑亡後不知所以爲身計婦曰吾與若易處耳獨小嬸共叔主祭持陶氏門戶歲月遙遙不可知此可念也因相向悲泣頃之入室屑金和水服之不死欲投井井口隘不能下夜二鼓呼小婢隨行至捨西紿婢還自投水水淺乍沈乍浮月明中婢從艸間望見之旣死家人得其屍以面沒水色如生兩手持茭根牢甚不可觧也婦年十八嫁子舸十九喪夫事姑九年而與其姑同日死卒葬之淸水灣在縣南千墩浦上

贊曰婦以從夫爲義假令節婦遂隨子舸死而世猶將賢之獨濡忍以俟其母之終其誠孝槪之於古人何媿哉初婦父玊崗爲蘄水令將之官時子舸已病卜嫁之大吉遂歸焉人特以婦爲不幸卒其所成爲門戶之光豈非所謂吉祥者耶

○計烈婦傳

計烈婦柳州馬平人平遠知縣王化妻嘉靖四十三年先是南詔山賊流刼江西湖東西殺虜憲臣三省騷動者數年已降而復叛去王君受命爲平遠平遠時新建王君開除荒萊招撫流亡規造新邑會田坑賊突起將過江閩爲患時初縣城櫓未立王君以其孥寄壽昌與賊戰黃沙石子嶺多有殺獲已復搗仙花峒擒斬賊首復與賊戰爲其所果賊因遣間至會昌曰王知縣死矣烈婦聞之卽沐浴更衣告天曰吾夫爲國死吾義不忍獨生因指六歲兒曰天乎願保此一息以延王氏血食以兒抱置妾懷中磨笄自殺有司以聞王君亦以平賊功超拜廣東按察司副使詔婦所在春秋奉祠初王君父尙學嘉靖二十九年爲兵部職方郎中虜薄都城王郎中力贊出兵而丁尙書爲權臣所悞不出兵因以論死王郎中當隨坐丁尙書獨自引罪以故得減死論丁尙書在西市見王君呼曰爾父得無坐耶果爾可謂有天道吾死不恨矣王郎中故在部中守法能敢爲而王君有父風烈婦父某潮州通判弟坤亨國子愽士謙亨嘉靖四十年進士兩人皆在京師謙亨與餘同榜而愽士先教昆山與余善余故知烈婦事爲詳蓋兩家詩書禮義之族而烈婦天姿懿淑其死非一時感慨者所同也要之王君蒙峻擢顯名於世𨿽以立功實亦因烈婦之死爲之增重云

○沈節婦傳

沈節婦者湖州安吉孝丰人吳祥九之妻節婦歸吳氏時年十六而祥九年十八間歲祥九病劇節婦割股以進不愈祥九竟死節婦每哭輒死復生見者皆爲流涕終日不離殯所比葬設幾筵居幃中哭泣如初殯時舅姑憐之爲好言勸觧皆不答久之父母謀奪其志卽大慟閉戶引刀截髮自誓居三日忽晨起出戶走數里之祥九墓山深無人多虎狼獨居塜間哭不絕聲諸大人從求得之乃皆相謂曰始謂婦少年難守故計令他適今其志如此殆不一復彊因爲置後節婦遂安之祥九與其弟有分節婦獨取田數畝才足自贍而已曰叔子眾吾不可以多取舅姑死喪之六年如禮吳氏大族其尊與舅姑等者事之如舅姑蓋年十八而寡至七十二而終爲祥九後者弟之子曰惟一隆慶二年冬其從子維京倅蘇州爲予言其事

贊曰予聞沈節婦不獨其志行也至推分其叔抑亦退讓逡逡有禮矣余官雉城往來苕溪欲溯苕水上天目山過訪孝丰吳氏會遷不果蓋其家富貴多巨公長者矣至如節婦之髙行亦安可少哉亦安可少哉

○蔡孺人傳

蔡孺人眞眞福州太守朱公豹之妻也父蔡翁多女而無子因語蔡媼後母舉女及蔡媼有娠父夢異人授之玊玦十五至十五月而生女以爲奇乃舉之卽蔡孺人也孺人生而端重寡言笑能讀孝經烈女傳乃歸朱公朱公時爲諸生貧孺人躬操作以資給之朱公父母在堂兄弟五人皆同爨孝睦之譽洽於閭裏朱公爲禦史受誥封被服布素如其夫爲諸生時始朱公舉進士令奉化再調余姚其後爲二千石皆以淸廉著聞福州廨中有鷓鴣二其子察卿愛弄之欲持歸孺人曰爾父未嘗持官物二鳥亦官物也竟不許朱公卒時察卿九歲其女七歲孺人泣語人曰女吾出然終爲他家婦此子若不立何以承朱氏宗祊故於察卿教之甚嚴每夜篝燈火令從旁誦讀時或加笞已復流涕中心實憐愛之也出入必令老僕隨之戒母與輕俠遊朱公前妻有瞽女孺人爲取壻終身飬之女死復收卹其孤嘗寄人黃金其家遭變倉卒不知其鎰但以枚數使二嫗舁來及歸時或勸鎔之而藏其贏孺人不許遂完歸之察卿巳成立孺人曰吾死可以下見汝父矣孺人年五十奉佛道齊疏十有六年臨死召戚屬分釵衣辭訣謂察卿及其女曰吾死母遽哭我以怛化俄頃整襟而逝

歸子曰余至上海過察卿所讀其先世遺集自元仲云先生以來三百年世有文學而朱公所至官著風節及觀蔡孺人之事海上稱詩書禮義之家有以哉察卿復攻文有孝行不媿賢母之教云

卷二十七終

●歸先生文集卷之二十八

吳郡歸有光著

門人王執禮校

說

◆說

二石說

張雄字說

陳伯生字說

二子字說

○二石說

樂者仁之聲而生气之發也孔子稱韶盡美矣又盡善也在齊聞韶則學之三月不知肉味考之尙書自堯克明峻徳至舜重華恊於帝四嶽九官十二牧各率其職至於蠻夷率服若於上下艸木鳥獸至仁之澤洋洋乎被動植矣故曰虞賓在位羣後徳讓又曰庶尹允諧曰鳥獸蹌蹌鳳凰來儀又曰百獸率舞此唐虞太和之景象在於宇宙之間而特形於樂耳傳曰夔始制樂以賞諸侯呂氏春秋曰堯命夔擊石以象上帝玊磬之音以舞百獸擊石拊石夔之所能也百獸率舞非夔之所能也此唐虞之際仁治之極也顏子學於孔子三月不違仁而未至於化孔子告之以爲邦而曰樂則韶舞豈驟語以唐虞之極哉亦教之禮樂之事使其行夏之時乘殷之輅服周之冕而歌有虞氏之風滛聲亂色無以姦其間是所謂非禮勿視聽言動而爲仁之用達矣𨿽然由其道而舞百獸儀鳳凰豈遠也哉冉求欲富國足民而以禮樂俟君子孔子所以告顏子卽冉求所以俟君子也欲富國足民而無俟於禮樂其敝必至於聚斂子遊能以弦歌試於區區之武城可謂聖人之徒矣自秦以來長人者無意於教化之事非一世也江夏呂侯爲靑浦令政成而民頌之侯名調音字宗夔又自號二石請予爲二石之說予故推本尙書論語之義以達侯之志焉

○張雄字說

張雄旣冠請字於余余辱爲賓不可以辭則字之曰子溪聞之老子云知其雄守其雌爲天下溪常徳不離復歸於嬰兒此言人有勝人之徳而操之以不敢勝人之心徳處天下之上而禮居天下之下若溪之能受而水歸之也不失其常徳而復歸於嬰兒人已之勝心不生則致柔之極矣人居天地之間其才智稍異於人常有加於愚不肖之心其才智彌大其加彌甚故愚不肖常至於不勝而求反之天下之爭始於愚不肖之不勝是以古之君子有髙天下之才智而退然不敢以有所加而天下卒莫之勝則其致柔之極也然則雄必能守其雌是謂天下之溪不能守雌不能爲天下溪不足以稱雄於天下

○陳伯生字說

海虞陳生之名曰寅未知所以尊其名也問言於余余字之曰伯生而爲之論天地生人之始蓋混混然也旣而天開於子子者滋也气於此而始滋也地辟於醜醜之言紐也言气之始固也人生於寅寅者言萬物之生螾螾然也然則寅者人生之時也故謂之寅則生气莫盛焉三代異尙而孔子以夏時告顏子所以治天下之道世之君子以爲孔子之意在於攺正朔而已而不知其有取於生之道也顏子退而得其旨故不數數於爲天下而請事斯語至於三月不違仁焉是乃所以服膺孔子所謂行夏之時也吾人相與並生於天地之間所以知樂其羣而有禮義慈讓之心者夫亦有此生理而巳或曰寅者敬畏也夙夜惟寅直哉惟淸舜之所以命伯夷也嚴恭寅畏天命自度周公所以稱中宗也夫孰知夫寅者生道也心生故能直淸能自檢於天命嗚呼世之君子不佑人生於寅之旨而徒曰敬畏者鮮不至於助忘而失其本余故以伯生爲寅之字此乃舜典與無逸之本旨也悟者必以予言爲然矣

○二子字說

予昔遊吳郡之西山西山並太湖其山曰光福而仲子生於家故以福孫名之其後三年季子生於安亭而予在昆山之宣化裏故名曰安孫於是福孫且冠娶予因爾雅之義字福孫以子祜字安孫以子寧念昔與其母共處顚危困厄之中室家歡聚之日蓋少非有昔人之勤勞天下而弗能子其子也以是志之蓋出於其母之意云今母亡久矣二子能不自傷而思所以立身行道求無媿於所生哉抑此偶與古之羊叔子管幼安之名同二公生於晉魏之世髙風大節�不可及使孔子稱之亦必以爲夷惠之疇夫士期以自修其身至於富貴非所能必幼安之隱叔子之仕予難以擬其後若其淵雅髙尙以道素自居則士誠不可一日而無此不然要爲流俗之人苟得爵祿功名顯於世亦鄙夫也

歸先生文集卷之二十八終

●歸先生文集卷之二十九

吳郡歸有光著

門人王執禮校

祭文﹝哀辭誄附﹞

◆祭文﹝哀辭誄附﹞

祭方禦史文

祭王方伯文

祭葉世徳文

祭沈中丞文﹝代﹞

祭王儀部文

祭外舅魏光祿文

祭朱恭靖公文

祭顧方伯文

祭周孺亨文

祭胡學士文

祭沈養吾仲常文

祭楊忠湣公文

謁宋文貞公墓

同年祭陳封君文

祭張封君文

同門祭光封君文

同年祭光封君文

祭顧文康公夫人文

祭葉夫人王氏曁世徳夫婦文

祭外姑文

祭徐母文

告祭山神文

告城隍神文

祭城隍廟文

祈雨文

謝雨祭城隍神文

祈雨文

祀厲告城隍神

哀詞誄

○祭方禦史文

嗚呼庚子之歲某與公孫欽儒聯名薦書是年九月同榜之士使予爲文以壽公予序公爲兩京禦史時猶見古所謂柱後惠文冠者因略論數年閒天下之事詹事陸文裕公讀之以爲知言今俛仰又二十年矣孫蠖屈於南宮之試予亦瓠落於東海之濱當是時公蓋相期以天下之士而今何如也嗚呼富貴壽考公則已矣後生小子嘆歲月之如流而長年者之不能待所以不知其涕之無從也尙饗

○祭王方伯文

惟公早歲奮迹甲科踔厲風發令聞孔多始蒞永康民載其徳疆理其田石不可泐分部南都以釐余皇奔走江湖啟處不遑武寧王家�貴無二獨繩其私卒屈以義於越之臬遂視南海�政旣通黎亦知悔受節章貢威稜日著帝用簡在命端臺敍公起諸儒武服之共愛人下士所向有功桃源華林大帽狂猘旌旗一麾首駢頸系帝嘉其休俾藩於滇乃以將父弗究其年自公之歿垂四十載士習選愞孰知敵愾海島小夷敢齮我疆於今九年我武未揚故老流涕思得公等適會里社薦公鼐鼎惟公孝友宗黨所稱況復才傑起慕後人公有令孫辱之交遊敬進斯文以侑醪羞尙享

○祭葉世徳文

嗚呼昔文莊公奮迹玆地爲時名臣天子所庇嘉謨讜論史官有記圖書千卷子孫是遺皎然冰壑昭映百世惟先生生實系其類燁然才華邦家之瑞如汗血馬於野而躓承華𨿽空九方莫致結童入學白首永棄嗚呼先生孝友樂易終日恂恂不見崖異孰以斯人而非國器年踰彊仕始貢廷試俾獲隨調以究民事如古循吏亦償厥志又奪之年終此憔悴悠悠蒼天莫知其意某等昔荷親知交情靡二旣失良友又隕國器奠以斯文誰不墮淚嗚呼哀哉尙享

○祭沈中丞文﹝代﹞

嗚呼士負卓犖之材瑰特之器非以其躋膴仕握利柄之爲榮而以其身之所至有惠愛足以及其人使夫有所庇賴於我之爲可尙也公昔起甲科分符吾邦旣而揚歷外服翺翔中臺爰執憲矩榮映日臻而我宕梁之人愛慕而不忘者則以公有君子長者之徳而不爲苛撓之政折獄觧紛有召伯甘棠之澤興學厲士有魯侯在泮之風此嘉陵上下所以至今歌詠於無窮也某以邑子夙庇仁宇玆者竊祿來公故鄕吳水吳丘公昔遨遊朱衣象笏想見生平而窅爾斧屋欲聞公之謦欬而無從矣嗚呼哀哉尙享

○祭王儀部文

嗚呼先生早歲而孤懿惟賢母以訓以摹年踰弱冠飛翔南都大音不諧連城屢刳七上春官每進踟躕鄕裏輕儇見謂爲迂先生弗顧猶來於於遂被首薦冠絕羣儒向之嗤者自愧鷇雛吾昆名邑世產瑾瑜南都大魁陸與張瞿先生接迹夢兆前符貢於大廷夏璉商瑚淸華之職奉常所需稍陟儀曹廓然天衢天胡中道頓蹶騊駼嗚呼先生今也則亡人生之變旦異夕殊惟我吳越山海隩區二百年來不聞鼓桴一朝海上有此倭奴先生過家仗節紆朱方榮晝錦忽聞惕呼捐金散糈以卹荷殳厲志循城卒全其郛眾口鑠金武夫睢旴先生仗義往明其辜遂罹毒暑俄焉告䢐八年輦下首丘於吳莫逃者數天其可呼歲之正月歸先公墓凡我親交出祖於婁有肉在俎有肉酒在先生有知啜此淸沽嗚呼尙享

○祭外舅魏光祿文

某七歲爲公之壻不幸先妣早逝中閒多故婚姻失時以公之仲女之賢淑周旋六年遽從先妣於地下藐然二孤置之今妻之懷抱以撫以育辛勤萬端而婚姻往來如先妻之存未嘗有閒可謂邪遷如歸衛國忘亡也蓋死生之際難矣重以不肖連蹇困頓自辛丑以來四殿南宮鄕裏親戚以爲嗤笑公慰藉■﹝忄貇﹞■﹝忄貇﹞未嘗不以遠大爲期至於生平迂拙不能與世俛仰而數十年中屏居野處隔越百里造請或不以時公未嘗責望禮節幾微見於辭色也公可謂淳徳君子矣去年冬雨雪中公使人至江上遺以綿炭今年四月人自公所來言公聞吾妻病方開龜視吉凶又聞公疾革數問吾女其見念如此也不意間一月而公之訃至吾夫妻相對泣下然吾妻死者數矣以是先令女甥星夜奔公之喪而吾妻尋亦至於大疾如剡之痛旦暮日新加以形體羸弱死殤相繼疾病憂虞比聞公之變則又驚悼痛怛以至於今不勝哀苦气息奄奄行五六步忽自僵僕獨念公之卒踰二月矣禮有殯聞喪將往哭之則服其服而往所以至於踰月者病也扁舟百里勉彊匍匐以拜公之前冀公一舉吾之觴而已矣哀哉尙享

○祭朱恭靖公文

孝皇禦極十有八年覆冒區宇其仁如天思遲多士六策臨軒惟昆爲縣僻在海堧三選大魁公出其閒丰芑之遺於今再傳皆爲公相燦爛星躔公獨難老齒徳莫先公之初登屬世休明在漢廷中年如賈生濟濟振鷺談道虞黃石渠天祿經史是程公守純質不競於榮卒以資敍乃躋六卿旣長天官居於洛京召公之誥未老而行永賁丘園令譽日隆海內企望天子臨雍升歌鹿鳴下管新宮三朝禮建比古躬榮云胡不慭遽爾告終帝用震悼贈卹寔崇人臣之寵其有始於哲人云亡朝野所恫奠此湑酒以告殯宮尙享

○祭顧方伯文

某於公少荷許與乃以濩落有負相知昔捲衣之復方當計吏之偕不得致撫棺之情今葬紖之發適拘巫史之忌不能供復土之役然生辱委重俾論序其文章歿又僣踰獲撰次其行事穆叔有云是三不朽於此答公亦無媿矣敬陳泂酌告訣堂筵庶幾明靈鑑此享侑

○祭周孺亨文

昔恭簡公倡道於星溪而一時學者之雲集曾日月之無幾而微言之頓息惟先生發揮遺旨儼師門之典則公以先生之少恢廓而屢箴其微窄然自公之云亡門人學徒何啻五侯倍譎而先生依繩循矩以無失蓋終以有所至而無閒於參魯與商也之不及惟先生之孝友溫良眞鄕裏之矜式讀書養親歲不出於戶閾與古之篤行君子實並駕而無慚色中耿耿欲有所爲外靖恭而簡默使之立乎廟廊𨿽不出一語猶足以儀刑其徳何天命之不佑而使之老於行役今歲之春吾邑同黨之士蓋二十餘人並衣然以北旣無拔茅匯徵之期而有北風攜手同行之戚孰知先生中道而返而又罹此極嗚呼先生之不幸蓋有系於邦國而身世之可悲又何異於一吷曙旨酒之在尊共陳詞而灑泣嗚呼哀哉尙享

○祭胡學士文

維某年月日某官門生某等謹致祭於某官胡公之靈曰國家以科目收天下之英賢爲猶以館閣爲非常之選二百年間元臣碩輔多出於此是固學古而有志於用世者之所共羨然與是而不能至者此又非人情之所可以預測而命數之所限也會稽之產號爲南金東箭公旣占春官之第一而臚傳又爲多士之先今且方向用建上宰之業不日而可見胡不永年暘谷始升而蒙泛遽宴某等形迹之疏或未及乎賓階而平生之分已定於中書之一面嗚呼今也思公於靑天白雲之表昔也望公於玉堂黃閣之閒信造物之烏有而人世之幻變感古今之在於瞬息不能不爲痛悼而嗚咽也嗚呼尙享

○祭沈養吾仲常文

嗚呼人亦有云子門貴顯五年之中忽焉淪殄養吾少俊仲常順婉言念相從懷之罥罥人生富貴如花之妍朝露方晞夕已萎焉人皆痛子蓋莫不然所爭蚤晚何足相憐念子兄弟托余墓石狼跋東歸吾廬未葺敢忘此而負平昔於呼痛哉尙享

○祭楊忠湣公文

維年月日某官某謹以淸酌庶羞之奠致祭於贈太常寺少卿謚忠湣楊公之靈曰昔我世皇繼天作後多歷年所疇咨左右中歲好道穆然在宥有臣怙寵咨爲姦究父子持權瀆亂天下一旦殘夷天威不假天下以此感嘆先皇神武雄決蓋代之英在古權姦鮮不害國今則自斃繄皇不惑天亦助明與古異勢社稷之福可保萬世惟忠湣公撲其方熾誠欵懇惻辭引主器冀以覺悟憫不顧避賊臣切齒文致死地臨命賦詩時在俄頃季子就醢冠纓必整叔夜彈琴顧視日影公何從容造境愈靜亦維前歲虜薄都城犬羊虓呼噬嚙生氓廟議失策以冀緩師公亦抗疏慨然論之爭國重輕利害必明抵掌鳴劍志絕殊庭時已犯忤重被考掠折指鍥骨曾不畏爍閒關萬里諤諤不已志士求仁必趣於死先皇之英亦自公啟龍駕欻忽未及褒芙天子明聖思繼先志疕綸首建右官賜謚俾延世金勵其後人剖心封墓天下歸仁嗚呼自古正士常見憎嫉邪人害正千古若若一方公侘傺遠集日觀彼踥蹀嘿嘿自吒不忍大姦因時發憤遂震羣耳如雷之聞𨿽彼黨人稱公忠義眾口相和誰敢云異房子之邑公之所生奕奕新廟薦祀馨香公言不亡公有詩章報恩皇家猶有英靈摛詞告祭以寫吾誡嗚呼哀哉尙享

○謁宋文貞公墓

維年月日某官某謹以瓣香拜謁唐宰相宋文貞公之墓唐有天下三百年惟貞觀開元號爲盛治開元賢相並稱姚宋而屹然正直之气可與公媲者獨始興文獻公而已某自初束髮知讀唐史嘆天寶以後何其亂也生民之禍極矣使公與曲江尙在匡持之唐之國祚歷年豈可量哉信乎國以一人而興也今者備員玆土下車之初以吏事過南和聞公墓在此鄕而魯公碑刻尙存因迂道齋宿縣邸來致景仰之私嗟夫公之直道有國者一日而無此則相率靡靡以馴至亂亡而不覺三季之後若同一軌此心之耿耿俳佪於公之墓下而不忍去也謹告

○同年祭陳封君文

嗚呼乙丑之歲登於南宮吾邑四人鄭州爲榮言念生我髙堂半空鄭州二親祿養獨隆府君之年方進未窮胡以長逝蒙泛忽終於維府君世承文學其祖博士卓爲先覺校文省中所得卓犖府君傳業遭時齷齪以遺令子方發其璞衎衎於食珪璋有渥於呼人之生世何者能全傷哉貧也每食泫然府君於子欻見髙軒天若厚之又靳其年悠悠江水有郁新阡葬以大夫亦顯孝賢嗚呼尙享

○祭張封君文

嗚呼九隆旣硩七綰亦墜昆明不閉鄒魯同致淸河綿綿以燕後昆年耄行獨爲鄕禮賓有子登朝不遑將久終朝永嘆三復陟岵嗚呼哀哉大疾奄及靡聞歲月銅魚使至傳言恍惚訊之果然悲痛存沒嗚呼哀哉昔也越巂萬里燕臺今也乘化風雲徘徊鑑玆嘉旨魂兮歸來尙享

○同門祭光封君文

惟公忠信孝友積徳累善自晦於蓬蓽之閒幾於沒世而不見乃以令子山東名儒進於科選仕官恆趙卓有聲迹而公之姓名遂得達於天子之庭爲恩封之所先迨於給事黃門道光文陛偘偘自將而朝廷采其論諫子道獲行親譽益著方迓天休之滋至而爲閭裏之所慕羨不幸公僅逾於中壽旬月之閒仲子奄忽而復罹此大變將天命之無常吉凶消長循環而代禪猶恨造物者之栽培福澤未能以徧也𨿽然貽厥後人子孫侁侁世將益昌天亦不可謂之不眷矣某等同爲太史之門人有回路之義而尢切於哀戀瞻勃海之千里聊致詞於一奠尙享

○同年祭光封君文

於維先生歷世之積其來徐徐當身猶郁亦寡其儔莫望履舄乃及子顯名著於冊皇隆大霈振珂裏陌樂養不違爲歡罔斁門庭灮爛鄕邦嘆嘖天寵尙多恩賁方赫胡不大耋云遽日夕吁嗟人世歲月何迫凡我同升誼如連壁不十年閒路岐異適玄理幽微莫探其賾於今在列人不盈百偘偘令子吾儕之益遄其旋歸喪廬是宅載懷耆宿俛仰今昔敬寫哀忱薦此烹炙尙享

○祭顧文康公夫人文

嗚呼女婦之職不出閨中及其崇貴與皇家通維文康公大科奮迹四十年間遂躋崇極富壽康寧當世所少夫人配之與之偕老赫赫我皇統壹聖眞考禮肄樂制作紛紜旣秩殷典百神咸侑文康雍雍在帝左右猗與夫人像服是宜朝於兩宮從後之居大室穆穆佐上冊寶金章玉牒夫人是導西苑膴膴庀其蠶事鞠衣翟車夫人則侍邈然千載大禮曠墮夫人際之見所未覩匹婦之微一命爲多有芙夫人如山如河生有誥命一品之貴薨有奏訃賜之葬祭潭山之原從文康止天子之賜恩榮極矣凡厥富貴莫不有終維我生人誰能不恫尙饗

○祭葉夫人王氏曁世徳夫婦文

嗚呼夫人以司馬之愛女衡州之賢配宜膺受多祉而壽康以石野之才賢宜紹文莊公之休光而孺人之慈孝有以奉姑相夫子以觀其後之緐昌也三十年閒庭內雍雍人曰文莊公之門尙有典刑一朝變故構此痛冤萱堂旣空蕙帳靡存奄及主鬯懷寶沈淪遂以窀穸之事貽厥嗣孫嗚呼哀哉崢嶸霜天千里玄沍慘慘令母攜持子婦帷輤相屬往卽長路吁嗟造物爲幻羣庶人生婉好誰不樂處回首百年皆非其素如一葉飛千林空樹惟是積徳可以相付我懷文莊聿起遐慕猶有孫諆永世無斁尙享

○祭外姑文

昔吾亡妻能孝於吾父母友於吾女兄弟知夫人之能教也麤食之養未嘗不甘知夫人之儉也婢僕之禦未嘗有疾言厲色知夫人之仁也癸己之歲秋冬之交忽遘危疾气息掇掇猶日念母扶而歸寧疾旣大作又扶以東沿流二十里如不能至十月庚子將絕之夕問侍者曰二鼓矣聞戶外風浙浙曰天寒風且作吾母其不能來乎吾其不能待乎嗚呼顚危困頓臨死垂絕之時母子之情何如也甲午丙申三歲中某應有司之貢馳走二京提攜二孤屬之外母夫人撫之未嘗不泣自是每見之必泣也嗚呼及今兒女幾有成矣夫人奄忽長逝聞訃之日某寓松江之上相去百里戴星而往則就木矣悲夫吾妻當夫人之生旣以遺夫人之悲而死又無以悲夫人夫人五女撫棺而泣者獨無一人焉今玆歲輤車將次於墓門嗚呼死者有知母子相聚復已三年也哀哉尙享

○祭徐母文

吁嗟坤則抱徳淳誠嘒彼小星幽人之貞維昔大夫內贊邦刑厥聞孔多傳爰亭午出宰花縣亦甚宜民宦位方聘忽覩霣霜房櫳寂歷夫人在堂𨿽無子姓有女淑明嬪於大室粲粲華纓況有嫡子克善孝仁庶幾終始女道之成婁水洋洋大夫佳城往袝於兆百世其寧嗚呼尙享

○告祭山神文

某等少聞長老言昔時方谷珍之亂神有顯應遙見山之艸木皆兵賊以畏懼而遁然無文字可考獨以民閒每歲四月十五日爲賽會奉神以王者之儀比年官府閒歲有禁而秩祭如一日也自至元閒迄今二百年復見海水沸騰吾民肝腦塗地而有司嬰城以自守境外無蚍蜉之擾民旣無所恃賴則所以日夜皇皇獨依於神而已願假神靈默佑於冥冥之中殄此妖孽使吾民復得安其田裏父子祖孫世世如前二百年報謝於神則神之休亦永無窮也尙享

○告城隍神文

惟神不獨保護縣邑又以爲能司禍福之柄故民之趨走奉祭無虛日焉今倭寇臨境虔劉我民其慘毒極矣神必思所以庇覆之吾邑人孝弟力田鄕裏齒讓於吳郡七邑之中號爲淳古而比年以來風俗日漓相劘相刃以至於今殆有不忍言者識者已預知必有今日之事矣然神聰明正直福善禍滛神之所司豈其假手於犬羊以縱其噬嚙而滛及於無辜之良善邪民之事神勤矣纖芥之事無不有求於神今縱其犬羊以噬嚙於民而神不聞知此神之所恥也惟神鑑之

○祭城隍廟文

承之宰縣典司神祠宇廟弗稱瞻仰太息歲則不易未遑鼎構聊爾塗塈以餙厥觀庀工卜吉敢用昭告尙享

○祈雨文

維此雉城卓爲名邑邇者人心不古吏道多端遂以禮義之邦化爲夷鬼之俗帝用不懌降此旱殃某自惟師帥者之不賢願以一身當其罪罰而小民之嗸嗸實爲可矜神其降鑑特賜一日之澤以慰三農之望

○謝雨祭城隍神文

值此農時山川如滌令實閔雨有禱於神荷神降臨惠澤霶霈萬民歡喜循省獨慚實上天之愛人豈微誠之能感也蒙神之力敢不報謝更祈終惠永荷神休尙享

○祈雨文

某不敏不明不知世俗所以爲吏之事獨遵孔氏之訓其於治民事神不敢不盡其心所恃以鑑臨者惟神而已前五月不雨爲民乞哀於神神卽賜之甘霖四野沾漑綠疇彌望萬人胥悅今後竟六月不雨爲民乞哀於神神未之許爲此焦勞靡寧瞻仰何裏願神之終惠之也吏以數易之故不能久以事神然一日在位亦不忍忘乎民惟神永享民之報祀於無窮其何可以不念也

○祀厲告城隍神

某官某於今日祀厲卽於壇所哀告於城隍之神曰自六月以來雨澤不降田禾焦枯令有遷徙之命民被催科之急沴气上干祈禱莫應闔境憂惶莫知所爲令今候代猶有一日司民之責適今祀厲敢復瀝懇於神令宰牧三年饗祀無失哀矜鰥寡對越在天神其母以世人之見棄而亦不肯惠顧若能督率萬鬼呼吸風雷頃刻以至猶能使歲半熟以慰此嗸嗸之民也敢告

○哀詞誄

禦史中丞李公哀詞

思質王公誄

•禦史中丞李公哀詞

嘉靖四十一年四月乙亥禦史中丞李公先是以病請告還鄕是日行次鄆州之安民山而薨公爲人和易修潔爰自登朝揚歷內外二十餘年未嘗有所摧挫以至爲大官會天子新建紫宮載度弘規及西苑平臺神仙長年之殿公連歲采運大工迄成召歸院中登庸始峻而遽殞逝朝廷莫不痛惜之大宗伯太常方將請卹典定謚議而喪還於吳余與公少親善同志業公治五經之餘獨好司馬遷班固書以余之騃稚朴陋而公常傾鄕之每得一語忻然誦之以爲有會於心𨿽世所競俳優軋茁銑鋊虯戶爭爲古文名髙者了然獨能辧之議者以公爲善處世以能至大官余獨知公蓋有得於古而直用文雅緣餙之是以人望之而敬與之處而親也公久官余介居江海隔越二紀僅一再見見所嘗見於公者必道公語今年春餘試南宮見所嘗見於公者公益貴余益困而語稱益加公方在告餘一往不見初謂公貴人不願往也公顧亟呼余從人至榻前勞問殷懃手書兩及墨迹猶新不謂遂爾永別余未渡淮時再夢見公覺而訊之以爲不祥不意其果然也乃始以數年之別不一見公爲恨𨿽公之書亦云昔子產與申徒嘉同學於伯昏瞀人嘉謂子產倚其相於夫子之門今公乃與余遊於形骸之內而余反索公於形骸之外公賢子產而余媿申徒矣嗟夫士於顯晦之際固不能無情公今已矣世之所謂利勢者今則廓然漠然而獨公之知我者烱然有也余可不致其哀乎余方遭先府君之喪古者朋友有總麻之服以其服哭之禮也其詞曰

昔寧戚歌於牛口兮桓公舉人於昏夕鬷明局蹐於堂下兮以何道而能識筦夷吾之見逐兮鮑子終不謂其無能而致黜信精志之日通兮何顯晦之殊職歷星紀之屢周兮誠欵欵其如昔豈若以人言爲毀譽兮忽朝云而暮易彼其中有然者兮寧狥世而拘迹嗟天道之難測兮公遂與化而俱寂余惟窮老而怐愗兮莽馳騖而不知其所極年洋洋以自往兮將誰使乎宗之柰何乎古之人不作兮恍不知涕之無從

•思質王公誄

思質王公諱恀字民應吳郡太倉人南京兵部右侍郎倬之次子歷官至兵部右侍郎兼都察院右僉都禦史摠督遼薊軍務嘉靖三十八年以吏兵之辭有連其明年十月朔被禍京師長子山東按察使司副使世貞次子進士世懋並觧官號踴冤際數絕明年春喪還吳吳士大夫哀之僉謂余宜爲詞載幹素旗乃作誄曰

粵昔姬代䢐靈而衰子晉登假厥有支遺系王垂姓綿世洪丕秦翦魏錯奮鉞秉麾漢庸吉駿名賢累累睢陵貴曹仍晉臺司惟始興公邁�江左六代輝華鳴玊襲組將門相門世無與伍逖矣朐封迄唐蹱武瑯琊之別分水有譜夢聲廣學爲吳始祖洎先司馬連理擢英兩枝之胤繩繩科名惟先司馬懿行徽聲佐時嘉績樹位九卿分祿養族逮及孤矜鄕歸其厚沒世稱仁公生神秀先公愛子早馳儁譽克紹休�羽儀初升牙角欻起天馬騰翔不限疆裏峻陟大僚日緝王旅公之勤功先公之施天之報之宜厚其社命也如何猝見傾圮嗚呼哀哉初爲大行主諸有經有國之卹言共其旌廞車告虔抒帝哀誠惠文嶽嶽大璫怵懲聿巡南楚去吏蝥螟察理冤獄活者千人滔滔江漢千里風生神州攬轡獨當虜兵完其危堞奠我帝京遂參中臺東山拊循攝機而謀建立三城咸寧逆節折其勾萌帝警海魚命之南徵洪波血戰渤澥朱腥越氓煦徳布路泣行乃帥雲中遏虜修亭營有新竈旁見煙靑帝曰汝恀常在行閒惟汝賢勞其周我邊閃閃朱旗戾於薊門殺獲首虜歲有報聞因不應格茅社宜分疇邑未及罹此大屯鳴呼哀哉歲之莫春犬羊犯威軼我郊圻疾如風雷繼褰糧盡翳翳窮壘師以左次時其气衰嗚呼哀哉疆場之事何歲不有命也如何公罹其咎我思盛衰如轉圜走先公鼎貴公仍其後兩世同官復淩其右繼以二嗣才猷日茂鬼神忌之誰能無詬嗚呼哀哉惟帝惟天命之攸制亦旣惠之又復蹶之亦旣佩之又復劙之其始榮之復乃悴之榮則萃之悴忽墜之昔也何順今也何盭誰爲推之誰爲擠之誰獨徘徊誰當橫厲蒼天茫茫莫詰所謂大運斡流隨之以逝公之許國致命則遂有子纘承不隕其世必復其始其有以慰嗚呼哀哉

歸先生文集卷之二十九

●歸先生文集卷之三十

吳郡歸有光著

門人王執禮校

題跋

◆題跋

跋仲尼七十子像

題洪武京城圖志後

跋髙麗圖經後

跋禹貢論後

題隸釋後

跋何愽士論後

題仕履重光冊

題弘玄先生贊後

跋夏氏世譜

跋張心甫詩

書譙南遊捲後

書少司馬熊公年譜後

題興都志後

跋唐石臺道徳經

跋佛頂尊勝陀羅尼經幢

跋大佛頂隨永尊勝陀羅尼經幢

跋廣平宋文貞公碑

跋堯帝碑

跋商中宗廟碑

題太僕寺志後

書沈母貞節傳後

○跋仲尼七十子像

仲尼之門人其賢者多矣而世稱七十子而太史公取弟子籍出古文者爲列傳然與家語小異荀卿稱仲尼子弓子弓最髙第弟子然莫詳也漢文翁石室圖仲尼弟子別有林放蘧伯玊申棖申黨史記所不載宋思陵摹石臨安有禦贊及尙書左僕射同中書門下平章事秦檜記此卷蓋從臨安石本傳摹𨿽年代久遠而典刑具存彷佛復見洙泗之間齗齗如也韓子云惜乎吾不及其時揖讓其間撫捲太息者久之

○題洪武京城圖志後

右京城圖志一卷洪武間奉敕纂修故鄕貢進士吳中英家藏辛卯之歲某赴試京闈中英以見示今二十有九年矣偶閱元禦史臺所纂金陵志念今市朝攺易無復六朝江左之舊因從吳氏再借此本觀之信分裂偏安之迹與混一全盛之規撫過別如此自永樂移鼎儒臣附會以爲髙皇帝無再世之計也嘗伏讀禦制閱江樓記云自禹之後四方之形勢有過中原而不都蓋天地生人气運循環而未周朕當天地循環之初气創基於此非古之金陵亦非六朝之建業也道裏之均萬邦之貢順水而趨公私不乏利亦久矣夫帝王所爲與天地應髙皇帝之論蓋度越千古眞有所謂配皇天毖祀上下自時中乂之意愚生自謂獨能竊知之與世俗所論建都者不同因特著於此

○跋髙麗圖經後

自燕薊淪於契丹與髙麗常由登州通使熙寧七年又攺道明州自此明越困耗朝廷館餼賜予三節官吏神舟之費無慮數萬故蘓文忠公常以爲言欲罷之而崇宣之際乃再使焉競充上節官爲此書獻之又明年而靑城之禍作矣可勝嘆哉夫髙麗與遼接壤其埶不得不奉其正朔而尊事之而略於待宋於時中國之體亦卑矣永佑不知喪敗之巳迫區區猶事遠夷至建炎以後事埶益異乃欲從三韓結雞林以奪二帝之駕其爲迂謬眞可咲也臨安去四明僅隔一浙水常惴惴有不測之虞遂謝郤其使迄於宋亡觀競之書頗欲尊崇中國而予獨以嘆宋之不競也

○跋禹貢論後

禹貢論五十二篇得之魏恭簡公而亡友吳純甫家藏有禹貢圖皆淳熙辛丑泉州舊刻也泰之此書世稱其精愽然予以爲山川土地非身所履終無以得其眞太史公言張騫窮河源烏曙所謂昆侖者元世祖至元十七年使驛治運河土番朵甘思西鄙星宿海所謂河源者始得其眞如泰之所辧鳥鼠同穴數百言以爲二山而吾郡都太僕常親至其山見鳥鼠來同穴乃知宇宙間無所不有不可以臆斷也

○題隸釋後

丙辰歲予在南宮見關陜之士問前歲地震云往往數百里崩陷華山亦忽低小秦雍之間碑石多摧碎圜如鵝邜殆不可曉夫去古益遠古碑存者無什一矣況天地陵谷之異乎然則歐陽公趙徳夫洪景伯所錄恐今不可復見也因鈔洪氏隸釋附記於此

○跋何愽士論後

右何愽士備論二十八篇今缺二篇而符秦論頗有脫悞又編寫失次未得善本校之宋世士大夫憤於功之不競而喜論兵如此熙寧間徐僖蕭注熊本沈起之徒用之而輒敗天子尋以爲悔元符政和開邊之議復起馴致國亡嗚呼兵豈易言哉

○題仕履重光冊

昔唐尙書左丞孔戣國子司業楊巨源皆以七十去官韓文公於孔公深嘆其賢於人其送楊少尹序比之廣受二子至想見其去時城外送者道邊觀者蓋愛慕之至以爲不可及而歐陽公思穎之志未嘗一日少忘每有蹉跎之嘆自謂日漸短心漸迫有志於彊健之時未遂於衰老之後其意亦可悲矣吾昆天方張先生與石川先生父子皆乞身於方艾之年恩詔有品服之褒廷臣有列剡之薦康彊壽考放迹名山豈非古今之所難得者與是捲備載二先生致政始末而海內名卿題識尢多若前大司寇篛溪顧公大司空南坦劉公方與石翁爲湖南社會志同道合其稱許之固宜若大冡宰咸寧王公以下皆八座卿少之列方翺翔天衢而褒美之猶不一而足嗟乎士大夫官朝廷常貴乎有髙世遠舉之志而後能不爲爵祿之所羇縻此諸公所以或出或處之不同莫非所謂同心之言而有味者也

○題弘玄先生贊後

弘玄先生姓秦氏名云字起和予姨母之夫也婁縣治吳淞江北而先妣家在江南姊娣同嫁縣城中往來尢親先妣早棄予少不復能記憶先生追道舊事問之家君始知其詳爲之流涕家君與先生今年皆七十有六姨母長一年今皆康健而先妣之沒四十七年矣因書先生傳贊不勝悲感亦秦風渭陽之志也

○跋夏氏世譜

某之先祖母承事郎女也年始五歲時隨祖母歸猶記奉常公寫竹之堂及祖母燕會處而外曾祖母張夫人卒於余家頗有圖書遺畱甲寅歲在安亭捨中爲倭奴所略是年夏返縣城卽奉常公次子大理之宅居焉始昌化君作族譜表兄士宜增修以示余俾余摭其大略著夏氏世譜一篇余初來居此宅老父猶尙記其堂寢少年時所經處也今余書此譜於此堂不能無感矣祖母家諸孫與余方惇中表兄弟之誼而中書之玄孫禹功禹錫禹範皆從余遊庶乎子孫之好世世不絕也

○跋張心甫詩

詩與文一也詩特文之一體耳論詩自三百篇至蘓李建安而下以世代似也然常觀其時之文雅頌之作與典謨訓誥實相表裏言文者稱史漢而詩亦稱蘓李建安史自陳壽以下詩自建安以下萎薾不復振矣此非有所相待而俱爲盛衰气之使然也國家有天下幾二百年天地之气渾完謂宜有開元之風雅元和之制述而一時慕尙乃若浸滛於八代之間而莫之或覺者韓子所謂搜春摘花卉沿襲傷剽竊𨿽文章亦然靡靡之音識者憂之張君心甫年甚少而喜爲詩往往多妙語其志欲追晉魏而上焉間出一編以示予蓋其進未巳也故予論詩之所以然而且爲之防其流不知心甫以予之言爲然否

○書譙南遊捲後

某始計偕由滁州入彭城前年琑登滁州山春初猶寒馬行山嶺上多積雪北風蕭蕭令人愴然有懷古之思宋太祖常以周師破李景兵十五萬於淸流關太祖髙皇帝從郭元帥駐兵滁陽明年始渡江克采石取太平王業寔肇於此自少知誦歐陽公之記云百年之內漠然徒見山髙而水淸可謂千載同此慨矣因問所謂丰樂醉翁亭者俯視環滁之山彷佛尙見太守醉而遊人歸也乙邜之歲通參張先生以譙南遊捲見示謾書其後

○書少司馬熊公年譜後

少司馬熊公餘試南宮時相識公旣登第出知太倉州自後由佐郡陟按察副使在吳中者十二年以余少至城府特加禮敬及余登第公方治河徐兗遇之於滕甚歡曰自吾聞君之得舉喜甚於巳之得之也其見知愛如此明年餘入覲公亦以陜西按察使入覲又見之京師及公在廣朝中士大夫皆念公之勤瘁比聞報捷而公訃亦至矣蓋公自筮仕吾吳中百餘年不見兵猝有倭寇及公之歿終始兵間豈亦有命數也哉天子贈公少司馬賜葬祭恩數隆矣公之子上捨君某以年譜見示載其行事日月具悉非所謂以死勤事者耶讀之不勝感嘆云

○題興都志後

興都志工部尙書顧璘奉進聖旨以體例不合皇考妣聖迹有國史實錄備載寶藏金匱有不當贊書者太倉潘徳元爲承天府同知以志抄本見示云此志後復進呈上以手撥去禮部遂不敢刋行按志止宜載陵邸殿宇獻皇事不當續書旣得旨復不能攺宜見卻也獻皇在國尙書孫交甚見親禮宮中有所思食物輒令中使於孫尙書家索之交宅並陽春臺卽以臺偏地與之仍爲築垣扉遶交第後上卽位有中人言陽春臺地爲孫尙書家所占上曰此皇考予之朕何敢奪上之篤孝如此交成化辛丑進士正徳中吏部右侍郎忤劉瑾攺南京瑾誅進南京吏部尙書尋召入戶部賜玊帶麒麟服免歸嘉靖初召還復謝病歸加太子太保進階光祿大夫柱國謚恭僖贈少保蓋以舊恩也交有女獻皇欲聘爲世子妃交言王下交我誠厚然吾女不欲納王宮固謝之獻皇頗不樂後亟求引去交蓋以此自嫌其女遂不復嫁人而卒然上終始厚待之也潘君所聞如此

先君云外祖太常卿夏公與孫交尙書有舊正徳時外祖家人至京師孫夫人自呼入問死生及家事爲之出涕以此知前輩交情之厚偶因潘別駕談及孫尙書事思先君之言並記之

○跋唐石臺道徳經【開元二十七年】

右唐玄宗注老子道徳經開元二十三年用道門威儀司馬秀言令天下應修官齋等州皆於一大觀立石臺刋勒邢州故有龍興觀開元二十七年刺史李質立石摹勒如制至宋端拱初觀臺已廢沒知州軍事何纘始修復之鐫記於臺左方余至邢州龍興觀巳廢僅存半畝之宮先有尼居之前太守徐衍祚攺爲社學而石臺尙存隱於屋後人少知之者千年之物莫知愛惜計亦不能久矣

○跋佛頂尊勝陀羅尼經幢

右佛頂尊勝陀羅尼經幢在邢州開元寺唐髙宗淳化二年始自蔥領而來此經能滅眾惡業廣利羣生及翻譯始末經序詳之幢在西廡下其西副剝落故書字與立石之年月皆不可知計必此經初入中國未久寺建於開元當是開元書也

○跋大佛頂隨永尊勝陀羅尼經幢【乾化五年】

余旣得佛頂尊勝陀羅尼經於開元寸又於寺後院見此幢題曰大佛頂隨永尊勝陀羅尼經之幢前有序而此無序前曰罽賓沙門佛陀波利奉詔譯此曰特進試鴻臚卿開府儀同三司蕭國公食邑二千戶贈司空謚大辯正廣智大興善寺三藏沙門不空奉詔譯翻譯俱在永淳間而有此不同略見序文此幢梁乹化五年葬僧大徳而建按梁太祖乾化元年六月被弒再歲而末帝誅友珪自立復稱乾化三年四年唐莊宗取燕勢益疆會趙王鎔南寇邢州楊師厚捄之軍於漳水之東次年莊宗入魏梁晉夾河之戰方始邢州未能天日安相而閻寶等尙能及此蓋自晉宋以來至於五季佛教日盛故𨿽兵戈俶擾之際其崇奉不一日廢也今天下承平而民間佛事乃益衰由此言之非必儒者能辭而辟之蓋其金廢亦有數也

○跋廣平宋文貞公碑【大歷七年】

右廣平宋文貞公碑顏魯公書在今沙河縣之東北康陵丁丑之年大末方思道爲沙河令碑已斷沒出之土中鎔二百斤鐵貫而續之今方公所爲修復封樹皆無存矣惟此碑屹立於風霜烈日之中恐亦不能久也歐陽文忠公以謂魯公眞迹今世在者得其零落之餘尢足以爲寶今此碑剝蝕猶少況以廣平之重使歐公得之其爲珍賞當倍他書矣

○跋堯帝碑【大徳元年】

右堯帝碑元翰林學士江淮等處宣撫副使充國信使郝經撰世傳堯始封於唐卽今唐山縣亦無所據而漢之唐縣又在定之新樂蓋古地名稱唐者不一而帝王世紀云堯都平陽於詩爲唐國則非邢之唐山矣寰宇記云邢州堯山縣有宣霧山一曰虛無山城冡記云堯登此山以望洪水而訪賢人則初非封國於此寰宇志又云納於大麓大麓在昭慶卽今之巨鹿酈道元水經注堯將禪舜納之大麓之野烈風雷雨不迷乃致以昭華之玊女縣巨鹿取名焉巨鹿唐山今皆在邢州之境因以是名唐而祀堯亦不可知郝伯常獨詳堯所生與其封之地而此廟之建於邢者未之及豈非闕於所不知也哉伯常文章節義當時比之東坡先友吳純甫家有陵川集今亦不存矣余愛重其文故特錄之云

○跋商中宗廟碑【開寶七年】

右商中宗廟碑宋左拾遺梁周翰奉詔撰翰林待詔司徒儼奉詔書在今內黃亳城鎭有中宗陵焉朝廷歲遣大臣祀之按商自成湯至大戊皆居西亳今河南偃師也大戊子仲丁始遷隞而河亶甲乃居相故相有殷城卽今內黃也而子祖乙又遷於邢則殷諸帝獨河亶甲在內黃疑崩而葬此而中宗自居偃師後世特悞以河亶甲爲大戊耳梁元褒周廣順二年進士爲虞城主簿宋初宰相範魯公王文康公以其聞人不當佐外邑引以爲祕書郎直史館後歷翰林學士工部侍郎世稱其文能變五代之習與髙錫柳開範杲齊名至嘉佑治平古文之盛實胚胎於此云

○題太僕寺志後

懷東顧先生先帝時給事內庭以言事忤旨安置保安蓋擯棄者二十餘年性好讀書未嘗廢捲今天子卽位召還一歲中超遷至太僕卿諸所建白每上輒報可而寺無掌故乃以編摹之任屬之新建王君先生亦手自搜輯幾成矣某峕爲吏邢州適典廏牧而其官實爲太僕屬先生雅故親知不以公禮格也會入京賀萬壽事畢先生與王君檄畱止郊外以其稿見示因爲校定十數事而攺官之命適下遂悉以其書還寺某方與校太僕志而尋得官太僕若非偶然者𨿽然某向在邢馬官也尙不知馬今爲太僕系銜而已又烏能知馬事哉書凡先生與諸僚寀之功而王君之勤也旣梓成先生使來告令書姓名於其末云

○書沈母貞節傳後

笠江先生爲沈母貞節傳言其孝慈貞淑女則備矣

餘同年友徐子羽與沈氏爲姻家爲予言母生平未嘗跛倚不妄言笑其事姑也以姑愛放生遇凡禽鳥爲人所得必買而縱之架食以飼飛鳥飛鳥恆滿於其前母輒彷效其姑故其庭中飛鳥常依人不去也長子日就問學縣中次子日新兼治生產兄弟更衣而出共器而食四十餘年不聞有間言子羽之言如此賢母之懿徳益章章矣子羽又言沈氏遇僊人呂洞賓者蓋三世余以是知僊人之在天地間常乘雲气千歲而不化也沈氏無求於仙而僊者卽之其世徳積善之所感有以哉傳所有不論論其遺事云

母姓蔡氏上海沈露之妻年二十六而寡年五十有司奏旌其門時嘉靖三十八年

昔先君在邢嘗云著書所以垂世立教非有道者不能因言平生未嘗論著欲有所作以入賀而止每欲修宋史謂非獨其繁亂又多用志狀碑文尢不足取信予𨿽不輕與人爲文然復有不能辭者今子寧等所編緝𨿽多應世之文而平生大槪亦略見之又言歐陽永叔蘓氏兄弟不免純駁皆由欲徧存之耳至如劉夢得所選柳子厚文尢不能無病蓋一時酬答或談論喜﹖戈囀𨿽有可觀並不足

錄夫喘息罄欬之不忘斯後人之意然君子愛人以徳不可以姑息先君之意如此子寧等編緝先君之文𨿽不敢望前世之君子亦皆述先君遺意非妄自有所損益也若時所傳者多傳寫謬訛雜以他人之作讀者自能識之

隆慶壬申嘉平口男子寧謹識

歸先生文集卷之三十終

●歸先生文集卷之三十一

吳郡歸有光著

門人王執禮校

壽序

◆壽序

壽方禦史序

吏部司務朱君壽序

山齋先生六十壽序

鴻臚序班吳君七十壽序

壽周封君八十序

按察使楊君七十壽序

禦史大夫潘公七十壽序

白庵程翁八十壽序

張曾庵七十壽序

壽晉其大六十序

壽顧夫人八十序

壽禦史大夫潘公夫人曹氏六十序

顧夫人楊氏七十壽序

丘恭人七十壽序

壽朱母孫太孺人序

壽顧太孺人陸氏七十序

鄢陵梁太夫人八十壽序

朱君同顧孺人雙壽序

顧孺人六十壽序

王氏壽宴序

默齋先生六十壽序

姚安太守秦君六十壽序

壽陳封君偕華夫人序

徐封君七十壽序

葛封君六十壽序

壽柳州計先生序

朱太夫人六十壽序

李氏榮壽詩序

贈通政立齋王先生序

○壽方禦史序

嘉靖庚子九月戊戌侍禦方君時鳴之誕辰也先十有一日侍禦之孫元儒試南畿以禮經第一人薦旣撤簾有以侍禦之孫言者是時兩學士及京兆以下皆喜曰侍禦之孫也與或又言侍禦之子先是亦舉於鄕矣復相與嘆息稱道不已侍禦初與兄太常公以同進士起家仕正徳嘉靖之間爲名禦史彈舉不避豪貴風威凜然兩都爲之側目旣而以大禮議齟齬不合遷廣東僉憲投劾以歸於是優遊林壑聲迹不及於朝者餘一紀矣而朝之士大夫猶知侍禦如此其爲侍禦之孫喜者如此其不忘侍禦者如此蓋自侍禦去位後之爲禦史者難矣世運風俗翻覆推移之際非予之所能知顧獨喜侍禦𨿽不遂於世而其子若孫駸駸乎向用足以推其志而行之也時昆之士同舉者七人而予亦濫廁其間皆與元儒同學相好玆又同年歸自南畿稱觴於堂而屬予執筆序之夫侍禦气貌偉然稱天下壯健男子福徳之遐學士薦紳談之者侈矣予故不論獨序元儒賓興京府一時士大夫之所傾意而侍禦愛國之心托於其子若孫以施於世者如此云

○吏部司務朱君壽序

陳時子行之赴試也其姑之夫吏部朱君寔官南曹亟稱子行之文巳而果中魁選子行不以有司之取者爲榮而以君之知之者爲徳是年冬十月日君之誕辰畱都士大夫咸爲之壽於是子行歸而乞言檿予予昔讀書萬峯山中萬峯蓋君之所以自號者其山下瞰具區倚拔水際西南七十二峯矗立於蒼波浩渺之間中有髙堂古木橘柚千章梅竹茶茗崇岡連被問之知其爲君之圃而頗訝主人之不來者幾年矣然畱都曹務淸簡士大夫閉門髙臥之外相與遊覽賦詩又稱觴爲壽此布衣野老之所樂者而仕宦者兼而有之其不亦多乎此士大夫所以樂爲君壽者也而予又有感於子行之言夫科舉取士不能不爲一定之品式而亦非品式之所能拘也俗人僥幸於一日之獲其於文義尙有不能知者囂囂然自謂已能欲以規繩天下豪傑之士亦可恥矣昔五代時張文寶知貢舉所放進士中書有覆落者下學士院作詩賦貢舉格學士李懌曰予少舉進士登科蓋偶然耳後生可畏來者未可量假令予復就試禮部未必不落第安能與英俊爲凖格聞者多其知體歐陽永叔特以此一事爲懌立傳今君之於子行要爲有得於歐陽子之所云者予故特書之且以爲壽

○山齋先生六十壽序

嘉靖二十七年正月六日山齋先生六十之誕辰先生旣卻賀者或謂予先生之謙徳宜爾也然而喜且賀者吾徒之情也可以抑而不宣乎老子曰仁者送人以言敢以言爲賀可乎夫先生豈終老於山林者哉自先生之觧組而歸今踰一紀閉門著書足迹不交官府每使者察郡縣問遺逸未嘗不以先生爲舉首其名旣以聞於天子熟於士大夫之口而不卽用者豈其遇合之難抑將以老其材而有所大任於此也吾吳爲東南一郡而昆山又郡之一邑然號爲仕宦之邦嘉靖紀元以來先是毛文簡公以大宗伯迎天子於湖湘繼而玉峯朱公爲大冡宰周康僖公爲大司寇玉巖周公爲少司寇蔡公爲通政使莊渠魏公矯亭方公皆爲太常柴公爲京兆尹顧文康公以文學掌內制進內閣至少保其它臺省法從之臣彬彬不可勝數旣而諸公稍稍謝去今在中朝者無一人焉先生康僖公之子也當公在位時先生官已至大理丞駸駸乎少列矣其後父子相繼而歸今存者先生之外三四人而巳而以徳望重於鄕邦者又不多見也山川靈淑之气不爲衰歇而盛衰消長之數則有然者易之剝曰不利有攸往其上九曰碩果不食君子得輿復曰出入無疾朋來無咎其初九曰不遠復無祗悔元吉剝之不利有攸往至上九而終復之朋來無咎以初九爲始然天必以前之終者爲後之始故以碩果不食遺之由此言之則剝之上九卽復之初九也先生於諸公間年甚少气甚銳天其以是爲不食之果乎先生之所存者在天下而予也鄕邦之人故其言如此然亦不獨爲先生賀而巳也

○鴻臚序班吳君七十壽序

吾邑吳氏自相虞先生與其子大參公相繼登科第以才猷著於一時至今子弟詵詵不敢墮詩書之業鄕裏稱之鴻臚君者大參公之仲子也於是年躋七十以四月某日誕辰其子上捨子獻與其子姓稱觴上壽予弟某偕其同好徵予文以爲贈時屬海上之警又歲惡不入邑裏蕭然而君家子弟不以菲廢禮能修承平故事以娛其親可尙矣予昔應貢廷試見君方待選天曹后試春官而君爲鴻臚以此具知君在京師中事而少保顧文康公寔君之姑子也故君館於其邸而文康公友愛之如親昆弟每休暇與君對食飲不得君無以爲歡君時試中書中格禮部上其捲有流言語聞從中罷之自是終文康世不得官其後乃官鴻臚以使事過家爲禦史所論同使十數人皆左降君得江西建昌府幕官久之觧組以歸自君在宰相家及爲官所見朝廷大興革大廢置二十年間變故多矣當其時以勢權相傾軋淩轢震厲驚動天下者今幾何時皆歸於烏有矣今君優遊林壤回首思之向之所見赫然燁然者能不嗑然一笑也夫紛華馳騖爲性之孽安靜恬愉得壽之理君昔在三千里外所與接者公卿宰相侍從之臣今不出戶庭數步之內田夫野老莫或識君之面孔子曰仁者壽仁者之所以壽者靜也君之壽自是知其遠矣世俗道薄婚姻再世不復相通君母夏夫人寔予祖母之姑予每見君君獨以舅氏尊行自處以是識君之厚於其壽也幸得從子弟之末敢不爲之致其辭乎

○壽周封君八十序

周君子純以尙書秋官郎丁內艱還家旣除服適封君八十之誕辰郡縣諸大夫鄕老皆往爲壽有文序之者矣其稱封君年耄而康彊祈黃耈而介景福於方來無窮也予何辭以加諸而其姻郡學生顧文載來言曰君以仲春吉旦將入朝前此所以遲遲者獨爲封君之故不能謝諸鄕老大夫之意而封君之賢要亦不可以無述請更爲序之予謂生辰爲壽非古也昔先王制禮以治天下凡爲人子之所以事其親者無不備盡獨於今之禮若有缺焉然見於養老之政蓋所以致意者深矣天子視學大昕鼓徵以警眾適東序釋奠於鄕老遂設三老五更羣老之席位焉適饌省醴養老之珍具遂皆發詠焉退省之以孝養也故凡大合樂必遂養老又於簡不帥教出徵受成獻馘每入學必養老而外饔割烹酒正供酒犒人供食羅氏獻鳩伊耆氏供齒杖而遺人司門之屬靡不致其職事焉故爲此春酒以介眉壽下迨於豳俗田野之間四代之際無遺年可知矣今世之禮存者惟鄕飲酒耳固以名存而實亡則夫生辰爲壽𨿽不出於古其有養老之意焉𨿽然世苟無其事可矣有其事常患於力不能致今力足以致之是子純之所以爲孝也初子純爲郡學生卓然巳出羣類人皆稱封君之能教及爲進士調進賢令入爲尙書郎淸廉不苛所至皆有聲迹而封君隱約如布素時人又稱封君不獨能教其子以舉進士又能教其子以爲官也昔雋不疑爲京兆尹每行縣錄囚徒還其母輒問有所平反母卽喜笑爲飲食語言異於他時或無所出母怒爲之不食不疑以此爲漢名臣以其母之教也今子純行且建功名於朝世之君子必將考論其所自者矣此前敍者之所未及故爲著之云

○按察使楊君七十壽序

予少時有事金陵常經句曲之間觀其山川之勝其地有茅山自茅山而南連嶺疊嶂東出吳興之天目至羅浮以極於南海以金陵之形勢而不得此山𨿽紫巖天閣之回合疑亦淺薄易盡而無以固東南之王气由此而言龍盤虎踞之說亦得其近者也故道家以爲洞天福地蓋云陽氏始居之禹禪會稽後世傳禹穴焉古之得道者往往乘雲气禦飛龍於此茅君最後出而山以此名其後葛玄葛洪許邁陶弘景楊義和之流世皆以爲得道仙去𨿽其說怪迂非儒者之所道要之天地山川之气神靈之所降集理固有然者按察使楊君

句曲人以進士歷令官致仕家居今年七十予友葛理卿介其鄕之縉紳諸先生使者來請祝壽之辭蓋予識其山川矣而獨恨不識其地之人觀此山之蜿蜒磅礡如昔時意其必有陳安世茅季偉之徒往來茅嶺洞室之間而無從得見之也理卿言先生以康彊之年爲大官駸駸乎向用而未已一旦謝去長往而不顧其貌丰腴而气愈盛其年殆未可量以予觀之非學道者不能也道書曰句曲地肺土良水淸可以度世予亦將因理卿以從先生於此山之間先生之年壽方與茅君諸人等比區區人世之所云壽者夫何足以爲祝乎是爲序

○禦史大夫潘公七十壽序

上海潘公初以大司寇遷爲禦史大夫上有老成端肅之褒凡所奏興革庶務輒賜報可會歲旱命察舉京朝官奏上甘雨時至其明年天下官朝覲京師公所舉劾案免者天下皆以爲宜時公年始逾六十方向用而卽告老以歸杜門讀書習導引禦藥餌以治气養生爲事今年公年七十伯子允哲登進士第先是仲子允端以進士爲南職方而伯子於是受上蔡之命請於朝得緩赴任之期還歸爲公壽同年進士林樹徳喬懋敬屬有光爲序竊嘗屏居田裏聞公之名久矣不敢以謭陋辭夫人生之所難得者壽考福祿然壽考福祿竊譬之猶物也人身猶車輿也壽考福祿世有之矣而載之實難故載勝於物則全物勝於載則傾世之多取不自足以而無徳敗者相踵也公之一身無間出處人莫能以訾議之且履盛而卽止以保懸車之榮而以厚徳元老隱然稱重於東海之上二子濟美克享遐齡豈不宜然哉昔韓安國爲禦史大夫天子以爲國器其後稍疏斥鬱鬱欲罷歸而不得也疏氏父子爲太子傳乞骸骨歸獨共具飲食請族人賓客爲放達而巳萬石君老於家子孫皆爲二千石僅以孝謹稱於郡國而三人者皆著於後世以公今日視之則今人誠有迥於古人者特世無子長孟堅之筆也有光辱公子同榜之末又以二君之請僣爲論公如此且以爲公萬年景福之祝云

○白庵程翁八十壽序

新安程君少而客於吳吳之士大夫皆喜與之遊都太僕先生愛其淳朴題其所居曰白庵君在吳旣久吳人益信愛之無貴賤稱白庵云今年八十其子永絺永約孫應春迎君還蓀田將聚族而爲君壽壻吳君某曰吾翁千里而歸不得文以行非所以將順翁之意則黃山靈嶺亦笑我矣於是謁予請所以爲壽之辭古者四民異業至於後世而士與農商常相混今新安多大族而其地在山谷之間無平原矌野可爲耕田故𨿽士大夫之家皆以畜賈遊於四方倚頓之鹽烏倮之畜竹木之饒珠璣犀象瑇瑁果布之珍下至賣漿販脂之業天下都會所在連屋列肆乘堅策肥被綺縠擁趙女鳴琴跕屣多新安之人也程氏由洺水而徙自晉太守梁忠壯公以來世不乏人子孫繁衍散居海寧黟歙間無慮數千家並以詩書爲業君豈非所謂士而商者歟然君爲人恂恂慕義無窮所至樂與士大夫交豈非所謂商而士者歟君今行矣於是與其妻子兄弟若族之人與夫親知故舊論說生平其所歷天下名山大川大都之會有幾其所見四方賢公卿大夫名人才士有幾遁世長往懷道蘊術之士有幾生長休明全盛之日迄今百年風俗世道之升降上自朝廷下至田野耳目之所見聞其變有幾屈指百年之內中間與其妻子兄弟若族之人與夫親知故舊相見之日有幾也其亦有所感也夫少而遊老而休於是得與其妻子兄弟若族之人與夫親知故舊相與相見而飲飫其喜可知也巳則夫爲其妻子兄弟若族之人與夫親知故舊其喜又可知也巳

○張曾庵七十壽序

世之論人壽以百年爲限然修短之數得之於天不可以齊得數之長者百歲爲老矣彭祖之百歲豈非嬰稚之時耶得數之短者歲月爲稚矣殤子之歲月豈非垂老之時耶予畸窮於世故嘗居閭裏間從先生長者遊自少識張曾庵先生白晢而丰頤美須髯蓋先生是時年巳五十容甚少也又十年先生六十其气完其容無異於初見之時不知十年之加也今年先生年七十亦無耈老之色其美須髯髮漆黑自若也先生未嘗知世所謂服食煉形之法而得數之長如此則今之七十者亦猶嬰稚之時耶吾吳中之俗尢重生辰自五十以往當其生辰卽爲壽前年先生猶爲博士弟子激昂蹈厲諸少年莫敢摧其鋒𨿽諸少年亦以爲先生少故無爲先生壽者今先生忽自謝其博士而老於家其髙第弟子某乃往爲先生壽壽已則相與求予之一言以序其事噫子之先生未可以壽也子之先生讀聖人之書自以爲得其蘊每酒酣輒爲人說書意掀髯指畫左右顧視傍若無人當世宿學莫能難也與人交洞見底裏規人之過至於泣下豈非所謂直道君子者哉往予至京師見有衣玉帶乘白馬黃金絡前後呵擁其人白晢丰頤美須髯儼然子之先生也嘆曰何其類吾鄕之張子也張子六舉於鄕而今猶布褐而趨於博士之庭𨿽然今十餘年矣不知其人果安在而子之先生所自得者何如也吾又安能捨子之先生而羨彼爲哉皆曰善請遂書之繼自今歲歲爲先生壽必誦子之言矣

○壽晉其大六十序

孔子曰愛之欲其生惑也愛而惑焉而欲其生惑也愛而不惑焉而欲其生情也吉蠲爲饎是用孝享禴祀蒸嘗於公先王君曰卜爾萬壽無疆非欲其萬壽耶我非敢勤惟恭奉幣用供王祈天永命非欲其祈天永命耶此愛之而欲其生者也然古之人無有以虛辭說人者人之所欲天必應之曰予攸好徳汝則錫之福富貴壽考康寧天也人皆歸之於天箕子獨以爲人之所錫固以冥冥之中茫茫之表無所謂天者人貴之則貴人富之則富人欲其壽考康寧則壽考康寧此祈天永命萬壽無疆之說也箕子之言天精矣武王夢帝與之九齡文王曰古者謂年爲齡齒亦齡也我百爾九十我與汝三焉武王之壽文王之所錫也晉君年六十予之仲弟爲君之子壻而君之子某以姨之子從予學皆來請予爲壽夫欲君之生者多矣不若君之壻與君之子以君之子壽君君其有不益壽者乎予有愛子之戚方與某論洪範之義以文王能與武王之壽厚自責以爲不慈之極故以孝子期某必能壽君也已抑予少有四方之志旣年長無用於世常欲與親知故舊歲時伏臘問遺往還飲酒社會務盡其歡康彊壽考皆在百歲之外父子兄弟白首相追隨爲太平之不遇人而邇來屏迹荒江足不履戶外田夫野老罕見其面君與予有連亦曠歲不見忽忽不意君便爲六十歲人也君壽宜賀而予精神恍然髧彼兩髦泛泛其景益不復知有生人之樂矣旣勉彊爲某書之又爲謝所以不能往賀之意

○壽顧夫人八十序

太保顧文康公以進士第一人歷事孝武二朝今天子由南服入繼大統恭上天地祖考徽號定郊丘之位肇九廟饗明堂秩百神稽古禮文粲然具舉一時議禮之臣往往拔自庶僚驟登樞要而公以宿學元老侍經幄備顧問從容法從三十餘年晚乃進拜內閣參與密勿會天子南巡湖湘恭視顯陵付以畱鑰之重蓋上𨿽不遽用公而眷注隆矣至於居守大事天下安危所系非公莫寄也夫人主之恩如風雨而怒如雷霆有莫測其所以然者士大夫音際承籍貴勢恩寵狎至天下之士誰不扼腕跂踵而慕艷之及夫時移事變有不能自必者而後知公爲天下之全福也公薨之後九年夫人朱氏年八十冡孫尙寶君稱慶於家請於其舅上捨梁君乞一言以紀其盛蓋夫人自笄而從公與之偕老壽考則又過之公之徳順而厚其坤之所以承幹乎夫人之徳靜而久其恆之所以繼咸乎故曰天下之全福也常以陰陽之數論女子之致福尢難自古婦人不得所偶有乖人道之常者多矣況非常之寵渥重之以康寧壽考乎初公爲諭徳有安人之誥爲侍讀有宜人之誥進宮保有一品夫人之誥上崇孝養冊上昭聖皇太后章聖皇太后徽號夫人於是朝三宮親蠶之禮曠千載不見矣上考古事憲周制舉三繅之禮夫人陪侍翟車煌煌乎三代之典豈不盛哉有光辱與公家世通姻好自念初生之年髙大父作髙玄嘉慶堂公時在史館實爲之記所以朂我後人者深矣其後公予告家居率鄕人子弟釋菜於學宮有光亦與其間丙申之歲以計偕上春官公時以大宗伯領太子詹事拜公於第畱與飲酒問鄕裏故舊甚歡天暑露坐庭中酒酣樂作夜分乃散可以見太平風流宰相自惟不佞荏苒歲年徳業無聞多所自媿獨於文字少知好之執筆以紀公之家慶所不辭云

○壽禦史大夫潘公夫人曹氏六十序

上之四十年秋上海潘公以南大司寇入爲禦史大夫公揚歷外服至是一二年間特被顯任天下有以知上意之所簡注其歲冬十月某日公配曹夫人六十之誕辰於是海邑之士瞿君某等十有六人與公子允端俱赴試南宮遂將奉觴於公之堂而以夫人壽序見屬有光不敢辭惟昔周之盛時周公召公與虢叔閎夭散宜生泰顚南宮適之徒相與弼成文武之業用致世於隆平實基本於周南召南天子諸侯相與成天下之化者如此其遠也而鵲巢之夫人豈卽召公之配歟故曰國君積行累功以致爵位夫人起家而居有之如鳲鳩乃可以配焉今天子敍彜倫以建皇極蓋嘗頒慈宮之訓於海內舉北郊親蠶之曠典內則順敍陰教修明始自椒寢至風被於田野之婦人況在位之臣莫不宜其有家濟濟肅雍漸濡於王化之深者宜乎今禦史大夫之夫人爲諸君子之所頌禱𨿽比古鵲巢之夫人其可以無媿夫上之施澤於下至綦賤而止下之歸福於上至綦貴而止至治之隆而魚藻裳裳者華之詩作則萬物各得其所鳥獸魚鱉皆不夭其性故惠篤敍無有遘自疾萬年厭於乃徳殷乃引考則公卿大夫其永壽考可知矣天壽平格則君子偕老共事宗廟社稷可知矣故關睢之徳王者之風也麟趾之塵后妃之福也后妃之壽可知矣鵲巢之徳諸侯之風也騶虞之應夫人之福也夫人之壽可知矣國家比隆成周仁徳下迨於鳥獸魚鱉則天子享萬年之壽公卿皆元老耈造徳降而聞鳴鳥其流澤及於其家此錫極保極之明驗也豈獨二三鄕邦之慶固天下之慶雲

○顧夫人楊氏七十壽序

漕涇之陽爲海上大族其子弟之賢俊者予往往於南宮識之夫人歸於昆山爲中憲大夫桴齊顧先生之配中憲少貴官自禁林爲禦史督學京畿已而不得志出守邊郡罷歸日閉門讀書性簡伉少所當意獨於夫人爲宜去中憲之世於今二十餘年矣夫人三子皆非已出而今雍裏方伯以壯年致政與仲季二君恂恂孝養子婦歡然無間如中憲在時而家勢隆盛夫人自歸顧氏爲婦爲母四十年享其福祿榮華此亦生人之難者矣今年嘉靖三十二年十二月二十四日爲夫人七十之誕辰雍裏公兄弟與內外宗黨稱觴上壽以予辱在姻末俾得而序之夫三代王者之化關睢麟趾鵲巢騶虞之世可謂盛矣然其詩猶曰嘒彼小星三五在東肅肅宵徵夙夜在公寔命不同言婦人秉志壹誠以事其夫夙興夜寐無有懈怠而所能得於其夫與否蓋不敢自必而系於命也太史公曰人能弘道無如命何妃匹之愛君不能得之於臣父不能得之於子非通幽明之變烏能識之谷梁子曰人之於天也以道受命於人也以言受命故君子大受命而世之學者以爲命非所言要以爲所得爲者而已不知充其所爲以遂萬物之宜而全天地之性必至於命而後已命之所不至性之所不盡也以夫人之賢徳而使如終風之莫往莫來悠悠我思凱風子七人母氏勞苦則順婦慈母之道亦不行矣君子之樂頌人賢也樂其得所也故予所以論夫人者𨿽有家富貴之常而實以爲順婦慈母之道行也因以識古關睢麟趾鵲巢騶虞之義以爲天下之道非一人之爲而君臣父子兄弟夫婦各得其所而王化成矣君子之言性命者蓋如此詩曰樂只君子萬壽無期敬爲夫人頌焉

○丘恭人七十壽序

丘恭人其考某省參政諱經之女始丘公生三女父母愛之曰吾女必皆予貴人有聘之輒不予皆至於長卒皆予貴人恭人其一也是爲前廣東按察使司副使王公濟美之妻丘公蓋與司馬質庵公同官禦史司馬憲副之從祖丘公以是意歸鄕王氏自苕霅間嬪於海上越五百里由嫁女必欲予貴人也時憲副已在南部其後歷官江右最其後踰嶺恭人常從共其祿養憲副受誥敕遂有恭人之命予家故與王氏有連知其家世爲詳自唐禦史朐封之後至分水明州而來昆山司馬與憲副之祖某官兄弟同舉進士自是科第蟬聯不絕及憲副殂謝之後諸子皆彬彬鄕學一誠以戊午復薦於鄕蓋故家大族歷世久遠枝葉扶疏不能無旁落不齊之數自恭人之歸憲副今老矣獨見王氏之盛如一日也鄕裏皆稱丘公善嫁女云恭人以某月日誕生至嘉靖四十年恭人年七十諸子謀所以爲壽介縣學生孫君某來請頌禱之詞予爲道恭人之事如此因論之以爲丘公以女予貴人可得而知也恭人之享其福祿壽考至於今七十年丘公不能知也其有子若孫能趾美前人丘公亦不能知也然吾聞恭人貞靚慈孝初及憲副至寡撫其前孤與其所出有鳲鳩平均之義其子事之亦無異所生恭人之徳如此其享福祿壽考宜矣然則丘公其有以知之矣有娀方將纘女維萃𨿽自古王者之盛亦有所自故稱恭人之壽而本於此庶幾乎王氏子子孫孫勿替引之以是爲頌禱其可乎

○壽朱母孫太孺人序

吾昆山僻在東海之濱爲吳下邑而山區水聚天地之精气蜿蜒回薄而會於此故士之登朝著躋膴仕者常倍於他州至於耆艾長年履期頤之福閭巷之老閨門之女子多有之嘉靖癸丑甲寅之歲間以七十稱慶者數十家以仕宦過家爲其親七十壽者亦不下三數家世稱七十古所稀況於富貴壽考兼之而在於吾邑如是者相望豈非一時之盛哉朱君恭之以進士起家爲浮梁令之三年上計京師天子擢爲尙書冬官郎將赴南都浮江東下來省其母於是士大夫循鄕俗之禮如前數十家之爲賀者又以恭之仕宦而歸太孺人年又七十也賀尢不可以後𨿽然予以恭之官南都於其家不越五百里畿甸之內昔之人所欲乞鄕郡以便養而有不能得者恭之不求而得之此所尢宜賀者夫士以其身爲國而使之忘其私非人情也先王之制未嘗然也旣富方谷必也有好於而家用其人之力而忍絕其私耶古者卿大夫皆仕於封內銜使命於四方則有越境之行然亦不踰時而復而不遑將毋先王所以卹之者至矣今海內爲一仕而去其父母妻子宦輒所至窮日月之出入於是乎奪其私以爲國而不能於兩得之者今恭之將行矣所以壽太孺人者非特一時鄕裏之榮而巳去而之南都風土之樂猶吾邑也膳羞被服宴飲之奉猶吾邑也南都之士大夫來爲壽者猶吾邑也恭之可謂兩得之也使天下之士仕於內外皆如恭之是所謂各適其性而無復行葦裳裳者華之思矣以孝爲忠孰能禦之哉孰能禦之哉

○壽顧太孺人陸氏七十序

凡士之讀書應舉以登進士爲榮其登進士服官受采以銜天子命過鄕閭壽其親而姻戚賓友迎延滿堂日爲供具飲酒歡宴爲榮此今之所誇以爲富貴者盡世俗以然顧子行於是得之而尢有異者始子行之先君事武皇帝爲刑科給事中是時佞寵盈朝天子日從趙李之徒不復禦椒寢而前星未耀公疏論其事及今皇帝嗣服首進八疏以贊新治其疏在史館宜有之公之爲給事也先亦由進士爲行人蓋去君之時今幾三十年子行復起進士爲行人過家而鄕裏姻戚賓友彷佛見其先人時事有下淚者而太孺人始事給事給事爲諸生以及於貴顯中更艱苦辛勤矣蓋又三十年而復見其子如其夫之貴此其所以爲尢異者顧氏世家海上公乃徙昆山之南千墩浦之上而公之族稍稍從以來散居浦之東西而公與其從父兄一時並爲黃門气勢翕赫終不少藉以陵轢其里人是時公在京師太孺人獨以舅姑老不能從畱養之其後太孺人寡居獨持門戶矣伯子子繩讀書入太學而子行最少兄弟恂恂友愛無彼我之間蓋太孺人之爲教者如此昔歐陽公爲許氏園記以爲許君以制置七十二州之有餘治數畝之地爲園不足以施其智而於君之事亦不足書惟許氏之孝弟著於三世矣海陵之人過之未嘗不愛其人也則夫前之所云亦夫人遭際之適爾不足以爲異惟太孺人之懿徳施於子行之兄弟所謂駢枝連理同巢共乳之瑞於此見之而富貴壽考康寧之福歸於太孺人者將未艾也太孺人二子一女爲今進士沈君子善之配其外孫堯兪從予遊以十月二十七日爲其誕辰來徵予文爲壽予爲序之如此云

○鄢陵梁太夫人八十壽序

鄢陵梁策對之與餘同登嘉靖四十四年進士而余於余太史之門最先識之對之爲人誠篤不以一第自華方慨然有慕學之志余與之語間問大梁之故余𨿽未能至而自羲黃以來帝王王侯至於汴宋之遺迹宮闕陵寢園林池館之勝與夫名臣賢士之所聚皆若親履其處恨不得亟往以觀黃河之流而緬然思太古之世訪黃帝於具茨之山尋大隗之所存也梁氏世居鄢陵蓋本其國地以梁爲姓雲對之又時道其家世而稱其大母太夫人之行於古所稱孝婦無以異也在梁氏宜世載之初太夫人之夫梁隱君蚤亡遺孤四五人大者數歲小者二三歲牽衣裾相持終日嗥皆拊育之以至於長而養姑尢謹姑中歲瞽太夫人扶侍不離左右姑非太夫人食不食而姑未食太夫人不食也迨姑年九十而亡如一日當是時姑猶有他子與其先後而獨宜夫人豈非所謂孝婦者乎太夫人春秋髙對之之尊府封君方怡然侍養蓋晚歲而見其家門光榮孫子褒然爲王家楨惟梁氏之世徳遠有厚積而發旒是而太夫人孝行之報其又可誣哉會太夫人年八十對之將奉使過家爲壽同年進士南城丘浙子東輩徵余文爲贈而對之又自來請之勤勤惟恐其大母之行不彰於世也對之亦賢矣哉余故具著其所稱者俾大梁之人知太夫人之饗遐齡而膺厚福蓋有自矣

○朱君同顧孺人雙壽序

朱君官於閩者三年壽六十而其內顧孺人先君一年生其子上捨某縣學生某欲爲孺人六十壽而不敢先也遲之以竢今年而徵予爲其夫婦雙壽序以致之於閩吾鄕之俗五十而稱壽自是率加十年而爲壽凡壽之禮其饋贈燕飫必丰又徵其學士之文詞詩歌傾其國之人無不至者此固居於其鄕者之宜若夫仕則有王事焉且又不當以稱老固宜無及於此矣然古之君子在位而能宜其人民則百姓歌思而祝頌之不獨贊其令徳愷悌必祈以壽考而黃耈眉壽之形容想見於車馬衣裘之間可謂盛矣由此言之仕而爲壽尢宜也吳與東甌在三代時賓於蠻夷吳有太伯虞仲之風其後頗與中國之會盟至秦已爲郡縣而閩懸隔東海元鼎間橫海樓船兩將軍軍出武林白沙石邪始建東粵迄今數千年俱爲天子內地文物之盛無異鄒魯凡閩人之仕於吳與吳人之仕於閩猶東西州也君優遊臺幕非有民社之責而妻子兄弟歡然以官爲家歲時飲酒上壽如不出裏閈之間豈不眞可賀哉抑君之政事足以宜其人民而紀於閩之士大夫者閩之人皆知之無俟於餘言也獨惟君與孺人家世令族君爲大冢宰玊峯公之從弟孺人爲侍禦之子而太保文康公之從子弘治間吾邑毛文簡公與冢宰公相継魁天下間二科而文康公又魁天下昆山小邑數年間掄魁継出孝宗皇帝當寧嗟異至以吾邑裏俗之讖傳於宮中更歷兩朝三公皆位臺鼎而冢宰以厚徳元老至今巋然爲鄕邦之望朱顧世爲婚姻而其子弟之才俊與其女子之賢此尢足以誇於閩之人矣於是乎書

○顧孺人六十壽序

孔子曰斯民也三代之所以直道而行也孔子之居鄕自以爲無所毀譽於人獨其所以是是而非非者不可得而廢不惟當世之名公鄕大夫至於莒人之妻泰山之婦人亦與其門人私論而志之以爲三代之民所以是是非非者如此夫豈獨春秋之義爲然余少好觀古事嘗有意於考論其世而廢置艸野無史官之任然時有慕於古之作者得因事立言以著其是是非非之迹是斯民之所以直道而行者庶幾他日有禆於史官顧孺人者太保文康公之女上捨朱君子求之配也上捨早世孺人守節垂四十年今年六十里中士大夫徵予文爲壽孺人以幼艾競競未亡人能保其身至於六十而爲壽其亦可稱也巳自予爲童子讀書盧兗州家盧氏子弟數稱上捨之才俊不幸短折而趾羙於其弟少宗伯而予之從祖母十孺人之姊故知文康公夫人之事爲詳公起諸生官禁近三十餘年迨入內閣推封一品夫人未嘗見其喜慍之色凝然獨處言笑不聞文康公是以敬之如賓而孺人之資性髣髴如其母云由是言之女子以才智自見者要非其徳之羙若夫沈默簡重居適意之地如夫人之受多祉及所遭之不幸如孺人之葆眞全節其於坤道之順一也當文康在館閣孺人實依母氏居京師邸第親見夫人朝兩宮佐皇后親蠶宴錫繁縟備極榮寵宗伯方爲黃門家勢隆貴而能以芬華盛麗之間獨全純白縞素之質於桃李艷陽之時凜然松栢歲寒之操視夫寒女窘婦生長淡泊之中無所見而能不亂者爲猶難矣豈非余之所欲得而論之者哉孺人之嗣子某以孝謹稱能成孺人之志者因並書之

○王氏壽宴序

王氏之最長老母曰孫碩人今年八十矣於其生之月日諸子姓祝於堂下者若干人外姻之來祝者若干人三世之交遊來祝者若干人皆願碩人之壽自今以往至於無算又願天下太平兩晹時若歲以有年縣官無苛政急賦閭裏安居以娛碩人之老又願其孫若曾孫發揚詩書之業用於王國以報本朝二百年生育之恩碩人及見其榮也祝已其子有功有親退而與諸賓爲宴少長詵詵以獻以酬旣醉旣飫咸相謂以爲此王氏之盛不可以無述某案王氏居昆山之度城不知其幾世矣其家古檜老栝蒼然郁然尙皆百年物也度城在澱山湖旁有數十家之聚惟王氏居之無他族昔有王豫修先生修身潔行將及於仕而蚤世生平惟以忠孝大節自許昆山人至今稱之其子南陽克遵其訓爲隱徳君子碩人其配也吾觀吳中無百年之家者倏起倏僕常不一二世而蕩然矣王氏保有先世之詒𨿽時移事易稍稍侵削而亦不至於貧讀書數十世𨿽仕不遂而不至於易其業金人俯仰八十年間顧盻於興廢之際維持保守之艱其賢有足稱者哉若乃爲碩人祝者前之詞則旣美矣予又何以加焉

○默齋先生六十壽序

吾昆山之俗尢以生辰爲重自五十以往始爲壽每歲之生辰而行事其於及旬也則以爲大事親朋相戒畢致慶賀玊帛交錯獻酬燕會之盛若其禮然者不能者以爲恥富貴之家往往傾四方之人又有文字以稱道其盛考之前記載吳中風俗未嘗及此不知始於何時長老云行之數百年蓋至於今而益侈矣嘉靖三十四年九月之朔憲副默齋孫先生之生辰先生之生以前丙辰至於今乙卯甲子一周於是縣之人爲其禮者尢以爲重而徵其詞於余若其禮然者予不文不能道其慶賀獻酬燕會之盛獨以謂人生百年之內其變故多端而於歲時敍事相感親朋聚會杯酒談說生平感今懷昔之意爲多餘與先生同裏閈有通家之誼自少已能識先生先生年甫弱冠先大夫客遊不返旅殯蒼梧之野徒步走嶺外無資裝傔從之攜崎嶇萬里負骸骨以歸寡母幼弟相依爲命有人所不能堪者及舉進士釋褐爲刑曹會禦史言事下詔獄先生守官不阿與大吏爭論幾蹈不測之禍天子仁聖不忍加誅竄之懷遠夜郎之地於是自縣令遷轉不數月輒攺官歷閩粵巴蜀荊湖齊魯之間足迹幾半天下�子躬視獻陵藩臬郡縣之官多以乏供致重辟先生時爲湖廣僉憲獨免於罪且膺寵錫又再遷得江西憲副以歸夫六十年之間榮辱利害之途追而道之有不勝其感慨者矣今先生遺榮辭寵卜築於玊山之陽有園池田廬之羙有子孫之賢而筋力康彊絕無衰老之態追念自此以前眞如夢幻自此以後山林花鳥之樂知其無窮也是又不可以賀乎於是書之而平生奇偉忠孝大節可考見焉

○姚安太守秦君六十壽序

昔孝宗敬皇帝承累世熙洽之後益以深仁厚澤一時人才登用皆有重徳偉度歷三朝饗承平之福若吾錫山秦端敏公以弘治癸丑登第至嘉靖二十三年以壽考終位至一品自起家登朝著富貴五十餘年豈非盛世培飬之厚抑人才之得於天者皆應其時若公之所稟與時合而致然歟天下之勢自厚而趨於薄如寒暑之易候有不覺其然者然推其故必有人以爲之始者昔人論東漢梁統爲時名臣獨以增重律法一言而天之報梁氏尢慘眞仁者之言哉余每慕前世盛徳長者欲考其所設施如端敏公者方將就其家問其行事往往過其縣慨想其人者久之今年餘入覲還訪其孫汝立因得見公子二千石君其器度猶有前人風流蓋以嘆盛徳之世未艾也君用端敏公恩爲都督府慕官陟守姚安謝事還承前人遺業以詩書教其子二子皆彬彬向於文學入其室而先公之典刑猶在用此言之則孝皇作人累葉承平之福豈獨其一時臣子饗之而又及其子孫者如此余門人朱某客於君所數道其賢汝立又好古與余往還於是君以甲子之初度秦氏內外之戚及邑之人往爲君壽介某以來乞言余以是推本端敏公之三世蒙前代承平之澤子孫世饗之源遠而流長也

○壽陳封君偕華夫人序

考古五禮無爲壽之禮先王於飬老事親義甚備無爲壽者爲壽者祝其萬壽百年如詩所云無飲宴召賓客及爲之文者況爲之文不徒稱其年而巳稱其有徳及備福而著之又無是者然徒稱其年非所以爲文也今開州守陳允升晉卿尊君號新安先生者其子起諸生不一年遂剌方州而先生與其子偕之任板輿就養覽觀衛之風土知子之足以辦吏治亟辭以歸於是先生與夫人同躋六襄先生之誕以四月三十日而夫人後一日九日鄕裏親戚見先生之榮歸又與其夫人偕壽開州𨿽遠在二千里外不能無屺岾之感然閉合而思吾鄕裏山川與先生夫人之享福而樂也亦足以自慰矣思吾鄕裏親戚之登堂而賀者若而人又可以自慰矣先生歸與夫人道其子之爲官尊榮而治辦又足以自慰矣夫如是𨿽父母與子相去二千里知其樂也晉卿之前母夫人蓋秀水令周君之女生晉卿甫三歲而棄晉卿晉卿育於外家久之先生娶今華夫人字之如所生子而晉卿事之亦如所生母先生無孝巳曾參之顧益卜築城隅辟圃植花菓卉木養禽鳥以爲娛裏中子弟多從之遊日與人彈琴歌詠以俟其子之長而爲官而喜怒好惡一不拂其性於是可卜其長年知食其子之報未有巳也先生之誕日余弟某來請余文余方治裝將有邢臺之役邢去所治州不遠又當有事大名見晉卿且道先生爲壽之樂又足爲晉卿慰矣是爲序

○徐封君七十壽序

余往來嘉定與其賢者遊而識子言於是時固巳奇其文每言之於人因遂識東樓翁慷慨樂易人也巳而子言舉京兆計偕北上翁實攜之以行余時遇於彭城遂於僦車共茵而載歷齊魯燕趙二千餘里走風雪塵埃中歡然忘其行役之疲余蓋察知翁父子有福徳享富貴者也其後子言登第以天官屬直內閣尋攺大宗伯屬領祠事余至京師每見輒嘆其議論之進是時天子隆郊祀之禮子言殆所謂侍祠神語能究觀方士祠官之說者矣至語及其職事未嘗不有志於守道以守官者也而東樓翁居家日治園圃亭榭與士大夫飲酒爲樂子言間迎至京師則諸公貴人日來歡宴退而莫不嘆翁之賢而又稱其有子巳又得誥命推封旣貴顯矣然子言在臺省欝有淸望議者以爲蘭臺祕閣之選頃以外補爲郡莫不惜之會東樓翁方七十子言將之荊州過家上壽以余遊其父子間相知之素屬使爲序夫余知子言有不釋然於此行者矣然以方剛之年出粉署爲二千石得歸榮其親於人子之願殆未易得也吳中士大夫登朝者不爲不盛然能迨祿飬少矣巳迨祿飬而至官益少今惟長洲錢工部徳徵位至九列海虞嚴學士敏卿爲館閣而二公之親皆康彊無恙得封如其子之官此不獨吳中所無而世亦未之多見今以子言之年與其才望名位豈在二公之後余以是知東樓翁之福祿蓋未艾也子言能自馳騁於文辭其於江山故宅雲雨荒臺之間必能追蹤屈宋而上之爲南陔白華之篇以抒其仁孝之心余之朽拙何能爲役猥以斯序見屬媿而不敢辭云

○葛封君六十壽序

支之君子仕則違親處則違君二者常患於不能兼韓退之言歐陽詹捨其父母朝夕之飬至於京師將有所得以爲父母榮𨿽其父母之心亦然詹𨿽不離於其側其志不樂也至王介甫則又以爲祿與位庸夫鄙人之所待以爲榮也賢者道弸於中而襮之以藝無祿與位以爲父母壽而父母之心亦喜無量二公之言各有所重而不免於偏使爲子者有所得以歸榮其父母而無離憂具道藝之美而有祿與位以爲父母壽豈非夫人之願歟𨿽然二公者蓋致恨於彼之不能得者則亦姑以此使之自慰焉耳葛君理卿辭其親試京師有司奇其文欲寘之苐一遂舉進士上第所謂弸於中而襮於外者矣國家之制進士釋褐觀政諸曹其祿秩比七品可謂有祿與位矣君在京師逾年賜告還家日侍其親可謂有所得而無離憂者矣君之尊人虛潛翁少在隴畝淳朴無外慕於榮勢非數數然者一旦得之亦不以爲有所加獨喜其子之在側而以爲樂也以是知二公之言特有所激而發使遇虛潛翁父子其於爲人父母與爲人子之情必能極口道之矣君登丙辰進士以明年四月來歸至某月日爲翁誕辰翁於是年六十有三友人趙君元和張君子忠輩若干人皆往歲與君同試南宮者也榮君之還徵余文爲虛潛翁壽餘謂如翁者韓退之王介甫之所欲之而不能得者也是可以賀矣

○壽柳州計先生序

吾鄕範文穆公稱湘南江山奇勝爲天下第一時公帥廣右巳而移鎭之蜀有睠睠不忍去之意而柳子厚剌柳州乃作囚山賦觀其辭殆不能以一日居者範公大帥名位尊顯其心誠樂於此而子厚特以謫徙久不得召有悒欝無聊之志宜其爲言如是然其於此邦之山水不薄矣其序近治可遊者殆不下於桂山而所謂靈山拔地林立四野自嶠南達於海上可以想見韓子稱衡湘南爲進士者皆以柳子爲師其承子厚指授爲文悉有法度由是言之柳之山水不待子厚而顯而其人才之出自子厚始也今天下文治休明皇風遐被楚粵之問來任中朝者柳州尢盛文非若子厚之時之比其爲山川愈益增重惜乎柳範二公不及今見之也柳州計先生厚庵以乙榜進士來教昆山學者向仰之餘間從問其山水之奇勝益信二公之言至今若身履其地而獲觀遊馬君父靖川先生以鄕進士調倅潮陽未及上最卽掛冠歸其鄕構一亭日吟詠其中而孝友淸節爲柳人所稱余不見先生亭於所謂東亭者何如而想其憑空拒江眾山橫環海霞島霧倏忽萬變者如一日也嘉靖癸亥孟冬適先生降生之辰進士君忽起嶺雲衡鴈之感諸生某某爲之遙致祝壽之詞而求序於余余文乏芬芳馨香之气萬里致之於子厚所適之地不無媿云

○朱太夫人六十壽序

宛陵進士朱應秀一松其先君二峯先生嘉靖十三年歲貢時朝廷行選貢法故先生以壯年預選蓋未及廷試而卒遺夫人與稚子九歲至始孩者四人夫人方二十九年不禦膏沐矢志自衛有栢舟之操撫抱諸孤長育成就有凱風之劬蓋又三十有一年應秀登嘉靖四十四年進士夫人於是年六十矣應秀與余旣同第又同冬官試政每相見若有所欲言而不能者久之乃以母氏之壽爲請夫應秀之爲進士也其亦有所自得乎其有所不能自釋者乎凡爲士自初束髮爲其父母卽望其顯榮應秀今巳得之足以慰母氏之志夫豈有不自得者乎夫人父母無恙生有膏澤之潤而行乎夷坦之塗一日而得富貴宜無不自得者獨應秀思先人之蚤世母氏之劬勞詩曰風雨淒淒雞鳴喈喈又曰風雨如晦雞鳴不巳更前之所歷戚戚有動於中此其所以不能釋然也而罔極之徳何以報之是以汲汲欲爲夫人之壽又思得爲古文辭者傳述之人見應秀之於此類若自得者不知其求以觧其不能釋然之懷者如此自此而往應秀之仕日顯夫人之壽日增而不能釋然之懷當日甚吾未知能有以觧應秀者姑謂世俗之望其顯榮者今得之或可以慰夫人而巳矣

○李氏榮壽詩序

余讀王制觀虞夏啇周養老燕饗食之禮年紀之次及深衣燕衣縞衣玄衣之制何其備也至天子於太學執醬而饋執爵而酳公卿奉杖大夫進履其隆重如此故曰三代之盛王未有遺年者也年之貴於天下久矣然而無爲壽者豳詩稱躋彼公堂稱彼兕觥萬壽無疆自此而詩之稱壽不一顧亦相祝頌之詞如史之所稱爲壽者云耳非以年之每進一紀爲燕會以爲壽也迨後世壽節慶賀始於朝廷而及於公卿然爲文以稱其壽者亦無之餘嘗謂今之爲壽者蓋不過謂其生於世幾何年耳又或往往槪其生平而書之或又類於家狀其非古不足法也余居鄕見吾郡風俗大率於五禮多闊略而於壽誕獨重其禮而又多謁請文辭以誇大之以爲吳俗侈靡特如此而至京師則尢有甚焉而餘同年進士天下之士皆會於此至其俗皆然𨿽余之拙於辭諸公謬以爲能而請之不置凡爲之者數十篇而余終以爲非古不足法也𨿽然亦以爲慰人子之情姑可矣歲九月餘以選當外補最後同年魏郡李某子復復以二親之壽爲請蓋諸公之爲之詩者多矣余獨爲其詩序於其尊君與太孺人之潛徳懿行故未暇論尊君州學生積學久次將貢京師年六十太孺人年五十九子復裒所得詩聯爲捲因郵致之於其家云

○贈通政立齋王先生序

士大夫致身於朝所當淂爲者人臣之事富貴壽考皆命也盡性而巳命何與焉𨿽然有可以盡其人臣之事者非富貴壽考有所不能故曰樂只君子遐不壽考明君子非無疆之壽無以行其愷弟而爲邦家之光也然則富貴壽考命也亦所以盡性也故古之君子不禦福然非有求焉世之急於徼福者其所爲常違人臣之道而不知夫福之來也不驟若行千里之塗優遊容與累日不止而其至之不覺然且求得於旦暮之間馳騖而無所極其力旣已不勝矣此爵祿榮名所以多患害而失飬性命之原也今天子禦極攺元之明年策士於廷立齋王先生與今少傅華亭徐公十數人者年最少徐君及第入史館餘多在淸華之選而先生爲大行稍遷郎署出爲湖廣僉憲升參議得賜歸飬居田裏者久之同進者多至公卿先生始以少參入朝而徐公已在內閣矣於是一再遷有南京通政之命尋以外艱歸至是服闋待命於家其歲冬十有一月旣望先生六十初度之辰也裏中士徵言於予以爲先生壽予惟先生徊翔仕路四十餘年若無意於進者而今亦以躋卿少之列獨以登科之早見謂淹滯然可以知其紆徐不驟而富貴壽考將來所受之大也初先生爲冬官屬魏恭簡公爲祭酒居京師數稱其能守法及官楚以寬靖任職丙申之歲先生以僉憲上計天曹予時計偕附其舟行得朝夕見見先生孱然儒者身若不勝衣言若不出口略無矜气與態色焉及入部試一吏持幾隨其後踰時而出考功嘆其文以爲非有養者不能以予之淂於先生者如此爲不可及矣而後知夫恬愉安靜者一時若爲遲鈍要之於久回視夫翕然取一時之快者相去遠矣先生同進今自徐公以下落落可數而淪沒者不知其幾殆隆冬窮歲百卉略盡而長松巨栢方有參天之勢蓋上將倚先生爲卿輔予故以人臣之事頌之焉

歸先生文集卷之三十一

●歸先生外集卷之三十二

吳郡歸有光著

門人王執禮校

詩

◆詩

遊靈谷寺

鐘山行二首

甫裏天隨寺

下第歸安亭寄友人

讀史二首

恨詩二首

送王柳州姊丈

舟阻沽頭閘陸行二十餘里到沛縣

詠史

和兪質甫夏雨效聯句體三十韻

徐州同朱進士登子房山

鯉魚山

早渡楊子江

鄆州行寄友人

途中悼內

甲寅十月紀事

湖上逄王五

繚絲燈次西涯韻

乙卯春喜聞蠲貸有作

鄔駙馬於登春坊敝寓同諸友宴集

乙卯長至日安亭作

乙卯冬畱別安亭諸友

丙辰自南宮下第還避倭往來無定居親交少至獨有一二同志時來問學

謝陳君惠桃樹

讀佛書

山茶

春寒

感興

送友人讀書玄墓山三首

偶成四絕

書王氏墓碣寄子敬澱山湖上

火魚

余表兄澱山大參以自在居士墨竹俾予題詩

贈孫太倉

送友人之婁塘次韻

素庵詩

淸夢軒詩

自海虞還阻風夜泊明日途中有作

庚申中秋子敬聞余往東海時有小疾不得相從作詩送行十五日宿天妃宮風雨不寐因懷子敬作

自劉家河將出海口風雨還天妃宮二首

郭把緫營中

郭都統戍劉家河因燕觀壁間文休承詩次韻

庚申中秋偕王詹事張廣平楊百戶劉楊李三文學詹事子一夔餘子福孫從觀海遇雨還賦此

海邊夜起飲酒聽楊昭信彈琴

辛酉秋次陸光祿端居篇韻

又次陸韻

二石歌

壬戌南還作

汶上

登濟城望城武

夜宿胡陵悼周孺亨

淮上作

寶應縣阻風

送都水朱君視水張秋

西苑觀刈麥應制二首

送同年何子元之任靈壁

趙州石橋歌

瓊州張子的與餘同年俱爲縣令江南子的自建徳攺當塗今入覲又攺榮縣一歲中三易縣居京師旅寓相近以詩爲別

詠史

奉托兪宜黃訪求危太朴集並屬蔣蕭二同年及長城吳愽士

隆慶二年朝京師南還與宣平兪宜黃武進陸太學同舟贈絕句一首

上巳日晚泊桑園次兪宜黃韻

鄭家口夜泊次兪宜黃韻因懷昔年計偕諸公

淮陰舟中晚坐寫懷二十四韻

出港難

舟泊華亭普照寺河下書事因呈郡中故知一首

贈同年許太史使朝鮮還

奉酬馮太守行視西山關隘次宋莊見棄田有作

偕馮太守於黃寺與諸友燕集有作

苦寒

魏郡謁按察張公畱燕賦詩爲謝

送沈伯庸僉憲之任荊湖

邢州承陳大理寄詩未及答將至京先寄謝

隆慶己巳赴京寓城西報國寺贈宇上人

邢州敍述三首

送陳玊叔淮安太守之任

送同年許侍禦出按滇南

送同年溫都諫荊湖行省

香山九老圖

檀溪跳澗

宋康王乘龍渡河

十八學士歌

雲龍風虎歌

唐堯出遊康衢圖

觀漁

題秦皇跳虹霓澗圖擬作鐃歌鼓吹曲一篇

題異獸圖

○遊靈谷寺

晨出東郭門初日照我顏春風吹習習好鳥鳴■﹝口官﹞■﹝口官﹞巖阿見黃屋登坡尋神山半日猶山麓十里長松間蜿蜒芳艸路寂寞古禪關畫廊落丹雘朱戶蝕銅鐶殿起無梁迥塔畱玩珠攀蒼鼠戲樹捷野鹿看人閒山深靜者愛日宴未知還

○鐘山行二首

鐘山雲气何蒼蒼長江萬里來湯湯龍蟠虎踞宅帝王鑿山斷嶺自秦皇孫吳司馬六代至南唐神臯帝輦爭輝煌余分紫色那可當偏安假息眞傍偟宋金之季韃靼彊腥風六合云日黃百年理極胡運亡天命眞人靖八荒手持尺劍旋天綱一洗乾坤混萬方考卜定鼎開百皇鐘山雲气何蒼蒼

鐘山雲气何蒼蒼中有殿閣琉璃閃爍黃金黃蒼松老栢馳道旁朱紅交午岐路當貔貅百萬晝伏藏日色淡照官衙墻北風蕭蕭吹日光白頭老人涕泣爲指點東是長陵西未央

○甫裏天隨寺

偶過白蓮院爲尋綠鴨池僧開虫罥戶人到鳥驚枝斜日半庭雨淸風數卷詩空門住遺像千載爾爲思

○下第歸安亭寄友人

靑春日以逝吾道何迍邅昨者南宮試列郡饒英賢顧獨不見君諸子走翩翩予復遭擯落自視眞茫然仲尼歿巳久軻死失其傳大道如白日諸儒或守筌羣言𨿽淆亂遺編可鉆研與君東海上此意十年前倘可理前語忻忻夜不眠未出長安門夢君洞庭間今歲返故廬復此耕石田一見吳淞江思君在眼前如何三十里猶自隔山川

○讀史二首

謝公四十餘髙臥東山間妻子來相問掩口笑不言長安公與卿富貴多少年狥時豈不能吾志不其然所以任公子長垂百丈緡

劉毅無甔石一擲百萬錢淮陰置母塜行營萬家田英豪不在此意气聊復然安能效拘儒規規翦翦焉東海有大鵬扶搖負靑天可憐蜩與鳩相笑楡枋間

○恨詩二首

淸輝比秋月遊魂散朝霞首丘言猶在易簀意何嗟平生丈夫志寄死宮人斜曾參爲原母杜氏豈無家

又

悞落靑烏計眞成黃鳥哀隋珠彈燕雀寶劍失風雷文武今宵盡乾坤此日頹吾方從汝去安事制麻衰

○送王柳州姊丈

首夏天气淸送行十里亭槐柳夾修岸騑駕朱轓明分符向狼荒萬里投南行戚戚感陽鳥依依悲鶺鴒迢迢五嶺外天盡見龍城丈夫志四海不敢憚遐徵陸梁久爲郡天下今太平嶺南有霜雪溪峒樂耘耕爭出溫艸地來迎太守旌孰能不請吏而肯逆顏行近者小不靖夫豈好稱兵遠方亦吾人擾之而後驚願言弘愷悌可使百粵寧

○舟阻沽頭閘陸行二十餘里到沛縣

上沽下沽頭有如百里隔曲河見舟檣相去只咫尺捨舟遵平途馬蹄生羽翮麥穗垂和風披拂盈廣陌吾聞江北人終年饑無食吾來江北地每喜見秀麥行行野樹合巳到古沛驛漢帝遺原廟屋瓦殘靑碧龍化巳千秋雞犬如昨昔欲尋歌風處閭裏亂遺迹今人泗水上猶樹歌風石

○詠史

桓桓後將軍受鉞綏西疆徐驅出湟中不戰屈先零落都山前夜萬騎羽林營天靑靜無塵月明刁鬥聲春耕浩舋田千頃連臨羗王者師無敵天道本好生云何漢天子廟計乃倉皇璽書卒報從於此見靈明嗟哉酒泉守得無事窮兵但令多殺人功名亦可成

○和兪質甫夏雨效聯句體三十韻

浮雲方靉叇光景遂巳戢浹旬深霪澍千里破封蟄茫茫河伯嘆蕭蕭山鬼泣靈曜邃髙居朱明閟赫翕希微澹將開淅瀝吹又急遇夜轉連綿釃流更湁潗泗水抱城堙東去日潾潾豊沛至今存漢事巳千春嗟我亦何爲獨嘆往來頻封侯不可期白日坐沈淪每見沛父老旅行泗水濱雞犬如昨日此亦非昔民空傳泗水亭井邑疑未眞城外綠楊柳髙簾懸風塵猶有賣酒家王媼幾世親髙廟神靈在英雄卻笑人

○徐州同朱進士登子房山

入舟忽不樂呼佀登崇丘子房信髙士祠處亦淸幽俯視徐州城黃河映帶流靑山如環抱一發懸孤州河流日侵嚙渺渺洞庭秋烏犬爭死人岡隴多髑髏使者沈白馬守臣記黃樓嘆我亦何爲空爾生百憂﹝下佚﹞

○鯉魚山

﹝上闕﹞長兄善長鎗力戰幸得釋因示刀箭痕十指尙凝血問之此何由多是屯軍卒居民亦何敢爲此彊驅率始者軍掠民以後軍民一民聚軍勢孤民復還刼卒鯉魚山前後遂爲賊巢窟徐沂兩兵司近日窮剿滅軍賊選驍健叱呼隨主帥民賊就擒捕時或有奔逸其中稍黠者通賄仍交密以此一月間頗亦見寧謐二人旣別去予用深嘆息披髮一童子其言亦能悉民賊猶可矜本爲饑荒迫軍賊受犒賞乃以賊殺賊吾行淮徐間每聞邳州卒荊楚多剽輕飬亂非弘策

○早渡楊子江

早到瓜州渡扶桑日始出天地開鴻洞風波靜不激金山獨靚麗暉暉映旭日綠樹間紅祠新妝畫歷歷羣峯擁水气空明含崒嵂蒸然白雲浮翠袖有動色春來浦子口紛紛方雨雪驅馳在比土於今巳五月我本江南人南還乃故業木偶與土偶人世何足述

○鄆州行寄友人

去年河溢徐房間至今塡閼之土髙屋顚齊魯千里何蕭然流冗紛紛滿道邊牽挽小車載家具穴地野燒畱處處丈夫好女乞丐不羞恥五歲小兒皆能閒跪起賣男賣女休論錢同牀之愛忍棄捐相攜送至古河邊回身號哭向靑天�田一望如落鴉環坐蹣跚掘艸芽艸芽掘盡樹頭髠歸家食人如食豚今年不雨巳四月二麥無種官儲竭近聞沂泗多嘯聚鄆州太守坐調兵食愁無計烏鴉羣飛啄人腦生者猶恨生不早自古天下之亂多在山東況今中扼二京控引江淮委輸灌注於其中王會所圖禹貢所供三吳百粵四海之會同若人咽喉不可以一息而不通使君宣力佐天子憂民痌深謀遠慮宜一知其所終無令竹帛專羙前人功

○途中悼內

其一

憶昔事遠役何嘗憂別離不自愛斯湏謂當百年期寧知有今日抱恨此天涯白鷗雙雙飛使我心摧悲魯山常崔巍魯水如昔時空憐今夜月不復照相思

其二

默默忽自嘆獨語誰能聞思君在寥廓長看天上云行盡燕與齊空然涕淚零珊瑚間明月照耀碧羅裙昨夜還鄕夢淸姿猶見君

其三

丈夫各有爲吾非兒女情死生代所有念子非世人髙山與流水今世誰能聽自我久行役何日無歸心每念復黯然涕淚常滿膺有時靜閉目家鄕路分明月色照羅幃小步尙盈盈見我遠還歸出門來相迎

○甲寅十月紀事

其一

滄海洪波蹙蠻夷竟歲屯羽書交郡國烽火接吳門云結殘兵气潮添戰血痕因歌祁父什流淚不堪論

其二

經過兵燹後焦土徧江村滿道豺狼迹誰家雞犬存寒風吹白日鬼火亂黃昏何自徵科吏猶然復到門

○湖上逄王五

王五遙來湖水東太平六典貯心胸得因避難親師受絕勝侯黃系獄中

○繚絲燈次西涯韻

聖朝威徳務懷柔萬里滇南比內州卭竹多年通市易寶燈今日盛傳流僰人技巧新曾見織女功庸久未酬卻憶當年李學士玊堂詩酒坐淹畱

○乙卯春喜聞蠲貸有作

忽聞丹詔自天來萬戶歡聲動九垓掃徑今無催吏至飯藜亦可笑顏開卽占星動鯨魚死共覩風晴鸛鶴回從此聖人無量壽海波淸淺近蓬萊

○鄔駙馬於登春坊敝寓同諸友宴集

上客天邊至髙情世外長艸連平野綠花帶沁園香溫樹無言對吳醪盡日嘗不知醉歸後還復夢長楊

○乙卯長至日安亭作

江河冰斷樹枝摧萬竅嗥呼鳥獸哀自笑袁安髙臥穩雪深一丈少人來

○乙卯冬畱別安亭諸友

黽勉復行役殷勤感故知悠悠寒水上獵獵朔風吹彈雀人多笑屠龍世久嗤往來誠數數公等得無疑

○丙辰自南宮下第還避倭往來無定居親交少至獨有一二同志時來問學

江鄕卜築又城闉春去秋來似鴈臣緫是寂寥楊子宅如何更有問奇人

○謝陳君惠桃樹

古木寒江共寂寥每依檐日讀離騷丰年似自無租稅只種西垣幾樹桃

○讀佛書

天竺降靈聖利益其在此雪山眞苦行九惱尙纏巳非徒食馬麥空缽良可恥紛紛旃茶女謗論或未巳不知手指中猶出五獅子

○山茶

山茶孕奇質綠葉凝深濃往往開紅花偏在白雪中𨿽具富貴姿而非妖冶容歲寒無後凋亦自當春風吾將定花品以此擬三公梅君特素潔乃與夷叔同

○春寒

勾芒不受職玄冥司春節雨雪自深冬開歲無時歇艸木失光輝厚地閟芽茁西池山茶花歲歲開臈月至今怯寒威繁蕋藏綠葉昨日一花開鮮紅方映雪哀哉枝頭鳥毛羽若摧折何曾見春陽空爾弄啁哳海花謬先春此時猶重發幽居臨園池靜坐觀羣物天運苟不至豈惟吾生拙

○感興

昔日柴公子家富埒侯王一朝棄妻兒被髮入武當靑松以爲飡白露以爲漿天空無疑礙往來得自將近者入峨嵋雲山杳茫茫吾乃世間人慨慕徒彷徨

○送友人讀書玄墓山三首

鄧尉山前古佛宮湖波萬頃貯羣峯欲尋老子當年處五杏參天寶殿東

己亥庚子余在山中佛殿東法堂前有五株杏此余讀書處也

山寺常關滿徑苔梅花歲歲待吾來於今廿載無消息聞說梅花也浪開

精廬髙處下封云俯見波濤無際垠五十三參應識得始知人世有腥葷

內典有五十三參舊僧寮中作此像山中因以呼其處諸友今捨於此

○偶成四絕

一自當年謝合歡不堪常見月團圝於今生事如秋水惟有芙蓉花好飡【芙蓉花】

未信昌黎能送窮但看登極是稯稯六弢金版知何用不及鄕鄰賣菜翁【鄕鄰】

西窓睡覺日方曛坐見靑山起暮云剩得少年狂易在向人猶自說劉殷【乞貸】

推山調達自相加滿眼婆提與夜義爲愛如來深法坐飛來箭鏃是蓮花【忤逆】

○書王氏墓碣寄子敬澱山湖上

少小慕節義溝壑誠所安櫽括遊燕都侯王不可幹甘從渭濱叟垂老尙投竿於世無一能性頗好詞翰王子欽姊節興言涕汍瀾兩髦尙如見廿年骨巳寒丐余書貞石庶幾垂不刋吾書復自讀亦能淸肺肝一掃齊梁習諒可追孟韓

○火魚

水畜非昔種火魚自新肇僅以數寸奇忽見五色皦勺水停淵澄方池恣回繞春雨生綠萍秋風夢紅蓼眞於盆盎中獨覺江湖渺每看銀鬣起時覩寶尾掉濡沫蹄涔寬吞舟堂坳小少年共咄叱窮日相戲嬲飼虫疲僰童汲泉困王媼海上家盡然吳中時仿效誰思聞鶴唳直比豢龍擾此物多變幻爲狀異昏曉鮮妍駭羽化憔悴悵色皫物理呈怪象天宇信奔鳥何者爲妖祥何者爲吉兆天子今萬年皇圖日綿■﹝辶藐﹞滄海竟淸晏小夷悉刳剿周山進白鹿霜毛何皎皎會當長此魚貢之躍靈沼

○余表兄澱山大參以自在居士墨竹俾予題詩

奉常余之外髙祖儒雅風流絕近古少年侍直承明廬重瞳屢回加慰拊玊堂無事只寫竹影落縑緗生風雨翠葉蒼筠滿人間淩海越嶂爭購取吾家寶藏三大軸其一今在尙書府二幅翻飛入島夷神物化去不可覩吾兄安得此尺素千緡不吝讎海賈盛夏張之紫薇省涼气欻忽周堂廡劃然北壁開戶牗雨勢欲滴風披舞此時靜坐亦何有滿眼不復見塵土湘妃帝子對之泣藐姑神人誰與伍吾兄好畫識畫意余方潦倒困蓬戶墨竹昔稱李夫人湖州孟端皆堪譜髙人自有千載名世上兒子何足數作詩題竹非爲竹俯仰自覺吾心苦東坡先生豈浪語知我之兄惟老可

文湖州東坡之從表兄也與東坡最爲知巳坡有子期之比坡詩云老可爲能竹寫眞

○贈孫太倉

君侯粵中產羽林忠孝門曾爲三輔吏遺愛至今存昨歲來守州芳名益騰騫自從海水飛蠻舟翳朝暾吳會日創殘江海多軍屯大兵仍凶年凋瘵不可論君侯勤撫字百里載仁恩自古設官職事事有本原所以置守令無非惠元元玆任良匪輕天子之選掄何以不奉天斬伐蹶其根粲粲元道州名與南嶽尊追呼尙不忍千載聞此言哀哉誅求盡慟哭滿江村作詩代民謠庶以達周爰

○送友人之婁塘次韻

負笈還從海上游鳥鳴伐木自相求天涯艸色年年綠春水桃花事事幽淸霽樓臺觀蜃气晦冥風雨聽龍愁明朝我亦西湖去莫惜音書到角頭

○素庵詩

惟易有太素太素質之始白賁垂皇象彤車資帝理大亨尙玄尊大路素幬爾伊尹言素王后代滋文軌素冠時所庶素衣時所喜素鞸心蘊結素絲國風羙五入爲五色以是悲墨子素功日以餙素封日以侈素位日以逾素質日以毀素悃日以詐素道日以靡素飡日以濫素節日以委素書日以憯素問人日死流俗相紏錯紛紛競齊紫莊子膠朱目周鼎攦垂指捄僿莫如忠世變詎能止東海楊素波中林潛素士吾其甘素飯自可崇素履素抱何足言素心但如此因愛素庵人作詩揚素旨

○淸夢軒詩

王生思妙道獨居自常羊乃以淸夢語揭之在幽房處世寔大夢於夢差爲長擾擾無時淸眞精且淪亡孰能寡嗜欲引之大覺鄕魯侯一何愚欲往憂無梁太淸日淵澄中有生者忙吾聞接輿言斯豈大無當古之得道者夏能造冰涼西方有聖人淸淨聞身香飛龍遊上天至冬乃伏藏誰知疑黃泉可以登大皇

○自海虞還阻風夜泊明日途中有作

百里見靑山言旋諒非徐風波仍水宿龍蛇驚夜居明發尢慘淡川途尙修紆水駛淩邊約云寒日未舒彌亙多芳艸寂歷少畋漁寒光冒明湖朔風轉髙墟舊事成往迹餘生惟讀書古人不可見歲莫安所如

○庚申中秋子敬聞余往東海時有小疾不得相從作詩送行十五日宿天妃宮風雨不寐因懷子敬作

海天樓閣近瀛洲秋水憐君不共舟長夜波濤亂風雨軒中淸夢定來遊

○自劉家河將出海口風雨還天妃宮二首

其一

到海忽雷雨髙雲起崔巍紛披船幕濕錯落酒杯飛波浪半天黑神龍助風威探遐方未極初意遂巳非無緣覲海若稽首乞天妃願爲一日晴令我攬光輝

其二

八月尙䢐暑白露未爲霜云物結蒸欝雨勢恣淋浪江水競飛溢螭龍爭回翔金樞浴大明此夜不可望極目觀冥漲天際何微茫直恨非風吹我到扶桑

○郭把緫營中

日看雲飛東海來天空孤壘戍門開夜中風雨尢堪畏更羨將軍浪裏回

○郭都統戍劉家河因燕觀壁間文休承詩次韻

將軍此日建雙旄祅祲今年漸欲銷東海自然仍地險南夷非復似天驕龍旗春動旋風汛虎壘秋淸枕夜潮卽見功成報明主海王系頸盡來朝

○庚申中秋偕王詹事張廣平楊百戶劉楊李三文學詹事子一夔餘子福孫從觀海遇雨還賦此

我欲泛東海乘此秋月明來到江流盡曠然向滄溟何以驚蛟龍欻忽風雨鳴假息天妃廟還投戍將營淹畱遂經宿日望天气淸中夜覘微月披衣看潮生公子敬愛客髙會皆良朋坐有楊戶侯臨海每彈琴藉此聊遣興三神竟杳冥乘潮賦歸來悵望有餘情

○海邊夜起飲酒聽楊昭信彈琴

中秋最恨月光慳今夜微云影尙圓試問此時誰把酒誰人臨海撫朱弦

○辛酉秋次陸光祿端居篇韻

吳門連白水屬此大侵年朅來江上居庭艸如綠錢盜賊羣輩過夜眠得宴然所賴娛性靈亦復有遺編年荒與餓死此事寔由天擾擾塵寰中驅馳謝時賢非以甘窮僻應世畏多愆

○又次陸韻

積雨淹時月蛙蠙上竈浮生涯隨野宿世事任江流此日菇蒲水何鄕杜若洲平生萬里志垂老困潛幽

○二石歌

太湖波翻江海連二石飛來墮我前大者恢詭作蠻舞髙者翛翛特淸楚憶昔秦公辟西圃巗崿爭來獻庭戶悠然日與西山伍大賢名迹成往古我見拜之禮亦可近者尙書稱豪武致石如此頗可數初如大旗絕漠起睨視嶷然又若九皇聖人鶉居鳥行衣垂羽獨立空峒之野觀天宇云將鴻蒙不得語自我有此日婆娑無酒且能發髙歌屬當遠行柰若何遲回尙得一月多來觀莫厭數百過嗟我安能龍食淸垂老疲役違吾情

○壬戌南還作

自出皇都門菉水明可掬髙風搏羊角飛沙旋霧縠乘快得順流遡行又轉轆長河亙千里回溪每九曲時序值暮春光景信明淑市邑臨水折岸柳新雨沐欲問北州故但以南期促同行近百艘晨夕相追逐掛席鴈趐接轉棹魚尾續長聞夜集喧又見風排簇所遇皆南金胡爲棄荊玊非有彈冠慶相呼入山麓

又

半月困漳衛今旦望鄒嶧景風時迎舟積水不盈尺行路手淹畱歸思愈急迫昔往冒飛雪今來見秀麥蘊抱無經綸徒旅空繹繹西苑方呈兔東郡亦雨鯽番禺有假號建州乃充斥柰何唐堯朝不用賈生策玄文故幽處卮■﹝虫葛﹞益潤澤天命苟無常人生寔多僻去去勿復言牧豕在大澤

○汶上

夙昔遊齊魯經過此城下立馬每躊躇愛其縣名古孝哉閔子騫宣尼特稱數弟子三千人乃與曾氏伍不肎爲費宰睠言懷玆土信知非義食何異拘奴虜菽水諒可歡榮祿竟何補參亦勵髙節平生未仕魯不洎三千鍾莊周無乃誣

○登濟城望城武

城武漢時縣乃在兗西南曾考昔爲令期年化方覃性本愛瀟散候望苦不堪飛雪漬烏帽棄擲欲投簪竟以末疾返不及一考淹時當孝皇日仁治正漸涵我來登濟城落日巳半含西望適相仍竚立獨悲喑明經幾累世淪廢良可慚

○夜宿胡陵悼周孺亨

杪歲事䢐徵獲與周子行周子蘊道妙志行抱潔貞餘生幸同縣故是夙所傾迢迢徐泗間兩舟日相並杯酒共談宴覺我形神淸𨿽慚李郭望乃有王貢誠一朝忽稱疾中途遂分舲予力不能挽千里牽悲情昨者在京華猶夢登君亭如何到南皮倏爾承訃音令吾神恍惚頓覺身世輕固知道將廢何望身外名今日出魯境夜宿胡陵城經過昔別地能不涕淚零

○淮上作

長淮餞落日圓光正如赭傾紅注流波殊景不可寫淮水自西流黃河從北下並合向東行終年無停瀉哀此千里客春至復巳夏獨立空惆悵所與晤言寡

○寶應縣阻風

夜泊淮陰城蚤向淮南路理棹逄西風猖狂恣號怒淸河千里中東風日相悞祈此一日風終竟不可遇蒼天豈有心莫可詰其故但看北去舟淩風如飛渡翻爲去人快頓忘吾所務渺渺湖波深今日何可渡

○送都水朱君視水張秋

海內相聞髫髻時相逢渾似故相知水曹開合陪淸論星使行河悵遠離白馬當年沈壁處金牛依舊臥神祠君侯有道髙王贛瓠子波流肯泛堤

○西苑觀刈麥應制二首

玄元碭徳格髙穹帝錫豊年二麥同芬拂諸香來廣陌曣■﹝日昷﹞黃气接離宮禮先寢廟方甞彘道爲蒸民首邵農江海微臣遭際晚翠華遙望五雲中

禦苑淸風正麥秋金輿晚出事宸遊兩岐凝露垂黃茂萬斛連雲際綠疇先爲祈年多瑞雪節來甘雨應玄修豊穰羙報非無事粒粒曾關聖主憂

○送同年何子元之任靈壁

昔我文隱公攬擷天下士俯拾俛有取英髦皆引萃云何意恍惚獨置所尢異臨沒有遺恨空餘千載淚同時二三子零落俱憔悴當年席上珍還爲道傍遺古人重師門拔茅以其匯公昔所進引豈無在列位顧我忽若忘誰能復念記昔在雞籠山與君惇夙誼道映富春水髙情絕媢忌每當計偕時歡然共卽次倏忽二紀余歲月不我遲君今隨常調去爲濠上吏行矣復何言黽勉將所事

○趙州石橋歌

餘同年友蔡鳴陽守趙州爲餘言石橋之奇以圖經見示餘數往來京師恨不過此因蔡侯之言而爲作歌

六王虎鬭趙更驕壯哉武陵尢雄梟嘗遊大陵感奇夢天錫神女有孟姚攺服騎射致其兵拓境千里功何髙北地方從代大通嵬嵬靈壽起岧嶤一日沙丘變巨測空憶前夢花如嬌後來趙遷入函谷李牧誅死廉頗逃此來趙地更百變悠悠千載歲月遙至今誰言鄗事醜獨有河薄洛水流迢迢問之趙人懵不知共誇洨河大石橋此橋之建眞奇獝神師斲成班爾屈蛟龍若伸勢敵虹扶拔欲動光搖日天下萬里九衢通地平如掌長河失仙人張公倒騎驢蹄涔印石宛然出趙州太守政絕殊得以餘閒綴圖書嗚呼太守之名遠與此橋俱

○瓊州張子的與餘同年俱爲縣令江南子的自建徳攺當塗今入覲又攺榮縣一歲中三易縣居京師旅寓相近以詩爲別

嶺表生異人始興最開先余公亦掘起屹屹天聖間聖代丘文莊富學邁昔賢憶余童丱時嘗聽家君言吾郡有桑生恃才頗輕儇公見卽識之進獎席每前夫人出佩玊珍饌羅綺筵當時吐哺風與古能比肩公文根理要不肯事纖妍柰何浮薄子輒爾論議喧子的來公鄕年往志愈堅共余曲江宴面帶鯨海顏問公石屋在世業存遺編君今爲縣吏宦轍如郵傳廟堂亦無意何以不少憐使君自天來萬里往復旋君才豈不辦古道多屯邅嘆息時所尙爲廢循吏篇

○詠史

昔在齊烕王選人以治民惟彼阿大夫籍籍日有聲惟此卽墨宰小人共讒傾是非並顚倒四境交侵兵安得召左右阿黨盡爲烹昔在楚莊王三年不聽政膝上置羙女飲酒不曾醒有鳥止於阜不蜚亦不鳴安得任伍舉一朝霸名成昔在帝武丁三年不出令恭默以思道殷國未能寧安得夢聖人求之傳巖中

○奉托兪宜黃訪求危太朴集並屬蔣蕭二同年及長城吳愽士

昔年宋學士嘗稱太朴文獨力撐頹宇淸響薄髙云余少略見之諷誦每忻忻淡然玄酒味曾不涉世芬如欲復大雅斯人眞可羣苟非知音賞宋公安肯云嗟乎輕薄子狂犬方狺狺惜哉簡袠亡家簏少所蘊徒爲嘗一臠盈鼎未有分四賢宦遊地慱達多前聞爲我一咨訪庶以慰拳勤

○隆慶二年朝京師南還與宣平兪宜黃武進陸太學同舟贈絕句一首

褰幃初識龔黃面傾蓋尋參李郭舟去路不知春欲暮桃花飛盡過揚州

○上巳日晚泊桑園次兪宜黃韻

三月長安春事繁桃花千葉李花單掖垣裊裊多楊柳宮艸萋萋似蕙蘭帝子屬車臨霸水佳人跕屣印晴灘微臣獨向長沙路坐對孤燈夜旣闌

○鄭家口夜泊次兪宜黃韻因懷昔年計偕諸公

飛沙竟日少光輝浪急風髙月色微爲憶含桃催物候尙淹行李未春歸吳歌獨自彈長鋏楚制堪憐著短衣來往常經鄭家口當時同伴共來稀

○淮陰舟中晚坐寫懷二十四韻

淸浦輕風渡赤日微雲遮昨問圯橋履今卽下邳街淮酒市醽醁楚音雜琵琶二麥吐新穗百艸敷繁葩紛披盈廣陌離蕤被平沙寂寂坐向晚悠悠思轉加先皇昔在宥世道尙亨嘉朝廷制作盛公卿議禮嘩庶僚或登庸諸生多起家蹇拙遭時廢荏苒謝年華不得寄一命空慚讀五車迨乎鴻羽漸幾將龍馭遐蹔有靑雲望柰何白髮髿黽勉小縣吏奔走大府衙循巳常黯黯看人方呀呀何地棲鸞鳳並處混龍蛇世途行益畏吾生固有涯萬事巳如此一官豈足賖行矣歸去來莫使微名污平泉記艸木寢丘任菑畬補亡綴貍首考古注君牙期以餘日月方將濫雲霞自是性所適良非爲世誇苟無媿尼父或可俟侯芭

○出港難

出港難入港難南北二隘千檣攢港水天綫絕欲幹中流豁然天地寬飛鳧跕跕水漫漫回看萬里如銀盤日月之所出沒何限囏悲夫世人所爭惟一臠古今無異觸與蠻君不見堯幽囚舜野死何如穎陽之安安又不見丹浦之役開兵端何如具茨大隗空峒之窮山

○舟泊華亭普照寺河下書事因呈郡中故知一首

二年苦爲吏期以古道行恬愉鎭澆俗拊循勞疲氓天地興道寶山川有神靈時雨稻苗發甘泉桂子生虎狼河巳渡雞犬夜不鳴子蘭旣入朝進明乃專城一朝起混濁百里無淸明果然江夏守欲殺彌正平

○贈同年許太史使朝鮮還

東夷鄕化歲年深太史新將詔命臨旌旆近看過鴨綠文章先巳到雞林

○奉酬馮太守行視西山關隘次宋莊見棄田有作

云代搏胡兵千里羽書亟戒鄰畏明牧循山轉危躓通谷數行周在所皆行至獫狁𨿽匪茹中國亦有備所悲云漢詩餘黎靡孑遺今歲洪水割懷襄頗不異巨浪落髙崖排蹙萬石墜周原昔膴膴一朝化磧地野老向天哭前古所未記迢迢孤嶺絕習習陰風吹月明淸霜白虛館不成寐何計卹疲氓賦詩以言志往往展捲讀紙上見殘淚昔聞舂陵行今人豈軒輊余亦忝祿食空爾徒嘆媿

○偕馮太守於黃寺與諸友燕集有作

曠志困拘囚玆遊得邂逅君子樂愷悌淸談勝金奏古剎餘殘■﹝礻內﹞新臺敞華構山髙厲寒威栢老欝蒼秀圓沼象辟雍靈泉向奔澑𨿽無荷花賞嶺雪良可酎

○苦寒

十月飛雪滿幵﹖邑臺經旬凍雪猶皚皚客子無衣愁卒歲日中市薪暮不回爲乞主人枯楊樹便燒榾柮勝玫瑰織女苦寒但義手園葵歲晚未可栽江南日暖食有魚好彈長鋏歸去來

○魏郡謁按察張公畱燕賦詩爲謝

白首尙隨牒牧馬古邢城風塵望冠蓋局蹐偕友生使君擁旄節歲晚來觀兵獨念馮唐老尢麟許靖名度遼今復見躧履肯將迎幕府魚書息營門鶴列屏香聞裘帶暖雪照酒樽淸妙論窮墳典髙懷愜性情何如鴈門守問鴈卽呼卿

○送沈伯庸僉憲之任荊湖

追歡未得蹔徘徊此去荊湖幾日回明月自通巫峽好淸樽還向洞庭開秋風木葉旌旗靜春雨桃花溪洞來莫訝使君能漫浪太平何事畫雲臺

○邢州承陳大理寄詩未及答將至京先寄謝

戚戚念遠別夢寐迷所镹故人在金閨番爲江漢思風雲方黯慘豺虎正當岐遊子悲日暮水波不可期今日渡滹沱良覯喜不違飛雪白皚皚千里無塵緇吾與故人心潔白亦如玆殷勤枉尺素愛甚增噓唏願今勿言此吾道蓋其宜直湏沽羙酒爲君傾一卮但恐相見後悲復別離時

○隆慶己巳赴京寓城西報國寺贈宇上人

慈宮崇象教構此絕華炫深巖閟香火危峻瞰郊甸欝欝蚪松枝低壓遶廣殿當年帝舅親削髮住玆院說經老龍聽出手五獅現曾聞長老言天雨曼陀徧吾識宇上人頭陀今突弁修容冥法相妙悟在論贊導我畫廊行指示西邊變晨起供淸茗時共禪悅飯我老欲歸去世事今已惓當結塵外緣山中儻相見

○邢州敍述三首

壯歲成濩茖末路藉先容所恨賤姓名蚤聞在諸公旣奉大廷對觀政於司空得友天下士旦夕相過從道窮孔孟奧文推遷固工說詩慕匡鼎艸玄擬楊雄通達如賈誼俊少踰終童守髙稱汲直曲學陋孫弘自以支離疏攘臂於其中一朝除書下淪落故鄣東黽勉爲祿飬折腰媿微躬

鄣東餘二載恪遵聖人經雅志存教化除嬈去煩刑門闌弛走卒千人皆造廷分遣每口旰庭中無一人沈冤出殊死無蓋盡羣生時有縱囚歸皆言賦役平引納壯健兒誓之以丹靑萑苻多宿盜擒斬爲一淸餘糧棲隴畝絕無犬吠驚維以哀煢獨不能畏髙明睚眥生怨恚憯甚鏌鎁兵風雨日飄搖拮據徒辛勤涕泣西河守古道竟無成

爲令旣不卒稍遷佐邢州𨿽稱三輔近不異湘水投過家葺先廬決意返田疇所以泣岐路進止不自由亦復戀微祿俶裝戒行舟行行到齊魯園花開石橊捨舟遵廣陸梨棗列道周始見栽苜蓿入郡問驊駠維掌撫雕瘵天馬不可求閭閻省徵召上下無怨尢汝南多名士太守稱賢侯戴星理民政宣風達皇猷郡務日稀蕳吾得藉余休閉門少將迎古書得校讎自能容吏隱退食每優遊但負平生志莫分聖世憂竚待河冰泮稅駕歸林丘

○送陳玊叔淮安太守之任

淮右今大府輻湊綰二京黃河天上來遠與淸泗並悠悠向滄海蚤潮紅日生使君邵農出湖水如洞庭五月稻花秀百里菇蒲靑醇酒常延客新詩近逼人文章能辦治愷悌獨宜民狥迹成流俗雕觚損道眞異時東海郡汲尹尙傳名

○送同年許侍禦出按滇南

行盡黔巫山萬重春風匹馬到南中徧看紅槿花千里爲約黃龍酒一鍾

○送同年溫都諫荊湖行省

封章屢奏斥回邪諫闥遙瞻五彩霞莫謂聖朝輕外補江湘猶對紫薇華

○香山九老圖

昂藏九老人欻然見玆圖猶如少年子求友相追呼紅顏不可駐白髮聊自娛婆娑林木下放浪詩酒餘情歡愜日永性適忘歲䢐翩翩靑鳥來若若紫綬紆吾愛白居士髙懷絕世無有此一老奇八老爭相扶會昌巳千載勝事傳東都非因啇山芝汾水似藐姑

○檀溪跳澗

滹沱曾啟中興功修武先逃隆凖公三百餘年炎燼熄猶延廟祏寄蠶叢

○宋康王乘龍渡河

太漠風悲靑蓋遙七陵煙雨暮蕭條康王若得眞龍馭肯向錢塘問海潮

○十八學士歌

十八學士誰比方爭如瑚璉登明堂立本丹靑禇亮贊至今遺事猶焜煌有陏之季天壤坼英雄艸味皆侯王眞人揮霍靜區宇遂偃干戈興文章天策弘開盛儒雅羣髦會萃皆才良丈夫逢時能自見智謀藝術皆雄長惜哉嘉猷亦未遠風流猶自沿齊梁吾讀成周捲阿詩吉士藹藹如鳳皇能以六典致太平遠追二帝軼夏啇唐初得士宜比迹胡爲致治非成康��豈無河汾徒晻遏師門竟不揚吁嗟房杜巳如此何恨薛生先蚤亡

○雲龍風虎歌

龍未翔兮虎未揚鯢鰍制兮孽狐祥一朝云蒸龍變萬竅號而百獸爲之鼓戰君不見莘野之夫三聘起遂安海內佐明主傳巖野叟爲胥靡帝賚良弼復興殷道作霖雨

○唐堯出遊康衢圖

帝運開中天欽明昔在禦有臣重華恊多士庶明勵若時晹昧分咨水平成致拊石百獸舞垂衣萬方治名天浩難言就日曖初曙黃收儼穆淸彤駕順神馭觀覽凝聖情宣遊達民豫熙熙遊混沌杳杳冺識慮偶爾康衢間遽得黃童譽不如訪大隗聖賢皆迷處

○觀漁

昔在任公子形骸自天放蹲身會稽頂投竿東海上期年不得魚旦旦失所望俄然大魚至騖揚特異狀吞餌五十犗海水爲震蕩燀赫驚百里披離侈千盎顧笑秦皇帝彊弩射髙浪是道始落落終焉得所償以語經世人斯言眞非妄陋彼但川觀局蹐竟何向

○題秦皇跳虹霓澗圖擬作鐃歌鼓吹曲一篇

皇神武晉陽起天厭隋顧英主尺劍挺羣雄靡負﹖虎武貝﹖猛呈角比迫之隘臨危圯萬靈蹕神龍趡飄然逝風雲裏誰能困王不一成厥命濟生齒神之福報鄜時事宜有軼帝紀傳恢憰屬畫史

○題異獸圖

昔年曾讀山海經所稱怪獸多異夕仲尼刪書述禹貢九州島無過萬里程摶木靑羗何以至伯益所疏疑非眞西旅底貢召公懼作書訓戒尢諄諄周史獨著王會篇睢盰百怪來殊庭載筆或是誇卓犖傳久孰辧僞與誠𨿽然宇宙亦何盡環海之外皆生人陰陽變幻靡不有異物非異亦非神曾聞漢朝進扶拔唐時方貢來東旌壹角馬尾出絕壁綠毛忽向人間行近代所聞非孟浪往往史牒皆有徵今之畫者何所似母乃誕漫不足評考古圖記豈必合任情意造皆成形畫狐似可作九髦赤首圜題隨丹靑嗚呼孰謂觧衣盤礡稱良史不識騶牙與麟趾

歸先生文集卷之三十二終

●附錄

先君述

先君序略

湣道賦﹝並序﹞

○先君述

先君諱某字熙父一字開父世爲吳郡人歸氏之先與楚同姓重黎之後國於胡是爲胡子以氏爲姓爲歸氏當春秋時齊歸爲魯昭公母夫人秦漢魏晉迄隋無聞焉至於唐宣公崇敬以文學科名顯於世子登登子融三世皆有封爵自天寶歷同光百八十年爲卿相侍從至今吳人稱爲著姓焉宋咸淳間罕仁爲湖州判官而孫徳甫爲河南廉訪使逮勝國時晹爲國子祭酒廉訪之後始居昆山太倉之項脊涇洪武初叔度避難走於夜郎筇筰之間賴有神人持護之得不死於是渡江以南復居昆山之城外隍作遺訓歷敍祖宗之所以艱難辛苦之意以垂示子孫度生仁仁生璇璇爲承事郎承事郎生髙祖鳳鳳舉成杹甲午進士以射策乙科爲城武令不樂仕進卽告歸家武城公生曾祖紳紳縣學生好神仙之學延攬天下方士有所遇得道引之術遂以壽終生祖正蚤遊縣學屢試不第閉門謝事與裏中結社日飲酒髙會性坦率未嘗與人有所分爭社中人莫不敬愛之會今天子新卽位得推恩敕贈文林郎浙江湖州府長興縣知縣祖妣周氏贈孺人河南參政大禮之從姑也正徳元年歲在丙寅祖妣始妊數有祥瑞華落更開羣鳥畢來朝一日庭有虹起自地曣■﹝日昷﹞五色屬天於是遂舉先君焉先君生而穎異少岐嶷年九歲能屬文喪祖妣哀毀如禮性醇謹篤學手不釋卷每讀聖人之書必有所悟年十四試於有司輒取髙第時先輩名流一見先君遂嘆賞以爲不可及是後出試必居第一禦史輒以文檄示四方當是之時名巳震三吳間矣是時天下學者專事剽竊之習絺章繪句爭以相髙而不知六經聖人之旨言向而行背之先君於是悼道之郁滯刪述尙書辯禮經悟春秋之微揆詩人之意皆有卓然之見多所論著自宋以來世之儒者往往以文章道徳爲二甞以爲六經聖人之文章而子貢之徒乃仲尼門人之髙第以文章與性天道同言而夫子亦曰文王旣沒文不在玆乎自孟子荀卿著書百餘萬言而五帝三王之道至今彰明較著此其巳然之明驗也於是縱觀三代兩漢之文徧覽諸子百家之言而折衷之上自九經二十一史下至農圃醫卜之書無所不博而尢好太史公之書每倡其說於學者於是海內慕學之士靡然向風矣初先君娶先妣魏氏光祿寺典簿庠之女太常少卿謚恭蕳公校之從子也恭蕳公爲當世名儒學者號爲莊渠先生先生創道於星溪之上先君每過其廬必劇談竟日議論莫能難嘉靖

年始貢於是渡江涉淮泗沂汶之間歷河洛濟滹沱觀大禹之迹考禹貢而辯諸儒之說過鄒魯覽孔子之遺風還業成均明年試南都不第又明年張文毅公以翰林出主試事見先君文以爲非今世之作者遂欲置之第一以國子生疑他省乃置第二公尋自悔然復自喜以天子得人爲慶雲是時名動天下𨿽嶺海窮徼皆知讀先君文又明年試南宮不第還先是先妣蚤卒繼娶我妣王氏王氏宋魏公之後世居吳淞江濱時其家逋官物無所於出欲以其居鬻人先君卽假貸購以全濟之於是日讀書其中𨿽家無擔石之儲意豁如也先妣親操井臼務耕織奉事舅姑又以供四方之學者先君得相與修明六經表章仲尼之道每譚說當世之務至於國家興革廢置之間未嘗不搤腕嘆息也每大吏至必力陳當時之獘時有施行民輒受其利自吳淞江湮塞而三吳水旱不均饑荒薦至田裏虛耗盜賊生發黎民愁嘆先君以爲當今國家賦斂仰給東南而三吳爲東南重地恐一旦有變則爲朝廷心腹之疾不可以不爲之所於是作水利書是時海內傾慕者於海虞則有嚴太保訥瞿侍郎景淳於松江則有林侍郎樹聲於宜興則有萬侍郎士和於金壇則有曹太史大章於江陵則有李少師春芳於新鄭則有髙少師拱於蜀則有趙太保貞吉王中丞廷於宗室則有西亭中尉每計偕同事者問知姓名所至皆竦然環立言吾等少誦公文以爲異世人不意今日得見往往相目私語張文毅公再爲考官每與諸翰林相戒欲得之見先君落第忽忽不樂對客曰吾爲國得士三百人不自喜而以失一士爲恨先君謁公於邸第謂先君曰吾閱天下士多矣如子者可謂入水不濡入火不爇者也公輒畱就乙科欲有所他處先君辭不肯就終文毅公之世不得第是後翰林諸公以爲江南未了之事每試必加意焉自嘉靖辛丑至乙丑凡九試於禮部𨿽數北意气自若未嘗沮喪門生故舊往往起家至大官而先君獨淪落於荒江寂寞之濱泊如也嘉靖四十四年始得舉進士中朝士大夫莫不以得人爲慶自是田野愚夫小童皆有慕學之志而海內枯槁沈溺之徒抵掌而嘆息矣廷試故事皆從翰林所薦時浙江余太史及翰林諸學士皆以第一人見待捲當進呈當事者令校尉故亂其捲遂落三甲榜出天下莫不失望試吏大司空數建言當世之務居京師數月士大夫講蓻問學者塡裏門是時今上在藩邸有中官素愛幸中官故士人知所慕向遣其從子來受業每邀先君私謁於上先君固謝之私謂其從子曰王不久當爲帝我令歸先生見之請爲異日地何不可而歸先生膠固若此耶每使小黃門來輒拜跳先君必坐受未嘗爲禮及今上卽位益隆貴先君絕不與通例當外補或勸告就博士先君不肯曰豈以我爲諸生不能爲吏耶仲尼之教皆以文然如子路冉有其志皆欲得國而治之而子弓遊夏之徒多以治邑有稱若謂儒者不能爲吏則天下之官其誰任之邪遂補浙江湖州府之長興明年之任於是崇學校修昔賢之祀存名臣之後以友其賢士大夫爲吏治以孔子如保赤子心誠求之爲訓而肴以經術理冤滯出殊死者三十餘人縱誣盜六十餘人一意撫循不忍施鞭笞而抑損豪彊擊斷無所畏避廷無畱獄擒治盜賊湖山中爲之肅淸縱死囚復來歸禱雨事神多所靈異不肯扤敝以阿上官事得其理𨿽禦史亦抗言折之會覲京師署官緣爲姦利後事發系獄疑先君害之遂與豪右構謗百端誑惑大吏然終莫得而害也其明年遷邢州司馬天下莫不惜之上疏乞致仕中朝士大夫寢不肯上不得巳明年之官時新鄭髙公移書慰勞曰君宰邑豈弟忠實以百姓之心爲心蓋漢代之良也然稍得敍遷深以爲恨夫道之將廢也命魯之不遇者天卽孔孟且安之若夫讀書窮理攄其衷噫以成一家之言此則人所不能禁也其官𨿽專董天郡之馬然事多在縣不過受成而巳少有紛更民輒受其害先君惟靜以鎭之日讀書衙捨中諸郡縣每歲入馬於冏寺馬一有選下必破數家之產先君移文冏寺悉得準格全濟者甚眾邢州在京畿三輔之間爲四方之孔道得以友教天下士大夫而士大夫之過者莫不見訪然未嘗不嘆息以爲屈也往歲天子稽古禮文建郊丘藉田大射搜狩之典車駕臨幸太學命儒臣侍講舉釋奠釋菜之禮慨然

先帝元老舊臣於是新鄭髙公以東宮師傅少保致政家居徵爲首相而成都趙公於南京禮部尙書召入內閣二公相與輔政欲圖中興之治方爲天子求賢而以先君爲南京太僕寺寺丞尋畱侍文淵閣掌制敕無何卽預毜修世宗皇帝實錄嗚呼白首爲郎署不可謂之遇而得爲天子左右侍從之臣爲中朝之所倚重方欲與元老大臣建言天下之務追復祖宗之法考求帝王之禮俾國家子唐虞三代之治庶幾生平之所論說得見之於行事而遂不幸以歿嗚呼痛哉先君爲人寬仁大度周人之急奮不顧身以斯道自居優遊俟命不肯矯拂然忼慨守節激昂萬乘之主揮千金而不顧也當世少年精銳之士重自負荷議論風發方將揚眉瞬目及先君一至則不覺斂祍而退自有不知其所以然者屏居江上四方來仕宦者欲見之而不可得其髙尙如此甞以爲自歐陽永叔蘇子瞻以後文章絕響仲尼之道於玆不明每爲之感慨嘆息焉嗚呼先君於積世弛獘之餘崛起於科舉末學之間倡其說於天下使五百餘年不絕如綫之統絕而復續嗟乎繼二公而起者先君豈眞其人哉而卒佷蹇不遇蓋不特斯文之不幸抑亦世道之不幸也呼呼豈不痛哉及晚節末路稍得自伸況上有明天子下有賢宰相臣工百僚忠誠弼亮而不相得與克臻弘業嗚呼豈不痛哉先君生於正徳丙寅十有二月二十有四日卒於隆慶卒未初月十有三日享年六十有六妣周氏繼母薛氏娶魏氏生男子子一人曰■﹝曾羽﹞孫夭女子子一人適吳原長卿進士中英之子繼娶王氏生男子子三人卽不肖子祜子寧隆孫子祜娶劉氏太學生在之女前年卒子寧娶盧氏部員外楩之女今年卒隆孫夭女子子一人適張棟廣東僉事寬之曾孫再娶費氏生男子子三人子駿子慕子蕭子駿娶顧氏子慕聘周氏太學生廷望之女大理寺寺丞鳳鳴之孫刑部尙書謚康僖公倫之曾孫子蕭聘傅氏禮部儒士質之女女子子一人遺腹未字孫男女人珝未聘聘張氏山東副使意之孫女未聘孫女三人長適王在進士炳衡之子翰林院編修同祖之曾孫次適管復泰禮部儒士承時之子山東布政琪之曾孫次未字嗚呼子祜等不肖淪落無似又不孝不能繼先人之緒業以闡揚令徳於是泣血黽勉稍得敍述先君生平之志及其行事之實以乞於當代之名公書之金石以垂不朽焉

隆慶壬申仲夏端午不肖孤子子祜謹泣血稽顙述

○先君序略

歸氏之先出自黃帝髙陽之後曰重黎重黎之弟曰吳回吳回生陸終陸終生參胡董姓封於韓原爲胡子國以歸爲氏當周定王時失國其後分散或以國爲姓或以氏爲姓以國爲姓者居汝穎之間以氏爲姓者世家吳郡秦漢以來子孫微弱歷魏晉夜隋莫得而聞至唐天寶間曰崇敬崇敬子登登子融皆以甲科累官尙書僕射崇敬封余姚郡公登封長洲縣男融封晉陵郡公蓋不獨以科名貴顯然世修容典爲天子議禮樂興辟雍明堂之制焉融五子皆舉進士爲達官少子仁澤以第一人至列曹尙書觀察使子藹亦舉進士爲尙書左丞吏部侍郎藹子系復舉進士第一人至禮部侍郎自是以后歸氏之顯者殆二百年宋咸淳間有罕仨爲湖州判官其孫徳甫河南廉訪使元至順間有曰晹者歷官刑部尙書國子祭酒至髙皇帝時曰叔度叔度避難自竄於邛僰之間常閱歷危險率得神明之佑是時歸氏之後不絕如綫然卒還吳子孫繁衍有子七人嘗曰我居於外數十年濱於死者數矣然常有奇怪得不死我後世必有興者吾子孫其識之度長子曰仁仁生璇璇生鳳鳳爲城武令鳳生某某生某某生某是爲先君蓋自禮部侍郎以後十四世爲湖州判官湖州判官以後九世爲我考云先君生時有虹貫庭中祥光燭天因以爲名及弱冠以學行推於鄕裏時有莊渠魏先生講道於星溪之上一時學者雲集而先君自有所見獨忼然於其間𨿽先生無以難也及裏中有吳秀甫先生好古倜儻不拘流俗如沈玄朗張子賓之輩皆一時之雋無不向慕先君以爲不可及其後秀甫門人以科名多至大官者是時先君名聲籍甚四方學者多歸之嘉靖中舉於鄕累試南宮不第然學益力名益重蓋恬如也時屏居吳淞江上講學受徒手不釋卷至忘寢食海內知名之士一時傾慕然足迹未嘗及公府而凡大吏循行吳中者無不欲一見之而不能得也先是張文隱公知貢舉每以置先君第二爲悔其後累主試南宮至試事畢輒不懌者經旬曰我爲朝廷取士不以得三百人爲喜而以失一士爲恨�見知慕如此先君嘗憫時習之獘源本旣失���益壞以爲六經爲聖人之文章至宋以來有道學之名於是文章道徳離而爲二及國家以明經取士而明經反病於科舉常欲一起而大振之然世莫得而知也先君於六經頗有著述於諸子百家之言無不深究尢好司馬子長之書嘗云班孟堅所��是非頗謬於聖人學者多醇駁其間予獨不然觀其�孔子世家非知道者不能至於遭李陵之禍多憤激不平之言然其要歸反之大道而巳嘗病宋史之繁亂每欲訪求遺書以編緝之嘉靖乙丑先君始舉進士補長興令蚤夜苦心求治於是興學校理冤獄時習更化而全活甚眾及至發姦謫伏縱囚復歸禱雨輒應奇政甚多不可枚舉然務在懷保小民抑損豪彊以故不能媕阿苟合多所觸忤嘆曰今世以文學餙治爲不諳時務以經術斷獄爲不奉國典蓋孔氏之書致之無用矣居二年稍遷邢州倅治馬政縣邑不擾時常考課諸生室中蕭然獨有圖書數千卷日吟詠其間殆不類居官者中朝士大夫往往惜之隆慶四年入賀冏寺因檄畱京師修馬政志蓋管馬官素隸太僕故也尋遷太僕寺寺丞兼掌制��修世宗皇帝實錄明年秋寢疾欲乞歸以實�未就勉畱竟卒於京師時隆慶五年初月十三日也嗚呼痛哉先君在邢時嘗言馬政之獘蓋國家捍禦北虜而馬政不修一旦有急何以徵發宜修茶馬之市與古人飬馬之法及宜募民間丁壯勝兵者各自飬馬免其徭役庶幾有古寓兵之意作馬政����之又言漕渠之事動費巨萬皆東南民力是以��常匱而民笪日蹵欲有所建明然爲國家大興革大廢置非當事者不可欲作賦以表見之而不果先是先君嘗作三吳水利書欲通吳淞江言暮饑民以疏鑿則饑者得濟而居民不擾往時南海海公巡撫江南得是書因行其法所全活者數十萬人於是吳淞江遂通而民間不知興役之費今𨿽蕪穢之地無不盡墾而吳民於於然有樂生之心矣蓋海公僅用一二而明效若此使國家盡行是書則其功豈不偉哉先君平日論事大率類此非空言也嗚呼先君不獨以文章名重天下而淵雅髙尙以道自居操行孤孑卓然不苟𨿽文隱公極加敬慕而未嘗私謁也平日詢詢如處子至於議論天下事每慷慨激昂令人飄飄然有臨翰海封狼居湏之意年甫冠時���系海�之望而識者謂爲朝廷大器當�����子興樂校禮振起流俗以章中興之盛此殆��世之人也不意連蹇不遇至於老而獲第及得第竟外補至後居館中以爲得稍展素志矣然下佚匐北上沿流�泣冒越艱阻欲死者數然所以不敢死者欲一明先君之志也子寧等不才無以顯先君又不得侍湯藥親殯斂不孝之罪上通於天悠悠長恨永世無極豈不痛哉先君畱京時館閣諸老與一時名公卿無不知愛每赴閣常從容論天下事復有所著作先是新鄭髙公主乙丑試事余太史得先君之文進之髙公公喜曰張文隱公數十年不能得者吾一旦得之矣世傳以爲美談云吾鄕瞿太史少與先君水善素相知石麓李公爲太史門生太史每爲公言多推讓之語當張文隱公之歿嘗與內江趙公言吾平生以不得歸君爲�他日君自當得之世稱文隱公爲知人而又以�二公之不忘其師也當是時諸公皆見推獎而此一二公尢加接引識者以爲一時之盛冀��之將行也先君卒無不痛惜時趙公先以辭官去�老友諸相厚者皆使人視後事而歙郡許太史���老君疾日夜望先君之起及卒親視殯斂悉�家事誠爲古人之交殆不可以世俗論也子寧��麼無似於諸公無以效犬馬之報然沒身���言所盡今以先君之志素常聞教妄自以爲���故略具一二冀諸明公采擇有以垂之�����輝與後人之賜豈可量哉

�����朔日男子寧泣血稽顙謹撰

○湣道賦﹝並序﹞

先君少負大志𨿽天下文學知名者無不向慕而於世茖落不遇終無以自見至今天子新卽位之明年修郊禘行搜狩籍田之禮而元老大臣及直言極諫之流幽滯者無不一時進用蓋海內志意之士�然向風矣是時先君以邢倅入賀遂畱館中�修先帝實錄天子方與二三大臣勵精求治而先君亦與近侍之列庶幾有禆於一�而�得疾以卒隆慶壬中時先君卒已一年矣�����銀僅存視息至是稍得校閱先君之﹝下闕﹞

附錄﹕

震川文集初本三十二卷﹝安徽巡撫采進本﹞

明歸有光撰有光有易經淵旨已著錄是編爲其子子佑子寜所輯前有萬曆三年周詩序所謂昆山本者是也其中漏略尙多故其曾孫莊又裒輯爲四十卷而有光之文始全相傳子寧攺竄父書有光見夢於賈人童姓其事𨿽不足信而字句之訛舛誠有如莊所指摘者末載行述一篇子佑所作又序略一篇子寜所作也﹝四庫全書總目•集部•別集類存目﹞

易經淵旨一卷﹝山西巡撫采進本﹞

舊本題吳郡歸有光撰有光字熙甫嘉靖乙丑進士官至太僕寺丞事迹具明史文苑傳按文苑傳及明史藝文志均不載此書朱彛尊經義考亦不著錄惟江南通誌載有光易圖論上下篇大衍解二書而無淵旨之目眞僞蓋莫可知也其書每卦摘論數條大抵剿襲舊說其中自出新義者如說卦傳坤爲布因九家尙有坤爲帛而以布爲泉貨震爲龍因九家巳有幹爲龍而以爲當從虞幹本作礲蓋虞云蒼色干云雜色也艮爲黔喙之類以黔喙爲口有鈐如蟋蟀螳螂蝤蛑之類惟虫屬有之因引爾雅注螳螂有斧虫爲證蓋黔與鈐通較冷氏注謂爲鳴喙似屬有據然僅數條耳﹝四庫全書總目•經部•易類存目﹞

三吳水利錄四卷﹝江蘇巡撫采進本﹞

明歸有光撰有光有易經淵旨巳著錄是書大旨以治吳中之水宜專力於松江松江旣治則太湖之水東下而他水不勞餘力當時堤防廢壞漲沙幾與崖平水旱俱受其病因采集前人水議之尢善者七篇而自作水利論二篇以發明之又以三江圖附於其後蓋浙江爲震澤尾閭全湖之水皆從此赴海所謂塞則六府均其害通則六府同其利者前人已備言之尋其湮塞之源則張弼水議所謂自夏原吉浚範家浜直接黃浦浦勢湍急泄水益徑而江潮平緩易致停淤故黃浦之闊漸倍於舊吳淞狹處僅若溝渠其言最爲有理有光乃槪以爲湖田圍占之故未免失於詳究然有光居安亭正在松江之上故所論形勢脈絡最爲明析其所云宜從其湮塞而治之不可別求其它道者亦確中要害言蘇松水利者是書固未嘗不可備考核也﹝四庫全書總目•史部•地理類﹞

震川文集三十卷別集十卷﹝通行本﹞

明歸有光撰有光有易經淵旨已著錄是編爲其曾孫莊所訂首經解終祭文凡二十四體別集首論策終古今體詩凡十有一體初太倉王世貞傳北地信陽之說以秦漢之文倡率天下無不靡然從風相與剽剟古人求附壇坫有光獨抱唐宋諸家遺集與二三弟子講授於荒江老屋之間毅然與之抗衡至詆世貞爲庸妄巨子世貞初亦抵牾迨於晚年乃始心折故其題有光遺像贊曰風行水上渙爲文章風定波息與水相忘千載惟公繼韓歐陽余豈異趣久而自傷蓋所持者正𨿽以世貞之髙名盛气終無以奪之自明季以來學者知由韓柳歐蘇沿洄以溯秦漢者有光實有力焉不但以制藝雄一代也文集舊本有二一爲其族弟道傳所刻凡二十卷爲常熟本一爲其子子祜子寧所刻凡三十二卷爲昆山本去取多不相同莊以家藏鈔本互相校勘又補入未刻之文彚爲全集刻於國朝康熙間前有王崇簡徐幹學二序莊自作凡例極言舊刻本之訛詆斥不余遺力然考汪琬堯峯文集有與莊書二篇又反復論其攺竄之非至著爲歸文辯誣以攻之是莊所輯亦未爲盡善然舊本文多漏略得莊掇拾散佚差爲完備旣別無善本姑從而錄之有光詩格殊不見長汪琬乃爲作箋注王士禎頗以爲譏今未見傳本殆當時眾論不與卽格不行歟﹝四庫全書總目•集部•別集類﹞

歸有光字熙甫昆山人九歲能屬文弱冠盡通五經三史諸書師事同邑魏校嘉靖十九年舉鄕試八上春官不第徙居嘉定安亭江上讀書談道學徒常數百人稱爲震川先生四十四年始成進士授長興知縣用古教化爲治毎聴訟引婦女兒童案前刺刺作吳語斷訖遣去不具獄大吏令不便輒寢閣不行有所擊斷直行己意大吏多惡之調順徳通判專轄馬政明世進士爲令無遷倅者名爲遷實重抑之也隆慶四年大學士髙拱趙貞吉雅知有光引爲南京太僕丞畱掌內閣制敕房修世宗實錄卒官有光爲古文原本經術好太史公書得其神理時王世貞主盟文壇有光力相抵排目爲妄庸巨子世貞大憾其後亦心折有光爲之贊曰千載有公繼韓歐陽余豈異趨久而自傷其推重如此有光少子子慕字季思舉萬曆十九年鄕試再被放卽屏居江村與無錫髙攀龍最善其歿也巡按禦史祁彪佳請於朝贈翰林待詔有光制舉義湛深經術卓然成大家後徳淸胡友信與齊名世並稱歸胡友信字成之隆慶二年進士授順徳知縣歲賦率姦胥攬輸稍以所入啖長吏謂之月錢友信與民約歲爲三限多寡皆自輸不取贏閭裏無妄費而公賦以充海寇竊發官軍往討民間驛騷部內烏洲大洲賊所巢穴諸惡少爲賊耳目友信悉勾得之捕誅其魁餘黨解散鄕立四應社一鄕有警三鄕鼓而援之不援者罪同賊賊不敢發歲大凶民饑死無敢爲惡者初友信慮民輕法蒞以嚴後令行禁止更爲寛大或旬日不笞一人其縣治如家獘修墮舉學校城池咸爲更新督課邑子弟教化興起卒官士民立祠奉祀友信博通經史學有根柢明代舉子業最擅名者前則王鏊唐順之後則震川思泉思泉友信別號也﹝四庫全書•史部•正史類•明史卷二百八十七﹞

書歸熈甫文集後

﹝明﹞王世貞撰

﹝四庫全書•集部•別集類•讀書後卷四﹞

余成進士時歸熈甫則已大有公交車間名而積數年不第毎罷試則主司相與吒恨以歸生不第何名爲公交車而同年朱檢討者佻人也數問余得歸生古文辭否余謝無有一日忽以一編擲余面曰是更不如崔信明水中物邪且謂何不令歸生見我當作李密視秦王時狀余戲答子遂能秦王邪卽李宻未易才也退取讀之果熈甫文凡二十餘章多率略應酬語蓋朱所見者杜徳機耳而又數年熈甫之客中表陸明謨忽貽書責數余以不能推轂熈甫不知其說所自余方盛年憍气漫爾應之齒牙之鍔頗及吳下前輩中謂陸浚明差彊人意熈甫小勝浚明然亦未滿語又數年而熈甫始第又數年而卒客有梓其集貽餘者卒卒未及展爲人持去旋徙處曇靖復得而讀之故是近代名手若論議書疏之類滔滔橫流不竭而發源則泓淳朗著志傳碑表昌黎十四永叔十六又最得昌黎割愛脫賺法惟銘辭小不及耳昌黎於碑志極有力是兼東西京而時出之永叔𨿽佳故一家言耳而茅坤氏乃頗右永叔而左昌黎故當不識也他序記熈甫亦甚快所不足者起伏與結構也起伏須婉而勁結構須味而裁要必有千鈞之力而後可至於照應點綴絕不可少又貴琢之無痕此毋但熈甫當時極推重於鱗於鱗亦似有可憾者嗟乎熈甫與朱生皆不可作矣恨不使朱見之復能作秦王態否熈甫集中有一篇盛推宋人而目我輩爲蜉蝣之撼不容口當是於陸生所見報書故無言不酬吾又何憾哉吾又何憾哉

書歸震川文集後

﹝淸﹞方苞撰

﹝四庫全書•集部•別集類•望溪集卷三﹞

昔吾友王昆繩目震川文爲膚庸而張彜嘆則曰是直破八家之樊而據司馬氏之奧矣二君皆知言者蓋各有見而特未盡也震川之文鄕曲應酬者十六七而又狥請者之意襲常綴瑣𨿽欲大遠於俗其道無由其發於親舊及人微而語無忌者蓋多近古之文至事闗天屬其尢善者不俟修餙而情辭並得使覽者惻然有隱其气韻蓋得之子長故能取法於歐曽而少更其形貌耳孔子於艮五爻辭釋之曰言有序家人之象系之曰言有物凡文之愈久而傳未有越此者也震川之文於所謂有序者蓋庶幾矣而有物者則寡焉又其辭號雅潔仍有近俚而傷於繁者豈於時文旣竭其心力故不能兩而精與抑所學專主於爲文故其文亦至是而止與此自漢以前之書所以有駁有純而要非後世文士所能及也

震川先生贊有序

王世貞

﹝四庫全書•集部•總集類•明文海卷一百二十三﹞

故太僕寺丞直文淵制敇歸震川先生諱有光字熈甫昆山人也生而美風儀性淵沈於書無所不讀而尢邃經術長於制科之業自其爲諸生則已有名及門之屨恆滿而先生方以久次膺貢尋舉應天省試第二人故相張文毅公治時主試得先主文而奇之大以國士相許然至公交車輒報罷行年六十而始登第又不得館選出令湖之長興踰三載僅遷判順徳府髙新鄭其座主也以大相秉銓憐先生屈抜爲太僕丞尋以太僕入司制勅气稍發舒而浙之臺使復苛擿之先生方屬疾欎欎不樂遂卒先生於古文辭𨿽出之自史漢而大較折衷於昌黎廬陵當其所得意沛如也不事雕飾而自有風味超然當名家矣其晚達而終不得意尢爲識者所惜云贊曰風行水上渙爲文章當其風止與水相忘剪綴帖括藻粉鋪張江左以還極於陳梁千載有公文運斯昌衰起八代如韓在唐宗工哲匠宋之歐陽余豈異趣久而始傷

歸震川先生年譜後序

﹝淸﹞汪琬撰

﹝四庫全書•集部•別集類•堯峯文鈔卷二十五﹞

先生旣歿之後其族弟道傳刻遺集二十卷其子子祜子寜又刻集三十二卷二本去取多不同而子祜等所刻有詩一卷又附行述墓表志銘一卷視道傳本稍備而獨無年譜琬深惜之因略其事迹稍次第之以示髙山仰止之義夫當明之中葉士大夫爭言古文往往剿襲史漢諸書以相輘轢紛紜倡和徧於東南此先生所深嘆於妄庸人爲之巨子者也於是退處荒江寂莫之瀕獨與其門人子弟講求六藝慨然以斯文爲己任而欲逺追遊夏之徒於千數百年之上不亦豪傑之士哉蓋琬嘗因所譜而推原其始末矣以先生之學識自當出入禁林蚤居簪筆荷槖之選顧獨連蹇蹉跎凡九上春官而始得一第斯已謂之不幸然且困於州縣之職不理於媢妒者之口齟齬數年垂及遲暮而後從散僚之中與掌外制方欲以髙文大冊自鳴天子之前而又溘焉長往矣先生乞致仕疏所云作唐一經成漢二史者固有其志而未及酬也然則區區遺集亦何足以槪先生哉王文肅公嘗稱先生之文如淸廟之瑟一唱三嘆無意於感人而歡愉慘惻之思溢於言外可謂大雅不羣者竊嘆以爲知言去年夏琬屬同年生從先生之曾孫莊乞寫其遺像而至今猶未有以復也當致書促之而先識其事於此將以附於譜之右方

跋歸震川史記

﹝淸﹞王懋竑撰

﹝四庫全書•子部•雜家類•雜考之屬•白田雜著卷八﹞

往余客梁溪於武陵胡元方所見歸太僕點次史記元方言紅筆不可據黃筆則原本也余閱之紅筆多泛濫黃筆每篇厪一兩圏元方語要爲可信是時未攜史記本子故未及抄後得山陽戴西洮刻太僕史記例意甚愛之深以前者不及抄爲恨今年來京師更從桐城張疊來借閱紅筆與胡本略相似而黃筆乃大異耳且顯然多謬誤殆不可解元方今在夔州其書不知何所無以參考張本又有靑筆墨筆亦例意所有而皆漫無統紀疑必非太僕原本也太僕文集其後人刪攺至見夢於坊人翁某今𨿽更刻亦未盡得其眞況乎點次本子獨存其家豈無所增損攺易且流傳旣久其舛錯遺漏又不知幾何而欲因是以求太僕之意則已難矣余旣以前不及抄爲恨故亦依張本錄之而紅筆靑筆墨筆則槪不復及以俟他日得胡本質焉聞長洲汪武曹先生家有本乃諸本之所自岀前往借未獲而常熟張君漢曕精於太僕之學者也暇日當更往問之此余戊戌歳在京師所跋也後家居又得常熟震川舊刻本其族孫泓跋語言震川翁好言史記生平所讀至數十本往往不同各有指意則似點次本子原有不同者然跋又言史記藏於邑人今聞已失是又似無二本而跋者亦未及見乃傳聞語耳跋又言震川選韓栁文有刻本爲俗人攙攺非復原書以此推之則史記本子縱有流傳亦非復其眞矣堯峯汪鈍翁好言震川曩聞其家有震川點次史記本問之其次子谷詒谷詒非能讀父書者但漫應之曰有武曹本旣祕之而漢瞻語亦不詳不能質其有無也或言武曹本爲諸本之所自出而本之堯峯家此亦無所據元方本已亡去不可得矣丁巳夏五月再校張本史記而並著常熟跋語於後後之人可以考其得失焉

●歸先生文集卷之十七

吳郡歸有光著

門人王執禮校

雜著一

◆雜著一

貞女論

譜例論

水利論

水利後論

三江圖敍說

淞江下三江圖敍說

馬政蠲貸

馬政庫藏

言解

解惑

道難

懼讒三首

甌諭

性不移說

讀金陀粹編

讀王祥傳

○貞女論

女未嫁人而或爲其夫死又有終身不攺適者非禮也夫女子未有以身許人之道也未嫁而爲其夫死且不攺適者是以身許人也男女不相知名婚姻之禮父母主之父母不在伯父世母主之無伯父世母族之長者主之男女無自相昏姻之禮所以厚別而重廉恥之防也女子在室惟其父母爲之許聘於人也而已無所與純乎女道而巳矣六禮旣備壻親禦授綏母送之門共牢合巹而後爲夫婦苟一禮不備壻不親迎無父母之命女不自往也猶爲奔而已女未嫁而爲其夫死且不攺適是六禮不具壻不親迎無父母之命而奔者非禮也陰陽配偶天地之大義也天下未有生而無偶者終身不適是乖陰陽之气而傷天地之和也曾子問曰昏禮旣納幣有吉日壻之父母死則如之何孔子曰壻已葬致命女氏曰某之子有父母之喪不得嗣爲兄弟使某致命女氏許諾而弗敢嫁也弗敢嫁而許諾固其可以嫁也壻免喪女之父母使人請壻弗取而後嫁之禮也夫壻有三年之喪免喪而弗取則嫁之也曾子曰女未廟見而死則如之何孔子曰不遷於祖不附於皇姑不杖不菲不次歸葬於女子氏之黨示未成婦也未成婦則不系於夫也先王之禮豈爲其薄哉幼從父兄嫁從夫從夫則一聽於夫而父母之服爲之降從父則一聽於父而義不及於夫蓋旣嫁而後夫婦之道成聘則父母之事而已女子固不自知其身之爲誰屬也有廉恥之防焉以此言之女未嫁而不攺適爲其夫死者之無謂也或曰以勵世可也夫先王之禮不足以勵世必是而後可以勵世也乎

○譜例論

世之爲譜學者稱歐陽氏蘇氏予考二家之書小異而大同蓋其法使族人各爲譜而各詳其宗夫人各詳其宗則譜大備而可以至於無窮此其善也而蘇氏又曰古者惟天子之子與始爲大夫者而後可以爲大宗其餘則否獨小宗之法猶可施於天下故爲族譜皆從小宗而虛其大宗之法而予之爲說異於是夫古者有大宗而後有小宗如木之有本而後有枝葉繼禰者繼祖者繼曾祖者繼髙祖者世世變也而爲大宗者不變是以祖遷於上宗易於下而不至於散者大宗以維之也故曰大宗以收族也苟大宗廢則小宗之灋亦無所恃以能獨施於天下予又以爲譜者載其族之世次名諱而已其所不可知者無如之何其所可知者無不載也夫使世次名諱之旣詳則不必縣定以爲宗灋而宗灋存焉耳故歐陽氏蘇氏以有灋治無灋吾以無灋寓有法是吾譜之所以異也

○水利論

吳地痺下水之所都爲民利害尢劇治之者皆莫�其源委禹之故迨其廢久矣吳東北邊境環以江海中瀦太湖自湖州諸溪從天目山西北宣州諸山溪水所奔注而從吳江過甫裏經華亭靑龍江以入海蓋太湖之廣三萬六千頃入海之道獨有一路所謂吳淞江者顧江自湖口距海不遠有潮泥塡淤反土之患湖田膏腴往往爲民所圍占而與水爭尺寸之利所以松江日隘昔人不循其本沿流逐末取目前之小快別鑿港浦以求壹時之利而松江之勢日失所以沿至今日僅與支流無辧或至指大於股海口遂至湮塞此豈非治水之過與蓋宋揚州刺史王浚以松江滬瀆壅噎不利欲從武康紵溪爲渠浛直達於海穿鑿之端自此始夫以江之湮塞宜從其湮塞者而治之不此之務而別求他道所以治之愈力而失之愈遠也太倉公爲人治疾所診期決死生而或有不驗者以爲不當飲藥鍼灸而飲藥鍼灸則先期而一後之治水者與其飲藥鍼灸何以異孟子曰天下之言性也則故而已矣故者以利爲本禹之行水行其所無事也欲圖天下之大功而不知行其所�事其害有不可勝言者嗟夫近世之論徒區區於一十六浦間或有及於松江亦不過疏導目前壅滯�浚蟠龍白鶴匯之類未見能曠然修禹之迹者宜興單鍔著書爲蘇子瞻所稱然欲修五堰開夾薴干瀆以截西來之水使不入太湖殊不知楊州藪澤天所以瀦東南之水也今以人力遏之夫水爲民之害亦爲民之利就使太湖漧枯於民豈爲利哉太史公稱河菑衍溢害中國也尢甚惟是爲務禹治四海之水而獨以河爲務余以爲治吳之水宜專力於松江松江旣治則太湖之水東下一餘水不勞餘力矣或曰禹貢三江旣入震澤底定吳地尙有婁江東江與淞江爲三震澤所以入海非一江也曰張守節史記正義云一江西南上太湖爲淞江一江東南上至白蜆湖爲東江一江東北下曰婁江本言二水皆松江之所分流水經所謂長瀆歷河口東則淞江出焉江水奇分謂之三江口者也而非禹貢之三江大抵說三江者不一惟郭景純以爲岷江浙江松江爲近蓋經特紀揚州之水今之楊子江錢塘江松江並在揚州之境書以告成功而松江由震澤入海經蓋未之及也由此觀之則松江獨承太湖之水故古書江湖通謂之笠澤要其源近不可比儗楊子江而深闊當�相雄長範蠡云吳之與越三江之夫環吳越之境非岷江浙江松江而何則古三江並稱無疑故治松江則吳中必無白水之患而從其旁鉤引以漑田無不治之田矣然治松江必令闊深水勢洪壯與楊子江埒而後可以言復禹之迹也

○水利後論

單鍔以吳江堤橫截江流而岸東江尾茭蘆叢生泥沙漲塞欲開茭蘆之地遷沙村之民運去漲土鑿堤岸千橋走水而於下流開白蜆安亭江使湖水由華亭靑龍入海𨿽知松江之要而不識禹貢之三江其所建白猶未卓然所以欲截西水壅太湖之上流也蘓軾有言欲松江不塞必盡徙吳江一縣之民此論殆非鍔之所及今不鐫去堤岸而直爲幹橋亦守常之論耳崇寧二年宗正丞徐確提舉常平考禹貢三江之說以爲太湖東注松江正在下流請自封家渡古江開淘至大通浦直徹海口當時惟確欲復古道然確爲三江之說今亦不可得而考元泰定二年都水監任仁發開江自黃浦口至新洋江江面財闊十五丈仁發稱古者江狹處猶廣二里然二里卽江之湮已久矣自宋元嘉中滬瀆已壅噎至此何啻千年郟氏云吳松古道可敵千浦又江旁縱浦郟氏自言小時猶見其闊二十五丈則江之廣可知故古江蟠屈如龍形蓋江自太湖來源不遠面勢旣廣若徑直則又易泄而湖水不能蓄聚所以迂回其塗使如今江之淺狹何用蟠屈如此余家安亭在松江上求所謂安亭江者了不可見而江南有大盈浦北有顧浦土人亦有三江口之稱江口有渡問之百歲老人云往時南北渡天日往來僅一二回可知古江之廣也本朝都禦史崔恭鑿新道自大盈浦東至吳淞江巡檢司又自新涇西南蒲匯塘入江自曹家河直鑿平地至新場江面廣十四丈夫以郟氏所見之浦尙有二十五丈而都水所開江面財及當時之浦至本朝之開江乃十四丈則興工造事以今方古日就卑微安能復見禹當時之江哉漢賈讓論治河欲北徙冀州之民當水沖者決黎陽遮害亭放河北入海當敗壞城郭田廬冢墓以萬數以爲大禹治水山陵當路者毀之墮斷天地之性此乃人功所造何足言也若惜區區漲沙茭蘆之地𨿽歲歲開浦而支本不正水終橫行今自嘉靖以來歲多旱而少水愚民以爲自今不復見白水之患余甞聞正徳五年秋雨七日夜吳中遂成巨浸設使如漢建始間霖雨三十日將如之何天災流行國家弋有一遇水潦吾民必有魚鱉之憂矣或曰今獨開天江則其餘溪港當盡廢耶曰禹決九川距四海浚畎澮距川江流旣正則隨其所在可鉤引以漑田畝且江流浩大其勢不能不漫溢如今之小江尙有剿娘江分四五里而合者則夫奇分而旁出古婁江東江之迹或當自見且如劉家港元時海運千艘所聚至今爲入海大道而上海之黃浦勢尢洶湧豈能廢之但本支尊大則支庶莫不得所矣

○三江圖敍說

古今論三江者班固韋昭桑欽之說近之固但以蕪湖東至陽羨入海昭分錢塘江浦陽江爲二桑欽謂南江自牛渚上桐水過安吉歷長瀆爲不習地勢程大昌辧之詳矣然孔安國蘓軾所論亦未必然也今從郭璞以岷江淞江浙江爲三江蓋自揚州斜轉東南楊子江吳淞江錢塘江三處入海而皆以江名其爲三江無疑但淞江湮塞細弱無復江之形勢世遂忽之而不論耳宋淳熙中直學邊寔修昆山誌言大海自西■﹝氵甲﹞分南北由轉斜而西朱陳沙謂之揚子江口由徘徊頭而北黃魚垛謂之吳松江口浮子門而上謂之錢塘江口三江旣入禹迹無攺此今日之所目見諸儒胸臆之說不足道也

○淞江下三江圖敍說

史記正義曰在蘇州東南三十里名三江口一江西南上七十里至太湖名曰淞江古笠澤江一江東南上七十里白蜆湖名曰上江亦曰東江一江東北下二百餘里入海名曰下江亦曰婁江其分處號三江口顧夷吳地記淞江東北行七十里得三江口庾仲初注揚都賦太湖東注爲淞江七十里有水口流東北入海爲婁江東南入海爲東江蓋淞江之有婁江東江如岷江之中江北江九江其實一江耳昔賢以此解淞江下之三江口非以爲禹貢之三江也吳郡續志云淞江受太湖一自長橋流入同裏犁湖瀼由白蜆江入薛澱湖一自甘泉橋由淞江尾東華澤湖自急水港至白蜆江入澱湖而注之海以正義吳地記求其所在則淞江北行七十里分流者當在今昆山之境說者徒欲尋求二江而不知由淞江細弱所以奇分之水遂不可見續郡誌云昆山塘自婁門歷昆山以達於海以劉家港爲婁江意亦附會也

○馬政蠲貸

昔先王之制法一稟於律其意蓋使人毫釐不可犯而法之所不能行亦時有縱捨故君子以赦過宥罪如天地之解使法一定而不易則人將無所措手足其勢必至於法不勝法不勝而法窮故聖人通之以赦至於取民亦然今曰使民有常供之賦而必其一無所逋亦無有也亦姑以爲之法而其終求於天下常有不盡之意使人無已往之顧則累輕而可勉爲後圖此王者之道也國家責財賦於東南先皇帝在位十年間時有赦百姓安生樂棊而積逋亦少自後迄三十餘年不赦而積述反多使積逋多而不赦𨿽戶誅之不能盡也天子新卽位詔書蠲逋已責天下鼓舞若更生而奉行者猶加誅求鉤校愈密生民不能無■﹝垂夬﹞望而積述終不能以有得是何不爲之名以予民乎祖宗令民戶飬馬其初爲法至嚴也豈不欲其馬之善而度不能以盡如其法每下詔書必加蠲貸豈非勢之不得不然然亦有以見天子仁愛之意終不以馬而病民余故爲采歷年蠲今悉著之

○馬政庫藏

太僕寺掌馬政而庫藏特爲寺之大務故有易銀變馬艸場餘地之租凡賄之入皆以馬也馬不足則令市之民常以地之宜與年之丰凶而權之而貨賄之出入上其計於司馬如勞軍繕城府營之制造咸取給於寺而大司農乏亦時時假諸寺若禦馬監邊屯馬不足來告寺輒予之或予馬或予賄賄與馬一也故寺之積特饒焉而其出亦倍夫苑馬之政不舉則邊馬不足太僕不領內廏則內馬無限節故余於秦漢官制每有感焉漢毋將隆言武庫兵器天下公用國家武備繕治造作皆度大司農錢大司農錢自乘輿不以給共飬共飬勞賜一出少府蓋不以本藏給末用不以民力共浮費別公私示王路也太僕寺顓顓爲國馬其入又非大農比若爲他給及貸用非挈缾之守矣系於軍國之大計故特書焉

余考祖宗時不置司庫蓋時寺顓主馬而積金少也弘治初始置官吏豈非金溢於前耶金日羨而馬日嬴矣議者又言徵金便如是不巳幾無馬矣抇謂積金以市百萬之騎可立致則內藏之金猶外廏之馬也是不然往者甞捐金以購馬當時猶謂擾民而不可行一旦倉卒括民間馬可得耶如倉庾無積谷而黃金珠玊饑不可食也冀北之馬稱天下今民歲俵馬往往市之他郡所謂外廏者果安在哉而邊兵之求索無厭涓涓之流不足以盈尾閭之泄是不可不爲之長慮也

○言解

言惡乎宜曰宜於用不宜於無用言之接物與喜怒哀樂均也當乎所接之物是言之道也終日而談鬼人謂之無用矣以其不切於巳也終日而談道人謂之有用矣以其切於巳也夫以切於巳而終日談之而不當於所接之物則與談鬼者何異孔子曰庸言之謹非謂謹其所不可言𨿽可言而謹耳道之在人若耳目口鼻見之者不問有之者不言使人終日而言吾耳若何吾目若何吾口與鼻若何則人以爲狂謬矣實有耳目口鼻者不待言也饑者言食而飽者不言寒者言衣而暖者不言昔者宰我子貢習聞夫子之故而能爲彷佛近似之論其言非不依於道而當時擬之以爲言語之科夫學者之學捨徳行而有言語之名爲宰我子貢者亦可恥矣曾子曰惟顏子如愚二子不爲無寔之言而卒以至於聖人之道孔子曰予欲無言聖人之重言也如是聖人非以言爲重者也四時行百物生聖人之道也

○解惑

嘉靖巳未會闈事畢予至是凡七試復不第或言翰林諸學士素憐之邊入試欲得之甚索捲不得皆■﹝垂夬﹞然失望蓋捲格於簾外不入也或又言君名在天下𨿽人嶺海窮徼語及君不斂袵獨其鄕人必加詆毀自未入試巳有毀之者矣旣不第簾外之人又摘其文毀之聞者皆爲之不平予曰不然有舉之而吾得焉是舉之者勝也而擠之者不勝也有擠之而吾失焉是擠之者勝也而舉之者不勝也有譽之而吾得焉是譽之者是也而毀之者非也有毀之而吾失焉是毀之者是也譽之者非也彼其人若非且不勝矣而又何足與辧乎彼其人旣是且勝矣而又何可與較乎夫莫之爲而爲者天也莫之致而至者命也人不得而舉與擠也不得而譽與毀也是有天命焉實未嘗舉也未甞擠也未嘗譽也未甞毀也昔年張文隱公爲學士主考是時內江趙孟靜考易房趙又爲公門笪相戒欲得予甚而不得後文隱公自內閣復出主考屬吏部主事長洲章楙實云君爲其鄕人必能識其文而章亦自詭必得然又不得當是時簾外誰擠之耶子路被愬於公伯寮孔子曰道之將行也與命也道之將廢也與命恘孟子沮於臧倉而曰吾之不遇魯侯天也故曰有天命焉晉樂廣甞與客飲酒客見杯中有蛇惡之歸而疾作時河南聽事壁上有畫漆角弓作蛇形廣以杯中蛇卽角影也復置酒問客所見如前廣因告所以而客疾遂愈今或者之言皆杯中之蛇類也作解惑

○道難

當周之時去先王未遠孔子聘於列國志欲行道晨門荷蕢沮溺丈人之徒皆譏之孔子不以爲然而道竟不可行其與學者論政未甞不歸於道如答仲弓子張之問仁皆言政也諸子有志於治國而春風沂水之趣終不及曾點故孔子捨三子而與點者以此子遊爲武城宰以禮樂爲教至論君子小人皆以學道爲主則孔氏之門𨿽所施有大小其與孔子之治天下一也自管仲申商之徒以其術用於世其規畫皆足以爲治然皆倍於道故莫不有功效而禍流於後世後世言治者皆知尊孔氏黜百家而見之行事顧出於申商之下天下當積世弛廢之餘一旦欲振起之而無所主持如庸醫求治療雜劑亂投欲如申商天切之術已不可得矣永年蔡先生之守蘇州其志汲汲於爲道務在節用愛人仿周官州黨族閭屬民讀法之政而時進學者與之語道吳故大郡先生獨常從容於吏治之外有春風沂水之趣然習俗安於其故或竊有異議先生稍不自安於心卽悠然長往學者與小民之慕愛如失父母而余門人沈孝年已及艾有原憲之貧先生獨喜其論經有師法時延進存問以二千石之重念及蓬蓽之士其畱意境內之人才若此余爲令吳興竊拜先生之下風不敢以今世之吏自處而鄧析之徒爲謗日甚先生之門時亦有傳其言者惟先生不然曰歸君以大道治縣汝輩何以述此言予曾不能如先生之所許然同心之言未可以爲世人道也余官邢州去永年百里先生還家久始知之因造其廬畱飲食共語略不以官爵爲意獨言及爲守事不覺悵然以不克盡其志也時風雪滿庭送予出門約明春共遊太行余以入賀畱京尋有滁州之命欲還過永年與先生別作道難以爲贈

○懼讒三首

班孟堅爲蒯通傳贊云書放四罪詩歌靑蠅春秋以來禍敗多矣昔子翚謀桓而魯隱危欒書構郤而晉厲弒豎牛奔仲叔孫卒郈伯毀季昭公逐費忌納女楚建走宰嚭譖胥夫差喪李園進妹春申斃上官訴屈懷王執趙髙敗斯二世縊伊戾坎盟宋痤死江充造蠱太子殺息夫作姦東平誅皆自小覆大繇疏陷親可不懼哉自漢以來其如此類覆邦家者何限然小人之害君子而國與身亦受其禍故史得而載之若人有陷人於不知之中如射工沙虱使人與國家受其陰禍而世莫能言之巳又逃其人刑天譴此尢可痛也

唐史載盧絢嚴挺之皆爲明皇所屬意李林甫竟以計去之使明皇若初不知此兩人者至於人主之所不及知者林甫能容之進乎徳宗時李希烈反欲遣使而難其人盧杞薦顏眞卿三朝舊臣忠直剛決名重海內人所信服遂陷魯公竟爲希烈所殺小人之於君子鄕上之所惡則毀以害之鄕上之所善則譽以害之杞之於魯公是也人主非至明安得不墮其計哉詩曰爲鬼爲蜮則不可得有靦面目視人罔極君子不幸與之遇能自全者鮮矣

韓文公爲人坦直計無所致惡於人爲國子愽士相國鄭公賜之坐索其所爲詩書卽有讒於相國者又有讒於李翰林者語曰女無美惡入室見妬士無賢不肖入朝見嫉君子之致惡於小人豈有知其所以然哉文公作釋言以自解旣自云不懼而何爲作此文累數百言以此見文公懼讒之深也

○甌諭

人有置甌道旁傾側墮地甌已敗其人方去之適有持甌者過其人亟拘執之曰爾何故敗我甌因奪其甌而以敗甌與之市人多右先敗甌者持甌者竟不能直而去噫敗甌者向不見人則去矣持甌者不幸值之乃以其全甌易其不全甌以其不全甌易其全甌事之變如此而彼市人亦失其本心也哉

○性不移說

人之性有本惡者荀子之論特一偏耳未可盡非也小人於事之可以爲善者亦必不肯爲於可以從厚者亦必出於薄故凡與人處無非害人之事如虎豹毒蛇必噬必螫實其性然耳孔子曰惟上智與下愚不移聖人之言萬世無獘者也易曰小人革面小人僅可使之革面已爲道化之極若欲使之豹變堯舜亦不能也

○讀金陀粹編

自宰相監修國史史官之失職久矣以鄙國之勛勞志節檜爲誣史欲揜天下之耳目蓋海內爲之銜冤者三十年始得此編而昭雪其後元史臣亦采此以爲傳珂非獨爲嶽氏之孝子慈孫矣嗚呼世人稍有毫毛輕重人情卽隨以異甘心附會無所不至賊檜燻天之勢萬俟卨之徒何足罪哉何足罪哉

○讀王祥傳

王祥爲後母所虐害祥弟覽後母之子也乃擁護其兄無所不至祥覽俱稱純孝而覽後奕世子孫才賢興於江左天之所以報之者遠矣

歸先生文集卷之十七

●歸先生文集卷之十八

吳郡歸有光著

門人王執禮校

雜著二

◆雜著二

興安伯世家

記壬午功臣

書安南事

馬政職官

馬政祀祠

○興安伯世家

興安伯徐祥興國大冶人初爲陳氏萬戶至正辛丑江州附隸傅友徳軍與從徵黃梅東勝數有功洪武八年由西安護衛馬軍小旗除金吾左衛百戶從徵松花江黑山乃兒不花塔灘裏升副千戶庚辰燕兵起祥首議帥師奪九門克居庸關升燕山左護衛指揮僉事尋攺左衛指揮僉事援兵懷來破雄縣按兵月樣橋追敗大軍於漠州復敗之於眞定出劉家口破大寧敗齊尙書軍於鄭村壩升指揮同知尋升北平指揮僉事破廣昌辛巳克蔚州攻大同大戰於白溝攻濟南升指揮同知壬午敗長圍軍於雄縣敗大軍於夾河大戰槁城復敗之攻順徳至彰徳破保定西水寨敗援軍癸未破東阿東平汶上至鳳陽奪河南橋小河壩鳳凰山與大軍戰於齊眉山敗漕軍於靈壁復敗大軍於營寨取泗州旴■﹝日臺﹞渡江入金川門是歲冬封功臣皇帝制曰昔我皇考太祖髙皇帝峻徳廣運格於皇天光天之下用集大成亦有熊羆之士不貳心之臣庸作股肱心膂左右弼成悉視功載懋之官賞列爵崇報萬世有辭皇考升遐建文卽位自絕於天攺更成憲屢造大愆圖任側媚咸劉宗親禍延於朕朕不獲巳以爾有眾底天之罰咨爾都指揮使徐祥事朕藩邸首獲姦凶內奪九門外攻居庸追戰漠州眞定應援永平走遼東兵從下大寧捷於壩上白溝大戰遂取滄州威深夾河槁城西水小河靈壁每有功能克堪用武輔成大勛疇咨於眾惟良顯哉是用授爾奉天翊衛宣力武臣特進榮祿大夫柱國興安伯食祿一千石子孫世世承襲乃與爾誓除逆謀不宥其餘若犯死罪爾免二死子免一死以報爾功於戲位不期驕祿不期侈其益遜乃志弘乃量以持乃祿位朕無忘爾功爾亦無忘朕訓常以暇逸思其艱難常以富貴思其貧賤欽哉惟克永世永樂二年興安伯祥卒孫亨嗣十一年亨從駕北徵至紅山嘴敗瓦剌於蒼崔峽二十年至渠列兒河天城等地二十一年至陰山二十二年至半邊山西路奉駕南還宣徳二年與黔國公徵交趾失利正統九年徵兀良哈三衛出界嶺口河北川敗賊師多鹵獲賜誥劵進封興安侯興安侯常守關中侯弟愷居京師一日天子集諸武臣及子弟馳騎命懸本爵牙牌奪得公者與公奪得侯者與侯愷直馳丰城侯奪其牌丰城初不覺旣而請於侯侯顧愷解還之人多其不競天順四年興安武襄侯卒子賢嗣爲興安伯賢卒子盛嗣盛卒從弟良嗣良祖母故小妻也良父旣生而其祖繼娶定襄伯女及是郭氏之孫與良爭襲朝議以郭氏初甞適人法不得爲正嫡良竟得襲良年五十猶日於大中橋受雇爲伐汲水比都督府求爲興安伯嗣乃謝其鄰而去良僉南京中軍都督府事奏請給其祖父母誥命尙書楊一淸議以私親不宜幹大宗不許嘉靖癸巳良卒子勛嗣乙未勛卒先是賢以跛足免朝參革去半俸劉瑾時革去折色二百石才得食祿三百石折色五百石迄良之世不能復也祥季子麟金吾衛指揮同知洪武末胡騎臨城內外震恐麟挺身出閉午門亦以功世官南京

贊曰予至南京甞館於興安伯家興安有兩鐵劵及讀鐵榜板榜累朝誥命嗚呼盛矣是時興安伯良已歿門第蕭然所謂世祿之家蓋名存而實亡矣天子方隆繼絕之義國初元勛以廢起者四五家當此時興安伯勛賫千金入京以求爲嗣至質宅於人吾不知其何以也

○記壬午功臣

壬午封爵之稱有四曰輔運曰翊運曰靖難曰翊衛或因或革而三等之祿又各自有差次其間或襲或降或止其身又有不同焉凡封爵有三十嘉靖時存者成國鎭遠永康武安泰寧保定隆平興安應城忻城襄城新寧平江一公六侯六伯云

公二

靖

成國朱能淇國丘福

五千二百石二千五百石

附舊爵增祿一

輔原封

曹國李景隆

加一千石

侯有十四

靖

永康徐忠武安鄭亨成陽張武同安火眞

一千二百石

運

武城王聰泰寧陳圭保定孟善鎭遠顧成

靖輔靖

靖安王忠永春王寧武定郭亮隆平張信

一千石一千二百石世伯一千石世伯

安平李遠思恩房寬

世伯八伯世指揮使

伯有十四

衛

云陽陳旭武康徐理興安徐祥應城孫巖

一千石

都指揮同知淵之子

忻城趙彜信安張輔襄城李浚新寧譚忠

運衛

順昌王佐平江陳瑄新昌唐云富昌房勝

一千石世指揮使世指揮使世指揮使世指揮使

運兵部尙書

廣恩劉才忠誠茹常

九百石世指揮同知一千石不世

附

驃騎將軍都督僉事【張興】

驃騎將軍都指揮使【張成】

○書安南事

安南自黎利立國之後世修職貢正徳十一年安南王黎晭爲其下陳暠所弒國人立其兄子譓陳暠逃據諒山累年討平之嘉靖元年莫登庸立譓弟懬而專有其國會天子新卽位詔賜外夷使者至龍州界移告諒山衛無所答知其國內亂未達而返其後登庸鴆殺黎懬立己子登瀛僣號攺元而黎譓死淸源府國人奉其子寧爲世孫十五年天子以皇子生諭少傅賢頒詔髙麗安南時安南不賓貢者二十一年兩廣大臣歲歲牒問未得其要領天子慨然欲發兵誅之而雲南人亦奏安南人武嚴威犯邊於是少傅賢言天子繼天立極君主華夷安南負固爲逆久不來庭無所逃於天討太宗皇帝之兵初分兩道而入蓋安南地域東起廣東之欽州迆西曆廣西之左江至臨安之元江爲界而廣西龍州所必由之道憑祥州則其要害也西則由臨安經蒙自縣河底之蓮花灘至其東都四五日程耳大司馬九伐之法賊賢害民則罰負固不服則侵放弒其君則殘蠢玆三苗實負三罪上干天討自速滅亡聲罪正名可傳檄而定矣明年黎寧臣鄭惟僚潛走京師奏言登庸逆亂之故乞正天討譯問惟僚言往者憑祥州關隘梗阻海東長慶髙平安平歸化安西沿邊州峒土官以非安南故所往來不爲假道惟僚挾宗圖奏章入商舶中隨風飄至占城餘二年始得來見天子議者以朝廷方欲興師而使者忽至恐有詐請遣人到邊牒驗之而置惟僚錦衣衛密室中惟僚奏去國日久不知國內存亡牒間恐泄事機賊將生計曠日彌月是絕世孫之望阻國人之心而顯惟僚不爲國之罪也逆徒文書多於憑祥上下凍龍州昔惟僚帥師攻諒山使黃公顯迎朱埴朱埴者故國王所遣告急使也可問憑祥州人某年月果有諒山衛官黃公顯將兵會上官李珠攻上琴行廬社以水牛黃牛謝李珠可驗鄭惟僚黎氏臣也天子於是再下廷臣議決攻討之計

○馬政職官

周禮太僕下大夫二人漢百官表太僕秦官掌輿馬其屬有六廏及龍馬閒駒橐泉騊駼承華諸監邊郡六牧師苑皆屬之後漢志太僕掌車馬天子出奉駕上鹵簿用大駕則執馭其屬有考工車府未央廏而漢故時六廏省爲一廏後置左駿令別主乘輿禦馬故牧師苑分在河西六郡者皆省惟漢陽有流馬苑以羽林郎監領永初初越巂置長利髙望始昌三苑益州置萬歲苑犍爲置漢平苑晉太僕或置或省宋齊惟郊祀權置太僕執轡事已卽罷梁置太僕卿與太府少府爲夏卿太僕漢爲中二千石梁列爲十二卿至後魏第二品最髙品矣後與九卿並第二品大氐以後品皆第三時南北二朝南朝有廢置北朝無廢置隋煬帝省太僕驊驑署入殿內省尙乘局漢以來太僕置官本末今述其略其詳具諸史唐六典載太僕卿之職掌邦國廏牧車輿之政令總乘黃典廏典牧車府四署及諸監牧之官屬少卿爲之貳凡國有大禮大駕行幸則供其五輅屬車之屬凡監牧所通羊馬籍帳則受而會之以上於尙書駕部以議其官吏之考課凡四仲之月祭馬祖馬步先牧馬社六典定於開元中其書訪周官敍太僕之職爲詳別有尙乘局亦具六典及百官志宋初有飛龍廏天廏坊騏驥院後置羣牧司廏牧之政皆出於羣牧而太僕但掌天子五輅屬車后妃王公車輅元丰攺官制羣牧之職並歸太僕元佑初令內外馬軍專隸太僕直達樞密院不由尙書省崇寧初詔太僕寺不治外事如舊制渡江後省寺入兵部其詳具宋史元太僕寺掌阿塔思馬又有尙牧監尙乘寺具元史余觀漢表志及唐六典太僕不徒奉乘輿自天子之六閒外至諸苑皆隸之武帝別置奉車駙馬都尉始分乘輿之事唐因隋尙乘局內廏別設官本朝太僕寺統羣牧監後廢監令民飬馬而太僕專領之內廏自有禦馬監惟或乏馬於太僕取之而鹵簿儀仗陳設大駕駕部與環衛司也皆不復關於太僕南京太僕寺故畱京若行太僕寺苑馬寺亦並建無所統一遼東山西陜西有行太僕遼東陜西又有苑馬甘肅有行太僕而舊亦有苑馬苑馬之設遼東則有永寧監淸河苑深河苑陜西長樂監則有開盛安定廣寧苑靈武監淸平萬安苑皆前代善水艸之地邊於北狄苑馬之設最盛惟不領於太僕與古異今具洪武以來官制職分於後

○馬政祀祠

周禮春祭馬祖夏祭先牧秋祭馬社冬祭馬步馬祖天駟也房爲龍馬又周禮夏禁原蠶天文辰爲馬精龍與馬同气古之聖人非通天地萬物之理其孰能與於此是以制祭祀而國家受福百物皆昌也祭以剛日用少牢皆於大澤具隋志及唐開元儀祝皆曰天子遣某官某昭告云余觀秦趙史記自益爲朕虞佐舜調馴鳥獸其後費昌仲衍世爲禦有功列爲諸侯而造父幸於周穆王得驥溫驪驊驑騄耳之駟獻之穆王穆王使造父禦西巡見西王母樂之忘歸而徐偃王反造父禦穆王日馳千里以歸造父由此封於趙城其後奄父爲宣王禦而非子以善飬馬孝王封之犬丘豈以栢翳爲虞而子孫世世善禦能息馬哉上古聖賢皆神靈通於萬物不可以後世測度也穆王造父之事奇矣夫社祀以勾龍稷祀以棄若造父非子豈今所謂先牧耶太僕秦官主奉車又掌馬事意秦制蓋有所本抑周禮軼而不備不然何前世禦者皆能善馬也太僕職兼奉車與馬其出於古非秦官明矣洪武六年太祖幸滁學士宋濂從太僕寺卿唐元亨請置廟祠於滁永樂間北京太僕寺在通州故建祠如滁其神曰先牧曰馬祖曰馬社曰馬步曰司馬凡五神位每歲春秋天子遣太僕少卿主其祭而天下凡飬馬處處皆有祠遂爲通祠弘治二年學士王鏊爲建廟記其文曰國家太祀郊祭外則社稷社祭土稷祭谷皆民所恃以生國之大事在戎戎政之大在馬馬之生飬蕃息在人而亦有人力所不及則馬神祀固宜居社稷之次天文房爲天駟辰爲馬詩云旣伯旣禱周禮春祭馬祖夏先牧秋馬社冬馬步皇明建都古冀馬之所生而通州爲地髙寒平遠泉甘艸丰彌望千里世傳太宗靖難與南軍戰於此若有相焉者因詔作馬神廟於其地在今通州之北地曰壩上鄕曰安徳旁爲禦馬苑凡二十所春秋二仲則太僕少卿往主祀事其辭曰皇帝命某官某致祭往必陛辭返必廷復其嚴如是歷歲滋久梁桷坼陊藩級■﹝戚﹞圯沮洳穢翳人畜不禁行禮至結茅以蔭已乃撤去風露橫侵星月仰見心處迹褻相顧惋嘆而皆重於攺作弘治八年太僕卿臣禮始具以聞且乞立石題名以示永久詔可以屬役於通州等二十五州縣財因歲登力因農隙始九年之三月十年二月告成湧殿穹堂長廊邃廡齋廬庖湢完舊增新周垣外繚重門中閌啟閉以時過者祗肅是役也始前太僕卿臣禮臣鉞成之者今太僕卿臣琮而少卿臣質臣珩臣纓實相之寺丞臣珪縣丞臣鐸實惇其事禦馬監太監臣春等實佽其費於是翰林侍讀學士臣鏊再拜稽首書其事於碑古者王畿千里出車萬乘國初賦地於民而牧之國與民蓋兩利焉及今百有餘年其地固猶在乎然則取之於民則爲擾牧之於民則又擾是何哉方今聖仁在位百度具舉而尢垂意馬政琮等旣恊力以崇神祠則在人者其將次第而修復乎銘曰毨毨國馬於甸之野渙焉如雲駢焉如雨有廟言言在潞之陽始誰作之自我文皇敢有不虔天駟煌煌瞻彼云漢造父王良有崇有圯其自人始神斯降祥人維致喜昔在衛文亦有魯僖心維塞淵思亦無期功以才興亦以惰毀琢石鑱詞爰告無止世宗虔事上玄嘉靖中四時遣祭皆以卿行今上自如常祀馬神祠在通州北四十利安徳鄕鄭村壩今太僕寺中亦有馬神祠寺官到任及朔望如土地祠致拜而巳無祭禮祭則於通州壩上壩上諸房飬馬禦馬監掌之以挏乳天子之玊食資焉

余旣述祠祀如前後問知皇朝故事者謂洪武二年築壇於後湖先是詔禮官考定其儀曰周官以四時分祭馬祖先牧馬社馬步先牧始飬馬者其人未聞馬社始乘馬者世本曰相士作乘馬馬步神之災害馬者也隋因周制祭以四仲月唐宋不攺今定春秋二仲月甲戌庚日於是遣官行禮爲壇四壇用羊一豕一幣一其色白籩豆各四簠簋登象尊壺尊各一樂用時樂獻官齋戒公服行三獻禮祝曰維神始於天地之物而馬生於世牧飬蕃息馭而乘之閒廏得所歷代興邦戡定禍亂咸賴戎馬民人是安朕自起義以來多資於馬摧堅破敵大有功焉稽古按儀載崇明享爰伸報本以昭神功永樂十三年行太僕卿楊砥請立燛神祠於蓮花池上命翰林院考古今儀式翰林院言古者春祭馬祖夏祭先牧秋祭馬社冬祭馬步之神國朝南京止祭司馬之神於是設馬祖及司馬五神位每位用羊豕帛各一儀制準南京洪武本祭四神而永樂儒臣乃謂南京止祭司馬之神不應失考如是疑後湖蓋始議至滁陽而復攺尙未有考也天順五年天子復於壩上馬房命別自建祠而以元旦冬至及聖節遣內侍主其祭光祿寺具品物不領於祠官

歸先生文集卷之十八

●歸先生文集卷之十九

吳郡歸有光著

門人王執禮校

雜著三

◆雜著三

夏氏世譜

歸氏世譜

歸氏世譜後

先妣事略

勑命事略

書裏涇張氏妾事

○夏氏世譜

禹之先出於黃帝而別氏姓姒氏其後分封以國爲姓有夏后氏夏今陜州夏縣禹所都因以爲有天下之號者也殷湯時有夏革衛有夏戊夏期而陳別有夏氏以王父字所謂少西氏嬀姓之後也楚漢之際張耳爲代王以趙王弱國初定自傅之夏說爲相國守代漢易太子夏黃公避秦而隱畱侯招之出卒定漢嗣夏寬從申公齊魯間受詩事武帝爲陽城內史以廉節稱夏恭蒙陰人習韓詩孟氏易光武拜爲郎中遷泰山都尉從學者常千人門人私謚曰宣明其子牙舉孝廉鄕人稱爲文徳先生而夏勤官至司空夏馥陳畱圉人與範滂張儉同被詔捕爲黨魁變形入林慮山中夏統者不事司馬晉傲睨王公賈充見於洛水而異之夏方者少喪父母負土爲墳虎豹皆來馴擾其傍爲五官中郎將除髙山令統方皆會稽永興人也夏孝先桐廬人甞廬墓有野火延燒近墓孝先悲繞號慟鳥獸羣以毛羽濡水撲滅之宋夏遇並州楡次人爲武騎將軍與契丹戰歿子守恩天雄泰寧武寧節度使守贇同知樞密院事贈太尉謚忠僖公守贇子隨都總管沿邊招討副使贈昭信軍節度使謚莊恪公並寵顯於眞宗仁宗之世任西北邊帥夏承皓江州徳安人以右侍戰歿於契丹子竦同中書門下平章事侍中鄭國公謚文莊公子安期龍圖閣學士兼侍讀知延州竦宥文學才術而安期亦以才居邊任夏執中袁州宜春人姊宋孝宗成恭皇后以恩澤官奉國軍節度使提舉萬壽觀加少保循守禮法不以外戚干政初秦莊襄王母夏太后宋成恭皇后國朝武宗莊肅皇后夏氏爲皇后者三人莊肅皇后洛陽人也宋末夏士林爲簽書樞密院事夏貴爲樞密副使兩淮宣撫大使貴竟以兩淮歸元爲淮西安撫使而元軍入皖城通判夏猗死焉國朝髙皇帝起兵定天下夏氏爲元帥總管功在太常者五六人刑部尙書夏恕洛陽人而夏元吉爲戶部尙書輔佐五朝當世以爲名臣贈特進光祿大夫太師謚忠靖公忠靖公湘陰人其先自會稽徙也蓋禹之後別爲姓以百數有扈有男斟尋彤城褒費杞繒辛冥斟戈此其章章者禹以明聖爲天下山川神主聲教訖於海外故自周武王封杞後亡而越勾踐興其後有閩越王無諸粵東海王搖至余善滅國而繇王股等猶爲萬戶侯而桀子淳維居於北陲世爲北狄主𨿽在蠻夷皆爲君長則禹之遺烈遠矣初禹崩會稽杼封以爲世祀二十餘世至勾踐及無疆滅於楚楚盡取吳地至浙江越以此散爲君王居海濱無疆之長王去瑯琊無諸保泉上漢旣郡兩粵而姑粵區句章吳門余後黃林余不甌鄧猶皆越之餘也故夏之著者在會稽今吳郡夏氏當方谷珍之亂其家殲焉亮方孩母抱以逃後適海虞雙鳳裏朱氏因冒其姓夏氏之老姑自滇南來尋訪其家獲亮告以其故亮始知其先居昆山之太倉曾祖曰景芳祖曰君實父曰文通亮後以子貴封中書舍人贈中憲大夫太常寺少卿葬馬鞍山四子昺■﹝日上永下﹞杲晟昺字孟陽以薦入中書授河南永寧縣丞送徒天壽山坐事謫隆慶復召爲中書舍人■﹝日上永下﹞字仲昭少爲諸生事訓導盧從龍太守姚善死國難株連黨與及從龍諸生逃散■﹝日上永下﹞獨不忍去人髙其義舉進士選翰林院庶吉士太宗皇帝愛其書日被顧問上甞以其名昶云日當居上攺昶爲■﹝日上永下﹞故世以昶字皆作■﹝日上永下﹞云仁宗皇帝在靑宮與舍人朱孔昜秀才淩晏如並直東華門時尙書蹇義學士楊士奇贊機密■﹝日上永下﹞預焉詔■﹝日上永下﹞書北京宮殿榜會修釋典集朝士及天下名僧書上親第■﹝日上永下﹞書第一授中書舍人直文淵閣進考功主事正統中纂修仁

宣二廟實錄書禦覽諸書及皇陵碑知瑞州入爲太常寺少卿遷太卿後累加正議大夫資治尹中奉大夫■﹝日上永下﹞善寫墨竹妙絕一時海外朝鮮日本暹羅諸國爭重購之爲人灑落篤於倫誼初昺戍隆慶杲亦從坐■﹝日上永下﹞徒步往省脫杲於難後言於院長薦昺授中書舍人■﹝日上永下﹞居翰林二十餘年其子文振復在中書父子兄弟世掌絲綸當世以爲榮而吳中稱富貴孝友之家必曰夏太常賜葬迎鐘浦昺二子欽字克承葬齊禮坊二子寅辰錦字徳文一子津字時濟鄕進士知象山昌化二縣病還昌化民遮道泣畱之津有字行甞作夏氏譜■﹝日上永下﹞子三人鉞字徳威承事郎以蔭讓其弟太常旣老善娛奉之極亭館花木之盛爲人有義俠風三子景淵景濂景湘鐸字文振以字行■﹝日上永下﹞進其書景皇帝命入中書累官舍人大理寺右寺正六子景澄景瀾景潤景洪景淮景淸鎡字徳年蔭補南京光祿寺署丞葬白馬涇三子景淳景灝景瀚早字季明子一人錡無後晟字季章子一人鎰二子天恩天宥寅之孫璋復爲族譜今序止太常之孫其後支庶並詳於譜圖

歸子曰余譜夏氏有夏后氏而又有夏氏蓋後之省也世謂周成王封夏公餘考之不然二王之後杞爲公疑夏公卽杞公也世代綿邈子孫播散四方不可復紀惟越守禹冢祀會稽千餘歲不絕故言江南之夏繇會稽近之矣

○歸氏世譜

歸氏其先胡子國於汝陰魯昭公十四年胡子始見於春秋而昭公母夫人歸氏也當是時荊楚憑陵中夏暴橫江淮間胡小國不能自立與江淮沈頓相隨服屬於楚甞從楚伐吳敗於雞父其後亦時從諸侯侵楚定公十五年楚子滅胡以胡子豹歸太史公以其微不爲世家言故莫知其得姓所始於古帝王功臣何祖也胡旣亡子孫散在他國或以國氏或仍歸姓歸姓歷秦漢魏晉至於隋無紀唐天寶中崇敬舉愽通墳典科對策第一爲史館修撰代宗幸陜召問極言生人疲獘當率天下以儉富國乃可以用兵大歷初使新羅贈遺無所受當世傳其淸徳崇敬治禮家學尢爲諸儒所服累遷翰林學士兵部尙書封余姚郡公謚曰宣子登事後母篤孝舉孝廉復以賢良對策拜右拾遺抗論裴延齡及爲起居舍人十五年不遷淡如也順宗時爲皇太子諸王侍讀獻龍樓箴以諷憲宗每咨政理登所對中外傳以爲讜言官至工部尙書封長洲縣男謚曰憲子融元和中進士歷官翰林學士禦史中丞劾奏湖南之進羨錢者官至兵部尙書太子少傅封晉陵郡公會昌中少儒者朝廷禮典多本融議融五子仁晦仁翰仁憲仁紹仁澤皆舉進士至達官仁澤以第一人至列曹尙書觀察使子藹亦舉進士拜侍禦史爲朱全忠所怒貶登州司戶參軍同光初爲尙書左丞吏部侍郎太子賓客致仕藹子系復舉進士第一人官至禮部侍郎而後至於宋無紀元有曰暘者至順初舉進士同知穎州年少精敏能擊斷河南有大賊殺行省宮爲亂刼暘守黃河口暘守死不從由是名聞天下拜監察禦史入朝順帝加獎賜以上尊累官刑部尙書集賢學士國子祭酒蓋自秦至於唐而得宣公一人傳子至孫自唐至於元而得集賢一人以歸氏數千年來所紀者如此亦可慨矣或曰盛徳必百世祀原歸氏所起者微故其後莫顯夫史之闕久矣唐虞之際十有一人者垂益夔龍不知所封咎繇之後英六無譜咎繇垂益夔龍豈其微者哉或曰歸氏自亡國後世居於吳未甞遠徙故吳中相傳謂之著姓然自宣公累世貴盛爲吳人而集賢寔居汴梁不知汴梁是何別也今他處亦頗有歸氏而惟吳中爲多吳中之歸皆宗宣公有光之所可知者始自湖州判官罕仁罕仁而上十五世至太子賓客藹其譜失亡罕仁生道隆居昆山之項脊涇今大倉州也道隆生廉訪使徳甫徳甫生子富子富以洪武六年徙昆山治城之東南門子富以下昆山之族可得而詳焉其別者居吳縣或居太倉或居嘉定或居湖州其在長洲者居婁門或居沙湖在常熟者居白茆

○歸氏世譜後

吾歸氏之譜旣亡吾祖之髙祖始志其裏居世次而曰髙祖罕仁唐太子賓客藹之十五世孫宋末任湖州判官以此知吾家本於宣公而不得其世次名諱不可譜也又曰曾祖道隆自號居士祖徳甫仕河南廉訪使天下亂失官稱提領生考子富洪武六年徙昆山之東南門此其所可考者其它行事莫詳也吾祖之髙祖諱度字彥則少喪父而所生母亦已先亡事嫡母甚孝處兄弟有恩弱冠坐事亡命走西南萬山中經辰水麻合山烏江紫梢蠻峒數處幾死常有神人護之自播州轉入丁山丁山之神夜來與語其貌甚偉曰吾姓禇氏導以如巴中巴人以爲神相與敬愛之居九年赦歸時洪武三十年也將渡江又有戴笠者若云江不可渡是日大風諸渡者盡溺死以此獨免永樂中以人材徵辭不就初髙祖兄弟三人髙祖獨有七子子孫最繁衍矣髙祖治家有法年老益精明每雞鳴子壻方巾布袍揖而受事及暮復命亦如之諸婦小有言卽曰兄弟所以失愛者皆婦人之爲也使謝過乃已作遺訓數百言又爲書云吾少聞先考之言吾家自髙曾以來累世未甞分異傳至於今先考所生吾兄弟姊五人吾遵父存日遺言切切不能亡也爲吾子孫而私其妻子求析生者以爲不孝不可以列於歸氏其所以訓如此亦可以見吾歸氏之紀𨿽不詳而家法相承之厚也吾祖之曾祖諱仁字克愛爲人剛毅必行已之志不爲勢力所怵以髙年賜冠服吾髙祖諱璇字文美例受承事郎生而奇偉磊落然自尊奉每飯未甞不鳴鼓也好飲酒恆至達旦賓客往往自失亡去髙祖儼然無倦容眀有天下至成化弘治之間休飬滋息殆百餘年號稱柡盛吾歸氏𨿽無位於朝而居於鄕者甚樂縣城東南列第相望賓客過從飲酒無虛日而歸氏世世爲縣人所服時人爲之語曰縣官印不如歸家信髙祖同時諸昆弟並馳騁因爲武斷者或有也髙祖與諸弟出常乘馬行者爲之避道其後縣令方豪年少負气士大夫多爲所陵然曰惟歸氏得乘馬餘人安可哉髙祖歿於正徳三年有光已生三年矣吾曾祖諱鳳字應韶曾祖美姿容恂恂愛人長者治尙書精誦𨿽奏廁不輟成化十年中南京鄕試北上人有居京師者其家寄遺以百金曾祖中途遇掠盡以已貲與之竟完金以歸其人弘治二年選調城武縣知縣務休息其民兗州太守龔弘禦吏嚴眀少當其意顧獨愛曾祖然曾祖雅不喜爲吏每公退輒擲其冠曰安用此自苦亡何以病免歸曾祖母林氏世宦族祖鐘爲山東參政有名曾祖母歸歸氏事上撫下曲有恩禮宗黨稱之曾祖甞夜臥聞枕間有鐘鼓聲及卒柩上有聲如鸛曾祖母未幾亦卒有光受命於吾祖而其述止此時嘉靖之二十年也

○先妣事略

先妣周孺人弘治元年二月十一日生年十六來歸踰年生女淑靜淑靜者大姊也期而生有光又期而生女子殤一人期而不育者一人又踰年生有尙姙十二月踰年生淑順一歲又生有功有功之生也孺人比乳他子加健然數顰蹙顧諸婢曰吾爲多子苦老嫗以杯水盛二螺進曰飲此後姙不數矣孺人舉之盡喑不能言正徳八年五月二十三日孺人卒諸兒見家人泣則隨之泣然猶以爲母寢也傷哉於是家人延畫工畫出二子命之曰鼻以上畫有光鼻以下畫大姊以二子肖母也孺人諱桂外曾祖諱眀外祖諱行太學生母何氏世居吳家橋去縣城東三十里由幹墩浦而南直橋並小港以東居人環聚盡周氏也外祖與其三兄皆以貲雄惇尙簡實與人姁姁說村中語見子弟甥侄無不愛孺人之吳家橋則治木綿入城則緝纑燈火熒熒每至夜分外祖不二日使人問遺孺人不憂米鹽乃勞苦若不謀夕冬月壚火炭屑使婢子爲團累累暴階下室靡棄物家無閒人兒女大者攀衣小者乳抱手中紉綴不輟戶內灑然遇僮奴有恩𨿽至箠楚皆不忍有後言吳家橋歲致魚蟹餅餌率人人得食家中人聞吳家橋人至皆喜有光七歲與從兄有嘉入學每陰風細雨從兄輒畱有光意戀戀不得畱也孺人中夜覺寢促有光暗誦孝經卽熟讀無一字齟齬乃喜孺人卒母何孺人亦卒周氏家有羊狗之痾舅母卒四姨歸顧氏又卒死三十人而定惟外祖與二舅存孺人死十一年大姊歸王三接孺人所許聘者也十二年有光補學官弟子十六年而有婦孺人所聘者也期而抱女撫愛之益念孺人中夜與其婦泣追惟一二彷佛如昨余則茫然矣世乃有無母之人天乎痛哉

○勑命事略

先人諱正世爲吳中著姓先曾祖諱鳳中成化甲午鄕試選調兗州城武縣知縣先祖諱紳縣學生爲太常卿夏■﹝日上永下﹞之孫壻■﹝日上永下﹞以文學爲一時名臣詩書之業以故世有承人先祖家教尢嚴先人蚤遊縣學屢試不第而有光後出有名及舉鄕試先人遂謝去先祖於諸父有分獨退讓處其薄先祖以髙年篤老先人與伯父年亦皆逾七十侍側日忻忻然如少年兒子皆不知其老也日閉門讀書每自喜以爲有所得性坦率未甞與人有爭與裏中結社有香山洛社之風社中人尢敬其徳稱其別號曰岫云言如出岫之云無心也歲壬戌有光八上春官不第還先人遂以是年卒年七十有八又三年始登第而先人不及見矣悲夫以有光之困於久試祖父皆以髙年待之而竟不及及先人之方歿而始獲一第曾不得一日之祿飬所以爲終天之恨也有光仕宦旣不遂獨幸以建儲詔得推封此亦可少■﹝忄尉﹞人子之情子萬一敢敍其大略上之史館

先妣姓周氏世家縣之吳家橋先外祖諱行太學生家世以耕農爲業外祖始遊成均而後其從孫大禮始舉進士爲河南左參政先妣河南之從姑也先妣年十六歸先君聰眀勤儉生伯姊與有光先後僅一年先妣比歿有光與姊年七八歲已教之小學及女紅甚習常程課不少借先人則怡怡然也不幸年二十六卒所生弟妹又三人伯姊嫁河東都轉運使王三接其在禮部時封伯姊爲安人有光獨久不第而先人春秋髙先妣墓木已拱有無窮之感也常默默自媿其姊云

先妻魏氏光祿寺典薄庠之女太常卿謚恭簡公校之從女也恭簡公爲當世名儒學者稱爲莊渠先生云先妻少長富貴家及來歸甘淡薄親自操作時節歸寧外家以有光門第之舊而先妻未甞自言以爲能可以自給及病妻母遣人日來省視始嘆息以爲姊何素不自言不知其貧之如此也甞謂有光曰吾日觀君殆非今世人丈夫當自立何憂目前貧困乎事舅及繼姑孝敬閨門內外大小之人無不得其歡人以爲有徳如此不宜夭歿而生一子甚俊慧又夭僅存一女天道竟不可知矣

繼妻王氏吳中王氏多自以爲太原之後然實無考獨先妻家譜系最明遠有承傳曾祖益讀書吳淞江上時海虞大理寺卿章公格及吏部左侍郎葉文莊公皆當世名卿以文字往來爲締姻好屬再世壯男子死家又苦役先妻少喪父妻母教之甚修謹年十六來歸不失婦道撫前子愛甚已子前子死時哭之悲病遂亟其聰明慈愛蓋天性也魏氏生時有光方年少爲諸生及王氏方鄕舉家益貧歷歲歲北上辦裝及下第之窮愁有光自嘆生平於世無所得意獨有兩妻之賢此亦釋家所謂隨意眷屬者也今蒙恩封贈例當封妻前一人與最後一人而恩詔乃許移封今妻費氏亦願推讓王氏則泉壤之下亦被希世之曠典矣

予自臨安辭謝臺省還過弁山午飯後舟中無事因書此當卽遣人赴京受敕𨿽簡略數語下筆輒爲哽咽人生之痛無以加矣

○書裏涇張氏妾事

嘉靖三十四年冬倭賊退屯海上予得間返安亭故廬時寇氛尙未息而三四年來吳中之士女被戮辱者多矣亦往往有女子之義烈者予方欲咨訪論著之而未及也去安亭二十里近夏駕浦地名裏涇有婦張氏其夫死夫之弟攘其田廬逼嫁之婦遁逃兄所夫弟偵其兄出刼以如所許陸氏者爲婦婦卽絕食陸氏婦女老嫗日與居說之不答十月晦竟縊死予甞讀漢史稱荀采事采爲陰瑜妻十九而寡父更許妻同郡郭奕父僞病篤召女扶抱載之至郭氏女命張四燈與奕湘見因敕左右辦浴入室揜戶以粉書扉云屍還陰陰字未成而縊今婦之死於陸氏與采同然采髙陽天下名族荀慈明之女知書學問爲是易也田裏之婦區區不失其志難矣哉命也婦不死於賊邂逅迫脇與遇倭者何以異婦之夫弟歸其屍葬於故夫之旁以成還陰之志予友廣平尹張徳芳書來告予予問之裏涇人良然遂書之

歸先生文集卷之十九

●歸先生文集卷之二十

吳郡歸有光著

門人王執禮校

行狀

◆行狀

吳純甫行狀

封中憲大夫興化府知府周公曁配晏恭人行狀

通議大夫都察院左副都禦史李公行狀

敕封文林郎分宜縣知縣前同州判官許君行狀

○吳純甫行狀

先生姓吳氏諱中英字純甫其先不知其所始曾祖某自太倉來徙昆山祖某父某母某氏先生生而奇穎好讀書父爲致書千卷恣其所欲觀裏中有黃應龍先生名能古文先生師事之日往候其門黃公奇先生畱與語貧不能具飯與啜粥語必竟日還先生以故無所不觀而其古文得於黃公者爲多先生童髻入鄕校禦史愛其文封所試卷檄示有司他禦史至悉第先生髙等開化方豪來爲縣縣有重役召先生父先生以書竭方侯侯方少年自謂有文學莫可當意得書以爲奇引與遊甚歡其後方侯徙官四方見所知識至吳中者必以先生名告之然先生意气自負豪爽不拘小節父卒遺其貲甚厚先生按籍視所假貸不能償者焚其劵好六愽擊球聲音婦人擁妓女彈琵琶歌謳自隨散其家千金久之乃更折節自矜餙顧不屑爲齷齪小儒篤於孝友急人之難大義落落人莫敢以利動令有迎館先生者欲有所贈遺見先生竟莫能出天語先生之弟甞以事置對令閱其姓名疑問之乃先生弟先生不自言也與其徒考古論學庭宇灑掃淸潔圖史盈幾觴酒相對劇談不休𨿽先儒有巳成說必反復其所以不爲苟同後生有一善忻然如已出亟爲稱揚裏中人聞之輒曰吳先生得無妄言耶某某者皆稚子何知也然往往天二年卽登第去或能自建立知名當世而吳先生年老猶爲諸生趨學宮揖讓愽士前無慍色年四十四始爲南都舉人先生益厭世事營城東地藝橘千株市鬻財自給日閉門不復有所往還令兒女環侍幾傍誦詩而已少時所喜詩文絕不爲曰六經聖人之文亦不過明此心之理與其得於心者則六經有不必盡求也如今世之文何如哉嘉靖戊戌試禮部不第還至淮先生故有腹疾至是疾作及家二日而卒是歲四月某日也距其生成化某年月日得年五十有一娶陸氏蚤卒無子側室某氏生子男一人原長女三人長適工部主事陸師道其次皆許聘予於先生相知爲深十年前甞語予曰子將來不忘夷吾鮑子之義吾老死不患無聞於後矣於是先生弟中材使予爲狀不可以辭嗚呼先生不用於世予所論次大略其志意可考而知焉

○封中憲大夫興化府知府周公曁配晏恭人行狀

公姓周氏諱書字存中其先汴人宋靖康末扈蹕臨安至貴一公始家昆山之吳家橋貴一生思聰思聰生士賢士賢生顯顯生明是爲耕樂翁有行誼學士吳文定公銘其墓曰剛直君子生四子長諱璇是爲樂淸翁次諱璣諱玊諱衡衡太學生家世孝弟力田至太學始用儒雅登上捨然兄弟並以貲雄鄕裏吳家橋在邑南千墩浦上直橋並小溪以東獨周氏兄弟居之殆成聚落無他族其南惟有晏翁云樂淸生四子公其季也母張氏公甫冠爲晏翁壻𨿽在賓館猶東西家也每入定省父母以其出壻憐愛之至則喜見顏色少有志於學爲愽士弟子益自砥礪以病不克卒業其病痰喘竟歲不愈卽愈月復繼作然性孝友恭謹不以病廢禮居母張碩人之憂號毀骨立諸身爲之勸觧哭愈哀惟見相隨擗踴則稍慰曰兒能助吾哀自是病日益深樂淸晚得末疾不能行又時時欲行公旦夕扶掖令諸兒讀書於傍以更代樂淸謂能將迎其意喜曰吾有子有孫死不恨矣兄弟友愛甚篤不忍一日相離仲兄甞病脹輿舁至家晨夕不去側湯藥必躬調以進其它內外宗黨待之曲有恩禮見耆年特加敬讓人有犯輒自反曰吾其有以召之也置不與較自爲愽士弟子不遂居常悒悒故尢勤於教子延師禮費不少靳而規範之嚴諸子循循未甞識人間佻宕之習仲子憲副君自束脩至於貴顯所至必與天下知名之士遊而居官律已當世士大夫稱之繄公之教也其爲興化知府政成上計得貤封如其官金緋輝煌然惴惴不敢當自憲副君起進士出守郡至持憲節專制海南積官十餘年依然故廬無一瓦一椽�增焉仲兄之歿也公已病亟力疾往哭甚哀公自是遂不復起矣恭人姓晏氏父諱安母趙氏性端重寡言笑與公伉儷五十年相敬如一日公自壯歲嬰病迄於壽考左右調護之功爲多諸子自幼學時公出外卽爲標識書額自督課之其勤儉出於天性至貴紡績未甞釋手晏翁蚤世諸孤累累皆庶出恭人相其母撫之極有恩晏家業日圯趙母生飬死葬悉出恭人又與公謀置田守翁夫婦冢春秋祀焉公生於成化壬寅六月六日卒於嘉靖丁未十二月十七日得年六十六恭人生於成化甲辰六月二十七日卒於嘉靖丁未閏九月十一日得年六十四子男四大倫太學生大禮卽憲副君大賓大器女二適姚舜卿淩天惠孫男六之﹖之望之丰之畢之榮之旦女九戴九有徐欽張士弘李延芳張士中其壻也余幼初憲副君之在興化也數遣人迎飬公與恭人相謂曰居官以潔已愛民爲本至彼有甘旨之累且往來輿馬皆民力也魚羹脫粟田中獨不能自具耶遂堅郤不往及誥封命下憲副君卽馳疏於朝乞恩歸飬其略云自守郡以來感激聖恩未甞不矢心勵行以圖報效於萬一不意構成疾病𨿽勉彊備位而精神消耗日不能支伏念臣之父母皆年踰六十亦時患病相去二千餘里山海阻隔音問不通誠恐旦暮客死重貽無窮之恨臣甞以是具達而巡按禦史等仰體朝廷用人之意慰畱調治遷延至今臣憂思愈甚乃不得已昧死哀鳴於闕下臣切惟爲國忘家人臣之道而亦臣生平之所自誓也然病廢無用於時則聽其偃仰於父母之傍以親旦夕之飬實國家教人以孝之道況若臣病卽死則鞠躬盡瘁臣之分願已畢若乃反復淹綿坐靡廩餼臣罪益深亦非朝廷用人之意矣伏望陛下俯察微臣敕下吏部容臣致仕幸不卽塡溝壑則扶杖進屨之年皆歌詠太平之日也疏奏朝廷勉畱之尋有廣南之命不欲行公與恭人彊之上道甫視事而恭人之訃至蓋三月之間再涉鯨波望國而公之訃又至憲副君以是自傷云某之先妣與公同祖不幸蚤逝甞念少時之母家羣從諸舅每見輒哀憐慰藉爲談先妣生平相與淚下至今使人有戚戚渭陽之感而憲副君又同學相知愛故以公恭人之遺事使予論次因謂憲副君旣以卓然有立於世而推周氏之淳徳淵源蓋有所本以附之家乘雲

○通議大夫都察院左副都禦史李公行狀

曾祖茂

祖聰贈通議大夫都察院左副都禦史

父玊贈承徳郎吏部驗封司主事再贈奉政大夫吏部驗封司郎中三贈通議大夫都察院左副都禦史

公諱憲卿字廉甫世居蘓州昆山之羅巷村以耕農爲業通議始入居縣城獨生公一子令從愽士學山陰蕭禦史鳴鳳奇其姿貌曰是子他日必貴吾無事閱其捲矣先輩吳中英有知人鑑每稱之以爲瑚璉之器公雅自修飭好交名俊視庸輩不屑也舉應天鄕試試禮部不第丁通議憂服闋再試中式賜進士出身明年選南京吏部驗封司主事歷遷郎中吏在司者莫不懷其恩居九年冡宰鄞聞公奉新宋公皆當世名ｉ卿咸賞識之升江西布政司左參議右田土不相懸而稅入多寡殊絕如南昌新建二縣僅百里多山湖稅糧十六萬廣信縣六贛州縣十糧皆六萬南安四縣糧二萬三邵二十縣之糧不及兩縣巡撫傅都禦史議均之公在糧儲道爲法均派折衷最爲簡易蓋國初以次削平僣僞田賦往往因其舊貫論者謂蘇州田不及淮安半而吳賦十倍淮陰松江二縣糧與畿內八府百七十縣埒其不均如此吳郡異時嘗均田而均止於一郡且破壞兩稅陰有增羨民病之不若江右之善而惜不及行也升山東按察司副使兵備臨淸先是虜薄京城又數聲言從井陘口入掠臨淸臨淸綰漕道商賈所湊人情恇懼公處之宴然或爲公地欲移任公曰詎至於此境上屯兵數萬調度有方虜亦竟不至師尙詔反河南至五河兵敗散獨與數騎走莘縣擒獲之在鎭三年商民稱其簡靜甌寧李尙書自吏部罷還所過頗懈慢公勞送禮有加李公甚喜嘆曰李君非世人情吾因以是識其人會召還卽日薦升湖廣布政司右參政景王封在漢東末之國詔便徳安造王府公董其役又以承天修祾恩殿升河南按察司按察使受命四月尋擢巡撫湖廣右僉都禦史奏水災乞蠲貸親行湂渚云夢間拊循之東南用兵禦日本軍府檄至調保靖容美桑植麻寮鎭溪大剌土兵三萬二千所過牢廩無缺公因奏土司各有分守兵不可多調且無益徒糜糧廩其后土兵還輒掠內地人口公檄所至搜閱悉送歸鄕裏顯陵大水沖壞二紅門黃河便橋而故邸龍飛慶雲宮殿多隳撓奏加修理建立元佑宮碑亭是時奉天殿災敕命大臣開府江陵總督湖廣川貴采辦大木工部劉侍郎方受命以憂去上特旨升公左副都禦史代其任先是天子稽古制建九廟而西苑穆淸之居歲有興造頗寫蜀荊之材公至則近水無復峻幹乃行巴庸僰道轉荊嶽至東南川往來督責鉤之荒裔中於是萬山之木稍出然帝室紫宮舊制瓌瑰於永樂金柱圍長終不能合公奏言臣督率郎中張國珍李佑副使張正和盧孝達各該守巡參政遊震得副使周錦僉事於錦先後深入永順卯峒梭梭江參政徐霈僉事崔都入容美副使黃宗器入施州金峒參政靳學顏入永寧迆東蘭州儒溪副使劉斯潔入黎州天全建昌董筞入烏蒙參政繆文龍入播州眞州酉陽僉事吳仲禮入永寧迆西落洪班鳩井鎭雄程嗣功入龍州參政張定入銅仁省溪參議王重光入赤水猴峒僉事顧炳入思南潮底汪集入永寧順崖而湖廣巡撫右僉都禦史趙炳然巡按禦史吳百朋各先後親歷荊嶽辰常四川巡撫右副都禦史黃光升歷敍馬重夔巡按禦史郭民敬歷卭雅貴州巡撫右副都禦史髙翀歷思石鎭黎巡按禦史朱賢歷永寧赤水臣自趨涪州六月上瀘敍而巨材所生必於深林窮壑崇岡絕箐仲迹不到之地經數百年而後至合抱又鮮不空灌昔尙書宋禮及近時尙書樊繼祖侍郎潘鑑采得逾尋丈者數株而巳今三省見采丈圍以上楠杉二千餘丈四五以上亦一百一十七視前亦已超絕矣第所派長巨非常故圍圓難合臣奉命初恐摉索未徧今則深入窮摉知不可得而先年營建亦必別有所處伏望皇上敕下該部計議量材取用庶臣等專心采辦而大工早集矣上允其奏命求其次者其後木亦益出自江淮至於京師■﹝渒﹞筏相接而天子猶以皇祖時殿災後十年始成今未六七載欲待得巨材故殿建未有期而西工驟興漕下之木多取以爲用三省吏民暴露三年無有休息期大臣以爲言天子亦自憐之將作大匠又能規削膠附極般爾之巧而見材度已足用公懇乞興工罷采以休荊蜀民使者相望於道詞旨甚哀而工部大臣力任其事天子從之考卜興工有日矣其後漕數比先所下多有奇羨凡得木一萬一千二百筏十九章公上最推功於三巡撫下至小官莫不錄其勞今不載獨載其所奏兩司涉歷采取之地曰四川守巡督儒溪之木播州之木建昌天全之木鎭雄烏蒙之木龍州藺州之木湖廣督容美之木施州之木永順卯峒之木靖州之木及督行湖南購木於九嶷荊南購木於陜西階州武昌漢陽黃州購木於施州永順貴州則於赤水猴峒思南潮底永寧順崖其南出雲南金沙江云大抵荊楚𨿽廣山木少采伐險遠必俟雨水而出而施州石阪亂灘迂回千里貴陽窮險山嶺深峭由川辰大河以達城陵磯蜀山懸隔千里排巖批谷灘急漩險經時歷月始達會河而吏民冒犯瘴毒林才蒙籠與虺蛇虎豹錯行萬人邪許摧軋崩崒鳥獸哀鳴震天岋地蓋出入百蠻之中窮南紀之地其艱如此故附著之俾後有考焉昔稱雍州南山檀柘而天水隴西多材木故叢臺阿房建章朝陽之作皆因其所有金源氏營汴新宮采靑峯山巨才猶以爲漢唐之所不能致公乃獲之山童才遁之時發天地之藏助成國家億萬年之丕圖其勤至矣是歲冬徵還內臺明年考察天下官已而病作請告病益侵乞還鄕天子許之行至東平安山驛而薨嘉靖四十一年四月乙亥也年五十有七公仕宦二十餘年未甞一日居家山東獲賊湖廣營造東南平倭累有白金文綺之賜而提督采運之擢旨從中下蓋上所自簡也祖考妣皆受誥贈母杜氏封太淑人所之官必迎飬世以爲榮公事太淑人孝謹每巡行日遣人問安還輒拜堂下太淑人茹素公跽以請者數太淑人不得已爲之進羞膳平生未甞言人過其所敬愛與之甚親至其所不屑然亦無所假借在江陵有所使吏遲至公問其故方食市肆中又無馬騎故事臺所使吏廩食與馬爲荊州奪之公曰彼少年欲立名耳竟不復問周太僕還自滇南公不出候蓋不知也周公鄕裏前輩以禮相責誚公置酒仲宣樓深自遜謝而已爲人美姿容自少衣服鮮好及貴益稱其志至京師大學士嚴公迎謂之曰公不獨才望逾人丰采亦足羽儀朝廷矣所居官廉潔不苛采辦銀無慮數百萬先時堆積堂中公絕不使入臺門第貯荊州府募召商夷賞購過當人皆懷之故緫督三年地窮邊裔而民夷不驚以是爲難是歲奉天殿文武樓告成上制名曰皇極殿門曰皇極門而西宮亦不日而就天子方加恩臣下敍任事者之勞績而公不逮矣娶顧氏封淑人子男五延植國子生延節延芳延英延實縣學生女四適孟紹顏管夢周王世訓蘭釭尙幼孫男七世彥官生世良世顯世達余未名孫女六餘與公少相知諸子來請撰述因就其家得所遺文字參以所見聞稍加論次上之史館謹狀

○敕封文林郎分宜縣知縣前同州判官許君行狀

君姓許氏諱志學字遜卿其先蘇州之嘉定人諱慶賜者爲昆山魏氏館甥遂爲昆山人子文衡文衡生琮其季曰瓚琮子翊承事郎瓚子翀羽林衛經歷平定州同知承事生襄敕授登仕佐郎南京馴象所吏目君之考也自慶賜始遷再世而有兄弟數人勤於治生多蓄藏延禮耆儒沈同庵先生於家塾以教諸子當是時葉文莊公張憲副和張參政穆沈憲副訥一時名賢皆往來其家故許氏富而子孫多在衣冠之列君少勤學彊記善爲文詞登仕蓋晚而得子憐愛之故用貲升爲太學生六館之士推讓焉累舉不第以上捨選爲同州判官六年凡署州縣事五同州夏陽臨晉合陽徵重泉同州以守缺其餘諸縣卽令去必以君攝士大夫皆爲文紀之曰承上使下悉有成度姦軌壹迹境內肅淸不於分外徵索以阿上官意修黌捨勵學者此朝邑之所紀者也釐前秕政革浮靡絕苞苴儲廩給足傳爰精明修啟聖名宦祠此蒲城之所紀者也今世州縣官悉簡自天朝惟權攝則監司得自用類前世之辟舉者故或其人不稱必不以攝或少試之旋卽牒去君之署篆至於四五可以知其選矣其子給事君言今重泉臨晉間民有肖像而拜祀者又言溪田馬公苑洛韓公皆關中名士每見君未甞不加敬也旣解官則治亭圃於先塋之側而居之歲時食新光以奉親然後敢甞與人交不設城府然不能容人過惡故亦往往寡合令有科徭及君家君自以甞任州縣爲七品官與爭論無所詘令欲重困之會給事發解報至以故得免君始爲太學生遊間及官同州沙苑登覽華山之勝甚自樂也痓爲鄕社會飲酒笑謔無虛日吳中田土沃饒然賦稅重而俗淫侈故罕有百年富室𨿽爲大官家不一二世輒敗許氏自國初至今居邑之柴巷無攺也有屋廬之美田園市肆之入又以詩書紹續及給事君而貴顯初給事令分宜已敕封如其官及是人方賀君將更有加封之命而不幸已矣君卒於嘉靖巳未年六月初六日得年六十有三娶錢氏封太孺人子男一人從龍戶科給事中女一人適張必顯孫男一人汝愚太學生女二人曾孫男女二人某髙大父時巳與君家交好見家中文字有顧惟誠許鵬遠者鵬遠卽承事君而惟誠者太保顧文康父也髙大父是以與兩家締姻而大父與登仕君又皆髙年爲社會而君與家君又同社柱中君最年少癸丑之歲給事同余北上道中聯轡甞以登仕年老爲憂念意獨謂君壯盛未艾也而登仕卒裁踰六年君亦卒僅止於中壽給事是以痛恨焉亟圖所以不朽者以予知其家世因頗采示馮翊之政俾次其大略存之家乘他日墓隧銘志之文詞史館推封之制艸庶於斯有徵云

歸先生文集卷之二十

●歸先生文集卷之二十一

吳郡歸有光著

門人王執禮校

墓志銘一

◆墓志銘一

詹仰之墓志銘

葉縣丞蘇君墓志銘

歸府君墓志銘

昭信校尉崇明沙守禦千戶所正百戶晁君墓志銘

外舅光祿寺典簿魏公墓志銘

鴻臚寺司賓署丞張君墓志銘

沈貞甫墓志銘

太學生葉君墓志銘

撫州府學訓導唐君墓志銘

太學生周君墓志銘

南京車駕司員外郎張君墓志銘

陸允淸墓志銘

趙汝淵墓志銘

張孺人墓志銘

汝南周君墓志銘

抑齋先生夏君墓志銘

樂淸丞沈君墓志銘﹝並序﹞

○詹仰之墓志銘

仰之姓詹氏諱髙年二十餘自休寧來客於昆山客四十餘年年六十二而卒夫仰之所事者機利也其於文章非能學而知之也顧生平好之甚於知之者至忘其所事迨於死而後已世之論者必知之而後能好而仰之之好之甚於知此豈其出於性然邪爲賈與爲學者異趨也今爲學者其好則賈而已矣而爲賈者獨爲學者之好豈不異哉初仰之從予友吳秀甫遊秀甫死數年矣仰之且死之歲亟來見予予與之談秀甫之爲人恍然如生相與爲淚下然其意欲有所求者而不言也一日仰之沐浴整衣冠召其所與厚者與之訣料檢其篋中文字數十卷付其子遂卒予悲仰之之志會其子若秀昆秀以其喪歸休寧問其葬曰某年月日某原也因與之銘曰

詹氏出於詹侯其後有詹父詹嘉詹何詹尹而唐宋間有奉忠公五大將軍以忠勇秩於祀典今爲休寧五城之詹然近世貴顯者蓋少也𨿽然賢如仰之也而予爲之銘夫亦烏用貴顯者邪

○葉縣丞蘇君墓志銘

君諱隴字文玊姓蘇氏宋末有諱文祥者自揚州徙蘇州之嘉定文祥生子富子富生文享文享生士牧士牧生彜彜生寅是爲君之考初文祥以畸身來處海上其後子孫繁盛稍稍析居多爲富室蓋蘇氏至於今而哀惟君以寬厚不苛於利然獨能保其家甞爲弟代輸逋負數百石弟死以禮殯葬之娶尙書龔公弘之女尙書爲都禦史治漕河奴乘勢折辱州縣官官以爲尙書親子弟屈體事之及君往省其婦翁所過深自斂約人無知者甞至一縣坐郵亭適此奴侍立人驚告其令令始備禮送迎其爲長者多此類由太學生一爲河南葉縣丞卽引疾謝去葉縣民爲官飬馬例歲一易賣者索髙價買者竭貲產不勝其害君令平價出銀顓使富戶任其役歲不易惟易其羸者縣有文臺山洞羣盜依阻其中數出剽刼君簡丁壯爲民兵以火藥具攻之賊遂殲焉葉縣人尢稱此二事曰丞小官也而能庇我嘉靖十九年君年六十有三以五月二十五日卒子男二九河先卒九疇太學生女四嫁劉佀陸瑤徐佀葛汀孫男二女一二十年十二月九日從馬涇西銘曰

蘇自江都踰江而來後嗣沄沄更起而頹惟蘇君賢久而愈培蘇君在葉撫民如孩庀其牧政家有牝騋克奪其武遂哲文臺𨿽官之冗亦展其才日出之處月浦之隈蘇君此藏千載勿開

○歸府君墓志銘

府君姓歸氏諱椿字天秀大父諱仁父諱祚母徐氏嘉靖十五年正月初八日卒年七十一娶曹氏諱永大母髙氏嘉靖十年三月十九日卒年六十八子男三雷霆電女一適錢操孫男五諫縣學生謨訓皆國學生讓幼女四曾孫男女十以嘉靖二十六年十二月庚申日合葬於馬涇實墳涇按歸氏出春秋胡子後滅於楚其子孫在吳世爲吳中著姓至唐宣公仍世貴顯封爵官序具載唐史宋湖州判官罕仁居太倉其別子居常熟之白茆居白茆者數世矣由湖州而下差以昭穆府君我曾大父城武君兄弟行也府君初爲農已乃延禮師儒教訓諸孫材彬白文學矣府君少時亦嘗學書後棄之夫婦晨夜力作白茆在江海之壩髙仰脊鹵浦水時浚時淤無善田府君相水遠近通渠置閘用以灌漑其始居民鮮少茅舍歷落數家而已府君長身古貌爲人倜儻好施捨田又日墾人稍稍就居之遂爲廬舍市肆如邑居云晚年諸子悉用其法其治數千畝如數十畝役屬數千人如數十人吳中多利水田府君家獨以旱田諸富室爭逐肥美府君選取其磽者曰顧吾力可不可田無不可耕者人以此服府君之精蓋古之王者之於田功勤矣下至保介田畯遂師遂大夫縣正裏宰司稼設官用人如是悉也漢二千石遣令長三老力田及裏父老善田者受田器學耕種飬苗狀時趙過蔡癸之徒皆以好農爲大官今天下田獨江南治耳中原數千里三代畎澮之迹未有復也議者又欲放前元海口萬戶之法治京師瀕海雈葦之田以省漕壯國本玆事行之實便而久不行豈不以任事者難其人耶或往往嘆事功之不立謂世無其人若府君豈非世之所湏也銘曰

昔在顓頊曰惟我祖綿綿汝穎蹙於荊楚迄唐而昌鳴玊接武湖州來東海魚爲伍亦有別子居白茆浦曠然江海絕無煙火孰生聚之府君之撫府君頎頎才無不可實甽畮之終古瀉鹵黍稷儗儗有萬斯畝曷不虎符藏於玆土

○昭信校尉崇明沙守禦千戶所正百戶晁君墓志銘

君姓晁氏諱相字民弼其先廬州合肥人父諱聰祖諱貴曾祖諱寧髙祖諱通海是爲國初以從軍功始授鎭海衛崇明沙守禦千戶所正百戶者也通海至於君凡五世世其職予視晁氏之黃其初起七跟隨邵六元帥以是功子孫世世不絕而邵六元帥者今不可考其人矣蓋興王之際三十四功臣亦多隕命亡國耗焉衛所之世襲常不替富貴淫溢所謂長沙著於令甲而稱忠有以也夫君少通毛詩爲縣諸生禦史試髙第與於廩食再試秋闈不第會襲父職曰我世武也競於文以求庸夫乃非其分乎於是戎服以待有司之命歲大饑請轉六邑之粟以餉軍軍無庚癸之呼江北鹺盜發奉檄往擒之流賊南潰以千兵扼京口閘事平有白金之賜此其居官之可紀者其子廷宣旣壯矣乃曰吾好於文也而以武終其身夫乃非其志乎聖人在上海波不揚武夫無所效其軀吾其可以已遂老於婁江之上築室藝圃飲酒賦詩以終焉安人顧氏刑部郎中進階朝列大夫謐之女年十九而歸君有賢徳通孝經論語治家有法子婦儀其徳焉君卒嘉靖十二年六月二十七日得年五十八安人卒於其明年九月初一日得年六十一子男三長卽廷宣襲百戶以捍海功有都督白金銀牌之賜次廷寵鎭海衛學生皆安人出次廷憲縣學生側室沈氏出也女三百戶揚州官舍林憲鎭撫包守正其壻也孫二中用縣學生中立廷宣子也廷寵無子以中立爲子嘉靖三十年十二月今葬昆山東北塘涇字圩之新阡銘曰

維晁氏先爲百夫長載其閥閱以克世享介而乘舟出沒海波大浸稽天莫之誰何施於孫子不懈於位乃營莬裘吉壤是遂偕其伉儷飲酒栽花終藏於玆永違海沙

○外舅光祿寺典簿魏公墓志銘

公諱庠字子秀其先李翁居吳葑門之莊渠依其姨母因從其夫姓爲魏氏而居昆山之眞義大父諱鐘生二子諱奎字孟文恭簡公之父也恭簡公諱校仕至太常寺卿知名於世諱壁字仲文公之父也娶趙氏宋周恭肅王之裔公以貲入太學選授南京驍騎衛知事胡端敏公在南部見之嘆曰魏知事修謹眞不忝子才弟也子才恭簡公字端敏與恭簡故善是以云居官八年日騎馬淸都街從其賢士大夫遊衛幕閒冗事莫足以爲也會仲文翁病上疏乞休遂以光祿寺典簿致仕始仲文翁巳有田數百頃公守成無所恢擴而家日以大四方士來造恭簡公退卽公所飲酒視館致飧禮無不備有乞貸不能償常折其劵故李氏之在莊渠尙以百數恭簡公歲廩米有差公則效而行之眞義亦名航頭面婁江而東遶大浦多湖瀼田肥羙居人數百家吳俗苦重役上戶常巧免移之下戶無能存者公獨自占其役以是家家得休息至令航頭號稱殷盛太史公云千里之內賢人之富者公其可以當之矣公爲人淸秀望之恂恂然人或曰魏君若寒士必當中廟淸列令坐數十囷廩累之矣自太守二千石以下莫不聞其賢加獎嘆焉顧孺人年十四家盡亡來歸於公仲文翁夫婦憐之如已女孺人亦曰翁媼吾父母也公赴官獨請畱飬而以他姬侍往子女非其出愛之均一內外雍睦無有間言元末有髙士顧阿瑛居此裏魏氏其富與埒而孺人姓與小字適符焉公卒於嘉靖三十三年五月初四日年六十有筏孺人卒於嘉靖二十五年八月二十五日年六十有二子男五人希明希哲希直孺人出希正希平側室出女五人適鄭若曾歸有光姚員孺人出適顧夢榖晉驌他姬出孫男女十七人曾孫男女十一人恭簡公之世欲復姓未果而嗣子鄕進士續先從李姓及公子希直中鄕貢在禮部具牒復其姓今皆爲李氏諸子孫壻受恭簡公之業多在成均及郡邑序其娶嫁盡吳中大族貴官也墓在髙墟始攢實以嘉靖三十三年月日大葬有光娶公之仲女痛其賢而早歿所以致其無已之情者惟公與孺人之壽考是祈而今已矣歲月遠矣嗚呼痛哉銘曰

易理以大恭簡昌之世以有聞惟公仲文精善利道萬畝治畇公克承之恭簡是師咸遂其仁方數千里徳澤所浸於古宜君其世蔓延其鮮其茂共此荄根有巍髙丘皇考之旁新築玄宮日月吉良旣固且安以福仍云

○鴻臚寺司賓署丞張君墓志銘

嘉定之南有地曰南翔張氏世雄其土迨適耕翁力田積居家至不貲翁長子早卒次生君少學進士業入大學一試秋闈不利然翁家旣饒以貲奉其子遊京師君又才雋諸公貴人皆樂與之交以選爲四夷館譯字生除鴻臚寺序班鴻臚所選用其屬多綺紈子弟君於其間偘偘自將寺中號爲閣老序班每朝會臚句傳多舉不如儀者輒引去治罪久之乃升爲司賓署丞奉使至邊犒軍歷太原雲中鴈門兵官皆戎衣執橐鞬負弩矢迎導從士數百人儀衛甚盛以登五臺山觀淸涼寺人以君爲榮旣竣事南還丁外艱服除赴官逾月又以內艱還時海上有倭奴之警君家最邊海上數跳身遁嘗以天子仁聖稽古石文制禮作樂殆歷三紀天下和洽四夷鄕風日月之所照莫不賓貢奇琛瑋寶呈表怪麗絡繹於館候無歲無之君時在司賓親見其盛矣一昊窮島小夷懸度大海來爲侵盜使江淮千里之間靡然騷動每言及常憤悒數爲大帥運籌策帥亦奇君數從君問計會君亦已服除賊勢稍解將治裝北上尋病不起時嘉靖三十四年九月二十四日也年止五十六君之奉使也以二親老在京師殆逾十年因晨夜馳歸省之已而連丁內外艱中間一至京師坐不及安比服除京師貴人數以書促之竟不能至而卒人以是惜之君諱梓字子道曾祖某祖某父某是爲適耕翁以君貴封鴻臚寺序班母某氏封孺人子男一人善鳴女二人長適嚴治次適丘權皆某孺人出也側出子一人二元尙幼張氏先未有顯者自居始登朝著而從父弟懋最後乃登進士焉善鳴以其年十月十二日葬於某原來請銘銘曰

吁嗟張君志髙騫執法殿陛何肩肩象胥之職常優閒從容日見王會篇歸來滄海波濤連毀瘠苫�歷二艱永矣長逝無北轅用之不盡彼蒼天畱其餘者遺後賢我爲銘詩刻其玄

○沈貞甫墓志銘

自予初識貞甫時貞甫年甚少讀書馬鞍山浮屠之偏及予取王氏與貞甫之妻爲兄弟時時過內家相從也予甞入鄧尉山中貞甫來共居日遊虎山西崦上下諸山觀太湖七十二峯之勝嘉靖二十年予卜居安亭安亭在吳淞江上界昆山嘉定之壤沈氏世居於此貞甫是以益親善以文字往來無虛日以予之窮於世貞甫獨相信𨿽一字之疑必過余考訂而卒以予之言爲然蓋予屏居江海之濱二十年間死喪憂患顚倒狼狽世人之所嗤笑貞甫了不以人之說而有動於心以與之上下至於一時富貴翕赫眾所觀駭而貞甫不予易也嗟夫士當不遇時得人一言之善不能忘於心予何以得此於貞甫耶此予於貞甫之歿不能不爲之慟也貞甫爲人亢厲喜自修飭介介自將非其人栽甞假以辭色遇事激昂僵僕無所避尢好觀古書必之名山及浮屠老子之宮所至掃地焚香圖史充幾聞人有書多方求之手自抄寫至數百卷今世有科舉速化之學士皆以通經學古爲迂貞甫獨於書知好之如此蓋方進於古而未巳也不幸而病病巳數年而爲書益勤予甚畏其志而憂其力之不繼而竟以病死悲夫初予在安亭無事每過其精舍啜茶論文或至竟日及貞甫歿而予復往又經兵燹之後獨徘徊無所之益使人有荒江寂寞之嘆矣貞甫諱果字貞甫初名艗故又字益舟娶王氏無子飬女一人有弟曰善繼善述其卒以嘉靖三十四年七月日年四十有二卽以是年十二月十二日葬於某原之先塋可悲也已銘曰

天乎命乎不可知其志之勤而止於斯

○太學生葉君墓志銘

景泰天順之間有名臣曰葉文莊公其事具國史而其惇孝悌厚風俗以施於其鄕者昆山之父老類能言之公之歿至於今且百年縣人無不曰文莊公者蓋邑之爲公卿顯人多矣久乃莫能知其子孫而公門第無攺子孫不廢儒學所傳圖書數千卷猶閣藏之部帙宛然封鐍如故可以見公之所以貽於後世者然非其子孫之賢亦莫能然也文莊公諱盛官至吏部右侍郎是生鄕進士諱晨晨生衡州府同知諱夢淇衡州先以公蔭入太學選臺州府通判其後稍遷卒於衡州云君之考也君諱良材字世徳爲文莊公世嫡曾孫而君母王氏兵部右侍郎諱倬之女君內外家皆貴顯而雅尙儒素少長學校中與寒士遊處略不見其有異至讀書爲文章獨不肯後於人提學禦史張鰲山以君名臣後親至學爲行冠禮而字之曰世徳其後禦史光州盧煥校君文以爲不屬艸湏刻數千言其詞曼衍無窮而不出於律尢賞異之自是他禦史試必甲等至大試輒不得蓋知名於黌序者垂三十年始用歲貢計偕進試於廷分隸南太學又不及選調以歿人以是痛惜之君爲人至孝以衡州公卒於官不得親含殮歲時祭享倍切哀痛而事王夫人謹甚夫人性嚴君年踰四十少有過悞猶長跪終夫人之世無敢專行天事視羣從昆弟恩若同生而生平未甞問其家之有無時從知友飲酒自放山水間終日忻忻自其少時頗以自負思一日馳騁於當世以趾前美竟以坎壈亦無怨尢之色故所與邑弟子偕爲文者無幾何時皆至大官君猶與其徒爲文自若間閣筆自語云吾生辛酉與吾同月日生者今爲某官矣又曰吾家自髙曾以來鮮至中壽今年歲侵尋殆不能如吾志也已語已則又與其徒相視而咲蓋君意不能忘然特用以爲戲亦終無所介於心其天性夷曠類如此卒於嘉靖三十二年八月十三日年五十有三娶周氏一部尙書康僖公諱倫之女性婉順不好侈靡君每夜讀孺人爲女紅常共一燈火至徹曉生子恭煥方十五日而卒於臺州官舍王夫人甚悲之卒時嘉靖二年二月初七日年二十繼娶沈氏吳江人父某以貲雄於鄕裏事王夫人餘二十年竭力孝道家所不足至脫簪珥以給而躬自儉薄甞孕而不育撫諸子若巳出而於妾媵皆能仁愛之君亦數數稱其賢卒時嘉靖三十年四月十二日年四十有四男子子二人長卽恭煥鄕進士次恭炌縣學弟子員女子子一人適諸有昱恭炌曁女皆側室陸氏出孫男二人儉封儉老女三人文莊公賜葬在湓瀆之原去縣二里所世世列葬而君當以孫從王父故周孺人先以其卒之明年十二月四日葬在昭次至是穿故宂與兩孺人合焉實嘉靖三十四年十二月某日也先期恭煥恭炌以友人兪允文所爲狀及君自著周孺人狀來請銘余故知君者其可辭銘曰

士不待於時耶文莊公非遭時得位何以稱於天下爲名臣士必待於時耶佩玊鳴琚炫煌於一世者何身歿而名湮而後知彼有所恃者𨿽困蹶而常伸吁嗟乎君不媿其志歸從文莊公之居以俟於後之人

○撫州府學訓導唐君墓志銘

予友唐君道虔以貢待選京師居二年得撫州訓導以行未至濟州二十里卒於舟中時嘉靖三十五年六月十八日也得年五十有六其弟欽訓以是歲十一月二十九日葬嘉定縣何家港之先塋來請銘君姓唐氏諱欽堯字道虔其先蜀人宋時有以道者爲太醫院提舉從康王渡江因家浙之紹興其後世世爲醫官元元貞中永卿爲平江路醫學教授始占名數於嘉定二世至守仁以賢良方正薦於鄕爲樂淸主簿又曰世君之考垶爲愽士弟子蚤卒君少孤贅於沈氏然事母孝家𨿽儒素甘旨常具爲學生所得廩米必以歸其母甞就試海虞忽心動亟歸母方遘危疾禱檿縣之神以求代疾良愈每至歲昊必焚香拜廟以答神貺於沈翁歡如父子沈氏所出天子時雍其二子時敍時升皆庶出比君之歿而沈翁撫卹之必均人以是賢沈翁而益知君之所以事翁者弟欽訓少時教育之爲之婚娶兄弟友愛無間言君丰儀峻整望之翛然旣聲譽遠出諸生上試常第一然不喜末俗剽竊之文而好講論世務遇事發憤有大節嘉定瀕海之縣然爲令者治行歷歷可紀其親賢樂善有宓子賤之風無不敬禮君就以咨問而得君之禆益爲多令遷去有復來守郡者猶思君致之賓館使其子從之遊人以爲守客饋以金君叱去之同捨生李照被誣君率諸生與禦史爭卒得白縣中有張烈婦爲賊所殺獄未明君至學官都講爲具析其所以縣乃取張氏小女奴問之其賊始得或怵以利害不動也海水溢沿海流漂數千家歲復大侵米價騰踴君爲泣請米賑之民以全活倭奴犯境君方計偕行至吳門聞警卽還言於大吏權假邳廬兵爲援賊薄城下君仗劍登陴親冒矢石一夕賊遶城三面鼓噪惟西南隅寂然君疑之卽躍馬以往見賊方自林樚中迆■﹝辶裏﹞出將濟河君命連弩射之賊惶駭走竟解圍去先是城中無儲君以縣邊海上賊必首犯請易漕糧以銀奏畱十萬之粟以是城久圍而民以無恐時狼欵兵被調城守君出私財厚撫其豪長人人得其歡心以備倉卒可指麾也君𨿽不用於世其所論議施設及於人則皆有位者之事也使世之君子如君之爲亦可以不曠於其官矣予與君同郡甞同爲諸生見君所爭李照事禦史與之反復問辧欲窮之以辭君抗首髙論辭气慷慨時諸生羣吏會者數千人皆竦聽嘆息予以爲使君生兩漢時其風節卽此可以顯名當世矣而世莫能識也君在京師予試南宮數見君常有戚然不樂之色予欲畱君語君時常與其客偕不果後予南還聞君撫州之除數遺書李瀚問其還信且曰道虔平生嶽嶽爲郡文學得無不可其意然往江湖間尋荊國象山艸廬邵庵之遺迹與諸生飲酒賦詩意气當益豪也瀚久不報而以訃音至可痛也已瀚與君交厚爲著其行狀予頗采次其語君平生所爲易說及詩文數十卷藏於家而欽訓示予以所答友人問疾書言夢中事尢奇怪銘曰

吁嗟唐君有秩其容爰來於京弗試其庸念不一釋以卒■﹝忄虫﹞■﹝忄虫﹞言夢陟皇風雨之從云景杳靄穆然寶宮日月光曜天暒星同濟濟翼翼虞廷百工卜人占之宜卿宜公胡以蘧然周也亦空凡今之人誰不顯融君無一命惟世之痌君則已矣寂寥新封滔滔大運曷旣其終

○太學生周君墓志銘

君姓周氏諱士淳字孺初世耕太倉司馬涇之上曾大父諱海皇贈刑部右侍郎大父諱文皇贈刑部右侍郎父諱廣仕至通議大夫南京刑部右侍郎侍郎微時始娶張淑人家甚貧常至乏絕淑人夜燃燈火紡績達旦以給食甞有客至爲買肉盡以供客君方孩抱索之而啼公食不下咽含哺佯入以哺君張淑人蚤世公會試北上攜君以行逆旅見者莫不憐之公淂子最早蓋年十六而生君故與共貧苦之日爲多方公爲禦史言事貶嶺海十餘年君與繼母夏淑人畱昆山日闋無儲外憂嚴父寄身蠻瘴內顧慈闈菽水之飬艱難尢甚及公位望通顯終不攺儒素之道仲弟士淹從莊渠先生遊君時時往從之聽其議論自幼傳公易學而於詩書左氏戴記亦能旁涉北遊太學三年告歸延同志之士閉門諷誦而巳嘉靖二十二年九月十八日卒年五十有四配徐孺人嫁時巳不逮其姑而事夏淑人孝謹公甞曰此吾共辛勤兒子婦也春秋已髙侍夏淑人暑月重衣汗浹執婦道甚恭甘旨不先獻不食夫亡時諸孤方童丱拊教之皆成人嘉靖三十五年十月十二日卒年六十有三子男二邦柱邦臬皆弟子員女三嫁朱景濂張鳳翼鄭志淸孫男三女一君之卒也以時日不利權厝以俟至是與徐孺人合祔新塘裏侍郎之兆在昆山尉遲村北嘉靖三十六年二月初八日也余甞讀侍郎所上疏當正徳中皇嗣未生天子不禦椒寢日在豹房西方喇嘛僧以妖術眩惑假子錢寧之徒貴振天下而山東羣盜流刼中原蔓延江漢間當是時天下諰諰然有不測之憂而升遐之日內外淸謐卒以啟中興之治者繄公等數十人能以直言昌於朝廷也余晚獲與其子仲季交得考論其世至是閱君之家狀推其平生艱難困苦之迹所以貽其後者至矣故論公卿家子弟如君者庶幾不墮其世云銘曰

直哉周公匡我武皇之死靡悔再斥窮荒孰共其荼宛宛公子依然素風厚祿止此敝化奢麗厥世云何告爾孫子其貽孔多

○南京車駕司員外郎張君墓志銘

君諱楙字子培其先出自郿伯宋之南遷由關中來徙居太湖包山後徙嘉定遂爲嘉定人曾祖墦祖鎧家世力田父沄歲貢入太學不肯祿仕教授鄕裏君少墮井中覺有神人扶舁之得不死天資絕出倫輩年二十舉南京鄕試考官以試題得罪盡罷是年所舉士後得旨入太學間一科乃得會試又六年始中進士授福淸知縣縣古東候官依阻山海徵召不時至君廉明仁恕豪右帖服符下爭趨無敢後者先是常熟陳君明近爲福淸民愛之蓋三年又得張君二君皆吳產閩人以爲美談甌寧李冢宰罷家居君獨不往謁李公憾以爲輕巳丁外艱服除李公復爲冢宰例起服官試吏部試已自持案出君獨不肯持畱一案於堂下李公以問堂吏知爲君益怒遂調孝丰孝丰鄣郡山地險惡數反以故置新縣君以徳懷柔之田有不均丈量以寬貧戶其豪相戒曰明府善政不可撓也礦賊數百人爲亂君檄止調外兵獨部署縣人捍禦賊皆散走時倭夷鈔兩浙州縣皆相效築新城樓櫓雉堞相望孝丰獨不肯曰縣皆山賊何以至柰何困吾民也縣中淸靜無事時時登天目山攀蘿緣磴躋其絕頂慨然賦詩有髙世遠舉之志升南京兵部職方司主事大司馬南昌張公器重之南京歲造馬快船畿輔及江西湖廣積逋料觧八千餘萬朝廷以空名敕降兵部兵部歲遣其屬公廉者上其名賫敕以往至是君以選行始至一郡卻饋遺於是兩省望風肅然無敢以私奉君君至則與其官長議所便惟恐傷民凡歷三十餘郡周行數千餘里觸冒毒暑還至巴陵而病歲已暮過家謁母時已升駕部員外郎欲移告不及而卒時嘉靖三十九年正月二十八日享年四十有三君嫡母李氏性嚴少所假借君奉其母邵氏與其配李氏事之甚謹財產悉以讓其弟葬其父族人許易墓地已治塋兆室屋而悔之君卽移他所無怨言有貧士與君舊識至孝丰謁入迎延上坐衣服垢穢人所不堪酌酒詩竟收日復資送之故所善馬思學殷子義以道義相重比君貴顯待之愈厚及卒兩家妻子皆爲流涕自楚還舟中蕭然獨有文書數簏未上兵部太倉兵備副使羆公來視其喪篋中有金二十餘兩財具棺斂而已嗚呼君可謂賢於人遠矣子元煥尙幼不能治喪弟楚奉太夫人之命葬於橫涇先塋之左以殷君所爲狀來請銘予故善君泣曰予何忍而不爲銘銘曰

關西逖祖世大梁名與伊洛道相望太湖山中蹔飛槍聿來東海著南翔蓄潛玄懿生鵉凰兩宰山縣如桐鄕尙書七兵使命將淸風颯颯吹瀟湘性資寬弘復淸彊仁孝藹然厚懿常生齡迫促志徒長皇天不佑喪厥良刻銘幽石固其藏悠悠千載餘芬芳

○陸允淸墓志銘

余初未識允淸前年允淸客授吾裏始見之而余性少出不能數至其館獨允淸門人丁允亨時時邀余過其家迎允淸與共飲一日允淸忽來見別去遂還東倉余方有中秋泛海之行舟過其城下欲訪之不果不數日還則允淸逝矣悲夫余不獲與允淸友也天下之學者莫不守國家之令式以求科舉然行之已二百年人益巧而法獘相與剽剝竊攘以壤爛熟軟之詞爲工而六經聖人之言眞土梗矣允淸之於經蓋學之而求其解於其中有所不能自得𨿽河洛考亭之說輒奮起而與之爭可謂能求得於其心者矣至於當世之務皆通解而言之悉有條理由此言之使允淸獲用其有所施豈遂同於今之人哉以允淸之不遇孰謂科舉之能得士也江南人多延允淸爲師允淸獨以師道自居𨿽其門人有貴者不肯少降其禮流倍之人以爲異而允淸行之自若人尢以此重之少貧奉二親與其世母女兄恩義甚篤日闋無儲未甞不怡然也性剛介而亦無矯亢之行故所至人皆愛敬死之日無不垂涕初允淸一日與余燕會慨然曰昔許靖有髙名蜀先主不欲用之法正以爲靖浮稱播海內君若不禮此人天下將以爲君不好士先主卒用靖爲司徒允淸意謂時不能興貴名士而競隆利勢也余謂丈夫得志則龍蛇不得志則蚯蚓當伏藏閉錮之日而覬有顯揚拔擢之榮必無幸矣君子遁世不見知而不悔可也允淸深以餘言爲然允淸名寰居海虞之橫涇後徙雙鳳又徒沙頭皆故海虞境今爲太倉州人而允淸又自言其先居尹山尹山在吳江縣云允淸卒年五十有一娶劉氏有二女長適楊道立其幼未許聘所著文集若干捲經書解若干捲老子莊子參同契注若干捲卒之後百有十一日葬於某鄕實嘉靖三十九年十二月某日允亨治師喪卹其家復爲之請銘銘曰

千尋干云匠石睨幽蘭無人含芳麗順化而往寧爲沴其志之存奚用世弟子徵詞勒玄碣

○趙汝淵墓志銘

宋熙陵九王子其八爲周恭肅王元儼恭肅王生定王允良定王生安康郡王宗絳安康郡王生南陽侯仲礦南陽侯生處州兵馬鈐轄士翮士翮始遷嚴陵士翮生保義郎不玷又自嚴陵徙浦江不玷生三觀使武經郎善近善近生武翼郎汝■﹝亻呂﹞汝■﹝亻呂﹞生崇傒自定王以後至崇傒始失其官爲士庶崇傒生必俊必俊生良仁始自浦江徙吳今長洲之金莊也良仁生友端友端生季永季永生同芳同芳生瓛瓛生四子濂潛深濱潛者汝淵諱也汝淵於兄弟次在二授室於昆山眞義裏朱氏汝淵年六十有六卒嘉靖四十二年十二月某日朱孺人年五十五卒嘉靖三十八年正月某日生子男一人世貞孫男四人和平和順和徳皆天最後生和敬孫女一人其葬以隆慶二年十二月某日墓在長洲之某鄕宋自靑城之難王子三千餘人盡爲北俘其散處四方僅僅有存者若周王之後以詩書世其家故譜系頗可考其在長洲同魯其賢者也同魯於汝淵爲再從父汝淵夫婦孝敬修士人之行世貞方將以進士起其家世貞於予先妻魏氏內外兄弟也故屬予銘銘曰

宋失維城宗淪於朔哀哉重昏鼎折覆餗不仁之殃迨其九族存者孑遺逃竇而延惟恭肅王當世稱賢宜其孫子百葉以傳宜君宜王今爲士庶亦修於家魚菽以祭曷以銘之不媿其世

○張孺人墓志銘

孺人姓張氏太學生陸子徵之妻武唐令本枝之母世爲長洲人始尙醫張公與子徵父如隱公皆出贅居祥符裏以故張公以女予子徵子徵名煥與其弟燦子潛兄弟皆有名吳中子潛進士髙第入翰林爲給事中而子徵久不第子徵爲人愽雅善著書好遊名山水意興所到獨自往來不孰何家事家事一任孺人孺人亦以爲治生纖嗇非丈夫所宜與知也至於教子孺人亦躬自督責以故子徵得以遊閒而諸子學皆有成子潛給事中言事被謫都勻而其孺人又病死母胡夫人春秋髙每念其仲子得罪朝廷竄萬里外孺人獨共飬時以溫言慰解之胡年人乃喜孺人初爲家甚纖及本枝中鄕舉仲季二子並遊太學乃喟然嘆曰三子俱長吾今可以無事事矣遂爲之析生獨居一室日惟焚香禮佛又好觀北史遺文隋朝故事諸稗官小說家數爲諸子言之本枝迎飬之官孺人一日下堂躓傷其左足而病病良愈二子迎歸爲壽尋以他病遂不起元年甲子之二月某日也年八十有一子男三長卽本枝次培枝翹枝皆太學生女天適刑部主事查懋光孫男四某某女四曾孫男女四陸氏自冢宰公最貴其族多著朝籍其後出子徵兄弟而本枝爲吏以循良稱其聞喪而還也吳興人惜之某與本枝同年又同官以是年之九月某日葬孺人於貞山故奉子徵之命來請銘銘曰

陸於長洲厥世遠矣冢卿之興綦貴而圯黃門績文爲時宗工太學愽雅允宜其兄惟是名族宜有令母令母頎頎徳音則有當其治生束之若急及有代人脫焉如釋來遊武康象服裶裶觀子循政式遄其歸順化委蛇八十一終勒詞玄石以詒無窮

○汝南周君墓志銘

君以嘉靖某年月日卒先是其子詩試禮部下第還會大司成奏言監學法久壞天下士云會京師一旦不爲有司所錄往往去居家自便六館幾空非所以爲大平之觀乞下所在長吏惇遣至京修捨法以幾化成之效有不如詔者罪之制曰可於是詩在南雍間歲不歸不見君之歿君歿又不以疾可痛也君之配先丈年卒詩與其弟諫訓謨啟攢與君合葬於縣郭外小虞浦之原請銘於余泣且言曰先人少遭閔凶孤露無依寄於吾外家與先妣誓志自立從裏師學無所成爲農賈又不能就巳而入縣書獄詩時爲童子縣令見其文而愛之以是待吾先人不與他從事比然其教子不爲一切優遊而巳先妣獨嚴迫不少假貸嘗曰吾爲生良苦汝宜自勉吾見某某皆以貧賤發迹汝能自立無忘吾言先妣尋卒先人井臼之事身自爲之前此不問也蓋不欲使兒輩與聞懼用志之分詩所與遊者年皆與先人若先人益和光如巳友蓋遊吾父子間者歡然無間也念吾祖之蚤歿每祭輒潸然淚下嘆處世之難不敢少自宴逸比詩獲舉於鄕始用自適而詩方卒業太學待試於禮部幾斗升之祿而天之降割遂至於此自念家故微先君先妣勤一生之力俾有田廬使詩兄弟得專志於學視前世以孤童自奮者不及詩遠矣而不一日養尢可痛也願夫子賜之銘按其友沈孝狀云云詩語良然君諱寰字民服年四十有九孺人姓金氏年三十有八葬以甲子正月日也嗚呼人子之痛何有窮乎余聞君爲從事時巡撫都禦史嘗捕人誤以同姓名系南京司寇獄論死其父老矣且無子訴於縣君爲言縣令郎日上狀白其冤取其人還其所全活人類是稽之於古後當有與者是爲銘

○抑齋先生夏君墓志銘

君諱集字思成曾祖諱■﹝日上永下﹞太常寺卿祖諱鉞承事郎父諱景淸太學生太常公以善書受知長陵在內閣三十餘年文雅風流稱於當世其子孫富貴多綺紈之習君生時夏氏猶盛其後中微君獨守寒素爲諸生兄弟有爭產訟官訊其狀判歸君君曰兄弟以爭而吾獨何忍饗之固辭不受禦史試髙等當補廩忽遘疾曰吾病不能事事何可虛受學官廩米耶遂以病告使其次補之姊寡撫教其甥盛化化後成立爲縣學生聚徒數百人鄕裏稱君之髙誼君屢試不第卽移病不出扁所居曰抑抑齋學者稱爲抑齋先生君少以多病遂精醫理爲人診治不責其謝貧者至遺以菜米人以故多懷之太常公賜墓至今百餘年宰木森然君率子弟歲時封宜之以無傾圯某祖毋承事之女而君之姑也世父及先人與君爲親中表兄弟某少爲學生猶及見其皆在學宮相隨鴈行逡逡然可以見盛世長者之風先人長君五年皆以是年卒悲夫世愈囂競而前輩遠矣君卒嘉靖壬戌正月庚子也年七十有三配王氏應城縣知縣永之孫女有慈儉之徳後君四年八月丙子卒年七十有八以隆慶庚午十二月甲寅葬祖瑩之右王孺人祔子男三紹貞從吾從昌皆學生女五孫男七孫女六曾孫男三族子禴狀君行事而請某銘銘曰

百里之縣公卿代有富貴而文夏公最久生是名家尙有典刑佩服儒者誦法六經於維夏公帝錫之墳陪以四世稱其後昆

○樂淸丞沈君墓志銘﹝並序﹞

嘉靖十年朝議以州縣歲貢循年資非祖宗制法意敕天下學校掄其才者而沈君在選久之貢法復變用事者稍抑之君方試吏部廡下風揚捲爲墨所污試遂殿得樂淸丞以去踰年卒於官舍子衍慶等歸其喪權厝焉後六年祔於天平山祖塋而請銘於予予生後君然嘗同在學宮會食博士堂中貢法行予亦與其選時東南之美咸在畱都日夕聚白下君居其間言若不能出口酒酣怡怡然人多樂與之遊君在吏部予亦試春官方聚邸捨中聞選榜出在坐者皆嘆息以爲君屈君歸治裝予又送之於家在城西絕岸間方令工制新衣衣以出拜視其色了不以官爲意也今因其子之請蓋間五六年淒然如復見君矣君諱大梁字景和別號卓齋其先居吳縣竹橋又由陽羨轉徙昆山髙祖方贈大理寺評事曾祖魯祖存城武縣知縣父濤君爲人孝友同母兄大楠三爲二千石不忍其母萬里就飬自以菽水之奉大夫人安焉事其寡姊終身不怠於其妻不以其病失夫婦之歡爲攝令賑歲饑禦漳寇罷衙前支應有稱於溫人君生於弘治八年正月二十七日卒於嘉靖二十五年三月十六日春秋五十有二妻胡氏繼王氏側室盧氏子男七人女一人孫男三人沈氏世宦而君又多男子以才雋稱當有以大君之家者銘曰紉薜荔兮時所棄也絆騏驥兮行不至也人之恚兮巳施施承累累兮有以遺之

歸先生文集卷之二十一

●歸先生文集卷之二十二

吳郡歸有光著

門人王執禮校

墓志銘二

◆墓志銘二

周孺亨墓志銘

王府君墓志銘

王邦獻墓志銘

建安縣尹沈君墓志銘

朱隱君墓志銘

馮會東墓志銘

葉母墓志銘

陳處士妻王氏墓志銘

太學生陳君妻郭氏孺人墓志銘

顧孺人墓志銘

鄭君漢卿壽藏銘

中奉大夫江西右布政使致仕雍裏顧公權厝志﹝並銘﹞

亡兒■﹝曾羽﹞孫壙志

○周孺亨墓志銘

昔孔子修明六經及與門人問答論語之說無非教人全其性命之理以治其君臣父子兄弟夫婦朋友之際是其所以爲道也孔子旣沒天下爲道術者雜出學者馳騖以趨世主之所好孟子修其說以明於世顧其流益浸滛而不可止自人生服食器用以至於經綸天下之業無一出於道蓋歷千有餘年世與道離而爲二宋之君子始以明道爲已任以至於今其後出者相望然非有名位不足以爲倡旣有名位以爲倡非獨其志義篤信之士從而和之𨿽所謂榮祿之士慕髙名者亦紛紛焉求入而附之矣至要之於其久倡者旣沒和者隨息所謂慕髙名者澌然盡矣惟獨其志義篤信之士久而不變也若余友孺亨豈非其人哉莊渠魏先生於正徳嘉靖之間以明道爲巳任是時海內慕從者不少後二十餘年能自名其師者幾於無人孺亨篤信之如一日不幸不用於世世亦不知其人其所以飭躬厲行修其孝友忠信於家至於沒身而巳者此所以爲先生之徒者也孺亨姓周氏諱士淹字孺亨世爲太倉人父諱廣南京刑部右侍郎其上祖考皆隱不仕以刑部公追封如其官孺亨嘉靖十六年舉於鄕試禮部輒不第初刑部公爲禦史上書武宗忤佞幸再貶竹寨驛丞孺亨年十三隨居沅湘間巳奮志於學三年還適先生退居星溪之上遂從之遊日端拱不妄發一語或謂刑部公宜飭其子勿爲道學公曰天下大重任令兒自負荷君何以云云先生之學始得之餘幹胡敬齋大要以主靜爲功葆合沖和蓄極而發甞謂上天之載夥聲無臭惟潛龍爲近之而與同時講道者論終不相合是時天下尢尊陽明𨿽荊溪唐以徳始事先生後復向王氏學惟孺亨稱其師說終不變余少爲先生家婿獲聞緒言顧迷謬無所得而先生晚年屬望之意特惓惓焉先生之沒余獨於孺亨心師之甞質以所見其不合者十二三後讎定先生遺書孺亨之指發爲多嘉靖四十一年與孺亨同計偕北上行過徐沛至胡陵孺亨病還餘愴然有顧影無儔之嘆孺亨竟不及家而卒是歲二月三日也年五十有九其弟士洵以其明年九月九日葬尉遲村刑部公之墓夫人毛氏先卒孺亨請余爲銘未及葬及是以毛夫人祔夫人無子以弟士洵之子邦模爲嗣銘曰

道之窮也世莫以庸匪窮於其躬其又奚恫

○王府君墓志銘

王氏河南安陽人元季有諱安貞者知昆山州始爲昆山人君諱可能字體中大父封永康知縣諱詁父雲南右布政使諱秩君其四第子也雲南公兵備江西搗華林大帽諸山賊有功寧王心憚之深相結納甞呼公幼子入抱置膝上許以郡主妻之公遜辭以免其後邀君爲宴張樂陳百戲君時年十五六美姿容王欲得君壻甚君佯爲不諭其旨謝歸故不及於禍人以是多君之識公旣歿君以縣學生遇例告入太學忤禦史輒卽棄去乃益勤苦持先人門戶裏捨時節慶弔往還未甞失禮構屋婁江上堂宇奕然其纖嗇言治生者不及也比更變故日侵削家凡五徙而意气自若性好佳山水歲載妻子入越遊西湖初伯兄事生產每咨君必盡其計劃其季遊間喜賓客君常參與歡宴於兩兄間皆得其心而鶺鴒急難死喪之義尢備平生不媕阿隨人是非尢能容人之過人有火其田廬者吏收寘法竟爲乞免常語公居官時事抵掌激昂蓋其中有自負者惜不用於世無所見之嘉靖四十二年七月壬辰卒得夫六十有七娶金氏子男六人執玊先卒執璋執壁皆學生金孺人出執瓚執瑁執琮諸姬出執瓚先卒女二人適縣學生朱應望陸尊道孫男四紹堯紹舜紹禹紹文孫女三人以其年十二月癸酉葬縣東南之蔡巷金孺人祔君旣病命其子屬其從子執禮曰吾見世之爲銘志者率以美行餙其人顧亦何當而使死者長愧於地下惟歸子文質幾得其實吾死汝爲狀必請之銘可無憾銘曰

維昔王公仕官有聲秉憲揚楚實庀其兵硩山流寇辭婚逆王天子嘉之命殿於滇功庸方載不永其年公實有子而賞不延負其才用終死丘園書此玄石俟後之賢

○王邦獻墓志銘

王君以嘉靖二十三年八月四日卒享年六十有八其明年十二月七日權厝於度城之先塋而以某年某月日葬予於王氏有姻好其孤繼忠又予友也來請銘予辭不獲乃敍而銘之敍曰君姓王氏諱塘字邦獻其先居昆山之澱山湖二百餘年矣有壽峯者元季兵亂播流六合吳平之後復返其居壽峯生福源福源生子昭子昭生安安生瓛瓛生鄕進士鑑鑑生璋君之考也初進士君拓落有大志生平以經世自許甞大書忠孝二字於堂居故王氏忠孝堂鄕裏至今傳稱之進士君一上春官以病卒於京邸君弱冠補愽士弟子巳自感慨思繼其祖之志正徳嘉靖之間東南之民困於糧役減耗盡矣自儒者皆自執役君一任其僮奴至於不自給終不以此廢學凡六試於南都而卒不第君少有筋骨之疾晚而加劇年且六十矣從諸生謁禦史跰■﹝鮮﹞行也眾庭拜獨伏地不起禦史使兩生挾以行然其气不爲衰止久之而後謝去則時時視其祖壁間書泫然流涕嗚呼上之所欲以求於下者忠孝而已而未必得也下之所欲以事其上者忠孝而巳而未必遇也王氏在沮澤之間父子祖孫以此相命至於白首不遂闇闇以沒世可悲也巳君爲人仁恕多所施於人或負之而不以爲懟其形病而貌甚和予與之處可謂有意乎其爲人者也君母沈氏城武知縣存之女娶任氏無子同母弟杲生二子繼忠繼孝君撫教之如一而以繼忠爲嗣繼忠娶張氏生二孫文昌文光初進士君用詩舉君治易而二子今以春秋爲愽士弟子銘曰

牧之良奧生■﹝牜羊﹞田之頻宎生鶉維忠與孝後有憑三世儒書今其興

○建安縣尹沈君墓志銘

君姓沈氏諱壁字惟拱自號如川曾大父諱昱大父諱朴考諱壽中弘治八年南京鄕試栽仕卒君年二十餘中正徳二年南京鄕試遂父子相繼以易學名君之試也同考官得其捲以爲絕出持以示他教官會持捲者坐口語所取捲悉落第君捲獨在他教官所以故得薦於是試禮部者四乃就鄱陽教諭未上以母喪攺建昌之南丰南豊學者得君之條教爭自奮勵起爲進士蓋南丰曠三十年無登進士者矣久之升建安知縣君爲人伉直所事大吏以爲儒官多假借之及爲縣見趨走庭謁上下候伺顏色自以爲不能欲謝去上官由是知其人也卒彊畱之楊文敏公之族籍累世貴顯撓吏治前令莫能誰何君一繩以法豪右皆帖帖汀漳饑布政司檄州縣市糴轉輸之君曰民旦暮且死必得米是索之枯魚之肆也第解銀而米商隨之矣卽解銀米商果隨之它縣糴者皆不及事其不逆上官意求便於民多如此也禦史行縣未至十里所停舟欲拷掠人索獄且不得方盛怒同官皆絫息君抗言曰卽至治所而不得則令罪也柰何責之中塗且此亦非栲訊之地禦史卒自媿屈曰令言乃是也無何禦史來守蘇州語其屬曰沈建安非汝嘉定人乎汝曹皆學此人不患不爲良吏也三載將入覲過家遂畱不往監司方列狀薦之聞而嘆曰咄咄沈君負我矣君少孤與寡母幼弟妹相依倚煢然也旣得舉家益貧太孺人春秋髙之鄱陽爲祿飬而前教諭未滿君方待次太孺人客死竟不得祿飬還又遇盜掠之湖中幾不免及爲吏尢淸苦終以不屑意而歸蓋生平備歷艱辛而其志意不少屈云君卒於嘉靖二十六年二月二日其葬以眀年十二月一日春秋六十有七先孺人袁氏生三男升晉泰升晉皆蚤世後孺人李氏生三男鈺金銓鈺庠生女四適左恕鄭與﹖心庠生張激王楩孫男四學禮應麒學詩庠生學易女三曾孫男二銓曰吾先人宦不遂其所存有以異於人不可以不傳以其友李昭所爲狀來請銘銘曰

靡靡而趨謂之捷也孑孑而居謂之拙也亦有不然以直爲說也彼逆與順猶一吷也噫惟項涇之原有古君子之墳

○朱隱君墓志銘

君諱珽字朝貴蘇州嘉定人世居守信鄕蒲華裏考諱錦祖考諱毓曾祖考諱惠元始姓趙氏中冒陳氏而贅於朱趙湮微不可考朱母之子繁衍遂爲朱氏今蒲華里人皆稱爲橋內朱家云君生而英邁年八九歲裏中豪來過衣服都甚家具酒饌延之盡敬豪益倨君瞋目直視語祖母曰是人何爲者也持杖罵且逐之豪遽起出曰健兒可畏也甞以事謁龔尙書應對慷慨尙書曰惜子居田舍若爲士作能吏矣忽一日棄耒入郭中問儒生學弱冠選爲社師吉月令召諸社師試時君詩令常獨稱善代父徭之京師道塗所經輒籍記得進士錄展不置曰設吾有子當使爲此輩人時子用賓未生朼甞以財推讓其弟而性好賙卹人遂不能自給日取古詩吟詠怡然自適晚得子慈愛之尢至性不忍睚眥之怨至老乃益寬和絕不與人校寄傲艸野間不至城市者二十餘年年幾七十子用賓登鄕進士錄主長第其文最髙學者傳誦之卒償君所願云君配李氏繼嚴氏孫氏子男二人長卽用賓嚴氏出友恭尙幼女三人王頊陸萱吳中英壻也余與用賓數於京師相見嘉靖四十一年同自南宮下第還君長余先人一年先人以四月謝世而君以五月三日實與用賓同此終天之痛兩人相聞皆悲慟也用賓以明年十月某日葬君於漕濱之原蒲華塘之右使其門人進士陳應臺具狀因同年進士秦沾丁允亨來請銘吾先人尙在殯何忍爲君銘而義不可辭銘曰

性婞直兮不能■﹝茓上允下﹞也躬艸萊兮�墳典也苦爲義兮自屯蹇也有嗣人兮能振搴也逃閒野兮老閉楗也惟命之逢亦未顯也在君之後終獲戩也吾爲斯銘石可篆也

○馮會東墓志銘

會東居昆山之安亭好吟詩往來吳淞江上濱江有禪寺會東時時獨坐古桂下吟不輟人多笑之會東常以客授自給一日過上海陸文裕公時五月有朱橘垂顆公忻然曰聞馮雪竹久矣請爲賦詩會東卽口占語逼唐人公大稱賞之雪竹者會東別字也會東性瀟灑好遊觀山水而力不能有士人遊者顧挾會東以爲重頗遊吳越諸山及匡廬武夷至輒有詩以傳久之病目不出文裕公子思禹以江上別業贈會東會東父子力耕其間後日本寇掠會東乃走上海城中潘錄事爲分宅居之海邑士大夫自文裕公所賞固已奇會東及是爭迎延之然會東以目病辭不出張都禦史邀爲社會會東一造其門謝之而巳秀州俗文雅愛士自會稽楊廉夫天臺陶九成勝國時僑居甚樂其風土會東見重海邑蓋其遺風也嘉靖四十三年十二月某日卒年七十有九娶唐氏子男六適遷遂逵述遜今惟遷遂存女嫁黃良輔亦前死遷遂皆有詩名會東臨終屬遷曰吾死必乞歸君銘吾暮以余素與善又余妻王孺人與會東母兄弟也遷使人之京師因陸都事來請銘蓋以某年月日葬某地會東往時所自營壙也銘曰

詩人之作匪以詞豪性靈所出其道亦髙古之至人全徳葆眞蓬累而行捲殼而處必得其類於是焉止江水沄沄有餘淸�後或識之會東之墳

○葉母墓志銘

葉裕居太湖洞庭山中泛湖徒步行二百里從余遊然又不常畱數往來江海間所至語合意卽止數日飲酒髙歌甚歡卽又去江海間人皆以爲狂生然與餘言其母未甞不嗚咽流涕也嘉靖三十二年五月十三日母卒且葬來請銘悲不能自止予未及爲銘會有倭奴之難裕亦去三年不復見予念裕平生好遊連年兵亂道途之梗存亡殆不可知一日忽復至則又請其母之銘悲泣如故蓋江海間以爲狂生而不知其於孝誠如此也洞庭人山居僅僅吳僅之一鄕然好爲賈往往天下所至賈多有洞庭人至其於父母妻子之歡猶人也而裕母其所遭異是獨煢煢以終其身裕年逾四十尙未有室家凡生人之所宣有者皆無之裕自言初生時祖母旦夕詛咒拜其祖之主而字之曰葉士眞何不以兒去母患之寄之外氏時葉氏居在澄灣其外家在湖沙灣東西相望天裏所外母抱裕倚門望西山夕煙縷起裕思母黯然淚下裕每道此尢悲也母姓陸氏卒時年六十五裕後娶沈氏生子一人予憐其意而爲之銘曰

五湖洞庭於是焉死於是焉生我爲是銘可慰幽靈其尙何恨

○陳處士妻王氏墓志銘

孺人姓王氏陳處士諱可樂之妻父諱士髙以歲貢入太學三娶無子元配某氏生女子子一人故處士受室成禮於壓氏之廟太學君落魄不事生業家徒壁立獨喜飲酒孺人治女紅以資其費卽賓至酒醴羞膳無不得所欲太學君卒乃歸於陳未幾處士病瘵生一子周歲矣且死顧謂孺人曰伯兄無子可以兒與之孺人曰養老字孤吾事也因泣下截髮以自誓時庚午之歲大侵道殣相望孺人抱一歲兒哭其夫且汲飪以承迎二親甚艱難也卒以孝養終二親之世而喪葬之命其子事其兄公如夫之教內外相依倚爲命以迄於有成居無一畝之宮在闤闠中人罕見其面尼媼往來富貴家與婦人交雜膜唄尢數從寡婦人遊孺人一切謝絕之晚年目蝸睆朦朦然甚不自得醫至卻之曰吾手不能與人診視也蓋年二十四而喪處士六十有二而卒時嘉靖二十六年十二月十一日也於是嫠居幾四十年矣初處士之曾祖諱翊中乙榜進士授膠州學正歷應山壓府教授甞爲會試同考官昆山之士以易學登第自應山君始家世讀書淸貧節行尢可慕尙也孺人子一人唐縣學生孫二人王道縣學生次王政葬以嘉靖二十九年十二月十七日在白馬涇隨字圩之新塋其辭曰

二儀奠極自初有民陰陽配耦男女貞行聖人因之秩爲典常法則天地垂象咸恆王道淩遲關睢剌興鄭衛靡靡禮俗以傾會齊於禚天宇晦暝孰知千載是心猶明懿矣淑婉居然性靈爭芬昧谷競節髙冥有赫管彤於昭汗淸子政作傳元凱翼經無微不顯靡幽不呈鐫辭於石以繼前人

○太學生陳君妻郭氏孺人墓志銘

孺人姓郭氏長洲人封鴻臚寺丞諱某之曾孫處士諱某之孫太學生諱受益之子歸陳氏工部都水司郎中諱天貴之子婦太學生大雅之妻也年四十有四以嘉靖三十四年七月二十九日卒太學君爲治葬事遣其子良謨來請銘初孺人始歸陳氏太學日遊庠捨不能治生產幾無以自贍孺人父母家在吳淞江上田肥美歲多收爲捐嫁時衣被財物買田廬每歲之冬卽往收獲苦寒迨春而面甞皸瘃凡賓祭補絕饎爨一任其勞苦時節縮而用其仂纖麗之服珍華之餙屏去不禦親黨有邀爲宴會者曰飲酒非婦人事輒謝之辛勤二十餘年家用可以給而夫君以年貲貢入太學滿次謁選當爲州縣官不日有祿養而教育其子爲進士業亦旣有成矣一旦構危疾自知其不起爲其子女從容敍述生平言始爲婦以至於今其勤勞如此若操舟渡江舟中之人僅巳登岸而操舟者沒焉因唏噓不自已家人度爲櫬湏若干直孺人聞之卽曰吾不湏此木當若干直可也又曰吾生自謂盡瘁於爾家然不欲費但得片石求能文者志吾墓足矣予聞而傷之孺人以女子有志於名後世夫豈爲區區之名卽其平生之志有不容沒沒者予讀谷風之詩蓋夫婦之變也其稱所以爲其夫者曰就其深矣方之舟之就其淺矣泳之遊之何有何無黽勉求之至於旨畜以禦冬甚微細者亦自言之亹亹不厭千載而下可以見爲人婦者之心也其亦可悲也巳孺人生子男二人良謨長洲縣學生良策尙幼女子一人適李春陽吳縣學生孫男女二人其葬在武丘鄕卒之明年正月二十四日也銘曰

郭世巨族居�方裏大臚貤封亦以貴起來嬪陳宗實相厥美致其畜藏勤毖自喜悲彼褕衣不能爲婢一世之志迫於短晷不承其享貽後之祉

○顧孺人墓志銘

嘉靖二十七年沈君子善喪其配顧孺人又明年舉進士官鄱陽孺人尙在殯尋以中憲之喪還家明年治葬事以孺人祔於昆山縣橫塘祖塋之次寔三十二年某月日也子善先期來請銘其子堯兪從予遊每念其母輒流涕曰吾母賢非夫子其誰宜銘嗟夫富貴壽天非所以論賢者而賢者之志不在於此然世恆以是爲幸不幸相與爲悲喜亦夫人之情哉沈氏世以詩書名家中憲趾美前武三爲二千石而孺人之考給事兄弟起海上一時同官黃門並貴顯矣孺人托於兩家得子善以爲之壻孰不爲喜然孺人未及笄屬給事捐館捨哭泣悲哀幾不能以生後每追慕顧念有終身之悲而子善爲諸生悒悒不得意孺人與共勞苦有雞鳴警戒之志及遊兩京太學遂魁畿甸多士又再試不利比及第孺人幾及見之而先以死蓋富貴壽殀之數𨿽父子夫婦不能相及者此其所以可悲也孺人生而敏慧數歲爲給事制小冠給事喜爲冠以出見客常以格言教訓孺人輒能記其後每稱以朂其子爲人凝重在父母側不問不言或竟日無一言𨿽中憲嚴憚之君所交遊以文字學業相過從卽喜具食飲令盡歡苟非其人𨿽林材茗不時至也見其子夜讀書輒紡績與共燈火用勸率之事祖姑太宜人尢孝敬中憲之官太宜人老不能行甞謂中憲有賢孫婦卽汝面汝目在吾眼前矣其賢如此蓋子善宦學之助爲多焉給事諱濟官刑科給事中憲諱大楠官至惠州府知府子善名紹慶今爲鄱陽縣知縣孺人生於正徳四年七月十四日得年四十男子子二人堯兪堯典女子子二人壻王炳衡王伯稠後出女子子一人妾出男子子二人堯欽堯文昔雍門子以哭見孟甞君孟甞君爲之增欷嗚唈流涕不能自止予銘孺人蓋有傷心者銘曰

嗟夫人之婉好宜其壽考胡遽以殀其行獨而不祿嗟夫造物者區區以此爲仇夫孰能知其由

○鄭君漢卿壽藏銘

鄭君漢卿年五十九爲壽藏請予書其家世生年月日而銘之蘧伯玊行年六十而六十化未知今之所謂是之非五十九非也漢卿寧以今之五十九之是耶蜚廉爲紂石槨北方桓司馬爲石槨君子譏之趙大僕司空表聖之徒皆預爲壽藏後世以爲達若以爲在上爲烏鳶食在下爲螻蟻食則二子亦取譏於世矣蓋有不可以一而論者羊叔子登峴山而嘆杜元凱自書其功於二石一豎峴山之上一沈漢水之淵二子豈爲身後之名而登髙顧盻周覽百世之後嘆生人之速化其意遠矣予少聞長老言吾鄕先達之髙致天下太平士大夫棄官家居以詩書文藝爲樂吾外髙祖太常夏公與漢卿之祖剗庵先生生時皆有壽藏數十年來前輩風流邈不可復見也鄭漢卿其有意慕其祖之爲者與漢卿名吉字漢卿又自號怡山其先汴人宋華元居中之後南渡始家於昆山祖諱文康正統戊戌進士乞恩歸飬遂不復仕鄕裏髙之所謂介庵者也父諱暠成化戊子舉人遙授吉水縣丞漢卿生弘治辛亥某月某日娶某氏生女某嫁顧光裕側室某氏生子某某予爲漢卿書如此蓋予知其意欲有所述而又不自言予亦莫得而論也鄭氏世傳帶下醫有神驗其家甚有方書漢卿尢能變而通之多所全活然予問其治狀亦不言也曰活人自是醫者之事且吾亦不知人之所以活元凱非爲區區一時之功吾何敢蘄爲後世之太倉公邪壽藏在圓明村某字圩之原爲三宂以十月日初度之辰封之寔嘉靖二十八年銘曰

天地擴擴日月循行星辰粲列萬物畢形孰謂之有目明則眀孰謂之無目冥則冥以死爲凥以生爲脊猗與鄭君古之達識嘯歌髙堂樂飲玄室我爲銘文刻於貞石

○中奉大夫江西右布政使致仕雍裏顧公權厝志﹝並銘﹞

公諱夢圭字武祥世居昆山之雍裏故以爲號髙祖違良曾祖諱恂皆以文康公貴贈光祿大夫柱國少保兼太子太傅禮部尙書武英殿大學士祖諱宜之封山西道監察禦史文康公之兄也父諱潛監察禦史馬湖府知府進封中憲大夫顧氏自中憲始登進士文康公位至臺輔而公父子仍世登科貴顯於時公始入仕年尙少授刑部浙江司主事攺南京吏部稽勛司主事遷驗封司郎中會詔下求言公上疏言六事皆時政之要而罷去中官鎭守當世施行焉髙陵呂仲木吉水鄒謙之皆海內名流同在郎署一日會飲呂公擷梅花謂公曰武祥如此花矣其見推重如此甞與呂公泛舟淸溪公亦忻然自以爲得焉擢廣東布政司參議行部至遂溪道暍縣令跪獻茶瓜公知令貪不受竟劾去之海北有平江靑鶯楊梅樂民四珠池詔書督采甚急公上疏言海面珠池先朝率十五六年或十年一采始得美珠邇者三年再采珠已耗竭蓋珠蚌之生息甚難采愈數得珠愈少非積久不能美碩繁夥也每采當用舟筏兵夫萬計往來海中因以爲盜近年劇賊黃山秀蓋起於珠池也蝥戶觸犯瘴霧鮏气輒死尢可憫念海北項罹饑荒雕瘁尢甚勞役不止將岡他虞非國家之福也乞敕停罷飬寶源以寬民力疏入文康公見之愕曰柰何爲此驚人事耶下部寢不覆奏而二郡卒買珠以充貢陶都禦史諧議剿西山傜空其地塡以新民引韓襄毅公故事爲比公力言傜不宜盡殺且新民畏其吞噬而土兵厭傜山之荒落必不可居韓公於廉州流賊殘破之餘召新民塡其空而廉地皆平原非今比也陶公卒從公言尋遷江西左參議丁外艱服除升山東按察司副使攺提學河南訓士先以行義作諭髙才生文汴人稱之會郊廟覃恩進階中憲大夫是年天子駕之安陸道河南一省官盡出迎而公處守有詔宗室惟親王朝行在所公榜詔旨於省門宗王以下視常加斂戢焉升福建布政司左參門政閩多山峻嶺公觸冒炎霧行部千餘里寇掠連江自浙入壽寧壽寧萬山起伏如波濤官兵至賊散藏人家欻然無迹兵去復出公至訊得所匿盡捕之其冬復有浙賊自車嶺入松溪刼崇安建陽公至建寧又得土賊賊於是始平太庠閩人以爲囊橐賊以故縱公蓋得其要非徒兵力所能竟云擢本省按察使升江西右布政使行至建寧病作上疏懇乞致仕得兪旨公在閩持憲無所撓而髙禦史刻深州縣官被按問無免者朝論罪之髙知公已去遂欲劾公以自觧奏寢不報而髙竟坐貶公爲人惇重言不能出口所至闔戶讀書絕無他好而自奉如寒素孝友恭遜鄕人稱其厚徳公在汴文康公方柄用人皆擬其峻擢及閩藩之命莫不嘆息謂公不扳家勢以升也然以年少登科愛嗜文學宜在淸華之地而久滯外省非其所樂甞語所親曰北河棹舩者邪許之聲曰腰彎折此今人以諭兩司官者也其不能無望如此𨿽位崇嶽牧以彊年解組優遊林麓有子又皆才俊能紹其業人望之以爲不可及然竟默默不自得以亡嗚呼世之能成其志者蓋少矣其所遭際何可一槪而論也如公者豈不悲哉公卒於嘉靖三十七年十二月二十三日年五十有九配皇甫氏封恭人子男二允默允燾女一許聘李延實孫男女四以歲之不利權厝於中憲公之域在縣北之巴城嘉靖三十九年九月三日也銘曰

巴湖灝灝東奠髙原蕭森古木哲人藏焉爰卜山龍穿中有戾聿來從之金井浮竁考事撰詞識其日月悲則有餘匪言能發竢於再卜惟龜墨食徵文列位昭垂穹石

○亡兒■﹝曾羽﹞孫壙志

嗚呼餘生七年先妣爲聘定先妻而以吾姊與王氏天年而先妣棄余余晚婚初舉吾女每談先妣時事輒夫婦相對泣又三年生吾兒先妻時已病然甚喜呼女婢抱以見舅氏臨死之夕數言二元時時戟二指以示余可痛也蓋吾祖始有曾孫故其母字之曰曾孫余重念其母言又以曾孫不可以爲諱故名■﹝曾羽﹞孫云時吾兒生甫三月日夜望其長成至於今十有六年見吾兒丰神秀異巳能讀父之書常自喜先妻爲不死矣而先妣晚年之志先妻垂絕之言可以少慰也不意余之不慈不孝延禍於吾兒使吾祖吾父垂白哭吾兒也吾兒之亡家人無大小哭盡哀今母之黨皆哭之愈於親甥其與之遊者相聚而哭其性仁孝見父母若諸母尙有乳哺之色慈愛於人多大人長者之言故其死莫不哀始余憐吾兒不甚督課�或以爲言余獨自念如吾兒當自不待督課也甞試之三史卽能自解諸生來問學者余少出令兒口傳往往如所言或入自外舍輒就幾旁展捲視所讀何書餘閒居無事學著書每一篇成卽持去忻然朗誦與之言世俗之事不屑也一日余與學者說書退食方念諸子天寒日已西尙未午飧使人視之則兒已白母爲具食矣洞庭有來學者貧甚余館之兒時造其室視食飲殷勤慰藉其人爲之感泣余與妻兄市宅宜已讎而求不已兒每從容言舅捨大宅而居小宅可念吾父終當卹之他勿論也余誤笞一人兒前力爭之餘初不省而後悔笞者聞兒死爲之大哭

余窮於世久矣方圖閉門教兒子兒能觧吾意對之口不言而心自喜獨以此自娛而天又奪之如此余亦何辜於天耶歲之十二月餘病畏寒不能蚤起日令兒在臥榻前誦離騷音聲瑯然猶在吾耳也會外氏之喪兒有目疾不欲行彊之而後行蓋以已酉往甲子死也方至外氏姿容粲然見者嘆異生平素彊壯無疾也孰意出門之時姊弟相攜笑言滿前歸來之時悲哭相向倏然獨不見吾兒也前死二日余往視之兒見余夜坐猶曰大人不任勞勿以吾故不睡也曰吾母勿哭我吾母羸弱今三哭我矣又數言亟攜我還家余謂汝病不可動卽顰蹙甚苦蓋不聽兒言欲以望兒之生也死於外氏非其志也嗚呼孰無父母妻子余方孺慕天奪吾母知有室家而余妻死吾兒幾成矣而又亡天之毒於余何其痛耶吾兒之孝友聰明與其命相皆不當死三月而喪母十六而棄余天之於吾兒何其酷耶常時足不踰閾外而以旅死其又何耶術者曰外氏之喪以甲寅呼癸巳吾兒癸巳生也靑烏之書佹瑣拘畏常以爲不可信其又足以移禍福於人耶禹鼎淪沒九黎朋徳是何白日晦冥邪鬼鴟張神好俶擾王虺封豕長爪巨牙暴橫於原野之間邪何美好淸淑如吾兒使之摧折沈埋必蒙倛而鷙盩者乃享富貴而長世也夫服仁義稱先王非獨世之所嗤笑抑亦天之所嫉惡也余煢煢世路落落無所向回視三穉韓子所謂少而彊者不可保而孩提者可冀其成立耶嗚呼吾於世已矣按禮公爲適子之長殤中殤大夫爲適子之長殤中殤是適子亦殤也而春秋伯姬卒傳曰此未適人何以卒許嫁矣婦人許嫁字而笄之死則以成人之喪治之郎之戰汪踦死魯人欲勿殤孔子曰能執干戈以�社稷𨿽欲勿殤也不亦可乎先王之禮爲之大法而已至於旲時損益輕重之宜一聽之於人檀弓記曾子問諸篇可見矣夫禮之精微不能一一而傳也餘悲吾母之志而先妻於是眞死矣故字之曰子孝而以成人之喪治之蓋吾祖吾父之所痛國人之所許而先妣之志之所存也孔子曰延陵季子吳之習於禮者也夫延陵季子之葬子非古有也而孔子之所謂合禮者也余於吾兒欲勿殤也其可乎死之四日丁卯爲壙於縣之金潼港先髙祖承事郎府君饗堂之東房渴葬未成葬也書以志余之悲而已矣嘉靖二十有七年歲次戊申十有二月某日

歸先生文集卷之二十二

●歸先生文集卷之二十三

吳郡歸有光著

門人王執禮校

墓表

◆墓表

亡友方思曾墓表

從叔父府君墳前石表辭

通政使司右參議張公墓表

封奉政大夫南京兵部車駕司郎中王君墓表

懷慶府推官劉君墓表

敕贈翰林院檢討許府君墓表

○亡友方思曾墓表

予友方思曾之歿適島夷來寇權厝於某地巳而其父長史公官四方子升幼不克葬某年月日始祔於其祖侍禦府君之墓來請其墓上之文亦以葬未有期不果爲至是始畀其子升俾勒之於石蓋天之生材甚難其所以成就之尢難夫其生之者率數千百人之中得一人而已耳其一人者果出於數千百人之中則其所處必有以自異而不肯同於數千百人之爲而其所值又有以激之是以不克安居徐行以遽入於中庸之道則天之所以成材者其果尢難也思曾少負奇逸之姿年二十餘以禮經爲京闈首薦旣一再試春官不利則自叱而疑曰吾所爲以爲至矣而又不得彼必有出於吾術之外者則使人具書幣走四方求甞已得髙第者與夫邑裏之彥悉致之於家而館餼之其人亦有爲顯官以去者然思曾自負其材顧彼之術實不能有加於吾亦遂厭棄不能以久方其試而未得也則憤憾而有不屑之志其後每計吏行時時絕大江徘徊北岸輒返棹登金焦二山倘佯以歸與其客飲酒放歌絕不與豪貴人通間與之相涉視其齷齪必以气陵之聞爲佛之學於臨安者思曾往師之作禮贊嘆求其解說自是遇禪者𨿽其徒所謂墮龍啞羊之流卽跪拜施捨冀得眞乘焉而人遂以思曾果溺於佛之說不知其有所不得志而肆意於此以是知古之毀服童發逃山林而不處未必皆精志於其教亦有所憤而爲之者耶以思曾之材有以置之使之無憤憾之气其果出於是耶然使假之以年以至於今又安知其憤憾不益甚而將不出於是耶抑彼其道空蕩翛然不與世競而足以消其憤憾之气邪抑將平其气無待於外安居徐行而至於中庸之塗也此吾所以嘆天之成材爲難也思曾諱元儒後更曰欽儒曾祖曰麟贈承徳郎禮部主事祖曰鳳朝列大夫廣東僉事前監察禦史父曰築今爲唐府長史侍禦與兄鵬同年舉進士侍禦以忤權貴出而兄爲翰林春坊至太常卿亦罷歸思曾後起謂必光顯於前之人而竟不得位以歿時嘉靖某年月日也春秋四十娶朱氏福建都轉運鹽使司判官希陽之女男一人升女三人皆側出思曾少善余余與今李中丞廉甫晚步城外隍橋每望其廬悵然而返其相愛慕如此後予同爲文會又同舉於鄕思曾治園亭田野中至梅花開時輒使人相召予多不至而思曾時乘肩輿過安亭江上必盡醉而歸甞以予文示上海陸詹事子淵有過獎之語思曾淩曉乘船來告予非求知於世者而亦有以見思曾愛予之深也思曾之葬也陳吉甫旣爲銘予獨痛思曾之材使不得盡其所至亦爲之致憾於天而已矣

○從叔父府君墳前石表辭

歸氏世著於吳自唐天寶迄於同光百八十年以文學科名爲公卿侍從有至令僕封王者吳人至今紀之宋咸淳間湖州判官罕仁居昆山之太倉項脊涇洪武初徙今附城湏浦上六世之墳墓在焉叔度逃難走夜郎卭筰間有神人來迎將之誼金徐文靖公爲之作傳叔度再世爲我髙祖諱璇承事郎生我曾祖諱鳳城武縣知縣城武公三子長我祖諱紳仲叔祖諱綬季叔祖諱綺府君仲之子也諱格後更諱於徳字民從弘治間曾祖父母與叔祖一歲中皆亡府君少孤吾祖教之後常依季叔祖以居恩勤撫育二父之功爲多其後吾歸氏之在海虞白茆者兄弟皆修學延致府君府君遂盡室以行白茆瀕江海府君築居田野中四望寥曠每秋風落木慨然首丘之感然去歸市隱隱莽蒼間歸市諸兄弟家也時時相過從會集府君是以喜曰吾居此殆不乏跫然之音也府君𨿽在海虞界與宗叔諫猶籍昆山愽士弟子歲皆有米廩之飬諫復推其半與之蓋白茆諸父兄弟三十餘年睦友任卹之義可尙焉然性曠達髙簡獨以宗門相依他無所屈也甞與人友善後其人貴顯終身不見其面有所得飲酒輒盡以是不能爲家而少有異稟讀書過目輒成誦能日寫經義百篇人見其無所事學而藝甚習數試不第會督學禦史牒至府君當貢愽士有所私持兩端上請禦史墮其計中遂以府君爲次還至揚子江大風雨連日不得渡忽感疾腹脹泄痢府君母龔氏靑縣教諭紱之女山東左布政使淸惠先生理孫也家世科名府君少隨諸舅計偕北上至是嘆曰吾少從�氏觀都邑之盛宮闕官署街術至今歷歷記之天子致治中興建明大典數事及備禦外國吾方壯年不得有所試今老矣且將一望闕廷而竟不得往命也夫府君卒於嘉靖三十八年十月十二日年六十有五娶張氏修武縣知縣謙之孫卒於嘉靖三十年七月初七日年六十有三生男四人有恆有倫有守有徵章氏生女一人章氏出漢陽太守賢孫男四人士弘士和士毅士達城武公墓在湏浦上先祖妣及仲叔祖父母祔左先妣先姑祔右先姑以下無餘地故爲新塋海虞萬歲涇之陰南去白茆浦百武禮公子始來在他國者後世爲祖謂之別子明有始也又曰去國三世爵祿有列於朝出入有詔於國若兄弟宗族猶存則反告於宗後明不絕也嗚呼宗門衰落念吾先世媺宮室族墳墓而聯兄弟吾叔父竟羈窮以死能不爲之悲慟哉其葬也叔祖曇以下皆自昆山往哭之同學諸生上其行於有司友人陳敬純斂賻贈而弟學顏供葬事尢盡其力云

○通政使司右參議張公墓表

公姓張氏諱寰字允淸世爲蘇州昆山人曾祖諱用禮贈奉政大夫刑部郎中祖諱稹考諱安甫祁州知州封奉直大夫刑部員外郎初奉政有四子稹其長也次和中順大夫浙江按察司提學副使次穆大中大夫浙江布政司右參政兄弟以文章節行稱於世號二張先生次種濮州判官始英宗皇帝臨軒策士中順兄弟同舉禮部太中名第二及入對策中順第一天子使小黃門密至其邸識之以有目眚寘二甲第一大中積官當入爲都禦史會李尙書秉爲大理寺卿王槪所排大中在李公奏中遂罷官而兄弟四人惟伯與其季不爲進士而伯實生奉直公其季生大理評事申甫又皆舉進士奉直性髙簡不屑世故爲祁州滿任卽致政詔嘉之增秩以歸蓋張氏子姓不甚繁衍而世登科甲二張先生最有名而公父子仍紹其美昆山之人以是榮貴之公登嘉靖辛巳進士明年知濟寧州至則減損戶徭拊循流亡州水陸二驛並水驛湏冰沍乃給陸以省其費修學捨揀生徒才俊者督課之創方正學先生祠時奉直公就飬在濟雅不樂公居孔道晨夜飭儲■﹝彳侍﹞候望公遂疏乞攺官濮州濮於濟比境而僻公益蠲去繁苛出庫錢以賑饑荒水囓州城公新築增羊馬城東郡有大賊詔書名捕不得公陰誘其豪具得囊橐逐捕斬之巡撫都禦史上其最兵部以非邊功格不行丁內艱服除補開州州瀕河河溢水退多塡閼之田豪民兼並以虛租影射下戶公命魚鱗比次以絕其姦輯二州誌修衛公子路墓升刑部山西淸吏司員外郎尙書以公才令攝浙江司郎中獨循寬法人以無冤居頃之予告歸飬奉直公春秋髙愛公甚常同臥起湏刻不離年八十有四而終公居喪廬墓有乳燕之祥服除授通政司右參議司事淸閒散衙後卽從名流賦詩會九廟災詔京朝官三品以上自陳而公秩五品往見夏學士問詔旨欲自陳夏公謾應之曰可蓋素不樂公欲悞之也公遂自陳得致仕以彊年坐廢論者惜之其後撫按先後薦吏部特表薦皆不行公之歸也惟以圖史自娛臨摹法書揮翰竟日不倦而好遊名山初甞從奉直公觀雁蕩登天目父子相隨衣冠儼雅浙人慕之後益得縱意渡浙江南抵武夷至匡廬還觀石鐘小孤采石九華黃山白巖足迹幾徧東南先是坦上翁與名士吳珫陸昆輩爲湖社孫太初亦與其中坦上翁者前工部尙書劉公麟也建安李尙書甞稱見翁峴山了無宿具惟以乳羊愽市沽風雨瀟瀟欣然達夜髙風可想而翁獨與公善公晚入社而顧尙書諸名賢皆在公春秋如期至苕上社異輒遊山然以其人夷曠多愛所至大吏迎將人比之鄭莊千里不賫糧自陽明歿後學者稍稍離散公甞登其門至是吉水鄒謙之餘姚錢徳宏以師門髙第會講懷玊之山公欣然赴之欲以明年爲太嶽之遊而遘疾不起矣實嘉靖四十年正月二十四日年七十有六子男四人恆慕恆純恆思恆學女二人孫男六人孫女四人公爲人篤於行誼事長姊終身孝敬不衰置義田以贍宗族少年有善推獎逾分以故多依歸之陳主事者分司濟寧詿誤系獄公抗言使者竟白其冤楊太僕杖死朝堂召故人賓客爲棺斂所部三州經三十餘年其人猶不絕問遺其見愛如此人或當筵有所淩忤但坐睡少頃欠伸卽命肩輿去終未甞有所較也晚歲惟務遊覽在舟中之日爲多家事一無所問人望之蕭然有神仙之气歿後郡人有設香茗降仙者公馮乩自謂巳得仙云余少辱公見愛俾與其長子有婚媾之約公自懷玊還卽見過復置酒相召欲以文字見屬而不竟所言但曰此兒子輩事也不幸公尋謝世於是諸子以嘉靖癸亥十月二十八日癸酉葬公於邑東南■﹝氵甲﹞川鄕七保在字圩橫塘先塋之次屬余書其墓上之石餘何敢辭焉

○封奉政大夫南京兵部車駕司郎中王君墓表

無錫有隱君子曰王君以仁孝施於其家而訓迪其鄕之子弟二子相繼登進士初朝廷用伯子官推封爲戶部某司主事及仲子之在駕部也詔又以其官命之其於世俗榮顯矣而君且樂嘉遁遺利勢聞子有美政善事貽書慰勞而終不喜以官封自矜眩以爲居官者不得顧其家而居家者不知有其官其自殊別如此伯子方侍飬而仲子進官廣東以君春秋髙不忍踰嶺亦懇疏歸於是父子兄弟相聚蓋又承歡顏者十餘年而君始卒年逾大耋見於世之孫羣兒環遶膝下怡怡愉愉獨得其天性之樂如君者吾江南仕宦之家不多見也君諱澤字均沾髙祖諱宏居三登裏以人材調補浙江都轉運鹽使司判官通利鹽筴商人惠賴其卒也來共致金葬之曾祖諱惟益祖諱經兄弟五人皆好任俠宣徳中傜上林苑奮破耗其家父諱宗常課書自給而教子以經學君以是明經爲人師無錫黌捨之士半出其門而二子卒以經學顯君爲人至孝父性嗜甘日貯棗柿蜜餌餦餭必愜其意一日行僕階下傷其足病至危殆割股療之母袁孺人喪明左右扶掖十餘年目忽自明人謂孝誠之所感有賈人被掠盡亡其蓄行乞於市且餒死君知其湖湘間人賈吳久矣意憐之厚資送得生還其鄕其樂施予急人之難類如此日閱古書傳方又數與黃冠遊多得禁方爲藥齊活貧人甚眾居家無燕媠之容檢禦棈明不以老故自解嫚甞服延壽丹形神充沃黑髮茙茙復生顱骨隆起乍開乍闔逾八十年侍姬復乳一男子一女子嘉靖三十七年秋遘疾食漸少气微目烱烱不寐亟索枕中書又索阿羅漢傳欻然而逝人尢以爲異是歲八月十八日也年八十九厄錢氏吳越武肅王之後潯之女封安人贈宜人先卒子男三人召戶部某司員外郎問廣東按察司僉事幼子怡女二人孫男二人金鑑鑑舉進士未廷試孫女四人曾玄孫男女十六人以嘉靖三十九年十二月某日葬馬鞍塢先塋之傍予數過無錫行九龍山下思與其賢士大夫遊而道無由今僉憲見屬以墓上之石蓋余所夙仰其髙風而不可卽者因讀進士鑑所爲狀於是乃知其子孫之能成名者以有君也遂摭其大略書之於墓云

○懷慶府推官劉君墓表

懷慶府推官劉君以嘉靖年月日葬於上海縣之方溪後若干年其子天民具狀請余表於墓上劉氏之先自大梁來居華亭曰亨叔亨叔生仲禮始徙上海仲禮生慶慶生四子長曰銑次曰鈍銑坐法被系京師鈍陰乞守者代其兄令出得一見家人而歸死鈍旣系而銑歸紿其父母云鈍死已得赦歸鈍久系而其兄不至京師士大夫皆知其冤爲饋食飲久之赦歸家人驚以爲鬼物母泣曰兒餒欲求食吾自祭汝勿怖吾也鈍具言不死狀乃開門納之銑倉皇從竇中逸去遂不知所之鈍生玊玙玙爲建寧太守玊以其家衣物寄官所不令有擾於民玙卒爲廉吏玊子兗汀州通判兗子兆元字徳資卽君也君自少舉止不類凡兒及爲諸生常試髙等嘉靖四年中應天府鄕試先是其所親有誣害君者及君得舉則又曰吾固稱徳資聰明今果然矣君益厚遇之上海俗奢華好自矜眩君獨閉門讀書𨿽兵陣風角占候之書皆手自抄寫時從野老散發箕踞樂飲不自表異計偕還渡江登秣陵諸山呼古人名舉酒與相酬不醉不止也嘉靖某年選調懷慶先太守已遷去會中使銜命降香王屋山民苦供應多逃亡君攝守能以權宜辦濟使者告成事而去君甞慮囚一女子呼冤君察其誣系獄已二十年遂出之武陟富人以女許臣室因借其資以致大富而壻家後貧遂結諸豪爲證欲離婚君責令歸其女而疑富人家多女婢卽歸恐非眞女乃問有老嫗甞識其女面有黑子已而果非眞女君怒欲按藉其家竟以其女成婚君爲人寬和至持法𨿽宗室貴人請乞不能奪也尋以病去官至淮陰道卒臨卒於邑曰吾始與唐元殊今酒讙呼寧知有今日耶我死於此無親知故人爲訣男未成女未嫁負用世之志而不施命也夫唐元殊者君從父在汀州元殊同學相好時偕遊二老峯皮冠挾矢從僮奴上山以酒自隨酒酣相視大笑人莫能測也後元殊過海上時不見已數年爲道平生慷慨泣下當炎暑置酒且歌且飲酒酣裸立池中傳荷筒以爲戲君旣困於酒且爲水所漬竟以是病一日臥覃懷官廨見一女子徙倚幾旁以爲其婢也呼之取茗恍愡杯見自是神情不怡因請告還而卒時嘉靖某年月日年四十有九君先聘陸文裕公女後娶瞿氏子男二人天民天獻女三人適太學生顧從徳縣學生張時雍張秉初天民自傷少孤頗爲序述君遺事俾余書之如此惜其獨負奇气自放於杯酒之間然所施設一二已無媿於古人而不盡其才可悲也已

○敕贈翰林院檢討許府君墓表

天厚人之有徳將以興其家不當其世而特鐘於其子然猶使之困窮■﹝目奄﹞郁以歿若是其理有不可知也然非其困窮■﹝目奄﹞郁則亦無以大發於其後此其數詘伸消長之必然亦其理未甞不可知也敕贈翰林院檢討許君之子曰國當許君之世已舉於鄕爲進士第一是時國方計偕上春官君奄然以歿未幾其夫人汪孺人又繼之國旣免喪遂上春官獲第選入翰林隆慶元年天子新卽位覃恩近侍國時爲檢討得以其官推封而汪夫人爲孺人嗚呼國亦旣顯且貴矣君夫人竟不及見國之所以痛泣荷國厚恩而抱無窮之悲也許氏自唐睢陽太守之孫儒避朱梁之亂以來江南故其子孫多在宣歙之間而君今爲歙人加諱鈇字徳威曾祖仕聰祖克明父汝賢皆有潛徳君蚤孤依於外家稍長挾其貲從季父行賈有心計舉十數年籍如指掌季父所至好與其士大夫遊君悉爲存問酬報尺牘又善書江湖門推其文雅季父初無子以君同產弟鈺爲子其後有子曰金金幼而季父卒於客所君持其喪還葬金長盡歸其貲或構鈺云金非而繼父生也謀逐之金懼言於官鈺以不直憤死於是君同產諸弟籍籍向金且魚肉之君曰鈺自無理耳死非由金顧何罪爲涕泣勸解乃已或又說金若父亡時貲出兄手非有明也金疑父果有餘貲君愈不自辧輒償之君旣不勝金所求又飬諸寡母振人之乏遂至罄匱乃之吳中收責諸家又盡貧空手來歸入門意歡然晚以病居家猶與族人月會食訓束子弟焚香宴坐吟詠不輒嘉靖某年九月某日卒年六十有六孺人曾祖某祖某父憲孺人始髫與其姊奉觴爲壽父愛其綽約婉善嘆曰吾安得此女爲吾男子子乎蓋汪處士自傷無子也君久客孺人事舅姑撫諸叔甚有恩禮國生已七年君還始識其子遠或十數年不歸孺人日闋無儲甞大雪擁敝絮臥乳兒獨又經紀母家飬送其母黃媼人謂始處士嘆不能生子然生女無媿其子也孺人能以巫下神往往聞神語甞謂君曰兒當貴然吾與君不能待矣後竟如其言云嘉靖某年九月某日卒年六十八餘讀王荊公所爲許氏世譜稱大理評事規者有旁捨客死千里歸其骸骨而還其金翁𨿽於其家兄弟而其事略相類凡許天再以陰徳而再興天之報施於人如是其顯著耶抑伯夷之後其源遠流﹝下佚﹞

歸先生文集卷之二十三

●歸先生文集卷之二十四

吳郡歸有光著

門人王執禮校

碑碣

◆碑碣

南陵何氏墓碑

葉文莊公墓地免租碑

中憲大夫貴州思州府知府贈中議大夫贊治尹貴州按察司副使李君墓碑

玄朗先生墓碣

張季翁墓碣

褚隱君墓碣

贈文林郎邵武府推官吳君墓碣

宣節婦墓碣

曹節婦碑陰

王烈婦墓碣

○南陵何氏墓碑

南陵何氏晉孝子琦之後也墓在其縣之西大王衝巫春山山亙數里羣峯環其外若屏大水縈其前若帶今戶科都給事中煃五世祖諱海字徳廣生至正辛巳卒永樂甲午年七十四妣項氏後年生同年卒年七十三曾�祖諱�生永樂己亥卒成化壬子年七十四妣孫�生【卒�年曾祖諱銳生�統戊午卒成化丙申年三十九妣孫氏生正統巳未卒嘉靖甲申年八十六世以昭穆爲序而虛其髙祖之】位髙祖萬戶府君諱應龍生某年卒某年年若干別葬界橋山祖諱旺生某年卒某年年若干別葬桓山嶺而祖妣生成化丁亥卒同其姑之年年七十蓋葬三世而祖妣異其兆馬嘉靖十二年煃舉鄕貢又明年加修封之來請記余以凡何氏之葬悉山澤之惇龐淳厚而不顯於位其積之久宜有待碑旣具未立而墓旁民稍侵其山龍嘉靖三十二年煃舉進士來歸侵疆於是煃爲行人使汴使魯闕裏遷丘科給事中使西走賀蘭山之下進戶科右給事中又遷禮科左給事中才猷日聞受誥封其親又進戶科都給事中是歲嘉靖四十一年也余在京師煃以侵地還而修墓事始迄前記有軼請續之餘亦謂何氏之積者數百年而煃始顯其惇龐淳厚之餘發之宜大而煃之所以自待者宜不輕矣並載前語系之曰

大吉之姓歸有胡何厥原維一何於四宗特世多顯封侯外戚汜鄕蜀陴愼濟陽宛族以運撥成陽陽夏穎昌遂之逾貴而溢繼東海郯廬江相望雅道鬱鬱晉興恩澤著自廬江文穆贊密懿哉孝子實維昆季名徳孔比戾於宣城厥縣陽穀子孫世茁迢迢千載奚前之遂而後之塞累累者墳山髙水深厥藏孔謐想其生時黃髮兒齒熙然古質蘊積之久是生黃門逢時浚發松柏芃芃石虎馬羊靑蔥崛岉凡爾後世有孝有忠敬視斯述

○葉文莊公墓地免租碑

吏部左侍郎葉文莊公墓在昆山西湓瀆之原公以成化十年薨於位朝廷敕葬如制而墓地猶歲輸官租嘉靖十六年天子奉冊寶上祖宗徽謚推恩海內詔前代帝王陵寢及名臣本朝文武大臣敕葬墳墓所在官爲修治置守冢復其人稅未除者除之時比境常熟大理寺卿章公格墓用此制而昆山獨否至是民葉奉言於巡撫都禦史翁公下其事於縣知縣陳侯子佐移牒常熟取章卿事以上巡撫公曰文莊公當代名臣吏宜以丁酉詔書從事由是文莊公墓地始不輸官租云我國家正統己巳之變幾成宋南渡之禍世謂於肅湣公有旋乾轉坤之力是時公在諫垣一二日間疏至七八上所以禆贊廟謨者實多信乎臺榭之榱非一木之枝矣其明年皇輿旋軫公封上匿名書請爲河南之避在廷之臣無敢爲言者然斯論所謂百世以俟聖人而不惑也自虜酋阿羅入黃河套中虜種遂久居不去爲陜西邊患議者欲驅出之而連城屬之東勝田作其間公奉命往相視獨以道險遠勞費又春遲蚤霜不可田請增戍守而巳至今上時言事者銳意欲復河套旣而天子震怒皆誅死而後知公所謂時勢之難者卓見遠識不可及也公在廣至今撫臣守其規模如吳中之於周文襄公而獨石宣府所築八城七百堡爲邊人長久之利公所至有所建明而淸明直亮望重本朝信一代之名臣矣天子思股肱之臣湛恩沾被於墟墓之間而有司之廢格沮令如此巡撫公祗奉明詔修舉曠典汲汲於師旅饑饉食不暇給之時其風誼尢可尙矣賢人君子之沒遠者數千年近者數百年而光顯於世常如一日蓋賢者𨿽歿而後之賢者相繼而生故能表章崇奉之而精神意气之續歷世而愈新此世教所以不墮也公五世孫鄕進士�煥蒙荷天子之恩感巡撫公之誼及縣侯之勤其事因請書之於石以告於後人

○中憲大夫貴州思州府知府贈中議大夫贊治尹貴州按察司副使李君墓碑

嘉靖三十年貴州麻陽苗爲亂先是思州知府李君有銅仁之役還郡五日苗龍許保吳黑等僞爲哨兵突入城殺掠君巷戰不勝與其孫文炳皆被執畱郡二日刼以歸寨苗每執郡縣長吏必求厚贖院司及守將亦幸朝廷不知也率許之以爲常君謂天子命吏爲賊刼質是孰爲之開端者書告淸平鎭將石邦憲亟進兵勿以我爲忌邦憲不應君乘馬出盤山關至稍寨崖髙水深遂自投下賊驚共拽之出气息僅續棄之途而去思人舁還至淸浪衛而卒麻陽之苗亂巳數年自辰沅鎭筸銅仁石阡印江皆受其害君初至郡卽被檄驅馳兵間巳又城銅仁而郡故有關隘守兵爲攝郡者所侵削散去賊以是得驟至事聞

詔贈貴州按察司副使蔭一子命按察司僉事戴楩諭祭於家賜葬融縣之髙沙昌八嶺惟古之治馭蠻夷得刺史太守勇略仁惠者可不煩兵而自戢今知府受一郡之寄而日使捨所事事軍吏之役及事敗未嘗不委以爲守者之罪也淸平去思僅一宿程而太守困於賊巳數日且彼殘苗六七百人耳守將若不聞知此何爲者哉朝廷之卹死事者優矣其於兵吏有軼罰焉君諱允蕳字可大其先貴州諸城人元時有爲融州路巡檢使者因家於今柳州之融縣髙祖子贊封奉直大夫協正庶尹夷陵州知州曾祖芳進士雲南布政司右布政使祖序進士吏科給事中考鏞鄕試第三人未仕蚤卒季父鐸教樂昌君少隨之任學成而歸弱冠中鄕試明年中會試乙榜授潼州學正未上丁內艱服除攺夷陵攝荊門州爲政淸勤民徳之升知內江公廉自持士大夫乞請無所得大旱齋沐祈禱徒步暴赤日中令兒歌之曰旱旣太甚治邑非人寧禍其身勿病其民三日霖雨大足嘗於通津治石梁禦史題之曰壽溪壽溪者君所自號禦史以此旌其能得民也大學士茶陵張文隱公知君名從銓部乞以爲其州守內江民扳畱之不得爲涕泣立石君至茶陵均徭賦剔姦蠹豪民爲之斂迹皇太后梓宮祔顯陵承檄給糧芻所過無乏有白金文綺之賜最上當遷張文隱公自往乞銓部云願得展一年俟黃籍成茶陵民受十年之賜矣其見重如此升雲南同知攝守澄江君旣更治民號爲精練凡斷獄所上監司以爲平允豪有奪民田者勒令歸主不服再訴於朝下法司皆如君論滿去滇民泣畱立石如內江時尋升思州君旣不得在郡亦以孤城多寇遣其帑歸融獨與孫文炳居爲守餘三年在郡六月而遇害是歲三月初六日也春秋五十孫文炳之被刼者後竟以重賄贖還之恭人吳氏子男一人祝女五人祝鄕試舉人今署新昌教諭融於中州爲遠然龍城於今爲仕宦之邦至李氏世有科第子孫蟬聯不絕而君又以死事顯𨿽中州世宦之家類此者僅僅有之祝有志行痛憤君之歿請銘於余余不辭而爲銘曰

黔中之境連絡五溪麻陽猖狂馭不於機如水滔天失在漏卮兵吏墮武習爲謾欺皎皎李侯亶明其志奮不顧死以絕刼質帝嘉精忠恩詔優至彼亦何人天子之吏以身爲市生寧不媿彼亦何人邊圉所寄聞守之死曾不睨視自古爲文匪以其詞在有所表乃永傳之融山荒絕我實銘此有石嶪嶪其詞則媺後千百年可配柳子

○玄朗先生墓碣

嗚呼士之能自修餙立功名於世以取富貴世莫不稱述之若是而以爲賢不知此亦其外焉者耳苟其中有不然𨿽暴著於一時而君子奚取焉蓋昔孔子之門其持巳立身不以小節而不閒其論可謂嚴矣而於虞仲夷逸之徒其人皆放於禮法之外而孔子未嘗不深取之蓋知其存於中者不苟然也昔吾亡友吳純甫嘗稱玄朗之爲人歷指平生之知交而獨言玄朗有髙行多大節以其在於隱微幽獨之間而不可誦言於人者此玄朗之所以爲賢而人莫之知也玄朗姓沈氏諱金馬字天行後更諱世麟字明用而自號玄朗少有俊才爲文率意口占而成與吳純甫周於岐同裏並知名三人者相善也於岐宦達位至大理寺丞玄朗純甫屢困於鄕闈純甫晚乃得薦其後一再試南宮復不第以歿然二人在學校中名聲籍甚太末方思道爲昆山令自負海內文學之士而於玄朗純甫深所推獎然純甫後益矜奮治名園與其徒講學論文邑之才俊多歸焉玄朗自放於酒無日不醉往往對人皆醉中語也常持胡餅獨往來山中或時髽髻祼袒行於市遇不可意卽大罵家貧從縣令乞貸令亦笑與之有郡推官迎延爲師玄朗日與飲酒不交一言歲終謝去瓶罌堆積滿庭督學禦史與之有故檄令讀卷玄朗不屑意故爲妄言卻之禦史莫能致也玄朗於書彊記其後絕不觀而架上書數千卷指謂純甫曰吾神遊其間矣其寄興淸遠如此玄朗以嘉靖七年二月二十二日卒年四十有二有子一人曰大宗玄朗之祖諱愚字通理其從祖諱魯字誠學兄弟皆有文名葬在邑中馬鞍山純甫一日與予過之指曰此玄朗家墓也異時古柏甚奇常鬱鬱蒼翠以此代有文人今忽枯萎明用其不起矣已而果然沈氏至今有仕者獨玄朗負才气以死人猶謂之狂生云嘉靖某年月日附葬於宋瀝原之祖塋純甫曰我宜爲銘及純甫北上大宗送之滸墅泣以請純甫許以南還竟不果於是大宗以屬之予蓋又二十年始爲之書於墓上此純甫之意也嗚呼純甫其亦可謂深知玄朗者矣

○張季翁墓碣

古之言能孝者生以致其養死以致其哀而已生以致其養至於千鐘之奉食飲饍羞百品味之物以爲無加焉然猶有啜菽飲水可以盡其情者死以致其哀至於朱綠龍輴金湊之室以爲無加焉然猶有斂手足還葬蓬顆敝冢可以盡其情者凡皆先王所以盡性命之理順萬物之情而使人得而爲之者也若人之行善不善不可以責諸其子使爲人子務揚前人之善而親之行不能皆善則將有誣其親者矣故不以槪於禮而禮之所得爲者生養死哀盡之矣𨿽然此慮其親之有不善者也人不能皆無不善故不以責諸其子若其父有善而不彰是非其子之情也然則禮不止於生養死哀而已矣余識張季翁之子獻翼嘗造其室與之飲食而未及見翁然聞其賢久矣先是季翁年六十獻翼與其兄鳳翼徵諸文士爲傳敍數十篇余聞之疑季翁以生人之歡而豫死者之事於是盡終矣季翁其不久乎明年嘉靖四十一年五月五日季翁卒然翁之行卒賴諸文以顯故以爲翁之子能盡於生飬死哀之外者也於是請余碣其墓之左夫諸作者詳矣余敢著其大略翁諱衝字應和其先濠州人國初始占名數於吳數世爲富家翁爲人孝友以財讓其昆弟刲股以療父疾嘗遊燕還受人寄千金爲盜所掠金主聞被盜頗來訊翁紿曰金皆在盡以已資俏之而卒不言養寡姊代其戶徭翁好爲髙髻小冠短衣楚制攜吳姬度歌曲爲蹴踘諸戲常在吳城西山水間人以少年輕俠日之而其大節乃如此至以師史之業而好聚古書爲子致千里客蓋皆彬彬有文學矣子卽鳳翼獻翼皆太學生燕翼府學生葬在塘灣百花山實四十二年三月六日云

○褚隱君墓碣

前史有孝友傳余嘗嘆之世之善人君子非其迹著於朝廷莫可得見至於巖壑艸莽之中沒沒者多矣其得列於史蓋百之一二也若楡次褚隱君者其孝友篤行非其子進登於朝與當世之君子遊亦何以稱焉隱君世家楡次東白一里考諱礦仁善好施畜牧於沾之重輿山間牛羊以谷量人稱之爲東山翁東山翁病且死君吁天求代賽禱山神祠去其家數里所十步一膜拜見者憐之又爲母持佛氏盂蘭經十五年不輟唄誦菓蔬有鮮必進乃敢甞從父兩人無子孝養之終身已喪葬立其祠爲弟更娶後妻及其避徭之旁縣召還分與之田宅縣中有大役吏請賄免君曰吾有財不佐縣官之急而以私吏耶歲租必先入里人化之無敢逋者人有病死先甞盜禾爲田主所笞遂誣以毆死君率眾白於官爲直其事歲饑山莊千石谷皆以賑饑民猶不逞盜其窖中藏其黨泄之曰是不能忍饑而至是不足問也然家自是乏至人有求必屈意赴之平生重然諾不與人分爭田宅財物必讓而布衣蔬食終其身嘗自號善庵楡次張先生曰善庵孝友忠信今時罕見𨿽蹔困天將使之有後其後果然娶李氏繼娶秦氏最後娶賈氏皆有賢徳君以嘉靖三十六年八月日卒年六十有一葬於其縣之楊安祖塋之次先二孺人祔子男五人鍼錠鈇鉞鏜女一人適杜庭元鈇登嘉靖四十四年進士在京師具狀謁余書其墓石銘曰

在晉之遼畇畇原隰艸莽廣薦羊牛濈濕有美伊人仁服義襲嶷嶷厥子載觀其入允矣國器其究有立前聞是追公卿是爲後將考始其在於斯

○贈文林郎邵武府推官吳君墓碣

嘉靖某年天子曰福建邵武府推官梁之父翰可贈文林郎邵武府推官母李氏贈孺人命翰林儒臣撰敕命臣梁拜捧感泣爲焚黃於墓而先是墓石未具梁升爲刑部山西司主事於是始豎石於墓道惟文林君之懿美制詞所褒盡之矣君姓吳氏諱翰字某世爲華亭人君未有以顯於世而幽潛之徳久而自光率性履貞於艸野之間而遂得達於天子而形於制詞豈不謂之榮顯也君之行蓋非有求知於世以徼爲善人之名獨其性之所自得而巳而皆世人之所難爲者詩曰凱風自南吹彼棘心棘心夭夭母氏劬勞子之於其母孰無孝愛之心而能敬爲難君之母氏喪明而孝養備至有所譴責叱令之跽𨿽至竟日母不命不起也君之孝如此制詞所謂竭力盡歡者無愧矣詩曰脊令在原兄弟急難𨿽有良朋況也永嘆兄之於弟孰無友於之念而亦不能不自顧愛君之弟詿誤有司匿之他所而身被榜掠遂脫弟於難而成就之卒貢於禮部爲郡文學君之弟如此制詞所謂挺身急難無愧矣詩曰彼有旨酒又有嘉殽洽比其鄰昏姻孔云人必自裕而可以及人而君樂於施予迎延賓客瓶之罄矣賑卹不倦日闋無儲尊酒不空君之濟人愛客如此制詞所謂尙義樂施履謙秉禮無媿矣凡此皆人之所難君又非爲好之特其性然推君之志𨿽無聞於世亦非其意之所及而天之報之遂有賢子政行於郡邑名著於本朝所謂立身揚名於君爲不朽矣余與君之子爲三十年交因知之詳遂不辭其請而書之其世次生卒別有載玆不具云

○宣節婦墓碣

節婦姓宣氏蘇州嘉定人同知■﹝日上永下﹞之孫濮州通判效賢之女也節婦少有異質生數年濮州病侍立牀下終夜不去如是者數日人以爲奇及爲張樹田妻樹田與同裏沈師道友善師道妻孫氏夫婦相愛而樹田暴戾無人理節婦歸見父母父母對之泣節婦曰此不足以傷父母兒自是命也樹田病節婦進藥樹田泛之罵曰若毒我乎節婦飲泣而退及樹田死節婦被髮號踴人初見樹田狂虐皆爲不堪比死則皆以爲喜而節婦哭之極哀非眾所儗也是時沈師道亦死孫氏與節婦兩人志意相憐數遣女奴往來比孫氏送夫喪過河下因求見節婦以死相要頃之同日自縊節婦有救之復蘇而孫烈婦竟死其後三年父母謀嫁之節婦見其家竊竊私語覺其意登樓自縊時嘉靖十七年十二月二十日年二十五予友李瀚好義之士每談節婦事慨然嘆息至是與節婦之弟應揖請書其墓上之石夫捐軀狥義之士求之於天下少矣嘉定在吳郡東邊海上非大都之會數年間女子死節者四人甘氏孫氏張氏宣氏張氏得禍最烈予嘗爲記其事若宣氏蓋又人所難者銘曰

沈沈幽谷不見日光葵藿生之日向嚴霜彼童之狂以爲存亡綠衣終風自古所傷生𨿽不辰有此銘章

○曹節婦碑陰

長洲蘇寶之姑始年十八嫁曹君綬二十七夫亡寡居四十九年以嘉靖庚子卒春秋七十五亡子女寶以甲寅十二月二十四日葬於長洲縣戴墟妍字圩之原予爲題其墓曰曹綬妻蘇氏貞節之墓寶又請書其碑陰曰吾姑未死前三年吾臥病姑來視病寶見姑老矣因語及平生歔欷曰男子壯年何憂疾苦今老且死女不可不爲吾計吾死愼勿葬我曹氏墓曹氏墓迫隘自夫死後其宗姓率火瘞散漫荒莽間遙遙五十年不復知夫處矣苟廁諸累累間殆與誰比去此一里所有界浦其水淸潔死必燔我揚灰浦中令吾骨與此水同其淸也寶是以營玆新兆蓋今十有二年而克成噫可悲也巳詩雲谷則異室死則同穴傳曰合葬非古也自周公以來未之有攺也衛人之祔也離之魯人之祔也合之孔子生而叔梁紇死葬於防山及孔子母死殯於五父之衢鄹人挽父之母誨孔子父墓然後往合葬焉夫孔子之愼於葬母也如此使無挽父之母必不敢於防山𨿽從古禮其可也蘇氏蓋得之矣自古女子不幸失其所天能守禮義不見侵犯見於史傳者不少然必侍備述其平日閨閫之素而後其節始著若寶之稱其姑一言而巳要之與古易簀結纓何以異哉嗟夫五十年髙風勁節可以想見千載之下當知其人其骨與此水同其淸也因表著之

○王烈婦墓碣

餘生長海濱足迹不及於天下然所見鄕曲之女子死其夫者數十人皆得其事而紀述之然天下嘗有變矣大吏之死僅一二見天地之气豈獨偏於女婦蓋世之君子不當其事而當其事或非其人故無由而見焉嘉靖三十三年倭夷入寇余所居安亭有一女子自東南來奔衣結束甚牢固賊逐之至一佛捨欲污之不可得乃剖其腹腸胃流出里人爲槁葬北原上竟不知其姓名余欲爲之志其墓而未及也至如王烈婦之死在姻親之間今二十年而無一言以紀之至是其弟執禮始請書以勒石其墓蓋烈婦之夫周鎰蚤死遺二孤已而皆病疹長者七歲而死幼者疹愈矣復病病又經年爲之廢寢食百方求瘳之不可得亦七歲而死烈婦於是自縊也嗚呼豈不悲哉執禮稱其在室好觀古書父謁選卒於京師姊每哭之聞者莫不淒然淚下平時撫教執禮甚至妹嫁而恥其姑之行不肯執婦禮一日姊妹相聚語及之姊曰妹過矣曷若盡孝使之自媿而不爲也又言他人於死生之際誠難姊於是直視之甚輕蓋未嘗經意也眞可謂赴死如歸者矣周鎰父諱土工部都水司主事祖諱燁封監察禦史太倉人烈婦父諱可大太學生祖諱秩雲南右布政使昆山人其卒以嘉靖十八年十月初四日年二十有七葬在雙鳳裏吳墟之原其明年太倉州守上其事於巡按監察禦史奏下禮部旌其閭國家依古格旌表髙其外門門安綽楔左右建臺髙一丈二尺廣狹方正稱焉圬以白而赤其四角人之過者有所觀法不然者以爲恥所以扶翊世教其意遠矣會水部君卒其家寢其事未有舉者而鎰又不置嗣執禮時時夢見烈婦攜其兒或長者或幼者蓋其精爽不亡云

歸先生文集卷之二十四

●歸先生文集卷之二十五

吳郡歸有光著

門人王執禮校

銘

頌

贊

◆銘

爲善居銘﹝並敍﹞

素節堂銘

鎭平王府大奉國將軍孝門銘

聖井銘﹝並敍﹞

○爲善居銘﹝並敍﹞

昆山之俗自昔號爲淳朴葉文莊公嘗稱鄕先達自吏部尙書余公熂盧兗州熊林參政鐘呂沁州昭其子僉事旦朱舍人吉範禦史從文七人者其孝弟忠誠足以爲鄕裏表式後生小子有所憚而不敢爲非然當文莊公在時巳憂老成雕謝而典刑之日遠矣況今去文莊之世又遠鄕之亂俗者如蘇明允之所謂其輿馬赫奕婢妾靚麗足以蕩惑里巷之小人官爵貨力足以搖動府縣矯詐修餙足以欺罔君子爲鄕裏之大盜者往往而然也予幼及見饒州通判陶先生於文莊公時猶近其人安貧自足無營於世卒窮困以沒嘗自爲生志曰曾大父始居昆山五傳至予更其舊廬然自宦饒還歲典衣以供薪粟卒又易主僦居三年始定今居自正徳丁卯鄕薦丁丑除授寧波府學訓導巳卯福建同考試官嘉靖六年丁亥九載秩滿升饒州府通判上任甫三月內含幼子天折之戚外受風寒跋涉之勞病眩气郁良久而呼吸僅屬累乞致仕上官抑不以聞爲禦史劾當攺調幸遂歸志氙未秋得末疾杜門不出待終於家自念居常無駭俗之行遊宦無出眾之能恐沒後乞銘於人少譽之過情秪資識者談笑乃備述履歷刻諸壙石昔漢東平王蒼嘗曰爲善最樂每愛其言學而未能也愧無以遺後人而不敢不爲善實吾之所遺也予讀其辭眞質可愛信乎其爲有徳君子耶先生沒後十有四年子秉端卽其室扁之曰爲善居觀其所以能遵其乃考之訓益見先生之所以遺之者厚矣如明允所謂者身且未歿積不善之殃昭著目前尙不覺悟方猶眩耀於鄕裏之人不媿先生也哉銘曰

玊山之闉婁江之垠山明水秀其民屯屯自哉先哲抱朴含淳彼何人斯汨其彜倫爲夔罔魎白日見形自彼小人駭惑逡巡流俗奔化俱爲風塵於車上舞芬華日陳維是令門子孫循循究其徳音厥考是遵爲善最樂我懷其人

○素節堂銘

天地萬物之初皆起於素窮人情之欲好智慮而趨於文先王爲之禮備其鼎俎設其豕臘酒醴黼黻文繡筦簟丹漆雕幾之美然必明水疏布蒲越槁鞂素車之尙涷漢之時崇用悃匐三公皆敝車羸馬布衣瓦器其時天下多髙節後世莫及晉泰始以後競以侈靡放誕致胡羯之亂則士大夫之好尙顧可不愼與刑部尙書周康僖公懸車之日建堂於昆山之裏第而榜其額曰素節當公之時國家已一百七十餘年天下亦少文矣今仲子太僕君尢以謹飭能世其家嘉靖三十九年九月望日余飲酒於其堂追感公之志而嘉太僕之善繼爲之銘曰

顯允康僖弼我明時歸老於家素節以居羔羊之詩揭我堂廬豈於其家蓋著厥志大臣之志其以慮世維古之初曷云其季俗化日流滔濫靡制逡逡太僕克茂厥祉庶其萬年貽爾孫子

○鎭平王府大奉國將軍孝門銘

太祖髙皇帝之子曰周定王定王之子曰鎭平恭靖王恭靖王生七鎭國將軍子玠鎭國生三輔國將軍同轄輔國生大奉國將軍安河國制王庶子子孫逓降爲將軍中尉世饗祿入蓋皆漢之王子侯也周定王成祖文皇帝同母弟最爲親睦永樂間王獵於鈞州得神獸以獻蓋騶虞云故周藩代有明徳而恭靖之後尢以詩禮著稱奉國生而穎異通諸經史天性至孝母賈夫人患瘵日夕侍湯藥不解衣帶嘗便甘苦以伺其劇差賈夫人欲食野禽肉奉國泣往求之復刲股以進病是以蘇其後賈夫人歿哀毀骨立廬居三年及輔國病亦如侍賈夫人而日夜吁天乞以身代病良已有烏千數集於庭樹飛鳴不去王聞上其事已而巡撫河南都禦史又交上其事天子異之使中書舍人扈永通錫璽書褒獎焉是歲嘉靖十一年也於是汴有司奉以從事建旌孝之門奉國好文尊禮賢士大夫而長中尉睦■﹝木挈﹞益修學知名當世議者以恭靖之族比漢紅陽侯及北海王睦迨向歆騊駼累世文學奉國父子無忝矣至於以孝行受旌主上二族所未有也嗚呼懿哉銘曰

太昭廿余周次以五分王諸子成寔同母脤膰之國親睦無伍麟趾流化騶虞前覩兆祥集祉施於鎭平鎭平綿�孫子淑淸奉國克孝性由天成懿徳美行昭我皇明天地人貴人行孝大自天顯異光賁億代於穆皇風自家而國錫汝蒸民罔不保極

○聖井銘﹝並敍﹞

余讀金史皇統二年使劉筈以衮冕玉冊冊宋康王爲帝以臣宋告中外嗟乎中國於是不得爲中國矣紹興君臣萬世之罪人也昔晉永嘉之亂其禍不異靖康然江左世守正朔歷五代至於陳亡以其力不足與中原抗而未嘗少屈也孔子曰微管仲吾其被髮左祍矣五代之君其功豈在管仲之下哉陳髙祖平侯景之亂卒禪梁祚恭儉勤勞志度弘遠江左諸帝號爲最賢余來長城遊下篛裏觀其故宅相傳其始生時井中沸湧出以浴帝今其井尙如故慨然而嘆令人去蔽翳而出之作亭於其上銘曰

帝王之生靈感幽贊觱沸水泉浴帝始誕流虹瑤月應時則滅惟不攺井於今不竭我尋華渚翳桑之處寒泉古甃如見其沸赫赫陳祖大業光燦寂寞沛鄕吾玆感嘆嗟後之王荒墜厥緒麗華辱井建康所記

◆頌

詹事陸公壽頌﹝代﹞

周禦史保障江南頌﹝並敍代﹞

松江新建行省頌﹝並敍代﹞

巡撫都禦史翁公壽頌﹝並敍﹞

○詹事陸公壽頌﹝代﹞

詹事陸公異時以文學官禁林侍黼扆系天下之望久矣某昔年仰公於日月之上今日拜公於湖海之間鸞姿鳳骨玉色金聲年彌髙而彌壯也天佑皇家貽以國老翊贊鴻圖調夑

元气固宗社不拔之基躋蒸民仁壽之域夫豈獨康濟一身爲山澤之臒而已小子不佞乃作頌曰

巖巖陸公系自機云惟陸於吳奕世有聞傳至於公久而愈芬滄海育靈協气氤氳昔我孝皇聖徳闊淳爲億萬年培植以仁豈維以仁又貽其人公方壯齡厥聲日新南金的皪公爲絕倫登於廟廊華國以文石渠東觀古風再殷爛然雲霞光映紫宸羽儀三朝如鳳如麟冑子之命學士齗�譚經講幄正道是陳造膝數語人誰敢云公或居外亦著其勛公還於朝寵光日臻位於列卿庀帝典墳身負日月气蘊風雲春宮濟濟公率其羣天子念公曰維汝勤錫以歸老以慰元臣公居於野葆性全眞大江之南五湖之濱泠然禦風其樂無垠國有黃耈朝野所欣天錫難老以爲吾君維嶽降神生甫及申佐我皇明萬億千春

○周禦史保障江南頌﹝並敍代﹞

古之居官非以享爵祿操利勢使人奔走承奉之爲榮惟其所至有惠澤及於人使民愛戴之如父母令名垂於無窮此其所以爲榮也詩曰彼都人士狐裘黃黃其容不攺出言有章行歸於周萬民所望言君子能以道得民愛慕其徳詠歌其衣服容貌言語之美其還歸於周矣而萬民猶望之也嘉靖乙卯侍禦余姚周侯被蕳命來按吳中故事禦史巡行天下州羣率一歲還報侯滿歲且去而吏民伏闕上書願畱者數千人詔得復畱於是幾及三載始攺命督學於南畿蓋巡按禦史無再歲者自國初以來如侯等比三四人而已侯在吳每行縣還百姓扶老攜幼塡溢街巷使車不得行嗟乎仕而得民之愛如此可以爲榮矣國家貢賦仰給東南異時承平無事不幸遇水旱有司尙不肯議蠲貸而自頃島夷爲寇兵興賦調滋繁矣然盜踰度大海輕行內地數千里間剽掠一空歲復大旱民嗷嗷無經宿之儲當時議者猶尙以國計爲�而海上用兵所急者財賄聞蠲貸之語往往相顧而笑侯獨慨然上奏書停蘇松數百萬以死傷垂盡之民措之祍席之上自寇之入人皆憂將之不選兵之不練賦調之不給而巳若如或者拘攣之見非惟稅無所出將盡驅東南之民以從賦朝廷豈徒失數百萬之賦而巳哉昔人有言古之大過人者能於擾攘急迫之中行寬大閒暇長久之政此天下所以不測而大服也使世之君子能持此說夷狄之患庶乎可免矣侯爲政寬大不擾故朝命分閫皆先進老臣輒裁以法所調天下兵皆聚海上狼廣粵僰之人繹絡城下無不斂戢民自以不知兵行之害此皆卓然可紀者侯去吳之明年吳中士大夫皆紀之予以公之事不可以無述乃爲之作頌其詞曰東南揚州環以大海其外蠻國浮海磊磊天紀華夏勢莫我逮時亦來王獻其琛寶至元窮武五龍貽悔自我興戎彼來實鮮皇家開運蠻寇始倍帝耆其武率由厥常傳世十一海波不揚萬里禦衛狎於太康姦民闌出天險弛防遂自閩越軼我吳邦二百餘年生聚淪亡天命降亂下民靡寧兵禍旣慘歲仍大荒翼翼周侯厥徳孔厚持邦之憲爲民父母曰此寇亂追惟厥咎匪寇之棘人用疾首告於天子念我民疚遂蠲一萬自昔未有撫此遺黎保其子婦乃還室廬乃安田畝惟時將臣日請調兵惟時守臣日事乘城卒聚城守夷猶跳梁侯之一言東南底平吁嗟小夫繭絲是呈侯顧知時保障我疆顯顯周侯萬民望之盛徳在吳何世忘之

○松江新建行省頌﹝並敍代﹞

自諸侯爲郡縣古牧伯之制已不復存漢稍置十二州郡刺史刺史秩輕位下故有州牧之攺建漢末並自九卿出領位任益重魏晉以來有持節都督之號然天下州道大抵無慮數人而已蓋自唐之開元天寶宋之熙寧元豊監司莫盛於此時焉元有天下外省與內宰相並建凡行省官皆宰相職也今制官名𨿽異而建置實同參政之名卽參知政事之舊也猶宰相職也近者朝廷以東南財賦事重設山東行省於蘇州以藩屏重臣分司圻甸自此始書曰王朝步自宗周至於豊以成周之眾命畢公保釐東郊猶宰相職也嘉靖某年翁侯實來蒞任適海上有倭寇之警公揚歷中外望實俱隆蕳在帝心時松江古秀州華亭之境被寇尢劇詔俾公移治焉議者謂公以畢公之徳而有南仲之威以保釐之職而兼往城之寄者也蝦蛦小醜不日蕩平以紓我天子南顧之憂矣小子不佞辱荷甄陶使與執經之末又念吾東南之民父子兄弟將出之塗炭而措之袵席之上因松江新建行省知太平有日乃考古官制推公之職事卽古之牧伯與宰相之任天下所以系公者不淺也遂作頌曰

明明皇祖定鼎初載分畫郊圻亙於大海百八十年帝命不攺蠢爾島夷窮山阻餒來求衣食生此罪悔天子曰咨命我元宰汝往作牧於夷所在惟此松江湖海之匯公來至止萬民所待衣其輕裘匪甲伊鎧我民之饑勞徠不怠我賦之逋公無我罪冥海波濤風雲埃■﹝能上日下﹞矐然四除萬里光彩孰是番鬼敢作奇侅省府巍巍公徳磊磊願公千歲爲天子宰公之勛庸銘於鼎鼐

○巡撫都禦史翁公壽頌﹝並敍﹞

章皇帝初命大臣六人分巡天下時周文襄公以工部右侍郎巡撫江南巡撫之名始此其後在邊任者兼戎馬之務江南畿輔地歲漕所仰領財賦而已自頃倭夷爲患朝廷並敕以閫外之事寄任滋隆焉倭國前世爲寇絕少國初有之故備倭之衛起自遼海接於閩廣首尾聯絡祖宗制馭之法甚詳百餘年來中國宴然頃歲忽肆憑陵學士大夫策之詳矣愚嘗讀史魏正始中夫余爲勿吉所逐涉羅並於百濟兩國之貢不至宣武帝於東堂引見髙句麗使者面諭以連率徵討綏懷之略謂海外九夷黠虜惟髙麗能制之也今世朝鮮國最號恭順倭奴侵犯此事宜可以責之不然當申中國之威如前世慕容皝陳稜李績蘇定方未嘗不得志於海外或以元人五龍之潰爲創此自由將帥之失耳然是二者艸野籌之廟堂之議不及於此豈以天下之根本在內不在外故惟愼選撫臣爲安內攘外之長策也大中丞姚江翁公弱冠登第由省郎出爲兩司才望郁然今自山東左方伯陟內臺膺巡撫之命是歲適海波淸宴夷气不作識者已知公之福徳矣先是吳地荒旱民無宿儲然且北轉三邊之輸南增兩海之戍邑裏蕭然時事孔棘公憂國愛民之心屢形於奏牘方將減戍輕徭省漕蠲逋以蘇編氓之困允矣仁人之言宜國家委寄東南之重而億萬生靈恃之以爲命也巡撫舊治南都今命移治姑蘇公度海瀕州縣道裏之中建治古婁江之上於是三月某日公降誕之晨江南司府州縣官吏諸生耆老咸乘上壽公辭不敢當則又以南山有臺之詩愛君子之徳音而祝之以眉壽黃耈發於詠歌人情之所不容已者公其何以辭頌曰

於皇宣祖纘運休明閔是元元肇蕳拊循於時文襄卓爲名卿前有忠靖玄圭告成配食於吳寢廟奕新惟申與呂自嶽降精巖�我公聿追前聞江海之壖世樂耕耘蠻夷恍惚陵水來�天子曰兪咨我元臣寇匪外至孽由內生吏蠹民偸狎於太寧其撫吾人母訖於兵公拜稽首天子是承是諏是詢悉其呻吟封章屢上仁言諄諄庶其可績協是休聲迢迢東海依公爲城廟公百年永保我民

◆贊

周公贊

葉文莊公像贊﹝並敍﹞

宋先生像贊﹝並敍﹞

雪窓老僧像贊

殷先生贊﹝並敍﹞

嘉瓜圖贊

松鶴圖贊﹝並敍﹞

錢春林先生像贊

約齋錢睢州像贊

○周公贊

三後在天惟公徳明穆穆迓衡和恆四方保予衝子受祿無喪所其無逸世有哲王赤寫幾幾錦衣繡裳

○葉文莊公像贊﹝並敍﹞

文莊公之從孫女子敬之外姑也故得此像於內家子敬大父爲廣東參議時布政使王公用兼參議盛公思禹皆公同縣人見嶺南人語及公往�流涕而子敬外大父顧太守孔昭嘗以禦史督學京畿有口外試士懷公之作其後欲圖公與孫秋官像出入拜之秋官亦吾鄕之先賢也子敬少聞此言於是以公像示予請代爲之贊

孰傳斯像蓋有所自猗與文莊妻之外氏髙風遺烈嶺海塞垣焚白拜之二祖有言

○宋先生像贊﹝並敍﹞

宋先生莆田人名某字某爲昆山教諭三年去官學者至今思之爲立去思碑於學徐元祿摹其像請予作贊

溫溫徳人無營易足與世波流義形則獨悲彼髙位不容微祿悠然閩海長往不復丹荔黃柑何山之麓我懷伊人春陽可掬誰爲上像弟子元祿

○雪窓老僧像贊

吾居安亭自儗畏壘終媿庚桑無変斯裏惟是禪者兀然深坐用菩提道庶以超度

○殷先生贊﹝並敍﹞

無錫有殷先生其祖嘗仕永樂之間至先生種學積徳不遂於有司以諸生久次補信丰學官信丰故少仕者先生訓迪成就蔚爲文物之邦巳而告歸閉門謝客恬澹自娛宮保秦公同學故人時致繾綣之意亦少答焉邑有惠山亦曰九龍山先生因自號龍巗子嘉靖癸卯年八十其子旦以書來告曰旦無以娛吾親請子貺之以文乃作贊曰

太宗禦極時有殷君秉政嶽伯寵光日新其後四世而生先生閟而不耀爲人典刑信丰齗齗接武南宮自昔未有先生之功翻然歸來視其故居庭滿綠艸出無舟輿豈無故人慰勞生平謝彼張相吾爲蘇卿世人汨汨榮不在身猶日驅馳慕艷於人於惟先生髙風邁塵九龍之阿中有紫英先生飡之年壽千齡

○嘉瓜圖贊

有瓜氏王芃芃其葉產於王家厥性孔恊造形瓌詭連掌如鴻自天有隕積幽而通依類以言錫慶無窮我朂王子維孝與忠庶其承之贊爾先公

○松鶴圖贊﹝並敍﹞

莊子稱楚之南有冥靈者以五百歲爲春五百歲爲秋上古大椿以八千歲爲春八千歲爲秋固空言無事實而龜筴傳云龜千歲遊蓮葉上生於深淵長於黃土遊三千歲不出其域然爲國重寶大卜取之故世人於動植之類最壽者言松鶴二物蓋萬物之出於天者同也而全其天爲難所謂千歲之松下有茯苓上有兔絲茯苓者千歲松根也食之不死鶴千歲則文爲蒼又千歲黑又千餘歲與鵉鳳同爲羣此豈世人所恆見者哉𨿽然非二物也特其不夭於斧斤不困於樊籠而全其天至於數千百歲是宜爲神仙之所服馭昆侖瑤池之所有而非世之所恆見者比也予友潘子實與其弟子希讀書耕田以養其母家藏古繪松鶴圖常懸於堂愛日之誠著於不言之表今年太孺人七十之誕辰先是海寇掠其境蕩然兵燹之餘賊至子實之舍獨無所犯惟是圖絹素有刀劃處蓋賊諦玩久之以刀爲戲亦竟不敢有毀也於是子實使工裝治復懸於堂以爲太孺人壽而使余爲之贊其辭曰

蒼松橫走虯龍形二鶴徙倚松下行玄天弗成烏夜鳴昆侖移鎭東南傾忽見王母少廣庭不煩淸唳長風聲倭奴私鬼皆辟兵願持此物獻君王溟海波濤靜不驚天子萬年泰階平

○錢春林先生像贊

懷道蘊術壽鄕邦內葆黃庭守中央黃髮皤皤神愈王小心翼翼徳彌彰誰爲畫者藝絕良儼然見君於此堂

○約齋錢睢州像贊

懿矣錢君儉徳俊俊履繩蹈矩辭後讓分虞鄕之政自初有聞後媼失位覆壓紛紜室家異處寧宴各臻天之所護玆惟善人河埽效勩王國乞身鄕飲秩秩禮盛賓僎維其令儀宜爾子孫

歸先生文集卷之二十五

●歸先生文集卷之二十六

吳郡歸有光著

門人王執禮校

傳一

◆傳一

歸氏二孝子傳

張自新傳

顧隱君傳

元忠張君家傳

章永州家傳

戴錦衣家傳

京兆尹王公傳

洧南居士傳

弘玄先生自序贊

○歸氏二孝子傳

歸氏二孝子予旣列之家乘矣以其行之卓而身微賤獨其宗親鄰里知之於是思以廣其傳焉孝子諱鉞字汝威早喪母父更娶後妻生子孝子由是失愛父提孝子輒索大杖與之曰母徒手傷乃力也家貧食不足以贍炊將熟卽諓諓罪過孝子父大怒逐之於是母子淂以飽食孝子數困匍匐道中比歸父母相與言曰有子不居家在外作賊耳又復杖之屢瀕於死方孝子依依戶外欲入不敢俯首竊淚下鄰里莫不憐也父卒母獨與其子居孝子擯不見因販塩市中時私其弟問母飲食致甘鮮焉正徳庚午大饑母不能自活孝子往涕泣奉迎母內自慚終感孝子誠懇從之孝子淂食先母弟而已有饑色弟尋死終身怡然孝子少饑餓面黃而體瘠小族人呼爲菜大人嘉靖壬辰孝子鉞無疾而卒孝子旣老且死終不言其後母事也繡字華伯孝子之族子亦販塩以養母巳又坐市捨中賣麻與弟終緯友愛無間緯以事坐系華伯力爲營救緯又不自檢犯者數四華伯所轉賣者計常終歲無他故才給蔬食一經官事耗其母錢終始無慍容華伯妻朱氏每制衣必三襲令兄弟均平曰二叔無室豈可使君獨被完潔邪叔之亡妻有遺子撫愛之如已出然華伯人見之以爲市人也

贊曰二孝子出沒市販之間生平不識詩書遭罹屯變無恆產以自潤而不變其行斯亦難矣華伯夫婦如鼓瑟汝威卒変頑嚚考其終皆有以自達由是言之士之獨行而憂寡和者視此可愧也

○張自新傳

張自新初名鴻字子賓蘇州昆山人自新少讀書敏慧絕出古經中疑義羣子弟屹屹未有所得自新隨口而應若素了者性方簡無文餙見之者莫不訕笑目爲鄕里人同捨生夜讀倦睡去自新以燈檠投之油污滿幾正色切責若老師然髫齓喪父家計不能支母曰吾見人家讀書如捕風影期望靑紫萬不淂一且命巳至此何以書爲自新涕泣長跪曰亡父以此命鴻且死未聞有他語鴻何敢亡且鴻寧以衣食憂吾母耶與其兄耕田度日帶笠荷鋤面色黧黑夜歸則正襟危坐嘯歌古人飄飄然若在世外不知貧賤之爲戚也兄爲里長裏多逃亡輸納無所出每歲終官府催科榜掠無完膚自新輒詣縣自代而匿其尢他所縣吏怪其意气方授杖輒止之曰而何人者自新曰里長實書生也試之文立就慰而免之弱冠授徒他所歲歸省三四敝衣艸履徒步往返爲其母具酒食兄弟酣笑以爲大樂自新視豪勢眇然不爲意吳中子弟多輕儇治鮮好衣服相聚集以褻語戲笑自新一切不省與之語不答議論古今意气慷慨酒酣大聲曰宰天下竟何如目直上視气勃勃若怒羣兒至欲毆之補學官弟子員學官索贄金甚急自新實無所出數召笞辱意忽忽不樂欲棄去俄淂疾卒自新爲文博雅而有奇气人無知之者予嘗以示吳純甫純甫好獎士類然其中所許可者不過一二人顧獨稱自新自新之卒也純甫買棺葬焉

歸子曰余與自新遊最久見其面斥人過使人無所容儔人廣坐間出一語未嘗視人顏色笑罵紛集殊不爲意其自信如此以自新之才使之有所用必有以自見者淪沒至此天可問邪世之乘時得勢意气揚揚自謂巳能者亦可以省矣語曰叢蘭欲茂秋風敗之餘悲自新之死爲之敍列其事自新家在新洋江口風雨之夜江濤有聲震動數里野老相語以爲自新不亡云

○顧隱君傳

隱君諱啟眀字時顯世居昆山之七浦塘今爲太倉人相傳晉司空和之後散居浦之南者其族分而爲三故世稱其地曰三顧村云宋末有諱中二者兵燹之後盡喪其貲有田數頃遺其子公廉公廉生愚好濂洛之學讀書常憑一幾幾有刓處人以比之管�安是爲原魯先生原魯生五子其季爽贅居塘北又爲塘北顧氏爽生謨謨生昊昊生四子寅以明經爲始興教諭其次卽隱君也隱君有子曰存仁舉嘉靖十一年進士選調余姚知縣以冣入爲禮科給事中皇太子生覃恩近侍封隱君如其官隱君爲人惇朴麤率任眞尢不能與俗競平生不識官府會裏中有徭役事隱君爲之賦鴻鴈之詩戾止於吳門君故生長海上言語衣服猶故時海上人也無纖毫城市偸靡之習及貴愈自斂約就養余姚以力自隨獨夜至官舍縣中人無知者敕受章服閉門不交州郡�太守行鄕飲酒禮到門迎請終不一往每旦焚香拜闕一飲一食必以手加額曰微天子恩不淂此居常讀書有所當意每抉摘向人談說不休曰吾不信今人非古人也故平生未嘗愛財未嘗疑人季弟鐘蚤世先屬意隱君子爲後隱君固讓其兄子在余姚見家人持官物卽槌碎加詬責焉𨿽流離顚沛之際孜孜以濟人爲務有乞貸分貲予之知其人必負業巳許之不變也或僞指隱君賺人金隱君曰吾不知金而金實爲我卒償之而不自言州大夫建綽楔使人送其直送者詭曰此吾贖金也而非其罪隱君惻然遽還之裏有某宅某墓地相鄰比有某橋道未修有某死未殮葬以告必淂所欲至其所自奉布衣蔬食而巳瀕海多逋稅置役田以卹其里人嘗曰海上吾故鄕吾不能一日亡首丘之志故自號海隱居士時時往廬於墓側從始興君遊年老兄弟相樂也竟自海上淂疾以歸而卒初隱君未六十爲教曰古人葬以掩形務從朴實觀美何益吾葬不拘忌棺必油杉有一不然是爲逆命因乞始興君書之勒石於墓存仁爲禮科給事中以言事忤旨謫居保安州保安州在居庸關外自稱居庸山人

贊曰顧氏自丞相肅侯始著於吳錄司馬氏渡江顧賀紀薛號稱世冑髙門蓋其來久矣正徳嘉靖間湊濟兄弟一時起海上並爲給事中冣後山人繼之卽所謂三顧族也余少從山人遊至貴顯終始不攺其操可謂純篤君子矣及觀隱君行事考論其家世蓋有以哉冢宰玉峯朱公以碩徳元老爲之銘可以不媿而通恭張先生之狀尢爲詳核余得而論次之云

○元忠張君家傳

元忠旣歿之三年其子士瀹葬之縣東南以爲墓銘所以藏諸幽也將欲發揚先人之徳莫如傳昔太史公贊畱侯云見其圖狀貌如婦人好女其論田橫則恨無不善畫者莫能圖今二子之畫無有也而尙猶想見其人豈不以傳哉古之孝子色不忘乎目聲不忘乎耳心志耆欲不忘乎心士瀹之見吾先人者安敢忘諸遂以其所撰先人事數百言乞予爲傳予讀而悲之爲敍次其語作張元忠家傳元忠名廷臣字符忠其先汴人宋南渡徙家於蘇州之昆山弘治間割昆山之東爲太倉故今爲州人而其家猶在昆山之治城髙祖能新城知縣曾祖汪潮陽訓導祖鑾封承徳郎刑部主事父寬舉進士歷官至廣東僉事元忠生而敏慧僉憲公奇愛之初爲錢塘令元忠方五六歲攜以之官每僚佐宴集必呼與俱應對機警禮容秩然人咸異之時有詐爲臺檄者元忠從旁辯其誣巳而果然縣中老吏皆驚懾年十九補學官弟子員尋例貢太學祭酒增城湛公亟稱之未幾中南都鄕試學士內江張公尢加賞識元忠少尫弱多疾藥餌不絕於口又宦家子弟然自力於學蚤歲淂舉而尢能治家其遇事彊敏精悍總理操切無所縱貸僉憲公其始宦遊在外迨其罷歸獨日召故人賓客飲酒而巳故與僉憲公交者皆稱其有子而自以爲不可及云自初舉至其卒凡六試南宮不第卒時年四十三元忠爲人楚楚門內外斬然𨿽盛暑燕坐未嘗解帶與人語纚纚不可止也

贊曰予聞元忠之將死縣有郁君善相人元忠聞其在所親家飲酒使人詗之曰是必談我巳而酒次郁君果言元忠必不可起明日元忠召郁君與對坐啜粥談論竟日其精彊自持類如此自以蚤歲發解進士可必淂以其所爲家者施於吏事優然有餘而卒因蹶此其所以有遺恨也

○章永州家傳

君姓章氏諱棨字宗肅世爲海虞人曾祖珪宣徳中舉賢良方正拜監察禦史論三楊學士有直聲生四子儀國子助教表廣西布政司右參議格南京大理寺卿律都察院左都禦史大理有髙節致仕家居縣令楊名父以其淸貧買田給之謝不受名父爲構亭虞山上獨時時邀與登覽相對飲酒名其亭曰仰髙云大理生沐贈單縣知縣君之父也君爲人孝友入縣學以徳行爲博士所稱舉嘗從鄕先生都禦史陳公遊後中南京鄕試入南太學是時增城湛公髙陵呂公並以八座居畱都開門講道學者雲集君兩遊其門屢上春官不第選調單縣知縣單瀕河而地窪下每歲桃花水發河南人夜過河盜決堤防民患苦之君至適盜決者水將泛率丁夫伐木增樁晝夜捍禦卒以無虞少年爲胥卒趨走縣庭候伺短長規爲不法或以爲言君曰是於我苶顯迹不宜豫逆之撫以恩信皆感激思爲用山東盜賊多逃入單縣界中單人爲囊橐積不能淂於是諸少年爲君耳目盡獲之院司所不逐盜文符無慮百數君一日條具申報上官以爲能田賦法獘乃詢民所欲而取斂以錢民便之齊魯間皆推用其法有胡兵自寧武關趨太原聲言欲向山東都禦史議兵事部署將帥獨畱卑縣令轅門會虜信不至而罷升安吉州知州歲旱民饑殫力賑救多所全活其民好訟恆以理觧之有匿稅者爲案籍人人閱之鞭朴不用而逋負悉出君曰此豈古頭會法也吾以救獘而已州所治孝丰迄君去一無所擾其縣人至不知有州焉遷永州府同知永州在楚越間號無事太守日閉門髙臥以郡事委君君亦優遊而已上疏乞休方治行而卒此其弟宗實之所稱者云爾宗實父涯君之從父初無子以君爲子晚得宗實君撫而教之今爲鄕貢進士

歸子曰大理公與予外髙祖太常公有姻予少時數從祖母之外家蓋聞章卿云及登虞山求所謂仰髙亭者巳蕪沒於空煙翠樹間矣於是識永州君恂恂然君子人也往予試南宮君自安吉來朝過予邸捨歡飲上馬去予顧其弟言君近形神不偕久官勞悴而致然耶抑有所不自淂者而竟死永州悲夫仕𨿽不遂論其行事可以不愧於先人矣

○戴錦衣家傳

戴錦衣者父文潤其先湖州之徳淸人後爲安陸人安陸今之承天府也文潤家州郭外爲興府良醫事睿宗皇帝父戴隱君歿文潤以毀滅性郢中人以孟子之語題其廬曰終慕故錦衣家有終慕之堂夫人徐氏夫亡時年二十九子經甫七歲卽錦衣也家貧克勵淸操以拊其孤及錦衣貴終不攺其淡泊故錦衣家有髙節之堂今皇帝以親藩入繼大統國中舊臣皆用恩澤升錦衣年甚少補環衛積功勞至指揮使錦衣之職於上十二衛最親貴兼領詔獄士大夫被逮者多見掠辱少有全者而錦衣恂恂然爲人尢仁恕凡被系者往往從其人問學常保護之禦史楊爵給事中周怡員外郎劉魁禁系累年三人巳赦出相謂曰微戴君吾等安淂生至今日乎聶尙書豹亦在系甚稱錦衣之徳謝都禦史存儒巡撫河南以司尙詔反錦衣奉駕帖往逮行數千里衣破獘謝公以一縑贈之郤不受錦衣今謝事家居門庭寂然其淸素如此錦衣名經字伯常

歸子曰余寓京師南燻坊錦衣時過從示余以家所藏文字爲芟其蕪而歸之質作戴錦衣家傳然余讀華亭楊奉常之論終慕有旨哉有旨哉

○京兆尹王公傳

京兆尹王公震字威遠曾祖景賢初自燕南徙任縣遂占籍於邢今爲邢臺人祖罍宣徳間以鄕進士爲平度州同知抗中使謫戍灤川數歲病思歸子整上疏代父整戍又二十八年始赦還整妻亦死於戊後妻生公體貌丰偉善騎射博涉經史弘治癸丑進士觀政大理授戶部主事奉使部送犒軍銀於西夏至紅城堡後又使雲中至陽和堡猝爲虜圍公皆率眾守禦虜以解去正徳初榷九江稅劉瑾愛幸蒼頭奴唐英王俊至多所誅求公絕不爲禮時瑾怙權流毒天下士大夫二人還欲訴於瑾皆病死於道人以爲公幸遷員外郎尙書韓文爲瑾陷下獄罰贖二千石公率其僚捐三年俸贖韓尙書淂出庚午川湖盜劉烈起猖獗甚上命兵部尙書洪鐘討之洪尙書奏公知兵請以爲鄖陽守迄平寇甚淂鄖陽之力歷升河南左右參政穎川盜小張虎嘯聚公往捕之不四月小張虎就擒戮小張虎餘黨全活甚眾川人感其徳立祠祀之嘉靖初升河南左布政是年冬升應天府尹奏罷上元江寧花園夫千餘人省諸官寺獄具銀千餘兩核江灘蘆葦千餘頃以佐赤縣里甲費尋上書乞骸骨歸初公舉進士二親皆在堂未幾相繼卒所至扁其居爲永感長沙李文正公率館閣諸公爲賦詩趙郡石文隱公爲之序自是每陟一官必悲思其親自在部已獲推贈及爲京兆淂贈三世皆如其官公天性純孝有厚徳嘗在京師鄖人張淂才爲部從事病死妻子貧不能歸公聞之愴然捐金助其喪還後其子寅中鄕舉來謝言其父喪前至金陵欲寄其鄕人舟鄕人負約遂寄他舟經小孤山鄕人之舟覆過吉水欲寓山寺寺僧固拒不納經夕而寺焚以公之施惠孤喪與神明符也公旣歸所蓄書數千卷悉輦送郡學以資學者講習家居杜門足迹不至公府今邢州士大夫𨿽隆貴門第不攺布素至以造官府爲恥子弟斂戢市無綺紈之遊繇公之化也嘉靖辛丑年八十二卒訃聞賜葬祭子某

贊曰予至邢訪其先賢士大夫近代皆稱王京兆京兆所居官其條教方略無文字可考僅僅得其家狀履歷然今邢中風俗之厚本於王京兆予數過學宮取其遺書讀之爲之嘆息其髙風可仰矣予以是論次之

○洧南居士傳

洧南居士者姓杜氏名孟幹其先自魏滑徙扶溝邑居洧水南故以爲號曾祖淸以明經任大同經歷祖璇贈戶部主事父紹進士官戶部主事居士少爲諸生巳有名歲大比督學第其文爲首而戶部乃次居四時戶部得舉人曰此子不欲先其父耳久之竟不第貢入太學選調淸苑主簿庀馬政郤禮幣之贈數言利病於太守又欲開郎山煤導九河諸所條畫皆切於時太守嗟異之會剏蘆溝河橋雷尙書檄八郡選其才淂淸苑主簿而委任焉然苑人愛其仁恕及聞居士之孫化中舉於鄕喜相謂曰固知吾杜母之有後也升蘆州經歷丁內艱服闋攺鞏昌至則陳茶馬利病太守器其能郡事多咨焉竟卒於官年五十居士爲學精專尢長於詩所交皆知名士平生尙气輕財收卹姻黨字孤寡不憚分產畀之縣中有事皆來取決伉直不容人之過族人子弟往往遭撻楚然未嘗宿畱於中皆敬服而怨讟者鮮矣初洧水東折歲久衝淤轉而北居士力言於令攺浚以達於河扶溝人賴其利爲之語曰洧水淤老幼啼洧水通賴杜公居士於家事不訾省聞有善書多方購之建書樓且戒子孫善保守刻石以記所著有洧南文集洧南詩集北上槁南歸槁西行槁五經韻語書經馴駁匯集醫方若干捲君旣沒其從父弟孟詩狀其行如此嘉靖四十四年化中登進士明年爲邢州司理隆慶三年吳郡歸有光化中同年進士也來爲司馬因采孟詩語著之其家傳

歸子曰大梁固多奇士尢以詩名吾讀洧南詩意其人必超然埃壒之表及爲小官似非所屑顧必欲有以自見乃知古人之志行所存不可測也視世之規規謭謭無居士之髙情逸興𨿽爲官豈能辦治惠化中蓋深以予言爲然云

○弘玄先生自序贊

贊曰弘玄先生老而貧日以著述爲事出無輿從一童子挾書自隨步履如飛間以所序生平示予者如此可以知其志之所存矣先生以國子上捨生倅霍邑夷陵今世爲官恥不出進士不肯爲盡力人亦以非進士待之𨿽有志終不獲見故予復述先生爲兩州之迹其志有足悲者使爲進士豈非世之所稱才賢者哉初山西旱饑命先生賑河東苪陸猗夏蒲觧三十州縣使一武官輦致銀數萬兩而懷仁王府祿米久逋王使人篡入府巳剖鞘出銀先生使人言曰天子憐晉人饑故空帑藏以活之今民旦暮死王柰何取以爲已奉卽天子聞王何以處王大慚懼完鞘還武官至則出銀堆排卓上吏兩旁立稱停裹紙各書其人姓名壹不涉手以次俵散民歡歌舞晉人以蘇敕下行省有羊酒文綺之賜王府在霍城中宗室常數百人來索祿米乘垣騎危呼曰今日不淂米饑死矣先生與之言气和而剛諸儀賓或曰判官言是也盍少去待司符下給我米矣宗室皆曰然相牽攜而去霍有荒田三千餘頃歲責述賦里甲先生發庾粟千石予里甲代耕歲大熟收麥數千監司詬之曰若何等官也遂自擅命發廩耶然而鉤考籍記甚明不能加罪也至今霍無逋賦且人淂私其贏以爲利焉夷陵三四月多火災火發有類若烏者羣飛銜火至他屋處處皆焚山海經所謂畢方者也然非如鶴一足赤文而白喙者柳子厚逐畢方文蓋未嘗見先生所見實烏也先生夜夢一人白袍烏巾翹右足旁有一人言曰此白將軍也旦日民列狀請建火神廟先生曰吾夜夢乃秦武安君耳先是州有四綽楔通衢四出皆巳燔先生建三重樓設鐘簴樓中爲武安君像而祀之火患遂息豈白起數千年尙燒夷陵耶然神怪不可究知子產實沈臺駘黃熊之論非誣也樓上望西陵石鼻檿主諸山層巒疊巘如翠屏李太白所謂巫山夾靑天者可以憑檻淂之而飛帆蕩槳出沒於蓮沱漩島之間極荊楚之勝觀矣秭歸治楚臺山上久雨水壞石土危城欲墜議欲遷州先生時攝守爲之刋山麓決沮洳自陡波溝縱橫而出之水工費而人不疲州遂不遷白將軍樓歸州街渠記皆先生自爲文車駕南巡省檄統領輦夫萬人上居飛龍殿每一念至卽如陵上不以朝暮聞炮聲輒發輦夫皆集無失期諸貴人率來取役輦夫先生小冠匿他所諸貴人皆不得取送駕至樊城大鴻臚揭簿呼名先生與郡太守以下皆先歸有旨事過界不問會天子已至鄧故免譴其後有按察司官責先生以避事官實後代不知此時事先生具言統領輦夫時常懼不免死官爲默然一日被檄至施州治獄施去江陵數千里南出夜郎平時於郡但以文書羈縻無官長來見者其帥以百鎰金置苟茗中饋卻之夜宿僧寺蕭然賦詩有暗室如白晝之語都禦史顧公璘聞而嘆獎之夷陵故有黃陵廟而城北夾河亦有風濤之阨先生爲作黃陵行祠按黃陵在今巴陵所謂瀟湘之尾洞庭之口而歐陽公但有黃牛峽祠詩故東坡述公丁元珍之夢及石馬系祠門之句勒石祠下而先生云特黃陵廟旁有黃牛祠耳蓋不知何年而變也會升開建令不肯赴僦舟還吳以舟輕夷陵人舁大石鎭之先生意忻然以自擬吳欝林太守云

歸先生文集卷之二十六

●歸先生文集卷之二十七

吳郡歸有光著

門人王執禮校

傳二

◆傳二

王烈婦傳

韋節婦傳

陶節婦傳

計烈婦傳

沈節婦傳

蔡孺人傳

○王烈婦傳

王烈婦陸氏其夫王土家昆山之西盆瀆村昆故有薛烈婦彭節婦嘗居其地捨傍今有薛環焉百六十年間三烈婦相望也自烈婦入王土門其墓園枯竹更靑三年三生芝皆雙甚比四年芝已不生而烈婦死世謂芝爲瑞艸芝之應恆於壽考貴富康寧而於烈婦以死是可以觀天道也巳時王土病且死自憐貧無子難爲其婦計烈婦指心以誓土目瞑爲絕水漿家人作糜彊進之烈婦不得已一舉輒顰蹙曰視吾如此能食否俯視地喀喀吐出每涕泣呼天欲與俱去家人頗目屬私語然謂新死悲甚不深疑更八日其舅他出家無人諸婦女在龜下烈婦焚楮作禮俛首竊淚下闇然向夫語見漆工塗棺曰善爲之徐步入房聞闔戶聲縊死矣麻葛重襲面土屍也

歸子曰王土之祖父舊爲吾家比鄰世通遊好予髫年從師土亦來長與案等耳不謂其後乃有賢婦異哉一女子感慨自決精通於鬼神其舅云新婦故淑婉仁孝人也嗟乎是固然無疑然予不暇論論其大者

○韋節婦傳

韋節婦九江徳化人姓許氏爲同縣韋起妻節婦歸韋氏八年夫死生子甫八月父母憐之意欲令攺適然見其悲哀終不敢言也夫亡後有所遺貲復失之貧甚幾無以自存而節操愈厲尢善哭其夫哭必極哀蓋二十餘年其哭如初喪之日以故年四十而衰發盡白口中無齒如七十餘歲人初所生八月兒多病死者數矣節婦謂其姑曰兒病如此柰何吾所以不死乃以此兒今如是悔不從死因仰天呼曰天乎不能爲韋氏延此一息乎兒不食卽節婦亦不食歲歲如是至六七歲猶病後乃得無恙旣長教之學名曰必榮已而爲郡學弟子員始有廩米之養自未入郡學無廩米之飬非紡績不給食也議者以謂節婦之所處視它婦人守節者艱難蓋百倍之至於終身而毀其誠蓋出於天性尢所難者節婦旣沒必榮以貢廷試選爲蘓州嘉定學官

贊曰予嘗從韋先生遊問洞庭彭蠡江水所匯處及廬山白鹿洞想見昔賢之遺迹而後乃聞韋夫人之節然先生恂恂儒者其夫人之教耶

○陶節婦傳

陶節婦方氏昆山人陶子舸之妻歸陶氏期年而子舸死婦悲哀欲自經或責以姑在因俛默久之遂不復言死而事姑日謹姑亦寡居同處一室夜則同衾而寢姑婦相憐甚然欲死其夫不能一日忘也爲子舸卜葬地名淸水灣術者言其不利婦曰淸水名美何爲不可以葬時夫弟之西山買石議獨爲子舸穴婦卽自買磚穴其旁已而姑病痢六十餘日晝夜不去側時尙秋暑穢不可聞常取中裙廁牏自浣灑之家中有顧而吐婦曰果臭耶吾日在側誠不自覺然聞病人溺臭可得生因自喜及姑病日殆度不可起先悲哭不食者五日姑死含殮畢先是子舸兄弟三人仲弟子舫亦前死尙有少弟於是諸婦在喪次子舫妻言姑亡後不知所以爲身計婦曰吾與若易處耳獨小嬸共叔主祭持陶氏門戶歲月遙遙不可知此可念也因相向悲泣頃之入室屑金和水服之不死欲投井井口隘不能下夜二鼓呼小婢隨行至捨西紿婢還自投水水淺乍沈乍浮月明中婢從艸間望見之旣死家人得其屍以面沒水色如生兩手持茭根牢甚不可觧也婦年十八嫁子舸十九喪夫事姑九年而與其姑同日死卒葬之淸水灣在縣南千墩浦上

贊曰婦以從夫爲義假令節婦遂隨子舸死而世猶將賢之獨濡忍以俟其母之終其誠孝槪之於古人何媿哉初婦父玊崗爲蘄水令將之官時子舸已病卜嫁之大吉遂歸焉人特以婦爲不幸卒其所成爲門戶之光豈非所謂吉祥者耶

○計烈婦傳

計烈婦柳州馬平人平遠知縣王化妻嘉靖四十三年先是南詔山賊流刼江西湖東西殺虜憲臣三省騷動者數年已降而復叛去王君受命爲平遠平遠時新建王君開除荒萊招撫流亡規造新邑會田坑賊突起將過江閩爲患時初縣城櫓未立王君以其孥寄壽昌與賊戰黃沙石子嶺多有殺獲已復搗仙花峒擒斬賊首復與賊戰爲其所果賊因遣間至會昌曰王知縣死矣烈婦聞之卽沐浴更衣告天曰吾夫爲國死吾義不忍獨生因指六歲兒曰天乎願保此一息以延王氏血食以兒抱置妾懷中磨笄自殺有司以聞王君亦以平賊功超拜廣東按察司副使詔婦所在春秋奉祠初王君父尙學嘉靖二十九年爲兵部職方郎中虜薄都城王郎中力贊出兵而丁尙書爲權臣所悞不出兵因以論死王郎中當隨坐丁尙書獨自引罪以故得減死論丁尙書在西市見王君呼曰爾父得無坐耶果爾可謂有天道吾死不恨矣王郎中故在部中守法能敢爲而王君有父風烈婦父某潮州通判弟坤亨國子愽士謙亨嘉靖四十年進士兩人皆在京師謙亨與餘同榜而愽士先教昆山與余善余故知烈婦事爲詳蓋兩家詩書禮義之族而烈婦天姿懿淑其死非一時感慨者所同也要之王君蒙峻擢顯名於世𨿽以立功實亦因烈婦之死爲之增重云

○沈節婦傳

沈節婦者湖州安吉孝丰人吳祥九之妻節婦歸吳氏時年十六而祥九年十八間歲祥九病劇節婦割股以進不愈祥九竟死節婦每哭輒死復生見者皆爲流涕終日不離殯所比葬設幾筵居幃中哭泣如初殯時舅姑憐之爲好言勸觧皆不答久之父母謀奪其志卽大慟閉戶引刀截髮自誓居三日忽晨起出戶走數里之祥九墓山深無人多虎狼獨居塜間哭不絕聲諸大人從求得之乃皆相謂曰始謂婦少年難守故計令他適今其志如此殆不一復彊因爲置後節婦遂安之祥九與其弟有分節婦獨取田數畝才足自贍而已曰叔子眾吾不可以多取舅姑死喪之六年如禮吳氏大族其尊與舅姑等者事之如舅姑蓋年十八而寡至七十二而終爲祥九後者弟之子曰惟一隆慶二年冬其從子維京倅蘇州爲予言其事

贊曰予聞沈節婦不獨其志行也至推分其叔抑亦退讓逡逡有禮矣余官雉城往來苕溪欲溯苕水上天目山過訪孝丰吳氏會遷不果蓋其家富貴多巨公長者矣至如節婦之髙行亦安可少哉亦安可少哉

○蔡孺人傳

蔡孺人眞眞福州太守朱公豹之妻也父蔡翁多女而無子因語蔡媼後母舉女及蔡媼有娠父夢異人授之玊玦十五至十五月而生女以爲奇乃舉之卽蔡孺人也孺人生而端重寡言笑能讀孝經烈女傳乃歸朱公朱公時爲諸生貧孺人躬操作以資給之朱公父母在堂兄弟五人皆同爨孝睦之譽洽於閭裏朱公爲禦史受誥封被服布素如其夫爲諸生時始朱公舉進士令奉化再調余姚其後爲二千石皆以淸廉著聞福州廨中有鷓鴣二其子察卿愛弄之欲持歸孺人曰爾父未嘗持官物二鳥亦官物也竟不許朱公卒時察卿九歲其女七歲孺人泣語人曰女吾出然終爲他家婦此子若不立何以承朱氏宗祊故於察卿教之甚嚴每夜篝燈火令從旁誦讀時或加笞已復流涕中心實憐愛之也出入必令老僕隨之戒母與輕俠遊朱公前妻有瞽女孺人爲取壻終身飬之女死復收卹其孤嘗寄人黃金其家遭變倉卒不知其鎰但以枚數使二嫗舁來及歸時或勸鎔之而藏其贏孺人不許遂完歸之察卿巳成立孺人曰吾死可以下見汝父矣孺人年五十奉佛道齊疏十有六年臨死召戚屬分釵衣辭訣謂察卿及其女曰吾死母遽哭我以怛化俄頃整襟而逝

歸子曰余至上海過察卿所讀其先世遺集自元仲云先生以來三百年世有文學而朱公所至官著風節及觀蔡孺人之事海上稱詩書禮義之家有以哉察卿復攻文有孝行不媿賢母之教云

卷二十七終

●歸先生文集卷之二十八

吳郡歸有光著

門人王執禮校

說

◆說

二石說

張雄字說

陳伯生字說

二子字說

○二石說

樂者仁之聲而生气之發也孔子稱韶盡美矣又盡善也在齊聞韶則學之三月不知肉味考之尙書自堯克明峻徳至舜重華恊於帝四嶽九官十二牧各率其職至於蠻夷率服若於上下艸木鳥獸至仁之澤洋洋乎被動植矣故曰虞賓在位羣後徳讓又曰庶尹允諧曰鳥獸蹌蹌鳳凰來儀又曰百獸率舞此唐虞太和之景象在於宇宙之間而特形於樂耳傳曰夔始制樂以賞諸侯呂氏春秋曰堯命夔擊石以象上帝玊磬之音以舞百獸擊石拊石夔之所能也百獸率舞非夔之所能也此唐虞之際仁治之極也顏子學於孔子三月不違仁而未至於化孔子告之以爲邦而曰樂則韶舞豈驟語以唐虞之極哉亦教之禮樂之事使其行夏之時乘殷之輅服周之冕而歌有虞氏之風滛聲亂色無以姦其間是所謂非禮勿視聽言動而爲仁之用達矣𨿽然由其道而舞百獸儀鳳凰豈遠也哉冉求欲富國足民而以禮樂俟君子孔子所以告顏子卽冉求所以俟君子也欲富國足民而無俟於禮樂其敝必至於聚斂子遊能以弦歌試於區區之武城可謂聖人之徒矣自秦以來長人者無意於教化之事非一世也江夏呂侯爲靑浦令政成而民頌之侯名調音字宗夔又自號二石請予爲二石之說予故推本尙書論語之義以達侯之志焉

○張雄字說

張雄旣冠請字於余余辱爲賓不可以辭則字之曰子溪聞之老子云知其雄守其雌爲天下溪常徳不離復歸於嬰兒此言人有勝人之徳而操之以不敢勝人之心徳處天下之上而禮居天下之下若溪之能受而水歸之也不失其常徳而復歸於嬰兒人已之勝心不生則致柔之極矣人居天地之間其才智稍異於人常有加於愚不肖之心其才智彌大其加彌甚故愚不肖常至於不勝而求反之天下之爭始於愚不肖之不勝是以古之君子有髙天下之才智而退然不敢以有所加而天下卒莫之勝則其致柔之極也然則雄必能守其雌是謂天下之溪不能守雌不能爲天下溪不足以稱雄於天下

○陳伯生字說

海虞陳生之名曰寅未知所以尊其名也問言於余余字之曰伯生而爲之論天地生人之始蓋混混然也旣而天開於子子者滋也气於此而始滋也地辟於醜醜之言紐也言气之始固也人生於寅寅者言萬物之生螾螾然也然則寅者人生之時也故謂之寅則生气莫盛焉三代異尙而孔子以夏時告顏子所以治天下之道世之君子以爲孔子之意在於攺正朔而已而不知其有取於生之道也顏子退而得其旨故不數數於爲天下而請事斯語至於三月不違仁焉是乃所以服膺孔子所謂行夏之時也吾人相與並生於天地之間所以知樂其羣而有禮義慈讓之心者夫亦有此生理而巳或曰寅者敬畏也夙夜惟寅直哉惟淸舜之所以命伯夷也嚴恭寅畏天命自度周公所以稱中宗也夫孰知夫寅者生道也心生故能直淸能自檢於天命嗚呼世之君子不佑人生於寅之旨而徒曰敬畏者鮮不至於助忘而失其本余故以伯生爲寅之字此乃舜典與無逸之本旨也悟者必以予言爲然矣

○二子字說

予昔遊吳郡之西山西山並太湖其山曰光福而仲子生於家故以福孫名之其後三年季子生於安亭而予在昆山之宣化裏故名曰安孫於是福孫且冠娶予因爾雅之義字福孫以子祜字安孫以子寧念昔與其母共處顚危困厄之中室家歡聚之日蓋少非有昔人之勤勞天下而弗能子其子也以是志之蓋出於其母之意云今母亡久矣二子能不自傷而思所以立身行道求無媿於所生哉抑此偶與古之羊叔子管幼安之名同二公生於晉魏之世髙風大節�不可及使孔子稱之亦必以爲夷惠之疇夫士期以自修其身至於富貴非所能必幼安之隱叔子之仕予難以擬其後若其淵雅髙尙以道素自居則士誠不可一日而無此不然要爲流俗之人苟得爵祿功名顯於世亦鄙夫也

歸先生文集卷之二十八終

●歸先生文集卷之二十九

吳郡歸有光著

門人王執禮校

祭文﹝哀辭誄附﹞

◆祭文﹝哀辭誄附﹞

祭方禦史文

祭王方伯文

祭葉世徳文

祭沈中丞文﹝代﹞

祭王儀部文

祭外舅魏光祿文

祭朱恭靖公文

祭顧方伯文

祭周孺亨文

祭胡學士文

祭沈養吾仲常文

祭楊忠湣公文

謁宋文貞公墓

同年祭陳封君文

祭張封君文

同門祭光封君文

同年祭光封君文

祭顧文康公夫人文

祭葉夫人王氏曁世徳夫婦文

祭外姑文

祭徐母文

告祭山神文

告城隍神文

祭城隍廟文

祈雨文

謝雨祭城隍神文

祈雨文

祀厲告城隍神

哀詞誄

○祭方禦史文

嗚呼庚子之歲某與公孫欽儒聯名薦書是年九月同榜之士使予爲文以壽公予序公爲兩京禦史時猶見古所謂柱後惠文冠者因略論數年閒天下之事詹事陸文裕公讀之以爲知言今俛仰又二十年矣孫蠖屈於南宮之試予亦瓠落於東海之濱當是時公蓋相期以天下之士而今何如也嗚呼富貴壽考公則已矣後生小子嘆歲月之如流而長年者之不能待所以不知其涕之無從也尙饗

○祭王方伯文

惟公早歲奮迹甲科踔厲風發令聞孔多始蒞永康民載其徳疆理其田石不可泐分部南都以釐余皇奔走江湖啟處不遑武寧王家�貴無二獨繩其私卒屈以義於越之臬遂視南海�政旣通黎亦知悔受節章貢威稜日著帝用簡在命端臺敍公起諸儒武服之共愛人下士所向有功桃源華林大帽狂猘旌旗一麾首駢頸系帝嘉其休俾藩於滇乃以將父弗究其年自公之歿垂四十載士習選愞孰知敵愾海島小夷敢齮我疆於今九年我武未揚故老流涕思得公等適會里社薦公鼐鼎惟公孝友宗黨所稱況復才傑起慕後人公有令孫辱之交遊敬進斯文以侑醪羞尙享

○祭葉世徳文

嗚呼昔文莊公奮迹玆地爲時名臣天子所庇嘉謨讜論史官有記圖書千卷子孫是遺皎然冰壑昭映百世惟先生生實系其類燁然才華邦家之瑞如汗血馬於野而躓承華𨿽空九方莫致結童入學白首永棄嗚呼先生孝友樂易終日恂恂不見崖異孰以斯人而非國器年踰彊仕始貢廷試俾獲隨調以究民事如古循吏亦償厥志又奪之年終此憔悴悠悠蒼天莫知其意某等昔荷親知交情靡二旣失良友又隕國器奠以斯文誰不墮淚嗚呼哀哉尙享

○祭沈中丞文﹝代﹞

嗚呼士負卓犖之材瑰特之器非以其躋膴仕握利柄之爲榮而以其身之所至有惠愛足以及其人使夫有所庇賴於我之爲可尙也公昔起甲科分符吾邦旣而揚歷外服翺翔中臺爰執憲矩榮映日臻而我宕梁之人愛慕而不忘者則以公有君子長者之徳而不爲苛撓之政折獄觧紛有召伯甘棠之澤興學厲士有魯侯在泮之風此嘉陵上下所以至今歌詠於無窮也某以邑子夙庇仁宇玆者竊祿來公故鄕吳水吳丘公昔遨遊朱衣象笏想見生平而窅爾斧屋欲聞公之謦欬而無從矣嗚呼哀哉尙享

○祭王儀部文

嗚呼先生早歲而孤懿惟賢母以訓以摹年踰弱冠飛翔南都大音不諧連城屢刳七上春官每進踟躕鄕裏輕儇見謂爲迂先生弗顧猶來於於遂被首薦冠絕羣儒向之嗤者自愧鷇雛吾昆名邑世產瑾瑜南都大魁陸與張瞿先生接迹夢兆前符貢於大廷夏璉商瑚淸華之職奉常所需稍陟儀曹廓然天衢天胡中道頓蹶騊駼嗚呼先生今也則亡人生之變旦異夕殊惟我吳越山海隩區二百年來不聞鼓桴一朝海上有此倭奴先生過家仗節紆朱方榮晝錦忽聞惕呼捐金散糈以卹荷殳厲志循城卒全其郛眾口鑠金武夫睢旴先生仗義往明其辜遂罹毒暑俄焉告䢐八年輦下首丘於吳莫逃者數天其可呼歲之正月歸先公墓凡我親交出祖於婁有肉在俎有肉酒在先生有知啜此淸沽嗚呼尙享

○祭外舅魏光祿文

某七歲爲公之壻不幸先妣早逝中閒多故婚姻失時以公之仲女之賢淑周旋六年遽從先妣於地下藐然二孤置之今妻之懷抱以撫以育辛勤萬端而婚姻往來如先妻之存未嘗有閒可謂邪遷如歸衛國忘亡也蓋死生之際難矣重以不肖連蹇困頓自辛丑以來四殿南宮鄕裏親戚以爲嗤笑公慰藉■﹝忄貇﹞■﹝忄貇﹞未嘗不以遠大爲期至於生平迂拙不能與世俛仰而數十年中屏居野處隔越百里造請或不以時公未嘗責望禮節幾微見於辭色也公可謂淳徳君子矣去年冬雨雪中公使人至江上遺以綿炭今年四月人自公所來言公聞吾妻病方開龜視吉凶又聞公疾革數問吾女其見念如此也不意間一月而公之訃至吾夫妻相對泣下然吾妻死者數矣以是先令女甥星夜奔公之喪而吾妻尋亦至於大疾如剡之痛旦暮日新加以形體羸弱死殤相繼疾病憂虞比聞公之變則又驚悼痛怛以至於今不勝哀苦气息奄奄行五六步忽自僵僕獨念公之卒踰二月矣禮有殯聞喪將往哭之則服其服而往所以至於踰月者病也扁舟百里勉彊匍匐以拜公之前冀公一舉吾之觴而已矣哀哉尙享

○祭朱恭靖公文

孝皇禦極十有八年覆冒區宇其仁如天思遲多士六策臨軒惟昆爲縣僻在海堧三選大魁公出其閒丰芑之遺於今再傳皆爲公相燦爛星躔公獨難老齒徳莫先公之初登屬世休明在漢廷中年如賈生濟濟振鷺談道虞黃石渠天祿經史是程公守純質不競於榮卒以資敍乃躋六卿旣長天官居於洛京召公之誥未老而行永賁丘園令譽日隆海內企望天子臨雍升歌鹿鳴下管新宮三朝禮建比古躬榮云胡不慭遽爾告終帝用震悼贈卹寔崇人臣之寵其有始於哲人云亡朝野所恫奠此湑酒以告殯宮尙享

○祭顧方伯文

某於公少荷許與乃以濩落有負相知昔捲衣之復方當計吏之偕不得致撫棺之情今葬紖之發適拘巫史之忌不能供復土之役然生辱委重俾論序其文章歿又僣踰獲撰次其行事穆叔有云是三不朽於此答公亦無媿矣敬陳泂酌告訣堂筵庶幾明靈鑑此享侑

○祭周孺亨文

昔恭簡公倡道於星溪而一時學者之雲集曾日月之無幾而微言之頓息惟先生發揮遺旨儼師門之典則公以先生之少恢廓而屢箴其微窄然自公之云亡門人學徒何啻五侯倍譎而先生依繩循矩以無失蓋終以有所至而無閒於參魯與商也之不及惟先生之孝友溫良眞鄕裏之矜式讀書養親歲不出於戶閾與古之篤行君子實並駕而無慚色中耿耿欲有所爲外靖恭而簡默使之立乎廟廊𨿽不出一語猶足以儀刑其徳何天命之不佑而使之老於行役今歲之春吾邑同黨之士蓋二十餘人並衣然以北旣無拔茅匯徵之期而有北風攜手同行之戚孰知先生中道而返而又罹此極嗚呼先生之不幸蓋有系於邦國而身世之可悲又何異於一吷曙旨酒之在尊共陳詞而灑泣嗚呼哀哉尙享

○祭胡學士文

維某年月日某官門生某等謹致祭於某官胡公之靈曰國家以科目收天下之英賢爲猶以館閣爲非常之選二百年間元臣碩輔多出於此是固學古而有志於用世者之所共羨然與是而不能至者此又非人情之所可以預測而命數之所限也會稽之產號爲南金東箭公旣占春官之第一而臚傳又爲多士之先今且方向用建上宰之業不日而可見胡不永年暘谷始升而蒙泛遽宴某等形迹之疏或未及乎賓階而平生之分已定於中書之一面嗚呼今也思公於靑天白雲之表昔也望公於玉堂黃閣之閒信造物之烏有而人世之幻變感古今之在於瞬息不能不爲痛悼而嗚咽也嗚呼尙享

○祭沈養吾仲常文

嗚呼人亦有云子門貴顯五年之中忽焉淪殄養吾少俊仲常順婉言念相從懷之罥罥人生富貴如花之妍朝露方晞夕已萎焉人皆痛子蓋莫不然所爭蚤晚何足相憐念子兄弟托余墓石狼跋東歸吾廬未葺敢忘此而負平昔於呼痛哉尙享

○祭楊忠湣公文

維年月日某官某謹以淸酌庶羞之奠致祭於贈太常寺少卿謚忠湣楊公之靈曰昔我世皇繼天作後多歷年所疇咨左右中歲好道穆然在宥有臣怙寵咨爲姦究父子持權瀆亂天下一旦殘夷天威不假天下以此感嘆先皇神武雄決蓋代之英在古權姦鮮不害國今則自斃繄皇不惑天亦助明與古異勢社稷之福可保萬世惟忠湣公撲其方熾誠欵懇惻辭引主器冀以覺悟憫不顧避賊臣切齒文致死地臨命賦詩時在俄頃季子就醢冠纓必整叔夜彈琴顧視日影公何從容造境愈靜亦維前歲虜薄都城犬羊虓呼噬嚙生氓廟議失策以冀緩師公亦抗疏慨然論之爭國重輕利害必明抵掌鳴劍志絕殊庭時已犯忤重被考掠折指鍥骨曾不畏爍閒關萬里諤諤不已志士求仁必趣於死先皇之英亦自公啟龍駕欻忽未及褒芙天子明聖思繼先志疕綸首建右官賜謚俾延世金勵其後人剖心封墓天下歸仁嗚呼自古正士常見憎嫉邪人害正千古若若一方公侘傺遠集日觀彼踥蹀嘿嘿自吒不忍大姦因時發憤遂震羣耳如雷之聞𨿽彼黨人稱公忠義眾口相和誰敢云異房子之邑公之所生奕奕新廟薦祀馨香公言不亡公有詩章報恩皇家猶有英靈摛詞告祭以寫吾誡嗚呼哀哉尙享

○謁宋文貞公墓

維年月日某官某謹以瓣香拜謁唐宰相宋文貞公之墓唐有天下三百年惟貞觀開元號爲盛治開元賢相並稱姚宋而屹然正直之气可與公媲者獨始興文獻公而已某自初束髮知讀唐史嘆天寶以後何其亂也生民之禍極矣使公與曲江尙在匡持之唐之國祚歷年豈可量哉信乎國以一人而興也今者備員玆土下車之初以吏事過南和聞公墓在此鄕而魯公碑刻尙存因迂道齋宿縣邸來致景仰之私嗟夫公之直道有國者一日而無此則相率靡靡以馴至亂亡而不覺三季之後若同一軌此心之耿耿俳佪於公之墓下而不忍去也謹告

○同年祭陳封君文

嗚呼乙丑之歲登於南宮吾邑四人鄭州爲榮言念生我髙堂半空鄭州二親祿養獨隆府君之年方進未窮胡以長逝蒙泛忽終於維府君世承文學其祖博士卓爲先覺校文省中所得卓犖府君傳業遭時齷齪以遺令子方發其璞衎衎於食珪璋有渥於呼人之生世何者能全傷哉貧也每食泫然府君於子欻見髙軒天若厚之又靳其年悠悠江水有郁新阡葬以大夫亦顯孝賢嗚呼尙享

○祭張封君文

嗚呼九隆旣硩七綰亦墜昆明不閉鄒魯同致淸河綿綿以燕後昆年耄行獨爲鄕禮賓有子登朝不遑將久終朝永嘆三復陟岵嗚呼哀哉大疾奄及靡聞歲月銅魚使至傳言恍惚訊之果然悲痛存沒嗚呼哀哉昔也越巂萬里燕臺今也乘化風雲徘徊鑑玆嘉旨魂兮歸來尙享

○同門祭光封君文

惟公忠信孝友積徳累善自晦於蓬蓽之閒幾於沒世而不見乃以令子山東名儒進於科選仕官恆趙卓有聲迹而公之姓名遂得達於天子之庭爲恩封之所先迨於給事黃門道光文陛偘偘自將而朝廷采其論諫子道獲行親譽益著方迓天休之滋至而爲閭裏之所慕羨不幸公僅逾於中壽旬月之閒仲子奄忽而復罹此大變將天命之無常吉凶消長循環而代禪猶恨造物者之栽培福澤未能以徧也𨿽然貽厥後人子孫侁侁世將益昌天亦不可謂之不眷矣某等同爲太史之門人有回路之義而尢切於哀戀瞻勃海之千里聊致詞於一奠尙享

○同年祭光封君文

於維先生歷世之積其來徐徐當身猶郁亦寡其儔莫望履舄乃及子顯名著於冊皇隆大霈振珂裏陌樂養不違爲歡罔斁門庭灮爛鄕邦嘆嘖天寵尙多恩賁方赫胡不大耋云遽日夕吁嗟人世歲月何迫凡我同升誼如連壁不十年閒路岐異適玄理幽微莫探其賾於今在列人不盈百偘偘令子吾儕之益遄其旋歸喪廬是宅載懷耆宿俛仰今昔敬寫哀忱薦此烹炙尙享

○祭顧文康公夫人文

嗚呼女婦之職不出閨中及其崇貴與皇家通維文康公大科奮迹四十年間遂躋崇極富壽康寧當世所少夫人配之與之偕老赫赫我皇統壹聖眞考禮肄樂制作紛紜旣秩殷典百神咸侑文康雍雍在帝左右猗與夫人像服是宜朝於兩宮從後之居大室穆穆佐上冊寶金章玉牒夫人是導西苑膴膴庀其蠶事鞠衣翟車夫人則侍邈然千載大禮曠墮夫人際之見所未覩匹婦之微一命爲多有芙夫人如山如河生有誥命一品之貴薨有奏訃賜之葬祭潭山之原從文康止天子之賜恩榮極矣凡厥富貴莫不有終維我生人誰能不恫尙饗

○祭葉夫人王氏曁世徳夫婦文

嗚呼夫人以司馬之愛女衡州之賢配宜膺受多祉而壽康以石野之才賢宜紹文莊公之休光而孺人之慈孝有以奉姑相夫子以觀其後之緐昌也三十年閒庭內雍雍人曰文莊公之門尙有典刑一朝變故構此痛冤萱堂旣空蕙帳靡存奄及主鬯懷寶沈淪遂以窀穸之事貽厥嗣孫嗚呼哀哉崢嶸霜天千里玄沍慘慘令母攜持子婦帷輤相屬往卽長路吁嗟造物爲幻羣庶人生婉好誰不樂處回首百年皆非其素如一葉飛千林空樹惟是積徳可以相付我懷文莊聿起遐慕猶有孫諆永世無斁尙享

○祭外姑文

昔吾亡妻能孝於吾父母友於吾女兄弟知夫人之能教也麤食之養未嘗不甘知夫人之儉也婢僕之禦未嘗有疾言厲色知夫人之仁也癸己之歲秋冬之交忽遘危疾气息掇掇猶日念母扶而歸寧疾旣大作又扶以東沿流二十里如不能至十月庚子將絕之夕問侍者曰二鼓矣聞戶外風浙浙曰天寒風且作吾母其不能來乎吾其不能待乎嗚呼顚危困頓臨死垂絕之時母子之情何如也甲午丙申三歲中某應有司之貢馳走二京提攜二孤屬之外母夫人撫之未嘗不泣自是每見之必泣也嗚呼及今兒女幾有成矣夫人奄忽長逝聞訃之日某寓松江之上相去百里戴星而往則就木矣悲夫吾妻當夫人之生旣以遺夫人之悲而死又無以悲夫人夫人五女撫棺而泣者獨無一人焉今玆歲輤車將次於墓門嗚呼死者有知母子相聚復已三年也哀哉尙享

○祭徐母文

吁嗟坤則抱徳淳誠嘒彼小星幽人之貞維昔大夫內贊邦刑厥聞孔多傳爰亭午出宰花縣亦甚宜民宦位方聘忽覩霣霜房櫳寂歷夫人在堂𨿽無子姓有女淑明嬪於大室粲粲華纓況有嫡子克善孝仁庶幾終始女道之成婁水洋洋大夫佳城往袝於兆百世其寧嗚呼尙享

○告祭山神文

某等少聞長老言昔時方谷珍之亂神有顯應遙見山之艸木皆兵賊以畏懼而遁然無文字可考獨以民閒每歲四月十五日爲賽會奉神以王者之儀比年官府閒歲有禁而秩祭如一日也自至元閒迄今二百年復見海水沸騰吾民肝腦塗地而有司嬰城以自守境外無蚍蜉之擾民旣無所恃賴則所以日夜皇皇獨依於神而已願假神靈默佑於冥冥之中殄此妖孽使吾民復得安其田裏父子祖孫世世如前二百年報謝於神則神之休亦永無窮也尙享

○告城隍神文

惟神不獨保護縣邑又以爲能司禍福之柄故民之趨走奉祭無虛日焉今倭寇臨境虔劉我民其慘毒極矣神必思所以庇覆之吾邑人孝弟力田鄕裏齒讓於吳郡七邑之中號爲淳古而比年以來風俗日漓相劘相刃以至於今殆有不忍言者識者已預知必有今日之事矣然神聰明正直福善禍滛神之所司豈其假手於犬羊以縱其噬嚙而滛及於無辜之良善邪民之事神勤矣纖芥之事無不有求於神今縱其犬羊以噬嚙於民而神不聞知此神之所恥也惟神鑑之

○祭城隍廟文

承之宰縣典司神祠宇廟弗稱瞻仰太息歲則不易未遑鼎構聊爾塗塈以餙厥觀庀工卜吉敢用昭告尙享

○祈雨文

維此雉城卓爲名邑邇者人心不古吏道多端遂以禮義之邦化爲夷鬼之俗帝用不懌降此旱殃某自惟師帥者之不賢願以一身當其罪罰而小民之嗸嗸實爲可矜神其降鑑特賜一日之澤以慰三農之望

○謝雨祭城隍神文

值此農時山川如滌令實閔雨有禱於神荷神降臨惠澤霶霈萬民歡喜循省獨慚實上天之愛人豈微誠之能感也蒙神之力敢不報謝更祈終惠永荷神休尙享

○祈雨文

某不敏不明不知世俗所以爲吏之事獨遵孔氏之訓其於治民事神不敢不盡其心所恃以鑑臨者惟神而已前五月不雨爲民乞哀於神神卽賜之甘霖四野沾漑綠疇彌望萬人胥悅今後竟六月不雨爲民乞哀於神神未之許爲此焦勞靡寧瞻仰何裏願神之終惠之也吏以數易之故不能久以事神然一日在位亦不忍忘乎民惟神永享民之報祀於無窮其何可以不念也

○祀厲告城隍神

某官某於今日祀厲卽於壇所哀告於城隍之神曰自六月以來雨澤不降田禾焦枯令有遷徙之命民被催科之急沴气上干祈禱莫應闔境憂惶莫知所爲令今候代猶有一日司民之責適今祀厲敢復瀝懇於神令宰牧三年饗祀無失哀矜鰥寡對越在天神其母以世人之見棄而亦不肯惠顧若能督率萬鬼呼吸風雷頃刻以至猶能使歲半熟以慰此嗸嗸之民也敢告

○哀詞誄

禦史中丞李公哀詞

思質王公誄

•禦史中丞李公哀詞

嘉靖四十一年四月乙亥禦史中丞李公先是以病請告還鄕是日行次鄆州之安民山而薨公爲人和易修潔爰自登朝揚歷內外二十餘年未嘗有所摧挫以至爲大官會天子新建紫宮載度弘規及西苑平臺神仙長年之殿公連歲采運大工迄成召歸院中登庸始峻而遽殞逝朝廷莫不痛惜之大宗伯太常方將請卹典定謚議而喪還於吳余與公少親善同志業公治五經之餘獨好司馬遷班固書以余之騃稚朴陋而公常傾鄕之每得一語忻然誦之以爲有會於心𨿽世所競俳優軋茁銑鋊虯戶爭爲古文名髙者了然獨能辧之議者以公爲善處世以能至大官余獨知公蓋有得於古而直用文雅緣餙之是以人望之而敬與之處而親也公久官余介居江海隔越二紀僅一再見見所嘗見於公者必道公語今年春餘試南宮見所嘗見於公者公益貴余益困而語稱益加公方在告餘一往不見初謂公貴人不願往也公顧亟呼余從人至榻前勞問殷懃手書兩及墨迹猶新不謂遂爾永別余未渡淮時再夢見公覺而訊之以爲不祥不意其果然也乃始以數年之別不一見公爲恨𨿽公之書亦云昔子產與申徒嘉同學於伯昏瞀人嘉謂子產倚其相於夫子之門今公乃與余遊於形骸之內而余反索公於形骸之外公賢子產而余媿申徒矣嗟夫士於顯晦之際固不能無情公今已矣世之所謂利勢者今則廓然漠然而獨公之知我者烱然有也余可不致其哀乎余方遭先府君之喪古者朋友有總麻之服以其服哭之禮也其詞曰

昔寧戚歌於牛口兮桓公舉人於昏夕鬷明局蹐於堂下兮以何道而能識筦夷吾之見逐兮鮑子終不謂其無能而致黜信精志之日通兮何顯晦之殊職歷星紀之屢周兮誠欵欵其如昔豈若以人言爲毀譽兮忽朝云而暮易彼其中有然者兮寧狥世而拘迹嗟天道之難測兮公遂與化而俱寂余惟窮老而怐愗兮莽馳騖而不知其所極年洋洋以自往兮將誰使乎宗之柰何乎古之人不作兮恍不知涕之無從

•思質王公誄

思質王公諱恀字民應吳郡太倉人南京兵部右侍郎倬之次子歷官至兵部右侍郎兼都察院右僉都禦史摠督遼薊軍務嘉靖三十八年以吏兵之辭有連其明年十月朔被禍京師長子山東按察使司副使世貞次子進士世懋並觧官號踴冤際數絕明年春喪還吳吳士大夫哀之僉謂余宜爲詞載幹素旗乃作誄曰

粵昔姬代䢐靈而衰子晉登假厥有支遺系王垂姓綿世洪丕秦翦魏錯奮鉞秉麾漢庸吉駿名賢累累睢陵貴曹仍晉臺司惟始興公邁�江左六代輝華鳴玊襲組將門相門世無與伍逖矣朐封迄唐蹱武瑯琊之別分水有譜夢聲廣學爲吳始祖洎先司馬連理擢英兩枝之胤繩繩科名惟先司馬懿行徽聲佐時嘉績樹位九卿分祿養族逮及孤矜鄕歸其厚沒世稱仁公生神秀先公愛子早馳儁譽克紹休�羽儀初升牙角欻起天馬騰翔不限疆裏峻陟大僚日緝王旅公之勤功先公之施天之報之宜厚其社命也如何猝見傾圮嗚呼哀哉初爲大行主諸有經有國之卹言共其旌廞車告虔抒帝哀誠惠文嶽嶽大璫怵懲聿巡南楚去吏蝥螟察理冤獄活者千人滔滔江漢千里風生神州攬轡獨當虜兵完其危堞奠我帝京遂參中臺東山拊循攝機而謀建立三城咸寧逆節折其勾萌帝警海魚命之南徵洪波血戰渤澥朱腥越氓煦徳布路泣行乃帥雲中遏虜修亭營有新竈旁見煙靑帝曰汝恀常在行閒惟汝賢勞其周我邊閃閃朱旗戾於薊門殺獲首虜歲有報聞因不應格茅社宜分疇邑未及罹此大屯鳴呼哀哉歲之莫春犬羊犯威軼我郊圻疾如風雷繼褰糧盡翳翳窮壘師以左次時其气衰嗚呼哀哉疆場之事何歲不有命也如何公罹其咎我思盛衰如轉圜走先公鼎貴公仍其後兩世同官復淩其右繼以二嗣才猷日茂鬼神忌之誰能無詬嗚呼哀哉惟帝惟天命之攸制亦旣惠之又復蹶之亦旣佩之又復劙之其始榮之復乃悴之榮則萃之悴忽墜之昔也何順今也何盭誰爲推之誰爲擠之誰獨徘徊誰當橫厲蒼天茫茫莫詰所謂大運斡流隨之以逝公之許國致命則遂有子纘承不隕其世必復其始其有以慰嗚呼哀哉

歸先生文集卷之二十九

●歸先生文集卷之三十

吳郡歸有光著

門人王執禮校

題跋

◆題跋

跋仲尼七十子像

題洪武京城圖志後

跋髙麗圖經後

跋禹貢論後

題隸釋後

跋何愽士論後

題仕履重光冊

題弘玄先生贊後

跋夏氏世譜

跋張心甫詩

書譙南遊捲後

書少司馬熊公年譜後

題興都志後

跋唐石臺道徳經

跋佛頂尊勝陀羅尼經幢

跋大佛頂隨永尊勝陀羅尼經幢

跋廣平宋文貞公碑

跋堯帝碑

跋商中宗廟碑

題太僕寺志後

書沈母貞節傳後

○跋仲尼七十子像

仲尼之門人其賢者多矣而世稱七十子而太史公取弟子籍出古文者爲列傳然與家語小異荀卿稱仲尼子弓子弓最髙第弟子然莫詳也漢文翁石室圖仲尼弟子別有林放蘧伯玊申棖申黨史記所不載宋思陵摹石臨安有禦贊及尙書左僕射同中書門下平章事秦檜記此卷蓋從臨安石本傳摹𨿽年代久遠而典刑具存彷佛復見洙泗之間齗齗如也韓子云惜乎吾不及其時揖讓其間撫捲太息者久之

○題洪武京城圖志後

右京城圖志一卷洪武間奉敕纂修故鄕貢進士吳中英家藏辛卯之歲某赴試京闈中英以見示今二十有九年矣偶閱元禦史臺所纂金陵志念今市朝攺易無復六朝江左之舊因從吳氏再借此本觀之信分裂偏安之迹與混一全盛之規撫過別如此自永樂移鼎儒臣附會以爲髙皇帝無再世之計也嘗伏讀禦制閱江樓記云自禹之後四方之形勢有過中原而不都蓋天地生人气運循環而未周朕當天地循環之初气創基於此非古之金陵亦非六朝之建業也道裏之均萬邦之貢順水而趨公私不乏利亦久矣夫帝王所爲與天地應髙皇帝之論蓋度越千古眞有所謂配皇天毖祀上下自時中乂之意愚生自謂獨能竊知之與世俗所論建都者不同因特著於此

○跋髙麗圖經後

自燕薊淪於契丹與髙麗常由登州通使熙寧七年又攺道明州自此明越困耗朝廷館餼賜予三節官吏神舟之費無慮數萬故蘓文忠公常以爲言欲罷之而崇宣之際乃再使焉競充上節官爲此書獻之又明年而靑城之禍作矣可勝嘆哉夫髙麗與遼接壤其埶不得不奉其正朔而尊事之而略於待宋於時中國之體亦卑矣永佑不知喪敗之巳迫區區猶事遠夷至建炎以後事埶益異乃欲從三韓結雞林以奪二帝之駕其爲迂謬眞可咲也臨安去四明僅隔一浙水常惴惴有不測之虞遂謝郤其使迄於宋亡觀競之書頗欲尊崇中國而予獨以嘆宋之不競也

○跋禹貢論後

禹貢論五十二篇得之魏恭簡公而亡友吳純甫家藏有禹貢圖皆淳熙辛丑泉州舊刻也泰之此書世稱其精愽然予以爲山川土地非身所履終無以得其眞太史公言張騫窮河源烏曙所謂昆侖者元世祖至元十七年使驛治運河土番朵甘思西鄙星宿海所謂河源者始得其眞如泰之所辧鳥鼠同穴數百言以爲二山而吾郡都太僕常親至其山見鳥鼠來同穴乃知宇宙間無所不有不可以臆斷也

○題隸釋後

丙辰歲予在南宮見關陜之士問前歲地震云往往數百里崩陷華山亦忽低小秦雍之間碑石多摧碎圜如鵝邜殆不可曉夫去古益遠古碑存者無什一矣況天地陵谷之異乎然則歐陽公趙徳夫洪景伯所錄恐今不可復見也因鈔洪氏隸釋附記於此

○跋何愽士論後

右何愽士備論二十八篇今缺二篇而符秦論頗有脫悞又編寫失次未得善本校之宋世士大夫憤於功之不競而喜論兵如此熙寧間徐僖蕭注熊本沈起之徒用之而輒敗天子尋以爲悔元符政和開邊之議復起馴致國亡嗚呼兵豈易言哉

○題仕履重光冊

昔唐尙書左丞孔戣國子司業楊巨源皆以七十去官韓文公於孔公深嘆其賢於人其送楊少尹序比之廣受二子至想見其去時城外送者道邊觀者蓋愛慕之至以爲不可及而歐陽公思穎之志未嘗一日少忘每有蹉跎之嘆自謂日漸短心漸迫有志於彊健之時未遂於衰老之後其意亦可悲矣吾昆天方張先生與石川先生父子皆乞身於方艾之年恩詔有品服之褒廷臣有列剡之薦康彊壽考放迹名山豈非古今之所難得者與是捲備載二先生致政始末而海內名卿題識尢多若前大司寇篛溪顧公大司空南坦劉公方與石翁爲湖南社會志同道合其稱許之固宜若大冡宰咸寧王公以下皆八座卿少之列方翺翔天衢而褒美之猶不一而足嗟乎士大夫官朝廷常貴乎有髙世遠舉之志而後能不爲爵祿之所羇縻此諸公所以或出或處之不同莫非所謂同心之言而有味者也

○題弘玄先生贊後

弘玄先生姓秦氏名云字起和予姨母之夫也婁縣治吳淞江北而先妣家在江南姊娣同嫁縣城中往來尢親先妣早棄予少不復能記憶先生追道舊事問之家君始知其詳爲之流涕家君與先生今年皆七十有六姨母長一年今皆康健而先妣之沒四十七年矣因書先生傳贊不勝悲感亦秦風渭陽之志也

○跋夏氏世譜

某之先祖母承事郎女也年始五歲時隨祖母歸猶記奉常公寫竹之堂及祖母燕會處而外曾祖母張夫人卒於余家頗有圖書遺畱甲寅歲在安亭捨中爲倭奴所略是年夏返縣城卽奉常公次子大理之宅居焉始昌化君作族譜表兄士宜增修以示余俾余摭其大略著夏氏世譜一篇余初來居此宅老父猶尙記其堂寢少年時所經處也今余書此譜於此堂不能無感矣祖母家諸孫與余方惇中表兄弟之誼而中書之玄孫禹功禹錫禹範皆從余遊庶乎子孫之好世世不絕也

○跋張心甫詩

詩與文一也詩特文之一體耳論詩自三百篇至蘓李建安而下以世代似也然常觀其時之文雅頌之作與典謨訓誥實相表裏言文者稱史漢而詩亦稱蘓李建安史自陳壽以下詩自建安以下萎薾不復振矣此非有所相待而俱爲盛衰气之使然也國家有天下幾二百年天地之气渾完謂宜有開元之風雅元和之制述而一時慕尙乃若浸滛於八代之間而莫之或覺者韓子所謂搜春摘花卉沿襲傷剽竊𨿽文章亦然靡靡之音識者憂之張君心甫年甚少而喜爲詩往往多妙語其志欲追晉魏而上焉間出一編以示予蓋其進未巳也故予論詩之所以然而且爲之防其流不知心甫以予之言爲然否

○書譙南遊捲後

某始計偕由滁州入彭城前年琑登滁州山春初猶寒馬行山嶺上多積雪北風蕭蕭令人愴然有懷古之思宋太祖常以周師破李景兵十五萬於淸流關太祖髙皇帝從郭元帥駐兵滁陽明年始渡江克采石取太平王業寔肇於此自少知誦歐陽公之記云百年之內漠然徒見山髙而水淸可謂千載同此慨矣因問所謂丰樂醉翁亭者俯視環滁之山彷佛尙見太守醉而遊人歸也乙邜之歲通參張先生以譙南遊捲見示謾書其後

○書少司馬熊公年譜後

少司馬熊公餘試南宮時相識公旣登第出知太倉州自後由佐郡陟按察副使在吳中者十二年以余少至城府特加禮敬及余登第公方治河徐兗遇之於滕甚歡曰自吾聞君之得舉喜甚於巳之得之也其見知愛如此明年餘入覲公亦以陜西按察使入覲又見之京師及公在廣朝中士大夫皆念公之勤瘁比聞報捷而公訃亦至矣蓋公自筮仕吾吳中百餘年不見兵猝有倭寇及公之歿終始兵間豈亦有命數也哉天子贈公少司馬賜葬祭恩數隆矣公之子上捨君某以年譜見示載其行事日月具悉非所謂以死勤事者耶讀之不勝感嘆云

○題興都志後

興都志工部尙書顧璘奉進聖旨以體例不合皇考妣聖迹有國史實錄備載寶藏金匱有不當贊書者太倉潘徳元爲承天府同知以志抄本見示云此志後復進呈上以手撥去禮部遂不敢刋行按志止宜載陵邸殿宇獻皇事不當續書旣得旨復不能攺宜見卻也獻皇在國尙書孫交甚見親禮宮中有所思食物輒令中使於孫尙書家索之交宅並陽春臺卽以臺偏地與之仍爲築垣扉遶交第後上卽位有中人言陽春臺地爲孫尙書家所占上曰此皇考予之朕何敢奪上之篤孝如此交成化辛丑進士正徳中吏部右侍郎忤劉瑾攺南京瑾誅進南京吏部尙書尋召入戶部賜玊帶麒麟服免歸嘉靖初召還復謝病歸加太子太保進階光祿大夫柱國謚恭僖贈少保蓋以舊恩也交有女獻皇欲聘爲世子妃交言王下交我誠厚然吾女不欲納王宮固謝之獻皇頗不樂後亟求引去交蓋以此自嫌其女遂不復嫁人而卒然上終始厚待之也潘君所聞如此

先君云外祖太常卿夏公與孫交尙書有舊正徳時外祖家人至京師孫夫人自呼入問死生及家事爲之出涕以此知前輩交情之厚偶因潘別駕談及孫尙書事思先君之言並記之

○跋唐石臺道徳經【開元二十七年】

右唐玄宗注老子道徳經開元二十三年用道門威儀司馬秀言令天下應修官齋等州皆於一大觀立石臺刋勒邢州故有龍興觀開元二十七年刺史李質立石摹勒如制至宋端拱初觀臺已廢沒知州軍事何纘始修復之鐫記於臺左方余至邢州龍興觀巳廢僅存半畝之宮先有尼居之前太守徐衍祚攺爲社學而石臺尙存隱於屋後人少知之者千年之物莫知愛惜計亦不能久矣

○跋佛頂尊勝陀羅尼經幢

右佛頂尊勝陀羅尼經幢在邢州開元寺唐髙宗淳化二年始自蔥領而來此經能滅眾惡業廣利羣生及翻譯始末經序詳之幢在西廡下其西副剝落故書字與立石之年月皆不可知計必此經初入中國未久寺建於開元當是開元書也

○跋大佛頂隨永尊勝陀羅尼經幢【乾化五年】

余旣得佛頂尊勝陀羅尼經於開元寸又於寺後院見此幢題曰大佛頂隨永尊勝陀羅尼經之幢前有序而此無序前曰罽賓沙門佛陀波利奉詔譯此曰特進試鴻臚卿開府儀同三司蕭國公食邑二千戶贈司空謚大辯正廣智大興善寺三藏沙門不空奉詔譯翻譯俱在永淳間而有此不同略見序文此幢梁乹化五年葬僧大徳而建按梁太祖乾化元年六月被弒再歲而末帝誅友珪自立復稱乾化三年四年唐莊宗取燕勢益疆會趙王鎔南寇邢州楊師厚捄之軍於漳水之東次年莊宗入魏梁晉夾河之戰方始邢州未能天日安相而閻寶等尙能及此蓋自晉宋以來至於五季佛教日盛故𨿽兵戈俶擾之際其崇奉不一日廢也今天下承平而民間佛事乃益衰由此言之非必儒者能辭而辟之蓋其金廢亦有數也

○跋廣平宋文貞公碑【大歷七年】

右廣平宋文貞公碑顏魯公書在今沙河縣之東北康陵丁丑之年大末方思道爲沙河令碑已斷沒出之土中鎔二百斤鐵貫而續之今方公所爲修復封樹皆無存矣惟此碑屹立於風霜烈日之中恐亦不能久也歐陽文忠公以謂魯公眞迹今世在者得其零落之餘尢足以爲寶今此碑剝蝕猶少況以廣平之重使歐公得之其爲珍賞當倍他書矣

○跋堯帝碑【大徳元年】

右堯帝碑元翰林學士江淮等處宣撫副使充國信使郝經撰世傳堯始封於唐卽今唐山縣亦無所據而漢之唐縣又在定之新樂蓋古地名稱唐者不一而帝王世紀云堯都平陽於詩爲唐國則非邢之唐山矣寰宇記云邢州堯山縣有宣霧山一曰虛無山城冡記云堯登此山以望洪水而訪賢人則初非封國於此寰宇志又云納於大麓大麓在昭慶卽今之巨鹿酈道元水經注堯將禪舜納之大麓之野烈風雷雨不迷乃致以昭華之玊女縣巨鹿取名焉巨鹿唐山今皆在邢州之境因以是名唐而祀堯亦不可知郝伯常獨詳堯所生與其封之地而此廟之建於邢者未之及豈非闕於所不知也哉伯常文章節義當時比之東坡先友吳純甫家有陵川集今亦不存矣余愛重其文故特錄之云

○跋商中宗廟碑【開寶七年】

右商中宗廟碑宋左拾遺梁周翰奉詔撰翰林待詔司徒儼奉詔書在今內黃亳城鎭有中宗陵焉朝廷歲遣大臣祀之按商自成湯至大戊皆居西亳今河南偃師也大戊子仲丁始遷隞而河亶甲乃居相故相有殷城卽今內黃也而子祖乙又遷於邢則殷諸帝獨河亶甲在內黃疑崩而葬此而中宗自居偃師後世特悞以河亶甲爲大戊耳梁元褒周廣順二年進士爲虞城主簿宋初宰相範魯公王文康公以其聞人不當佐外邑引以爲祕書郎直史館後歷翰林學士工部侍郎世稱其文能變五代之習與髙錫柳開範杲齊名至嘉佑治平古文之盛實胚胎於此云

○題太僕寺志後

懷東顧先生先帝時給事內庭以言事忤旨安置保安蓋擯棄者二十餘年性好讀書未嘗廢捲今天子卽位召還一歲中超遷至太僕卿諸所建白每上輒報可而寺無掌故乃以編摹之任屬之新建王君先生亦手自搜輯幾成矣某峕爲吏邢州適典廏牧而其官實爲太僕屬先生雅故親知不以公禮格也會入京賀萬壽事畢先生與王君檄畱止郊外以其稿見示因爲校定十數事而攺官之命適下遂悉以其書還寺某方與校太僕志而尋得官太僕若非偶然者𨿽然某向在邢馬官也尙不知馬今爲太僕系銜而已又烏能知馬事哉書凡先生與諸僚寀之功而王君之勤也旣梓成先生使來告令書姓名於其末云

○書沈母貞節傳後

笠江先生爲沈母貞節傳言其孝慈貞淑女則備矣

餘同年友徐子羽與沈氏爲姻家爲予言母生平未嘗跛倚不妄言笑其事姑也以姑愛放生遇凡禽鳥爲人所得必買而縱之架食以飼飛鳥飛鳥恆滿於其前母輒彷效其姑故其庭中飛鳥常依人不去也長子日就問學縣中次子日新兼治生產兄弟更衣而出共器而食四十餘年不聞有間言子羽之言如此賢母之懿徳益章章矣子羽又言沈氏遇僊人呂洞賓者蓋三世余以是知僊人之在天地間常乘雲气千歲而不化也沈氏無求於仙而僊者卽之其世徳積善之所感有以哉傳所有不論論其遺事云

母姓蔡氏上海沈露之妻年二十六而寡年五十有司奏旌其門時嘉靖三十八年

昔先君在邢嘗云著書所以垂世立教非有道者不能因言平生未嘗論著欲有所作以入賀而止每欲修宋史謂非獨其繁亂又多用志狀碑文尢不足取信予𨿽不輕與人爲文然復有不能辭者今子寧等所編緝𨿽多應世之文而平生大槪亦略見之又言歐陽永叔蘓氏兄弟不免純駁皆由欲徧存之耳至如劉夢得所選柳子厚文尢不能無病蓋一時酬答或談論喜﹖戈囀𨿽有可觀並不足

錄夫喘息罄欬之不忘斯後人之意然君子愛人以徳不可以姑息先君之意如此子寧等編緝先君之文𨿽不敢望前世之君子亦皆述先君遺意非妄自有所損益也若時所傳者多傳寫謬訛雜以他人之作讀者自能識之

隆慶壬申嘉平口男子寧謹識

歸先生文集卷之三十終

●歸先生文集卷之三十一

吳郡歸有光著

門人王執禮校

壽序

◆壽序

壽方禦史序

吏部司務朱君壽序

山齋先生六十壽序

鴻臚序班吳君七十壽序

壽周封君八十序

按察使楊君七十壽序

禦史大夫潘公七十壽序

白庵程翁八十壽序

張曾庵七十壽序

壽晉其大六十序

壽顧夫人八十序

壽禦史大夫潘公夫人曹氏六十序

顧夫人楊氏七十壽序

丘恭人七十壽序

壽朱母孫太孺人序

壽顧太孺人陸氏七十序

鄢陵梁太夫人八十壽序

朱君同顧孺人雙壽序

顧孺人六十壽序

王氏壽宴序

默齋先生六十壽序

姚安太守秦君六十壽序

壽陳封君偕華夫人序

徐封君七十壽序

葛封君六十壽序

壽柳州計先生序

朱太夫人六十壽序

李氏榮壽詩序

贈通政立齋王先生序

○壽方禦史序

嘉靖庚子九月戊戌侍禦方君時鳴之誕辰也先十有一日侍禦之孫元儒試南畿以禮經第一人薦旣撤簾有以侍禦之孫言者是時兩學士及京兆以下皆喜曰侍禦之孫也與或又言侍禦之子先是亦舉於鄕矣復相與嘆息稱道不已侍禦初與兄太常公以同進士起家仕正徳嘉靖之間爲名禦史彈舉不避豪貴風威凜然兩都爲之側目旣而以大禮議齟齬不合遷廣東僉憲投劾以歸於是優遊林壑聲迹不及於朝者餘一紀矣而朝之士大夫猶知侍禦如此其爲侍禦之孫喜者如此其不忘侍禦者如此蓋自侍禦去位後之爲禦史者難矣世運風俗翻覆推移之際非予之所能知顧獨喜侍禦𨿽不遂於世而其子若孫駸駸乎向用足以推其志而行之也時昆之士同舉者七人而予亦濫廁其間皆與元儒同學相好玆又同年歸自南畿稱觴於堂而屬予執筆序之夫侍禦气貌偉然稱天下壯健男子福徳之遐學士薦紳談之者侈矣予故不論獨序元儒賓興京府一時士大夫之所傾意而侍禦愛國之心托於其子若孫以施於世者如此云

○吏部司務朱君壽序

陳時子行之赴試也其姑之夫吏部朱君寔官南曹亟稱子行之文巳而果中魁選子行不以有司之取者爲榮而以君之知之者爲徳是年冬十月日君之誕辰畱都士大夫咸爲之壽於是子行歸而乞言檿予予昔讀書萬峯山中萬峯蓋君之所以自號者其山下瞰具區倚拔水際西南七十二峯矗立於蒼波浩渺之間中有髙堂古木橘柚千章梅竹茶茗崇岡連被問之知其爲君之圃而頗訝主人之不來者幾年矣然畱都曹務淸簡士大夫閉門髙臥之外相與遊覽賦詩又稱觴爲壽此布衣野老之所樂者而仕宦者兼而有之其不亦多乎此士大夫所以樂爲君壽者也而予又有感於子行之言夫科舉取士不能不爲一定之品式而亦非品式之所能拘也俗人僥幸於一日之獲其於文義尙有不能知者囂囂然自謂已能欲以規繩天下豪傑之士亦可恥矣昔五代時張文寶知貢舉所放進士中書有覆落者下學士院作詩賦貢舉格學士李懌曰予少舉進士登科蓋偶然耳後生可畏來者未可量假令予復就試禮部未必不落第安能與英俊爲凖格聞者多其知體歐陽永叔特以此一事爲懌立傳今君之於子行要爲有得於歐陽子之所云者予故特書之且以爲壽

○山齋先生六十壽序

嘉靖二十七年正月六日山齋先生六十之誕辰先生旣卻賀者或謂予先生之謙徳宜爾也然而喜且賀者吾徒之情也可以抑而不宣乎老子曰仁者送人以言敢以言爲賀可乎夫先生豈終老於山林者哉自先生之觧組而歸今踰一紀閉門著書足迹不交官府每使者察郡縣問遺逸未嘗不以先生爲舉首其名旣以聞於天子熟於士大夫之口而不卽用者豈其遇合之難抑將以老其材而有所大任於此也吾吳爲東南一郡而昆山又郡之一邑然號爲仕宦之邦嘉靖紀元以來先是毛文簡公以大宗伯迎天子於湖湘繼而玉峯朱公爲大冡宰周康僖公爲大司寇玉巖周公爲少司寇蔡公爲通政使莊渠魏公矯亭方公皆爲太常柴公爲京兆尹顧文康公以文學掌內制進內閣至少保其它臺省法從之臣彬彬不可勝數旣而諸公稍稍謝去今在中朝者無一人焉先生康僖公之子也當公在位時先生官已至大理丞駸駸乎少列矣其後父子相繼而歸今存者先生之外三四人而巳而以徳望重於鄕邦者又不多見也山川靈淑之气不爲衰歇而盛衰消長之數則有然者易之剝曰不利有攸往其上九曰碩果不食君子得輿復曰出入無疾朋來無咎其初九曰不遠復無祗悔元吉剝之不利有攸往至上九而終復之朋來無咎以初九爲始然天必以前之終者爲後之始故以碩果不食遺之由此言之則剝之上九卽復之初九也先生於諸公間年甚少气甚銳天其以是爲不食之果乎先生之所存者在天下而予也鄕邦之人故其言如此然亦不獨爲先生賀而巳也

○鴻臚序班吳君七十壽序

吾邑吳氏自相虞先生與其子大參公相繼登科第以才猷著於一時至今子弟詵詵不敢墮詩書之業鄕裏稱之鴻臚君者大參公之仲子也於是年躋七十以四月某日誕辰其子上捨子獻與其子姓稱觴上壽予弟某偕其同好徵予文以爲贈時屬海上之警又歲惡不入邑裏蕭然而君家子弟不以菲廢禮能修承平故事以娛其親可尙矣予昔應貢廷試見君方待選天曹后試春官而君爲鴻臚以此具知君在京師中事而少保顧文康公寔君之姑子也故君館於其邸而文康公友愛之如親昆弟每休暇與君對食飲不得君無以爲歡君時試中書中格禮部上其捲有流言語聞從中罷之自是終文康世不得官其後乃官鴻臚以使事過家爲禦史所論同使十數人皆左降君得江西建昌府幕官久之觧組以歸自君在宰相家及爲官所見朝廷大興革大廢置二十年間變故多矣當其時以勢權相傾軋淩轢震厲驚動天下者今幾何時皆歸於烏有矣今君優遊林壤回首思之向之所見赫然燁然者能不嗑然一笑也夫紛華馳騖爲性之孽安靜恬愉得壽之理君昔在三千里外所與接者公卿宰相侍從之臣今不出戶庭數步之內田夫野老莫或識君之面孔子曰仁者壽仁者之所以壽者靜也君之壽自是知其遠矣世俗道薄婚姻再世不復相通君母夏夫人寔予祖母之姑予每見君君獨以舅氏尊行自處以是識君之厚於其壽也幸得從子弟之末敢不爲之致其辭乎

○壽周封君八十序

周君子純以尙書秋官郎丁內艱還家旣除服適封君八十之誕辰郡縣諸大夫鄕老皆往爲壽有文序之者矣其稱封君年耄而康彊祈黃耈而介景福於方來無窮也予何辭以加諸而其姻郡學生顧文載來言曰君以仲春吉旦將入朝前此所以遲遲者獨爲封君之故不能謝諸鄕老大夫之意而封君之賢要亦不可以無述請更爲序之予謂生辰爲壽非古也昔先王制禮以治天下凡爲人子之所以事其親者無不備盡獨於今之禮若有缺焉然見於養老之政蓋所以致意者深矣天子視學大昕鼓徵以警眾適東序釋奠於鄕老遂設三老五更羣老之席位焉適饌省醴養老之珍具遂皆發詠焉退省之以孝養也故凡大合樂必遂養老又於簡不帥教出徵受成獻馘每入學必養老而外饔割烹酒正供酒犒人供食羅氏獻鳩伊耆氏供齒杖而遺人司門之屬靡不致其職事焉故爲此春酒以介眉壽下迨於豳俗田野之間四代之際無遺年可知矣今世之禮存者惟鄕飲酒耳固以名存而實亡則夫生辰爲壽𨿽不出於古其有養老之意焉𨿽然世苟無其事可矣有其事常患於力不能致今力足以致之是子純之所以爲孝也初子純爲郡學生卓然巳出羣類人皆稱封君之能教及爲進士調進賢令入爲尙書郎淸廉不苛所至皆有聲迹而封君隱約如布素時人又稱封君不獨能教其子以舉進士又能教其子以爲官也昔雋不疑爲京兆尹每行縣錄囚徒還其母輒問有所平反母卽喜笑爲飲食語言異於他時或無所出母怒爲之不食不疑以此爲漢名臣以其母之教也今子純行且建功名於朝世之君子必將考論其所自者矣此前敍者之所未及故爲著之云

○按察使楊君七十壽序

予少時有事金陵常經句曲之間觀其山川之勝其地有茅山自茅山而南連嶺疊嶂東出吳興之天目至羅浮以極於南海以金陵之形勢而不得此山𨿽紫巖天閣之回合疑亦淺薄易盡而無以固東南之王气由此而言龍盤虎踞之說亦得其近者也故道家以爲洞天福地蓋云陽氏始居之禹禪會稽後世傳禹穴焉古之得道者往往乘雲气禦飛龍於此茅君最後出而山以此名其後葛玄葛洪許邁陶弘景楊義和之流世皆以爲得道仙去𨿽其說怪迂非儒者之所道要之天地山川之气神靈之所降集理固有然者按察使楊君

句曲人以進士歷令官致仕家居今年七十予友葛理卿介其鄕之縉紳諸先生使者來請祝壽之辭蓋予識其山川矣而獨恨不識其地之人觀此山之蜿蜒磅礡如昔時意其必有陳安世茅季偉之徒往來茅嶺洞室之間而無從得見之也理卿言先生以康彊之年爲大官駸駸乎向用而未已一旦謝去長往而不顧其貌丰腴而气愈盛其年殆未可量以予觀之非學道者不能也道書曰句曲地肺土良水淸可以度世予亦將因理卿以從先生於此山之間先生之年壽方與茅君諸人等比區區人世之所云壽者夫何足以爲祝乎是爲序

○禦史大夫潘公七十壽序

上海潘公初以大司寇遷爲禦史大夫上有老成端肅之褒凡所奏興革庶務輒賜報可會歲旱命察舉京朝官奏上甘雨時至其明年天下官朝覲京師公所舉劾案免者天下皆以爲宜時公年始逾六十方向用而卽告老以歸杜門讀書習導引禦藥餌以治气養生爲事今年公年七十伯子允哲登進士第先是仲子允端以進士爲南職方而伯子於是受上蔡之命請於朝得緩赴任之期還歸爲公壽同年進士林樹徳喬懋敬屬有光爲序竊嘗屏居田裏聞公之名久矣不敢以謭陋辭夫人生之所難得者壽考福祿然壽考福祿竊譬之猶物也人身猶車輿也壽考福祿世有之矣而載之實難故載勝於物則全物勝於載則傾世之多取不自足以而無徳敗者相踵也公之一身無間出處人莫能以訾議之且履盛而卽止以保懸車之榮而以厚徳元老隱然稱重於東海之上二子濟美克享遐齡豈不宜然哉昔韓安國爲禦史大夫天子以爲國器其後稍疏斥鬱鬱欲罷歸而不得也疏氏父子爲太子傳乞骸骨歸獨共具飲食請族人賓客爲放達而巳萬石君老於家子孫皆爲二千石僅以孝謹稱於郡國而三人者皆著於後世以公今日視之則今人誠有迥於古人者特世無子長孟堅之筆也有光辱公子同榜之末又以二君之請僣爲論公如此且以爲公萬年景福之祝云

○白庵程翁八十壽序

新安程君少而客於吳吳之士大夫皆喜與之遊都太僕先生愛其淳朴題其所居曰白庵君在吳旣久吳人益信愛之無貴賤稱白庵云今年八十其子永絺永約孫應春迎君還蓀田將聚族而爲君壽壻吳君某曰吾翁千里而歸不得文以行非所以將順翁之意則黃山靈嶺亦笑我矣於是謁予請所以爲壽之辭古者四民異業至於後世而士與農商常相混今新安多大族而其地在山谷之間無平原矌野可爲耕田故𨿽士大夫之家皆以畜賈遊於四方倚頓之鹽烏倮之畜竹木之饒珠璣犀象瑇瑁果布之珍下至賣漿販脂之業天下都會所在連屋列肆乘堅策肥被綺縠擁趙女鳴琴跕屣多新安之人也程氏由洺水而徙自晉太守梁忠壯公以來世不乏人子孫繁衍散居海寧黟歙間無慮數千家並以詩書爲業君豈非所謂士而商者歟然君爲人恂恂慕義無窮所至樂與士大夫交豈非所謂商而士者歟君今行矣於是與其妻子兄弟若族之人與夫親知故舊論說生平其所歷天下名山大川大都之會有幾其所見四方賢公卿大夫名人才士有幾遁世長往懷道蘊術之士有幾生長休明全盛之日迄今百年風俗世道之升降上自朝廷下至田野耳目之所見聞其變有幾屈指百年之內中間與其妻子兄弟若族之人與夫親知故舊相見之日有幾也其亦有所感也夫少而遊老而休於是得與其妻子兄弟若族之人與夫親知故舊相與相見而飲飫其喜可知也巳則夫爲其妻子兄弟若族之人與夫親知故舊其喜又可知也巳

○張曾庵七十壽序

世之論人壽以百年爲限然修短之數得之於天不可以齊得數之長者百歲爲老矣彭祖之百歲豈非嬰稚之時耶得數之短者歲月爲稚矣殤子之歲月豈非垂老之時耶予畸窮於世故嘗居閭裏間從先生長者遊自少識張曾庵先生白晢而丰頤美須髯蓋先生是時年巳五十容甚少也又十年先生六十其气完其容無異於初見之時不知十年之加也今年先生年七十亦無耈老之色其美須髯髮漆黑自若也先生未嘗知世所謂服食煉形之法而得數之長如此則今之七十者亦猶嬰稚之時耶吾吳中之俗尢重生辰自五十以往當其生辰卽爲壽前年先生猶爲博士弟子激昂蹈厲諸少年莫敢摧其鋒𨿽諸少年亦以爲先生少故無爲先生壽者今先生忽自謝其博士而老於家其髙第弟子某乃往爲先生壽壽已則相與求予之一言以序其事噫子之先生未可以壽也子之先生讀聖人之書自以爲得其蘊每酒酣輒爲人說書意掀髯指畫左右顧視傍若無人當世宿學莫能難也與人交洞見底裏規人之過至於泣下豈非所謂直道君子者哉往予至京師見有衣玉帶乘白馬黃金絡前後呵擁其人白晢丰頤美須髯儼然子之先生也嘆曰何其類吾鄕之張子也張子六舉於鄕而今猶布褐而趨於博士之庭𨿽然今十餘年矣不知其人果安在而子之先生所自得者何如也吾又安能捨子之先生而羨彼爲哉皆曰善請遂書之繼自今歲歲爲先生壽必誦子之言矣

○壽晉其大六十序

孔子曰愛之欲其生惑也愛而惑焉而欲其生惑也愛而不惑焉而欲其生情也吉蠲爲饎是用孝享禴祀蒸嘗於公先王君曰卜爾萬壽無疆非欲其萬壽耶我非敢勤惟恭奉幣用供王祈天永命非欲其祈天永命耶此愛之而欲其生者也然古之人無有以虛辭說人者人之所欲天必應之曰予攸好徳汝則錫之福富貴壽考康寧天也人皆歸之於天箕子獨以爲人之所錫固以冥冥之中茫茫之表無所謂天者人貴之則貴人富之則富人欲其壽考康寧則壽考康寧此祈天永命萬壽無疆之說也箕子之言天精矣武王夢帝與之九齡文王曰古者謂年爲齡齒亦齡也我百爾九十我與汝三焉武王之壽文王之所錫也晉君年六十予之仲弟爲君之子壻而君之子某以姨之子從予學皆來請予爲壽夫欲君之生者多矣不若君之壻與君之子以君之子壽君君其有不益壽者乎予有愛子之戚方與某論洪範之義以文王能與武王之壽厚自責以爲不慈之極故以孝子期某必能壽君也已抑予少有四方之志旣年長無用於世常欲與親知故舊歲時伏臘問遺往還飲酒社會務盡其歡康彊壽考皆在百歲之外父子兄弟白首相追隨爲太平之不遇人而邇來屏迹荒江足不履戶外田夫野老罕見其面君與予有連亦曠歲不見忽忽不意君便爲六十歲人也君壽宜賀而予精神恍然髧彼兩髦泛泛其景益不復知有生人之樂矣旣勉彊爲某書之又爲謝所以不能往賀之意

○壽顧夫人八十序

太保顧文康公以進士第一人歷事孝武二朝今天子由南服入繼大統恭上天地祖考徽號定郊丘之位肇九廟饗明堂秩百神稽古禮文粲然具舉一時議禮之臣往往拔自庶僚驟登樞要而公以宿學元老侍經幄備顧問從容法從三十餘年晚乃進拜內閣參與密勿會天子南巡湖湘恭視顯陵付以畱鑰之重蓋上𨿽不遽用公而眷注隆矣至於居守大事天下安危所系非公莫寄也夫人主之恩如風雨而怒如雷霆有莫測其所以然者士大夫音際承籍貴勢恩寵狎至天下之士誰不扼腕跂踵而慕艷之及夫時移事變有不能自必者而後知公爲天下之全福也公薨之後九年夫人朱氏年八十冡孫尙寶君稱慶於家請於其舅上捨梁君乞一言以紀其盛蓋夫人自笄而從公與之偕老壽考則又過之公之徳順而厚其坤之所以承幹乎夫人之徳靜而久其恆之所以繼咸乎故曰天下之全福也常以陰陽之數論女子之致福尢難自古婦人不得所偶有乖人道之常者多矣況非常之寵渥重之以康寧壽考乎初公爲諭徳有安人之誥爲侍讀有宜人之誥進宮保有一品夫人之誥上崇孝養冊上昭聖皇太后章聖皇太后徽號夫人於是朝三宮親蠶之禮曠千載不見矣上考古事憲周制舉三繅之禮夫人陪侍翟車煌煌乎三代之典豈不盛哉有光辱與公家世通姻好自念初生之年髙大父作髙玄嘉慶堂公時在史館實爲之記所以朂我後人者深矣其後公予告家居率鄕人子弟釋菜於學宮有光亦與其間丙申之歲以計偕上春官公時以大宗伯領太子詹事拜公於第畱與飲酒問鄕裏故舊甚歡天暑露坐庭中酒酣樂作夜分乃散可以見太平風流宰相自惟不佞荏苒歲年徳業無聞多所自媿獨於文字少知好之執筆以紀公之家慶所不辭云

○壽禦史大夫潘公夫人曹氏六十序

上之四十年秋上海潘公以南大司寇入爲禦史大夫公揚歷外服至是一二年間特被顯任天下有以知上意之所簡注其歲冬十月某日公配曹夫人六十之誕辰於是海邑之士瞿君某等十有六人與公子允端俱赴試南宮遂將奉觴於公之堂而以夫人壽序見屬有光不敢辭惟昔周之盛時周公召公與虢叔閎夭散宜生泰顚南宮適之徒相與弼成文武之業用致世於隆平實基本於周南召南天子諸侯相與成天下之化者如此其遠也而鵲巢之夫人豈卽召公之配歟故曰國君積行累功以致爵位夫人起家而居有之如鳲鳩乃可以配焉今天子敍彜倫以建皇極蓋嘗頒慈宮之訓於海內舉北郊親蠶之曠典內則順敍陰教修明始自椒寢至風被於田野之婦人況在位之臣莫不宜其有家濟濟肅雍漸濡於王化之深者宜乎今禦史大夫之夫人爲諸君子之所頌禱𨿽比古鵲巢之夫人其可以無媿夫上之施澤於下至綦賤而止下之歸福於上至綦貴而止至治之隆而魚藻裳裳者華之詩作則萬物各得其所鳥獸魚鱉皆不夭其性故惠篤敍無有遘自疾萬年厭於乃徳殷乃引考則公卿大夫其永壽考可知矣天壽平格則君子偕老共事宗廟社稷可知矣故關睢之徳王者之風也麟趾之塵后妃之福也后妃之壽可知矣鵲巢之徳諸侯之風也騶虞之應夫人之福也夫人之壽可知矣國家比隆成周仁徳下迨於鳥獸魚鱉則天子享萬年之壽公卿皆元老耈造徳降而聞鳴鳥其流澤及於其家此錫極保極之明驗也豈獨二三鄕邦之慶固天下之慶雲

○顧夫人楊氏七十壽序

漕涇之陽爲海上大族其子弟之賢俊者予往往於南宮識之夫人歸於昆山爲中憲大夫桴齊顧先生之配中憲少貴官自禁林爲禦史督學京畿已而不得志出守邊郡罷歸日閉門讀書性簡伉少所當意獨於夫人爲宜去中憲之世於今二十餘年矣夫人三子皆非已出而今雍裏方伯以壯年致政與仲季二君恂恂孝養子婦歡然無間如中憲在時而家勢隆盛夫人自歸顧氏爲婦爲母四十年享其福祿榮華此亦生人之難者矣今年嘉靖三十二年十二月二十四日爲夫人七十之誕辰雍裏公兄弟與內外宗黨稱觴上壽以予辱在姻末俾得而序之夫三代王者之化關睢麟趾鵲巢騶虞之世可謂盛矣然其詩猶曰嘒彼小星三五在東肅肅宵徵夙夜在公寔命不同言婦人秉志壹誠以事其夫夙興夜寐無有懈怠而所能得於其夫與否蓋不敢自必而系於命也太史公曰人能弘道無如命何妃匹之愛君不能得之於臣父不能得之於子非通幽明之變烏能識之谷梁子曰人之於天也以道受命於人也以言受命故君子大受命而世之學者以爲命非所言要以爲所得爲者而已不知充其所爲以遂萬物之宜而全天地之性必至於命而後已命之所不至性之所不盡也以夫人之賢徳而使如終風之莫往莫來悠悠我思凱風子七人母氏勞苦則順婦慈母之道亦不行矣君子之樂頌人賢也樂其得所也故予所以論夫人者𨿽有家富貴之常而實以爲順婦慈母之道行也因以識古關睢麟趾鵲巢騶虞之義以爲天下之道非一人之爲而君臣父子兄弟夫婦各得其所而王化成矣君子之言性命者蓋如此詩曰樂只君子萬壽無期敬爲夫人頌焉

○丘恭人七十壽序

丘恭人其考某省參政諱經之女始丘公生三女父母愛之曰吾女必皆予貴人有聘之輒不予皆至於長卒皆予貴人恭人其一也是爲前廣東按察使司副使王公濟美之妻丘公蓋與司馬質庵公同官禦史司馬憲副之從祖丘公以是意歸鄕王氏自苕霅間嬪於海上越五百里由嫁女必欲予貴人也時憲副已在南部其後歷官江右最其後踰嶺恭人常從共其祿養憲副受誥敕遂有恭人之命予家故與王氏有連知其家世爲詳自唐禦史朐封之後至分水明州而來昆山司馬與憲副之祖某官兄弟同舉進士自是科第蟬聯不絕及憲副殂謝之後諸子皆彬彬鄕學一誠以戊午復薦於鄕蓋故家大族歷世久遠枝葉扶疏不能無旁落不齊之數自恭人之歸憲副今老矣獨見王氏之盛如一日也鄕裏皆稱丘公善嫁女云恭人以某月日誕生至嘉靖四十年恭人年七十諸子謀所以爲壽介縣學生孫君某來請頌禱之詞予爲道恭人之事如此因論之以爲丘公以女予貴人可得而知也恭人之享其福祿壽考至於今七十年丘公不能知也其有子若孫能趾美前人丘公亦不能知也然吾聞恭人貞靚慈孝初及憲副至寡撫其前孤與其所出有鳲鳩平均之義其子事之亦無異所生恭人之徳如此其享福祿壽考宜矣然則丘公其有以知之矣有娀方將纘女維萃𨿽自古王者之盛亦有所自故稱恭人之壽而本於此庶幾乎王氏子子孫孫勿替引之以是爲頌禱其可乎

○壽朱母孫太孺人序

吾昆山僻在東海之濱爲吳下邑而山區水聚天地之精气蜿蜒回薄而會於此故士之登朝著躋膴仕者常倍於他州至於耆艾長年履期頤之福閭巷之老閨門之女子多有之嘉靖癸丑甲寅之歲間以七十稱慶者數十家以仕宦過家爲其親七十壽者亦不下三數家世稱七十古所稀況於富貴壽考兼之而在於吾邑如是者相望豈非一時之盛哉朱君恭之以進士起家爲浮梁令之三年上計京師天子擢爲尙書冬官郎將赴南都浮江東下來省其母於是士大夫循鄕俗之禮如前數十家之爲賀者又以恭之仕宦而歸太孺人年又七十也賀尢不可以後𨿽然予以恭之官南都於其家不越五百里畿甸之內昔之人所欲乞鄕郡以便養而有不能得者恭之不求而得之此所尢宜賀者夫士以其身爲國而使之忘其私非人情也先王之制未嘗然也旣富方谷必也有好於而家用其人之力而忍絕其私耶古者卿大夫皆仕於封內銜使命於四方則有越境之行然亦不踰時而復而不遑將毋先王所以卹之者至矣今海內爲一仕而去其父母妻子宦輒所至窮日月之出入於是乎奪其私以爲國而不能於兩得之者今恭之將行矣所以壽太孺人者非特一時鄕裏之榮而巳去而之南都風土之樂猶吾邑也膳羞被服宴飲之奉猶吾邑也南都之士大夫來爲壽者猶吾邑也恭之可謂兩得之也使天下之士仕於內外皆如恭之是所謂各適其性而無復行葦裳裳者華之思矣以孝爲忠孰能禦之哉孰能禦之哉

○壽顧太孺人陸氏七十序

凡士之讀書應舉以登進士爲榮其登進士服官受采以銜天子命過鄕閭壽其親而姻戚賓友迎延滿堂日爲供具飲酒歡宴爲榮此今之所誇以爲富貴者盡世俗以然顧子行於是得之而尢有異者始子行之先君事武皇帝爲刑科給事中是時佞寵盈朝天子日從趙李之徒不復禦椒寢而前星未耀公疏論其事及今皇帝嗣服首進八疏以贊新治其疏在史館宜有之公之爲給事也先亦由進士爲行人蓋去君之時今幾三十年子行復起進士爲行人過家而鄕裏姻戚賓友彷佛見其先人時事有下淚者而太孺人始事給事給事爲諸生以及於貴顯中更艱苦辛勤矣蓋又三十年而復見其子如其夫之貴此其所以爲尢異者顧氏世家海上公乃徙昆山之南千墩浦之上而公之族稍稍從以來散居浦之東西而公與其從父兄一時並爲黃門气勢翕赫終不少藉以陵轢其里人是時公在京師太孺人獨以舅姑老不能從畱養之其後太孺人寡居獨持門戶矣伯子子繩讀書入太學而子行最少兄弟恂恂友愛無彼我之間蓋太孺人之爲教者如此昔歐陽公爲許氏園記以爲許君以制置七十二州之有餘治數畝之地爲園不足以施其智而於君之事亦不足書惟許氏之孝弟著於三世矣海陵之人過之未嘗不愛其人也則夫前之所云亦夫人遭際之適爾不足以爲異惟太孺人之懿徳施於子行之兄弟所謂駢枝連理同巢共乳之瑞於此見之而富貴壽考康寧之福歸於太孺人者將未艾也太孺人二子一女爲今進士沈君子善之配其外孫堯兪從予遊以十月二十七日爲其誕辰來徵予文爲壽予爲序之如此云

○鄢陵梁太夫人八十壽序

鄢陵梁策對之與餘同登嘉靖四十四年進士而余於余太史之門最先識之對之爲人誠篤不以一第自華方慨然有慕學之志余與之語間問大梁之故余𨿽未能至而自羲黃以來帝王王侯至於汴宋之遺迹宮闕陵寢園林池館之勝與夫名臣賢士之所聚皆若親履其處恨不得亟往以觀黃河之流而緬然思太古之世訪黃帝於具茨之山尋大隗之所存也梁氏世居鄢陵蓋本其國地以梁爲姓雲對之又時道其家世而稱其大母太夫人之行於古所稱孝婦無以異也在梁氏宜世載之初太夫人之夫梁隱君蚤亡遺孤四五人大者數歲小者二三歲牽衣裾相持終日嗥皆拊育之以至於長而養姑尢謹姑中歲瞽太夫人扶侍不離左右姑非太夫人食不食而姑未食太夫人不食也迨姑年九十而亡如一日當是時姑猶有他子與其先後而獨宜夫人豈非所謂孝婦者乎太夫人春秋髙對之之尊府封君方怡然侍養蓋晚歲而見其家門光榮孫子褒然爲王家楨惟梁氏之世徳遠有厚積而發旒是而太夫人孝行之報其又可誣哉會太夫人年八十對之將奉使過家爲壽同年進士南城丘浙子東輩徵余文爲贈而對之又自來請之勤勤惟恐其大母之行不彰於世也對之亦賢矣哉余故具著其所稱者俾大梁之人知太夫人之饗遐齡而膺厚福蓋有自矣

○朱君同顧孺人雙壽序

朱君官於閩者三年壽六十而其內顧孺人先君一年生其子上捨某縣學生某欲爲孺人六十壽而不敢先也遲之以竢今年而徵予爲其夫婦雙壽序以致之於閩吾鄕之俗五十而稱壽自是率加十年而爲壽凡壽之禮其饋贈燕飫必丰又徵其學士之文詞詩歌傾其國之人無不至者此固居於其鄕者之宜若夫仕則有王事焉且又不當以稱老固宜無及於此矣然古之君子在位而能宜其人民則百姓歌思而祝頌之不獨贊其令徳愷悌必祈以壽考而黃耈眉壽之形容想見於車馬衣裘之間可謂盛矣由此言之仕而爲壽尢宜也吳與東甌在三代時賓於蠻夷吳有太伯虞仲之風其後頗與中國之會盟至秦已爲郡縣而閩懸隔東海元鼎間橫海樓船兩將軍軍出武林白沙石邪始建東粵迄今數千年俱爲天子內地文物之盛無異鄒魯凡閩人之仕於吳與吳人之仕於閩猶東西州也君優遊臺幕非有民社之責而妻子兄弟歡然以官爲家歲時飲酒上壽如不出裏閈之間豈不眞可賀哉抑君之政事足以宜其人民而紀於閩之士大夫者閩之人皆知之無俟於餘言也獨惟君與孺人家世令族君爲大冢宰玊峯公之從弟孺人爲侍禦之子而太保文康公之從子弘治間吾邑毛文簡公與冢宰公相継魁天下間二科而文康公又魁天下昆山小邑數年間掄魁継出孝宗皇帝當寧嗟異至以吾邑裏俗之讖傳於宮中更歷兩朝三公皆位臺鼎而冢宰以厚徳元老至今巋然爲鄕邦之望朱顧世爲婚姻而其子弟之才俊與其女子之賢此尢足以誇於閩之人矣於是乎書

○顧孺人六十壽序

孔子曰斯民也三代之所以直道而行也孔子之居鄕自以爲無所毀譽於人獨其所以是是而非非者不可得而廢不惟當世之名公鄕大夫至於莒人之妻泰山之婦人亦與其門人私論而志之以爲三代之民所以是是非非者如此夫豈獨春秋之義爲然余少好觀古事嘗有意於考論其世而廢置艸野無史官之任然時有慕於古之作者得因事立言以著其是是非非之迹是斯民之所以直道而行者庶幾他日有禆於史官顧孺人者太保文康公之女上捨朱君子求之配也上捨早世孺人守節垂四十年今年六十里中士大夫徵予文爲壽孺人以幼艾競競未亡人能保其身至於六十而爲壽其亦可稱也巳自予爲童子讀書盧兗州家盧氏子弟數稱上捨之才俊不幸短折而趾羙於其弟少宗伯而予之從祖母十孺人之姊故知文康公夫人之事爲詳公起諸生官禁近三十餘年迨入內閣推封一品夫人未嘗見其喜慍之色凝然獨處言笑不聞文康公是以敬之如賓而孺人之資性髣髴如其母云由是言之女子以才智自見者要非其徳之羙若夫沈默簡重居適意之地如夫人之受多祉及所遭之不幸如孺人之葆眞全節其於坤道之順一也當文康在館閣孺人實依母氏居京師邸第親見夫人朝兩宮佐皇后親蠶宴錫繁縟備極榮寵宗伯方爲黃門家勢隆貴而能以芬華盛麗之間獨全純白縞素之質於桃李艷陽之時凜然松栢歲寒之操視夫寒女窘婦生長淡泊之中無所見而能不亂者爲猶難矣豈非余之所欲得而論之者哉孺人之嗣子某以孝謹稱能成孺人之志者因並書之

○王氏壽宴序

王氏之最長老母曰孫碩人今年八十矣於其生之月日諸子姓祝於堂下者若干人外姻之來祝者若干人三世之交遊來祝者若干人皆願碩人之壽自今以往至於無算又願天下太平兩晹時若歲以有年縣官無苛政急賦閭裏安居以娛碩人之老又願其孫若曾孫發揚詩書之業用於王國以報本朝二百年生育之恩碩人及見其榮也祝已其子有功有親退而與諸賓爲宴少長詵詵以獻以酬旣醉旣飫咸相謂以爲此王氏之盛不可以無述某案王氏居昆山之度城不知其幾世矣其家古檜老栝蒼然郁然尙皆百年物也度城在澱山湖旁有數十家之聚惟王氏居之無他族昔有王豫修先生修身潔行將及於仕而蚤世生平惟以忠孝大節自許昆山人至今稱之其子南陽克遵其訓爲隱徳君子碩人其配也吾觀吳中無百年之家者倏起倏僕常不一二世而蕩然矣王氏保有先世之詒𨿽時移事易稍稍侵削而亦不至於貧讀書數十世𨿽仕不遂而不至於易其業金人俯仰八十年間顧盻於興廢之際維持保守之艱其賢有足稱者哉若乃爲碩人祝者前之詞則旣美矣予又何以加焉

○默齋先生六十壽序

吾昆山之俗尢以生辰爲重自五十以往始爲壽每歲之生辰而行事其於及旬也則以爲大事親朋相戒畢致慶賀玊帛交錯獻酬燕會之盛若其禮然者不能者以爲恥富貴之家往往傾四方之人又有文字以稱道其盛考之前記載吳中風俗未嘗及此不知始於何時長老云行之數百年蓋至於今而益侈矣嘉靖三十四年九月之朔憲副默齋孫先生之生辰先生之生以前丙辰至於今乙卯甲子一周於是縣之人爲其禮者尢以爲重而徵其詞於余若其禮然者予不文不能道其慶賀獻酬燕會之盛獨以謂人生百年之內其變故多端而於歲時敍事相感親朋聚會杯酒談說生平感今懷昔之意爲多餘與先生同裏閈有通家之誼自少已能識先生先生年甫弱冠先大夫客遊不返旅殯蒼梧之野徒步走嶺外無資裝傔從之攜崎嶇萬里負骸骨以歸寡母幼弟相依爲命有人所不能堪者及舉進士釋褐爲刑曹會禦史言事下詔獄先生守官不阿與大吏爭論幾蹈不測之禍天子仁聖不忍加誅竄之懷遠夜郎之地於是自縣令遷轉不數月輒攺官歷閩粵巴蜀荊湖齊魯之間足迹幾半天下�子躬視獻陵藩臬郡縣之官多以乏供致重辟先生時爲湖廣僉憲獨免於罪且膺寵錫又再遷得江西憲副以歸夫六十年之間榮辱利害之途追而道之有不勝其感慨者矣今先生遺榮辭寵卜築於玊山之陽有園池田廬之羙有子孫之賢而筋力康彊絕無衰老之態追念自此以前眞如夢幻自此以後山林花鳥之樂知其無窮也是又不可以賀乎於是書之而平生奇偉忠孝大節可考見焉

○姚安太守秦君六十壽序

昔孝宗敬皇帝承累世熙洽之後益以深仁厚澤一時人才登用皆有重徳偉度歷三朝饗承平之福若吾錫山秦端敏公以弘治癸丑登第至嘉靖二十三年以壽考終位至一品自起家登朝著富貴五十餘年豈非盛世培飬之厚抑人才之得於天者皆應其時若公之所稟與時合而致然歟天下之勢自厚而趨於薄如寒暑之易候有不覺其然者然推其故必有人以爲之始者昔人論東漢梁統爲時名臣獨以增重律法一言而天之報梁氏尢慘眞仁者之言哉余每慕前世盛徳長者欲考其所設施如端敏公者方將就其家問其行事往往過其縣慨想其人者久之今年餘入覲還訪其孫汝立因得見公子二千石君其器度猶有前人風流蓋以嘆盛徳之世未艾也君用端敏公恩爲都督府慕官陟守姚安謝事還承前人遺業以詩書教其子二子皆彬彬向於文學入其室而先公之典刑猶在用此言之則孝皇作人累葉承平之福豈獨其一時臣子饗之而又及其子孫者如此余門人朱某客於君所數道其賢汝立又好古與余往還於是君以甲子之初度秦氏內外之戚及邑之人往爲君壽介某以來乞言余以是推本端敏公之三世蒙前代承平之澤子孫世饗之源遠而流長也

○壽陳封君偕華夫人序

考古五禮無爲壽之禮先王於飬老事親義甚備無爲壽者爲壽者祝其萬壽百年如詩所云無飲宴召賓客及爲之文者況爲之文不徒稱其年而巳稱其有徳及備福而著之又無是者然徒稱其年非所以爲文也今開州守陳允升晉卿尊君號新安先生者其子起諸生不一年遂剌方州而先生與其子偕之任板輿就養覽觀衛之風土知子之足以辦吏治亟辭以歸於是先生與夫人同躋六襄先生之誕以四月三十日而夫人後一日九日鄕裏親戚見先生之榮歸又與其夫人偕壽開州𨿽遠在二千里外不能無屺岾之感然閉合而思吾鄕裏山川與先生夫人之享福而樂也亦足以自慰矣思吾鄕裏親戚之登堂而賀者若而人又可以自慰矣先生歸與夫人道其子之爲官尊榮而治辦又足以自慰矣夫如是𨿽父母與子相去二千里知其樂也晉卿之前母夫人蓋秀水令周君之女生晉卿甫三歲而棄晉卿晉卿育於外家久之先生娶今華夫人字之如所生子而晉卿事之亦如所生母先生無孝巳曾參之顧益卜築城隅辟圃植花菓卉木養禽鳥以爲娛裏中子弟多從之遊日與人彈琴歌詠以俟其子之長而爲官而喜怒好惡一不拂其性於是可卜其長年知食其子之報未有巳也先生之誕日余弟某來請余文余方治裝將有邢臺之役邢去所治州不遠又當有事大名見晉卿且道先生爲壽之樂又足爲晉卿慰矣是爲序

○徐封君七十壽序

余往來嘉定與其賢者遊而識子言於是時固巳奇其文每言之於人因遂識東樓翁慷慨樂易人也巳而子言舉京兆計偕北上翁實攜之以行余時遇於彭城遂於僦車共茵而載歷齊魯燕趙二千餘里走風雪塵埃中歡然忘其行役之疲余蓋察知翁父子有福徳享富貴者也其後子言登第以天官屬直內閣尋攺大宗伯屬領祠事余至京師每見輒嘆其議論之進是時天子隆郊祀之禮子言殆所謂侍祠神語能究觀方士祠官之說者矣至語及其職事未嘗不有志於守道以守官者也而東樓翁居家日治園圃亭榭與士大夫飲酒爲樂子言間迎至京師則諸公貴人日來歡宴退而莫不嘆翁之賢而又稱其有子巳又得誥命推封旣貴顯矣然子言在臺省欝有淸望議者以爲蘭臺祕閣之選頃以外補爲郡莫不惜之會東樓翁方七十子言將之荊州過家上壽以余遊其父子間相知之素屬使爲序夫余知子言有不釋然於此行者矣然以方剛之年出粉署爲二千石得歸榮其親於人子之願殆未易得也吳中士大夫登朝者不爲不盛然能迨祿飬少矣巳迨祿飬而至官益少今惟長洲錢工部徳徵位至九列海虞嚴學士敏卿爲館閣而二公之親皆康彊無恙得封如其子之官此不獨吳中所無而世亦未之多見今以子言之年與其才望名位豈在二公之後余以是知東樓翁之福祿蓋未艾也子言能自馳騁於文辭其於江山故宅雲雨荒臺之間必能追蹤屈宋而上之爲南陔白華之篇以抒其仁孝之心余之朽拙何能爲役猥以斯序見屬媿而不敢辭云

○葛封君六十壽序

支之君子仕則違親處則違君二者常患於不能兼韓退之言歐陽詹捨其父母朝夕之飬至於京師將有所得以爲父母榮𨿽其父母之心亦然詹𨿽不離於其側其志不樂也至王介甫則又以爲祿與位庸夫鄙人之所待以爲榮也賢者道弸於中而襮之以藝無祿與位以爲父母壽而父母之心亦喜無量二公之言各有所重而不免於偏使爲子者有所得以歸榮其父母而無離憂具道藝之美而有祿與位以爲父母壽豈非夫人之願歟𨿽然二公者蓋致恨於彼之不能得者則亦姑以此使之自慰焉耳葛君理卿辭其親試京師有司奇其文欲寘之苐一遂舉進士上第所謂弸於中而襮於外者矣國家之制進士釋褐觀政諸曹其祿秩比七品可謂有祿與位矣君在京師逾年賜告還家日侍其親可謂有所得而無離憂者矣君之尊人虛潛翁少在隴畝淳朴無外慕於榮勢非數數然者一旦得之亦不以爲有所加獨喜其子之在側而以爲樂也以是知二公之言特有所激而發使遇虛潛翁父子其於爲人父母與爲人子之情必能極口道之矣君登丙辰進士以明年四月來歸至某月日爲翁誕辰翁於是年六十有三友人趙君元和張君子忠輩若干人皆往歲與君同試南宮者也榮君之還徵余文爲虛潛翁壽餘謂如翁者韓退之王介甫之所欲之而不能得者也是可以賀矣

○壽柳州計先生序

吾鄕範文穆公稱湘南江山奇勝爲天下第一時公帥廣右巳而移鎭之蜀有睠睠不忍去之意而柳子厚剌柳州乃作囚山賦觀其辭殆不能以一日居者範公大帥名位尊顯其心誠樂於此而子厚特以謫徙久不得召有悒欝無聊之志宜其爲言如是然其於此邦之山水不薄矣其序近治可遊者殆不下於桂山而所謂靈山拔地林立四野自嶠南達於海上可以想見韓子稱衡湘南爲進士者皆以柳子爲師其承子厚指授爲文悉有法度由是言之柳之山水不待子厚而顯而其人才之出自子厚始也今天下文治休明皇風遐被楚粵之問來任中朝者柳州尢盛文非若子厚之時之比其爲山川愈益增重惜乎柳範二公不及今見之也柳州計先生厚庵以乙榜進士來教昆山學者向仰之餘間從問其山水之奇勝益信二公之言至今若身履其地而獲觀遊馬君父靖川先生以鄕進士調倅潮陽未及上最卽掛冠歸其鄕構一亭日吟詠其中而孝友淸節爲柳人所稱余不見先生亭於所謂東亭者何如而想其憑空拒江眾山橫環海霞島霧倏忽萬變者如一日也嘉靖癸亥孟冬適先生降生之辰進士君忽起嶺雲衡鴈之感諸生某某爲之遙致祝壽之詞而求序於余余文乏芬芳馨香之气萬里致之於子厚所適之地不無媿云

○朱太夫人六十壽序

宛陵進士朱應秀一松其先君二峯先生嘉靖十三年歲貢時朝廷行選貢法故先生以壯年預選蓋未及廷試而卒遺夫人與稚子九歲至始孩者四人夫人方二十九年不禦膏沐矢志自衛有栢舟之操撫抱諸孤長育成就有凱風之劬蓋又三十有一年應秀登嘉靖四十四年進士夫人於是年六十矣應秀與余旣同第又同冬官試政每相見若有所欲言而不能者久之乃以母氏之壽爲請夫應秀之爲進士也其亦有所自得乎其有所不能自釋者乎凡爲士自初束髮爲其父母卽望其顯榮應秀今巳得之足以慰母氏之志夫豈有不自得者乎夫人父母無恙生有膏澤之潤而行乎夷坦之塗一日而得富貴宜無不自得者獨應秀思先人之蚤世母氏之劬勞詩曰風雨淒淒雞鳴喈喈又曰風雨如晦雞鳴不巳更前之所歷戚戚有動於中此其所以不能釋然也而罔極之徳何以報之是以汲汲欲爲夫人之壽又思得爲古文辭者傳述之人見應秀之於此類若自得者不知其求以觧其不能釋然之懷者如此自此而往應秀之仕日顯夫人之壽日增而不能釋然之懷當日甚吾未知能有以觧應秀者姑謂世俗之望其顯榮者今得之或可以慰夫人而巳矣

○李氏榮壽詩序

余讀王制觀虞夏啇周養老燕饗食之禮年紀之次及深衣燕衣縞衣玄衣之制何其備也至天子於太學執醬而饋執爵而酳公卿奉杖大夫進履其隆重如此故曰三代之盛王未有遺年者也年之貴於天下久矣然而無爲壽者豳詩稱躋彼公堂稱彼兕觥萬壽無疆自此而詩之稱壽不一顧亦相祝頌之詞如史之所稱爲壽者云耳非以年之每進一紀爲燕會以爲壽也迨後世壽節慶賀始於朝廷而及於公卿然爲文以稱其壽者亦無之餘嘗謂今之爲壽者蓋不過謂其生於世幾何年耳又或往往槪其生平而書之或又類於家狀其非古不足法也余居鄕見吾郡風俗大率於五禮多闊略而於壽誕獨重其禮而又多謁請文辭以誇大之以爲吳俗侈靡特如此而至京師則尢有甚焉而餘同年進士天下之士皆會於此至其俗皆然𨿽余之拙於辭諸公謬以爲能而請之不置凡爲之者數十篇而余終以爲非古不足法也𨿽然亦以爲慰人子之情姑可矣歲九月餘以選當外補最後同年魏郡李某子復復以二親之壽爲請蓋諸公之爲之詩者多矣余獨爲其詩序於其尊君與太孺人之潛徳懿行故未暇論尊君州學生積學久次將貢京師年六十太孺人年五十九子復裒所得詩聯爲捲因郵致之於其家云

○贈通政立齋王先生序

士大夫致身於朝所當淂爲者人臣之事富貴壽考皆命也盡性而巳命何與焉𨿽然有可以盡其人臣之事者非富貴壽考有所不能故曰樂只君子遐不壽考明君子非無疆之壽無以行其愷弟而爲邦家之光也然則富貴壽考命也亦所以盡性也故古之君子不禦福然非有求焉世之急於徼福者其所爲常違人臣之道而不知夫福之來也不驟若行千里之塗優遊容與累日不止而其至之不覺然且求得於旦暮之間馳騖而無所極其力旣已不勝矣此爵祿榮名所以多患害而失飬性命之原也今天子禦極攺元之明年策士於廷立齋王先生與今少傅華亭徐公十數人者年最少徐君及第入史館餘多在淸華之選而先生爲大行稍遷郎署出爲湖廣僉憲升參議得賜歸飬居田裏者久之同進者多至公卿先生始以少參入朝而徐公已在內閣矣於是一再遷有南京通政之命尋以外艱歸至是服闋待命於家其歲冬十有一月旣望先生六十初度之辰也裏中士徵言於予以爲先生壽予惟先生徊翔仕路四十餘年若無意於進者而今亦以躋卿少之列獨以登科之早見謂淹滯然可以知其紆徐不驟而富貴壽考將來所受之大也初先生爲冬官屬魏恭簡公爲祭酒居京師數稱其能守法及官楚以寬靖任職丙申之歲先生以僉憲上計天曹予時計偕附其舟行得朝夕見見先生孱然儒者身若不勝衣言若不出口略無矜气與態色焉及入部試一吏持幾隨其後踰時而出考功嘆其文以爲非有養者不能以予之淂於先生者如此爲不可及矣而後知夫恬愉安靜者一時若爲遲鈍要之於久回視夫翕然取一時之快者相去遠矣先生同進今自徐公以下落落可數而淪沒者不知其幾殆隆冬窮歲百卉略盡而長松巨栢方有參天之勢蓋上將倚先生爲卿輔予故以人臣之事頌之焉

歸先生文集卷之三十一

●歸先生外集卷之三十二

吳郡歸有光著

門人王執禮校

詩

◆詩

遊靈谷寺

鐘山行二首

甫裏天隨寺

下第歸安亭寄友人

讀史二首

恨詩二首

送王柳州姊丈

舟阻沽頭閘陸行二十餘里到沛縣

詠史

和兪質甫夏雨效聯句體三十韻

徐州同朱進士登子房山

鯉魚山

早渡楊子江

鄆州行寄友人

途中悼內

甲寅十月紀事

湖上逄王五

繚絲燈次西涯韻

乙卯春喜聞蠲貸有作

鄔駙馬於登春坊敝寓同諸友宴集

乙卯長至日安亭作

乙卯冬畱別安亭諸友

丙辰自南宮下第還避倭往來無定居親交少至獨有一二同志時來問學

謝陳君惠桃樹

讀佛書

山茶

春寒

感興

送友人讀書玄墓山三首

偶成四絕

書王氏墓碣寄子敬澱山湖上

火魚

余表兄澱山大參以自在居士墨竹俾予題詩

贈孫太倉

送友人之婁塘次韻

素庵詩

淸夢軒詩

自海虞還阻風夜泊明日途中有作

庚申中秋子敬聞余往東海時有小疾不得相從作詩送行十五日宿天妃宮風雨不寐因懷子敬作

自劉家河將出海口風雨還天妃宮二首

郭把緫營中

郭都統戍劉家河因燕觀壁間文休承詩次韻

庚申中秋偕王詹事張廣平楊百戶劉楊李三文學詹事子一夔餘子福孫從觀海遇雨還賦此

海邊夜起飲酒聽楊昭信彈琴

辛酉秋次陸光祿端居篇韻

又次陸韻

二石歌

壬戌南還作

汶上

登濟城望城武

夜宿胡陵悼周孺亨

淮上作

寶應縣阻風

送都水朱君視水張秋

西苑觀刈麥應制二首

送同年何子元之任靈壁

趙州石橋歌

瓊州張子的與餘同年俱爲縣令江南子的自建徳攺當塗今入覲又攺榮縣一歲中三易縣居京師旅寓相近以詩爲別

詠史

奉托兪宜黃訪求危太朴集並屬蔣蕭二同年及長城吳愽士

隆慶二年朝京師南還與宣平兪宜黃武進陸太學同舟贈絕句一首

上巳日晚泊桑園次兪宜黃韻

鄭家口夜泊次兪宜黃韻因懷昔年計偕諸公

淮陰舟中晚坐寫懷二十四韻

出港難

舟泊華亭普照寺河下書事因呈郡中故知一首

贈同年許太史使朝鮮還

奉酬馮太守行視西山關隘次宋莊見棄田有作

偕馮太守於黃寺與諸友燕集有作

苦寒

魏郡謁按察張公畱燕賦詩爲謝

送沈伯庸僉憲之任荊湖

邢州承陳大理寄詩未及答將至京先寄謝

隆慶己巳赴京寓城西報國寺贈宇上人

邢州敍述三首

送陳玊叔淮安太守之任

送同年許侍禦出按滇南

送同年溫都諫荊湖行省

香山九老圖

檀溪跳澗

宋康王乘龍渡河

十八學士歌

雲龍風虎歌

唐堯出遊康衢圖

觀漁

題秦皇跳虹霓澗圖擬作鐃歌鼓吹曲一篇

題異獸圖

○遊靈谷寺

晨出東郭門初日照我顏春風吹習習好鳥鳴■﹝口官﹞■﹝口官﹞巖阿見黃屋登坡尋神山半日猶山麓十里長松間蜿蜒芳艸路寂寞古禪關畫廊落丹雘朱戶蝕銅鐶殿起無梁迥塔畱玩珠攀蒼鼠戲樹捷野鹿看人閒山深靜者愛日宴未知還

○鐘山行二首

鐘山雲气何蒼蒼長江萬里來湯湯龍蟠虎踞宅帝王鑿山斷嶺自秦皇孫吳司馬六代至南唐神臯帝輦爭輝煌余分紫色那可當偏安假息眞傍偟宋金之季韃靼彊腥風六合云日黃百年理極胡運亡天命眞人靖八荒手持尺劍旋天綱一洗乾坤混萬方考卜定鼎開百皇鐘山雲气何蒼蒼

鐘山雲气何蒼蒼中有殿閣琉璃閃爍黃金黃蒼松老栢馳道旁朱紅交午岐路當貔貅百萬晝伏藏日色淡照官衙墻北風蕭蕭吹日光白頭老人涕泣爲指點東是長陵西未央

○甫裏天隨寺

偶過白蓮院爲尋綠鴨池僧開虫罥戶人到鳥驚枝斜日半庭雨淸風數卷詩空門住遺像千載爾爲思

○下第歸安亭寄友人

靑春日以逝吾道何迍邅昨者南宮試列郡饒英賢顧獨不見君諸子走翩翩予復遭擯落自視眞茫然仲尼歿巳久軻死失其傳大道如白日諸儒或守筌羣言𨿽淆亂遺編可鉆研與君東海上此意十年前倘可理前語忻忻夜不眠未出長安門夢君洞庭間今歲返故廬復此耕石田一見吳淞江思君在眼前如何三十里猶自隔山川

○讀史二首

謝公四十餘髙臥東山間妻子來相問掩口笑不言長安公與卿富貴多少年狥時豈不能吾志不其然所以任公子長垂百丈緡

劉毅無甔石一擲百萬錢淮陰置母塜行營萬家田英豪不在此意气聊復然安能效拘儒規規翦翦焉東海有大鵬扶搖負靑天可憐蜩與鳩相笑楡枋間

○恨詩二首

淸輝比秋月遊魂散朝霞首丘言猶在易簀意何嗟平生丈夫志寄死宮人斜曾參爲原母杜氏豈無家

又

悞落靑烏計眞成黃鳥哀隋珠彈燕雀寶劍失風雷文武今宵盡乾坤此日頹吾方從汝去安事制麻衰

○送王柳州姊丈

首夏天气淸送行十里亭槐柳夾修岸騑駕朱轓明分符向狼荒萬里投南行戚戚感陽鳥依依悲鶺鴒迢迢五嶺外天盡見龍城丈夫志四海不敢憚遐徵陸梁久爲郡天下今太平嶺南有霜雪溪峒樂耘耕爭出溫艸地來迎太守旌孰能不請吏而肯逆顏行近者小不靖夫豈好稱兵遠方亦吾人擾之而後驚願言弘愷悌可使百粵寧

○舟阻沽頭閘陸行二十餘里到沛縣

上沽下沽頭有如百里隔曲河見舟檣相去只咫尺捨舟遵平途馬蹄生羽翮麥穗垂和風披拂盈廣陌吾聞江北人終年饑無食吾來江北地每喜見秀麥行行野樹合巳到古沛驛漢帝遺原廟屋瓦殘靑碧龍化巳千秋雞犬如昨昔欲尋歌風處閭裏亂遺迹今人泗水上猶樹歌風石

○詠史

桓桓後將軍受鉞綏西疆徐驅出湟中不戰屈先零落都山前夜萬騎羽林營天靑靜無塵月明刁鬥聲春耕浩舋田千頃連臨羗王者師無敵天道本好生云何漢天子廟計乃倉皇璽書卒報從於此見靈明嗟哉酒泉守得無事窮兵但令多殺人功名亦可成

○和兪質甫夏雨效聯句體三十韻

浮雲方靉叇光景遂巳戢浹旬深霪澍千里破封蟄茫茫河伯嘆蕭蕭山鬼泣靈曜邃髙居朱明閟赫翕希微澹將開淅瀝吹又急遇夜轉連綿釃流更湁潗泗水抱城堙東去日潾潾豊沛至今存漢事巳千春嗟我亦何爲獨嘆往來頻封侯不可期白日坐沈淪每見沛父老旅行泗水濱雞犬如昨日此亦非昔民空傳泗水亭井邑疑未眞城外綠楊柳髙簾懸風塵猶有賣酒家王媼幾世親髙廟神靈在英雄卻笑人

○徐州同朱進士登子房山

入舟忽不樂呼佀登崇丘子房信髙士祠處亦淸幽俯視徐州城黃河映帶流靑山如環抱一發懸孤州河流日侵嚙渺渺洞庭秋烏犬爭死人岡隴多髑髏使者沈白馬守臣記黃樓嘆我亦何爲空爾生百憂﹝下佚﹞

○鯉魚山

﹝上闕﹞長兄善長鎗力戰幸得釋因示刀箭痕十指尙凝血問之此何由多是屯軍卒居民亦何敢爲此彊驅率始者軍掠民以後軍民一民聚軍勢孤民復還刼卒鯉魚山前後遂爲賊巢窟徐沂兩兵司近日窮剿滅軍賊選驍健叱呼隨主帥民賊就擒捕時或有奔逸其中稍黠者通賄仍交密以此一月間頗亦見寧謐二人旣別去予用深嘆息披髮一童子其言亦能悉民賊猶可矜本爲饑荒迫軍賊受犒賞乃以賊殺賊吾行淮徐間每聞邳州卒荊楚多剽輕飬亂非弘策

○早渡楊子江

早到瓜州渡扶桑日始出天地開鴻洞風波靜不激金山獨靚麗暉暉映旭日綠樹間紅祠新妝畫歷歷羣峯擁水气空明含崒嵂蒸然白雲浮翠袖有動色春來浦子口紛紛方雨雪驅馳在比土於今巳五月我本江南人南還乃故業木偶與土偶人世何足述

○鄆州行寄友人

去年河溢徐房間至今塡閼之土髙屋顚齊魯千里何蕭然流冗紛紛滿道邊牽挽小車載家具穴地野燒畱處處丈夫好女乞丐不羞恥五歲小兒皆能閒跪起賣男賣女休論錢同牀之愛忍棄捐相攜送至古河邊回身號哭向靑天�田一望如落鴉環坐蹣跚掘艸芽艸芽掘盡樹頭髠歸家食人如食豚今年不雨巳四月二麥無種官儲竭近聞沂泗多嘯聚鄆州太守坐調兵食愁無計烏鴉羣飛啄人腦生者猶恨生不早自古天下之亂多在山東況今中扼二京控引江淮委輸灌注於其中王會所圖禹貢所供三吳百粵四海之會同若人咽喉不可以一息而不通使君宣力佐天子憂民痌深謀遠慮宜一知其所終無令竹帛專羙前人功

○途中悼內

其一

憶昔事遠役何嘗憂別離不自愛斯湏謂當百年期寧知有今日抱恨此天涯白鷗雙雙飛使我心摧悲魯山常崔巍魯水如昔時空憐今夜月不復照相思

其二

默默忽自嘆獨語誰能聞思君在寥廓長看天上云行盡燕與齊空然涕淚零珊瑚間明月照耀碧羅裙昨夜還鄕夢淸姿猶見君

其三

丈夫各有爲吾非兒女情死生代所有念子非世人髙山與流水今世誰能聽自我久行役何日無歸心每念復黯然涕淚常滿膺有時靜閉目家鄕路分明月色照羅幃小步尙盈盈見我遠還歸出門來相迎

○甲寅十月紀事

其一

滄海洪波蹙蠻夷竟歲屯羽書交郡國烽火接吳門云結殘兵气潮添戰血痕因歌祁父什流淚不堪論

其二

經過兵燹後焦土徧江村滿道豺狼迹誰家雞犬存寒風吹白日鬼火亂黃昏何自徵科吏猶然復到門

○湖上逄王五

王五遙來湖水東太平六典貯心胸得因避難親師受絕勝侯黃系獄中

○繚絲燈次西涯韻

聖朝威徳務懷柔萬里滇南比內州卭竹多年通市易寶燈今日盛傳流僰人技巧新曾見織女功庸久未酬卻憶當年李學士玊堂詩酒坐淹畱

○乙卯春喜聞蠲貸有作

忽聞丹詔自天來萬戶歡聲動九垓掃徑今無催吏至飯藜亦可笑顏開卽占星動鯨魚死共覩風晴鸛鶴回從此聖人無量壽海波淸淺近蓬萊

○鄔駙馬於登春坊敝寓同諸友宴集

上客天邊至髙情世外長艸連平野綠花帶沁園香溫樹無言對吳醪盡日嘗不知醉歸後還復夢長楊

○乙卯長至日安亭作

江河冰斷樹枝摧萬竅嗥呼鳥獸哀自笑袁安髙臥穩雪深一丈少人來

○乙卯冬畱別安亭諸友

黽勉復行役殷勤感故知悠悠寒水上獵獵朔風吹彈雀人多笑屠龍世久嗤往來誠數數公等得無疑

○丙辰自南宮下第還避倭往來無定居親交少至獨有一二同志時來問學

江鄕卜築又城闉春去秋來似鴈臣緫是寂寥楊子宅如何更有問奇人

○謝陳君惠桃樹

古木寒江共寂寥每依檐日讀離騷丰年似自無租稅只種西垣幾樹桃

○讀佛書

天竺降靈聖利益其在此雪山眞苦行九惱尙纏巳非徒食馬麥空缽良可恥紛紛旃茶女謗論或未巳不知手指中猶出五獅子

○山茶

山茶孕奇質綠葉凝深濃往往開紅花偏在白雪中𨿽具富貴姿而非妖冶容歲寒無後凋亦自當春風吾將定花品以此擬三公梅君特素潔乃與夷叔同

○春寒

勾芒不受職玄冥司春節雨雪自深冬開歲無時歇艸木失光輝厚地閟芽茁西池山茶花歲歲開臈月至今怯寒威繁蕋藏綠葉昨日一花開鮮紅方映雪哀哉枝頭鳥毛羽若摧折何曾見春陽空爾弄啁哳海花謬先春此時猶重發幽居臨園池靜坐觀羣物天運苟不至豈惟吾生拙

○感興

昔日柴公子家富埒侯王一朝棄妻兒被髮入武當靑松以爲飡白露以爲漿天空無疑礙往來得自將近者入峨嵋雲山杳茫茫吾乃世間人慨慕徒彷徨

○送友人讀書玄墓山三首

鄧尉山前古佛宮湖波萬頃貯羣峯欲尋老子當年處五杏參天寶殿東

己亥庚子余在山中佛殿東法堂前有五株杏此余讀書處也

山寺常關滿徑苔梅花歲歲待吾來於今廿載無消息聞說梅花也浪開

精廬髙處下封云俯見波濤無際垠五十三參應識得始知人世有腥葷

內典有五十三參舊僧寮中作此像山中因以呼其處諸友今捨於此

○偶成四絕

一自當年謝合歡不堪常見月團圝於今生事如秋水惟有芙蓉花好飡【芙蓉花】

未信昌黎能送窮但看登極是稯稯六弢金版知何用不及鄕鄰賣菜翁【鄕鄰】

西窓睡覺日方曛坐見靑山起暮云剩得少年狂易在向人猶自說劉殷【乞貸】

推山調達自相加滿眼婆提與夜義爲愛如來深法坐飛來箭鏃是蓮花【忤逆】

○書王氏墓碣寄子敬澱山湖上

少小慕節義溝壑誠所安櫽括遊燕都侯王不可幹甘從渭濱叟垂老尙投竿於世無一能性頗好詞翰王子欽姊節興言涕汍瀾兩髦尙如見廿年骨巳寒丐余書貞石庶幾垂不刋吾書復自讀亦能淸肺肝一掃齊梁習諒可追孟韓

○火魚

水畜非昔種火魚自新肇僅以數寸奇忽見五色皦勺水停淵澄方池恣回繞春雨生綠萍秋風夢紅蓼眞於盆盎中獨覺江湖渺每看銀鬣起時覩寶尾掉濡沫蹄涔寬吞舟堂坳小少年共咄叱窮日相戲嬲飼虫疲僰童汲泉困王媼海上家盡然吳中時仿效誰思聞鶴唳直比豢龍擾此物多變幻爲狀異昏曉鮮妍駭羽化憔悴悵色皫物理呈怪象天宇信奔鳥何者爲妖祥何者爲吉兆天子今萬年皇圖日綿■﹝辶藐﹞滄海竟淸晏小夷悉刳剿周山進白鹿霜毛何皎皎會當長此魚貢之躍靈沼

○余表兄澱山大參以自在居士墨竹俾予題詩

奉常余之外髙祖儒雅風流絕近古少年侍直承明廬重瞳屢回加慰拊玊堂無事只寫竹影落縑緗生風雨翠葉蒼筠滿人間淩海越嶂爭購取吾家寶藏三大軸其一今在尙書府二幅翻飛入島夷神物化去不可覩吾兄安得此尺素千緡不吝讎海賈盛夏張之紫薇省涼气欻忽周堂廡劃然北壁開戶牗雨勢欲滴風披舞此時靜坐亦何有滿眼不復見塵土湘妃帝子對之泣藐姑神人誰與伍吾兄好畫識畫意余方潦倒困蓬戶墨竹昔稱李夫人湖州孟端皆堪譜髙人自有千載名世上兒子何足數作詩題竹非爲竹俯仰自覺吾心苦東坡先生豈浪語知我之兄惟老可

文湖州東坡之從表兄也與東坡最爲知巳坡有子期之比坡詩云老可爲能竹寫眞

○贈孫太倉

君侯粵中產羽林忠孝門曾爲三輔吏遺愛至今存昨歲來守州芳名益騰騫自從海水飛蠻舟翳朝暾吳會日創殘江海多軍屯大兵仍凶年凋瘵不可論君侯勤撫字百里載仁恩自古設官職事事有本原所以置守令無非惠元元玆任良匪輕天子之選掄何以不奉天斬伐蹶其根粲粲元道州名與南嶽尊追呼尙不忍千載聞此言哀哉誅求盡慟哭滿江村作詩代民謠庶以達周爰

○送友人之婁塘次韻

負笈還從海上游鳥鳴伐木自相求天涯艸色年年綠春水桃花事事幽淸霽樓臺觀蜃气晦冥風雨聽龍愁明朝我亦西湖去莫惜音書到角頭

○素庵詩

惟易有太素太素質之始白賁垂皇象彤車資帝理大亨尙玄尊大路素幬爾伊尹言素王后代滋文軌素冠時所庶素衣時所喜素鞸心蘊結素絲國風羙五入爲五色以是悲墨子素功日以餙素封日以侈素位日以逾素質日以毀素悃日以詐素道日以靡素飡日以濫素節日以委素書日以憯素問人日死流俗相紏錯紛紛競齊紫莊子膠朱目周鼎攦垂指捄僿莫如忠世變詎能止東海楊素波中林潛素士吾其甘素飯自可崇素履素抱何足言素心但如此因愛素庵人作詩揚素旨

○淸夢軒詩

王生思妙道獨居自常羊乃以淸夢語揭之在幽房處世寔大夢於夢差爲長擾擾無時淸眞精且淪亡孰能寡嗜欲引之大覺鄕魯侯一何愚欲往憂無梁太淸日淵澄中有生者忙吾聞接輿言斯豈大無當古之得道者夏能造冰涼西方有聖人淸淨聞身香飛龍遊上天至冬乃伏藏誰知疑黃泉可以登大皇

○自海虞還阻風夜泊明日途中有作

百里見靑山言旋諒非徐風波仍水宿龍蛇驚夜居明發尢慘淡川途尙修紆水駛淩邊約云寒日未舒彌亙多芳艸寂歷少畋漁寒光冒明湖朔風轉髙墟舊事成往迹餘生惟讀書古人不可見歲莫安所如

○庚申中秋子敬聞余往東海時有小疾不得相從作詩送行十五日宿天妃宮風雨不寐因懷子敬作

海天樓閣近瀛洲秋水憐君不共舟長夜波濤亂風雨軒中淸夢定來遊

○自劉家河將出海口風雨還天妃宮二首

其一

到海忽雷雨髙雲起崔巍紛披船幕濕錯落酒杯飛波浪半天黑神龍助風威探遐方未極初意遂巳非無緣覲海若稽首乞天妃願爲一日晴令我攬光輝

其二

八月尙䢐暑白露未爲霜云物結蒸欝雨勢恣淋浪江水競飛溢螭龍爭回翔金樞浴大明此夜不可望極目觀冥漲天際何微茫直恨非風吹我到扶桑

○郭把緫營中

日看雲飛東海來天空孤壘戍門開夜中風雨尢堪畏更羨將軍浪裏回

○郭都統戍劉家河因燕觀壁間文休承詩次韻

將軍此日建雙旄祅祲今年漸欲銷東海自然仍地險南夷非復似天驕龍旗春動旋風汛虎壘秋淸枕夜潮卽見功成報明主海王系頸盡來朝

○庚申中秋偕王詹事張廣平楊百戶劉楊李三文學詹事子一夔餘子福孫從觀海遇雨還賦此

我欲泛東海乘此秋月明來到江流盡曠然向滄溟何以驚蛟龍欻忽風雨鳴假息天妃廟還投戍將營淹畱遂經宿日望天气淸中夜覘微月披衣看潮生公子敬愛客髙會皆良朋坐有楊戶侯臨海每彈琴藉此聊遣興三神竟杳冥乘潮賦歸來悵望有餘情

○海邊夜起飲酒聽楊昭信彈琴

中秋最恨月光慳今夜微云影尙圓試問此時誰把酒誰人臨海撫朱弦

○辛酉秋次陸光祿端居篇韻

吳門連白水屬此大侵年朅來江上居庭艸如綠錢盜賊羣輩過夜眠得宴然所賴娛性靈亦復有遺編年荒與餓死此事寔由天擾擾塵寰中驅馳謝時賢非以甘窮僻應世畏多愆

○又次陸韻

積雨淹時月蛙蠙上竈浮生涯隨野宿世事任江流此日菇蒲水何鄕杜若洲平生萬里志垂老困潛幽

○二石歌

太湖波翻江海連二石飛來墮我前大者恢詭作蠻舞髙者翛翛特淸楚憶昔秦公辟西圃巗崿爭來獻庭戶悠然日與西山伍大賢名迹成往古我見拜之禮亦可近者尙書稱豪武致石如此頗可數初如大旗絕漠起睨視嶷然又若九皇聖人鶉居鳥行衣垂羽獨立空峒之野觀天宇云將鴻蒙不得語自我有此日婆娑無酒且能發髙歌屬當遠行柰若何遲回尙得一月多來觀莫厭數百過嗟我安能龍食淸垂老疲役違吾情

○壬戌南還作

自出皇都門菉水明可掬髙風搏羊角飛沙旋霧縠乘快得順流遡行又轉轆長河亙千里回溪每九曲時序值暮春光景信明淑市邑臨水折岸柳新雨沐欲問北州故但以南期促同行近百艘晨夕相追逐掛席鴈趐接轉棹魚尾續長聞夜集喧又見風排簇所遇皆南金胡爲棄荊玊非有彈冠慶相呼入山麓

又

半月困漳衛今旦望鄒嶧景風時迎舟積水不盈尺行路手淹畱歸思愈急迫昔往冒飛雪今來見秀麥蘊抱無經綸徒旅空繹繹西苑方呈兔東郡亦雨鯽番禺有假號建州乃充斥柰何唐堯朝不用賈生策玄文故幽處卮■﹝虫葛﹞益潤澤天命苟無常人生寔多僻去去勿復言牧豕在大澤

○汶上

夙昔遊齊魯經過此城下立馬每躊躇愛其縣名古孝哉閔子騫宣尼特稱數弟子三千人乃與曾氏伍不肎爲費宰睠言懷玆土信知非義食何異拘奴虜菽水諒可歡榮祿竟何補參亦勵髙節平生未仕魯不洎三千鐘莊周無乃誣

○登濟城望城武

城武漢時縣乃在兗西南曾考昔爲令期年化方覃性本愛瀟散候望苦不堪飛雪漬烏帽棄擲欲投簪竟以末疾返不及一考淹時當孝皇日仁治正漸涵我來登濟城落日巳半含西望適相仍竚立獨悲喑明經幾累世淪廢良可慚

○夜宿胡陵悼周孺亨

杪歲事䢐徵獲與周子行周子蘊道妙志行抱潔貞餘生幸同縣故是夙所傾迢迢徐泗間兩舟日相並杯酒共談宴覺我形神淸𨿽慚李郭望乃有王貢誠一朝忽稱疾中途遂分舲予力不能挽千里牽悲情昨者在京華猶夢登君亭如何到南皮倏爾承訃音令吾神恍惚頓覺身世輕固知道將廢何望身外名今日出魯境夜宿胡陵城經過昔別地能不涕淚零

○淮上作

長淮餞落日圓光正如赭傾紅注流波殊景不可寫淮水自西流黃河從北下並合向東行終年無停瀉哀此千里客春至復巳夏獨立空惆悵所與晤言寡

○寶應縣阻風

夜泊淮陰城蚤向淮南路理棹逄西風猖狂恣號怒淸河千里中東風日相悞祈此一日風終竟不可遇蒼天豈有心莫可詰其故但看北去舟淩風如飛渡翻爲去人快頓忘吾所務渺渺湖波深今日何可渡

○送都水朱君視水張秋

海內相聞髫髻時相逢渾似故相知水曹開合陪淸論星使行河悵遠離白馬當年沈壁處金牛依舊臥神祠君侯有道髙王贛瓠子波流肯泛堤

○西苑觀刈麥應制二首

玄元碭徳格髙穹帝錫豊年二麥同芬拂諸香來廣陌曣■﹝日昷﹞黃气接離宮禮先寢廟方甞彘道爲蒸民首邵農江海微臣遭際晚翠華遙望五雲中

禦苑淸風正麥秋金輿晚出事宸遊兩岐凝露垂黃茂萬斛連雲際綠疇先爲祈年多瑞雪節來甘雨應玄修豊穰羙報非無事粒粒曾關聖主憂

○送同年何子元之任靈壁

昔我文隱公攬擷天下士俯拾俛有取英髦皆引萃云何意恍惚獨置所尢異臨沒有遺恨空餘千載淚同時二三子零落俱憔悴當年席上珍還爲道傍遺古人重師門拔茅以其匯公昔所進引豈無在列位顧我忽若忘誰能復念記昔在雞籠山與君惇夙誼道映富春水髙情絕媢忌每當計偕時歡然共卽次倏忽二紀余歲月不我遲君今隨常調去爲濠上吏行矣復何言黽勉將所事

○趙州石橋歌

餘同年友蔡鳴陽守趙州爲餘言石橋之奇以圖經見示餘數往來京師恨不過此因蔡侯之言而爲作歌

六王虎鬭趙更驕壯哉武陵尢雄梟嘗遊大陵感奇夢天錫神女有孟姚攺服騎射致其兵拓境千里功何髙北地方從代大通嵬嵬靈壽起岧嶤一日沙丘變巨測空憶前夢花如嬌後來趙遷入函谷李牧誅死廉頗逃此來趙地更百變悠悠千載歲月遙至今誰言鄗事醜獨有河薄洛水流迢迢問之趙人懵不知共誇洨河大石橋此橋之建眞奇獝神師斲成班爾屈蛟龍若伸勢敵虹扶拔欲動光搖日天下萬里九衢通地平如掌長河失仙人張公倒騎驢蹄涔印石宛然出趙州太守政絕殊得以餘閒綴圖書嗚呼太守之名遠與此橋俱

○瓊州張子的與餘同年俱爲縣令江南子的自建徳攺當塗今入覲又攺榮縣一歲中三易縣居京師旅寓相近以詩爲別

嶺表生異人始興最開先余公亦掘起屹屹天聖間聖代丘文莊富學邁昔賢憶余童丱時嘗聽家君言吾郡有桑生恃才頗輕儇公見卽識之進獎席每前夫人出佩玊珍饌羅綺筵當時吐哺風與古能比肩公文根理要不肯事纖妍柰何浮薄子輒爾論議喧子的來公鄕年往志愈堅共余曲江宴面帶鯨海顏問公石屋在世業存遺編君今爲縣吏宦轍如郵傳廟堂亦無意何以不少憐使君自天來萬里往復旋君才豈不辦古道多屯邅嘆息時所尙爲廢循吏篇

○詠史

昔在齊烕王選人以治民惟彼阿大夫籍籍日有聲惟此卽墨宰小人共讒傾是非並顚倒四境交侵兵安得召左右阿黨盡爲烹昔在楚莊王三年不聽政膝上置羙女飲酒不曾醒有鳥止於阜不蜚亦不鳴安得任伍舉一朝霸名成昔在帝武丁三年不出令恭默以思道殷國未能寧安得夢聖人求之傳巖中

○奉托兪宜黃訪求危太朴集並屬蔣蕭二同年及長城吳愽士

昔年宋學士嘗稱太朴文獨力撐頹宇淸響薄髙云余少略見之諷誦每忻忻淡然玄酒味曾不涉世芬如欲復大雅斯人眞可羣苟非知音賞宋公安肯云嗟乎輕薄子狂犬方狺狺惜哉簡袠亡家簏少所蘊徒爲嘗一臠盈鼎未有分四賢宦遊地慱達多前聞爲我一咨訪庶以慰拳勤

○隆慶二年朝京師南還與宣平兪宜黃武進陸太學同舟贈絕句一首

褰幃初識龔黃面傾蓋尋參李郭舟去路不知春欲暮桃花飛盡過揚州

○上巳日晚泊桑園次兪宜黃韻

三月長安春事繁桃花千葉李花單掖垣裊裊多楊柳宮艸萋萋似蕙蘭帝子屬車臨霸水佳人跕屣印晴灘微臣獨向長沙路坐對孤燈夜旣闌

○鄭家口夜泊次兪宜黃韻因懷昔年計偕諸公

飛沙竟日少光輝浪急風髙月色微爲憶含桃催物候尙淹行李未春歸吳歌獨自彈長鋏楚制堪憐著短衣來往常經鄭家口當時同伴共來稀

○淮陰舟中晚坐寫懷二十四韻

淸浦輕風渡赤日微雲遮昨問圯橋履今卽下邳街淮酒市醽醁楚音雜琵琶二麥吐新穗百艸敷繁葩紛披盈廣陌離蕤被平沙寂寂坐向晚悠悠思轉加先皇昔在宥世道尙亨嘉朝廷制作盛公卿議禮嘩庶僚或登庸諸生多起家蹇拙遭時廢荏苒謝年華不得寄一命空慚讀五車迨乎鴻羽漸幾將龍馭遐蹔有靑雲望柰何白髮髿黽勉小縣吏奔走大府衙循巳常黯黯看人方呀呀何地棲鸞鳳並處混龍蛇世途行益畏吾生固有涯萬事巳如此一官豈足賖行矣歸去來莫使微名污平泉記艸木寢丘任菑畬補亡綴貍首考古注君牙期以餘日月方將濫雲霞自是性所適良非爲世誇苟無媿尼父或可俟侯芭

○出港難

出港難入港難南北二隘千檣攢港水天綫絕欲幹中流豁然天地寬飛鳧跕跕水漫漫回看萬里如銀盤日月之所出沒何限囏悲夫世人所爭惟一臠古今無異觸與蠻君不見堯幽囚舜野死何如穎陽之安安又不見丹浦之役開兵端何如具茨大隗空峒之窮山

○舟泊華亭普照寺河下書事因呈郡中故知一首

二年苦爲吏期以古道行恬愉鎭澆俗拊循勞疲氓天地興道寶山川有神靈時雨稻苗發甘泉桂子生虎狼河巳渡雞犬夜不鳴子蘭旣入朝進明乃專城一朝起混濁百里無淸明果然江夏守欲殺彌正平

○贈同年許太史使朝鮮還

東夷鄕化歲年深太史新將詔命臨旌旆近看過鴨綠文章先巳到雞林

○奉酬馮太守行視西山關隘次宋莊見棄田有作

云代搏胡兵千里羽書亟戒鄰畏明牧循山轉危躓通谷數行周在所皆行至獫狁𨿽匪茹中國亦有備所悲云漢詩餘黎靡孑遺今歲洪水割懷襄頗不異巨浪落髙崖排蹙萬石墜周原昔膴膴一朝化磧地野老向天哭前古所未記迢迢孤嶺絕習習陰風吹月明淸霜白虛館不成寐何計卹疲氓賦詩以言志往往展捲讀紙上見殘淚昔聞舂陵行今人豈軒輊余亦忝祿食空爾徒嘆媿

○偕馮太守於黃寺與諸友燕集有作

曠志困拘囚玆遊得邂逅君子樂愷悌淸談勝金奏古剎餘殘■﹝礻內﹞新臺敞華構山髙厲寒威栢老欝蒼秀圓沼象辟雍靈泉向奔澑𨿽無荷花賞嶺雪良可酎

○苦寒

十月飛雪滿幵﹖邑臺經旬凍雪猶皚皚客子無衣愁卒歲日中市薪暮不回爲乞主人枯楊樹便燒榾柮勝玫瑰織女苦寒但義手園葵歲晚未可栽江南日暖食有魚好彈長鋏歸去來

○魏郡謁按察張公畱燕賦詩爲謝

白首尙隨牒牧馬古邢城風塵望冠蓋局蹐偕友生使君擁旄節歲晚來觀兵獨念馮唐老尢麟許靖名度遼今復見躧履肯將迎幕府魚書息營門鶴列屏香聞裘帶暖雪照酒樽淸妙論窮墳典髙懷愜性情何如鴈門守問鴈卽呼卿

○送沈伯庸僉憲之任荊湖

追歡未得蹔徘徊此去荊湖幾日回明月自通巫峽好淸樽還向洞庭開秋風木葉旌旗靜春雨桃花溪洞來莫訝使君能漫浪太平何事畫雲臺

○邢州承陳大理寄詩未及答將至京先寄謝

戚戚念遠別夢寐迷所镹故人在金閨番爲江漢思風雲方黯慘豺虎正當岐遊子悲日暮水波不可期今日渡滹沱良覯喜不違飛雪白皚皚千里無塵緇吾與故人心潔白亦如玆殷勤枉尺素愛甚增噓唏願今勿言此吾道蓋其宜直湏沽羙酒爲君傾一卮但恐相見後悲復別離時

○隆慶己巳赴京寓城西報國寺贈宇上人

慈宮崇象教構此絕華炫深巖閟香火危峻瞰郊甸欝欝蚪松枝低壓遶廣殿當年帝舅親削髮住玆院說經老龍聽出手五獅現曾聞長老言天雨曼陀徧吾識宇上人頭陀今突弁修容冥法相妙悟在論贊導我畫廊行指示西邊變晨起供淸茗時共禪悅飯我老欲歸去世事今已惓當結塵外緣山中儻相見

○邢州敍述三首

壯歲成濩茖末路藉先容所恨賤姓名蚤聞在諸公旣奉大廷對觀政於司空得友天下士旦夕相過從道窮孔孟奧文推遷固工說詩慕匡鼎艸玄擬楊雄通達如賈誼俊少踰終童守髙稱汲直曲學陋孫弘自以支離疏攘臂於其中一朝除書下淪落故鄣東黽勉爲祿飬折腰媿微躬

鄣東餘二載恪遵聖人經雅志存教化除嬈去煩刑門闌弛走卒千人皆造廷分遣每口旰庭中無一人沈冤出殊死無蓋盡羣生時有縱囚歸皆言賦役平引納壯健兒誓之以丹靑萑苻多宿盜擒斬爲一淸餘糧棲隴畝絕無犬吠驚維以哀煢獨不能畏髙明睚眥生怨恚憯甚鏌鎁兵風雨日飄搖拮據徒辛勤涕泣西河守古道竟無成

爲令旣不卒稍遷佐邢州𨿽稱三輔近不異湘水投過家葺先廬決意返田疇所以泣岐路進止不自由亦復戀微祿俶裝戒行舟行行到齊魯園花開石橊捨舟遵廣陸梨棗列道周始見栽苜蓿入郡問驊駠維掌撫雕瘵天馬不可求閭閻省徵召上下無怨尢汝南多名士太守稱賢侯戴星理民政宣風達皇猷郡務日稀蕳吾得藉余休閉門少將迎古書得校讎自能容吏隱退食每優遊但負平生志莫分聖世憂竚待河冰泮稅駕歸林丘

○送陳玊叔淮安太守之任

淮右今大府輻湊綰二京黃河天上來遠與淸泗並悠悠向滄海蚤潮紅日生使君邵農出湖水如洞庭五月稻花秀百里菇蒲靑醇酒常延客新詩近逼人文章能辦治愷悌獨宜民狥迹成流俗雕觚損道眞異時東海郡汲尹尙傳名

○送同年許侍禦出按滇南

行盡黔巫山萬重春風匹馬到南中徧看紅槿花千里爲約黃龍酒一鐘

○送同年溫都諫荊湖行省

封章屢奏斥回邪諫闥遙瞻五彩霞莫謂聖朝輕外補江湘猶對紫薇華

○香山九老圖

昂藏九老人欻然見玆圖猶如少年子求友相追呼紅顏不可駐白髮聊自娛婆娑林木下放浪詩酒餘情歡愜日永性適忘歲䢐翩翩靑鳥來若若紫綬紆吾愛白居士髙懷絕世無有此一老奇八老爭相扶會昌巳千載勝事傳東都非因啇山芝汾水似藐姑

○檀溪跳澗

滹沱曾啟中興功修武先逃隆凖公三百餘年炎燼熄猶延廟祏寄蠶叢

○宋康王乘龍渡河

太漠風悲靑蓋遙七陵煙雨暮蕭條康王若得眞龍馭肯向錢塘問海潮

○十八學士歌

十八學士誰比方爭如瑚璉登明堂立本丹靑禇亮贊至今遺事猶焜煌有陏之季天壤坼英雄艸味皆侯王眞人揮霍靜區宇遂偃干戈興文章天策弘開盛儒雅羣髦會萃皆才良丈夫逢時能自見智謀藝術皆雄長惜哉嘉猷亦未遠風流猶自沿齊梁吾讀成周捲阿詩吉士藹藹如鳳皇能以六典致太平遠追二帝軼夏啇唐初得士宜比迹胡爲致治非成康��豈無河汾徒晻遏師門竟不揚吁嗟房杜巳如此何恨薛生先蚤亡

○雲龍風虎歌

龍未翔兮虎未揚鯢鰍制兮孽狐祥一朝云蒸龍變萬竅號而百獸爲之鼓戰君不見莘野之夫三聘起遂安海內佐明主傳巖野叟爲胥靡帝賚良弼復興殷道作霖雨

○唐堯出遊康衢圖

帝運開中天欽明昔在禦有臣重華恊多士庶明勵若時晹昧分咨水平成致拊石百獸舞垂衣萬方治名天浩難言就日曖初曙黃收儼穆淸彤駕順神馭觀覽凝聖情宣遊達民豫熙熙遊混沌杳杳冺識慮偶爾康衢間遽得黃童譽不如訪大隗聖賢皆迷處

○觀漁

昔在任公子形骸自天放蹲身會稽頂投竿東海上期年不得魚旦旦失所望俄然大魚至騖揚特異狀吞餌五十犗海水爲震蕩燀赫驚百里披離侈千盎顧笑秦皇帝彊弩射髙浪是道始落落終焉得所償以語經世人斯言眞非妄陋彼但川觀局蹐竟何向

○題秦皇跳虹霓澗圖擬作鐃歌鼓吹曲一篇

皇神武晉陽起天厭隋顧英主尺劍挺羣雄靡負﹖虎武貝﹖猛呈角比迫之隘臨危圯萬靈蹕神龍趡飄然逝風雲裏誰能困王不一成厥命濟生齒神之福報鄜時事宜有軼帝紀傳恢憰屬畫史

○題異獸圖

昔年曾讀山海經所稱怪獸多異夕仲尼刪書述禹貢九州島島無過萬里程摶木靑羗何以至伯益所疏疑非眞西旅底貢召公懼作書訓戒尢諄諄周史獨著王會篇睢盰百怪來殊庭載筆或是誇卓犖傳久孰辧僞與誠𨿽然宇宙亦何盡環海之外皆生人陰陽變幻靡不有異物非異亦非神曾聞漢朝進扶拔唐時方貢來東旌壹角馬尾出絕壁綠毛忽向人間行近代所聞非孟浪往往史牒皆有徵今之畫者何所似母乃誕漫不足評考古圖記豈必合任情意造皆成形畫狐似可作九髦赤首圜題隨丹靑嗚呼孰謂觧衣盤礡稱良史不識騶牙與麟趾

歸先生文集卷之三十二終

●附錄

先君述

先君序略

湣道賦﹝並序﹞

○先君述

先君諱某字熙父一字開父世爲吳郡人歸氏之先與楚同姓重黎之後國於胡是爲胡子以氏爲姓爲歸氏當春秋時齊歸爲魯昭公母夫人秦漢魏晉迄隋無聞焉至於唐宣公崇敬以文學科名顯於世子登登子融三世皆有封爵自天寶歷同光百八十年爲卿相侍從至今吳人稱爲著姓焉宋咸淳間罕仁爲湖州判官而孫徳甫爲河南廉訪使逮勝國時晹爲國子祭酒廉訪之後始居昆山太倉之項脊涇洪武初叔度避難走於夜郎筇筰之間賴有神人持護之得不死於是渡江以南復居昆山之城外隍作遺訓歷敍祖宗之所以艱難辛苦之意以垂示子孫度生仁仁生璇璇爲承事郎承事郎生髙祖鳳鳳舉成杹甲午進士以射策乙科爲城武令不樂仕進卽告歸家武城公生曾祖紳紳縣學生好神仙之學延攬天下方士有所遇得道引之術遂以壽終生祖正蚤遊縣學屢試不第閉門謝事與裏中結社日飲酒髙會性坦率未嘗與人有所分爭社中人莫不敬愛之會今天子新卽位得推恩敕贈文林郎浙江湖州府長興縣知縣祖妣周氏贈孺人河南參政大禮之從姑也正徳元年歲在丙寅祖妣始妊數有祥瑞華落更開羣鳥畢來朝一日庭有虹起自地曣■﹝日昷﹞五色屬天於是遂舉先君焉先君生而穎異少岐嶷年九歲能屬文喪祖妣哀毀如禮性醇謹篤學手不釋卷每讀聖人之書必有所悟年十四試於有司輒取髙第時先輩名流一見先君遂嘆賞以爲不可及是後出試必居第一禦史輒以文檄示四方當是之時名巳震三吳間矣是時天下學者專事剽竊之習絺章繪句爭以相髙而不知六經聖人之旨言向而行背之先君於是悼道之郁滯刪述尙書辯禮經悟春秋之微揆詩人之意皆有卓然之見多所論著自宋以來世之儒者往往以文章道徳爲二甞以爲六經聖人之文章而子貢之徒乃仲尼門人之髙第以文章與性天道同言而夫子亦曰文王旣沒文不在玆乎自孟子荀卿著書百餘萬言而五帝三王之道至今彰明較著此其巳然之明驗也於是縱觀三代兩漢之文徧覽諸子百家之言而折衷之上自九經二十一史下至農圃醫卜之書無所不博而尢好太史公之書每倡其說於學者於是海內慕學之士靡然向風矣初先君娶先妣魏氏光祿寺典簿庠之女太常少卿謚恭蕳公校之從子也恭蕳公爲當世名儒學者號爲莊渠先生先生創道於星溪之上先君每過其廬必劇談竟日議論莫能難嘉靖

年始貢於是渡江涉淮泗沂汶之間歷河洛濟滹沱觀大禹之迹考禹貢而辯諸儒之說過鄒魯覽孔子之遺風還業成均明年試南都不第又明年張文毅公以翰林出主試事見先君文以爲非今世之作者遂欲置之第一以國子生疑他省乃置第二公尋自悔然復自喜以天子得人爲慶雲是時名動天下𨿽嶺海窮徼皆知讀先君文又明年試南宮不第還先是先妣蚤卒繼娶我妣王氏王氏宋魏公之後世居吳淞江濱時其家逋官物無所於出欲以其居鬻人先君卽假貸購以全濟之於是日讀書其中𨿽家無擔石之儲意豁如也先妣親操井臼務耕織奉事舅姑又以供四方之學者先君得相與修明六經表章仲尼之道每譚說當世之務至於國家興革廢置之間未嘗不搤腕嘆息也每大吏至必力陳當時之獘時有施行民輒受其利自吳淞江湮塞而三吳水旱不均饑荒薦至田裏虛耗盜賊生發黎民愁嘆先君以爲當今國家賦斂仰給東南而三吳爲東南重地恐一旦有變則爲朝廷心腹之疾不可以不爲之所於是作水利書是時海內傾慕者於海虞則有嚴太保訥瞿侍郎景淳於松江則有林侍郎樹聲於宜興則有萬侍郎士和於金壇則有曹太史大章於江陵則有李少師春芳於新鄭則有髙少師拱於蜀則有趙太保貞吉王中丞廷於宗室則有西亭中尉每計偕同事者問知姓名所至皆竦然環立言吾等少誦公文以爲異世人不意今日得見往往相目私語張文毅公再爲考官每與諸翰林相戒欲得之見先君落第忽忽不樂對客曰吾爲國得士三百人不自喜而以失一士爲恨先君謁公於邸第謂先君曰吾閱天下士多矣如子者可謂入水不濡入火不爇者也公輒畱就乙科欲有所他處先君辭不肯就終文毅公之世不得第是後翰林諸公以爲江南未了之事每試必加意焉自嘉靖辛丑至乙丑凡九試於禮部𨿽數北意气自若未嘗沮喪門生故舊往往起家至大官而先君獨淪落於荒江寂寞之濱泊如也嘉靖四十四年始得舉進士中朝士大夫莫不以得人爲慶自是田野愚夫小童皆有慕學之志而海內枯槁沈溺之徒抵掌而嘆息矣廷試故事皆從翰林所薦時浙江余太史及翰林諸學士皆以第一人見待捲當進呈當事者令校尉故亂其捲遂落三甲榜出天下莫不失望試吏大司空數建言當世之務居京師數月士大夫講蓻問學者塡裏門是時今上在藩邸有中官素愛幸中官故士人知所慕向遣其從子來受業每邀先君私謁於上先君固謝之私謂其從子曰王不久當爲帝我令歸先生見之請爲異日地何不可而歸先生膠固若此耶每使小黃門來輒拜跳先君必坐受未嘗爲禮及今上卽位益隆貴先君絕不與通例當外補或勸告就博士先君不肯曰豈以我爲諸生不能爲吏耶仲尼之教皆以文然如子路冉有其志皆欲得國而治之而子弓遊夏之徒多以治邑有稱若謂儒者不能爲吏則天下之官其誰任之邪遂補浙江湖州府之長興明年之任於是崇學校修昔賢之祀存名臣之後以友其賢士大夫爲吏治以孔子如保赤子心誠求之爲訓而肴以經術理冤滯出殊死者三十餘人縱誣盜六十餘人一意撫循不忍施鞭笞而抑損豪彊擊斷無所畏避廷無畱獄擒治盜賊湖山中爲之肅淸縱死囚復來歸禱雨事神多所靈異不肯扤敝以阿上官事得其理𨿽禦史亦抗言折之會覲京師署官緣爲姦利後事發系獄疑先君害之遂與豪右構謗百端誑惑大吏然終莫得而害也其明年遷邢州司馬天下莫不惜之上疏乞致仕中朝士大夫寢不肯上不得巳明年之官時新鄭髙公移書慰勞曰君宰邑豈弟忠實以百姓之心爲心蓋漢代之良也然稍得敍遷深以爲恨夫道之將廢也命魯之不遇者天卽孔孟且安之若夫讀書窮理攄其衷噫以成一家之言此則人所不能禁也其官𨿽專董天郡之馬然事多在縣不過受成而巳少有紛更民輒受其害先君惟靜以鎭之日讀書衙捨中諸郡縣每歲入馬於冏寺馬一有選下必破數家之產先君移文冏寺悉得準格全濟者甚眾邢州在京畿三輔之間爲四方之孔道得以友教天下士大夫而士大夫之過者莫不見訪然未嘗不嘆息以爲屈也往歲天子稽古禮文建郊丘藉田大射搜狩之典車駕臨幸太學命儒臣侍講舉釋奠釋菜之禮慨然

先帝元老舊臣於是新鄭髙公以東宮師傅少保致政家居徵爲首相而成都趙公於南京禮部尙書召入內閣二公相與輔政欲圖中興之治方爲天子求賢而以先君爲南京太僕寺寺丞尋畱侍文淵閣掌制敕無何卽預毜修世宗皇帝實錄嗚呼白首爲郎署不可謂之遇而得爲天子左右侍從之臣爲中朝之所倚重方欲與元老大臣建言天下之務追復祖宗之法考求帝王之禮俾國家子唐虞三代之治庶幾生平之所論說得見之於行事而遂不幸以歿嗚呼痛哉先君爲人寬仁大度周人之急奮不顧身以斯道自居優遊俟命不肯矯拂然忼慨守節激昂萬乘之主揮千金而不顧也當世少年精銳之士重自負荷議論風發方將揚眉瞬目及先君一至則不覺斂祍而退自有不知其所以然者屏居江上四方來仕宦者欲見之而不可得其髙尙如此甞以爲自歐陽永叔蘇子瞻以後文章絕響仲尼之道於玆不明每爲之感慨嘆息焉嗚呼先君於積世弛獘之餘崛起於科舉末學之間倡其說於天下使五百餘年不絕如綫之統絕而復續嗟乎繼二公而起者先君豈眞其人哉而卒佷蹇不遇蓋不特斯文之不幸抑亦世道之不幸也呼呼豈不痛哉及晚節末路稍得自伸況上有明天子下有賢宰相臣工百僚忠誠弼亮而不相得與克臻弘業嗚呼豈不痛哉先君生於正徳丙寅十有二月二十有四日卒於隆慶卒未初月十有三日享年六十有六妣周氏繼母薛氏娶魏氏生男子子一人曰■﹝曾羽﹞孫夭女子子一人適吳原長卿進士中英之子繼娶王氏生男子子三人卽不肖子祜子寧隆孫子祜娶劉氏太學生在之女前年卒子寧娶盧氏部員外楩之女今年卒隆孫夭女子子一人適張棟廣東僉事寬之曾孫再娶費氏生男子子三人子駿子慕子蕭子駿娶顧氏子慕聘周氏太學生廷望之女大理寺寺丞鳳鳴之孫刑部尙書謚康僖公倫之曾孫子蕭聘傅氏禮部儒士質之女女子子一人遺腹未字孫男女人珝未聘聘張氏山東副使意之孫女未聘孫女三人長適王在進士炳衡之子翰林院編修同祖之曾孫次適管復泰禮部儒士承時之子山東布政琪之曾孫次未字嗚呼子祜等不肖淪落無似又不孝不能繼先人之緒業以闡揚令徳於是泣血黽勉稍得敍述先君生平之志及其行事之實以乞於當代之名公書之金石以垂不朽焉

隆慶壬申仲夏端午不肖孤子子祜謹泣血稽顙述

○先君序略

歸氏之先出自黃帝髙陽之後曰重黎重黎之弟曰吳回吳回生陸終陸終生參胡董姓封於韓原爲胡子國以歸爲氏當周定王時失國其後分散或以國爲姓或以氏爲姓以國爲姓者居汝穎之間以氏爲姓者世家吳郡秦漢以來子孫微弱歷魏晉夜隋莫得而聞至唐天寶間曰崇敬崇敬子登登子融皆以甲科累官尙書僕射崇敬封余姚郡公登封長洲縣男融封晉陵郡公蓋不獨以科名貴顯然世修容典爲天子議禮樂興辟雍明堂之制焉融五子皆舉進士爲達官少子仁澤以第一人至列曹尙書觀察使子藹亦舉進士爲尙書左丞吏部侍郎藹子系復舉進士第一人至禮部侍郎自是以后歸氏之顯者殆二百年宋咸淳間有罕仨爲湖州判官其孫徳甫河南廉訪使元至順間有曰晹者歷官刑部尙書國子祭酒至髙皇帝時曰叔度叔度避難自竄於邛僰之間常閱歷危險率得神明之佑是時歸氏之後不絕如綫然卒還吳子孫繁衍有子七人嘗曰我居於外數十年濱於死者數矣然常有奇怪得不死我後世必有興者吾子孫其識之度長子曰仁仁生璇璇生鳳鳳爲城武令鳳生某某生某某生某是爲先君蓋自禮部侍郎以後十四世爲湖州判官湖州判官以後九世爲我考云先君生時有虹貫庭中祥光燭天因以爲名及弱冠以學行推於鄕裏時有莊渠魏先生講道於星溪之上一時學者雲集而先君自有所見獨忼然於其間𨿽先生無以難也及裏中有吳秀甫先生好古倜儻不拘流俗如沈玄朗張子賓之輩皆一時之雋無不向慕先君以爲不可及其後秀甫門人以科名多至大官者是時先君名聲籍甚四方學者多歸之嘉靖中舉於鄕累試南宮不第然學益力名益重蓋恬如也時屏居吳淞江上講學受徒手不釋卷至忘寢食海內知名之士一時傾慕然足迹未嘗及公府而凡大吏循行吳中者無不欲一見之而不能得也先是張文隱公知貢舉每以置先君第二爲悔其後累主試南宮至試事畢輒不懌者經旬曰我爲朝廷取士不以得三百人爲喜而以失一士爲恨�見知慕如此先君嘗憫時習之獘源本旣失���益壞以爲六經爲聖人之文章至宋以來有道學之名於是文章道徳離而爲二及國家以明經取士而明經反病於科舉常欲一起而大振之然世莫得而知也先君於六經頗有著述於諸子百家之言無不深究尢好司馬子長之書嘗云班孟堅所��是非頗謬於聖人學者多醇駁其間予獨不然觀其�孔子世家非知道者不能至於遭李陵之禍多憤激不平之言然其要歸反之大道而巳嘗病宋史之繁亂每欲訪求遺書以編緝之嘉靖乙丑先君始舉進士補長興令蚤夜苦心求治於是興學校理冤獄時習更化而全活甚眾及至發姦謫伏縱囚復歸禱雨輒應奇政甚多不可枚舉然務在懷保小民抑損豪彊以故不能媕阿苟合多所觸忤嘆曰今世以文學餙治爲不諳時務以經術斷獄爲不奉國典蓋孔氏之書致之無用矣居二年稍遷邢州倅治馬政縣邑不擾時常考課諸生室中蕭然獨有圖書數千卷日吟詠其間殆不類居官者中朝士大夫往往惜之隆慶四年入賀冏寺因檄畱京師修馬政志蓋管馬官素隸太僕故也尋遷太僕寺寺丞兼掌制��修世宗皇帝實錄明年秋寢疾欲乞歸以實�未就勉畱竟卒於京師時隆慶五年初月十三日也嗚呼痛哉先君在邢時嘗言馬政之獘蓋國家捍禦北虜而馬政不修一旦有急何以徵發宜修茶馬之市與古人飬馬之法及宜募民間丁壯勝兵者各自飬馬免其徭役庶幾有古寓兵之意作馬政����之又言漕渠之事動費巨萬皆東南民力是以��常匱而民笪日蹵欲有所建明然爲國家大興革大廢置非當事者不可欲作賦以表見之而不果先是先君嘗作三吳水利書欲通吳淞江言暮饑民以疏鑿則饑者得濟而居民不擾往時南海海公巡撫江南得是書因行其法所全活者數十萬人於是吳淞江遂通而民間不知興役之費今𨿽蕪穢之地無不盡墾而吳民於於然有樂生之心矣蓋海公僅用一二而明效若此使國家盡行是書則其功豈不偉哉先君平日論事大率類此非空言也嗚呼先君不獨以文章名重天下而淵雅髙尙以道自居操行孤孑卓然不苟𨿽文隱公極加敬慕而未嘗私謁也平日詢詢如處子至於議論天下事每慷慨激昂令人飄飄然有臨翰海封狼居湏之意年甫冠時���系海�之望而識者謂爲朝廷大器當�����子興樂校禮振起流俗以章中興之盛此殆��世之人也不意連蹇不遇至於老而獲第及得第竟外補至後居館中以爲得稍展素志矣然下佚匐北上沿流�泣冒越艱阻欲死者數然所以不敢死者欲一明先君之志也子寧等不才無以顯先君又不得侍湯藥親殯斂不孝之罪上通於天悠悠長恨永世無極豈不痛哉先君畱京時館閣諸老與一時名公卿無不知愛每赴閣常從容論天下事復有所著作先是新鄭髙公主乙丑試事余太史得先君之文進之髙公公喜曰張文隱公數十年不能得者吾一旦得之矣世傳以爲美談云吾鄕瞿太史少與先君水善素相知石麓李公爲太史門生太史每爲公言多推讓之語當張文隱公之歿嘗與內江趙公言吾平生以不得歸君爲�他日君自當得之世稱文隱公爲知人而又以�二公之不忘其師也當是時諸公皆見推獎而此一二公尢加接引識者以爲一時之盛冀��之將行也先君卒無不痛惜時趙公先以辭官去�老友諸相厚者皆使人視後事而歙郡許太史���老君疾日夜望先君之起及卒親視殯斂悉�家事誠爲古人之交殆不可以世俗論也子寧��麼無似於諸公無以效犬馬之報然沒身���言所盡今以先君之志素常聞教妄自以爲���故略具一二冀諸明公采擇有以垂之�����輝與後人之賜豈可量哉

�����朔日男子寧泣血稽顙謹撰

○湣道賦﹝並序﹞

先君少負大志𨿽天下文學知名者無不向慕而於世茖落不遇終無以自見至今天子新卽位之明年修郊禘行搜狩籍田之禮而元老大臣及直言極諫之流幽滯者無不一時進用蓋海內志意之士�然向風矣是時先君以邢倅入賀遂畱館中�修先帝實錄天子方與二三大臣勵精求治而先君亦與近侍之列庶幾有禆於一�而�得疾以卒隆慶壬中時先君卒已一年矣�����銀僅存視息至是稍得校閱先君之﹝下闕﹞

