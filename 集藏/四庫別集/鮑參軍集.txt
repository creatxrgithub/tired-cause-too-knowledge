鮑參軍集鮑參軍集目錄錢序黃序虞炎序張溥題詞鮑明遠才秀人微﹐史不立傳。服官年月﹐考論鮮據。差可憑者﹐虞散騎奉勑一序。明遠松柏篇﹐自敍危病中讀傳休奕集﹐見長逝辭﹐惻然酸懷。艸丰人滅﹐憂生良深。後掌臨海書記﹐竟死亂兵。謝康樂云「夭枉兼常」﹐其斯人乎﹖臨川好文﹐明遠自恥燕雀﹐貢詩言志。文帝矜才﹐又自貶下就之。相時投主﹐善用其長﹐非禰正平﹑楊徳祖流也。集中文章﹐實無鄙言累句﹐不知當時何以相加﹖江文通遭逢梁武﹐年華望暮﹐不敢以文陵主﹐意同明遠﹐而蒙譏才盡﹐史臣無表而出之者﹐沈休文竊笑後人矣。鮑文最有名者﹐蕪城賦﹑河淸頌及登大雷書。南齊文學傳所謂「發唱驚挺﹐操調險急﹐雕藻淫艷﹐傾炫心魂」﹐殆指是耶﹖詩篇創絕﹐樂府五言﹐李﹑杜之髙曾也。顏延年與康樂齊名﹐私問優劣余明遠﹐誠心折之。士顧才何如耳﹐寕論官閥哉﹗婁東張溥題四庫全書總目提要鮑參軍集十卷﹝安徽巡撫采進本﹞宋鮑照撰。照字明遠﹐東海人。晁公武《讀書志》作上黨人。蓋誤讀虞炎序中「本上黨人」之語。「照」或作「昭」﹐蓋唐人避武后諱所攺。韋莊詩有「欲將張翰松江雨﹐畫作屏風寄鮑昭」句﹐押入平聲﹐殊失其實。﹝案宋《禮部貢舉條式》﹐「齊桓」違諱﹐作「齊威」﹐可用於句中﹐不可押入微韻。﹞沈約《宋書》﹑李延壽《南北史》作於武后稱制前者﹐實皆作「照」﹐不作「昭」也。照爲臨川王子頊參軍﹐沒於亂兵﹐遺文零落。齊散騎侍郎虞炎始編次成集。《隋書﹖經籍志》著錄十卷﹐而注曰梁六卷﹐然則後人又續增矣。此本爲明正徳庚午朱應登所刊﹐云得自都穆家。卷數與《隋志》合﹐而冠以炎序﹐未審卽《隋志》舊本否。考其編次﹐旣以樂府別爲一卷﹐而《采桑》《梅花落》《行路難》亦皆樂府﹐乃列入詩中。唐以前人﹐皆解聲律﹐不應舛互若此。又《行路難》第七首「蹲蹲」字下注曰「集作樽樽。」「啄」字下注曰「集作逐。」使果原集﹐何得又稱「集作」﹖此爲後人重輯之明驗矣。然文章皆有首尾﹐詩賦亦往往有自序﹑自注﹐與六朝他集從類書采出者不同。殆因相傳舊本而稍爲竄亂歟﹖鍾嶸《詩品》云「學鮑照『才能日中市朝滿』﹐學謝朓『劣得黃鳥度靑枝』。」今集中無此一句﹐益知非梁時本也。鮑參軍集注目錄卷一賦遊思賦觀漏賦有序傷逝賦蕪城賦芙蓉賦園葵賦舞鶴賦野鵝賦並序尺蠖賦飛蛾賦表疏爲柳令讓驃騎表謝秣陵令表解褐謝侍郎表謝解禁止表皇孫誕育上表徵北世子誕育上表拜侍郎上疏侍郎報滿辭合疏轉常侍上疏謝隨恩被原疏卷二啟論國制啟謝上除啟謝賜藥啟謝永安令解禁止啟通世子自解啟重與世子啟請假啟又

秦始興王白紵舞曲啟書

登大雷岸與妹書頌

河淸頌並序佛影頌銘

淩煙樓銘並序石帆銘飛白書勢銘藥奩銘文

爪步山楬文卷三樂府采桑代蒿裏行代挽歌代東門行代放歌行代陳思王京洛篇代門有軍馬客行代棹歌行代白頭吟代東武吟代別鶴操代出自薊北門行代陸平原君子有所思行代悲哉行代陳思王白馬篇代升天行松柏篇並序代苦熱行代朗月行代堂上歌行代結客少年場行卷四樂府扶風歌代少年時至衰老行代陽春登荊山行代貧賤苦愁行代邊居行代邽街行蕭史曲王昭君吳歌三首采菱歌七首幽蘭五首中興歌十首代白紵舞歌辭四首代白紵曲二首代鳴雁行擬行路難十八首梅花落代淮南王代雉朝飛代北風涼行代空城雀代夜坐吟代春日行卷五詩侍宴覆舟山二首從拜陵登京峴蒜山被始興王命作登廬山登廬山望石門從登香鑪峯從庾中郎遊園山石室登翻車峴登黃鶴磯登云陽九里埭自礪山東望震澤三日遊南苑贈故人馬子喬六首答客和王丞日落望江贈荀丞秋日示休上人答休上人吳興黃浦亭庾中郎別與伍侍郎別送別王宣城送從弟道秀別贈傳都曹別和傅大農與僚故別送盛侍郎餞候亭與荀中書別從過舊宮從臨海王上荊初發新渚還都道中三首上潯陽還都道中還都至三山望石頭城還都口號行京口至竹裏登後渚岐陽守風發長松遇雪詠史蜀四賢詠卷六詩

擬古八首紹古辭七首學古古辭擬靑靑陵上柏學劉公幹體五首擬阮公夜中不能寐學陶彭澤體數詩建除詩白雲臨川王服竟還田裏行藥至城東橋園中秋散觀園人藝植遇銅山掘黃精見賣玉器者並序懷遠人夢歸鄕春羈歲暮悲在江陵嘆年傷老夜聽妓二首翫月城西門廨中喜雨苦雨詠白雪三日詠秋秋夕秋夜二首和王護軍秋夕和王義興七夕冬至冬日望水望孤石山行見孤桐詠雙燕二首酒後講易可愛有聽聲詠老春詠字謎三首贈顧墨曹

聯句在荊州與張使君李居士聯句與謝尙書莊三聯句月下登樓連句附錄

宋書本傳南史本傳鮑照年表諸家評論鮑參軍集卷一初校稿﹐有待精校。【有些不能正常顯示﹐導致亂碼﹐務必設法處理】

鮑參軍集卷一

賦

遊思賦

云徑兮海衝﹐上潮兮送風。秋水兮駕浦﹐涼煙兮冒虹。暮气起兮遠岸黑﹐陽精滅兮天際紅。波茫茫兮無底﹐山森森兮萬重。平隰兮互岸﹐通川兮瀉壑。仰盡兮天經﹐俯窮兮地絡。望波際兮曇曇﹐眺雲間兮灼灼。乃江南之斷山﹐信海上之飛鶴。指煙霞而問鄕﹐窺林嶼而訪泊。俯身事而識苦﹐念親愛而知樂。苦與樂其何言﹐悼人生之長役。捨堂宇之密親﹐坐江潭而爲客。對蒹葭之遂黃﹐視零露之方白。鴻晨驚以響湍﹐泉夜下而鳴石。結中洲之云蘿﹐托綿思於遙夕。瞻荊吳之遠山﹐望邯鄲之長陌。寒風馳兮邊艸飛﹐胡沙起兮雁揚翮。𨿽燕越之異心﹐在禽鳥而同戚。悵收情而抆淚﹐遣繁悲而自抑。此日中其幾時﹐彼月滿而將蝕。生無患於不老﹐奚引憂而自逼﹖物因節以捲舒﹐道與運而升息。賤賣卜以當壚﹐隱我耕而子織。誠愛秦王之奇勇﹐不願絕筋而稱力。已矣哉﹗使豫章生而可知﹐夫何異乎叢棘。

觀漏賦並序

客有觀於漏者﹐退而嘆曰「夫及遠者箭也﹐而定遠非箭之功﹔爲生者我也﹐而制生非我之情。故自箭而爲心﹐不可憑者弦﹔因生以觀我﹐不可恃者年。憑其不可恃﹐故以悲哉﹗況乎沈華密遠﹐輕波潛耗﹐而感神嬰慮者﹐又自外而傷壽﹐以是思生﹐生亦勤矣﹗」乃爲賦云﹕佩流嘆於馳年﹐纓華思於奔月。結蘭苕以望楚﹐弄參差以歌越。撫凝肌於遷滯﹐鑑雕容於髣髴。景有墜而易昏﹐憂無方而難歇。歷玫階而升隩﹐訪金壺之盈闕。觀騰波之吞寫﹐箭旣沒而復登﹐波長瀉而弗歸。注沈冗而海漏﹐射懸塗而電飛。墐戶牖而知天﹐掩雲霧而測暉。創百齡於纖隱﹐積千里於空微。彼崢崢而行溢﹐此冉冉而愈衰。撫寸心而未攺﹐只分光而永違。昔傷矢而奔禽﹐聞虛弦之顚僕。徒嬰刃而知懼﹐豈潛機之能覺。惟生經之霜靡﹐亦悲長而歡促。恆證古而秉心﹐抱空意其如玉。波沈沈而東注﹐日滔滔而西屬。落繁馨於纖艸﹐殞丰華於喬木。對昃離而後歌﹐據窮蹊而方哭。𨿽接薪之更傳﹐寕絕明知還續。貫古今而幷念﹐信寡易而多難。時不畱乎激矢﹐生乃急於走丸。旣何源之莫壅﹐又吹波而助瀾。神怵迥而多慮﹐心【】而【】歡。望天涯而佇念﹐擢雄劍而長嘆。嗟生民之永迷﹐躬與後而皆卹。死零落而無二﹐生差池之非一。理幽分於化前﹐算冥定於天秩。與艾骨而招病﹐猶刳腸而興疾。情殊用而俱盡﹐事離方而同失。聊弭志以髙歌﹐順煙雨而沈逸。於是隨秋鴻而泛渚﹐逐春燕而登梁。進賦詩而展念﹐退陳酒已排傷。物不可以兩大﹐時無得而雙昌。燻晚華而後落﹐槿早秀而前亡。姑屏憂已愉思﹐樂玆情於寸光。從江河之紆直﹐委天地之圓方。漏盈兮漏虛﹐長無絕兮芬芳。

傷逝賦

晨登南山﹐望美中阿。露團秋槿﹐風捲寒蘿。淒愴傷心﹐悲如之何﹗盡若窮煙﹐離若箭弦。如影滅地﹐猶星殞天。棄華宇於明世﹐閉金扃於下泉。永山河以自畢﹐眇千齡而弗旋。思一言於向時﹐邈眾代於古年。逝稍遠而變體﹐浸幽明而攺時。覽篇迹之如旦﹐娩遺意而在玆。忽若謂其不然﹐自惆悵而驚疑。循堂廡而下降﹐歷幃戶而升基。服委襟而褫帶﹐蒙管而韜絲。志存業而遺績﹐身先物而長辭。豈重歡而可覯﹐追前感之無期。寒往暑來而不窮﹐哀極樂反而有終。燧已遷而禮革﹐月旣逾而慶通。心微微而就遠﹐迹離離而絕容。白日藹而回陰﹐閨館寂而深重。冀憑靈於前物﹐佇美目乎房櫳。徒望思於永久﹐邈歸來其何從﹖結單心於暮條﹐掩行淚於晨風。念沈悼而誰劇﹖獨嬰哀於逝躬。艸忌霜而逼秋﹐人惡老而逼衰。誠衰耄之可忌﹐或甘願而志違。彼一息之短景﹐乃累恨之長暉。尋平生之好丑﹐成黃塵之是非。將滅耶而尙在﹐何有去而無歸﹖惟桃李之零落﹐生有促而非夭。觀龜鶴之千祀﹐年能富而情少。反齡質於二塗﹐亂感悅於雙抱。日月飄而不畱﹐命倏忽而誰保﹖譬明隙之在梁﹐如風露之停艸。發迎憂而送華﹐貌先悴而收藻。共甘苦其幾人﹖曾無得而偕老。拂哀琴而抽思﹐啟陳書而遐討。自古來而有之﹐夫何怨乎天道。

蕪城賦

沵迆平原﹐南馳蒼梧漲海﹐北走紫塞雁門。柂以漕渠﹐軸以昆岡。重江復關之隩﹐四會五達之莊﹐當昔全盛之時﹐車掛轊﹐人駕肩﹐廛閈撲地﹐歌吹沸天。孽貨鹽田﹐鏟利銅山。才力雄富﹐士馬精妍。故能侈秦法﹐佚周令﹐劃崇墉﹐刳浚洫﹐圖修世以休命。是以板築雉堞之殷﹐井幹烽櫓之勤﹐格髙五嶽﹐袤廣三墳﹐崪若斷岸﹐矗似長云﹐制磁石以禦衝﹐糊頳壤以飛文。觀基扃之固護﹐將萬祀而一君。出入三代﹐五百餘載﹐竟瓜剖而豆分。澤葵依井﹐荒葛罥途。壇羅虺蜮﹐階鬭麏鼯。木魅山鬼﹐野鼠城狐。風嘷雨嘯﹐昏見晨趨。鐖鷹厲吻﹐寒鴟嚇雛﹐伏藏虎﹐乳血餐膚。崩榛塞路﹐崢嶸古馗。白楊早落﹐塞艸前衰。稜稜霜气﹐蔌蔌風威。孤蓬自振﹐驚沙坐飛。灌莽杳而無際﹐從薄紛其相依。通持旣已夷﹐峻隅又已頹。直視千里外﹐惟見起黃埃。凝思寂聽﹐心傷已摧。若夫藻扃黼帳﹐歌堂舞閣之基﹐璇淵碧樹﹐弋林釣渚之館﹐吳蔡齊秦之聲﹐魚龍爵馬之玩﹐皆燻歇燼滅﹐光沈響絕。東都妙姬﹐南國麗人﹐蕙心紈質﹐玉貌絳唇﹐莫不埋魂幽石﹐委骨窮塵﹔豈憶同輩之愉樂﹐離宮之苦辛哉﹖天道如何﹐吞恨者多﹐抽琴命操﹐爲蕪城之歌。歌曰「邊風起兮城上寒﹐井徑滅兮丘隴殘。千齡兮萬代﹐共盡兮何言﹗」

芙蓉賦

感衣裳於楚賦﹐詠幽思於陳詩。訪羣英之艷絕﹐標髙明於澤芝。會春陂乎夕張﹐搴芙蓉而水嬉。抽我衿之桂蘭﹐點子吻之瑜辭。選羣芳之徽號﹐口口口口口口。抱玆性之淸芬﹐稟若華之驚絕。單蓲陽之妙手﹐測虎池之光潔。爍彤輝之明媚﹐粲雕霞之繁悅。顧椒丘而非偶﹐豈園桃而能埒﹐彪炳以蒨藻﹐翆景而紅波。靑房兮規接﹐紫的兮圓羅。樹妖媱之弱幹﹐散菡萏之輕荷。上星光而倒景﹐下龍鱗而隱波。戲棉鱗而戲映﹐曜繡羽以晨過。結遊童之湘吹﹐起榜妾之江歌。備日月之溫麗﹐非盛明謂何﹖若乃當融風之暄蕩﹐承暑雨之平渥。被瑤塘之周流﹐繞金渠之屈曲。排積霧而揚芬﹐鏡洞泉而含綠。葉折水以爲珠﹐條集露而成玉。潤蓬山之瓊膏﹐輝蔥河之銀燭。冠五華於仙艸﹐超四照於靈木。雜眾姿於開卷﹐閱羣貌於昏明。無長袖之容止﹐信不笑之空城。森紫葉以上擢﹐紛湘蘂而不傾。根𨿽割而管徹﹐柯旣解而絲縈。感盛衰之可懷﹐質始終而常淸。故其爲芳也綢繆﹐其爲媚也奔發。對粉則色殊﹐比蘭則香越。泛明彩於宵波﹐飛澄華於曉月。陋荊姬之朱顏﹐笑夏女之光發。恨狎世而貽賤﹐愛存而賞沒。𨿽淩羣以擅奇﹐終從歲而零歇。

園葵賦

風暖淩開﹐土昌泉動。遊塵曝日﹐鳴雉依隴。主人拂黃冠﹐拭藜杖﹐布蔬種﹐平圻壤。通畔修直﹐膏畝夷敞﹐白莖紫蔕﹐豚耳鴨掌。溝東陌西﹐行三畦兩﹐旣區旣鉏﹐乃露乃映。勾萌欲伸﹐叢牙將放。爾乃晨露夕陰﹐霏云四委﹐沈雷遠震﹐飛雨輕灑﹐徐未及晞﹐疾而不靡﹐柔莩爰秀﹐剛甲以解。稚葉萍布﹐弱陰競抽﹐萋萋翼翼﹐沃沃油油﹐下葳蕤而被徑﹐上參差而覆疇﹐承朝陽之麗景﹐得傾柯之所投。仕非魯相﹐有不拔之利﹔賓爲二仲﹐無逸馬之憂﹔顧菫荼而莫偶﹐豈蘋藻之薦羞。若乃鄰老談稼﹐女嫗歸桑﹐拂此葦席﹐炊彼穄粱﹐甃壺援醢﹐曲瓢捲漿﹐乃羹乃瀹﹐堆頂盈筐﹐甘旨蒨脆﹐柔滑芬芳﹐消淋逐水﹐潤胃調腸。於是旣飫﹐徹盤投筯﹐回小人之腹﹐爲君子之慮。近觀物運﹐遠訪師聖﹐聲數後彰﹐律理前定。烏非黔黑﹐鶴豈浴淨﹖彼圓行而方止﹐故得之於天性﹐伊冬箑而夏裘﹐無雙功於並盛。蕩然任心﹐樂道安命。春風夕來﹐秋日晨映。獨酌南軒﹐擁琴孤聽。篇章間作﹐以歌已詠。魚深沈而鳥髙飛﹐熟知美色之爲正﹖

舞鶴賦

散幽經以驗物﹐偉胎化之仙禽。鍾浮曠之藻質﹐抱淸迥之明心。指蓬壺而翻翰﹐望昆閬而楊音。匝日域以回騖﹐窮天步而髙尋。踐神區其旣遠﹐積靈祀而方多。精含丹而星耀﹐項凝紫而煙華。引圓吭之纖婉﹐頓修趾之洪姱。疊霜毛而弄影﹐振玉羽而臨霞。朝戲於芝田﹐夕飲乎瑤池。厭江海而遊澤﹐掩云羅而見羈。去帝鄕之岑寂﹐歸人寰之喧卑。歲崢嶸而催暮﹐心惆悵而哀離。於是窮陰殺節﹐急景凋年。涼殺振野﹐箕風動天。嚴嚴苦霧﹐皎皎悲泉。冰塞長河﹐雪滿羣山。旣而氛昏夜歇﹐景物澄廓。星翻漢回﹐曉月將落。感寒雞之早晨﹐憐霜雁之違漠。臨驚風之蕭條﹐對流光之照灼。唳淸響於丹墀﹐舞飛容於金閣。始連軒以鳳蹌﹐終宛轉而龍躍。躑躅徘徊﹐振迅騰摧。驚身蓬集﹐矯翅雪飛。離綱別赴﹐合緒相依。將興中止﹐若往而歸。颯沓矜顧﹐遷延遲暮。逸翮後塵﹐翺先路。指會規翔﹐臨岐矩步。態有遺妍﹐貌無停趣。奔機逗節﹐角睞分形。長揚緩騖﹐並翼連聲。輕迹淩亂﹐浮影交橫。眾變繁姿﹐參差洊密。煙交霧凝﹐若無毛質。風去雨還﹐不可談悉旣散魂而蕩目﹐迷不知其所之﹐忽星離而云罷﹐整神容而自持﹐仰天居之崇絕﹐更惆惕而驚思。當是時也﹐燕姬色沮﹐巴童心恥。巾拂兩停﹐九劍雙止。𨿽邯鄲其敢倫﹐豈陽阿之能擬。入衛國而乘軒﹐出吳都而傾市。守馴養於千齡﹐結長悲於萬里。

野鵝賦並序

有獻野鵝於臨川王﹐世子湣其樊縶﹐命爲之賦﹐其辭曰﹕集陳之隼﹐以自遠而稱神﹔棲漢之雀﹐乃出幽而見珍。此璅禽其何取﹖亦廁景而承仁﹐捨水澤之驩逸﹐對鐘鼓之悲辛。豈狗利而輕命﹖將感愛而投身。入長羅之逼脇﹐悵髙繳之樊縈﹐邈辭朋而別偶﹐超煙霧而風行﹐跨日月以遙逝﹐忽瞻國而望城﹐踐菲迹於瑤塗﹐升弱羽於丹庭﹐瞰東西之繡戶﹐眺左右之金扃﹐貌纖殺而含悴﹐心翻越而慚驚﹐若墜淵而墮谷﹐怳不知其所寧。惟君囿之珍麗﹐實妙物之所殷﹐翔海澤之輕鷗﹐巢天宿之鳴鶉﹐鶡程材於梟猛﹐翚薦體之雕文﹐旣敷容以照景﹐亦避翮而排云﹐𨿽居物以成偶﹐終在我以非羣。望徵云而延悼﹐顧委翼而自傷﹐無靑雀之銜命﹐乏赤雁之嘉祥﹐空穢君之園池﹐徒慚君之稻梁﹐願引身而翦迹﹐抱末志而幽藏。於是流歲遂遠﹐慘節方崇﹐云纏海岱﹐風拂崤潼﹐飛雰馳霰﹐飄沙舞蓬﹐視淸池之初凅﹐望綠林之始空﹐立孤蒲之寒渚﹐托隻影而爲雙﹐宛拔喙而掩眥﹐悲結悵而滿胸。處朝晝而惟念﹐假外見而遷排﹐涉修夜之長寂﹐信專思而知哀﹐風梢梢而過樹﹐月蒼蒼而照臺﹐冰依岸而早結﹐霜托艸而先摧﹐斂雙翮於水裔﹐翹孤趾於林隈﹐情無方而雨集﹐事有限而星乖﹐在俄頃而猶悼﹐矧窮生之所懷。聞宿世之髙賢﹐澤無微而不均﹐育艸木而明義﹐愛禽鳥而昭仁﹐全﹖訊鴣眸P﹐放乳麑而感麟。𨿽陋生於萬物﹐若沙漠之一塵﹐茍全軀而畢命﹐庶魂報以自申。

尺蠖賦

智哉尺蠖﹐觀機而作﹐伸非向厚﹐屈非向薄。當靜泉渟﹐遇躁風驚﹐起軒以曠跨﹐伏累气而並形。冰炭弗觸﹐鋒刃靡迕﹐逢崄蹙蹐﹐值夷舒步﹐忌好退之見猜﹐哀必進而爲蠹﹐每驤首以瞰途﹐常佇景而翻露。故身不豫托﹐地無前期﹐動靜必觀於物﹐消息各隨乎時﹐從方而應﹐何慮何思﹖是以軍算慕其權﹐國容擬其變。髙賢圗之以隱淪﹐智士以之而藏見。笑靈蛇之久螫﹐羞龍徳之方戰﹐理害道而爲尢﹐事傷生而感賤﹐茍見義而守勇﹐豈專取於弦箭。

飛蛾賦

仙鼠伺闇﹐飛蛾候明﹐均靈舛化﹐詭欲齊生。觀齊生而欲詭﹐各會住以憑方。淩燋煙之浮景﹐赴熙焰之明光。拔身幽艸下﹐畢命在此堂。本輕死以邀徳﹐𨿽糜爛其何傷。豈學山南之文豹﹐避雲霧而巖藏。表疏

爲柳令讓驃騎表

臣言﹕伏承詔書﹐加臣驃騎將軍﹐餘如故。顧循空薄﹐屢墜成命﹐仰當天寵﹐伏抱慚灼。臣素陋人﹐本絕分望﹐適野謝山川之志﹐輟耕無鴻鵠之嘆﹐宦希鄕部﹐富期農牧。夙當昌朝﹐早值恩洽。天网分橫﹐皇歷歸聖﹐佐輪不殷﹐良馬未汗﹐功半下列﹐爵超上賞﹐奮迹騰光﹐參駕龍服﹐翰起雲飛﹐拂翼虹路。𨿽曩之脫駕拖紫﹐弛擔丹轂﹐方之微臣﹐彼安足齒。齊此而歸﹐懼塵王度﹐況遂頻煩﹐重彰濫越。伏願天徳曲成﹐資始令終﹐雨露之惠﹐自華及殞﹐特屈慈獎﹐降申愚固﹐則綢繆之施﹐復踰造物。不勝感躍惶駭之情﹐謹拜表以聞。

謝秣陵令表

臣照言﹕卽日被尙書召﹐以臣爲秣陵令。臣負鍤下農﹐執羈末皁﹐情有局塗﹐志無遠立﹐遘命逢天﹐得污官牒﹐不悟恩澤無窮﹐謬當獎試。用謝刀筆﹐猥承載職﹐豈是闇儒﹐所能克任。﹐今便抵召﹐違離省闥﹐系戀罔極﹐不勝下情。謹拜表以聞。

解褐謝侍郎表

臣照言﹕臣孤門賤生﹐操無炯迹。鶉棲艸澤﹐情不及官。不悟天明廣矚﹐騰滯援沈﹐觀光幽節﹐聞道朝年。榮多身限﹐思非終報。

謝解禁止表

臣言﹕被宣令解臣禁止。天光鄭重﹐不可勝逢。飛走知感﹐矧臣人類。臣聞獲過於神﹐或憑屍祝以請。得罪於君﹐可因左右謝。臣自惟孤賤﹐盜幸榮級。闇澀大義﹐猖狂世禮﹐奇非阮籍﹐無保持之助﹔才愧馮衍﹐有之因。自非聖朝﹐超然覽臣於視聽之外﹐則今日渥澤﹐更承望遭﹐來辰萎葉﹐終先朝艸。小人歲暮﹐知能何報﹐徒厚恩華﹐憂懼嘆息﹐不任下情﹐謹詣拜表以聞。

皇孫誕育上表

兼郎中令侍郎臣照言﹕伏承東儲積慶﹐皇孫誕育。國啟昌期﹐民迎福運。臺禁稱祉﹐井廬相賀。伏惟聖懷﹐載深鴻。不任下情。謹詣閣上表以聞。

徵北世子誕育上表

臣等言﹕臣聞本枝吳疆﹐布諸前典﹔眾多彌貴﹐信之華封。故徳積則慶深﹐業昌則祚廣。伏承王子以中气正月﹐鍾靈納和。誕躬紫閣﹐膺祚朱紱。孤矢夙陳﹐珪璋攸覿。雲光麗輝﹐巖澤昭采。嘉祥爰孚﹐柔顏載晬。凡在氓隸﹐莫不忭悅。臣沾恩踰物﹐慶倍自中﹐不勝殊歡溢喜。謹奉表以聞。

拜侍郎上疏

臣言﹕臣北州衰淪﹐身地孤賤。眾善必違﹐百行無一。生丁昌運﹐自比人曹。操乏端﹐業謝成迹。狙年空往﹐瑣心靡迹。褫轡投簪﹐於斯終志。束菜負薪﹐斯與相畢。安此定命﹐忝比公朝不悟幹羅廣收﹐圓明兼覽。雕瓠飾笙﹐備云和之品﹔潢污流藻﹐充金鼎之實。鎩羽暴鱗﹐復見翻躍﹔枯楊寒炭﹐遂起煙華。未識微躬猥能及此﹔未知陋生﹐何以爲報﹖祇奉恩命﹐憂愧增灼﹐不勝感荷屏營之情。謹詣閣拜疏以聞。

侍郎報滿辭閣疏

臣言﹕臣所居職限滿﹐今便收迹。金閨雲路﹐從玆自遠﹐鮪経沈藏﹐方絕光景﹐祇戀遲回﹐結涕濡泗。臣嚚杌窮賤﹐情嗜春昧﹐身弱涓﹐地幽井谷。本應守業﹐墾畛剿﹐牧雞圈豕﹐以給徵賦。而幼性猖狂﹐因頑慕勇﹐釋擔受書﹐廢耕學文﹐畫虎旣敗﹐學步無成。反拙歸跂﹐還陋燕雀。日晏途遠﹐塊然自喪。加以無良﹐根孤伎薄﹐旣同馮衍負困之累﹐復抱相如消渴之疾。志逐運離﹐事與衰合﹐束馬埋輪﹐絕遊息世。宿福餘慶﹐爰遘盛名﹐煦蒸霜霰﹐莩甲云露﹐得從下走﹐叨迹人行﹐操勒負羈﹐班榮扈隸﹐矜愚訓短﹐哀有弗及。奉此而歸﹐足以沒齒﹐𨿽摩肌發﹐無報天徳﹐更冀營魂﹐還能結艸。不勝感戀之情﹐謹詣闕拜﹐疏奉辭以聞。

轉常侍上疏

臣言﹕卽日被中曹板轉臣爲左常侍。臣自惟常人﹐觸事無可﹐謬被拔擢﹐實爲光榮。臣旣無髣髴﹐上報殊絕之恩﹐有分每丰其過。前後輕重﹐輒得原恕。獎以君子之方﹐赦其不閒教訓。大愆不責﹐矜澤必加。是臣所以夙夜自念﹐知遭遇之至深至厚也。未冀未望﹐便荷令榮﹐欣喜感悅﹐不敢僞讓﹐庶保終始﹐身命爲初。不勝下情。謹詣合拜疏謝以聞。

謝隨恩被原疏

臣言﹕卽日被曹宣命﹐元統內外五刑以下﹐浩澤蕩汰﹐臣亦預焉。得從漢律故謬之辧﹐闇遭周典肆眚之科﹐大喜卒至﹐非願所圖﹐魚愕雞睨﹐且悚且慚。臣誠下愚﹐不達義方﹐然君尊臣泰﹐豈同犬馬。且常侍臣淵穆﹐疏艸卽臣所作﹐助人爲恭﹐猶加敬憶﹐自己率禮﹐寧敢慢忘。繇臣悴賤﹐可侮可誣﹐曾參殺人﹐臣豈無過。寢病幽棲﹐無援朝列身﹐孤節卑﹐易成論。幸大明臨下﹐仁道毓物﹐澤洎走﹐臣覃未慶。然古人有言「楊者易生之木也﹐一人植之﹐千人拔之﹐無生楊矣。」何則﹖植之者難﹐拔之者易。況臣一植之功不立﹐眾拔之過屢至﹐同彼風霜﹐異此貞脆。書稱天秩有禮﹐易載神幅在謙。臣之謙禮﹐禮謝福秩﹐仰衡俯媿﹐行嘆坐戚﹐卽欲顚市﹐拜恩下庭﹐但臣病久不堪冒涉﹐小得趨馳﹐星駕登路。不勝荷佩之誠。謹上書以聞。引注﹕上海古籍出版社四部精要冊十頁七一五四庫全書總目卷一四八集部別集類一。20070118。rootsman學並挍。三百八十六字。鮑參軍集十卷安徽巡撫采進本。宋鮑照撰照字明遠鮑照約公元四一四年至公元四六六年生活於南朝宋之間南朝宋管轄範圍約在黃河以南西至黔藏交界遠至今越南北部參見中國歷史地圖集鮑照墓在今湖北省黃岡市黃梅縣城外西池西岸中華書局宋書冊五頁一四七七卷五一有傳東海人今山東省臨沂市蒼山縣晁公武讀書志作上黨人晁公武公元一一零五年至公元一一八零年字子止號昭徳先生巨野人今山東省巨野縣衝之子靖康之亂入蜀髙宗紹興中進士建有郡齋藏書處蓋誤讀虞炎序中本上黨人之語照或作昭蓋唐人避武后諱所攺韋莊詩有欲將張翰松江雨畫作屏風寄鮑昭句押入平聲殊失其實案宋禮部貢舉條式齊桓違諱作齊威可用於句中不可押入微韻沈約宋書李延壽南北史作於武后稱制前者實皆作照不作昭也照爲臨川王子頊參軍頊音序劉子頊沒於亂兵遺文零落齊散騎侍郎虞炎始編次成集隋書經籍志著錄十卷而注曰梁六卷然則後人又續增矣此本爲明正徳庚午公元一五一零年正徳明武宗朱厚照年號朱應登所刊刊刻也云得自都穆家卷數與隋志合而冠以炎序未審卽隋志舊本否考其編次旣以樂府別爲一卷而采桑梅花落落音烙行路難亦皆樂府乃列入詩中唐以前人皆解聲律不應舛互若此舛音喘錯也又行路難第七首蹲蹲字下注曰集作樽樽啄字下注曰集作逐使果原集何得又稱集作此爲後人重輯之明驗矣然文章皆有首尾詩賦亦往往有自序自注與六朝他集從類書采出者不同殆因相傳舊本而稍爲竄亂歟鍾嶸詩品云學鮑照才能日中市朝滿學謝朓劣得黃鳥度靑枝朓音挑三聲說文晦而月見西方謂之朓謝朓公元四六四年至公元四九九年字玄暉陳郡陽夏人今河南省太康縣母宋長城公主今集中無此一句益知非梁時本也。鮑照﹣﹣鮑明遠鮑照﹝﹖～466﹞﹐南朝宋文學家。字明遠。本籍東海﹝治所在今山東郯城﹞﹔一說上黨﹝今屬山西﹞﹐可能是指東海鮑氏的祖籍。他的靑少年時代﹐大約是在京口﹝今江蘇鎭江﹞一帶度過的。宋文帝元嘉十六年﹝439﹞﹐鮑照20多歲時﹐爲了謀求官職﹐去謁見臨川王劉義慶﹐獻詩言志﹐獲得賞識﹐被任爲國侍郎。劉義慶在這一年任江州刺史﹐他也在同年秋到江州赴職。元嘉二十一年﹝444﹞﹐劉義慶病逝﹐他也隨之失職﹐在家閒居了一段時間。後來﹐又做過一个時期始興王劉�的侍郎﹐在劉�和太子劉劭一起謀殺宋文帝之前﹐他已離去。宋孝武帝劉駿起兵平定劉劭之亂後﹐他又出任過中書舍人﹑秣陵令等小官。孝武帝大明五年﹝461﹞﹐做了臨海王劉子頊的幕僚﹐次年﹐子頊任荊州刺史﹐他隨同前往江陵﹐任刑獄參軍等職。孝武帝死後﹐明帝劉�殺前廢帝子業自立﹐子頊響應了晉安王子勛反對劉�的鬥爭。子勛戰敗﹐子頊被賜死﹐鮑照亦爲亂兵所害。鮑照一生沈淪下僚﹐很不得志﹐但他的詩文﹐在生前就頗負盛名﹐對後來的作家更產生過重大影響。他的文學成就是多方面的。詩﹑賦﹑駢文都不乏名篇﹐而成就最髙的則是詩歌﹐其中樂府詩在他現存的作品中所占的比重很大﹐而且多傳誦名篇。最有名的是《擬行路難》18首。鮑照的集子有南齊永明年間虞炎奉文惠太子蕭長懋之命所編10卷。現存鮑照集以《四部叢刊》影印明毛�校本《鮑氏集》爲較早。明代張溥《漢魏六朝百三家集》本《鮑參軍集》爲最流行。鮑照集的注釋﹐始於淸末的錢振倫﹐他的注本沒有來得及刊行。近人黃節在錢注基礎上作了補注﹐稱《鮑參軍詩注》﹐今人錢仲聯作《鮑參軍集注》﹐附有《鮑照年表》。鮑參軍集卷二根據《鮑參軍集注》整理﹐部分字字庫未收﹐標誌文中﹐俟來日再行補綴。

鮑參軍集卷二

論國制啟

臣啟﹕臣聞尺之量錦﹐工者裁之﹔袤丈之木﹐繩墨在焉。事無巨細﹐非法不行。當今世問政睦﹐藩國相望﹐君舉必書﹐動成準式。息躬聖壤﹐十有餘載﹐條制節文﹐宜其備矣﹐諸王列封﹐動靜兼該。而竊見國之處事未盡善﹐臣之暗蔽﹐私心有惜。伏見彭城國舊制﹐猶有數卷﹐𨿽多殊革﹐大綱可依﹐愚謂宜今掌固刊而撰之﹐上著朝典藩邦之度﹐下揆國訓繁簡之宜﹐傍酌州府寬猛之中﹐章程久具﹐永爲恆制﹐豈伊今美﹐乃足貴之將來。臣忝充直員﹐脫以啟聞﹐煩而非要﹐伏追慚悚。謹啟。

謝上除啟

臣言﹕被宣賜臣上除。臣伏事日淺﹐蒙荷已丰﹐天澤所及﹐且喜且懼。但臣自丁常梪﹐來塗階級﹐非所敢冀﹐今日榮願﹐直爾不少﹐冒乞停止上除。伏願重許﹐幹穢悚息。

謝賜藥啟

臣衛躬不謹﹐養命無術。情淪五難﹐妙謝九法。飆落先傷﹐衰屙早及。遐澤近臨﹐猥委存卹。疹同山嶽﹐蒙靈藥之賜﹔惠非河間﹐謬仙使之屈。恩逾脯糗﹐惠重帷席。荷對銜慚﹐伏抱矜渥。

謝永安令解禁止啟

臣田茅下第﹐質非謝品。志終四民﹐希絕三仕﹐邀世逢辰﹐謬及推擇﹐恩成曲積﹐榮秩兼過。𨿽誓投纖生﹐昊天罔極﹐迄無犬馬﹐孤慚星歲。加以淪節雪飆﹐沈誠款晦﹐值天光燭幽﹐神照廣察﹐藻舋從宥﹐與物更稟﹐遂晞曬陽春﹐湔【汰】秋水﹐綴翼云條﹐葺鮮決沼﹐洗膽明目﹐抃手太平﹐重甄再造﹐含气孰比﹖不悟幹陶彌運﹐復垂埏飾﹐矯迹升等﹐攺觀非服﹐振纓珥筆﹐聯承貴寵。豈臣浮朽﹐所可恭從﹐實非愚瞢﹐所宜循踐。瑣族易灰﹐脆漏已迫﹐空荷載幬﹐終責仰復﹐飲冰肅事﹐懷火畢命。不勝屏營之情。謹啟事以聞。

通世子自解啟

僕以常梪﹐無用於世﹐遭逢謬幸﹐被受恩榮﹐誠願論畢﹐久宜捐落。仁眷篤終﹐復獲淹停。感今惟昔﹐銜佩無已。但自無堪﹐屍素累載。腹心之愧﹐窹寐爲憂。今請解所職﹐願蒙矜許。自奉淸塵﹐於玆六祀﹐墜辰永往﹐遺恩在心。執紙哽咽﹐言不自宣。

重與世子啟

奉還誨﹐深承殷勤篤眷之重。披讀末終﹐悲愧交集。僕以常人﹐所蒙隆厚﹐久應知退﹐非適今日。銜恩戀徳﹐用缺進心。今者之請﹐必願鑑許﹐且僕棲遲無事﹐咫尺館第﹐餐稟風微﹐非旦則夕﹐居職還私﹐兩者無異﹐而於僕無用﹐有以自處﹐豈非仁念始終之惠。重致於日﹐彌深慚感。

請假啟

臣啟﹕臣居家之治﹐上漏下濕。暑雨將降﹐有懼崩壓。比欲完葺﹐私寡功力﹐板鍤陶塗﹐必須躬役。冒欲請假三十天﹐伏願天恩﹐賜垂矜許﹐乾啟復追悚息。謹啟。

又

臣啟﹕臣所患彌畱﹐病軀沈痼。自近蒙歸﹐頻更頓處﹐日夜間困或數四。委然一獘﹐瞻景待化﹐加以凶衰﹐嬰遘慘悼。終鮮兄弟﹐仲由所哀﹐臣實百罹﹐孤苦風雨。天倫同气﹐實惟一妹﹐存沒永訣。不獲計見﹐封瘞泉壤臨送。私懷感恨﹐情痛兼深。臣母年老﹐經離憂傷﹐服麄食淡﹐羸秏增疾。心計焦迫﹐進退罔躓。冒起申假百日﹐服願天慈﹐賜垂矜許﹐臣違福履﹐身事屯悴﹐嘆息和景﹐掩淚春風﹐執啟涕結﹐伏追惶悚。謹啟。

秦始興亡白紵舞曲啟

侍郎臣鮑照啟﹕被教作白紵舞曲歌詞﹐謹竭庸陋﹐裁爲四曲﹐附啟上呈﹐識方淟悴﹐思塗猥局。言旣無雅﹐聲未能文﹐不足以宣贊聖旨﹐抽拔妙實。謹遣簡余﹐慚隨悚盈。謹啟。

書

登大雷岸與妹書

吾自發寒雨﹐全行日少﹐加秋潦浩汗﹐山溪猥至﹐渡溯無邊﹐險徑遊歷﹐棧石星飯﹐結荷水宿﹐旅客貧辛﹐波路壯闊﹐始以今日食時﹐僅及大雷。塗登千里﹐日踰十晨﹐嚴霜慘節﹐悲風斷肌﹐去親爲客﹐如何如何﹗向因涉頓﹐憑觀川陸﹔遨神淸渚﹐流睇方曛﹔東顧五洲之隔﹐西眺九派之分﹔窺地門之絕景﹐望天際之孤云。長圖大念﹐隱心者久矣﹗南則積山萬狀﹐負气爭髙﹐含霞飲景﹐參差代雄﹐淩跨長隴﹐前後相屬﹐帶天有匝﹐橫地無窮。東則砥原遠隰﹐亡端靡際。寒蓬夕捲﹐古樹云平。旋風四起﹐思鳥羣歸。靜聽無聞﹐極視不見。北則陂池潛演﹐湖脈通連。薴蒿攸積﹐菇蘆所繁。棲波之鳥﹐水化之虫﹐智吞愚﹐彊補小﹐號噪驚聒﹐紛乎其中。西則回江永指﹐長波天合。滔滔何窮﹐漫漫安竭﹗創古迄今﹐舳艫相接。思盡波濤﹐悲滿潭壑。煙歸八表﹐終爲野塵。而是注集﹐長寫不測﹐修靈浩蕩﹐知其何故哉﹗西南望廬山﹐又特驚異﹐基壓江潮﹐峯與辰漢相接。上常積雲霞﹐雕錦縟。若華夕曜﹐巖澤气通﹐傳明散彩﹐赫似絳天。左右靑靄﹐表裏紫霄。從嶺而上﹐气盡金光﹐半山以下﹐純爲黛色﹐信可以神居帝郊﹐鎭控湘﹑漢者也。若潨洞所積﹐溪壑所射﹐鼓怒之所豗擊﹐湧【氵復】之所宕滌﹐則上窮荻浦﹐下至狶洲﹐南薄燕【】﹐北極雷澱﹐削長埤短﹐可數百里。其中騰波觸天﹐髙浪灌日﹐吞吐百川﹐寫泄萬壑。輕煙不流﹐華鼎振涾。弱艸朱靡﹐洪漣隴蹙。散渙長驚﹐電透箭疾。穹溘崩聚﹐坻飛嶺覆。回沫冠山﹐奔濤空谷。碪石爲之摧碎﹐碕岸爲之【齏】落。仰視大火﹐俯聽波聲﹐愁魄脇息﹐心驚栗矣﹗至於繁化殊育﹐詭質怪章﹐則有江鵝﹑海鴨﹑魚鮫﹑水虎之類﹐豚首象鼻﹐芒須﹑鍼尾之族﹐石蟹﹑土蚌﹐燕箕﹑雀蛤之儔﹐折甲﹑曲牙﹑逆鱗﹑返舌之屬。掩沙漲﹐被艸渚﹐浴雨排風﹐吹澇弄翮。夕景欲沈﹐曉霧將合﹐孤鶴寒嘯﹐遊鴻遠吟﹐樵蘇一嘆﹐舟子再泣。誠足悲憂﹐不可說也。風吹雷飆﹐夜戒前路。下弦內外﹐望達所屆。寒暑難適﹐汝專自愼。夙夜戒護﹐勿我爲念。恐欲知之﹐聊書所覩。臨塗艸蹙﹐辭意不周。

頌

河淸頌並序

臣聞善談天者﹐必徵象於人﹔工言古者﹐先考績於今。鴻犧以降﹐遐哉邈乎﹗鏤山嶽﹐雕篆素﹐昭徳垂勛﹐可謂多矣。而史編唐堯之功﹐載「格於上下」﹔樂登文王之操﹐稱「於昭於天」。素狐玄玉﹐聿彰符命﹔朴牛文螾﹐爰定祥歷。魚鳥動色﹐禾雉興讓。皆物不盈眥﹐而美溢金石。詩人於是不作﹐頌聲爲之而寢﹐庸非惑歟﹖自我皇宋之承天命也﹐仰符應龍之精﹐俯協河龜之靈﹐君圖帝寶﹐粲爛瑰英。固以業光曩代﹐事華前徳矣。聖上天飛踐極﹐迄玆二十有四載。道化周流﹐玄澤汪濊。地平天成﹐含生阜熙﹐文同軌通﹐表裏釐福。曜徳中區﹐黎庶知讓﹔觀英遐外﹐夷貊懷惠。卹勤秩禮﹐散露臺之金﹔舒國賑民﹐傾鉅橋之粟。約違迫脇﹐奢去泰甚。燕無畱飲﹐畋不盤樂。物色異人﹐優遊鯁直。顯靡失心﹐幽無怨魄。精照日月﹐事洞天情。故不勞仗斧之臣﹐號令不嚴而自肅﹔無辱鳳舉之使﹐靈怪不召而自彰。萬里神行﹐飆塵不起。農商野廬﹐邊城偃柝。冀馬南金﹐塡委內府﹔馴象西爵﹐充羅外囿。阿紈纂組之饒﹐衣覆宗國。魚鹽杞梓之利﹐傍贍荒遐。士民殷富﹐繁軼五陵﹔宮宇宏麗﹐崇冠三川﹐閭閈有盈﹐歌吹無絕。朱輪疊轍﹐華冕重肩。豈徒世無窮人﹐民獲休息﹐朝呼韓﹑覇酤鐵而已哉﹗是以嘉祥累仍﹐福應尢盛。靑丘之狐﹐丹穴之鳥﹐棲阿閣﹐遊禁園﹔金芝九莖﹐木禾六秀﹐銅池發﹐膏畝腴。宜以謁薦郊廟﹐和協律呂﹐煙霏霧集﹐不可勝紀。然而聖上猶昧旦夙興﹐若有望而未至﹔宏規遠圖﹐如有追而莫及。神明之貺﹐推而弗居也。是以琬碑鏐檢﹐盛典蕪而不治﹔朝神省方﹐大化抑而未許。崇文協律之士﹐蘊儛頌於外﹔坐朝陪宴之臣﹐懷揄揚於內。三靈佇睠﹐九壤注心﹐旣有日矣。歲宮幹維﹐月邅蒼陸﹐長河巨濟﹐異源同淸﹐澄波萬壑﹐潔瀾千里。斯誠曠世偉觀﹐昭啟皇明者也。語曰﹕影從表﹐瑞從得﹐此其效焉。宣尼稱「鳳鳥不至﹐河不出圖」﹐傳曰「俟河之淸﹐人壽幾何﹗」皆傷不可見者也。然則古人所未見者﹐今殫見之矣。孟軻曰「千載一聖﹐是旦暮也。」豈不信哉﹗夫四皇六帝﹐樹聲長世﹐大寶也﹔澤浸羣生﹐國富刑淸﹐鴻徳也﹔制禮裁樂﹐惇風遷俗﹐文教也。殊華逋羯﹐束顙絳闕﹐武功也﹔鳴禽躍魚﹐滌穢河渠﹐至祥也。大寶鴻徳﹐文教武功﹐其崇如此﹔幽明協贊﹐民祇與能﹐厥應如彼。惟天爲大﹐堯實則之。皇哉唐哉﹐疇與爲讓﹖抑又聞之﹕勢之所覃者淺﹐則美之所傳者近﹔道之所感者深﹐則慶之所流者遠。是以丰功偉命﹐潤色縢策﹐盛徳形容﹐藻被歌頌。察之上代﹐則奚斯﹑吉甫之徒鳴王鑾於前﹔視之中古﹐則相如王褒之屬﹐馳金羈於後。絕景揚光﹐淸埃繼路。故班固稱漢成之世﹐奏禦者千有餘篇﹐文章之盛﹐與三代同風。繇是言之﹐斯乃臣子舊職﹐國家通議﹐不可輟也。臣𨿽不敏﹐敢不勉乎﹖乃作頌曰﹕窺刊崩石﹐捃逸殘竹﹐巢風寂寥﹐羲埃綿邈。鉅生大年﹐贍學淵聞﹐鞶繡成﹑景﹐粉繢顓﹑軒﹐徒翫井科﹐未覩天河。亙古通今﹐明鮮晦多﹐千齡一見﹐書史登科。旋我皇駕﹐揆景方塗﹐淩周躐殷﹐蹶唐轢虞﹐如彼七緯﹐累壁重珠。髙祖撥亂﹐首物定靈﹐更開天地﹐再鑄羣生。帝禦三傑﹐龍步八坰﹐朔南曁教﹐海北騰聲﹐淪深格髙﹐浹遐洞冥﹐【】鼎遷宋﹐玄圭告成。大明方徽﹐鴻光中微﹐聖命誰堪﹖皇歷攸歸﹐謀從筮協﹐神與民推﹐黃旗西映﹐紫蓋東輝﹐納瑞螭玉﹐升政衡機﹐金輪豹飾﹐珠冕龍衣。正位北辰﹐垂拱南面﹐天下何思﹐日用罔倦﹐復禮歸仁﹐觀恆通變﹐一物有違﹐戚言毀膳。非躬簡法﹐厚下安宅﹐謙徳彌光﹐損道滋益。孝崇饗祀﹐勤隆耕籍﹐饘酎秋羊﹐封墐春骼﹐嬰耄兼梁﹐鱞孤重帛。體由學染﹐俗以教遷﹐禮導刑淸﹐樂鬯風宣﹐分衢讓齒﹐折訟歸田﹐野旌伏彥﹐朝賞登賢。儒訓優柔﹐武節焱騺﹐文憲精弘﹐戎容犀利。樞鈐明審﹐程彟周備﹐吏礪平端﹐民羞幸覬。桴鼓凝埃﹐烽驛垂轡﹐銷我長劍﹐歸爲農器。閩外水鄕﹐鄣表炎國﹐隴首西南﹐渤尾東北﹐赩赩嶺丹﹐渾渾泉黑﹐移琛云勉﹐轉集邛【】﹐狼歌薦功﹐鳥譚陳徳。治博化光﹐民阜財盛﹐班白行謠﹐淸綺髙詠﹐云表幽和﹐物章明慶﹐麗植雕質﹐蠢行藻性﹐仁艸晨莩﹐徳宿宵映。海無隱飆﹐山有黃落﹐牛羊內首﹐閭戶外拓﹐瑞木朋生﹐祥禽輩作﹐燻風蕩閨﹐飴露流合﹐器範神妙﹐劑調眾藥。匪直也斯﹐偉慶方臻﹐注彼四瀆﹐媚此雙川﹐伏靈遙紀﹐閟貺遐年﹐澄波海嶽﹐鏡流蔥山。泉室凝澱﹐水府淸涓﹐俛瞰夷都﹐降視驪淵﹐朱宮潛耀﹐紫閣陰鮮。昔在爽徳﹐王風不昌﹐乃溢乃竭﹐或壅或亡。潔源濫壑﹐曾是未央。先民永慨﹐大道悠長﹐云何其瑞﹐實鍾我皇﹖聞諸師說﹐天竦聽密﹐介焉如響﹐匪遠惟疾﹐矧是皇心﹐妙夫貞一﹐左右天經﹐戶牖人術﹐吁謨布簡﹐絲言盈室﹐穢有綿祀﹐淸豈崇日。一人之慶﹐吹萬秉和﹐靈根方固﹐修源重波。副睿貳哲﹐帝體皇柯﹐景云蔚嶽﹐秀星駢羅。垂光九野﹐騰響四遐﹐輔車鼎足﹐盤石虎牙﹐世匹周室﹐基永漢家。秦階旣平﹐洪河旣淸﹐大人在上﹐區宇文明﹐樵夫議道﹐漁夫濯纓。臣照作頌﹐鋪徳樹聲。

佛影頌

形生麗怪﹐神照潭寂。驗幽以明﹐考心者迹。六塵煩苦﹐五道綿劇。乃炳舟梁﹐爰悟淪溺。色丹貌繢﹐畱相瓊石。金光絕見﹐玉毫遺覿。俾昏作朗﹐效順去逆。

銘

淩煙樓銘並序

臣聞憑飆薦響﹐唱微效長﹔垂波鑑景﹐功少致深。是以冰臺築乎魏邑﹐鳳閣起於漢京﹐皆所以贊生通誌﹐感悅幽情者也。伏見所制淩煙樓﹐棲至崇迥﹐延瞰平寂﹐卽秀神臯﹐因基地勢。東臨吳甸﹐西眺楚關。奔江永寫﹐鱗嶺相葺﹐重樹窮天﹐通原盡日。悲積陳古﹐賞絕舊年。誠可以暉曠髙明﹐澡澈遠心矣。夫識緣感傾﹐事待言彰﹐匪言匪述﹐綿世罔傳。敢作銘曰﹕巖巖崇樓﹐藐藐層隅。階基天削﹐戶牖云區。瞰江列楹﹐望景延除。積淸風路﹐合彩煙塗。俯窺淮海﹐俛眺荊吳。我王結駕﹐藻思神居。宣此萬春﹐修靈所扶。

飛白書勢銘

秋毫精勁﹐霜素凝鮮。沾此瑤波﹐染彼松煙。超工八法﹐盡奇六文。鳥企龍躍﹐珠解泉分。輕如遊霧﹐重似崩云。絕鋒劍摧﹐驚勢箭飛。差池燕起﹐振迅鴻歸。臨危制節﹐中險騰機。圭角星芒﹐明麗爛逸。絲縈發垂﹐平理端密。盈尺錦兩﹐片字金溢。故仙芝煩弱﹐旣匪足雙﹔虫虎瑣碎﹐又安能匹。君子品之﹐是最神筆。

藥奩銘

歲霣走丸﹐生猒隤墻。時無驟得﹐年有遐方。水玉出煙﹐靈飛生光。龜文電衣﹐龍彩雲裳。九芝八石﹐延正蕩斜。二脂六體﹐振衰返華。毛姬餌葉﹐鳳子藏花。景絕翠虯﹐气隱赬霞。深神罕別﹐妙奇不揚。或繁虎杖﹐或亂蛇牀。故不世不可以服﹐未達不可以嘗。眩精逆目﹐是乃爲良。

石帆銘

應風剖流﹐息石橫波﹐下潨地軸﹐上獵星羅。吐湘引漢﹐歙蠡吞沱﹐西曆岷冢﹐北瀉淮河。眇森宏藹﹐積廣連深﹐淪天測際﹐亙海窮陰。云旌未起﹐風柯不吟﹔崩濤山墜﹐鬰浪雷沈。在昔鴻荒﹐刊啟源陸﹐表裏民邦﹐經緯鳥服﹐瞻貞視晦﹐坎水巽木﹐乃剡乃鏟﹐旣刳旣斲﹐飛深浮遠﹐巢潭館谷。涉川之利﹐謂易則難。臨淵之戒﹐曰危乃安。泊潛輕濟﹐冥表勤言﹐穆戎遂畱﹐昭禦不還。徒悲猿鶴﹐空駕滄煙。君子彼想﹐祇心載惕。林簡松栝﹐水采龍鷁﹐覘气涉潮﹐投祭沈璧﹐揆檢含圖﹐命辰定歷。二崤虎口﹐周王夙趨。九折﹑羊腸﹐漢臣電驅。潛鱗浮翼﹐爭景乘虛﹐衡石赤鰩﹐帝子察殂﹔靑山斷河﹐後父沈軀。川吏掌津﹐敢告訪途。

文

爪步山楬文

歲捨龍紀﹐月巡鳥張﹐鮑子辭吳客楚﹐指兗歸揚﹐道出關津﹐升髙問途。北眺氈鄕﹐南曬炎國﹐分國代川﹐揆气閩澤﹐四睨天宮﹐窮曜星絡﹐東窺海門﹐侯景落日﹐遊精八表﹐駃視四遐﹐超然遠念﹐意類交橫。信哉﹗古人有數寸之鑰﹐持千鈞之關﹐非有其才施﹐處勢要也。爪步山者﹐亦江中眇小山也﹐徒以因迥爲髙﹐據絕作雄﹐而淩淸瞰遠﹐擅奇含秀﹐是亦居勢使之然也﹐故才之多少﹐不如勢之多少遠矣。仰望穹垂﹐俯視地域﹐涕洟江河﹐疣贅丘嶽。𨿽奮風漂石﹐驚電剖山﹐地淪維陷﹐川鬭毀宮﹐毫髮盈虛﹐曾未注言﹔況乎沈河浮海之髙﹐遺金堆璧之奇﹐四遷八聘之策﹐三黜五逐之疵﹐販交買名之薄﹐吮癰舐痔之卑﹐安足議其是非﹗鮑參軍集卷三鮑參軍集卷三

采桑

季春梅始落﹐女工事蠶作﹐采桑淇洧間﹐還戲上宮閣。早蒲時結陰﹐晚篁初解籜。藹藹霧滿閨﹐融融景盈幕。乳燕逐艸虫﹐巢蜂拾花萼。是節最暄妍﹐佳服又新爍。綿嘆對迥塗﹐揚歌弄場藿。抽琴試抒思﹐薦佩果成托。承君郢中美﹐服義久心諾。衛風古愉艷﹐鄭俗舊浮薄。靈願悲渡湘﹐宓賦笑瀍洛。盛明難重來﹐淵意爲誰涸﹖君其且調弦﹐桂酒妾行酌。

代挽歌

獨處重冥下﹐憶昔登髙臺。傲岸平生中﹐不爲物所裁。埏門祗復閉﹐白蟻相將來。生時芳蘭體﹐小虫今爲災。玄鬢無復根﹐枯髏依靑苔。憶昔好飲酒﹐素盤進靑梅。彭韓及廉藺﹐疇昔已成灰。壯士皆死盡﹐餘人安在哉﹖

代東門行

傷禽惡弦驚﹐倦客惡離聲。離聲斷客情﹐賓禦皆涕零。涕零心斷絕﹐將去復還訣。一息不相知﹐何況異鄕別。遙遙徵駕遠﹐杳杳白日晚。居人掩閨臥﹐行子夜中飯。野風吹秋木﹐行子心腸斷。食梅常苦酸﹐衣葛常苦寒。絲竹徒滿座﹐憂人不解顏。長歌欲自慰﹐彌起長恨端。

代放歌行

蓼虫避葵堇﹐習苦不言非。小人自齷齪﹐安知曠士懷﹖雞鳴洛城裏﹐禁門平旦開。冠蓋縱橫至﹐車騎四方來。素帶曳長飆﹐華纓結遠埃。日中安能止﹖鐘鳴猶未歸。夷世不可逢﹐賢君信愛才。明慮自天斷﹐不受外嫌猜。一言分珪爵﹐片善辭艸萊。豈伊白璧賜﹐將起黃金臺。今君有何疾﹐臨路獨遲回﹖

代陳思王京洛篇

鳳樓十二重﹐四戶八綺窗。繡桷金蓮花﹐桂柱玉盤龍。珠簾無隔露﹐羅幌不勝風。寶帳三千所﹐爲爾一朝容。揚芬紫煙上﹐垂彩綠雲中。春吹回白日﹐霜髙落塞鴻。但懼秋塵起﹐盛愛逐衰蓬。坐視靑苔滿﹐臥對錦筵空。琴瑟縱橫散﹐舞衣不復縫。古來共歇薄﹐君意豈獨濃。惟見雙黃鵠﹐千里一相從。

代門有車馬客行

門有車馬客﹐問客何鄕士﹖捷步往相訊﹐果得舊鄰里。淒淒聲中情﹐慊慊增下俚。語昔有故悲﹐論今無新喜。淸晨相訪慰﹐日暮不能已﹐歡戚競尋緒﹐談調何終止。辭端竟未究﹐忽唱分途始﹐前悲尙未弭﹐後感方復起﹐嘶聲盈我口﹐談言在君耳。手迹可傳心﹐願爾篤行李。

代棹歌行

羇客離嬰時﹐飄颻無定所﹔昔秋寓江介﹐玆春客河滸。往戢於役身﹐願言永懷楚。泠泠鯈疏潭﹐邕邕鴈循渚。飂戾長風振﹐搖曳髙帆舉。驚波無畱連﹐舟人不躊竚。

代白頭吟

直如朱絲繩﹐淸如玉壺冰﹐何慚宿昔意﹖猜恨坐相仍。人情賤恩舊﹐世議逐衰興﹐毫髮一爲瑕﹐丘山不可勝。食苗實碩鼠﹐玷白信蒼蠅。鳧鵠遠成美﹐薪芻前見陵。申黜褒女進﹐班去趙姬升﹐周王日淪惑﹐漢帝益嗟稱。心賞猶難恃﹐貌恭豈易憑。古來共如此﹐非君獨撫膺。

代東武吟

主人且勿諠﹐賤子歌一言﹕僕本寒鄕士﹐出身蒙漢恩。始隨張校尉﹐占募到河源﹔後逐李輕車﹐追虜窮塞垣。密塗亙萬里﹐寧歲猶七奔。肌力盡鞍甲﹐心思歷涼溫。將軍旣下世﹐部曲亦罕存。時事一朝異﹐孤績誰復論﹖少壯辭家去﹐窮老還入門。腰鎌刈葵藿﹐倚杖牧雞豚。昔如韝上鷹﹐今似檻中猿。徒結千載恨﹐空負百年怨。棄席思君幄﹐疲馬戀君軒。願垂晉主惠﹐不愧田子魂。

代別鶴操

雙鶴俱起時﹐徘徊滄海間﹐長弄若天漢﹐輕軀似云懸。幽客時結侶﹐提攜遊三山﹐靑繳淩瑤臺﹐丹羅籠紫煙。海上悲風急﹐三山多雲霧﹐散亂一相失﹐驚孤不得住。緬然日月馳﹐遠矣絕音儀。有願而不遂﹐無怨以生離。鹿鳴在深艸﹐蟬鳴隱髙枝﹐心自有所存﹐旁人那得知。

代出自薊北門行

羽檄起邊亭﹐烽火入咸陽。徵師屯廣武﹐分兵救朔方。嚴秋筋竿勁﹐虜陣精且彊。天子按劍怒﹐使者遙相望。雁行緣石徑﹐魚貫度飛梁。簫鼓流漢思﹐旌甲被胡霜。疾風衝塞起﹐沙礫自飄揚。馬毛縮如蝟﹐角弓不可張。時危見臣節﹐世亂識忠良。投軀報明主﹐身死爲國殤。

代陸平原君子有所思行

西上登雀臺﹐東下望云闕﹐層閣肅天居﹐馳道直如發。繡甍結飛霞﹐琁題納行月﹐築山擬蓬壺﹐穿池類溟渤。選色徧齊代﹐徵聲匝卭越﹐陳鐘陪夕燕﹐笙歌待明發﹐年貌不可還﹐身意會盈歇。蟻壤漏山阿﹐絲淚毀金骨。器惡含滿欹﹐物忌厚生沒。智哉眾多士﹐服理辧昭昧。

代悲哉行

羈人感淑節﹐緣感欲回轍。我行詎幾時﹐華實驟舒結﹐覩實情有悲﹐瞻華意無悅。覽物懷同志﹐如何復乖別。翩翩翔禽羅﹐關關鳴鳥列﹐翔鳴尙儔偶﹐所嘆獨乖絕。

代陳思王白馬篇

白馬騂角弓﹐鳴鞭乘北風。要途問邊急﹐雜虜入雲中。閉壁自往夏﹐淸野徑還冬。僑裝多闕絕﹐旅服少裁縫。埋身守漢境﹐沈命對胡封。薄暮塞雲起﹐飛沙被遠松。含悲望兩都﹐楚歌登四墉。丈夫設計誤﹐懷恨逐邊戎﹐棄別中國愛﹐邀冀胡馬功。去來今何道﹖卑賤生所鐘﹐但令塞上兒﹐知我獨爲雄。

代升天行

家世宅關輔﹐勝帶宦王城。備聞十帝事﹐委曲兩都情。倦見物興衰﹐驟覩俗屯平。翩翻若回掌﹐恍惚似朝榮。窮途悔短計﹐晚志重長生﹐從師入遠嶽﹐結友事仙靈。五圖發金記﹐九鑰隱丹經。風餐委松宿﹐云臥恣天行﹐冠霞登彩閣﹐解玉飲椒庭。蹔遊越萬里﹐少別數千齡。鳳臺無還駕﹐簫管有遺聲。何時與汝曹﹐啄腐共吞腥﹖

松柏篇並序

余患腳上气四十餘日。知舊先借傅玄集﹐以余病劇﹐遂見還。開袠﹐適見樂府詩龜鶴篇。於危病中見長逝詞﹐惻然酸懷抱。如此重病﹐彌時不差﹐呼吸乏喘﹐舉目悲矣﹗火藥間缺而擬之。松柏受命獨﹐歷代長不衰。人生浮且脃﹐鴥若晨風悲。東海迸逝川﹐西山導落暉﹐南郊悅籍短﹐蒿裏收永歸。諒無疇昔時﹐百病起盡期﹐志士惜牛刀﹐忍勉自療治﹐傾家行藥事﹐顚沛去迎醫﹐徒備火石苦﹐奄至不得辭。龜齡安可獲﹐岱宗限已迫﹐睿聖不得畱﹐爲善何所益﹖捨此赤縣居﹐就彼黃壚宅。永離九原親﹐長與三辰隔。屬纊生望盡﹐闔棺世業埋﹐事痛存人心﹐恨結亡者懷﹐祖葬旣云及﹐壙隧亦已開。室族內外哭﹐親疎同共哀﹐外姻遠近至﹐名列通夜臺。扶輿出殯宮﹐低回戀庭室﹐天地有盡期﹐我去無還日﹐居者今已盡﹐人事從此畢﹐火歇煙旣沒﹐形銷聲亦滅﹐鬼神來依我﹐生人永辭訣﹐大暮杳悠悠﹐長夜無時節﹐郁湮重冥下﹐煩冤難具說。安寢委沈寞﹐戀戀念平生﹐事業有餘結﹐刊述未及成﹐資儲無擔石﹐兒女皆孩嬰﹐一朝放擒去﹐萬恨纏我情。追憶世上事﹐束教以自拘﹐明發靡怡愈﹐夕歸多憂虞﹐轍閒晨徑流﹐撤宴式酒濡﹐知今瞑日苦﹐恨失爾時娛。遙遙遠民居﹐獨埋深壤中﹐墓前人迹滅﹐冢上艸日丰﹐空林二鳴蜩﹐髙松結悲風。長寐無覺期﹐誰知逝者窮﹖生存處交廣﹐連榻舒華茵﹐已沒一何苦﹐楛哉不容身。昔日平居時﹐晨夕對六親﹐今日掩柰何﹐一見無諧因。禮席有降殺﹐三齡速過隙﹐幾筵就收撤﹐室宇攺疇昔﹐行女遊歸途﹐仕子復王役。家世本平常﹐獨有亡者劇。時祀望歸來﹐四節靜塋丘﹐孝子撫墳號﹐父子知來不﹖欲還心依戀﹐欲見絕無由﹐煩冤荒隴側﹐肝心盡崩抽。

代苦熱行

赤阪橫西阻﹐火山赫南威﹐身熱頭且痛﹐鳥墮魂來歸﹐湯泉發云潭﹐焦煙起石圻。日月有恆昏﹐雨露未嘗晞。丹蛇踰百尺﹐玄蜂盈十圍﹐含沙射流影﹐吹蠱病行暉﹐鄣气晝燻體﹐菵露夜沾衣﹐饑猿莫下食﹐晨禽不敢飛。毒涇尙多死﹐渡瀘寧具腓﹖生軀蹈死地﹐昌志登禍機。戈船榮旣薄﹐伏波賞亦微。爵輕君尙惜﹐士重安可希﹖

代朗月行

朗月出東山﹐照我綺窗前。窗中多佳人﹐被服妖且妍。靚妝坐帳裏﹐當戶弄淸弦﹐鬢奪衛女迅﹐體絕飛燕先。爲君歌一曲﹐當作朗月篇﹐酒至顏自解﹐聲和心亦宣。千金何足重﹖所存意气間。

代堂上歌行

四坐且莫諠﹐聽我堂上歌。昔仕京洛時﹐髙門臨長河﹐出入重宮裏﹐結友曹與何﹐車馬相馳逐﹐賓朋好容華。陽春孟春月﹐朝光散流霞﹐輕步逐芳風﹐言笑弄丹葩。暉暉朱顏酡﹐紛紛織女梭﹐滿堂皆美人﹐目成對湘娥﹐𨿽謝侍君閒﹐明妝帶綺羅。箏笛更彈吹﹐髙唱相追和。萬曲不關心﹐一曲動情多﹐欲知情厚薄﹐更聽此聲過。

代結客少年場行

驄馬金絡頭﹐錦帶佩吳鉤。失意杯酒間﹐白刃起相讎。追兵一旦至﹐負劍遠行遊。去鄕三十載﹐復得還舊丘。升髙臨四關﹐表裏望皇州。九衢平若水﹐雙闕似云浮。扶宮羅將相﹐夾道列王侯。日中市朝滿﹐車馬若川流。擊鐘陳鼎食﹐方駕自相求。今我獨何爲﹖埳壈懷百憂﹗鮑參軍集卷四鮑參軍集卷四

扶風歌

昨辭金華殿﹐今次鴈門縣。寢臥握秦戈﹐棲息抱越箭。忍悲別親知﹐行泣隨徵傳。寒煙空徘徊﹐朝日乍舒捲。

代少年時至衰老行

憶昔少年時﹐馳逐好名晨。結友多貴門﹐出入富兒鄰。綺羅艷華風﹐車馬自揚塵﹐歌唱靑齊女﹐彈箏燕趙人﹐好酒多芳气﹐肴味厭時新。今日每想念﹐此事邈無因。寄語後生子﹐作樂當及春。

代陽春登荊山行

旦登荊山頭﹐崎嶇道難遊﹐早行犯霜露﹐苔滑不可畱。極眺入云表﹐窮目盡帝州﹐方都列萬室﹐層城帶髙樓。奕奕朱軒馳﹐紛紛縞衣流。日氛映山浦﹐暄霧逐風收。花木亂平原﹐桑柘綿平疇﹐攀條弄紫莖﹐藉露折芳柔。遇物𨿽成趣﹐念者不解憂﹐且共傾春酒﹐長歌登山丘。

代貧賤苦愁行

湮沒𨿽死悲﹐貧苦卽生劇﹐長嘆至天曉﹐愁苦窮日夕。盛顏當少歇﹐鬢髮先老白﹐親友四面絕﹐朋知斷三益。空庭慚樹萱﹐藥餌愧過客。貧年忘日時﹐黯顏就人惜﹐俄頃不相酬﹐恧怩面已赤。或以一金恨﹐便成百年隙。心爲千條計﹐事未見一獲。運圮津塗塞﹐遂轉死溝洫﹐以此窮百年﹐不如還窀穸。

代邊居行

少年遠京陽﹐遙遙萬里行。陋巷絕人徑﹐茅屋摧山岡﹐不覩車馬迹﹐但見麋鹿場﹐長松何落落﹐丘隴無復行。邊地無髙木﹐蕭蕭多白楊﹐盛年日月盡﹐一去萬恨長。悠悠世中人﹐爭此錐刀忙﹐不憶貧賤時﹐富貴輒相忘。紛紛徒滿目﹐何關慨予傷。不如一畝中﹐髙會挹淸漿﹐遇樂便作樂﹐莫使候朝光。

代邽街行

竚立出門衢﹐遙望轉蓬飛﹐蓬去舊根在﹐連翩逝不歸。念我捨鄕俗﹐親好久乖違﹐慷慨懷長想﹐惆悵戀音徽。人生隨事變﹐遷化焉可祈﹖百年難必果﹐千慮易盈虧。

蕭史曲

蕭史愛長年﹐嬴女吝童顏。火粒願排棄﹐霞霧好登攀。龍飛逸天路﹐鳳起出秦關。身去長不返﹐簫聲時往還。

王昭君

旣事轉蓬遠﹐心隨鴈路絕。霜鞞旦夕驚﹐邊笳中夜咽。

吳歌三首

夏口樊城岸﹐曹公卻月戍。但觀流水還﹐識是儂流下。

夏口樊城岸﹐曹公卻月樓。觀見流水還﹐識是儂淚流。人言荊江狹﹐荊冮定自闊。五兩了無聞﹐風聲那得達。

采菱歌七首

一騖舲馳桂浦﹐息棹偃椒潭﹐簫弄澄湘北﹐菱歌淸漢南。二

弭榜搴蕙荑﹐停唱紉燻若﹐含傷捨泉花﹐營念采云蕚。三

暌闊逢暄新﹐淒怨值妍華﹐愁心不可蕩﹐春思亂如麻。四

要艷雙嶼裏﹐望美兩洲間﹐褭褭風出浦﹐容容日向山。五

煙曀越嶂深﹐箭迅楚江急﹐空抱琴中悲﹐徒望近關泣。六

緘嘆淩珠淵﹐收慨上金堤﹐春芳行歇落﹐是人方未齊。七

思今懷近憶﹐望古懷遠識﹐望古復懷今﹐長懷無終極。

幽蘭五首

一傾輝引暮色﹐孤景畱思顏。梅歇春欲罷﹐期渡往不還。二

簾委蘭蕙露﹐帳含桃李風。攬帶昔何道﹖坐令芳節終。三

結佩徒分明。抱梁輒乖忤。華落知不終。空愁坐相誤。四

眇眇蛸掛网﹐漠漠蠶弄絲。空慚不自信﹐怯與君畫期。五

陳國鄭東門﹐古今共所知。長袖暫徘徊﹐駟馬停路歧。

中興歌十首

一千冬遲一春﹐萬夜視朝日﹐生平值中興﹐歡起百憂畢。二

中興太平運﹐化淸四海樂﹐祥景照玉臺﹐紫煙遊鳳閣。三

碧樓含夜月﹐紫殿爭朝光﹐彩池散蘭麝﹐風起自生芳。四

白日照前窗﹐玲瓏綺羅中。美人掩輕扇﹐含思歌春風。五

三五容色滿﹐四五妙華歇﹐已輸春日歡﹐分隨秋光沒。六

北出湖邊戲﹐前還苑中遊﹐飛縠繞長松﹐馳管逐波流。七

九月秋水淸﹐三月春花滋﹐千金逐良日﹐皆競中興時。八

窮泰已有分﹐壽夭復屬天﹐旣見中興樂﹐莫持憂自煎。九

襄陽是小地﹐壽陽非帝城﹐今日中興樂﹐遙冶在上京。十

梅花一時艷﹐竹葉千年色﹐願君松柏心﹐采照無窮極。

代白紵舞歌辭四首

一吳刀楚制爲佩褘﹐纖羅霧縠垂羽衣。含商咀徵歌露晞﹐珠履颯沓紈袖飛。淒風夏起素云回。車怠馬煩客忘歸。蘭膏明燭承夜輝。二

桂宮柏寢擬天居﹐朱爵文窓韜綺疏﹐象牀瑤席鎭犀渠﹐雕屏匼匝組帷舒。秦箏趙瑟挾笙竽﹐垂璫散佩盈玉除。停觴不禦欲誰須﹖三

三星參差露沾濕﹐弦悲管淸月將入﹐寒光蕭條候虫急。荊王流嘆楚妃泣﹐紅顏難長時易戢。凝華結藻久延立﹐非君之故豈安集﹖四

池中赤鯉庖所捐﹐琴髙乘去騰上天。命逢福世丁溢恩﹐簪金藉綺升曲筵。恩君厚徳委如山﹐潔誠洗志期暮年。烏白馬角寧足言﹗

代白紵曲二首

一朱唇動﹐素腕舉﹐洛陽年少邯鄲女。古稱淥水今白紵﹐催弦急管爲君舞。窮秋九月荷葉黃﹐北風驅雁天雨霜。夜長酒多樂未央。二

春風澹蕩俠思多﹐天色淨淥气妍和﹐桃含紅蕚蘭紫芽﹐朝日灼爍發園華。捲幌結帷羅玉筵﹐齊謳秦吹盧女弦﹐千金顧笑買芳年。

代鳴雁行

邕邕鳴雁鳴始旦﹐齊行命侶入云漢﹐中夜相失羣離亂﹐畱連徘徊不忍散。憔悴容儀君不知﹐辛苦風霜亦何爲﹖

擬行路難十八首

一奉君金巵之美酒﹐瑇瑁玉匣之雕琴﹐七彩芙蓉之羽帳﹐九華蒲萄之錦衾。紅顏零落歲將暮﹐寒光宛轉時欲沈。願君裁悲且減思﹐聽我抵節行路吟。不見柏梁﹑銅雀上﹐寧聞古時淸吹音﹗二

洛陽名工鑄爲金博山﹐千斲復萬鏤﹐上刻秦女攜手仙。承君淸夜之歡娛﹐列置帳幃裏明燭前。外發龍鱗之丹彩﹐內含麝芬之紫煙。如今君心一朝異﹐對此長嘆終百年。三

璇閨玉墀上椒閣﹐文窗繡戶垂羅幕。中有一人字金蘭﹐被服纖羅采芳藿。春燕參差風散梅﹐開幃對景弄春爵。含歌攬涕恆抱愁﹐人生幾時得爲樂﹗寧作野中之雙鳧﹐不願雲間之別鶴。四

瀉水置平地﹐各自東西南北流。人生亦有命﹐安能行嘆復坐愁﹗酌酒以自寬﹐舉杯斷絕歌路難。心非木石豈無感﹖吞聲躑躅不敢言。五

君不見河邊艸﹐冬時枯死春滿道。君不見城上日﹐今暝沒盡去﹐明朝復更出。今我何時當然得﹖一去永滅入黃泉。人生苦多歡樂少﹐意气敷腴在盛年。且願得志數相就﹐牀頭恆有沽酒錢。功名竹帛非我事﹐存亡貴賤付皇天。六

對案不能食﹐拔劍擊柱長嘆息。丈夫生世會幾時﹖安能蝶躞垂羽翼﹖棄置罷官去﹐還家自休息。朝出與親辭﹐暮還在親側。弄兒牀前戲﹐看婦機中織。自古聖賢盡貧賤﹐何況我輩孤且直﹗七

愁思忽而至﹐跨馬出北門。舉頭四顧望﹐但見松柏園。荊棘郁蹲蹲﹐中有一鳥名杜鵑﹐言是古時蜀帝魂。聲音哀苦鳴不息﹐羽毛憔悴似人髠。飛走樹間啄虫蟻﹐豈憶往日天子尊﹖念此死生變化非常理﹐中心惻愴不能言。八

中庭五株桃﹐一株先作花。陽春妖冶二三月﹐從風簸蕩落西家。西家思婦見悲惋﹐零淚沾衣撫心嘆﹕初送我君出戶時﹐何言淹畱節回換﹖牀席生塵明鏡垢。纖腰瘦削髮蓬亂。人生不得恆稱意﹐惆悵徙倚至夜半。九

剉檗染黃絲﹐黃絲歷亂不可治。昔我與君始相值﹐爾時自謂可君意﹐結帶與我言﹐死生好惡不相置。今日見我顏色衰﹐意中索寞與先異﹐還君金釵玳瑁簪﹐不忍見之益愁思。十

君不見蕣華不終朝﹐須臾奄冉零落銷﹐盛年妖艷浮華輩﹐不久亦當詣冢頭。一去無還期﹐千秋萬歲無音詞﹐孤魂煢煢空隴間﹐獨魄徘徊遶墳基。但聞風聲野鳥吟﹐豈憶平生盛年時。爲此令人多悲悒﹐君當縱意自熙怡。十一君不見枯籜走階庭﹐何時復靑著故莖﹖君不見亡靈蒙享祀。何時傾杯竭壺罌﹖君當見此起憂思﹐寧及得與時人爭。人生倐忽如絕電﹐華年盛徳幾時見﹖但令縱意存髙尙﹐旨酒嘉肴相胥燕。持此從朝竟夕暮﹐差得亡憂消愁怖。胡爲惆悵不能已﹖難盡此曲令君忤。十二今年陽初花滿林﹐明年冬末雪盈岑﹐推移代謝紛交轉﹐我君邊戍獨稽沈。執袂分別已三載﹐邇來寂淹無分音。朝悲慘慘遂成滴﹐暮思遶遶最傷心。膏沐芳余久不禦﹐蓬首亂鬢不設簪。徒飛輕埃舞空帷﹐粉筐黛器靡復遺﹐自生畱世苦不幸﹐心中惕惕恆懷悲。十三春禽喈喈旦暮鳴﹐最傷君子憂思情。我初辭家從軍僑﹐榮志溢气干云宵。流浪漸冉經三齡﹐忽有白髮素髭生。今暮臨水拔已盡﹐明日對鏡復已盈。但恐羈死爲鬼客﹐客思寄滅生空精。每懷舊鄕野﹐念我舊人多悲聲。忽見過客問何我﹐寧知我家在南城﹖答云我曾居君鄕﹐知君遊宦在此城。我行離邑已萬里﹐今方羈役去遠徵。來時聞君婦﹐閨中孀居獨宿有貞名。亦云朝悲泣閒房﹐又聞暮思淚沾裳。形容憔悴非昔悅﹐蓬鬢衰顏不復妝。見此令人有餘悲﹐當願君懷不暫忘﹗十四君不見少壯從軍去﹐白首流離不得還。故鄕窅窅日夜隔﹐音塵斷絕阻河關。朔風蕭條白雲飛﹐胡笳哀極邊气寒﹐聽此愁人兮柰何﹐登山遠望得畱顏。將死胡馬迹﹐能見妻子難。男兒生世轗軻欲何道﹖綿憂摧抑起長嘆。十五君不見柏梁臺﹐今日丘墟生艸萊。君不見阿房宮﹐寒云澤雉棲其中。歌妓舞女今誰在﹖髙墳累累滿山隅。長袖紛紛徒競世﹐非我昔時千金軀。隨酒逐樂任意去﹐莫令含嘆下黃壚。十六君不見冰上霜﹐表裏陰且寒﹐𨿽蒙朝日照﹐信得幾時安﹖民生故如此﹐誰令摧折彊相看﹖年去年來自如削﹐白髮零落不勝冠。十七君不見春鳥初至時﹐百艸含靑俱作花﹐寒風蕭索一旦至﹐竟得幾時保光華﹖日月流邁不相饒﹐令我愁思怨恨多。十八諸君莫嘆貧﹐富貴不由人。丈夫四十彊而仕﹐余當二十弱冠辰﹐莫言艸木委冬雪﹐會應蘇息遇陽春。對酒敍長篇﹐窮途運命委皇天﹐但願樽中九醞滿﹐莫惜牀頭百个錢。直須優遊卒一歲﹐何勞辛苦事百年。

梅花落

中庭雜樹多﹐偏爲梅咨嗟。問君何獨然﹖念其霜中能作花﹐露中能作實。搖蕩春風媚春日﹐念爾零落逐寒風﹐徒有霜華無霜質。

代淮南王

淮南王﹐好長生﹐服食煉气讀仙經。琉璃作盌牙作盤﹐金鼎玉匕合神丹。合神丹﹐戲紫房﹐紫房彩女弄明璫﹐鸞歌鳳舞斷君腸。朱城九門門九閨﹐願逐明月入君懷。入君懷﹐結君佩﹐怨君恨君恃君愛。築城思堅劍思利﹐同盛同衰莫相棄。

代雉朝飛

朝雉飛﹐振羽翼﹐專場挾雌恃彊力。媒已驚﹐翳又逼﹐蒿間潛彀盧矢直。刎繡頸﹐碎錦臆﹐絕命君前無怨色。握君手﹐執杯酒﹐意气相傾死何有﹖

代北風涼行

北風涼﹐雨雪雱﹐京洛女兒多妍妝。遙艷帷中自悲傷﹐沈吟不語若有忘。問君何行何當歸﹖苦使妾坐自傷悲。慮年至﹐慮顏衰﹐情易復﹐恨難追。

代空城雀

雀乳四鷇﹐空城之阿。朝食野粟﹐夕飲冰河。髙飛畏鴟鳶﹐下飛畏网羅。辛傷伊何言﹖怵迫良已多。誠不及靑鳥﹐遠食玉山禾﹐猶勝吳宮燕﹐無罪得焚窠。賦命有厚薄﹐長嘆欲如何﹖

代夜坐吟

冬夜沈沈夜坐吟﹐含聲未發已知心。霜入幕﹐風度林。朱燈滅﹐朱顏尋。體君歌﹐逐君音﹐不貴聲﹐貴意深。

代春日行

獻歲發﹐吾將行。春山茂﹐春日明。園中鳥﹐多嘉聲。梅始發﹐柳始靑。泛舟艫﹐齊棹驚。奏采菱﹐歌鹿鳴。風微起﹐波微生。弦亦發﹐酒亦傾。入蓮池﹐折桂枝。芳袖動﹐芬葉披。兩相思﹐兩不知。鮑參軍集卷五根據錢仲聯的《鮑參軍集注》整理﹐一應正文均依該書﹐其中異文請自行檢核。

鮑參軍集卷五

侍宴覆舟山二首一

息雨淸上郊﹐開云照中縣。遊軒越丹居﹐暉燭集涼殿。淩髙躋飛楹﹐追焱起流宴。枑苑含靈羣﹐嵓庭藏物變。明輝爍神都﹐麗气冠華甸。目遠幽情周﹐醴洽深恩徧。

二

繁霜飛玉闥﹐愛景麗皇州。淸蹕戒馳路﹐羽蓋佇宣遊。神居旣崇盛﹐嵓崄信環周。禮俗托徳聲﹐昌會濫民謳。慚無勝化質﹐謬從雲雨遊。

從拜陵登京峴

孟冬十月交﹐殺盛陰欲終。風烈無勁艸﹐寒甚有凋松。軍井冰晝結﹐士馬氈夜重。晨登峴山首﹐霜雪凝未通。息鞍循隴上﹐支劍望雲峯。表裏觀地險﹐升降究天容。東嶽覆如礪﹐瀛海安足窮。傷哉良永矣﹐馳光不再中。衰賤謝遠願﹐疲老還舊邦。深徳竟何報﹖徒令田陌空。

蒜山被始興王命作

暮冬霜朔嚴﹐地閉泉不流。玄武藏木陰﹐丹鳥還養羞。勞農澤旣周﹐役車時亦休。髙薄符好蒨﹐藻駕及時遊。鹿苑豈淹睇﹐兔園不足畱。升嶠望日軏﹐臨迥望滄洲。云生玉堂裏﹐風靡銀臺陬。陂石類星懸﹐嶼木似煙浮。形勝信天府﹐珍寶麗皇州。白日回淸景﹐芳艷洽歡柔。參差出寒吹﹐飉戾江上謳。王徳愛文雅﹐飛翰灑鳴球。美哉物會昌﹐衣道服光猷。

登廬山

懸裝亂水區﹐薄旅次山楹。千巌盛阻積﹐萬壑勢回縈。巃嵸髙昔貌﹐紛亂襲前名。洞澗窺地脈﹐聳樹隱天經。松磴上迷密﹐云竇下縱橫。陰冰實夏結﹐炎樹信冬榮。嘈囋晨鵾思﹐叫嘯夜猿淸。深崖伏化迹﹐穹岫閟長靈。乘此樂山性﹐重以遠遊情。方躋羽人途﹐永與煙霧幷。

登廬山望石門

訪世失隱淪﹐從山異靈士。明發振云冠﹐升嶠遠棲趾。髙岑隔半天﹐長崖斷千里。氛霧承星辰﹐潭壑洞江汜。嶄絕類虎牙﹐巑岏象熊耳。埋冰或百年﹐韜樹必千祀。雞鳴淸澗中﹐猨嘯白雲裏。瑤波逐穴開﹐霞石觸峯起。回亙非一形﹐參差悉相似。傾聽鳳管賓﹐緬望釣龍子。松桂盈膝前﹐如何穢城市。

從登香鑪峯

辭宗盛荊夢﹐登歌美鳧繹。徒收杞梓饒﹐曾非羽人宅。羅景藹云扃﹐沾光扈龍策。禦風親列塗﹐乘山窮禹迹。含嘯對霧岑﹐延蘿倚峯壁。靑冥搖煙樹﹐穹跨負天石。霜崖滅土膏﹐金澗測泉脈。旋淵抱星漢﹐乳竇通海碧。谷館駕鴻人﹐巖棲咀丹客。殊物藏珍怪﹐奇心隱仙籍。髙世伏音華﹐綿古遁精魄。蕭瑟生哀聽﹐參差遠驚覿。慚無獻賦才﹐洗污奉毫帛。

從庾中郎遊園山石室

荒塗趣山楹﹐云崖隱靈室。岡澗紛縈抱﹐林障沓重密。昏昏磴路深﹐活活梁水疾。幽隅秉晝燭﹐地牖窺朝日。怪石似龍章﹐瑕壁麗錦質。洞庭安可窮﹐漏井終不溢。沈空絕景聲﹐崩危坐驚栗。神化豈有方﹐妙象竟無述。至哉煉玉人﹐處此長自畢。

登翻車峴

髙山絕云霓﹐深谷斷無光。晝夜淪霧雨﹐冬夏結寒霜。淖阪旣馬領﹐磧路又羊腸。畏塗疑旅人﹐忌轍覆行箱。升岑望原陸﹐四眺極川梁。遊子思故居﹐離客遲新鄕。新知有客慰﹐追故遊子傷。

登黃鶴磯

木落江渡寒﹐鴈還風送秋。臨流斷商弦﹐瞰川悲棹謳。適郢無東轅﹐還夏有西浮。三崖隱丹磴﹐九派引滄流。淚竹感湘別﹐弄珠懷漢遊。豈伊藥餌泰﹐得奪旅人憂。

登云陽九里埭

宿心不復歸﹐流年抱衰疾。旣成雲雨人﹐悲緒終不一。徒憶江南聲﹐空錄齊後瑟。方絕縈弦思﹐豈見繞梁日。

自礪山東望震澤

爛漫潭洞波﹐合沓崿嶂云。漲島遠不測﹐岡澗近難分。幽篁愁暮見﹐思鳥傷夕聞。以此藉沈痾﹐棲迹別人羣。結言非盡意﹐有念豈敷文。

三日遊南苑

采蘋及華月﹐追節逐芳云。騰蒨溢林疏﹐麗日曄山文。淸潭圓翠會﹐花薄緣綺紋。合樽遽景斜﹐折榮郤組芬。

贈故人馬子喬六首

一

躑躅城上羊﹐攀隅食玄艸。俱共日月輝﹐昏明獨何早。夕風飄野籜﹐飛塵被長道。親愛難重陳﹐懷憂坐空老。

二

寒灰滅更然﹐夕華晨更鮮。春冰𨿽暫解﹐冬冰復還堅。佳人捨我去﹐賞愛長絕緣。歡至不畱日﹐感物輒傷年。

三

松生隴阪上﹐百尺下無枝。東南望河尾﹐西北隱昆崖。野風振山籟﹐朋鳥相驚離。悲涼貫年節﹐蔥翠恆若斯。安得艸木心﹐不怨寒暑移﹖

四

種橘南池上﹐種杏北池中﹐池北旣少露﹐池南又多風﹐早寒逼晚歲﹐衰恨滿秋容。湘濱有靈鳥﹐其字曰鳴鴻﹐一挹繒繳痛﹐長別遠無雙。

五

皎如川上鵠﹐赫如握中丹﹐宿心誰不欺﹖明白古所難。憑楹觀皓露﹐灑酒蕩憂顏﹐永念平生意﹐窮光不忍還。淹畱徒攀桂﹐延佇空結蘭。

六

雙劍將離別﹐先在匣中鳴﹐煙雨交將夕﹐從此遂分形。雌沈吳江裏﹐雄飛入楚城﹐吳江深無底﹐楚關有崇扃。一爲天地別﹐豈直限幽明。神物終不隔﹐千絲儻還幷。

答客

幽居屬有念﹐含意未連詞﹐會客從外來﹐問君何所思﹖澄神自惆悵﹐嘿慮久回疑。謂賓少安席﹐方爲子陳之。我以蓽門士﹐負學謝前基﹐愛賞好徧越﹐放縱少矜持。專求遂性樂﹐不計緝名期﹐歡至獨斟酒﹐憂來輒賦詩。聲交稍希歇﹐此意更堅滋。浮生急馳電﹐物道險弦絲﹐深憂寡情謬﹐進伏兩暌時。願賜卜身要﹐得免後賢嗤。

和王丞

限生歸有窮。長意無已年。秋心日迥絕。春思坐連綿。銜協曠古顏。斟酌髙代賢。遁迹俱浮海。采藥共還山。夜聽橫石波。朝望宿巖煙。明澗子﹛氵公﹜越。飛蘿予縈牽。性好必齊遂。迹幽非妄傳。滅志身世表。藏名琴酒間。

日落望江贈荀丞

旅人乏愉樂﹐薄暮憂思深﹐日落嶺雲歸﹐延頸望江陰。亂流灇大壑﹐長霧匝髙林﹐林際無窮極﹐云邊不可尋。惟見獨飛鳥﹐千里一揚音﹐推其感物情﹐則知遊子心。君居帝京內﹐髙會日揮金﹐豈念慕羣客﹐咨嗟戀景沈。

秋日示休上人

枯桑葉易零﹐疲客心易驚。今玆亦何早﹐已聞絡緯鳴。回風滅且起﹐捲蓬息復徵。愴愴簟上寒﹐淒淒帳裏淸。物色延暮思﹐霜露逼朝榮。臨堂觀秋艸﹐東西望楚城。白物方蕭瑟﹐坐嘆從此生。

答休上人菊

酒出野田稻﹐菊生髙岡艸。味貌亦何奇﹐能令君傾倒。玉椀徒自羞﹐爲君慨此秋。金蓋覆牙柈﹐何爲心獨愁。

吳興黃浦亭庾中郎別

風起洲渚寒﹐云上日無輝。連山眇煙霧﹐長波迥難依。旅鴈方南過﹐浮客未西歸。已經江海別﹐復與親眷違。奔景易有窮﹐離袖安可揮。歡觴爲悲酌﹐歌服成泣衣。溫念終不渝﹐藻志遠存追。役人多牽滯﹐顧路慚奮飛。昧心附遠翰﹐炯言藏佩韋。

與伍侍郎別

民生如野鹿﹐知愛不知命﹐飲齕具攢聚﹐翹陸歘驚迸﹐傷我慕類情﹐感爾食蘋性。漫漫鄢郢途﹐渺渺淮海徑。子無金石質﹐吾有犬馬病。憂樂安可言﹐離會孰能定﹖欽哉愼所宜﹐砥徳乃爲盛。貧遊不可忘﹐久交念惇敬。

送別王宣城

發郢流楚思﹐涉淇興衛情。旣逢靑春盛﹐復值白蘋生。廣望周千里﹐江郊藹微明。舉爵自惆悵﹐歌管爲誰淸﹖潁陰騰前藻﹐淮陽流昔聲。樹道慕髙華﹐屬路佇深馨。

送從弟道秀別

參差生密念﹐躑躅行思悲。悲思戀光景﹐密念盈歲時。歲時多阻折﹐光景乏安怡。以此苦風情﹐日夜驚懸旗。登山臨朝日﹐揚袂別所思。浸淫旦潮廣﹐瀾漫宿云滋。天陰懼先發﹐路遠常早辭。篇詩後相憶﹐杯酒今無持。遊子苦行役﹐冀會非遠期。

贈傅都曹別

輕鴻戲江潭﹐孤雁集洲沚。邂逅兩相親﹐緣念共無已。風雨好東西﹐一隔頓萬里。追憶棲宿時﹐聲容滿心耳。落日川渚寒﹐愁雲繞天起。短翮不能翔﹐徘徊煙霧裏。

和傅大農與僚故別

絕節無緩響﹐傷雁有哀音。非同年歲意﹐誰共別離心。伊昔謬通塗﹐冠屣預人林。浮江望南嶽﹐登潮窺海陰。孰謂遊居淺﹐慕美久相深。萋萋春艸秀﹐嚶嚶喜候禽﹐辰物盡明茂﹐尊盛獨幽沈。之子安所適﹖我方棲舊岑。墜歡豈更接﹖明愛邈難尋。

送盛侍郎餞候亭

沾霜襲冠帶﹐驅駕越城闉。北臨出塞道﹐南望入鄕津。髙墉宿寒霧﹐平野起秋塵。君爲坐堂子﹐我乃負羈人。欣悲豈等志﹐甘苦誠異身。結涕園中艸﹐憔悴悲此春。

與荀中書別

勞舟厭長浪﹐疲斾倦行風。連翩感孤志﹐契闊傷賤躬。親交篤離愛﹐眷戀置酒終。敷文勉徵念﹐發藻慰愁容。思君吟涉洧﹐撫己謠渡江。慚無黃鶴翅﹐安得久相從。願遂宿知意﹐不使舊山空。

從過舊宮

肅裝屬云旅﹐奉靷承末塗。嚴恭履桑梓﹐加敬覽枌楡。靈命蘊川瀆﹐帝寶伏篇圖。虎變由石紐﹐龍翔自鼎湖。功冠生民如﹐道妙神器初。宮陛畱前制﹐歌思溢今衢。余祥見云物﹐遺像存陶漁。泉流信淸泌﹐原野實甘荼。豈伊愛酆鄗﹐天險兼上腴。東秦邦北門﹐非親誰克居。仁聲日月懋﹐惠澤雲雨敷。盧令美何歇﹐唐風久不渝。微臣逢世慶﹐徵賦備人徒。空費行葦徳﹐采束謝生芻。

從臨海王上荊初發新渚

客行有苦樂﹐但問客何行﹐扳龍不待翼﹐附驥絕塵冥。梁珪分楚牧﹐羽鷁指全荊﹐云艫掩江汜﹐千里被連旌。戾戾旦風遒﹐嘈嘈晨鼓鳴。收纜辭帝郊﹐揚棹發皇京。狐兔懷窟志﹐犬馬戀主情﹐撫襟同太息﹐相顧俱涕零。奉役塗未啟。思歸思已盈。

還都道中三首

一

悅懌遂還心﹐踴躍貪至勤。鳴雞戒徵路﹐暮息落日分。急流騰飛沫﹐回風起江濆。孤獸啼夜侶﹐離鴻噪霜羣﹐物哀心交橫﹐聲切思紛紜。嘆慨訴同旅﹐美人無相聞。

二

風急訊灣浦﹐裝髙偃檣舳。夕聽江上波﹐遠極千里目。寒律驚窮蹊﹐爽气起喬木。隱隱日沒岫﹐瑟瑟風發谷。鳥還暮林諠﹐潮上水結洑。夜分霜下淒﹐悲端出遙陸。愁來攢人懷﹐羈心苦獨宿。

三

久宦迷遠川﹐川廣每多懼。薄止閭邊亭﹐關歷險程路。霮﹝雨／對﹞冥隅岫﹐蒙昧江上霧。時涼籟爭吹﹐流洊浪奔趣。惻焉增愁起﹐搔首東南顧﹐茫然荒野中﹐舉目皆凜素。回風揚江泌﹐寒響棲動樹。太息終晨漏﹐企我歸飆遇。

上潯陽還都道中作

昨夜宿南陵﹐今旦入蘆洲。客行惜日月﹐崩波不可畱。侵星赴早路﹐畢景逐前儔。鱗鱗久雲起﹐獵獵晚風遒。騰沙郁黃霧﹐翻浪揚白鷗。登艫眺淮甸﹐掩泣望荊流。絕目望平原﹐時見遠煙浮。倏忽坐還合﹐俄思甚兼秋。未嘗違戶庭﹐安能千里遊。誰令乏古節﹖貽此越鄕憂。

還都至三山望石頭城

泉源安首流﹐川末澄遠波。晨光被水族﹐曉气歇林阿。兩江皎平迥﹐三山郁駢羅。南帆望越嶠﹐北榜指齊河。關扃繞天邑﹐襟帶抱尊華。長城非壑險﹐峻阻似荊芽。攢樓貫白日﹐摛堞隱丹霞。徵夫喜觀國﹐遊子遲見家。流連入京引﹐躑躅望鄕歌。彌前嘆景促﹐逾近勌路多。偕萃猶如玆﹐弘易將謂何﹖

還都口號

分壤蕃帝華﹐列正藹皇宮。禮燕及年暇﹐朝奏因歲通。維舟歇金景﹐結棹俟昌風。鉦歌首寒物﹐歸吹踐開冬。陰沈煙塞合﹐蕭瑟涼海空。馳霜急歸節﹐幽云慘天容。旌鼓貫玄塗﹐羽鷁被長江。君王遲京國﹐遊子思鄕邦。恩世共渝洽﹐身願兩扳逢。勉哉河濟客﹐勤爾尺波功。

行京口至竹裏

髙柯危且竦﹐鋒石橫復仄。復澗隱松聲﹐重崖伏云色。冰開寒方壯﹐風動鳥傾翼。斯志逢凋嚴﹐孤遊值曛逼。兼塗無憩鞍﹐半菽不遑食。君子樹令名﹐細人效命力。不見長河水﹐淸濁俱不息。

發後渚

江上气早寒﹐仲秋始霜雪。從軍乏衣糧﹐方冬與家別。蕭條背鄕心﹐淒愴淸渚發。涼埃晦平臯﹐飛潮隱修樾。孤光獨徘徊﹐空煙視升滅。塗隨前峯遠﹐意逐後云結。華志分馳年﹐韶顏慘驚節。推琴三起嘆﹐聲爲君斷絕。

岐陽守風

差池玉繩髙﹐掩藹瑤井沒﹐廣岸屯宿陰﹐懸厓棲歸月。役人喜先馳﹐軍令申早發。洲迥風正悲﹐江寒霧未歇。飛雲日東西﹐別鶴方楚越。塵衣孰揮澣﹖蓬思亂光發。

發長松遇雪

土牛旣送寒﹐冥陵方浹馳﹐振風搖地局﹐封雪滿空枝。江渠合爲陸﹐天野浩無涯。飲泉凍馬骨﹐斵冰傷役疲﹐昆明豈不慘﹐黍谷寧可吹﹖

詠史

五都矜財雄﹐三川養聲利﹐百金不市死﹐明經有髙位。京城十二衢﹐飛甍各鱗次。仕子彯華纓﹐遊客竦輕轡。明星晨未稀﹐軒蓋已云至。賓禦紛颯沓﹐鞍馬光照地。寒暑在一時﹐繁華及春媚。君平獨寂寞﹐身世兩相棄。

蜀四賢詠

渤渚水浴鳧﹐春山玉抵鵲﹐皇漢方盛明﹐羣龍滿階閣。君平因世閒﹐得還守寂寞。閉簾注道徳﹐開封述天爵。相如達生旨﹐能屯復能躍﹐陵令無人事﹐毫墨時灑落。褒气有逸倫﹐雅繢信炳博﹐如令聖納賢﹐金璫易羈絡。良遮神明遊﹐豈伊覃思作。玄經不期賞﹐虫篆憂散樂。首路或參差﹐投駕均遠托。身表旣非我﹐生內任丰薄。鮑參軍集卷六根據錢仲聯的《鮑參軍集注》整理﹐一應正文﹑標點均依該書﹐其中異文請自行檢核。

鮑參軍集卷六

擬古八首

一

魯客事楚王﹐懷金襲丹素。旣荷主人恩﹐又蒙令尹顧。日晏罷朝歸﹐鞍馬塞衢路﹐宗黨生光輝﹐賓僕遠傾慕﹐富貴人所欲﹐道得亦何懼﹖南國有儒生﹐迷方獨淪誤﹐伐木淸江湄﹐設罝守毚兔。

二

十五諷詩書﹐篇翰靡不通。弱冠參多士﹐飛步遊秦宮。側覩君子論﹐預見古人風。兩說窮舌端﹐五車摧筆鋒。羞當白璧貺﹐恥受聊城功。晚節從世務﹐乘障遠和戎。解佩襲犀渠﹐捲袠奉盧弓。始願力不及﹐安知今所終。

三

幽幷重騎射﹐少年好馳逐。氈帶佩雙鞬﹐象弧插雕服。獸肥春艸短﹐飛鞚越平陸。朝遊鴈門上﹐暮還樓煩宿。石梁有餘勁﹐驚雀無全目。漢虜方未和﹐邊城屢翻覆。畱我一白羽﹐將以分符竹。

四

鑿井北陵隈﹐百丈不及泉。生事本瀾漫﹐何用獨精堅。幼壯重寸陰﹐衰暮反輕年。放駕息朝歌﹐提爵止中山。日夕登城隅﹐周回視洛川。街衢積凍艸﹐城郭宿寒煙。繁華悉何在﹖宮闕久崩塡。空謗齊景非﹐徒稱夷叔賢。

五

伊昔不治業﹐倦遊觀五都。海岱饒壯士﹐蒙泗多宿儒。結髮起躍馬﹐垂白對講書﹐呼我升上席﹐陳觶發瓢壺。管仲死已久﹐墓在西北隅。後面崔嵬者﹐桓公舊冢廬。君來誠旣晚﹐不覩崇明初。玉琬徒見傳﹐交友義漸疏。

六

束薪幽篁裏﹐刈黍寒澗陰。朔風傷我肌﹐號鳥驚思心。歲暮井賦訖﹐程課相追尋。田租送函谷﹐獸槁輸上林。河渭冰未開﹐關隴雪正深。笞擊官有罰﹐呵辱吏見侵。不謂乘軒意。伏櫪還至今。

七

河畔艸未黃﹐胡雁已矯翼。秋蛩扶戶吟﹐寒婦成夜織。去歲徵人還﹐流傳舊相識﹐聞君上隴時﹐東望久嘆息﹐宿昔攺衣帶﹐朝旦異容色。念此憂如何﹐夜長愁更多﹐明鏡塵匣中﹐瑤琴生网羅。

八

蜀漢多奇山﹐仰望與云平﹐陰崖積夏雪﹐陽谷散秋榮﹐朝朝見雲歸﹐夜夜聞猿鳴。憂人本自悲﹐孤客易傷情﹐臨堂設樽酒﹐畱酌思平生。石以堅爲性﹐君勿輕素誠。

紹古辭七首

一

橘生湘水側﹐菲陋人莫傳﹐逢君金華宴﹐得在玉几前。三川窮名利﹐京洛富妖妍﹐恩榮難久恃﹐隆寵易衰偏。觀席妾淒愴﹐覩翰君泫然﹐徒抱忠孝志﹐猶爲葑菲還。

二

昔與君別時﹐蠶妾初獻絲﹐何言年月駛﹐寒衣已搗治。絳繡多廢亂﹐篇帛久塵緇。離心壯爲劇﹐飛念如懸旗。石席我不爽﹐徳音君勿欺。

三

瑟瑟涼海風﹐竦竦寒山木﹐紛紛羈思盈﹐慊慊夜弦促。訪言山海錄﹐千里歌別鵠。弦絕空咨嗟﹐形音誰賞錄﹖辛苦異人狀﹐美貌攺如玉。徒畜巧言鳥﹐不解款心曲。

四

孤鴻散江嶼﹐連翩遵渚飛﹐含嘶衡桂浦﹐馳顧河朔畿。攢攢勁秋木﹐昭昭淨冬暉。窗前滌歡爵﹐帳裏縫舞衣。芳歲猶自可﹐日夜望君歸。

五

憑楹翫夜月﹐回眺出谷云。還山路已迷﹐往海不及羣﹐徘徊淸淮汭﹐顧慕廣江濆。物情乖喜歇﹐守操古難聞﹐三越丰少姿﹐容態傾動君。

六

開黛覩容顏﹐臨鏡訪遙塗﹐君子事河源﹐彌祀闕還書。春風掃地起﹐飛塵生綺疏﹐文袿爲誰設﹖羅帳空捲舒。不怨身孤寂﹐但念星隱隅。

七

暖歲節物早﹐萬萌迎春達﹐春風夜【女便】娟﹐春霧朝晻靄﹐軟蘭葉可采﹐柔桑條易捋。怨咽對風景﹐悶瞀守閨闥﹐天賦愁民命﹐含生但契闊﹐憂來無行伍﹐歷亂如覃葛。

學古

北風十二月﹐雪下如亂巾﹐實是愁苦節﹐惆悵憶情親。會得兩少妾﹐同是洛陽人﹐嬛綿好眉目﹐閒麗美腰身。凝膚皎若雪﹐明淨色如神﹐驕愛生盼矚﹐聲媚起朱唇。衿服雜緹繢﹐首飾亂瓊珍。調弦俱起舞﹐爲我唱梁塵。人生貴得意﹐懷願待君申﹐幸值嚴冬暮﹐幽夜方未晨﹐齊衾久兩設﹐角枕已雙陳。願君早休息﹐畱歌待三春。

古辭

容華不待年﹐何爲客遊梁﹖九月寒陰合﹐悲風斷君腸。嘆息空房婦﹐幽思坐自傷﹐勞心結遠路﹐惆悵獨未央。

擬靑靑陵上柏

涓涓亂江泉﹐綿綿橫海煙。浮生旅昭世﹐空事嘆華年。書翰幸閒暇﹐我酌子縈弦。飛鑣出荊路﹐騖服指秦川。渭濱富皇居﹐鱗館匝河山。輿童唱秉椒﹐棹女歌采蓮。孚愉鸞合上﹐窈窕鳳楹前。娛生信非謬﹐安用求多賢。

學劉公幹體五首

一

欲宦乏王事﹐結主遠恩私。爲身不爲名﹐散書徒滿帷。連冰上冬月﹐披雪拾園葵。聖靈燭區外﹐小臣良見遺。

二

曀曀寒野霧﹐蒼蒼陰山柏。樹迥霧縈集﹐山寒野風急。歲物盡淪傷﹐孤貞爲誰立﹖賴樹自能貞﹐不計迹幽澀。

三

胡風吹朔雪﹐千里度龍山。集君瑤臺上﹐飛舞兩楹前。玆晨自爲美﹐當避艷陽天。艷陽桃李節﹐皎潔不成妍。

四

荷生淥泉中﹐碧葉齊如規。回風蕩流霧﹐珠水逐條垂。彪炳此金塘﹐藻耀君玉池。不愁世賞絕﹐但畏盛明移。

五

白日正中時﹐天下共明光。北園有細艸﹐當晝正含霜。乖榮頓如此﹐何用獨芬芳﹐抽琴爲爾歌﹐弦斷不成章。

擬阮公夜中不能寐

漏分不能臥﹐酌酒亂繁憂。惠气憑夜淸﹐素景緣隟流。鳴鶴時一聞﹐千里絕無儔。佇立爲誰久﹖寂寞空自愁。

學陶彭澤體

長憂非生意﹐短願不須多。但使尊酒滿﹐朋舊數相過。秋風七八月﹐淸露潤綺羅﹐提瑟當戶坐﹐嘆息望天河。保此無傾動﹐寧復滯風波。

數詩

一身仕關西﹐家族滿山東。二年從車駕﹐齋祭甘泉宮。三朝國慶畢﹐休沐還舊邦。四牡曜長路﹐輕蓋若飛鴻。五侯相餞送﹐髙會集新丰。六樂陳廣坐﹐組帳揚春風。七盤起長袖﹐庭下列歌鐘。八珍盈雕俎﹐綺肴紛錯重。九族共瞻遲﹐賓友仰徽容。十載學無就﹐善宦一朝通。

建除詩

建旗出燉煌﹐西討屬國羌。除去徒與騎﹐戰車羅萬箱。滿山又塡谷﹐投鞍合營墻。平原亙千里﹐旗鼓轉相望。定舍後未休﹐候騎敕前裝。執戈無暫頓﹐彎弧不解張。破滅西零國﹐生虜郅支王。危亂悉平蕩﹐萬里置關梁。成軍入玉門﹐士女獻壺漿。收功在一時﹐歷世荷餘光。開壤襲朱紱﹐左右佩金章。閉帷艸太玄﹐玆事殆愚狂。

白雲

探靈喜解骨﹐測化善騰天。情髙不戀俗﹐厭世樂尋仙。煉金宿明館﹐屑玉止瑤淵﹐鳳歌出林闕﹐龍駕戾蓬山。淩崖采三露﹐攀鴻戲五煙。昭昭景臨霞﹐湯湯風媚泉﹐命娥雙月際﹐要媛兩星間。飛虹眺捲河。泛霧弄輕弦。笛聲謝廣賓﹐神道不復傳﹐一逐白雲去﹐千齡猶未旋。

臨川王服竟還田裏

送舊禮有終﹐事君慚懦薄。稅駕罷朝衣﹐歸志願巢壑。尋思邈無報﹐退命愧天爵﹐捨耨將十齡﹐還得守場藿。道經盈竹笥﹐農書滿塵閣。愴愴秋風生﹐戚戚寒緯作﹐丰霧粲艸華﹐髙月麗云崿。屏迹勤躬稼﹐衰疾倚芝藥。顧此謝人羣﹐豈直止商洛。

行藥至城東橋

雞鳴關吏起﹐伐鼓早通晨。嚴車臨迥陌﹐延瞰歷城闉。蔓艸緣髙隅﹐修楊夾廣津﹐迅風首旦發﹐平路塞飛塵。擾擾遊宦子﹐營營市井人﹐懷金近從利﹐撫劍遠辭親﹐爭先萬里塗﹐各事百年身﹐開芳及稚節﹐含彩吝驚春。尊賢永照灼﹐孤賤長隱淪﹐容華坐銷歇﹐端爲誰苦辛。

園中秋散

負疾固無豫﹐晨衿悵已單。气交蓬門疏﹐風數園艸殘。荒墟半晚色﹐幽庭憐夕寒。旣悲月戶淸﹐復切夜虫酸。流枕商聲苦﹐騷殺年志闌。臨歌不知調﹐發興誰與歡﹖儻結弦上情﹐豈孤林下彈。

觀圃人藝植

善賈笑蠶漁﹐巧宦賤農牧﹐遠養徧關市﹐深利窮海陸﹐乘軺實金羈﹐當壚信珠服。居無逸身伎﹐安得坐粱肉。徒承屬生幸﹐政緩吏平睦。春畦及耘藝﹐秋場早芟築。澤閱旣繁髙﹐山營又登熟﹐抱鍤壠上餐﹐結茅野中宿。空識己尙醇﹐寧知俗翻覆。

過銅山掘黃精

土肪閟中經﹐水芝鞱內策﹐寶餌緩童年﹐命藥駐衰歷﹐矧蓄終古情﹐重拾煙霧迹。羊角棲斷雲﹐榼口流隘石﹐銅溪晝森沈﹐乳竇夜涓滴﹐旣類風門磴﹐復像天井壁。蹀蹀寒葉離﹐灇灇秋水積﹐松色隨野深﹐月露依艸白。空守江海思﹐豈懷梁鄭客。得仁古無怨﹐順道今何惜。

賣玉器者並序

見賣玉器者﹐或人欲買﹐疑其是瑉﹐不肯成市。聊作此詩﹐以戲買者。

涇渭不可雜﹐瑉玉當早分。子實舊楚客﹐蒙俗謬前聞。安知理孚采﹐豈識質明溫。我方歷上國﹐從洛入函轅。揚芳十貴室﹐馳譽四豪門。奇聲振朝邑﹐髙價服鄕村。寧能與爾曹﹐瑜瑕稍辧論。

懷遠人

哀樂生有端﹐離會起無因﹐去事難重念﹐恍惚似如神﹐屬期眇起遠﹐後遇邈無辰。馳風掃遙路﹐輕蘿含夕塵。思君成首疾﹐欲息眉不伸。

夢歸鄕

銜淚出郭門﹐撫劍無人逵﹐沙風暗空起﹐離心眷鄕畿。夜分就孤枕﹐夢想暫言歸。孀婦當戶嘆﹐繅絲復鳴機﹐慊款論久別﹐相將還綺闈。歷歷檐下涼﹐朧朧帳裏暉﹐刈蘭爭芬芳﹐采菊競葳蕤﹐開奩奪香蘇﹐探袖解纓徽。夢中長路近﹐覺後大江違﹐驚起空嘆息﹐恍惚神魂飛。白水漫浩浩﹐髙山壯巍巍﹐波瀾異往復﹐風霜攺榮衰。此土非吾土﹐慷慨當告誰。

春羈

徵人嘆道遐﹐去鄕愒路邇﹐佳期每無從﹐淮陽非尺咫。春日都遊心﹐勞情出徙倚﹐岫遠雲煙綿﹐谷屈泉靡迆。風起花四散﹐露濃條旖旎﹐暄妍正在玆﹐摧抑多嗟思﹐嘶聲名邊堅﹐豈我箱中紙。染翰餉君琴﹐新聲憶解子。

歲暮悲

霜露疊濡潤﹐艸木互榮落﹐日夜攺運周﹐今悲復如昨。晝色苦沈陰﹐白雪夜回薄﹐皦潔冒霜鴈﹐飄揚出風鶴。天寒多顏苦﹐妍容逐丹壑。絲罥千里心﹐獨宿乏然諾。歲暮美人還﹐寒壺與誰酌﹖

在江陵嘆年傷老詩

五難未易夷﹐三命戒淵抱。方瞳起松髓﹐頳發疑桂腦。役生良自休﹐大患安足保。開簾窺景夕﹐備屬云物好。翾翾燕弄風﹐裊裊柳垂道。池瀆亂蘋萍﹐園楥美花艸。節如驚灰異﹐零落就衰老。

夜聽妓二首

一

夜來坐幾時﹖銀漢傾露落。澄滄入閨景﹐葳蕤被園藿。絲管感暮情﹐哀音繞梁作﹐芳盛不可恆﹐及歲共爲樂。天明坐當散﹐琴酒駛弦酌。

二

蘭膏消耗夜轉多﹐亂筵雜坐更弦歌。傾情逐節寧不苦﹐特爲盛年惜容華。

翫月城西門廨中

始出西南樓﹐纖纖如玉鉤。末映東北墀﹐娟娟似蛾眉。蛾眉蔽珠櫳﹐玉鉤隔瑣窗﹐三五二八時﹐千里與君同。夜移衡漢落﹐徘徊帷戶中﹐歸華先委露﹐別葉早辭風。客遊厭苦辛﹐仕子倦飄塵。休澣自公日﹐宴慰及私辰。蜀琴抽白雪﹐郢曲發陽春。肴干酒未闋﹐金壺啟久淪。回軒駐輕蓋﹐畱酌待情人。

喜雨

營社達羣陰﹐屯云揜積陽﹐河井起龍蒸﹐日魄斂遊光。族雲飛泉室﹐震風沈羽鄕﹐升雰浹地維﹐傾潤瀉天潢﹐平灑周海嶽﹐曲潦溢川莊﹐驚雷鳴桂渚﹐回涓流玉堂。珍木抽翠條﹐炎卉濯朱芳﹐關市欣九賦﹐京廩開萬箱﹐無謝堯爲君﹐何用知柏皇。

苦雨

連陰積澆灌﹐滂沱下霖亂。沈云日夕昏﹐驟雨淫朝旦。蹊濘走獸稀﹐林寒鳥飛晏。密霧冥下溪﹐聚雲屯髙岸。野雀無所依﹐羣雞聚空館。川梁日已廣﹐懷人邈渺漫。徒酌相思酒﹐空急促明彈。

詠白雪

白珪誠自白﹐不如雪光妍﹐工隨物動气﹐能逐勢方圓﹐無妨玉顏媚﹐不奪素繒鮮。投心障苦節﹐隱迹避榮年。蘭焚石旣斷﹐何用恃芳堅。

三日

气暄動思日﹐柳靑起春懷﹐時艷憐花藥﹐服淨俛登臺﹐提觴野中飲﹐愛心煙未開。露色染春艸﹐泉源潔冰苔﹐泥泥濡露條﹐裊裊承風栽﹐鳧雛掇苦薺﹐黃鳥銜櫻梅。解衿欣景預﹐臨流競覆杯。美人竟何在﹖浮心空自摧。

詠秋

秋蘭徒晚綠﹐流風漸不親。飆我垂罳幕﹐驚此梁上塵。沈陰安可久﹐丰景將逐淪。何由忽靈化﹖暫見別離人。

秋夕

慮涕擁心用﹐夜默發思機。幽閨溢涼吹﹐閒庭滿淸暉。紫蘭花已歇﹐靑梧葉方稀。江上淒海戾﹐漢曲驚朔霏。發斑悟壯晚﹐物謝知歲微。臨宵嗟獨對﹐撫賞怨情違。躊躇空明月﹐惆悵徒深帷。

秋夜二首

一

夜久膏旣竭﹐啟明旦未央。環情倦始復﹐空閨起晨裝。幸承天光轉﹐曲影入幽堂。徘徊集通隟﹐宛轉燭回梁。帷風自捲舒﹐簾露視成行。歲役急窮晏﹐生慮備溫涼﹐絲紈夙染濯﹐綿綿夜裁張。冬雪旦夕至﹐公子乏衣裳﹐華心愛零落﹐非直惜容光。願君翦眾念。且共覆前觴。

二

遁迹避紛喧﹐貨農棲寂寞﹐荒徑馳野鼠﹐空庭聚山雀﹐旣遠人世歡﹐還賴泉卉樂﹐折柳樊場圃﹐負綆汲潭壑。霽旦見雲峯﹐風夜聞海鶴﹐江介早寒來﹐白露先秋落﹐麻壠方結葉﹐瓜田已掃籜。傾暉忽西下﹐回景思華幕﹐攀蘿席中軒﹐臨觴不能酌。終古自多恨﹐幽悲共淪鑠。

和王護軍秋夕

散漫秋雲遠﹐蕭蕭霜月寒﹐驚飆西北起﹐孤鴈夜往還。開軒當戶牖﹐取琴試一彈﹐停歌不能和﹐終曲久辛酸。金气方勁殺﹐隆陽微且單﹐泉涸甘井竭﹐節徙芳歲殘﹐生事各多少﹐誰共知易難﹖投章心蘊結﹐千里途輕紈。願托孤老暇﹐觴思暫開餐。

和王義興七夕

宵月向掩扉﹐夜霧方當白。寒機思孀婦﹐秋堂泣徵客。匹命無單年﹐偶影有雙夕。暫交金石心﹐須臾雲雨隔。

冬至

舟遷莊甚笑﹐水流孔急嘆。景移風度攺﹐日至晷回換。眇眇負霜鶴﹐皎皎帶云雁。長河結瓓玕﹐層冰如玉岸。哀哀古老容﹐慘顏愁歲晏。催促時節過﹐逼迫聚離散。美人還未央﹐鳴箏誰與彈﹖

冬日

嚴風亂山起﹐白日欲還次﹐曛霧蔽窮天﹐夕陰晦寒地﹐煙霾有氛氳﹐精光無明異。風急野田空﹐饑禽稍相棄﹐含生共通閉﹐懷賢孰爲利﹖天窺茍平圓﹐寧得已偏媚﹖瀉海有歸潮﹐衰容不還穉。君今且安歇﹐無念老方至。

望水

刷鬢垂秋日﹐登髙觀水長﹐千澗無別源﹐萬壑共一廣。流駛巨石轉﹐湍回急沫上﹐苕苕嶺岸髙﹐照照寒洲爽。東歸難忖惻﹐日逝誰與賞﹖臨川憶古事﹐目孱千載想。河伯自矜大﹐海若沈渺莽。

望孤石

江南多暖谷﹐雜樹茂寒峯﹐朱華抱白雲﹐陽條熙朔風。蚌節流綺藻﹐輝石亂煙虹。泄云去無極﹐馳波往不窮。嘯歌淸漏畢﹐徘徊朝景終﹐浮生會當幾﹖歡酌勿盈衷。

山行見孤桐

桐生叢石裏﹐根孤地寒陰﹐上倚崩岸勢﹐下帶洞阿深。奔泉冬激射﹐霧雨夏霖霪﹐未霜葉已肅﹐不風條自吟。昏明積苦思﹐晝夜叫哀禽﹐棄妾望掩淚﹐逐臣對撫心。𨿽以慰單危﹐悲涼不可任﹐幸願見雕斵﹐爲君堂上琴。

詠雙燕二首

一

雙燕戲云崖﹐羽翰始差池﹐出入南閨裏﹐經過北堂陲﹐意欲巢君幕﹐層楹不可窺。沈吟芳歲晚﹐徘徊韶景移﹐悲歌辭舊愛﹐銜淚覓新知。

二

可憐雲中燕﹐旦去暮來歸﹐自知羽翅弱﹐不與鵠爭飛。寄聲謝飛鵠﹐往事子毛衣。瑣心誠貧薄﹐叵吝節榮衰。陰山饒苦霧﹐危節多勁威﹐豈但避霜雪﹐當儆野人機。

酒後

晨節無兩淹﹐年意不俱處。自非羽酌飲﹐何用慰愁旅。

講易

云澤翔羽姬﹐橫蓋招益人。賁園無金尙﹐履道易書紳。

可愛

風帷閃珠帶﹐月幌垂霧羅。魏粲縫秋裳﹐趙艷習春歌。

夜聽聲

辭鄕不覺遠﹐歡寡憂自縈。何用慰秋望﹖淸燭視夜翻。

春詠

節運同可悲﹐莫若春光甚。和風未及燠﹐遺涼淸且凜。

字謎三首

一

二形一體﹐四支八頭﹐四八一八﹐飛泉仰流。

二

頭如刀﹐尾如鉤﹐中央橫廣﹐四角六抽﹐右面負兩刃﹐左邊雙屬牛。

三

幹之一九﹐只立無偶﹐坤之二六﹐宛然雙宿。

贈顧墨曹

昏明易遠﹐離會難揆﹐云轍泉分﹐西艫東軌。

聯句

在荊州與張使君李居士聯句

橋磴支吾轍﹐篁路拂輕鞍。三尹無喜色﹐一適或垂竿。

與謝尙書莊三連句

霞輝兮澗朗﹐日靜兮川澄。風輕桃欲開﹐露重蘭未勝。水光溢兮松霧動﹐山煙疊兮石露凝。掩映晨物彩﹐連綿夕羽興。

月下登樓連句

髴髣蘿月光﹐繽紛篁霧陰。樂來亂憂念﹐酒至歇憂心。露入覺牖髙﹐螢蜚測苑深。淸气澄永夜﹐流吹不可臨。密峯集浮碧﹐疏瀾道瀛尋﹐嗽玉延幽性﹐攀桂藉知音。辰意事淪晦﹐良歡戒勿祲。昭景有遺駟﹐疏賈無畱金。

