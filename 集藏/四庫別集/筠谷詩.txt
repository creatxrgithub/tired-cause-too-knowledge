筠谷詩明李轅

欽定四庫全書

集部六

艸閣集附筠谷詩

別集類五

明

提要

臣等謹案艸閣集六卷拾遺一卷明李昱撰昱字宗表號艸閣錢塘人南雍志作臨安人蓋錢塘左宋臨安地偶署前代地名非明之臨安也洪武中官國子監助教昱元季避地永康東陽間館於胡氏故集中與胡伯宏兄弟贈答之什最多此集乃昱沒後伯宏及其友徐孟璣陳公明所輯拾遺一卷則其門人唐光祖所輯拾遺之後又附雜文四篇題曰文集不知何人所續輯或亦出光祖之手歟昱詩才力雄贍古體長篇大抵淸剛雋上矯矯不羣近體亦卓犖無凡語𨿽爲髙楊張徐諸人盛名所掩實則並鶩中原未定孰居先後也末附筠谷詩一帙不著名氏案宋濓作昱詩序稱其子轅字公載爲詩能繼其家千頃堂書目亦載有李轅筠谷集注爲李昱之子爲宜綸縣丞殆編錄者以卷帙無多附其父後觀詩內有冬至前日侍文燕胡伯奇濟生堂七言一首是轅作之明證矣朱彛尊曝書亭集有昱艸閣集跋而不言末附筠谷詩或所見之本偶佚此卷也

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

筠谷詩集

永康胡元祚義士哀詩

人於天地間百歲聊寓形生當秉節義死用埀芳聲餘子知愛身丈夫在成名胡君花溪秀家世乃簮纓少小失其怙操持如老成胸藏白雪淨气敵蒼山橫年彊不肯仕力學還躬耕忠義素所惇信重千鈞輕我𨿽不識公得與賢嗣並爲言丁酉歲世事多攙搶括蒼地險阻山勢髙崢嶸靑天魑魅嘯白晝豺狼行流惡邑裏間所至烽煙生永康屬邊徼相去無逺程跳踉恣威虐百里皆震驚我翁奮髙義下令募鄕兵手提龍泉劍寒光射云旌淛東憲府官遣使來相迎問君計安出要使巢穴傾君言計已遂奉命尋前徵麾兵與之戰桓桓誰敢爭遂令括蒼地流血屍縱橫餘孽未盡除其勢復喧轟我兵勢已孤力竭終難平壯志不少衰竟隕占田營吾昆抱哀痛奉櫬歸佳城鯉溪山水佳泉香艸丰榮溪水共嗚咽山禽亦悲鳴義聲馳四方孰不傷中情祭酒措哀辭翰林銘墓塋我詩何足徵焉敢混時英感君涕泗言聊用攄哀誠下以惇俗化上以規公卿要令千載後臣子懷忠貞

壽胡伯弘母六十

翠鬢佳人捧壽筵歌聲爲緩聽詩篇桃花初實三千歲甲子新周六十年座上共尊陶母徳機邊能教孟軻賢諸郎總是靑雲器擬錫金花下九天

贈韓進之先生

北斗文章絕世無先生秉筆繼前驅幽懷愛菊臨軒種老眼看山信杖扶

聖主豈容華髮隠野翁甘與白雲俱夜來遙望雙溪上明月梅花有幾株

訪胡伯弘仲源叔敬季祥

冬來臥病厭岑寂忽憶君家鴻雁行出門晴日照巾屨曵杖野路無冰霜相逄一笑且同樂人生百年能幾狂休嗔剪燭夜酣坐別後與誰拈酒觴

之官三元縣寄懷胡伯弘昆仲

四望魁山路五千東軒松菊想依然尙懷伯仲開春甕還與吾翁展壽筵白土溪梅才舊臘黃金岸栁又新年江南地比秦川暖爲寫春懷寄客邊

寄賀家嚴誕日

春色新從栁上歸雲開南極夜增輝遙瞻蕙帳千年鶴難近椿庭五色衣報主敢辭心力盡問安翻覺信音違三年述職天恩大定放兒還慶古稀

次胡叔敬見過詩韻

緑樹柴門白屋開靑鞋竹杖故人來百年髙誼如君少半日淸談別我回沽酒家貧難取醉贈詩吟拙愧無才遙知伯仲東軒下待子同斟壽母杯

掃墓有感寄東谷唐仲暹先生

去年寒食闗西過今歲淸明淛左歸泛梗怕逄時攺火掃松哀極淚沾衣山花恨裏紅成陣暮艸愁邊翠作圍自怪春光相觸忤詩懷難與故人稀

至日感懷三絕

天上祥雲傍日飛紛紛五色似斑衣老萊無處爲兒戲陟岵哀吟淚獨揮

山妻繡下舊鴛鴦今日愁隨萬綫長一去九泉空相像梅花不作返魂香

陽气初回尙閉闗松兒何處覓羊環去年拜節嫌衣短今日無由見汝顏

題永康貳令周復初艸牕詩十韻

濓溪夫子是我師霽月光風想見之傑出賢孫懷祖訓官居民宰際明時雉馴虎服名堪敵魚躍鳶飛道已推公退小牕吟處穩閒觀芳艸靜中宜萌芽不遣牛羊牧朝夕須憑雨露滋太極成圖還此意陽春生物本無私淸光照眼何曽息佳趣闗心只自知官舍寒煙靑冉冉鄕園晴日翠離離萱情萬里思萊服詩夢三更憶謝池回首江山家第逺且存斯道繼前爲

胡君濟源家藏錢舜舉所畵俾予題之按山水形勝人物艸木凢圖中所具者莫不曲盡微妙大率吳中佳處沈吟細玩若湖山之在目遂成長律十八韻以寫懷鄕之意云

曽遊百粵徧三吳家住錢唐古帝都東對海門南禹穴左連江塹右西湖潮生白馬聲偏壯山捲蒼龍勢不孤渺渺舟航通絕島重重樓閣擁云衢仙壇棾塔爭髙下野店山橋隔有無逺水粘天銀浩漫羣山拔地翠模糊白沙細細眠鸂鶒緑樹陰陰叫鷓鴣目斷松蘿仍竹桂人行楊栁又菇蒲云埋劍气忠臣廟春黯梅魂處士墟內苑煙花成寂寞蘚堤鶯燕自歡娛牙檣錦纜開紅棹翠管銀箏送玉壺歌女漫調金縷曲舞姬輕拂繡羅襦繁華此地爲吾裏漂泊頻年在旅途人事世情𨿽反側水光山色豈榮枯中宵欹枕牽歸夢今日憑軒按此圖品藻自慚才力淺登臨誰說故鄕迂畵工堪比連城璧詩拙難同照乘珠珍重聴泉樓上士相看此外更何須

挽徐徳裕

丈人遺世已登仙令子懷讎不共天豈但男兒能事畢益令吾黨孝心專魂隨故國秋云返影伴長江夜月懸此日交遊歌薤露臨風揮涙獨淒然

挽池仁卿

皓首厖眉九十春鄕中耆舊已無人玉杯獻壽誰同甲丹旐傷心歲在辰商谷此時難覓綺漢廷何處更迎申家聲喜有賢孫繼聴我哀思淚滿巾

雨晴二首

松日照人春雨收杖藜徐步橋東頭桃花夾岸似霞染雲气出山如水流身髙仰羨不下鶴眼明忽見雙飛鷗紆朱拖紫乃餘事得及吾儂心迹幽

東疇西疇流水聲南山北山日色明溪童釣魚懶復坐田父教牛初學耕新緑全經宿露濕落紅亂點春風輕吟邊野興有如此安用悠悠身外名

端陽陳公明見招

佳節知君念友生蹇驢風雨自相迎黍包金角行盤重蒲泛銀絲出甕淸爛醉無愁忘是客沈吟有興卽闗情百年如此流光易頭黒何時共立名

期徐孟璣不至

四月山庭過雨天日長無事只髙眠夢隨池艸生孤枕風送南薫動五弦流景豈容頭似漆閒愁須付酒如泉連朝頗怪徐髙士相約來尋竟杳然

秋夜雜興四首

山月明秋鏡林松響夜弦遶墻偏瑟瑟當戶只娟娟鸞鶴身難見蟾蜍影自懸不知吟坐久淸興益蕭然

槎客何時到天河徹夜明風連箕畢動云傍鬥牛生山鬼行猶泣江鴻過有聲愁邊聴不寐秪益異鄕情

揺落深秋景飄零逺客居芙蓉依水媚楊栁對門疏爲士須行學非農豈荷鉏無人上封禪卻憶馬相如

聖代無爲治蠻方譯獻通布衣空白屋朱紱滿金宮城郭旌旗靜乾坤壁壘空時淸恥無用獨獨嘆秋風

雨中

入春風雨閉書齋靑艸穿泥欲上階栁放長條遮醉眼梅畱殘蕋伴吟懷舞幹苖格聞虞舜煉石天成憶女媧未有涓埃能報主登臨容我著靑鞵

題葉叔亨南溪畊隱

隠居求志隨所樂不在漁樵卽畊鑿畊鑿能忘帝力深漁樵不計生意薄古人隱名還隱身紛華盛麗如浮塵尊居萬乘不可屈子陵當年畊富春今人名隱身不隱與世驅馳日矛盾遂令餘子皆沾名莘野疇能繼伊尹華溪忽見耕隱翁豁我磊落之吟胸韜光屏迹能謝俗但與漁父心相同日長耕罷田頭坐正值香花吹雨過逺村緑樹班鳩鳴近岸靑莎黃犢臥大耕小耨工不虧冰靑燒土呼羣兒兒來不惰翁乃喜坐見禾黍秋離離耕隱翁非徒稼穡由來種田兼種徳種田必期倉廩丰種徳須當子孫獲偉哉公之上世葉水心文章道徳光於今耳孫奕葉繼前美屣脫富貴歸山林我今趣裝趨上國回首田園有愧色安得同耕隴畆間駟馬髙車復何益

徐節婦詩

座客且勿喧聽我貞節詩永康有徐氏鄕黨誰似之上世中山人作令畱於玆子孫能振耀家世承相規偉哉仲芳氏玉樹珊瑚枝自幼失其怙卓立超羣兒母氏淑且賢春年絕朱絲𨿽無柏舟作志與共姜追鸞鏡不復對羅襦不復施芳容若難悴每恨白日遲挑燈坐寒夜顧影空嗟咨有時形夢寐長吁涕漣洏諸孤不識父笑母心如癡諸孤旣成人負笈令從師戒兒繼汝父無使他人嗤孀居五十年哀慕同一時子欲報母徳構堂花溪湄溪水流有盡母徳茫無涯堂陰樹諼艸花開春露滋堂前種修竹瑯玕碧參差母坐堂中央彩彩斑衣隨載拜獻母壽緑酒黃金巵母言母力彊子憂母力衰子令諸婦侍母怪人扶持一朝忽寢疾薄景馳崦嵫有孫名伯維文采何葳蕤母也亦如姑言之兩淒其二十失所天終身抱餘悲年將六十歲閫範人所儀泰山或可動我志終難移我家貞徳堂建此將奚爲後人視前烈貞徳焉可虧我願登斯堂永與姑相期煌煌繡衣使玉節臨東陲徐家兩節婦表奏聞丹墀竚見旌其門禦墨光淋漓遂令翰墨士紛然美文辭忠孝與節義乃爲人秉彛嗚呼唐虞逺歷代風陵夷眾羽惜鳯凰羣鱗羨蛟螭風詩三百篇開卷陳闗雎賢哉徐節婦令聞千年埀淸風播寰宇豈獨鄕邦知

冬至前日侍父燕胡伯奇濟生堂

今年客裏逢長至客子題詩興亦長天上五雲開瑞色人間六管候新陽梅花欲發春前樹竹葉頻傾醉後觴記取斯文合簮處環溪溪上濟生堂

題朱氏時敬庵

獨松佳地不虛傳朱氏廜■﹝廣外蘇內﹞近水邊一澗東流瑩玉練四山髙起挿金蓮陰遮結構修篁繞影落罘罳古樹圓諸子登堂趨蟻折雙親卜宅喜牛眠秋霜气冷侵衣履春露花濃挹豆籩欎鬯降神方儼若焄蒿感目倍淒然慈顏不隔黃泉下愉色常存白髮前著敬不忘時十二會同還習禮三千能將此道承先澤擬播余風及後賢況是君家惇古義濡毫何惜賦詩篇

秋興

牢落東南老樹邨蕭蕭木葉擁柴門秋聲萬里西風急雲气三更北斗昏鮑叔交情貧裏見張巡節義死中論欲攀蟾桂非無路猶信仙桃別有源

憶昔自京至闗中將四千里所歷古迹不能殫記因閒居無事追賦律詩凢十首目之曰憶晉以泄曩日之思云

四月南風驛路長汴梁河底樹蒼蒼牙檣錦纜傷前代﹝下闕﹞

﹝前闕﹞金穀焉知禦史才翠杓靑尊捐埜館繡衣驄馬上霜臺須知鸞鳯衝霄漢不異忠良位鼎臺

離離禾黍接頺垣驚見咸陽古道存秦殿獨憐三月火漢陵誰弔九原魂隴山北起秋云合涇水西來夜雨渾如此興懷非一事不如投筆且開樽

筠谷詩集

