

欽定四庫全書

集部四

提要

庸齋集六卷

別集類三【宋】

【臣】等謹案庸齋集六卷宋趙汝騰撰汝騰字茂實庸齋其自號也太宗七世孫居於福州登寶慶二年進士歷官端明殿學士提舉佑神觀兼翰林學士承防事迹具宋史本傳其集宋史藝文志及諸家書目皆不著錄厲鶚宋詩紀事載宋宗室共七十五人亦無汝騰之名惟永樂大典各韻中間收入汝騰之文有題趙庸齋集者有題趙庸齋蓬萊閣紫霞州集者又有題庸齋瑣闥集者而舊序已佚其捲目次第不可復考謹搜羅殘缺釐次成編析爲六卷篇帙無多可無煩名目統題作庸齋集以歸於一汝騰生朱子之鄕故沿溯餘波頗能講學然史稱其守正不撓其爲禮部尙書兼給事中時上疏極論姦諛興利之臣損國脈而規切理宗之私惠羣小今集中壬子六月內引對第一第二札卽其全文反覆詳明深中時又集中內外制序自稱甞以艸制忤史嵩之去國又稱時有無罪被謫如王三俊李伯玉之類皆畱黃不書上疏申救施行遂爲之格是其气節嶽嶽眞不愧朱子之徒非假借門墻者可比惟考周宻癸辛識稱汝騰爲從官力薦三衢徐霖爲著作郎至比之範文正公而霖舉止顚怪妄自尊大霖之無忌憚皆汝騰縱其狂至目汝騰爲大宗師已爲小宗師逓相汲引霖旣被逐汝騰亦不自安遂求補外云云按集中與徐徑坡唱和最多徑坡卽霖之字其贈詹生謁徑坡詩云瞻彼徑坡今之泗水又贊徑坡使君柯山講席之盛詩云立天地心鳴道鐸開生靈眼識師儒其推挹之詞殊爲誕謾無狀知周宻所紀爲不誣是則宋季士大夫崇尙道學矯激沽名之流亦不容爲汝騰諱矣觀於是集良足爲千古炯鑑也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

庸齋集卷一

宋趙汝騰撰頌

癸丑仲秋建安郡學丁奠退而作頌並勉同志之士頌曰

建水懷襄孔殿巋然文未墜地道昭於天輪奐鼎新丁奠揭防肅肅冠佩粲粲豆籩惟聖立範載籍具傳渾渾噩噩書教百篇危微精一綱領所先詩六義教風雅頌全曰思無邪蔽以一言易教精微四徳首元演六十四母坤父乾春秋事教惟義與權行夏之時獨許顏淵樂教導和鐘鼓管弦雷出地豫樂之大原禮教導中三百三千其端辭遜如始達泉垂玆六教何千萬年睠惟此邦儒哲比肩厥有考亭是紹澗瀍發揮六學有功聖賢守吏初獻與士周旋祀畢作頌同志勉旃

乙夘仲春丁奠畢作素王頌一首呈承祭之士頌曰

於穆素王天縱將聖小用於魯振挈綱領萊兵面卻齊人退聴三都姦兩觀鋤佞市無飾賈朝無亂政少壯悉遜道塗不競曲阜大治諸侯交儆女樂間之可以出迸俟膰不至於衛之境畱不暖席去復俄頃幾圍於匡幸釋以寗歸主蘧瑗恥居次乘彷徨過宋流離在鄭魋惡習禮木不畱影立郭東門累然誰省在陳徘徊弗授寸柄河水洋洋不渡者命蒲盟止兵蔡懼設穽楚尼書社彼哉防勝轍環靡歸不容何病十有四年魯復來聘亦莫果用六經是訂易系禮編詩刪書定私淑三千歌雩詠維持太極與天地並賢於堯舜功用之盛専饗南面此感彼應籩豆牲牢庭燎輝映萬有千載垂於祀令承祭儒紳孰敢不敬何以事之存心養性

四言詩

贈張彊赴曲江教

聖人立教以中爲常不得中行取獧取狂未見狂者吾裏有張議論傑然名壓上庠惡彼佞臣請劍尙方使終天彛蠶績蟹筐天鑑其忠防名顏行筮仕分教九齡之鄕惟九齡公非血气剛憂深慮逺性端行良祿山尙防測其陸梁國忠林甫惡未披猖公預窺之知其亂唐仁必有勇令名無疆彼元忠軰初志昂一遇擯抑盡斂鋒鋩媕娿喑啞不敢否臧自謂得計爵祿之場防已丘山得不毫芒士辧薫蕕與道存亡何以臻玆惟學問將弱翁懋哉以保令芳

贈衡陽簿林士愷

吾黨仲容行修能通而志卓然以慕直躬嘗儕扣閽力摧姦鋒上旌其言擢第南宮府庠諸生坐斥怱怱君盡逺詒盍援掖逢予防已先所見略同每起敬愛有烈士風予歸裏閈時訪藋蓬匪義不談惟理是窮告予戍及棲枳湘中壯哉玆行近紫蓋峯刑使傑然蜀彥之雄埋輪大勇折檻精忠朝夕趨承必得所從一被容接終身登龍惟仕首輔必亷必公惟學防要必敬必防胡張之鄕名理之宗公餘取友以相磨礲

贈林耕叟赴湖帥幕

東萊之師是爲拙齋學無不究道無不該體統純正防模拓恢卓成一家猶鬥之魁未及百年遺響冷灰我守寶婺四學是開【理學程正公史學司馬文正公文學歐陽文忠公經濟學範文正公】以導生徒俾紹東萊回首七霜諒多成材英英耕叟我友自孩吐詞不羣制行亦瑰勉以朱學持論不回僕家源流是擁是培仲尼得伋垂教方來拙齋有孫其道未頽且告熟定王之臺僮馬載馳羔鴈屢催予聞湘流夙稱聖涯懋陵之邦元公所胎南軒昭昭五峯巍巍豈無秀民可與摩揩求仁得仁懋哉懋哉

贈成師掾公防

易中之防陰陽錯綜是興神物以前民用受命如響吉防生動子取防名僕沿理控先覺仲尼方人子貢惟誠前知不億而中中庸卽易是道公共非防之防斯語請誦

贈陳如晦

堂堂六湖淸秋玉壺我則尙友豈敢爲徒仁義毅不可奪志豈私我朋義之與比徳必有鄰二彭其人與語終日澹無一塵以罪來歸得此四賔甘心澗谷以老我身

贈詹生謁徐徑阪

賢哉二生不逺千里瞻彼徑阪今之泗水予詩爲容有進無止非殷洪喬乃互鄕子

次徐徑阪四言韻

欹枕肱曲匱藏美玉造道髙深庭艸交緑

中庸致曲學記琢玉子過仙柯瞻彼淇緑

美李頥老易

易之廣大無方無體河圖授羲斯文天啟爰畫以象是陳八物演六十四闔辟伸屈文系繇辭二千爻防孔絕韋編十翼偹矣後來濓洛發明幾盡萬世學者扵此取信毅李君以身體易消長驗气吉凶考徳方初學時四載忘寐感蒼筤竹至產於地蓋三十年然後成書其語不費其趣有餘予得其藳日置書案熟視厥履爲之三嘆道無隠顯形上繇下修辭立誠窮神知化

示林宗辰勸學數語

靑出於藍冰寒於水立言勸學荀卿氏子卿不如軻醇乎醇矣謂學無他求其放心存則聖賢捨則犢禽差只毫髮隔逾丈尋必有事焉所言何事而勿正心正亦何累勿忘勿助持敬之意於此習察是之謂學於此而勸其進罔覺勉哉宗辰說博守約

示趙與防毅章

天之蒼蒼而在山中大畜之象驗之幹躬六尺之防萬善畢叢往行前言浩浩無窮一以貫之何所不容兩間非大此之謂牝馬之貞行地無疆古往今來其道有常是以資生至哉化光君子體之六二直方直內方外何用不臧守此之毅賁育非剛泗亭之參以此任道繇軻而後孰其深造濓洛儒先知徳之奧非苟知之亦免允蹈興夫請書朝夕戴抱懋哉懋防至於華皓

餞趙文思崇鐖歸上饒

英英吾宗神駿之姿筆有天巧自鑄偉詞抱負不凡植立甚奇爰初筮仕卽不詭隨笑世滔滔相與燐緇過予告別凜然自期恥逐京塵願易叢祠萊衣奉親樂道忘饑予惟上饒淵源未衰玉山文獻考亭所推章澗二泉名論淸規邇來後生古爲似之【徐直諒之弟直方也】仁親友兄徑阪是師子歸取友伯塤仲箎咫尺柯山考徳訂疑他日成就麟祥鳳儀

寄徐端友立大壽其母夫人

英英二徐名徳之雛早從爛柯知所步趨南陔子職夙夜盡劬九日黃花采采盈裾請壽堂萱大年方壺龎眉髮鶴重錦軒魚母詔子前問學勉諸參匪直養心傳泗洙誠身悅親授伋著書子曰懋哉益厲厥初榮多遺母文繡不如戲舞樽前母爲笑娛我寄四言俾陳座隅

五言古詩

酬盧威仲九日遣靑衣送酒

前年重九日黃衣攜禦槧抗牘回天聰批鱗防帝念𨿽慚獻六箴猶許防十漸去年重九日石鼔償願欠菊叢對佳客茰觴傾舊釅一時嘯詠狂萬丈詞華艶今年重九日龜息靜中驗亭前寒葉落樓外晴波斂故人何殷勤淸樽持瀲灔思君甲辰防擬昔尙方劍士鋒皆辟易忠舌爲飫饜回首今七秋日月光同掞知暫陸渾防難久承明厭老我思荷鋤一壑柴桑占

暇日領客登眺

暇日登層城目眺黃花岡來山何岌嶪餘勢猶廻翔郡治枕其中溪流繞其旁建中實經始淳祐罹懷襄河伯何不仁平陸如江洋水余予領牧初至覺荒涼賴天賜連稔田裏多稻粱舊觀喜漸復新屋興未央偶領賔戚防松下傾杯觴嵐气接洲渚舉目皆寒蒼

爲饒計使題

煌煌使者軒新扁煥羣目周爰逺有華不可居無竹天風泠然來雲气滃而簇知君子猷趣一笑等榮辱每云安樂窩似勝相州纛憑欄對此君竟日翫不足余亦慕姱莭時時賦猗緑閒思載醪去悠悠想九曲新詩帶仙姿霞飡謝粱肉願言植梅友疎影橫水澳

徐朝奉誥命下走介賫納徑阪賦成

驛足行都來手賫誥一軸發視喜非常耆儒見褒錄斯人徳無瑕有子道振玉陛下自好老防臣恥幹祿耕云入山深釣月翫水緑一朝朱紱賜龎眉釋袍鵠萊衣拜稱慶起舞徧親族我在霞洲上折屐亦越宿玆忻贊書至哦詩遣騶僕遙知參侍防論學紹淇澳

和徐徑阪

我敬楳埜翁治郡如元結一朝殉國死黃壤恨誰雪赤輸陳蕃心碧化萇血銘筆得柯仙羣陰消蟋蟀予歸假闔廬守曰於我館風雨已遁逃雲山況奇觀徑阪形聲詩蓬萊名遂逺求仁居之安是宅靡有間

食梅

兒時摘靑梅葉底尋彈丸所恨襟防窄不憚頬舌穿我年不自覺以我齒尙完嘗新試一薦喉棘眉先攢豈味不悅口豈老難彊餐人生煎百憂算梅未爲酸

壽史刑使

岷峨儲英賢一例皆家食公亦淹海角麾節猶赫奕七閩政多幸福星照南極輕裘鎭鈴閤使斧光衛防門弧初度臨和气徧阡陌宿雨洗瘴氛云報寒色前期爲重九後期爲至日中間產蜀珍天意扶陽脈願言愛剛健他日壽王國

七言古詩

謝胡繡使招飲

疇昔與公同奉常余爲借田公社令是時祭拜卿少餘已顏衰公秀瑩齋房並公揮麈尾議論風生眞纚纚蜀珍數人皆在坐盡說功名湏遜子回頭一夢十五春公爲使者余防民薫風荷畔緑樽設丹荔粲粲蓮房新語間切切憂民瘼陰功亟欲蘇全閩出經入傳知言要湘西絕學今誰紹我老西河欠鞭防此事湏公正英妙

送眉山孫夢得從饒伯輿李純父學

景山書來說蜀珍與吾气象淸而眞束書亟歸侍溫凊力祈朴學爲是正程文不過工進取何若杜門誦論語一言可以行終身世間至樂惟求仁弋陽余幹相望爾紫陽的傳伯輿是同志更有李純父勁莭淸名照今古爲我問訊出此詩子親炙之有餘師

示林桂髙歌

丈夫流芳在身後眼前一食常不飽何況吟工抉元化萬象日月遭捜攪君不見飯顆山頭餓少陵柴桑徑裏饑淵明無錢對菊坐終日得錢沽酒醉交朋又不見春岸飛楊花聖兪得句貧轉加羊腸繞車聲黃九一生坐窮鳴歐蘓只得從旁嘆不爾何由負盛名

景南將赴武昌道出剡溪成贈行

丈夫未遇時流俗多白眼張耳能致千里客相如竟輟萬金產方子一世英要路爭力挽行行取侯封何必守蠧簡

陳謂老見過云今年六十有九將預爲周身之防余曰君定未死不如覓錢沽酒耳用成拙句贈行

荷鍤自隨劉伯倫裸葬舊聞楊王孫偉哉二子眞曠逹身𨿽殞防名獨存要知形骸本外物中有妙用超六根火風地水歸四大夢幻泡影何足論君不見桓魋石槨秦鐡戶歌鐘未徹野火焚不如得錢卽沽酒時時醉倒三家村

和徐徑阪韻二首

玉柯仙管頻念我大書束縑濃墨斑寄情縹江海際匠語澹雲煙間燃藜太乙中夜照垂釣客星淸晝閒觀公舒捲皆以道仁智山靜水潺湲

學者山斗吾徑阪杜門養志衣萊斑孤峯度越靑雲上一世失得浮埃間鳳鳴思誠頻遺訊龍臥艸廬相對閒三賢鼎立名師友衢江萬古身潺湲

贈武應辰見徐徑阪

衡陽布衣武應辰柯山迎拜新使君使君道徳今天人不知肯開衡山云君看衡雲開未開吾道所關非小哉應辰爲我三致意行藏已定顏心齋

示趙與防

今年至日有喜色四方士友來請益徳場宗英質大學上饒諸賢問太極艸廬一紙隃寄音徑阪七言大書帛衰予甘遁西河上防檢身心有方冊

壽史刑使

羨公博學今揚雄未許蜀珍専瑞蜀喜公奉使今鮮於又見福星來照福我初敬公因讜防萬言批鱗折五鹿我轉敬公緣淸操髙吟放鶴孤山麓今玆仗斧更仁厚庭艸不鋤生意足憂時兩鬢白髮增愛賢一念緇衣篤衰予歸臥西河上都騎時來尋澗谷淸言竟日無盡藏想見胸中幾天祿若人盍置論思地垂弧定有鋒車趣去年五言稱公壽今年笑指湖山緑

贈璘上人

潛齋山雨過從久每說二公不離口山雨去佐玉樓仙潛齋起領金壇守一江一浙兩知音栢枝東指還西否胡然拄杖轉落南膜拜叢中獅子吼

騷體

與張艸廬予欲嗣奏聘君艸廬寄聲止予歌以答之

姑蔑之郡郭之隅幽閴兮陋巷卑渫兮防樞眞人兮匵藏道貌兮山臞有時兮過市徐行兮當車天津遊兮聞防而慨嘆鹿門登兮采藥而躊躇明月兮嘯詠白雲兮捲舒我評其人陶邵之徒疇昔歲兮司銀臺力抗防兮徴玉廬朝奏墨兮欲下暮出晝兮尼諸君一笑兮艸芥餘三惜兮璠璵擬箋天嗣請近因風兮止余仰髙致兮慕予積卑忱兮願攄善不進兮不已終當諒乎純愚

答徐直方問無極歌

謂無極不可狀兮造化之樞謂無極可狀兮聲臭俱無至哉濓翁兮是剏是圖後來諸老兮交辧鵝湖彼是此非兮畦畛何殊究其指歸兮風乎舞雩吾黙防於心兮徴以通書陰陽動靜兮何始何初人人有是兮奚問乎呂陸張朱

遺徐端友壽母夫人歌

望東云兮懷玉產二英兮鸑鷟持榮名兮壽親頌大椿兮對菊飱初英兮慕屈子之菲菲飲寒潭兮陋胡廣之碌碌我敬愛之勉以猗緑垂芳兮無窮介母兮多福

五言律詩

趣饒伯輿來期

忽得髙賢訊篝燈讀數回苦辭白鹿講盍爲紫陽來水毀祠無恙堂新教有開湏君速戾止倡道淑英材

寄李頥老

淸苦推洪毅人今合古求道東吾所敬學北子爲優夜气存無餒晨餐缺不憂時來同析理相對一茶甌

送伯和侄歸裏之戍

畱爾紉秋桂歸歟迫戍定將儒術飾肯以惠文誇獄敬禆王國帷褰佐使家公餘更努力學似海無涯

送防幾叟衡山尉

西風催仕軔比部得英曹澤物官無小觀山嶽最髙湏知戴星出愼勿厭塵勞防棒有餘暇何妨誦楚騷

餞用晦侄南安令

爾宦神臯日搢紳無間言勇懷南邑綬爲便北堂萱侍講鸞棲舊端明棠防存時能挹前軰爲政有根源作邑無他法精神在拊摩吏肥民必瘦酒少飯宜多寜拙催科考湏知於蒍歌莫將還債看好事易蹉跎

挽竹湖李端明

千古筠溪節名孫尙有諸敢言禁闥黯勇退漢廷防掃軌門如水懸魚飯只蔬訃傳纓紱駭惜綰不中書淡似香山老臞於涑水翁政湏將及子心孰不爲公後進師淸儉前旒譽直空墓陵手所築過者式髙風

挽盛君時

忽報斯人訃傷哉命壓頭皇皇如有索落落竟何求學道魚千里辭家貉一丘幸哉猶有子可解二親憂

欽定四庫全書

庸齋集卷二

宋趙汝騰撰七言律詩

登北苑焙呈髙計使謝庾使

急雨收聲霽景開蓬仙嶺客島云來千叢擷秀牙鋪雪萬臼研膏杵震雷池上落英畱緑葉眼中飛絮防蒼苔去年醉墨今重防笑領詩翁防灔杯

蜀浙當年貢亦勞至今惟重建溪毛地靈丹鳳啣萱艸水聖蒼虯幻雪濤笑指茶星誇小範愁傷民力嘆袁髙【顧渚茶詩髙筆也】皇華早晚歸經幄丁俑應難諌舌逃

陪饒計使至北苑焙

東風未緑無邊艸北苑先抽絕品芽六轡行山淸霧一槍入焙帶煙霞鳳呈奇羽名仙麓龍防香泉供帝家萬碾玉塵飛動處鬼猶勞矣況人耶

和饒計使北苑焙觀貢品

使華金掌冠卿材曽侍紅雲一朶來龍井爲君增洗濯鳳山來客小低徊膏翻玉雪團香帖味篤金蘭共酒杯計相他時踵龎老席前敷奏記東臺

再用韻

天生神醴地生材曽感當年鸑鷟來釣水取淸芳酷烈采山可茹味徘徊能招霞侶雲中笑得奉龍顏食後杯細品第三綱最勝人間防井當輿臺

再用韻答饒計使

周原膴膴臺綱茶篚馳供玉食香貢重鄭男難並列品珍考叔未曽甞乳花烹就分淸貺英艸吟成屬大方後蔡前丁同入諷令人懷古九廽腸【東坡詩荔枝嘆武夷溪邊粟粒芽前丁後蔡相籠加】

三用韻答饒計使

郡凋亦辦七茶綱不似霜臺雀舌香上美爲元包錫貢殘膏分丐雪翻甞三爲大有天王饗二得坤中臣道方退食自公味公賜狂吟牽動璟心腸

謝髙茶使遣餉頭綱貢余

東風吹折鳳山芽驛獻花箱仗使家遙想仙芳供禦盌應憐味諌落天涯厥包錫貢何年始其苦如飴信地嘉齋祭無繇陪褥位膏余分匄咀菁華

再用韻答髙茶使

凢卉千山未吐芽天生靈艸瑞天家漕修貢事東西廨使起英流南北涯諌苦固應防汲黯品髙終必相王嘉老衰不辦茶歌獻但誦周原逺有華

謝饒計使遣餉頭貢余

仙芽龍水辦頭綱百艸山中不敢香表進得陪華使拜貢余遣餉守臣甞擬思苦口陳忠諫可但飴茶獻上方分我淸風生兩腋惜無文字只枯腸

慶髙恥堂柱史都運

招麾不可獨斯人中外稱爲社稷臣永叔未容居四諫鮮於且起福全閩光華濡轡今親遣風采埋輪又一新命下八州俱鼓舞紫霞老守喜津津

答髙恥堂計使招賞海棠

皇華相約醉崇臺正月海棠彌望開萬象呈春杯防灔千花炫夜燭縈廽雨餘妃帶華淸沐云幕仙從綘闕來明歲公歸對紅藥吟成寄我館蓬萊

再答

西州名品萃東臺特爲光風連夜開春事三分元未半詩腸一日九周廽雨中有淚坡吟盡馬上霑花甫醉來郡塢數株寥落甚園丁愛防剪荒萊

再答

人間姚魏總輿臺獨占神仙上品開絕代詞華三峽倒當時諫艸九天廽晚晴大白檐前舉春暖小車花下來筆補浣花溪畔老吟工壓倒北山萊

再答

孤風獨上子陵臺藻思天然頃刻開銀燭不妨花下照鐵心肯向賦中廽休懷濯錦江邊夢早應築沙堤上來急裹紫霞望公至也教凡卉識仙萊

答髙計使韻

使承帝命若予工膴膴周原布恵風正似公權懷筆諌豈如後蔡譜茶功春盈夏涸疑神水荼苦飴甘屬太空芹獻固知仍舊比采蘩泂酌亦昭忠

再用韻賀計使髙恥堂建臺得雨

皇華都騎訪陳人似灑仙瓢助守臣亭午建臺申大雨作霖用汝澤先閩物情是處皆忻吐吏習從今一洗新陜事早知付韓範堯夫定不嘆天津

和髙計使郊行

春光物色伴揚班晝出城南暮入閽轉蕙風吹禊亭竹采桑日照女筐蘩淸遊得共皇華醉妙語能追紅藥翻一任鵑鳴芳自若坐間嘉客意同原

再用韻答謝石嶼庾使

一翁閒伴兩星臺亭畔防花花半開我盍歸田垂釣隠公行持槖侍鸞廽流鶯似避宮妝靚黃鵠曽將蜀種來二妙賡酬康濟手橫舟句好相推萊

慶髙恥堂柱史除漕

九曲山川値異人仙靈忻舞對波臣徳星臨照來從蜀瘴霧澄淸一洗閩澤物濓翁仁望著寛民王旦政條新爛柯精舎班荊語好約秋風到北津【徑阪許到武夷】

紀防一首呈髙計使謝庾使

天風吹我到丹靑不覺春華又再經芝叟采來云冉冉茶仙嘗後水泠泠溪山信美瑯琊景宇宙無窮峴首亭登者固多公不朽老衰得附鳳凰翎

復用韻答髙計使謝庾使

何人潄石枕寒靑飛鳥徘徊不敢經卻騎同登觀溟涬懷仙遙想戒眞泠西山南浦臨流閣北樹東云把酒亭道極髙明須峻絕鐵獅峯頂振風翎

陪髙計使柱史謝庾使刑郎登梅仙山丹靑閣

侵云祠宇絕荒涼目眴憑虛興寄長仙者逺遊非穆穆天之視下亦蒼蒼貴公業趂塵泥腐小尉名爭日月光此地何緣子眞到孤忠處處慕畱芳

又

節迎吹防約郊行衣裌登危露未零一笑向時分皂白相逢今日共丹靑淸姿照世郎官宿勁操擎天柱史星自有此山無此客來同老守醉還醒

又和饒計使丹靑閣韻

久聞傑閣願今酬亭午登臨到上頭二水淸澄新雨霽眾峯蒼峭凍雲畱擬賡場圃詩人句休負煙波墨客愁信使偕行原隰耀仙山多謝約同逰

又再用韻和

後期采菊約新酬笑指西風帽戀頭陸羽久仙泉水在紫芝何代寺峯畱霞邊野霧供吟嘯澤畔歸鴻免嘆愁愧乏登髙能賦手陪公後乘冩淸逰

徑阪左司使君惠和近詩爲親而喜合天理之公得性情之正復用韻以慶

扶杖來觀徧老農淸朝新禮采芝翁徳尊韋布封員外恩重牙緋視治中言悟千秋逢主聖躬行萬石耀臣工求與抑與從天下徑阪丹忱殿陛通

何曽學圃學爲農陋巷蕭然白髮翁便拜馮唐長郎署更榮景相山中詔褒忠孝垂靑史上想儀型遣畫工莊叟湛然元不動平生風雨視窮通

奏徑阪尊公致政盛徳於上就以詩報之

拜防歸田學老農天髙未肯聽衰翁逸民且舉邵康節有子並稱程大中給札說書皆禦墨教忠錫爵勵羣工老臣只代臣頥請頥不祈恩何自通

贊徑阪使君柯山仲春講席之盛

贏糧多士二千餘爭向柯山講席隅立天地心鳴道鐸開生靈眼識師儒孔融魯國奇男子孟氏鄒人大丈夫我在紫霞洲上笑惜無羽翼到三衢

驛至得徑阪講席帛詩喜甚和韻且堅秋風武夷之約

驛足歸來以口陳爛柯山色碧嶙峋橫經二月二十一聽講三千三百人聖者子孫皆在列愚而夫婦也知津衰翁首防法筵義文與正防相比倫

紫霞老子望靑霞喜誦新吟倚鬂華已遣鳴騶迎道左那知紉佩尙天涯爲莊椿壽稱觴近訪武夷仙卜日賖秋夜月明逰九曲櫂歌聲裏賦巖花

和徐徑阪帛詩韻並約徐立大同賦

謁想仙姿詩見之壇髙屈宋吾麾在邦無怨仁何怨與世多違道不違一魯丈夫獨儒服百曹相國漫戎衣折衝人物山中隱誰佐君王立徳威

夢徐徑阪

誰云姑蔑逺無諸夢繞柯僊抱膝廬我得閒中繙魯語公應靜裏玩羲圖雷猶地伏陽新復云向天升雨可需好倡諸賢爲時出只容衰嬾老西湖

用前韻呈史繡使

吁嗟膚使襟期厚來顧陳人老鬢班席地樽開樵捨畔停雲興在玉柯間不知天上皇華貴也共山中半日閒好向金門領名勝獨畱一叟弄潺湲

和史繡使瑞梅韻

憶昔朝旌別未央逋仙風味飽嚌嘗繡衣來酹東濤月淸節更飡南雪香姑射眞仙陪直指緑華再蕚瑞髙堂蓬萊花使傳春信早晚芝書趣覲王

餞史計使

祥刑生意徧庭荄蔽芾棠陰手自栽世降此翁猶尙徳俗衰時輩但論材九仙截於公去萬石燻鑪召父來轡紫陽垂教地饒何盍聘到崇臺【饒魯何基二士善爲文公之學者也】使者星明太史占東風戒路揭帷防食當加倍稀親酒獻不求余少鹽因進禦茶供味諌肯然官燭示家亷老生莫效臨岐贈詩附仁言當束縑

懷史計使

皇華叱馭遂驅馳抱病怱怱語別離不到天風海濤地空吟春樹暮云詩似聞信宿畱桑下惜不扁舟趂水涯一笑論文何日再玉川爲我說相思

謝史計使寄建茗

皇華珍意辦頭綱餘馥吾儕也得嘗黯戅終然言有味仝衰那得字捜腸耕云隴畔知無憾貯月瓢中剰有香獨念郊民多萊色旱饑粟價踴非常

鎖院旣久考文將畢適承按察使房公子靖遣詩相慰因和以答

恭承禮聘典文宗秉筆秋闈合至公城郭縱逰知有日院門深鎖寂無風掄才未擬升司馬發防方將問臥龍忽辱有詩相慰藉一時裁答愧怱怱

【附】吳淞人物老儒宗閩浙文章屬鉅公竹葉幾杯惟對月棘闈數仞不通風較文已辧瑉兼玉掲榜應知魚化龍近日有心來聴教柰何方面事怱怱

別伯輿新鄱陽廣文

特爲予來冬復春重尋舊話續新聞諸儒學北今誰嗣獨步斗南猶有君精舍諸生朝問道郡齋一叟夜論文縶維不可成分袂掻首江東日暮云

呈竹湖李端明

淳祐淸忠推杜李巋然名徳賴公存嵗時闊防英耆社風月稀防獨樂園一榻自觀心主靜諸賢欲扣我忘言僕歸借屋西湖畔半載才能兩造門

再用韻答

敬簡如翁吾所慕卽之目撃道斯存斥歸借臥平泉石倦出幾名傲吏園早日寒齋令尙友近來徑阪寄傳言文山歲晚梅如雪擬約龎公到鹿門

次韻叔興見贈

眼界紛紛盡掃除雲煙杳霧是匡廬江山信美非吾土井邑繁雄想舊廬落筆縱橫看艸檄感時憂憤欲成書要湏起赴功名防莫守陳編似蠧魚【赴陳元方感黨錮之禍憂憤成書十篇號陳子】

寄新衡陽徐使君左司山長

醉墨淋漓天地間誰知大徳不逾閒世無孔子今希孔國有顏淵易鑄顏多士龍門一喬嶽斯文牛耳兩名山暮春九曲峯前水一笑風雩气象還

贈徐國諭

英英直气驗操存夜校羣書日灌園嬾不到城三十載老猶落筆數千言吳公何敢輕招賈徐穉玆來特訪蕃衰拙邇來逢盛事徳星逺逺照朱轓【饒伯輿自余幹至國諭自南浦至徐立大旦夕又自上饒至又聞徑阪亦欲下顧】

贈蕭髙士

槃澗老龍埋骨久交遊得爾最知心詩摹海嶼天風景琴弄仙臺玉笥音疇昔羽衣曽過我只今石鼎又聮吟丹成若欲歸山去恐被人間有物侵

贈隆中黃進士

徧逰天下好山川歸向隆中葺數椽似慕孔明效龍臥尙隨陶侃指牛眠詩書發冢笑何益富貴乞墦嗟可憐若語人時勸忠孝福田不似種心田

勉癸丑新進士

霞州守吏慶筵開喜爲朝家得俊材九曲山川增气槪八元人物照樽罍防佳將報淮沙合文煥新迎禦扁來不朽榮華軒冕外君防雲谷勝雲臺

餞盧威仲

狐腋羊皮孰劣優每嗟里社尙沈浮千篇南雪題幾徧一馬東風去不畱吳地名髙誦梅福漢廷語吉趣朱遊柯山若問衰陳迹爲說猶懷畎畝憂

再用韻答

當年骯髒厄伊優身寄枌楡宅尙浮芝鳳未朌羔屢聘檣烏將發燕難畱朝廷終念孔文舉里社回思馬少遊煙霧滄波休健羨吾儕嫠緯莫忘憂

寄六湖陳如晦

琴劍前時爲我來志同道合味悠哉每憐一水馬頭險惜放斯人鷁首回魯語手箋應畢捲汾亭指授想多材不知肯踐詩盟否菊已凋零梅又開【前詩有秋英之約】

寄程滄洲

山間藜杖看初春忽報滄洲除命新今日昌黎司憲部幾年陸贄任詞臣扶持世道豈無防宗主時賢今有人老懶貴逰書盡絕一詩隃寄霅江濵

寄盧玉堂武子

建上文忠音響絕爾來復說蔡翁盧君歸南浦顏無怍我老西河道不孤空有寸心馳記室絕無一字到中都吟成遣寄嗟何濶開卷應嗤此叟迂

詗李斛峯右司

數士英英未易招當時一网盡於蕭公才何止爲陳瓘朝論今爭推杜喬【見牟中書疏】國定須賢扶宇宙士惟知道樂簞瓢鳳凰千仞需時下讒說新來已雪消

詗斛峯李純父右司

衰拙新來領建安郡齋夜夢繞余幹東都得爾名節重西賊聞之心膽寒海內四賢尙家食【執事徐髙楊】閩中一叟愧空餐幔亭仙掌文盟在好與伯輿來共看

詗湖南刑使趙紫薇

繡節當年立碧霄至今遺愛藹懽謡雲煙何止能開霽山嶽曽聞亦動搖縱未振衣華表著不應分席混漁樵余幹宰士今喬固定有詩筒慰寂寥

登石鼔追思武夷余幹二老呈威仲

雲間把酒更持螯九日登臨意气豪自有此山題墨富獨推二老擅名髙禪闗曽訪移泉脈亭扁重書鎭海濤老我空逰愧能賦得君藻筆撲名騷【陳北山爲餘言忠定初書云嶼文公睹未愜意更書爲天風海濤今二扁並存】

再用韻答

不羨叢菊並二螯羨君出語眞俊豪崛奇退之石鼓句淸逸永叔廬山髙壯懷傾倒湧泉寺健筆吸滄海濤後期進步登大頂上續風雅卑莊騷

巖溪書堂登眺

﨑嶇穿竹藍輿側髙下捫蘿石徑幽虎豹遁時深谷窈魚龍舞處大江浮公難閒坐山中相我久吟披澤畔裘白石淸泉知此意請將直釣釣璜流

湧泉亭

湧泉亭畔坐防茸手指三江撫萬松石鼓生云深有意珠驪吐水密無蹤禽聲人語同時樂林影日華相映重邂逅一樽開笑口菊茰猶笑不從容

挽王國錄

華峯早日得追隨議論詞章頗俊奇五羖固應羞自鬻一防惜不佐來儀東嘉把論文日婺女停舟問易時黃壤竟埋斯士骨推賢不早嘆珠遺

挽巖云趙使君

憶與東巖居里社蘿雲松月共詩盟傷心遂哭公三世墮淚難招爾九京領郡抗章生掇禍過庭吟槁死畱名似聞難弟尢儒雅好率諸郎副旦評

挽鄭知府

先正當年遇阜陵在廷玉立指忠淸甘棠笏得孫枝紹使竹符分棣蕚榮七袠駸駸登上壽諸郎鼎鼎擅英名北邙千古知無恨吟些聊供薤露聲

挽朱夫人

蘭陔送母度新阡追憶東巖老謫仙虀辦咄嗟供婦職肝刲一再續親年六珈偕老榮何盛二子乘舟晚可憐彤管責堪陳信史今將列女傳同編

五言絕句

寄李頤老

易說刋成未心傳自法云【法云勉齋居也】寄聲揚舶使一力主斯文

柬陳讜送鵝

鶃鶃何爲至於陵轉饋予出哇吾不敢笑付老庖廚

七言絕句

寄仲節金華牧二首

猶記衰翁佩印初曽將四學勸羣儒【理學則程正公史學則司馬文正公文學則歐陽文忠公經濟學則範文正公】只今郡守西山後好勉人人誦呂朱【蔡西山乃先君子之師】

傳聞議論異柯山辧難何妨莫失懽試取景仁與君實中和問答幾書看【吾輩論學且當以私書相往復如司馬文正公與範蜀公是也其後也問答𨿽不合而未嘗失相尊敬之心】

寄程滄州

身是金華舊使君聞公新渥倍懽忻朱轓暫爲東萊起收拾幹淳未墜文

寄髙恥堂

江西格了使湖南又似當年朱晦庵問學如公眞少輩請將大道講氊談

寄徐左司【立大轉示近制阮嗣宗李白不及也課成二絕以贊】

紫洲洲上得詩筒展誦靑霞在眼中白首漫郎應號叟黒頭永叔早稱翁

人皆山斗瞻吏部誰敢文章近左司君看玉池金鯽句盡刋腥腐帶僊姿

贈李喜觀謁徐徑阪

一世龍門未易攀鯫生負笈造柯山束脩以上吾斯誨應許吟風立雪還

贈林行簡見徐徑阪

紫霞洲上雨如絲白髮衰翁有所思吟付三山林敬則爛柯國手尙觀楳

和韻詗徐徑阪

聖斷鋤姦不大聲傳聞側席遲幽人人今天民之先覺幡然風俗還振振

次徐徑阪衡陽使君韻示林敬則

千仞岡頭一振衣共嗟鳳徳臥郊扉近鋤蕭艾知天意防見朝陽露欲晞

和徐徑阪衡陽使君韻題漁莊煙雨

列子禦風旬五日莊周稱壽八千秋歸歟煙雨蒙蒙景蕚集班衣防勸酬

送江墨莊

徑阪仙翁名蓋代得君膠法喜臨池雞林防島皆知重爾亦聲華萬古垂

寄語玉柯賢太守萬間精舍有詩盟邇來曽踐斯言否此事須公劇力成

送陳善世

似聞久客滄洲館曷不相從早數年老我一丘事耕釣勞君千里度山川

抱琴幾宿滯秦溪多謝常丞寄近詩細咀絕無煙火气其人可與遡濓伊【常丞書來勉以紹洛濓】

不須逺逺苦求師恭敬淵源可細推歸路瑞安逢二戴【戴綱戴仔才英而學甚正】爲予再四說相思

答鄭宜中

太極成爭今幾年濓翁先得我同然經行醉墨怱怱就不謂朋儕今競傳

畏暑門稀問字徒袖中妙語契周圖知君十倍侯芭學老我非雄尙索塗

贈魏安石

魏子本建溪人而寓居瓊山建士多深中而魏子諒直瓊人喜營利而魏子固窮予以是愛魏子頃居防泉與魏子居相鄰也日從之逰及予遷儋耳魏子不逺數百里重趼過予者三今予居益貧無以資魏子之行魏子垂槖而歸笑買松明一擔曰是可以資夜讀也作小詩贈行魏子名安石字介然云

彈鋏歸歟何太速捫腹掀髯飽藷粥囊空裘敝未全貧賸買松明照幽讀

偶見孟愽送仲久詩章輙題二絕代贈

扁舟乘興山陰道春半園林雪未消便觧貂裘從我在小幽寂共簞瓢

且看靑山覆白雲悠悠世事謾知聞扁舟卻絕長江去回首紅塵路欲分

因遣鄕書贈姜山嗣師

近市依湖十里間扁舟朝往暮能還莫教老圃翻鋤盡畱我他年葬骨山

彭松溪簿來承絕句以紫霞翁見號因自號爲紫霞翁成二絕走呈徑阪

名齋取義本凡庸借屋蓬萊理釣篷特爲紫陽訪霞紫臨流一笑就稱翁

南澗當年浚紫洲【韓尙書】我今取號自虛舟倚欄惆悵靑霞逺何日從君飛佩遊【來諭感榮新恩之不暇遂爽逰武夷之約】

壽致政徐光祿

易躋廿四中書考難聚三千聽講生入侍親庭爲一笑方瞳景轉精神

題永陽文獻錄

姦魂偃月忌吳黃正气難摧百錬剛奇響後來誰接續玉川拜防植綱常

冡中夷跖同枯骨身後逄幹享令名讀徧永陽文獻錄可憐齰舌老司成

防饒伯輿徐子薦徐立大三髙士一首

英英奇節東州彥凜凜淸風南浦豪更有餘幹饒有道建安堂上聚三髙

秋詞

雨放涼颷晚復晴小窻人亦共秋淸月華网在蛛絲上錯認疏簾掛水晶

欽定四庫全書

庸齋集卷三

宋趙汝騰撰表

寶祐攺元賀表

必世後仁聿思新治更元發號率由舊章無疆惟休有截稱慶中賀恭惟皇帝陛下立中居正聰徳思恭紹開寶之宸謨興起百度體嘉祐之聖徳扶植眾賢取以表年監於成憲臣勉膺郡命猶在裏居陪宿老以扶藜獲觀溫詔指輔藩而問戍行布寛恩

皇子進封忠王賀表

大君有命元子進封邦家榮懷海宇慶抃中賀臣聞植宗藩所以開聖緒加位號所以塞眾心若天禧繇壽春而畀升如治平自淮陽而更頴肆在今日率由舊章恭惟皇帝陛下堯智如神文謨垂後以天下爲大噐彊本尙親進地圗具禮儀分茅建國頃勝衣旣賜履於潛邸玆重冠爰躋爵於眞王星連參井之輝祚等箕翼之壽臣猥叨保鄣遙睇觚稜誦漢制廟立之詞與父老而同喜陳賈誼習貫之疏祈左右之皆賢

天基節賀表

太簇應於孟春虹流紀瑞神防增於甲子虎拜馳忱無疆惟休有截稱慶中賀恭惟皇帝陛下聰明時乂問學日躋總權綱法乾旋坤轉之妙舉錯直枉洞陰闔陽開之機茂迎震夙之辰益衍簡穰之貺臣猥縻漢障遙想兕觴近天子光知仰瞻於皇極祝聖人壽更申頌以多男

天基節賀表

太簇爲生物之津祥開電繞甲子增授帝之防祝效嵩呼萬年無疆四方來賀中賀恭惟皇帝陛下聰明時乂齊聖日躋以淸靜治邦家至仁無欲以忠厚待臣庶大徳曰生壽與天而比崇福如川之方至臣身縻符竹目遡觚稜昔殿中綴班曾預兕觴之列今海濵上表遙伸虎拜之恭

天基節賀表

頒歷更元杓攜龍角建極居五節紀虹流喜溢乾坤頌形海防中賀恭惟皇帝陛下聰明時乂剛健日新徳廣曰生收必世後仁之效業垂可久爲詒謀燕翼之思瑞應河淸福如川至臣勉膺符竹尙伏田閭奉漢玉巵遙想嵩呼之盛上唐金鑑俯伸華祝之忱

天基節賀表

聖與天而比崇應干九五防授帝而在甲爲春八千祉輯端門頌形寰宇中賀恭惟皇帝陛下聰明時乂剛健日新好生之徳洽民推仁宥罪不殺之武定業以善勝殘瑞紀星虹壽齊箕翼臣猥縻漢障阻造周行成天慶以垂基恭想兕觴之奉揚王休而稽首敬賡虎拜之歌

天基節賀表

帝撫五辰生於甲子天錫萬壽對此春祺一人尊榮四海慶抃中賀恭惟皇帝陛下齊莊有敬溥博無私化久而成能盡體常之道澤潤而洽旣逾必世之仁節紀虹流福如川至臣猥叨禁從屬領麾符望魏闕金雀之棲莫躋舞蹈想漢班玉巵之奉遙寓頌祈

天基節賀表

星渚呈祥先春三日華封伸祝後天萬年無疆惟休有截稱慶中賀恭惟皇帝陛下聰明時乂緝熈月將以博施濟眾爲心好生不殺以皇受建極爲念立賢無方用迎神防之增益迓聖圗之逺臣分符輔郡遡目淸都聲效嵩呼阻簉班於北闕光寒斗口遙馳頌於南山

元正賀表

開嵗五日光昭華渚之星爲春八千增受防元之防懽均有截慶輯無疆中賀恭惟皇帝陛下法式生知淵泉時出體信達順洊令穡寶之告丰去殺勝殘坐底邊塵之不聳齊大年於箕翼等盛烈於山河臣猥使周原阻班漢陛莫簉兕觥之稱壽隃效嵩呼益廣舜徳之好生仰伸華祝

皇太子冠禮賀表

震爲主器肇錫眞王筮重賔儀始加元服光前令典有截歡聲中賀臣聞燕翼子所以昭聖謨敬嘉事所以爲國夲在昔祥符之盛際嘗有壽春之舊章冠禮舉於戊寅冊封見於辛夘曠彌文之久墜喜今日之復行恭惟皇帝陛下從諫轉圜以身爲度謂皇子賴天趨拜久矣勝衣命醴辭令月薦芳俾之受弁元良以正三加彌尊臣濫任承流阻儕醮酒莫效晏殊之獻賦以遇贊揚願選馮元之講經俾精教導

明堂慶成賀表

郊之言禋類於上帝廟焉而饗祫於先王禮旣熈成神亦歡洽中賀恭惟皇帝陛下嚴恭自度聖敬日躋蠖濩儲精肅平居之對越齊莊奉幣舉大報之親祠後皇愉臨祖考來燕驗丰融之肸蠁肇砰隠之休嘉臣濵海分符望云拜詔駿奔執豆阻陪多士之恭獸獲若麟遙想有司之薦

明堂賀表

祀修美報禮極熈成乾坤淸寧海防懽洽中賀恭惟皇帝陛下嚴恭自度聖敬日躋雅聲逺揚廟焉而親饗令芳嘉薦郊焉而帝臨旣格一純咸來百順臣猥居槃澗遙睇淸壇誦伊嘏之詩莫預奉璋之髦士效祝釐之禱仰祈錫福於庶民

明堂禮成賀表

嚴父莫大於配天於昭孝奏惟聖斯爲能享帝丕顯休成兩間薦辛四海稱慶中賀恭惟皇帝陛下寅畏自度祗敬不違先甲齋居八神警蹕季秋羙報百物迪嘗欽柴之禮旣竣蓼蕭之澤斯溥臣猥司保障遙睇觚稜歌淸廟相祀之詩阻陪奔走賡明堂孔陽之頌仰贊緝熈

聖制忠邪辧謝表

知人則哲惟帝其難聽予作猷曰王不慝凜若春秋之筆粲然星斗之芒中謝竊惟爲臣之義不同事君之忠則一諫有直有婉而要歸於責難陳善仕或去或隠而必揆以立懦亷頑堪猛望之均於徇公滂膺徐穉皆爲合道必因其迹以遡其心恭惟皇帝陛下修已任賢尊帝吁俊舉伊尹不仁者逺上智如湯去驩兜何畏孔壬大功同舜崇奬蹇蹇匪躬之節作成諤諤犯顏之風自端平甲午更化而浚其原迨淳祐乙已攺紀而振其響凡縉紳錙銖之善皆天地覆載而成公議流通士气昌盛近者間鄰於激訐乃致小厭其紛紜聖謨洋洋云章炳炳刻琬琰以示下期防範而歸中煥乎龍驤鳯翥之文赫然魚躍鳶飛之造臣祗拜教令敬佩韋因思人主一心攻者甚眾臣下萬態辧之實艱惡紫亂朱固當審售僞假眞之病因噎廢食或恐貽以精失士之憂蓋國將興必樂骨鯁之猷而人欲病先厭魚肉之味是以武帝踞視衛靑之貴見汲黯則必冠太宗面折士及之諛指魏徴而爲鑑洎我聖朝之家憲尢重天下之人言幹徳開基則取已壊地之疏而復行太平興國則擢能獻防之士於髙等眞皇對劉沆而追思田錫仁祖劣蘧瑗而甚優史魚神廟敬光之爲人至容其詆新法孝宗重熹之好學不惡其數辭官此宸意之所素明宜愚忠之以愛助後從諫而則聖以康於民臣有言而逆心必求諸道左右曰可而加察眎聽以眾而爲公用臨照於百官斯迪知於九徳輒陳梗槪以佐緝熈

賜禦書蘭亭詩序謝表

臣某言伏蒙聖慈以禦書蘭亭詩序墨夲手卷一軸賜臣者伏以永和墨帖紀勝事於蘭亭淳祐奎書煥成文於寶殿飛從天際流布人間中謝恭惟皇帝陛下將聖多能娛神妙畫筆勢廹羲之之逸飄若遊雲序文取孫綽之精光於南澗摹成一札賚及羣工臣緹襲不諼糜捐莫報茂林修禊隃想許李之諸賢暮春浴沂請誦泗洙之大道

賜禦制訓亷謹刑謝表

聖有明謨深懲叨懫王不匿指昭示訓彛凡屬見聞皆知警勸中謝恭惟皇帝陛下作新治道戒飭臣工念下民之無辜困於貪墨惡大吏之棄法恣於凶殘肆筆二銘如綸一札俾永傳於琬琰以誕布於風雷臣祗拜奎文對揚宸命厲召南素絲之節益勉自公佩康誥赤子之言必思敬罰

賜禦制詩並香茶謝表

臣某言伏防聖恩爲經筵進講禮記終篇以臣嘗預侍立特賜禦宸翰寶燻龍鳳茶者講親重席篇已竟於曲臺賞徧細氊勞亦旌於舊史恩華狎至眷施難酬中謝竊惟戴記之書𨿽出漢武之世要其奧義不離洙泗之防言至若宏綱猶有夏商之遺意復興經制全在聖明伏惟皇帝陛下寤寐斯文緝熈正學十六載討論之久不替宸思前後儒聚辧之功遂終全帙其大者欲以彌綸斯世其精者則思追企先猷懋賞親行英髦悉逮以臣頃在侍立之列乃今亦叨錫賚之榮名馬膳羞照耀蓬蓽云章香茗華飾丘園莫殫報稱之私爰寓贊羙之頌伏願養淸明在躬之徳收中和育物之功篤信儒行之言立推經解之教守內則以肅宮掖訂大傳以建夲支杜不仁而純向仁人戒不善而專意善道臣由衷懇切愛助勤拳蒹葭蒼蒼益堅用周禮之治淵泉浩浩更祈達天徳之施臣無任感天荷聖激切屏營之至

宣賜歷日謝表

聖朝作歷敬授人時侯國頒春對揚帝訓恪恭拜賜兢業承流中謝恭惟皇帝陛下奉三無私建五皇極風雨霜露寓神教於慘舒嵗月日時成治功於法象以熈庶績用錫羣工臣敢不無忘憂勤所省耕斂布宣賔餞之命將以明民奉行寛大之書期於安俗

宣賜歷日謝表

後左右民茂明作歷守服肱郡叨拜成書祗命爲榮承流有靦中謝恭惟皇帝陛下道參化育政夲陰陽憲天聰明泯識知而順則迎日推防嚴出納以授時課自淸臺錫於方國臣敢不對揚休命宣布上恩亹亹治功𨿽分陰而亦惜孜孜農事冀有年之是圗

宣賜歷日謝表

大君治歷式重授時小臣觀風獲叨頒朔猥防齒命欣睹聲明中謝恭惟皇帝陛下徳合於乾道裁於泰體堯欽若之意仰察天文采夏小正之書聿成月令爰布宣於先甲以戒詔於羣工臣遙對龍光動稽靈憲飭部封之吏夜寐夙興厲原隰之農春耕秋斂

宣賜歷日謝表

元聖當陽萬年朌歷防臣乘障洊嵗受書翫愒增慚淩兢拜賜中謝恭惟皇帝陛下道函三極治撫五辰先天弗違旣動與於易準迎日而防又祗命於司存著爲成編誕布方國臣尙玆宣化敬以授時誦夏小正之文劭農是急奉周始和之令率吏以勤

宮祠謝表

加職予祠聖恩隆甚辭名拜祿臣義當然地難勝望天隃謝中謝伏念臣疎無與比愚不可移頃綴周行不敢自營於身計每懷宗國所陳粗竭於心思遂積罪尢至煩吏議荷皇明之洞燭叨大徳之曰生於省愆念咎之中沐洗垢匿瑕之造正班學士錫廩殊庭眞軼望於寵榮蓋莫難於避就思昔周以上卿待管仲仲拜下卿而還鄭以六邑賜國僑僑惟三邑之受此防臣勉奉祝釐之職而累牘祈收閣之恩蓋進無貪榮而退不方命是謂得辭受之道其敢昧生成之原玆蓋恭遇皇帝陛下以禮使臣推仁接下諒臣戇如汲黯在廷犯顏之時多念臣貧似眞卿舉家食粥之日久遂俾無功而祿不知何徳以酬尙勉桑楡之間跬步弗離於學𨿽在畎畝之際一飯亦忠於君

授寶章閣學士告謝表

臣忱懇惻控免職名君命頻仍承天澤叨恩戰栗揆義忸怩中謝昔者臣光累牘而得允樞副之辭臣熹數疏而亦寢待制之錫是皆道徳黙有以感召𨿽出詔令至爲之收回如臣麼防與物扞格說大人則藐焉有是心謂明主可爲少攄其蘊積成愆咎果召簡書賴日月之照臨防乾坤之赦宥盡蠲罪垢驟畀光華以舊綴攝常伯之班特超朌眞學士之職淵升之膝君父極力以扶持谷遷而喬臣子益懷於危懼祗奉釐庭之秩力避奎閣之榮天九重而蓋髙箋五上而莫遂屢煩睿訓覺淵聽之難回勉拜龍光視前修而有愧何止小言大祿不勝昔是今非玆蓋伏遇皇帝陛下隆禮尙賢體仁及下矜愚嘉善不欲以言而罪人售僞冀眞惟恐以精而失士遂令疏逺曲被生成臣永矢弗諼有善則告兢兢履薄敢云日暮而少休拳拳攄忠不以身逺而有間

禦書建安書院四大字謝表

宸章云爛肇錫珍題聖敬日躋力扶絕學光躔精舍喜溢潛藩中謝竊以建安爲英哲之邦朱熹續周程之學於皇翰墨昭掲源流恭惟皇帝陛下居寛行仁據徳遊藝是道吾所謂道純一尙儒玆文所以爲文雍容肆筆固聿榮於先覺實加惠於後來臣涓吉奉迎近光舞抃嘉與多士歌棫朴追琢之詩俾紹前修究淇澳切磋之業

謝授龍圗閣學士知建寧府表

勉承郡紱祗奉贊書榮渥增輝防蹤知懼中謝伏念臣初無它技粗有愚忠一言興邦若是其幾何敢黙也千里見王不遇故去豈所願哉進旣無補於公朝退合自娛於槃澗曲防睿眷攺畀潛藩頃待罪闈嘗爲生靈而請命玆分符竹使敢諉凋瘵而辭行視篆以來撫字是務然而帑庾赤立事力殫防初至旱魃爲災加以蒲澤多警仰借皇明之威徳旋安田裏之嘆愁刀劍日銷雨暘時若惟是環顧諸賢之家食獨容一叟之空餐對旗旄而不勝汗顏誦絲綸而益深芒背晉峻老龍之秩加隆半虎之權爛然昭回天爲章下飾物凜乎局蹐朝受命夕飲冰玆蓋恭遇皇帝陛下臨照百官體貌羣下守紫雲樓之訓簡注藩侯戒白駒場之詩縶維賢士遂令衰朽獲拜恩華臣敢不益勉布宣力圗報稱訪民間之疾苦豈特使寛於一分計宗國之安榮早願旁徠於眾正

知建寧府謝到任表

自天殊渥易地潛藩頃任以左馮不欲其逺去國今錫玆名壤特寵之使便家曲爲臣謀莫報上徳中謝伏念臣迂無足采愚不可移束髮讀書固已明義利之畛白首造闕何敢萌福禍之心況明主可爲忠言必更化乃克善治且職居於封駁遂力辧於忠邪詎謂方當官而行已坐不得言而去積防諛之擠防賴仁聖之扶持諭畱行至再三趣領鎭凡數四繼上引嫌之牘旋叨攺命之除惟外大祖正獻臣浚卿與先大父吏部臣不敵皆於乾道出守建安藐是孫枝續玆棠防力循墻而控免防頒詔已弗兪奨其有汲黯之風諭其以朱熹爲法適洪水懷襄之後豈臣子所敢固辭當諸賢隠遁之時在屬籍不應堅臥勉爲吾君而一出旣以上意而具宣惟是牧牛羊者當爲之求芻集鴻鴈者必使之安宅察臣區畫以次條陳玆蓋伏遇皇帝陛下寤寐黎元宵旰治道謂臣赤心殉國不自榮身容臣純意爲民頗知竭力閔此方之凋瘵付綿質以撫摩臣敢不恭佩訓詞聿嚴條教心求之若保赤子斷不負聖經之言天生斯而覺後知亦思振儒先之學

授兼侍讀告謝表

臣某言伏奉告命授臣兼侍讀者臣邱園之迹重侍鈞天畎畝之忠獲披廣廈叨恩稠疊拜命淩兢中謝思昔儒紳再爲侍讀其在元祐之際獨有蘇軾之除孰謂非才乃膺是選伏念臣粗知忠鯁見謂迂愚頃年折五鹿之姦旋遭言去元日覩羣龍之用獲預彚徵擔簦未近於神畿除目已朌於經幄日月不棄螢爝滄溟下取涓流而臣久從諸生瓠葉之盟乃復得綴更化金華之講簉鴛鸞而忻幸覺麋鹿之怔營玆蓋恭遇皇帝陛下從諫如流見善若決天資神聖羣防莫望於淸光學力緝熈多聞更加於遜志亦令衰朽俾竟講劘臣敢不益浚新知上承顧問是道卽周孔之道誦昔所聞吾君爲堯舜之君乃臣所願臣無任感天荷聖激切屏營之至

侍讀謝告表

進講無功侍言有命莫回淵聽勉拜訓辭中謝竊惟邇英最重勸讀凡朝紳皆榮此選𨿽宰執亦居是官厥今李韶以舊翰林遊佀以前揆路一則岷峨之老而問學之正一則閩嶠之擢而識見之髙然而韶則累召而臥家佀已逾年而歸第曽謂異數猥及愚臣伏念臣蹇淺妄庸迂疎退惰初無講貫豈能窺河南龍門二程之緒餘何有開陳每深愧太末建安兩徐之風骨年餘殿幄日覲宸光𨿽粗通於上世雅誥奧義之文豈盡析於大學聖經賢傳之防是以前奏犯顏以儒林四臣致請後牘忘分以考亭諸生爲言溫詔曲朌兪音竟閟屬預駿犇之列難遂牢辭之悰出使者於大門是則不敢綴明師於廣廈益重懷慚玆蓋恭遇皇帝陛下以虛受人謹防接下知臣不忘少時受詩之習俾在細旃念臣久立正座自講之隅又加重席臣敢不益溫舊業仰答殊恩王庶幾攺之亦欲少行於臣學政不足間也所期上格於君心

知婺州謝到任表

躋之奎閣畀以輔藩君恩至隆臣質奚稱中謝竊惟寶婺宻拱淸都地望則甚髙天聽則孔邇上徳意易以下達下疾瘼便於上聞於玆承流庶幾行志臣愚加之拙鈍濟以迂愚嘗使直廬甚乏陸贄韓愈之詞筆繼令出守又愧元結陽城之政聲比叨司臬之除謹體好生之念然而風裁素乏霜采莫揚擬及考以丐閒誤聼恩而易鎭踵公卿重臣之選遊義理大儒之鄕望不及焉榮亦甚矣惟是值冰雹之後困矣黎元積綾羅之徵殫哉物力若但以繭絲爲職業弗知盡芻牧之勤勞𨿽能得民財而不能得其心豈足爲聖朝之報欲無負天子而亦無負所學必兼爲邦夲之思要於輕重緩急之間而當抑揚弛張之舉豈應庸懦可課循良玆蓋恭遇皇帝陛下視民如傷求士若渇謂臣碌碌難彊以趨事赴功之才察臣孜孜或能守節用愛人之訓遂叨選使仍被趨行臣祗見編氓敬宣美化審先務而爲政焉敢專俗吏之催科有餘力則學文當俾紹先賢之統緒

溫州到任謝表

駑伎無堪力辭詞直龍光過厚躐畀輔藩旣見吏民且宣徳意中謝伏念臣稟資戅拙觸事迂疎從魯兩生嘗粗窺於朴學辱漢諸老廼競譽其能言遭逄聖時塵滓翰苑上有動老癃之實臣筆弱不善發明上有服武夫之神臣思滯莫能寫狀然且嵗縻廩粟日污班行實地以靡皇數吁天而求去過防睿簡更付名麾自王謝以來已號山水佳麗之郡迨周程而後又爲師友淵源之鄕獨是邇年大異昔者閭閻困瘁幾不聊生庾帑空虛殆無以立使能吏猶爲束手縱賢者未易承流豈伊孱庸乃俾負荷玆蓋恭遇皇帝陛下推仁養士以禮使臣念其殫視艸之勞粗諳宸慮責以盡求芻之牧必得民情迨其臨遣之時詳以撫摩之訓臣敢不夙宵竭力冰蘗持身對揚天光扶赤子之气脈崇尙風化植前修之緒餘

權吏部侍郎謝告表

擢從柱史攝貳吏銓位寘超躋恩華莫稱中謝竊惟西淸之秩實爲邇列之聮淳熈大儒如張栻朱熹積盛名不登玆選近世宗老若汝談彥悈亦皓首方居是官曽謂麼麼乃叨陵躐伏念臣迂愚而僻疏拙且庸外之無惠養澄淸之勞聲績見謂陸陸內之乏文墨論議之譽建明不過平平已徧歷於兩螭更峻升於一武以闒茸尾荷槖之後以空虛當藻鏡之司由濁而淸易右而左矧大化調琴之日而眾正徵彚之辰固得盡觀天下之豪英或可助國獨恨略無胸中之尺度何以知人任匪所堪處尢非據莫遂循墻之避益深負乘之慙玆蓋伏遇皇帝陛下器使時髦力收名俊付太宰以八柄詔王之任旣不輕於進退之間畀常伯以四曹總判之權又使詳於綜核之際察臣粗諳武選之事假臣承乏文部之衡顧乃責以裁量不暇計其譾薄臣莫知報稱惟竭公忠守道不如守官固安敢以廢法舉善是爲舉類亦時效於掄材

吏部侍郎謝告表

正從掌銓君恩過渥巽函盈篋臣罪當誅旣黽勉以只榮敢稽遲而敍謝中謝竊惟辭遜者臣子之大節愛護者帝王之至仁彊司馬光入翰林怒其拜而未受之慢趣呂公著就學士至有徐而勿廹之言此烈祖以厚於士風而防臣乃遇於今日伏念臣迂愚自信鈍拙無奇非有建明之寸長久污班列徒抱忠忱之一片上對穹蒼謂明主可與盡言故在廷數至妄發偶因丐去適防得遷十數揆義以固辭前後被防而不允然物議猶責其當去在臣心欲受以何繇金華之控避勤拳玉音之勸勉諄篤以至爲選吉日以供職再遣大璫而傳言而臣猶恐犯眾多之譏厥後遂更積遷延之咎若稽前代當在禦魑魅之科獨賴睿慈每爲霽雷霆之怒近因臣方叔屢以聖語而催督遂同臣尢焴三思君命以彷徨眞無地以自容共牋天而擬拜期以臈朔仍匄叢祠講次復覲於威顏趣就又厪於宸防甚孤始願何敢終辭玆蓋恭遇皇帝陛下聖度海涵皇明日照察臣悃愊但欲全禮義之維容臣徘徊遂少白羞惡之志敢食大信恭被明綸朝受命而夕飲冰中懷愧報詩考槃而人在澗早冀生成

權工部尙書謝告表【已酉二月二十七日】

權從銓貳攝長起曹位置頓超恩榮莫稱中謝竊惟工必信度是惟禮義之時技亦咸精足彰綜核之世能諌苑囿官室則可以禆示朴知備車馬器械則庶乎佐中興司存𨿽號於淸閒事典實關於理亂使綴常伯必惟英材伏念臣見謂庸凡自信愚拙僅能守昔人之糟粕莫悟斵輪徒有憂宗國之忠忱遑思卹緯再歸班列久污髙華一毫無補於朝家累牘祈閒於裏閈忽膺奎筆叨假冬卿在昔太宗之明以旌大亮之直曽是乏論思之益乃遽塵喉舌之聨旁觀交指於維鵜自懼殆同於樂鷃再命而僂三命而俯竟不獲以逾垣昔日受是今日受非蓋豈勝其維谷玆蓋恭遇皇帝陛下宰割萬字照臨百官謂臣學無愧於工師粗知不負察臣心勿忘於藝諫庻幾能言乃於新元有此親擢臣敢不俯堅素履仰答殊恩望山巓水涯之賢不無愧色在廈下旃上之際益勉忠規

謝進開國伯加食邑表

上朌祭澤丕徧羣工臣進爵封超躋三等鼎來殊渥祗拜明綸【中謝】伏念臣叨守潛藩奉行寛詔隃想欽哉之盛莫預駿奔猥該湛露之榮不遺馬走旣七命以就伯復多邑以增腴亶惟僥逾有玆際遇此蓋恭遇皇帝陛下以仁覆下斂福錫民謂多士奉璋相成祀事𨿽爾身在外亦布邦條爰錫恩徽益眷遇於以見聖心之公普子以示餕惠之周流臣沐浴生成糜捐報稱不稼而禾三百俯愧無功敬天之休萬年仰祈懋徳

明堂賜札謝表

中辛舉祀先甲敷言一札宣傳四方懽動中謝恭惟皇帝陛下齊莊有敬視聴思恭事父孝故事天明聿嚴大報在宮雝則在廟肅預戒我將一哉王心告於臣下臣神馳極北迹滯周南肇禋迄用有成阻陪熈典無競不顯惟徳遙賦烈文

欽定四庫全書

庸齋集卷四

宋趙汝騰撰牋

明堂禮成賀牋

欽柴宗祈聿嚴美報承徳合敬克贊熈成二神迎釐萬國稱慶中賀恭惟皇后殿下柔嘉維則塞淵秉心肅肅雝雝助王假有家之治洞洞屬屬佐聖能饗帝之忱禮畢淸壇恩朌率土臣猥叨虎竹阻效駿奔詠我將之詩遙稱伊嘏賡思齊之雅敬頌徽音

皇太子冠禮成賀牋

元子勝衣肇封王社新陽備服盡敬阼階慶溢宮闈歡傳海宇中賀恭惟皇后殿下闗睢閒靜之徳鳲鳩均一之心佐王假於有家在中饋吉受子拜於北面陳三醮辭臣猥任竹符阻趨班列不圗壽春之冠禮復見於今遙贊渭涘之母儀可通於古

皇子進封忠王賀牋

聖主訏謨以燕翼子宗藩令望而爵爲王茅土增輝椒塗錫慶中賀恭惟皇后殿下秉心均一制行柔嘉推樛木逮下之仁宮庭歸羙佐丰水貽謀之烈社稷防休至哉坤元成此震器臣猥以屬籍獲玷承流望司空披地之圗喜聆冊命歌大明俔天之雅遙頌徽音

防

功徳疏

伏以自天生聖蓂五防以呈祥惟帝與齡嵩三呼而效祉聿伸善頌實仗勝因伏願皇帝陛下徳合無疆功施罔極受祉施於孫子萬年惟王斂福錫之臣民八荒皆壽

札子

內引第一札【壬子六月三日以春官夕郎召對】

臣聞明徳新民者帝王之能事也止於至善者明新之極致也茍不止於極致以僅可爲稅駕則明者復昏新者復舊其幸而頻復猶爲厲也其不幸而迷復咎可知矣皇帝陛下聰明神武生知法式蓋自踐阼以來卽垂意於宗社生靈方其握眞徳秀手而與之商防當世何其淸且明也柰何彌逺恃恩舊之爲相日夜以仇士良術蠱陛下賴天之靈彌逺自斃陛下昭徳塞違之志於是始形中而發外端平甲午乃陛下明徳新民第一機也不幸淸之復以恩舊相不學無術無以上佐陛下之末光而更用彌逺故智進邪說以蠱陛下方陛下鋭於與士夫更始彼乃蠱以藏疾匿瑕之說陛下思保金甌彼乃蠱以耀武開邊之說陛下爲天下守藏彼乃蠱以損下益上之說三說進而陛下之明明徳者晦矣所謂新民當時諸賢莫不悉聘然徳秀了翁號忠直之尢乃逾年而後召迨其翔集河洛之師一舉而大敗矣陛下新民之志頓爲之消沮於是嵩之復出理襄漢天錫入政事庭蔣峴據臺諌矣使陛下不收端平更化之功者淸之誤陛下也然亦陛下知以明徳新民爲更化而不知以至善爲止也其後嵩之以恩舊猶子相挾勢怙權公論拂郁幸而嵩之以經營起復敗陛下好善惡惡之衷於是形於夜半而白於宇宙間矣甲辰乙巳是又陛下明徳新民第二機也然以範鐘爲相首防脂韋繼相防佀僅以人望不幸值朋姦之鄭宷以說化臺諫爲智術聚斂之與�以蠱惑上心爲智術圗爲凶姦復出之地執政且多齟齬經筵又望恩之淸之伺間抵巇傾攘相印變白與黑無所不至陛下昭昭明明者又大蝕於是數人之手一時侍從館學𨿽號極天下選然臺諫給捨未純何益於作新之治未幾監督說進佀罷葵出而淸之相矣使陛下不得收淳祐甲辰乙巳更化之功非鐘軰有以誤陛下歟然亦陛下知以明徳新民爲更化不知以至善爲止也淸之再相庸轉而謬其徒又皆寡亷鮮恥識慮不逺更羽翼其惡至謂之空諸賢空士類當是時凶徳參防賄道盛行夐班華列率以錢神秉節持麾預議價直突未及黔相府遣蒼頭奴索逋矣使淸之更無恙一貪相扇中外放效黎元何辜宗社事可知矣賴其自斃牖下是又天錫陛下以明徳新民第三機也陛下所當痛自悔艾攺過遷善百倍於端平甲午淳祐乙巳可也世道庶乎可以救藥聞之道塗深有未然元載之污何止椒斛今縱未能少抑以爲萬世宰相之戒柰何從而表章錫以美諡是昭昭然掲其惡於天下後世不愈播元載之醜乎李綱汝愚血忱衛社得諡忠定彼亦諡忠定何以慰綱汝愚地下乎宇文士及初諡恭後謚謬唐太宗猶能出此謂陛下不能乎無怪乎或者議陛下之明徳有所好樂不得其正也李義府之殘見謂人貓縱未能少施行以爲萬世臺諌之戒柰何至出內批以爲之地端平李知孝梁成大逐淳祐劉晉之王瓚逐皆無所靳何至於今獨難之乎猶之可也柰何繳駁之臣朝有所奏暮乃與之同出唐髙宗惡王義方劾李義府遂出義方聖明之主何至效尢此舉乎無怪乎或者議陛下之明徳有所忿懥不得其正也王鉷之惡斂怨基危今縱未能少懲以爲萬世盜臣之戒何至禦筆爲之止臺牒夫臺諌之糾官邪使君子耶色斯舉矣無待於評何暇於牒使小人耶營防甚至麾不得去僅賴有牒若止臺牒則臺諌自此無尺寸權矣或謂陛下爲端人正士計夫果爲端人正士但當擇臺諌不當止臺牒得非不能不私系興利之鉷耶漢武帝噬臍桑孔之用乃使痛攺拳拳冨民侯之封武帝猶知出此孰謂陛下不能乎無怪乎或者得以議陛下之明徳未能以義爲利也是三者皆陛下明徳之大者晦蝕若此是必有先入之說衡陛下之心矣獨有元日之除諸賢盡起人無異辭庶幾有意於新民者然是日同除尙多公論指目之人牛驥同皂薫蕕同器得無以皇極並用君子小人之說誤陛下歟中外皆曰弓旌𨿽召於英彥太阿猶寄於庸人有當任言責不使任言責有當任封繳不使任封繳近者六士之除出於同日人又稱善然英奇方正可但寘之少蓬潛郎耶惜布置之未當也又況京檜𨿽斃而京檜之黨猶在列公論惡垓榮而與垓榮相左右者在君側公論惡鈞震而與鈞震濟惡者方向用操元祐之舟未免熈丰之烝徒慕慶曆之治乃習靖國之矩矱甚無謂也豈陛下之明徳於賢未必眞好於惡未必眞惡歟自端平來凡三更化未有若今玆之駁雜晦昧爲甚陛下儲神蠖濩燕居深念亦嘗知機括所在乎拳拳恩舊之心太重私系羣小之心未忘陛下回思二十二年恩舊之臣相踵爲相陛下正恃彼以爲腹心不知其誤國事特甚拳拳恩舊之念亦可以息矣回思前後姦諛之臣傷善害賢自取髙官要職何益於陛下而深損於聖徳興利之臣移東就西順適宮禁自遂谿壑無厭之欲何益於陛下而深戕於國脈則陛下私系羣小之心可以息矣自念其始赫然發憤大昭明徳自逺聲利始以作新民自用忠賢始明之而又明理欲之界定新之而又新邪枉之塞除必至於至善而後止何患乎朝綱不肅國維不張吏治不舉兵弱而召侮者可彊民貧而思亂者可弭可以固人心可以永天命可以復慶曆嘉祐之治所謂休復之仁是也不然無明新之實以義爲表以利爲裏以理爲賔以欲爲主以名召君子以實用小人但取一二施行以爲更化之塞責是所謂迷復之咎也尙何至善之爲勉臣竊爲宗社生靈危之臣衰老多病憂患仍年𨿽有畎畝愛君之心而無驅馳當世之想忽逢攺紀元旦親擢肺腑末屬義難固避不逺二千里扶曳爲宗社一來陳瀝悃欵以告陛下幸陛下垂聽臣言力扶世道以慰祖宗在天之靈以遂朝野惟新之望臣歸臥林泉無憾矣取進止

第二札

臣觀淸之用事羣枉蟠結眾賢悉空剝之碩果不食時則有臣方叔復之朋來無咎時則有臣濳淸之旣斃凶姦睥睨臺鼎中外凜然有再相皇甫鎛之懼制麻剔庭付以二儒逺近懽呼皆曰攺元載之污興起治功者必二儒也側聽累月殊未有以愜快人意道塗傳聞謂陛下春秋髙明習天下事斷必然中出建明不專采丞相吏必欲自除啟擬不專聽丞相奎筆內批絡繹至中書堂宰相但奉行文書爾臣以爲果如所聞陛下誤矣臣知陛下出此也懲積年恩舊諸臣之誤國旣不能收之於前而欲收之於後也悔恩舊之不可制而意儒臣之可制也而不知元首捨股肱無獨運之理三公充位建武之失政兼行將相太宗之失言若事必欲由中則是失君人之要掣輔相之肘開便嬖私謁之門韋處厚所謂何名執政是也是無益於懲疇曩之誤而愈開後日之大失也傳聞道塗二相近因細故防有芥蔕果如所聞丞相誤矣今諸賢畢集全賴大臣協和小人不得以乘間則君子可安呂大防劉摯吏額之爭至防也而揚畏乘之而入遂致黨禍唐史稱房齡如晦持眾美而效之君必首書曰二人深相知故能同心濟謀以佐佑帝嗚呼厥旨防哉今二揆素號气同志合也柰何以一議論區處之不同而防生間隙乎意有小人往來出沒其間耶常衮不悅楊綰之建明趙憬不悅陸贄之裁決此庸常之見也而謂二揆爲之乎範仲淹韓琦富弼於上前未嘗不爭辧下殿不失和气此二揆之所當法也今天下事可寒心者多而最大者三吾君有堯之明而前後共鯀之臣更出而蔀障之使淸明晦蝕故施行駁雜私謁往往因之今大臣當以李沆之事眞宗者事陛下有大事必力陳得失如但道沆以爲不可之類國本者天下安危治亂之所系資善久建而名位未正忠臣義士不無夙夜嫠不卹緯之憂今大臣當以韓琦之贊仁皇者贊陛下如琦答司馬光曰敢不盡力是也小人固無可耘絕之理而界分不可太嚴今章厚蔡確𨿽去而日夜與忠賢對壘況張璪之徒尙又居中大臣當以司馬光之在元祐者爲法如光曰天若祚宋必無此事是也此今日之大綱目其他可以次第舉矣若吾君之向善與諸賢之盡職在力行好事翊成盛治使君都顯代臣荷美名民生漸見阜康之世豈不盛哉區區一時之異同豈足以芥蔕而猶未平耶今天下蠱壊於淸之極矣以元亨治蠱在陛下佐陛下幹蠱用譽在大臣陛下操綱責成大臣和共政天下事尙可爲也惟陛下與大臣畱意取進止

貼黃

臣觀今日諸賢畢致其間可爲慶曆四諌者有數人焉頃臣嘗薦八士又今薦六士是也至若徐霖又超越流軰霖道徳風操海內皆知豈待臣言然臣察其才具頗與範仲淹相上下望陛下卽栽培而用之至若畱夢炎抱負涵養植立亦亞於霖者也豈但爲臺諫經幄人物亦望陛下防試之伏乞睿照

又貼黃

臣道過衢州江山管下細民艱食一夫大呼而大戶閉逃小戶奔竄凜凜然如利兵之在頸鎭安都尢甚近畿之地此景何可見臣竊以爲民饑則思亂固已言之守臣矣衢與信鄰聞信管下尢甚此去食新尙多日而浙西米狼戾朝廷何惜不損數萬石粟以救兩郡管下之饑羸哉伏乞睿慈施行幸甚

再辭免申省札子

右某昨控免章仰回淵聽更防溫詔曲賜褒嘉某何足以上稱某非不能上體聖意勉拜新渥緣給捨之職與臺諌同不得其言則當去不得其職則當去某駁葉大有言旣不行職又它徙此某之當去也某在山林無意一出元旦新擢畀某闥某躍然而起曰此君子小人進退之闗也吾皇有意於使天下平治歟是不可不一出以佐明聖舉直錯枉之舉供職兩月凡所論駁不敢捨豺問貍亦不敢近名避怨審安危治亂之所大系然後言焉諌行言聽天下方誦聖徳今忽駁諫議葉大有不行徙某翰苑是收某封駁之權使某不得復言大有此某之當去也某非悻悻者每論人必平實今某與大有無兩立之理出晝不敢窮日力而去正欲望聖主之亟攺今大有自若某則當去而可拜命乎洊具免牘如防朝廷得賜敷奏且畀臣祠祿待年嵗間用某未晚所有恩命某未敢祗受謹具申尙書省伏候指揮

三辭免申省札子

右某近再具狀辭免新除翰林學士兼知制誥時暫兼吏部尙書恩命伏準省札備奉聖防依已防詔不允今日入門供職某三瀝血忱仰幹淵聽伏念某譾庸無取過防陛下殊知渥眷閔其封駁之勞佚以詞苑之職寵以吏書之貴聖恩天大某何以酬屬以言旣不行職又它徙所以出國門俟命防聖主霽威體察而溫詔光華奎筆焜燿都曹仍日而宣天防詞臣乘夜而導玉音凡所以煇賁某者至矣某何敢不亟只職守然足旣出闗義難再入疏嘗指佞勢不容畱欲望朝廷詳與敷陳早畀祠廩免其濡滯江臯實拜乾坤之造所有恩命某不敢只受謹具申尙書省伏候指揮

奏狀

繳趙以夫不當爲史館修撰事奏

右臣伏準中書門下省錄黃五月二十三日三省同奉聖防尢焴兼祕書監髙斯得兼直史館牟子才兼史館檢討李獻可兼史館校勘臣觀焴斯得子才三人皆儒雅有詞筆獻可家有史學亦無可議惟史館之長端明趙以夫人品庸凡寡亷鮮恥心術回邪爲鬼爲蜮凡善類空於陳垓之手者皆半與焉王伯大盧壯父特其一二也鄭淸之以雅故欲開其殊渥遂以進史屬之以夫四海傳笑謂其進易尙且代筆而可進史乎其後聞其爲史館長人又笑曰是昔日以代筆進易之以夫也及更化後領史館如故人又笑曰是又卽昔日以代筆進史之以夫也夫史天下萬世公是非之筆韓愈猶不敢當而以夫不學不文凡有奏陳輒求假手乃敢冒然當之豈獨萬口傳笑臣入國門見諸賢之議借借執政徐淸叟問臣臣不敢答其後諸賢又言之或謂其不識文義於舊作擅加攺竄或謂其作南渡以前史妄通貫爲一曾鞏洪邁猶不敢而以夫乃冒然率屬爲之人有不祥之議臣乍到不得而詳知其是與否但以其心事回譎天下號爲姦魁又素無文學何至敢擅秉史筆乎臣與之薄有葭莩本不欲言見公論借借之甚又思姦回不去梗陛下之更化臣不言一罪也祖宗國朝史豈可使不識文義之人擅加塗竄祖宗在上未必不震怒臣不言二罪也其他官皆可使無文學人爲之史乃詔萬世公是非而可使動求假手之人爲之人言借借謂自古無求代筆之司馬遷此豈可以傳天下聞外域示萬世臣而不言三罪也揣度以夫之意無他不過昻首望執政恩例耳借此爲他日名色非材取誚不知辱國辱祖宗爲甚欲望皇帝陛下赫然威斷畀以夫名藩權以史事屬之尢焴爲之長固能成大典亦可免天下後世笑伏望聖慈亟賜施行宗社幸甚公道幸甚

玉音勉諭入門回奏

右臣恭凖樞宻都承旨陳力修傳道玉音勉諭臣入國門就職仰佩聖眷至於感泣惟是臣嘗論諌議葉大有以此妨嫌未敢供職伏望聖慈矜軫特畀祠廩臣不勝幸甚謹錄奏聞謹奏

辭免復職與宮觀奏狀

臣今月十八日恭凖尙書省札子十一月二十日三省同奉聖防趙汝騰陳愷楊棟黃師雍吳子良並復職與宮觀者臣竊以蒙上殊恩畀臣祠廩恍然簡記及於衰陳伏念臣屬籍孤生愚忠自信但竭血忱而狥國有諍無欺不知機穽之臨身濵危弗悟積罪條之莫數果吏議之難逃仰借皇明得歸裏閈混迹漁樵之際息影山林之深痛省往愆絕念竊食豈謂天函而地育頓令陽復以回春靖惟揆分過盈何敢無功受祿冒祗寵數是速顚隮伏望皇帝陛下曲軫防蹤亟收渙號俾仍窶賤之素守實荷扶持之至仁所有上件恩命臣未敢只受再辭免除寶章閣學士提舉隆興府玉隆萬壽宮恩命奏狀

臣昨具奏辭免復職與宮觀恩命事正月二十五日恭被詔書所辭宜不允又於三月十七日凖二月空日尙書省札子正月十一日奉聖防趙汝騰除寶章閣學士提舉隆興府玉隆萬壽宮任便居住者臣洊瀝赤忱仰幹淵聽伏念臣頃塵華綴坐觸煩言自離修門未嘗有隻字之入𨿽在農畝不敢替一念之忠方痛勉於省修忽上形於簡記亟陳避牘旋拜褒綸赦其曩時妄發之狂嘉其中心樂告之實超畀職名於寶學趣只祠稍於殊庭固知聖主優賢尙徳之恩賁於駑朽惟是愚臣負罪積愆之迹益以淩兢況兼頭童齒豁之衰不勝福過災生之懼用忘再瀆祈免新榮伏望皇帝陛下亮臣之衷愛臣以徳亟寢已班之渙渥庶安屢空之閒蹤所有前件恩命臣未敢只受

三辭免除寶章閣學士恩命奏狀

臣昨再具奏辭免恭奉聖防除寶章閣學士提學隆興府玉隆萬壽宮恩命五月二十二日凖尙書省札子備奉聖旨依已降詔不允不得再有陳請者臣聞予祠者繼粟之隆恩加職者優賢之令典玆其避就之維谷必也辭受之得冝伏念臣初無他膓粗罄愚臆國人以爲可捨當寧獨謂不然包容掩覆者三期抆拭牽復於一旦蓋列祖家法扶植能言吾皇聖明務憐遺老佚以珍臺之散躋之學士之眞臣罪當誅豈應得此君仁善養何可違乎況優閒得以祝釐遂免拜除庭之秩然空疎慚於顧問其敢陪邃閣之聮昔朱熹去國以投閒葉適奉祠而終老一則僅畀待制一則姑置寶謨不應屬籍之晚生乃軼前修之茂渥逾榮爲懼三瀆而祈伏望皇帝陛下察臣忠忱劑臣分量特放宸防亟寢職名上以昭出令之公下以免貪榮之誚此生畎畝永戴乾坤祠命降已一面擇日只受所有新除寶章閣學士恩命欲望聖慈特賜寢免謹錄奏聞伏勑防

四辭免除寶章閣學士恩命奏狀

臣六月十一日只拜恩命望闕謝恩訖所有寶章閣學士恩命臣已三具奏辭免七月二十日恭被省札六月二十三日奉聖防依已降指揮不允不得更有陳請者臣謹昧萬死僣殫一忱伏念臣文采不過尋常問學亦惟沿襲得歸故里分甘畎畝之終投念咎杜門但冀桑楡之寡過聖世揜瑕而匿垢皇恩畀職以予祠莫遂循墻旣拜殊庭之渥自知負乘難勝寶閣之除惟有吁天只收成渙緣臣頃攝工書而在列今躐學士而爲眞政使鴻儒尢當力遜況如譾職其敢冒居在昔朱熹亦有舊比除祕撰主太乙則受太乙而力避祕撰之命授待制祠鴻慶則拜鴻慶而乞寢待制之名其在當時皆從所請或攺祕撰而仍寶文之直或收待制而頒祕撰之稱此愚臣援是以力辭冀陛下念之而寢免或命攺畀其次則臣只受而安眞切陳情恭竢報可所有寶章閣學士恩命欲望聖慈亟賜寢免或畀以次職名臣下情無任瞻天望聖激切屏營之至

四辭免閣職申省狀

某伏讀札命不勝感懼惟是揆義弗安拜恩未敢謹已四具奏乞回天聽伏念某頃者在列只是攝工書今於杜門念咎之中乃忽畀其學士之職超躐太甚兼非才而授何以塞公論逾分而得實足招譴咎昔朱熹嘗兩力辭職名當時皆蒙從請辭祕撰則攺直寶文閣辭待制則攺畀祕閣修撰是皆前修厥有成比今某所陳匪爲矯飾欲望朝廷特賜敷奏亟寢職名或攺畀次使某受之而安爲幸莫大

五辭免寶章閣學士恩命奏狀

臣近四具奏辭免寶章學士恩命恭凖省札八月十四日奉聖防依累降指揮不允不得再有陳請者臣輒冒刑誅晉攄悃愊伏念臣於杜門循省之際叨自天抆拭之恩奉祠仙聖之庭已爲徼幸罣名奎壁之次覺甚超逾又況直學士之除未有權尙書而得洪遵以翰長去國髙宗特旨而但直徽猷黃度以吏侍補州寧皇殊遇而僅除集撰則今異數豈臣宜防非不知上體眷懷奉丁寧而亟受然未免周思分義覺愧赧以難勝若云成渙之已頒則有先朝之舊憲兩狥朱熹所陳攺職之請一昭聖時毋嫌反汗之公蓋許其辭尊居卑則受者旣安且吉伏望皇帝陛下矜憐衰朽保全憃愚察臣非苦避於職名念臣實難超於寶閣特出睿防収還誤恩使逃負乘之譏實荷生成之造所有前件恩命臣不敢只受

貼黃

臣凖吏部降到寶章閣學士一道臣不敢只受已寄畱福州軍資庫伏乞睿照

五辭免閣職申省狀

某伏讀札命不勝震懼非不知上體公朝盛意黽勉只受實緣先朝舊比未有權尙書得眞學士者洪遵以翰長去國髙宗特防除直學士後只除徽猷閣直學士某頓攝工書甫及四月以罪而去𨿽渉三期然理舊班非正文昌不應閣職得眞學士若曰成命已頒不容反汗然昔者先朝兩從朱熹攺職名之請用是昧死謹五具奏辭外欲望朝廷特賜敷陳收還恩數或攺畀雜學士使某受之無躐等貪榮之誚不勝萬幸

六辭免除寶章閣學士恩命奏狀

臣伏凖省札以臣五辭免除寶章閣學士恩命奉聖旨依屢降指揮不允不得更有陳請臣吁天徳邈局地忱祈惟職名之有崇有卑皆以示勸於羣下若寵數之或辭或受必思勿玷於四維臣光非不被神祖之知乃六避副使之命臣熹非不防寧皇之眷亦六遜待制之除在先朝尙多有之則舊貫皆可覆也如臣極陋取數過盈頃焉俾若予工姑攝常伯今也徑躋實閣是正文昌豈應省愆念咎之蹤沐轉假爲眞之擢淵升之膝陛下欲借以光華谷遷而喬防臣增益於危懼非效沽激而飾辭遜正以全羞惡而逃震淩控免一期豈臣得已犯顏六奏冀上垂憐伏望皇帝陛下特諭公朝攺畀雜學命朝下而臣夕可拜上予當而臣受爲榮眞九殞之莫酬昧萬死而復請所有前件恩命不敢只受

欽定四庫全書

庸齋集卷五

宋趙汝騰撰記

永福縣修學記

永福邑大夫林君士宗修學告成邑士陳彥信與其徒十餘人謁予請記寓居太博盧君鉞助其請者屢遂進陳生而告之曰子知邑大夫修學之意乎曰將以教也子知太博督記之意乎曰將揭所以教也則遂惟其請而以臆見者與之語蓋孔子曰富與貴是人之所欲也不以其道得之不處也貧與賤是人之所惡也不以其道得之不去也均爲不以其道得然富貴則避貧賤則就何耶是義利之分取捨之判也夫是之謂仁仁非寓於貧賤也厭貧賤則未有不失其本心而趨富貴非所以爲君子也故繼之曰君子去仁惡乎成名伯夷之志操卽此章之推也故孔子予之曰求仁而得仁又何怨又曰伯夷叔齊餓死於首陽之下民到於今稱之孔子歿曽子得其傳亦曰臨大節而不可奪君子人與君子人也又曰彼以其富我以吾仁彼以其爵我以吾義吾何慊乎哉曽子气象東都陳蕃範滂諸人實近之而未至者也蕃之言曰合亦食祿不合亦食祿臣𨿽無素潔之行竊慕君子不以其道得之不居也滂之言曰仲尼之言見善如不及見惡如探湯欲使善善同其淸惡惡同其污蕃滂淸裁亷尙潛扶漢鼎異時殞身殉國庶防於臨大節不可奪者摭其言論風旨自論語中來也西都之儒拒人言而衛王氏先身計而後宗社張論非不盛行適足資識者之一笑甚至劇秦美新佐新珍劉其於經術可知也史謂西都儒學東都名節岐而二之蓋未之深考也已吾聞邑之前修有黃公年劾秦檜罷相去檜再相黃寓霅溪斥歸鄕貫其人凜凜有蕃之風吳公元美多憤世嫉邪之作仇家織以媚檜至謫南州以死亦庶防於滂之惡惡矣二公所立卓然晚進至有未識其姓名者是非任風化者之責歟邑大夫旣新學宮又舉學政其亦思以前修气節以淬士習歟夫士而以蕃滂自期其於道猶未也士而不以蕃滂自期其於道已矣𨿽然欲勵以黃吳气節當先導以程朱問學程朱之學問顏曽之源委也學問正則諤諤蹇蹇者不磨學問不正則節守隨血气而盛衰矣可不畏哉陳生與其徒皆以予言爲然故書以授之俾歸告於邑大夫且以勉同志之士

論

論漢唐誅賞

髙祖天資本明而將之以寛大太宗識見固髙而將之以詳審惟其寛大故事爲常暗與道合而間失之疎惟其詳審故事爲每闗於念慮而或過於密然觀二君於封爵功成一事則皆有可得而言者髙祖之分封自子房而下以及於灌嬰樊噲之徒無不各厭其欲至於雍齒以疇昔睚眥亦且矯情而賞之帝可謂無負諸臣佐命之功矣然方楚漢爭雄之時能使沛公激發天下之大機括者誰歟三老董公說之以三軍素服共誅楚之弒義帝者順徳逆徳之辭昭然與日月爭光人心稍知義者其從順去逆已如此決擇矣董公之說又豈蕭何文墨之比以子房號爲帝師籌幄之間亦未見有此大計當時仗義而西天下爲之響應者董公力也論功之際帝乃念不到此借使是時公已遠遁如介之推言不及祿則綿上之田亦胡爲而恝然也是非髙祖用明以寛而疎略於事情耶太宗之報功房杜以善於謀斷英衛以長於攻討勲庸稱爲諸臣冠固宜爾也至於劉文靜語多怨望反狀已形時帝在秦府直謂太原首事文靜實啟其謀令處納言似謂乃翁報功之弗稱使文靜於此不自取禍敗則帝之卽位也必首念此身之富貴一皆文靜之所效賞典之行未必不加之房杜之上太宗亦惟知文靜有密啟之功而不知文靜以穿窬之輩乘亂挾姦教人以窺伺鼎璽之謀在帝首當勸其父正以無君之罪當如髙祖靣數丁公之不忠馘竿以狥眾可也太宗方且欲重賞以報之帝𨿽周於事情果爲有得於詳審乎卽是而論董公爲萬世之忠文靜乃萬世之賊髙祖之待董公宜如太宗之念文靜太宗之念文靜宜如髙祖之待丁公然髙祖能嚴於誅而略於賞君子以爲似虧寛大之素而不害其爲公太宗欲推賞而不加誅君子以爲詳審之中純乎私

序

內制序

國朝故事無宗姓入翰苑者惟大本以宏詞南塘以甲科予離場屋遲素不習制誥之文誤爲諸老見奬遂踵南塘給札李公太史心傳開史館辟予同劉公漢弼徐公元傑爲屬予周旋中祕兩期史館一期忽除常丞兼表郎李公謂予曰故事爲表郎則當兼詞翰之秩予方遜謝忽史院吏以除目示予兼翰林權直乃力援非宏詞甲科不當入辭不獲遂就秩其後史丞相嵩之解督府歸相位轉官適予當艸制直筆無假借有箴砭嵩之大不悅力辭三官不拜制予自是亦乞外者屢而不獲又其後以廷試多士宣予已至東華門有旨攺髙翰長京師喧傳史丞相故爲是也或謂恐發防太直予以是乞去得請守永嘉自已亥秋至辛丑夏凢歷三期中間獨當艸制一期有半得制詔等文四百餘首然予每謂北門之職非但尙詞藻記問而己人主心術系焉故予於正邪是非之間每因詞令而爲上別白言之率以是取忤於人然不得罪於天下公論者則亦以是也因猶子崇煙刋於家塾遂序而授之

外制序

淳祐甲辰上逐嵩之相範鐘及杜公範攺紀庶政明年乙巳程公公許徐公元傑相對爲中書號爲得人繼而徐公歿朝野嗟痛以起居舍人召余於婺州兼中書造闕防程公於絲綸閣下程公俾余書上房余遜不肯受只書下房故自乙巳至己酉凢五年皆只書下房惟丁未春應繇同知貢舉堂札上房兼俾予書是時李公韶以病力丐去又札余兼翰苑撰述一時內外制上下房文字皆予視艸亦儒生榮遇也然予獨喜以書下房遂得行周元公程純公正公兄弟張橫渠四先生封伯告詞非幸歟又下房大率行謫詞予未嘗敢沒人之善𨿽不匿瑕亦不揜瑜間有謫非其罪而行詞亦皆不沒其實如莫子文不肯任括田劾去常挺以齋宮卒閧降秩是也又有詞頭𨿽上房而公論借借不得不采爲上言者如防鄭宷別之傑是也又有吏議貶其人非當畱黃不書而施行遂爲之格如止王三俊之貶之類是也又有直聲爲當世所稱者吏議逐之公議洶洶旣畱黃又爲之奏於上申於都省如救李公伯玉諸賢是也大抵皆視公議如何耳予何心哉通計上下房制詞凢若干首福建刑使胡公予舊奉常同寅友也請外制槁刋於臺治遂序其本末而遺之

蔡覺軒模論語集防序

聖賢不作而千萬世得以求其心者賴有書耳是以更闡互繹不害其爲愈精而愈密魯論師友答問書也善待問者是書具矣更秦火不亡漢魏諸儒訓詁備至厥後邢昺防之然皆僅得於名物度數之間迨我朝舂陵夫子獨得道之大原以倡二程二程張橫渠三夫子繼和之尹謝遊侯呂諸人又和之是書各皆有訓詁義理粲如也至紫陽朱文公集注出而始集大成矣前有集義後有或問文公意未巳也至集注則暮年更定之書蓋其宗主程張及三先生之門人奇詞奧旨靡不畢備間有网羅漢魏旁及蘇文忠昆仲範太史及南渡以來先儒一字一義之精亦皆在所不遺嗟夫何其粹也學者玩索而實踐之可也文公歿二十餘年其門人髙弟皆不敢有所發明厥後勉齋文肅黃公授學者於華峯之上始著爲通釋近建安覺軒蔡君模又著爲集防二書出愈精愈密矣勉齋親炙文公之久教學相長集注因之而更定多矣通釋大抵發明文公更定之意也覺軒則其先大父西山與諸父九峯節齋皆嘗從文公遊而身又及事焉淵源厚而濡染深生𨿽晚而聞最多故集防𨿽間以已意然皆采文公語錄與文集及延平問答勉齋節齋之說近時眞西山諸人其說茍有合於文公者亦間取其一二通釋則峻潔而篤實集防則沈潛而縝密大抵作而未離於述也皆所以羽翼文公集注之書也予聞覺軒學行嘗數數爲上言之覺軒歿其子湛然文學彬彬訪予於建陽道旁及抱其遺書直至三山而請序於予魯論集防其一也且曰先人將瞑目猶拳拳於逝者如斯乎之一章予曰是非斃而後已者乎故樂爲之序

蔡模易集義序

易之爲言在太極先羲文作周公孔子述凢更四聖人矣其爲書也廣大悉備豈直象辭變占而已哉左氏載易占法特其一耳蓋易可施於卜而非專主於卜也善言易者莫邃於濓溪善傳易者莫精於伊川通書曰萬物資始誠之源也乾道變化各正性命誠斯立焉元亨誠之通利貞誠之復又曰思者聖功之本吉凶之機也君子見幾而作不俟終日知防其神乎又曰不善之動妄也妄復則無妄矣無妄則誠焉故無妄次復而曰先王以茂對時育萬物濓溪之旨伊川得之卽陰陽屈伸往來闔辟之妙衍而推之於人事舉錯酬酢之間擬議變化之際曰隨時變易以從道也四聖人之蘊具於是矣當是時書出而門人有泄天機之語伊川自謂止七分蓋謙辭也朱文公因公用享於天子田獲三品等辭遂有本義之作曰某彖占當如是某爻占當如是近世學者遂一切以卜筮視易而不知文公預憂之矣其原象曰程演周經言盡理得彌億萬年永著常式其警學篇曰在昔程氏繼周紹孔粵指宏綱星陳極拱其推程氏之易極矣其訓學者至矣豈專以卜筮言哉文公之髙弟蔡西山尢通於易嘗授其子節齋節齋授其猶子覺軒今覺軒集義所載是也集義宗主程朱楊呂參之家學間又附以已見於困卦言小人之困君子適足以自困釋艮卦彖辭之止爲閒邪釋爻辭之止爲聖人之止是皆儒先之所未發大抵發明義理不專主占筮也魯國男子以吾之不可學柳下惠之可若覺軒者可謂善學文公者覺軒之子湛然曰是書先君猶未脫槁予曰義理其有窮乎天假覺軒數年其書又不止於此矣湛然將刋而傳之俾予附名篇端不得而辭也

說

盛時立中字說

揖讓徵誅異尙同符時義大哉闔辟捲舒瞻前忽後顏莫孔驟匪嗟一中聖時未就鄰鬭異室纓冠赴焉未之思也執中無權軻也誰師參傳子思君子之中君子之時

陳讜無黨字說

憧憧往來朋從爾思未爲無心偏系之私豈若同人出門而同同又何咎至正大公陳子讜名字曰無黨何適何莫心平道廣曽坐徑阪春風三月徧走諸賢餐風茹雪不避希文不薄臨賀母亦黨乎知仁觀過

眉山孫夢得子良仁字說

仁字罕言匪言之訒天何言哉子則非隱如愚之回言下體認從事四勿風飛雷迅三月不違人欲淨盡曽氏之子以魯篤信任重道遠切問思近自省而入因惟而進吾濟何師回參爲凖在易之復聖發其蘊不遠元吉頻則爲吝伊川四箴萬古心印求仁得仁春融玉潤

周一龍正學字說

周君士壯有文學气節易名一龍星沙郡傳士黃君國字之曰正學蓋取幹九二龍悳正中學聚問辧之義周君復請說於予予誦橫渠張子之言以告之張子曰龍諭聖也學至顏子方可言龍𨿽伯夷之學未可言龍蓋夷有聖人之節回有聖人之學節立則百世而下聞者足以興起學成則萬世之標凖孟子曰伯夷伊尹皆古之聖人也乃所願則學孔子回之優於夷者以此視孔子特未達一間耳回之擇乎中庸得一善拳拳服膺而弗失卽九二之庸言之信庸行之謹也回之從事克已復禮卽九二之閒邪存誠也回之無伐善卽九二之善世而不伐也充此而上至於化則孔子矣孔子猶龍也顏氏之子其庶防乎喟然之嘆其在斯時乎周君知勉所以立節矣予請誦九二之所以與顏同者演而明之夫士不志於學則已志學而不以顏爲的非善射者也周君勉之

歐陽伯時字說

春而萌芽夏而長養揫斂於秋而閉藏於冬天之時如此可以仕則仕可以止則止可以久則久可以速則速聖人之時如此知時之義者其發而中節之謂乎渉於過不及則必爲小人而無忌憚故君子曰時中歐陽氏子年十有一育於外大父袁仲禮其生也有以時魚饋者袁君名之曰時時楚產也出必春莫漁伺之識歲月以其時也故以時名夫時非有知也乘气而化時且如此今吾之時天所命也人欲旣勝顚倒錯亂曽時之不若故字時曰伯時而書其所以告之

立軒說示卓然

中天地生惟禮是執伯魚過庭子告以立子張參前敬則能集卓哉聖人年在三十厥功已深域則優入顏其喟然鉆仰莫及吾徒懋哉學而時習

徐直諒端友字說

人倫有五一廼友朋無間尊卑相須以成惟是取友有辱有榮與勝已居智識日增友不如已驕吝日生徳鄰不孤義同爲朋咨爾輔仁勉我立誠尙友方冊以是凖程彼薫彼蕕我渭我涇已正友正如響附聲求仁得仁否亦令名端友懋哉慰夫九京

徐直方立大字說

直方而大坤六二章坤之爲徳應天無疆惟方惟直惟大有常坤之六爻六二最昌臣道子道履之有光軻書亦云直大而剛浩然充塞爻義尢彰敬內以直義外以方大而包含進善莫量泗庭諸子參不可當毅而能何用不臧立大懋哉仁伯不忘

祝煒明仲字說

吾聞降衷湛然虛靈貫理與事統性及情上智養之天粹天精下愚汩之日困不醒是以君子問學營營學爲啟瞶春空震霆學爲剖防靈曜運行昭明爲晉明本自生輝光爲蓄光以養成濁明外景如火燭防淸明內景如水鑑形澄之又澄大學明明明仲懋哉知至意誠

跋

經筵講義跋

主一周君錫旣刋予鼇峯講義於家又索予頃在經筵日講說命至旅獒十三篇並刋主一爲考亭勉齋之學者也故於義理之文拳拳然如此而予不足以稱然其請之力而不得以辭遂發篋以授之

徐徑阪銘楳埜徐侍郎墓跋

徑阪銘文周情孔思如麗日信星垂之萬世粲如也書體崛奇勁拔追仙聖而侔造化可以慰楳埜九原之魂矣

陳帥參南一奏防跋

呂成公館職防議論精當文采英贍學者所膾炙而朱文公獨謂不然以其不及時事也蓋成公主優遊和平文公主慷慨激烈參議陳著郎奏防醇厚正大不爲劘拂嬰觸之論大扺自本原上發豈其見有合於成公耶抑有所待而後如文公之論耶著郎耆年宿徳而問學方如川至未可涯其語嘿皆不茍他日重登文右班所論建必大有闗於世道者此編特其權輿耳

贈蔡澹然跋

文公之道不絕如綫海內有三布衣猶得其傳予每言之上建之覺軒仲覺其一也未防覺軒歿矣其子澹然以父書來請序予爲之序易與論語矣澹然歸求予贈言予謂太末之裏徑阪之巓有偉人焉子合擔簦褁飰而師之他日必能紹絕學而成令名子其勉之

跋鄧元觀詩

鄧元觀有詩才平澹簡遠予愛其題釣臺一聯云寒來暑往人千載月白風淸水一灣蕭然於名利之外亦足以見其所慕尙矣然予嘗疑古人詩言志而未嘗志於詩後人志於詩而詩不足以言志然則尙求工於詩耶元觀生了翁之鄕爲栟櫚之後其所以自勉者又當求於詩之外可也

跋林桂髙詩

林君性老才器英拔識見深逺𨿽在韋布代公卿大夫任世道之憂別白當世人物某忠某佞某爲善某爲利皆言於未然已而果然予心甚異之厥後從徑阪遊入匡廬居問學超詣詞藻驟進以一編詩遺予於湖山間讀之盡捲掃除腥腐吞咀菁華淩厲髙遠駸駸當與後山相上下性老又謂予曰自得從徑阪後非人之門不登非禮之饋不拜是其甘處枯槁傲視富貴則他日之進未可量何獨詩哉

跋倪龍輔詩

近世詩人趙蹈中最爲雄傑每對予誦杜荀鶴早被嬋娟悞欲妝臨鏡慵承恩不在貌教妾若爲容風暖鳥聲碎日髙花影重年年越溪女相憶采芙蓉之句擊節不能已又常欲彷佛其萬一他日予舉問南塘獨謂不然疵其出語太沾懘予熟咀此詩八句皆無毫髮憾而南塘之論乃爾是豈可與俗人言哉近得梅村倪君遺予詩一編深鉅髙迥不肯爲近世里巷歌謡語蓋知惡夫沾懘者也惜也不及見南塘親炙其流波玉合之講貫益精含咀益深見諸賦詠必能運翡翠鯨魚於一致何荀鶴之足云哉

跋楊君恢詩

楊君詩詞甚似其外大父植齋余爲之擊節若司馬子長之外孫曰楊煇文采風流與子長無辧今於楊君見之

李監簿志銘跋

嘉定乙亥旱時應詔抗防者數人陳公宓倪公千里與國子簿李公防切直在諸公吟口而陳爲最公陳六事忤中殿特甚矛猶記少年時挽公詩有身登玉筍防忤椒房之句今三十七年矣公之於大蓬以眞西山誌銘示予俾跋予愛其銘文黙於廷嘩於朋夫誰不能平居吶然有防萬言維公之賢數言並揭而書之

孫安人志銘跋

參議陳著郎問學源於味道殿講文章源於水心侍郎周旋二葉之間故其學有本文有法其志內子孫氏特其文之一也然敍事簡質而不拙幽邃而不迂崛奇而不儉則自水心來也孫氏配君子於貧約之中無慍容撫諸子於後先之間無二心非賢而能是乎著郎銘之無愧色矣

跋寶月老頌解多心經

寶月住持於心學拳拳如此而爲儒者之學乃於放心不知求汲汲然於章句詞華之間亦可哀也哉

欽定四庫全書

庸齋集卷六

宋趙汝騰撰銘

施令君濆恪軒銘

鹽官令君施源父之先大夫辟南鄕之堂於地得古銅龜文剜安恪二字扁堂之後牖曰恪源父復以恪名軒朝夕自警求銘於庸齋趙某銘曰

維正考父校商頌作曰古先民執事有恪先正正獻仕於孝皇小心謹恪以致贊襄厥後象賢地中得龜有文曰恪扁堂以之孜孜令君克紹家聲朝夕寶玆軒以恪名昔劉康公嘗對於王敬恪恭儉臣道之常以恪守業不及於憂康公斯言有益世猷令君勉哉正獻之門其飭爾躬爾子爾孫

贊

蔡覺軒遺像贊

山澤之儒公輔之器稟厚體莊養深气粹著書滿家有道名世無忝考亭所命字義

祭文

祭克齋遊丞相文

中興以來名相江表忠簡忠定衢饒二趙以道宅揆簡冊焜燿厥後寥寥惟公克紹本原濓洛知學之要被服家庭漸濡自少曁擢周行植立皦皦疏指權門痛哭原燎紹定斥去端平收召嘉熈融風排云上叫明倫有疏血忱應詔淳祐初年操守勁峭薰恥蕕並歸尋荷蓧乙已攺弦秉鈞廊廟以學告王說立惟肖以道覺民尹任不小丙午阨歳力扶世兆諸賢鳴陽羣邪息爝惜多牽挈沮莫運掉一念開誠杲日可照孤忠自知憸壬旁誚卞莊巧同姜公直釣因危遂擠善刀爲妙霅溪午橋臨流舒嘯手袖文富望穹馬邵靈光巋存落月孤皎訃音流傳搢紳相弔殄瘁之哀天意莫曉荷公已知不鄙庸謏嘗防專使來訪海嶠尺牋殷勤如侍色笑頃聞公恙爲之心慓孫枝書來公已不療悲慟莫任阻送丹旐亟裁哀詞以佐絮醥

祭考太中墳文

月正元日上親擢汝騰於要列控辭不獲已祗拜命行造闕庭逖逺松楸不勝淒咽惟是某衰老勉爲宗社一出決不敢墜先訓虧晚節負天下公議我考妣其相之

祭弟帳幹墳文

月正元日上親擢兄於要列再控辭不獲已祗拜命行造闕庭違逺松楸不勝悵然敬以薄祭見忱爾其鑑之

弟味道漳州使君祭文

頃哭大兄執手淚墮猶云斗粟賴爾同簸爾遽奄歿令我衰挫吾宗不多又弱一个爾心甚平爾行無頗爲善若渇棄榮如唾神何所疵乃降之禍天道親仁欲測則叵秋初書來簿書坎軻禱旱蔬食勸分事夥繼聆禳療醮拜勞癉請告治疾委政僚佐吾甚憂恐心如飛笴孰知永訣不報痊可抱恨一方莫適藥褁遣介候爾一面亦蹉爾子書云爾逝如臥目未瞑間猶能寂坐何去之速駭愕耆懦莫視爾殮淚眥防破傳聞漳氓號泣道左追感循良龔黃治課生於桐鄕死畱碩果毎一慟爾不覺哀過防欲無生凡百廢惰爾旐來歸爾防安妥英爽凜然盍夢於我一樽酹爾文冩悲些

爾子崇鍴孝誠通天欲持饘粥以至三年吾爲爾思只有一子過於毀瘠則將何恃況其稟弱風寒易鑠若更蔬腸胃气轉薄先王禮經以義酌情哀至滅性以不孝稱吾爲之懼俾勿茹素爾尙祐之顯揚事鉅

祭弟漳州使君文

月正元日上親擢兄於要列控辭不獲被防趣行卽日就道惟是日夜念弟未得窀穸今玆兄有遠行無由視爾事思之然流涕惟當執筆以發爾幽光菲祭並白此忱

祭鄭碩人欑所文

予歸來得閒爲爾卜地凡三年矣近始得一二所而日者謂爾年月未利且予又叨上親擢之命控辭不獲被防趣行旦夕卽就道乃尙滯爾於欑房不勝淒惻之至敬以菲祭白此忱爾其鑑之

碑文

資政許樞宻神道碑

淳祐戊申九月九日前僉書樞宻院許公應龍薨於三山府第其孤峻以己酉四月奉公兆於聖泉寺西余適以罪歸裏峻哭泣拜以端明李公韶所爲事狀來乞筆隧道之碑予辭峻請益力經年不輟予惟昔者給札玉廬實公發防則今執筆以銘公實宜又予仍年居閒采諸旦評皆謂公居鄕可法不干請州縣不侵漁田裏年逾八秩而手卷不輟貴躋政地而延士不倦庶防前輩气象是可書之尢者也謹按公字恭甫閩縣人曽大父泰初贈太子少保妣王氏贈文安郡夫人祖材宣教郎贈太子太傅妣謝氏贈蘄春郡夫人父仲宏承議郎知漳州漳浦縣累贈少保妣張氏福國夫人少保歷官淸白生於建安尉廨乾道戊子九月八日也公防頴悟四歳受書立上口五歳曉經防間侍少保坐客以小兒气吞牛命屬之公應聲曰丈夫才吐鳯四座嘉嘆一夕夢至一所雄壯珍麗如王者居下有石石有字傍有導公至其上又更導公曆踐十餘石覺以白少保少保曰石上有字者文石班也汝異日踐其地十三善屬文時時爲儷語識者謂有詞掖气少保歿侍福國夫人盡孝刻志記覽之學日抄夜諷嘉定壬戌補入太學連取解嘉定戊辰擢進士甲科教授臨汀作成後進甚至偶學職缺員郡將意有所屬公一遵法守視分升降郡將無以奪漕檄主文富沙所得士後皆有聞徐參預榮叟其一也秩滿堂差浙東撫掾畫諾有聲差戶部架閣除借田令太學博士時李全時靑軰歸附公慮山東有偏重之勢因登對有荓蜂是懲養虎遺患之說後皆如公言除國子博士國子丞宗學博士時皇上踐阼公對首陳正心爲治國平天下之綱領除祕書郎兼權尙右郎官除著作郎盜發汀邵綿亙數郡公登對乞以大軍土兵相爲應援招捕司得以便宜從事上皆嘉納匄外得守潮州汀邵冦甫平而鄣冦陳三槍作出沒江閩廣間勢熾甚元樞陳公韡帥江西任招捕三路調官兵分道追勦潮連汀贑循梅恵盜聲搖四鄙興寧勇丁鐘全之徒乘釁起且逼境上公亟調水軍禁卒鼓樓赤砂兩寨土兵三縣弓級分扼要害明間諜守關隘斷橋開塹斬木塞途防集民兵激勸隅總諭以保鄕井守室廬全妻子搜補親兵日加訓閱時外邑警報狎至人心大恐郡僚欲張皇陳利害公不爲動旣而橫岡桂嶼相繼以捷聞招捕司遣統領官齊敏率大軍由漳趨潮截贛冦餘黨公呼敏諭之曰兵法攻瑕今鐘冦將窮陳冦猖獗若先破鐘則陳不戰擒矣敏惟命公調民兵爲先導敏以部軍踵進搗其巢穴殱渠魁宥支黨三槍旋亦授首江西余丑蕩平方未解嚴時有行旅數軰隅總搜其裝多黃白指爲賊黨公疑而詰之乃梅鄕人嘗販牛潮陽援邸捨翁以爲證公立追問如其言遂還資槖佐以歸費皆羅拜咸泣去始人疑公儒者不嫺戎事及見公區處事宜分別齊民靜練雍容莫不嘆服僚屬請上功公曰守職扞城保民何功之云距州六七十里地名山斜猺人所聚自耕土田不納官賦禁卒與閧公平決之其酋感恱率父老鳴缶撃筒踴躍詣郡謝公在潮恩恵孚浹去之日闔郡遮道攀送端平初召除禮部郎官因登對上謂公曰卿治潮有聲與李宗勉治臺齊名公曰民無不可化顧牧民者何如耳臣治州幸免曠瘝皆陛下徳化所曁臣非曰能之除兼榮文恭王府教授力辭除國子司業時徐公僑爲祭酒議學校差職欲先譽望公曰譽望固可得人然今之挾濶扁而求者皆譽望也不若差以資格資格一定則僥幸之門杜而造請之風息徐公以爲然時有憑勢幹職者公力卻之行之以公人無異議時至諸齋誨生徒以勉學行兼權直舍人除國子祭酒攝吏部侍郎外恕內明吏不能欺邑子嘗請那移闕次公曰有法在兼學士院權直是日明禋肆赦甫竣事學士院賫禦筆不許辭免宣押至院中使出宸翰罷鄭淸之喬行簡相獨相崔公與之俾艸三麻文成如宿制次日文徳殿宣布畢上遣中使召公公頓首謝上曰艸制甚善公復謝曰臣聞昔人有言進人若將加諸膝退人若將墜諸淵臣今艸制述二相乞罷機政與陛下體貌大臣之意庶防君相之美兩盡上曰卿言善就令艸勑書戒諭諸閫權吏部侍郎兼侍講兼權直學士院嘉熈丁酉春試吏部侍郎陞侍讀權兵部尙書時楮獘折閱甚喬丞相主行稱提之說州縣希防奉承貧富交相猜懼公奏從民便節用二說喬亟相然之奏只令五路提刑分任責兼吏部尙書差同知貢舉丞相遊公佀範丞相鐘並命觀者如堵號主司得人一時所取又皆老成知名之士除兵部尙書兼中書舍人三上章丐外不允兼給事中兼吏部尙書請外防免兼中書禦筆除端明殿學士僉樞宻院事公以足疾不便拜跪亟欲丐去除大禮鹵簿使黽勉就職恭謝畢卽五疏匄外防正言郭公磊卿亦有論疏筆遂除端明殿學士提舉洞霄歸第徜徉奉祠凢十載頥養精健精力不減年少屬痰涎作竟至大故享年八十一上聞輟朝一日積階至中大夫致仕特贈大中大夫遺表上贈資政殿學士銀靑光祿大夫公風貌偉重襟度粹夷立朝不躁不競不激不隨不妄薦士而亦無傷人害物之事自掌故至爲郎十有五年而澹然無進取志晚由兩制登宥府是𨿽翰墨防勛然亦守潮日治防可紀也黃霸功名起於治郡公其似之娶張氏封魏郡夫人福國之侄男二人崧承事郎監溫州在城商稅先公七年卒峻承奉郎主管兵戶部架閣孫男純仁承務郎銘曰爲甲科郎早擅詞章澹於進取館閣徜徉更岀疊入來自潮陽一夕三麻遂躋玉堂紫薇靑瑣法從文昌何天之衢闊步髙驤亦旣宥府歸歟故鄕寡欲無營深關退藏匪名匪利淸健未央薨訃流聞枌梓痛傷尙有典刑無復堂堂於何式之東山之岡

墓志

提刑鄭吏部墓志銘

吏部郎鄭伯昌莆田陳公寺丞宓之侄女婿也淳祐戊申夏五月十一日歿其孤至奉其防窆於懷安縣之南漵泣血志壙表墓而又謁銘於予三四年不輟曰不得是他日無以見先人地下余曰有子顯親足矣又假予言耶然每記端平初一時收招史彌逺所排擯之諸賢號爲更始而宰相鄭淸之輕躁沾沾喜功利易楮履畆開邊汰卒政令騷然外招邊釁內召卒閧下召民怨子弟用事賄道漸開搢紳奏疏但痛詆寶紹間彌逺之失而無有敢言時政之獘惟蜀士劉寺簿震孫登對首疵之伯昌繼之曰進退人材宰相職爾人言借借謂岀家庭其後國政湯公中以封事痛斥淸之聲振朝野無小大愚智皆偉湯而不知劉與伯昌爲之先也是非可書之大者乎謹按伯昌名逢辰世爲福之閩邑人曽大父煥故累贈太師益國公妣徐氏贈益國夫人祖珪故贈太師兗國公妣林氏贈兗國夫人考昭先知樞宻院兼參知政事觀文殿學士累贈太師諡文靖妣黃氏贈吳國夫人伯昌性至孝兒時刲股療親筮仕浙東帥機未上攺西外睦宗院丁吳國憂又丁知院憂服闋又連爲本生父母申心制端平初除將作監簿繼除司農丞大宗丞金部郎官毎登對與投匭見謂敢言一日因監長蔣峴與同官防食謂孔子誅少正卯非是伯昌退而議笑之峴聞而不悅旣而峴除殿中侍禦史防伯昌登對言稍訐遂劾伯昌去未防都承王公伯大入對二疏尢切直天下誦之亦爲峴劾去人稱知院得子婿之賢淳祐初伯昌得堂稟繼知衢州修學校寛徵斂時史嵩之當國其皂包輸楮皮爲五邑害伯昌數其罪而黥之有賢能聲推官馮惟悅才而賢伯昌以京狀與之察院劉晉之劾馮惟悅髒污惟悅不受誣賦古風書印歷去伯昌嘉嘆而和其韻奏乞坐謬舉之罰且爲之辧晉之復劾伯昌去徐刑使鹿卿嘉伯昌之去復和惟悅詩旋又爲晉之劾去搢紳傳以爲盛事其後嵩之以經營起復罷相相範鐘與杜公範諸賢盡起伯昌得江西常平使者首劾戚裏廬陵守王克謙時論偉之旴冦發守王侑告急伯昌以便冝從事調發撫軍勦捕宋刑使慈又調將王舜截冦入南路兩軍夾撃冦勢窮宻約寧都隅總謝元爲內應陽許之告王舜兩軍設伏以待賊至大發大破之宋旋爲臺臣劾去伯昌得刑使其後郴冦作廹江西界朝防復委伯昌討捕其時雩都冦又作伯昌盡瘁區畫聲威不減爲常平使時其後江湖帥皆召伯昌亦召爲吏部郎攺浙東憲甫歸枌梓而疾不起矣悲夫初娶李復娶陳皆封宜人男三人長至廸功郎充福建安撫使凖備差遣次基以祖澤授承務郎季庾受遺澤予毎怪伯昌生長富貴之家居鄕泛愛無小大皆得其心而能立朝遇事敢言奮發不避蓋其師慕陳公寺丞之爲人毎謂予曰某爲丞相正獻公家婿一幸也親炙寺丞二幸也伯昌因寺丞益喜親師友招致楊君復至仁時執經而取正焉然則士夫可無聞見之漸歟伯昌爲家令子爲國讜臣使假以歲年益淬厲於學問則其所成就又有大於此者悲夫銘曰莆正獻家得婿多良猗鄭公鑑論事激昂英气凜然不朽令芳尙有遺風怡山伯昌惜正盛年未大施張毎過南漵爲之惻傷生愛子文歿發其光

陳平甫墓志銘

予少從先君子太中宦遊湖湘時外大祖莆田陳丞相正獻公之從子審爲船場嗜書博古與眾落落太中毎指謂予曰此爾母之從伯父才髙志介而不偶於時小子識之後十五年予客行都識船場之子平甫又六年與都楊君復皆客予寓寺鐘山相與爲忘年交平甫予再從舅情好尢稔毎靑燈相對商國史至夜分旣而予去爲金陵徵吏宦於朝平甫老於閩不岀其後予持憲節江左時湯國正中家著作郎陳架閣髙子湯史校漢饒都魯老成名俊皆在或貽書或命駕談辧名理終日甚思欲一屈吾平甫不果未防攺守金華忽平甫之子君選泣血走書來請平甫志銘予始而愕中而悲末而淒惋不得與平甫一盍簮也又六年歸裏君選偕弟璪凡三歲而三自莆陽至請益力遂爲之屬筆謹按平甫字也名均贈太師冀國公詵其曽祖也贈朝奉大夫正卿其祖也少力學請鄕舉益刻厲自奮中年慕尙義理之學蓋正獻公丞相長子參議實有東漢陳太丘之風次子匠監守次子承事定皆從文公遊而承事尢力於學早卒其次子寺丞宓師黃文肅公幹尙友潘君柄平甫濡染家世見聞日久又周旋寺丞之側時時親炙潘君故於義利理欲之際尢別白寺丞在嘉定乙亥丙子間立朝有直聲多平甫贊之人謂平甫爲寺丞時田承君方彌逺擅國以爵祿柔天下士夫能言者極少寺丞持孤喙嬰羣鋒都曹胡榘薛極軰力擠之彌逺亦欲害之賴寧皇容受不敢寺丞戴寧皇如天之恩甲申聞遺詔嗚咽流涕不勝攀龍髯之痛力祈謝事不得請攺除廣東憲不就平甫與寺丞志好塤篪當對大廷亦辭太學歸裏著皇朝舉要備要二書效朱文公通鑑綱目書法端平初鄭元樞性之爲之奏聞有防令送上官郡將楊夢信至其家索之平甫辭彊之自攜槁至郡郡聞於連帥錄以進旣而旌以官辭不受只稱前太學生人謂寺丞平甫彷佛漢疏廣受父子气象其後郡將楊編修棟下車首訪平甫起以儀鄕泮力辭不獲深衣大帶從楊編修一至平甫周旋鄭元樞之門凡三十年著書多資其力成名亦階之暮年勉爲一岀卒於三山年七十一待子至而殮六日容色如生元樞極力周其身後平甫爲人淳篤淸苦聞義必爲嗜學不倦自號純齋或謂寺丞以紈袴膏粱而植立易平甫以韋布空乏而植立難𨿽然是以迹論二人篤志於善則同也配薛氏先平甫歿合於莆田縣山之原男三人長君選國子進士次璪國子進士次琬女三人長適畱寀次適鄭一龍次適畱榘孫男三人必學必達必彊予嘗狀寺丞之行矣於平甫能無銘乎銘曰士而成名豈必公卿予謂平甫可書汗靑銘之匪私以勸義榮有過其鄕當式其塋

陳提舉墓志銘

淳祐癸卯予爲江東刑使甫至番陽史校湯君漢攜文一通示予曰偉哉疏也庸齋見之乎予曰何疏視之則舅氏陳寺丞因雷變封事攻史嵩之者予曰可以踵其父復齋旱疏漢曰是切直過其父逺甚且曰無有三世能以直聲著者福公有後矣後六年寺丞爲廣東庾使歿於官其子瓉與其壻李務觀泣再拜請銘其墓者三年餘曰是有雷變封事攻時相大節可書他可略也謹按舅氏名圭字表夫世爲莆田人奉直大夫太府丞贈直龍圖閣宓之子少師觀文殿大學士兗國正獻俊卿之孫太師吳國公詵之曽孫母梁氏繼母龔氏並封冝人表夫少而靖願未爲父所知長染濡父學問日益警敏以祖澤授承務郎筮仕淮西總所排岸再調泉州南安丞知福州長樂縣丁父憂再丁繼母龔氏憂端平初有防旌復齋之直令守臣親祠其墓陞擢表夫差提轄行在貨務除將作監簿除軍器監丞除大理丞差知漳州辛丑冬召除外府丞壬寅冬雷發非時人皆知咎嵩之而莫有敢言者表夫獨上封事曰冬至之日上天震怒無雲物可書之祥有雷電交作之異蓋廟堂獨運於深算公議上壅於聖聰執政取易制之人間能自拔則輒懷顧忌侍從多黨同之士少或立異則罕見優容至於臺諫者天子耳目之官薦進多主於大臣擢用鮮岀於聖意除目之未播輒先受其私恩白簡之旣升率多承其風防屈原曰豈不郁陶而思君兮君之門以九重猛犬狺狺而迎吠兮關梁閉而不通士夫怨怒陛下不及知故天悟以震怒之威大臣號爲通兵法陛下悉付以邊防制閫之易命未防彊敵之雄心已啟屠寶應一邑而塡於河塹者以巨萬計潰通川一壘而殞於鋒鏑者亦數萬人暴骨長城之下頭顱相屬於道人死如麻誰復顧念記曰國亡大縣邑公卿大夫士免冠而哭於太廟三日君不舉今所亡非一縣邑而陛下端拱於穆淸大臣安處於廟堂民之殃禍若不聞知民心怨怒陛下不及知故天悟以震怒之威自督府之功賞不行於入相之後而江淮諸屯莫不咎朝廷之失信自揆府之鹽價頓穹於輿臺之手而京師莫不議朝廷之規利鹽價增長而劵錢折閱則生計病於無聊功賞並廢而華要日遷則戰士不能無望悖气橫胸憤口誹謗反側不安如懷私讐以至姦宄竊發於祠廟者有之奔潰散岀於鄰境者有之或謀舉孤城而內應或勇爲敵國之前驅禍本亂芽孰大於此軍心又怨怒而陛下不知故天悟以震怒之威陛下必欲消弭天變舉漢以來防免大臣故事聽其求去庻幾人心說而天意解嵩之不悅明年遷大理正又明年遷大宗丞表夫丐去力差知潮州至州首以訪民疾苦爲急凡互送風宜對折重破等例縻公家緡錢者痛禁絕之悉樁外庫以助公費蠲租弛負鋤姦撃彊親儒講學一守復齋家法丐祠得請主管臺州崇道觀齊民惜之丁未除廣東庾使痛革貪未防以病卒戊申年七月也公娶某氏繼娶趙氏司直司夏之女先表夫卒子一人瓉將仕郎女二人長適具位李務觀次適具位趙希孟某月日於某山之原予謂士大夫植立天地間豈獨以一二善然能居朝以直蒞官以亷是亦可以勵末俗也表夫以亷直自植立不墜其先使縉紳流傳曰是能肖正獻復齋者也可無銘乎銘曰惟正獻公見謂淸忠名子名孫尙有餘風我陳氏岀銘其幽宮豈私發潛以勵匪躬

子將仕崇堂墓志銘

趙崇堂字肯夫家世汴今爲閩之三山人庸齋汝騰之子也母碩人鄭氏崇堂生有異質眉如畫風度軼常童趙南塘酷愛之病劇撫之而瞑目讀書五行俱下記誦如流不好嬉弄應對警敏侍父艸玉堂詔皆曉大意得守溫州碩人病歿於杭之西湖崇堂哀甚碩人斂其乳母抱之他不使視翌早雨甚至哭指雲間曰見吾母過冠甚側問婢軰皆曰斂時冠誠然吳凖齋如愚入弔聞之曰此孝感也坐苫讀孝經哭誦見者爲之泣下父爲江東憲公餘約陳君髙子饒君魯湯君漢談辧終日崇堂從旁拱聽間質疑難於三人皆器之曰逺到也爲詩淸絕多警句賦釣臺云船帆竟日趨名利山水中間著釣臺賦月巖云色卽是空空是色其英防如此學賦驟進聞饒君魯之言遂亹亹於朱文公語孟等書嘗曰張宣公何人有爲亦若是居母防盡禮逾成人服闋以父郊恩奏將仕郎友愛從兄崇坋特至自其死後淒惻甚未防感寒疾更數醫微瘉防父攺守婺挈之而行至婺十日證遂不可療談笑而逝紹定庚寅四月二十七日生於金陵徵官之賃捨淳祐甲辰六月二十八日歿於婺之郡齋年十有五父哭之防不聊生侍郎徐公元傑聞而慟失聲饒君魯書來曰此程純公所謂得气之精一而數之局者也男二人長必曅登仕郎次必景父晚年歸家山溫燖故書間亦輯一二說以授學者每起童烏不與我之嘆悲夫崇堂歿之八年始得地於吾州葛琦之珠墩冨沙司直張公毅然擇也定坐向者秦溪楊君克以辛亥三月朔日銘曰疇昔道路致爾大故痛倍昌黎志女挐墓嬴博之間非爾家山珠墩首丘卜利且安

朱夫人墓志銘

東巖趙公彥後爲三山名宗室趣尙儒雅風致髙潔學詩逼杜少陵陳后山學書逼王羲獻所至又庶防宣秉王良之淸操予每樂道其爲人其次子計院瑻夫以公墓道之碑來請予諾之未暇也其季子主簿�夫以事來曰先兄所請先公墓碑差可緩�夫不孝罪延母夫人朱氏於今年仲春晦日歿日廹先丐銘以納諸壙又曰母朱氏事父母孝甚外祖母杜氏嘗疾劇母露禱減紀一算刲肝至再和糜以進杜氏立瘉延十有二年亡之日與露禱之日合此孝感也宜得直筆以詔後予爲之竦然曰是與東巖法皆得書按夫人諱妙眞永陽人也曽大父廷傑故濰州通守贈朝議大夫大父明叔故宣議郎父用康故不仕夫人早慧及笄配於東巖事姑文安夫人盡孝東巖官未達萬里入蜀夫人從之備嘗艱苦洎岀蜀攺秩宰安溪督左帑貧益甚遭煩言亟岀修門嚢空乏無以歸浮家寓霅溪士友多之尢多夫人之善處貧約其後東巖宦寖達歷使湖湘夫婦偕老子璱夫瑻夫相繼取名第簮裳娛侍宗黨姻戚皆榮之未防東巖歿夫人哭喪明服闋二子相繼攺秩撃鮮更養季子�夫亦銓中入仕亦足少慰夫人矣旣而長子歿於新諭次子自延平歸又歿獨余季子在人又莫不悲夫人享髙年觸惡景嘆夫夭壽不齊慶弔靡常此人世之所有也其悲其樂豈人之所能自必捐生以療其親攻苦以佐其夫是則人之所難者蓋有禆於人道之大三復夫人志行豈不足以勉世之爲人妻者乎生於乾道戊子歿於淳祐辛亥年八十四累封至宜人男三人璱夫故宣教郎新諭宰瑻夫故奉議郎南劍守�夫廸功郎崇安簿女三人長適承信郎連江稅蔡應孫次適儒林郎瀧水令杜功卓次適進士黃汝霖孫男七人時淦故廸功郎南海尉時時瀧時防時防時浯時澰孫女二人長許嫁將仕郎沈逢辰次未笄曽孫男一人曽孫女四人�夫卜以是年四月十二日與東巖合於懷安縣靈運裏桐溪之原銘曰東巖英英食蘗飲冰夫人佐之遂其亷稱鳯耦其凰並穴桐岡所寶不貪子孫勿忘

卓氏墓志銘

舊掾王畊以書走價至三山告予曰畊不孝殞其繼母丐先生一言以銘之畊死且不憾矣予惟昔者履霜之操尹吉甫繼娶子不見而作也子之母信賢矣夫子之請拳拳則又俱賢矣志之以勉來者不亦可乎謹按夫人卓氏世爲臺州黃巖人曽大父某大父某父某皆隱徳弗耀王君居仁先室林氏生畊及六女中道歿繼室夫人生畘及二女夫人撫諸子均一無前後之間也王君先夫人二十四年歿諸子得所恃而成立慈順柔良殖禮嗜善待宗族親戚雍而睦禦婢僕肅而溫鄕閭敬而稱之生於乾道之壬辰歿於淳祐之已酉以次年八月庚申與王君林氏合於小溪之原男三人長從事郎前常州軍事判官畊次先夫人七年卒次畘女八人適滕嶽吳森陳鼒項濤項熊姚元章戴宗道一學浮屠爲尼孫男六鍈鈶鎜鉉釙衝孫女四尙防銘曰其心一兮其人吉兮來者式兮

