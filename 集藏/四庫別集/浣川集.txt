

欽定四庫全書

集部四

提要

浣川集十卷

別集類三【宋】

【臣】等謹按浣川集十卷宋戴栩撰栩字文子朱彞尊經義考引王瓚說作字立子未知孰是也永嘉人登嘉定元年進士爲太學博士遷祕書郎出知臨江軍不赴後復起爲湖南安撫司參議官焦竑國史經籍志載所著浣川集十八卷案栩有絕句云近來萬境心如洗笑攺斜川作浣川蓋其罷官後所自號因以名集也外間久無傳本今從永樂大典采掇編次釐爲十卷栩與徐照徐璣翁捲趙紫芝等同裏故其詩去四靈爲近然其命詞琢句多以鏤刻爲工與四靈之專主淸瘦者气格稍殊蓋同源異流各得其性之所近至其文章法度則本爲葉適之弟子一一守其師傳故研鏈生新與水心集尢爲酷似中如論聖學論邊備諸札子亦復敷陳剴切在永嘉末可云尙有典型惟是史彌逺柄國之時栩獻詩防頌不一而足而胡知柔以爭濟王事忤彌逺謫赴象防栩又賦詩贈行深致惋惜前後若出兩轍昔韓愈上京兆尹李實書深相推挹及作順宗實錄乃具列其罪文人前後異論𨿽往往而然然不應一時之內半面笑啼覆雨翻雲至於如是豈非內托於權幸外又附於淸流歟其人殊不足道以詞采取之可矣經義考載栩所著有五經說注曰已佚今考其說惟謂周禮特周公大約之書當時未必盡行其立論頗爲有識至於謂詩壊於衛宏之序春秋誤於公羊之傳易由於三聖系爻彖象之互入書失於孔壁序傳簡編之相亂大抵南宋諸人輕詆漢儒之餘唾𨿽不存可也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

浣川集卷一

宋戴栩撰五言古詩

書懷

隨牒滄海隅兩見初月吐緬懷故山友飄散等風雨低頭繙簿書仄足隨步武荒防舊時學千石壓一縷涇渭誰濁淸荼薺互甘苦癡兒了官事朝飯或過午聊爲五斗淹未受三命俯有得那免失無闕孰爲補門前流水車六轡去如組忽逢阮生途防徑何由取誇者類死權所死固已粗人生天地間誰客復誰主蛙鳴儻適意賢於兩部鼓蝸角起相攘戰劇赤白羽息機自搰搰獨趣甘踽踽喧寂不相謀笑人從鄧禹行藏正有時倚樓追杜甫固知抱書癖未肯學錢虜長纓覊單於尺紙招贊普古來磊落人過眼蚊蚋聚且復對靑山天外修眉嫵悠然成獨酌醉語免童羖是時秋冬交寒事欲墐戶蛩螿夜喞喞艸木霜莽莽新詩從何來令我隘寰宇颯然出世姿一蛻塵與土海風入書幃吟和鷗鴉防夜光驚照室恍若珠還浦拂研染松煤自汲寒井甒惡語未用刪意澹聲節古起防參斗橫的歷掛枌栩

寄題林上捨眞意堂用其元和淵明韻二首

趨贏厭市寂洗聼嫌瓢喧襟素倘相越取捨誰爲偏卓防靖節翁人境得僊山有眞諒無膺無往豈有還惟彼南山云朝夕可晤言

山雲將雨忙山風得松喧嗟我無用世懶癖抱奇偏鴛鴻玷淸寧猿鶴猜舊山羨君不浪出悔我今空還三復和陶什慙謝不能言

和葉水心防昌觀小集

深居抱窮空弱質資凍暴躡齊邇髙堂淩陰得重燠敗素諒難遷窘逼尙可復再拜窺著書甘以謝華轂渉海浩無津汗頸爲縮萬葩拾一二淺心自蘭菊喟焉懷世情否泰防翻覆經綸委道周伊誰獲已熟哲人信委蛇愛士比金玉蓋摩集雲門艇湊思逺凟一觴爲我陶千載期爾朂嵗晏霜雪交故林有喬木

次韻水心端午思逺樓小集

眾嫭容獨醜孤正軋羣傾何必逺者思今古同一情士方慕防修各以好自縈一旦履華膴爭奪遺世名梟獍隨詆鳯螻螘起困鯨醉中觸靈均到今喚不醒朋社角曼衍冶逰輕盈無情湘水窟有恨郢山稜

賞梅遊中塘分韻得影字呈水心

神僊宅空碧下亦愛人境中塘豈所私羣物賁華景始憇羅浮舟水迅山石礦三岡肇玆源淸曠可百井疏起樵屋煙宻竚玉娥影隴獅鼓雪鬃石烏延帨頸未竟前後村忽迆東西嶺防諧竹買鄰丑愧櫟生癭嵗晏澤防枯日燥霜力猛翩其千萬芳阻此一半騁窮哦弔羇艶熾炬藥酷冷誰料風騷家敢奪造化秉兒童駭新觀父老發舊省初斸莎根移肅布花陣整春筐望雨肥月橋任枝防胡爲浪鉤引眾喧侵獨靜滋味已足冠色香難自屏徘徊重徘徊天北大星耿【獅子隴烏雅石皆地名】

後園老梅爲園丁斧而薪之有所存者直幹危梢耳近亦放三四花吁嗟梅兮生非其地儻移在離騷園中肯作如是觀耶故詩以弔之

爾梅生不辰失身茹圃𨿽沾灌漑力卻受穢濁侮未能同臭味秪得共甘苦靑隨菜甲肥翠引蒿芽吐與時自髙下何意較爾汝畦丁厭長成恐礙寸金土淸陰仰宻葉日日逢而怒疏柯並柔枝旦旦伐而斧如此冰玉姿若爲荊棘伍孤標餘寸息老命懸一縷四圍蒼蘚黏半心蝕虫蠱禁持防霜雪剝落久風雨潛陽動地脈生意頓鼓舞塗抹三四花豈自矜媚嫵香淸不如少骨勁不嫌古試問白玉堂何如破茅宇畢竟天地間貴賤各有主茍非吾所安𨿽榮亦何取說與此花知善自且撐拄須有嵗寒人徙根松竹塢知汝非錯薪肯容刈其楚巡檐一笑春能忘在莒不

送袁著作守徽州

明月峩進賢飛霞粲朝服歸著萊氏斑堂前問涼燠肘旁一印懸字刻新安牧淸時寶靜恬頽俗迷返復而君膝上傳賸此名節馥頳鯉躍天池羣鯫蕩相逐中廼有一鱗不洄亦不洑驪龍雷電威閃光注兩目未知豢者誰欲使同豭鶩君家此二圖厥理探已熟翩然九門去飫爾萬家福風移戶賦稠雨足山苗彧一將蘭蕓香盡洗筩缿牘手別阻齊房心期屬帆軸昔聞孔敬康埋采彼深谷遲君膏覲車後乘載幽獨

送翁靈舒赴越帥分韻得欲字

越峯羅四圍越水鏡相燭我昔扁舟來十日看不足天垂禹祠旁海入秦望曲荒寒暝色歸牛背下鴝鵒興亡百粵鄕俛仰千載俗恨我劣風騷眼到筆不屬君今挾此逰萬象困搜斸有類古趫將敵勍乃所欲市驅羲獻軍降竪元賀纛策勲六義右正始渺絲粟秋風吹虫聲桂菊漸結束京華萬種身聚散碁著局吾徒日夕偕文字當杯醁柰何奪此翁爲我謝州督

定海餞王郎中

曈曈明月佩奕奕朝霞裳握蘭侍帝所搴蘭思衡湘衡湘渺何許玉節耿有光耄倪九城民喜色紛迎將曰予逢聖代有君冠虞唐臯禹翊元化萬宇如一堂欲銷庾籍蠧乃借蕓籖香我聞生人初此屋有蓋藏官漁吏爲罟頳此百尾魴湖南素淸絕帛賤米不翔攬轡亦何事談笑還循良歸來倡九牧論思助時康此別非久隔此懷詎暫忘湖風開縐碧栁雨滋柔黃朋簮各有贈再拜獻一觴短章不成琢愧彼金玉相

五言排律

上丞相壽

某伏以六十載循環衍甲申於周曆五百年同軌混南北於漢京鐘上哲以挺生懋元勲而未艾恭惟少傅樞使大丞相國公先生道光聖偶徳冠民彛帝載熈而元首尊天縡穆而國體正四夷是則丕昭明翼之功三壽作朋永介昌耆之福某身陶恩冶心炷誠燻炳耀形容莫繼淸風之頌推原本始敢希崧嶽之詞謹綴成唐律三十韻冒獻鈞墀仰祝椿壽某下情無任欣抃贊詠之至

人統開璿歷【甲申爲人統】臺符煥紫躔數如環復始天與壽無邊麟閣精神異龍輿寵數專先朝稱舊弼潞國最長年遼幣猶增遣河流未肯旋爭如今日盛獨致太平全靑社歸傳檄陰山息控堤成江勢卻疆辟稻畦連燮理功何鉅勤勞意自便寒分編戶粟雪賜羽林錢吉日登符寶中天敞棟梴九重申駿命一徳共蟬聨吾道今隆矣人文益粲然來歸褒衍聖訪後續伊川羙績隨時現神謀應物圓基扶周鼎晏色補舜衣妍獨立觀昭曠中持斡化權通融文共武銷壓黨兼偏位乃昭文右功惟尙父先福流寰海徧謙守此心堅卦象黃裳繇詩家緑竹篇流傳皆琬琰賡頌防歌弦峻極千齡際中和二日前沙堤春駘蕩鳯沼曉澄鮮綺席紛才俊瑤防映列仙一經韋繼漢百兩姞歸燕賤子叨卑鑰淸晨染賀牋所慙恩似海安得筆如椽舉目防霖潤禔身擬化甄願同松與石防操在平泉

賀丞相家廟詩

某恭諗肇新廟制寵答功崇宗蕃室以曁賢光於宰輔康周公而賜魯閟我烝嘗厥基永休孔曼且碩恭惟少傅樞使丞相國公先生心傳經濟徳紹弼諧洪采薇天保之規率循初志奏苞枿河平之凱克敉前功上方揆本以疇勲古蓋緣情而起禮師相擁眞王之貴宗祊增別室之崇薦事惟寅流澤斯廣某聳觀異數陪激愉悰拜後拜前夙聞佚誥之冊俾昌俾壽敢賡克頌之篇謹綴成唐律三十韻申獻冒犯鈞尊某下情無任欣抃贊詠之至

有永恢皇祚中興挺世臣王封一品貴廟錫五筵新日月臨華表璇璣近彩晨秀當吳嶠色流自鄮江津給吹儀褒燧銘功鼎賜枸神遊來燕日吉朔契龜辰騶騎傳呼閧儀鸞供帳陳九街收雨淨午漏帶鐘勻從以簮纓貴來羞爼豆珍思隨時共肅懽與律回春感激思親淚舂容致主身羣工瞻禮樂百兩溢車輪粵若今爲盛應無古與倫王珪漸寂寞諸葛抱酸辛父子千齡並明良一徳純秉心同此學錫福徧生民日者邦維固天令敵運屯版圖重入漢玉璽已收秦遵養謀先定防恢气遂振相仍鳴鸑鷟雙玉上麒麟帝謂先朝舊卿勲不數人何官崇寵渥無地匪經綸禮始昭陵建恩參潞國均有嚴京邑宇還望越祠鄰犧象時觴潔貂蟬月拜頻煙芬沾杳靄雲气防輪囷龜泗提封衍韋平系緒詵祝宗辭不媿善慶澤無垠永輔乾坤晏同濡雨露仁小儒松桶頌畱筆紀蒼瑉

龍湫瀑

石壁百尋髙噀空飛雪濤鳥窺翻進退龍住本雄豪長嘯勢隨壯細聴聲忽逃沬霏侵佛像境淨絕谿毛峻頂聞通海殘流不著舠虹霓無故見靈怪有時遭久對崖疑動遲行路不勞貫休蒙雨句人詠入詩騷

同水心弔薛子舒墓

自劚靑雲去長途墜玉鑣有名天所吝無病藥爲妖月斧千家寂霓梭五色銷夢靈虛吐鳯數短實如鴞筦庫嗟常調弓旌欠特招貴兒嫌苦淡盛葉不蕭條往憶京華旅相隨栁外橋行藏今止此嵗月忽同飄畱札寛親抱緘文付穉髫敬亭花自發族隴木仍喬稍待刋銘志從知慰泬寥友朋如昨日來往未辭遙酹散窻生霧吟寒斗掛杓百年齊一盡終譽在山椒

五言律詩

宿山寺

湔祓六根塵來尋下榻盟夢回秋已至心定暑初淸急雨打過飛泉落澗聲佛燈猶弄影趺坐到天明

勸耕題正覺寺詩次王文康韻二首

渤澥東南極何年梵室開地形緣水盡潮勢挾山來古市朝仍暮遙防去若回老僧無一事窻日射飛埃海山春過半未見一花開巖澑無時滴松風盡日來前生身已到歸路首重回祗恐山靈笑衣巾著吏埃

淸源寺

踏破祖師關參黃仍弔顏龍分一脈水鶴占半屏山塔影浮雲外松陰落照間本因閒到此吟苦不能閒

自龍湫出靈巖

四山奇更峭外防未知山藏此千峯在多應一壑閒飄湍洗云骨靈異出人寰埋沒尙多有寄言榛與菅

羅漢寺

崖勢石龍如中爲大士居茗花時現異檀施最緣渠竈爇山枝濕燈懸龕影虛山門難卽去奇嶂列前除

題石龍【亦名龍鼻水】

嵌崖雙合處罅石隠龍形鱗甲從人防莓苔自舊靑兩窪惟一滴盡日不盈瓶飲此淸甘極全令塵思醒

白鶴寺作

子晉昔防處平防片石成寺名猶記鶴松響卻疑笙巖壁飛雙瀑金沙照一野人豈仙伴隨鹿過溪行

寄劉成道【寓吳門】

歸淮方向浙度盡一年寒想見添詩卷傳聞攝酒官雨多江漵暗米賤客愁寛舊友參防幕應畱防牡丹

宿局次韻盧直院炎夜之作

市屋炎蒸極愛眠官署亭灑泉淸坐石防紙出危櫺露艸有塵色風枝無動形懷人兼述句鐘盡鑰開扄定海寒食西湖憶盧玉堂西湖之上近傳有僧請大仙降者是其筆

寒食無朝謁閒攜載酒車燧靑宮蠟火雨白野棠花舊友頻防防荒阡一酹賖傳聞有仙筆麗句落僧家

送蔣徳瞻弋陽

下車先訪俗期減月樁銀亷使舊知己長官賢過人吏稀中路接山宻道家鄰縣譜傳無用祗將琴譜親坐中有一桃花自屋棧飛下因而卽事

幽意靜中見春風防防通層階生暈碧罅瓦落飄紅禪語關詩趣寒陰出酒功人家社日近翠餌搗香蓬

送宋君輔迎母往總所

步合趨臺閣人於此去疑定應中路召早是十年遲艸奏懷邊略開緘得賀詩從親登賞防花髮小春枝

送盧次防赴仲父校書之詔

離家向京國客思獨從容有句詩人讀無書館吏供蟄雷先一月晴嶺沓千峯馬上思親處題緘寄所逢夏肯父爲先都倉求水心墓志未得而歸社中諸友皆賦詩送其行

文星金石筆許爾有新銘寛作春風約歸看宰樹靑房畱僧閉月舟渡鴈移汀憑寄梅花酹先賢必典型

餞曹西士宰南康

君名華省裏廬嶽未應過壽日人兼餞涼風湖際多茶醒憐鶴睡琴寂聽漁歌騎新來說先聲眾已和

送西士之南康

秪聽畱行語難工送別詩淸才今少比循吏古爲師水轉朝京路山迎近縣時種蓮曽有社應共逸人期

農家

農家何所有掛壁一鋤犂嵗計惟供賦門前自好溪剝麻稭覆日繰繭蛹分雞不復知炎月南風焚稲泥

久雨記農父語

炊煙不出窟雨久未知晴冷縮秧芽爛滋含樹耳生南風愁甲換濕土怕星明朝客慚無補歸來伴耦耕

眠輕

眠輕夢不定晨戶入疏風淸坐一遐想古人皆大空少言訓俗客忍事付天公只了此生足不嗟吾道窮

蔡尙書挽詞二首

又報文昌拆耆儒去玉除經綸於世宻趨和與時疏閩地祠常衮詞臣說仲舒香名五十載終竟道如初廊廟平戎策詩書諭善箴十年才一召未昃忽先陰史局收遺槁宮寮出賜金門生私慟處卽是萬人心

徐少卿挽詞

盛業淸朝選香名早嵗芳所忻逢舜禹寕肯學於張卿月髙秋部恩波徹夜郎誰嗟賢哲事身外欠周防忽作嚴州夢難隨上雍班行藏天分巧夷險世機閒瘴酒云生緑銘旌露濕斑保昌鐘梵曉依舊是家山【曽夢作嚴州及謫象郡閱圖經乃知象郡爲古嚴州】

陳民表挽詞【陳厚之同年之父三子皆擢第本姓吳葬吳平山】

住僻宜晏門髙聚防詵沒猶存議論生豈恨沈淪舊姓符占地新銘勝冩眞登堂曽獨拜愧見徳星人

奚帑院挽詞二首

歷官凡有防五駕令君車健吏猶難色儒生未必疏廩饑祠有像鄕飲禮成書惜阻蒲輪召申公八十餘藜杖脫朝纓蕭閒物外情問梅添舊句愛石品新銘鶴侶歸何處雞牛夢已成中庸余舊業畱付後儒耕夏迪簡都倉挽詞【有子曰詔堂水心作墓銘全記黃巖登科人】

聖代難平進倉官不厭卑恨無終嵗壽名有上臣知事業空流水科名在墓碑兒能起門戶何止繼前基

林酒庫挽詞【林先之提舉爲墓銘葬時先之亦下世】

靜夢鐘催漏榮恩露昡花能鐫題墓語終認讀書家壌樂齊裘褐風酸送旐車竹軒孫幾軰又減鴈行斜

宋叔簡挽詞

上國曽隨計香名眾所聞百年猶是短寸祿不霑分笛送鄰家月樓藏臥處云生芻何必奠徐穉有銘文郭伯山挽詞【東陽人其先招致諸老教授其子弟余先伯父亦曽館其西園緣晚得恩科連辟三任自盱眙錄甫參歸而防】

嘆息名流逺西園事亦新辟書三度晚歸計一庭春魂結憂邊夢眞傳苦學身雙峯寒攺色應爲失髙人

挽張知縣詞

卓絕爲官事碑銘字畫深萬鈞持重力一防覺圓心天地空輪迹賢愚荒艸林老來頻閱世有淚不沾襟

少文挽詞

塵外拾科名儒袍一半靑淒涼余舊友端的墓新銘池浹騷人墨山空隠士星沒言猶戒佛引葬只芻靈戴君挽詞【往嵗戴君令子見訪頗記有與餘同名者獨未識君爾】

舊識黃巖族與余名姓同碑呈今日誌君繼古人風活弟寜憐子通身是至公松岡燐濕雨讀易玩泉防

前休處士余君挽詞

事向生前了名逾死後新谿山三尺冢詩酒四時春急義先鄕社憂民問搢紳蜃江才一葦恨阻送車塵

王祕監夫人挽詞

五桂堂深處霜萱竟不春獨從前崦路重見道山人檢防哀詞眾推尋碑事眞應言嫁時物縱在亦爲塵

欽定四庫全書

浣川集卷二

宋戴栩撰七言古詩

上丞相壽

某竊以奉珍而賀正月上方疇輔弼之功間气而應千齡世咸仰父子之懿生賢有數溢慶維歌恭惟少保樞使大丞相國公先生一徳登庸明謨洪濟纘戎祖考聿成中興未成之勲輔相國家宜備太平難備之福某一官芻秣四體陶埏曩吏於太白峯之旁如瞻崧嶽今照以紫微垣之度敢祝泰階謹綴成古長句一首稱壽冒犯鈞尊某下情無任欣抃贊詠之至

玉麒麟表中興瑞江左風流自韶濩我朝宰相越王家身爲中興開瑞數去年寶獻撲鹿花春風端門散恩華叢叢萬額扣香穗祝公壽福逾堤沙披輿地圗上意肯黃河不渾靑海靜經綸有道鼎年多惠利無邊壺晝永冠蟬衣衮眞天人卻笑淩煙色易陳調娛乾坤入掌握飱茹沆瀣長精神鑪冶小儒蓬室底倐憶寶從元祐起元祐堂堂森鉅公亦有文章六君子欲賡烝民繼周雅筆欠如椽聊爾耳不然從頭頌勲庸硯蟾應渴西湖水

春風行爲判府韓郎中壽

鴻蒙何物轉膠轕春風萬里來閶闔佳哉可愛不可名協气穰穰如響答去年浙水皆春波今年鄞江春最多桃源洞口一披拂花胎栁骨含天和散作油云三日雨田家喜气充環堵藜腸得米停春雷共向淸流浸秔稌秔稌可種麥可耘今年上瑞應十分不知化工費多少化工不自書其勳歸來閶闔門四敞更展經綸九天上坐令八極一春臺物物大鈞融溥暢君不見古往今來春復春春風嵗嵗長如新

題顧凱之畫洛神賦歐陽率更書髙宗禦跋壽右司

建安七子云錦裳東阿冠佩儼帝傍美人依約駐何許巵言和飾含芳薌虎頭妙處似癡絕丹靑貌出花邊月空詞無色重徘徊多態有顰轉蕭屑軟風吹香熊耳蒼蘅臯芝田晴翠長玉笙飄斷牽情夢羽葆翻開顧影光蘭釵橫峩雙鳳翥調髙不染巫峯雨龍髓生霞謝露鉛蟬衫如水縈金縷瀛洲學士老率更服暗編簡誰施嬙平生肝腸忽嫵媚神气鉤畫同飛揚閱晉經唐今幾昔光景常鮮日月白紹興天子曽品題價重珊瑚何翅百吾聞商雒神靈居祗今王防臨皇輿願公翊我九疇主更覩呈綠字書

楊子京益壯樓【有兄先爲江東將領】

徵蠻老將何矍鑠馬如飛龍鎧如石不記腥雲毒雨時苦憶阿遊乘下澤累累薏苡化明珠防夫萋菲何代無說死嗜生非烈士欲行輙止眞賈胡江東領軍今獨步快劍雄筆風雨過壯骨無身宰樹髙壯懷有弟樓名大樓前萬象供指呼逺蒼近綠開畫圗榮謝隨時各稚耋宇宙不攺同朝晡請君淸坐自探索此本無虧何所益次韻盧直院題秀邸所贈春龍出蟄圖

中興斷鰲四極立黃河不動銀河濕羣龍作禦翊天飛豈有泥蟠初破蟄畫家畫甜難盡神詩家詩苦空絕塵上聖調合二能事從此角鬐成活身王門沈沈風鐸語妙舞停彎歌罷句夜半祥光挾電生知從所賜春龍處明朝黃麻出漢宮艸麻因贈玉堂翁見者傳觀互矜詫我爲指防開鴻蒙九州未畫一丰艸龍豢於官猶在島後來盛理稱太平麟鳳不厭郊原小我願萬物常安舒澤焦潤槁旱已拘百靈有職不相襲昆侖日月自出入

題吳明輔文集後

水心序陳壽老文古今文字盡此矣吳君明輔壽光的傳也峭似其師讀此序則並知明輔矣余何敢贅頗憶從水心遊時遇佳題輙令同賦而送壽老詩餘未有述也追和其韻以贈明輔

冰蠶續絲犀琢軫欲奏南薰終不近水心歸宴白玉樓一代詞華爲渠盡有客觸熱來相過手挈朗月披煙蘿筆陣森森萬馬肅夜雪未攪千羣鵝遊鞭戱鏑偶獨出見者驚降什六七掊摘世故窮髙深鉤揣物情懸得失子云老去方艸雕虫往往羞少年水心不學駢儷語評麻品制空現前子今古文自星斗笑殺時流牛馬走人間百短見一長畱此一短無何鄕【水心不屑作四六箋表付之朋友嘗云韓氏當國一日欲令直學士院急振手謝不能手幾墜地矣】

走筆代書答西士

帝城百司官事少故府庭閒長春艸獨餘人事十倍多一月束書逾束槁我於其間厭見之語可摹印百不移深處難論淺處俗今我下筆如黏黐自得君書手不置報章颯颯生新意漫將長句替寒溫臨流勝寄相思字久不哦詩詩律疎字字偃蹇煩麾呼羨君作邑康廬下柔彊伏梗妥以愉廼知萬事共一法神熟意便功轉捷聽訟固應哲士能理賦未省通儒怯往時蔡子尹黃巖欲試自疑屢占祗今登用頗衮衮似此縣債償亦亷期君防模卓魯上隨世功名眞漫浪幸勿棄我頻琢磨中年師友半凋喪西湖栁色逓晴陰蒲江逺矣誰共尋近聞鄕裏一奇事宿覺庵邊祠水心

捕蝗回奉化泊剡源有感

十月五日江信風小舟搖兀蘆葦叢云端初月吐復翳時有鸛鶴鳴寒空梓莢離離掛石髮松蘿矯矯垂羽幢徒步長歌者誰子乍抑乍揚驚逺厖令人慘淡百感集呼酒不飲心未降自從作吏涴泥滓故書蛛网塵滿窓海田無雨種十一是處犇走祈淵龍龍慵不報蝗四起茹艸啖葉無畱蹤早擊暮遮夜秉火遺子已復同蜩蛩吏無功徳可銷變勉力與爾爭長雄矮屋三間自寒暑居無十日甘憧憧卻憶萊堂應夢我白雲正隔西南峯人生富貴亦何用長年菽水勝萬鐘一丘一壑自不惡我欲從之邴曼容

刈麥行自靈巖歸示趙丞

大兒牽衣鐮在手小兒擕篝並畦走陌翁語嫗切莫遲梅風溫云晴不久兩手便熟鐮無聲黃雲捲地蒼坡平一聲長歌出臺笠麥蛾飛起緣其纓炊煙幕幕暗楊栁大婦壺飱仍榼酒酒沈飱冷未暇甞腰骨酸辛一驤首

程郎中生日

明光殿前雙侍史瑞氛曉逐鑪煙起玉壺一段冰作澌風流漢署參差是邇來郵館持節歸禦花金帶紅氍毹何假通侯聨八座此眞漢相驚單於遐哉東海一萬里浴日涵星無沚只有潮聲似政聲日夜流傳喧兩耳男耕女織桴鼓閒四民不動安如山願公端委穆天縡歌謡處處同東海

七言律詩

上丞相壽

仰惟寶慶三禩王正旣月少師樞使大丞相國公先生初度載臨薄海內外惟抃惟歌是月也寶告成饗獻洊舉天地開霽民物和懌皇上寵答元勳恩隆意浹錫以禦服之鞶進以上公之位大丞相方爾謙沖不居巽謝惟謹君臣之間至美全盡可謂盛矣某得之朝野以爲大丞相所以翊輔聖躬𨿽飲食起居猶屬之意懿哉此社稷無疆之福也某身出甄陶喜倍夷等愛切者情深忠過者辭僭竊謂用人大權要在察微馭外長算不必務速因獻斯語以庶幾穆如之頌若夫某之鏤恩銘徳𨿽殫南山之竹未足敍也謹綴成唐律七言十首以侑萬有千嵗之壽冒犯鈞尊某下情震惕怔營之至

篆金成寶玉成編春滿東朝萬象妍黼衮有尊天子聖鹽梅無迹上公賢日開喜色臨黃道風逓和聲下碧躔淸曉兩宮齊錫壽三槐影裏沸傳宣【右冊寶】

宗祊享徳本無私手捧羲輪上玉墀犧象潔新親薦處鳬鷖燕樂守成時重闉昔誦明光賦碩輔今賡聖徳詩一體君臣同五福無窮無極太平基【右饗獻】

天心妙處不難通祗愛忠勤與至公云映禮容呈曉霽雪符臘令報年丰的於何處容人力誠到無言是極功試向璇璣觀大象三臺夜夜色齊同【右天春】

帝裏熈熈笑語閒新春勝事總相闗眼看長樂鴻名建心愛淳熙盛象還雪曉萬家沾廩玉月宵九陌湧燈山升平此徳將誰報一炷晨香斗柄間【右人和】

萬釘寶璐價連城賜勑初宣上不名虹彩助成霖雨潤龍光疊映衮衣榮五湖四海歸蟠際萬嵗千秋侍聖明應笑唐家於闐玉不於房杜表忠精【右玉帶】

上傅新加鼎鉉金辭榮幾度至如今力陳遜表防謙甚細想神毫注意深道合明良闗數運禮隆典冊答羣心越王盛業輝煌在欲把緇衣百徧吟【右太傅】

聖主千齡不易逢直應防養到淸躬觀書子夜勤毋過頥志宸庭樂自融盛有聰明稱帝舜深於保輔是周公治平元祐從頭數此是皇家第一功【右翊輔】

手引羣工上帝庭常須吉士認儀型一般笙磬方同曲千古蒿蘭各異馨泰道正應分內外前賢錯是說調停願歌周雅捲阿什鳴鳳喈喈梧葉靑【右用人】

古來要鎭及邊城祗在深謀不在兵廟算何曾有遺防將臣容易欲要名弱翁持重羌還服裴度經營蔡自平靖定防模天廣大防須混一到神京【右馭外】

天地深仁不自知物才有識荷恩私前年倉鑰塵遮面今日朝班笏拄頥宛若淩虛生羽翮了無報效及毫絲平生金石不移志只在鈞陶聴所之【右自敍】

賀水心先生七十

欲盟鷗鷺老昌湖其柰君恩未許何遲此經綸今日後定須酬折得年多著書新槁天無盡閱世閒心海不波七十卻嫌人賀壽繚墻閉雨長庭莎

題朝爽軒

不須拄笏覓西山太白峯頭雪未幹物景四時俱是爽江流三面此爲寛慣來幽鳥遺巢在欲縱香苞和雨寒我有一言君記取勿栽髙樹近欄幹

題雲巖寺

才見好山疑近寺卻尋流水入山來坡頭上下無平屋松色中間有落梅越地此方全是海唐碑其字半生苔萬庵老子吾家客說到儒門眼倍開

題覺海寺廟二首【用商宰韻】

山頭金碧入層天下瞰平坡百頃田靈迹解扶明聖運斷碑猶記防昌年日翻鳥鵲觚稜過風落蠨蛸玉帳緣祭罷數翁沙際立暮潮一舸去翩然

秋雲閣雨暗江天雨外鋤犂治廢田作吏自慙空送日爾農何事不逢年荒村獨往無人識古寺頻來有佛緣暫借茶鑪供煮藥松風繞鼎卻泠然

祈雨二古迹【劉伶墓不知何自在此廟前置一巨盌煬帝廟蓋海商所立因見其羽衛於海上歸而祠之紹興中以二妃靈應有詔加封】

已出郊坰曙色微田翁指防路分岐門前大白劉伶墓壁上箜篌煬帝祠五斗精神醒亦醉二妃恩寵死相隨何如一挽天河洗卻爲君刋萬古碑

題方幹墓

生前知己人誰是今日人人識姓名地不封秋樹死詩壇空在墓山平子孫零落行人酹畫像微茫釣渚淸惟有寒蟬思淒切別枝依舊曳殘聲【方幹鑑湖西島詩云世人若便無知己應向此谿成白頭此語良足悲今墓在鑑湖鶴盤逺勢投孤嶼蟬曳殘聲過別枝此方幹警句也】

大水次友人韻

天公豈是出新奇漲潦茫茫秋暮時牽浪何曽傳雨信回南不用掣風旗拍浮甕盎鳴相屬顚倒籬墻去若馳數日羲和尙羞澁嫩黃晴影浸淸漪【鄕間風水多作於七月必須醖釀數日而成謂之牽浪旣雨之後又須待作南風方霽謂之回南今此九月作水才雨卽驟欲霽亦不復作南風矣一作萬物可憐芻狗似朝來晴影漾淸漪】

和盧直院秋懷

因秋又動長年情老卻於秋分外淸病骨汗銷衣亦健水窓影淨日添明有聲無譜寒蛩切似定還狂暮葉輕不爲鱸魚未歸得問言微宦欲何成

答徐提幹移居之問

借居僧榻淡於僧欲築三間屋未能諸盜忽聞黃榜捷空園亦喜緑陰增梅天气濕常畱火艸岸蚊多懶近燈自笑病衰無可用夢中檄就筆飛騰

曹徽猷生日二首

東皇縹仗下層雲來駕和風再浹辰勲閥此時生鸑鷟天家滿意抱麒麟方瞳的皪輝遲日綠鬢扶疎受蚤春太史談公甚奇異老人星卽是前身

天聖陰功天下母慶源重此毓英豪政區賢否澄冰鑑詩得江山妙綫毫已使列城歌旣醉可無眾口賦崧髙油幢誰道容溫席行從君王宴碧桃

送陳叔方閩縣丞

兩年湘岸聴籌聲又向閩峯住冷防可是初階帶朝籍已聞獨薦起齋鈴秋邊梧葉無風下旱後苗根一雨靑客路方新世路熟莫將彩筆鬭英靈

送陳漫翁教授官滿赴都下

嫩黃千防糝槐枝此別諸生倍所思判牒署名書字小開經酬問具餐遲竹邊亭在誰招隠囊裏書成合濟時東府主人偏愛士爲歌廈屋杜陵詩

欽定四庫全書

浣川集卷三

宋戴栩撰七言律詩

送侯居甫監軍器所門

靑雲直上不畱難也向神京效一官禦帶禁嚴曹事少員分省戶薦書寛明時蘭錡曽何用昨夜邊烽未肯寒定有囊封神廟略還同新句寄來看

送蔡子重知松陽縣

葉嶺書翻昨夜風主人應辟出山中長淮再定因前畫小邑頻難試後功辦得分明歸版籍寫將淸靜入絲桐朝堂赴日勤延問應說無它只至公

送趙端行殿試

杏園詩句定無如卻擬雕弓賜得緋立仗陛郎無唱姓過江宗相有傳衣紅塵輦路桐陰滿翠箔人家燕子飛過馬傳呼齊指處鞭絲一半拂金鞿

送先室歸葬西山

結束遙裝異昔時江頭送爾一霑衣五年客殯依禪寂千里香魂與夢歸閨美欲書碑易盡龍封新斸艸應稀西山便想西湖是雲樹深深谷鳥飛

送廬陵胡季昭夢昱以上濟邸封事貶象州

古郡荒涼象迹新君行況是去裝貧此愁欲別栁邊雨明日初程桂外人從古不多如意事加飡宜惜未歸身春風未必天涯盡木槲花開瘴水深

漁浦

久慚竊食侶鵷鴻尙以詩名玷至公喜對親慈說田裏了無事鄙到船蓬漲流暫急潮差陰靄俄銷月在空夢讀道經人一笑卻憐疏直有仙風

趙開府儀國公挽詞

郎星卿月輝光忽著蟬冠換鷺行人世閱來知幻境鈞天歸去侍先皇棠陰政惠人人說花底篇章字字香一段風流埋不得傳家玉雪照人旁

西湖曽伴玉堂仙我亦陪登李郭船便有薦書如舊識賸懷此意忽重泉西風引旐笳吹咽東國防封寶冊鮮如此哀榮將底恨淚因知己自澘然

盧直院挽詞

五十一回春夢中兄悲子哭愬東風別司制勑歸天上不共塵凡住域中幌拂幽弦琴自語奩遺殘粒藥無功松颸九里淒歌薤依舊西湖不負公

吳狀元兄泳挽詞

理學通深藝學髙一官俄逐盛年拋門中晁董刋新志海內陳雷哭舊交黃落已空秋半葉淸芬未著臘寒梢魂兮有句重吟否謝眺山孤月轉防

莆門陳東野挽詞【楚望之父】

碧海云邊爲小隠暮年世味等空蒙笑看朝友題銜闊愛共鄰翁話嵗丰書述南軒兒自注詩參東野字應同一丘裘褐甘寒夢逗曉疏鐘出梵宮

挽張金都郎中詞

喚作郎官三十年淡於名爵自應賢摩天靈焰諸生筆匝地春風使者旃手種路松添墓色門開族井洌炊泉淳熙耆舊今無幾忍把豪華萬口傳

挽林知縣朝奉詞

兩拜恩綸世澤垂皇天老眼未嫌遲百年忽失古君子四海難逢今吏師祖奠兼排遮道帳影祠別冩憇棠碑湖堤蓀滿讀書處雪意將云萬疊悲

林節推挽詞

屋角皇天眼最明君今吉報在佳城獨僉緑水花邊字不並黃金砌上行權量無私堪宰物詩書有澤合銷兵峩峩工部新銘出安固江流分外淸

朱邵州挽詞【未赴邵州】

湖湘夢斷兩旌紅素業俄隨逝水東邑政淸平民是子京錢流轉楮如銅祗今吏道通才少況爾家庭友誼崇欲挽九原無好句漫同回札寄飛鴻

挽陳縣尉歌詞【太守徐澄題墓額】

欲裁薤曲問耆賢見說聲華四十年六館已推天下士一官何羨吏中仙白砂舊事漁樵老縹軸新銘蠟墨鮮便覓當今徐穉筆榜知如玉在松阡

夏運屬挽詞【有園名湘中】

我愧文襄漫述銘喜聞詩挽徧羣英俗媮萬事皆漓薄子孝重泉獨顯榮著腳官塵能道逺委身王事不求名故園引得湘江水依舊東流徹底淸

東山隠士曽公挽詞

兒袍已緑鬢絲鮮尙愛寒檠對夜編裏不聞喧欽徳重詩能藏巧得名全慈平心是今時佛隠臥身多晉傳賢曉奠所親凝慟處憶曽持酒壽新年

丘處士挽詞

自移小隠寄西闤終是髙人性愛閒夢到春潮生荻渚眼看舊友上蓬山碁聲忽背樵風逺書影空涵櫂月彎令子相過猶昨日不堪衰鬢淚霑斑

哭周茂洪

淸襟無物最憐才怪傲翻從怨口來於我此生同管鮑昔人何處覓陳雷龍駒有種長途見寶鏡無言眾醜猜一慟欲從天外酹吳門斜日起雲埃

徐太博母夫人挽詞【介婺之蘭江人墓銘載其家昔以禮學登科】

孫榮子貴問何如邊斚盈庭學魯儒若盡禮宗天下少縱修彤史古人無歸眠山館還知命賜吉朝衣得暫娛欲寄升堂千防淚蘭風吹雨暗前湖

朱尙書夫人洪氏挽詞【尙書福州朱文靖公之孫東岡其功徳院也】

八座方新玉鉉家妝臺忽掩五云賖徽聲不愧古彤管覺性能空曇鉢花夜月東岡疏磬度春風南國去旌斜所親多少酬恩淚待看重封燎詔麻

裴府陳夫人挽歌詞【禮部劉郎中爲墓志】

玉閨還是佛中身只采蘋花了世塵閒度芳年孤月曉貴聨戚畹一庭春靑枝路接槁砧近瑞錦辭翻黃絹新我亦卜鄰平樂裏忍聴歌薤咽淸晨

林孔英嶽母盧夫人挽詞

南澗承家事徧經東牀得壻眾知名縱於人世百年短添得儒門一倍淸科第旋收夫又子空緣自解歿猶生新阡聞與姑塋近松靄朝昏管送迎

五言絕句

官滿寓濟川館得葉嘉仲和朱宰梅花詩次韻云作梅花詩當用歐公雪中酬唱今凡詩家常用字一切屏去乃佳朱令君僕未識面見足下道其語差彊人意又與斯君徳潤善乃賡此詩以興譬諸艸木吾臭味也

一徑過寒竹所知三兩僧自憐入山淺孤立本無朋經年一防面危坐擁寒灰絕勝對餘子一朝來百回愛日經檐暖防蜂撲紙窻吾生豈拘束一笑俯濤江伊誰同嵗晚懷抱向君開煙雨閟芳信望君來不來饑雀啄芳蕾蠧苔侵碧枝是中渾不較刻畫未嫌時曠野多風雪陽和一防通不應歌兕虎吾道豈其窮艸木有麟鳯眾中分等流終然浪題品麟鳯自知不

七言絕句

斜川晚書

水減橋痕暈翠霓弄花小女立晴堤蜻蜓欲下嗔飛去擊濺驚流過樹西

永康道中

漲淥無風影自搖芡花生刺藕花嬌山禽不記春歸去深樹一聲婆餅焦

油笠芒鞋笻一枝晚秋天气半春時雨多樵徑行人少山崦靑紅叫畫眉

泥沙過迥人家少煙樹幾行山一圍漸近界牌聴喚酒栁塘春水鷺鷥飛

佛舍利塔

海天五月气陰淸單綌無功絮有情踏半浮屠見滄海風搖鈴鐸是商聲

定海九龍山

佛燈孤照淨琉璃吟盡疏星印水湄更覓九龍飛下處人言山僻過於詩

育王涵秋亭

流水山間只似秋碧天無雨自颼颼寺童邏筍時敲竹竹與水聲相共幽

宿育王河頭庵

晚靄圗成紺碧天鷺鷥無數起平田渡船委岸人家閉卻向僧牀聴雨眠

次趙常博題淨慈僧曇印得禦書眞贊【僧號松巖】

黃紙書涵雨露恩春風寂寂閉巖門松間時有神光現不是孤園禮世尊

僧道暉疏泉疊石種松竹梅有詩求和次韻

松下煮茶冰折玉梅梢掛衲蘚黏緑莫侵石塢竹邊行行處明年減新竹

贈黃叔向二絕【買屋建康名曰艤艇昨曽從軍】

常恐淸吟不療時軟弓輕劍學兵書君今得句欹紗帢馬上功名更莫疎

艇艤江南幾度春幾時遡洛向咸秦若應只載閒風月擊楫英靈笑殺人

贈朱子文因寄朱元剛二絕【朱法曹餘同年進士也子元剛從余遊近見其詞藻進長忽從兄子文訪余於蕭寺詢以乃弟風骨云當遂有成病中因子文求詩輙和水心先生韻並寄元剛】

僻寄僧房鎖月蘿驚來客屐卿云莎病侵瘦骨寒於水卻說沖和占得多

故人墓木半藤蘿兒侄東西鴈一莎絕喜阿連新筆長契君風鑑愛渠多

五月一日出局偶書

坐局無營飯又茶楚騷詞裏記年華小窻不厭經宵雨紅到葵梢第一花

題浣川

五十知非雪鬢鮮尙將疎褊謫塵緣近來萬境心如洗笑攺斜川作浣川

浣紗元是此川名鷗鷺蒲荷物物淸人把淵明居並擬如今倒換學淵明

兩山影浸靑於染十畆光涵玉不玼裏外無斜又無曲新名換得最相宜

仙都示馬令克

釣魚自薦桃花飯借麯新蒭竹葉醪一段淸貧眼中見定非裝防入詩騷

集句

上丞相壽

某恭遇某官維嶽降神自天錫嘏喜歌驩詠海防攸均某竊惟繇嘉定善治以來歷載二八紀度修明朝野恬晏用能緝熙庶功迓續興運齊魯趙魏歸於職方玉寶誕膺竹帛登載誠足以揚鴻休而鋪景鑠也乃正月之吉褒崇儒先奎閣隆名寶鞶穹渥推予不靳煌煌乎元祐之盛心矣覆載之間物物順軌格天元勲昭著煒奕夫業鉅者報丰美備者福茂則萬有千嵗媚於一人鼎鼐安樂衣冠昌衍皆天意人心所葉順者某詞荒學纇窘於形容謹集唐人句爲十解庶聲之九龍簴與宋無斁冒瀆鈞尊某下情震懼詟栗之至

赤墀黃閣自從容【溫庭筠】人詠元和第一功【張籍】萬象曉歸仁壽鏡【李建勲】旌旗初下玉闗東【戎昱右隆相業】

後漢今周喜再昌【杜甫】無人金闕議邊兵【陳陶】二儀淸濁還髙下【杜甫】萬國笙歌醉太平【杜牧右開中興】

澶漫山東二百州【杜甫】君恩如水向東流【李商隠】樓前立仗看宣赦【王建】白璧黃金萬戶侯【髙適右收山東】

河北將軍盡入朝【杜甫】九重春色醉仙桃【杜甫】沿邊千里渾無事【姚合】云捲長天聖日髙【杜光庭右復河朔】

翔鸞闕下謝恩初【劉禹錫】玉印前頭鹵簿車【顧況】毎日請來金鳯紙【王建】修成幾卷太平書【姚合右紀進寶祐新修儀注】今春喜气滿乾坤【杜甫】應有蒲輪輾白雲【汪遵】恩與內分金帶赤【杜甫】艸堂焉敢更移文【楊嗣復右禮耆英】

去年沙觜是江心【皇甫松】近日汀洲緑菼深【李端】龍伯驅風不敢上【溫庭筠】楊花不動樹陰陰【白居易右靖海濤】

萬嵗千秋奉明主【杜甫】坐令四海如虞唐【韓愈】一門累葉淩煙閣【楊巨源】功業汾陽異姓王【杜甫右介壽祺】

十二樓頭花正繁【溫庭筠】朝回環佩五雲間【車�】金鱗不動春塘滿【溫庭筠】天上仙人愛靜閒【周賀右新潭府】

曲江汀瀅水平杯【韓愈】便覺春光四面來【令狐楚】荀令鳯池文杏別【顧非熊】先於門外百花開【劉禹錫右襲世科】

詞

栁梢靑

登嶽陽樓

袖劍飛吟洞庭靑艸秋水深深萬頃波光嶽陽樓上一快披襟不須攜酒登臨問有酒何人共斟變盡人間君山一防自古如今

欽定四庫全書

浣川集卷四

宋戴栩撰奏疏

聖學疏

臣仰惟陛下英明冠古聖徳緝熈凡在列之臣得以面淸光者無不以講學爲言所謂講學者中庸大學其首也臣不佞以爲陛下之所講羣臣之所對未免寖流於虛文臣請掇其切於實用者言之臣聞中庸之學自謹獨入大學之學自致知入中庸曰喜怒哀樂未發謂之中發而皆中莭謂之和致中和天地位焉萬物育焉夫能謹於喜怒哀樂卽自其謹獨而得之人𨿽中智其不知戒懼徒以隠顯殊制作輟靡常惟於不睹不聞者謹之則誠意所積流通無間今陛下臨朝若神非不嚴恪恭已南面非不粹淵然退而寒之者多矣禦使令慧黠順適者獲進巧詐迎合者見容燕飲之不節舉動之少輕宮庭隠防一有過差皆足以千陰陽之大和近者星象違度陰雨彌旬螽爲沴谷價騰踴疵癘洊作流離日繁陛下反之於躬眞足以位天地育萬物乎然後謹獨之學可驗也大學曰在明明徳在新民在止於至善夫能底於至善卽自其致知而得之天下事物無窮而莫不有定理其本末有倫先後有序惟事事物物求其至焉一理旣通觸類自悟今陛下精一之談不絕於口危微之防日陳於前然尊所聞行所知者鮮矣處事用人明辧是非者有防別白邪正者有防號令所出朝更而夕變除授所加倐佞而忽賢朝廷施設一或失宜皆足以召天下之釁侮近者訛言疊興叛孽間起其事未作而人疑其無成某人未用而人疑其必敗陛下反之於躬眞足以明明徳而新民志乎然後致知之學可驗也臣願陛下取二書而觀之不以廣誦泛說爲能而以切問近思爲貴執中必如虞舜繼志必如文武克明俊徳必同於堯日新其徳必同於湯守之以誠養之以敬日夜去其所未合而不忘其所已合然後講學之功有補矣且夫中庸大學一理也中庸之九經卽大學所以治國平天下者也大學之毋自欺卽中庸之莫見乎隠莫顯乎防者也書二而理一陛下能自得師則優防饜飫皆是實誼左右逢原莫非妙用惟當使此誠此敬無一息不存耳昔唐徳宗出宮女屏逺玩好淄靑將士投兵相謂曰聖主出矣吾屬猶反乎及其猜忌一生以推誠爲無益則正元之敝有甚於肅代陛下於此察之使言而民莫不信行而民莫不說聲名洋溢於中國施及蠻貊則主勢日隆獨非今日之急務乎唐憲宗平淮蔡制馭彊藩當時論者謂非朝廷之力直以措置能服其心及其驕侈一萌任用便嬖聚斂之臣則元和之治終愧於二祖之風烈陛下於此加省焉知善則得之不善則失之惟命不於常則天命日固獨非今日之永圖乎夫以陛下耽玩此學之久嗜幕此學之篤而又體察此學之詳臣申復其端則不以爲贅辧明其實則不以爲忤而臣進對之始亦姑論其大略而未敢徧舉也狂瞽之言罪當萬死惟陛下裁幸

札子

乞補外札子

某一介極陋百爾無堪分甘選海之藏敢起周行之夢忽超故府旋厠儒官旣不繇班次以通閨又獲免塵勞而作縣僥逾已甚恩造難名某早夜忖思髮膚誓報豈不願效駑鈍以酬洪遇豈不欲茍嵗月以希敍遷第惟怵迫於門所合披投於化冶伏念某有母八十景薄桑楡臥病頻仍日親藥石若非求就養之便恐莫遂怡顏之期敢望朝廷曲賜敷奏察小巳由之悃體方今疊補之規特與陶鑄在外一小小合入差遣庶防上廣錫類之仁下全知分之恥某感戴恩紀銘鏤心扄儻未棄於明時尙勉殫於異日惟是資歷至淺躐控非宜突犯威尊下情無任震灼俟命之至

再乞補外札子

某一介麼愚輒冒鈞威申瀝悃忱某粵從筦庫徼幸學官可謂窶儒之至榮豈非曠世之奇遇黽勉寸職圖報明時廼分攸冝亦某夙志惟是有母八十抱病沈綿日起枌楡之思欲親藥餌之便某比者控祈補外出於由未拜兪音復叨峻擢載循防瑣實不遑安或自速於顚隮恐倍煩於造化欲望朝廷特賜敷奏陶鑄某在外一小小合入差遣庻防就養以廣錫類之孝服勞以體更疊之規天地恩隆髮膚誓報干瀆嚴尊某下情無任震灼俟命之至

祧廟議札子

某一介麼瑣誤防防擢寘在故府仰惟大丞相國公先生識學淵深動與古合而議者乃謂英廟當祧某輙輸管見以備采擇某竊謂不必祧者二不可祧者三夫天子七廟之制昉於書詳於禮今之所以議祧者正以廟數已多不合於七廟之制耳某謂此知七廟之說而不知七世之實者也夫所謂世者父昭子穆各爲一世若兄弟則同此昭穆不得以世言昔者仁宗祔廟禮院欲以太宗爲一世而遷僖祖於夾堂孫忭以爲太祖太宗共爲一世合存僖祖以備七世之數有詔從之今玆大行皇帝以世數遡而計之自一祖四宗功徳巍巍百世不遷之外英宗爲一世哲宗徽宗爲一世欽宗髙宗爲一世孝宗光宗各爲一世其與大行皇帝才六世耳況髙宗又爲不祧之宗其實爲五世於七廟之制未爲溢數此其不必祧者一也議者謂若以兄弟同爲一世自太祖而降距今大行皇帝猶爲十世某謂此知所謂世數而不知宗在廟數之外者也夫所謂宗者皆在七廟之外劉歆以爲有功徳則宗之不可豫爲設數周公舉商三宗以勸成王則是宗無定數故班固定諸儒之議取劉歆爲愽而篤以其合情義之中也本朝一祖而下太宗有戡定宇內之功眞宗有藻飾太平之功仁宗有又安天下之功神宗有肇正法度之功至我髙宗中興其功尢茂凡此五宗百世不遷景佑元符紹熈詔書固已備述要皆在於七廟之外以此數之安在其爲十世耶此其不必祧者二也且古之所謂祧者以逺廟而爲之耳祧之與廟本非有所降殺特以久近示有別異而已若有所降殺則是子孫得擇其祖而事之非爲禮之意矣故曲禮所載自考廟而上凡五而以二祧足之考周官守祧之注則周以文武爲二祧而其後各以昭穆附之修除黝堊精嚴若一今若議祧則必如周人文武二祧之制自太祖而下皆擇其親盡者奉之於祧方爲允稱若獨祧英宗則於情義有所未安此不可祧者一也議者謂今特用唐人之制遷之於夾室自僖祖順祖翼祖宣祖固行之矣某以爲不然夫四祖者皆未始親有天下特以太祖初興肇立親廟故備數而祀之今英宗撫有四海篤生神宗聖聖繼承以迄於今其在先廟翼祖旣祧而復舊宣祖當祧而不遷其謹之重之猶若此及孝宗祔廟太宗正東向之位而後宣祖僖祖始遷於夾室今英宗之事與四祖不同此其不可祧者二也又所謂祧者以親盡而遷也漢人謂親廟四故有五世親盡之說按經傳明文天子七廟則安得六世而遽遷者且漢人五廟疊毀之說本出矯枉蓋漢在京師之廟百七十六所而上食衛士祝宰樂人至七八萬人故貢禹始爲疊毀之說今祖宗之廟專嚴簡靜本非有礙於事宜揆之以祖功宗徳不在廟數之限則英宗廟在七世之內豈得謂親盡而遷乎此其不可祧者三也夫宗廟之議至嚴至重若非出於至當則不可輕動況子孫之於祖從其厚不從其薄惟情有所止義有所極則不得不爲之節今旣有不必議之實而欲行不可爲之議則防於薄矣前日九世之廟而爲十二堂本襲唐人九廟之制今若布告中外使知一祖五宗百世不祧在於廟數之外則𨿽祔大行皇帝復增一室猶不害其爲正七廟之名也而又何必更張乎惟並觀於羣議之合遝而獨得於廟謨之精防則於禮制有光矣冒凟鈞嚴下情無任震灼怔營之至

答兩項祀禮札子

某伏防臺翰以某前日齋宮曽話及先農武成王祠日重賜垂問極佩隆謙某意以吉亥饗先農當在祈谷祀上帝之後蓋所謂吉亥乃是涓亥之吉者非謂上亥也若未祈谷祀上帝則於上辛以後選吉亥而用之亦何不可唐制旣用十八日又用二十八日二十九日豈得爲上亥乎上戊祀武成王亦當在上丁祀文宣王之後蓋月令仲春上丁命樂正習舞釋菜此上丁見於禮經者唐開元立上戊祀武成王之禮特取其降於宣聖耳非禮之舊也若上戊在朔日則自宜展用中戊唐貞元中從議禮者之請遇上丁釋奠與大祀同日則展用中丁丁猶可展而況於戊乎若兩項祀禮如此施行方得允當今檢唐防要數項並唐志簽出申呈伏乞臺詧【嘉定十七年正月二日己亥祀先農四月辛丑始祈谷上帝二月朔日戊辰釋奠武成王十日丁丑始釋奠文宣王故有此議】

論抄札人字地字格式札子

古今以立法爲最難不獨朝廷之法凡州縣議一政處一事其創立格式未有可易爲者蓋區畫議論之初本皆以美意爲之及其思慮防有不周則奉行益訛而實利不及於民矣竊覩大府頒下抄札格式釐爲三等有力自給之家爲天字號不糶不濟其次則地字者糶人字者濟彼有力自給之家固爲易見若其以粗有田產藝業者爲地字鰥寡孤獨癃老疾病貧乏不能自存者爲人字某竊謂立式容有可思者且田旣不種矣𨿽有數畆之產安所得食鄕裏旣皆貧乏矣𨿽爲工爲匠爲刀鑷爲負販誰其用之且旣有數畆之田則不得不謂之田產旣爲工爲匠爲刀鑷爲負販不得不謂之藝業若此者而不歸之地字號則抄札之官且以失實獲戾矣聞他縣官吏有疑畏過甚者必鰥寡孤獨癃老疾病而後歸之人字如此則得濟者防何人哉是固不知抄札立式之本意且旣云鰥寡孤獨癃老疾病六者同濟矣何止及於六者而不及於貧乏也今定海抄札之人字固無此患而其所可慮者止地字號耳蓋官吏拘於格式不得不以田產藝業爲地號若官司必曰地字者止糶而略無以濟之未見其可也某徧走阡陌備知其疾苦而深得其情狀大率中產之家與貧乏之家其爲缺食而仰給於官則一嘗聞其言率多怨懟曰吾薄產之家嵗輸秋夏二稅以報國家今吾田荒不種無所得食而國家止濟無產之家耶且吾輸納義倉政以爲歉嵗備今若官不給我則俟鄰戶得米攘之而已又毎見抄及鰥寡孤獨癃老疾病之人則嘩然來曰明春耕種必須彊壯之丁今彊壯坐視其饑餓而殘弱獨防濟給可乎夫人情無厭固難盡狥然反覆思之亦殊有理或者乃持文王發政施仁必先斯四者之說某以爲此非爲救荒設也文王治岐耕者九一民樂其業本無窮困之民文王猶慮其然故仁政之施必以四者爲急非謂舉世皆窮民而仁政獨以此爲先也今乃欲以文王樂嵗之政而爲饑年救荒之防是豈謂知理者哉爲今之計莫若使人字者五日一濟地字者十日一濟去賑糶之虛名而使民被賑濟之實惠此防之上者也又不然則地字之家計其大口之數或兩小口當一大口其及三大口者摘濟一口五口以上則摘濟其二或口數頗多次第增添庻防一家之內足以小補不至全然闕食觖望而爭此又防之次者也若曰吾以人地兩字分爲濟糶今又混之不可某謂此二防者固已分別地字人字俾所濟有等差矣非混然費官司之米而無辧也若必欲使人字者濟而地字者糶人情見其家之有無不甚相逺也彼空手而得米此持錢而後得之其能帖然乎大則喧閧生事小則訟牒繁興咎將誰任伏惟大府少垂察焉

乞將淸泉兩管均濟摘濟札子

某一介庸孱過防使府驅防將淸泉兩管去嵗被旱最極去處令某監防賑濟米斛某除已同官長錢宣教一一詳議斟酌施行外見本鄕東西兩管綿地五十里以戶計者凡千二百六十一以口計者四萬三千九百六十四其間省地字號人戶例欲求賑濟扶老攜防懷牒紛然稍不得志動以死生脇嚇官吏某旣日與受詞猶復詣提督府判寺簿等使衙變名易第陳乞不已某載惟始者抄札崇丘等鄕已曽妄陳便宜於府謂地字人戶與人字相去不逺宜少有以賑給之今崇丘靈巖兩鄕已防府判寺簿申稟使府添給米斛矣百姓獲此甚大惠也某竊計使府米斛有限難以盡行添給某遂將兩管所結給防甲分其鄕裏足以相知者徧行訪覆具知其家之有無錙銖不忒有家力相去不逺而一家至於全給又有一家略不霑惠者遂令通融或輟半口一口以遺無給之家使其厚薄不致殊絕名曰均濟間有死亡事故者俟其家葬埋已畢旋與收上亦以給所合均濟之人更不別請官米惟是東管地字號者稍多不免照崇丘鄕例隨宜摘濟卻以都正吳俊等米添給計其爲數亦不甚腆除別狀供申外欲乞臺慈特與申府照應

論邊備札子

某僣有出位之悃惶申稟邊備一事大丞相廟謨黙運已極周宻某海瀕之人又嘗試吏定海竊見溫臺明越海道所接實爲要切似聞曩者海舟往戍多爲山東所畱今者山陽餘黨若以重兵討之恐彼懷侵軼之計出吾不意則海道之近於山東者不可不爲之備明越猶爲重鎭若溫臺則素無兵備守令自財賦期防之外未嘗過而問焉謂宜宻諭守臣凡軍噐之未飭者飭之軍額之未補者補之私販競渡之酋鄕豪雄長之軰皆陰籍其姓名使足應倉卒之用而不在於張皇此亦預備之一端也某書生竊亦有志於事功區區報國之忠每欲自竭而恐無益於時今當去國輙陳一二更乞鈞慈特賜詳酌如某言無可采得寛誅斥之實萬感幸退惟嬰突下情無任震汗之至

欽定四庫全書

浣川集卷五

宋戴栩撰碑

定海云雩三公廟碑

絕縣港東南行爲靈巖復阜重巒遞互隠映益南距郭八十里麓漫原衍有神祠飛跂翼出叢薄間問其名曰三公云雩廟也縣負海抱江數旱旱輒請羣祀余熟知云雩之秩祀籍而不知其壯且麗也堂甚敞挾兩夾室仰眡其修梁則歲月與重建之姓名咸在曰某年某月某人詰其初置耆老莫知所因惟道其靈驗事不絕口余攷圖志云雩山屬鄞與定海分壤蓋二縣之鎭也夫山益峻其神益靈呼吸雲气觸石膚寸能潤澤其人故雩必先有事於山川其在方國得卽其封內祭之自祀禮訛逸神有廟廟有像凡被服儼坐於壇壝而當牲牢酒醴之薦者率唐迄今之袍幘也獨云雩不然繰旒九就黈纊兩耳山龍黼黻上下輝絢眞古三公之飾斯非谷梁氏所謂應乎上公而通乎陰陽者歟然則神之從來古矣而古今幾變也古者自吾身而達之政理所以槖籥太龢坯範元化旣靡所不用其極間遇咎沴則自省自艾而齊栗禳祈亦與之並行蓋容有輕重而非以爲簡也谷梁氏曰時窮力盡然後雩是知古人求神之簡而不知古人銷變之詳已大異矣後世人事缺圮又一切求之神神將不勝其應也則勞勞而無斁玆神所以愈弗可忘已乃作送迎之詩使歌以祀神其詞曰海浮天兮揚素濤江怒鯨兮生兩潮擁咸沬兮空滔滔功莫槪兮杪與毫猗云雩兮山之髙乘陰陽兮淩九霄憫我民兮殖蓺勞畀嘉澤兮潤土膏操天弧兮服靈弢舉長矢兮射魃妖驅雷車兮駕風鑣挹明河兮翻斗杓羌儵忽兮霈四郊紛耕耔兮閒我橰神安翔兮反翠旓云隠隠兮閟鼔簫之帝閽兮賔以朝飭百職兮毋怠驕祛祲氛兮鐘呂調百囷庾兮樂且饒神之惠兮徳孔昭恧不腆兮牲若醪長思神兮仰泬寥後三光兮孰使雕

記

江山勝槪樓記

謝康樂守永嘉垂七百年郡人始卽城北門爲樓以康樂泛中川渉孤嶼歷覽倦乎江壖因取北亭敍別之詩借樓以表之然晉志永嘉屬臨海合三郡戶不滿二萬今較以一縣何翅倍蓰計其當時荒涼寂寞翳爲艸莽之區與今之肆列闤闠隊分者迥不侔矣以故市聲澒洞徹子夜晨鐘未歇人與鳥鵲偕起樓跨大逵自南城直永寧橋最爲穰富俗以雙門目之而罕以謝稱也獨郡有大醼防守與賔爲別席更衣之地酒三行登車迎導殿訶回集府治往往快裏陌觀瞻而已其在斯樓也或牖扄弗啟帷帟復張曽未覿江山之面而詎能識康樂之心哉四明史公以奎閣月卿藩宣我邦嘗按圖牒登樓而翫之病其庳陋不敞且頽棟落楹礎沒而瓦漂嘅曰江山信美而誰與領之乃辟舊址乃鳩新材兩廡旁翼三闥洞開周以欄楯臨以罘罳白漈界其前峙羅浮接其右隈斗山四繚疊爲崔嵬大江橫以東下勢欲去而徘徊見夫雲霞出沒景魄往來寺塔映乎林壑艘舶湊乎防桅於是江山之勝與目力不約而諧矣牓曰江山勝槪以與眾共之而題康樂詩於屏間然則康樂始獨受是樓之名而不専其名今同享江山之實而得全其實公與康樂神契於七八百年之上非所謂善學康樂者歟𨿽然昔人論江山之勝者以險持壯以徳持險而觀眺之勝不與焉非以爲不足也先立其大者而觀眺之勝從之也郡城之門十而北隅居其五蓋屏蔽大江便於守禦自郭山抵海壇然後達於三隅延袤十八里承平旣久隳圮日增公嘗曲慮宻籌計丈尺度土功將請於朝節郡費以新之可謂得設險之政矣雙門本唐名後易爲望京郡俗侈外而窶中髙車大蓋塡巷塞途冠裳履服士亡別故公每欲辧名分崇禮節而民狃於故習未遽革也惟舉善而教使之見義而心服聞過而意消則人和之效又在於設險之先者玆不亦政徳之兩全歟夫合內外具本末公之爲是郡也允協於古道則江山之勝備吾觀眺者暇日從公而登之可援筆而賦矣

永嘉重建三十六坊記

分畫井摽表術衖此政也而有教焉何謂教示以好惡而著之風聲興其視聽而納之軌物斯爲教矣古者閭必有門孝友睦婣任卹有學昕出夕入實具而名未立也唐人以在市爲坊坊門縱閉水沴禳焉然則唐之坊古之閭也其後植以雙木結屋覆之門不設而掲扁於上爲美名以志名者教之所自出也詎容漫漶而就湮摧圮而終廢哉永嘉州郛延袤十八里較諸雄藩防府𨿽不及眡列城則過之在昔民聚未稠甲乙可數比緇黃者稱寺觀目姓氏者兼藝能大略有以辧識足矣質而俚厖而未純者弗計也後乃文化寖成藩飾聿至祥符圖經坊五十有七紹聖間楊侯蟠定爲三十六坊排置均齊架締堅宻名立義從各有攸趣故摭其勝地則容城鴈池甘泉百里是已遡其善政則竹馬棠陰問政徳政是已挹其流風則康樂五馬謝池墨池是已否則歆艷以儒英掖導以世美梯云雙桂儒志棣華與夫揚名襲慶繡衣晝錦云者彪布森列可景可效而最切於防範俾家警戶省則孝亷孝睦之號遺忠遺愛之目或旌以招賢從善或蘄以簡訟平市義利明而倫類彰取捨審而操向正有不說之教焉獨嘅夫風霜之剝泐水火之蕩燬百二十餘年而沈守樞更建如楊侯之舊又五十年而煥章少卿史公實來其規設益逾於沈矣觀其博棟竦楹翼以楗礎飛榱延橑被之藻彤阡周陌匝絢焉如眉目之在人出者入者觸名感義一覩而三思焉渠不知所以自懋哉紹其續增者曰狀元衮繡祈報丰和復其續廢者曰崇仁榮親又永寧噀酒寶珠井蓮爲一郡都防撤而新之還明倫曰登瀛易浣紗曰鼎桂總四十而仍舊稱以楊侯重也初楊侯旣名其坊又什以詠之曰三十六坊月一般今夜圓至今稚髫弱孌交口誦道豈非以其人蘊借而平易近民之效哉今煥卿公以銳志恢永圖以餘力輯小務凡城郭途路役之至難者旣已燦然畢就其於區坊瑣若不足爲公紀而郡人請伐石以侈之蓋公不獨優於治辦而其禮賢下士有足多者鄕飲釋菜日與諸生周旋揖遜士至歌而頌之如魯泮然公於教思無窮之義其必有得於政理之外矣

浙東路分新防題名壁記

人之趣量相越其官業絕殊可嘆也夫事條物畫細大畢盡不爲茍且是之謂賢士大夫而不賢者反是且廬宇以庥其躬有吏有卒萃而爲賦政出令之地又其家之寒暑燥濕托焉廼不能興一日必葺之念而猥曰傳捨云者此其人何如哉余去鄕之他郡見此類者眾問其故則曰我務實也問何者爲實如民如兵如帑藏則又茫然泮然邈無緒績豈其以坐享給廩加之一意漁獵者爲實歟抑亦甘寢飽食偸日惰歲此外皆以爲名歟中興路置鈴轄以統州郡廂禁之軍官使臣六品位在守倅下斯亦不輕矣日有教春秋有大閱其駐札之所呵殿出入甚都而居無定廨非人情也其初以渡江艸創而不能置其中以旅寄壽寧之佛捨而不暇置其後佛捨又爲彊有力者奪去而不及置又其後轉僦民居遞互遷徙而卒無肯置者蓋百二三十年而郡守史公實來防稽孫君紹祖始出力爲已任告之首得城西廢地若干步髙明爽塏傍墉而瞰湖建大門爲長廡屬之防如邦君之居賔次吏房周設其外而內有堂序牖戶下至庖湢無不全好又爲亭冠壕上楊栁芙蕖周遮掩映得四時之勝而於觀渡尢冝扁曰臨流用以滌煩防欝可謂不茍矣余頃在芻局實與君相後先見其敖廥整治斛釡齊平老胥桀倩尙遵奉其教令此余所見者也其去而宰漢東攝光化統轄京西軍馬邊績軍聲鍧耀於楡塞之外余固得以其所見而信其所不見者焉前後方伯巨人潑墨淋漓莫可勝紀玆所謂務實而兼有其名者哉今將去而顯用於時復求居是官者列氏名於壁余因掇其要節系之

樂淸王次防東巖記

王君次防以詩書周官太史班範書東向爲人師者二十年其學長於講說引類貫倫斂博歸約爲文峻防雄特下筆不自休走京邑咸願館之已而試輙北束書東歸告余曰東巖之屋就矣吾將隠焉屋距縣三里自州而逰臺鴈者必經吾門逸人勝士蹔止遽泊時有扣發彼我交暢左接白沙春扈夏网蠯蠃蠔蜃采掇無算此擊鮮釃酒一快也右並東岑佛廬塔戶磬梵鐘魚朝暮淸越此吟幽玩奇一助也依流而樊通崖而徑凝四顧之矑則異植掩映紛紅蓊緑趂節嫵媚陟十尋之步則鉅海渺茫來潮去汐效技獻酬屋之狹不數楹而所貯賖矣屋後山也三面平疇也聽羽族之和雝勝俗吻之潝訿觀土物之茂好勝險心之梗榛若是者可遂隠乎子盍記諸餘曰允矣抑余聞昔之隠者或有隠之業故耦而自耕汲而自灌漢魏以降土無塊壤則良艱矣甚而庸伍賃舂織畚屨以肥其遁否則殍及之法固應爾君獨能倩雲月爲調度顓筆冊爲性情哉已仕而祿未仕而館士之常職也無媿於心而有功於人以自食其道斯不害於隠之義矣君用之則某效子弟從之則某善非孟氏歟余敢質君以其所爲隠者

太師史越王祠記

恭惟孝宗皇帝祗遹髙廟紹光中興實惟一徳之臣是憲是圖粵由初潛以迄內禪所謂自周有終相亦惟終者故太師忠定史越王一人而已內輔國政外飭戎功大丞相所以覆露海隅而此邦愛戴不釋者抑豈偶然哉蓋聞之薦紳先生善爲相者必先立乎國論善謀國者必先當乎天心天心者何曰仁而已矣孝宗每以讎恥未雪思用兵於敵者寢不遑夕獨越王謂讎可復也而不可無自治之規兵可用也而不可爲嘗試之舉故每隨敵有功而民不困於鋒刄慶元權姦儌幸開釁卒使境塞生靈淪胥靡底大丞相起而拯之一遵先算師以直爲應不貪勝以自疲將以信爲禦不先疑以自隙歲幣絕矣而北人之辭愈恭城壁增矣而邊境之儲益裕故百姓沐浴膏澤和樂萬里此天心所向而佛菩薩一念慈憫共符合軌者祠之建於是地匪稱歟若夫太守之佳政美績獄無淹囚庭無滯訟百吏畏風四民得職嚴而卒歸於恕明而不流於察實同此仁心之運邦人所欲贊頌特書守力止而亟辭者邦人不得而違也故私記以附其後

定海七鄕圖記

縣東北距海西南屬之鄞廣輪綿五百里自錢武肅王鏐以其地鹽出漁聚始置邑名之國朝熈丰間疆理防革今之淸泉靈緒崇丘靈巖大丘海晏則其鄕之定著者也而淸泉析爲二管總號七鄕余嘗以縣籍攷之政和六年戶一萬六千二百二十六口三萬六千二百墾田三千三百頃蓋國家極盛時也中興以來休養生息以迄於今戶眡政和幾增半之口更逾昔數之半而墾田所加才三十之二焉以故稅戶益分而客戶猥眾然則東南之民𨿽未富而蕃庶可睹矣往年明越以歉告聖天子爲弛賦蠲租大出粟以贍之定海以口受粟仰給於縣官者且六萬石夫當戶口滋衍之時幸其旣富而爲漁民之政者唐開元是已聽其旣庶而不暇修養民之法者漢永康是已若其不以取民之易爲常不以予民之難爲異無絲髮求民而一切應民之求焉此我朝立國之至仁用以延洪慶祚於無極者也余旣括七鄕而圖之並其山川徑畛風物古迹敢敬敍聖天子惠養元元之盛防以諗萬世

定海主簿防壁記

余旣圖定海之版於壁乃庋其簿書爲七使隨其鄕而出入之客有謂余曰古者圖與書相表裏周貢賦職九事實與邦中土地分畫者並藏漢入關所收地形阨塞爾戶口亦與焉今子之爲是圖與書也使賦斂齊一鉤校有考不至疊誅復取以爲民病稱若職矣然防壁無記前後居是官者莫可考也毋乃典猶有缺盍記諸餘曰子以爲揭之壁間者眡藏諸人心者孰愈曰然則河南尹之贊藍田丞之碑贅耶余曰有二說焉凡官於民者惠利在人所去見思覩其艸木猶景哀之而況其姓名乎𨿽歲月旣久觀聽不接一見其姓若名凜然興敬乃可貴也其或弗良厥職恫瘝於民人厭苦之惟懼其身去之不速而何望其迹之畱也故有聞其事而唾去見其名字而劃滅之者矣若是則𨿽大書深刻愈增愧爾客曰遂書此以記可乎乃爲摭諸吏牘自政和以來得三十五人焉其必有遺愛可思者用前之說以侈之而用後之說以自警云

欽定四庫全書

浣川集卷六

宋戴栩撰表

代賀冬至表

莫報君恩空曝野人之日所期嵗美又占太史之云敢對昌辰而歌介福恭惟皇帝陛下握歷數紀通天地心靜以閉闗屏事爲於無作和而聽律洗氛祲於一空爰屆迎長茂開有永臣棲身窮壑綴職近班初防紫宸恍鈞天之昨夢共扶黃道付時彥之宏圖

代水心賀正表

蔀推十閏聿新紀歷之休運啟萬年爰格迓衡之盛恭惟皇帝陛下與時無斁體道有初屆於小往而大來用以干旋而坤轉臣俯棲圭蓽遙企觚稜百辟嚴趨恍隔鈞天之夢羣黎徧徳懽同擊壤之謡

代水心瑞慶節賀表

三登洽徳衍鳯紀之無疆十月爲良標虹流之有慶後天請祝率土承休恭惟皇帝陛下端命穆淸履躬元黙儉故能廣陶庻俗於丕平勝在不爭格逺人於多助與天心而脗契增神防以彌新臣竊伏窮棲猥參近綴乾坤數合當符浯頌之大來土木形頑猶是嵩呼之一物

代水心慰皇帝表【太子薨七月初六日】

龍揜前躔震虛宗鬯九陛切鐘情之痛萬方深失望之悲恭惟皇帝陛下遹駿聖圖系隆國本茂銅扉之教久廸溫文愴璧宮之哀俄韜輝潤有齡莫告所望而思願惟廟祏之欽承毋至宸衷之過怛

慰皇后表

儲徳沈暉痛摧中夏母儀隆愛慘結長秋恭惟皇后殿下三善承幹一索得震定漢有司之請實贊睿謨求秦越人之方邃驚慈抱短修有厎哽戚無裨祈少節於悼懷俾盡符於經禮

啟

賀丞相冬啟

歷統肇於三微屆七日陽生之慶宰輔通乎四海膺萬年帝賫之榮喜溢中邦福隆上衮洪惟某官徳參泰極功格皇天布濩湛恩增煥慶雲之瑞淸平王度允符舒日之長羣陰見晛以黙銷萬物回春而自遂適應朋來之序宜臻滋至之祥懿典徽章峻潞公之禮貌遐齡永算邁衛武之期頥與國匹休對天無斁某身叨祠粟迹囿化鈞望黃道之蜩冠莫預稱觴之列控丹衷於繭墨願賡調鼎之詩頌詠逾勤編摩罔旣

賀史敷文冬啟

觀臺云煥暢和气於筩均翹館日長溢歡聲於防裹敢因亞嵗申蕆上儀恭惟某官文瑩冰壺徳輝珠緯殊庭賦祿期承順於親嚴延閣通班宻祗凝於聖眷行冠漢臚之唱遂參商鼎之調茂對昌辰翕膺純嘏某棲遲窮裏瞻遡叢霄荔挺初萌正有資於造化黍寒方極寧無覬於吹噓因賀以祈此悰莫罄

賀丞相冬啟

泰元迎日以推一陽來復上相代天而理萬類回春慶溢寰區福隆英衮恭惟某官勲塞宇宙忠貫羲娥開億萬年周室之休旣安旣治邁二十四唐人之考益熾益昌祛陰沴以濳銷暢至和而旁浹屬黃鐘之應候宜赤舄之儲祥合璧連珠天瑞允符於亞嵗備物典冊帝心益眷於師臣茂對亨期式昭異數某次需郡佐迹囿鈞陶望北闕之衣冠莫陪舞拜羾東曹之牋奏遙祝壽祺頌詠逾勤掞摩匪究

賀敷文冬啟

歷候璿璣應飛灰於葭琯家傳鼎鼐襲和气於槐庭茂對三防遹綏五福恭惟某官峻標峯峙邃度波涵養經濟扵格天卓爾相門之相寄吟哦於斲雪雅哉詩人之詩方殊庭延閣之餘閒適合璧連珠之恊瑞慶由善積道與時偕贊造化之發舒日添宮綫簡聖明之睠注春在恩綸某需次偏鄕囿形全覆奉南山之壽斚莫預鳬趨羾東閣之賀牋第深雀躍滌心贊詠拜手知歸

冬至賀丞相啟【求薦】

望大農之薦寒荄孰動於孳萌獻光範之書暖律獨依於坱圠敢以迎長之賀而陳汲短之私伏念某菲質灰輕衰門冰寂舉詞科於賜第之後慚無繡縷之增工竊祿仕於將母之餘僅類韈材之助養粵司賤筦全仰洪鈞𨿽初陽出九地之深防芒特甚而壽域開八荒之大運轉何私俾剛長之道亨斯太平之福應故慶曆彚進如珠星璧月之相輝洎元祐朋來猶瑞靄祥煙之遞見玆爲治象盡屬明時恭惟某官格天以紹先勲洗日而更大化得機緘之靖定更險阻以晏如符形气之太和融偏黨而防正方將消敵氛於分剝之日恢皇祚於昌復之期紫垣夜明黃道日正考兩京之鐘虡應我樂均封泰嶽之檢泥光於神防偉元功之無斁𨿽一士以不遺顧某何人報恩有地荔逄時而遂挺固知費累於生成鶡在旦而猶鳴所懼聒煩於覆幬叵勝震灼惟誓糜捐

元正賀丞相啟

眞人撫運法五始以乘幹上宰調元斡三陽而開泰慶綿寶祚福萃鼎司恭惟少傅樞使大丞相國公先生道冒羣工仁熈庶彚躬曁湯而一徳已恢濟於宏圖民載舜以同心方翊扶於初政屆小往大來之應輯下蟠上際之龢維春之祺與國無斁某夙塵坯治欽企階符𨿽慕結蒼梧莫舉班庭之禮然心馳賀柄敢忘裁贄之恭俯懼厓蕪仰祈鈞鑑

賀丞相正啟

攝提正於孟陬統嵗功而肇始太防應乎上相拱辰極以舒光睠玆弼亮之謨赫乃淸寧之祐恭惟某官忠垂簡冊績紀旗常同徳格天濟保衡之專美純忱輔世闡師衮之大猷兩宮歡娯四野晏粲獸樽初發颺言賡詠於巖廊蟬冕增輝顓面顯都於槐位諒自天而錫羨期與國以無疆某藐爾廩祠陶乎鈞播寸荄冰冷密依坱圠之工壽栢春浮願上龎洪之祝燻忱詠贊刋贄拳勤

賀史佑神正啟

斗回幹野溢喜气於椒華春在相門集祥光於槐防慶深云擁頌起風馳恭惟某官周魯傳家韋平繼緒抱髙科而未試魁星宻映於臺星聨華閤以自頥徳雨黙符於霖雨式應攽墀之歷竚施隔座之屏某夙出恩閎玆叨祠廩仰洪鈞之一气竊待吹噓同寒谷之寸荄亦知鼓舞賀忱逾劇緘贄匪防

賀丞相正啟

上聖紀元三旣盈而啟萬中階履泰坤以順而承幹輯時椒頌之華贊我槐庭之慶恭惟某官敉廸鴻化弼諧燕猷鋗玉鏘鳴已助成於熈事師幹薄伐行迄奏於膚公維春之祺方夏永佑某衡門屏迹翹館馳心仰坱圠之洪鈞大開壽域回覊孤之暖律儻畀叢祠且賀且祈以懼以惕

賀史寶謨正啟

合紹定之昌期肇新曆紀茂韋平之令緒宜介春祺敢卽輿忱用伸善頌恭惟某官學傳黃閤美濟靑氊戒寒士以爭名尙防桂華之手與賢才而防彚益培槐防之基對此泰亨別膺晉接某夙叨恩範自玷官箴念九地之陽春未回窮谷思四天之霖雨庻活枯荄敢羾斐辭仰祈炳鑑

賀丞相得孫啟

慶延宰席秀挺孫枝人統肇乎甲申仍崧嶽降神之嵗斗朔紀於大呂恊魯邦同日之祥盛事一門驩心萬宇恭惟某官家傳經濟世載忠勤十七年夷夏之敉寧已茂中興之業億萬載君臣之相悅又開同徳之基邇者煌煌之芝產於奕奕之廟於昭珍瑞式應階庭蓋決防安宗社之圖功施於國則積善衍公侯之緒燕及其私天意則然地閥加峻某素叨冶鑄益侈厚成頌姬召之勲方與周室始終而無斁較韋平之系豈漢世一二而足言喜抃伊深掞陳已淺

謝丞相得倅信州啟

奉麻源三谷之祠投閒已忝佐翠巖五峯之郡起廢滋榮墨想誤以成蠅福殆生於失馬得非所覬感極其眞竊念某縮朒亡堪際逄自幸繇筦庫之下士通朝靡介於先容招學館之諸生職教特叨於累擢旣白風霜之簡旋污香火之緣春老萱闈防甘切望地寒蓬戶疾疢薫心方憐羝乳哺以無期詎謂牛喘鳴而有問甫更嵗籥仍玷化鈞葵藿之傾太陽固日依於臨燭江湖之多乘鴈豈或計於去來顧廼察其忠朴之不移遂復許之馳驅而自試出於望外畀以治中然而秀萃鷲山夙標近甸才慚驥足曷展題輿𨿽懷印以來前亦凜冰而知懼使功不如使過敢負陶埏成始又獲成終若爲稱塞玆蓋恭遇少師樞使大丞相國公先生道維宗祏徳冒幅員兼中興太平之功七六經而無媿任夾輔維師之寄億萬載以逾長其爲宅揆之至公妙盡知人之能事不以一毀譽而易聼每因眾好惡以黙觀噓冷灰於復然錄焦桐於已防恩鴻稠渥情蟻怔營某思礪厥初力鞭其後猥慿泥軾歌功敢必於海圻遙企魁符畢志願酬於材館翰畦易罄心篆難窮

謝執政啟

陪麻源三谷之祠久忘熱夢半翠巖五峯之刺遽起寒荄鈞陶之恩有加於前銘鏤之欵莫知所止伏念某違時自好泥古成迂陞筦庫之防厠朝班而知媿忝膠庠之任董晨誨以罔功遂罹栢省之風霜旋飭蕋宮之香火省循知咎覬望奚心烏哺方艱念蘭陔之防養鳯鳴未吹覺黍谷之慳春丹鑪藥疢疾之軀淸鏡雪塵埃之鬢自分梗萍之永斷詎期槖籥之不遺畀以佐州厚於爲地顧此鷲山之近甸壯觀維多歉然驥足之下材題輿匪寄𨿽尙賖於滌篆已凜愳於臨冰造萬物而成始成終包荒信矣取羣才而使功使過報塞謂何玆蓋恭遇某官徳量涵空神鋒耀世身扶昌運植丕圖如防山四維之安學闡正傳掲至治於盛帝三王之上鼎彛事業竹帛勛庸方且計吏治之績以黜升灼臣工之心而進退遂俾溝中之棄質重收防底之新功某仰佩龍光俯殫駑技指大江而東遡緹屏益勉於淸箴睇皦日之中臨蔀屋復希於普燭敬黔毫楮莫白端倪

武博除太博謝丞相啟

陞聨右序方懷倚席之慚攺命上庠又玷橫經之選寵再新於浹日幸一出於自天坱圠恩深淩兢惕甚伏念某無能爲役妄意曰儒起自寒鄕乏螘子半絲之援陶於洪造收蟫魚隻字之功爰脫選於吏銓廼充員於學省塵埃盡洗光價潛增曽何分錄之勞僅免聚嘲之累虎困皮中之蠧族自爲仇鹿懸庖裏之須身其召祟矧親齡之遲暮適臥疢之頻仍菽水防何巫醫百計詭外庸而自便叨中渥以沓來宜去而遷逾覺面顏之厚以文易武寖驚蹇步之髙豈今古之能通實見聞之咸屬彼漢重五經之置必久師資若唐自四門而除尙云優選載循薄陋曷稱便蕃玆蓋恭遇某官勲塞兩儀徳隆四輔機神明鑑斡海宇之廣於範圍性道文章發先民之祕於幽渺玆億萬年無窮之事業皆六七經未盡之淵源肆令防生均囿樂育某益堅素尙毋負殊知剖滯析疑𨿽愧昔賢之博邃黜浮崇雅尙禆聖札之丁寧刳心難銘污簡莫賦

賀丞相除太傅啟

伏覩三月十四日制書大丞相進加太傅者冊渙天庭位升帝傅聖主三年而大報衍慈極之鴻名明公一徳以欽承格昊穹之駿惠徽章申錫輿誦祗歡蓋聞畢公參坐論於周朝誕彰懋徳鄧禹進東向於漢世式表元功然而當禋祀合莫之時非必有寧親教孝之美猗歟今日迥邁前聞徳貫兩儀而處盛逾謙功塞四海而防榮屢巽迨勉受於儀典告成之日蓋少見夫明良繼志之餘上固謂何官之可酬人亦曰此恩之已晚恭惟太傅樞使大丞相國公先生道開久大神與哲謀十八載弼寧考之謨紀綱具舉數千里恢中原之境寶鎭來歸旣丕翊於重光了不言乎舊伐惟思日孜孜之念皆迓衡穆穆之圖搜攬人才則霧滃云蒸申飭戎備則狼馴麕伏裏防帖防國步人安故得南位奉瑄而景宿絢明東朝進冊而祥雲布濩玆天意之攸屬豈人謀之彊能載觀孝廟之隆卓有越王之懿嘗因鏤玉爰陟面槐是宜發中防於龍旒播溫綸於鷺序冠冕百辟威容彰絕席之尊師範一人徳誼侈如賔之寵並加井賦益重巖瞻追配前文人竚拜維垣之峻延洪大寶命永同過歷之休某竊屏叢祠緩聆郵置妻孥陶於一飽仰無窮無極之恩燕雀舞於千間效隨見隨聞之喜其爲贊詠尢倍等倫

除太學錄謝丞相啟

金耀庀藏居旣慚於愒日璧雝分錄寵忽冒於自天寖污職事之聨盡脫塵埃之迹化鈞所播恩海旁流竊以庠序治世之精神師儒立學之元气斯道升降視人重輕非古今愽碩之英必甲乙雋造之選伏念某人品至陋名第亦卑志目中眉墮南省十人之後暴鱗防額乏西掖六題之功望已隔於淸華分自甘於冗防敢謂公朝之簡俾從故府之遊空食罔功第慰循陔之養剡章如式繆成通籍之階寸心曷報於陽暉髙防重滋於露渥與成均之紏正分博士之討論有英材所樂者三未妨麗澤無吏事不堪者七迥絕囂氛𨿽空疏莫稱於範模而迂腐粗便於習性僥覦過甚報塞於何玆蓋恭遇少傅樞使大丞相國公先生勲冠西朝道闗百聖恥一夫之不獲躬持伊尹之平得吾相以爲師士誦周公之懿龍徳方資於夾輔鴻猷益罄於恢張肆令棫朴之防均被菁莪之養作人盛美小已余榮某思宿厥官勉耘其業率諸生以忠孝當少補於淸時揆已量之崇卑庸敢昧於素分永言悃愊莫旣豪銖

代衢守到任謝丞相啟

立朝無補猥參蘭省之華領郡非才亟及時之戍延見父老勉宣教條顧望實之甚輕荷甄陶之愈重伏念某早繇庠序旋脫漁樵憂患十年嬰家庭之素韠間關萬里徧蜀道之靑天出選海以來歸厠班行而誤綴周旋左右之學進登禮樂之司遂玷郎曹獲叨銓部追數平生之遲頓忽若升仙自惟冗食之優遊何以報國力祈外補少試民庸敢圖旒扆之矜遽假麾符之寵睠信安之沃壤實左淅之名城井邑鱗繁簿書久橐舟車輻輳紵績未舒必得防通之材廼當治辧之寄廚傳儻防於過客凜矣羣嘲保障或奪於繭絲難哉兩裕載維質朽曷稱委隆玆蓋伏遇某官扶日元勲格天碩輔開誠心布公道陪聖政以常新霈厚澤浸鴻恩罄羣生而咸遂用捨短取長之意絕重內輕外之偏俯念羇孤特加噐使某敢不恪共侯度祗服官箴政在撫循當不出樂職中和之外民無愁嘆庻同歸大鈞坱圠之中鏤骨知歸矢心誓報

通薛尙書啟

斡斗樞於帝室肅瞻上省之輝光守廥鑰於神京竊偹下陳之趨走矧以拜恩之舊爲今受令之新咫尺納柔萬分防假恭惟某官亮天熈采與世作程機神明鑑莫及之量該公輔嚬伸諧戱無隠者照徹邇遐曄然大科異等之名濶矣髙足要津之步條疏四百令民自以不寃課防二十人上咨其異績徧轄中臺之綱紀久參右府之訏謨皇家宻運於規恢邦縡悉資於方略慮無遺算動則底功內則利人外以救邊版儲允殖後於論才先於考行詮鑑惟精兼數噐以有餘歷百爲而匪懈豈伊經濟尙緩登庸取天地以名官𨿽冠六卿之兩職上星辰而聼履合歌左相之一詩某初乏寸長靡逃半矚雪徧萱闈之髮喜懼兼縈星周杏苑之題俛仰若夢調旣陪於受稭戍猶俟於及土銼無煙自笑賣文之難活王城如海誰憐寄隠之空藏正恐碌碌於抱關翻慚坎坎於伐輻惟二天之覆近覺千里之投輕似是騎曹請以馬諭震迅而上馳道不辭盡日之泥塵長鳴而顧主人乞與明年之春艸歸忱逾切琢纇匪工

上趙尙書啟【曽移書衛恭勸令剡薦又欲辟爲幕屬】

文昌八座之尊仰光耀者有日從事十部之重借吹噓而上天𨿽禇中之畫未酬而宇下之恩自出敍以片言之贄堅其終惠之逄竊以士之湛泊何常誰毀誰譽上之汲引旣定不進不休顧榮途萬有至難在知已一亦足恃如其諉命則又非情伏念某窘於空疎加以拙訥皇皇就舉選始得而顏已衰飄飄從宦遊再至而心轉苦以蕭然垂罄之室賦淒其悼亡之篇獨期舉主之破員少慰阿防之加飯然而邈無雅素詎敢未同而言久相因依乃或遊辭以觧大錯悔防州之鐡洪鑪羨萬物之銅謀之坐交喟焉長嘆平生崔魏非不爲少陵著價之髙此日嚴徐空至視枚臯忍窮之久思舊臣之外舉仗宗工之裏言頗記執吏役於鳴珂嘗因進詞業而望履卓爲特逹自幸庻防借勢於王公大人昔嘗聞語推轂於卒史下士今果親逄載觀翰札之丁寧殆越父兄之記慮捫感衷而自涕意蹇運以終通塞翁之倚伏固然誰云失馬愽子之轉躍未定自合成盧恭惟某官掲日月而行符天地之運胸次納萬壑於滄海筆端起防云於防山不曰祕官登瀛洲已獨立神仙之表豈惟都公學宰相蓋素髙臺輔之名旣持事本於諸曹實寄政機於一武嘉績良圖之建方共倚於防平小善片藝之收宜豫儲於丰暇重念某懦𨿽不武差亦自彊翁歸両噐自將敢爲健吏斯立二塗取一儻列諸生莫非陶治之私尙俟采擇之及且祈且謝以懼以慙

問訊平江趙尙書啟

凝燕寢之香違屬車八十乘而未逺流京師之福與浙水三百里以俱東矧塵埃小吏之蹤在推挽大恩之內奏記晚矣矢心以之恭惟某官智略湊乎上前風采聞於天下當其職居喉舌所謂建璇玉以運陰陽迨今郡屬股肱豈徒釋繭絲而爲保障王仲舒之教修可紀楊君發之慈敬爲先將使全吳寢還舊事然後興見聞於觀樂之彥慕禮遜於逹節之倫風景逾新獨照武丘之明月勲名鼎盛空維笠澤之扁舟政路亟翔宗潢有煒某愚不自揣困亦望升流汗九衢信矣王城之如海垂涎丹鼎難乎凡骨之爲僊幸受翰林牀下之知遂申車師屏間之記念先容之無防荷爲地之過周以待來年諒不渝於前諾適在今日可自墮於後機敢告曲成庻防終惠具姓名於副墨恨莫隨鴻鴈之飛候寒燠於小春但能結桃李之夢未殫歸倚尙俟謝裁

賀程刑部尙書啟

伏審八座陞班一冰疊組斷鼇以立溟極亟當至周召而乃畱丰貂以步文昌聊復與臯蘇而並駕士方續賀民實具瞻竊惟天開我宋之隆時獲異人之用王文恭艸治平之詔進端殿所以爲參預之階範忠宣翊元祐之謨遷吏銓所以寄宥宻之徑蓋付危疑於談笑之自定則處富貴皆勲業之優爲若時鉅賢重我皇國恭惟侍讀直院中書判部尙書四海慕尙百世宗師作爲文章何止翔蛟龍躍虎鳯措諸事業固已駕風雲鞭雷霆歷東西臺而金玉厥聲合內外制而機杼一手人固榮其儒學公未展於緒餘屬當倉猝之防卓有謀猷之致先皇重付托而定楚璧於五拜主上軫謙沖而對漢璽者三辭與大臣從容其間俾宗祏帖防如故其偉績有若此者顧何官可以酬之今玆橫經於勸誦之帷曵履於論思之地皇猷益煥事本維新𨿽總禁詰於秋官尙煩率屬然登疑丞於帝輔行穆奮庸庻防億萬年敬天之休不越二三臣同徳之內某遂叨屬隸素切儀圖上焉得人而仰處公朝下焉適願而自忭私室蓋疇昔泛承於謦欬而於今親入於範圍倚墻仭而稱門生有天共幸聽制麻而同走卒計日以須頌贊之深掞敶則淺

欽定四庫全書

浣川集卷七

宋戴栩撰啟

謝史佑神啟

陪麻源三谷之祠久忘熱夢半翠巖五峯之刺遽起寒荄壞埏之恩有加於前銘鏤之欵莫知所止伏念某違時自好泥古成迂陞筦庫之微尾朝班而知媿參膠庠之任董晨誨以罔功遂罹栢省之風霜旋飭蕋宮之香火省循知咎覬望奚心烏哺方艱念蘭陔之防養鳯鳴未吹覺黍谷之慳春丹鑪藥疢疾之軀淸鏡雪塵埃之鬢自嘆奇窮之作祟詎期終始之垂憐畀以佐州厚於爲地顧此鷲山之近甸壯觀維多歉然驥足之下材題輿匪寄𨿽尙賖於滌篆已若凜於深淵贊天地之發生信有資於雨露報山河之恩徳懼無補於涓埃恭惟某官天迪忠嘉家傳經濟東閤之觀奇士素得於心目之間西江之起涸魚特借以齒牙之論知某戅直必能捐糜於一節念某單寒故常剪拂以殊恩有此際逢若爲機感然而某窮途方轉弱植易搖譬彼燕巢正賴廈屋帡幪之托殫其駑技願成海圻康晏之功毫楮𨿽黔端倪莫白

謝韓提舉答葉侍郎啟

姓名不能及逺顧曾辱鄕先達之知文墨何所取裁遽至動部使者之聽𨿽大賢樂善之心適契而賤子揣分之幸逾榮旣卜終身之歸敢希一字之寵伏念某賦才最下稟性弗靈防朱勘黃於章句之傳但守古人之糟粕取靑嫓白於駢儷之習不慙童子之雕虫惟其少竊場屋之名故弗忍老漁樵之伴間闗一第荏苒八期祀竈而請比鄰自謂寛門之得計代庖而越樽俎不堪鞅掌之驚心剸裁方困於汗顏吟嘯尙餘於習气彼篇章相寄固爲先生弟子之常然流傳以聞敢要王公大人之譽視舌尙在浹背無言幸輪囷蟠木之先容致下體采葑之取節士屈於不知己而伸於知己持此以前今欲自舉一人而求得一人曷當是選庶幾與防乃遂薦衡玆蓋伏遇某官吾道宗師天民先覺博南澗之衣鉢文自成一家言書內殿之屏風政蔚爲諸道最姑暫煩於藩翰卽入展於弼諧是司善類之盟克罄上臣之節拆故人之書於夜雨不以窮顯炎冷二其心起寒士之嘆於秋風豈惜長育成就終其賜遂令庸妄全覬甄陶重念某衰緒沈灰孤身弔影先伯父托門墻之舊天寔爲之下執事憐簮履之遺恩其始此比叨慰藉似軫覊窮將偕特達之知敢敍塵埃之迹況防課已書於下下而撫機切慮於姍姍身三沐以陳辭首九頓而俟命𨿽云望外或在數中願同湜籍輩終老韓公門此心一定旣笑沮溺苦又哂子云閣末路萬分依遡惟勤震惶靡措

上史侍郎啟

厭承明廬而奏最初喜聞東方千騎之回走丞相府而掃門今尙類弱水萬里之隔縱身被微官之縛當气蘇君子之前率爾一言庶幾三語恭惟某官貴名赫乎日月敏識際乎天淵琳瑯一門何翅先朝之呂範蓍蔡萬事倬爲昭代之箕臯旣陪屬車豹尾之遊宜補衮職龍章之闕力祈勇退亷詭外庸南嶽配朱鳥之躔治聲更聳北固垂靑天之海雅望逾澄翻然爲賦吳江鱸鱠之詩不獲已拜阿閣鳯巢之命坐令三島地之勝復見八節灘之淸人以爲髙公豈在是長松不自知其千尺企者蓬蒿泰華使之視於眾山孰非培塿惟其以人物爲已任初不因中外二其心蓋鄭武公父子並爲司徒本爲好賢之一念韓獻肅兄弟相繼宰相不逾選士之數言識者所期是則有取伏念某學無師授拙與命謀讀書應舉而僅免墨水之慙作吏隨人而迄無毫髮之補昔固有在魯山得美譽今姓名獨不數於諸公昔亦自汜水登朝端今才力乃不堪於一削興懷及此沈嘆久之惟依元禮之龍或遂正平之鶚未見顏色而竊請何敢云然有憐困窮而爲客恃此以進其爲歸倚罔旣編摩

謝楊侍郎得攺官舉狀啟

五穀之種掛壁久墮空涎千金之契在懷竟酬初諾襞謝箋而欲敍紛感涕以先橫伏念某藐無他長早辱異顧介玉堂之鄕誼何翅瀆者再三訊紫槖之年盟亦嘗念其萬一非無先紹旣拜成言而某命與拙侔時將蹇至歘若代期之迫茫然身事之諧撫賜第之靑衫枯黃半攺望通閨之墨剡破白全慳孰知鈞造之畀矜乃合襟期之先定迄成髙義一洗寒顏得赤水之珠信他人之未見掛延陵之劍諒逝者之亦懽有此際逢若爲摧謝玆蓋恭遇某官識覃眾妙器韞魁能陪獻納於西淸𨿽曰靑氊之舊俾經綸於北省是爲黃閤之階旣權衡人物而付之至公必网羅英俊而憫其遺軼睚盱所竢采擷是宜某敢不思其至難謹於自愛寸步以進何知昆侖圃之程一枝可棲亦自重地隆天之賜其爲銜戢末易掞摩

賀範侍郎小啟

渙敭天寵晉貳春卿演五色以成文已覩眞舍人之樣咨三禮而作秩遂髙小宗伯之聯除目甫傳輿情胥抃恭惟某官妙宗道閫雄帥文壇徧儀淸切之班深被聖明之眷侍螭防而記注粲然靑簡之編裁鳯誥以代言妙矣紫薇之句古學今猷之洞究名辭麗藻之相宣旣攄日月獻納之忠宜稱夙夜寅淸之選果膺休命爰正邇聯發揮稽古禮文莫親此職前後爲時輔相矧在明公紳笏所期寰區允賴某臥病江海阻慶門墻驥足非才敢嘆窮閻之畱滯燕巢有地正依廣廈之帡幪欣躍之私編摩莫旣

上楊大卿啟【曾移書金陵爲之求辟不遂旣赴科場因上此幹薦】

不才誰重空煩翰苑之借言有味兼收終覬大農之薦士譬彼卉艸生於庭阿披拂者春風範圍者造物非主人特施於一漑則時節將閟其孤芳理伊固然恩豈無待伏念某讀書漫漶臨事頓遲然嘗慕裴度杜黃裳之功名謂皆出方隅諸鎭幕之培養幸而一仕不見格於吏銓營以尺書姑求應於邊辟惟將母不可逺去在秣陵最爲適中毎記吹噓之厪厪自嘆奇蹇之落落朅來此地莫省何官防欠鉤零𨿽不識字而猶可隨榮逐進獨幸依公而爲歸偶賦有悼亡之篇而問無起廢之答阿防十日而五病環堵上陋而下空何以加餐能無愧負米之志庶因剡削可自附奉檄之懽儻更遺之斯窮甚矣恭惟某官精鑑懸乎日月髙誼薄乎雲天振拔滯淹所以襲邁徳之焜燿收儲寒畯所以濬經邦之淵源從槖久虛詔泥已熟𨿽西江之水愈濶而上林之防正濃可使轍魚不如巢鵲若聽靈佺之慟哭懼玷明時或憐靖節之拙詞敢期冥報未殫忱愊少俟謝緘

與胡總領啟

大司農領使遙瞻卿月之光華諸掾史辟官驟借春風之坱圠拜履未償於此滕執鞭已快其初心賸有機緣肅通名字恭惟某官宏猷開濟盛徳中庸挹江流吉字之文黼藻空乎萬古起乾道正人之後琳瑯萃於一門蓋嘗持節於衣錦之鄕加以並組於含香之日乃眷之渥不言可知帝曰表裏江淮古爲財賦淵藪孰飽中權之勁盍咨外計之良況聚金穀十八州肌骨已削而屯貔貅百萬眾保障方嚴坐俾本根之不搖仍復調度之自給宜邈乎難繼者幾弄印而畱之累年且讙然大用之試掲甌而召者四軰竊某精神無幾局趨太繁衣食奪山林之謀靑衫慢著嵗月供簿領之役黃卷不靈偶叨臺府之剡書獲陪京畿之猥局然而有親暮景鶴髮翛翛竊第周星駒陰冉冉念曷供於滫瀡悵可見於頭顱不堪期戍之遙求與柬僚之缺𨿽山公好在自應憐嵇紹之孤顧種暠無他何以備河南之擇有如借譽寧不汗顏遽聆特達之音自詫遭逢之防補士安之幕多名輩得無小吏弗稱之憂開公孫之館來賢人豫識上官兼收之意玆爲歸向莫旣掞裁

通商總領啟【前總領辟爲幕屬未報】

陞使指以總儲方趨上靑霄之節聽公車而命辟願終歸洪造之鑪𨿽望塵寸地以未階顧防幸一天而有二摯因賀羾忱與翰馳恭惟某官拓千古之心胸炳萬微之蓍蔡挹閩峯於磅礡扶輿之上卓負英姿積公望於涵演迆之初藹從壯嵗旣峻接鵷鸞之武乃獨當戎馬之衝誼不辭難時將大任庚癸之呼則諾云連廣運之艘甲戌之築惟徵月靜臨邊之柝繄功烈如此偉者宜聖明滋欲試之維今江淮表裏之雄無復財賦東南之舊使干戈可朽斧鉞可鈍奚取萬全欲蠒絲不竭保障不揺莫如兩裕此宸旒所以弄印而溫詔得之籌鞭列數百餘所之營屯紓其宿飽制三十年通之國用由此奮庸某何以激昻最爲塵陋一第恍同於鹿夢空嗟黃卷之不靈微官端類於馬曹益信靑衫之誤著迄自憎於面目況可見於頭顱徒以有母啜菽飲水之懷慨然諸公噓枯吹生之賜屬剡章之未報適駕傳之鼎來望畫餅以垂涎已笑饑兒之騃續斷而再鼓或逢流水之知自非垂不貲之恩其何返旣失之得𨿽羅石生而致幕難預英遊然慕晏子而執鞭尙諧素願

通袁少卿啟

京兆雲霄班棘方升於卿月微官塵場苗亦借於仁風孰占逺來千里之逢宛遇命下九重之日喜拂手版敬濡心箋恭惟某官鄞鄮鐘以粹英古今發於祕妙占大蔡引神蓍了乎不足以爲明運靑萍連太阿隨所向而立斷宏此事功之富揚於聞望之華處容臺防府則炳煥皇猷參宥廷省闥則熈成帝載遂亮疇於民監伊尹正於神京桐影疎疎煙銷碧瓦皷聲紞紞塵靜赤丸曾何浩穰之足云固已首善而稱最然上方重貨源之寄而公亦優心計之長睠乃穡臣兼於敏手彼湟中之糴不及厥效何疎迨都內之積相因於誰是賴宜俾終於能事用亟緝於殊勳以冢宰周知豫熟國家之此意繇開封大拜矧有天聖之舊章某吹竊諸生灰沈冷緒脫身簿領賜第之夢周星俛仰斗升倚門之發欲雪迨玆走戍尢可笑揄吏鼯竄以弗前車雞棲而亡有是眞爲馬圉廝役之伍曾不如兔園冊子之時惟憐依徳於定川嘗亦候塵於上國或者鐘事賢之幸遂其成畢世之榮毋俾失人曰大農鄭莊之薦士若爲知已猶良驥伯樂之賦芻投悃郅深琢詞懼略

通楊大卿啟

遡宰僚於北省仍瞻卿月之輝陪候吏於東門猥守廥星之積銜思已舊稟令方新敢自諉於贅文致少虧於彛敬恭惟某官得坤爻之六二符幹運之半千雞翹豹尾之家聲有開鼎輔玉質金相之媺徳無間輿譚自愼簡於臺司因序陞於扈正相時先務爲國廣儲使阜人節用而有餘在詰武笞戎而孰禦然而兩禁凝嚴之地紫微名曰帝庭萬化密勿之原黃門寔爲政闥旣贊禆之績懋合經濟以身親豈依列寺之聯尙緩文墀之步詔泥且熟陟嚴徐倚從之班汗簡是期方稷卨弼諧之駕某庸庸亡取犖犖受知裏次窮櫩悵莫供於飲啜辟書餉幕慨屢費於吹噓每思梟盧不就之祥恐有塞馬自歸之幸旣塵董屬復提綱𨿽舉員定於造命之權而薦進由於當仁之手譬諸駑蹇長鳴祗望於圉人倘不遐遺終惠佇期於春艸投忱逾切琢類匪工

通司農呂寺丞啟

參農扈於棘聯峻仰儀朝之望專鎖魚於芻局猥隨屬之塵半生擁篲以未能此日肅緘而何幸恭惟某官識空渣滓聲滿薦紳出建炎名相之家有光勛閥遊永和諸賢之地黙悟道微應時所須指景獨往奏邸旣登於鵷武貳工更倚於鴻籌旒扆之睠罙隆金穀之司是贊幹勤活國淸明涖人維昔賢之美談皆今世之急務賡柏梁楊箕之詠暴若丘山陞荷槖簮筆之班瞬而霄漢某最爲塵陋靡所激昻賜第之夢周星脫身簿領倚門之發欲雪俛首斗升方玆碌碌於抱闗政恐坎坎於伐輻惟惠慈之幸教獲信謹以亡他使其收三百里稭服之功儻可備七十家筦庫之列食穀馬無乏正事願盡此心推轂士有味其言敢陳故實玆爲悃塞曷究揣摩

上衞參政啟

坐政事之堂疇越具瞻之元老拜集英之第曾爲更化之諸生翩其有逢訖或幸濟敢以姓名之陋而千幬載之私伏念某乏具通材靦於適俗踵少遊初筮之地望之如懷南丰一瓣之香供焉者佛蓋嘗返故山之寂歷理舊書之荒蕪豈敢嗟老以羞卑所幾學遁而習隠然而堂有霜發念爲子何以承顏師若水心謂故人未嘗不仕旣朅來之數月姑漫迹於一場聞今彯纓隠在薦墨使恬而委分幾自棄於明時若競以茍榮又大繆於初志必得冠世之望可榮庇身之棲韓昌黎之論依歸尙引孔門爲極摯杜少陵之憐餓死欲報平津而已疎儀圖於衷重拜以進恭惟某官古今發其粹學宇宙遜其盛名議論正實而無頗襟度衝逺而有則開浮雲於黃道笑談鎭國宗祧捲暮雨於西山豈弟爲民父母蓋中外皆太平所寄而始終以善類爲先如潞公之居洛師正巍峩於眾望若司馬之相元祐遂號召於羣材顧某至愚自分弗畔三復瓊茅之占美庶幾似之儻云桃李之滿門豈其少此倚需摧謝才露端倪

通祕丞趙右司啟

西昆防府益欽宰掾之淸華東候苑門方備局員之冗賤緬霄淵其悠隔憑心翰以自通未拜於庭此爲之贄恭惟某官巋泰嵩於國鎭運溟渤於天潢博極羣書指微詣深而有得包越眾妙懸解立斷以無畱應所際之休明行其知之光大粵登崇於班武亟密贊於機衡角亢象明冠於列宿麟雎瑞應董我皇支洊參東壁之輝復正文昌之緒昔子政燃藜之學最苦剸綜未聞彼文饒思亭之決若流領撰亦淺孰若美兼於共二信知才擅於無雙學士號登瀛洲由此弼文皇之治都公習爲宰相矧當稽神廟之謨佇有明綸式光屬籍某諸生竊吹吟系沈灰星周杏宴之題斯焉再祿雪徧萱親之發將以逺來靖惟勾校於定川泛亦依承於崇仞詎敢謂省車師之面行且將隨圉之肩恭聽提綱倍忻請事抱鏁魚而奉約束借廏馬以諭妄庸伯樂在前當無食日不盡粟之嘆杜陵早計或有明年待春艸之思投悃郅深琢詞懼略

謝趙節使舉科目啟

箴商隠之太倉最爲漫汗開東平之賓閤何自招延豈其惡流俗之蔽賢聊欲使斯文之增气旣殊私謝敢薦公言竊以通籍有祿利之媒世競求於五剡虛名無登庸之實士靡急於十科惟容心則取予罕公惟毋意則是非乃定厥今所獲眂彼寔榮如某者少也執糟粕之經長焉涉雕虫之筆兩與此選藐乎無營然而葉水心百代之師收張籍於門弟子林西淸四明之彥識仇覽於縣功曹是猶爲耳目之綢繆未有如君侯之特達靑簾畫舫一瞻杖屨於湖山之間鏘佩鳴珂遽屈車騎於衡茅之下自是遊從之雨絕但能夢寐於風流豈復料薦寵之緘忽不待紹介而至別有渥窪之種才敢繼於儒宗空防碧海之魚文詎該於眾體有味甚矣過情謂何玆蓋恭遇某官倬神秀於天潢標孤髙於人爵繁州雄縣剸裁喧九牧之聲名鄕望郡儀羽峻丹墀之武才全徳鉅屬近行尊乃以周室之宗明尉爲劉氏之祭酒惟平時鼓行翰墨之場故今日网羅尺寸之技垂琳金薤方盛爲士苑之流傳無當玉巵乃得備王門之寶玩此爲知己亦復幾人某曷稱所防因伏自念述封禪之文於未死旣恥不爲著遊說之辭於窮愁又非其比不勝慙汗徒激感衷

欽定四庫全書

浣川集卷八

宋戴栩撰啟

賀髙內翰啟

上眷舊人詔登內相得陸贄文可不墜矣姑暫演於絲綸若伊尹學而後臣之當亟調於鼎鼐心知所曁手舞惟鈞恭惟修史侍講內翰表世作程挈道立統經駘蕩出馺娑踐揚幾徧於淸華左延義右邇英啟沃深諧於密勿天旣付以遺上聖人方徯以福羣生豈惟批敕而公輔之望隆蓋嘗代言而經綸之猷顯遂由瑣闥擢正鑾坡治老癃以徳化之成激武將以忠誠之感是亦寄徑寧復逾時釋筆硯而秉化權擇一令日任棟梁而康國步於萬斯年某越在叢祠剽聆郵置仰明河之爛爛信可望不可親依大廈之耽耽苐相喜而相賀尙須泚頴以竢續箋

謝李提幹許薦唘

歌有客傳河尹之詩賸知盼睞讀喜士稱贊皇之史願卒依歸命未拜而神馳恩彌深而語拙聊憑咫尺敢瀆再三伏念某壯不如人少而知學方其鼓篋遊鄕校之日已嘗斂衽誦明公之文竊惟雄深雅健之辭實兼眾體假在犇走掃除之列蓋所甘心結淸夢以無從撫流年其寖往鸎遷谷換偶預諸生鸞在枳棲更叨藐吏斯其幸者抑有甚焉海角寂寥疇昔莫聞於軺傳芝眉絢耀乃令親拜於履絇𨿽旅進旅退而懷抱靡宣然咨諏咨度而風謡畢采交友豫忻其遇合私心自賀其機緣亟馳一介之緘果奉千金之諾所謂在下寮而气蘇於君子何但論今世而意求之古人乘秋起孤鶚之騫時哉勿可失守株待逸之獲正爾良獨難伏望某官拔茅茹於泰道之彚徵種桃李於芳蹊之滿防髙風聳澄淸之轡鼔舞泠然甘雨應平反之車潤澤多矣命此山斗門防之久付以芝桂藥籠之新如覆一簣而爲山自玆伊始儻連三捷而奏凱厥有繇來某謹當思稱所防分鞭其後未遇知已道不同耳固應踴躍於今時有如此心天實臨之敢不糜捐於異日永言僭迫倍極淩兢

賀張殿院啟

恭審紫禁登賢赤墀執法立五花號七貴𨿽接武防龍而寖崇繇一嵗凡六遷非方駕周召而未止名流所抃舊吏逾深恭惟某官學粹而徳方量宏而節峻挹垂虹長江之浩蕩逸韻無雙酌北斗元气之淋漓奇文有爛旣最藩維之課遂儀淸切之班胡三丞兩部足以回翔果一臺眾正於玆倚重維時邊瑣系國隠憂豪傑景附而未堅敵國灰殘而更熾昔唐莫分於朋黨故河北之冦難平若漢能用於直言則淮南之謀自寢凡明目張膽之地乃折衝禦侮之機風采一時精神千里君子有恃小人有懼方大愜於輿情臺諫盡言宰相盡行將悉歸於能事某久棲徳宇側聴除書𨿽舞手不持此心實共海內而喜然含毫復沮常語敢爲門下而陳顧已負於後時聊少伸於稱贄誦乘黃待春艸之句定累陶鈞獻昆侖服紫芝之詞願珍鼎餗惓惓祈向蓳蓳掞裁

答李狀元唘

簸明月於海水之南香名借甚奏繁露於帝庭之右鼎甲巋然敢云袖贄之勤肯逮襟期之冷旣慚後賀深慊先施恭惟狀元正字郎中才擢鯨牙學傳麟筆百王軌法不可易究厥本元北方學者未之先是爲豪傑果以頡頏之佩徹於淸燕之旒得董仲舒公孫出焉有光初政若陳了翁韓獻肅云者益勉壯圖某猥以具員獲觀盛事前龍媒於伯樂之廐所愧因人投魚目於隋侯之旁何以爲報空懷顙泚莫旣心論

答張狀元啟

瑞合谿流羣防應魁躔之兩聲蜚云陛臚傳壓經佛之千上見晚以興嗟士得如而適願歘委長牋之逮賸知謙徳之光恭惟狀元正字郎中識洞萬微學窮三聖負奇志而遊河汭懷矣功名雕小說以干天官付之戱笑何目所志而眉中蓋齒之宿而意新僴焉先登快我直上旁薄徧於千里請看嶽頂之云少卻方之一頭同是池邊之鳯某濫隨攷藝自愧因人聴騎導之音隆隆惠然肯顧較附托之儔擾擾玆亦至榮薄言以酬有悃未旣

答王狀元啟

開億萬年寶歷之休大明麗極續四十三黃扉之句魁哲應期方同衣冠交賀之懽乃辱車騎惠來之寵曷酬先贄聊飾片辭恭惟府簽狀元郎中望屹神人學瀕聖處借歷代之大訓鼓行東序之區壓杓端之六星冠在南宮之紀𨿽諒黙未遑於親防而句傳首重於得賢風采聳聞善類快睹不負平生之學是曰初心盡循先輩之規有光舊事某濫焉程校榮此旁觀所愧因人覽日華而喜愕自知匪報襲云采以珍蔵頌詠深勤掞裁難罄

通史守啟

顯對帝謨肅開侯度揭九山於斗柄肆班東後之春奉二典於奎躔如接中朝之畫旗旄動色稚耋驩心恭惟某官傳經濟於相門洞本元於學海金相玉質凜气槪以自將霧滃云興蔚才猷而有用卓然文獻之舊著於騰翔之初守符使節之交輝民績事功之兼懋逮總九府之圜法實持諸道之要權綽有成猷達於上聴星闈月寺方直上於禁嚴蘂館珠宮乃力蘄於恬雅未容袖手俾近錦邦借延閣之隆名爲中州之偉觀自取信爲廉矣此民抑何幸焉睠我提封夙標名地王謝之流風未逺當不費於爬搔邾魯之擊柝相聞已習知其肥瘠非但森防凝香之可樂何妨鳴禽春艸之重吟度雁蕩而訪龍湫倍覺先聲之有喜參鸞臺而貳鳯閣卽聞溫詔之趣歸某曾此識韓榮於禦李不謂窮櫩之需次乃逢賢牧之臨藩𨿽朝迹之已收寔陶埏之有素受防宇下尙叨官供家請之私伏謁道周敢後塗歌裏誦之賀其爲忻快莫旣掞摩

答交代錢知縣啟

奉辟書而守壯縣已先膺二千石之知從簿領而拜長官敢敬助三萬戶之賀方藻思而削牘忽盥手以剝緘倒置後先交集榮懼恭惟某官襲錦繡裹山之慶標玉壺懸秋之淸學問久矣一家知殫見洽聞之有自政術特其餘事何盤根錯節之可言徘徊湖浙之壯遊培養國家之重器迄今攺命尢屬遴才方前逋後負之相乘甫能支拄如沈屙積痛之已定但少康彊屈敏手以臨之不勞力而濟矣長作靖川之嘉話便膺密令之褒除某吏道無師儒酸自錮一第續燈於諸父勉爲祀竈而來九品絓鞅於底寮敢期代匠之斵久寒心於司敗欲折屐於前驅矮屋可以棲遲盡復本來之面目蠧簡更須卒業尙收驚畏之淸魂瞻遡百千敷宣一二

答趙知丞啟

烹素書之魚記分攜於蓬蓽迎紫气之騎幸掃漑於松槐天憐我輩之味同人喜鄕邦之誼厚某官毓神明之正气洽古始之奧聞指靑雲而圖南九萬里風斯在下扣丹墀而獨對三千字日猶未斜朋遊共詫於摘髭能事了無於徳色輟殊庭之香火分大邑之弦歌誦繞防艸合之詩聊紆闊步聴方底芝封之詔卽據要津某何取長裾正堪矮屋向霧天之一角不圖至斯對海月之三圓亡庸恐甚賴有嘗僚之托逭其司敗之羞竊自嘆於此時聞似人足音喜矣儻未忘於疇昔見君子我心寫兮持此以酬言之不足

答洪宰啟

詔出楓宸寵分蒲璧聖天子圖治六載嘆宵旰擇令之難賢執事爲民一來喜錦纜牽江而近敬同此邑仰候先驅恭惟某官逸步獨超穎才自露典型是似寔金貂玉鉉之流傳肯綮備嘗亦珠椽碧幢之遊戱尙圓五剡屈涖一同魯邾擊柝相聞何勞爬撫王謝起家可紀便有褒除某倚席汰歸題輿愧忝尙以未瓜之戍獲逢行李之臨伏謁道旁幸識魯山之面目依棲宇下更陶武邑之弦歌忻贊良深掞裁已淺

代水心回史宰啟

伏審選繇堂授寵卽男封孤嶼一僻陋之區似非所處相門多經濟之手定自不同恭惟某官璧絢繅以齊輝刃淬硎而特發爲方伯連帥之佐亦旣練詳收人民社稷之功固應餘裕豈乏汲引而登要地乃恬平進而詭外庸賢者髙風玆邑鉅幸豫想畫簾之靖趣蜚宸詔之華某朽質無春窮檐待死何意瓊瑤之詞翰墮此一緘尙同鄕社之耄倪詠乎三異先施良渥琢報匪工

代薛端明回史宰啟

明綸敷渥茂宰陞華此日朝堂最重字人之長吾邦巖邑顧迂名閥之英𨿽公自爲計則疏而民之防惠良厚某官修能穎脫敏識鑑開風流今在玆家本傳於經濟富貴吾自有途合上於夷庚乃飛太史之鳬殆屈朝陽之鳳竊窺髙致無愧前修便應有綠綈方底之書非復拘墨綬銅章之比某一丘自老十世與防未遑慶贄之恭忽拜華緘之辱思魏國夙昔之好永矢弗諼誦陽城撫字之辭敢以爲獻陋文匪報謙施良慚

答趙縣尉啟【交代畫鸂鶒灘於防屏】

簿領沈迷空愧淮海樓之舊迹牋函委逮如挹崇義裏之淸風後賀旣慚先施彌寵某官天潢泒近國器量閎賜祕書之僊圖爲善乃其最樂燃太乙之藜杖多聞蓋以自娛胡爲此來似亦少屈然而玉貂衮衮帝眷方隆金印累累玉門自有略展民庸之試便應褒詔之頒鸂防灘頭已尋故事鵾鵬海畔共看壯圖某名在小儒職慚髙士對秋砧於明月嵗則一周托夏屋於震風芘斯萬幸方稽削牘例辱記名未能與箠楚辭豈亦同於此味相依如輔車勢願有取於其心

通趙寺簿啟

主印月聯峻仰中朝之望抱闗星廥猥隨下走之塵半生擁篲以未能此日肅緘而何幸恭惟某官徳輝銀筆才冠瑤枝訪興公賦詠之蹤地鐘淸淑探子政校讎之學天與經綸旣懋底於民庸乃亟陞於廷迹惟儲帑計籌之歷試故源流本末之具知粵從農殖之司特任鉤乘之寄淸明四達蠧涴一銷豈惟數上於便宜固已密禆於均節歌栢梁楊箕之詠𨿽則權輿登荷槖簪筆之班是應步武某塵庸太甚濩落何堪霜枯杏苑之袍僅焉再緑雪徧萱闈之發將以逺來那知秣之攽但有扊扅之守尙依矞防獲免空官食馬慮不盡才所覬異知之顧好士爲之推轂倘形有味之言投悃罙深琢詞非腆

代樂淸宰與方倅啟

玉筍輟班蹔題輿於白鹿之壘銅章綰綬行負弩於棲鴈之峯豈惟邦人仍蔽芾之榮抑亦吾黨得師承之幸僭裁初贄肅候前旄恭惟某官織云漢以成文探禹穴而發祕越其英妙之嵗聲實旣隆澹若功名之塗進用謂晚袖演綸之手而展轉乎學館屈均財之謨而參禆乎帑儲上方招文武之英公自托藩維之佐薄蓬萊而昆侖弗卽可謂衝髙康海沂而邦國不空亦足惠利趣歸有詔宏濟是圖某濫此附庸居然選調窺斯文之統緒有一瓣香墮今日之塵埃如三斗艾敢謂竊舉員而幸去庶幾抱素學以知歸笑言偃之歌儻或取爾詠杜陵之廈屋其自今玆喜忭彌深編摩曷究

通趙倅啟

記班聯於朝武不知嵗月之馳托臨照於貳車忽覺星辰之近僭裁緗簡仰候緹屏恭惟某官慶流發乎璇源盛徳輝乎銀筆養成大用羞昆侖而薄蓬萊自秉精忠經駘蕩而出馺娑借司儲之寄徑爲制國之權輿乃眷中川素稱近甸謝康樂之池宛在有此平分趙淸獻之樓巋然無非樂事未應暖席合卽賜環海圻忻忻聊與民而畱愛政路鼎鼎宜由階而遂升某何但識韓益榮禦李詎謂衡棲之需次又逢輿坐之臨藩鷦鷯一枝方喜受防於樾防駑馬十駕尙期問政於瓜時贊詠良深揣摩莫旣

除架閣謝丞相啟

賦羽林之芻秣曾乏寸長掌金耀之文書忽叨鈞播寖以淸夷之轍易其塵冗之途鎔冶恩深鏤蔵語淺竊以長倩貽輩流之笑何自抱闗東方答客難之辭伊誰掌故蓋濁宦淸遊之必較乃古情今態之悉同儻使得整轡問程漸有投棲之地豈不勝逆風揚櫂了無登岸之期此意難言以榮爲忝伏念某材微且樕學落而蕪第太常者十七年絕企騰黃之步課考功者嵗六稔僅收破白之章𨿽仰防鴻造之穹窿敢謂出選階之汗漫凡前後有祈於薦牘皆震惶自悸於心扄況象魏庋蔵之聮爲鵷行儲養之徑崇寧秩令酌六部以分曹中興官儀吁羣才而弄印不圖懵甚亦獲濫旃驚夢猶疑豈姓名之誤及闔門起舞但手額以知歸玆蓋恭遇某官徳應泰階道扶辰極以至誠諧國是初靡滯於拘攣以公論敍人才乃先知於窈將恢一統之業用成長治之勳繄取捨之所闗實規摹之至到仕玆丰水助開數世之仁采彼新田俾收多士之用永弼昭代惠及鯫生某曷酬東閤之施惟慰南陔之養竊其餘暇儻習睹於舊章緝此見聞或粗供於末用興言報塞倍極淩兢

謝朱侍郎刑部啟

賦玉臺之芻秣曽乏寸長掌金耀之文書誤叨殊渥恍平生其未夢溢小己以余榮竊惟仕路由塗轍而分人情得依歸爲重處鼂錯於掌故人知文學之未寒事昌黎於二卿士喜師資之有地使稍出於塵埃之底兼親承於名勝之前其在斯逢可謂鉅幸伏念某本以單疎加之朴訥皇皇就舉選始得而顏已衰飄飄從宦遊再至而心轉苦自刼司於廥鑰期寖脫於選階區釡縱橫了何闗於古學圉庾爾汝寧復對於髙人僅收破白之章空笑化緇之袂忽躐司於象魏殊昔問之馬曹事簡職閒猶侈小蓬萊之號薦專員的足成圓崒堵之圖方倚出於下風豈但謝於今日玆蓋恭遇修史判部侍郎莊裕山立孚融玉溫浮沅湘而略巴江蚤藹蕃宣之績遊蓬壺而憩元圃徧儀淸切之聮登於甘泉重我法從𨿽究臯蘇之能事豈稽伊呂之逺猷方將拔彚徵之茅合善類於開泰新薄采之收多士於中興翊玆明時望在寰海某惟知自好不辱所蒙繙故實以有聞或供近用附賢哲而不朽敢有遐心且謝且祈以愧以惕

賀丞相加恩啟

誕膺顯冊申衍慶畬辭太傅之三公愈光謙徳受加賦之一等勉答聖情海宇交欣庭紳胥慶恭惟某官弼諧新政迓續宏圖運精神而折遐衝乾淸坤晏觀防通而行典禮星潤日輝輯四表之懽心昭一人之達孝洎登成於懿鑠爰疏錫於徽章𨿽厚徳之欲醻顧何官之可報而乃巽以自牧退然不居論道經邦惟茂燮調之實加地進律姑承睠賞之彞益見君臣之協同玆謂古今之罕儷某身陶恩紀喜溢心扄愧無博士愈之詩以歌碩輔願觀太史佚之誥克敉宗勳僭斐有敷淩兢是懼

答王新恩謝啟【建封】

諗蘭亭之諸王克世其學得桂林之一郤足張吾軍軒玉驄以見臨袖華藻而爲贄云胡不喜又過所聞伏惟某官姓名已香器局甚茂筆端云湊千巖萬壑之輪囷胸次海流五典三墳之醲郁若時得雋夫豈釣榮方聖天子紹開於中興而子大夫入奉於大對剴切陳當世務覽必異焉魁磊光信史間今其始矣某於五色見此一斑旣意气之相投聊誦言而爲謝若曰變昆西之體豈屬畸人惟應對渭北之譚願期他日偶以祠事慚於後時

欽定四庫全書

浣川集卷九

宋戴栩撰跋

代禮部禦札跋

皇帝濬哲文明嗣無疆大歷服廼寶慶二禩實維受郡國計偕之始正月庚寅命臣珌臣應龍臣貴誼典貢舉曁其屬三百有四人臣端常實司綱肅越二月丁亥上親灑宸翰云漢絢耀賁於澤宮聖訓攸屬欲得偉厚正平之士且申禁防勿使僥幸者進忠朴者遺倬哉皇乎眞帝王之盛心而我宋之家法也臣等祗惕對揚謹拜手稽首言曰仰惟祖宗以儒立國臺萊之盛用康世軌丰芑之休燕及後人其登明選公垂意功令舊矣肆我寜考坯冶多士粵自慶元臨禦恭黙法宮丕飭禮闈審厥去取曰器識偉厚曰議論正平洎於更化𨿽大廷錫問猶攽詔札豫戒主司用以見寜考之徳之純對越在天靡不維吉士是奬維正論是崇式克躋世熙洽四海歸仁皇帝陛下遹駿前烈宣廸景光廼者登耆碩褒逸民錄賢裔圗象記功恩暢徳普罔匪率循先志明示鄕趨俾防於有極矧今親防未遑天府旣登亟縻好爵搜擇之重實加曩時是宜聖心厪惻責成有司臣等猥以庸虛濫持文柄𨿽更相勵勉各旣廼心柬尢拔穎務惟其人尙懼不足以稱塞明詔抑臣等聞之天降時雨山川出云隆昔得賢惟意气感召爾萬邦黎獻實由帝徳光被故敷納明庶隨舉輒效今陛下聞昭殊俗化溢方外精神所感俊乂彚徵其大者宜有光明俊傑之士出爲時用而其小者亦當靖共豈弟一意承休培薄而厚礲偏而平允矣有不足道者詩曰追琢其章金玉其相勉勉我王綱紀四方惟在乎益加之意而已臣等敢以奎畫勒之堅瑉用諗萬葉俾與我有宋無斁

跋方子斯贈奉詞山祠楊君不食彘肉詩

自爲靑城客不唾靑城地此杜子美題丈人山祠詩敬其祠不敢唾其地況敢食其所忌乎楊君可謂篤敬君子矣方松山長句大篇闡發幽奧鬼神之徳體物而不可遺非燭理者孰知之

無垢先生廷對分錄跋

嘉定甲申之春南安教授徐君以無垢先生張公語錄見寄余目注心省手不能釋也明年新天子攺元以公中興明道錫諡疏封官極一品寵章煥焉士始知侈公之名企公之節而其遺文亦復間出然則天下之於公夢而覺酲而醒聖主褒表之功也而徐君所以景行於公動知取法者則先此槪見矣是所謂豪傑之士歟今又刻公廷對於學且序其後謂士莫大於始進初余承乏癸未禮闈得徐君捲愛其論漢唐不爲舉子語及上集英對以其槁示余直而不訐婉而不迂事切當世鉅細靡不及也有司初第居上已而才綴甲科所謂不詭遇求獲者徐君殆以身教非空言也夫大明中天象景旁燭表直木於道固有目者所共凖的也而又有爲之引繩者焉則天下之士所以儀型而無愧於公者其必自南安始

跋無垢先生言行

余兒時聞諸長老故侍郎張公無垢先生來守永嘉一以禮義亷恥遇其士民有讕辭以訟者先生亷得其情旣而拱手對之曰九成爲公惶恐訟者愧汗自悔終其身不至訟庭其他如戒褻語皆與家傳相出入又言公去民遮畱不獲旣歸輒具起居有傳其疾少間因讀丁晉公玉帶事怒其挾詐要君疾復劇至今誦之以爲剛徳君子而家傳若有所隱諱者何哉夫善善惡惡天下之公理也惟公所以自立於世者直气噴薄故自其對防天子以至筮仕立朝遇不可必行其意始終大節磊落如日星正以其善善惡惡之素明也而豈以無所喜怒爲賢哉孟子曰恥之於人大矣又曰無是非之心非人也公以人之恥爲已恥以天下之公怒與天下共怒之若是者可以爲人矣余故因述所聞而私附其後

跋葛朴翁所和淵明歸去來辭

報恩信禪師出示朴翁和淵明歸去來辭題者旣盈軸矣余未知所以言也防余與師登浮圗絕頂注目太空日光掩苒雲霧起其下赤松諸山皆積蘇累塊處處聚落眞蟻垤然因嘆天地無盡界今古無終期人以世故自絆不翅如蟻之營營而生死去來夢幻不足擬也彼以家爲歸者固贅矣而以爲無適非歸者亦得無孟浪於其間哉𨿽然寒絲饑粟聖賢不得已與人同者也淵明朴翁之賦幾是乎遂書於此軸之末寶慶初閏

跋僧獨庵拈古

道不屬知不屬不知知是妄覺不知是無覺余昔聞之禪宗自以爲最淸切處也今觀獨庵取古人成案隨防贊揚信手拈出皆向上機具第一義所以闡宏正法昭揭迷津其惠後學不少矣然印肯已涉費辭分疏又添注腳豈盡撥疏鈔徑指心源必無言無說無示無證而後可以入不二法門歟抑亦諸說現前譬如油爉爲燭燃以不言之炬而後始光明燦爛歟此知不知之間所當防也獨庵俾余著語余筆閣不得下欲拍膝卓杖以自逃則擬議且晚矣納此敗闕用資莞爾

跋薛叔容遊四明洞記

余仕定海以事至彰聖院迹訪洞天有僧謂余曰此去五百里近矣石穴四呀谿吞谷蝙蝠家其中然非眞四明洞也洞去山窈絕竅玲瓏正圓如月景之印空非褁糧兩浹旬叵至余固心疑聽者交阻遞止防雨且檄程嚴迫遂棄去𨿽近者亦不果遊今觀叔容此記所謂四石穴者非耶因思李善注興公賦謂方石四面自然開牕皇朝志九域又以爲山有四面面產異木而不相雜攷其指認語似牽附然則騷人墨客毫殫紙費亦直爲文字之好耳詎必其眞哉𨿽然以傳聞之荒唐疑遊覽之淺涉余則誕矣請以叔容所記爲正

跋樓聖凖得母記

聖凖得母時年已四十詎今七寒暑耳計其孤苦道途之日多而奉懽膝下尙淺也夫終慕者子職之常三樂者人道之極曽萊氏自穉至耋猶復欿然聖凖欲以來今而償其往昔顧親髮盡白而聖凖無壯顏矣得非尢曽萊氏所喜懼哉余方囿於喜懼者故重述聖凖之心

跋黃若晦西塍築室記

黃君若晦玉腴而冰澈文行稱其爲人髙翔逸翥所謂掩浮雲而上徵者余甚疑西塍不足以畱之餘非以其地薄丘墟以地𨿽勝不能當其人之勝也今觀若晦所記則異景錯陳變幻不可名狀若遂遜其美者豈地與人固交相發哉夫以境爲樂者常士也以心爲境者奇豪也若夫有境不自知而方有羨於是境之外斯則眾萬之流矣故山顚水涯防峯蜚瀑非不聚幽叢秀而俚翁傖父羇庸惰曽不療一饑𨿽歷朝暮俛眉而去之何樂之云至其漸漬耳目流染性情過鉅麗之區睹靡曼之防妖歌冶舞危絲脆管未必能盡通其趣而皆有艷慕之侈心焉甚而視重闠之龍近郭之烏猶自以曠年曆世不可及也豈不悲哉然則處人之所同囿而詔人之所獨詣如若晦者詎可以限域較焉或謂不以隘陋攺其樂者顏氏也必以嵐煙野色而後樂者若晦也二者無逕庭乎噫有間矣𨿽然使顏氏子不足以發而以空意自娛則直陋巷一臒耳惟其帝樂王禮捲舒胸次是以信其與虞庭之臣曠載同道而非居隘陋者比也然則若晦豈閉關西塍者哉謹毋以其寄焉者命之

跋朱元剛詩集

余友朱君元剛訪余出近作若干篇君文余所知詩亦淸婉余於君家兄弟述之屢矣玆復欲贅余語何哉淮盜平是日捷書下郡國余閱報拊手喜甚曩以病止酒且一年謾畱君小酌余盡數杯病亦不作因讀君詩終帙翛然有世外意如軼風而超惝怳也中有哭吾兒詩讀之亦不甚悲豈其喜溢而有是歟姑志其末若夫君所纂余周禮說及君所自著雜文竢日訂正而書之未晚

跋朱景囦詩集

余舊友雕謝或散而他遊其在者以余衰病不相往來間以事請餘力不能應重拂其情俛仰愧懼而已獨南蕩朱君景淵出必見見無他故必示以詩餘與詩絕久矣而君勤勤如此所謂不以榮枯二其心者歟君詩婉麗淸宻如萬舞九奏笙磬間發聽者忘倦而何待余之刻畫其不可不言者則君之行誼是已君蒲江先生之南容也當蒲江在時賙贈無虛日君亦哀窮悼屈隨手散盡館於戚裏毅然不幹以私無纎粟累其意徙他館亦然以故貴人多愛敬之君通詩書禮及韜略之學倦遊場屋而以膏馥沾丐取榮名者無徳色也斯不亦行誼過人當世之奇男子歟讀君集因書其末

跋初機集

楊居示予賦頌詩騷記敍等若干篇余玩讀未旣亟索余語且諸賢題品富矣余安敢贅毎怪文無異道而評文者多異說何也文蓋言之黼藻云爾世之方譚俚語彼我相命猶有不能通其意開以端倪者或昧於所宿授以指向者或倚於所趨甚而認杪爲本迷朔以南言之難知如此又從而黼藻焉宜其愈不易知也夫以文之不易知而操翰染牘者或體未周而辭先焉趣旣狹而辭勝焉或覆之以艱深或張之以孟浪往往文皆出於言之表宜不知者因以爲詬否則影褒響贊而已然則古今評文者不勝其異說亦各其見然歟楊君才奇而志逺气偉而識髙其文如急波壯瀾彌漫浩蕩不可遏禦至其自爲洄洑則纎形隱態頫仰且足若遂充之以理奧博之以事變嚴之以法程陳規腐論不必重襲則徑當與古人挹晤於千載之上此文之終事而道之成也然亦豈以當世盡知爲貴哉楊君其有以自信而去其未信者焉

祝文

祈雨祝文

天之牖民稼穡維寶丰年穰穰有相之道今適南畆維暮之春旣種旣戒永觀厥成曕仰昊天崇朝其雨有渰萋萋則不我阻暵其幹矣瞻彼阪田泉之竭矣瞻彼溥原嗟我農夫云如何裏神之聽之莫逺具爾南山朝隮興雨祈祈旣霑旣足孔恵孔時神之格思職競用力粒我烝民有實其積斤斤其明濯濯厥靈以享以祀無不爾或承

諸廟祝文

猥以妄庸來試簿領竊聞聰明正直依人而行者神也某敢不砥礪無愧於人以不失神之所依惟爾有神尙克鑑之

池頭廟祝文

將母而來簿領玆邑維我廬宇與神爲鄰公廉勤畏誓堅此心神其知之是用相我

勸農文

定海勸農文

歳二月守令集父老於近郊若國令典以飭田事厥維舊矣相於玆時𨿽我海邑罔有不穡之民亦罔有不墾之土耄倪丁壯餉饁耕耨耡耰錢鎛如魚鱗而起人力勤而地力且盡矣然則農不待勸而所當勸者去其害農而已鄕閭裏閈務相輯睦一語不酬動成睚眥則鬭爭之俗宜革也田壥宅區各保分界彼此詐虞自爲畦畛則侵冒之習宜屏也積居貯貸懋遷有無左右罔利則人皆賤之謹勿以壠斷爲也廬室輿馬服食器用好奢無法則釁或萃之謹勿以掘閱爲也田家作勞鬥酒自適維沈維湎盍防厥微婚姻以時男女有別維滛維佚盍杜厥漸若其奕博敓攘嚚頑冥誖我民其必不爾盍亦謹之察之凡玆數者萬防一焉則麗於辟閔於有司恫瘝於厥身以及其家而所以害農者蕃矣去是則仰而事俯而育春臺熙如協气孔洽陰陽和風雨若螽螟之沴不作維天其相之於田功乎何有父老其詔子弟焉毋忽

欽定四庫全書

浣川集卷十

宋戴栩撰祭文

祭林侍郎文

繄眾哲之繁興信蘭芳而芷潔渺流風之獨繼惟松操而筠節姱鄞江之多賢佩瓊琚其陸離儼魏國與瑉瑰孰典刑而似之昔余之耳公也識昭晰而鑑開剸捷疾而矢度擅撥煩於吏師底金穀以成務非方隅則防三軍之餉非大農則版四海之賦蓋傑然爲眾彥之宗何多多而長裕洎余之目公也按步趨於仁義甘咀嚼於詩書鄙趣辦爲一切笑敲朴之麄疎居處無華靡之奉服用皆素朴之餘蓋退然得儒者之範豈聲利之區區嗚呼斂才而冒以徳約器而歸諸道玆前修之能事尙老成之是考喪榘矱於前陳宜旁觀之慨悼矧宵人之受之超冗賤而獨厚蜚剡墨於無媒垂贈言於不朽曾嵗月之防何隔死生於翻手倩千山之啼鴂侑苦詞於一缶

仙都祭薛廬文

嗚呼笑睨浮雲宇宙物蛻哭視潛壤師友道替水心往矣我師者誰子又繼之我友日稀凡我友朋散而仕遊念子塊處條春蔕秋側聞杖屨赤城之麓題句巾山任蕃赧縮示我新集逸響瑯球我念子敏世莫與儔語無畱聽書無停矑千載之精盡遺其麤繩尺彌修芒鍔匪厲期子皓首復反卒嵗人曰子疾我省則非丹顏防髯蔚其有輝歘驚餞客甚晳而臞飯不龠合飲水滿壺嗚呼子竟僊去豈以疾逝詩傳雞林字照四裔家有令兒競爽齊芳華締未完克紹其堂煙殽火釀子寜肯歆愴怳敶辭式鑑此心

鄕祭趙郎中文

嗚呼由藩方領使節而淸苦不療於藥資歷冊府登郎闈而恭選不移於位貌𨿽昔賢之共然於今世而皆到緬道術之湮微嘅人風之變踔笑衝泊爲亡庸指傲桀爲見效維公敏超事先健幹物右投獲以棄匪齪齪者亷也吏欲擅師文希絕輩藏髙以卑匪煦煦者謙也自其科世級筮京仕而世固以逺器占之矣夫離謗而叢譽積愛而銷嫌宜美爵之傾赴胡程促而步殱矧中壽以未艾豈景薄於西崦嗚呼哀哉百慮非憂一敬似懼役肝膽以過勤召膏肓而自祟方簡服之罙隆勇丏外以疊試易章貢於宣城次猶虞其太遽偉佳兒之擢銓曽弗寘於忻豫視外物爲一塵何死生之足計庚歊若焚濤江沄沄歘其歸舟翩彼旐旛我酹我哀匪直鄕枌

鄕祭盧直院文

嗚呼辟淸華之軌路挾駿駃而上馳才與命以胥偶闊際逢之一時公收勲於藝籍蚤挺拔而芳腴綴明月以爲佩建舒虹以爲旗徧窺蓬山之戶分儤鼇禁之扉紛詞頭之夜下或慶律而戎機蓋十擅其六七何輒出而愈奇兼牋奏於南宮湧泉思而沛余繄余鄕之前哲掌帝制其寔稀儼先陳而後蔡粲紫橐之相輝縱窘步而少卻胡奄忽以至斯毎觀公之韞立信才宏而具宜事前迎而卻拒理透深而摘微旣燭了以鑑裁亦藪藏而煦濡杼逸思於篇什寄余襟於酒棊謂此樂之終竟罄交朋而來期倐五十以嬗化悼賀監之莫追嗚呼哀哉乞郡委羽之境築室太玉之坻使左餐右粥丰及物之徳而精筆妙墨富閒居之詞靡二者之一遂愬穹蒼而孔悲想營魂之畱祔陳薄奠以來思

族祭教忠弟令閤宜人文

嗚呼潘楊父友地擅儒門王謝家秀天嫓雋倫兩美之合於古罕聞展如夫人懿積罙芬教成桂堂明經冢婦其養伊甘其薦伊楚相彼夫子如玊斯組和以慈物敏以輯務煌煌天闕著籍以朝朱轓翠節介於幩鑣豈不赫奕而色靡驕慶繇順至天道孔昭繄世闕陷𨿽天莫巧五福幾矣維疾是悼四十二春半爲治療有劑萬金莫覿一效嗚呼痛哉某等防於蘿藟夙稔音徽娣規姒式老睠稚依粵聞告訃漣泗竢歸一觴縮酹妥此輤車

墓志

婁南伯墓志銘

南伯婁氏名鑄寶慶二年十月乙酉卒君旣卒有潛山集若干捲孤谷所纂次也介其狀請銘余讀之曰文之體不相沿其究一爾且吟詠以情性論著以理義古人未有越此者世所同知而或不能自通於古人以其情性否而理義闇也君詩用元祐律𨿽繪組故事以就聲韻而髙睨物表自爲開闔不失情性之正其他文倫紀條通勸戒森列往往有益世教若駢儷則君集中居大半夫四六本法不過句偶按昔字辭運今意調隨其分量可以稱上尢者絕出矣君割制揉合理義黙貫然則君之文無觕細非茍應俗者此朋友所以悲君生五十二年而湮汩以死也始君童丱遊鄕校翔趨闊視見者辟易都講老師相語曰此婁氏子也夙成炳蔚皆目注之旣壯晝繙夜玩經史傳記獵采無休時奧篇隠帖覽卽成誦觚翰所就鄕之文學先生愈益賞異而君亦以此不遇場屋俛視黃紙冊皆舊等夷或不逮逺甚朗歌永嘯舒幽散郁間以病告而不知者以爲君且得心疾矣夫以君之孝友仁裕門之內雍如也門之外泊如也豈以尋尺得喪塵介其胸次而顧不釋然哉此識者所以重爲君悲不獨時命之難而知心亦罕也𨿽然以君之才使之得仕展露其所有將不卽人而人卽之忌媚曶生則訕謗更起嘿嘿可以爲傲咢咢可以爲傾而其論未知所定矣君旣以學娯身不妄出庭閾無爭名炫燿之嫌無進取眥睚之怨以此自養其髙鴻防飛而鳯逺翥其得不旣多乎余故謂非所以爲君悲而君之意亦必有以自慰歟君之先繇長谿徙水嘉曽祖琯伯祖監察禦史寅亮者自譜其系距唐納言十四世爾祖克亮父世初楚州教授淳紹間知名母何夫人翰林學十溥之女娶劉氏劉之大父歙尉昕與歷陽守仲光忘輩行不以壻禮眂君君雅厭俗繳繞二女許嫁長衡陽理掾槃之子煒余季也次湖口丞陳埴之子鉅毎媒老白二家君曰父余友也可以無一語折難其坦吉如此三男子谷轂慤咸力學文有指授天其卒相婁氏以醻君之志余以爲非所患者果不必悲矣君卒明年十二月辛酉葬建牙鄕西華山銘曰峩蓮峯兮架穎鋩湛岷潭兮濡墨芳跨蜿蜒而上徵兮兆曰文字之祥

趙君舉墓志銘

寶慶之元聖天子龍飛加惠同姓湛恩濡焉於是趙公君舉以屢薦國子監例當上集英對不幸以母夫人王氏憂毀瘠疾侵冬十有二月甲午卒其弟時稼泣言於余曰人所罕能者兄之所能也人所同預者兄之所不得預也玆命矣夫余請究其說乃曰天以我宋克肖厥徳宗英競爽林立穎出較其藝行豈遽不寒士若者然人率疑而弗信也遁而弗偕也予兄以遜順篤實絢詞藻而發之朋遊敬愛若一祭酒諸先生往往館焉先是宗姓無假館於人者斯特異矣今明主興太平中外忻忻凡恩典一至春官者咸得齒仕籍予兄獨弗獲靑衫手板與州縣吏自展竭簿書犇走間不然但至天子之廷吐其平生韞積𨿽朝奏暮死亦瞑目柰何鈞不及儕輩耶余聞而蹙然更諭之曰能其所不能者君舉所以過於人也不得預其所同預者抑天使君舉不自混於人也今世多謂宗盟入仕之優故有欲削其數者欲靳其予者使知人之同得而有不能得者焉庶一付之命而議論紓矣玆君舉爲宗盟地而子何憾焉時稼乃出其譜系行實而讀之按君舉諱時賢藝祖皇帝介弟秦魏王九世孫也曾大父公孺故忠訓郎大父彥�故訓武郎父扐夫故秉義郎自髙祖武翼扈從南渡因家秀之崇徳君舉少刻厲寒牕一燈研磨徹旦室𨿽單空半菽杓水顏色怡如也其教四弟身率行勸以前哲爲繩凖舉動微過差則抨正之故和而克立巽而知恥咸以器業自致時稼爲寜國府司戶參軍其乞銘於余辭气款惻文而願者也以此知君舉所以教矣君舉且死屬諸弟曰修短有數吾知之誠安之長往之後故書千卷足遺子以學所大戚者二親先逝重親塊存無以終養爾吾儒生也斂以深衣勿用緇黃以汩吾尙嗚呼信然亦不足於銘歟君舉生淳熈之丙午嵗娶王氏子二若次未名女一寶慶三年夏四月丁酉祔於臨安仁和之先兆實黃山銘曰匪甘而飴味我道腴匪華而袪藻我芳思得匪增峻失匪虧卑於銘不忘鴈行之思

存齋蔣弋陽墓志銘

存齋者蔣君徳瞻諱叔輿所自號也君曽祖扶祖厚贈中大夫父行簡以朝議大夫知處州最有名贈中奉大夫水心先生銘其墓所云梁普通初爲永嘉守其隠於西華者蔣氏之始也道降俗漓士多旅於分域之外其以功名自詭尢莽蕩寜復知自存哉昔孟氏謂人之異於物者至無防也存之者君子故推而天地同倫去之者庶民故極而鱗羽無別斯其爲教肅矣公之學本末畢具天文地理律曆音樂倉扁之書靡不該究而其大者漢唐本朝兵刑財賦之源櫛理而組貫之其言八陣牝牡奇正畫地成圖不翅指掌余嘗見其手抄箱積棟充盡天下異書也其學之博如此至覘其所存而驗之朋友親切之際則毫髮咸就繩凖奬善箴過無曲諛扺訐之色藥病防難無彊知謾應之論不以締暱爲聲利不以逖疎爲怨嫌其步武實地又何其約而有要哉余是以信君之所存而非其自耀也君以中奉任調揚州司戶臨安府仁和買納鹽場華陽軍節度推官吉州永新丞嘉定九年浙漕薦其文於禮部遇余行都余摘水心語謂曰子以勝流恬於仕進子無干澤可矣奚必以科目爲累哉君笑頷之自是不復舉進士所在亷平自將條令通久如般陳聚新振舉倉職而不以糾發前逋爲能住竈起火宻防私販而常以厚支鹽本爲急其聽獄訟𨿽發讁莫欺而湖北李誾之獄必辧其非殺人祀鬼者其治徵賦𨿽豪戶不少假而永新預借督促之擾則寜辭攝邑而後已蓋心無適莫惟是之從前後薦主率名守賢使者猶曰攺官常舉爾荊湖制置大使趙方威名隆盛釋屬辟椽皆一時選雅敬慕公檄佐其幕有防禁攝局趙畱之不可力薦於朝知信州弋陽縣防所知爲外臺先以書扺之曰月樁爲銀若干此邑之所以困也酤報牛狀牒鬻紙此民之所以重困也公其有意蘇民瘼乎旣至度不可革則曰吾先經理其政可也縣爲鄕九都逾六十令民首實以整詭挾之獘其疆畝肥瘠品等髙下各爲圖以記之保正副物力陞降皆緘之幾側夜漏未盡五刻輒視政吏分案捧文書立庭下無敢叢擁者廋姦匿黠連年累訟一閱牘底立剖不畱其委折曲直參互者呼至前兒女諭之或釋怨不爭而退夏秋二賦與民立期一胥不至鄕落宿欠幾三萬緡收遺拾碎痛自節約迄無少負建社稷壝以崇本興常平倉以濟艱又以餘力創薰風樓造了巖李村驛而月解裕足常先於諸縣郡將毎指以爲他令法民家置畫像以祠公旣得疾文書應報如平常嘉定十六年正月二十六日卒官年六十有二積階承議郎士民爲之出涕具詩頌酒殽旗鼓送其柩至數十里外世率謂獲乎上者必厲民而得百姓譽者或速譴上官亦豈盡然哉初公從中奉出峽與兼山郭雍上下其議論而公親領宻受又從袁道潔於防州亦以所學質焉公邁爽自整幅巾扺掌談辯如雲聽之者莫不心醉其所植立麾斥塵滓於八荒之外人莫能涯也余聞古人學聚之外莫大於尙友故友一鄕之善士爲未足又友一國之善士一國之善士爲未足又友天下之善士極而至於千古之人莫不與之神交意防然後謂之好學公於詩則四靈𨿽調度不合而不廢也於文則水心之門友𨿽意趣間有偏者而不靳也道徳性命旣已防周程之防於袁郭而於薛公士隆講劃制度尢詳又以管葛自期而尋繹其事於齊語蜀書慨然有拔起之志則公之尙友者豈今人所可到哉夫其合鄕國天下之善又推之千載而僅施之一邑可哀也已其配劉氏封孺人閫行勑備後公數月亦卒子焈炗焱煚防女一人寶慶元年正月十二日合葬於瞿嶼亥山越二年焈煚以狀來乞銘銘曰伊古哲人以識爲質淬學磨友朝熈夕緝旣成鑑燧坎離自集後之陋者質薄而虧學磽弗入友窳者隨譬彼荒甓曷治曷鋤偉歟徳瞻可以大受書髙屋危芳液在髓交匝海區摽律在手施於男邦如鄭之僑裁割政幅柔美教條上敬下順匪偸匪囂平昔蘊積粗一二試豈其管葛同播異地抑或有逢度越不啻巽峯之宅亥阜之墳蘭气徹戶松色防原生歿不朽是謂存存

張夫人墓志銘

初余簿定海定海宿樓船軍四千與許浦相應援主將吳君英開冶鑄治札革揉角煉幹凡矛劍刀防甲兜鍪假面大弓滴油弩之屬無不犀利精好手援斧墨爲戰艦百餘艘營部屋廬寸瓦尺壁無剝圮者餘數奉檄閱視乃知自嘉定更化朝政淸明廟謨淵宻𨿽內地一將無不謹選而咸獲其用也吳君間與余語必及忠孝且道其客黃希呂之賢於是余始獲與希呂交吳君旣移許浦又防希呂以俱齊安之役冦方遁去餘孽未平吳君往戍希呂贊以畫盡其黨又偕戍膠西積勞補進義校尉一日希呂以書扺余使其弟武在京學者泣且請曰希呂不天母夫人竟逝矣古云三釡若希呂等何痛如之往返十數余嘆曰此常何所以知客忠孝者也按夫人大父某父啟姓張氏家平陽逾笄歸同邑黃處士厚之處士孝甚夫人徳諧志偶姑晚而防明易喜怒夫人沐浴抑搔如其意所出藥餌惟謹處士及其季升之兩室一防夫人與叔姒相佐佑恩意周悉不幸繼亡撫其子叔度與已子均教爲成人處士旣沒夫人不葷肉散其子遊四方理長緝短儉內勤外葬其仍世未舉者五喪嘉定十七年十月乙卯卒壽七十有八寶慶二年十月某日祔於處士之塋實桃源裏三子長希呂次武次衛二女長適進士鄭去病季適進士孔正大孫男三女一餘謂夫人慈養有泣鯉之遺鞠教有鬻髢之勤而又同居以洽愛躬績以畢終若是者皆可書余獨因述希呂而以所聞見者附焉銘曰靡媺不錄維邦之谷靡積不昌維家之祥

處州通判墓志銘

戴姓著於永嘉垂百七十年矣知鹽官縣事士先始擢進士第臨江教授述繼之與公曽祖中散大夫迅爲伯仲訂經諏史文辭大振鄕人號二戴先生教授與周士行已遊至款而狀舎人劉公安節行實則中散筆也同從程氏學故教授亡周博士爲哀辭且銘其墓祖覬朝請大夫知建昌軍有詩名今永嘉志多其題詠父九韶淮東總領所幹官未展用而歿以公贈朝散郎公諱若冰景淸其字少而風姿頴爽玊雪自將朝散愛而名之且遜以已所補官自以屢舉入調主崇安簿臨海丞知羅源縣或謂選人爲令此無病自灸者公輾然弗答旣至則審計度躬儉勤閩土磽而狹賦人多倚院寺僧以明年之獲鬻今嵗之直甚而豫鬻四五年者名曰撲賣至期則竄無從索耆戶長厭苦公令先占稅而後貿易故督賦不擾而辦帥何公澹下其法十一縣行之至今侯官有陳氏獄獄疑帥以委公公以爲死者趾傷非要害也詰家屬得其情乃解鬭而踣亟平反之帥稱善欲聞於朝公謝曰是欲置侯官宰何地乎故何公靡由介請剡以京狀監行在贍軍激賞東酒庫考與舉如格攺官爲瑞昌縣北兵擾淮糾民防江供億倍費公櫛棼砥棘民不告疲辛巳之役蘄爲冦踐對境不百里囂頑幸釁訛言挻驚公隨方鎭帖眾賴以定民有姻族交訟率以倫彞曉切之勸辟農畬增續學廩居三年化理大洽守憲鄭公損畱公筠上其績諸使者薦交於道曰此賢而練達者此繭絲與保障具全者公不以自多秩滿造京慨然曰視茫茫而步僂矣老不供世用也部注通判處州闕以歸累階承議郎在瑞昌獲僞爲州縣印但時達等贓賄鉅萬令該詶賞公輟不復言旣而以今皇帝登位恩轉朝奉郎得官一子識者謂階品素定而公之蹈義俟命者賢也寶慶攺元三月疾於其家屬其子涓歷屈指自頷曰某日可矣遂以其日庚申卒得年七十一三年十月己酉葬建牙鄕渚浦之東兆夫人劉氏先公二十年卒蓋同祔焉余毎謂儒宗士系守所見聞而能攄之用者難也發於用矣而能使人信其用者尢難也今世以作邑爲繁重未攺官則相戒以浼已旣攺官則曰姑以償吾債而止𨿽有絕異之材或疑於自試無他浮聲悸之也況儒生沈錮家法世方笑靜以鈍謗實以疏豈獨建置侮卓而盤錯訾虞哉公蚤當劇任曽微阻容及其再試如駕輕就熟固其宜爾然通官顯僚豈無意見各異而公顧能使聲譽如出一口余是以喜公攄發所見而人信之玆不亦克振世徳者歟𨿽然公之永其世徳抑有可述者初公旣用大父澤而公之子必聞又遜公澤以授其孫耆壽補將仕郎蓋其家庭一以孝慈遜順轉相浸浹其不以官爵爲一身之私匪待勸詔而能也易曰有子考無咎公其有子承考矣壻鐘太初張瑾次孫頥壽孫女三人銘曰伊亳之譙徙於魏陵嘉祐元符世擷儒英旣衍旣蕃各爲芳馨公生儒門而有吏聲治辦在境孝友在庭兩澤四世綿延以興我觀薄流計影析形旣迫於謀亦隘於成胡不有裕鑑此徳銘

佛夫壙銘

佛夫戴氏余弟三子也永嘉之俗名子者曰亞某某孫獨余弟槃名子以夫夫者剛立之稱余愛其誼故三子率以夫名佛夫初生其母王氏臨蓐夢入梵室有佛危坐頭峣然疎眉秀目凖直而口方旁一老父唱曰與佛有因與佛有緣忽寤而胎下矣視其相如所夢才百晬人孩撫之輒能誰何或教以誦佛合十爪以聽因奇之不復以防養經慮侍婢防抱不謹置之防石上有犬過之驚得癇疾藥以保命丹卽愈旣逾年防鄕鄰有爭淨光山者聚千百眾鳴梆嘯吻聲撼屋瓦佛夫因驚舊疾復動重以吐防越兩日死是嵗八月餘官行都寓其柩於廣福寺曁七載余始來歸遂葬之徳政鄕頭陁村和迦隴隴之下有帆遊戴侯廟相距百步銘曰孰來而生天地指孰去而死露電示藏於迦陁結梵紀來嘉定辰去以已厥藏寶慶戊直子辰胃已井子七朏神居岡首佛隩止同我族類錫甿祉

