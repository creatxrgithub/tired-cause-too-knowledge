四庫全書薜荔園詩集明畬翔

欽定四庫全書

集部六

薜荔園詩集

別集類五

明

提要

臣等謹案薜荔園詩集四卷明畬翔撰翔字宗漢號鳳臺莆田人嘉靖戊午舉人官全椒縣知縣與巡按禦史抵牾投劾棄官去爲汗漫之遊其詩以雄麗髙峭爲宗聲調气格頗近七子故世貞贈詩云十八娘紅產荔枝蠣螃舌嫩比西施更教何物誇三絕爲有畬郎七字詩屠隆作傳亦稱閩產足珍貴者不獨荔枝西施舌蓋卽指此然人品頗髙故詩有淸致不全爲七子之膚廓未可盡斥之也傳稱所著有薜荔園詩畬宗漢稿遊梁新編金陵紀遊文考翔遊蹤所經惟大梁金陵爲最後今集中俱已載入則合而編之仍以薜荔園詩爲名也明詩綜不著其名殆原屬抄本故流傳尙少歟

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●薜荔園詩集原序

夫澤雉非瑞腹中之錦稱奇井蛙乃微夏半之聲如吹質稟而絢於文靈合而通其竅顧影吐吞蓋自金土煦沫相濡亦參气化粵稽物流斯或可覩也世有下走窮於踲踕外之無能紓籌策以綜時內之無能托甘毳以供旨上之無所肆雄逸以動眾下之卒莫肯嬉嫚以媚人咀嚼椒桂撚齅芝蘭容有鮑氏之知寧少宗伯之薄人語亦語詆其昧於鉗口人黙亦黙訾其短於雌黃噫夫處下賤望睫而以結於世豈不云難矣哉於是謝絕新流剔抉舊習撫景興思懷人發涕窮愁幽興托之微唫詎云成乎一家庸以擬之蛙雉或有誚之則應之曰窮於實通於虛吾不能違天感諸心發諸聲吾以爲自適至其爭雄字句逺托憤疾音響之變亦惟其時乎噫深沈長者斥無賴於捲端風雅少年鼓餘波於頰輔是則下走之罪已

薜茘園詩集原序

●欽定四庫全書

薜荔園詩集卷一

﹝明﹞畬翔撰

○五言絕句

三洲十景﹝有敍﹞

余家三洲上大海浩渺自東來西接木蘭泗華二水蓋郡北一奧區也南有寧海橋甚巨麗橋北東舊置煙壘明斥堠升平日久有老樹亭亭盤其上若飛蓋是曰煙墩孤樹景一吉祥寺當橋北囊山僧主之毎晨夕鐘聲隠隠從風外度是曰海寺疎鐘景二洲北有白水塘匯諸水東入海漁者撒綱如錯往往聞扣舷欵乃聲是曰白水漁歌景三東西皆大堤有薜荔蒲葦菱芡之屬足供樵采是曰滄洲樵隠景四自白塘南來六橋蜿蜒相望𨿽佳麗稍遜西湖而月下行逰若駕晴虹而窺明鏡亦足稱勝一方是曰六橋夜月景五三江當海右之衝大風吹浪不知來幾千里白雪皚皚疑爲廣陵八月濤也是爲三江雪浪景六地宜榕居人多植之以屏東北扶疎輪囷好作怪狀其根盤踞若龍虯溽暑坐其下風颼颼來襲人是曰榕陰連陌景七洲中多澗水毎春夏之交飄蕩落花紅白相映令人有桃源間想是曰澗水流花景八惟是八景平楚蒼茫點綴村落先輩諸公多所標題惜其詩帙不傳耳余薄逰歸日逰戲其間嘗嘆曰是天假我以吾土之信美也卽此逍遙若斥鷃足以自老奚必九萬里而南爲一日弟道昭氏過余薜荔園請曰三洲八景信美矣然東南之隅有三塔焉髙蹇鼎峙若靑鳥之下雲中小園之北新築一臺其上松蘿交翠可以避塵囂而奏緑綺願伯廣而詠之於是標其景曰平疇三塔芳樹孤臺並前八景而爲十各詠一絕𨿽巴渝其音僅爲劍首一吷庶幾好事者和而歌焉張吾土之信美耳若曰彈丸之地爲吞云夢八九者所訾是則不佞爽然自失矣

煙墩孤樹

海上舊煙壘頻年罷舉烽但有孤樹影帶月舞龍鐘

海寺疎鍾

墟裏黃昏候投林鳥雀哀渡頭鐘隠隠風送普陀來

白水漁歌

一水接滄溟六鰲秋可釣試聽欵乃歌吾亦發長嘯

滄洲樵隠

東海湧三洲負薪堪自老吾生澹蕩人更欲搴瑤艸

六橋夜月

彷佛西湖上煙波鎖六橋美人明月夜好泛木蘭橈

三江雪浪

海門煙霧深忽見秋濤起欲折扶桑枝乘潮去萬里

榕陰連陌

積翠盡陰陰風吹十里響上棲白鷺羣下映靑苔壌

澗水流花

淙淙澗裏水不啻鴨頭緑有時流落花疑是桃源曲

平疇三塔

寶塔鎭東方亭亭三鸑鷟雲中掛暮蟾海上射朝旭

芳樹孤臺

嘉樹欎成陰孤臺眺蒼莽長笑似蘇門白雲自來往

題棲禪寺

片片歸林鳥微微出寺鐘僧門掩秋色明月掛髙松

玉階怨

玉階無人行監宮日日掃夜來望四星白露沾秋艸

葛仙井

昔時煉液人鑿井湖山側卽今井中泉猶帶丹霞色

出郭

出郭期無事看花轉不閒夕陽低眾壑水底見靑山

少年行

九衢馳馬去三輔鬭雞來不必通名姓金吾夜鑰開

寄遊宗謙

一曳王門裾風流工賦雪不知楚醴筵猶爲穆生設

秋夜有懷

夕露滴疎桐月下鳴雙杵淸宵耿不寐美人何處所

采石懷古

峩峩采石磯下有蛟龍窟不見騎鯨人波心墮明月

望九華山

多少風波客勞歌棹往還眼中靑似黛惟有九華山

荻港晚泊

掛席東南行靑山望迢忽日暮寒潮生維舟對孤月

舟中對月

東風吹片雨遙溯大江流可是鴟夷子榦坤一葉舟

宿桃葉渡

片月冷黃昏家家靜掩門避秦人不見山犬吠江村

長干行

莫愁貌如花生長長幹裏嫁與逺遊郎愁風復愁水

曉寒卽事

昨夜風霜冷孤衾愁殺人朝來看兩鬂種種已如銀

閶門懷古

城下多春艸館娃何處尋惟有閶門水前朝流至今

吳山晚眺

雨歇江天迥憑髙見午潮紫陽云乍起彷佛赤城標

蘇小小墓

粉黛何年沒春風土一抔香魂幻蝴蝶疑逐夜花來

投野寺宿

不見東林寺但聞隔水鐘溪深橋復斷片月掛孤峯

春日懷歸

谷口囀鶯聲春風發楊栁蕭條萬里人孤帆傷白首

懷陳振旺

孟公倜儻人風流傳尺牘雲樹色蒼茫空窮千里目

江上阻風

系纜此江滸風狂不作雨木葉晚蕭蕭扁舟誰與語

夜月荷香

一曲滄浪水盈盈片月光湖邊香不散玉女試霓裳

古別離

問君何所之未語淚先落寧跨茅家龍莫采劉郎藥

懷友

著屐步蒼苔蕭然塵事少美人來不來隔竹聞啼鳥

又

閉戶讀南華人蹤幽徑絕徙倚有所思一片東山月

閨詞

春風入繡幃花气入羅衣刺得鴛鴦枕待郎幾日歸

又

郎戍瀟闗去別離何太久塞雁秋來多見郎寄書否

宮詞

待月立金階露冷羅衣薄徙倚玉闌干秋風吹簾幙

聽鳥

禪房鐘乍歇古術鳥初啼催醒還家夢依然在虎溪

俠客

都市知名姓橫行借報仇酣歌易水去那問大刀頭

古意

窈窕盧家婦當窻理鍼綫含情步花間羞見雙飛燕

湖心亭卽事

平湖開一鏡日暮繋樓船酒似移盤石歌疑唱采蓮

九日飲酒肆

他鄕逢素節何處覓黃花白髮登髙懶將錢向酒家

臥龍山懷古

欲覽會稽城試上龍山頂越王不復來萬家春樹冷

自君之出矣

自君之出矣鉛華不復理思君如浮雲日逐東流水

大佛寺夜坐

片月掛遙岑蕩漾湖波裏山僧猶未眠謖謖松風起

七夕風雨有懷

咫尺不可見夷門風雨多一水非銀漢無梁當柰何

挽徐子瞻明府

乘化飄然去言登紫府班石麟天上物元不住人間

又

白雲隨出沒精气化爲龍縱有陳蕃榻南州不可逢

又

北邙歌薤露列宿失郎官篋裏畱中論芳名並建安

又

修文歸地下三徑長蓬蒿剩有河東鳯鐘山日夜號

江岸次舟有懷

秋風江上來吹轉東流水停橈有所思月白長千里

懷南山寄澹上人

出郭饒山水鳯凰隠化城別來風雨夜夢斷虎溪聲

題酒家仝錢季善作

解下鷫鸘裘恰貰酒一斗笑問酒家胡有客如此否

春曉戲柬張幼於

蠶事猶未起登樓理曉妝雙眉元似黛不用畫張郎

山陰道上風雨

東郡多山水髙蹤想古人欲歌招隠曲風雨暗相親

病中喜景受宗振至

鶯花愁不廢藥石病難除二仲勞相過春風滿敝廬

古別離二首﹝爲屈氏別遊君作﹞

南海有明珠光潔還如昨君心諒不移所嗟妾命薄

又

飄飄楊白花隨風無定止一片別郎心可以照秋水

西巖雜詠﹝二十首﹞

白雲窩

卜築靑山下白雲任往還多情花下鳥相對語闗闗

釣月磯

直鉤何用釣待月掃漁磯鷗鳥雙雙下憐人久息機

一鑑塘

一鏡無浮雲澄波徹下上但得會心處何須濠濮想

芙蓉池

芙蓉照秋水湘女集爲裳忽聞仙佩響月下挹羣芳

桃花源

桃花然小塢恍惚武陵源逺浦漁歌入前林鳥語喧

赤壁

赤壁臨煙水仙人鞭石來淸風來水面蕩漾鬥牛洄

鶴徑

元鶴棲幽徑聲鳴達九天會心知萬里暫寄百花前

鹿門

聖主非熊夢丈人禦鹿歸蒼生多屬望且莫掩柴扉

荔圃

荔火明玄圃枝頭紫玉團欲蘓司馬渴試進水晶盤

畱仙巖

層巖淩北斗東望俯蓬瀛爲有三珠樹長畱子晉笙

翠雲臺

芳樹接雲煙孤臺半接天八公自來往詩詠小山篇

悠然亭

一遂初衣心逍遙無轍迹時對南山云悠然此俱寂

碧山堂

學士碧山隠焚魚問艸堂千載雲龍會爲霖意不忘

朝爽軒

白露湛千秋枝頭鳥聲響陽烏海上來亭榭生秋爽

夕嘉樓

晚照掛松蘿巖居樂事多叢林歸鳥集逺寺暮鐘和

仙居樓

樓閣懸靑漢乘風躡斗墟空中鸞鶴下此地卽仙居

靈源洞

靈源開寶洞瑤艸長闌干一授刀圭訣顏容駐渥丹

瓊液泉

爲問瓊漿窟何如太液長臨流傾玉碗髙枕傲羲皇

茗園

藝得芳園茗采將榖雨時樵靑掃竹煮一碗一篇詩

秫田

帝寵歸農日閒犂種秫田但教多釀酒樂聖且稱賢

題林徳夫樂丘﹝八景﹞

梅坡眞隠

梅花淸似雪縹緲白雲間不有神仙住誰傳姑射山

望海蒼巖

髙蹈營邱壑林巒騁目初峨眉云變幻海气直淩虛

瑤泉流碧

千年流不竭谷口气氤氛莫是神龍窟靈湫瀉白雲

擬謝公墩

古木參天迥靑山載酒多謝公墩可擬詞客盛年何

疊玉山房

夜夢昆山玉朝名有美堂但看松竹色何處不琳瑯

劉安叢桂

山似淮南秀人歌叢桂篇莫論今與昔異代總登仙

松月夜窓

松齋零露滴夜坐思泠然一誦襄陽句山窓月色偏

春艸池塘

眷此棲眞地髙深辟化工池塘春艸夢不減謝家風

題林徳夫東山別墅

偃蹇歌招隠棲遲老歲華世情從燕雀吾道自龍蛇

其二

猿鳥山中侶松蘿物外情看花多藉艸恰恰聽流鶯

其三

松下時調鶴溪邊日釣魚孤山林處士封禪總無書

其四

眷此栽花地而多種秫田桔橰偏不用鼓腹樂堯天

其五

入林無俗物愛客有深懷誰得逍遙趣風吹海月來

其六

山气冷疎牖墟煙淡逺村桑麻與雞犬彷佛武陵源

其七

羣峯靑似黛一水碧如油但得會心處何須到十洲

其八

芳潔紉蘭佩離披詠桂叢謝家春艸夢無日不詩筒

其九

花气朝侵榻松風夜拂琴庭前梧與竹鸞鳯自爲林

其十

白髮甘肥遁靑山狎隠淪試看朝市客若个是閒人

題胡參軍池亭﹝二首﹞

白雲澹忘歸川上气蕭爽魚鳥來親人居然濠濮想

又

抱甕似漢陰地僻無車馬白鷗海上來日對忘機者

重陽前一日送周元孚還楚﹝三首﹞

令節逼重九歸期及暮寒風霜揺落候莫遣客衣單

其二

籬下菊盈把尊前客盡歡詎容風雨妬新月滿長安

其三

南國宦猶薄西陵夢未殘君家湘水近行矣紉秋蘭

題友人池亭﹝三首﹞

花竹散淸陰孤亭蒼翠裏坐來百慮消彷佛臨秋水

其二

髙閣霞爲幔參差花影重鬥間眞气在知有抱珠龍

其三

池塘開十畝流水漾桃花但得如泥醉何湏問習家

對菊吟

黃花香裛露采采滿東籬不有陶元亮誰來倒酒巵

采蓮曲

澄澄若耶溪盈盈采蓮女將花比玉顏溪上自容與

壺莊八詠

雲莊縹緲

素性耽林丘卜此棲杖屨一嘯洞中天白雲任來去

石洞崔嵬

靈巗類削成不結茅爲屋欲覓煉丹人逍遙此辟穀

翠壺倒枕

借來壺作枕笑傲足煙霞莫著籓籬想空中納九華

蘭波環帶

蘭津環一帶萬古自春秋時發滄浪詠磯頭濯足流

石拱三臺

昔人云此石原應天中宿可是魁三象山間長孕秀

霞映赤城

隠隠梅臺外雉垣入眼賖仙風如可禦咫尺赤城霞

一峯中立

長隨鹿豕羣有時瞻太乙頓覺振衣寛扶桑低海日

雙鶴飛翀

野趣偏耽鶴從容坐翠微雲霄萬里迥健翮任髙飛

長安道

何處可消憂長安髙酒樓樓前雙栁樹好系紫驊驑

雨後吟

夜來北窓雨蕭蕭竹偃扉朝望城頭山白雲濕不飛

望囊山

松林度鳥急鷲嶺巢云低欲問蓮花社斜陽過虎溪

催牡丹

春色已平分名花猶未吐把酒一酬之我歌花且舞

飲蘭亭

竹樹滿山陰前賢迹未掃試流曲水觴醉藉王孫艸

謁禹廟

丹靑畱日月輦道積莓苔王气千秋盡猶傳玉帛來

湘妃怨

九嶷何處是玉輦幾時過千秋悲帝子竹上淚痕多

別馬君

鬥酒江頭別相看撃築歌長江流不盡離恨較誰多

又

髙才君倚馬落魄我歌魚相勸加餐飯無忘尺素書

班媫妤

片月照金閨紈扇不堪把珠簾上玉鉤霜覆鴛鴦瓦

○五言古詩

古詩

合浦產明珠澧澤茁芳艸褰裳欲采之將以遺所好所好隔天涯戚戚傷懷抱歳寒雨雪多遊子悲逺道思君重躊躇一夜令人老

其二

盈盈三五月流輝入我帷中夜起彷徨憂心當告誰白露塗中庭寒螿夕鳴悲豈無心所歡千里邈音徽仰視雁南翔俯盻庭柯飛漫漫玆長夜涕淚沾裳衣

其三

百年何奄忽燕樂當及時鬥酒娯心意厚薄非所知美人朝握手言笑生光輝風波一失所嘉會安可期逝者日以逺來者日以稀營營而惜費無乃賢達嗤

其四

女蘿何裊裊楊栁何依依皎皎誰家婦羅綺媚春暉妝成妬桃李流涕倚雙扉蕩子新婚別三年行不歸靑春嗟自老紅顏亦已非俯仰切中懷何以解渇饑

雜詩

白雪何飄飄遊子多離憂美人嬌如花娥娥臨靑樓佳期竟寂寞蹉跎若河流河流漫浩浩相思令人老時物有如期秉燭苦不早

其二

今夕復何夕皎皎明月光酌酒登髙樓豈不懷故鄕欲駕車無輗欲濟河無航仰視云漢間迢迢參與商悲風西北來越鳥東南翔援琴不成曲淸淚沾衣裳

同鄭觀察鄭明府泛舟徐潭兼送陳憲副之浙中

載酒泛靑溪溪流淸如醑佳客滿華筵方舟自容與鷗鷺散沙汀原疇被禾黍盤礡緑陰間銜杯避煩暑慷慨一行歌鏗然振大呂興劇恣猖狂情深忘爾汝月白且迥舟離思紛如緒伊人濟川才而我煙霞侶握手且爲歡浮生俱逆旅願寶金石聲雲霄日延佇

題四皓圖爲黃山人全之壽

秦威煽六合四賢隠商山紫芝何靄靄采之駐紅顏豈不懷唐虞世逺不可攀隆凖旣興劉求之且閉闗皭然義不辱心與白雲間一朝入漢庭侍燕偉衣冠片言成羽翼宗社賴以安伊人韜至徳捲舒若轉丸處世合如此果哉何足難黃公千載後風流繼考盤旣探黃石略亦煉紫金丹逃名遵芳躅肆志托飛翰明時終抱璞寧媿碩人寛

趙仁甫邀登越王山同王汝存馬從甫林天廸賦

東風吹微和古道生芳艸蹇餘困旅人戚戚縈懷抱朝來聽鳴禽登髙諧所好栁色欎黃金春衣試魯縞欵欵罄深杯翩翩裁麗藻握手且爲歡浮生悲易老曼倩隠金門安期棲海島仙分各有宜願言長自保

贈朱開府

三山控閩服崔嵬開柏府懋徳重保釐爲憲資文武惟公應名世建牙蒞玆土靈秀浚滇中羽儀振畿輔寅亮踵畢公休聲邁吉甫分陜嘉惠翔巍然握繡斧

其二

鳯凰毛羽奇松柏堅貞峙秉性旣淸髙摧挫何能倚嶽伯非不榮棄之若敝屣勁節聳朝紳令聞禆國是簡在出帝心家食不遑起王道固蕩平得興君子理

其三

貔貅肅千隊風雲陣八方鯨鯤息吹浪一望通扶桑神武沛瀚渤經略毖封疆旣已厪未雨兼之危復隍千村屏狐鼠八郡屹金湯鐃歌與壌吹洋洋達建章

其四

蘭臺晝餘暇藝苑托深心擷英朝華圃摭實夕秀林式廬禮段木艸檄資陳琳淩煙勒洪閥雄風披素襟垂老沐徳化況仰龍門深愧無山水奏延賞和知音

袁明府招登蓮花峯

托乘出城闉眷言丘壑美桑柘迷術阡園林錯山趾芳樹煙中攢怪石巗巓峙徑仄步紆回亭幽隨至止蘿谷嘯狝猴松岑縈葛藟丹壁倩神扶翠屏役鬼徙仰觀鳥篆荒俯視虹橋迆竹影散輕颷榕陰逗晴晷快矣坐靑林陶然命緑蟻逺水泛仙鳬空山懷石髓暮靄迎炎涼林花簇朱紫揮麈言彌玄秉燭歡未巳嶽蓮气蕩胸隴麥歌盈耳峴首慕羊公勒石齊芳軌伊余汗漫逰庶幾若蓬累卽景恣雕搜將無慚巴裏

秋夜書懷

一葉下髙梧隨風無所托夜靜寒蟬鳴涼颸振寥廓感此重傷心流光何相薄世路頗險巇人心生荊棘騎鶴緱氏山网羅安可得

魏貞女詩

燭燭空中月沒且含光輝猗猗谷中蘭芬馨死不移溫溫魏氏女皎皎瓊樹姿旣嫻內則訓亦誦柏舟詩伊昔聘林家皓首以爲期君子溘朝露吁天涕漣洏匍匐奔其喪相殉分所宜髙堂未展謁況在天一涯羅帷爲誰設膏沭爲誰施妯娌紛喋喋寧知我心悲水漿不入口焉問渴與饑一朝復一夕視死甘如飴從容下九原豈曰生結褵但作連理樹一壞土相依百卉媚春陽霜露且先萎何如松與柏欎欎歲寒時嗟嗟魏氏女貞心邁等夷共姜千載後芳名史並垂

賀朱母壽詩

佳气集髙堂有萱匝金芝萱分本忘憂芝亦日華滋春風方駘蕩靑鳥來瑤池眷言阿母壽跪進九霞巵珍羞羅芬芬絲竹吹參差婺彩射南斗環佩光陸離有鳯銜瑞圖雝雝鳴階墀九苞花下舞婆娑覩羽儀乘春歌燕喜旣翕和塤篪願母壽九如千秋以爲期

贈黃啟元孝感

黃生挺南國耿耿慕前修孝恭夙所稟朝夕何綢繆有母困牀褥吁天懷百憂刲股亟進之而母疾以瘳刀圭信自取負米豈其儔黃生吾小友嚶鳴雅相求眷玆無雙名江夏良可侔願生長努力壽母及千秋

讀姚新寧苦竹記有感賦此爲贈

我生何不辰苦作亂離人感君詞更苦讀罷重酸辛城池初構難衣冠盡塗炭四顧紛戈矛倉皇何所竄君自越危城無人問死生形骸半摧折豺虎復縱橫僵臥坑塹底自分必死矣全生仗素交急難故如此萬死始歸來妻子一悲哀旋復經刀鋸灑血徧蒿萊殘生空落魄世路黃金薄親知反復間誰能重然諾天意不可知骨肉重相隨患難流離際豈非玉汝時神物不終棄靑雲看立致領牧到海涯治行稱獨異倭兵縱烽煙士卒困戈鋋臨危一轉戰孤城賴以全君本名卿後才名稱八斗何事數偏奇所遇輙不偶騄駬下鹽車馳騁果誰如大鵬嗤斥鷃天地鼓翼初逢君話夙昔悲喜動顏色感激爲斯詞詞盡心脈脈

逰棲霞寺呈陳子野倪公甫

乘興恣幽尋靈山欎蒼翠飛泉樹杪懸危石雲中墜策杖披荊蓁言訪前朝寺香气接諸天珠光散初地碑橫亂艸中蒼苔蝕其字弔古幾徘徊臨風發長喟雲松結遐思泉石豁幽意吾道本巖阿無勞嗟棄置

贈趙子明

宛丘有佳士夙抱希世珍連城稱趙璧明月產西秦精光射長虹呵護多鬼神柰何早不售掩泣徒悲辛魚目翻見賞燕石混其眞連城與明月沈埋气未伸欎勃陳蔡間至寶難終湮會當獻天府臨朝設九賓君其重自愛毋慚抱璞人

和黃全之山人哭鄭叔曉僉憲之作﹝鄭東白字叔曉號少棠弼子嘉靖丁丑進士廣東按察司﹞

伊人倐云亡涕淚沾胸臆不復賦登髙伊誰頌酒徳霓旌邈何之云車焉可卽夙昔心所歡黃生更淒惻中夜起彷徨有求如弗得瘴海回悲風楓林靑且黒三復悼亡詞古道生顏色

貞烈篇爲林烈婦作

我昔遭冦亂孤城嗟復隍倭兵猛於虎士女驅羣羊皎皎林家婦引袂裂衷膓玉顏分必死塵土非我藏烈气塡胸臆捐佩水中央賊徒俱動魄按劍赫相望陰精徹河漢白日天蒼涼人生駒過隙含垢辱冠裳豈不柔繞指化此百煉剛吁嗟柯氏女風與江海長芙蓉照秋水歲歲含幽芳

題棠泉圖壽棠泉鄭公

嘉樹欎繁陰玉泉流不捨中有棲遲人抱甕灌梧檟伊昔際明時亦旣五其馬鐘鼎豈不榮所貴和者寡耆舊偉衣冠文章超風雅介壽及春陽花下進杯斚綺席露爲漿雕盤龍作鮓神逰孤射山道契襄城野熒熒南極星永錫玆純嘏

夏日集東山同方員外黃山人黃給諌鄭觀察作

火雲蒸四野局促將焉如折簡勞相命髙會城東隅磊磊山中石欎欎路傍楡懸崖暑气薄況與同心俱竹下羅丰膳萬籟間吹竽長嘯若鳯鸞餘音徹九衢翩翩二三子旨酒足歡娛涼風吹我髮煩襟藉以舒鳴蟬集深林倦鳥下前除今日不樂飲含情欲誰須人生天地間賢愚同一區笑彼車馬客磬折竟焉趨登髙能賦者臨眺且躊躇

送陳堯勲之浙爲其先憲副公乞銘姚太史

瑟瑟秋風候問君何所之君行雙淚下生別非所悲憶昔趨庭訓諄諄禮與詩定省朝還夕爲樂長在玆一旦風木摧哀哀見無期淚盡繼以血殷憂當告誰獨有太史銘可以不朽爲懷刺走千里間闗豈所知鴻雁聲嗷嗷浮雲東南馳白馬蕭蕭鳴且當從此辭我聞重惻惻掩泣一相持檇李在何方山川路逶迆明發擔簦去嚴霜途中逵傷哉孝子心金石堅不移太史秉直筆文章光陸離千載一知己臨風涕漣洏君負靑雲姿顯揚會有時行矣重自愛莫忘倚門思

贈袁伯益

天地猶槖鑰人民原野鹿叔季日以漓渾沌日以鑿常道希無爲見素抱其朴至人剖玄門遊心洞樞軸烹鮮悟綦理江海王百谷好靜民自正簿書無畱牘從容著作林六藝芳潤潄緬想古時人雅志慕黃鵠況乃柴桑翁物外標芳躅千載誰知音獨爲傷沈陸負材當明時聊以見夙昔下士復髙風三握勞一沐旣賡菁莪章亦唱陽春曲以玆气味薫蘭■﹝艸洍﹞同馨馥懷刺遙相投喜被淸風穆揮麈吐玄言虛來實吾腹南山歸舊廬北闕乘華轂願保千秋名矯首扶桑旭

題黃惟雅汪波千頃圖

大鵬徙南溟扶揺九萬里斥鷃搶楡枋控地而已矣大小量固殊誰能區別此黃生產建安夙慕前賢軌汪波以名圖朝夕勞仰止伊昔漢運微賢豪皆披靡登龍失李公祭臯悲範子屈蠖且泥蟠獨羨汝南羙黃生靑雲姿胸中無棘枳卜築芝城隈深林避泥滓汗漫逰其中可以格吝鄙瑤琴蓄一張詩篇規四始自甘介濁酒何用問臧否泰山等秋毫天地猶一指汪洋千頃波後先同一揆嗟余偃蹇人結交淡如水𨿽然日往還安能窺底裏取醉有靑尊逆旅忘蓬累叔度本畸人公衡亦快士願子重勉旃鯤自北溟起

題南郭別業

一气散鴻蒙萬彚紛天壌局促轅下駒無乃嬰世网所以古達人翛然濠濮想魚鳥日相親林木耽蒼莽子也樂郊居白雲締幽賞昏日憺忘歸超然神自爽仰眺煙巒姿俯聆溪瀬響衡門足棲遲無勞歌獨往

其二

步出南郭門言向靑溪曲初日散平蕪人煙隠修竹桑麻迷術阡籓離轉隈隩始至豁塵襟長嘯騁遐矚蔥蒨欎陽阿霧靄沈陰谷旣采澗邊芹亦摘畦中蔌客至且命觴夜闌更秉燭濠梁樂在玆垂釣從所欲

其三

朝市多塵囂山林洵寂寞獨有逍遙人郊墟好棲托鑿池飬文鱗學圃藝靈藥豈不習紛華所向在寥廓臨流聴桔橰抱影坐藂薄撫琴傷猗蘭艸玄掩髙閣泛泛狎鳬鷗冥冥慕鴻鵠髙臥似隆中明志甘淡泊

其四

褰裳渉三山泛駕騁九州島秦皇與周穆往事良悠悠伊人事卜築乃在靑門陬寒泉瑩碧沼藂篁間緑疇菇蒲覆深淺鸂■﹝氵束鳥﹞信沈浮豈云甘離索聊以供息逰空潭潛赤鯉巨壑壑蒼虯願展雲中翼蓬蒿安足畱

詠史

綿上山何髙千盤臨絳水有蛇伏其中依依母與子豈無從龍功貪天竊所恥懸書在宮門山中呼不起烈火被林臯象焚良以齒生豈薄君恩所願從母死峩峩山上祠欎欎松與梓至今寒食時行人傷遺壘﹝之推﹞

延陵有寶劍解掛徐君墓但酬一片心安知存與故譲國追夷齊千乘非所頋豈復問遺金負薪嗟道路﹝季子﹞

三閭不可作九歌有遺編伊昔仕宗國豈不炳幾先靑蠅一墜耳明月亦棄捐離騷空繾綣利口急相煎娥眉嫉眾女蕭艾茂蘭荃侘傺古如此非今獨憮然﹝屈原﹞

秦皇吞六國蠶食下山東燕丹求壯士易水歌悲風慷慨入咸陽積誠貫白虹千金懷匕首督亢圖易窮報秦計不就倚柱气何雄智哉張子房潛擊秦沙中十日索不得翊漢成大功﹝荊軻﹞

楚漢方龍鬭雌雄未可知淮陰起屠釣佐漢一定之垓下兵已破龍凖偃旌旗楚人威震主云夢亟相隨兔死走狗烹鼎鑊所不辭婦言赤三族韓彭良足悲以此感壯士貽笑屠中兒饑從漂母飯千金報不移﹝韓信﹞

長安豪傑窟權貴勢相移今朝武安客昨日事魏其一請城南曲嫌隙良在玆所嗟俱戚瑞安用傾奪爲將軍善使酒罵坐且爲誰一朝論棄市笑殺潁川兒﹝灌夫﹞

炎祚旣云微五侯起專政成都懷異心敢竊太阿柄亦有金縢書居攝附姬聖傳璽脇後宮新室朔攺正乃徵龔大夫大夫固稱病印綬豈不榮所恥事二姓艸玄者何心竟乃作符命﹝龔勝﹞

孔明心佐漢長嘯出隆中三分方割據虎視競相雄運籌勞旦夕豈不誓匪躬闗張不可作帷幄難爲功五丈原頭石漢室已將終卽今前後表讀罷淚無窮﹝武侯﹞

栗裏有髙人浮雲無所累有酒但相招陶然■﹝扌棄﹞一醉采菊坐東籬慨然發長喟身世兩悠悠那得長相寄白日夢羲皇千載一髙視解帶謝時人風流此未墜﹝靖節﹞

漢運昔云頺煙雲四塞起魏武奮鷹揚羣策皆披靡雄辧哉禰衡猖狂無與比阿瞞非所論餘子安足齒江夏褊心人豪彊甘殺死至今鸚鵡名遺恨滄浪水﹝禰衡﹞

薜荔園詩集卷一

●欽定四庫全書

薜荔園詩集卷二

﹝明﹞畬翔撰

○五言律詩

題戴氏風澤山房﹝二首﹞

誰栽千樹橘況近百花莊何用愚名谷只宜醉作鄕行藏髙臥穏歲月著書長興到來看竹無勞枉報章

其二

結屋松林下終朝獨閉闗猖狂知濁酒揺落對靑山種樹荷鋤去尋僧采藥還眷玆招隠地倘許數躋攀

七夕舟中

銀漢迎仙佩金颷動客舟江湖逢此夕砧杵報新秋塵世傷萍梗淸宵看女牛班姬團扇賦吟罷不勝愁

眞州送林明府攜家還鄕﹝三首﹞

故園何處是閩海路漫漫兒女天涯淚窮愁世路難新詩工謝朓往事拙潘安一臥秋江上鱸魚滿釣竿

其二

楓林揺落候有客賦將歸湖海十年夢星霜兩鬢稀田園存晚計蘿薜遂初衣回首雲霄迥天涯萬事非

其三

攜家尋舊隠豈爲鹿門期客久薪如桂愁來鬢有絲風塵悲荏苒戎馬苦驅馳歸去盟猿鶴巗居更不移

河上卽事﹝六首﹞

淮南飄泊者秋水信輕舠萍梗還千里風塵感二毛露滋葭菼冷天闊雁鴻髙蹈海吾何敢來觀八月濤

其二

豈學莊生傲聊爲汗漫逰銜杯捐萬事得句倚扁舟大漢秋風起層城海气流長歌招隠賦桂樹蹔淹畱

其三

秋色欺霜鬢飄零胡不歸滄洲吾道在白眼世情非有客歌叢桂何人問少微但看沙上鳥來去總忘機

其四

慘淡浮雲色蕭條萬里情風塵何落魄湖海且逃名喪亂依劉表離騷賦屈平陸沈無不可歸去問柴荊

其五

浪迹緣何事風帆任所之滄波含暝色白露脆秋枝海市漁燈鬧江天雁影遲徘徊良夜月賴有手中巵

其六

偃蹇嗟吾道支離笑此身何當歸采菊無日不思蒓秋色丹楓冷西風白髮新翩翩鴻鵠气千里去無垠

早春和方子及病中見示之作﹝諱沆號訒庵進士雲南提學﹞

漢京新攺歲怪爾避風塵伏枕原非病裁詩最有神江山含紫气梅栁鬭靑春憔悴還如昨誰憐澤畔人

題九鯉湖仝郭士龍林翌甫作

琳宮髙縹緲登眺若飛翰地僻藤蘿古潭深日月寒石牀空有蘚金竈已無丹采藥從玆去胡麻或可餐

寒食病起寄鄭文蔚陳堯勛姚巽卿

落落天涯客春風病未瘳此生扶藥餌故國夢松楸對雨逢寒食經年擁敝裘王孫芳艸路何處不堪愁

金子魯席上畱別孤山社諸君

已結陶潛社還看謝眺山一尊樓閣別孤客海天寛金石心難變江湖鬢已斑武陵良月夜風雨未堪攀

贈屠緯眞

何年辭建禮天地老黃冠書著藏名嶽家貧服大丹西湖雙桂棹東海一漁竿回首長安日浮雲夢裏看

詠謝娼蝶裙是貞吉王孫所貽

鮫鮹新出海六幅制爲裙搨得滕王蝶妝成峽女云幽香春入夢微步水生紋解詠空中雪謝家自不羣

聞林兆倫入九鯉詩以懷之

聞爾尋眞去何山第幾重仙禽翔縹緲大藥采芙蓉夢醒寒潭水心淸曉月鐘所嗟羈物役徒想白雲蹤

送康孟擔逰吳越

芳艸春晴候看君賦逺徵嶺雲寒傍馬堤栁暗鳴鶯酒濕鮫人淚歌含郢客情相知勞問訊白首臥柴荊

晚泊有懷

晚泊弋陽溪孤舟望裏迷桃花千樹亂杜宇數聲啼積雨沈漁火逥風咽鼓鼙美人山水調心折大江西

宛丘宿方子嗣宗館中

久客辭梁苑長途入宛丘故人一握手千里散離愁秉燭寒砧夜開尊片月秋翻思桃葉渡系馬醉靑樓

汪司馬招入桃源賞桂同吳翁晉蘇君昭汪仲淹分賦得林字

桃源殘暑退城郭澹秋陰玉露分河漢天香散桂林王孫招隠賦公子采芳心偃蹇空山曲攀援意轉深

答王百谷

叢林寒夜別明月寄新篇君自紉蘭佩余仍拍酒船百年貧傲世半偈老逃禪欲下髙齋榻鶯花二月天

題林邦介溪上別業

一水抱村流門臨杜若洲桃花停上騎蓮葉命扁舟波蕩千峯影風回六月秋西園名鄴下詞賦重應劉

賦得紫陽洞

石洞俯崔嵬龍蛇繡碧苔五丁何日鑿二酉此中開度索花仍發浮丘鶴不回胡麻如可飯長嘯入天臺

讀黃亨夫萬玉山房稿賦贈

曽諌長楊獵翻爲澤畔吟幽蘭搴作佩流水咽鳴琴天地飛揚態山林偃蹇心若非同調者白雪幾知音

晉安館中紀懷十首

片帆初度峽一上釣龍臺睥睨三山出轆轤萬井開披襟下白鳥散髮步蒼苔稍喜風塵靜誰當保障才

其二

落魄余雙鬢城隅問故人庭陰蕉葉老秋色菊花新陋巷嗟何事浮雲笑此身牀頭多緑酒莫厭客來頻

其三

秋色正揺落山山柿葉黃那堪當逆旅況復是重陽猿斷滄江月鴉啼老樹霜不知孤館客何處泣幹將

其四

節序逢靑女他鄕未授衣顏容愁裏攺形影夢中歸此日徒餐菊何山可采薇卻憐同病者迢逓暮雲飛

其五

靑霜沾夜艸對此暗銷魂短榻寒秋水孤燈掩蓽門途窮營桂玉淚盡隘乾坤安得冥寥子論心酒一樽

其六

西風吹萬籟城郭起秋濤病色依雙樹愁心感二毛香生黃菊細寒傍白雲髙歸去衡門下憑誰讀離騷

其七

落葉紛如雨愁人獨倚樓千峯明逺水一鳥下滄洲湖海頻相望神仙未可求欲歌招隠句乘月弄扁舟

其八

越王臺上望秋色最堪憐五虎羅靑嶂雙鴻破碧天芙蓉充雜佩蟋蟀伴孤眠欲覓知音者雷陽路幾千

其九

垂老長爲客愁心夜雨多綈袍誰復戀白石自長歌薜荔侵荒徑梧桐冷碧柯披衣待明發歸思滿煙蘿

其十

長鋏歌魚日蕭蕭兩鬢斑行雲空入夢倦鳥自知還漢浦懷仙佩菱花對玉顏不知秋色裏幾度望三山

贈金子魯開府﹝二首﹞

大楚勞分鎭全閩重策勛虎符嫻妙略龍劍靜妖氛白羽揺山月朱旗拂海云轅門無別事傳檄艸雄文

其二

牙帳開靑甸鸞旗下絳霄星屯平埜戍月湧大江潮竹箭千章合桃花萬騎驕治書鈴閣暇淸問到漁樵

秋夜同陳子卿集黃堯衢宅觀菊

玉樹風初冷蕭然白髮新忽投江夏宅又得杜陵人紉佩懷湘女飱英笑楚臣何嫌歡秉燭鬥酒夜相親

春日康孟擔過訪薜荔園

一徑春陰裏松蘿白日昏若非髙士駕誰到故侯門竹下詩偏秀壚頭酒未渾莫言供給少枕藉有芳蓀

集鄭文蔚艸堂同尙晉拱元作

秋色回叢桂開尊詠楚騷靑雲誰附驥白眼一持螯露冷花陰月風生樹杪濤子眞棲谷口何處弋鴻毛

登滕王閣

髙閣秋逾迥寒潭影自深君王不可見過客一登臨車騎風煙散笙歌棟宇沈捲簾看暮雨依舊灑城陰

秋日燕子磯卽事

燕子枕江流隨波上下浮天分吳楚塹地控帝王州网罟漁人集帆檣估客愁白雲尊酒盡一嘯秣陵秋

寄屠田叔

芳春已二月偃蹇一狂夫風雨花開落闗山雁有無淸言懷玉屑傲吏對冰壺欲買扁舟去蓬蒿病未蘇

仝鄭文蔚飲水亭作

水曲花偏麗柴門客到稀藤蘿盟不負鷗鷺浴相依半醉眠芳艸長吟望翠微栁條春欲暮肯令賞心違

秋夜仝吳湛之陳汝鑑過康孟擔艸堂

汗漫渾無事杖藜向爾投幽蘭紛薄暮南斗耿淸秋秉燭窺玄艸傾壺醉白頭興闌從去住霜月夜悠悠

寄龍君善﹝四首﹞

忽得燕中信嗟君有謗書云霾丰獄劍驥服太行車赤縣飛騰久靑雲拓落初桃花春水滿歸混武陵漁

其二

楚材豈易得偃蹇一長嘆遺愛歌南國髙名疾上官五都懷白璧九畹藝幽蘭且泛扁舟去洞庭波浪寛

其三

黃山與白嶽幾度興流連卻笑緇衣客翻憎貝錦篇帆檣歸楚日雞犬避秦年若遇東來雁裁詩寄彩箋

其四

文章窺屈宋仕路轉堪悲去矣驚投杼澘然泣染絲白雲瞻故里靑桂喜連枝二酉探書罷彈冠慰所知

逰萬山觀仝郭次甫何長卿潘景升許去疾劉季然分得萬字

策杖叩玄闗緣崖穿野蔓疑登黃鶴樓更煮靑精飯禦气瞻朝元臨風聽吹萬眷玆汗漫逰豈負煙霞願

水亭讀鳯皇山藏稿贈黃堯衢

把酒臨流日讀君捲裏詩才華多幼婦風雅是吾師龍種千羣失鳯毛五色披淩雲還有賦況值好文時

其二

蓬門深謝客隠幾意何如偃蹇便科髮窮愁懶著書松陰移短榻鳥迹亂前除幽獨春相媚無勞嘆索居

其三

劉伶深嗜酒陸羽解烹茶髙士名猶在吾生興不賖負薪吟野徑煮石待山家若問浮生事池塘暗落花

立秋日詹淑正見過小酌

寂寞掩柴荊相過見汝情伏天流大火片雨下孤城饑饉蘇何日江湖混此生壚頭聊共醉坐聴井梧聲

殷公覲招集水西亭仝何行吉詹淑正管象吉洪仲昭楊承之作

郭外生秋色移尊集水西靑山懸睥睨白馬駐招提叢桂淮南隠芙蓉鄴下題酣歌猶未巳歸路夕陽低

寄題龍華寺兼柬堪公

寶幢山下寺塔影掛層霞八水分功徳諸天散雨花將詩來入社得酒便爲家悟得無生理超然轉法華

緱溪館中晤王永叔沈生餘二明府

郵亭開錦帳尊酒話襟期已下王喬舄還吟沈約詩烽煙生海上鴻雁隔天涯把袂休辭醉重逢定幾時

仙溪舟中報黃徳符

爲訪仙源去蘭橈趁晚風山靑煙樹外溪碧火雲中勝事懷河朔幽心寄桂叢美人渺何許臨水送飛鴻

周元孚邀仝鄔汝翼胡應之何長卿黃白仲沈孺林登瓦官寺靑蓮閣作

瓦官名不減髙閣復靑蓮問法憑支遁裁詩想謫仙黃圖畱王气白浪落人煙宿障除煩惱皈依不二禪

同彭玉潤逰攝山﹝二首﹞

歇馬行松徑尋僧度石橋欲窺龍藏勝不憚虎溪遙踰嶺參幹佛看碑辧六朝誰言陶處士猶待逺公招

其二

一片煙蘿地空山湧白蓮欲除煩惱障先辧辟支禪鳥下翻經石龍沈洗缽泉新詩攜謝眺翹首問靑天

登谷城山

春入江山麗登髙醉眼開鶴盤滄海下人躡白雲來解帶懸修竹飛觴藉落梅漫畱金石句天地妬雄才

秋日集歐楨伯靑溪館分得溪字

官舍淸於水開尊對木犀地當畱笛步客到浣花溪爽气乘秋入斜陽度鳥低尙書期不顧肯惜醉如泥

陳翰卿招集烏山同許伯綸康孟擔楊任道作

卜築南山下開尊醉薜蘿蘭投湘女佩雪和郢人歌海嶽窓中盡樓臺樹杪多翛然發長嘯揮手亂星河

春日雨中懷陳士傳

律轉靑陽候愁聽曙雨聲梅花寒自落栁色嫩初生撲竹驚棲鶴穿林卻囀鶯靑山招隠處延眺獨含情

春日宿康孟擔齋頭賦贈

愛爾棲遲處門庭靜不嘩春生書帶艸香染木犀花短榻工文藻晴窓閱歲華相過偏信宿有酒不湏賒

郊居卽事

柴門流水曲隠幾絕逢迎亂竹煙初斂孤村雨乍晴鄰翁分藥艸稚子進藜羮誰識幽居處無營度此生

寄費無學

仙才不可見大雅屬斯人鬥酒歌相勞綈袍意獨眞文章窮屈宋鐘鼎辧周秦別爾匡廬去千山若比鄰

送立雨叔之海陵

三尺芙蓉佩腰間色陸離那堪千里別況復九秋時瓜步乘潮興蕪城弔古詩小山叢桂好莫忘倚門期

海上述懷

空門無剝啄伏枕過今朝病色懷飱菊生涯寄緯蕭月揺湘女佩風動潁人瓢寂寞玄經在冥鴻未可招

送方伯書遊北雍﹝諱承笏號希訒戶部尙書郎﹞

長安多結俠君去意何如黍谷春吹律聊城客射書如雲瞻璧水有賦奏公交車燕市逢人問窮愁兩鬢疎

度新嶺作

二月且逢閏披裘猶自寒陰雲霾曉日流水咽髙灘馬首風塵苦羊腸道路難靑山花漸發不似故園看

京口早發

逺寺疎鐘動長江片月流客愁眠不得起視水邊樓河漢星將曙闗門柝未休榜人初撃楫西上秣陵州

茶洋舟中

溪煙飛漠漠久客蕩歸舟水落灘聲急天寒曙色浮風塵孤劍暗戎馬十年愁翻怪鄕園近傷心是舊逰

對月有懷

愛此淸秋月盈盈水一方靑天如掛鏡白露已沾裳波泛蟾宮冷風飄桂闕香沈吟團扇句能不斷人腸

送吳公挺之建州

君向芝城去雲山望幾重灘聲喧黯淡秋色冷芙蓉千里懷中劍扁舟夢裏鐘溪頭明月好載酒幔亭峯

鄱陽舟中

乘槎千里客一葉下鄱陽雁起閩天迥煙連楚水長江魚投网罟海燕逐帆檣暮雨瀟瀟急鳴橈欲斷腸

左蠡雨泊懷彭使君

雨中停桂棹一眺盡重湖巨浸吞吳楚長鯨伏有無臨淵嗟結网見獵動飛弧何限懷人意風波咫尺孤

雨中柬鄭道行

二月雨聲寒蕭條擁鶡冠疎鐘沈別院獨鳥下空壇久客嗟燃桂深山想采蘭君家書帶艸何似故園看

賦得金沙水同袁履善作

一派分阿耨寒潭九里沙云蒸靈液暖日動瀏紋斜麗水盤初地恆河露覺花欲將龍井去支鼎試新茶

檇李雪中懷吳翁晉

積雪連平野饑鴉不可聞相如懷授簡小令欲書裙水與銀河接山從玉壘分郢人歌寂寞此際重思君

李節之招飲龍潭仝周希安宋初陽蔡幼公章子敬作

別館臨流迥髙樓背閣偏披云星作客傲世酒稱仙孤塔空中起千家鏡裏懸何時乘夜雪重泛剡溪船

夏日仝柯大啟林晉伯鄭若東柯爾珍避暑覺上人蘭若

曵杖遵南國言尋白社期龍應沈法水鳥已集禪枝移席臨溪閣行廚薦露葵逺公偏許飲欲去漫攢眉

丁丑秋日書事

端拱勞淸問誰當萬里城戎威驕假道漢將大徵兵抗疏多新進運籌屬老成禁中頻拊髀頗牧昔時名

秋懷﹝二首﹞

迢逓千山道疎林落日低傳書悲塞雁伏枕聽莎雞雙鬢凋風雨孤城厭鼓鼙東閩何處是人在楚云西

其二

西風揺落候客自滯江城鴻雁三秋淚蒹葭一水情醒逢漁父問俠藉酒人名多病銷皮骨熊經學養生

送丘明華之浙中謁胡參政

朔气擁江門離心那可論數聲寒度雁雙淚暗啼猿訪古嚴灘下探奇禹穴存薇垣知國士去矣漫銷魂

寄餘思澄

斗酒一爲別江湖嘆索居詩曽題五栁夢毎折雙魚彩筆風雲麗靑山歲月虛交情深繾綣爭柰雁來疎

秋夜呈伯華

獨坐髙樓夜蕭然旅思生井桐秋一葉城柝月三更劍合雌雄气詩傳鮑謝名山中叢桂在無日不含情

泊金沙

西風吹瞑色野雁倚孤舟水气將秋冷溪聲帶月流交遊虛顧盼著作老窮愁明發揚帆去隋珠何處投

木蘭陂春泛同堯勲子韓文蔚作

春流緑於染載酒罄交歡沙鳥輕相狎江花笑未殘衣含波影動曲度栁條寒曠達眞吾事悠然詠考盤

病後伯華仁甫汝存攜酒見訪

茂陵多病渴蕭瑟更悲秋忽載花間酒同爲月下逰露華淸欲滴楓葉老堪愁莫惜如泥醉風塵易白頭

其二

偃蹇長爲客年華伏枕過貧應甘季次病豈示維摩玉勒停秋艸金巵泛夕波徘徊情不淺取醉月中歌

寄方景武二首﹝諱元淇工近體在戚將軍幕府﹞

塞上悲歌者相違路幾千著書曽入趙撃築更逰燕白羽徵兵日黃金結客年幕中工艸檄還憶舊靑氈

題林敷毅立壺圖

孤鷲界蒼煙憑髙思渺然飛雲迷古剎落日俯平田醉拾金光艸閒尋玉乳泉天風吹短袂縹緲若飛仙

見二毛作

生事惟髙枕蕭然已二毛山中歌扣角花下醉持螯身世窮何礙風塵夢亦勞但教無俗事隨意讀離騷

對月吟

涼風吹海月皎皎度遙岑映水金波靜穿林玉樹陰闗山徵婦淚萍梗故人心獨坐愁無賴蕭然動客吟

冬夜堯勲過訪值雷雨大作

歲寒風雨夜興似剡溪船雷震嘉平月星纒己夘年酒人吾獨老詞客爾堪憐剪燭彈棋罷聫牀一醉眠

初夏柬姚明府

羣木散繁陰懷人思不禁九華靑似黛幾度夢相尋康樂題春艸步兵笑竹林溪頭新水至遲爾一披襟

懷晉安諸子﹝二首﹞

忽忽驚殘臘蕭條已二毛自應懷短鋏誰復戀綈袍夜雪深蓬徑寒松瀉海濤不知詞賦客何處醉持螯

其二

抱病衡門下孤村歲暮時貧耽元亮酒老愛建安詩雨雪龍蛇臥稲梁鳥雀悲無諸二三子幾度夢中期

詠懷呈諸同社﹝六首﹞

靑鬢衡門下朝來雪數莖文章嘲薄俗貧病寄浮生樗櫟元無用藤蘿合有盟中原二三子鞭弭气縱橫

其二

吾道窮何甚年丰亦苦饑江湖交漸薄蒲栁病相依鹿破隍中夢鷗忘海上機此生沈濁酒荷鍤未全非

其三

夙昔飛揚態年華去不畱七星空佩劍五月尙披裘翰墨非長技稲粱那自謀江潭天地意枯槁未應愁

其四

艸玄甘寂寞誰識子云心十口窮相傍二毛病不禁風塵空落魄山水幾知音萬古江河色滔滔豈陸沈

其五

伏枕朝慵起蓬蒿一徑存妻孥親井臼裘葛失寒溫藥自頻增減詩多廢討論幸無車馬迹終日閉柴門

其六

咄咄書空日明時一病夫歲華䢐薜荔生事老江湖興劇還看竹心冥似據梧向來羈五斗空自辱泥塗

仝趙獻武林潔甫飲仲仁宅

誰道元龍傲相逢意轉親但教千日醉莫笑百年貧風雨能畱客煙花不負人夜來占太史星已聚荀陳

戊子夏日祝士會招集信州北樓仝祝士南汪季美次唐人李郢韻

登樓愁作賦把酒喜看山雙鳥窺人下孤云度隴還凶荒何日定貧病此生閒醉裏行吟客悠悠戀故闗

雨後懷陳堯勲

空齋聽雨夜芳樹轉秋聲擁褐饒寒色談詩憶友生扁舟湖海興鬥酒薜蘿情那得狂相傍長歌對月明

雨中冩悶

漠漠黃梅雨芝城五月秋濕薪吹不起平礎漲堪愁歲儉驚千里家貧夢一丘誰能鞭日馭長笑弄扁舟

旅病

焚香聊晏坐旅食計蕭然不分薪如桂更嗟屋似船愁來脂髓盡老至雪霜偏身世已如此無勞問九天

病後柬陳季廸

白髮長爲客孤燈暗抱屙據牀親藥褁伏枕想漁蓑生計浮雲薄鄕心積雨多明朝逢競渡無柰獨醒何

午日謝性卿招集齋中薄暮登樓賦此

競渡逢佳節多君折簡招艾符方在戶莆酒且盈瓢對榻揮玄麈登樓拂斗杓左徒遺恨在千載未能消

坐雨柬吳師文

一榻嗟容膝其如雨不堪人多愁桂玉天豈漏東南逆旅憐同病餘生抱獨慚囊中阿堵物沽酒向誰酣

苦雨柬魏伯建

連朝依枕簟積雨幾時亁橊火枝頭暗茶煙竹裏寒尊生甘社櫟佞佛禮旃檀爲問參同子何時振羽翰

雨中不得過季廸卻寄

昨日花間酌髙談碣石宮今朝云臥處徒自嘆飄蓬投轄情何限撡瓢興不窮所嗟風雨惡一水渺絲桐

題栟櫚寺

禮佛尋龍藏逢僧入虎溪諸天空色相雙樹是菩提拂麈花初散攤經日未西白蓮堪結社臨去獨畱題

武彜逢鍾明府

仙子棲眞處煙霞別有天金芝懸五嶽玉牒祝千年葉縣窺丹竈桃源泛釣船風流歸茂宰紫气望翩翩

武霞紀逰﹝八首﹞

鼓枻逢漁火披衣混鹿羣松含千嶂雨艸亂一溪云茅狗從天下金雞隔水聞幔亭張樂處欲叩武夷君

其二

長嘯窺丹壑尋幽入翠微風停鸞鶴駕露濕薜蘿衣謝豹穿林去桃花夾岸飛閒來尋釣艇不待乞漁磯

其三

朅來停杖屨訪道上淸宮翠落空潭水濤生萬壑風芝苓羅斗口雞犬駐雲中卽此堪招隠何須問八公

其四

黃冠偏愛客載酒泛靑溪春暖花爭發云深鳥自啼芝童調石髓玉女進刀圭興劇貪杯斚揮戈日未西

其五

鐡笛吹何處臨風促落梅虹橋人不見華表鶴初回九轉畱仙蛻千秋辧刼灰當年劉阮輩曽否到天臺

其六

緱山長跨鶴葉縣亦飛鳬欲采三珠樹還藏五嶽圖幹魚傳漢峙小犬吠仙都試問避秦者於今尙有無

其七

髙閣延淸眺千崖气渺茫鐘聲沈斷壑鳥影曵斜陽倚竹風生籟聽泉月到牀胡麻如可飯未許問滄桑

其八

齋心探道籙細聽步虛聲不辧逰三島焉知駐五城忽懸鮫室淚翻憶鹿門耕何處安期棗如瓜餉此生

仙門洞次蘇大禹參君韻

共有尋眞興林巒望裏微朝乘靑雀舫暮叩白雲扉澗水寒侵榻巗花香撲衣僧來分乞食信宿欲忘歸

詠扇

漢宮紈扇動人鬭綺羅春素手披云葉靑娥媚月輪合歡將錦字度曲繞梁塵莫作班姫怨翩翩詠洛神

夏日對酒

地僻便科髮一杯緑可親竹林元我輩河朔更何人卻暑揮團扇迎風岸角巾陶然■﹝扌棄﹞酩酊莫是葛天民

冬日苦雨﹝二首﹞

積雨愁無賴蓬蒿日掩門炊煙沈北捨饑鳥噪孤村南畝終何獲東柯早已髠沈吟空自苦撫景暗銷魂

其二

檐前聲不絕枕上聽來頻乞米空懷帖披裘那負薪形骸枯欲折童僕餒生嗔如此蕭條色誰堪原憲貧

同施仲宣黃惟聚堯衢逰九鯉湖分得齊字

洞壑尋眞去扶笻過莒溪路隨靑嶂轉人與白雲齊灌木寒風冷閒猿隔水啼具茨何處是七聖望中迷

其二

托乘探仙籙三花駐馬蹄泉聲喧萬壑雲气護層梯采秀騎玄鹿傳書倩碧雞霞漿堪一醉掃石待畱題

其三

瞥見如泥髓前身豈姓稽湖澄涵白練山迥接靑霓六博仙初聚三珠鶴並棲水晶簾正卷吾欲授刀圭

其四

倚杖看飛瀑空山日漸西雲中思跨鯉水底欲燃犀夢覺星初聚詩成馬正嘶避秦還此地何日重攀躋

贈馬聚生﹝二首﹞

大楚雄風起如雲竹馬迎地當閩斥鹵官卽漢廷平荔子香侵閣壺公翠入城花闗人吏散坐聴鳥嚶嚶

其二

皎皎冰壺月郡齋樂事多衣沾萱艸色酒對棣華歌一雨蘇秔稻長松映薜蘿謝公詩滿捲倘許和羊何

夏日題東麓艸堂﹝四首﹞

出郭乘靑雀看山坐水湄晴雲籠碧樹好鳥囀髙枝把酒荷香入攤書竹影移碩人棲此地長詠考盤詩

其二

池上涼風至荔枝香滿庭淩波雙鷺白卷幔數峯靑綺麗追金穀詼諧得歲星相將■﹝扌棄﹞一醉身世等浮萍

其三

靑蓮花乍吐長嘯一登臺芳樹揺靑蓋輕霞動舉杯騷人裁竹籜浣女摘楊梅爲問西園客誰當繡虎才

其四

地僻便科髮煙霞更可親何來垂白者得禦艸玄人舞蝶窺花幄逰絲綰釣綸溪山堪小隠莫問武陵津

宿林觀察園亭﹝二首﹞

長歌招隠日別業舊西畊花竹分三徑樓臺擁五城云含秋雨色樹帶海濤聲把酒歡何極重憐下榻情

其二

郭外開精舍籃輿恣往還虯龍潛巨壑猿鶴嘯空山鑿井偏投轄入林但閉闗庭前饒玉樹倘許數追攀

三河舟中

漠漠千山雨飄飄一葉舟東南饒瘴癘身世任沈浮喪亂吟逾苦風塵醉亦愁此心闗去住能不媿沙鷗

春日閒居﹝四首﹞

浮海吾何敢龍蛇深自藏九章懷屈宋一榻傲羲皇老乏還丹訣貧余辟穀方試聽漁父曲吾道屬滄浪

其二

藝苑云蒸日鄒枚尙典型登壇名跋扈傾國色娉婷獨笑桑間餓誰憐澤畔吟朱弦千古調無夢不湘靈

其三

削迹渾無事爲園抱甕勞逢人聊應馬玩世漫持螯洞壑探蝌蚪江天縱羽毛不知吳市卒那用姓名逃

其四

髙蹈非無意疎慵合廢居狂呼廚下酒奇愛帳中書著述饒蓬鬢行藏自艸廬冥冥鴻鵠舉矰繳竟何如

集宗振宅

海上春將盡開尊興不孤靑山寒撃築黃鳥間呼盧歲月甘龍臥縱橫學狗屠風塵空荏苒酒盡更湏酤

麥斜巖別吳文仲比部

何事尋樵谷空山路轉微嶽蓮飛入座巗桂撲行衣眾壑趨云竇孤峯對石扉徘徊珠樹鶴明發又分飛

冬夜徐茂吳集汪惟一邵長孺汪虞卿於建初寺分得靑字

寒月照松欞曇花香滿庭偶來滄海客一綴白楡星妙偈參詩入微鐘雜梵聽危樓頻徙倚醉眼落空靑

臥逰室爲圖南題

不須窮亥步一室足徜徉榻上逢宗炳書中得子長驂云低五嶽吸露駐三光更有淩雲夢天孫贈錦裳

寄陳堯勲

十里江城路懷人過五陵交情深尺牘別夢醒孤燈我已歌衰鳳君還賦大鵬髙樓秋月白尊酒共誰登

夏日集普徳寺竹林仝林光甫張子明馬一卿賦﹝二首﹞

習靜投蓮社逃名醉竹林可憐千古事獨契一時心祗樹巢幽鳥繁云結夕陰風來醒客夢溽暑豈相侵

其二

趺坐對瑯玕空林夏亦寒淸齋供野蔌雜佩紉幽蘭灌木鳴蟬靜孤村過雨殘支公能愛客不厭借蒲團

飲馬於階艸堂仝錢叔達康孟擔作

華筵開別墅坐對菊花香自愛傾醽醁何須典鷫鸘徵歌多子夜縱酒得髙陽秉燭忘歸去沈沈漏未央

康元龍招飲艸堂分得心字

園林秋色淡置酒傍花陰隔竹寒蟬靜髙樓宿霧深圖書淸玉案山水和瑤琴踏月聽歌去悠悠子夜心

鄱陽湖舟中

掛帆彭蠡澤渺渺但乘風日月涵元气匡廬揷太空鴻多遵淺渚龍自逺幽宮何事■﹝氏鳥﹞夷子飄然類轉蓬

海陵除夜仝徳夫宗振道昭邦彥作

雨雪欺雙鬢天涯那可親卻憐今夜酒俱是舊逰人牛馬懷他日龍蛇蟄此晨新詩裁刻燭讀罷倍傷神

元日

逆旅逢元日相看總隠淪愁來詩不廢客久鬂如新把釣懷東海垂衣想北宸江湖濁酒在一醉任吾眞

空囊

芳艸經春歇陰雲入夏多鷺鷗羣水曲猿狖嘯巗阿白髮何生理靑山且放歌空嚢歸未得倚棹笑蹉跎

雨中書所見

江村日日雨四月尙衣綿茒屋頹沙岸麥丘盡水田深林喧宿鳥逺浦起寒煙何物禁愁得杖頭乏酒錢

至日

旅館逢長至蕭蕭雨雪時愁膓添一綫短髮亂如絲天地陽初轉風塵淚欲垂此生駒隙過但罄手中巵

過蘭溪投贈胡元瑞兼柬王元美先生

十載交逰冷新從縠水過上書違北闕講道老西河病久靑雲薄愁深白髮多郢人今已矣雪調向誰歌

九日仝陳別駕登白鶴峯

素節登髙處相看豈故鄕乾坤同逆旅歲月又重陽睥睨孤城暮潺湲二水長歸心渾欲折籬畔菊初黃

歲暮懷歸

天涯雙鬢攺雨雪歲將䢐自笑窮愁老誰云去住孤詩篇銷日月酒態傲江湖何限還家夢滄洲一釣徒

送李茂承之白下

任達雲間彥千秋一季鷹若非君落拓誰與古憑陵桃葉春風艇曇花夜月燈六朝多勝迹幽興日堪乘

雨中集洪仲昭樓居仝詹淑正何行吉管象吉殷公覲分得樽字

南樓云禋迥星斗若堪捫邀客秋初爽看山日漸昏雨聲寒幾席燭影亂金樽莫問城笳起新詩坐夜論

登淸水巖

鷲嶺開雲際扶藜登眺初不知身歷險只覺气淩虛樓觀空中盡松蘿象外疎陶然參繡佛何物是眞如

春日懷所知﹝二首﹞

眼看春艸色忽動故園吟入社分僧供臨流聽鳥音三洲滄海近九漈白雲深腸斷離羣者徒勞夢裏尋

其二

一春多苦雨落魄願多違白雪生明鏡緇塵染素衣溪流淸繞捨竹影亂侵扉若問江湖興朝朝詠式微

度分水闗

五載還鄕客嚶嚶鳥戀羣往來人漸老閩越水初分逺樹含煙瘴諸天幻火雲歸心懸落日處處亂蟬聞

賦得桐江水寄許才甫

碧緑桐江水羊裘隠在玆灘聲流日月山色擁玻璃林莽供樵爨煙波理釣絲君家欲洗耳捨此更何之

午日泛舟懷古

載酒當佳節臨流感慨深笙歌喧逺浦煙雨散平林抱石千秋淚懷沙午日心遺風畱澤畔落日想行吟

題君霖六書樓

公子開髙閣參差碧漢齊書應工倒薤帙已映燃藜翼軫光堪摘匡廬望不迷幾人能載酒時上白雲梯

開元寺對月懷歸

蘭若春晴夜橫空片月新諸天澄素影初地絕輕塵喪亂長爲客嬋娟故惱人靑山歸去好莫遣鬢如銀

久不得子韓粵中消息悵然有懷

無賴炎州客漂零胡不歸天涯雙鬂攺嶺外尺書稀珠探鮫人室帆遙燕子磯何時重握手一醉典春衣

水晶宮有懷

白雲隨杖屨閒到赤松家倚檻聽流水懷人怨落花遊仙長枕石避世飽飡霞未了浮生事靑門老種瓜

泊都昌

白髮甘丘壑胡爲嘆轉蓬乍看西過雨旋起北來風尺素思雙鯉扁舟漲片鴻囊中金已罄那得醉新丰

谼中避暑仝郭次甫龍君善莊靜甫汪仲淹潘景升劉季然分得侵字

仙源迷咫尺暫臥白雲深閣對懸崕靜庭分灌木陰松濤醒鹿夢洞壑起龍吟縱飲追河朔都忘暑气侵

集鼓山寺仝從甫鄭堯鄰吳道敬吳贊庭陳萬里作

陶潛棲白社謝眺賦靑山地似藤蘿外人多伯仲間裁詩幽鳥下移石暮云還但得如澠酒沈冥學閉闗

讀射陽湖稿贈楊肖韓

四傑推楊炯新詩郢調孤栁移彭澤縣花匝射陽湖丹竈開仙令滄洲老釣徒驪龍銜片月應識夜光珠

鵝湖館中別詹修之﹝二首﹞

余向江南去君爲薊北行舟車含別淚風雨戀交情燕市初求駿湘累自采蘅天涯如見月莫負歲寒盟

其二

一朝復一夕身世似飄蓬雁度寒云外鶯啼細雨中形骸嗟我老肝膽與君同岐路愁分手勞歌思不窮

建安別諸祖守憲弟道佩

仝舟溯建水岐路別如何旅鬢秋霜短鄕心夜雨多寒鴻依海島巗狖嘯煙蘿回首三江水何時共釣蓑

寄贈吳體中明府

雙鳬飛赤縣才子重南金花吐臨川筆風淸單父琴千峯澄碧水片月照寒林未得參禪去徒懷仰止心

黃貞甫讀書靈隠寺禪樓賦贈

之子窮經處髙樓拱翠巒龍疑盤洞壑鳳欲啄瑯玕星斗揮毫亂煙霞拂枕寒支牀雞骨在臨別勸加餐

集林晉伯霞村別業

園林多秀色載酒趂花朝聽鳥憑江檻看云度野橋曲池含月影列嶂亂霞標乘興還過此無勞折簡招

送林徳夫之淮南

相逢秋已暮又爾別夫君千里揚帆去三山落葉紛吳陵迷夜雪楚水隔寒云日夕歌叢桂還招海上羣

哭林翼甫

聞汝風流盡靑春重可哀江湖愁裏隔形影夢中回片玉埋秋艸孤琴掩夜臺天涯交誼在無計奠椒杯

訪徐惟起緑玉齋喜陳伯孺僧如翰並至席上懷惟和

城隅開一徑曳杖到玄亭山色窓中出秋聲竹裏聽焚香參繡佛解佩贈湘靈不盡懷人意寒云隠翠屏

贈松溪昌明府

灌壇行雨令千載復南州制錦花爲縣鳴琴月滿樓雙溪分曲水五栁繋仙舟我有湛盧興何時挾蒯緱

送金開府還武林﹝五首﹞

匡時推建節感事遂初衣威震彭湖外功成越徼歸風霜依豸府煙雨戀漁磯身去名彌重未應便息機

其二

八載紓南顧重臣兩鬢絲艱危滿眼急牢落寸心知雁度驚風冷帆揺帶雪遲五湖煙月好長嘯學鴟夷

其三

東南深保障行止卻踟躇羽檄今初定軍儲更有餘自甘隠豹意那問樂羊書父老並州淚攀畱擁後車

其四

孤山原結社歸去問吾曹蘇小門前栁蔣公徑裏蒿夢魂消策海詞賦盛觀濤不淺山陰興願追載酒舠

其五

心事明天日才猷邁伯王暫拋魚鳥陣一臥水雲鄕葛井丹初熟■﹝侂﹐禾代亻﹞侯澤正長安危須將相元是郭汾陽

曺能始王玉生沈從先同入梅巗余躡其後不及﹝二首﹞

乘舟逰汗漫倚杖陟崔嵬曉瀬千盤雨春梯百丈苔飡霞元吏隠采秀總仙才所媿非禽向何緣共往來

其二

謝客耽山水梅生厭市廛桃源初問路桂樹不知年粱糗靑泥繕刀圭白日傳如何乖羽翼淸夜夢相牽

八詠禁體

夕陽樓

十二淩霄迥雕甍駐晚暉層霞侵繡闥返照逗朱扉倚檻羣鴉集巡檐乳燕飛晚妝羞獨上花月隔音徽

流黃月

少婦停梭處銀河玉鏡飛蟾窺雙鑷影兔射七襄機促織聲偏急合歡信轉稀闗山吹玉笛何處是金微

蘆花風

蘋末商颷動飄飄舞絮狂行空疑泛梗著樹若飛霜襯水魚爭沫披云雁作行所嗟人逺戍秋老未還鄕

芭蕉雨

綺閣背園林晴光滿緑陰忽聞聲淅瀝自覺气蕭森逺夢醒涼簟淸商咽素衾愽山鑪欲燼欹枕聽餘音

霜前葉

園林秋色淡靑女信先知憔悴自今日葳蕤非故枝洞庭波欲起金井露爲期賦質元輕薄托根終不移

松上雪

架壑材淩勁孤標壓六霙龍疑蟠玉壘鶴自下靑城气肅䢐徠節光浮琥珀精肻隨桃李艶惟結歲寒盟

畫堂燕

甲第開王謝雙棲試羽裳空巢依藻棁將子下雕梁尾翦差池影泥含百和香誰堪蕩子婦刺繡掩空房

沙場雁

陰磧排云下邊庭唳月新稻粱懷漢苑羽翼染沙塵避繳愁分獵銜蘆怯渡津靑閨書不到魂斷玉闗人

趙仁甫招飲芝園仝顏左史李茂才作

華亭臨曲水避暑更相宜日影松陰薄蟬聲閣外遲尋詩尋竹徑佐酒薦園葵池上涼風滿何妨倒接■﹝罒離﹞

訪汪仲嘉松明山中時有傳餘物化者相見愕然醉後宿肇林賦此

故人江左別風雨十年多蒿裏空垂淚蓬門且放歌張燈如寤寐把酒慰蹉跎托宿僧僚近往來步屧過

過汪仲淹故居感懷喜見其子無央

一入千秋裏白楡感舊逰何年埋玉樹此日邈丹丘花濕平蕪雨蟬鳴灌木秋不孤嵇紹在腰下解吳鉤

雨中柬陳魯彥

空門何寂寂積雨暗松枝抱病衣偏冷安貧鳥亦饑看經先嗽齒斷酒不攢眉徙倚孤亭上頻吟伐木詩

雨中汪仲嘉惠米卻謝以詩

雙鬢愁中短六時客里長何期三日雨更惹九回膓誰授飡霞訣空餘辟榖方故人分玉粒聽雨飽繩牀

紫陽道中逢余珍甫

憶昔夷門別風塵閱歲華君懷新甫柏我種五侯瓜乍見驚蓬鬢相攜入酒家明朝分羽翼依舊隔天涯

和汪司馬寄題仙巗詩爲云池上人作

靑蓮初架壑勝地已聲聞未得瞻花雨徒然想法云幽愁歸自在究竟總無文所願從師去醍醐乞幾分

贈胡廣文

才名髙海國振鐸向閩天桃李沾春雨魚龍破曉煙傳經垂綘帳對客坐靑氈獨有淩雲气時懸北斗邊

秋日登釣臺﹝四首﹞

天涯秋乍轉重眺子陵臺潭古魚龍伏山空鸛鶴來自耽邱壑老那問伯王才所媿扁舟客忘機鳥轉猜

其二

七里終垂釣髙風薄九霄蕭曺偏佐漢巢許豈臣堯地僻連桑野臺狐控斗杓羊裘何處問秋樹正鳴蜩

其三

犯坐星爲客狂奴重此邦功𨿽希渭水計自老湘江古洞無眠鹿荒祠有吠厖臨風聽短笛調入水雲腔

其四

憑髙一長嘯眼底盡飛潛齊國今非漢漁人舊是嚴風號流水轉雲散亂峯尖興盡乘槎去松梢吐玉蟾

檇李別張子明﹝二首﹞

汗漫逢長水愁心感歲華非闗貧刺骨那得逺辭家雙鬢經秋短孤鴻帶日斜露團芳艸夕何處詠蒹葭

其二

異地憐同病君歸不可畱弟兄俱白首風月正淸秋失路悲寒雁忘機愧野鷗一杯聊惜別不爲答吳鉤

桐江舟中懷金中丞

鼓棹今何適桐廬際曉行山多藏玉笈水不染塵纓別洞龍眠穏長空鶴唳淸仙人雲樹裏猶似隔蓬瀛

贈章少府

豫章需上國一命佐鳴琴舄借雙鳬影庭分五栁陰賢勞推驥足撫字見鸞心自是神仙尉鶯聲囀上林

秋日同張子明王徳載陶大冶訪王上之畱飲舟回作

共泛彪湖棹言尋處士家鹿門歸采藥龍井喚烹茶玉麈談名理靑蓮供法華溯洄秋色裏浥露詠蒹葭

送了義上人還普陀

雲中開寶剎碧海信浮槎一火空塵刼諸天護法華隨緣飛片錫發願禮三花從此皈依處禪心定洛迦

陳元朋張紹和二孝廉夜集遊宗振嘉樹林卽席分韻﹝二首﹞

楚楚談天客歸來自帝州詎堪逃竹所未許老糟丘投轄星窺井銜杯月滿樓相逢歡卜夜涼气颯疑秋

其二

二妙才名重論交愜素心鬥牛雙入佩山水獨知音醉月穿蘿徑乘風嘯竹林圖南絕跋扈莫遣鬢蕭森

夏日林晉伯邀蔡伯達明府避暑淸溪同林元和錢叔達黃堯衢柯爾珍作

別墅淸溪曲賓筵但薦瓜舒荷風未綻扶荔日初斜波泛空江月香聞隔岸花畱連還秉燭盤谷欲移家

題隆甫小像

季鷹稱任達之子慕髙風貌豈緣詩瘦愁多入賦工雲中惟附驥海上自冥鴻色相無勞著萬緣悉已空

壽夏司馬﹝四首﹞

龔黃推上佐曽識漢庭名北海春初暖南山月正明家傳金粟盛官比玉壺淸一自條風起謳歌處處聲

其二

司馬雲臺望大夫雪苑才淸風聞八郡紫气近三臺閣靜魚頻掛庭閒鶴正回此時瞻法象應可擬蓬萊

其三

聖朝崇展驥仙籍重驂麟名在丹臺舊榮分海甸新占星知是歲問俗想行春卽此棠陰茂還看飾羽輪

其四

降嶽傳周典偸桃憶漢官仙風應不減吏道亦何難樓櫓烽煙息菁莪湛露圑岡陵慚共祝敢謂臭如蘭

林太守元和招逰鳳林樂丘﹝諱鳴盛萬曆甲戌進士﹞

相逢半隠逸太守醉稱翁中散情多放榮期樂未窮溪毛蘋藻緑山菓荔枝紅把酒聽新瀑長松日暮風

送張證性之粵

竹裏嘯淸秋憐君復逺逰丹已尋勾漏藥自采羅浮老驥懷千里名山動四愁何時歸故國訪我白蘋洲

賦得東山屐

謝公髙臥日江左卜安危偏縱登山屐長吟在澗詩煙霞隨緩步松竹結幽期雅量誰能測猶傳折屐時

五月三日仝諸君泛舟﹝二首﹞

南薫吹灌木載酒命蘭舟興動滄浪水香生杜若洲淸言諧夙契大塊等浮漚俱罄杯中物獨醒空自愁

其二

海曲分南北爲歡駕彩虹三江澄碧浪五月禦董風蒲酒漁郎醉菱歌浣女工眷玆逰汗漫何必問新丰

紙帳

豈厭流蘇艶還將繭素裁連牀堪染翰捲幔欲妝梅匹練分云出羅紋帶月開个中人似玉曽否夢陽臺

挽孫司理﹝二首﹞

豈厭天臺賦胡然遽返眞法星沈昨夜仙籙注玆辰閩海餘波潤吳江舊業貧片心畱一劍灑涙掛松筠

其二

垂虹何處是歸櫬但扁舟鶴向靑城唳馬含白練愁琴書孤槖冷蘋藻五湖秋贏得輿人頌精靈逝不畱

山行有懷

欲采山中秀虯髯未可逢薊門違鳯嘯鄭圃戀仙蹤雲气團巗竹泉聲雜澗松暝投何處宿隔水動疎鐘

歲暮詠懷兼呈唐明府巫太學諸君﹝四首﹞

訪戴停孤棹江城歲欲闌同云一夜合積雪四山寒落魄詩堪廢愁腸酒轉寛河陽花漸發倚杖及春看

其二

雨雪空齋暝蕭然此抱屙孤篷逰已倦長鋏向誰歌竹翠侵衣濕溪聲入枕多主人能愛客翻不厭婆娑

其三

犬馬嗟余齒蹉跎已古稀百年猶轉盼三徑詎忘歸桞色含煙嫩梅花帶雨飛鄕心逐流水言采故山薇

其四

垂老長爲客淹畱媿此身如何生白室偏愛艸玄人臘酒傾三雅春盤薦五辛故鄕千里外兒女夢中親

元日用元禮韻

乘春初出郭峽口一亭開不爲條風暖何緣緩步來魚翻池上藻鳥啄澗邊梅欲倚盧敖杖翩翩上九垓

早春集光嚴寺

緩步躋山寺羈心感歲華經初翻貝葉酒已厭椒花白髮逃方外靑山夢海涯何如雙樹鳥日夕聽三車

早春雷■﹝孑血﹞林招集西郊

乘春多載酒把臂竹林中艸細沾新雨池平漾午風人家多社曲雞犬似新丰肯惜如泥醉勞生嘆轉蓬

早春次吳希曉韻

歲事才三日寒陰日漸消忽尋芳艸去不待羙人招煮茗初刪竹傾醪更著椒春風輕拂桞未許折柔條

雨中排悶兼呈巫維貞﹝四首﹞

竹徑藏春色蘭臯帶雨聲年華方七日孤客最闗情薜荔多垂幄滄浪足濯纓田家東作起何事不歸耕

其二

此地逢人日空齋一雨寒如何春已到轉覺路行難蓂莢煙初暝梨花雪欲殘故園心一片安得借飛翰

其三

短髮不堪把流光歲已移潛魚忘巨壑倦鳥托深枝風雨貂仍敝闗山雁故遲淹畱愁不盡隠幾一裁詩

其四

羈棲魂欲斷暮雨不堪聞懷土憐王粲談玄愧子云燈懸金粟影鑪帶玉蘭薫芳艸王孫路何當醉裏分

送周士龍入粵兼報黃元白陳爾美

寒色擁江天離魂倍黯然有懷多琬琰相贈豈蘭荃嘯月嶅山頂停雲瘴海邊同聲如有問生計老逃禪

午日分賦得桃印符﹝四首﹞

彩絲逢令節仙篆表靈符五木精初聚千門祟已逋采蓮喧競渡鬭艸艷當壚別有瀟湘意臨流弔左徒

悼亡詩爲嵇士茂題卷

嵇生竹林士伉儷系幽情神爽窺圓照腸愁寄短聲帳中形影在花下去來輕孫楚哀流電臨風淚滿纓

其二

■﹝戀﹐巾代心﹞幙淒涼夜孤燈思不禁爲云還入夢奔月亦何心气咽鳯凰管香銷翡翠衾一彈瑤瑟罷山水動哀音

其三

菱鏡何能掩蘭房此日親金精空墜地玉樹已成塵虹斷藍橋魄雲歸洛浦神幽香還滿室曽是不歸人

其四

一展悼亡捲悲風颯颯來香魂終不返玉貌轉堪猜淚竭潘郎句心憐謝韞才鼓盆非不達五恨總難裁

山中避暑和遊元封夏日閒居十首﹝遊及逺字符封日益子布衣﹞

河朔耽名飲幽棲性所怡鉤簾時看竹隠幾漫裁詩溽暑過三伏菩提借一枝若非同調者誰結白雲期

其二

習靜來初地賫糧不滿囊恆河晴可濯祗樹午偏涼已證傳燈錄何論辟穀方攤經消永日更宿贊公房

其三

垂老猖狂態當年契若翁利名捐物外賢聖辧杯中陰剩門前栁材畱爨下桐羲皇何不作枕石詠南風

其四

眷此淸涼界諸天聚火雲地含秋水碧巗擁緑苔紋龍藏空中見曺溪定裏聞幽偏堪飬拙猿鶴若爲羣

其五

何必探滄海尼珠得比丘年𨿽過牧豕心已老盟鷗紈扇堪題詠酒杯但拍浮齋心渾不染剝啄厭相求

其六

碧樹棲羣雀淸風咽暮蟬登山憐有屐掛壁笑無弦混世靑門業勞生綘縣年何年超苦海聊此學逃禪

其七

地僻宜消夏入林已浹旬云迷丹壑迥雨濯緑荷新伏枕多嘗藥披裘且負薪歌聲出金石原憲未全貧

其八

剎自前朝建誰參最上乘無生惟佞佛有髮也呼僧榻爲棲雲下樓因嘯月登此中元空洞何愛亦何憎

其九

偃蹇松林下停雲有所思闗山逰子夢風月美人期松覆云陰薄藤垂日影遲沈憂何以遣賴有手中巵

其十

乾坤無盡意長嘯辟支巓鄰父頻攜酒官家少索錢摘瓜終老圃種秫僅荒田身世甘枯槁浮名安足傳

秋日閒居和張隆甫韻

靑山吟謝眺白馬賦陳思卻厭梧桐落兼聞蟋蟀悲才心空自老古調竟誰期若問柴桑計蕭條五栁枝

其二

人生非金石揺落重含情林暝螢初度汀寒雁數聲科頭山欲瘦濯足水偏淸枯槁尋常事安知身後名

其三

地僻人稀到淸秋晝掩闗世隨滄海變心與白雲閒煙淡縈長薄林疎出逺山忽聞樵唱起鴉帶夕陽還

其四

萬籟空中發淒涼枕上聞道窮元不病身隠總焉文來去澄江月浮沈薄海云壚頭無濁酒何以遣塵氛

其五

著屐尋丘壑乾坤一眺中終南多快捷方式潁水邈髙風避世靑門拙問年綘縣同艸茒懷耿耿帝座豈堪通

其六

艸際沙鷗集江村事事幽才非堪傲世賦敢附悲秋風冷初飄籜云低半入樓無營耽曠達嵇阮或同流

其七

百歲嗟駒隙無勞較短長但■﹝扌棄﹞人醉月莫問鬢沾霜道與漁樵狎情難犬馬忘誦詩哀岵屺淚滿白雲鄕

其八

一間容膝地何處想樓臺土木形全毀星霜鬢屢催飄零荷葉佩潦倒菊花杯不是求羊輩蓬門莫浪開

其九

水天渾一色彷佛見眞吾自愛逃空谷深慚渉畏途松風吹艸榻海月掛冰壺裘馬飛揚態從他競五都

其十

文園拋緑綺病渴卻爲誰味似蘭初臭心悲石可移南陽龍欲嘯東海釣方垂山水知音者寥寥未有期

春日幽居十首和薛景登韻﹝薛希元字景登布衣莆人﹞

春風何澹蕩疎拙戀閒居一著登山屐如乘下澤車明農憂旱澇讀易悟乘除偃蹇從吾道無勞問索虛

其二

科頭過歲月艸澤一閒人織屨終違俗賣漿偶比鄰時名龍臥穏春夢蝶飛頻同病憐嵇阮壚頭日可親

其三

濁酒耽陶令新詩擬惠休人驚雙鬢短花簇數枝稠負漢終投閣懷秦獨倚樓吾慚三老後曳杖亦名鳩

其四

垂釣無他事沙邊繋小舠愁腸思蹈海病色起觀濤積霧炊煙濕奔泉激石號寰區多震蕩何計定金敖

其五

身世看如此三洲只敝廬持齋寒食後修禊暮春初丘壑孤云迥琴樽一榻余倦來時隠幾拋卻飬生書

其六

薄暮收魚笱呼童掩竹闗乘風非北牖步月卽東山湖海登樓倦園林抱甕閒美人安可望厭說落花班

其七

幾年無戰伐何事亟傳烽誰借軍中箸長驅海上艟檄堪淸瘴癘佩欲解芙蓉不盡憂時意荒村聽暮舂

其八

岸幘松林下銜杯水竹前淸狂非玩世沈醉近逃禪風雨催春色藤蘿逗暝煙前身疑畢卓也作甕頭眠

其九

白首機心息何妨識者稀糟丘堪自老斥鷃豈髙飛豪俠千金盡窮愁萬事違首陽人不作薄采故山薇

其十

懸鶉依陋巷妻子任長貧髙蹈懷千古勞生笑此辰乾坤寛荷鍤艸莽竊沾巾五桞靑靑色依然不惹塵

寄懷鄭景愛

溪流喧入枕落日漫懷人偃蹇俱違俗艱危各問津春從多病過鬢爲苦吟新何日囊山社尋僧重結鄰

寄遊元封

心交淡似水夙昔別郊坰夢斷天涯雨愁多水上萍闗山遙度雁節序暗流螢若醉江樓月曽知澤畔醒

酬楊伯海見贈

萬事皆春夢浮生枉自勞乾坤容此物湖海傲吾曺身後名何益杯中興獨豪醒來行澤畔寥落楚人騷

讀方員外浮湘集賦贈﹝二首﹞

一代文章伯風流漢子長扁舟浮萬里髙詠滿三湘遊女捐瓊佩騷人制野裳靑雲詞賦色千載並滄浪

其二

不讀西徵賦誰知大雅吟衡山秋色壯湘水暮云深二女重華淚孤臣眾妬心應知揺彩筆山鬼嘯空林

秋日薜荔園書懷

一簾黃葉雨髙枕白雲秋天地甘貧病蓬蒿自去畱魚腸空結客猿臂豈封侯所以忘機者臨流狎海鷗

其二

悲風鳴大壑落葉滿荒苔倦鳥投林盡浮雲度海來文章裁短褐日月寄深杯中散交逰絕柴門晝不開

其三

一徑萋寒卉孤村逗夕陽溪流環逺近樹影散池塘有客懷餐菊無人問翳桑端居空自好山際白雲翔

其四

秋色江村冷兼之四壁貧圖書供歲月牛馬任風塵蹈海齊髙士懷沙楚逐臣吾生空落落華髮幾莖新

暮秋卽事懷許希旦

籬菊還堪把蕭條酒一尊吟詩生白髮聽鳥到黃昏亂竹棲幽徑微云綴逺村風流髙月旦欲向汝南論

秋日訪張明府同遊山人賦﹝二首﹞

偃蹇嗟吾黨相過豈世情途窮詩作祟俗薄酒爲名月朗花陰靜風微竹影淸百年■﹝扌棄﹞一醉劉阮或同聲

其二

秋气生林薄扁舟訪隠居靑山生計在白眼世情疎陶令貧耽酒虞卿老著書飛來天外月不醉欲何如

秋日集柯堯叟艸堂得斜字

看竹向誰家柯亭興不賖開尊迎五栁染翰麗三花閣迥云微度林深日易斜猖狂吾黨在月下斗瑤華

冬日同遊宗謙餘思澄泛木蘭作﹝二首﹞

爲有尋眞興歡乘載酒船溪寒云翳日谷迥樹浮天龍气盤沙岸鷗羣散野田共歌招隠賦揮手弄蒼煙

其二

千秋含朔气天地有無間風送扁舟客云隨孤鳥還浮生逃濁酒髙眼傲靑山勝地藤蘿古逰人幾醉攀

別方子韓﹝六首﹞

湖海憐同病風塵笑獨醒投人雙白璧憤世一靑萍落魄文章壯狂歌涕淚零鵬摶還爾輩吾道托鴻冥

其二

飄零誰下榻偃蹇獨登樓交態黃金變窮途白髮愁飛揚裁郢曲睥睨看吳鉤莫灑楊朱淚榦坤一葉舟

其三

司馬才名大元龍客禮疎形骸長自放詞賦好誰噓把袂看時事銜杯嘆索居不知萍梗迹飄泊竟何如

其四

問奇曽載酒聽雨幾聨牀久客何蕭索悲歌故慨慷豎儒從側目世路枉回腸我輩風流在何妨入醉鄕

其五

才名空落落蹤迹竟棲棲駿骨千金妬羊腸九阪迷人從天外別烏似故鄕啼莫笑交逰絕前身是姓嵇

其六

江湖雙別淚天地一狂生有客同王粲何人稱禰衡綈袍風雨色樽酒別離情君自懷明月終償十五城

蚤春陪舅林郡丞曁黃全之許希旦姚體恪體貞兄弟集鄭氏北郭別業﹝二首﹞

春入桞條新郊逰岸角巾靑山環別業芳樹媚佳辰陶謝俱詞客荊髙總酒人年華駒過隙歡賞劇相親

其二

艸閣背城開何人載酒來偶因隨杖屨共此破莓苔韋曲尋春宴梁園作賦才畱連情未巳城角暮聲哀

白沙謁陳憲副墓﹝公嘗亟稱餘詩故有知音之感﹞

佳气紛沙渚新阡紫翠中停車悲宿艸投轄想髙風兩漢文章色三吳戰伐功嗟余後死者流水恨無窮

謁林和靖處士墓

停舟訪林壑猿鳥若爲羣秋色西湖水前朝處士墳山含三竺雨栁帶六橋云千古遺蹤在梅花夢見君

贈袁景從

袁生稟異姿偃蹇尙藜藿白鳳夢常懸靑雲名自薄悠悠海上鷗矯矯空中鶴爲報艸玄人吾今亦寂寞

立秋夜呈吳子從

大火西流夕庭柯一葉飛如何萍梗迹猶與故山違白露團芳艸流螢度翠微涼風吹客夢歸思共依依

酬蕭漢卿

覽鏡驚華髮看花憶故廬五湖非範蠡四壁卽相如已悔雕虫技長懷種樹書行藏君莫問吾道自樵漁

送陳本虞逰燕訪其弟本容

仗劍辭吾黨翩翩向帝州謝家春艸夢易水薊門秋俠气傾三輔詩名動五侯黃金燕市裏早晚索驊驑

同遊宗謙集馬從甫艸堂作

淸尊開別墅慷慨命吾徒子夜吳歌囀陽春郢調孤淩雲名不薄醉月气何粗栗裏風流在重過有酒無

寄鄭兆采

苦憶談天客江城久索居山林余小隠詞賦爾長驅徑艸縈書帶巗花映綺疏九華懸片月西望欲踟躕

闗山月

上谷風塵起良人去不歸靑樓多涕淚紫塞隔音徽月下秋砧急庭前桐葉飛楡闗萬里道何處寄寒衣

泊平浦作

天涯飄泊處日暮動深情身世隨蓬轉闗山對月明西江初挽粟南粵未休兵如此艱難道非闗學請纓

沙陽守漲作

積雨溪初漲孤舟泊水涯荒村余鳥雀落日走龍蛇偃蹇成何事飄零祗自嗟隔林煙火起暫向酒人家

程鄕舟中

乘舟來百粵五月尙披裘瘴气晴飛雨溪風颯似秋文章非屈宋蹤迹老窮愁此際思鄕淚潺湲水共流

雨泊作

西風吹大漠逺客滯歸舟雨暗城陰色云含海上愁潮聲來臥榻畵角起層樓那得新丰酒悠然命馬周

題竹林七賢圖

昔時竹林人俱是淸狂客逃名卻尙奇縱酒已成癖天地總虛無老莊與朝夕吾生後汝期感慨玆遺迹

題餘思澄超然樓次柯堯叟韻

髙閣淸陰合乘秋曳履過憑軒窮海嶽把酒命羊何落日低雙鳥微雲淡九河懸知占太史座上徳星多

雨中登江天閣

積雨依山寺憑髙思渺茫潮聲回片石雲气暗空廊地控南徐險天連北斗長淒淒何處笛此調是滄浪

雨中諸君子攜歌者過飲艸堂醉後賦此﹝二首﹞

十日嗟余病扁舟見汝情淸秋來舊侶子夜囀新聲天地容吾黨文章誤此生但教千日醉不必問陰晴

其二

何來白眼客樽酒共畱連詞藻淩三晉風流恰七賢蟬聲消暑气山色帶秋煙況有何戡在酣歌五栁前

夏日仝陳元甫僧宏恩過萬松庵盛仲文讀書處得中字

地僻蓬門靜松蘿一徑通薫風回石榻幽梵出花叢問字通揚子談經對逺公興闌尊酒罷歸路月明中

春日仝遊宗謙方行漸柯堯滕東山晚眺作

春色在東山登臨紫翠間孤城懸落日雙樹隠禪闗艸自香臺積僧從下界還欲除生滅念惟與白雲閒

人日冶城山齋呈吳子從﹝二首﹞

異地逢人日空齋滯客星愁來雙鬢白病起數峯靑弱栁矜明媚飛鴻去杳冥途窮休下淚身世等浮萍

其二

紫气秦淮合鐘陵杳靄間■﹝冉阝﹞知逢七日又是客三山栁色將春到禽聲對酒閒故園花漸發惆悵未言還

張子明馬一卿過山居有作走筆答之

畱滯江東客何來宿北城髙齋堪伏枕濁酒且逃名竹徑分秋色松濤雜梵聲風流非二仲誰過蔣元卿

同蔡眞卿余鞠夫登淮陰城

雉堞連云峻東流楚水深以餘多感慨與爾一登臨春艸王孫淚煙塵國士心城邊無漂母誰復飯淮陰

秋夜月仝馬從甫許希旦方子韓作

霄漢涓涓淨孤輪何處安西風吹不墮永夜此相看影入疎林破光侵艸榻寒年年一樽酒憔悴倚闌干

安仁夜泊寄立朝立虞諸叔

落魄堪如此江城又泊船星臨三楚客雁斷七閩天鬢似悲秋白言非解事玄刀頭心欲折誰乞買山錢

戊子卽事

寥落天涯客沈吟感慨生魚龍何偃蹇豺虎亦縱橫餓莩中原色仳離故國情閭閻憂不細無計答承明

冬夜仝林靖初林方道陳廷選林奉初余伯薦柯世顯集鄭兆相宅

片月移庭樹花陰客乍來張燈娛永夕促席罄深杯歌徹湘中曲談傾稷下才畱連■﹝扌棄﹞一醉肯惜玉山頹

同鄔汝翼馮咸甫顯甫姜元從集於鄔先南樓

開尊非北海作賦自南樓卽對靑山色難消白髮愁寒潮喧渡口落日掛城頭酩酊狂相傍乾坤一海鷗

西湖同蔡幼公馬從甫馮咸甫作

湖天何渺渺載酒鏡中逰雙塔淩雲起孤山抱日流香生搴杜佩歌動采蓮舟更愛忘機鳥滄波任去畱

雨中集遊元封雙璧堂因懷其尊人宗謙﹝遊日益字宗謙布衣﹞

片雨晝冥冥入簾書帶靑栁條低結冷花蕚散微馨校字烏知學聞詩鯉過庭窮交吳楚別忽忽七流螢

南浦寄黃惟雅

江夏憐新別論交十載情停舟依柘浦下榻戀芝城風雨花間嘯琴樽竹下迎卽今餘夢寐隔水聽啼鶯

春夜集黃惟雅艸堂仝陳彥宗藍翰卿作

銀燭吐珠光邀賓醉艸堂緱山星乍弄湘浦色初張巵進長生酒詩賡大雅章同心厭此夜漫說少年場

舟中懷鞠夫

落日照長川孤舟思渺然江村滄靄外城郭白雲邊寂寞畱玄艸猖狂乏酒錢不知之子別把臂是何年

云來閣玩月同陳堯勲陳公衡作

置酒延詞客壺公秀可餐欲披云外影坐待月華看河漢金波淡蟾蜍玉露寒若非班氏女誰解賦齊紈

同祖仁甫李得名楊惟光飲谷神觀

山館饒修竹風來暑气微仙童初進酒詞客且披衣江闊云初斂林深鳥不飛上升傳此地藉艸醉斜暉

同黃叔範飲顏廷渠舟中分得侯字

共上木蘭舟滄波狎野鷗寒山環水驛落日隠城樓竹葉傾三鬥魚鯖薄五侯那堪同調者歲歲動離愁

智泉流觴

永和修禊日勝事至今存衣染春云色杯停曲水痕東來千雉合北望九華尊但得蘭亭趣桃源未可論

烏石山避暑

靈巗標北郭下瞰白雲鄕塔影懸初地松濤落上方看云頻枕石聞梵欲依牀避暑疑河朔傳杯樂未央

春日訪方子舉伯純諸友南山讀書處醉後畱題

南山幽僻處倚杖問僧家一徑通玄艸雙林吐覺花春深寒雨細谷迥暮云斜尊酒交歡罷齋心禮法華

登名山寺宿髙蓋蘭若紀興

出郭饒幽興﨑嶇嶺復溪千重靑嶂合萬頃白雲低澗水鳴秋雨田家報午雞籃輿乘偃蹇端欲問招提

其二

南宗初問道振策陟崔嵬寶座參云合珠簾射日開鳳停千佛嶺龜傍九蓮臺欲見人天界臨池笑刼灰

其三

何處窮蓬島孤髙有此峯飛煙空世眼積翠灑吾胸鳴磬馴檐鴿談經起缽龍諸天瞻咫尺佞佛得何顒

其四

鷲嶺疑玆地眞堪奉法王芙蓉云外聳薝卜雨中香山色含晴靄鐘聲帶夕陽下方聊借榻蘭若一燈光

題朱醫社

吾愛朱公社壺邱水石涼壽齊椿樹永春滿橘花香寶籙憑云護靈旗薄日揚齋心求服食隠隠見中黃

九鯉湖卽事

步入桃源路山空日未昏花明丹竈火犬吠酒家村石竅通鰲極濤聲激海門翻思生羽翼長嘯躡昆侖

送立斐叔之延平

朔風日以厲躡蹻欲何之人與壺山別舟從劍水移九峯堪載酒八角好裁詩倘憶林間竹歸來待幾時

挽果軒叔﹝二首﹞

神理冥冥在淒風斷竹林泣誰明璞玉教獨費籯金秦市舂休杵雍門響絕琴生前徒識汝酹酒意難禁

其二

病豈休文似召胡李賀同身名遺艸在世事落花空棋墅眀涼月玄亭響夜虫攫金曽不理意气古人中

哭王長公﹝三首﹞

忽報中臺折何人不黯然弇山寒舊日婁水咽新阡萬象收元气千秋罷太玄生芻陳一束無計問靑天

其二

勛業三朝老文章百代師倐爲鴻鵠舉長與白雲期海嶽空盟主衣冠失羽儀縱余山水調弦斷不勝悲

其三

商風號大壑慘淡歲星䢐神理綿綿在仙蹤渺渺孤曲池殘雪冷髙館暮禽呼惆悵逰梁客重來淚已枯

病中答黃全之

伏枕當春暮窮愁豈有寛腰應疑沈約鬢已似潘安詩艸牀頭廢煙花夢裏看多君金石贈病起欲加餐

夜雨薛允同至

客捨淒涼夜孤燈照雨聲故人來訪戴樽酒坐班荊流水憐同調浮雲笑此生不湏論往事但耦百年耕

嚴灘上懷王仲房

論交二十載湖海邈髙風名自靑雲薄詩多白髮工靈巗探玉笥流水調絲桐七里扁舟客懷人數斷鴻

馬從甫招飲病中卻寄兼呈諸君

故人春酒熟招我醉煙蘿不淺銜杯興其如伏枕何隔簾黃鳥靜當戶白雲多腸斷髙陽侶無因共嘯歌

訪陳振狂不值

爲愛幽棲客停舟問艸堂片雲移逺樹孤雁帶斜陽招隠詩空詠談玄意不忘柴門秋色裏何處采幽芳

吳伯時招逰北郭同方嗣宗作

邀歡初出郭選勝屬淸秋但得逍遙趣何殊汗漫逰煙雲十里澹花木一庭幽共泛杯中物陶然散客愁

過朱賓徵館中畱酌賦贈同馮彛甫作

楚楚陳中彥明時璧未沽圖書窺二酉詞賦擅三都乍見神偏合相過興不孤交歡尊酒在片月映冰壺

七夕集社中諸子遲柯陳二孝亷不至得槎字

嘉會當今夕移樽對藕花雲霞生滿翰河漢望乘槎砧搗千門月盤堆五色瓜風流懷二子乞巧向誰家

新秋寄友人﹝二首﹞

相思歲華晚相望海云深明月靑山夢秋風白石心軒窓倚桂樹道路入楓林遙想梅花下翛然獨抱吟

其二

髙栁自鳴蟬秋風忽灑然擬尋東海釣聊就北牕眠蕓架有遺帙艸堂無俸錢物情闗百慮轉覺媿前賢

新秋招諸子結社囊山得西字

山中招隠處濁酒熟堪攜秋色梧桐下人煙曲水西聽蟬依灌木待月步前溪好是蓮花社新詩掃石題

懷袁景從

一片雲如蓋迢迢憶故人西京還獻賦東海漫垂綸芳樹蟬聲晚空山月色新不知文似者何處混風塵

題囊山蘭若

習靜投山寺蓮花不染心孤雲團野色片雨散秋陰竹影侵禪榻松濤雜梵音無生如可學長此臥東林

社中諸子訪我海上賦此

一區甘寂寞誰問子云奇竹徑迎秋早柴門候客遲落霜晴擁樹流水曲通池共醉靑天月何妨倒接■﹝罒離﹞

立秋柬立朝叔

南陸流金日科頭臥北窓忽驚秋葉下暑气薄澄江白羽揺云閣靑樽泛釣艭風流過小阮月下倒銀缸

入蘇門

策杖逰何處蘇門慕昔賢松聲疑鳳嘯雲气似龍潛臺迥藏修竹山深擁紫煙何當逢石髓一舉挾飛仙

○五言排律

送陸使君入覲

萬國趨朝日明堂受計年邦家輸玉帛禮樂偃戈鋋君是機云後名髙召杜前行春蠲井稅折獄掛蒲鞭秋水門庭靜冰壺案牘懸衣冠趨爼豆禾黍被原田俗美謳歌起風恬疾苦捐潢池應解劍墨綬但鳴弦神雀元堪紀噩魚穴乍遷七閩推治郡三殿引朝天嶺嶠初馳驛江津迥泊船觀濤經楚越望日指幽燕奏最遵周典厲精際漢宣龍顏瞻咫尺虎拜舞蹁躚鵷鷺班還接蓼蕭賦已傳黃金誇獨賜赤縣夢相牽總慶明良會何慚嶽牧賢春風馳五馬莫戀洞庭荃

夏日登林邦介涼臺

樹杪涼風發髙臺騁望宜靑山爭睥睨滄海自逶迆日月團飛蓋雲霄礙接■﹝罒離﹞夷門公子駕河朔故人巵俠愛縱橫客狂呼大小兒長歌回北斗孤嘯振南枝筆帶晴霞麗筵開落照遲廣寒如可躡員嶠更何之不淺登臨興應劉此一時

送林咨伯上春官

挾策上燕京翩翩萬里程帆揺揚子渡雁背越王城歲暮風塵色天涯雨雪聲乘春偕上計謁帝入承眀駿索千金價科登片玉名禦堤看弱栁禁苑聽新鶯諌獵文章麗淩雲气象橫直窺中祕冊漫請少年纓滄海龍初起丹山鳯乍鳴柏梁多唱和莫不寄柴荊

咫園篇﹝爲鄭都諫作﹞

名園開咫尺大隠絕風塵嘯傲煙霞老棲遲鬢髮新桔橰偏不用杖屨毎相親豈是陶弘景居然鄭子眞蓋停鄴下客甕抱漢陰人薜荔裁初服蘭荃若比鄰栁隨彭澤徑花壓武陵津金穀空爭麗土泉別有春叢篁遲鳯翮古柏偃龍鱗醒酒時憑石彈棋或藉茵著書淹歲月染翰亂星辰環堵原非病於陵豈爲貧當年靑瑣闥此日白綸巾濠濮生幽想蓬蒿得隠淪何須吞夢澤差可避嬴秦方丈知何處乾坤寄此身招逰惟二仲詎厭往來頻

巫文學齋中除夜仝盧元禮作

嘯傲空齋靜窮陰入夜除自憐多偃蹇何以答居諸犬馬懷丘壑龍蛇任捲舒焚香初隠幾翦燭一攤書地主紛陳席兒童逓薦蔬情深忘酩酊心折漫躊躇曉漏催偏急孤牀夢轉虛王孫芳艸路明月倍愁余

壽鄒山盧封君

蓬萊浮佳气繚繞麗華堂采秀煙霞外承恩日月傍五花開杖屨七葉盛冠裳忠孝貽謀逺詩書衍澤長盈庭皆國噐淸署更仙郎卓異傳畿甸貤褒寵帝鄕寧親遙戲彩報主近含香海屋添籌歷皇家正棟梁占星新獻瑞躔極永呈祥桃李春初滿笙歌夜未央婆娑龍是杖潦倒玉爲漿麋鹿山中侶鵷鸞天際行詞裁三祝頌詩進九如章聖代嘉元老還看薦錫光

神應篇爲方伯劉公作

潭州有古木一旦撃風雷正直神逾壯丹靑像乍開普陀移海島祗樹擁樓臺雲气疑飛佩潮聲覺渡杯玉毫觀自在金粟現如來變化原非幻圓通不用猜炎精初作祟力疾久爲災白馬經聲出靑蓮藥裹裁巋然存夏屋健矣等童孩寂滅龍超象昻藏鶴印苔靑童飛玉液元女進金罍解脫春生步皈依刼作灰猿猴羣習定鸚鵡故遲回王母延年術更生命世才荊塗鍾地脈淮泗引春醅誠孝通羣帝勛名播九垓蘋蘩光爼豆鼎鼐和鹽梅南斗瞻依者東閩保障哉萱庭滋沆瀣薇省望崔嵬燕喜稱宜壽鷹揚矯上臺風雲乘遇合天地重栽培願擬河淸頌餘波潤艸萊

贈柯四

東山多秀色之子擅其英世業工文史時名並弟兄髙臺懷索駿灌木聽求鶯四壁淩雲气三冬映雪情有時然太乙何日謫長庚漸展垂天翼還傳擲地聲談應髙碣石價已重連城歲月嗟投筆風塵笑請纓腰間雙劍在贈爾駕長鯨

賦得春深五鳯城送方伯文之京

黃道躔霄漢靑陽逗帝畿花明千樹錦日麗九重扉蔥欎縈丹闕韶華媚紫薇仙桃蒸瑞靄禦栁拂晴暉燕入雕梁語鶯從綺閣飛六龍爭夭矯五柞競光輝雨濕紅將綻煙濃緑漸肥玉繩星欲滴金掌露初晞彤陛揺鳴佩朝霞映彩衣長楊誇浩蕩上苑慶芳菲詞藻推潘嶽才名重陸機天顏瞻咫尺鵷鷺沐音徽

薜荔園詩集卷二

●欽定四庫全書

薜荔園詩集卷三

﹝明﹞畬翔撰

○七言絕句

春日送立雨叔讀書赤橋四首

花發江城二月天木蘭流水赤橋前扁舟載得靑箱去揚子亭中日艸玄

其二

栁色陰陰映白塘滄浪萬頃浣花香試看劉向傳經處夜夜靑藜照艸堂

其三

一瓢春酒聽流鶯花外停橈見友生醉藉階前書帶艸幾逥仙掌夢金莖

其四

漢家見說啟靑宮少海談經詔九重此日蓬門須努力未央鳴佩聽晨鐘

送江參軍還金陵﹝三首﹞

十載京華白髮生歸來海上結鷗盟長江春水桃花發又逐孤帆下石城

其二

三月楊花撲酒香扁舟春水別河梁銷魂漫擬江淹賦家住金陵亦故鄕

其三

金闕連云壓翠微先皇勅賜有光輝欲隨絳節朝元去目斷天心一鶴飛

遊仙寺

幾度探春路不迷尋僧又過竹林西深山盡日無人到雙樹陰中一鳥啼

贈王弇州先生﹝七首﹞

一代文章擅國工弇州四部古誰同自從授得刀圭訣名在丹臺玉籍中

其二

星羅北斗照乾坤七子先朝集薊門獨擁金仙朝五嶽至今誰不讓昆侖

其三

詞賦流傳徧九垓■﹝山欽﹞崎歷落見仙才若非長史人間住滄海誰看水一杯

其四

齋心日禮上淸家王母書傳蕚緑華欲拜下風稱弟子煉成勾漏舊丹砂

其五

詔起西曹法從班殷勤累疏乞東山謝公總系蒼生望■﹝冉阝﹞得明時但閉關

其六

絲綸日下九重頻耆徳三朝重老臣若學五湖遊不返漢家誰復畫麒麟

其七

神如秋水映芙蓉懶著朝衣聽曉鐘笑問仙風誰得似茅家兄弟跨雙龍

題立朝叔亭子﹝三首﹞

一庭春色報芳菲酒熟牀頭鱖乍肥但得看花頻中酒百年長制薜蘿衣

其二

座上靑山一片孤夜來月白似冰壺接■﹝罒離﹞倒著如泥醉不管傍人說酒徒

其三

白眼猖狂避世心蓬池誰解阮公吟仲容亦是逃名者濁酒相看竹下斟

贈汪魯狂

仙人跨鶴下黃山曵杖逍遙天地間曽采三花棲少室卽今白髮駐紅顏

劍浦對月呈陳觀甫

津口潺湲萬壑哀城頭玉女弄珠來依然獄底雙龍劍千載何人復姓雷

春暮畱云閣感懷

二月花間黃鳥啼看花人去艸萋萋白雲猶似能畱客一片飛來雨石西

其二

東山春色掛城頭依舊雲霞檻外浮別墅彈棋聲寂寂羊曇雙淚爲誰流

其三

烏石山前艸閣孤風流曽集竹林徒重來多少傷心事眼底山河邈酒壚

春日寄懷陸使君

郡閣三年集鳯凰潁川經術漢循良翩翩車騎趨朝日共識司徒舊省郎

其二

桑柘春生十萬家蓼蕭賜燕日光華閩南父老應相慰行雨還來太守車

其三

木蘭陂上麥如雲露冕風流憶使君一自單車俄入郡謳歌何處不相聞

其四

計吏從容下建章紫衣春染禦鑪香乘風若渡巴陵水莫爲江魚戀武昌

其五

白雪泠泠和者稀郢中雲樹望依微漢陽春水茫茫緑何處仙帆一片飛

懷柯堯錫

文藻翩翩錦不如江湖風雨悵離居長卿不是臨卭客誰向雲霄薦子虛

贈林敷毅

何人意气薄靑雲公子翩翩獨有君客到髙齋頻下榻一尊風雨細論文

其二

楚楚聲華動五陵淸標直似玉壺冰交遊不少縱橫客最愛風流禦李膺

雨中招廷珍

細雨飄來二月花美人何處斗豪華囊中剩有靑銅在遲爾南鄰賣酒家

送蔡比部﹝二首﹞

才名矯矯擅談天瘴海風塵謫幾年憔悴無勞漁父問三閭心事總堪憐

其二

天涯猶自夢鵷班彭蠡風髙一雁還行色蕭條無長物逢人但說武夷山

題南山寺

山色迎人興不孤白雲片片散浮屠一尊濁酒■﹝扌棄﹞沈醉箕踞山間聽鷓鴣

和鄭給舎七夕對雨﹝二首﹞

木葉蕭蕭送雨聲明河風浪暗中生人間盡道天孫巧機杼空含此夜情

其二

飛來暮雨妬嬋娟隔歲星期一水懸卻恨雲間靑鳥使銜書不向月中傳

丰城舟中有感

城下江流帶夕暉城邊雲樹望依微當年獄底雌雄劍不識今從何處飛

贈陳堯勲云來閣﹝二首﹞

梅峯山下艸堂淸書帶參差繞砌生一自靑藜分太乙彩毫何處不縱橫

其二

結屋壺公興有餘滿牀堆得讀殘書卽今不盡南陽涙云滿空山一艸廬

題翠漪亭

艸閣玲瓏俯碧池翠云低壓萬年枝牀頭濁酒葡萄色醉倒山公白接■﹝罒離﹞

別林及甫

歲暮相逢雨雪多春風曽柰別離何解衣不爲壚頭酒白眼看人一醉歌

其二

按劍風塵祗自愁嗟君也敝黒貂裘懷中十五連城璧不是相知未可投

題元妙觀五松

誰種長松禮斗壇五株曽否拜秦官涼風吹上松梢月影落龍鱗片片寒

贈別陳本容﹝六首﹞

東風乍轉栁條新爾去重揚薊北塵擊築若逢屠狗者酒中誰是和歌人

其二

陳遵結俠起髙名尺牘題來慰友生不比當年驚座者風流到處動公卿

其三

嚢裏惟藏鳥篆文江湖誰不識夫君北遊燕趙南吳楚奇字偏勞問子云

其四

筆陣相傳自永和右軍書法更誰過黃庭冩贈淸狂客不爲山陰換白鵝

其五

沽來濁酒意如何半醉當筵一放歌江上千條彭澤栁不知曽似客愁多

其六

桃花美酒醉名姬裘馬長安二月時妻子鹿門歸自好天涯風雨莫教遲

題淸樾軒

結得髙齋賦考盤林間新著竹皮冠白雲猶帶蒼梧色散作淸陰六月寒

袁使君平冦歌﹝五首﹞

南國烽煙擁二酋皖城千雉望旄頭地當三輔驚多壘誰向軍中借箸籌

其二

幕府臨戎气拔旌欃槍入夜照連營佩刀直抵沙中去誓斬鯨鯢一洗兵

其三

潢池何事弄干戈陳漢山中嘯聚多不是使君承廟略居人曽柰麥秋何

其四

天柱崔嵬控上游長江東下塹皇州荊舒一戰鞬櫜臥南顧無勞聖主憂

其五

緑林掃盡凱歌還父老壺漿皖水邊見說禁中思頗牧試看勲業上淩煙

義帝陵

牧羊何意起民間禍隠當年遣入關千古興亡君莫問江東曽見一人還

望廬山

廬嶽崚嶒五老峯鄱陽秋水浸芙蓉淩風欲挾飛鸞去坐聽天池萬壑鐘

贈別吳文中﹝四首﹞

逍遙初謁武夷君玉女峯頭弄白雲歸去扁舟圗九曲幔亭仙樂夜深聞

其二

南國山川似洛中官橋截海駕長虹蠣螃正美新荔熟系馬壚頭醉晚楓

其三

黃花采采報重陽人在天涯憶帝鄕貌得西方金粟影大江東去泛慈航

其四

吳郎歸騎入長幹窈窕佳人詠合歡若問荔枝何所似胭脂香染水晶寒

象教精舎爲孔陽宗作

金仙何日至西方七寶林開古豫章見說自焚三昧火至今時現玉毫光

寄吳任徳

溪流日暮鎖寒煙石馬橋頭夜泊船不識名園開曲水懷人幾度對嬋娟

金陵曲四首贈大司馬吳公

秣陵宮闕舊長安車騎如雲擁漢官司馬勲名深帝眷貔貅千萬獨登壇

其二

石頭虎踞壯金城江左仍屯七校兵樽爼從容多妙略樓船十萬淨長鯨

其三

欎欎鐘山王气髙長江天塹北通漕吳公身系幹城寄鐘鼎何論汗馬勞

其四

秦淮水接海門潮北望燕山似九霄文武東南功第一尙方劍履賜趨朝

寄黃明府

溪水泠泠日欲斜孤蓬晚泊亂啼鴉不知三徑行吟處猶有東籬未吐花

望蘇門

黃河中斷太行山一望煙雲縹緲間欲問蘇門鸞鳯嘯卽今惟有水潺湲

大田道中懷孟擔

幾灣流水咽涓涓五虎山靑馬首懸欲訪故人過峽口南鴻猶自帶風煙

渡峽寄堯衢

峽江片片錦帆開誰抱淩雲作賦才遲爾鳯凰山下客乘風還上釣龍臺

範子受宅賞牡丹

誰家亭榭似平章花媚東風冠洛陽客到但傾光祿酒撲衣何處不天香

詠荔枝

絳嚢顆顆隠珠胎不向風塵馳騎來自劈凝脂沈碧水大秦明月掌中回

寄沈靈翊

片月亭亭掛碧霄扁舟夜趂海門潮風流何處思公子寒倚花前斗栁腰

題立雨叔餐秀園﹝四首﹞

春生薜荔翠交加髙捲湘簾覽物華一曲溪流堪濯錦有時流出武陵花

其二

竹香細細午風柔髙枕滄浪事事幽散帙揮毫過白日嚶嚶灌木鳥相求

其三

一室多藏小酉書艸名書帶滿庭除夜來太乙髙相照彩筆如椽賦子虛

其四

濁酒誰知大阮心蓬池無日不淸吟仲容亦有銜杯興散發頻來醉竹林

春日送家大阮讀書城中

春風拂面意何如栁色黃金映別裾十里江城從此去枕邊惟有伏生書

馬用調艸堂觀妓﹝四首﹞

園林寒色淡平蕪公子邀歡興不孤一片煙波淸似鏡不知載酒在西湖

其二

髙閣臨流錦席開一時詞客共徘徊雕闌徙倚看山徧笑折黃花進酒杯

其三

紅粉當筵斗綺羅樓臺倒影漾微波池頭雙鶴聲相和似解佳人白薴歌

其四

一林修竹護柴門城市棲遲似逺村但得三千珠履客不妨十日醉平原

經白鷗園有感

池塘依舊隠漁磯竹徑蘭臯車馬稀黃犬無勞傷往事鈐山惟有白雲飛

秣陵逢孫子眞感其先酒樓事賦而贈之

江左佳人說莫愁逢君慷慨問壚頭六朝勝迹無尋處湖上猶傳舊酒樓

題程君衡扇面

桃花似斗美人妝掌上看來興未央翠羽卻憐春色好欲銜花片報劉郎

贈吳應祈﹝二首﹞

嚢裏多藏汲冡文有時獨運郢人斤但看贔負千秋色奇字何勞問子云

其二

吳楚名山快徧遊瑤華何處不雕鎪狂來欲借成風手勒牘仙人十二樓

題沈純甫緑蘿莊﹝四首﹞

疏乞還山別漢都知君蹤迹寄菇蒲徙陶偏笑鴟夷策何似君家長五湖

其二

豈爲長生賦采芝二毛心事少人知沈郎不問腰消瘦興到還裁八詠詩

其三

嶺海當年謫戍身歸來舊業白雲貧一區寂寞玄堪艸載酒時來問字人

其四

結茒此地意如何書著名山副墨多才見條桑蠶事起西湖又聽采菱歌

題武彛﹝六首﹞

騎來竹杖似飛龍欲乞金丹訪赤松三十六峯靑不斷仙人何處采芙蓉

其二

溪上扁舟鷗鷺羣淩風初謁武夷君幔亭深處松濤起彷佛鈞天隔水聞

其三

溪流九曲漾霞標路入桃源一水遙忽聽雲間吹玉笛鸞輿飛度彩虹橋

其四

采秀朝來汗漫遊松風五月冷龍湫山中道士如相識騎鶴招余到十洲

其五

尋眞直到上淸家小藏峯頭對月華仙分吾生應不薄親承玉女飯胡麻

其六

煙霞五色幻仙臺瑤艸千年碧洞開一自仙人分石髓乘風萬里去還來

晚晀

竹林秋色入黃昏溪水新添雨後痕明月不來人語寂數家漁火點江村

送陳叔理之會稽﹝名其翰公同年友襄陽知縣﹞

談經遙向越王臺紗浣西施綘帳裁若到稽山探禹穴千年蝌蚪破莓苔

其二

蘭亭曲水試經過祓禊相傳晉永和冩得黃庭經一卷山陰明日又籠鵝

題九鯉湖

雷轟

水晶宮殿壓靑山隔斷紅塵霄漢間湖上雷聲轟不住長疑仙子駕龍還

瀑布

寒泉瀉下紫霄來一道潺湲萬壑哀可是仙人遺匹練至今猶掛白雲隈

珠簾

一片珠簾障玉樓垂虹爲帶月爲鉤怪來不作尋常夢鸞鶴分明到十洲

玉柱

仙人何處弄煙霞十二樓臺別有家依舊當年雙玉柱擎天半倚白雲斜

石門

雙扉寂寂護蒼苔幾片浮雲洞口來笑探三花從此去不知何處是天臺

五星

懸崕千樹晝冥冥一片潭光聚五星我欲齋心看道籙移來午夜照疏欞

飛鳯

何物沈冥不可招九苞曽說跨王喬只因誤啄金丹粒謫落人間聽玉簫

棋枰

仙子乘龍去不還棋枰猶自閣人間不知千載爛柯後又著蓬萊第幾山

將軍

辟穀仙人不可從雲山彷佛武夷蹤將軍不是封侯骨也學文成訪赤松

劍浦夜泊

睥睨飛來片月孤扁舟何處問當壚寒潭水冷雙龍伏猶有丰城劍气無

寄沙門心印

一別頭陀意萬重白雲何處寄禪蹤夢中不辧長千里猶記山門一古松

明妃曲﹝四首﹞

燕支一望白雲秋馬上紅顏雙淚流雁自南飛人北去琵琶不解漢宮愁

其二

北風吹雪暗天山憔悴蛾眉去不還薄命便教邊地老歸魂應度玉門關

其三

朝辭合殿暮交河淚滿宮衣瀉素波顧影自憐腸欲斷長門幽怨較誰多

其四

靑海寒雲散作風誰憐粉黛逐飛蓬亭亭一片中天月彷佛淸光照漢宮

春日口占

春風昨夜到漁家江曲蒙蒙細雨斜可怪宅邊桃李樹朝來不語自開花

題李孚臺白水亭﹝二首﹞

萬頃煙霞一艸亭開樽醉殺栁條靑停杯試問滄浪水龍臥寒潭幾日醒

其二

湖上何來碧浪髙雷轟風猛怒相號任公不是尋常手欲下滄溟釣六鰲

送李太守歸鄕﹝八首﹞

郭外曽隨竹馬迎春風何事動離情不堪誤得中山謗歸與沙鷗結舊盟

其二

參差栁色映旌旗冠蓋如雲獻酒巵莫怪萋菲成貝錦六宮自古妬蛾眉

其三

宦遊蹤迹漫西東參破元機萬刼空畱得甘棠春勿翦木蘭陂上一壺公

其四

文藻風流似李邕下車偏自問龍鐘若非雨露沾枯槁■﹝冉阝﹞得寒山數畆松

其五

萋萋芳艸怨王孫風雨千山暗淚痕蘭佩自憐緣帝子江潭心事許誰論

其六

花間睍睆囀黃鸝彭蠡風髙片席移別後相思千里月投珠無計轉堪悲

其七

郡齋下鳯潁川同失馬無勞嘆塞翁階下淩雲叢桂發天香髙占廣寒宮

其八

拂衣歸去鬢如班艸得玄經合閉關多少匡時籌未展還看安石起東山

夜合花

風動香飄十二欄雨中相對一尊殘玉容莫向黃昏斂正欲攜燈醉後看

雨中杜鵑花

何來杜宇葉離離三月當庭花滿枝莫是啼魂哀帝子至今香染濕胭脂

白蓮

一朶芙蕖百和香華淸浴罷試新妝幽姿自分無泥滓不用臨風妬六郎

題畫蘭贈張子升

萋萋蕭艾豈爲羣秀色曽從九畹分采得芳菲堪作佩臨風只合贈湘君

畫竹

太湖石畔竹陰陰影動涼颷曵玉吟莫問渭川千畆處蓬蒿一徑白雲深

畫菊

采采黃花浥露香眼中彷佛對柴桑風流誰送先生酒共坐南山醉夕陽

弔屈大夫

汨羅江畔艸蕭疏千古懷沙恨有餘日暮哀猿正淒切不知何處弔三閭

許由墓

平原四望艸離離箕潁風髙見石碑不是當年輕萬乘一壞千載有誰知

悼內﹝五首﹞

繡佛齋中夢乍醒悲風吹月透疏欞蓮花不見參禪者冷落牀頭數卷經

其二

髙樓無復試紅妝塵掩香奩淚涕滂竊藥便教奔月去廣寒■﹝冉阝﹞得畫眉郎

其三

一夜愁來鬢有絲吹簫人去見無期悼亡不盡潘安淚忍讀生前幼婦詞

其四

茫茫大塊竟何之雲雨巫山夢轉疑伏日縱然先割肉恢諧歸去欲遺誰

其五

鴉噪空庭片月光攬衣中夜起彷徨眼中搦管人何在淚滿當年札數行

仙溪夜泊懷鄭山人

孤舟微月倚前灘謖謖松風入枕寒何處懷人耕谷口一溪流水夜漫漫

寄吳山人

隠隠松蘿海月孤溪邊何處問當壚故人不斷雲山夢欲乞仙廚五嶽圗

送陳生遊燕

與君握手醉吳姬雪滿天涯惜別時明日悲歌燕市裏不知擊築更逢誰

題姚媿州明府園亭﹝二首﹞

五栁先生懶折腰歸來蹤迹混漁樵角巾漉酒東籬下還赴蓮花社裏招

其二

亭對靑山一水分隔林啼鳥靜中聞若非寂寞耽奇字載酒何人問子云

武陵別諸君子余戊子春客武陵時與諸君子作湖山遊甚適天涯春盡忽爾懷歸各別一首聊感離索

袁履善

白髮相看感歲華西湖三月醉桃花錢塘江上東風起一片飛帆卽海涯

鄔汝翼

叢林幾度問新詩風雨天涯又別離君自六橋餘九曲愁心惟有白雲知

吳公籜

移來短榻傍浮屠坐上靑山興不孤一片白雲愁聚散夢隨明月到西湖

錢季善

杯酒春風數往還一朝興盡別靑山愁來湖海無知已艸得玄經合閉關

余鞠夫

春城杯酒共銷愁醉裏題詩月滿樓雙淚不堪風雨別桐廬江上一孤舟

鄔章文

乍別雲間又武陵重逢笑問槖中金天涯芳艸春將盡愁殺王孫萬里心

七里灘別余鞠夫﹝二首﹞

山自盤龍七里來客星髙傍白雲隈灘頭無恙東流水誰著羊裘上釣臺

其二

武林春色日初遲花滿壚頭酒滿巵無柰雙龍愁裏別緑楊幾度囀黃鸝

送屠長卿還四明﹝七首﹞

詞場杯酒數交歡不謂都門便掛冠可是風塵遊已倦孤臣雨雪出長安

其二

蕭條書劍別吾曹回首鵷班建禮髙不是三閭才見忌千秋誰見楚人騷

其三

車騎如雲結五都少年誰不避呼盧故鄕明日黃冠去曽否君王賜鏡湖

其四

■﹝爕﹞蹀初登郭隗臺無人不道是龍媒悲鳴敢謂恩中斷九折羊腸祗自哀

其五

傾國佳人自若耶眼如秋水貌如花吳宮一出歸何處溪上傷心舊浣紗

其六

四明有客擅風流碣石談經隘九州島官罷不須嗟怪事人間何物是千秋

其七

誰憐才子似飄蓬歲晚扁舟下海東見說鄞山堪避世采芝歸問夏黃公

黃山七景

石牀

彩霞爲幔石爲牀玉女吹簫下鳯凰不到名山深采藥桃花■﹝冉阝﹞復問劉郎

天都峯

靑山壁立斗靑蓮列嶂霞標駐列仙安得乘風之帝所雲門咫尺聽鈞天

白龍潭

龍湫萬片白雲寒中有玉龍日夜蟠長嘯一聲龍欲起明珠如月鏡中看

浮丘壇

仙壇髙與白雲平呼吸翛然逹太淸欲借浮丘珠樹鶴月明緱嶺坐吹笙

丹洞

石洞云深白日寒鼎中砂熟跨飛鸞若教解得刀圭訣何處煙霞不可餐

湯泉

山中赤水瀉蓬壺水底元珠竟有無濯髮振衣堪謁帝長生殿裏合靈符

桃花溪

山下溪流曲曲斜春風吹落武陵花漁郎若問桃源路雞犬雲中別有家

送陳子策之金陵

江南芳艸媚春情杯酒花間別友生若到金陵將母去盧家少婦笑相迎

送鄭諌議之滇南﹝四首﹞

保障西南借楚材除書新下越王臺懸知叱馭天涯日萬里風淸瘴癘開

其二

車馬翩翩度七盤蠻王負弩漢衣冠紫薇花映昆明水多少樓臺鏡裏看

其三

夜郎西去古梁州使者登車豈薄遊金馬碧雞勞祀事漢庭千載見風流

其四

武昌明月暫停軺又度蘭津十二橋興到縱橫裁郢曲和鳴莫靳寄漁樵

閨詞﹝二首﹞

芳菲春色滿樓臺人在天涯去不回自倚雕闌看蛺蝶微風吹送落花來

其二

秋到空階一葉飛邊庭何處雁來稀香閨日日愁無賴月下寒砧又搗衣

讀王元美弇州集

遊生落魄气偏粗散發扁舟下五湖一自文題元晏後太衝名已重三都

歲暮偶成

溪上柴門晝不開問奇誰爲歲寒來黃昏獨坐蒲團靜隔院微風送落梅

泊嚴灘

落落江湖老鶡冠扁舟秋水正漫漫吾生可是羊裘客垂釣還來七里灘

朝云墓

爲雨陽臺去不還孤墳寂寞委空山禪林舞袖當年事啼鳥春風一夢間

舟次懷人

山隈水曲抱煙嵐露月霜風酒半酣夢裏懷人心切切梅花一片下江南

題梅

殘雪未消片月斜美人林下斗豪華淡妝疑自羅浮出占得春風第一花

春暮卽事

飛花片片下溪橋栁外鶯聲百囀嬌晝靜柴門人不到新詩隨意寫芭蕉

題梅

冰霜滿眼歲將殘萬木蕭條不耐看漏泄江南春信早一枝初破雪中寒

送姚巽卿

與君攜手思悠悠此日■﹝冉阝﹞堪賦逺遊莫道他鄕無知已酒人何處不登樓

和鄭給舎七夕對雨﹝二首﹞

淩波空負來年期河漢相望雙淚垂才到新秋悲宋玉巫山賦就雨祁祁

其二

年年玉渚駕晴虹今夜雙星黯淡中淚灑霓裳收不盡隨風輕著蓼花紅

春園卽事﹝四首﹞

蛺蝶隨風過短墻鄰家春滿百花香南牕搨得黃庭罷笑倚闌干看海棠

其二

睡起西窻日欲斜溪邊汲水自烹茶捲簾坐看雙飛燕衝落櫻桃幾片花

其三

春雲不雨晝偏寒翠竹臨軒長數竿讀罷離騷無別事自鋤芳徑藝幽蘭

其四

東風吹雨到江村落盡梨花晝掩門桞外鶯聲春自囀一庭芳艸暗銷魂

贈汪魯狂﹝三首﹞

桃花潭上舊汪倫汴上相看冬復春贈我瑯玕長七尺持歸東海一垂綸

其二

遨遊南北訪仙蹤老去還乘白嶽龍莫訝荷衣香不散三姑親贈玉芙蓉

其三

與君分手秣陵城杯酒梁園感慨生家住夷門人自老有誰虛左過侯嬴

贈譚仲儆﹝四首﹞

仙鳬曽向七閩分愁滿衡陽臥白雲今日夷門稱吏隠不知誰是信陵君

其二

衡山歷歷秀芙蓉紫蓋雲中未可從見說藏書千古在因君直欲跨飛龍

其三

風流傲吏有仙才七澤惟看水一杯遷謫無勞悲偃蹇遊梁且上孝王臺

其四

邂逅同歌行路難一尊湖海罄交歡勸君莫擬三閭賦今日無人似子蘭

贈胡安成

金■﹝歹韮﹞縱橫見國工誰雲篆刻總雕虫但看一片昆吾鐵切得刀圭吐白虹

題小山宗侯狎鷗汀﹝四首﹞

髙館新開汴水頭忘機日日狎沙鷗澄潭春動魚龍戲截得珊瑚作釣鉤

其二

風雨扁舟混釣徒親人魚鳥若堪呼臨流更愛桃花色肯載西施泛五湖

其三

豈是江潭賦卜居眼中花木滿庭除夜來還住靑藜閣著就劉家七略書

其四

香生金粟桂叢開樓閣參差近吹臺欲問淮南鴻寶訣倘容招隠小山來

謁伏羲陵

中原萬樹帶秋陰陵寢蒼茫一气深龍馭杳然歸太始蓍叢猶發白雲岑

白龜池

開辟相傳有此池靈龜如玉兆昌期若非太昊先天畫萬古鴻蒙總不知

遊弦歌臺是尼父絕糧處

棲棲陳蔡道何窮此地今畱爼豆宮日暮平林天籟發弦歌疑是魯人風

登陳西城感淮陰事

會陳萬乘托南遊計縳功臣戶牖侯鳥盡弓藏何所恨山東隆凖薄千秋

經陳思王墓

八斗相傳繡虎才路傍石馬翳蒼苔洛神畱得黃初賦千載霓裳去不回

登蘓子由讀書堂

鏡中荷葉緑離離夾岸如雲楊栁枝不見風流蘓博士髙山猶自仰峨眉

銅雀臺懷古

孤臺突兀客初登鄴下山河感廢興花似綺羅人不見惟餘春艸滿西陵

遊仙曲

曽伴仙人蕚緑華隨風飛入上淸家別來欲寄金光艸海上靑鸞隔彩霞

上趙王

朱邸如雲王气中鄴都形勝萬年雄自從漢室分茅後帶礪山河誓始終

其二

君王樂善漢東平幾度褒章下玉京端拱由來無一事龍樓淸夜望金莖

其三

桐葉分封不計年漢家隆凖更誰賢小山卻慕淮南道招隠還歌叢桂篇

其四

芙蓉池上擅風流今代宗藩古帝州借問西園飛蓋夜何人托乘月中遊

寄牛瑞卿

梁園春事近如何風雨池臺入夢多花壓闌干三徑好求羊無日不相過

渡江

歲暮天涯雨雪多孤帆此去嘆蹉跎故園回首千山外一片歸心逐逝波

元妙觀聞簫

月明仙院夜沈沈鸛雀髙巢古木陰獨坐西樓鐘磬寂玉簫吹起故園心

其二

扶藜笑指赤松家踏破空中五色霞縹緲何人吹玉笛春風開徧武陵花

泗水逢雪

泗水風生古渡寒長途無■﹝冉阝﹞客衣單鬢邊忽點飛來雪縱是瑤華不忍看

過蒙城

漆園爲吏傲當時世逺風流尙在玆欲起斯人論物化夢中蝴蝶許誰知

風猛不得渡淮薄暮投宿

朔風吹雪路漫漫浪湧長淮欲渡難今夜誰家堪寄宿荒村犬吠一燈寒

賦得荊山玉示王汝存

荊山一望气嶙峋玉韞山中泣鬼神莫怪陵陽當日淚卽今抱璞獻何人

丰縣道中

山東隆準起雄圗西望關中定帝都見說枌楡遺社在未央還屬漢家無

詠史贈薛生

七雄爭競客如雲珠履三千未有聞不是賣漿人掉舌卻秦誰趣信陵君

爲張大贈妓

栁嚲鶯啼夕照間黃金買酒醉紅顏雙眉不用張郎掃翠黛分明似逺山

西苑﹝二首﹞

禦溝流水出宮遲花落花開春不知惟有梁間雙燕子看人樓上斗腰肢

其二

涵碧亭臺蔽夕暉渚花汀艸靜相依靑鸞自是仙家鳥只在瑤池水上飛

懷徐大驚鴻

新詩字字巧春蠶墮馬妝成白玉簪我住三洲流水曲幾回子夜夢江南

懷長幹恩公

六朝梵剎半金陵誰得頭陀最上乘雪裏攤經花不著文殊原是五臺僧

春日卽事

東風吹雨晝生寒獨鎖柴門午夢酣花下銜杯拚潦倒不妨人作酒徒看

秋日題林學士菊花園

門垂五栁帶閒煙栗裏風流屋數椽人在南山秋色裏一樽醉殺菊花天

過釣臺

羊裘曽臥白雲間煙水蒼蒼去不還回首雲臺俱寂寞至今人說富春山

秋日題紫雲樓

爲愛元龍百尺樓登臨气壓萬峯秋開尊醉殺靑天月一片銀河欲倒流

其二

海上羣峯列翠屏樓開霄漢徳爲星翛然一笑天風起織女機聲入夜聽

題白雲樓有懷﹝六首﹞

檻外芙蓉揷漢斜登樓似駕五云車夜來北望星辰近欲向空中摘九華

其二

髙樓上逼鬥牛寒何事伊人日倚闌最是千秋堪灑淚紫雲山作白雲看

其三

檻外千峯擁翠來萬家煙樹望中開主人不淺登樓興對月頻傾緑酒杯

其四

面面靑山入畫圗閒來與客醉屠蘇銜杯笑問樓居者月裏霓裳竟有無

其五

徙倚樓頭望翠微晴霞片片鎖柴扉醉來欲乞天孫錦制就仙人五色衣

其六

風流原不減孫山百尺樓中日往還笑滿乾坤人不見鳯凰深駐白雲間

溪上懷姚明府

溪頭新水到柴關白鳥忘機自往還日暮懷人髙臥處數椽茒屋九華山

送林太史之京﹝三首﹞

題柱才名歲月深風流誰不羨詞林趨朝偏得君王寵金馬無勞嘆陸沈

其二

薊北遙聞長樂鐘金莖秋色露華濃東南不盡瘡痍淚獻納還看動九重

其三

前驅駟馬出靑山鳴佩初隨鵷鷺班賦就長楊曽諫獵漢廷簪笏侍龍顏

鄱陽湖歌

赤烏日日下鄱陽十萬樓船殺伐張一自鯨鯢先授首東南無處不梯航

題鄭兆念采精舎

髙齋讀罷思飛揚把酒花間日正長最愛君家書帶艸靑蔥似染彩毫香

送鄭士亮遊吳﹝三首﹞

江上桃花春水生孤帆遙下闔閭城杖頭一醉吳姬酒淸夜還歌白薴聲

其二

建業斜峯入望遙行邊劍气倚靑霄鳯凰臺上靑靑艸幾度題詩弔六朝

其三

俠气縱橫結五陵扁舟到處興堪乘江東不少豪華客惟有蒓鱸憶季鷹

別許元復

閶門楊桞散秋陰鬥酒相看一片心日暮江頭乘舸去寒山回首白雲深

桃葉渡別顧君友

酒滿秦淮花滿樓春風吹動木蘭舟不知陌上千條栁曽綰離人一片愁

寄曹參軍﹝二首﹞

白雪飛揚郢調髙風流妬殺五陵豪浮雲較與秋云薄且對吳山擬反騷

其二

結客談兵幕府才蹉跎宦迹轉堪猜獨醒總爲風塵忌湖上蘭橈醉幾回

送方子充司理宜陽

奉檄西行過栁州獞猺拋弩拜君侯訟庭吏散桄榔下題徧新詩葉上秋

詠史

不見年華逐水流蛾眉爭寵日生愁相如縱有千金賦買得春風不白頭

寧海晚眺

海上晴虹駕作橋云連蜃气望迢迢三江日暮濤聲起不數西陵八月潮

春日畱云閣晚眺﹝二首﹞

東山髙閣迥淩雲人倚雕闌醉夕曛春樹萬家看不盡隔林淸磬一聲聞

其二

白雲深處瞰滄溟有客憑髙醉不醒睥睨城頭低落日飛來蘿月數峯靑

江口道中

路旁芳艸正萋萋遊子朝來別故溪回首壺公魂欲斷前山又聽鷓鴣啼

客中對月

客舎黃昏獨倚闌月光一片望中寒應知此夜深閨婦腸斷蛾眉不忍看

泊水口懷亡友林制成

扁舟曽共謁承明十載重過感慨生溪上獨憐今夜水潺湲猶作去時聲

送林廷詔之廣西﹝三首﹞

少年詞賦擬淩雲嶺外愁爲兩地分明日聽猿經古墓且將雙淚弔劉蕡

其二

迢逓關山獨送行炎方望斷瘴煙生伏波古道看銅柱三尺吳鉤箭裏鳴

其三

遊子天涯淚濕衣相逢無柰又相違倚門白髮千山外覓得丹砂及蚤歸

雨中溪亭卽事

一溪春水緑平橋野老臨流酒一瓢多少新詩吟不就東風吹雨滴芭蕉

眞州寄張士馨

江城楊栁緑■﹝毛參﹞■﹝毛參﹞客舎長歌酒半酣寄語金陵遊俠子春宵無夢不江南

夢園菊離離起而有感

白水塘邊舊艸萊十年三徑鎖蒼苔寒花解得人歸意昨夜分明入夢來

靑溪舟中夜雨

云掃南山錦石寒孤舟何意滯江幹夜來聽得蕭蕭雨疑是桐廬七里灘

其二

新安流水下靑溪寒雨孤舟暝色迷此夜斷腸吟不得南山又聽鷓鴣啼

送詹淑正還新安壽母兼同顏舎人質卿同登太山﹝四首﹞

黃山山上削芙蓉十二樓臺紫气重春酒如澠將母去何須仙掌露華濃

其二

婺星光映五云車花裏裁班進紫霞況是軒轅峯下住容城分得竈中砂

其三

東望名山黛色開鳯池有客共登臺白雲一片封中起如帶黃河萬里來

其四

幸舎長歌一蒯緱飄零漫自客幽州扁舟歸下詹何釣懷刺無勞謁五侯

富春舟中

寒云落木晚蕭蕭人與孤舟對寂寥忽見西風吹五兩月明還趂浙江潮

小湖枕上

萬壑蒙蒙霧不開扁舟夢逐故鄕回惱人最是灘頭水夜半潺湲帶雨來

馬上卽事

萬壑春流瀉海門人家多住緑楊村花飄馬首如紅雨何處聽鶯不斷魂

蒜嶺雨中

雨來馬上撲徵衣芳艸萋萋去路微況是江村寒食候鷓鴣啼處亂花飛

囊山遲郭士龍不至

尋僧野寺不知還秋色藤蘿正可扳不見遊仙來郭璞緇衣何處負靑山

贈無著上人

爲愛名山入武夷浮雲縹緲更何之五臺山下棲禪處種得菩提樹一枝

晚度仙霞嶺有懷

楓林霜冷葉初斑鳥道行人返照間忽見南鴻雲裏度爲誰回首九華山

保安道中懷顏廷渠

靑山歷歷半丹楓人在天涯各轉蓬不念無諸城下別五湖明月好誰同

江郎石

淩雲鼎立勢亭亭曽是三峯劈巨靈欲跨飛翰臨絕頂空中手摘白楡星

淸湖館中別諸弟還鄕

湖海相逢落魄年汝歸故國我風煙臨岐且盡壚頭興莫說天涯乏酒錢

淸湖夜雨

歲暮淒涼雨有聲依依客舎緩行程髙樓夜冷衣偏薄擊柝愁人到五更

蘭溪舟中懷吳元瑞

吳山山下一逢君五載鴻書杳不聞今日扁舟過瀫水一尊猶自隔靑雲

懷吳隠士

少君淸淨道家流一別新都忽兩秋欲問巢云空谷裏千峯落日倚孤舟

嚴瀨舟中誦姚巽卿贈別詩有世路危於七里灘作此寄意

讀罷新詩惱客魂人情反復未須論淸泠依舊嚴陵水日夜東流望海門

射陽夜泊

扁舟蕩漾逐飛鳬湖上春濤薄孟諸不識驪龍何處睡飛來片月似明珠

那叱磯

江上徵兵赴國門石城龍鬥不堪論一時魚腹千秋淚不獨懷沙弔屈原

謝公墩同周文美張子明九日作

九日登髙菊未花銜杯共倚白雲斜豪華六代俱銷歇依舊靑山屬謝家

圯上吟

欲報韓仇不顧家中原逐鹿亂如麻若非圮上傳黃石滄海空椎博浪沙

經沛中作

城池寂寞舊山河赤帝歸來萬乘多龍去鼎湖無日返大風猶唱沛中歌

淮陰祠

莫怪畱侯慕赤松後車云夢縳相從至今嗚咽淮陰水空恨當年長樂鐘

春愁

芙蓉帳裏欎金香梳罷雲鬟試綺裳誰道春愁花不解飛來額上斗新妝

賦得西枝室

少結茅庵曲水傍齋心日夕禮空王一枝分得菩提樹種得旃檀片片香

李伯承西園催菊

竹影參差夕照斜不知秋色在誰家葛巾倒著東籬下幾度銜杯問菊花

題陳子卿此君軒﹝陳翰臣字子卿宗伯肅庵先生長君也﹞

气壓元龍百尺樓攤書偏愛竹修修有時笑倚嬋娟月一片西山翠欲流

淮陰城下作

春艸萋萋楚水流天涯日暮倚扁舟淮陰塟地今何在年少紛紛覓拜侯

題冶城吳道士竹房

牀頭一帙五千言竹裏柴扉晝不喧酒似桃花春似海避秦何必武陵源

哭五君﹝壬午歲餘遊吳入燕與五君間別乙酉歸裏中則五君相繼地下矣感而賦之﹞

一曲淒涼薤露歌賢人眼底漸消磨所嗟不是龍蛇歲湖海歸來涕淚多

鄭觀察茂﹝字士元嘉靖癸丑進士吏科給事中河南按察使﹞

東山杯酒惜離羣此日生芻柰哭君依舊南湖春艸緑鷓鴣啼處不堪聞

戴太守﹝科字朝賓嘉靖丙辰進士戶部郎中廣州知府﹞

木蘭陂上白雲多淚滿當年舊薜蘿誰道扁舟堪盡興壚頭今已邈山河

林侍禦史休徵﹝號石海﹞

秋風驄馬別燕山采藥歸來合閉關一叱神羊飛不返空餘疏艸落人間

黃博士衮﹝字補甫萬曆丁丑進士國子助教﹞

文章如錦一氈寒服食誰傳九轉丹憶醉紫陽山月下故園此夜對誰看

柯明府茂竹﹝字堯勲官授海陽縣知縣﹞

才子爲郎制錦新琴書不解槖中貧丹成便爾飛鳬去愁殺東籬漉酒人

七夕風雨有懷

無邊風雨夜蕭蕭牛女何曽渡鵲橋別有愁腸眠不得隔窻欹枕聽芭蕉

喜鄭拱元見過

谷口風流鄭子眞興來海上問波臣銜杯恰對三洲月白首相憐有幾人

醉後題堯衢酉室

去年尊酒對花朝今日重來破寂寥掃壁題詩人已醉一天秋雨暮蕭蕭

雨夜宿文蔚齋中

交情誰復似芝蘭一室相將擁鶡冠坐對西窻頻剪燭芭蕉葉上雨聲寒

題可秩書齋﹝四首﹞

衡門背郭艸堂淸書艸參差繞砌生試看靑藜分太乙夜闌讀易照寒檠

其二

名家舊學起靑箱四壁圗書白日長莫怪城頭云五色一庭花染彩毫香

其三

檻外芙蓉揷漢斜登樓直欲采三花客來不盡論文興把酒空庭想月華

其四

名花如綺傍雕闌小徑煙花竹數竿讀罷玄經無別事倚闌一曲月中彈

孤山社燕集﹝二首﹞

湖上晴雲散緑波六橋欵乃起漁歌孤山此日開詩社杜若洲邊白鳥多

其二

春盡平林路轉紆靑山如黛錯行廚坐中別有風流客將酒花間酹小蘇

懷顧道行

風流誰似虎頭癡湖海相逢未有期此夜孤舟看片月垂虹橋畔詠新詩

檇李舟中題扇頭梅花寄程君衡

春風披拂栁如絲檇李舟中獨酌時冩得羅浮春一片寄將江左慰相思

吳道士招余館中﹝二首﹞

元館無塵紫气多相逢偏愛老婆娑黃庭冩就償畱榻不似山陰換白鵝

其二

一室棲遲淡世情夜來卻聽步虛聲他年並駕緱山鶴與爾逍遙謁太淸

集徐

秦淮春水漲桃花簾幙輕寒燕子斜一曲洞簫雙鳯下月明人醉莫愁家

題潭中書亭

一庭春色報芳菲玉女驂鸞采秀歸可是三花分少室天香夜染緑羅衣

題詒谷堂﹝二首﹞

名家舊出紫雲溪卜築金陵漢水西不比烏衣王謝宅堂開貽谷燕長棲

其二

堂開白下近長幹庭畔春風長玉蘭奕世相傳蘋藻在文垂片石望中看

贈周服卿花竹圗

興來濡墨據胡牀花竹叢生百和香若使臨妝窺彩筆喬家能不妬周郎

春日得程君衡書卻寄

江東雲樹望中迷雙鯉長勞尺素題若問天涯遊子意姑蘇臺畔艸萋萋

別黃貞甫

客舎憐君日日過故人回首興偏多孤舟無那東風別芳艸萋萋逺水波

過吳江不及晤周繼美叔宗兄弟悵然有懷

吳門邂逅歲將殘春水扁舟會面難卻想君家棠棣樂虹橋明月帶愁看

題江養化亭

山當睥睨水瀠洄十畆園林背郭開坐上雲霄看不厭壺公萬疊送靑來

過七里灘呈友人

物色空勞下漢庭羊裘歸隠萬山靑君看千載銷沈後帝座何如一客星

其二

繡嶺參差五月寒桐江積雨水漫漫臨流欲借東風便一片帆飛七里灘

蒜嶺道中逢鄭襄甫偶成

三尺龍泉暗鬥牛如何也逐少年遊請看雙鬢皤如此厭說靑雲四十秋

館中聽雨

疏燈孤館影悠悠素髮蕭然掛蒯緱枕上忽聞楓樹雨夢魂欲破海東頭

宏渡道中報晉安諸君子

秋風驛路半陰晴瘦馬千山不耐行截得珊瑚竿數尺釣龍欲傍越王城

宿常思嶺酒家

雨歇平林夕照斜停車一問酒人家憑誰共作長鯨飲乞得靑門五色瓜

常思嶺早行

秋艸萋萋秋露濕鳥道崎嶇行不得我欲乘風借羽翰朝遊三島暮北極

題江氏亭﹝三首﹞

檻外芙蓉揷漢斜紫荊花映碧窻紗登樓一笑星河冷揮手空中摘九華

其二

名花如綺倚雕闌曲徑蕭然竹數竿艸就玄經無別事南華秋水月中看

其三

一庭春色散天香花蕚相輝白晝長气似垂虹文似錦風流原不墮江郎

題霞林林氏別業﹝二首﹞

南華讀罷倚雕闌十八娘家荔子丹瑪瑙盤中珠錯落文園消渴好加餐

其二

羣峯矗矗翠爭奇艸木風雲變四時不待操蛇神謁帝太行王屋眼中移

采石秋夜

秋色西來采石髙謫仙祠下水滔滔嬋娟一片澄江月曽照當年宮錦袍

登謝公墩

王謝風流自永嘉雙攜歌妓斗豪華綺羅不見春歸盡惟有東風送落花

秋日遊山

天馬西來接九華樓臺十二俯人家東鄰酒熟南山近可許柴桑醉菊花

秋日題鄭明府菊花園

牀頭酒熟百花香不必吳姬勸客嘗花下與君■﹝扌棄﹞潦倒酒徒早已屬髙陽

題畫

千山歷歷水悠悠江上風來六月秋最愛滄浪堪濯足栁陰系著木蘭舟

九日登蒼翠閣值鄭九攜酒至

秋風揺落客天涯徙倚髙樓夕照斜縱有白衣來送酒依然不見故園花

題姚明府亭﹝二首﹞

名園花竹影參差招隠長歌絕妙詞醉倒接■﹝罒離﹞醒不得風流還似習家池

其二

光祿池亭向水開郎官靑鬢賦歸來桑田滄海須臾事竹下何妨數舉杯

贈馮季良﹝五首﹞

一謝侯門似客卿志遊翰墨懶逢迎渉江采得芙蓉佩贈爾臨風度赤城

其二

會稽東去不辭貧爲愛蘭亭寄此身笑問若耶溪上月卽今誰似浣紗人

其三

燕市時時過酒徒問余何事混江湖於今供奉維摩室不是馮家舊子都

其四

東海黃郎气逼天漢庭詔獄黨人年朔風吹墮燕山雪藉爾晨昏進槖饘

其五

誰字馮生曰季良東甌才子漢仙郎漫疑身帶靑蓮色分得阿耨九品香

送陳爾瞻之豫章﹝爾瞻白雲先生也﹞

老去王門尙曵裾豫章西望思躊躇懸知夜住靑藜閣校得劉家七略書

蘇道人壽詩

市隠忘機似野鷗吳山髙士最風流他年定跨蘇耽鶴直上仙人十二樓

出門志感

別卻牀頭緑綺琴出門何處覓知音一從玉斧蓬萊去采藥猶存未死心

林艸亭北郭別業同石陳諸君子作

數畆池亭背郭開西方爽气逐人來相過不爲耽奇字文似相如諫獵才

其二

花垂三徑閣臨池愛客開尊但賦詩乘興何妨偏潦倒白蓮社裏笑攢眉

其三

書藏二酉意如何家世相傳掇玉科翹首靑霄雙鳯下文章五色較誰多

其四

羣峯如黛照疏欞此地由來聚徳星濠濮親人魚鳥在松風謖謖更堪聽

題林中丞桞橋別業兼贈潔甫公子﹝林中丞念堂公也潔甫其長君﹞

中丞臺館抱溪流載酒頻過杜若洲一自吳門千騎散至今花鳥不勝愁

其二

辛夷花發艷陽天別業風光似輞川貰酒壚頭春欲暮飛花何處不堪憐

其三

孤亭風雨長蒼苔山似飛凰擁翠來世事尋常歸荷鍤不妨潦倒日銜杯

贈林潔甫

公子輕裘若不勝承家豈沗大中丞但看十日平原飲意气粗豪壓五陵

訪朱在豫不值作此投之

雲橫海上日初斜倚杖偏尋處士家不識淮南秋色裏角巾何處醉黃花

九日同友人登東山﹝四首﹞

城陰秋色帶蒹葭載酒登髙覽物華漫學龍山輕落帽白頭如雪笑黃花

其二

佳節登臨興不孤相將花下劇呼盧詩成戲馬千秋事容易逢人結酒徒

其三

靑女飛來九月霜尊前含笑佩茰嚢自知不是柴桑客也向蓮花禮法王

其四

蕭蕭木葉下晴空坐笑樓臺醉晚風回首當年兵革裏夜深鬼火泣寒蛩

讀余氏七賢傳﹝七賢皆從朱子遊﹞

七子髙風足討論先朝並及紫陽門但看虹井云塘色吾道東南一派存

塘云四景爲余鞠夫題

方塘一鑑

水似滄浪好濯纓先朝曽說五云生至今不染風塵色日月雙丸鏡裏行

曲水雙環

雙流如帶抱孤村中有千年國族存見說塗山遺澤逺涓涓何處不昆侖

鶴山獻秀

一丘一壑緑雲間望裏松蘿日可攀不是仙人乘白鶴誰知此地是緱山

象阜鍾靈

喬木如雲倚畫圗欎蒼佳气接天都共言地似西來象西域冠裳似此無

寄吳任熈

長橋月白似垂虹倚棹愁聽落木風遙想三蜚山下客竹林尊酒與誰同

答安懋卿

詞賦縱橫重兩都江南才子起菇蘆何來題鳯空歸去一夜柴門月色孤

舟中望桐廬縣有懷

靑山歷歷隠人家掛席中流海日斜依舊桐廬江上縣經過不見木奴花

嚴州懷古

飛鸞疊疊斗芙蓉雨裏看山色更濃髙臥羊裘人不見釣臺惟有白雲封

過龍遊懷鄭性之

逺樹臨江雨乍晴三衢東去片帆輕故人何處猶彈鋏不作君家谷口耕

望江郎山口占

空中鼎立石爲朋萬古崔嵬不可登莫是三峯移海島至今髙出白雲層

燕中集西寧侯邸第觀菊

一曲涼州振木飛五陵遊子夜忘歸陶然醉殺黃花下月滿壚頭露滿衣

戲答見嘲醉後墮車之作

霞村痛飲類猩猩蘆埔墜車卻毀形口喫不堪仍嗜酒一尊誰載子云亭

遊仙曲﹝二首﹞

九子金鈴出九龍流蘇雜彩蹙芙蓉東風不管花無力吹滿昭陽第一宮

其二

何年彩鳯下丹霄一派淸音入九韶自是封姨晴作籟錯疑秦女夜吹簫

遊仙詞

桃花流水赤城山當日劉郎去復還若道不如天上好何緣二女憶人間

髙帝斬蛇劍

抜劍長驅萬里心蛇分鬼母哭空林元康武庫流爲火火徳將無屬夘金

淸夜遊西園

水殿香風吹綺羅金樽緑酒漾微波西園詞客陪雕輦不醉其如明月何

少年行

系馬垂楊問酒家當壚少婦貌如花不知蕩子誰先醉笑解腰間玉辟邪

試劍石

劍術何年壓九州島輕將盤石試吳鉤鐲鏤不賜■﹝氏鳥﹞夷子臺上何因麋鹿遊

望夫石

峭壁崚嶒似削成行人逺眺淚猶盈無情原是蕩家子空作望夫石上名

詠嬋娟

榕葉陰陰送晚涼溪流曲曲似瀟湘階前一片嬋娟月顧影何人不斷腸

海月亭

艸閣風吹海月涼荔枝初熟夜聞香美人遙隔秦淮水何處壚頭典鷫鸘

題畫

野老科頭一葉舟閒看雁影帶云流蕭條蘆荻秋江冷何處披蓑下釣鉤

途中呈立儒叔﹝諱應奎號文峯北京鎭撫﹞

小阮琵琶信陸沈江湖何處覓知音步兵莫作窮途哭歸去山中嘯竹林

長汀逢黃生贈之

叔度相逢鄞水前山城日落起孤煙微名奔走成何事不向山中結白蓮

經黃伯固墓﹝名鞏仕職方郎正徳南巡上疏極諫並誅江彬以謝天下廷枚瀕死得蘇嘗曰人生仕至公卿大都三四十年惟立身斯千載不朽世之人顧舎此事彼何也﹞

古墓荒涼艸色新況逢寒食倍傷神誰憐地下魂無主原是先朝諫獵人

送友人下第歸新安

文章何事誤斯人消盡黃金白髮新馬上不須頻下淚新安秋水待垂綸

蘇公堤

湖邊芳艸白淒淒煙鎖六橋水拍堤千古風流人不見鶯聲恰恰爲誰啼

夜過丹陽

楓冷江臯九月霜扁舟一夜過丹陽蘭陵美酒知何處欲向壚頭典鷫鸘

哭張管文

運籌久矣聞黃石辟穀飄然訪赤松卻恨吟魂招不得只畱詩艸在江東

寄所思

客窻風雨夜深沈暗裏懷人思不禁瓜步寒潮日日下誰將錦字寄同心

過曹娥江

剡曲靑山歷幾重曹娥江上夾芙蓉荒碑寥落千年事更有何人問蔡邕

會稽舟中

雪滿江頭路已迷萍蹤何事更淒淒欲探禹穴懷司馬一夜扁舟入會稽

靑山阻風

九月江南風倒吹靑山山下泊舟時射潮安得錢鏐弩使我孤帆向日披

上蒼峽

歲暮下灘春上灘年年髙著逺遊冠扁舟誰識■﹝氏鳥﹞夷子滿眼風波醉裏看

贈醫士﹝二首﹞

城市無營一艸廬山中采藥度居諸若非仙術窺鴻寶門外何多長者車

其二

豈必桃源逺避秦市廛何處不藏身懸壺別有無窮思欲種杏林萬樹春

武林道中懷吳翁晉

錢塘樹色染霜黃郭外西湖似鏡光翹首名山天自逺美人多在白雲鄕

發豫章

大江秋水一孤帆萬里西風冷布衫不是南州無下榻靑山生計托長鑱

贈鍾羽修﹝二首﹞

片石移來織女磯彩毫題處濕苔衣郢人自挾陽春調莫怪尋常和者稀

其二

輞川勝事幾人同濃淡分明奪化工乞得仙廚圗一幅買山何必學支公

雨中懷郭宗舜李千運

溪流昨夜長漁磯雨裏柴門暑气微何處仙舟逢李郭水田雙鳥背人飛

壽蔡母爲希孔作

星臨婺女貌如花彩服蹁躚進紫霞莫訝雕盤麟作脯麻姑元降蔡經家

夏日館張以正以濟餐秀園畱題兼呈吳宗甫

冰溪溪上采芙蓉之子何勞問赤松客裏淒涼無別物臨風一笑解雙龍

其二

泠然流水調孤桐誰識南來五月風賴有知音頻問訊一尊長醉月明中

其三

幾回欲去思躊躇爲愛蓬蒿似隠居卽使橋邊雙進履袖中豈有一編書

其四

別館淸泠鏡裏開更逢美質數銜杯豫章西去秋風起遲爾縱橫作賦才

哭林中丞二首﹝哭林中丞二首中丞諱潤號念堂嘉靖丙辰進士居禦史疏劾鄢懋卿以副都榷理鹽政苛索至數百萬道路供費以億計又劾嚴嵩受賄請拓府第開地脈以當王气又劾世蕃僣逼無上招亡命集江幹疑有非常乞磔之市以消禍萌嚴氏伏誅朝野肅淸皆公力也﹞

埋輪都下舊知名當道豺狼敢橫行白馬忽隨丹旐去風雲慘淡闔閭城

其二

星隕轅門上將才延陵掛劍重堪哀故人不盡羊曇淚忍向西州問艸萊

挽陸夫人﹝四首﹞

湘靈鼓瑟渺何之一片愁雲殢九疑總爲人間塵滿鏡鏘鏘佩向月中移

其二

翡翠光揺赤水珠長歌一曲鳯將雛孤飛卻向瑤池去欲借還丹竟有無

其三

錦瑟調來五十春飄然駕鶴出風塵使君海上懷明月捐佩猶疑漢浦人

其四

漢口機停織女聲黃姑何處望鸞軿郡齋楓葉蕭蕭下不盡淸商萬古情

懷陳司馬孔震﹝四首﹞

虹橋髙駕鎖延津短髮孤帆笑此身云暗千峯流水咽雙龍未合倍愁人

其二

仙蹤何處醉屠蘇囊里長懸五嶽圗獨倚扁舟懷下榻九峯山外白雲孤

其三

大橫山色望中靑飄泊偏憐水上萍欲問杜陵投轄興老來嗜酒一猩猩

其四

五湖曽是學鴟夷到處輕賫任所之安得云窩陪杖屨鈞天樂奏自明時

題鳴臣林明府園亭﹝三首﹞

山中雨露長松筠十畆園林寄此身莫問桔橰勞俯仰忘機原是漢陰人

其二

白髮逍遙不計年興來時詠考盤篇濯纓池上寛垂釣魚在濠梁樂已全

其三

宅邊五桞似柴桑籬下黃花晚更香自有白衣來送酒南山秋色醉斜陽

采蓮曲﹝四首﹞

雲鬟初綰玉搔頭湖上相將弄小舟纎手接來花並蒂半含歡笑半含愁

其二

荷葉離離帶暖風香生菡蓞玉顏紅嬌歌一曲鴛鴦起多少殘霞落水中

其三

晚風吹棹夕陽邊花媚羅裙倍可憐忽見西陵生片月弄珠神女下長川

其四

采芳越女鬥蛾眉顏色如花鏡裏窺蓮子摘來心自苦更饒不斷藕中絲

詠荔枝

靑籠攜來荔子丹小姬剝出水晶寒一餐已解文園渴不羨仙人承露盤

望廬山

彭蠡茫茫混太虛中天紫翠抜匡廬髙僧舊住東林寺寺裏蓮花好在無

象教精舎爲孔陽宗侯作

齋心日日禮諸天香滿■﹝柂﹐冉代也﹞檀護法筵不獨莊嚴窺妙相空中舎利照金蓮

送金子魯考滿﹝四首﹞

秉鉞登壇寵聖朝功成海宇報淸霄幕中擬議多奇策掃盡烽煙罷戍遼

其二

鵲印龍韜靜海方東南處處樂耕桑請看一切便宜令日月髙懸萬里光

其三

折衝樽爼擁三軍攬結英雄更好文試數漢家麟閣上一時將相幾如君

其四

運籌海上擁長鯨繡斧封章謁聖明瞥見黃麻三殿下趨朝劍履帶春行

馬上見太行山

黃金栁色及春回雲散朝歌睥睨開馬上春愁消不盡太行一片自西來

燕臺驤首題贈方元素

俶儻權奇萬里才無人不道是龍媒長鳴一向燕山去重上當年郭隗臺

贈熊生﹝二首﹞

雕虫篆刻鬼神驚混迹何年隠姓名不是司空稱博物誰知龍劍在丰城

其二

金薤琳瑯片片裁逢君初出楚江隈狂夫自分詩名薄藉爾風斤運九垓

贈楊素虛

誰爲湘累費苦吟楚人髙誼比南金卽今不盡忠魂淚猶是當年請死心

戴朝賓四山亭﹝四首﹞

四山環抱著孤亭中有髙人醉復醒一徑蓬蒿車馬絕牀頭艸就太玄經

其二

亭俯溪流白日寒鷺鷗輕下使君灘何須夜泛山陰雪五月扁舟興未闌

其三

五嶺風流一使君飄然林下鹿爲羣醉來不枕山中石別取支機臥白雲

其四

南海歸來興不孤髙陽濁酒命吾徒一池春水葡萄色肯與西施泛五湖

薜荔園詩集卷三

●欽定四庫全書

薜荔園詩集卷四

﹝明﹞畬翔撰

○七言古詩

遊九曲

武夷山水淸且奇我今鼓棹一遊之三十六峯何縹緲溪流九曲更逶迆樂奏幔亭豈可聞琪花瑤艸自紛紛幡幢一舉虹橋斷令人空憶武夷君把酒遙看王女峯孤標壁立秀芙蓉空中鶴舞三珠樹海上鯨鳴萬壑鐘吾生癖性愛煙霞逢著名山興不賖爲報山中龍臥者何時來訪赤松家

送遊宗謙之吳謁王長公

黃金散盡余顏色遊生拓落無人識酒徒劍客日相隨醉眼看人醒不得自傷世路知音稀山水含情老布衣不分侏儒飽欲死恢諧曼倩卻長饑聞道王郎稱作者陽春白雪和彌寡擔簦躡屫往從之操觚直欲追大雅三吳詞藻蔚相望王郎淩厲獨擅場顧盼一言光日月雄視千古神飛揚遊生此去何落落扁舟遙向姑蘇泊漫去按劍暗投珠最善運斤工滅堊王家兄弟傲當時意气相傾山可移一附靑雲名便起歸來握得雙劍光陸離對酒長呼大小兒

陪蔡使君遊何氏園亭同方許二生作

吾徒落魄不可羈縱橫白眼傲當時愁來散發歌逾壯激羽流商和者誰使君於我稱同調詩愛靑山吟謝眺春風何處足歡娛城南桃李迎人笑停午驅車過艸堂開樽湖上詠滄浪鶯入垂楊聲乍囀人遊芳艸興何長席上懸河辯有口賓主陶然嚼大斗諸生侍側最風流飛揚跋扈眞吾友臨淵徒有羨魚情盤中那得五侯鯖少年行酒歌不歇爭雄取醉似長鯨少選松間日欲落秉燭還傾鸕鶿杓灌夫罵坐未爲狂步兵入廚差足樂人生百歲似川䢐卽今不飲胡爲乎路傍古墓應多少世上浮名竟有無宇宙寥寥君與我莫笑相逢苦不早兒童拍掌唱銅鞮接■﹝罒離﹞何惜山公倒

贈別駕陳觀甫之金陵

別駕陳公性喜酒結交畬生良不偶南粵相逢情更親時時釂我以大斗鴻鵠胡爲困网羅功髙不賞謗偏多北走長安列寃狀功名畢竟悲蹉跎歸去溫陵混鹿豕萬事悠悠長掩耳艸衣自分樂忘憂蔬食安知怨沒齒年來采藥駐紅顏杖藜往往徧名山予亦尋眞隨所適扁舟共泛武夷灣明朝蹤迹分吳楚擔簦躡屩俱逆旅沽來濁酒且爲歡後會不知復何所金陵佳麗帝王州燕子鳯皇足勝遊白雲一片三山下萬里長江九派流別駕紅顏還采藥翩翩騎著揚州鶴丹成白日上靑天肯令狂生長寂寞

謁子陵祠

若有人兮山之曲撫長松兮倚修竹樂衡門兮棲遲臨淸流兮卜築謝軒冕於當途兮結隠淪於空谷豈無九五之戀窮交兮一舉吾慕乎黃鵠惟桐江之潺潺兮逝晝夜其相續托漁釣以終身兮安所取天下之桎梏瞻飛鴻之冥冥兮聽松風之謖謖彼神龍之蟠九州島兮豈其與蝦鯫而相徵逐使鳯凰可得而羅兮又奚異雞鶩之爭飲啄邈哉髙風畱此芳躅上有許由之耳兮下有嚴陵之足酌雨露以爲漿兮燃日月以爲燭漢家宮殿艸離離七里依然煙水緑

酬許希旦鄭兆采陳堯勛方子韓四子贈別之作

畬生落落誰與友大抵猖狂常使酒自分茂陵四壁貧交遊往往嗟白首小技雕虫豈有名一時攬結弟和兄寂寞但畱玄艸在從他白眼漫相輕途窮無柰步兵哭卻向天涯走碌碌若道窮交不世情足音誰復到空谷許生鄭生气雄哉投我明珠海上來慷慨片言露肝膽縱橫萬里走風雷更有方生歌白雪聽之不覺聲悲咽陳生尺牘雅稱奇三嘆瑤華追往哲吾黨風流異少年中原鞭弭誓周旋賦擲金聲元不賤結交寧論槖中錢嗟彼駸駸肉食者其人齷齪其音啞一言不合便拂衣安用日夕弄杯斚河梁別酒見交情倚劍當年气不平須賈袍仍憐範叔漸離築自和荊卿我今扁舟向何所豈爲生離涙如雨弟兄湖海坐相望眼底兒曹足與語

壽叔母朱孺人六十初度

天馬山中多峭石淩雲帶雪幾千尺朱家卜世住其間丈夫女子聲赫奕孺人婉娩適畬郎一朝先逝稱未亡上事公姑下撫子瑩然皎潔等秋霜乃今行年且六十有子承歡孫玉立華堂開燕進瑤觴紫芝曄曄靑鸞集君不見扶桑之東滄海流潮汐何曽一日休朱家有女畬家婦名並江山萬古畱

贈道昭榮膺冠帶

我家三洲環大海深山秀色長不攺中有伊人抱幽貞木石與居齊畏壘念母當年矢栢舟遺脤呵護不勝愁擬學代耕竊升斗劬勞萬一何能酬感激慈闈不逮養謁銓何心裝北上棲遲丘壑以窮年捧檄毛生作何狀自曽大父壽而昌簮纓兩世有輝光自分𨿽然甘艸莽鴈門冠蓋焉能忘一命初承歡此日謁廟趨蹌儀秩秩有子能文稱國珍會見明時償萬鎰華堂奕世生春色

送鄭文蔚之豫章訪用晦王孫及方比部士功兄弟兼北上請先司馬公卹典

鄭生胸中富二酉寂寞摛文嗟覆瓿一區自分老衡門干謁肯向天涯走四十無聞■﹝冉阝﹞足憂締交我輩擅風流熟讀離騷痛飲酒安知吾世有窮愁朝指豫章向余別言向通家心轉切長裾豈爲曵王門授簡梁園歌白雪君家司馬昔日轄西江謀折淮南气不降詔起重來持節鉞父老如雲慶此邦鄭生此行豈蕭颯豫章猶有迎徐榻滕王閣上感遺蹤司馬風聲滿閶闔伊昔世廟登極時紛紛議禮勢相持司馬屹然石不轉疏歸豈荷聖朝知於時吾鄕林司冦使者交馳气輻輳二公垂老罷賜環蜀人執政寢其奏鄭生北望黃金臺一疏吁天手自裁臣祖先朝功未錄倘垂日月照蒿萊燕市酒人多屠狗相逢系馬誰家栁書報九重及早歸遲爾山中娛白首

石梅行和鄭給舎作

何物崢嶸如列戟枯株云是羅浮魄漫言斑剝老蓬蒿幻作乾坤萬古之奇石初疑大孤小孤江上來淩雲露出雙峯碧又疑漢庭承露截金莖勢欲擎天移太液瘦影參差最有神姑射仙人玆托迹胡不藉爾作和羮棄置丘園良可惜憶君昔侍承明廬諌獵恢諧金馬客歸來學灌漢陰園與爾盤桓朝復夕君不見金穀繁華鬥一時緑珠墜棲竟何益又不見平泉醒酒石可憑須叟轉入他人宅世事玄都觀裏花揺動春風葵與麥何似君家二石梅幹比虯龍心比鐵屈蟠不受刀斧災偃蹇寧爲風雷擊根連庾嶺苔爲衣璞蘊荊山云作幘巨靈華頂擘爭奇處士湖邊吟轉劇把酒狂呼繞石行一枝肯寄長安陌我亦社樹稱不材尋常頗有林泉癖爲爾交情數往來歲寒心事稱莫逆

九鯉湖歌招道士

九鯉湖中山水深九鯉仙人何處尋我來此地訪遺迹西風吹雨晝陰陰石牀丹竈依然在珠簾瀑布長不攺跨鯉仙人去杳然桑田幾度變滄海齋心初向水晶宮遙見靑童玉女下雲中鸞驂鶴馭應無數中有紅顏緑發之仙翁儼然授我金丹訣沆瀣盤中和玉屑我也再拜三復之臨風直欲朝天闕君不見秦皇遣士訪蓬萊徐市樓船去不回驪山刑徒七十萬空餘金槨塟寒灰又不見漢武求仙開桂館文成五利朝中滿十二樓成海內虛輪臺詔下悔何晚仙分由來不偶然古人遺事今人傳何如此地搴瑤艸左挾洪崖右偓佺羽衣道士開笑口舉杯酌我山中酒百年超忽若飛梭安用虛名垂不朽我欲尋眞學赤松飄飄與爾駕茅龍湖中采卻三花秀養得仙人冰雪容道士道士可相從

龍泉歌贈黃堯衢

黃生落筆驅飛電詞賦未逢狗監薦腰間佩劍不知年三尺龍泉鐵一片此鐵淬自昆吾溪切玉縱橫如切泥精爽時時騰碧漢寒芒夜夜伴靑藜風胡不作歐冶死古獄劚來今在此匣中偃蹇一悲鳴水掣鯨鯤山銼兕虎頭綬解龍鱗開魑魅魍魎見之且號哀千秋神物風塵裏望气何人復姓雷君不見淮陰未遇時碌碌甘受少年胯下辱一朝仗劍起登壇佐漢功成建大纛黃生年少气如虹節俠分明國士風不分鉛刀稱一割直將長劍倚崆峒我爲劍歌君爲劍舞慷慨欷歔泣下如雨千金劍術髙自許肝膽終當結明主不見東北烽煙飛白羽

豫章歌爲豫章蔡伯華作

君不見豫章之材輪菌離奇陰百畆不知開辟以來盤踞幾千古羊角長棲萬里風龍鱗慣作四時雨鬼神呵護誰敢傷公輸離婁遇之失其斧䢐徠長松差可倫區區拱把桐梓何足數此物胡爲播海崕合宮淸廟工無取大材難用古云然偃蹇於今若■﹝山咅﹞嶁君不見蔡澤相印捐一朝輕肥何勞問唐舉又不見咸陽彷徨就五刑李斯空羨倉中鼠世事多如蒲栁姿望秋先零歸無所我已自分老蓬蒿汝博一官復齟齬三山山下笑相逢若爲楚歌吾楚舞五月閩南荔子丹剝來其肉白如乳把酒狂呼天地間誰爲夔龍誰爲巢許落落風塵吾與汝吁嗟乎豫章大材樗不材豈終與尋常艸木同朽腐

登鳯凰臺放歌

秣陵誰築鳯凰臺玉砌雕闌亦壯哉曽說當年登太白西望長安落日哀太白昔侍金鑾殿艸奏才髙承帝眷被讒一旦流夜郎萬里飄零涙如霰俠气縱橫隘九州島金雞赦罷學浮丘翹首靑天不可問登臺欲跨鳯凰遊鳯凰一去幾千載浩浩秦淮東倒海阿閣功名縱可書何似一杯澆塊壘靑蓮居士謫仙人風塵落落苦其身騎鯨采石捉明月天門謁帝誰能馴我來訪古心淒楚鳯凰太白俱髙舉髙臺今屬貴人家白雲一望空延佇

武夷山歌贈金公子魯﹝金學曽嘗爲福建撫院﹞

三十六峯開洞天大王幔亭相延連曽孫宴罷聞仙樂虹橋一斷何茫然停橈試一問玉女靑苔如黛掛暮煙金雞洞裏晝寂寂幹魚祠前艸芊芊懸崕峭壁更窅窈瑤艸琪花沿溪遶分明有路到桃源漁郎去後來人少武林名公神仙客手持瑚長七尺坐笑胡牀淨妖氛日禦茅龍生羽翮幨帷髙映萬山靑棨戟遙臨溪流碧自從寶籙握丹經時向鑪中煉金液丹經金液會有期側目風塵轉可悲經綸須借擎天柱莫問架壑來何時祗今建節控上游須叟膏澤徧九州島煙霞不礙謝傅屐風月還傳庾公樓北望佳气日氤氳鵷行豈逐鷗鷺羣功成謁帝朝金闕藥苖九曲正繽紛請看麟閣圗形後他時重訪武夷君

戍婦詞

妾本邯鄲良家女花開花落住村塢輕紅薄黛抹蛾眉嬴得肌膚如香杜可憐二八嫁夫君疇知蕩子樂從軍玉關數載無消息空勞纎手學回文回文一字心一片可惜相思不相見方將意思托飛鴻復恐淚痕羞語燕昨夜嚴霜拆井桐雨階衰艸怨悲風深閨自抱生離恨邊塞寧論徵戰功紅顏命薄無如妾絕向妝臺粘寶靨孤燈夜夜理寒衣無數寒衣猶在篋夢魂偶爾到邊隅見君綺帳結流蘇耳畔忽驚笳鼓急枕上居然伴小姑沙場白骨肥靑艸丈夫薄命難自保人生豈必諸侯王富貴何如得偕老寄言蕩子好回頭妾今朝暮上髙樓歸時莫怪容顏異婦人耐得幾回愁

○七言律詩

雨後問林翼甫病

城南伏枕已經秋一雨寒天兩地愁司馬肺應蘓夜色沈郎腰要損風流門前流水遙通海雲裏靑山半入樓欲爲故人賡七發觀濤好作廣陵遊

答程慧父﹝名拭通政使﹞

髙齋尊酒見通家投贈新詩曄蕣華虛左偏迎公子駕傾城初浣美人紗濤生滄海三江近雨徧荒村五桞斜興到扁舟乘月色靑門猶有故侯瓜

贈江侍禦

疏乞歸來隠薜蘿五花曽憶舊鳴珂山林自愛羊求在京路焉知絳灌多桂樹秋寒香縹緲雲門月淨影嵯峨■﹝冉阝﹞知千里登龍日車馬蕭然任可羅

贈夏陳州以道

使君五馬領專城臥治淮陽更有聲郡閣三年看下鳯幨帷千里聽遷鶯崢嶸色並衡山壯浩蕩波函夢澤淸尊酒相傾憐此日孤鴻南去倍含情

贈郭子章左轄

嶽牧才名動九州島閩藩三載奠金甌紫宸萬國朝宗日滄海無波保障秋望重汾陽膺帝寵澤深棠樹起民謳卽看劍履趨三殿竹馬難畱郭細侯

送友人

淸朝侍從擅風流孤憤長懷漆室愁自是賈生輕絳灌敢雲中散薄殷周九天鵬翼垂雲海五色龍光射鬥牛薇省花開供坐嘯月明淸興在南樓

秋夜集王汝存宅同趙仁甫作

一尊月下罄交歡子夜歌來白薴寒烏鵲南飛棲未定關山北去路偏難此時玉樹人相倚何處金莖露可餐對月未須辭酩酊百年風雨幾回看

滕王閣

髙閣崚嶒四望開憑欄秋色客遲回城臨二水吳天合鴈帶孤云楚澤來翼軫何人懸彩筆江湖有客罄深杯霓旌不見風流盡依舊西山暮雨哀

送方子及謫滇南

才名誰似漢田郎起艸何人謫瘴鄕芳杜佩還紉帝子中山篋豈示君王符分虎竹雲霄迥俸給魚鹽道路長一酌昆明池上水恩波猶自憶含香

其二

迢迢東海一波臣路出盤江更問津寒食蘼蕪愁片雨春衣楊栁拂輕塵靑雲謫去還何日白雪歌來和幾人我亦乾坤憔悴者不堪澤畔賦靈均

酬立朝叔秋日贈別之作﹝諱應俊﹞

豈是潯陽五栁家柴門生計老煙霞玄經不廢愁中艸靑鬂俄驚病裏華海戌云寒遙度鴈楓林月白亂啼鴉仲容飄泊天涯去竹下銜杯興轉賖

同邵夢弼王重甫林貞濟陳振狂登烏石山作

望裏靑山一片孤登臨長嘯共吾徒萬家煙樹還明滅九月江鴻乍有無滄海微茫虛蜃气白雲揺曵隠浮屠尊前俱是悲秋者憔悴何如楚大夫

林天廸席上呈諸同社

風流詞藻郢中才酒熟黃花對客開髙閣秋陰寒薜荔一簾霜葉點莓苔醉來澤畔如相問賦就江南祇自哀意气千秋吾黨在不妨月下數銜杯

懷仁甫

歲暮柴門生事微灌園久息漢陰機湖邊流水煙初暝樹裏斜陽鳥乍歸中酒誰憐嵇叔夜裁詩獨憶謝元暉鴈鴻遙隔三山外悵望江天片月飛

得王重甫書卻寄

題來尺素越王城八月江空鴈一聲栗裏只宜棲處士彛門誰許過侯生靑山贈爾煙霞色白社招余海嶽盟爲報重陽風雨近黃花濁酒遲縱橫

秋日酬鄭給舎﹝二首﹞

海上風濤把釣竿科頭懶著竹皮冠蛾眉此日空題扇猿臂何人爲築壇天地百年孤憤在關山一曲太行難布衣掩骭秋無恙誰罄平原十日歡

其二

窮愁誰問楚狂生得爾相看意气橫劍識雌雄風雨合歌來慷慨鬼神驚羣峯翠抱空中閣片月秋懸海上城一自逃名棲谷口吾徒敢負薜蘿盟

送髙五之山東謁方左轄

二月芳郊雨乍晴隔林求友聽鶯聲文章欲借中原色裘馬初含萬里情蹈海誰當天下士談經直過濟南生紫薇花下邀歡後嘯倚天門署姓名

元日和方子及雪霽

九衢車馬逐輕塵歲月催人兩鬢新律應靑陽來昨夜杯傳濁酒媚佳辰玉珂色映秦淮雪彩筆題殘漢署春一自仙郎裁郢曲眼中誰是和歌人

同戴朝賓姚在質登壺公山

太守風流謝永嘉開山獨愛白雲斜攜來彭澤先生酒醉殺天臺二女花拄杖孤峯低日月揮毫五色散煙霞應悲城郭多生事欲駕仙人白鹿車

贈居易叔

木蘭流水繞江村旭日東升望海門積气有時餐沆瀣通津何處渉昆侖一庭花蕚春相媚四壁圗書細討論最是承歡憑戲彩南溟初化北溟鯤

送蕭給事奉使琉球

使者才名靑瑣聞島彛五月信南燻舟中玉節鯨鯢避海上金函雨露分萬里波濤澄漢月九重宮闕渺燕云彭湖一夜秋風起艸奏還朝謁聖君

同杜子賢陳觀甫遊宗振宿天遊庵

樓閣岧嶤接太虛臨風登眺客來初饑餐玉女靑精飯醉叱仙人白鹿車鸑鷟參差云外聳芙蓉隠映月中疏知誰姓字登金籙齋沐淸霄謁帝居

讀弇州集贈王元美先生﹝四首﹞

一臥滄江幾度春朝朝搦管气如神轅門歸去誰推轂藝苑傳來自斵輪千里馬蹄堪獨老九州島龍性總難馴玄經艸就揚雄宅載酒還容問字人

其二

先朝一疏乞巖阿再起中原竟若何楚澤魚龍驕白日吳江風雨滿靑莎翟公門靜堪羅雀逸少書成欲換鵝何物千秋名不朽尋常附驥一相過

其三

秣陵佳麗帝王州京兆奚爲厭壯遊馬曵吳門還匹練弓藏範蠡合扁舟荷衣楚楚湘累怨雪調泠泠玉女愁漫道出山稱小艸弇中髙臥是丹丘

其四

中原諸子气爭雄君自縱橫擅國工燕市飛虹曽貫日郢人滅堊已成風寧論猿臂淹諸將祗爲蛾眉妬六宮林下未須嗟偃蹇江湖萬里一冥鴻

秋日寄題姚在質艸艸亭

君家臺館似濠梁幾度論詩到艸堂春社酒醒雙燕語墨池雨過百花香桐陰滿地吟秋色竹影畱人醉夕陽可是名園幽興熟九華無日不相望

秋夜懷用晦

江臯無夢不相親憶汝難禁月色新執轡彛門金結客采芳湘水玉爲人書從千里來無恙佩是雙龍合有神安得移家南浦上小山日結桂叢鄰

寄堯勲

君家住近鳯凰山髙閣崚嶒幾度攀問字曽過滄海上題詩多在白雲間扁舟臥病囊垂罄短褐悲秋鬢欲斑回首元龍樓上月幾時尊酒破愁顏

送葉明府入計

北望燕山紫气生翩翩車騎出江城朝元雙舄飛仙令受計三年寵上卿峽口寒濤催去鷁關門殘雪映行旌漢庭經術推髙第海內爭傳卓魯名

春日和蔡伯華題瑞巗之作

海上孤峯削不成春來延眺薜蘿淸杯傾竹葉靑山醉石掃蓮花彩筆橫飛蓋低松云欲墜行歌出谷鳥初鳴孤臣莫灑中原淚一謫長沙萬古名

客中書懷寄鄭給舎

天涯風雨倍含情鴈度關山客夢驚不見綈袍憐範叔空懷白璧老虞卿笛吹楊栁秋聲轉月冷蓬蒿夜色生卻憶木蘭詩社長幾回樽酒興縱橫

寄贈方子舉子至兄弟

幾度相過醉艸堂別來湖海迥相望連城並抱荊山璧雙佩還投楚畹香詞客憑誰歌白雪酒徒漫自混髙陽■﹝氏鳥﹞夷蹤迹扁舟在翹首靑雲气頡頏

同周九逵遊宗振集用晦王孫芙蓉園得華字

靑藜髙閣抱龍沙客向王門校五車玉樹舊傳桐葉地天香秋散桂叢花鄒枚授簡生春色牛斗開函鬭物華對酒試論千載事建安七子起誰家

送宗振之江西兼柬用晦王孫

囊山山下白雲生慷慨看君賦逺行峽口孤帆飛建水鬥間雙劍指丰城江湖不盡窮愁淚風雨其如去住情到日芙蓉花正好西園彩筆競縱橫

送陳守巽之浙臬﹝名誥嘉靖乙丑進士﹞

使君聲望起雲霄髙隼摶風健翮遙庾嶺行春曽露冕錢塘系纜正觀潮月明海國鴻初度秋到江城栁未凋若向西湖探勝迹孤山猿鶴爲誰招

送林敬夫明府之粵中﹝名民止萬曆甲戌進士餘同年友也﹞

茂宰風流入計年飛鳬歸帶薊門煙歡承萬石開春酒曲引雙成被管弦潘縣花深迎墨綬丰湖月白泛樓船憑君覽勝羅浮上石室雞鳴海日懸

寄用晦王孫兼柬余徳甫憲副

龍沙雲樹望依微楚水閩山尺素稀公子風流蘭作佩野人生計薜爲衣客來北海尊常滿月出西園蓋並飛爲報芙蓉同社侶豫章幾度夢中歸

答陳子卿見寄

五月披裘慣負薪居然滄海一窮鱗若非芳佩貽公子誰見綈袍戀故人萬里扶揺鵬擊水九衢蹀躞馬飛塵從容碣石談天日還憶江南白雪春

客中贈遊宗振

落魄江湖一布衣閒來說劍气雄飛已看麗藻裁芳杜況復淸光映少微世上浮名云共薄天涯多病鴈來稀彈歌不是吾徒事滄海垂綸有釣磯

同戴朝賓陳觀甫吳潛夫陳叔理泛舟晉安城西作

參差樓閣鏡中開客自風流載酒來山勢似浮三竺寺荷香深襲百花杯商歌競逐滄浪起野服俱成薜荔裁我輩相逢情不淺停橈還上越王臺

懷立朝叔

八月涼風動客衣多愁又與故山違天涯夜冷歌中露海上星髙望少微颯颯秋聲黃葉下迢迢雁影白雲飛滄江獨坐垂綸者爲羨鱸魚入饌肥

和柯堯叟哭方伯徐子與之作

龍沙傳道歲星䢐國士澘然淚欲枯鄴下文章身後振山陽風雨笛中孤愁深彭蠡來寒雁夢繞苕溪噪夜烏一束生芻人似玉憑君磨鏡赴長途

贈林晉伯

才子風流漢長卿淩雲誰薦子虛名池邊搦管題春艸花下銜杯聽早鶯千里霜蹄驕歷塊六宮粉黛避傾城穿楊梨嶺君家事伯仲東山更有聲

送李孝甫太僕還明州兼報沈嘉則

爲愛名山入武夷相逢海上共題詩漫言仙令飛鳬下曽似官曹問馬知劍浦波揺靑雀影鏡湖秋結白雲期四明狂客如相問黃鵠翩翩任所之

贈林貞濟

詞藻翩翩思不羣五陵年少幾如君開函長拂靑萍劍搦管還題白練裙汗漫圗書探海嶽縱橫鞭弭叱風雲相逢況是黃花候鬥酒寧辭醉夕曛

壽許隠君爲希旦尊人作

汝南冠蓋集如雲聖代逃名獨有君濁酒頻招陶處士新詩雅愛鮑參軍蒲生九節仙人授衣染三花玉女分燕市黃金髙索駿渥窪龍種自空羣

贈杜使君

元凱聲華天下聞東南轉餉借夫君五花曽擁荊州節千里猶傳渤海文迹混風塵稱吏隠名隨霄漢出人羣聖明召對還今日坐見芝泥下紫雲

林大合招飲鰲峯亭同邵夢弼王重甫作

汗漫相逢秋色深興來髙閣共登臨雲開睥睨羣峯出日隠松杉獨鳥吟流水尊前調緑綺寒花籬畔散黃金嬋娟一片城頭月相對狂歌思不禁

周允仁招飲澄瀾閣有懷方伯徐公

參差樓閣俯滄洲詞客翩翩結勝遊山色迎人來樹杪鷗羣對酒散沙頭風敲萬竹秋聲急云斂千峯月影浮蔽芾甘棠歌勿翦采芳無計薦南州

贈郡侯陸公奏最﹝二首﹞

三載分符奏九重官曹舊屬大司農政和海上來神雀名起雲間識士龍大楚雄風移七澤全閩膏雨徧千峯懸知早晚徵黃詔曵履還聞長樂鐘

其二

三楚才名迥不羣漢廷治行孰如君南方地僻停千騎北闕天遙戀五云樂奏幔亭鸞鳯曲佩揺劍浦鬥牛文自憐偃蹇山中者日聽謳歌醉夕曛

贈鄭觀察

封書早奏建章宮攬轡閩中職事雄使者還持三尺法行人爭避五花驄分屯逺近籌邊策轉餉東南煮海功匣裏慚非明月璧憑君一盼气如虹

趙仁甫招飲平逺臺

一尊與客醉孤亭檻外羣峯似列屏最愛風流招白社還看鬥气射靑萍秋深臺館花爭發月落江城酒未醒寂寞從人嘲不解侯芭已識太玄經

贈王汝存

意气看君跌宕多相逢且莫嘆蹉跎山陰興劇還看竹池上書成幾換鵝作賦才名工白雪開尊風雨醉靑蘿蹇予亦是疏狂者把臂何妨共嘯歌

集天廸藂桂堂呈仁甫汝存子修

松桂森森雨乍晴客來湖海气縱橫壺觴不減山陰興詞賦還齊鄴下名曲徑竹揺寒月影空庭鴈度朔風聲可知今日蓮花社也結柴桑漉酒生

送陳中丞之楚

紫泥遙下建章宮開府旌旗楚甸雄六傳爭看新授鉞五花共指舊乘驄洞庭靜聽鈞天樂云夢髙誇羽獵風興滿南樓秋夜月胡牀坐嘯幾人同

張將軍招飲芙蓉亭

東南分閫海無波愛客開樽醉薜蘿檻外煙雲縈玉樹燈前星斗亂銀河幹城長倚靑萍劍樂府爭傳白薴歌酩酊相看余俠气厭厭莫問夜如何

同仁甫汝存天廸登烏石山

海上西風萬木哀開樽相命一登臺寒江朝曳云邊練怪石秋生雨後苔片片飛鴻過睥睨亭亭雙樹倚崔嵬天涯此日悲揺落作賦誰憐宋玉才

寄贈袁舎人

才子如雲滿建章袁宏倚馬思飛揚風傳玉漏鳴珂靜露浥金莖拂袖香起艸明光垂日月承恩太液重巖廊雁鴻片片長江下詞賦無忘寄柏梁

蒜嶺道中

雨過千峯翠欲浮海門雁下歲寒秋云籠逺樹煙初散雪壓斷橋水半流灃芷只宜誇獨佩隋珠何事暗相投棲遲賴有靑山在世路無勞嘆白頭

寄王太史

三山雲樹迥相望太史名髙翰墨場酒熟頻招彭澤宰詩成獨擅輞川庒松蘿拂檻圖書靜猿鳥窺人歲月長春到梅花開隴首故人欲贈阻河梁

懷汝存

江村臘月不勝寒獨坐髙齋擁鶡冠竹徑云深人不到柴門雪暗歲將殘歌來白石憑誰和涙盡明珠祗自看回首越王臺上月幾時尊酒重交歡

懷天廸

憶昨看花醉艸堂風流吾黨擅詞場千秋一附靑雲色中夜頻歌白露章愁滿關山逢雨雪夢來故舊倒衣裳論文尊酒知何日獨立孤村送夕陽

寄子及

憶別春風贈栁條逐臣西去馬蕭蕭長瞻山下孤云淚漫折路傍五斗腰煮井何勞詞賦客含香還戀聖明朝星軺萬里遊非薄題徧蘭津十二橋

寄夢弼

屏迹江村雨雪多歲寒生計竟如何檐前云影斜飛鳥湖上松聲急逝波慷慨漫懷燕市築猖狂還作楚人歌君家五色瓜堪種不見咸陽臥槖駝

寄伯華

憶昨秋風別晉安幾回離恨月中看丰城龍劍何時合碧海鮫綃此夜寒逐客蕭條蘭作佩故人潦倒鶡爲冠天涯多少相思夢尺素無由托羽翰

壽東山柯公爲堯叟堯錫兄弟壽其尊人作

何來紫气繞東山中有髙人善閉關桂樹幾藂娛白髮桃花千歲駐紅顏杖移太乙看云健曲奏陽春對酒閒況復鳯毛池上滿文章五色競裁斑

同方子韓陳堯勲鄭文蔚宗希文集林廷濟迎翠樓得銀字

南樓秉燭亂星辰把臂相看總酒人落魄此生容大塊浮名何物抵陽春夜闌一部蛙聲急雨歇千家月色新但托鴟夷長取醉百年容易鬢如銀

寄貞濟

臘月江村掩竹扉蕭然四壁客來稀雲橫逺樹千峯斂日落平原獨鳥飛末技雕虫空自老雄談捫虱欲誰依越王山下梅花發幾度尋君夢裏歸

酬柯堯叟堯錫兄弟

鴟夷蹤迹逐飛鳬散發扁舟泛五湖自嘆風塵交漸薄誰憐金石調仍孤防身長倚靑萍劍照乘爭探赤水珠伯仲才名髙北斗雲間二陸一時無

寄重甫

雨雪霏霏萬井寒南華讀罷倚闌干梅花吹落江城笛竹籜裁成野老冠匣裏靑萍空自拂牀頭緑綺向誰彈知君不盡山陰興可買扁舟下木蘭

贈黃給諌

靑瑣先朝侍從臣歸來惟與白雲親漢廷黨錮終何事楚澤離騷合有人地卜刺桐心自逺歌裁叢桂鬢初新嗟余亦是耽奇者問字知君不厭頻

贈馮彛父

甬東有客擅才名落落臨卭一馬卿燕市未曽逢索駿淮陽且自聽啼鶯馮驩奇策空三窟賀監淸狂失四明愛爾風流人似玉幾時獻賦沐金莖

贈車子仁

一從露冕晉安城共羨雄才出楚荊下鳯已徵循吏績懸魚不減古人淸雙龍入夜星爭麗五馬行春雪有聲愧我老非徐孺子豫章一榻獨含情

稽司理招飲夕佳園樓﹝二首﹞

看山閣敞白雲中官舎蕭然只數弓花气初飄千樹雨鶴聲如和九臯風呂安命駕情誰似王粲登樓賦未工退食從容瞻北斗冷然直欲駕飛虹

其二

樓控黃華樹色陰南薫一曲快登臨官閒拄笏西山爽客到開尊北海深霧澤空齋多變豹風淸古木聽鳴禽閣中山水諧心賞倘許重攜焦尾琴

贈唐美承明府

列宿淸光映翠華人從海上泛孤槎辭來栗裏籬邊菊看過河陽雪裏花萬里橋通題柱客五紽絲詠采桑家自憐白髮愁難變欲問仙人勾漏砂

贈巫維禎太學

羣峯矗矗水粼粼南國長懷席上珍中壘說堪讎虎觀司空佩已合龍津書攤滄海來千里曲奏陽春和幾人不是髙齋頻下榻鬢毛偏厭雪花新

種山對雨柬林大合用山亭秋集來韻

西風吹雨暗城頭囊裏無衣怯素秋蓮社不妨彭澤醉銅鞮偏憶習池遊行歌卻笑空彈鋏作賦何緣共倚樓河漢盈盈分一水天孫猶自望牽牛

壽鄭雪窻九袠詩

谷口棲遲海鶴姿賓筵抑抑武公詩家傳通徳燻蘭佩世重明經擢桂枝九轉丹成疏葛井千鍾酒熟醉蓬池滿堂戲彩椿增壽更誦南山采紫芝

柬黃於雍

日夕下帷不厭貧諸生似爾气嶙峋春城幾度逢傾蓋藝苑何人悟斵輪豹隠深林文欲變龍蟠大海性難馴東籬濁酒花饒笑遲爾停橈訪隠淪

客中書懷兼憶舎弟宗齊

細雨孤燈獨掩扉客愁長與故山違一官自笑萊蕪甑九月誰憐薜荔衣龍臥合吟梁父去鳯衰莫遣楚狂譏南鴻不見雲中度魂斷天涯尺素稀

送方子及謫滇南

天涯宦迹笑蹉跎驥服鹽車墮淚多一代風流淹省署千山雨色度關河滇池鯨甲隨波動閩海鴻書隔歲過若祀碧雞金馬后漢廷遲爾頌中和

其二

一謫梁州萬里天馬嘶鳥道白雲懸恢諧誰復憐方朔寂寞還應守太玄山鬼西南窺虎穴夜郎風雨嘯龍泉淒涼漫擬投湘賦宣室恩深召對年

贈徐方伯子與

靑蘿別館播淸芬當代才名屬使君貫日虹飛燕市築運風堊滅郢人斤豫章榻滿西山月彭蠡風揺北渚云不是尋常來問字桓譚欲識艸玄文

題北臺圗

越王山下石爲臺仲蔚蓬蒿倚石開竹裏淸陰揺片月雲間秀色射三臺帆檣逺近當牕出島嶼微茫入檻來寂寞一區玄艸在問奇倘許破蒼苔

登八角樓

九峯雨歇澹浮煙樓俯孤城列嶂前臨水客停靑雀舫倚闌鳥度白雲天囊中誰拾金光艸簾外長飛玉乳泉龍伏寒潭餘劍气淸光夜耿鬥牛邊

題芙蓉園

公子園門邸第東淸光花豈百花同揮毫香滿金莖露把酒涼生玉佩風鄴下客飛淸夜蓋淮南日詠小山叢霓裳何似天孫錦機上芙蓉集更工

重入武彛

九曲溪頭泛釣槎尋眞重到赤松家藤蘿面面淸陰合鸑鷟亭亭霄漢斜杖曵仙人遊五嶽詩裁玉女獻三花鼎中龍虎長生訣乞與狂夫度歲華

贈陳公望長君子卿﹝名翰臣﹞

金羈遙騁帝京塵雨歇江門栁色新共覩臨池毛是鳯更誇解佩玉爲人星分太乙靑藜夜花映長楊彩筆春不待靑雲吹狗監君王親問漢詞臣

得蕭漢卿詩卻寄

老去棲遲五栁門雙魚誰復寄江村數行忽枉懷人句多病新開對月樽海上甘棠歌父老天涯芳艸怨王孫風流舊結靑溪社萍梗重逢未可論

寄武昌鄭觀察

海上風流一使君聲華籍籍漢廷聞登樓長嘯三山月作賦還淩七澤云建節暫辭鵷鷺侶停車偏問鹿麋羣臨岐不盡相逢興■﹝冉阝﹞得談詩坐夜分

題六橋圗

爲愛杜陵詩興豪浣花橋畔艸堂髙沙堤垂栁移三竺海島橫云駕六鰲波蕩樓臺虹飲澗聲聞霄漢鶴鳴臯明時空把中流柱偃蹇江潭見楚騷

贈王百谷

嗟君早歲擅詞場偃蹇於今鬢有霜才子雲間髙二陸名家江左讓諸王山含秋色丹楓老水繞城隅匹練長不識東南文物地風流誰復得卿狂

答鄭山人

海上棲遲漸白頭垂綸只合老滄洲宣城聊訪靑山去函谷還瞻紫气浮落落風塵誰下榻蕭蕭秋色獨登樓多君徑寸珠相贈萬里江天載月遊

登喝水巖同鄭文蔚賦﹝名炫少司馬嶽曽孫﹞

看山何處結幽期爲道參差藍筍移地似支堤分鷲嶺水從阿耨卜龍池經殘白馬誰傳偈石剩靑蓮好賦詩一嘯泠然風萬壑不知身世在須彌

壽林母

彩婺輝輝映北堂承歡戲舞日初長文章五色聨華蕚環佩千年集鳯凰果獻蟠桃堆玉案香飄叢桂襲霓裳翩翩靑鳥前爲壽春酒瑤池樂未央

和鄭觀察士元聞報述懷﹝二首﹞

谷口歸耕舊隠淪棲遲不復嘆前薪文章欲廣江潭賦冠蓋寧奔宛洛塵已悟浮華歸覆鹿曽題封事上批鱗柴門莫道無車馬五栁依然不厭貧

其二

誰家招隠小山東豈爲淮南桂樹叢合浦珠還偏按劍蒼梧鳥盡卻藏弓髙陽官罷名逾起哀郢歌殘思不窮藻鑑縱教遺五詠七賢早已重山公

題鄭氏秀逺樓

樓閣淩空勢不羣萬家煙樹望中分杯揺河漢南山色劍倚崆峒北斗文海气散爲三伏雨天風吹落九華云芙蓉采得堪誰贈醉倚雕欄到日曛

送陳大宗伯還山

鳯鳴阿閣正雝雝何事隨風下九重豈爲文章傾絳灌遂令禮樂失夔龍潞河冰解浮仙棹吳苑風髙憶禁鐘歸向東山營別墅臥看紅日起髙松

別黃白仲﹝諱之璧會稽人﹞

裘自蒙茸劍陸離一尊臨別淚雙垂傷時書敢懷孤憤去國歌堪托五噫天際愁魂靑艸斷山中歸夢白雲知故人回首風塵隔把臂江湖未有期

登泰山﹝二首﹞

元君禮罷閱秦碑長嘯天門駕赤螭蒼海一杯檐際落齊州九點鏡中窺白雲不散丈人石靑鳥還來王母祠漢主若求封禪艸文園消渴老明時

其二

岱宗東望翠微重曵杖初聞縹緲鐘半嶺煙霞迷漢畤四時風雨咽秦松緱山直跨仙人鶴函谷遙瞻柱史龍七十二君呼不起安期何處采芙蓉

寄周公瑕﹝名天球篤志古學善大小篆隸行艸﹞

風塵誰不愧移文江左髙標獨有君賦就何曽逢狗監書成堪自換鵝羣尋僧行踏寒山月采藥還乘甪裏雲海上窮愁知已少雙魚莫遣不相聞

答林徳夫余邦彥海陵見招之作

燕市歸來一狗屠忽看尺素到江湖流言萬里悲生死落魄千金散有無吳會川原云獨往海陵風雨鴈相呼莫愁龍劍終難合翹首延津气不孤

賦得西極馬送許靈長北上﹝靈長關西人﹞

宛馬如龍貢漢家方瞳紫焰應星華追風不獨驕千里顧影居然錯五花塞上悲笳寒薊月回中飛檄亂胡沙憑誰一掃煙塵淨龍種由來產渥窪

寄畬彥綸侍禦﹝諱嘉詔號斗南嘉靖乙丑聫捷官監察禦史﹞

驄馬驕嘶向故林秋風分手到如今羅浮月滿梁間夢大庾花開雪裏心白簡風霜推柱史靑春服食解朝簮東山不久徵安石莫負蒼生便陸沈

仙霞道中同馬從甫作

海上仙蹤已杳然羣峯猶自揷遙天路疑九折羊腸斷雲自孤飛馬首懸厭說江湖風雨惡愁聞吳楚甲兵連棲棲不是憂時者訪道名山有夙緣

和李本寧元夜集伯仁西園觀燈

參差朱邸與云齊華館還開閬苑西發篋有珠皆照乘校書無閣不燃藜煙花影落春星亂歌吹聲騰夜月低溫洛榮河偏此地舊遊■﹝冉阝﹞復問金閨

其二

笙歌何處燕嘉賓公子西園夜色新畫棟光分滄海月華堂香散洛京塵門臨棨戟多嘶馬花簇樓臺欲媚人不唱淸平供奉曲誰知金粟是前身

題內卿王百尺樓

百尺樓開霄漢斜气吞河嶽萬人家夜寒星斗羅朱栱日靜煙霞護絳紗閣上圗書藏二酉空中鸞鶴駐三花仙人總是樓居者玉女淩風進紫霞

春日魯陽王別業應教

如雲別館象蓬萊醴酒多緣上客開招隠有山皆桂樹披襟無日不蘭臺河間禮樂三雍對鄴下文章八斗才梁苑風流還授簡共誇詞賦接鄒枚

羣玉山房雅集和陳宗伯韻

一丘曲折碧山余系纜同過木石居蓮社已招彭澤宰桃源還問武陵漁煙籠髙閣花陰薄日射寒潭竹影虛最愛門庭堪藉艸莫教穉子帶云鋤

秋夜同屠子卿朱汝修集宋忠甫邸第分得含字

隠隠樓臺紫气含上公愛客懶朝參何論十日平原飲且聽千秋碣石談舞奏陽阿傾薊北歌翻子夜入江南明珠直射城頭月誰向驪龍頷下探

題蘭亭

永和遺迹豈銷沈載酒蘭亭恰賞心巖壑一時勞應接壺觴異代感登臨籠鵝池在迷春艸巢燕堂空見竹林若集羣賢修禊事還憑彩筆勒山陰

秋日集羣玉山房和林文學韻

曽是南塘第五橋木蘭陂接海門潮夕陽隔竹紅將斂古柏經秋翠未凋一水葭蒹遊欲溯小山桂樹影堪招銜杯醉殺江天月厭說歸航十里遙

冬日西巗燕集分得陵字

岧嶤樓閣白雲層何意龍門客並登望入煙蘿山似黛歌翻金石酒如澠階前玉露榮叢桂坐上春風盛朗陵短髮蕭然狂不厭扁舟雪夜興堪乘

秋日同林堯勲王玉生徐惟起曹能始僧如瀚集平逺臺

漠漠城頭澹逺天登髙仍集竹林賢沙邊鷗鷺衝殘雨樹裏樓臺隠暮煙白髮愁來偏中聖靑山到處合逃禪不妨乘興邀明月秋水芙蓉正可憐

送鄧宏載之京

蕭蕭萬樹冷西風使者乘軺入漢宮鳷鵲五云瞻薊北鱸魚八月別江東河橋曉露沾秋艸驛路寒砧亂朔鴻作賦仙郎鳴佩去南天翹首思無窮

李伯承招集北郭別業同楊道行作

尙璽何年謝九重亭開濮水寄仙蹤池邊白幘迎山簡坐上靑尊對李邕秋老郊原雲气薄菊明臺館露華濃不禁飛動談詩興遮莫孤城起暮鐘

贈居易叔

可是吾家舊阿湛風流亦自見﨑■﹝山欽﹞新詩似錦驚人嫩濁酒如澠酌客深花外燻風吹度曲竹間明月照開襟年來小阮疏慵甚徙倚相看愛入林

秋夜登元武臺

仙壇縹緲接瑤京地盡東南一望平萬派溪流奔巨壑千重樹色隠孤城蟾蜍倒掛窺金鏡沆瀣低垂酌玉衡莫訝荷衣輕謁帝雲門欲聽步虛聲

郭宗舜過訪鳯山寺

雙林過雨亂飛花艸緑空門一徑斜折角有巾迎郭泰問奇無字答侯芭鳯凰秀色開方丈薝卜微香散法華白社風流尊酒在攢眉■﹝冉阝﹞復似陶家

舟中寄別諸同社﹝四首﹞

北風吹鴈客辭家厭說東籬菊正華幾度寒云生古渡半江落日澹平沙範丹不問塵中甑潘嶽偏愁鬢裏華妬殺舊遊諸俠少月明何處聽琵琶

其二

慷慨行歌向越州故人臨別問刀頭酒醒馬上鐘山暮葉落帆前岊水秋衣化緇塵寒未攺珠懷明月暗誰投題詩莫笑飄零客禽慶初爲五嶽遊

其三

黃田驛口水粼粼況復交遊泣別辰千里河山愁不住一尊風雨夢相親思蒓有客三江去種秫無田五栁貧秋艸淒淒云漠漠可能不憶竹林人

其四

一溪流水暮雲天津口停橈客未眠壯士吹笳防睥睨佳人搗練怨嬋娟疏狂字滅三年刺悲憤歌殘九辧篇何似山中歌寂寞閉門惟艸子云玄

送陳宗舜直指入朝

野棠春盡發江城飛斾看君入漢京花裏鳴珂驄馬去日邊持斧繡衣行烽煙逺塞逢多事慷慨中朝起大名海上窮交何所贈燕山一片白雲情

春日登武寧樓同黃堯衢作

樓控靑山入望遙移尊選勝趂花朝九華翠濕仙人掌千樹寒生玉女標松柏春晴喧鳥雀關門日落見漁樵狂來欲跨雙龍去閶闔班中問九霄

和陳堯勲遊赤壁

百萬騰驤赤壁開中原虎視霸王才舳艫風猛連云沒烏鵲枝空帶月回珠抱寒潭龍獨臥書沈逺浦雁還來臨流漫說千年事且罄樽前濁酒杯

答思甫宗侯人日見懷之作

身世飄飄水上萍何人道是少微星年華未報千門栁物色初看七葉蓂愁徧江河詩不廢夢回鄕國酒初醒梁園又見王孫艸日逐東風刺眼靑

牛渚磯早眺同吳翁晉梅季豹作

曙色蒼蒼望不迷秋深山徑艸淒淒煙消海島蛾眉出日掛樓臺蜃气低峽口寒濤驚躍馬水中幽怪避燃犀裁詩誰復披宮錦鸛雀疏林莽自啼

贈陳少宰公望﹝諱經邦號肅庵嘉靖乙丑進士官禮部尙書﹞

班髙建禮秩春卿水鏡掄才寵聖明地切南宮分曵履人當北斗重持衡談經虎觀天顏動染翰龍池藻思生好是平津開閣日茂陵消渴望金莖

贈屠長卿

建章朝罷下彤墀柱笏東曹日賦詩結客已傾燕市俠爲郎還艸漢宮儀佩紉澧芷湘靈妬珠握驪龍海若悲莫是仙才多玩世陸沈金馬有誰知

西湖春泛同屠緯眞馮開之徐茂吳黃白仲錢叔逹宋化卿許靈長分得風字

平湖晴日水浮空載酒看花入鏡中城郭煙雲開鷲嶺樓船簫鼓徹龍宮花間列伎春爭麗栁外聽鶯詞轉工別采湘君芳杜佩夕陽歸棹信微風

九日黃惟雅招登黃華山同鄭兆聖柯賓朋作

黃華山下白雲浮愛客攜樽最上頭睥睨煙含千樹影芙蓉風動萬家秋寒花色艷淩靑女流水聲長咽紫洲此日汪洋情不淺客中揺落未須愁

寄龔應身使君

東風東望憶黃華太守風流似永嘉詞賦建安稱作者循良渤海舊名家喜看夾水雙龍近愁見長空一雁斜若問狂夫寥廓興一丘猶未臥煙霞

和大宗伯陳公聞倭冦遁歸我師追擊盡復朝鮮之地志喜韻

遙傳上將臨邊日秉鉞登壇殺气銷萬虜投戈歸絕域三軍奏凱徹中朝梯航未必來重譯杼軸何堪盡戍遼太史直懸千古筆扶桑銅柱轉岧嶤

贈何穉孝

南北風塵未可論嗟君何事隠靑門閒居已厲東山操薄譴還懷北闕恩社結山中時佞佛槎乘海上欲尋源愁來偃蹇憐同調擬向羊何倒緑樽

寄李本寧觀察

傳聞旌節下巴西天目東南望不迷彩鷁乘風飛水驛襜帷帶雨慰春犁停舟訪古過嚴瀨按部探奇入會稽卻憶梁園曽禦李幾回飛夢隔云霓

贈少司冦詹爾欽

落魄南來混客星欲瞻卿月謁階庭批鱗殿上傳封事執法朝中紀禦屏謝傅東山營別墅揚雄西蜀著玄經卽今霄漢虛臺鼎海上顒顒望典型

題黃惟雅欣賞齋

琴弄胡牀磬懶敲幽蘭馥馥竹蕭蕭圗書四壁畱仙篆彛鼎千秋應斗杓气溢空中遊汗漫翼垂海上駕扶揺銜杯下榻多情興倚杖重來不待招

林晉伯讀書霞村別業

散帙開軒覽物華新開三徑敞煙霞豈緣蔥蒨便看竹自愛滄浪足浣花門對壺公靑入案帳裁織女絳爲紗晴窻艸就揚雄賦文似何人薦漢家

陪陳玉叔遊九鯉湖同陳彥衝作

使君飛蓋動山靈九鯉煙霞接幔亭樹綴巗巒空外碧雲移樓閣鏡中靑招來鳬影棲仙洞閱罷鵝羣冩道經湖水潺湲人不寐鈞天廣樂若爲聽

題九鯉湖水晶宮﹝二首﹞

崔嵬樓閣俯澄湖湖上仙人竟有無赤鯉何年飛碧漢白雲猶自滿元都寒潭倒影三珠樹列嶂髙懸五嶽圗卽此避秦無不可風塵容易歲華䢐

其二

翛然長嘯入林丘峭壁懸崕翠欲流萬壑泉奔靑靄下一天月映紫芝浮湖中丹竈無今古洞裏閒雲任去畱跨鯉仙人何處去且將杯酒洗塵愁

歲暮懷黃惟雅卻寄

汝南風度近何如海上棲遲嘆索居靑鬢看君工著述白雲笑我混樵漁千金豈賣長門賦七尺空乘下澤車歲暮梅花思折贈海門雁斷轉躊躇

寄楊徳潤

風流曽識洛陽才一別長安夢幾回痛哭賈生書未上反騷揚子賦堪裁孟津水自龍門下苦縣山從鹿邑來不識趨庭春酒熟憑誰花下罄深杯

薛公儀移樽咸平寺同李少白鄭長玉閔文逸作

漢廷侍從气翩翩載酒何來繡佛前秋入雙林停白馬人從三竺禮靑蓮旃檀風細仙旛動優缽花明彩筆懸莫是詩名陶謝並更憑醉裏一逃禪

畱別薛公儀

薊北縱橫結客場山中讀禮罷含香靑萍解贈秋如水白璧投來夜有光籬下寒花供月露天涯落雁帶風霜問君何日燕山去枚馬如雲遲建章

喜楊道行徵會濮上呈李伯承穆敬甫陳翼甫

南北無勞斷客魂櫜鞬此日屬中原詞盟已自開城濮吏隠何妨傲漆園河上古丘悲帝子天涯芳艸怨王孫當筵不作長鯨飲萍梗重逢未可論

穆敬甫以病不赴城濮之會卻寄

秋盡文園病未蘇步兵白眼滯窮途敢云明月投千里已見雄風長五湖瓠子馬沈仙蹕逺莊生蝶去釣臺孤君今不入髙陽會誰向天涯結酒徒

答穆敬甫

信宿名園嘯薜蘿朝來一騎又相過看君俠气傾三輔笑我離愁托九歌雁帶秋聲來紫塞云含暝色度黃河花間進酒人無恙曽是雄威細馬駄

題衡山

淸秋髙躡祝融峯澗道千盤隠萬松日月分明開禹鑿雲霞回合蝕秦封檐前喬木巢朱鳥巗下寒湫臥白龍欲問元彛蒼水使天風吹落半山鐘

酬康孟擔

曽訪狂夫到艸堂新詩投贈比琳瑯邀歡卻醉桃花酒招隠還歌桂樹章春盡嚶嚶黃鳥囀雨殘鬱鬱紫蘭芳陶然別去靑門外流水千山掛夕陽

泊檇李呈方廷對

長安聚首夢中過君自雲霄我薜蘿抗疏新朝驚絳灌裁詩故里愧羊何地連吳越長鯨靜春入東南檇李多握手依然靑眼在白頭空自笑蹉跎

贈歐楨伯﹝二首﹞

羅浮石室采幽芳吏隠何年入帝鄕六館傳經秦博士兩都作賦漢仙郎幹將劍在寒牛斗建業臺孤下鳯凰不識周南畱滯者幾回起艸奏明光

其二

十年歐冶夢中豪劍气今看北斗髙合浦雙珠探照乘曲江一賦壯觀濤燕臺索駿元千里漢署含香已二毛多少風塵淪落者誰攜緑綺向君操

同徐茂吳遊白嶽信宿紫霄樓﹝四首﹞

東南眞气抱神臯謁帝重來感二毛塵世漫隨滄海變名山不攺白雲髙泉鳴石壁飛寒雨風入松林急暮濤聞道襄城迷七聖勞生■﹝冉阝﹞得解天弢

其二

北斗天髙不可從靈巗壁立翠重重松間此日來雙鶴雲裏何年駐六龍短褐朝元隨羽節空山采秀躡仙蹤日斜笑倚盧敖杖谷口西風落暝鐘

其三

尋眞何必躡昆侖禮罷元壇日欲昏萬壑雲霞封帝畤十洲鸞鶴下天門舄飛敢謂丹砂就書著還瞻紫气屯相對髙樓淸不寐長生有訣細堪論

其四

樓閣岧峣接太虛客來登眺倚蟾蜍齋分玉女靑精飯駕借仙人白鹿車鸑鷟參差云外聳芙蓉隠映月中疏夜闌聽徹鈞天樂剪燭焚香讀道書

送王使君擢霸州兵備道還東省

靑陽初轉大梁城尊酒驪歌聽早鶯海岱東行辭魏國風雲北指護燕京兩河陰滿甘棠樹三輔煙消細栁營惆悵臨岐無可贈平原春艸日含情

遊少林寺過中嶽時新秋雨霽

秋風乍轉拂行旌迢逓山川雨乍晴一入祗園瞻面壁更從緱嶺聽吹笙云移殿閣諸天靜月掛松蘿二室淸回首年華空荏苒欲棲此地學無生

送王祠部

太行王屋接長安漢署春風入握蘭丹就神仙辭葉縣詔來禮樂典祠官卿云東省花間駐禦气西山馬上看鄴下故人樽酒別幾回淸夜夢金鑾

送黃明立會試

黃花緑酒別河梁射策看君入帝鄕趙璧光聨千里月鄧林春占一枝香樓船處處疲南紀鼙鼓年年振朔方漢苑於今誰諫獵好憑彩筆賦長楊

芝山寺懷黃惟雅

禪關半掩逺囂塵獨坐繩牀笑此身習定不聞招隠客艸玄偏憶問奇人愁看貝葉靑山老厭見蓮花白髮新安得汝南懷叔度汪洋千頃日相親

雨中偕友人自蓬萊驛乘舟謁禹陵﹝二首﹞

幾度神遊入會稽探奇冒雨越城西舟移古渡疑乘雪馬避春流惜障泥千載風雲寒碧瓦九歌日月閟元圭相傳蒼水金書在滿目松蘿鳥亂啼

其二

駐馬山門望翠屏禹陵風雨晝冥冥峯巒逥合朝羣後松檜參差護百靈輦道艸荒嚴伏臘衮衣廟古肅丹靑祖龍亦是東巡者秦望寥寥片石銘

九日陳汝大招集林氏園亭同陳幼孺鄭性之康孟擔徐惟起袁無競分得陽字

招隠城隅一艸堂開尊正對菊花黃臺邊薜茘寒秋水檻外芙蓉弄夕陽雲起三山藏古堞風吹萬籟轉淸商相看不醉茱茰酒鏡裏空餘兩鬢霜

贈稽司理

建安別去動經年此日重逢皎若仙法署有星懸水鏡官衙無訟掛蒲鞭蘇門訪道疑中散荊土登樓愧仲宣指日循良膺召對趨朝咫尺奏鈞天

贈劉大參

藩嶽提封控上游紫薇丰采冠神州文垂海嶽宗齊魯气合延津射鬥牛行省飛霜淸列戟嚴城明月賦登樓聖朝側席多南顧國計還看借箸籌

送駱明府入計

華殿承恩下建章符分甌越重賢良才工制錦花稱縣風入鳴琴雪滿堂千里棠陰人祖道五云春色鳯朝陽蓼蕭賜燕登歌日靑瑣從容拜夕郎

春日盧封君招遊南郊

楊栁靑靑桃李花逍遙仙杖屬君家南山松栢歌春酒北闕鵷鸞寵歲華書報瑤池迎載勝訣傳勾漏舊丹砂安期來進如瓜棗笑指扶桑五色霞

題陸丞相祠

不見南朝帝子家靈祠猶鎖舊煙霞龍從玉璽沈滄海星隕厓門扈翠華風雨長嘶天外馬英雄誰斬澤中蛇卽今邊將平沙漠精爽無勞咽暮笳

送林仲淸之貴陽

謁帝新從薊北回紫薇花下進春杯褰帷重入要荒地開府爭推嶽牧才山鬼西南愁按部夜郎風雨避登臺天涯見月如相憶尺素還憑過雁裁

秋日還故園

渡水登山到艸堂田家稻黍喜新嘗墻邊薜荔秋多雨池上芙蓉夜有霜看竹每尋扶老杖借書先錄養生方歸來自笑白頭客況復江南是故鄕

登香山寺

路入香山更逶迆子魚潭畔葦花陂鸕鶿水闊憐雙影鷦鷃風微戀舊枝白嶼月明漁笛起碧汀潮打畫船移幽心惟許山僧會檻外催春栁自垂

失題

共向山中賦采薇諸天延眺思依依輕塵乍合芙蓉冷片雨初來鸑鷟飛滄海潮生通蠏井白雲客到更荷衣漫遊自愛盧敖杖擬挾靑龍去不歸

○七言排律

羣玉山房秋集分得林字

出郭乘舟到竹林張筵髙會逗秋陰鶴棲珠樹云初冷龍臥寒潭水正深怪石崢嶸窺古洞明霞縹緲散遙岑歌連逺浦漁郎篴響雜荒村浣女砧杖曵東山隨著屐樽開北海共披襟簾前流水雙帆度檻外疏松萬籟吟楚澤孤臣餐菊賦商山四皓采芝心王家觸目皆羣玉謝傅摛詞等碎金栗裏羲皇稱以上朗陵象緯盛於今翛然醉後舒長嘯歸棹焉知夜漏沈

春日集鄭仲蔚環翠亭拈四支韻

榮陽誰似鄭當時愛客開尊花滿枝檻外翩翩穿蛺蝶檐前恰恰囀黃鸝談深揮麈供茶椀興劇呼盧覆酒巵風送香鑪煙裊裊春生書帶艸離離遊魚出水爭相沫歸燕尋巢定不移李郭神仙元我輩應劉詞賦總吾師藉蘭欲待城頭月刻竹還敲谷口詩彈鋏歌來狂態發唾壺擊罷壯心悲畱連醉後忘歸路倚杖柴門倒接■﹝罒離﹞

贈子魯金中丞﹝金公自畨攜薯到閩故薯亦曰金薯﹞

東南王气欎如雲萬里雄才獨見君節鉞光懸金鵲印樓船聲震水犀軍星羅霄漢勾陳色風動華夷露布文城郭吹笳淸瘴癘轅門建纛播氤氳三章頻按豺狼吏片刺偏容鹿豕羣下士時時勤吐握行歌處處樂耕耘玉衡一代工摛藻銅柱千秋重勒勲自曵長裾趨幕府艸茅何幸沐餘芬

重陽前一日周元孚邀同鄔汝翼謝少亷於衙齋言別時元孚奉使還楚

楓葉蕭蕭雨乍晴悲秋偏愛集同聲東南信美忘賓主詞賦爭雄總弟兄節逼重陽茰已熟露漙三徑菊初榮傳杯忽動登髙興把袂多含送逺情萬戶天臨雙杵動九江云帶片帆輕鏡中鬢爲憂時攺馬首塵來候吏迎一入西陵詢故舊幾逥北闕戀承明君家江左風流在春水樓船下石城

和陳宗伯九鯉湖韻

襄城問道意無窮杖屨逍遙洞壑中漢主虛開遊獵館秦庭何重望仙宮披云獨往窺丹竈觀瀑相攜坐玉豅鸞鳯聲從蘇嶺下桑麻路與武陵通霞明亂葉秋光晚月浸澄湖夜色空揮麈談時星歷歷銜杯藉甚艸茸茸詩成笑倚三珠樹筆落雄生五彩虹騎鶴浮丘應有待飛鳬葉縣未能同文園渴矣懷餐露鄭圃泠然快禦風讀罷淮南招隠賦溪山吾欲縮壺公

壽周公瑕

共羨周郎冰雪姿早從丘壑傲明時洛陽紙似三都貴吳下裘仍五月披棲鳯有時多種竹籠鵝到處擅臨池論文意气醇堪醉顧曲風流調不移芝自東山搴甪裏棗從南海乞安期喬家春色花爭麗歲歲儂歌進酒巵

冬至汪伯玉招集大函館同屠長卿徐茂吳吳少君龍君禦吳叔嘉汪仲淹仲嘉潘景升曁悅公得燈字

大函別館勢崚嶒玳瑁筵開客並登笑指天都宜盼望坐依霄漢若騫騰談揮玉麈紛成綺酒進金巵湧似澠檐際星垂雙佩劍尊前花艷九華燈石門並列山中相栗裏還招社裏僧飛蓋三更驚月出揮毫四座蔚云興已誇兔苑稱枚叟更喜龍門禦李膺文變深林甘隠豹翮摶北海快飛鵬賦成但乞題元晏禪定何疑出上乘梅栁將春淩積雪松筠向晚傲層冰朗陵象緯書堪紀謝氏池塘句可憑經著五千浮紫气杖攜太乙失蒼藤黒貂敝矣悲覊旅皓首陶然慶得朋北斗闌干歡未歇歸來萬井旭東升

西亭宗正挽詩

漢家孫子眞龍種騕褭名傳萬里餘桐葉分封元帝冑桂叢招隠卽仙居承恩擬效三雍對紀事還裁七略書梁苑邀賓頻授簡彛門結客數停車靑藜午夜光侵閣玄艸丁年靜掩廬幸舎何須彈短鋏及門多是曵長裾翛然觀化辭塵世忽爾乘雲接太虛何處髙岡翔鸑鷟一時荒艸掩璠玙風寒北郭傳經帳塵暗西亭列綺疏緱嶺吹笙聲渺渺芳園爲夢蝶蘧蘧千秋松檟培金穀三殿絲綸下玉除同姓覃恩偏獨渥諸侯樂善果誰如麒麟夾道開蒿裏贔屓丰碑撰石渠禦气多應遊五嶽招魂■﹝冉阝﹞用擬三閭九天已化昆侖鶴八極疑乘渤海魚自有劉歆堪接武髙山仰止獨愁余

薜荔園詩集卷四

