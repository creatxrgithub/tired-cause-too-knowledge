

欽定四庫全書

集部四

提要

東塘集二十卷

別集類三【宋】

臣等謹案東塘集二十卷宋袁說友撰說友字起巖建安人流寓湖州登隆興元年進士第嘉泰中官至同知樞密院參知政事說友學問淹博畱心典籍官四川安撫使時嘗命屬官程遇孫等共輯蜀中詩文自西漢迄於淳熈爲成都文類五十卷深有表章文獻之功其集則書錄解題宋史藝文志皆不載故厲鶚宋詩紀事僅從楊愼全蜀藝文志采其巫山十二峯詩一首從郁逢慶書畫題跋記采其題米敷文瀟湘圖詩一首而不言其有集則非惟詩文散佚並其集名亦湮沒不傳矣今據永樂大典所載搜羅排纂得詩七卷文十三卷又家傳一篇不知誰作後半文已殘缺而前半所敍仕履頗詳亦並存之以備考證集中題跋諸篇於司馬光韓琦歐陽修蘇舜欽蘇軾黃庭堅蔡襄米芾諸人皆慨想流連服膺甚至而跋黙堂帖一篇於王安石新學之失辧之尢詳知其學問淵源實沿元祐之餘故其論事之文曲折暢達究悉物情具有歐蘇之體其詩與楊萬里倡和頗多五言近體謹嚴而防傷局促七言近體警快而稍嫌率易至於五七言古體則格調淸新意境開拓置之石湖劍南集中淄澠未易辧別矣說友敭歷中外凡三十年其政績𨿽不盡見於後然章奏敷陳多切時病今集中尙見大凡其論守淮宜用武臣一疏謂文臣不諳兵事不宜以邊務委之切中當時坐談僨事之獘非迂儒之所能言又蜀將當慮其變一疏引崔寧劉辟王建孟知祥爲戒說友歿後卒有開禧吳曦之變若先事而預睹之其識慮亦不可及魏了翁鶴山集有祭袁參政文以耆臣宿弼相推惋悼頗深當非無故宋史不爲立傳殊不可解今收拾於散佚之餘剰簡殘篇尙能成帙俾其人其文並借以傳則是集之存其足補史氏之闕者又不僅在詞翰間也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

東塘集卷一

宋袁說友撰五言古詩

連宵得雨應禱

蜀旱昔流行皇恩念凋瘵饑寒乏冬酒烹剝仰春菜二麥儻復失一飽竟安在當春苦旱漧甘澤未沾沛奔走山川靈翻履雲雨攺連宵建瓴水萬畝輕花穗如渴飲得泉如病藥得瘥髙原沃淸潤熱蒸防濯灑只今麥隴收可以日月待喜气掛珠玉詞源擁濤瀬自憐憂國願窘似生體疥得此霢霂益遂入淸涼界容我早歸田懷章東望拜【案此詩上去二聲互押集中此類甚多今悉仍其舊】

被防許浦閱舟歸

皇家百萬兵一一拱行闕朌恩勞軍士有詔防良月鳴鑾肅天仗君王自親閱旌旗照鼙皷鎧甲耀冰雪金繒辱君賜再拜嵩呼疊天子曰嘻哉長江殆虛設云屯皆壯士寧有中外別廼命臣某某腆犒均行列許之問軍旅利害與優劣臣聞疇昔論舟師利通防出入如風馳進退如電掣鄕來經始意規置有餘烈更張一何誤事亦隨廢缺橫舟臥平沙鍪冑半折裂防衝才什五水卒無梟傑祗今眾獘見噤不一語決往往憂國者無路伸喙舌小臣愧不敏銜命紆華節願陳一得慮竹頭而木屑方略許圖上稽首思罄竭君王赦其愚臣敢畢其說

書懷

攤書志尙友咄咄心如癡上言思堯舜下言商龍夔搜奇日有富得句中自怡家人問產業卽曰非所知古人不可見古書今可求尋源謝潢污至味捐珍羞朝曦去還至夜炬燃復休從此飽文字不聞饑餓愁

采石遇順風

我觀挽彊弓去鏃不可止弓力小有盡所至亦無防又觀鴻鵠飛衝霄勢難已天髙羽翼倦俄復知還矣何如我行舟雄風東北起危檣張橫幅波濤湧前水靑山掠窻戶白浪送舟尾快哉一帆速何止萬牛比飛蓬偶颭灩稚子且憂喜眾曰無彼懼天借此風只鳴鉦十數過瞬目三百里嗟我出修門江淛半經履輕舟縱壑便未見防如此頗聞順逆勢殆似倚伏理逆境當反視順亦無自侈今朝進固銳明日去還弛遲速本何常付之造物耳

過風頂山

直上風頂山如接天上語環觀千里內此山峙爲主循彼下山脊翠石滿原膴巉巖巧雕刻詭特效蟠舞靑蒼髙一色磊塊千萬數光膩細潑油滋腴潤經雨攢天石林居綿地三茅宇大湖石可並靈壁磬同取少卻俄回首一洞視須俯崖深拱四壁下蟄蛟龍虎梯躡不可下蹲望深可怖但覺拂衣塵防風洞門鼓太息天地間紛紛詫奇覩云収樹陰轉山淨川華吐長吟筆力窮小憩去程阻

泊采石登蛾眉亭蛾眉山爲云靄所蔽

平生山水緣所閱輙相偶尋幽半江浙領擥如益友我聞姑孰下二梁山對守兩娥顰黛逺久落詩人手今行適未到夢寐念殊久今朝古亭上四望一無有風嵐暝四合雲沙漲江口渺渺天際間了不辧妍醜登臨漫連日所得竟何取嗟予山澤姿林泉賸奔走嵗晚憶蛾眉欲見事還否人間遇不遇難以智力誘墜樓人不見舉案情何厚何如對此山逺拂雙眉栁風檣明日上相期後牛首天淨楚江寒黃昏一杯酒

過新灘百里小駐峽州城

明朝上巴江日日峽中行天險三峽路峽險灘頭程就中十二灘新灘尢可驚父老記往時此地江流平一朝陵谷變崩裂山崢嶸大崖江裏臥小石江心橫作此一大灘水石相吞並濤雷殷晝夜浪雪鳴軒轟空山十里遙已接千鼓聲末流到山尾猶作洶湧鳴朝家憂病渉遣使勞經營輦石竟無謀舟至不敢徵東來西上者因有盤灘名我來灘水傍滚沸如煎烹眾畏豈不畏稚耋棲檐楹遐觀一舟來掀浪嘈鼓鉦羣夫山下蟻百丈風中箏衝濤已颭灩轉柁猶欹傾戞戞到龍門艱苦如頡羮須防近平峽便覺天地淸攜孥穏乘舟相慶如更生蜀道登天難於此論始明況我衰病餘懷此憂懼情國恩念未報一葉身爲輕小臣抱孤忠思有稱使令舉酒望星河作詩聊自評

江舟撁夫有唱湖州歌者殊動家山之想賦吳歌行

我家苕霅邊更更聞夜船夜船聲欵乃膓斷愁不眠一聲三四咽掩抑含淒切宛轉斷復連盡是傷離別兩月江頭程杳不聞此聲身防荊渚路夢到湖州城但聞空山女兒呼不見前溪漁父鳴今朝撁頭上忽作吳歌唱初聲與後聲一一渾悲愴問汝何所得昔棹吳中航吟得溪女曲動君思故鄕我方西上夜夜夜家山側聲聲勸早歸霅水年年碧

和魏南伯縣丞寒食西湖韻

紅塵久厭人湖山猛從事巾車出西闗觸目飽幽致聊從吸鯨飲發我湧泉思松鳴當絲竹山肴勝肉味愛此天地寛無復名利覬淡妝與濃抹晴雨蓋一類車馬防馳逐簮珥頗遺棄稍出鵷鷺行來與鷗鳥綴歸來燈火近忽枉珠玉遺三復已醒然襲藏有巾笥

二月上澣防制司幕屬和孟誠之制參韻

三刀入夢鄕逺作益州鎭空懷十駕念那復一簣進心勞政自拙愧彼東郊尹得人盛烏幕澹臺不由徑競效有用學一掃虛名徇雍容三語掾文潤相涵映一樽聚羣彥坐乏黃封印開懷縱淸酌詞鋒凜豪雋春花自開落醒醉百念靜談笑吐胸臆寧較名與分矧玆賔客賢訟過便【平聲】退聴吾儕東與西邂逅喜滋甚惜也民菜色旦旦急荒政及玆雨膏麥觴詠是招聘我方道州考盍抗歸老論早上竹笮船故園松菊盛

和林子長韻

橫塘老居士官意云蹉跎歸田百頃溪一目眞恆河春來幾櫛沐昧者時工呵惟公獨未然計拙樂且多秧鍼破水面照影成婆娑黃梅雨朝昏已壓前溪荷連旬聽盆傾頽空競嵯峨城頭望彌漫湖海環丘坡橫隄蕩如洗滅沒相陂陀【陂陀謂廣袤也】卻聞城南圍千丈一水過堅壁了不動坐勝洪濤波佛力與願力精意馴蛟鼉獨此夏日雨慰公春時簔我方嵗事憂一飽今無何乞我黃淤秋【後山詩乞我黃淤十里秋謂田也】同此天地和不然遂彈鋏稍續馮君歌

和林子長韻二首

霜風弄衣結脫木嘶千峯寒暑相主客造物誰爲功百年俯仰間逸興追林宗白髮已種絲飛雪篩長松宦遊豈不佳於我馬牛風

我老倦吟哦君詩如淵明秀句出閒暇燻然有餘情寒深雪意淺頗厭十日晴東鄰買嬋娟一斛明珠輕借我一面看詩人豈狂生

又和三首

兄弟生同室長大相差池浮生朝露如歡樂隨憂悲南來防飛鴈北去歸同時嗟君胡不知恨此何可追

右感鶺鴒原

前生老居士識我臭味同詩囊欲往來一別已再冬相從能防何嵗晚驚飄蓬須賦早歸歟共老千巖松

右懷蕭居

人生自作難百念一已多七十古稀有況此疾病何紛紛老駘駑失腳千丈坡行樂當及玆嵗月如經過

右嘆七十

和王徳和知縣謁蕭千巖韻二首

虛名誤壯夫黃金變顏色誰歟帛米謀困此芻狗迹安和一榻上精神余筆力我欲造之深劇談忘漏刻詩工解窮人詞苦乃見意味公千巖篇粗了瑟僴義平生師友念正爾金蘭契毋使我廻還執炙不知味

和林子長訓諸郎韻

祝臝不知難防犢不知累我生飽經渉一一如歷塊泛觀孩提兒鏗鏘防應對由其學不學所入遂同異有子當務教否則基業墜明經仰韋賢所重識與器黃金委塵土教子逰於藝父子踵黃閣功業美且粹最憐房杜家門戶早覆簣紛紛不肖子掃蕩等劇戱賢愚豈少年成敗見晚嵗君家萬金產兩兩蘭玉萃兒時見頭角已負食牛气誦詩了瑟僴引義觸儔類長大守經訓含咀樂心醉瀾翻紙上語筆力功憑恃老蚌生明珠光彩爛足畏渥窪墮龍種不數蟾蜍軰孟仲叔季間更盛而疊貴吾兒豚犬耳衣鉢倘可遺登門倚羣玉辱交每不外譬如般若光照此大海防願續無盡燈庶爲宗門慰

和梁飾甫通判招飲林子長溪堂韻

多病苦長夏炎歊盛朱明得秋如故人一見意已淸夜來風襲月桂栁窺欄楹頗憶橫塘溪百計無餘營淸風菡萏秋搖搖月中聲剽聞有新約賔主意各傾妙語含風漪一笑槊可橫尊前欠佳客豈無葛彊生

再賦

千家滿明月更覺雙溪明秋來詩酒無毋乃亦太淸詩筒解我意續續堆軒楹豈無鬥酒藏而待君所營頓聞別駕賢行聴立鵠聲秋光恐無防有酒何從傾扁舟下滄浪及此月猶橫要當辦玆逰奇絕誇平生

郡寮案樂飲趙判院有詩次其韻

簿書紛如絲取樂得少空悠然杯勺興借此歌舞送從事來官廚醉不睡鄰甕衣裳防蘭澤言議雜囂閧人生醒忌獨勝日飲須痛向來韝上鷹府公解其縱【僉判司理稟樞相許之方作防】先生作禪臥肯以靜嗤動形臞詩則昌萬境供日用文字與紅裠寧非一理共退之彊分別無乃夢中夢絲竹娛中年耐此髮種種明當解予酲酒徳賡舊頌

病不能從沈徳逺少卿艸堂醵飲

溪南十里山有客今淵明歸來厭城市著腳鷗鷺汀客來笑談劇日暮車馬行我昔曽見之浩气猶憑陵尊酒浸成列翰墨時相迎慚渠前日約念此故舊情衝風走籃輿剝啄山頭扄人生等遊戱底問割與烹但令賔主歡莫識眾我醒毋以患難移政須公主盟

李兼濟分教江陰

結交不在久但問交者誰相從何用頻要以道誼期我初未識君已誦班馬辭太學金薤篇爛若琳瑯垂妙理遡家學雄文想英姿天乎慰此心而獲親芝眉一見語未盡覺我驕气移荷君偶過聴得我嗟何遲我方縛防官君亦居所疑於今五六年見日常差池有時適相逢一語不及私往往從容間百篇惟新詩歸來念所得如日身親之君將抱停涵一灑澄江緇想君車馬至短褐環旌旂萬口如一詞是曰得所師一斑見稍稍士气今虹霓江城見儒英而我失所資自慚索米久不去今何爲及早歸歟問捨江之湄政須邇門墻作意頻追隨窮逹於其天紛紛徒自欺買羊沽酒日剖此胸中奇沈徳逺守衢州用林子長通判送行韻

宦海足風波洶湧百態動更嗟爲郡難一木支橈棟利害秦越瘠謗讟鄒魯閧區區美眾口於道竟何用一墮怨憎機玉毀石可貢鄕來羞染指負此淮陽重公今上柯山威望壓羣眾州橫車馬衝吏黠機巧共寛猛嘆何適往事成一夢利孔百已竭舉手下輙訟其難皆如此要以人折如公補天子輕重識抱甕善刀而蔵之遊刃眞總總政成余嘯坐事定略銜控人生五馬貴願公還舊供歸來佐雄略一洗潢池弄我方煙霞痼爾若丹霄鳳儻知下愚賢應笑臧文仲

王恭父出守洋州二首

胸中萬卷書足下四方志士任重道逺渠以中外異肯戀承明直狹此天下計方此議逺略慷慨誰襆被翻然有抗章屬之英儒耳

我懷粗憂世所遇輙盾矛自公握手初臭味一一投一麾咸陽邊而豈但寢謀應有齊人者歸此侵疆不小防洋州勲不止萬戶侯

鄭恵叔閣學守建寧三首

天生棟梁姿本作棟梁用豈其天下望可使觖萬眾乾坤欲開泰數定不可霿我公胸中秋萬寶一未種士其少須之要以他日重

周之士也貴如圭璧璠璵東陜與南土出入本裕如髙冠不可羈位次實有餘輕此一葉舟孰肯戱魯儒自公抗章行益以貴士夫

公乎斯文宗學者仰泰北而我幸姻婭心切迹每梏龍門甫登進已動驪駒曲江湖搖歸心我亦慕髙躅更愁帆風船無路送雙目【時方防客不獲與江頭祖席】

贈王副伴

將軍年少時束髮在行伍西方頃多事二十勇如虎一身殆百戰手足瘡四五徵行久邊戍肯憚服役苦西陲五十郡一一經險阻一官三十年銖積僅如許我聞中興後卷甲久未舉宿將零落盡屈指不可數政恐據鞍者驕懦如嬰乳時平偶無事酒肉而子女問之行陣事縮頭而栗股有如將軍乎少小服軍旅金瘡歷歷在末老勇亦賈抵掌談世事忠憤气如鼓願欲奏君王臣不知死所輕舟明月夜慷慨聞奏語釃酒誓長淮有力期共努歸去覲前旒此懷須盡吐

觀野塘荷花

淤泥生荷花物外各有性環城散紅錦颭灩滿支徑人臥蓮葉舟酒吸碧筩柄个中有眞樂樂盡意不盡

松坡

陵坡擢孤根生意已翹楚主人嵗寒姿於此眼目具夷荒挺勁節偃蓋浥漙露相對琳瑯篇後來慚驥附

大石

困臥籃輿中醒視人影直伸頭起四望不斷山環碧羊腸路百轉當面一蹲石髙廣不可際隆重誰與匹宛如百楹屋繒四籠羃又如龍虎踞煙雲繞其側突出眾山間旁無他石立古今嵗年久光彩淨如拭兒童梯級上羣聚相戱劇偉哉殊特觀我來聊扣擊汝從何代有長養成大質汝今閱世多防見陵谷易漢王欲東時曽經車馬迹武侯三顧後曽見王師出衮衮千萬載人與事如織興亡竟何在而汝獨如昔古有石能言今乃不可詰徘徊不忍去撫掌重太息安得李將軍一箭誇雄力

遂寧府庫古銅物

我貌殊不古而有好古心未老已成癖此病那砭鍼本非口腹累乃困耳目侵遂州古名邦有物嵗月深一一銅作器得之古墓陰燈間管柱匜耳擎杯斟劍弰累蒼節鳳口塗黃金人形雜獸面詭異難橅臨糢糊滓塵土剝蝕遭晴霖摩挲細拂拭名代不可尋楛矢辧形質古磬鳴聲音一經聖賢手疑信別古今佳哉今所藏歷世方駸駸防當有博雅破此聾與瘖敢效石鼓歌吾意豈防吟

蘇公內翰栢石圖

栢生兩石間顏狀何落落行須接石脈生理初甚約豈無螻蟻窺未免風雨剝孤撐謝裁培欲取那可攫森然兩石意與栢眞不薄崢嶸炎涼外盤踞互相絡千尺意有餘凜凜未可度公防養口體怪此軀幹削滿眼較短長瑣細公所略

題陳氏淨香亭

人生樂事難淸節視險夷遇坎而履坦詎以得喪虧我觀萬物間獨此瑯玕宜頎然挺冰操得之風雨時秋風桐飛翻夏雨民怨咨廹眞乃見嗟物如一岐此君豈其然風雨而不移姢姢淨明月細細香浮漪此理固千載俗士難與知洮湖著危亭千畝胸中奇植此凜凜節照公堂堂姿仕已輕浮雲喜慍不一施山髙空翠濕艸勁便【平聲】疾吹此風此雨至公乎無燐緇我方索米久官事成癡兒望公瀟灑中糞壤與菌芝何當亭上游細誦簡齋詩

題楊誠齋南海集二首

君侯大雅姿萬態歸物色商略南海句以心不以迹試吐胸中奇如臂指運力今推王揚賢童子漫雕刻詩以變成雅騷以變逹意變其權者徒中有至當義水淸石自見變定道乃契文章豈無底過此恐少味

至遊堂二首

力田須逢年掘井須及泉學者志於道如以規正圓及其見道時攬轡誰爭先筌蹄蛻陳迹羽化而登僊是中時反觀一一人之天森然眾妙現所見惟所便猗與至防者日運萬里船胸中三景軸與道相因緣道大心以悟心逺見孰偏一室景象存物物隨飱眠不防以爲防至樂無冥顚防非在山水黙與山水聮天下有至防得道有至賢賢者以道防百遊不一愆至於遊俱忘公與道獨全談笑出淸風樽罍益欣然張扁詫中郎訓記增雄編嗟予幸升堂頓覺塵垢湔從公至防境左右餘芳鮮歸來欲語人心知口難傳

嗟哉予少年學志如防泉區區指漫血未識方與圓晚於方冊間再拜予公先琳瑯粲珠璣意公眞其僊寒手不停朝暮披雲天已辦膺門登肯放邊腹便一身落宦海去若不系船懷此日月長嵗晚而夤緣長安初拜公摳趨立庭偏一見意未盡憒憒如醉眠春闈接從容拜賜喜欲顚夜半呼論文不復懷官聮此身願持似稽首從公賢一意門墻歸稍卻名利愆尋幽並湖山百計一未全而公亦倦防卜築方怡然把酒問明月誨我詩成編淋浪身上衣歸喜那更湔雄篇富褒拂字字華衮鮮吾儕一瓣香斯文今有傳

東塘集卷一

欽定四庫全書

東塘集卷二

宋袁說友撰七言古詩

仲春勸耕有獻兩岐麥者和丁端叔茶使韻

周原膴膴侔歌頌我訪春郊屆羲仲市橋曲屈古招提媚日暄風傍韉鞚布宣徳意父老喜醉飽盤餐兒女共眼防秀色壠頭多風落輕花枝穂重東皇生意滿阡陌不待池塘春艸夢道傍瑞麥獻者誰秀出雙枝駭羣眾春風和气下披拂產出禎祥呈妙用我思昔嵗旱爲虐防度牋天香火供懸知政拙漫心勞自慚弗稱甘泉從今年春到一犂牛是處膏腴飽耕種舉趾於耜競東作剝棗烹葵弭田訟三農儻遂富庶樂四體如忘屙癢痛只今貽此來牟喜大手鋪張煩屈宋崆峒有詠拾遺語茂陵作頌相如諷【司馬相如居茂陵作頌曰嘉谷六穗】詩成豈待擊鉢催句惡自慚操管弄與君拍手頌丰年姑置別離傾酒甕

行麥壠

農操豚蹄競謀鬼已信今年非昔比十日五日風雨時好語急傳兒女喜南來麥熟春事収東郊日落人影稠騷人一見喜不盡新詩預慶丰年秋懸知聖徳回天地荒政已修非罪嵗目前更防牧羊人不覺維魚來夢寐

禱祈喜以甲子日得晴

去年閔雨忙今年以晴禱年年水旱苦闗心憂國不知身暗老蜀田百里無陂池山頭隴畝如畫棊平時憂旱不憂水秋水十日憂雨垂天公忍使垂成阨但把精誠期感格扶桑忽上東海來一夜天淸風露白今朝甲子逢晴秋定應無耳生禾頭少待餘糧棲畝日倩渠送我歸田休

詠晴

農夫一飽甞憂遲十年五旱無已時今年隴上消息好天不靳我食與衣黃梅雨了時雨至三尺稻梗一尺泥不憂夏潦憂甲子阿香忽放雷車歸白波翠浪雨霑足已覺抄云先簸粞新春入甑供晨炊吾農自此今無饑邇來更說蠲輸好州邑撫我如嬰兒如今不怨田家苦但憶詩人歌子婦

喜晴卽用前韻

春田欲雨常憂遲夏田得雨嗟逾時春耕夏耨兩無及眼幹淚竭空沾衣翻翻聫聫腳力盡萬車不救一尺泥朝看東南暮西北晚霞倐忽山頭歸白日一照黃潦定秋來凖擬篩紅粞早田拾得晚田熟今年更救明年饑念夫隴上一月宿趂晴歸欲呼妻兒與夫嵗嵗同甘苦未容卹緯慙嫠婦

江行有惠梅花者因憶杜少陵云江上被花惱不徹無處告訴只顚狂遂借此意而吟

去年短櫂孤山閣尋得橫斜在籬落帯花飲酒六七人醉傍錢塘城下泊今年江上花惱時無處告訴狂如癡一枝的皪對無語獨把詩酒相羈縻平生百念輕於髮惟有梅花心未歇只愁花謝老相催老盡頭白花又發

峽中聞杜鵑

春風破曉晴嵐濕客子竛竮去程急空山兩兩杜鵑聲回首家鄕無羽翼勸歸不歸聲厭多旅懷剌剌空柰何君不見秭歸城上今啼不多少行人滿江口

聽道人彈琴

東城尋春春事濃長嘯理防蓬庵中道人飯了徒快睡萬慮一洗惟絲桐髙山不斷春嘖嘖流水無言聲磔磔月明露冷意有餘夜想朝吟恨誰釋平生心賞竹間尋嵗晚欣逢正始音煩君更撫文王操慰我寒在此琴

和林子長海棠韻

去年寒食猶依然海棠花落南溪前風隨雨雪作三厄燕支落盡無人憐今年花下去年色不暖不寒三月天花間置酒君有意我負宿約慚周旋年年惜春春易老春去花殘常恨早勸君更辦一杯春明朝捲地東風掃園溪已漲桃花急月明夜釣漁舟笠君能割我半亭溪寧嘆此錐無地立

和趙周錫詠魏南伯家蔥茶韻

武夷十月甞先春風生兩腋撩詩人玉塵一縷輕且純不與凡味爭比鄰鐺中碧玉濤湧銀七盌不厭烹啜頻書窻假寐熟欠伸重煎倍覺滋味勻吾鄕此茗孰與倫誰家卻說江茶珍剝蔥細切誇珠蠙泛甌更騁如鋪璘不知瑉玉難並陳從來居上嗟積薪魏君胡爲白頭新懷兄詎可論不均我𨿽曽沃齒下齦不敢溢美忘鄕津方圭圓璧當春晨請君反本毋予嗔

和林子長謝徐吉甫蒲萄韻【吉甫生子與仲子同日】

吾兒癸夘豚犬耳徐家同日生明珠廼翁愛子愛其類堆盤嵗嵗分甘腴甞新旣足防甘奉遣送更欲均有無但肯食芹而美矣如渠此意夫豈徒嗟予已老將疾至肉味不啜惟僧蔬忽驚馬乳墮几案未免饞口飡其餘及玆滿架未零落少待明月相攜壺

和魏南伯乞酒韻

古人行斾誇碧油我舟寂寞隨處畱何人夜半詩博酒鬼神欲泣如楚囚一朝江上同漂泊莫向樽前情淡薄爲君更作白頭吟欲辦錦囊慙句惡

小飲

殘蟬古路無人迹瑟瑟西風已三日杜門卻掃處一室顚倒筆硯理書帙平生但恐辜吟筆薄宦云浮奚固必客來相與入詩律一葉庭柯恍如失

和王使君恵詩酒韻

我生紀歷三逢申久矣隻影誰爲親戀彼溪山意已在舉目更友君子人言論道徳歸大醇葑菲下采顏色溫買羊一見慰饑渇載酒三就忘辛勤今朝好語防盈門排攢炫晃驚童孫字向紙上欲翻舞句生妙處增淸新推更沃囁嚅口便覺四體陶然春嗟予從此毋多作君方袖手韜奇略詩壇行卽拜將軍莫謂小兒多淺薄

和董顯叔韻

江南人物在覿面足以慰予疇昔念識公只在文字間君子若人今子賤江湖路逺暌言談八年於外自亦閒有時拂拭舊珠玉端欲論詩伯仲間公懷席珍方就聘一航我欲長安近只知喜接故人歡寧羨官髙如斗印羇懷寂寞逢春光未著語意何可當下帷諸孫出新句如蠒抽緒思無疆一詩傑出駭奇創覺詩壇羣膽喪自憐老退無好懷語不驚人慚少壯宦情不絕眞如絲有憤莫吐誰與咨只今猶得斯人語剰有風騷同激推不堪人事長乖處聞說扁舟復西去十年一見意匆匆更冩瀟湘別離句男兒气節天所資道大何計合與違但讀詩書談世事防公衣錦他年歸

和野堂恵老中秋月蝕韻

一年淸絕中秋時仰天髙欲攀桂枝榦坤鎔入玉奩鑑萬象一掃光芒垂今年不見今宵月有物噉之傾且仄惜哉至此狼狽凶空效玉川歌月蝕一杯相囑三更夜安得飛來明月借明年應解勝今年莫使詩人愁筆下吁嗟今夕知何夕且對孤燈照隙夜闌搔首獨翻書且喜燈前雙眼碧

和張季長少卿塵外亭韻

金城玉壘雄西邊云崖凜凜摩蒼天環城萬井四十里無處著眼江頭煙我來登臨重嘆息搜索勝景披云巓結亭百雉上南郭山川映帶圍桑田春風城南細麥好夏雨城北圓荷鮮長瀾四溢去不斷茂林百種森當前朝光下卷西山霧界天一白如鎔甄兩年寂寞誰知已一日邂逅詩中仙品題印可喜所遇瀾翻筆下源流泉平山醉翁何以重一詞一記垂千年於今塵外已獨步壯觀絕致誰爭妍癡兒莫苦簿書債一笑亭上應忘筌春來花栁賸遨樂念我一舸方東遄甘棠遺愛定無有赤壁懷去猶能全他年吳蜀問安好簡繒各寄滄浪篇

和周元吉提刑席上得雨韻三首

西山忽作暮捲勢長蜺噀水驅炎暉雷車震動吹海立火傘退避如鷁飛天公不憚翻覆手客醉何惜淋浪衣云収暑退夜空濶歸路已覺星河稀

湖山十里圍萬井煙雲過盡迎朝暉連巒得雨有餘態歸鷺倚風無限飛田頭逺布翠縠浪池上暗濕紅裙衣山翁何惜一倒載及此訟簡人已稀

蓬萊秦望兩如峙中有萬頃浮光暉自憐俗吏腳不歷每欣奇觀身欲飛芃芃布野翠捲浪靄靄出袖云爲衣詩材滿目供不盡只恐寡和詩人稀

野堂恵老恵筍

騎臺落日飱秋菊寒食江南饌餳粥一年節物正撩人賸把嘗新伴幽獨平生慣飽藜藿淡口腹累人何日足故園又作穿籬態解籜呈新包一束甘寒不澆礧磈腸一飯更須炊白玉年來稍學長沙味一月煨藏愛餘馥鮏羴棄去不復念從渠且負將軍腹老僧日食常住供飽坐饑食不論斛春來不訟籜龍寃每誦坡僊食無肉个中風味有誰同付與新詩照湖緑

謝恵補之送梁杲墨

江南黟歙千峯長盤紆融結百鳥頏鐘靈孕秀山之玉中有石墨時伏翔曹公萬斤如贏糧士龍二螺石髓香人間那得掣筆郎此物我亦成空囊松煤僅貯陳光磨楯未辦文檄梁知公腹槁誇成章夢中盈袖方櫝藏仲將一防容升堂佳哉秀句來一方愧我學書臨池旁幸公瓊報母相防

寄於忠父先生

天教英雄聲名好滿眼防渠騰蹋早吁嗟世事暗如漆虞卿窮困劉蕡老平生翰墨彌九州丰城埋劍幹鬥牛一官了不受羈束婆娑風月聊歸休天欲成之煩一蹶子美東屯笑耕月諸山搖落不成林看取孤松嵗寒發西湖十頃玻璃風酒闌豪气詩千筒請君流水照冰雪長魚豈與蝦蜆同

再賦

詩來已報平安好猶恨得公詩不早忽聞單舸下滄浪卻喜此翁元未老折腰耐辱來皇州大手妙割無雞牛平生拄腹五千卷百未一究眞難休我昔從之曽竭蹶刮眼期公空嵗月老來猶足舉千鈞豈是周郎獨英發苕溪獵獵蘋花風溪樓萬瓦如鋪筒未須黃帽催歸去尊酒一笑期君同

贈靑眼楊相士

秋風摵摵敲庭檟獨臥孤窻類瘖瘂道人剝啄向東塘欲識酸寒孟東野公今以直不以情我亦論心不論形平生方寸只如此政可煩公防眼靑年來萬事翻成覆

幸有藏家書可讀丁寧莫學世間癡苦欲從公専問福

潛聖汪君辱借詩編作小詩歸之

是客胸中春百頃日夜葩花落毛頴奇芳珍艷亦不乏緑賸紅余盡桃杏定収三冬充腹肆那費五車壓牛領不憂銅雀吻漧燥正喜詩泉勢奔猛舉檛聊作漁陽摻成篇半是吳江冷誰憂豹老雲霧寒谷空蒙光欲炳

渡嘉陵江宿什邡驛

山程十日不見江前日初逢黎渡水牽車又到渠江畔漾漾翻波意尢美今朝嘉陵江水寛危峯大石更巑岏棹兒艇子呼晚渡亦刜鉦鼓推標竿渡頭楓緑薔薇宻我宿山南雍城側細思靑史什邡侯君恩何似嗟來食

過蝦蟆泉

平生一壑淸濯裳愛泉謹防如隄防酌飲爰至蝦蟆涪水經第四源流長天教神禹使壬甲幻得蟾蜍半山壓建瓴瀉出沆瀣淸底事汗流猶背浹恵山車馬松江舟兩泉寒冽天下求不知此水更奇品世間實處多名浮

過渠江渡

櫂歌江峽三月程頗厭風濤困徵艣驅車山路兩旬浹又覺﨑嶇萃勞苦甘溪嶺下冉村路一道渠江拆山塢風平雨細無皺面浥浥寒漪淸客暑渡船也學鉦鼓聲催上籃輿傍江滸夷猶短檝瞥眼過卻懷江程久如許山蹤水迹本逰戱南北東西慣安處玆行兩腳不遺力千里環山防艱阻一江渺渺橫目前如渴得泉旱得雨流波聞向合州去卻入恭江匯西漵便欲挾浪扁舟西褰裳回首忻從之君恩如天未酬一一念惓惓系孤迹

過故郡渡

山路一千三百里中間四渡今江流天涯作客壯年事老馬長途防日休誰知江深念歸客日向峨岷無盡頭舉首白雲天共逺四方上下與同愁

過黃泥阪

牽車緩上黃泥阪復嶺重崗甚前日躋攀千級下如之十里三山三降陟平生兩腳疲辛酸嵗晚行路熟蹣跚人言蜀道如登天未必登天如此難

登嘉州萬景樓

我行大江西勝槪數追逐南樓嶽陽上雄絕快心目今到西南第一樓嗟哉餘子眞碌碌巖層嶂疊匝天外蒲淨葭叢蘸江曲三峩之雪晚在望九頂之云暗相矗縈紆拱揖儼左右吞吐澎湃環山腹彌彌漭漭三萬頃何止江郊供逺矚俯觀大象欲墮地仰摘星辰防可掬一天萬景不可狀盡付此樓歸約束危欄徙倚納淸觀蹁躚意已追鴻鵠仙官五千九百到我亦悠然立於獨霧收江際天接水日動山尖光漾木倚樓拍手叫靑天一笑江橫送飛鶩

舟行遇逆風

扁舟直下滄浪緑百里溪程消一宿天公噓吸解窮人逆水沖風何太酷年來矻矻便深居一動一靜誠何如不堪世事苦相逼政自未免奔走余今朝莫訝東風逆明日歸舟順如翼世間逆順豈關人自是人心長戚戚過馬肝峽石形與色皆如馬肝迸出峭壁之上予觀之蓋石芝耳大窠一本小者四五不知風雨防百載而質不敗賦石芝行

巉巖復巉巖昨日通靈灘通靈二十里有峽名馬肝一山削壁立萬仭中有突兀如芝蟠輪囷累片葉盤結分枝欒宛然老枝菌如出枯樹端大窠數尺迸崖縫小者四五髙低攢往來競稱馬肝石不悟石芝爲異觀朝廷日淸明郡國無曠官鐘此溫厚气瑞艸凝防岏不見爲羊又爲馬石芝靈異元非難此芝瑞峽中一一行人防何人果妙丹靑手便可圖上歸長安

舟人彊以二鍰多取漁人之魚余增百錢與之作漁父行

老父家住逢家洲無田可種漁爲舟春和夏炎网頭坐茫茫不覺秋冬過賣魚日不滿百錢妻兒三口窮相煎朝飱已了夕不飽空手歸去蘆灣眠今朝何人買鮮鯽直得千錢酬二百拋錢帆去了不譍卻謝君子爲增益嗟嗟莫怨行路人滿江風月儂最親但防漁翁更彊健銀刀赤尾長鱗鱗

峽中瀑布泉

萬石枕山眠千峯隨路轉林深暝巖穴一道寒泉濺分明冰箒垂空壁隠約珠簾掛蒼石深山寂寞有誰知只與行人潤詩筆

孔明廟柏

陵邱冉冉煙艸新叢祠寂寂君與臣千年不死一庭柏八陣猶餘三峽春【八陣圖在夔州城外春時郡人載酒歌舞其上】昔人已化遼東鶴古往今來事如昨當年魚水奮雲龍天不興劉死諸葛

題天衣寺

稽山道上多名迹萬頃湖光襯山色雲蒸霧集累千年屈指風流防人物平生佳處身曽經賴此泉石供餘齡愛山何惜買山費明珠不博娉與婷我聞天衣最奇絕萬頃淸涼掃煩熱持經夜半鳥鼠聽忽覩金僊起還滅把茅從此成開山法華妙果僧中賢當時十詔徴不起神奇變化泥生蓮山神謹防泥封詔獨有遺風傳內教袈裟金縷照琉璃時放祥光蔽云物我來官守無時閒著腳未歷城南山區區俗眼空自翳耿耿此意如循環我心豈是眞如石慙愧新詩與推激自憐未到此山中想見入山深未得要令攻俗如攻城玆逰約與秋風迎吾曹豈辦癡兒事爲君一醉南湖淸

朱東父作室

貪夫築室齊云湄滿溢旣死不可持佳哉髙人世念薄文室緝綴如繭絲門前流水照明月門裏有詩淸更絕汲泉欲潄齒怯寒擕杖先登腰易劣客不待速來往頻剝啄扣門有誰譍主人酌酒要客醉坐客見花心自醒長松古栢垂楊岸爲萁一畝酒無算花開詩酒足逢迎花謝蝶蜂漫零亂萬物榮枯付逹觀我欲從君著眼看儻能剩掃牀頭金笑彼人間癡死漢

揚州堡寨

西風一舸來揚州疋馬直上新城頭環城九里十六步一一峭壁臨深溝俄焉惟喏兩軍士眾手指示陳其由揚鞭試問築城意曰堡曰寨何所謀誦言長淮十六郡天險地利玆其尢江橫萬里限南北借此屏翰屯咽喉向來彊敵蹈此境夜半一叱遭防劉平疇曠野不可限一城未足防侵牟髙城西北古城後因勢決防成楚丘四門大開樓櫓備中有萬甲蔵戈矛譬如一鎧何足恃被之重鎧前無憂乃知舊臣建議僅出此我亦防馬嗟去休不知城二勢則一添足畫蛇眞贅疣君不見紫巖先生昔經理釣橋深塹先防秋當時方略豈不究而使浪防爲今羞吁哉成事不復說只恐前計無時酬書生銜命偶經履一見敢謂可與不世間萬事一笑裏輕帆送我催行舟

題陳日華二友堂

書生作吏從朱墨官事紛紛何日息不堪鴈鶩對敲朴寧解詩書伴松竹太丘退食何蕭然筆研不落塵埃邊前嵗讀書山水縣今年二友來通川料君捧詔還朝日老蓋寒梢應的皪此時畱與後人看要使淸風繼前迹

送陳景齋宰鈆山

我昔曽爲江左國賸說鵝湖今壯邑頻年官府苦催科百里齊民猶珥筆男兒遇事難是圗猛士縛獸須於莬才髙政不較難易知公此去無趦趄嗟予仰韓如仰斗公亦登門及予否爲言饑餓六年中兩眼猶能記千首

送周可大守通州

丈夫憂國如憂身屙癢疾痛均傷生胸中百藥寒涼明有疾一試眞權衡我觀周郎眞豪英落落磊磊通而淸少年志欲天下平夜光無因匹夫驚萬卷堆胸兀相撐尙論千載欣談兵不堪北首瞻神京抵掌不平中屢鳴老來符竹防新榮捧檄正須堪一行舌翻衮衮傾波瀛察譏之說何鏗鍧龍頭悅懌意若迎領略健論心爲傾朱轓好去方北徵黃堂暇日煩經營老狐戀戀巢穴成兩雛兢鬭誇紛爭料公誌略須縱橫邊塵一洗誅長鯨片言定可攻聊城覆巢燻穴無餘氓牢盆細務毋太縈簿書期防母畱情只今了卻功與名大副昔年梁楚聲我來蹤迹水上萍與公相望防連甍交情契合逾弟兄頡頏上下相嘲評有時立論披腹呈彼此浩气俱崢嶸公今事業行軒轟我懷礧磈方聾盲願公不負忠與誠歸來濶步名公卿願我百念一羽輕公乎訪我惟巖耕

送王齊卿教授造朝

江淨孤月寒山空野梅白我是天涯人卻送東行客送君直上蓬山首莫忘西南困徵取功名富貴不須多隻把詩書垂不朽

寄中都故人

千山疊疊髙入天中有縹緲之神仙壁立煙容風虎臥林深洞啟雲龍潛長安詩翁有健筆蜀道客子無新篇尺書萬里寄天逺萬一故人曽我憐

用楊誠齋韻題吳夢與集

大鈞落落元無鉤百尺空臥元龍樓天生斯人竟何用搖筆僅可供眉愁詩人慣作驚人語富貴迫人嗟防許世間萬事要其終只今此道猶能東

陳日華刪定讀書林

雄編已汗南山竹對坐松篁誇鼎足猶嫌官事作癡兒故向書林巧徴逐蒼龍宛轉鱗之而此君寂寞淸且髙晚來鴈鶩無人進又報明公欲變騷

題王順伯祕書所蔵蘭亭修禊帖

永和九年暮春日蘭亭修禊羣賢集含毫欲下意已先媚日暄風佐搖筆當時一筆三百字但說斯文感今昔誰知已作尢物防流傳人間天上得天髙地逺閟不示僅許一二翻摹勒忽然飛上白雲俱徑入昭陵陪玉骨識眞之士已絕少眞者一去嗟難覓紛紛好事眼空只把殘碑慕眞迹蕭郎防去明眞贗定武傳來差甲乙如丁如爪辧形似不丰不露分肥瘠人亡無復見風流漫費精神疲得失臨川先生天下士古貌古心成古癖捜奇日富老不厭如渴欲飲饑欲食有時瞥眼道傍見倒屣迎之如不及牙籖軸已過三萬集古錄多千卷帙平生著意右軍處並蓄兼収一何力賞音本在筆墨外何必此優而彼劣淸波萬頃渾一防明月一輪云半入是中元不礙眞趣气象典刑尢歷歷知我罪我春秋乎政爾未容言語直我方隨羣厚其嗜門戶弗彊才僅立幾年防捜政無那剩欲流涎分半席閱公善本三四五不覺長歌書卷側羲之死矣空費公家九萬箋安得斯人寫金石

十月雪四白

夜來風絮鳴觚稜紛紛消息何頻仍不堪十月已四白豈暇一嵗誇三登祁寒未必小民怨哭雪政恐樵夫憎窮閻冷市糴貴谷破竈濕葦燒層冰寒又凍詩翁筆淸夜誰憐貧婦織人言宜瑞不宜多官放論錢不論日請君髙吟祈碧蒼願天今夕開扶桑寄語龍公且相卹忍待明年莫倉卒

效東坡從歐陽公詠雪體不用鹽玉鶴鷺絮蝶飛舞爲比不使皓白潔素等字

樓頭一夜寒聲促但怪重衾慣藏六小窻起聴枯葉鳴更覺凝寒透肌粟乃知龍公修故事幻作輕細巧翻覆搏空積勢欺檐楹過眼隨風滿坑谷雲濤衮衮浩無際頃刻庭前三萬斛小山愛我已霜髩老盡蒼崖垂布瀑兒童愛雪不愛身堆削形橅笑盈掬風梢嫋娜困無柰一一扶頭恣敲朴我來苕霅四寒暑破漏憐渠數間屋無人推戶起僵臥漫把淸風繼前躅寒鑪夜撥終不熖凍筆呵吟已先禿人間憂樂有定分鄰家乃奏琵琶曲回飈落屑防翠袖紛紛花映花奴肉杜陵老眼不禁寒只有詩筒再三讀請君早辦雪兒歌喚取詩翁醉醽醁

雪中簡林子長

玉沙飛墮何衮衮一夜靑山損顏色此山底事厭靑姿故學何郎輕傅粉曉來窻戶何人開僵臥欲起驚皚皚微風淅瀝捲還起片片直上雙毛來扁舟賸欲敲鄰屋料得羔羊酒初熟瓊瑤欲盡不可畱梁園歌吹須君侯

巫山十二峯二十五韻

巫山磊塊山林姿一邱一壑貪成癡寸峯拳石瞥眼過張皇攫覓惟憂遲東南佳山多秀麗就中所欠雄與奇飽聞巫山冠巴峽奇峯十二相參差昔年圖畫常一見欲見此山無路之扁舟西溯上三峽千巖萬壑爭追隨終朝應接已不暇心目洞駭俱忘疲驀然鐘鼓髙唐上峯巒二六排旌旗一峯霞彩迥在望一峯展翠開屏帷【望霞峯翠屏峯】無心出岫云吐色偃蓋平巒松並枝【朝雲峯松巒峯】仙蹤鶴駕羽衣近壇石瑤臺閶闔低【集仙峯聚鶴峯淨壇峯上升峯】白雲一起鳳皇下淸泉四合蛟龍嬉【起雲峯聖泉峯棲鳳峯登龍峯】羣峯角立變態異一一大巧乾坤爲外堪擊拊試聲律中含造化分四時天下名山亦多矣未有列岫奇如玆九華一景固天巧惜與江流相背馳南北兩峯喧眾口妝抹卻恨同西施何如此峯無限好行行列列臨江湄煙雲漠漠出寸碧風雨時時橫黛眉舟人漁子漫回首騷士墨客勞支頤我來穿水入天去貂裘章甫生塵緇昻頭見此大奇特躋攀不上空嗟嘻吾將欲訪三島登九嶷上蓬萊道山之壁絕泰華終南之嵋飛鳬去舄嘯滄海卻來巫峽溫前詩

東塘集卷二

欽定四庫全書

東塘集卷三

宋袁說友撰五言律詩

喜晴放海棠

春日海棠早媚雲開逺嵐醉容猶未足睡態已微酣嫩緑榦枝襯殷紅一防含東君眞有助落筆爲渠談

常通判惠虞美人花亦名雙魚兒花

好景無窮巷名園有異姿春今十分好花又一畨奇比目紅綃結雙魚碧玉枝孤窻還遣伴空憶美人詞

盆池荷花

根向盆池束華敷菡萏叢細擎深院宇低裊半窻風蘸水凝綃翠當軒試臉紅化工𨿽力淺猶折小蓮蓬

石上玉簪花

根齧稜稜石香銜寸寸心誤人猜落蘂眼拾遺簪掬水滋繁種柔枝倚短岑淸姿浮玉潤不受暗塵侵

植花於假山

巖石稜稜巧盆池淺淺開空山初幻化方丈小飛來屈曲淸泉澑參差細艸栽只今山在眼著眼便徘徊

石上水蕉

傍石根斜綴澄波葉半舒气涵流水潤冷徹內心虛帶月軒窻外凝藍雨露余慿將摩詰畫雪裏細尋渠

和林子長種菇韻

城郭千林靜菇蒲二頃宜移根元不費殖利已先知僅脫黃泥賤相從白玉炊平生慣藜藿於此羨耘耔

屋後植竹

穏袖三年手新鋤十丈園傍山移早筀掃徑斸孤根瑣碎梢頭影淒涼竹外村可人風月地頭角見龍孫

丹桂

月窟分僊種人間識此花十分晴殢酒一抹晚呈霞曉鏡勻丹臉香肌挹絳紗相看秋色淨獨映夕陽斜

水竹

拳石環淸泚龍須細屈蟠兩峯低峍崒一簇小瑯玕宻葉風前影疎枝水底寒相從此君爾著意問平安

楊梅

酒著圓腮重珠聯細葉芳絳紗籠蜜顆朱粉皺新妝色漬桑間椹甘傳荔子漿輕酸認梅種艸木有他楊

莫子章惠蒲萄

慣病冝秋早分甘荷嵗寒驪珠初壓架馬乳又堆盤酒美誇重醒書成欠百端不須煩廣利移種長安

謝周唐卿分惠宣棃二首

啄木門初扣分甘味占髙風標誇飣坐津潤憶流膏賸受千梨戶寜辭五藏刀一杯須領意老欲爲渠饕澹澹夕陽逺行秋塞鴈髙捲舒連夜燭長短幾檠膏貧豈嗟懸磬家猶及賣刀藜腸慣羞澁更覺近來饕

周可大惠昆侖桃

秋雨成蕭瑟緗桃辱記存品髙來禁籞地逺想昆侖幸有千年實愁無五石樽欲修瓊玖報素手愧空言

謝侃老惠乳糕

多病柘漿酒閒愁梅雨天婆娑淸夢防剝啄好音傳憐我虀鹽薄從渠乳酪鮮莫嗟聞道晚著意問師禪

嘗顧渚新茶

碧玉圑枝種靑山擷艸人先春迎曉至未雨得芽新云疊槍旗細風生齒頰頻何人修故事香味徹楓宸

惠相之惠顧渚芽答以建茗

一室環三徑諸郎讀五車山髙空鎖翠澗濶自流花輟我閩山焙酬君顧渚芽書來驚嵗晚老去各天涯

鬭茶

截玉誇私鬭烹泉測嫩湯稍堪膚寸舌一洗莧藜腸千枕消魔障春芽敵劍鋩年年較新品身老玉甌嘗

遺建茶於惠老

東入吳中晚團龍第一匳政須香齒頰莫慣下姜鹽笑我便捜攪從君辧苦甜更煩揮妙手銀粟看纎纎

沈無隠國正惠殿廬所賜香茶

公論歸吾黨平生只故人近書時遣況舊雨日相親茶輟閩山貢香分禦府珍須公文石陛回首霅溪濵

謝吳斗南教授惠貢茶

我愧周行久君方戴席重一緘馳素璽五玉臥烏龍滴雪浮甌淺濡香過齒濃欲酬新句好官事正塡胸

謝葉秀州惠酒

雅況尊罍重髙情翰墨餘寒窻半杯醁老眼數行書舊雨故人少因風來雁疎君侯獨懷舊一嵗幾相於

晚春過雨

酒惡病成惱春深愁轉加園林三月事風雨一庭花燕幕自相語蜂屯爭趁衙傍欄迎霽色溪上幾人家

梅雨逾月始晴甫兩日復大雨

猛作連朝雨愁添一尺溪頺云驚滿坐漲水急平堤澤國幾成壑田家未半犂闗心獨朝暮剛認勃姑啼

和林子長池上聽雨韻

逺浦鳴疎雨平林送落暉霏煙靑栁暗晚霽白鷗歸觸目懷心賞慿川念昔非池塘消息近一笑莫身違

歸舟遇大風雨

客裏才三日歸來僅一程片雲天外立短棹雨中行小卻黃昏路猶須半夜晴春光又零落防子不勝情

夏至日雨

煙千巖木溪明一帶樓片雲封舊恨急雨罥新愁節又匆匆過詩從軋軋抽病軀無耐暑老鬢不禁秋

暑雨

獵獵蒲欹岸斑斑蘚漬墻檐低泣蛛网葉落濺蜂房西嶂暮凝色北窻新送涼晚來池上過風擘藕花香

溽暑雨後

多病愁如許催人暑柰何檐窮風有限雲薄雨無多浪捲連村麥珠旋小葉荷炎涼苦多變四月未淸和

雨中卽事

夜雨恰一尺新秧髙九分煙深數峯暗澗急滿山聞蒼蔚添新翠溟蒙藹暮云田家方樂嵗泥淖也忘勤

喜晴

夢防窻全曙兒童競報晴層雲擘輕絮飛鵲噪新聲一水長天靜雙溪萬櫓鳴傍檐聊覓句樂處漫蠅營

久雨霽後見月

漲水橫侵屋輕舟半宿溪竹風千影亂簾月一鉤低鼠黠欺殘照鴉啼識故棲余樽才稍稍薄露已淒淒

暑夜得月

風攪桐聲碎螻鳴鼓吹長半山蟾吐影一水鑑浮光冷碧迎秋色淸飈借久涼不堪雞唱曉歸枕報朝陽

登屋後城

笑傲愁如失登臨酒半醒故將雙眼碧割斷半山靑土沃差宜竹城髙未著亭可人東郭外綃翠舞娉婷

雙溪亭

源委縈苕霅乾坤接水雲半天孤月照兩派一溪分日落虹垂影魚翻縠斷紋煙波豈無義【邦人謂雙溪爲無義水】涇渭固難羣

題小隠九曲亭

小隠前山入空亭往事忙放泉杯曲水環坐客流觴雅不尋絲竹歸冝釂酒漿山陰莫專美更數水雲鄕

題墨妙亭

繭紙奇蹤絕龜趺古意長憐渠風雨厄爲爾屋廬藏寂寂閒庭靜迢迢永晝忙傷心三廢碣猶識漢文章

白蘋亭

苕水誇空闊蘋花笑泬寥【白蘋今無有矣】樓臺溪上女楊栁岸邊橋涼月明煙渚春冰稱畫橈晚來魚一躍帶雨識魚跳

北園

菡萏暑風曉芙蕖秋露時靑山無限好明月故相宜雨長穿城竹湖深隔岸池春堂夜畱客舉首問南箕

水西葉氏園【石林之後】

風月欲在眼園林須傍家崚嶒飛翠巘颭灩舞綃花門近山光入堂深樹影斜猶將小西景更爲石林誇

兪氏園

好景環深院名園得故家樓髙春帶月池曲曉催花亭著城頭穏溪浮眼界賖成陰𨿽嵗月老樹看槎牙【霅川名園圃惟兪園嵗月最久】

王氏山居

豆粥通幽徑松杉蔽野門眼空樓外碧身落洞前村荷靜風巖曉梅開雪月昏環山書未捲林薄鳥聲喧

六客堂

山水吳興窟風流一代雄滿城溪月裏六客笑談中玉骨埋黃陌云書掛碧空【六客堂東坡所書也】聲名百年舊無復二三公

碧瀾堂

照影瀾飛碧臨深雨過涼夜橫千櫂月冷浸一溪堂魚躍翻寒藻鷗閒戱夕陽百年數行客幾度落危檣

題顏魯公懷忠堂

羽化仙家久祠嚴霅水東一身終許國千載獨懷忠徙倚丰碑舊瞻依古像雄堂堂祭如在從祀有坡公

慈感寺

門迫滄浪水堂深泰華蓮光芒珠一粟相貌佛諸天【寺藏蚌珠具羅漢如來相】樹老半無葉僧閒誰問禪雨暘須大士澤國屢丰年

逰慈感寺用壁間趙安石韻

薄俗冷還暖餘年春復秋詩窮無限意身老半生愁飽睡書慵展居閒客彊畱功名羞鏡裏白髮柰盈頭

慈感寺放生

生滅成宗刼慈悲種善因紛紛嗟蠢動一一付波臣物我形聲異人禽愛惡均不堪明月夜小艇擲絲綸

慈感寺四月八日浴佛防

一剎傳經地諸天誕佛辰猶將淸淨水更浴涅盤身居士應無垢菩提各有因要須慿苦海萬里滌情塵

同周可大莫子章同逰證通寺

好友頻相過閒愁一笑忘逶迆蕭寺徑淡薄老僧房飽飯溪山足空門日月長歸來懷妙語心地轉淸涼天寜寺有白石曰卞山腳石上多名公題識

隠隠來崗續沈沈土脈縈一峯庭下立十里地中行石腳猶依佛山腰恰近城摩挱嗟嵗月風雨幾題名

侃老捨天寜寺往逰何道二山二首

拍手笑無語挑包去不還行行餘一鉢歷歷上諸山明月隨方照孤云任意閒猊牀待師處猿鳥撤松闗飛錫眞防戱論詩解往還一聲獅子吼十里道塲山緑竹靜無語白雲長自閒趙州應路滑無復嘆間闗逰淸涼寺逢說命者傅防云帥垣星照西方

奔走才千里辛勤說五行星躔初下照君命趣東徵萬壑乾坤注千艘日夜橫江山看不暇此役快平生

峴山塔院

野寺埋荒艸浮屠出近郊松聲來葆樂竹影亂旗梢地僻鐘魚響庭空燕雀巢斷崖流澗逺隠隠下山坳

送惠老往住上方

又作西山去潮音鼓一通叢林推此老詩社得諸公著眼浮生外衝風逆水中殷勤三請已此意不雷同

過富池廟

祀典名稱重神靈逺近聞陳牲共豕一裹飯集烏羣水旱憂民切江山防國勤丹誠禱祠下不敢事虛文

霸王廟

志大無遺策天亡有愧心威稜空炯炯祠殿獨陰陰木秀千年古溪流萬折深江東父老意羯鼓奏新音過三山磯有廟祀李氏女嘗以詩托之過客夢中江神曰逰奕將嘗求經於陳惠公得防司遷職

磯到三山峻濤奔亂石濵吟哦靈女廟逰奕防江神古往人何在幽防事已深平生仗忠信持此問天津

訪趙王北園荷池

小熟烏程釀重逰習氏園亂蟬依栁噪疎雨趁荷喧短棹雙溪靜輕鷗一羽翻靑山滿歸路新月送黃昏

過鄰水縣橫碧川

一水橫空翠羣山送逺陰臨流新栁媚隔岸小樓深五斗淵明米期年子賤琴可人山水縣莫倦讀書音

出東城觀水

浩蕩東城外微茫病眼開煙颿一鳥過云挿亂峯堆緑水漫漫去靑山衮衮來飛邊雙鷺沒天末晚風回

駱駝橋

家住水雲窟路分苕霅溪天髙橫蝃蝀水闊跨鯨鯢捲浪去還卻行人東望西帆檣驚嵗月橋柱幾人題

甘棠橋

波入南溪緑荷薰夾岸香一川虹倒影百步帶橫塘【邦人爲橋如腰帶形】舟傍橋邊栁魚驚月下榔人亡遺愛逺誰復賦甘棠

舟行夜過甘棠橋

逺鼓三更急長虹十丈低影浮冰鑑月身渡玉壺溪畫燭人應醉桃源路肯迷疎星與殘月防防下玻璃

舟泊竹篠港夜坐誦後山詩

沙岸人歸後船窓月上時霜風竹篠港燈火後山詩嵗晚羈懷惡江空熟路遲鄰舟一樽酒不使老夫知

舟發黃州連日遇逆風泊赤壁

赤壁磯方到黃州路未遙辛勤四十里防涉兩三朝戢戢牛羊下閒閒鷗鷺驕忍將今嵗月容易客中銷舟遇逆風有葉舟坐二小兒以一竿掛二笠代帆而來

小艇浮孤葦垂髫識二童巧將雙篛笠快奪一帆風去去漁歌裏翩翩麥浪中吳兒慣浮浪早已逐飄蓬

舟行邂逅別吳子明郎中

杜宇催歸急靑山送客忙去帆辭斷港過眼接危檣親戚五年別尊罍一笑長山西墮殘照不忍酹離觴

庖人舟以風殿後早飯不繼

帆蓆攙前去炊煙落後陳一杯羮已飫方丈食何因自分貧兼客休嗟愁殺人江風吹送穏晚酌待頻頻

舟中懷稚子

逺浦三更月春風一夜程平生慣安靜多病怯徵行急櫓誇先後連山防送迎闗心小兒女幽夢落東城

觀漁舟得巨魚

猛作修鱗想觀漁憶故濠橫舟排雪浪敏手奪銀刀過熟偏宜酒餘鮮更帶糟忍窮須忍口老矣爲渠饕

舟過七里店迓客

漲水一篙足環山七里長維舟橫略彴驚鷺入菇蔣話舊人俱老相嗟鬢各霜年來慵不出猶未免迎將舟中酒味酸許深父漕使以家醸來亦不欲受

樽酒稱臺餽牢辭以例陳獨醒心已醉不飲意如春凝望嗟陶令誇醒笑伯倫兼金有前訓寄謝白衣人

月河

路轉雙溪曲河灣一逕通淸秋楊栁月落日芰荷風直抵濯纓水當前文筆峯滿城佳气聚擢秀美羣公

練湖

練湖四十里往往半徐州巨浸膏千畆餘波濟萬艘回旋迷宿鳥浩蕩狎飛鷗父老相迎問猶懷旱暵憂

入淮

桐栢分源逺淸流接泗濵於何號邊境不忍問淮民北顧闗山在西風艸木新天河如可挽吾欲洗邊塵上官桀詐令人爲燕王旦上書言光疑有非常臣願歸符璽宿衛察變上曰朕知是書詐也後桀燕王等謀廢立事覺盡誅

燕國歸符璽將軍有謗書君王嗟詭詐黨與悉趦趄白日中天照浮雲掃地除狂謀身一敗邪骨滿丘墟髙廟災董仲舒推說其意稿未上主父偃候仲舒私見嫉之竊其書而奏焉上召視諸儒呂步舒以爲大愚下仲舒吏當死詔赦之

老學推占後姦人媢嫉初懷私眞詭計候見竊成書猛欲擠賢轍寜思戒覆車那知一回首身已斃誅鋤文帝登虎圈問尉禽獸簿不能對虎圈嗇夫對甚悉上拜嗇夫爲上林令張釋之曰今以口辧超遷恐天下爭口辧無實遂不拜

辧舌機鋒鋭言簧巧意傾一聞賢者議眾鄙嗇夫名利口宜深戒違顏願力爭須知黙化帝已久躬行文帝議以賈誼任公卿絳灌馮敬等害之乃毀誼曰洛陽年少擅權於是天子疎之以誼爲長沙王太傅

諸老讒言入長沙逺地畱一聞天子議眾嫉少年謀自墮姦諛術誰寛痛哭憂至今言絳灌猶爲孔門羞張湯治獄皆窮根本上欲釋嚴助伍被湯曰弗誅後不可治巧排大臣益見尊任後以懷詐面欺上使使簿責湯湯爲書謝遂自殺

最是慈祥日爲臣慘刻聞彎弓屠善類刺骨見深文流毒嗟苛吏傷恩負此君不知慚簿責一死尙何云遇張玉叔荊漕自潼州易節來言蜀人兩載前以制帥相期矣

上愧三朝老深慚四蜀民君恩無語報世事有前因叱馭寜論逺捫參敢愛身但思彊健日歸計莫因循

孟子開宰余杭二首

畿邑三年令先聲百里春公朝勤卹隠吾道足親民不作勞人想猶堪發刃新從渠淸俗論峩豸已知津得友寜論少登門不愧遲交防今有幾襟抱獨相期笑我方椎鈍如公政驟馳我今懷舊意不敢愛於詩

武康縣治松桂林二首

松桂論交久詩書造道深猶於官事日不忘嵗寒心此地賡酬句他年蔽芾陰男邦有佳政應促詔綸音詩競山川秀亭隨艸木新歌魯言偃吏隠漢梅眞淇苑雪霜廣寒宮殿春相望不百里一葦要身親

遺雲液新醇花胯正焙於制幕

彥聚有英倫公餘無雜賔一樽云送液寸玉雪先春浮蟻酒中聖團龍天上珍遣之陪幕府聊以欵車巾

曽同年南仲至自徳淸二首

嵗月飛梭疾交防舊雨疎故人欣戾止之子最相於話舊須樽酒奔忙缺飯蔬不酬千種意空寄一行書老去慵馳騖詩來慰闊疏吾廬聊復爾仁裏盍依於乞米慚書帖呼兒笑擷蔬彊吟須撚句博得玉鉤書

和同年張唐英懷弟晉英韻二首

舊學知何補丹心早已平過從欣故侶慨慕熟英聲笑洽愁腸釋詩來俗眼淸君家好兄弟何愧洛中程嗜利終羞澁論交愧懶昏日髙忺閉戶客至倦迎門多謝鏗金語來如挾纊溫窮年得佳友花栁樂村村

和張思濟縣尉韻二首

作計尋山徑論交獨兩生相過眞有意多病只垂情老怯終年別詩煩一夜程懷思幾秋夢月落曉溪橫書債頻年積舟行一水期稍吟秋夜雨不盡故人思正爲才髙累寜論事了嗤相忘心屢折落筆更蜚馳

和唐英韻

客久催歸馭愁牢愛大杯驪駒勤詠嘆行李尙淹回皇甫有書至蓋公何日來巾車莫濡滯祗此趣鹽梅

和丁端叔九日韻

風雨重陽候旌旗五客逰淸樽煩卜夜歸鬢但驚秋薄暮靄雲散傾城終日畱晚樓東望際萸菊故園丘

和人懷歸

宦海風波惡窮途故舊新匹夫猶按劍夜璧莫投人狎水舟沈羽防城口累身歸來老丘壑一笑樂吾眞

和林子長家庭韻

諸郎方競秀蘭玉謝庭家國士無雙譽蟾宮第一花侍嬪歌采苢笄鬢綰堆鴉已辦如椽筆綿綿賦瓞

和惠老自上方來住廣福寺

嵗晚逢三友身閒愛一丘喜聞孤錫至又向白蘋畱失笑拈花手無人野渡舟个中須具眼著語待公酬鄕人徐辯道見過自云有升平遺策當挾之西逰乞詩祖行聊作一首

鄕翁初識面獨往定何如客捨風霜急權門韋布疎北書應有犬南食尙無魚身外祗遺策蒼苔空故廬

故人爽貸粟之約

小泊漁舟晚春風燕子回從渠三月約誤我一舟來風雨故相厄溪山猶可陪人生竟何有此抱向誰開

謝王進士惠近作

秋入淮鄕老風連塞鴈悲一書煩故舊七字更新奇我已歸颿日公方客館時天涯每相遇不敢愛於詩

謝李兼善書庫寄近作

筆下陳無已香分一瓣奇有孫今見嫡得髓政忘皮懷舊書來曰驚人語妙時猶思頻咀嚼咽子百篇詩

謝趙周錫制幹和篇

甫擲拋磚句俄驚翻水成源泉誇敏思擊鉢噤無聲白玉雕鐫巧黃金煆煉精我慚非腹槁不復敢披呈疑獨學錄屢過僕言詩又遺以成編蓋區區毎有意於此而拙無佳語爲大恨因作鄙言奉報

初聞富經術頗復事風騷作者意不盡斯人才已髙大編來警策短髮對爬搔好語逺相避獨憐曽幾遭

泊金陵得仲元書

親戚不忍別弟兄那可離枕邊鴻鴈信天外鶺鴒詩老大須長健音書莫較遲今朝萬金至無語不成思

興化吳宰商卿來書

百里報消息一緘勞寄馳但知懷舊切猶恨得書遲儒者可言政懷邦當易爲問君安否外別後幾篇詩

讀書

宦牒剛馳逐篇章半掃除稍尋無事日重理舊詩書筆硯寒燈寂軒窓晝景舒政須堂下問糟粕意何如

持課

夢接三乘境香勝一炷薰風牕獨趺坐鳥雀聽聲聞目想金剛防心存貝葉文稍蠲煩惱毒天雨看繽紛

周可大攜子入山讀書

一日不覿面三秋應動心剛聞將子去又慣入山深飯飽羣書樂窻閒萬竹陰扁舟才十里得得要相尋

訓子

投老尋三窟傳家只一經呼兒親料理開卷熟叮嚀我已頭居白誰堪芥拾靑頗懷蘭與玉長憶謝家庭

展掃先塋

寂寞千松老縈紆一水通重來驚鬢雪遺恨滿春風拱木人何在傷心淚已窮羇懷不成寐月落半山空

展掃先塋省伯氏用前韻

久作弟兄別相看笑語通寒窻酧酒夜落月對牀風志得寜論晚名髙不畏窮君看天下事一一漫雕空

閉戶

戶屨無人滿庭羅盡日張閒窻書白羽淸夢熟黃粱瓦甕苕溪淥銅鑪柏子香出門本無礙穴慣深藏

曝書

紅日庭初熭靑編手自摩烏踆浮竹簡魚蠧陽和眼恨頻催老書慚未觸多相看不相棄同老故山阿

試硯

斷璧推良質寒窻足雅供防分鸜眼秀色漬馬肝濃巖浸端溪月紋藏古歙峯可憐方寸石筆下幾迎逢

治藥

藥采人間足方從肘後參年來醫罕問老去病多諳風雨關淫疾刀圭辧苦甘君看不手猶敗越人南

理髮

揀發亭移晝臨風手獨搔愁添絲幾縷老怯鬢雙毛自嘆頭顱薄空懷膽气豪年華莫相逼疎櫛已如繅

懷仲子病目

秋日家鄕逺西風去鴈遲小兒應藥喜老父數歸期昨夜三江夢今朝五字詩至情如飲水冷暖自深知

家信報仲子目疾已平用前韻

峴也平安久書云傳遽遲意寛千里逺歸更一旬期眼過無非景身閒足可詩江湖終欲老鷗鳥已先知

有感

萬事緣憎愛孤衷只惷愚歸與乖俗好老矣誤時須舉世衝霄鵠何人濫吹竽窮通一不問無復鬼揶揄

偶成

老眼慵開闔閒窻獨欠伸夢殘亭過午漏永箭浮申黃卷捲舒足黒甜滋味眞生涯惟一枕百慮不關身

燈花

一防寒釭照樓頭夜鼓撾報人初綴玉戱我只空花身已遺榮辱燈應誤逞誇焚膏疇昔事墻角幾檠斜

自適

有地容投老無田解賦歸浮生幾朝露活計一書幃閒只詩添債愁應帶減圍人間翻覆手莫怨是中非

絕糧

舊索長安米今無負郭田平生一飽計嵗晚百憂煎漂母今何有王孫空自憐日髙亭欲午寒屋竈無煙

淮白

未識淮鄕味饕饞老不衰及玆秋水漲已食小鮮肥眾口𨿽難美饑腸本易爲豈無鱸鱠好物以罕爲奇

古鏡

老眼羞看鏡華顚怯半霜棲遲勲業晚孤負嵗年長月透光深杳花搖影頡頏衣冠從爾正不趁曉來妝

景山寺古鼎

小憩山前路淸談得道僧愛渠惟一鼎持此供三乘制作前無古摩挲喜不勝玆逰眞可樂著句憶吾曽

靈壁蹲石

幾朶連峯峻千年古鏡浮气分靈壁秀聲逐泗濵流笑我成孤影從渠老一丘山川多勝地擊拊嘆中州

洞庭立峯

絕壁橫翔勢當軒偉岸姿一峯云欲下亂蘚雨頻滋獨立霜寒耐銜空月影篩緬懷黃石事猶想谷城時

玲瓏山

頗怪玲瓏景渾疑雷雨穿燈分巖下徑目駭洞中天傍磴莓苔合環山艸木鮮白雲時欲下煙鎖閉神仙

與副伴王領衛論奕象

輕兵三十二一著見安危疋馬渡河日單車馳敵時棘門漫兒戱淝水付枰棊小試平戎手將軍更出奇

扇畫雪景

杖屨祁寒裏林巒幻景同生綃明月影淡墨老霜叢防染三冬雪招邀六月風呼童小揮手殘吹襲簾櫳

壁畫竹鶴

風月寒窻寂丹靑半堵開南墻看儼立華表認歸來邈想風聲唳求棲鳥雀猜雨餘新著色防防上蒼苔

卞山石林

物是人非舊堂空語不譍千重云夭矯百態玉崚嶒斷壁苔封徑懸巖樹掛藤搘頥重覓日猶記昔年曽

午陰小飲

艸樹澗邊靑人稀自掩扄陰沈端午水晴映半天星倦枕敷橫榻枯藜傍小亭誰知一杯酒小醉不嫌醒

和惠老元日立春復雪韻

一聲春正曉雪裏薦新年攬鏡星霜久催人嵗月遷化工原著意物態漫爭妍我老心尢逺居閒覺地偏

歸自郊外遇雪

細雨初收腳飛來已濺身固應宜瑞雪未必困行人酒裏寒猶重吟邊語未新更憐渠白叟呵手訴車塵

和某提舉喜雪韻

冷徹狐裘薄風團栁絮堆雪先迎臘至梅怯後時開曉色連山老年華兩鬢催浮生驚節物誰與賦歸來

東塘集卷三

欽定四庫全書

東塘集卷四

宋袁說友撰七言律詩

元日立春

春入簾幃綫幾添更隨桃茢快新瞻曉看宻宻輕絲墮晚作纎纎細雨兼可喜田家余谷粟也應澤國飽魚鹽年丰更樂歌化知是曹裝漸趣嚴【令尹以今夏受代】

元日得雨

知時膏澤下新正便覺欣欣物意生細雨寒梢半檐滴單牀孤夢五更聲兩年元日嗟萍梗萬里殊鄕付酒觥不似斗杓容易轉只今迎嵗指東城

惜春

不緣雨雪不緣風九十風光半已窮嫋娜熟眠楊栁緑天嬈濃醉海棠紅客懷不直韶光好詩興猶因景物雄投分東君未應薄乞花償酒彊迎逢

梨花

東風日日防徵衣野闊林疎四望奇景物賸供行客眼梨花更索老夫詩登山趁得春三月帶月猶看雪一枝七日崎嶇三百里倡條冶葉故相隨

和楊誠齋春雨韻

十年此袂與君分一笑樓頭日過晨眞个愁來眞似夢不因詩到不知春雲霄元似非關我風雨何須故惱人猶得吟邊慰懷抱絕知膏馥乞諸鄰

早行遇雨

約得東風二月春稍陪孤櫂曉溪行酒能寛我三更夢雨不饒人半日程愁對梅殘初話別懶看桃艷欲欣榮紅塵未踏心先退不是宵長故獨醒

四月雨應禱

夜半溶溶四面遮雲峯推起阿香車只今隴上誇多麥誰爲丘中賦有麻喜見緑鍼初刺水笑渠靑笠趁燒畬偶然精禱誠非昧應有歡娛田舍家

趙再可邦君六月雨應禱

長夏何堪日日晴徳音優渥徧羣氓黃堂少試爲霖手赤地今傳喜雨聲誠意自知關善政天心正不逺人情四郊已報田家語一飽應無百計營

禱雨於保福寺是日大雨至

常暘爲虐勢流金稽首長松屈臨一佛等慈淸苦海眾生度厄浴甘霖沛然而下期中熟可以無饑免大祲好雨防人愁抱釋退思疇昔尙燻心

和趙成子提幹喜雨韻

一天膏澤下民區此意拳拳敢自居欲冩吳歌誇嵗好苦無傑語愧才虛稍畱佳客聨珠履共酹餘觴笑麯車試問蘇州兩年熟豈無名筆作【去聲】農書

十年三已冒爲州每每於民有旱憂午聽雷聲鳴屋角晚驚雨腳壓雲頭及時三日爲霖好爲汝千箱樂歲求欲辦一椽名喜雨愧無老筆贊宸旒

和子西喜雨

戰龍捲水動詩兵著語才非喜雨亭但得云秔香顆顆不愁霜發短星星秧鍼刺水輕浮緑麥浪翻風半挾靑只願年年飽憂國庶幾萬里一心寧

鄂渚得雨

江頭一夜水鳴艖江外歡聲百萬家已報主人詩滿袖更誇使者雨隨車支離田父煙蓑濕辟易炎官火傘斜一望阿瞞狼狽地村村刺水透鍼芽

連雨

一月長晴窘漕渠更畱殘暑要驅除飄風也解終朝久驟雨新添二尺餘但覺天公眞有意不知民力已潛紓田家是處均膏澤兩岸歡吟使者車

大風雷雨

雷風一息到山西欹側村花不自持際晚甘霖如倒峽今年香雪可翻匙緑秧蘸腳元非揠白水齊腰不恨遲浪說隨車誇故事但知憂國願無饑

中秋無月

皓魄埋云未肯収佳娥寂寞爲誰羞可憐數防不多雨誤卻一輪無限秋急掃妖氛天外去莫教防影暗中流終當永夜淸如水我爲停杯更倚樓

海棠

江行了不按春光江路欣看得海棠淺蘸深紅叢蓓蕾細開濃白巧梳妝蜀花但鬭胭脂濕荊種新傅膩粉香行客紛紛正寥落爲渠著語快飛觴

江行得水仙花

徹底淸姿秀可餐柔枝不怯膽瓶寒三星細滴黃金盞六出分成白玉盤是物合陪僊子供何人遣傍客舟看山礬似俗梅偏瘦別與詩人較二難

和施徳逺雙蓮韻二首

老向塵埃度歲華不堪才拙負州家天公著意成丰歲地產無心出異葩亂翠綃中雙暈臉抺靑山外兩凝霞何人欲采蓮歸去我有輕舟試一拏

政拙才疏祗具員也應和气到吳邊鄕來偶爾雙岐麥今復申之並蒂蓮頗覺園丁驚創見正須騷客賦新聨天休要是傳消息得得裝成大有年

迓金國聘使舟中逢玉簮花

扁舟伊軋亂秋聲花下新涼暑不侵濃葉襯成螺展髻芳苞拆盡玉垂簪誰將茉莉評髙下未必淸香較淺深把酒問花花不語防吟空伴小蛩吟

新繁縣麥秀兩岐

丰碑喜瑞熟摩挲後至深慚拙政多魯國不聞三月治漁陽敢說兩岐歌年丰今日魚旟夢農兆前村鸛鵲窠又見東阡西陌雨倚樓遙望濕輕蓑

麥秀三岐

用過其才愧弗宜但於牧養要張施未應拙政才兼月森出來牟過兩岐長短異形垂美穗靑黃間色識新枝懸知瑞應由明主自是丰年屬聖時

午晴觀孔雀

異雀逢人正美觀一鳴晴日傍欄幹昂頭未展雲霄翼掉尾先搖錦繡盤危坐我方詩興切薄寒誰伴酒腸寛世間最是羇懷惡猶得亭花著意看

沿溪轉山入野亭小飲甚適

惜此靑靑一日春愛閒因得兩三人放身度宻窮山崦隨意居寛趁水濵逸飲不成愁淡薄苦吟終是喜淸新物華時世相流轉今古之間幾窖塵

過霞山小飲

霞山書院醉焚香細雨輕陰見海棠春動舊懷杯酒後晚吹新恨笛聲長或紅或白花饒笑爲整爲斜艸更芳寄語風光易塵土相看流轉且相羊

張守招飲【是日王勉夫到明日嚴文柄之吳中】

春風吹作萬家春誰得聨鑣從使君防徑問花同載酒深堂剪燭細論文王郎把臂簪仍盍嚴老呼舟首又分安得雲龍隨上下佳辰不復嘆離羣

余應卿招飲

東門郭外七桐裏知有宣州別駕家再世從遊心自喜暫時觴詠語無嘩平田寒日行孤鶩枯木淒風集亂鴉酒聖詩狂休問我淋漓顚倒任橫斜

陳主管招飲【時納婦】

鵲拳庭竹語頻頻忽有書來寂寞濵盛事許同花燭夜芳辰仍醉綺羅春璧聨香閣初鳴鳳霞泛仙觴定脯麟更辦歸裝攟珠玉一時人物各詩人

霞山葉學諭家梅下飲二首

嵗闌何地看梅花霜日新晴晚更嘉古觀去尋寒士屋山園來近舊人家香傳細宻聞仍久影倒髙深落又斜同是溪南閒澹者暫時相賞醉無嘩

不待梅梢三兩花任他酒薄漫殽嘉恍然靈運穿林屐妙矣王維入畫家靜聽喔咿雞唱曉明分疎落鴈行斜醉吟卻是尋芳客借取殘冬一笑嘩

同子隆次公小飲

老境昏昏只醉眠不知門外艷陽天奚爲有客攜壺至又以閒人到酒邊山路試登桃映日溪城一望艸如煙春分花事今多少未覺心情勝去年

送彭世昌山臺小飲

象山只在水西頭云木猶髙瀑更流往事何能話師友時情徒與惜交遊東風又緑溪邊艸明月還歸天際舟白髮蒼顏吾亦老一尊臺上洗春愁

登第一山

極目俄登最上巖秋風衰艸塞雲閒漫遊江浙幾千里今識東南第一山志士逢時寧恨晚壯懷有淚不須澘興亡自古知多少天道何曽不好還

和南伯山行韻二首

日日登山復下山崎嶇分寸絕難攀已無魚腹江湖慮肯怯羊腸道路彎滿目詩材供客子一杯醽醁染衰顏四方弧矢男兒事捫盡參墟莫畏艱

千峯踏盡又層坡冠染徵塵不暇峩佳處賞心惟酒爾愁時引睡柰詩何憩亭尙逺日先暮腳力已窮山更多白髮對山聊自醉如公自富郢中歌

遊金焦二山至汲江亭用前韻

江山萬里憶徐州十月迎風度小舟極目不知天外景亂雲遙接水中丘此身五十昔未到著語再三今可酬欲把邊塵聊一洗只今更吸大江流

過揚州平山堂邂逅許深父主漕

平生蹤迹半江湖歲晚淮鄕識舊都小卻車塵行復止要看山色有還無關山回首嗟何限風景於人豈不殊猶得故人談世事金城方略政堪圖

泊姑蘇館

衝風挾雨到蘇州贏得檣烏半日畱豈是甘棠無剪伐浪持使節幾經由羣觀厎事多耆老一笑猶能認故侯回首齊云舊遊處西山端欲送行舟

遊滄浪亭

出門猶未識滄浪勝日能銷一詠觴緑障千巒森羽防翠綃十頃颭池塘淸談杖履窮幽徑歸路籃輿帶夕陽豈是此纓無地濯可憐長說簿書忙

和應憲使遊滄浪亭韻

使星兩兩照前山筆下髙吟萬選錢絕景政須終日欵玆遊眞可以詩傳深林遇雨排淸晝晚日迎風浸碧煙千載不渾亭下水俯欄猶得繼前賢

和韓倅滄浪亭韻

平生公賞最巖居肯作癡兒失故吾正爾不堪塵滿面爲君何惜酒隨車十年夜隔靑藜杖【僕去館已十餘年】一日身遊碧玉壺莫道欲歸歸未得買山作計定何如

春日懷錢塘西湖

只今春色滿皇州料得西湖已縱遊出郭競聨城下騎循隄同上栁邊舟恨無兩翼從渠去曽有諸公念我不到厎長安風物外逺方何敢詫遨頭

和董顯之畱西湖韻

開門喜得故人音訪我浮生一旅亭老大區區驚歲月功名落落負簪纓有誰知已頭空白舉世如君眼獨靑羨子百篇詩在手湖山相望不勝情

和忠父於先生西湖韻

先生擺脫世間緣老去猶堪十萬錢气節向來投匭意風流今識詠梅篇飽聞東閣掄材久未許西湖對客眠聖主如天懷讜論只今此席爲君前

遊武昌東湖

只說西湖在帝都武昌新又說東湖一圍煙浪六十里幾隊寒鷗千百雛野木迢迢遮去鴈漁舟防防映飛烏如何不作錢塘景要與江城作畫圖

和趙周錫制幹峽中韻四首

西陵峭壁路初經但見攙空兩岸靑天近下連蒼玉嶂山髙傍湧翠云屏劃開龍虎流三峽勅下雷霆遣六丁終日橫風倚江轉恍疑身世在滄溟

千仭山頭更有山一山去後一山還林巒有路春回緑僊洞無人夜啟關岫列千屏森葆衛石藏五色像形顏舉頭待向峽中望見說靑天近一斑

急峽髙流日夜東嵌空怪石浪穿礲濤喧灘口波翻雪云斷山腰气吐虹幾陣堂堂峯硉矹一泉滴滴水玲瓏我行天下今將半安得名山如此工

絕景都忘峽路長江風時送野花香峯排玉帳腰凝雪泉澑珠簾乳滴房後日奇山猶續續而今偉觀已堂堂雄篇曲盡形容妙滿袖珠璣到旅囊

和同年成峽州韻

平生蹤迹鴈門踦投老猶甘萬里馳夜永尙迷行客夢曉來新得故人詩秋髙蒓美念歸處月白江淸下水時此日此身無羽翼輸君先去訪鴟夷

過皂角林

南北城髙俯塹深過帆猝猝倦登臨兩山未逺洲渡十里俄驚皂角林坐想英靈猶炯炯眼看祠廟獨陰陰塘村共說興亡處笑指東河血未沈

和羅春伯奉常寄題稽山閣韻

公來只謁自周行腳踏稽山意逺翔疊嶂排雲煙杳靄半天得月夜淒涼無言可狀湖山好有客來時錦繡張厎事東吳聲價重螭頭椽筆冠文塲

遊齊山用唐杜紫微韻

聨鑣出郭疾於飛好景畱人倦式微盡日山行惟所適夕陽堤上詠而歸摩挲苔壁嗟前事徙倚巖亭惜寸暉空憶樊川秋影去爲誰重唱縷金衣

泊沙市

雪浪雲煙日捲舒去城逺近聚防居千年隄岸圍沙市十里人煙半竹廬荊國平分荊水闊楚樓遙接楚天余江民日與波神狎只把濤雷當噏噓

同莫子章方舟下溪

一舸相從下碧瀾城南百里話更殘絕知未減在家好政自不愁行路難舒望最堪詩眼縱忘形只覺酒腸寛歸來頗訝山頭黒果是西風一夜寒

順風至采石

快哉眞得楚王風鉦鼓喧江四面雄但欲帆檣催上水敢辭井路傍西戎江空歲晚飛煙外人靜霜明過浪中少泊山腰羌笛斷一樽那肯爲詩窮

過楚州用霍希文韻

夜入山陽鷁首東單車出郭更匆匆欲知勢扼三江近政以城髙百尺雄此恨終天身未老何人抵掌气淩空連云細艸秋風下把酒長吁問化工

被防往許浦閱兵風雨中舟過梅裏

濃云障日臥前山已覺林深寸步難風雨於人本無意筋骸如我不禁寒小窻飽聽喧江浪蕭寺時驚落岸灘慨念興亡千古事夜闌相對說江幹

銅鐵堆

過峽江銅鐵堆由是分荊蜀界

千峯揷碧繞江面兩石中分銅鐵堆東岫附庸方崒嵂西山儼立更崔嵬懸知造物精神巧幾誤良工斧鑿來萬里西舟今蜀境安流到此莫辭杯

自常熟敲冰行舟半日一夜僅十里

到曉才通十里冰頗憐黃帽嘆徵行半篙不下風霜夜一曰之間水陸程無復穏時村路滑不勝危處斷橋傾驅馳原隰皇華事筋力猶堪誓此生

周錫自蜀歸浙

東甌西浙兩夤緣齊止金陵萬里船風月醉中同客夢簿書叢裏讀詩篇懷歸念我方投劾勇去輸君已著鞭歲晚江空颿力滿長安春好正朝天

送葉表侄歸鄕

枌楡離別幾春秋作計吳中祗謬悠回首故園三嘆息喜公歸路兩經由懷鄕誰不思邱首遊宦余方愧督郵千里相忘未歸去家山時向夢中求

新河

楚州舊有磨盤河謂紆曲也乾道間濬而直之目曰新河

路轉風回四面歌新河磨盡磨盤河一川漲碧分灘逺萬栁排靑夾岸多此日經行空嘆息當年功績未鐫磨客遊爲愛瀟湘楚五日之間一再過

荊州道中

硉矹奇峯繞復環渺茫大水枕前灣望迷荊楚山川外浮徧乾坤日夜間舉酒欲吞云夢去倚樓無復利名幹霧船風纜經多少老盡行人只此山

觀潮

倐見江頭萬鼔催更聞腳底一聲雷怒濤直欲浮天去急浪猶能帶雨來豈但皇都誇偉觀要令區宇絕纖埃靈胥勇志嗟何在共弔江山付此杯

閘柱

唐建洪澤閘舊基猶存兩柱柱經丈餘傳疑云柱有靈凡舟過而誤觸之者能作孽

三丈圍寛兩木靈千年閘骨狀如城揚颿欲過心先動擊柱才聞念已驚東越梅梁猶逞異南城老樹也爲精昔聞求福木居士今向枯株免禍成

宿鄰水縣

酒餘孤館夢初回漸覺茅檐淅淅來夜半山前風薦雨曉來崖厎澗鳴雷賸添崗翠三分色呈出秧鍼一寸栽恰得烏雲天外少鸎花無數惱人懷

紹興府學齋宿

從容黌捨日西流淺飲猶看夜气浮小欵話時殊淡薄細論文處轉淸幽諸公學業方加銳一戰功名要早収我了齋祠便歸賦故園已作夢中遊

釋奠齋宿

云髙天白夜沈沈墻外誰家送逺砧有月林梢鳴翠羽無風窻下落黃金百年已老安仁鬢三徑空懷靖節心病眼細書何齟齬短檠猶得對孤斟

和薛公叔畱都城韻

年來更覺一身難卻掃應須早閉關老矣壯懷空歲月歸歟活計只溪山未堪鵾化搖而上肯類蠅營去復還白璧深藏有餘地區區何必苦躋攀

和劉叔驥司戶韻

不飲無何一味羶聽渠七字輒欣然念非公子誰堪比可柰吾衰不待年料得詩魔排錦繡卻從筆力褁山川蘭亭若未歸修禊更伴劉郎發祕傳【聞劉將歸山陰也】

和潘徳久韻

曽讀桐江路上題斯文便合請君司向來吳防連朝語晚歲揚州七字詩憂世自憐聞道晚論心猶恨結交遲帆檣百里孤吟罷坐愛雄風約雨師

和陸成父韻

功名落落愧彊年晚到淮鄕意惘然問月髙歌聊自適吟秋苦思替渠憐據鞍剩欲誇馳駿釃酒猶堪醉擊鮮坐對晴雲淨如拭水光秋色正連天

和兼善韻

江湖蹤迹厭萍遊只有詩魔老未休平日故人談語句期年裹眼識風流自能作意閒中趣無復關心世外愁趁此百年身偶健爲君一語竟須酬

和惠國博韻

平生心賞有髙蹤更喜夤緣造化中語次欲傳須栁子詩宗不愧是江翁無言可究稱醇徳有眼能看拜下風共覩謝庭蘭玉秀只今攀桂廣寒宮

用吳知立韻

老去胸中句甚豪淸風應笑我徒勞可憐官事何時了肯使詩盟取次逃剩欲論交思擊節不妨飲徳要投醪如君豈是長貧者自古詩成得繡袍

呈浙西張提倉【張爲鄱陽教官去已數月僕來爲法曹曽見於此嘗問訊所學】

老掾當年意已傾執鞭𨿽晚眼仍靑繡衣公子初云漢璧水先生尙典刑負弩前驅容漫叟下帷覃思媿經催科欲付翻羮手照我山行定幾星

入山呈孫使君

平生懶慢豈能剛身外微官似漫郎不怪閒居爲消渇何勞多酌本醒狂【僕早衰多病畏人懶出每從使君飲輙不勝杯酌】雪晴欲試穿雲履背冷仍尋曝日牀爲想騎牛破山碧晚風吹笛野梅香

簡唐英同年四首

春風已落百花中鏡裏空嗟兩鬢蓬病懶未能禁酒困多愁元不爲詩窮偶然貞曜生同世尢喜丁寛易未東聚散由來皆造化一篇我欲謝天公

早起孤舟掀浪中自憐老大要飄蓬風前索酒輕寒殺夢裏尋詩始意窮帆飽急隨山腳去櫓回彊趁水頭東明朝已作掃門計未必堂堂捨蓋公

書生懷贄大門中一見歸來話小蓬坐喜情文渾不薄退嗟吾道豈憂窮更將儒術重熈載要使君心亦欲東若也銘勲在彞鼎古今何止一周公

舊言山色有無中今日環觀在短蓬遊子不堪歸路冷篙師愁殺裹囊窮便回溪口風尢急欲到山頭月已東贏得閒言擾詩社煩君更語主人公

丁端叔茶馬防同年同庚

竹林賔主樂襟期並榜齊年兩見之丙午同生𨿽共老甲辰笑我獨爲雌秋鴻社燕時難值桂酒椒漿醉莫辭半是天涯老行客耆英當繼洛中詩

登蓬萊閣

癡兒官事苦相臨每到蓬萊慰賞心一水縈湖連海去片雲帶雨入山深自憐老客從渠晚喜有詩翁到此尋中外升沈政懸絕彊抽荒思續髙吟

饋春茶於制司屬官

戊午新芽上蜀江表情未有敢先嘗幾年爭鬭無雙品萬里書來第一綱水截龍章浮碾玉鑪煎蟹眼試慿湯知君文字五千卷正欲冥搜錦繡腸

求酒於邵元實刪定

骨相酸寒不足論平生心賞舊家村七年誤索長安米百病幾成楚客魂命薄不堪嗟分定官閒猶得荷君恩秋風一醉餘屙殄須乞莊生五石樽

乞酒於林子長通判

衰顏得酒尙能赬笑我維罍恥弗盈無計靑州幾從事可憐白面一書生新篘競說鄰家熟好句慚無健筆成傳語白衣人記取何須秋帽始關情

謝誠齋惠酒

褰裳樂得送迎翁遣句猶煩七字工頗識當年斤斧手卻慚昔日馬牛風平生楊敬惟稱項晚歲侯芭只守雄便把黃封紅客眼一尊已當百壺丰

饋蝦臘彎魚漧於端叔

東西萬里苦相望海物時來自故鄕兩眼尙能驅水族【水母得蝦方能行】一彎猶解詫丁香【一名彎魚】莫孤念逺勤將意且欲均甘未敢嘗有詔知君便歸去古人驛寄願頻將

和沈徳逺寄江鰩韻

粉身截玉慰渠貪浪迹泥塗遽著籃坐缺江生嗟不樂詩來東老謝分甘世間風味鄞江頰傳裏形容太史談欲報瓊瑤無一可移文空到北山南

橄欖來自嘉州

筠籠相逐到天涯喜見森森色正佳尙想紅鹽落靑子未誇黃蜜掛蒼崖眼中鄕味催歸夢足下跫音慰逺懷稍待酒殘回齒頰餘甘猶足助談諧

嶽大用寺簿惠佩刀

文陣談鋒不可當小恢遊刄向朝行一夫敵爾嗟長劍十九人中見頴囊徐子身非逢季札呂防心已識王祥善刀我亦知藏去他日猶煩賜尙方

謝梁飭父通判登樓賞雪之約

蘢蔥天闊曉光浮滿地斜飛玉作毬好趁陽春歌白雪政須從事謁靑州打門報我樽前約乘興須君剡上游淸絕有人誇盛事貳車攜客醉南樓

和程閣學觀雪韻

入竹投窻細細添兩山瓊玉稱遐瞻巧於夜半將新歲每以風回蹴上簾寒雀棲枝驚落屑饑烏鳴食訝堆鹽正須度臘成三白已覺西風勢轉嚴

和梁曹池陽道中遇雪韻

癡兒汨汨尙尋梅防檢花梢次第開客裏相逢秋日好雪中重喜故人來歳寒過我畱佳句夜半論文酹此杯毋疾其驅行有詔江頭凖擬送君回

臘雪二首

歲事無多臘近殘謝渠飛屑破天慳禱祠空愧兼旬力造物惟消一夜間是則化工端有意要於官政亦相關雪催詩後詩催雪更欲堆鹽滿四山

無計遮畱歲月殘頗驚節物愧才慳可人臘雪偏宜處屈指春風未到間猶得微吟供午枕不須髙臥閉晨關晚來碎玉零珠後已老蘇州一半山

喜雪

玉龍方急戰寒聲滿陣江風雪作茵凖擬丰年須造物編排佳境付詩人莫辭樽酒偏勞勸更喜江梅欲鬭新愧我爲州無善狀楊花何事已先春

誠齋指檐頭雪爲詩材二首

春風著意向春宵巧作冰凘細細飄正好千門競燈火故添萬瓦燦瓊瑤誰憐梅蕋猶含玉大遣楊花爲奪標一段風光付詩手物華正恐爲君撩

使旌獵獵晝連宵賸說吟邊湧思飄曉枕已哦千樹雪夜船更踏一溪瑤誰將春霰天然巧來伴寒梅別樣標贏得袁家僵臥者開門今爲好詩撩

立春日雪

料理風光興未殘老無詩手一何慳新傳防勝排枝上趁得冰花落鬢間噪雀曉來埋屋角土牛聲已動譙關寒窻我欲觴眉壽不是羊羔醉玉山

東塘集卷四

欽定四庫全書

東塘集卷五

宋袁說友撰七言律詩

恭和禦制賜進士詩韻二首

云漢昭回下建章鸞翔鳳翥燦龍光宸奎錯落皆謨訓聖語丁寜示抑揚自古求言開數路只今兼聴極羣方一篇黙寓憂勤意正爲成王不敢康

堯言不數漢文章漫說唐人萬丈光百辟共知尊上指羣儒何止戴言揚絲綸甫幸來中禁琬琰俄欣奏上方京邑小臣觀盛事願輸忠悃贊明康

車駕過重華宮和陳止齋韻

曉到觚稜簇仗齊千官星拱馬無嘶淸塵警蹕來宮闕夾道歡聲浹耄倪孝治未應誇鄭隧皇威今已竦邊鼙小臣何以揚君徳手舞相呼醉月溪

擬詠展觀太上皇帝禦書

龍顏只肅閱堯章寶軸神毫赫有光八法心傳齊帝學萬年奎畫與天長襲藏肯比唐三傑墨妙尢卑晉二王舜治方隆定於一區區發問陋梁襄

擬詠宴羣臣

宴錫蓬山煥舊章羣工列席侍龍光加籩折爼君恩重合奏回風韻語長擊築爲歌嗤漢祖舉觴隆禮視周王幸哉盛事今逢見願赴功名敢入襄

端叔奉詔還朝二首

淸樽連日話辛酸正爲中年作別難二十年間嗟契闊八千里外得團欒湖山覺夢俱萍迹風月題詩徧錦官一舸輸君已僊去微吟空抱屈平嘆

萬目環觀一節東江酣遲日漾春風君王恨見嚴徐晚廊廟方資稷契忠四蜀正須煩筆下一言知已定胸中少焉我欲歸田去拭目期君鼎鼐功

閱兵給賚

小臣銜命入云屯聖主如天詔語溫萬甲衝風隆士气一言挾纊荷君恩頗驚霹靂燒殘壘更想蒙衝上海門欲挽長江問豪傑豈無擊檝嘆中原

盧徳華郎中將漕福建

疇昔相從在帝關更於嵗晚接淸班同朝所恨常疎闊一嵗之中幾往還便合橫翔來楚路未應淸夢落閩山誰將好雪畱徵櫂毋疾其驅有詔頒

和虞仲房潼川運使韻

西湖樽俎憶風流今日檣烏過我州萬里相忘嗟又別九華何惜更同遊中郎有字新鐫石小子無言只防頭及此公餘多暇日爲君作計且邀畱【求公爲書池陽觀徳亭記】

再賦

飄然擊檝問中流仗節觀風十四州見說九重天語好不妨萬里蜀山遊大書競照光山色好句應題灎澦頭稍辦澄淸早歸去周南寜復嘆淹畱

和閭丘資深轉運判官送張同年韻

造門剝啄笑談余過我頻迂長者車八詠繼吳推翰長一封諭蜀屬相如岷峨詩富追風雅韶濩聲諧復古初仰止騷壇方北面不堪官事蠧書魚

和浦勉道轉運判官巡行出關韻

濤雷殷書候前驅駟馬橋邊使者車風約江聲喧笑語山迎雨腳傍閻閭城頭北海傾樽後馬耳西風攬轡初關外秋來聞小熟更將余瘵入呵噓

和許深父轉運判官韻二首

我輩難忘故舊情爲君滿意說詩淸拋磚不愧塵埃想剖蚌俄驚的皪明宦路幾年嗟契闊長安累月話平生詩筩卻趁郵筩急吟到揚州更袖呈

詩裏論交淡淡情个中風味不勝淸錦囊著句知才盡山色逢人作意明已覺頭顱侵晚景尙堪風月快餘生與君握手關心處媿乏瑯玕腹可呈

送吳子明知閬州

聖主方勤西顧憂大朝臨遣遴賢侯蘭香昔在潛郎地符竹今分古閬州蜀道難時𨿽萬里漢川佳處正三秋莫嗟身落江湖逺魏闕心存記子牟

送同年曽南仲寺丞知溫州

久同朝迹又同年更送旌麾過海邊多士向來親戴席斯民今幸得蘇天潛心閣上書千卷鴈蕩山中艸一川小待公餘尋舊迹便歸玉筍聴鳴鞭

送樓攻愧知婺州二首

壯年才气壓詞場眾已相期白玉堂垣制孰非經大手斯文無復數他楊諸公政爾需調鼎一語翻然忽抗章汲黯固知當大用得君徒欲重淮陽

三十年間企絕塵久同朝迹話平生論文密處𨿽朋友投分深時卽弟兄自恨我無分袂語但輸君已著鞭行東陽一葦杭之便母惜公餘蚤寄聲

日華書自通州來言其同僚多唱酬

題輿贏得錦囊歸酬唱西昆事可追久不陪君三日語政須咽子百篇詩寜甘咄咄癡兒事稍愧紛紛俗吏爲我亦湖山多暇日秋蟬時解噪寒枝

餞金使出北關風雨大作

出郭初行十里賖狂風急雨閙田家香秔飽熟云翻浪蕎麥新開雪作花淺水半村環野趣好山一帶接京華晚來踏盡臨平路風腳全收雨腳斜

次常熟縣先君舊所攝宰也

衝寒一舸下琴川小纜依依市栁邊花縣重來聴好語棠陰深處不論年釣遊頗憶兒童舊風物徒驚嵗月遷老恐不任奔走力問儂何日賦歸田

守郡不能同憲使倉使遊靈巖

秋風敲葉漾湖光兩兩星華古寺傍曉日一川迎使節晚山十里送歸艎風流我已非山簡賔客公應念葛彊豈是淸遊本無分紛紛鴈鶩苦相妨

司庾防稽道中答衢民防幟送行

徵車何事不容徵防斾歌謠塞路津徒以平生多拙政偶於嵗晚得衢民我方州縣慚屍祿汝向閭閻切愛身料得去思均彼此一詩聊復慰邦人

過池陽舊治和呂子西韻

浮沈宦海幾春秋嵗晚重來舊典州昔日靑山𨿽在眼故侯白髮已盈頭吟邊感慨關情久忙裏工夫著意偸聞說峽江春漲晚捲帆聊爲此邦畱

送惠縣丞之官

立之何事屈藍田隠忍功名古已然預信鵷鴻只他日莫嫌鳬鶩尙頻年徵帆夜濕三更雨去路人欣八月天話別匆匆毋重惜一封丹詔下天邊

和魏南伯縣丞韻

著語相過見一斑我慚尺寸彊躋攀羈懷衮衮三江水去路迢迢萬里山酒盞逢花尋客處詩筒將月對船間固應侯喜多知己未必詩聲只汗顏

和洪叔昞主簿浮玉亭韻

亭爲君來又得名公餘贏取眼雙明溪光影碎黃金艷波面聲流白玉琤夜半吳歌緣底恨晚來山色不勝情風光我欲平分破故把吟邊當結盟

肅客借重金紫綬

平生靑紫濫於身更冒金章肅使賔何以假爲誠豈敢烏知非有笑無因猨狙自是羞華服鵷鷺姑容接後塵回首紛紛天下事有時宜假不宜眞

成都府學釋奠

西風淅淅露溥溥釋菜雍容禮可觀冠帶三千嚴鵠立風雲九萬欲鵬摶錦江曽吐胸中鳳泮水新回筆下瀾拭目諸君快秋防臚傳髙壓萬人防

送呂武仲司戶範純之司法赴南宮試

欣然願作送行詩盛事江邦獨見之釃酒且同明月醉驅車未怕朔風吹相逢蹔入紅蓮幕穏去髙攀丹桂枝莫負玉階方寸地爲言民力要扶持

送柯伯東省試

道義如君只幾人相從了不見塵侵一樽但覺論文細三畫從知得意深自是彊年應折桂不妨期月早傳音我今已辦如椽筆擬稱瓊林最後吟

送惠補之昆仲秋試

斑斑蘭玉不勝淸長羨於門久日榮共慶兩蘇離蜀道從今二宋到神京三年刻楮眞餘事一日乘槎定筞名想得頥山來嵗好緑袍黃裏照溪明

送聘儒侄秋試

八月靈槎萬里秋乘風得雋要遨頭吾家連已躋儒級汝業今宜濟巨舟掘井莫令嗟九仭善刀終自見全牛儒冠豈解眞相誤有志應當萬戶侯

送薛公叔秋試

流落相逢霅水濵與君傾蓋卽平生湖山十里雙溪畔賔主三年一日情學海波瀾誇健筆夜窻燈火幾長檠不堪送客杭州路更聴驚人快一鳴

鹿鳴宴

秋影涵江暇日長銀袍濟濟宴公堂九華佳气眉間色千佛髙名馬上郎賸數連珠誇瑞應防看僊桂滿枝芳春風得意歸來好衣錦聨鑣入故鄕

成都府鹿鳴宴

大啟文明防勝流同升更合上西樓三春得意桃花浪八月乘槎桂子秋結綬偏應登鳳闕挐云直欲釣鰲頭乘除但看今年好六八名髙五十州

集同年於聚景園

慈恩回首幾畨春樽酒相期在帝京人事好乖知嵗久天宮作意得朝晴向來禁籞所未到同此英遊眞可榮無柰斜陽又催去更憑余酌話平生

餞送蜀進士入奉廷對

蜀才卓犖照賓筵秀出斯文萬選錢聖主龍飛初防士皇朝春好正朝天丹墀獨對三千字黃甲重魁四十年歸把羣書觀未見要令學業到純全

宴許成子魏華文二魁吳文伯節判陳表之教授盧仲修軍資以考西省試同集

晝繡歸來自帝京魁星雙照錦官城持衡稱職眞能事勸駕何功亦與榮細與論文重欵接要看落筆更縱橫我歸便作江湖計拭目需君輔太平

同張元善集癸未同年

同年幾合幾分違三十年間見日稀尊酒相逢今也幸詩書論政舊焉依慈恩故事嗟回首吳地淸談對落暉平世功臣在公等尙期努力佐龍飛

和薛子晉來慶癸未登第韻二首

雲霧油然托應龍姓名偶徹大明宮臚傳殿廡千官肅聲到旌旗萬馬雄黃蝶飛來驚拜命靑衫誤著敢言功如何李郃猶能第造物何心本至公

寒荄也趁百花新眼懶猶貪上國春五技怪能成薄命一名卻喜繼前人喚將好意詩頻賦洗卻閒憂酒再巡厎事牛堪有歸序韓公平日最相親

防新第進士和陳振享韻

梧桐風細月將樓猶得公餘欵俊遊喜入芳樽涼徹夜風生綺席气橫秋兩魁前躅髙三輔八雋飛觴照一州屈指吳門多盛事眼看勲業佐宸旒

蜀進士許成子魁天下用其殿前賦詩韻以志喜

岷峨防足問修程入對明光近太淸五十年間多士賦三千筆下一魁榮斯文焜燿由奎畫是處流傳仰蜀纓我已夤緣觀盛事更看公等致隆平

送誠齋二首

誰作朝陽一鳳鳴公朝今復嘆斯人抗章寜奪三軍帥去國尢輕一葉身政以靑蒲姑夕駐更聞白簡爲前陳只今小試回天力它日擎天看柱臣

長裾端欲曳賓墀人事何乖遽別離未盡胸中懷舊意又吟江上送行詩公名此去如山重我老誰憐似足踦憑得徵鴻寄消息書來猶記別君時

寄李兼善

湖山昔日記淸遊百徧相過語未休逺邇漫勞人室念東西空望淛江流中年別去情尢惡幅紙書來意轉愁嵗晚漸於詩興好待君歸後飽賡酬

祝子正從範使君鍛以詩寄之

栁下嵇郎好在無深居應得靜工夫丹成便許隨雞犬分定初知豢鶴鳬癢處端能窺鳥爪夢中不用斷龍胡別來亦有閒忙事日向黃家問酒壚

贈應童子

閩山佳气毓英儒丱角胸中敵萬夫黃石固應傳孺子文眞可與童烏飽充器識觀他日莫負聲名滿上都更憶韓公序文好成人之禮正相須

姚行簡撫幹歸霅川

一見油然慰所望巾車更辱到他鄕相從樂處光陰速索笑濃時意味長樽酒未堪畱好客湖山早已送歸艎秋來尙憶門前路莫惜溪頭屢買航

和楊誠齋韻謝惠南海集詩三首

斯文宗主賴公歸不使它楊僣等夷四海聲名今大手萬人辟易幾降旗天方欲治將焉往用不崇朝尙竊遲整頓乾坤從小試南州昔日洗潢池【公嘗持節廣中蕩平冦盜】玉海書來喜欲狂飡霞食瀣齒牙香固應宗派名江右厎用宮袍入建章今代歐黃眞有種向來沈鮑肯同行只今五集三千首但覺熒煌錦繡張

蕓閣登儒拜黼衣鳳凰來泊鳳凰枝待教黃閣調元去蹔對靑藜下燭時身到三山眞得路君畱羣玉几題詩【館中有羣玉亭】十年前訪岷峨事也作書郎慕左思【某丁酉嵗備數館職】

胡元邁編呂僊翁傳

工夫未達性中天九轉還丹漫費年至理本無多智巧此公自有一神僊絕知開卷翁如在剩欲忘言意自傳功行世間千百億諸天更辦筆如椽

同鄂州都統制司登壓云亭

一帶城頭四望全壓云亭上更無邊手攀北斗輕飛肉目盻南樓僅及肩城郭千年髙復下江湖萬里後還先【大江在前東湖在後】平生頗負昻霄志便欲乘風送上天

張思濟縣尉剏舞翠亭

新築成時秋事髙滿天風月下岧嶤佳名欲奪雙溪景淡墨須煩六幅綃一簇穿楊誇箭羽幾畨伐皷動溪潮此亭政合貪山水百里之間患已銷

題廟池上新剏瀛紅舞綃亭

髙靑逺緑映回塘菡萏菇蒲細細涼蘸水瀛紅羅襪渡舞霓綃翠綺襦香瓊珠碎落風前雨蘭櫂夷猶月下觴老帥如何太風味兩年池上送殘陽

廟南新剏塵外亭

城頭拄頰俯橫塘塵外躋攀四面涼南瀆夜鳴江水瀧北牕曉浥芰荷香著亭盡得山川景攜客同甘醴盎觴寄興江村家八九平分我欲臥南陽

和資深同遊塵外亭韻

城南絕景半林端城北荷塘十畝寛風月無塵頻入座江山弔古一憑欄瀛紅淺露嬌啼臉綃翠輕颸醉倚幹日暮對花吟不足三翁步屧小橋看

用劉汀洲左顧亭韻

杖屨東風欲濫巾小舟重泊一亭春醉看梅月無新語老與溪山作故人意气不驚雙白鬢功名忍負百年身我來又續題詩柱敬爲劉郎細拂塵

用陳和父太博韻題江州髙逺亭四首

鮮新棟宇出樓顚盡得江山四面全髙摘星辰風月夜逺迷河嶽水雲天一湖尙想甘棠愛【又湖名甘棠湖】萬井誰呼大隠廛見說松關頻卻掃兩賢吟處日回旋

亭髙未涉意先申五馬同來卻報春一笑孰知今在旅玆遊端不厭居塵分張好景因人重排拶佳篇逐日新我是東州西上客也來吟作社中人

潯陽名郡敢言支最愛江山左右之松蓋前傾渾似故詩兵防出愈稱奇案頭朱墨無多事亭面東風足四時相與平分賸遺愛未饒白傅去時思

久說匡廬喜蹔經遐觀但覺眼靑靑倚欄萬事雙頽鬢撫掌千年一古亭珠玉名章方競賦江山喜色已先形我來落筆眞如助撩得詩狂不爲醒

淸暉閣【丁巳再遊】

淸暉傑閣幾朝昏吟詠曽喧白下門一別朱欄陪綺席重來靑艸接荒村名章尙憶江秋句短些誰招月夜魂老去情懷更蕭瑟懶從孤館覓淸樽

防文堂

束帶峩冠集防文郡侯著語到諸君平居講習須朋友退食工夫在典墳士學何先先尙誌書生務業業惟勤鵾鵬他日扶搖上共致雲霄慶防勲

善頌堂

庭前云蓋碧巉嵓堂上先生雪滿髯說藥客來聊下榻謁齋僧去便垂簾種時法好花難謝買處錢多石易添子捨光榮身壯健只將香火事華嚴

桂椿堂

欈李於門伯仲佳聲名籍籍到天涯一經早已傳韋氏五桂今重說竇家滿眼衣冠眞盛事幾年棠棣看聨華蘭臺曷與編靑史要使文風萬世誇

白雪堂

今代斯文只此翁乾旋坤轉獨孤忠千年此地江山裏一日東坡翰墨中莫起黃泉空老淚可憐赤壁幾春風瀟瀟暮雨雙雙竹白雪堂前忍酹公

知止堂

先生七十已垂車父子俱榮出帝都當世若無知止者公朝何以勵貪夫升堂展捲人何在訪竹尋梅色尙臞我老自憐生也後拊編猶得嘆前蕪

題韓元吉可止齋

平生我亦愛知休三徑如公最早謀歸意酒醲何切切宦情紙薄正悠悠書來誨語如親面別後光陰嘆轉頭更爲蒼生須一起志功元自合封畱

遊揚子云墨池

平隄修栢轉林塘飛蓋同升吐鳳堂後世有傳由凖易斯文無復數他揚艸大啟天人奧池色猶關翰墨場弔古懷賢尙遺恨不然晁董可相頏

遂寜府境內火池

澤中有火猶爲革焰出方池更異常气烈羣山酣土赤陽潛深地液硫黃書生考訂言𨿽確造化工夫理甚彰君看輿薪一杯水物因偏勝故爲彊

過廣安軍王恭父大著墓

與君執友共爲郎尙憶松江送客艎在昔淸班方衮衮至今衰艸恨茫茫百年名世嗟天喪一日修文在帝傍云檟風杉空掛劍不勝老淚灑危岡

謁洪澤鎭龍祠

平生忠孝徹幽防稽首龍祠鑑此誠自是皇靈頻震疊也知神力解因成片帆以往無多路百里之間只一程目斷長淮嗟往事孤哀有淚落邊城

遊江瀆廟用故侯吳龍圖韻

馬嘶楊栁泊林塘六月城南趂曉涼萬古叢祠千木暗五風十雨一鑪香翚飛棟宇新輪奐鼓奏犧牲薦豆觴努力爲民祈福地年丰今已格陰陽

劉徳修殿院持節歸蜀

堂堂栢府幾人過屈指精忠竟若何正爾浮雲遮白日賴公砥柱立頽波回天力挽千鈞重去國身輕一葉多萬里長江向東去淸明無日可鐫磨

過忠州酆都觀

古栢修篁萬木顚盤山百折叩眞僊便疑腳踏如來地已覺身遊洞府天空翠遐觀浮海日偃云時汲濯纓泉我來只恨無僊骨未必丹鑪不再燃

和野堂僧子惠韻

與公林下昔閒人別後書來意轉親老去興懷空繾綣詩來得句愛淸新眼看吳地千峯月心在苕溪一釣綸猶得支郎消息好錦囊時寄筆端春

堅老住廣福

髙僧七十未龍鐘飛錫飄然百里中正欲逢場施手叚不妨臨老入花叢把茅便可傳宗防一鉢由來是祖風直要空門髙著眼看渠拍手任西東

飯西湖兜率寺

風鑪煮餅梵王家一日平湖十里賖遊子政須供杖屨老僧應有痼煙霞絕知咳唾新珠玉想見冰霜繞齒牙我恨三山無路到望中贏得眼昏花

題淨相寺

淸詩冷閣更佳名一叚家風太瘦生東老懸知有餘樂西湖今可問前盟年來信覺靑山好老去休驚白髮更欲識个中無盡意挑包急急看吾行

過懷安軍云頂寺

拂云絕頂俯金囦直上重山最上顚一佛向來臨大地萬松今獨近髙天枯楠夭矯渾生意斷石盤陁幾合年大士重來聞囑付毫光端欲掃烽煙

五言排律

善頌堂

家法傳忠孝朝英仰正平抗詞嚴廟制勇去樂親榮一室從新扁羣公詠落成淸風天籟靜斜日雪山橫養志閔曽重浮名廣受輕聞風千載下凜凜萬夫驚

和程泰之閣學春雪韻

妬臘三呈白欺春六出花玉層渾欲墮珠霰一何奢巧態穿庭樹餘寒戀釣槎積難殊未密散易已成賖有客門間臥何人帳裏遮淺斟羞獨舉低唱敢言嘩故壓梅花信猶先栁絮斜晚澌方歷亂夜櫓正咿啞剩把新年雪初烹攺火茶剪裁歸妙造比興屬詩家應有呵纎手朝窻學畫鴉

飲寓隠軒

軒亭曉淸曠行樂未妨頻無客不堪醉有花長是春憑欄尙紅藥結伴擅芳辰笑駐淩波步香分折角巾鶯聲殊自健杏子況嘗新仰止宗英伯來爲鄭驛賓言辭獨樂樂仍命可人人鴻弄舞時影梁蜚歌處塵棋枰誰得雋詩筆自疑神欹倒何妨屢歌呼卻甚眞升沈塞上馬容易鬢如銀柰許追歡地回頭迹便陳

東塘集卷五

欽定四庫全書

東塘集卷六

宋袁說友撰五言絕句

贈相士林石

豈是無仙骨平生百念輕但存方寸地吾不計前程

題闗都官西湖孤山四照閣圖

三賢堂趣逺四照閣詩傳髙節無人繼孤山只儼然

跋本朝六名公帖

道防嗟耆舊人亡獨簡編家藏六君帖何必萬人傳

六言絕句

十三日飲兪園昌甫斯逺彥章畢至

忽爾嚴冬設鱠更於晴日觀梅人道荒尋邂逅我忻良集而來

題米元暉太湖圖捲

水際天低岸逺山腰霧捲云鋪擬喚松江小艇歸來好趂蒓鱸

題東坡蘇公三笑圖帖

不覺虎溪過卻軒渠一笑而歸此笑此心眞處自然魚躍鳶飛

和程泰之閣學泛舟南溪遇雪韻三首

目斷山前浮玉春回雪裏宜城得意扁舟乘興歸來好語增明

憐我閉門臥雪慚渠有酒盈樽老盡靑山曉色愁添白髮霜根

孤鴈聲悲南浦漁人冷徹歸蓑獨有耐寒瓊玉一枝先奪陽和

七言絕句

和康叔探梅韻三首

今年人憶去年梅試問今年花已開見說春風正料理不應小雨便花摧

詩壇傳檄未應虛忍負東君自作疎急急花前巖下看橫斜淸淺兩何如

尋梅著語樂淸閒已覺孤山气象還未辦輕舟行百里也須踏腳法華山

題石上玉簪花

欲訪招提倦不禁空懷落落海潮音如今不作維摩病猶記年時賦玉簪

翠鈿瓊葩別樣芳涼風防雨淡梳妝姮娥夜半朝天闕應有遺簪墜帝旁

和範石湖詠雙蓮三首

江妃瑟裏恨沈沈萬防紅邊意轉深擁出三千歌舞罷翠綃縈得兩同心

天泉池上舞晴暉一別人家未肯歸千載卻隨湘女泣風前時學鳳凰飛

鑑湖一曲記蓬萊櫂入紅蕖挽不回今日池光少公事好懷聊復爲渠開

題尢提舉恵雙蓮二首

十年蹤迹落修門賸憶西湖菡萏風今日江城秋浦上舞綃依約舊相逢

六月炎歊苦盛長一枝遣伴北窓涼此花便合雄文記擬爲君書瑞應堂

致菊種於子長

好花一歳幾回開喜見東籬舊信來不惜移根到鄰里離披也入畫堂栽

致盆梔子於同年樓大防天官

一輪月影漲幽香碧玉釵頭白玉妝持似此花供燕幾玉堂端可壽萱堂

和程閣學送小春茶韻四首

眼看節物去重來又見寒梢數防梅艸木已隨新嵗好冬芽豫占一年魁

物物呈祥豈偶然新芽新味更新年靈苖卻解爲人壽請爲君謨續此篇

七椀由來厭八珍猶堪代酒亦生春个中風味須知趣慙愧劉公獨倚新

家山歷歷未歸來投老江湖只自咍賴有年年鄕信好一甌浮玉飽春臺

和子長見招韻四首

攻擊愁城従事裏消磨日月手談中不緣我輩眞風味安得尊前笑語同

靑林綠幄春歸後翠岫蒼崖雨過初作意尋幽還得笑隨宜供客莫求余

淸遊已恨期年別勝處能消一日情莫對浮山無好語相逢艸木有佳聲

飛香雨過雙溪閣舞翠荷開十丈花佳處正須供一賞相従吾亦豈匏

招山陽髙徐二生飲二首

梅花時節屢開樽欲贈梅花欠可人今日有人梅樣好逢君同賞雪中春

欲作山陰興盡回良思與子把離杯要須人境俱淸絕好抱瑤琴踏雪來

到房山交代招飲四首

躡盡巉巖气未蘇悔來坡下獨長吁一觀煙霧南山面従昔名坡信厚誣

檐外浮嵐防翠堆道人淸眼爲渠開飡錢官薄何須計直爲南山亦合來

勝日山堂共一樽未妨窈窕對嶙峋髻分翠影眉爭綠人與南山各可人

妓圍檐額潤空靑岫幌云闗夜不扄吏隠風流輸我輩不須逋客詫山靈

再次韻四首

山好能令肺病蘇詩來把玩更驚吁蜀人例作殘山看端喜因詩免受誣

語不能工恨作堆撚髭空對翠屏開淸吟賴有雕龍手繡段聨翩詔後來

犖確悍頑經數驛醒然初挹碧嶙峋眼明驟與眞山晤不比逃虛見似人

山色陰晴逺更靑誰教睥睨枕巖扄詩翁意欲移千步安得朱符祝巨靈

再次交代韻四首

筆力潛窺大小蘇詩傳諸老定嚱吁従今訂價連城重政使羣兒有善誣

昔誇石廩祝融堆驟見人家畫軸開坐挹髙寒吾願足此行似爲此山來

環秀亭中命淥樽雲煙明滅映嶙峋佐州不喜分風月喜與南山作主人

詩人妙思天同巧鬼守闗不及扄閒挹山光誦奇語斷無塵滓混襟靈

再次交代韻四首

嗣皇仁覆物昭蘇臯自陳謨鯀自吁聞道諸公扶國論須君左袒訂邦誣

今朝著我簿書堆領客樽罍未辦開始信南山是知己露奇呈秀斬闗來

漫叟當年臼作樽侑樽靑嶂漫嶙峋與君屢共山前醉似覺淸歡勝昔人

傳聞洞府鎖髙淸探著詩成數啟扄想見羣僊書玉葉更應交口嘆精靈

再次韻四首

君家詩價自姑蘇系冑蟬聨世唶吁欲把阿元輕輩行古今俗子喜相誣【世稱韋郎葛立方謂士元非韋比立說甚嚴見韻語陽秋】

眼底薔薇玉雪堆過従休待牡丹開送春疎酒山應笑底用奚囊日往來【是日同小酌】

視艸行看賜上樽濁醪付我酹嶙峋扶攜誰共山前醉従此無君度外人

詩愁磨盡鬢邊靑鑰無施閉理扄牛渚錦官祠廟古瓣香儻格在天靈

復次韻四首

諸李辭章推李白向來蜀道賦噫吁房陵山險猶如許石穴巴卭定不誣

昔上瞿塘灎澦堆盤渦如井放舡開山行歡喜今非錯【地有錯歡喜山】備見捎濆撆漩來

十里髻鬟誰綰結半天蒼翠自嶙峋教兒莫憚依山住闊領裁衣盡土人

病肺還沽竹葉靑【房酒頗佳】小園春去尙深扄春衫紅藥彊相比婢子可憐無性靈

夜飲朱國寶家

又見僊潭二月春一畨官栁市橋新重來莫訝星星髮樽酒相看只故人

二十日新田淸江一曲小飲

一曲淸江古岸頭茅檐初日照髙秋數聲又得閒身到相對綠漪橫小舟

晦日昌甫見過因約伯臯小飲黃守繼至三首

滿檐風動海棠雨北客江南詩酒中華髮尊前無好句飛花常望夕陽紅

章泉泉水在玉山有客嵗時來往間今古風煙只如此見君生怕又言還

靖州太守詩自佳畱連濁酒看殘花澗上久矣無此樂落拓尢憐雲月家

飲歸

醉飲寒窓慣擊鮮扶頭岌岌似乘船賡酬磊落成佳致糠粃誰令輒在前

謝王提幹召飲三首【旣往則妓車集一杯徑歸】

坐上紅衣未放歌客間冷面釂金荷驚飛可待聞檀板擬柰吾家故事何

賔筵笑語雜絲弦說到山翁更粲然衰鬢豈應妝面側陳編只合粉袍前

不慣香風擁妓車分當淸坐冷官衙歸來自笑殺風景卻把茶甌對菊花

學宮諸生飲邀予與子野同之二首

同簉儒宮把一觴鹿鳴伐木奏深堂要防技癢論文地莫憶前宵放酒狂

少日峨冠英俊塲課餘觴飲共徜徉孰知薄宦江湖去頻夢鑪亭餅飥香

求酒於鄰

太息官寒獨養屙浮生半作病維摩新涼欲學東城醉亡柰維罍已恥何

求酒於周時仲教授

寒窓矻矻數更聲燈火無多獨自親忽報周郎好消息明朝應遣白衣人

謝曹宗臣恵詩酒二首

公今自是客中身更爲閒人念客情料得酒腸終易放一樽相寄拓愁城

方冊相看四十年客中尋得舊夤緣與君一夜淸談約已覺羇懷寖不然

和同年張季良少卿餽家釀韻三首

六十衰頽愧髩蓬黃花更負一年中白衣誰薦紅茰酒吸盡殘荷碧玉筒

與君昔日賦斜陽綺語曽窺萬丈光節物撩人人更老籬邊猶是去年黃

拭目髙吟陋戴盆續貂何敢曳詩門百壺蕩漿惟公爾此外應無說尹村

謝魏南伯饋假河魨羮

江南風物與君論蘆筍防蒿薦晚樽舉酒不知身在逺隔江誰送假河魨

先遺二子魚於子長逾旬而子長以四子魚來

詩來愧我秕糠前四尾堆盤勝酒席上已無彈鋏恨感恩何止二贏錢

泊吳江食蒓鱸菇菜二首

靑絲簇飣蒓羮味白雪堆盤縷鱠鱸我向松江飫鮮美菜腸今更食新菇

一舸淸風四牡還垂虹亭上幾欄幹季鷹命駕勞千里如我淸遊卻不難

庖人舟殿後餒甚以蔥虀佐飯

黃州狹港半江空白飯靑蔥酒一鐘莫厭路貧愁欲絕稍還甕牖舊家風

謝侃老送苦筍

籜老泥黃千仞種个中風味亦佳哉誤人政爲甘言誘愛我従渠苦口來

謝侃老恵蜜

釀花流蜜傍虛檐乞我分甘要屬饜剛被平生飽辛苦自憐嚼蠟不知甜

詠墨

奚李名髙三百秋只今良法信源流裕陵獨寶君家物猶帶祥光燦斗牛

瑞孫周嵗

頭顱七十已看看喜抱孫來傍晬盤敢望吾家有英物箕裘且欲戀儒冠

題邵氏集瑞圖

詩歌召伯意懷哉愛及甘棠勿剪摧自是慶源鐘艸木故將多瑞秀云來

題江月圖

賸愛江邊月滿衣云髙天闊數星稀如今解組浮家去準擬扁舟滿載歸

題恵老所藏嵗寒圖

寒梢獨挺昻霄意蒼蓋猶矜傲雪顏盤膝倦吟無一事老僧心與白雲閒

冰解圖

遊魚豈解知人意孝子精誠一念深樂事世間如此少我懷風木只傷心

題信相寺黃筌畫花竹

生成造化奪工夫盡入黃家幾畫圖可惜春來誤遊子攀花不落有還無

題牧隠二首

年來厭索長安米老去猶居大隠廛豈是紅塵故相挽枉令空愧牧牛篇

鐘鼎山林志則均未須牧隠臥漳濵要令天下歸吾牧莫爲牛羊遽絕人

題寄顏畫士姜元愷

丹靑以意不以色人不論形當論心我有平生方寸地煩君更向筆端尋

臨安邸中卽事且謝誠齋恵詩十二首

猶得千篇慰旅思坐吟行詠只相隨豈無一个閒賔客便有誰來得似詩

東風一夜轉西南分外羇愁分外寒秋裏酒膓渾不放一杯全似十杯寛

老來無復夢淸都到得淸都卻守株些子行期猶自拙个中能巧定應無

一去重來髮已星八年歸老臥漳濵似曽相識滿天下不信憐渠未有人

悶殺樓居隘似囚一樓四壁障雙眸趁晴下得樓來看又被西風趕上樓

有愁無睡照燈靑鼠齧虫吟到五更不分小黥同作祟呼牌也作百般聲

世事全無只恁閒光陰閒裏故相闗欲將睡去消磨日睡得醒時日未闌

只作離家一月程如今一月正飄零定非官祿星臨命想見流年是客星

急雨斜風一夜狂客衾愁枕五更長問君个裏情懷惡不聽鵑啼也斷腸

挑燈拭眼聚詩材撚斷須時句欲裁判卻三更猶不寐待渠明月過樓來

萬瓦叢中客裏身可憐虛度一畨春日長尋得寛心術喚取門前賣卜人

男兒弧矢四方居何以家爲莫念渠打撲精神希一遇書來不必問何如

題端上人詩卷

般若經中正續燈可憐白足赤髭人頭陀臨水曽觀影應識圓光寶蓋身

萬元亨名所居爲景馬堂於其家求書記額

公居𨿽未稱潭潭占盡湖山直到南覓我新題畱琬琰少遊髙處要同諳

泊金山觀虞仲房書雲峯扁牓

平生筆法蔡中郎到處標名憶仲房一涕無従人不見雲峯亭下水茫茫

題汪伯時家藏顏魯公書裴將軍帖

詩成小見英雄手筆落能令風雨驚萬古言言有餘烈従今詞翰豈虛名

跋蘇文忠公帖

世言晚食同於肉緩步猶云可當車三復文忠二三帖古人深意在徐徐

題山谷居士書坡公帖

當年二老嘆云云猶喜坡翁返故鄕展捲如今但陳迹丘原無復起蘇黃

跋馮文簡公贈朱忠靖公帖四首

三魁天下極登庸具眼相看識巨公翰墨密傳心印子勲名同在百年中

人間事了乞身歸想見蕭然閉戶時鐘鼎山林元不二惟公全徳兩無虧

傳家二帖到今存嵗月君看上相言大似涪翁推酉日永平七禩記鹽盤

忠靖由來世不殊昔年我亦見今謩至今猶有家風在卻恨丘原起日無

題胡待制平賊帖

誤國何人作計疎滿朝元未識眞儒至今恨卻無頗牧不念丘原起日無

題徐氏子所藏四賢帖

十年尋夢舊江湖嵗晚尋幽愛此居今日門前山色好客來銜袖有文書

題徐氏手帖二首

不作朝家靑紫綈笑看金鼎識刀圭右軍六帖家藏在乞與安西手自題

我昔曾窺玉海書畫圖今見澤僊臒爲君持似人間世凜凜猶堪立懦夫

將至愼邑寄鼎

踏盡瓊瑤百里山欲投城郭暮雲間紅鑪速置一壺酒故嵗誰家新嵗還

葉信父家聽琵琶

娉婷未嫁惜琵琶借與詩人著意誇不數前人推引曲只矜趙女綺羅花

觀鹽井二首

桔橰汲水三千丈頃轉輪餘一日回蓑笠傍城埋井底皮囊挈出鹵泉來

私井公鹽日夜煎力勞功寡廢民田不如大噫驅東海捲取洪波向蜀川

和程泰之閣學詠雪十二題

僵臥誰憐此意眞開門羞見玉爲塵休穿東郭先生履要踏蜂巢滿地銀

右看雪

春芽初趁六花光嫩火新烹喚客嘗政借瓊漿浮防乳浪云勝雪詫餘香

右煮雪

相看景物又年華淅淅投窓意轉嘉冷落不堪春信晚稍畱六出待梅花

右畱雪

陽春有腳時難駐見睍初消意已先我亦鬢蓬飛雪滿與君相遇約年年

右餞雪

凜節淸姿老更堅不須藏雪待炎天明年歸拜頒冰寵吉甫淸風在舜弦

右藏雪

一別瑤池輒去思明年農事要先知天風夜半旛旂動便欲欺梅更壓枝

右招雪

灑窓猶作故人來聲到樓頭畫角猜聞罷更須凴目力个中時欲認眞梅

右聞雪

飲冰受命元非僻齧雪充饑豈是狂何似催班僊仗裏一堂均宴近臣觴

右飲雪

庭柯風動還篩玉稍稍柔條醉欲持剛道瓊瑤未輕掃晚鴉棲處已搖枝

右打雪

浪走嬌兒意卻癡長安餓客最憂時尢憐甲士寒侵骨十萬邊兵政有辭

右嘲雪

天與騷人景物宜風流嘲戲恰相知長安道上吟詩罷笑裏騎驢緩勒羈

右弄雪

一庭冰柱初融濕滿陣飛沙又壓檐奪得瓊花消息早揚州十里上珠簾

右掛雪

東塘集卷六

欽定四庫全書

東塘集卷七

宋袁說友撰七言絕句

江上度元宵節

一舟兀夕臥孤村夜半相呼了不應說與兒曹休誶語黃州明日買殘燈

上元次日至黃州遇雨

誰說黃州斗樣防滿城燈火亦相輝癡兒方有揶揄意卻得連江雨解圍

遇順風

天髙江闊快飛篷云去山移過眼中江上鼓鼙驚不斷連朝送我嶽陽風

遇順風不及到齊山

愛渠風伯送行舟莫作齊山一日畱直向峽江千里去攙天絕壁快吟眸

發山陽得順風二首

曉入山陽古渡頭輕防獵獵送行舟風師憐我徵程滯頃刻揚舲到泗州

一陣南風更帶回輕扶柂櫓疾於飛舟行若借帆檣便細數何須十日歸

被防許浦搜兵道中凍合捨舟行陸二首

已辦輕舟著腳登笑渠河伯故陰凝徵車政欲周阡陌贏得天教一夜冰

荒村十里展琉璃依舊籃輿涉水湄自是小臣懷恐懼要令履薄但兢危

有感

半生宦海防途窮嵗晚扁舟系此中料得江神知我意明朝好贈一帆風

解機政得請題歸舟

浮沈宦海笑童顚好上鴟夷老子船今日君恩賜骸骨半篙秋水送歸田

常熟敲冰行舟三首

岸頭猛作敲冰勢船下俄聞戛玉聲寸進未應容退尺要於此地卜平生

畫鷁悠悠輒退飛一程百里兩程歸天公若念羇懷惡一夜東風便解圍

一枕更闌客夢回冰聲猶作浪聲來並刀曽剪松江水更欲從渠爲剪開

舟行跨江之南北隨流以行夜船多在淮西

蜀道登天在一涯乾旋坤轉任推排此身已是萍遊客終日行江夜宿淮

渡楊子江遇顚風和霍希文韻三首

危檣恰恰傍金山風送船回勢莫攀忘卻波濤望金碧無邊閣上幾層欄

衝濤逐浪不禁寒何止舟行百丈灘柂櫓一聲江已轉瓜州岸上報平安

朝暾下接水光明風激濤頭浪捲層衮衮舟帆來復往江心笑殺幾閒僧

過赤壁

幾年靑史說周郎赤壁烏林在武昌明日有人山下過一樽容我弔興亡

泊荊南二首

荊州天險大江蟠坐制金陵自不難卻遣千艘沈赤壁至今耆老笑曹瞞

可憐吳蜀愛荊州勝賞相當卒罷休何地無城堪保障此城端爲據咽喉

金陵

某初筮仕之所也今二十有六年矣

靑衫往事幾經秋白首重來憶舊遊今夜臺城無限月更憑樽酒豁羇愁

泊眞州沙岸

終朝百尺掣風槎半夜將星到白沙休說元戎誇十乘且隨商櫓傍村家

白鷺洲

可惜洲亭已漸荒了無鷗鷺白雙雙摩挲石上琳瑯句猶得斯文鎭大江

翻流水

荊江七百里路多拗曲當夏則荊江水漲濁波湧急逆泛洞庭瀟湘淸流亦爲攺色俗謂之翻流水今水落矣水色淸碧與池鄂間江水全異

荊江七百拗如讎盡日縈紆倒轉舟不必瀟湘時逆泛淸波今日不翻流

西湖

西湖歷歷舊嬉遊佳處欣逢輒少畱卻恨艸堂元不識故教俗眼爲君羞

過洞庭

兩湖綿亙連千里萬古蒼梧說二妃最羨巴童並蜀客飽看日月去還歸

重湖

湖在渚宮之北一水湛然舟自渚宮夷猶其中殆三四里左右二橋相望兩岸野花交映自湖入子城北便門卽郡圃矣

夷猶畫舫入重湖野蝶閒鷗自笑呼踏徧北園桃李徑又尋芳艸到南郛

楚渚宮

昔楚王下見子西溯江入郢當處最髙地今在城隅沮洳之地蓋後唐髙從誨鑿內城而爲之非楚故址也

楚王下見溯江舟豈是城隅沮洳頭自古循名多失實不妨猶記舊風流

過道人磯

幾年煙雨鎖蒼苔咫尺侯門路不開夜半一聲橫笛處道人隨月過山來

汨羅

汨水出豫章境其陽爲羅縣巴陵本春秋羅子國也羅水出焉二水旣合故曰汨羅其下曰屈潭楚三閭大夫懷沙自沈之所也

懷沙元不爲讒囂要與江山作美謡千載孤忠動神物三湖今向汨羅朝

息壤

息壤在城南野寺中方圓文許覆以四柱屋碑立其傍謂壤有起伏起則狀如牛馬伏則一夕如故踐之者立卽死唐元和州牧裴宙掘視及六尺得石城方六尺制與江陵之城同徙置壁間是嵗霖雨不已江流暴漲得道者謂當復還石城於土中埋之而水退今郡中禱雨略動壤土雨卽隨至

石城出壤水懷州息壤藏城水復收千載故侯猶未識土能勝水有深謀

祀江神

古廟陰陰不記年揚帆逆浪幾舟船我舟小泊沙洲下也諗江神問濟川

遊武擔山

叟邪歌漫遏行雲抔土千年幾晝曛石鑑可磨人不見東西臺下淚泉聞

遊中巖

籃輿屈曲上中巖峻壁危峯面面山心月亭前何世界不知天上與人間

峽路山行卽事十首

環山翠幄逺尢淸栢葉叢枝到地生恰傍濃陰深處過無端杜宇兩三聲

短籬深閟兩三家門外低畦長荳麻急系芒鞋防行客野花猶帶一枝斜

旌旗獵獵曉云風撲面淸防破午烘更度幽香來細細轉頭尋見野花紅

跳山踏艸笑迎逢要識新侯過眼中寄語山翁吾老矣冬裘夏葛與伊同

雙牛只叟一橫犁白水靑秧透面肥是處喜經連夜雨田家十口可無饑

老去紆行盍罷休忙身閒慮足搔頭林煙巖霧鳥聲逺獨對遙山無限愁

鼙鼔鳴山緑葉搖繁聲囂雜漫終朝不如澗下一杯水沃起行人心肺焦

倚風修竹葉滋繁穿石湍流浪吐吞薄暮柴門人影寂曉風煙樹鳥鳴喧

浩蕩東風晚更嚴黃埃得得上霜髯細題今日山中景更有前頭萬防尖

千里山行一月程攀層躡級幾宵徵明朝猛入遂寧路聞說夷途砥樣平

和丁端叔月窟韻

幾度飄零滿地金移根堂下豁塵襟主翁自是曽修月更爲人間著翠陰

瑞香亭和丁端叔韻

拍手闌干防錦堆畱翁未肯十分開惜花惜別情相似急急從今載酒來

呂公亭

僊翁何地不翺翔底事三遊只嶽陽不是朗吟飛過疾洞庭張樂要迎將

題烏程簿防浮玉亭七首

道塲山頂出南溪蒼弁峯頭正直西更割東橋儀鳯水如今定不怨鸞棲

人言苕霅下千崖一水中分兩派開但怪玉浮浮似磬不知原自泗濱來

誰將絕景傍家邊舉足溪山已滿前莫恨防官淸俸少一亭風月不論錢

一日溪流萬櫓聲簿書叢裏眼偏明靑衫不怕籠朱墨直下滄浪便濯纓

霅川今是輞川圖城郭中藏十頃湖空說侯門深似海得如簿領一亭無

浮屠髙直一溪雲水面渾如鏡面分此景正緣髙士得不然何以獨輸君

誤把新題涴彩梁我書元不是中郎亭前若解眞浮玉成我蒹葭倚玉堂

用左康叔知府韻題溪左顧亭

風下疏櫺月下溪愁邊拓盡剖藩籬平生漫說江湖客未解人間手不

再至左顧亭用前韻二首

春入桃花水漲溪薔薇隔屋粲成籬湖山正爲詩人好早賦歸歟要抵

曉日搖光下釣溪鳴舷布网竹編籬枯魚泣與魴魚釣要學亭前曳尾

用洪叔昞題左顧亭韻

老一溪懷舊事人亡千載尙虛名亭前獨有山川在付與詩人著語明

雄楚亭

江山萬里接西東吳蜀咽喉此地中奄宅荊州誇楚勢此亭所以得稱雄

陳氏子讀書堂

爲公相與年猶小拾芥明經意轉非惟有城南賢父子讀書元只爲傳衣

王醇父統帥舫齋

將軍忠勇貫家聲獨擅長江十萬兵早誓中流誇擊檝料公猶小舫齋名

題簡齋

故防知政事陳公嘗寓郡圃號曰簡齋今舊址尙存

胸中元自有江山故向巴丘見一斑明月淸風收拾盡簡齋詩遂滿人間

禦書閣

張定叟畱守創閣於府庠藏思陵禦書

寶閣翚飛燦碧霄中藏奎畫嘆先朝要令冠帶升堂者日日羮墻遂見堯

楚樓

樓在沙市規制宏廣東西皆見江山郡中以之爲酒肆

東江風月夜潮平西望巫山白帝城止爲山川增楚觀惜哉徒沸市廛聲

江漢樓

樓髙百雉楚城東吳蜀衣冠邂逅逢自是荊山爲屏翰更防江漢日朝宗

庾公樓

危樓千尺俯江津天外飛防防防勻作此雄觀眞壯士柰何猶說污人塵

登張說樓

唐開元間中書令張說謫守於此日與才士賦詩自娛

譙樓偉觀接城西天遣公來重以詩豈是江山與人助江山元是以人知

和丁端叔雙淸韻

翠云白雪兩僊容未怯姮娥傍月宮若把佳人較淸絕爭妍應愧伯夷風

和丁端叔曉紅韻

曉紅著意一番新穏送公歸上國春花下賸傳多好客滿園渾是愛棠人

呵筆

呵筆小吟消白日閉門髙臥卻紅塵平生笑我千方誤投老從公兩嵗鄰

欲放酒腸愁酒病彊投詩社闕詩聲浮生失意每如此簿命何人詳細評

送沈商卿知府入覲二首

檣烏猛作朝天去君到長安著腳初若訪西湖問西子朋遊應亦念其餘

山行已辦猶嫌晚天意多慳未放晴無柰公車畱不住片颿催聽櫂歌聲

和丁端叔書懷韻二首

養花藏日半籠晴尙有嬌紅照眼明卻恨中年怕離別好詩撩動故鄕情

春江穏去趣東歸折盡亭前楊柳絲我欲吳江辦投劾與君花下說襟期

和同年春日韻五首

尋花喜見去年人防檢枝頭次第春踏徧云塘舊遊處漾波漲碧更粼粼

傷心客裏子規啼自笑情懷更小兒短策彊隨楊柳去歸來卻喜燕銜泥

一川晴艸競春光綠抺紅勻日日忙榼酒莫辭花下醉相將堤上柳花黃

雨膏風軟艸煙低處處春來處處知尢喜梅花未輕褪枝頭一朶尙凝脂

雄篇多幸到柴扉只恨空畱最後枝收拾愧同螬食李侯生誰復敢言詩

和友人秋日韻二首

樓外西山日腳低茰觴新唱縷金衣十年爲客秋風裏空負黃花幾賦歸

了無風雨夕陽低多少詩翁問白衣把酒西風暗相約年年籬下菊時歸

和艮齋贈輪道者韻

血指濡毫字字工赤髭白足防常同從今定了沙彌相揔爲先生一語中

和仲躬贈輪道者韻

孤峯頂上阿誰能苦竹憐渠著意曽他日林間重勘辧我身元是在家僧

贈徐相士

欲歸公未許身閒欲外云云去亦難我意公言兩矛盾料公猶作世情防

書魏元益便面

閉門終老幽人事負笈擔簦學者宜過我莫虛黃卷日還鄕須念錦衣時

懷借舟主人

自憐五十鬢如絲更把閒身與物馳惟有髙人收倦翼世間萬事一彈棋

寄同年懷安曹守二首

慈恩猶記北山遊四十年間幾別愁嵗晚天涯重握手兩翁齊白九分頭

我丈之賢今老成題輿剖竹傍靑城從容官事一時了莫忘蒓鱸秋日羮

和陸成父司戶過淮陰縣韻三首

誰云追信屬酇侯政爲髙皇意欲畱嵗晚不疑云夢計那知大業已興劉

當年三傑共封侯誰念淮陰爲漢畱不是向來曾躡足未容平勃獨安劉

論功久已冠羣侯更欲王齊願自畱從此朝家若懲創王侯應得戒非劉

和成父過寶應縣韻

趁得花封八月涼相家有子綰銅章習華指日神京路此地方知寶應祥

和梁轉運判官韻

古括人豪醉墨鮮一樽寧怯酒如船新詩磊磊珠璣落不記梅花在眼前

李君量晉州奉詔還朝

厭直承眀兩建牙更將義槪浹朝家舉杯珍重吾歸矣林下需君步軟沙

嶽之婦人多以白練蒙首俗傳馬伏波徵蠻死於嶽至今不爲之易素

將軍久已歸黃壤江婦如何未黒頭若使將軍知此意素縑蒙首也應休

欽定四庫全書

東塘集卷八

宋袁說友撰進論

論選舉當求可行

臣聞之天下之患莫大於使學者棄難而圖易因利而求害也昔之聖人懼人之淺其所習也於是乎有所謂難者而使之必知懼人之溺於所謀也於是乎有所謂利者而使之必貴聖人非切切然於所可緩也蓋舉天下棄難而圖易則其學之難者將使何人而知之舉天下因利而求害則其事之利者將使何人而貴之聖人固不安於此也嗟夫君子之學其亦求至於難者耳天下之理其粗著於顯然易見之間而其妙寓於隱賾難眀之際得其一說者不若得其說之全得其一意者不若得其意之盡若以一說一意之易而遽止焉其何貴乎君子之學哉聖人曰吾必使學者不棄難而圖易則至難之理彼或可得之矣天下之事必有利害之殊世固可以去害而就利而又豈可因利而就害哉吾之心將以致某利也然其致之甚艱利未及我而害己踵至則亦爲甚不可今夫學者固有以某事而致某利也若以某事而致某害聖人安得不窮其致害之由而絕之是二者之說常存於選舉之間眾人之所忽而不思而智者每以爲慮豈非爲學者之所輕重抑有不可不講者歟自周家有鄕舉裏選之法而由漢迄唐其制屢變而不一以至於我國家所以剔蠧而剗獘者亦靡不至天下之士率三嵗而偕計於鄕邦又程之南宮然後天子親防而予之仕其察之不爲不詳其官之不爲不審凡有志於此者亦莫不激昻淬勵以求自奮於一日之程蓋亦以法之可行此天下所以常行而不倦𨿽然事不以法而不生而法常以事而必變如今之選舉其大槪固合乎人情若其間或有使學者棄難而圗易因利而就害者此則不可以不革也何以言之士之於言語文章猶人必有飲食衣服之具學之必以經猶衣之必以桑麻食之必以糓粟也捨桑麻糓粟而爲衣食則其用必不可久捨經而爲學則其理必不可造而今之學徒志於儻來之榮而不先正其在我者故以十人求之而捨經習賦者則已七八矣彼非惡夫經也必曰習詞賦者𨿽倉猝而可爲而通乎經者非累年不可也知其難而棄之而不知夫難者蓋理之所防知其易而圖之而不知夫易者實理之所闕也烏有以君子之學而自闕其理哉噫言物者恥一物之不知問字者恥一字之不辧學焉而不志於通經亦已惑矣臣非敢以習賦者之舉不知經也然其間或有以古人志學之年一朝挾雕虫之藝而遽被鄕書有老儒通經者之所不可得蓋有徒惑一時綴緝之工遂以謂過於通經隠奧之說此其爲大可革也往者朝廷兩行兼經矣然不待再舉而又易之其說則曰詞賦非老儒之便也是以一變而不復用不知其以經義進者若果有卓越之論𨿽曰賦不及之要亦宜置髙等況其旣通經學則所謂詞賦者殆不過在不能工巧之失必非蕪繆而舉不足讀也苟以如是之說而試之又安足爲老成者之病哉故曰棄難而圖易也臣愚以爲宜申前制所未盡者率自今日始然前日之法嘗以大經之義二小經之義一以爲一日之長則其文或幾於太簡又安能盡見能否之實宜於大經之義益以一篇而其小者則如舊制庶幾學者有所本而不雜今川蜀之士來廷試者蓋肇於辛未之春以迄於今日而不變朝廷亦欲使其皆試於廷以均逺邇之勢而蜀之士子亦欲觀光上國或能爲魁選之榮若以此推之則亦何害之可云也而臣嘗得於蜀人之言皆謂因利而就害者莫過於此夫蜀之距上都防萬里方冬之仲月固以挈挈而在道彼以萬里之塗必有數百千之儲而後可達然又道路奔衝之勞疾病安養之事其貧且無力者必鬻產通貸而後行或以此而破家者而往來之久力疾而歸抱疾而死者往往有之彼之心固將以謀利也而或有破家者有殞身者此不亦甚可惻哉故曰因利而就害者臣愚以爲宜立一格有以酬其欲來之心而絕其就害之路凡魁蜀之省闈者其恩列之視大魁略殺一官而列於二三者則與廷試之五名者等庶幾不失蜀人之本心而深革其逺至之害然今之來者固不能卻而使之歸若因其歸塗增其驛劵亦足以爲寒儒之助凡此皆能救學士大夫之病而世之論者遂指爲迂濶而不一言噫文章與時髙下矣豈可使之棄難而圖易君之仁者善養士矣又豈可使之因利而就害也哉臣之所言其亦慮夫可爲而不爲也

論養士大夫气節

臣仰惟陛下虛心以求言和顏以受諫固嘗有進言以遷秩未聞有納忠而得譴者也然而在廷之臣不聞諤諤以抗節惟知唯唯而取容昔之敢言者𨿽有斧鉞之誅而猶且不顧豈今之世有爵賞之勸反有所不敢臣有以知士大夫气節之不立也蓋士大夫之气節養之則鋭挫之則懾方其鋭也𨿽有斧鉞之誅而不懼方其懾也𨿽誘以爵賞而不爲惟養之於無事之時斯可用於有事之際無事之時苟不先有以養之欲其用於有事之時難矣方今天下外無邊鄙之憂內無盜竊之虞雨暘以時倉廩以足正天子養尊士大夫養气之時也陛下不以此時有以養士大夫之气節臣恐風俗自此日委靡矣養气以勵風俗當自朝廷始朝廷臺諫給捨之官所以紏官邪而杜姦慝也朝廷之風采系焉夫自執政以爲可臺諌給捨以爲不可於是有彈劾之章有繳駮之奏所以示至公也陛下旣已信其人則不可以不信其言其人旣是則其言不可得而非其人旣非則其言不可得而是陛下旣信之於未用之始不當難之於己用之後故臺諫給捨之所與是公議之所共與也𨿽陛下不得以不與臺諫給捨之所不與是公議之所不與也𨿽陛下亦不得而與之陛下非徒從言責之臣也從公議也士大夫亦非畏言責之臣也畏公議也陛下當使天下畏公議不當使天下畏言責天下畏公議則爲正直天下畏言責則爲私邪臣謂欲尊朝廷當養士大夫之气節欲養士大夫之气節當使臺諫給舎得以行其言百里奚愚於虞而智於秦裴矩佞於隋而忠於唐蓋不以气節作之𨿽智者不免於愚苟以气節作之𨿽佞者可使之忠也臣願陛下許大臣用人其有可否當與大臣辧之許臺諌言事其有可否當與臺諫辧之許給舎繳駮其有可否當與給舎辧之辧之而是從亦何傷辧之而非不從何損都兪吁咈見於明良盛時可否獻替是謂君臣合徳直道行於上公議伸於下士大夫之气節立矣气節旣立惰者必勤私者必公貪者必廉怯者必勇方是時也陛下何爲不成何欲不濟哉實天下幸甚

論臺諫當伸其气

臣聞聖人之治不務乎他而毎先其所以立國者立國者固則其他非所慮矣何者立國在乎臺諫而臺諫之紀綱則在乎士夫之气焉耳气之所在蓋將肅風采振紀綱紀綱旣振則國之尊崇可以參天地而隆泰華矣然而气也者常患於易折而所以養之者實在上之人是故激之則彊抑之則弱厲之則鋭消之則鈍而彊弱鋭鈍之間倐然而不可測者苟不深愛而曲存之則委靡銷鑠之气殆無異於旣痿之老其安能正臺綱而大國勢哉臣蓋嘗廣引曲諭而得夫爲气之說譬之風焉方其始也藏於太空而冺然寂然常若無有及夫小有以揚之則入乎奧室而不畱重有以發之則折乎大木而不屈大有以鼓之則撓乎萬物而獨震此猶气之在人隨所激而後發至於風不鳴而卒歸於無焉則又似乎有以遏之而气且亡矣嗚呼聖人立國豈不欲安而無危治而無亂哉惟無以激天下之气則士大夫安於軟媚之習甘於暗弱之行凡气之在我者非惟不能肆且不敢爲夫以不能肆不敢爲之人而居於臺諌之地宜其紀綱之實悉廢放而不舉而耳目所寄徒爲文具而莫之卹使天下之小人得以無所忌憚國且不安而不治矣故夫不先愛養其气而激發之臣未見其能立國也今國家有臺諌之官正以爲天子耳目之寄朝廷有大政事而臺諌得以議其不然人主有小過失而臺諌得以救其弗逮百官有大姦慝而臺諌得以斥其所爲紀綱之立風采之著悉系於國之安危者此固非軟媚柔弱之气能聳動而發揚之其必有凜然若神明之不可犯者則臺諌之紀綱可以坐舉而不廢今若抑之而使不彊消之而使不鋭其煜然之光晦蝕之而無餘淵然之精隱遏之而不露此其爲气將墮於小夫孺子之域又安能振其紀綱以維持其國哉方今天下之大固非可以一事論而大者如百官之賢否庶政之得失民情之休戚四夷之叛順正臺諌之臣所當竭智極論而不忘而往年以來臺諌不得而自肆惴惴然常若鼎鑊之臨其前者故事之小者或敢於詆議而事之大者且噤口而捲舌矣官之卑者或敢於彈奏而官之穹者且斂袵而下首矣此非出於所不能言蓋其人自視爲不可故迄於瑟縮而不敢進𨿽然陛下亦豈肯使之索然而至此哉臣愚闇忘身妄議國事𨿽未必舉得其實而毎見夫或者之言以爲臺諌之气所以委靡者蓋有二說其一曰將以論某人也而某人爲有權則某之論且不行矣又未幾而黜之他官意曰某人不當論某人而致此黜也夫有權者以有罪而論而論事者以無罪而黜彼人臣之心莫不以遷爲榮以黜爲戒今且以論事而黜也其敢復有言哉方其自臺諌而易爲他官𨿽或爲陛下不測之權固不可以區區黜陟而論然其心亦謂陛下心不樂其如此也安得不稍自戒以全其身耶此气之所從靡也其二曰朝廷之官固有數路就其間而推之如臺諌尢淸且要也然比年以臺諌而久爲侍從者止一二人由他官而安於侍從者亦多有矣豈非旣以言事爲職一有所言而或犯眾怒已不朝夕而又去固不若捨臺諌而爲他官唯唯不言者之速且久也使人人而果懷是心則臣見臺諌之司亦幾於虛文矣此气之所從靡也仰惟陛下樂聞切直之言常若不及飭戒有司猶先於言詞之剴切者況欲使臺諌無故而曠職哉臣愚以爲宜稍寛臺諌之責凡以論某事而彈某人者陛下悉以聴之其論而當者亟從褒賞而其偶弗當者則亦務納其言毋遽遷之他官以爲遏言之舉使其气得以日伸於冕旒之前可以因言而自壯凡進擢之間宜一視從官使之樂於所遷務竭其獻替者以爲奏若激而厲之者如此則彼必謂陛下奬借臺諌者異於儔輩此𨿽處以孱懦無能之人亦必激昻而奮厲將見气之所遇可以狹宇宙而隘九州矣國何患其不立而臺綱何患其不舉哉臣嘗觀世之儒者皆指西京爲軟熟東都爲矯激且曰東漢多名節慷慨之士者由光武用一卓茂以致之而臣則曰不然西京固非軟熟也朱云一言之奏至折檻而不惜漢帝方有勿葺之語此其气象其眞軟熟者耶彼光武之教實有見於前人而李膺範滂之徒蓋朱云有以先之耳陛下試熟思之足以見气之系於立國者如此其大也

論臣職當先民事

臣聞之天下之民所以旣愛其君而又愛其君之臣者其故何也君政之有所先後而臣知君之所先者而力行之如斯而已今謂天下之民而愛其君其誰曰不可而曰復愛其君之臣人誰肯信之哉嗚呼政固有先後也爲之臣者毎先於民之所以事則民將曰吾君之安覆我者舉屬之其臣矣當此之時𨿽使艸木之無知亦將愛其臣之志於我也況其至愚而神又庸可欺哉然則使天下之民旣愛其君又愛其君之臣此其气象蓋與唐虞之時無二致若其臣緩於民事而他求焉將見爲之愈多而下愈不悅刼之愈至而民愈不應不特不愛其臣並與所謂愛其君者亦薄矣此天下所以終不可治而庶官所以無益乎安危也蓋昔唐虞之時都兪一堂之上者朝夕不過民事而勤懇周至若慈母之愛其子出於其意之所誠然是故𨿽以臯陶明刑之臣而民猶懷其徳彼其所以愛臯陶者已如此則其君𨿽不欲垂拱而無爲也其將能哉臣故曰旣愛其君又愛其君之臣此與唐虞之時無二致也國家以祖宗積累之休深仁厚澤其締結於民心者固非一朝夕之故凡舟車所至霜露所隊誰不知愛吾君哉而臣獨慮夫爲臣而或不知其民則民將以其臣舉無預乎我也夫謂其臣之舉無預乎我是民之與臣殆岐然而爲二事而不知夫君猶心也民猶體也臣猶手足也疾痛屙癢動於一體則手足震掉亦不期而自應今若手足不能以防其體則一心擾擾固不容於自佚烏有臣之與民可以岐然而爲二事哉臣嘗因是以觀朝廷今日之政其大者莫過於民之休戚然而君門之逺下情固難於驟進非有與之朝而諮詢暮而獻奏者則聖人亦安得一一而聞之哉臣以謂宜於任官之時専其任者有一而廣其求者有二何者夫自一命以上往往太半皆能言之士而法之所制𨿽有片言彼亦何因而見天子今之檢鼓二院亦爲芻蕘進言之門然未信而諌政有難於遽合者考其無所不言而人君不得不聞有司不得不行者莫先於臺諌蓋其紀綱之地政所以紏姦邪而滌獘政可以肆意於一言凡民情之休戚他人不得而竊議者而臺諌之臣乃得詳論而熟究此豈可苟授之哉故莫若於始擢之日立爲一法凡爲臺諌者必已歷州縣而後可蓋州縣之官皆諳歷民事之久其利與害又前日之所備聞者彼一旦有能言之隙而陛下更責以愛民之事將有竭誠罄慮盡思其所以在民者以爲說一說行則一利在民一利興則天下受賜縱十失一二而利之七八者亦不少矣若昔之所任者舉非州縣之職則毋以臺諌選焉臣非謂其民事之舉不知也特其所知者不如親歷之爲盡耳是故聖人之任人常欲用其所有餘而不欲用其所不足與其使不足於此者以爲說孰若以有餘者而言之哉故曰專其任者有一也今夫經筵之官皆所以接天光而聆聖訓也且不特専於言語文章之末而其治之系乎國體者亦得以納忠至於館閣之臣實多一時之俊乂皆上之人儲之以待用也至有不期月而被對者其啟沃之奏亦多以次而施行是二者蓋陛下之所眷顧而其人亦自謂某職之可以言也要宜悉責以民事凡經筵之官於講讀之際令以旬奏札子而館閣之臣許以不時之覲且進言以民事須博采民之利害務得其可利者而興起之而其害者卒議廢弛若果有可行之實毋以虛文示天下使有司見於必行行之至於必久而後已故曰廣其求者有二也庶幾斯民之在天下謂吾君之任其臣者舉不出於小民之事而其無所赴愬之憂或不告而自去將有欽戴其上愛及於吾君之臣者陛下於此時可以不動聲色而薄海內外均有和气其亦有自來矣苟爲不然處臺諌者不知其民而溺於泛泛無綂之說居館閣者不知其民而自處於不敢言之地以民之休戚而爲越秦之視臣獨不知可言而不言則將誰與之言而誰與行哉

論淮守當任武臣

臣聞之聖人之於天下所恃以爲固者何其詳盡而曲至耶然或有時而不可恃者豈士卒疲懦而失其守歟城郭卑薄而失其勢歟抑亦糧不足食歟器甲不足用歟此數者又皆聖人之所已治也夫旣已治之而曰或不可恃則是任其事者之非才也嗟夫聖人之重某事也則必重某任欲重某事而不因其才則必聖人自爲而後可而聖人固不暇乎此也如是則各因其才而已矣蓋嘗言之聖人之用人如工師之制木爲楹爲桷者不可爲棟爲梁若處楹桷以棟梁之居𨿽頃刻有不能立者何則其任有輕重故其才有小大今聖人欲使天下之險無一日而不固此其所以守之者蓋不啻棟梁之居若非其才而處之政恐非楹桷之所能及也自昔者曹公濡須之役而後江淮爲戰區自東晉合肥之功而後江淮爲要壤蓋江者所以固內而淮者又所以蔽江也故夫恃江者不若恃淮譬之衣重裘焉一裘毀則一裘可恃苟非重裘則一裘毀且盡矣是則恃淮之術固不可以不論而其重之之防莫過於擇剛勇果毅之才與其熟於固守保禦者然後可今若泛泛然而任之則彼亦泛泛然而守之夫以聖人所恃之壌而付之泛泛之才臣見其可以爲名而不可爲實也方今可恃之險固難以一二論而其蔽大江而衛上都者蓋莫大於兩淮皆所以籓籬其內而扄鑰其外此豈可不惟其才而守之哉陛下方休養生靈兼愛南北不忍以一戈防之防以毒天下思以堯舜三代之得民者以力務而安行之𨿽江之與淮其守禦之事固非廟堂急先之務然而臣愚以爲善處安者必有常安之術善處治者必有常治之理成王不以盈成而廢四時之教宣王不以旣攘而怠車馬之修而蕭俛之銷兵張說之去府衞皆足以禍後世陛下蓋非以不言兵而遽忘其守也故夫守淮之說在今日而爲可行臣書生不習兵事固不敢妄議軍旅之政然因可恃之險而議夫守之之防則臣尙可一言之今兩淮臨邊之郡皆敵國之鄰境所與平日往來而狎習也自和好之約復堅𨿽無馳逐蹂踐之傷然其唇齒之邦要不宜無常守之防是故城郭之固與隳器甲之備與廢士卒之彊與弱金糓之匱與盈與夫防守之嚴不嚴機畫之善不善毫釐之差其或至於四出凡此者固非無識之儒可以優遊而深通之也今考臨邊之城不下十餘郡若平日不先爲自彊之計一旦苟有小警恐非倉卒所能責成如是而欲以自彊蓋南仲城朔方之所甚難也且今之守邊郡者其才果何如哉直節堅勇足以獨立而不移智略縱橫足以臨事而不惑藝能詳敏足以制變而不亂凡其人之果如是者必非儒生文士之所常爲此必有將帥之才與其諳於武事者然後至此今也不然類多一時之儒生或任子之稍稍能爲者皆得以守邊矣若責之治民彼固無可辭者而至於守禦之際政恐因陋就簡必非可爲異日之恃也以臣觀之必有舉其一而十者不治爲其小而大者不修此其爲患固不在於國家閒暇之時是烏可不因其才而任之哉試以事之小者諭之爲耕者必問農爲織者必問婢爲斵者必問工理也若無農也而婢爲之耕則將鹵莽而滅裂無婢也而工爲之織則將斷而不整無工也而農爲之斵則將扞格而難操蓋有如是之事者必用其能如是之人而其事之不如是者則又非某人之所可勝也然則陛下亦用其所當用者乎爲今之計莫若申舉舊制命樞府侍從之臣以武臣之可用者多爲論薦舉某人則列某實曰臣以某事而舉某人也旣以名聞則考之僉言証之已試使之分守兩淮臨邊之郡陛辭之日厲之以必爲而重之以賞罰而次邊者則文武有不必拘聴其久任而不爲兩嵗代易之法若以有勞而遽遷則是因其小有所爲而亟止之也至於郡之民事則以監郡者尸之不過數年其守禦之間必有大可觀者𨿽然尙有可言也自往嵗師旅之興而淮壖又多羣聚之大冦椎埋發冢以相刼於市肆少者數十輩而眾者亦百餘人卽其警捕之職必首於一邑之尉而爲之尉者類皆柔弱防懦之吏非有彊敏之防可以誅鋤而擒制夫使小姦一日而不除則大盜將滿天下矣此亦不可不爲之計也臣以爲如淮之尉宜悉注武臣立爲定法必其夙有武功者然後得以擬注蓋其气力筋骨可以披荊棘而犯霜露必能弭盜賊之姦以上輔守臣之所不逮者如此則兩淮之間庶可因人而恃險而異日緩急之頃亦無遇事面墻之獘其爲利害豈不逺且大哉噫漢髙旣定天下且欲得猛士以守四方陛下縱前日未得猛士又豈可但已而不爲今日所也

論銓曹當革其獘

臣聞之天下有常事聖人有常法天下有變事聖人有變法事之常者可以常法治而事之變者不可以常法拘也嗚呼所貴乎法者以其一定而不易而聖人乃有常變之異者獨何歟蓋聖人能使天下舉無獘事而不能使天下舉無獘法結繩之政在堯舜已不可行井田之制至漢唐已不能用而必曰法者一定不易得乎哉大抵事之必有法猶口之必有言耳之必有聴目之必有視而法之不能無獘者亦猶言之不能無疵聴之不能無蔽視之不能無惑也今指某事而曰可行也則必某事之法爲可行指某事而曰可去也則必某事之法爲可去聖人固不能使可行者必不行可去者必不去使可行而必不行則是事之常者復變其法使可去而必不去則是事之變者復因其法矣無故而變其法法則愈變而事愈不行無故而因其法法則愈因而獘愈不去此其爲患特在於不知法之所以爲常變者故其獘遂至於此蓋臣嘗因是以觀自古銓選之法以爲莫詳於唐今考其書所謂一時之制毋慮數變而立長名之榜或不變而得平允之稱如盧從願裴行儉之徒皆能熟察士夫之情而深考銓曹之獘故其規畫毎如人意後世論銓選者必以唐爲稱首豈非遇事之變而知以變法治歟朝廷嚴天官之選未嘗肯以輕授而銓衡之法又權其事而後議然而事之繁夥不可勝計而法之出入毎有不免與事俱靡者此必有可變之法存於其間而議者特未之察也陛下踐阼以來凡少常伯之臣皆有議法之意如嚴銓試之格有以澄入流戒吏胥之姦有以開公道明保官之令有以考行實優已試之仕有以限差注此皆因時度宜不拘於一法之立然有無窮之事者必有無窮之法其法爲無窮則其獘亦無窮故臣以謂方今銓曹之法其可行者有二而其已獘者有三何以言之今天下命士有不三嵗而增者數千人而吏部之闕常自若也一闕之注居之者一人待之者二人而擬之又一人逺者七八年近者三四年士夫囂然而歸往往坐食五六年而未仕此猶不足慮也然當其調官之日來者毎以數百人而吏部或無闕以應之又不過取其尢逺者使之始得一闕而去莫不咨嗟嘆息集之都下若有甚不美者臣嘗察其調官愈多而得闕愈逺多爲初官耳要宜於初官之闕稍稍立一法以寛之若徒泥銓試之格欲更以十而取一尢足以致仕者之怨且今之尉職實先捕盜固不可以冗員目之近日邑之有盜者多非尉吏所可獲蓋其勢不能獨禦耳故莫若因其職以益其員凡一邑悉置兩尉而東西之職其俸祿皆均而終更亦以三考夫旣能隆一邑之勢而吏部之闕亦可一旦而增數百若復計其待之者則足以應千人之須恐或能爲闕少之助猶愈於坐視其逺而不之救也旣下增置之令則未擬之初皆爲見次宜以調官有賞與其試在前列者方得注擬若再擬之日則不必較此矣或曰有一官則一官有廩祿國家方有乏財之嘆固不堪此冗也而邑之弓手猶不足以供一尉況兼之哉臣曰不然邑之下吏其祿少州縣自足以應之月不過數十千且又星分於天下其所出殆非甚費者邑之弓手本非不足也特患於邑之令佐或分以自役或析以假人今若革去二獘而盡歸之尉更總十之二而增募之則二尉役之有餘此法之可行一也得一官者必已試而仕其不然者𨿽有非常之賞舉不用也而獨不知前日未試而仕旣罷而調者何不使之必試而後調耶今之在官者固非一一皆已試也必有援賞於未嚴之初以恩例而免者以年及而免者以堂除而免者以嶽祠而免者若待其解官而來宜考其已試與否苟未試也必不可以不試亦不以薦剡旣充而竟免如此者恐不止千餘軰若以漸而究之亦可澄調官之選此法之可行二也今吏部之法有以區區之賞而得射暗闕者夫暗闕固不易得也且又非當出之次或以佳地而可居或以待者之有故是以挾賞以必取殊不知以名器之公而使吏輩得以金錢而相易何者某人而有賞也囑之某吏曰吾將取暗闕也夫某吏者必知闕之孰爲逺孰爲近故得金者告之必亟而不得金者吝而不告亦可疾矣若削去暗闕之法止以賞典爲差注之優庶幾無吏胥之姦此法之已獘一也今以選人而陞京秩者不啻登天之難凡小官有所挾者固有必舉之理而寒素鮮援者多老死於選調且天下之人安能盡有所挾哉古之人將以舉削均天下之勢然流獘旣久適足爲不平之具此其爲患豈特一朝夕之故是故嘗求其至公之法以一其勢凡十考書者許以攺秩其有舉削者則如常制庶幾法無所偏而事當其可此法之已獘二也今之攺秩者必待截防之至方給之鈔然最大利害者士夫辛勤百爲而不得舉削之集其將攺之日則嵗月已不勝久矣夫舉主之難全固有不終朝而存亡者而吏輩遂得持此以爲受賕之隙方截防之時賂之至者可朝防而夕下其未至者𨿽期月猶未也豈不勝其獘哉當是之時貧無力者多以此而敗事亦可悲矣臣以爲凡給鈔者不必俟截防之至使其果有罪也禠而奪之何晚哉此法之已獘三也嗟夫法之可行者特患其非果可行法之已獘者特患其非果獘也如曰舉天下以爲可行則亦何憚而不爲舉天下以爲已獘則亦何惜而不革臣愚以謂今日銓衡之法固不能盡去今日之獘然權其事而爲之或恐其有得乎此也

論簾試中銓人

臣竊惟今日之法其犁然當於人心不可一日而易者銓試是已苟非已銓而中𨿽有以恩例而進特防而免然朝廷必不敢除給捨必不敢書吏部必不敢擬行之甚公持之甚力無有一幸免者誠可謂良法矣而近年以來法出姦生獘幸紛起徒知銓選之法可以律任子而不知試闈之獘反有甚於不銓而仕者嵗復一嵗姦計百出臣請得而詳之今一嵗則一銓銓者不下三百人自試闈法嚴之初子弟來試者其才否𨿽不同同於自試其文無他說也試闈浸寛乃始有賄賂預結同試之能文者約以酬勞之直定以綴榜之數復囑巡案之吏使之場中寛其伺察然後能者以代不能小則口傳大則授艸甚則易捲此固已可疾矣今大不然則又甚於此者自數年専以厚賂囑托異鄕無圖之士則預謀兜攬如罔市利諸郡報榜之徒則與之尋囑有同置局內則試題甫出宻傳於外急如星馳外則同謀士人得題共作尋復傳入出入之路或由金口門或自墻穴入或由水筒進或雜於食物之內或隱瓶盎之下姦計萬狀未易殫舉夫能使試題之出於外與文字之復於內者此非上下相交受賂脈絡貫穿彼此一律安能往來蒙蔽如風雨鬼神之迅速哉且場屋所恃者門監官官有巡案巡有邏卒又皆各有兵吏互相察視惟其一以賄賂悉美眾口交傳往復如臂使指嵗嵗爲例各有定價率一人之銓而幸中者凡捐金千緡使朝廷良法美意無復可恃而子弟之果於修學者不得而自見其庸謬多貲者不復修習惟以賄賂而占前列瑉玉弗辧才否混殽大非國家程能審官之意今來已引銓試所有闗防禁戢之防自卽已是不及臣愚欲望睿斷上件情獘候今來銓試榜出如試中人應防部日先於吏部尙書防簾試一次經義人試小經義一道詩賦人試省題詩一首長貳監臨於六部郎官內不測論防有出身人一員尙書省廰出題簾試簾試卷與銓試卷辧驗字迹有無異同其紕繆全不成文與字畫兩體者取防黜落庶幾今嵗先革代筆冒濫之獘臣所陳上件銓闈情獘今𨿽銓試已畢他日豈宜不行措置欲望朝廷下吏部長貳俾之共議闗防禁戢之防何前日易於約束而今日乃略不敗露須究其所由得其要領務貴詳盡期於大革前獘開具奏聞施行庶幾自來嵗以往便能剗剔姦獘一新觀聽亦教化習俗之所系也並乞施行實天下幸甚

論蜀將當慮其變

臣聞天下有三患蠻夷之國恃兵而彊盜賊之民恃眾而叛専制之臣恃險而固是三者皆足以亂天下然而自古之君當多事之時或至於一日不能安其身此未必類以蠻夷盜賊之故要必溺於専制之臣久而不知其亂者顯顯者易知而冥冥者難悟也蠻夷之彊必有形而盜賊之叛必有迹有心目者皆知爲消患之計而専制之臣則不然平居外奉天子之令而內蓄自大之心其爲謀也無形之可尋而其爲姦也無迹之可見上役之以虛名而下亦以虛名奉上其發之似誠實而行之似忠信者𨿽伊尹周公殆不過此上之人方且信爲誠然而莫之覺如嗜酒色之娛安於外之無足畏而不知防元气而致僵僕者率自此始嗚呼況又有險之可恃哉彼以専制之臣且有險而可恃則是虎而翼虺而足也亦可慮矣夫天下之廣有地必有險其小小者不必論而其最可恃者江淮荊蜀之險耳是故險在人君未必足以制天下而險於専制之臣則未有不爲之資者臣蓋嘗推原其故而觀唐之崔寧劉辟梁之王建唐之孟知祥皆將帥専制之臣恃蜀之險以爲固者若崔劉則方謀而敗而王孟則旣久不露終遂不可抗矣今考其事如崔寧之擅蜀幾十四年而劉辟節度西川動益驁蹇此二子者其初皆委質事上之臣一旦入蜀積累嵗月之久遂有坐負險固輕視朝廷之心抗天子之使吐不臣之語恬不爲怪擁兵擅利幾成大變惟其上有以深知之故隨伐隨僕終不得而肆而王建孟知祥適逢大亂之世得以猖狂而僭竊亦皆先爲不可測之謀至宻之計使其心腹羽翼無一不至則反目咄嗟之間坐王數千里之國此其爲患在於久而不知之過夫使今日之在蜀者皆如古之賢將則朝廷可借爲籓籬之托然而傲戾輕侮之思姦勇雄桀之態類皆將臣之所常有況栽培涵飬一一是聴久而馴致遂有不可搖之勢苟任其所之而莫之限臣恐不爲崔劉則爲王孟事之必然無足疑者嗚呼彼其父子之相維兄弟之相承結之以士卒而聨之以友黨吏之奉承防意民之習熟名字不啻百年之久而反顧其所恃者則又有可守之險以爲固不幸而泄其謀恐非日月可以誅鋤者此臣之所甚慮也夫蜀之與上都相去數千里倉皇緩急之頃固不能爲朝發夕至之具而蜀郡刺史多柔脆軟弱之士前無與之先而後無與之應又不足爲討逆伐叛之帥若今日不有以隄防而宻察之則異日當拱手而受斃陛下豈不爲之寒心哉天下之禍制之於始終且爲患制之於末後將柰何以漢室之興其徵伐之功多出於韓信而髙祖於周旋不給之際已竊貳而心疑之馳壁而奪符麾召而易將皆所以潛銷其姦心而徐伐其異計使髙祖不爲之所及其王齊之後𨿽欲稍稍折服亦已迫矣今之制蜀者未必有韓信之功恐其心之所存較之於信亦一間耳陛下縱未欲輕爲髙祖之術如其他緩圖之防柰之何而不行故臣以爲於此而處之蓋有所甚難者必使急不爲躁無張皇而生變緩不爲庸無安坐而待釁宜立爲定制凡戍蜀之兵與襄漢之屯一嵗兩易而職在統制者時命代易庶幾乍離乍合不至安其教令而熟其恩恵如此則𨿽急而不躁凡兩川之民不以貴賤爲間朝廷時有以深卹之賦斂之輸力役之勞每爲之寛除而省略所以愛之者常有過於江淮閩浙湖廣之地庶幾蜀之生靈必有欽戴君上之意則専制之臣必將誘之以亂而不從脇之以威而不服如此則𨿽緩而不庸不一二年彼亦勢衰力防無能爲也然後以髙祖之待韓信杜鴻漸之處崔寧者徐而制之臣未見其有不濟者而今之謀國者皆曰無故而爲之所是趣其爲不義故莫若養之以恩使其有不忍負上之志則可噫逾垣穿穴之役畏之而不禁則後必有行刼者彼旣如盜矣而又豈可以養爲哉

欽定四庫全書

東塘集卷九

宋袁說友撰

奏疏

論舉將疏

臣仰惟陛下屬意武功寤寢戎事整肅軍政細大畢舉然臣竊觀今日軍旅之事猶有可以爲陛下言者曰將是已自鄕者辛巳之擾今閱十五年宿將舊人逝者過半其幸而僅存者亦皆廹於遲暮筋力智勇要已不逮於壯嵗而新進後輩足以爲上用者又皆抑遏於偏禆下位邈無路以自逹儻日復一日不思有以因其舊而圖其新以爲緩急倉猝之備臣恐未免於遺材也陛下累嵗以來蓋知舊將浸已淪落凡近日之所進用者往往皆重勞聖慮旁搜曲取而得之夫以內外諸軍之眾訓練校尉偏禆行伍數至繁夥其間豈可便謂無人今者預爲兼收並蓄之術得其人於閒暇之時庶幾一旦有警不至仰煩睿算可以漸次而收用矣故臣謂莫若行薦舉之法臣謹畫爲四條以備薦目如後一曰忠勇謂气槪軒雄膽略沈銳誓於報國奮不顧身者二曰武藝謂騎射擊刺行陣出沒悉皆精熟莫當其鋒者三曰謀略謂智慮深逺機畫精當料敵必中變態百出者四曰兵法謂習熟韜略精於兵法博古通今能見於用者右臣欲望睿斷合內外諸軍將帥以臣前所陳四條不拘偏禆行伍逺地屯戍有應得上項條目者各令薦舉一人須盡心體國不得少徇私意廣行物色委得其人然後結罪保明申奏陛下賜以召對徐觀其人而熟察能否如見得委應上項條目卽與畱寘三衙不時宣召詳問曲試浸以任使如所舉不應元薦條目或粗有寸長而本不足薦者其舉官重與黜責如所舉得人或將來因事立功卻一一復與推賞庶使軍伍之內凡抱有用之材者皆得稍稍呈露而緩急之際可以倚仗其於軍政誠爲要務

給降度牒下蜀路提舉司補糴常平米疏

臣聞堯之水湯之旱𨿽古帝王有所不免然其卒收還定安集之效者豈有他哉恃其能備先具爾蓋事不預備則猝不可支思患預防則應之必裕此必至之理也臣不才前嵗誤防聖恩俾防全蜀黽勉殫竭不敢少懈苟有所見亟願徹聞臣竊見蜀中去秋潼川利州成都府三路以旱傷嵗歉潼川府路爲甚利路次之成都路又次之方旱歉之初民已狼狽如潼川利州兩路之旱共十餘州蜀人謂前此所未有者其爲狼狽饑荒之狀必已一一仰徹聖聰臣不敢縷舉仰防陛下軫念逺民力行恵政給降度牒添印楮幣有司得以憑藉恵澤舉行荒政三路饑民防陛下天地父母之恩何可紀極惟是三路常平義倉蜀中每嵗所入比之東南數目絕少去嵗旣遭旱歉所當發倉廩以救饑饉夫以累年儲偫而各處現在原不甚多繼而提舉司節次自行支撥及諸州又各就撥充賑濟或給散借本或搬運縻費皆取辦於常平𨿽幸得此支用以活饑民而今三路現在米斛旣已十去七八所存今已無幾若不預軫先備之念早爲儲蓄之策萬一向去復有水旱則各路常平見存斗斛豈能支吾臨時必將袖手無策況每遇饑嵗米旣鮮少價復昂貴提舉常平司具申制置司各具到各路各州已支過及現在常平米斛之數如潼川路常平司元管本司及諸路常平米斛一萬三百八十餘石去嵗已支過三千三百九十六石今現在僅有六千餘石利路常平司元管本司及諸州常平米斛一十六萬九千餘石去嵗已支過四萬五千餘石今現在僅有一十二萬石成都府路常平司元管本司及諸州常平米斛一十九萬餘石去嵗已支過四萬六百餘石緣本路旱傷州郡止系三州所以支撥數目差少今現在卻有一十五萬餘石三路提舉官節次申催乞從制置司奏聞趁得今嵗諸路一稔之後可以收糴米斛以備先具乞從朝廷支撥錢物以多寡降下三路常平司添助將來糴米樁備急猝臣竊思饑荒之嵗專以賑濟爲先而賑濟之策專以有米爲恃若非預行樁備臨時委難旋糴蜀中江流之險與山行之艱阻尢非臨時可以搬運今來三路提舉官申控懇切臣若不仰告君父則他日或遇水旱常平米斛有闕臣𨿽去此亦豈無緘黙失言之罪臣愚欲望聖慈法堯湯先具之備念蜀民逺阻之難特賜睿防酌量三路常平司米斛其已支及現在數目多寡各與斟酌給降度牒若干道委各路提舉官將賣到錢盡數分給去嵗旱傷諸州趁今嵗收成之後委各州佐官收糴米斛專充常平倉樁管非因水旱不得支動具收糴到米斛數申尙書省戶部照防仍乞指揮再下提舉司先那兌別色官錢趁今秋收糴庶幾預有儲蓄不致現在數少一有不測得以濟用誠爲各路小民無窮之幸

增糴常平倉米疏

臣竊惟國家常平之法最爲近古今州縣常平之米政所以均斂散之宜平歉嵗之糴若所儲不多或遇歉嵗必無以均斂散而平貴糴恐非常平之本意臣庀職浙東伏見本路州縣常平米數目尢少除紹興府有五千餘石臺州有四千餘石外其溫州止一千餘石明州止一百餘石處州止三十餘石若衢婺兩州並無現在總計七州之數不過一萬二千石耳常平之米與義倉不同義倉隨苗帯納嵗嵗而有常平則取之租課米與租課錢收糴耳而租課錢米卽人戶請佃沒官戶絕田產內所輸者去嵗十月防朝廷行下將本路應於沒官戶絕田產並行估賣其錢令各解赴封樁庫臣今年正月到任𨿽已節次措置出賣而區區竊有管見向者涉規避之嫌不敢具奏今幸獲對淸光得以控露且浙東一路所管常平米已是數目絕少若又盡賣沒官戶絕田產則自此不復有佃人租課錢米是絕常平之本矣嵗旣無入又有州縣支動及陳腐耗折所謂現管一萬二千石將不及一二年亦無復有矣豈不重失斂散平糴之良法哉故臣謂出賣官產若果足以助經常之費猶曰可行今浙東一路估到之數不過十二萬貫而臣到任後多方措置方賣及四萬貫政使足十二萬貫之數在朝廷如太倉一稊米耳所得不多所失頗重政如中人之家𨿽至於甚廹促亦安肯盡棄常產以絕嵗入之利蓋棄產得金金易盡而產不復有堅忍以保常產則嵗嵗有常入矣此理甚曉然也臣愚欲望聖慈以常平爲重深念浙東一路常平米數絕少所賣官產不過十二萬緡豈宜因此盡廢常平之入特發睿斷行下浙東提舉司目下住賣沒官戶絕田產其已賣者卽以其錢各令本州趁今年丰熟盡數收糴米斛解於常平倉樁管限冬季糴足其未賣者與𨿽已賣而未交錢者並只付元佃人租種仍前輸納租課錢米其後來續次收到沒官戶絕田產自此並不得出賣勒州縣及時召人租種庶防存畱官產不絕常平之入及民之政莫切於此仍乞速賜施行不勝一路厚幸

補糴蜀路十五州創糴七州廣恵倉米疏

臣照對川蜀兩路內有州軍樁管制置司接續收糴到廣恵倉米粟總計共三十一萬三千石有零專備水旱荒歉賑濟支用此米分在諸州蜀民恃以爲命誠爲民食之根本臣自慶元三年三月到任卽聞上件廣恵倉米其間散在諸州多有停積漸久未免陳腐臣思念此米旣爲蜀民根本豈可有名無實緩急有誤指凖卽徧行委官相視有無陳腐及抽摘三五去處委官盤量旣而果有漸陳腐者臣亦卽措置令各州於州倉見管軍糧米內當年斟酌多寡漸行對兌其盤量到數目稍有銷損亦卽措置並皆補足其對兌之米於慶元三年四月內並行以陳易新了當不致有名無實偶於慶元四年三月內以三路荒旱小民艱食將至流移幸有上件廣恵倉米得以接濟蜀民之命遂行支撥或充賑糴或充賑濟或自鄰州搬運以分給流徙之民凡半年之間十四州小民饑饉皆得仰此免致餓死凡支用過濟糴米共一十一萬九千六百餘石臣前年已一一具數申朝廷訖至慶元四年三月內賑濟結局臣卽謂此米旣已支動數目已多豈可不便行補糴以足元來樁管之數庶防補足之後他日一有水旱又得支撥以活小民其間賑濟系是減價後來補糴系皆增錢又賑濟之米元無收到錢臣亦不敢以錢數不及因噎廢食不行補足卽行多方措置錢物自慶元四年三月以後直至慶元五年八月內一年有半之間百計規畫旣不敢於諸處作急收糴恐起米價有妨民食又不敢照例科取諸司以致橫擾止是磨以月日措置收防及申乞支撥到錢物積漸收糴斟酌米價或增或減選委官補糴其山郡搬運費力及米少無米去處不致少有騷擾今幸已足元初樁管之數又山郡憚於搬運舊無儲偫今亦爲之創糴悉已了辦並皆委官盤量實収之數及又行下諸郡每年以分數對兌不致積壓在厫以致陳腐其間如簡卭二州各以地狹無米可糴潼川瀘漢眉州重慶府懷安軍或水甚近或米數多或少遇歉嵗亦斟酌減數補糴卻那錢於無米州軍處創糴所貴兩得其便臣今具各州元樁管數及慶元三年支過數與今來補糴之數三路共十五州軍元樁管米三十一萬二千三百六十石八斗六升三合五勺【內彭州崇慶府元樁管米在內緣不曽賑濟賑糶更不開列在前】粟七百三十三石七斗慶元三年賑糶賑濟過米粟共一十一萬九千六百三十石一斗六升七合今次補糴到米一十萬三千九百三十六石四斗八升每石價直不等共約計糴本錢引三十五萬七千一百七道七十八文臣又竊見慶元三年三路旱傷之時其閬州蓬州隆慶府綿州普州資州廣安軍皆是各路山郡去江稍逺其搬運米斛專仰人力搬運數旣不多費幾十倍前年支撥極爲費力臣今行措置錢物於前項七州軍創置廣恵倉各行收糴樁管在厫以備他日水旱支用庶防旣無搬運支費又得隨手支用以濟艱急誠爲利便臣今具創糴到七州米斛之數成都府路綿州創糴米三千三百四十六石潼川府路資州創糴米三千三百二十七石普州創糴米三千石廣安軍又創糴米一萬石利州路隆慶府創糴米四千石蓬州創糴米二千五百四十八石六升閬州創糴米三千七百三十一石六升以上三路七州共創糴米二萬九百六十三石一斗九升六合二勺每石價值不等共約計糴本錢引一十一萬二千八百七十九道四百六文見錢三貫七百一文三路七百三十三石七斗慶元三年賑糶賑濟支用過米粟共一十一萬九千六百三十石一斗六升七合今次補糴到兩項米共一十三萬三千八百九十九石六斗九升六合二勺除補糴過充支用樁管米數外今增糴到米一萬四千二百六十九石五鬥九合二勺伏乞睿照

又申乞禁止上流州郡遏糴疏

臣照對本州地狹民貧𨿽是丰熟年分居民所仰食米亦是上江客船米斛到來江岸迆邐近城出糶始可足用竊緣今年本州六邑均有旱傷米斛已見闕少委是全借上江客米舟船興販到來不惟有無相通可足一州百姓食米之用若米船到岸數目稍多在市米價便見減落尢於居民委有利便臣自八月以來行下松江稅務令不得將客旅米船非理收稅縱有附帯合稅之物亦與饒潤及每遇米船到來令稅場多方勸誘遣人同各船到州臣卽行喚上客人支給酒食犒勞𨿽是多方招誘而日來米船亦自稀少臣今體探得上江一路州軍如湖北江西多有州郡禁止米船不得出界及遇米船到州郡彊行拘畱更不令向下前來是致本州一帯客船大叚稀少恐冬深上江諸州仍前遏糴枉使向下州郡百姓坐受其困欲望朝廷特賜處分疾速札下江西湖南湖北帥漕嚴爲賞罰令不得拘畱上江米船務令客人從便向下前來出糶仍令各處官司備坐朝廷指揮多出文榜曉諭商旅通知豈特臣一州受粒食之賜亦使江東一路州郡均免闕食髙價之患不勝萬幸

沿江備糴疏

臣竊惟江東一路多是防江實爲大郡而漕司又在建康尢爲重寄凡其經理之責要非他路之比陛下慨念中原志圖恢復如江東一路系漕運切之地平居無事廣爲積粟之策此漕臣所當究心者臣以謂事事乃其有備有備無患要宜於無事之日丰登之嵗稍爲防江積粟之計誠國家急先之務也欲乞睿防令江東漕司及玆稔嵗價平之時於防江諸州多糴米斛如建康太平宣州等處每郡糴米各不下二三萬斛逐州樁管以備倉猝之須以寛軍旅之用庶防臨期優裕無三十鐘致一石之費亦古人實邊之遺意也

犒賞酒庫疏

臣竊見諸州犒賞庫元系軍中酒坊以贍軍爲名取利甚厚後來旣歸朝廷數增變易今固不必縷舉但數年來朝廷或命版曹或命都司監貳郎官或命帥漕任提領之職未嘗一嵗而不易得之諳曉酒事者皆謂犒賞庫今若不歸之各州止從朝廷差官提領於都下其不便者蓋有三說浙西一路八州浙東紹興皆有犒賞庫近郡已不下二百里如蘇常以北去都城皆數百里提領每有追呼措置公吏往返半月在道每庫吏人不過三四軰一畨追逮爲之一空半月在途酒庫皆廢旣來都下人情生疏各庫上下表散不甚重疊其不便一也官司不問大小凡事要定規模提領官每嵗數易人各有見往往提領之初必有更張減額借本賒本添價減價易置官吏色色更變每遇提領一新諸庫如理亂絲莫知適從如此而欲望其場務規摹一定不易酒課增羨無他費擾不可得已此不便二也諸庫嵗多是積壓本錢遂致預行借本其來日久今朝廷選提領官臨時分付有某官提領旣已從某局借本忽易他官則元官復不肯認互相更易務在推托致使當時借本之金前後各不體卹諸庫益無以自寛酒課由之而虧折此不便三也若從各州提領則皆無此患蓋諸州追呼報應不費日子又無數易紛更之擾復無借本相爲推托之獘凡一切張官置吏之費可以遂省坐受每嵗成數之入可以享其利而坐收成效也欲望睿防廢提領一所令犒賞從各州提領以各庫每嵗合趁之額諸州以時解版曹所有目今借過本錢令各州取見的實數目從多寡作一年或二年均認帯納可以省事可以無擾可以少振諸庫可以上裨國用誠爲急務

糾役防

臣以不才誤防聖恩久長民部日受詞訟其間有訴枉伸屈外若可念而中實爲姦者莫如糾役是也今當官者往往知有差役之而不知糾役者其尢甚於差役差役之不公害固及於一家也糾役之不當其害豈止一家哉蓋甲役已滿而當替則乙合充役而妄姦被糾者不一人官司與之追呼與之審證猶未肯已也又訴之諸司省部焉凡妄糾一人有經涉一二年而不能決者故甲之當替則不容其去於是破家蕩產益重其禍逃亡避免都分無見役之人乙之當役則久而不充於是被糾者或一二家或三四家其擾卒未已也然則糾役之其曰甚於差役信矣臣以謂今當立爲二說以懲糾役之其一則乞降睿防應諸鄕保正長合滿之前兩月令佐同責手分鄕司公共照物力髙下從條預行定差結罪保明令佐親與審實置籍抄上候合替者旣滿則直以前所預差者告示承替其合替保正長卽與劈印日下住役不必等候替人若預被差者有所糾論他日其詞果實則元差手分鄕司並作無心力勒罷永不收敍其二則乞降睿防應預差充役人如合承替則令日下公防給印著役如有糾論一面充應不得以有所糾而未役也將來所糾得當卻許截日住役本縣給據將已歷過月日於以後充役日通理二說旣行則令佐守預差之法而得致其審胥吏知妄差之罪而不敢容私已役者可以當替而得脫當代者不容其妄究而幸免庶防糾役之不至重爲民害臣愚欲望聖慈深酌利病亟賜施行不勝斯民厚幸

論刑獄當重疏

臣聞之聖人未嘗無不得已之事也而每寓之以不能已之情夫所謂不能已之情者政聖人之欲盡其心也使其於不得已者而不寓其情焉則聖人將爲得已不已者之所爲矣嗟夫聖人方欲以仁覆天下必欲一夫無不被吾之澤而肯甘心於不得已之事哉是故申之以惻隠之心而謹之以詳明之法者聖人爲不能已之情也今夫刀鋸之所加錐鑿之所決死者不可以復生斷者不可以復續夫是之謂刑聖人固非幸民之罹於此也於其可死也而冀其猶足以生於其可重者而冀其或足以恕凡其擇人而議之者皆所以申惻隠之心而謹詳明之法也故夫聖人之用刑如醫之用藥用刑而必擇其人如用藥而必審其醫也寒者暖者燥者濕者用而不得其醫則將有無辜而斃者矣生者殺者流者放者用而不得其人則將有無辜而死者矣然則聖人固不肯使天下無辜而遂死也蓋昔之聖人其於用刑之初莫不纎悉詳盡當獄成之際正旣聽之而司冦復聽之三公旣參之而王復議之是一獄之成而審之者有四彼非好詳者也亦以刑之旣成則有不可以復變者而司冦與王亦不苟於聽議之間故能民無寃民而法無亂法國家累聖相承深仁厚澤在民而不可解固未嘗無故而殺一人而司獄之官必詳於法者而後授此其爲意亦於不得已者而致夫不能已之情然臣獨慮夫司獄者或安於馴習而不自謹耳何者天下之罪其大小輕重與其適然而不然無辜而入者陛下安得盡知之使司獄之臣一不謹焉或恐民有無辜而死者臣身不列於周行顧安能盡明夫司獄者之事然亦得夫革之說抑有二焉一曰嚴出入之禁以固獄情二曰艱試法之選以均廷屬夫獄者取其宻而不泄之謂烏可使外有所聞而內有所露哉彼有獄未具而意已宣刑未加而罪已白者此必有內爲之私而外爲之傳也其患起於寺屬出入之不嚴而內外有以相聞故可預知而逆計嗟夫廷尉之屬政所以案獄情而議法意而乃以此謁彼以外通內此𨿽處以石建孔光之流亦將必有所不謹耳寺固有門禁也而今之胥軰可以無故而出外之防民可以無故而入若適於康莊之衢而舉無禁遂使胥軰得持獄情以受賕而防民得托金錢以變法而用刑臣恐如庸醫用藥必有不得其死者是豈可不爲之所哉今寺之丞正亦有作室於寺中日使士大夫往來於公門而天子之獄殆不過爲丞正犒賔之地此大不可也臣愚以爲凡丞正而下可謁於兩府與秋官之長貳他不得輒以謁見且再以受人之謁嚴爲之法期於必行而行之貴久不然者亟以罷斥彼必有所畏而不敢爲而寺之胥徒不得以妄出外逰之民不得以擅至使門之爲禁常若其不可犯則古人名獄之本意或以是而得之臣故曰嚴出入之禁以固獄情也朝廷設刑法之科每一嵗而一試其中選者不一二年遂得廷評之職至有不期而來者夫以廷評之要任爲任子躐升之階又一寺之法皆廷評先以接究自此而升之可以爲正丞又上而爲郎進而爲侍從矣然則廷評之官固非輕選其視館閣之遷其速相似而今之來試者多非果於明法之士不過以數月涉獵之學可一朝而濫得之政以取人之間或太寛而無制故人得以徼幸而驟進以不甚明法之吏而總一寺之法殆見內失法意而外賊良民其害有不可勝言者臣愚以爲宜稍艱其試選凡以法試者必十而取一俟其再中與其旣中之後必歷任而始擢之庶防於所習可得其詳而議法不失其意臣故曰艱試法之選以均廷屬也方今六曹之官外刑部而言之則其事皆非干民之生死者彼受謁於在部之頃尙猶不可況棘寺之屬方以生殺而議民之罪不有以防其私則防於不知務矣今教官之選其來試者率十而取一彼於無事之員尙致其吝況廷評之任其職系民之所休戚者不有以艱其選則防於濫予矣噫是二者皆所以逹聖人不能已之情也今若縱其所之而不之卹則其情之不能已者彼亦恝然而不能用當是時也則是聖人必兼庶獄又奚以臣鄰爲哉

論苗賦當平疏

臣聞天下有賢君無賢吏有良法無良民豈其吏之果不可賢而民之果不可良也蓋天下之大固有可使爲賢吏之理而吏或不賢者豈非術旣疏而吏自縱固有可使爲良民之理而民或不良者豈非法𨿽具而意已忘哉嗚呼吏之不賢則將輕法制而玩號令𨿽以事之所不忍爲而加諸民者彼且妄行而不卹必求有以濟吾術而後已夫是以民受其蓋將不能一日而自安而民之不良者固非性之眞而習之素也法之意旣失則民方困於上之求於已者於是朝而爲盜暮而爲刼苟可起其瘁而濟其窮者亦且奔走競爲之不暇如是則天下殆有不可治者矣是故聖人有道焉嚴其所以馭吏之法使之凜凜而不敢犯則吏之不賢者可以廹而進之善存其所以立法之意使之章章而不少失則民之不良者可以安於法而有向道之誠今之天下所以吏不賢而民不良者亦已久矣且夫爲郡邑者皆所以承流而宣化然而主恩不宣而吏之爲民害者若有使然而不少變法意不存而民之不良者且困窮狼狽而不可救當此之時求其得民心而治者臣以爲不大可笑則大可憂矣國家以二百州之賦以供大司農之用其間苗之多寡器之隆殺固自一定而不易然而州縣之間吏務纎毫之得凡輸納之害下及於吾民者有不可以枚數何者方其苗之將輸也守以諭其令曰爾其多爲之名過爲之器取之以斗者必倍其斗納之以石者必過其石則又曰州有耗而漕司復有耗苟不於此而取之則州且匱矣是故令知耗之不可或無也思之曰一郡之用旣有資於所納之耗則吾之邑是無耗尢不可也逮夫正米之納也旣加其耗而益之耗米之納也又多其量而受之某之米漕司之耗也某之米耗苗之加也則將倍於當輸者矣不特此也呈樣者有米而探筒者亦有米打鍁者有米而給鈔者復有米故以一石之輸常倍其數而後足此豈法意之當然者哉爲吏者縱貪得之心故誅求斂取而不之卹爲民者廹於上之所必取則𨿽至無力者亦懼其刑之或及方且鬻產逋貸而後行求其不爲窮民不爲盜賊而自安於良民者亦難矣以今觀之凡前日之爲巨室者今且困於此而已貧前日之僅足者今且困於此而顚躋矣不過數年必將盡其所有則壯者之四方老羸轉溝壑恐不難到此臣之所大可憂也然臣嘗叩其爲令者彼以爲非令之過或者計臺州郡有以廹之臣獨不知耗粟之儲其果皆歸之大司農耶其亦吏爲私用而不之聞也嗚呼誠如是言則是民之利害殆將壅閼而不通而吏之厲其民者又將何時而已也今必欲使吏爲賢吏而民爲良民則莫若於朝夕之間命版曹之屬置爲斗器大抵一仿有司之則令郎曹一二員分按江浙之尢甚者取某州之斗一視此以爲準州之斗旣定則某州之邑亦均焉揭爲明文以告其民曰某之數也其自今日始以納其粟若夫常平義倉之耗尙有所不免者亦宜曉然以取之要不過十之二三庶防受納之間可以久而無怨州縣之或不然者令民得以越訴於臺省苟得其實宜加之深文以爲戒復於每嵗冬之始月命郎曹覆視其實且以聽民之私議蓋人情不常久必自怠況以一器之設一法之行苟不時以稽之求其不變者末矣臣嘗見今之父老皆言紹興之初歳嘗遣中都之官一人分察郡邑名曰詔使皆所以廣求民瘼而旁通下情今不行此久矣故臣以爲按苗之使可以視此爲法昔者漢宣中興至於吏稱其職民安其業其馭吏之法纎悉不遺而務行寛大之言亦皆在民而不在吏陛下儻力行之則民其少瘳也

論差稅當究其原疏

臣聞之天下未嘗無也而其舉由夫人而起夫使人而稍有所畏則人亦何之敢爲徒以上之所未必察而後小人始得切意而逆計之此天下之所以紛然害民而不已蓋昔之聖人不求於所可知而求於吾之所未必知不革於所可治而革於吾之所未必治夫是以天下之善爲者知上所以畱意者皆平日之所可恃今一旦而見其端暴其迹彼將以謂聖人果不可欺也若夫不求吾之所未必知而察其所可知不革吾之所未必治而察其所可治則彼且執其所未必知未必治者可以安坐而爲之矣臣試借他事以明之私而爲鑄所必禁也而鉟銷之耗則未必禁矣販而必徵所必防也而匿藏之稅則未必防矣何者忘其所未必察也是故私鑄𨿽不日獲而鉟銷者常十九漏徵𨿽不常聞而藏匿者滿天下然則將以革而利夫民者其亦先吾之所未必察者歟今國家愛民之事往往可行則行固未嘗苟得一焉而莫之舉也然而饑寒之民或困於兼並之族而常產授受之際或愈鬻而愈不可支者其亦甚可憐已此必有未必知之者存乎其間而人或未之知也臣往在浙之村落見其所謂鬻產之有二𨿽其姦謀之不同端之不一然究其所歸無有不爲民害者何者某人以某產而鬻於某人則某人必利某產而市於某人至於某產之歸於某人也則必告之有司曰某得某人之產也產之賦則某當受之而某人之出某產者自此其不預矣謂之過割使天下之人皆挾是說以正其法於授受之際則民將鬻一物得一金鬻百物得百金可以從容恣肆於一金百金之間而無他慮焉也今獨不然民之貧者廹於衣食之不給其求售之數苟及也必欣然鬻產而不辭而富豪之家旣得其產且將執契深藏嵗收其有而不告於郡縣故𨿽貧民之產已入富豪之室而產之徵賦則猶掛籍於貧民之下富者旣不肯告而貧民又不能告逮有司督其輸賦也書檄揭引舉不責之得產者而獨求於鬻產之民州縣方廹於賦之徵𨿽貧民赴愬懇切以爲某產今爲某人之有也而某賦則某人宜當之鬻產者其何預乎哉然而有司固不肯以過割而緩於課最凡其刑禁之所加號令之所廹第知及夫鬻產者耳而貧民方惟有司之懼亦不敢言吾之不當輸也則又鬻妻出子盡所有以爲賦有歷數年而不變而民遂顚躋狼籍至於瀕溝壑而餓死矣當此之時富豪之家方且偃然而無一事之擾其所以取於此者亦幸其上之所未必察者耳此一也自國家嚴限田之法𨿽以宦余之後亦當以力而役於是冒戶分名之塡然四出而不可究然臣亦熟察其端而得之方其得田而稅夫契也則必有一戶以書其契以一戶立者必以一官名使其果有是人又果有是官固不足怪然獨怪夫以一人平日所歷之官爲一家十餘戶如某之人自通直推而上之至正議而止則其戶之立也必曰通直又曰奉議復曰承議等而升之至正議而後止則是一人之官可以立十餘之戶遂使立役之政不及施於其家而皆單民下戶之軰蓋單民下戶本無官之可名欲多爲之戶亦已難矣考其破家而蕩業離家而亡身者皆自彼之冒戶始此亦一也臣願陛下亟頒明文嚴諭州縣凡以得產而契稅者必先過割而後稅過割之日不必令鬻產之民親相辧議蓋民方困於所鬻固不可使有在官之費不過取所立之契復索產之舊約按每嵗在官之賦就以批注則可不勞而自明若過月匿契而不稅者宜重爲之責俾出產者得陳告並以產而歸之則人詎肯以匿契而遽亡其有哉立戶之法大抵令以一人之官則爲一戶之立若以他戶名者必又一人而後可當其契之來稅也則必親挾某官之告以爲證蓋其間復有假親戚以爲名若使一一得告而後書則親戚之告恐未必可以皆致如此而後冒戶分名之可以斷革二旣去而民力以蘇庶防無有司徵呼代輸之擾而以貧役者亦自此而少息噫聖人之愛民固不欲以虛名蓋天下也漢之文景其恵養之徳必欲果有功於民之身而後已今觀其紀猶使人歆嘆愛慕常於以手而加額不然而不求其害之實者而去之利之實者而行之乃曰寛刑名輕法制以此而愛天下臣恐斯民稅駕之未皇也

寛卹士卒疏

臣聞傳有之曰恵則足以使人又曰徳以施恵戰所由克又曰衣食足然後知榮辱凡此者皆謂撫存之於前則可以責用於其後而爲吾所役者亦將舒徐悅懌願自表見自昔善用天下比皆如此而況於用兵哉臣竊惟今日最不能以自贍而衣食單窮妻孥凍餒養生送死一無可恃聲嗟气嘆日甚一日知之而無能救之者則惟諸軍之士卒是已臣頃守池州兩年之間蓋嘗親見軍屯士卒貧窮怨嗟之狀且今士卒日給𨿽等殺不同大率不過二升半米與百金而已此固從昔定數何前日可以自存而今日遽謂不足哉臣固嘗詢之將帥其說自謂今軍中事力與昔年迥不相侔上無寛裕之財可以輟恵而分給則下無非時之與得以周急而恵窮方昔年事力寛裕之時日教月習將帥捐金與帛以激勸事藝藝精者旣賞志勤者亦賞而勇力進者又賞蓋無時無之而又其家有婚姻有疾病有亡歿則各將言之統帥悉有給與凡是數說皆起於在上者事力寛裕故能時有恵犒今大不然統司錢物旣有定數日就窶乏而措置料理悉所不敢是以上下煎廹秦越相視士卒合得錢米之外一毫無有安得不窮且困哉此則將帥自爲之說耳然臣又詢之士卒攷之眾論抑又有他說焉一曰支有減尅二曰米求出剩三曰糜於苞苴竊聞軍中支請士卒錢米往往不卽及時依數支散循習爲例暗有消尅逮於支付各將散給士卒則合得錢米已有消折矣夫以毫釐之給豈堪復有消折哉彼數萬人之給人各有尅則眾少致多悉歸之他用矣此所謂支有減尅也大軍倉官支給米斛多有循習以求出剩月減嵗尅自有定則久而羨余則爲寛剩𨿽非明取實則暗積是皆瘠士卒之給以肥在上之須此所謂米求出剩也將帥之職悉本朝廷除授而居是職者懷無厭之望濟貪進之欲則苞苴權門取悅貴近往來於道習以爲常皆以求足其所望欲彼其苞苴之費固何所從出哉不過朘剝士卒以充其所用而已此所謂糜於苞苴也夫旣以在上者事力之不裕又困於三者之宜其士卒憔悴窮困而不能以自存也是以人懷怨嗟非一嵗月則緩急之際責其能效死力以濟國事蓋亦難矣爲今之計欲以寛士卒殆未見有速效之防臣以爲所給錢米自有定數增之不能減之不可於前三者之獘亦可以少革否乎欲望敷奏亟發聖斷嚴詔諸總領所更切措置支散士卒錢米之時使之各足其數以時而得毋令毫髮減尅其大軍倉官支散米斛不得剝下丰上循習前例以幸寛剩嚴戒諸屯將帥苞苴之獘廣行覺察一有違犯重置典憲每遇朝廷除授統帥陞差統制嚴加訓飭以警其私庻幾知所戒懼或能稍寛士卒窮困之苦人知感奮足以責其異日之用矣昔漢韓信爲將軍多以恩拊眾得士死力蓋寛饒爲司馬遇士卒甚有恩衛卒至數千人皆叩頭願畱以報厚徳載在方防皆其明效大驗也惟聖主以是而命將帥焉天下幸甚

東塘集卷九

欽定四庫全書

東塘集卷十

宋袁說友撰札子

體權札子

某仰惟主上規恢逺圖宏濟極治日與二三大臣究治平之原定安彊之策中書以建大政樞庭以集武功君眀臣良外無敵而內順治誠足以闡丕天之大業垂萬世之宏謨也某防逺一介不識大體幸逢極治之朝儻有以仰贊宏謨不敢黙黙竊惟職無大小皆欲正其體事無劇易皆欲重其權體之未正則尊卑之分或狎權之弗重則號召之威或紊夫使天下或狎於分或紊於威其欲辦天下事也難矣故某冒陳二說以裨朝廷之末議一曰正朝廷之體二曰重樞庭之權何謂正朝廷之體昔者陳平旣相文帝問錢谷治獄平不之對豈以朝廷固自有體而非可以細事汨之乎今中書之務固無所不統要宜澄源汰末使無有以慁朝廷爲貴且臣下辭免者昔惟侍從臺諌得以具奏謂其嘗入侍天子可以位親而情控也自數年來庶官之加一職亦曰辭免小吏之增一秩亦曰辭免以至錫召因任亦曰辭免夫庶官辭免昔豈有此哉郡守到任一年上章匄休或言有疾或托有故此亦從臣舊例也今庶官爲州使者率用是說輒一年而曰願以祠去此尢非情也凡此數者一牘毎至於朝動卽將上詔下不允彼以悖理之牘不切之奏上煩朝廷敷奏之勞仰慁聖主凝旒之聽法旣無有禮則爲凟古人所謂淸中書之務政慮此等耳今之民訟外有州縣監司內有六部臺省各有次第不可驀越而頑民健訟視官府如兒戲自縣而之監司自州而之臺部此猶其小者耳今州縣未畢越去監司臺部徑訴都省以至攔馬叫號無所不有夫以巖廊之重乃使頑民敢於越訴輕於干犯豈不益慁中書之務哉某欲望敷奏眀降睿防今後庶官應有除授悉不許其辭免及在任未替之前不得托疾與故以匄祠祿其有果欲祠請者方許以實申控朝廷卽可其說凡此者事若微小而體實重大自余徒慁中書若此等類者悉從簡省至民訟未經臺部結絕而訴於都省者並不受理徧牒諸道俾州縣分眀曉諭庶幾大政稍專尊卑可辧寔有補於治道也何謂重樞庭之權夫樞筦之任創於五季而重於本朝藝祖皇帝首崇其權與中書對持文武二柄號爲二府邊防機宻兵符軍籍將帥廢置內外諸軍之事無非樞庭所當職也故晏殊奏眞宗皇帝曰樞宻與中書同任天子大事豈非事闗軍國其權詎容下奪耶某聞之道路頗謂樞庭大政乃有宻分其權者樞庭則受成以出命耳得權失權害若未見獨以居主上樞機之地爲主上樞機之臣事體俱大皆以朝廷而重今乃咨謀不專權綱不正平居無事或可苟度嵗月一旦烽燧有警盜賊竊發將帥驕惰士卒懈弛樞庭平昔之權不足以軒輊則緩急誰何之際將恐見之如發蒙耳豈不大可憂哉蓋權出於正則朝廷體重𨿽有緩急而愈可持權出於不正則私心必勝一有緩急而無不紊亂矣夫不能慮事於無事之日而狎於目前之未敗此有國者所深戒也某欲望敷奏曲軫宸慮究安危之理於利害幾防之先重樞庭之權於緩急未形之日凡今諸將之廢置材武之優劣兵符之調發士卒之選募金穀器械城郭險便一切闗於軍政者悉歸其權於樞庭主上總其權樞臣行其權盡塞權門之私毋輕本兵之地以尊朝廷以一戎政以杜防漸以正權綱端本澄源所系實大不然某恐太阿倒持日甚一日緩急之際其憂不特在於外而已此某所以不避鈇鉞之誅而冒言之某無任昧死

天府措置拘鎖人札子

臣玆以久晴闕雨祈禱略應凡所以仰承徳意加恵小民者不敢少怠如淸刑獄如放贓賞如寛徵索如蠲夏稅苟可以召和气慰民情者行之惟恐弗及臣竊見本府遵承舊降指揮凡盜賊累犯其人桀黠難制與已斷逐而復回者項筒永逺拘鎖外縣日給糧食輦轂之下誠不爲過惟是積日旣久拘囚數多嵗嵗增數無由可脫目今本府拘鎖已及九十七人若永久拘囚不復再見天日罪故可嫉情亦可憫在法羈管編管各有年限蓋未嘗終其身而拘囚也今來亢陽闕雨上件囚徒所合措置臣愚欲望聖慈將見行項筒拘鎖之人如元系配者卽押回元配所如系彊壯者卽照淳熈十年五月內本府已承指揮與分剌屯駐軍其餘皆連各人家屬分押出本府鄰州界庶幾姦盜有自新之路無終囚之苦亦感召和气之一端也

推排札子

臣竊見州縣小民有產去稅存之害官吏非不盡知朝廷亦累常戒諭而終無成說以革其此由得產富民規避官物惟幸綬於過割隠漏稅賦官司見未割稅而追呼催督止及鬻產之民彼方以產售人固甚不得已今又無此產而納此稅蹊田奪牛其毒滋甚縱使鬻者赴官陳訴而追逮出官之費已不少於代納之費矣是豈不爲重困哉此最賊夫民之大者也在法毎三年一推排此正祖宗欲以革產去稅存之蓋一經推排則凡某產已去某家及某產已歸某戶一一盡知產業旣眀賦稅自定豈復更爲小民之害今縣道例皆前後避免或以災傷爲辭有經十年二十年而不一推排者此而不治而譊譊曰吾病夫產去而稅存也豈不闇哉臣愚欲望睿慈自今立爲定制凡天下諸縣並湏三年一推排候如知縣任滿日州府於本官印紙該載任內曽與不曽推排結罪保眀批上如在任三年不曽推排者候到部日取若今來尙有兩年爲任之人只總以三年一推排爲率各於任內計年分可見𨿽災傷年分湏及八分以上然後免庶幾一行此法產稅自眀鬻產小民不至重困

寛卹茶商札子

臣謂比者兩路之盜皆出於茶商因成嘯聚此徒本亦良民豈願流爲盜賊自取死亡必有大不得已起於貧窮然後爲此朝廷要當議求二路茶商利害稍從寛卹恐有利於公而不利於私者或利太多而茶戶不得以自贍者或禁之無術而徒苛虐以害其商者與夫茶引之貴賤胥吏之乞覓巡捕之邀求無厭州縣之額外科擾凡此之類宜降眀詔命兩路茶鹽司同帥臣公共體量事勢熟究利害須公私兩便在茶商可以安業而公家不失所利並令畫一條具取旨施行擇其果可長久而便民者速與行下庶幾少安茶商之心潛弭盜竊之志

禁戢銷金札子

臣竊惟京邑富盛風俗易於侈靡其間儻有侈靡過度銷毀金寶上下慣習殊無限制久而不戢深爲財寶之害臣伏見銷金衣飾頃嵗有司屢行禁止往往法令稍寛隨卽縱弛自累嵗以來其侈日盛豪貴之家固習於此而下至齊民稍稍有力者無不競以銷金爲飾蓋不止於倡優被服之僭也今都人以銷金爲業者不下數十家貨賣充塞相望於道積日累月毀壊金寶何可數計豈特上下僭度侈靡成風有幹風化之美而國家金寶日銷月削不復可以收拾誠非細害仰惟陛下躬儉約以先天下豈容民庶習成侈靡毀棄珠寶以至於此臣恭聞祥符四年詔後苑銷金者並刺配祥符八年詔內外廷並不得衣銷金貼金縷金間金戭金圈金剔金陷金眀金泥金楞金背金影金盤金織金金綫等但系裝著衣服並不得以金爲飾犯人及工匠幹連人並行重斷紹興七年髙宗皇帝宣諭曰銷金之法甚嚴禁中有衣銷金者罰俸三月淳熈十一年嘗札下本府嚴行禁止本朝法制之宻蓋如此今此風日盛禁止已是後時臣愚欲望睿斷札下本府舉行祥符淳熈之制眀列項目嚴行禁戢仍乞陛下仰體紹興之旨自宮禁始以先民庶幾法制必行愛惜金寶以抑僣侈以厚風俗不勝幸甚

辭免知潭州札子

拜命周章撫躬震惕伏念臣本以書生遭逢盛世脫身州縣蚤污周行更歷中外垂四十載滿盈久積補報曽無晚蒙陛下特達之知俾塵二府而臣才弗稱位自速譴尢聖度如天許歸田裏方且省循宿過休息餘齡何敢絲毫遽有榮望忽叨命綍擢典帥藩恩出非常局蹐無地重惟臣崦嵫暮景疾病侵淩豈特筋力已疲心志已謝而自揣疇昔外之所以奉宣徳意求詭民庸內之所以朝夕論思贊禆國論考之已試一無可書今若貪進而不知難必將非據身危而後已況長沙鉅鎭控制重湖必威名素著乃可折服遐衝必徳望久孚廼可撫綏逺俗如臣衰繆不武何以仰稱使令兼今來州名正與臣曽祖名同音稱謂之際情義未安所合控免臣愚欲望聖慈念選候之甚難以謀帥爲尢重十連閫寄豈容非人追寢誤恩別擇良牧以恵逺方庶幾免防臣誤事之誅亦以慰一道生靈之望

再辭免潭州札子

溫詔渙頒危衷震悸臣竊以用人之道必量能而受官事上之忠當見可而後進庶幾上無濫予下亦僝功如臣之愚渉世無用徒以千載遭逢之盛誤蒙三朝特達之知光宗擢之四禁之聨陛下陞之二府之列器旣盈而遂覆疾已據而必危皇慈寛竊位之誅均逸獲奉身而退甫閱東春之琯遽叨南夏之麾念玆衰病之頺齡曷稱藩宣之重寄敢忘再瀆仰扣九閽兼臣頃辭京口之除旋拜祠宮之命若前日之不受是實難戾於初心念小人之過必文恐重貽於淸議臣愚欲望皇帝陛下察由衷之正切憐末路之甚難反汗無嫌且以慰湖湘之望祝釐仍舊誓益堅香火之誠

知平江府丐祠札子

伏念臣起自書生初乏才望頃嵗蒙恩補外十四年間三典近郡兩紆畿節去嵗二月就畀吳門視職以來今幸書考惟是郡事繁劇支遣浩穰政事才力有餘猶不暇給而某綿薄勝任如防負山鞭策疲駑將勤補拙朝夕凜凜常恐曠職適值嵗熟小民樂業盜賊屏迹獄訟希少上供支費悉皆辦集百姓相安委無規避惟是才具平凡心力短弱繆當劇郡齒髮頓衰自冬至今怔忪盜汗而福過災生近復失子憂傷之餘支吾益甚比者已幸除代若不控告朝廷知難而退尙或冒處必致顚隮敢望朝廷特賜敷奏陶鎔宮觀差遣一次

知臨安府乞在外待闕差遣札子

伏念臣書生碌碌了無寸長中外馳驅幾三十載平日徒知奉法守職以服官箴偶所居官未速譴責年來遂蒙朝廷誤爲可使繁難劇郡悉荷委令京邑浩穰復俾承乏綴班九列逾分實多到官以來已一年五閱月惟知罄竭疲駑思見萬一而技窮才拙心力已盡毫髮無補縣官實緣天府重寄非他郡比精神用於繁務憂責萃於一身惟恐朝夕之間少有弗逮惴惴度日身心俱疲緣此脾泄之疾近復增劇而怔忪易忘愈費支吾暮景侵尋頓覺憔悴儻冒昧久處不知全璧之難則顚隮以行徒有噬臍之悔兼今郡粗免曠弛委是別無規避欲望朝廷特賜敷奏念某連年任劇之旣久孱軀筋力之已衰攺畀在外待闕差遣稍從休養不勝萬幸他日應有驅使不敢有辭

辭免直顯謨閣知臨安府札子

京邑浩穰非他帥比異時擢任必以禁塗宿望才智最優者乃克稱選一有濫予則位貌輕而玩於彈壓才智劣而謬於牧撫上孤委使下速譴呵如某者奮身書生無他能解疇昔從事不過占畢之學耳浸蒙推擢屢更劇繁補拙以勤僅免曠戾去夏叨被恩召旋寘都司偶脫州縣簿書之責方懼絲毫之無補玆者天府劇任文謨寓班並及孱庸驚惶失所重念某才具平凡心力短弱而又官卑位下人防望輕不惟治劇剸繁決不勝任而抑彊扶弱尢爲甚難蓋當官而行豈無所拂怨謗才集孤蹤卽危譬如一髮而引千鈞其爲顚覆必矣知難而退義合力陳兼某寓居湖州亦有薄產法當回避欲望朝廷特賜敷奏亟回成渙俾仍舊班別選一時良牧之才上副公朝謀帥之意不勝幸甚

辭免知隆興府札子

祗膺舜詔尙閟堯兪更防易地之恩敢後吁天之懇臣恭承睿訓不得再有辭免實以揣分僥逾懷不自已湏至重凟淵聽臣本凡庸蒙陛下拔之禁塗寘之枋府聖恩與天同大而臣力弗勝於心百謫旣盈萬死莫贖一投閒地僅閱半期南夏選侯遽叨簡擢非所當據深切戰兢洊乾天誅期賜反令敢謂皇慈大造旣未使之仍竊閒祿且與之易鎭近藩拜命驚惶感深至泣不惟臣心力衰謝如虺隤之馬鞭策無由必不足負荷十連之寄而陛下眷憐簪履所以自逺而近之意尢非辠盭之餘所可稱辱政恐襟帶江湖之地爲今樂國豈容綿薄材力之人得以冒居頫伏捫心如憑淵谷臣愚欲望皇帝陛下赦其三凟之僣矜其一誠之愚且令少安叢祠以靖晚節特寢今知隆興府恩命庶幾授受進退不拂輿言不勝萬幸

代人辭免除兵部尙書札子

臣聞命自天措躬無地竊以六卿各率其屬蓋分職之甚優五材不能去兵繄司戎之尢重方聖主集勲之日實小臣盡瘁之時非得巨才曷膺重任伏念臣遭逢最異僥幸實多久試罔功超用甚遽初期一節以自效竟亦何能敢意九重之特恩益加寵寄頃驟聨於法從旋尹正於行都趨事赴功𨿽謹公忠之守發姦摘伏終無彈壓之勞久虞滿溢之災累上退閒之請負薪有疾襆被是期尙閟愈音更叨除目周大司馬掌九伐之法唐太常伯專五兵之權豈容防臣狎冒玆選伏望皇眀洞照聖徳並包鑑心膂之忱辭回絲綸之成命用安愚分免致煩言

代人再同前辭免札子

兪詔未頒防躬莫措伏念臣受才譾薄逢時淸眀在州縣三十年已負壯行之學更中外歷數任敢辭了事之癡顧頺齡已迫於桑楡而末路尙污於荷橐更拜恩於昕陛俾攝次於夏官求去得遷幾類鄙夫之患失以退爲進實非小已之敢然輒幹咫尺之威敬露再三之凟以榮爲懼從欲是期伏望廣臨下之眀察由衷之請必惟人而乃授祈反汗之無嫌寜惟弗累於公朝抑亦少逃於淸議

東塘集卷十

欽定四庫全書

東塘集卷十一

宋袁說友撰

講義

講學

臣恭聞太宗皇帝謂李至曰朕年來無他好但喜讀書用監古成敗仁宗皇帝謂輔臣曰近講詩見國風多譏刺得以爲鑑戒髙宗皇帝謂趙鼎曰朕居禁中自有日課早閱奏章午後讀春秋史記夜讀尙書又曰有帝王之學有士大夫之學朕在宮中無一日廢學但推前古治道有宜於今者要施行耳不必指摘章句以爲文也大哉祖宗所以治天下國家者其必由於學乎誠本朝之家法啟佑乎後人者也臣仰惟皇帝陛下聰明睿智得於天資歷數在躬繼天作子踐阼之初恭黙以執祖防恪謹以隆父養倚信大臣收召人物崇廣言路敷求直言此皆陛下疇昔講學之功其見於初政者已足慰人心而愜眾望然而自古聖主臨政願治身致太平未有一事不由於學況陛下禦極之始尢當以講學爲先自古聖主進徳修業終身而行未嘗一日敢忘於學況陛下春秋方盛尢當以講學爲急陛下之所謂講學者蓋將學而措之以治天下國家者也本朝呂公著有言曰天子之學與凡庶不同夫分文析字聲律章句此世之儒者以希利祿取科級耳人主所不當學也人主所當學者觀古人之用心論歷代帝王所以興亡治亂之迹求立政立事之要講愛民利物之術公著之言實爲人主講學之要今陛下方上承宗廟之付托下慰四海之觀瞻萬幾得失之端一念趨向之本小有未至卽基安危是故人主所謹端在一心正心之原實本於學蓋道者適治之路惟學然後道明以徳行仁者王惟學然後徳進審爲政之理非學何以逹理以義制事非學何以由義古今有興亡有成敗學然後知所以興亡成敗之本天下有利害有治亂學然後知所以利害治亂之因人主有講學之功則明道進徳逹理由義可以成可以興享其利享其治人主失講學之益則昧道暗徳悖理違義至於亡至於敗受其害受其亂事之必然無可疑者陛下前日朱邸固已親近諸儒從容論講凡其開沃聖心培植學本者可謂弗遺餘力則陛下於道徳理義必已能洞逹而知所原本矣於興亡成敗利害治亂必已能深究而知所畏慕矣陛下天縱聰明非凡所及講學之益爲日固久然旣承大寶天子之學事異初潛故臣輙以爲講學之事陛下今當舉行者其說蓋有五焉一曰凡經筵講讀陛下或意有所未諭則詳爲叩問必至洞徹深曉然後已與之反覆問難使之開導聖心知所鑑戒且不以他事而輟講亦不以拂意而倦聞若止循故事略無上下議論之益則𨿽積嵗累月於陛下必無益也二曰經筵之例率朝廷入講陛下坐朝甫畢聖躬豈無少勞急幸經筵諸儒僅了講讀不暇防繹辯論人主僅能迄事不暇叩問咨益講讀虛文莫此爲甚願頒睿防凡遇講日並候退朝供膳已畢然後入講下則從容敷繹以伸論議上則再三叩問以達未諭則講讀之官不徒設矣三曰竊聞經筵目卽見講春秋通鑑三朝寶訓陛下方此臨阼委政大臣旣無他事以擾聖抱要宜增益一二經書輪以進講尙書一經句句皆明治亂安危之本仁宗皇帝訓典事事皆爲後世子孫之法願增此二書以全講學之力四曰講官內宿祖宗欲以夕召儒臣廣爲咨問光武講論經理夜分乃寐意蓋出此願陛下遇講官宿直卽賜宣對或以日間已講讀而意所未諭者再使詳解細說或陛下自以古昔治亂興亡叩問原本使之開沃啟導或陛下萬防之務有疑貳而未決者因以咨詢使之開誠獻納學念旣専則學力日進矣五曰古先帝王自唐虞三代以下至於唐末正統之傳其君或善或否其治或得或失無慮百數陛下凡遇進講或講官宿直以古帝王時取一君命講官著論一篇凡其君之善與否其治之得與失詳爲論議相繼進入陛下觀其所論善者爲法惡者爲戒集爲一帙常置左右或聖意有所未諭卽於經筵夕召之時再令元撰講官詳細開說不出數月古之帝王善否得失盡在陛下目中可以爲法而爲戒矣凡此五說皆所以爲講學之地願陛下上法太宗仁宗髙宗聖訓講學之勤下稽呂公著所論聖學之要出而於經筵講讀之間入而於晝夜觀書之際不事虛文力求實學則聖心融澈聖學髙明聖徳日新聖治日盛施諸政事無非有得而無失措之事業無非有利而無害一毫之差陛下自不肯爲一言之失陛下自不肯發事事中程度物物合條理以至親君子逺小人數見儒臣尊禮正論則中興之功太平之治誠可拱而俟也臣起自寒儒叨綴從列論思獻納職守所系瞻望淸光之初不敢進無益之論専以講學一事以獻陛下伏惟聖明以爲當今急先之務最切最要莫大於此務深思而力行之昔傅說之告髙宗曰念終始典於學厥徳修罔覺監於先王成憲其永無愆臣拳拳所奏惟陛下加念焉天下幸甚

講易

臣聞夫易畫於伏羲演於文王爻詞於周公彖系於孔子而易成於周矣故曰周易謹按幹鑿度云易一名而含三義簡易也不易也變易也先儒之論以簡易不易非聖人作易之妙防系辭曰易之爲書也不可逺爲道也屢遷變動不居周流六虛上下無常剛柔相易不可爲典要惟變所適凡此皆變易不窮之義顧豈簡易所能盡耶自伏羲之時世質民純巧僞未作故𨿽三畫可以盡天下之變至神農堯舜取法八卦以明吉凶其大者衣裳取乾坤而天下治降及夏商至周之世民僞滋生禮樂闕壊天下萬事紛然而起三畫之易始不能以盡萬變文王憂焉重卦爲六十四重爻爲三百八十四又爲彖辭以究八卦之用天下有變易不窮之事大易爲變易不窮之書或萬變藏於是而難見也則乾坤爲易之緼而藏者見矣或萬變出於是而難明也則乾坤爲易之門而出者明矣或莫不由於易也而後謂之道或陰陽不可測也而後謂之神蓋變之道而天人之理具焉是故陰陽變易而成萬物日月變易而成四時此變易之見於天道者然也消長變易而成治亂情僞變易而成利害此變易之見於人道者然也在天之變易則有神化以運其妙造在人之變易則有明主以成其全功今夫君子常用小人常斥則天下易亂而爲治矣純用誠實黜逐詐僞則萬事變害而爲利矣此皆人道之變易而不可以不謹也恭惟陛下道貫三材知周萬物舉而措之天下者大易之事業與天地合其徳者大易之彌綸方且命召儒臣講明大易竊惟潔靜精微之妙窮理盡性之原陛下固已心感而黙識之小臣不學不足以贊光明緝熙之盛惟是易之一書備究天人變易之理頃者陛下親禦宸翰書易泰卦以賜輔臣其於材成輔相以左右民蓋與天合矣至於人道變易使君子常進小人常退以盡人道之變易者臣願陛下體易之變明泰之防使天下常治而無亂萬事常利而無害玆誠宗社無已之休臣冒凟天威無任昧死戰懼之至子曰居上不寛爲禮不敬臨防不哀吾何以觀之哉

臣聞無本不立無文不行天下之事未有無本而能行者譬之水焉或盈科後進或放乎四海而其源深流長者皆本也本之不立末亦不舉本末舛防而何事之可行哉夫居上何以服人也而其本則在於寛惟寛厚長者則使人愛之如父母矣爲禮何以示人也而其本則在乎敬惟莊敬嚴恭則使人望之如神明矣臨防何以感人也而其本則在於哀惟悲哀傷慼則使人依之如子孫矣居上也爲禮也臨防也皆事也寛也敬也哀也皆本也本立於此而事自修本失於此而事皆廢矣使居上而不寛則無以容其眾爲禮而不敬則無以肅其下臨防而不哀則無以盡其情本旣失矣其如事何故曰吾何以觀之哉古之聖人所以上而臨人內以修已外以應物以理爲本以本爲用不敢輕用以悖理不敢忘理以廢本故能上而服人足以保其位內而正已足以安其躬外而盡物足以接乎下夫以一人之身而上下內外無一而不順乎理焉是不深可觀哉𨿽然抑又有說也傳曰寛而有制蓋寛而無制則優柔縱弛其獘至於弱而不振矣又曰恭敬而無實蓋敬而無實則令色足恭其獘至於詐而弗誠矣又曰防至乎哀而止蓋哀而不止則傷生滅性其獘至於禮有所不行矣此又用寛施敬致哀三者之要道聖賢所當深致意焉者也季康子問仲由可使從政也與子曰由也果於從政乎何有曰賜也可使從政也與曰賜也達於從政乎何有曰求也可使從政也與曰求也藝於從政乎何有

臣聞夫子之取人不束於一律不限於一門故天下之才或小或大而皆適於用用之各得其地則小用而小大用而大隨其分量以成就其功用抑皆有可觀者矣豈特夫子以是而取人古之君天下者用天下之才亦不越此也季康子見孔門之士皆一時翹楚而未知其所可用之地乃以三子發問焉而不知聖人固不以一律一門而取諸人也子路之果足以斷大事子貢之達足以通世務冉求之藝足以權物情三子之才其於從政何所不可使聖人束以一律限以一門則必欲果必欲達必欲藝三者兼得而後用之則天下之才將無可爲者矣此道也非康子所能知之惟二帝三王固常以此權天下之才以收一世之用姑以堯舜觀之九徳咸事俊乂在官而至於庶績其凝夫三徳六徳固不同也而皆各有所長堯舜悉因其才而官使之用能收庶績其凝之效此人主用人之要道也

季氏使閔子騫爲費宰閔子騫曰善爲我辭焉如有復我者則吾必在汶上矣

臣聞所貴乎爲聖賢者以其知命義之大戒而已能知命則安時處順而不苟求能知義則砥節厲行而有所立知斯二者則無適而弗安矣孔門之賢固多矣而知命知義惟顏閔二子焉夫季氏之於魯上則不能輔國君以盡尊王之義下則不能安其分以正陪臣之名其爲不臣蓋聖人之所必誅也方且以不義之富貴欲奔走國中之賢士夫豈知閔子者蓋樂道而忘人之勢之賢也其視季氏不啻犬彘然顧肯爲斯人屈哉費宰固不足以凂子騫也借使循而上之加於費宰數等子騫亦不爲季氏一出也而又可以使之哉此而可使孰不可使也夫子之言曰邦有道危言危行邦無道危行言遜此孔門命義之戒子騫守而不失者也季氏之僭費邑之畔其無道甚矣使之爲宰而不肯就危行孰加焉然且曰善爲我辭如有復我者則吾必在汶上矣其言之遜又如此則聖賢之處亂世固自有道哉如季氏之不臣其心必謂人莫吾知也而閔子方不就其所使不屈其所守所謂憂則違之確乎其不可防者彼然後心知魯國之有人也以是知命義守節之士誠有益於人之國歟

伯牛有疾子問之自牖執其手曰亡之命矣夫斯人也而有斯疾也斯人也而有斯疾也

臣聞天之生賢固有定分聖人之愛賢有不能自已者顏子之亡夫子慟焉而歸之於天故曰天防予伯牛之疾夫子嘆焉而歸之於命故曰命矣夫豈非賢之生也固自有定分哉今夫子之愛伯牛也旣執其手而形之言又悲其疾而至於再復悼其亡而歸之命辭哀意慼愴然有愛賢無已之意自後世觀之猶使人悲傷太息而不容已也

子曰賢哉回也一簞食一瓢飲在陋巷人不堪其憂回也不攺其樂賢哉回也

臣聞人之所以能休戚其心者以有欲焉爾夫欲者志之所趨於此則樂於此失所趨則樂者爲憂矣此常人之情也是故有所欲不得其所欲則不樂無所欲未嘗不安其欲則無不樂顏子之樂樂此而已何者簞食瓢飲其視食前方丈何如哉居於陋巷其視榱題數尺何如哉然天下之至美生於吾心之至樂眾人以欲而顏子以道耳不以貧窶易其念則視簞食瓢飲如食前方丈矣不以富貴動其心則視居於陋巷如榱題數尺矣人之所憂顏子之所樂也此心不變則此欲不作此樂不攺則此憂不萌人見其樂而顏子亦不自知其爲樂也如是而後謂之心齋坐忘焉謂之庶乎屢空焉求之孔門固有慍見於絕糧矣固有陋於九夷矣而顏子獨能以道爲樂可不謂賢乎哉此聖人所以賢之再三而嘆眾人之果不可及也𨿽然憂樂人所未免者抑又有富貴之憂樂者姑以堯舜觀之孟子嘗曰堯以不得舜爲已憂舜以不得禹臯陶爲已憂而漢董仲舒亦曰堯受命以天下爲憂而未聞以位爲樂故斥逐亂臣務求聖賢是以得舜禹稷契臯陶賢能佐職教化盛行天下和洽則堯舜所憂所樂者蓋在於誅亂以求賢得賢以致治是謂富貴之憂樂者顏子窮而在下耳若夫在上之聖人其憂樂在天下豈特如顏子而已哉

冉求曰非不說子之道力不足也子曰力不足者中道而廢今女畫

臣聞自古聖賢學聚問辧進徳修業豈有他道哉曰志於力而已矣傳曰惟學遜志又曰功崇惟志惟有志則事必成矣傳曰有能一日用其力於仁矣乎又曰力行近乎仁惟用力則至於道矣蓋志則在我而力則有限也夫欲爲而不能爲此力也非志也事至於不欲爲是謂志弗堅矣力以有限而止此固非志之過志以不欲而輟是誰之過歟此夫子所以力戒冉求而遡其心夫子之道門人所共說者鉆堅仰髙豈容一蹴而至自非力有分量勉彊持循而不自己則未免有中道而廢者若夫有志於夫子之道朝斯夕斯不以日月而至如適越焉必至於越而後止此志旣堅此學必固其肯功虧一簣而遂止哉今冉求非不悅聖人之道乃自嘆力之不足然求也退夫子固毎進之其忍於此而不鍼其膏肓乎故曰力不足者中道而廢今女畫畫止也謂其非力不足也特其志弗堅而自止耳使夫道愈逺而志愈竭道愈難而志愈鋭其肯自畫於中道之廢乎故嘗因是以觀古之聖賢如堯舜之汲汲仲尼之皇皇或孶孶日行其道或不寢不食而思不如學此豈以力不足爲說哉此豈以中道而遂止哉然則爲聖爲賢欲學眾問辧進徳修業者當自悅聖人之道始欲悅聖人之道者當自立志始

子謂子夏曰女爲君子儒無爲小人儒

臣聞聖人之教人必貴於辧名實也君子小人其爲實也固如天淵之有間一以虛名緣飾焉則其近似者難辧矣自非聖人其孰能明之夫口道先王語而行如市人此亦儒也名實之不辧則道先王語者豈不曰君子之儒哉惟其所見者狹所志者小多欲以爲姦操說以謀利以私防公適已自便此所謂小人者耳使在上而無聖人則其毒有不可已者一有聖人爲之別白而是正之則所以爲小人者毫髮不能欺人矣此聖人之所甚惡而學者之所深戒也子夏之在孔門固非有此然聖人作炳於緜毎不敢忽子夏方出見紛華靡麗而悅意其名實之辧或昧焉故聖人以此預告之使其知君子之儒其道以誠而不以僞以義而不以利以本而不以末以公而不以私斯可以爲君子之儒矣臣觀三代以後凡爲小人儒者幸而見用小則如漢張禹孔光之徒大則爲唐許敬宗柳璨之軰其爲患何可旣也然則君天下者其於用人之際庸可忽諸

子遊爲武城宰子曰女得人焉爾乎曰有澹臺滅明者行不由徑非公事未嘗至於偃之室也

臣聞中庸之言曰爲政在人釋者謂在於得賢人也蓋得其人則治失其人則亂此不易之理也求之古昔上而治天下下而治一國又下而治一邑莫不皆然子遊爲武城宰孔子甞聞其弦歌之聲矣然一邑之中必有一邑之望使爲政者有所取法焉則教化易行習俗易美聖人喜其爲是邑也而民有向道之意此其功效必有自來故問之曰女得人焉爾乎謂武城之政其美如此者必因得人而致也而子遊果以澹臺滅明爲對蓋行不由徑則是以直道而行矣非公事未嘗至於偃之室則是正已而不求於人矣直道而行必無主癰疽瘠環之事正已而不求於人必無阿大夫毀譽之疑斯人也其當世之賢人乎非子遊之智其孰能知之非子遊之政其孰能用之宰斯邑得斯人致斯治宜其如牛刀割雞而收愛人易使之效也𨿽然治一邑者猶以得人爲治爲天下國家者苟得賢者而用之國之不治臣不信也孟子曰仁者無不愛也急親賢之爲務堯舜之仁不徧愛人急親賢也斯言也君天下者所當深致意焉子曰孟之反不伐奔而殿將入門策其馬曰非敢後也馬不進也

臣嘗觀舜之告禹曰汝惟不伐天下莫與汝爭功易稱大人言行曰善世而不伐不伐云者不自矜伐之謂也夫聖賢所以不可及者其惟此心乎不驕則此心必不伐故能安富貴而不敢侈處學問而不自足居功名而持以謙有若無則其有益富實若虛則其實愈丰禹之爲禹而幹之爲幹皆不外此道今孟之反魯國之大夫耳其徳其行不詳見於傳記而其不伐之美若有不可掩者聖人肯以人而廢言哉凡軍前曰啟軍後曰殿戰以啟爲難而敗以殿爲難也魯哀公十一年魯與齊戰魯師敗而奔孟之反不敢因敗而急奔而後入以爲殿焉是能於敗中而以殿爲勇且於斯時也使孟之反以殿爲負豈特自以其難爲功哉又將暴白一軍之不能勇也其矜伐孰甚焉今也方欲與眾同其罪不欲異眾示其功旣奔而獨殿非因敗而求生者也復不自以爲殿而謂馬之不進非敢自居於勇之名也是於有功之中而有謙晦不自伐之美推是心以往而禹之不伐其功幹之善世不伐皆可以馴致矣故夫子表而出之以告後世使如孟之反者亦能有不自滿假之意其視賈餘勇以誇人者有間矣古之人其善行至於日日新又日新有加而無已者皆自不伐始夫惟不自爲已足而學無不足不自爲已成而徳無不成此蓋聖賢進修之要道也

子曰不有祝鮀之佞而有宋朝之美難乎免於今之世矣

臣聞堯舜之知人則以巧言令色爲必畏夫子之論道則以巧言令色爲不仁巧言令色小人之事也持小人之事而居於世以求悅於人取容於眾而無患難之廹已者此非治世之所有而皆衰世之時之人也何者惡直丑正爲衰世之風去佞嫉邪爲治世之事善觀世之治亂者蓋卽於此夫子當周之衰慨直道之不復行思古人之不可見彼方以辧給相傾以謟脇相勝爲之咨嗟嘆息而有言曰非有祝鮀之巧言而徒有宋朝之令色則難乎免於禍矣甚言周衰道防巧言之佞令色之美二者苟闕一焉則不可以自立也嗚呼此豈治世之事哉大抵剛則難售柔則易入難售者其說必以正易入者無適而非邪此巧言令色能免於亂世者也惟天下之聖賢斯能辧剛柔而識邪正是以顏淵爲邦之問夫子首告以逺佞人又曰佞人殆以言一墮於佞人之計則其從甚易浸滛漸漬如火銷膏而人不知其殆必矣此自古聖人之所深戒者也

子曰誰能出不由戶何莫由斯道也

臣聞居者未嘗無出也不由乎戶則不可出矣學者未嘗無行也不由於道則不可行矣出必由戶則無穿窬由徑之行行必由道則無非僻不正之心何者道則正理之所自出而非虛無淡泊之謂又非矯激髙逺之謂也有是事必有是理循理而行則無不合彼不合於道者是不由於正理也君子之於天下也烏有不由正理而能合於道哉𨿽然聖人由之而眾人則昧焉捨戶而出則所出者非正路離道而行則所行者非正理知出必由戶者之爲正路則知行必由道者之爲正理矣後世異端旣起詖說復附捨正路而弗由則不知出必由戶矣捨正道而弗行則不知何莫由斯道矣於是以虛文俗以污習謀利聲气以相援比周以相殖正戶之由正道之行漫不復問自非聖人著誠去邪而反之正其不爲天下國家之患者鮮矣然則行而不由於正道者皆聖人之所必誅也

日閱兩朝聖政

臣恭聞髙宗皇帝諭宰臣趙鼎曰朕居常禁中有日課早閱章防午後讀春秋史記夜讀尙書率以三鼓罷孝宗皇帝諭講官周操曰朕在宮中並無他用心只是看經史耳大哉皇祖之訓學有緝熈於光明所謂詒孫謀而燕翼子者蓋必由於學也仰惟陛下踐阼之初未遑他務首開經幄添置講員增益諸經早晚兩講不以崇髙富貴爲樂而以盛徳日新爲念臣去嵗八月初二日面奏講學札子陛下慨然垂聽出示講官越三日宣召防臣玉音諭以悉行所奏中外交賀咸仰陛下學業之篤根於至誠蓋二帝三王之用心求以上繼髙宗孝宗聖學之盛也臣竊惟陛下日禦經筵固有定式惟是暇日與朝退之際皆是淸閒之燕宮中庶務必不上闗聖懷當此暇隙之時稍思日課之學如髙宗孝宗之訓定課式於禁中庶防旣有外朝講讀之勤又有內庭課學之益臣恭覩髙宗皇帝聖政孝宗皇帝聖政二書皆是兩朝七十年間大政事藏諸金匱不惟盛徳大業醲化懿綱一一所當訓式而紀載明白事理較然觀閱之間易於著心而入耳固不待講解而後明也臣愚欲望陛下以髙宗孝宗宮中讀書定課爲法而復以聖政之書専爲宮中課程之學下祕書省繕寫兩朝聖政二書畱置日所禦殿日閱數條以爲定式設施措置之美惡法令政事之修明熟味細觀再三防繹積日累月不渝定課則兩朝聖政之書盡畢觀覽良法美意皆在陛下胸中出而見諸政治者將自脗合而無間矣此其事不勞其道易行而其效必至者也臣拳拳愛君願裨聖學惟陛下財幸

講髙宗聖政寶訓

臣恭聞聖防已於今月十三日開經筵所臣仰惟陛下聖學髙逺緝熈光明稽古憲章宏濟極治臣愚戅亡識敢陳管見仰裨邇英之末議惟陛下財幸臣仰惟太上皇帝身濟大業紹開中興三十六年之間仁文徳功聖神明武發而見諸立政用人愛民馭軍之際皆一代宏模萬世丕式陛下嗣位之初卽命詞臣纂輯作宋一書揭名聖政親制序文藏諸金匱臣以不學誤防聖恩俾承中祕遂獲仰窺大政恭誦全文臣不勝至榮極幸陛下方循堯道本於授受施之政事動協訓謨儻於聖政之書日以繼日研覃不懈則於治體尢非小補臣愚欲望陛下恭發詔防自今嵗爲始以太上皇帝聖政同三朝寶訓命經筵官日以講讀永爲定制俾之防繹大典咨沃聖衷陛下進而定省得之面命退而講論得之方冊益以彰率由舊章之意行堯之道與天無極帝王之學莫大於此臣何幸得親見之臣謹昧死以請

進讀髙宗聖政

某仰惟主上以大有爲之資親奉付托之重重華協帝以舜事親定省慈闈以天下養嵗逾二紀亙古所無大故非常聖心痛切至性盡於父子孝誠通於神明斷自宸衷躬行三年之制悲憂過禮哀極有餘蓋自三代以來明君聖主不能黽勉而力行者主上發於至誠躬履防彞舉無違禮跨越今古焜燿簡防貽訓萬世甚盛甚休某仰惟髙宗皇帝身濟大業紹開中興道備徳全功大仁顯形之謨烈施之政令配天地參化育散在天下而載諸史牒者蓋非鋪張揚厲得以究其萬一也惟玆羮墻之念方切於宸慮則夫聖有謨訓豈一日而可忘恭惟乾道之二禩主上首命儒臣纂輯建炎紹興之大典作宋一經揭名聖訓貽謀燕翼悉聚此書禦制序文藏諸金匱某頃防聖恩擢丞中祕得以仰窺大政拱誦奎文不勝至榮極幸主上方極孝慕思報大恩惟有循舊章憲成式以寓罔極之念以慰在天之靈庶防孝治有隆亡替某欲望敷奏恭發睿防於講筵所候將來開講日以聖政一書命經筵官日以進讀俾之防繹寶訓啟沃聖衷以永孝思以宏治道以仰副主上倫制兩盡之意實天下厚幸

進講故事

唐文宗嘗顧鄭覃曰試論我猶漢何等主覃曰文宣主也帝曰詎敢望是李石欲彊帝志使不怠因曰陛下之問而覃之對臣皆以爲非顏回匹夫耳自比於舜陛下當日引月長以齊堯舜柰何比文宣而又自以爲不及惟陛下開肆厥志不以文宣自安則大業濟矣

臣聞人主之向慕治之本也天下於此占之焉始之向慕者髙則他日之所成者必不卑假令力有不逮尙猶可得其中始之向慕者卑則他日之所成者必不髙假令勉彊力行終必不能逾其始望傳曰圖王不成其獘猶足以霸又曰取法於上僅得其中取法於中斯爲下矣漢武上嘉唐虞尙且多欲唐太宗逺比堯舜猶不克終況其下乎周公思兼三王仲尼潛心文王況人主乎鄭覃以文宣比文宗未爲卑污𨿽文宗亦且不敢當而李石遽非之必欲齊之堯舜不欲以文宣自安石眞愛君哉俾厥後爲堯舜非堯舜之道不陳政爲此耳賈昌朝奏伏見西夏僭狂今將出師以遺朝廷之憂臣竊謂此固不足慮而國家用度素廣儲蓄不厚民力頗困是則可憂自天聖以來屢詔有司節省用度以至於今未聞有所施行宋受命八十載可謂治平矣然節愛之術有所未至邊陲𨿽寧而兵備不省徭役𨿽簡而農務不篤外厚幣聘而內丰廩給自余虛用冗費難以悉數天下諸道若京之東西則可自足陜右河朔嵗須供饋所仰者淮南江東數十郡爾故田稅不足重以禁凡山澤市井之利靡有厚薄悉入於公上而民不得售加以不耕不織遊惰之俗蠶食爲害都人士女燕安太平忘衣食艱難之患習尙奢侈重傷民力農所以困國之儲蓄所以不厚者職此之由夫國財民力縻於無用之日故當其有用不得不憂臣嘗治畿邑有禁兵三千而畱萬戶賦輸僅能了足其三年賞給仍出自內府況他郡邑兵不啻此推是可以知天下虛實矣臣又嘗掌京廩計江淮嵗運糧六百餘萬以一嵗之入僅能充朝廷之用三分二在軍旅一在冗食天下太平已久而財不藏於國又不在於民倘有水旱頻仍之災軍戎調發之急計將安出哉願陛下鑑已往之失察當今之務取景徳已來迄於景祐凡百用度無巨細校其所入所出之數約以祖宗舊制其不急者皆省罷之

臣聞聖人之治天下未嘗生財也而財則自生未嘗理財也而財無不理是豈有他術哉曰節以制度而已古之人其論生財也而歸之大道其論理財也而槪之曰義夫道與義固非爲生之理之之具也蓋道義者制度之所自出而制度則本諸道義焉爾是故聖人於此立之以爲制守之以爲度無事也而爲有事之僃有事也而爲無事之儲上無橫用而以制度行之身下無濫予而以制度施諸人上不以不予爲難下不以不得爲念無事而無傷財之患有事而無害民之憂此聖人足國裕民而收富庶安彊之效未有不出於此者仰惟國朝版圖全盛貨財充足至於慶曆嘉祐之間可謂極盛矣而賈昌朝之奏猶懷調度緩急之憂首陳節省之防以告於上者豈非𨿽以天下四海之廣田租山澤之利一不之節則將以有限之入應無窮之須固有貽患於緩急之時也方今天下版圖之數貨財之入其視承平之時彊弱蓋可見矣然財之入也嵗有損而無益其出也嵗有益而無損加之以水旱之蠲除重之以州縣之困乏一嵗之入蓋不足以當一嵗之出臣嘗略較其出與入之數矣其嵗之入也當六千二百七十五萬有奇而嵗之出也亦當六千六十萬有奇是固足以相當矣然以天下國家之大而所出所入僅足以相當一有水旱之蠲除州縣之困乏則又不足以支所出矣今夫小民之家未嘗無所積也有一日之積有一月之積有一嵗之積隨其所積之多寡卜其家之興替豈以天下國家之大而大農所積曽不足支旬日也執事者其可以弗憂哉然猶有可諉者則曰朝廷則有封樁之積也禦前則有內藏之積也二者其將爲有事之儲乎然封樁之積臣亦略知之矣錢約一嵗之積不過四十餘萬而嵗有支用所出亦多其所積又實無幾矣內藏之積臣不得而知也使果有所積耶其積愈厚則其僃愈可恃矣其或未然臣未知所以爲緩急之儲與夫爲大農之計也故臣不暇旁舉逺引願首以古人節以制度之訓中以賈昌朝節省用度之奏而終以今日財計出入之說以爲臣進故事之獻惟聖主深鑑往事而力圖之漢文帝旣聞亷頗李牧爲人乃拊髀曰嗟乎吾獨不得亷頗李牧爲將豈憂匈奴哉馮唐曰陛下𨿽有亷頗李牧不能用也帝乃復問馮唐曰公何以言吾不能用頗牧也唐對曰臣聞上古王者遣將也跪而推轂曰閫以內寡人制之閫以外將軍制之此非空言也臣大父言李牧之爲趙將居邊軍市之租皆自用饗士賞賜決於外不從中覆也委任而責成功故李牧乃得盡其智能是以北逐單於破東胡滅澹林西抑彊秦南支韓魏今聞魏尙爲雲中守軍市租盡以給士卒斬首捕虜上功幕府一言不相應文吏以法繩之其賞不行臣愚以爲陛下法太明賞太輕罰太重繇此言之陛下𨿽得頗牧不能用之文帝說是日令唐持節赦魏尙復以爲雲中守而拜唐爲車騎都尉

臣嘗讀曽鞏本朝政要防其言曰太祖皇帝之制將也隆之以恩厚之以誠富之以財小其名而崇其勢略其細而求其大久其官而責其成至於論富之以財則曰西北邊軍市之租多賜諸將不問出入往往賞賚又輒以千萬李漢超守闗南屬州錢七萬貫悉以給與又加賜賚漢超猶私販規避商算有以事聞者卽詔漢超私物所在悉免闗徵故邊將皆養士足以得死力用間足以得敵情以居則安以動則勝此可謂富之以財矣鞏之言豈無所據而云哉蓋英主之禦將也誠知將帥武夫不可以文法拘不可以亷隅律苟不有以優其貨財使之上足而下裕則彼將自營之不暇而何暇卹吾士耶彼爲士卒上不見卹於國下不防卹於將欲其無饑寒胡可得也安敢望其死國哉然則太祖之所以優諸將實使之推有餘以優吾士也建隆開寶成效可見於此國家養兵自禦前以及防江屯戍亡慮數百萬其廩而給於官者月以計之人爲粟二升有半人金七十有七而月糧之數僅三斗耳彼其人有父母妻子之養疾病婚姻防死之費皆於是乎取則宜其窮餓怨嘆而不已𨿽然其所給皆舊制也而何以特困於今日哉臣嘗訊之軍卒之故老則以謂向者縣官廩而給之𨿽甚微而諸大將所以優之者則猶厚也如韓世忠嶽飛劉錡之所部金帛賚及徒伍米粟厭足於與卒中𨿽變更而後來所得猶擅酒酤之利回易之息皆嵗以萬計利入若此則士之藝且精者諸將且有以賞之也士之貧且悴者諸將且有以賙之也厥後酒酤罷回易廢凡軍中一毫以上之利往往捜括殆盡而將帥無復利權乃又責之以小亷曲謹束之以矩寸規尺隄防議論之甚偹上不能以自裕下亦不能以仰給士於是時始僅守其升合之粟百什之金而囂然有旦暮之迫矣又日使其父母妻子奔走閭井逐口腹之急殆同丐殍而其身亦負薪織屨轉移末作且不自給彼其平居無事困饑寒慮妻子出怨言方觖然有不平之意一旦有事其能捐軀盡力於上乎此臣所以日夜深思動心而懼者也此無他惟其軍無餘利則諸將貧諸將貧則六軍之士皆貧必先有以優其將將優能豫附士士附則令之死國而不難此必至之理也且漢文帝豈眞不能用頗牧哉使帝知李牧盡有軍市之租賞賜饗士皆決於外而不中覆則知所以優將矣今也魏尙以軍市租盡給士卒而帝乃以一言之不相應文吏以法繩之則是未知優將之說也由此言之帝之不能用頗牧豈誣言哉惟我太祖任將之法逺過八代之所以優諸將者欲上下相通將士均裕故能兵威所加前無堅敵今上天悔禍敵方困於北人之擾中國固未暇問而所以先上防爲有僃者要當急爲之圖也然則捨任將之防而何防哉臣願上法太祖皇帝禦將之方如李牧饗士制勝之效出馮唐一言之戒下禦今日士卒之道特出睿斷如酒酤如回易如營運之類盡復異時寛大之制令諸軍得斡旋自行施置闗梁弗徵州縣弗禁諸將得専其利則可以賞士卒蓄廩粟繕器械毋束以文法毋拘以常制毋責以小亷諸將稍富軍用稍寛下得以優數犒賚以求裕吾士蓋必先優吾將而後可以優吾士也惟陛下實圖之

慶曆元年十一月仁宗皇帝曰人臣𨿽以才適用要當以徳行爲本苟懷不正挾僞以自蔽用心𨿽巧而形迹益彰朕以此觀人洞見邪正宰相呂夷簡等曰孔子第其門人而顏回以徳行爲首陛下所言知人之要盡於此矣

臣嘗觀司馬遷之稱堯曰其仁如天其智如神蓋該天下之明者莫大於天窮天下之理者莫妙於神而堯也悉同其功用焉夫以如天如神之大而逹諸知人之際其辧邪正核眞僞別賢否者果何所難哉而堯乃於知人而難之豈以如天如神之大而反病知人耶誠以堯之所難者不難於知君子而難於知小人也君子之行也務實實則較然而易見小人之行也以詐詐則隱然而難知何者眞未嘗能亂僞也而亂眞者必僞正未嘗能汨邪也而汨正者必邪使其顯然而爲僞邪則人孰不知之惟其巧於僞而似眞則僞者難辧巧於邪而似正則邪者難明此小人之至姦而帝堯之所難知者也恭惟仁宗皇帝以堯之仁而覆澤萬物以堯之智而鑑觀四方在位四十二年而所急先者必以知人用賢爲務故能朝多君子國無小人徳行名儒項背相望治安之極上嫓唐虞可謂收得人之效矣而禦朝之日方且嘆人才難辧戒邪心之萌聖訓昭然洞察眞僞其曰人臣以徳行爲本是知人材當以務實爲先也又曰苟懷不正則挾僞用巧而形迹益彰是知小人必以巧僞爲姦也又曰以此觀人洞見邪正是知用人之道當在知邪正也大哉王言所以垂家法於子孫立丕訓於萬世帝堯之所難者仁宗一言而無餘蘊者矣

東塘集卷十一

欽定四庫全書

東塘集卷十二

宋袁說友撰狀

君道狀

臣甞觀夫子之言曰爲君難又曰如知爲君之難也不幾乎一言而興邦乎大哉聖人之言深切乎帝王用心至到之地也仰惟陛下以春秋方盛之年履九五崇髙之位固欲長享天下之奉而安守天下之尊也然則爲君於上而所謂難者𨿽一嚬笑之細而無所不寓陛下果亦知人君之所謂難者乎臣請爲陛下略陳之夫貴爲無敵富爲無倫富貴之盛爲君者獨有也生殺自我予奪自我慶賞刑威爲君者獨専也有此富貴専此刑罰天下之事宜若無有難者嗚呼是豈知爲君之道哉人主以一念慮之間知吾之所謂難者無一而可忽是故不敢易其難而畏其難則富貴刑賞我可有而不敢恃不以爲難而忽其難則富貴刑賞我可得而不能守蓋知其難則畏畏則無一而不謹不知其難則忽忽則無一而不縱陛下試觀自古賢君聖主凡守此大寶居此大位而可以忽而縱者爲之耶君人者大則政刑號令而闗於治亂安危之機防則言動趣向而系於教化表儀之本細則聲音笑貌而達於視效觀瞻之地小有不謹則悔吝隨至浸以不善則災害有作大而悖理傷道則亂亡不可禦矣此必至之驗也非如天下之人其善否得失獨系於一身一家而已陛下亦嘗思前日之在潛邸與今日之履大位其難易果如何方陛下潛龍之時養聖人之徳儲天下之望其一身之所形見而或有善否得失者未必盡闗於目前之安危治亂而天下之議論責望其屬於王邸者亦未必如是之切且亟也今陛下上承祖宗社稷之付托下爲四海生靈之宗主萬目之所觀瞻萬物之所闗系萬口之所責備爲之甚艱舉足皆是凡政刑號令言動趣向聲音笑貌是三者一有過差小而議論責望大而利害休戚又大而安危治亂皆所由出也陛下當此之時其視潛邸之日一難一易固自判然矣試以堯舜觀之其君臣都兪之間且曰後克艱厥後又曰惟帝其難之方且兢兢業業知其艱且難者而不敢自安蓋以爲君之難動有所闗系故堯則不敢以位爲樂而舜則猶有已憂也由漢以下知此難者惟唐太宗其言曰創業之難旣已往矣守成之難與諸公謹之又曰人主惟一心而攻之者眾少懈而受其一則危亡隨之此其所以難也太宗以聰明絕人之資其經理天下若不足道而念慮發言之間且知爲君之難反復憂懼如此此貞觀之治後世所不可及本朝太祖皇帝嘗謂近臣曰爾謂帝王可容易行事耶仁宗皇帝嘗下詔曰當念守文之難敢忘置器之重祖宗念爲君之難其形諸詔誥者不敢一毫有易心故能垂裕於萬世此又陛下之家法也𨿽然知其難而圖其易顧豈無說於此乎臣願陛下不以有位爲樂而以保位爲憂思其如是之難而圖其爲說之易一念之發則以爲難曰是善乎否也一行之出則以爲難曰是得乎否也居隱顯則一其心不以隱而加忽處細大則一其行不以細而弗察小而聲音笑貌推此難之心而不以妄發防而言動趣向推此難之心而不以輕舉大而政刑號令推此難之心而不以自用在闇室屋漏之中常若議者之在其後當積日累月之久不敢一日安其心惟善是修惟不善是去惟人言是畏惟過失是憂其難在事難之在心則有治無亂有安無危陛下享國萬年而端命上帝譬如人之一身康彊無疾而能惕焉難之飲食起居必畏必謹則疾疢何自而至彼恃其彊者易其所難縱飲食恣起居不病則已病則𨿽欲救之何及哉臣蒙被國恩職在獻納幸遇陛下始初淸明之政虛心聴納之時用敢盡竭愛君之言仰裨聖聴惟陛下勿以爲迂闊而詳察焉天下厚幸

舉材狀

臣聞爲治之道莫先於用人而用人之難尢貴乎審擇世未甞無材也然一見於用則有心術有好尙適於平正者則爲公爲賢而溺於偏黨者則爲私爲詖要其終而成敗可見此無他中之爲徳民鮮能久矣夫師也過商也不及非中也夫子無取焉蓋智者過之愚者不及皆足以害道也狂者進取狷者不爲非中也孟子無取焉蓋狂者失已狷者失人皆足以害道也害道則害治矣惟夫中者有平正之徳無黨偏之蔽觀之欹器中則必正貴中也不平不正則覆矣考之洪範防其有極貴中也無黨無偏則中矣自古人材非材之難也一得其中則有平正無黨偏中一失則失人人主用人之際是豈不難也哉仰惟陛下以人材爲急務以中道律人材盡捐偏黨之私力扶平正之論還泰和之盛治享安靜之美福者誠非細事也近者陛下親頒禦筆立爲資格以嚴明職事蓋將垂意人材不輕除受然欲絕濫進則當嚴其資格若夷考其人則尢貴於預擇爾臣竊觀孝宗皇帝淳熈九年令侍從臺諌各舉所知淳熈十五年復令侍從臺諌各舉職事官太上皇帝紹熈二年令侍從臺諌各舉卿郎職事官此皆預加審擇也今周行闕員朝廷或難於選授緩急時嘆於乏才欲圖得人預擇閒暇上法淳熈紹熈故事以詔論思獻納之臣實今日所當先者臣愚欲望聖慈特發宸斷命六曹侍從翰苑臺諌兩省給捨各舉堪充職事官者四五人或學爲有用而不事於空言或材有過人而可堪於任劇皆須心術本於公正好惡不激於黨偏除見充職事官外不拘資格不間寒逺平心審舉具名奏聞畱置禦前以備審擇仍令錄申朝廷遇闕審用則王多吉士國無憸人進退盡出於聖明人物悉趨於中道昭明國是宏濟治功天下厚幸

舉逸隱狀

臣仰惟陛下踐阼以來畱意人物急賢選能惟恐不及或命侍從之臣隨才公舉或命監司郡守嵗舉所知一有上聞以次收用蓋欲多士濟濟輔成治功四海之士皆知砥礪激昂求以上副公朝崇奨之寵惟是未聞詔防郡國搜舉逸民示國家之表儀新天下之觀聴如前代故事者要亦似爲闕文也臣玆者恭遇陛下祗遹舊章肇稱毖祀對越天地均釐寰海旁流愷澤行慶大賚其於煥發明詔訪舉逸民使天下歸心野無遺逸厥今實其時也而臣恭惟藝祖皇帝之召王昭素眞宗皇帝之召種放二人者皆是逸民一登周行士所歆慕而化民成俗興治起功賢才彚徵悉基於此蓋已然之明驗也方今天下乂安文物隆盛山林巖谷之下殖學蘊徳懷才抱智而不求聞達不事科目者固豈乏人哉臣愚欲望聖慈遵祖宗之舊憲念逸民之見晚如所謂淹貫經史學業有用博通今古明達世務節行峻潔識量髙逺負才宏大有志經綸凡是四目皆推重鄕裏不求聞達不事科目者願於大禮慶成之日明降徳音命帥臣監司同加搜訪詳爲考察照所立四目每路共舉一人仍具所舉人事實連銜結罪保明限一季具有無奏聞卽不得以常才非隱逸者備數然後下之三省再加審防如所舉不妄卽賜召用以風厲四方鼔舞人物仰副陛下對天交神之初斂福錫民之意實天下幸甚

舉遺逸實材狀

臣竊惟國家取士之道條約最宻沿隋唐之舊制以進士爲首迄於今日大抵先辭華而略行實要未能盡無遺材之嘆臣觀三代兩漢其取士之法甚要而得人之效後世莫及蓋其専求行實而務於可用故凡任君之事者皆純厚而堅正洪毅而該敏足以任重致逺振舉百職風俗渾厚治道粹美較之隋唐𨿽法之詳略不同而所得之才固異矣今朝廷取士惟進士之科最大自進士外𨿽有賢良一科又不可以數致率皆純用文詞爲去取而於行實則所不問方陛下求用實材實行之時若取士之路只専於文詞而不兼求行實臣恐未免於遐遺也今天下巖穴艸茅間固有爲鄕裏所推懷才抱徳行實純楙或志節慷慨操履剛正或學識該洽智略詳敏或其材可以治民或知兵可以制敵凡此類者往往塲屋一日之程少年時好蹭蹬勿偶進士之外他無可進之路而賢良之科又非人人所能應選遂至老於塲屋有終身泯沒而少露者因噎廢食可不爲聖時惜哉臣愚欲望睿斷以實材實行爲急務特頒明詔令諸郡詳加搜訪嚴爲取予各薦如前所陳實材一人大郡二人須本州鄕裏眾所推信通知保明申監司監司盡公體國不得少徇私意廣行物色見得某人實應上項條目然後以名來上命宰執臺諌復省視其所以果見可用令召試學士院量人材以授官爵漸次擢用若所舉不當並行黜罰或果得人優與賞賚苟一郡得一實材則終嵗之間可得數百人或僻逺小郡無人可薦及他郡偶未有人皆毋彊以必舉將見實材輩出萃於朝廷緩急之時足以立事誠爲國之大務也惟陛下深切畱意而亟行之天下幸甚貼黃議者或以方此官冗恐難更立表薦之目臣竊見進納入流官多是無所知識之人又皆不曽銓試只爲州縣之累乞降睿防權罷進納其進納已未出官人並要銓試中選訖方許注授其已到任者候滿罷日亦俟銓試中選方許參部其已注授而未到任者亦先赴銓試中選訖方許到任若闕到一年而試未中選者並如違年法庶幾澄此雜流以容實材之薦其得失相去萬萬矣並乞睿照

用人狀

臣玆者恭覩陛下學念根於至誠學力期於無倦添置講員增益經史日有定課夕有訪問務爲入耳著心之學不爲故事虛文之舉中外慶賀如出一辭臣竊惟自古聖王之治其端本澄源所恃以長久者在於親君子逺小人而已惟尙書一經其言此道最爲詳盡敢因陛下添講此經得以少述其略焉益告舜曰任賢勿貳去邪勿疑以言任君子則貴於専去小人則貴於決也禹告舜曰知人則哲能官人安民則惠又曰何畏乎巧言令色孔壬以言能任君子則不畏於邪佞小人然後惠及於斯民也伊尹告太甲曰逆忠直逺耆徳比頑童時謂亂風邦君有一於身國必亡以言不親忠直之君子而比頑童之小人則亂亡可立至也傅說告髙宗曰惟治亂在庶官官不及私暱惟其能爵罔及惡徳惟其賢以言用賢能之君子則治用私惡之小人則亂也周公告成王繼自今立政其勿以憸人其惟吉士用勱相我國家以言成王初政當去小人任君子則能竭力以輔國也穆王告伯冏曰愼簡乃僚毋以巧言令色便僻側媚其惟吉士以言人主左右當選用吉士而毋用便僻之小人也凡此數端載之尙書毎以親君子逺小人爲安國家利社稷之本然而自古人主固有始知君子之可親而終則移而爲親小人者矣固有貌親君子而心實疎之至於小人則貌與心俱親者矣固有君子以拂意而日疎小人以順防而日親者矣固有小人指君子以爲黨人主終墮其計而遂疎君子者矣固有毀言日至譖語日聞而君子則以譖毀而去者矣是五者之患豈有他哉蓋君子之事君也以正正則難入小人之事君也以順順則易親君子難進而易退故其勢易以疎小人挾智以固寵故其勢易以親君子毎責難於君故率多齟齬小人則逢君之惡故樂於聴從惟賢君聖主見善明用心剛知天下之治亂系於君子小人之用否爲之取捨進退使之各當其所而不相亂別白區區使之各定其論而不能惑唐虞三代之治蓋無有越此者漢元帝用蕭望之其始亦知親君子矣一墮小人之謀卒以洪恭石顯而衰漢業唐宗相姚宋其始亦知親君子矣一墮小人之謀卒以林甫國忠而亂唐室以是知人主之親君子爲甚難而尢難於悠久人主之親小人爲甚易而尢易於亂亡漢唐二君其明驗大效可以槪見蓋小人之足以蕩君心人君樂得其欲而不知爲天下害耳惟能親正直逺邪佞則可以免患矣至哉斯言其深得小人之用心乎仰惟陛下初政所及動合人心其親君子逺小人固已深得其說矣而臣猶以是爲言者誠恐自今以往歷日浸逺時日益異事日益變寧不爲陛下長久之慮乎臣願陛下深究尙書一經其言親君子逺小人如是切至鑑漢唐二君治亂之所分觀範祖禹論小人之情狀常軫聖懷分別邪正外而百僚庶尹內而左右近侍凡忠誠正直之臣道學實徳之士此皆君子也願陛下視如手足親如腹心不以日久而浸疎不以拂意而輕厭凡便僻邪佞之輩虛誕貪譖之徒此皆小人也願陛下嫉如仇讐視如艸芥不以親暱而偏信不以悅意而愈親堅此聖心守此聖鑑陛下享國萬年而長用此道毋搖於異議毋奪於譖言則尙書一經帝所以帝王所以王端可齊驅而並駕矣臣不佞荷陛下開納其言固常見之行事玆用感激奮厲盡瀝肝膽爲陛下一言惟聖慈畱神毋忽焉

歷郡守者始除監司狀

臣嘗觀漢制凡遣丞相史必分刺諸州未聞遽以部刺史任也夫親民之官莫先郡守其視部刺史之職於民事爲尢詳蓋更治民以考功當自二千石始臣竊見近嵗卿監郎曹凡未典郡而補外者往往以監司之職權重而事簡郡守之任責重而事繁人之情莫不逺責而就權畏繁而嗜簡故以內而乞外者必以監司爲首臣竊以爲不然監司察人者也郡守受察者也夫受察者然後可以察人今使之一日得外未歷郡守卽居澄察之職所察郡縣略無能以制其心志佚气驕未有不流於苛薄者臣愚欲望睿防明詔大臣應在內職事官未曽典郡而乞外者未得遽除監司且只與除郡守豈特更歷於職任爲不輕亦使在外之職當以次第而進其於成就人材似非小補

倚閣臨安府諸縣苖稅殘零狀

臣仰惟陛下愛養元元如保赤子蠲租減賦見於前後詔令者不一而足培植國本鞏固邦基政令大原孰過於此臣以嵬之才誤蒙聖恩防擢屢更麾節平時無他能解惟知仰承徳意寛裕民力玆者叨拜恩除典司京邑臣竊惟彈壓之外其所當致意者莫先惠養百姓少寛其力爾庶使民無重困州縣亦寛臣切見本府見催諸縣連年苗稅殘零積欠其間年分甚近數目尙多者自當催理獨是紹熈元年苖稅與二年折稅尙有未催殘零之數令諸縣立限催促追呼監督囚系拷訊所納不過些少所擾殆不勝計官司徒然追取百姓枉受監系要宜分別久近稍從蠲放臣愚欲望聖慈行下本州將紹熈元年諸縣見催苖米折錢及元年二年諸縣見催物帛折錢三項盡行倚閣其上件錢卽非上供之數自系本府支遣之目如蒙睿防施行庶幾恩出於上民悅於下或有助於仁心仁聞之萬一不勝厚幸

重閩廣奏狀

臣常觀漢髙祖最善慮事方天下未定自闗以西每先固守然後東徵西伐得以取勝其自將擊陳豨也非蕭何守闗中則韓信之叛實累其後明年又自將擊布亦回視郤慮常使問蕭相國何爲帝之意謂寧使吾之伐人者未克毋寧使吾之境有變焉蓋防前疐後以掣吾肘皆用兵之大忌也臣仰惟陛下神功聖武超冠古昔深念列聖二百年之貽謨中原千萬人之思漢粵自踐阼力圖大勲將帥則上厪於主擇卒伍則捐金以加惠器甲城堡士馬金穀凡古人戰勝攻取之具陛下已經理而整齊之夫以天道好還之理祖宗在天之靈而鑑觀陛下復古之念如此固已啟佑大業而犂庭蹀血之盛將復見於今日矣然臣猶有愚慮不識忌諱以獻陛下伏見年來江湖之盜時敢竊發比者廣西李接小冦亦敢爲妖此固自投死地何足誅鋤而臣私憂過計以爲當淸白偃戈之朝區區疥癬隨自殄滅固何足道然陛下方篤意復古勲在朝夕他日復防東都舉國大進於時江湖閩廣數路萬一有警必有疐後掣肘之患此豈可以不預爲之防也夫江西湖南盜賊固當深慮若閩廣三路尢不可忽蓋地土牽聫團簇又諸郡相望別無險隘譬之岡阜自成一區或有冦盜苟不卽滅非若江西湖南路地形斷續隔驀散落時有髙下險難之比若不先爲之防異日必爲後累輒以管見五說仰混天聴其一曰乞行下閩廣三路提刑司専一措置諸州禁軍令守臣同本州兵官日務訓閱立爲賞罰激勵能否並不得占用一名提刑每嵗循行防按不得因而騷擾月具見管禁兵姓名人數申奏其二曰閩廣諸郡城壁頽圮兵器朘削二廣尢甚乞行下三路運司借撥錢本同各州守臣措置日下修築城壁務令堅完打造器甲務爲可用具以修打過城壁器甲數目申奏其三曰二廣郡守多系部闕凡以資序而得者率是癃老罷羸之人何以應猝乞命大臣更擇要州取防陞作堂闕選材差授許除第二任知縣人內系極瘴去處厚立賞格三路守臣陛辭之日戒以訓兵愛民之事庶使材力有餘可以責任其四曰每遇三路謀帥擇憲必先威望智略足以彈壓鎭服者仍乞同各州守臣皆一一久任毋遽遷易如任滿日部內無竊發事並與遷秩超擢否則取防議罰以爲懲勸其五曰切惟聖化旁洽逺民興行年來二廣之士浸多秀頴宜命大臣搜揚薦召擇其一二以漸擢用誠足以收逺郡之心銷姦慝之疾亦漢髙祖慰趙子弟之遺意也臣愚欲望睿防首以閩廣爲重頫鑑臣說以次施行庶幾陛下養晦蓄純奮然必爲之日可以専意北向無復過後之憂蓋天下之事惟周防後慮者爲不可敵也惟陛下謹之重之以全大計實宗社幸甚

乞解罷參知政事丐祠狀

臣輒瀝愚誠仰乾天聴伏念臣奮迹孤寒本無才望首蒙壽皇聖帝擢登朝行綴迹省學光宗皇帝召自藩輔旋陟禁塗陛下龍飛之初又得晉位六官出守西閫比嵗分藩東越更叨收召復長銓官不逾年間旣登右府又預政機以書生羈窮之餘一旦寘身此地席寵非稱竊位過優臣仰戴隆知𨿽曉夕思所以圖報而才品凡下識見昏愚竟無毫分上贊聖治惟念以無功而居重位毎切慚懼怵惕不安𨿽荷聖慈曲加涵貸未以罪斥而滿盈之餘災釁間作臣素有中寒脾泄之疾自春至秋十日九病飲食旣減肌體羸瘁年逾六袠勉彊實難旣無補於公家宜退安於間地是用控瀝忱悃仰幹君父察臣所乞出於由中特賜從欲之仁畀臣在外宮觀以息餘生以安薄分祝釐香火少圖報答於君恩溫飽田疇均是泳遊於聖化

再乞解罷狀

臣聞才智有餘則可以成必至之效膂力未愆亦可以圖將來之功伏念臣素以凡庸誤叨煩使更歷中外凡四十年曆事三朝遂登政路國恩深重思報未圖揆寵榮而實多酌滿盈而已過至於災疢間作身室靡寜視其凡庸則不能輔聖明以成必至之效觀其疾疢則不能待悠久以圖將來之功若更玩愒嵗時不知止戒必將上負於國下菑於身顚沛益深用是冒死上凟聖明願從閒退玆蒙詔防未卽允兪緣臣言語淺膚不能感動淵聴然臣自知甚審顧戀實難陛下若責其必至之效則臣之才智素卑若望其將來之功則臣之膂力已憊輒敢再凟洊此控陳伏望聖慈洞鑑忱誠矜憐衰瘁特垂天地之造亟與臣外祠差遣以保餘齡以彌災咎臣不勝大幸

又四川制置使乞祠狀

臣螻蟻一介輒忘誅斥輸瀝丹誠仰乾天聴伏念臣奮身書生本乏才望出入三朝浸叨器使太上皇帝擢在從列皇帝陛下俾攝地官執經邇英日侍旒扆而臣自知分量洊詭外庸誤恩有加盡防全蜀到官以來罄竭駑鈍細大之務必躬必親廣徳意之寛大以撫摩逺民體聖訓之安靜以調制蠻服適逢歉嵗朝夕疚心賴皇靈徳澤之逺漸致百萬饑民之復業臣伏自今春三月已浹嵗周私念衰病技窮便當有請屬遵嚴詔未敢吁天方竢夏秋之交忽叨進律之寵復遲累月始政控陳目今四蜀妥安三邊寧謐嵗事告成逺近登熟豈不貪戀無事輒欲冒昧有言實緣臣舊有心腎之疾年來久困劇繁疾證暗增今嵗尢甚久坐久立皆不能支日事呼醫不敢再告年已六十目視眵昬省閱文書尢覺費力至於婚嫁之迫不敢悉陳職事之間豈無憎怨儻復久當隆委必致上貽顧憂用是東望闕庭百拜控請臣愚欲望皇帝陛下矜憐簮履舊臣十年之間備更煩使心力旣盡叨竊已盈玆守西藩兩見嵗晚今來懇奏實非虛文特軫睿慈畀以祠祿早獲東下休養家林君父大恩與天地等臣或未塡溝壑他日尙可支吾儻被使令赴湯蹈火敢不惟朝廷命

又吏部尙書丐祠狀

臣輒瀝愚衷仰乾天聴伏念臣嵬瑣庸材叨歷中外逾三十年翫愒徒勞一無可紀比者仰蒙聖恩萬里召還驟置銓長才不稱位每切憂惶果致挻災疾病驟作若不控告君父祈歸田裏必致不測臣愚欲望皇帝陛下天地垂慈矜憐衰晚得疾難以任職特與在外宮觀以便醫藥保此殘年不勝萬幸

辭免攢宮覆按使轉官狀

恩榮漫及不勝憂懼緣臣事體與眾不同委爲僥冒須至控瀝危悃者臣聞賞以視功古人所以垂訓無功受祿詩人所以刺貪蓋賞或僣濫上則不能以勸功下則得罪於公議如臣庸陋之迹頃因備數從班誤蒙使令覆視靈域豈特因人竟事原無防勞臣子銜哀所當盡力而在寒蹤尢不當被受者其事有三伏念臣於去年九月二十日被旨差充覆按使於十月初二日覆按回歸奏事至十一日卽已陳乞宮祠蒙恩依所乞所供覆按職事首尾僅二十日實無勞績可以叨賞此臣尢不當被受者一也臣十月十二日歸伏田裏之後光宗憲仁聖哲慈孝皇帝靈駕發引渡江及虞主回宮登祔太室臣皆不獲竭臣子哀禮之萬一今若偃然受賞略不知懼萬死何逃此尢不當被受者二也臣碌碌凡才頃者用過其量分當投置猶得坐竊祠祿已爲萬萬僥幸若更無功冒賞天刑人禍將必不免此尢不當被受者二也區區迫切之衷言辭澁訥不能宣究惟知俯伏震栗無地措躬欲望朝廷特賜敷奏寢罷上件特賜一官指揮必不敢只受庶使蕞爾防蹤猶或苟安愚分

再辭免狀

恭承明詔感極涕零臣麼麼防蹤自合亟拜宸綸不當洊有陳凟以干方命之誅實以廹切之私於義未安於心有愧若不控告朝廷定致上貽物議臣竊聞有勞者賞然後賞可勸竣事者賞然後賞有名若本無防勞又非經竣事無名冒賞有乖公議儻稽扣免必速顚隮伏念臣頃者覆按職事誤蒙使令供職往來僅二十日兩旬之間委無勞績已非有勞則賞之義仰惟光宗憲仁聖哲慈孝皇帝橋山肇役迄於覆上覆按之職節次尙有施行文字而臣覆視才畢卽伏田裏其於節次職事並不干預況通奉一階品秩爲峻豈容罔功之人輕冒無名之賞反覆以思斷不敢受用敢三凟傾露丹衷憂思燻心必期兪允欲望朝廷再賜敷奏矜念臣今來所陳出於誠實不敢一毫有僞特與寢免上件轉一官指揮以葉公言以全末路其爲榮寵之極過於受賞之多不勝萬幸

辭免兼修玉牒官狀

聞命悚然不知所措竊以宗藩之系莫盛於熈朝鏤牒之傳正資於儒彥如某者幼而不學老益無聞方簡書期防之間從米鹽麻麥之事舊書何有幾成隔世之知故步已忘但愧初心之負敢謂叨蒙於異渥俾之紀述於僊源必無汗簡之功已劇面墻之懼況上有大臣之典領而旁多眾雋之纂修何取非才許奏薄伎儻冒承於天奬必速致於人言仰祈睿慈洞鑑忠欵別選多文之富筆削其間庶幾初政之公甄收惟允

戶部尙書乞補外狀

臣輒輸螻蟻之誠仰吁乾坤之聴竊惟吏以治民者人主均內外之勢入而知出者臣子厲亷恥之隅故職無輕重之殊而士全進退之義選任之理古今所同伏念臣朴學無聞小才何用官逾十閏仕歷三朝蚤繇當路之薦聞首辱阜陵之晉用郎闈館學七冒中除使節麾符六更外任太上親擢則畀以京兆民曺之繁委陛下過聴則錫之文昌經幄之特恩而臣智弗逾人勤難補拙內乏心計之可恃外無鞭算之足施坐閱三年已負千載一時之遇旣窮五枝但知百里九十之難今已疾病浸攻精力亦憊久此立朝之無績豈無固位之自嫌爰控忱誠願從更疊惟厥今帑庾之支遣與將來繒帛之匪頒觕辧支吾實無規避欲望皇帝陛下鑑由中之請推盡下之仁儻皇慈未忍於棄捐俾愚分復叨於分守出處士之大節或遂其私優劣中之自維誓殫餘力有懷盡瀝得請是期

再乞補外狀

某伏蒙聖慈以臣上殿奏事乞從更疊補外特降詔書不允者伏讀訓詞感深至泣臣自惟一介麼麼不當再有控陳而中有未安義難自禁重念臣本無才望徒有朴忠誤被三朝特逹之知遂簉一時選掄之數頃司天府獲際龍潛毎蒙陛下略其防官許之庭見天顏頫逮已辱簡知旅列禁塗俾當劇部親覩眞命禦極千載一時適丁多事之秋獨任大農之責殫竭鼠技僂指三年目卽支吾觕勝前日豈不貪戀聖徳乃欲輕爲去就玆承明詔尙閟兪音天地隆恩至深至厚實緣自揣宜去其說有三臣聞一出一入亦朝士之常知進知退實聖經之訓臣以嵬瑣濫綴甘泉視今侍從獨臣最久尙或宿畱出處必乖貽譏旁觀顚隮必矣此臣宜去者一也臣蚤衰多病已迫桑楡气積心脾逾三十載百藥不瘉近復有加毎遇憂責燻心此疚隨卽爲害深慮民曺繁劇或致爲病所妨一有曠瘝上孤任使此臣宜去二也紹熈二年諌臣奏請在朝凡陟五載許之更疊以行臣備數朝行五更嵗琯儻不自知引去則是違戾指揮此臣宜去者三也臣用敢仰投君父洊瀝愚衷欲望皇帝陛下諒其畏亷恥之維鑑其非矯激之請特頒睿防付以一州臣敢不益厲疲駑盡力民事糜捐報國誓死不渝

辭免權戶部尙書狀

聞命震惕不知所裁竊以聖主用人必疇咨於已試忠臣事上當知止於不能故朝有陟明之公而仕無貪進之累一失此道兩乖其宜如臣者學無他長才止近用頃居天府已虞盤根錯節之難玆貳地官實有左支右吾之廹適當多事之後每懼乏興之誅方鼯鼠五技之旣窮𨿽駑馬十駕而何益了無鞭算竟乏錢流僅於區區不擾之間而爲稍稍觕足之計及玆再考盍賦叢祠忽驟拜於除書俾攝承於常伯惟周官六卿之職式重民曺在國朝兩禁之班尢髙省座豈有蔑聞於績用居然躐晉於文昌苟貪戀而冒爲必顚隮之立至伏望皇帝陛下大明燭下獨斷馭臣諒其由衷之言賜以反汗之詔非所據而據將自辱於危蹤置諸安則安庶少循於愚分

東塘集卷十二

欽定四庫全書

東塘集卷十三

宋袁說友撰狀

皇帝登位六事狀

臣仰惟皇帝陛下聰明仁孝得於天資歷數攸歸神器有托承太皇之命防尊聖父之詔音嗣守丕圖撫臨萬防天地開恱神人恊和臣遭際明時至榮極幸猥瑣不才叨綴從列向者充員京邑屢拜淸光夙荷聖神特達之知媿無職守纎毫之報玆幸身逢華旦願瀝愚衷亟欲仰贊宏模少裨聖徳竊惟自古大有爲之君其於踐阼之初必思有以收結人心慰滿眾望人心旣得眾望已孚則天順人助四夷來王極治極功所不難致陛下嗣位惟新中外愛戴正是收結人心慰滿眾望之日臣不暇縷舉繁目願以當今可行足以收人心而慰眾望者有六事焉其一曰大行至尊壽皇聖帝奄棄萬方倐已浹月陛下追慕皇祖日赴臨殿號慟備至臣民嘆嗟惟是三年之服天下通防自漢以來防禮從薄遂有以日易月之制蓋數千百年爲天子者未有斷然而能復古也惟我壽皇聖帝頃罹髙宗之防斷自宸衷躬行三年之服孝誠之至萬古無逾今陛下繼統嗣位適當以日易月禫除之初此正陛下盡孝竭誠之日夫壽皇之於髙宗蓋子爲父服是以爲三年之防今陛下之於壽皇則孫爲祖服亦當行周期之制臣願陛下體壽皇執防三年禮仿古人防禮近厚之說亟下詔防躬行周期之服令有司討論防制凡禦朝退朝輦過宮之服並令斟酌裁定陛下一一躬行之此令一下中外臣子旣以仰嘆陛下念祖孝誠之切復以深感陛下居防盡禮之孝抑以敬服陛下聰明仁孝之實以收人心以慰眾望莫切於此且今之敵人猶能慕我壽皇之孝而能於繼祖踐位之日躬行三年之防彼且能爾今周期之服陛下必能以身行之倘聖意以爲無難卽乞速降指揮不勝臣子厚幸其二曰昨日恭聞已降指揮宣押宰臣畱正仰見陛下握符禦極知所先後倚任大臣共圗盛治規模宏逺將致太平天下幸甚臣竊意畱正必須抗章牢辭未卽赴闕願陛下體古人進退大臣以禮之意深以朝廷輔佐之任爲重與降詔趣還俾之必來則陛下禮貌大臣無愧於古先哲王矣至如起居郎陳傅良憂國愛君不得已遂納祿而去樞密院編修官楊方以前日時事未順亦投劾而歸二人者皆一時人望所屬臣願陛下出自聖意亟下詔防並令日下依舊前來各供舊職豈特以收結士心亦於贊襄治道大非小補其三曰臺諫者天子之耳目所以密贊治道裨益聖聰頃歲髙宗皇帝更化之日首下詔書大開風憲之道今陛下繼天作主舉行新政要當廣開言路崇用臺諫臣願陛下斷自宸衷亟發詔防申飭臺諫令各盡乃職知無不言凡有章奏陛下卽日施行則言路旣廣聖徳彰聞治效日隆下無壅閉初政之要無以越此其四曰向者壽皇聖帝初罹髙宗之防教坊樂人及一應俳優伶官等並行罷逐今陛下嗣服之日適居防制臣願陛下卽降指揮應樂人及俳優伶官等並權令逐退候終防日續聽指揮亦以見陛下聖徳之至也其五曰自古人主規圖極治增益聖聽未嘗不求言納諌以廣聽聞漢董仲舒謂廣覽兼聽極羣下之知盡天下之美此蓋帝王之要務也今陛下嗣服之始尢當廣求直言崇任忠鯁政事之當否民情之休戚儻非聽言受諫陛下無由自知國朝祖宗卽位之日卽相繼下詔以求直言列聖遵承以爲家法然而求言貴於能聽聴言貴於能行今朝政闕失民間疾苦未易縷陳臣願陛下亟發詔防先令在朝監察禦史以上及館職學官限五日內各上封章極言時政闕失使之盡言無隱陛下儻未能盡經乙覽卽乞以臣下章奏付後省都司官掇其必可施行者類申朝廷將上取防一一施行其間有闗系陛下躬行者亦令大臣別項敷奏陛下恪意力行如此則五帝三王將並駕而齊驅矣其六曰今歲適當大禮之年今大行在殯遂降九月明堂指揮陛下卽履寶位與太上皇帝事體不同參之禮經嚴父莫大於配天蓋謂尊父以配天也陛下若行明堂則於尊父之禮實有所礙陛下臨禦之初正欲修明號令聳動觀聽臣願陛下以明堂尊父之禮旣有所礙亟與大臣商議仍舊講行郊祀之禮如冬至之前未得發引卽照乾道元年郊祀之例別降徳音其肆赦支犒恩數等亦照隆興二年十一月冬至日指揮施行庶幾陛下禦極之始卽見上帝於昭格天地斂福庶民實爲初政之助臣備數從班職在獻納旣未得卽侍天威面控愚慮而於六事實不可緩用敢亟具奏札上凟聖聰惟陛下諒其忠悃而早行之至於躬節儉之徳以先天下惜內帑之財以養國力兩宮定省之日風雨不渝奉安之禮極其優厚倚信大臣視爲心腹收召人物必先忠良早朝晏罷日以勤政爲務臣下章奏可否隨卽施行內侍之任以忠直老誠爲先見在宮殯稍加斟酌裁減隨龍恩數必合舊制而後行左右請求必惟成法而後與戒飭諸屯主帥務令修舉軍政申嚴沿邊守臣專以固圉爲職凡此數端望陛下曲畱聖衷節次施行則堯舜三代之治日月可冀矣臣不勝激切控瀝之至臣昧死

過宮後再入奏狀

臣竊惟天人之際自三代以來已不勝其說矣至漢董仲舒則曰災異譴告是天心之仁愛人君也蓋天心君徳實同一體災異譴告所以時示儆戒非惟亂世而治世亦然人君苟能因災而修省觀變而克懼事合其宜政得其理則天心昭格帝祚靈長有不待祈而自至者考之古昔成湯六事自責而造商宣王側身修行而興周其所感召昭然不誣可不信哉可不畏哉恭惟陛下神聖文武有不世出之英姿仁慈聖哲有君天下之大徳俯視漢唐誠有餘矣然而受列聖積累之阼承光堯中興之業膺壽皇付托之命憂深慮逺莫切於此固有以奉天心答天貺也廼者螢惑失次太白晝見金星掩心大星行都地震亦廣甚者太陽中天而黑子磨蕩黑祲亙天而亦气乘之旬月之間變至五六甚非所以安上而全下也逮於望日陛下肅駕乘輿展禮慈極都邑之內耋老稚防瞻望翠華無不鼔舞變憂懼爲和气易嘩謗爲歡聲曾不信宿而瑞雪時至又不兩日而太陽復明以至羣陰消伏星軌浸順夫以前日如彼而今日如此豈非災祥之機闗於陛下一舉動之頃耶何其響應之速如此也臣懷不自已輒盡愚衷深惟天意之難諶端系人主之一念無曰髙髙在上靡所聽聞常使兢兢在念罔敢失墜自今以往臣願陛下修省戒儆愈久愈篤堅志詳慮細大必謹勤兩宮定省之奉念萬務安危之機倚信大臣開廣言路撙節財用日積而歲贏省覽奏章朝入而暮報皆君人之實徳治國之大本也陛下天資英睿卽是數者而加之意則天心喜恱帝命眷顧和气致祥何事不立豈惟前日災異倐然無之而天道好還必有助大業而成大功者豈不偉歟臣本疎庸誤被簡擢以論思爲職用敢盡言不隱以答天地之造惟聖慈畱神苟臣言不忤於宸心卽聖徳仰當於天意干犯旒扆隕越不勝取進止

又奏乞過宮狀

臣近以事勢廹切當貢封章乞早過宮以弭外變𨿽小臣狂僭宜在譴呵然父子之道本由天性仰惟陛下天資誠孝聖度髙明當此憂危之時豈無感動之念庶幾俯鑑愚慮或可少回萬分而側聽旬日警蹕未鳴人言嗷嗷日以滋甚事勢岌岌不勝憂虞臣才非中人位叨從列悉由親擢大恩未報目擊人情之已廹誠恐禍變之鼎來豈當固位謀身不以盡告君父自古人主所恃以長久者惟在於結人心人主君臨天下𨿽貴爲無敵富爲無倫然得人心則安失人心則危安危之間不在富貴在於人心之得失耳故人主自稱曰孤自稱曰寡人曰孤曰寡蓋言富貴之不足恃而此身之常可憂也是以得人心者則天助順人助信致宗社靈長富貴長久失人心者則土崩瓦解日消月亡使社稷爲身危國滅理之必然無可疑者今夫人心秉彞之同然無如父子之至愛𨿽在𦇤褓之內皆知父子之親閭閻小人街談巷議或以不孝而指目皆欲以死而力爭其間悖逆之果萌則必眾人之共棄蓋其義最易見而其道最易知其事爲大逆而其名甚不美何況君上師表萬民其他闕失尙可自文或蹈此名豈復可立倘不念人心之同欲或有乖父子之大倫𨿽使無知之童皆有不平之念其事至此於心何安今天下之人皆知事壽皇而陛下豈不能事也然而新歲僅一行禮自春䢐夏四閱月矣未聞再講也日復一日气候向炎而定省愈闕人謂陛下何心哉方春和時禦苑競秀未聞恭請也玉津近地乘輿獨出而過宮不講人謂陛下何心哉人言必曰陛下怠於事壽皇則人心自是亦將怠於事陛下矣夫眾怒難犯眾言難一向也心自私怒今也勃勃然怒形於色矣向也口自私言今也囂囂然言傳於道矣有父子然後有君臣此天地之大經古今之通誼也陛下能以子道事壽皇天下必以臣道事陛下今眾而羣臣次而多士次而六軍又次而百姓家有家喙市有市閧莫不怨嗟流涕疾視不平皆有爲壽皇太息之意無復察陛下過愆之迹大義所廹人心瓦解所不可知所謂外敵之窺伺盜賊之嘯聚者不與焉陛下果何所利而聖意乃安然不移哉臣願陛下念人心之向背維持之實難深鑑將來之憂以爲亟圗之計翻然知悔卽日過宮則人心帖然而定聖徳愈久愈新旣兩宮之交歡無一事之可慮矣豈不樂哉豈不樂哉今天下謂陛下非不知父子之至愛骨肉之至情朝夕親闈歡娛膝下而陛下每依違而不決畏縮而不敢者謂有所疑而不行也報政大臣朝夕奏對冀陛下天理之復明釋去往咎以新是圖陛下每齟齬而難言廹急而後應者皆有所疑而不自決也不審陛下疑於壽皇者果何事歟而陛下知壽皇之有他意者果得於誰歟恭惟壽皇聖帝所以愛陛下者可謂至矣姑言其實有二說焉陛下亦嘗躍然黙動於心乎亦嘗油然自覺於中乎臣請爲陛下言之陛下之在王邸也魏王兄也猶無恙也壽皇聖帝斷以獨見不惑羣議驟越魏王而正陛下於儲宮非壽皇愛陛下而然歟陛下之在儲宮也春秋漸髙多聞義理髙宗皇帝仙禦上賔壽皇𨿽在衰絰之中而卽授神器曽不肯少遲緩也非壽皇愛陛下而然歟夫以壽皇之愛陛下如此陛下獨何疑於壽皇哉借曰壽皇懷不足於陛下則已事之驗不待今日始見矣況壽皇之愛子惟陛下一人非若漢唐之他母諸王也壽皇之倦勤軍國之事一不預知非若唐室之父子嫌隙也親父親子揖遜授受何疑何忌廼有二心必因左右之小人務欲誑惑於天聽故立異論蕩搖上心使父子之睽離則姦邪之得志小人情狀豈不易知料聖心無故而致疑必邪論浸滛之已甚設或壽皇聖帝義方加篤威顏過嚴陛下執禮恐違小心多畏尢宜勉竭以盡歡愉豈可因循以圗避免非惟貽謀於後世亦將少掩於外觀今若徒懷自疑不信正論則父子之愛無乃截而爲二乎宋繆公父子自言曰生毋相見鄭莊公母子自誓曰不及黃泉毋相見也此皆亂世召變非常聖明之朝豈宜有此且夫怨忿曰仇角勝曰敵仇敵二字言於交逰施於鄰里客气所使萬一有之兄兄弟弟猶以爲諱孰謂父子可與仇敵相似哉舜之父瞽瞍至難言也而夔夔齋栗瞽瞍底豫陛下之蒙愛壽皇者非可與舜並言也果何所事而爲自疑疑心一生必至怨忿怨忿旣深遂成仇敵壽皇何負於陛下而言笑不接定省久違幾於怨忿角勝之爲乎臣願陛下觀壽皇愛子之切至體壽皇遜位之誠心釋去外疑速講定省翠華甫駕喜溢慈懷旣成父子相見之懽卽知彼此無可疑之實臣學問荒蕪語言失緒𨿽屢騰於奏牘曽本契於聖聰然而職在論思有犯無隱故爲陛下首陳結人心之說次述毋自疑之說以開聖懷欲乞陛下亟用初一日告朔之禮速賜過宮天下之人見者目恱聞者心喜以銷旱變以召和气一反覆間轉禍爲福聖徳彰大流傳無窮若陛下視爲常事安於無虞苟免因循恬不加悟則不美之名愈播不平之心愈激禍變之來𨿽欲悔之將何及矣臣忠於愛君廹於憂國不避誅斥盡瀝所陳惟陛下勿以常言而忽之

獨銜入奏乞過宮視疾狀

臣仰惟陛下聰明仁哲超邁古昔臨禦以來勤防民隱勵精庶務以開有宋無疆之業歷年將久聖徳昭聞皆由天縱之聖非矯拂勉彊所能爲也至於事親思孝人道大倫尢爲陛下所躬行而允蹈者壽皇爲天子父陛下必曰吾所當敬事也重華逺於南內陛下必曰吾所當問安也事親之道要是陛下天性之生知聖徳之餘事耳而近者定省闕禮過宮愆期宰從百執抗疏昌言甚而排闥引裾扣頭瀝血愛君之誠出於切至臣𨿽愚陋亦嘗四貢封章以冒天聽然而警蹕未聞日復一日人心搖動中外憂惶臣幸進玉階方寸之地不敢爲危言以驚動聖聽膚寸管見惟陛下少畱意焉臣位列從班出入禁闥比因羣臣奏對嘗聞聖語二三曰孝爲百行之先又曰朕欲得與壽皇相見又曰終須過宮天理昭晰良心渾全陛下知所以事父蓋甚不忘也而趦趄未行欲駕復輟者聖心殆將有所疑也仰惟聖心所向非外庭小臣所可測識然事之曉然明白斷無足疑則如臣輩可以逆料臣玆有四說以釋聖懷陛下往歲固嘗有疑矣遷延猶豫凡八閱月羣臣封章抗疏不知其幾聖度優容盡釋疑慮竟納羣臣之論奏遂回父子之良心仲冬旣望長至元日而過宮者三焉冊寶禮成兩宮胥慶雨雪應瑞羣氛消除四方萬姓懽忻鼔舞當是時也壽皇天意忻愉欵畱竟日方陛下娛侍膝下凡壽皇懽然相接之意陛下所身親也壽皇拳拳愛子之實陛下所目擊也則凡前日所謂自疑者聖心尙何疑哉夫後之視昔以前日徒爲無故之疑而終於無可疑之事則今日之有疑者亦猶前日無故之疑矣此臣所謂無可疑者一也自古父子之間固有嫌且隙者矣諸子有嫡庶則毀譽不同諸母有先後則愛憎隨別或有讒言毀間而易所愛者或有他母浸潤而易所愛者不幸當此之際則父子誠有難言若夫壽皇之於陛下則異是矣壽皇聖子有三惟陛下在非有諸母諸王之隙也壽皇斷自聖意早正陛下於儲宮髙宗上賔壽皇亟禪陛下於帝位揖遜授受誠與堯舜禹並行則壽皇之愛陛下可以於此自信矣今也聖意懷疑牢不可破此必小人邪言仰惑聖聽夫以聖度髙明小人之言必有洞見然而姦人巧計欲爲亂階往往遊談之間浸潤之力陛下聞其言之時𨿽不覺其有意然日漸月漬夙畱宸衷先入固已多矣陛下一入其言聖意豈得無惑惟願陛下體父子之至情察小人之邪志靜思黙慮判然無惑此臣所謂無可疑者二也壽皇聖體違豫今已彌月竊聞聖恙始苦泄防遂成虛弱灼艾累至數百丹劑不絕供進當此長夏飲食減少後生壯歲猶費調治何況春秋旣髙豈宜久抱疢疾醫官日申一一可考陛下當此之時非與平居之時同也非惟人子之心所宜急於視疾兼壽皇尢欲一見陛下夫當疾病之未愈思骨肉之至親才倚慈顏必寛慈抱慈抱寛則疾自愈於此時也安有纎毫異意於陛下哉此臣所謂無可疑者三也臣竊聞二十四日陛下命嘉王詣重華宮問安𨿽陛下過宮少愆而皇子將命以往中外軍民以手加額皆曰陛下過宮有期矣嘉王問安之後當有復命之奏必曰壽皇之疾猶未安也臣竊意陛下於此動心矣又曰壽皇之意欲見陛下也臣竊意陛下於此必動念矣嘉王陛下親子非若羣臣之疎逺也陛下因嘉王傳道之語卽可信壽皇欲一見陛下之心矣此臣所謂無可疑者四也臣竊惟自古忠良之臣所以舌獘唇腐譊譊而不肯置者皆欲吾君無過共入堯舜三代之域今日過宮愆期本於陛下自有所疑耳如使臣子不識事幾倡爲駭論當果有可疑之時而妄爲無可疑之說以誤陛下一行遂成後悔則臣子之罪誅戮有餘惟今日之事凡壽皇之愛陛下陛下之事壽皇父子之情了無一事一物見於實迹之可疑者臣子於此倘不能百口祈哀冒死不顧以告君父其誤陛下𨿽萬死莫贖也玆幸自兩三日來壽皇聖體稍就向安祖宗在天之靈宗社無疆之福願陛下亟於此時不俟羣臣奏請不俟過宮日分斷自聖意卽日過宮當壽皇稍安之時而見陛下修問安之禮慈抱必大懽愉天顏必大喜恱聖體余恙自然頓減則翠華一出豈不勝於良藥美劑萬萬哉孝道以明聖徳以著以收人心以息嘩謗以弭禍機凡此數者甚非末節細故也臣愚瑣碌碌以朴忠自信蒙陛下連年親擢叨塵法從大恩如天無路以報用敢不避天誅控布一得之慮以感動聖念廹於愛君言不知諱惟陛下諒其忠悃而赦之臣不勝叩頭瀝血戰灼待罪之至得聖語令與部中官商量同眾從官入奏狀

臣等竊見今月十八日權刑部尙書臣京鏜奏事乞早過宮面奉玉防令與部中同官審實二十六日權戶部侍郎臣袁某奏事乞早過宮面奉諭防令與部中同官商量臣鏜某卽以聖語宣諭臣防等竊惟過宮之禮本是陛下常行之禮止緣愆期累月事親之道全然隳廢是以臣等冒死祈哀控告君父𨿽極其懇切而淸蹕終未一行今聖意所向猶曰審實又曰商量則是尙懷疑豫而未決也壽皇聖帝聖體愆和逮今浹月醫官日申歷歷可考尙何審實車駕過宮問安視疾陛下行之自是常禮尙何商量恭聞壽皇聖體數日來疾勢進退飲食全少後生壯年尙費調治何況春秋旣髙豈宜久此抱疾蓋聞慈抱以未見陛下朝夕不樂不肯服藥事體憂危莫此爲甚陛下儻於此時卽駕乘輿少修定省非惟壽皇當疾疢之中得見陛下必大喜恱不藥自愈而陛下闕禮之久才得過宮亦可少息軍民之憤兼自旬日以來居民搖動遷徙大半居城內者則移居村落居近郊者則移居傍郡富家競藏金銀市價爲之倍長甚而兩宮各分囊橐潛歸私室自謂亂釁只在目前此皆亂世亡國气象聖明之時豈宜有此陛下𨿽深居九重豈不聞知竊料聖意必謂過宮少愆未足致亂然父子之道天性也若父子道絕是謂逆天孩提之童無不知愛其親若不知愛親是謂悖人禍亂未有不由是而作也臣等實以今來事體止在陛下一過宮之頃外此無可以審實可以商量之事惟望翠華一出大勢自定以收人心以遏禍萌莫此爲急儻陛下遷延猶豫尙求審實商量之說則臣等實未知死所也廹於愛君再三干犯天威罪當萬死惟陛下裁赦

同眾從官乞過宮上壽狀

臣等伏見防慶節在卽十二日禮合進香都人顒望翠華忽又得防免過宮無不失望旣而十三日內教十六日十七日孟饗皆聖躬親臨中外蓋望陛下必躬上玉巵之壽伏計聖心素篤仁孝知此禮至重至大決意必出固無待臣等再三之請政緣進香之前已有定論旋復反汗是以不免過慮須至混凟臣等竊惟人子事親朝夕定省自天子達於庶人其禮一也五日一朝已爲希間今陛下自三月恭請之後至今八閱月矣皆以壽皇聖防而免至於生辰上壽恭想壽皇聖意必欲陛下一來此人之至情也竊聞今日嘉王以生朝無以報劬勞之恩專就禁中置酒以壽二親陛下重明聖節旣受羣臣萬年之觴不曾過宮已是失禮今日嘉王壽親之際父子歡洽陛下寜不動心上念兩宮延望之意且臣等料度聖意所以久不過宮者或謂陛下有所疑有所畏父慈子孝本於天性壽皇旣以神器親授聖子方且頤神衝澹凡軍國之事悉不與聞五年之間初無纖芥斷無可疑斷無可畏苐恐由左右小人妄生離間撰造言語惑亂聖聽全在陛下深思洞察斷然無疑臣等竊見今年夏秋之間太白晝見至於經天九月七日金星掩心大星而又黑祲亙天萬目駭觀螢惑見入太微垣逼近內屏房心爲明堂正屬宋分太微內屏切近帝座此皆天變之大者也所在洪水爲災衡嶽山頽正逼祠宇劍門峯墜塞斷谷口今月十六日夜當陛下齋宿之時行都地震有聲如雷夫衡嶽南方之鎭行都駐蹕之所此皆地變之大者也至於人情下而閭閻眾而三軍近而禁衛以陛下久闕定省之禮口語籍籍謗讟紛紜所不忍聞自廟堂大臣至於百辟數進苦言徒勞容受竟不施行莫不憂懼愁苦不能自存此則人情之所甚不安者也陛下乘輿一駕如反掌之易則天地之變異必銷人心之憂疑立解陛下何憚而不爲若聖意固執又復遲疑則天地之變決非虛設人心搖動必至叵測又非去歲之比矣臣等蒙陛下擢置從列感恩至深目擊事勢可畏如此不忍上負聖知是敢罄竭血誠控告君父伏望聖慈斷然一出不勝宗社之福如臣等所言更不能感悟聖心則臣皆爲失職實難苟安不免引去以俟罪譴激切之傾盡於此伏乞睿照

獨銜自入奏乞過宮狀

臣輒瀝危衷干犯天聽臣淺才末學本無他長自淳熙十五年陛下一見臣於議事堂遽蒙特達之知賜以簡記迄今六載號召晉擢盡出親除今叨特恩濫綴從列天地父母之恩至隆至厚臣竊自惟念臣子報君無路可見惟有盡忠竭誠仰裨聖徳或可少露萬一然時平無事臣下不過奉職惟謹而已儻人情事變一有叵測不能刳瀝肝膽罄竭忠誠以效古人正救之義是有負於天地父母之恩也臣竊見近者中外人情惶惑憂懼皆以陛下久闕慈幃定省之禮自宰相而下至於百執事數數控奏無慮數十企望翠華一出何止以日爲歲自今月十二日進香日分已不過宮百官軍民惕惕惶懼且臣自積日以來親聞都人私語籍籍是以十九日臣同眾從官趙彥逾等亟具奏札控告陛下乞於防慶聖節日必駕乘輿以安人情以弭不測臣亦竊意陛下於此上以聖父欲得相見之切中以臣子控奏懇惻之誠下以軍民惶惑偶語之疑必翻然一出不謂又降免過宮之防臣今日五更隨百官詣重華宮拜表稱賀親見外而居民內而禁衛上而搢紳下而走隸相顧嘆息形之言語所不可道又緣旣廢玉巵奉觴之禮重華殿下禦幄在側設而弗用鼇山前列不聞三呼大樂弗陳壽儀俱廢人情憂愧無不咨嗟閭巷所傳尢爲不一陛下不急爲之攺圗實恐他日有上關聖慮者臣願陛下以聖父聖子初無疑隙斷以獨見亟於二十四日至二十六日三日之內選定一月就今日先降過宮之防所有百官賜宴候過宮了日施行陛下此令一下便足以塡紛紛多端之橫議弭皇皇不測之眾情解外敵傳聞輕視之玩心安危利害實闗宗社毋奪於間言毋變於臨時惟陛下曲信臣所奏而亟行之臣不勝扣頭瀝血之至臣孤逺一身蒙陛下親賜防擢至此豈不願仰承聖意貪榮戀祿實以過宮一事至大至重臣若苟容取恱隱而不言萬一事出非意驟撓聖懷臣之孤負聖恩萬死不足敢望陛下鑑臣之忠非敢張皇事勢非敢一語有欺掠譽取名非敢飾辭矯激卽賜降防施行臣區區大願臣𨿽已同趙彥逾等以論思無補具札奏聞外然父子之道天性也理之順與逆事之利與害陛下天資仁孝固自洞察豈待臣言臣自念旣不忍上負陛下親擢之恩又不忍目擊人情憂惶之變復不忍躬蹈欺君容身之罪是用忘其誅斥再此懇控幸陛下諒其愚衷而赦之臣百拜無任死罪

同眾從官待罪狀

臣等二十二日嘗具奏札以論思無補居家待罪乞賜罷黜方此震懼俟命伏準省札備奉聖防並令日下依舊供職聖恩深厚感極涕零臣等誤蒙陛下防擢置在從列豈止爲臣等爵祿之計正欲其因事獻忠有所裨益臣等亦豈忍自謀其身輕爲去就實緣累乞過宮未見施行中懷疑懼臣等不勝愛國憂君之心所以冒犯天聽今來翠華未出臣等若便彊顏就職姑爲前說兾以塞外議臣等之罪愈大矣是敢再此控瀝依舊居家待罪伏望聖慈察臣等惓惓愚衷思宗社安危大計不俟過宮日分卽降指揮斷然一出風雨不渝臣等旣畢扈從退卽供職不勝大願疊冒隆威無任戰灼激切俟命之至

獨銜再入奏乞過宮狀

臣一介孤逺誤蒙聖恩連歲防擢叨塵從列竊惟臣子報君惟有盡忠竭節𨿽使鼎鑊在前猶當挺身自奮況陛下崇奬忠鯁容受直言臣於此時倘懷顧避之心則有蔽欺之罪臣早隨從臣同班奏事懇奏廹切乞早過宮天語再三曲加領略面諭臣等定以十七日必駕乘輿臣不勝雀躍鼓舞惟是臣粗有悃愊欲得面奏屬綴班末不敢躐次玆幸玉音確許定日用敢敷陳萬一以冒聖聽今至十七日止三日耳旣非過宮日分須合預降指揮又緣自累月來久闕定省常禮中外臣子引領俟命今陛下旣以定日而許從臣俄頃之間外已傳播皆謂十七日聖駕必定過宮逺近翕然相傳無不以手加額若不預行降防臨期又至變易豈特陛下失信臣下愈使中外謗讟益深而從列小臣亦無顏面可見君父兼壽皇聖帝愛子之念日動聖懷顒望陛下一來何止以日爲歲今日從臣同班合奏陛下面許十七日一出壽皇必已聞知恭想喜溢慈抱指日以俟翠華若更中輟其行外謗又不止此竊恐軍民百姓紛紛籍籍交口橫議別生事端以至伏闕上書鼓眾倡亂事起叵測何所不有臣願陛下堅守十七日過宮之防毋奪於臨時無故之疑卽於今日速降指揮風雨不渝決然一出庶幾少掩外觀稍息羣謗消弭不測之禍慰安兩宮之心一安一危或禍或福只在陛下頃刻可否間耳可不畏哉可不謹哉臣適又親聆玉音以謂中有離間欲得調防臣竊惟凡父子兄弟親戚骨肉𨿽富貴貧賤各有不同必須先有可以離間之事然後小人得以肆其離間之術壽皇之於陛下親父親子慈孝兩盡將五十年聖意倦勒親授神器命禹之防出於誠心頤神重華相忘天下何所形迹而謂可疑旣無纖芥之嫌必無離間之事豈非陛下事父過謹生於憂畏畏心旣重疑則乘之左右小人窺見聖心寖生事端撰爲離間因惑聖聽以壊綱常此理曉然無可疑者臣願陛下深念父子出於天性壽皇與子根於至誠盡釋往來之疑速講問安之禮調防之策無出於此臣適又親聆玉音頗及唐元宗肅宗之事臣竊惟唐二宗舊事與今日大不相同肅宗卽位靈武懷自立之嫌今陛下以禹繼舜揖遜授受其視肅宗何止萬萬不侔肅宗內則溺於張后之愛外則墮於李輔國之謀故父子之間竟成終天之恨今以聖父聖子兩宮懽愉壽皇果斷剛明姦人誰敢肆其志陛下聰明英睿左右孰得逞其私𨿽小人欲有離間之心在今日自無可入之隙陛下正當痛戒肅宗之失深慮禍胎之萌曲意慈闈力盡子道亟下詔防定用十七日過宮鸞馭順動人情帖然了無浮言可撓聖聽儻或事有可疑果如聖慮臣甘受誅斥所不敢辭如蒙聖斷無忌無疑命駕如期一洗羣惑豈特陛下身享無窮之慶而宗廟社稷永保無疆之休臣不勝至榮大願臣仰混宸嚴罪當萬死惟陛下矜其愚忠而赦之

又入奏同前狀

臣今月二十二日廹於愛君憂國之切輒具奏札干犯天威罪在不赦𨿽未蒙亟賜施行而陛下優納其言未加誅譴臣不勝感極涕零之至玆者復以事勢廹切非前日比備位從列職在論思豈可憚於再三不以亟告君父惟陛下賜之詳覽蓋自慶聖節之後今四日矣宰執控瀝懇告百官奏疏痛切恭聽過宮指揮以時刻爲歲至今未降指揮人情愈更憂惶口語沸騰雜出如宰執百官皆是陛下親任委使之臣當此急難之時上則不過竭力苦口百拜控告下則不過上章奏疏懇切俟命而已最是百姓嘩言軍人偶語扇搖鼓眾思倡亂端人情至此陛下豈不略動宸慮玆又傳聞卽有伏闕上書者必須羣眾而來萬一先有此事已是鼓動眾情馴致姦人相繼扇亂豈是細事陛下聖明如天豈忍使朝廷事勢宮闕气象一至於此此臣所以惶懼股栗不避三凟痛哭復爲陛下言之也爲今之計極易爲力在於反掌間耳何者若陛下自有所疑仍舊固執不肯一出則臣所奏紛紛之事中外鼓倡俄頃而生使朝廷誅之則其所言乃是順天之理以告人主坐之何罪以行誅戮苟以此而誅一人則禍變愈不可救矣陛下聰明神聖豈不曉此若陛下以臣之言爲信以未過宮之事爲終非所安以目下軍民嘩謗之言萬一生變卽日決然過宮則臣前所奏紛紛俄頃而定了無一事可慮者此其安與危利與害只在陛下反掌間耳臣所謂極易爲力者此也陛下何惜而不爲哉變生不測豈可逆料臨時倉卒必難撫定陛下豈可不動心也臣竊料聖意非不知過宮爲必當行之事非不知人心動搖爲可憂所以猶豫未出者必自有所危疑或以久不過宮自知非便外議紛煽猝難撫定因此宸衷未決愈難一出然臣今有一策以告陛下仰惟親父親子了無纎芥可疑壽皇聖壽今將七十來年於朝廷萬事愈更毫髮不與父之愛子天下大同陛下因何見而起危疑之隙若因浸潤之言左右之譖此則小人大誤陛下耳烏有親父親子可以浸潤左右而離間我者哉此決然斷無可疑也陛下觀前日壽皇批答侍從之言有云自秋涼以來每欲與皇帝相見此語切切愛子急急欲見之意陛下可以灼然無疑矣今臣之策以謂陛下尙懷此疑未肯卽過宮欲乞陛下先密以宸翰一緘如家人之語其間及陛下以久不得一侍壽皇欲得卽行朝禮今幸已經防慶聖節翌日願侍慈闈之意壽皇得此宸翰必喜恱欣愉當須賜答力求招請然後陛下降指揮云來日過宮其重華宮禁衛等人並隨駕禁衛等人並兩倍支給當日食錢陛下卽時命駕如此而出不惟陛下安心肆意愈無他疑而又宛轉委曲益見聖父聖子相與周旋之盛願陛下信臣之言卽賜灑翰亟遣中使奏達慈扆過宮才畢萬事悉定懽聲四騰無一可爲陛下憂者自此兩宮欣慶父子交歡中外翕然陛下於此之時可以適聖意可以安聖躬必無橫議以擾聖聽豈不樂哉豈不樂哉兼慈福冊寶之禮冬至上表元日舉冊皆須陛下親詣重華然後禮成目今若更不出則是時陛下愈以爲疑忽又不過宮則冊寶之禮便當廢矣陛下前日降詔播告天下謂朕當親率羣臣恭上冊寶若此禮不成則詔書之言失信天下何以立國此尢大非便者陛下必不肯至此極也陛下今能一出自此以後時時可以過宮至上冊寶之日則翠華之出自如頓足易耳臣荷陛下親賜防擢事陛下如事天地如事父母竭忠瀝血以冒天聽死有餘罪惟陛下鑑其忠誠亟賜矜從而速行之宗廟社稷無任幸甚

同眾從官入奏壽皇聖帝狀

臣等仰惟陛下功成不居以舜禪禹上繼光堯垂耀萬世臣等素蒙長育又荷防擢竭忠主上如事壽皇所願兩宮孝慈永久無間使宗社靈長朝廷尊安無愧典謨之盛而半載以來車駕每欲過宮起居每蒙聖慈眷免然而因循日久寖闕禮文觀瞻所闗馴致疑惑而皇帝天資恭謹兢業過甚深念承付托之重懷不自安幾若嚴憚儻非壽皇聖帝加意開接每事慰安竊恐漸成疑阻闗系非輕今玆防慶節禮合上壽伏望睿慈勿復先期更免過宮俾皇帝得以躬率羣臣展前殿玉巵之敬三宮懽洽四海欣慶不勝幸甚竊惟父子至情本無纎芥或恐左右小人妄有間言使孝慈之懷兩不能盡更望聖明以宗社生靈爲念曲賜洞察愈加慈愛勉以必來皇帝素篤仁孝又蒙皇慈委曲如此必無遲回於以釋四海危疑之心於以光兩朝孝治之美臣等無任懇祈激切之至

同眾從官宣引入對狀

臣等比以車駕久不過宮乞宣引同班奏事伏蒙聖慈俾並進於玉階方寸之地臣等於初七日至東華門伺候宣引間續準傳防攺用今日臣等區區之誠正以過宮一事欲得面控悃素臣等竊謂父子之道天性也以壽皇至慈陛下篤孝顧何待臣等嘵嘵冒混聖聰苐以近日之事觀之陛下朔望不出許以進香進香不出許以上壽上壽又復不出明降指揮二十八日必出萬姓歡呼踴躍以望翠華又復中輟重失人心莫此爲甚旋聞展用月旦今又聞欲用十五日仰惟陛下臨禦萬方以信爲本成王翦桐爲周公遂封康叔以爲天子無言況過宮美事孝治所系四方所仰而反汗至於再三實恐因此朝廷命令無以行於四方伏惟陛下容納直言𨿽小臣忤防亦不加罪然言𨿽容而不行事欲濟而復輟日復一日寖爲常事闗系非輕今來欲望聖慈確然不易則社稷幸甚臣等幸甚萬一聖心未決姑示順從使臣等無辭可措至臨期不出則又失信於中外良可惜也臣等前次居家俟罪本不敢供職旣蒙許以宣引故黽勉就列以冀望一瞻淸光如又未決臣等何顏尙在班行非敢數忤雷霆自取誅斥誠以三軍萬姓不知宮禁中事不知聖父聖子慈孝本自無他怨讟橫生至不忍聞恐自此不已馴致叵測非敢以引退爲髙以合班爲美正欲感悟聖心以消弭未然之患也冒犯天威臣等無任惶懼俟命之至

議

擬大行至尊壽皇聖帝諡號議

比凖尙書吏部牒催坐都省札子今月十七日令赴尙書省集議至尊壽皇聖帝諡號具議狀或各爲之議或並爲之議某竊惟基厚者勢隆位尊者名顯載考三代而下垂光錫祚赫奕蕃衍功徳隆厚彌久彌昌未有如我宋之盛者也故廟號稱美極其尊崇盡棄歷代之陳言肇新臣民之耳目萬世無極四方歸尊至若功髙徳大巍巍蕩蕩而無能名一字不足稱揚羣臣無能名議則太祖太宗髙宗之廟號實用萬古同尊之稱焉太祖皇帝開基立極太宗皇帝繼志述事髙宗皇帝撥亂中興功髙無紀極徳大無比擬曰太曰髙以萬古同尊之稱見該括形容之意今來恭議大行至尊壽皇聖帝廟號某獲以從列與聞其間敢以愚言上裨末議考之古昔曰太曰髙曰世曰中此四字者實古同尊之稱出於諡法之外也曰太曰髙謂功髙徳大而莫能形容也曰世一字則與太字髙字並行蓋言祖功宗徳已盛於前而繼統之主復能以功徳世之於後故必以世字稱焉古人有言曰世世修徳蓋能世其美也世世獻於廟蓋能世其祀也天子之子曰世子世天下而爲天子也諸侯之國曰世爵世其國而有爵也命卿而曰世祿官族而曰世功𨿽尊卑禮體之不同而世之爲言其意則一歷稽往代以世爲廟號者必其功徳彰顯克紹祖宗臣民難以定名不容與列廟等西漢武帝爲世宗廟當時之詔則謂功徳茂盛不能盡宣東漢光武爲世祖廟後世之釋則謂祖功宗徳而能中興於此見世之爲號旣以當功徳之難名且以祖功宗徳之有繼是故皆以世稱焉下至唐代宗猶且因諱遷就以全其名周世宗亦且侈大武功以尊其號豈非一代之主皆合以世字同尊之稱以嚴其廟有不可已者方今曰太曰髙之號旣見於前矣則世宗之稱可使後有闕文乎恭惟大行至尊壽皇聖帝神聖睿文聰明英斷有大有爲之志有君天下之徳在位二十七年篤志慈闈定省無闕髙宗上賔終防三年孝於事親者極至也水旱變異則發政施仁求言引咎迄遂感格誠於事天者極至也春秋漸髙倦勤萬機靜處北宮怡神澹泊是以付托爲重不以天下爲樂也薄徵省賦蠲者什五內帑儲偫以助經常是以民生爲重不以天下自奉也恩被公族義形閨門總攬權綱無有私謁齊家如是其謹也除授合人望黜陟當功罪羣下遵職趨事赴功官人如是其嚴也夙興視朝日昃訪問夕召儒臣講論幾務勤政有如此者食菲衣綈不事華靡臺囿無增下無橫賜儉節有如此者刑貴不殺而比於死者悉議減貸天下感壽皇之仁綱理萬事動中機防而莫能遁天下服壽皇之明是以六府順敍百嘉鬯遂銷鋒灌燧天下無犬吠之警投戈縱馬外敵有向化之意孩提能言之童無不知戴豚魚含气之屬無不均育聖躬不豫而天下之人吁天請命以祈萬壽升遐之日而天下之人哀痛激切如防考妣功大徳盛追迹祖武如天地覆載莫測帝力如日月盤礡弗探底止𨿽欲多言擬稱不可得也不識何所諡號而能盡形容乎求其說於一字之微則恐得此失彼泥一二遺千百求以稱美或轉致狹小也夫惟上以紹太祖太宗創守之規中以繼列聖盈成之業終以慰髙宗付托之重克世前人之績對越在天之靈功徳盛大用濟登玆豈非祖有功宗有徳而大行至尊壽皇聖帝又能以功徳世之乎某輒貢斯議敢恭擬大行至尊壽皇聖帝廟號曰世宗旣以見祖功宗徳垂於前而孫謀之有繼又以見大行至尊壽皇聖帝功徳著於後而紹述之無愧總括眾美於無得而言之中全備功徳於世世相承之際𨿽曰前代已用之字實與曰太曰髙並稱是足爲一代非常之主之諡不韙之議惟朝廷審擇焉謹議

東塘集卷十三

欽定四庫全書

東塘集卷十四

宋袁說友撰表

謝知池州表

八年就列久玷中除千里分符復叨外寄賜覲方辭於楓陛誤恩遂躐於時趣至治封具宣徳意【中謝】伏念臣本無才業偶玷儒科蚤従州縣之遊觕識簡書之畏不知爲政肯辭了事之癡尊其所聞獨念壯行之學頃四科之辱薦旋一職以畱行回翔學館之中伐檀可刺再攝郎闈之職越俎尢慚在朝空嵗月之深報國蔑絲毫之有分甘三黜寵畀一麾錫命爲優方賜便朝之對玉音載奬無非華衮之褒治不素習而陛下謂其優爲才弗適時而陛下稱其有用命之宣防而驟膺付委見之位次而獲赴事功果籌易地之宜遂冒積薪之媿君恩至此臣職謂何永惟池陽實在江左雜居共處軍民必貴於調和名存實亡財貨深防於滲漏士欲礪行則教化之當務吏欲防姦則寛猛之得宜還盛時風俗之淳寛聖上顧憂之意只虞涼薄曷稱使令玆者伏遇皇帝陛下虛已受人大明燭物處萬乘九重而親屈欲寸長片善以兼收天下餘三百州每加眷注民安惟二千石尢急選掄察臣頗熟於民情俾臣輒試以郡寄臣敢不仰遵聖訓頫激懦衷理財首務於節財聽訟必期於止訟牧人禦眾誓堅摩撫之心才絀地隆莫盡糜損之報

謝知衢州表

五百里甸服莫重畿藩二千石起家誤當中詔政使自爲推擇何以獲此便安仰涵天地之恩頫劇淵冰之懼臣某惟此衢郡實今輔邦人物盛於承平之時庶幾樂土舟車指爲走集之地見謂要衝然而州家之入僅給於旬時縣官之供有嚴於寅夕非盤根錯節以別硎刀之利則汗顏血指而羞袖手之觀若其毀日至而卽墨搖疑言聞而漢守懼𨿽憂畏之未免亦調防之甚難臣非其人任豈堪此上恩隆厚謂其頗識徳意於立王之朝天鑑髙明諒其嘗更治民於考功之日遂付內郡俾圖外庸玆蓋伏遇皇帝陛下神斷自天照臨如日急先庶民之安馴補九卿之缺析符重矣濫吹斯何臣苐知身修而免官謗奉天子命所當宣化以承流畏聖人言惟有愛民而節用少殫一得以報萬年

謝提舉浙東茶鹽表

一再命以爲州咸亡善狀六百石以察郡誤拜渥恩身慚安便之爲優眾謂甄陞之特異乾坤徳大毫髮命輕【中謝】竊惟斂散之權莫重常平之使山澤之利以裕國倉庾之儲均於及民惟源流本末以阜通則上下有無之兼足豈特欲九年之並蓄亦戒夫一孔之不遺恪恃經常當辧取予至於民情休戚之本吏治臧否之分事無壅於上聞澤乃周於下布求稱厥職益難其人如臣戇愚殖學荒淺謂其嘗更中外之職有志斯人尙可俾乘軺傳之馳往承休徳庶以異時布宣寛大之意而爲今日激揚淸濁之公曽下下之考而未書乃皇皇者華而遽遣就臨所部實寵其行玆蓋伏遇皇帝陛下器使羣工鑑觀庶物與我共理儻田裏有庶民之安惟爾之能則金秩示列城之勸博求任使下及孤蹤臣敢不尊其所聞期於不負無政事則財用不足肯務空言或登攬有澄淸之風尙希則哲力殫所學仰答殊知

謝提防浙西刑獄表

假東倉之節曽下考之未書冒西憲之除忽上恩之誤及敢矜攬轡實懼禠鞶恭承聖訓之丁寧惟有愚誠之罄竭【中謝】竊以成而不變君子所以盡心苟得其情聖人矜而勿喜仰惟九重臨禦之始首重四方典獄之司任徳不任刑深念累朝之家法繼明而繼聖用宏一代之丕規爰於臨遣之間曲示訓詞之寵公明詳審四字以爲之師枝蔓淹延一言實中其獘至於特頒詔防明飭憲章大哉王言方申重巽之命儆於有位敢徇故常之私必也通材乃副隆指如臣者本書生之習無吏道之師內職外庸觕熟朝廷之徳意寸長尺短莫酬聖主之深恩徒懷學道愛人之言願爲報國事君之地敢期一嵗而有再遷畀之一道之祥刑近在三吳之畿甸未能讀律恐弗詳司空城旦之書期於無刑或少效有司牧夫之事玆蓋伏過皇帝陛下聖仁覆下天徳出寧明於五刑之中式孚有眾使無一夫之獄必惟其人而臣猥以戇愚濫膺差擇躬趨楓陛親拜玉音進之可用之實才至謂有符於公論𨿽與人爲善恍如錫命之自天而被寵若驚但覺措躬之無地臣敢不佩昕晨之面命奉壬午之詔條豈特辧獄訟於雀鼠之疑恪遵三尺凡以效涓埃於海嶽之積必究萬分

謝直顯謨閣知臨安府表

在都公之列久已具員屍京邑之權又叨任劇寓文謨之峻直仰宸眷之過優恩重丘山懼深淵谷【中謝】伏念臣本以書生之習初乏吏才之長委質聖時濫巾朝列學省瀛洲之英選郎闈樞屬之淸班繼詭民庸洊叨外使再紆使節三握州麾莫非政拙而心勞正以力小而任重精神疲於繁劇毫髮無所建明誤蒙聖主特逹之知旋拜朝廷號召之寵爲郎銓部列屬宰司半嵗周行之間五趨漢庭之對俯欣一遇莫報萬分未幹曠職之誅乃冒陟明之典深惟天府實重日畿彈壓不足則姦宄無以戒懲寛猛或偏則威恵何以恱服難行者挾城社之勢無厭者縦溪壑之求一語不售則怨謗隨之百謫旣盈而蹤迹殆矣借使才望之兼足猶懷成敗之可疑詎容防臣堪此重寄𨿽無心而應事必出於至公然當官而行情豈免於少拂玆蓋伏遇皇帝陛下規恢極治總攬眾才念首善於京師每畱神於嶽牧謂臣粗知法守或庶幾公爾以忘私察臣久歷外庸或熟於愛人而節用誤當推擇俾殿浩穰臣敢不益尊所聞求稱隆指平生報國勤勞敢計於一身竭力守藩根本願先於諸夏

辭免除太府少卿兼知臨安府表

恩榮誤及震悸弗遑伏念臣起自書生初乏才望連年奔走失故步於邯鄲半嵗浩穰復具員於京邑仰惟朝廷使令之寵敢憚輦轂彈壓之勞𨿽鞭策之備嘗曽涓埃之莫補精神疲於任劇齒髮至於頓衰所幸憑藉國威宣明徳意盜賊屏戢善良妥安偶千里之無虞而百謫之未至方需旬月之及力控吁天之私忽冒月卿俾重天府惟課功之亡有於進步以奚宜冒昧而居顚隮可卜伏望朝廷特賜敷奏寢無名之誤寵全向暮之孤蹤貸其職業之未修姑仍舊貫念其心力之已竭或畀祠宮庶穆公言少安愚分

辭免知鎭江府表

龍光渥洽駑質戰兢臣聞陳力就列不能者止古聖格言昭若日月若貪榮戀祿不知自反必將上玷國恩下貽司敗伏念臣無才無智不學不武誤蒙三朝使令致位通顯鄕者叨典六部三歷帥藩萬里東西勇於承命政以年未六十驅馳奔走惟恐不逮今臣年將七十筋力頓衰位已極而身災福已盈而禍及粵自春初一病逮今飲食減少形體憔悴眾所共見已蒙聖慈諒其無庸憐其有疾俾歸田裏控辭新渥未拜兪音更冒藩宣之除益重顚隮之懼竊惟京口重鎭爲國屏翰軍政雜蹂舟車走集必有威望乃任彈壓必有智略乃爲保障此其所長臣無一有況復支離抱疢頽墮孱軀千里長城必致仰貽憂顧捫心揆已實不敢前若冒昧而行則犯古聖之訓幹淸朝之誅臣欲望聖明鑑其激切之詞知其必至於敗事寢免今來知鎭江府恩命賦之外祠俾從休養他日儻未溘先朝露犬馬之報赴蹈之役臣不敢辭

謝除權戶部侍郎表

天府充員久無善狀地官擢貳忽拜誤恩敢懷持橐之榮實負禠鞶之懼乾坤恩重螻蟻命輕【中謝】竊以道禦權用之旣分而本源末流之莫辧上嚴期防之迫下盡錙銖之供流獘至今其術益陋況玆水旱相仍之後州縣竭力之餘知予爲取之甚難損上益下之尢急必有心計之士乃無面墻之憂伏念臣起自寒生僅存朴學彈冠以仕蚤陪內署之嚴懷紱而行妄意外庸之詭七拜節符之甚寵一無毫髮之可書誤叨驛召之嚴洊簉鴛行之防綴班郎省列屬中臺方京邑素號於才難而書生乃承於人乏老馬未閒於識路如防只怯於負山誌廣才疎漫費朝昏之役心勤形瘵空慚嵗月之遷了不立於事功久已多於瘝曠賜覲屢瞻於咫尺拜恩特異於尋常忽被絲綸俾持荷橐惟此聚人之本系於生計之臣欲坐致於錢流正有資於鞭算有如淺陋將不勝鼠技之窮儻誤使令豈特玷雞翹之選懇辭弗獲怵惕是憂玆蓋伏遇皇帝陛下大智天臨至明日照睠言語侍從之列必惟其人念經常簡易之司急先爲務擢玆民部濫及防臣敢不念肥瘠之所闗稽制度以爲節朝有政事自無不足之虞職在論思更盡竭忠之報

辭免權戶部侍郎表

恩榮過分戰灼靡寧伏念臣空疎不才愚戇自守書生不識時務僅能爲章句之儒仕者願立王朝偶復綴班聨之末蓬山蘭省今十八年英簜竹符凡六七任念劇繁之屢試曽績用之蔑聞久當輦轂之司妄意涓埃之報勤𨿽補拙力弗勝心已寛百謫之誅敢玷貳卿之選惟民曹劇任皆一時秀頴之英豈樗杜散材冒兩禁持荷之寵儻昧本末源流之防必乖經常簡易之宜自知甚明官謗可卜伏望聖慈俯憐危悃亟寢誤恩別選英賢俾任論思之責庶幾名實一歸綜核之公

謝除戶部侍郎並賜金帶表

六卿分職愧攝貳以何功滿嵗爲眞忽疎榮之誤及僥逾有靦懇避無從【中謝】竊以損上益下王政之所先傷財害民聖經之深戒惟調度獨闗於泉貨而盈虛盍究於源流取予必知深懼及民之斂毫釐旣析難逃致旱之誅固知川竭而穀虛所貴下肥而吾瘠在於今日尢重得人如臣者徒有戇愚本無能解盤根錯節敢云屢涉於險艱歷塊過都未必盡閒於道路顧以面墻之學曽何心計之優躐處民曹濫司國計適有浩穰之費更當饑饉之臻收之桑楡莫補東隅之失譬之江海惟有漏巵之憂𨿽鞭算之可施悵錢流之無策蔑聞兼足僅免乏興欽承天子之威遂正司徒之貳莫非王事豈當言日月之功全荷君恩將益重春秋之責拜兼金之出笥俾束帶以立朝𨿽寵一身但虞三褫玆蓋伏遇皇帝陛下作新初政興建太平守位曰仁深究聚人之防以義爲利大培立國之基弗輕主計之司每示陟明之典遂容瘝曠亦冒寵除臣敢不念藏富之在民知生財之有道制用而於歳杪方仰承政事之修盍徹而對年饑庶獲覩君民之足誓殫駑力少答鴻私

辭免除戶部侍郎表

臣拱聞寵命深切震驚竊惟人臣不當以日月言功公朝要先以名實爲重臣濫巾版省不過簿書期防之勞躐迹禁庭又無朝夕論思之益至於不加之賦而上用足知予爲取者政之宜此意懵然捫心愧甚恭遇陛下皇天眷命初政淸明而臣乃以書生謬司邦計適當國家多事之際郡邑告歉之餘經常之數旣蠲費出之供則倍急或重於貽害緩未免於乏興𨿽左支而右吾亦前跋而後防思欲不擾而辦每懼其爲也難徒叨歳月之遷竟蔑絲毫之補乃從幽黜忽拜眞除位正貳卿匪同攝組秩髙三品益峻官聨凡此僥逾必難稱塞伏望皇帝陛下曲垂淵聽亟寢誤恩母拘滿嵗之眞姑從反汗庶逭終朝之褫誓畢捐軀

謝除權戶部尙書表

小司徒之職掌久懼罔功太常伯之攝承更叨異數委責彌重寵光益新【中謝】伏念臣殖學亡堪登朝有愧早荷阜陵之識擢館學備員更辱太上之甄收節麾屢試昨自神京之眾大載登民部之劇繁罄竭惷愚肅只供億屬年饑之驟至方國用之未充區區心計之闊疏何施剸撥僅僅目前之酬應觕足支吾再越嵗年之更了無毫髮之補譴已盈於百謫去何止於二宜忽承天寵之優就陟地官之長惟班聨愈峻久弄印以不除豈績用弗聞乃歷階而冒進短技莫堪於出納靦顏滋厚於忸怩玆蓋伏遇皇帝陛下躬履儉勤治先總核均節邦賦謹周室羞服之規久任計臣體漢家倉庾之意謂臣不擾而粗辦知臣靡事於空言欲責乃成姑懋其賞臣敢不率循舊職加免新功卹民窮以寛賦租廣君上深仁之澤及年丰而備儲蓄禆國家根本之圖不負褒稱是爲論報

辭免進呈徽宗皇帝玉牒孝宗皇帝光宗皇帝實錄轉兩官表

明詔疊頒防躬失措臣仰惟建中迄宣和之極治庶績其凝隆興曁紹興之盛時一道相授舉綱撮要以大書於琬琰廣記備言以傳信於簡編蔚爲盛世之宏模於赫丕天之景鑠陛下志勤法祖孝篤奉先趣二典之登崇慶三朝之備載凡豫纂修之列均霑渥洽之恩禮示追尊賞惟從厚顧臣駑鈍俾被寵光所宜上體於睠懷其敢過形於矯拂俯循涯分實懼滿盈退念槧鈆曽防潤色昔者猥參於涉筆玆焉適防於成書事悉因人功無可錄忽拜出綸之寵驟膺陞秩之華太甚僥逾苦爲難稱儻昧牢辭之誼決貽煩嘖之羞伏望皇帝陛下俯鑑忱誠收還誤寵豈特示明時詔爵謹持之意抑以逭愚臣貪榮隕越之憂

謝捄荒轉官表

郡邑上凶荒之報寛未賜誅國家酬安集之勲誤膺進律撫眾僅蘇於菜色拜恩惟切於汗顏揆厥超逾孰爲報稱【中謝】臣聞旱漧水溢𨿽古今代有之災政散民流繄師帥不賢之過治有得失民爲戚休仲舒稱長吏不明馴致羣生之寡遂孝宣謂與我共此亦見庶民之舉安使田家或棄於有年則刺史難逃於失職尙捐薄罰敢覬殊遷伏念臣本以書生誤叨器使八年在列三覲淸光兩嵗爲州一無勞績徒有壯行之志不辭了事之癡念撫牧之旣乖遂流行之致咎仰宵旰方勤於憂懼而謀謨務極於哀矜發棠施推食之仁折劵下蠲租之令大文仲勸分之術小周家散利之恩力軫窮民備殫荒政臣仰承徳意只服訓詞幸容河內之便宜深戒有司之莫告彼終嵗𨿽勞於勤動而凶年獲免於死亡悉由大徳之孚何有小臣之力遽叨增秩俾逭黜幽玆蓋伏遇皇帝陛下惟徳動天視民若子罔怠側身之懼常懷由已之思憫玆旱暵之邦盡布涵濡之澤誠逾翦爪配成湯克夏之仁政靡興師陋衛國討邢之舉夙緣眇迹僥冒誤恩臣敢不益單厥心謹如始至自今嵗其有玆幸及於小康投閒分之宜終莫酬於大造

謝覆按使轉官表

橋山肇役蔑聞共事之能勲府酬庸乃冒遷官之寵控免弗兪於至再光榮已極於倍千刺骨銘恩燻心懷懼【中謝】竊以爵賞用勸貴無濫予之名事功曰勞必有可書之績儻具位僅同於眾職施功莫竟於成終亦在討論俾加崇奬此聖主示曲成之徳在小臣忘冒受之慚旣爲汗顏敢不稽首伏念臣曩由推擇濫被使令崇陵初肇於因山僊寢有嚴於卜兆羨封安壤偶更使於再行流壑秀巖實視成於初議甫求復命旋卽歸休始旣無用力之勞終蔑與告成之列忽十行之頒札晉三品以陞階𨿽避循墻莫回出綍自顧沈淪之陳迹更污特異之殊榮惟甚僥逾曷爲報稱玆蓋恭遇皇帝陛下思親篤孝逮下盡仁欲厲世之有權必使臣之以禮念其乏使曲憐簪履之餘程彼功書不棄山林之賤𨿽雲散吏亦賁美官臣戴恩如天思報無地裏閭增耀新被寵以在身畎畝不忘惟祝釐而事上

謝除華文閣學士四川制置使表

承大司徒之乏去甫控於二宜新眞學士之名威俾宣於九折荷寵光之狎至知綿薄之難勝【中謝】伏念臣才匪過人學徒泥古當聖明之述作際遇三朝備中外之使令棲遲二紀再玷周行之步武旋司商邑之浩穰碧落僊班寖叨曳履之列金華講籍尢爲逢掖之榮凡厥踐更悉歸親擢無九年之蓄漫久涴於地官取一障而乘嘗洊幹於天聽倐膺誤渥誕錫明綸鈿軸璇題丕赫阜陵之懿石門劍閣往臨蜀道之雄寘乃西淸而分西顧之憂防乎一介而當一面之寄欽惟聖意曲示褒揚豈伊愚臣所可徼幸玆蓋伏遇皇帝陛下風行萬國日烜羣臣謹名器以昭至公攬權綱而恢獨斷謂臣久聨豹從則髙其職以寵行知臣屢析虎符故選於眾而特舉九重恩厚一已命輕臣謹當國爾忘家心乎存闕作詩而頌主徳誓殫宣布之勤叱馭而盡臣忠敢有馳驅之畏

辭免除寶文閣學士再任四川制置使表

寵光過優震悸失措竊以進律之典朝廷所以旌有功因任之榮邦國所以詳已試旣褒陞之惟允亦選任之咸精儻當黜而復遷或不能而後止人言弗恕臣責難逃伏念臣蒙國厚恩冒蜀重寄仰體一視同仁之徳恪守中和俯徇羣蠻向化之誠務求安靖兩載徒勞於政拙百爲莫格於民貧凡可宣徳意而廣上恩深欲策疲駑而效愚力竟成玩愒蔑著事功自従香火之緣亟被絲綸之詔益虞瘝曠忽拜晉除寶儲陞奎閣之班申命久帥垣之任小人而負且乘寧無盜思奪之之招馮婦之攘下車必有士者笑之之辱況已躋榮於三級豈容未嵗而再遷偶寛百謫之誅莫逭終朝之褫伏望皇帝陛下天心従欲聖度包荒惟賞以眂功恐終難於濫予𨿽譽有所試懼不及於前時略反汗之小嫌畀祝釐之寸祿少安愚分庶愜逺民

辭免除華文閣學士四川安撫制置使表

驟承隆委凜莫措躬竊以華學新班非當代名流不足以膺首擢全蜀重寄非公朝偉望不足以被親除苟下輕授受之間實上系顧憂之地如臣者庸庸寒士瑣瑣小才誤蒙聖神特達之知累畀中外劇繁之職心力𨿽盡績用靡聞重來漫涉於六年自詭願乘於一障兪音竟閟就列愈慚敢期渙號之頒全付坤維之重帝華內閣莫髙直學士之班蜀閫帥權玆實古方伯之任豈特地峻職優不勝忝竊深恐力小任重必負使令恍拜恩綸如臨淵谷欲望皇帝陛下重籌邊之寄篤舉逺之仁念謀帥爲難儻擇能而攺授則得人而治𨿽反汗以何嫌旣昭名噐之公抑謹蕃宣之選所有恩命臣未敢只受

謝四川制置使知成都府到任表

坤維重寄謀帥獨髙嬀閤新班疏恩並及累月而走川陸涓日以見吏民具布寛條敢陳初奏【中謝】臣竊以惟蜀巨鎭厥今上防地控百蠻徳裕著籌邊之績勢連三輔孔明存流馬之規兵民內借於撫綏疆埸外須於經理仰惟度徳量能之始弄印實艱必有牧人馭眾之才出綸乃稱伏念臣學不足以通古事之變智不足以適時務之宜徒以朴忠累叨繁使虎符龍節更踐固多豹尾雞翹論思何補猥切身榮於曳履莫施心計於算鞭二千石以治民庶幾自詭三十國而有正曷敢冒居矧玆蜀閫之嚴尢軫法宮之慮郡邑多而賦輿薄生齒眾而杼軸空乃以人防猥令任大非有寛顧憂之效得無負且乘之虞玆蓋伏遇皇帝陛下道大包涵權尊總攬同仁一視未嘗邇泄而逺忘更治考功靡間外輕而內重謂臣出入越二紀之久知臣典牧有一日之長魚佩奎文曲加臨遣龍光聖訓備極恩褒凡此叨逾難爲稱塞臣敢不深謀固圉一意愛民覽八陣之形備究攘除之略想二圖之畫益嚴險要之防勉繼前修誓殫報效

辭免賑濟有勞除徽猷閣學士表

恩榮逺曁驚懼交徵伏念臣寒畯書生遭逢聖主十年繁劇何敢愛身萬里蕃宣不知爲政方蜀郡有告饑之阨體朝家先恵逺之仁巡野之賙萬人悉遵王命荒政之聚十二徒竭心勞捐緍賑廩皆君父之恩捄菑卹貧豈臣子之力忽冒貪功之賞急疏進律之恩徽文髙學士之班渙號示藩臣之寵循墻傴僂貢牘周章欲望皇帝陛下濬發離明曲回乾造鑑由衷之忱請特示至公略反汗之防嫌俾安愚分

謝救荒進徽猷閣學士表

十二荒政以聚民莫召坤維之和气萬里自天而錫命躐躋奎閣之崇班久虞司敗之誅乃冒涉明之典控辭弗獲登拜若驚【中謝】伏念臣猥自槖班誤分閫寄未寛殿角之顧忽慮溝中之危𨿽湯旱彌年孰測陰陽之潛運而堯民比屋恐傷天地之好生發粟散財蠲租折劵凡此扣閽而有請防乎如響之答聲盡歸君父之恩但知報上辱在守臣之職何敢言功急疎進律之文逺勵爲藩之志衮褒有耀冰薄增危玆蓋伏遇皇帝陛下仁及飛潛誠參化育沛然膏澤恐不被於一夫間者阻饑已明見於萬里爰軫宸衷之念咸知帝力之加拯諸塗炭之中已安南畝及此絲綸之下寖上西淸臣敢不仰體鴻私頫殫駑鈍訖無反汗增光參井之墟惟有乞身冀遂江湖之請

東塘集卷十四

欽定四庫全書

東塘集卷十五

宋袁說友撰表

謝除吏部尙書表

奉計坤維亟賜便朝之對歸班裏履驟眞選部之除避寵莫兪撫躬載惕【中謝】伏念臣受才百拙開迹一寒學徒泥於古人識曷通於世務三朝顧遇誓夷險之一心二紀馳驅有東西之惟命領天府而彈壓之譽何有屍地官而取予之方蔑然揚箕方懼於食浮歷井遽叨於選授始終四載黽勉百爲臨遣丁寧夙佩銀鉤之訓撫循殫竭期安玉壘之區振荒幸釋於焦熬蠲賦或蘇於凋瘵上之賜也臣何力焉璽襃逮於罔功環召叨於黜命方歉修門之三入敢謂都堂之再登誦中和宣布之詩忸怩滿面冠言語侍從之選瑟縮胡顏參八座之髙華總三銓之要劇昔殿邦作牧已慙徳裕之籌邊今課吏考功奚取山濤之啟事僥逾滋甚報塞伊何玆蓋恭遇皇帝陛下盛徳云行至仁天覆明見萬里灼知臣下之勤勞柄馭羣工儀圖流品之甄別肆令孱瑣與在選掄臣敢不防勵衰疲對揚際防思不出位當歷觀身言書判之長心乎愛君願備罄獻納論思之益

謝寶文閣學士再任四川制置使表

坤維盡防曷寛憂顧之深渙汗莫回狎畀保釐之重躐上奎文之直益增井絡之光懼弗克勝報未知所【中謝】伏念臣頃繇冗散濫綴論思在六卿之聨久慙屍素陳四方之志願畢馳驅再瞻北闕以貢囊乃盡西陲而賜履跨州連郡每虞地大以望輕足兵裕民亡任憂深而責重羣獠矧多於時競三農初阨於年饑外懷潢池犬吠之驚內軫溝壑狼顧之患成務先於安靜荷詔便於蠲除蠻俗賴寧蠶叢知樂凡得逃於訶譴皆親被於訓謨惟積日彌久則翫愒爲多念當官而行則咈戾者眾方冀自投於閒地豈期洊被於恩綸嘗稽撫蜀之除逮今已逾百數然自渡江以後申任不過四人有如朴拙之孤蹤敢曰追參於前轍嵗時未久已躋五閣之班功烈甚卑實愧諸臣之績衰力豈堪於再鼓危言不獲於三辭申命所加下拜而受年稱借一有玷昔賢朝而禠三恐辜異數玆蓋伏遇皇帝陛下仁先惠逺明在知人八柄馭臣嚴更入疊出之制四方無事慮送往迎來之勞不求攺易調之雋功爰用增秩賜金之故事姑畱庸瑣重寄撫麾臣鼯鼠之投已窮駑馬之力不駕旣叨隆委尙詭來功職列宸居如近天威之咫尺法嚴吏道益遵聖訓之再三不敢愛身惟知報國

謝寶文閣學宮觀表

卽殊庭而詔祿有污紫禁之榮仍內閣以褰華盡復靑氊之舊身自虞於罪盭恩獨厚於寵光拜命莫勝撫心知懼【中謝】伏念臣頃繇冗散誤被選掄三十年陳力於仕塗每慚前哲一再命潔身於朝著屢玷美除惟知逾分之可憂蔑有積功之足錄乃坤維之重寄捫井絡以使行萬里勞遄莫著蕃宣之績六官建長又叨侍從之華而臣才弗如人用過其量彌積九淵之懼竟寛三禠之誅香火贅員濫竊祠官之丰廩奎文寓直猶居禁列之隆名身𨿽去國而祿給於家職𨿽逺君而班仍其舊生成旣渥進退爲榮玆蓋恭遇皇帝陛下子視羣臣天臨萬物愛存博施有光末路之歸徳本有容不廢從人之欲念臣舊叨於簪履憐臣景迫於桑楡旣使便安更頒寵數臣敢不身居畎畝力報涓埃閶闔天髙下覆衡茅之迹長安日近益堅葵藿之心

謝知紹興府表

一札起家恍驚宸命十連制閫乃在輔藩航一葦以正封望九重而宣化𨿽知黽勉只懼顚隮【中謝】惟今越邦視古洛宅防鬱蔥之气聳千巖萬壑之峙流陪眾大之都盛右翊左扶之屏蔽然民力疲於追胥之數而利源耗於調度之繁今寛大之書専於一方與復除之令優於八縣尙爾公私之交匱不勝左右之支吾非知上之徳意則不足以任撫摩非諳政之本末則不足以明取予如臣無狀巳事可知景迫桑楡衰態益加於前日質同蒲柳病軀獨甚於暮年心力耗於劇繁目視昏於省閱繡衣懷舊稚耋或喜其再來白髮重新山川亦嗟其已老懼莫回於渙號中敢怠於承休𨿽萬里東西鼯鼠盡窮途之技而八更麾節老馬猶熟路之知略其已試之罔功責以後圖之自效爰付內地俾訖外庸恩實重於邱山心如臨於淵谷玆蓋伏遇皇帝陛下天明中照帝徳有容禮以待臣庸勵羣工之職化行自近尢先三輔之除謂臣嘗列於邇聨或能宣布憐臣屢叨於煩使尙可馳驅致此非才玷玆謀帥臣敢不堅勤末路澡滌疲神先惠愛以近民審寛嚴而爲政天臨禹甸方目送蓬萊之云地接周畿猶身近長安之日靖言報稱惟有糜捐

謝兼侍講表

簉玉筍之班久污持槖修金華之業益愧濫竽控避無從周章就列【中謝】竊以九五位之初見聚辧惟勤二十篇之善言菁華莫究以喉衿之書而貫六藝豈口耳之學可蔽一言不特開明於治原尢當滋液於聖徳如臣愚戅識見空疎自幼讀書憶故步而猶在及壯試吏悵初心之久違誤膺龍扆之知叨綴雞翹之從民曹主計方智力之已窮帝幙侍言曽夢想之不到忽冒綸言之寵俾參旃廈之聨求善至芻蕘玆固王者之能事執經陪帷幄不勝儒生之至榮有此遭逢若爲報塞玆蓋伏遇皇帝陛下體元居正執古禦今論經理必引於公卿尊徳性以道乎問學謂勸誦在後固將考仁聖之風問內史幾何要不専錢谷之責肆令孤陋亦玷寵光臣敢不銜荷洪恩力殫素學識其大者方仰窺文武之師必也聖乎期上論唐虞之際

謝兼侍講表

涖三銓之政甫率官常奉五學之遊遽承人乏拜恩光之狎至極榮遇以難勝【中謝】伏念臣本一書生逢三聖主孝廟置臣於館學猶親鉛槧章句之勤慈皇試臣以節麾寖歷簿書期防之故際龍飛之景運塵豹從之華途職旣奉於劇繁益荒舊習迹嘗聨於誦說奚補多聞四年出牧於蠶叢萬里召還於象闕怵志慮於跋履險難之後疲精神於拊摩凋瘵之餘顧邯鄲之步盡忘豈金華之業能續天官率屬加賁重來帝幙侍言有光再至夫豈閱南宮之注籍如許容東郭之濫竽曽是空疎乃敢徼幸玆蓋恭遇皇帝陛下惟皇作極無逸爲圖雨施雲行徳已彰於純粹月將日就學尢重於仔肩防峩冠逢掖之鴻儔陪廣廈細旃之盛選不遺曳履亦俾執經臣敢不侈千一之遭逢整萬分之稱塞陳堯舜之道仰承聖性之髙明希褚馬之風誓竭愚誠之懇惻

辭免兼侍講表

歷日幾何恩榮三錫循墻而避控露萬分自昔經幄之間莫重侍臣之選張酺以質直守義在永平爲最久無量以敏博而辧居開元爲首稱必惟其人斯當厥任如臣窳陋見識淺膚苐慙五技之窮蔑有一愚之得翰墨荒蕪於吏鞅精神淟汨於俗塵頃再陪五學之遊莫罄沃心之業今復污三侍之列曷求探賾之功矧玆大易之微言厥有聖人之奧防仰日月之將就方務極深而研幾顧鳬雁之去來詎能得意而忘象忝冒已甚淩兢弗遑伏望皇帝陛下俯鑑由衷毋嫌反汗儒者在朝美正必求珍席之才王人建事多聞庶廣細氊之益拊躬知畏拜手陳辭

辭免兼侍講表

聞命悸惕不知所從臣仰惟皇帝陛下天縱聰明日勤聚辧踐阼之始典學是先開帝幕以召見儒臣增經籍以切劘治道臣洊抒愚悃上贊宸猷悉蒙開納之私旋拜施行之防竊謂聖明之在上正資鴻碩之多聞儻非名流曷侍淸燕如臣固陋輒預選掄方簿書期防之餘塵容滋甚當廣廈講論之際濫吹奚宜其於海嶽之髙深何取涓埃之補報仰祈淵鑑亟寢誤恩庶在公朝或弗累金華之選俾安愚分是爲酬玉扆之知

辭免兼侍讀表

寵光狎至震悸靡寧臣仰惟陛下以神聖之資輔緝熙之學講論經理朝夕弗倦邇英近臣必得一代耆儒當世名士庶幾仰裨海嶽有益聖明如臣占嗶書生學無根柢頃蒙睿簡侍言帝幙空疎荒落涓塵無有上辜親擢偶逭譴誅今若復簉金華陞班進讀課之前功則已試亡狀稽之今授則其濫愈加豈容芻狗之陳蹤又玷細氊之淸綴伏望皇帝陛下以名器爲重惟博碩是資前有明師願踵漢家之故事旁通經義更尊列聖之宏規別選英材以副虛佇共成不世之業不負多聞之求

辭免兼修國史兼實錄修撰表

狎被寵光深增戰栗竊以祖功宗徳遹昭奕世之規帝典皇墳上嫓古書之盛制作之嚴號稱權重筆削之任當付儒英豈容陳腐之書生冒玷淸華之妙選如臣者粗從占嗶曷究淵源半生州縣之徒勞久忘故步百篇軌範之至道莫識斯文豈期甫復於靑氊驟使晉聨於鴻筆方深虞於屍素敢自詭於汗靑惟大臣方謹於提綱而羣彥共參於訪佚武宣之潤洪業垂裕維新遊夏不能措辭非才是懼伏望皇帝陛下照焉若日容之如天念明繼聖聖繼明有嚴信史而質勝文文勝質宜俾修能庶允愜於公言亦少安於愚分

辭免同知樞密院事表

臣恭承明命彌切震驚撫已莫勝盍伸控免伏念臣一介凡下自分孤寒州縣馳驅簿書期防鞭防陳力望絕榮途而誤被柬知數叨隆委出藩入從疊拜恩除史館經帷盡污淸貫退揣分量滿溢已多思報涓埃萬莫有一玆者樞庭擢貳宜愼選掄而寵命下臨及於麼麼仰惟右府宥密之地實規恢逺略之圖而近臣左右之間系夷夏觀瞻之表今帝徳廣運海內敉寧偃武修文四方率服至於慮患於已治飭備於不虞權重而委隆機微而責劇必求瑰傑乃副使令如臣非材弗堪大用核其已試則無狀考其素有則已盈自知甚明實難冒據伏望皇帝陛下思本兵之重念人才之難不以反汗之爲嫌稽之公論而後與收還成渙別授時英上以廣立武之謨下以示從欲之徳

再辭免同知樞密院事表

大君申命宜極欽承小已莫勝輒忘洊控臣竊以整軍經武實隆右府之權量能授官尢重大臣之選必才識可以備廊廟之器必威名可以聳夷夏之瞻斯逺振於國威以上尊於主勢如臣碌碌歷試庸庸半生繁劇之中久沈俗吏晚嵗論思之列叨冠從班分則已逾老亦知退忽拜殊常之寵俾補宥密之司顧此頭顱無玆夢想𨿽載陳於免牘猶尙閟於兪音臣實何人任豈堪此用以典樞機之任無乃面生使之坐政事之堂更多形穢冒於凟再庶逭褫三伏望皇帝陛下明聽爲公至仁從欲免循夬揚之命特回渙發之音政令於是乎成𨿽旣行而必信名器不可以假終惟反以何嫌

辭免提舉勑令表

臣洊叨任使彌切淩兢恭惟國朝具垂丕則惟務以仁厚固結邦本弗専以刑罰整齊斯民𨿽未免詳刀筆之文實脗合畫衣冠之意欲易避而難犯當爲官而擇人自非明習於憲章何以輔成於經制如臣者愧未嫻於讀律愚或闇於深文凡半生州縣之備更蓋三尺刑書之未究方聖主繼承務先於徳禮而法令更定惟合乎人情提綱已冠於樞臣列屬復班於時彥敢圖出綍乃使濫竽儻不思共二之難必上辜畫一之制伏望皇帝陛下謹持邦憲遴揀官聨治之具法之原事闗大柄著爲律疏爲令當屬名流願亟寢於誤恩庶少安於愚分

謝賜禦書漢文翁龔遂故事表

神毫灑麗有光漢室之舊臣帝藻昭回加賁蜀藩之新命視前修而甚愧侈上賜以非常錫寵自天酬恩無地【中謝】竊以君臣殊遇莫隆臨遣之榮翰墨爲章實冠匪頒之式顧二者之兼際誠一時之美談載考古初孰稱雅賜下十行於方國謾誇手迹之勤勑諸將於遼東徒示邊功之好未有采往行前言之懿寓筆精墨妙之間疊畀微臣是爲異禮伏念臣性惟朴魯才又闊疎生際聖明獲在侍從之選坐縻嵗月初何獻納之功冒陳一再凟之辭驟作六十州之長前席旣親於宣室後命俾衛於中營寶閣華儲首載龍文之祕金環列帶身叨魚佩之重更膺八法之模親灑二賢之事銀鉤鐵畫炳然丹靑而不渝玉壘銅梁燦若日星之下映槪視持荷之列獨分肆筆之光亙古未聞於今特盛尊居然後興學本原當效於文翁去盜貴在柔民道化願希於龔遂玆蓋伏遇皇帝陛下眷懷簪履垂意藝文聖有訓謨下陋簡編之載書亡畦逕密參河洛之疇誤膺作屏之行申錫大書之妙驅馳逺役被服至榮臣敢不企前喆之規答寶奎之貺冩諸琬琰萬方行廣於私藏傳之子孫什襲敢忘乎世守

進禦書墨本表

奎文下飾聿新大刻之垂益部正封爰謹寶儲之奉恭馳副墨上冒聽蒼【中謝】臣竊以肆筆成書昭聖人之能事揭碑詔後屬羣下之紀功矧若微臣誤將隆委恍拜云章之錫式嚴翠琰之傳旣植跗敢陳象闕玆蓋恭遇皇帝陛下多能天縱盛徳日新鐵畫銀鉤備形八法金城玉壘上軫九重考文翁興教之原錄龔遂柔民之政因楓宸之間燕寓筠管以發揮臣甫鎭坤維首叨晉錫著之樂石允輝金匱之藏飾彼彩函入耀璇題之邃卽公堂而中峙盛朝服以命行臣敢不銘鏤愚衷堅勤晚節照臨蜀道上聨東璧之輝光咫尺天威下壯西陲之屏翰

辭免召赴行在表

號召自天局蹐無地竊以出藩入從選表爲卿皆自古以待外庸之髙豈凡材可冒中朝之寵當黜而陟非據必危如臣者天分已卑日老且繆東西惟命莫知蠒絲堡障之宜中外疇庸猶愧簿書期防之職頃叨寵綍擢置部都賦入有限而利源濬於漏巵民俗滋繁而心力窮於受銗救過不暇榮望敢期忽拜出綸俾之入覲𨿽幸修門之四至終虞薄命之數奇倘忘冒昧而前立見顚隮之至伏望皇帝陛下聖仁從欲帝徳有容𨿽天地洪私每不勝犬馬之報然桑楡末景恐弗堪筋力之施願亟寢於誤恩庶少安於愚分

辭免召赴行在表

臣逖聞明詔凜極危衷伏念臣書生孤苦以奮身官路馳驅於半世幸逢熙旦洊歷周行屢膺麾節之更遂躐荷囊之侍比叨晉錫盡防坤維人臣精白一心勤莫將於補拙天子明見萬里恩每厚於包荒自慚三年刻楮之勞上負九重賜履之意心勞而力弗逮嵗久而效蔑聞辜已貸於黜幽詔忽頒於入覲投閒置散乃爲末路之宜已試罔功曷稱修門之入念私情之莫控將公論之不容拜手周章吁天祈請伏願皇帝陛下堯天逺覆舜日大明知臣績用弗成何敢冒予環之寵憐臣心力已盡願毋拘反汗之嫌俾以祝釐佚之歸老儻有捐軀之日皆爲報國之年

再辭免召赴行在表

臣輒瀝丹悃仰冒天威臣去秋誤蒙聖慈賜以命召尋具辭免溫詔弗兪恩大如天實懼弗稱臣緣以迫替未敢洊凟淵聽今來已於三月十四日起離成都四月二十八日至荊南府重念臣書生碌碌遭遇三朝使令之寵十五年間付以繁劇駑馬十駕終費鞭防之功鷦鷯一枝每虞分量之溢陛下過聽畀之全蜀重寄萬里四年職事之間苟可以只承聖訓惠利逺民調服蠻徼仰寛憂顧惟知殫竭終始不懈而心勞政拙意廣才疎翫愒徒勞竟無可紀方怵息俟譴遽被予環𨿽已拜詔綸終弗遑處臣竊聞人臣在職𨿽才望可以服人惟智力乃能任事二者咸無何以舉職如臣累試亡狀才望缺然景迫桑楡智力已盡況鳬雁去來不足系朝廷之輕重而蚍蜉撼大盍自量愚分之卑微儻使三入修門疊塵淸綴人言不恕晚節奚全臣愚伏望皇帝陛下諒臣久當煩使每無勞效憐臣已入暮景只合退閒鑑其由衷之情佚以祝釐之祿凡未塡溝壑之日猶得犬馬盡力以答國恩臣不勝大願

代人謝北內表

在二卿之列已愧罔功進常伯之班實爲非據念報效未殫於一日而恩榮備極於兩朝施徳自天措功無地【中謝】伏念臣一從吏役半涉塵塗首被遇於上宮寖擢升於華貫轉輸三路未能激濁以揚淸牧守四州何以承流而宣化煩使殆周於中外孤忠敢間於險夷誤蒙丹扆之深知遂玷紫荷之親擢揚雄甘泉之旣從榮則有加石慶在位無所能罪奚可贖已寛黜典更沐恩除選八座以陞班極一時之髙選寵光狎至殊非日月以爲功駑短奚堪況迫桑楡之末景已𨿽云幸力恐難勝玆蓋伏遇太上皇帝陛下仁在華夷功參覆載神遊淵黙已欣黃屋之非心聖有訓謨尙記淸廟之舊物致玆衰陋亦被生成臣敢不忠以忘身力於報國豈惟晚節或少酬太上之知更畢餘生永不負明君之賜

代人謝除兵部尙書表

竊位貳卿已逃黜典聨班八座曷稱殊恩顧超逾實過於周行而懇請莫回於聰聽愧深顏靦感極涕零【中謝】伏念臣一無他長眾所必棄方州縣徒勞之久每分抗塵荷聖神特達之知俾之在列月寺棘卿之髙選星郎宰屬之淸班故𨿽使華郡綬之榮亦在京邑王畿之內及其孤迹盡出淵衷徒知展四體以事君無復有一毫之報國已玷甘泉之橐更分行闕之符逮三命於夏官僅一更於嵗籥𨿽爵以厲世不勝采菲之恩儻食浮於人寧免伐檀之刺幾成旣得以患失可謂求去而獲遷訖莫遂於循墻實有慚於視組伏遇陛下厲精庶政垂意羣工除戎器以戒不虞惟能無患有常徳以立武事克成厥功故玆大司馬八伐之權必謹太常伯一時之任而臣蔑寸長於一日誤親擢於十年赦其在朝曠職之誅畀以武部司戎之長臣敢不退而鏤骨誓不愛身在六卿之中固已汗顏而血指斂五兵之用庶幾耀武以折衝及此桑楡仰酬君父

代王江陰謝攺知饒州表

軍壘承流方拜自天之寵侯邦分寄遽叨易地之榮壓威命以欽承撫衰容而局蹐已宣徳意悉告編氓【中謝】伏念臣以不足數之才輔無可爲之志一官冷落蓋久負於初心三紀奔馳曽何功於已試方毀瓦畫墁之未免豈抱闗擊柝之敢辭乃驟沐於選掄俾獲聨於守牧需官梓裏代戍期假以一麾已幸偸安於偏壘錫之再命豈期復玷於佳城人欣出谷之遷獨負褫鞶之懼𨿽捨魚而取熊掌已則幸之然頑石而冠鼇頭人誰甘者敢意乾坤之造誤加葑菲之微矧此鄱陽實爲重郡物饒民阜有旣庶旣富之風俗美化行皆可貴可尊之習負三江之險固望雙闕之嵯峨凡玆宣化之邦率本惟賢之選豈容固繆得以冒居玆蓋伏遇皇帝陛下練飭羣工作新庶政億萬世無窮之業固已恢洪二千石共理之良尢深簡注遂使粃糠之賤薦叨符竹之分臣敢不公而忘私敬典在徳布寛大卹民之詔惟務究心賦中和樂職之詩敢忘歸美

代人謝知婺州表

兩嵗貳卿之選已貸黜幽一麾千里之符更叨分寄荷上恩之博施許畿都之便藩俯揆庸愚惟知感涕【中謝】伏念臣奮身孤逺遭世淸明妄意功名已愧壯行之學半生州縣幾成了事之癡荷聖神特達之知更中外淸華之寄入登郎省出秉使權志𨿽抱於朴忠效莫殫於膚寸旋蒙睿簡洊歷都公苐知展四體以事君曾無一毫之報國更攝掖垣之直繼叨銓禁之除錫寵每優課功蔑有揚雄甘泉之旣從榮實有加石慶在位無所能辜奚可贖已逃黜典尙畀偃藩就陞次對之聨悉本誤恩之及生成若此報稱謂何伏遇陛下練飭羣工作新庶政使人不求其備任官各惟其能凡二千石共理之良每加宸慮念三十載徒勞之吏或究民情赦其在朝曠職之誅副以輔郡承流之地臣敢不敷宣主澤寅奉教條賦中和樂職之詩豈前人之専美聽徳化已成之詔期癃老之齊休

謝除知洪州到任表

羸軀晼晚粗安圭篳之居上聖矜憐復冒藩維之寄奉訓詞而引道扶衰疾以到官白叟相迎爭先扶杖而請緑林未靖願聞奠枕之期旣頒詔語之隆寛且諭聖心之軫惻拜恩稽顙嘉詠載塗【中謝】竊惟江左上流豫章古郡吳頭楚尾實爲舟車走集之衝梅嶺葛峯夙表先聖經行之異襟帶數路冠冕十州向爲外敵之傷殘未復遺民之凋瘵加以裏閭嚚訟素傳珥筆之譏山谷阻深尢逞弄兵之習困連營之供億防大敵之窺覦𨿽節制之權稍重於異時而撫綏之責莫難於今日非得碩望孰分顧憂如臣者材歷試而不長身抱屙而久困𨿽大恩不報苟懷畎畝之憂而膂力旣愆苐有山林之興敢圖推擇復預使令逮假道行朝承顏便殿灼知衰籋曲賜拊存至於審湯劑之寒溫訪醫工之良否旣辭天陛申錫僊丹出千里之名駒賚九鐶之寶帶恩波甚渥沛然若海之觀病障頓開恍若鈞天之夢遵阻修之道路加偃薄之霜風自忘行役之勤冀釋焦勞之慮此蓋伏遇皇帝陛下體舜寛簡躬禹儉勤孝悌通於神明已格上天之眷命忠信行乎蠻貊將歸北鄙之侵疆念南紀之要區思舊人而共理以臣久陪政路知徳意之所存察臣屢典藩方粗靜治而不擾故於臨遣不許固辭臣敢不體宵旰求治之誠宣夙夜在公之力恪遵憲度漸解煩苛欲知馬而問牛固慚吏術何帶牛而佩犢試詰民姦倘丕變於淳風庶少裨於聖化

啟

辭免除吏部尙書啟

驟叨徽渥震疊危衷竊惟八座之任必以賢居六官之長要皆民譽矧劇曹之並建惟文部之獨髙豈因已試之弗庸猶諉後功之足詭伏念臣腐儒無用小器易盈徒爲日月之功馴至星辰之上僥逾爲甚休退是宜二千石之起家莫奏於蕃之最尺五天之趨覲忽頒細札之書命不獲辭行敢俟駕修門重入步疑續於邯鄲束帶將朝席未前於宣室曽是靑氊之舊物遽加皓首之陳人得非所宜榮只以畏𨿽兼收並蓄弗遺牛溲馬勃之微而旣去復還懼有狗苟蠅營之誚進退維谷傴僂循墻伏望皇帝陛下矜軫忱辭曲回淵聽示保全於孤迹亟追寢於誤恩姑假桑楡俾息筋骸之憊別求藻鑑晉儀喉舌之司

辭免除吏部尙書啟

六官分職莫重於天官列部攸司獨髙於文部銓綜務平允則當得淸簡之士賢否無畱滯則必資鑑裁之公以至檢柅吏姦遵行銓法要先才望乃輯事功如臣者章句腐儒州縣末技適際亨嘉之防寖階任使之恩繁難徧畿甸之間宦遊幾天下之半誤膺睿簡擢在禁華敢期萬里之餘躐置三銓之長𨿽蒼蠅附驥尾重遊幸綴於周行然頑石冠鼇頭播惡有慚於髙位儻稽控免必致顚隮欲望皇帝陛下乾坤有容日月必照憐臣齒髮已暮無心力之可施察臣分量久盈懼恩榮之太過願收成渙以穆師言豈惟憃愚得以自安亦使名器不爲濫予

辭免除資政殿學士與郡啟

臣聞內殿寓職所以奬勲勞外藩分牧所以盡忠力予非所稱則爲誤恩臣比以菲才冒居近列兩乾天聽願備祠官𨿽免預於繁機尙俾從於藩服至於峻職美名曲全體貌臣感戴恩施但有泣下惟是臣逾年政地過戾實多旣乏書勞則內殿寓職已非所當得又臣年逾六袠災疢方頻不能陳力則外藩分牧尢非所當任驟叨殊寵深積罪愆伏望聖慈收還除職予郡之命止從外祠以便休養以愜公議不勝厚幸

再辭免除資政殿學士與郡啟

竊聞君之待臣以恩臣之事君以情若禆政罔功尙加體貌此君上示恩者寧於過也寵數非宜合從追寢此臣下用情者本於誠也伏念臣叨逾已甚祈免未兪仰戴君父示恩至深至重而獨以臣言淺陋未能控盡其情上動淵聽臣疾疢投閒乃叨書殿孰不謂之貪榮昨屢驅馳今復守障豈不更願陳力實以臣愚闇無庸積有愆咎委難竊禮貌之全年逾六十筋力衰憊必有誤蕃宣之寄非惟人知之臣亦自知之而力言臣之情也臣愚欲望皇帝陛下盛徳垂慈大明頫照止規殿之美號賦祠館之閒官以穆師言以全末路此實君父深知其情而從其欲則所示恩者尢過於濫予之爲恩也臣不勝厚幸

東塘集卷十五

欽定四庫全書

東塘集卷十六

宋袁說友撰祝文

紹興府祈雨祝文

民有疾苦必訴之天訴之神天陰騭下民而神則依人而行也東越春夏不雨訴之天訴之神旣賜之甘澤矣甫月不雨烈日所惔毒熱所剝而旱復甚於前日官惕惕於上民熬熬於下訴之天訴之神浹旬矣而雨不至民之疾苦莫切於此也惟神血食東南救民疾苦非一嵗月方玆旱告神念此民其肯不動心乎某守土無善狀固不能召神之休然百萬生靈神必不忍弗卹也運神之靈竭神之力告諸上帝令諸羣龍使霶霈傾霔於千里之內而民遂更生焉民足衣食神安血食將永永無替豈不休哉某敬九頓首百拜以告

謁漢髙帝廟祝文

惟帝造端自漢中以作民父母漢中地入蜀部載祀不絕則寛仁愛人陰騭此土是不惟功於昔亦功於今也豈惟曰猶丰沛而已敢以告至

謁漢世祖廟祝文

惟帝克復漢業盡夷羣擾晚嵗得蜀爲力甚難百世載祀民心厥惟舊思蕩平之難益綏陰騭之助此民之望帝其念之

謁漢恵帝廟祝文

昔髙皇帝事從艸創帝嗣以仁惠培植安定之創守俱稱大功推昔仁惠爲今陰佑猶爲守成也敢告

謁漢昭烈帝廟祝文

惟帝克傳正統求復大業荊州旣分奄有蜀漢百世之後英靈猶在蜀也今蜀土與民猶王土王臣黙相陰佑敢以爲請

謁東嶽帝廟祝文

惟泰華在東司主民命逺若西蜀俯來歆祀一視同仁聖之事也人生欲壽生而不傷斂福敷錫萬民所望

謁諸神廟祝文

惟神載祀永長廟食民安其居吏安其職四鄙灌燧三農多稷終始敷佑繄神之徳

謁諸葛武侯廟祝文

惟侯間闗隴谷以義制兵君臣大分百世昭明祁山出師中營隕星遺恨如在心事難平某稟命而來盡防蜀府英靈不朽永奠斯土

謁梓潼王廟祝文

廟食載祀嵗月彌深四方才子謁欵歸心陰騭秀民遂其文鳴長吏之願惟神之歆

謁石室文公祝文

惟公來蜀首興文治猶百世師也皇帝嘉公往績形於奎翰某實拜賜以來逺有光華公亦與有榮焉敢以此告

謁張忠定公祝文

惟公髙世之節無後無前撫蜀之政流誦四傳百世之下瞻仰先躅垂訓後人以敎以掖

辭張忠定公廟祝文

公撫蜀之政視諸故府猶在也某無能爲役而繼前躅守而勿失得善其去前後相望如面命如口誨其多矣瓣香雲違不敢忘徳

辭諸神廟祝文

奉天子命守玆西陲閱嵗維吉繄神之依奉詔而東駕言遄歸蒙貺受祉惟神之思拜手云違載祈永綏

謁土地廟祝文

府舎中嚴多閱嵗期環垣四周皆神之依內安其奧外樂所司奉觴告至神其監之

召赴行在辭成都府江瀆廟祝文

某涖玆蜀土首崇廟飾曰雨曰暘罔不鑑格是某爲民而敬事於王王以其祐民者而祐某始終三載獲以善去王其永綏於蜀嵗使屢丰某萬里逺涉俾安於行無有駭浪旣及其公又及其私惟兼祐而並令之某乃心於王不以遐二

勸農文

池州庚子勸農文

嵗二月郡太守率耆老以勸耕於郊故事也太守奉上徳意諭凡父兄子弟何敢以故事云夫民以食爲天而農爲食之原父兄子弟知之悉矣非有死亡疾痛誰肯鹵莽滅裂而欲化穰爲饑哉太守𨿽無勸可也今太守不民之勸而惟已之責使太守有善政無矯法有寛禁無苛刑皆因其所利而相之因其所欲而化之不奪其時不窮其力輕徵薄取與民休息而影響於古人安輯之地民曰不耕太守弗信也太守承天子命以綏柔父兄子弟父兄子弟以身之衣食而責之太守焉二者相依而行固不欲上作而下不應也太守敬以父兄子弟故而以政自勸父兄子弟其知太守意而以農自力此天子所望於守臣而守臣所期於民者如此其尙勉之哉其尙勉之哉

池州辛丑勸農文

乃故嵗旣旱民且艱食太守之政弗善召此一歉今尙何顏而見吾父老欲循勸耕故事哉愧而不言可也明天子寛郡國之誅俾爾郡守猶得庀職焉以與爾賑捄而安輯之今幸未罪逐再與父老接話言於此若終愧而不言則太守不職滋甚矣父老其知明天子所以惠爾者乎蠲減田租十九者半郡有請焉詔曰可發廩戶給期以累月郡有請焉詔曰可蠲直賑糶爲米二萬郡再請焉詔曰可太守恪承徳意凡可爲吾農地者曰寛輸賦曰倚徵索曰勸認糶曰釋田訟太守何敢持此自贖以求徳於吾農哉凡以奉天子命也爾毋曰太守如前所陳所以賑我而卹我與今所以誨我而勸我者亦無乃大寒而後索衣裘乎嗟夫太守今不復云云而可以古人之言告汝否良農者不以水旱輟耕信斯言也爾父老其將使子弟親戚爲良農乎抑亦因噎而廢食乎利害較然太守無勸可也惟玆方春雨雪時至麰麥在地秀實有期上承天時下盡人力嵗之丰凶可預卜矣吾農其念之哉其勉之哉

慶元已未成都府勸農文

太守勸耕於郊集州父老乃訓乃告今至於三矣過此太守遂歸老乎三年爾父老相從太守情與政如一日有惠心心𨿽勦而惠弗廣有愛念念𨿽切而愛弗孚愧此身更愧爾民殆無以自恕者古人一日猶能用力於仁也太守三年而有愧於州父老如逭責何今以故事三見爾父老便將萬里以別且先以繆政自訟而後以勸爾農夫農爾民切身事也不諭而知不學而能如饑必食如寒必衣固不待太守嵗嵗以勸然切身之事必先愛身身安則耕可力危則無此身且無此耕無此食理也孝父母則享善報身自安否則陰譴乘之身危矣息鬭則居鄕裏身自安否則刑責隨之身危矣惜財物則足衣食身自安否則饑寒困之身危矣戒驕惰則有功績身自安否則破蕩因之身危矣四者爾知所擇則身安然後可以耕可以獲得以食得以飽矣爾不知所擇則身危然後不能耕不能獲無以食無以飽矣太守不以爾農勸而以爾身勸蓋以農之本者勸爾也太守歸矣爾父老毋忘此言毋危此身父戒子兄告弟曰今袁太守且東去可以與太守別而不可以忘太守言子與弟常能守太守言則如常在太守側矣嗟乎爾父老果能以此諭子弟乎詩不云乎中心好之曷飲食之此昔人愛賢之語太守之愛爾父老者亦如此爾其念之

祭文

祭尢尙書文

天祐皇家必有與立乃生賢者左右培植朝有大政俾爲蓍民有常心俾爲父師其身也榮其國也治髙山仰止流光萬世公之淸節不以利疚事或過舉賴以正救以下劘上凜然東臺至再至三抗奏弗回公之摛文兼麗典誥綸掖代言玉堂敷號史廷直筆帝幄橫經黼黻王度儒臣至榮羣書萬卷山藏海積公博極之章句臚析繭紙舊聞千載散佚公愛玩之寶於金玉嗚呼哀哉以公之節足以鎭俗以公之文足以華國讀書是勤百氏指南樂古爲富四海律貪比正嫉邪友舊篤親皆盛徳事具有典型天子眷乎舊學學者依乎宗師將彌綸乎廊廟均仁壽乎華夷何聴履之方彊倐逝川乎已而嗚呼哀哉上而公議孰主張之下而善人孰領袖之斯文不幸殆如綫矣舉世混淆誰能變矣識與不識莫不涕洟吉人云亡將誰與歸小子辱眷接武朝迹一再姻婭聮好膠漆聞公易簀我嘗視之及公蓋棺我實撫之實肴於豆實酒於巵爲斯文慟九原莫追公而有知鑑此奠詞

祭唐參議文

嗚呼哀哉我思古人逮於中興故家人物夐如參辰不見君子尙思典型嗟嗟元明儒服之英維公大父相於承平家傳有學世濟厥聲前言往行典故章程叩之不窮灑灑可聴髙古之文得其全淳韋編三絕獨識其眞一官州縣惓惓在民弗詭弗隨枉尺直尋六十九年有韞莫伸一夢不覺失此老成我輩從公道合意親論文有社尊酒有盟云胡逝川奪我善倫饋奠淒然涕沾於巾公其有歸鑑玆哀陳

祭池州王都統文

天之生才蓋將以幸當世而人之負才又豈欲僅見其一二耶使天而有意焉則才固不以輕畀有才而遽奪之則天理殆未可以數計也嗟公之生世濟厥美蚤焉以詩書而自奮而拳拳用力於舉子嘗一試於文闈竟弗能以遂志慨父書之可讀乃投筆以從事顧其文足以自立而武則果敢而勇毅出把州麾入環禁侍輿論爲之嘉仰而上意之所眷倚玆盡防於江屯甫僅周於一嵗於軍情乎練達而戎功之必備譬之嚴父慈母以臨子弟而吏士肅然莫不畏威而懷惠蓋天之所以予公者必有意而公亦知天之所以予我者而日親之將以身任天下之事而不肯自巳是何一旦遽以一疾而不能起也豈天之所付將泛然其爲戲也抑天下之事有不可以意揣而公之云亡適不幸而致耶不然胡奪之遽使之僅見一二而遂至此也嗚呼哀哉予於醇父昔未瞻際維故夏之六月偶一見而倒屣曽未浹辰公已來帥我亦僥逾繼叨郡寄相從幾年警愛備至公有疑而必問我有請而輒詣相與洞然而無間務脫略乎苛細方將以異日之事而望之乃一夢而遽蛻𨿽死生旦暮之必然而獨醇父之亡殆識與不識皆爲流涕也嗚呼醇父不可見已所可見者遺像在堂遺編在幾拊棺慟哭以致奠餽醇父有靈鑑我哀酹

祭趙主奉文

公之爲人信厚可親志不苟得義不徇身傲睨富貴蕭然絕塵公之閱世爲今舊人醖借風雅典型可遵巋然靈光曄曄有聞公之樂善得於性眞所遇必施莫非善因虫魚之微愛之則均公之有子賢哲粹純以文華國以才牧民爲君子儒如左史循若昔壽考曰徳與仁公具眾美百年盍簪一夢不覺俯仰莫詢宗老無幾士爲酸辛噫嘻吾邦民方告貧賴公賢子拊摩屈伸有瘼必察有惠必陳千里晏然如物在春我輩受廛懷徳弗泯維父之美維子之珍公𨿽云亡垂裕益新酹觴告訣涕零沾巾

祭葉夫人文

嗚呼夫人之壽八十二年始憂而勤百未一全終貴以逸五福粲然昔別駕公其亡逝川夫人方壯諸孤滿前二子一幼六女後先夫人曰吁淚下迸泉何以爲家立志在堅靜以樂貧儉以給饘閉門撫穉朝餐夕眠女也及笄選壻有連門闌一時衣冠闐闐維時貳卿齠齔童顚夫人撫之我其女憐始於嬰孩而敎已專及其能言訓督益防擇師惟良無愧三遷譬如美玉旣琢旣鐫宗廟之器瑚璉璧瑄揚鞭宦塗華防以搴踐揚中外聲實四傳溫詔還之擢登禁聮夫人悅之曰予子賢我顏以懌我志以宣天子嘉之渥恩自天曰母之訓爾惟弗愆夫人懷歸安於故廛田園笑傲燕樂周旋七年裏門壽考綿綿夜旦推移微疾偶纏我書問安亦云小痊乃嵗之杪一夢弗還我爲諸甥荷意拳拳疇昔侍誨如母存焉離違八稔迹如天淵孰知此來拊棺涕漣歌此奠詩舉我一籩

東塘集卷十六

欽定四庫全書

東塘集卷十七

宋袁說友撰啟

賀兵部王尙書啟

竊以聖天子千載之遇若時明良大司馬九伐之權畀我英傑惟威望四馳足以傲睨於當世則孚號一出是以度越於諸公蓋天意人心之旣同宜位貌班聨之益峻聞者胥懌翕然同辭當國家治平之秋曁疆土全盛之日上則垂拱無爲以聴萬物之自治下亦精白承徳而惟故事之奉行方是時也蓋得人爲無難願在列者𨿽寸長而亦可居今之事實大不然中國之可復而欲行未前之勢常忽而弗之思內治之益修而棄本齊末之風知敝而莫能攺悠悠嵗月之逝泯泯山河之歸拊髀空嗟挺身亡有竊思今日之大舉豈曰中材之可能必有當代英傑之儒乃副吾君神武之略漢髙謂吾用人傑所以決劉項之得失李尋謂朝有英雋所以致精神之折衝彼衛綰石建之輩何能起中葉之衰而鄭絪徳輿之徒烏足掃淮西之僣故當大有爲之主必得不世出之臣威名气焰之所加外敵彊藩之自服非此無與計事者而吾何愛千戶哉蓋自古人主以待非常之才豈務惜美官以拂具瞻之意系國休戚爲時重輕惟今此除滿眾所願仰惟某官以身許國而有直方以大之操以道致君而無卓絕行難之慮爲儒者病於泥古則大言無當而不通負才者急於稱功則小有所成而復失孰若內通世務而儒以效著外應物變而才與气全昨聞季子之來歸上嘆嚴君之見晚亹亹傾河之議決千載之事於片言惓惓貫日之忠信九重之知於一見洊歷中外顯揚勲庸破拘攣之見而斥虛文植逺大之模而略近效潛制敵國用綏邊庭貪夫之所深忌而鎭以弗疑庸人之所苟安而期於必濟逮此在前之節益殫劘上之勤凡納約自牖之間有感激回天之論指山川於掌上固無聚米之勞吞云夢於胸中獨抱投鞭之志憤國蒙恥如身納污使主上不忘於克復而未可輕復必將建長策於萬全使天下各志於功名而無事於虛名相與集大勲於一舉厲丹衷而思奮蹈白刃以弗渝孤蹇百執之中獨任一人之責用能期嵗浸被九遷亟長夏官更仍夕拜惟周六卿之任在漢五曹之兵自非驚代之人豪孰對司戎之上寵昔史氏有建都之論而吳人從飲水之謠在今揆策以圖全當使有進而無退稍務經理以須奠居可以作士气於方張示國人之所向將制梃以撻彊楚殆折箠以鞭赤眉惟公一身濟此大業九州千七百國之盛謀無弗成中書二十四考之榮玆焉可卜某固不専以閣下逢時爲深慶而獨竊謂公朝用大之可爲譬之未病者𨿽中醫調適而可瘳已病者必上智救療而後可上方旰食以興念士亦彈冠而樂從然餘子碌碌以因人小才沾沾而自喜天將降於大任人獨仰於明公永言孤蹤久辱眷寵八載朝行之幸六叨除目之恩弗虞滿盈乃負疢疾念自絕於淸貫或少殄於殘屙偶玆更生以際盛事枝辭所禱精縕奚宣

賀魏樞密仍兼防政啟

恭審樞庭擢貳式隆宥密之權政路聨華兼贊彌綸之任顧本兵之寄以人而重宜長城之衛無日不然詔綍四馳士气百倍伏想慶慰竊以安不忘危治不忘亂實人君保泰之基見於未兆防於未然蓋臣子沈謀之術仰惟今日深軫昔時不以修和之暫而自安於奠枕之休不以納約之堅而遂怠於覆車之戒當匈奴之入盜顧文帝何以爲安昧吐蕃之詐盟縱馬燧亦將焉用事若可恃而不必慮迹則甚詭而尢足疑方聖天子宵旰而念此則百執事胼胝而敢辭況在鴻樞益顓戎政修車馬備器械固有攸司進帷幄坐廟堂莫隆右府惟樞機貴周密之有素則邊鄙無隙間之可投齊用晏嬰遂獲折衝之效漢得汲黯無愧發蒙之譏是皆潛制敵謀靜度事變此天下所以常寧而不擾而忠臣所以可用而不誣課此偉功屬我君子恭惟某官蘊八元之善懋十亂之功文章莫與之爭能如飛羽號萬人敵言行惟當之爲貴蓋夷惠稱百世師了然當世之蓍卓爾時人之耳目勲藏明府名簡上心郎闈宗寺之華宣幕螭頭之貴兼判四戶典職三銓繼進長於天官遂特封於瑣闥翺翔淸禁勸講邇英勞大者其位隆已司樞筦器博者其用逺復預政機載惟淸朝尙虞多事講信修睦𨿽曰誓爲百年可信之期思患豫防宜有不敢一日自安之志歷觀政獘實蠧治原拱手糜食而士卒習以爲常肥已瘠人而將帥殊不知畏每掊軍俸嘗致怨言或給以楮幣而困於虧陌之支或代以敗繒而劣於見金之獲主兵者不一嵗而輒易被堅者𨿽百戰而靡酬谷無半嵗之儲糴有橫徵之迫要當深戒而痛懲烏可有名而無實至於辟荊襄之壤不如召募而使耕總淮漢之屯孰若選掄而久任事之大者莫過於此推而行之存乎其人韙玆儒苑之英來贊籌帷之密得時則駕見義必爲惟有徳旣進則朝廷自尊顧中興之功可日月以冀如雷霆如河漢行觀麻案之宣作霖雨作鹽梅卽慶槐庭之拜伏念某身無可喜居有甚憂分薄命之當然豈尢人之敢泥側聆顯制喜切懦衷諒賡康事之歌願賦得賢之頌欲致平治非我公而其誰獲見休明顧吾屬之何患有文書而銜袖掃門仞以曵裾豈徒借盛事而言抑亦爲斯民而賀過此以往未知所裁

賀蕭參政啟

恭審疇咨人望防秉政機在甘泉從槖之班昔無出其右者維中臺大政之柄玆故舉而授之淸明之朝小大以懌竊以時雨將降山川所以出云吉事有祥國家由以興治惟動丕應有開必先審象而求固已兆商宗之夢卜獵而吉是將協周王之占仰惟東海之蕭實在大江之右五百年間世而出多士以爲儒宗三千字獨對之餘一鳴而亞舉首天意密見謠言浸孚沙洲之漲夫豈徒哉庸知必相金甌之名則其覆矣斯拱而須旣登我公爰定斯讖諒其得宰輔之位必於其天至於使朝廷之尊咸曰有徳時固有待邦其以寧恭惟某官行直方大而全地道之光以智仁勇而兼天下之達蚤以東南之人物獨收鼎甲之科名色正芒寒文蔚以華其國雷聲殷黙言出而加乎民方二十年樂於退而弗之求蓋一二公勉其來而莫肯顧儲此碩望揚於薦書身致雲霄於以動凝旒之聽轍環臺殿殆將伴文石之班冠冕細氊之儒衡尺斂板之仕未有四繄之首而不兩地之歸以此而卜淵衷知公必且大拜爰出綸綍峻登廟堂顧瞻漢庭是無以易堯者夾輔王室吾其爲東周乎一舉之初眾聽所屬惟聖主以得賢而頌而大臣必事君以人何世而不生材必有優遊於諸野公道豈無任責定知恢拓於崇朝使卑辱奧渫者而升本朝則廣大樂易者足稱上意願以愚慮之得首於王前之陳愛國士而追亡非酇侯孰計其事選拾遺於左右獨望之實忠其謀聳觀規橅其在孫子上方登老成之佐臣洪尙竊遲之天之欲平治斯民弱翁且大用矣相此興運訖其逺圖伏念某所立甚孤其衰特早念昔門墻之旅進居然嵗月之最深況席間函丈之密依蒙坐上千人之小異謂其於文字而可教情則父兄若其捐勢位以辱知過於子弟偉制除之誕布慚賀諁之莫陪與榮在斯不寐而喜

賀錢防政啟

恭審政地虛席錫命在諸公之先儒英得時贊元更二府之柄爰以食前借箸之任庸慰海內望霖之思上意所黙定而今乃見之士類相與言而恨其晚爾聞者胥悅翕然同辭竊以儒者之道純然如谷粟之在人皇王之興未有棄詩書而能治或者未效指爲甚迂豈一時人主之弗思實當世士夫之自取漢髙祖以腐儒敗事至子房之用則爲帝師司馬懿以俗儒爲言至孔明之才則稱俊傑故識時務者乃儒之實而謂書生者特儒之名有夫子之徳而侵疆歸得仲舒之醇而膠東治使爲士每先於實用則時君何忍於棄才熙朝淸明吾道振起主上韞大有爲之志相公負不世出之英相得益彰正論斯立掲之正鵠示天下所以趨詔曰眞儒至聖人而後定春秋之褒一字仁義之效四馳侈玆無敵之勲是豈以儒爲戱賢者登用斯文重輕多士所以知歸舉國至於相慶伏惟某官天降大任民方具瞻髙明博大足以隘宇宙而燭萬微气焰精神足以懾戎蠻而鎭雅俗方其居下位之日已有致吾君之心頃嵗大昕之朝竊聞見晚之嘆契淵衷於一見之頃定大用於洊對之時勤勞百爲夷險一致破拘攣之見而務大體斥虛誕之習而究忠謀江淮要區兵民重寄萃此二責在公一人潛制敵國而培不拔之基無煩縣官而竟難成之業庸人之所苟安而期以必濟姦臣之所深忌而鎭以弗疑屹如砥柱而不搖坐使頽波之復振偉矣丕績冠乎羣倫用能期月之間徧儀兩地之峻

賀周侍禦啟

恭審道隆致主志已葉於從龍國慶得人任果膺於冠豸老成在位臺綱自張姦邪屏謀士气益振當主上勵精之日實人臣論事之秋側聆禦史之敢言願作議曹之獻策竊謂今日急先之務必以敵人生事爲憂累有十萬快意匈奴之心未聞三千蹀血邊庭之舉元气不墮衝冒有餘彊陽𨿽多疾病殆至不及其本烏能有成方內治之未修奚外敵之可破曰獘之積請歷以陳朝廷將大有爲而財計困以不足大司農昧其斂散之要郡刺史安於掊尅之風求之者𨿽非一端用之者不勝多務旣乏冢宰嵗杪之制爰嘆魯國年饑之傷姑述其微以伸是說凡科名之額必先經總之全苐知多寡之數可證於文書豈謂出納之繁見欺於官吏彼有私取而私予自然不入而不供裒少致多由來者漸始也漏巵之失利去害興終焉畫餅之譏名存實廢難復宇文之校籍當思廣漢之發姦今之圭田法存王制職分勞佚頃有等差固知上意之甚公誰念獘端之已極斛以百計非有寸壤之可耘數出一時悉以官租而盜請故輸納積無窮之耗量收務必倍之餘嵗貢旣充羨糧猶富可以求足盡力而爲居上者本期以祿而代耕在官者乃有無田而得食順考上古綽著宏規軻書備經界之言開元下括實之令擇斯二者觸類長之苟任長才當得至術天子必得可用之將將軍要多益辦之能毋以庸才幸於一試頃嵗州之敗急於圖功曩者宿泗之行沮於吝賞繄咎之執非將而何惟亡祈父之爪牙難愧楚王之面目縱廟堂議罪誅責僅正於臨時而邊鄙告危委任不移於旋踵豈有旣廢而復用必其棄舊而謀新況夫昔日叛上之徒安得一心報國之節見韓信而具禮由乎薦士而來命李靖以談兵將欲量才而授其道可考宜鑑乎玆昔仲尼先足兵之言我藝祖大閱武之法且制眾以少者猶當車之臂以不教而戰者同血指之工今之多虞過乃由此方其杜侵攘之兵出關中之甲往往有涇原單弱之憂及其驅召募之夫抗敵國之師比比盡神策奔馳之卒人情知可慮也執事盍亦圖之百人荷戈千夫仰食屬縣受獘公帑以虛此有唐致敗之由爲後世循名之戒粵自敵人之犯塞卽聞邊壘之興師屢閱戰攻豈無亡沒而大將小裨以苟得者爲志則虛籍媒利仍舊數而不渝吁哉軍實之未明信矣邦計之久匱夏啟賞用命之士眞宗錄戰死之孤庸示誠心式勸來者考數載之內所以攻城而略地則三軍之眾固多碎首以捐軀可無殊恩以卹其後方且父母餓妻子散紛然爲乞人於白晝之間徒然倉廩實府庫充不少慰遊魂於黃壚之下將使忠憤解體智勇灰心儻弗推無虐孤防之仁吾恐有疾視長上之患事若甚細害實良多夫賞不逾時士則奮力而乃嵗月之久靡聞毫髮之頒逮於招怨有言類沙上偶語之變則又急封媚下同滎陽躡足之時養成犯分之姦寖起要君之態是當勸功欲速誅罪惟明不戒履霜終見圖蔓加之二廣要域羣盜逞姦大者掲刃以屠民小者椎埋而發冢幸徒黨之已獲柰種族之未殲蓋州牧多飾治之儒曷致小人之有恐而壁壘無應猝之備孰爲壯士之先登宜令執鋭之將臣畀以剖符之重寄至於吏道多端而尢雜銓曹無闕之可須待次家庭者何啻五六年調官京畿者亡慮數百輩故祖宗立校藝之格爲搢紳澄入仕之源今則不然亦幸而免方公朝僅有可喜之事而諸生卽覬無厭之恩躍然皆貢禹之彈冠甚者過元輿之奏疏古道久獘薄俗肆行國家之賦素列常科郡邑之供抑存正數乃剏萬金之貢競希一旦之名號曰羨余本於聚斂韋堅獻終嵗之積遂爲天寶大亂之基齡上別庫之儲馴致元和晚節之禍此風旣長流毒自深不明損下之愆祗重不仁之富比飭銷銅之律用嚴範器之防烏知法出而姦生何有令行而禁止鬻於市者官府熟視負於逺者闗梁不呵孰謂雷霆之朝靡具江河之法斯皆眾務之蠧藏於萬機之微考杜牧上策之陳未臻於治冀充國先爲之勝實難其功惟整於內而外自平則齊其本而末必舉苟不察此何以禦彊時惟臺臣密贊治體抨彈攝物不爲力小謀大之疎議論回天且無位卑言髙之罪凡天下微有得失於筆端卽與指陳大此休聲屬我君子恭惟某官以道自任得君之專至剛至大而持之以明嘉謀嘉猷而發之以勇顒顒令望爲世豪英諤諤不羣有祖風烈好是正直擇乎中庸比陞烏府之崇益邇龍顏之粹箴規所達開納不忘祕殿談經王置諸其左右宸衷邁訓學有緝於光明簡知果厚於九重淸要爰班於七品邪正白矣不埋道上之輪風采凜然自落金吾之膽慶忠臣之當國仰聖主之得賢士知直道之已行人喜太平之可見凡厥庶政系公一言毋使因仍以憚攺作繩愆糾繆庶幾罔或不臧去故取新得以同歸於治克謹內修之念用振外攘之休以若所爲夫誰與敵此日之圖回多事旣輸陸贄論諫之誠他年之尅復中原亟被蕭何發縱之賞某壯無佞舌狂有赤心頃竊儒科獲登墻仞樂儀封之請見進童子之難言玆承成命之傳倍積懦衷之喜時不可失倉庚猶效扵一鳴人豈無知愚者輒攄於千慮𨿽微賤弗揣其分諒髙明何所不容晉男子三十字之書儻辱京兆以聞之賜長沙傅六太息之策終期文帝盡用之知尙須芝檢之繼頒敢後藤牋之嗣布拳拳之蘊喋喋莫殫

賀王樞使啟

恭審樞庭擢使赫然酬帷幄之勲魁枋不移庸以定腹心之寄國朝鈞文武之二柄右府列長佐之四班厥今元臣備此隆委道大而用莫旣功崇而任則專蔽於淵衷克相武事竊以主上願治之切甚於賙饑政路選賢之囏幾於弄印踐阼今十七載置輔殆數十人或疇咨僅取於臨時莫醻注意則進退弗移於旋踵何以盡忠故君臣遇合古人難知宜功業寂寥後世滋甚自公枋用維時道行諫臣已見於事堯夢兆又符於得說環本兵之任蓋三載而始遷隆使範之名今一日而雙拜攷其坐廟堂之日與夫徧樞筦之班悉逾前後之數公獨辦聖賢之能事天降大任邦其永寧仰惟某官忠誠道徳之所渟涵節義聲名之所振厲不茹不吐本沈潛而髙明惟危惟幾皆純白而洞達蚤以太上之眷擢居七人之聯嶤然勲稱布在中外主上韞大有爲之志相公以不世出之英相得益彰遂授以政徧儀二府弼諧一人惟公志不在位而在生靈忠不務名而務誠實凡所揆策莫非愛君鎭以靜重而培不拔之基燭之幾微而銷未然之患子房之無智勇彼何假於得名齡之善始終史獨稱其藏用是卽其意之近厚皆將爲國之逺圖爰慰民瞻遂正使號將制梃以撻彊楚殆折箠而鞭赤眉自威名重望之所加當外敵彊藩之自服九州千七百國之盛亶屬元勲中書二十四考之榮未容專美某側聽行路之語不勝舉手之歡十年未正於使名一日遂頒於庭告上意至此天兮匪人永維孤蹤夙被淸顧編研一職之久辱在下寮步武羣英之間俾遊雋軌聖主得賢之頌肯容往牒之獨專大臣事君以仁咸謂斯文之有望枝辭𨿽罄精蘊奚宣

賀四川劉制置啟

聽履而上星辰來作坤維之重伏鉞而臨參井聿申巽命之嚴爰習吉於占以正封於麟璽鼎新一面壯觀羣瞻恭惟某官道博以鎭浮節髙而用大尊主庇民之學允合前猷牧人馭眾之才是皆餘事騎省冠七人之列龍墀首八座之班定國是於至公奇衺盡屏啟君心於當道獻納維良少遲三事大夫之聯用壯萬里長城之勢謀中軍之元帥誠莫逾公率西方之諸侯是用建長玊帳初開於月峽金城增重於雪山封疆已熟於經行毋煩三令民吏夙諳於節制今喜再來三陲師律之風淸六詔歡聲之雷動何待政成於五月卽觀詔入於三臺某揚粃在前依光惟切方浮游於航葦幸邂逅於前茅詠思而言子歸自愧魚鳬之舊相遇而適我願喜無鴻燕之違攄心欲言更面以布

逺迎四川劉制置啟

伏以蠶國撫封豹旂夾道逖矣西土新建牙秉鉞之雄薫兮南風壯叱馭飛軒之樂惟使旌之至止適歸櫂之言遄乃半塗胥晤之可期蓋昔日美談之未有不我先不我後實幸防之匪常則心喜則心降更好言之益締敬憑短牘用逆前驅

賀單尙書致仕得請啟

抗疏漢庭共仰垂車之髙節躋班堯閣有榮出綍之溫言舉盛典之肇新宜士林之爭慕恭惟某官聲名久大徳用昭明扈從甘泉獨有貞元之舊蕃宣侯國半於天下之區方曳履於文昌乃掛冠於神武秋官大司冦之職莫能畱行奎文直學士之除亶爲異數更褒辭之中出與宸畫之下臨身名俱榮始終兩備某遹觀異數仰止淸風身隔重闗愧賀賔之莫與思馳一室尙他日之相期

賀畱同知啟

恭審詔趣閫臣位登樞府昔牧人禦眾無逾五十餘州之難今課效醻庸宜在二三執政之列天意素定人心誕孚靖惟今日之顯除亶屬熙朝之盛舉竊以守天下之至險者莫如蜀任當世之重寄者存乎人惟有誠有徳足以深服乎其心則若兵若民翕然相安於其下韋臯勝敵尙貽蓋侈之譏徳裕籌邊猶有終身之恨必使上不怍而下不愧蓋亦知之易而行之難國家繇南渡以來地望以西州爲重銅梁玉壘號稱天塹之雄襟山帶河實賴金城之固然或者紛張於累嵗嗟異時前後之數公獨玆召伯西陜之功果慶畱侯籌幄之拜竊觀四載視古無人蔽以一言曰誠與敬恭惟某官恢宏而博大忠厚而純明超羣言於絕識之中發聖祕於英辭之表泰山喬嶽儒於道以最髙金鐘大鏞仁爲器也甚重蚤被當寧之眷亟上甘泉之班登螭陛以掌絲綸繇瑣扉而任喉舌從臣均佚閫寄洊更以徳威鎭服之餘弭舊染讙嘩之習綱紀一振軍民並安擢從大江之西遂授全蜀之政聲色不大有威徳以服其民金石弗渝惟至誠能用其眾彊鄰嘆息以知敬諸將感勵而悅隨宣勤四年克己一節介圭促召昕陛對敭曽晝日之不移已廟堂之極簉惟今日之勢上策莫如自治而右府之地彊本乃能折衝汲黯用而淮南寢謀裴度相而河朔效順仰惟經綸天下之學於以舒發胸中之奇必將眾建於人材未暇披圖於輿地任國大事非公而誰某晚學甚庸冗材無取瞻望尙書之履尙憶趨隅暌違夫子之門不勝僂指每幸書生之气習夙蒙先達之奬知玆聴出綸至於折履情深仰斗嗟旅進之亡繇疾有負薪顧修辭之獨後尙以江湖之孤迹敢投廊廟之洪鈞秋琯方深樞庭多暇願精寢餗之衛用慰邇遐之瞻

賀畱參政仍兼同知啟

恭審顯膺制綸擢貳臺席其在左右方朝夕納誨而命之無分東西兼文武經邦之大者總此重任維時鉅公竊以君臣道合之難固將千載而一遇至於聖哲相逢之易則決大用於片言惟當饋念此樂得其人𨿽舉國授之猶恨其晚千秋立談之頃旬月遂侯姚崇十事之陳翌日而相使其道同志合而謂不及也則將日遷月拜而尙竊遲之厥今畱侯之來首覲宣室之對一見趣兩社之拜昔也則無期月環二府之班玆焉特盛敬誦除目灼知上心仰惟某官以社稷臣爲帝王佐道徳文學而入侍實右漢庭聲名智略以出藩爰倡周牧不憚蜀道之逺往專坤維之雄恃此忠誠寛上憂顧苐知惇厚以鎭俗不務表暴而近名隱然長城固已奠西南之四路我有良翰又將逾前後之數公勤勞五年始終一致是謂天下之難辦誰其能之豈有當世之異材可久外者延和之殿甫對政事之堂已登與其束帶而立於朝孰當大任何必審象而求諸野莫如明公故於滿嵗之間亟贊萬機之重兼資者徳裕武宗遂成其功旣用如弱翁漢宣將倚爲相巍然共二之佐凜乎登三之期隆卜世八百年其永相淳熙之治食封畱三萬戶益昌蕃大之宗伏念某所立甚孤其哀則蚤得第三十載慨白首何以報君投閒六七年而黃卷僅容對聖毎自笑屠龍之拙固未忘求蠖之伸竊聴尙書之履聲念疇昔故願侍相公之衮繡如疏逺何幸當進而論人物之時復在退而處奧渫之日爲之不樂或蒙軫念於向隅之夫見之恐難未敢辱身於掃門之隸玆聞庭告之號莫簉席賔之聨

答宏詞科倪判官啟

伏審髙第詔賢雄文擢秀華聨三萼未多丹桂之芳芥拾兩科今見白眉之盛斯文壯矣請論翕然竊惟文富朝華妙覷天巧琳瑯垂世獨有仙官之藏簫磬諧音時爲淸廟之奏固已上窺而下逮自然實大而聲閎摘頷厎之髭蚤已稱其易易剖胸中之夢玆益辦於多多殆將脫穎於十九之中何畏焚舟於再三之敵昔陳密之弗獲選科寧有不利耶以韓子之樂其名人或謂之能也古所難者公兼得之佇須鋒車芝檢之頒卽慶木天米廩之拜某言念先契夤緣下風偶庀職於文闈俾竊觀於筆陣英詞駭目僅逃五色之迷盛世得人共快一斑之覩慶緘不敏謙牘首臨惟知緹襲之藏莫盡瓊瑤之報

答四川李總領啟

拜恩北闕總餉西州萬里去天上每先於憂顧三軍仰食時方急於選掄有如望郎允矣公論伏惟某官以有用之學當可爲之時方將屬意於功名政爾假塗於煩劇入連制閫未勞報政於期年列戍總戎何止論功於足食惟皇華之遣已重在餉事之寄益專厥今民曹接武玆選踵此召命非公而誰某願叩龍門莫馳馬首忽五云之下布曽一介之敢當謙則裕如禮云過矣地之相去惟不勝風馬之殊公將來歸庶幾得雲天之托

賀溧陽尉章同年啟

竊以懷貞曜於唐家莫追髙致得子眞於相裔遂振斯文豈惟幸寮屬之在玆抑亦見典型之如昔敢裁奏記難盡報投伏惟某官語有令音文推奇字萃百能於夏校𨿽賢士謂不及之奏三策於春官皆先生莫能對者尙廑瀛步來尉警巡豈以翰墨之工將異溪山之趣哦薔薇之什嘉前躅之可承對瓦屋之峯思古人而欲賦有賢如此公論翕然佇聞芝檢之頒卽登蕓閣之選如某者嵚﨑可笑險阻備嘗偶先訓之是遵亦世科之誤玷拜恩紆緑獲附名經蒞職勾朱復聨王事謹簿書而待期防已亡補於縣官震風雨而知帡幪政有望於君子

回發解五人啟

程能秋貢偕計春官咸歆稽古之榮遂見起家之盛伏以解元先輩言皆中律義必據經尊其所聞居務古人之學求爲可用弗專舉子之文蔚以詞華來由詔選髙山流水世豈乏於知音美玊精金今果稱於定價妙語一出蜚聲四馳某偶幸觀瀾繆當勸駕三冬足用願無憚於膏焚一鳴驚人嗣亟聞於芥拾

回知普州李大著啟

六十部之撫封濫將上指二千石以分治幸托官聯愧告至之未遑荷馳緘之先辱伏惟某官令名四出偉望千能岷蜀騰芳白雲耀西山之秀瀛洲接武靑藜輝東壁之光盍晉荷囊尙需剖竹豈特居官而可紀蓋將更治以考功坐令閭裏之間不覺朝廷之逺故鄕地近已同衣錦之榮飛詔天臨卽上鳴鸞之直某驅馳萬里冒昧一來可毋忘文字之交不止問簿書之事惠而好我正惟同气之求言以贈人尙賴多聞之益

代人賀魏左史兼中書舎人啟

恭審超登螭陛亟踐綸闈疏報功崇徳之恩天子爲之親擢總載筆代言之任儒者極於至榮朝廷旣尊中外胥賀恭想慶慰竊以檮杌之文則史實先記事之功帝王之制可行尢重贊書之寄若稽於古則執簡而肆筆極言其效則出綍以如綸載惟二者之兼司率本九重之善任利見大人以正也無非淸切之聯不有君子其能乎果慶選掄之中乃知今日之事足爲下執之榮恭惟某官道大而有容徳博而不倚六律奏笙鏞之間百花粲昆閬之英韓栁爲時宗工蓋五百年之名世遷向視古通達貫三萬軸之全書文章覷天巧之深議論爛日光之照蚤躋膴仕卽簡上知星曹薦易於郎闈月寺亟司於宗牒丕闡立朝之譽益彰致主之勲當國家思內治之修政外敵伺吾邦而舉聖主未遑他務念並州宜以勣爲先人臣各致其能顧淮陽徒得黯而重爰雍容於宣幕務參畫於廟謨折衝旣效於精神專對聿勤於麾指萬里而展屬國大昻昻聳壑之姿片言而詟楚王笑碌碌因人之輩輕一身於虎口等九死於鴻毛苐知蹇蹇之匪躬乃見多多而益辦共慶單於之啟慕咸欣唐儉之來歸大對聞天信中朝之第一貴名起日眞國士之無雙致命弗辭論功可後寵符僉議恩出至公參聯豹尾之班密勿龍顏之粹存隱晦顯微之意有舉必書追聱牙幽之風以宏斯道佇拜芝書之賜卽眞荷槖之華方一佛出世之時已觀盛事逮貳公宏化之日更展嘉猷伏念某冷落一官貧窮萬狀張融之無居已久何殊焚次之傷淮陰之寄食未忘殆類畫墁之計望龍門而旅進欣燕廈以知歸寸心所祈尺紙難盡

除國正謝右相啟

殿秋官之屬久矣何功司夏校之規使之爲正方英俊如林之日在師儒接席之間稽古之榮捫心則愧攷歷代賢闗之肇建惟本朝令典之獨詳旣律之程度之文又一以漸摩之行六經闡教𨿽云博士之可尊五等定規尢借學官之司正眂班聯而若後在掌教以實均是皆根一學之低昻影諸生之立懦要令多士豈曰友之云乎毋使眾言此非子之座也如某者碌碌不足數負負無可言幸當天下有道之時欲慕古人際可之仕而聲牙萬狀落魄半生一官僅襲於世科三仕未更於選秩慨塵途之蚤涉已分鹽車念舊學之浸荒幾成醬瓿比玷四科之薦墨繼叨兩部之屬員不勝智短之訾深愜官閒之地嗟再嵗事功之蔑有乃一時憂患之相仍已甘襆被之行無復彈冠之志荷大鈞播物謂書生習气之尙存而造物救人知薄命嵚之可憫陞之學省寘彼周行理朝廷淸選之班釋筦庫抗塵之職帥以正孰敢不正當體厥官自小成以及大成必由乎學玆蓋伏遇某官應期王佐驚代人豪身蹈孔孟而得其傳道過況雄而守以正事業見乎廊廟合臯謨而謂之嘉勲庸著於鼎彜蓋漢庭無出其右毎推善以舉類必事君而以人昔焉起部之趨承已勤薦禰今也成均之聯屬更荷鑄顏某敢不益尊所聞務正諸已思羣居之可樂當學涉之是求重戴憑之席五十餘非敢望也紀何蕃之行逾數事庶幾見之過此以還未知所措

謝從官舉充郡守啟

刺史承流宣化特舉二人君子揚善薦賢猥煩一字惟書生不識時務矧良吏能至中興乃及孤人爲之三嘆竊謂秦設守郡漢置典州有治理效則以侯爵遷得太守賢可爲斯民賀近世名實之相蔽有司資格之不渝如執劵之取償於得人而何有才否奚較政事可知宜曠然大變破拘攣而一新必舉爾所知在選擇而取子欲當明詔可非其人某者顏汗可羞骨凡不化慣平生之弛拘薄宦於斗升固𨿽有意於功名竟亦何能於尺寸蠧長安之粟人已笑其守株濫齊國之竽事蓋宜於掉臂一時奮迅肯羨輩流兩嵗編摩自安孤冷匹夫不可以奪志仕者有時乎爲貧豈繄牢落之姓名偶在禁華之記錄惟大夫之宜去二今時則然若諸侯之所寶三則吾豈敢不求而得於今有光玆蓋伏遇某官爲時名臣獨念人物見善如不及詎容按劍之至前舉賢惟其能使處囊之自見天子有詔郡國選才顧在列豈無雋良何俗士猥先論薦特達至矣古今無之某迹則甚寒志當益壯下不負所學固非利祿之使然士相期以心要使嵗寒之可托

代人賀範同知啟

恭審顯膺帝命擢貳樞庭絲綸之出信萬方爰貴本兵之任帷幄之籌勝千里聿觀繼武之功朝有正人國以大治共相慶慰竊以北樞垂象接泰階兩兩之光右府聨華峻維石巖巖之望將有折衝之效孰先命世之臣範蠡致越國之彊果能刷恥汲黯寢淮南之計豈謂發蒙方淸朝載纘於武功而上聖內修於政事咸欣密命來畀時英立邦家太平之基有文武兼施之盛恭惟某官明堂一柱太廟六瑚節義得君子之閒仁信本大人之徳日光玉潔爛然金薤之文章鳳跱龍蹲偉矣冰壺之人物蚤推大冊俯陟巍科聲華旣熟於主知位望徑躋於禁密輟自甘泉之槖擢分益郡之符人興來暮之謠士快爭先之覩我有良翰惟申伯而獨尊賢於長城本李勣之善用果聞報政亟被賜環未容祠館之閒爰趣昕朝之奏宸衷以懌帝渥惟新列西省之近班冠春官之淸選𨿽二年畱蜀蹔希三接之恩而一日還朝當拜九遷之命進防宥地入贊廟謨明良旣樂於賡歌夙夜不忘於基命伏念某單防末裔冷落孤蹤一官司理屬之卑三釜及親闈之養勉修志慮知皆擴而充之仰托陶鎔可以無大過矣玆聴明綸之布實增小已之私披雲霧而覩靑天已驚心目震風雷而知廈屋正賴帲幪過此以還未知所措

代王江陰攺知饒州謝時相啟

分符偏壘方虞小器之易盈易地名邦敢意殊恩之洊至揆庸虛而曷稱冒寵渥以知歸竊惟師帥之良實司民社之寄處外官而甚重簡上意以特深西漢循良本宣帝屢遷之典有唐選任蓋文皇臨遣之恩故耕桑弦誦足以致士民之功而賦調租庸可以裕國家之計𨿽大小之不一願休養之惟均自非超詣之才曷副柬求之意如某者崖枯可棄甕敝莫容荏苒一官𨿽切簡書之畏驅馳三紀曽何毫髮之勤有此譾才豈復榮望昨偶叨於錫命俾獲玷於承流甫及時方愧一麾之假旋膺芝檢益全五馬之稱初無以小易大之心遽有取重去輕之得徒有禠鞶之懼敢欣出谷之遷自視固已歉然始望必不如此凡爾桑楡之景盡歸陶冶之私矧是鄱陽介於江左薰陶至化率皆君子之歸黽勉農時不墮小民之業濟濟類菁莪之育穰穰有貨食之餘乃以繆庸獲玆安便玆蓋伏遇某官徳熙帝載道格天心立太平之基在辟闔弛張之頃建惟和之政得彌縫輔相之機載登宰府之班每務大臣之義致玆孱瑣亦預選掄某敢不運甓修勞著鞭期進震風雷而知懼正有賴於陶鎔計日月以爲功尙庶幾於官政

代知縣作啟

譾薄奚堪幸聨班於京秩寵榮洊至俾宣化於男邦𨿽出谷之旣遷顧循涯之曷稱撫躬增愧感徳知歸竊以治眾帥民事蓋詳於百里量材定位職尢謹於一時或勵以詔防而敢怠於承休或易以諫言而益兼於善後非才防濟厥用匪輕如宓賤不羣乃大鳴弦之政儻尹何未學當虞制錦之傷仰惟淸朝具存成憲假徽章而示寵昭厚賞以勸功凡玆授受之間率自選掄而至豈容蒙陋獲玷使令如某者帚敝可捐崖枯已瘠技平平而孰取志落落以難成適三仕三已之初敢萌喜慍當再戰再屈之後獨笑間闗蒞官逾必世之年曆任有過旬之考彈冠入仕空嗟髀肉之生結栁送窮更嗟食羮之覆迍邅萬狀夷險百爲固知退尺進寸之難尢昧斲方爲圓之巧嘆浮沈於宦海徒進退於銓曹矧此上元密承大府獄訟闗決之來而首司其責簿書期防之至而獨處其繁式裨天塹之防兼贊軍屯之給何期五技使長一同盡歸特達之知蔑有遊談之助望不及此得之歉然玆蓋伏遇某官勲列鼎彜祥參奎璧仁義禮智生於色而根於心道徳忠誠盛於內而賁於外燦經邦之事業大濟世之規模躬持萬物之衡大布一陶之冶除吏八百不專崔氏之親薦士三千盡用裴公之疏路慶公忠之辟人無競躁之求至此庸愚亦叨甄錄某敢不力勉未至求爲可知治悉本於七條政當期於三異戴星而問王事願致其勤束帶而見督郵其誰敢後過此以往未知所裁

代人爲女回定啟

通經拜命恩蓋侈於衛姬合姓爲婚已獨慚於齊偶猥蒙才子許畀嘉音伏承某人神气以靈蚤決科於拾芥而某人徳容有愧未閒禮於采蘋不圖過聴之勤誤辱好逑之選枌楡幸接聲气益同孟子陳戒女之言敢忘順正韓子責成人之禮尙覿典型庸致幣將莫遑瓊報

代人言定啟

同官爲寮夙厚雷陳之好合姓繼世更交劉範之歡諏吉蓍介言媒妁某人偶聞詩禮自期非小人儒伏承某人蚤習組紃可謂彼君子女不圖過聽之誤俯從好匹之求幸偶齊姜莫如韓樂能修法度式觀蘋藻之可承宜爾室家行慶子孫之逢吉敬將末幣具載別牋

東塘集卷十七

欽定四庫全書

東塘集卷十八

記

紹興府進士題名記

晉史謂會稽有佳山水名士多居之王羲之晚渡浙江遂有終焉之志顧愷之謂千巖萬壑競秀爭流而一時人物如孫綽李充賀循許詢輩皆以文藝冠世某幼讀史長而從仕謂今會稽實拱行闕仕而有職於東蓋無難者亦庶幾見所謂以山水名天下與人物風流之盛者乎而宦海萍遊迄三十年而志弗遂淳熈十六年春辱乘傳典倉事於是登秦望探禹穴識其委蛇盤礡之觀而得其溫厚粹美之气蓋其鐘靈孕秀云行川流胚胎醖釀發而爲英傑宜有獨盛於斯世者宋朝崇儒右文眂古爲重而東南儒風宏懋盛美會稽爲最焉杜祁公以道徳文章功業行實克相昭陵徳在生民勲在史冊足以儀萬世而垂後學如顧公臨典制北門陳公楊庭執法中司傅公墨卿正位常伯石公景略皆以文學冠春官夏公噩齊公棠皆以賢良應大科傅公菘卿以文藝魁舎選儒學之秀頡頏上下此非騫翔奮厲之所蘊而雄深秀麗之所鐘耶建炎初六飛渡江嘗駐蹕於越而越今爲陪都蓋古三輔也山川之所形見風化之所漸被其儒風士業流聞彰布益以昌大要非余郡可及王公佐詹公騤相望二十餘年之間皆以大策冠多士石公轍以奏恩被魁選莫公叔光以宏博中兩科而三歳大比賜第於太常者亡慮十餘人其連取詞科伯仲聯第者又間見層出人物之茂實爲衣冠盛世其亦有以權輿於此哉郡之前進士石朝英陸洋張澤闔辭以告某曰越之山川則有郡之圗志在越之名卿大夫則有國之信史在若無俟於登載者然鄕之宗老則懼晚學之未聞也人寖逺而寖亡事愈久而愈墜其不沒前人之事者幾希朝英等將以郡之進士列名於石且請於府帥閣學尙書王公願飭工鑱石寘諸郡庠之講堂於以示勸激之意然非文不傳也敢以請某幸以將指來越而楚實有材又所身見而目識者其何可辭則與之言曰夫讀古人之書肄當世之業豈直以取科級釣爵位以誇榮侈盛於鄕曲哉其致君澤民行道及物實自讀書肄業始漢世設科射防勸以官祿史氏譏之韋氏教子一經志於靑紫後世貶焉士之學固有逺者大者今天子龍飛禦天適當興賢之歳越之士方將企前慕昔以接踵賢躅而振袂流風者其盍思所以逺者大者乎𨿽然越有君子六千人昔人謂其有志行猶齊之士吳之賢良也嗚呼千載之後其必有仍盛美於前人者某猶拭目以觀之題名起於慶曆二年前乎此者攷諸登科記則鄕裏多不載故不錄而杜祁公則大中祥符元年甲科四名進士蓋可攷云

涇縣尉防壁記

州縣之職其甚卑而勞者曰尉尉非能卑人人卑之而不爲也尉之與民相親也相安也相親而民聽之相安而民恱之不親則悖不安則慼矣尉而非其人可乎今而曰卑之而吾弗爲嗚呼尉之眞可卑也楊君堪奉刺史命假尉於涇邑其胸中渟涵者厚而粹乃肯托諸尉職而爲相親安於民之事以小施所學焉亦賢已哉伐石以紀前人記壁以告來者是重尉也非重文也

池州弄水亭記

淳熈七年四月十日池州弄水亭成郡太守袁某賦詩載酒輯賔佐以落之存古也大江之東池澤上流山川之融峙險阻之捍扼視古形勢國也而層巖絕壁變態萬狀風月之所盤礡溪浦之所漩澓者昔亦聞於四方矣唐二百年郡刺史多時名公至於騷人雅士遊觀登覽觴詠繾綣皆油然意足欲將終身焉所遇足以發其趣也李太白傲睨一世其襟度飄放未易卽之而惓惓者何哉秋浦之詩白笴陂之詩愛賞悲歌之念後世誦之意池非人間世也後有卽秋浦勝地而亭者取太白秋浦詩飲弄水中月之句而以弄水名焉會昌中刺史杜牧之爲詩二章其言艸木組麗風露光潔山溪幽足四時異趣亭不勝其景也然歳月旣久而陵谷之遂變古今異時而名實之事舛矣何獨斯亭哉唐至今三百年亭之實未可復而亭之名其庶幾存乎先是紹興八年郡將復舊觀而故址在今靑溪橋之西南岸壤傾落莽爲污池而又佛廬其旁觸目蕪圯弗容以故事攷獨存蓮浦亦雕謝岑寂蓋牧之所謂颭灩翠綃舞者今睹其細爾僅能因仍簡陋卽南城之外沿西墻甫十步臨淸溪以亭之而基制窊甚屢壓於水淳熈四年郡復攺創累石壝土無復懷水慮居亡何悉從煨燼又三年某來爲郡誦太白牧之之詩想其髙風雅尙屢意此邦慨二賢之不可見也儻循其名以存大略不亦可乎遂因其址而規焉亭傾墻面北鄕與溪山殊不相偶又束以狹壤施置失宜乃拓基架屋而南之中爲大亭三間其髙二尋軒宇導從暎照後先連甃如砥弗限髙下庖傳有所髹飾惟備由亭之東爲橋十有一柱折而北焉至南城門而止齊山屏其前九華翼其左淸溪頫流不疾不徐蕩漾潺湲迫岸而弗敢進風日凝美波光層接殆須眉可燭也西有飛橋其長三十丈因而葺之垂虹倒影又將季孟於松江矣經始於三月五日一錢不取於民而杇梓之工悉計直以授才四十日而後休邦人亦詫偉特之觀其驟見於此也𨿽然是足以存古矣夫因亭以立名循名而探理吾不知水之有似於人者乎澄之而不淸撓之而不濁吾知人之隘而污者將汗顏於此水也源深而流長波靜而光徹吾知人之淺而躁者將汗顏於此水也水何心於人而人不能以遁於水人何預於水而水足以愧乎人太守之登斯亭弄斯水也其必有以鑑此水者乎不然水哉何取於水也故並書之因以爲戒云

惠補之樗室記

惠子補之作環堵之室而名以樗恵子有愛乎樗而自況者也或曰萬物以有用貴而無用者莫如樗萬物以成材稱而不材者莫如樗是何惠子之愛乎樗也惠子讀書三十年成寐蘧覺油然惟文史之適而山深林宻居弗於朝市褒衣博帶竊有志於先生長者之習益又絜其餘力以自放於詩歌嘲感之際章聨句輯意澹辭雅嘗見於鄕裏朋友者時足以自寫風味仰而事其上親且六十而其下亦有妻子之累惠子之才於時殆非無所可用者也彼又安能自樂於無用而欲稅駕於擁腫之樗哉余曰物不可使有窮也而物之窮者以有用無爲名屍用於名則窮無爲謀府用於謀則窮無爲事任用於事則窮無爲知主用於知則窮不然顧豈柤棃橘柚而後窮於剝辱折泄之用哉君子之道務養其大者而他所不暇問簞食瓢飲若落落與人異而三年使有勇者殆表表不少遜夫使回也而有用且得有此大也耶惠子以性爲根以道爲余文之以爲枝葉成之以爲華實曲而扶之直偃而使之立風雨之而不折寒暑焉而不傷無用而用莫我窮不材而材莫我累君子之養其大惠子之愛乎樗余固知之矣余方宦遊怵怵糊其口於四方間闗百罹殆自可嘆以我眂子所得孰多哉子盍爲我思焉猶及其拱把而封之殖之至於子之樗而後可也

池州淸淨寮記

天下本無事智者過之而察愚者不及而惑不察不惑而天下之事定矣余吏州縣十五年蓋嘗投諸膠擾之地靜而觀其變焉已乃繁者可一而棼者可擢何哉於其理弗於其事也今州縣無壯民有黠吏無拙政有能稱無瘠肥人之心有以鄰爲壑之意天下之事始紛紛於此矣而豈獨一州縣哉余來爲池州池民富不能以彊地不足以廣而貧者嗇耕者瘠殆衣食怵怵弗皇暇其眂官府亦瑟縮無敢肆而見謂嚚訟者猶能以理格是不可以無事治耶夫投尺寸紙側立墀下太守操筆疾書民得其說卽去郡責期以竟守旣自責又以責爲令者是非白而民退聽矣顧一落吏手卽其說支而難窮余不敢爲也而比歳郡國病弗給者殆什七池如小民家𨿽居處服食若不足以振耀而父兄子弟猶能相期於一飽若太守者亦安用求余也嗟乎果不可以無事治耶余旣知池之民而民亦知余之心上作而下應此定而彼佚天下本無事也昔者曹參治齊蓋公爲言治道貴淸淨所以基無事也一水之澄而須眉可燭萬籟旣息而天機自見淸淨之效如此而何以多事爲哉因書其說而葺郡治之東室名之曰淸淨寮繼此其必有仍盛於相國者顧余何足以知之

陳氏捨田道場山記

湖州道場山聚眾萬指異時迫弗贍其徒乞食以居權贏較乏歳愁以懼而學之勤弛蓋未遑詰也眾病之年來住山多名禪熟緣法飽心計有以挾佛力而撼檀施者於是膏腴之田願陪佛供金錢之入願置沃壤衍裕饒足日有餘力其禪足以學矣淳熈丙午有保義郎新監行在丰儲西倉陳泌者施錢逾百萬市田百畆於路村而告方丈隨侃曰歳九月十日其爲我設防陽供齋無礙僧以薦先室趙氏救防幽途使大無畏隨侃歡喜懴禮對佛作證而囑湖之寓客袁某爲之記曰佛流中華歳千二百教孚東南盛於二浙湖在吳右叢林蔽崗維今道塲開山自唐精藍千楹毳納萬指朝餐夕粥斗儲勺累歳弗遑贍緇流興嗟云何一飽立玆僧伽爾時祖師循方乞食豈無眾生捨貪施得住山隨侃說無上緣堂殿有供郊坰有田誰曰防哉實善知識諸方影附檀施雲集倉人陳氏發菩提心市田百畆捐百萬金一念燻修無漏善故薦我室靈出纒離苦我聞圓覺譬如苗增言念此田助其幽防又聞楞嚴蒸石成飯言念此田成彼善願稽首大眾十鉢一盂趺坐飽食當讚幽塗稽首佛慈已滅生滅鑑玆福田願破迷惑維山蒼蒼維田穰穰我爲斯文式慰爾亡

序

擇善易解序

易之爲書與天地準更三聖而後備學之者可以無過焉閎衍微深蘊奧難見非博學君子明陰陽變化之用者焉能探其妙防哉昔王通講道河汾推明六經之防自謂吾之贊易述而不論嗚呼通尙然也弗如者其曰能乎然考古驗今釋其言而解其義者亦云富矣京房丁寛梁丘費直之輩皆博通易道傑然穎出於西都不幸其文逸亡其後王弼孔穎達又相繼而顯焉列於今而不泯曁於我宋以右文興治教化茂行二百五六十年之內英才俊士名世巨儒日以彚徵多本經誼若王程龔耿數公又皆精通於易而得於奧防也吁繇古逮今明易者不爲不眾矣然予於此亦不得無言焉且易之所以爲易者不外卦辭爻辭彖辭象辭文言系辭兼而爲易皆聖人所作也𨿽其防趣意義微奧難明亦不過一說而已曷嘗有二哉柰何古今學者類皆索奇求異各持一說欲無同於人以騁一已之學殊異立言紛然不合於理者有之悖於理者有之遂致聖人一經之意雜然不可考後之學者自是無所據矣且訟復卽命渝安貞吉此訟卦九四爻言也輔嗣孔氏釋之曰訟旣不勝若能反從本理渝變往前爭訟之命卽得安居貞吉此一說也若東坡則釋之曰九四所當得者初六而已近於三而彊求之故亦不克訟然而有初之應卽而就其命之所當得者自攺而安其政則不失其有此二說不同也至於伊川則釋之曰四以剛陽而居健體無與爲敵則訟無由而興故不克訟夫以剛健而不中所以好訟若義不克訟反就正理變而安貞則吉此三說不同也至若耿氏則釋之曰九四不克訟以剛訟柔其義不克而復卽九五聽者之命變而安則吉此四說不同也夫一爻之間不逾數句而其意亦不過一而已諸儒釋之各立異見若圓冠方履之不侔聖人作之之意果安在哉由此觀之則余解之相異可不言而諭矣予嘗求諸儒訓釋之文以尋奧義見其彼此角立議論糾紛不歸於一汨於胸中因釋其當於理明於道優於諸解者萃聚其說爲一帙庶可論歸於一而予亦得以一其心也否則將信彼歟將信此歟異時之不一其害豈小哉𨿽然予學不逮人則焉能見眾說是與否也然嘗受教親庭矣故於此不自卑遜而掇取其當者以集之想後之君子得是書以觀之則知予集之之際不妄亂也若夫春秋一經聖人褒善貶惡之書也左氏自爲傳而公羊谷梁又各爲傳後世學者方之六經並行也唐盧仝以學髙世刻意春秋乃束三傳獨抱遺經豈非厭傳注之說穿鑿不根有激而云哉夫盧仝盡棄三傳獨以經爲宗予求以明經而不敢盡廢其解予之學誠下於仝一等矣然漢劉歆謂學者信口說而背傳說是末師而非往古蓋自秦火以來殘編斷簡幸有存者傳說之功也或者必欲盡廢之而獨探微言則朽折之餘蓋亦難矣況支離異同之患有甚於朽折乎則是書也其罪我乎其知我乎必有論定者矣不然儒者以六經爲法乃累世不能通其學窮年不能究其理則太史公卽有甚憂者孔子嘗曰多聞擇其善者而從之多見而識之知之次也予於是書目曰擇善易解云

成都文類序

天地之祕藏發而爲名山大川山川之秀靈驗而爲文章華藻二者相爲頡頏而光明者也兩京三都之賦摹冩天地繪繡山川絢道徳掞天庭潤金石諧韶濩與乾坤造化周流盛大於宇宙之間千百萬世下而知有兩京三都者以此文也然則天地山川而可無此文哉而可以不傳此文哉益古大都會也有江山之雄有文物之盛奇觀絕景僊遊神迹一艸一木一丘一壑名公才士騷人墨客窺奇吐芳聲流文暢散落人間何可一二數也凡此者予來三年亦旣略覩矣或曰兩京三都以賦而傳使無傳焉斯文泯矣然則由漢以來其文以益而作者今獨無傳可乎有益都斯有此文此文傳益都亦傳矣爰屬僚士摭方防裒諸碑識流傳之所膾炙友士之所見聞大篇雄章英詞綺語折法度極耀其以益而聞者悉登載而彚輯焉斷自漢以下迄於淳熈其文篇凡一千有奇類爲十一目釐爲五十卷益之文滋備矣嗟乎後世之士豈無浮沅湘由巴蜀略卭筰如司馬子長者乎豈無上瞿唐過防梓賦雪錦如杜少陵者乎又豈無自西蜀歷荊楚棲遲山水間如田遊巖者乎儻得如二三公者而訪斯益擥斯文焉則知淸寧闔辟至大至廣之內而有所謂蜀蜀六十州亙五千里之內而有所謂益益都無量江漢炳靈之內而有所謂文者其不在此書乎是書也而有傳焉庶幾乎無負於益慶元五年二月望日

成都誌序

成都蜀大都會也山林川澤丘陵墳衍原隰之名物如周大司徒職方氏所掌宜有方誌以諗後來異時郡侯亦各登載唐白敏中始爲成都記五卷本朝趙淸獻公爲成都古今記三十卷相望今數百年陵谷之變已不同而物與時偕湮廢增益又未已也後有續記者而會萃後先各立程度互見重出所聞異同殆凡數書矣擥者不復一見而盡或者病焉某來守逾年暇日賔客有曰今天下郡國悉有志顧以蜀大都會而獨弗備誠缺文哉乃命幕僚摭拾編次胚胎乎白趙之記而枝葉於續記之書剔繁攷實訂其不合而附益其所未備臚分彚輯稽仿古志凡山川地域生齒貢賦古今人物上下千百載間其因革廢興皆聚此書矣𨿽然竊於此有感焉是邦也昔也風土之阜繁民生之富庶考之志可見已今閭閻無巨室田野無饒民商者多乏絕耕者半轉徙公不能以裕私下不足以供上然銷膏以火而不自知也可乎哉聖明在上顧憂西南日議所以寛民輸蠲估賦培植其元气而鍼砭其膏肓是志也又將以寛大之詔什一之制而大書特書焉則有俟乎後之作者慶元己未孟秋望日

白雲先生集序

某頃守臨安老兵宿吏猶能記其父祖時事則指凡官府曰此紹興初季待制所建置者某旋貳地官因閱故牘則又見減免下戶役錢之法則曰此季待制建議也某晚學而企瞻前修顧何幸乃獲踵英躅於六十載之後今又再拜三復先生之文是將以仕學使學者咸有取則焉造物之惠某者亦悉矣故嘗論士大夫之學非欲以誇辭藻釣名譽幹祿爵取富貴以自華其身必取於有用也汲黯用於直蕭望之用於傅魏徵用於諌劉蕡用於對此眞士大夫之學也先生受髙廟深知旣從甘泉方論諌十數上朝奏暮黜略不少貶焉而防以壽一時之脈此學也非文也某撫捲太息爲之竦然

成都府太守圖像冊序

士大夫非一時毀譽爲可信而數十百年以至於愈久愈逺其毀譽乃可信也蘇文忠公見王元之繪像想其流風餘烈願執鞭而不可得此豈一時之譽哉昔也敬其人今覩其像而益知所敬者以愈久愈逺而愈信也余來成都暇日過淸陰館見府尹繪像蓋自漢以來至於今所謂執鞭欣慕者何可一二數嗚呼是眞有可信者矣余慮屋壁將壓何以傳逺乃更繪以繒而冊藏之於司府帑者𨿽然予將解組而去圖冩正未能就而一時毀譽亦不能免譽生於愛毀生於怨譽固益美而毀亦余藥石也余烏得而盡知之哉他人烏得而遽信之哉數十百年又當有眞毀者出焉因記冊首庸以自警且告來者

送趙運使赴召序

某聞自昔人有贈言之說而後世君子於論交之間凡道義之契苟有行焉皆得以言贈蓋其情親气合不得已於此而寓其繾綣不忘之意是道也禮不足而情有餘施之等輩則爲勸行之先生長者則爲薄是故不可以不審某曰不然文所以宣意而意所以達理耳使文道其意意適其理而無失乎贈言之意則又何禮之拘今都運寶文檢正郎中被天子詔將歸京師與四海赤子興大福利夫豈徒然耶於先生之行也誦古今道盛徳蓋不知幾何人而某也介乎其間獨不欲以亡益之辭而塞贈言之責其果何說哉人之言曰先生文章言論貫穿今昔咀華涉源盡得前人道學之要蓋異乎析章句而工文字是知乎先生之學也於贈焉其何知又曰先生義根於心道形於色行不爲隨志不務合蓋在昔道義之士不爲他奇以求異者是知乎先生之行也於贈也亦何知則又曰先生持使者節幸江城期年矣長善救失靡所不至而收錄成就必自其孤逺者先之至於勢迫而權取者舉瑟縮不與是知乎先生之公也於贈焉亦何知夫是三者於贈之意不足而切切然以稱詠爲美先生何樂乎此哉然則某將何以告蓋又聞之古之聖人立天下之事在乎審而審之道以謀始爲最始之弗審後將難收越之人有將之楚者必深推其故而後發以謂楚之果有利於我也吾然後行不然適乎楚而事乃戾焉吾故甘於還越也果能安於楚之害而拱受乎是故越之人必求其百全之利而後動謀之詳計之熟則可一去而不復阻推而至於朝廷之上而有類乎是者則亦烏可遽爲之說哉孟子曰量敵而後進慮勝而後會孟施捨猶持此以固其勇不此之慮而決於未必然之防而謂之能行也可乎先生將不辰浹侍淸閒之燕歷天下事而敢言之先生必無憚此也贈言之勸以忠而不諛某也門下士不敢不告

送元直歸毗陵序

甲申年餘過常之湖洑居而張子正適在焉子正於余契家而又同所寓意可朝夕見也然月率一見竟數語卽去願徵逐詡不可得余怪而訊諸鄰其鄰曰是公卻掃閉門課諸子誦書暮則父子共燈火夜漏過分矻矻不肯罷他事弗遑卹也而又奚顧賔客哉余愧且太息知其子必已奮迅傑立是足爲子弟瑞者後數月見子正令子元直與其季踉蹡出揖眉宇炯炯然猶丱角有小兒態至問讀書事二子皆交口誦念如聞老師宿儒語者余益知古人摘頷髭事要必在二子居亡何子正浮家旁郡余亦急急西上蓋今八年矣癸已秋遂見元直於博士梁君家且曰僕以易一經求正於大學博士日課大義一小義二題意三四又道易中旨意皆歷歷中程度似不專作舉子計者又出所自爲義一帙筆力縱肆左右馳騁不類後生語余跫然益奇之知其眞有志者也自是稍有暇必過元直元直亦遇晚休過翻書相上下語移時往往不及俗事如是亦兩閱月元直今將去是而歸毗陵因袖所知鄕先生序文一卷來曰願君亦有識也余曰善學者以其所志也學而遡其所未學則志意廣而大有功如川之方至也混混乎晝夜之不捨也源源乎中國之經營也不然吾見其盈科也而防之吾見其激顙也而注之則泄泄乎日放而不畱也沴沴乎日流而將窮也夫惟志愈厲而日進業愈進而日精功愈崇而日新不見其停不聞其盈嗚呼元直其有樂乎此也耶其無樂乎此也耶

東塘集卷十八

欽定四庫全書

東壙集卷十九

宋袁說友撰題

題梁昭明太子文選

某到郡之初倉使尢公方議鋟文選板以實故事念費差廣而力未給某言曰是固此邦闕文也願略他費以佐其用可乎乃相與規度費岀閱一歳有半而後成則所以敬事於神者厚矣江東歳比旱某日與池人禱之神焉蓋有禱輒應歳旣弗登獨池之歉猶什四也顧神貺昭答如此亦有以哉文選以李善本爲勝尢公博極羣書今親爲讎校有補學者是所謂成民而致力於神者歟

題文選雙字

此系本朝蘇公易簡所編也池陽旣鋟文選板矣而雙字者又文選之英華與法當並栞同置郡學昔韓退之謂大翫於詞而與世采掇吾於是書見之學者乘流涉源漑根食實則思過半矣

題計次陽教授家傳韻略

灌園先生以此書付次陽其知子亦異矣今人率有愛子之癖至其子已壯且老而溺愛惛惛了不知其賢與否也次陽甫四歳灌園已知此書之必傳後四十年而僕乃親見之蜀文物之邦也鐘靈孕秀於父子間固多矣九齡而與文今視次陽猶當有其年不可及之嘆

題東野集贈任貫道

袁起巖將眂旱之檄於句容彌月而獲見邑大夫之壻任貫道粹厚練達所語事皆應程度而又願多見古人詩溧陽近刋東野集敬受一帙以昌其趣予來日西矣他日相逢更當爲我輩中賢故人也

題所刋金剛經後

某竊惟諸佛菩薩以慈悲方便教放大光明破暗燭幽除煩惱故眾生有歸向心得福多有何況聞此經典書冩受持是爲第一最上之法爲母親某氏目疾纒惱歷歳甚多乃至藥餌所不能及惟念佛慈廣大覺是眾生永淸根塵消滌病惱稽首金剛般若波羅蜜經功徳莊嚴是名眞法肉眼天眼慧眼法眼佛眼如是天眼於恆河中照淸淨相某同母親某氏發此信心書冩刋誦無上甚深經典特用布施願佛以玆勝果起救拔眾生之念於燃燈佛前發大慈心爲母親某氏去暗釋翳破除目瘴悉得消滅如醉得醒如夢自覺又如日月光明照見種種色不驚不怖還一切相皆得成就無邊智慧功徳云

跋

跋禦賜江瀆廟碑

慶元五年五月四川制置使臣袁某成都運判臣蒲叔獻各奏言大略謂蜀成都江瀆祠隋制也江四瀆首而祠實主四蜀故瀆祠爲甚重他無與今者水旱疾疫官吏父老禳祀饗祭如謁父母十禱十應編萬室恃以亡恐歳月滋久矣乃歳在戊午己未曰雨曰暘一有過差公與私犇走祠下炷薌稽首如不及蓋有廟閾未逾而神具格矣凡以雨禱者七以晴禱者三以雪禱者一朝扣夕答功利及物宏大以衍於是讙然曰蜀在西南民甚夥土甚狹丰年猶弗贍旱漧水溢小弗捄則饑餓於土地狼顧且無防今瀆神天地其施而赤子其民求者得祈者遂戊午中熟己未上熟仰父俯子是佚是帖盍思有以報神者乎臣某臣叔獻謹按律令列其狀以聞丐賜旌異以慰滿眾願者九月十七日有詔其賜禦薌珍奩命帥臣袁某謁欵以謝臣某敬涓吉旦奉上防具牲幣板祝庸告於神退而乃言曰神與人相依而行也神不人不靈人不神不寧神之惠人曰信人之事神曰誠夫應答如響此信也至諴感神此誠也信以響誠誠以格信故曰神人以和唐虞盛治不在玆乎恭惟本朝嚴奉瀆祠垂三百禩藝祖皇帝宏建廟宮列聖相承遵行祀典妥靈斂福敷錫坤輿皇帝陛下體祖宗之誠心來明神之信助歳頒祝冊親灑禦題飭諭守臣寅蕆縟祀神答王休孚以一信帝格神貺接以一誠蜀之民其衣食於吾君吾神者本之誠信焉將與天地日月常存而不已也臣某不佞身逢徳馨之賜敢誦顚末刋載樂石置諸朝廷內以侈聖主純一之誠外以敭神明孚佑之信逺以慰四蜀萬人之請小臣誠不勝惓惓

跋臨安府獄空奬諭詔碑

維紹熈三年十一月乙未臣所治府圄空按故事騰章以聞丁酉有詔賜臣某臣局蹐忭舞懼不足只承休命竊惟聖有謨訓明徵定保其垂則逺矣乾道辛夘陛下以儲君領尹事閱七月獄以空告親序璽書著在樂石大哉王言以崇教勵俗爲端以徳善愛利爲具而方略鉤距武健果敢如趙張三王者駮乎無足議爲也仰惟明謨大訓昭示罔極臣知所先後矣惟臣無狀蒙上推擇使得奏薄技於輦轂下伏自念負此隆寄怵惕以思罔敢一有逸豫進而親聆丁寧之防退而躬誦琬琰之章謨訓昭然所以惠詔後之守臣誠不止臣一人而已繼自今首善之地使民知向方凜凜乎興道遷義無復抵冒獄犴而桁楊徽纆棲置弗用實陛下昔之謨訓基焉臣恭拜褒綸震悸無措不勝小臣惓惓歸美之思用敢伐石刋載垂億萬斯年謹昧死識歳月附見於下方云

跋禦賜書漢文翁龔遂故事

臣某言臣誠不佞屬者待罪民曹蒙陛下過聽因其自請俾及外庸乃慶元二年九月戊子詔以華文閣學士四川安撫制置使兼知成都府命臣某臣控辭弗獲十一月丙子卽引道甫出修門有防賜臣禦書漢臣故事二爲寶軸一臣兢懼只悐東望再拜以敬受非常大賜伏自惟念臣以占畢一介遭逢聖時遂叨器使歳在壬子聖安壽仁太上皇帝親擢典尹京邑皇帝陛下潛龍朱邸臣得以近比數拜淸光匪惟進之而彈壓防勞每垂天奬臣已不啻千載一遇矣繼叨從列身逢陛下揖遜禦極繼天作子臣與昆虫艸木均被臨照時朝家事實繁費且重臣以譾薄繆屍計籍取予亡術捄過日不暇其何敢冀幸寵榮陛下旣弗加誅正貳卿攝常伯金華玉牒咸得庀職焉天地施生萬物無報然臣分量有限牽位實慚乃涓吉懷章吁天再請洊膺明詔未拜兪音越兩月坤維謀帥首以屬臣顧以一縷系千鈞誠自量不足以勝隆委微臣惟恐隕越於下至於嬀閣新班兼金寶帶頒珍禁籞湛恩龎洪前所未見逮臣首塗之始宸翰特書漢文翁龔遂二事賜臣爲萬里闑外寵又將昭偉而風厲之仰惟云章在天震耀螻螘昭回下飾端自臣始竊惟在昔守帥必有教化有政事故能導上徳意惠安民人文翁治蜀首以教化美人心龔遂治渤海一以政事靖時變迹異功齊後世嘉仰今臣愚不學旣不能希文翁之化而甚亡具又不能望龔遂之政奎文頫賁大懼亡以稱塞仰惟神宗皇帝命李師中守秦州賜禦書班超傳於道中髙宗皇帝禦書趙充國傳宰臣乞賜諸州守臣載在靑史爲萬世盛事臣猥瑣齷齪乃得盡防西蜀是不特一郡國之寄而陛下翰墨煇煌風雷皷舞所以昭示臣子者實上契祖宗垂謨顯訓之意以今視古臣抑有光焉繼自今犬馬服勞思效寸尺牧民馭眾而各安無事繭絲保障而知所決擇於以仰寛西顧之憂此臣之願也非曰臣能之也用敢敬奉寶畫勒諸琬琰防置於成都之正防使六十州吏戴云漢之天麗日月之照億萬斯年相與激昻砥礪以對揚明天子休命云

再跋

後三年自蜀召爲吏部尙書不三月奉祠時慶元六載也明年起帥越是年冬復入爲吏部尙書陛對之日玉音猶記往者帥臨安屢進見於朱邸粵自紹熙癸丑歳光宗擢爲從官至是已九載同列中獨爲老臣聖上念先朝簪履之舊繁使最多將滿歳乃得備位右府凡五月參預國政又七月遂歸田裏蓋嘉泰三年矣方聖上踐位再歳間得與諸君子偕在禁橐可謂遭時甚矣越明年連上章請外由是在蜀四載在越一載中更奉祠其兩長銓部總十有一月東西二府亦通及一載此十年中𨿽在朝之日少而自知僥逾且疲懦不能應時用也旣歸矣聖上不忍終棄一命以潤再命以潭三命以洪尙勤簡記俾殫乾方然度時量力勉彊實難竟無從更宣力四方以畢其所未盡先是表疏祈解政機嘗曰視其凡庸則不能輔聖明以成必至之效觀其疾疢則不能持悠久以圖將來之功此其辭可以逆意矣今獲安家食荷戴君恩𨿽宸翰已勒石植於成都府廨懼卽沒於地敬用重刻以永榮耀於家輒並敍晚歳出處大槪云嘉泰四年冬十月晦日臣說友頓首謹書

跋鄧文簡公諌伐燕云奏

讀文簡公諫伐燕云之奏慨念國運之興衰版輿之離合蓋流涕痛哭而有不忍言者嗚呼悲夫自古忠臣諫士其憂深慮逺言弗見聽而乃得名於事定之日此忠臣諌士之幸非國之福也使漢髙聽婁敬之言唐太宗納魏徵之諌則平城七日之圍不能成功之悔豈復爲漢唐羞也敬有封侯之賞而徵有僕碑之事此豈二公所願耶文簡公之疏奏墨未漧而中原之禍已潰裂四出今七十餘年未聞彊人意者此文簡公之甚不幸然公豈欲吾子孫懷忠追逺於數十載之後以傷今思古哉則又文簡公之尢不幸者也嗚呼悲夫

跋張季長同年所藏司馬溫公通鑑漢元年槁

予嘗與師友論通鑑漢髙祖元年十月下不書五星聚東井之文此正溫公明漢史傅會之失也魏髙允謂金水二星常附日而行冬十月旦日在尾箕昏沒於申南而東井方出於寅北何因背日而行崔浩因之以驗其言則五星乃前三月聚東井非十月也是時髙祖未入闗不足爲興王之符史臣傅會明矣唐武徳初二星聚於奎亦以爲唐興之應然是時唐已革隋其應後時矣天寶大歷間或五星聚於尾箕或再出於東方皆靑齊之分然是時乃有安史朱泚懷恩之變謂星爲唐而聚耶非也史臣侈瑞以同傅會前後一律也故曰盡信書不如無書去歳侍講金華當時講官誦通鑑至漢髙祖元年事予亦嘗推明此說玆來成都同年張季長示以溫公所修通鑑槁則髙祖元年槁也舊史五星聚東井蓋爲異事而溫公獨削之弗錄是蓋春秋筆也豈後史臣所能萬一哉人之觀通鑑者當自識之

跋王順伯郎中定武本蘭亭修禊序

余幼侍先君見薛氏子爲先君道定武修禊序刻頗詳薛之伯祖師政嘗帥定謂初得刻於定之殺狐林後置郡廨嵗月久矣薛至定士夫乞墨本者狎至薛惡摹打有聲自刋別本畱譙樓下多持此以授覓者蓋先後已二刻居亡何薛之子紹彭私又摹刻易元殺狐林本以歸自是定武所藏殆薛父子所重刋二本耳故非舊物也然好事者稽究源流次第眞贗各據所聞以定勝否年來有劖本之說謂薛所得殺狐林本欲以自別乃取湍流帶右天五字各劖一二筆私以爲記又有取況之說謂定武者於仰字如鍼眼殊字如蟹爪列字如丁形紛紛之論莫知孰是然余獨信薛者蓋其家所親見而身歷之豈今所謂定武本者或出於薛氏父子所重刋者耶抑所挾歸者中更多故將又轉而之他也今觀順伯所藏余亦未敢遽以薛語劖本取況之說爲證然在等輩實稱第一餘𨿽隨羣嗜此所蓄益未敢信夫以右軍平生得意書一字一筆皆足以心會而神遇要不必苦計較毫釐疑似之間余自此更當訪佳本以求正於順伯云

跋汪季路太博定武本蘭亭修禊序

頃歳有薛氏子爲先君道其族伯紹彭定武蘭亭帖三本始末語與前輩所書略同去春餘防王順伯定武本嘗及之矣蘭亭帖距今歳月滋久本旣弗一好事者說亦紛異然物之眞謬𨿽相去毫釐吾人若具眼力少加訂正便可盡見如順伯與今季路所藏一見知爲至寶物也蓋肥瘦別定武先後本亦是要論余畱都下九年士夫家所有幸數見之往往筆瘦而刻畫太明者甚多校之肥本自永和九年而下只此一行其運筆自然气象渾厚已不可及其間如會有咸流暢淸可浪猶齊攬數字相去尢不勝天淵他皆如此又肥本字畫之傍石紋自然皴動如輕煙籠染拭未去之狀俗語謂之粉紋此又不可僞爲前歳見範元卿所藏渠卻未深信肥本者人固各有見也尢延之領袖博雅定武古本偶未得刮目嘗見沈虞卿之本似不減順伯季路者余𨿽隨羣嗜此而所儲殊未確僅有一二可以備遺然必求有以頡頏於尢沈王汪之門可也

防唐人臨晉人帖

俗子贗作虞伯施題於後反爲此帖之累當剔去之尢伯長父子之言信矣予亦謂並其後八字宜斥去不然豈當使斯人寄俗子籬下耶

防歐陽文公帖

右歐陽文公帖云平生進退之節準擬措置全在此時嗚呼其嚴哉東坡謂公見幾禍福之先脫履塵垢之外學者於此帖亦可以窺見萬一也

跋蘇文忠公帖

四帖皆先生早年字其法蓋自二王如跋語帖雜之二王而無辧先生嘗和鮮於詩云獨作五字詩淸絕如韋郎今又進其文於屈宋之列前輩成就學士大夫類如此嗟乎今不復見也

跋蘇文忠公帖

字愈小愈難愈小而體法俱備此尢難者也坡字散在人間固多矣未嘗見小字精妙如此帖者蓋不盈毫忽而八法之體皆具鐘王帖中所無也臨安三茅觀有禇遂良書陰符經眞迹字極小而精絕與坡帖甚相似皆一世奇寶也

跋淸溪帖

池陽自唐杜牧之賦弄水亭詩本朝東坡先生賦淸溪詞而亭與溪之名遂大聞於世其風月變態艸木呈露山川秀逺之狀二公詩詞盡之矣玆不敢復云淳熈己亥某來爲郡乃卽故址爲亭巋然伐石作記稍還舊觀暇日登亭誦詩對溪歌詞恨九原之不可作也元丰間苻蘺使君張公翊嘗以靑溪之景命良筆圖之攜至京師東坡首爲賦詞又囑秦少遊書牧之弄水亭詩於圗後於是一時名公篇什序跋殆八十餘人文與名而並傳景以人而俱重翰墨璀璨溢於編帙後世誦之者如生乎其時而身見之誠池陽之盛事也某旣得其帖於張使君凡歳月先後悉仍其舊不復差次乃刻寘亭上俾日對溪山欵致風月復忘不韙輒繼牧之之韻以道立亭思古意云

跋米元章大字多景樓帖

淳熈壬寅十二月汪伯時自淮歸衢道由錫山泊舟梁溪之下攜賔客訪陸泉樽酒貳簋泉酌薄暮倚春松臨淸流爲九曲流杯之制賔主交罰亡能免者俄焉明月在天松影墮地泉落流散循除自鳴主人不勸而客自飲餘醉臥亂石勺飲已不可進伯時撼余曰君毋醉吾有醒具矣遂出多景樓帖余讀之醒然如對偉丈夫如觀萬濤奔崩又如項羽破章邯時也軒然大呼索酒三酌有飲必酧客有善飲者爲之辟易夜旣半踏月歸步山行如晝余獨愀然

跋米公法帖

人之云亡心之憂矣信哉頃見章申公家所刋東坡自海外歸毗陵六月帖方以建中靖國攺元之意爲當時賀甫旬日而公亡矣使天假之年所謂如有用我者吾其爲東周乎

跋米元章帖

此帖米爲代人書者今畱汪氏嗟夫物之遷徙豈獨此哉觀此令人百念灰冷

跋蔡君謨書栁子厚詩大字

君謨大字眞迹流落人間者僅見此爾聞公之曽孫文昌公嘗見之自謂家藏未有也豈伯時嗜古至到造物固私畀之不容以異姓爲後耶

防司馬溫公帖

元祐初元六月範忠宣同知宻院溫公以是年九月薨於位今觀答忠宣賀朝謝帖蓋公已得疾臥家時所書幾絕筆也嗚呼哀哉公以誠一格天宗主斯道旣相累月而徳在生民勲藏盟府扶持憑藉後世賴焉方忠宣公自環慶來朝上問備禦西戎之防忠宣請罷兵棄地以靖邊壘諸公會議未決忠宣甫入樞府亟申前議邊人賴以弗恐所謂今日朝謝中外同慶是亦有見於此矣嗚呼公方病日無聊而休戚於國事其惓惓如此餘三復斯帖竟日爲之流涕

防蘇子美寶奎頌帖

觀寶奎頌帖使人襟度飄然如排閶闔而上蓬萊也潤色皇猷黼黻王度非斯人其誰嗚呼惜哉

跋韓忠獻魏王帖

前輩書尺語簡而情有餘後世道不情語至一帖累數百言猶恨不足是眞可鄙也忠獻王與曽宣靖同相趙康靖歐陽文忠皆防預凡議政令王必曰問集賢議典故必曰問東防議文學必曰問西防至於大事則王自決之矣人謂眞得宰相體後一帖蓋王與趙康靖者語𨿽不多而繾綣懷舊溢於意表至謂永禆聖治則猶未忘前日東防咨謀之意也前輩心在王室其於書詞豈直爲問訊而已可不敬哉

跋李北海帖

李北海七十字若艸艸不經意而法度咸陳毫釐必具好事者蓄前代名帖往往僅得墨本方訂正優劣不勝異同嗚呼是未見眞者爾何紛紛墨本爲也

跋山谷先生茶詞帖

後山詩云當年闕裏與論詩晚歳河山斷夢思妙手不爲平世用髙懷猶有故人知時山谷方自戎徙黔後山蓋爲當時人物惜也餘三復此帖爲之愀然

跋李西臺臨魏晉帖

唐人臨書多用粉蠟紙薄紙或冷金硬黃是直欲眞相似者西臺帖獨用厚牋摹搨筆勢迅速意足而迹弗拘此尢不可及不然有若似孔子豈眞似孔子者耶

跋範石湖艸書詩帖

右石湖先生翰墨也紹熈癸丑某將指肅客事已道由吳門見公於壽櫟堂飲食教誨載辱竟日某因出道間詩編呈似公不鄙焉而覽之旣又伸楮和墨取四絕作艸聖頃刻卽就公曰予屬和未暇書此以當和篇耳蛟龍驤騰蜿蜒起伏筆端變態不可窮盡視杜祁公蘇滄浪黃太史之筆誠兼有之又六年某繆制蜀閫繼公於十九年之後流風善政殆不止於猶存也仰企前規如在左右慨念疇昔灑翰之寵何可自祕敬鑴樂石畱置郡齋庶幾夫古人掛劍之義且以慰蜀民愛棠之思云因挈大軸命小史展捲檐前月華下照字畫交映三復未竟已聞家僮鼻息雷鳴矣嗚呼所謂得之心而寓之酒者豈獨山水之樂哉翼日因書其事於帖

跋余襄公平蠻帖

慶曆間元昊納誓請和契丹以兵臨境上言爲中國討賊襄公獨曰中國厭兵契丹所幸也故用此撓我耳朝廷命公往報公馳騎出闗見敵於帳中從容辧折往復數十卒屈其議遂得要領以還嗚呼子儀單騎見敵不足道也其精神折衝如此平蠻一事眞牛刀割雞哉三復勁畫懦者增气慶元二年九月晦日建安袁某謹書

跋沈正言放蝤蛑帖

隆興二年九月旦日與客會於妻叔知錄惠公之家拜觀正言沈公放蝤蛑帖而侍郎周公亦嘗記夢於後客有言曰同一法界而無物我心者實於此見之二公眞仁人也某曰不然君子之於仁貴乎不自狹也而不自狹蓋自能推始愈推而愈有餘是之謂仁今正言沈公再世歷臺諌造膝之語皆不虛發民之及公姓氏者率以手加額也侍郎周公曆更三院章奏百上非興利除害不言也四海赤子遂以得所此二公之仁善推至此豈可獨以放一鱗介之物與得一恍惚之夢而觀之哉異時左右聖君燮調元化使萬物各正其命則其功徳又不止於帖中語也某𨿽甚愚尙致力於不殺之戒而他日涖官行法敢不以二公爲師以庶幾仁之不狹者防範季海摹範侍讀畱題趙州諸石刻帖

癸夘年在錫山與新灃州使君範邦定邂逅相遇邦定以侍讀公之適孫也屢出侍讀在資善堂所得阜陵舊學時奎畫及公自書數帖君臣之遇合豈一言一見之頃哉後十五年今復見公畱題善本且聞阜陵蓋嘗宣取而賜覽焉唐太宗得魏徵身後一紙書而記之於笏殆不足道也𨿽然季海萬里使敵方驅馳鞍馬間一見此刻下馬瞬息急脫墨本以歸非敏且勇誰能辦此漢陳湯出西域所過城邑山川必常登望其志逺且大矣卒之將義兵行天誅斬郅支單於懸於槁街爲漢雋功今季海疋馬敵廷能於登望俄頃中遇事敏且勇如此使得萬人而往則威震百蠻當不在陳湯下尙他日見之

跋默堂先生帖

東坡先生道由廣徳薛昻以郡文學見昻自以年少气銳與坡論議滋久遂及新學推尊其說累數千言不停口坡縱其喋喋無語及之昻語竟坡徐曰教授後生然成敗政不在今日也今觀黙堂先生帖其論王氏之學憂深思逺而獨要其終一歸於國家治亂之所繋極而至於華戎之變其流毒餘孽至今未泯者此豈區區學者欲以一時之說事科目中程度可得而是非之哉自昔志士仁人爲天下國家慮者不憂其變而憂其窮不計其近而計其逺夫倚道以徇利其端倪之發必有以柔恱夫人之心然自其學之一窮而變之極於旣逺則乘其禍者乃至於君臣猶不能以相保此坡所謂成敗不在今日而先生亦曰誰實兆之天下之患其機故如此也先生方輕一身如鴻毛嫉權臣如犬彘國論未定死且弗防故讜言一發而身已斥去然至今數十載其憑藉扶持生民陰受其賜而不可窮者淵源所漸其及人之逺又如此餘三復此帖終日不能釋手云

跋趙監簿帖

本朝文治之盛教養所漸防暱爲一慶曆置睦親宅兩教授又課經典文辭二百年間本支蕃衍秀頴層出至不幸多事而懷忠挺節者又凜如也吁有以哉今觀監簿之帖足以驗慶曆所以詒謀之意矣

跋昭明文集

池陽郡齋旣刋文選與雙字二書於以示敬事昭明之意今又得昭明文集五卷而並刋焉所以事神者至矣夫神與人相依而行也吏旣惟神之恭神必惟吏之相則神血食吏祿食斯兩無愧

跋李允蹈思故山賦

孟子謂豪傑之士𨿽無文王猶興此三代盛世事也漢始以科目取士今相望幾三千年不復有所謂英豪俊傑士矣士所抱負者大而使拘攣於文字繩墨之內豈復有英鋭气哉科目得人其最可稱者不過公孫晁董耳渥窪汗血之駿而束以羈馽顧其志豈甘此耶彼旣不足以得天下士而上之人又諉曰有科目嗚呼此允蹈所以思故山而賦歸也𨿽然東坡先生謂君家但艸淩雲賦我相夫子非臒仙此又允蹈家舊事其毋曰憂心怦怦涕滂兮而自困抑哉癸夘三月二十五日

跋胡元邁集句詩帖

和六材以爲弓繪五色以爲服組織縷結而錦繡具長短十九而笙簧成數者皆天下之至巧況於稡古人之美句聨事比律以爲詩哉若元邁者亦甚巧且博矣夫其詠異事其人異時其出異手而元邁方裂而取之如卽一事混而成之如同一時比而聲之如出一手信乎其爲文也老蘇謂繡繪錦縠衣服之窮美者尺寸而割之錯而組之以爲服則綈繒之不若此元邁所自疑者僕謂風行水上自然成文觀所集暮遊江村詩政使八君子者自爲之其自然成文恐不過是亦何惡於割與錯哉𨿽然如萬斛泉源不擇地而出滔滔汨汨𨿽一日千里無難此又文之出於我而不可禦者則僕猶有望於元邁云

又跋餞仲甄舊詩

仲甄國博頃予在學省爲同捨郎今二十七年嗟乎仲甄爲古人久矣予來帥蜀閱三年而仲甄之子大雅相過且出昔所餞仲甄歸蜀之詩懷賢念舊不覺然前輩於故舊子孫深所屬意予𨿽不能如西門思恭以師友教導鄭亞之子然仲甄有子克自植立他日必能振起門戶尙刮目見之

跋惠齋艸書千字文

自昔學士大夫以翰墨稱者固不乏人而閨闥之間能擅其美者自晉宋至今僅一二數也唐仙女吳彩鸞工小楷一日夜書廣韻一部得之者售金可一兩亦以罕得爲寶爾惠齋未笄已落筆數百紙散在人間今又存二十年矣艸書千文特其一也眞衛夫人之亞吳彩鸞其惠齋之細也耶子由遣示千文因著數語

欽定四庫全書

東塘集卷二十

宋袁說友撰辯

張良辯

或曰張良之欲毆老父似無先見者余曰不然作張良辯

班固記張良取履事余謂良之識老人政如其識髙祖皆其平生逺識洞見賢否精神之妙在此二事至其謂良初見老人命以取履怒欲毆之且曰爲其老乃彊下取履余獨未解料物纎悉必中如燭照卜動與神契烏有神異如黃石老而謂良一見不能深識乃懷欲毆之心乎且其相期平旦之言而良之往至三略無厭斁憚煩之意使良不有所見已知老人非庸常士其心足以照知而測識誰肯一就其約拒而不與又至於再至於三而猶拳拳信慕堅忍不拔以如其約哉度人之情一往不就或勉而再再而弗與則未有不委而去者矣今良勤劬堅確油然而就之不憚再三而與之防此非胸中洞見老人之異必不至是而班固乃謂其初欲毆之以其老而下取烏有卒然相遇命以僕妾之役肯徒以區區之老而爲之屈哉必不爾也漢髙祖與蕭曹起於丰沛所與成帝業者良平韓彭耳韓信因蕭何之薦而陳平彭越皆自楚往彼三人者其歸髙祖皆非有先知之見而良獨起於艸野方懷景駒之就而道遇髙祖亡介紹非雅素一見相得欣然従之至有沛公天授之嘆此其先知逺識洞見物表豈韓彭陳平輩之所以遇髙祖者哉以其知髙祖者而考之圯上之事則良之知人大抵如此而班固乃載以毆之之說信斯言也則良之取履就約皆幸遇耳而何預乎先知之識哉余故曰史氏一時記事臆度之言良意不出此也

張釋之辯

或曰張釋之能以仁恕導其君者余曰不然作張釋之辯

人臣進言於其君𨿽品目端緖之不同要以近厚爲主蓋人心莫不易於薄而難於厚是故従厚而入於薄者易従薄而入於厚者難入於厚者𨿽未至於厚而終必至焉入於薄者一至於薄而不復變矣況夫人主之於刑罰其可導之而至於薄哉張釋之奏寛犯蹕之誅其謂法者天子所與天下公共也其言寛厚彊毅執此與臯陶之寧失不經呂命之惟敬五刑何異至謂方其時上使使誅之則已嗚呼此一言出天下豈不爲寒心哉夫天子之與有司若名號則殊而緣情定法至意則一天子立是法以付有司有司守是法以正天下故天子無私法有司無私刑然後上下齊一而刑罰以正今而曰上使使誅之則已是則導天子以縦殺而不必有司之訊凡有幹於天子者將疾誅亟戮必以快意爲事而有司之法可以一切不問是天子之殺人無適而不可便宜也且夫有司之設正欲斂人主自縦之心守天下一定之法今使之可以自便𨿽朝殺一人而慕戮十人不復求證於有司矣而可乎吾於此不尢釋之而幸文帝也文帝天資仁厚豈肯銳於殺人哉不然以是而告武帝焉吾恐天下重足而立可也嗚呼一言而爲智一言而爲不智其釋之之謂歟

公孫辯

或曰公孫願不用卜式知人者余曰不然作公孫辯

卜式上書願輸家財助邊上使使問式欲爲官乎式曰不習仕宦不願也使者曰家有寃欲言乎式曰臣生與人亡所爭邑人貧者貸之式何故寃使者曰苟子何故式曰天子誅匈奴愚以爲賢者宜死節有財者宜輸之如此而匈奴可滅也上以語丞相公孫曰此非人情不軌之臣不可以爲化而亂法願陛下勿許上不報嗚呼公孫其以妾婦之道事其君也觀立朝大槪顯然盡在史冊固不必枚舉而後見然獨惡其以卜式爲不軌之臣不可以爲化而亂法愚以春秋誅意之法繩之則妾婦之說信矣方之事武帝其矯僞足以欺世而愚俗而獨不能以誣汲黯蓋天下之理惟正足以識邪惟誠足以照僞彼其見詰於汲黯略不少恕凡一言之發一事之舉黯卽譙責皆遡其心之所未形見者旁詰而曲數之故曾無一日少自縦肆往往費辭曲說僅足以爲臨時解紛之計其眂黯輩恨不斥去也而卜式輸財之奏𨿽未可以爲美事然觀其答使者反覆之言與其牧羊如治民之語其忠純質直守道徇理不防情勢是蓋汲黯之似者而心固逆知之彼謂使式一日居於朝廷則又復一汲黯矣一黯且不能制而乃附益之吾其危哉意出此故曰願陛下勿許則其懷疑猜忌之意所以刺刺於中者爲何如且式後旣爲郎凡因時諷諫以死請行指鹽鐡之爲難謂舟車之可罷此豈輩所可企萬分一者而曰不可以爲化而亂法嗚呼剛明英武如漢武且不足以燭姦人之計信乎君子難進而易退者也

王尊辯

或曰王尊之於衡譚責人無已者也余曰不然作王尊辯

元帝崩成帝初卽位石顯之徒爲中太僕不復典權匡衡張譚奏顯舊惡請免顯等司校尉王尊劾奏衡譚位三公知顯等專權擅勢爲海內患害不以時皆奏行罰而阿諛曲従附下罔上失大臣體成帝乃下禦史劾奏尊不敬左遷爲髙陵令新室之變其來漸矣夷攷元成以來羣姦竊弄訖不能禁由一王尊以劾匡衡張譚而斥然後小人不復忌憚嗚呼人主聴言之際豈可無逺慮哉當元帝時石顯擅勢専權大作威福漢廷公卿自蕭望之旣死皆俛首下心無一人敢竊議者成帝嗣位而衡譚僅能以區區之奏乘石顯失權之後欲以誅鋤舊惡蓋防於縛死虎者偉哉王尊之言乎尊意以謂衡譚爲三公親目石顯竊權釁禍勢軋人主不能劾治於方彊之日而徒伺其旣敗然後一言其於尊朝廷斥姦回蓋已晚矣夫藥不能生死也病未劇而得之則無死之道士不能止土崩也國未殆而用之則無亡之理尊之言其亦恨夫旣劇殆而後慮哉成帝於此政當納王尊之說正阿附之罪誅石顯罷衡譚使天下知侮權竊柄如石顯者爲無所容而畏避全身如衡譚者亦不能免然後亟用王尊以信其說庶防小人一日得志必能懷危慮患無復敢有竊弄之意而成帝慮不出此乃曰王尊摧辱公卿輕薄國家斥去而不復顧反復優褒衡譚略不譴問自是而後則凡小人方張之日誰復肯以衡譚失時之戒以求所以亟治之者訖於哀平漢室浸弱權幸滋熾以至鳯莽其孽盤固坐攘漢璽如取懷抱豈不痛哉然則人主聴言之間要當辯邪正權重輕而慮及夫逺者久者其母計目睫之利害而輕示之機哉

漢儒辯

或曰漢儒五經之學有功於聖人大矣余曰不然作漢儒辯

儒林傳贊曰自武帝立五經博士開弟子員設科射防勸以官祿訖於元始百有餘年傳業者寖盛支葉蕃滋一經說至百餘萬言大師眾至千餘人蓋祿利之路然也聖人之經以秦火而亡以漢儒而雜亡之害在書而雜之害在道書亡而道固存道雜而聖人之意泯矣故亡之害小而雜之害大嗚呼理存而一說具初不欲天下後世曰是經之有是言也某人以爲如是而某人以爲如彼今人以爲此說而後人以爲彼說也亦何嘗一言而有二理一理而有二說哉而漢儒以専門名家以師說分授人自爲師家自爲學矜私意以爲書逞臆決以立見且易一也旣有田何京房之學又有施孟梁丘之學復有張彭之學書一也旣有歐陽氏之學又有大小夏侯之學復有孔許之學至於詩禮春秋其言某氏某氏之學不一聖人之作經以一說具一理一理之外了無岐論豈某曰如是而某曰復如彼哉今而曰某氏之學是一說也則又曰此某氏之學是又有一說也故飾易文者指箕子之明夷爲萬物荄滋之說而或者又曰非古法通書傳者釋若稽古至有三萬餘言而或者又譏其太過人各是非互相詆訾索新誇奇以自表立迄使天下後世智者慢其說而棼以臆見鑿者勝其說而附以奇論蔽者守其說而膠於要防甚至一經而有十家之訓一訓而有異同之說傳注之學以千百計紛紛籍籍孰知統紀皆漢儒有以基之蓋如適乎荊榛之塗旁斜曲直縱其所向而不知悟然其去通都大邑愈逺矣然則漢儒専門立學之獘其爲濫觴如何哉班固贊之曰一經說至百餘萬言大師眾至千餘人蓋祿利之路然也嗚呼漢儒之學大略可見矣

說

易說

乾元坤元元者何大也欲觀乾元坤元之妙當於二五兩爻觀之道本不可名言而聖人命之曰元元本不可形容而聖人又命之曰中大哉中乎二五兩爻皆中位也有陽中有陰中陰陽皆中也中與正有辧乎曰以陰居陰以陽居陽正矣然而未中也中無所不在在在皆有中道至於中不能加毫末於此此中之所以爲大也先儒言極其大而後中可求止其中而後大可有故皇極者大中之謂乾坤二五之中所以爲乾元坤元之大也幹之文言曰龍徳而正中謂九二也又曰君徳也以九居二人臣之位而以君徳爲言何也中無所不在固可以通言也自二言之則爲見龍自五言之則爲飛龍飛龍之中卽見龍之中天下豈有二中哉坤曰順承天干坤無二道也使有二道若之何而順承耶六二言大而不言中六五言中而不言大互見也二之直方大以中故也五之文在中其大可知矣彼執一者則謂二自二五自五不識貫通之妙者不知中者也卽乾坤而推之餘卦皆然屯六二之十年乃字九五之屯其膏當屯之時不敢苟合寧舒徐以要諸久不可大有爲寧收斂而嗇其用皆時中之道也蒙九二剛中之才而有包容之道其周公遭變之際乎六五童蒙之君賴剛中之臣乃濟其成王之謂乎君臣各盡其道正所謂中也此蒙之所以亨也此蒙之所謂聖功也需九二曰衍在中衍之一字妙矣哉處需之時苟不能寛綽厥心以俟天命之定則不可以言中矣惟寛衍在中自然綽綽乎有餘裕也九五一無所爲需於酒食而已文王不遑暇食時當然也中也成王燕嘉賓燕兄弟燕朋友故舊時當然也亦中也故曰酒食貞吉以中正也訟非得已也九二之不克訟其惟剛中乎剛中故能息訟五居尊位以斷狂直惟其中正是以元吉同此一中也或息訟或聴訟中無往而不在其可以執一言哉師五陰一陽一陽爲卦之主九二是也其丈人之謂乎故曰在師中吉六五爲長子惟其中行故能代大君當帥師之任若復以弟子分其權則失中矣兵凶戰危其可輕也哉比六二處比之時無阿比之私得中正之道矣故不自失中乃吾之本心也何失之有以九居五明白洞達故曰顯比旣曰位正中又曰上使中甚矣中之可尙也自屯至比或上體或下體皆有坎焉履險而不失其道尢足以驗中之可比通行而無礙也至小畜則免夫險九二牽復在中亦不自失中我所固有行其所無事自中自吉其不失固宜九五有孚於眾陽以中正而居尊位豈獨富而已哉能使九二得牽攣而復於上蓋不止乎獨善而已履之九二坦坦乎無系累之私惟其剛中故不自亂九五履帝位之尊剛中之上尢爲正當然猶有貞厲之戒何也非禮勿履兢兢自持聖人之心與天同運未嘗有一毫之間斷也嗚呼大哉中乎在乾坤爲乾坤之中在余卦亦皆同乎乾坤之中人見其變中未嘗變也聖人建大中以爲天下凖爲萬世凖有百千萬變之不同而聖人亦不自知其所以然而然也與賢與子皆中也揖讓徵伐皆中也誅管蔡封蔡仲皆中也仕止久速無可無不可皆中也過門不入陋巷簞瓢皆中也父師則去爲臣則守皆中也中無定在變化云爲無往非中𨿽然變化可也無忌憚不可也變化者未嘗不允執無忌憚則不允執矣至於拘儒則又執一而非執中矣天下之亂所以日多而治日少者無他故焉不壞於執一之拘儒則壞於無忌憚之小人前史所載昭然可觀嗚呼安得明易君子而與之論中哉

又

一陰一陽之謂道一之未畫安有陰陽陰陽尙無名安有道名嗚呼一之未畫已具陰陽陰陽未有名道在名之先易有太極是生兩儀太極無體有體亦太極太極無畫有畫亦太極太極非陰非陽陰陽亦皆太極不名曰道而名之曰太極何耶名爲未悟者設也名立而人愈不知道離奇耦剛柔動靜而言者非也卽奇耦剛柔動靜而言者又非也甚矣人之難悟也

吳魯字子惟說

吳氏子求名於袁起巖乃名以魯而以子惟字焉何哉吳氏子好學之念有餘而勇於進如馳駿馬欲一蹙而至康荘者嗟乎子不見夫赤子之心乎毋機心毋鋭志而良知良能融造化而含萬理也子其挫銳而魯全其天而達其人則一惟之發口耳俱喪是足以進於學矣吳氏子亦惟而退

陳晐字退翁說

陳氏之子名晐而求字於袁某曰晐聞之晐者該之異辭也釋之韻者而以兼爲言則晐與該也其辭異而防同乎君盍有以字之某曰子固知夫晐之爲兼也其亦知夫兼之爲說乎聖人畫卦以其兼山也而以艮言艮者止也故象曰君子思不出其位夫兼天下之善推而用之則出位而思也庸何病而卦也象也皆以止言兼可恃乎自夫子之門其弟子薰陶漸漬日加益而不自知也而顏子有若無實若虛以能問於不能以多問於寡其有也實也能也多也豈不曰兼人哉乃且謙居遜處而無以兼爲者故曰以退爲進𨿽以子路之勇聖人亦以其兼人故退之顏以退而處一已之兼子路以兼而樂聖人之退則兼山之艮聖人與羣弟子蓋於是焉洗心哉子宜以兼退爲進而以退翁字焉則道愈損而愈明已愈克而愈誠不溢於盈不矜於成將使源泉混混而莫見夫終窮之形其兼也孰禦焉晐乎其母以名浮也

贊

溫室百瑞圖贊

維魏奄有九有之師上稽畢昴逺追夏虞相其陰陽土中宅都乃命工正乃括知愚爰築爰建外郭內區後庭永巷小寢之餘越有溫室是紆是徐儀形宇宙聖哲之軀參以百瑞丹靑是攄間以藻詠述其規摹韙矣夫蓋未有不嘆天地之眷命若斯之盛者也越自三才之肇判曠宇宙之遙邈中啟聖明之運昉於河洛之祥著爲圖書之盛四靈問興萬祥疊臻是蓋有瑞志之不能盡錄山經之弗克備載者也今而畢括具詳廣羅備搜上而景慶之燦曜下而麟鳯之奇偉凡百有象獻其非常之符者蓋無一不在焉如是則上自皇徳之興中由帝道之備王仁霸略之所雜出者元康章和之所遝至者罔不畢具焉皇乎哉亦以總古今之昭監答乾坤之良澤也歟夫後宮燕息之所而不忘造化之應也乃如此殆無逸之遺意流風也歟圖必有贊贊曰

維魏作都畢昴之區乃命攸司乃括智愚興築玆邑實繁有徒乃建大寢四方無逋後至永巷小寢以余乃有溫室乃燕乃居包括宇宙聖賢是圖爰及百瑞厥類不孤有河之馬有洛之書由斯以降受命之符上際窮象景慶有敷下逮寰宇麟鳯實殊歷艸煒煒三秀扶疎丹魚生沼皓獸在塗澤馬於阜三趾則烏象其彷佛錄其體膚寫以丹靑乃形乃模燕息之室監戒所須無逸遺意不介而孚用保其盈用儆無虞維魏有作烏可厚誣獨於閒暇情意所除昭此眾祥戒其濶迂俾之不荒如響應桴樂爲歆贊監之在無

辛卯嵗記顏贊

子之蒙不可擊何勇於升堂而伏几子之文不可訓何樂於染翰而操觚嵚巇難合而欲一天下於論議之頃酸寒陋甚而欲展四體於功名之塗子方嫉人之弗競人亦笑子之甚迂嗟夫辰之速兮隙之駒道之難兮齊之竽毋紛紛乎多事袖手板兮歸與縦良田之無有而四海多山林之樂豈不能自老於臞儒者乎

丙辰嵗記顏贊

汝少而學汝長而儒及其仕也天下皆智汝獨拙天下皆敏而汝獨迂今頽齡之旣晚頭白髮而已居吾卽汝貌吾觀汝軀盍歸乎問松菊之舊廬盍老焉爲山澤之臒則汝之求於造物也其諸異乎人之求之歟

林晞仲記顏贊

學以禔其身名以實其稱而成也不副其學位也弗齊其名儒則甚臒气焉絕淸有壽之行而又有壽之形此莊子所謂且予求無所可用故能終其天齡也

行狀

魏安人胡氏行狀

淳熈十年六月二十日故泉使魏公之夫人濡須胡氏終於平江寓居之正寢將終呼二子炎掞告之曰生死命也我涉世六十八年介婦於魏者四十五年父母舅姑皆落落寒素無甚如意者患難窶乏我所諳飽自眂閨閫之事或無一愧者今我死矣我之甥袁某幼自力學在諸甥間以従學多往來舅家舅所望者汝欲狀吾實其屬諸某乎夫人旣終又三月炎掞書來誦夫人之語某慟而失聲則曰不幸不能視夫人易簀乃及死而不忘我嗚呼吾將何以報遂哭以受命夫人諱慧覺字悟貞世居無爲故黃州別駕朝散胡公贊之長女失恃於𦇤褓甫四嵗已能思念母愛嘗見他兒戲母側者輒泣下有訊者則曰我何以無母子之樂耶見者爲戚戚自幼而老凡資防福思報母恩者亡一朝忘去紹興初淮饒於盜民弗寧止防有迫於境者適別駕公獨畱寧國官居子幼未解事親戚束手相顧無有出計者夫人猶在室毅然曰不使我父惟家之憂以廢官事此吾兄弟姊妹之責也乃以義糾婣族擇村落可辟地者弛擔以就且曰吾一身不足卹吾父與族何可忽也相期以同生死遂亡一人敢戾約胡族因以奠枕至今徳之別駕公用是偏愛擇所宜歸者而歸泉使公夫人入門接上下以誠愛一毫髮事不敢専已意曰是曾奉吾姑命否也夫人之歸太夫人年已髙泉使公事母孝悉以太夫人飲食起居事屬夫人夫人曰家事無大於此也奉迎供養肅謹誠至凜如一日泉使公不治生事畱選調三十年居閒之日什八間得俸亦不滿萬錢夫人與泉使公約曰所入如此當先足所以奉吾姑養者往往夫婦不敢肉食夫人日出簪服質貿以禆太夫人飲食衣服者有一不懌意夫人終日弗寧止稍無他卽釋然慰滿太夫人以八十頗親藥褁夫人躬修裂嘗滋味而後進嘗曰八十之老一有疾痛豈可以驟來之醫而服嘗試之藥哉凡藥自醫來者先嘗乃肯用太夫人壽考康寧旣歿亡憾者夫人之孝炳如也泉使公讀書四十年旣不得志場屋炎掞甫長夫人曰二子當求以酬父志者泉使公多怵怵官事少暇日獨夫人訓飭二子甚力寢食必戒曰家事我尸之家費我度之汝母得誰何其間聞師之良者𨿽甚費不惜晝飲食夜燈火經紀使有餘故二子得殫志於學日進進不可已也越明年二子聮薦冑監泉使公時宦中都朝士讙曰魏氏有子矣又一年掞入大學月書累占上防復以魁薦今籍內捨炎再舉於閩漕兄弟間頡頏行輩科級皆他日餘事夫人教子之驗其章章如此泉使公薨夫人攜二子歸寓於平江益戒二子不出門戶於進修事尢加意嘗曰吾老矣如吾所事者吾所仰者今皆亡吾今復何爲哉則盡卻家務細與大不經意翻繹內典多所觸解自壯嵗已不愛組飾一物一念不以介介於懷亦寡笑語所遇淡如不復動休戚意先是嵗旦家庭間致賀意夫人曰我今又增一嵗然我年來得佛趣世故物態心已超脫覺此生已如朝露矣二子諸孫聞斯言不敢窮夫人意向越一月夫人曰我欲見親戚於旁郡二子不敢逆具舟櫂侍行抵錫山某適畱外舍得拜夫人膝前時精神彊懌气貌寛和勝異時自錫山過陽羨畱甥吳濠州家半月而後歸蓋夫人性天內覺智慧益明若有所信受而知夫死生變化者嵗旦之言旁郡之役則有以也十月忽得心脾疾起居亦無他苦一旦屏粥食逺藥餌二子朝夕奉藥食以進夫人視之淡如無意於瘉也二十日將晡呼兒孫告之曰無重憂惱物物有數不可畱也一語不及家事而逝炎掞將以十一月二十三日祔於泉使公之塋實平江府吳縣靈巖鄕橫山之原夫人以泉使公官朝散郎再封安人子男四人炎掞倓某炎廸功郎處州司戶倓早亡子女一人適故迪功郎禦前軍器所受給官莊珪孫子一人堅孫女四人嗚呼夫人之徳行不過盡力於舅姑夫子之際爾若夫人則過是幼而失母恭而自立長而爲婦貧以起家此男子所甚難者而夫人行之一無難焉是可敬而可仰也某未弱冠而孤夫人愛之者招呼拊育亡虛嵗在諸甥列蒙賜獨厚乃死之日猶不忘其甥使有言以發幽馨於泉下敬書其足以撫範閨閫者於右以俟銘者采擇焉

故太淑人葉氏行狀

淳熈十二年十一月初四日敷文閣待制單防之母夫人葉氏終於裏居之正寢壽八十有二其生也有子貴盛而安榮壽考受福爲特厚其亡也徳在鄕黨恩在婣族弔哭相望爲失聲嗚呼生榮死哀夫人其有焉夫人諱妙慧世爲建人曾犬父某潛徳弗仕父某少孤防學壻於吳門同郡浦城之楊氏因家焉名聲詞章頡頏輩流間郡博士選授直學職然刻思古文不就舉子尺度終不應舉選夫人聰悟閒靜未五嵗女工已輒解直學俾偕兄弟課句讀日記數百言楊母謂直學曰讀書非吾女所先者當先婦道而輔以剪裂縷結可也夫人自是益不凡未笄父母俱下世楊母之姊適建之魏氏亦寓吳門愛重夫人俾往來其家撫育甚至又率羣葉爲擇所宜歸者而歸朝散郎通判舒州贈通奉大夫莘杭之仁和人吏部郎中單煒之子也其歸通奉也吏部與令人皆無恙家甚窶令人専意內典家事支吾弗皇給夫人曰吾奉箕箒治絲枲其家伏臘之須防甘之奉所當用力者宻以嫁時簮珥鞶帨鬻以爲助又自攻苦茹淡専力區處舅姑喜曰是眞吾家婦也悉諉以家事夫人營治勤劇嚴中而順外日費細大嵗儲饒乏白舅姑以節目而躬行其靡宻焉單氏門戶遂立吏部尙義好施異時迫於弗贍曾不能快意夫人佐餕之餘毫粟撙出內不妄用一錢思以慰吏部美意於是割衣食以賙貧不足者治藥劑以施疾病之困乏者捐資遣以相助婚婣之失時者吏部一言夫人承志惟亟內外親無疏暱皆家歸之晨昏定省通奉與夫人日有常度儀法翼翼可觀吏部耽嗜於學𨿽官居立朝率夜漏逾十刻夫人約通奉拱立閤外吏部歸寢舎竟禮乃敢退其婦道誠至如此舅姑之喪通奉哀毀致疾夫人旣追慕不少損又經紀襄事一無歉於禮者通奉詳雅和緩文而能官恬於仕進遂老州縣爲令爲倅皆有淸白恵愛聲夫人內言居多焉通奉卒夫人年僅逾三十居喪守志竟不萌世念三子六女獨二子一女有家室餘皆防防其哀蓋今貳卿方齠齓也見者傷心謂夫人不自足而飽孤幼是良難者夫人曰事長撫幼其理一也曩時公姑在堂𨿽門戶已立而家事弗濟吾猶以勤儉輯今吾婺處兒女且累累日亦何所憑藉哉惟有勤與儉爾則盡絕人事閉門深居內外言不出入有田二百畆薄入儉出錙銖較計薪水之外一介不以取予如是十餘年女熟於訓而工於藝各擇其可終身托者其後登蘭省分符竹員郎別乘濟濟蟬聮各得其所歸也貳卿穉嵗無父蚤侍孀母已嶷嶷見頭角甫能言嘗曰吾獨失父不力學自立不名爲人五嵗讀書歷歷如迎刃夫人悲喜曰是兒父所鐘愛今可教也乃訪師之良者買書史辟廬舍晝則躬烹飯夜則供燈火俾貳卿従防焉今金陵帥參錢公與貳卿相従最久而厚者年十七入銓闈髙等未防復占刑法科徧歷學官騫翔監省妙年而守三輔握蘭以總饟屯歸貳民曹爲名法従實夫人有子而善教之也夫人自孀居亡他好嗜獨防繹佛書辯析防防至忘餐食每以愛人利物爲念貳卿旣上法科廷評命已下將就職夫人戒曰是官非州縣比汝能信吾說卽往否則勿就貳卿敬請其說夫人曰今天子仁聖愛及螻蟻我聞廷評閱天下獄案罪所輕重在筆端寧失不經哀矜勿喜聖人格言汝當守此貳卿職廷中六年自評而丞丞而正讞議訊鞫一無有濫寃者而緩死之議蓋什九焉夫人之訓然也貳卿守霅川閱七月以治理效詔奏事行在所尋以尙書郎總淮西饟事詔趣行貳卿如金陵命其子迎侍板輿在湖日郡循例致饋夫人親與審項目不可者盡卻郡治帳幃器皿纎悉以歸主吏不一物偕行前此未有也湖人今猶能言蓋其循理敬法嚴於授受之細亦如此貳卿總饟四年三以王人歸覲夫人每誨之曰汝繇卑官蒙主上特達之知遭逢晉用何能稱塞惟是得望淸光日當以裕民力寛州縣愛士卒者入告其曰剝下以媚上瘠民以肥國則汝大負朝廷非我疇昔望汝者用是貳卿造膝之言每不敢戾其說貳卿旣貳民曹再嵗爲眞宣勤於國大農衍裕上意益向用矣獨夫人曰吾兒本何能而至於此才弗稱祿食浮於名恐終不足負荷而貳卿亦欲用力四方思以休其進退夫人曰促抗奏貳卿卽請對上章誦母子間懼弗勝榮之意詔可其請以西淸次對知平江府平江夫人昔時寓居地親朋婣族尙不乏貳卿開藩夫人卽戒以毋得毫髮私吾家又飭所親之賢俾家諭其族母令擾吾子終貳卿去郡莫敢一人願受私者貳卿自平江奉祠歸裏門夫人年已七十六母子懽欣怡愉杜門燕樂相以寵祿滿盈爲戒貳卿居閒八年得以娛說親闈舂容子職暇日相與翻經文訓童穉間則會親戚接杯酒融融泄泄自適其適而無一毫幹其心貳卿之能守富貴不危溢者夫人有助焉耳年逾八十起居飲食如彊年人朝夕家事猶維持其大綱而規法之嚴維持之素中外益自斬斬人不敢以篤老易也故冬偶得脾弱之疾貳卿憂惴衣不解帶者逾月一日夫人諭貳卿曰吾自三十卽奉釋氏教祀佛鑱經飯桑門者未易屈指計豈直爲觀美哉誠欲今日受用耳吾常誦其書而解死生之說今八十二年不爲不壽吾於此無嫪戀意也汝等毋苦以藥困我貳卿泣下復進藥餌卽搖手止又戒家人勿哭泣徒亂吾志遂手結彌陀印晏然而逝夫人以通奉恩封安人貳卿旣貴累封太淑人男三人導従政郎無爲軍錄事參軍普朝奉郎通判揚州防降授朝散大夫充敷文閣待制提舉江州太平興國宮女六人適進士林某故朝奉郎前監行在左藏東庫葉沆朝奉郎前權知濠州吳褒朝奉郎新通判臺州薛裵故通直郎前知明州奉化縣蘇祁朝散郎新權知彭州吳昭夫孫男九人端彥承議郎監行在左蔵東庫端禮端友文林郎新奉國軍節度推官端章端仁従政郎欽州安逺縣令端臣端修端士承事郎新蘄州都大監轄倉庫端已承務郎孫女三人長適廸功郎新臨安府仁和縣尉陳晦次適趙某次在室曾孫男二人長誠夫次某曾孫女一人在幼子導普女適林薛蘇者孫端彥皆先夫人出通奉先娶李氏今葬於仁和縣大云鄕鳳口樂山之原將以今年四月二十三日祔葬焉嗚呼夫人之徳之行形於家事於親浹於婣族而達於州裏其承夫義以順其教子愛以公實而弗華久而弗渝其胚胎根履非有所矯拂也性稟泊如薄於自奉衣服華麗飲食盛異卽唾去至於周人之急切切如已戚休事其在窶乏時𨿽解衣鬻珥不少靳旣貴則𨿽甚費而不肯已也訃傳之日哭者必慟以爲夫人之壽固天所以福善人者夫何憾今而後緩急之際寧復有如吾夫人耶夫人之兄罹西兵之亂身沒王事夫人捐費舉防委折以請於朝卒得一官以祿其弟葉宗益多之二子導普皆李氏出宦防旣弗顯又跅弛無生理不幸早亡諸孫未仕者多疾疢不能立以故二子之室無畱金夫人撫存愛養恩恵備至非一嵗月貳卿今奉夫人遺意盡挈伯仲氏家長幼闔屋而居粟縷之給貳卿皆屍焉人謂夫人慈愛貳卿孝友相成於善如此夫人蚤更憂患心力爲耗晚年目眎頓弱百藥弗少稔夫人曰吾生平善念如出家人向佛道如行熟路不應有此日課觀音經誦大士號貳卿又親書金剛經鋟木廣施溢萬帙一日夫人夢有白衣老人以指爪掠畫而去自是眎物寖明吉人之報固如此某外祖母楊氏與夫人之母爲女兄弟某於夫人爲表甥然夫人未笄而外祖母撫存選壻視如己女以故夫人與先妣如同所出而某視夫人如母焉未可以表言也某在諸甥間獨荷夫人教愛厚甚則又如己之子以待某也聞訃匍匐哭喪奠酎不覺哀盡貳卿扶杖縗墨泣盡有請願疏夫人行實但狀其大者顯者某不敢以淺纇辭敬直書焉以告勒銘之君子

墓銘

恵夫人墓銘

隆興二年四月丁卯瑯邪恵氏歸於建安袁某越九年六月己亥以疾卒任所淳熈二年七月乙酉葬於常之宜興縣君山鄕靑塢之原嗚呼顧偕老其不能而玆乃以銘君也哀哉君諱道素常之湖洑人進士萃之仲女君生於良族族諸老言君裁十嵗知事父母敬長而孝益謹父嘗有疽疾君憂甚不自省食息事候伺親側膳服藥餌悉躬之病未間則焚香泣下暮夜致禱不知夕之竟也居亡何疾瘳人謂孝敬之報宜如此後十年而罹父喪哭泣盡哀課經文曰數十卷卻葷茹久不復見者流涕異時母氏多疾君慮以憂毀甚承意開釋昕夕侍旁不肯去時方有二嵗子蓋弗遑顧也或勸之君曰吾母安則吾有子矣明年従某官都下居旣別母𨿽一飲食弗置念率旬餘輒一命介問信僅不聞則悸不自佚信至乃少已嘗曰我歸袁氏不幸不克事舅姑恨亡以爲見獨奉家廟惟謹奉祀孔時晨昏供香火𨿽疾亦力往凡諸事先者一物悉至敬君幼好內典甫識字畫已能翻繹句讀未笄通法華義遇暇日然誦一字不舛落旣長従某而繪佛圖蓄經卷往往甚於經紀家事其持閱眂前日益苦也君有幽閒之徳性不嗜遊觀日惟閫政細大有節法否則咄咄經典捨是一不經意天資敏恵剪制縷結一見輒解嫂侄姊妹悉従君是式今爲賢婦平生寡言言必契道理與之商可否事中者十九其將死也端凝如亡恙時第曰吾死後其歸我所誦佛書於棺其母使吾子長而不學也他皆不及某與君夫婦十年我疾君嘗起之君疾我弗能以捄嗚呼哀哉年三十有一生男女各二人男六嵗曰申儒餘皆亡其旣與之爲三年之喪頫穴而窆君於墓又飲泣而爲之銘銘曰維善而孝淑且質厥資懿美且嬪側宜壽而昌今何嗇輤帷不復閉白日天耶人耶理奚測吁其柰何眂銘刻

塔銘

僧如尙法蘊可用塔銘

義烏縣之東郭舊有六如庵興化僧寶月梵淵所剏也二僧頃來是邑誅茅以立香火其嗣如尙朴而好善邑人以佛稱之知其後必昌也再傳而至法蘊規度施置益懋前績堂殿崇成庖湢飭具松竹交映眾皆瞻仰讙曰是當爲名剎一庵不足稱也法蘊亦具是願其嗣可用者出儒家流而喜醫術務求濟人而不諭利每以桐君自娛非庸緇比也士夫多與之有嗣曰了恩頂相丰厚中有定力協其師以成法蘊之志頃之庵以寺名矣寺甫成而三師相繼以逝嗚呼豈三師者宿緣相值宿志相合共爲此寺而生共成此寺而亡殆非偶然者歟不然何生也相爲謀而死焉相爲屬也妙欽者傳三師衣鉢而能侈續其業於寺之對山鼎立石壙置三墖於上所以識開山者之甚囏難也妙欽亦觕知書其志髙逺他日當爲名僧墖具請銘於子子知始末甚詳故樂與銘銘曰其生也相與以成其化也相忘以形萬瓦鱗鱗三墖以寧我銘識之厥囏孔明

附錄

家傳

公諱說友字起巖建安人生於紹興庚申嵗治周易年二十有四登隆興進士丙科調建康府溧陽縣主簿主管刑工部架閣文字國子正宗正寺主簿攺太常寺主簿樞宻院編修官祕書丞兼權尙左郎官以疾添差浙西安撫司參議官知池州以私計主管建寧府武夷山衝佑觀知衢州提舉浙東路常平茶鹽提防浙西路刑獄直祕閣知平江府節制禦前許浦水軍侍左郎中兼右司郎官假顯謨閣學士萬壽觀使兼侍讀充接送伴金國賀生辰使右司郎中直顯謨閣知臨安府太府少卿兼知臨安府假顯謨閣學士萬壽觀使兼侍讀充館伴金國賀正旦使權尙書戶部侍郎兼修玉牒館過嵗爲眞兼侍講權戶部尙書華文閣學士四川置制使兼知成都府加徽猷閣學士因任吏部尙書兼侍讀充崇陵覆按使復以寶文閣學士提舉江州太平興國宮知紹興府浙東路安撫使吏部尙書兼侍讀兼實錄院修撰兼修國史同知樞宻院事防知政事提舉詳定一司勅令資政殿學士知鎭江府控辭提舉臨安府洞霄宮知潭州攺知隆興府力辭提舉臨安府洞霄宮加大學士致仕嘉泰甲子嵗薨於徳淸寓第享年六十有五官至宣奉大夫爵至郡公食邑至三千二百戶眞食至六百戶贈少傅卹典如儀累贈太師魏國公初公寓居湖城號東塘居士【闕】

欽定四庫全書

集部四

涉齋集卷一

別集類三【宋】

提要

【臣】等謹案渉齋集永樂大典題許綸撰集中王晦叔惠聽雨圖詩序自稱永嘉人隆興元年進士累官至知樞宻院事與自序永嘉人合藝文志載許及之文集三十卷渉齋課稿九卷與今本渉齋之名合焦竑經籍志載許右府渉齋集三十卷宋人稱樞宻爲右府與及之本傳官知樞宻院者又合則此集當爲及之所撰又宋史寧宗本紀紹熈四年六月遣許及之賀金主生辰金史交聘表亦同今集中使金之詩一一具在本傳稱及之嘗爲宗正簿今集中亦有題玉牒所壁間詩則此集出於及之尢證佐鑿然永樂大典所題不知何據或及之初名綸史偶未載更名事歟此集世無傳本今據摭殘賸編爲十八卷觀其讀王文公詩絕句曰文章與世爲師範經術於時起世讐少讀公詩頭已白只應無柰句風流知其瓣香在王安石安石之文平挹歐蘇而詩在北宋諸家之中其名稍亞然早年鍜鏈鎔鑄工力至深瀛奎律髓引司馬光之言稱其晚年諸作華妙精深殆非虛譽是集𨿽下筆稍易未能靑出於藍而气體髙亮要自瑯瑯盈耳較宋末江湖詩刻畫瑣屑者過之逺矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

渉齋集卷一

宋許綸撰五言古詩

新晴

連旬困梅霖接夏潦乘溽泄雪渙新霽遊興難管束出闗便航湖停篙葑蒲緑漁歌入浦漵沙禽亂驚浴昏霏送霞落依稀辧林谷初更電輝搖輕雷忽相續蛙聲雜猛雨波翻碎鳴玊何能足淸睡快舉巵酒沃明朝看晨光未必非所欲

次韻葉徳友苦熱吟

避暑本無法有法心可移達尊廹人事盛服嚴天威六月厲戈甲百鏈親鑪錘前驅上峻阪後鞭禁長吁正午萬竈增尅晷千夫炊轅門待排結軍令無徐舒陸渾救急燎欒巴稽噀霏期以片時滅不許一艸萎醲賞激勇往畢力爭忘疲不計揮汗雨寧思濯風漪當其用力所豈復知熱時萬事心地存百夫火宅馳四時更代謝二至爭愆逾積陰理必復大夏陽常居及此當歊赩豈得懷郁紆杜願踏層冰防欲投淸池韓思坐深甑爲說亦豈疎極知元气孰與逃象滋聊用供嘲詠且以相戱娛吾儕幸安適家食饕委蛇念彼方熱耘焉能思逃虛靜勝昔人心屢空斯晏如況予負深譴省咎闔重扉友朋相急難往復通有無每懷子葉子久與期襟期有此苦熱吟句韻兩崛奇

喜雨次韻翁常之苦熱吟

羲和不弭馭炎帝方秉機孰不愛趙衰誰肯觸武威豈知鑠金石乃得齊璿璣鹿角甫云解葵箑無停揮萬寶成南訛一枕安北扉殿閤施余薫茅茨溥增輝鼎鼎百年內咄咄七十稀臨流抒我懷新浴振我衣雷雨急生涼天恩覺淪肌詩來取靜勝句到不吾欺盛服思客位重鎧念邊陲當暑如懷秋秋至勿興悲

再醻常之

理極終必復孰逃造化機司夏流中气執衡振嚴威有懷渇云霓不願雨珠璣油然起崚嶒閃若驚霍揮嘉澤徹中宵涼飈入重扉良苗固懷新冶葉亦生輝從欲天匪私屢丰古實稀垂老借香火淩晨肅裳衣百拜屈我躬萬感銘我肌玆生每有逢末路敢爲欺正爾飽丘壑及此軫疆陲念終抱媿恥已矣徒傷悲

中秋見懷

明月出海底先照彤庭墀正以合徳故爭效朝宗馳須臾散精彩普率揚明輝常時或顯晦所歷隨茫彌及玆秋中气燎然光滿規豈但碧漢澄無復宿霧披如坐水晶宮更泛碧琉璃凜凜栗膚髮炯炯析毫釐竟欲乘浮槎試與窮垠涯或擬斫卻桂或云生桂枝蟾宮到者折不生豈不稀玉斧修何事倒卽無倒期沈吟自絕倒痛飲忘傾欹玆辰病因仍良行覺支離始行浮雲多猶欲一口吹東牀念齋夕妙語寄相思詞到律自協意古趣更奇今𨿽減冰輪猶照蘸甲巵寄聲衖南翁斯辰可無詩我欲資雋永庻以得自頤

侍南軒先生捲云亭望嶽麓積雪分韻得初作二字【案此脫去作字韻詩一首】

新元旣涉九臘尾春未初司寒勵余職飛雪來庭除因風稀復宻潛陰慘還舒瑞色入隴麥祥膏潤園蔬未足映書讀已寛帶經鉏和气融比屋所積惟林廬悵焉起遐觀未知問所如南軒笑領客操已敢作疎豈無門下生不肯升籃輿衝泥按徐轡秀句生蹇驢捲云畢淸集湖山開予蜿蜒翠中萬瓦參瓊琚急掃供茗事隔江竟煩渠終日樂未央不爲食有魚十韻分九人其一固閏餘並以屬汰礫敢下馮婦車屯云方雜沓二白難躊躇須公専吟筆載賡仍屢書

張時可席上喜雪分韻得水字時予後至周希稷期而不集

寒威逼重幃皓彩墮庭戺不謂晦日愁乃有丰年喜更長要深杯客緩愧停已後來固自佳不至猶可紀傳香共分題索笑驚落紙摩挱玉梅缾凍合西湖水

次韻黎師侯登王叔武文昌閣看雪

春雪如過客所止畱莫住但見空中馳機心逐鷗鷺度臘凜餘寒同云忽朝聚乍看鮫泣珠漸覺栁飄絮少焉有矜色瓊枝鬭玉樹登臨須勝流著我覺形污北山鮮明姿愛客急修具坐間兩荊州翛然隱風度更著老彌明淸談屋瓴注客醉主亦歡主醉客卽去剝啄鳳沼來忽得石鼎句便可當畫圖卻將醒眼覷

次韻轉庵用山谷半字韻見寄

居閒數相過每語夜參半稍作一日疏已起三秋嘆老去惜光陰歡來猶把玩去年摻袂別轉首摶沙散恍思麋鹿侶豈是鴛鷺伴拂信逢辰聽雞虞失旦冉冉金堦趨穆穆玉皇案端笏儼一防曵履儀十亂咸徳足享天旅薦潔初盥疲駑亦自鞭百駕祗恐緩以玆故山夢累累若珠貫佳句自山來居然起衰愞平生錦繡膓不復置冰炭室邇猶逺思迢迢況閩館加意松栢姿聊逐桑楡暖歸投玉女壺天當一笑粲

次韻書懷

世味眞嚼蠟閒趣覺雋永閉門讀舊書拓牖豁防冏闚道忘一斑反身得三省佳人不可招妙處誰與領未刖聊晨門已獻那泣郢向來眞左計只合事幽屏感君汪洋陂洗我榮辱境逢原得新功餘潤及古井筆端有轆轤句法見馳騁梅花動鄕思霜風吹鬢影言歸日在念未防心已警咫尺防白雲祗隔馮公嶺

次韻醻徐居厚寺簿

度江見三白飛雪爲誰妍因山行畢役憂國且願年眷言靈駕發綿延屬車駢陽侯旣效職滕六敢自賢閣陰不忍下竣事卽墮前山林亦縞衣揮灑紛素筵似與孤臣淚同作珠貝編豈無訪戴舟拘文不容牽感君相料理語妙堪流涎柰何補天手防此鑑湖堧不受鄰僧米顏公合憂煎挼挱映雪眼縱臾唫詩肩同時天下名一日方九遷君不防髙足餘子煩後鞭

再用韻

正士如正色恥與俗競妍老成信遲鈍阿婆曽少年斯人寄閒地宇宙豈贅駢向來馳天壤誰者相愚賢我欲從之遊每恨不得前玆行夲屍祝代庖誤當筵髙軒旣枉過妙語亦盈編受施不知報力疾可復牽風雪久爲虐江湖長蛟涎天豈困男兒地闕東南堧惟有皎潔姿不受寒暑煎勉子加飱飯行行盍仔肩時哉有通塞道豈隨變遷願將釣竿手一爲公執鞭

王弱翁同年以多病故人疏韻五詩爲恵次韻奉酬

王君圭璋姿宜在條理科妙語天發成瑩徹非礱磨宗廟要琬琰世豈無卞和顧恐太分明頗覺瓦礫多斯文萬金藥不救俗儒病盧生誰云邪夫子未出正羊腸駕觭輪鯨瀾溯孤榜噫乎吾道難自古關衰盛江水日萬折衮衮望東注饑鳶無停飛不足了雛哺君看靑紫綬但供折腰具物理信如此焉敢辭世故葉脫秋色靜水落洲渚陳文昌易爲月翩翩欲相親蟬聲老逾夏乍聽意覺新此時酒一尊不可無此人心競事未已趣了計有餘彭澤八十日便可膏吾車趣時方枘拙渉世孤舟虛君無攻我短政爾吾太疏

直捨考校次弱翁再用前韻

胸中無渭涇筆下安詮科糊名彊別白朱丹困研磨傳詩得建安妙畫追永和快讀洗我懷珠璣拾何多我句蕪陋質聊學捧心病君詩婉孌容毅然色更正唱嘆朱弦音流喝淸池榜足亢江西宗它年耳孫盛官冷得酒錢便欲糟牀注不管門東兒張頤須咽哺堪笑布裙婦遮藏備修具君自不紆軫何止傾蓋故夜讀舉子語戞戞務去陳喚起場屋夢倍覺燈火親科第計謂了癡兒事方新寄言山內友勿念塵中人堆案卽姑置棲息萬籟余堦除勃窣行兩腳當我車徑欲煩客卿相從賦子虛麯生不可招坐令此計疏轉庵集客分韻得作字見示次韻奉酬

轉庵詩老手久不見近作尙友喜文防分韻得眞樂聨翩來巨軸淋漓想酬酌異味非五鯖良裘豈一貉有如得良劑居然起深瘼𨿽防與玆集所得良不薄山王果爲累竹林誠可略何妨贅賡酬聊復資戱謔永言相忘友久要欣有托後當不如今今可不悟昨亦欲見眞率正須先宿諾少待天气涼偉觀灑髙閣

轉庵再用作字韻見酬有蓍蔡休咎之語復韻爲答

步蹇無良行思苦乏新作虫聲徒自切我病有何樂言寫紓短懷深汲難逺酌敢嗟鳳兮鳳正慙貉非貉詩家有毉王同社求句瘼固不相短長祗恐自鄙薄胡爲作蟻夢乃欲談豹略此意誠起懦斯言幾善謔天幸吾已數人生歸有托居然成老醜何者禆畫諾知予與罪予並束春秋閣【案此首次前韻脫去昨字韻二句】

次韻滕丞以古風爲贄

松栢覆髙岡根株滲七澤雪霜有古今柯葉無攺易上干靑雲霄下庇神龍宅噦噦朝陽鳴杳杳蓬堵迹五色絢文章八音諧金石羣飛競婆娑爭附第充斥匠石旣罕遇社櫟顧何益伶倫不雌雄嶰竹雜螻蟈藍田驚世瑞造物等兒劇昨曽闚斕斑今猶朱碧居然獲徑寸防欲按三尺久之置懷防尙爾賖踧踖姑憑副墨子往備庚桑役

陳西老詠檜古風次韻

古井千尺深而無一寸波古檜防其旁愔愔長銅柯明堂一柱難如此梁棟何匠石久防手髙岑郁峩峩天風一披拂劍佩相戛磨不願爲阿房千門貯秦娥願作寒士庇渠渠共婆娑吁嗟不相貸飛輪廹羲和誰歟薦輪囷萬牛未爲多

次韻陳大用分韻得對字

離羣易興懷防面卽忻對玆豈非人情況復是吾軰稍稍不晤語毣毣已心憒世態炎復涼畫事素先繢餘子紛碔砆良友抵珍琲仲方眞小難煮糜是所愛有作窺古淡如女洗妝黛亦嘗和宮徵惜不聽環佩是舉終當了此事可使廢轉庵傳分韻容成憶同載肝膽徒輪囷醻酢任瑕纇

次韻陳大用

林巒廹搖落卉木見槎梗物當各歸根人盍思退省我今幸投閒日力競俄頃闔戶思寡過出戶防造請苐知藏六大似蛙坎井佳客車枉門好語裘挈領遽發醯雞覆如脫孤防穽見道乏新硎導窽昧防綮元方擅能事轉庵互規警倡醻傳五字翫味消百盤飱共麤糲軒窗臨閴靜恨方厲霜風惜不行蔗境何當歷崟岑相與防畛町江山開偉觀華蓋登絕頂

與同社逰山園次翁常之韻

眷言太玉峯本是仙佛宅端視儼若屏側睨展如翼洞府何渺茫傳聞見圖畫疆理𨿽東甌題品經謝客至今味篇詠當時想遊歷顧我夲萍泛買鄰寓棲息江山自呈露卉木因種植鑿巖得泉香拓戶見山色佳客入庭戶英气來幾席幽葩芬石根好鳥弦坐側拄笏山之西拏舟江以北明月浮可捉疏星掛堪摘拂晨天宇淨出海陽烏赤修嵐爍紫翠逺目朱碧崚嶒雙塔影突兀古殿脊媚川溟渤寛絕境天地窄前賢未嘗亡勝趣何有極玆時屆淸和同社共推激肯爲終日畱喜免重城隔長歌響林坰妙語出金石爾汝合忘形拘攣非逺識莫嗔驚著汝試問今何夕曹劉墻可短丘崖肩可拍卻笑山陰會翻悲昔人迹諭指孰非是計馬誰失得明當新詩來勿憚難韻迫趣歸不怱忙餘興猶襞積感君吐瓊瑰爲我寫胸臆

六月十五日西湖夜泛髙炳如集客趙臨安蟠老致餉同逰者陳可行楊少云李元徳王順伯何紹彭張宗尹楊氏子弟寺僧方與焉次炳如韻

西湖著明月萬象各偃伏夙昔湖上游賡醻動盈束未有夜泛詩此諾吾屢宿剝啄聞招呼縱臾戒行速讀君紙三過洗我愁萬斛行行正作意在在堪刮目山光眞起予過雨儼新浴精藍憩深幽疏篁庇修緑棋聲節風甌參差自成曲睡乍味覺甜語軟气能馥老僧與客忘諦防楞嚴軸小立水花淨一堤良意足方舟曉興動篙人聽回復薫風散金波心境兩愁獨是中有妙句萬古無管屬詩家髙書記前趙今鮑叔歸來要推敲遣餉到林谷陳榻初解懸膺門契仍篤不遺太學蕃王楊共髙躅陸笑阿戎談足以侍幾牘支郎更可人啖蔬如啖肉而我厠髯張形骸愧珠玉敢逃淸白眼僅免朱丹轂明朝軟紅中淸逰夢應續未嘆終滯淹湖山已収錄

次韻薛子明由羅浮登富覽

羅浮映掛防富覽遊玆亭地非南海嶠山結北斗城雙鼇插奔瀾萬峯若屯營往復信潮汐日夜歸滄溟沙漲陵谷移水落洲渚橫謝客紓目力郭公參地形夫君有心哉象緯羅中扄

次韻薛子明賦雪淵寒瀑

南山阻且秀三峯屹而挺笙跨夜鶴聲松納古潭影珍潛滃無眹樵渉深及脛星娥閟靈蹤月卿探幽屏同气想飛霞相過談倒景儻遇蓮葉舟定自太華井

遊石梁

天柱昔飽觀石梁今創見愧此義枒姿空費輪囷薦安得愚公移往作靈光獻突兀千里間普適寒士願沈丈察院次遊鳳山韻見示再次韻奉酬

短思如枯枿不忘雨露滋一朝得甘霔牙蘗紛差差向來圯上編【沈丈甞恵詩一編】敢孤老人期至今巾篋中常覺律呂隨風骨自難蛻寸心恐終違苦語迫應酬如醉多傾欹擬求風斤斵庶使膠柱移遺以五色篇服之欲生翚東隅縱已失南車足占迷堂堂豸冠老偉論堪扶危不妨似嫵媚正爾煩逶迆餘事出長技傳玩爭矜持髙唫有催和好雨誠知時疲駑懼難駕渴驥思脫羈行當遂逺放鴈伴聊同棲

遊道林嶽麓寺

幕府日多暇而無簿書勞喚渡渉湘西鼓枻歌離騷今日湖南山領覽歸我曹頗覺葉舟穏夷塗自風濤道林訪幽棲羈懷愜所尙嶽麓振前防盤紆得夷曠向來北山移無物辭嘲謗見此意豁然泉聲助悲壯從昔遊山人畱題盡名字壁昏暮鴉棲石膩羣鴻戱今人來更多後觀復長喟吾儕幸聞健拄笏致爽气名山諭名理妙處須獨到提耳從百聞豈盡歷歷告玆逰太淸絕足以償宿好相期嵗寒姿對此松栢操

欽定四庫全書

渉齋集卷二

宋許綸撰五言古詩

曽主管由宜春道中得遺棄小兒屬子収飬道間寄詩紀實次韻奉酬

日月被八極覆盆自無明陽春嫗萬物孤翰有悲鳴所以聖明治要燭幽隠情一旱出料外誰與塡饑坑豪家亦何心閉糴門忍橫指囷寛嗸嗸凜若臨大兵雨餘百憂洗痛定猶忡怔今代子曽子贊畫外臺淸髙軒昨過我絕塵不容瞠歸途出城闉岸許聞啼嬰下車非內交一念千金輕摩挲脫九死感慨恩更生抱持渉數捨見我托此再拜敢有渝鞠飬専廂榮嗟予何爲者世故亦飽更識君千萬間胸次久已成所饑非一兒公乎勉功名

曽主管専介取棄兒再次前韻

自別心耿耿柰此秋月明晨興洗我耳鵲鵲枝間鳴踵門得緘翰中有惻怛情眷彼水際兒感公脫危坑傳之邑父老相語涕泗橫鄭重煩取將摩挲付老兵忌飽體未充慣拊心無怔應答已如響炯炯雙眸淸試問父母誰惝恍目屢瞠防公父母恩何以活此嬰兒生未有知陰報已不輕公猶不自徳安得名許生共惟仁聖朝發政先鰥吾儕值歉乏詎敢孤官榮二星妙宣指悉數僕屢更三接尙須臾一路當生成況乃幕中畫實負當世名【來書欲名以許生】

湖上餞沈興國分韻得二字

赤驥見已罕名駒更兼值吾鄕推賢侯逢人話詹事訟簡古風還心淸民業遂江山妙主盟景物恢位置如何柱石姿尙以牧伯寄北關別經年南薫動離思居然軟紅中見此淸白似松筠儼長身雲霄舒直气寵光竹使符假借玉階地餉計曽入幕軍容有竑議恭聞天語溫喜見家學粹它時課最騰看卽璽書被今晨欣壽節輕陰逓涼吹三呼禮云畢一笑天所施橊花染白雲遊鯈芘靑芰畫舸得夷猶名園隨造次懷綬卻羨君戱彩且歸侍不繇鴈蕩山卽過石門寺永嘉政久成謝公迹重記剰有名詩章因來寄一二

送蓋總領上計三首

絕代有佳人岑樓碧岧嶤卽之起幽芬可慕不可招風雨二十年寒榮聳髙標置之白玉堂致主軒與堯胡爲枉襆被江幹駕輕軺施物功方成丹砂夜生苗披腹吐琳瑯碧簡趨丹霄

昔者云夙駕楊栁方依依今其望來思兩見秋風吹前乎已勞還後此亦雲歸丹筆映螭坳祥風動紫防豈不念歸美正爾畏簡書不見居官樂惟憂士卒饑昔人無遺孔後來補深痍炯炯心獨苦所貴知者希

熠熠飛者螢變化自衰艸時至能晶熒翕張合吾道防光苦不息豈足禆穹昊迢迢風雨夕耿耿秪自保苟無車先生分合委枯槁幹死誠未悔藥籠資探討

送孫防之縣尉秩滿歸廬陵

人生貴相知不在相逢早廬陵說三孫修名愜諸老伯也吾同年久別心杲杲季也眞可人一見顏色好金石出幾杖握手屢傾倒屈防𨿽尙醒賈骨久云槁防君寫窮愁何以慰懷抱再見一尉更取別何艸艸回視徒四壁蟬聲綴吟槁向來雕斵工見輙迹如掃汲深無新泉送子慚涸潦珍重皎潔姿相期在斯道

送趙倅滿秩東歸分韻得念字

官閒頗成贅習嬾積懷歉古井無復波寒灰豈能爓苟且信自慙奔競亦良厭學道無新功但覺益友欠夫君珪璋姿表裏絕瑕玷瓦礫誠可羞溫潤得漸染向來三語稱吾裏懷闚覘名談造根柢髙文在鉛槧轉首十五年天庭久宜掞胡然慰窮愁相逢古天塹治中員外置縮手靳韝防從容國醫旁出語卽中砭邂逅秩云滿蕭條理琴劍炯炯幽者蘭林深守孤艷寧受蕭艾欺忍使薋菉僣誰歟功名塗由已拯昏墊小艸非逺志臭味眞有忝羞殺東方生饑死更求贍因君動行李令我起歸念西山有石田努力事耕斂

乞補外出江臯待命泊偉觀二首

經年充拾遺一字無所補豈不懷故鄕念方事新主一朝冒超遷循墻不遑處寧離人間世亦戀行在所有親方賴祿有子方應舉守道在守官柰當事斯語

欲去不得遂正如太廟羊登爼分所宜得去喜可量聖度眞如天不妨且翺翔扶老復擕防遷居大江傍居然得偉觀悵焉遐荒潮頭來如山親樂想未央【樓名偉觀】

題廨捨壁二首

明時有何遺亦復許掇拾大言得靣陳小言可封入有時效疏愚豈是當務急每防天下施聽之恐不及退思自生慚黃卷常在執舊田𨿽甚蕪新井尙可汲勉哉競斯辰萬一如有立

本不事矰弋未免執矢疑客來非不多益友每逺之薫風時一顧素抱誰與期久要竹居叟談詩能解頤兩頰貯防笑徑造觀我私請解褦襶衣相與舉近詩

綸子效靖節止酒體賦筠齋余亦和而勉之

綸以筠名齋種筠當掩關愛筠栽竹易見竹知筠難竹以筠爲本筠居竹之間希筠嵗寒操追筠古風還筠中聽瑟瑟筠外瀉潺潺人與筠俱勝筠隨境共閒

重題陳漢卿貧亦好齋

古人重安貧未若貧而樂豈不愛膏粱顧乃嗜藜藿我聞首陽餓榮名千駟怍況乃陋巷子簞瓢殊不惡刀頭得幾何蝸角戰方虐以玆悟生理貧中始澹泊陳侯淸時英廊廟宜著腳圭竇勢豈容貧齋意聊托蒼生方饑渴未可云盤礡且來祿萬鐘脫粟躬自薄

次韻常之松廬有感

年少愛節序老大感嵗時亦知夜漏短自喜晝景遲懷人笏頻拄矯首帽屢欹至情何慘愴同气相因依君家說大難心胸緼多奇永歡思伐木長歌倚式防眷言無鴈地渴想前鴻俱一別如昨日二年忽今玆數傳組解備著鱸風詞寒鄕少瑞應逺覽期長離解纜辭江臯反袂接水湄無從猶出涕有弟應垂洟今見松廬作可勝薤露悲憐君抱苦節愛兄見哀詩無復逝水向當有髙山知老慙無領解久約同襟期勉和吹箎章聊慰深長思

周時仲提干求二親墓亭扁答以攀栢因爲著語

掃松拜親墓攀栢念親泣栢露滴兒衣兒淚和露濕五鼎從可陳三釡嗟何及墳前白頸鴉終日聲楂楂

防宋朝老再和陶淵明歸去來辭

吾鄕說三宋伯也抱奇偉太學三十年不作舉子語晚當拜特恩靑衫送還官開口論世事有舌不可捫吾皇開壽域汪濊澤萬國勉公俯而就如女有正色翻然感際防千載今一時誰歟俾宿畱再和歸來辭淵明歸有田公歸徒四壁姑奉祝融祠勝煮南山石公乎未得第我軰慙登科空飱了無補柰此歸來何

次韻題吳無過所藏張無垢難老堂詩軸

養親感臥冰慕親悲履霜眷玆母孫情胚胎炳前光先生一奬勵吳氏增激昻至今諸孫行如立嚴師傍躬行斯入室言辭特濫觴當時五子名佩服詎可忘省也滋拳拳何止升其堂

次韻廖端叟求墨

憶昨同捨時愛子志尙堅研窮非口耳防勘分烏焉讀聲鏘金石筆思湧漪漣合並幾寒暑分散如雲煙家𨿽才咫尺見且無夤緣甥館聞徙居我屋欣接椽乃以隨吏鞅而嘆抱遺編嗟哉燕鴻隔漫爾防蚿憐三年閱黃榜萬選遺靑錢祗擅文塲聲不上吏部銓儒冠未爲誤洛誦方流傳夏果煩送似唐律仍燦然爲墨貽古作如珠出深淵書生均老丑嗜好相後先亦有大禹圭未許蒲氏賢何惜遺久交相得眞防年久知鐵爲研更以心自鞭矧古傳毛頴端合遺陳落筆看餘萬鬥酒須十千𨿽無蘭亭繭願助韋郎牋古今一俛仰人墨相磨研有無要相通唱和聊成篇我今辟三徑門開西一偏已過中秋月皆爲晚涼天何妨對花下取笑同樽前第慙葵衛足欲愈猶聮拳

次韻徳友恵黃雀

興來把酒杯徑欲連臺拗聊用資唫哦豈謂貪醉飽晨起秋思淸茶罷詩腸攪筠齋佇逺思詩筩馳速巧餉我晚田雀如鷹初脫爪恵我長城句如棟略無橈雀命𨿽甚防饑驅亦艮撓何異不農耕而乃竊祿稍哦詩思陶謝論交懷管鮑只消寄詩篇斷不厭煎炒

再次大用韻賦梅花

暖律回枯荄春陽發寒梗梅根有特操花事每先省分苗本十洲孕玉可千頃松篁納深交桃李絕奇請冬居姑射山下防太華井幽棲有心賞巡檐常笑領相對各忘言豈但無機穽詩𨿽道未尊技可造經綮孤標固洗凡累句自無警轉庵詩家醫妙劑卽蘇元方詩家禪黙參惟打靜欲離香色想恐墮人我境昨夜來朔風吹香過南町小解作淺語醍醐欣灌頂

再次轉庵用梗字韻賦梅

見梅思洛陽何愁道路梗見雪憶灞橋便可心思省仙家種玉成造化炊粱頃凜然孤髙標敢以塵混請將軍有傳令遽成臨渴井王言惟作命盍作和羮領香色歸本根滋味豈機穽自非冺全牛安得試甞綮轉庵句中畫梅詩言外警難韻有轆轤妙語壓菑昨夜垂垂雨一洗娟娟靜便覺容成圃眞是太玉境朝來知見香墮在區別町不如兩忘言搔首孤山頂

園丁以菊爲屏爲船轉庵竹院諦賞不足分題得塔字

眷彼東籬花忽作西靈塔又如船子泛復似南屏闔園翁起童心須彌欣芥納分題要鏗鏘飫秋振蕭颯我合浮屠尖工須畫溪罨崚嶒玉崔嵬團欒金匼匝儼然香色俱間彼靑黃雜天成具體相人事因假合願修衣裓供用作布地蹋那將有漏身久實無縫合轉庵曽著語竹院甞掛搭我有一句子無問亦無答

徳友恵竹栽甚富而又得佳篇旣種復喜雨次韻謝之

嗜酒愛風竹種竹防日醉小園窘邊幅雜芳紛位置此君何可無野卉辟之易畝許得滋曠千个栽不翅故人𨿽借居愛竹有幽致肯割鐘山靑分植容成地移來天亦喜涼生雨兼值旣免躬抱甕何惜親閱視颯爽已可人能同聽秋思

轉庵觀趙十一聖花

有藝者趙生雜出逞活法飛走異族類指教各馴狎參戱竿欲摧險弄首將壓當塲等嬉笑旁觀舉震霅其間聖花術殆是天下甲出沒鬼物驚變幻風雨霎覿面喚名葩信手如素插洞視空樊籠赤立卻巾帢居然齠齓兒恍出虎兕柙脫索婦更神倒錐目不眨穿楊百步間設的兩口夾一箭中關捩四坐駭汗洽或馳若轉輪或舞若揮箑機緘孰主張造化在噓呷技進無萬殊妙用才一搯儻然自胡越誰能防鄏郟

次轉庵聖花韻

轉庵詩三昧仍嗜書八法寫出金彈句可翫不可狎近觀聖花作險若君獨壓壯如錢塘潮淸若苕溪霅僚丸同妙手痀蜩眞脫甲庖刀方奏砉郢風復運霎文章特小技聖處奚假插得趣堪獻佛髙唫岸烏帢逹者越拘攣迷者泥檢柙豈知造化機目擊不容眨衮衮萬馬奔翼翼兩攻夾靈根有變通時雨自浹洽意輕秦趙璧價重蒲葵箑記舟何用痕印錢偶因搯於道得逹尊問鼎不問郟【案此首亦次前韻原本脫去呷字韻二句】

範武子挽詞

嗚呼吾武子天乎奪何速瀟灑錦繡腸秀潤瑯玕腹出口論世事好語驚拙目孝友式裏閭急難駭僮僕曩於建業都共庀主人屬但不同姓氏何翅如手足一日不晤對尺簡頻往復中夜懷淸姿有夢墮修竹時予悼伉儷感爾念鰥獨別去幾嵗華亦聞悲壼俶同病心相憐異縣情愈篤我欲托以妹子不鄙其族兩窮忽相值一家有餘睦去作建安縣振彼七閩俗豈不化彊梗元不用鞭撲邑人歌載途當路薦聨牘彼守何堅忍於民能迫促二年甘不考百謫寧忍辱子方困吏鞅妹忽淪鬼錄入戶悲方纒出門濕如束駿足不受羈鹽車宜折軸訃來忽收書痛甚不容讀未令吾母知可聞爾母哭人生防有終汝死寃乎毒吁嗟先大夫艱難脫荒服衣鉢自桐鄕生涯去巴蜀淸徳誠可種石田不能粟爾母今在堂何以供水菽爾弟獨當戶何以資耕築三兒須教訓一女待鞠育自愧貧多累未能分薄祿近擬乞州麾因用致家塾此願未吾遂有身莫渠贖所居讀書巖旁依紫邏曲憶昔曽同登相期共結屋今晨何爲者昨夢不可續平生樂哉丘終焉埋此玉𨿽遣奠芻陳不及墓艸宿嗚呼吾武子臨風淚盈掬

欽定四庫全書

涉齋集卷三

宋許綸撰七言古詩

應致逺以百韻古詩見示推許過當病中姑借放翁韻奉酬

我詩何敢希楊公況復進之陸放翁煩君妙語相縱臾控地豈得追培風兩翁齊名家異縣嘆惜餘年能防見斯人不上甘泉班我軰先之靦顏面君到靈山親得語切莫提撕落言句恨君相見一年遲不同薊北燕南路胡伯暉有詩訓豚犬軰次韻以廣其意

金風著幕驚新秋銀河搖落光飛浮天籟旣息虫聲啾書生白髮不解愁挑燈夜誦疾於流人生在勤業箕裘少不努力進厥修老將噬臍孰怨尢悠悠天壤卑微休安得獨嘆命不猶昔人忘食兼忘憂何適非學息與遊道不敢徑川不遊朝唫暮諷夜校讐至理漸漬如膏油好處心會非力求不特秪爲科第謀正使積書如鄴侯手尙不觸讀豈周張口雲霧正自羞學與不學人焉廋汝曹曽念及此不賢師學到無全牛乃翁爲汝相延畱一官爲援乏蚍蝣欲糊汝口違松楸敢辭折腰向督郵賦歸無地堪耕收勉旃汲古到索丘困來時復揩雙眸

次徳友韻

憶昨得君和陶詩牀頭細讀人謂癡二南固自立墻面十駕亦欲鞭駑疲退慙作吏了無補正使得句安能奇有時拈筆弄紙墨大似臨敵收槍旗投老且願共詩社鬭健聊欲爲兒嬉恨子寓捨苦迢逓有僧借屋無奔馳乞米不須煩送似無儲自足常宴如轉庵與爲方外舊僕也何翅管中窺豈有修竹眞可欵曷不宿霧及早披來詩賡酬特未已追逐登臨隨所之

得趙昌甫詩集轉呈轉庵卻以謝夢得詩見示有詩次韻

我饞嗜詩欣染指但見其長有誰毀早年遊方識趙謝如魯逢掖宋章甫謝詩瀾翻豪且古趙句淸臒澹而苦學力到後成一家渠自不知爲孰使天各一方費渇思想見冰增寒似水居然老手斫方圓岀戶中規還中矩轉庵活法已參徧何止得心仍得髓我如無寶窮波斯望著是珍先自喜忽得趙璧急呈似示以謝艸如寄取自憐老去無長進努力唫哦訓兒子

再次轉庵韻

能詩何殊臂使指得句不愁人背毀詩何緣瘦道自肥誰嘲飯顆山前甫誓不驚人死不休言是良工心獨苦驪黃牝牡元不問智詐勇貪俱可使合時端如錐畫沙悟處快於瓴建水趙詩平澹謝奇古所以吾儕誇絜矩轉庵更是可憐人詩眼旣髙窺字髓我生何能補一字君美非溢私兩喜更須傳抄及同社定不驚嗟斯是取騷壇摩壘眞防人安能碌碌數餘子

次韻才叔分韻得七字

竹院主人新築室涓吉上梁辰取乙鳩工度材合忙冗分韻題詩能暇逸獨憐久不到容成片語全無課秋律自傷病足轉拘攣不復拋磚爲倡率轉庵忽傳七字作頓埽陳言洗凡質剩喜金風入詩思定挽銀河洗唫筆鼓宮宮動妙入神上毉毉國愈吾疾聫翩急埽煩寄似已負今年七月七

次陳伯壽分韻得者字

南浦家庖亦煙火何事胸中太瀟灑少提筆力老更堅不信昏金徒巧瓦一官姑混錄錄中三生豈是悠悠者秋鐙夜課阿戎讀髙築詩壇潔蓮社人傳繡口仍錦心我詫瓊杯並玉斚阿戎官學兩俱長金固在鎔非躍冶轉庵忽傳分韻作咳唾珠璣來筆下挽回巫峽使倒流快注銀河見髙防敢陪驛騎防疲駑絕喜風檣追陣馬愛詩未足老猶貪染指更嘗猶靳捨祗慙狗尾聊續貂安得曲終成奏雅唫哦未了忽開予擬約憑髙共紓寫

次轉庵用坡公韻並簡洪樗野

短日驅馳駒一罅百刻六旬分卜夜殘年餘力秉燭唫所冀二中並四下敢多奇疾希盧扁祗是寒溫隨補防轉庵著眼從昔髙伯仲古人相匹亞細哦纎巧天許覷硬語峻嶒神所借窠臼已脫卑晉宋眞淳更擬出陶謝近驚樗野輕千里逺自鄱陽逾百捨舉似詩家說中蜜更引禪宗談倒蔗老父病後已云怯餘子聽詩應轉怕那令勉繼坡公韻預恐難逃灌夫罵

送蔡駿叟往金陵見畱守李尙書

蔡郎百戰吞賢關彤庭射防誰其班桂枝第一防得攀一官去糾蜑與蠻畱臺友第季孟間吟詩逺過陳后山使覓仙山大藥還歸來五色應斕斑因聲爲語大匠般君何不來予汗顏

邵廷評供職未閱月乞爲淮南檢法官以歸賦長句見志次韻爲餞

聖朝亦知賤士醜尙許追隨牛馬走圄空幸免殫拙心材散那能呈好手萬里來歸塵撲面一夢驚回栁生肘同僚末至得斯人眼底輪囷曽有否靑雲直上气如虹要津立登槎犯斗恵文安得事仁堯吏酷自應嗤小苟相從防何突未黔掉頭歸去依巖藪拄笏聊看罨畫山岸巾且飲淮南酒夫君自是皎潔姿不用滄浪濯纓垢正恐功名自逼人更向王畿重結綬

送趙推官持檄之興國

趙君派自天源來細考衡茅無此才文章決科特餘事幕府官業何壯哉論事不愁開口屢直道馳驅羞詭遇尺伸如可寸枉施寧脫靑衫故園去宗廟之寶森璵璠諸公爭欲岀我門極知胸中有定力未肯叱馭隨王尊楚狂涼涼莫宜世一笑相逢有初契尊酒論文情益親但不同姓實兄弟文昌堂前汝水東萬頃煙時蒙蒙向來簇坐覓新句多少行人圖畫中君今胡爲事行李著身翻在圖畫裏捧檄王事不可遲何況堂中老親喜喜君問道康廬旁過家上冡還不妨再拜松楸有心事孟母卜鄰今更良了卻癡兒紛案牘回首廬山眞面目喚起三年夢中意想見詩成淸可掬

崧髙行上周宻使壽

銀潢快防天無聲秋光漾岀圓蟾明玉關晏眠柝不驚籌帷坐見萬里情健兒飽食細栁營猛將思奮撫劍鳴摘試一二來帝京表裏百萬皆精兵此時崧嶽風更淸壽酒消得如澠傾天子神武恢八紘一賢制難眞長城鴻鈞對斡三階平珠連五緯薦璣衡天開地辟霖成中書之考逺作程回視萬卷紛拏撐一編自足垂勲名書生腦脂瞇短檠莫耶掛壁吼長鯨相公辦取崧髙行不惜擕之上崢嶸

崧髙齊上施參政壽

靈山鐘秀崧髙齊鹿苑名勝神所棲水晶玉札銀成泥無論粉綠丹黃黳文星相望直斗奎岀藩入從黃金閨誰坐廊廟賡鳬鷖山經地誌古有稽我公間气今其繄資兼文武雙印提十年太學甘朝虀吐光萬丈騰虹霓雞林傳誦爭航梯至今威名詟羌氐張旃朔庭撫遺黎鼓舞雄豪泣旄齯折衝樽俎眠鼓鼙屯云萬里行春犂五風十無苦淒此疆爾界誰町畦不須京觀封鯨鯢混一少忍矜扶藜從容論道開端倪一語折衷溫如綈鑑裁不閱黃與驪流品自成桃李蹊琴音八極回薫兮長庚夜明玉繩低貂璫曉馳建章西黃封九醖天處題壽以一飲千玻瓈公開壽域民同躋龜文燕頷額插犀中書之考米一稊葛仙煉丹舊有溪從公擬欲求刀圭散作人間刮膜篦盡洗凡骨開塵迷

雲龍歌上周丞相壽

萬化衮衮相乘除循環甲子如數珠甲子旣周理當復豈有潤澤翻焦枯丞相補天祗衮職閔憂民見顏色雲龍契合此其時能費天工防多力明當月色圓如秋書生徙倚生暮愁欲攀斗柄酌河漢一滴變化爲萬流憶得去年曽拜月此日團圓仍皎潔極知有藥自長生更願長圓渾不缺今年拜月去年同卻欲屏翳驅云蒙久占月角如張弓兩月少惟多風昨夜占星忽離畢定自滂沱翻手疾今朝四郊已沾濡丞相明朝是生日書生喜極欲起舞急買香茅葺庭宇公不見崧嶽降神生甫申山川岀云作時

上南軒先生壽

岷峨一綫江濫觴意行萬里無畱藏五湖洞庭洑熊湘衡嶽巋然鎖其旁離堆砥柱屹相望湍流橫潰不得狂挽回斷港濟絕航一齊眾楚勢莫當三芝五餌別有方狂簡痼疾濵膏肓天遣奔波赴洄湟回視坎井足跳梁三浴薫之驚望洋一語咽口成周章昨夜太白垂光芒皎然松柏淩雪霜向來十襲一瓣香再拜斯文壽無央願回帝力超羲皇無懷大庭還我鄕

次韻何起巖喜

龜坼髙田畦渇何取屍臣守玆土抽毫擢髮控深衷羽衣拜章夜當午天門岧嶤洞九重玉几哀矜迥三拊守臣有罪固合誅農夫在勤亦良苦去年旱荒有積倉今年饑歉將空庾通宵灑潤祗若絲明發屯云儼安堵初驚大防來莫當俄卽翻盆流孰禦舊相過憶去年坐眎排檐亦如許我慙歷歷洗心源君喜津津見眉宇瑰章傑句助歡呼石燕商羊俱鼓舞急須似吸舉深杯莫負如澠冩甘防

次徐漕韻賀畱守劉觀文禱雪感應

雪霜之忍有至慈一片到地五穀滋所以臘中重三白史譏失時書直辭我公臥防北門北百姓愛公如愛日及冬禱雪乃愛民若有鬼神宜率職要晴要天必從玉山何獨閟燭龍一夜風師擘冰絮坐使東國成雪宮曉起淸愁無復有如在春風飲醇酒欲歌零勞公歸正爾補天須妙手

再次韻呈徐漕

畱臺心與天等慈違春覓雪回象滋計臺心與畱臺似賀版趣遣瓊瑰辭白戰場前受降北筆補造化戈卻日郢中之曲信寡和鼔宮宮動能者職我欲十駕期相從今見老子其猶龍徑須乞公玉蘂佩去上絕頂瑤臺宮下視塵寰一何有天地交光落吾酒酌公云夢公莫辭能費公吟防義手

次韻程判院喜雪

帝心端與天心合務本先農斥浮末冬溫禱雪響交孚急霰先聲如撒潑獻花女兒弄璿璣翦裁楚水煩湘妃東郭先生不敢岀南枝烏鵲空驚飛髙臥從教深沒屋此是天工眞粟但願四海大有年無田可耕寧已獨詩翁愛日親年髙時時夢裏見三刀男兒盍洎千鐘養蹴踏起舞聽雞號勲業欺人頭易雪化工於汝難私燮滿酌長歌白雪吟下裏陽春詎有別

雪再作山甫約遊花臺不遂聞與諸公登鳯凰臺次韻送似

騷屑寒威逼重幕衲被蒙頭慵蚤作不知一夜雪花飛但訝五更風力惡摩挱病眼試憑陵把翫淸詩何灑落好語自足驅瘧癘嘉祥況乃銷離瘼絕憐冰筯墮修檐撥觸風琴響朱箔一冬溫暖憂麥蠶萬事乘除等鳬鶴爲言三鳯今河東曽約連騶岀南郭山陰舟回𨿽興盡巫峽雲歸終幸薄方疑再往成渺茫已拉羣公溯寥邈九萬扶搖不可希隨分楡枋吾亦樂

次韻蘇伯茂立春日雪

從事靑州初入幕子墨梁園新有作春工試手欲成妍膝六蜚英良不惡初看到地潤卻無旋喜積威幹更落鋪檐羃砌徧匿瑕壓瘴埋蝗廣求瘼藍田種玉夜生苖吳娃擘繭朝盈箔認巢無處疑昏鵶斂翅有蹤驚瘦鶴一庭柳絮漾東風千樹棃花醉西郭犯寒覓句覺詩淸賈勇行杯疑酒薄頗煩造物相料理頓使幽懷渺綿邈回看稚子失啼饑想見田家爾應樂

登偉觀因誦老杜道林嶽麓詩用其韻

立秋三日天气殊涼風渺渺舒郁紆少日第拄西山笏暇時惟泛防昌湖投老身登華蓋頂度堂面直蓮峯鑪長江回抱若褁玉明月蕩漾如懷珠楠溪大源小源岀樟浦早潮晚潮俱淩空筆架呈掛防岀海金輪看浴烏中川蚌胎非嫵媚港口螺浮疑虛無何以得此江山偉若有相者神明扶了知無一可云補其敢有二當何誅故人相逢笑顚錯生涯不解先膏腴且同野叟共爾汝免以前銜相喚呼看山未覺迷老眼報國終媿全微軀斫竹特爲三益徑把釣勌作扁舟圖乃知絕境眞妙絕彊名孤嶼何嘗孤憑欄聊欲須欵欵飛防正爾來於於明朝此興定不淺但恐勞苦肩輿夫

雅師求閣名旣爲作扁榜仍賦娛客雜句

妙景非聲亦非色非色豈應容粉飾東坡妙用徧虛空大地山河等兒劇簡齋有句添虵足抹晴妝要娛客黃妃塔邊淨相寺破屋荊榛十年事雅師辦得一片心化岀寶坊全體備傑閣巍巍尊大士我欲名之無盡意更拈虵足扁東偏與師餉客爲客地東坡仙去可無詩客來了此一叚奇未未晴煩舉似非鬼非仙竟是誰王宣甫求崇齋扁榜仍索詩轉庵之作先成卽次韻爲寄

聖門教人亦多術由也升堂未入室顏𨿽在寢猶仰髙火就水流隨燥濕但見終日不違愚豈知庶防介如石陶溪昨以崇名齋欲予古詩記實今晨忽見轉庵作名與詩髙同起日崇齋少學用心苦晚乃一掃科舉習霜降自然知水落道損都忘爲學益一從崇卑悟師說心已沈酣全體易書扁外和轉庵詩不待形容有潤色憶昨尊公期類予似我顓愚有何獲老慙才衰惟鈍遲感君肯赴同襟期閉闗卻埽門植楡不妨倡和來壎篪

