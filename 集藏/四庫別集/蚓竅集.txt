

欽定四庫全書

集部六

蚓竅集

別集類五

明

提要

臣等謹案蚓竅集十卷明管時敏撰時敏初名訥以字行華亭人九歲能詩長師事劉儼楊維楨而友袁凱洪武九年徵拜楚王府紀善從王之國後進左長史事楚昭王楨二十五年乞致仕歸裏楨請命於朝畱居武昌祿之終身築室黃屯山命曰全庵而名其集曰蚓竅蓋取韓愈石鼎聨句語也集爲楨所刋行其詩舂和雅淡風格多近唐音不染元未雕繪之習張弼序董紀集歷數松江詩人而獨謂時敏之淸麗優柔足與袁凱方駕蓋不誣也時敏又有秋香百詠還鄕紀行諸編在集外別行見周子治所作全庵紀中今俱未見又時敏晚而生子楚王名之曰延枝亦有集行世今並不可覩矣

乾隆四十二年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●蚓竅集原序

雲間管公字時敏竹間其別號也公蚤歳讀書三泖之上鐘山水之秀爲文儒嘗師事廉夫楊先生執經座下爲髙弟故其心術之正學問之博文章徳行之精醇用於文明盛世而功名事業炳乎其有耀也壯年時仕爲楚府紀善扈從來武昌邂逅旅邸一見知爲佳士讀其詩風格髙古一一可追古之作者其五言樂府有漢魏體五七言律詩多出盛唐舂容雅澹譬之黃鍾大呂之音孰不爲之洗耳者乎別去二十年餘忝膺教命來是邦復得朝夕見讀公篇什愈老愈健尢見筆力所至而制作之富倍於昔時如碧海沖融天光萬頃汪洋莫能窺其涯涘如華峯千仞翠屏倚空莫能陟其層顚如淸廟之瑟朱弦疏越一倡三嘆有遺音何其快人意歟僕以衰邁之年得聞治世之音啟餘多矣公晚年由紀善升秩長史其忠誠愛君之心一於詩歌發之而學問徳業其所從來者逺矣集中詩凡數百篇嘗名其集曰蚓竅蓋取韓子石鼎聨句之語而名之也以余觀之公之作鏗鍧炳耀流出肺肝鐘山水之秀而鳴治世之音是奚足以名其集歟以是名其集者公之謙徳也辱不鄙徵言序其篇首諷詠再三不能自已於是乎書洪武三十一年正月望日楚府教授廬陵吳勤序

●蚓竅集原序

唐人有言文章實小技於道未爲尊此非知言者也夫道之顯者謂之文故道以文而傳而文所以爲載道之器也道不違乎人人之爲文而違乎道豈足以言文哉況乎聲音之道與政通於其淸濁髙下疾徐促緩而道之升降政之美惡俗之隆污系焉蓋審音足以知政聞樂足以知徳皇明受天命一海內光嶽之气渾融純全灝灝噩噩之文沨沨乎其音播之宇宙時則楚有舊學之臣曰雲間管公時敏輔翼匡贊開陳啟沃凡二十五年而賢王仁厚明恕寅畏恭儉之徳聞於天下公自紀善超左長史屬余來備員陪位得日聆其緒言餘論間出示所自作詩一編古制近體通若干首舂容乎其意度鏗鍧乎其節奏追琢乎其文章其言麗以則其思深以逺其義葩而正溫柔惇厚不迫不切方諸古人亦未多讓顧自謙曰蚓竅集夫古之人修於身者不必施於政事施於政矣無待見於言語然徳之發於口者爲言蓋和順積中而英華發外自有不容已者公立身行事實踐其言故發爲文辭和平中正其可傳於來世也較然矣而公之所可以埀不朽者則不在是也賢王侈公之徳欲壽其傳命刻諸板余不敏僣序其朔云永樂元年歳次癸未春三月望日奉議大夫楚府右長史山陰胡粹中序

●欽定四庫全書

蚓竅集卷一

﹝明﹞管時敏撰

○四言古詩

素堂

湘水之涘衡山之陽有美一人於焉構堂維榱維桷匪雕匪斲不尙其華爰復其朴堂之翼翼人之諄諄匪謀自適爰以養親於時興止於時甘旨朝夕弗違惟親之喜委順在天窮達是宜居易而行心毋外馳奢則蠱情儉以養徳用戒後昆服之無斁

來徳堂爲中都國學分教林敬伯賦

木之有本其幹乃彊水之有源其流乃長吉士好修徳日以茂徳爲本源克昌厥後猗歟林氏奕奕名門維祖維禰曰子曰孫匪徳之來曷裕其昆斯堂翼翼以示將來保而勿射維徳是積我言爾銘於堂之壁

毘陵薛黌自號淵泉求銘其室

五行在天惟一生水水之有本源原於始瀦之斯止孰曰匪淵道之斯達孰曰匪泉盈科後進弗停一息維靜維深厥本乃立弗澄則濁罔覩山嶽弗撓則淸毫髮乃明撓之澄之淸濁辧焉匪水若玆惟人亦然心而弗澄百欲是興身而弗撓一私靡擾昔在聖賢觀厥川海以近取譬道無不在允爾泓父逝者若斯我告爾銘永言服之

蚓竅集卷一

●欽定四庫全書

蚓竅集卷二

﹝明﹞管時敏撰

○五言古詩

白馬篇

白馬行且嘶玉勒錦障泥揚鞭羽林郎宿衛通金閨一朝赴邊急轉戰玉關西長戈揮白日髙旌捲彩霓驅山塡火井累石起雲梯烽舉星芒亂弓開月影底分符降赤勒飛箭定渠黎功許韓彭並名與衛霍齊主恩諒可報國難詎難擠孰甘局鄕邑門巷閉蒿藜

逺遊篇

禦風日萬里逍遙登逺遊竦身靑冥表瞬息四顧周目力隘八極壯志局九州島泰山小封垤滄海眇浮漚俯視澒洞間萬彚等蜉蝣浩歌挾洪崖長嘯訪浮邱回飊欵閶闔謁帝十二樓酌我紫霞觴遺我靑鳯裘授以長生訣歷刼三千秋從玆謝流俗大塊同悠悠

少小從行伍二首

少小從行伍而今作飲徒博錢尋劇孟買劍問風胡結伴軍中戲嗔人醉後扶黃金三萬鎰誓娶陸家姑

少小從行伍千金辦武裝日騎官廏馬夜宿酒家娼﹝闕﹞已寧論死臨危肯畏彊蠻夷知姓字不敢犯封疆

銅爵妓

銅爵髙臺上西陵古墓邊君恩徒自重妾貌竟誰憐羞掩歌時扇愁登舞後筵惟餘漳浦月三五夜空圓

二隱圖

溪上放舟回山中負薪暇一笑偶相逢於焉遂淸話寧知有秦晉況復論王霸回首總忘機靑山夕陽下

星夕

牛渚淸且淺鵲橋西復東黃姑仙駕動天女錦機空別淚零淸露離魂慘驚風如何一水隔一會一匆匆

監生王廷采分教中都國學植槐於庭扁曰槐軒求題

虛星孕良木植彼文苑中教雨旣沾漑枝葉何靑蔥常刑庶無犯守護克有終歳久已云茂郁然若雲從諸生儼成列弦誦怡淸風伊人抱良材樹徳匪爾同當知進修者亦由滋培功

秋夜

不寐耿長夜攬衣徒歔欷陰虫吟近砌涼飊動疎幃素抱殊未釋淸歡念多違豈惟南飛鵲玆夕無所依

寫懷

朝回憇公館殘陽坐來暝疎雨過髙林華月出東嶺流光晨復晡朱顏豈吾永故園歸何時悠然發深省

病後喜雨謝同寅紀善貝季翔見過

夜月忽離畢今晨雨滂沱秋聲落庭樹水气沒池荷豈云三伏中感此涼意多神淸體自適頓然釋煩痾明當謁公館仰謝數經過

曉起

直館曉晴初官淸逺塵俗怡然對簡編庶矣忘榮辱遙峯擁歸云髙城澹微旭落盡凍靑花江南雨新足

聽松樓爲國學林敬伯賦

涼飆度中林長松發淸響震蕩出巖巒蕭騷納天壤初疑繁弦作復訝驚濤上倐爾若崩奔悠然亦平廣大音本無聲至理奚有象復動陽始生姤靜陰已往達人居髙明會玆適眞養心靜聽轉聰慮屏神逾爽豈彼廛市間啾啾局塵坱好招陶隱居山中一淸賞

和陸伴讀闓過梅根

江行愜素懷遐覽匪遊冶開篷望九華隱隱白雲下素波明逺川靑天入平野煙樹澹欲無風泉斷還瀉因知渼陂舟差勝習池馬斯遊樂未央我輩胡爲者

過蕪湖望天門山

揚帆下蕪湖梁山在吾目大江從西來天門勢如束川日波上明野樹煙中綠良朋有佳制每媿貂難續顧玆欲忘言何以慰心曲

和吳教授晚泊大信阻風

樓船遡流上髙帆阻長風大江浩無際一气何鴻蒙回望天門山峩峩相長雄洪濤走其下屹立西與東不有浮海嘆豈無濟川功大鵬度寥廓斥鷃守卑叢物理固有定世事徒匆匆張燈啟華筵一笑杯酒中

上慈母磯

危石立江中揚帆溯流上潮回慈母磯木落和尙港野闊風景明秋淨天宇廣西望淮山靑持杯愜吾賞

蚓竅集卷二

●欽定四庫全書

蚓竅集卷三

﹝明﹞管時敏撰

○五言律詩

遊寶林寺

金碧絢樓臺禪關向此開水分雙澗出云擁萬峯來古佛遺香火殘僧話劫灰黃塵吾老矣何幸一徘徊

獨坐

獨坐茅堂上長吟不下牀亂書堆幾席疎雨過陂塘野燕衝簾入汀花度水香應須存晚計次第學畊桑

答友人雨中見寄

雨聲連曉夕牢落閉幽扉屋漏頻移榻江寒更覓衣野烏饑自下水鳥濕還飛爾亦忘機者終同理釣磯

過田家

偶過吳家墅殘陽半掩扉逺汀低樹宻小徑雜花稀新酒浮篘釅鮮鱗墜釣肥年來任疎懶一醉卽忘歸

郊居二首

移家𨿽偪側只此足幽居茅屋三間小春田廿畝餘人來論稼穡自學把犁鋤東捨催租急烹雞酌小胥

春城俯平野艸色靜柴門魚蟹舟中市桑麻屋後村遣兒招社飲爲客置盤飱老計能如此陶然付一尊

贈洪山龍門海禪師侍者眞淨

祝髮名眞淨從今淨已眞誦經當作佛持律定過人江月空中夜山花物外春龍門多寶藏種種是奇珍

送宗師還玉泉寺

省師何處去古寺玉泉淸山笠披云過江船趂月行拈香參祖塔乞食到王城此去傳心印應知道可成

和季翔夢與海禪師看牡丹之作﹝師時以事在京栽松﹞

道者栽松去何因看牡丹相思春獨苦孤夢夜初殘子已空中見師應定裏觀歸時當記取饒舌問丰幹

其二

太息東巖叟艱危命若絲當知成佛日還有受魔時短髮蕭蕭落孤心耿耿持可堪江樹晚千里動遐思

夢遊洪山寺

不到東巖閣重來又一年無緣能離俗有夢只棲禪客坐茶香裏僧行竹影邊夕陽天未晚幽思滿歸韀

從徵古州蠻回途紀驛二十三首

晨發渠陽郡歸心一惘然離家今五月爲客已中年暮雨行人裏春泥去馬前洪江明日到沽酒上官船

右發靖州

行行過若水古驛在江臯自是登舟險終無策馬勞山云含宿雨灘石漏奔濤此地如能隱塵煩或我逃

右洪江

夜過安江驛停舟不敢行亂山藏月色暗石鼓灘聲千里從軍事中宵感客情不眠聊伏枕天白更孤徵

右安江

早行今幾里又說次潼安古驛煙中入前山雨裏看江回逢斷洑水落見危灘濁酒𨿽非嗜聊持破曉寒

右潼安

江口何年驛過逢欲雨天居人張夜火使客喚春船雲起崇山外江通漵浦前鸕鶿灘已過今夕解衣眠

右江口

歸舟春水疾舉棹卽辰溪岸轉山疑動江分路欲迷乾坤千里客風雨五更雞自愧如萍迹飄飄未定棲

右辰溪

武陵溪上驛因紀武陵名樹列千旗勢江喧萬鼓聲生苗今向化落艸久無兵好載銅槽酒沿山看晚晴

右武溪

王程不敢緩四日下辰陽古木將軍廟春波使者航城依山勢險江納雨聲長莫上觀瀾閣傷心在異鄕

右怡溶

今日行玆驛如何是北溶雲濤千數里煙樹萬餘重江黑畱春棹林虛動夜舂驛官應被酒出迓甚疎慵

右北溶

天設非常險舟航豈易過大風掀逆浪暗石起盤渦行路難如此埀堂意若何榜人殊可怪不住唱蠻歌

右淸浪

歷險過髙都都前景色殊江回千石盡岸斷一山孤自昔無危道於今卽坦途宵徵從此去舟子亦歡呼

右髙都

勝地古桃川尋眞亦偶然今來江上客未遇洞中仙碧樹收新雨靑山羃逺煙不知何處路迷卻釣魚船

右緑蘿

大鎭開戎衛雄城雉堞連仙人曾鑄鼎帝子復停船夜雨燒燈後春雷起蟄前邊隅今已靖佇聽凱歌旋

右府河

江上龍陽縣遙遙百里程靑山云外小白鳥雨邊明臘酒沽應熟春姜種已生驛人能雅致髙閣榜臨淸

右河池

擾擾天涯客悠悠武口船年光雙鬢裏春事百花前浮世身如寄還家夢屢牽明朝過湖去風熟片帆懸

右武口

已遂南遊興歸帆過洞庭浪花風裏白汀艸雨中靑一點塵無染千杯酒亦醒好將江叟笛吹與老蛟聽

右明山

洞庭八百里勢與兩湖通日月蒼茫際乾坤混沌中靑山僧寺雨白浪客帆風浩蕩論胸次王師小戰功

右城陵

養鴨人何在猶傳養鴨闌野煙靑艸晚江雨綠波寒表驛名因勝充庖味可餐玆禽應解語豈敢學彈丸

右鴨闌

曹公兵敗處今識在嘉魚赤壁三分後烏林百戰餘橋浮春渡闊舟泊夜江虛千古英雄事悲涼太史書

右石頭口

桃花江上驛春水賣新魚滿尺銀堪此千鱗錦不如因歌悲客裏每食感王余江海親朋少誰傳一紙書

右魚山

武昌歸已近今日過簰洲沙泊春回鴈江喧晚浴鷗白花梅欲盡靑葉柳初柔鶴駕來天上新晴慰逺遊

右簰洲

銜命來金口郵籖報驛程好風行十日殘月上三更商舶停初穩漁燈照更明同袍一尊酒珍重逺相迎

右金口

江驛行初盡今晨到武昌宦情如昨日春色是他鄕烏鵲知人喜駑駘怯路長家童應念我戴月候舟傍

右夏口

江行二首

夜度繁昌夾雲帆萬斛船岸燈疎樹裏江笛晚風前水急潮回渚江空月在川年年來復往華發漸盈顚

行行幾百里又過十三磯宿鴈逢沙落驚鳬帶水飛山寒花寂寞江晚樹依稀自笑無家客他鄕亦當歸

病足二首

移榻西軒下翛然意自淸焚香終日坐好鳥隔牕鳴文墨容疎懶賓朋失送迎自慚猶祿仕那得此身輕

老爲身多累官因病暫閒春餘啼鳥裏興盡落花間莫遣詩排悶聊慿酒破顧開牕看晴色一片白雲還

齋居直館

直館齋居夜心無一慮縈茶煙籠燭暗花月進牕明老去頭𨿽白官閒夢亦淸明朝當署祝早起候宮城

送僧景怡住持黃梅四祖寺

杖錫雙峯去登登向白雲焚香禮祖罷說法與僧聞蘿幌淸風入松門碧靄分若無行腳念終老逺塵氛

丁丑仲春聞兄勉翁因門役從軍不知戍所有憂而作

書札望平安那知報急難宦途嗟我隔親冢念誰看煙瘴南州熱風沙北地寒鶺鴒原上淚雙袖幾時幹

贈僧龍翼云

形迹無拘礙飛行徧九垓騰空那假錫度海不須杯花落千峯雨松喧萬壑雷老人應聽法一日幾多回

雲谷爲武昌奚瑄賦

空谷幽人意閒雲靜者心石圍花下奕泉答竹間琴鶴影蒼巖逺雞聲碧樹深𨿽云住城市何異在山林

侍宴

封內春祠罷宮中胙宴開席從廊署設樂自殿庭來中使巡筵過千官被酒回樂邦瞻盛事紀述愧無才

次季翔韻送陳僉衛琰徵大庸蠻

將軍名將種承詔討南蠻虜命危如卵兵威重若山斬酋花石下焚寨柿溪間一月聞三捷長歌奏凱還

題蔡用彊石城山房

絕境羣峯合幽居一徑分巖花和雨落林鳥隔云聞門熟呼猿果書香辟蠧蕓不因徵召起終是逺人羣

題修江向自誠靜樂軒

深巷無車馬衡門盡日扃古苔迷曲砌春艸滿閒庭雨笠嫌蘇戴風瓢厭許聽香消淸晝永自閱太玄經

觀孔雀朝

奇鳥當晴午團團展羽衣翠分雙扇舉金擁一屏圍彩鳳宜偕舞文翚敢並飛東園非有召何幸覩恩輝

過烏沙夾答諸僚友二首

曉過烏沙夾秋風萬斛舟靑天雲際鴈白浪水中鷗兄弟皆良會江山足勝遊行行紅日近佳气藹皇州

黃石磯頭酒烏沙夾口舟暮云隨逺鵠秋水泛輕鷗賦詠陪前輩經過念昔遊風帆能借便咫尺是神州

入都門

下馬入都門熙熙景色溫水朝滄海闊星拱紫宸尊麟鳳千官集熊羆百將屯鴻臚早通籍稽首謝君恩

早朝

宮城猶下漏禁鼓巳催班初日明三殿淸風肅九關臚傳仙仗裏香裊禦鑪間幸際隆平日承恩拜聖顏

出都門

天上還家日沙邊解纜時亂山含宿翠飛鳥戲晴絲野眺偏宜逺江行不厭遲正期遊汗漫何幸値雍熙

發新河次韻

自忝王門祿頻年此地過秋風回逺道暮雨宿新河白浪鷗邊小靑山鴈外多客杯相慰藉一酌總恩波

回從經陽邏

陽邏行將近淘金過淺灘艸痕秋更碧江气晚逾寒處世情尢拙還家迹易安客愁𨿽似海未敵酒杯寛

舟中冩示蕭雷二伴讀

拜秩辭京國揚帆放使舟微茫煙外樹浩蕩雨中鷗詩美靑山對杯空采石謀應將柁樓興一望楚天秋

過采石

水急灘難上行行欲曙天人家多賣酒客路暫停船采石荒祠下黃山古塔邊經過人易老搔首一茫然

曉發雷港

月暗投寒港天明發曉途鷺應尋宿侶鴈已誤更奴霞映沿汀蓼霜枯倚岸蘆彭郎磯尙逺隱隱一山孤

小孤山

一柱千尋直孤根萬丈深雲間盤翠髻天外墮瑤簪東下潮聲斷西來水勢臨古祠詩滿壁過者若爲吟

和吳教授夜飲二首

短鬢燈前白衰顏酒後紅光陰百年內談笑幾回同禮樂雍熙日衣冠揖讓風吾儕逢盛際何得在蒿蓬

出水鱸魚白經霜柿實紅一杯今夕會四座故人同佳句多新意淸談有古風勸酬須盡量不必問飄蓬

曉發涇江

月黑天難曙涇江曉發遲櫓聲和雨合帆意待風吹小酌杯仍醉冥搜句頗奇黃花如有約開及到家時

次陸伴讀風雨舟中

客路三秋雨江帆萬里船驚鷗離急浪去鳥沒荒煙白日長歌裏靑山薄醉前新詩𨿽寡和緩筆待重編

次韻過散花洲

赤壁軍回處曾於此散花跳魚驚過櫓落鳥立行槎山逺云連樹江淸水見沙風帆今日便應送早還家

送程彥明歸揚州分韻得愁字

離人江上發歸思滿芳洲客路煙中樹春帆雨外舟靑山千里別白首十年遊應有璚花詠還將慰逺愁

題長史胡去華畵竹

阿翁能愛竹又與竹傳神萬戶不須等一枝猶可人渭川煙外晚湘水雨餘春終日宜相對應忘徑造頻

寓庵

身世寧非寄浮生任所如心惟無滯礙迹故得安舒孔席何曾暖莊舟本自虛百年霄壤內豈異一蘧廬

蚓竅集卷三

●欽定四庫全書

蚓竅集卷四

﹝明﹞管時敏撰

○五言長律

洪武丙子三月三日千秋節

芳年臨上已令節慶千春歷紀天開子杓回月建辰四城佳气合三殿曙光新禁鑰通關早宮壺轉漏頻駕從星戶入樂向露臺陳中使催班急西駒立仗馴燭樓晴吐日香幾暖霏塵柳色籠雕輦蘭燻襲繡茵虎貔雄武弁鵷鷺肅朝紳王室分封盛宗藩展禮親南山齊獻壽四境共稱仁勝事宜修述才疎愧小臣

分題得三槐亭送鳳陽知府李文爲弟極刑還鄕

鳳翥羣山秀龍飛此地靈昔人曾種樹今日尙名亭宻葉生仍細疎花落更馨音聲來靜夜精魄孕虛星雨入霏琴薦云屯黯硯屛秋陰連古市涼吹進空囹舊應三公兆今看五馬停麟符榮不忝燕寢夢俄醒郡事非螻蟻原情在鶺鴒從容辭組綬蕭散向林扃縹軸詩成什銀罌酒滿經歸裝勤去僕離曲厭歌伶戀闕心應赤還家鬢尙靑民今思召政誰復犯齊刑郡乘歌宜載朝紳議可聽老夫將直筆爲著去思銘

送武昌太守王徳芳入覲

今代論多士如公復幾人風姿珠樹皎文采鳳毛新禮樂名家子衣冠上國賓撫綏民若子發擿吏如神案牘從今簡閭閻復古淳儒宮儲萬卷市肆集千緡黍稌村村雨桑麻處處春賢聲淸有迹善政美無倫客願依劉表人思借冦恂歌謠登郡乘論議動朝紳逺過龍河上終歸鳳沼濵天顏恆眷顧國政每咨詢何幸遭逢盛應知屬望頻行當調鼎鼐特爲展經綸

題右長史富春胡去華乃父淸之處士墓志銘後﹝處士爲里人誣訴於京而卒賜金還鄕以葬﹞

傷哉胡處士西淛舊知名卓行超前輩髙風起後生白雲營別墅華表卜佳城剩有林泉樂渾無寵辱驚野情聊自適世累忽相嬰地迥風煙暗天髙日月明𨿽興埋玉嘆終荷賜金榮旅櫬他鄕發哀歌故里迎猿啼桐水夕鶴唳黙山晴子富春秋學人題月旦評焚黃時可待衣錦晝堪行銘碣祠前立圭田墓下耕束芻吾欲致酹酒若爲傾回首松楸路淒然一愴情

送進士萬嵩會試

聖治開文運賓興屬俊才考官千里至多士四方來鶚薦逢三載麟經占一魁荊人無抱璞郢匠足掄材喜及簪花宴榮從擢桂回擬登龍虎榜又上鳳凰臺志气淩層漢文光近上臺靑山迎去斾綠水滌行杯良驥終騰足神魚豈暴腮好風當側耳佇聽禹門雷

七夕飲謝氏偪側軒

偪側軒中飲彬彬列儁髦上庖行盛饌大甕出新醪香靄雕盤霧茶鳴石鼎濤主人能倒屣我輩復同袍詩險才應捷杯長興愈豪良時偏易邁嘉會豈頻遭有幸陪淸賞無慚賦老饕厭厭歸已夜河鼓在林臯

送進士奚瑛服闋赴京

一日登科第三年讀禮書治裝辭邑裏抱藝謁宸居慈母偏憐若難兄更戀渠花香畱別席艸色映行裾帆掛春波外樓憑夕照余老懷𨿽悵望有喜聽嘉除

哭先師樗隱先生

先生姓劉名儼字敬思以樗隱自號世業儒爲錢塘人元世不仕隱居西湖之上天朝代元徵入京修禮樂書方輿續編旣而授廣東市舶司令而疾卒敬賦長律以哭之

痛哭劉夫子如今隔九泉感恩惟我在卓行許誰宣漢向猶今系梁紆復後賢家聲俱溢耳才望孰齊肩百氏遭漁獵羣經費討研大鏞知在序巨筆信如椽美玉𨿽居璞明珠必媚川薦章何懇懇束帛竟戔戔東壁星辰表西淸雨露邊班陪黃閣老名廁玉堂仙禮樂皆新制方輿有續編宣麻應內命行李忽南遷漢節衝蠻雨黎歌入瘴煙客庖魚米賤商舶象犀聮省檄官將調郵書訃遽傳龍蛇𨿽起起鸞鶴定翩翩有客書銘碣何人給墓田禺山云若慘谷水月空圓雨泣悲鸚鵡風魂托杜鵑哲人其逝矣小子獨淒然膏馥多沾丐愚蒙賴勉旃斯文因汨沒吾道亦迍邅踵接才𨿽劣心喪禮自專每傷釃酹爵況忍讀哀篇感激千愁外號呼百拜前不知雙眼淚何日斷潺湲

髹幾

髹幾承恩賜書堂便老臣始知離蔭室終得近華茵簡牘從多積尊彜可間陳色侵書葉冷光映墨花新坐次移來穩吟邊倚處頻蕓香微隱霧梅影暗橫春赤舄應難儗烏皮詎可倫量心知並潔鑑貌信能眞獨對懷殊遇相依媿此身賦成靑玉案欲報諒何因

行馬

行馬非行馬如何作馬稱門闌知警蹕道路失驍騰外侮威能禦前驅任莫勝足分如鼎峙骨立更鋒稜洞戶金星映云衢紫電凝圖形那是獸附尾諒無蠅曹植驕矜減楊彪貴顯增陪臣日趨謁有賴一懷兢

送僧智益遊淛

鐵佛千年寺髙僧始得名褁香參祖塔洗缽出王城水向三江渡山投兩淛行馬嘶天竺去虎過石橋迎問法心應切遊方道可成歸來當結社細與話無生

丙子秋八月偶書

今夏旣無雨玆秋復亢陽𨿽云流大火未覺應淸商午近風偏熱宵分露不涼四郊禾未秀一圃菜全荒雲起天光赤塵飛野色黃井深添汲綆江淺駐歸航解渴思茶椀銷愁仗酒觴蹉跎厭城市蕭散慕林塘頭白憐鄕逺心丹願主康老懷無以遣捉筆偶成章

題伴讀董時貢所藏山水

公館多淸暇林泉愜所探人家如谷口風景似江南斷徑荒深蘚崩崖老巨楠鯨波通海去鳥道與云參江艇維晨渚巖扉掩暮嵐雨田收赤黍霜圃摘黃柑未築淸風屋先尋白石庵醉來休荷鍤老去願投簪許我閒身在從渠俗慮耽偶然忘世累聊復謝林慚

和陸伴讀涇江曉行

歸舟浪花白行旅鬢毛蒼天上君恩厚江邊客思長鷗迎回渚集鴈逐斷雲翔山黑猶含霧林紅已被霜雨懷辭白下風憶過靑陽酒盡歡寧極詩新興未央玆行須紀勝後會莫相忘

和吳教授過潯陽

三旬辭幕府千里歷星霜水鸛和鳴櫓風烏逐去檣還家趨鄂渚歸路過潯陽山立雙峯峭江分九泒長雲泉髙噴薄煙樹逺微茫篛葉寒仍緑蓀花晚自芳守臣甘徇國遷客重離鄕簡冊遺風節琵琶斷淚行濕嵐郵傳外冷月戍樓傍老境頻過此懷賢易感傷﹝白居易尙書左遷江州司馬李子威狀元出守江州盡節﹞

九月廿五日値余初度諸友以詩酒見壽於舟中賦五言長律一首以謝云

老去逢初度■﹝冉阝﹞知在客邊淸歡當此日嘉會勝常年古鼎名香爇髙臺絳燭然仙庖能具饌官舫盛張筵新果登盤美佳肴入筯鮮慶行承彩帕壽祝荷華篇北斗長生外南山爛醉前交情何鄭重禮貌極周旋一府官僚盛千秋國主賢願同金石志永以保貞堅

永嘉裴季和家有竹居典簿中都國學種竹數竿想象故園之意

客捨仍栽竹殷勤憶故園亂枝交窄徑輕筱拂卑垣曙色煙凝幾秋聲月在門殺靑編汗簡浮碧注山尊斸筍供春祀行庖具夕飱髙人頻駐屐俗士竟回轅𨿽與山林逺終無市井喧晉賢名未泯唐逸興猶存彷佛龜山路依稀鴈蕩村南歸遂幽息投老更何論

蚓竅集卷四

●欽定四庫全書

蚓竅集卷五

﹝明﹞管時敏撰

○七言古詩

墨牕爲越人趙撝謙賦

女媧立極斷鰲足羲畫之先無刻木始觀鳥迹制文字夜鬼哭天天雨粟篆隸變化生八分行艸復作何紛紛六書古制旣茫昧載籍況遭秦火焚後之作者不可數形聲寥寥眇千古更論得法神妙間自信臨池心獨苦君居於越文獻邦家藏金石書滿牕磨穿靑州老未已萬斛巨鼎疇能扛吳興宗人已物故淛河東西誰獨步君今有志繼絕學砥柱中流見孤注剡溪百畨冰雪光玄霞一斗松煤香滿堂賓客看揮灑風雨颯颯龍鸞翔我嗟塗鴉手如棘屢欲從君問奇畫君還許我載酒來我捧千鍾勞君筆

尹母行

雲間尹母年十七嫁夫三年夫病卒舅姑在堂兒在褓自分煢煢守空室家貧何以爲生理紉縫得錢奉甘旨門外春風自往來寒心一寸如灰死東家議姻張綺筵西鄰通媒續斷弦有山可移志不攺冰霜凜凜心逾堅孤兒今年三十五教養成人應門戶舅姑百歳俱壽臧華榜旌書照鄕土九峯三泖淸且奇柏舟泛泛淞之湄吾鄕風俗有如此終古不愧尹母詩

李哥行

霸州李哥年十五出身本是娼家女誓死願作良人妻不願隨時學歌舞白頭阿■﹝彌上女下﹞不見容籍我花名入官府季哥有志不得酬終夜號咷淚如雨兒今未免從母命母也須當聽兒語淨洗容顏不食葷一釵一裙只荊薴唱歌得錢贍阿■﹝彌上女下﹞此身不敢辭辛苦東城酒樓花滿煙五陵公子羅尊俎眾中一少忽相嘲李哥出門气如虎益津縣監輕薄兒不惜黃金買同處阿■﹝彌上女下﹞貪金不顧兒暝地甘言宻相許縣監夜半排闥入李哥拒之閉其戶大言痛詈汝監邑汝何不知民父母手操白刃不容狎縣監慚惶走無所霸州太守聞且驚吾州此女深可取有子讀書舉秀才年逾弱冠未婚娶通媒六禮議成姻一州歡傳得貞婦後來賊兵犯霸州李哥與夫遭賊虜賊見李哥好顏色但言殺夫不殺汝李哥得言卽誓死與夫同死河之滸烏乎李哥節義俱赫赫聲名振今古我今聞之多慨慷激烈悲風起林莽他年觀我李哥行賊子姦臣面如土

稼村贈鄕人孫原璘

我家三里汀前住茅堂政近桃花渚學經不明欲歸耕佃得官田廿餘畝有書盡賣買農具甘作東屯種田父侯疆旣足把犁鋤餉婦尢能載筐筥田中蟊稗日自除墻下蠶桑春可取秋風禾黍旣登場冬日雞豚復盈圃全家衣食幸余饒老稚那知有辛苦東鄰擊鼔送農官西捨烹羊祀田祖且喜徵科一事無況是丰年好官府縣吏催租不下鄕半夜無人打門戶官糧輸足私債無一村帖然如按堵自信於焉老此身豈謂年來系簪組汨汨黃塵沒馬頭白水靑山竟虛負羨君學稼如老農久抱長材隱家墅奉親菽水喜平安教子書詩識今古我今不蠶亦不耕素餐厚祿知何補幾時上疏乞東歸白頭相尋願爲侶與爾擊壤歌堯年五日一風十日雨

春江捕魚圖

玄眞坊中老孫子老去今年不知幾綠蓑短短僅遮身自小求魚足生理魚倉蟹捨小蓬門一帶編鄰住江涘昨夜靑山得雨多門前三尺桃花水大家漁具都上船水面紛然若浮蟻小兒捩柁立船梢老婦供炊在篷底大繩屬网絕中流東船才下西船起須臾兩船相向開來往風波疾如駛前船得魚先上城後船回篙刺沙觜此賓此主尙杯盤樵靑已臥蘆花裏醒者埀鉤醉者眠東去西來隨所止不欠官家魚稅錢榮辱從來不干己我家江南山水間煙樹參差絕相似作客天涯未得歸一見此圖心獨喜俸錢幾時當買山小築茅堂三泖尾白頭方是謝官時也學漁家從此始

題胡長史雪舟捲

萬里漫漫凍雲黒六花飄飄朔風急富春江頭行旅稀汀鳥沙禽饑不飛此時先生乘一舸擁鼻長吟篷底坐白鶴氅衣寒半披東西沿洄隨所之須臾雪深風轉大結纜歸來且髙臥妻兒凍餓甘守貧升斗不思幹故人東方日出徵書下縣官扣門來勸駕

仝將軍歌

仝將軍壯且武前年去年殺兩虎受賜黃金百兩歸釃酒椎牛宴同伍意气驕矜不可當自謂千人何足數今年搏虎東城下虎亦慿陵肆其怒一抉將軍雙目睛可憐竟作荒郊土烏乎勇不可恃利不可取汝不侮渠渠敢侮汝不見東海之濵釣魚父白頭龍鐘八十五

題蔡將軍春擊球圖

中都五月炎光薄旭日曈曨射金閣無風無雨好端陽鼓聲冬冬動城郭諸王閱武出東華打球又是常年約宮扇齊分五色雲天人坐擁靑絲幙虎士嚴屯十衛兵球場千步平如削彩門逺處放球來萬夫馬上俱欣躍半輪缺月地中生一點流星天際落眾皆努力向前趨苦心獨取仍難掠武昌將軍稱絕奇膽气從容有經略等閒一擊過球門四面騰聲總驚愕中官傳旨催賜金一派鐃歌半空作百萬人中奪彩回人生獨有從軍樂從軍樂樂何如賢王豈事爲歡娛太平武修不可無乃知將軍美丈夫雄才勇略應時須他年選將防邊隅論功直與衛霍俱畫像麒麟徵此圖

患足行

晚朝騎馬歸風雨忽蕭瑟中塗𨿽泥濘馬穩幸無失到家下馬燈火明妻子見我歡相迎開筵舉酒飲未已刁鬥城頭敲二更我因良馬蒙君賜長恐官奴疎餧飤寒槽芻粟夜頻看恩極那能有全寐促燈下堂催上芻泥滑失腳嗔人扶蒼黃不知骨已折始信人間無坦途烏乎生死固有時禍福豈無命塞翁塞翁勿復論臥看楊花風不定

桃花歌次韻答季翔

春來看花須及早莫待韶光去如掃年年花發看應遲幾多狼籍被風吹今年無風亦無雨千樹桃花紅爛吐香塵繡轂動遊人流水瓊筵出歌女天气艷陽三月時倚闌吹徹玉參差百壺送酒莫停飲秪恐落花辭故枝落花飄盡春無迹著意畱春花可惜花開花落一畨春與君莫作傷春客會須日日醉花前不放閒愁到酒邊有花可看酒可飲但願以此終殘年

敬賦天馬歌

臣聞天馬不易得房星降精產西域雙蹄並截白玊光一身渾染玄云色雄姿非駻亦非騋八尺乃是眞龍媒天生權奇特神駿烏騅赤兔皆凡材風尾蕭蕭耳雙聳萬里騰驤塵不動畨臣重譯貢中華黃金論價如山重太僕養之十二閒立仗曉聨鵷鷺班在廷畵史皆國手乃爲寫眞傳世間當今聖主修文徳逺裔窮荒俱混一不用勞師圍大宛年年擬獻三千匹

敬賦白鷹

臣聞名鷹不易得眾中奇者色純白金眸星轉雪爲翎玉爪風生觜如戟天然逺自海東來論價可輕雙白璧鷹師調養水食勻臂擎不敢離朝夕十月平原百艸枯野馬山牛俱辟易出籠一脫紅錦鞲隨人指顧無虛擲嗟哉此鷹殊可惜奮擊眞如萬人敵吾王育之豈爲事遊田要激猛士於疆埸

哀鴈吟

鄰有貞婦痛夫以刑死日夜號泣誓不再天余嘉其志爲賦哀鴈吟

哀鴈復哀鴈雄雌不相違三春北去秋南歸年年稻粱充汝肥汝肥曷己時安知矰繳不汝隨一朝弋雄孤其雌雌孤殊可傷夜夜啼秋霜楚天空闊雲水長誓不更逐羣侶翔花開春滿塘不媿鴛與鴦

鷹雞行

白日中庭忽風過鷹攫雞雛半空墮誰家失之無處尋家奴拾得如拳大毛血淋漓殊可傷性命幸脫饑鷹腸山妻丁寧勤餧飤愛護眞如孤鳳凰錦毛漸長雙冠聳可愛花陰闘時勇我𨿽老饞不爾烹畱取年年作雛種

射鹿行

云夢澤中冬信早十月淸霜凋宿艸此地猶存古獵場周遭百里靑山繞吾王一歳一遊田麝香名馬靑連錢紫絲埀韁黃金勒紅錦裁鞍白玉鞭騎來獵場世稀有馬首忽驚山鹿走老麋鼓勇獨當前羣■﹝鹿外夭內﹞甡甡總隨後彤弓滿引與月同白羽出挿生腥風回身連發踣雙鹿左膘右髃毛血紅妙手穿楊古無比嘖嘖歡聲溢人耳林深伏虎莫敢行木末窮猿號不已笳鼓喧闐催解圍千萬人中得雋歸行庖吹香出翠釜從官縷割誇鮮肥大府分封鎭荊楚農隙年年須講武太平武偹不可無萬載千秋作藩輔

蚓竅集卷五

●欽定四庫全書

蚓竅集卷六

﹝明﹞管時敏撰

○七言律詩

姚氏野春堂

野外茅堂不掩扉堂前風日散晴霏梨花門巷淸明近春水池塘燕子飛每約鄰翁同社飲更從田畯勸農歸明朝我亦尋春去小試東風白薴衣

宴徐氏樓

髙宴徐家池上樓座中賓客總風流東城美酒休辭醉南國佳人自解愁晴日遊絲當戶落暖風香篆近簾浮歸時不用三公馬短棹春波正滿洲

答吳髙士見寄

靑鞋布襪木綿裘合是山中隠者流舉世可無劉越石薦賢誰是呂婆樓秋風泖蟹年年上春水沙鷗日日浮好爲攜琴並載酒三髙祠下放扁舟

和內兄金士廉淸明日答張應辰見過

雨晴江路少塵沙有客尋春到水涯風細遊絲低著艸日斜歸鳥亂穿花靑山幾處無新塜喬木何人是故家倩得盤遊春髻子東風日日好將車

小雨輕風寒食後一春惟酒是生涯過江不用歌桃葉出郭先宜看杏花亂後此身猶是客醉中隨處卽爲家白鷗信我忘機事擬買滄洲一釣車

淸明感懷二首

十年宦學楚江濱老景埀埀上此身插柳忽逢三月節看花又過二分春靑山風雨多新鬼白髮江湖少故人東憶墓田千阜下可堪回首一沾巾

客裏逢春百感生況聽風雨過淸明楊花總是離人恨桃葉都非舊妾情小引酒杯還易醉苦吟詩句卻難成不知誰是窮途者哭似當時阮步兵

山水圖

靑山何處躡崚嶒我擬幽棲久未能深谷雨來雲正合大江風作水如崩林中短屐行相引渡口孤航喚欲譍今日未醒塵土夢披圖長嘯媿孫登

山水便面

宣和便面何從得畫史當時屬有才紫翠峯巒天上落靑紅樓閣樹頭開羣賢似向蘭亭會一老疑從栗裏來安得從容隨杖屨輕舟日系水雲隈

人日偶興

宦遊江漢十經春白髮東風鏡裏新千里此身長在客一年今日又逢人雨中柳色黃猶嫩冰後湖光緑更勻藩府官閒如化國不知誰是葛天民

禮部頒王府文官誥勑次審理王敬徳韻

紫誥恭迎被寵光驛亭初日正蒼涼官坊錦織雲霞爛禦榻文成雨露香九五飛龍當盛世太平鳴鳳在朝陽羣公拜舞天威近舉首紅雲是建章

元日和季翔韻

嘉節金門慶履端無風無雨萬人歡通班新例行中使導駕常儀忝從官列仗才回燈影曙嚴兵未解甲光寒宴闌歸去恩榮甚醉插宮花上錦鞍

禦賜西馬

金門蹴踏五雲開七尺權奇信是騋近自天閒頒賜下逺從西域貢將來雄姿共擬千金價駿足爭誇萬里材昨日錦鞍新韝出殿前立仗總駑駘

參侍平靖州諸蠻次季翔韻

親王承詔討南蠻三月星霜歷險艱萬斛樓船上秋水千羣鐵騎蹴寒山孔明謾說安夷俗馬援應慚入漢闗十二妖酋今盡縛皇華又報捷書還

軍屯十萬坪

玉帳秋臨十萬坪石家銅鼓夜無聲千團毒霧開山寨萬竈炊煙起野營自信丹心能報國誰知白首厭談兵中官催艸徵南捷龍燭生花剪更明

丙寅元日軍中次季翔韻

羽仗森嚴午夜陳千官行殿慶新春四時佳節逢元日甲子丰年見上旬鵠立久叨居侍史鹿鳴今喜宴嘉賓凱音歸及燒燈候一路東風火樹新

侍從朝京還國舟中簡府僚

諸王入覲試功初恩及吾君慶有餘聖語自天稱國穏臣心何地愧才疏四夷率服英風逺九域同仁化日舒幸遇太平全盛際不妨白首曵長裾

欽賦大將徵回

聖念蒼生重拓邊王師奏捷凱歌旋千營列柵天籠野萬竈連山地湧泉魚海於今歸版籍狼荒從此靖風煙華夷一統文明日共祝吾皇億萬年

觀射柳贈陳僉衛琰

將種傳家屬妙齡端陽射柳在王庭馬看飛鞚如追電箭訝離弦若迸星度內等閒知中白眼中端的肯撩靑含風細葛君恩賜自笑吾儕字識丁

軍中寄潭府紀善楊應庚

奉使君初過武昌從徵我已上渠陽雞聲風雨同爲客馬首雲山各異鄕千里還家驚臘盡百年依世幸身彊相思恐有平安字好寄南來鴈一行

寄淞上友人

憶昔都門把臂時殷勤索我送行詩客邊賴爾能相慰別後令人有所思芳艸暮云愁忽忽落花春雨鬢絲絲東歸艇子如堪買定擬尋君泗水湄

送兄勉翁自鳳陽回淞

把酒燈前醉復傾別離無限異鄕情一身千里久爲客百歲幾時長見兄春雨園廬靑艸徧暮云丘隴紫芝生白頭遂我東轅日數畝圭田得耦耕

題胡長史所藏風晴雨嫩墨竹四首

記得東林臘月栽虛懷今對畵圖開碧雲何處忽飛到蒼雪無聲欲墮來尙覺暮寒生翠袖不驚午夢斷瑤臺故園茅屋蕭蕭裏若个家僮掃石苔

萬个瑯玕繞舎栽拂檐金翠曙光開尋常每夢鸞笙下彷佛遙驂鶴駕來千尺洋州休制韈一竿嚴瀬獨登臺白頭天與歸歟便短策行吟石徑苔

移得篔簹谷裏栽柴門蕭爽曉慵開林慚我向當年隠徑造人從此日來六月微涼生枕簟半天空翠落亭臺公家池館平安在遙憶淸陰徧緑苔

舊本曽於醉日栽新梢今己拂雲開蕭蕭籜向風前落細細香從雨後來漸有微陰侵墨沼且無虛籟過琴臺明年二月春雷起秪恐■﹝衤朋﹞兒破紫苔

過洞庭

湖上東風水似天渚花紅白共春妍蒼梧二女墳前路靑艸三閭廟下船鮫室綃機聲札札龍宮珠佩影姢姢官閒更遂南遊興借榻君山寺裏眠

國醮禮畢送張眞人還山

眞人黃籙修三日聖主丹衷息萬機白玉印封天表進紫霞衣惹禦香歸雙龍直向雲中見羣鶴遙臨日下飛大禮己成還舊隠耆山艸木亦光輝﹝於時龍見鶴來﹞

贈僧白庵

白庵道人修白業一毫曽不染緇塵淨如片月眞空性閒似孤雲幻寄身馬爲駄經行較逺鵝因聽法養偏馴東林縱有蓮花釀肯作攢眉入社人

靈鷲僧勤無逸奉使日本回授官聞欲見舉寄之

天宇寥寥一錫飛忽聞承詔赴彤闈山中書札三年別海上梯航萬里歸賈島文章終釋褐曹溪弟子孰傳衣白雲出岫無心處老我滄江理釣磯

題王秉正雲林淸隠

靑林白谷水雲鄕隠者深居一艸堂百道松泉當戶落四時花雨入簾香門前車馬紅塵逺座上琴書白日長滿目故家風景在不須重畵輞川莊

春暉堂江夏雷道夫典儀奉母之所

彩衣五色絢晴光鶴髮康彊在北堂結子蟠桃千歲熟宜男諼艸百憂忘孝奉慈親知愛日忠承嚴訓要傾陽晨昏定省無違養誰得居官不離鄕

竹鶴圖爲醫士仵思道題

此君風致極蕭閒合與胎僊共一班千歲影迷蒼雪裏九臯聲在緑雲間平安莫謾傳書去徑造休教報客還掛向芝房無點俗長年相對悅淸顏

贈別鄕友孫汝達

故人契闊幾經春千里停雲入夢頻下榻豈期今日會分金寧忘昔時貧乾坤白髮詩名在風雨靑鐙酒量眞別後音書煩見慰莫令目斷楚江濱

附錄汝達見答

交契驚踰四十春每蒙存卹意頻頻能將宦達安醇厚不鄙迂疏處賤貧靑眼總知鄕義重蒼顏尢見道心眞從今相別希相遇秪自懷思谷水濵

題陳士良棲霞軒

泉山一室閟丹霞舊是希夷道者家曉日綺牕生五色春風珠樹吐三花迎仙每服靑綃帔引壽時飡赤水砂莫效昔人成痼疾從容好爲誦南華

訪洪山海禪師用季翔韻

今朝立春風物熙東巖閣前尋逺師煙霞丘壑舊遊處金碧樓臺新構時東風官馬去何疾落日家童行欲疲我亦淸齋不飲酒與爾結社同幽期

送倉使楊宗彛回沔陽

鴈鶩行中見孤鳳采采五色之羽翰平生自是抱奇气老大何曽辭小官新詩千首不起艸生紙百畨能寫蘭明朝掛帆渡江去花落沔陽春雨寒

送長史司吏吳永中役滿還廣東

早春公館柳條黃淸暇題詩送掾郎白髮簿書官事了靑山風雨客程忙船從杜若芳洲發酒向桄榔小店嘗歸及墓田寒食後碧雲東望思茫茫

送瀘川判官孫彥博

新除貳守向瀘川西上長江萬里船行李莫辭爲客逺判花政喜得君賢官鹽歲汲千家井火米時收五月田緩帶從容有佳興寄詩細寫薛濤箋

送李云仲之蓬萊丞

蓬萊縣裏神仙宅今日之官獨爾淸張鷟文章多中選李紳才業久知名沙門風雨龍腥過海市樓臺蜃气成報政重來應有約上林三月共聽鶯

送僧溥天淵東歸

千里孤云一錫飛西來問法候傳衣幾聽絕壑猿聲過又踏空山虎迹歸離垢己應無黒業隨緣只此是玄機半霄峯下棲禪處莫待巖花老石扉

送寶曇應禪師遊峨嵋回金陵

峨嵋峯頂絕崚嶒不離塵凡不易登太古雪消丹壑裏普光天在白雲層神鐘日報齋堂飯聖火宵明佛殿燈六載下山非苦行怕人云是再來僧﹝師是義斷崖再來﹞

送廬山福上人

東林卓錫幾經春瀑布源頭自在身陶陸舊爲方外友宗雷元是社中人過溪一笑千年事浮世重來幾刼塵江上相逢又相別野花何處問通津

和鶴年丁先生宿東巖韻兼呈洪山海禪師

借榻東巖第幾層山中主者佛圖澄浮榮過眼寧非夢淸苦前身本是僧齋罷云扄時聽講詩成雪屋夜懸燈虎溪有約仍三笑自媿爲官老未能

和季翔韻簡洪山海禪師還山

八載歸來說苦空禪心只與舊時同賣將薪去誰家事種得松成幾許工雨露無私沾帝澤山林有道振宗風半霄巖下行吟處秋色還歸杖屨中

用季翔韻題胡長史所藏東坡墨竹

剩水殘山雪後時韈材貌得歲寒枝歸來內署曽持燭忘卻南溪有賦詩岷谷秋陰雲冉冉湘江春碧雨差差展圖如在千竿裏六月涼飊灑鬢絲

謝賜虎肉饅頭

彤弓親射東山虎細臠籠炊賜百官昨日雄威猶可畏今朝和气已成團庖丁尙慮風生機倀鬼應驚雪在盤剩種官田千畝麥屯家犬豕夜平安

題修江王玠西山舊隠圖

君家舊隠知何處遙隔修江紫翠岑金碧畵圖聊慰藉煙霞丘壑待登臨水花凝露魚依渚山葉鳴風犬吠林布襪靑鞋歸及早莫教猿鶴怨驚深

觀音蓮

不假淤泥一點栽五銖衣似藕絲裁碧雲幢下分明見白月輪中自在開根向旃檀新植得種疑鸚鵡舊銜來當知五十三參外示現應須有善財

雙竹

玊立亭亭並出林不於千畝競繁陰雲霄每引鳳凰下風雨或作蛟龍吟夷齊同隠髙節在皇英對泣遺恨深何當分个漁竿去獨釣渭川煙水潯

紙被

萬杵霜藤練色勻捲舒一幅淨無塵梨花夜暖云迷夢柳絮春寒雪滿身未怪靑綾能見妬也勝白氎尙欺貧五更聽徹金門漏得似山林晏起人

木芙蓉

渚宮仙子耐淸寒笑倚西風臉渥丹絳節三朝瓊作佩霓裳一曲翠爲盤夜霜漁屋燈前見秋水人家畵裏看可惜繁華易惆悵錦官城上夕陽殘

月中桂

上界誰將此樹栽廣寒髙處古香來根從天地分時種花在山河影裏開白兔守株依貝闕靑鸞銜子下瑤臺不知斫盡吳剛斧天上浮雲變幾回

燈花

不假天工雨露栽銀釭火暖自然開兩莖朱艸含煙秀一朶紅雲度水來春色半浮珠蓓蕾風情中結錦胚胎明朝喜事殷勤報莫遣芳心一寸灰

和左長史史秉賢詠炭

大櫟山中斬不存靑山白屋坐來溫晴生五色雲霞气春活千年鐵石根積雪深時神獨王繁星迸處勢如奔吾生違道難依世三斗逢人亦易吞

松牕聽雨爲西安楊公圭賦

艸堂千个種長松好雨時來紫閣峯聲到風枝驚睡鶴勢回云壑起潛龍暮樵鄰父歸應濕晨汲家僮出更慵且喜官閒淸兩耳逢人莫說大夫封

白雲窩

富春胡淸之隠居席帽山嘗名其室曰白雲窩旣歿其子去華不忘其親乃繪爲圖以寓羮墻之意故爲賦詩以慰其孝思云

席帽山人隠澗阿白雲深處有行窩忽驚仙化從龍去猶想神遊與鶴過門外海濤翻白石屋頭山雨落靑蘿太行千載如今日目斷孤飛淚更多

寒食

三月東風大放顚今年爲客倍淒然杏花時節偏聽雨寒食人家不禁煙千里故鄕愁共逺一春白日夢相牽天涯艸色靑靑處秪憶千山墓下田

次韻寄洪山海禪師二首

杖錫西來住此山道場新構未曽閒寶鐘鯨吼神功在金剎翚飛佛運還大法固應超物外勝緣初不離人間千年香火今重見只在圓機一轉闗

履迹經年不下山山中淸事屬僧閒日髙香積齋初散云滿松牀定未還佛法三乘天廣大禪心一月水中間幾時撥芋灰邊坐細話無生第一闗

季翔弟惟學自嘉禾來武昌省母及其還也賦詩爲別乃翁淸江先生有文集行於世惟學壻於沈氏云

煙波樓下上行艖小暑燻風擬到家二陸弟兄尢俊偉三蘇父子總才華親闈正舞衣多彩甥館應占燭有花媿我蓼莪詩久廢況堪頭白尙天涯

對雪

半年南國不雨落一夕北風吹雪來城中米價政爾貴江上梅花空自開騎驢朝士曉未出射虎將軍夜不回寒齋獨坐更愁寂饑鳥下啄靑莓苔

吳善存侍父勤翁來府中教書復還鄕迎母

逺侍而翁入講帷又迎阿母向慈闈江亭駐馬梨花發春水行舟燕子飛三接恩光新禮幣一門經術舊儒衣重來具慶髙堂上壽酒頻頻送夕暉

大別山

南紀名山壯楚闗虎蹲龍伏大江灣登臨興在風雲外疏鑿功存宇宙間二水合流通漢沔一峯特立控荊蠻澗毛淸薦虛祠下惆悵何人繼克艱

黃鶴樓

黃鶴西飛去不回靑山髙棟自崔嵬當年賣酒人何在今日題詩客未來舟系城邊官柳發笛吹江上野梅開白雲只在闌干外安得乘之徧九埃

北榭

舊家行樂小亭臺珠箔靑山罨畵開花月當時人已散柳風今日燕還來舞鈿猶委宮墻艸步障曽過輦路苔一代繁華易銷歇白楡霜冷鴈聲哀

呂仙亭

道人髙坐朗吟亭古迹因知此地靈劍气飛來湘水白笛聲吹入楚山靑階前丹棗何年熟枕上黃粱幾日醒快我登臨塵事隔摩挲蒼蘚讀碑銘

石鏡亭

武當祠下仙人鏡纎塵不染絕晶熒看來終夜似明月知向何年曽隕星天上孤鸞還舞影山中百怪敢逃形偶因登覽坐良久淸光照人如夢醒

辛未初度和季翔見壽

日華初上萬年枝官滿雄藩未許辭初度今朝猶是客老來多累又添兒黃花醉我畱連酒白雪驚人唱和詩珍重同袍交契在十年一日共襟期

題史仲愚舎人終南山色圖

長安壯觀是終南千里秦川盡蔚藍過雨丹靑開絕壁浮空紫翠結層嵐八闗地設東西險三谷天分混沌含待得錦衣歸去日看云好鑿石爲龕

重賦胡淸之白雲窩

幽居逺在白雲隈絕徑縈紆長紫苔芝艸齋房春雨閉松花牕戶晚風開漫疑世外神仙侶誰識山中宰相材今日披圖重感慨海天何處鶴飛來

江夏劉名才及子陟皆以醫嗚於時鶴年丁先生徳其愈病索詩贈之

大隠爲醫在市廛千金祕訣自家傳昔時曽起龍歸海今日還將鶴引年舊煉丹鑪畱宿火新開藥圃灌春泉一門父子神仙似何必壺中別有天

題醫士張孟安懶窩

靑年與世似迂疏一室全勝水竹居云到榻前應共宿艸生階下不教除任從野老常爭席無柰鄰人數借書賣藥養親甘旨備何曽頭過一旬梳

哀鶴年先生女兄月娥死節

月娥帥娣姒女婦共十人死於水塟蕪湖之黃池裏父老題曰十女墓金華戴叔能先生爲銘詩

姊也從容賊陷城全家殉節萬人驚魚龍應護貞魂在犬豕難虧大義明世上千年名不泯水中七日面如生至今合塜黃山麓霜月蕭蕭夜共淸

題審理正蔡原輔練林墓圖

藩府同袍十二年練林那忍見新阡親闈夢逺風煙外旅櫬恩深雨露邊表石𨿽無翁仲貴居廬己有子孫賢哀余東望千行淚老去何時灑墓田

哭鍾伯紀先生

杖策來從淛水東飄飄意气欲淩空曽經捫虱談天下幾向聞雞起夜中魯酒也須佳客共商歌直與古人同所知已逝音誰賞弦絕秋鴻膝上桐

和謝鶴年先生見壽

秋色南山曉共妍今朝初度會羣賢淸尊談笑同爲客白髮風流半是仙目覩鳳麟當盛世齒隨犬馬待餘年過情佳句煩稱道自愧迂疎敢浪傳

參侍赴京回國

聽漏曉辭丹鳳闕停舟晚傍白鷗沙雲歸林麓迷樵徑潮落江汀閣釣艖秋後靑天無過鴈霜餘紅樹有啼鴉年年何幸叨陪從秪愧西風兩鬢華

黃石磯阻風

老我平生江海量此行不覺爲消魂黒風怒若千鼉吼白浪顚如萬馬奔行客帆檣廽浦漵居人煙火失朝昏千金亦有埀堂戒況是餘生荷主恩

題陸伴讀闓所藏範寛山水

華原眞迹人間少不是故家無此圖百谷泉聲猶噴薄萬山雲气欲模糊年深更覺精靈聚價重寧論性命俱退食從容頻借看此身何必到蓬壺

陸氏滄浪漁隠

子是天隨幾葉孫家藏釣具至今存秋風鱸美時供饌春水鷗閒日到門泛宅豈殊居甫裏放舟莫擬入桃源濯纓濯足都休論且對靑山倒一尊

定齋爲張孟安賦

知止應無俗事闗焚香淸坐對南山舊栽靈藥須頻采新注丹經不用刪芳艸池塘春水滿落花簾幙午風閒此中半席能分我老去逍遙杖屨間

送監生馬駿赴京

黃鶴磯頭上驛船柁樓撾鼔下晴川客行二月梨花後人別東風燕子前紫極龍飛居九五滄溟鵬擊起三千隻今登用俱才傑好著勲名及壯年

題齊安董升松云軒

幽居長松一百个滿室白雲終日飄影連遙漢集龍气音合淸颸諧鳳韶采苓道者每相過結巢仙人還可招涼陰六月不知暑坐看甘雨傾天瓢

過龍泉山

夾口靑山四面來山重拱挹水縈廽千年勝地龍泉湧一日佳城鳳穴開佛子嶺頭云擁樹仙人石迹雨生苔嶽靈應爲長呵護五色光生紫翠堆

華亭錢全慶余先生奉別廿餘年嘗辱埀問因寄謝之

鄕裏衣冠獨老成秪將淸白度平生著書己續雲間志賣藥寜逃世上名鬥酒長歌心自適孤燈細字眼逾明愧余竊祿王門下千里何勤月旦評

敬和書堂新成

華構新成講席深河間禮樂重推尋南榮日晷三冬近東壁星光午夜臨黃卷聖賢常對語靑燈兄弟久潛心金枝玉葉承家訓都在靑年惜寸陰

過皖城弔余忠宣公

元戎百戰守孤城千里蚍蜉絕援兵保障有方文且武簡編無愧死猶生神來遺廟乘雲气鬼哭空江雜雨聲尙憶季侯並達帥一時忠義屬科名﹝達兼善狀元爲淛東元帥死於海李子威狀元爲江州太守死於郡﹞

奉寄茅山道士求香茶

茅山歲歲摘先春礞石霏霏磨作塵玄露十分和得細紫雲千片制來新頰車味載能消渴鼻觀香傳卽咽津若得淸風生兩腋便從羽節訪羣眞

伴讀周庠求題其師敍南遊克成先生雙溪艸堂

聞道雙溪似瀼西艸堂小築足幽棲揚雄奇字知誰問杜甫新詩漫自題滿座荷風魚躍浪一簾花雨燕爭泥白頭無意蒲輪召只恐文光動壁奎

題謝生艸塘書舎

芳艸橫塘隠者居長年閉戶只觀書門前水暖生科斗座上蕓香辟蠧魚力學豈知淸苦處夢吟多是黒甜余宣城風致於今逺爲愛云仍玉不如

閱耕軒﹝乃鄕友陳景祺員外父傑翁軒名也﹞

瑤溪一曲繞田廬日對耕耘自讀書淳俗無虞那佩犢丰年有夢每占魚傾筐敬饁朝煙裏短杖徐行夕照余最愛後昆勤播獲始知經訓在菑畬

荻港雨行

昨朝楚岸喜秋晴今日吳船雨裏行人事天時何可測靑山白水總闗情久知盟與沙鷗冷那得身如野鶴輕怪底石尢風太惡空勞百丈進修程

早朝和吳教授韻二首

大廷禮樂遵周典盛代衣冠邁漢儀一統河山開景運九州島民物樂淸時遲遲化日行黃道鬱鬱卿云藹赤墀蟣虱小臣無以報萬年宗社祝鴻釐

月轉西城禁漏遲千官隊隊入朝時班陪冠佩聮鵷序樂奏簫韶覩鳳儀雨露極知恩似海艸茅深媿鬂如絲夔夔何敢忘君敬一片丹心在緝熙

次韻有懷周府奉祠宋季子

故人爲別動經年況復祠官久不遷白髮交遊惟我舊淸時文物尙君賢忽怱過夢隨蝴蝶的的歸心在杜鵑無限相思千里外暮云春樹兩茫然

送顧謹中赴蜀府紀善

憶昔論交並黒頭那知一別歲如流暮云春樹幾千里風北枝南二十秋宦海有時思往夢醉鄕無處著閒愁慰情書札煩頻寄老我年來倦倚樓

送曹公啟

金聲楚楚見雄詞玉質溫溫識令儀春水鵝羣當墨沼曉星雞語傍書帷忽驚滄海遺珠久始覺靑雲薦剡遲今日鵬程應九萬別情不盡送行詩

蚓竅集卷六

●欽定四庫全書

蚓竅集卷七

﹝明﹞管時敏撰

○七言長律

審理正蔡原輔遣子還天臺省親

郎君烏帽越羅衫文采溫溫自不凡大父髙堂埀鶴髮阿翁上府署冰銜閒情白日佳山水雅操淸霜古檜杉公館揮毫知有暇客庖食蟹喜無監宦遊徧歷長途轍歸省俄揚極浦帆水暖船頭魚潑潑泥融江尾燕喃喃彩虹遙貫詩連軸紫气髙騰劍在函行李異鄕過赤壁看花故道入黃巖國人共識張曽子鄰叟爭迎阮阿咸拜舞重闈通逺問平安須早寄魚緘

題藍山簿天臺陳仲素先隴圖

孝子之官萬里途臨行貌得壽藏圖赤城親舎云多少黃葉人家路有無雙石效奇華表立一峯拔秀錦屏紆地存牛迹曽眠處山擁龍形正向隅燁燁靈芝生百本森森喬木長千株靑天忽下過門鶴白日仍飛累土烏有客束芻將適越無人掛劍更歸吳年登老圃收松子秋薦思亭采木奴入裏上官知下馬卜鄰故老候歸鳬榮知衣錦風雲遂恩及焚黃雨露殊且喜子孫供祭掃不愁翁仲沒榛蕪哀余東望幹將下寒食梨花酒一壺

題典儀柳以臨九鸞白雲圖

淸郎今是楚儀官鴈蕩雲山畵裏觀山似靑鸞來九个云非蒼狗變千端倚門斜日楓林晚拄笏髙秋艸閣寒庭樹雞鳴思問寢江庖魚美阻承歡桂因招隠煙叢老萱解忘憂露葉漙溪上樵歸風且便源頭童汲雨初幹烏犍耕後曽秋獲白鶴歸時及晚餐東裏遷居逢孟母西鄰醵社祀丁蘭天邊見鴈歸心切月下聞蛩旅夢殘紫誥定應來絢爛彩衣重得舞盤桓板輿前引行花徑竹杖旁隨過藥闌春酒髙堂介眉壽更圖家慶後人看

九曲山房爲寜波史孝子賦

四明髙士好山房云磴煙林隔渺茫小徑到門通窄窄流泉繞壁聽浪浪幽居宛似淸風室別墅渾勝華子岡漁入誤迷源口路樵歸分坐石邊牀傷烏羣集慈親墓弔鶴雙臨孝子鄕芋栗早收防歲歉蘋蘩預采備秋嘗故交天上靑雲逺髙隠山中白日長秫米夜舂催釀酒松花曉折當焚香自知栗裏多栽菊誰復成都別種桑念我故園三泖上幾回落月夢荒涼

和韻過彭澤懷靖節先生

官船晚泊潯陽郭把酒長懷靖節賢腰折竟辭彭澤米眉攢寜種逺公蓮歸來松菊開三徑老去柴桑受一廛晉代衣冠誰避世劉家社稷自書年𨿽云富貴非吾願己有淸髙獨爾傳千載令人弔遺迹好山靑立縣門前

射虎行

鄂城之南山有虎爲害其威暴甚獵者咸莫敢攖王聞之挽弓上馬一發斃之民皆稱慶禦災捍患古人所重臣職在紀述不敢不書時洪武丙子仲冬旣望也

黃艸玄冬多虎踞靑山白日少人行君王勃起英姿奮衛士前驅猛气橫弓挽蛇皮如月滿箭飛鵰羽若風生弦開應手神應助鏃貫當心鬼亦驚腥血濺時班尾折倀魂落處錦毛傾遊兵警眾銅龍吼歸隊催程鐵馬鳴一路塵埃天已冥千營燈火夜初明從今境內無驚擾犬豕村村樂太平

敬和畫碧桃詩韻

風流畫史惜年光寫出宮桃異眾芳深淺舊紅渾攺色輕盈新碧倍生香佳人金穀顏如雪阿母瑤池鬂己霜不與杏花爭艶冶肯隨柳絮效顚狂靚妝姑射花鈿小緩步飛瓊玉佩長勾引流鶯窺翠幙畱連戱蝶繞華堂題詩細詠情何極呼酒相看醉不妨帶露一枝尢瑩潔絕勝湯餅試何郎

蚓竅集卷七

●欽定四庫全書

蚓竅集卷八

﹝明﹞管時敏撰

○七言絕句

修竹芙蓉

水僊小隊自成雙裊裊霓旌引翠幢一夜湘君頭盡白西風離思滿秋江

題玄眞詩意圖

千峯雲气湧如泉逺樹微茫斷復連祗有大夫橋下路靑山都屬釣魚船

畫扇

南州六月暍欲死一見新圖眼遽明何處長林雙樹下矮牀茅屋聽秋聲

題秋江漁釣

蒹葭霜落水無埃野艇維堤晚未開爲愛靑山不歸去橋頭遮莫大夫來

題倪元鎭先生小景

泖上相逢記昔年風姿曄曄似神仙如今看畵渾疑夢春樹雲林一惘然﹝先生自號雲林生﹞

墨桃花

武陵仙子絳綃裳愛向春風試艷妝一自別來顏色攺可堪憔悴見劉郎

墨竹

喚取官奴秉燭人韈材休惜爲傳神不知誰鼓湘靈瑟千里秋風別恨新

題僧翠竹蘭若

斗室秋陰不受塵个中只許著閒人欲知一體俱無象莫認靑靑是法身

贈別

艸色靑靑漢水新異鄕聽雨怕逢春客懷不是今年惡頻向東風送故人

題中書舎人朱孟辯墨竹

楚楚郎官玉雪溫朝回緩步出金門揮毫寫得縣崖竹都是中天雨露痕

侍從如京道經廬州見桂花

山路秋花若个栽天香逺迓馬頭來中官折入君王手不負西風一度開

贈洪山霖藏主

上人典藏東巖閣閱盡西來貝葉書秋水蓮花千百億一蓮花上一眞如

送聞侍者遊方

習得僧儀已絕羣龍門宗旨更多聞飄然一錫諸方去踏徧靑山萬里云﹝侍者龍門髙弟﹞

參侍徵南道中

一溪水淸石可數千峯雨來雲亂行馬蹄踏踏秋風裏無數好詩吟未成

竹寨驛前山水淸官船夜泊近行營客程一月秋陰裏誤聽湍聲作雨聲

秋行一月多逢雨路入南荒總是山煙火人家何處覓鷓鴣啼在石林間

書松雪翁墨迹後

吳興翰墨人間少白璧黃金價盡低今日鷗波亭下路王孫何處艸萋萋

詠菊八首

花神百斛釀秋香滿注流霞九醞觴令節無如天上好願稱千壽慶重陽﹝上紫霞觴﹞

黃金地上有名花開向千秋富貴家不比壽安紅與紫紛紛只解競春華﹝上黃牡丹﹞

越娘初試素羅裳愛向秋風學靚妝一夜不勝瓊佩冷晚香亭館有新霜﹝上白西施﹞

盈盈宮額半塗黃不減花前舊樣妝笑殺阿嬌金屋貯香衾寒怯夜來霜﹝上黃西施﹞

不逐春紅淺復深千枝小朶爛於金若教開作翻階艷辜負風霜百煉心﹝上金芍藥﹞

秋水池頭看鬭鵝霜毛零落粉香多不知滿地誰収拾剪作寒花照碧波﹝上剪鵝毛﹞

一簇奇花上苑栽彩雲堆滿辟寒臺應將重價論千餅買斷秋光二色開﹝上紫金團﹞

花比宮袍一色黃上林開處占中央臨軒長荷君王賞帶得天家雨露香﹝上禦袍黃﹞

紀夢

小宴初闌罷玉笙東風庭院好春情流鶯啼過樓東去一樹梨花正晚晴

過應山縣

百里郵亭路更遙馬頭黃葉亂飄蕭兵余何處尋遺迹千古淸風渡蟻橋

題米南宮畫

碧樹蒙蒙雨气含亂山重疊大江南短橋何處人家近多是當年海嶽庵

題墨梅送弟同生回淞兼憶兄勉翁

汝初髫齓我離鄕今日驚看過我長老去可堪爲汝別楚云吳樹鴈行行

歸去看花似見兄碧雲紅葉暮山橫東流黃鶴磯頭水不盡秋風送弟情

大兄一別經三載昬眼裁書兩涙含爲說白頭千里外時時心在紫芝庵﹝先隴也﹞

京中懷季翔

百壺佳醞透鄰香出水新魚滿尺長阿母微醺孫在抱芙蓉湖上好秋光

官栁烏啼曙色催滿衣風露早朝回歸期想在重陽後爲報黃花緩緩開

夢成

大溪溪上淸風屋小艸幽花分外香白鶴一羣飛不定萬株樹下讀書牀

題鄕友胡士文所藏小景

十年不見故園春畫裏題詩半古人老去風流渾減盡東風花鳥易傷神

鄕友顧謹中以山水圖題詩見寄依韻答之

九點吳山夢裏靑逺煙疎樹晚冥冥何時買得螭頭舫秋水菱歌泖上聽

牧牛圖

四海熈熈大有年靑山牛牧夕陽前誰知六國黃金印不及秋風二頃田

江夏奚翁自號竹隠旣歿其子瑄寫竹隠圖以寓孝思因題二十八字以慰其意

孝感坊中孟氏鄰爲親寫竹倍思親百年霜露淒其意不獨當時泣筍人﹝瑄居孟子恭孝感坊側﹞

江行

人家近水磨茶香江影船頭古塔長縱有琵琶舊時月肯將淸涙落潯陽

千里江行快雪晴白銀爲海玉爲城舵樓髙處看山興又比常時分外淸

催舟三日鼓冬冬千里江程百丈中兩岸靑山看不盡此行未厭石尢風

三江風起白鷗飛逺水徵帆一片歸怪底黃塵涴吾足白頭未得上漁磯

枕上

臥病兼旬不下牀小庭花落燕飛忙禁中文墨如山積不道閒時日許長

一簾飛絮晚悠悠春去光陰肯暫畱可怪飛來雙燕子替人閒說許多愁

養鴨

一羣花鴨東湖上朝放春波晚自來添得癡兒書懶讀持竿一日看千回

季翔小疾在告聞編所作因寄一絕

花竹林牕筆硯淸初秋一雨便涼生錦囊平澹詩千首近日新編幾卷成﹝季翔有詩名平澹集﹞

題唐馬圖

立仗才回脫錦韀奚官騎出飲淸泉眀朝若從長楊獵應試君王七寶鞭

題寧波樂節婦捲﹝其夫觀儺船溺死﹞

歲俗儺船渡未休孤燈白髮幾多愁至今九派江頭水不盡當年妾涙流

出郭

二月東風雨腳頻杏花消息未全眞今朝出郭看晴景野色江光總是春

和鶴年先生訪補衲和尙詩

半霄峯頂擁丹霞兩策登登豈憚賒老衲倒穿迎戶外山禽啼上石楠花

丁丑七月參侍舟中

水邊疎艸度熒光天際微云過鴈行坐待海風吹月上舵樓髙處不勝涼

夜雨前山曉未開午潮孤渚晚初回東風不住吹三日無數江帆出夾來

蘋末涼風起白波一生情事負漁蓑老來偶得看山便日日江行不厭多

寄陸伴讀闓

朝回不放寸陰閒十日工夫畫一山我有越箋光若練待渠淸暇寫荊闗

南軒瀟灑紙窓眀曲幾方牀事事淸暇日相過不騎馬幅巾野服杖藜行

題畵

我家住在澱湖東風景依稀似畫中白首曵裾歸未得鷗波千頃屬漁翁

黃州畵史王炳文自號臨臯漁隠

短棹煙波學釣徒秋風舉网得鮮鱸幾時說與吾鄕味爲寫坡仙赤壁圖

題寧波胡公鼎雪巢

虛白巢中徹夜明寥寥孤鶴夢難成竹鑪火暖茶香里人比梅花更自淸

江夏奚瑛以進士出宰武城其兄瑄作鵠山秋思圖寄之索題爲賦絕句一首

毎懷難弟有難兄貌得家莊寄武城千里鵠山秋色裏異鄕多少故鄕情

答僧南洲寫梅見寄

廿年不見老花光寫得繁枝逺寄將一自斷橋相別後暗香幾度月昏黃

龍門寺裏梅千樹開徧山南水北莊今日老禪頭已白寫來無色更無香

題吳教授所藏郭奉祠子虛墨梅

郎官逺寄一枝春寫得冰花个个眞黃鶴山房明月夜暗香疎影屬詩人

羅浮道士是前身愛寫江南雪裏春今日香魂招不得看花一度一傷神﹝子虛已歿初爲黃冠﹞

題陸二闓墨梅

靑禽枝上月如霜夢覺羅浮欲斷腸卻憶故園池館裏看花一月不燒香

題銷寒梅圖

日影才將一綫加彩毫呵凍染冰葩直教消盡南枝雪卻向春風看杏花

題奚瑛鵠山書屋

黃鵠山家城裏居一城金帛走商車老夫獨數賢兄弟閉戶韲鹽讀父書

書山穀道人詩帖後

詩因得法能追杜書自名時已配蘇今日尙餘眞迹在月明滄海見珊瑚

雲林先生小景爲李至剛參議題

故家池館錫山阿門徑寧容俗士過淸閟閣空詩社散蛛絲牕戶落花多﹝淸閟閣先生藏書畵之所落花蛛网先生詩會中題也﹞

吳農四時歌

家有田廬泖水東門前九朶翠芙蓉鄰翁報我田官至明日花朝候勸農

浜北浜南雨一犁陰陰桑柘鵓鳩啼木龍閒掛茅檐下百畝新秧已插齊

種得紅芒與白秈五風十雨似堯年髙田無旱低無潦多辦今年賽社錢

東鄰社鼔接西鄰酒滿槽頭稻滿囷官稅己輸私債辦白頭甘作太平民

題葛稚川移家圖

逺從勾漏覓丹砂服食長年鬢不華從此上升當拔宅何勞跋涉又移家

彈琴小景

自曵長裾兩鬢斑久忘流水與髙山而今重理弦中操天賜殘年半日閒

題鄞江蔡冑松牕讀書圖

門外黃塵隘客車林中白日靜吾廬一牕松影淸風裏讀盡家傳萬卷書

嘗橊

錦苞擘破萬星攢顆顆紅堆碼碯盤若得美人纎手送尊前一洗腐儒酸

嘗柑

牙盤滿貯洞庭霜入爪霏霏細霧黃老去風流渾忘卻擘來三日手猶香

題奚瑄雲山佳處

羣峯競秀遶儂家流水當門石徑斜閉戶不知春已去白雲滿地落松花

缺題

平生忠義气如雲諸子鵷鸞又出羣喬木故家今絕少淸風千載玉堂文

森玉軒爲醫士徐璉賦

武昌髙士能醫俗萬个瑯玕繞舎栽一徑淸風容直造掃門聽我佩聲來

過池陽

靑山歷歷過池陽秋水蒹葭露己霜文選臺荒千載後西風吹雨墨猶香

錢家灣夜泊

千里江程百丈中磯頭日日浪掀空客杯易醒愁難寐半夜推篷數問風

夜泊鸌港

去去歸程溯急流打頭風起又維舟不因采石千罌酒■﹝冉阝﹞解靑山萬古愁

晚宿盤塘

旅行今夜宿盤塘江路無如此驛長詩句到家吟未了載將山色上歸航

次韻靑山夜泊

滄江木落水多灣一月舟中飽看山明日到家牽世務閒情猶在白雲間

辛巳中秋

客邊歲月去如流夫婦他鄕共白頭今夕一杯須盡飲人生能得幾中秋

棄瓢圖

掛瓢棄後耳才淸寵辱人間總不驚今日箕山弔陳迹千巖風木自秋聲

題畵

柴門春盡動鷗波樹色山光雨後多老去無官能自在醉眠江閣聽漁歌

三泖東頭浴鵠灣我家政住水雲間一從失腳黃塵裏不及蕭然此老閒

畵雞

蚤歲書牕共寂寥幾聽風雨夜蕭蕭曵裾今向王門先猶賴司晨朔望朝

蚓竅集卷八

●欽定四庫全書

蚓竅集卷九

﹝明﹞管時敏撰

○六言絕句

墨蘭

靑艸三閭亭下蒼梧二女祠前欲采幽芳寄逺月明秋水娟娟

楚畹光風曉泛湘臯泫露秋零我欲紉之爲佩幽懷挹此芳馨

題墨梅送友人

黃鶴樓中玉笛看花吹徹春聲一別故人何處江南月落參橫

應山道中

櫟木千株葉落梅花一樹香來從騎休吹羗管山中野鶴驚猜

蚓竅集卷九

●欽定四庫全書

蚓竅集卷十

﹝明﹞管時敏撰

○五言絕句

畵菜

白白霜根嫩靑靑雨甲鮮蒼生無此色四海正丰年

重九呈兄勉翁三首

異鄕重九日難得好懷開細把茱茰酒殷勤勸一杯

千里同爲客驚心節序催遙思故園菊今日爲誰開

白首難會面今日況重陽苐恨長稱壽年年在異鄕

初度日復呈兄勉翁三首

客裏逢初度艱難老弟兄一杯稱壽酒多少故鄕情

勸酒重持杯杯深喜不辭願將今日意同保百年期

黃花開未了緑酒驤來新頭白能歡聚吾鄕有幾人

送樂長蔣法宏母憂南還

昨日鄕書至萱花悴北堂東風兩行淚逆水到淸湘

江行三首

晚過三江口江空水急流船頭燈火起只尺是黃州

野色含江薄沙痕帶水長東風無白浪容易下蘄陽

雲樹微茫裏江流浩蕩間舵樓煙雨重不見九華山

江霧

著水飛輕雨隨風灑暗塵棹歌才只尺不見棹歌人

夜坐

髙齋坐來久中宵月上時家僮初睡覺驚報早朝遲

小景

薄宧鬢成絲鄕山入夢思抱琴松下者政似在家時

蚓竅集卷十

