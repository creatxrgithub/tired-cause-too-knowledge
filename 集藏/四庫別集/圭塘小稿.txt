

欽定四庫全書

集部五

圭塘小槁

別集類四

元

提要

﹝臣﹞等謹案圭塘小槁十三卷別集二卷續集一卷元許有壬撰其小槁爲有壬所自輯至正庚子其弟有孚錄而序之所謂卽至正集而不具錄者也迨有壬旣沒集夲散亡而有孚所攜此夲獨存因重加編次得詩文二百四十三首釐爲十三卷又輯嘗記有孚詩文八十五篇緱獻可所收文過集及林慮記遊詩文九十三篇爲別集二卷其殘編斷簡得於倚尖野人家者爲外集一卷有孚復爲之序題屠維作噩二月乃洪武二年己酉在元亡之後矣子孫世藏其書宣徳間復失其外集成化己丑其五世孫南康知府顒始校正刋行而以家乘載志文祭文及有孚等唱和之作編爲續集一卷附之於末葉盛水東日記曰相臺許可用中丞文章表著一時有盛名今世所見者可數耳耿好問言其裔孫顒尙藏文集若干捲惜乎不得見之卽此本也其後至正集復出於世而闕佚未全今以兩書校核𨿽大略相同亦互有出入其它異同詳略甚多以其爲有壬手訂原本又經有孚排定視集本之晚出者較爲精詳故並著於錄以備參證焉

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●圭塘小槁序

故翰林學士承旨集賢大學士光祿大夫兼太子左諭徳圭塘先生許文忠公往年特命爲中書左丞以不得行志辭歸禦史臺臣奏於上曰許有壬徳兼體用學究天人正色立朝誠心報主比居管轄之地益彰輔弼之忠誠所謂臺省老成中外具瞻者也爲禦史中丞歸臺臣又奏曰中丞許有壬謀猷聞望爲國老成徳業文章超出時輩立朝大節歷歷可稱其在位也竭忠礪節冰蘗自持扶持紀綱表礪庶府抗論不阿於權貴嫉惡尢過於往年誠不負聖天子眷注之隆中外具瞻之譽玉音嘉納寵錫頻繁此天下之所共知初不待於劣弟之論及文章特餘事爾但平生性稟經籍外無所嗜好世俗所重可以爲子孫計者悉不存於胸中昆季間恪守先公之訓而終始不渝者公一人爾故居宰路韋布不殊幾務方殷著述不廢況閒暇乎門生集錄成一百卷名至正集同年歐陽公爲序可必傳者也當時翰林太常院國子監俱移公牒各求一部貯之書庫以備徵討以淑後學先生謙讓未遑也諸生亦繕寫工畢不幸值先生捐館有孚亦以議禮忤時宰意遷守相州道路阻修不知其後還送上官以遂諸公公議否昨聞猶子太常博士楨忽遭起遣倉皇之際輕身南行書籍家貲悉皆棄擲至正集冊帙重大必不能顧槁亦並亡使先生平生著述淪沒無聞深可痛惜然而竊聞軍中多具眼者斯文天相或遇知音必不毀棄苟存全集未可知也行槖中止存昔者應酬諸人所謂圭塘小槁而有孚爲序之本幸無失墜力疾編類得賦四古詩二十五歌行十二律詩四十四絕句三十五序十八記十六碑志十一贊五銘二辭一題跋六文一長短句六十三總二百四十三爲一十三卷酬贈及見寄有孚詩文贊議跋銘傳記長短句共八十五爲別集上緱獻可出其先世所收文過集並林慮記逰詩文共九十三爲別集下而其殘編斷簡得於倚尖野人家者爲外集一卷繼小槁後並目錄共一十六卷以示子孫所謂存十百於一二也嗚呼惜哉昔祭酒宋本誠夫之歿也弟顯夫以其文求公序公極美顯夫能以其兄之文著於世傳於後可謂能弟誠夫可謂不死今若此豈惟負父兄之訓而他日亦何面目見友朋於地下乎況文集之外如漫錄漫總二書又皆干系朝廷政務登載用舍人材將來足備文獻徵考今亦喪亡視顯夫爲愧尢重嗚呼天地有窮此恨無窮也痛哉痛哉屠維作噩春二月旣望弟有孚引

●欽定四庫全書

圭塘小藳卷一

﹝元﹞許有壬撰

○古賦

迷樓賦

予總鹺政廣陵禱雨雷塘掾曹汝霖從歸途說江都廢興荒煬始末周覽山川闤闠樓居之盛而又及迷樓焉傷而賦之其詞曰

有樂不縣積塵斷弦有美不禦老醜備前於是前星晻乎其無光少海一變而爲田矣天厭隋祚憂不在敵胎於心腹成於肘腋以五子一母列據雄鎭爲可恃而不知大都偶國爲禍之尢劇方荒隋之好學接士也固莫辧其眞僞及其畱麗華而怒髙熲則惡緒已暴於中外惜猛虎之不知竟爲毛間虫之所噬黃腸甫湊金合已賜麀聚居廬龍飛天位弛然自放於九重之上天地萬物無一物之可畏遂肆心於巡狩傅粉深宮笑江東之諸帝車轍馬迹將徧九州島北巡楡林旣詟其酋耀兵河右瀆武東陬引汴水開邗溝置離宮造龍舟伊江都之勝麗詎一豫而一遊天亦厭乎我民欲一旦而盡劉百萬億之蚩蚩乃生項升之巧萃倕般於心匠委財幣於電掃按圖締構不日成之璇室愧陋摘星笑卑傾宮謝侈阿房讓奇章華姑蘇撮土何施建章栢梁廣猶可稽叔寶三閣華而不微軼古罔後舉莫我夷於牣靡曼於粲珍瑰寶帳散愁而延月復有酣香而忘歸亂晝夜於多景郁煙霧之霏霏晶熒奪目孰辧逺邇縈紆掎足曷明東西巢燕亦惑乎网戶車羊尢眩乎竹枝弄臣肆誤以資笑阿■﹝女監﹞𨿽習而猶疑入者罔識其所從出者莫省其所蹊一蟻逐肉林之臭一蜂憊花島之飛蠅遭拍浮而醉不可解舟入溟涬而維無所施又如鷦鷯不能悉鄧林之樹小鮮豈暇窮滄海之涯俊娥熟何妥之車錫名實來夢之兒下俚稚女孰究其姓字如侯夫人之死者蓋漫不知吁嗟獨夫心蕩神疲尙能名之可謂曰迷昔在帝堯法宮是作舜辟四門以撤壅遏明堂政令辟雍禮樂究義資訓徳修罔覺逺不軌與不物實儀刑之攸托三苗羲和昏迷致兵政教不迷在書可徵威儀卒迷詩具刺懲盤盂幾杖微且有銘異哉玆樓以惡著稱謂眞仙亦迷於此地何虔通突至不迷於厥行向使中原無叛天復假齡殆將作七千五百里之臺而盡糜天下之蒼生矣人不知過或肆無忌苟知其非敢作而遂觀其引鏡念頭頸之且斫觀天識圖儂之將至旣灼然而自知乃確乎其自棄蓋柔終而無攺過之勇厚極而有難開之蔽迷於心者若是其大迷於樓特其細也髙岸爲谷深谷爲陵樓傾土平傷哉蕪城乃爲之歌曰蕪城蕭蕭兮艸離離繁華澌盡兮瓦礫不遺昔之迷不可復兮無俾世迷

弄田賦

元統甲戌有壬承乏中臺嘗與議農政因語農官上林隙地可規治藝五榖若古弄田皇上幾暇監農不易迂而實切其說旣不行且有竊笑之者噫古制之不復者多矣豈獨是耶感而賦之其詞曰王政之大無以加於農乎林林總總以食爲天茹飲俗變稼穡興焉唐虞至聖命稷是先蒼姬八百年之王業實基於生民之篇炎劉去古而未逺貽謀亦愼乎其傳未央宮中不事流連樹藝有地是爲弄田謂昭帝幼沖未能親於帝藉鉤盾近省姑試耕以爲劇何考信之不核致流傳之昧實蓋祖宗爲惇本而設𨿽曰遊弄而亦不忘乎稼穡也天下之治生於敬畏目擊之頃知農夫之艱難粒米之不易有不惕然而悟凜然而惴者乎其爲弄也非奇技淫巧以斁常也非狗馬遊獵以導荒也非鄭衛哇邪以塞聰也非妖艷靡曼以作蒙也非以人爲翫若董賢鄧通也日底天廟土脈膏滋爰驅觳觫俶載其時耰而人立甚險竿之■﹝山欹﹞危播而子落若淵客之珠璣人牛前逝牽石後隨又如跳丸之飄忽走索之飛馳俄靑倐覆乎畦畛何眩人之能爲惡莠亂苗尢務去惡俄頴俄栗挃挃其獲蓋始於舉耜而終於銍艾莫不可翫而可樂顧俳優之褻狎器物之不軌魚龍曼衍之鄙吞刀吐火之詭何足以辱天視之一睨哉若稽耕藉有國大教王后供種太史播告秉耒一墢朱弦有耀神倉鍾藏冢宰舉要所以勸農民供齊盛而事天地與祖廟也三代共由之大典百王不廢之要道何周宣中興之哲王乃不藉其千畝至形虢文公之譙則江東之未暇又無足與校也開元之盛種麥苑中太子侍登治並古隆是亦弄田之遺意惜其有始而無終於惟我朝登三邁五南郊畇畇有田千畝大臣代耕歲事修舉而齋宮尙稽於享醴玉迹未親於舉武是以奮庸之士拳拳有望於復古昔周公之相成王也書有無逸詩有七月知稼穡王業之艱難丕顯文承武之謨烈率婦子而親觀宜詩人之播說臣願割苑中數畝之隙俾從事於播種備春秋之遊豫洊未央之名弄然後講三推之儀明五禮之重臣敢陋潘嶽江淹之賦復有周之雅頌也

斗駞賦

元統甲戌九日上幸後苑觀鬭駞有壬適有奏對獲遂一觀退而爲之賦曰

吁嗟乎駞爾軀孔碩爾能實多龍斯夭矯山斯嵯峨生鄯善之絕域邈流沙而迅過日三百猶跬步輕千斤之負馱方炎風之煽毒劇殱人於札瘥爾乃卽沙滅口警候匪訛度磧渇水口塵莫呿迹蹋而鑿涓涓盈科其或修程阻艱芻秣罔繼溲麫茹銜糾纏堅閉浹辰無饑萬里不■﹝士冖田疋﹐上中中下﹞校地用之凡獸玆實气稟之尢異者也蹏不介甲踣鐵其堅肉鞍■﹝山畏﹞■﹝山畾﹞雙峯矗聨復有傑出一峯巋然力倍恆品直當萬千其穹莫扳抑之卽從彌耳伏地屈足漏空累乘駢坐奚婢塞童引繩掣鼻自西自東昻首噴穢呼■﹝囗外曷內﹞生風翠釡之珍其忍取供流潼甘馥馬酒釀醲墮毳紉緝褐被域中風土旣習字育日丰板𦇤其雛稚紫茸茸冶銅像形僅得其槪疥不嫵媚劉文適類景純著贊論功遺大歷唐及宋紀述未備皇元禦天西北首賓夭笠效貢泉渠空羣魚魚連連列廏云屯千乘萬騎灤水歲巡負鼓先聲服箱後塵背錦模糊絡珠璘霦鈴鐸殷地旌旓蕩雲開辟而下有國之有駞者未有若我朝之殷也牧槖分職秩浮令丞負重致逺人知其能有知其出拔之奇搏擊之精者乎苑艸未凋風日淸美九重幾暇鳯輦蒞止俯察品彚縱觀物理虎賁執韁兩兩相睨騰蹙傾奔砉歘徙倚待怒气之旣盈俄侵陵之漸邇脫羈發縱勢邁角抵始嚙頸而躑躅復摩肩如委靡乍分立以卭隙遽挑釁於駓騃飄忽若風燕盤旋如磨蟻劃然踴躍人立對起波澒土墳雷轟電駃持久跕跕勝負未決貂璫聲援陛楯眥裂餘勇𨿽鼓虛驕已竭嗟兩雄之相戹卒不逭乎一蹶勝者植立楊揚自慊主矜調擾望拜蹩■﹝薛﹞天爲嚂噓賜沓繒帛嘗聞單於祭三龍祠以是爲樂龜玆觀七日戲以占耗息今始得以驗其說鄙哉季郈芥金其雞杜鄠走馬時在側微開元南面何取於斯顧羽毛之瑣瑣瀆黼扆之巍巍而登牀之舞馬亦不過示異於宴嬉又孰若大逾犀兕猛軋虎貙可以鼓佽飛之士激羽林之孤者哉小臣在列顧瞻震栗悸定而懌气塞而釋目隘而豁足痿而力歸來人間塵土坌集袋馴白唐��促織黃雀山鷓種種有敵下裏何知小兒方劇觀於海者難爲水曽何辱乎目擊然臣有芻蕘之言增渤澥以涓滴大小𨿽殊玩物則一惟吾皇遊六藝之囿徵勝負於往昔愚臣一第非手搏而得視試卞爲期門之徒亦粗可以備顧問而陳得失也

三臺賦

至正三年九月二十四日有壬偕明初馬徵君遊三臺明初有長句旣次其韻永歌不足又作是賦其詞曰歲癸未秋九月霜淸寒薄天宇澄澈塗無長泥庭有積葉髙陽子逸興作呻畢輟趣膏秣事登涉壺淸露之芳醞從白眉之佳客乃渡淸洹稅駕乎鄴覽山川之形勝弔陳迹之未滅客乃指顧而告曰子亦見夫三由之嶻嶭者乎冰井峙北金虎距南銅爵巖巖中立而三若稽作者振古所慚欲祛我銜不能縷談子亦欲聞其凡乎髙陽子曰嘻昔有塗巷話古事及漢季小兒聞曹敗則大喜劉蹶則顰蹙而出涕蓋人心天理之所同況怒其人而履其地因其迹而聲其罪不亦宜哉客乃言曰吉利之生姓不自知由嵩已冒夏侯何稽舞戟禦捕啖葛如飴誑叔以疾拒客以泥睥睨一世岸然肆欺𨿽橋何之見異卒莫逃子將之譏謂興義以寧國致羣材之景隨爾乃劫遷乘輿地尊天卑彜倫攸斁大廈以墮及乎袁尙旣敗審配亦摧黃星斯應赤精遂微入鄴領冀州之牧中天植不臣之基慮幾人之稱王乃居之而不疑幾簣幾杵成玆崔嵬子午梁貫愈出愈奇三山鰲戴雙闕鳯飛連甍復道相爲蔽虧累楝山積周軒云齊陽宮冬熙淩室夏淒審曲面勢有巧無遺衡漳浩浩乎其北隆慮靡靡乎其西收千里於寸眸萃萬景於一時捲山河而匪席指風霆其在頥應劉王徐倡酬諏咨登髙能賦家有陳思父子放志欲長若斯天道惡盈樂極則悲撫衝弱之季豹顧婉孌之蛾眉語托人而哽塞惟泣血之漣洏痛富貴之長違遽盡露其情狀彼一牀之八尺容幾許之繐帳要脯糒於朝晡競聲樂於朔望分香衣而造履組舉瑣瑣於屬纊其橫槊賦詩之雄發壁弒後之威奄忽而俱喪匪不及乎篡代丕蓋黙定於主鬯鎖諸妓於幽闃望西陵之莽蒼念舊寵而興悲抑茹怨而自愴霜鴈訴秋露花泣春宰木行拱幾筵有塵哀弦急管其聞不聞事往迹存如惡不陳夫以精舎二十年之規欲媒蘗萬年之爲君不知司馬家兒已瞠乎其側而恥於附其翼攀其鱗也徒爲趙燕魏齊之張本因之增侈重困乎吾民幸疊障之不鏟俾表惡於無垠今吾與子效小兒之顰蹙申欺孤之公議傾壺中之淸醇澆胸次之磈磊且以酹漢室徵西之將軍魏家創業之武帝子以爲何如髙陽子聞而笑曰瞞乎瞞乎如客之言則爾之罪窮天地亙萬世而不可貫矣然誅則以心論言不以人廢乃歌其歌曰對酒當歌人生幾何憂思難忘惟有杜康於是引滿竭壺興盡而返回望三臺渺蒼茫乎醉眼

圭塘小藳卷一

●欽定四庫全書

圭塘小藳卷二

﹝元﹞許有壬撰

○古詩

神山避暑晚行田間用陶淵明平疇交逺風良苗亦懷新爲韻【十首】

田塍晚獨策及此時雨晴東畦與西疃泱泱流水聲丰年已足歡淸風復多情歸來藉艸坐濁酒還自傾不用澆磈磊我懷無不平

寢迹非絕世雅志便林丘靑山足一至勝處靡不遊意適輒忘返玆焉夏已秋遙遙目力窮靑靑盡田疇迷復幸不逺歸歟無異謀

脫身豪俠窟裏氓締新交愛其心無穽不較醉語譊生兒更有教治地盡肥磽禾黍已在眼瓜蔬早登庖愧子良已多況敢希由巢

浮生苦無悰道近人自逺重外樂徇身遺世幾赫咺老農初不知遑遑歲年晚淸晨負耒出日夕行歌返悠悠千載心他人莫予忖

落日照我影頎然溪水中涼飆動絺衣勢欲淩虛空顧之一大笑與爾將無同昔也爾何達玆焉爾何窮莫道山林陋乃有黃虞風

昔人植松栢映蔚彌崇岡不爲朝夕利千載當自長植槿非不榮我圃因之荒白髮走畏途途修馬非良桑楡賴非晚此樂且無央

靜念少日事躁中劇揠苗欲令千載淳反之在一朝斥鷃不自量上欲摶扶搖世怒任盲俗林譏愧淸謠傲骨日已長及辰事逍遙

淵明昔歸休開歲才五十我𨿽年近似我道慚什百兼金與尺璧敢取儕瓦礫緬焉動眞想迅往孰誘亦庶幾歸田園千載可同迹

我聞昔桃源民風近無懷玆山亦深窈中有讀書齋但絕車馬迹不惜雲煙埋旁圍靡靡山上蔭髙髙槐聊以永今朝得酒從無膎

我髮日以變山色日以新舉杯試問山古今閱幾人我非山主人聊爲山之賓杖可入幽險詩能寫淸淳但恐我他適山乎爾誰鄰

謝吳閒閒大宗師寄鶴氅衣

逆駢欲遺世異服事繆悠恭也差可觀未是眞仙儔因服究其衷有懷小竹樓一時示蕭散千載瞻風流鄙人冒朱紫因循成白頭衣錦不尙絅褫帶宜承羞歸來作褐父敝縕寒無憂老仙獨不棄謂可同眞遊解衣逺衣我意重千金裘髙義固多感濁骨難昆丘披之焚香坐世慮忘囂湫神仙未能學願學王黃州

陳芝田寫余眞對之小酌戲成四韻

今日我與汝相看各華顚亟呼尊酒至我飲汝茫然他年我長往酒但酬汝前悟此一大笑沽酒休論錢

和林春野見寄韻【二首】

山中眞可樂經旬無客來羣材足楩楠小臣甘艸萊君看倦飛鳥投林不徐徊咄爾迷途人倀倀自紆回海鷗久已狎鸕鶿復何猜秋風看木落春風看花開旣種子猷竹亦有逋仙梅先生可休矣大夫亦賢哉髙步云漢闊蹣跚距能陪尙可學采藥談笑到天臺

又

士生如大木皆欲架明堂寧知施用處用圓吾乃方歸來何所事琢句敷腎腸旣爲煙霞痼復作花月荒一壑今已專萬景身可當山空白石爛云盡靑天長故人逺相慰瑰辭聨夜光一展發曄曄再誦鏗瑯瑯貞松無冶容老桂多古香三復如見君歲晚誰能忘

宿臨湘贈誠之監縣

北風櫓聲幹晚泊斷磯下云岫浮修蛾霜生入平埜鴻鴈無處尋落日不可畫重岡護巖邑百里寄民社藉甚賢大夫居然魯恭化丰年足粳稻沃壤滿桑柘我如無心云底事勞候迓爛醉得詩歸江山非傳舎

李伯徵中丞奉東宮命作椎結請紀其故以百字頌而祝之

總角習義方結髮事明主櫛縱豸且貂勤勞幾寒暑靑皇一顧中遂與國人伍區別垂鬒云岐分戢鴉羽昔我秋谷公爬搔淨寰宇象賢實無愧冠服儼前矩願言壽而康三握勿爲苦他年麟閣上雪鬢照簮組何用拭肝石道貴隨所處老我任飛蓬謌詩美繩武

次韻可行記圭塘艸木【八首】

吾家靑牛君伯仲龍矯矯不似丁令威暫來立華表鬼神護斧斤風霜幾昏曉摩挲左紐文曽見陸爲沼

又

䢐徠以多賤吾圃斯拔萃逺從他山移淸與幽境會樂天才四十栽爾已興慨吾年六十三方期翠成蓋

又

長公有名言不可居無竹僕僕斸蒼苔森森植寒玉聲來書幌淸陰入酒杯緑何須更晚食此君足當肉

又

蒼官昔多事乃與羣鳥鄰何如在圭塘亦勝居神囷老根已作石霜皮不成鱗不用嘆不遇參軍能寫眞

又

朝來花斬新暮雨墜紅濕藤蘿助奇觀羅帔層層碧昌黎性苦隘政爾要蒙羃一笑問秋乎還能誨人奕

又

披披靑羅扇敷陰圭塘阿夏牕云影薄秋枕雨聲多翰墨聊復爾風霜其若何休教近湖石掩映美人歌

又

人生念慈親堂階多樹萱忽隨靈椿化冥漠俱髙騫此憂詎可忘肝摧不能言對花差自慰白頭還抱孫

又

昔人避秦亂川原多種桃我幸遇明世栽培胡自勞看花食其實爲圃豈不遭疎懶彊鞭策猶勝宅不毛

寄歸彥溫

林慮吾郡山棄之來浚都子實浚都人乃得居林慮出疆必載質浮海或乘桴聖賢義有在並介遂殊途靜言復自咎九徵有不渝袁閎築土室苑粲安一車六月擁裘臥異世眞同符何當云壑裏添我一茅廬

○歌行

應制天馬歌

臣聞聖元水徳正色在朔方物產雄偉馬最良川原飲齕幾萬萬不以數計以谷量承平云布十二閒華山百艸春風香又聞有駿在西極權奇俶儻鍾乾剛茂陵千金不能致直以兵戈勞廣利當時紀述𨿽有歌侈心一啟何由制吾皇愼徳邁前古不寶逺物物自至佛郎國在月窟西八尺眞龍入維縶七逾大海四閱年灤京今日才朝天不煩翦拂光奪目正色呈瑞符吾玄鳯鬐龍臆渇烏首四蹄玉後■﹝醫﹐石代酉﹞其前九重喜見逺人格一時便勑良工傳玉鞭錦韉黃金勒瞬息殊恩備華飾天成異質難自藏志在君知不在物方今天下有道時絕塵詎敢稱其力臣才罷駑亦自知共服安輿無覂軼

題友人所藏明妃圖

臂香骨沁守宮虐金鎖重門怨銀鑰深宮有眼不識春晝長時聴雲間樂平生所見惟監宮今朝豈期見畫工君王知畫不知妾薄命已分如秋蓬黃沙漫漫天無窮驚飆吹老紅芙蓉穹廬明日又何處此生遂負南歸鴻和親納侮號上策建議詒謀婁敬責妾身𨿽苦免主憂猶勝專寵亡人國關山寥落夢亦迷嫁雞正爾隨雞飛人間生女莫望貴只可近作田家妻琵琶聲斷霜天月靑冢至今靑不歇後來卻有蔡文姬千古胡笳辱哀拍

行建徳縣民有訴作橋罹害者作徒杠行

霜餘溪湍息奔鬭農隙維時梁可構往來恐有病涉人官著恆規誰敢後邑胥承帖來鄕裏鄕民見胥如見鬼督材斬木到丘壠致期視成毆婦子人未安行力已疲冬無旨蓄雞先死田家雞盡誠可哀邑宰旦夕行橋來吁嗟此役本爲利誰知爲害翻百倍老癃傴僂訴且泣莫遣吏監民自力治貪問瘼乃吾事去甚痛懲尢所急老癃又言官試聴今日所知百無一我聞此語憤塡膺不可勝誅空太息安得落落寰區間盡是龔黃二千石

臨江見大船宏麗異甚賦賈客樂

鼓聲震蕩馮夷宮帆腹吞飽江天風長年望云坐長嘯穏駕萬斛淩虛空主人揚州賣鹽叟重樓丹靑照牕牖鬥帳香凝畫閣深紅日滿江猶病酒錢塘女兒靜且姝臂金盈尺衣六銖憑闌飯飽觀戲魚淸波照影紅芙蕖江城到處時彌楫徧買甘鮮窮所恱千里攜家任去畱一生爲客無離別惇農抑商昧逺計遂使素封輕得意握籌狡獪俯承命危坐咄嗟收厚利田廬雕敝君知否終歲勤勞莫糊口夏稅未了秋稅來三十六策惟有走

喜逢口

灤陽驛東北四十里有雙冢世傳昔有久戍不歸者其父求之適相遇此山下相抱大笑喜極而死遂葬於是俗因謂之喜逢口亦猶望夫之有石也𨿽莫究其世代姓氏而其言有足感人者故作是以紀之兒寒解衣重撫摩兒饑推食孰忍訶長成與國逺負戈一去不返當如何去時云戍東北鄙直出楡闗度遼水白頭郎罷與影俱豈憚山川千萬里天教此地適相逢父曰從天墜吾子笑疲樂極俱殞身誰謂情鍾遽如此官家開邊方未已同生又別寧同死山云漠漠風颼颼山頭雙冢知幾秋當時不忍一朝喜今日翻飛千載愁猶勝貞女化爲石終古孤身雙不得淸江寒影日悠悠行人一去無消息

赤壁

孽瞞禍水劇趙女漢火餘光能幾許蜀方傳薪噓未然吳偶束縕成一炬萬艘枯葦沃以膏空江如韛長風鼓九淵鼎沸羮魚龍連營熾炭膰貔虎雄圖南紀成畫餅匹馬華容作窮鼠坡翁乘興賦赤壁爛漫天機湧毫楮偶從雪裏寫芭蕉又似驪黃不毛舉考圖求故此其地疾惡千年若躬睹江山蕭條歲華晚興廢人間幾今古買魚沽酒弔阿瞞醉和漁歌短蓑舞

雷篷歌贈廖楚材山長

人間塵土何地無道人自愛居江湖江湖佳處寫不盡且復想象陳其觕有舟如葉君勿笑气象乃欲吞堪輿四時風景皆可樂歲晚獨與天遊俱靑山昨夜忽遁去萬象一色涵冰壺眼界疑墮淸虛府心境直造鴻荒初道人箕踞受奇供但訝光怪生籧篨霜筠露籜政不俗更欲緣飾爲瓊琚湘江淸碧俯見底嶽麓倒影寒縈紆興來不省有物我短蓑獨速歌吳歈可憐翠被秦復陶但鼓憂患來攻驅莫言雪盡篷遂廢敲雨承月仍相娛

哀棄兒

雪霜載途風裂肌有兒鶉結行且啼問兒何事乃爾悲父母棄之前欲追木皮食盡歲又饑夫婦行乞甘流離負兒逺道力已疲勢難俱生灼可推與其■﹝士冖田疋﹐上中中下﹞尾莫我隨不如忍割從所之今夕曠野兒安歸明朝道殣非兒誰父兮母兮豈不慈天倫遽絕天實爲卜年執政𨿽咸腓發廩有議常堅持昔聞而知今見之倉皇援手無所施兒行不顧寒日西哭聲已逺猶依稀

偶閱可行書見其印章曰洹溪釣者戲爲野語

道士只合山中居釣者只合溪中漁不山不溪朝市趨人輕爾厭重爾誣彼道士者尢迂愚妄欲躋世爲唐虞平生動爲鬼揶揄況負且乘招而呼山耶溪耶盍歸歟山有美茹溪有魚

李惟中學士自西臺侍禦召入以未央宮瓦硯爲貺作此謝之

漢家作宮法紫微金鋪玉戶明華榱甄官陶瓦極能事鉛丹細搗咸陽泥一朝神雀去不返秋風禾黍驚離離谷陵且變此宜盡一二時出農夫犂人間購求作珍玩洗刷篆籀分毫釐西臺執法好事者礱磨爲硯尢瑰奇體呈全璧徑尺許沼開新月才一眉堅如鐵石潤如玉墨聲瑟瑟松風吹恵然匣送感髙義但惜所與非所宜公才眞是謫仙裔善事利器方相資嗟予蕪學忝詞館𨿽有此器無能爲世傳銅雀亦佳品搜刔黃壤今無遺髙皇垂統四百載老瞞何物敢等夷愛人屋上烏亦好況玆適用逾端溪楮生毛頴賀得友坐令几案增光輝代言揮制固多愧玉堂風月猶能詩

中書久病得請將歸吳閒閒大宗師亦有疾以其象爲贈云代彼陪行焚香對之作此以謝

宵人本是山澤臞涉世政坐饑寒驅五年黃閣事何補種作老病叢孱軀灤京歸來十浹日藥裹不可離須臾平生結客半寰宇未免操瑟從齊竽可人底事期不來承慶堂深誰敢呼邇來亦復詩作祟淸減益見風標孤杜門卻掃難折簡豈意恵然來畫圖相看一笑但臆對妙契未許巵言■﹝奭斗﹞淸冰寒玉照林表和气春風生座隅齋居頓覺俗氛逺髙致已逼沈屙蘇我方歸思劇迅矢公自有分居方壺過從此去計必少夢中道路多縈紆便當捲奉江湖去願得始終如蟨驉

小樓對閒閒宗師象因次舊韻寄之

鼎食不解肥我臞多病亦爲山林驅巾車孤舟任所適何往不可容微軀莫言五十未爲老縱有七十來須臾今年兩耳得差勝飽聴萬籟吹笙竽閒人多事迫詩債野老敗興時招呼小樓今日好風色目斷天末冥鴻孤一時幽興豈容負況對蓬島神仙圖篆煙凝坐共心賞盡醉更把空尊■﹝奭斗﹞懷人未免有芥蔕處世已賞無亷隅分江小鼎煮粟粒誅茅別墅營屠蘇逺山但藉一枝杖中流誰辧千金壺菊籬秋香晚未減松牕月色寒相紆我行不武分斂迹安得甘艸資蛩驉

圭塘小藳卷二

●欽定四庫全書

圭塘小藳卷三

﹝元﹞許有壬撰

○律詩

沙湖道中

城居如坐井出郭始知春艸色才翻燒禽聲便可人逺山來邐迆羸馬去逡巡喚醒三年夢東華足軟塵

田家對雪

野老能畱客柴門便反關落梅點衣上飛雪墮杯間地僻偏宜竹牕幽更對山自憐眞野逸瓶罄不知還

夜至魯港

桴鼓逺銅籠前驅列炬紅星芒寒拂地江影靜浮空聴語漁村近連航水驛通不才慚傳食鮭菜足爲供

荻港早行

水國宜秋晚羈愁感歲華淸霜醉楓葉澹月隠蘆花漲落髙低路川平逺近沙炊煙靑不斷山崦有人家

夜行潤陂

蕩蕩唐虞世區區虱蟻臣露餐烏攫肉夜渡馬知津危棧依山盡微行到水頻風霜盡蒙犯庶用答涓塵

神山雨

山中日日雨松竹早知秋淸響自深夜逸人無逺愁牕虛聞葉落林暗見螢流對景因懷杜江村事事幽

登後山觀湖漲時陰雨忽霽

陰磴盤盤上枯藤得得來長楊半腰水老桂一身苔秋气蛩先覺風聲鶴欲回山云自行雨休爲老夫開

晚過韶州

世去重華逺名偕二石存溪寒淸見底榕老亂垂根野色偏宜晚民居僅似村曲江人已矣楚些擬招魂

橫浦登舟

南徵殊不惡樂事總相闗馬上行思句舟中臥看山盡收煙景去滿載月明還何往不自得浩歌天地間

元統甲戌分臺上京飲馬酒而甘嘗爲作詩丁丑分省日長多暇因子土產可紀者尙多又賦九題並舊作爲上京十詠云

馬酒

味似融甘露香疑釀醴泉新醅撞重白絕品挹淸玄驥子饑無乳將軍醉臥氈祠官聞漢史鯨吸有今年

秋羊

塞上寒風起庖人急尙供戎鹽舂玉碎肥羜壓花重肉淨燕支透膏凝琥珀濃年年神禦殿頒餕每沾儂

黃羊

艸美秋先腯沙平夜不藏解絳文豹健臠炙宰夫忙有肉須共世無魂亦似麞少年非好殺假爾試穿楊

黃鼠

北產推珍味南來怯陋容瓠肥宜不武人拱若爲恭發掘憐禽狝招徠或水攻君毋急盤饌幸自不穿墉

籸麫

坡逺花全白霜輕實便黃杵頭麩退墨磑齒雪流香玉葉翻盤薄銀絲出漏長元宵貯膏火蒸墨笑南鄕【南鄕蕎麫黑甚熟則堅實若瓦石可代陶盞貯膏火】

蘆菔

性質宜沙地栽培屬夏畦熟登甘似竽生薦脆如梨老病消凝滯奇功直品題故園長尺許靑葉更堪虀

白菜

土羔新且嫩筐筥薦紛披可作靑菁飯仍攜玉版師淸風牙頰響眞味士夫知南土稱秋末投簮要及時

沙菌

牛羊膏潤足物產借英華帳腳駢遮地【此物喜生車帳卓歇之地夏秋則環繞其迹而出】釘頭怒戴沙齋廚供玉食毳索出氈車莫作垂涎想家園有莫邪

地椒

凍雨催花紫輕風散野香刺沙尖葉細敷地亂條長楚客收成裹奚童擷滿筐行廚供艸具調鼎爾非良

韭花

西風吹野韭花發滿沙陀气校葷蔬媚功於肉食多濃香跨姜桂餘味及瓜茄我欲收其實歸山種澗阿

尋梅

何以慰吾衰梅花秀發時晚香傳逺樹春雪避南枝林靜來差早溪深行獨遲與君謀一醉及此未離披

水木淸華亭宴集十四韻並序

水木淸華亭侍禦史王公公儼別墅也位都城巽隅出文明門余里許園池構築甲諸邸第予客京有年識公儼亦久而未嘗迹其地至正乙未春自汴召入俄公儼由遼省拜中臺握手傾倒屢約宴集塵冗不果致期宿具復有意外之撓乃七月二十又三日始遂盍簮左轄呂仲實中執法杜徳常右司王本中左司尙彥文實同尊俎酒旨樂備物腆意勤適雨霽秋淸塵空地迥庭木湧翠渚蓮散紅北瞻闉闍五云杳靄極目西望舳艫泛泛於煙波浩渺雲樹參差之間蕭然有江鄕之趣不知其爲轂擊肩摩之境也煩襟滯慮滌濯淨盡玆遊奇絕宜造物之不輕畀也公儼請曰人生四美百年幾遇不可不紀也乃卽水木淸華亭爲韻賦詩有壬分華字其詩曰

世祿推門閥天墀幾拜嘉髙情忘勢利大隠謝紛嘩朝市塵無染蓬瀛路豈賖眷言營別墅初不逺東華畫舸堂前過靑簾栁外斜晴紅迷菡萏寒翠接蒹葭揮麈風生座扶笻雨壓沙萍開輕泛鴨荷側重擎蛙只訝神仙府誰知宰相家賓朋玄圃玉文采赤城霞麗曲凝雲表仙妝炫水涯添栽三徑竹遞賞四時花心事尊中物人生海上槎相逢須盡興明日各趨衙

送馬明初教授南歸一十韻並序

後至元戊寅予得請歸江夏別業明年冬遊長沙又明年二月安仁馬君明初來見於瑯瓈山其人溫醇其文粹精傾蓋如平生同遊南嶽更唱疊和遂同歸江夏甫七日復參知政事命下以小兒累之又同北焉至任城明初舟覆幾不免間關跋涉不忍予棄用中臺翰林薦堂除緱山書院山長及格擢右衛率府教授始釋褐衛官若胥卒皆國人明初請收書教其子弟爲華學官屬韙之鳩俸檄明初買書江南因得歸省其家焉過予相下將別請言吁世俗之交翻覆雲雨況延之館塾者其爲交不又密乎饔飱之不精不時也供侍之不愼不及也脯修之不腆也汲引之不酬也爲主人者有能不犯於是者乎人情久則狎狎則慢慢則隙生焉賓主至是不失歡者鮮矣而明初與予十年如一日始終無間言有徳君子哉述其槪爲詩以餞之其詩曰

吾子昔傾蓋瑯瓈古渡頭袖文驚蜀錦懷寶重天球心旣同金斷膠因向漆投有邀須共往無倡不爲酬南嶽朝聨轡湘江暮艤舟屐窮峯頂寺詩滿水邊樓訪古由來喜尋芳到處畱遂移衡浦隠便作武昌遊坐席何曽暖招旌遽見求髙情安旅次遐躅又神州道路多嘗險山川只薦愁掃云髠兔頴鏖雪敝貂裘善誘兒何幸深藏價未收忽看鴻鵠舉甘效蟨蛩休洹水寒偏瑩林慮晚更幽誰知三仕已相累十春秋公道先揚善眞才自拔尢恩袍明翡翠教鐸振貔貅行役仍淸淡言歸邈阻修臨岐惟一語音信莫悠悠

壽李秋谷平章

黃鍾噓■﹝日耎﹞挽春畱緑蟻浮香帶月篘宰相得閒才是貴人生有子更何求家傳文字五千卷身在神仙十二樓記取年年好風景雪松霜檜豈容秋

送黃文復歸長沙

半生湖海夢依稀但誦湘南逺寄詩先友凋殘公獨健故園荒盡我方歸百年未滿常憂畏千里相逢又別離他日瓈江松下路西州難似此沾衣

橫山有髙竹樓別業畱信宿始歸

酒香牲腯主人歸正是猿驚鶴怨時梅影小池春入畫竹聲虛閣夜催詩世間眞樂無多事身外浮名只費辭他日結茒容我隠一章先當買山貲

九日陪闔臺諸公登石頭城

一江環抱四山圍酬節追歡剰費詩鴈影不移云盡處秋光都在雨晴時當年玉樹人何在明日黃花蝶豈知便駐髙軒■﹝扌棄﹞醉倒絕勝無酒繞東籬

題昌平劉建議祠

一卷春秋兩鬢皤丹誠貫日口懸河策能匡世時不用天實厭唐人柰何自古大材多薄命而今我輩亦登科可憐燻腐俱塵土得似髙名永不磨

遊昌平憩縣學歸過朱都督碑

木葉才霜水不波偸閒今日遂婆娑淸秋林壑斜陽好丰歲郊原樂事多秦塞已隳仍郡縣武城𨿽小有弦歌卻憐一片朱家石千古涇原臭不磨

神山卽事

京塵汨沒已華顚恰是山居第一年松月照牕詩入聖竹風吹榻夢遊仙隨人久作悠悠者處世方知綽綽然尙愧未能忘口腹時勞昆季致肥鮮

和謝敬徳學士見寄韻【二首】

平生疎懶是天姿今歲春來起亦遲好酒或如陶靖節杜門深愧鄭當時向來事業惟供笑如此風光忍廢詩館閣眞才試枚舉鵠山陪預恐難期

淡靄輕風弄野姿江天寥廓鳥飛遲從知宇宙多閒地誰信襟懷勝舊時夜雨不驚逋客夢暮云猶入故人詩山中亦有陽春曲拂拭朱弦待子期

登嶽陽樓

平生輪奐壯巴丘消得騷人一系舟雲气逺攜湘雨至湖光寒入蜀江流山川信美非吾土天地無窮有此樓三十四年如夢過可憐華髮賦重遊

黃陵廟

黃陵廟下艸萋萋水逺山長聴竹枝末路不求同死處重華寧有再來時霜筠苦淚畱千古埜樹愁雲接九疑珍重韓公修廢墜卻憐儌福類神私

過湘潭

江邊楊栁翠縈回栁外人家罨畫開一夜東風花落盡千年華表鶴歸來暮雲山出逺浮黛春雨水添濃潑醅莫艤扁舟訪陳迹白頭懷抱易生哀

祝融峯與廷鎭觴詠有懷歐陽原功蓋嘗約同遊而予不能待其歸也

載酒窮躋最上峯嘯歌聲撼海濤風得陪五馬二千石獨少三生六一翁爲問北門紅日下何如南嶽白雲中寄詩幾欲申前約無柰人生似燕鴻

時雨忽降簿書甚稀獨坐王可矩右司有詩次其韻

翠樾云深百鳥鳴彤闈如水嫩涼生雨聲自與詩有約天巧豈容人彊名萬里秋風黃鵠夢五湖春水白鷗盟年來不用愁華髮尙有觀山老眼明

西廳東閣總詩鳴天籟相關觸處生京國故人多老病洛陽才子獨聲名風雲幸際文昌運松栢休忘歲晚盟他日江湖攜手去盡渠蚊睫有焦明

題武衛段指揮書林

相府深沈書若林牙籖揷架列森森千枝萬葉本根在二帝三王雨露深椔翳斯文功利學棟梁來世聖賢心經殘百氏紛紜出愼勿輕棲惡木陰

閒居雜詩【四首】

鬢髮蒼浪齒動搖自知宜退待誰招茶余引鶴消春晝酒醒聞雞記早朝肥截玉肪羮縮項香翻云子飯長腰尙嫌門有徵詩客時與山人破寂寥

半山雲樹接修篁鎭日無塵到艸堂甕牖風來書葉亂膽瓶花落硯池香壺觴自酌教微醉松菊猶存及未荒護果灌園常不暇誰知閒裏更多忙

鵠山東北接郊墟郭影嵐光畫不如九十日春朝暮雨兩三間屋古今書庭花紅礙經行處園竹靑回剪伐余滿地蒼苔愁踏破年來深喜故人疎

竊祿多慚號具臣歸田何幸作閒人登山臨水今非客病酒愁花又過春夢斷紫霄黃閣逺眼明靑鏡白頭新芥薹竹筍來相續不道茅柴味更眞

和傅汝礪寄來韻【二首】

江水舟航日夜東故人音問得常通君才能挽千鈞重我老惟懷一畝宮自古山林容小隠只今臺省有諸公欲知別後詩成處都在花香竹影中

春紅園圃眩西東花下縈紆一徑通不向雷門操布鼓要從人海見珠宮多言浪負三千牘老夢都忘十八公珍重吾宗有成訓人間何似在山中

圭塘小藳卷三

●欽定四庫全書

圭塘小藳卷四

﹝元﹞許有壬撰

○絕句

題西域木唐卿旌表孝義捲

橋梓天殊棣有華良心初不間幽遐何年四海無旌表盡化忠臣孝子家

琳宮詞次安南王韻【二首】

涼入簾幃夜色輕瑤臺添月更虛明一壺天地渾無迹只有淸風動竹聲

山中活計只飡霞世事茫茫日自斜謫到玉堂無好況夜深猶艸侍中麻

織錦回文圖

明珠金縷爛縈回香玉連環剪不開不把肺肝都織出將軍惟識趙陽臺

杜子美象

刪後騷余代有聞集成惟許杜陵人憑誰寄語沿流者流到江西不是春

賞心亭

賞心亭上雙栢樹看我往來今十年栢樹靑靑宛如昔當時遊子已華顚

牛背觀書圖

蒲韉盤膝勝安輿人訝形骸與世疎卻笑徙居三十乘恰如牛背一編書

畫馬

惆悵孫陽世久無紛紛駑驥遂齊驅不教神物俱湮滅猶幸人間有畫圖

丙吉問牛圖

肥充列鼎健充車厚養専爲簿領驅千古淸風梓人傳憑誰書繼丙家圖

和康裏子山韻

洞深春早透蘭芽牕曉云香亂海霞萬丈紅塵飛不到紫簫吹綻碧桃花

李陵臺

李陵臺下駐分臺紅藥金蓮徧地開斜日一鞭三十里北山飛雨逐人來

上都歸口號

嬌兒幼女逐山妻爭解行囊看賜衣顚倒海圖裨短褐可憐杜老北徵歸

信筆

造物知余素愛山一官故調萬山間山深民朴官無事卻爲觀山日不閒

冬夜卽事

紙牕鋪月白溶溶鑪火欺燈照室紅萬籟聲沈人語定好詩都在杳冥中

行縣書所見

漲潦畱泥糞稻畦石渠分水灌麻池醉翁社散忘歸路行過柴門尙不知

謝佑之桃花折枝

天臺不折一枝歸晴日明牕有所思流水亂山迷去路案圖無語立多時

令狐學士金蓮圖

九天光彩動金閨輦路風香樹影齊卻笑漢家恩數薄只教天祿待靑藜

神山雜詩【二首】

山畱殘雨濕拖云竹引鮮飆細灑人詩思淸如寒水玉休教落紙恐沾塵

牕扉九夏鎭長開一榻無塵地有苔怪底山禽棲不穏竹林風雨送涼來

次黎東山鳯棲別墅韻

風漪翠舞躬耕稻云錦紅酣手種花策杖尋君迷不得有書聲處是君家

七里原頭營別業三間堂下有東籬霜林不盡天如洗都是山人未了詩

都門栁

都門四十里靑靑幾度迎人幾送行老子有言來致栁只煩相送莫相迎

書所見【二首】

陵坡野菜緑如鋪膚受方期宥老楡菜少人多挑已盡有楡從此盡無膚

田園賣盡及兒孫少壯流移老病存一段升平好圖畫人間惟欠鄭監門

夜次館陶【二首】

三老趨程不憚勞船頭坐看月輪髙煙村漁火微茫外一簇人家是館陶

浦雲林霧郁蒼蒼水面無風晚自涼今夜篷牕應不寐計程三百是吾鄕

林慮南樓

西山爲我曉煙開正爾癃鍾造物哀更欲細看陰嶺霧老龍將雨出山來

題龍甫耕云堂

滿山深鎖白英英不解爲霖但可耕只恐無心忽飛去埜人何處望秋成

董仲達送予至湘陰別後順風比晚行三百里悵然有懷作二絕付其僕之逺送者持歸

吾子才華我最知鬢毛回首各成絲汨羅江上一杯酒萍水相逢又幾時

江蘺杜若滿汀洲騷國春來亦可愁一日順風三百里故人何處望予舟

卽事【二首】

幾家門系釣魚船一陣風香燎麥煙畫出太平村落景酒旗多在緑楊邊

逺浦客帆明冉冉前村牧笛響嗚嗚園桑葉盡蠶成繭庭樹陰濃燕引雛

春日漫述

竹幾蒲團懶最宜不知花影隔牕移鄰翁忽報小甕熟老子坐忘成坐馳

臥龍圖

能辦人間大有年九淵誰遣抱珠眠等閒莫似隆中起雨得西南蕞爾天

蘇彥良西埜堂

蒼苔滿徑樹連村中有幽人屐齒痕此去客來宜定約無詩無酒不開門

圭塘小藳卷四

●欽定四庫全書

圭塘小藳卷五

﹝元﹞許有壬撰

○序

文丞相傳序

宋養士三百年得人之盛軼唐漢而過之逺矣盛時忠賢雜沓人有餘力及天命已去人心已離有挺然獨出於百萬億生民之上而欲舉其已墜續其已絕使一時天下之人後乎百世之下洞知君臣大義之不可廢人心天理之未嘗泯其有功於名教爲何如哉丞相文公少年趠厲有經濟之志中爲賈沮徊翔外僚其以兵入援也大事去矣其付以鈞軸也降表具矣其往而議和也冀萬一有濟耳平生定力萬變不渝父母有疾𨿽不可爲無不用藥之理公之語公之心也是以當死不死可爲卽爲逸於淮振於海眞不可爲矣則惟有死爾可死矣而又不死非有他也等一死爾昔則在已今則在天一旦就義視如歸焉光明俊偉俯視一世顧膚敏祼將之士不知爲何物也推此志也𨿽與嵩華爭髙可也宋之亡守節不屈者有之而未有有爲若公者事固不可以成敗論也然則收宋三百年養士之功者公一人爾孫富爲湖廣省檢校官始出遼陽儒學副提舉廬陵劉嶽申所爲傳將刻之梓俾有壬序之有壬早讀吟嘯集指南錄見公自述甚明三十年前遊京師故老能言公者尙多而訝其傳之未見於世也伏讀感慨惜京師故老之不及見也公之事業在天地間炳如日星自不容泯而史之取信世之取法則有待於是焉若富也可謂能後者已

五峯文集序

五峯胡先生文集凡五卷南軒張先生序之矣益陽劉用孚將刻諸家塾且徵予題其端予惟世之深知者莫若師友先生之集南軒之序詳矣予何人哉然其引而不發者愚不容訒也先生資質純粹根乎天性講貫精密得之家傳於六經則沈潛反復取道之原於百家參考互訂必是之歸其涵養見於知言一書而性命道徳之微無不貫其設施著於皇王大紀而禮樂刑政之用無不該議論慷慨輝光宣著千載之下猶想見其風采至於發言爲詩抒言爲文皆修齊治平之實也先生避地衡山結廬五峯故嘗造祝融之峯以求先生之遺躅而深山大谷雲煙艸樹邈乎其不可求也獨取先生之書伏而讀之其亦萬一私淑者乎用孚刻其書俾大行諸世其用心亦仁矣哉

大一統志序

至元二十三年歲丙戌江南平而四海一者十年矣集賢大學士中奉大夫行祕書監事紮瑪拉迪音方今尺地一民盡入版籍宜爲書以明一統世皇嘉納命札馬刺丁洎奉直大夫祕書少監虞應龍等搜輯爲志二十八年辛卯書成凡七百五十五卷名大一統志藏之祕府應龍謂比前代地裏書似爲詳備然得失是非安敢自斷尙欲网羅遺逸證其同異焉至正六年歲又丙戌十二月二十一日中書右丞相巴爾奇爾布哈率省臣奏是書國用尢切恐久湮失請刻印以永於世制可明年丁亥二月十七日皇上禦興聖便殿中書平章政事特穆達實傳旨命臣有壬序其首臣聞春秋所以大一統者六合同風九州島共貫也然三代而下統之一者可考焉漢拓地𨿽逺而攻取有正譎叛服有通塞況師異道人異論百家殊方指意不同亡以持一統議者病之唐腹心地爲異域而不能一者動數十年若夫宋之畫於白溝金之局於中土又無以議爲也我元四極之逺載籍之所未聞振古之所未屬者莫不渙其羣而混於一則是古之一統皆名浮於實而我實協於名矣且統之爲言昉見於易幹之彖曰大哉乾元萬物資始乃統天說者謂天也者形也統也者用形者也象曰天行健君子以自彊不息則又示人以體幹之道蓋天爲萬物之祖君爲萬邦之宗幹以至健而爲萬物始乃能統理於天皇上體干行健以統理萬邦所謂一統萬類可以執一禦而六合同風九州島共貫之機括系焉九州島之志謂之九丘周官小史掌邦國之志外史掌四方之志志之由來尙矣況一統之盛跨軼漢唐者乎是書之行非以資口耳博洽也垂之萬世知祖宗創業之艱難播之臣庶知生長一統之世邦有道榖各盡其職於變時雍各盡其力上下相維以持一統我國家無疆之休豈特萬世而已哉統天而與天悠久矣

綱目書法序

朱子感興詩躐舉三朝而不他及其有激於歐馬而綱目之所以作也周不綱非一日至命三家爲諸侯則其綱不復可振矣此一家托始之命意也晉史帝魏習鑿齒已病之唐書紀武則範氏之論至矣通鑑千三百六十二年事如指諸掌偉哉書乎其文則猶史也朱子慨然本春秋之旨任筆削之重主正統以明君臣之分嚴書法以誅亂賊之心其取義大矣永新劉益友先生作書法發明之其徒進士湖廣省照磨馮君敬修欲其說襮於世俾抒其槪噫朱子之心憂世甚至非矛盾溫公者也民彜物則之所系則因革生焉諸侯僭王則貶稱君無正統則並書不相下帝昭烈以明正統書在房陵以合干侯死揚雄之仕莽卒陶潛而系晉皆凜乎斧鉞其筆而君臣之大義明矣他如奧義微旨益友之撤覆發韞殆無餘焉若夫開卷之初命三家率舊文者終捲非一義苟至當吾何異焉蓋綱目成讀通鑑者有所折衷而亂臣賊子無所逃罪矣二書可相有而不可相無者也益友之書適而不牽會而不摦智周於理而力周於文矣或謂孔子作春秋三傳且相異同朱子學孔子者益友書法果盡合朱子之心乎予曰朱子之書主褒貶其心易知也昔之書今之削昔之遺今之特書揆之以始末律之以凡例舉此以見彼寓微而示顯者益友之綜核精矣竊嘗一二致疑沈潛反復秖見目力心思之不逮而足之所未至固未易悉其地之所有也然則書法一書抑綱目之不可無者乎後之人有如左氏公榖者操戈而出則非區區之所及知也

秋谷文集序

相國李韓公秋谷先生薨之二十七年子獻由參議中書省事拜治書侍禦史進侍禦史有壬實中丞一日出先生文集俾序其端昔蘇子瞻恨不及一見範文正公與其季子徳儒同官於徐序文正遺藳以掛名文字中自托門下士之末爲幸而有壬之擢第也先生實座主接餘光親誨益不少視子瞻之於範文正則有壬之幸多矣序其敢辭先生以雄邃之學爲帝者師功勲在王室聲名滿天下自九重以至於里巷皆以字稱才气跌宕落筆縱橫歌詩流播荒陬下邑傳郵逆旅往往大書於壁然世之歌詩而不知其文知其文而墓碑未出不知其功勲之大之詳也國初因仍吏治日就偸窳士气奄奄僅屬先生在潛邸日久啟沃謂儒可與守成一旦當國卽行貢舉蓋倡於艸昧條於至元議於大徳沮尼百端而始成於延佑亦戛戛乎其艱哉三十年來得人之列於庶位者可枚指也士風之隆替治化之樞紐在焉大徳之末丁國勢危疑神器杌隉之會猶操舟灩澦三峽遇排山倒海之風而能力贊祕策卒底平濟非社稷之臣乎若夫名爵掃地而削其尢錫予空帑而復其舊太官恃不鉤檢而核其濫宿衛依憑城社而沃其冗貴近世臣莫敢議及乃挺身任之灼知將來之危不卹也國家用儒者爲政至元而後炳炳有立者先生一人而已有壬因襮其槪使讀是集者知有徳有言且以見功勲之出有原柢也皇上追念勲徳贈舊學同徳翊戴輔治功臣太保儀同三司上柱國追封魏國公謚文忠獻字伯徵世濟其美詎可量也哉

特進大宗師閒閒吳公挽詩序

至正六年十月七日特進上卿玄教大宗師閒閒吳公薨於大都崇眞萬壽宮承慶堂中朝士駢沓走弔莫不哀傷士哀傷之不足又形諸歌辭諸弟子裒爲卷軸徵序其首以倡嗣音以廣其哀焉有壬交遊三十年昔在政府嘗奉勑贊公像有人以爲仙我以爲儒之語士論不謂過也得請歸公遺雲林小影曰我不能去以我像行是從公於邁也今年四月赴翰林學士召甫入京公卽率其徒治具相勞旅館中旣陛見將歸造承慶堂不告以故但酒至爲引滿公曰快意若是豈欲去而畱別耶有壬明日遂行閏十月再赴承旨召至京則公已殯於嶽祠之光嶽堂矣嗚呼惜哉公年十三學道十六已拔萃班行其師神徳眞君受世皇殊眷江南初定有事南嶽公以大弟子選行神徳代祠嶽瀆公實輔行年二十三聲望赫赫矣始授衝素崇道法師南嶽提點加號玄徳攺大都崇眞萬壽宮提點拜玄教嗣師總攝江淮荊襄等處道教都提點神徳觀化制拜公特進上卿崇眞弘道玄徳廣化眞人總攝江淮荊襄等處道教知集賢院道教事玄教大宗師皇帝卽位親禦翰墨書閒閒看云四大字以賜年益髙體日健勝目障而復明恭迓龍虎臺歸歷造故舊戒其徒番次肆設飲必盡歡坐是得疾越八日中夜命弟子焚香中庭更衣正寢端然而逝壽七十有八平生勇於爲善不以外方自疑故凡政令之得失人才之當否生民之利病陰有以裨益於時者人不知也與人交終始不渝至其子孫猶周卹之平居宴坐扣以國初事歷歷覼縷世家源派隆替顚末按譜敷陳有不及者經久覆扣一語不爽二親之存屢歸爲壽其沒也得請襄事以能喪聞疏封贈謚備極恩榮夫神仙之事不得而知吾儒辟之以其亂大倫也若公事君而忠事親而孝謂之亂倫可乎壽傳八旬翛然而返冥漠與造物者爲徒視無益於世白日輕舉而稱神仙者世未必有能知其孰是孰非者已其生質之異際遇之隆言行之實則有侍講虞公道行述方將銘堅瑉登太史何事於序諸弟子奉冠劍歸葬有日請益切故爲述三十年之契以寫不能自己之情而與其出處之槪以導紼謳斥苦之和者焉

張文忠公年譜序

贈平章政事濵國文忠張公薨南臺中丞張起巖銘其碑翰林學士歐陽玄序其文江浙儒學提舉黃溍記其祠三君洎有壬皆延佑乙卯公主文所取進士也有壬辱知尢深公之薨乃不獲致一奠之哀獨欲效片言隻字以答知遇而奔走睽阻又不獲陪三君之列竊有憾焉公之子祕書郎引奉公年譜俾序其端嗚呼此有壬之志也公文行履歷具諸碑而槪諸譜矣請以躬承一二言之公汲引後進如不及有壬初倅遼州偶免瘝曠書來奬勉有興斯文復古治語承乏中朝公在鄕裏每小有著作達左右必喜而形之書蓋欲策其未至也尢愼許可獨稱緱山陳公曰邇來士大夫宜亟法此老蓋取其立朝蹇諤進退明決有契於心以矯時獘也朋遊有爲禦史過於自保者公曰禦史士大夫之洛陽也此而無聞無官可爲矣拜詹事丞有壬迓之通州坐漕廳語終日其略曰予見舉人以書攫官旋擲其書以官裕身而尋敗其官多矣子將不釋於用其勉之翼日入城則飄然歸矣自是不復一接焉公以布衣入京歷登樞要道不合卽去優遊山水若將終身關中之饑人死殆盡而臺中丞之命一下慨然登車傾己財竭心思活垂死無算號慟感疾以薨發於至誠有不能自己者非勉彊所能也或議其蒞事太迫而疑其制行過髙不知義之所在皆當爲者也國家百年培養士類其學固足以支梧世用至於養其气以勵其風節則若有未至者焉風節不勵而不徇於富貴者鮮矣惟豪傑之士挺然有見於世而頑亷懦立之機系焉若公可謂豪傑之士矣而其久退一出又有合於義之大者也嗚呼其可尙也哉

忍經序

衡陽髙士棲碧羅巨海嘗從文山海上歸終身宋衣冠交接稱許尢不苟有壬讀書衡泮居與之鄰乃辱與進聞其稱海北道廉訪使榕寓孫公之賢不容口蓋公往來過衡衡士大夫多慕而見之巨海則交處最密者有送行序若詩在棲碧文集今尙能記其槪公金源烏古部人徵宋有功歷官所至皆有恵政長憲海北民懷吏畏太夫人年髙上疏歸養溯沿湖湘士大夫無不熟公者今中書左丞大司農良楨幹卿其子也時望所屬公累贈推忠靖逺著節功臣榮祿大夫中書平章政事柱國追封魏國正憲公某不及拜下風猶欲識其子孫以酬平日景行先哲之意而幹卿仕早有聲日踐華要承乏政府實嘗同寅都城僦屋又得爲鄰一日出書曰忍經以示某曰先子平生有得於此輯而爲書子其序之某識幹卿但知其世有積徳而不知其所得之源也及讀是書爲之三嘆曰孫氏子孫之賢閥閱之大豈徒然哉公之言忍有正義有變義有衍義使人人有見乎此則修身齊家蒞官之道盡在是矣夫以刃加心上而能受之非易事也易之懲忿窒欲書之以禮制心乃其下手要法公皆舉以示人自傳記子史以至佛書道書百家雜著詩賦凡有關於忍經者靡不收入古今之言忍者無以復加矣幹卿旣參大政尋拜左丞分省外藩復入政府廟堂以其久勞幾務聴辭中書俾専明農士論猶未釋也讀父之書得效若此不惟一身一家又將傳之天下後世也某賦性褊躁仕途五十年濵於危殆者屢矣使早得伏讀此書庶不至若是之殆也𨿽然衛武公年九十有五尙求箴警於國某𨿽七十有一苟未死一日有一日之事此書尙有資焉

國朝名臣事略序

聖元基朔方立人極世祖皇帝混破裂而一之廣輪疆理古職方所未半其天地之再初乎渾淪所鍾命世卓絕之才實輩出輔成之故盛徳大業之所著自顥穹生民未之有也然而百餘年來元勲偉績世未盡白故老知者湮沒無幾家乘志銘不能家至而徧知也仁皇禦極勑太史傳功臣而玉堂祕奧世莫得而見焉監察禦史趙郡蘇天爵伯修輯國朝名臣事略十五卷湖北憲刻諸梓徵序其端某在京師早知伯修之才而未知其有是編也惟其培學上庠歷史屬久故考之也詳擇之也審其類例效朱子言行錄條有徵據略而悉丰而核其四方之爭先快覩者乎竊惟國朝眞才雲集是編才四十七人有齊民知名而未錄者蓋朱子例嗣有所得當續書之也若是則四方之快覩者不一伯修之學其益昌矣又不知今士大夫用心如伯修者幾人世所望於太史氏出於事略之外者其將有所屬乎憲長篤禮質班幕府李榖王大有職風紀育人材俾觀者率作是亦韓子所謂牽聨得書者也

宋誠夫文集序

延佑己未贈翰林直學士謚正獻宋公誠夫偕其弟顯夫始入京過予陋巷一見如平生所著曰千樹栗者視予曰京師吾鄕田廬盡廢江湖二十年儲蓄歸爲恆產獨此爾閱其帙知其學已充文已成謂之曰君之產不但與千戶侯等將與萬戶侯等承乏山北幕歲辛酉當大比時語同官第一人必在誠夫已而果然爲禦史爲左司都事皆與予同事當大廷論議不顧忌絕去儒生拘迂懦訥气習若老於吏牘者仕至國子祭酒而病尋卒於位旣葬顯夫出所爲詩文監察禦史上之臺臺檄山南憲下所部刻之梓而俾予序其端夫士之生世生有聞於時沒有垂於後是不死矣而士之垂世者未可必其必傳而不與艸木俱腐也至於誠夫之文則吾知其必傳焉待罪中書每館閣掄材未嘗不爲誠夫歔欷使天昌以年則其長翰林集賢亦猶昔之意其魁天下也不幸用之未能盡其才而幸得顯夫爲之弟使其文著於世傳於後又類所刪文若樂府爲別集片言隻字無所遺逸顯夫可謂能弟誠夫可謂不死矣誠夫自選其文更千樹栗曰至治集其傳不待予敍也獨列其守官梗槪使讀其文者知其政事之長而信其見之文者非空言也顯夫今監察禦史文如其兄二宋之名於是益著矣

春秋集義序

春秋由三傳而下世之存者可考也範氏探經而爲集解啖趙考三家短長爲統例伊川以傳考經之事迹以經別傳之眞僞皆號精當而世之讀者無幾及胡氏傳出學者翕然宗之聖朝設科遂與三傳並用諸家之說幾無聞焉向會試以五經發策至有不知名家名氏者況有考其短長而折衷爲書者乎且聖人之意當時門人有所不知世傳左氏時代不一要非親受於聖人者宜其辭勝而失誣也公羊榖梁傳聞逾逺諸家之說各尊所聞其能盡合聖人之意乎朱子謂春秋大旨誅亂臣討賊子內中國外夷狄貴王賤伯而已未必如先儒所言字字有義也如此則傳注之說可泥於一偏乎豫章張君立擇諸家之論或全或略疏於三傳胡氏之後名曰集義擷眾長萃於一歷歷精至觀其自序蓋欲學者因是以求諸家之全戒其厭煩務簡而取足於此則君立所得與夫所以教人者可見矣欲觀君立之集義當先觀君立之自序徧取諸家優遊涵泳交暢旁通一旦有得自知去取回觀集義心目了然與聞人之說襲而取之者異矣康節云春秋盡性之書也傳注而已乎

春秋經說序

予投劾歸田裏客傳至禦史張君約中章疏言三大逆當門誅洎諸姦惡族黨宜鐫削投諸逺且言天怒人怨驗古質今紀綱賞罰治亂所系言極剴切予讀而壯之億其人必知春秋者也春秋明天理正人倫語其大則爲亂臣賊子而作也約中元統癸酉進士治劇縣有聲入薦華貫難進易退歸臥林慮擢開州尹迫命輿疾而赴予熟其賢未知其蘊旣觀論列且寄所輯春秋經說徵序於是知其深於春秋而復自喜昔者億之之中也董氏言爲人臣者不可不知春秋然春秋豈易言哉三傳而下便到啖趙啖趙而下不知幾家胡氏之専精而攺元卽位之說不能免龜山支離之議霣霜不殺之記不能辧法家假托之文則窮是經者亦戛戛乎其難哉朱子不能自信於心未嘗敢措一辭者豈以是耶然其言曰春秋大旨誅亂臣討賊子貴王賤伯而已未必如先儒所言字字有義又曰聖經本平易後儒以己見論經故經義不白而反艱險卽是究之朱子於經不旣淵矣乎尹和靖言王安石廢春秋非其意以三傳不足信其不解者以其難也以其難而不解可也以其難而廢之則王氏心術可見我朝艸廬吳公采摭諸家之言各麗於經分所異合所同爲纂言十二卷又仿陸氏纂例爲總例七篇有功於經者也約中因纂言錄其說以附於經其自得者又疏其說於先儒之後中大路而不岐溯正流而不沱又有功於吳公者也有功於吳公斯有功於經矣一旦大用持是說以裁割庶事有什伯章疏者已經說豈空言而已哉

琴泉先生詩序

漢陽文學掾湘瀏劉嗛光逺气豪而溫學充而貞與之遊知若人遊之久知若翁翁字山甫蓋今之隠君子也昔長沙趙公平逺典刑一時尢相厚善家貧有襟量士大夫過者無不欵接藏書教子掃絕塵俗惟癖於琴平逺號之爲琴泉先生其有得於琴乎古者成人以樂養其情性而蕩其邪穢今則無矣鄭衛嘈雜萬耳一聲聲之平者獨琴近之故嵇康嘗謂眾樂之中琴徳最優幽人髙士養心理性舉有托焉平逺多藝尢精於是度曲審材斵削漆絲悉身爲之顧挈是號而被之則其能可知己天下之水泉爲勝水之原也海𨿽大受外所需非其自出也今夫發而涓涓流而滔滔微而爲溝池瀦而爲江湖以輸於海而無窮皆吾之所自出取於內而不求於外者也而其爲水也猶雨之始隕自天潔而不污者也易象蒙中庸時出孟子之有本皆有所取琴則何取焉豈以其始達也歷澗谷觸崖石潨然鏘然幽響振越和之以淸風亂之以松聲山空閴聞其有契於吾琴乎抑絲木爲聲假於人以發者也泉自然者也愛而不可挈也寓諸器而寫之泠然流出於弦徽間彼有無窮之流此有無窮之聲聲與心會物我兩忘不知琴之爲泉乎泉之爲琴乎山甫之爲琴泉乎琴泉之爲山甫乎吾聞其人淡無所好豈屑屑於藝者寓意自適以發其胸中之樂爾年今七十二飲食起居如少壯時其又有得於琴之外者乎予以平逺之交知其友之端以光逺之子知其父之賢故喜爲序之

智子元越南行藳序

鎭陽智熙善子元以多學濟卓犖之才大徳間宿衛春宮冀速化行其志命與時左爲南臺行人轉掾史又不樂棄去今太師秦王右丞相爲南臺大夫知其才居中書擢西曹掾皇上卽位故事遣使頒朔安南行者超三級歸不駁降故自售雜沓而薦私者亦復沸騰久不決乃合議堂上丞相曰智子元可欲行者與智面校優劣眾口始塞於是子元以禮部郎中佩金符爲介使以行旣反命出紀行詩藳徵言表之禮諸侯卽位小國朝之大國聘焉況天子卽位乎諸侯之於天子比年一小聘三年一大聘五年一朝況蠻夷小國乎安南先宋納欵我不拒之天下旣一彼復反復我不銜之褒嘉錫賚不吝也然自世皇時召其主入朝而爲辭幾易世矣世一來王且不能行而朝廷每勤行人涵容煦育秪以見我元之天地其量也觀子元詩其處之之道大較己見矣今年五月二十五日檢才大安閣下予首舉子元甚力丞相喜且云智子元佛法亦通宜亟用之而下坐他有論薦可否持久俄丞相起遂輟凡使安南卽酬美官子元獨畱滯餘一年𨿽然丞相不忘也一旦柄用其亦自行其詩乎讀之竟序而歸之

張雄飛詩集序

延佑首科國人曁諸部列右榜者十六人幸獲魚兔委其筌蹄與夫不以一得爲足汲汲所未至者亦各播人耳目有不得而揜者焉唐古氏張君雄飛首科右榜有聞者也不以一得爲足益礪其學尢工於詩往往膾炙人口佳章奇句不可悉舉拜禦史西臺按巴蜀越雋足迹殆盡西南履少陵之躅黙有契焉移南臺行嶺海窮極幽險僉浙東憲過錢塘登會稽探禹穴天臺鴈蕩之勝舉在心目得江山之助故其詩益昌而多也矣言之精絕者爲文文之精絕者爲詩然昔人有文章妙一世詩句不逮古人之言亦有文章不傳獨以詩顯者工部三賦他無聞焉非無文也以其所長揜之也雄飛旣礪其學而詩又其尢長者乎移僉湖南過余瑯瓈山中出其藳古律詩共若干首屬序其端愚因以得悉其多也且作邑而有恵佐臺而有聞司憲而有爲礪學又不已不獨資爲詩將澤於道徳仁義致其逺者大者其可尙也哉吾同年之得人可不謂盛矣乎

成中丞詩序

元統癸酉南陽成公誼叔旣擢第官翰林學日益進名日益振仕日益顯爲河間轉運使弟有孚嘗過之談其政不釋誦其詩又勝所聞於是知誼叔不以一第自滿力進修而志逺大者也中臺政府揚歷俄徧禦繁肩重著作不輟分省於相相吾裏故尢悉其政適林慮有警乘其未備而弭之有詩曰林慮淸固已嘉其有爲而詩不苟作也時方急賢召入尹京刃甫發硎復拜左丞出鎭大名尋拜禦史中丞召歸皇上以羣丑未殄將帥翫縮非聲實素孚健有力者巡行督治未易卽工詔分臺率僚屬事賞罰興除俾専處決其任重矣客陳君彥博輯誼叔詩二百七十餘首請序其端臥病寒齋因得盡讀皆有關於世教而無苟作也詩言志爾斯行可以言志矣昔元結作舂陵行兼賊退後示官吏二首老杜謂今盜賊未息知民疾苦若得結輩十數公落落然參錯天下爲邦伯萬物吐气天下少安可待矣不意復見比興體制今誼叔爲宰執天下皆在鈞陶中豈特邦伯而已哉他日事業將百舂陵見之歌頌者又將鳴邦家之盛不但言志而已也是爲序

宋顯夫文集序

予臥病田廬有禁近之召迫命就道惶汗無措而復竊自喜幸故人宋君顯夫實直學士協恭侍從自公論文亦一樂也比予入京而顯夫卒矣予病亟歸不得省其孤承詔復來顯夫已贈國子祭酒謚文淸思而不可見惜哉孤吁奉燕石集拜且泣曰此先子所遺兄彍編次者也世父至治集公實序之敢援例以請予序誠夫文不一紀又序其弟人之生世其可悲也夫昔顯夫兄弟入京首與予同遊盡眂予所著睽離有作必寄故知其長蚤且悉也及閱顯夫藳則未相識時歌詩已嘗及予重以三十年分誼之篤序可辭乎國家設貢舉陶天下以經術餘三十年文當日益昌而名能著見者何其指之不多屈也積儲之不厚也造詣之不逺也取而隨竭發而自柅拘拘規仿而倀倀乎所適者欲昌得乎惟其有所本也有所參也該洽沈潛心有所得濟以定力而熟之則於辭也決淵渟而灌溝澮策堅良而走康莊庶乎其達矣顯夫登甲子科考其作未有貢舉前已汨汨矣視誘利祿而重失得忽於播而急於獲者不有間乎人知其才而不究其積儲造詣之有素也不竭不柅而又有進焉故予序其集而原其得俾後之觀者有激焉集凡若干捲文若詩樂府若干首自名燕石然世皆信其爲玉也彍由奉禮郎爲丞相東曹掾彚從父之文不使遺逸不愧顯夫之於誠夫矣吁甫襄事卽謀刻父文宋之後其亦昌矣哉

文過集序

丁丑分省予以五月二日發京師八日達上京大臣日侍帷幄時陪論奏退則入省治常事軍國幾務一決於中而京師畱省百事所萃必疑不決曁須上聞者始咨報故分省簿書常簡參議左右曹非有疑稟不至都堂日長吏退恆兀兀獨坐間得朋遊歌詩率爾賡和心有感觸亦形詠歌乘興有一二十首而無心營度一字亦復動涉旬日七月十七日奏歸日定有司次第治行予亦諭僮僕槖衣以俟諸生李冕掇拾繆作得百二十首予視嘆曰夫士之窮者乃工於詩予竊祿逾涯人不謂窮也謂予不窮則昔人以道不行爲窮方今玄象示儆獠夷弄兵浙人號饑中州告水官瘝民疲財癉粟耗而予靦顏執政道果行乎悲夫予蓋窮者也窮者詩宜工而復不工何哉彼之窮斂其心力一寓於詩予之窮𨿽疲精竭神於所當爲而識淺才劣卒不能爲至於詞章小技亦遂俱廢彼之窮猶有詩予之窮並詩而無有而不工猶無也予其窮之尢者乎而不工之語時托箴諷滕口譊譊者又小人之文過也因題文過集以識予過因以見小人之志又有不在於詩者焉

圭塘小藳卷五

●欽定四庫全書

圭塘小藳卷六

﹝元﹞許有壬撰

○記

懷坡樓記

天之篤生大才於斯世也其有意於世乎無意於世乎無意於世不生可也有意於世則亦扶植之使舉其任於天者施於世則爲不徒生已而乃沮遏摧軋至窮蹵頓悴不斃之而不已者其亦有意乎豈瘁其躬而欲昌其道於天下屈之今而欲信其道於後世乎不若是而其道不昌不信乎惟其瘁之而後益昌屈之而後益信則吾一身有所不卹矣一身之不幸天下之幸也一時之不幸後世之幸也至於山川艸木亦與有幸焉賢者之所至山若封而髙水若浚而深景星慶雲之所燭春陽谷風之所及凡衣被其精光和气者莫不孕秀發奇呈芳吐華以自異於尋常艸木也況人之得於觀感者乎蘇文忠公文章在天地間後世學者無所容喙尙論其平生忠義而迹其出處有不能不爲之浩嘆者焉進盡忠論秪以賈杭之悴詠歌庸言乃以媒黃之貶翰林駸駸乎用復出定州又兩入而出則惠州儋耳之謫遂終身矣其在朝廷始終不七八年倅守郡者十四年居貶所在道路者十二年臺獄之危殆如朝露夜碇漲海身厭毒癘所以摧軋者可謂極矣其自黃移汝也訪黃門公於筠道興國訪太守楊元素謁李仲覽識歲月於壁宿石田驛南野人舎有詩仲覽力學精修登元丰八年進士第築懷坡閣里社旁乾道間端尹王十朋作懷坡詩淳熈間郡守林仁厚始刻公詩若十朋諸詩於石置百疊樓下閣與樓廢石刻故在至元三年歲丁丑廬陵夏日孜爲錄事訪閣遺趾淪爲民居請復於郡郡守佐賢從之直郡東富川門外作樓三間仍榜懷坡面勢之勝三則阻湖而環之皆山後抵於西萬屋櫛比奇峯疊嶂之錯峙琳宮梵宇之暎帶湖近而瀦水逺而逝者莫不洞見經始戊寅十月落以明年四月廣堤而基固之以甓又爲護堤植柳百株更閣曰樓猶昔百疊之意也夏君起家進士學道愛人非事土木務遊觀者也懷公而有所興起焉昔公蒞止才七日風聲所被若歷年之浹洽所見楊元素李仲覽一二人而一郡之人均淑於今日遂使興國山川艸木並聞於天下不泯於後世則黃五年惠儋六七年道路之所及忠義之所化光華之所賁至於今而未息者可勝紀哉所謂瘁其躬而昌於天下屈於今而信於後世者其益信矣竊嘗妄意公作韓文公碑蓋亦以自道也其言所能者天所不能者人則文公之迹與公又大有相類者然文公自潮陽歸不出朝廷而卒於家公則間闗萬死而幸得歸常席未暖而病遂不起此則又有甚於文公焉而其昌於天下信於後世者則二公等也夏君請記爲述其槪俾郡之士皆有所興起焉若仲覽者將輩出矣登斯樓者勿徒爲遊觀而已也

雪齋書院記

天地淳渾朴厚之气鍾於北自顥穹生民偫而未泄一旦若再開辟與物爲春我國家龍興適丁其會焉天佑下民作之君作之師君以治之師以教之世袒皇帝以大聖之資膺君師之任徳業之盛固由天縱亦惟一時命世大才相與扶植斯道有以繼天立極也斯道也何道也根於降衷見於實踐傳之而濟斯民者也三代而下道有晦明而其明也其本於經乎金源氏之有中土𨿽以科舉取士名尙儒治不過場屋文字而道之大者蓋漠如也天相斯文新安朱夫子出性理之學遂集大成宇宙破裂南北不通中原學者不知有所謂四書也宋行人有篋至燕者時有館伴使得之乃不以公於世時出一論聞者竦異訝其有得也皇元啟運道復隆古倡而鳴者則有雪齋姚公焉至大間先生之侄牧闇爲翰林承旨實握文柄家學益明孫堉由世賞踐歷有聲今吏部侍郎昔守吾郡一日請曰子嘗長翰林實今太史吾祖之塋牧闇已銘之矣書院尙未有記子其勿辭夫以牧闇之筆猶子之於諸父公之徳業精核詳盡尙何庸贅而書院之紀時未及也辭不獲爲書其槪公諱樞字公茂營州柳城人後遷洛陽考諱仲宏贈太師儀同三司追封魯國公謚惠靖子煒故榮祿大夫陜西等處行中書省平章政事贈推忠秉徳佐治功臣光祿大夫河南江北等處行中書省平章政事柱國追封魯國公謚文忠侄燧是爲牧闇燉僉江西湖東道提刑按察司事公幼篤孝敬長力於學天賦旣髙濟以實力故其成也大太宗擇筆且齊教漢語文字俾楊中書惟中監督公往依焉與偕北覲時龍庭無漢人士夫上喜其來甚重之乙未詔二太子南徵俾公從楊中書卽軍中求儒道醫卜人拔徳安得江漢先生趙復仁甫與之言信奇士出所爲文數十篇以九族殫殘不欲北畱帳中一夕惟寢衣存求至水裔欲投溺而未入也公曉以徒死無益遂還盡出程朱性理之書付公公得之躬行實踐發明授徒北方經學蓋自玆始伊囉斡齊行臺於燕諸侯競掊克入媚以公爲郎中必分及之一切拒絕攜家來輝墾荒糞田誅茅爲堂置私廟奉祠四世中堂龕魯司寇容傍垂周程張邵司馬六君子象讀書其間衣冠荘肅以道學自鳴汲汲以化民成俗爲心板小學論孟或問家禮俾楊中書板四書田尙書板詩折衷易程傳書蔡傳春秋胡傳又以小學流布未廣教弟子楊古爲沈氏活板與近思錄東萊經史論說諸書散之四方時魯齋許公在魏公過魏與竇漢卿相聚茅齋魯齋聽公言議正粹遂造蘇門盡錄是數書以歸謂其徒曰曩所授皆非今始聞進學之序必欲相從當盡棄前習以從事於小學四書爲進徳基不然當求他師眾皆曰惟先生命魯齋盡室來輝相依以居卒爲大儒牧闇銘謂公所梯接云世祖在濳邸歲庚戌遣平章趙璧來徵旣至大喜時召與公語公見上可大有爲乃盡平生所學爲千百言首以二帝三王爲學之本爲治之序與治國平天下之大經彚爲八目次及救時之獘爲三十條疏施張之方其下本末兼該細大不遺上奇其才由是動必見詢且使授太子經日以三綱五常先哲格言燻陶徳性壬子受命徵大理至察遜諾爾夜宴羣下公陳宋祖遣曹彬取南唐敕無效潘美伐蜀嗜殺及克金陵未嘗戮一人明日早行上據鞍呼曰汝昨夕言吾能爲之公賀曰生民之幸有國之福也師及城飭公盡裂槖帛爲幟書止殺之令其民父子完保軍士無一人敢取一錢者上駐六盤公疾居闗中教使勸農身至八州諸縣諭上重農之旨凡今闗中桑成列者皆所訓植公言在太宗世詔孔子五十一代孫元措仍襲封衍聖公曲阜有太常雅樂命東平守臣輦其歌工舞郎與樂色爼豆祭服至日月山上親臨觀又言臣宣撫東平閔先聖大賢之後詩書不通義理不究與凡庻等版洛士楊庸選孔顏孟三族諸孫俊秀者授之經而學夫禮盍眞授庸教官以成國家育才待聘風動四方之美又詳議王鏞練習故實宜令提舉禮樂庻歲久不致崩壊皆從之上嘗令公料李壇之反公對曰使壇乘吾北徵畱瀕海搗燕閉闗居庸惶駭人心爲上策與宋連和負固持久令數擾邊使吾罷於奔救爲中策如出兵濟南待山東諸侯應援此成擒爾上曰賊將何出對曰出下策後如其料王文統伏誅西域人羣言回回維時盜國錢未若秀才敢爲反逆上曰在昔濳藩商訂天下人物姚公茂言王文統學術不純他日必反秀才豈盡皆斯人襄陽下議大舉公奏如求大將非同知樞密院事巴延不可及巴延陛辭勑逆戰者如軍律余止殺掠古之善取江南者惟曹彬一人汝能不殺是亦一彬此皆公自濳邸時有以啟沃而簡在帝心也旣濟江公又言由陛下降不殺之詔兵不踰時降城三十戶踰百萬自古平南未有若此之神捷者然自夏䢐秋一城一不降降城四壁外縣邑丘墟曠土無民國將安用比聞揚州焦山淮安人殊死戰我𨿽克勝所傷亦多宋之不能爲國審矣而臨安未肯輕下蓋懼吾止殺之情不堅詐其來耳宜遣官專輔巴延宣布止殺之詔有犯令者必誅無赦上皆從之公自召居左右不去側者二十年中統元年拜東平宣撫使明年拜太子太師辭不受攺大司農四年拜中書左丞至元五年出僉河南行省十年拜昭文館大學士詳定禮儀事十三年拜翰林學士承旨十七年薨於京師壽七十八歲士大夫哭祭如失親戚葬輝州菊山之陽成宗朝加贈嘉猷程世舊學功臣太師開府儀同三司追封魯國公謚文獻至正七年監察禦史言雪齋姚先生當世祖龍濳之時首陳二帝三王之道佐立萬世無疆之基所以闡明道學其功大矣聖朝以魯齋許文正公從祀孔廟覃懷又立書院先生首倡道學輝州講道之地宜立書院設山長以淑諸人廟堂韙之今教養不弛堉經葺惟謹公事業滿天下牧闇之銘備矣而大節在首倡經學闡明斯道記立書院故凡有闗於斯道者尢致詳焉世言儒者不知兵蓋兵在擇將若淮安王平宋之功跨軼今古公之薦也將貴料敵若公之料李壇古名將不是過受命徵大理首陳曹彬不殺至下臨安始終此論開屯淮蜀勸農闗中固已合幅員而混於一矣某因記書院而竊有感於今者故𨿽牧闇已書而復及之非贅也是皆開國大功源於道學而其流發見之尢較著者也誠以斯道之明君臣端拱而天地位焉萬物育焉一指顧之頃爾士子之學於斯者一誦是記知公事業之大必推其所以致此者則其爲學也至矣道學豈空言而已哉

魯齋書院記

至正乙酉江西湖東道肅政亷訪使李守仁言魏國文正公魯齋許先生爲我元儒宗從祀孔子廟庭而覃懷先生之鄕大徳間鄕人王紀作祠廟學西偏卑隘弗稱昔濂溪爲南昌丞宗濂恢設況道州其鄕乎覃懷猶道州也故中書聽永額爲書院校職屢吏祠則仍舊歲久且壓守臣嘗請郡巽隅地構築未報冝亟作以副書院名是牘上報可之符始下先生孫今河南道肅政亷訪使從宣入其宅地爽塏夷曠過請地判官馮祺經始石國英代之同知李守敬輩一乃心力市材庀徒成祠而舉遷馬前爲兩序後爲講堂東西有齋峙以重門繚以周垣西偏作屋以居校職神居有嚴講授有地書院之名實副矣伻來屬記有壬昔長中書左右司陪先生子右轄公師敬時聞過庭餘論且讀遺書亦私淑者也義不敢辭夫道統在天地間由開辟迄今日未嘗一日斷絕明晦有時爾接而明之其人乎孟子謂五百年必有王者興其間必有名世者亦舉其槪爾孟子後千四百年始得二程夫子天佑我元俾道統之傳亟有所屬朱子卒才八年而先生際興王之昌運得正學之眞傳接道統以淑來世任斯道以覺斯民非天意有屬而能然乎舉而措諸事業若時務五事其槪也嗚呼中統至元之盛有隆古之所不及而有志之士竊有感焉者何哉孟子距楊墨韓子謂功不在禹下程子興起斯文其要在辧異端辟邪說先生之立朝也當艮始萬物之際二始以理萬事端本以暢百支則其時也乃有申韓邪說雜騖於中其言甘而易入其功卑而易者舉世倀倀以爲開物成務如斯而已當時辭而辟之者其有所自也卒之正言以驗正道以明使踵之者知其不容於正途懲塞其將來蓋攘斥之功出於平居講明聖學辧別邪說之有素也其有功於世大矣世徒知道統之有在而不知所以羽翼夫道統者又有在焉至大庚戌集賢大學士姚公燧作祠堂記猶以未升從祀天靳築室爲言皇慶癸丑始從西臺侍禦史趙世延請曁宋九儒升從祀建書院京兆記則翰林學士承旨程公巨夫筆也元統乙亥皇上勑翰林學士歐陽玄爲神道碑與夫制誥贊誄記銘推明道統之所在者至矣有壬晚學謏聞無所容喙矣竊惟先生之道在人心夫何逺邇之有間天下從祀感觸之機大矣懷之人固囿其中而猶屑屑鄕裏者豈不以鄕裏視天下其感觸之機又有捷於枹鼔者焉王烈居鄕爭田者望廬而反陽城居晉鄙燻其徳而善良幾千人況道徳度越二人者乎懷之士過先生之祠有不惕然而興者乎昔先生之教育懷孟也制詞有曰再令董子帷前有傳受之弟子王通門下皆經濟之名臣有壬於懷之士有望焉

馮氏書堂記

君子爲善窮則獨達則兼獨若隘不得已也兼則同於人聖人之心也地有不同亦安所遇爾士有不至於窮而亦未至於達者其在二者之間乎善足及人而心足自愜抑亦愈於獨善也孟子曰分人以財謂之惠教人以善謂之忠夫分人以財有時而匱則亦小惠爾教人以善利益無窮豈解衣推食所能彷佛萬一哉許下馮夢周士可買書千卷構堂蓄之以待裏之不能有書者爲之約曰凡假者恣所取記其名若書目讀竟則歸而銷其籍損者不責償不歸者遂與之以激其後缺者隨補之士可之言曰夢周幼失怙育於兄早從鉛槧就令自力於學而迫貧祿仕沐暇不可解也玆欲懲吾盲而欲人之察秋毫也懲吾瞶而欲人之聞蟻鬥也有不教之恐裏之不悉而約之或渝也嗟夫事有用力小而及人大者人每委於不知而知者安於不爲士可此舉可謂忠矣其及人之善庸有旣乎昔王充閱市遂通眾流李邕假直祕書而爲名家古人困於無書而自力如此豈有具而置之者邪士生非通都大邑富者書不皆有況貧者乎美質在所不乏坐是困厄在士可裏者何其幸歟且假粟帛者旣靡敝矣營而歸之勞且費也書則不然淺則擷其華以爲文章深而酌其源以蓄道徳舉其帙而歸之固無恙也裏之士豈有憚而不假者乎士可歷官八品辟湖廣省掾它日位通顯其爲善不又有大於是者乎兄士啟今湖南宣慰副使觀其志母壙述家譜人可知己他日裏之士焰焰輩出不愧二難其亦知所自乎

圭塘小藳卷六

●欽定四庫全書

圭塘小藳卷七

﹝元﹞許有壬撰

○記

彰徳路創建鯨背橋記

聖朝旣平宋經畫遐邇大都小邑枝疏脈貫際天所覆猶身焉政令之宣布商旅之通遷水浮陸馳舟格梁濟荒陬僻壤無逺不達猶气血周流百骸用康一或壅塞則身爲之病矣故橋梁若道路路若府州縣皆專官董之歲時巡行而察其廢修此朝廷著令示爲政之先務也彰徳實古相河亶甲所居禹貢冀州之域也世有廢興邑有攺徙而山川之流峙形勢之雄偉津塗之要衝有不得而變者焉我朝爲路路則今制而名則昉自石晉宋若金皆因之郡直孔道驛傳屝屢歷涉尢劇郡北四里洹水所經夏秋受西山萬壑之流奔橫駃悍滅防嚙涘蕩然四溢官舟濟人而要需阻尼上曝下淖負挈奔渡擠排蹴蹋■﹝奭斗﹞漏中流惴惴及溺水涸作橋因肆掊斂聚良用惡薄覆弱指行者杌隉莫不股栗歲一修拆民大有輸締構之用百才一二蠧財病民不知其幾年矣西域荀公凱霖嘗監安陽縣位卑力小有志未就余待罪中書適赴調京師嘗語及是慨然曰使不武長郡必作石橋余旣縱臾之且語之曰果成予爲若記俄升路達嚕噶齊至元二年歲丙子春蒞事首號於庭曰洹橋病民耄倪具知爲永逸計非石不可且嘗請諸冬官冬官可之總管馮公思溫繼至而同知阿拉克判官穆爾展曁幕屬諸君莫不協恭贊畫乃相舊渡沙深水闊抵難爲植疏鑿引水人用重勞東一里水磑廢渠土性堅良面勢惟允基是締構事半功倍相距幾舉武后先幾年莫有迹者目力一及若發蔀物出莫不躍然以喜地爲天寜寺業世不可牟也乃召其徒以其法語之曰佛以慈航濟渡故凡世之弘益於人者多若輩爲之且聞有所謂八福田者若橋梁居其一焉則是役也若輩宜爲之況而地乎惟其力之有不及也其亦難彊於而哉誠捐此地吾有司自爲之福田利益其亦肇基於若乎師徒聞之聚而謀曰是誠吾徒之當爲而不能爲有爲者出尺寸地尙可靳乎相與署劵入官約又不畔旣得地以府帑贏息募工購財惟石之用以尺計者數餘二萬攻琢輸挽費勞實繁得石水冶近而易致蓋昔產地也甓灰鐵鋌靡不具集安陽縣尹趙時敏實集其材復董其役恪其朝夕用底於成經始丁丑二月凡四閱月而建其堤未廣而淺未浚卑未陻而防未堅者明年夏始克訖功其長亙十五尋碇基於淵兩端磩岸中作三墩析水爲四而鋭刄其西以劈水怒四環順列一脊穹起植欄兩翼其廣可以行四車凡材假於民直有未歸者馮公入爲刑部侍郎總管杜公徳逺適來乃共發帑悉酬之予得請歸二公率其屬請曰橋之成國家之福民庻之力而適歸而身履之昔之言今其酬哉予亦昔之冬履危而夏冒險者也紀功示後記宜爲也況有言可食乎天下之事成於有志一僧孑然而出儲無宿舂植一標於荊蓁瓦礫之場而萬間金碧不日突起矣天下之橋以雄偉名者多其徒爲之孰有儋天子之爵操得致之柄而反不彼若哉愚者不能黠者不爲也其或勵志率作而同僚嫉之上官搤之自非先之以定見守之以定力奮不顧流議而勇於必爲者鮮有濟焉初是役之興有言韓忠獻三守相凡渠水之利莫不修復使橋可作則必先矣蓋不可作也殊不知古人蓋亦有不及爲而後人爲之者未聞古人事事盡爲而後人無一可爲者也昔杜預起洛河橋於富平津眾論以爲殷周所都經聖賢不作者必不可作故也預曰昔造舟爲梁則河橋之謂也遂作橋成則知古人之立事亦未免嘩於浮議而成於定力也噫作者之難若是俾其功勿壊而施於無窮則有望於繼者焉旣爲記之又采輿人之謡爲之頌曰

洹水浟浟載伏載流始於濫觴俄而勝舟胡爲悍肆奔騰喧豗揚爲驚濤激於堆埼伻馳孔殷商途攸出乘危將墜濟險慮覆歲狃日偸安斯匪今孰急其病而疚其心豈無徒杠亦有輿梁朘民之膏視爲故常膏朘靡卹事功奚益枯株槁壊載胥及溺乃有長人職思其忠心匪石轉詢謀復同浮言譊譊謂古有賢而不此作豈昧於前我不爾咎爾亦匪誣我病誠切孰興孰除千夫運斤山石爲竭曾不逾時橫空嶻嶭鱗集櫛比堅猶累玉蜿蜿龍臥岧嶤云矗昔也江海今而堂閨傴僂絡繹晝提夜攜凡今之人盍究所適旦播未周夕求其實有爲逺慮人卽迂之惟略近效久大可期繼今有位勿怠其成水厭橫流岸虞善崩洹水浟浟頌聲洋洋百世而下於戲不忘

陜西行中書省題名記

至正丙戌冬陜西行中書省平章政事哈喇公合其寮寀移書有壬曰吾省據要重以控西北南三陲者八十五年矣昔保釐長貳若廉希憲商挺薩達克齊輩皆蔚爲名臣而無托以徵及今亟求已不可得乃斷自後至元元年得若干員刻之石識往行朂後繼敢以屬子有壬惟陜西當天下一面名𨿽數更地之雄劇則古今不異也我元天造立宣撫司以養以治中統三年始立陜西四川行中書省至元二十三年朝議分省四川咨答轉滯攺陜西行省而四川自爲省矣中更王相府宣慰司者一尙書省者二尋復其舊此其大較也世皇宏規逺模立中書省總於中分省釐於外行省遵成憲以治所屬決大獄質疑事皆中書報可而後行則爲行省若甚易者然地之所直有險易則任之所寄有重輕矣秦地形勝之雄建瓴東夏分鎭夾輔宗子維城臣工旬宣實任其重中統初廉希憲爲宣撫商挺副之同寅行省事治難爲易繼以賽音迪延齊之賢山川之險適足以固吾之國故地之險夷視人愚哲朝廷愼簡宜何如哉則是保釐長貳之善可爲法惡可爲戒者此不容泯此所以有待於題名俾後世得以指議也國家百年來法令明備遵之者福戾之者罰若殛隨所戾而至孰敢不畏然人情有玩於法狃於習而不知畏者於是法有所不行矣而其本然之善則未嘗泯可觸之機則未嘗息題名一刻俾一見之頃知某之爲善使人歆慕若是我獨不能效之耶某之爲惡使人嗤唾若是我獨不能戒之耶用是爲政豈特爲法之一助而弭惡遷善蓋有出於法之外者焉尙論古之人由周而來著績新土者軌躅相接逖聽風聲皆吾師也若夫徳於人而未忘迹於事而未熄率爾踵武其文正乎平章而曁諸公竭誠踵武罔俾專美矣斯石之刻又與人爲善於無窮焉後之來者知其名之必列於斯也可不畏乎虛其石以待之

晉寜路鄕賢祠堂記

治民有政化民有禮政𨿽不可弛聖人不急也禮則不待親炙而有得於私淑者已惟其不得於親炙也世之君子汲汲有事於前修往行者所以寓淑人之機焉古鄕先生沒而祭於社鄕先生之徳鄕人心悅而誠服者其秩於祭宜哉世逺禮墜著於令有不舉者況咸秩無文乎然其廢舉亦視所遇何如人爾鄕飲酒禮主人就先生而謀賓介主人謂諸侯之卿大夫先生謂致仕老於鄕裏而教者大夫則就而謀之又卿大夫飲國中賢者諸侯卿大夫猶能致禮於鄕賢之生者天子牧守獨不能致禮於鄕賢之沒者乎祭於社之制不可考附廟學作屋而祭之者則間有之矣晉寜在河東爲古今名郡廟學罹地震僕而復建講堂西四賢堂故基獨蕪薉不治今總管仇侯理焚舉墜劭農惇學歲復告丰治捷桴鼓顧瞻隙地慨然捐俸金倡屬而復爲堂焉經始至正二年孟春迄功二月乃取隋文中子而下凡若干人設主以祭前國子司業王君走書京師請記於愚愚惟萬物並育而不相害道並行而不相悖物之所以育者道也道之所以行者人也道之統在聖而其寄在賢或晦或明或絕或續有不得而殫論者大抵先王承天之道所以維人紀於萬世者禮而已矣禮之目有五而祭統乎吉然而公於天下者先聖先師是也有尊於一鄕者各賢其賢祀於其地者是也公於天下者以其道被於天下也尊於一鄕者道之所著莫先於鄕而鄕人之所感視眾人爲尢易由是而國而天下矣王豹處淇而河西善謳綿駒處於髙唐而齊石善歌曲藝且然而況爲聖人之學者乎晉當變風變雅之餘有憂深思逺之意俗美且厚人生其間𨿽徳之大小不同而位之顯晦亦異要其所至有足以任斯道之寄者若隋文中子唐裴文忠公宋司馬文正公其出處勲徳爲如何他如裴弘中趙元振之相業陽元宗司空表聖之節操趙伯循孫明復之經術與夫金源百年以迄我朝其行足以範世而軌俗其風足以亷頑而立懦其學足以垂後而淑人不待親炙而有得者多矣鄕先生之功不亦大乎生爲晉人沒爲晉神其秩於祭宜也然其中有從祀孔廟而又班之斯堂何哉從祀公於天下者也斯堂專於一鄕者也使燻徳而善良者益寓其沒世不忘之思非黷也昔魏杜畿爲河東太守開置學官執經教授郡中化之以多儒聞其功不在蜀文翁閩常衮下而未聞有祠今舉而祀之可也夫以陶唐之故墟際皇元之嘉會魁奇材徳之生蓋鼎鼎也明其晦續其絕廓聖人之學而任斯道之寄者豈無其人又有嗣而秩之者已侯燕人名濟字度化民有禮其杜畿之流乎司業名士元字善甫則郡人也

龍徳宮記

天水雲涸金源告竭天一之眞肧渾朔方混爲慶元流澤萬世我太祖聖武皇帝盛徳啟運爲民立極維時佐命皆不世出之才足以輔成大業而上聖識慮超越規摹弘逺維績易凝惟道務至非博大至人曷贊元化聞寜海昆侖山丘公其人也遣近臣劉仲祿自柰蠻國卽其地徵之公知天命之不可違化機之不可失絕宋金使幣幡然應詔跋涉數萬里見上於西域雪山帳殿言修身治國撫民止殺之道大契天心東歸居燕之太極宮後因其號易名大長春宮賜冠服金印掌全眞大教是爲長春眞人全眞者恬澹無爲全其本眞其學倡於其師重陽眞君至是玄風播而道化行徒眾盛而宮觀興矣長春法系之弟曰太古眞人郝公太古傳盤山眞人王公歲乙未長春以汴之重陽觀實眞君升舉之地命盤山入汴主之肇建大朝元宮構築規制之大甲江北諸宮觀丞相史公以龍徳亦古名地請盤山並主之構殿熈春閣基之前扁無極以奉三淸與朝元遂爲宗屬龍徳宋同樂園道君旣禪之所居地直乾位故爲是名有十洲三島亭臺樓觀極土木之侈居無何而北矣宋南渡爲道宮馴至今日文醇徳懿知常翊教大眞人姬公旣襲教積儉儲贏以待後用至元丙子虛玄應物通眞道人李公命宮主髙志和陳道祥卽熈春閣基建通明殿以奉昊天上帝營東西廡以庇其徒貤至崇玄誠徳洞陽眞人徐公泰定虛白文逸明徳眞人司公俱以善繼見稱八傳而至通玄文徳虛逸眞人王公公名徳衡天均其自號也述事尢力闕者備之敝者新之秩秩就緒矣爰自乙未構築丙子增建且百二十年或剏或葺厥惟艱哉天均念祖師經始之難前輩繼承之勤不勒之石曷暢玄風曷永教事命提點陳道新狀其故絕河來請有壬惟老子著書五千餘言道徳之意後之絀之者甚也謂五經不如其約者亦非也蘇黃門謂天下無二道所以治人則異聖人中心行道不毀世法然後可耳蓋言君臣父子之間非禮法則亂木食澗飲心存至道以之治世則不可也坡公見其經解有言使戰國有此書則孔老爲一不惟不絀而深有取焉蓋公言治道貴淸靜本老子之旨也漢文景而後爲治者多宗之所以絀之者以其獨善而不兼也若長春之遇太祖言修身治國撫民止殺由身而國知所本矣當艸昧用武視民艸芥之時而以撫民止殺爲先其爲兼也不亦大乎其有得於以道佐人主律兵不祥之旨哉易曰天地之大徳曰生孟子曰天下定於一不嗜殺人者能一之長春之言又有契焉坡公所謂孔老爲一者非牽合也卽其書究之太平經曰上士學道輔佐帝王輔佐帝王舎長春之言皆去道矣某因是宮道君之居而有稽焉宋自太宗建太平上淸太一宮祥符窮極土木崇觀間道經設博士躋史漢列傳之次崇奉之道可謂極矣而其效漠然者非道之過不知道之過也我太祖皇帝用長春之言開萬億年太平之基此其所以爲道也旣爲敍次其師先之槪終以道之大者使學道之徒知道之在此而不在彼嗣者知所以教不徒構築像事而已焉則祖師之道不失其傳矣

上淸儲祥宮記

勝國之崇事玄教也導原於端拱懷襄於祥符崇政土木之迹可徵焉汴朝元宮通玄文徳虛逸眞人天均王公屬記上淸儲祥宮屢伻不倦乃徵其迹而敍之宮始太宗作於朝陽門外不五十年而火以其地爲禁軍營監察禦史裏行包拯上疏請勿修故也又三十七年復事修建歷十三年而後成蓋元佑六年也翰林學士承旨蘇公作碑未幾誣以失實毀之令蔡京別撰金源氏復葺翰林侍講學士趙秉文有文歲壬辰天兵下汴宮觀僅存師徒解散時全眞之教方興長春丘公起海濵至西域見太祖皇帝論至道以修身治國撫民止殺爲對上大悅命史錄之長春法系之弟爲太古郝公太古傳棲雲王公長春以汴重陽觀故基實主教重陽眞君升化之地命棲雲主之營建幾三十年是爲朝元宮丞相史公復請兼主太一上淸龍徳諸宮觀事惟上淸爲潦水所圮規制宏闊力不能復命巨提點者購地於惠和坊爲畝六十撤故宮材崇三淸之殿於前次列眞之宇於後神門壇壝左右云堂四周接屋餘百楹𨿽非其地而名不泯也泰定三年虛白文逸明徳眞人天遊孫公以故宮之基石刻故在不可終廢命提點純素淸逸大師黃道眞從事修復道眞殫力承命遂成三殿尊玄元聖像於前奉棲雲祖師於後翼以齋序繚以周垣庖廥場圃所資悉備視舊規𨿽有徑庭而存古修廢功亦懋哉愚嘗記龍徳宮言道之在此而不在彼者悉矣玆因天均之請推太宗之初意且讀蘇蔡之文而重有感焉太宗意在淸靜無擾讀道徳經慕其所趣詔近臣曰虛靜致治老氏之深旨也無爲之道當力行之斯言果踐其有契於老氏之旨矣蘇公謂道家者流本黃老以淸靜無爲爲宗以虛明應物爲用以慈儉不爭爲行秦漢以來始用方士言飛仙變化之術丹藥小技皆歸於道然黃老之道本也方士之言末也修其本而末自應可謂盡善盡美矣京之言則謂宮在國東爲震爲春爲仁於應爲子孫太宗作宮子孫眾多篤生眞宗受封國者八王火於仁宗再造於神宗亦子孫眾多受封國者九王蓋因方士言宮之所在爲國家子孫之地故太宗神宗多男火於慶曆不事修復故仁宗卒以無子京𨿽不訟言之而其意實在是也斯言不幾於法巫醫史之說乎卽二文之去取有以見宋之不能國也嘗論宋三百年道學之明家法之正人才之多文物之盛三代而下無與倫匹至於崇玄虛攻土木不能無議焉是宮丁世變之後繼其教者易地作新且復其舊天均增其未完葺其已敝不煩縣官服勤致用可謂能已後之嗣者尙溯老氏之旨以繼列師之志則玄教不患不興玄教興則祠宇不患不復是爲記

歸來亭記

南湖書院山長黃葵景陽奉考若妣志銘請曰葵上世豫章丰城人祿迫養不敢擇間闗奉二親走冷職而後不一紀皆棄葵以逝傷哉乎貧而不能從先塋也欲有待而恐後之不可知也得地武陵新安原吾先子塟焉吾母祔焉地若無悔惟狐死丘首用戚戚不自安作廬墓左扁曰歸來庻幾見吾親而致吾區區之心也久於亭而可訓諸後者子其哀之予不幸爲永感人而重有感於景陽也古者人始終升屋號臯某復者招𨿽不復不以爲具禮也然一時而已斯亭之作其復之終身乎孝子不死其親親之出也暮則必歸𨿽逺而異方久而歷時亦無不歸也候門牽衣迎慰之樂爲何如今入門而弗見也上堂又弗見也入室又弗見也望望皇皇如慕如疑未信吾親遽逝而不歸而必欲見之於斯亭也亭之構在宰木門雨露濡榮風霜變枯四時倐更景物隨化觸目之頃有不思其親者乎朝而俟夕而俟歷歲時終吾身而俟僾然愾然有不見其親者乎昔太公封營丘五世皆反塟於周士去國曰柰何去墳墓也古人重是尙已延陵季子塟於嬴博孔子乃以爲合禮者禮之變也士大夫汗漫四方不羈於貧則家於仕欲有待而馴至不塟者可忍言哉景陽是舉其亦合於禮之變乎或謂古不墓祭而主有家斯亭果歸來乎噫精誠在天地無往不達親於子一气耳子所在親固在也又豈知地之異哉彼有誣兆域訹風水委親幾千百里要利於冥漠不可致詰之中而或馴至不塟者又士所不齒也考諱泳涯號厓翁以文行名妣徐有懿徳景陽廬墓芝生於亭天道章矣抑孝有大者亭不與焉導丰城之慶源發厓翁之幽光不獨歸來是亭而肯構所在無乎不在也旣爲記之且爲迎送曲以益其思而致其歸來之至情焉其辭曰

翁昔來兮丰城禦冷風兮息武陵桂之山兮逶迆翁樂遊兮遂忘歸翁飄忽兮焉往煙霞含淒兮林壑誰賞山之阿兮松如雲山下有屋兮屋有人思翁音容兮在天在淵望翁軒車兮心裂目穿翁之歸來兮淚柏已枯翁之不來兮俟與死俱心終古兮不死期石爛兮翁必至春方雨兮秋必霜我寤或憊分我寐不忘人生有親分駟隙非駛比望其歸兮盍愼其始

廖氏園亭記

予蚤聞淥江廖爲右族莫徵其實同年楊全州廷鎭亦居淥相從遊衡山舟中語廖始悉且諗予曰廖有奉先堂虞侍講伯生爲記而記其世彩者則吾同年歐陽侍講原功也其園亭之勝實冠一州表其勝則有待於吾子焉予惟廷鎭文軋虞歐居且與廖同裏其誰宜爲辭不獲卽耳諸廷鎭者述其槪廖世積善曰應龍云祥甫國初爲宜山縣簿尉棄之歸力於行義多子而耆年幼子興元字晉福克世其業規郭西之山爲園亭年甫四十而卒二子麟孫驥孫嗣葺有加精舎曰淥西庋書籍也亭曰靑山流水之間者據其勝也曰山間四時者著其備也曰秀野者得其廣也曰流觴曰梯云曰翼然者紀其用而表其髙出也泉出山峽貫其中導而爲澗瀦而爲池花卉風物之芳潤泉實爲之淥之治爲醴陵始邑也戶繁而州居淥水之陽淥水東來環州而北西山峙其右蓋一州之勝萃於西山而西山之勝萃於廖氏園亭此其大較也天下之事聞者不如見者之爲詳是記不幾諭日以鉦而或以聲爲日哉然未見者地也可見者理也宜山位不究施有達官不及晉福天不引年有子繼志爲善之徵不亦顯哉予因有以告二子焉園亭遊息地也而精舎有書可藏修焉張弛有時我學用昌擴父祖之善而充之嗣葺之大不在玆乎園亭不葺而葺矣苟爲景物役而一於遊挿架觀美手不一觸則園亭葺而不葺矣麟孫字彥時驥孫字彥良彥時彥良其亦有起於吾言乎

圭塘小藳卷七

●欽定四庫全書

圭塘小藳卷八

﹝元﹞許有壬撰

○記

河南省左右贊治堂記

世皇一區宇河南地大民夥辟宣慰司於汴至元壬辰攺行中書省國制中書總庻政是爲都省幅員際天幾務日繁相天下重地立行省而分治焉若稽古制魏晉有行臺齊隋所管置外州稱行臺尙書省唐以諸道事繁準齊分置今行省其遺制也官有平章政事左右丞參知政事丞相則設置不常佐幕有左右司都省分爲二行省則合爲一設郎中員外郎都事各二員一省贊畫賴焉左右司名昉乎隋唐攺郎中爲左右承務趙宋尢重董正六曹彌綸省闥紀綱百司舉正文書之稽失非昔知臺閣故事不在玆選我朝簡擇尢愼內外不殊由是而至執政者班班可紀河南佐幕往者不可悉考今則刑部郎中觀音諾爾員外郎托音陜西省郎中趙中爲郎中宣文閣鑑書博士兼經筵譯文官哈喇圖汴梁路治中拜特穆爾南臺監察禦史範勿爲員外郎上都畱守司都事圗們哈雅撿挍官羅吉董守成爲都事朝議以用兵供億而溢其員也其堂舊無扁都事田腹入爲禮部郎中請於承旨歐陽公扁曰贊治吉走書相下請記不果作及來承乏鞅掌倥傯亦不暇作一日謁詔使汴梁府署密邇省治有間道可不往適過所謂贊治堂者憩焉吉輩請曰記久未得玆躬履其地其有時乎乃爲之說曰字書訓贊曰佐曰助平時之治且資佐助在今日宜何如簿領鉤稽其常職也非贊也贊亦有說乎上官之曲而其直之下情之隠而其豁之刑獄之濫而其平之財粟之出而其節之逃亡未復復不遂農疆域多戍戍不知兵移病流獘萃於省垣治之不力迆邐顚危而扶而持竭誠殫智治效有不著乎且稱人之美亦曰贊世蓋有好諛而樂受欺者苟贊其美不救其惡治何望焉抑昔人有言上策莫如自治斯言𨿽爲它設敢斷章爲諸君獻惟自治而後有以贊吾之治斯不負堂扁矣

公生明堂記

彰徳屬州曰林俗淳訟寂號易治且山水可適髙唐孫君徹辰圖由中書直省舎人來倅是州上官與其能小民安其政山水之適則未遑也州治西北有公明亭圮廢已久金承安間朱黻記文石刻故在一日孫君洎其守若僚請曰亭故遊息地今不能復其扁則可取然不若用其全句之該也因書公生明三字揭之州堂日視以爲儆予喜爲書之旣又請抒其義以發其蔀請亟而切乃爲之說曰公之爲義大矣哉天無私覆地無私載日月無私照黃帝之治天下語其輔佐亦曰公而不阿而已周官曰以公滅私民其允懷說者謂以天下之公理滅一己之私情則令行而民莫不敬信懷服矣則是公之爲用通三才而一之自天子以至於嗇夫版尹不可須臾離者也人稟天地之中以生具眾理應萬事者心也虛靈洞徹無物不燭一蔽於私蒙昧昏錯而其本然全體固自若也荀卿於是立公生明之說啟人至矣蓋公也者無私之謂也無私則淨淨則明明則如鑑照物妍媸黑白舉無道形明也者公之發見者也而所謂生者謂有此公卽有此明猶播種於地而必出焉以之扁堂觸目儆省而又克己復禮以立其體應事接物以適其用不儌名以爲公不任數以爲明一毫私欲無自而入理之微地之逺莫不暸然在吾目中尙何覆曖之有哉若夫不下比以闇上不上同以疾下分爭於中不以私害之荀卿所謂公士者諸君得之矣推公生明之極致尊君愛民物至而應事起而辧將不進爲通士乎諸君其勉之

彰徳路同知林州事孫丞事去思之碑

士一命可行志至哉言乎夫士之仕崇卑不必校也顧所行何如耳不屑下僚謂必長而後可以行吾志亦固矣夫苟吾行是地𨿽貳長能尼之乎苟吾行非地𨿽長貳獨不能尼之乎若夫挾長以陵駕其貳者固有之爲之貳者亦盡其誠而已果盡其誠信及豚魚人有不孚者乎且利人澤物君子之志好徳惡仇齊民之性君子因人之性行已之志凡吾之得爲者盡爲之其爲利澤多矣尙何崇卑之校哉彼以州縣爲徒勞者又不知聖人抱闗撃柝𨿽賤必敬之義也至正戊子秋髙唐孫君由中書直省舎人來倅林州期月而頌聲作三年而一致耆老佐義楊顯牛恆善軰請曰孫侯惠吾林不一卽人共知者若始至謁廟學易神門植松栢甓垣墉造禮器拓門徑奨勵學子急先務而知所本矣農桑文具躬責其實胥隸煩擾盡汰其冗善惡有籍使人自格宻貨鑊葉宿獘尢劇刮而去之除李玉地虛稅十五家之害實惠民局使病者得藥言夏稅納府病民而聽納於州唐宋糧輸運勞逺而聽輸於府皆實惠切民今終更去矣將刻之石以永我林民之思且知公亦嘉其善辭必不靳敢迹其實以請予衰病𨿽深居而吏吾父母之邦者獨不置涇渭胸中邪去年麥疸秋雨復傷谷今春大饑有鬻子女不售而棄之者府始告饑法預告災後聽告饑吾府未嘗告災而檄君馳傳請賑省部難之君哀訴廟堂極力營度委曲百折而後得請使它使往旣局於法人復懦縮吾郡一州三縣一司之民有斃而已今孫君之惠不專其州而三縣一司之民舉受其惠是可書而可頌也昔有在官無當時譽去後人思者況有當時譽而去後人復思者乎世之去官而詬民不已知者民非不知也感之者未至耳觀林民之知孫君而又思之不能忘則世之校崇卑而詬民不已知者亦可自力矣孫君名徹徹篤字可臣讀書而施於政政有可觀者若是故樂爲之書

彰徳路儒學營修記

彰徳路儒學正燕九萬學錄許中行貽書有壬曰九萬軰非才其何以承學事主領惇勸郡大夫是賴歲丁丑秋監郡荀公以上丁祀近獻官行事待次有幕而玆簿帷裀幾榻之需歲假於市不幹沒則褫敗之人用怨讟大非所以事神也乃命錄事任允中董役作屋不浹日而東西建各五間祀永有次人永無撓矣明年五月又以廟門木朽不任啟閉仍命任允中撤而一新書閣之攲者正之周垣之缺者完之廟宮崇嚴士民攺觀六月總管杜公始殿謁而塗塈剝落容光穿漏亟命安陽縣尹趙時敏塡其罅圩其墜尙懼不宻復作承塵爲板凡四百方士子安昔之翫異今之厪不敢小而略也敢請有壬聞而喜曰善有小乎襮其小不益勗其大者乎國制有司主學風紀勵其怠而天下主者視如其家一敝必修一墜必舉者有幾蔑教典習故常身𨿽至而目不一顧者眾矣二公之善非���其小矣而其大者可不勗哉詩人頌魯僖公能修泮宮蓋嘗三復其辭以意逆志而竊有說焉詩曰穆穆魯侯敬明其徳敬愼威儀維民之則又曰明明魯侯克明其徳又曰濟濟多士克廣徳心詩人因其能修泮宮而頌之不言其修而拳拳於徳者其亦有深意乎敬明克明則上之人以身爲教而進修之功至矣推以覺人人是效而多士則又克廣是心充其所至皆去其舊染之污矣大學明徳親民之事也上之所以教下之所以學其備於是哉泮宮諸侯之學也今列郡之學是已學之學者乃學孔子者也孔子天也不可階而升也而見諸詩書易春秋者皆學者所當致力可階而升者也泮宮之詩明徳之要其當致力之先者乎上以是爲教則僖公不專美矣下以是爲學非魯之多士乎不是之求而或詞華之是訓功利之是趨作爲以干譽緣飾以適徑則𨿽髙其閈閎廣舎萬間無益也相古名郡也宋則忠獻韓公興設有成金季兵毀國初興修尋復隳圯至元六年己巳總管王遵重建繼之營修者時有人焉惜其不得燕九萬軰襮之也荀公名凱霖西域人杜公名徳逺定興人二公之有志於學士之歸美其上可書也書頌也頌無規可乎其益勗其大者哉

遼山縣儒學記

遼山縣治萬山中平原什一岡陵坡阪墾辟殆徧而民亦多窶以故環數百里內蒙不知學俗日以偸作縣者率以供資糧屝屨爲急於學校蓋蔑如也延佑乙卯新河李行簡來尹是縣縣以附郭屬有事於州學營材董役李君力爲居多旣而慨然曰吾治𨿽下邑亦設學官以總鄕校而使之僦民屋爲苟且計是大不可於是命工求木卽醞務廢址構堂凡十二楹函文位中四筵秧秩師生有歸人得矜式教諭馮成終徵余辭記其實惟天朝龍興列聖崇教天下郡邑莫不建學獨縣治之附所屬者其爲學則不一在江南則建設畢備越河而北附路府者且不兩有而況於州乎今吾州二學乃獨克備李君之力可知已遂呼其民而語之曰人之所以異於禽獸者以其有禮義也禮義根於心非外至也特不知學則物欲得以蔽之矣且人之於禮義猶饑之於食寒之於衣𨿽有智者能饑不食寒不衣乎饑寒切身必汲汲乎求其所以禦之者固無待於勸之也於禮義而不知求是猶甘饑寒而死不求所以禦之也朝廷崇學校設教官勸人以無待人勸者何哉誠不忍見其甘饑寒而死彊聒勸其所以禦之者此聖人之仁也閩蜀蠻徼一變爲華遼故中土人性亦猶昔也顧乃抗倥侗而走顓蒙者蓋以無啟之者也今而邑長推上意建學以居爾教官奉常職執經以淑爾其忍閩蜀之不若耶聞吾言必奮然有以自力矣若夫視學校爲幹祿地修天爵以要人爵則非吾之所望也學也祿在其中有不期然而然者第黽勉進徳已自有以處之矣嗚呼尙監玆哉

圭塘小藳卷八

●欽定四庫全書

圭塘小藳卷九

﹝元﹞許有壬撰

○碑志

勑賜推誠宣力定逺佐運功臣太師開府儀同三司上柱國曹南忠宣王神道碑銘【並序】

曹南忠宣王薨六十年若乃祖乃父丰功髙烈墓道之石咸未有紀至元六年歲在庚辰十二月己亥中書右丞相臣托克托左丞相臣特穆爾布哈等以聞勑中書參知政事臣有壬爲銘翰林學士承旨臣庫庫爲書翰林學士臣玄篆其額臣有壬承命兢惕而竊又自幸皇帝不以臣庸劣俾參臺司而王之子臣托歡實平章政事世講義篤當悉其世家飭其未至以章視來世矧威命有赫其敢以弱陋辭王諱阿嘍罕蒙古紮拉爾氏祖諱博綽贈定威佐運功臣光祿大夫司徒上柱國追封曹南王謚忠定父諱伊埒肯贈忠宣靜逺佐運功臣金紫光祿大夫中書右丞相上柱國追封曹南王謚桓毅祖妣塔本妣黙埒俱追封曹南王夫人忠定幼宿衛太祖皇帝服弓矢割烹徵屢有功竟死於戰桓毅嗣宿衛事雅爾堅太子從庫克楚瑚土克圖太子伐金遂侵宋以功升萬戶尋以天下馬步禁軍都元帥副大將察罕徵討察罕沒遂代之統大軍攻淮東西諸城至廣陵戰沒王嗣職統其軍己未從世祖皇帝渡江破宋師隆興北山還上都賜黃金五十兩中統初詔將所部討阿拉克岱爾琿塔噶追至河西有功二年從徵額哷布格賜金箙一文繒九三年從宋王哈必齊討李壇賊搤老僧口日夜搏戰走之奪其輜重進拔濟南賜金鞍文錦各一黃金如上都數四年春賜虎符銀章至元四年有事襄陽走宋師安陽灘賜白金衣物五年大軍圍襄樊分戍百丈山以掎宋師戰屢捷十年拔襄樊十一年略地郢復奪郢州南門堡視地勢可達戰艦於江遣色哷黙白大將自沙蕪口入江取鄂州溯江陵復遵陸略地至鎭江十二年擢昭毅大將軍仍蒙古軍馬上萬戶權行中書省事駐建康與右丞相巴延參政董文炳爲三道水陸分進期集臨安王以右軍取道獨松闗破東壩砦至護牙山遇宋師手斬其將杜總管獲甲盾數百入溧陽界復值宋師斬騎將二人禽裨將祝亮等四十二人斬首三千級進拔溧陽獲首虜七千戰章步橋斬其將吳奉使斬首三千級進攻建平破之斬吳許兩總制拔廣徳西安長興攻獨松闗禽谷總制至柏市禽其將張八斬首二千級進中奉大夫行中書省參知政事十三年三軍會臨安宋亡九月徇浙東未下郡邑所至納欵降趙提刑等五百餘人追宋宗室秀王與擇於閩至福安轉戰四十餘里殺其步帥觀察使李世達於陣俘與擇及其子弟監軍趙由■﹝忄葛﹞防禦使林徳獲印章五器仗萬計安撫使王吉等皆望風降偏師入興化禽宋相陳文龍招降宋官二百餘人淮兵三千人江南平十二月以行中書省參知政事行江束道宣慰使十四年入覲進資善大夫行中書省左丞仍宣慰使十六年進資徳大夫行中書省右丞使如故十八年入覲賜玉帶弓矢進光祿大夫中書左丞相行中書省事統師四十餘萬徵日本次明州而薨年四十有九是年十月吉日葬曹州濟陰縣郭村之原初贈協謀佐理功臣太師開府儀同三司上柱國曹國公謚武定加贈推誠宣力定逺佐運功臣大師開府儀同三司上柱國追封曹南王謚忠宣配托多圖古勒呼圖克臺並封曹南王夫人子男二曰伊遜岱爾襲左手蒙古萬戶天歷初有擁護功遂參預河南省三轉知樞密院出爲河南省平章政事兼山東河北蒙古軍大都督入爲集賢大學士進銀靑榮祿大夫薨曰托歡起家同知蘄州又四轉爲河南左丞由南臺侍禦史再遷爲西臺禦史中丞母疾棄官歷江西湖廣江浙三省平章政事進階光祿大夫拜南臺禦史大夫攺河南平章以母老辭至元六年拜中書平章政事在政府念母老而逺語及輒流涕南臺總十道接三省非重臣不可復拜禦史大夫且便其養也女五人適管軍總管呼喇珠珪齊衛副使巴哈穆爾蒙古軍千戶塔齊爾眞定路總管哈喇傘蒙古右手萬戶額爾吉納孫男女若干皇元以仁武取天下艱難肇造與共事者惟國人爾而國人中尢賴以濟者若札拉爾氏則四傑之一焉王之乃祖乃父無徵不從無戰不捷而所部之士威信素著如臂使指無不如志天下旣一俾率其部而世其職雜居心腹之地以制四方世祖皇帝萬世之逺圗也王明而恕謀而有斷始襲其部士皆樂爲之用提兵鼓行指期制勝其追叛河西攻堅歷下力戰襄樊略地郢復可謂雄偉之績矣若夫捲甲沙蕪而長江失天塹之險分節獨松而潼闗若無人之境卒使宋主面縛海隅風靡則無忝爾祖而世篤有加焉日本之役未至而薨厥後蹉跌貽悔議者謂使王在當不至若是也皇元屈羣策以一區宇舊勞之臣耆艾熾昌者非一王曁祖考皆死戰陣以致寜敉乃身不享之昔賢謂世徳之臣厚施而不食其報然後其子孫能與守文太平之主共天下之富王壽不滿其徳而二子佐列聖重熈之運皆致位崇極王薨甲子一周矣賜銘墓道哀榮益新又立祠建康賜祭田千畝世福蓋未艾也嗚呼崇徳報功朝典縟矣歸美報上獨不在王子孫乎臣有壬謹再拜稽首爲之銘曰

於赫天造秉鉞四馳芟夷蕪梗以式九圖河翕嶽喬貴冑接武闞如奮出奔走禦侮桓毅之子忠定之孫率我舊部勗我鋪惇帝命南伐潰襄拔郢夷庚旣塞我旅爰整嘽嘽匪車舟乃陸通投鞭斷江率滸而東三軍掎角分趣吳會遂啟溧陽肆我禡類崩角稽首漿壺食簞廣徳弗城獨松弗闗大會臨安組頸道左乾坤淸夷四方來賀蕞爾島夷乃敢不庭皇風播海長星墜營吁吁郭原鬱鬱王兆焯勤崇極申以廟貌旣歷五紀盍文其碑亦惟天道遲速有時假寵九原追功未墜聿聲其休永錫來裔

有元功臣曹南忠宣王祠堂碑

至正元年二月乙酉中書臣僚言勑建曹南王阿嘍罕祠禮官議視淮安忠武王而祠於集慶縣官給其費並請賜田千畝以奉祭祀制曰可旣月王之子托歡由中書平章政事拜禦史大夫行臺江南臺治集慶又得躬相厥役以迄於成貽書有壬曰子嘗承詔銘先王知先王莫如子祠落矣願有紀也讓不可乃本其理擷其家世履歷勲庸之槪曰蒙古紮拉爾氏有贈定威佐運功臣光祿大夫司徒謚忠定諱博索者王祖也贈宣忠靖逺佐運功臣金紫光祿大夫中書右丞相謚桓毅諱伊爾根者王考也勲皆上柱國爵皆曹南王身皆死於戰有大功祖妣塔塔本妣黙埒皆封王夫人此其家世王沈毅善戰襲桓毅軄中統四年錫銀章虎節仍上萬戶至元十二年擢昭毅大將軍以上萬戶權行中書省進中奉大夫行中書省參知政事明年以參知政事行江東道宣慰使明年入覲升資善大夫行中書省左丞十六年進資徳大夫行中書省右丞仍宣慰江東十八年入覲拜中書左丞相行中書省事階光祿大夫徵日本次明州而薨壽四十九塟曹州濟陽縣郭邨累贈推誠宣力定逺佐運功臣太師開府儀同三司上柱國追封曹南王謚忠宣此其履歷歲己未渡江破宋師於隆興北山中統初討阿勒逹爾琿塔噶於河西明年扈徵額哷布格於幕北明年從宗王平李壇於濟南四役皆有奇功賜黃金金箙金鞍文錦恩數稠疊至元四年觀兵襄陽明年圍之越六年克之始走宋師安陽灘中綴宋師百丈山卒與策勲焉十一年略地江北奪郢州南門堡獻蕩舟之策渡沙蕪取鄂州溯江陵至鎭江十二年與淮安忠武王右丞相巴延分道取宋王發建康道與宋師戰屢敗之破東壩砦拔溧陽建平廣徳西安長興闗獨松闗前後斬首一萬五千級殺其將杜總管吳奉使許吳二總制及騎將二人俘谷總制張知府裨將祝亮等四十二人十三年三軍會於杭宋亡徇浙東降趙提刑等五百餘人追播福安僵屍四十里殺步帥李世達俘秀王與擇監軍趙由■﹝忄葛﹞防禦使林徳降安撫使王吉分軍興化禽宋相陳文龍降宋官二百餘人淮兵三千人江南遂平此其勲庸配托多庫庫楞呼圖克臺並封王夫人子男二長伊蘇岱爾銀靑榮祿大夫山東河北蒙古軍大都督集賢大學士次大夫也女五俱適望族有壬惟古者功臣受封之國先建宗廟於路寢之東所以廣孝而勸忠也諸侯之制二昭二穆與太祖之廟而五太祖百世不遷昭穆則視親盡而遞遷之自漢以來諸侯鮮及十世身享崇爵而子孫不能保也廟制由是而不講矣其有徳及生民功施社稷者在朝廷則有圗形以寓其思賢念功之意在其臣吏則有建祠以盡其事亡如存之心亦因時制宜之義也諸葛武侯之沒所在求爲立廟又請立之成都後主皆不聽民至私祭陌上以武侯之功尙何靳於一廟豈欲黜私祭以崇正禮邪夫所在立廟若泛立之成都亦復不聽何哉至習隆向充之請始聽立廟沔陽則武侯之得廟亦戛戛乎其難哉皇上於忠宣旣立之祠又錫之田思賢念功之盛徳豈區區蜀主之所知哉大夫祗順徳意克篤前徽勸孝勸忠於是乎在皆可歌以薦者也乃爲之詩俾歌以徹豆籩其辭曰

乾元統天乘六龍宏材碩徳如雲從忠宣天挺間世雄父菑子播昬作農帝曰來汝汝世忠奮戈無往不奏功方城頟頟際皇風分兵掎角乘其墉沙蕪飛渡星月蒙順流震擊無遺鋒義旗禮幹趣獨松趙孤銜璧吳山空萬邦玉帛四海同臺司兩轄昭報功虎符龍節行江東倭奴何物勞蒙衡魂升海隅心九重揚顯有子能始終哀榮典冊備且隆衮裳旒冕曹南封石頭城髙江流潨新廟奕奕摩蒼穹圭田千畝畝且鍾維穈維芑紛穋穜舂揄釋烝簋有饛醇醲載祼牲特丰樂備舞兮明禮容神保假兮福祿降象賢世美垂無窮

大元故翰林學士資善大夫知制誥同修國史賜推忠守正亮節功臣資政大夫河南江北等處行中書省左丞上護軍追封魏郡公謚文肅暢公神道碑銘

泰定丙寅翰林學士資善大夫知制誥同修國史暢公薨十年制贈資政大夫河南江北等處行中書省左丞上護軍追封魏郡公謚文肅乂十年加賜推忠守正亮節功臣官勲如故伯子江東道亷訪副使篤將侈君之賜灼公之善範後之承也諗其友許有壬敍而銘之碑敍曰公諱師文字純甫上世居汴公生洛陽大父淵贈中順大夫上騎都尉魏郡伯配田氏贈魏郡太君父訥參汴侯幕一府服其賢注地理指掌圖有詩名公幼警悟貧無書手抄口誦甫十五博覽經史弱冠謁魯齋許先生先生賓遇之髙弟若姚公端甫髙公道凝皆相推友善中原底定慨然有志於世上時政十六策受知丞相安圖補右三部令史丞相巴延南徵選爲省掾從攻揚州常州下蘇秀臨安歸裝獨載書籍無一長物編平宋實迹上之初官承事郎行樞密院都事重慶叛竭謀畫諾諸城相率內附安西王承制攺四川北道宣慰司經歷尋除承直郎潼川路治中拔寒畯王朝綱王伯寜韓伯昌爲府史後皆至達官修府治發地得白金五十鋌同僚分公十鋌公獨不受以修廟學傳舎余作酒器給公用承制攺同知保寜路事治尙平簡反側以安擢僉四川道按察司事世皇知其賢詔所至毋敢沮撓給三傳赴上至則擿姦雪寃興學除獘風采一變有旨若曰暢純甫不貪佳士也其令與臺臣伊蘇特穆爾爲侶遂拜監察禦史糾劾權貴憲綱肅然上所纂農書遷陜西漢中道巡行勸農副使置義倉教栽植辟荒田農事以興俄僉陜西道按察司事時按察攺廉訪司精汰舊官獨副使盧公處道曁公仍舊興元監軍怗勢肆虐得其贓奏決之移僉山南道枝江歲防水役眾往返四百里供給尢苦公以江水安流悉罷其役時都護駙馬之徒大爲民害繩其尢者流之攺僉山東道入爲國子司業教育有規諸生服焉除陜西行省理問始至決滯訟三百餘事若右丞圖們岱爾之訟家財宣使鞏士安之箠折民齒開成同知張徳昭之利女財而奪之歸皆彊悍有恃官不能制者並寘於法引疾歸遷太常少卿轉翰林侍讀學士知制誥同修國史成宗賓天武宗撫軍朔方仁宗淵潛覃懷而中宮屬意安西宰相知其不可乃集館閣議以察向背公與焉卽揚言曰此宗社重事詎宜苟且眾皆黙然又曰余病矣請歸調治遂拂衣而起仁宗入京始出視事艸至大攺元詔修成宗實錄賜中統楮幣爲定一百加少中大夫請郡除太平路總管兼勸農事歲旱當禱公曰聞先旱必裒於民天可欺乎乃捐俸致禱不日沾足當塗民坐殺牛祈雨囚械者六十餘人公惻然曰雨晹愆期守令責也民殺牛致雨爾縱不愧於心尙忍聽其訟乎卽破械出之舟有溯流觸沿流之舟致溺其人累讞不決公亦縱之吏持不可上其議憲司卒是公議秩米收貯盈屋公曰吾家人能盡此乎呼寒士小民恣其取去分憲至郡必謁公曰公治內無事此來行故事爾至屬邑曰暢先生治內何敢久畱後守爲之立祠於學召爲翰林侍讀學士階中奉大夫奉勑撰王勃成道記序等文賜白金兩鋌不受尋除燕南河北道肅政廉訪使視事五月歸中書遣編修官孛木魯翀奉翰林學士之命以請起至汴以疾歸延佑四年丁巳秋主河南鄕試歸次襄縣西顧長安發丘壠之嘆因感疾十月朔薨於縣之傳捨某年某月某日塟於襄縣峴山之原配伊喇氏上世遼貴族佩金虎符萬戶某之女先公二十年卒兩封魏郡夫人三子長篤也蔭淮安路判官轉將作院經歷拜西臺禦史移南臺升都事除江浙行省員外郎攺僉山東道廉訪司事入爲監察禦史階太中大夫爲今官娶李氏子六人勉國子上舎生年二十七卒勤劼勵績■﹝至力﹞皆幼女五人次曰騫不仕娶成氏子勛女一人次曰駿娶蒙古氏子四人勗勍助勝篤駿魏郡夫人生騫曹氏出也至元之初際興王之運得賢爲盛而文學之士措諸有政拔出流俗籍其在世若魏公者混一來可數也公制行孤潔足以俯視一世立志髙逺足以上追古人天下之人莫不驚嘆以爲異人而不知者造訕騰議公亦不卹也若夫從南徵而垂槖歸得地藏而用諸官屢辭上請盡揮祿入𨿽公小節而其胸次爲何如哉髙公彥敬爲山南副使移文言不可居公上者三謂公官五品先十餘年不可犯積薪之誚渡江孰不富貴至今家僮僅數口寒士無異勢利無一動其心髙節淸風殆不可及且兄事三十年義𨿽朋友愛如同生一旦岸然其上實不自安犯此三不義何以糾人之非卽日辭去觀此則當時俗化之美士大夫風節之髙公之所以致此者可知已朝爲侍吏暮儌幸躐數級傲然爲長吏爲同列者聞二公之風亦可少愧哉公作守得古循吏體執憲有古遺直風至於立朝抗諭不卹利害則其較著者也其爲學宜專館閣備顧問而中外十轉始爲國子司業又出爲陜西理問入翰林才一轉官尋又出守再除翰林則老矣豈一時人才之多邪抑當時名爵之重𨿽如公者亦若是而已邪一技一能與不能操觚而專局至通貴未止者則又有命也邪然而列聖知遇多士推服太史有錄太常有謚加贈有號而又承家有子則天於公亦厚矣讀書一過目卽不忘假友人宋長編不浹日反之友訝其易公曰予舊熟之有忘者申之爾友記僻事數十驗之應答如響爲文力追古作盧公處道以爲似太史公而姚公端甫亦稱純甫實善文著述多而不存藳副使所萃才十一爾其見於世者不專於文也銘曰

魏公之出際時浡興挾策見世淵儲遂騰宋木漸傾蜀蔓有艿簡牘旣資贊益惟弘陶之不槬撫之不縆以堤厥潰以擏厥弸壁求簡編土視金繒皇皇使車爰七其乘善則爾揚愆乃爾繩學政聿修郡績載興掌帝之制適天之夢大議不屈長江可淜名石山重家不縷增歸來自樂飲水曲肱有介如石有潔如冰峻如絕壁孤如秋鷹弛張翫世中別淄澠夷考其行不渝九徵聞公之風貪懦自懲宰木已拱恩光日升漢江汪洋峴首崚嶒元凱多事慮及谷陵惟徳惟神有憺威稜景而前修昌而後承登世於千物莫我敢輘

五龍廟碑

龍於天地間爲物最神乾首六十四卦獨是取象其以神變不測時乘禦天雲行雨施烝民乃粒功莫與京乎大塞堪輿小爲蠶蠋能短能長能幽能明者神之末也管子曰龍水之神者也乘水則神立則𨿽神物其亦擇所可依而後能神其神哉江河湖海固其家也天下之曰潭曰湫曰巖曰洞曰池者非一必皆幽深僻險有水可依而後居焉土人往往時見光怪不敢褻也而又旱暵有禱則從而祠焉彰徳路安陽縣西北五里洹水之陽有五龍廟廟之下水黑而深洹水至是瀦而後泄其龍居之淵乎太原元裕之效虞初書言明昌中風拔廟樹印地有迹事頗涉怪而不及廟之建始何時其號五者具五方爲象設爾以其禱之屢乎也路達嚕噶齊荀公凱霖同知阿拉克判官毛拉爾錦嘗修其廢築臺其前至元四年戊寅夏旱甚甫事請禱六月二十日甲申總管杜公徳逺始下車憂惶無措曰不才之來丁旱之會又數日不雨則苖盡槁人何食賦何徵責何以逭盍走靈祠而禱諸荀公曰五龍廟效靈自昔協恭精禱神其閔乎於是率僚屬齋沐具香幣禱焉戊子行事云俄起是夕微雨越翌日大作三日乃止苖之槁者浡而興市之閉遏者發人之轉徙者息病者以蘇訛言以寂丰凶笑顰變乎旦夕旣報祀安陽縣尹趙君時敏刻石以昭神貺以逺邦君之休夫龍與人異處昔鬭洧淵子產以爲吾無求於龍龍亦無求於我惟其無求則子產之言是已爲天牧以守其土以養其民以供其貢賦而歲將告饑人將轉死苟可弭菑當卽致其極則其能無求於龍乎且龍之托於玆水以神其神人像而祠之有年矣應捷桴鼓亦其宜也否則將不與摶土縳芻等哉抑聞之雨由乎神而亦由乎人至誠貫金石信及豚魚況龍之神人之誠有不格者乎然而龍之徳不可忘也祭法曰山林川谷丘陵能出云爲風雨見怪物皆曰神洹水有龍能出雲爲雨祠亦宜哉書其槪申以迎送神曲俾祀而歌焉其詞曰

洹之水兮浺瀜祠其涘矣兮惟其潨羌自珍兮神龍沕擇勝兮實所宮魃之虐兮蘊隆龜吾田兮槁吾稑穜將竭澤兮及爾躬哀吾氓兮疲癃忍及喙兮弗充龍之怒兮奮飛丰隆前驅兮屏翳後隨騰淸波兮淋漓沛爲霖兮鮮厥萎報祀兮孔時泠風肅兮滿旗鼓坎坎兮吹參差荷神嘉兮無期

膏澤施兮不屯苖其傑兮木欣欣牲之腯兮醪之醇琮深席靚兮縈燎燻享不儀物兮享以人龍之去兮逡巡噓雲气兮氤氳歸九淵兮深藏斂大惠兮芘一方時潛飛兮則其常有扣斯應兮惟爾之臧百谷充羨兮遺秉在田龍兮龍兮人不爾諼

勑賜興元閣碑

太祖聖武皇帝之十五年歲在庚辰定都和林太宗皇帝培植煦育民物康阜始建宮闕因築梵宇基而未屋憲祖繼述歲丙辰作大浮屠覆以傑閣鳩功方殷六龍狩蜀代工使能伻督絡繹力底於成閣五級髙三百尺其下四面爲屋各七間環列諸佛具如經旨至大辛亥仁皇禦天聞有敝損遣延慶使臣吹戩輦鏹葺之又三十一年爲至正壬午皇上念祖宗根本之地二聖築構之艱勑齊哩克府同知今武備卿布達實哩曁嶺北行中書省右丞今宣政院使伊埒特穆爾監督重修歷四年方致完美周塔塗金晃朗奪目閣中邊頂踵巨細曲折若墄平髹堊靡不堅麗精至重三其門繚以周垣煥乎一新縣官出中統楮幣爲緡二十六萬五千有奇費視昔半而功則倍之丙戌十一月七日上禦明仁殿中書省臣奏閣修惟新不可不銘勑翰林學士承旨臣有壬文諸石臣有壬拜手稽首而言曰天地運用之妙臣無得而名焉卽其形之近者言之風雷雨晹之散動潤烜發生萬物者皆自上而施於下源泉陂澤之流通抒泄灌漑大田者亦由髙以及乎卑我國家興王之地俯瞰萬國大聖人首出庻物位乎天徳引閡孳萌紐牙開辟而後蓄而未發之气以資始品彚自上而施於下由髙以及乎卑故澤之流若髙屋之建瓴師之出如太山之墜石功烈之成登三邁五漢而下莫我儗也定都和林造邦之基立矣太宗憲宗𨿽干戈間而以不嗜殺人爲心聞象教淸淨覺皇慈仁之旨有契宸衷資其說以格蚩蚩之未格者非大示尊崇則無以爲感觸之地而大聖人礨空四海撮土八埏囊括宇宙席捲河山之量實兆聯於是焉臣有壬生長熈洽之世朔南名剎罔不歷觀聞嶺北人譝閣之大竊疑其誇質諸嘗行陜蜀江廣閩浙且仕嶺北之人信天下之闊無與爲比也昔祗桓寺基八十頃一百二十院祗陀須達二人成之我國家富有四海視布地之金特錙銖爾則此閣締構之峻偉傑峙與雪山相髙鷲嶺侔盛宜也閣始無名但以大閣寺著稱皇上賜名曰興元之閣蓋經始之日實我元順天應人龍興之初名協於實矣且和林自元昌路爲轉運司爲宣慰司又爲嶺北行中書省丙辰迄今九十一年而列聖駿極之迹雄都瑰異之觀無一人一言及紀述者一旦形諸玉音刻之堅瑉遲速其亦有緣乎於戲休哉爲大利益可量也夫銘曰

鴻蒙再辟世再初聖神立極卑黃虞建都乃握天地樞俯拾萬國如墜枯嗸嗸赤子饑待餔後奚後我來其蘇天戈豈欲專天誅心以不殺人自孚顧玆象教非虛無與我異世而同符以大智慧明羣愚開極樂國包寰區祗園方欲鳩其徒乘龍遽爾及鼎湖後聖繼作志不渝巍巍成此兜率居不宏其規豈逺模矗天拔地髙標孤中有屹立金浮屠諸佛環擁分四隅至大修廢走使車三十一年等須臾吾皇法祖恢聖謨坐令金碧新渠渠龎恩覆幬均堪輿如閣容塔綽有餘中書有請帝曰兪汝臣有壬其大書不騫不燐盤石如億萬斯歲綿皇圗

武昌路武當萬壽崇寜宮碑銘【有序】

武當均州山先名太和道流謂其峻極秀絕非玄武神不足當故更名武當勝國端平甲午兵搖襄漢均民走鄂深神徳不能忘鳴於官行武當祠於鄂爲衝霄壇制使孟珙禱於神有齊安之捷易壇爲觀蓋復崇寜額也我皇元至元庚寅升武當萬壽崇寜宮地據雄峻鶴山亙其後大江朝其前云闗扄深石磴梯危大殿髙堂傑閣危亭長廊縈帶通樓環匝百神胥宇羽流棲息壇壝鼓鐘學館庖廥轇轕錯布仰觀樓閣玲瓏在五云絕頂俯瞰萬間鱗集煙靄蔽虧若洞庭觀波濤目爲之眩而山川形勝闤闠盛麗金碧丹雘髙下相輝玉京十二樓不得而見之此亦人境之洞天也泰定甲子又攺作玉皇閣凡十二丈深廣相若由甲午迄至正甲申一百一十一年壇而觀觀而宮若葺故若建新幾人幾日幾工幾木而甲申之二月戊午掃於一炬洞眞明道沖妙眞人住持提點兼領諸宮觀事羅君大震職宮事餘四十年勞瘁已至時行當弛擔而彼所謂刼運乃丁其會常情體解气沮方偕其徒曹大坤等以已貲率眾力任其復而威順王實鎭是邦主贊尢恪重起兩廡甲子樓三十一間以其下內半爲云房歲丁亥三淸殿成深廣十尋髙九丈加舊制三之一又建玄天上帝殿聖像侍從供器靡不僝功而又作亭礱石以紀綸綍運機爲蔵以待禬禳余凡締構日以就緒矣昔閣之成嘗屬予記亡友玄教大宗師閒閒吳公亦屢爲言時待罪政府多事因循遂至今日乃己丑八月書來告其掇拾煨燼有成仍命予志夫所謂刼運者吾儒所謂數也天地且有數人力之盛神靈之托其能出天地之外者乎其成其毀有不必究者已玄武之祠昉宋眞宗我朝至元己巳龜蛇見於髙梁河以爲玄武之祥爲築昭應宮於是武當之山若增而髙矣是宮之名𨿽主玄帝而巍然南面朝五帝者實主玉皇玄帝五帝之一也若夫北方七宿爲水之神寓形龜蛇者世飫聞矣主之大者盍鬯厥旨玉皇禮家所謂昊天上帝也以形體言之謂之天以主宰謂之帝以功用謂之鬼神以妙用謂之神主宰者不離乎功用而能妙用者也日月之運行風雷之鼓舞山川之流峙人物之生息皆功效之著者闔且辟於斯往且來於斯視之而不見聽之而不聞則有妙用存焉先王之有天下也以爲萬物本乎天故祀於郊圜丘以象其形蒼璧以象其色樂九變以著其數猶曰維天其右之其之爲言不敢必之辭也不特此也羣祀亦然或求諸陰或求諸陽不可方數徵形狀索也自神仙好樓居之說行遂有作崇臺傑觀以候之者嵩呼之聞巨迹之見眞若可以形聲相接而像設濫觴於此矣其始也施之羣祀其卒也於上帝亦冠裳而宮室之矣聖人以神道設教上智昭昭無幽不通下愚蚩蚩旣顓而蒙孰爲民彛孰爲帝衷可使由之而不能使之知也今號於眾曰帝以主宰言其不啞然笑者幾希孰與樹中天之華構揭上帝之髙居使瞻而仰之者舉手加額曰上帝臨汝無貳爾心由是而捨惡從善之心油然而生矣是宮之建顯命靈躅祝釐芘民者固自有在而使民觀感日遷於善聖教之功不又多矣乎銘曰

岷江東涘鄂城西壁疊巘嶟嶟崇宮仡仡天闗失守灰飛瞬息剝胤碩果復根定力噓蜃倏樓琢璇俄室三華屹崪九光赫奕雕梁龍矯文瓦鱗集棟吻雄鰲闌腰雌霓疏欞綺結飛檐翠濕碧霞騰虛流云洞辟屛翳擁幢丰隆列戟桂漿釃素蕙肴蒸碧靈霜淸厲廣樂翕繹瑤艸肥露玉華酣日紫芝已甲蟠桃行實祥鸞朝朝瑞麟夕夕玄龜左顧靈蛇右翼山川開朗神人愉懌物具阜康世允寜謐丕冒神休永奠人極

圭塘小槁卷九

●欽定四庫全書

圭塘小槁卷十

﹝元﹞許有壬撰

○碑志

勑賜故資徳大夫禦史中丞贈攄忠宣憲協正功臣河南行省右丞上護軍魏郡馬文貞公神道碑銘【並序】

至正七年七月丁丑集賢侍講學士通奉大夫兼國子祭酒臣天爵言故資徳大夫禦史中丞贈攄忠宣憲協正功臣河南行省右丞上護軍追封魏郡公謚文貞馬祖常早擢髙第歷踐要途始終五朝有文有政宜賜碑紀徳庸示報功集賢院以聞制可命臣有壬爲文臣玄爲書臣起巖篆其額三人皆文貞公同年進士而有壬托知尢厚始以學士被命繼冒承旨皆職紀述其敢辭公字伯庸世永古特郡居靜州天山有錫喇濟蘇者髙祖也金季爲鳳翔兵馬判官死節贈桓州刺史廟賜褒忠子孫因官以馬爲氏曽祖烏呼訥從世皇徵宋畱汴掌饋饟累官禮部尙書贈推忠宣力翊運功臣僉樞密院事謚忠懿祖世昌行尙書省左右司郎中贈嘉議大夫吏部尙書父潤朝列大夫同知漳州路總管府事贈中奉大夫河南行省參知政事追封梁郡公妣楊氏追封梁郡夫人梁公官浮光因家焉公七歲知學得錢卽以市書十歲見燭攲燒屋解衣沃水滅之人嘆其異蜀儒張公順講經儀眞公未冠質以疑義數十張公奇之科舉詔下鄕會試皆第一廷試第二蓋以國人冠也授應奉翰林文字承事郎同知制誥兼國史院編修官拜監察禦史仁皇久正宸極猶居東宮近侍利燕飲得請公抗言當禦正衙立朝儀禦史執簡太史執筆𨿽有懷姦利已乞官賞者亦不敢出諸口承天地祖宗之重當極調攝至於酒醴近侍進禦當思一獻百拜之義英廟爲皇太子請愼簡師傅下至臣僕亦宜精擇時大姦當國公首知其盜觀國史洎同列疏其十罪仁廟震怒罷之黨與之布要地者皆論列黜之端人昔與抵牾而擯斥者請拔用之泰州山移公言山不動之物而今動之豈在野有當用不用之賢在官有當言不言之佞大臣皆家居待罪薦賢拔滯知無不言攺宣政院經歷月餘辭歸起爲社稷署令罷雜事於泉南大姦復相左遷開平縣尹欲中傷之退居浮光大姦死除翰林待制泰定建儲擢典寶少監太子左贊善尋兼翰林直學士成均釋奠陳太子視學之禮內出禮幣命公助祭除禮部尙書祖母張夫人卒護喪歸起爲右贊善復禮部尋辭歸天歷初再使召爲燕王內尉仍入禮部兩知貢舉一爲讀卷官時號得人參議中書省事參定親郊典儀充讀祝冊官禮成賚金幣拜治書侍禦史賜犀帶及禦書奎章閣記內庭宴服七襲金玊腰帶各一攺徽政副使拜南臺中丞今上卽位召議新政賚白金爲兩二百楮幣爲貫萬金織綺爲端四攺同知徽政院事拜禦史中丞以公疾特免朝禮命光祿日給上尊知經筵進說必陳經史大義參以祖宗故實持憲務存大體西臺禦史劾其僚禁酤時面有酒色以苛細黜之山東憲以孔氏訟聞以事關名教不行按者亦引去司憲有以貪墨敗沒入其田廬請歸曲阜林廟從之拜樞密副使居無幾辭歸復南臺中丞遷西臺疾不赴積階自承事郎至資徳大夫至元四年三月丙午薨於光州之第得年六十是年四月壬申塟州北平原鄕西樊裏有司以聞有令贈謚配索氏封梁郡夫人子男二武子承事郎湖廣行省檢校官文子徵事郎祕書監著作郎孫男三女二公言事剴切嘗言國人曁諸部旣誦周孔書當尊諸母以厚彜倫兵家子驕脆有孤任使庶人挽彊蹶張老死艸野當建武學武舉儲材以備非常時𨿽不用識者韙之至於論刑一本哀矜嘗言死罪遇赦且原減死流徙未蒙殊渥當驗情遇恩內徙漢人滿百執弓矢獵者不及百者流條格已有禁弓矢聚眾之條又復爲此是錯綜网羅之誠恐愚民舉足蹈罪至論建徳民妻之不首夫死者則當以必死其得用法之意乎國家涵濡百年譽髦斯士公先世已事華學至公始大以肆爲文精核務去陳言師先秦兩漢尢致力於詩淩轢古作大篇短章無不可傳者與修英廟實錄譯潤皇圗大訓承華事略編集列後金鑑千秋記若干捲至順間龍虎臺應制賦詩有玊食之賜嘗進擬槁爲之嘆曰孰謂中原無碩儒乎文集若干捲臺檄刻之揚州郡庠仁皇始行貢舉國人而下列爲四色國人洎諸部爲右榜試目視左榜差優公𨿽右榜左列及之者指未易屈焉且其爲學初不爲貢舉也以挺特之資丁大明之會褎爲舉首馴至達官威重足以鎭薄俗文章足以追古作議論足以正風敎設科得士不得不以延佑之時爲盛也不幸壽僅六十未究其用悲夫銘曰

元大一統六合同風南臺北萊芃生其中部族有儒文貞伊始文貞之世翼翼廟祀後承聿修講學諸夏延卑至公有大無摦嶄然異稟幼不事弄濡衣撲燎智劇碎甕益習以進益混以澣不溺於流而登於岸先秦兩漢華咀實擷天籟泠厲石湍激洌天子有詔乃興乃賓實三其魁一推國人甫試館職倐峩豸冠以爾枘鑿安我考盤遐心浮雲束帛空谷春坊翊贊經筵啟沃皇格於天公司其度俊造鑑衡風紀砥柱厖恩異數川委充溢云胡修途六十而柅旣易其名亦大其封於光之原賜碑崇崇賜碑崇崇於赫厥銘同年之紀考信匪譝惟爾部族文貞有躅敍倫惇典益介戩榖

元故右丞相克哷神道碑銘【並序】

天厭宋金之不能君其民也篤生大有爲之君以君之我太祖聖武皇帝順天應人龍飛朔方豪傑雲從四傑而下僝功輩出若丞相鎭海蓋較著者也五世孫僉河北河南道肅政廉訪司事哈斯狀其故請曰丞相奮庸天造名具祕史世莫得聞子孫席世少文封謚稽稽諸麗牲有石而無銘封謚在官銘不在子孫乎敢再拜請愚昔長史館與修功臣傳家報疏列至有炳炳在人子孫不能具一言一事者竊嘗撫其後而悲其先也僉憲殖華學頴出羣從思弘世徳嘉其能後故不讓而筆之丞相名紮哈卽靑哈系出克哷氏或曰本田姓至朔方始氏克哷或曰實克哷族時同名者三因主屯田故加田別之有勇略善騎射從徵屢有功歲丙寅長百夫從宗王百官於班珠爾烏訥格河同盟恭上太祖靑吉斯皇帝尊號倚注日密晝不釋鞍夜不解帶爲紮爾固齊破迪延國賜禦馬一破克木楚國汪國魯國賜珠旗金虎符銀印爲埓裏巴總屬官金符十人銀符五十人徵塔塔爾欽察唐古特哲衮回回契丹女直皆有功承命辟烏哩揚歡地爲屯田且城之因公名名其地曰鎭海又曰靑海俾公守焉局所俘萬口居作後以其半不能寒者移弘州孫達噶濟襲監弘州及其局風宜春■﹝禾來﹞屑供天庖若諸樹藝爲設提舉以司之亦以公子孫世其職時諸蕃略定遂南牧至撫州與金將呼察和斯戰流矢中右脇紿其眾謂不傷裹瘡復戰竟拔其城賜白金俾爲後證旣拔燕都命公登大悲閣環射四矢所至市捨悉以賜之尋受顧命奉太宗登極收天下符節獨公聴畱復以貴戚金符官隸麾下拜中書丞相偕塔齊爾蘇布特取汴京河南河中入內省得九龍旗乘輿椅蓋悉以賜公中原旣定錫恩州三百戶爲實封世食其賦爲置官守始立中書省尙左公爲左丞相繼尙右攺右相歲乙未八月二十一日薨於家上惜悼不已賜金幣治喪命百官致祭塟弘州北阜立祠其上憲宗嘗拊髀嘆曰使吾得鎭海江淮何憂惜其亡矣世祖立極又以公舊部及降虜千人爲匠局命公之孫章嘉爲千戶曽孫伊埓布哈爲百戶世所謂十七投下此其一也在干戈中每以進賢爲急河西得伊勒吉齊匠官徳磋後其子皆爲名臣陰陽羅丹仕至大司徒得儒十三人後皆知名夫人烏蘭必濟世祖所賜嬪妃也初克蔡俘金公主某亦以賜公子男一十二人曰約蘇穆爾爲紮爾古齊佩金符約蘇穆爾之曽孫托和齊益州路千戶玄孫布哈襲中衛千戶曰博果斯從世皇有功雲南爲濟南益都宣慰使曰克埓濟蘇僉憲髙祖也孫若干人曰八十八僉河東道廉訪司事阿勒坦布哈淮東廉訪副使曽孫托裏靖州路達嚕噶齊僉憲大父也子孫繁衍碑不具載世有恆言飲水黒河最爲勲舊公實與焉國史曰托卜齊雅至祕也非有功不紀公名在焉錫戶樹官傳之子孫祖宗來可屈指公則二焉卽是觀之丰功盛烈𨿽家乘紀述容有逸略而其皭然大者不可掩也銘曰

云雷經綸屯將作解元气鼓動大塊斯噫丰隆屏翳相爲後先亭之毒之以基我元於赫代工開天伊始同盟黒河有如白水轍環扈徵何堅不摧戰功曰多我實有之珠旗揚揚金符煌煌從官如雲君賜以彰天荒旣■﹝田﹞有城翼翼樹藝告成百工以集郢律回春奏食靡艱俾爾子姓世屍厥官族鋒𨿽利吾忘吾脇恬然不傷嬰鋒蹀血拔燕論功旌以殊禮四矢所至悉公之邸帝曰汝賢其長中書汴蔡底平金社遂墟視功頒賞賜戶三百世掌食采設官永額不懲首離優遊考終九重震悼賻腆祭丰弘惟桐鄕庸昭崇報有穹其封有侐其廟祕史紀名永終不墜顧是刻文益示揚厲

大元故贈光祿大夫江浙等處行中書省平章政事柱國追封趙國公阿都哈雅公神道碑銘【並序】

江南行臺禦史大夫阿爾斯蘭哈雅致政家居遣其子都水少監摩歡奉家乘請曰老夫賴先世余澤竊祿位有年而吾父平章公墓尙未表非慢也顧盛滿難居功名鮮終恆懼不克負荷遺羞丘壠君恩如天幸賜骸骨養痾田裏年且八袠吾知免夫子知我其銘之有壬讓不獲本其狀序曰平章公諱阿都哈雅輝和爾氏世爲髙昌望族祖伊囉勒鄂蘭登達登達華言巨室也贈中奉大夫河南江北等處行中書省參知政事護軍範陽郡公祖妣鄂特戩追封範陽郡夫人考諱哈喇阿爾斯蘭都木達當太祖肇建區宇國主伊克都護發兵攻金斬其長史聞摩勒齊爾有異遣將命偕徹爾四人馳告行在且具欵誠上曰果如爾言其告爾主以方物來對曰皇帝幸生活髙昌髙昌身且不敢有何有方物復命輦寶貨金織段以獻由是髙昌內附因畱宿衛從太祖南徵卒於栁城贈資善大夫湖廣等處行中書省右丞上護軍範陽郡公妣雅克塔納追封範陽郡夫人公宿衛積勞除塔山屯田打捕提舉不就卒於京師昭回裏第年七十一塟城西小南莊之原贈光祿大夫江浙等處行中書省平章政事柱國趙國公配巴哩琿塔噶封栁城郡太夫人卒於濟南年八十四大夫時長憲山東護柩歸祔子男二長大夫也次賽音哈雅同僉宣徽院事早卒嗚呼世臣大家上有啟而下有承得以世濟其美者公一門其庶幾乎公性恂恂而志趣超詣由近侍出官非其志也嘗曰我先人有大造於髙昌氏子孫必有興我不必爲也夫以右丞之賢明畏天之義一介往來舉危亡之國而措之安遇知太祖天苟引年居髙位享厚祿必矣乃郁而不發蓄而不泄至公又植而不食必再世而後顯是蓋遲速之有時非人力之所能及而啟之於前者固已逢湧而不可遏公卒時大夫已拜南臺禦史流澤之來浩乎其沛然矣其浮雲富貴優遊以老宜哉大夫以卓越之才起家監縣爲良吏入臺爲材禦史出廉諸道爲剛明使者入中書分南臺爲天子重臣歷九朝官二十七轉天下識與不識皆知其名而又躬服儉素衣無錦繡居無華飾榮寵方至退然若虛文皇嗣位聖眷益隆玉帶上尊錫賚相望至爲玉刻署押以示殊遇當是時苟假寵於上爲先世要美謚作丰碑亦何求不得顧乃自抑若不能加於其先有於其身者必遲回以待於致事又遲回以至於今日不請於上不謁於太常擇所宜爲者自爲之視世之朝暴貴而夕礱賜碑者有間矣二子長少監也次伊嚕哈雅少監二子布格博索俱宿衛內廷公生世爲賢子爲賢父歿而享其寵嘉出於尋常身大官無聞者萬萬也其可銘也夫銘曰於維趙國作徳於逸而小心以繹不柔以忮不競以亟以承其先烈以裕其胤息其先伊誰實爲右丞孑孑其徵屬屬其盈髙昌之望曰命靡常主命不辱而天威肅蔣輦其金珍篚厥玄黃歸我聖皇以敉寧一方大夫繩武不逺伊邇右丞有孫趙國有子坦坦如砥矯矯如矢維天子使靡不極所止宜爾錫爾山峙川委繄來世之祉城西之原有樹有封刻銘丰碑百世可宗

故承務郎江西等處儒學副提舉葉先生墓碑

承務郎江西等處儒學副提舉致仕葉先生諱瑞字宗瑞逺祖祖洽宋熈寧間廷對魁天下曽孫廷秀由邵武徙建昌新城春秋擢第官至朝請大夫知梧州言事忤旨仰藥卒子逺宣敎郎奉柩歸次采石而溺孫茂祖甫四歲母饒夫人抱以依姑趙趙居而敎育之因爲金溪人中鄕貢進士舉娶趙生四子先生其叔子也幼尙气節致力經學以及百家皆得旨要其爲舉子業不蹈時習或戒以希有司旨先生曰吾爲是區區而悖吾師說乎益篤志爲已之學進士公卒先生甫冠貲產悉分弟妹而躬耕以食趙夫人卒兄弟四出先生獨力營治久乃幡然曰昔親在不敢離親亡矣充吾學爲揚顯者不力可乎歷甌越會稽瑯瑘涉汶泗過洛入秦道晉以達幽朔無所遇最後至遼東世臣洪氏以好儒聞闡義學方難其師有以先生文行言於平章君祥右丞重喜者及見大悅館而師焉諸子彬彬以文學濟其世美遼東之人翕然知向學者先生力也朝廷以右丞薦授遼陽路儒學敎授再調大寧路升將仕郎江洲路湖口縣主簿攝尉事盜久逸者皆獲之憲司檄按徳化縣疑獄卽得其情核虛糧決滯訟縣以治聞轉撫州樂安務提領俄請老授前官至順二年十一月二十五日以疾終於家壽八十有五某年某月某日塟某處娶趙氏生子順女適孔景仰繼黃氏生子升寧都州夏河寨巡檢女適湖口縣典史杜復亨繼王氏生子大有蔭宜春揚橋務提領女適髙安白沙寨巡檢孫鐵柱孫男三人縝綱繹女三人先生年五十始出卒能致官而行其學迹徧海內乃得返鄕裏至於休致而終於正寢𨿽用不盡其施而敎之振於東善之淑於人者多矣遺文四十卷庸學提要六卷周易釋疑十卷於虖博矣哉中原貢舉廢將九十年江南亦四十年某少時先公敎之曰金源分裂且事貢舉國家之大未有不行但遲速有時爾力學以俟當有際也時混一才二十年故老尙多幸及從學粗有得也尋以校職從事山北憲貢舉詔下乃棄而應薦先生實主文遼陽科制廢久內地有所不悉遼陽在東僻有司一切昧於奉行先生纎悉敎之蓋江南內附時年已三十餘矣習於場屋條制者也監試僉憲田時佐曰微先生幾不能奉詔有壬旣獲薦文入禮部經問之奧策問之切見者莫不駴異先生在湖口方鳴金鼓行江有壬歸省臨江遇之中流歡甚至順庚午有壬爲兩淮轉運使先生惠然肯來年八十四矣飲食起居猶昔也手寫大學中庸二書注字如蠅頭以與小兒畱月餘歸明年遂沒又八年升來武昌請銘將刻之阡玆銘也其誰宜爲銘曰

於虖先生志壹學醇友善行道恥爲鄕人昔隘分裂占畢苟安四海旣一我轍乃環有韞未襮賈用不售爾不我知我不爾覯晚慕幼安片帆遼東有命自天臯比卑公俊造賓興墜緒孰繹紹逺選公張此東僻樂育嘉惠侏離伊吾糾邑司徵曷究我書八十五年口不藥劑禔身所遺根茂實遂旅無所容道路屏營歸來正首於虖先生

故通議大夫江西等處槯茶都轉運使萬公神道碑銘【並序】

公蒙古人卓特氏小字萬嘉閭長因爲名國俗也旣華學友字以國卿其家廣平蓋曽大夫天造初穎右部分戍地也大父哈尙從討李璮攻襄樊鄂渚皆有功贈中順大夫同僉樞密院事上騎都尉範陽郡伯配欽察氏葉氏皆追封範陽郡君父孟克圖右衛親軍百戶達嚕噶齊佩銀符升福州新軍千戶達嚕噶齊佩金符贈亞中大夫僉太常禮儀院事輕車都尉範陽郡侯配欽察氏追封範陽夫人徳善履歷具神道碑公守河間有壬待罪政府江西茶政不修擇習而健廉而通者爲都轉運使以拯之公嘗貳其司有聲乃薦之廷議翕然旣奏可傳符至郡俄以疾卒至正二年四月二日也五月二日塟曲周縣先塋壽六十有五明年九月孤壽安走安陽謁銘哭不能禁拜已出行實復咽不能語有壬交公厚望其孤已泣又洞其愨誠益爲之動遂相與大哭久乃始克讀其狀其善狀不能悉也公居嫡長世祿當襲以讓弟諾海服勞宿衛除山北道肅政廉訪司照磨兼管勾承發架閣庫以太常憂歸服除調山東道賑饑有功南臺辟爲行人俄除利用監知事又攺南臺管勾承發照磨兼獄丞拜西臺監察禦史論列剴切僉雲南諸路肅政廉訪司事麗江宣撫達嚕噶齊揚珠布哈橫甚逐同官激判郡內朝廷知之始懼而亡慝公以臺檄出罷之復其同官者以息行部建廟學凡二十四所修廢驛二十一歸省太夫人京口及侍其疾扶柩至廣平復如京師遷祖考妣合塟先塋攺僉江西道又攺燕南皆以憂不起服除攺河南道天歷之警行省臣與廉訪司協議公謂潼關守不可緩承制除河南行省郎中出守潼關文皇道汴錄其勞除河南道副使潼關失守夜馳至行省發蒙古軍四千人又借民丁出帑資假富室以足軍興鼓行而西遂復奪之會朝廷遣使退其師還卒掠民子女皆奪歸其親賜彩段上尊初額森鼐將兵禦西師屯彰徳約備芻粟已竭宿畱不進士卒將大肆掠公開諭以理遂移衛輝境蓋始約有備之地一郡幾亂賴公以免擢同知中政院事理財江浙仍有金帛之賚攺儲政院判官拜監察禦史按覆諸道風采肅然爲戶部郎中楮幣壅滯督焚以通之倉儲積獘立法以核之閩中去京逺選人間關故事三年遣使卽江浙省銓授公以選行就除行省左右司郎中茶司復立授同知江西等處榷茶都轉運司事分治湖廣江西江浙課以登商旅以通官庶以不擾入爲戶部侍郎復通州倉糧三十萬石行蜀拯鹽法之獘人謂得宜升內宰甫月攺河間路總管兼諸軍鄂囉總管管內勸農事首建學宮若干楹百廢修舉胥畏民悅榷茶劇任知公者咸謂必稱而倐焉長往惜哉積階自將仕佐郎至通議大夫配沙卜珠氏封範陽郡夫人又娶趙氏在南毎憂無子有壬解之曰以子之心不患無子後果生子壽安也願而有立室而有出公可無憾矣女四人適國子生旺紮勒布哈江浙行省理問瑪固徳哷宿州同知王敏行一未行弟二人諾海自襲官有聞四轉至鎭江上萬戶府達嚕噶齊階太中大夫曰庫楚宋氏出也公幼有志節襟度宏朗滑稽微中機鋒叵測分部上京它曹官莫不捨其署雜沓相從其爲人悅慕若此而疾惡若仇辭色不能隠亦用是來議者之口焉左警巡院判官王克觀洎其家五人相繼死爲俱載歸塟之道髙郵十路都萬戶府知事龍寶臣出使卒殯水濵捐金顧江道士遷其柩歸塟曲周顯官有放其子者孫且十歲一日過之因言父子天倫甚至乃蹙然問曰君子幾歲公曰尙少當令來拜明日挈其孫往其人撫愛不釋公曰此兒與君有骨肉親錯愕久之乃語之曰此君之子某之子也遂大慟奉楮幣銀酒具爲謝受之還遺其子卒爲父子子今亦顯微公則天倫或幾乎絕矣其篤於行義若此與大權貴舊而狎不敢逺亦不近之免趨附之逮其讀書好文蓋太常敎之有素而復天資穎悟喜交儒士灼然有見於道義故確然無間於吾徒也山北南臺暇必相從有酒必共先太夫人棄代維揚自京口來賻南歸過之戀戀不忍別騎送至金陵東郭始泣而歸中途宿旅邸疲甚而寢必嘂撼使寤笑談達曙目不少瞑翼日神觀不少昏疲京師僕僕多事亦撥冗過從又同扈上京交遊厚且久它人不及也銘復有辭銘曰

有紫其服有金其符賞延在身乃及友於視其不取見其有餘紆靑幾時冠鐵衣朱逢湧孰禦載馳載驅投紱滇池萬里接淅甞藥視舉獲殫子職衰絰洊命禮經是式分節河南邊聲孔劇力障其衝旋復其失兩爲地官不競不求廩枵而充泉壅而流惟瀛大郡實爲甸侯先敎後刑學宮以修昔貳茗政眾與能事俾長榷司以修厥廢軺方脂牽奄忽云逝聞者衋傷矧予夙契子銘不愧子善實多剛而不虐從而不阿不膠於習不流於和有美承家其冠已峩曲周之澤發於盈科刻文樂石百祀不磨

圭塘小槁卷十

●欽定四庫全書

圭塘小槁卷十一

﹝元﹞許有壬撰

○贊

文文山畫像贊【並序】

有壬早慕文山公風節與其孫富遊嘗序公傳而未得拜公像意其雄傑峭異若太史公疑張子房爲魁梧奇偉也富弟寔奉像求贊始遂瞻拜乃溫其如玉焉然其栗而廉者不可揜也仁者必有勇公之謂也贊曰

精金不蝕貞玊不燐昆岡火炎乃流乃焚不流不焚孰爲其眞摧抑百至而力不衂間關萬狀而气益振我公之心有如此水我人我民我疆我裏獨有入海萬一振起天實厭宋臣力竭矣慷慨就俘气言益厲談笑燕市取義得義一言一動足爲人師若曰父母有疾不可以難愈而不藥則百世之訓彜厚顏鄙夫偸生一時死何所遺壤腐冰凘公乃不死孰得而死之予今見公圖繪固嚴霜烈日之梗槪而景星鳯凰尢足以慰後世快覩之思也

雪樓先生程楚公小像贊【並序】

有壬昔來京師雪樓先生楚國文憲程公在翰林曾一再見之奔走四方不得日侍筆硯而知先生與議貢舉之有力也至正丙戌十一月諸孫世京奉小像示有壬俾贊其左不敢以蕪陋辭也贊曰

楚郢故墟有樓嵒嵒世半知不修阻孰探由公著稱嘉名遂洽於朔南公幼爲學演迆泓涵曽未施抒勝國已戡楚材晉用乃獨挺夫楩楠持憲中外人革鄙貪掌帝之制音叶韶咸和不徇物剛不來讒引年勇退秋風片帆塵空萬事之擾擾云護一室之潭潭松陰入座鑪燻自參宛淸揚其如在耳肅肅乎名談昔貢舉之始行一廷議之二三天荒盡薙乎薉茀鵠袍倐變而朱藍顧區區之不才至襲公之冰銜𨿽拜圖懷人希彷佛於萬一而度徳量力秪足以重沙礫之慚也

澄上人龍贊【並序】

今上皇帝躍淵桂林報恩寺時釋師澄實住持宸翰超詣師有功焉皇帝卽位之三年召入朝恩數隆渥可謂希世之遇已有壬奏事明仁殿始識之將歸出墨龍求贊有壬旣榮其遇而復有感於龍也爲之贊曰九淵神龍屈伸惟時有天者隨龍不自知其屈也獱獺皆得而嗤亦莫得而我危其信也飛在天而雲行雨施萬國咸寧而一物不遺怨不爾報徳則爾追是蓋善善急而惡惡緩又天心之仁愛而實寓至公之無私使子髙而有知九原之下寧不深愧於我師也邪

雲林小像贊

气淸而神完外臒而內腴禦暴嬰難持志無撓剸繁治劇遊刃有餘身已瘁於揚歷友方樂乎樵漁經費需才鋒車突如曽未期月山積海輸鳯池吁謨其席屢虛吏垢待刮而民瘼仰蘇淸泉白石云■﹝戶外盍內﹞茒廬胡爲乎歸歟

如愚先生畫像贊蔡仲謙運使【並序】

仇侯公度守晉寧政成歸燕燕其裏也復命典大郡力辭於未及之年平生慕古人假古物以寓其意又自號古愚聞於時一日詔書某曰吾友胡助亦古愚也玆以古愚獨歸胡而更曰如愚客有工繪貌予惟肖徼子一語其勿靳夫名而字古也復冠以號今也滔滔雷同焉得而避之昔有同姓字於一時若杜子夏者未聞易而避之也字且不避況字之外者乎何獨公度介然自別於胡哉予始聞而疑之卽其號求其志而後有以見公度之力於進修而其志有在也末世滋僞聖人發古愚今愚之嘆以其挾私妄作又不若徑行自遂之爲疾也如愚顏子也聖人與言有聴受無問難蓋其眞積力久觸處洞然但見其不違如愚退省其私則皆足以發明夫子之道然後知其不愚焉公度慕古人者也非古之愚者也慕古人而師顏子有餘師矣自古愚而爲如愚自如愚而爲不愚得之於心有不可名者已號與像云乎哉贊曰

謂其不愚黯乎其外謂其果愚皦乎其內以爲古之愚則思不暗昧而行不自遂生乎今之世尙論古之人而無愧左圖右書以遊以藏淵而時出絅而日章樂不可名號孰爾臧殆將造夫心齋坐忘之鄕者乎

○銘

守約齋銘

孟傳孔道三聖以承孟捨何人乃謂似曽因其養勇無懼爲主擬非等倫气象是取不能必勝是亦得要守气一身寧久無暴反身循理是爲守約猶网在綱猶機度括循循善誘亦惟以禮推而施博能事畢矣

亦山堂銘【並序】

贈江浙行省參知政事北山徐公吾鄕之耆英也仲子漢臣掾中書以兄周臣入爲參議攺他官名與秩日起拜禦史出僉兩道皆有聲周臣卒無子棄官歸經理其家且以子後之先塋久不治樹築有加表碣儀物礱石林立凡周臣賫志地下者舉畢之可謂能子弟矣遷浙西道以母老不赴日相過從承示伯生虞學士所爲亦山堂記乃知漢臣抒義北山而自號亦山請益惟謹漢臣孝於親弟於兄根本旣立而又有伯生之文蔑以益之矣辭不獲乃爲之銘曰

繄士爲學奚假外求世美克濟厥徳允修家有餘師巖巖在前重厚其體振古不遷含雲蓄雨利澤由施在人取象子孫以之止而有容器車攸出皇皇乘軺以嗣以續吾翁此山吾亦此山於羮於墻有儼堂顏師不在人乃在吾翁義不在山乃在吾躬隠鄙快捷方式厓或興寶跬步或違壑譏峯誚勗哉繼志毋虧一簣山亦子名人亦子畏

○辭

哈斯布色哀辭

哈斯布色取父字姓丁字文苑於闐人與予同登乙夘進士第倅固安州掾左司除禮部主事予佐吏部故遊從爲多攺祕書著作拜監察禦史又與予同官南坡之變梟獍黨與列據津要文苑喀喇子山曁予實同論列遷戶部員外郎予在左司計事率相見俄僉浙西道廉訪司事遂間南北予居武昌適移湖北新制憲官各色止用一人長憲者同出西域卽日引退臺報不允文苑曰無例且退持疑文冒進可乎堅臥不起予跧居絕人事獨相往來鵠山楚觀之絕頂梵宮琳宇之僻地荒城廢壘村居埜池靡不至焉時絕天登大別宿郎官湖賦詩談論無虛日一日把酒相屬曰人生離合有數君閒我退機適相投但恐造物見妬不終遂此先子監祁陽縣有惠政潛徳未章子亟銘予不獲辭焉未幾予除兩淮轉運使文苑移山北邸報同日至山北置大寧白霫地去京師東北尙八百里陸不可挈家水縈紆餘五千里扶病擁幼殆不能爲謀予官揚州﨑嶇來過曰我非瀆於進也主上新政不敢不行而老幼累我且都而杭杭而鄂鄂又山北有力且疲況貧乎鄂不可畱揚米貴不可居杭吾樂之榖又差賤且其人徳我吾謀定矣乃命諸子買舟而東獨挈一小僕乘傳而北予畱之飲三畫夜而後去酒中嘗曰我作事素勇今殊猶豫何也予戲之曰人攺常不佳君豈厭世邪乃大笑曰昔溫公記宋子才暴謔其言偶驗我不信也因出臂示其堅實曰斧吾擊亦不死也於虖今乃眞死矣蓋時方大疫暑行至東平主僕皆病歸抵淮安卒於舟中至順元年六月二十三日也郡大夫率其國人菆之予旣爲位哭遣人省其墓告其家子穆蘇迎柩歸艤舟餞別之地哭爲之慟監郡公塟祁陽逺不能祔予欲蜀岡買地處之穆蘓曰杭西山先人所愛因可守也遂謀塟焉母子力不能舉漕司曁它官府若嘗往來共賻之得楮幣中統餘萬緡旣襄事可經理其家淮東憲長達爾瑪嘗同官閔其貧請賻於朝不報初文苑爲固安隸京號難治民劉奉益橫甚賽祈烹五十羊聚羣不逞震動裏閈執而發其椎埋焚剽數其事度不解逸去反肆誣構詔大官雜問禁中辧析明直劉寘於法築堤堰三百里河以不害兩道凜然折彊暴如拉朽蜀兵未戢按郡直要衝布置施爲若老於兵者統兵省臣薦其有將帥材可治邊事云內外持憲知無不言制吏輩噤不得出一語平居論事慷慨歷落一座盡傾遇則奮發勇往無前長於觀人某邪某詐黙以相告後輒多驗作歌行豪宕如其人古詩淸粹皆可傳也延佑初朝廷始以科舉取士天下之大才五十六人出官四方或懦於施或污於賄歷歷在人得免詬議如文苑者無幾而天復中道畫之於戲惜哉予昔銘監縣公謂其多善未報當在文苑今文苑壽才四十有七賫志以沒此又何邪豈天又尼其身而大其後邪天道是邪非邪予益惑矣嘗獨坐閱同年錄十六年間爲鬼錄者十七人矣尙忍以區區聲利置胸中乎或者視爲四海九州島之人恝然無情予不忍也穆蘓將狀其行求予爲銘而其狀不至爲之辭以發其槪且以寫予哀云

天之生才兮亦孔之艱前不知其幾世兮後復幾年何林林之百萬兮獨靳於賢器方適用兮陶復不堅雲未雨而掃蕩兮華未實而摧殘豈矰繳之在天兮惡有翼之髙騫冥冥之中兮孰司其權昔君之北兮歌呼水壖今君之來兮丹旐翩翩藥膳匪良兮道路迍邅妻子睽隔兮良友棄捐我哀曷忘兮我言曷殫西山蒼蒼兮惟所便安玉樹森立兮澤流有源兾伸於後兮以報其前破不可完兮逝不可旋惟生無愧兮𨿽沒猶存修短有數兮吾其捨旃馬革牖下兮非蟻則鳶九原有知兮其然不然

圭塘小槁卷十一

●欽定四庫全書

圭塘小槁卷十二

﹝元﹞許有壬撰

○跋

跋織成宣和禦書淸淨經

唐安樂公主出降益州獻碧羅爲花鳥大如黍米眼鼻觜甲皆備瞭視者方見之陸龜蒙紀錦裾謂其禽鳥花卉諦視條段斬絕分畫縝致不可狀𨿽不可見想象不過景物精絕而亦疑其誇也若夫字畫見諸組織者大率僅能成字而筆意則未易得宜相張君藏織成宣和禦書常淸淨經一卷筆意之精不失毫髮機軸之異又有不可名言者面文背質判然二文而吻然一層不知當時之工何以施其功於機軸之間也因知碧羅錦裾非誇而又有不及者𨿽然奇則奇矣特一物爾而予因是深有感焉宣和間萬事已墮淸淨經謂神好淸而心擾之心好淸而欲率之遣其欲而心自淨澄其心而神自淸嗚呼斯言足以爲國矣知而不能踐徒從事組織之末秪增其多欲爾故予不暇論組織之工而深有感於是焉是捲出沒之詳同年歐陽原功敍之矣其己夘冬與予同觀蓋庚辰冬也

跋重刻羊祜碑

墮淚碑在天地間與元气相爲無窮昔之亡也有不亡者存蓋立徳立功立言有一於此足以不亡況備之者乎太傅之未就交辟也郭奕以爲今之顏子其徳之著見者若此委質而後大勲偉績史不勝書其功懋矣若夫論三年之喪欲革漢魏之薄而興先王之法以惇風俗其於立言蓋有儒者之風焉使及孔氏其殆庶幾乎陸抗謂樂毅諸葛孔明不能過未足以盡之也李商隠因韓子淮西碑有言湯盤孔鼎有述作今無其器存其辭辭之精絕者不托於器且不可泯況徳之浹人肌骨者乎昔太傅造峴山言自有宇宙便有此山余謂但有峴山便有太傅且人皆因碑而傳是碑由梁及今至於四刻則因有以著不亦異乎訪舊文而刻之石由京師而致之峴首者編修官楊伊志卿也

跋顏魯公墨迹盧侯帖

顏太師風節傑出千古脫翰墨未盡善思其人撫其迹猶當寶襲齋沐九頓首而後展視況畢天下之能事者乎世譊譊有眞僞之辧苟稱太師予卽寶之況仲謙尙書所藏盧侯帖其爲眞迹昭昭無疑者哉松雪翁以平生見十六帖爲幸其所稱馬病帖則予得之又獲觀此帖是亦幸之又幸者也

跋陳尙庭告

唐天寶三載開江縣尉陳尙庭告一通一時擬官者四十九人湮沒不稱者多矣而署銜於首者李林甫也林甫之惡千載不磨𨿽欲如當時選人之湮沒不稱不可得也吁可畏也哉

○題

題歐陽文忠公告

文與道一而天下之治盛文與道二而天下之敎衰經籍而下士之立言力非不勤也辭非不工也施之於用卒害其政者與道二焉爾昔蘇子以韓愈配孟子而以歐陽子配韓愈天下以爲知言後世無敢有異議者韓也歐陽也推而達於孔氏之道也歐陽子曰三代而上治出於一而禮樂達於天下三代而下治出於二而禮樂爲虛名又曰我所謂文必與道俱嗚呼此歐陽子之所以爲文而先儒謂自荀揚以下皆不能及者也有壬幼讀其書卽知好之見其紆徐委備容與閒易初若易入望洋而嘆而後知其大且至也翰林直學士兼國子祭酒玄原功其後也登延佑乙夘進士第名能爲古文潁州後子孫散而四方能世其學者原功爾出所藏至和元年五月告身示有壬曰太師爲龍圗閣直學士尙書吏部郎中畱守南京時罹太夫人憂服除以舊職除此其告也陵谷變遷巋然獨存傳而至玄玄也歷冑館奎閣奉常太史幸不至墜世業子吾同年其爲識其左又曰子以參議中書省事母憂去官服除亦以前職召古今事有相契者其並記之有壬早讀歐陽子得與其後同年而又相好故敢以謏聞識之若夫徳業之不究而以迹之粗類者委之豈原功私我之深遂忘其擬人以倫而傷其知人之明邪將原功警我以希賢之學邪警我以希賢之學也則不敢不勉

題李士誠持信手卷

說文曰印執政所持信也劉氏釋名曰印信也所以封物爲驗也亦言因也封物相因付也大抵皆有官者所用隨其職給於上後世人始自爲今易水時有得大不過三五分其文率不同他出諸土者班班可見皆私作持以爲信者也然莫盛於近代士大夫簡牘題詠旣書姓名必繼以印哆然標榜以爲粉澤予素疎但書姓名乃有刻而見贈因求印其上者甚至有假爲者厥後馴習積至盈篋蓋未能免俗焉時之所尙若是𨿽近文事其亦文之末也夫世稱圗書甚無謂實印爾其椌用銅若象若木之堅致者惟舉世尙之故制作日精然皆出江南北工未聞也吾鄕李士誠是藝之精無愧南工蓋其翁學於江右文生而士誠傳其家法焉求扁室顏本之說文以持信扁之且使知其槪庶不爲俗工

○文

武昌新居上梁文

伏以廣廈千萬間尙欲芘寒士風雨束書三十載始能有京師屋廬昔賢負山斗之名終身無樓臺之地迂疎涉世我何人斯因循爲家知幾年矣朝臺暮省已多索米之譏春誦夏弦靡獲棲身之所舉室毎安於薄祿斯言可質於上蒼徒費伯氏之貲莫制中人之產蓽門圭竇揣分自宜畫棟朱門效顰奚暇身常走俗難求郤超之辦資才乏驚人敢慕文昌之買宅但未克髙飛而逺走又不能穴處以巢居局蹐連房與在舟而何異紛紜揷架任充棟以莫容長者出庭幼或突面左足下榻右已及階潦入則奧亦橫流雪積而勢將下壓幸人境得一區之隙念農夫猶五畆之居天上歸來方欲采山釣水人間走徧恰知問捨求田此邦較楚俗而差淳故鄕如並州而在是臙脂入畫愴先子之曽畱鳯凰來儀儼前峯之如揖雲間紫闥晚景侵尋眼底靑山中原咫尺幸便途於桑梓愛從事於楩楠欲罷不能與奢寧儉叔兮督斧斤之役深入山林季也司楨幹之勞實崇基址拮據集事老子獨慚周旋相攸拙謀時與𨿽塤箎於率作亦杖屨以遨嬉此蓋席世澤詩書之餘所以見今日輪奐之美榱題數尺固得志所不爲堂構百支以貽謀則可繼如翚如跂豈事外觀苟合苟完具存昔訓上棟下宇旣成始有之功前書後琴行遂閒居之樂言之不足發而爲詩東黃鵠嵯峨繁翠中堂有棣華庭有桂從今無日不春風南煙樹雲峯可並參要就離明明舊學肯將風物作淸談西江漢滔滔太別低淸晝慿軒時俯看我山眞是步云梯北家世柏臺曽種徳洹溪松栢郁如雲勿爲安居忘祖力上認取仰髙眞气象一堂莫道止於斯堂外靑天千萬丈下玉樹芝蘭多俊雅臧獲趨承有不齊西銘要念同胞者

伏願上梁之後兄友弟敬直須學萬石君家資厚積饒不必與千戶侯等自頌若此惟天佑之

圭塘小槁卷十二

●欽定四庫全書

圭塘小槁卷十三

﹝元﹞許有壬撰

○長短句

水調歌頭【題蕭獨淸山水勝處】

山水據全勝消得獨淸人神仙定在何處此處可尋眞山有蓬萊气象水是瀛洲風物人是葛天民翫得紫芝老吟盡碧桃春四時花千日酒一溪云回頭下望濁世無地不紅塵憶昔乘軺江右目斷丹霞翠壁底事走踆踆今日送君語聊爲自移文

二【卽席贈河南廉使髙辛甫】

徒陽記同署三十四年過朝臺暮省蹤迹贏得鬢雙皤一別又逾一紀百歲都能幾見塵事日蹉跎今夕復何夕旌節照山阿笑年來洹水上試漁蓑迂疎久厭城市其柰故人何浩蕩雲山煙水寥落晨星霜木如子已無多邂逅一尊酒忍負醉時歌

沁園春【寄題詹事丞張希孟綽然亭用王繼學韻】

俯仰乾坤傲睨羲皇優遊快哉看平湖秋碧淨隨天去亂峯煙翠飛入窓來鴻鵠翺翔雲霄寥廓斥鷃蓬蒿莫見猜門常閉怕等閒踏破滿院蒼苔人間暮省朝臺柰烏兔堂堂挽不回愛小軒月落夢驚風竹空江歲晚詩到寒梅兩鬢淸霜一襟豪气舉世相知獨此杯京華客問九衢何處堪避風埃

二【自述】

弱冠離家浪走人間餘三十年柰救時才短虛塵政府讀書功少深負經筵風月西淸冰霜栢署一歲中間漫幾遷君恩重便不敎覆餗直許歸田丰碑髙表洹阡又飛上吳頭萬里船把家傳圗史拂除塵蠧舊栽松竹收貯雲煙大別嵯峨鵠山縹緲盡在先生几案前閒人事但登樓小酌閉戶髙眠

木蘭花慢【至大戊申八月二十五日同疎仙萬戶遊城南廉園園甲京師主人埜云左丞未老休致淸露堂扁命予二人分賦長短句予得淸字皆卽席成章喜甚榜之堂上疎仙其甥也後史號酸齋云】

渺西風天地拂吟袖出重城正秋滿名園松枯石潤竹瘦霜淸扁舟采菱歌斷但一泓寒碧畫橋平放眼奇觀臺上太行飛入簾楹主人聲利一毫輕愛客見髙情便芡剝驪珠蓮分冰繭酒注金瓶風流故家文獻況登髙能賦有諸甥淸露堂前好月多應喜我畱名

摸魚子【中都餞荀平叔都事赴大都】

正荒寒似逃空谷佳人又話離別風低白艸天無際漠漠平沙如雪心欲折看落日飛鴻一綫明還滅長歌激烈把湖海襟期關山風物取次付彈鋏毛錐子千古鑽研搜刔誰知更比鳩拙仲宣不作登樓賦閒殺一天秋色珊佩玦羨公去鳴騶醉上長安陌予懷轉結怕紫塞寒深碧雲暮合酒醒見明月

水龍吟【趙伯寧中丞代祀淮浙過維揚徵賦】

五雲飛出蓬萊天香散滿人間世龍翔鳯翥千齡一遇明良慶會節鉞重來士民騰喜山川增气想四方地逺九重心切都要見閭閻事寤寐天顏咫尺裊秋風一鞭歸騎靑年勲業烏臺倚重紫垣虛位自顧疎庸資身無策敢論經費但儒酸不攺作咸充賦助和羮味

二【遊三臺】

幾年三到三臺往年不似今年好故人雲集逺山屏列蔚藍淸曉趙舞燕歌一時奇絕百壺傾倒對山川如昔風煙不減但人比當時老放眼秋容無際碧澄澄鴈天霜早曹瞞事業悠悠斜日茫茫衰艸爲問漳流古來豪傑浪淘多少有建安遺瓦張吾筆陣把姦雄掃

三

予一病五十日始愈因自點撿目視𨿽不如昔書字稍大者尙可夜讀手可揮翰足可步園腹可容酒齒可嚙肉耳可聴歌體稟素弱今六十有七而得所謂六可者私自喜幸戲成此曲子之所愼疾也乃深寓節飲之意焉

可翁點撿形骸闗心六事今猶可摩挱老眼殘編細讀小窓危坐信手揮毫雲煙撩亂波濤掀簸笑蹣跚病足登山不武尙能踏苔痕破便腹還堪容酒齒牙攻脯殽蔬果歌聲到耳宮商少誤肯敎輕過饞口如門丁寧告戒卻須堅鎖怕曲生徒眾羣然趨入困風流我

賀新郎【登膝王閣用稼軒韻】

陳迹空鳬渚悵繁華等閒一夢便成今古佩玊鳴鑾人如畫何處爲雲爲雨只明月還生春浦帝子當時無窮欲柰浮雲回首渾非故天有意肯輕許江湖襟帶雄吳楚更翩翩三王文采儷章駢句一旦飛來辛家筆才見龍翔鳯舞漫千載懷人延竚豪傑紛紛今誰在笑世間華屋爭寒暑瀛海逺去無侶

滿江紅【次湯碧山淸溪韻】

木落霜淸水底見金陵城郭都莫問南朝興廢人生哀樂載酒時時尋伴侶倚闌處處皆樓閣對溪云試放醉時狂渾如昨沙洲外輕鷗落風簾下扁舟泊更寒波搖漾緑蓑靑篛爲向九原江總道繁華何似今涼薄怕素衣京洛染緇塵從新濯

二【和郭子敬夏日村居韻】

一曲淸溪收拾盡風聲月色還自笑六旬將近數椽方葺已分封侯非燕頷盡敎有地爭蝸角算人生難得是淸閒吾今得離離黍芃芃麥觀此景皆眞樂更葵花未謝藕花仍發繁劇只因詩有債迂疎卻喜門無客問小亭盛暑不容人今秋月

滿庭芳【惜詧士安馬明初登荀和叔廣思樓】

沙路無泥栁風如水嫩涼偏入吟鞍廣思樓上雨後看西山回首炎氛千丈便長嘯跳出塵寰靑天外斜陽淡淡倦鳥正飛還郊原秋色裏望窮霄壌倚徧闌干問神仙何處獨占髙寒樓下悠悠洹水爲底事不暫休閒吾衰矣休將舊手遮日上長安

二

槐院風淸蘚階塵淨日長鎭掩衡門葛幃藤簟石枕竹夫人不作南柯癡夢要來往月窟天根花陰轉間關幽鳥啼破一窓雲起來盤膝坐松風沸鼎花雪浮春便洗除胸次多少凝塵更喜秋原有月籬頭貯小甕淸尊東籬下黃花香裏顚倒白綸巾

三【庚寅正月十六日夜獨酌戲成】

學本迂疎才非明哲天恩偶聴歸田良辰美景相遇更欣然細數人生行止或城市或在林泉都評過忘形適意惟是在尊前只今頭盡白但憐飲量不似當年甚蘗痰媒渴無事招愆時有親朋來勸學康節微醉爲賢先生笑偶當乘興又作飲中仙

望月婆羅門引【偕王仁甫左丞賈伯堅左司朝罷過李廷秀參議因觀盆梅遂成歡酌廷秀求詞醉中賦此】

紫宸朝罷東風吹到謫仙家貂裘抖擻塵沙一室窓明幾淨人境獨淸華有息齋名畫殿帥髙茶主人意佳道分手卽天涯何事相逢不飲戚戚嗟嗟黃封旋拆有鵝臘雞朐與兔羓公不飲辜負梅花

二【雪夜宴沙班良輔家時爲湖南宣慰使】

人家十萬春風先到使君家天公更助芳華盡把樓臺粉澤瓊樹映橫斜要歌宜白雪暖借流霞吳姬趙娃亂銀燭影交加不放行雲歸去敲碎紅牙可憐杜老肯飛送江頭只岸花爭似我夜醉長沙

江城子【次韻】

懶如沙烏拙如鳩爲無求得無憂底事疎狂卻效子長遊畢竟無求何用出求不得亦宜休西風眞欲釀羇愁試登樓望南州黃葉疎云搖蕩一川秋更被誰家多事笛聲不盡思悠悠

二【飲海子舟中班彥功招飲斜街以此答之】

栁梢煙重滴春嬌傍天橋住蘭橈吹暖香雲何處一聲簫天上廣寒宮闕近金晃朗翠岧嶤誰家花外酒旗髙故相招盡飄搖我政悠然雲水永今朝休道斜街風物好才去此便塵囂

行香子

璧月香雲小院重門辦詩愁多是黃昏梨花淡淡栁絮紛紛對古銅鑪神品畫靚妝人半醉多羞一笑欺春有丹靑描畫難眞秋波側媚云岫輕顰是蘂珠仙巫峽女洛川神

南鄕子【醉書月香亭桂幾】

老子分漁樵說著登山气便豪天外長江流不盡迢迢腳底靑雲步漸髙兩手敢辭勞右有深杯左有螯我似淵明多一字陶陶明日黃花笑二毛

二【贈幹二弦胡琴髙才甫】

錦瑟思華年底用嘈嘈五十弦兩綫淸絲千萬調能傳句句分明字字圎髙藝擅華筵多少新聲出自然更著郭娘歌宛轉相聨消得詩人筆似椽

三【次可行韻】

薄宦苦營營半世長亭復短亭一旦結茅當疉嶂云屏朝暮陰晴幾樣靑濁酒瓦盆盛農父無才卻有情好雨知時公到此安寧話到盆空月滿庭

四【次可行韻】

小隠逺民廛艸舍三間栁作椽圍繞佳城才二頃山田便覺胸中綽綽然世態自爭妍老我壺觴業自專地闊天寛容舞袖回旋又似偸閒學少年

臨江仙【黎江萬梅方吐而予來長沙風雪十日晴後值大霜有懷而作】

十日惡風三尺雪繁霜又滿人間梅花誰與問平安玊肌淸似削爭柰許多寒夢繞瑯瓈江上路竹籬茅舍靑山莫敎芳酒滯歸鞍黃昏無限月待我倚闌干

鵲橋仙【同李雲松宣慰過思齋宣慰值出書其壁】

雲松仙客箕山道士來訪思齋老子思齋何處未歸來想只在翠紅鄕裏風淸月白橙黃蟹紫一巷笙歌紛起良宵不遇負佳賓都不念人生有幾

二【贈可行弟】

花香滿院花陰滿地夜靜月明風細南坡一室小如舟都斂盡山林淸致竹簾半捲柴門不閉好个暮春天气長安多少曉雞聲管不到江南春睡

三【贈相士周可山】

春秋七袠江湖萬里老子閱人多矣兩朝名勝一囊詩道渾似當年袁李紅塵陌上白雲堆裏擾擾浮生行止我非燕頷虎頭人但酒聖詩狂而已

四【宴胡安常侍禦家】

淸香華屋黃葵紅葉政是新涼時節文園多病不勝杯辜負殺一庭秋色珍殽紛錯玉醅芳烈醉倒江湖狂客涼天佳月卽中秋更有个今年閏月

五

心閒勝貴身閒勝富已往而今始悟來言精力未宜閒此俗子便宜推去秋風雞黍春山杖屨盡是幽人樂處盡敎須鬢雪飄蕭總不礙銜杯琢句

蝶戀花

九陌千門新雨後細染濃燻滿目春如繡恰信東君神妙手一宵緑徧官橋栁樓下蘭舟樓上酒沙暖蘋香渾似來時候說與可人知信否傷春更比悲秋瘦

二【丁亥正月十三日親朋治具醉中賦此】

老子行年過耳順蓬鬢飄蕭人道猶風韻領略風光元有分賞心又喜燒燈近薄雪初消寒欲盡詞館多閒時得陪英俊便訝連朝爲酒困東君已是傳花信

漁家傲【歌圭塘四時四首】

冰盡泉香雲縹緲韶華隠隠浮林杪酒在葫蘆魚在沼淸晝悄好音時復來黃鳥管領風光心未老衰顏卻怕淸波照有酒可斟魚可釣能事了東風一曲漁家傲

窓影倄篁搖翠葆墻陰幽徑連芳艸驀地雨來荷葉鬧香更好亂煙浮動紅雲島穉栁千條絲裊裊栁邊宜著蘭舟小世態紛紛何足校收桂棹嗚嗚且和漁家傲

露洗璇穹靑杳杳年光紅入灘頭蓼翠蓋撐煙吹半倒霜信早一奩寒影磨淸曉早是軒扉塵不到好山更與供登眺酒債漸多詩債少翻水調西風幾疊漁家傲

落日崇臺寒力峭登臨恰似尋安道有竹何人能徑造吾不誚相逢要遂掀髯笑雙檜淩空龍夭矯有知定訝人枯槁珍重歲寒冰雪操君自寶老夫但和漁家傲

太常引【武昌別墅】

臙脂山下老農家看雲樹翠交加香透小窓紗是昨夜幽蘭放花引泉澆竹破苔移菊更種故侯瓜一笑有生涯便休嘆淸霜鬢華

二【速可行治具】

小齋瀟灑頗宜貧淸有竹靜無塵俗子不敲門只風月煙霞是鄰古瓶淸雅寒梅疎瘦昨是忽紛紛尙有一枝春快報與南廳主人

三【登樓觀栁】

雪消春气恰和柔先到栁稍頭數日不登樓笑靑眼窺人尙羞淸明近也老夫耄矣其忍負歡遊飛絮便生愁盡都變浮萍去休

四【烏克章杜徳常寓所二松可愛醉中賦此】

二松如蓋偃中庭向朱夏作秋聲搖影動疎欞掩映得苔痕轉靑西淸愽士西臺禦史相對又雙淸咫尺到蓬瀛休認作藍田縣丞

五

圭塘種藕已多時貼水曉星稀生意一朝回便萬柄紅酣緑攲連宵驟雨透空繁響淸絕不容詩對景﹝原闕﹞

﹝上闕﹞看髙節停鸞

四

賞梅觀竹不暇鑱黃獨白玉炊香連碧玊富殺山人林谷幾年道路艱難眼明今日相看便結歲寒心友休敎夢到槐安

五【題郭思誠山居】

西巖仙老身在蓬萊島竹月松云塵不到況有淸風自掃霜溪淺碧搖沙煙村落照明霞說與門前鷗鷺仙家又是漁家

憶秦娥【和希孟張中丞韻】

山人笑人間不識山間妙山間妙嵐光浮動半江殘照移文莫待山英校煙霞曽結三生好三生好白雲深鎖葛洪丹竈

二

山瓢飲太空爲幕云爲枕云爲枕松聲萬壑月明風冷人生未老宜先省塵寰盡有淸閒境淸閒境孤云野鶴杳無蹤影

三

山花舞巖姿能笑禽能語禽能語百年心事一犁春雨神仙護短多官府老夫只解爲農圃爲農圃乾坤休問幾畨今古

四

山雞唱少年中夜心悲壯心悲壯世間何事不來眉上迷途未逺奚惆悵五湖煙水春搖蕩春搖蕩誰知平地拍天風浪

五【送牛農師二首】

春山碧詩成馬上應相憶應相憶盧溝橋畔晚煙如織人生有別休多惜但悲後會知何日知何日暮云心緒斷鴻消息

六

長安陌東風楊栁花如雪花如雪靑條無數爲君攀折少年剛道輕離別臨岐未信心如鐵心如鐵舊懷新恨滿梁殘月

菩薩蠻【寄都下友人】

慿髙日望金臺路黃沙盡處空煙樹歳晚足蕭疎雁聲無夜無簿書憐俗態人道儒酸在何以慰相思半年無好詩

二【寄中書諸公】

三司笑面鞾紋皺鹺官憔悴非詩瘦紅袖寫烏絲誰曽夢見之淮鹽眞是白染得須成雪天上有神仙能敎白復玄

浣溪沙

修黛橫愁苦愛顰頳霞亂玉更宜嗔嗅香挼蘂柰何春織就回文難盡意寫成離字也傷神他年不及卷中人

二【護聖寺泛舟】

花露濃沾桂棹香栁風輕拂葛衣涼放歌深入水雲鄕荷葉杯中傾緑醑瓜皮船上載紅妝都堂何似住溪堂

三【逰善應】

崖上畱題破紫煙巖前瀹茗挹淸泉爛遊三日酒如川有水有山髙士宅無風無雨小春天人間眞見地行仙

如夢令

桃李春風不耐好在西山如黛策馬看山來政爾靑靑相待無柰無柰卻被暮云妨礙

二

一片蒼苔鑿破百折淸泉分過長日午陰圎自挈胡牀來坐斯可斯可從此閒身屬我

三

昨夜庭梧隕翠詩思尢便爽气無事要生悲可笑宋家多事衰矣衰矣但挍鄰翁酒味

四

火榻只宜春早紙帳不知天曉枕上問山僮門外雪深多少休掃休掃收拾老夫茶竈

圭塘小槁卷十三

●欽定四庫全書

圭塘小槁別集卷上

﹝元﹞許有壬撰

太常可行弟升官其七十八歲兄以詩賀之曰

家𨿽通日觀身自植云梯鬢雪行還漆腰金遂換犀遙情今俗異髙興昔賢齊兄老無他技惟求醉似泥

漫述

偃伉勤成立其原得母長郎中光武世馮氏遂蕃昌後世論婚娶徒知慕貴彊吾詩非漫作人道是良方

次來韻二首奉寄可行賢弟一笑

洹水悠悠晝夜東如君鄕裏尙萍蓬士師無愧任三黜賢聖有時聊一中自分衰慵乖世用且將栽接代天工年來仇敵消磨盡酗酒田翁最長雄

老境生涯合務農誰敎鷗鷺日過從窓含竹影宜髙枕屐印苔痕襯瘦笻風月歌詞非楚些江湖交友憶吳儂獨憐多少看云意三月書才見一封

圭塘獨坐有懷

韶濩鏗鍧杳嗣音樹林淸邃憶同陰停雲靄靄日將暮伐木丁丁山更深飯罷竹邊時策杖茶余松下獨彈琴直須月到天心處尊酒悠然與對斟

題可行太常人海浮槎齋

八十瀛洲樂素貧豈知京國是天津子今不患恩波隔我老何憂病後新一臠胙余分固好三升門下送宜頻年來莫笑無佳句甘作人間飲食人

有孚和右甲辰二月十八日以上尊曁朔南諸品奇果珍殽拜我兄圭塘先生於磨兜堅齋酒酣歡甚適得前槁足筆次韻聊發一笑因見詩禮家庭只此便是無窮淸樂也明年再續謹附率爾之詩於後

浮槎名室頗宜貧人海茫茫孰問津九陌紅塵三島近一天淸景四時新飄搖只恐因成癖來往多應不厭頻但得仙翁時共泛絕勝前日自乘人

送張囦亮煉師【並序】

予養痾鄕廬簡出入獨謁阡不免阡距城西北餘十里道北郭實南北孔道毎爲驛使識陪畱多事故出入必以星至正己丑三月二十一日謁阡歸過洹橋數騎追及天已星猶懼其或我識側帽緩轡道左以俟其過前驅已前俄聞揚言此中丞邪亟來見乃囦亮張君錬師代祠武當馳驛而道此也明日過予出京師餞章詰曰出京時念必過相一見虛前紙請言幸勿靳予交閒閒大宗師與其徒多善囦亮主京師東嶽祠園杏千株人境俱勝送客東門若自公有暇卽造焉囦亮修潔能詩見必觴詠忘返別一年矣當予避客時轂擊肩摩中天復已暝乃邂逅相遇豈偶然哉遂不忍以疾辭贈之詩曰

杏園陳迹夢暄妍馬上相逢豈偶然每憶可人如隔世不聞新句又經年花迎驛路飛紅雨香到朝山散紫煙王事遊方歸有日遲君洹水白鷗前

五月廿一日曉窓月明枕上漫述奉可行一笑

涼風淸浥露漙漙淨滌京氛豁大觀驥不一鳴眞伏老鵲猶三匝自求安嫦娥宮殿云休妬病叟壺觴興未闌朋舊過從話新事可憐俱訴酒爲難【年來𨿽樞要官亦苦無酒衰病服藥資用尢切故漫及之】

可行太常饋浙間朋舊所寄糟梅以之薦酒風味殊勝賦二十字記平素之未嘗食者【壬寅八月二十一日】

佳實元登鼎和羮日奏功年來歸隠地好在醉鄕中

題可行所藏米元暉雲山小景

傳云五百歲名山始一開木禾長五尋和气暢九垓往者旣不及孰能待其來濟勝事遊覽我姑陟崔嵬又苦道路艱荊榛滿氛埃不如跧斗室寓畫攄靈臺聊將萬里意收作小蓬萊

幻庵送新茶蒲筍以詩答之兼簡太常弟過目

珠蕾鮮初摘冰芽郁未舒分甘出圓嶠伴食謝中書京國慚饕祿田園夢荷鋤多情老仙友能慰渴相如

和可行展省歸過圭塘卽席韻

墟裏煙塵外巾車日日來疎林呈半塔初日見三臺酒毎從鄰貰詩寧待雨催衰年懷易感爲我少遲回

四月二十七日莊之淵昆季治具至圭塘醉中賦奉寄一笑

拂水垂楊貼水荷圭塘風景正淸和豈能奇字從人問深愧羣賢載酒過花露墜紅沾杖屨松云凝翠遏弦歌也知節飲宜衰病其柰鄕情醉更多

圭塘小酌廷彥不飲故諷之請可行和韻

松檜蒼蒼栁半黃天光云影爛圭塘鶴隨尊酒穿松徑風逐瓶花入艸堂山好自供靑眼舊機深誰道白眉良但敎晚節秋無恙不負韓家晝錦鄕

秋露白酒熟臥聞槽聲喜而得句可行當同賦也

治曲辛勤夏竟秋奇功今日遂全收日華煎露成眞液泉脈穿巖咽細流不忍撥醅■﹝奭斗﹞甕面且敎畱響在牀頭老懷磈磊行澆盡三徑黃花兩玊舟

至正攺元四月十三日戊子皇帝禦龍舟幸護聖寺中書右丞臣特穆爾達實參知政事臣阿嚕臣有壬扈行樂三奏命右丞前特授平章政事參政進右丞臣有壬進左丞懇辭不允惶汗就列平章右丞曰今日遊騁之盛恩遇之隆不可不紀也悚懼之餘爲二十韻以獻

宇宙承平日邦畿壯麗鄕宮中無暇逸湖上蹔翺翔鳯輦重云降龍舟萬斛驤風霆隨桂楫日月運牙檣五衛分翚羽千官列鴈行長年花壓帽仙妓錦連航絨繂初徐引鑾旗漸逺揚犛靬呈曼衍僸佅逓鏗鏘玉食傳麟脯冰壺出蔗漿魚鳶知永蹕鶯燕逐余杳夾岸金戈翊彌空繡幕張汀回開瀚海天近勝錢塘翠閣峩雙島珠簾護兩廂九霄披瑞靄四表覩朝陽補助資遊豫登崇貴俊良不圖推朽質亦復被淸光左轄綱維地中書政事堂出謀慚不武好學願無荒諭水民堪畏從橋策最長濟川非所任歌詠獻巖廊

右七月十二日書寄可行禦史社酒治聾昔嘗飲之恐遂不聾不能顧曲之誤卻喜是非都不知又形諸詩今春可行送社酒方以爲喜大社之餘致效當尢速然而飲之已酸治聾之效又無望矣而今而後又不聾矣多聞不能忍必又多事爲之詩曰

予生苦多口三緘非不知譊譊徒自戒諜諜尋復隨齋扁磨兜堅訓勉朱子遺客至愛異觀何益於我爲社酒堪治聾昔嘗屢飲之恐遂太達聰多事添驅馳玆得大社余其效想倍簁胡爲負宿气曲直至我眉朱門列畫邸食前方丈施我瓶都幾何后望饞涎垂老奚笑相勸處世聾最宜

和可行都司韻【二首】

常恨看云日暮時淸尊才得浣離思修程騏驥須千里老境鷦鷯但一枝半世空隨人俯仰諸公自佩國安危年來點撿閒中事種玊栽蘭盡未遲

枉尺安能復直尋田園幸不負初心山凝暮色供屏障菊泛淸香噴水沈好句毎因吾弟得濁醪時共老農斟圭塘霜後淸如鏡偏照蕭蕭雪滿簪

至正庚寅二月大雨麥成疸十得一二夏秋復旱傷榖郡東至赤地稊稗穭生民幾得兩月食窮冬告盡遂至顚沛忍待萌芽以供掇擷春又大寒迫淸明雪三尺卽事二首賢弟請和

楡不輸錢遂祼身春深何事未知春陰連殘臘經三月寒挾凶年殺幾人廚饌珍羞自漿霍市廛糟餅雜糠塵因思當軸曽持論今日方知隴畆民

天敎穭稗治疲癃萬口嗸嗸一瞬空子女不如雞犬價官民眞是馬牛風纎萌其忍加冰沍枵腹誰能用雪充泉下龔黃呼不起漫歌憂國願年丰

僮屋爲大雨所僕歌代書寄奉吾弟一笑【庚寅九月十又八日】

丰安坊西李氏宅締構甲子逾周天我歸我裏卻無屋割金買居今七年中堂苟完遂龜縮傍捨艸茇繩樞然諸僮環處數百趾分房戢戢蜂窠聨旱漧跨歲三百日縱雨檐澑才涓涓伊誰鼓勇恣傾瀉通衢一夕流爲川坐令闔郡若一室藩籬剖決無中邊朝來異響忽震地連杗接棟皆傾顚抉泥出嬰幸免死庖廚竟日寒無煙昔知將覆不早治今日至此誰之愆萬間初庇及寒士此心已負歸宜遄家僮瑣瑣不能芘庭荒況說治其田作詩自笑實自愧敢效茅屋秋風篇

可行太常弟侍皇太子奉旨春祭獨執多禮無不合節喜而賦詩

宗廟吾儒有事榮子今兼事復能名聫班末吏𨿽無分卻幸胙余沾及兄

嘆衰憶橘二絕令小蓋馳寄可行弟

附火平生憎乞相慿髙時復豁雙眸今冬筋力衰多少終日圍鑪不上樓

南果珍奇有木奴年年包裹及饞夫徐州近日舟航斷歲貢尙方曽到無

觀家人治蠶事蠶將老而桑不繼求買甚艱窘因成口號呈可行太常弟

千古南陽一艸廬其中今有臥龍無三分二表都休論且學栽桑八百株

癸巳六月廿日夜不寐忽聞曲香喜成口號舉似太常過目

蓼香通夢報寒齋五齊前驅次第來更約西風勞縱臾東籬早放菊花開

伏日觀楨輩作秋露白曲糵喜其制法甚精以口號廿八字勞之可行僉院同發一笑

胸中文史日𨿽多其柰家貧累眾何卻喜薄田秋得秫衰翁常要病顏酡

促楨醸酒戲成一絕請賢弟同賦

曲香連夕透衾裯聞道劉村秫亦收衰病邇來惟患渇醞蒸何必待中秋

女孫彌月奉常作詩諷楨治具醉中走筆次韻

奉常多事待圖回時爲衰翁忍凍來家醞帶糟宜瓦缽好懷初不在金罍

至正甲辰三月十一日昧爽枕上信口成廿八字盥洗畢飲孫女福潤睟酒適太常可行弟至同飲歡甚以水玊金絲闌箋求書因試浙筆書以贈之

枕上雞聲逺未融春深無柰雨和風圭塘八十新懷抱覓句銜杯與少同

卽席奉和偶然記得僭附於左

絳帳何須說馬融毎來席上坐春風年髙徳邵誰能及不獨當時詩酒同

京南春雨燕泥融輦下花時毎值風今日無風更無雨賞心知有幾人同

承贈蒲萄阿爾奇感慰不能自己遂成廿八字亦頗得意爲後日張本七十八歲兄某力疾書

西醞蒲萄貴莫名煉蒸成露更通靈文園渇思𨿽抾海不及浮槎一卵瓶

寄可行

衰年承乏近鄕閭汴相相望三百餘欲見天恩優渥處五旬七得小兒書

景延堂下壽安紅百朶花開榖雨中艸薦棘藩須擁護莫敎霜雪損芳叢

寄苫尙書才卿

民事軍興日不遑閒人一旦似公忙慿公寄語圭塘月好照吾家老海棠

郝信使附鴈足詩

霜落風髙恣所如歸期回首是春初上林天子援弓繳窮海縲臣有所思

士隆賈知府以邊鸞畫鴨見寄賦二絕句以謝之

圭塘栁影浴毰毸啑喋蒲根絕點埃政爾凝思舊風致蛻形毫素忽飛來

能言充貢固相誣誰道呼名一字無收入畫圗登几案遂令名亦不能呼

寄觀國賓

白頭誰遣抗紅塵屈指名場四十春臺閣鳯麟非所偶江湖鷗鷺久相親宦情病後渾如水詩思年來尙有神何日與君攜手去黃華籬下岸烏巾

近作詩莊長句代書寄賢弟一笑

圭塘有地無生涯三徑松菊四序花詩仙本是貴公子何事肯到山人家山人已分友木石塵俗蕓蕓果何物在家已作有發僧小小園池聊掛錫千紅萬紫遺西東杖藜步步隨香風相逢一笑便傾倒但愧問字非揚雄載歌伐木賀得友昌黎去後誰山斗雕虫小技久不爲敢說當年八叉手詩莊千頃躬維持饑不可食寒不衣主人收蓄及遺逸要使後世均揚輝世間何物不腐朽好詩在世獨能久有詩又在未朽時此莊不可無醇酒莊中之詩幾萬首以詩侑酒爲君壽

邇來切用無筆口號廿八字訴於可行太常

平生交契分疎密毛頴何嘗一日疎休道病翁非所與明窓歌曲尙能書

可行畱浙詩促其歸

秋徵曽有約十月便歸來南國鴈已盡東風花又開酒缸連月備詩檐幾時回手種洹溪栁靑靑滿釣臺甲申歲也

○贊

可翁自贊書以爲可行太常弟一笑

咄圭塘子一小丈夫生乎今世而爲古愚不力上達乃甘下趨年來事業益迂且疎但問其壺日有繼乎

楊和卿畫像贊

繄鑑取形毫釐不失人知肖貌孰核其實好古博雅寓意自適器徵三代之制書究六朝之迹掇粉墨於斷縑考款識於土蝕琮璜鹿盧琥璏琫珌山玄水蒼截肪蒸栗名稱實繁形狀匪一一過目頃皦然璞臘尙友千載濟以精識之人也𨿽晦迹於市廛其洗玉池主人之匹歟

僧格實哩監司豸冠像贊

任法象服制敬惟欽直蓋所性觸非其心有敬主內有頍著外仇視佞人徳遇善類勿謂至堅佞則爾摧勿謂至柔善則爾維我昔斯峩人與其稱炯如淸冰玉壺輝映秩秩憲紀矯矯藎臣風霜示肅閭閻以春惟其有不觸之觸使邪自正而曲自直此其所以爲大過人也

托克托穆爾禦史豸冠像贊

文運猶日方晝或晦傾否有時惇牂紀歲積陰釋沍大明麗天南宮柵棘當寧渇賢藹藹多士於於計偕識者常言有王佐才彼美擢科騰實蜚聲仕已泉達學且日增有頍而峩姦摧佞伏行所無事肯專咋觸材俊任法名殊實一毛亦致用帝帳斯緝予豈誇惠文彈治之爲能蓋將徵識者之言於他日也

○講議

端本堂【十月廿五日進講】

尙書說命曰王人求多聞時惟建事又曰惟學遜志務時敏厥修乃來又曰念終始典於學厥徳修罔覺世祖皇帝至元三年十二月遣中都海涯諭旨儒臣朕宜聴何書其議選來進於是商挺姚樞竇黙王鶚等言帝王之道爲後世大法皆具尙書乃以進講皇太子力學有年此書講明熟矣溫故知新方是爲學求多聞者資之於人學古訓者反之於已遜其志者如有所不能敏於學者如有所不及虛以受人勤以勵已又必始終此念不少間斷則事立徳修有不知其然而然者矣三代而下漢稱文帝唐稱太宗文帝時賈誼治安策極言諭敎太子諭敎之道捨學何以哉故𨿽聖人亦資於學五帝三王皆有師也唐太宗謂杜正倫曰朕年十八猶在民間民之疾苦情僞無不知之及居大位區處世務猶有差失太子生長深宮百姓艱難耳目所未涉卿等不可不極諌又曰朕自立太子遇物則誨之見其飯則曰汝知稼穡之艱難則常有斯飯矣見其乘馬則曰汝知其勞逸不竭其力則常得乘矣見其乘舟則曰水所以載舟亦所以覆舟民猶水也君猶舟也見其息於木下則曰木從繩則正後從諫則聖作帝範十二篇以賜太子曰君體建親求賢審官納諌去讒戒盈崇儉賞罰務農閱武崇文且曰修身治國備在其中當更求古之哲王以爲師如吾不足法也吾居位以來不善多矣益多損少故人不怨功大過微故業不墮然比之盡美盡善固多愧矣汝無我之功勤而承我之富貴竭力爲善可不謹哉恭惟皇太子殿下元良仁孝爲天下之望已力於學惟終始此念不少間斷更求忠鯁之士拾遺補闕則功業之盛豈特漢唐之君而已哉將見與三代並隆矣

○跋

賜沃稜右丞節用二字

宋李沆作相常讀論語或問之沆曰沆爲宰相論語中節用而愛人使民以時兩句尙未能行聖人之言終身誦之可也皇太子以天縱之聖肆筆成書節用二字賜中書右丞臣沃稜臣沃稜裝潢寶襲俾臣有壬識其左方臣有壬竊聞易曰節以制度不傷財不害民蓋侈用則傷財傷財必至於害民皇太子不它書而書此二字不它賜而賜中書臣其旨深矣臣沃稜其力事斯語仰副儲訓則財阜民安不日見之矣中書政務有重於此者乎

○銘

彰徳路刻漏銘【並序】

燕吳秉彜守相舉墜理棼期月就緒身施於政殆無遺者器關乎治復有資焉惟相地劇民夥晨昏有禁鐘鼓之吏候驗以臆公私趣事遲速無節過故滋敝吏則非矣亦由無所考質而至於斯也資糧屝屨前政是急正儀審漏有不暇焉吳侯懼事之墮人之痌也旁諏其制則而治之八壺旣陳一刻無忒屬銘於郡人許有壬以彰其勩以朂其繼以永其制吁可以觀政矣銘曰

在昔觀漏水而制器也實惟軒皇開物混茫蒼姬秩職挈壺始章逺寢無節瞿瞿則狂治襲曠代不肯以亡損益戾眞寒暑乖方制昧洪殺景差短長爰折其衷咨冶孔良金壺豬淸玊虯引吭委於尾閭原於天潢盈科綫出激電矢邙允符儀晷無間雨暘流珠釋用聚■﹝扌槖﹞靡亢析窓夷隩安時吉康昏明示信率由天常信則民立我治以臧焯玆永憲嗣罔不蘉

○記

筠齋記

泰定丁夘先公捐館京師先友江南者誇山水之勝勸扶柩南且賙以地京師者則曰西山有佳地子南北無恆產不幸罹荼毒於斯斯亦妥靈之地也亦有指以地者而鄕裏士大夫則不然其尢有意者至忿然曰子欲子孫浮華則南欲因京師富貴則此我知者父母之邦爾荒迷中神魂無主三議斗胸中太夫人泣而言曰我平生作夢無一不在鄕裏兒其決哉議遂決旣槁殯足湯陰拜先塋不獨苦澇而亦陿不容竁矣從敎授緱君允中攺卜焉安陽城西山水靡不履歷始得武官原洹水之陽今阡而定畫遷措皆允中爲之允中學儒者也盡去俗師荒唐禍福之說壬申太夫人歸葬得其人益詳蓋外方內恭安命之士也戊寅予得請歸請記其齋曰筠者予知其安於所遇而念其才可施用束於冷局也扁筠之義其有不可自揜者乎古今人例喜言竹居必種植詩必托興其性若節言之備矣以言其用則簡牘箭笴箎簫笙簧筐篚篾席纜維縢絡之屬皆事也而其用之尢切者筠焉記言竹箭之有筠筠竹膚之堅者也竹寒暑一致守𨿽在節禦捍襲護使不能幹其內則筠之功若篾席筐篚纜維縢絡獨析其膚爾肉則薪也而簡牘箭笴箎簫笙簧𨿽膚肉俱用膚或有損則爲棄物矣人謂允中幽閒曠適托於竹而已不知允中可施於用若竹之有筠也予不能施允中於用念其有力於先塋記其詳以志其交之始聲其才以待世之用者焉

竹軒記

士生世析圭儋爵獲攄厥蘊至於晚節進退所以收幼壯之成功者尢不可不愼也禮大夫七十而致事蓋憫其勞久力憊不敢煩以政上之徳也士難進易退義苟當去浩然莫畱各盡其道矣廉恥不張乃有膠榮而諱耄者其愈下者羅列選籍儌幸萬一於是有司逆計仕年大書其籍曰致仕至有廷辯謂筆吏考錄之誤又無以議爲也風俗至是果孰使之然哉昔叨左司宰相稱吾鄕續公景明之賢擢禮部員外郎尋升懷慶路總管至則值歲大饑勸分不足發公廩以賑國制粟幣無上文毫粒不出乃謂僚佐之後者曰吾任牧寄候得請皆餓莩矣有責願獨坐又止其租稅報下皆允天歷初郡直兵衝飛挽萬計軍興不乏西兵入境官吏星奔獨守境土遏流竄兵罷民旣安堵卽投紱歸身未衰年未及也至順壬申以嘉議大夫禮部尙書致仕辟齋所居植竹數本扁曰竹軒竹之爲植冰霜淩虐而色不攺凢卉雕盡而守益堅有節若是故君子貴之其風聲月色爲溪山淸勝者不與焉人平居气溢者驕才少摧抑損獲殆盡遇變而不失其守者鮮矣尙書掾左司已有聲若司程綺源覆實儀曹之剸繁知陵州之善政人能道之若夫遇變而不失其守時可安享而勇棄之則進退之際明矣嗟夫富貴多憂之資也世途設險之穽也道義不明而能保終始無悔吝者幾希鐘鳴漏盡而不止行百里躓九十者接迹焉則身未衰年未及而退者不賢能之乎然世有以官爲家退無以官��者故不擯不止尙書退有歸守先壠課子書又天厚其生而成其志也維桑與梓必恭敬止況及與先公遊而進退之明可稱者乎竹之見稱古人實繁獨以其節有類故樂記之以爲魯多君子之徵焉

菊莊記

安陽地稱秀麗昔人引洹水注城內爲園池環城之池晝夜湯湯民室酒壚擇奇據勝無慮數百區西南匯爲陂溪山之輸委亭館舟楫之盛麗荷蒲葭栁羽鱗貍互之饒益實最一郡水利不修民生日攰陂遂爲陸而亭館爲墟矣好事者或事築植胥徒一假館花躁木戕器敗屋損供頓少弗愜有遂賈禍者故莫不恣其敝薉而已焉予歸方事遊嬉而無所於適偶送客南郭歸並闉闍而西微行詰曲桑楡蔽翳負城有小圃徑造焉地僅餘百弓■﹝廣外者內﹞■﹝廣外穌內﹞幽潔問守者曰此王君季貞菊莊也雜花並植菊最多故以名時方挺翠怒長羅列滿地愛之不忍歸秋風作花見餉十盆品色莫有同者莖髙尋丈花大徑三寸餘蓋培漑有時芟移有法半歲勤動而後有成信菊之拔萃者也李貞知予同其愛介其友請言吾方槪吾鄕風物之非昔而嬉遊無所於適也能無情乎淵明曠達芥視軒冕乃獨愛菊屢形詠歌至與松並稱茂叔談道有取於蓮並稱者二富貴者在所薄菊獨以隠逸稱譜之詠之者又代不絕口其貴重可知己季貞其亦慕古人而有見於菊者乎人生之樂隨寓可得口體居室不與焉故不他其蓻以見其志不侈其圃以納其侮百弓之地可遊可樂胥徒藐之而不屑來沒吾齒莫有睨而規之者求寡而獲丰身安而志遂是莊之得不亦多且久乎莊田舍也田舍榖爲稱首不莊於榖而於菊榖吾口之所切菊吾心之所樂吾口寧緩而吾心不可不適也心適矣視如京如坻漠如也古有午橋莊築山穿池竹木叢萃固盛徳之宜居後之主者已墮屠兒墓園之譏平泉莊之鴈檜珠栢𨿽曰僅存尋亦蕪絕矣富貴田宅之不可恃如是夫九原可作吾其從晚節之老圃乎且吾爲人莊而日就荒人爲吾莊而不獲一稔獨幸得歸而時遊王氏菊莊庶幾鄕賢之萬一焉記菊莊而及鄕賢者髙山仰止吾鄕之士其勿以菊莊爲嬉而巳矣

樂閒堂記

人物之生於世安於其素而不知其樂者眾矣魚在水獸在山不知其樂也處之涸轍縶之虞人而後知江湖山林之樂焉釋而縱之俾復其故則其爲樂始眞知矣物皆然人爲甚賤而服賈陸有摧車水有覆舟虎狼盜賊風濤蛟龍之險卒然遇之號呼丐命於須臾而後知平地之樂也而仕者又甚焉仕而達矣若可樂也而其憂苦方叢乎其前事有必爭而不容已者不爭則獲罪君子遺誚後世爭則彼方震以雷霆壓以山嶽惑以簧鼓大廷列坐十九瀾倒而欲以抔土障之當是時也思得釋去重負歸爲閒人則其樂爲何如此憂也有苦焉造謁之疲精神迎送之勞筋力晨興趨府干請坌至折簡函文手未及展而繼者沓至至擁馬不得前暮歸復爾寒暑不間休假匿避若遁逃堅閉若自錮一接賓迹遂終日不得食思得脫巾履偃仰牀第又如蓬萊之不可到也上則不能遏矢去川決之政下則不能厭蠅營豕貪之求憂苦𨿽極謗議紛起矣夫人未嘗不知閒之爲樂而眞知者寡予蓋身履其境急遽疲極而後獲閒其爲眞知猶坐中談虎而嘗被嚙者也鄕人孫遺賢受益居安陽銅冶治卓宛之業而以淸愼聞於人集賢院降札褒之曰樂閒衝素處士集賢握王章司天下道敎凡名隠者率號處士又華以冠之受益因以樂閒顏其堂乞言於予受益不遊不試不險於途不困於責安於其素而能知其樂者乎其知不知予不能知而集賢標牓之其知其能知其樂也若是則實而不浮矣𨿽然受益又當讀涪翁之文知收其餘力而就閒之說則可以永此樂矣

○傳

馬栻傳

栻字敬孚姓馬氏楚王殷之後也六世祖珍始居衡﹝原闕﹞合禮稱黃氏卒再娶黃氏生子熈年已四十九榜書室曰棲碧山房因自號碧山居士世味淡然惟教子是務或謂君老而子業科文不可待也不若爲小者近者曰吾兒當師天下士以昌其學君之言不敢知喜飲好客醉輒歌歸去來辭人不測也嘗語熈曰學可恃財不可恃利吾財害吾身未有利吾學而害吾訓子之言可書而誦也太史公謂巖穴之士名堙滅而不稱非附靑雲之士惡能施於後世有壬不足附以施於後世然其行若言則可傳必矣可不傳乎

○序

涅陽侯傳序

涅陽侯傳衡陽馬熙明初之所著也予三復而悲之蓋有感焉夫行不足以範世言不足以垂訓功不足以及人文不足以明理汗牛充棟可勝道哉而可傳不傳者又不知其幾人也人且若是況物乎涅陽侯枚氏自燧人氏而降功莫與京虞初稗官詩人歌詠舉不及焉明初慨然筆之其祖孫之逖邇族屬之內外隠見之始終名字之同異施用徵求之迹詳而核矣予幼居湘漢間但聞其狀至燕始識之特碴與砞爾其族類未識也太官榷酤五十四大坊資其用尢多性不厭貧下乘車過市細人挈箕斗出三二錢卽可致大坊抒竈有心未盡灰貧子掇拾資其餘力焉京師百萬家不有枚氏則辛蘇氏馬通氏不能濟其三一焉思有以發揮其功書題於壁若冊者餘二十年而竟未有以發之也歸鄕裏始識其族而明初之傳出矣湘南栗穆祝崧氏之族自昔柄用其地江漢則狄氏盧氏羅居水滸枚邈在中土人不知也後至元壬午始見於蘄黃山中遂乘舟入江夏狄氏盧氏俱爲斂迹主狄盧者怨焉其亦不智哉承平久民生日夥枚氏不至江夏狄盧氏將不赤族乎予方欲考其從來觀明初傳始知將烹弘羊時枚氏逺遁江南此蓋其裔也予投劾歸明初不以予不能有所成而見棄也方且相從敎予子時出傑作以自樂予愧於明初多矣序其傳而表之俾世之見者知明初有史才而不試又以見夫人物之遇不遇有幸不幸焉古今不幸而不遇者多矣枚有幸而遇明初而明初不幸猶未遇也𨿽然是傳之出識者見之明初其亦有遇矣昌黎先生作毛穎傳在予且以爲怪舊史無足責焉是傳也其文之有益於世者乎觀者其勿以子虛烏有視之

○長短句

沁園春甲申臨淸舟中次韓伯髙見贈韻代書寄可行

艸木無情不問寒暄開時便開只黃花多事偏憐隠逸白頭何補應避賢才老友相逢淸談絕倒休校劉郎去後栽尊中物勝它年千里漫寄寒梅神仙合住蓬萊柰老去思兒忍不回任景莊槐老誰爲癡夢梅家酒美且浣幽懷渭北江東暮云春樹何日扁舟更此來公知否便連朝觴詠能幾徘徊

可行弟泰定甲子壽日賦樂府沁園春時讀書上庠因勉其進學後三十九年至正壬寅同在京華遇其日語及舊作遂再和前韻

四海之間難弟劣兄白頭二人記昌期瑞旦行年在夘善門餘慶維嶽生申科第佳名祠宗優秩常奉天香降紫宸身通貴只貧安分定老益書親簡編不負辛勤羨進徳揚名邁等倫任家無厚積融融度日詩多好句藹藹回春明月淸風交梨火棗竹裏行廚脯擘麟吾何事但問花攜酒專競芳辰

三【甲子壽和見壽韻】

天相吾家篋笥無金詩書有人看發揮胸臆詞源滚滚燻陶气質韋佩申申師友淵源人材衡鑑冑館光華近帝宸男兒事便盡輸心力難報君親讀書第一當勤只孝弟書中是大倫嘆人生爲學百年在幼田家得計一歲惟春科占龍頭名髙鴈序好與皇家作鳯麟都休校是地鍾河嶽天降星辰

水龍吟【己亥中秋用壻韻】

一生白浪紅塵得歸才見乾坤闊三升無分如何料理文園消渴衰病禁持不敎杖屨經丘尋壑記平生懷抱曽逢惡處都不似今年惡見說圭塘如舊賴山英好看猿鶴夢中斗室蠧殘圖史塵凝鐺杓蟾桂香多莫將長笛等閒吹落問嫦娥我輩何時還又享淸平樂

二【壽靜公右平章】

歷觀今古名臣求如公者人能幾平生勲業行其無事一誠而已方信名言臣門如市臣心如水政乾坤淸晏飄然髙蹈非明哲安能此太古歲寒松栢盡春風鬧開桃李傅巖霖雨蘇門風月無非天理莫訝求閒從來老眼閱人多矣待他年鳳詔九重重下爲蒼生起

緑頭鴨【八月十四日圭塘翫月】

廣寒宮秋期明日方中嘆陰晴自來難定何如今夕從容棹蘭舟亂穿波月斟玊斝淸帶荷風身世難期歡娛易失名言千載記坡公公曽道涼天佳月何必限春冬況更有西賓共載仙李相從笑疎狂興來無盡艤舟更策吟笻任諸君班荊藉艸環四岸度竹穿松飛上崇臺放開老眼冰輪誰遣卻朦朧多應是嫦娥見妬勝事不敎窮天知我須臾風起萬里云空

二【爲牧庵壽】

論斯文世誰方駕韓歐渺翩翩舊家人物一峯玉立髙秋走蒲輪鑾坡再至照藜杖石室重紬要使吾元典章文物輝光什伯夏殷周君信否十言乘醉字字花雕鎪侔堂陣寄言渠輩且避戈矛憶當年江湖來往月明太乙仙舟灑烏絲芙蓉秋水振宮錦杜若芳洲鸞鶴賡歌魚龍迎舞人間元自有天遊倘來物視之毫許豈足辱回頭終焉計匡廬深處已辦菟裘

水調歌頭【庚寅秋卽席次可行見壽韻】

歸歟正宜早動也貴研幾夜深山月飛出何地不揚輝休說采山釣水政爾切風批月底用朶吾頥萬事一尊酒身外復何爲笑年來人與我不相知投林已分垂翅猶勸九天飛敢效歸鄕錦繡且就盤鈴傀儡永日看兒嬉但恐子掀舉誰與話襟期

鵲橋仙【壽何聨山平章】

纒身名爵醉心糟粕政可束之髙閣廟堂誰信是行髙更髙似垚夫一著胸中磅礡眼前寥廓與物元無城郭自從席末挹春風覺二十年來盡錯

南鄕子【和歐陽玄之韻】

髙論聴懸河先和新詞問老坡手冷不甘寒气早誰呵更被黃花笑鬢皤風竹亂婆娑老我衰顏藉酒酡佳節重逢眞可賞賡歌陶令壺觴旨且多

二

健筆挽銀河公直鑾坡我諌坡只好老來供一笑訶呵喜怒因人愧國皤花月共婆娑勸飲隨君學郡酡松菊有盟休冷落哦歌我輩同年甚不多

三【夜寒無寐仍就韻湊來麗語以供一粲】

烏鵲欲塡河蝜蝂多持更上坡虫鳥無知徒自苦誰呵恰似貪人少已皤市也好婆娑要染先生面色酡有口難言今只可狂歌終歲陶陶不是多

念奴嬌【汴中見寄】

一壺天地亙南交朔漠東溟西極斫桂吳剛難措手轉見今宵挺特露軋冰輪雪歸碧海上下瓊瑤色白虛光裏更無毫髮間隔夢想洹上池臺五年放浪延賞無虛席底事夷山丞節鎭擾擾塵埃朱墨傑句才慳深杯量減況敢論勲業嫦娥應道老當歸去時節

春從天上來【祝一齋大參壽】

自古英雄試倒指誰能廊廟雍容相君此遇風虎雲龍光掩前後諸公政天開治運力啟沃宸衷況平生把詩書禮樂爛熟胸中當年側聞先徳只一語喚起萬室春風桂樹成叢棣華聨萼總是舊日陰功怪昨宵雪霽炯光薄生意浮空我來爲壽相期何以維嶽維嵩

太常引【六月十八日喜雨酒問應口和不肖韻】

荷盤蕉扇久無聲笑祈禱果難慿倚檻看云停問誰把天瓢巨傾玄功不宰太平有象礧磈一時平老我問陰晴笑尙爲蒼生有情

千秋歲【卽席次可行見壽樂府韻】

諛人稱好何似歸來早營五畆如三島深杯江海淺老眼乾坤小松竹在肯教老圃秋容老方外多眞趣池上宜淸曉隨里社遊鄕校逢場皆可樂得句惟供笑吾有政考功不校閒官考

二

靑年詩好政坐聲名早攀李杜淩郊島官慚才力弱技悟文章小靑鏡裏朱顏不覺成衰老習气消除盡惟酒娛昏曉思阮子甘兵校因知身外事何似尊前笑追往昔中書已署陽城考

鷓鴣天【夜長臂痛手攣展轉不能寐霜曉窓明太常弟適至因試浙筆書枕上所得長短句三首呈賢弟一笑仍請子侄輩一和以暢老懷】

白髮京華戀俸錢溪山遊釣惜無緣老來惡興慿詩遣枕上才成一兩聨人自苦月空圓衾裯如鐵夜如年但稽子侄新文學莫問賓朋歲幾遷

心到忘機便是仙琴能得趣任無弦病多課子酬文債田少從人借酒錢生盛世遇今年雕虫存槁不求傳有言難盡閒中樂竹影花香白晝眠

浣溪沙

老境閒門晝不開閒人庭院甚宜苔打門詩債任渠催千里有家頻入夢一春無酒可開懷心寛隨處是蓬萊

栁稍靑【老病客燕值此艱歲口腹甚窘記少年寓湖湘讀書時度日情況誦秦少遊栁梢靑樂府依其調作俚曲以遣興南方適口多品此則記予之偏嗜而多用者可行蓋亦知味請同賦資一笑云】

窓對晴嵐門臨流水坐閱歸帆爲口勞心雪猶燒筍霜便分柑酒香梅下茅庵就湖置新魚滿藍夢記當年此皆身享好个江南

可行太常弟卽席次韻【二首】

逺岫浮嵐澄江拖練飛夢雲帆樂事關心菊朝烹蟹燈夜傳柑春郊隨處行庵聴騶從攜花幾藍洲渚凝妝園林窮勝好个江南

山潤浮嵐溪淸呈底畫舫無帆酒友詩朋香芹鮮鯽緑橘黃柑風亭月榭云庵更奇品花盆果藍城市繁華湖山佳麗好个江南

時有孚侍坐不辭同賦復謹步嚴韻四闋以求斤削或可忘暑

山霽無嵐尋幽有屐不用張帆樂事關心良辰修禊元夜傳柑芳郊隨處行庵聴騶導擔花幾藍洲渚凝妝笙歌歸院好个江南

云岫如嵐月池通港畫舫無帆細葛春纎摘來盧橘香賽溫柑荷亭栁榭松庵更奇品花盆果藍夢想飛觥水晶宮裏好个江南

疊嶂浮嵐澄江拖練逺浦歸帆橙蠏分甘蒓鱸專美露酒霜柑登髙聊憩禪庵采菊蕋茱茰滿藍丹桂飄香芙蓉弄色好个江南

山逺生嵐溪淸呈底剡棹收帆風物依然爛紅茶樹碧色靑柑暗香寒阻梅庵把楮穎權收墨藍暖閣紅鑪淺斟低唱好个江南

圭塘小槁別集卷上

●欽定四庫全書

圭塘小槁別集卷下

﹝元﹞許有壬撰

和虞伯生學士壁間韻

在公抱隠憂出塞得奇觀靑山萬馬奔龍門忽中斷地平豁四維天闊張一幔寄語鳴笳兒休驚暮鴻散

和謝敬徳學士題蘇武泣別圖韻

死節吾已矣生還又不如天王非太忍臣罪不勝誅

二

親交生別去子復棄遐荒只道還家好還家恨更長

病起漫述

南烹習若性出塞勉隨俗老饕不愼口蔵神畏多肉流歠引羱杯馬湩注盈腹河魚巧伺人乘間頗肆酷暝作還達曙腸雷殷空谷三日不能朝一餐惟可粥中年體易虛攬鏡笑窗目今朝气漸蘇鼓勇出衾褥翰墨試短吟經史時引讀朝來酒入務淸話慰幽獨嗟予未聞道結髮事干祿素餐古有譏伴食今不恧士貴早知止聖許不逺復歸哉復歸哉瓦盆安脫粟

張禮部溪山眞樂圖

悠悠春天云想見平時閒獨逰溪橋上暮宿山堂間澹然不知愁亦復忘所歡出山初無心旣出還思山蒼生待霖雨欲歸良獨難山堂悵何許蕭蕭松柏寒

次韻伯英二決明羮

美哉石決明江珧敢爭先上界多官府肉饌繋飛仙何如艸決明秋雨顏色鮮羮材在屋角采掇不論錢名同姓異氏恂濟誰非賢一夔故足矣並畜吾不然平生負此腹藜莧亦便便幸免殺生罪復無污腸嫌諸石請絕交阿艸日食前眼明讀舊書歸歟了殘年豈無五畆園自卜休問天食經聽君靳種法儻肯傳

立秋

灤京長夏似涼秋況此持權屬蓐収莫使風霜便陵厲九天龍馭卽回輈

次虞伯生跋馬伯庸詩韻

齒髮年年攺風霜日日寒誰知臺輔客恰似廣文官

二

酒觴時一熱詩骨自多寒智不如樗裏文猶可稗官

養馬戶次伯庸韻

盛冬裘未完丰歳食不足爲民藉驛夫馬骨猶我骨束芻與鬥菽俱自血汗出才釋鷹師鞍又服梵子服邊聲或玄象去馬便可哭朝廷播政令黎庶供力役兒女甘作奴養馬願飼粟源源急星火金符出艸屋譬舟苟使覆載物其能淑百年具成規受地貧安鬻粟麥被陽阪黍穄滿寒谷圃蔬接畛靑樹果屯云黑一朝化榛莽坐使歌成泣我身非上梗我心匪鐵石糊口有四方從渠安傳食

省中對雨獨坐

風土迎秋便作寒隔亷飛雨更斑斑可人幾榻淸如洗終日情懷淡似閒窓外天開千文闕墻頭云放一分山腐儒獨坐成何事寫出新詩亦彊顏

送傑古愚上人奉詔歸山

墨名儒行迹𨿽殊進退中間見讀書一覲淸光便歸去古人政自不如愚

寄趙秉彜

從軍苦樂不難明肯使毛錐負此生鐵騎蹴云秋校獵油幢敲雨夜論兵發應瘴癘催全白詩爲江山幫助淸詔下凱還今有日阿綿聞已候門迎

七夕露坐感牛女事因成駁雜無實之言

別況經年慣佳期此夕逢終天爲伉儷一水任西東人世非無鵲覊窓漸有蛩鄜州共明月應是憶衰翁

紫菊和虞伯生韻

天賦幽妍處士花誰將朝服苦相加薇垣有露沾秋色芝嶺無霜抗日華蟹出更宜彭澤酒筍香誰羨建溪茶坡仙一語推鬷蔑只在姚家與魏家

庚申題馮致逺二畫卷越十八年攜以來謁次韻歸之

世情物態日悠悠習得襟懷淡似秋畢竟人間有歸處五湖煙水一扁舟

半生蹤迹徧堪輿與世求疎尙未疎試把山林校朝市移文猶勝絕交書

次仲野堂【三首】

緑李來禽繞屋疎秋眠不著鳥相呼雨聲偏向竹間好山色微從煙際無

秋林雨色上蒼苔不是花時還獨來更待窮冬晴月夜艸鞋踏雪看黃梅

云自知歸鳥自還一堂足了一生閒門前剝啄定佳客檐外孱顏皆好山

題宣和風雨孤舟圖

龍樓嫌富麗著意貌荒寒煙雨迷幹樹風波恃一竿時移毫素在身老塞垣難玩物昭前訓誰將進縣官

題趙幹江樓風雨圖

人間蕞爾東南陬金陵李家無逺謀詞華欲繼後庭曲不見東風空上樓當時百事尙纎麗況在畫工専末技洪河喬嶽勝平生曲闌幽檻窮淸致石頭城下無重闗甲馬營中有佳气九天飛墜曹將軍盡捲版圖充上計小兒造化吁可憐乾坤又到宣和年君王搖毫自塗抹片紙落世人爭傳坐看南北又分裂遂使兩家同一天偶從斷縑閱小景慨念興亡豈天定而今蕩蕩混一圖但少儂歸理釣艇

崇眞宮葵花

繞砌亭亭晝影間相逢幸未及開殘紅妝洗露尢宜曉素性傾陽不畏寒聖化燻陶等燕越仙家培植有殷韓江山信美非吾土且向西風笑倚闌

再用前韻答王仁甫左丞

寒暑催浮景功名負聖時膠榮今老矣得酒且中之才不能匡世吾將任采詩藩籬可翔集何用刷天池

二

靑年無可畏況到二毛時嘯傲思元亮風流愧牧之莫談今日夢但詠古人詩已作家書去先開數畆池

江叔志堪老園

有地皆堪老惟鄕老最堪舊交憐尙在祖徳幸無慚野景収全勝村醅取半酣客裝吾已辦行與子俱南

送朱主觀之任東萊

樂歲民聲裏名城海气邊懸知公事少見說長官賢風月三千首才名四十年天其昌晚節佳處養胎僊

次韻君謀晚晴卽事

懷抱今秋好題詩欲滿墻吾廬吾亦愛一雨一畨涼晚竹如人瘦新松共我長年來私自喜身世總相忘

喜聞可與弟至京師

鶴樓東北望燕城幾處闗河幾日程四載三回勞逺慰兩都千里尙難並開書喜報身常健見我應憐老可驚咫尺對牀風雨夜此懷多少待君評

題詩槁

風月才情屬少年老夫老矣厭雕鐫病來越覺無詩思縱有詩成似樂天

和友人北苑馬上

萬事浮雲一瞬過何勞辯口似懸河北風捲雨城南去明日灤江水又多

思歸

思歸不惜歲如流日望西風早作秋只知倦客還家好不見西風催白頭

連雨有感

朅來連日雨渾似熟梅時云岫靑才露風詹白人垂陰晴如善謔寒燠遽交馳會見驅屏翳淸明萬里宜

次賈伯堅左司寄來韻【四首】

淸風千里墨痕香琢出天球潤似肪已爲郢歌翻白雪更將仙杵搗玄霜

酒來宛國注紅香魚出涼亭薦雪肪多病浪仙都負此空哦淸句嚼冰霜

書室惟須辟蠧香鈆刀誰遣試蟇肪相思夜夜秋衾夢菊有黃華蟹已霜

賜沾炰鳯玉脂香大笑輕身服鴈肪華發侍臣歸有日鴐鵝先報一天霜

題梨花鸜鵒扇頭

言非鸚鵡莫譊譊力不能髙忍爾庖白雪香中風日好愼毋踰濟更來巢

和蘇伯修侍郎寓居雜詩

謭材寜適用奇貨本難居覊旅誰相慰親朋日有書看云嘆舒捲閱市驗盈虛昨夜秋風起江湖好食魚

二

心憐無所用道愧不成章下直才熊館從公又馬坊埜風香列帳檐日轉回廊花下歸來晚庭楡倒影長

三

有謀空落落無事亦怱怱一代名何用千年論始公淸風生筆硯涼月到房櫳亦有娛心處兵廚酒不空

北苑馬上

古木陰陰覆苑墻鴈程霜早碧雲長欲知聖徳如天大最近來庭是越裳

髙楡矮栁逺參差一幕秋空碧四垂莫笑從臣歸太急人間天上共秋期

萬事浮雲一瞬過何勞辯口似懸河北風捲雨城南去明日灤江水又多

金蓮紫菊帶煙鋪畫出云岡萬世圖直使王嬙到靑冢漢家當日有人無

分省有大硯予乙亥歳嘗用之丁丑又日用知其美不知其奇一日滌去積墨文彩溢目波浪洶湧背刻翠濤字亦精勁非一洗濯不知也士有蓄徳蓄才遇而不知知而不盡者其長人之責乎作詩識之

積墨培光彩貞姿任涅磨浪花浮欲動池影淨相和有似懷才者其如瞇眼何更憐當造命不解擴恩波

代書寄可行弟【十首】

灤京尺素寄沙羨料理田園有事宜撿校便當勤撿校參知行欲自參知

祠堂花木已繁陰見說栽培用力深南土常年秋喜旱更宜澆灌待成林

叔季勤勞共相攸爲予髙作蓄書樓先公遺後一萬卷明日投簪去校讎

樓後樓前地有餘埜心常愛樹扶疎四時花木須栽徧更作蓮池就偃瀦

漢川云夢有租田今歳應逢大有年約束諸僮公出納羨余畱糶杖頭錢

雙鶴廣陵來敝廬啄苔穿竹日相娛莫教忘卻蹁躚態歲晚待渠從老夫

桂花初放小山幽更有蒲萄映石橊食實折花歸有日休教蕪穢負淸秋

當年手自植栟櫚別後長添幾尺餘說與園丁宜善視老饕歸欲食其魚

文竹移栽只五根來時無數長兒孫不因繁冗休輕剪要使淸陰過酒尊

眼花齒動鬢斑斑三十年來不暫閒多少家庭纎悉事從今先約莫相闗

和謝敬徳學士雜詩【三首】

翠樓天際郁崢嶸粉澤龍岡壯帝京地勢逺連椶殿起檐牙髙並鐵竿撐蔥蔥佳气歸環極穆穆昌期見迓衡長樂退朝容緩轡斷雲収雨半山明

長日官曹似馬曹絲桐時得事吟猱救時乏策當投紱遣興成詩敢奪袍白海波隨秋雨漲黒山云壓晚虹髙淸尊常滿朝簪盍誰道驅馳我獨勞

尙服三庚進紫綃淸冰沙底未全消魚龍陸海無宮市鼓吹鐃歌有徵招自在幹年蒼鹿健鬧妝三日玉驄驕最憐學士神仙福終日吟詩不造朝

右酬謝詩計拾貳首今止三首全集共百廿首今止伍拾九首緱所収亦少半爾諸公序文卻存附錄於後

記逰

太行之秀至吾鄕西山融結爲最幼讀書江南旣仕奔走中外𨿽兩歸鄕裏而憂患荒迷世故縈繞望西山如天上不得至也觀郡乘載栁仲塗居蕩聞僧惟深言天平泉石過衡嶽逺甚及同遊方信其言不妄益欲一逰至元四年戊寅歳得請歸九月三日甲子偕監郡荀公和叔始爲林慮之行午出西水門過孫平邵村時百谷已収芋區蔬圃棊錯星布柿林如江南橘黃時逺近蔽虧歷流寺固縣大風揚塵俄幸止孝親寺僧水冶士大夫曁巡徼監當官聞來迓晚宿寺中僧西溪年八十八尙能欵客明日夙興拜韓公墳讀富鄭公所撰碑碑有亭故無損石極美碑陰有樹如水墨所畫墳皆甓甃完者尙多兵荒中有僧紀公奮身捍蔽卒賴其力宅兆形勢風水家圖以爲式以爲天地間不多見者憑髙歷覽又登寺西南經閣果極其妙髙下陰顯與圖所傳不異也顧丰安兆域寺毀於兵僧徒解散豪右斬木埜人盜甓殘毀殆盡則紀之功可念也昔魏公以大功徳爲宋社稷之臣兩墳寺皆勑額以之主墳而一得一否亦人力之所不能及者乎小酌遂行林州知州李祜之延同知梁思誠仲信判官張仕謙子信迓於諸翟晚至州宿萬安寺丙寅謁廟學逰黃華山和叔送予出郭北門歸祭其故人同知梁仲信諸生李冕咬咬侍行十餘里至其麓皆小石槲樕是日大霜水皆冰人謂地髙寒較他地早一月槲葉靑紅可愛路漸髙聞水聲於灌叢亂石中又數里山益髙峯益峻壁益峭澗益深路益險水聲益大峯回路轉掩抱重疊使人應接不暇澗皆盤石髙下爲磴級泉流其上懸而爲練激而爲湍飛花旋碧喧豗飄灑其瀦而爲泓者淸澈如空纎芥可見寺相近屏嶂益奇亂石不可騎過盤石道左有水磑作屋其上自麓又十里至寺山僧三四輩問以古皆不知石柱刻張商英絕句詩�言髙歡避暑事綦字韻葉來字注切其下他柱多題刻漫滅不可盡讀大率多崇觀間人少憩遂入山觀水簾一僧前導山民十餘輩持斧鍤剪椔翳掇碎石僅能投足馬不負人且不能登陟人力憊極又據鞍不跬步又下若是者逾三里許遂不可騎矣始見懸瀑如練於半天騎畱林石間相率牽擁而登焉峻阪微徑亂石犖確如梯而無級樛木交錯攀蘿挽條尺寸而進賴健卒曳絙於前挽之而登因思東漢封禪記所載登泰山事此近似焉數問僧至否以僧言逺近爲喜畏又三里許始至加逺不能進矣有石突出如屏四向無所連著其髙入云所謂掛鏡臺也前有盤石疲甚坐其上從者賫酒脯至仲信年六十餘矣懼其不任登陟畱之寺中俄亦躡屩以兩卒掖而至又迷路枉里許石上望水簾北崖者僅如匹練下濺崖飛白始闊其西者崖上垂白亦不過丈許意謂昔人傳誇過實俄從卒持二冰柱長五尺許以獻云至簾下得之且盛言其偉遂欲卽之發火煮酒引滿數爵諸生曁從者徧飲之乃緣南崖微徑迆邐而西而北坡極陡峻艸石皆冰滑不可投足尺寸展移栗栗危甚乃至西崖下水簾內仰面而望之目力爲窮始見崖上之水飛灑散布疎密勻整自崖而下至澗底其長不知幾百丈其闊百餘尺光明透澈去人尙五丈許眞所謂迸珠簾者也負崖坐石久之仲信又局蹐以酒至爲自變量爵力稍蘇攀援而北仲信不能從也獨遣其卒挈酒以從轉折而東至北崖簾下有嵓坐數十人簾之長又過於西者東邊則頗濃厚自巓至地時如團雪投墜而散連屬不斷加以動搖飛舞如玉龍蜿蜒餘皆與西簾同兩簾皆淸气襲人時時飛灑如細雪著人面信天下之奇觀也簾下沾灑細艸皆爲淸冰日夕凝積或聳直如玉筍或扶疎如珊瑚蔽崖爾彌奇形異狀不可殫記瓊田瑤艸殆此謂也西崖下望掛鏡臺則培塿矣此山之形奇峯重疊如展畫屏不知髙掛鏡臺者又幾百尺周圍環抱而開豁其東臺如門屏而位置偏南臺前之山一遮一掩又不知其幾百重也始坐盤石疑水簾之小蓋遼逺空闊掩暎崖石淡然而無加以老目茫茫故也北簾之東又有懸瀑望之差小靑壁無路不能卽而觀也久之循來迹而歸石間多蘭土人不識臺上石墜於下者皆爲水波龍鱗之狀方平可愛惜路險不能致也與仲信輩罄酒殽而歸歸途趨下差覺易僧醉喜甚捧冰如珊瑚者前行至繋馬所且乘且步俄至寺前就盤石列壺觴以坐又以紅樹及山果之如丹砂者與僧所持冰列於前淸泉泠泠過壺觴間且嗽且盥且觴且詠非迫於暮不忍歸也和叔率州官載酒迓於郭至寺以所攜水簾泉瀹茗飲之丁夘之延子敬同至墨竈山寺殿東椒壁有梅軒佚老貞元癸酉歳所題文字皆奇其下殘缺石柱多宋人題名緣石磴登方丈鳴箏小酌從者得雉爲炙以侑觴題詩於東壁而出至谼峪東二里餘支提龕琢石崖爲之有開元十九年蔡景所撰碑刻甚精寺前流泉怪石不減皇華寺有巨槐蔭地數畆山門有白松皮葉皆異磚塔嵌張商英聖燈石刻聖燈寺在西北絕頂望之隱隱見其殿宇僧云蓋四十里之遙舊傳聖燈誠愨拜禱則見商英而後見者多自矜必刻石以紀近年元遺山亦有詩紀之和叔云某官甚不葉人望亦嘗禱而見之餘不禱也余服其言淸泉■﹝氵虢﹞■﹝氵虢﹞循殿階而流歷石磴至方丈望五松亭方丈西有盤石坐於是得山尢佳午和叔治具張樂夜分始休夢回泉聲滿耳可以消酒戊辰早浴於寺之浴室題名白松刻石後殿石柱之延子敬歸和叔入浴余獨乘月登陟坐松下盤石僧有普靜者善觱篥終日獻藝至是又挈其徒按羯鼓笙笛鏗鍧交奏疊作於月明松影中淸風颯然山鳴谷應不知此身之在人世也長老勝祥又進數尊而後歸寢昔歐謝諸公逰嵩山見石室汪僧叩厥至論余之遊乃得此輩可爲一笑然亦陶冩終日正自不惡此山秀拔在黃華之右至於水簾之奇偉與夫遮掩環抱重疊深逺則不及也二山之泉皆去山數里洑入地中已已將逰棲霞和叔謂其地無大奇計程欲以九日登鳯寧山遂不果往東回過諸翟翟曲宿下洹庚午至鳯寧山山在洹水之陰峭■﹝拔﹐山代扌﹞奇秀望之如鳯聲石爲兩翼上各有亭其巓又爲亭亭上爲屋兩重塐三聖女其上有金泰和間碑載赫捨哩氏所建三女則不能究其氏族也山多古柏路甚險登之甚勞旣至其巓則俯瞰二亭若井底坐久風急始徹俎而下過南齊觀丈八佛大磚浮屠貯佛其中有紹聖間石刻過槎牙嶺至善應宿儲祥宮宮有洞房以甓爲之辛未登西樓和元裕之詩遣捕魚得鯉鯽活躍幾席前午泛舟觀泉於宮之西泉皆洹之洑流而突出石崖下騰湧如歷下所謂趵突者淸澈尢甚土人疏導作堰以激磑碾爲利甚大登龍祠祠下泉出尢怒日已暮道人載酒於岸以俟遂醉而歸仍宿宮中壬午道人擊云璈侑觴方盤桓殿廡求盜二人報大尹杜公率其屬迓二日不得已遂歸往返九日遊歷四百里山中憩息則有從者弦歌之娛馬上疲憊則聽和叔劇論可以醒塵思遣睡魔餘力所及得詩凡三十四首姑錄之以記歲月所不足者天平栁公仲塗所遊西山最勝者和叔謂異地險甚且路經大雨不可行棲霞又尼於猶豫而玉泉澤陽諸山皆有可觀未得歷至張本於是尙有待於他日焉

出郭

萬慮攻催雪滿頭還鄕才得縱遨逰太行雲盡靑浮曉洹水霜餘碧染秋漸老始知閒有味此回眞與世無求溪山好處鴟夷滿況有風流老郡侯

出郭見柿園如江南橘林

落日郊原秋滿煙煌煌星火爛將然一時喚醒江南夢恰似洞庭霜後天

水冶道中

人煙仍古邑村落帶淸泉修竹雲千畆垂楊翠半天滌場余滯穗沽酒險丰年欲結雞豚社慚無二頃田

題水冶寺

永額僧知宋佳城石紀韓懷賢時拊髀弔古一憑闌淸夢云龕靜悲歌野樹寒山川豈専美東北又丰安

謁韓墳

考譜披圖總未眞兩回親得拜公墳降神生作三朝相聚气噓爲五色云宅兆發靈符厚徳碑銘無愧有奇勲憑髙更欲攜形勢逺樹寒鴉滿夕曛

張彥謙署令以山水橫披見贈次卷中詩韻而歸之

霜溪帶寒沙西山展晴麓已從招提逰更就招提宿煙霞遂埜逸宇宙入淸矚歸來復歸來鄰翁酒初熟

途中口號【二首】

人人載酒具盤飱盡說監州昔有恩底事當途羅几案只愁旌斾過柴門

城郭囂塵厭往還出城依舊不能閒野人豈識予心事只羨丹墀第二班

遊黃華寺始至其麓喜而爲詩

槲樕連山麓霜餘翠間紅架巖茅屋小分水石渠通漸覺煙霏重時疑道路窮升髙宜努力中止戒瘝痌

和崔信叔欲卜鄰黃華【二首】

昔年柱杖百錢逰曽到黃華最上頭案此畫圖分中半與君來往亦風流人生早退爲難得心約眞同蓋不謀加以數年婚嫁了移文儻肯少寛不

哀樂中年已倦逰舊山頻夢大刀頭髙歡殿後云猶在王母祠前水自流涉世到頭渾是錯得歸眞个善爲謀溪堂萬卷同君讀此樂人間果有不

黃華山中雜詩【四首】

道人解後一開顏爲借邛枝策我孱鳥語畱人還小住晚風吹破水中山

緣山詰曲路偏賖路轉山回境益佳寄語安排好東絹爲君斷取上黃華

手拄一條靑竹杖眞成自掛百錢逰夕陽欲下山更好林深無人不可畱

掛鏡臺西掛玉龍半山飛雪舞天風寒云直上三千尺人道髙歡避暑宮

黃華山次鹿庵韻

吾聞林慮西玆惟羣山會一捨入髙寒百里見空翠雄踞魏韓境特立宇宙內雪浪驚起陸天花亂縈帶排云列奇峯極目認涯際出泉如江河巖壑困橫潰轉曲路疑盡喧豗地將沸幹崖與秋髙一徑穿雲細仙凡幾塵隔跬步萬景萃攀緣攻折屐馳騁謝攬轡水簾眞雄偉淸響落天外淵客泣淋漓天孫織纎麗空明幾百丈振古卷不易淸冰瑤艸亂白日洞天閟自非骨有仙未許踐福地盤石幾席陳魯酒殽簌配道士山中宜宰相山中貴泉石聽吾言吾言諒非戲

題墨竈寺方丈東壁

四圍嵐气濕人衣五馬行秋弭節時莫遣鳴箏響空翠恐教猿鶴怪歸遲

次雲山上人韻

云埋墨竈久無煙散作晴嵐簇馬前白石淸泉有今日紅塵烏帽笑當年

出山次衣字韻

黃葉紛紛落滿衣山僧扶袖下山時莫嫌欵段非良足老子行山正要遲

墨竈寺追和緱山先生韻

丹霞圓鎖翠潭潭仰面靑天鏡出函解組已能辭好爵判山還欲署新銜冷傳霜信風生谷淸透云根月滿巖卻憶瓈江舊林壑幾多煙霧護松杉

■﹝山共﹞峪山寶巖寺【二首】

擇勝何年著梵宮日窮猶未盡重重翠紅照耀三千界屏障周圍十二峯雪澗淸泉響寒玉雲巖喬木捲蒼龍尙憐不盡登臨興天際危亭見五松

煙嵐融翠濕蒙蒙石路縈紆細入空明月百壺松影下淸風一榻水聲中聖燈不爲吾儕現俗樂誰令釋子通兩宿豈能窮勝事山門愁見馬頭東

■﹝山共﹞峪寄可行弟

千巖萬壑郁蒼蒼葉正殷紅菊正黃莫訝荒遊倦回轡要因髙處過重陽

靜師觱篥歌

霜淸萬籟千顒収老月軋露寒波流山僧具眼識埜逸醉挾楚竹來鳴秋一聲透空石盤裂剛風不動云夷猶驚猿無地避急響木葉欲脫林鴉愁激揚初似士引角嬌滑忽如鶯囀喉千聲百聲若縷貫冰蠶繹繹獨繭抽傳來定從龜年輩逸調當是云師儔昌黎不用笑髙唱形骸散浪爲浮鷗是時軒墀月正午諸僧舉白紛獻酬歸眠正有出塵想竹色已曉風颼颼

■﹝山共﹞峪用象庵韻

穿雲驕馬路三日往復還層峯皆離奇一一靑雲邊懸泉走白虹遙岑生紫煙肺腑巧遮掩岡巒隨折旋我有扶老笻不讓歸湖船三日得其凡縱念窮其巓便將巢雲松終歲淸玉蓮誰能共幽討未用譏流連

九日登鳯寧山

亭亭鳯寧山形勢若飛動胡爲不飛去仙眞此摶控靈迹旣不閟煙霞遂增重城居見其圖淸賞時入夢今朝事幽尋霜風肅飛鞚適與佳節會更與佳人共危亭構兩翼飛雲連畫棟翠柏瀉秋聲紅樹列淸供遐觀千里近長歌百杯送洹流嗽其根俯瞰淸可弄陟降自忘疲酬酢益豪縱牛山何用悲玆方待鳴鳯

過南齊觀丈八石佛僧云得之田中耕者始見其頂隨發隨出因作浮屠居之

教已由天降人猶入地求生民困狂走滄海遂橫流塔影千年月松聲萬壑秋考碑當紹聖文物正崇修

遊善應次元裕之韻【五首】

兔絲休羨倚蓬麻鳯鳥還來訪竹花昨夜山翁宿何地水雲深處玉皇家

溪山好策一枝藤學得襟懷淡似僧舊習掃除猶未盡畱詩聊用記吾曽

幾處靑旗暎小橋村醪時用慰無聊我來本是逃名姓莫爲題詩更自標

猿鶴煙霞日漸親黃扉人已作山人只應堂下潺潺水洗盡東華舊染塵

琳宮夜靜覺寒生霜碧澄澄浸月明滿耳驚濤不成寐四山雲樹更秋聲

善應泛舟【二首】

霜水淸深處煙嵐紫翠間淸風時信棹落日正宜山空闊凝絲竹潺湲響佩環道人盤石畔崇酒待予還

郡西風物皆吾土十二年間到兩回不是觥船有今日溪山渾似未曽來

圭塘小槁別集卷下

●欽定四庫全書

圭塘小槁續集

﹝元﹞許有壬撰

○墓志

先太夫人歸祔志

太夫人姓髙氏世家彰徳祖諱穆蘭監衛輝路考諱榮承事郎萬寧縣尹太夫人幼淑懿祖妣王夫人愛過其女擇配極愼乃歸先尙書公家故饒田畜而我素貧安若習焉事姑宋夫人以孝聞周睦姻黨舉無間言先公爲小官間闗世途實多內助同官家芬華相矜獨罄簮珥延師買書甞曰吾教子苟成當富彼百倍人但勵志安貧瀆貨其效應後自見也先公好客究力營給有佳飲食必蓄以待平生不私一錢聞親識有私藏者謂子女曰財出夫子私將焉用此態世多我不能爲汝曹當戒也子女𨿽愛教不姑息故女克敬戒子不至辱其先者慈訓有素焉長子有恆治生於外太夫人總於內先公居家手不釋書迄終身無纎累一妹適集賢直學士狄文忠南北間闗語及輒流涕因爲有恆娶其女尢好施予逺近姻族或養於家或資以生里巷病窶猶拯焚溺故舊有喪飲食爲廢後有聞率不敢告見人憂患汲汲督諸子營救臧獲小過必揜衣履瑣屑每躬爲之諸子止之曰彼亦人也吾以此消日爾其仁厚慈恕蓋出誠性至於女工精敏又諸族所希見有壬爲兩臺禦史封恭人湯陰縣君左司員外郎進髙陽郡君兩淮轉運使加髙陽郡太夫人至順二年五月廿六日棄代於揚州壽六十有七嗚呼天乎乃至是乎有壬始官南北𨿽不在側而攺官加封報不間歲尊慈殊慰以爲酬昔言矣承乏詹事中議左司員外郎右司郎中又移左司皆在側也侍先公終正寢襄事居鄂服除有恆忽去世季有孚入會試而有壬迫赴淮漕叔有儀棄經筵撿討獨任家事尊意懸百口累不肯出有孚登第歸居家待次乃甚喜有出意卽迎至揚有儀從焉有壬召參議中書省事具舟將北太夫人鐘愛幼女擇歸有日臧獲病者十人乃語有壬曰汝妹事吾寤寐在念北則迂矣且病者畱之誰托挈之舟隘暑蒸此幸屋大宜夏有儀又善事我汝當扈從上京京師屋艱得汝先往求之別不兩月妹事畢病者復計我至京扈從適歸事當兩濟況使來三月不亟行恐叵測時往還諸公亦旦夕從使者■﹝目舌﹞■﹝目舌﹞相勉謂堂上起居康勝處事明當而有壬冒榮不孝遂輕信焉去才四十五日而訃音逹上京矣嗚呼天乎果至是乎昔南臺同官言親年逾七十無兼丁溺官榮違奉養者可禁指其鄰有仕江西父病念其子而殞者有壬時同署焉孰謂一旦身當之邪呼天不聞呼地不知知是而懲而卒罹之豈非冒榮之過遘此大罰乎棺槨衣衾𨿽有儀能盡美而有壬爲子病不得甞藥終不得視舉尙名爲人邪古人謂勿之有悔如有壬之悔非死不能已也有壬及事祖妣夫人獲奉考終後廿年父兄繼失荼毒𨿽極而夙夜堂上身心有屬今仰而望之無一人在上矣追念配徳實四十五年生五子二女有恆大理軍民總管府知事繩繩天長女適編修宮趙彜將同入京先廿五日卒病其基此乎幼安貞將歸人者後廿四日卒天禍我家何其酷也孫男二寶山燕山女四明年五月十六日祔安陽武官原先公之墓初太夫人妣武氏若外祖考諱淸外祖妣石氏皆老吾家萬寧公無子沒海南求其柩歸俱塟江夏治命當反鄕裏謹奉而襄事焉敢述先徳且聲不孝之罪傳爲子孫戒焉嗚呼痛哉天地有窮而此恨無窮也

亡兄大理知事公志

公諱有恆字可久彰徳湯陰人曽祖諱信祖諱毅贈亞中大夫彰徳路總管輕車都尉髙陽郡侯祖妣宋氏髙陽郡夫人考諱熈載從事郎會福院照磨兼管勾承發架閣庫贈嘉議大夫禮部尙書上輕車都尉髙陽郡侯妣髙氏封髙陽郡太夫人先公爲貧仕祿入甚微亷淡樂道不知治生公幼從至鄂種學緝文通蒙古書未冠卽奮勵任家事稱貸廢居備水陸艱苦當途薦茂材除大寧路學正擢大理路軍民總管府知事驛符偕勑至公謂逺出不能爲榮不若治生以爲養也由是不復畱意於聲名矣先公之喪哀毀踰禮去大祥二日卒於鄂天歷己巳二月二日也疾革曰我才四十五數何短邪事母再一二十年不爲多也今不得事母矣嗚呼痛哉先公年甫彊仕卽得公力遂斷家事毎當赴調公輒代行山川﨑嶇旅食蕭索不知也佐湖廣省理幕再至鄂公習風土便薪米因葺居焉有壬應舉歷官奔走無寧歲仰事之重非公不能出也先塋襄事侍太夫人居鄂囷庾之積鮭菜之微莫不有備己巳庚午之荒一門老幼賴以無餒公气和而中剛斟酌世故曲折詳盡儉於自奉而丰於親朋早夜克勤內外秩秩娶李氏先卒一女小茶靜慧絕異繼狄氏集賢直學士文忠女無子先公嘗令養弟有儀子寶山公旣卒太夫人遂命後之初有壬登第季有孚方學公曰汝能繼兄當作雙桂堂有孚果登至順庚午上第有壬爲兩淮轉運使遂參議中書省事加恩二代皆公之願惜不及見也我彰徳公自潁來相積善未享先公太夫人承以碩徳乃五子二女公其長也在親左右之日校有壬爲多古人生願爲兄之意蓋有契焉顧奔走四方廢溫凊定省萬鍾千駟果何有哉公之遂此天厚之也然以孝友天至而不終子職使太夫人髙年反服又若天之甚薄者天可問乎使公壽考則一門老幼可坐而無慮吾兄弟放浪四方可無內顧之憂而公之所以成就者可勝言哉公爲子而能子齊家而家齊視食焉怠人之事者有間矣人之生世不獨官可行志也天降酷罰太夫人奄逝以至順三年五月十六日祔安陽武官原先塋公從焉懼其善之泯也忍痛輟泣而志之蓋至哀不復文也

亡室髙陽郡夫人趙氏志

亡妻趙氏諱定永平樂亭人其先在金累世擢科號進士趙家曰充者登大定廿五年第終盧龍縣尹子震至寧間及第蔚州軍判軍判之孫兼善倜儻不覊日本之役諸兄爲省僚慨然從行大風舟敗冒白刃捄兄出掾憲司行省與長官齟齬輒棄去爲景州教授而卒嘗曰吾力學爲校職使人稱先生是不墜先業志願畢矣介直嗜酒嫉佞若仇故所遇不合娶戴氏生夫人端靜柔懿舉族異之甞有象過門鄕鄰空屋蔽垣諸女郎僵走邀看夫人才十三竟不一出時大家以詩禮名者聞之爲其子求昏先生曰吾與世偃蹇棲棲獨三女而此女最賢且術者言當郡國封若世𨿽大若子未可知也其家恚而謝之有壬未昏走四方辟山北憲使庸齋劉公有人倫鑑與先生厚一日招飲賀曰府尊屢書爲君擇昏君之昏未易擇也今眞得矣母慊不告此實府尊意不可失而此昏尢不可失也先生亦欣然曰吾得壻矣況庸齋媒世無有也好言遂合皇慶癸丑五月乃歸於我毎以未見舅姑爲恨南臺覲省有日而督召復北夫人至垂泣眞意有不可揜者先公太夫人入京始得行婦禮女工復盡巧致太夫人稱善事焉平居服澣補敝一縑不自用時有賜給悉畱以獻先公之喪夫人力疾蒞事送厝所十里不車幾斃焉歲時祭祀寢食必廢主饋未甞以涓粒私其子視予妹如兄弟奩珥有需傾委不靳與娣姒居無間言入吾耳始封恭人當進縣君皆以讓吾祖妣宋夫人夫人素多疾天歷二年九月十七日卒於鄂年三十有四太夫人如失愛女有壬爲服齊衰期焉初先公旣棄諸孤幼妹未有家夫人誓言當盡簮珥奉之以養姑志以卹其無父勿使人謂兄不如父也嗚呼斯言丁寧猶在吾耳也夫人孝慈敬勤宜享福祉而壽乃止此邪歸凡十七年未嘗逺相離惟應舉來江南涉十月爲最久相從歷九官山川跋踄貧乏辛苦毎同焉官任𨿽劇俸薄食眾夫人衣飾每不給未嘗少動於心予爲轉運使祿入稍優而夫人不及見矣夫人生失五子一女卒後又失一子予年將半百憂患纒繞夫人有以知我之心爲何如哉一子燕山能讀書矣女順茶姆謹視之繼夫人趙氏子之如己子夫人可無憾矣至順二年六月追封髙陽郡夫人明年月日塟安陽武官原從先塋禮也爲之志曰

惟性於貞胡嗇以齡兮惟孝於姑乃貽以荼兮其儀可母子弗覩兮拮據成室不同適兮佳城埋玉夢則髣髴兮目存耳言終不可諼兮

亡妹趙宜人志

泰定丁卯二月先公尙書府君諱熈載捐館京師旣祔先塋太夫人髙氏視諸孤居鄂是歲十二月妹宜人諱巽貞從其良人翰林國史院編修官趙彜自洪州來弔彜官京師宜人疾作不能亟歸有壬爲轉運使揚州太夫人篤於愛母子不能離且以有壬室未有繼年髙目力不洞妍媸宜人亦謂我混兄久願擇嫂以報至順辛未遂俱至揚俄得卜趙門趙居金陵侍太夫人得畢其願焉未幾遘疾五月一日卒於揚州年三十有六有壬曁弟有儀輟哀治事棺槨之美衣衾之備傾城府官吏士民哀送儀衛之盛太夫人見之割不可忍之愛而亦爲之稍釋焉惟許氏爲潁著姓大父彰徳府君諱毅始徙湯陰淳徳起家先公仁孝太夫人懿徳克生賢女而我祖妣髙陽郡夫人宋氏柔靜淳淑貞節著聞宜人及事之起臥與俱故性行尢相類幼不遊戲未笄尊穉衣履皆出其手先公太夫人在撫州更疾獨宜人與弟有孚侍勞苦備至迄平復始解帶旣歸趙太夫人如失左右手事姑安陽郡太君得歡心其客我也念違養不釋口質簮珥爲貲以寄寒暑履物不絕待介婦有禮視前室子詵詵自幼及冠人不知爲異出趙族大口眾老臧獲尢難禦稱無異辭先公以宜人質美輯女教書授之宜人爲婦爲妻爲母舉無悖也彜官七品得封宜人今名日起官日大宜人宜均其榮而一旦先逝天之忍乃若是耶一子綿綿實生我家得奇疾太夫人屏絕家事盡瘁保育幸愈而健有壬罪大惡稔太夫人曁幼妹相繼傾逝逾月彜至哭曰相我者世不復可得矣太夫人常子我我制𨿽緦也同舟至九江以神主曁二子去嗚呼痛哉命果至是邪抑醫藥之誤邪將金陵之行觸新暑疲起居以致疾邪兄不能盡友愛而乃以私禍吾妹邪窮天地亙古今之恨萃於一身矣明年某月之某日塟安陽原從其先塋彜請志之嗚呼予尙忍志予妹也夫沈痛隕絕書其槪而刻之

擬毀璧

女弟諱安貞生戊申十二月廿九日幼多疾太夫人髙氏疲心殫力調護有成爲人寡言咲坐終日不見喜慍食飲美惡早晏自幼不經口先尙書公訓以女教警悟彊記遂通其說又能楷書組繡裳衣各致其美見諸嫂理家卽善握算父兄祿入悉付之出內無毫髮失慈訓日益性習俱至故女徳近備焉生最晚太夫人尢篤愛至順辛未春在揚州卜擇始諧柔日將屆而趙氏姊卒太夫人復遽見棄妹素孝敬值此薦凶哭出輒殞時又大疫遂成疾十日而卒六月二十日也明年五月十六日塟安陽武官原先塋昔黃太史爲女弟賦毀璧因抒其意以極吾哀以志其墓焉

玉在石兮多瑕得維瑜兮成復嘉可聘享兮禮天弗一試兮胡毀旃濟濟美兮世艱女懿兮亦然撫育兮旣堅姆傳兮旣賢歸之易兮才違擇之過兮後時嗟嗟父母兮終始難之厥施不爽兮誰復敗而孝敬有素兮母姊長辭時𨿽不疲兮亦將自摧侍媵在室兮奩儀夙備畱之益傷兮棄復無地江之水兮東流淮之山兮幽幽旅鴈嗷嗷兮窮猿啾啾汝來何愉兮汝去何尢洹之水兮先塋相之土兮先裏汝竁有位兮父母孔邇不婦於人兮終女於家是亦汝志兮我徒爾嗟瓊芝月露兮與汝俱潔汝兄淚盡兮哭汝以血

○歌行

瑞蓮歌【並序】

圭塘落成之明年歲次己丑七月旣望吾兄中丞公與客小集塘西南雙洲前產瑞蓮駢花亭亭異蔕同跗殆陰陽和气鍾爲禎祥天以慰老臣錫眉壽而昌子孫也惟公髙科起家致位丞弼贊化機培善類三十年矣謝事來歸田不足供伏臘而林塘栽植竭力資之蓋欲靜觀四時生意之妙與造物者逰而積善餘慶吉事有祥嘉瑞之見理亦宜哉有司欲以之上聞公退然不居而好事者繪爲圖矣有孚退而閱史唐開元至宋紹興四百年間僅十七八見表箋歌頌逢湧沓作𨿽不奏祥瑞乃公素心然游泳至和詠歌太平不可無也乃爲之歌曰

圭塘活水分淸洹主人嗜好同先賢蓮根培植未踰歲孰謂一旦生嘉蓮初疑霞臉影附鑑又似絳幘了分鬈幼成彩鳳翼自比琢開香玉環仍連李唐以來具圖表趙宋奏賀尢駢闐我元聖徳極涵育瑞應只許書有年甞思至正辛巳夏吾兄實握綱轄權廣寒殿下太液池亭亭並蔕燻風前守臣有請願馳獻獨以義折煩便便歸來對此蹄涔水肯將異卉誇裏廛吾鄕自昔號多士諸君巨筆如修椽僉言此是閭裏榮歌詩倐與圖俱傳身閒意適物乃寓林林何必皆平泉天公端爲表餘慶慶緒日與絲綿綿蓮房有子風味好不待食藕沈痾痊願言七澤均此瑞主人福壽方如川

其二

相攸西郭濵吾洹老病宜退非遺賢平生竊慕君子徳池上種竹池中蓮蓮兮胡獨出奇異聨房蘂簇金絲鬈二妃同體面目異七澤移種根株連書祥史籍見歷歷走觀士女來闐闐人言培植久方盛一泓疏種未及年自知不作駭俗事玆焉誰握生發權形容敢勝周子說胚腪又在太極前亭亭照影欲輕舉淩虛微步俱淸便倦遊夢不到玉井歸來老屋安一廛小池偶爾薙蕪薉池上敝亭才數椽酒從鄰貰已多券詩取意適誰令傳天公特與慰岑寂嘉瑞湧出如源泉卯君有倡阿買和僮歌況復淸且綿欲爲表頌非歸美柰此嫰痼誰能痊予心眞樂更多有傍花隨栁在前川

其三

叢竹山下溪名洹洹溪主人今得賢石渠分澑入方井種出萬柄紅白蓮就中一茄發挺特艶妝雙出云髻鬈有如二女降嬀汭翠裙紅袖相牽連岐分駭目未信宿裏傳傾耳何喧闐波神有爲獻嘉瑞要並太史書丰年主人謙徳不敢有福善自是天行權亭亭植立萬花表可人適在亭之前日酣欲語嬌轉奼風動似舞尢輕便一時圖寫溢紈素十日車馬空市廛昔聞蓂莢曽表異乃因土階與采椽景星鳳鳥豈常有考信前史眞宜傳醴湖蕪塞不復見而今乃濯圭塘泉禎祥奕葉定不斷藕絲萬縷相纒綿幽人到此自怡悅膏肓泉石尢難痊要須紀錄入郡乘幹年增重吾山川

圭塘十二詠

景延堂

我兄壯歲辭寵榮投閒願與叔堅友異世懷抱若合符研窮經奧蒙發蔀勲業寧庸校短長肝膽相照無前後堂前種竹堂後桑桃李蹊中間官柳太行千仞列崇臺洹水一枝來小溇煙霞從此聚軒扉松栢自然生部婁云霓功斂且歸休天教景物娛耆耇魚躍鳶飛觀化機髙下洪纎俱不偶尋春信步過西蹊小憩徐徐開北牖無人鼓枻自掔舟有客問奇從載酒神仙何用叩荒唐天地應須究髙厚四時佳興情親朋一飽安能忘畎畆醉吟自是慕香山人亦有言似迂叟我兄不答但掀髯風月無邊共長久

泠然臺

有客有客衣褊褼逰不乘輿坐不船屏翳爲駕霆爲鞭巽二除道飛亷先廣漠之外無物前飄飄歷覽俯大千何物九點齊州煙蓬萊塊垷呼羣仙天根月窟互回旋孰其主之孰其傳漆園持論玄復玄機鋒一發驚四筵扶搖九萬遑息肩夫何旬五遄言還我方簣土臺泠然斥鷃乃與鵾鵬聨有時大醉登其巓羲和叱馭仍畱連從容席地更幕天禦气無待知何年我臺回首眞蹄筌

嘉蓮亭

池亭玆落成問客何以爲亭名嘉蓮適產池亭下客笑請以名池亭軒窓面面納新旭並蔕作花映波緑允懷舂陵翁胸襟澹冰玉從知嗜好有人同因其淨植淤泥不能辱澹然君子心可與共幽獨駢頭妖嬈麗穠妝二喬亭午睡初足名亭取義殊聊以自娛目

安石院

景延堂東閒隙地方平幽潔墻四周等閒艸木盡屏斥巋然中植安石橊花殷猩紅照朱夏實作玳瑁懸淸秋風吹絳英任顚倒千葉齊緑中夷猶圭塘辟院寄遊息對此終日疲應酬偶然不悟命名意競說億萬蒼生愁酒酣舉手謝眾客願效瘖瘂爲身謀區區若用究根柢論詩當取王荊州明朝有意載酒至攜妓又效東山逰

松竹徑

瑟瑟君子竹亭亭大夫松有策可醫俗無夢思封公主人不夢更不俗二友相從出幽谷枝笻緉屐日往還飯飽茶余笑捫腹尋詩肅客不憚煩迂回恐踐苔痕緑風來聲似奏笙簧日轉陰宜覆醽醁豈無蒼蓋淩煙霞愛玆翠葆光交加有時展席俯秋水亦復信步觀春花最憐盛夏不知暑披氅仍宜雪花舞泣岐誰更念楊朱開徑吾方希蔣詡歲寒節操堅自持心事諒匪庸人知柴門反闗無俗駕曲生時共相娛嬉世途憶昔備艱阻鳥道羊腸何足數歸來才是履康衢泉石多應聞此語坐要明月與淸風彩雲縹緲香溟蒙吾山不比終南峯吾徑直與桃源通

桃李蹊

昔人種桃李往往自成蹊今我就蹊上栽樹隨髙低槖駝獻精藝髠削如條桋根舒深布土瀋溢旋封泥滋榮藉圭塘分流始洹溪春風倐潛逹枯枿呈端倪風日激怒長及辰花已齊緬懷謫仙人美酒日幾椑不比黃娘家江畔勞攀躋靜觀悟物理乘興壺亦提永言念疇昔栽培數難稽榮枯固有時零落何棲棲豈如來山中相從養交梨使我顏色好用詫舉案妻桃李𨿽不言吾蹊勝沙堤夢斷玉珂月鞋襪扶靑藜

雙洲

吾聞東海之上有十洲羣仙出入洲上頭瑤花琪樹聚麟鳳不與塵世同春秋吾池不啻涔蹄水孰謂蓬瀛敢相擬獨憐亦復橢雙洲雲霞嶪岌煙波裏飛橋子午淩空虛朱闌緑桞陰扶疎亭臺倒影山色好四顧彌望皆芙渠淸風爲賓月爲友但恨不將池變酒恍如乘槎泛天河又疑身在無何有從知雲海空復空仙凢一笑將無同浪逰不必訪弱水人間亦有蓬萊宮吾儕小人可惜無仙骨由來二洲不是池中物

孤嶼

生平樂山性不爲仕止移更愛山在水從人笑吾癡簣土仍累石鑿泉或開池朅來桑梓間擇勝林塘宜一沼五畆闊孤嶼方丈危圓嶠宛成島神山俄就規■﹝舟光﹞船時獨泛弦管環相隨突兀螺髻鬟燦爛盤玻璃天心秋月朗水面春風吹蓮開水香旦鶴唳霜晴時撫景恨遲莫觀物知盛衰永作窮日樂孰識䢐年悲憶昔洞庭埜順流彭蠡湄快哉金焦逰密與蓬瀛期念彼波浪惡理此舟楫歌豈如還鄕榮聊復觀兒娛來仙付公等濟險眞吾師幽棲謝覊絆淹畱惜盈虧鵾鵬自髙舉燕雀安能知勿誚池嶼小芥子藏須彌

桞巷

種桞圭塘路行行便向榮雨晴羞眼澀煙暖細眉橫色比金猶嫰枝看翠易盈林疎無系馬葉接有啼鶯綫亂柔條裊氈鋪落絮平尋詩常獨往送客或同行歸院塵難到還家月每明止通陶令宅不接亞夫營京兆時非昔平康夢自驚陽闗休疊曲司馬易傷情但恐春回馭仍將酒解酲托根因勝境由徑得嘉名莫訝公休吏詩成句未精

菊壇

平生惜花心秋香菊偏好西風催作花晚節霜可傲緑葉芘長身靑幢擎大纛區區盆檻間何足相慰勞簣土築髙壇三級磚以■﹝土尞﹞維黃鎭中央紅紫間白縞錦繡燦天成栽培盡人巧處士晉風流將軍漢票姚玆焉遂盍簮宛若相聘眺譬彼野遺賢登崇至廊廟期以治而安希爾壽而耄佇令隱逸歌俱是升平調抱甕學圃人奮礪堅厥操朋遊托奇觀風露難徑造就之酌美酒杯行再申約號令素嚴明違者大白釂孰敢掇其英陋彼東軒嘯肅肅景髙寒顒顒肯傾倒儼如虎帳中何緣落烏帽

藥畦

皇元四海同壽城蹇予生年值大徳養生治病更茫然弗曉良醫解醫國朅來鄕裏營園池園平如砥池如圭栽花種竹植桃李餘地畆許界爲畦於時風日正淸美歲事丰穰足生理林慮山人偶相謔此土此畦宜種藥便令健僕入西山計品尋苖恣移掇黃精地黃逺志同歸術蒼白芍藥紅參苓芝芎及杞菊赧肩披霧毋損叢區分類別密培本開渠引水恆憧憧東君忽爾傳春信生意津津看滿徑濟時有效未能施地下名公誰與問但存方寸濟生心更別君臣明至論

蔬圃

有池可汲園可斸拂袖歸來心願足自甘學圃爲小人愛此菜茹兼苜蓿元修雨後脆且腴諸葛敷榮散濃緑蘿卜生兒芥有孫芋魁出水頻澆沃罷鋤時或釣池魚隱幾何曽夢蕉鹿旣無抱甕老翁勞亦免趨炎脇肩辱吾甞寓甲第紛紛厭粱肉吾今且烹葵食鬰雜埜簌彼紫駝峯出翠釡爭如菘韭侑炊粟五侯之鯖世所貴五辛之盤吾亦欲庸人皆被富貴燻或羨吾饕是淸福但令此色毋駐顏雋味嚙根充我腹三年不窺慚仲舒吾儕何可輕樊須九月築場十月滌連年藉此輸官租

圭塘小槁續集

