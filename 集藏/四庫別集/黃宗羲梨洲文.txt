《黃宗羲梨洲文》﹝明淸﹞黃宗羲撰

陸周明墓志銘﹝甲辰﹞

王徵南墓志銘

王仲撝墓表

髙旦中墓志銘

﹟陸周明墓志銘﹝甲辰﹞司馬遷傳遊俠﹐以鄕曲之遊俠與獨行之儒比量﹐而賢夫俠者﹔以布衣之俠與卿相之俠比量﹐而難夫布衣。然時異勢殊﹐乃有儒者抱咫尺之義﹐其所行不得不出遊俠之途﹐旣無有士卿相之富厚﹐其所任非復閭巷布衣之事﹐豈不尢賢而尢難哉﹖十年以前﹐亦嘗從事於此﹐心枯力竭﹐不勝利害之糾纏﹐逃之深山﹐以避相尋之急﹐此事遂止。其時周明與其客以十數見過﹐皆四方知名之士。余間至其城西田舍﹐復壁柳車﹐雜賓死友﹐咄嗟食辦。余旣自屏﹐周明亦不相聞問﹐然頗聞其喜事益甚﹐江湖多傳周明姓名﹐以爲異人。嗟呼﹗周明亦何以異於人哉﹖華屋甫田﹐婚嫁有無﹐人情等爾﹐亦惟是胸中耿耿者未易下臍﹐人見其踵側焦原﹐手搏雕虎﹐遂以爲異。𨿽然﹐周明一布衣諸生﹐又何所開天下事﹐而慷慨經營﹐使人以俠稱﹐是乃所以爲異也。

周明姓陸氏﹐名宇■﹝火鼎﹞﹐鄞縣人也。祖某。父世科﹐大理寺卿。母某氏。配周氏﹑崔氏。子經異﹑經周。婿萬斯大。少與錢司馬讀書﹐慷慨有大志。司馬江上之事﹐周明實左右之。祥興航乘﹐其諸臣風帆浪楫﹐棲遲金鰲牡蠣之間﹐非內主之力﹐則亦莫之能安也。

癸卯歲﹐周明爲降卒所誣入省獄。獄具﹐周明無所詿誤﹐脫械出門﹐未至寓而卒。周明以好事盡其家產﹐室中所有﹐惟艸薦敗絮及故書數百卷。訃聞﹐家中整頓其室﹐得布囊於亂書之下﹐發之﹐則人頭也。其弟春明識其面目﹐捧之而泣曰﹕『此故少司馬篤庵王公頭也』﹗

初﹐司馬兵敗﹐梟頭於甬之城闕。周明思收葬之﹐每徘徊其下。一日﹐見暗中有叩首而去者﹐迹之﹐走入破屋。周明曰﹕『子何人』﹖其人曰﹕『吾漁人也』。周明曰﹕『子必有異﹐無爲吾隱』﹖其人曰『余毛明山﹐曾以卒伍事司馬﹐今不勝故主之感耳』﹗周明相與流涕而詣江子云﹐計所以收其頭者。江子云者﹐故與明周讀書之將也﹐失勢家居。會中秋競渡﹐遊人雜沓。子云紅笠握刀﹐從十餘人﹐登城遨戲﹐至梟頭所﹐問守卒曰﹕『孰戴此頭也者』﹖卒以司馬對。子云佯怒曰﹕『嘻﹗吾怨家也﹐亦有是日乎』﹗拔刀擊之﹐繩斷墮地。周明﹑明山已豫立城下﹐方是時﹐龍舟噪甚﹐人無回面易視﹐周明以身蔽﹐明山拾頭﹐雜儔人而去。周明得頭﹐祀之書室﹐蓋十二年矣﹐而家人無知者。至是而春明始瘞之。

昔李固之死﹐汝南郭亮左提章鉞﹐右秉鐵鉆﹐詣闕上書﹐乞收其屍。南陽董班亦往哭。固殉屍不肯去。欒布奏事彭越頭下﹐祠而哭之。彼皆門生故吏﹐故冒死而不顧。周明之於司馬﹐非有是也。一念憐其忠義﹐遂不惜扞當世之文罔﹐所謂尢賢尢難者﹐不更在是乎﹖

初﹐周明讀書時﹐有弟子訟其師﹐師不得直。周明詣文廟伐鼓慟哭﹐卒直其師而後止。昔震川敍唐欽堯爭同捨生之獄﹐以爲生兩漢時﹐卽此可以顯名當世。在周明視之﹐尋常瑣節耳﹐獨恨不得司馬遷以拾之。余因萬斯大而論次﹐僅以答周明曩昔之一顧也。銘曰﹕

或駭其奇﹐或嘆其拙﹐茫茫宇宙﹐腐儒蚓結。

﹟王徵南墓志銘少林以拳勇名天下﹐然主於搏人﹐人亦得以乘之。有所謂內家者﹐以靜制動﹐犯者應手卽僕﹐故別少林爲外家﹐蓋起於宋之張三峯。三峯爲武當丹士﹐徽宗召之﹐道梗不得進。夜夢玄帝授之拳法﹐厥明﹐以單丁殺賊百餘。三峯之術﹐百年以後流傳於陜西﹐而王宗爲最著。溫州陳州同從王宗受之﹐以此教鄕人﹐由是流傳於溫州。嘉靖間﹐張松溪爲最著。松溪之徒三四人﹐而四明葉繼美近泉爲之魁﹐由是流傳於四明。四明得近泉之傳者爲吳昆山﹑周雲泉﹑單思南﹑陳貞石﹑孫繼槎﹐皆各有授受。昆山傳李天目﹑徐岱嶽。天目傳餘波仲﹑吳七郎﹑陳茂弘。雲泉傳盧紹岐。貞石傳董扶輿﹑夏枝溪。繼槎傳柴玄明﹑姚石門﹑僧耳﹑僧尾。而思南之傳則爲王徵南。思南從徵關白﹐歸老於家﹐以其術教授﹔然精微所在﹐則亦深自祕惜﹐掩關而理﹐學子皆不得見。徵南從樓上穴板窺之﹐得梗槪。思南子不肖﹐思南自傷身後莫之經紀﹐徵南聞之﹐以銀卮數器﹐奉爲美檟之資。思南感其意﹐始盡以不傳者傳之。

徵南爲人機警﹐得傳之後﹐絕不露圭角﹐非遇甚困則不發。嘗夜出偵事﹐爲守兵所獲﹐反接廊柱﹐數十人轟飲守之。徵南拾碎磁偸割其縛﹐探懷中銀望空而擲﹐數十人方爭攫﹐徵南遂逸出。數十人追之﹐皆碚地﹐匍匐不能起。行數里﹐迷道田間﹐守望者又以爲賊也﹐聚眾圍之。徵南所向﹐眾無不受傷者。歲暮獨行﹐遇營兵七﹑八人﹐挽之負重。徵南苦辭求免﹐不聽。徵南至橋上﹐棄其負﹐營兵拔刀擬之。徵南手格﹐而營兵自擲僕地﹐鏗然刀墮。如是者數人。最後取其刀﹐投之井中﹐營兵索綆出刀﹐而徵南之去遠矣。凡搏人皆以其穴﹐死穴﹑暈穴﹑啞穴﹐一切如銅人圖法。有惡少侮之者﹐爲徵南所擊﹐其人數日不溺﹐踵門謝過﹐始得如故。牧童竊學其法﹐以系伴侶﹐立死。徵南視之曰﹕『此暈穴也﹐不久當蘇』。已而果然。徵南任俠﹐嘗爲人報讎﹐然激於不平而後爲之。有與徵南久故者﹐致金以讎其弟﹐徵南毅然絕曰﹕『此以禽獸待我也』﹗

徵南名來咸﹐姓王氏﹐徵南其字也。自奉化來鄞。祖宗周﹐父宰元﹐母陳氏。世居城東之車橋。至徵南而徙同嶴。少時隸盧海道若騰。海道較藝給糧﹐徵南嘗兼數人。直指行部﹐徵南七矢破的﹐補臨山把總。錄忠介公建�﹐以中軍統營事﹐屢立戰功﹐授都督僉事副總兵官。事敗﹐猶與華兵部勾致島人﹐藥書往復。兵部受禍﹐讎首未懸﹐徵南終身食菜以明此志﹐識者哀之。徵南罷事家居﹐慕其才藝者以爲貧必易致﹐營將皆通殷懃﹐而徵南漠然不顧。鋤地擔糞﹐若不知己之所長﹐有易於求食者也。一日﹐遇其故人﹐故人與營將同居﹐方延松江教師講習武藝。教師倨坐彈三弦﹐視徵南麻巾縕袍﹐若無有。故人爲言徵南善拳法﹐教師斜盼之曰﹕『若亦能此乎』﹖徵南謝不敏。教師軒衣張眉曰﹕『亦可小試之乎』﹖徵南固謝不敏。教師以其畏己也﹐彊之愈力。徵南不得已而應﹐教師被跌。請復之﹐再跌而流血破面。教師乃下拜﹐贄以二縑。

徵南未嘗讀書﹐然與士大夫談論﹐則蘊藉可喜﹐了不見其爲麤人也。余弟晦木嘗揭之見錢牧翁﹐牧翁亦甚奇之。當其貧困無聊﹐不以爲苦﹐而以得見牧翁﹑得交余兄弟沾沾自喜﹐其好事如此。予嘗與之入天童﹐僧山焰有膂力﹐四五人不掣其手﹐稍近徵南﹐則蹶然負痛。徵南曰﹕『今人以內家無可眩曜﹐於是以外家攙入之﹐此學行當衰矣』。因許敍其源流。忽忽九載﹐徵南以哭子死。髙辰四狀其行﹐求予志之﹐余遂敍之於此。豈諾時意之所及乎﹖生於某年丁巳三月五日﹐卒於某年己酉二月九日﹐年五十三。娶孫氏。子二人﹔夢得﹐前一月殤﹐次祖徳。以某月某日葬於同嶴之陽。銘曰﹕

有技如斯﹐而不一施。終不鬻技﹐其志可悲。水淺山老﹐孤墳孰保﹖視此銘章﹐庶幾有考。

﹟王仲撝墓表君諱正中﹐字仲撝﹐直隸保定人﹐登丁丑進士第﹐未謁選﹐索遊於髙唐州。會大兵南下﹐轉運銀杠亦避入髙唐。大兵圍髙唐﹐州守以爲銀杠旦晚是敵物﹐不如以此鬻城﹐免士女屠戮流離之苦。立要約使與議者押字﹐仲撝與焉。事平﹐轉運者上失物狀﹐於是逮髙唐守及仲撝論死﹐系獄數年。刑科給事中李淸理而出之﹐降補揚州照磨﹐移知長興縣。

國變後﹐失官﹐避地於紹興。截江時﹐以兵部職方司主事攝余姚縣事。是時﹐公私赤立﹐剽奪爲豪﹐市魁里正﹐朝得札付一紙﹐暮便入民捨﹐根括金帛﹐系傫丁壯﹐交錯道路﹐郡縣不敢何問爲某營也。仲撝設兵彈壓﹐各營取餉﹐必使經由於縣﹐品核資產﹐裁量以應之。非是則爲盜賊。總兵陳梧敗於檇李﹐渡海至姚﹐鹵掠鄕聚。仲撝遣兵擊之﹐鄕聚相掎角﹐殺梧。行�﹐忌仲撝者以此聲討。某謂梧之見殺﹐犯眾惡也﹐不當罪正中﹐上疏救之﹐乃止。

張國柱劫定海﹐王總兵縱兵大掠﹐列船江上﹐入城牢搜者二千人。仲撝攔止。所圍大姓數家﹐從仲撝丐命﹐仲撝爲之消息。國柱終不得志而去。田仰﹑荊本徹先後過姚江﹐舟楫蔽江﹐皆帖帖俯首﹐不驚雞犬。蓋人民之恃仲撝﹐一時如決水之堤焉。升監察禦史。

尙寶寺卿朱大定﹑太僕寺卿陳潛夫﹑兵部主事吳乃武皆從浙西來﹐受約束。壇山烽火﹐達於武林。仲撝短小精悍﹐喜於任事﹐𨿽以武寧羣從得不爲列營所撓﹐亦其智計有以副之也。好讀實用之書﹐不事文彩。其言星象﹐則從閩人柯中炯於獄中受之。行�初建﹐進�所著監國魯元年大統歷。丁亥﹐訪某山中。某時注授時歷﹐仲撝受之而去。壬辰來訪﹐授以律呂。辛丑來訪﹐授以壬遁。仲撝皆能有所發明。自某好象數之學﹐其始學之也﹐無從叩問﹐心火上炎﹐頭目爲腫。及學成而無所用﹐屠龍之技﹐不待問而與之言﹐亦無有能聽者矣。蛩然之音﹐僅一仲撝﹐又以饑火驅走南北。

丁未二月﹐遇之越城﹐爲言年來益困﹐將於鑑湖濱佃田五畝﹐佐以醫﹐小續食耳。其年八月十九日﹐仲撝卒﹐年六十九﹐權厝於山陰之陳常堰。所著周易注若干捲﹑律書詳注一卷。子一人﹐三捷。嗟呼﹗某與仲撝交二十餘年﹐與之同事而無成﹐與之共學而未畢。仲撝生時﹐已無人知仲撝者﹐向後數年﹐復更何如﹖此紙不滅﹐亦知稽山塊土曾塞黃河也﹗

﹟髙旦中墓志銘啟禎間﹐甬上人倫之望﹐歸於吾友陸文虎﹑萬履安。文虎已亡﹐履安隻輪孤翼﹐引後之秀以自助﹐而得旦中。旦中有志讀書。履安語以『讀書之法﹐當取道姚江﹐子交姚江而後知吾言之不誣耳』。姚江者﹐指余兄弟而言也。慈溪劉瑞當亦言﹕『甬上少年黑而髯者﹐近以長詩投贈﹐其人似可與語』。己丑﹐余遇之履安座上。明年﹐遂偕履安而來。

當是時﹐旦中新棄場屋﹐彩飾字句﹐以竟陵爲鴻寶。出而遇其鄕先生長者﹐則又以余君房﹑屠長卿之寱語告之。余乃與之言﹕『讀書當從六經﹐而後史﹑漢﹐而後韓﹑歐諸大家。浸灌之久﹐由是而發爲詩文﹐始爲正路。捨是則旁蹊曲徑矣。有明之得其路者﹐潛溪﹑正學以下﹐毘陵﹑晉江﹑玉峯﹐蓋不滿十人耳。文𨿽小伎﹐必由道而後至。毗陵非聞陽明之學﹐晉江非聞虛齋之學﹐玉峯非聞莊渠之學﹐則亦莫之能工也』。旦中銳甚﹐聞余之言﹐卽徧求其書而讀之﹐汲深解惑﹐盡攺其紈絝余習﹐衣大布之衣﹐欲傲岸頹俗。與之久故者﹐皆見而駭焉。

余自喪亂以來﹐江湖之音塵不屬。未幾﹐瑞當﹑履安相繼物故﹐旦中敻然出於震蕩殘缺之後﹐與之驚離弔往﹐一泄吾心之所甚痛﹐蓋得之而喜甚。自甬上抵余捨﹐往來皆候潮汐﹐疾風暴雨﹐泥深夜黑﹐旦中不以爲苦﹐一歲常三﹑四至。一日病蹶﹐不知人﹐久之而蘇﹐謂吾魂魄棲遲成山車廏之間﹐大約入黃竹浦路也。黃竹浦﹐余之所居﹐其疾病瞑眩﹐猶不置之。旦中之於餘如此。

旦中家世以醫名﹐梅孤先生鍼炙聚英﹑志齋先生靈樞摘注皆爲醫家軌範。旦中又從趙養葵得其指要﹐每談醫藥﹐非肆人之爲方書者比。余亟稱之。庚子﹐遂以其醫行世。時陸麗京避身爲醫人已十年﹐吳中謂之陸講山﹐謁病者如市。旦中出而講山之門驟衰。蓋旦中旣有授受﹐又工揣測人情﹐於容動色理之間﹐巧發奇中﹐亦未必純以其術也。所至之處﹐蝸爭蟻附﹐千里拏舟﹐諭月而不能得其一診。孝子慈父﹐苟能致旦中﹐便爲心力畢盡﹐含旦中之藥而死亦安之若命矣。嗟乎﹗旦中何不幸而有此﹖一時簧鼓醫學爲之一哄﹐醫貫類經家有其書﹐皆旦中之所變也。旦中醫道旣廣﹐其爲人也過多﹐其自爲也過少。𨿽讀書之志未忘﹐欲俟艸堂資具而後可以並當一路。近歲﹐觀其裏中志士蔚起﹐橫經講道﹐文章之事﹐將有所寄。旦中惕然謂吾交姚江二十餘年﹐姑息半途﹐將以桑楡之影收其末照﹐豈意諸君先我絕塵耶﹖傍惶慨嘆﹐不能自已﹐而君病矣﹐是可哀也。

旦中美髯玉立﹐議論傾動。𨿽復流品分途﹐而能繾綣齊契﹐三吳翕然以風槪相與。其過金閶﹐徐昭法必招之入山﹐信宿話言。蠡城劉伯繩少所容接﹐每遇旦中﹐不惜披布胸懷。旦中亦此兩人自重。所過之地﹐喜拾淸流佚事﹐不啻珠玉﹐蓋履安之餘教也。少喜任俠。五君子之禍﹐連其內子。旦中走各家告之﹐勸以自裁。華夫人曰﹕『諾﹗請得褒衣以見先夫於地下』﹐旦中卽以其內子之服應之﹐殯殮如禮。家勢中落﹐藥囊所入有餘﹐亦緣手散盡﹐故比死而懸磬也。

旦中姓髙氏﹐諱斗魁﹐別號鼓峯﹐韓國武烈王瓊之後。建炎南渡﹐王之五世孫修職郎世殖目汴徙鄞﹐始爲鄞人。修職生元之﹐字端叔﹐學者稱爲萬竹先生﹐樓宣獻公鑰志其墓。萬竹之四世孫明善﹐洪武初亦以隱徳稱安敬先生。安敬之四世孫士有文名﹐嘗摘注靈樞﹐稱志齋先生﹐贈刑部山東司郎中﹐旦中之曾祖也。祖萃﹐萬曆甲戌進士﹐知廣東肇慶府﹐贈右副都禦史。父徳﹐光祿寺署丞﹐致仕封右副都禦史。母黃氏﹐贈太淑人。旦中則馬氏孺人所生也。光祿五子。長斗樞﹐崇禎戊辰進士﹐巡撫陜西右副都禦史。旦中行在第三﹐娶朱氏﹐生子五人﹐宇靖﹑宇厚﹑宇丰﹑宇皞﹑宇調﹔側室趙氏﹐生子二人﹐宇祝﹑宇胥。女三人。孫男幾人。

去年十月﹐旦中疾亟﹐余過問之。旦中自述﹕『夢至一院落﹐鎖鐍甚嚴﹐有童子告曰﹕邢和璞丹室也﹐去此四十七年﹐今將返矣。某適四十有七﹐非前定乎』﹖臥室暗甚﹐旦中燒燭自照曰﹕『先生其視我﹗生平音容盡於此日。先生以筆力畱之﹐先生之惠也』。余曰﹕『𨿽然﹐從此以往﹐待子四十七年而後落筆﹐未爲晚也』。

明年﹐過哭旦中﹐其兄辰四出其絕筆﹐有「明月岡頭人不見﹐靑松樹下影相親」之句﹐余攺「不見」爲「共見」。夫可沒者形也﹐不可滅者神也。形寄松下﹐神畱明月。神不可見﹐則墮鬼趣矣。旦中其尙聞之。辰四理其垂歿之言以請銘﹐余不得辭。生於某年癸亥九月二十五日﹐卒於某年庚戌五月十六日。以其年十一月十一日葬於烏石山。銘曰﹕吾語旦中﹐佐王之學。發明大體﹐擊去疵駁。小試方書﹐亦足表襮。淳於件系﹐丹溪累牘。始願何如﹐而方伎齷齪。艸堂未成﹐鼓峯矗矗。日短心長﹐身名就剝。千秋萬世﹐恃此幽斲。

——以上錄自「南雷集」。

人事有代謝﹐往來成古今江山畱勝迹﹐我輩復登臨水落魚梁淺﹐天寒夢澤深羊公碑尙在﹐讀罷淚沾襟

