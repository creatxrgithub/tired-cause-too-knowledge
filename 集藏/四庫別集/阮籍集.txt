阮籍集

卷一詠懷詩三首

其一

天地絪縕﹐元精代序。淸陽曜靈﹐和風容與。明日映天﹐甘露被宇。蓊郁髙松﹐猗那長楚。艸虫哀鳴﹐鶬鶊振羽。感時興思﹐企首延佇。於赫帝朝﹐伊衡作輔。才非允文﹐器非經武。適彼沅湘﹐托分漁父。優哉﹗遊哉﹗爰居爰處。

其二

月明星稀﹐天髙气寒。桂旗翠旌﹐佩玉鳴鸞。濯纓醴泉﹐被服蕙蘭。思從二女﹐適彼湘沅。靈幽聽微﹐誰觀玉顏﹖灼灼春華﹐綠葉含丹。日月逝矣﹐惜爾華繁﹗

其三

淸風肅肅﹐修夜漫漫。嘯歌傷懷﹐獨寐寤言。臨觴拊膺﹐對食忘餐。世無萱艸﹐令我哀嘆。鳴鳥求友﹐《谷風》刺愆。重華登庸﹐帝命凱元。鮑子傾蓋﹐仲父佐桓。回濱嗟虞﹐敢不希顏﹗志存明規﹐匪慕彈冠。我心伊何﹖其芳若蘭。詠懷八十二首

其一

夜中不能寐﹐起坐彈鳴琴。薄帷鑑明月﹐淸風吹我襟。孤鴻號外野﹐翔鳥鳴北林。徘徊將何見﹐憂思獨傷心。

其二

二妃遊江濱﹐逍遙從風翔。交甫解佩環﹐婉孌有芬芳。猗靡情歡愛﹐千載不相忘。傾城迷下蔡﹐容好結中腸。感激生憂思﹐萱艸樹蘭房。膏沐爲誰施﹐其雨怨朝陽。如何金石交﹐一旦更離傷。

其三

嘉樹下成蹊﹐東園桃與李。秋風吹飛藿﹐零落從此始。繁華有憔悴﹐堂上生荊杞。驅馬捨之去﹐去上西山趾﹔一身不自保﹐何況戀妻子﹗凝霜被野艸﹐歲暮亦云已。

其四

天馬出西北﹐由來從東道。春秋非有托﹐富貴焉常保。淸露被臯蘭﹐凝霜沾野艸。朝爲媚少年﹐夕暮成醜老。自非王子晉﹐誰能常美好。

其五

平生少年時﹐輕薄好弦歌。西遊咸陽中﹐趙李相經過。娛樂未終極﹐白日忽蹉跎。驅馬復來歸﹐反顧望三河。黃金百鎰盡﹐資用常苦多。北臨太行道﹐失路將如何﹗

其六

昔聞東陵瓜﹐近在靑門外。連畛距阡陌﹐子母相鉤帶。五色曜朝日﹐嘉賓四面會。膏火自煎熬﹐多財爲患害。布衣可終身﹐寵祿豈足賴。

其七

炎暑惟玆夏﹐三旬將欲移。芳樹垂綠葉﹐靑雲自逶迆。四時更代謝﹐日月遞參差。徘徊空堂上﹐忉怛莫我知。願卒歡好﹐不見悲別離。

其八

灼灼西隤日﹐餘光照我衣。回風吹四壁﹐寒鳥相因依。周周尙銜羽﹐蛩蛩亦念饑。如何當路子﹐磬折忘所歸﹗豈爲誇譽名﹐憔悴使心悲。寧與燕雀翔﹐不隨黃鵠飛。黃鵠遊四海﹐中路將安歸﹖

其九

步出上東門﹐北望首陽岑。下有采薇士﹐上有嘉樹林。良辰在何許﹖凝霜沾衣襟。寒風振山岡﹐玄雲起重陰。鳴雁飛南徵﹐鶗發哀音。素質遊商聲﹐淒愴傷我心。

其十

北裏多奇舞﹐濮上有微音。輕薄閒遊子﹐俯仰乍浮沈。快捷方式從狹路﹐僶俛趨荒淫﹐焉見王子喬﹐乘雲翔鄧林。獨有延年術﹐可以慰我心。

其十一

湛湛長江水﹐上有楓樹林。臯蘭被徑路﹐靑驪逝駸駸。遠望令人悲﹐春气感我心。三楚多秀士﹐朝云進荒淫。朱華振芬芳﹐髙蔡相追尋。一爲黃雀哀﹐淚下誰能禁﹖

其十二

昔日繁華子﹐安陵與龍陽。夭夭桃李花﹐灼灼有輝光。悅懌若九春﹐磬折似秋霜。流盻發姿媚﹐言笑吐芬芳。攜手等歡愛﹐夙昔同衾裳。願爲雙飛鳥﹐比翼共翺翔。丹靑著明誓﹐永世不相忘。

其十三

登髙臨四野﹐北望靑山阿。松柏翳岡岑﹐飛鳥鳴相過。感慨懷辛酸﹐怨毒常苦多。李公悲東門﹐蘇子狹三河。求仁自得仁﹐豈復嘆咨嗟﹖

其十四

開秋兆涼气﹐蟋蟀鳴牀帷。感物懷殷憂﹐悄悄令心悲。多言焉所告﹐繁辭將訴誰﹗微風吹羅袂﹐明月耀淸暉。晨雞鳴髙樹﹐命駕起旋歸。

其十五

昔年十四五﹐志尙好書詩。被褐懷珠玉﹐顏閔相與期。開軒臨四野﹐登髙望所思。丘墓蔽山岡﹐萬代同一時。千秋萬歲後﹐榮名安所之﹗乃悟羨門子﹐噭噭令自嗤。

其十六

徘徊蓬池上﹐還顧望大梁。綠水揚洪波﹐曠野莽茫茫。走獸交橫馳﹐飛鳥相隨翔。是時鶉火中﹐日月正相望。朔風厲嚴寒﹐陰气下微霜。羈旅無儔匹﹐俯仰懷哀傷。小人計其功﹐君子道其常。豈惜終憔悴﹐詠言著斯章。

其十七

獨坐空堂上﹐誰可與歡者﹗出門臨永路﹐不見行車馬。登髙望九州﹐悠悠分曠野。孤鳥西北飛﹐離獸東南下。日暮思親友﹐晤言用自寫。

其十八

懸車在西南﹐羲和將欲傾。流光耀四海﹐忽忽至夕冥。朝爲咸池暉﹐蒙汜受其榮。豈知窮達士﹐一死不再生。視彼桃李花﹐誰能久熒熒﹗君子在何許﹖嘆息未合並﹐瞻仰景山松﹐可以慰吾情。

其十九

西方有佳人﹐皎若白日光。被服纖羅衣﹐左右佩雙璜。修容耀姿美﹐順風振微芳。登髙眺所思﹐舉袂當朝陽。寄顏雲霄閒﹐揮袖淩虛翔。飄颻恍惚中﹐流眄顧我傍。悅懌未交接﹐晤言用感傷。

其二十

楊朱泣歧路﹐墨子悲染絲。揖讓長離別﹐飄颻難與期。豈徒燕婉情﹐存亡誠有之。蕭索人所悲﹐禍釁不可辭。趙女媚中山﹐謙柔愈見欺。嗟嗟塗上士﹐何用自保持﹖

其二十一

於心懷寸陰﹐羲陽將欲冥。揮袂撫長劍﹐仰觀浮雲徵。雲間有玄鶴﹐抗志揚哀聲。一飛衝靑天﹐曠世不再鳴。豈與鶉鷃遊﹐連翩戲中庭。

其二十二

夏后乘雲輿﹐誇父爲鄧林。存亡從變化﹐日月有浮沈。鳳皇鳴參差﹐伶倫發其音。王子好簫管﹐世世相追尋。誰言不可見﹐靑鳥明我心。

其二十三

東南有射山﹐汾水出其陽。六龍服气輿﹐云蓋切天綱。仙者四五人﹐逍遙晏蘭房。寢息一純和﹐呼成露霜。沐浴丹淵中﹐照耀日月光。豈安通靈臺﹐遊瀁去髙翔。

其二十四

殷憂令志結﹐怵愓常若驚。逍遙未終晏﹐朱陽忽西傾。蟋蟀在戶﹐蟪蛄鳴中庭。心腸未相好﹐誰云亮我情。願爲雲間鳥﹐千里一哀鳴。三芝延瀛洲﹐遠遊可長生。

其二十五

拔劍臨白刃﹐安能相中傷。但畏工言子﹐稱我三江旁。飛泉流玉山﹐懸車棲扶桑。日月徑千里﹐素風發微霜。勢路有窮達﹐咨嗟安可長。

其二十六

朝登洪坡顚﹐日夕望西山。荊棘被原野﹐羣鳥飛翩翩。鸞鷖時棲宿﹐性命有自然。建木誰能近﹐射幹復嬋娟。不見林中葛﹐延蔓相勾連。

其二十七

周鄭天下交﹐街術當三河。妖冶閒都子﹐煥耀何芬葩。玄發發朱顏﹐睇眄有光華。傾城思一顧﹐遺視來相誇。願爲三春遊﹐朝陽忽蹉跎。盛衰在須臾﹐離別將如何。

其二十八

若花耀四海﹐扶桑翳瀛洲。日月經天塗﹐明暗不相讎。嚴達自有常﹐得失又何求。豈效路上童﹐攜手共遨遊。陰陽有變化﹐誰云沈不浮﹐朱鱉躍飛泉﹐夜飛過吳洲。俛仰運天地﹐再撫四海流。系累名利場﹐駑駿同一輈。豈若遺耳目﹐升遐去殷憂。

其二十九

昔余遊大梁﹐登於黃華顚。共工宅玄冥﹐髙臺造靑天。幽荒邈悠悠﹐淒愴懷所憐。所憐者誰子﹖明察自照妍。應龍沈冀州﹐妖女不得眠。肆侈陵世俗﹐豈云永厥年﹗

其三十

驅車出門去﹐意欲遠徵行。徵行安所如﹖背棄誇與名。誇名不在己﹐但願適中情。單帷蔽皎日﹐髙榭隔微聲。讒邪使交疏﹐浮雲令晝冥。嬿婉同衣裳﹐一顧傾人城。從容在一時﹐繁華不再榮。晨朝奄復暮﹐不見所歡形。黃鳥東南飛﹐寄言謝友生。

其三十一

駕言發魏都﹐南向望吹臺。簫管有遺音﹐梁王安在哉﹗戰士食糟糠﹐賢者處蒿萊。歌舞曲未終﹐秦兵已復來。夾林非吾有﹐朱宮生塵埃。軍敗華陽下﹐身竟爲土灰﹗

其三十二

朝陽不再盛﹐白日忽西幽。去此若俯仰﹐如何似九秋﹐人生若塵露﹐天道邈悠悠。齊景升丘山﹐涕泗紛交流。孔聖臨長川﹐﹐惜逝忽若浮。去者余不及﹐來者吾不畱。願登太華山﹐上與松子遊。漁父知世患﹐乘流泛輕舟。

其三十三

一日復一夕﹐一夕復一朝。顏色攺平常﹐精神自損消。胸中懷湯火﹐變化故相招。萬事無窮極﹐知謀苦不饒。但恐須臾間﹐魂气隨風飄。終身履薄冰﹐誰知我心焦﹗

其三十四

一日復一朝﹐一昏復一晨。容色攺平常﹐精神自飄淪。臨觴多哀楚﹐思我故時人。對酒不能言﹐淒愴懷酸辛。願耕東臯陽﹐誰與守其眞﹖愁苦在一時﹐髙行傷微身。曲直何所爲﹖龍蛇爲我鄰。

其三十五

世務何繽紛﹐人道苦不遑。壯年以時逝﹐朝露待太陽。願攬羲和轡﹐白日不移光。天階路殊絕﹐云漢邈無梁。濯髮暘谷濱﹐遠遊昆嶽傍。登彼列仙岨﹐采此秋蘭芳。時路烏足爭﹐太極可翺翔。

其三十六

誰言萬事艱﹐逍遙可終生。臨堂翳華樹﹐悠悠念無形。彷徨思親友﹐倏忽復至冥。寄言東飛鳥﹐可用慰我情。

其三十七

嘉時在今辰﹐零雨灑塵埃。臨路望所思﹐日夕復不來。人情有感慨﹐蕩漾焉能排。揮涕懷哀傷﹐辛酸誰語哉﹗

其三十八

炎光延萬里﹐洪川蕩湍瀨。彎弓掛扶桑﹐長劍倚天外。泰山成砥礪﹐黃河爲裳帶。視彼莊周子﹐榮枯何足賴。捐身棄中野﹐烏鳶作患害。豈若雄傑士﹐功名從此大。

其三十九

壯士何慷慨﹐志欲威八荒。驅車遠行役﹐受命念自忘。良弓挾烏號﹐明甲有精光。臨難不顧生﹐身死魂飛揚。豈爲全軀士﹖效命爭戰場。忠爲百世榮﹐義使令名彰。垂聲謝後世﹐气節故有常。

其四十

混元生兩儀﹐四象運衡璣。曒日布炎精﹐素月垂景輝。晷度有昭回﹐哀哉人命微﹗飄若風塵逝﹐忽若慶雲晞。修齡適余願﹐光寵非己威。安期步天路﹐松子與世違。焉得淩霄翼﹐飄颻登云湄。嗟哉尼父志﹗何爲居九夷﹗

其四十一

天网彌四野﹐六翮掩不舒。隨波紛綸客﹐泛泛若浮鳧。生命無期度﹐朝夕有不虞。列仙停修齡﹐養志在沖虛。飄颻云日間﹐邈與世路殊。榮名非己寶﹐聲色焉足娛。采藥無旋返﹐神仙志不符。逼此良可惑﹐令我久躊躇。

其四十二

王業須良輔﹐建功俟英雄。元凱康哉美﹐多士頌聲隆。陰陽有舛錯﹐日月不常融。天時有否泰﹐人事多盈衝。園綺遁南嶽﹐伯陽隱西戎。保身念道眞﹐寵耀焉足崇。人誰不善始﹐﹖能克厥終。休哉上世士﹐萬載垂淸風﹗

其四十三

鴻鵠相隨飛﹐飛飛適荒裔。雙翮臨長風﹐須臾萬里逝。朝餐瑯玕實﹐夕宿丹山際。抗身靑雲中﹐网羅孰能制﹖豈與鄕曲士﹐攜手共言誓。

其四十四

儔物終始殊﹐修短各異方。瑯玕生髙山﹐芝英耀朱堂。熒熒桃李花﹐成蹊將夭傷。焉敢希千術﹐三春表微光。自非淩風樹﹐憔悴烏有常。

其四十五

幽蘭不可佩﹐朱艸爲誰榮﹖修竹隱山陰﹐射幹臨增城。葛藟延幽谷﹐瓜瓞生。樂極消靈神﹐哀深傷人情。竟知憂無益﹐豈若歸太淸﹗

其四十六

鷽鳩飛桑楡﹐海鳥運天地。豈不識宏大﹐羽翼不相宜。招搖安可翔﹐不若棲樹枝。下集蓬艾間﹐上游園圃籬。但爾亦自足﹐用子爲追隨。

其四十七

生命辰安在﹐憂戚涕沾襟。髙鳥翔山岡﹐燕雀棲下林。靑雲蔽前庭﹐素琴淒我心。崇山有鳴鶴﹐豈可相追尋。

其四十八

鳴鳩嬉庭樹﹐焦明遊浮雲。焉見孤翔鳥﹐翩翩無匹羣。死生自然理﹐消散何繽紛。

其四十九

步遊三衢旁﹐惆悵念所思。豈爲今朝見﹐恍惚誠有之。澤中生喬松﹐萬世未可期。髙鳥摩天飛﹐淩雲共遊嬉。豈有孤行士﹐垂涕悲故時。

其五十

淸露爲凝霜﹐華艸成蒿萊。誰云君子賢﹐明達安可能。乘雲招松喬﹐呼永矣哉﹗

其五十一

丹心失恩澤﹐重徳喪所宜。善言焉可長﹐慈惠未易施。不見南飛燕﹐羽翼正差池。髙子怨新詩﹐三閭悼乖離。何爲混沌氏﹐倏忽體貌隳。

其五十二

十日出暘谷﹐弭節馳萬里。經天耀四海﹐倏忽潛蒙汜。誰言焱炎久﹐遊沒何行俟。逝者豈長生﹐亦去荊與杞。千歲猶崇朝﹐一餐聊自已。是非得失間﹐焉足相譏理。計利知術窮﹐哀情遽能止。

其五十三

自然有成理﹐生死道無常。智巧萬端出﹐大要不易方。如何誇毗子﹐作色懷驕腸。乘軒驅良馬﹐憑幾向膏粱。被服纖羅衣﹐深榭設閒房。不見日夕華﹐翩翩飛路傍。

其五十四

誇談快憤懣﹐情慵發煩心。西北登不周﹐東南望鄧林。曠野彌九州﹐崇山抗髙岑。一餐度萬世﹐千歲再浮沈。誰云玉石同﹖淚下不可禁。

其五十五

人言願延年﹐延年欲焉之﹖黃鵠呼子安﹐千秋未可期。獨坐山中﹐惻愴懷所思。王子一何好﹗猗靡相攜持。悅懌猶今辰﹐計校在一時。置此明朝事﹐日夕將見欺。

其五十六

貴賤在天命﹐窮達自有時。婉孌佞邪子﹐隨利來相欺。孤思損惠施﹐但爲讒夫蚩。鶺﹝鴒﹞鳴雲中﹐載飛靡所期。焉知傾側士﹐一旦不可持。

其五十七

驚風振四野﹐回云蔭堂隅。牀帷爲誰設﹖幾杖爲誰扶﹖𨿽非明君子﹐豈闇桑與楡﹖世有此聾瞶﹐芒芒將焉如﹖翩翩從風飛﹐悠悠去故居。離麾玉山下﹐遺棄毀與譽。

其五十八

危冠切浮雲﹐長劍出天外。細故何足慮﹐髙度跨一世。非子爲我禦﹐逍遙遊荒裔。顧謝西王母﹐吾將從此逝。豈與蓬戶士﹐彈琴誦言誓。

其五十九

河上有丈人﹐緯蕭棄明珠。甘彼藜藿食﹐樂是蓬蒿廬。豈效繽紛子﹐良馬騁輕輿。朝生衢路旁﹐夕瘞橫術隅。歡笑不終晏﹐俛仰復欷歔。鑑玆二三者﹐憤懣從此舒。

其六十

儒者通六藝﹐立志不可幹。違禮不爲動﹐非法不肯言。渴飲淸泉流﹐饑食並一簞。歲時無以祀﹐衣服常苦寒。屣履詠《南風》﹐縕袍笑華軒。信道守詩書﹐義不受一餐。烈烈褒貶辭﹐老氏用長嘆﹗

其六十一

少年學擊刺﹐妙伎過曲城。英風截云霓﹐超世發奇聲。揮劍臨沙漠﹐飲馬九野坰。旗幟何翩翩﹐但聞金鼓鳴。軍旅令人悲﹐烈烈有哀情。念我平常時﹐悔恨從此生。

其六十二

平晝整衣冠﹐思見客與賓。賓客者誰子﹖倏忽若飛塵。裳衣佩雲气﹐言語究靈神。須臾相背棄﹐何時見斯人﹗

其六十三

多慮令志散﹐寂寞使心憂。翺翔觀陂澤﹐撫劍登輕舟。但願長閒暇﹐後歲復來遊。

其六十四

朝出上東門﹐遙望首陽基。松柏郁森沈﹐鸝黃相與嬉。逍遙九曲間﹐徘徊欲何之。念我平居時﹐郁然思妖姬。

其六十五

王子十五年﹐遊衍伊洛濱﹐朱顏茂春華﹐辯慧懷淸眞。焉見浮丘公﹐舉手謝時人。輕蕩易恍惚﹐飄颻棄其身。飛飛鳴且翔﹐揮翼且酸辛。

其六十六

塞門不可出﹐海水焉可浮。朱明不相見﹐奄昧獨無侯。持瓜思東陵﹐黃雀誠獨羞。失勢在須臾﹐帶劍上吾丘。悼彼桑林子﹐涕下自交流。假乘汧渭間﹐鞍馬去行遊。

其六十七

洪生資制度﹐被服正有常。尊卑設次序﹐事物齊紀綱。容飾整顏色﹐磬折執圭璋。堂上置玄酒﹐室中盛稻粱。外厲貞素談﹐戶內滅芬芳。放口從衷出﹐復說道義方。委曲周旋儀﹐姿態愁我腸。

其六十八

北臨幹昧溪﹐西行遊少任。遙顧望天津﹐駘蕩樂我心。綺靡存亡門﹐一遊不再尋。儻遇晨風鳥﹐飛駕出南林。漭瀁瑤光中﹐忽忽肆荒淫。休息晏淸都﹐超世又誰禁。

其六十九

人知結交易﹐交友誠獨難。險路多疑惑﹐明珠未可幹。彼求饗太牢﹐我欲並一餐。損益生怨毒﹐咄咄復何言。

其七十

有悲則有情﹐無悲亦無思。苟非嬰网罟﹐何必萬里畿。翔風拂重霄﹐慶雲招所晞。灰心寄枯宅﹐曷顧人間姿。始得忘我難﹐焉知嘿自遺。

其七十一

木槿榮丘墓﹐煌煌有光色。白日頹林中﹐翩翩零路側。蟋蟀吟戶牖﹐蟪蛄鳴荊棘。蜉蝣玩三朝﹐采采修羽翼。衣裳爲誰施﹖俛仰自收拭。生命幾何時﹖慷慨各努力。

其七十二

修塗馳軒車﹐長川載輕舟。性命豈自然﹐勢路有所由。髙名令志惑﹐重利使心憂。親暱懷反側﹐骨肉還相讎。更希毀珠玉﹐可用登遨遊。

其七十三

橫術有奇士﹐黃駿服其箱。朝起瀛洲野﹐日夕宿明光。再撫四海外﹐羽翼自飛揚。去置世上事﹐豈足愁我腸。一去長離絕﹐千歲復相望。

其七十四

猗歟上世士﹐恬淡志安貧。季葉道陵遲﹐馳騖紛垢塵。寧子豈不類﹖揚歌誰肯殉﹖棲棲非我偶﹐徨徨非己倫。咄嗟榮辱事﹐去來味道眞。道眞信可娛﹐淸潔存精神。巢由抗髙節﹐從此適河濱。

其七十五

梁東有芳艸﹐一朝再三榮。色容艷姿美﹐光華耀傾城。豈爲明哲士﹐妖蠱諂媚生。輕薄在一時﹐安知百世名。路端便娟子﹐但恐日月傾。焉見冥靈木﹐悠悠竟無形。

其七十六

秋駕安可學﹐東野窮路旁。綸深魚淵潛﹐矰設鳥髙翔。泛泛乘輕舟﹐演漾靡所望。吹噓誰以益﹖江湖相捐忘。都冶難爲顏﹐修容是我常。玆年在松喬﹐恍惚誠未央。

其七十七

咄嗟行至老﹐僶俛常苦憂。臨川羨洪波﹐同始異支流。百年何足言﹐但苦怨與讎。讎怨者誰子﹖耳目還相羞。聲色爲胡越﹐人情自逼遒。招彼玄通士﹐去來歸羨遊。

其七十八

昔有神仙士﹐乃處射山阿。乘雲禦飛龍﹐噓嘰瓊華。可聞不可見﹐慷慨嘆咨嗟。自傷非儔類﹐愁苦來相加。下學而上達﹐忽忽將如何﹗

其七十九

林中有奇鳥﹐自言是鳳凰。淸朝飲醴泉﹐日夕棲山岡。髙鳴徹九州﹐延頸望八荒。適逢商風起﹐羽翼自摧藏。一去昆侖西﹐何時復回翔﹗但恨處非位﹐愴恨使心傷。

其八十

出門望佳人﹐佳人豈在玆﹖三山招松喬﹐萬世誰與期﹖存亡有長短﹐慷慨將焉知﹖忽忽朝日隤﹐行行將何之﹖不見季秋艸﹐摧折在今時。

其八十一

昔有神仙者﹐羨門及松喬。習九陽間﹐升遐嘰雲霄。人生樂長久﹐百年自言遼。白日隕隅谷﹐一夕不再朝。豈若遺世物﹐登明遂飄颻。

其八十二

墓前熒熒者﹐木槿耀朱華。榮好未終朝﹐連飆隕其葩。豈若西山艸﹐瑯玕與丹禾。垂影臨增城﹐餘光照九阿。寧微少年子﹐日久難咨嗟。歌二首采薪者歌

日沒不周西﹐月出丹淵中。陽精蔽不見﹐陰光代爲雄。亭亭在須臾﹐厭厭將復隆。離合雲霧兮﹐往來如飄風。富貴俯仰間﹐貧賤何必終。畱侯起亡虜﹐威武赫荒夷。邵平封東陵兮﹐一旦爲布衣。枝葉托根柢﹐死生同盛衰。得志從命升﹐失勢與時隤。寒暑代徵邁兮﹐變化更相推。禍福無常主﹐何憂身無歸。推玆由斯理﹐負薪又何哀。大人先生歌

天地解兮六合開﹐星辰隕兮日月頹﹐我騰而上將何懷﹗

阮籍集

卷二

東平賦

夫九州有方圓﹐九野有形勢﹐區域髙下﹐物有其制﹕開之則通﹐塞之則否﹔流之則行﹐壅之則止﹔崇之則成丘陵﹐污之則爲藪澤﹔逶迆漫衍﹐繞以大壑。

及至分之國邑﹐樹之表物﹐四時儀其象﹐陰陽其气﹐傍通回蕩﹐有﹝刑﹞﹝形﹞有徳﹐云升雷動﹐一叫一默﹔或由之安﹐乃用期惑。

若觀夫隅隈之缺﹐幽荒之塗﹐忽漠之域﹐窮野之都﹔奇偉譎詭﹐不可勝圖。

乃有遊之士﹐浩養之雅﹐淩驚飆﹐躡浮霄﹐淸濁俱逝﹐吉凶相招。是以伶倫遊鳳於昆侖之陽﹐鄒子溫於黍谷之陰﹐伯髙登降於尙季之上﹐羨門逍遙於三山之岑﹔上敖玄圃﹐下游鄧林。鳳鳥自歌﹐翔鸞自舞﹐嘉谷蕃殖﹐匪我稷黍。

其阨陋則有橫術之場﹐鹿豕之墟﹐匪修潔之攸麗﹐於穢累之所如。西則首仰阿甄﹐傍通戚蒲﹐桑閒濮上﹐淫荒所廬。三晉縱橫﹐鄭衛紛敷﹐豪俊淩屬﹐徒屬畱居。是以彊禦橫於戶牖﹐怨毒奮於牀隅﹐仍鄕飲而作慝﹐豈待久而發諸。

﹝厥﹞﹝士﹞﹝土﹞惟中﹐劉王是聚。髙危臨城﹐窮川帶宇。叔氏婚族﹐實在其湄﹐背險向水﹐垢污多私。是以其州閭鄙邑﹐莫言或非﹐殪情戾慮﹐以殖厥資。其土田則原壤蕪荒﹐樹藝失時﹐疇畝不辟﹐荊棘不治﹐流潢余溏﹐洋溢靡之。

東當三齊﹐西接鄒魯﹐長塗千里﹐受玆商旅﹔力閒爲率﹐師使以輔﹐驕僕纖邑﹐於焉斯處。川澤快捷方式﹐洞庭荊楚﹐遺風過﹝焉﹞﹐是徑是宇。

由而紹俗﹐靡則靡觀﹐非夷罔式﹐導斯作殘。是以其唱和矜勢﹐背理向姦﹐向气逐利﹐因畏惟愆。其居處壅翳蔽塞﹐窕邃弗章﹐倚以陵墓﹐帶以曲房﹔是故居之則心昏﹐言之則志哀﹐悸罔徙易﹐靡所寤懷。

其外有濁河縈其溏﹐淸濟蕩其樊。其北有連岡﹐崺崎﹖﹐山陵崔巍﹐云電相干﹐長風振厲﹐蕭條﹝太﹞﹝大﹞原。其南則浮汶湛湛﹐行潦成池﹐深林茂樹﹐蓊郁參差﹐羣鳥翔天﹐百獸交馳。

𨿽黔首之不淑兮﹐黨山澤之足彌。古哲人之微貴兮﹐好政教之有儀。彼玄眞之所寶兮﹐樂寂寞之無知。咨閭閻之散感兮﹐因回風以揚聲。瞻荒榛之蕪穢兮﹐顧東山之靑。﹝其﹞﹝甘﹞丘裏之舊言兮﹐發新詩以慰情。信嚴霜之未滋兮﹐豈丹木之再榮。《北門》悲於殷憂兮﹐《小弁》哀於獨誠。鷗端一而慕仁兮﹐何淳朴之靡逞﹔彼羽儀之感志兮﹐矧伊人之匪靈。

時憋悃以遙思兮﹐飆飄颻以欲歸。欽丕遊於陵顚兮﹐舉斯羣而競飛。物修化而神樂兮﹐寧遐觀之可追。

乘松舟以載險兮﹐𨿽無維而自縶﹐騁驊驑於狹路兮﹐顧蹇驢而弗及。資章甫以遊越兮﹐見犀光而先入﹔被文繡而賈戎兮﹐識旃裘之必襲。奉淳徳之平和兮﹐孰斯邦之可集。將言歸於美俗兮﹐請王子與俱遊。漱玉液之滋怡兮﹐飲白水之淸流。遂虛心而後已兮﹐又何懷乎患憂。

重曰﹕嘉年時之淑淸兮﹐美春陽以肇夏。托思飆而載行兮﹐因形骸以成駕。遵閒維而長驅兮﹐問迷罔於菀風。玄云興而四周兮﹐寒雨淪而下降。忽一寤而喪軌兮﹐蹈空虛而遂徵。扶搖蔽於合墟兮﹐咸池照乎增城。欣煌熠之朝顯兮﹐喜太陽之炎精。測虛舟以遑思兮﹐聊逍遙於淸溟。謹玄眞之諶訓兮﹐想至人之有形。繡靡其紛錯兮﹐慮彌遠而度逼﹐旋軫於畎澮兮﹐若空桑之可卽。言淫衍而莫止兮﹐心綿綿而未息。集舒誥以鑑戒兮﹐﹝賜﹞﹝悵﹞眾誨之難測。神遙遙以抒歸兮﹐畏雙環之在側。咨禽鳥之不羣兮﹐悼悠悠之無極。

咸藜藿之易修兮﹐攝左右之相譽。懼從風而永去兮﹐托顓頊於鮒隅。𨿽琴瑟之畢存兮﹐豈聲曲之復舒﹖慮遨遊以覿奇兮﹐彼上騰其焉如﹖紛晻曖以亂錯兮﹐漫浩瀁而未靜。理都繆而攺據兮﹐竦端委而自整。制規矩以儀衡兮﹐占我龜以觀省。眺玆輿之所撤兮﹐實斯近而匪遠。豈三年之無問兮﹐將一往而九反。顧杲日之初開兮﹐馳曲陵而飾容。時零落之飄颻兮﹐試枯菀之必從。

釋遼遙之闊度兮﹐習約結之常契。巡襄城之閒收兮﹐誦純一之遺誓。被風雨之沾濡兮﹐安敢軒翥而遊署。竊悄悄之眷貞兮﹐泰恬淡而永世。豈淹畱以爲感兮﹐將易貌乎殊方。乃擇髙以登棲兮﹐永欣欣而樂康。

首陽山賦

正元元年秋﹐余尙爲中郎﹐在大將軍府﹐獨往南墻下﹐北首陽山﹐賦曰﹕

在玆年之末歲兮﹐端旬首而重陰。風﹖回以曲至兮﹐雨旋轉而纖襟。蟋蟀鳴乎東房兮﹐鶗號乎西林。時將暮而無儔兮﹐慮淒愴而感心。振沙衣而出門兮﹐纓委絕而靡尋。步徙倚以遙思兮﹐喟嘆息而微吟。將修飾而欲往兮﹐眾齹齹而笑人。靜寂寞而獨立兮﹐亮孤植而靡因。懷分索之情一兮﹐穢羣僞之射眞。信可實而弗離兮﹐寧髙舉而自儐。聊仰首以廣俯兮﹐瞻首陽之岡岑。樹叢茂以傾倚兮﹐紛蕭爽而揚音。

下崎嶇而無薄兮﹐上洞徹而無依。鳳翔過而不集兮﹐鳴梟羣而棲。揚遙逝而遠去兮﹐二老窮而來歸。實囚軋而處斯兮﹐焉暇豫而敢誹。嘉粟屏而不存兮﹐故甘死而采薇。彼背殷而從昌兮﹐投危敗而弗遲﹔此進而不合兮﹐又何稱乎仁義。肆壽夭而弗豫兮﹐競毀譽以爲度。察前載之是云兮﹐何美論之足慕。苟道求之在細兮﹐焉子誕而多辭﹐且淸虛以守神兮﹐豈慷慨而言之。﹝托言於夷齊﹐其思長﹐其旨遠﹞。

鳩賦

嘉平中得兩鳩子﹐常食以黍稷﹐後卒爲狗所殺﹐故爲作賦。

伊嘉年之茂惠﹐洪肇恍惚以發蒙。有期緣之奇鳥﹐以鳴鳩之攸同。翔雕木以胎隅﹐寄增巢於裔松﹔雲霧以消息﹐遊朝陽以相從﹐曠逾旬而育類﹐嘉七子之修容。

始戢翼而樹羽﹐遭金風之蕭瑟。旣顚覆而靡救﹐又振落而莫弼。陵桓山以徘徊﹐臨舊鄕而思入﹔揚哀鳴以相送﹐悲一往而不集。終飄搖以流離﹐傷弱子之悼栗。何依恃以育養﹖賴兄弟之親戚。背艸萊以求仁﹔托君子之靜室﹐甘黍稷之芳饎﹐安戶牖之無疾。潔文襟以交頸﹐坑華麗之艷溢﹐端妍姿以鑑飾﹐好威儀之如一﹐聊俛仰以逍遙﹐求愛媚於今日﹐何飛翔之羨慕﹐願投報而忘畢。值狂犬之暴怒﹐加楚害於微軀﹐欲殘沒以麋滅﹐遂捐棄而淪失﹐﹝嗟薄賤之可悼﹐豈有忘於須臾﹞。

獼猴賦

昔禹平水土而使益驅禽﹐滌蕩川谷兮櫛梳山林﹐是以神姦形於九鼎而異物來臻。故丰狐文豹釋其表﹐閒尾騶虞獻其珍﹐誇父獨鹿祓其豪﹐靑馬三騅棄其羣﹕此以其壯而殘其生者也。

若夫熊狚之遊臨江兮﹐見厥功以乘危﹔夔負淵以肆志兮﹐楊震聲而﹝衣﹞皮。處閒曠而或昭兮﹐何幽隱之罔隨﹔鼷畏逼以潛身兮﹐穴神丘之重深。終或餌以求食兮﹐焉鑿之而能禁﹖誠有利而可欲兮﹐𨿽希覿而爲禽。故近者不稱歲﹐遠者不歷年﹐大則有稱於萬年﹐細者則爲笑於目前。

夫獼猴直其微者也﹐猶系累於下陳。體多似而匪類﹐形乖殊而不純。外察慧而內無度兮﹐故人面而獸心。性褊淺而干進兮﹐似韓非之囚秦﹐揚眉額而驟眒兮﹐似巧言而僞眞。藩從後之繁眾兮﹐猶伐樹而喪鄰。整衣冠而偉服兮﹐懷項王之思歸。耽嗜欲而眄視兮﹐有長卿之妍姿。舉頭吻而作態兮﹐動可增而自新。沐蘭湯而滋穢兮﹐匪宋朝之媚人。終蚩弄而處紲兮﹐𨿽近習而不親。多才伎其何爲﹝兮﹞﹐固受垢而貌侵。姿便捷而好技兮﹐超超騰躍乎岑巖。旣﹝投林以﹞東避兮﹐遂中岡而被尋。嬰徽纏以拘制兮﹐顧西山而長吟﹔緣榱桷以容與兮﹐志豈忘乎鄧林。庶君子之嘉惠﹐設奇視以盡心﹐且須臾以永日﹐焉逸豫而自矜﹐斯伏死於堂下﹐長滅沒乎形神。○《本集》。又略見《藝文類聚》九十五。《北堂書鈔》一百五十八。《初學記》二十九。

淸思賦

余以爲形之可見﹐非色之美﹔音之可聞﹐非聲之善。昔黃帝登仙於荊山之上﹐振咸池於南﹝嶽﹞之岡﹐鬼神其幽﹐而夔牙不聞其章。女娃耀榮於東海之濱﹐而翩翻於洪西之旁﹐林石之隕從﹐而瑤臺不照其光。是以微妙無形﹐寂寞無聽﹐然後乃可以窈窕而淑淸。故白日麗光﹐則季後不步其容﹔鐘鼓閶鉿﹐則延子不揚其聲。

夫淸虛廖廓﹐則神物來集﹔飄颻恍惚﹐則洞幽貫冥﹔冰心玉質﹐則激潔思存﹔恬淡無欲﹐則泰志適情。伊衷慮之遒好兮﹐又焉處而靡逞。寒風邁於黍谷兮﹐誨子而遊鶄。申孺悲而﹝毋﹞﹝母﹞歸兮﹐吳鴻哀而象生。玆感激以達神﹐豈浩瀁而弗營。志不覬而神正﹐心不蕩而自誠。固秉一而內修﹐堪粵止之匪傾。惟淸朝而夕晏兮﹐指蒙汜以永寧。是時羲和旣頹﹐玄夜始扃﹐望舒整轡﹐素風來徵﹐輕帷連揚﹐華茵肅淸﹐彭蚌微吟﹐螻蛄徐鳴。望南山之崔巍兮﹐顧北林之靑。大陰潛乎後房兮﹐明月耀乎前庭。乃申展而缺寐兮﹐忽一悟而自驚。

焉長靈以遂寂兮﹐將有歙乎所之。意流蕩而攺慮兮﹐心震動而有思。若有來而可接兮﹐若有去而不辭。嗟博賤而失庚﹐情散越而靡治。豈覺察而明眞兮﹐誠云夢其如玆。驚奇聲之異﹝造﹞兮﹐鑑殊色之在斯。開丹桂之琴瑟兮﹐聆崇陵之參差。始徐唱而微響兮﹐情悄慧以蜲﹖。

遂招云以致气兮﹐乃振動而大駭。聲飂飂以洋洋﹐若登昆侖而臨西海﹐超遙茫渺﹐不能究其所在。心瀁瀁而無所終薄兮﹐思悠悠而未半﹐鄧林殪於大澤兮﹐欽邳悲於瑤岸。徘徊夷由兮﹐猗靡廣衍。遊平圃以長望兮﹐乘修水之華旗。長思肅以永至兮﹐滌平衢之大夷。循路曠以徑通兮﹐辟閨闥而洞闈。羨要眇之飄遊兮﹐倚東風以揚暉。沐洧淵以淑密兮﹐體淸潔而靡譏。厭白玉以爲面兮﹐披丹霞以爲衣。襲九英之曜精兮﹐佩瑤光以發微。服儵煜以繽紛兮﹐綷眾采以相綏。色熠熠以流爛兮﹐紛雜錯以葳蕤。象朝云之一合兮﹐似變化之相依﹔麾常儀使先好兮﹐命河女以胥歸。步容與而特進兮﹐眄兩楹而升墀﹔振瑤溪而鳴玉兮﹐播陵陽之婓婓。蹈消漺之危迹兮﹐躡離散之輕微。釋安朝之朱履兮﹐踐席假而集帷。敷斯來之在室兮﹐乃飄忽之所晞。馨香發而外揚兮﹐媚顏灼以顯姿。淸言竊其如蘭兮﹐辭婉婉而靡違。托精靈之運會兮﹐浮日月之餘暉。假淳气之精微兮﹐幸備嬿以自私﹐願申愛於今夕兮﹐尙有訪乎是非。被芬芳之夕兮﹐將暫往而永歸。觀悅懌而未靜兮﹐言未究而心悲。嗟云霓之可憑兮﹐翻揮翼而俱飛。

棄中堂之局促兮﹐遺戶牖之不處。惟幕張而靡禦兮﹐幾筵設而莫輔。載云輿之奄靄兮﹐乘夏后之兩龍﹐折丹木以蔽陽兮﹐竦芝蓋之三重﹐翩翼翼以左右兮﹐紛悠悠以容容。瞻朝霞之相承兮﹐似美人之懷憂。采色雜以成文兮﹐忽離散而不畱。若將言之未發兮﹐又气變而飄浮。若垂髦而失鬋兮﹐飾未集而形消﹔﹝自﹞﹝目﹞流盻而自別兮﹐心欲來而貌遼。

紛綺靡而未盡兮﹐先列宿之規矩。時黨莽而陰曀兮﹐忽不識乎舊宇。邁黃妖之崇臺兮﹐雷師奮而下雨。內英哲與長年兮﹐笞離倫與膺賈。摧魍魎而折鬼神兮﹐直徑登乎所期。歷四方而縱懷兮﹐誰云顧乎或疑。超髙躍而疾騖兮﹐至北極而放之。援閒維以相示兮﹐臨寒門而長辭。旣不以萬物累心兮﹐豈一女子之足思﹗

﹝元﹞﹝亢﹞父賦

吾嘗遊﹝元﹞﹝亢﹞父﹐登其城﹐使人愁思﹐作賦以詆之﹐言不足樂也。

﹝元﹞﹝亢﹞父者﹐九州之窮﹝也﹞﹝地﹞﹐先代之幽虛者也。故其城郭卑小局促﹐危隘不遐﹔其土田則污除漸淤﹐泥涅盤洿。方池邊屬兮容水滂沱﹐穢菜惟產兮不食實多﹐地下沈陰兮受气匪和﹐太陽不周兮殖物靡嘉。故其人民頑嚚檮杌﹐下愚難化。

其區域壅絕斷塞﹐分迫旋淵﹐終始同貫﹐本末相牽﹐疇昔訖今﹐曠世歷年。鉅野瀦其後﹐窮齊盡其前﹐甽澮不﹐垢濁實臻﹐不肖羣聚﹐屋空無賢。故其民放散肴亂﹐藪竄澤居﹐比迹麋鹿﹐齊志豪﹝樞﹞﹝貙﹞。是以其原壤不辟﹐樹藝希疏﹐莧葦彌臯﹐蚊慘膚也。

於其遠險﹐則右金鄕而左髙平﹐崇陵崔巍﹐深溪崢嶸﹔美類不處﹐熊虎是生﹐故人民被害嚼嚙﹐禽性獸情。爾之近阻﹐則鳴鳩蔭其前﹐曲城發其後﹔鴟梟羣翔之可悼﹐豈有志於須臾﹖故其人民狼風豺气﹐電無厚。

南望春申﹐東瞻孟嘗﹐﹝豪﹞﹝袤﹞界薛邑﹐境邊山陽﹔逆旅行舍﹐姦盜所藏。北臨平陸﹐齊之西封﹔快捷方式燕趙﹐逃齒逍遙﹔故其人民側匿頗僻﹐隱蔽不公﹐懷私抱詐﹐爽匿是從﹐禮義不設﹐淳化匪同。

先哲遺言﹐有昭有﹝襲﹞﹝聾﹞。如何君子﹐棲遲斯邦﹗

阮籍集

卷三

爲鄭衝勸晉王箋

衝等死罪。伏見嘉命顯至﹐竊聞明公固讓﹐衝等眷眷﹐實有愚心﹐以爲聖王作制﹐百代同風﹐褒徳賞功﹐有自來矣。

昔伊尹﹐有莘氏之媵臣耳﹐一佐成湯﹐遂荷「阿衡」之號﹔周公藉已成之勢﹐據旣安之業﹐光宅曲阜﹐奄有龜蒙﹔呂尙﹐磻溪之漁者﹐一朝指麾﹐乃封營丘。自是以來﹐功薄而賞厚者不可勝數﹐然賢哲之士猶以爲美談。

況自先相國以來﹐世有明徳﹐翼輔魏室﹐以綏天下﹐朝無闕政﹐民無謗言。前者明公西徵靈州﹐北臨沙漠﹐楡中以西﹐望風震服﹐戎東馳﹐回首內向﹔東誅叛逆﹐全軍獨克﹐禽闔閭之將﹐斬輕銳之卒以萬萬計﹐威加南海﹐名懾三越﹔宇內康寧﹐苛慝不作﹐是以殊俗畏威﹐東夷獻舞。故聖上覽乃昔以來禮典舊章﹐開國光宅﹐顯玆太原。

明公宜承聖旨﹐受玆介福﹐允當天人。元功盛勛光光如彼﹔國土嘉祚巍巍如此﹐內外協同﹐靡靡違。由斯徵伐﹐則可朝服濟江﹐掃除吳會﹔西塞江源﹐望祀岷山﹔戈弭節以麾天下﹐遠無不服﹐邇無不肅﹐﹝今﹞﹝令﹞大魏之徳﹐光於唐虞﹐明公盛勛﹐超於桓文。然後臨滄州而謝支伯﹐登箕山而揖許由﹐豈不盛﹝平﹞﹝乎﹞﹗至公至﹝乎﹞﹝平﹞﹐誰與爲鄰﹗何必勤勤小讓也哉﹗

衝等不通大體﹐敢以陳聞。○《文選》。又見《晉書﹖文帝紀》。

詣蔣公奉記辭辟命

籍死罪死罪。伏惟明公以含一之徳﹐據上臺之位﹐羣英翹首﹐俊賢抗足。開府之日﹐人人自以爲掾屬﹐辟書始下﹐而下走爲首。

昔子夏處西河之上而文侯擁彗﹐鄒子居黍谷之陰而昭王陪乘。夫布衣韋帶之士﹐孤居獨立﹐王公大人所以屈體而下之者﹐爲道存也。今籍無鄒卜之徳﹐而有其陋﹐猥煩大禮﹐何以當之。

方將耕於東臯之陽﹐輸黍稷之餘稅﹐以避當塗者之路。負薪疲病﹐足力不彊﹐補吏之召﹐非所克堪。乞謬恩﹐以光淸舉。○《文選》《晉書﹖阮籍傳》。

違由鄙鈍﹐學行固野﹐進無和俗崇譽之髙﹐退無靜默恬衝之操﹔猥見顯飾﹐非所被荷。舊素尪瘵﹐守病委劣﹐拜謁之命﹐未敢堪任。

昔榮期帶索﹐仲尼不易其三樂﹔仲子守志﹐楚王不奪其灌園。貪榮塞賢﹐昧進負譏﹐憂望交集﹐五情相愧。明公侔蹤魯衛﹐勛隆桓文﹐廣延俊傑﹐恢崇大業。乞降期會﹐以避淸路。畢願家巷﹐惟蒙於許。○此篇明刻阮集不載﹐見舊寫本集。

與晉文王書薦盧播

蓋聞興化濟治﹐在於得人﹔收奇拔異﹐聖賢髙致。是以八士歸周﹐周道以隆﹔虞舜登庸﹐元凱咸事。

伏惟明公公侯﹐皇靈誕秀﹐九徳光被﹐應期作輔﹐論道敷化﹐開辟四門﹐延納羽翼賢士﹐以贊雍熙。是以英俊之士願排皇闥﹐策名委質﹐眞廌之徒輻輳大府﹔誠以鄧林﹑昆吾﹑翔鳳所棲﹔懸黎和肆﹐垂棘所集。

伏見鄙州別駕﹐同郡盧播﹐年三十二﹐字景宣。少有才秀之異﹐長懷淑茂之量﹔耽道悅禮﹐仗義依仁﹔研精墳典﹐升堂奧﹔聰鑑物理﹐﹝心﹞通玄妙。貞固足以干事﹐忠敬足以肅朝﹐明斷足以質疑﹐機密足以應權﹐臨煩不惑﹐在急彌明。若得佐時理物﹐則政事之器﹔銜命聘享﹐則專對之才。潛心圖籍﹐文學之宗﹔敷藻載述﹐良史之表。

然而學不爲人﹐行不求達﹐故久沈淪﹐未階太淸。誠後門之秀偉﹐當時之利器﹐宜蒙旌命﹐和味鼎鉉。孔子曰「如有所譽﹐必有所試。」播之所能﹐著在已效。不敢虛飾﹐取謗大府。○本集。《藝文類聚》五十三。

答伏義書

藉白﹕

承音覽旨﹐有心翰迹。夫九蒼之髙﹐迅羽不能尋其巓﹔四溟之深﹐幽鱗不能測其底﹔矧無毛分所能論哉﹗且玄云無定體﹐應龍不常儀﹕或朝濟夕捲﹐翕忽代興﹔或泥潛天飛﹐晨降宵升﹐舒體則八維不足以﹐促節則無閒足以從容﹔是又瞽夫所不能瞻﹐瑣虫所不能解也。然則弘修淵邈者﹐非近力所能究矣﹔靈變神化者﹐非局器所能察矣。何吾子之區區而吾眞之務求乎﹗

人力勢不能齊﹐好尙舛異。鸞鳳淩雲漢以舞翼﹐鳩鵷悅蓬林以翺翔﹔螭浮八濱以濯鱗﹐﹖娛行潦而羣逝﹔斯用情各從其好以取樂焉。據此非彼﹐胡可齊乎﹖

夫人之立節也﹐將舒网以籠世﹐豈樽樽以入罔﹔方開模以範俗﹐何暇毀質以通檢。若良運未協﹐神機無準﹐則騰精抗志﹐邈世髙超﹐蕩精舉於玄區之表﹐攄妙節於九垓之外而翺翔之乘景躍踸﹐踔陵忽慌﹐從容與道化同逌﹐逍遙與日月流﹐交名虛以齊變﹐及英祇以等化﹐上乎無上﹐下乎無下﹐居乎無室﹐出乎無門﹐齊萬物之去畱﹐隨六气之虛盈﹐總玄网於太極﹐撫天一於寥廓﹐飄埃不能揚其波﹐飛塵不能垢其潔﹐徒寄形軀於斯域﹐何精神之可察。𨿽業無不聞﹐略無不稱﹐而明有所逮﹐未可怪也。

觀君子之趨﹕欲衒傾城之金﹐求百錢之售﹔制造天之禮﹐儗膚寸之檢﹔勞王躬以役物﹐守臊穢以自畢﹔沈牛迹之浥薄﹐慍河漢之無根﹔其陋可愧﹐其事可悲。亮規略之懸踰﹐信大道之弘幽﹐且局步於常衢﹐無爲思遠以自愁。

比連疹憒﹐力諭不多。阮籍白。

老子贊

陰陽不測﹐變化無倫﹐飄颻太素﹐歸虛反眞。○《禦覽》一。

通易論

阮子曰﹕易者何也﹖乃昔之玄眞﹐往古之變經也。庖犧氏當天地一終﹐值人物憔悴﹐利用不存﹐法制夷昧﹐神明之徳不通﹐萬古之情不類﹔於是始作八卦。引而伸之﹐觸類而長之﹐分陰陽﹐序剛柔﹐積山澤﹐連水火﹐雜而一之﹐變而通之﹐終於未濟﹐六十四卦盡而不窮。是以天地象而萬物形﹐吉凶著而悔吝生﹐事用有取﹐變化有成。南面聽斷﹐向明而治﹔結繩而爲网罟﹐致日中之貨﹐修耒耜之利以教﹐天下皆得其所。

黃帝﹑堯﹑舜應時當務﹐各有攸取﹐窮神知化﹐述則天序。庖犧氏布演六十四卦之變﹔後世聖人觀而因之﹐象而用之。禹﹑湯之經皆在﹐而上古之文不存﹔至乎文王﹐故系其辭﹐於是歸藏氏逝而周典經興。上下無常﹐剛柔相易﹐不可爲典要﹐惟變所適﹐故謂之「易」。

易之爲書也﹐本天地﹐因陰陽﹐推盛衰﹐出自幽微以致明著。故乾元初「潛龍勿用」﹐言大人之徳隱而未彰﹐潛而未達﹐待時而興﹐循變而發。天地旣設﹐屯蒙始生﹐需以待時﹐訟以立義﹐師以聚眾﹐比以安民﹐是以「先王以建萬國﹐親諸侯」﹐收其心也。原而積之﹐畜而制之﹐是以上下和洽﹐「裁成天地之道﹐輔相天地之宜以左右民」﹐順其理也。先王旣沒﹐徳法乖易﹐上陵下替﹐君臣不制﹐剛柔不和﹐天地不交﹐是以君子一類求同﹐遏惡揚善﹐以致其大。謙而光之﹐裒多益寡﹐崇聖善以命﹐雷出於地﹐於是大人得位﹐明聖又興﹐故先王作樂薦上帝﹐昭明其道以答天貺。於是萬物服從﹐隨而事之﹐子遵其父﹐臣承其君﹐臨馭統一﹐大觀天下﹐是以先王以省方觀民﹑設教﹐儀之以度也。包而有之﹐合而含之﹐故先王用之以明罰敕法。自上乃下﹐貴復其賤﹐美成亨盡﹐時極日至﹐先王閉關﹐商旅不行﹐後不省方﹐以靜民也。季葉旣衰﹐非謀之獲﹐應運順天﹐不妄而作﹐故先王茂對時育萬物﹐施仁布澤以樹其徳也。萬物歸隨﹐如法流承﹐養善反惡﹐利積生害﹐剛過失柄﹐習坎以位﹐上失其道﹐下喪其羣﹐於是大人繼明﹐照於四方﹐顯其徳也。自乾元以來﹐施平而明﹐盛衰有時﹐剛柔無常﹐或得或失﹐一陰一陽﹐出入吉凶﹐由闇察彰﹔文明以止﹐有翼不飛﹐隨之乃存﹐取之者歸﹐施之以若﹐用之在微﹐貴變愼小﹐與物相追﹔非知來藏往者莫之能審也。

易之爲書也﹐覆燾天地之道﹐囊括萬物之情﹐道至而反﹐事極而攺。「反」用應時﹐「攺」用當務。應時﹐故天下仰其澤﹔當務﹐故萬物恃其利。澤施而天下服﹐此天下之所以順自然﹐惠生類也。富貴侔天地﹐功名充六合﹐莫之能傾﹐莫之能害者﹐道不逆也。天地﹐易之主也﹐萬物﹐易之心也﹔故虛以受之﹐感以和之。男下女上﹐通其气也﹔柔以承剛﹐久其類也﹔順而持之﹐遁而退之。上隆下積﹐剛動大壯。正大必用﹐力盛則望﹔明升惟進﹐光大則傷﹔聚以處身﹐異以成類。乖離旣解﹐緩以爲失。損益有時﹐察以主使。揚於王庭﹐乘五馬敗。剛旣決柔﹐上索下合﹐令臣遭明君﹐以柔遇剛﹐品物咸亨。剛據中正﹐天下大行﹐是以後用施命誥四國﹐貴離教也。於是天地萃聚﹐百姓合用﹐升而不已﹐屆極及下﹐井養不窮﹐卑不能通﹐不可弗革。攺以成器﹐尊卑有分﹐長幼有序。主之以震﹐守之以威。動不可終﹐敵應而行。漸以進之﹐爲人求位﹐君子之欲進者也。臣之求君﹐陰之從陽﹐委之歸誠﹐乃得其所。歸而應之﹐專而一之﹐陽徳受歸﹐道丰位大也。賢人君子﹐有眾以成其大也。窮侈喪大夫之位﹐羣而靡容﹐容而無所。卑身下意﹐利見大人。巽以申命﹐柔順乎剛。入而說之﹐說而教之﹐順而應人。渙然成章﹐風行水上﹐有文有光﹐男行不窮﹐女位乎外﹐眾陰承五﹐上同在中﹐從初更始﹐乘木有功﹐故先王以享於帝﹐立廟﹐奉天建國也。剛柔分適得中﹐節之以制﹐其道不窮。信愛結內﹐剛得中位﹐誠發於心﹐庶物惟類。大得則虧﹐甚往則過﹐旣應於遠﹐默則不利﹐故君子是以行重乎恭﹐喪重乎哀﹐篤僞薄也。小過下泰﹐不宜於上﹐下止上動﹐有飛鳥之象焉。初六坎下﹐上六離體﹐飛鳥以凶﹐是以災眚也。柔處中﹐剛失位﹐利與時行﹐過而欲遂﹐小亨正象﹐陰皆乘陽﹐陽剛淩替﹐君臣易位﹐亂而不已﹐非中之謂﹐故君子思患而豫防之﹐慮其敗也。通變無窮﹐周敗又始﹐剛未出﹐陰在中﹐柔濟不遺﹐遂度不窮﹐則象河洛﹐神物設教而天下服。愼辧居方﹐陰陽相求﹐初與之道﹐遠作之由也。

卦體開闔﹐幹以一爲開﹐坤以二爲闔。乾坤成體而剛柔有位﹐故木老於未﹐水生於申﹐而坤在西南﹔火老於戌﹐木生於亥﹐而幹在西北﹔剛柔之際也﹐故謂之父母。陽承震動﹐發而相承﹐專制遂行﹐萬物以興﹐故謂之長男﹔水老於辰﹐金生於巳﹐一气存之﹐終而復起﹐故巽爲長女﹔震發於風﹐陰徳有紀﹐火中鶪鳴﹐母道將始﹐故離爲中女﹔又在西北﹐健戰將升﹐季陰幼昧﹐衰而不勝﹐故兌爲少女。倉中拔畱﹐肇幽爲陽﹐在中未達﹐含而未章﹐故坎爲中男﹔周流接合﹐萬物旣終﹐造微更始﹐明而未融﹐故艮爲少男。乾圓坤方﹐女柔男剛﹐健柔時推﹐而福禍是將﹐循化知生﹐從變見亡﹔故吉凶成敗﹐不可亂也。

大過何也﹖棟橈莫輔﹐大者過也。先王之馭世也﹐刑設而不犯﹐罰著而不施﹐習坎剛中﹐惟以心亨﹐王正其徳﹐公守厥職﹐上下不疑﹐臣主無惑。納約自牖﹐非戶何咎﹖車騎中門﹐劍戟在闥﹐𨿽寘叢棘﹐凶已三歲﹐上六失道﹐刑決也。故髙宗伐鬼方﹐柔道中也﹔三年有賞﹐徳乃丰也。同人五號﹐思其終也﹔旅上之美﹐樂其窮也。是以失刑者嚴而不檢﹐喪徳者髙而不尊﹐故君子正義以守位﹐固法以威民﹐何衢則亨﹐滅耳而凶也。小過何也﹖踰位淩上﹐害正危身﹐小者過也。旣濟初六終亂何也﹖水加日上﹐三陰乘陽﹐以力求濟﹐不止必亡﹐故初吉終亂也。未濟上六﹐飲酒無咎﹐何也﹖過而莫攺﹐危而弗閒﹐誰咎之也﹗妄何也﹖無望而至﹐非會合陰陽之違行也。六三﹐妄之災﹐或系之牛﹐行人得之﹐邑人災﹐何也﹖有國而不收其民﹐有眾而不修其器﹐行人得之﹐不亦災乎﹖九五之疾勿藥﹐何也﹖非常之厚﹐離以爲同﹐妄之疾﹐災以除凶﹐天時成敗﹐何疾之功﹖勿藥有喜﹐不成何識也。

龍者何也﹖陽健之類﹐盛徳尊貴之諭也。配天之厚﹐盛徳莫髙之謂尊貴。大人受命﹐處中當陽﹐徳之至也。亢龍有悔何也﹖繼守承貴﹐有因而徳不﹝克﹞﹝充﹞者也。欲大而不顧其小﹐甘侈而不思其匱﹐居正上位而無卑﹐有貴勞而無據﹐喪志危身﹐是以悔也。先王何也﹖大人之功也。故建萬國﹐親諸侯﹐樹其義也﹔作樂薦上帝﹐正其命也﹔省方觀民﹐施其令也﹔明罰敕法﹐督其政也﹔閉關不行﹐靜亂民也﹔茂時育徳﹐應顯其福也﹔享帝立廟﹐昭其祿也。稱聖王所造﹐非承平之謂也。後者何也﹖成君定位﹐據業修制﹐保教守法﹐畜履治安者也。故自然成功濟用﹐已至大通﹐後成天地之道以左右民也。成化理決﹐施令誥方﹐因統紹衰。中處將正之務﹐非應初受命之事也。上者何也﹖日月相易﹐盛衰相及﹐致飾則利之未捷受﹐故王后不稱﹐君子不錯﹐上以厚下﹐道自然也。君子者何也﹖佐聖扶命﹐翼教明法﹐觀時而行﹐有道而臣人者也。因正徳以理其義﹐察危廢以守其身﹐故經綸以正盈﹐果行以遂義﹐飲食以須時﹐辯義以作事﹐皆所以章先王之建國﹐輔聖人之神志也。見險慮難﹐思患預防﹐別物居方﹐愼初敬始﹐皆人臣之行﹐非大君之道也。大人者何也﹖龍徳潛達﹐貴賤通明﹐有位無稱﹐大以行之﹐故大過滅示天下幽明﹐大人發輝重光﹐繼明照於四方﹐萬物仰生﹐合徳天地﹐不爲而成﹐故大人虎變﹐天徳興也。

君子曰「易﹐順天地﹐序萬物﹐方圓有正體﹐四時有常位﹐事業有所麗﹐鳥獸有所萃﹐故萬物莫不一也。陰陽性生﹐性故有剛柔﹔剛柔情生﹐情故有愛惡。愛惡生得失﹐得失生悔吝﹐悔吝著而吉凶見。八卦居方以正性﹐蓍龜圓通以索情。情性交而利害出﹐故立仁義以定性﹐取蓍龜以制情。仁義有偶而禍福分﹐是故聖人以建天下之位﹐定尊卑之制﹐序陰陽之適﹐別剛柔之節。順之者存﹐逆之者亡﹐得之者身安﹐失之者身危。故犯之以別求者﹐𨿽吉必凶﹔知之以守篤者﹐𨿽窮必通。故寂寞者徳之主﹐恣睢者賊之原﹐進往者反之初﹐終盡者始之根也。是以未至不可坼也﹐已用不可越也。紂有天下之號﹐而比匹夫之類﹐鄰周處小侯之細﹐而享於西山之賓。外內之應已施﹐而貴賤之名未分﹐何也﹖天道未究﹐善惡未淳也。是以明夫天之道者不欲﹐審乎人之徳者不憂。在上而不淩乎下﹐處卑而不犯乎貴﹐故道不可逆﹐徳不可拂也。是以聖人獨立無悶﹐大羣不益﹐釋之而道存﹐用之而不可旣。

由此觀之﹐易以通矣。

通老論

聖人明於天人之理﹐達於自然之分﹐通於治化之體﹐審於大愼之訓﹐故君臣垂拱﹐完太素之朴﹐百姓熙怡﹑保性命之和。○《禦覽》一。

道者﹐法自然而爲化﹐侯王能守之﹐萬物將自化。《易》謂之「太極」﹐《春秋》謂之「元」﹐老子謂之「道」。○《禦覽》一。

三皇依道﹐五帝﹝伏﹞﹝仗﹞徳﹐三王施仁﹐五霸行義﹐彊國任智﹕蓋優劣之異﹐薄厚之降也。○《禦覽》七十七。

達莊論

伊單閼之辰﹐執徐之歲﹐萬物權輿之時﹐季秋遙夜之月﹐先生徘徊翺翔﹐迎風而遊﹐往遵乎赤水之上﹐來登乎隱坌之丘﹐臨乎曲轅之道﹐顧乎泱漭之州﹐恍然而止﹐忽然而休﹐不識曩之所以行﹐今之所以畱﹔悵然而無樂﹐愀然而歸白素焉。平晝閒居﹐隱幾而彈琴。

於是縉紳好事之徒相與聞之﹐共議撰辭合句﹐啟所常疑。乃窺鑑整飾﹐嚼齒先引﹐推年躡踵﹐相隨俱進。奕奕然步﹐然視﹐投﹝迹﹞蹈階﹐趨而翔至。差肩而坐﹐恭袖而檢﹐猶豫相林﹐莫肯先占。

有一人﹐是其中雄桀也﹐乃怒目擊勢而大言曰「吾生乎唐虞之後﹐長乎文武之裔﹐遊乎成康之隆﹐盛乎今者之世﹐誦乎六經之教﹐習乎吾儒之﹐被沙衣﹐冠飛翮﹐垂曲裙﹐揚雙鶂有日矣﹔而未聞乎至道之要﹐有以異之於斯乎﹗且大人稱之﹐細人承之。願聞至教﹐以發其疑。」先生曰「何哉﹐子之所疑者﹖」客曰「天道貴生﹐地道貴貞﹐聖人修之﹐以建其名﹐吉凶有分﹐是非有經﹐務利髙勢﹐惡死重生﹐故天下安而大功成也。今莊周乃齊禍福而一死生﹐以天地爲一物﹐以萬類爲一指﹐無乃徼惑以失眞﹐而自以爲誠者也﹖」

於是先生乃撫琴容與﹐慨然而嘆﹐俛而微笑﹐仰而流眄﹐噓精神﹐言其所見曰「昔人有欲觀於閬峯之上者﹐資端冕﹐服驊驑﹐至乎昆侖之下﹐沒而不反。端冕者﹐常服之飾﹔驊驑者﹐凡乘之耳﹔非所以矯騰增城之上﹐遊玄圃之中也。且燭龍之光﹐不照一堂之上﹐鏜山之口﹐不談曲室之內。今吾將墮崔巍之髙﹐杜衍謾之流﹐言子之所由﹐幾其寤而獲及乎﹗

天地生於自然﹐萬物生於天地。自然者無外﹐故天地名焉﹔天地者有內﹐故萬物生焉。當其無外﹐誰謂異乎﹖當其有內﹐誰謂殊乎﹖地流其燥﹐天抗其濕。月東出﹐日西入﹐隨以相從﹐解而後合﹐升謂之陽﹐降謂之陰。在地謂之理﹐在天謂之文。蒸謂之雨﹐散謂之風﹔炎謂之火﹐凝謂之冰﹔形謂之石﹐象謂之星﹔朔謂之朝﹐晦謂之冥﹔通謂之川﹐回謂之淵﹔平謂之土﹐積謂之山。男女同位﹐山澤通气﹐雷風不相射﹐水火不相薄。天地合其徳﹐日月順其光﹐自然一體﹐則萬物經其常﹐入謂之幽﹐出謂之章﹐一气盛衰﹐變化而不傷。是以重陰雷電﹐非異出也﹔天地日月﹐非殊物也。故曰﹕自其異者視之﹐則肝膽楚越也﹔自其同者視之﹐則萬物一體也。

人生天地之中﹐體自然之形。身者﹐陰陽之精气也。性者﹐五行之正性也﹔情者﹐遊魂之變欲也﹔神者﹐天地之所以馭者也。以生言之﹐則物無不壽﹔推之以死﹐則物無不夭。自小視之﹐則萬物莫不小﹔由大觀之﹐則萬物莫不大。殤子爲壽﹐彭祖爲夭﹔秋毫爲大﹐泰山爲小﹔故以死生爲一貫﹐是非爲一條也。

別而言之﹐則須眉異名﹔合而說之﹐則體之一毛也。彼六經之言﹐分處之教也﹔莊周之云﹐致意之辭也。大而臨之﹐則至極無外﹔小而理之﹐則物有其制。夫守什伍之數﹐審左右之名﹐一曲之說也﹔循自然﹐住天地者﹐寥廓之談也。凡耳目之﹝耆﹞﹐名分之施﹐處官不易司﹐舉奉其身﹐非以絕手足﹐裂肢體也。然後世之好異者不顧其本﹐各言我而已矣﹐何待於彼。殘生害﹝姓﹞﹝性﹞﹐還爲讎敵﹐斷割肢體﹐不以爲痛﹔目視色而不顧耳之所聞﹐耳所聽而不待心之所思﹐心奔欲而不適性之所安﹐故疾疢萌則生不盡﹐禍亂作則萬物殘矣。

夫至人者﹐恬於生而靜於死。生恬則情不惑﹐死靜則神不離﹐故能與陰陽化而不易﹐從天地變而不移。生究其壽﹐死循其宜﹐心气平治﹐不消不虧。是以廣成子處崆峒之山以入無窮之門﹐軒轅登昆侖之阜而遺玄珠之根﹐此則潛身者易以爲活﹐而離本者難與永存也。

馮夷不遇海若﹐則不以己爲小﹐云將不失於其蒙鴻﹐則無以知其少。由斯言之﹐自是者不章﹐自建者不立﹐守其有者有據﹐持其無者無執。月弦則滿﹐日朝則襲﹐咸池不畱陽谷之上﹐而懸車之後將入也。故求得者喪﹐爭明者失﹐無欲者自足﹐空虛者受實。夫山靜而谷深者﹐自然之道也﹔得之道而正者﹐君子之實也。是以作智造巧者害於物﹐明是考非者危其身﹐修飾以顯潔者惑於生﹐畏死而崇生者失其貞。故自然之理不得作﹐天地不泰而日月爭隨﹐朝夕失期而晝夜無分﹔競逐趨利﹐舛倚橫馳﹐父子不合﹐君臣乖離。故復言以求信者﹐梁下之誠也﹔克己以爲人者﹐郭外之仁也﹔竊其雉經者﹐亡家之子也﹔刳腹割肌者﹐亂國之臣也﹔曜菁華﹐被沆瀣者﹐昏世之士也﹔履霜露﹐蒙塵埃者﹐貪冒之民也﹔潔己以尢世﹐修身以明洿者誹謗之屬也﹔繁稱是非﹐背質追文者﹐迷罔之倫也﹔誠非媚悅﹐以容求孚﹐故被珠玉以赴水火者﹐桀紂之終也﹔含菽采薇﹐交餓而死﹐顏夷之窮也。是以名﹝利﹞之塗開﹐則忠信之誠薄﹔是非之辭著﹐則醇厚之情爍也。

故至道之極﹐混一不分﹐同爲一體﹐﹝乃﹞﹝得﹞失無聞。伏羲氏結繩﹐神農教耕﹐逆之者死﹐順之者生。又安知貪洿之爲罰﹐而貞白之爲名乎﹗使至徳之要﹐無外而已。大均淳固﹐不貳其紀﹐淸靜寂寞﹐空豁以俟﹐善惡莫之分﹐是非無所爭﹐故萬物反其所而得其情也。

儒墨之後﹐堅白起﹐吉凶連物﹐得失在心﹐結徒聚黨﹐辯說相侵。昔大齊之雄﹐三晉之士﹐嘗相與瞑目張膽﹐分別此矣﹐咸以爲百年之生難致﹐而日月之蹉無常﹐皆盛僕馬﹐修衣裳﹐美珠玉﹐飾帷墻﹐出媚君上﹐入欺父兄﹐矯厲才智﹐競逐縱橫﹐家以慧子殘﹐國以才臣亡﹐故不終其天年而大自割繁其於世俗也。是以山中之木﹐本大而莫傷。復萬數竅相和﹐忽焉自已。夫雁之不存﹐無其質而濁其文﹔死生無變﹐而龜之見寶﹐知吉凶也。故至人淸其質而濁其文﹐死生無變而未始有云。

夫別言者﹐懷道之談也﹔折辯者﹐毀徳之端也﹔气分者﹐一身之疾也﹔二心者﹐萬物之患也。故夫裝束馬軾者﹐行以離支﹔慮在成敗者﹐坐而求敵﹔踰阻攻險者﹐趙氏之人也﹔舉山塡海者﹐燕楚之人也。莊周見其若此﹐故述道徳之妙﹐敍無爲之本﹐寓言以廣之﹐假物以延之﹐聊以娛無爲之心而逍遙於一世﹔豈將以希咸陽之門而與稷下爭辯也哉﹖

夫善接人者﹐導焉而已﹐無所逆之。故公孟季子衣繡而見﹐墨子弗攻﹔中山子牟心在魏﹝關﹞﹝闕﹞﹐而詹子不距。因其所以來﹐用其所以至﹐循而泰之﹐使自居之﹐發而開之﹐使自舒之。且莊周之書何足道哉﹗猶未聞夫太始之論﹐玄古之微言乎﹗直能不害於物而形以生﹐物無所毀而神以淸﹐形神在我而道徳成﹐忠信不離而上下平。玆容今談而同古﹐齊說而意殊﹐是心能守其本﹐而口發不相須也。」

於是二三子者﹐風搖波蕩﹐相視脈﹐亂次而退﹐踼跌失。隨而望之﹐耳後頗亦以是﹐知其無實喪气而慚愧於衰僻也。○《本集》。又略見《藝文類聚》三十七。

阮籍集

卷四

樂論

劉子問曰「孔子云﹕『安上治民﹐莫善於禮﹔移風易俗﹐莫善於樂。』夫禮者﹐男女之所以別﹐父子之所以成﹐君臣之所以立﹐百姓之所以平也﹔爲政之具靡先於此﹐故安上治民莫善於禮也。夫金﹑石﹑絲﹑竹﹣鐘鼓管弦之音﹐幹﹑戚﹑羽﹑旄﹣進退俯仰之容﹐有之何益於政﹐無之政何損於化﹐而曰移風易俗莫善於樂乎﹖」

阮先生曰「善哉﹗子之問也。昔者孔子著其都乎﹐且未舉其略也。今將爲子論其凡﹐而子自備詳焉。」

「夫樂者﹐天地之體﹐萬物之性也。合其體﹐得其性﹐則和﹔離其體﹐失其性﹐則乖。昔者聖人之作樂也﹐將以順天地之性﹐體萬物之生也﹐故定天地八方之音﹐以迎陰陽八風之聲﹐均黃鐘中和之律﹐開羣生萬物之情气﹐故律呂協則陰陽和﹐音聲適而萬物類﹐男女不易其所﹐君臣不犯其位﹐四海同其觀﹐九州一其節﹐奏之圜丘而天神下降﹐奏之方嶽而地祇上應﹔天地合其徳則萬物合其生﹐刑賞不用而民自安矣。」

「乾坤易簡﹐故雅樂不煩﹔道徳平淡﹐故無聲無味。不煩則陰陽自通﹐無味則百物自樂﹐日遷善成化而不自知﹐風俗移易而同於是樂﹐此自然之道﹐樂之所始也。」

「其後聖人不作﹐道徳荒壞﹐政法不立﹐智能擾物﹐化廢欲行﹐各有風俗。故造子之教謂之風﹐習而行之謂之俗。楚越之風好勇﹐故其俗輕死﹔鄭衛之風好淫﹐故其俗輕蕩。輕死﹐故有火焰赴水之歌﹔輕蕩﹐故有桑閒﹑濮上之曲。各歌其所好﹐各詠其所爲﹐欲之者流涕﹐聞之者嘆息﹐背而去之﹐無不慷慨。懷永日之娛﹐抱長夜之嘆﹐相聚而合之﹐羣而習之﹐靡靡無已﹐棄父子之親﹐弛君臣之制﹐匱室家之禮﹐廢耕農之業﹐忘終身之樂﹐崇淫縱之俗﹔故江淮之南其民好殘﹐漳﹑汝之閒其民好奔﹐吳有雙劍之節﹐趙有扶琴之客。气發於中﹐聲入於耳﹐手足飛揚﹐不覺其駭。」

「好勇則犯上﹐淫放則棄親。犯上則君臣逆﹐棄親則父子乖﹔乖逆交爭﹐則患生禍起。禍起而意愈異﹐患生而慮不同。故八方殊風﹐九州異俗﹐乖離分背﹐莫能相通﹐音異气別﹐曲節不齊。故聖人立調適之音﹐建平和之聲﹐制便事之節﹐定順從之容﹐使天下之爲樂者莫不儀焉。自上以下﹐降殺有等﹐至於庶人﹐咸皆聞之。歌謠者詠先王之徳﹐俯仰者習先王之容﹐器具者象先王之式﹐度數者應先王之制﹔入於心﹐淪於气﹐心气和洽﹐則風俗齊一。」

「聖人之爲進退俯仰之容也﹐將以屈形體﹐服心意﹐便所修﹐安所事也。歌詠詩曲﹐將以宣平和﹐著不逮也。鐘鼓所以節耳﹐羽旄所以制目﹐聽之者不傾﹐視之者不衰﹔耳目不傾不衰則風俗移易﹐故移風易俗莫善於樂也。故八音有本體﹐五聲有自然﹐其同物者以大小相君。有自然﹐故不可亂﹔大小相君﹐故可得而平也。若夫空桑之琴﹐云和之瑟﹐孤竹之管﹐泗濱之磬﹐其物皆調和淳均者﹐聲相宜也﹐故必有常處﹔以大小相君﹐應黃鐘之气﹐故必有常數。有常處﹐故其器貴重﹔有常數﹐故其制不妄。貴重﹐故可得以事神﹔不妄﹐故可得以化人。其物系天地之象﹐故不可妄造﹔其凡似遠物之音﹐故不可妄易。雅頌有分﹐故人神不雜﹔節會有數﹐故曲折不亂﹔周旋有度﹐故俯仰不惑﹐歌詠有主﹐故言語不悖。導之以善﹐綏之以和﹐守之以衷﹐持之以久﹔散其羣﹐比其文﹐扶其夭﹐助其壽﹐使去風﹝能﹞﹝俗﹞之偏習﹐歸聖王之大化。」

「先王之爲樂也﹐將以定萬物之情﹐一天下之意也﹐故使其聲平﹐其容和。下不思上之聲﹐君不欲臣之色﹐上下不爭而忠義成。夫正樂者﹐所以屏淫聲也﹐故樂廢則淫聲作。漢哀帝不好音﹐罷省樂府﹐而不知制正禮﹔樂法不修﹐淫聲遂起。張放﹑淳於長驕縱過度﹐丙﹝疆﹞﹝彊﹞﹑景武﹝當益﹞﹝富溢﹞於世。罷樂之後﹐下移踰肆。身不是好而淫亂愈甚者﹐禮不設也。」

「刑﹑教一體﹐禮﹑樂﹐外﹑內也。刑弛則教不獨行﹐禮廢則樂無所立。尊卑有分﹐上下有等﹐謂之禮﹔人安其生﹐情意無哀﹐謂之樂。車服﹑旌旗﹑宮室﹑飲食﹐禮之具也﹔鐘磬鞞鼓﹑琴瑟﹑歌舞﹐樂之器也。禮踰其制則尊卑乖﹐樂失其序則親疏亂。禮定其象﹐樂平其心﹔禮治其外﹐樂化其內﹔禮樂正而天下平。」

「昔衛人求繁纓﹑曲縣而孔子嘆息﹐蓋惜禮壞而樂崩也。夫鐘者聲之主也﹐縣者鐘之制也。鐘失其制則聲失其主﹔主制無常則怪聲出。盛衰之代相及﹐古今之變若一﹐故聖教廢毀則聰慧之人造奇音。景王喜大鐘之律﹐平王好師延之曲﹐公卿大夫拊手嗟嘆﹐庶人羣生踴躍思聞﹐正樂遂廢﹐鄭聲大興﹐雅頌之詩不講﹐而妖淫之曲是尋。延年造傾城之歌﹐而孝武思嫚之色﹔壅門作松柏之音﹐湣王念未寒之服。故猗靡哀思之音發﹐愁怨偸薄之辭興﹐則人後有縱欲奢侈之意﹐人後有內顧自奉之心﹔是以君子惡大淩之歌﹐憎北裏之舞也。」

「昔先王制樂﹐非以縱耳目之觀﹐崇曲房之嬿也。必通天地之气﹐靜萬物之神也﹔固上下之位﹐定性命之眞也。故淸廟之歌詠成功之績﹐賓饗之詩稱禮讓之則﹐百姓化其善﹐異俗服其徳﹔此淫聲之所以薄﹐正樂之以貴也。」

「然禮與變俱﹐樂與時化﹐故五帝不同制﹐三王各異造﹐非其相反﹐應時變也。夫百姓安服淫亂之聲﹐殘壞先王之正﹐故後王必更作樂﹐各宣其功徳於天下﹐通其變使民不倦。然但攺其名目﹐變造歌詠﹐至於樂聲﹐平和自若﹔故黃帝詠雲門之神﹐少昊歌鳳鳥之﹐《咸池》《六英》之名旣變﹐而黃鐘之宮不攺易。故達道之化者可與審樂﹐好音之聲者不足與論律也。」

「舜命夔與典樂﹐教冑子以中和之徳也﹕『詩言志﹐歌詠言﹐聲依詠﹐律和聲。八音克諧﹐無相奪倫﹐神人以和。』又曰﹕『予欲聞六律﹑五聲﹑八音﹐在治曶﹐以出納五言。女聽﹗』夫煩手淫聲﹐汨湮心耳﹐乃忘平和﹐君子弗聽。言正樂通平易簡﹐心澄气淸﹐以聞音律﹐出納五言也。夔曰﹕『戛擊鳴球﹐搏拊琴瑟以詠﹐祖考來格﹔虞賓在位﹐羣後徳讓﹐下管鼓﹐合止祝敔﹐笙鏞以閒﹐鳥獸蹌蹌﹔簫韶九成﹐鳳凰來儀。』夔曰﹕『於予擊石拊石﹐百獸率舞﹐﹝庶尹允諧。』詩言志﹐歌詠言﹐操磬鳴琴﹐以聲依律﹐述先王之徳﹐故祖考之神來格也﹔笙鏞以閒﹐正樂聲希﹐治修無害﹐故繁毓蹌蹌然也﹔樂有節適﹐九成而已﹐陰陽調達﹐和气均通﹐故遠鳥來儀也﹔質而不文﹐四海合同﹐故系石拊石﹐百獸率舞也﹞。言天下治平﹐萬物得所﹐音聲不嘩﹐漠然未兆﹐故眾官皆和也。故孔子在齊聞韶﹐三月不知肉味﹐言至樂使人無欲﹐心平气定﹐不以肉爲滋味也。以此觀之﹐知聖人之樂和而已矣。」

「自西陵﹑靑陽之樂皆取之竹﹐聽鳳凰之鳴﹐尊長風之象﹐采大林之﹐當時之所不見﹐百姓之所希聞﹐故天下懷其徳而化其神也。夫雅樂周通則萬物和﹐質靜則聽不淫﹐易簡則節制令神﹐靜重則服人心﹕此先王造樂之意也。自後衰末之爲樂也﹐其物不眞﹐其器不固﹐其制不信﹐取於近物﹐同於人閒﹐各求其好﹐恣意所存﹐閭裏之聲競髙﹐永巷之音爭先﹐童兒相聚以詠富貴﹐芻牧負戴以歌賤貧﹐君臣之職未廢﹐而一人懷萬心也。」

「當夏后之末﹐興女萬人﹐衣以文繡﹐食以糧肉﹐端噪晨歌﹐聞之者憂戚﹐天下苦其殃﹐百姓傷其毒。殷之季君﹐亦奏斯樂﹐酒池肉林﹐夜以繼日﹔然咨嗟之音未絕﹐而敵國已收其琴瑟矣。滿堂而飲酒﹐樂奏而流涕﹐此非皆有憂者也﹐則此樂非樂也。當王居臣之時﹐奏新樂於廟中﹐聞之者皆爲之悲咽。桓帝聞楚琴﹐淒愴傷心﹐倚扆而悲﹐慷慨長息曰﹕『善哉乎﹗爲琴若此﹐一而已足矣。』順帝上恭陵﹐過樊衢﹐聞鳥鳴而悲﹐泣下橫流﹐曰﹕『善哉鳥鳴﹗』使左右吟之﹐曰﹕『使絲聲若是﹐豈不樂哉﹗』夫是謂以悲爲樂者也。誠以悲爲樂﹐則天下何樂之有﹖天下無樂﹐而有陰陽調和﹐災害不生﹐亦已難矣。樂者﹐使人精神平和﹐衰气不入﹐天地交泰﹐遠物來集﹐故謂之樂也。今則流涕感動﹐噓唏傷气﹐寒暑不適﹐庶物不遂﹐𨿽出絲竹﹐宜謂之哀﹐柰何俛仰嘆息以此稱樂乎﹗昔季流子向風而鼓琴﹐聽之者泣下沾襟﹐弟子曰﹕『善哉鼓琴﹗亦已妙矣。』季流子曰﹕『樂謂之善﹐哀謂之傷﹔吾爲哀傷﹐非爲善樂也。』以此言之﹐絲竹不必爲樂﹐歌詠不必爲善也﹐故墨子之非樂也。悲夫﹗以哀爲樂者﹐胡疪玄耽哀不變﹐故願爲黔首﹔李斯隨哀不返﹐故思逐狡兔﹔嗚呼﹗君子可不鑑之哉﹗」○本集。又略見《續漢﹖五行志》注。《藝文類聚》四十﹐又四十四。《初學記》十五。《禦覽》三百九十二﹑五百七十七﹑五百七十九。

琵琶箏笛﹐閒促而聲髙﹔琴瑟之體﹐閒遼而聲埤。○《文選﹖嵇康琴賦》注。

﹝故歌以敍志﹐舞以宣情﹐然後文之以采章﹐昭之以風雅﹐播之以八音﹐感之以太和﹞。○《北堂書鈔》卷一百五。

大人先生傳

大人先生蓋老人也。不知姓字。陳天地之始﹐言神農﹑黃帝之事﹐昭然也。莫知其生年之數。嘗居蘇門之山﹐故世咸謂之閒。養性延壽﹐與自然齊光﹐其視堯舜之所事若手中耳。以萬里爲一步﹐以千歲爲一朝﹐行不赴而居不處﹐求乎大道而無所寓。先生以應變順和﹐天地爲家﹐運去勢隤﹐魁然獨存﹐自以爲能足與造化推移﹐故默探道徳﹐不與世同之。自好者非之﹑無識者怪之﹐不知其變化神微也﹔而先生不以世之非怪而易其務也。先生以爲中區之在天下﹑曾不若蠅蚊之著帷﹐故終不以爲事﹐而極意乎異方奇域﹐遊覽觀樂﹐非世所見﹐徘徊無所終極。遺其書於蘇門之山而去﹐天下莫知其所如往也。

或遺大人先生書曰「天下之貴﹐莫貴於君子﹕服有常色﹐貌有常則﹐言有常度﹐行有例程﹔立則磬折﹐拱若抱鼓﹐動靜有節﹐趨步商羽﹐進退周旋﹐咸有規矩。心若懷冰﹐戰戰栗栗﹐束身修行﹐日愼一日﹐擇地而行﹐惟恐遺失﹐誦周孔之遺訓﹐嘆唐虞之道徳﹐惟法是修﹐惟禮是克﹐手執珪璧﹐足履繩墨﹐行欲爲目前檢﹐言欲爲無窮則﹔少稱鄕閭﹐長聞邦國﹐上欲圖三公﹐下不失九州牧﹐故挾金玉﹐垂文組﹐享尊位﹐取茅土﹐揚聲名於後世﹐齊功徳於往古﹔奉事君王﹐牧養百姓﹐退營私家﹐育長妻子﹐卜吉﹝而﹞宅﹐慮乃億祉﹐遠禍近福﹐永堅固己﹕此誠士君子之髙致﹐古今不易之美行也。今先生乃被髮而居巨海之中﹐與若君子者遠﹐吾恐世之嘆先生而非之也。行爲世所笑﹐身無由自達﹐則可謂恥辱矣。身處困苦之地﹐而行爲世俗之所笑﹐吾爲先生不取也。」

於是大人先生乃逌然而嘆﹐假云霓而應之曰「若之云尙何通哉﹗夫大人者﹐乃與造物同體﹐天地生﹐逍遙浮世﹐與道俱成﹐變化散聚﹐不常其形。天地制域於內。而浮明開達於外﹐天地之永固﹐非世俗之所及也。吾將爲汝言之﹕往者﹐天嘗在下﹐地嘗在上﹐反復顚倒﹐未之安固﹐焉得不失度式而常之﹖天因地動﹐山陷川起﹐雲散震壞﹐六合失理﹐汝又焉得擇地而行﹐趨步商羽﹖往者羣气爭存﹐萬物死慮﹐支體不從﹐身爲泥土﹐根拔枝殊﹐咸失其所﹐汝又焉得束身修行﹐磬折抱鼓﹖李牧功而身死﹐伯宗忠而世絕﹐進求利以喪身﹐營爵賞而家滅﹐汝又焉得挾金玉萬億﹐祗奉君上而全妻子乎﹖且汝獨不見夫虱之處於褌之中乎﹐﹝逃乎﹞深縫﹑匿乎壞絮﹐自以爲吉宅也。行不敢離縫際﹐動不敢出褌襠﹐自以爲得繩墨也。饑則囓人﹐自以爲無窮食也。然炎斤火流﹐焦邑滅都﹐羣虱死於褌中而不能出。汝君子之處區之內亦何異夫虱之處褌中乎﹖悲夫﹗而乃自以爲遠禍近福﹐堅無窮也﹔亦觀夫陽烏遊於塵外而鷦鷯戲於蓬芰﹐小大固不相及﹐汝又何以爲若君子聞於余乎﹖且近者夏喪於商﹐周播之劉﹐耿薄爲墟﹐丰鎬成丘﹐至人來一顧而世代相酬﹐厥居未定﹐他人也有﹐汝之茅土﹐將誰與久﹖是以﹝主﹞﹝至﹞人不處而居﹐不修而治﹐日月爲正﹐陰陽爲期。豈希情乎世﹐系累於一時。來東云﹐駕西風﹐與陰守雌﹐據陽爲雄﹐志得欲從﹐物莫之窮﹐又何不能自達而畏夫世笑哉﹗」

「昔者天地開辟﹐萬物生﹔大者恬其性﹐細者靜其形﹔陰藏其气﹐陽發其精﹔害無所避﹐利無所爭﹔放之不失﹐收之不盈。亡不爲夭﹐存不爲壽﹔福無所得﹐禍無所咎﹕各從其命﹐以度相守。明者不以智勝﹐闇者不以愚敗﹔弱者不以迫畏﹐彊者不以力盡。蓋無君而庶物定﹐無臣而萬事理﹐保身修性﹐不違其紀﹔惟玆若然﹐故能長久。今汝造音以亂聲﹐作色以詭形﹔外易其貌﹐內隱其情﹐懷欲以求多﹐詐僞以要名﹔君立而虐興﹐臣設而賊生﹐坐制禮法﹐束縛下民﹐欺愚誑拙﹐藏智自神﹐彊者睽眠而淩暴﹐弱者憔悴而事人﹐假廉以成貪﹐內險而外仁﹐罪至不悔過﹐幸遇則自矜﹐馳此以奏除﹐故循滯而不振。」

「夫無貴則賤者不怨﹐無富則貧者不爭﹐各足於身而無所求也。恩澤無所歸﹐則死敗無所仇﹔奇聲不作則耳不易聽﹐淫色不顯則目不攺視﹐耳目不相易攺則無以亂其神矣﹔此先世之所至止也。今汝尊賢以相髙﹐競能以相尙﹐爭勢以相君﹐寵貴以相加﹐驅天下以趣之﹐此所以上下相殘也。竭天地萬物之至以奉聲色無窮之欲﹐此非所以養百姓也。於是懼民之知其然。故重賞以喜之﹐嚴刑以威之﹔財匱而賞不供﹐刑盡而罰不行﹐乃始有亡國戮君潰散之禍。此非汝君子之爲乎﹖汝君子之禮法﹐誠天下殘賊﹑亂危﹑死亡之術耳﹔而乃目以爲美行不易之道﹐不亦過乎﹗今吾乃飄颻於天地之外﹐與造化爲友﹐朝飧湯谷﹐夕飲西海﹐將變化遷易﹐與道周始﹐此之於萬物豈不厚哉﹖故不通於自然者不足以言道﹐闇於昭昭者不足與達明﹔子之謂也。」

先生旣申若言﹐天下之喜奇者異之﹐愾者髙之。其不知其體﹐不見其情﹐猜耳其道﹐虛僞之名﹐莫識其眞﹐弗達其情﹐𨿽異而髙之﹐與向之非怪者﹐蔑如也。至人者﹐不知乃貴﹐不見乃神﹐神貴之道存乎內﹐而萬物運於外矣﹔故天下終而不知其用也。逌乎有宗扶﹝淫﹞﹝搖﹞之野有隱士焉見之而喜﹐自以爲均志同行也﹐曰「善哉﹗吾得之見而舒憤也。上古質朴淳厚之道已廢﹐而末枝遺華興。豺虎貪虐﹐羣物無辜﹐以害爲利﹐殞性亡軀﹐吾不忍見也﹐故去而處玆。人不可與爲儔﹐不若與木石爲鄰。安期逃乎蓬山﹐角李潛乎丹水﹐鮑焦立以枯槁﹐萊維去而逌死﹔亦由玆夫﹗吾將抗志顯髙﹐遂終於斯﹐禽生而獸死﹐埋形而遺骨﹐不復反余之生乎﹗夫志均者相求﹐好合者齊﹐與夫子同之。」於是先生乃舒虹霓以蕃塵﹐傾雪蓋以蔽明﹐倚瑤廂而徘徊﹐總眾轡而安行﹐顧而謂之曰「太初眞人﹐惟天之根﹐專气一志﹐萬物以存﹐退不見後﹐進不先﹐發西北而造制﹐啟東南以爲門﹐微道而以徳久娛樂﹐跨天地而處尊。夫然成吾體也﹐是以不避物而處﹐所則寧﹔不以物爲累﹐所逌則成﹔彷徉足以舒其意﹐浮騰足以逞其情。故至人無宅﹐天地爲客﹔至人無主﹐天地爲所﹔至人無事﹐天地爲故﹔無是非之別﹐無善惡之異﹐故天下被其澤而萬物所以熾也。若夫惡彼而好我﹐自是而非人﹐忿激以爭求﹐貴志而賤身﹐伊禽生而獸死﹐尙何顯而獲榮﹐悲夫﹗子之用心也﹗薄安利以忘生﹐要求名以喪體﹐誠與彼其無詭﹐何枯槁而逌死。子之所好何足言哉﹖吾將去子矣。」乃揚眉而蕩目﹐振袖而撫裳﹐令緩轡而縱筴﹐遂風起而云翔。彼人者瞻之而垂泣﹐自痛其志﹐衣莫木之皮﹐伏於巖石之下﹐懼不終夕而死。

先生過神宮而息﹐漱吳泉而行﹐回乎逌而遊覽焉。見薪於阜者﹐嘆曰「汝將焉以是終乎哉﹖」薪者曰「是終我乎﹐不以是終我乎﹐且聖人無懷﹐何其哀﹖夫盛衰變化﹐常不於玆﹐藏器於身﹐伏以俟時。孫刖足以擒龐﹐睢折脇而乃休﹐百里困而相嬴﹐牙旣老而弼周﹐旣顚倒而更來兮﹐固先窮而後收。秦破六國﹐並兼其地﹐夷滅諸侯﹐南面稱帝﹐姱盛色﹐崇靡麗﹐鑿南山以爲闕﹐表東海以爲門﹐門萬室而不絕﹐圖無窮而永存﹐美宮室而盛帷﹐擊鐘鼓而揚其章﹐廣苑囿而深池沼﹐興渭北而建咸陽﹐木曾未及成林﹐而荊棘已藂乎阿房。時代存而疊處﹐故先得而後亡﹐山東之徙虜遂起而王天下。由此視之﹐窮達詎可知邪﹖且聖人以道徳爲心﹐不以富貴爲志﹐以無爲用﹐不以人物爲事﹐尊顯不加重﹐貧賤不自輕﹐失不自以爲辱﹐得不自以爲榮。木根挺而枝遠﹐葉繁茂而華零﹐無窮之死猶一朝之生﹐身之多少﹐又何足營﹗」因嘆而歌曰「日沒不周西﹐月出丹淵中﹐陽精蔽不見﹐陰光代爲雄﹐亭亭在須臾﹐厭厭將復東。離合雲霧兮﹐往來如飄風。富貴俛仰閒﹐貧賤何必終。畱侯起亡虜﹐威武赫夷荒﹔召平封東陵﹐一旦爲布衣﹐枝葉托根柢﹐死生同盛衰﹔得志從命升﹐失勢與時隤。寒暑代徵邁﹐變化更相推﹔禍福無常主﹐何憂身無歸﹖推玆由斯﹝理﹞﹐負薪又何哀﹗」先生聞之﹐笑曰「𨿽不及大﹐庶免小矣。」乃歌曰「天地解兮六合開﹐星辰霣兮日月隤﹐我騰而上將何懷﹗衣弗襲而服美﹐佩弗飾而自章﹐上下徘徊兮誰識吾常。遂去而遐浮﹐肆云轝﹐興气蓋﹐徜徉回翔兮漭瀁之外。建長星以爲旗兮﹐擊雷霆之﹐開不周而出車兮﹐﹝出﹞﹝步﹞九野之夷泰。坐中州而一顧兮﹐望崇山而回邁﹐端余節而飛旃兮﹐縱心慮乎荒裔。擇前者而弗修兮﹐馳蒙閒而遠逌﹐棄世務之眾爲兮﹐何細事之足賴。虛形體而輕舉兮﹐精微妙而神丰。命夷羿使寬日兮﹐召忻來使緩風。攀扶桑之長枝兮﹐登扶搖之隆崇。躍潛飄之冥昧兮﹐洗光曜之昭明。遺衣裳而弗服兮﹐服雲气而遂行。朝造駕乎湯谷兮﹐夕息馬乎長泉﹐時崦嵫而易气兮﹐輝若華以照冥。左朱陽以舉麾兮﹐右玄陰以建旗﹐變容飾而攺度﹐遂騰竊以修徵。陰陽更而代邁﹐四時奔而相逌。惟仙化之倏兮﹐心不樂乎久畱。驚風奮而遺樂兮﹐𨿽雲起而忘憂。忽電消而神逌兮﹐歷寥廓而遐逌。佩日月以舒光兮﹐登徜徉而上浮。壓前進於彼逌兮﹐將步足乎虛州。掃紫宮而陳席兮﹐坐帝室而忽會酬﹐萃眾音而奏樂兮﹐聲驚渺而悠悠﹐五帝舞而再屬兮﹐六神歌而代周。樂啾啾肅肅﹐洞心達神﹐超遙茫茫﹐心往而忘反﹐慮大而志矜。局大人微而弗復兮﹐揚雲气而上陳﹐召大幽之玉女兮﹐接上王之美人﹐體雲气之逌﹝鴨﹞﹝暢﹞兮﹐服太淸之淑眞﹐合歡情而微授兮﹐先艷溢其若神﹐華姿燁以俱發兮﹐采色煥其振﹐傾玄髦而垂鬢兮﹐曜紅顏而自新。時曖而將逝兮﹐風飄颻而振衣。雲气解而霧離兮﹐靄奔散而永歸。心惝惘而遙思兮﹐眇回目而弗晞。揚淸風以爲旟兮﹐翼旋軫而反衍。騰炎陽而出彊兮﹐命祝融而使遣。驅玄冥以攝堅兮﹐蓐收秉而先戈﹐勾芒奉轂﹐浮驚朝霞。寥廓茫茫而靡都兮﹐邈無儔而獨立。倚瑤廂而一顧兮﹐哀下土之憔悴。分是非以爲行兮﹐又何足與比類。霓旌飄兮云旗靄﹐樂遊兮出天外。」

大人先生被髮飛鬢﹐衣方離之衣﹐繞紱陽之帶﹐含奇芝﹐嚼甘華﹐浮霧﹐飧霄霞﹐興朝云﹐揚春風﹐奮乎太極之東﹐遊乎昆侖之西﹐遺轡隤策﹐流盼乎唐虞之都﹐惘然而思﹐悵爾若忘﹐慨然而嘆﹐曰「嗚呼﹗時不若歲﹐歲不若天﹐天不若道﹐道不若神。神者﹐自然之根也。彼句句者自以爲貴夫世矣﹔而惡知夫世之賤乎玆哉﹗故與世爭貴﹐貴不足尊﹔與世爭富﹐富不足先。必超世而絕羣﹐遺俗而獨往﹐登乎太始之前﹐覽乎忽漠之初﹐慮周流於無外﹐志浩蕩而遂舒﹐飄颻於四運﹐翻翺翔乎八隅。欲從肆而彷佛﹐浣瀁而靡拘﹑細行不足以爲毀﹐聖賢不足以爲譽﹐變化移易﹐與神明扶。廓無外以爲宅﹐周宇宙以爲廬﹐彊八維而處安﹐據制物以永居﹕夫如是則可謂富貴矣。是故不與堯舜齊徳﹐不與湯武功﹔王許不足以爲匹﹐陽丘豈能與比縱﹐天地且不能越其壽﹐廣成子曾何足與容。激八風以揚聲﹐躡元吉之髙蹤﹔被九天以開除兮﹐來雲气以馭飛龍﹐專上下以制統兮﹐殊古今而靡同﹔夫世之名利胡足以累之哉﹗故提齊而踧楚﹐挈趙而蹈秦﹐不滿一朝而天下無人﹐東西南北莫之與鄰。悲夫﹗子之修飾﹐以余觀之﹐將焉存乎﹖」

於玆先生乃去之紛泱﹐莽軌沕洋﹐流衍溢歷﹐度重淵﹐跨靑天﹐顧而逌覽焉。則有逍遙以永年﹐無存忽合﹐散而下臻﹐﹝霍﹞分離蕩﹐瀁瀁洋洋﹐飆湧云浮﹐達於搖光﹐直馳騖乎太初之中﹐而休息乎無爲之宮。太初何如﹖無後無先﹐莫究其極﹐誰識其根。邈渺綿綿﹐乃反復乎大道之所存﹐莫其究﹐誰曉其根。辟九靈而求索﹐曾何足以自隆。登其萬天而通觀﹐浴大始之和風。漂逍遙以遠逌﹐遵大路之無窮。遺太乙而弗使﹐陵天地而徑行。超鴻蒙而遠﹐左蕩莽而無涯﹐右幽悠而無方﹐上遙聽而無聲﹐下修視而無章﹐施無有而宅神﹐永太淸乎敖翔。

崔巍髙山勃玄云﹐朔風橫厲白雲紛﹐積冰若陵寒傷人。陰陽失位日月隤﹐地坼石裂林木摧﹐大冷陽凝寒傷懷。陽和微弱隆陰竭﹐海凍不流綿絮折﹐呼不通寒傷裂。气並代動變如神﹐寒倡熱隨害傷人﹐熙與眞人懷大淸。精神專一用意平﹐寒暑勿傷莫不驚﹐憂患靡由素气寧。浮霧淩天恣所經﹐往來微妙路無傾﹐好樂非世又何爭﹐人且皆死我獨生。

眞人遊﹐駕八龍﹐曜日月﹐載云旗﹐徘徊逌﹐樂所之。眞人遊﹐太階夷﹐�原辟﹐天門開﹐雨蒙蒙﹐風﹐登黃山﹐出棲遲﹐江河淸﹐洛無埃。雲气消﹐眞人來。眞人來﹐惟樂哉﹗時世易﹐好樂隤﹐眞人去﹐與天回。反未央﹐延年壽﹐﹝�﹞獨敖世﹐望我﹐何時反。漫漫﹐路日遠。

先生從此去矣﹐天下莫知其所終極﹐蓋陵天地而與浮明遨遊無始終﹐自然之至眞也。鵒不踰濟﹐洛不渡汶﹐世之常人﹐亦由此矣。曾不通區域﹐又況四海之表﹐天地之外哉。若先生者﹐以天地爲卵耳。如小物細人欲論其長短﹐議其是非﹐豈不哀也哉﹗

﹝摶﹞﹝搏﹞赤猿帖

僕不想欻爾夢﹝摶﹞﹝搏﹞赤猿﹐其力甚於貔虎﹐良久反復。余乃觀天﹐背地﹐窮﹐亦當不爽。但僕之不達﹐安得不憂。吉乎﹖執我。凶乎﹖詳告。三月﹐阮籍白繇君。○李懷琳《七賢帖》。

孔子誄

養徒三千﹐升堂七十。潛神演思﹐因史作書。考混元於無形﹐本造化於太初。○《禦覽》一。

弔某公文

沈漸荼酷﹐仁義同違。如何不弔﹐玉碎冰摧。

阮籍集

附錄

阮籍四言詩十首

陽精炎赫﹐卉木蕭森。谷風扇暑﹐密雲重陰。激電震光﹐迅雷遺音。零雨降集﹐飄溢北林。泛泛輕舟﹐載浮載沈。感往悼來﹐懷古傷今。生年有命﹐時過慮深。何用寫思﹐嘯歌長吟。誰能秉志﹐如玉如金。處哀不傷﹐在樂不淫。恭承明訓﹐以慰我心。

立象昭回﹐陰陽攸經。秋風夙厲﹐白露宵零。修林雕殞﹐茂艸收榮。良時忽邁﹐朝日西傾。有始有終﹐誰能久盈。太微開塗﹐三辰垂精。峨峨羣龍﹐躍奮紫庭。鱗分委瘁﹐時髙路淸。爰潛爰默﹐韜影隱形。願保今日﹐永符修齡。

璣衡運速﹐四節佚宣。冬日淒悕﹐玄云蔽天。素冰彌澤﹐白雪依山。��逝往﹐譬﹝波﹞﹝彼﹞流川。人誰不設﹐貴使名全。大道夷敞﹐蹊徑爭先。玄黃塵垢﹐紅紫光鮮。嗟我孔父﹐聖懿通玄。非義之榮﹐忽若塵煙。𨿽無靈徳﹐願潛於淵。

朝云四集﹐日夕布散。素景垂光﹐明星有爛。肅肅翔鸞﹐雍雍鳴雁。今我不樂﹐歲月其晏。姜叟毗周﹐子房翼漢。應期佐命﹐庸勛靜亂。身用功顯﹐徳以名贊。世無曩事﹐器非時幹。委命有�﹐承天無怨。嗟爾君子﹐胡爲永嘆。

日月隆光﹐克鑑天聰。三後臨朝﹐三八登庸。升我俊髦﹐黜彼頑凶。太上立徳﹐其次立功。仁風廣被﹐玄化潛通。幸遭盛明﹐此時雍。棲遲衡門﹐惟志所從。出處殊塗﹐俯仰異容。瞻嘆古烈。思邁髙蹤。嘉此箕山﹐忽彼虞龍。

登髙望遠﹐周覽八隅。山川悠邈﹐長路乖殊。感彼墨子﹐懷此楊朱。抱影鵠立﹐企首踟躕。仰瞻翔鳥﹐俯視遊魚。丹林云霏﹐綠葉風舒。造化絪縕﹐萬物紛敷。大則不足﹐約則有餘。何用養志﹐守以沖虛。猶願異世﹐萬載同符。

微微我徒﹐秩秩大猷。研精典素﹐思心淹畱。乃命僕夫﹐興言出遊。浩浩洪川﹐泛泛楊舟。仰瞻景曜﹐俯視波流。日月東遷﹐景曜西幽。寒往暑來﹐四節代周。繁華茂春﹐密葉殞秋。盛年衰邁﹐忽焉若浮﹐逍遙逸豫﹐與世無尢。

我䢐北林﹐遊彼河濱。仰攀瑤幹﹐俯視素綸。隱鳳棲翼﹐潛龍躍鱗。幽光韜影﹐體化應神。君子邁徳﹐處約思純。貨殖招譏﹐簞瓢稱仁。夷叔采薇﹐淸髙遠震。齊景千駟﹐爲此埃塵。嗟爾後進﹐茂玆人倫。蓽門圭竇﹐謂之道眞。

華容艷色﹐曠世特彰。妖冶殊麗﹐婉若淸揚。鬒發娥眉﹐綿邈流光。藻采綺靡﹐從風遺芳。回首悟精﹐魂射飛揚。君子克己﹐心絜冰霜。泯泯亂昏﹐在昔二王。瑤臺璇室﹐長夜金梁。殷氏放夏﹐周翦紂商。於戲後昆﹐可爲悲傷。

晨風掃塵﹐朝雨灑路。飛駟龍騰﹐哀鳴外顧。攬轡按策﹐進退有度。樂往哀來﹐悵然心悟。念彼恭人﹐眷眷懷顧。日月運往﹐歲聿雲暮。嗟余幼人﹐旣頑且固。豈不志遠﹐才難企慕。命非金石﹐身輕朝露。焉知松喬﹐頤神太素。逍遙區外﹐登我年祚。

《藝文類聚》卷二十六引阮籍四言詠懷詩

天地熅﹐元精代序。淸陽曜靈﹐和气容與。於赫帝朝﹐伊衡作輔。才非允文﹐器非經武﹐適彼沅湘﹐托介漁父﹐優哉﹗遊哉﹗爰居爰處。

月明星稀﹐天髙气寒。嘯歌傷懷﹐獨寤寐言。臨觴撫膺﹐對食忘餐。世無萱艸﹐令我哀嘆﹗

《太平禦覽》卷一引阮籍詩

焉得喬松﹐頤神太素﹐逍遙區外﹐登我年祚。

