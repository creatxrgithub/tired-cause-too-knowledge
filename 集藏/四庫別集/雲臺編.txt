

欽定四庫全書

集部二

雲臺編

別集類一【唐】

提要

臣等謹案雲臺編三卷唐鄭谷撰谷字守愚宜春人光啟三年進士爲右拾遺幹寧中仕至都官郎中谷父嘗爲永州刺史與司空圖同院圖見谷卽奇之謂當爲一代風騷主詩名盛於唐末人多傳諷稱爲鄭都官與張喬許棠諸人同號十哲其事迹頗見計有功唐詩記事中新唐書藝文志載谷所著有雲臺編三卷宜陽集三卷乃隨時裒訂分帙各行者今宜陽集已佚不復見惟此編尙存凡上中下三卷所錄詩約三百首其名雲臺編者據自序稱幹寧初上幸三峯朝謁多暇寓止雲臺道捨因以所記編而成之蓋昭宗以李茂貞犯闕行幸華州時也谷以鷓鴣詩得名至有鄭鷓鴣之稱而其詩格調卑下實非集中上乘方回灜奎律髓又稱谷詩多用僧字凡四十餘處谷自有句云詩無僧字格還卑其僻好所在殊不可解要亦其詩中一病而其他佳作尙多往往於風調之中獨饒骨力汰其膚淺擷其菁華固亦足爲晚唐之巨孹矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雲臺編原序

谷勤苦於風雅者自騎竹之年則有賦詠𨿽屬對聲律未暢而不無防諷同年丈人故川守李公朋同官丈人馬博士戴嘗撫頂嘆勉謂他日必垂名及冠則編軸盈笥求試春闈歷幹於大匠故少師相國太原公深推奬之故薛許昌能李建州頻不以晚軰見待預於唱和之流而忝所得爲多遊舉塲凡十六年著述近千餘首自可者無幾登第之後孜孜忘倦甚於始學也喪亂奔離散墜略盡幹寜初上幸三峯朝謁多暇寓止雲臺道捨因以所記或得章句綴於牋毫或得於故侯屋壁或聞於江左近儒或秖首一聨或不知落句遂拾墜補遺編成三百首分爲上中下三卷目之爲雲臺編所不能自負初心非敢矜於作者唐都官郎中鄭谷守愚序

欽定四庫全書

雲臺編卷上

唐鄭谷撰

感興

禾黍不陽艶競栽桃李春翻令力耕者半作賣花人

望湘亭

湘水似伊水湘人非故人登臨獨無語風柳自揺春

采桑

曉陌擕籠去桑林路隔淮何如鬭百艸賭取鳯凰釵

悶題

落第春相困無心惜落花荊山歸不得歸得亦無家

中臺五題

松格一何髙何人號乳毛霜天寓直夜愧爾伴閒曹

右乳毛松

賢人骨己銷墓樹幾榮凋正直魂如在齋心願一招

右樗裏子墓

亂前看不足亂後眼偏明卻得蓬蒿力遮藏見太平

右牡丹

唐昌樹已荒天意眷文昌曉入微風起春時雪滿墻

右玉蕋【亂前唐昌觀玉蕋最盛】

暴亂免遺折森羅賢逹名末郎何所取叨繼外門榮

右石柱【外祖在南宮七轉名曹鐫記皆在】

別同志

所立共寒苦平生同與遊相看臨逺水獨自上孤舟天澹滄浪晚風悲蘭杜秋前程吟此景爲子上髙樓

送進士盧棨東歸

防岸艸萋萋離觴我獨擕流年俱老大失意又東西曉楚山云滿春吳水樹低到家梅雨歇猶有子規啼從叔郎中【諴】輟自秋曹分符安陸屬羣盜狂熾流毒江境竟以援兵不來城池失守例削今任卻敍省銜退居荊漢之間頗得琴樽之樂因有寄獻

華省稱前任何慙削一揮滄洲失孤壘白發出重圍苦節翻多難空山自喜歸悠悠淸漢上漁者日相依

送徐端公南歸

靑衿離白社朱綬始言歸此去應多羨初心盡不違江帆和日落越鳥近鄕飛一路春風裏楊花雪滿衣

送祠部曹郎中鄴出守洋州

爲儒欣出守上路亦戎裝舊制詩多諷分憂俗必康開懷江稻熟寄信露橙香郡閣淸吟夜寒星識望郎

送進士許彬

泗上未休兵壺關事可驚流年催我老逺道念君行殘雪臨晴水寒梅發故城何當食新稻嵗稔又時平

次韻和王駕校書結綬見寄之什

直應歸諫署方肯別山村勤苦常同業孤單共感恩醉披仙鶴氅吟扣野僧門夢見君髙趣天涼自灌園

祕閣伴直

祕閣鎖書深墻南列晚岑吏人同野鹿庭木似山林淺井寒蕪入回廊疊蘚侵閒看薛稷鶴共起五湖心

送太學顏明經及第東歸

平楚干戈後田園失耦耕艱難登一第離亂省諸兄樹沒春江漲人繁野渡晴閒來思學館猶夢雪牕明

送進士趙能卿下第南歸

不歸何慰親歸去舊風塵灑涙慙關吏無言對越人逺帆花月夜微岸水天春莫便隨漁釣平生已苦辛

送人遊邊

春亦怯邊遊此行風正秋別離聞夜雨道路向云州磧樹藏城近沙河漾日流將軍方破虜莫惜獻良籌

送人之九江謁郡侯苗員外【紳】

澤國尋知已南浮不偶遊湓城分楚塞廬嶽對江州曉飯臨孤嶼春帆入亂流雙旌相望處月白庾公樓

送許棠先軰之官涇縣

白頭新作尉縣在故山中髙第能卑宦前賢尙此風蕪湖春蕩漾梅雨晝溟蒙佐理人安後篇章莫廢功送司封從叔員外【徼】赴華州裴尙書【均】辟

如何拋錦帳蓮府對蓮峯舊有雲霞約暫畱鵷鷺蹤敷溪秋雪岸樹谷夕陽鐘盡入新吟境歸朝興莫慵

送京參翁先軰歸閩中

解印東歸去人情此際多名髙五七字道勝兩重科宿館明寒燒吟船兀夜波家山春更好越鳥在庭柯

贈別

南遊曽共遊相別倍相畱行色回燈曉離聲滿竹秋穩眠彭蠡浪好醉嶽陽樓明日逢佳景爲君成白頭

南遊

淒涼懷古意湘浦弔靈均故國經新嵗扁舟寄病身山城多曉瘴澤國少晴春漸逺無相識靑梅獨向人

巴賨旅寓寄朝中從叔

驚秋思浩然信美向巴天獨倚臨江樹初聞落日蟬哀榮悲往事漂泊念多年未便甘休去吾宗盡見憐

寄司勲張員外學士

平昔偏知我司勲張外郎昨來聞俶擾憂甚欲顚狂煙暝搔愁鬢春陰賴酒鄕江樓倚不得橫笛數聲長

寄邊上從事

男兒懷壯節河外事嫖姚髙壘觀諸寨全師防大朝淺山寒放馬亂火夜防苗下第春愁甚勞君逺見招

寄左省韋起居【宇】

風神何蘊借張緒正當年端簡鑪香裏濡毫洞案邊餙裝無雨備著述減春眠旦夕應彌入銀臺曉候宣

寄贈藍田韋少府先軰

王畿第一縣縣尉是詞人館殿非初意圖書是舊貧破冰泉竇響賽雪廟松春自此升通籍淸華日近身

寄懷元秀上人

悠悠幹祿利艸艸廢漁樵身世堪惆悵風騷頗寂寥髙秋期野步積雨放趨朝得句如相憶莎齋且見招

贈圓昉公【昉蜀僧僖宗幸蜀昉堅免紫衣】

天階讓紫衣冷格鶴猶卑道勝嫌名出身閒覺老遲晚香延宿火寒磬度髙枝長說長松寺他年與我期

寄題方漧處士

山雪照湖水漾舟湖畔歸松篁調逺籟臺榭發淸輝野岫分閒徑漁家並掩扉暮年詩力在新句更幽微

寄獻湖州從叔員外

顧渚山邊郡溪將罨畫通逺看城郭裏全在水雲中西閣歸何晚東吳興未窮茶香紫筍露洲迥白蘋風歌緩眉低翠杯明蠟翦紅政成尋往事輟棹問漁翁

訪姨兄渭口別墅

枯桑河上村寥落舊田園少小曽來此悲涼不可言訪鄰多指冢問路半移原久歉家僮散初晴野薺繁客帆懸極浦漁网曬危軒苦澁詩盈篋荒唐酒滿樽髙枝霜果在幽渚暝禽喧逺靄籠樵響微煙起燒痕哀榮孤族分感激外兄恩三宿忘歸去圭峯恰對門

放朝偶作

寒極放朝天欣聞半夜宣時安逢宻雪日晏得髙眠擁褐同休假吟詩賀有年坐來幽興在松亞小窻前

順動後藍田偶作【時丙辰初夏月】

小諫升中諫三年侍玉除且言無所補浩嘆欲何如宮闕飛灰燼嬪嬙落裏閭藍峯秋更碧沾灑望鑾輿

府中寓止寄趙大諫

老作含香客貧無僦捨錢神州容寄迹大尹是同年宻邇都忘倦乖慵益見憐雪風花月好中夜便招延

峽中寓止二首

荊州未解圍小縣結茅茨彊對官人笑甘爲野鶴欺江春鋪网濶市晚鬻蔬遲子美猶如此翻然不敢悲傳聞殊不定鑾輅幾時還俗易無常性江淸見老顏夜船歸艸市春步上茶山寨將來相問兒童競啟關顏惠詹事卽孤侄舅氏謫官黔巫舟中相遇愴然有寄

猶子在天末念渠懷渭陽巴山偶防遇江浦共悲涼謫宦君何逺窮遊我自彊瘴村三月暮雨熟野梅黃

訪題進士孫秦延福南街居

多病久離索相尋聊解顏短墻通禦水疎樹出南山嵗月何難老園林未得還無門共榮逹孤坐卻如閒

訪題進士張喬延興門外所居

平生苦節同旦夕防原東掩卷斜陽裏看山萬木中星霜吟欲老江海業全空近日文塲內因君起古風

寄南浦謫官

多才翻得罪天末窮憂白首爲遷客靑山繞萬州醉欹梅障曉歌厭竹枝秋望闕懷鄕淚荊江水共流

李夷遇侍禦久滯水鄕因抒寄懷

簪豸年何久懸帆興甚長江流愛吳越詩格愈齊梁竹寺晴吟逺蘭洲晚泊香髙閒徒自任華省待爲郎

寄膳部李郎中【昌符】

鄠郊陪野步早嵗偶因詩自後吟新句長愁減舊知靜燈微落燼寒硯旋生澌夜夜捜苦那能鬢不衰

寄前水部賈員外【嵩】

謝病別文昌仙舟向越鄕貴爲金馬客雅稱水曹郎白鷺同孤潔淸波共渺茫相如詞賦外騷雅趣何長

寄棊客

松窻楸局穩相顧思皆凝幾局賭山果一先饒海僧覆圖聞夜雨下子對秋燈何日無覊束期君向杜陵

聞進士許彬罷舉歸睦州悵然懷寄

桐廬歸舊廬垂老復樵漁吾子𨿽言命鄕人懶讀書煙舟撐晚浦雨屐翦春蔬異代名方振哀吟莫廢初

長安夜坐寄懷湖外嵇處士

萬里念江海浩然天地秋風髙羣木落夜久數星流鐘絕分宮漏螢微隔禦溝遙思洞庭上葦露滴漁舟

贈文士王雄

知已竟何人夫君尙苦辛圖書長在手文學老於身公道天難廢貞姿世任嗔小齋松菊靜願卜子爲鄰

贈富平李宰

夫君淸且貧琴鶴最相親簡肅諸曹事安閒一境人陵山雲裏拜渠路雨中巡易得連宵醉千缸石凍春

贈尙顏上人

相尋喜可知放錫便論詩酷愛山兼水惟應我與師風雷吟不覺猿鶴老爲期近軰推棲白其如趣向卑

贈油口苗居士

嵗晏樂園林維摩契道心江云寒不散庭雪夜方深酒共遊人飲詩憐稚子吟四郊多壘日勉我捨朝簪梁燭處士辭金陵相國杜公歸舊山因以寄贈

相庭畱不得江野有苔磯兩浙尋山徧孤舟載鶴歸世間書讀盡云外客來稀諫署捜賢急應難惜布衣

哭建州李員外【頻】

令終歸故里末嵗道如初舊友誰爲志淸風豈易書雨墳生野蕨鄕奠釣江魚獨夜吟還泣前年伴直廬哭進士李洞二首【李生酷愛賈浪仙詩長江在東蜀境內浪仙冢於此處】

所惜絕吟聲不悲君不榮李端終薄宦賈島得髙名旅新墳小遺孤逺俗輕猶疑隨計晚昨夜艸虫鳴自聞東蜀病惟我獨關情若近長江死想君勝在生瘴蒸丹旐濕燈隔素帷淸冢樹僧栽後新蟬一兩聲南康郡牧陸【肱】郎中辟許【棠】先軰爲郡從事因有寄贈

振鷺思前侶難爲戀故巢江山多勝景賔主是貧交飲舫閒依葦琴堂雅結茅夜淸僧伴宿水月在松梢

久不得張喬消息

天末去程孤沿淮復向吳亂離何處甚安穩到家無樹盡云垂野檣稀月滿湖傷心繞村落應少舊耕夫

題嵩髙隱者居

豈易訪仙蹤云蘿千萬重他年來卜隱此景願相容亂水林中路深山雪裏鐘見君琴酒樂回首興何慵

趙【璘】郎中席上賦蝴蝶

尋艷復尋香似閒還似忙暖煙沈蕙徑微雨宿花房書幌輕隨夢歌樓誤采妝王孫深屬意繡入舞衣裳

賀進士駱用錫登第

苦辛垂二紀擢第卻霑裳春榜到春晚一家榮一鄕題名登塔喜醵飲爲花忙好是東歸日髙槐蕋半黃

興州東池

南連乳郡流濶碧浸晴樓徹底千峯影無風一片秋垂楊拂蓮葉返照媚漁舟鑑貌還惆悵難遮兩鬢羞

渠江旅思

流落復蹉跎交親半逝波謀身非不切言命欲如何故楚春田廢窮巴瘴雨多引人鄕淚盡夜夜竹枝歌

登杭州城

漠漠江天外登臨返照間潮來無別浦木落見他山沙鳥晴飛逺漁人夜唱閒嵗窮歸未得心逐片帆還

曲江

細艸岸西東酒旗揺水風樓臺在煙杪鷗鷺下沙中翠幄晴相接芳洲夜暫空何人賞秋景興與此時同

沙苑

茫茫信馬行不似近都城苑吏猶迷路江人莫問程聚來千嶂出落去一川平日暮客心速愁聞鴈數聲

通川客捨

奔走失前計淹畱非本心已難消永夜況復聽秋霖漸解巴兒語誰憐越客吟黃花徒滿手白髮不勝簪

潼關道中

白道曉霜迷離燈照馬嘶秋風滿關樹殘月隔河雞來往非無倦窮通豈易齊何年歸故社披雨翦春畦

終南白鶴觀

步步景通眞門前眾水分檉蘿諸洞合鐘磬上淸聞古木千尋雪寒山萬丈云終期掃壇級來事紫陽君

題興善寺寂上人院

客來風雨後院靜似荒涼罷講蛩離砌思山葉滿廊臘髙興故疾鑪暖發餘香自說匡廬側杉陰半石牀

題水部李羽員外招國裏居

野色入前軒翛然琴與樽畫僧依寺壁栽葦學江村自醖花前酒誰敲雪裏門不辭朝謁逺惟要近慈恩

信美寺岑上人

巡禮諸方徧湘南頗有緣焚香老山寺乞食向江船紗碧籠名畫燈寒照淨禪我來能永日蓮漏滴堦前

池上

池榭愜幽獨狂吟學解嘲露荷香自任風竹冷相敲喪志嫌孤宦忘機愛澹交仙山如有分必擬訪三茅

遊貴侯城南林墅

韋杜八九月亭臺髙下風獨來新霽後閒步澹煙中荷宻連池緑柿繁和葉紅主人貪貴逹淸境屬鄰翁

江行

漂泊病難任逢人涙滿襟關東多事日天末未歸心夜雨荊江漲春云郢樹深殷勤聽漁唱漸漸入吳音

舟次通泉精舍

江淸如洛汭寺好似香山勞倦孤舟裏登臨半日間樹涼巢鶴健巖響語僧閒更共幽雲約秋隨絳帳還

水軒

日日狎沙禽偸安且放吟讀書老不入愛酒病還深歉後爲覊客兵余問故林楊花滿牀席搔首度春陰

潯陽姚宰防作

縣幽公事稀庭艸是山薇縱得招棊侶何妨著道衣野泉當案落汀鷺入衙飛寺去東林近多應隔宿歸

梓潼嵗暮

江城無宿雪風物易爲春酒美消磨日梅香著莫人老吟窮景象多難損精神漸有還京望綿州減戰塵

咸陽

咸陽城下宿往事可悲思未有謀身計頻遷反正期凍河孤棹澁老樹疊巢危莫問今行止漂漂不自知

長安感興

徒勞悲喪亂自古戒繁華落日狐兔徑近年公相家可悲聞玉笛不見走香車寂寞墻匡裏春陰挫杏花

聞所知遊樊川

誰無泉石趣朝下少同過貪勝覺程近愛閒經宿多片沙畱白鳥髙木引靑蘿醉把漁竿去殷勤借岸莎

張谷田舍

縣官淸且儉深谷有人家一徑入寒竹小橋穿野花碓喧春澗滿梯倚緑桑斜自說年來稔前村酒可賖

深居

吾道有誰同深居自固窮殷勤謝緑樹朝夕惠淸風書滿閒窗下琴橫野艇中年來頭更白雅稱釣魚翁

端居

葉葉下髙梧端居失所圖亂離時軰少風月夜吟孤舊疾衰還有窮愁醉暫無秋光如水國不語理霜須

郊園

相近復相尋山僧與水禽煙蓑春釣靜雪屋夜棊深雅道誰開口時風未醒心溪光何以報秖有醉和吟

郊野

蓼水菊籬邊新晴有亂蟬秋光終寂寞晚醉自畱連野濕禾中露村閒社後天題詩滿紅葉何必浣花牋

旅寓洛南村捨

村落淸明近秋千稚女誇春陰妨栁絮月黒見梨花白鳥窺漁网靑簾認酒家幽棲𨿽自適交友在京華

杏花

不學梅欺雪輕紅照碧池小桃新謝後雙燕卻來時香屬登龍室煙籠宿蝶枝臨軒須貌取風雨易離披

水林檎花

一露一朝新簾櫳曉景分艷和蜂蝶動香帶管弦聞笑擬春無力妝濃酒漸醺直疑風起夜飛去替行雲

蓼花

蔟蔟復悠悠年年拂漫流差池伴黃菊冷澹過淸秋晚帶鳴虫急寒藏宿鷺愁故溪歸不得憑仗系漁舟

江梅

江梅且緩飛前軰有歌詞莫惜黃金縷難忘白雪枝吟看歸不得醉嗅立如癡和雨和煙折含情寄所思

荔枝

平昔誰相愛驪山遇貴妃枉教生處逺愁見摘來稀晚奪紅霞色晴欺瘴日威南荒何所戀爲爾卽忘歸駐蹕華下同年司封員外從翁許共遊西溪久違前契戲成寄贈

北渚牽吟興西溪爽共遊指期乘禁馬【故事初入內庭恩賜飛龍馬】無暇狎沙鷗縱目懷靑島澄心想碧流明公非不愛應待泛龍舟

【谷】自亂離之後在西蜀半紀之餘多寓止精舍與圓昉上人爲淨侶昉公於長松山舊齋嘗約他日訪防勞生多故遊宦數年曩契未諧忽聞謝世愴吟四韻以弔之

每思聞淨話雨夜對禪牀未得重相見秋燈照影堂孤云終負約薄宦轉堪傷夢繞長松塔遙焚一炷香

投時相十韻

何以保孤危操修自不知眾中常杜口夢裏亦吟詩失計辭山早非才得仕遲薄冰安可履暗室豈能欺勤苦流螢信吁嗟宿燕知殘鐘殘漏曉落葉落花時故舊寒門少文章外族衰此生多轗軻半世足漂離省署隨淸品漁舟爽素期戀恩休未遂雙鬢漸成絲

雲臺編卷上

欽定四庫全書

雲臺編卷中

唐鄭谷撰

喜秀上人相訪

雪初開一徑師忽扣雙扉老大情相近林泉約共歸憂榮棲省署孤僻負朝衣他夜松堂宿論詩更入微

夕陽

夕陽秋更好斂斂蕙蘭中極浦明殘雨長天急逺鴻僧窻畱半榻漁舸透疎篷莫恨淸光盡寒蟾卽照空

揺落

夜來揺落悲桑棗半空枝故國無消息流年有亂離霜秦聞鴈早煙渭認帆遲日暮寒鼙隱邊軍在雍岐西蜀淨眾寺松溪八韻兼寄小筆崔處士

松因溪得名溪吹答松聲繚繞能穿寺幽奇不在城寒煙齋後散春雨夜中平染岸蒼苔古翹沙白鳥明澄分僧影瘦光徹客心淸帶梵侵云響和鐘撃石鳴澹烹新茗爽暖泛落花輕此景吟難盡憑君畫入京

遷客

離夜聞橫笛可堪吹鷓鴣雪寃知早晚雨泣度江湖秋樹吹黃葉臘煙垂緑蕪虞翻歸有日莫便哭窮途

蔡處士

無著復無求平生不解愁鬻蔬貧潔淨中酒病風流防趣陶山相詩篇沈隱侯小齋江色裏籬柱繋漁舟予嘗有雪景一絕爲人所諷今段贊善小筆精微忽爲圖畫以詩謝之

贊善賢相後家藏名畫多畱心於繪素得事在煙波屬興同吟詠成功更琢磨愛予風雪句幽絕冩漁蓑

京兆府試殘月如新月

榮落何相似初終卻一般猶疑和夕照誰信墮朝寒水木輝華別詩家比象難佳人應誤拜棲鳥反求安屈指期輪滿何心謂影殘庾樓淸賞處吟徹曙鐘看

咸通十四年府試木向榮【題中用韻】

園林靑气動眾木散寒聲敗葉墻陰在滋條雪後榮欣欣春令早藹藹日華輕庾嶺梅先覺隋堤栁暗驚山川應物候臯壤起農情秖待花開日連棲出谷鶯

丞相孟夏祗薦南郊紀獻十韻

節應淸和候郊宮事潔羞至誠聞上帝明徳祀圓丘雅用陶匏器馨非黍稷流就陽陳盛禮匡國禱鴻休漸曉蘭迎露微涼麥弄秋壽山橫紫閣瑞靄抱皇州外肅通班序中嚴錫慶優奏歌三酒備表敬百神柔池碧將還鳯原淸再問牛萬方瞻輔翼共賀贊皇猷

敍事感恩上狄右丞

昔嵗曽投贄關河在左馮庾公垂顧遇王粲許從容【頃年庾給事崇出守同州右丞在幕席谷退飛遊謁始受奬知】首薦叨殊禮全家寓近封白樓陪寫望靑眼感遭逢顧念梁間燕深憐澗底松嵐光蓮嶽逼酒味菊花濃【同州官醖尙菊花酒】防難旋移國漂離幾聽蛩半生悲逆旅二紀間門墉蜀雪隨僧蹋荊煙逐鴈衝凋零歸兩鬢舉止失前蹤得事𨿽甘晚陳詩未肯慵邇來趨九仞又伴賞三峯【時大駕在華州】棲托情何限吹噓意數重自玆儔侶內無復嘆龍鐘

詠懷

迂疎𨿽可欺心路甚男兒薄宦渾無味平生粗有詩澹交終不破孤逹晚相宜直夜花前喚朝寒雪裏追竹聲輸我聽茶格共僧知景物還多感情懷偶不卑溪鶯喧午寢山蕨止春饑險事銷腸酒淸歡敵手棊香鋤拋藥圃煙艇憶莎陂自許亨途在儒綱復振時

乾符丙申嵗奉試春漲曲江池【用春字】

王澤尙通津恩波此日新深疑一夜雨宛似五湖春泛灎翹振鷺澄淸躍紫鱗翠低孤嶼栁香失半汀蘋鳯輦尋佳境龍舟命近臣桂花如入手願作從遊人

華山

峭仞聳巍巍晴嵐染近畿孤髙不可狀圖冩盡應非絕頂神仙防半空鸞鶴歸雲臺分逺靄樹谷隱斜暉墜石連村響狂雷發廟威气中寒渭濶影外白樓微云對蓮花落泉橫露掌飛乳懸危磴滑樵徹上方稀澹泊生眞趣逍遙息世機野花明澗路春蘚澁松圍逺洞時聞磬羣僧晝掩扉他年洗塵骨香火願相依

入閣

祕殿臨軒日和鑾返正年兩班文武盛百辟羽儀全霜漏淸中禁風旗拂曙天門嚴新勘契仗入乍承宣玉几當紅旭金鑪縱碧煙對揚稱法吏贊引出宮鈿言動揮毫疾雍容執簿專壽山晴靉叇顥气暖連延禮有鴛鸞集恩無雨露偏小臣叨備位歌詠泰階前

故少師從翁隱巖別墅亂後榛蕪感舊愴懷遂有追紀

風騷爲主人凡俗仰淸塵宻行稱閨閫明誠動搢紳周旋居顯重內外掌絲綸妙主蓬壺籍忠爲社稷臣大儀墻仞峻東轄紀綱新聞善常開口推公豈爲身立朝鳴佩重歸宅典衣貧半醉看花晚中飡煮菜春晴臺隨鹿上幽墅約僧鄰理論知淸越【淸越江左詩僧孤卿待之甚厚】生徒得李頻藥香沾筆硯竹色染衣巾寄鶴眠雲叟騎驢入室賔【咸通中舉子乘馬惟張喬跨驢喬詩苦道貞孤卿延於門下】近將姚監比【自姚祕監合主張風雅後孤卿一人而已】僻與段卿親【段少常成式奧學辛勤章句入微孤卿爲前序】葉積池邊路茶遲雪後薪所難畱著述誰不秉陶鈞喪亂時多變追思事己陳浮華重發作雅正甚湮淪宗從今何在依棲素有因七松無影響【孤卿植小松七本自號七松處士異代對五栁先生】雙涙益悲辛猶喜於門秀年來屈復伸【班卽孤卿侄孫登進士科級也】

送吏部曹郎中免官南歸

髙名向已求古韻古無儔風月拋蘭省江山復桂州賢人知止足中嵗便歸休云鶴深相待公卿不易畱滿朝張祖席半路上仙舟篋重藏吳畫茶新換越甌郡迎紅燭宴寺宿翠嵐樓觸目成幽興全家是勝遊篷聲漁叟雨葦色鷺鷥秋久別郊園攺將歸里巷修桑麻勝祿食節序免鄕愁陽朔花迎棹崇賢葉滿溝席春歡促膝檐日暖梳頭道暢應爲虎時來必問牛終須康庶品未爽漱寒流議在歸羣望情難戀自由小生誠淺拙早嵗便依投夏課每垂奬雪天常見憂逺招陪宿直首薦向公侯攀送偏揮灑龍鐘志未酬

廻鑾

妖星沈雨露和气滿京關上將忠勲立明君法駕還順風調雅樂夾道序羣班香泛傳宣裏塵淸指顧間樓臺新紫气云物舊黃山曉渭行朝肅秋郊曠望閒廟靈安國步日角動天顏浩浩升平曲流歌徹百蠻

峽中

萬重煙靄裏隱隱見防州夜靜明月峽春寒堆雪樓獨吟誰防解多病自淹畱往事如今日聊同子美愁

蜀中寓止夏日自貽

展轉欹孤枕風幃信寂寥漲江垂防蝀驟雨閙芭蕉道阻歸期晚年加記性銷故人衰颯盡相望在行朝

試筆偶書

沙鳥與山麋由來性不覊可憑惟有道難解莫過詩任笑孤吟僻終嫌巧宦卑乖慵恩地恕冷澹好僧知華省慙公器滄江負釣師露花春直夜煙鼔早朝時世路多艱梗家風免墜遺殷勤一蓑雨秖得夢中披

奔避

奔避投人逺漂離易感恩愁髯霜颯颯病眼淚昏昏孤館秋聲樹寒江落照村更聞歸路絕新寨截荊門

弔水部賈員外【嵩】

八韻與五字俱爲時所先幽魂應自慰李白墓相連

貧女吟

塵壓鴛鴦廢錦機滿頭空挿麗春枝東鄰舞妓多金翠笑翦燈花學畫眉

席上貽歌者

花月樓臺近九衢淸歌一曲倒金壺座中亦有江南客莫向春風唱鷓鴣

菊

王孫莫把比荊蒿九日枝枝近鬢毛露濕秋香滿池岸由來不羨瓦松髙

下峽

憶子啼猿繞樹哀雨隨孤棹過陽臺波頭未白人頭白瞥見春風灔澦堆

文昌寓直

何遜空堦夜雨平朝來交直雨新晴落花亂上花塼上不忍和苔蹋紫英

街西晚歸

禦溝春水繞閒坊信馬歸來傍短墻幽榭名園臨紫陌晚風時帶牡丹香

十日菊

節去蜂愁蝶不知曉庭還繞折殘枝自緣今日人心別未必秋香一夜衰

鷺鷥

閒立春塘煙澹澹靜眠寒葦雨颼颼漁翁歸後汀沙晚飛下灘頭更自由

栁

半煙半雨江橋畔映杏映桃山路中防得離人無限意千絲萬絮惹春風

下第退居二首

年來還未上丹梯且著漁衣謝故溪落盡梨花春又了破籬殘雨晚鶯啼

未嘗靑杏出長安豪士應疑怕牡丹秖有退耕耕不得茫然村落水吹殘

江宿聞蘆管【商船小童善吹】

塞曲淒淸楚水濵聲聲吹出落梅春須知風月千檣下亦有葫蘆河畔人

閒題

舉世何人肯自知須逢精鑑定妍若教嫫母臨明鏡也道不勞紅粉施

曲江春艸

花落江堤蔟暖煙雨餘艸色逺相連香輪莫輾靑靑破畱與愁人一醉眠

雪中偶題

亂飄僧捨茶煙濕宻灑歌樓酒力微江上晚來堪畫處漁人披得一蓑歸

題慈恩寺黙公院

𨿽近曲江居古寺舊山終憶九華峯春來老病厭迎送翦卻牡丹栽野松

江上阻風

水天春暗暮寒濃船閉篷窻細雨中聞道漁家酒初熟夜來翻喜打頭風

淮上與友人別

楊子江頭楊栁春楊花愁殺渡江人數聲風笛離亭晚君向瀟湘我向秦

忍公小軒二首

松溪水色緑於松毎到松溪到暮鐘閒得心源秖如此問禪何必向雙峯

舊遊前事半埃塵多向林中結淨因一念一鑪香火裏後身惟願似師身

淮上漁者

白頭波上白頭翁家逐船移浦浦風一尺鱸魚新釣得兒孫吹火荻花中

興州江館

向蜀還秦計未成寒蛩一夜繞牀鳴愁眠不穩孤燈盡坐聽嘉陵江水聲

題無本上人小齋

寒寺惟應我訪師人稀境靜雪銷遲竹西落照侵窗好堪惜歸時落照時

七祖院小山

小巧功成雨蘚斑軒車日日扣松關峨嵋咫尺無人去卻向僧窻看假山

定水寺行香

聽松看畫繞虛廊風拂金鑪待賜香丞相未來春雪宻暫偸閒臥老僧牀

浯溪

湛湛淸江疊疊山白雲白鳥在其間漁翁醉睡又醒睡誰道皇天最惜閒

悶題

莫厭九衢塵土間秋晴滿眼是南山僧家未必全無事道著訪僧心且閒

重訪黃神谷防禪者

初塵蕓閣辭禪閣卻訪支郎是老郎我趣轉卑師趣靜數峯秋雪一鑪香

別修覺寺無本上人

松上閒雲石上苔自嫌歸去夕陽催山門握手無他語秖約今冬看雪來

贈日東鑑禪師

故國無心渡海潮老禪方丈倚中條夜深雨絕松堂靜一防山螢照寂寥

傳經院壁畫松

危根痩盡聳孤峯珍重江僧好筆蹤得向遊人多處畫卻勝澗底作眞松

髙蟾先軰以詩筆相示抒成寄酬

張生故國三千里知者惟應杜紫防【杜牧舍人贈張祜處士云可憐故國三千里虛唱歌詞滿六宮】君有君恩秋後葉可能更羨謝暉【蟾有後宮詞云君恩秋後葉日日向人疎也】

爲人題

涙濕孤鸞曉鏡昏近來方解惜靑春杏花楊栁年年好不忍回看舊冩眞

越鳥

背霜南鴈不到處倚棹北人初聽時梅雨滿江春艸歇一聲聲在荔枝枝

黃鶯

春云薄薄日輝輝宮樹煙深隔水飛應爲能歌繋仙籍麻姑乞與女眞衣

失鷺鷥

野格由來倦小池驚飛卻下碧江涯月昏風急何處宿秋岸蕭蕭黃葦枝

苔錢

春紅秋紫繞池臺个个圓如濟世財雨後無端滿窮巷買花不得買愁來

蓮葉

移舟水濺差差緑倚檻風揺柄柄香多謝浣溪人不折雨中畱得蓋鴛鴦

蜀中賞海棠

濃澹芳春滿蜀鄕半隨風雨斷鶯腸浣花溪上堪惆悵子美無情爲發揚【杜工部居兩蜀詩集中無海棠之題】

投所知

砌下芝蘭新滿徑門前桃李舊垂陰卻應回念江邊艸放出春煙一寸心

早入諫院二首

玉階春冷未催班暫拂塵衣就笏眠孤立小心還自笑夢魂潛繞禦鑪煙

紫雲重疊抱春城廊下人稀唱漏聲偸得微吟斜倚柱滿衣花露聽宮鶯

忝官諫垣明日轉對

吾君英睿相君賢其那寰區未宴然明日翠華春殿下不知何語可聞天

再經南陽

平蕪漠漠失樓臺昔日遊人亂後來寥落墻匡春欲暮燒殘官樹有花開

贈下第舉公

見君失意我惆悵記得當年落第情出去無憀歸又悶花南慢打講鐘聲

春陰

推琴當酒度春陰不解謀生秖解吟舞蝶歌鶯莫相試老郎心是老僧心

送張逸人

人間疎散更無人浪兀孤舟酒兀身蘆筍鱸魚拋不得五陵珍重五湖春

初還京師寓止府署偶題屋壁

秋光不見舊亭臺四顧荒涼瓦礫堆火力不能銷地力亂前黃菊眼前開

擢第後入蜀經羅村路見海棠盛開偶有題詠

上國休誇紅杏絕深溪自照緑苔磯一枝低帶流鶯睡數片狂和舞蝶飛堪恨路長移不得可無人與畫將歸手中已有新春桂多謝煙香更入衣

次韻和禮部盧侍郎江上秋夕寓懷

望郎到處覺風生蜀郡畱連亞相情【時中儀在瀘州恩門大夫待遇優厚】亂後江山悲庾信夜來煙月屬袁宏夢歸蘭省寒星動吟向莎洲宿鳥驚未脫白衣頭半白叨陪屬和倍爲榮宜春再訪芳公言公幽齋冩懷敍事因賦長言

入門長恐先師在香印紗燈似昔年澗路縈回齋處逺松堂虛豁講聲圓頃爲弟子曾同社今忝星郎更契緣顧渚一甌春有味中林話舊亦澘然

讀李白集

何事文星與酒星一時分付李先生髙吟大醉三千首畱著人間伴月明

卷末偶題三首

一卷疎蕪一百篇名成未敢暫忘筌何如海日生殘夜一句能令萬古傳

七嵗侍行湖外去嶽陽樓上敢題詩如今寒晚無功業何以勝任國士知

一第由來是出身垂名俱爲國風陳此生若不知騷雅孤宦如何作近臣

讀前集二首

殷璠裁鑑英靈集頗覺同才得防深何事後來髙仲武品題間气未公心

風騷如綫不勝悲國步多艱卽此時愛日滿堦看古集秖應陶集是吾師

渚宮亂後作

鄕人來話亂離情涙滴殘陽問楚荊白社已應無故老淸江依舊繞空城髙秋軍旅齊山樹昔日漁家是野營牢落故居灰燼後黃花紫蔓上墻生

鷓鴣

暖戲煙蕪錦翼齊品流應得近山雞雨昏靑艸湖邊過花落黃陵廟裏啼遊子乍聞徵袖濕佳人才唱翠眉低相呼相應湘江濶苦竹叢深春日西

燕

年去年來來去忙春寒煙暝渡瀟湘低飛緑岸和梅雨亂入紅樓揀杏梁閒幾硯中窺水淺落花徑裏得泥香千言萬語無人防又逐流鶯過短墻

侯家鷓鴣

江天梅雨濕江蘺到處煙香是此時苦竹嶺無歸去日海棠花落舊棲枝春宵思極蘭燈暗曉月啼多錦幕垂惟有佳人憶南國殷勤爲爾唱愁詞

鴈

八月悲風九月霜蓼花紅澹葦條黃石頭城下波揺影星子灣西雲間行驚散漁家吹短笛失羣徵戍鎖殘陽故鄕聞爾亦惆悵何況扁舟非故鄕

水【西蜀淨眾寺五題】

竹院松廊分數派不空淸泚亦逶迆落花相逐去何處幽鷺獨來無限時洗鉢老僧臨岸久釣魚閒客捲綸遲晚晴一片連莎緑悔與滄浪有舊期

海棠

春風用意勻顏色銷得擕觴與賦詩穠麗最冝新著雨嬌饒全在欲開時莫愁粉黛臨窻懶梁廣丹靑防筆遲朝醉暮吟看不足羨他蝴蝶宿深枝

竹

冝煙冝雨又冝風拂水藏村復間松移得蕭騷從逺寺洗來疎淨見前峯幽堦蘚拆春芽迸繞徑莎微夏防濃無賴杏花多意緒數枝穿翠好相容

荔枝樹

二京曾見畫圖中數本芳菲色不同孤棹今來巴徼外一枝煙雨思無窮夜郎城近含香瘴杜宇巢低起暝風腸斷渝瀘霜霰薄不教葉似防陵紅

錦二首

布素豪家定不看若無文彩入時難紅迷天子帆邊日紫奪星郎帳外蘭春水濯來云鴈活夜機挑處雨燈寒舞衣轉轉求新樣不問亂離桑柘殘

文君手裏曙霞生美號仍聞借蜀城奪得始知袍更貴著歸方覺晝偏榮宮花顏色開時麗池鴈毛衣浴後明禮部郎中人所重省中別占好窠名

蠟燭

仙漏遲遲出建章宮簾不動透淸光金闈露白新裁詔畫閤春紅正試妝淚滴杯盤何所恨燼飄蘭麝暗和香多情更有分明處照得歌塵下燕梁

燈

雨向莎堦滴未休冷光孤恨兩悠悠船中聞鴈洞庭宿牀下有蛩長信秋背照翠簾新灑別不挑紅燼正含愁蕭騷寒竹南窗靜一局閒棊爲爾畱

宗人作尉唐昌官署幽勝而又博學精冨得以言談將欲他之畱書屋壁

公堂瀟灑有林泉秖隔苔墻是渚田宗黨相親離亂世春秋閒論戰爭年逺江驚鷺來池口絕頂歸云過竹邊風雨夜長同一宿舊遊多共憶樊川

爲戶部李郎中與令季端公寓止渠州江寺偶作寄獻

退居瀟灑寄禪關髙掛朝簪淨室間孤島𨿽畱雙鶴歇五云爭放二龍閒輕舟共泛花邊水野屐同登竹外山仙署金閨虛位久夜淸應夢近天顏

重陽日訪元秀上人

紅葉黃花秋景寛醉吟朝夕在樊川卻嫌今日登山俗且共髙僧對榻眠別畫長懷吳寺壁冝茶偏賞霅溪泉歸來童稚爭相笑何事無人與酒船

雲臺編卷中

欽定四庫全書

雲臺編卷下

唐鄭谷撰

闕下春日

建章宮殿紫雲飄春漏遲遲下綘霄綺陌暖風嘶去馬粉廊初日照趨朝花經宿雨香難拾鶯在豪家語更嬌秦楚年年有離別揚鞭揮袖防陵橋

贈劉神童【六嵗及第】

習學在前生僧談足可明還家𨿽解喜登第未知榮時果曽霑賜【上召於便殿親試稱防賜以果實】春闈不掛情燈前猶惡睡寤語讀書聲

逺遊

江湖猶足事食宿戍鼙喧久客秋風起孤舟夜浪翻鄕音離楚水廟貌入湘源岸濶鳧鷖小林垂橘柚繁津官來有意漁者笑無言早晚酬僧約中條有藥園

光化戊午年舉公見示省試春艸碧色詩偶賦是題

萇血染新含露滿江濵想得尋花徑應迷拾翠人牕紗迎擁砌簪玉妬成茵天借新晴色云饒落日春嵐光垂處合眉黛看時嚬願與仙桃比無令惹路塵

江際

杳杳漁舟破暝煙疎疎蘆葦舊江天那堪流落逢揺落可得然是偶然萬頃白波迷宿鷺一林黃葉送殘蟬兵車未息年華促早晚閒吟向滻川

將之瀘郡旅次遂州遇裴晤員外謫居於此話舊淒涼因寄二首

誰解登髙問上謫仙何事謫詩仙雲遮列宿離華省樹防澄江入野船黃鳥晚啼愁瘴雨靑梅早落中蠻煙不知幾首南行曲畱與巴兒萬古傳

昔年共照松溪影松折溪荒僧已無今日重思錦城事雪銷花謝夢何殊亂流未定身俱老騷雅全休道甚孤我拜師門更南去荔枝春熟向渝瀘

次韻和秀上人長安寺居言懷寄渚宮禪者

舊齋松老別多年香社人稀喪亂間出寺秖知趨內殿閉門長似在深山臥聽秦樹秋鐘斷吟想荊江夕鳥還惟恐興來飛錫去老郎無路更追攀

蜀中春日

海棠風外獨霑巾襟袖無端惹蜀塵和暖又逢挑菜日寂寥未是探花人不嫌蟻酒衝愁肺卻憶漁蓑覆病身何事晚來微雨後錦江春學曲江春

遊蜀

所向明知是暗投兩行淸涙語前流雲橫新塞遮秦甸花落空山入閬州不忿黃鸝驚曉夢惟應杜宇信春愁梅黃麥緑無歸處可得漂漂愛浪遊

峽中嘗茶

蔟蔟新英摘露光小江園裏火煎嘗吳僧漫說鴉山好蜀叟休誇鳥觜香合座半甌輕泛緑開緘數片淺含黃鹿門病客不歸去酒渇更知春味長

輦下冬暮詠懷

永巷閒吟一徑蒿輕肥大笑事風騷煙含紫禁花期近雪滿長安酒價髙失路漸驚前計錯逢僧更念此生勞十年春涙催衰颯羞向淸流照鬢毛

石城

石城昔爲莫愁鄕莫愁魂散石城荒江人依舊棹舴艋江岸還飛雙鴛鴦帆去帆來風浩渺花開花落春悲涼煙濃艸逺望不盡千古漢陽閒夕陽

蜀中三首

馬頭春向鹿頭關逺樹平蕪一望閒雪下文君沽酒市雲藏李白讀書山江樓客恨黃梅後村落人歌紫芋間堤月橋燈好時景漢庭無事不徵蠻

夜無多雨曉生塵艸色嵐光日日新防頂茶畦千防露浣花牋紙一溪春揚雄宅在惟喬木杜甫墳荒絕舊鄰卻共海棠花有約數年畱滯不歸人

渚逺江淸碧簟紋小桃花繞薛濤墳朱橋直指金門路粉堞髙連玉壘云窗下斷琴翹鳯足波中濯錦散鷗羣子規夜夜啼巴樹不並吳鄕楚國聞

少華甘露寺

石門蘿徑與天鄰雨檜風篁逺近聞飲澗鹿喧雙派水上樓僧蹋一梯云孤煙薄暮關城沒逺色初晴渭曲分長欲然香來此宿北林猿鶴舊同羣

慈恩寺偶題

往事悠悠添浩嘆勞生擾擾竟何能故山嵗晚不歸去髙塔晴來獨自登林下聽經秋苑鹿江邊掃葉夕陽僧吟余卻起雙峯念曽看庵西瀑布冰

石門山泉

一脈淸泠何所之縈莎漱蘚入僧池云邊野客窮來處石上寒猿見落時聚沫繞崕殘雪在迸流穿樹墮花隨煙春雨晚閒吟去不復逺尋皇子陂

渭陽樓閒望

千重二華見皇州望盡凝嵐卽此樓細雨不藏秦樹色夕陽空照渭河流後車寜見前車覆今日難忘昨日憂擾擾塵中猶未已可能疏傅獨能休

送田光

九陌低迷誰問我五湖流浪可悲君著書笑破蘇司業賦詠思齊鄭廣文理棹好擕三百首阻風須飲幾千分耒陽江口春山緑慟哭應尋杜甫墳

送進士吳延保及第後南遊

得意卻思尋舊迹新銜未切向蘭臺吟看秋艸出關去逢見故人隨計來勝地昔年詩板在淸歌幾處郡筵開江湖易有淹畱興莫待春風大庾梅

送進士王駕下第歸蒲中【時行朝在西蜀】

失意離愁春不知到家時是落花時孤單取事休言命早晚逢人苦愛詩度塞風沙歸路逺傍河桑柘舊居移應嗟我又巴江去遊子悠悠聽子規

送進士潘爲下第南歸

歸去冝春春水深麥秋梅雨過湘陰鄕園幾度經狂防桑柘誰家有舊林結綬位卑甘晚逹登龍心在且髙吟防陵橋上楊花裏酒滿芳樽涙滿襟

送進士韋序赴舉

丹霞照上三淸路瑞錦裁成五色毫波浪不能隨世態鸞凰應得入吾曹秋山晚水吟情逺雪竹風松醉格髙預想明年騰躍處龍津春碧浸仙桃

寄獻狄右丞

逐勝偸閒向杜陵愛僧不愛紫衣僧身爲醉客思吟客官自中丞拜右丞殘月露垂朝闕蓋落花風動宿齋燈孤單小諫漁舟在心戀淸潭去未能

轉正郎後寄獻集賢相公

干名初在徳門前屈指年來三十年自賀孤危終際防別將流涕感階緣止陪鴛鷺居淸秩濫應星辰凂上平昔苦心何所恨受恩多是舊詩篇

所知從事近藩偶有懷寄

官舍種莎僧對榻生涯如在舊山貧酒醒艸檄聞殘漏花落移廚送晚春水墨畫松淸睡眼雲霞仙氅掛吟身霜臺伏首思歸切莫把漁竿逐逸人

獻大京兆薛常侍【能】

恥將官業競前途自愛篇章古不如一炷香新開道院數坊人聚避朝車縱遊借艸花垂酒閒臥臨牕燕拂書惟有明公賞新句秋風不敢憶鱸魚

寄贈孫路處士

平生詩譽更誰過歸老東吳命若何知已凋零垂白髮故園寥落近滄波酒醒蘚砌花陰轉病起漁舟鷺迹多深入富春人不見閒門空掩半庭莎

獻待詔楊舍人

爲郡東吳秖飲冰瑣闈頻降鳯書徴隨行已有朱衣吏伴直多招紫閣僧窻下調琴鳴逺水簾前睡鶴背秋燈葦陂竹塢情無限閒話毗陵問杜陵

次韻酬張補闕因寒食見寄之什

桞近淸明翠縷長多情右衮不相忘開緘𨿽覩新篇麗破鼻須聞冷酒香時態懶隨人上下花心甘被蝶分張朝稀且莫輕春賞勝事由來在帝鄕

贈宗人前公安宰君

喧卑從宦出喧卑別畫能琴又解棊海上春耕因亂廢年來冬薦得官遲風中夜犬驚槐巷月下寒驢嚙槿籬孤散恨無推唱路耿懷吟得贈君詩

寄贈楊防處士

結茅秖約釣魚臺濺水鸕鷀去又回春臥甕邊聽酒熟露吟庭際待花開三江勝景遨遊徧百氏羣書講貫來國步未安風雅薄可能髙尙仰天才

寄同年禮部趙郎中

仙步徐徐整羽衣小儀澄澹轉中儀樺飄紅燼趨朝路蘭縱淸香宿省時彩筆煙霞供不足綸闈鸞鳯訝來遲自憐孤宦誰相念禱祝空吟一首詩

春暮詠懷寄集賢韋起居【衮】

寂寂風簾信自垂楊花筍籜正離披長安一夜殘春雨右省三年老拾遺坐看羣賢爭得路退量孤分且吟詩五湖煙网非無意未去難忘國士知

多情

賦分多情卻自嗟蕭衰未必爲年華睡輕可忍風敲竹飲散那堪月在花薄宦因循拋峴首故人流落向天涯鶯春鴈夜長如此賴是幽居近酒家

感懷投時相

非才偶忝直文昌兩鬢年深一鏡霜待漏敢辭稱小吏立班由未出中行孤吟馬迹拋槐陌逺夢漁竿擲葦鄕丞相舊知爲學苦更教何處貢篇章

自貽

飲筵博席與心違野眺春吟更是誰琴有澗風聲轉澹詩無僧字格還卑恨拋水國荷蓑雨貧過長安櫻筍時頭角俊髦應指笑權門蹤迹獨差池

自遣

彊事宦途何足謂入微章句更難論誰知野性眞天性不扣權門扣道門窺硯晚鶯臨砌樹迸堦春筍隔籬根朝回何處消長日紫閣峯南有舊村

中年

漠漠秦云澹澹天新年景象入中年情多恨花無語愁破方知酒有權苔色滿墻尋故第雨聲一夜憶春田衰遲自喜添詩學更把前題攺數聨

自適

紫陌奔馳不暫停送迎終日在郊坰年來鬢畔未垂白雨後江頭且蹋靑浮蟻滿杯難暫捨貫珠一曲莫辭聽春風秖有九十日可合花前半日醒

結綬鄠郊縻攝府署偶有自詠

鶯離寒谷士逢春釋褐來年暫種蕓自笑老爲梅少府可堪貧攝鮑參軍酒醒往事多興念吟苦鄰居必厭聞推卻簿書搔短髮落花飛絮正紛紛

漂泊

槿墜蓮疎池館淸日光風緒澹無情鱸魚斫鱠輸張翰橘樹呼奴羨李衡十口漂零猶寄食兩川消息未休兵黃花催促重陽近何處登髙望二京

弔故禮部韋員外【序】

臘雪初晴共舉杯便期擕手上春臺髙情惟怕酒不滿長逝可悲花正開曉奠鶯啼殘漏在風幃燕覓舊巢來杜陵芳艸年年緑醉魄吟魂無復回

渼陂

昔事東流共不回春深獨向渼陂來亂前別業依稀在雨裏繁花寂寞開卻展漁絲無野艇舊題詩句沒蒼苔然四顧難消遣秖有佯狂泥酒杯

代秋扇詞

露入庭蕪恨已深熱來天下是知音汗流浹背曽施力气爽中宵便負心一片山溪從蠧損數行文字任塵侵緑槐陰合淸和後不防何顏又見尋

宣義裏捨冬暮自貽

幽居不稱在長安溝淺浮春岸雪殘板屋漸移方帶野水車新入夜添寒名如有分終須立道若離心豈易寛滿眼塵埃馳騖去獨尋煙竹翦漁竿

省中偶作

三轉郎曹自勉旃莎堦吟步想前賢未如何遜無佳句若比馮唐是壯年捧制名題黃紙尾約僧心在白雲邊乳毛松雪春來好直夜淸閒且學禪

同志顧云下第出京偶有寄勉

鳯防聨華是國華【顧云著述目爲鳯防聨華】春來偶未上仙槎鄕連南渡思菇米涙滴東風避杏花吟聒暮鶯歸廟院睡消遲日寄僧家一般情緒應相信門靜莎深樹影斜

敷溪髙士

敷溪南岸掩柴荊掛卻朝衣愛淨名閒得林園栽樹法喜聞兒侄讀書聲眠窻日暖添幽夢步野風淸散酒酲謫去徴還何擾擾片雲相伴看衰榮

九日偶懷寄左省張起居

令節爭歡我獨閒荒臺盡日向晴山渾無酒泛金英菊漫道官趨玉筍班深愧靑莎迎野步不堪紅葉照衰顏羨君官重多吟興醉帶朱陂落照還

春日伴同年禮部趙員外省直

錦帳名郎重錦科淸宵寓直縱吟哦冰含玉鏡春寒在粉傅仙闈月色多視艸卽應歸屬望握蘭知道暫經過流鶯百囀和殘漏猶把芳樽借露莎

倦客

十年五年岐路中千里萬里西復東匹馬愁衝晚村雪孤舟悶阻春江風逹士由來知道在昔賢何必哭途窮閒烹蘆筍炊菇米防向源鄕作醉翁

溫處士能畫鷺鷥以四韻換之

昔年吟醉繞江蘺愛把漁竿伴鷺鷥聞說小毫能縱逸敢憑輕素冩幽奇涓涓浪濺殘菱蔓戛戛風捜折葦枝得向曉窗閒掛翫雪蓑煙艇恨無遺

駕部鄭郎中三十八丈尹貳東周榮加金紫【谷】以末派之外恩舊事深因賀送

香浮玉陛曉辭天袍拂蒲茸稱少年郎署轉曹𨿽久宦京河亞尹是優賢縱遊雲水無公事貴買琴書有俸錢今日龍門看松雪探春明日向平泉

欹枕

欹枕髙眠日午春酒酣睡足閒身明朝防得窮通理未必輸他馬上人

野步

翠嵐迎步興何長笑領漁翁入醉鄕日暮渚田微雨後鷺鷥閒暇稻花香

偶書

承時偸喜負明神務實那能得庇身不防蒼蒼主何事忍饑多是力耕人

靜吟

騷雅荒涼我未安月和余雪夜吟寒相門相客應相笑得句勝於相得官

和知己秋日傷懷

流水歌聲共不回去年天气舊亭臺梁塵寂寞燕歸去黃蜀葵花一朶開

自貽【谷比嵗受同年丈人故川守李侍郎教諭衰晏龍鐘益用感嘆遂以章句自貽】

多感京河李丈人童防受教便書紳文章至竟無功業名宦由來致苦辛皎日還應知守道平生自信解甘貧孤單所得皆逾分歸種敷溪一畆春

郊墅

韋曲樊川雨半晴竹莊花院徧題名畫成煙景垂楊色滴破春愁壓酒聲滿野紅塵誰得路連天紫閣獨關情渼陂水色澄於鏡何必滄浪始濯纓

舟行

九派迢迢九月殘舟人相語且相寛村逢好處嫌風便酒到醒來覺夜寒蓼渚白波喧夏口柿園紅葉憶長安季鷹可是思鱸鱠引退知時自古難

奔問三峯寓止近墅

二年奔走頗驚魂來謁行宮涙眼昏鴛鷺入朝同待漏牛羊送日獨歸村防陵散失詩千首太華淒涼酒一罇兵革未休無異術不知何以受君恩

朝直

朝直叨居省閣間由來疏退較安閒落花夜靜宮中漏微雨春寒廊下班自扣門齊寵辱從他榮路用機關孤峯未得深歸去名畫偏求水墨山

巴江【時僖宗省方南梁】

亂來奔走巴江濵愁客多於江徼人朝醉暮醉雪開霽一枝兩枝梅探春詔書罪已方哀痛鄕縣徴兵尙苦辛鬢禿又驚逢獻嵗眼前渾不見交親

故許昌薛尙書【能】嘗爲都官郎中後數嵗故建州李員外【頻】自憲府內彈拜都官員外八座外郎皆一時騷雅宗師則都官之曹振盛於此予早年請益實受深知今忝此官復是正秩豈惟俯慰孤宦何以仰繼前賢榮在衷遂賦自賀

都官𨿽未是名郎踐歷曾聞薛許昌復有李公陪雅躅豈宜鄭子沗餘光榮爲後進趨蘭署喜拂前題在粉墻【八座外郎於省中題記多在】他日節旄如可繼不嫌曹冷在中行

訪題表兄王藻渭上別業

桑林揺落渭川西蓼水彌彌接稻泥幽檻靜來漁唱逺暝天寒極鴈行低濁醪稱看山醉冷句偏宜選竹題中表人稀離亂後花時莫惜重相擕

題汝州從事防

詩人公署如山捨秖向堦前便采薇驚燕拂簾閒睡覺落花沾硯防飡歸壁看舊記官多逹牓掛明文吏莫違自說小池栽葦後雨涼頻見鷺鷥飛

【谷】初忝諫垣今憲長薛公方在西閣知奬隆異以四韻代述榮感

舊時常得在髙吟不柰公心愛苦心道自瑣闈言下振【舍人於閣下眾中奬嘆頃年篇什】恩從仙殿對回深【谷累陪舍人轉對偶免乖儀舍人深以知奬】流年漸覺霜欺鬢至藥能教土化金自拂靑萍知有地齋誠旦夕望爲霖

兵部盧郎中【光濟】借示詩集以四韻謝之

七子風騷尋失主五君歌誦久無聲調和雅樂歸時正澄濾頽波到底淸才大始知寰宇窄吟髙何止鬼神驚葉公好尙渾疎濶忽見眞龍幾喪明

賀左省新除韋拾遺

初升諫署是眞仙浪透桃花恰五年垂白郎官居座末著緋人吏立階前百寮班列趨丹陛兩掖風淸上碧天從此追飛何處去金鑾殿與玉堂連

右省張補闕【茂樞】同在諫垣連居光徳新春賦詠聊以寄懷

小梅零落雪欺殘浩蕩窮愁豈易寛惟有朗吟償晚景且無濃醉厭春寒髙齋毎喜追攀近麗句先憂屬和難十五年前諳苦節知心不獨爲同官

右省張補闕【茂樞】同在諫垣鄰居光徳疊和篇什未嘗間時忽見貽謂【谷】將來履歷必在文昌當與何水部宋考功爲儔【谷】𨿽賦於風雅實用兢惶因抒酬寄

何宋淸名動粉闈不才今日偶陳詩考功豈敢聞題品水部猶須繋挈維積雪巷深酬唱夜落花墻隔笑言時紫垣名士推揚切爲話心孤倍感知【紫微薛公奬譽頗深補衮卽紫微中表嘗傳重防故有此句】

寄職方李員外

曾袖篇章謁長卿今來附鳯事何榮星臨南省陪仙步春滿東朝接佩聲【員外攝事儲宮谷忝獲攀接】談笑不拘先後禮嵗寒仍契子孫情龍墀仗下天街暖共看圭峯並馬行

寄題詩僧秀公

靈一心傳淸塞心可公吟後楚公吟近來雅道相親少惟仰吾師所得深好句未停無暇日舊山歸老有東林冷曹孤宦甘寥落多謝擕笻數訪尋

東蜀春晚

如此浮生更別離可堪長慟送春歸潼江水上楊花雪剛逐孤舟繚繞飛

永日有懷

能消永日是摴蒱坑塹由來似宦途兩擲未離楗橛內座中何惜爲呼盧

槐花

毿毿金蕋撲晴空舉子魂驚落照中今日老郎猶有恨昔年相虐十秋風

小桃

和煙和雨遮敷水映竹映村連防橋撩亂春風耐寒令到頭贏得杏花嬌

長江縣經賈島墓

水繞荒墳縣路斜耕人訝我久咨嗟重來兼恐無尋處落日風吹鼓子花

嘉陵

細雨濕萋萋人稀江日西春愁腸已斷不在子規啼

中秋

淸香聞曉蓮水國雨餘天天气正得所客心剛悄然亂兵何日息故老幾人全此際難消遣從來未學禪

朝謁

捧日整朝簪千官一片心班趨黃道急殿接紫宸深威鳯回香扆新鶯囀上林小松含瑞露春翠易成陰

錦浦

流落夜淒淒春寒錦浦西不甘花逐水可惜雪成泥病眼嫌燈近離腸賴酒迷憑君囑鵾鵊莫向五更啼

峨嵋山

萬仞白雲端經春雪未殘夏消江峽滿晴照蜀樓寒造境知僧熟歸林認鶴難防須朝闕去秖有畫圖看

蜀江有弔

孟子有良防惜哉今已而徒將心體國不識道消時折檻未爲切沈湘何足悲蒼蒼無問處煙雨徧江蘺

書村叟壁

艸肥朝牧牛桑緑晚鳴鳩列岫檐前見淸泉碓下流春蔬和雨割社酒向花篘引我南陂去籬邊有小舟

題進士王駕郊居

前山微有雨永巷淨無塵牛臥籬陰晚鳩鳴村意春時浮應寡合道在不嫌貧後徑臨陂水菇蒲是切鄰

題莊嚴寺休公院

秋深庭色好紅葉間靑松病客殊無著吾師甚見容疎鐘和細澑髙塔等遙峯未省求名侶頻於此地逢

題興善寺

寺在帝城陰淸虛勝二林蘚侵隋畫暗茶助越甌深巢鶴和鐘唳詩僧倚錫吟煙莎後池水前迹杳難尋【十才子詩集多有興善寺後池之作今寺在池無毎用追嘆】

宿澄泉蘭若

山半古招提空林雪月迷亂流分石上斜漢在松西雲集寒庵宿猿先曉磬啼此心如了了卽此是曹溪

送舉子下第東歸

夫子道何孤靑雲未得途詩書難捨魯山水暫移吳野緑梅陰重江春浪勢麤秣陵兵役後舊業半成蕪

寄察院李侍禦【文炬】

古栢間疎篁淸陰在印牀宿郊防防饌秋寺靜監香參集行多揖風儀見卽莊佇聞橫擘去帷集諫書囊

偶懷寄臺院孫端公【棨】

才拙道仍孤無何捨釣徒班𨿽沾玉筍香不近金鑪雨露瞻雙闕煙波隔五湖惟君應見念曾共伏靑蒲【谷舊與端公同在諫垣】

次韻和秀上人遊南五臺

中峯曾到處題記沒蒼苔振錫傳深谷翻經想舊臺苑松臨砌偃驚鹿驀溪來內殿評詩切【師以文章應制】身回心未回

乖慵

乖慵居竹裏涼冷臥池東一霎芰荷雨幾回簾幕風逺僧來扣寂小吏笑書空衰鬢霜供白愁顏酒借紅扇輕揺鷺羽屏古畫漁翁自得無端趣琴棊舫子中

南宮寓直

寓直事非輕宦孤憂且榮制承黃紙重詞見紫垣淸曉霽庭松色風和禁漏聲僧擕新茗伴吏掃落花迎鎖印詩心動垂簾睡思生粉廊曽試處【直事稍暇卽於都堂四廊下尋頃年試題所記多在】石柱昔賢名來誤宮窻燕啼疑苑樹鶯殘陽應更好歸促恨嚴城

恩門小諫雨中乞菊栽

握蘭將滿嵗栽菊伴吟詩老去慵趨世朝回獨繞籬逓香風細細澆緑水彌彌秖共山僧賞何當國士移孤根深有托微雨正相宜更待金英發憑君揷一枝

荊渚八月十五日夜值雨寄同年李嶼

共待輝光夜翻成暗澹秋正冝淸路望潛起滴堦愁棹倚袁宏渚簾垂庾亮樓桂無香實落蘭有露花休玉漏添蕭索金樽阻獻酬明年佳景在相約向神州

寄左省張起居

含香復記言淸秩稱當年防筆非常筆朝天近天家聲三相後公事一人前詩句江郎伏書蹤寗氏傳【起居今太師盧公宅相傳授書法】風標欺鷺鶴才力湧沙泉居僻貧無慮名髙退更堅漁舟思靜泛僧榻寄閒眠消息當彌入絲綸的粲然依棲常接迹屬和舊盈編開口人皆信淒涼是謝氊【谷在舉塲時與起居有恩也】

前寄左省張起居一百言尋防唱酬見譽過實卻用舊韻重答

減痩經多難憂傷集晚年吟髙風過樹坐久夜涼天旅退慙隨眾孤飛卻向前釣朋蓑叟在藥術衲僧傳鬢禿趨榮路腸焦鄙盜泉品徒誠有隔推唱意何堅寒地殊知感秋燈耿不眠從來甘黙爾自此倍怡然蘭爲官須握蒲因學更編預愁揺落後子美笑無氊【杜工部贈鄭廣文詩云科名四十年座客寒無氊】

讀故許昌薛尙書詩集

篇篇髙且眞眞爲國風陳澹薄𨿽師古縱橫得意新翦裁成幾篋【近世詩人述作公篇什多】唱和是誰人華嶽題無敵黃河句絕倫【華嶽黃河二詩序云此皆二京之內巨題自序不負不負】吟殘荔枝雨詠徹海棠春【公有海棠荔枝二首序雲杜子美老於兩蜀而無此詠】李白欺前軰【公有寄符郎中詩云我生若在開元日爭遣名爲李翰林】陶潛仰後塵【公有論詩一章云李白終無取陶潛固不刋】難忘嵩室下【公有嵩山巨篇】不負蜀江濵【公嘗從事蜀中著江幹集】屬思看山眼冥捜倚樹身楷模勞夢想諷誦爽精神落筆空追愴曾防借斧斤

雲臺編卷下

