

欽定四庫全書

集部五

安雅堂集

別集類四【元】

提要

【臣】等謹案安雅堂集十三卷元陳旅撰旅字眾仲莆田人以薦爲閩海儒學官中丞馬祖常奇之與逰京師又爲虞集所知平章事趙世延引爲國子助教考滿再任後出爲浙江儒學提舉又召入爲應奉翰林文字至元元年遷國子監丞越二年卒於官事迹具元史儒學傳其集見於本傳者十四卷此本僅十三卷乃其子吁所編有張翥林思生二序一作於至正九年一作於十一年目次與焦竑經籍志相合殆本傳筆誤以三爲四歟史稱其文典雅峻潔必求合於古作者不徒以徇世好又稱虞集見所作有我志將休付子斯文之語張翥序亦稱矢歷至順間學士虞公以文章擅四方其許與君特厚君亦得相與薰濡而法度加密蓋紀實也蘇天爵輯元文類其時作者林立而不以序屬諸他人獨以屬旅殆亦知其文之足以傳信矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

安雅堂集原序

陳君眾仲爲國子丞而予助教於學且居官舍相邇也其日從論議者殆逾年求君文者屨常接戶外君𨿽臥疾猶操筆呻吟不少置其卒也予哭之悲焉風雅寥濶追念故人欲一如疇昔坐談千古以發諸識趣之表旣不可得又竊慮其遺編散失無以暴白於後也今年冬出使閩南詢其子吁得家藏全槁曰安雅堂集凡十三卷嗚呼文章至季世其敝甚矣元興以來光嶽之气旣渾變雕琢磔裂之習而反諸醇古故其制作完然一代之雄盛文人學士直視史漢魏晉以下蓋不論也方天歷至順間學士蜀郡虞公以其文擅四方學者仰之其許予君特厚君亦得與相薰濡而法度加密焉故其所鋪張若揖讓壇坫色莊气肅而辭不泛也其所援據若檢校書府理詳事覈而序不紊也其思緜麗藻拔而杼機內綜也其勢飛鶱盼睞而精神外溢也此君之所自得而予常以是觀之今其已矣詎意夫履君之鄕敍君之文而寓其不已之心乎炳焉其若存的焉其遂傳中山之序栁州白傅之序江夏友義之重古今所同因吁之請乃書而冠諸集首至正九年龍集己丑季冬望日翰林修撰河東張翥序

文章與世道升降稽諸往昔則較然矣蓋自帝王之渾灝逮宣尼之刪述萬世不可尙已三代以下惟西漢之治近古故其文雄閎雅奧儒者宗之東都浸漓魏晉以下靡靡無足觀矣中唐至韓栁而復古宋至歐蘇王曾而復古此數子者皆生唐宋盛時也迨其季世非無人焉浮漓磔裂索索不可整則气運爲之也元興以質治天下國初之文之盛不十年而眾仲之文滿天下矣然天下知其文者未必知其人也予嘗謂眾仲學博而通識髙而敏使之裁繁理劇有兼人之能或者處危制變有濟時之智惜夫用弗克究而人所知者眾仲之文也況稱其文者又未原其學歟貫綜該洽人見其富也精采振發人見其麗也天機之敏人以爲巧法度之周人以爲密乃若眾仲之學則封殖深厚發無不茂有本者如是也君已極雄古皇慶延祐以來益以醇正典雅相尙藹乎治世之音非近代所能及也且諸名家班班繼繼視昔加多又何盛歟故國子監丞陳君眾仲亦以文擅世者也君自弱冠卽有志學古嘗讀書南海之上盡屏聲利緝綴之餘習醺經飫史吞吐百氏久則剸劌賾以爲文自成一家超軼古昔石田馬公爲禦史時按事閩中一見奇之舉諸朝由是通籍館閣諸閣老又推許之子吁裒輯成書吾友張仲舉旣序之矣吁復求予言予以眾仲之文不患不傳於後世患知之者未盡其蘊因吁之請遂附予言於仲舉序後至正辛夘夏同郡林泉生淸源

欽定四庫全書

安雅堂集卷一

元陳旅撰

賦

瓊芽賦

欒陽之野多芍藥人掇其芽以爲蔬茹雄武邢遵道始治之以代茗飲淸腴甘芳能輔气導血非茗飲所能及也至治中有防命如法以進天子飲而嘉之於是乎有瓊芽之名夫芍藥之爲物以花艷取重於流俗至用爲藥餌爲烹胹之滋皆不足以盡芍藥之妙自著本艸以來至今世始得因遵道以所蘊者見知天子何其遇之晚也余惟物之不遇於世者多矣固有一無所遇而竟已者而不欲以他伎自衒至晚始一遇者亦可悲也余年四十又一始爲國子助教天歷二年夏扈從至上京因過邢生飲瓊芽而生徵余賦其辭曰

繄神臯之深迆兮余嘗防馬而孤徵朱光熇陰雨復暘兮瓊芽怒抽寖滿乎郊坰彼婦子之踵踵兮持頃筐以取盈蓋淹之以爲葅兮復芼之以爲羮交野茹以雜進兮至混辱於腐腥旣不得吐層花以當春兮又不爲雅劑以上下乎參苓懿邢生之嗜奇兮顓與世而相違戶腰艾其總總兮則紉蘭而佩之閔靈苗之純媺兮曾不得鬯其所施乃登廣原涉芳澨披翳卉擷珍裁盛以文竹之筥屑以緑石之磑瀹之以檻泉燥之以夫遂廣延紺霜遜其色丹丘寶露愧其液諸柘巴且甘斯埓也畱夷軒於芬斯奪也乃若溽霤旣收涼吹初作鸞旂罷獵張宴廣漠舞魚龍於鈞天厭牛羊於珠澤亟命進乎瓊芽俾得聮於玉食當是時也金沙紫筍龍安騎火乳窟仙掌蒙頂麥顆皆於邑以無色甘退列於下佐夫何一幽人兮擥孤芳以徘徊撫年歳之旣晏兮恐繁霜其崔嵬念寵榮之所在兮競膏車以先馳或以近而易與兮或以逺而不見推或握瑜以來毀兮或羣薦而非瓌以媚世者之誠可恥兮則寧抱吾素而委蛇

味經堂賦

國子祭酒南陽富珠哩先生記味經堂以教其子而屬余賦之其辭曰

人文疇宣昉庖犧兮犧曷爲庖物之頤兮先精斡流有不可象索而聲窺兮神皇示人以至味匪顓火於釜鼒兮疇丰吾經味五而和六兮淳毋淳熬雜然前陳兔薧之備滫瀡之沃兮鼎俎不薦在韋竹兮匕挾不運載吾腹兮然而骨肉之滋匪酸甘也气脈之息匪苦鹹也味於舌者羣所餤也味於心者吾攸屬厭也緬長松之丸丸兮維禳之臯春云蓊其承宇兮維書之庖宇有令子兮靜且勿敖人方噬胏兮子之澤也以膏人方歠漿兮子之醇也以醪有畜之殷有擇之精兮子於食飲也恆取足而靡勞若夫太羮在豋酒在匏則吾將從先生求以遂吾染指之饕也

辭

孝友堂辭【孫伯剛作新堂奉母而與羣弟居之母亡讓堂與弟而還居於故室】

新堂兮言言夙奉母兮周旋我稱觥兮介眉壽弟從兄兮執豆與籩我長兮出仕母居此兮視幼子子幼兮母憐汝居此兮以慰吾亡母我𨿽卽兮故居時撫汝兮來胥我所思兮先人保令徳兮其永無渝

題慶元大瀛海道院圖

櫂余舟兮漭瀁迎東暾兮水上從子英兮文魚導鳴鼓兮奇相惚何恍兮扶桑公欲往從之兮海生風弭余旌兮靈越壇紫貝兮朱宮朱宮兮夕雨皇剡剡兮來下鼇之勝乎瀛洲兮靈告余以玆土滄溟滈滈兮宇周心無所不極兮而道不可以逺求噏瑤津兮咀石菌卽余所能至兮聊長年以夷猶

淸華堂爲吳興馬伯誠作

宛迆兮流水瓏玲兮茂木日杲杲兮照野煙霏霏兮生谷山中人兮桂爲梁渚上下兮居中央臨素湍兮濯漑擥瓊英兮徜徉有子兮洵美作文章兮獻天子承寵光兮遄歸涉兩渚兮采荷以爲衣烹魚兮酌酒登髙堂兮介眉壽

操

題泣麟圖

魯哀公十有四年春西狩獲麟公羊子曰孰狩之薪采者也孔子曰孰爲來哉孰爲來哉反袂拭面涕沾袍余覽圖而有感焉乃援琴而鼓其辭曰

有而角角則戴肉時無明王不若靈囿之麀鹿魯之野闃無人彼采薪者而遇夫麒麟澤有兕山有虎馮陵食人而使麟也獲於西野

五言絕句

題萱艸圖

朱萱吐晴日上有蝴蝶雙感此芳意多離憂轉難忘

秋荷圖

持衣寄所思欲寄不得逺水國風露涼徘徊九秋晚

題玉簮花圖

縣圃種石子幽莛茁瓊肪受以芙蓉冠緑發風露香

題陳氏瀟湘八景圖

軒後不張樂白月照野水泠泠水影中瑤瑟泣湘鬼西崦生夕霏歸僧度林巘但覺山路長不覺鐘聲逺百貨集亥市莫猺偏買鹽山日出未髙翠雨濕酒簾倦翮久欲下涼風起湖北官客各挾弓莫近白沙驛落日楚江深倒景在髙樹曬网茅屋頭分魚石梁步南浦艸仍碧髙樓日易斜歸帆傍水廟簫鼔下神鴉江气行雲暮忽失巴陵樹一夕洞庭波都向篷上注寒云不成雨暝色凝江楓巫峽梨花夢飄浮過郢中

題子昂畫

汀洲木葉下斜日倚湘娥我欲采芳艸洞庭秋水多

題倪氏雨竹

落日楚江深鷓鴣啼逺林相思不可見池上瀉春陰

題畫竹扇子

江上竹枝歌爲君顰兩蛾秋風團扇底零落黛痕多

題畫蘭二首

楚畹春露濃幽芳發瓊莖寧同薺麥秀不與蕭艾生九畹光風轉重巖墜露香紫宮祠太乙瑤席薦瓊芳題脫靴返棹圖【牟存有爲姑孰守日作此圖未幾爲董宗臣所讒而去】

威鳳翔寥廓妖蟇窟廣寒翻令趙飛燕無處倚闌干九日姑孰守千古涪陵翁髙人又返櫂江國夕陽中

題畫蘭竹

美人隔澧浦日暮倚幽篁繁霜忽已隕爲我紉秋芳

題秋林煙寺圖

秋气滿林壑野樹集汀洲有客過山寺聽猿臥石樓

七言絕句

題虞先生詞後

憶昔奎章學士家夜吹瓊琯泛春霞先生歸臥江南雨誰爲掀簾看杏花

題金人射獵圖

肅愼川原盡海隅秋風梟騎日馳驅空聞陳國銘金櫝竟向梁園用石砮

題班婕妤題扇圖

層城柘館重徘徊坐見瑤堦長緑苔紈扇秋來定無用君王方築避風臺

題古木幽篁圖

蕭蕭木葉落欲盡渺渺洞庭生白波虞舜不還秋事晚幽篁斜日倚湘娥

題柯丹丘畫

奎章博士丹丘子家住江南落木洲種得瑯玕長百尺看渠檐外拂髙秋

題巨然雙松平逺圖

溪上碧雲隨雨散山前白水與天長道人何處臨流久斜日雙松野岸涼

寄題回鷗亭

白蘋風暖羽衣輕溪上翺翔野水生自是道心忘物我卻憐沙鳥未忘情

題人馬圖

少年僕圉恃恩私天廏名駒得試騎莫向升平飄赤汗五花云暖浴春池

題畫梅

處士橋邊古岸隈梅花偏向小園開衝寒有客尋春去移得晴牕雪影來

題雨竹

江上鷓鴣畱客住黃陵廟下泊船時一林春雨垂垂緑消得晴風爛漫吹

盱江老人慶壽

盱上老人年七十麻姑洞口看山嬉紅泉防防鳴花塢釀作春霞滿酒巵

題畫圖

春山雲气不成雨屋後靑來是逺峯晴旭穿林艸堂靜幽人橋上正相逢

靑紅樓觀護煙霞湖曲髙亭竹逕斜日出炎埃生九野松陰水石養苔花

雨餘空翠轉霏霏杜若洲邊小艇歸久爲故人臨野閣江云日暮濕秋衣

羣玉山前歳暮天午晴明月滿寒川騎驢客子淸如鶴恐是襄陽孟浩然

題坐釣圖

石畔長松翠已稀夕陽秋水映荷衣鱸魚不敵東曹掾聊向淸時坐釣磯

開元堂下有兩鴈互浴盆池王眞人命工繪爲圖

玉麈山前紫鴈飛眞人燕坐久忘機余不溪水連天碧只借盆池浣羽衣

賦凝春小隱

一牕花气襲人衣牕底芳塵暖不飛坐久硯池生石雨海棠枝上雪都稀

題西行集【蜀人程氏寓江南年七十還鄕展墓】

齊侯五世葬西周萬里相望重首丘蜀客飄零頭盡白能將衰淚灑松楸

寄薩天錫

錢塘南去山總好騎馬防山到福州應似當年馬侍禦新詩題徧水邊樓

書家夫人手寫法華經後

綺牕夢冷玉蟾澌憶母應如母憶時曾是雲中散花手靜飄香雨入烏絲

題馬道士畫二首

道人江上寫春云絕似房山髙使君緑樹靑岑吞吐處惱人時絮白紛紛

江上羣山翠作堆人家門檻對江開小樓應有憑闌者天逺歸帆似不來

書程妻許氏墓銘後

丈夫曾是奇男子眞作官人不及知故篋空畱錦詩在一簾春雨燕歸遲

林社醉歸圖

溪村緑雨添新漲簫鼓靑林答神貺春風里社太平民身世華胥牛背上

題故宋景獻太子墨竹

鳳凰山竹語秋風寶帳螢飛甲觀空應有仙人王子晉玉笙吹度月明中

題馬逺畫

屋角東風吹栁絲杏花開到髙枝春來陌上多塵土此老醉眠都不知

題羅節婦傳後【羅氏之夫貶海上有彊之爲妻者遂自縊死】

歳晚良人去未歸堂前有客著新衣此身只爲韓馮死化作鴛鴦海上飛

張禦史晴雲亭

江南江北馬騑騑回首白雲天際飛我欲染云爲五色爲君裁作老萊衣

無錫華氏散粟賑饑不受賞二首

泰伯當年處錫山身辭大利逺人安至今邑裏髙風在散粟千鐘不受官

漢法入粟得受爵相如亦以貲爲郎何人不官與侯等巵茜千畝荻千章

題水仙花圖

莫信陳王賦洛神淩波那得更生塵水香露影空靑處畱得當年解佩人

用吳彥暉韻送揚州張教授還汴梁

花邊細馬蹋輕塵栁外移舟水滿津莫向春風動歸興杭人半是汴梁人

匆匆歸去緣何事要看揚州芍藥花定有金盤承絳露送他梁苑故人家

題竹石圖

藍田水曲靑玉立雨過秋光滿林濕故人結屋傍幽崖靜愛石牕晴翠入

題髙氏所藏畫圖二首

誰家林麓近溪灣髙樹扶疎出石間落葉盡隨溪雨去只畱秋色滿空山

溪邊春樹緑成羣山崦朝來有白雲客子閒行尋古寺石牕巖影與僧分

一枝竹圖

髙人石上種瑯玕林屋秋晴共倚闌不送軒轅裁鳳琯小牕畱得一枝看

竹溪六逸圖

千畝松篁野逕開一溪流水碧於苔山樽共醉䢐徠石何用楊妃七寶杯

題髙房山畫

林扃曉散靑楓雨水國春涵白蜃云縹緲房山何處在晴牕短紙映斜矄

題王氏白華圖【戶部尙書木齋王公其母亡時靈幾瓶中山丹俄吐白華人以爲王公孝感之防云】

山丹一夕幻幽枝宛見萱闈玉雪姿安得文章如束晳爲君重補白華詩

書王尙書小像後

早敭華貫播芳猷萬壑淸冰素抱幽行比伯夷堪置像爲吟橘頌對髙秋

生平衝澹保天和每見芝眉瑞色多我願髙年登百袠畫成淸影迫東坡

題趙吳興墨蘭

江南三月多芳艸緑葉連娟映紫莖憶昔舟苕霅上一汀香雨入琴淸

題牧牛圖

水樹春深藏野屋歸鴉飛盡夕陽川誰知天上黃姑渚只在南山白石邊

送盧道士還天臺省親

君似嵩山張道士思親一夜夢連環赤城霞气如春酒持向髙堂駐壽顏

歐揭二學士奉勅爲趙氏制祖父碑文趙以燕石刻之載歸江西

延春閣下拜君恩父有佳兒祖有孫歐掲兩翁今好手能將五色繡平原

題耿氏所藏艷畫

五月風生水殿涼緑楊深處奏鶯簧佳人偏愛臨池坐欲與荷花鬭晚籹

爲鄧醫賦壽庵

先生何處結茅屋喜得人間壽域寛瑤艸滿庭春晝永客來分與未央丸

題黃鸝海棠圖

二月園池蜀錦殷多情宮鳥喜來看上林春色濃於酒莫把黃金鑄彈丸

題春宮倦繡圖

上陽宮樹奏鶯簧蛺蝶羅衣逗暖香睡思已隨巫峽雨防絲偏與日爭長

緑樹垂垂護寶欄牀頭翠帕羃雙鸞阿鬟可是無情思又見春風到牡丹

贈江東李云心

謫仙才思似春云縹緲晴空五色文白髮少陵樽酒在江東日暮正思君

楊處士家善謳者

五陵年少醉春城競說紅兒善肉聲得侍白頭楊處士淸歌猶似米家榮

送桃溫萬戶府學正胡允中

長揖邊頭萬戶侯黌宮俎豆勝戈矛料應箕子流風逺好爲諸生論九疇

爲程鵬翼題林逸圖

長日逍遙水竹村幽人野服剪溪雲山公不是平生友時對瑯玕詠五君

梅石【浦江趙用章宋故家也集賢院號之爲梅石處士】

花開縣圃玗琪樹石出孤山瑪瑙坡此日千林摧落盡故園風物正如何

還家不復羨浮榮處士頭銜字字淸愧我獨無歸隱地上林春晚更聽鶯

題黃筌竹雀圖

一牕晴色緑猗猗羣雀飛來占好枝此竹幾年方結實空山秋晚鳳雛饑

賦史氏逸庵

巖穴髙人已問津瀛洲有閣集儒紳先生只欲師巢許得向堯時作逸民

題趙子固墨梅

王孫朝罷景陽宮畫舫湖頭寫雪風一段寒香畱不住淒涼殘月角聲中

題趙氏人馬圖

葡萄宮前白面馬春日賜與近臣歸主人愛馬不換妾更與小奴裁緑衣

贈縉溪道士

縉雲溪上縉雲山春水流出桃花灣白頭道士鶴爲馬月明騎過居庸闗

題李學士嫰竹圖

楚雨初晴野水生新篁落粉鷓鴣鳴洞庭春去湘娥老緱嶺人吹紫玉笙

題胡丘盜文設食圖

東家不飲盜泉水盜食如何可療饑三錢斗米戶不閉人生願際升平時

雪谷曉行圖

千山凍合樹無聲幽谷何人更曉行記得烏桓城下宿出門無路客愁生

題雙芍藥圖

昔年曽賦廣陵春江上雙姝欲照人三月東華紅婀娜淩波遙度襪無塵

三馬圖

豹股龍膺百戰餘淩煙長櫑載璠璵時平不出橫門道願爲君王駕鼓車

郊原春艸緑蒙茸三馬蕭蕭栁外風曹霸當年眞絕技只描閶闔玉花驄

贈萊州石工

落星猶帶天河濕絕勝丹丘鬼血腥琢作大樽休載酒萊山栢露向人靑

汾州北席裏石氏節婦

北裏髙樓晝掩扉水銅光冷上苔衣寸心誓比南山石汾水秋風鴈不飛

龎氏遺安堂

仲宣故宅生春艸千古髙風媿鹿門今作小堂巢翡翠依稀水竹峴南村

贈武夷張天根

武夷溪上月徘徊石塢寒深野鶴來宴坐黃堂夜防半春風俄轉地中雷

題幽禽桃花圖

金塘花竹灩春紅枝上幽禽弄晚風莫把殘英都蹴盡無情流水畫橋東

題白畫眉圖

隋家官妓掃長蛾銷盡波斯百斛螺化作雪禽春樹頂逺山無數柰愁何

送陳司丞

鹽人舊考周官政禺防今行管氏書十月甬東風日好海田收稻打長魚

題子昂江天釣艇圖

雨餘秋水滿山前正是江南落鴈天何處故人魚艇小斷蟬疎樹夕陽邊

爲彭道士賦鶴峯

跨鶴臺髙倚翠防昔人城郭是耶非蘂珠宮觀秋如水有客吹笙月下歸

送鄧朝陽杉市巡檢

往年校書天祿閣亦復獻賦甘泉宮若不江南作官去一生辛苦似雄

碣石云寒鴈不飛豫章江暖魚偏肥只將木蘭作歸棹莫買黑貂裁客衣

杉市靑煙連逺山人家笑語杉影間年丰境內無盜賊弓刀滿山秋獵還

題張氏風竹圖

湘江風捲白頭波北渚云深帝子過欲采瓊芳渡江去翠衫輕薄曉寒多

柯氏山云竹石圖

溪上春山生白雲鷓鴣啼處有湘君行人來截昭華琯日暮靑林玉气分

向余在京師有詩寄揚州陳新甫云東華塵土滿貂裘芍藥欄邊系防舟二十四橋春似海令人腸斷憶揚州比新甫來錢塘索予更作三首

天下英賢皆願仕山中隱者盡登朝淮南春艸無端緑公子歸來不可招

別來春夢繞東城華屋銀樽對雪晴坐客風流誰得似啼鶯新曲度閒情

去年病客臥淮船故人不來心同然今年過我卽復去夕陽籬外馬翩翩

題驄馬圖

大宛葡萄滿田野天馬盡作葡萄靑橫門道逺好馳逐日斜秋影臥閒庭

東裏圖

山前水檻拂扶桑目送秋云野興長里巷人家似鄒魯鳧鷖鸂日相將

題秋江釣艇圖

石岸能髙野水落江日未墮霜楓明無人喚取眞子船尾秋風日日生

題曇上人墨竹圖

道人赤腳蹋海石石上剪得靑瑚一枝云葉山牕裏夜半月明生露珠

題陳希夷大睡圖

石屋光含太華靑長年陶兀守中扃人間千古邯鄲枕卻道先生睡不醒

題楊氏所藏畫圖

山光濃淡雨初晴曲曲江淸樹色明若買艸堂江上住大開牕戶看云生

安雅堂集卷一

欽定四庫全書

安雅堂集卷二

元陳旅撰

五言律

袁克中求母得之泉州

母子忽相見睽違已廿年此時歌大隧昔日賦寒泉歳晚安仁養生平絡秀賢淸朝崇孝治得就使車還

送陳新甫之錢塘監造祭器

大宮丰典祀備物致精忱宗祝馳英蕩工官獻吉金野晴江路永山雨驛樓深我亦理歸楫訪人湖水陰

送余廷心同知泗州二首

元統龍飛歳承恩入殿廬觀君廷對防當代賈生書鳴鳳朝梧暖徵鴻野雪疎他年陳仲舉不復記題輿城栁含春霧循行泗水隈岸虛磬材出潭靜鼎光來政簡居民樂詩新過客催時淸宜吏隱遮莫長官猜

送項鏈師還天臺【鏈師能醫】

不學東方朔歸尋馬子微人間無藥賣海上有雲飛谷暖金鵞大溪深土鴨肥當年種桃樹髙過石樓扉

送養安海秉傳省親【其父監江陰州有賜酒】

聞說江陵郡賢侯政績髙蜚聲騰禁闥將指屬兒曹水驛藏汀樹春城近海濤庭闈多喜色宮醖酌葡萄

送張晞顏孝感縣尹

宦遊防子國宰邑用牛刀見說民風厚何愁吏事勞山翔翡翠漢水釀葡萄桃李成陰后鑾坡步武髙

送邢晉卿禦史還霍州

邢君臺閣彥秉徳直而淸寒柏宜烏集朝梧有鳳鳴只今公論在何事宦情輕白石汾河曲臨風暫濯纓

題鄭徳和所藏山水圖

歷歷淸江曲重重緑樹堆林喧春瀑壯云斷晚山來遊子還鄕去小牕臨水開更從野橋外隨意步幽苔

淸漳黃氏北墅

聞說黃家墅開門入翠嵐細岑依捨北流水出城南雨暖蘭抽筍霜時樹落柑千年讀書地更莫乞羊曇韓伯淸以秋溪泛艇圖贈秋潭上人求詩題其上

溪上碧雲合令人憶惠休幽期不可失時日故相求野岸靑岑晚水村紅葉秋韓侯與佳客於此泛蘭舟

次韻上官來復見寄

琳館薄炎熱松壇深歳年髙人坐堂上疎雨落堦前潘嶽頭空白揚雄學未定應拂塵服從子弄雲泉

賦胡氏嘉樹軒

結屋華峯下林巒在屋東幽軒畱白日流水近靑楓樊重看成器韓宣好賦弓歸來五男子娯侍百年翁

送謝仲連爲小鹿巡檢詩【有序】

謝氏前代相閥而戚畹之近者也苕華蕓黃與所附者同一枯悴於今六十年矣八臣之族降在皁隸何可勝紀仲宣乃能以文學發身受天子命遊徼山海間豈不亦榮矣哉余於餞行之日則亦不能無所感矣乃爲詩曰

小鹿謝將軍前朝宰相孫故家已爲庶今代得承恩笳鼓鳴沙月旌旗樹海暾送行車數兩回首在龍門

楊季子水北山房

豫章楊季子語我艸堂幽野逕穿雲入山泉繞捨流竹光書帙曉溪影釣絲秋水北眞佳隱誰從節度遊

艾氏心逺樓

聞子臨川上髙樓萬里並興來時獨立心與日俱行野夕歸鴻小溪晴落木明登臨何日共作賦寫平生

白雲牕

養素不出戶山牕幾研淸都無俗客至惟有白雲生潤帶苔衣冷晴兼栁絮明何時遂澤物出岫轉多情方壺道士作荒山白雲圖寄豫章楊顯民

之子讀書處亂山生白雲林花晴冉冉巖瀑暝紛紛畫此何爲者持之以贈君謂宜作春雨舒捲只成文

送潘澤民還江南詩【有序】

檇李潘澤民往歳來京師貴人有好事者延之材館且大慰薦之而澤民悵焉有庭闈之思遂薦爲行中書從事欲有以悅其親耳夫懷才抱藝之士莫不欲自見於宰物之地而徘徊淹遲無所遇合至於窮不能歸羞見其親戚鄕黨者豈少也哉若澤民之歸亦可以飲酒而歌舞矣𨿽然明時將廣延英碣石之宮拓康莊之第以來天下之賢雋而選擢登用之澤民宜無久畱於外也乃爲之賦詩一首曰

之子來京國侯門卽曳裾只求毛義檄未獻賈生書野樹山前合江帆雨外疎故人正相望且莫賦閒居

送劉鏈師江南求諸家老子注

石室文祕憑君事逺搜六丁那敢取二酉豈終畱行帳琪華合歸帆寶气浮內詢闗尹子曾得禮書不送臺州袁生赴婺州令史將迎養其親

東閣三臺近南樓八詠髙山居迎白髮溪雨濕紅桃莫作儒生腐林嫌吏事勞邵公名位重曾作縣公曹

送達天山江浙省檢校

河上蘭舟動江南畫省開睽攜成浩嘆檢校用英才湖水深詩硯吳山對酒杯崇文仍設監人望賈生來

送龔立民還江南詩【有序】

臨江龔君立民以南康學正謁選京師校官闕少立民久不得調與其友言曰仕進之有遲速命也吾久畱於此欲何爲哉孰若歸讀吾書於淸江之上以待吾之所自至者乃買舟南歸余聞而嘆曰立民可謂知命義矣古所謂俟命者以吾之義處乎命也夫眾人之所趨者機巧生焉窒於正途則入以他逕遲之尺寸則進或尋文詭遇獲禽何棼乎其莫之止也義利之幾審則命義之分安立民仕於南康其熟聞陸子之講於白鹿者乎蜀郡虞先生老於華蓋山下立民亦嘗聞其言矣到家閒暇尙往從之益究其所學以期進乎逺且大者仕進之遲速誠不足言也乃爲詩以送之曰

送子都門道臨分更把衣人生亦行樂我老未能歸細雨黃梅熟淸江白鷺飛相看又何日吾亦委天機

分題送良上人得山上泉

仲春山木潤幽磴落風前防雲散天外積雨在巖邊度竹瑤瑟冷觸石冰花妍細流通夕沼趺坐對靑蓮

次韻阿容參政省中夜坐上都

上國羣公集秋深畫省虛檐河影近涼苑樹聲來獨坐多幽趣髙吟有逸才平明當獻納騎馬踏輕埃

送海丰劉巡檢

隨牒遊丹徼春風騎气舒蜑丁鳴鼓吹魚吏掌文書浦嶼煙霞逺村墟瘴癘除石華肥可茹無用膾蜛蠩

送陳信仲泉州教授

南國多春水桐華滿故園君歸典鄕校我獨客橋門別浦徵帆小髙堂講席尊歳【闕】

老釀酒錦田村

建昌胡氏小有樓

窈窕麻姑宅登臨憶謝公近聞好山色都在小樓中屋曙丹霞吐城深翠雨通石池正當戶人立藕花風

送余嘉賓赴常寧州判官

家住洞庭左舟行湘水間湍流多度竹石聳不依山野郭看花出州田載稻還舊聞官事少幽興轉相闗

題羅稚川畫卷

雨气通林壑江光動野航道人巖下去茅屋樹邊涼斷岸入秋水逺山畱夕陽登臨莫作賦遊子未還鄕

遊鐘山崇禧寺

華構連山起中天拱百靈只園多象寶鐘阜有龍形云護眞僧塔泉分大士缾石闌紅葉上飛鷺渺河星

七言律

送多爾濟國王之國

集賢學士襲王封喬木扶疎故國中舊日山河盟白馬此時鐘鼔錫肜弓遼天老鶴來城上瀚海名鷹出日東千載風雲符景運乞磨碣石紀神功

送王致道代祠北嶽北海濟瀆南鎭

皇帝齋明守鎭圭祠官奉節出金閨北尋海瀆瞻恆嶽南涉江淮上防稽山下靈風吹桂櫂云邊仙樹拂丹梯王褒空有甘泉頌投老還鄕祀碧雞

殿試進士簾內和宋尙書奏防題韻

魚鑰初開虎豹闗儒臣奏論不曾閒宮壺浥露金莖表朝佩翔風玉樹間對防人皆書董賈摛辭誰復數揚班鯫生何補斯文事帑幣同頒覺汗顏

送孔用道山東副使

千里星軺不可攀離筵空自疉陽闗步趨方接虁龍上政教欲興齊魯間鄕國誰非驄馬使君侯直著繡衣還髙樓別後偏凝竚覆野春雲起泰山

送王君實禦史西臺

除書朝下五雲間閣吏新移玉筍班恰恰黃鶯鳴苑樹遲遲驄馬過鄕闗濯纓長樂宮前水拄笏終南雨後山不羨相如文似錦到官三日諫書還

送李彥方副使入閩

海邦赤子窮無告詔遣儒臣著繡衣天祿閣中書灝灝越王山下馬騑騑魚風滿巷榕陰合燕雨侵簾荔子肥一道澄淸俄頃事使星還向紫垣飛

壽虞先生【先生生時其外祖夢衡山道士】

衡山道士駐飛車千載儒宗出相家月下華星垂五色人間珠樹吐三花芝田養鶴春凝乳茝石聽鶯曉賜霞朝退日長賓客醉翠房文火伏丹砂

貢院中次蘇伯修韻上都

襆被秋闈怯嫩寒省郎傳檄閉門闌云落紙蠶聲老紅密花開蜃影殘覽捲忽驚千載近摛辭尢快一時看才華總爲升平出我得書名補稗官

院中聞大駕先還再韻和伯修

甘泉宴罷鴈聲寒桂樹吹香出寶闌翠輦遙臨秋海白霓旌髙拂曙星殘氊城家拜銀麕賜棘院人爭繡虎看堪笑子云能作賦獨騎羸馬后奚官

次薩天錫韻

燕南幕府文章客澤國相逢防集齊酒後鱸魚霜作鱠花邊驄馬月爲題千篇傑句諧金奏一曲離歌聽玉啼別後寒云滿江海鴈書何處落靑泥

謝徵君松巢

昔聞徵君在天目松間結巢成久畱南阡北郭井裏近西枝東柯村谷幽蕙帳眠深翠露落石泉釀熟緗花浮擬借丹梯到髙處枳枸桐乳非吾求

送鄭希道杭州路知事

幾年讀書白鹿洞諸老遲子黃金臺豈爲錢塘足淸賞遂令幕府得英才郡中日晏文牘少湖上春晴畫舫開我向都門折楊栁子亦寄我孤山梅

寄題黃氏樂全堂

華亭南去五十里秩秩髙堂枕泖濱黃金買書教諸子防服捧酒娛雙親石梁絕澗荷花雨雲屋依林竹色春能守不成三瓦戒樂全長得葆天眞

爲張壺洲賦壺洲

握日臺髙雨气收扶桑涼影動瀛洲珠林錯落三華露寶稼離羅五色秋鄰曲夜機鮫有室空中煙市蜃爲樓頗聞云錦張髙士曾與壺公汗漫遊

李聘君挽詩

不識新安李聘君薊門秋雨讀薶文裏無烈火延先廟宅有靑松近母墳王霸妻賢能共隱樊宏族大不曾分佳兒力學期終養泰紫橋東只白雲

爲張眞人賦象山

文安陸子幽棲日張氏諸賢盡執經自昔衣冠儀裏閈至今詩禮擅家庭巖陰夏閤風泉白溪曲春疇雨稻靑天上眞人躡鳧舄移文休勒北山銘

送張眞人代祠武當龍虎山

桂館祠官持羽節名山兩地躡丹梯共誇曼倩來金馬大勝王褒祀碧雞杵磵暝痕銷雨石杼巖秋影動星溪蕙肴椒醑登瑤席定有神光起畤畦

次韻陳漢卿見寄

十月舟南郭近定知幹鵲噪檐端兩年不見鬢毛白一夕相看懷抱寛酒熟親朋喧屋竹霜晴魚蟹飣溪盤別來坐愛新詩好樓雨寒銷畫燭殘

送尹希善之宣城令

謝朓樓邊春水生夾堤簫鼔畫船輕縣前老父觀初政江左大官聞美名百里田毛欣好酒半簾山影入新晴弦歌爲邑非迂事會見宣城似武城

張天師素華臺

素華臺上天垂野如在閬風臨八荒白日盡懸文玉樹碧空還結水晶墻鳳凰笙奏霓旌下龍虎衣寒寶露香只有仙人能到此山前車馬暮云黃

次韻本旡上人相別

君向雷峯塔邊住詩成總在倚闌時蘇堤殘栁凝煙小葛塢閒雲度水遲衲子定回花繞座故人別後艸生墀相知不似相忘好誰說莊周與惠施

訪句曲外史

苕霅歸來俗事稀偶然攜客欵郊扉渚霞落盌松花熟溪雨登盤石菌肥薄宦不閒慙折簡髙人相見定披衣平生願究中黃祕安得茅君指化機

送李盤中眞人代祀江南三山

弱水回風不受帆三山只在大江南使槎眞帶秋星濕仙掌遙分夕露甘瑄玉禮神通景气寶香隨地結晴嵐泰壇建論昭靈貺老我猶能效史談

六月度居庸闗喜雨

曾是農官祝水庸神云六月四郊同峽龍遙送赤城雨磧馬長驅白海風沴气潛消亭毒表丰年仍在至元中白頭畏壘庚桑楚能寄新詩頌帝功

次韻虞先生寄王眞人

江國歸來滿逕莎思初服賦婆娑朝中久已通書嬾溪上何妨載酒過竹屋秋鳴華蓋雨蘂宮晴枕白蘋波樽前忽遣新詩至如此月明良夜何

題韓伯淸所藏郭天錫畫

往年京口郭天錫學得房山髙使君畫省歸來人事少煙岑閒向客樓分林扃暝落靑楓雨水郭寒生白蜃云歳晚懷人增感慨晴牕展玩到斜曛

次韻答上官來復

故人相候都門道云錦裁成五色緘定向琳宮投手版暫從玉署寫頭銜花邊共飲移尊禁松下相隨發杖咸莫似去年離別後滿江秋雨濕孤帆

壽太乙宮上官鏈師

太乙老人曾未老喜臨治世故從容煙中藜杖明天祿海上蓮舟出華峯千日瓊漿流沆瀣三年丹景結芙蓉何時授我長生訣一卷黃書道徳宗

送張禦史之南臺

闗中鳴道張夫子今見文孫玉立標白簡秋霜淸瘴海繡衣春日拂雲霄何人江浦歌桃葉有客都門折柳條我欲買舟尋太白鳳臺涼吹晚蕭蕭

林外詩爲夏生作

幽人遁世入林間林外髙風況可攀仲禦偶然遊洛水黃公豈必在商山春深溪雨流花出日暮松云載鶴還拓落塵中嗟我老歸與無地可投閒

題城市山林圖

城市山林路不分畫橋騎馬是徵君樹頭粉堞連靑嶂陌上紅塵亂白雲永巷栁深鶯喚友陽坡艸暖鹿爲羣滑稽誰似東方朔更向金門避世氛

懷慶王節婦

良人飄泊渺煙鴻牕竹寒沾雨淚紅檜楫不遊淇水上柏舟仍見衞風中鼉文屈曲秋機斷鸞影低回曉鏡空贏得名公寫桓表千年光焰吐晴虹

送浙西憲司經歷鄭子安之官子安先任浙東憲司知事

往年相送浙江亭帆影寒侵婺女星使幕卻臨吳沼緑客樓還對越山靑吏胥文牘非難治郡邑風謡莫厭聽我昔宦遊多感慨曾將陋語記冰防【余嘗爲浙西憲幕題名記唐人以祠部爲冰防冰一音柄今以憲幕爲冰防尢宜】

送朱運峯著書得官南歸

城東有客過吾廬揮麈髙談逸气舒金馬豈無方朔技石渠今取夏侯書沙堤老屋秋風合海浦歸帆暮雨疎我亦艸官拓落江南無地可耕耡

白南恩詩

白侯忠信多才略故遣分符到海涯西漢幾人循吏傳南恩千載去思碑閭閻安輯科徭省城塹髙深盜賊夷人望次公今柄用功名寧損涖民時

送徐得初江浙省檢校

鳳凰山北鳳凰池一曲官曹檢校宜庭戶靜開苔色古文書閒覽樹陰移中朝豪傑當超用南國風流可暫嬉爲問會稽王閣老別來誰作送春詩【得初代王止善檢校有送春詩見寄】

送宋子與贑州照磨

昔年文監羅英彥獨子才名冠掾曹江右如今風俗美郡中寧復簡書勞燕山歳晚貂裘敝贑水春深彩艦髙宣室求言需賈誼臨風休賦楚人騷

旴江危氏作種桃亭以奉其母

種桃亭子旴江上繞檻春明幾樹花緱母池深通碧海麻姑洞小入丹霞落英巧稱斑衣舞芳徑眞成錦障遮借問何年當結實應從曼倩醉君家

許左丞遊衡湘泛瑯瓈江至東岡書院鳳山山長何明初來謁公爲詩與之時公被召還朝而明初攜所得詩來京師居數月南還公屬余次韻於卷末

鄴侯謾愛衡湘好出處那能愜願私詔使已辭龍【闕】道相君方寫鳳山詩堂依翠篠川如玉坐列華簮室有芝東閣只今文物盛幽人何事嘆歸遲

次韻黃晉卿與張伯雨道士髙麗式上人防於杭州開元宮

聞說年來太極翁交遊無地不同偶從賀老作吳語更愛逺公論國風梅塢寒深香欲永蘂宮淸徹境疑空流傳詩句並圖畫江海令人思不窮【晉卿以太極賦領鄕薦學者傳誦時因稱之爲黃太極也】

先天觀

龍虎山南古澗阿幽人住處白雲多千林總種三珠樹百畝曾收五色禾【山中有田百畝】丹鼎夜光迎海日【有石泉日丹鼎】石船秋影礙天河【澗中有石如船】環中景趣知誰會我欲窮源過碧蘿

送雅古正卿同知福建轉運鹽使司事

離旌才拂桂林秋又向東風賦逺遊欲得牢盆深似海亦憐閩地小如甌越王臺古多芳艸螺女江空下白鷗聞說鄕邦寥落甚富民新政屬君侯

題吳王納涼圖

吳王臺榭滿汀洲湖上風來暑气收坐擁紅籹可娛老市無赤米不教愁采蓮舟載煙岑晚響屧廊通水殿幽歳暮甬東寧有此夜涼歌舞莫令休

和維揚友人詩

揚子江頭水拍天人家種栁住江邊吳娃蕩槳潮生浦楚客吹簫月滿船錦纜憶曾遊此地瓊花開不似當年竹西池館多紅藥日日題詩舞袖前

次韻友人京華卽事

阿閣稜層�曉陰扶桑涼影映珠林燕山北擁天都大瀛海中涵月殿深仙女乘鸞吹紫玉才人騎馬勒黃金壯遊偶結髙陽客無復臨風動越吟

落拓練衣閬苑間江南遊子醉長安禁溝春過畱香雨宮樹風來響翠瀾五衞旌旗秋殿裏千官劍佩曉云端何人只獻河淸頌宜向明時瀝寸丹

送胡編修暫還越中

東陽有客面如玉賦就淩雲相閣開太史今年探禹穴故人落日上燕臺船頭溪甕紅生藇囊底京袍緑染苔相望都門梅雨後越姬搖櫓唱歌來

和虞先生云州道上聞異香

年年騎馬蹋龍沙金閣山前席帽斜海上誰移千步艸空中時度七香車丹厓翠壁橫秋野玉磬瑯璈出暮霞我亦往年馳馹過不知仙棗大如瓜

送進士楊謙則袁州錄事

昔年曾飲都門酒此日重遊騎气舒狗監舊傳司馬賦石渠今奏夏侯書云生興聖宮前榜栁映宜春陌上車錄事公田收百石艸堂未了我何如

賦方叔髙廬山木齋

山中種木圍書閣無數好枝生屋頭白浪吹云湖艇晚靑林含雨石牕秋賦詩當似韓宣子作器定從樊敬侯更愛小亭深樹裏竹根洗硯細泉流

昔年種樹不勝勞老榦如今屋脊髙屢許狙公分橡栗時呼木客醉松醪衣巾白日霑蒼雪枕簟西風夢海濤歳晚淹畱吾倦矣借君叢桂讀離騷

送毛眞人南還

眞人不似壺丘子老去都忘杜徳機左乙象文令虎守尙方鳧舄背人飛巖扉暖翠侵緗帙江渚晴霞上羽衣遊子故園春似海客牕長日聽催歸

程氏竹雨山房

江南春盡雨涔涔繞捨篔簹含積陰園曲疏泉石苔滑籬根系船溪漲深山寒翡翠巢密葉日暮鷓鴣啼逺林此時世慮澹於水聮牀燈火百年心

題王氏竹石圖

老人云錦溪邊住繞屋自種靑瑚月明池露散林彩春深雨苔生石膚短籬偏護籜龍子密葉並宿苞鳳雛人生何用丹陽尹沙曲涼陰雙玉壺

題熊雲巢竹石圖

道人種竹三十个定有新巢宿鳳凰石上幽香飄露粉檐前新緑裊風篁天臺月白瑤笙近水國春寒翠袖長見說故人東海上釣竿日暮倚扶桑

賦何尊師依緑園

聞道江南水竹村蘂珠宮館近名園養花暖霧流空翠飲鹿春泉度石根日落山前回畫舫月明湖上對芳樽鐘阿躡屩髙風在俗客何曾得欵門

爲李尊師賦盤中

太行之陽有盤谷何似衡山谷更深露長流芝術圃暖云曾護玗琪林時乘丹梯弄南斗更步黃庭撫艮岑斯人可望不可卽大冠芙蓉橫寶簮

送吳養元曲阜孔廟勾管【先還江南】

吾聞昔者趙文子所舉管庫多才賢況如吳季習禮樂更在孔林司豆籩江雨片帆桃葉渡旗亭殘曲杏花天彩衣捧檄爲親壽八月錦溪仍放船

送熊太古還豫章詩【有序】

昔者天慵先生典教閩中郡以禮樂之學嘉惠士子旅時尙幼未有知也稍長見先人遺稿有送熊先生詩大槪嘆世俗之鮮能知先生者自秦政燔經籍禮樂書殘毀滋甚漢儒掇拾遺聞所存幾何及王荊公又廢儀禮尊傳義古學至是益衰矣況學者又往往以所謂傳義者剽截牽綴爲進取之業而已先王所以制作之意抑何其寥寥已乎此先人之詩所以爲先生作也昨者先生之子太古以禮經試春官不第吾黨之士咸惑焉旅則曰此固余先人所永言者也梁麗可以衝城而不可以窒穴世固有美器而不適於用者太古誠有意於進取無亦稍爲科舉之學以求合於有司之意乎太古曰世自有我知者吾不能爲科舉之學於是公卿大夫皆惜其才而畱之太古不可余於其行也誦賈生之言以勉之曰黃鵠之再舉兮觀天地之圜方又爲賦詩曰

登山臨水春將暮黃鵠髙飛隘九州寶瑟不堪彈古調防舟何用載新愁望諸臺上連芳艸徐孺宅前多白鷗且莫解君明月佩都門知已待重遊

申屠子迪爲山南憲掾白部使者毀夷陵曹操廟

黃牛峽口湍聲急楚女傳芭水廟秋此地殷勤祠魏武何人辛苦得荊州莫令故國無遺祀不見中郎盡發丘千載有人伸大義髙風全似故安侯

山陰張氏學圃齋

聞道山陰似漢陰丈人早已厭機心蔬苗連町春泉潤蔓侵籬夕露深種石有時生白玉鋤園何用得黃金倚闌一曲成淒斷珍重佳兒繼好音

送趙子期使交趾

曉日承恩紫殿深都門祖道馬駸駸上書不奏唐蒙防歸槖寧將陸賈金露入珠盤鮫室白苔生銅柱象崖陰爲君臨水歌黃鵠天北天南萬里心

天谷【山神爲癸泉源】

東郭先生履欲穿尋幽俄得谷中天漁人誰去緣溪岸山鬼能來送石泉地暖碧桃深映雨林春琪樹總含煙後來聞有何髙士傳得終南大洞篇

送胡士則袁州巡檢

皇朝大典初成日烏帽承恩出殿除便制短衣學馳馬不彈長鋏嘆無魚白雲親捨秋楓合黃浦徵帆暮雨疎我似子云官拓落賦成猶說似相如

壽吳宗師

九朝冠佩泰階平國有儒仙作上卿碧海宵晴迎日出黃庭春暖看云生竹間自洗金鵞蘂花外長畱翠鳳旌莫學華陽貞白老乞身神武聽吹笙

題南康張先生碑

南康隱者張先生長夜讀書朝力耕生憎庾信更開府死學龎公不入城駞阪喪車入秋艸廬山磵田多晚秔後來不見靑雲傳直恨髙人逃姓名

題雲林晚晴圖

故人別後江波緑神女歸來峽雨幹海上日花春冉冉天邊雲樹曉團團滿汀芳艸畱孤艇度石幽泉咽下灘最愛東頭小亭子聽鶯何日一憑闌

送楊田甫巡之官潮陽

與君相識三十載邂逅都門白髮生南海珠明飛別鶴上林花暖囀新鶯蜑丁浦口迎官艦瘴母雲頭避使旌自是升平遊宦樂不教瀧吏惱吟情

送臨川講僧

北來只拜旃檀佛南去還裝貝葉船惠逺幽期何日遂湯休妙句有人傳泉頭說法花爲雨江上懷人艸似煙亦有後來相見日靑城學士在臨川

賦梅雪齋

素濤翻落星娥渚端葉【闕】殘月姊家圃玗琪總成樹唐昌玉蘂別開花香雲無迹迷寒蝶彩日含光動曉鴉遙想道人石牕底只吹丹火煮流霞

趙敬甫學士稼翁亭

平生天上經綸手歸作小亭村雨中海宇升平皆帝力稼翁老大見年丰揚雄空解農桑業劉向長懷畝忠我欲從公開社甕只將土鼔奏豳風

送左衞教授馬伯誠還湖州

羽林亦有通經士論說皆從漢殿儒喜爲馬融施綘帳誰從王式賦驪駒舟移江上星沈樹路入吳中雨滿湖我亦南還當邂逅苕溪酒熟膾長鱸

送楊元誠奉防南還造紙

金鑾罷講日初斜屈曲奎文炫筆花玉版遙令搗秋水防箋仍許截晴霞侍臣天上催傳勅使者湖邊得過家我亦今年理江楫君還何處轉星槎

張將軍廟堂詩【將軍燕人大徳五年徵西南夷陣亡時年七十】

將軍頭白更徵蠻平宋吳鉤血尙殷萬斛樓船上江去半空鐵馬哨云還淒涼部曲淸笳畔窈窕祠堂緑樹間堪笑班超眞老矣乞身生入玉門闗

題武秀才湖山圖

問君何處結茅屋只在湖山緑樹邊巖徑每畱居士屩沙灣時孝廉船采蘭秋渚迎芳夕劚筍春林坐暖煙我亦夢騎黃鵠去芙蓉峯外水如天

爲董宇定賦杏林詩

侯官古縣多山水中有當年董奉家邑子每懷江上樹仙人還種日邊花珠林春气凝丹露貝闕晨光散防霞我憶舊遊曽逺到上東門外立昏鴉

上淸宮追次鄭丞相韻

許掾登臨體正便莫驚流序迅奔川山中云物如太古湖曲樓臺占小天丞相書堂依緑竹道人丹井出紅蓮靑童畱客飡霞气塵世如何不學仙

題葛子熙行捲

爲愛臨川葛子熙奎章學士故題詩交遊盡識性情好江海相逢歳月遲白雨連村親捨冷丹楓明浦客舟移阿洪舊宅湖陰近遲子重來理釣絲

陸氏菊逸

望仙橋下市防間汨汨紅塵沒馬鞍誰種禽花滿幽圃故收野色入晴闌籬根荷鍤培深雨鄰曲移杯對早寒玩此芳叢足怡老南山當戶不曽看

送錢思復之富陽

錢塘江上錢思復問學眞成井大春誰依山水築髙館更有笙瑟娛嘉賓畫槳飛鷗沙日暖緑楊啼鳥岸煙新朝回寄詩寫離思爲子時烹五色鱗

送鄧文質

薊門風雪貂裘敝寒橐能多季子金萬里壯遊孤硯在十年歸夢亂山深春來艸色生南浦日暖鶯聲滿上林空濶庭前看流水浮榮何足累初心

題劉氏溪山圖

淸溪曲曲抱林丘劉氏有屋溪上頭未能歸去倩人畫時復把看銷客愁鷗邊野艇水風晚竹裏艸亭云日幽題詩笑我計轉拙無錢買山猶逺遊

送聶韞夫同知平江州

玉堂親見擢髙科剪剪宮花染賜羅驕馬總穿燕市栁髙帆仍掛洞庭波董生學問傳三防屈子文章擅九歌澤國政成應趣召殺靑未覺得人多

與陳敬初同舟北遊題餞行捲

我愛天臺陳敬初少日辭家卽逺圖上書可擬賈生防入闗便棄終軍繻八月官河秋水大三江親捨暮云孤名成歸去歳未晚卜鄰有約依東吳

安雅堂集卷二

欽定四庫全書

安雅堂集卷三

元陳旅撰

五言古詩

次韻寄太乙宮上官

端居感流序階樹日摵摵涼風起髙城上有南飛翮揚雄不徼名拓落猶逺客美矣陶徵君斂裳去彭澤我居城東南西北有殊庭病久曠衝賞懷哉松桂靑曼倩諒奇士夙受火珠經云河淡秋夕泰畤明三星

題桃花鸂圖

婀娜絳花明連娟碧雲靜金塘春水多文禽泛晴影大堤寫遊悰日照華服靚萬物各有適況及芳歳永

次韻毘陵吳寅夫是寄

季子江海居勝友園池賞臨水詠新詩輕飇送流響丹花陽林吐綺翼幽竹上云瀾阻塵躅離思徒浩漭杪秋辭京邑寒郭吳榜宗兄念行役防酒勞鞅掌承子共淸悰論文發豪爽我貧久僑棲所至類樂廣願得陽羨田寧慙五湖長夙昔詒約言遲莫嬰世网眾仙諒逍遙樓觀滿方丈餘霞散文席斜月生翠幌芳夕令人思思之不能往晨興卽髙岡引睇寫孤想

湖上分韻得春字

君子佩明信相期湖水濱時欣宿雨霽畫舸送遊人輕鷗集蘭渚佳樹雙鶯晨山逺煙容澹日出水光新美人含麗思艷曲歌陽春睽攜防彌歡酣適趣益眞玆遊惇徳誼況乃及玆辰

題楊顯民采詩卷後

夢遊洞庭野斜月映疎星軒後來張樂伶倫吹鳳笙夢回憶其音幽渺有餘淸截竹學向人世人皆不聽南州有髙士洗耳臥巖扃涼風鳴松竹石澗響瑽琤何日卽與語曠然千古情

盧氏松菊堂

人生貴適意何必在丘園所以曠達士隱居京邑間城東有衡宇亦復逺塵喧靑松翳庭臯佳菊羅堦前掇英以泛酒撫松日盤桓淵明歸栗裏陋邦非所安而我值休明此地有餘歡

分題飛龍亭爲趙宗吉禦史賦

冶城枕遙麓華構起層阿昔日文皇帝憑髙眺山河晨曦上扶木寒野迎春和六龍不停馭若華翳崇柯鐘山生白雲淮水流素波君子懷寵光登臨幽思多

賦謝氏舒嘯亭

瀏陽閟衝曠自昔君子鄕君子佩蘭茝雲路以翺翔謝君襲芳聞耕種在溪莊聖世宜隱居非云厭榮光籬邊有嘉墻下有柔桑麻薴已滿區花果亦成行濯足倚幽碕臨風服練裳客至坐衡宇共飲樂時康酒酣仍長嘯長嘯適淸狂客去林扉合猶聞鳴鳳凰仕宦貴適意往往郁中腸寄語同聲者相求與徜徉

送金溪尹縣丞

吾聞臨川郡自昔多君子金溪畜淸衝雅徳著陸氏羨子齒方富於焉學而仕爲丞非劇職佐邑優政理暇日山谷間折節問賢士毋徒學涖民且可學治已在我旣有餘推此以及彼君家起武弁文事固所鄙國家久治平四海納孔軌人言甚可畏在子擇所履儒宗虞靑城相去不百里林逕入秋雨竹屋臨野水沿徼或過之瞻望以興起

送李光載辭西臺掾省親金陵

翩翩城上烏鬱鬱轅下駒芻豆或不充返哺常有餘庭闈隔江水思之俄歳除誰能西入秦奔走奉簡書脂車薊門道僕馬語載驅過江動雙槳忽至石城隅慈母望我久此時當倚閭相見有至樂浮榮信區區

分題得鄧賧送舒嚕都元帥之雲南

滇池西南陬沃地稱純源鳳山翼廣野穹水吐厚坤武侯昔經營遺勝諒斯存川原集惠采艸樹生奇芬聖世仁風暢遐徼絕妖氛元戎謹蕃宣詩禮況所惇

春山圖

春山云木暝初日映遙岑林霏翳髙閣望之勞我心幽徑緣崖迥飛淙響澗深芳月忽已晏誰哉與登臨

分題得南臺送山子春僉事之閩中

無諸句踐孫有國東南陬能從漢髙帝函谷用戈矛賞功仍故封築臺臨水頭憶昔春雨餘廟下艤蘭舟載瞻漢衣冠丹靑煥林丘北遊二十年日暮倦登樓繡衣問風俗於焉少夷猶

送髙敏則道州路知事

子昔來京師見我靈椿坊論交气誼合室有芝蘭香念我當逺行賦詩以相將詞華蔚組繡音節鏘琳瑯而子亦南徵遊徼入炎荒契濶忽八載憑髙每相望今歳夏五月有客至上庠欣然展良覿槐下久徜徉惟子富文學所用乖所長巍巍玉堂署制作須才良而今所授官乃復在遐方獨喜舂陵郡實爲周子鄕山川艸樹間道徳有餘光於此治簡書𨿽逺庸何傷涼風起燕臺飛雨下太行蘭舟曉當發河水方洋洋臨流重睽攜贈子以佩璫願言行所知歳晚期母爽

送王致道僉憲河東分題得汾亭

昔年文中子東歸遂隱居幽亭枕汾曲於此樂唐虞鳴琴寫流水泚筆讀羣書夫子今邈悠淸風在林墟君侯實諸孫訪古紆使車睠惟十二防用世當何如

安福李氏臨溪亭

結屋負南郭淸溪流屋前端居塵事少水木自幽研滌硯弄寒泚鳴琴寫潺湲沙鳥時近人汀云相往還烹鮮芼溪毛畱客坐前軒逝川道體著觀物悟微言

題米元暉溧陽溪山圖

宿雨散層巘林麓翳煙霏遙山斷復連川上初昕微我昔困行役溧陽秋未歸幽子喬松流邂逅啟郊扉撫景正若此別離嗟願違覽捲遂終日溪云欲生衣

爲吳徳良題承防所贈蘭竹圖

細竹生石間幽蘭與之俱愛彼有貞節而此芳不渝空谷塵躅逺公子爲停車懷人重移植臨風寫爲圖君子實似之歳晏聊與娛

賦云錦溪

緑水春生渚丹花集陽林愛此云錦好蘭舟轉溪深賀監謝軒冕載酒過山陰遙聞櫂歌發縹渺不可尋日出瀛海上照見仙人宮仙人【闕】云處【闕】翠【闕】

懷慕衝賞俯首慙孤蹤吹簫薊門月一夜思江東

哭陳元麟

阿麟能讀書八歳貢京國翺翔公卿間聲譽頗籍籍我家越山南汝家越山北及我官橋門見汝長五尺翩翩丹穴雛五采作毛翮昆侖種瑤樹上有實可食汝胡不此畱而去不可卽乃翁攜汝來爲汝頭盡白辛苦攜骨歸江蘺黯秋夕可憐東門吳任達乃彊釋

趙逢原靖康間失母三十年得之瀘南其孫求詩

母子不相見飄零三十年飛雲散九野瀘水聲濺濺百川盡東注雲飛散還聚無情防相逢而況子求母淒涼汴中宅池臺翳荒榛峽船載華發鼓枻江南春作堂種蘐艸蘐艸日以好淮上已罷兵江南可娛老

爲熊道士賦雲巢

吾聞巢居子乃在白雲間手執天地戶乘風時往還下民敢予侮硩蔟寧爾幹更有鶴爲馬養在松樹端

杜節婦董氐無子

杜曲有好花盈盈映春水芳月忽已晏好花難結子年年寒食時花落水邊墓狂風吹不去盡作墓上土白頭不偕老千古同懷抱獨憐墓中人羨殺杜有道

答蔣伯衡茂才

蔣子雅好事獨肯勤過我助我作淸事亦復無不可近詩精且新五色云一朶子豈久陸沈徐步亦靑瑣

題陶淵明撫松圖

原野涼風至艸樹日蕭條杖筇還故丘靑松在東臯孤陰近衡宇薄日映層標念此有貞操撫之以逍遙

題泛舟圖

江云生白石水木澹幽姿雙松出叢薄翠色集遙枝落日明極浦楚岫正參差美人鼔蘭枻歳晏將何之

題郭天錫畫

郊居息塵事日夕望靑山靑山秋气多白雲出其間露渚野芳集楓林江色寒夷猶感流序況乃曠幽攀

題楚山圖

佳竹生石渚髙木連翠微遙岑宿雨霽野水明夕暉幽子茅宇下獨坐啟林扉所約殊未來湘云欲生衣

韓節婦詩

云州劉氏女嫁作韓家婦良人命不淑抱病入野土舅姑老無兒三子幼失父劉氏方盛年自誓不忍去寧爲澗底松不作道旁樹道旁眾所憐澗底人不顧寒燈照

【闕】

機杼膝下梨栗分堂上滫瀡具辛苦【闕】年遂作畢志慮佳兒總成立防服娛歳暮邦人推母儀裏婦學閫度盡言韓家好華表臨大路

和氏孝感詩

任城和氏女病久雙目盲有子曰叔方百計除昏防巫醫技皆窮吁天乞光明焚香向北斗夜夜拜中庭一旦雲霧開髙堂炯秋星攬鏡見天色恍然疑再生慈竹當牕緑蘐艸繞堦靑兒孫來上壽防服映新晴鄰媼亦驚喜相看持酒觥乃知有天道應感由孝誠張元已親疾不在藥師經

送羅生還闗中

岐山有雛鳳飛集軒轅臺下飲辟雍水絢羽明毰�天寒采竹實欲與相徘徊鳳子忽西飛使我心悠哉比歳秦告饑攫人臘爲餱捄荒豈無防孰弛吾君憂乃翁守奉先懿若元道州臨風致逺意爲子登髙丘

郭孝子詩

金臺有孝子郭氏名壽瑛壽瑛執親喪晝夜聞哭聲負土起崇冢栽松翳扃瘦骨寒嶽立苦涙春河傾視容日梅梅一朝廢雙睛復扶大母柩防行出蕪城願言畢序葬身瘵心則寧里人問孝子過毀聖所懲孝子哭且答我非敢傷生有淚不哭親烏乎用吾情親死我目在徒能視無形黃泉相見日無用此目明吾聞壽瑛語悲愴不自勝昔人曾有言五色令目盲長年悅芬華眉斧戕心精視彼郭孝子愧色能無頳而我嗜讀書昏花散秋燈思親不能哭涕泗空塡膺

西山詩【有序】

至順三年六月之吉西山新寺之穹碑樹焉是日百僚無敢不至碑所餘與趙博士繼淸蚤作出平則門沿大堤並駐蹕亭下轉入湖曲逢趙宗吉成漢卿二編修與劉敬先典籍騎驢從蒼頭挈匏樽邀余與繼淸就堤側借艸坐灌木延陰風泠然生磵底幽鳥鳴其上命蒼頭堤旁取荷爲盤以實臘肉倒樽中濁醪飲數行甕山流黛與湖影相蕩潏於杯盤巾袂之上余在京師七年蓋未有一適如此時也酒盡三君子起曰子於此能無詩乎餘言歸卽賦之及歸以職事縻繞少淸趣明年二月宗言持紙來索詩時戶外雪深二尺無他客乃賦詩曰

蓐食出西郭初日明逺川聮鑣走山麓山樹盡含煙紫石擁馳道緑水侵莽田髙人湖上來邂逅野磵邊茂栁垂密幄層莎布柔氊回風颯幽爽有鳥聲淸圓采荷薦珍胏洗琖行芳泉芙蓉濯新雨迥立方嬋娟晤言攄素抱逸思慕遐鶱窈窕紺園夕珠林映璇淵黃金作臺殿縹緲集諸天顧慙凡躅污亟去不敢邅適意無先期重尋有中悁華月忽易攺賞心與時遷晨興望云物浩雪滿層巓

朗州周氏水木淸華亭

回薄林逕小有亭在山阿川原宿雨盡谿谷秋水多文鱗集幽渚翠羽下遙柯美人種松桂松桂今如何念彼不可卽沅江日生波

題雲松巢圖

匡廬多白雲亦有松在山髙樓若橧巢乃在雲松間茯苓生砌石雨气通林巒遊子涉逺道夕鳥棲檐端終期謝圭組歳晚適幽歡臥聆松風細起看川云還

題淸逺亭

虛室敞林薄細泉生石苔魚遊菡萏日池上竹樽開坐久夕雨霽微風牖間來流香轉迢遞涼意與徘徊

七言古

題蒙泉史隱圖

世皇昔日收雲南鯨鯢伾伾手所戡烏蒙烏撒腹心地不有軍府誰其監漢廷遣將非充國累歳屯田無善績兵驕民獷土不畬國帑空虛糜萬億大名劉侯文武才承詔萬里誅蒿萊豪蠻盡戢戎壘立竄卒復還農畝開有泉逺出蒙山下日夜淸冰鳴石罅渠分澮決來縱橫土脈浮膏作秋稼府中儲積多如山陂池種魚無暵幹幾聞舂磑響林際仍爲蓏蔬流圃間劉侯暇日遊泉上賓史追從意衝暢步隨涼影傍髙松坐看晴雲起孤嶂朱轓奕奕來甌閩喪車遄返黃河津雲南戰骨橫四野布谷聲中荒艸春劉侯𨿽死應愁絕吟魂空咽泉頭月只今寧謐重謀帥九原人去無歸轍荔支臺館開樽時劇談毎及西南陲淒涼遺像畫圖裏對此流涕將奚爲

海谷

歸虛谷在渤海東八紘之水注其中不盈不縮浩無際吞吐日月含空蒙靈鼇於此負山出上有縹緲金銀宮人間相去幾萬里弱水滿眼多回風琴髙來時踏赤鯉少君歸去乘白鴻秦王到老不得渡嗟我欲往將焉從子房有孫海穀子告我有路非難通只隨雲气相上下與子共謁扶桑公

送王道原韶州教授

春秋大義如日星紛紛傳注夷天明唐人啖趙與陸氏疏剔猶未窺全經宋儒往往發丰蔀後學胡乃相蒙盲先生寤寐洙泗上汲古獨得心源淸不隨流俗論褒貶善惡無以逃其形書成臺閣交剡薦講說弟子盈門聽上庠評校忝屬我寸莛豈足宣鏗鍧細旃廣廈得前席啟沃眞可裨升平柰何載道適南越白雪滿鬢秋衫靑橫經定有龍戶集擊磬應聞鳳鳥鳴逺人從此識古學風教所寄良非輕都門買舟著書副江上雨足新涼生天南何處有歸鴈作詩百紙寛離情

謝氏祖孫創澧陽橋

涔陽極目雲气昏衝風揚波鼉窟翻湘妃抱瑟望虞舜日莫江竹多啼痕木蘭爲舟不可渡誰幻層淵作平路天橫夜靜牛渚長海市朝晴蜃樓吐祖孫移山山可移昔人不信今見之千年猶有召伯棣白面聚斂嗟何爲

友人祀墳少作圖錄之

溪村積水生寒煙書廬睡起淸明天隔溪暮哭人飯鬼塍間燒錢野風起酒旗山前雨疎疎來禽花底飛鷓鴣荒墳累累出新艸艸長如人人又老東門大道靑楊間可憐車馬無時閒

題虎圖

於菟嘯林風怒生艸木瑟縮空山驚斧牙鑿齒新發硎去食田豕求西成伊昔報祭先嗇並誰復罵汝偸犧牲包生盤礡圖金睛懸之髙堂气憑陵遊光野仲急遁形西阿執鉞神赫靈

藏六詩爲林恬齋作

禹燥中野欵洽流水靑黃背疇錯五含九六中算約舉六藏之九斯作人言天地猶槖籥陽气流行鬯磅礡蛇甘卽且蝟辱鵲子能深彊有眞樂陽精純凝乃脫廓掉頭不肯支牀腳

爲蕭元泰題龍虎山嵒圖

龍虎之山仙所寰我昔夢寐遊其間乾坤風气結衝秀中有正一都壇羽人授我九節杖林磴窈窕窮幽攀金宮藥殿起寥廓翠崖丹巘深回環峯頭時飄白菡萏石上盡種靑瑯玕諸巖一覽二十四總似瀛渚蓬萊山淸溪浮空引雪練逺岫隔水來煙鬟就中仙嵒更奇絕上有玉樹皆檀欒虹光半夜出林杪云是石室韜神丹欲求刀圭已衰疾羽人去我如飛翰褰裳磵曲采芳艸斷猿疎雨春山寒覺來俗事日滿眼歳月冉冉隨驚湍會稽蕭氏忽相訪笑以此圖令我看夢中羽人貌眞似而我別後鬢毛斑題詩聊復紀疇昔願拂塵服齊驂鸞

題白玉蟾贈劉丹晨暑月詩後

玉蟾先生列仙儒夙昔夢見冰雪如丹晨不比劉師服彌明本解人間書紫淸午榻松陰冷俯視塵寰眞火井銀河夜靜浴明月水風吹落云影云盤屈龍虎章百神守之不敢將

胡古愚爲其僕袁普作傳王師魯賦詩用事甚博輒摭其遺余爲詩和之

世族之降爲皁隸人世升沈自常事句章袁普本故家淪落來依太史氏太史典教羽林屯普也服役顓辛勤頗似顏家得銀鹿又如王氏使靑猿子淵立約眞可笑彼若輸心不相拗結車已肯送窮鬼下狀仍堪論惡少太丘無僕不自聊何時定把漁配樵更尋阿對灌蔬圃未暇殖貨師齊刀胡公掉筆嘲孤客客笑胡公未爲得長卿才思應過人挑得文君並僮百卻憐待制王先生只爲袁普之灤京平生我識越石父解驂遲汝相將行陳新甫生日出紅玉杯飲客爲賦紅玉杯

昆侖東阿含海日石中玉子如日赤神工夜發昆吾刀剜作金杯盛酒喫蟠桃初開緱母家丹露滴入芙蓉花廣陵公子酒如海年年顏色襯朝霞

題天臺桃源圖

天臺一溪緑周遭溪南溪北都種桃東風吹花開復落遊人不來春水髙錢塘道士張彥輔畫圖送得劉郎去昨夜神鵲海上來洞裏胡麻欲成樹

明妃出塞圖

昭君北嫁呼韓國巫山更有昭君村黃金鏤鞍玉驄馬分明載得巫山云涼風吹動釵頭鴈一曲琵琶寫幽怨沙艸遙連雞庭塞野花不種鴛鴦殿內家日日選娉婷淚痕滿袖空多情漢廷自此恩信重美人身比鴻毛輕蘇伯修往上京王君實以髙麗笠贈之且有詩伯修徵和章因述往歳追從之悰與今玆睽攜之嘆云爾

往年飲馬灤河秋灤水斜抱石城流靑城丈人來水上揭謝蘇王【曼碩敬徳伯修君實】皆與遊顧予濫倚橋門席日斜去坐鼇峯石夜涼共飲明月樽醉眠更聽髙樓笛灤河九曲來濺濺自我不見今三年蘇郎又扈屬車去佇望弗及心茫然龍門峽中雲气濕山雨定灑髙麗笠別意遙憐栁色深歸心莫爲鵑聲急不才未許收詞垣賦成何日奏甘泉人言凡骨難變化爲我致意靑城仙

題胡氏殺虎圖

沙河野黑秋風粗棗陽戍卒車載孥道旁老虎夕未餔車中健婦不見夫倉皇下車持虎足呼兒授刀剚其腹夫骨已斷不可續泣與孤兒餐虎肉

小混沌【魚腹浦中石方氏得之加今名】

大圜縣含淸涬倐忽多事中央死精散作萬星蘂天椽不堪參墮趾日化七十皇有虺蜀霤難苴絢林委殺妖壺涿驚弗燬剡剡靈光照寒汜老龍乘磧用師紀俾作魚麗陣中士風雲往來江落水虎臂灘回玉生子緗文素肌溫栗理方叔得之驚且喜羃蒙錯綺鐍髹篚閉門乍觀戒貪褫烏虖混沌乃若此吾終乞之還汝始

送趙博士還聞喜展墓

渡江丞相忠簡公意气不減王茂騎鯨海上作風雨故國山河夕照中丞相先人葬河朔蓬顆摧藏麟滅角橋門有客丞相孫西望歸云雙淚落彬彬學子傳詩書誰爲王式歌驤駒車塵忽集都門道野水遙生董澤蒲僕夫系馬塋邊栁子弟牽羊輦村酒裏中老父喜更悲胡不歸來今白首人生南北兩悠悠相見俄驚二百秋我亦飄零去鄕土酒酣獨奏江南謳

豫章紫極宮太古樓

誰云仙人好樓居仙人結屋在太虛夜涼河影動牕牖日暮雲气浮江河人生萬劫同天地倚欄無限太古意麻姑歸去海復深秋風吹老人間世嗟余好古空讀書所見無過數千歳明年江雨未開船聽說無懷以前事

爲江道士賦淸虛

人言天上淸虛府中有萬頃琉璃田秋空紺滑不可上翠房玉戶扃嬋娟道人有月常滿郭只在黃庭方寸間重樓露气浩如水絳河夜轉昆侖巓

分題送方叔髙江南得車遙遙

車遙遙薊門路髙麗驕馬不受鞭方郎得官上車去薊門南頭盧水流燕姬十五居酒樓彈箏唱歌折楊栁落日車前勸郎酒南陌行人往復來幾人似郎得官回郎車莫驅傷馬足車中本載連城玉車遙遙鄔子洲賣車買船載旗鼔晴湖風輕聞櫂謳

崇碧軒詩【有序】

江西張繼明居進賢山中屋前後皆髙嶺前嶺曰瀑坌蓋謂飛瀑若塵坌然門臨淸溪溪受飛瀑張氏有田如幹畝溪行田間後嶺傍有深谷多古木屋東爲軒四楹豫章松竹雜樹與山俱靑因名軒曰崇碧奎章學士虞公爲大書之繼明又來錢塘求詩於餘詩曰

豫章山中多豫章大松長竹相扶將屋東微見紅日動檐曲偏令翠雨涼洗空絲瀑落溪艇暖客錦苔鋪石牀何時到子軒下坐太朴顯民同瓦觴【危太朴楊顯民皆繼明之所嘗遊其居又相近也】

題遼人射獵圖

美人貂帽玉驄馬誰其從之臂鷹者沙寒艸白天雨霜落日馳獵遼城下塞南健婦方把鋤丈夫邊戍官索租

題趙紹隆倦繡圖

籠碧紗廚掛秋水藕風吹香團扇底琵琶彈歇宮晝長釵落云邊九雛紫二姝誰是薛靈蕓繡得金塘兩鴛似宮奴夕殿喚更衣露濕銀牀響桐子

爲趙敬叔賦漢海獸葡萄鏡蓋鄭夾漈家故物也

尙方老冶收精銅金膏玉髓開朣朧未央曉月低靑桐六月秋井生芙蓉當塗妖鬼負神器銅人登車數行淚寶奩偶落長安市來與人間照珠翠凝陰空祭江心龍海雨夜入閩王宮一朝愁殺漈上翁破屋日夜穿晴虹西苑野露堪作酒中有騊駼活欲走趙侯得之莫失手龍女鮫童俟之久

和蕭秀才歌風臺

歌風臺前野水長王媼賣酒茅屋涼酒邊老父說劉季頭戴竹冠還故鄕山河霸气已銷歇颯颯老栁吹斜陽臺前小兒更擊築築聲更似一侯章

送朗州周子嘉主簿來安

阿翁起屋敖山下阿兒作官滁水邊滁州眞似朗州好落日采蘭汀渚間縣官何必好生事把酒去看瑯琊山阿翁日望好消息家書只報縣人安

慶元妙觀新種檜樹生成鳳冠

老檜何年化牛去仙人築壇栽小樹靈根下飲丹砂泉翠气遙通石門雨寶冠百葉靑荷開威鳳獻舞衣毰�漢宮不種瑚樹有客持圖海上來

五言排律

次韻蘇伯修尙書孔廟慶成詩【禦史孔用道以上丁致祭且樹碑云】

聖皇遵祖武熙代闡人文魯邑宮功懋齊民道化殷緑綈頒厚渥翠瑌【如兗切美石】篆靈勲毖祀超羣望休光照九墳六莖時入奏百末夜流燻服曽孫敏趨庭舊禮聞告成牲釁【闕】承事駿奔勤廟作知民若神歌樂我員精神通肸蠁嘉貺集氛氳史克人能頌永歌堯舜君

送葉天根南還

我識天根子於今二十年吹簫來翠嶺鼓枻入丹淵日出扶桑底云生建木巓人間方夜半海上得春先老我江湖迥微官歳月遷荒泉流竹裏冷雨浸芝田髮短何爲者君歸重惘然飛霞浮夕景定在石林邊

陪趙公子遊蔣山卽席次李五峯韻

弭櫂丹陽郭鳴鞭白下山晴原煙翳翳幽樹鳥闗闗石液玻瓈碧雲根瑪瑙殷佛巖開細菊僧徑入叢菅雨洗川容淨潮隨野色還六朝有幽事盡在夕陽間

南山詩【山在龍虎山南張宗師藏劍舄之地曰丹丘有小石洞門玉津澗月橋天鑑池金沙井躍泉漱云亭山云閤丹桂塢桃花源云】

江左羣山囿仙丘倚太霞上淸分亢爽南谷抱谽谺臺觀黃瓊宅林巒赤虎家天池開寶鑑日井射金沙桂殞秋巖粟桃烘曉岸葩泉香通美竹雲液漱靈芽俯澗松偏潤緣崖逕自斜幽亭宜水繞晴閣受嵐遮神舄丹扃祕闗紫气賒石橋畱月色銀浦渺皇華願解延陵劍終乘博望槎臨風一邂逅食我棗如

次韻許左丞從車駕遊承天護聖寺是日由參政陞左丞

銀甕呈山麓【地名甕山】鑾輿際水鄕離宮疑馺行殿仿飛翔細浪魚鱗襲輕飇鷁首驤扶桑明逺岸析木度髙屏翳時淸蹕丰隆夙啟行衞兵環越棘舞女蹋吳航漸覺仙樓近微聞梵鐸揚石壇登案衍瓊佩雜璆鏘夕渚休蘭櫂春壺瀉桂漿伊蒲頒內供薝卜散林香罷宴蜺旌動開帆獸錦張莽田低碧樹馳道出金塘畿甸嚴車輔臣鄰重室廂方欣麟在藪復喜鳳鳴陽聖主需賢急嘉猷賴弼良從容承顧問舄奕拜恩光文彩堪華國芳菲正滿堂協忠成泰治流澤徧遐荒援古言應切匡時慮更長誰哉疲土木況乃象爲廊

安雅堂集卷三

欽定四庫全書

安雅堂集卷四

元陳旅撰

序

國朝文類序

元气流行乎宇宙之間其精華之在人有不能不著者發而爲文章焉然則文章者固元气之爲也徒審前人制作之工拙而不知其出於天地气運之盛衰豈知言者哉蓋嘗考之三代以降惟漢唐宋之文爲特盛就其世而論之其特盛者又何其不能多也千數百年之久天地气運難盛而易衰乃若此斯人之榮悴槪可知矣先民有言三光五嶽之气分大音不完必混一而後大振美哉乎其言之也昔者南北斷裂之餘非無能言之人馳騁於一時顧往往囿於是气之衰其言荒粗萎冗無足起發人意其中有若不爲是气所囿者則振古之豪傑非可以世論也我國家奄有六合自古稱混一者未有如今日之無所不一則天地气運之盛無有盛扵今日者矣建國以來列聖繼作以忠厚之澤涵育萬物鴻生防老出於其間作爲文章龎蔚光壯前世陋靡之風扵是乎盡變矣孰謂斯文之興不有闗於天地國家者乎監察禦史鎭陽蘇天爵伯修慨然有志於此以爲秦漢魏晉之文則收於文選唐宋之文則載於文粹文鑑國朝文章之盛不采而彚之將遂散軼沈泯赫然休光弗耀於將來非當務之大缺者歟乃搜摭國初至今名人所作若歌詩賦頌銘贊序記奏議雜著書說議銘志碑傳皆類而聚之積二十年凡得若干首爲七十卷名曰國朝文類百年文物之英盡在是矣然所取者必其有系於政治有補於世教或取其雅制之足以範俗或取其論述之足以輔翼史氏凡非此者𨿽好弗取也夫人莫不有所爲於世顧其用心何如耳彼爲身謀者窮晝夜所爲將無一事出於其私心之外至有爲人子孫於其先世所可傳者漠然曽不加意遑及他人之文與天下之事哉覧是編者不惟有以見斯文之所以盛亦足以見伯修平日之用心矣伯修學博而識正自爲成均諸生以至歷官翰苑凡前言往行與當世之所可述者無不筆之簡冊有國朝名臣事略與是篇並著廷論以文類猶未流布於四方也移文江浙行省鋟諸梓伯修使旅書所以纂輯之意於編端庶幾同志之士尙相與博采而嗣錄之

經筵唱和詩序

古人有言曰天下重任惟宰相與經筵周成王能成其徳由周公有以傅之也是豈過爲髙論者哉我世祖皇帝道防元化明並日月冝無待乎儒者之助矣萬防之暇命許文正公與諸儒講堯舜孔子之道以登中統至元之盛夫以世皇上聖猶不能無賴乎此則世之爲人君者能無賴輔導之功乎文皇帝以明宗有觀書之諭開奎章閣延學士大夫敷陳皇祖寶訓曁諸格言緝熈光明以師表天下而在位弗永志有未遂也今上皇帝以明考元子入紹大統有志祖宗之事禦極之初卽命兩丞相與賢臣碩彥之在著定者以聖謨嘉言與凡經籍所載可以充廣聰明增崇徳業者一月三進講上接聴不倦而時有儆惕之色扵是益優禮講官旣賜酒饌又以髙年疲扵步趨也命皆得乘舟太液池徑西苑以歸聞者皆爲天子重講官若此天下其不復爲中統至元之時乎今監察禦史鎭陽蘇君伯修時爲授經郎兼經筵譯文官論定其說使譯者得以國言悉其指歸沐日又賦詩鋪寫盛事約同館之士與京師能詩者和之彚爲一卷不鄙謂旅使序之嗟乎儒者之用心亦苦矣敝精神方冊之間莫不欲售其說於人主使四海之人咸被仁義之澤柰何自孔孟以來儒者之每不遇扵世落落也程正叔氏以名臣薦身際元祐之朝似可以行其學矣崇政說書懇懇忠藎卒無所售而去況其他者哉然則儒者得以所蘊進納扵其君實千百載奇遇幸防也又安得不歡欣鼔舞而形諸詠歌也哉此伯修與諸賢之詩所以作也後之君子想見元統之治將扵是乎觀焉

送旺紮勒圖還河陽序

國家初置成均本教國人子弟因寖及其餘焉國人子弟之所以學者非専尙乎文辭之葩華也訓詁之繁也與細儒曲士角分寸扵觚翰之間也醇龎之質偉茂之器固將有以成其美而�忮之气儻蕩之習亦欲有以變其故爾成周之造士也七年考其小成九年考其大成至是不率教者盡變不變王親視學又不變則爲之三日不舉蓋學所以變气質也不變則棄人也爲君師者能不以是爲已責哉蒙古生旺紮勒圖入學甫三載予見其貌魁岸而善祥其意濶達而欵慤其言辯暢而縝理生之質亦善變矣揚子云有云君子弸中而彪外也生之著扵外者若是其必有所得扵其中乎歸見父母父母必喜曰吾子去我久而能異於昔矣裏中父兄來覿生必亦曰不見生久生異扵昔矣吾知由生而有興起者焉吾知由生而有慕國學之爲教者焉吾知生由是而益有以自勵者焉其行也同捨生爲求言序以勉之

送柿溪州蒙古學正序

無懷氏封泰山以來字體之變尙矣其可考者古文作扵蒼頡大篆作扵史籀小篆作扵李斯書作於程邈以至繆篆虫鳥艸書八分等書又紛然雜出秦漢之間因時制宜蓋未始有定畫也皇元因造字以新天下之耳目諧聲以該六書之防母字四十一而變無窮焉故非智融而器防者不足以詣其妙大梁程生某蚤爲【闕】人又善書得晉人筆意故學國字卽敻出輩流翰林院試書言用爲澧之柿溪州學正將行余告之曰書扵六藝非小數也天下之大而號令之行也書行之萬世之逺而事之傳也書傳之故周官有保氏之教漢法有太史之試後世又設博士弟子貟以専其業良有以也況今國字之爲書也有我朝之大訓在焉設官內外將以同天下之文而布聲教扵四方也其爲職不亦旣重矣乎澧爲遐壌學正能使其人習通其業則亦有補扵當世矣講授之暇毋徒歌楚辭扵渚蘭汀芷之間取柿溪霜葉悉書之筆勢當益進國家將磨皇之板書無前之盛烈且召子矣

閻主簿孝行詩序

霍邑人閻祿由蒙古字學教授除臨汾縣主簿未上而母死哀毀逾節廬墓以終其喪先是防父亦如之鄕黨稱其孝有司上其事朝省將有所褒嘉焉與往來者求搢紳爲詩美之餘書其右簡曰古者人無不學學所以求至扵成人也夫司徒以鄕三物教萬民而賔興之曰六徳曰六行曰六藝缺一則非成人況可遺其所甚重者乎故保氏教國子以藝儀必先審以師氏之徳行三代聖王治效之隆往往亦由在官者之有是學也後世之爲學者岐道藝而二之以爲惇徳未足以動流俗而衒藝有足以徼亟用爲進身之計常有餘扵爲人之道則不足夫書六藝之一而孝者六行之元也人知國字之足以進身而競習之曽亦知大司徒與師保氏所以教人者乎閻君以字學入官而篤扵孝行如此庶幾知古人三物爲教之意矣他日臨民寜無以厚其俗乎

贈沙井徐判官詩序

天山之北臯陸衍迆聮亙乎大漠趙王之封國在焉王得選吏治其人丰州徐君善卿起家爲沙井路揔府判官善卿嘗事王於邸王愛其俶儻而有學欲薦諸朝而大用之善卿獨曰沙井獨不足行吾志乎乃條其所宜施於民者行之不以激爲亷不以察爲智苛除繞觧有西漢循吏之風焉民舊業畜牧少耕種善卿始勸民力穡而生民滋厚又設學校以教之而民俗日殷輿人誦之曰我有廣野天山之下昔我善牧今我善稼我庾旣作又谷我以學徐侯徐侯毋捨我而邈秩滿民上治狀畱之王曰使理吾國皆若徐判官吾何慮焉乃以國人之請移中書復任之扵是吾黨咸賦詩美之餘聞之民曷生乎食之也曷馴而寜乎教之也有虞氏命稷播百糓卽命契敷五教當時命官莫此爲急繼命臯陶明刑不過爲弼教之計爾三代制治寖宻大要無出乎此後世以能吏稱者未嘗知有教養之道惟恃刑法以行其所欲爲者而已矣嗚呼此後世之所以不古若也徐君位卑且佐理荒落之郡而能以教養爲政若此使得専任中上牧守之寄其效又何如哉

亂石湫禱雨詩序

泰定戊辰之嵗陜右大旱民日益困有司散利去幾索神莫之能禦六盤染織提舉燕山馬君愀然曰天人之相去邈矣職位之有守不可越矣然亦有流通而無間者乎吾𨿽非守土臣然食其祿者憂其事也況吾祿實出扵民而諉曰閔雨非吾職也是豈仁人之用心哉卽屏葷酒沐浴齋戒輒俸錢買薌幣祝奠之物負之行五十餘里至亂石湫拜奠而黙禱焉忽靈風生水上如神騰趯湫底湧出樽酒流抵岸側若將授君者左右咸驚異以爲神所以表精誠而昭嘉貺也宜拜貺君再拜受而飲之以器入湫水迎至郡城寘諸叢祠有云隨軒蓋大防連日槁者蘇僕者起愁嘆亡聊者鼔舞而驩欣民於是歌頌馬君如祝束長生焉余聞君爲人正而靜居官以亷介自將是宜有以格神明也易曰東鄰殺牛不如西鄰之禴祭實受其福吾扵馬君有以知其然乎

送無錫州知州王誠甫序

都水監經歷王君誠甫出知無錫州而徴言扵余余惟淛右租賦甲天下嵗轉粟京師數百萬石比嵗東南大雨水吳幾沼焉而無錫爲淛右大州爲州牧者其責亦重矣誠甫豈弟君子而婉畫水曺防久也凡天下川澤壅防與五溝五塗之制莫不熟講而周知之出而爲是州豈非上之人所以用誠甫之意乎書曰三江旣入震澤底定今三江皆已入海而無所湮滯乎震澤底定而無所湓溢乎吾知誠甫必有所建白而防庸之大荒大札捨禁弛力薄徵緩刑之典吾知誠甫必有所申明而興行之惟趣集租賦而民隠之不卹則非長人者之道也是州泰伯始入吳所居之地也民之衣食旣足因其舊俗而教之以禮讓之節囹圄空虛頌聲作扵田野此又上之人所以用誠甫之意乎予他日南歸將卜居扵玆未必不及誠甫之徳惠也

喬生孝義詩序

京師首善之地跂行喙息親接神化故𨿽愚夫愚婦有日遷善而不知爲之者況知有陰陽五行之理而徴扵日用彛倫之間者乎喬生顯京師人知讀書能以人生年月日時鼓策推步遂知來物人有懷疑不能自決者輒向生決之能示人以禍福趣捨之機無不應生事親有過人之孝友愛昆弟同居無間言閨門肅雍未嘗有疾聲厲色人益重之扵是朝廷旌其門爲孝義之門客有欲爲生求詩扵人爲予言若此余謂生非藝術人也荘君平隠於卜筮與人子言依扵孝與人弟言依扵順與人臣言依於忠生之爲術必亦若君平之與人言者乎夫身有之則其言親切而有味吾知生之言必易扵感人其孝友不獨行於家而已也有人如生大夫君子能不爲之賦詩乎不然天新雨道少人試詣生與言如何

石氏節婦詩序

國子生王翼來言曰吾完州俗美男義女貞石氏女二十嬪於滿城夫曰王徳僅兩嵗並卽荷戈與殳從軍南行矣凬幹中毒雨腐肌殞於戎行不得視父母與妻嫠哭水滸招魂以葬願糜此身爲彼骨上土顧家有二老而兒方呱呱竈晏弗煬體無完襦柰何棄去而與良人俱扵是飲泣支憊還入室堂思曷爲養惟婦功是臧夕鐙而纑晨筐而桑澤器欄灰渥帛漱裳力營食衣以保尊章使安彊廿年皆以壽終若不知其子之亡彼呱者瓚齒與徳茂誦詩讀書皆母之教石氏今死年六十五臨絕語瓚謂吾可以見爾父瓚懷母恩悲不能言以歌詩所傳能永被乎筦弦故托翼來乞書其實以徼恵扵諸賢

送索士巖燕南憲司經歷序

索君士巖除燕南憲司經歷將行徴贈言旅之言曰天下大物也天子與宰相勢不可獨治之於是設官以分治官眾不能皆得人也徳澤之未流民隠之無愬姦貪賊蠧之無所懲畏於是設風紀之官以防糾之其爲任可謂重矣天下憲司凡廿有一道燕南居其首焉其地咫尺國門外實先宣風以爲諸道望而一出言一舉足卽聞朝廷之上其任可謂又重矣憲司官若吏權皆足以制郡縣禍福人而事不當律令幕官不署文書不得行使者𨿽行部逺外防議事幕官亦與裁之則其權又足以制夫妄禍福人者經歷元幕也其爲任可謂又益重矣士巖此行集三重焉若之何而任之夫智力足以任天下之重而力有所不及智有所不周矣天運行而不息也地凝然而不墜也誰實任之曰气誰實任气曰理然則惟理可以任天下之至重者乎講學以明理制行以養气此古之人所以大有爲於世也士巖擢髙第入史館又從事禦史府布武華要之衢而毎退然若不勝衣君子扵是乎知士巖之學矣然則士巖今居憲幕可否事必不以區區智力與人較爭短長其務以理勝不以言勝者乎𨿽然是猶非天下之至重者也士巖當益思所以任夫至重者哉

送李中父使徵東行省序

髙防在我朝如古封建國得自官人其秀民皆用所設科仕於其國皇慶間詔大比天下士自是始有試禮闈者然多綴末第或授東省宰屬或官所近州郡旣歸卽爲其國顯官鮮更西度鴨緑水者夫自封建旣廢天下仕者無不登名王朝其勢然也今髙麗得自官人而其秀民往往已用所設科仕其國矣顧復不逺數千里來試京師者蓋以得扵其國者不若得諸朝廷者爲榮故𨿽得末第宂官亦甚榮扵其國況擢髙科官華近爲天下之所共榮者乎元統元年天子親策進士旅叨掌試卷簾內髙麗李糓所對策大爲讀卷官所賞乃超寘乙科宰相遂奏爲翰林國史院檢閱官亦榮矣明年制詔天下興學校中父得捧制書東還且將以其舉於朝廷者恱乎親以及其鄕黨也余壯其行告之曰子歸見邦人諸友宜言上文明立賢無方未嘗鄙夷逺人如曽靑丹砂不產於中國而中國實用之士患不適扵用不患中國之不已用也不然興學之詔何以逺頒於玆土哉易之漸曰鴻漸於逵其羽可用爲儀吉吾將見揚翹於東方者與中父翩翩而來儀乎

劉沂州慶壽詩序

臨沂劉瓚文瑞爲集賢都事時其父信甫母田夫人已推恩拜官封搢紳爲文辭榮之今瓉官儀曺秩五品信甫又以子貴拜奉訓大夫益都路沂州知州飛騎尉臨沂縣男田夫人封臨沂縣君沂州今年八十有八夫人八十有二扵是大夫士又爲歌詩以誦詠其福履之盛屬余序余嘗觀於樹藝之事矣生息蕃廡而利之收倍焉者必風雨之時土地之沃而人事之周也三者缺一焉則其生也弗遂惟人亦然天之所畀者厚身之所積者充子孫之孝養無不至則其所享必有優於人者矣彼有所不足者非賦予嗇於有生之初則培植不加於有生之後甚至戕其所得扵天者不然同生宇宙間何萬有不齊哉沂州孝友忠信能衝澹以養父心勤約以資生畜書以教子捐貲以周人之急而善徳又足以善其裏俗伉儷皆登上壽居鄕邦受祿養安彊夷愉無有不愜扵心豈非得之天者厚積之已者充而養志者之無不至而致然歟嗚呼何沂州扵斯三者之獨偹也漢官儀三老五更取男女完具者則入𨿽有徳有壽又必以有子爲可貴況有子篤於孝又以寵祿及其親乎𨿽然吾聞化國之日舒以長方今四海寜謐和气充鬯沂州得享安榮扵壽域之內則得於朝廷者多矣又不但三者之偹也

送劉粹衷赴旌徳令序

劉君粹衷之爲旌徳令也客有過予而言曰粹衷名進士其爲人也和而易宜在館閣爲文章從容搢紳間柰何治縣縣難治也必有彊明之才而後可以剸劇粹衷柰何治縣予應之曰子以後世之吏求粹衷乎世以彊明稱者未必良吏也彊而無以養之必嚴刻明而不善用必苛察以嚴刻苛察而施諸政亦難爲下矣大抵若是者皆急扵近名近名非良吏也古之君子未嘗有心扵治人而人未嘗不治扵君子誠以待物則物無不孚公以涖事則事無不當君子之身禮樂之器也政教修禮樂之用行焉禮樂之用行民將不治而化矣是可與嚴刻苛察者言哉孔子曰斯民也三代之所以直道而行也蓋民不難治後世無善治之吏扵是乎有難治之民及其難治而又急之則所治者與治之者俱困矣詩不云乎豈弟君子民之父母孰謂和易者不足以治縣夫麟儀儀鳯師師不鷙不獰飛者走者莫不爲之先後麟鳯亦何用其鷙與獰哉粹衷方將爲麟鳯於旌徳旌徳之人方將先後之不暇而子顧以向者之言惑之無乃不可乎客惟而去明日粹衷來別因述與客言者爲粹衷道之

周此山集序

風雅頌不作詩之變屢矣大抵與世相爲低昂其變易推也近世爲詩者言愈工而味愈薄聲愈號而調愈下日鍛月錬曽不若昔時閭巷刺艸之言世徳之衰一至於此我國家以淳龎大雅之風丕變海內爲治日久山川艸木之間五色成文八風不姦士生斯時無事乎文章而其言自美況以文章而歌詠雍熈之和者乎周此山先生自括蒼來京師訪予靈椿寓捨與語竟日知能爲詩因索其所作觀之何其言之藹如也夫志得意滿者其辭驕以滛窮而無所遇者其辭郁以憤髙蹈而長往者其辭放以傲先生懷才抱藝蚤有意扵用世旣而托迹丘園不見徴用且老矣今考其詩簡澹和平無郁憤放傲之色非有徳者能如是乎傳曰溫柔惇厚詩教也先生可謂有溫柔惇厚之徳矣予官橋門七年凡四方文字當程校者皆與寓目焉嘗疑山林間必猶有可觀者未之見也此詩蓋余所謂未見者乎因爲選其最佳者得若干首題爲周此山先生集云

丁氏世譜序

周小史奠系世辧昭穆其世譜之攸作乎夫系世固邦國之志然凡得立宗以綴其族者非有譜識所從出條所由分則世逺族眾其系必紊而昭穆之辧淆矣此世譜不可以不作也余不丁氏吳興大姓也昔國家用兵江南時其家文籍盡散軼世緒無所於考淸溪君道純蚤已出家爲道士乃惕然以爲隠憂搜遺討殘積以嵗月作丁氏世譜一卷榦枝扶疏綱防聮絡而凡祖考告身舉削遺文墓志咸載又求志之不存者買佳石重刻之作時思庵墓側徴記名人與是編共傳於旡窮嗚呼六十年來故家子孫宅宅田田有不能道其先世一事者孰謂丁氏世譜乃出於其後人之出家爲道士者乎丁氏三世武弁至宣教公始力學登進士第爲天子史官斯亦榮矣典教南康日嘗參訂朱氏儀禮經傳通觧鋟梓以行扵世夫先王之爲教也莫重於禮禮經亡缺之餘莫偹於此書朱子於此蓋終身拳拳焉然則譜中所載事實此其章章然者也又何必以他功業自見扵世哉余謂禮所以秩人紀也世譜作則人紀秩而禮行焉丁氏世有禮學冝能作是譜歟或曰老子爲周史爲禮師淸溪君又有得扵此歟

祭噐圗序

元統三年春太廟署言延祐中朝廷遣官至錢塘造太室祭器工物精純俱中法度乃者文宗皇帝升祔器皿趣辦一時視列室所陳功苦弗類宜用延祐故事更造之太常以其言言諸禮部而上於中書中書移浙江行省如所請而遣太常從事曰伴住者來視工扵是行中書省參知政事富珠哩某與左右司都事李某任程督事有司承命惟謹以是年六月壬申爲冶鑄尊罍彛豆登鉶簠簋盤坫盆勺之類凡百有四事吉金在鎔範制孔良錯鏤磨治光潤龍變八月己未告成載如京師夫禮非器不存而敬者禮之所以存也器有未善則所存者有不足矣先王之扵祀事所以偹物而致美也今天子以仁孝承宗祧以禮樂風天下嵗時祼薦登降俯仰之間敬之所存其不在斯乎

送甘允従甫北上序

天可得而知乎曰天難知而理可尋霜未隕而裘褐制日未入而膏燭具何也人知燠寒晝夜之必相代而至也夫旣知其必相代而至也而或戚戚扵未至或用其知力以求其所不必至是皆謂之不能知天陳畱甘允従甫年少富才華天歷中遭逢聖明得在廷閣從搢紳先生纂經世大典方進用俄以病去久之來江南補行省掾又拓落不偶扵是閉門讀書治文章窮巷艸滅屨而允從之學大進矣夫蓄之厚者其用舒郁之久者其逹茂允從去此其將有得於天乎天何心哉盈虛消息相推而至者天不能嗇扵人而人不能辭扵天也今中書左丞耿公器識宏朗位髙而禮恭海內之士咸願進見兾得展布尺寸況允従有知遇之素顧不得少自見扵宰都物之地乎吾知允從將有得扵天者殆亦扵是乎卜之嗚呼余閱世深矣事皆不足據惟天可信允從其行矣哉

安雅堂集卷四

欽定四庫全書

安雅堂集卷五

元陳旅撰

序

宋景濂文集序

金華有二先生曰栁公道傳曰黃公晉卿皆以文章顯名當世予逰薦紳間竊獲窺其述作栁公之文龎蔚隆凝如泰山之雲層鋪疊湧杳莫窮其端倪黃公之文淸圎切宻動中法度如孫吳用兵神出鬼沒不可正視而部伍整然不亂金華多奇山川淸淑之气鐘之扵人故發爲文章光焰有不可掩如此予方歆艶二公以爲不可幾及客有授予文一編者讀之見其辭韻沈鬱類栁公體裁嚴簡又絕似黃公驚而問焉乃二公之鄕弟子宋君濓之爲也因作而曰大哉文乎不可無淵源乎西京而下惟唐宋爲盛宋姑不論以吳興姚鉉所集唐文粹觀之奚啻三百餘姓𨿽張蘇蕭李常楊之流气逸辭雄各自名家終不能返於古何哉無所宗也獨韓愈氏吐詞持論一本之六經然後斯文煥然可觀故凡經其指授者往往以文知名於一世夫渾涵彌綸之道淳龎衝雅之音欲借是以宣揚之使其文字各従職而不紊苟不傳之扵師奚可哉我國家混一以來光嶽之气不分大音斯完中統至元間豪傑之士布列詞垣難以一二數天歷以來海內之所宗者惟雍虞公伯生豫章揭公曼碩二公而已二公之所指授其必有異於庸常哉設以韓愈氏方之二公則濓當在李翺皇甫湜之列也予𨿽不能文不可謂無意於斯譬猶候虫而時一鳴也其視二公黃鐘大呂之音果何如也竊喜金華山川之秀代不乏人而二公之學有所傳故因序濓之文而敢志其私焉

江浙省郎中實喇卜伯溫之官序

國家制行省以蒞外服體勢侔中書以所制者逺所統者眾所寄者爲甚重也然而以勲戚大臣之柄政扵上也連帥牧守羣有司之稟命於下也乃使數君子者於其間綜治文牘論定可否欲上無所咈而事中律度下有所受而物順軌則使百十郡邑之民無或有愁苦之嘆而政無不成者則幕僚之爲任亦難矣然而舉同幕之議而顓裁之猶以其身任責扵上下而不得有所顧避者則元僚之爲任尢難也而況任是責扵江浙又有尢難於他省者乎至元六年山北亷訪副使實喇卜伯溫除江浙行省郎中蓋愼選也伯溫精明而醇願闓鬯而縝理通經學古而用之不迂練覈吏事而本之以仁義凡前代治亂得失之迹與所歷山川形勢城邑廢置民物丰耗以至古今張弛之所以不同者皆有所考證以致其用世之心焉故內而爲監察禦史外而爲諸省宰士諸部使者聲稱皆大聞扵時若伯溫者固宜從容著定以贊襄天子之大化乃復屈寘逺外使任其所尢難者無以方今之江浙有不得不寘若人於上府固不暇爲伯溫計耶嗚呼東南民力竭矣而一省所上土賦恆居天下十六七伯溫所任之尢難者有不在於玆乎夫有嘉樹也必務培其本而後落其實而食之今江海之上有嘉樹焉伯溫往封植之它日余南還従伯溫休於樹間以觀秋風之落其實也

靜觀齋吟槁序

三百萹而下漢魏諸詩弗可及已晉宋間則陶淵明爲最髙後世之務爲平澹者多本諸此然而甚難也蓋平則貌凡澹則味薄爲平澹而貌不凡味不薄此以爲甚難也唐大名家如杜少陵諸人不得専以是體論之若韋蘇州輩其亦平而不凡澹而不薄者乎蓋其天趣道韻之妙有非學力所能致者鮑溶輩固徒苦耳余久在京師四方瑰奇偉麗之觀萃焉比得鄱陽劉芳伯之詩而觀之何其獨爲是平澹者也余聞芳伯治易書詩三經沈潛理性之蘊則其養於中者有素矣平生隠居淸澹之鄕日與雲煙水石相上下悠然以忘老則其誘於外者無所乎入矣中有所養而外無所誘則其冩之扵吟詠之間者豈世之學爲詩者所能至哉余雅慕古制以家貧逐祿奔走無好懷時有酧應之作皆不過所謂貌凡而味薄者毎一萹成令人自厭數欲力變其所爲卒不能變而止耳何日從芳伯山水間盡洗塵抱収淸气而養之或者其可以少自變乎能少自變則進而與芳伯共攀前人之逸轡而相與往來於寥廓之表芳伯名傳其先有曰宇者慶曆二年進士官至祕書丞弟定皇祐二年進士官至吏部侍郎與蘇文忠公爲友文學之緒逺矣

陳允恭捕蝗序

至元又六年之夏六月大興尹以京畿蝗聞於朝俾其屬乘傳往捕之蒙古學教授陳允恭數涖賑糶有能績至是委捕蝗寶坻允恭循行五十八社見蝗甚而役夫社不滿百諸社不過六七千又皆其人之貧且瘁者允恭悉遣散去更集富有力者得二萬餘人使伐蝗其法用牛犁田側爲長塹中爲子井以葦席席壁其一面驅蝗入其中殺而瘞之燥敗稼者有罪縣長吏以下咸受要束以告戒其民允恭見蝝之在北鄕者布地十五里念沴菑之作恐人力不足以勝之則出私錢具禮神之物禱於其鄕之神旦日父老來言蝗之大者食其小者殆盡矣扵是復設具禱城隍神旣而諸社皆來言蝗去矣其在者皆自死矣允恭審其然因告之曰今天子仁聖百神受職故蝗不爲災爾民亦知之乎父老皆曰是固然亦官賢明能勝委也乃皆聯帛爲廣幅緣以色繒書贊譽之辭以送之餘聞而言曰詩不云乎田祖有神秉畀炎火去蝗信有神也而感神則有道也夫民心者神之所馮而感應之機在焉怨結於田野之間旣足以召菑及捕蝗令下又大擾其人而使貧且瘁者服其役是固感神之道乎古之賢守令能使孽虫不入其境者非有他術亦惟致謹扵感應之機而已矣允恭亷敏而恵慈善聞已播扵賑糶之日及至寶坻捄菑卹窮之心藹然見諸行事神喜其所爲故禱之卽應可謂得感神之道者矣嗟乎由京師以至窮海之民皆吾君赤子也安得臨民者皆如古守令之能弭菑以厚其生乎吾卽近以度逺蓋不能無所感矣允恭未嘗有民社之寄徒沿檄粗見一二已若此所謂一命之士有足以濟夫物者其允恭乎吾之所以敍其事者亦將告夫勢位之愈於允恭者也

送蘇伯修治書西臺詩序

至元又六年之冬十月吏部尙書蘇公伯修拜西行防治書侍禦史薦紳先生曁諸能詩者相與托物命題分而賦之以寓比興於飲餞之日而屬余書其右簡古之人以王命而之四方也則朝之公卿大夫士賦詩以送之所以導至意詠美徳而諷勉之也尹吉甫送申伯之詩曰申伯之徳柔惠且直送仲山甫則曰仲山甫之徳柔嘉維則又曰柔亦不茹剛亦不吐何其善言君子也蓋君子之道時措乎至中又豈有柔剛之偏哉昔者伯修之久防乎文儒之館也人苐見冺冺黙黙惟沈潛載籍他無若所能者一旦拜監察禦史發精明扵溫厚之中所至平反宿寃釐正百度𨿽風裁凝逺而未嘗有不近人情之態更歷中外展采指事凡能吏以爲難者皆從容治辦𨿽才詣過人而未嘗有求勝於人之心蓋其天質之美又善學以成其徳不剛不柔其殆尹吉甫之所云者乎世之儒者類以巽懦不事事爲世詬病或以才稱又往往務爲狡黠不欵實以取棄扵君子之二者皆質之偏而不善學者也國家設兩行防西防獨控四省地而治書之爲職前代所謂協律令者也律令者官司之守而生民之休戚系焉以是而委諸質之偏其可乎哉伯修可謂宜扵其職者矣夫物之在天地間髙下巨細壯弱動靜之萬不同者其質固不能以不偏也故推一物以爲諭不若羣彚之博依擅孤唱以寡和不若雅曲之並奏此分題賦詩之所以能具夫形容之妙而鳶飛魚躍之趣有不可勝言者矣伯修將卽諸賢所詠之物以益驗夫道體之著得詩人言外之意以益感夫性情之微律令之協其亦在扵此乎𨿽然吾黨之所以望伯修者不止在玆行也

送兪伯康巡檢序

昔者聖人之制深衣也可以爲文可以爲武可以擯相可以治軍旅蓋士之爲學干戈羽籥與誦弦禮書並習也旣學而入官則無施不宜後世文武殊科士之爲用始有不通者矣國朝念儒者淹積選曺有終身不得一命者而逺方防徼之官恆缺於是以當爲州郡校官而齒未暮者充焉夫儒者平日雅雅馴馴心神智術不越乎筆研文字之間一旦擁裘函持弓矛逐捕姦詐冦攘於山區海聚之出沒亦難矣故前後之鰥厥官者常相踵宰相知其然以爲寜使之激厲以效用不忍使之空老於艸野而止也夫今之爲教𨿽與古人不同然明體適用之學亦有可得而講焉者士何爲而不是之學哉吳郡兪伯康謹飭而茂達其父邦亮先生有古學嘗著書說東南學者多宗焉伯康克世其學又蚤與世故相周旋爲庠序師所至以賢能稱今去爲邵武泰寜之朱口巡檢吾知其又以賢能稱矣庠序師與防徼固大不相類然善用其才者隨所處而得其道譬良工之制器也爲方則極其方爲圜則極其圜不善爲方而曰我善爲圜吾不信也李伯紀丞相偹文武之資能卻大敵平大盜天下惜其亟黜而不用至今士大夫論宋世之事未嘗不於公之出防而三嘆焉詩云髙山仰止景行行止伯康仕公鄕邦豈不亦有所興起乎毋謂巡檢位卑不敢上援李伯紀事余欲伯康效李伯紀不以位言也

杜徳明同知唐州序

京師故家能禮賢士以成其子弟者稱杜氏杜氏起武弁至左丞公爲刑部尙書於世祖皇帝時能平亭疑獄活垂死者甚眾其子太常公連典大郡有恵政其民至今思之父子旣皆樹徳以益殖其世太常公又以爲子弟不可以不學也不學則將落吾殖也乃辟館捨延師儒使諸子受業學士大夫至其家必治具使其子奉觴豆周旋以収聞見之懿公之夫人又克相其志於是伯子徳宏仲子徳明皆以文學稱搢紳間徳宏用祖廕仕今爲河南府推官矣徳明亦以父廕同知唐州昔太常欲館余與徳明講學以余方教國子不可去而止及余自江南還京師則太常已捐世久矣徳明念其父之有遺言也因內兄翰林趙大本致余於其塾日夕相與論道藝凡七閱月情誼旣篤則相與不蚤爲恨以終當別去爲憂也屬余丞冑監徳明唐州之迓騎亦至將行謂余曰今別去矣能無一言以贈我乎余惟昔之仕者士與公卿家子弟二者而已而士有窮居讀書於林野閭巷之陋邦國廟朝典章儀文之盛未覩也一旦以其荒容疏言出與物接往往持古人所不可行於今者而彊行之至扵敗踣爲世鄙笑者何可勝紀故或者謂用門閥子弟爲愈於此以其父兄習見於平日者足以施於時也然子弟類皆不近儒生厭方冊服玩宴樂以有官位六籍所載與凡古之人良法美意槪有所未知也其所習見者果足以應方來事變之無窮者乎士與子弟胥失之蓋如此徳明席累世官業之舊従乃翁歷中外習見者旣富而復治吾黨之業殆欲兼得所謂胥失之者持此以往吾知唐州之有善治也唐州土沃俗美而訟簡公田之入足以養親遇賔客將無有戚子之心者視事之暇尙與州之秀民老人講求前聞以增益其所未知爲他日大用之地也

張武定廟堂詩序

幽並多豪傑之士以忠孝著當世又能以義處死生之際則武定張公其人焉公燕之東安人諱宏綱字憲臣趫勇有智謀自少従軍能擐甲超騎年十八父忠烈公爲仇家所防旦日將就戮武定夜入獄奮挺擊守者踣三人眾不敢動遂與父俱逃主將復系其母營中又竊負去世祖皇帝未臨禦時親帥師伐宋募集勇士公父子應募従攻鄂州先登世皇還卽大位扈駕北徵又従大帥阿術狥地漢淮諸郡宋將夏貴兵防彊丞相伯顏毎以公父子當其鋒輙勝之宋相賈似道駐兵丁家洲則爲先鋒卻之與張世傑戰焦山與姜才戰揚州以至滅宋徵交趾平廣西洞蠻公父子戰功居多公由忠顯校尉累官至昭勇大將軍以其兵鎭江陰又移戍淮東之通州二州之民皆安焉大徳五年有劉深者言西南夷曰緬國者可以兵取朝廷授深行省右丞使以兵往深與公有宿釁迫公同行公年六十五矣計不得脫則曰卽死深手不若死於戎行吾其擇死所乎至鬼州畫計深皆不從驅兵入險阨餽運不繼士卒饑憊不能戰深棄軍宵遁公遂力戰以死及槥歸燕山通州之民迎祭不勝悲乃相與立祠堂祀之公卿大夫與凡朝野之士皆爲歌詩以哀悼之父歿之二十四年制贈宣忠秉義功臣資善大夫湖廣等防行中書省左丞上護軍追封齊郡公諡武定以公子集賢直學士漢之請也後至元四年漢以通人之新武定祠也與其子孫親戚言曰吾年𨿽七十餘又目眚久不能視然當往新祠燎黃以告天子之有嘉貺也並以羣賢所爲廟堂歌詩鋟諸梓庶吾父之所以死者白扵世也具舟且行俄疾作不起子元永防痛其父之不得終厥志也乃以向所稡詩竟刻之騷體居首長歌次之五七言唐律又次之作者之名位髙下與夫嵗月之先後不計也元永以旅嘗見於其父使序其編端嗚呼人孰無死而死有重於泰山亦有輕於鴻毛當深宵遁時不戰死終亦爲深所害害必名不善不善則身與節俱防於其手矣公旣得死所則𨿽殞其身而平生之所存者不亡也使天下後世誦廟堂之詩哀公之心而想見其爲人公不尢存扵無窮乎公之子孫所以拳拳扵是詩之傳者蓋以此耳張氏自武毅公以來能以忠孝世其家學士𨿽不以甲冑效用爲監察禦史以直言論國事幾危其身服勤祖父之事則至死而後已可謂能具忠孝之節者矣元永兄弟又克樹立以繼承先志天其昌忠孝之家使多賢子孫以永其休聲乎

送顧達卿安丰縣尉序

廣信顧達卿由四門生補吏以年勞得尉安丰而徴言扵余余告之曰安丰在宋世爲鄙民習戰鬭攻刼豪勁難揉馴自國家混一以來舊俗日變戰鬭攻刼者皆服勤農畆豪勁者皆轉爲良善又其地廣沃足衣食無萑苻之警承平蓋六七十年矣爲尉於此者亦何幸而與斯民相安扵斯時乎吾嘗見尉逐捕冦敓所至犬雞弗寜往往縱求盜嗾爲惡者引善族以濟其貪欲又或借是以爲功名夫尉以靖民也而尉則擾之尉以除賊也而尉則賊之民焉用若是者之尉其邑也達卿欵願而闓敏久從搢紳先生知所以爲學者矣今之安丰也宜以忠信甲冑仁義幹盾保衛斯民於泰和之囿使盜畏尉而民不知有尉則爲尉之道得矣

送李守中下河巡檢序

鰲溪書院山長李君守中之謁選吏部也以校官闕少借注�之寜都州下河巡檢將行以奎章學士蜀郡虞公所爲序示余求一言繼其後虞公善守中之能長鰲溪也以爲昔人置書院易郡縣學之所以爲學者意欲守中得教授一郡則以昔人之施於書院者而施於所教之郡學又恐郡學拘時文之習不得如在書院之爲者夫使守中得爲教授猶恐有所不得爲者今以防徼爲職則𨿽郡學之所爲者不得爲矣況得爲昔人之所施於書院者乎守中是行則尢非虞公之所望也𨿽然書院治爲已之學也以是爲教則無往而非吾施教之地也古之行於吏治與講於庠序者非有二道故在泮有囚馘之獻而謀帥亦有詩書禮樂之選孰謂防徼之地不足以施昔日之施於書院者乎守中誠能以所以爲山長者爲巡檢使其人皆被服文教無敢爲非義者則下河之民皆吾書院之弟子也虞公聞之則亦莞爾而笑矣

送盛克明貳泰州稅使序

余聞揚州盛克明之名久矣毎従江南上京師艤舟防溝輒不得一邂逅今嵗克明北遊與其里人陳新甫見余於居賢坊之官舍觀其言論風致信佳士也至問其生平出處之槪則若有不釋然者一日新甫爲餘言克明先爲隨州學正淮東宣閫辟爲掾尋以誣去檄攺荊湖北道掾以親老辭它閫知其詘於誣而愛其有才也乃皆以書來辟皆謝不就河南省平章全公好崇奨賢士謂不可使克明事刀茟筐篋薦爲廬州之景賢書院山長山長嵗滿當教授一郡吏部以闕少借注泰州稅課副使監察禦史爲辧前誣而灑雪之所不釋然者一旦釋然矣余觀克明掾淮東時事蓋易所謂行人得牛邑人之災者歟天理不可誣而公論著扵朝廷則所謂天下雷行物與旡妄者歟苟旡妄而得災則不宜有以動其心也天理之旡妄不足恃也及公論旣著則亦旡妄者之必然也非有不當得而得之爲可喜也克明家貧親老無以爲養而官輒坎坷不能不動其心今坎坷旣平而泰州去家又近足以便於養其親耶克明不釋然於昨日與釋然於今日者其心甚可念也

程氏連理木詩後序

程時叔先生在史館時余助敎國子暇日數往來相好也四子仲曰徐叔曰賚皆國子生時叔富經學惇行誼子皆雅飭嗜學其父歿已久愈益輯睦願相與樹立以無墜其父之所存者於是其家棠梨有連理之祥翰林學士歐陽公序之詳矣徐與賚復屬余敍其後夫人與物同得天地之气以生者也爲兆物之物而能物夫物者人也故夫物之爲妖爲禎者皆人心有以致之況是木也而父之所手植而兄弟朝夕之所徘徊而顧瞻焉者豈不亦曰吾身親之枝也兄弟同一體也其本同則其枝弗可以相逺也觀物而興感積誠以動物感而動動而應者有不在扵玆乎昔者詩人以枤杜興獨居而無兄弟枤杜者特生之棠也無兄弟則如棠之特生兄弟友愛則棠梨之連理見於其家宜矣嗟乎世之人自剪其枝葉以至戕其本根者蓋有之矣君子之扵程氏也能不喜聞而樂道之乎而兄弟冝益封殖玆樹余南還道出句章當爲子賦角弓之詩諸賢所爲詩子則爲我歌之

佩玉齋類槀序

江寜楊先生以學行文章著當代然攷其平生出處在朝廷之日殊少晚嵗待制禁林卽又以病去尋以老致其事人謂先生得久扵其位則所以鬯宣皇仁而斧藻休光於無窮者宜何如夫何造物者鐘以至美而嗇扵大用使忽忽以老徒以所蘊日授其所從防者而已豈積之久者其發遲約於前固所以裕於後耶先生二子皆賢而有才伯曰文舉訪餘錢塘官舍知余嘗業觚翰以爲食者出示近槁一帙其言騁而不放嚴而不靡惇朴而不野刻雕而不鑿蓋非徒文也學殖於內而文達於外也其用功亦不淺矣冠士冠服士服林林乎肩摩而踵接也求士之實不得一二焉況求一家父子兄弟之皆有其實乎吾楊氏者可謂卓然出扵千百之中造物所以與之者獨甚厚猶以先生不大用而疑造物之嗇者細人之膚見也文舉貌碩齒富仕進方開殆與其弟聯軌並進以所學發於事業而炳如丹靑者著於典冊之盛人將曰楊先生所未用者今扵其子用之矣則先生未嘗不大用也嗚呼人之望文舉兄弟也亦重矣

鄭濤字序

初予讀浦江鄭氏家範嘆其扶導之有方意必多佳子弟出於其間恨未之見一旦列防於祭酒之堂忽鄭深仲幾自外至且謂予曰深弟名濤已嘗筮賔行三加之禮字之曰仲舒矣濤慕先生之風當深來燕時濤再三爲深言欲求先生之文以自朂今深將南轅願先生有以教濤也予復之曰是惡用余文爲哉余自閩南北走京師六七千里間嘗冥觀水之文矣初逾錢塘見怒濤自海門來神怪隳突不可具狀縱者橫者趨者迎者昻者俯者衝而鬭者欲升而復偃者奮將擊而回薄者雷霆方驚而風雨至者萬騎衷甲乘秋風而疾驅者予竊意水之文已止扵此而他水不能皆然也及渡大江也亦然非惟大江也及溯黃河也亦然江與河𨿽不如錢塘之潮汐有時而水之文相與衝激而成則無少異予又竊意天下之水惟相激然後成文不激則不能文也及休沐之餘與鑾坡諸公逰西山大湖間風挾水作聲勢無異於昔時所見者迨夫天開風定向之怒濤舒而爲平夷一碧萬頃雲光下映塵埃不驚翔禽防魚飛泳左右靡不粲然可觀予方悟水之至文原在此而不在彼也天下文之妙者其能越是乎是知駕風鞭霆噴沙裂石者乃文之粗冠冕佩玉屹然山立動中矩度者方爲文之至者也今以濤之名若字言之𨿽韓愈氏復生論文之妙亦不過此濤但當如司馬子長溯淮浮洛歷觀海內名山川以昌其文气則天下文之妙者將在濤矣惡用予文爲哉惡用予文爲哉予聞濤蓋鄭氏之佳子弟治進士業甚精予知其必見用於時故以古之學文者告之庶幾有以復於濤也他如修身閒家之道則具載家範濤蓋行之有素矣予何言哉

安雅堂集卷五

欽定四庫全書

安雅堂集卷六

元陳旅撰

序

菊逸齋序

錢塘陸孔昭以菊逸名其齋居余嘗爲之賦詩孔昭謂未足以發其意又屬余序之昔周子謂晉陶淵明獨愛菊又曰菊花之隠逸者也淵明爲晉處士若是花之不與羣艷競吐而退然獨秀於風霜搖落之時則淵明可謂菊隠者矣孔昭名宗亮蓋慕淵明之爲人乎然吾聞淵明中嵗更字元亮者慕諸葛孔明也孔明與淵明出處不同吾不知淵明所以慕孔明者何故淵明與孔昭又不同吾不知孔昭所以慕淵明者何事吾以人求人猶不得其所同又烏知夫菊之有同於孔昭者乎蓋嘗思之士有曠百世而相感者不扵其迹而於其心物非人而能與人同者不同乎人而同乎天惟其心之可以相感則淵明何必不爲孔明惟其天者之可同則菊又何必不爲孔昭然則孔昭𨿽自命爲菊逸亦何不可之有哉𨿽然是亦彊言之也眞得菊逸之趣者又在扵忘言乎孔昭恬靜而嗜學爲詩多秀句嘗從劉師魯先生遊師魯隠君子孔昭又得其隠撡云

王文忠公文集序

王文忠公旣薨三年禮部侍郎蘇公伯修稡其遺文而使旅序之旅三復而言曰道無往而不著也達則著之扵事業之大窮則著之於其身之所及以文辭而著其道則又未嘗有窮達之分也夫徳茂者業富理充者言従故古之君子非有意於立功而功常被於世非有意於立言而人謂其言以爲法後世以文辭名者或不察乎理義以政事顯者或不明於學術以窮經學古爲務而文辭政事之無足觀者亦有之矣凡若是者皆不足以語夫道也何也道則無往而不著也嗚呼公其幾於古之君子者乎公天資髙朗又質直溫厚弱冠上書廟堂論列時政皆經國之要言也及事仁宗皇帝入則盡論思獻納之誠出則效承流宣化之職敭歷累朝再渉近輔皆以直道贊大化𨿽若未究所志而天下之受其恵者亦侈矣此其道之著於事業者也文辭典實丰暢興致本乎風雅言論廸乎徳義和平之音正大之气藹然見於編帙之間讀之可以使人息浮靡澆涼之風此其道之著於文辭者也夫道之在人也爲事業則著於事業爲文辭則著於文辭道豈有二哉後之知言君子觀公之文可以知其施於當時者矣公自早嵗卽刻志爲學従董太史朴講求理性之蘊自是日取羣籍而悉討之又求海內之碩儒而質正之蓋欲防眾理而融諸心而履諸其躬宜其道之無往而不著也昔我世祖皇帝知文事之可以善世也惇尙儒雅以恢張皇猷故至元之治度越前古迨乎皇慶延祐之世文治蓋彌盛矣公於此時賔賔然與諸賢行其所學實我世皇作興培養之效矣數十年來昔之儒臣凋落殆盡斯文之未冺者猶有望於延祐之遺老而公遽卽世矣可勝嘆哉旅辱公雅知又重以伯修之言故爲序不辭因幷識吾黨之所感於公者焉公諱結字儀伯中山人其家世官簿行事詳具伯修所述行狀云

送張學士之江淮詩序

集賢直學士張公良卿純孝君子也嘗拜兩禦史聲光著扵當時而未嘗有榮進之意旣以老謝事而凡施於其親者則未嘗不力爲之不自知其身之已老也昔學士之父左丞武定公以水軍鎭淮東之通州軍肅而民安之大徳中朝廷用兵西南徼外武定公歿於戎行學士號泣走戰所以槥歸通人迎哭野祭乃相與建祠以奉其遺像學士治窀穸燕山五載始釋防服除命至五六皆不拜惟乞推恩祖父制贈其三世皆崇爵令諡又皆得鉅人之能文章者篆其碑石通州之祠或變置之則愬扵官得復故址爲新祠武定之父忠烈公之戍江陰也遺愛在民民到於今不忘亦請建祠如通州扵是學士告其子孫親戚與平日所嘗往來者曰吾祖父勤事之忠國家防典之厚皆不可不表暴扵世通祠新成吾當釁祭江陰祠方建吾當與其民同執畚鍤二祠皆成則吾當燎黃祠下告天子之有嘉貺也吾又將以家乘與士林所爲歌詩刻之梓以行逺永凡吾所爲皆欲天下後世知爲人臣能盡其忠勤則上報之其民祠而享之士大夫又爲文辭以哀褒所以勸忠也吾其行哉學士之子孫皆曰大人春秋髙顧不能代吾親行乎公曰吾亦爲扵吾親者不可代也搢紳先生聞之皆嘆曰公眞純孝君子也乃皆賦詩以彰其行余聞孟子有言事親若曽子者可也蓋謂人子事親無非所當爲者則未嘗有可止之時也公旣懸車子孫足以代行乃不能自己扵風霜髙寒之日而顧渉淮江數千里之逺豈非以施於親者未嘗有可止之時也歟然則是行也不惟有勸忠之舉而錫類之孝又有以勸於人矣

靜方詩集序

余在閩中時聞浦城鄭旼之母李氏聰慧而靜淑能孝扵親義於夫又曉藝術以儒學爲女師蓋許明宋文宣之流亞也旼至京師以其母靜方集來余再閱之何其言之蒨秀而溫妥也夫言者徳之文而詩又言之文者也婦徳婦言觀於其詩而知之矣閩中山水淸美鐘扵婦人女子者已若此況道徳文學之士蔚然爲海內之所慕尙者乎旼之言曰吾母得以孝節旌其門矣吾獨慮其詩之不聞於世也幸先生序之餘謂昔歐陽文忠公嘗序閩女謝希孟之詩謂其隠約深厚守禮而不放希孟自此有聞扵人子往求世之如文忠公者序而母詩則而母聞矣予言不足信於世也旼請不置扵是始爲述其可信者扵編端李氏名智貞詩曰靜方蓋取坤之文言傳云

程氏具慶詩序

三衢程伯東甫與其夫人生同年又皆眉壽其子琚與餘言曰吾兄弟三人力貧不足以爲養琚自領鄊薦以來𨿽時得薄祿然趨走仕途曽不得從容娯侍膝下屬閩閫辟爲掾去家又稍逺矣今嵗吾父母年皆七十琚得以計簿詣行中書省嵗暮南還得乘傳過家奉巵酒爲壽預求能言者爲歌詩將使子弟歌之以樂吾親也余觀天下之可以智力致者人猶有不得焉今程氏於智力所不可致者不惟得之又何其得之厚也夫同年而生者有之矣同年而伉儷則鮮也同年伉儷者有之矣伉儷而皆眉壽則鮮也伉儷皆眉壽者有之矣眉壽而有子孫則鮮也眉壽而有子孫者有之矣三子皆才又能得祿以致其養則鮮也凡是數者人有一焉已云幸矣今諸福之物具集程氏之門天奚専厚於若人哉意其所以得此於天者必有非智力之所爲者矣琚兄弟益善謀諸天兩親壽未艾仕日顯朝廷推恩有好爵來矣視今玆所得之厚不彌厚乎余扵此時當更爲文辭以倡士林之歌詩焉

歷代紀統序

故宋知臺州郡監陳公子微之仕於朝也雅操足以厲俗讜論足以匡政而卒扼扵枋臣不得大用宋亡隠居句章山中不與世接嘆曰吾無復有可爲者矣教子猶吾職也乃日取載籍所存與伊洛儒先緒言爲諸子道之旣又以爲韓退之善教子謂人之所以異扵牛馬者以其通古今也乃又取歷代史自三皇迄於祥興撰爲四言葉以聲韻若胡氏敍古爲千文蒙求之類辭約而事備筆直而義婉一目成誦則數千百年之事粲然在胸中矣然名其書曰歷代紀統者則以爲帝王之統出扵天𨿽偏弱如蜀漢東晉皆天統所在當時敵國𨿽彊大據有中土要不得紊天統也是統一正則人心之天理可得而言矣此朱子所以爲綱目之書而公之所以教其子也嗚呼公之意微矣公幼子泌蚤受其書而讀之今老矣嘗尊紀統爲經而自爲之傳其傳則又綱挈目張之至扵有闗世教之大者則必具論其是非以貽鑑於來世大抵皆所以明其父之意若史遷述太史公之言以爲書而自爲成一家言者乎昔我先人之教旅兄弟也亦嘗爲書述伏羲至趙宋之事名曰羲宋其法大較與紀統相類而旅奔走四方袖簡無復存者見是書不能不刺然於心也嗚呼泌其遂爲陳氏之賢子哉公諱著子微字也文丞相同年進士人號之爲本堂先生泌字汝泉觀扵是書可以知其學矣汝泉扵旅惇宗盟之好故屬旅序之

樂淸縣尹衛侯之官詩序

樂之用大矣聖人以是簫勺天下八風従律沴气不作神行姦伏物化刑措所謂體信以達順天地將爲昭焉者也昔舜命防典樂教冑子而先王之學曰瞽宗曰成均官曰樂正曰太師曰籥師曰司成曰司業皆以樂言者謂樂以中和爲徳而冑子與所共學者皆將有長人之責具是徳則可以長人矣薊丘衛侯好義成均之冑子也學成入官所至聲實著聞余見其貌荘以舒其言暢以節其涖事靜易而辧理其與人交慤願而驩和蓋庶幾樂徳之具焉至元二年秋將如東甌爲樂淸令所嘗往來者皆送之以詩而使余序焉嗚呼樂淸非軒轅氏奏樂之地乎山海之間流響銷落而靡靡之音誰其倡之當時識者已知宋氏之不國矣我朝造都於燕實軒轅氏之墟也治功旣成作樂崇徳簡大雅壯充宣咸和江南被聲教六十年矣樂淸之風聲气習固何如也孔子聞弦歌於武城喜子防能以道教其民顏子問爲邦則告之曰放鄭聲甚矣聲音之有闗扵政治也好義以成均舊學而施於樂淸君子寜不扵是乎觀焉飲錢之日凡得詩若干首余與客歌之有審音者過而聞之曰美哉沨沨乎衛侯將大治其邑

韓明善禱雨詩序

防稽韓明善先生以學行著於東南部使者數慰薦蓋雅約不事榮進且老矣蓋古所謂修其天爵者至元後丙子嵗夏五月至於秋七月不雨原隰盡舋陂渠膠舟民瘵滋甚先生齋防潛禱於天地山川之神乃大澍三日薧蘇滯行物意條鬯邦人審雨則相與告語曰先生未嘗有民社之責能澤加於民若此使有位於時所施宜何如也盍賦詩美之以無忘先生之恵來請序余聞有天爵者有天職焉何謂天爵我所固有者也何謂天職我所當爲者也天地萬物不外乎吾身則位天地育萬物皆吾職之所當爲者矣庚桑楚居畏壘之山而畏壘大穣庚桑楚豈必有民社之責哉夫以所當爲者怪而不爲則其平日之所以用其心力者皆非其職可知矣先生之閔閔乎吁雨也亦惟懼夫職之不修初非有幹譽扵人之心而徳其施者固可以弗報也晉束廣微爲民禱雨而應人歌之曰束先生通神明請天三日甘雨零又曰何以酬之報束長生越人之歌韓先生將亦若晉人之報束長生乎

送韓伯淸北上詩序

至元後丙子嵗浙河西東皆不雨自錢塘至京口水不足以負舟吳江之淵可厲而渉也秋八月始大雨連日晚谷之處扵隰者得以滋茂吳颿越柁交午城下蓋於是人心郁悒久矣防稽韓伯淸氏以世宦家錢塘而浮湛乎裏閭之間一日送客過河上覧涼野之空迥佇晴雲之髙馳心神欣舒繼以忼慷乃悠然嘆曰吾不至京師有年矣誰能鞠縮若樊中雉耶客且毋行吾亦欲從子遊其所親者皆畱之曰子之行未嘗豫決而宿計也胡爲而遽動夫動不可以弗審也伯淸曰往者吾不自知胡爲而仕也旣不自知胡爲而止也今又不自知胡爲而有是行也不自知其然則吾之或動防靜必有司其機者矣吾且不自知子又安能策吾之去畱哉客曰是庶幾荘生所謂天遊者乎乃相與爲詩餞之而陳旅爲之序

王平章文集序

昔者許文正公以堯舜孔子之道佐世祖皇帝基大化於天下上慮其道之載扵其躬而止也俾國人子弟之貴近者學焉而嗣用之又慮人才之不盡出扵貴近也俾士之畯茂者得共學而並用之至元大徳間龎臣碩彥之能以其徳業著見扵世者往往許氏之門人故光祿大夫中書平章政事王淸憲公蓋當世之所謂畯茂者其學以明經飭行爲先務以匡時澤物爲已責居家以孝弟稱於鄕立朝以忠慤亷防聞於上廊廟暢其讜議方州霈乎恵政位極人臣而不有其責年至大耋而儆愓弗怠是豈專事乎文章者哉蓋其蘊於心履於事而吐於言者莫非其學之所存也傳曰天下有道則行有枝葉天下無道則辭有枝葉夫行本也辭從而生者也徒有其辭又蔓衍而披張之【闕】之本也益逺矣學士大夫幸而處乎有道之世曽不愧其辭之有枝葉乎公之文根扵義理之正不纂組以防其質詩原扵性情之微不刻斵以戕其眞淳直簡易之風足以矯儇浮巧靡之習亦可謂之行有枝葉者矣孔子曰如用之則吾從先進有意於世教者能不有取於公之所爲者哉公四子皆以才良入官仲子宗敏任江淛行省理問謀以公詩文鋟諸梓而使旅序之旅因推公言之所以爲學者庶覧者有所興起而知治其本焉爾公諱泰亨字子通晉寜人晚嵗自號康荘老人其官簿行事具翰林侍講學士富珠哩公所撰神道碑云

烏程縣譙門詩序

郡邑有譙門尙矣譙門者謂其髙樓扵門上也蓋樓一名譙譙又呼爲巢故車之有樓者亦曰巢車云元統三年冬鎭陽宋侯丞烏程見縣之譙門陋且敝顧謂其人曰樓之美者曰麗譙非惟以望逺也以政令之所由出而容觀不可以弗荘也柰何陋且敝若是乃輟俸入規力以繕治之易圮腐爲崇固攺殘落爲輝華民不知役而功成於是相與求詩於士大夫以譽美之邑文學許季蕃求余敍余謂昔周古公之爲門也詩人歌之曰臯門有伉又曰應門將將喜其門之能髙而嚴正也今郡邑視古諸侯之國而烏程爲東南壯縣天下有道君子得盈禮焉然則是門之成也亦可以作詩而歌之矣季蕃言宋侯又能興造邑校以崇教爲急務余蓋嘉侯之能作新斯人不獨在是門也故樂道之

省部政典舉要序

省部摠天下之務庶政之所由出也士以明體適用爲學於是而有不知其將何以致夫用哉孔子祖述堯舜憲章文武蓋欲大有爲於世也然微而在下王朝之儀章器數有不可得而悉者故見老子則問禮見剡子則問官名聖人猶然況眾人之爲士者乎上艾呂公仲實早入國學従搢紳先生習聞朝著之事遂以明體適用之學登進士乙科爲修邑令設施若素宦然及爲國子監丞則以省部政典之要彚而成書不惟有以見其志之所存亦將使夫士之微而在下者得有以考其致用於他日焉爾書成仲實以國子司業拜監察禦史首刻大臣之紊政典者物論韙之旣而僉浙右憲事乃出是書使旅繹一言於其端旅觀所著官制之類蓋若周官之爲書粲乎綱挈而目張有志於天下之務者其豫考於斯乎𨿽然周官法度必行之以闗雎麟趾之意子程子【闕】

送楊志仁之淛東序

宣城楊志仁典文牘於浙右憲幕法當遷他部於是有浙東之行將行請於余曰先生能無一言以贈我乎余謂向嘗以子所宜知者著字說矣又奚言哉志仁請不已乃以所嘗告者繹而言之孔子曰惟仁者能愛人能惡人蓋謂好惡者人情之所同能得好惡之正者仁人之獨也然而爲仁人者或位卑勢詘力不足以施其情之所及則仁之用有弗行矣是則仁人之所不能者也今夫臨乎民上者皆得以施其好惡之情矣而或眾論之不齊識鑑之貿瞀私意撓扵中而牽制搖軋扵上下也則其情之所施又安得近扵仁哉是故國家特設憲司於郡有司之上以防其所施之不當律令者則憲司爲能専好惡之權得以行乎仁者之事矣𨿽然憲司之防夫羣有司也必幕僚署文書而後行之則幕僚者又得以律令而權其重輕之宜焉嗚呼好惡至此庶幾孔子之所謂能者矣志仁従事於憲幕者也爲仁之學顧不在於玆乎金華乃東萊先生講道之邦也耆生宿彥猶有能誦其緒言者志仁試以餘言質之

婺源州學正余志賢之官序

郡邑皆建學立師以教其人而守令實身涖之所以崇治本也杭之仁和縣學舊與縣治比爲縣者得視其教事大徳中縣治徙麗郡治之左則去學逺矣令若佐趨走眾大府簿書期防徴調共億饑不遑食過學曽不一下馬月朔十五日部使者入郡廟謁先聖先師郡守以下無敢不至縣學恆空焉風檐雨壁缺仄墜漏壊塌生菌虫烏集宇下校官率僦民捨以居修其三嵗學田之入以去從容進退於無責之地故少以興學爲意者廣信余志賢之典教於玆也顧其敝且甚慨然謂其人曰胡爲而然哉吾職所在而以人責所不及而曠然可乎人縦不吾責吾能逭無媿扵心乎扵是亟白令議營葺事而吏胥欲因是爲姦利則又亟白令戢吏胥使勿來願與士自任役乃合錢並力治殿堂門廡之甚敝者旣完捨諸生廡下志賢日坐堂上教飭之旣而又以私錢作居室於學北之隙地使後之爲校官者得以處守而勿廢也嗚呼志賢亦庶幾乎爲己之學矣詩曰相在爾室尙不愧於屋漏君子於人所不見之地常若十手十目之所指視也彼廹於責而後爲樂於無責而弛其所當爲者曽奚足與語君子之學哉志賢代去爲婺源州學正婺源朱子之鄕邦也朱子之所以爲教者亦不過欲人審義利之幾而進於爲己之學耳今其緒言具載簡冊天下學者莫不誦而習之況生於其鄕學於其鄕而又有志賢以爲之師乎

送孔彥明教授建昌序

孔氏世世得爲衍聖公古之有國家以傳其子孫者未有盛於此矣然自宋建炎中四十八代曰端友者以襲封從髙宗渡江因家於衢至五十三代曰洙者始內附我朝防曲阜有爭立之訟廷論謂洙實宗緒之正宜紹爵如故而洙乃力辭南歸爵遂弗及其後君子蓋深惜之五十五代曰公俊曰公溥者洙之孫也公溥字彥明醇厚荘謹將爲建昌儒學教授求言於余余告之曰彥明子兄弟必襲封而後爲能世其家乎蓋能傳夫子之道以教人者誠世職也昔舜命契爲司徒以敷五教是孔氏之祖以教爲職矣成湯著降衷綏猷之訓箕子陳洪範爲武王之師至夫子遂以大成之聖垂憲萬世子思又能推明其道授其徒傳至於今日是天專以教事屬孔氏則彥明之爲教授也得其世職矣又何必襲封之爲能世其家哉𨿽然教授之責甚重也人曰孔子垂憲以教人今教我者孔子之孫也其所爲必異於眾人矣以孔子之孫典孔子之教而無異於眾人則人將又曰如是而謂之孔子之孫乎嗚呼教授之責在眾人已甚重以孔子之孫處之又益甚重矣

洪氏一家言序

古有天下之言無一家之言先王一道徳同風俗出其言以爲天下法人無敢爲私言以亂政者王政旣衰諸侯始各肆其言以爲國好異之士亦往往用所見立言以惑世孔子孟子皆防然傷之乃取古人方冊之所存與凡所以廸天良扶人紀者日與其徒講之使相告語以祛異言之惑而立言之家又何其囂然而未止也生於其心害於其事作於其事害於其政不有知言之學後世之禍其有瘳乎太史公网羅古今貫穿經傳作史記之書自黃帝至於麟止其心蓋欲上擬孔子而自謂成一家言又述其父之說以陰陽儒墨名法道爲六家是固以儒爲一家言矣嗚呼儒豈可與彼五者列爲家哉孔孟窮而在下其言與眾人並出故在當時不免爲一家言在先王之世實天下之言也惟其爲天下之言所以行之萬世而無獘世之立言君子能不倍於孔孟則𨿽自爲一家又安知其不可施於天下哉嚴陵洪頥以先世所著詩文輯而成編它人之爲洪氏作者亦附焉名其編曰洪氏一家言屬余序之餘考其制作非一而皆典禮之爲範英華紛旉而皆徳義之爲本𨿽曰洪氏一家亦豈出扵孔孟戶庭之外者乎譬之良工之爲器也必名其家世之人聞其名而爭用之苟器不適用而徒欲自異以爲一家則亦一家而已矣然則是編當行扵世頥之名亦自此有聞於人

馬中丞文集序

文章何與乎天地之運哉元化之斡流神气之推蕩凡以之而生者則亦以之而盛衰焉吾嘗觀禮與樂矣升降揖譲周旋禓襲之容屈伸俯仰綴兆舒疾亷肉之節文之者也而樂由天作禮以地制禮樂不曰天地之文乎昔者聖人之以禮樂爲天下也治與運防文從而生焉世之爲文章者蓋亦有出於此而已矣漢唐之治不及三代逺甚而其人之述作乃或有治古之風者亦幸而際夫天地之運之盛也趙宋鉅儒載道之書與歐曽王蘇數子之文君子於是有所徴矣而其運往治弛則凡以文鳴者皆靡然若緒風之泛弱卉也我國家龍起朔漠運符羲軒淳龎雅大之風於變四海士大夫爭自奮厲洗濯舊習至仁宗時遂以科目取天下之士而用之浚儀馬公伯庸褎然以古文擢上第聲光煜如淸河元文敏公謂其所作可以被筦弦薦郊廟天馬寶鼎之作殆未之能優也公蚤嵗吐辭卽不類近世人語言古詩似漢魏律句入盛唐散言得西漢之體嘗謂人學詩文固貴有師授至於髙古奇妙要必有得於天吾未嘗有所授而爲之計所嘗師者往往爲近世人語言吾固自知吾之所以爲者非由有所授而然也蓋公以英特之資而涵育於熈洽之世自決科以來踐敭淸華至爲禦史中丞其所際者盛矣則其文章又豈由有所授而然哉國家且益崇禮樂以對天地之景運能言之士幸而際乎斯時則其所著當益有可觀者而美盛徳之形容以昭天地之至文則亦有賴於若人之爲者而公不可作矣淮東憲使趙郡蘇天爵伯修彚公文槁若干捲將鋟梓以行於世適旅至廣陵乃使綴一言於編端伯修在成均時公以監察禦史試國子生得其所試碣石賦嗟賞不置伯修以學行政事致位通顯非徒以文知名獨不能忘昔之嘗知己者風誼之篤可以愧澆俗矣旅光州人而生於甌粵延祐中公以雜事入閩歸而告諸朝之公卿大夫士曰閩中有陳旅者可以言文事也則公亦旅之知己者矣追念曩日與公晤言至夜分不休約它日還浮光爲我結屋並石田山房暮年數往來相歡今則不然乃執筆序公遺文於空江落木之間俯仰人世不知涕泗之橫流也

汪氏介壽詩序

三衢山去常山縣治十餘里山之下有隠君子曰汪君則明善教子子曰文璟辰良登泰定元年進士第則明遂聞搢紳間辰良由州縣入官奉常旣代言於學士大夫曰家君以九月九日生於時菊有黃花故嘗號所居曰菊庵今年六十朝廷推恩封衢州路常山縣尹吾將奉勅書還覲因舉酒爲壽願公等賦詩道之又謂余曰子宜序余聞則明爲人欵易靜舒與物無競交友不以富貴貧賤爲輕重拙於治生而賑給窮乏至扵嵗入不足以爲出人咲其迂而亦皆稱善人長者云夫汪君隠居行道初無意於榮名而其子以儒科列著定君一旦受封鄊邑朱衣象笏照映裏閈殫智巧敝筋力奔走一世而有不得焉者求之於外而不知求之之在己也君才六十而子孫眾多辰良宦業方起餘皆力學皆將進有祿秩計君至大耋時所積愈多所得當益厚矣三衢山中有泉名菊潭然飲之令人壽辰良到家與兄弟多醸泉日集好客與若翁飲歌羣賢之詩以樂之勿使若翁謂毋久慁公爲也

舒嚕復舊氏序

昔契丹之氏耶律舒嚕者皆其國之貴族也契丹與金世仇及金滅遼遂攺耶律爲伊喇舒嚕爲舒穆嚕伊喇謂養馬之卒也舒穆嚕謂臧獲也今雲南都元帥舒嚕從道爲余述其父徵西公臨沒之言曰吾志未遂者三兾寜舊軍祖考都元帥公所親募效用者也自吾爲寶寜萬戶是軍敗入他部吾未能復之一也先世墓在陽曲而吾以逺戍未能立家廟以奉時祀二也吾世舒嚕金人氏我爲舒穆嚕今幸入聖朝沐休澤而猶未釋前代之辱三也汝其愼畢吾志從道自受遺言其心未嘗一日不在於此乃還兾寜因故宅爲祠堂置田以供祠事復氏之請有難之者従道請不已中書爲數下書禮曺議凡十年始得復氏舒嚕復軍之議尢有難之者則亦請之而不已也夫以三事觀之復氏一事爲能雪數世之深恥而貽方來無窮之美稱是可謂能卓然於其世者余聞古者天子建徳因生賜姓胙土命氏其餘氏族或以字防以諡或以官防以邑蓋姓者所以統繋百世使有別也氏者所以別子孫之所出也故氏有時而變姓則無時而不同也余在江南嘗見舒嚕氏譜牒舒嚕卽蕭氏系出梁武帝本漢鄼侯又考蕭氏所自蓋宋戴公子衎之裔孫大心封於蕭后遂以爲氏然則曰蕭曰舒嚕曰舒穆嚕皆氏也氏𨿽不同其實皆子姓也金人徒能攺人之氏而不知其姓之未嘗攺也夫自春秋戰國以至於暴秦生民之禍極矣鄼侯佐漢定天下有功徳扵民故其子孫多能亢其宗者金人舒穆嚕之云猶唐武后之攺蕭爲梟而唐蕭氏之盛至於八葉宰相他族鮮及舒嚕又累世富貴爲名將而從道方以忠孝文武向用於世是豈人之所能攺者君子蓋於是而觀徳焉

安雅堂集卷六

欽定四庫全書

安雅堂集卷七

元陳旅撰

記

羣玉內司華直題名記

天歷元年秋皇帝入纘丕緒戡定之後思與天下休息而底治於無爲也明年某月乃作奎章閣於興聖殿西於以稽古而怡神焉故凡皇祖寶訓曁諸載籍與夫玩好之珍率於是乎在至順元年某月置羣玉內司以掌之司設監司一員司尉一員亞尉二員僉司二員司丞二員典簿一員又設給使八人司膳四人監司庫庫謂旅曰吾等入直得日望淸光至幸也而上且思所以覆幬之俾畱守張金界努作直捨於閣之旁凡居是官者將列名於壁以昭寵榮於無窮焉奎章學士虞集謂宜扁曰華直庫庫聞於上矣又嘗奏爾爲記詔曰可以是臣旅謹再拜稽首而言曰聖天子以武防定大業以文徳致太平天下無事宜優遊巖廊之上而猶慮夫接於燕閒者有以湮乎出治之源也故非聖謨嘉言不畱於聰明非古物雅器不陳於左右樞在天星緯環列而萬物順成於其下矣按周官王府掌王之金玉玩好兵器凡良貨賄之藏至於王之燕衣服祍席牀笫皆掌之今羣玉之司極天下之淸華而無昔人煩猥之責𨿽居昆侖羣玉之山又何以加於此乎𨿽然傳有之曰孝子如執玉如奉盈洞洞屬屬然如弗勝如將失之人臣之事君如孝子之事親也詎止致謹於羣玉之所司物而已哉

上都分學題名記

天歷二年六月國子助教陳旅與學錄辛傳鼎伴讀王勵王退思逯弼王劼等分學上都七月三日畱守司具禮請開學中書省禦史臺曁禁近諸賢來至又各助以尊爼之實禮成旅語於諸生曰車駕嵗幸於玆百司庶府罔不奔走盡瘁廼事非特有所任使必備輿馬畜資糧僦廬次不敢勤館人也惟學官與其徒得給驛傳委積至則與諸生大屋以處而有司歸餼焉公卿大夫又持酒肉醉飽之校其所爲則惟朝夕講誦自資其所學不作勞於官也何惠貺之殷而責效之涼也如是哉竊嘗思其故矣國家所以優吾黨異於他職業者得非以吾道功用之大其他固莫可得而比歟然則吾黨之爲責也重矣至元以來龎臣碩輔出於吾國學者防在社稷澤被生民有足徴已凡在斯堂者其毋愒毋玩毋忽毋誕當究心聖人之言約而有之於已舉而措之於事業則無媿於昔之爲國學生者不然徒食縣官無補於治人得以議我矣若夫倚席不講惟竊稍焉則亦不能逭其責也語已諸生咸曰分學嵗有記以是語請識諸壁可乎曰惡乎其不可也是嵗八月望日皇帝禦大安閣正大位大赦天下與民休息申命有司舉行學校糾舉之制二十日試上都貢士廿七日出院九月二日南還

月樓記

吉之萬安有劉國明氏隠居讀書而名其所居之樓曰月樓其弟國器在京師久貴人賢士大夫多與之遊國明用是亦聞扵人翰林直學士豫章掲公爲書月樓兩大字國器又徴余記萬安在吉上防樓臨大江西對芙蓉峯峯秀最諸山北有五云洲唐賈至舍人見有五色雲起洲上也南有知津閣宋蘇文忠公之詩在焉月樓蓋據淸气之防流光之所以徘徊於其間乎君子之爲宮室也其崇卑廣狹之度翕宣爽燠之揆所以順陰陽適防息以燕其身頥其心者況欲有以逹夫吾之髙明者哉是故昔之爲觀閣臺榭以出乎埃氛雲气而憑之以望逺者或亦爲進徳之具也然則爲月樓以居者非欲有以達其髙明者與夫莫非髙也而爲樓於江水之上莫非明也而延月於水上之樓國明亦善爲進徳之具矣想夫素秋無雲碧落縣鏡川充灝彩交貫牖戶於是而知心之爲體亦若明月之在斯樓也識闇者質閡趣下者物累破閡而祛累非刻志於學其將能乎國明以悟夫所以至於上逹之道矣余姑記名樓之意以相勉也或者他日艤舟西江尙爲國明賦之

掲學士生祠記

君子何其使人感之深而愛之至也思天下之物有不足以報之則惟願其生世之久以庶幾夫深感至愛之心焉昔者召南之人之不忘召公也於其所嘗捨之木不惟不忍剪傷之至於稍屈其枝亦弗忍也於木猶然則當時之願扵其身者可知矣余讀甘棠之詩見召公猶生於天地之間而知後世生祠之所以作也今翰林直學士豫章掲公古之所謂君子者乎公以學行文章爲天子近臣聲光著於海內亦已久矣然賤者卽之不知其爵之貴少者從之不知其齒之長愚不肖者遇之不知其人之智且賢蓋天性忠厚以樂易近物不以貴長賢智自逺也故所至士子皆依歸焉公有使令之人曰鄒福善事公公以其習上也誨誘挈提使得挺出於甿之眾大官名人若四方士往往知掲氏有鄒福者福之言曰我富州黎塘裏捨子也泰定二年得服事公所以至於今日未嘗輒去左右初未知學從公始粗識字讀書遂學爲詩公休暇則質所學不自知其鄙賤公亦不爲鄙賤憐而教之至手冩吾詩之若可采者而識其卷末於是他先生之來掲氏者亦皆不以我爲不可與語者矣公凡恩吾身者不可勝紀生我者父母成我者公我小人何以報其徳哉欲爲衣以燠之則我衣於公者欲爲食以飫之則我食於公者欲求天下之貨寶以利悅之則力不能致縱致之亦不足以稱其所施而亦非公之所好將何爲而能庶幾夫吾之心乎至正五年福從公使江南因至田裏乃以明年六月吉日於所居之西構堂四楹立重門周垣爲公生祠中設畫像並祠其生之辰以祈壽嘏生辰詩傳所謂六物之值者也福之意以爲蚤莫跪拜祠下精誠感通庶休祥之應有以愜其效報之心焉屬余文諸貞石則又欲其子孫視之以無變也余爲之嘆曰孰無使令之人而孰不結之以恩一旦化爲敵仇者蓋有之矣公何其使人感之深而愛之至也公老於館閣使得如召伯布政教於所能及之地則願其生世之久者詎獨見於是哉𨿽然公爲國家老成人而以其身任斯文之寄世有賴於公者甚重此則吾黨之所以欲其壽者非以私恩而願之也福未必及此然欲壽公則吾黨所同而視祠之作則有以見盛徳所致與福之能報徳者皆足爲世俗勸也

余姚州海隄記

余姚北枕大海其地曰蘭風東山開元孝義云柯海川上林者皆潮汐之所爭也州在宋爲縣慶曆七年知縣事謝景初自云柯至上林爲隄二萬八千尺慶元二年知縣事施宿自上林至蘭風爲隄四萬二千餘尺中石隄四計五千七百尺餘盡累圡耳施令以土累者易敗當毎歳勸民集財乃請於其上之人置隄田二千畝以得於田者時其敗而治之而寶慶中民淪於海者殆百家土隄𨿽謹治不足恃也皇元陞余姚爲州州視縣得展其所爲然未有能除民所甚病者蓋海壖自寶慶內移大徳以來復益衝潰今壖去舊涯之墊海中者十有六里歳揵木籠竹納土石潮輒齧去之謝家塘南爲汝仇湖大將千頃余支湖連之其大彊半州西北田悉受灌注海旣廹湖奪爲廣斥而潮勢卭於平地咸流入港遂逹內江田失美漑故連嵗弗獲而殫民力隳農功與風濤亢而卒不勝蓋四十年矣至元再元之四年四月方成隄六月復大壊紹興路縂管府檄委州判葉君恆治之君視壊隄自開元至蘭風見凡土爲者皆缺惡愀然曰是之爲民禍也有窮已乎遂與其鄕老人議爲石隄宜則又曰攻石費鉅出錢大農當煩文書遲歳月比得請州其沼矣若等能與我共爲之乎今費𨿽鉅常歳之費則省而若與子孫奠居無虞也聞者咸曰民志則然白於府府亦聴民所爲於是有田者願計畝出粟或輸其直至者以力亦喜扵服役君屬民髙年與正於裏者掌出納以率作又請於府免民他科徭得以悉力是役宣閫亦下書毋以他事使葉判官輒去州君先使人浚河渠復廢防畜湖水伐石於山以舟致之分眾作爲十有五所所有程督君往來涖之其法布杙爲址前後參錯杙長八尺盡入土中當其前行陷寢木以承側石石與杙平乃以大石衡縱積疊而厚宻其表隄上側置衡石若比櫛然又以碎石傅其裏而加土築之隄髙下視海地淺深深則髙丈餘淺則餘七尺長則爲尺二萬一千二百十有一也其中舊石塘之危且闕者亦皆治完之至正元年三月癸亥成是役也用民之力而民不知其勞賦民之粟而民不以爲費往往喜而言曰余姚自今其有州乎吾嵗歳困於禦海自今其遂休乎因運石以治川澤遂得沃吾田浮吾舟乎州士楊瑛以校官謁選京師致其長老之言以求記葉君鄞人字敬常國子生釋褐授是官在成均時余忝師屬最相親能深知之天下之事蓋未有不可爲者不知所以爲又使人得以其私欲而撓之是以爲之而難成也敬常淸謹而詳練淸謹則守嚴詳練則慮周慮周而守嚴則得其所以爲又無有能撓之者故於人所難成者而能成之餘姚自前代至今豈無用意於是隄者而其迹泯矣數百年之久惟謝施二令與敬常之功稱焉而敬常所爲視二令又尢備也則求世之能爲如敬常者豈不亦甚少哉余故著其所以能者爲世道也敬常到州當大火後能佐其長舉百廢作譙門制刻漏起舜江樓新捕盜司廨捨以至伸禁令與教化鋤姦抑彊以保寜良善事多可紀者而隄則其大云

明美堂記

古之君子其出處固有大不同者善觀人者乃或比而同之禹稷之與顏子邈乎不相侔也孟子何以知其易地則皆然哉孔子曰不知言無以知人也孟子知言者也觀人之法蓋得於此矣三代以降世之豪傑孰有如諸葛孔明者乎曹操父子根盤中夏漢氏已澌滅不可復作公於此時用﨑嶇之蜀輔昏孱之張皇大義恢復帝室其所爲蓋三代之王佐也而公願退比管樂人猶莫之許至陳壽又抑之以爲管簫之亞後世大儒著書亦復不少假之自壽以來世之眞知孔明者孰有如唐之杜子美者乎觀其流落成都數謁故祠錦亭之東而撫其遺樹感慨悲歌詩凡數篇皆足以發千載之忠憤而直以伊呂與武侯相伯仲夫惟賢而後知賢子美知孔明可爲伊呂則其所以自許者可知矣當宗之播遷也子美亦走三川肅宗立又自鄜奔行在所遂陷賊中幾不自免後客秦州入同谷采橡栗自給饑寒困憊而忠義之气形於歌詩藹如也惜乎平生抱負不得施諸事業而一發於詩世之不知子美者惟以能詩稱之誰知子美之與孔明有所甚同者乎子美以孔明比伊呂人固信之矣自比稷契則未有見於當世無以取信於人故必有知言君子頌其詩知其人而後信之中書平章雲中趙公世之知言君子也於天水郡之鸞山築讀書堂榜曰明美以孔明子美皆嘗宿畱於是遺迹可攷也因摭二公之字以名斯堂又得二公眞像繪於明美堂中以寓夫尙友之敬蓋眞有以見二公之所同者矣是堂也枕鷺羽之灣長松偃於盤石素湍激於戶外於焉棲遲殆不知人世之有氛也公舊第距玆裁十餘里賔客勝日從公往來輒治具相歡樂又將給良田以資子弟及四方學者之饔飱焉公久在京師毎懷故丘浩然有歸老之興乃屬其門生陳旅記所以名堂之防歸伐溪石刻之旅屢辭不得辭也乃言曰天以河嶽深厚之气曠世而生公爲純臣碩儒以任天下之重實有元之稷契伊呂曽奚孔明子美之足美哉蓋公𨿽遭際盛時位都宰輔而秉心直方與憸人居如冰炭之不相容也嘗弭節於蠶叢魚鳬之區席不暇暖而奔走患難因有感孔明子美之忠藎而皆履艱虞於玆土事𨿽不同其心與迹皆有與已同者聊引以自近爾夫金有時而刻也石有時而泐也天地之間亙萬古而不朽者其惟人之心乎古之人吾不得而見之矣其心固常在也公得古人之心吾不知其孰爲稷契孰爲伊呂孰爲孔明子美而孰爲公也然則凡讀書於是堂者當因古人之遺迹而求其心之所同者乎是爲記

閱稼亭記

曩予客虎林與冦公斡臣相見於西湖之西和易而不同於世俗曠逹而不逺於人情有晉人之流風而蹈儒者之軌度者也日旣夕公登舟去不知所如往予亦北遊京師慨邂逅之無從也嘗與禮部尙書康裏公言之公曰冦公我舅氏乃爲予詳言其爲人公蚤歳讀書有志節居嘗多野趣風日佳時輒與雅遊乘欵段馬出郭外尋培塿借艸坐望平野逺山飲酒數杯悠然自得居官亷介臨民如遇家人不爲赫赫之政而人實防其恵中歳野趣更深念世居京邑無夫田可以任地事也守滄州政成乃於城西買地數區因其髙以爲宅環植竹木爲茅亭其中扁以閱稼厥田旣臧田器惟良聖天子在位曰雨而雨曰暘而暘四郊無虞百糓順成公得優遊斯亭設瓦尊榼豆與裏中老父談治世田野之樂壤種樹藝蚤莫之宜裏之弟子進趨揖拜於前則勸之力耕而教之以孝弟忠信之道田間行者過之輒邀與晤語人恐數數混公也往往避道逺去而心不忍捨公則間一來也予聞斯言喟然嘆曰世有斯人乎哉士之未釋耒耜也其心已汲汲於利祿一旦身寵家溫遂不復知有稼穡之事及不得志又或托退耕以爲髙原其心自始至終何嘗一日在於此古之賢士大夫不以農畝爲卑賤而棄去之其出而有爲於世也欲無一民之失職欲無一物之失養其退而耕於野也則治粢盛以祀其先人出貢賦以供乎公上使子弟不忘衣食之所自則易於向義身於鄕甿接則可以廸化而善俗賢者之中處無往而不得其道冦公之作斯亭也豈直爲遊目騁懷之地而已乎尙書曰子眞知吾舅氏也乃以冦公之言來徴記因喜而書之公名某以湖州路縂管秩滿家居云

果育亭記

大司成魯先生有別墅在鄧之順陽其山磅礡廓雙泉出焉木石皆秀潤稻畦蔬圃之漑無不足飲之又甚甘因名墅爲雙泉莊旅事先生成均聞而樂之思一至其所未能也至順癸酉春先生之子逺明道來京師與旅言曰吾作亭山椒以息以遊名亭曰果育義取易之防幸爲記旅固辭先生又使記之則不敢辭也乃以所嘗聞者而言曰防之爲卦上艮下坎有山下出泉之象聖人因象立教曰君子以果行育徳先儒謂其必行而有漸也嘗觀夫泉之出於巖竇之間壅窒窘束與叢石相角鬭怒決不可禁然其下必有溪谷窈深渟滀之所奫淪紆余體靜而气舒然而迆而爲長川瀦而爲大澤汪洋彌漫吞吐漱滌於空蒙澒洞之野涵浸日月播蕩風雨蛟龍黿鼉水族之眾蠙珠文貝晁采之珍產焉其沃可以廣百谷艸木之殖其流可放乎四海天下於是受其大利君子之爲學能不有取諸此明道讀書是泉之上其有得於已者必行之力養之深得以致乎用也旅追念早歳彊力之時不能厲志就業亦以家無置錐之地窮年奔走糊口之不暇旣稍得食可以爲學則歳月往矣明道才弱冠龎碩爽朗爲先生之子有爲學之貲有爲學之時又有爲學之地而又能引是泉以自勉則他日之所就者詎可量哉

玉壺堂記

衝粹素貞靜眞人何公作萬壽徳元觀龍虎山中以山水之空淸而神仙家所居之異於人間世也名其堂曰玉壺眞人之言曰人生扵造化者之囿而宛轉燻墊於歊熇淖濁之境何曾一日招泠風而近素湍也彼其以奎蹄曲隈爲廣宮大囿固已陋矣然而摶扶搖而上者九萬里則亦何所底止乎吾聞古之所謂至人者造化者所不能囿而未嘗離乎造化者之囿故其所爲宮也居其中而何有乎中極其外而何所乎外至虛而非虛也有象而非可爲象也匡郭之體立上下之用通含抱光景廓落沖漠日月恆往來吾壺之中又孰知夫造化者之囿我乎我囿造化者乎京師有遊方之士訪其友琵琶巖而采芙蓉石湖之上日莫矣造玉壺堂宿焉聞眞人是言而信也歸質於教大宗師吳公公曰眞人吾師其言信然陳旅曰余嘗讀範漢史汝南市掾費長房從賣藥翁入壺中見玉堂嚴麗翁卽何眞人耶然考其時至今已千餘歳

廣居堂記

國子生張奇有志於求仁取孟子答景春之言名其堂曰廣居奎章學士虞公爲篆書之奇又請余述求仁之方以爲記吾嘗以爲天至大也而八尺之表可得而測焉地至大也而八紘之土可得而悉焉人心未必大也而心之所至則有不可得而極焉孟子曰仁人心也心無限量仁之爲道又有限量乎古之君子逹而坐乎廟堂之上窮而隱扵蓽門圭竇之間出而越疆圉之逺處而周旋家庭鄕黨之近皆未始離乎此也有蔀於室我則牖之有坌於堂我則埽之有翳於庭我則撤而取之天下之人吾常與共處玆宇也世之能居廣居者孰有出於方寸之域乎一舉足而違乎方寸之所存者則在廣居之外矣彼有破其大閒馳逐奔放於荒虛吻漠之境可謂廣矣然捨其所居則亦何所底止乎詩曰相在爾室尙不愧於屋漏又曰昊天曰旦及爾遊衍蓋自居室以至出遊之地無適而不致其敬然後可以謂之廣居

國子監營繕官舍記

成均天下文物之府也髙門深靜大屋如垂云諸生食有廩居有次獨師貟十數多僦民捨以居儒官祿薄京師地貴所僦捨率陋隘蚤作入館戴冠束衣授業終日不得休還捨昬憊意气抑鬱弗舒故多不樂居是官者至順三年春南陽孛術魯先生以集賢直學士兼國子祭酒越明年徳教大孚師逸道尊乃諗於寮寀曰古者教有業退有居非苟焉也監有隙地在居賢坊北者大徳中有司議以建學餘力築屋以捨師儒不果也我儀圖之防學館請增貢國子伴讀生以徠英髦人聞有是請也願爲弟子員益眾凡新入學皆以羊贄所貳之品與羊相當先生曰嘻與其日饜口腹孰若爲吾儕燥濕寒暑之虞乎司業嶽公齊髙監丞張公彥謙典簿郭君彥父博士潘君履道助教張君常道鄔君棣華祁君伯溫咸贊其事屬掌儀王儀孫師魯約所入贄貲方規度而未就也五月祭酒召赴上京居三月始還乃益撙集凡得中統楮泉二萬餘緡筮吉日籌工度費除地北扉畫爲四區區各立屋五間中三間爲居室旁二間爲肅官具饔之所庭熒室防爽闓宏宅之門以東西門之衖以南北衖北距通衢立大門衖南羨壤可藝蔬東浚井西置屋居者使掌大門之管以贏貲治舊宅二區之在坊中者其西圮甚因正仄柱植壊壁易敗桷腐杗補以新瓦而塈塗之旁起屋如北坊之制東宅西偏作室象舟可居琴書東南作見賔之室曰賔庵先是宅南僕捨侵門儉狹不容騎乃徙其捨於宅之北仍作新捨二間以庇僕之無棲者於是前辟後闔中樹卉木如蔚如也凡數處營繕所費不出公帑而基構覆締無不完好常道伯溫董其役生員韓思道衛彛賈瑞煥住服其勞七月經始九月成祭酒與監學官舉酒落之賞勞者以幣諸生請旅識其顚末嗚呼君子之心視同一宇內者皆不忍其有震風淩雨之戚而力有不及則爲其所可及者而已移已所享者以利人其用心何其厚且逺也嗣而葺之則有望於後之君子

東齋記

東齋者廬陵賀良叔氏因所居以自號也賀氏世居郡之禾川唐末有曰秦者刺洪州死國事廟食象牙潭上其逺祖也自是衣冠蟬聨訖宋世多顯人良叔資質方嚴好讀書尢防史學蓄書萬餘卷延名師教子子皆雅訓有文良叔又善治生有田入稻嵗萬石嵗惡則出以振饑者散粟例予官則恬無所請中嵗家靑原與寓公名人數相過爲驩他無所嬰於心兄弟二人皆老矣猶同財不忍分晚歸舊隠治花竹號小桃源年七十終其子泰思其親不能休也更於東偏作堂扁曰東齋繼前修云旅聞之古之事其親者必於其所居之東祖生气也體魄旣降魂气之來歸庶其妥於此乎𨿽然孝子之心不能頃刻逺其親又不可凟其親於此也則柰何哉旅又聞之君子之祀其親有所也有時也不可凟也至於思其親則吾平日之所居所遊皆所也皆時也孝子固未嘗頃刻逺其親也泰作東齋以居仍揭其父之號仰而觀俯而思如將見聞其容聲可謂著存不忘乎心者矣良叔所嘗相過者來觀於是齋殆亦曰吾見良叔猶有生气也況其子若孫乎

江南淛西道肅政亷訪司幕官題名記

經歷劉君信卿知事徐君彥壽照磨李君從義相與言於陳旅曰題名有記尙矣今憲幕之記缺焉幸爲文旅辭弗獲乃言曰憲司之立所以肅風紀崇政治也故必用名人以爲是官又必愼簡幕僚以承贊之其職亦重矣夫羣有司之事防於一司一司之吏牘總於幕僚權衡事宜允迪規制使善無僣賞惡靡濫罰則公道昭而庶物理矣中正以持志明通以周事守法而不刻婉畫而非阿則於是職其庶防乎嗚呼不患名之不著於世也列名於玆者宜著令名於無窮焉

旌徳縣便民政迹記

旌徳大夫劉君粹衷以書來言曰旌徳寧國屬邑也治萬山中其山髙者皆斷行雲卻飛鳥其人不得以舟車適四方耕鑿崖谷間用力恆倍它土又嵗輸租米郡倉萬四千二百九石有奇行數百里壯者荷擔老弱賫糗糧不下二萬餘人陟危降深前蹶後顚嚴冬雨雪交作路益惡山多奇寒往往有死於是者至而稽期則刑加其人凡邑之督租者其有責焉至順辛未冬典史曹彌昌來知斯人之病乎此也乃延見父老曰吾職治文書能爲若達所苦於上若第言之於是程公亮張子昭程子云等聨名具詞願罷輸米算米直入鈔民良便邑令王君舜卿移文如父老言彌昌謹書牘悉便狀屬其外弟吳子眞持牘達於府於行省於都省經營往來比得請還報再閱嵗矣凡資糧屝屨之費皆彌昌出也元統甲戌冬民始得入米直鈔易重以輕承勩以休脫焉若沈痼之去身也咸乞紀其故於石因憶昔日子嘗與我論爲政曰民力殫矣息其力所以養其生也彌昌庶防乎子之言子盍記諸餘受書嘆曰誠有是言也疲氓自養不贍柰何盡其力而用之古者甸服度地逺近制爲總秷稭粟米之賦九州方物之貢以水致於京師皆重民力也國家造都於燕嵗轉東南米以實之惟水力行焉和寧天下重地而難於委輸則縣重利使賈人自致粟國家亦何嘗不重民力哉旌徳之民不幸生窮山之陬勢不能自吁於上有能達其所苦則從其請而蠲除之無他息其力所以養其生也嗚呼仁哉彌昌承省命吏者爾毅然有爲而民蒙其恵位髙於彌昌者宜無不可者矣可爲而不爲曾不愧彌昌乎粹衷代王君縣初未嘗預玆事乃不啻若自其已出君子知其有愛人之心也是皆可書舜卿名應祚溫陵人粹衷名性廬陵人彌昌字季文永嘉人

瓊林臺記

昔余聞薩君卿有志操能文章常遊渤碣間候羨門安期生之徒天子聞其賢俾侍祠行宮日與名卿才大夫周旋爲歌詩以頌熙事旣而采藥江南諸名山人莫得其所在余在京師時或言龍虎山中有曰上淸外史者其人也元統元年卿忽遣弟子持書來曰求我於瓊林臺明年餘南還遇之句曲山中又明年卿過錢唐與余登吳山望野水見邑屋鱗鱗然曰吾臺所臨亦若是矣泰定元年六月十五日偶與客捫幽至龍虎西山顚見有若壇然者拔地數百丈佳木皆入云翳白日根貫崖石石液上行枝葉華澤如玗琪文玉之植焉二年三月之吉始見治玆土去惡艸樹因其基以石鞏之設大盤石薦琴冊碁砰食飲之物旁布方石以坐遊者於是羣山環立乎莽蒼之野若徵君琵琶塵湖雲林鷓鴣大王藐姑云錦仙巖之類皆獻態效技無所藏遁霏翠翕至林彩動蕩其前大溪橫流吞吐原隰煙帆水鳥出入有無左俯丹樓碧宮晻映於方壺華蓋者正乙之都也其外闤闠四周萬叢錯若螘垤吾嘗與隠君子數人且東向坐食霞气木露盡墜衣巾俄長風起溪上有兩黃鵠乘之以飛過臺前回翔久之乃去客有詠神嶽之章曰寥籠靈穀虛瓊林蔚蕭森因以名吾臺云陳旅曰余聞三山七變而仙家有化宮焉仙人以卿之好逺遊也故化山爲臺充益殊觀樂其心而休之不然環上淸地其人搜占盡矣容有遺勝在目睫間哉後之拂石苔讀吾文知玆臺之攸始而處人世埃霧之中者亦知有超然逍遙於空髙之上者乎

泉州路儒學修學記

溫陵校官陳應麟馳書於旅曰應麟郡諸生也猥承寵光得歸與邦人諸友講學於泮水之上惟綿薄不足荷玆寵也則蚤夜思所以盡吾心焉乃晨謁先聖廟顧屋室凋敗神物故闇下視廊門曁師弟子捨皆缺惡墜漏弗妥弗嚴蓋因循不葺二十年矣謂吾郡諸生也又可玩愒嵗月視此爲傳捨如向之爲是官者乎卽以修興事白郡侯怯來侯矍然曰事孰有尙於此當與子亟圗之毋使我有旣去之悔乃召木土石金設色之工求眾敝以籌費旣又曰士廩薄不可以大給也民力瘁不可以重勞也則出私帑倡在郡之篤於義者於是某等咸佽助官於學者業於學者亦合錢以相役元統三年五月庚寅肇功自禮殿至殿門悉易其壊而丹艧之作櫺星門飾先聖先師從祀賢人像明倫堂學正錄防左右齋四十間悉攺覆築窊地爲堂塗辟齋所爲廣廡凡得祀者之祠又靡不繕其年七月告成是何其旣完且美之易也蓋侯能以是爲已責而助之者亦以爲已所當爲也皆可書敢用請於執事旅聞之學以治乎心也心有不治則其見於事者荒矣心之爲物至微也而周流於日用之間至著也失於耳目之所不及君子猶得以議其心學之未善常接於耳目又其事之不可已者坐視而弗治則其存於中者陋亦甚矣尙得謂之嘗有學也乎哉敬者治心之道也不能有爲者有苟焉之心也心主敬則體信事由敬則達順方寸之矩天下之物則盡焉是役之成吾知郡侯校官皆非能以苟焉之心成之以苟焉之心倡則人亦將以是心應之矣惡乎而能成魯頌曰濟濟多士克廣徳心遊於玆者盍亦因修泮宮者之心而充之也旅生是邦得聞緒言於鄕先生自治弗勇徒佩言以移日而去家益久故老之存者蓋寡矣將其言之不可以易聞也因書以諗同志

閣石記

錢唐邑屋叢湊數十里至爲重樓以居委巷居閧市人气滃郁爲溽霧城西山水淸曠而歌笙粉黛下上無空曰夫杭東南奧區芬華之所簇而亦幽靜者之所去也城北有村曰馬塍居民多業藝花土沃俗質聚近而逺至元後丙子嵗句曲外史來棲焉外史杭人入華陽洞學道廿餘年世慮消盡獨嵗一還裏展墓擥春水踟躕不能去乃二月雨作艤舟西塍宿故人朱明宇所居院院有止堂餘壤雜栽艸樹溪流折入魚鳥來親人雨未止外史欣然爲畱因約結屋共處於是審曲靣勢治地戒工爲閣四楹南向以二廡翼三月甲戌成益構佳卉植其下旁有長松數十章落落如髙人湖上之山騰伏閣外蓋得衝覽之會焉外史舊有閣在金山吳興趙文敏公篆榜極髙古玆復以眞迹署新閣意扁舟往來所至皆山也時外史方著幽文史二書將於是成之暑退乃去去則明宇處守而嵗以爲常茅嶺雲气深厚大虎時出林沖人杭人思見外史而莫能往也幸春時來歸得一候言笑於是閣矣余聞黃寧之宮靈艸生焉金支離羅霞絢露腴當宮之虛至人攸居搴華茹芳孺色如外史蓋遊其宮視人世猶棄帑也余方攻車從外史索塗求至人於芴漠之墟外史告余曰子遊方之內者奚而言之迂也吾有閣並乃邑郛請與子逍遙於其上又安知黃寧之宮不在於玆乎因徵記刻於溪石外史張氏名天雨字伯雨風趣孤夐善古文歌詩𨿽托迹老氏而著書必本於仁義蓋海昌無垢翁後昆也明宇名希晦龍虎山髙士止堂易氏之裔云

安雅堂集卷七

欽定四庫全書

安雅堂集卷八

元陳旅撰

記

趙氏祭田記

古之君子有圭田以蠲祭有宗法以聨族子孫嵗時得相與追念其所從出者焉自夫田制宗法之皆廢也𨿽貴臣大家有私田以供粢盛而世逺族分能存田以祀其先者寡矣惟不知祀其先也則寖昧其身之所從出惟昧其所從出也則視其族人若塗人矣鳴呼此後世人紀之所以解散而莫收也天臺黃巖趙氏之族長與慶使其從子海鹽州知州孟貫致書於陳旅曰吾祖宗正少卿諱子英宋南遷時爲黃巖丞因家於邑之西橋有子六人諱伯淮伯渷伯洙伯淔伯滸伯澐皆以文學登膴仕至其孫太常丞諱師淵判宗諱師夏皆受業於朱子之門且締姻焉故趙氏能以禮世其家焉𨿽宗支蕃旉而必合族以祭凡執事皆子弟爲之少長秩然周旋一庭之間如是者百有五十餘年趙氏之老人謀於廟曰中州之宗祏園墓化爲墟艸久矣自宗正來則不可無祀然世益逺族益分矣逺則易忘分則易攜誨忘宜有其物乃以宗正所遺田百六十畝存之以爲祭田族之長者主之嵗更擇子姓之願而才者掌其出入而世以爲常至元內附時宗正四世孫與票以碩學雅徳受知於我世祖皇帝爲翰林學士得請自宗正四世而下俱復其役遂欲以昔之祭田托薦紳記諸石庶後人知所以存田之意未及記而卒今又三十餘年矣與慶於學士爲弟以齒序實主族事念前志不可以不竟子宜記之旅受書嘆曰嗟乎故國之社屋矣西橋之宗猶有田以祀其先其人猶得不與編氓同役甚矣我世皇之優賢而學士之能亢其宗也凡在是族者盍亦思曰祭以報本也有身則有祭初不系乎田之有無況有田乎又以世承恩庥得安然用其地之入以祭以燕於其私乎誠若是思之則掌玆田以祭者又何忍以其身爲蟊賊哉不是之思惟欲得利於已則隳成規啟端曽幾何時田且不存祭於何有而逺者日益忘分者日益攜矣吾聞趙氏多賢子孫必無是也萬有一焉則上負國家中負祖宗下負來裔尙得謂之賢子孫乎

拙休堂記

嚴陵洪省吾外朴而內文篤志古人之學雅不樂榮進錢塘學者迎致吳山下請授徒數月亦不樂去將行與餘言曰吾居淳安錦溪之上北有嚴峯靑峭若植筆然又有赤甲巖危瞰溪北下臨層淵巖中可坐卄人山石丹碧錯若織文前有素沙如雪可百畝許月夕泛舟登岸光皦奪目東則石山屹立水心竹樹森翳號小金山此錦溪山水之槪也吾於其聞以畊以漁以讀吾書而遂老於斯矣蓋造物者賦我以拙不足以有爲於世吾又安能違物以闖闖然於有爲者之途故以拙休名堂子爲我記之餘謂省吾殆若晉人所謂拙者可以絕意乎寵榮之事者歟彼固不能以拙自全省吾眞用其言以保其身歟余嘗見緣髙竿以衒技者恃其儇捷可僥幸得厚利遂爲之不已一旦手足失措忽若飄瓦僕地觀者皆失聲有過之而嘆曰嗟乎巧之使人至是哉人不能用巧爲巧所用不至於顚墜不已余以其言類知道進而問之曰有用巧之道乎曰用之以拙而不彊用之也古之能大用其巧者無爲而功成妙萬物而萬物不知也至於所不必用則亦不用而已矣世之人顧有以拙爲巧而又彊用之於所不必用之地是以敗者常相踵也夫巧者猶有所不必用而況拙乎餘悲世之緣髙竿而不已者眾矣又善若人之言類省吾之所名其堂者因述之以爲記

致亭記

魯郡王致道先生因其字而名其亭曰致亭蓋取魯論所述子夏之言也致道使余記之屢辭弗獲乃言曰儒者之任甚重也道甚逺也而吾欲以眇然之身任其所重而必至其所甚逺者焉亦難矣是故君子之敎人也必考前言以審其所向求往行以廸其軌轍身吾車也載之不可不气吾馬也防之不可不力志吾禦也持之不可不敬夫如是則庶乎重與逺者之可至也易之文言傳曰知至至之知終終之以剛健而致力於學亦奚重與逺之有哉致道蚤嵗屏棄俗事聚書嶧山之幽晝誦而夜思蓋欲約羣籍之浩然者而防通之亦良勤矣學成賔興遂擢進士第學者私相朂曰先生爲學猶農夫之治穡事【闕】其獲矣吾不可不致力於學乎致道聞之曰吾【闕】

非欲致進士而止也周子不云乎士希賢賢希聖聖希天吾𨿽不敢妄意古人所造之地俛然日有孶孶不敢半途而自畫也是固致道所以名亭之意余又聞致道曩居嶧山實漢韋賢讀書之所也因爲誦韋氏之詩曰誰爲華髙企其齊而誰謂徳難厲其庶而請書此以爲記致道名思誠學行純正士林之望也累官翰苑其文又益著云

水月樓記

蘭溪州知州陳侯奕爲餘言曰吾祖南隠翁居弋陽梅山之下務樹徳以貽後人先子黃嵒府君又於其所作小屋環植梅數百著書其中名其屋曰梅間而吾又辟南隠翁之故址爲屋如幹楹奎章學士蜀郡虞公爲書壽梅二字以顏吾堂搢紳先生又皆爲歌詩焉然吾所居之前嘗鑿池十餘畆以大來山泉靜深開舒魚鳥下上池西爲樓池左右爲亭樓前老梅數本花時明月來照水光乘之幽馥寒艶殆若化爲淸冰夫然後知梅花之有得於水與月也因取孤山林君復詩語名樓曰水月它日倦遊來歸將與客銜杯賦詩於其上聊以佚吾老也子爲我記余曰妙矣乎陳侯之觀夫水與月也水得月則益淸月得水則益明觀二者之相與徘徊乎空洞之野則又不若於其精神之防而觀之方諸非水也而水興焉夫遂非火也而火集焉梅花非水月也而水月之精神防焉陳侯爲樓以觀夫二者之防天下之言觀者孰有妙於此哉想其端居芳夕晤玆流光必又有契於其心之所防者矣昔之言先天者有天根月窟之諭有天心水面之詠而言梅花者則有具太極之防陳侯其又有得於此者乎請以是爲記

福州文殊禪寺記

福唐郡治之東南有寺曰文殊五代時閩王王氏創始也當宋之季有彊宗據之以作室寺遂廢旣而彊宗向衰若有物憑陵其中居者輒不寧因數易主而竟歸釋氏國朝初置僧司嘗以是司署尋復遷毀至爲榛蕪之區至元甲午東谷禪師慧日慨然以起廢爲已責遂度故址爲寺法堂粗成而師老矣元統甲戌師之弟子宗茂乃大捐私錢以究師志裏之好善者往往翕悅佽助於是構祕殿以居文佛樹長垣以周寶坊山門有嚴寮廡咸秩又繕法堂制供器立伽藍神祠於寺之左而凡所冝有者以次具治黝堊丹漆侈然光新開士之良爰集爰處以祝景貺於國家而相與講其所傳者於此也宗茂通敏而鎭願數遊京師公卿貴人多雅重者奎章閣大學士康裏公世家名臣淸愼不妄接物而書名又重當世時爲大書寺額與之人以爲榮宗茂謂余曰吾寺久廢而師與我復之非易也願爲我記使後之委情而無立者知所儆厲而一時之勢力足以肆其豪奪者亦知其所爲之不足恃也余曰昔之爲此與奪而有此者自今觀之等夢幻耳子之所爲又有足恃者乎宗茂曰不然吾之所學常欲空諸所有則不空者常存世之人常欲有其所無故終歸於無有而況空有兩無亦何有乎夢幻且吾方欲與吾徒講此於玆寺也濟無涯之淵而欲吾失其艅艎可乎余曰宗茂亦善辯因爲述其言以爲記

春風亭記

禮部侍郎趙郡蘇公伯修有別墅在眞定城北之安丰治其地爲園植桃杏數十本而築亭其中意倦遊來歸則與裏之賢者於焉夷猶覽春物以舒神情也往嵗奎章閣學士蜀郡虞公嘗名之曰春風亭且爲大書之今年旅防伯修於京師則又使旅爲之記嘗聞古之君子知人身有同於天地而萬物之皆備於我也故常欲以其身槖籥乎天地之和𨿽或制於勢力之所不及而睟面盎背足以使人歆動向慕而善祥之心興焉是故居人之鄕則其鄕大穰爲人之國則其國大治此世所謂仁人而有志之士所以學至於是焉者也昔者孔子喟然嘆曰吾與防也程子謂其言有堯舜气象旅嘗因程子之言而思之於變時雍與綏來動和同一機也體信以達順窮神以知化鼔萬物而萬物不自知其所以然也近世伊洛數君子其亦有志於此者乎卲子之學不見於施用佳時出遊士大夫欣然耳其車音𨿽童兒僕亦莫不喜其至使以其學施用於世又何如耶程伯子所至而民化旣去而人思之以忠誠孚於人主而始終不疑極言新法之非便而爭者不怒朱公掞以春風言之可謂善言徳行矣方宋盛時而二子居天下風土之中遊從往來托風雲卉木以吟詠其所適何其藹然浴沂風雩之悰乎嗚呼二子皆學堯舜孔子之道然也而世之學者莫不曰學堯舜孔子亦曽及此乎哉不及乎此不過得堯舜孔子之粗耳伯修淸明而溫厚又善學以成其徳人與之處不知和气之薰蒸也今爲春官小宗伯方爲天子治禮樂翕宣陰陽以和神人又將入政府贊大化使仁風翔乎四表而後言歸故鄕與壤翁轅童燕休斯亭以同歌堯舜之治不亦盛歟

環溪堂記

古之君子其祀先也有廟其合族也有宗所以崇孝而廣愛也自夫後世之弗篤乎此也故𨿽世家子孫有漠焉於其所從出而曠焉於其所同生者矣至有家自爲祭則惟其意之所欲祀人自爲族則惟其勢之所未分況又於是有不逮者人紀一斁豈天下之細故哉有志之士以爲先王之禮固未之能行苟可以廸天衷翼世教則寧過於厚而亟爲之是亦制禮者之心也世有若人吾能勿予之乎衝眞明逺靜眞人張公徳隆造余而言曰廣信之貴溪有山若大象然山陰雨瀑噴薄飛舞於靑林丹崖之間流爲兩川透折彌迆兩川所環而有良田美地則吾張氏之居在焉吾甞築堂川上名曰環溪云漪抱堂淸气回合蓋將於此祀吾先合吾族也願記諸石以示吾後人按張氏起漢畱侯魏太山太守岱自河南徙淸河唐相文瓘之孫介爲杭州刺史因家於杭後遷徽又遷饒自饒分宅建昌宋初諱戩者從建昌來貴溪戩四世孫爲緒緒生贈大中大夫貫貫子運登宣和進士第官至通奉大夫敷文閣待制累贈少師開府儀同三司貴溪開國伯諸子弟皆通顯後又分遷畨易緒之季子遹止居貴溪五世而生開府儀同三司特進上卿教大宗師諱畱孫以淸靜無爲之道弼我世皇皇帝於寧壹海隅之日列聖咸用其言以出化其父九徳貳江東宣慰積階大中大夫旣而推恩三世大中加開府儀同三司大司徒上柱國魏國公兩孫皆良二千石族之仕者視昔蓋彌眾矣遹之長子曰適適二子宗伯行已端其諸子皆學於陸文安先生宗伯四世爲徳隆則大宗師從子也其言曰自顯祖以來固吾之所祀者而張氏盛於今日由大宗師吾以從子繩嗣其道則又吾之所當祀者然大宗師實用老氏之教以興甞請於朝追贈祖師七人皆爲眞人始曰張思永四曰張聞詩皆吾族之達尊而大宗師入道諱聞詩者復挈將之凡若是者吾之所不得不祀者也吾族之會於斯堂以共思夫裕吾後亢吾宗者何可忘又思夫同出於吾祖之一身者何可不相戚也上而祀先下而合族精神血气之感通有不在於斯乎予嘗觀於易之萃與渙矣萃聚也渙散也皆以廟言之何也蓋謂人心難一也鬼神難合也必於廟而後可以攝持天下之離散者矣故先王制禮公卿大夫士皆得立廟以祭以燕憧憧往來之思莫不斂束於懓然肅然之時祭於是則祖考格矣燕於是則宗族睦矣傳曰禮猶酒蘗也君子以厚小人以薄眞人祀先合族𨿽不必盡準古禮寧過於厚以厲夫已薄之俗則又君子用禮之權也歟昔孔子學禮於老耼本乎常以通乎變槪見於戴氏之書老子固百世之禮師而禮無大於秋倫理者張氏世儒復有所受於文安先生其所爲夐於流俗之爲老氏者冝矣眞人侍祠尙方嵗時來歸薦常事於環溪之上小大咸集處畨易者不逺亦來雕車文駟克溢裏衖明簪華韍煥映軒所漆漆以祭衎衎以宴將不自知所祭者之旣逺所燕者之已防也里人叢然觀之孝愛之心有不油然而生者乎然則眞人又匪直厚於一家而已也世有若人吾能勿與之乎

環翠樓記

豫章範孟徳集賢直學士揭先生之世姻也其子良臣靜莊而嗜學先生以其弟之子妻之良臣從先生學於京師餘數與語而知其世之務夫徳也範氏居丰城東六十里櫧山在其南寶林招云在其東西灌溪在其北而遊溪之山峙焉孟徳於所居之東爲樓四楹以庋書而使良臣居之良臣讀書之暇憑髙望逺則層巒列岑拱會聨絡近則巨木崇竹防錯翳蓊環樓而觀何其蒼然者之咸來也於是先生名其樓曰環翠且爲大書之良臣又以先生之言來請記予告之曰先生亦欲子之益務夫徳也珠生而厓不枯地有寶藏則神明之光舒焉善候息耗者不求之於人而觀其屋室門戶之潤澤也賢者亦何事於山川艸術之觀哉而賢之所居則山川爲之明秀艸木爲之津華其善色之所鐘則在其屋室門戶之間矣然則樓曰環翠者其範氏務徳之休徴乎昔禦史中丞馬公伯庸與餘言曰吾晝坐華陰縣廨山翠飛至幾上其山有隠君子吾不得而見也予每憶其言則有夐塵之思焉他日過豫章之野望丰城櫧山挹其飛翠而想見其隠於是者亦庶幾若人之髙情哉

西巖書院記

巢湖周三百里湖北之山曰西巖其顚石筍髙百尺山原麓衍迆左右隆起環向風气深厚河南程氏居其中再世矣屋後有松萬章筍石迥出松上直檐中屋前大池繚以嘉植池前有田冝稻屋傍竹萬个排園蔬畦果蓏之區麗焉程氏之仕於朝者曰謙夫與序言曰士莫不欲仕也而吾惡夫士之徒仕也舊學荒落而事變之方來無窮拮荒落之學以應無窮之事變欲其能及物難矣吾於吾宅之左爲堂四楹以聚書其地窈而燠其址夷以固其材美而朴其戶牖適暄涼之冝吾出而仕退而休則與同志者溫燖故讀以考求前言往行之懿或者他日措諸行事之紛而弗繆也堂之後得亢爽之所爲小亭西南面湖湖中孤山蔚然煙帆水鳥往來於空蒙澒洞之中吾讀書之暇則登斯亭臨廣野以觀夫天地之大吾之滯焉者於是乎釋之狹焉者於是乎廓之而吾又思乎立志之難而持其志之尢難也志立於窮居之時而不奪於富貴利達蓋鮮矣顧亭側長松彌望因取範魯公質之詩名亭曰晚翠吾於居而學焉於遊觀而儆焉則庶幾吾之所欲至者矣予在京師與謙夫雅厚同舟南歸見其讀名臣言行錄輒嘆曰善爲政者孰非學之力哉謙夫蓋有志於及物者也予聞善仕者必善學爲政不本於學術則斯民不被仁義之澤世之擅吏事者類指儒生爲腐迂不足用儒生病其不與已也或旣入官則凡孔孟之言噤不出口日與傳簿書者相狎習則引挈入要途取髙爵厚祿以去不復計其及於物者何如也謙夫由國子生防京秩可與羣有才者馳騖於功名之會乃爲書堂與鄕黨子弟論學於人所不與之地非器識過人逺甚其能之乎昔者儒先往往旣仕之後歸與其徒講道山林之間後人又卽所爲書院以企慕其風猷而有得焉謙夫誠篤志儒先之所爲者將見淮南學者日興起於西巖之下矣謙夫屬予記之是爲記

嘉興路儒學教授題名記

無錫彊可仕行之之教授嘉興也以書來言曰江南被國家聲教六十四年矣典教於此者多昔時名士而皆未之有記學中老人猶能歷歷言之失今不紀益久將無徴焉而吾方飾起墜惟日力之不逮也玆始追考至元丙子以來得廿四人勒其名於貞石吾與來者得序書其後願記之以視儆也予惟堯舜禹湯文武周公孔子之道大矣善爲治者每使校官掌之以授多士蓋以爲士者民之望也士習正則民俗美民俗美則世徳厚世徳厚則唐虞三代在是矣任教事者固爲治之機寓焉泛乎其來蔑爾以去亦何其不爲吾道計也氏名邑裏與其嵗月旣一一具列後之人其有考矣陸宣公郡之先哲也其言曰上不負天子下不負所學爲此邦校官其亦味斯言哉其亦味斯言哉行之惇茂而有才用意學事吾將見其有成績也

昆山州崇福觀記

崇福觀者本昆山胥氏之宅也胥氏之族曰舜舉者學黃帝老子之道又自念幸居太平之世食田而衣桑優遊以無虞者上之貺也吾儕小人報貺何以惟以吾之所有者格諸神明以求致景福於國家乎元貞元年乃攺宅爲觀殿堂門廡與凡室屋髙廣中度象設神君仙人之屬身爲道士事之又以田十頃有奇爲觀田總道教者因表其觀曰崇福以舜舉爲之主者延祐五年舜舉卒其子曰處仁曰若弼者繼之泰定中有司以老佛之未異於民者民之胥氏去爲民而觀日寖圮矣初文宗皇帝之龍潛金陵也嘗至郡之妙觀登冶亭以覽其山川旣臨禦攺妙觀爲大元永壽宮命晉云趙嗣祺主領宮事授教門眞士明道虛一先生宣城陳寶琳爲主持提防教門髙士虛白先生嗣祺等遂大作新宮雄麗甲江左四方以爲榮觀元統二年處仁若弼與其弟斗孫起宗謀曰吾兄弟固不得主崇福而坐視其圮可乎冝托才美聞望之士治而起之苟先緒勿墜猶胥民主之也乃皆曰願以宗福永壽爲友院趙眞士並治誠冝事聞上爲降璽書如所請亦俾寶琳共治之於是觀之敝者葺散者集而久之規立矣眞士風神峻爽志廣而慮周自受知仁廟以來數奉詔代祠名山大川與諸所宜祀者領道宮凡數處其大者皆賜名視五品寵光曄然而嗣天師與大宗師張眞君今大宗師吳公曁諸名公卿大夫士又皆愛重之眞士未甞有侈盈之色益衝約勤力勿懈陳髙士又輔成之故所治之宮無不如志胥氏可謂得其所托者矣夫是觀之作所以崇福於吾君也而福萃於一人所以及天下也天下受其福胥氏不與有乎昆丘在東海上果有羨門安期之徒乘雲气往來於其間眞士則設其謹之曰蜚亷桂館不在故處今天子使我公等於此矣

思敬堂記

敬之於人大矣吾以之事天吾身天之所賦也敬身則事天矣天理流行於君臣父子兄弟夫婦朋友之間吾忠君愛親而善於兄弟夫婦朋友則事天矣自屋漏以至於戶庭之外自吾身以及乎事物之眾無非天之所在則無一息之可以不敬也吾其可弛焉而不思乎夫敬者所以持吾心也世之人日以其心與世之得失利害相轉旋於無窮忽不自知爲禽犢者亦何其不思之甚也不思而使人至爲禽犢則思之於人亦大矣是故君子之於其心也靜而未思則敬以存之念慮之萌則敬以察之敬存則體信敬察則達順信體則禮立順達則樂作禮樂其於身而天地萬物之情通焉吾將爲若人於斯世也如之何勿思天臺許廣大具瞻爲予言曰我先人以思敬名堂又嘗以是爲詩使廣大誦之廣大不敢忘也泰定三年先人卽位其年堂厄於吳回越三年作新堂仍舊名元統元年廣大忝進士第遂有俸食粗樹立念先人不可復見子幸記吾堂吾蚤暮視之庶緒言之未逺也子曰許氏善教子矣聖人教敬之言著諸方策者蓋諄諄焉學者類習見聞而弗思也思則敬在玆矣其瞻宦學四方甞槖其父所示詩而時閱之父歿十五年堂非其舊猶屬予記所以名堂之意非思之篤於敬者其能之乎古之能大爲善於天下者未有不由孝親之心而充之具瞻將大思敬之道其亦本於此哉

洞虛宮三元洞仙殿記

無錫洞虛宮本梁大同間所創斗山靑觀也宋初徙置城中賜額曰洞虛觀我朝泰定元年攺觀爲宮蓋爲國家建熙事之會所士民禱祠之靈區也初州之髙士華君益謙旣主宮事又兼治杭之宗陽西太乙宮以謂洞虛則出家受業之地土田之入𨿽薄室屋衰壞不可以不葺乃數往來繕完之至順三年秋有不戒於火者三元祠山之殿燬焉則又嘆曰玆其可以已乎夫穹然而覆於上者天也兀然而載於中者地也沛然而流於下愈逺而不可窮者皆水也是三者物莫能大之人生其間善惡之有紀功過之有考得不在其官乎將使人逺禍而趨福者其亦在於此矣若祠山大神則古所謂禦大菑捍大患者天髙矣地厚矣水深矣髙則人莫得而至也厚與深則人莫得而入矣大神則能出入有無而通乎人所不能通者故旱漧水溢與凡陰陽之沴皆能爲人幹回於沕漠之頃而銷弭之則三元與祠山之祠皆不可以不作於是在宮之有職掌者曰安以道沈常徳童徳和等經營之好善之家樂於佽助遂庀工度材作而新之至元元之四年某月吉日告成壇堂防嚴像設莊麗光靈威望視昔有加州人來觀歆向畏飭之心生焉夫盈宇宙之內者皆鬼神也物之細者鬼神具焉況其大者與其精爽之赫然者乎然而人心者鬼神感應之機也以泛散之心茫然求之則不若爲貌位以聚夫求之之心心之所聚鬼神之所在也華君於其所在以其法醮祭之亦必有其應矣蓋三辰順軌川澤率職寒暑節風雨時百物咸殖上之人無憂而有壽下之人皆無惡而有善防神之庥得相與安樂於太平之世此所以祝釐之意也世之務私其身者固不遑於他及其或脫去物累翛然而獨往者又皆有所不爲求其能如華君之用心者亦鮮矣予於其徴記也故喜爲書之宮昔有方丈之室自宋南渡以來尉假之以爲署至於摧腐不可支也因撒去之且六十年矣今亦仍故址以爲室云

慶元路儒學新修廟學記

學記曰古之教者家有塾黨有庠術有序國有學謂學所以化民而成俗也故善爲治者必建學以崇教化而任風紀師帥之職者不敢不以是爲己責也四明郡學唐開元中立貞元中宣聖廟立宋天禧中廟與學徙郡東北陬建炎中燬於兵而殿獨存宋在江左百五十載鴻生鉅臣蔚然出乎句章其弦誦之舍冝益完且美矣我世祖皇帝旣統壹海宇以孔子之道可以隆化基也乃興起學校登用儒雅天下翕然向風至元十九年慶元廟學災當時守臣務亟成室屋規制簡易二十八年始大營建至大二年更造大成殿皆部使者作興焉歷嵗滋久昔之閎壯而炳絢者皆頽圮而黝闇矣仍攺至元之四年冬亷訪副使寧夏順昌公行部至郡首展謁廟下又環視師弟子捨嘆曰是出風化之地也而衰敝若此今不葺責在我矣總管上饒張滎祖蹙然曰是吾責也於是亷訪公屬侯卽圖之乃考學田之入徴宿逋縮浮費以庀材物工傭之需屬同知燕山齊侯謙總程督事齊侯展布心力先葺禮殿新聖容爲壇構神棲而加幎焉四配十哲曁從祀諸子皆飾其容觀在殿上者爲壇防在兩廡者施承塵顒卬圭璋之儀黻黼文章之盛來觀者若見聖賢於洙泗之上低回而不能去也先是尊經閣梁楹棟榱皆朽蠧且壓明倫堂亦墜漏不足蔽風雨矣至是悉以貞材代腐木以密瓦易疏以夷甓除壞階若殿門先賢祠八齋大小學庖庾莫不繕治又仍故址爲守神之祠範金以補禮器之未備者明年秌教授金華王苰以書來請記竊惟孔子之道堯舜禹湯文武之所以善天下者孔子則以之而善萬世也其理具於人心而著於君臣父子兄弟夫婦朋友之倫其教具於六籍而講於庠序行於邦國廟朝鄕黨家庭之間人知講學則孔子之道明孔子之道明則唐虞三代將不在堯舜禹湯文武而在乎今之世矣爲天下者不能使人人皆從道也故旣設校官教之又俾爲師帥者教而率之任風紀者宣風化而飭厲之不以是道善其民是鄙其民不以是道善其身是不愛其身鄙民非仁不愛身非孝亷訪公與郡長貳以興學爲己責爲其民者盍亦知所勸矣四明多碩學篤行之士而故家遺俗猶有存者父兄尙告子弟使究其所學者以有諸已黜澆習養厚徳也魯人頌僖公能修泮宮曰濟濟多士克廣徳心則化民成俗之事亦有望於泮宮之諸賢焉

海鹽州儒學新修廟學記

海鹽州士韓允元等致書於旅曰昔吾州之爲縣也宣聖廟在縣治之南縣東別有學今學麗於廟者前代之所並也學有田萬餘畝至元內附之初民乘問據有之利之歸於我者十無二三元貞元年縣陞州以學爲州學設教授大徳中教授丘世良等始復田延祐二年劉文翁典教事田始盡復帑庾旣實乃治宮室之壞者而新之今二十餘年田不加少嵗不恆歉而貲用弗克稱貸彌重深蠧積莫或弭之顧於室翹翹殆不可禦風雨矣至元再元之三年單父呂徳裕文饒爲教授慨然有作興之志知州趙孟貫子惟願相與以有爲也俄而終更亷訪贍思得之適行部至州得之儒者又甞知文饒而知新州賈甫吉甫亦意向文事教授於是得展其志蠧之深者剔之之積者鋤之佃田而自封者悉懲而徴之大防旣立不益自盈是嵗又有年教授喜曰天其相吾興廟學乎乃鳩工市材繕大成眾木之腐且橈者皆以貞材代之壞於上者則撤而瓦之剝於下者則除而甓之漫漶於其間者則塗瑩而丹堊之凡故構之垂圮者又莫不更治之聖賢像設則益新其光輝從祀諸賢則重繪於廡壁門殿南東舊有屋四楹以祠守神至是築新祠南西遷神居之奠謁先聖則以故祠爲修容之次又作櫺星門采芹橋門廟南之路西折而出則爲外西門余若門若墻皆爲之經始於四年之春明年夏成故宋縣學設主學有官廨海鹽主學所捨距廟三里許遺址僅存以故爲學官者率於廟旁近僦捨以居湫隘無以自適廟西有民宅將賣文饒以諸生請遂買宅爲廨計自營葺廟學以至於爲此也費亦殷矣然宿債畢賡士廩仍繼弟子員增至五十人皆食而教之允元等又言教授處已以嚴行事有節用錢五十緡以上必稟於州頑獷者畏而服之善願者悅而助之故能化窘爲裕而卓然有成若此願記諸石旅聞之能有爲者無難事能盡職者無卑官委吏乘田職之鄙者也孔子居之則會計當而牛羊茁壯長矣魯國已不可爲也孔子爲之則國大治齊人歸侵疆聖人相魯之效己具於委吏乘田之時也是州校官每病於難爲蓋以爲位卑則力有所不及吁位豈有卑於委吏乘田事豈有難於治魯者乎文饒處卑制難而能從容集事吾知其可以大用於世矣孟子曰乃所願則學孔子吾黨捨孔子又誰學耶教授魯之賢者觀其所爲可以因之而興起矣今教養之具旣已完美學者於此其務學乎騁華不若居實習驁不若惇讓周旋爼豆之間以舒其容鼔舞於弦誦之風以和其气他日有至海上而觀風者必曰何此邦之似乎魯也是役也治錢谷出入者曰朱綋治文書者曰張玉戴從誨

存誠齋記

金華蕭氏衣冠之族也曰思明者在錢塘與余遊頗久予愛其言與行之皆謹也武夷杜先生篆其讀書之齋曰存誠思明來徴記於予予曰先生善教人哉人不能無過而過恆生於意慮之所不及故幹之九二𨿽處無過之地而文言傳則曰庸言之信庸行之謹閒邪存其誠蓋謂不可自謂無過而弗謹也能閒邪則誠存矣聖人於徳之正中者猶議之若是況眾人之未能正中者乎夫誠者天地之實理人與物具是以生初無有不存者也有不存者邪實害之譬元气之充於人身也邪气一攻則元气爲之軋搖故善衞生者惟不使邪气之得以乘吾間也而曰吾之體完以固吾無用夫衛生之道吁是亦不智之甚矣昔曾子之言誠意也曰君子必愼其獨周子之言誠則曰誠無爲幾善惡曰愼獨曰幾善惡其皆本於閒邪存誠之言哉思明其毋自謂言行之已謹也念慮之萌人所易忽冝尢致謹於隠防之間乎

謹嚴齋記

錢塘方直卿靜謹而嗜學甞學春秋取韓子之言名其讀書之所曰謹嚴齋蓋將以是而治身也集賢直學士豫章揭公爲大書之直卿又來徴言以爲記予謂直卿亦知聖人之所以作春秋者乎先王之爲天下國家以人有欲而易亂也制爲謹嚴之禮以爲之範防焉禮也者所以秩人紀而維持乎世道也陵夷至於衰周天王與列國君臣以先王之所以爲範防者皆毀裂而棄去人紀於是乎大斁世道於是乎大壞聖人念周禮之不可以盡廢也乃作春秋以救其失凡出於禮者皆入於春秋故曰聖人之刑書也夫謹嚴者禮之體也春秋救禮之失又烏得不謹嚴哉君子之達而有爲也則欲使斯世之人皆入於禮毋入於春秋窮而獨善其身也則必使吾身毋入春秋而入於禮吾有君也則事君必忠吾有父也則事父必孝吾有兄也夫婦也則必盡兄弟夫婦之道吾一出言一舉足凜乎若聖人執筆臨吾前而書之謹乎嚴乎不知春秋吾何以知禮之所存者乎𨿽然重典不刑於治世厲色不設於雅人君子以謹嚴治身至於動容周旋中禮則亦無事乎春秋

約齋記

錢塘陳子安治琴書之室以燕處也將題其扁而於予徴焉予謂子名寧字子安是子之所以爲居者乎然子甞見世之狃於安者往往委弛而驕肆之委弛則隳事驕肆則傲物隳事而傲物則其安爲危君子於是有持危之道焉譬之水也爲之防以導之則不至於衝決譬之馬也爲之羈以馭之則不至於奔放人身血气之所爲也血气之欲無涯能不爲之防與羈乎故吾言焉則有言之則吾行焉則有行之度吾室屋以居焉食飲以養焉衣裳以服焉祍席以寢焉則有室屋食飲衣裳祍席之節蓋禮義者人之大閒也入乎是則安出乎是則危智者知其然故常退然不敢以人之所侈者自處也人方恣睢吾寧儒儒人方哆哆吾寧顯顯人甘履巇則吾倚固而借夷孔子曰以約失之者鮮矣約謂不侈然以自放也請名所居爲約齋可乎子安曰善乃屬予記之予因言孔子之道至大也當時門人莫不有得而傳至於今者曽子之學也曾子之學謹身而已蓋萬物之理具於吾身謹之於念慮之防則可以充之於宇宙之大又豈爲身謀乎哉子安靜重而闓敏靜重則不侈於流俗闓敏則知所趨捨而務學也故爲之記

遜敏齋記

學之於人大矣林林而生蠢蠢而動其初艸木禽犢然乃有秉徳廸道被服文雅而美出於其間者學之力也昔者聖王之立極於天下也蓋欲使天下之人皆會歸於有極此學之所由起至商傅說之言曰學於古訓惟學遜志務時敏則學之言方見於說命而爲之方亦未有尙於此矣蓋人身者血气之物也志不足以帥之則驕怠矣驕則易盈盈則不足以受學怠則易輟輟則遂至於廢學天下之善無窮春秋代序老冉冉其將至不遜志則𨿽爲學終無異於眾人且不自知而入於艸木禽犢矣夫海至下也則能受百川之入河江之流不已也則能達於海而同其大善遜志者其海乎善時敏者其河江乎彼蹄涔而洋洋潢污而洸洸又奚足與言夫海與江河孔子大聖人也入太廟每事問老耼郯子師襄之徒皆不逾於孔子而聖人每折節而問學焉其言曰好古敏以求之曰我學不厭曰學如不及則聖人爲學亦不過遜志時敏而已矣況眾人之爲學者乎武林陸宗亮孔昭隠於市防能勤生以事其親而心誠好學𨿽處賈肆常持書觀之暇日則從縉紳先生質其所疑見其文辭之善者輒錄而識之甞以遜敏名其所居亦可以見其志矣孔昭來徴文以爲記乃爲釋其說示之亦以自儆也

安雅堂集卷八

欽定四庫全書

安雅堂集卷九

元陳旅撰

小蓬山記

史圃氏旣作龍翔宮爲國家祝釐於無窮周室樹其背以自棲翕翼爽防時燕時寢鑿羨壞爲池上積怪石錯植卉木象神山之在海中者乃榜室曰小蓬山蓋昔有有道之士曰孫君者居大滌之山甞以蓬山名其堂圃氏實孫君也其意若曰吾山視吾祖直其小者爾吾祖不可復見惟蓬山之常在吾目也予甞造其室適春雨止無他客圃氏具尊豆揖余面山坐階下紺泉浮動山趾芝岑橤谷窈曲靑潤若耕耘五徳沖气旁達窻戶間有輕雲焉當是時世抱盡釋物我兩忘將不知泰山爲大秋毫爲小又孰辯蓬山之小大哉圃氏曰子不欲小吾山邪顧吾之所以爲吾者小也則凡與吾同處者必以類聚山縱大而樂與吾處則亦甘自小矣況有小之實者乎秦漢方士往往欲爲人主求其大者而不可得吾又何小之嫌哉予曰圃氏眞有得老氏之道者爲道日損殆以小爲貴也是爲記圃氏本余杭世家名景仁字元甫凝重蕳曠能詞章被防主洞霄龍翔兩宮云

浙省題名記

昔在世祖皇帝之奠區夏也眾建行省分大臣以下外服民有疾痛愁結仰而呼號則天子股肱親摩撫而解紓之故𨿽遐徼之民若在畿甸承休光此海宇之所以乂謐邦基之所以丕鞏而彌昌也江浙行省自至元二十六年始以江淮省治置於錢唐總兩浙江東之地尋又置福建省以其地屬焉夫物大則制勞務煩則理艱土賦居天下十六七則辦集之責殷矣是故朝廷恆愼選勲戚大臣與猷爲之優著者行中書於玆厥惟重哉至元後丙子嵗冬十月平章特黙齊罕右丞呼圖哈雅左丞揚阿徳濟相與言曰凡府署必刻官聨姓氏於石所以昭寵榮列序次而鑑賢否也矧今聖天子新治象於四方命前中書丞相髙昌王保釐東南體隆數異絢賁方嶽何可無紀乃俾其屬並考舊官名氏嵗月書之虛其左以容方來又俾校官陳旅爲文記之旅以賤辭弗獲乃拜手言曰大臣之名紀旗常勒鼎鐘豈其他在官者所可比哉然而書於司勲者防逖之人有弗見也刻於玆石則斯民之具瞻系焉知逺者視邇測往者驗今觀所以系斯民之具瞻則可以知司勲之所以書者矣

江淮等處財賦都總管府題名記

皇王旣壹宇內以東南財賦足以裕國用矣乃以故宋水衡少府之所有與其宗室之所私其大臣之甞借入者設官掌之以備宮壼之奉而天子得以致孝養焉至元十六年始立江浙等處財賦總管府二十六年攺江淮府至大元年始立江淮等處都總管府至順元年復立焉大抵財賦之東朝者不總於大農而使數官嵗集褚泉三百餘萬緡米百餘萬石於江淮數千里之地其責亦劇矣苟非其人不鰥厥官則瘵夫民也可勝言哉於是朝廷恆選有淸裁者而用之或由憲臺而遷是官或由是官而入憲臺秩數優崇隠然列郡之上故莫不益自飭勵以究夫只愼之道焉都總管劉公敬同知公納延特穆爾張公謙副總管公茂巴爾斯庫公禮經歷郭君抑照磨王君徳良相與言曰官聨姓名冝有所紀以章示於無窮今行禦史臺治書圖嚕公長玆府時有是謀矣久而無作可乎乃琢貞石並舊今官名氏嵗月刻之庶來者得嗣列也

王經歷惠政記

古者諸侯之有土也用其國之士以治其國之民士與民羣然而處也終其身至於子孫相與也利害之慮侔忻戚之情通一旦得有爲於羣然者之情不過以己之所同欲者聚之以己之所同惡者去之士亦何有於民哉井田壞封建廢士始有不得仕於其間而仕者率三嵗代視其民若寓捨子漫不爲意而況勢有所不得爲與其才之不足以有爲者乎鳴呼斯民之所以徳夫拯已者而弗忘也延祐中計口食鹽之法行郡邑務迎合不復考實所賦越人鹽防贏於大男大女之數嵗積贏又悉責寡民庾之民不勝病死徙者眾矣泰定中總管王公克敬上其狀行省旣而王公遷兩浙轉運鹽使於公九思代守越省檄新總管與轉運使議咸謂贏防難盡除也冝稍損以寛民力而沮是議者以謂列郡計口有成籍矣柰何損之王君止善時爲轉運司經歷毅然言曰民口實寡而所賦多民之錢今死徙已眾顧重攺成籍而輕棄民命乎夫蘇杭商旅之所集也他郡口會蘇杭未甞會也移越贏防散諸商旅所集之地不亦可乎於是議嵗損越鹽五千六百餘引引四百斤也亡何王公除湖南亷訪使後轉運使又力排前議且以語侵止善止善曰腕可斷議不可易願解職去丞相達爾罕公聞之亟遣人畱止善議遂定滿秩遷漕運府經歷初越米之入海運者嵗爲石十萬有奇越城距海十八里大艘不得抵城下漕府豫檄有司拘民舟以備短送程期峻急榜箠滛及非辜仰舟爲衣食者皆失業無舟者轉僦以紓禍僦值視他時數倍吏胥又並緣爲姦利米旣及海主海艘者難之久不得卸且有折兌之患民困甚矣止善悉列其曰官不有雇舟工價乎何獨變通比而爲是紛紛也遂俾海運戶以官所給錢自雇舟用之越人自是無舟禍止善越之諸曁人其仕於轉運漕運也皆足以及其鄕所謂勢有所得爲而才又足以有爲者也昔之君子視天下之人猶同室也至於父母之邦尢倦倦焉者非私也厚於其所當厚者也越人旣爲止善刻石郡中諸曁父老又求予記之止善由憲掾歷轉運宣慰行中書掾以至爲兩經歷具有勞於人而惟越人再刻石紀之者其心亦若止善之於越人也孔子曰魯無君子者斯焉取斯越亦多賢矣乎止善名良明秀惇重又善學能爲文詞云

嘉興路總管府架閣庫記

古者營室中則始土功在營室之東者曰東璧天下圖書之府也夫眾物之麗乎室者莫非日用之所需而獨圖書之府著象室東豈非以是爲有國家者之所甚重而不可後者乎蓋上古之世民气朴厚以結繩治之而有餘庖犠氏作世寖不古非書契不足以防民況又後世風降習媮矯僞日滋一失據稽將奚足恃以爲治此天所以早示法於後世也嘉興路總管府提控案牘兼照磨承發架閣唐棣言於其府曰天子以六合爲一室凡郡邑戶口錢谷刑名造作之類皆朝廷事也載諸案牘者必有庋宿之庫焉嘉興浙右大郡也兩至元之間所積成案十萬五千有奇簿歷萬三千九百有奇皆無所於藏散處府廊東西樓及經歷司之旁屋風雨之與俱虫鼠之與伍猾胥豪民得以厠其姦謀而氓戶比聨焬炊防如萬一顧府容有周人宰人之出乎冝亟求空爽之所作架閣庫今立成猶已後也府以其言上之省省視之乃度地府東縱百九十尺衡廿有八尺創庫若防事若房若門凡有十五間糜楮泉萬五千七百五十緡經始於至元丙子之冬明年夏成用約於官役止於傭陶堅斧良締構嚴縝於是悉聚散處之牘年秋月次標識昭明徴索有彚啟閉有節叢防弗鄰地自爲守照磨可謂克盡其職矣而其言則曰玆役也達嚕噶齊按達拉總管和元升同知呼圖哈雅治中金山判官瑪哈黙特推官李椿劉好禮經歷逯瑞知事楊守謙等共落成之而任程督者則嘉興令楊某也吾何力焉惟是興造嵗月不可以不紀乃致書幣來請記予善是庫之作於水昏正也旣得其時位於府之東也又得其地藏牘所以定民也而役不勤乎民民定所以事國也而財無甚費於國不謂之克盡其職者乎照磨字子華吳興人韻度淸美以詞翰名世然實長於政事屬嵗大祲饑民廿有二萬餘郡賑之不足子華請以給孤老贏糧萬二千七百餘石贏鈔三十萬餘緡益之不得請則規米爲粥日於僧寺食之此又足以見其及於人者矣或者他日掌圖書祕府以所知古今得失之迹民生休戚之故從容爲上言之則人又將大受其恵也

長洲縣宣聖廟學記

郡邑必設學以教其人而治之徒制人以法而不納民於道非善國也唐武后時以吳縣大治有所不及始割縣北境置長洲縣而未甞建學是時豈知教之爲足尙哉宋世主學事者甞假並縣浮圖氏之室以爲學則亦未有専所矣皇元旣一六合乃興起學校以崇化基天下莫不向學而當時邑令以浮圖之室旣不可久假遂卽長洲驛舍爲孔子廟大徳六年始徙麗郡治明年移驛林構縣治故址卑隘簡陋師弟子登降周旋相蕩摩又無所於休不足副國家右文之盛心郡人陸惪原顧而嘆曰長洲爲吳巨邑自唐至今六百餘載而廟學若此吾𨿽非其民而與其民同郡況吾學孔子之道者也道有不同者乎幸而席先世貲產足以供公上之賦而具衣食於吾私矣於此而用其贏不亦可乎縣長官元重等聞而喜曰是能紓吾責者益以禮勸成之於是筮吉日除故縣治地築長垣周之前起禮殿辟廣庭穹門翼以邃廡後爲講堂爲兩齋爲庖庾凡所宜有者以次皆爲之材必良工必差規制嚴壯而工作堅縝淛右邑校蓋未能勝之者又屬名工凝土爲先聖四侑十哲之像而繪羣賢於從祀之位道徳之光宛其在此至元再元之三年某月經始明年某月告成觀者咨嗟謂世之人率罄其所有以爲老佛氏之宮今亦有爲是者乎徳原又以爲學𨿽美而嵗入不足以養士則徒爲是虛器乃又以田如幹畆爲學田以實之五年秋旅以國史之命如京師道出吳門邑之人士來請記辭弗獲乃與之言曰古者黨庠術序與二十五家之塾皆所以教其人也今長洲之民逺處郡外而設學於此無亦不相及乎抑聞之士者民之秀也秀民𨿽生窮鄕不能自達於耳目所接之近故必遊通都名域以充廣其所學而姑蘇爲郡東南大道之交而名士大夫之所集也邑人之來此者出而有見聞之富退而講道藝於其學學成而歸則以美徳著於其鄕必有觀感而企之者矣一鄕得一士猶足以善俗況多士哉子皆邑之秀士也能善美其身以歸表於其人庶防建學者之意歟詩云攸介攸止烝我髦士吾將見長洲之士烝烝然起於田野之間矣是爲記徳原字靜逺篤愼而通練蘊抱美器而退然不自表暴今爲徽州路儒學教授云

雪所記

中書左司都事李君仲美治琴書之室於所居之南因以晤賔客也室無斵雕藻繪之觀以素楮承塵而傍施於四壁戶牖入是室者見之如在雪中乃題室曰雪所至元再元之五年十有一月五日雪初止予適至其所客有問於予曰冬者處隩之時也仲美顧欲取乎雪何哉予應之曰子不見夫綏綏而下璀璀而集者乎山川原野城郭邑屋以至荒絕無人之壤未嘗有所不被拂焉而潦瀦焉而穢黝焉而莫名其類者皆轉而爲瓊瑤之田玕琪之圃是能以皎皎防防而變乎世之污濁者雪何負於人哉且陰塞乎九懋防陽錮乎厚坤層冰嵯峨凍木僵立於斯時也山澤之气盎然上行布爲大雲散爲蜚霙乘回風於曲戶映明月於廣榭有以見陰陽之和致五穀之精著見於閉藏之日所謂豊年之兆而太平之象也雪何負於人哉仲美以明粹之資淸白之操踐敭華要及物之志行矣今處學相之地前履政路以皎皎防防而變夫世之污濁者不在仲美乎佐天子贊大臣燮理陰陽以登丰年而慶太平者又不在仲美乎然則雪何所不至在玆室矣予惟恐是所之不大也而客以爲疑仲美聞而笑曰子之言過髙非吾之所知也𨿽然不敢不勉也幸爲我記因書與客言者識諸壁

貞白庵記

道家相傳謂漢時張天師由龍虎山入蜀煉大丹於鶴鳴靑城之山感老君來授其道閱二十四治以正一法籙厭伏鬼物之爲人災者立石象天地日月以誓之曰石天地運石日月明汝則復出鬼物之屬皆謹受誓去不敢更爲人災蓋千有五百餘年而蜀人大殘於兵沴气充盛向所誓者往往乘之以興至元甲午龍虎山汪君集虛以所傳正一之祕規復二十四治以治之乃作貞白庵於靑城以居十年逺近皆知求汪君人以所苦來告則立禜除之於是見者輒敬拜謂是漢天師所使來者汪君出入羣治玆庵則其凝道一恆之所也庵以石爲址以茅爲宇若覆甕然前爲戶東西爲牖靑城三十六峯與上皇大羅六頂大人諸山森秀環列老人村與麻姑諸洞皆在傍近其地最勝吾聞諸蜀人云仍攺至元之元年嗣天師太子期汪君會京師明年春覲上鍚嗣天師璽書褒嘉之又以汪君能用其道寕蜀人也賜號太無貞白靜明昊眞人靑城諸山正一宗主將還屬以爲庵記以刻於山之石昔者禹平水土水怪之類皆有其法吁何其仁之至而智之周也秦漢以來官失其守而崇山厚林物或麗之有能於此去其厲於民者則亦君子之所願聞也聖天子旣鍚眞人美號復使之還治其舊其古先聖王之所以用其心者乎𨿽然眞人以貞白名庵非以是美自居也貞欲守之惇也白欲履之純也守惇則神完履純則天全惟貞惟白太無之宅惟白惟眞太無之庭入乎太無鬼神不能窺其室廬眞人蓋陶貞白之儔歟抑造物者之與遊也歟

書淡樂齋記後

君子之道如菽粟布帛人日用之而不知其美於是必得厚味而後以爲良烹必得文繡而後以爲珍服蓋嗜欲之爲人害大矣若菽粟布帛者豈足以甘其心哉則世之能樂於淡者蓋絕鮮也賈太傅之惜誓曰澹然而自樂桞桞州亦言以淡薄爲樂其皆庶防於此者矣然賈生之淡出於怨子厚之淡出於悔是不得厚味文繡而後規規於菽粟布帛尙得謂之樂乎夫樂之者處富貴貧賤患難一於是焉而不知有富貴貧賤患難此吾所謂絕鮮者也舒嚕公東遼世家早握兵符以享富貴之奉顧以澹樂名其齋非有所怨悔而後欲得之者其出於天性之自然者哉

書三節記序後

節其天下之中道乎過則約之不及則至之所謂節也故節之在易中正則通苦節則不可貞甚矣中道之不立也久矣世之人見有盡節於所天者往往以爲一時奮激之所爲而不知節之於人無往不在特平居無事之時人習所見而不之察至於履患難之日人始見其節之著耳夫爲國擊賊則甘死於戰陳盛年而夫歿則誓死以存其家孺子而母危則進股以爲藥乃自世俗觀之三者皆人所難能而偰氏之爲臣爲婦爲子者皆不過盡其所當至者獨不幸其節之因患難而著也故人莫不幸於喪節尢莫不幸於著其節偰氏三節固世之所共美君子則深悲之以爲可美也而非可願也𨿽然節有亨之義焉三節之節安節也元帥公壽康諸子皆擢科苐福祿方至而未艾者安節亨也人又何其厚幸於偰氏若是哉天以其節與其所以報之者如此是亦將厲衰俗而幸世道耶

秋亭記

予識杜君企顏於其從弟徳明氏之館企顏檏茂喜讀書未曽有紛華之悅一日出李昭文所書秋亭二字謂予曰故燕城南偏多隙地吾宅在焉秋亭則吾圃中之小亭也淸泉流其北廢壘峙其南若山然吾仕而歸則服勤於樹藝之事臨流濯足而休於斯亭則與客論遺經以究理義之奧或對酒雅歌吹簫以冩夷猶之悰亭無時不然而獨以秋言者則以爲京師之名園美池佳花勝卉皆有力者之所能致而花卉盛時車馬日集則又皆富貴者之賞玩也吾不得與焉然而秋風摧落之餘園空池冷遊者亦無所寓其目矣顧吾亭之松檜則郁乎其靑亭後之竹則猗乎其緑丹楓湘菊又錯出於左右吾是亭於秋爲獨宜蓋貧賤之所遭恆不足於暄妍之資而富貴之所樂者曽不足以禦夫霜日之變故吾𨿽不得於彼寧甘處吾之所能有者焉此名亭之意也先生幸爲我記之餘惟秋之爲言收也天地之成功載豳風之詩不以正月首章而數以七月言者所以虞卒嵗而謹始於此也世之人當春夏之時亦有涼秋之思者乎企顏所居有金源氏之遺址蓋昔日繁華之地也庸詎知後人之因其寂寞而爲亭以玩其秋乎企顏之所以秋名其亭者其所思者逺矣企顏名師孟今爲方城主簿云

陳髙士壽藏記

陳髙士預爲歸藏之所於信州貴溪縣之三坑李墩使人來言曰吾百嵗之後子孫志吾墓與其志於我所不見以示乎他人孰若卽今志之使我與人皆見之也予不獲辭乃爲序其大較爲壽藏記云福州髙士之長樂人祖晃咸淳名進士父實翁母髙氏第三子名白誠字物初者髙士也八嵗入學警敏異凡兒有日者筮其生時所值之六物謂是兒方外人年三十六當見天子龍虎山之太上淸宮其地衍奧而衝謐髙蹈之士多寄迹其間閩人若陳公義髙張公彥綱王公澧翁皆其宮之傑特者也張公家長樂知陳氏多賢以書來求宜爲弟子者髙士年十七聞之欣然欲往父母不欲其逺去又重違其意姑使至福州城西之沖虛宮沖虛宮者五代時仙人王覇故宅也有白龜泉泉上有龜歸亭髙士居七日鬱鬱不樂指龜歸亭曰吾他日過此今決去矣眾皆笑之遂去遊上淸宮見張公於宮之崇禧院公使從李則陽受學大徳九年正月元日度爲道士延祐七年嗣天師太公以髙士入覲時年三十六果符日者之言名卿才士愛其淸醇皆爲文章贈之及歸遂領沖虛宮龜歸亭之言驗矣泰定元年復侍嗣天師來朝三年春制授靈悟寧文泰法師泉州路報恩光孝觀住持提防元統二年奉表至京師明年有防使持節還鄕祠上淸仍攺至元之二年召嗣天師髙士又從之制仍提防光孝觀明年制授至正元嘉文泰法師敎門髙士龍虎山繁禧觀提舉知觀事是年夏病因自念曰吾以貧出家四十餘年夙夜畏飭不敢毫髮侈肆以負成我者之意又數奔走道路與接世故之不得不在已者亦良勤矣今吾病作其亦可以少自紓乎崇禧傳序若張公與李公謹修等皆髙士師祖也昔李公作繁禧觀於漢上髙士因築室其西曰淸輝堂堂前築亭曰回鷗至是悉屏去人事閉戶靜坐移日或至夜半或鼓瑟讀書賦詩以爲樂或憑虛亭或步溪渚撫雲霞而搴芳艸不知白日之將晏也嘗語其弟子曰吾字物初物久則敝而爲之初者不與之同敝也其有敝者吾亦末如之何也已𨿽然是物也吾托之以生於物百嵗之久者又烏得無情哉向吾所爲於李墩者亦以待夫是物之敝也故所以虞燥濕而謹閉藏至矣又作歸云之室於傍近有田嵗收禾百九十斛析而四之以入上淸宮崇禧院繁禧觀歸云庵所以厚吾之所自而及吾之身後者靡不具矣汝等宜體吾志弟子周成大等識其言惟謹余聞古之王公豫爲送終之器焉與所謂嵗制時制者皆不以早爲諱也蓋有始則必有終者理之常也制事於未然者君子之能成其終也慮不足以周其身則事之有未備者不鮮矣髙士事師能盡其道去家𨿽久歸而執親之喪能致於禮他所爲又多可稱至於爲乎此也則平生之所欲爲者將無有遺之而弗爲者矣

義莊記

寧國儒學敎授丹陽蔣銁公秉長厚而尙義予與遊久益敬之比公秉謁選京師將還與予言曰士之仕也將以施其及於物也吾之仕計不足以及逺今亦爲吾之所可及者而已哉予本同邑洪氏子也防喪母桐林蔣氏以我爲子鞠而敎之使粗克樹立不知身之出洪氏也蓋蔣氏父母之卵翼我也至矣先人旣卽世稍有爲我言者及求得洪氏父子他所養之三年而亦卒彷徨天地間皆無所爲孝矣今年六十六有二子五孫兩曽孫田園足給衣食顧洪蔣二族多困乏不自聊者此豈非吾之所可及者乎二族𨿽殊實皆切於吾身又烏得不皆及者向嘗賑其甚貧者慮非恆及之計則節縮日用専積之以買田千畆爲義田立祠堂縣北之石羊裏以祀吾之所宜祀者旁爲屋以受千畆之入用其入具嵗時祀事余以廩二族之眾喪塟嫁娶悉資之擇二族之賢者各一人掌其出納吾之黽勉以爲此也蓋欲無負洪氏之生我與蔣氏之所以子我者執事幸記之庶吾子孫之弗敢變也予惟先王之時無窮民五家爲比使相保也五比爲閭使相愛也四閭爲族使相塟也五族爲黨使相救也五黨爲州使相賙也五州爲鄕使相賔也夫比閭族黨州鄕之人不必皆親也徒以其地之寖近得相爲謀以卹其患菑況二族之切於一身者其可漠然視之如塗人乎以是言之公秉之施於洪與蔣也情誼當矣嗚呼甚矣民風之日涼也視利所在輒仰拾俯取不肯遺一毫於其所親者比比也觀公秉所爲必有感其良心而惇族之風興焉若然則公秉之所施者未嘗不及逺也後之人其毋貪毋嗇以共保義莊於無窮乎公秉之義旣足以範俗則部使者與其守令能不爲之主張而綱維乎使人人皆知其所當及者則周官比閭族黨州鄕之法𨿽不必行而民之窮者亦寡矣是莊規模大率效範文正公其給與之目則詳載於碑陰雲

平江路歸元興國禪寺碑

姑蘇人曹聚因予友兪伯康見余而言曰吾世居長洲縣之武丘鄕曰歸元興國禪寺者吾家所創也吾父諱如理母張氏皆儉勤以治生貲殖日殷而皆向慕佛乘吾父以至元十八年爲杜多禮文殊五臺有奇應遂遊京師會世祖皇帝度僧得賜僧牒以歸乃入虎丘雲巖禪寺從云夢南禪師爲弟子吾母亦去爲比丘尼伯兄法珙從父祝髮仲無實蕃如伯兄而受業於竹房開師聚旣如兩兄復念曹氏之不可以無也還爲民有二子矣昔吾父之在虎丘也歷小大職掌苟可以致其力者無不爲若其寺之佛殿千佛閣禦書閣寶塔藏殿庫堂浴院皆以私錢營繕之人多其功於是有不悅而嫉之者矣吾父嘆曰來出家者所以求離乎此也今寘身羣嫉孰若事吾佛於吾之地乎歸梅林故居緑野迥秀流水旁繞其地衝爽以居佛誠宜乃攻石累土爲大殿夾以長廡蔽以重門法堂佛閣髙廣雅稱蘭栭井藻金碧相錯寮曰前資曰老宿曰退居與役者之舍以及於庫廩庖湢皆爲之置良田三千餘畆爲寺恆產旣又曰地非人不重聞中峯海禪師實仲林所宗爲寺初祖則地至重矣俄而吾父示寂兩兄與我辟方丈之室以遺言迎海師來居延祐三年天子爲降璽書防持於是卓然爲中吳一鉅剎矣兩兄後皆化去吾夙夜愓焉猶懼先志之未繼也旣力完其故復建鐘樓蔵殿觀音閣後殿東西方丈眾寮照堂行堂賔館且過寮曁諸室屋益以良田三千餘畆又置廨院城中凡寺之所未備者至是靡不備矣經始於大徳二年之春訖防於至元再元之夏吾父子所以爲此者以生長安樂於太平之世皆上賜也借佛力以爲報則吾小人之心也願先生記之庶來者知吾寺之不徒作也予惟釋氏之說固足以動人然能爲浮圖起大寺市田大類皆世之王公有力專勢者爲之否則其人能堅苦持久積眾力於萬千之防而後有成績焉理師奮起編氓而克濟登玆可謂有過人之才矣使以若人而用之於世授以古人已試之法以施夫所可爲之事其效詎止若是之爲哉曹氏父子夫婦兄弟於其所固然者皆捨之以從事於佛其亦難矣使若吾黨之士因其日用之常而加以力行之防所至又何如聚旣滋髮以嗣續其世而後拳拳於其父之所願成者其心又益可念也已嗚呼予之書乎此也其亦有所感夫其亦有所感夫

陳孝子墓記

永嘉陳孝子亞宗年十六母瘵病甚亞宗割股爲藥病尋愈俄病復作不救亞宗旣無所用其力日夜哀慕不自堪以至於死郡守陸徳輿聞而憐之謂斯人也固未得孝道之正然於閭閻中能爲人所難能亦其發於天性之至有足以起人心勵衰俗毋使其善弗著於世乃爲擇美地集雲門外並其母塟之表曰陳孝子墓時淳祐十一年也毎嵗暮春郡人士女遊於湖山間往往指而言曰此孝子墓必佇立而咨嗟兵火後墓與表俱壊有元大徳八年縣尹王安貞始理其壞而加亭焉延祐五年總管趙鳯儀復葺完之是後墓與亭又壊至順二年趙尹塔納實來旣視事進父老問民風故實得孝子事徘徊山阿顧寒鳥集空林而傷其封識之缺亡也喟然嘆曰玆非吾當務之急乎夫爲政而能使民興於孝於爲政乎何有乃庀工徒剪丰艸除蔽土襲甓於壠並壠爲亭又立門署榜設厚垣而禁芻牧於是夷者隆撲者起露者宻幽者顯矣來觀者若見孝子新死於其親愴然動乎中情將不知其事之在前代邈焉恫瘝之不接於身也趙侯眞納民於道哉予惟孟子有言孩提之童無不知愛其親則愛親者人心固有之良最易感者也先王之感人心亦惟先施其最易者而已矣是故以難從者彊人臨之以三軍而不足以易感者爲教表一豎子而有餘世之稱能吏者未嘗不急於政刑而民益頑獷難治者不知有易感之道焉耳然則趙侯之爲永嘉也寧有難治之民哉誠使其人因其易感之心而充之則順徳之達所至又何如也嗚呼邑子弟來視吾文尙其思爾賢令所以教爾之意侯字敬叔金華世家也有文學政事所至得爲治之要云

安雅堂集卷九

欽定四庫全書

安雅堂集卷十

元陳旅撰

碑

壇祠碑【有序】

軒轅氏以神明制天下嘗戰蚩尢於涿鹿之野其時將兵類非常人世傳壇大神蓋將也又謂大神本水金二气之精降而爲人秦時修道終南山中上帝召爲神霄之官又謂漢天師煉丹龍虎山嘗請於帝命大神守丹故又天師之正一壇得賞善罰惡之柄焉大抵神變不測要不可以迹求之也杭大開元宮有祠在宮門東祠中爲壇植木凝土爲立像其上又爲神虎其側望之儼然有生气也至治元年十月火夜起宮西民捨遂逾宮中郡侯子公無思與主宮事眞人王公壽衍亟救不克惟外門存黎明見大神屹立外門之外神虎在於河濵觀者駭愕以爲夜半倉卒人自救不暇安得羣有力者舁是以出況植木入地之難遽拔也旣又於燼灰中得木主帛旛與凡供神之器皆不壊先是郡人欲爲轉運使築亭樹碑以紀其休聲寓亭材祠背至是亦不燬遂移用之爲新祠奉大神與虎復焉四方之人聞大神能飛動炳燿其威靈益敬畏奔走祠下而弭災執盜之效益章章然不可勝道矣眞人旣俾余銘新宮又爲餘言壇祠不可不專銘也余聞古之爲治者能有爲於眾人智力之所不可及若豢龍禦虎南正壷涿庭氏之設官祝巫占筮盟詛禬禜之有法以箠辟鬼以牡橭殺惡太陰之弓以射天地四方書日辰月嵗星之號以去天鳥何其事之出於怪也意其出入幽顯必有爲之用者自絕地通天之後人不可得而知矣秦漢以來官失其守遺法往往存山林間世之人見有能召風雷役鬼神能爲眾人智力之所不及者不指爲怪則曰彼道家法也孔子不語怪蓋欲以常道教人柰何�世之頑民有不率教者矣或者懼神之罰有以銷其頑心而庻幾常道之歸乎然則大神固有弼教之功也通乎古今而知鬼神之情狀者其亦取於余之言哉乃爲之銘曰翼元禦綘云祝融旣淸宮大神執鞭還守門憑神之質超有物其非質者矧可射新宮成奠神宅孰敢爲惡鉄絙防虎咥以善禱之報爾福

龍虎山繁禧觀碑銘【有序】

江左之山曰龍虎者仙聖之都也太上淸宮旣據神气之防旁爲各支宮無慮百十又盡得地勢之所宜矣而善用夫地者又往往得遺勝於百十之餘造物者常以其不可窮者待天下也上淸李君謹修嘗自念曰吾得超乎編民優遊長年以業吾淸淨之道者誰之力也寶儉以養生積其贏將焉用之惟益立祠疇以茂致景貺於國家庶幾周人所以賦天保之忠乎乃受地山南溪上有大園倚乎雷壇而象山仙嵒在其右左琵琶塵湖雲林諸峯又皆在乎其前津華之鐘見於艸木巖姿川艷布冩幾席之上殆祗靈祕之以有待也李君亟以貲得之延祐四年始治地爲觀中起三淸大殿旁作列眞之室有二樓以逓鐘鼓之聲有三門以嚴中外之節臨溪之門榜曰溪山勝處翰林學士承防趙文敏公所書也門內有堂曰淸輝其西有亭曰回鷗殿後之堂曰見山堂後之堂曰依竹東軒曰咽日西軒曰巢云若賓館若廩庫若庖湢與凡所宜作者亦莫不當其所觀成又實之以宜稻之田焉於是李君與其徒言曰吾與若承淸暾借素云而徜徉乎溪山竹石之間所以善體而淸心也淸心所以通神明而修吾職也夫豈徒爲爰居以樂吾私哉嗣天師與教大宗師聞之皆表之曰繁禧之觀元統甲戌上遣使人以旛香來至元丁丑又降香並賜璽書防持授謹修明逺沖妙崇教法師敎門髙士開山住持提防又命其弟子陳自誠爲至正元嘉文泰法師教門髙士提防知觀事俾嗣其道於是觀者以甲乙傳次李君屬上淸外史薛君義來徵銘文以章寵光於無極焉余聞之天惟髙也故無所不覆地惟厚也故無所不載一人之身萬福之基所以有敷錫之道歟李君求勝地以祝繁禧於天子其意之所及又益逺哉銘曰

雷壇之陽山川開明中有圃翠水所經煌煌壽宮殖殖福庭琪林紺齒珠葩丹晶崇竹北翳列岑南屏結影西谷含光東瓊云瀾迎戶溪羽並亭濁祲遙戢衝華空凝匪怡我私穆愉鴻靈鴻靈戾止從以眾星蘭臯椒丘猗靡絳旌藏我熙事肸蠁若徴天子神聖格乎淸寧介福孔多式嘉羣生

韓總管墓碑

江浙財賦總管韓公之子友宜以其客陳元英所爲狀來言曰先君子棄諸孤廿有二年墓碑未樹恐無以著先徳於將來惟執事圖之餘與友直兄弟雅厚義不得辭按狀公諱奕字仲山紹興蕭山人繇公父贅錢唐因家焉曽大父諱富宋進士大父諱元信沿海制置司凖備差父諱自良至元中行工部署爲文綺局官累官至承直郎杭州路總管治中兼董內府織文之事大徳四年當獻功病不能騎請以子代公用是得乘驛入京詣將作院白事因言便宜若素習吏事者院官奇之引公以所來織文覲中宮啟所言便宜且謂是人才器可任事有防命補江浙行中書省蓋欲其益練吏事而大用之公還治中公疾甚竟不起遂不復爲掾旣終喪養母夫人沈氏無仕進之意初治中爲行工部所署時募工置諸局司𨿽謹程度嚴政令而撫循有恩人樂爲用及佐郡時屬有防嵗增織綾緞五萬治中公計局工不足辦借民間杼軸成之較官出工物雜費省緡錢數萬民又利傭直不逾月五萬綾緞成遂用爲故事局工得不重困治中公歿故莫不悲思乞以其子嗣職事上未報浙西道亷訪司舉公居喪盡禮事母盡孝而持身齊家之有道也用之可以善俗行省具移中書防新立織染局右丞亷公因人情所安辟公蒞之事立具行省蓋薦公代父職誠宜中書以聞至大元年授杭州大匠副提舉明年立江浙等處財賦都總管府議簡淸愼習知田賦者爲是官蓋掌朱淸張瑄兩家之所籍沒者也公時以事赴闕中政院貴人見之喜曰此非將作院言便宜者耶卽引見武宗皇帝於潡州上曰財賦府初立是非其官乎尋授承務郎爲府之副總管居三年以母老屢乞閒専養不允皇慶元年轉承徳郎仍前職蓋上之人不欲其去也六載之間庶務畢舉凡朱張業產之爲姦人所竊匿者悉求得之金穀充牣又未嘗以是病民故中外之譽歸焉至大中有曰和都實者以奇寶售內府俾給直錢千四百萬緡胡椒十二萬觔它物稱是公曰是國之大盜也吾不敢奉命亟白監察禦史畱其直不予張塔布臺者得給還所籍沒田十萬畆屋二千區公亦抗論以爲不可廷論韙之公讜言毅色遇事奮發直節不可回由是憲司檄公治貪墨凡十數事得賍鉅萬民气爲之蘓暢延祐四年進朝列大夫江浙財賦都總管旋被召寵眷優渥明年十一月戊辰卒於官年五十公天性孝友治中公卒哀慟幾絕卽祥猶不飲酒食肉語未嘗見齒事母非有急不去左右故恆不欲仕旣晨出必問太夫人安否歸必設甘防奉太夫人飲酒二三行日以爲常有疾必親治藥餌以進疾止始徐出視事閨門肅雍內外無間言宗族姻戚𨿽疏逺皆厚遇之門巷多車馬非名公卿則四方之賢士大夫也蓋爲人衝約而尙義故多樂與之者儀觀修整寡言咲讀書通大防餘皆淡無所好娶黃氏後公二年卒子男六人友仁友恭友忠皆早世友直平江等處財賦副提舉友諒友聞未仕女一人妻余杭州判官楊元垣孫男十三人文疇文興文【闕】文【闕】文【闕】文環余未名女八人友直等以某年十一月塟公於錢塘縣履泰鄕靑芝塢定元年九月丙辰以夫人祔蓋從治中公之兆也嗚呼公孝友亷明能以才詣自見於世可謂賢矣三品秩官鄕邦可謂顯矣諸子皆惇睦愼守緒業友直能官又能以文學自將諸孫皆秀芝蹈矩度可謂有後矣苐惜其未嘗膺民社之寄年僅五十不得大展布其及於人者爲可恨也𨿽然求世之得如公者亦寡矣銘曰

有朅韓公旣願且通能乾父蠱職匪是共入見宮宰見事佐【闕】聽者竦然曰是奇才太姒審官亦曰佐君俾蹤吏事以【闕】選掄侃侃別駕奄卽厚夜哀號塊苫泣與血下周旋北堂滫瀡醴漿我有母養仕豈或遑孰非才彥孝最百善亷車揄揚方嶽尉薦若工疇能世勞纉承總賦外府庶績用凝駔賈奇市盜國鉅利豪產入官僥幸還畀公皆抳之使不得欺治徼治貪賄亦不貲廷有淸譽將啟要路丰徳儉齒捨轡弗防靑芝之原佳城言言嗣慶考徳視此刻文

毛先生碑

先生毛氏諱惟謙字仲益其先衢之江山人浚遷信之永丰又遷貴溪之英潭浚又遷其邑之宜陽裏曽祖諱季大父諱克賢父諱子祥皆以善稱於人先生姿爽朗而雅志沖淡束髮入龍虎山事曽貫翁師師愛其有操奇之欲試其爲人而器成之先天山介龍井琵琶之間巉絕遼閴人迹罕至也時方薙榛穢爲觀宇俾先生居焉人謂其方去父母而棲之空山將不能堪先生則欣然若所素處與煙霞相周旋浩乎其忘世也師大喜之卽令衣道士服授以其道聲稱日聞於是嗣漢三十八代天師用爲益揚州道正州之爲老氏者皆喜而言曰是宜長我也今嗣天師又使之掌其文牘天師總道教江南有官府政治之體非淸愼明敏者不足以任承贊之責先生從容酬應未嘗有所缺失而凡與之接者莫不譽其美焉泰定初奉表詣闕下教大宗師吳公復嘉重之爲請於朝授衝眞通妙素法師主永嘉廣福靈眞宮事久之嘆曰吾出家爲道士者將以繕吾性也而役役不休可乎人固有不得不勤力者吾事師如千年事親又如千年生而養歿而塟矣吾又何爲乎吾旦而起則祝釐於吾君又何必熈事於其所乎乃宴休於龍虎山之舊居黜智斂才泊乎無營而時與客引酒詠詩於華竹泉石之勝不與物忤亦不流於物逍遙浮游蓋十年許人以其神情之淸曠也號之爲秋宇先生云仍攺至元之三年六月八日晨興正衣冠翛然而逝年六十二某年八月丙辰藏蛻於貴溪縣仙源鄕之髙陂山弟子劉存耕以狀來徵銘余謂先生能致勤三事而後退休以葆其所存又未嘗離世絕俗矯亢以爲髙所謂遊方之外而履其道之中者歟銘曰

維昔至人乾道樞啟陽闔陰時厥居道不緣督人朱愚出此入彼顓奇途先生沖气以爲車夷庚安驅辭窒迂祝君事師春欲歸爲父母謀甘腴師親旣終於怡愉始用吾【闕】紓前劬巖房左右蕋笈書十載燕坐觀初太空雲气行雙鳬陂山所窆仙之餘

孫髙士碑

孫先生諱景眞字久大信之貴溪人曽大父諱淸夫大父諱朴父諱晞之乃宋廸功郎仕江東爲節度司幹辦官先生丰頤廣顙碩幹晢膚居如山凝動如川融防時有善相者撫其項曰是兒不凡殆非人家所能畱也孫氏所居曰蓧嶺距大上淸正一萬壽宮十餘里束髮卽學道於宮之崇禧院禮講師張公彥綱爲師孔老二氏之學若所素習不待刻礪自臻微祖師都錄黃公崇鼎宮生黃公復亨皆器重之世祖皇帝旣平宋遣使入龍虎山聘嗣漢天師之三十六代者嗣天師入覲擇才而且賢者從行先生與焉及還有詔開道敎於江南四方之爲老氏者日集龍虎敎所逆旅非所安都錄公爲築眞元宮以館之而主以先生先生念是宮亟成非宏逺之規復攺作之而增田以飯來者大徳七年有防授通眞凝妙道法師眞元宮提舉知宮事初講師公欲更卜吉土爲壇畤以顓祝祠厚報本也志未伸而卒先生旣盡送終之道爲作崇禧觀於天冠之山殿堂門廡鐘樓藏室皆髙廣如志又作祠宇以寕其師度弟子以衍其傳給良田以舒其用教大宗師以聞天子下璽書防持之至治二年上淸宮災先生發私帑作大三門及福地之駐馬亭崇禧院之眞元閣皆雄麗稱地望天慶元年歸主院事卽院北爲屋以居人號其堂爲隱徳蓋以先生𨿽數被寵榮而含光弗耀有古者遁世髙士之遺風焉至元三年有防加教門髙士使復主眞元宮遂新宮之道紀堂其年秋於故宅旁近得地曰楡原顧而喜曰吾其遂首丘之心乎於是作楡原眞館割田若干畆入焉又以田益上淸宮眞元宮崇禧院崇禧觀蓧嶺之崇賢館各若干畆五年五月忽感餘疾卽語弟子曰死生夜旦爾不死不生無夜旦也吾將了吾之有夜旦者矣承先廸後則汝曹之事也是月八日蚤作盥潄正衣冠夷然而逝年七十有七弟子曽日省李謹修等以其年九月壬子奉遺蛻藏於楡原以臨川吳慶熈所述道屬余爲碑銘先生莊重而謙沖靜黙而暢逹持己以約遇物以厚名不求聞而名日彰財不求殖而財恆足凡所作爲若無意於其間而諸福之物皆不踵而自至終日燕坐一室或問之曰公靜乎則笑曰有意於靜則非靜矣蓋深有意於其道者居天冠最久山之左右雨暘時若五糓常熟艸木蔥蒨居民不知有凶荒之虞而先生又毎推其有餘以賑助之人見其出逰往往指之爲福云嗚呼世有勞心神疲體膚窮年規規澤不足以自濡遑及其他哉不見用其智力而身與物恆相遭於泰和之囿者固盛徳之所感應亦天厚之福休祥之徵隨所至而著也使若人有位於時所及顧不益廣而最薄世故髙蹈物表僅及其所能及者而正耳故君子之於若人常嘆其賦受之美而惜其不爲世用而去也𨿽然鳯凰麒麟非以其用於世而貴之也郊藪之間有是二者必至治之時哉銘曰

湛乎若無思而趣無不通漠乎若無言而教無不從休乎若無營而人惟見其成功物與我何心本自然以爲宗亦造物之與謀鐘其身以善祥故居姑射則屢丰處畏壘則大穰慨若人之邈悠上楡原以相望藏衣冠於斯丘庶不望乎故鄕

故贈曹州尹淸河郡伯張公墓碑

公諱徳字惠卿其先滄州之淸池人曽大父昕昕生寓寓生祐金貞祐間南北受敵寓從保靜軍節度使司宿州爲軍府吏宋師與保靜軍戰寓死之祐求父屍亂兵間槁塟宿之北麓奉母宋氏逾淮避兵我國家旣翦金兵及淮甸北人與祐同逾淮者數百族謀保柵以自固而祐爲眾推重與眾言曰吾軰寡弱憑孤柵以抗大軍其勢必破破則無噍類觀時事可以知天道矣徒死無益也乃率眾詣軍門降大將綽和爾郡王嘉其欵欲承制官之使統降民祐拜且謝曰所以降者非爲求官來不過與眾求活耳且吾父死於兵猶寄淺土未敢以身許人郡王愈賢之降民皆以安而祐終無久畱淮南之心以干戈未戢往來曹宋間二十餘年而母亡矣至元丙子天下旣定乃卜地宿西百里臨淮縣仁義鄕道住裏泡河之陽攺塟其父而以母祔焉又樂其邑風土之美因買田宅以居年七十九終妣穆氏二子公其長也公質直而闓通勤生而急義從父母轉徙北兵薄淮眾倉皇急舟南渡遺公岸側適族人見之亟援入舟防不脫於兵公由蚤嘗艱危以及長壯世故之接於心思者熟矣故於其父覊旅患難以至窀穸田園室廬之事能用其智力以佐禆之平生不仕榮進獨喜治稼事故貲產益饒然好子施裏之窮乏困瘁者皆仰其恵因字之爲惠卿又好以善道告人見有不力田者則諄諄然戒之曰母事浮靡爲農以具衣食安之道也裏中子弟皆感其言而從之或深責有過者亦愧服無恚容蓋公之所爲孚於人有素矣妻盛氏能以婦道相其夫子男六人思元思明思忠思恭思義思敬女二人公毎教其子曰吾家三世習法令爲吏而嗣止一人汝曹當讀儒書不願復爲向時吏也於是諸子皆業儒而旁通諸家之書思義用爲薦者仕防古翰林院轉應奉翰林文字承務郎朝廷推恩封公歸徳府判官飛騎尉盛氏封恭人公以延祐三年三月廿一日卒於家年八十二明年恭人卒年八十一遂合塟於道住裏之兆思義後知沂州追贈公奉議大夫歸徳府同知騎都尉夏邑縣子恭人夏邑縣君思敬由司徒掾以至爲中書掾兵部工部兩主事積階四品復贈公朝列大夫曹州尹輕車都尉淸河郡伯思元後公十五年卒二子緒國子生繼醴州學正思明早世一子訥蕭山主簿思忠亦早世三子誠防壽壽官奉訓大夫思忠得贈歸徳府同知騎都尉夏邑縣子思恭四子謹權亨睿思義由滑州攺知汾州卒三子惟中惟一惟學思敬亦卒於官一子貞國子生公之弟輔亦有子五人孫十三人嗚呼張氏自滄州來防乎一縷之僅續而幾絕也乃能蔓延以至於碩茂者所履之厄𨿽劇所績之善亦已厚也夫爲軍吏而死國事冒白刃求父屍將母他境而竟卜臨淮之塟活數千百人於必死而不利其功是皆善之大者人有一焉天猶報之況其大者之又多乎公承世積之委宜坐享其報顧益飭勵勤苦以成父志以庇賴其後人又推有餘以賑鄕黨且教勉之使皆惇本而善俗也公之爲徳蓋以其積之委者愈保聚而充衍之張氏之用是以爲盛也庸有旣乎公之心其逺矣哉思恭等以郡伯肇封與世之起於宿者皆不可不表諸墓道以彰示於無窮俾緒以狀來徵銘緒與貞皆嘗從余於成均所不得辭也乃爲之銘曰

張昔大姓世有顯人相時致用始業吏文河北構兵牒譜靡存挾其簡書南遷從軍宿有嘉木厄於斧斤其蘗旣達長柯摩云宿有原泉出而山堙其流旣舒賁野澐澐羅曹州公紹徳篤勤乃阜木本乃豊泉原詩書在堂黍稷在囷曰玆先澤裕爾後昆匪惟家謀軫其鄕鄰積善之報登於公身伉儷壽考子孫詵詵矧其子孫峨冠垂紳遂啟有邦赫奕寵恩噫宿之張自公孔殷尙濟厥美毋忘公言泡河之陽土厚且溫勒銘佳城以永有聞

安雅堂集卷十

欽定四庫全書

安雅堂集卷十一

元陳旅撰

碑碣志銘

周提舉善政碣

國家統一六合定都於燕以京師天下之本而積貯天下之大命也乃眾建鉅廩嵗轉東南粟數百萬石以實之匪特賙賜稍食之所需四方或儉饑有所不虞率恃此以爲安也至順元年秋中書省以在京十有八倉嵗久屋壞楝且撓懼無以完所藏檄有司趣治之又簡官僚之才且亷者分督之倉曰相因曰旣積者則陸運提舉周君信臣所督治者也工之長呂成等來言曰凡官府有所興造給錢大農未嘗少也而民毎告病焉董其役者不勝其任耳吾屬所繕兩倉爲屋百又十六間用工徒凡二百餘人始事至訖功凡廿又六月非細役也提舉君能使我樂於趨事不自知其勞攻作又善備由能持己亷蒞事公遇物恕自旦逹暮與吾屬闖闖於土木瓦石之間未嘗見其少懈旣省費於官又能俾執役者皆充然得以盡其力也至於廩人與其胥徒亦罔不稱美曰何其不少擾我而集事之易也願爲文紀之餘聞提舉昔主昌平簿有政事昌平京畿劇縣也車駕嵗往來供億不暇給君能以餘力倡其民作三皇廟甚宏麗今中書參議張公嘗爲記集賢學士魏公又爲著恵政碑君可謂有治劇之才使人之惠矣是役非若爲縣之日得以施字人之政亦能使人不忘若此君字漢卿齊士族也乃爲詩與成等刻之詩曰惟聖建國居重馭輕太倉待儲兆億稱京歷嵗滋久土敗木腐實民之膏以畀風雨相臣曰嘻亟葺治之遴官之良往愼乃司惟齊周氏貞慤愷易不劌爲亷不鑿爲智鳩工盈廷示以凖程曰不汝苛各究爾能梁楹榱桷塗曁瓦甓構覆補締具出心畫東方將明伐鼓逢逢董我不夙曷臻厥功曰旦夕矣君謂汝止我勞不知君則瘁只公帑之靡我持以歸斯倉之成邦實有之君則何獲所獲者徳刻詩堅瑉永世無射

重建杭州開元宮碑

天下老氏之宮曰開元者始唐宗時所作也乾符戊戌杭宮災後五十九年錢氏之王吳越者復作之宋景徳中攺爲景徳觀嘉定辛酉寧宗以其潛邸復爲開元宮宮在祕書省左紹興辛夘災又重作之皇元旣有江南卽祕書省爲行中書省至元廿八年省與宮俱燬因兼宮地作大新省時董君徳時主開元省助金購故宋理宗女端孝公主弟爲宮今文輔道粹徳眞人王公壽衍實有勞焉旣而陳君天錫繼董君領宮事大徳八年眞人以宣命繼陳君賜印視五品於是益治其門垣壇殿水石木竹之屬無不善天子遣使卽其宮賜號靈妙眞常崇教眞人皇慶二年秋召見明年攺今號又賜銀印視二品使盡獲杭之諸宮觀仍治其宮翰林學士虞公集時爲國子博士著之碑甚詳至治元年都有不謹於火而宮及焉杭人之老者過而嘆焉昔吾嘗見造斯室矣以帝子攸降也大農輸財五工呈能宮臣日來視其苦良故制作嚴壯精好吾老矣能更見乎眞人聞之曰自有唐至我朝吾宮羅災故屢矣前日之巍巍乎在吾目者曷従而來哉制於數者物也數不能制者人之心也心存則室存先是宮右皆聨枕民捨防煬交壁下眞人首以貲斥垣外地空之以周防乃諗於眾曰今可營吾室矣孰能語吾之同心者乎於是前嘉興路總管王君惟一願作前殿崇徳州判官濮君允中願作宮門皆攻石凝土爲厚址載大木明年殿成塗以丹砂曾靑雜黃金白黑之物以爲文章象天神帝仙人居之其年門亦成像二大神守之眞人又爲屋若干楹祠在門側者曰祠山曰壇在前殿北者曰明離殿又北曰道紀堂又北曰方丈丞相托歡公題其榜門東西爲長廡在西廡者曰齋堂在東廡者曰眞宮祠登仙祠武殿三官殿其棲賢者曰僚宇在東西廡間者曰庖湢曰廩庫在東廡東曲池疏館之在後圃者則仍其舊而加完焉杭人來觀玆室之成也則又曰吾昔所見者貴人第宅矣今規制始稱神明居神明其將永妥於斯乎眞人旣落成新宮乃以上所賜寶冠金衣及平生所蓄圖書琴劍之類悉簿送官藏以傳後人元統乙亥有防賜額曰大開元宮俾主是宮者以甲乙傳次時余爲江浙校官眞人使薛君義徴文紀諸石昔我世祖皇帝神武不殺旣平宋思休寧天下乃登進爲老氏者以淸靜無爲之道風乎臣民時則有若上卿大宗師張公能贊神化於萬物之表眞人亦與其師晉王文學陳君義尙今特進吳公全節従上卿侍祠尙方蒙被簡眷日見上卿贊天子事益熟眞人道日益茂列聖洊錫寵數使還治老子教於宋之故都夫豈無其故哉眞人髙朗夷曠爽气生眉目間而能履謙用虛與物爲春故王公名人多與防四方士往來皆願見旣退稱道無異言然亦時時屏居余不溪上是宮之作若無用其力焉余讀舊碑宮凡屢成皆國家爲之也今未嘗取秋毫於上役一民於下而亟成又甚美何哉以徳致者其物盈無爲而爲者其功盛眞人亦若是而已銘詩曰

眞人大作開元宮斬木邃谷來蔽江命置辰孔臧樹屋吉土祠天宗重檐膠葛儀穹窿日月出入牖戶中大靈何樂開丹望老君上邀該以降仙姝翼輦従丰隆翳以赤鳯襲靑龍立神執兵門兩傍祝融壇宇承中央共驅畢方歸海東曰惟新宮帝所悰璇淵回曲蓬萊通珠樹含影光玲瓏宮成享帝朝鼔鐘嶽宗川後罔不恭眞人稽首封緑章天子萬壽民樂康

江山縣尹劉彥章墓碣【有序】

衢之開化有能仁其鄕者曰劉彥章而今亡矣鄕貢進士魯貞狀其行曰彥章防時卽磊落有大人志不與羣童嬉能讀書歌詩卓然自樹於世獨山民夏仍二與其眾用鉦鼔刀槊爲冦致官軍不能收彥章年十九以計誘賊入隘賊窮就縛以功授處州路縉雲縣仙都鄕巡檢盜不敢入其境將半載忽嘆曰親老柰何縻薄宦於外郡歸治田園以養父父心懽焉父歿居喪盡禮除喪淛東宣閫辟爲従事居數月又嘆曰俯仰奔走非吾事也遂棄去不更仕恆畜米當無米時則賤其直以糶人及秋獲乃止不足則糴之他邑𨿽貴直入之而恆以賤直出之也人不知有凶焉戶役不均至有破其家者則集其人約一戶出直緍錢擇願而才者掌之以充役錢盡復共益之人不知有戶役之擾焉華步溪水深惡渡者遇風卒起輒覆溺則爲浮橋以濟之仍出田百畝積其入以補壞有忿爭不平者詣彥章求平則以道理譬之或畏服去往往相戒勿爲非以爲寧受責有司不願爲劉公所譏孔步郵亭去彥章所居僅五里不欲敝陋勸民爲更造之宏廊淸謐部使者過而宿焉有說其義而願見者則謝曰使者有公事業山野人不敢見用是名益重持身淸謹𨿽獨坐終日冠衣必正無惰容閨門之內肅如也祀先如前期齋飭牲粢果蔬必備必嘉祭之夕必致嚴以終事朔望日必拜祖父墓下不以風雨止宅傍辟林亭以娛客飲食常必俱一日無客則弗樂又築書塾名師以教子孫若鄭原善程琚張宗元皆嘗居者貞亦時往來讀書其中後原善登第因榜塾曰聚魁宗元亦登第琚與貞皆領鄕薦塾有書萬餘卷客來取書共講討或相與賦詩銜杯水樹間意度舒廣而未嘗自軼於禮法之外與人厚𨿽後生孺子莫不接之以敬人有急周之若不及見人爲善若出諸已不善必戒飭之彥章名文瑞祖淳宋迪功郎父一登內附後同知建寧路總管府事母魯氏生彥章時有瑞蓮產池其父異之因名之曰文瑞彥章則其字也以天歷二年正月廿一日卒年六十一至順二年二月甲申其裏之東臯妻魯氏先卒子男四人拱臣忠顯校尉安慶翼上百戶升承直郎泉州路南安縣尹鼎集慶路東陽州教授謙益某官女適齊伯嗣孫男六人演濤潛洪海瀾孫女四人彥章以升爲京官時推恩封従仕郎衢州路江山縣尹妻魯氏封宜人至元又丙子之八月鼎來虎林以貞狀徵碣銘陳旅曰自井田壞先王之政勢有所不得行者天下於是有窮民焉於是下之人得以其有餘者仁其鄕焉是故君子之所深慨者也然而願治之主旣病夫井田之不可以遽復則猶喜其民之能相及以庶防先王之仁風在焉嗚呼若彥章者而今亡矣銘曰力足以及其鄕志足以施於四方誌旣不得施而又以力之能及者而深藏東臯之阡卜允臧毋壊我松梓邦人之望

故陳夫人張氏墓志銘

毘陵陳文照文傑使人言於陳旅曰文傑在京師於子尋宗盟矣備官錢唐又益與子親也今吾母死有日子其忍不銘之乎我先君子雅約不嗜榮進先妣之與爲伉儷也蓋咸備隠徳焉先君子嘗曰仕可以及物而不可必得幸而得之又未必得行吾志可以及物而又必得行吾志者惟醫乎乃究心黃帝岐伯之書居良藥以去人疾以疾來告卽裹藥往不憚大寒暑雨風見病不能具糜粥者歸必餉以善米曰是亦藥也凡是美徳先妣實助成之以爲寧節於己而舒於所當用也故𨿽盛年未嘗畜華靡之服兒女娶嫁一本於儉若嵗時祠祭待族婣賔客與賑人於急危者則無所靳至質簪珥不令先君子知𨿽甚慈其子而教之則嚴故致禮爲所従學者亦未嘗不厚也先君子暮年得痺疾躬治藥餌周旋奉持經嵗忘其勞旣又執喪三年每哭臨必慟朝夕進膳拂幾席如平生至元中朝廷用兵江南先君子有兄姊妹三人俱虜於兵旣得歸先妣喜曰吾不及事舅姑是不足施吾勤乎遇之如所不及事者當宋亡時常州以孤城死守外氏之族盡死城下先妣嵗以城陷日爲忌泣祭父母於棟氏之別室且囑二子曰此固非汝家所宜祀我死後攺之至元後之丁丑八月十五日卒年八十又八於是先君子卒廿有五年矣今年十一月六日奉先妣合於晉陵姚墅之兆子其忍不銘之乎旅得其言而嘆曰嗟乎毘陵故忠孝之國也其人無智愚寧一日同死不忍負其所事以生何其所俗之仁也觀夫人之克盡婦道以事君子者是豈天下之細故哉至於嵗以城陷日泣祭父母且囑二子於其死後攺之又何以言之悲而有禮也然吾聞子程子嘗述其母之言曰今日百五爲我祀父母子程子禮師也固亦祀外大父母況夫人之族盡死所事而無後乎嗟乎夫人𨿽死其所祀者宜毋亟攺之也夫人張氏諱某父諱某母裴氏夫諱某子男二人文照蓋業其父之必得行其志者文傑將仕郎兩浙都轉鹽運使司知事女二人淑賢淑淸鄭天錫鄒通徳其壻也淑淸能刲股以療其母孫男二人某某文傑嘗謂旅曰我滿秩後當得七品以推恩於父母今秩未滿而其母不待吾如造物者何哉銘曰

張有孝女陳有敬婦於夫能妻於子能母其善之報亦旣眉壽惟封爵嗇於其生固所以大顯融於爵後

楊國材墓志銘

農楊氏自東漢太尉震以來代有聞人著於閩之浦城者曰文公億文公之後有家於嘉興之澉浦者則以材顯於世者矣君諱瑛字國材曾祖考諱春故宋武經大夫國朝贈中憲大夫松江知府上騎都尉追封農郡伯祖考諱發故宋右武大夫利州刺史殿前司選鋒軍統制官樞宻院副都統至元內附攺授明威將軍福建安撫使領浙東西市舶總司事贈懷逺大將軍池州路總管輕車都尉追封農郡侯考諱梓嘉議大夫【闕】州路總管致仕贈兩浙都轉運鹽使上輕車都尉追封農郡侯諡康恵妣陸氏封農郡夫人初陸氏有子而殤次室訾氏生國材爲長子陸夫人旣無子撫之如己出而國材天性孝友又器識英敏爲兒童儼若成人康恵公甚愛之旣長頗涉獵經史又習通國字語言慨然有用世之志遂如京師以著見其蘊抱公卿貴人多奇其才大徳中大臣以康恵公有勞於國請官其子以勸忠也上可其奏授惇武校尉贑州路同知寧都州事能以謹飭自持又明於燭物上官咸信任同列不敢以年少易之聲稱日聞俄得疾卒於官大徳癸夘五月廿三日也年二十一嫓周氏生子元坦周氏攜孤兒扶柩歸元坦方晬康恵公與陸夫人哀不自堪屬訾氏善防之曰吾子蚤世使是孫有成吾子爲不死也泰定丁夘冬康恵公薨元坦年二十五矣乃服斬衰従諸叔父治喪事於是陸夫人歿已七載而訾氏亦先九年歿康恵公與陸夫人旣合於徳政鄕泊艫山之原至順壬申六月二十日又訾氏與寧都君於康恵公之兆元坦孤苦之餘早夜以思兢兢焉惟恐墜先緒也至元再元之四年以祖防授従仕郎饒州路余幹州判官乃以康恵公曆官行事之槪告於朝得加美爵令諡又謁當代名人著神道碑銘以爲是足以賁顯幽而庶防爲人後者之道也旣又痛其父有志樹立而享年不永將冺焉無聞於世遂以狀來徵其墓石之銘嗚呼國材負英妙之器乍試而遽折君子蓋深惜之然有子如元坦能以其父所不及爲者而力爲之況仕途方開其父之志又將無有不得伸者傳曰國人稱願曰幸哉有子國材𨿽死有子矣元坦娶江浙財賦總管韓公奕之女孫男文錫女二人銘曰

農之楊厥支四延有蔚其興江海之間康恵公子鳯雛翩翩欲乘靈風奮翮以騫胡丰其才而嗇其年寧都倅車夷庚中邅有子在褓於今能官其父不亡有永其傳

故嵊縣尹林君墓志銘

君林氏諱起龍字竹友其先光州人後居海州今淮安之海寧州也宋同知樞宻院事贈開府儀同三司諱聞翁於君爲五世祖曾大父諱行中太中大夫知澧州兼荊湖路提防刑獄公事大父諱松奉議郎通判海州父諱珪通奉大夫湖南安撫使知潭州母趙氏君生有奇才雅志事功年廿應武舉廷試第三授成忠郎壽州下蔡縣令以親老歸養海州安撫司因表爲計議官時事已不可爲矣退而教授於其裏至元內附大臣有知君者辟爲淮安路海陵縣尹尋奏授承事郎以海陵尹行紹興路山陰縣丞歷山陽縣尹轉承務郎溫州路瑞安縣尹屬陞縣爲州去爲州路浦江縣尹終更爲撫州路臨川縣尹未行卒於臨川官舍大徳二年五月廿六日也年六十三妻會稽張氏封恭人子男一人炳女一人適劉字之孫男六宗仁宗義宗禮宗智宗信宗常女一人曾孫男一人君歿時炳才十三君與恭人言曰吾死於此去海州逺矣海州又無恆產吾嘗官山陰有遺愛在民其山川美風俗厚又而族所在其我於此乎明年十一月三日君山陰淸風鄕鳴鳯山之原君天性忠厚而宅心夷曠居官以亷愼自持所至必先治學校興教事凡舊時苛急之政悉爲民申除之訟必立決以謂一囚在獄其家皆無安者令民之父母也獨能安於家乎決囚之時每痛其得罪必教戒而後罪之故民皆感服相告語曰母以事撓吾令也部使者過其境則曰林令無寃民多不視其牘而去每受代父老流涕遮不得行往往立石以紀其善績自海陵之山陰丞將渡江見二人匍匐啼沙中潮且至亟呼問之則曰我臺州人虜於兵以病不能行棄我於此今就死耳君卽挈入舟旣渡江又爲之具醫藥飲食衣服已又資之使還其鄕其一人願畱則爲之娶妻保之終其身山陰前丞夫婦皆死而二女防養乏鬻之於縣卒以喪去君至聞而悲之曰吾代其父爲丞丞女非吾女乎還卒錢收二女與張恭人鞠之旣長皆爲具裝配佳士人不知爲前丞女也仕宦廿餘年俸祿之入輒分與朋友鄰里之貧者家無宿儲而言不及利或勸之置田宅則曰吾子成人當自有之平居必正衣冠端坐與賢士大夫講道論藝亹亹不倦頗愛竹時爲刻寫之以致其幽趣云恭人有淑徳以恭儉相其夫尢防於教子大徳五年五月三日卒年五十四其年十月廿日合鳯鳴之兆炳沈慤而敏練以廕入官有能聲今爲承事建徳路分水縣尹始得請封其母爲恭人於是使人以狀來言曰吾父母之已四十年矣墓碣未勒蓋有待於今日子其爲我銘之嗚呼承務君歿未久而恭人又歿炳孑然畸孤無所庇借乃今卓然有成亦若其父有民社之寄而田園屋室又足以祀祖宗遺子孫矣種之於前則獲之於後觀林氏之世爲善者其亦有所恃哉乃爲之銘曰

政足以及物則位不必崇徳足以裕後則祿不必丰豈無令圖惟邑之爲曰近民易施遑卹我私稽山之陰皆君所治魂兮歸來邑人之思鳯鳴髙岡其原允臧君子攸藏世世其蕃昌

故魯郡夫人趙氏墓志銘

中書參知政事安陽許公有壬之夫人趙氏諱鸞字善應徵行大元帥贈開府儀同三司封秦國公諡忠宣諱安紮爾之曾孫女蒙古漢軍元帥贈太尉銀靑榮祿大夫封梁國公諡忠憲諱哈濟之孫女奎章閣大學士翰林學士承防銀靑榮防大夫知制誥兼修國史中書平章政事封魯國公諱世延之女母劉氏封益國魯國夫人魯公本永古特人繇公業儒始氏趙氏外祖氏也夫人朗恵而厚靜防時古文歌詩入耳輒能記七嵗倍誦周易書屬對九嵗使専學女事則論語孟子小學書皆成誦矣魯公之平章蜀省也姦臣以公居中書時嘗論其罪至是以詔逮公系請室夫人年十三卽卻葷肉向北斗拜禱凡三年旦夕哭泣至翳其兩目姦臣死魯公難解目遂明如初魯公文學政事重海內爲國元老而女又賢明選壻之稱難其人初參政以進士廷對魯公參預中書爲讀卷官其對在第三等謂同列曰此人言磊落可行力爭之寘第二等世以公爲知人及參政爲兩淮轉運使喪偶旦期值魯公還金陵別業因請婚於是夫人歸焉前趙夫人有子曰燕山才八嵗女才三嵗撫育如己出燕山防讀書親教之婢嘗誣兒竊幣置不問察之逾年得幣婢篋中以語參政參政曰何言之不早也曰恐公怖兒吾知其妄故不言也夫人及事始魯郡髙夫人未防而姑卒終喪語及必流涕謂不得盡婦職也魯公以其能誦易嘗教之筮自廣陵如鄂未至金陵三十里聞魯公與劉夫人皆來筮得觀之益曰納甲法乾宮金用土爲父母陽土伏而不出其飛來者陰土也切身且動吾母其獨來乎已而果然至鄂聞城中火且及所居參政以爲憂筮得坎其占爲傷財夫人曰此則不必以納甲論當冬占火而得坎火能神乎火果止其識類非師傳方冊所有者諸陰陽家書皆能通之魯公嘗言吾教之一其自得蓋六七云能琴居五年防政不知偶移琴自恬夫人始一鼓乃作十餘曲又善筆札皆不自表襮生長將相家而服食約素遇親舊不擇貴賤一巽抑若寒門女其善行蓋有不可殫言者初封髙陽郡夫人後封魯郡夫人至正元年正月廿一日卒於京師年三十四生二女一子皆不育發引之日天子賜賻中統鈔萬五千貫公卿大夫士咸送之郭外是年四月甲申安陽官原從舅姑之兆防政以旅爲魯公門生使爲銘將以納諸幽旅義不得辭乃爲之銘曰夫人之生也爲魯公女爲許公婦則天𨿽嗇其壽而於生也厚矣

王季楚墓志銘

王仲淮字季楚越之諸曁人浙江省檢校止善翁季楚父也母劉氏延祐甲寅生揚州翁有三丈夫子出以季從初余在京師數翁見季楚靜重而愷敏應賔客言動迪矩乃翁檢校行中書余亦還錢唐日益相與益見季楚向學文采可觀也至正元年翁又入京止季楚毋従固請從則來又與俱六月忽得疾易數醫不愈懼以危憂父彊自支若非危者且曰兒無苦大人母憂兒也九月廿一日竟卒於京城東之寓捨季楚王氏佳子弟也聞其死者輒悼惜況其父乎扶攜以來而忍見其客死於此乎季楚以父老行逺請従勿捨乃不幸以死捨去其心則亦有無窮之悲嗚呼孰知夫屍死生者之甚忍也明年某月日歸諸曁某山之原翁先徴銘曰庶其有以我季楚有子男二人某八嵗某一嵗女一人遼陽省嘗授季楚大寧路儒學正云銘曰

延陵季子其子於贏愽之間孰若與之俱來而與之俱還者乎

番陽周先生墓志銘

嗚呼三綱六紀人道之大端也斁其一則其餘者盡斁矣夫師六紀之一也師道不立則人將貿貿焉無以昭帝衷迪民則也人綱人紀不由是而盡斁乎蓋嘗攷諸經矣兄弟之仇不反兵師長之仇眡兄弟師不幸而有仇則不可以弗報也聖人以人有三事如一之義定爲三年心喪之制則又欲報之其所從學者同於君父不眡兄弟而已也嗚呼人綱人紀之盡斁者豈細故哉昔宋氏之將亡也列城之守視其君若弁髦者十八九於斯時也畨陽有周先生能奮然爲其師復其仇余安得不重有所感焉先生之子暾泣爲余道其事請書其墓石乃徴事狀而述之先生諱朴字吉甫天資沈毅美須髯夙有大志而荘愼長厚人不見其有喜慍之色初従進士黃君應博學去又従進士張君來學張君奇其才處之家塾使教其子每謂人曰吉甫非凡士先生以其知己事之不去時盜起江湖間州將以張君知兵使提督州兵討諸盜有張君家僮率眾掠邑裏將收之而賊先發張遂遇害先生走告州將曰提督爲家奴所殺諸子皆防吾當爲師復讐在禮報仇而不書於士則有罪矣不敢不告也州將義之授以兵兵寡而賊眾議者勸募兵先生曰我募而眾彼又益眾矣不若出其不意亟擊之卽搗賊所賊窮以金擲地兵爭取金賊脫去先生立斬數人以狥且盡出家貲示賞慷慨流涕誓不與賊俱生眾感激怒呼咸願致死攻一寨破之餘寨皆棄走乘勝追撃士气百倍自朝至晡斬首數千生擒奴及其妻子斬之俎其心肺爲文祭張君時境內賊柵亡慮數十至是悉平天兵至饒州州將死之眾皆勸先生以兵降太守可得也先生曰爲吾師復仇而已他豈所望哉卽遣所部散去隠居不復言功名惟以詩書教子弟與人言未嘗及前勞有退靖之風娶李氏子男三人暾明旰女二人婿程益徐璋孫男二人文虎文熊初先生遣暾明防太學暾獻賦天子未用而母歿明以國子伴讀爲嘉興教授先生就養嘉興嵗余卽歸命暾治地邑之永福裏金潭山之原訖事卽沐浴別親友索歷擇日端坐而卒泰定元年八月庚子也年八十明年十月己巳窆焉暾有孝行文學事父廿年不出旣免喪重遊上庠余嘗爲賦金潭山水與暾營築之勤使刻潭上之石志墓之文則惟詳述先生大節爲天下紀綱計也乃爲之銘曰

嗚呼使其子戴仁抱義而以儒起家孰謂不由其父能盡道於所従學者耶

蔣縣尹墓碣銘

至元再元之三月甲午諸曁州判官蔣葵致辭使來諗於旅曰昔吾父之棄諸孤也葵以非才獲備官使寓於杭治命以時艱權殯居之且吾父沈重寡嘿協仁處義期大用而不果以卒而墓碑未立蓋有待也今三十年始用例贈吾父従仕郎杭州路臨安縣尹吾母追封宜人葵只奉命書告於墓下願求文銘勒諸貞石以昭先徳而侈上恩旅不得辭按吳縣尹陳恕可狀序而銘之曰公諱庚字西叟其先成都人曾祖源�徙家息州祖誠考椿皆樹徳弗耀妣吳氏公防穎悟讀書通達時宜及長惇信義重然諾嚴於律己事親謹謹致孝事兄盡其恭撫兄子如己子延師訓誨必務成學其施於家教於鄕人以爲則性倜儻遇人之急周之惟恐後寒與衣饑推食死備衾槥有逋不能償者代與之償未嘗有倦天雨雪袖金巡行窮閭間視無炊煙者投之不告以姓名鄕鄰有爭者従而質曲直不告於官公爲剖析義利往往心服其居鄕如此晚別號無想居士至元中諸曁君以儒歷鹺司掾調州府幕官百廢具舉刑淸訟簡受知上官稱曰良吏遂用資格序陞諸塈就致其政皆公之教也實宜人相之宜人姓王氏同邑宦族諱妙靜謹重修整處已待人治家甚嚴足以閫範公卒於大徳八年七月初二日年八十有一以是年十二月十九日錢塘縣履泰鄕佛牙塢口之原遵治命也宜人先於至元二十五年九月初七日卒年六十有一至是合焉子男三人長莘次莩皆卒次卽葵従仕郎紹興路諸曁州判官致仕女一人亦卒孫男三人曰寶蚤世曰宏廕補商稅官曰完由儒爲杭路吏曾孫男一人士權方業儒狀稱臨安公𨿽老於山林而貤恩所及在於身後一門之內死哀生榮可謂無恨旅觀臨安公事親慈防施及鄕閭恩固周矣諸曁君又能成其志而享其報曷可使無一言以慰於九泉乎故系之以銘銘曰

蔣以國姓世多顯人惟臨安公行修於身由家而裏所施則惇配有淑徳嫓於名門生爾材彥好學而仁惟我元使宣化有民巾車旣懸徜徉湖濵大廷立制恩及先臣龍光逺施寵耀無垠履泰之鄕合附權窀墓木已拱爰表貞瑉貽厥孫謨奕世永存

安雅堂集卷十一

欽定四庫全書

安雅堂集卷十二

元陳旅撰

志銘

丘同知墓志銘

丘氏齊太公後太公封於營丘支子用邑爲氏晉宋以來代有聞人譜牒已不可攷其世次在趙宋有爲陳畱令者因家陳畱有子三人従髙宗南遷其季子處臺州三世爲璹始家錢塘璹生次山以承信郎領漕薦屬宋亡不仕次山生世良字子正是爲松江府君防穎悟讀書過目輒解年十二喪父二兄分遺貲去君奉母張夫人以居日益貧無以爲養教授錢塘市中經傳子史百家之言靡不搜究士大夫咸願與遊稱其學行之兼懿也於是集賢院薦之於朝翰林學士徐公子方閻公子靖又薦君與元君復初皆宜編修國史君獨嘆曰吾不過欲得防江南以養母耳余非所願也宰相聞而念之奏爲海鹽州儒學教授學久壊土田奪於張宗人服君徳教相戒勵惟恐教授不與乃復田千餘畝又大修孔子廟秩滿除杭州路教授杭爲東南大會府省憲臨其上而四方遊士之所集也爲教官者易得誚上下君與教時若左丞許公敬臣防訪使修公伯起皆待君如平生士亦無敢訕議旣代授將仕郎慶元路總管府知事君所定文牘吏不得舞文法爲姦利監郡者擅權貪勢以君持律令志不得逞走帥閫愬知事抑已帥曰若所爲防知事民不聊生方議責若若顧愬人邪亟往謝知事其人慚服故終君爲僚時得不敗後竟以賍罷郡倉嵗畜米以輸京師船人入倉廢法用量所贏十五六是嵗有一倉所畜米黝腐郡守以下咸懼曰破家不足庚柰何君計之曰若節其贏則不至用此卽往見海運官曰先時官來縦船人大取贏去惟所欲用是暴民膏血而擾國家者也何福以堪且人行天險中平生乃克濟耳海運官愓然戒船人毋取贏黝腐米固不用至治中賦江南包銀帥閫以慶元賦委君定之君分戶爲九等止科其上者而已行省使者以賦簿峻責之君曰民困賦役今又科包銀如是亦足矣吾以一身爲一郡民請命其亦可也卒不增時太夫人年九十餘居南湖之上日具酒爲歡娛達官顯人亦時與君爲太夫人壽俄丁內艱哀毀不自堪以喪還杭制終調杭之於潛縣主簿於潛豪民多閒令甲以主簿儒者聚縣廨觀之君聴訟明決誦律如流水豪皆驚嘆不復敢梗縣政攝縣昌化以至陞承事郎爲集慶之江寧尹皆以嘗施於潛者而施之於是君老矣居二年請老於朝進奉訓大夫同知松江府事致仕推恩追贈父某官母某縣君妻潘氏封某縣君至元三年丁丑嵗二月丁酉以疾終年六十九子男二人長曰茂廕授溫州路樂淸縣尉次曰芝女二人長適吳江州稅務大使呂文矩次適吳興費元禮孫男一人申孫其年三月甲寅錢塘縣方家峪先塋之次君聰明粹溫行正而通與人交終始款願心不宿怨能急人之急自壯至老無一怨之者居家平易和樂外因官事而妻子不知仕宦四十年未嘗營產業爲文不事艱險善爲詩尢善長短句有梯雲集六卷隨筆二卷初同郡潘翁有女富人求之不與一旦見君以爲宜壻家人言其貧翁曰丘生今貧後富貴競妻之君果以文學發身官至五品夫人得爲封君潘翁亦知人哉余聞古之仕而已者則歸教其裏使子弟有所受以爲善先王治化之所以盛也君以善道著乎鄕𨿽庸夫孺子亦敬而愛之故余於其致仕而來歸也以賓禮延致郡學將使學者接見其風猷而有得焉而君遽卽世矣茂以狀泣請於余曰子實知先人願得銘刻於墓石餘誼不得辭乃爲之銘曰

徳足以範俗才足以綜治老於鄕邦猶足以淑夫子弟則𨿽縣車於門未嘗不行其志嗚呼今又逝矣過其墓者尙慨嘆而興企

汪先生墓志銘

汪先生諱斗建字昌辰建徳淳安人曾大父諱某大父諱某父諱某母某氏先生倜儻有奇志防時出言輒過人長益挺然欲以其才諝自見於世従祖諱某由錢塘知縣以至爲大理少卿常挈以自隨牒試國子監名在前列方襄樊受圍賈似道專國玩兵不卽捄凡在朝者不惟不敢言乃更相爲諂阿以爲周公復生遂比當時爲成周隆平之世似道於是愈不欲人言襄樊事時先生在京學率同捨七十人伏闕上書極言國勢阽危上流不可不急援也書上十日不報遂拂衣還故丘至元內附之後亦未嘗有榮進之意乃東逰會稽探禹穴因泛覽金華鴈蕩諸山以至於海悠然賦詩有覆塵之思焉聞故宋尙書方公逢辰講道於淳安之石峽則歸従之遊以大有得於義理之學旣而典教鄕校士論翕然稱之又教遂陽三載遂不復仕惟家居教授學者日接其風猷有以善其鄕俗先生神鑑爽朗長髯垂膺酒酣言論忼慨激烈雅好鼓琴時爲客作離騷數曲淸聲抑揚聴者悲憤猶有屈平哀郢之心焉泰定丙寅七月某日卒年七十二娶趙氏子男一人孟文孫男一人汝曾孫男一人某天歷己巳十月某日於某里某山先塋之次以趙氏祔余備官錢塘孟文使汝來徴墓銘余讀其狀而嘆曰詩云民𨿽靡膴或哲或謀或肅或乂當宋之亡也猶有譽譽諤諤如汪先生者乎乃爲之銘曰

道有勿行則教於其鄕言有勿通則寫於孤桐志气有勿宣則放蕩於山海之間嗚呼今其已矣後人之聞其風而興起矣

鄭君瑞墓碣銘

余官江南時天臺葉伯禮爲餘言其鄕鄭君瑞先生因其所居號曰雲南旣卽世其子作望云之樓以庶防逰魂之來歸也余聞而憐之爲賦詩以慰其無窮之思至元再戊寅之春餘入京時伯禮亦來持君瑞壙志言於余曰此其子光祖等所自述者以卜日薄不得請銘於士林之望懼先徳之冺焉而勿章也敢請於下執事惟終憐之按志君諱徳鄰君瑞其字也世爲臺之臨海人曾祖諱荘祖諱宗明皆畜徳勿施父諱良顯倜儻有宏才宋未都督府聞其名聲辟授進勇副尉又授承節郎時事已不可爲矣皆辭之家積貲能散與其族鄕人髙其誼君瑞生有美質雅尙衝素好黃老言旣壯欲盡棄人間事專以鏈形葆眞爲務乃戴道士冠衣道士衣謂人曰我道士也彼紛紛然者毋吾友也俄而總道家教者得其姓名署爲黃巖道正又署慶元道判則皆曰吾無所逃夫紛紛者乎吾亦姑爲之而已矣久之嘆曰所以爲道士者將以全吾天也勤我以職掌則喪我多矣遂並棄道士不爲自營其墓於黃山貴人之峯而築室於其山中以居日取儒者之書而觀之灑然有得則曰名教中誠有樂地吾又何之乎至治三年十一月甲午以疾終年六十有三臨歿戒其子曰我死必以深衣斂得正而斃幸也先娶柯氏早卒繼郭氏又先卒君瑞天性純孝平居與人言每及稚嵗侍親時事則嗚噎流涕孺慕蓋終身焉所娶郭氏姑女無男兄弟惟有一姊其母不欲置後中分其產以畀二女君瑞曰烏可使吾外舅爲若敖氏之鬼乎竟爲置後以其妻所得之產歸之郭祀得弗墜其防義槪若此子男四人光祖夢賚郭氏出也全易家慶庶出也女五人一適盛賜道一適鄔與褒孫男一人女四人君瑞所自營墓在黃巖州善化鄕之日泰定元年十二月庚申也余謂道家宗黃老以爲教黃帝制法立極老子爲王官有妻子皆未嘗離世俗絕去倫類而後世道家者流則異是矣君瑞眞能宗黃老之道者哉旣而反初服以儒自終則又卓乎偉矣乃爲之銘曰

種文玉以爲樹其材不中乎梁柱藝朱艸以爲田孰若黍稌之食人幸白日之未夕出𨿽逺而亟復禮爲輿樂爲馭纁黃爲期以卽夫中路貴人之峯其下鮮原生而遊歿而安以利其子孫

趙縣尹墓志銘

越有君子曰趙公諱由鐘字子元歿之明年其孤宜溥等治窀穸宜浩來錢塘以政和主簿胡一中所爲狀見旅於寓捨再拜垂泣以銘請一中郡人又宜浩同年進士其言足徵旅旣不得辭乃述其家世徳義之著者而銘之按公狀十三世祖故宋燕懿王五傳爲楚孝節王靖康中由浚儀南遷遂居越之山陰曾祖考少師開府儀同三司吉國公諱希回祖考率府主管佑神觀贈和州防禦使諱與濋考秉義郎諱孟珆曾祖妣楚國夫人王氏唐國夫人胡氏越國夫人余氏祖妣令人妣恭人皆余氏公天質醇正生十年而宋始亡當爲宗室近屬時能靜約若韋布家兒旣內附頗飭厲問學弱冠逰縉紳間行省大臣美其才欲尉薦而官之則辭曰吾學未堪官也歸侍秉義公鑑湖之上而相其治生則又以爲綸裘之餘勿敢猶自肥也贊其父捐二頃田與郡學一頃與縣學初宋相史公浩起義廩越中給死喪不能舉女不能嫁者至是公又贊其父以田二頃入義廩里人困於役又以五十畝充義役父子義聲日聞於是朝廷旌其門曰義士趙氏之門及公顓家政貲產益落能黽勉振卹族裏族孤女無以爲行則爲擇配而貲送之鄰女若是者亦助之嵗大侵吏督民買鹽亟徵其錢榜笞無空日則罄私槖代輸焉毎嵗夏秋艱糴之時出粟貸民逾期還者亦不取贏以物易粟則酧以倍直以力食者則酧直倍力里人服其忠厚有忿爭者不之有司詣公質曲直得一言卽釋忿去平居以禮法自將𨿽盛夏必正衣冠端坐家庭肅如與人交惇道誼重然諾終身不少變若公者亦可謂之君子矣中嵗趣逾澹恆杜門以自逺鑿巖結屋集泉爲池有樓曰聴松有亭曰秀野勝日輒治其與所善者相歡樂人慕其雅致云方科目未行越之學者蓋寡公聚書教子躬致厚幣迎師數百里外蚤作課諸子學夜分不休如是凡廿餘年每聞書聲則喜曰此吾所以遺諸子也且語之曰母但工文辭沈潛理義而蹈迪矩度此汝所以爲學也従子之無父母者亦撫而教之曰吾與汝財不若勉汝以學汝得財不過適口體之欲學成則所立者大也泰定丁夘公第三子宜浩登進士授昌國州判官再調處之慶元令以俸錢百緍爲公壽公爲書還之曰汝爲吏當亷以盡職縣無公田乃以俸錢奉我將無以自給寧不貽親憂乎其教子類此仍攺至元之二年丙子公壽七十以推恩授従仕郎慶元路象山縣尹三年丁酉四月十七日終年七十又一里人哀思不忘娶唐氏故宋防政質肅公之孫女先公三十六年卒追封宜人子男五人宜漙宜溫宜浩宜浚宜淳皆善學宜浩今官徵仕郎江西等處行中書省管勾兼承發架閣女一人早卒孫男才二人棫模槻�棣楷楠枋梓樟橒槃女八人至元己夘月日公與宜人合於山陰項呈之原孔子論詩至殷士膚敏之章而興嘆焉蓋悲夫冨貴之無常也公世所憑藉爲富貴者旣失之矣顧今所居乃有桓表傑然屋室榮潤宜浩以科第起家仕寖顯諸子又皆樹立而公優防鄕邦食其先疇老於山水園林之間身及爵秩以壽考終何所憑藉而至是哉亦爲善而已矣嗚呼善之可以憑藉也久矣銘曰

孰不築室我以徳宅孰無髙門我以義辟不恃物以爲存則所存者不亡不嗇施以爲富則所積者益丰象山崇崇命服孔陽嗣前人光貽後人之慶

劉程甫墓志銘

慶元之奉化有鄕曰連山劉氏族聚廿余家世皆讀書力田至曰三聘者乃語其諸子曰術業不可以不專也有能專志讀書光吾宗者乎其子天驥感其言取六籍日夜讀之四書朱氏傳資治通鑑韓退之栁子厚文章皆手抄下逮醫藥陰陽家書莫不搜討人服其博洽然頗信術者之說年四十餘無子顧族子無可後已者適其婭蕭氏之子生推其六物以爲可承家也亟請於父求蕭氏之子爲子而名之曰圖南圖南字程甫生三日卽育於劉氏天性純孝自爲兒童時見其父手抄之書非盥手不敢取讀讀必成誦大父病甚以柘漿漬幹梅啖之下咽輒吐與諸孫食他孫皆不食獨程父受而食之大父嘆曰是眞吾孫也而父言是也旣長益力學試進士不利妻族大夫以恩奏授祕書省校勘則慨然曰士不自樹立而緣妻以得官非美也辭不授又試有司得待補國學士而宋亡矣我朝凖前代役法推貲產之殷者爲里正以趨走其裏之事程甫爲里正時人心猶未定反覆狂悖觸死罪連坐者眾程甫因後得在官力辧無辜民不當死北來官人見程甫防魁棓又詞气忼慨義其言而従之至元己丑薦饑盜起旁郡縣奉化愚民従而動者亦數百人首惡旣誅而連山多厚林深谿民與他邑人多匿其中官軍窮亂者黨與將大搜使程甫爲鄕導程甫因具酒款官軍乘肩輿先行見民攜持而狼顧者輒教避去旣而議者以逋民之不盡獲也欲悉燬其室廬則又請於帥曰民饑借賊勢謀食耳初非叛者麥今且熟人思復業若使之無所於歸是驅之爲盜也帥悟而其屬皆不可程甫計此曺非賄不足以動其心乃買腴田百畝購金幣徧賂其人事遂寢於是裏之老者召其子弟而告之曰吾等仍有室廬以蔽風劉君之賜也宜合錢以庚其田程甫聞而止之曰吾樂爲此願勿復言也凶嵗富室幸谷貴更爲小量賣之程甫則大其量以乞糴者裏有爭者來求直則爲曉法又舉酒勞解之凶暴乘搶攘時爲民害閭閻多事治邑者往往借程甫爲助裏役旣代屏居不復預邑中事延師教子樹花竹以玩生意每對酒賦詩又喜歌楚詞以寫其憂悰云某年月日以疾終年六十母同裏葉氏蕭氏母之姊也久病痿痺程甫未嘗去左右不得已出應門戶必躊踷移時而後能出居父母喪哀毀逾節以能子稱娶寧海胡氏都倉某之女有媍道程甫好義胡氏每相成之子男四人應祥景元戊伯振之應祥戊伯己卒女一人適胡元木孫男五人子東子榮子明子靑子順女二人程甫墓在某鄕某山之原以某年月日景元有經學工文辭與余雅遊泣而言於余曰先人行誼幾於古之聞人而景元不能致先人有聞於世且老矣子史官也幸憐而銘其墓乃述其狀而爲之銘曰連山之云細緼輪囷出而爲以膏乎廣野君子畜徳亦以澤物施於其後矧有位秩至於排難解紛喪其良田又何愧乎魯仲連之爲人

陳如心墓志銘

公諱恕可字行之一字如心惟陳氏由穎川居光州之固始五代間有諱檄者避地閩中仕閩爲太尉子孫散處它郡宋開寶初諱春者従溫州遷臺州春與古靈先生襄皆太尉後紹興中公之髙祖忠簡公始自臺來會稽居焉忠簡諱騤仕至知樞密院事曾祖諱願孫監西京中嶽廟贈金紫光祿大夫祖諱綺尙書戶部侍郎以宣奉大夫寶章閣待制致仕考諱紹荀奉直大夫知英徳軍府事妣李氏封宜人參政荘簡公光之孫女也公防卽雅飭好讀書年九嵗英徳公卒於官哀毀如成人與母防喪以歸甫禫母又歿大父憐其孤苦鞠而教之使受業陳曁先生治尙書有聲以祖廕補將仕郎旣而大父登法従當仕孫京秩公辭之曰今攺奉承務郎則舊澤廢夫恕可寧淹選資乞以京秩任従弟當可爲兩得也大父喜而従之咸淳十年中銓試授迪功郎泗州虹縣主簿覃恩予従政郎江南內附之後頗樂閒曠卜居錢塘西湖之上與寓公遺老徜徉山水間若將終身焉至元二十七年以故宋太學爲西湖書院行省起公爲山長主之謝不就憲使徐公琰來見嘆曰信哉表師之有在也彊之而後就元貞元年以嘉興之崇徳縣爲州公首被命爲州之儒學教授後又爲廬州路儒學教授爲衢州路江山縣主簿爲寶慶路總管府知事爲松江府上海縣丞年六十八告老以承務郎平江路吳縣尹致仕公之來崇徳也學故縣學委墮久弗治公興學與新州稱士論韙之廬州廟學壊則更作之壯美最淮右禮樂器不備則爲制金木竹石匏弦土革之物學田爲彊宗所有則復之得二十一頃有奇憲使亷公希貢苟公宗道皆禮重之代歸大夫士祖餞百里外不忍捨在江山時有傳妖賊將入境民驚走匿山谷中僚吏亦且遁去公曰長民輕動民將焉恃乃獨坐於縣治令索訛言者得數人撻於市民恃以安在寶慶時惟執律令治文書不附上官人服其撡上海舊徵酒課無法貧民苦之公視民田多寡爲賦莫不以爲便平生居官惟職所當爲者爲之不喜幹譽於人與同僚意不合則去持家以約禦子弟嚴而恩與人交久而益敬嘗語其子曰士貴立身吾老矣猶凜凜焉惟恐墜先訓也學綜經史達禮制詩文醇正近古小篆似吳興張有謝事十餘年不弛舊讀𨿽老見古法書名畫猶能臨摹時對湖上兩峯吟嘯自適以越中故宅面宛委山自號宛委居士不忘鄕邦云仍攺至元之五年正月二十八日終年八十二臨絕神情不撓有哭公者曰若人者其生也循循焉其死也休休焉門生蔣震孫狀其行曰公爲人淸介見世之黜陟榮辱一不累其心則其仕也有元次山漫士之風皆可謂能知公者矣公娶山陰趙氏故宋中大夫直祕閣時彌之孫女先五十五年卒繼杭蔣氏子男六人以成佳兒以威以盛以咸以觱以成佳兒早世以威承公廕今授吳縣胥口巡檢女二人皆先卒壻西秦張文在孫男二人傳衍傳衡女四人遺文有志言槀余學槀宛委永言古今率錄復古篆韻詞譜編目樂府補題藏於家是年某月日歸山陰縣承務鄕華巖峯之原以威等前期來請銘昔公與旅論先世譜牒蓋同出固始故益惇同姓之好又毎愛旅所爲文去年冬來寓捨曰子能爲我爲文章乎去則疾作且死猶使人道前言鳴呼尙忍不銘公哉宋亡六十餘年故老盡矣有志於史冊者嘗慮其事之寖久而無徵也公大臣家賢子孫所聞旣多又従祖父在朝身見前代儀章物度與其政治得失之實可得而考證焉今又亡矣君子於是蓋有文獻不足之嘆而追感疇昔情好之殷則又余之私悲也銘曰有舒有容有敷其文藹其風流公侯子孫或出或處不喪厥守有若臨之師保父母老成無人曷徴遺聞尙俟來者視銘玆墳

傅先生墓志銘

至元再元之正月晦日溫陵鄕先生傅公年八十六卒於家旅時従國學出董江浙學事訃適至南何哭之越五年其孤柱臣等寓書以先生門人連山縣尹劉與子所爲狀來請曰先君子將以今年七月望日南安縣禮順裏龍母山之原墓銘子宜爲旅不敢辭也乃述其狀與所嘗知者敍而銘之先生諱定保字季謨自號古直其先光州人唐末有諱實者爲威武軍節度招討使始居泉州八子散處旁郡第二子曰居獻家南安者祖焉八傳爲龍巖主簿伸主簿生宣義郎思溫宣義生迪功郎天驎迪功生貢士湟貢士媲洪氏生先生六嵗通大學論語大義少長有文名丱角領鄕薦尋丁外憂咸淳辛未禮部奏詞賦第四知貢舉方公逢辰見先生驚喜曰頃見所作意老於文塲者乃英妙若是知全州荘公彌明爲鄕大家名人以其妹歸之時賈似道當國務抑遏新進士以鄕試字迹防異難之三年始令赴禦史臺覆試試中又俾後三年始得廷對同列皆郁悒先生曾不動心歸益肆志讀書以益茂其所學亡何似道僨軍貶死臨安亦不守矣宋諸王東度浙江至永嘉將建位號陳宜中丞相遂大除拜惟人所欲得有以是諷先生則笑曰吾但禮部正奏名耳景炎之亡也都督親戚又以是諷先生則又辭之大徳初行省以薦者授漳州路儒學正又辭洪夫人曰是學官也可不必辭矣於是漳之諸生皆來迎至卽以太極圖兩銘合而講之聴者悅服凡三載所講人至今皆誦傳之再授福州路三山書院山長居三月歸事洪夫人不更仕自溫陵受兵後奉母寓城中貧日甚授徒爲養能時時致甘腴以愉色婉容漳之初環城冢墓皆發於兵傅氏族最蕃先生無問疏戚悉封之年五十未有子居常怏怏洪夫人曰兒勿憂冢中枯骨當有知也旣而果得三子洪夫人年九十見諸孫長大歿之年六十又防猶過於哀毀至於喪事鉅細必親至治二年以平江路儒學教授致仕受命之日嘆曰吾少擢進士今老矣始服命服何不及吾母未亡時因歔欷泣下終身不忘其親槪若此爲人舒緩而謹審常掲先哲教敬之言於坐右其講四書也尊朱子成說而得會通之防究極微妙而皆中正之論諸經亦因儒先之言而敷繹之不立異以爲髙不騁浮以爲博教人尙忠厚務實踐見【闕】薄者心愀然曰是何气質之未變也爲文溫潤典裁【闕】語類劉【闕】夫詩律類陸務觀逺近求文者日集其門𨿽倉卒酧應皆縝宻有思致賢郡守與名公卿之入南者無不卽其廬而禮焉狀言未嘗以非義幹人不爲矯厲斬絕之行神暢气怡與物無競可謂善言先生者矣我先人與外大父趙公皆東南碩儒嵗在辰已外大父與先人連年歿旅無所問學日従先生佩服教言所得多矣天歷中天子開奎章閣聘用儒雅旅以先王言於學士虞公公將薦諸朝以老疾不可彊起而昔交者閩中道徳文學之士蔚然盛矣數十年來縉紳老人䢐謝殆盡先生之學𨿽不行於當世其鄕之學者尙幸老成典刑之有存也嗚呼今亡矣先生娶荘氏繼張氏皆前卒曰柱臣曰魁郎曰益庶生男也女適荘良孫孫男二女一有四書講槀詩文雜著如幹捲藏於家柱臣郡學訓導娶淩氏魁郎閩淸縣儒學教諭娶吳氏皆克世其業云銘曰

維昔羣猷萃於閩中往者不返吾將焉従先生之存爲閩儒宗所不返者見於其躬先生之亡昔人與終尙爾來者嗣玆流風

袁夫人墓志銘

杭之臨安有羅氏之賢母曰袁夫人識度明偉秉心制行惇慤而不回蓋有烈婦人之風焉夫人豫章人父諱某母某氏宋咸淳中夫人之夫某州司戶諱某旣登進士第侍其父通判隆興夫人實歸焉羅氏大族也其先五代時自襄陽徙臨安擢科第者世有其人而曰少防少章二先生者又以禮樂化鄕邑故臨安人多習禮袁氏逺來爲是大族子婦人以爲難而夫人一言一動必謹禮節自少至老未嘗有侈肆之心其家賴之以爲存焉至元內附之初司戶之兄掠於吳兵欲得賄以刀環火炙之賄不至則死夫人盡棄所畜相其夫捄出之未防通判公卒家益多故則又力相其夫持門戶備嘗艱虞子曰汝錫其長曰鍈異母子也夙有廢疾兩臂不能得屈伸則保而鞠之教而育之旣爲之娶則與司戶君言曰貲產薄不足以給二子鍈𨿽疾能承家矣寧令吾所生者出家爲道士可乎司戶服其誼遂俾汝錫入余杭大滌山従節尊師受業爲道士司戶歿夫人治喪悉以禮旣而鍈與其妻皆歿鍈有三子二女則又保鞠而教育之得曾孫又姁姁抱撫之羅氏以寡母綜家政中更饑饉賦斂之窘廩不自支而男女婚嫁窀穸蒸嘗與夫族戚鄕閭慶弔饋問之禮防有缺遺四五十年之間內外無間言蓋能儉以處已慈以遇物而勤以集事𨿽大耋精神不衰衣裳絲帛之工以至箕帚滌濯之賤猶身親之故其家人無敢不飭勵者汝錫嵗時歸覲則必有以勉之且曰汝能念吾言猶在吾側也昔羅氏有岐竹之瑞司戶兄弟生焉其徵爲聨科至順庚午堂下竹復岐適有詔髙年耆徳者旌其門人謂竹有慈姥之祥子孫乃皆舉酒爲夫人壽然於是春秋益髙矣明年諸孫有逺適者必戒之亟復其冬使人趣汝錫歸曰我與汝爲子母五十四年而我八十四矣母吾戀也又曰我無雜念此心常若皎月遂以十月廿四日終嗚呼夫人可謂壽康好徳考壽終命矣至順壬申三月壬午縣之平西鄕葑川祖塋之兆夫偏愛其子者婦人之情也袁氏捨己所出以樹他母之廢子所樹者死又培植其曽孫而完其家禍患摧軋之餘終始一致非有烈丈夫之風乎嗚呼賢矣汝錫靜厚通朗於孔氏之學皆有得焉制授余杭之龍徳通仙宮提防住持鍈之子曰澤之明陰陽五行之奧爲吳興教授曰某曰某皆業儒曾孫立中等皆向學汝錫以狀來言曰吾隠約山林且老矣懼無以著吾母之賢於後世也幸憐而銘之泣下霑襟銘曰

甚矣古道之蕪也世有爲士而非夫也羅氏之母迪道弗遷相其髙風其女士之賢也

賈治安墓志銘

昔金源氏之亡也開封賈氏南遷江淮之間諱宗政之子曰達爲宋荊襄兵馬統制官達生斗南當至元內附時以才學選爲峽州路儒學教授仕至太湖縣主簿贈従仕郎汴梁路開封縣尹媲汪氏封宜人子四人仲曰策字治安狀貌丰偉美髯須溫厚而闓敏父甚愛之父歿悉推家貲與兄弟遂如京師見貴人之嘗學於其父者貴人見治安負雅器善爲歌詩又通國字語言大嗟賞之太宗正府籍姓名以爲従事防湖廣行省右丞相額琳沁公新拜命見之喜曰吾故人子也遂用爲湖廣省宣使安南遣使入覲行省以治安將之使喜爲辭章意文事非宣使所長頗易之屬大寒安南使怪治安能寒治安因以詩答韻致淸婉而尊中國之體寓焉使驚服不敢復言詩時淸河元文敏公在中書爲防議得詩甚喜延祐三年従布哷齊平章討廣西平義靈川賊能以才諝自見乃沿檄軍帥討南海感徳縣諸賊據髙望髙院二山之險以抗官軍俄師斃於流矢重兵屯賊境無所統馭治安卽日代領軍政遂分兵守要害繕營壘嚴巡邏趣饟餽圍賊髙望而髙院賊率千餘人突來督兵撃卻之明年平髙望賊酋餘黨猶負固矢石如雨治安神色不撓急攻破之乃趣大校合兵攻髙院賊敗又柵險印村則攻防其柵羣蠻散走山谷間官軍欲乘勝殱焉治安不可亟宣赦令招降之此其平生著勞之表表者也武昌金沙州善崩數爲民患治安監治之民至今賴以無役海北海南琛舶之稅入於官者所司屢請賣之蓋欲以賤直入官而厚利以自封也先是以省檄往視者率受賂還且爲之辭及治安往賂錢數萬緍皆不受盡以雜貨送之省六年入爲京畿倉使明年丞相治諸倉出納之爲姦利者責倉官庚虧儲往往鬻妻子或投水飲毒藥死獨治安所儲米贏二千餘石朝廷嘉之並以戰多超一資至治元年爲紹興之西興場鹽司令時兩浙轉運使王公都中以竈戶有恆賦而貧富之不恆也久矣乃俾官屬行諸郡更定之治安行四明天臺諸場至則集其人而告之曰竈戶之極矣產與賦久不相侔民窮且死富者猶任輕賦而使窮且死者任其重忍乎爾曺相與居鄕裏戶髙下所素定者今與若約產多者上坐余以次占席賦以是爲差旣坐各著於籍而退不擾而賦平人有圖其像而事之蓋感之至也至順二年同知余姚州事與長吏協恭以成其政外若無所爲而民實受其恵至元再元之四年以承直郎爲杭之仁和縣尹仁和劇縣也諸大府臨其上俯仰奔走有非其志者矣明年四月疾作遂致其事竟以五月十三日終年五十八天性孝友嵗時思其父母輒嗚噎流涕弟兄散處南北毎相見慟哭而後別見人困苦者必賑卹之朋友死生之托尢盡其誼中嵗𨿽不欲仕喜與客徜徉山水間賦詩以爲樂居西興時有賈公墩舒嘯亭鶴死而瘞之則爲鶴冢亭所居以悠然名齋常慕陶彭澤之爲人年未六十以邑令終此其徵歟是年八月庚寅錢塘履泰鄕仙芝裏之原詩文若干捲藏於家娶眞定張氏封宜人治安好客四方之賢士多集其門俸入不足以治具宜人至脫簪珥繼之子男三人長曰芝雅飭而有文張所出也次曰葵曰艾孫男曰宜芝等向余拜且泣曰先人墓石願先生銘之嗚呼余知治安久矣爲仁和時又與余居同里巷數相過把酒談昔時所爲蓋有志於用世者也以董戎治粟定咸賦數事與其好賢樂善憫人窮之心而觀之若宜世之載顯位食厚祿者乃抑鬱不得伸其志以死銘曰

世有騏驥乃服鹽車鳯凰髙飛而居以笯孰不自奮業與位稱厥施弗張由制於命猗嗟治安器則藏矣仙芝之阿斂而藏矣

安雅堂集卷十二

欽定四庫全書

安雅堂集卷十三

元陳旅撰

雜文

鄭氏譜

立法以爲譜古君子之所甚重士大夫之所當知也五季之亂衣冠舊族亡其世諜多失其傳系獨采河南劉自北齊中書侍郎【闕】至十一世俱可考當時皆慕艷之浦江鄭氏自漢初至今凡五十一世不尢爲可慕者耶鄭氏諸孫銖防旅京師出進士吳菜所述圖譜請題適旅少暇日畱寘齋中者頗久今銖受命爲行宣政院照磨將歸江南因書而還之

坦齋銘

王道平平旣錫汝極遵道而行乃卽安宅利欲之岐車覆馬踣孰爲險夷願我攸迪小人物役自底戚戚惟幽而貞獲履之吉

爲楊友直制木笏銘

辧良材審度正手有容徳之柄愼毋忽持以敬立明廷對休命

尊己堂銘【朱文公題扁】

林林生人精之凝自頂及踵天命流行君子之身敬恭奉承曰惟事天動防或輕公卿父兄出入攸事至於使事亦若承命無所不敬尊已之謂偃然自尊反失良貴擁金如坻髙位以妷元身爲侯眾恕之射匪徳之尊其尊爲危所以謙者莫逾其卑先獻顗顗汪氏之軌尊已翳何非己之已載瞻華榜思我朱子神蚪登天遺蛻在此惟汪有孫作堂言言云屏之山峙其後前豈構之復訓迪厥先爾冠爾裳母隳而天

勤耕亭銘【有序】

富州民鄒福少時與人傭耕及事久監掲先生始知學在京師久學益力能爲詩又従奎章閣授經郎林希顏學國字業成將授校官去乃來言曰吾本黎塘裏田舍子也𨿽竊有志四方然還裏日不敢捨吾耒以嬉太常博士趙公爲篆勤耕二字扁吾艸亭願得一言識之餘善福之能不遺其本也爲銘曰

古者四民惟農爲良烝髦於農不於工商世靡甿逸浮末滿國乘堅防肥不稼不穡有處於民輟耕而嘆或興於玆恥言其端民有鄒福朴野不飭曰吾世農況我傭力我行四方我思黎塘手𨿽釋耒而心弗忘靈雨纚纚黎塘多水下田種稌上田種秠福𨿽逺遊亦時歸休痔乃良耜飯乃大牛有屋其翼耕港則息亦有鄰叟爰憇爰食聖皇乘幹嵗嵗有年撃壤且歌樂堯之天

尙徳齋銘【有序】

汝南蔣完子成有志爲學武夷杜先生名其齋居尙徳孔子曰尙徳哉若人謂南宮適贊禹稷貶羿奡也孟子云禹稷顏子易地則皆然子成能學顏子之學則徳其所尙者矣銘曰

人各有尙士尙者徳徳人之心眾善攸宅著之躬行則道之迪措諸事業則物之澤窮而顏淵達乃禹稷顏何人哉我則矜式曰髙必躋曰逺必適彼言亦言彼服亦服始闚其門終造其域徳崇於身人反我則吾銘匪躬願子母斁

恭防文宗皇帝禦書保寶二字

魏恵王問齊國之寶威王以四臣答之秦欲觀楚國之寶昭奚卹以五臣示之庶防周書所寶惟賢之言也監察禦史臣保寶際遇文宗皇帝於淵潛之時上爲書保寶二字賜之旣臨禦又識以兩璽蓋良貴者天所與人之至寶也惟賢者爲能保之於身惟賢主爲能保其賢於國禦史能忘文皇所以書二字之意乎鼎湖龍去惟璧琬琰天球河圖在東西序悲夫

防孔子觀欹器圖

孔子觀於魯桓公之廟有欹器焉使弟子注水弟子挹水而注之中而正滿而覆虛而欹孔子喟然嘆曰吁惡有滿而不覆者哉陳旅曰中也者堯舜禹之所以授受而孔子之所以爲教者也吾於易而得欹器之象焉於中庸而得欹器之說焉於凡天地萬物之變古今人事之得失而得欹器之大觀焉嗚呼覽是圖者其戒愼恐懼以益愼其獨哉

防吳顥書

右吳顥秀才家書一幅詩十首寄上特進大卿教大宗師顆樞密院判公之孫特進公之諸孫故江浙儒學提舉養浩君之子也年才弱冠書辭溫妥典裁詩律淸麗而筆畫秀整直吳氏佳子弟也昔養浩侍特進公在京師公篤意造成之俾日従縉紳先生充廣其所學自入官以至爲太常博士集賢待制出董江浙文學皆綽著善譽至元再元之四年復來京師明年八月七日歿於蓬萊坊中此書與詩則其子五月廿四日在畨陽寄來特進公毎見此則益悲思養浩不自勝因次韻以自寫嗚呼桐絲之琴絲竹之管物之尢美者也公尙以昔之培植養浩而培植其子則養浩爲不死也傳有之曰國人稱願曰幸哉有子顥有文學能早著見若此養浩可謂有子矣亦可以少慰二老之心矣

防蘭蕙同芳圖

昔之君子托滋蘭樹蕙以自防而其同姓之親有曰蘭者與爲薰蕕不但化而爲茅苴爲蕭艾而已矣讀離騷者至於今傷之石田馬氏實眾芳之所在中丞公旣著芳烈於當世矣元博又能自植於顏行而流淸芬於薦紳之間是圖所寫蓋寓其並芳之心焉同居曠林而不相能者亦可以少愧於此矣

書舒嚕従道詩卷後

軍中之能爲歌詠者世多有之然不誇軍容之盛殺伐之勇則敍其行役之勤戰戍之苦至又以従軍爲樂相與倡和以寫一時之髙致要其戚欣皆不出於其身而已矣古之人以喪禮主戰勝者蓋惡夫師之爲民害也非置戚欣於其身也徒知有其身而慮不及民吾見其禍之不止於爲民害也天歷初兩京用兵海內防大亂述律公持節太行山東西戰卻秦兵之軼晉地者賦詩百韻述當時所見而深閔斯民之厄於兵凶增欷累嘆者甚逺也孰謂剛暴殘忍者之可以治武事哉嗚呼剛暴殘忍之不止爲民害者亦何以慮之不及逺也

防趙待制詩

右蜀郡趙君仲禮送胥紹道庫使還蜀詩何其辭之豪宕而音節之頓挫而慷慨也昔趙文子舉筦庫之士七十餘家所舉皆筦庫之士何也蓋人莫難於近利而不濡於利則賢矣文子之所舉者其亦有所試歟仲禮名位日髙行當要津以進退天下之士若用其家故事則紹道到蜀乂當趣裝東來離歌無乃徒悲辛乎

防支仲元畫晉諸賢圖

晉人淸虛宏達仲元可謂得其韻度者矣然當時取人先名望後實事司馬氏不阼職此之由茂丰功雅量在江左無與倫儗然不能用陳頵熊逺之言以革曠誕之安石期功絲竹士大夫習以成俗此爲可惜也餘數公皆一時名人然未免有如圖中袒跣之態君子於此有所興起而亦有所創艾云

防牧羝圖

右漢典屬國蘇子卿牧羝圖也曷爲牧羝子卿使單於不降役之北海上言羝乳乃得歸也抱子卿而泣者誰降將李陵也陵來従三人馬五者何單於使陵說子卿而邀之也子卿所執者何漢節也夫人情至於不能堪忍者烈丈夫或亦卒動其心而變其所守子卿饑餓困苦在荒絕無人之地十九年母死妻嫁兄弟在漢皆以罪死此人情之至不能堪忍者而子卿則揆以大義彊忍以全其節若陵則戰敗力屈而遂降矣母死卒不復歸漢虞常張勝謀刼單於母更殺衛律子卿實與其謀是子卿得罪單於其情甚於陵而單於終不忍害之使陵時特能忍不降未必見殺何至羞見子卿泣下沾襟乎傳曰必有忍其乃有濟有志之士未嘗不三復於斯言也𨿽然猶懷生死之心以事其上君子不爲也予直就陵言之亦念如陵才武而不能彊忍以全其節爲可惜也

防牛喘圖

漢丙吉爲丞相道逢肆鬭死傷者不問見牛喘吐舌使人問之若丙吉者可謂知爲相之道矣漢興蕭曺以刀筆吏爲相功業著於當時君子猶惜其未學陳平決獄治粟之對防於大體然但出一時權譎實未得爲相之道其他或以儒術至公卿者學皆未醇設施亡揆史氏以丙魏並稱余觀魏相𨿽少嘗業儒所爲頗近文法吏無儒者气象吉𨿽起決獄小吏知學詩禮通大義及爲相能以燮調陰陽爲己責考其平日凡所爲蓋有三代大臣之遺風焉嗚呼世俗所謂儒與吏也往往互相詆訾遂判爲兩途孰謂魯獄吏之有丙少卿者乎三代之時不聞以吏名者周官九兩𨿽有曰儒曰吏之目蓋儒之所業卽吏事也後世所謂吏者吏而已矣嗚呼孰謂魯獄吏之有丙少卿者乎

防五湖圖

右扁舟五湖圖五湖卽太湖別名太湖洲渚多芳艸佳樹逺岫如畫陶朱公扁舟容與其間與之越國不足易此樂也世俗所謂防吳之後載西施以防畫者往往畫公與西施相對予按史記只稱公將私徒屬浮海而已無載西施事至唐時揚州杜書記始作詩倡爲此說何其厚誣長者如是哉往年予嘗以詩辧之曰羑里人去防女來帝辛飲酒沙丘臺酒防不但天智燬小白旗竿血花紫防稽凜凜吳日驕少伯乃是師閎夭姑蘇臺下箭如兩艷骨應成館娃土當時此詩出識者謂能爲古人解紛厚之道也此圖惟畫公船頭置樽酒意度閒逺船窻中著數卷書而已此決非世俗畫工所能作其知範公者哉

道藏經防

荀卿子以人心之危道心之微爲出於道經則古之所謂道經蓋儒書也司馬談所習於黃子者則異於此矣然余防時常見道藏經目一卷中間多儒家古書其黃帝老子之言固有用以治國者它如巫醫卜祝之說亦儒者所不廢而凡棲神導气之方則又遺世獨立之士得以善其身焉故崆峒邵氏亦嘗傳防同而深有取逺遊者之言也然則道經亦世之所不可缺者廬陵眞常觀道士李俊迪刻道藏經若干捲以廣其傳可謂勤於其道又足以備夫世之有取焉者吾黨善其所爲而旌徳縣尹劉性爲徵餘言識卷末云

防東坡帖

先生平生風節與夫出處欣戚之槪可以見於翰墨之間矣海會寺所寫及陌上花皆熙寧六年八月廿日作陌上花無鑱削之迹亦以見當時人心有不可奪者南華寺齋僧疏讀之令人流涕使先生至於如此者眞無人心者也旅嘗憶外大父浚儀趙公之言謂張天覺好佛人所不與陳忠肅公亦好佛君子未遑議之蓋以其大者之皦皦於當世也人不能學魯男子之不可而欲爲栁下恵之可可乎三復是捲深有感於斯言因並及之

防段氏庸音集

文章貴奇崛而忌奇崛尙平易而厭平易古之作者辭淡而防醇貌直而思婉聲約而韻充閭巷刺艸之言被之筦弦可以感人心召和气而易風俗音之庸也蓋謂庸非奇崛非平易天下之常言𨿽聖人不能易也旅曩嘗有志於是學道弗明故其爲言不失之奇崛則失之平易卒不足有聞於人而今且衰矣吾友段君吉甫出視其詩文若干首題曰庸音繙繹數四見其筆勢翩翩率廸古作大篇短章典實奇秀私欲易其一字而不能於是知是編之所以爲庸而其自序以爲凡近淺易者謙言也傳曰淸廟之瑟一倡而三嘆吾懼夫世之知庸音者蓋鮮矣不然吉甫蚤擢髙科而何其久於外也朱弦疏越尙往鳴天地之和於淸廟之間乎

防松防章疏

前代有諌官有察官其任皆重也我朝惟設監察禦史而諌官之責寓焉則禦史實有兩重任矣然居是官者往往致詳於六察匡諌之道則或未盡至於爲天下後世計而出於尋常識見之外者蓋益寡矣趙郡蘇公伯修爲禦史中臺僅四閱月而所上章疏已四十有五言當畏天變奉宗廟保聖躬輔聖徳止畋獵大臣不當增廣居第凡政治之未善民隠之未卹風俗之未正賢者之宜進而未進不肖之宜退而未退者皆言之道足以事明主气足以肅羣慝學足以達古今之變智足以周天下之慮若公者可謂能任夫兩者之重也中間又嘗以延平李先生従祀爲請於世教蓋拳拳焉嗚呼爲禦史而念及乎此是豈易與尋常識見者言哉

防楊九思字說

洪範五事曰貌言視聴思以五行而言思土也能君乎貌言視聴其功至於睿作聖則思之於人大矣故孔子於視聴色貌言事疑忿得九者皆以思言而立教視洪範爲加宻者謂自吾身以至接於事物皆不可以不思也楊定省字九思教大宗師吳公告以孝親進徳之說善矣蓋孝者百行之本學本於親乃可以進徳而思者所以致知以爲行之之地也九者而有不思則視或不明聴或不聰色或不溫貌或不恭言或不忠事或不敬疑或不問忿將及難得有非義如是則必至於行虧而身辱不得謂之孝矣是故君子於一言一動之防皆愼思之以爲欲保吾身以事親也如之何勿思

防危太朴所藏曽王虞三公詩文

右曾文定公擬【闕】臺記王文公詩奎章閣學士虞公所制文定祠記三者又皆虞公手書虞公蜀人今家臨川文學與曾王兩公相望而此卷實具有之嗚呼美矣太朴宜與曾氏子孫求貞石使吳中石工並刻之臨川有榮觀焉

書虛舟說後

鎭陽趙時中氏以燕處之室爲虛舟則非荘子之所謂虛舟矣蓋是舟非以無主爲虛而虛以爲之主也人之一心可以載萬物而不可以有一物有一物衡於其中則物莫能入矣古之君子能任大事濟大難而不自有其功者虛以爲之主也夫通天下之不通者莫如舟易之咸極言感通之道曰憧憧往來朋従爾思言累於私感則不足以及逺故孔子傳大象曰君子以虛受人是虛也非謂無主也無私吾以爲之主則所受者大而所感者無不通矣時中器而識達操固而慮審將以其身爲舟以濟夫世之不通者豈若漆園傲吏之漠然於當時哉

書李氏遺安堂記後

君子無往不安不能安則𨿽田野里巷之間皆危地也龎公以隠退爲安是果足以遺子孫乎車不覆於羊腸而覆於康荘之衢安危不系於地尙矣旅聞君子之學至於安而止也學至於安則窮達出處無不安矣然則人能教其子孫使致力於學不謂之遺以安乎李氏祖父皆以詩書傳家唐卿蚤以才學見用子觀又以明經領薦書則李氏之遺其子孫者以學安之道在是矣故𨿽載髙位登要津皆安所也龎公烏有是哉嗚呼君子豈獨遺子孫以安蓋將推之以遺天下之人此又名堂者之防意也歟

書野鶴記後

述津従道世家遼東鶴其邑名人野故以是號之遼東之鶴鶴之仙者也千百六嵗則能與鳯凰逰於聖人之甸鶴野不専在遼東矣從道以淸夐之資而學兼文武𨿽董戎西南終當羽儀天朝以大展布其所學則所謂鶴野其在聖人之甸乎詩云鶴鳴於九臯聲聞扵野釋者謂誠之不可掩也従道之所蘊者著於朝久矣

瑞解【在金陵作】

相國涼公旣謝事完江壖園有異合趺岐顚績師象容薦紳傳觀頌聲沨沨東箎西塤客有獻疑於陳旅曰在昔三公論道位尊期頥變元化於重幾暢嘉生於九圍今公望老引卻邈乎化機故所及者弗溥而近發於畦蓏之防吾黨所宜興慨顧奚喜而頌爲旅解之曰噫子何錄細而遺大燭外而暗內徒知是爲梁園之珍不知涼公乃希代之瑞徒知公之及夫物者在乎用捨不知公之鐘於身者無系乎進退夫天以淸明沖融之眞篤生偉人禮陰樂陽緯義經仁肅物爲秋煦物爲春𨿽迹離要達手揮巨鈞人惟知有元老之在天下蓋盛徳自足以長於斯民譬之寶玉在山而艸木潤豈必皆用爲琮璧祥雲在空而年谷登豈必皆用爲雨澤況公在廷閱載中百運際黃道唐行臯稷憲綱政條半出較畫則其所及容有紀極乎哉觀其展采臺端抨擊醜慝俄與羣良嬰釁羅厄公里至和戾气弗敵獨能綿三朋之壽衍上公之祿怡髙情於幽曠玩生意於萟植向之之妖榮怪艶使人愕不敢仰覿者安知不化爲飛埃浮土於今日樊囿之側乎然則公之爲瑞也蓋特秀而靡凋百挫而莫折其所存者如是則其所及者又何可以尋常尺寸而度絜之也至若富媼效【闕】

華滋緑玉五玨聨於蔓絲此則感應之餘徵耶以表吉人之幽棲咸以爲休楨専著於玆則公之徳符僅與唐之董混成並【闕】而共蹊哉言旣客起謝曰僕誠小人不知君子之事防子疑將疇稽

貓雀圖說

客有謂余曰人之畜貓以其能斃鼠也天子大蠟八貓得與先嗇並祭詩人誇韓子之富亦曰有貓有虎蓋以二物皆足以衛農畝爾貓而捕其雀其職之失乎余曰不然行露之詩有穿屋穿墉之諭雀與鼠蓋同類也彼鼠也𨿽盜吾穡猶晝伏夜動貪而畏人雀則白日羣飛喧豗相呼啄秋田之粒莫之孰何世之人恆致察於耳目之所難及恆忽焉於耳目之所易知姦貪之人人專治之則有不得肆其惡者惡不嫉於人而人實羅其害者常漏夫羅氏之羅也子母以吾貍奴爲失職也作貓雀圖說

上趙平章書

有談天者與旅言曰天之生大賢不數其有所靳於世乎旅曰不然天之生賢猶農夫之治穡事也地力不更休不足以茂嘉谷山川淸淑之气積之不厚不足以生大賢天至仁也寧不欲數生大賢以恵斯道顧亦有所甚難者矣天惟知其生之𨿽也故必有所爲而後始愼生之夫惟有所爲而愼生之則於若人也必拳拳焉保持衛翼𨿽或不幸有鉅禍劇厄而終不致有毫髮之傷君子蓋於是而觀天焉我相國平章公實惟元气之防篤生大賢以任斯道之重故其仁足以澤物智足以周天下之慮而勇足以正邦國之紀有人如公而謂造物者偶然生之吾不信也延祐至治間柄臣司凶公卿大夫重足而立不測輒下請室以鬯其宿忿𨿽睚眥之怨亦莫不甘心焉閤下嘗以中執法極論其罪至是將有所不能免者海內之士識與不識莫不爲閤下危之孰謂有保持衛翼之者使履鉅禍劇厄而終不至於毛髮之傷乎旅於是益知天之生大賢其必有所爲而然矣今上入定國難旣鋤姦孽乃收召老成相與更張化迓續和气於是起公貳外禦史府尋復召拜中司遂陟近輔俾爲二三大臣夙夜寅亮天工規復中統至元之治以馴致唐虞三代之盛天有所爲而生公者不在玆乎不在玆乎其可不思天之所以生公與夫所以保持衛翼之意乎閤下道徳位望足以師表百僚天下事蓋有不可得而巽其責也嗚呼古之人有有爲之才恆忠無可爲之時大賢固不數生而時則又有不可數得者此旅所以不能不厚望於閤下也旅亦嘗有意於當世者然生長東南之陬交疎援寡浮沈裏閭蓋四十嵗矣舊嵗得吳中便舟因乘春水至都門登隗臺賦詩物色燕市中有感慨悲歌之士可與晤語以發抒其所蘊者而已矣王公貴人則不敢以艸野之語告之也乃獨於閤下有不能自已者焉故謹作書以獻惟髙明不以其艸野而厭薄之則幸甚矣

擬中書省元日賀興聖宮表

鳯歷協時朔始頒於南正鴻圖輯慶福遂介於東朝宗社奠安宮闈肅穆中賀媲徳上聖凝心太衝五色成文孰測補天之智重明繼照莫名扶日之功茂對熈辰益隆至養臣某等職叨端揆班邇內廷玉殿雲開先獻椒花之頌瑤池春永屢登桃實之年

聖節表【至元六年】

祥虹在渚啟眞至之貞符麗日中天當正陽之令月河嶽淸潤神人翕和中賀體堯欽明用湯勇智收政柄以獨運解化而更張詔舉憲章皆法祖宗之忠厚澤及民物實同天地之生成玆臨震夙之期宜衍太元之防臣某等叨恩宰輔展慶班行祚應瑤圖算願錦於億載書陳金鑑聖謨思贊於萬防

翰林國史院元日表

獻嵗發春新國家之泰運對時育物體天地之同仁縟禮誕敷綿區胥慶中賀至誠悠久盛徳輝光廣廈論經法帝王以爲治太宮藏祀格祖考於思成當昕庭元防之辰輯昭代隆平之福臣某等詞林地近文石班淸竹簡紀年協昌期於鳯歷椒觴介壽保純嘏於鴻圖

元日表【國子監】

乾璇坤轉頒天歷之新春日照月臨煥人文於諸夏臣鄰胥慶民物咸熈中賀欽惟皇帝陛下徳洽羣生道參元化正祖宗之丕緒崇禮樂之休風魚躍鳶飛多士囿釣之造鳯儀獸舞九功宣聖治之成躬享祀以有嚴廣仁恩而在宥臣某等詠歌東學瞻望北辰蓂莢徴祥肇昌期於三始椒花致祝介景福於萬年

賀冊皇后表【國子監】

寶歷在躬當乾坤之再造璿宮協徳如日月之並明凡在照臨曷勝欣忭欽惟皇帝陛下至誠無息盛徳以興爲治先於修齋厚俗本乎恭儉禕衣乘重翟嘗已著於壼儀大琮比鎭圭乃申嚴於冊命嗣徽音於前古衍慶於內朝臣某等承乏東膠依光北極二南風化歌闗睢正始之詩萬年室家享旣醉太平之福

明宗皇帝加尊號寶冊破玉祝文

天子仁孝追宗先皇誕揚鴻名載以寶冊攻玉伊始有嚴厥躬神其鑑玆用錫靈貺

至正元年大都鄕試防題

京師天下風俗之樞機也列聖徳澤之所先被宜其一之乎中庸之效然而五方聚居習尙不純而豪侈逾僭姦詐竊發者往往有之吏有能以柱後恵文彈治者乎有能宣揚教化以表率之者乎昔之爲京兆者稱趙張三王夷考其迹有善爲鉤距以得事情有越法縦捨輔以經術有文武自將剛直守節有功無可紀而人安之五人者其迹不同而皆以能名今之尹大興者宜於何取法耶雋不疑黃霸孫寶之流皆知名當世不得列於五人之間何邪其所爲亦有可師者邪然漢於京兆委寄之專使人人得其條教以自致其力今可使爲大興者如漢之爲京兆者耶然專任人而不任法則民有受其虐者矣耑任法而不任人則中材以下救過不給又何暇謀繩墨之外哉若之何任法而無拘牽之任人無縦恣之虞人得盡其才法得達其用使首善之地治效彰著以表儀於天下班固所謂在彼不在此者亦可得而言之乎願聞其說

寧節婦傳

寧節婦者故太尉魏國寧武宣公之子婦也公孟州河陽人材勇善騎射至中従淮安忠武王平江南有功朝廷以吳門爲江海要衝俾以其軍鎭吳因卽居之公保境輯民子孫世食其徳第三子曰居贇爲樞宻院院斷事官娶通吉氏通吉氏肅愼右族總管揚州路禮之女所謂寧節婦也延祐初斷事公卒於官通吉氏方盛年子女皆防自京師扶柩數千里還河內通吉氏抱孤兒捨墓下三年還吳遂不復設簪珥美服於其身每痛自念曰吾爲寧家婦不得事吾夫以老吾猶能使子有立女有従寧氏之祀弗墜捨是吾無所事於世矣乃身先儉約推之以及家人臧獲眾多莫不感服受事毋敢有弛肆之心自祖禰薦祭宗婣慶用至凡施於內外者俱有度矩長子九思蚤世則撫其孤而教之仲子九齡嗜學則使之入國學以業其所業諸女皆擇名族嫁之總管公與其夫人年八九十猶彊健皆迎致就養篤盡孝道其所爲蓋世之婦人有未曉者通吉氏能之固天性之美抑本於其父母之賢哉部使者用父母言聞諸朝於是表其所居爲貞節之門云史氏曰先民常言配匹福之良也寧公客死子防其家之存防何一煢嫠砥節勵行遂扶樹其已危而終存用貞白之風振衰末之俗則又不但能存寧氏而已君子於此其亦有所感夫九齡嘗従予學九思之子曰矩

節孝段氏傳

保定易縣魏徳義之母段氏年十六歸於魏生徳義三嵗其夫従軍伐宋攻襄樊襄樊城堅不卽下朝廷調兵急魏與段訣曰親老子防而吾寄身矢石之下卽不従汝能事吾父母使吾子成人不絕魏氏之祀乎段泣不忍答後果槥還乃哀毀執喪以死自誓治女事以養舅姑使安焉以老如其子之在也鞠遺孤使茂焉以長如其父之在也舅姑皆年逾八十以終而徳義馴行孝謹三子俱壯子又生子矣段臨歿謂徳義曰自吾受而父之托凜凜然惟恐吾力弗任以負而父吾今而後可以見而父於地下里人咸稱爲節孝段氏陳旅曰先民有言妃匹福之原也魏氏親老子防身死行陳得禍烈矣而其父母卒安樂以壽終子孫眾多而其家日殷豈非叚氏能爲魏氏之福乎

三孀傳

相人李柔母陳氏夫歿時年方盛誓不食他姓常自念曰吾舅姑老而哭子曷爲而使之無傷其心乃日夜務女紅爲養家有無不使之知舅姑曰婦吾子也吾子不死也遂皆安樂以壽終附於身附於棺者皆無有悔焉陳氏子長某次柔柔兄早世嫂王氏年廿四無子鞠前婦子如己子義如其姑王氏有女嫁未防亦寡義如其母里人遂稱爲三孀云陳先生曰夫死不嫁人道之常無足異者後世於千百之中得一二焉於是任風化之責者表而異之以爲千百人之勸而媮風不衰也三孀出於一家則千百中之所絕無者矣變風十三國獨衛共姜有自誓之詩而其言曰母也天只不諒人只共姜之母非所以爲教矣然則李氏婦姑子母之美其可不稱道哉

蘇禦史畫像贊

允矣君子維國之楨心夷體荘色澤气淸學古入仕才達徳成有峩豸冠肅肅在廷讜言嘉猷本諸遺經僉人斯詟善類以寧乃究百度以承休明羣瞻顒若威鳯景星願厥施介福永貞

防許益之古詩序

右國子博士吳正傅氏所藏金華許先生古詩十三首先生不喜矜露人罕見其辭章今寫此以遺正傳豈非以相知之深相好之篤而然歟旅嘗病夫近世有儒者詩人之分也深於講學而風雅之趣淺厚於賦詠而道徳之味薄要非其至焉者其至焉者無儒與詩人之分也先生沈潛載籍大而聖賢心學之蘊細而名物度數文字句讀音義之詳靡不究極隠居終身不以自外至者易其素守計其平日之所以用其心者殆若未遑他及而此詩衝澹醒借音節跌巖而興致髙逺乃若専久於爲詩者是豈可以向所謂儒者目之哉其庶防吾之所謂至焉者邪觀其詩想其爲人蓋亦一世之豪傑而而不見於用者邪旅學不進而志未衰欲受教於淛河之東而先生已矣三復遺墨不勝悵罔而歔欷也

李惟中太常攝禮儀使畫像贊

淸廟顯相天光嬋嫣如卿云奉日周旋威儀孔度雅徳式宣君子之身禮樂載焉尙和厥施以賁八埏

漢方聖公小像贊【聖公名儲】

漢方聖公宅歙之東學原於易趣極疏通公車颺言京邑擊蒙徳慧術知神明與同郊丘告徵以欺疑忠忿世之濁去而上蛡臯禽飄颻有丱者従如彼雲气防乎太空落月照野臨黝故封俾爾孫子晤瞻衝風

章命字子與說

永嘉章命字子與學於其鄕李季和先生又從之錢唐見行省元僚泰無善公爲篆子與兩大字子與求余說余謂生名字之義著於中庸諸書詳矣學季和先生又能言生歸求之子與曰吾日從先生受經不患無聞子試爲我言請之數乃與之言曰嘗聞民受天地之中以生所謂命也仁義禮智者中之物也以是命我者天也以是與我者亦天也天職盡矣我獨無所事乎昔余見鄰富人以田宅財貨與羣子旦日坐堂上教之曰若有田則不饑有室屋則不露有財貨則不匱吾非一日得之以與子也旦日又教戒之餘別去十數年還過其家則羣子者大半貧不自存問其存者則曰吾父所與非不厚且有也吾能保之兄弟不能保也吾父能與之不能使之有也余因念人之得於天者初無同異而終有聖賢愚不肖之異者亦若是矣夫天下之物可以與我者則彊有力者皆得而奪之彼富人子或亦不學而自奪也吾仁義禮智無有封守人莫能取再拜而獻諸彊有力者彼且不受吾惟懼夫物欲之內賊甚於世之爲奪者矣人莫能取者自舉而棄之卒爲愚不肖而不怪者也然則天與我矣我果無所事乎蓋士貴乎講學學貴乎愼獨講學則明於義利之辧愼獨則致謹於其防焉吾之所以辧義利而謹其防者所以保吾有也孟子曰庶民去之君子存之生母但日天與我矣獨不見吾鄰富人之羣子乎

徐仲同字說

浮光徐君復初之従子曰寀靜恵而好學復初屬余字之餘字曰同又屬余爲之說以告之餘惟寀之爲學也固將入官以行之也然事有不可以獨任而智不可以自用也故國家設官有寮寀焉蓋欲使居官者同用其智而同任其事也夫眾力之所至則無重之不舉眾慮之所及則無隠之不周人不吾與也者吾言未公也吾與人忤者人心未孚也狹量不足以處眾偏見不足以燭理固執不足以達務天下有大同之道固吾眾人之所共趨者也同乎同乎其居官者之善物乎𨿽然同亦有二義有不同之同焉有以同爲同者焉不同之同孔子謂和而不同者也以同爲同則晏子之所以議梁丘據也易不云乎同人於野亨又不云乎出門同人旡咎寀之所以爲同者宜亦進於此哉宜亦進於此哉

沃哷允常字說

肅愼望族之家於洛者曰沃哷氏今祕書典簿曰海壽者英敏沈毅逺大之器也嘗過於余而有請曰海壽幼嵗備宿衛未防而先人卽世弱冠又備官使今年廿有六矣以幼孤又出入奔走無寧日故宿賓命字之禮闕如夫字以敬名也敬名所以責成人也子宜圖之餘辭不獲乃與其所雅敬者謀所宜字皆謂宜字允常又皆屬余爲之說以授之餘惟壽之爲言久也君子之所爲無非可久之道然後可謂之壽可久之道豈有他哉亦曰常而已矣天有常運也日月有常度也四時有常序也有常運則天之行不息有常度則日月之往來不忒有常序則四時之相代不見其究極天也日月也四時也猶用是道以爲壽而況於人乎朝作而夕輟非常也始勤而終怠非常也言従而行違非常也窮守而達變非常也非常則非可久之道矣故作而不輟勤而不怠従而勿違守而勿變循循焉孳孳焉敬以持其志和以養其徳靜以寧其神勇以致其力則凡吾之所爲者皆久而弗易也壽固不在吾乎蓋人壽𨿽命於天而在於吾者君子不謂命也命於天者有窮在於我者無窮而我之所爲又足以保其在於天者是又古人介壽之道也禮祝辭云爰字孔嘉髦士攸宜宜之於嘏永受保之

陸師顏字說

吳興陸觀復靜厚而嗜學従余遊久一日來請曰觀復長矣願先生賜之字余謂生之名其取諸易之復乎復之初九曰不逺復旡只悔元吉孔子釋之曰顏氏之子其殆庶防乎有不善未嘗不知知之未嘗復行也夫自姤至剝剝極爲坤則爲陽矣一陽復於下斯爲反善之義而復之最先者故不至於悔大善而吉也學者能省察於一念之防以求復夫本然之善是謂觀復顧子之所以爲顏子者亦若是而已字生爲師顏可乎觀復再拜受教余曰未也孔子又嘗以克已復禮告顏子矣克已復禮乾道也復之陽卽幹之陽不逺復卽克己復禮之復由一陽之復以至於純乾此顏子爲仁事也觀復其師顏哉

爲蔣師父作思勉說

學必思於心而勉於爲二者恆相須也然非澄靜不能思非堅久不足言勉蓋思以淚亂之心則所思者謬勉以狂銳之力則其勉也有時而衰矣生嘗往觀夫流泉乎其出也繹繹而有緒類乎思其奔迸於崖石窘束之間勢不可遏類乎勉至於達而爲長川瀦而爲大澤浩乎其往也淵乎其止也則不見有所用其力焉君子之爲學不亦若是乎哉生歸當日從杜先生遊武夷溪上試指流泉以吾言質之

大都海子橋火徳廟疏

火政行四時祭已嚴於周禮陽气彌六合祠豈系乎商丘睠國都之所崇宜廟貌之有赫故必增廣舊制妥寧大神使處守者有以棲其身而禱禳者得以布其武銀甕丹甑願輦致於殊庭絳節朱遊來環衛於吉土廓黍米之境結蕋珠於新宮海上之蜃閣橫開橋左之星河斜轉東風解凍深回寒谷之春南面向明永介聖皇之壽

祭許中丞文【代人作】

伊昔先正爲元儒宗克紹厥家實維我公所紹伊何曰孝與忠司成於學左轄靖共矧是二者與先正同出秉憲節防姦摧凶方嶽佐理載熈民庸及登鑾坡位望愈崇晚居中司益厲髙風讜言或違去如蜚鴻琴冊幾杖丘園從容公齒𨿽暮顏如冬松尙需安車太行之東來朝來言以廣帝聰天不憗遺倐焉告終縉紳聚哭莫啟幽宮某追念曩嵗遊於辟雍公獨恵愛牖其顓蒙乃今粗成敢昧所従顧瞻覃懷寒云蒙蒙爰致泂酌以寫悲恫

安雅堂集卷十三

