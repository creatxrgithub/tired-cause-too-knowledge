

欽定四庫全書

集部五

所安遺集

別集類四

元

提要

﹝臣﹞等謹案所安遺集一卷元陳泰撰泰字志同別號所安長沙茶陵人延佑二年進士除龍泉縣主簿棲遲薄宦惟以吟詠自適竟終於是官其著作亦未成集至其曾孫朴始裒輯以成此編故曰遺編明成化中其來孫銓等重刋卷末有舊題六字云後叚蠧損惜哉則並朴所輯亦非完本也泰與歐陽元同舉於鄊以天馬賦得薦考官批其捲曰气骨蒼古音節悠然天門洞開天馬可以自見矣今賦與批詞俱載集首後元躋膴仕文章震耀一時泰集乃幾幾不傳今觀所作七言歌行居十之七八大致气格近李白而造句則多類李賀溫庭筠𨿽或不免奔軼太過剽而不畱又不免時傷粗獷不及元之風規大雅具有典型要其才气縱橫頗多奇句亦自有不可湮沒者久晦而終傳於世亦有由矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

所安遺集

﹝元﹞陳泰撰

天馬賦【考試官評曰气骨蒼古節悠然疑熟於楚辭者然不免悲嘆意必山林淹滯之士天門洞開天馬可以自見矣】

若有龍兮渥窪之子榮河之孫產自月窟來於大宛筋權奇而虎脊兮肉磊磈而峯觀精神變化不可測兮上貫乎星房之垣朝發蹤乎河濟兮晡沒影乎昆侖𨿽有禦勒不暇顧兮彼輿隸其焉能援昔遭時之孔阨兮伏皁櫪而中頹隨駑駘而並駕兮又或驕逞而相欺啖芻菣而不飽兮羗豆菽之可期軛鹽車而登太行兮路岧嶤其險﨑羲和廹而將晏兮勢蒼黃而摧萎翩翩之伯樂兮道安適而逢之泫然爲子涕兮爾何困乎此欷世貴賤之不分兮信焉用夫駿爲觧劍佩以爲質兮吾將待子而西歸欲掃空夫大漠之野兮寧轢玄圃而騰崦嵫不然乘雲躡風載周穆而逺覧兮造王母乎瑤池於是天馬俯首噴沫振鬛仰吁物固各有所遇兮遇固各有時向微子之超越兮骨委絕其誰知縱逸气之淩厲兮獨不爲子而徘徊倘一試而遽捨兮駕鼓車兮何悲伯樂復嘆而爲之歌曰天馬兮風鬃批竹耳兮夾鏡瞳少不自見兮老愈工嗟哉蹭蹬兮吾知爾之爲龍

畱別歐陽玄魯伯昭二同年

麒麟骨骼虎豹文當年湖湘談兩君胸中磊落當經史豈獨下筆空凡羣貴戚權門皆倒屣南北風雲會於此談笑眞堪魯仲連風流亦到歐陽子玊堂萬卷圗書新冉冉翳鳯驂星辰天孫云錦不浪織帝旁已染紅嶶春我身亦生大國楚尊前作歌能楚舞屈原賈誼今已矣世間人才吁可數

題趙子昂畵馬歌

九原駿骨埋地中一夕盡化霜皮松畵史刳松作神墨掃出騏驎帶松骨煙沙漠漠披風發精气炯炯房星同天山無人艸木白西極日沒黃河東時平使汝困轅軛不得變化騰爲龍黃金擲送燕臺下當日君王惜髙價自從汗血去人間老死英雄空見畫千年秖說曹將軍弟子韓幹終無聞今之畫者趙翰林嗚呼三晉賢子孫

贈思齊郭處士

先生奚爲箕頴之淸幽忽思洞庭衡嶽而南逰南方風气未宣泄浩與嵩路相沈浮二百年冠冕黼黻亦已極猶有存者弘璧琰琬琳瑯球先生志趣好奇古欲使天祿四庫題蔵收天髙日月衛辰極五十五度當中州遺經不肯列韓魏精舍徑爲河南修【郭大梁人今擬創河南書院集羣書於彼河南司馬溫公二程夫子堯夫先生也】吾聞淸廟貴茅屋丹刻踰制非前猷周公不公孔不丘淒愴誕幻蛇爲牛撞鐘吹螺日鼎食紺宇珠蓋王公侯朝神雨露不分別稂莠遂勝嘉榖秋我居道徳仁義宅竊爲祿補中心憂先生但看持缽化圖構梵剎爲身謀其徒數千人遮道更唱咻髙眀之室鬼所闞頃刻布地金錢流嗚呼民生衣食惟粟帛獨不念靈光殿古梁棟折

贈琴士呂中谷

象環櫑具靑綸巾路人喚作回仙人茆君洞裏醉千日至今彈得華陽春我貧無琴亦無酒提壺問字皆琴友三杯一曲墨淋漓白雪花飛滿晴牖前年醉倒蘭溪邊水雲沃以松風弦醒來月色浩如瀉今夕對月空澘然嗚呼水雲不復起徐公樂章呂公指𨿽無老成有典刑爲我臨流瀉秋水

秋江釣月圖歌

秋谷李平章所善客鄱陽葉天文隠居不仕其行捲曰秋江釣月圗同年魯伯昭奇爾濟蘇贈之以詩屬余次韻

靑蘿斷岸苔如發天淸水落魚龍窟中有江南漫浪翁獨棹秋江釣明月秋江月白芙渠深扣舷夜和江神吟不湏槎上泛牛斗瓊樓玉宇空人心千年白石今可煮一掬泉香搗雲母富貴知君已厭看翠黛紅妝夢中舞人間月色盡風波聞道君家月最多我亦扁舟下彭蠡到門相訪定何如

將離京師別李朝端陳伯奎二同年

陳生射策未三十筆箭如鋒不破的自古英雄感慨多直此裊盧懸一擲文章有命不論巧得喪窮通兩何惜吾州二妙眞豪放白璧眀珠炯相望蜚英已邁時輩先通籍還兼伯兄行霜蹄歷塊千里空風采承恩九天上我辭君歸春正晚天風吹颿落花滿奇冥浩蕩南極深白日波濤洞庭逺感若惜別重徘徊令我長歌激肝膽雲山之東佳气濃磔裂華蓋晶熒通紛紛鸞鵠好羽翼莫笑垂翅南飛鴻

朔方歌

朔方大野何寥哉悲風慘淡從天來初如巨壑吼陰浪忽似晴空行怒雷嚴風吹霜石爲裂淅瀝飛砂砭人骨萬里書生二十餘匹馬來爲朔方客朔方之人膽如斗不鬭才華鬭身手無復悲歌慷慨聲猶能使气屠雞狗慿髙仰視大行山山气空蒙紫翠間東西日月自吞吐今古煙雲相往還太行勢盡西山起鳯舞龍蟠聳神偉昨夜燕支雪作圖散落飛花漢宮裏朔方猛士气淩雲白首防邊未策勲馬上相逢淚如瀉嗟我何爲朔方野

與同年鄒煥同歸舟中望太行山和前韻

我行訪道眞勞哉豈意萬里逢君來琳宮誤落丹篆筆驚起電火龍池雷龍池雷息丹篆裂蝕食眞銓竊仙骨投筆歸來帝未知長揖金華紫薇客相攜歷井捫箕斗側身太行一揮手俯眠蒼茫八極深始悟丹經一芻狗舊傳石髓在玆山惝恍靈光石縫間可憐中散飡不得王烈一去何年還九原刼灰無日起我獨從君探奇偉君知混沌非死生我亦空同無表裏哦詩寄謝山中云采芝種術非殊勲太行山傾河絕瀉此時正到無何野

邯鄲道上書所見

馬瓏瓏車碌碌古道茫茫沙撲撲帽翻翻袖速速丁丁零零西番經軋軋刺刺塞外曲西番經無人聽忽聞馬上琵琶聲烏紗鬒髮雙娉婷控以黃金勒坐以紫文茵有時喚驢兒玊色微生嗔東風日暮邯鄲塵去去共踏長安春往來只在都門下可笑相逢不識君

雙瑞吟

平水張仲彬餘同年友也男女同日而誕詩以慶之餘昔爲張贊梅竹雲吳門幽棲不可奪志付之和羮正在爾子一竿兩竿籜龍晚出

蚤生男晚生女蚤晚參差愁嫁娶羨君男女同日生嫁去娶歸無可慮君家堂上筋力彊抱哺喜聽啼宮商髙堂記我梅竹贊大笑此讖非詩狂君不見酆城鬥酒結雙瑞一朝飛入延平水一雄一雌本同气復來平水爲兄弟張公神物會有時雪花芙蓉照天地樂哉張公我同年我今入室憂綿綿封侯作妃兩不願但願多種南山田十年坐老亰華氈西風落木行湘川別君上馬且歸去嬉笑牽衣亦可憐

贈張仲彬黃石公素書並文昌像

贈君畱侯跽履幽渺之遺編侑以文昌示像夭驕之飛鸞雨公往者爲時出蒼姬再造炎劉端浮漚變化不離世而我未見徒長嘆世人欲學不死訣彊以體殻畱神丹豈知英槪自不死明月照海秋空寒前身孝友侯者仲後身忠憤人書韓君胡爲乎雲山之間雲山之間七十一峯下有七曲橫江子房赤松乖崖雪後鷹希夷霞外鴻又何必華山白雲千里萬重攜吾書兮吾山中爾從兩君兮或往或來躡層冰而把芙蓉

云朋歌

蒙古字學汪掾婺州人扁其室曰云朋將歸江東索詩爲別因賦云朋歌以餞之

九疑冥冥天素秋大江茫茫東海流竹黃梧老鳯凰愁白雲孤飛誰與儔金華美人弄桂舟翩然乘風來逺遊酌子一杯酒送子黃鶴樓古來管鮑余荒丘至今寒松相蔭云相酬商山黃綺成長往富春羊裘空悵望安得夔龍蚤盍簮與君共致靑霄上

梅南歌

陳掾南仲種梅滿屋扁曰梅南介其友譚志仁求詩於余作此以贈之

空山舊種江南春含煙照雪疑幽人幽人自看種梅趣醉擁瓊樹歌香巾去年隨春過江北十里春風杏花白北人不慣種梅花失笑南人惟看雪梅南仙梅眞絕奇傅巖骨相吳門姿上書未可掛冠去要見著子和羮時

碧雲引【贈相士髙云臥】

碧虛道人結茆屋千个萬个瑯玕竹碧水冷冷冰雪生虛中蕩蕩乾坤宿風吹碧雲行竹間時與白雲相往還道人振策出云外長笑始知云未閒華山髙門不閉頭髮鬅鬙吾欲睡被渠苦勸出山來面頰無光眼睛翳試問渠又無語一碧虛明或歸去桃花流水幾春秋如此天地吾何愁

梅花五友圖

古人一水畫十日今我此畫凡幾筆生綃數幅畫水石獨立寒梅妙難識當其痛飲三百觴胸蟠勁气不肯降龍牙弄泉噀白雪鶴翅捩漢飛元霜瀟湘之濵渺平楚望美人兮在南浦夢回殘月照寒衾忽見瑤臺澹妝舞此時見畫心悵然吟蛩落木秋無邊化工知我惜花意墨香到骨花能言長松飛來蹙成捲竹色蘭芳靜相見吾廬𨿽小物色多不待更買鵝溪絹

黃石歌

黃精瘦硬無人食后土蔵形化爲石元气冥冥兩竅通照見日月相出入劉郎天臺歸赤手把突兀山神夜醉失摩訶洞口朝吟空嘆息蘚痕蝕盡花雨幹三月桃膠凍蠭蜜請君愛護雙玲瓏菖蒲綠葉搖春風試采松根飡石髓杖藜同訪榖城東

松障圖歌

何人獨立身堂堂十八公子須髯蒼凝冰不遣勢摧折淸籟時與髯低昂蘭爲兄兮雪爲友燕坐松間自呼酒眼花耳熱鱗鬛生千尺龍蛇入揮手手中松月自離筆已見雲煙生蓊郁倘非白晝堂宇空眞恐幽陰鬼神出平生始識顏平原堅苦絕勝甜中邊世間畫史千金價惜哉此松不多畫

牧牛歌

我昔維舟彭澤縣東村西塢都行徧茅屋深林十數家數家茅屋連秋甸老翁七十蓑笠歸門外系牛桑下便平原過雨艸生香逺岫餘暉煙似練牧兒騎牛不知倦吹笛山前任回轉自矜牛背穏如舟笑我舟行命如綫況是閭閻日相見辭家萬里非吾願非吾願歸來耕稼逢秋宴田間對爾空三嘆

紙帳歌

和全初上人韻並柬劉光朝時朝納寵故戲之耳

道人於事百不聞歲晚鶴骨誰相溫禪牀蠒光薄如霧宜月宜霜復宜露夢回蘄竹生淸寒五月幻得梅花看初疑脆膜輕無力一片凝秋剡中色道人巧手天機深兩杵獨伴階蛩吟捲舒似聽桔葉音珍重莫遣煙煤侵百年富貴誰能免錦幄彤廬語恩怨可憐老楮歲寒心用舎在吾難自薦君不見燕山穹廬氈百幅狎坐圍春醉紅玊道人不學制戎衣空煮南山臥茅屋安知幕人席地一希夷長共靑山白雲宿

湘云歌【贈瀟湘雲歸宜春】

宋玉當年作云賦夢中直與云相遇心𨿽拳拳未忘楚何不放云出山去徒使襄王朝朝暮暮行雨處君家西江西合共西云住胡爲獨愛湘浦雲姓字幡然不分付吾聞宜春舊湘邑無乃湘云返其故又聞昌黎逐東野四方上下云同趣君縱不來云亦度洞庭波寒秋葉稀湘云冉冉生君衣嶽麓峯前呼白鶴銜出滄洲老子飛明月隨君歸湘云吳云誰是非

天嶽圖歌並敍

雲間康練師來自嶽陽稱其友蔡素蟾好道之篤乃作天嶽圖以寄徵余題卷末嶽陽予舊遊也爰集杜陵句以贈之

知君重毫素好手不可遇壯哉昆侖方壺圖對此興與精靈聚雲來气接巫峽長影動倒景搖瀟湘湘妃漢女出歌舞矯如羣帝參龍翔大江東流去忽在天一方初月出不髙照我徵衣裳憶昔北尋小有洞靑楓葉赤天雨霜先生有道出羲皇晚有弟子傳芬芳神仙中人不易得今我不樂思嶽陽蔡侯靜者意有餘咸聨豪貴耽文儒致身福地何瀟爽幾歲寄我空中書

蘓公潁湖觀月聽琴歌

使君畏謗如畏虎一生坐詩招謗語使君得潁如得詩日日潁湖作詩主湖邊月落秋聲幹畫船徑作三人看小兒解事笑起立我琴正要秦君彈可憐彭城不肯飲對月吟詩骨淸冷曲終月落讀渠詩憂樂死生眞幻影舉觴酬月月豈知三百年後我爾誰君不見紫麟山前湘水碧一笑相看月應識

引龍珠歌龍

溪譚輔�葬其室於鰍湖之北於穴中得異石焉喜而名之曰引龍珠求其友作詩索予和之

鰍湖之陰龍蛻骨常見羣仙與龍集一朝掘地得龍珠暖霧濃嵐光不沒黃昉細滑凝土脂紫暈斜回帶泉脈怪來鰍湖雲气黑何代何年有奇迹乃知非龍亦非珠玉女明星散金碧不是靑囊一卷書咫尺幽冥永相隔蝦須蠏眼卽龍媒罔象羵羊應龍出精靈感動誰得知一笑看珠纓斷絕君不見吳城山洞庭浦劍气飛空人共覩當時蜿蜒顧其母一念能回帝闗虎淚花落石盡成珠珠石固知相比數君家兒女亦純孝見石思親意淒楚惜君煢煢在中路虛幌寒衾自朝暮蜀國蛾眉自可憐石鏡沈明照千古

桃花硯歌

陳楚材忽得一折足桃花硯作詩屬諸公和其韻

楚山仙人百好足篋笥深藏紫潭玉泓池暖濕暈苔靑取出摩挲面俱熱我亦因之三嘆息六經曽棄咸陽陌秦人洞裏桃花春硯石生花帶春色漂流於世君能得研盡元霜石爲折吁嗟忠臣足見刖痛入肝腸面黧黑晴窗再試春空云鑪煙不動紅蘭燻時平諫艸用不靈聊與騷客供吟情

奇石歌

吾鄕彌陀寺有僧藏奇石云譚樵翁故物俄而譚君云隠若洲諸昆季仝遊適見愛之及歸各欲間道往致先爲云隠持去若洲蓋不能平也云隠字仲祥若洲字仲張

禪房柱杖驚眾禽咫尺嵌空生太陰諸君雅興在丘壑陡覺突兀藏胸襟因言牛李灰飛日平原物化余玆石沈淪歲久雷電知迸裂須彌罅中出金仙化作浮海瓊異事驚起羣龍爭天驚雨逗補不得謾解人間千日酲山僧談空雨華息稽首持贈家四壁云邊老隠先得之竟使若洲懷痼疾蘇公正愛仇池盆晉卿畫馬空駿奔不知君家伯仲好分許半席同朝昏我思世味眞如蠟畱取寸田並尺宅他年歸臥意何如洲上云邊一閒客

茶竈歌【時寓興隆爲蕭蘭雪賦】

長安食肉多虎頭大鼎六尺誇函牛撾鐘考鼓燕未足鼎折還驚覆公餗山中儒生守蠧魚一朝射策升天衢居官廩祿不及口釡甑長年滿塵垢一貧一富俱可傷一饑一飽俱亡羊今我閉門學祀竈祀竈何用神仙方敬爲告曰竈兮竈兮但使我生不富不貧適飽適饑朝從爾餐夕從爾糜時時得佳茗與爾同襟期君不見靑原山紫芝客獨立淸風灑蘭雪蘭雪堂中一事無茶竈筆牀相媚悅方其煮茶時自撫一曲琴琴聲落茶鼎宛若鸞鳯鳴客來固自佳客去情亦適坐看茶煙靜松鶴飛相及烹茶得趣惟此君傲睨鍾鼎如浮雲名章俊語出肝肺白雪璀璨蘭芳芬蘭芳芬云菡萏瀉入磁甌碧香滿更從龎老吸西江卻笑玉川論七椀

南山歌【贈方誠父判官】

嶽麓山前一葉舟夜看明月湘江流湘江月色流不盡洞庭漠漠君山秋回舟喚美酒醉看湖上樓華陽仙人吹鐡篴吹起白浪蛟龍愁明朝布颿向何處直到南臺山下住南臺山窈窕路近桃花源上有吟風之黃鵠下有啼樹之靑■﹝犭員﹞君家別墅南山下翠竹千畝如淇園昔君華省乘驄馬出掌銀臺重聲價如何此際不相逢歲晚論交孺子亭亭前秋月照湖水宛轉南山如夢裏復從此別心氤氳西山望斷南山云滄浪有約須乘興把酒南山更共君

擬範增碎玉鬥歌

鴻門醉兮幕張黒云壓兮芒碭臣令荘兮起舞伯何爲兮誤荘重瞳兮日光髙準兮龍章風塵澒洞兮誰虜誰王臣所惜兮惟玉之玦斗可碎兮首亦可裂嗚呼爾爲漢佐兮爲忠臣千秋萬歲兮爾楚無人

擬虞美人歌

項羽堅壁垓下夜燕悲歌美人虞氏和之予因廣之云

王倍漢力王輸漢時漢購王首王出安之莫愛匪妾莫馭匪騅騅不能言妾哀致辭辭曰星熒熒兮隕空淚灑灑兮營中妾生誤王兮死無終楚猶競兮天回風王乘騅兮去爲龍妾歸骨兮江東

送康仁壽之衡陽

蒲之濆子所廬我朝夕遊息俱今子不樂將焉如彼衡陽爲名區蔚俊彥惇詩書子之往也勿躁勿疏毋訾毋譽一龍一蛇張歙捲舒吾送子行兮夕陽兮平林倉庚兮春深臨觴愀兮罷鳴琴望飛鴻之寥廓盍寄我以遺音

九日碧溪太守秋巘別駕約會定林寺遊翫座間因和碧溪之韻

如澠之酒瓊爲觴山公攜客酣髙陽淸談最喜得支遁法雨晝下天華香當時涕淚神州冷枉煞參軍醉中影至今江左舊英雄猶向新亭看風景夕英可飡不可肥苦吟莫作虫聲微城頭日照畢逋尾五馬興逐晴雲飛百年心目易爲眩社燕相逢又秋鴈後來二客記風流只有靑山臨斷岸

奉和趙秋巘閏七夕樂章

翠鳯毶毶刷新羽一云香車洗塵宇秋瓜老盡畫屏空小扇無人拜星渚武丁去作宮門仙昨暮重開靑瑣煙長河十日一到海三疊回波金碧鮮剛風洶湧太古裂天上至尊寧晏眠六龍西行鼓聲急芙蓉捲露旌旗濕今年烏鵲最辛勤禿尾爬沙向龍泣秖憂帝怒星爲石八極長懸曙光赤鵲飛入海海未回化石相望見何日

謝秋巘杭筆之恵公乃故趙忠靖

公之孫時爲茶陵別駕

淸晨學作小楷書忽有兩生來坐隅懷中出贈使君句嶽麓秀气連西湖西湖制筆天下無我欲往至道路迂使君蓄縮廟堂手吏退聊以詩爲娛臨池念我筆久禿傳教遣與朝夕俱陳元槁面略不省偶見拂拭還驚吁松云漠漠弄幽態妙處欲冩旋已逋遙知湖面好秋色綠水一帶明菇蒲安得從公幅巾去小艇蕩月輕如鳬吳兒短歌我長嘯看君數筆杭州圖

題蒼龍戲海圖

天孫織云春錦紅玉梭誤入乘剛風一夕變化云冥蒙海水起立爲珠宮坐令年年機杼空誰與黼黻上帝躬求梭不得愁鬼工安知入君懷袖中

送錢塘琴士汪水雲

三十年來喪耆舊天下彈琴水雲叟猶疑俠气世間無自說蹉跎晚何有漢宮華麗陰貴人臣忝近歲居宮門東觀初令習書史寶詔再直行絲綸熈明殿中早朝罷仗內玉輦扶皇君昭容傳詔促侍燕屏棄舊樂嫌繽紛調弦始學鳯凰語度曲便覺聲有神銀山千片潮捲雪天馬萬匹風驅雲龍顏正色動一笑錦幄勸醉葡萄春今時富貴眼看盡異域飄零心尙存流傳弟子竟誰在散落江湖嗟獨聞人生底用誇長健白首靑衫淚如綫尊前指法斗呼韓玉腕香餘夢中見

十二月望雪集守一訪予出示一木禪師所和海粟玉壺歌且邀見一木談話臨別補韻以畱爲它日證印張本云

髙人未厭枯槁質白雲舒捲世莫識淩雲跨海玩九州島笑指須彌去天尺法筵龍象精護持千萬人中初見一分明一木在手中肯爲旁人更拈出入門載拜麻衣仙竹鑪芋火深無煙��������天眼有活法疑我骨相非仙緣空堂楳花淨寒玉暫借蒲團參一宿方訪大義香黙聞直把眞源到凡俗淸夜瀾翻舌如水狂花洗盡今餘幾人間功業等飛塵往往積聚成髙陵安得慧劍光凜然時起頑鈍相磨鐫約身種種是煩惱偶見華髮驚行年寸田焦枯不生穎性天一失何由全窮途𨿽窮亦有福我願攜鋤耕衍沃問師此去來幾時明月千江同一掬來時問我事何如擁褐襌牀飡糲粟遶牀試作獅子聲顚倒虛空自捫腹世人唱曲未知宗更向誰家覓機軸與師攜手遊靑都太古一息天爲徒還丹臭腐今已無爲公踢卻壺公壺

丁都護

城西夜歸戍婦孀哭甚哀爲述其情

丁都護妾夫已死長辛苦結髮相從畏別離身不行軍名在府去年爲君制袍衣期君報國封侯歸紅顏白面葬鄕土反媿老大徵遼西遼西縱不返馬革垂十年君今葬妾手空受行伍憐相思墳頭種雙樹慟哭靑山望歸處妾命如花死卽休兒女呻吟恐無據當窗玉龍鏡照影弄春妍團圓不忍見結束隨君還願持鏡入泉下土照見妾心千萬古

醉書王元徳徳聚亭

前日相逢一樽酒卽欲冩向君家亭別來十日不會面胸次硉兀愁難醒憶我曽爲帝城客客裏論交話疇昔玉樓弦管天下春醉舞楊花日西夕此時聚首情皆眞云萍轉盻難重陳髙官坐楫小官拜九州島四海知何人長安少年更翾薄一餉飛蛟聚歡樂殘杯冷炙心已悲此士平生慣藜藿君不聞漢時豪傑稱東方列卿太史尙書郎就中亦有貧賤者威動星宿回淸光爲君痛飲亭邊月懷古傷今重離別丈夫有志江海深匣中雄劍知君心

嗟哉行【和周卓翁韻】

吾聞子房一身皆俠骨萬死計中無一活當時志在報韓仇四海無人九州島窄又聞荊卿重義世無有擊築悲歌一杯酒當時感激爲燕丹可惜臨終無好手吁嗟今之人何登天兮攀龍而走山兮騎虎世事良難獨輕許感恩報怨兩俱非彊弩千鈞摶鼷鼠東家嬉笑西家哭朝見揚眉暮顰蹙綠珠樓外斷楊花紅蠟帳中流淚燭榮枯代謝皆如此遺恨姚黃羞魏紫古來賢聖少成功不及乘雲廣成子綘云如幕洲如雪卓翁哦詩眞卓絕眼看齊楚等樗蒲楚失未應齊獨得云來南山巓云去北山麓種稻盈田稻苖綠願雲作雨雨我田爾弦自直兮爾鉤自曲

送耒陽劉百川時爲余領省檄而歸就赴永庠教

君辭蓬萊歸幾時我住空山那得知城南鬥酒醉風雨春透兩頰冰融髭長卿淩雲我何有萬里功名新入手著身天地卽英雄忠孝千年堪不朽君方欲識顏平原我亦想象元次山浯溪石刻照肝膽勁气長在滄浪間驛亭梅花蘸溪水明朝紫薇雨當止梅邊更說杜陵詩靑眼髙歌望吾子

聽玉壺彈琴

玉壺彈琴彈入風雷引六月涼颷吹酒醒忽然霹靂三四聲雨急軒窗色淒凜卻又爲我彈箕山山中落花人意閒松風摵摵度澗水彷佛■﹝犭員﹞狖啼空巖長淸短淸取次彈云影蕩漾生秋瀾我爲玉壺艸數幅有聲無弦弦陸續相約扁舟駐華亭雙鬟侍立長眉靑天臺綠蘿懸桂樹更攜此琴浙東去

貧女行

貧家養女才十五手足如綿獨當戶阿爺前月去行商小弟伶行未離母筠籃日暮挑菜葵倩人逺糴防朝炊簪花枝重黃垂額汲澗泉深綠照眉生時不得嫁時力卻喜夫家慣耕織堂前奉養老姑存姑爲艱難少顏色夜來小弟報平安見說新年百計寛此身豈願獨溫飽父母養我良辛酸

翁仲行

白楊祠邊石翁仲雨濕苔痕宿泥重前人骸骨後人心丘隴華堂死生共盛時出入多弟兄身騎廐馬千黃金年年酒肉酬寒食秖恐春風霜鬂深春風無情謝桃李流落空阡轉鄰里裏中前日賣漿兒簫鼓還來葬新鬼艸間翁仲何足論榮枯萬事隨乾坤田父撫劍生怒嗔一朝慷慨彈雍門

題劉光朝小景圖

時光朝得美寵於武昌善琵琶就戲之

江云慘淡江風驕欲行不行誰度橋舟中漁父晚更急賣魚歸來醉無力漢陽城郭鸚鵡洲我昔曽泛馮夷秋如今此景是何處擬問劉郎辧煙樹

題劉光朝歸牧圖

平湖艸綠生春煙斜陽牧豎乘烏犍日光不動牛背穏後者喘息長繩牽吾兒讀書懶更魯少小嬌癡那似女微官食祿能幾何歲歲羸驂踏風雨

題東野石園阡

君家烏石園頭路舊日空阡今日墓幾看髙塜臥麒麟誰似松楸馴鹿護客來亭下讀新碑颯颯西風吹蒺藜但使靈祠歌舞在百年荊棘路應迷

題安成趙如心孝感集

君家此集定不朽前有紹興後徳佑喪亂干戈何世無往往中間看愈醜嗟哉祿養本人情豈以不幸爲身名我𨿽異代偶同感仰眂風木空屏營

三月望日攸輿楚昭王廟觀樂舞以落花遊絲白日靜分韻得靜字祠稱楚昭王聖帝

吁嗟久暴今方定同姓秦徐異衰盛君看芊屈復何存猶有遺民奉昭聖晶熒丹碧飛甍間彷佛章華渚宮靜四時歌舞尙巫覡三月鶯花滿城徑騂弓寶校爭曉出錦帶宮袍與春映卷髮盤龍劍士髙細腰勒馬宮娥瑩熊君珥貂當警蹕鷺序稱觴儼朝覲麾幢影散綠雲飛弦索聲遲玉簫並我聞神靈本正直恐有慿依駭觀聽春秋未許僣王章屍祝寧應竊天柄

李陵懸軍遇敵圖爲秦孝先題

壯哉射虎將軍孫惜哉扼虎邊軍魂旌旗半捲日光薄風吹野水秋無言生降孰與死戰樂天子未負將軍恩陣前八駿血爲淚仰面不見咸陽門祈連山頭堆苜蓿將軍名馬今何贖

謝主簿有客曰李玉田隨君之京詩以爲贈

大江之南長淮之北衝波浩蕩云溟蒙連檣掛席萬里餘安得附翼於飛鴻謝公俯念老賓客玉田致以任安翁歸來東南月半弓賦詩一二當羣雄戰場妙思古有法嘆息羿彀良無工背城不肯合餘燼徑欲射策開天聰便有九事八爲律造物亦肯蘓人窮燕昭臺前送落日望諸祠下吟春風臨岐贈君鐡觱栗他日歸來思老農

爲秋堂題錢舜舉所畫吳興山水圖

畫師小景如傳神自昔水墨無丹靑老錢變法米家譜妙在短幅開煙屏煙屏咫尺互明滅赤城霞綺山陰雪松風四月五月時坐定還疑棹歌發秋堂吏隠洪堂都對畫卻憶蒓絲鱸吳興山水𨿽可摹老錢丹靑今世無

飛電引【寄簡魯樵雲祈雨有感】

昔君賦魚魚有靈夜挾震電飛蒼冥我藏君字入匣永墨光劍气奔雷霆乖龍因此卻相妬訶叱雷電閟煙霧陽烏薄蝕朱鳥官熒惑慿陵赤蛇度綠章封事朝九闗帝意鴻蒙閽者怒客從淸溪溪上來爲言明府何奇哉淸晨坐衙晝飛檄席捲太乙三山回怪來山前雨不過社鬼山靈獨欺我鳯岡熊峽百里間飄然忽西無不可遙知組轡行秋田老翁拜迎桑樹邊虎髯堂堂有仙气平原魯公作雷吏

贈譚海陽祈雨有感

東南夏旱天所惻豈爲凶年惜甘澤南云老守叩天公欲使疲民解饑色紫麟抜秀神所都中有海陽老人之仙宅海陽一生詩酒腸藉以曲蘗和天漿三更擲筆走風雨鼻息無聲雷殷牀蛟龍入袖誰敢索但見繞屋飛琳瑯天明鐘動官長集雪浪翻空泥一尺海陽熟睡都不知淸夢正到華胥時夜來好雨百事足稻花吹香稻苖綠

漁父詞

蟬聲欲斷虫聲悲江天月上初弦時漁翁身老醉無力矯首坐看云離離癡兒不識老翁意苦道平生貧作祟賣舟買得溪上田昨暮催租人已至君不見長安康莊九復九雨笠煙蓑難入手人間萬事誰得知滄江夜變爲春酒

仝張秋海飲酒黃家樓和周卓翁韻

秋山木落黃樓髙晴光潑眼如銀濤看君妙句傾瓊液涼州不復誇葡萄人生相知一杯酒千載陳張我何有章臺走馬春意深莫遣飛霜到蒲柳想君一別行路難畱君更醉瓢亭間瓢亭梅花好風月跨鶴重來更棲息

龍南縣旱禱於沈公石室有感

黑雲童童起東麓俄頃狂風捲茆屋黃昏雨勢盡連山入縣滂沱四更足去年八月蝗虫多今年柰此潦漲何方當饑饉復憂旱蠻老惟共尋干戈謠言誕漫俱難聽羣吏詢謀起余病沈公遺迹在前山有念叩之無不應我窮落此荒隅中豈意神交得沈公願香未息甘霖注如此嘉恵慚何功巖前古祠空餘竅我欲題詩沈公笑至人應物自無心歸路聨翩月相照

贈遊學李生

隙光漸暗云垂垂啾啁凍雀黃桑枝銅壚茗椀共危坐敲冰作雪廬陵詩門前滄浪江水濁門前新丰市酤薄明朝南陵有新作天臺故人待髙閣

周溪南諸公遊龍湖時予以病不偕和溪南韻

我家衡門接遙碧曽約溪南蠟雙屐花時不往今已秋縹緲望君空佇立山非棄人人棄山三百六旬何時閒風吹巖瀑灑飛雪羨君此日超人寰溪南英姿古仙客更許龍湖弄明月雷公雨師莫久畱白石淸泉吾欲得

贈孟守容齋

漢世循良誰與儔孟舒素業傳吾侯云陽久矣無善治髙者慘刻卑貪偸詩書大體厭迂闊幾閣細故窮咨諏差科無常板籍廢紀綱攸斁衣冠羞更張治可用重法如病沈痼今公瘳七年府推芋魁飯昔似臯陶今鄭產吏畏蒲鞭祝頌稀民思襦袴吁來晚薄俗方知徳化尊老成依舊典刑存山中幸有寛閒野歸種甘棠蔽子孫

萬里行

恨身不及生北方出門萬里無嬴糧饑鷹志豈在狐兔日暮啄雪猶彷徨蚤年結束恥遊俠絕處季孟並李陽樗蒱又不學劉毅百萬一擲生輝光縱鱗暫脫騎鯨勢弱羽徒幹薦鶚章門下𨿽通齊相國馬前難拜北平王歸來把鏡但搔首科斗虫魚負君久金章一笑雷電奔我豈終身合箝口錦嫣鴨綠芙蓉秋■﹝舟光﹞船捲月秦姬樓蛾眉爲我歌世事何必愁東邊日出西邊沒南北生人俱白頭

別友

山中兮淸猿澗澑澑兮寒泉白日忽兮下照耿將判兮何言嗟公子兮豹袖愛我兮摻執子之手昔河間之闊兮躊躇又不久曰吾愛子之館兮阿丘之隅彼場有藿兮可縶爾駒睠子佩此盟兮欲停徵而返顧恐飛潛之異趣兮孰將■﹝忄尉﹞吾遲暮望美人兮浩歌翳明月兮松蘿遐不念兮公子撫長鋏兮蹉跎

贄呈平山王萬戶

將軍壯年不可覊走馬直上長安西腰間白羽淨如雪數肋笑射雙狻猊省中大舅汾陽子文彩風流正當世兩家勲業冠麒麟晚覺王郎更相似去年引見蓬萊宮云衣跪捧贈天容歸來三軍盡呼舞葛巾羽扇生淸風將軍談兵用儒術幕下書生劍三尺槐陰滿地綠如山醉撫桓箏看空碧

次仲止秋蓮韻

故人別我煙水長獨愛雙井秋風香朝來逺寄湖上作中有片片花云裳幾年此花墮結息一落南國愁荒涼平生薄命是天意未死何處無幽芳中有娉婷美絕艶嫁晚索莫羞時妝君不見魏家湖裏載歌舞蕩船不識誰家郎朱闌玉砌坐凋歇惟見野芡生中塘風流隔世在我爾貧病願欲辭杯觴欲將此語■﹝忄尉﹞今夕誰遣露華悲淸商明年煙水我更逺遶亭紅綠君無忘

魯山以筠櫛見恵侑之以詩因韻爲謝

平生羨支離粟鍾薪十束肩髙或踰頂會撮不諧俗爬搔旣無施垢膩常所牧故人相磨礱蕪穢胡不斸試將千畝春爲制五瑴玉霜姿削廉劌風气合淸穆疎疑雪照綜宻比生綃幅紋深髮漸稀技癢心屢覆𨿽云漸遭涴竟使光眩目可憐中書君潦倒賜休沐脫巾謝僚友領此分禍福何嘗勞念漬以爾供泰牘今晨獨何幸偶入鯨仙錄承言受何貺但願笑予禿更欲灑松風相従竹溪六

感寓

中道迫生理憂患未渠央用此較古今常疑今世長息肩幸一憇忽已鬂髮蒼顚倒百年間悲樂安可量夢中逢故友相與傾壺觴舉觴夢卽覺此酒誰復嘗艸木依寒暑榮悴尙有當人生顧異此弱質徒皇皇喬松不可願放志聊徜徉

劉光朝席上和龍琴臯韻並簡和龍川

山中欲歸可歸可遲暮云在襟袖亦有重來期劉侯好兄弟鬥酒相怡怡風流賀監山陰雪乘船馬上靑雲姿忽疑鑑湖日又似天臺時琴臯仙我爲云爾爲龍願得千里萬里長相従人生離合誰得知山中且歸爲君更喚丹靑師畫出尊前一段奇

謝送崖公所畫判官藥方書

我従海上歸不得海上方庸醫試餉吻食之斷人腸我従濠梁歸不得濠梁畫詩情勃郁時彊走何由化空山欲雪云冥冥道逢裘兄雙眼靑收方蓄畫能通靈快我詩腸頻丁寧君持此方爲國醫黎民要使藥籠皆參苓君持此畫獻賦淩煙閣要使天下將相皆褒鄂海頭不生斷腸藥

集民謠

其一曰苖靑靑

苖靑靑東阡西陌苖如雲經年不雨過秋半苖穗不實空輪囷田家畱苖見霜雪免使糶歲勞耕耘縣官催租吏胥急糶粟輸官莫論直勸農使不汝卹

其二曰蕨澄澄

蕨澄澄新春食蕨畱蕨根淩晨斸根暮舂杵瀲瀲大甕流黃渾常年春寒粉始凍誰信秋暑霜翻盆窮通有數今已識爲死爲生尙難測獨立蒼茫面如雪

和陸放翁白薴詞

美人獨宿靑樓空素煙不斷楊桞風含情脈脈剪刀裏一片湘江明月中去年秋機織雙杵裁寄徵夫送寒暑望斷遼陽信不歸長夜停梭聽鸚鵡

渭城雨

瀟瀟不盡陽闗聲慘慘欲欣陽闗情長安千林萬林桞此地行人勸杯酒行人漸逺徵袍幹添入何堪雙淚彈

秦淮月

沙頭薄暮生林樾煙水茫茫沙雪白女墻夜靜潮無聲惟有中天一片月年年故宮照禾黍年年商船照歌舞

蘭臺

渚宮飄飄泛崇光靑蘋吐花生晚涼犀幄忽動懸璫語裊裊腰肢欲輕舉吹雲吹雨暮復朝湘蘭吹老空寥寥

陰山雪

漢家將軍愁失道閼氏半夜雙蛾老祁連千丈酸風髙日日氈車翻海濤誰憐中郎齒如戟誰憐昭君髮如漆

失列門故宅

北園之東隅數株桃與李上有黃落實下有羅生椅金窗繡戶綠珠樓萬艸千花矗晴綺秀眉窈窕揚袖中起手彈箜篌不見纎纎指一彈壽主君再彈壽帝子願君日醉千石醴玉骨童顏鬂垂耳楊花雪盡艸連空髙樓月轉啼鴉起

詠雙芙蕖

雙芙蕖連理髮不恨狂風傾刻吹只恐遊人輕易折君莫折花有情不是同心眼前久還他同死復同生

賦桃實

狂風吹春墮紅雨碧蒂團香上芳樹東方小兒偸不得暗灑齊州三士血仙山日冷一萬歲黃土淸埃遮海水海中無地種千年王母重來漢王死

偶成

濯足黃河水濯髮濟陽波淸者去不回濯者其柰何碧海銀漢落九天瑤鏡分五湖不載宮袍去笑煞江東日暮云

遊太玄道院訪尹煉師琴所師辭以入室不及見

塘蒲翳晨綠徑卉分春妍入門見龕燈白日如悟玄我從落喧囂淨地長無緣平時山中景遇眼誰復憐道人閩令家著論窮淸堅荊扉圍松竹三叩神淒然咫尺不吾論況彼飛空仙

秋陰埜坐

秋陰何漫漫原野終日晦形羸起彷徨悄愴若有待山髙薈蔚尊谷狹漁樵對驚風西北吹祥雲偃飛蓋古來形勝場蟠屈自千載其間豪俊人生死疊相代幽光浩無窮感發有時會若人世所乖邂逅不可再天運豈吾能沈吟寄慷慨

客有語予以衛生之術者其說流於固賦此以贈之

宇宙眞逆旅形骸同贅疣古人有至藥變滅非所憂長生本無方徒以智力求終時受物化莽莽蝶與周無周復無蝶靈運千年儔

偕猶溪諸公仝遊靑原山謁七祖塔步韻

靑原山七祖塔悟眞寂禪師乃六祖法嗣也其塔中舊有錫杖貝葉出塔之東爲井泉者三一曰雷湧二曰飛錫三曰虎跑淸洌可愛皆七祖所開者其初參曹溪六祖數契合石牌上具述張公無盡信國公文山皆有詩刻於石今並錄之

無盡詩

一泒靑原出少林信衣到此只傳心尋常示眾無人會盡向廬陵米價尋

信國公詩

空亭橫蝃蝀斷碣偃龍蛇活水參禪筍眞泉透佛茶晚鐘何處雨春水滿城花夜飲燈前客江西七祖家

夢裏靑原四十年六朝來覲塔中仙傳燈有記貝書在飛錫無聲霜井圓石壁倚云僧入室飯鐘縈樹鵲通禪看碑忽悟曹溪旨擬向人間息萬緣

和樵雲韻

來詩雲沙溪石瀨鯨空釣蘿月松云鶴有書蓋余寄魯二弟用松蘿之字故魯用以答之

玄風逺嘆結繩初小邑烹鮮特緒餘門外樹陰彭澤傳窗間艸色鄭玄書醉看華髮惟詩在笑撫髙懷與世疎聞道九霄鸞鳯集可能橡栗更隨狙

風淸槐幄雨晴初僮僕炊舂午夢餘鶴怨北山覊客賦鯨歸東海故人書平生翠竹懷千古何日黃金遂兩疏忽有候門來報事又將巾服困猿狙

遊定林寺和韻

一燈何處起千載續黃梅世與身俱幻吾攜影獨來山空鐘自響日澹鶴將回寄語沙頭鷺相逢愼勿猜

夜起

霜气懸中夜星明動大荒竹深聞警鶴屋小近鳴螿寂寞懷三徑徘徊感一涼鄰人不仝詠長篴自相忘

送友人適衡陽

好去昌吾道誰能滯故鄕壯懷云萬里吟興月三湘浦闊魚吹浪天低燕語檣祝融靑眼在南極想輝光

捨弟至

弟從故鄕至燈下情依依書中數行字一字千行啼因從慈母心日夜望我歸誰憐在途路歲晏迷東西

戊戌元日

夢破空山曉晴光映竹扉一年今日始萬里故人非受歲無貧富隨時有順違忽驚靑眼在池艸粲依依

隠幾

隠幾復何事欲憐還自憐夢驚渠是我坐以日爲年楡栁傳新火菖蒲灌活泉離離江上艸又帶幾分煙

次胡誠齋冬至韻【是日辰時冬至】

按歷數開除今年尙不如煙埃隨刼盡天地入辰時過客畱題字嬌兒學弄書東鄰避世叟唱好和誰歟

馬頭館居

入夏樓偏迥推窗揖逺山桞煙籠岸碧梅雨著衣斑喬木年年異幽齋日日閒風流無復見坐待暮鴉還

僧房

僧房吟坐久孤枕已中宵燈盡寒侵幌梅香夢過橋江湖殘歲逼風雪故山遙明日又行役天涯影寂寥

次尹立大韻

有力聊供世無家卻累親獨憐爲客意每向故人眞枕簟風光入林塘晚色新一樽誰與共愁極好生春

鄕闗無百里歸夢秖漫漫月色苦無柰秋聲已似寒悟緣更事入窮爲讀書寛尙有東園酒煩君破恨端

次禾川賀思明遊衡陽

靑原有嘉士獨佩楚蘭芳敏手須蟾窟何心念鹿場詞華堪應俗學業更知方早晚迎歸棹江花滿意香

送譚志仁

聚首分婚冠承家有別離故園花落後此地月圓時適逺誰前料臨期子自思湘船半鄕邑消息定能知

元日郊行

僧房夢初醒隨意得郊行茆屋炊煙白楳花野水明酒旗搖日影林鳥散春聲多少閒吟興東風第一程

秋夜次學靜劉先生韻

雨過月在窗竹影如掃墨起來秋滿庭露气淸可啜列宿木末明流泉艸間咽何處一聲鐘悠悠度林樾

題天湖庵

交柯夢四榮禽鳥集芳樹沿溪俯淸泠濯足脫塵屨衝襟非慕禪將以澹浮慮道人下修廊迎客喫茶去

次趙秋巘韻

鰲魚𨿽快意鶴髮上��桂樹招人隠梅花讓客淸先秋分袂月�������淹畱久夔蚿只自憐

和筠軒公子韻

公子多豪气����成如何賦佳句亦自愛秋聲老去懷孤憤逢人愧耦耕江湖長契闊安得話平生

湖中爲客久溪上已橋成來往扁舟意存亡十載情舊友猶婉娩稚子亦將迎秖有疎狂在從時自變更

所安遺集

