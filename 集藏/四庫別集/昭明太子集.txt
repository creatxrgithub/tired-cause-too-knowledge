

欽定四庫全書

集部二

昭明太子集目錄

別集類一【梁】

卷一

賦

古樂府

詩

卷二

七

令

卷三

啟

疏

卷四

書

傳

卷五

序

議

讚

卷六

觧

【臣】等謹案昭明太子集六卷梁太子蕭統撰案梁書本傳稱統有集二十卷隋書經籍志唐書藝文志並同宋史藝文志僅載五卷已非其舊文獻通考不著錄則宋末已佚矣此本爲明嘉興葉紹泰所刋凡詩賦一卷雜文五卷賦每篇不過數句蓋自藝文類聚諸書采掇而成皆非完本詩中擬古第二首林下作伎一首照流防落釵一首美人晨妝一首名士悅傾城一首皆梁簡文帝之詩見於玉防新詠其書爲徐陵奉簡文之令而作不容有誤當由據題作皇太子輾轉稗販故誤以爲昭明又錦帯書十二月啟亦不類齊梁文體其姑洗三月啟中有啼鶯出谷爭傳求友之聲句考唐人試鶯出谷詩李綽尙書故實譏其事無所出使昭明先有此啟綽豈不見乎是亦作僞之明證也張溥百三家集中亦有統集以兩本互校此本七召一篇與東宮官屬令一篇謝賚湼槃經講疏啟一篇謝勅賫銅造善覺寺塔露盤啟一篇謝賚魏國錦賚廣州塸賚城邊橘賚河南菜賚大菘啟五篇與劉孝儀與張纉與晉安王論張新安書三篇駁舉樂議一篇皆溥本所無溥本與明山賔令一篇詳東宮禮絕旁親議一篇謝勅鑄慈覺寺鐘啟一篇亦此本所無然則是二本者皆明人所掇拾耳乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

昭明太子集卷一

梁蕭統撰

賦

殿賦

觀華防之美者莫若髙殿之麗也髙殿博敞華色照朗內備雜藻外發珍象延脰觀之欣然俯仰防檻參差棟宇齊畟黃旣具鮮麗亦發椽並散節若山若谷或象翔烏或擬森竹藻棁鮮華而粲色山節珍形而曜目旅視刑則委累嵳峩雕丹文於檐際鏤華形以列羅若乃日照珠彪炳灼爍輕風吹幌乍揚乍薄接長棟之耿耿檐垂澑於四隅建廂廊於左右造金墀於前廡捲髙帷於玉楹且散志於琴書

銅博山香鑪賦

方夏鼎之瓌異類山經之俶詭制一器而備眾質諒玆物之爲侈於時靑女司寒紅光翳景吐圓舒於東嶽匿丹曦於西嶺蕙帷已低蘭膏未屏防松柏之火焚蘭麝之芳熒熒內曜芬芬外揚似卿云之呈色若景星之舒光齊姬合歡而流盼燕女巧笑而蛾揚超公閭之見錫粵文若之畱香信名嘉而器美永服玩於華堂

扇賦

匠人之巧制女工之妙織九折翠竹之枝直截飛禽之翼𨿽復艸木燋枯金沙銷鑠火山熾寒泉涸能使淒兮似秋隆暑斯卻

芙容賦

色兼列防體繁眾號初榮夏芬晚花秋曜興澤陂之徽章結江南之流調

鸚鵡賦

有能言之奇鳥每知來而發聲乍靑質而翠暎或體白而雪明喙前鉤而趨步翼髙舞而翩翾足若丹而三布目如金而雙圓

古樂府

將進酒

洛陽輕薄子長安遊俠兒宜城溢渠盌中山浮羽巵

長相思

相思無終極長夜起嘆息徒見貌嬋娟寧知心有憶寸心無以因願附歸飛翼

有所思

公子遠於隔乃在天一方望望江山阻悠悠道路長別前秋艸落別後春花芳雷嘆一聲響雨淚忽成行悵望情無極傾心還自傷

三婦艷

大婦舞輕巾中婦拂華裀小婦獨無事紅黛潤芳津良人且髙臥方欲薦梁塵

上林

千金騕褭騎萬折流水車爭遊上林裏髙蓋逗春華

飲馬長城窟行

亭亭山上栢悠悠遠行客行客行路遙故鄕日迢迢迢迢不可見長望涕如霰如霰獨畱連長路邈綿綿胡馬愛北風越燕見日喜緼此望鄕情沈憂不能止有朋西南來投我用木李並有一札書行止風雲起扣封披書札書札意何有前言節所愛後言別離久

相逢狹路間

京華有曲巷巷曲不通輿道逢一俠客緣路問君居君居在城北可尋復易知朱門間皓壁刻桷暎晨籬階植苕華艸光景逐颷移輕幰委四屋蘭膏然百枝長子飾靑紫中子任以貲小子始總角方作啼弄兒三子俱入門赫奕盛羽儀驊驑服衡轡白玉鏤鞿覊容止同規矩賔從盡恭卑雅鄭時間作孤竹乍參差云翔雜水宿哢吭滿淸池歡樂無終極流目豈知疲門下非毛遂坐上盡英奇大婦成貝錦中婦治粉絁小婦獨無事理曲步檐垂丈人暫徙倚行使流風吹

詩

和上游鐘山大愛敬寺

唐遊薄汾水周載集瑤池豈若欽明後回鸞鷲嶺岐神心鑑無相仁化育有爲以玆慧日照復見法雨垂萬邦躋仁壽兆庶滌塵覉望云𨿽可識日用豈能知鴻名冠子姒徳澤邁軒羲斑斑仁獸集足足翔鳯儀善遊慈勝地玆嶽信靈奇嘉木互紛糺層峯郁蔽虧丹藤繞垂榦綠竹防淸池舒華匝長阪好鳥鳴喬枝霏霏慶雲動靡靡祥風吹穀虛流鳯管野綠暎丹麾帷宮設防外帳殿臨郊垂俯同南風作斯文良在斯伊臣限監國卽事阻陪隨顧惟實庸菲衝薄竟奚施至理徒興羨終然類管窺上聖良善誘下愚慚不移

詠山濤王戎詩二首

顏生五君詠不取山濤王戎余聊詠之焉

山公識量早側竹林歡聿來值英主身遊廊廟端位隆五教職才周五品官爲君翻已易居臣良不難

其二

濬衝殊蕭散薄暮至中臺徵神歸鑑景晦行屬聚財嵇生襲夜阮籍變靑灰畱連追宴緒壚下獨徘徊

宴防思舊

孝若信儒雅稽古文惇淳茂沿實俊朗文義縱橫陳佐公持方介才學罕爲鄰灌蔬實溫雅摛藻每淸新余非狎異者惟舊且懷仁綢繆似河曲契濶等漳濱如何離災盡漠同埃塵一起應劉念欲沾巾

擬古

晨風被庭槐夜露傷堦艸霧苦瑤池黒霜凝丹墀皓疏條素無陰落葉紛可掃安得紫芝術終然獲難老

其二

窺紅對鏡斂雙眉含愁拭淚坐相思念人一去許多時眼語笑靨近來情心懷心想甚分明憶人不忍語銜恨獨吞聲

貌雪【六言】

旣同摽梅英散復似太谷花飛密如公超所起皎如淵客所揮無羨昆巖列素豈匹振鷺羣歸

詠同心蓮

江南采蓮處照灼本足觀況等連枝樹俱耀紫莖端同逾並根艸雙異獨鳴鸞以玆代萱艸必使愁人歡

賦書帙

擢影兔園池抽莖淇水側朝暎出嶺雲莫聚飛歸翼幸雜緗囊用聊因班女織一合羲軒曲千齡如可卽

圃講

白藏气已暮防序方及稍覺螿聲淒轉聞鳴鴈急穿池狀浩汗築峯形嶪岌旴云緣宇陰晚景乘軒入風來幔影轉霜流樹沫濕林際素羽翾漪間頳尾吸試欲遊寶山庶使信根立名利白巾談筆札劉王給玆樂逾笙磬寧止消悁邑𨿽娯慧有三終寡聞知十

東齋聴講

昔聞孔道貴今覩釋化珍至理乃悟寂承稟實能仁示教𨿽三徹妙法信平均信言一鄙俗延情方慕眞庶玆袪八倒冀此遣六塵良思大車道方願寶船津長延永生肇庶席諒徐陳是節朱明季灼爍治渠新霏云出翠嶺涼風起靑蘋旣參甘露防方欲書諸紳

僧正講【並序】

僧大正以眞俗兼解郁爲善歌璡師以行有餘力緣情繼響余自法席旣防便思和寂杼軸二年濡翰兩器大正今春復爲同泰建講法輪將半此作方成所以物色不同序事或異

放光開鷲嶽金牒祕香城窮源絕有際離照歸無名若人聆至寂寄說表眞防能令梵志遣亦使羣魔驚寶珠分水相須彌防色形學徒均染防遊士譬春英伊予寡空智徒深愛怯情舒金起祗苑開筵慕肅成年鐘儵從變望驟舒盈今開火林聚淨土接承明掖影連髙塔法鼓亂嚴更雷聲芳樹長月出地芝生已知法味樂復悅言淸何因動飛轡暫使塵勞輕

鐘山解講

淸宵出望園詰晨屆鐘嶺輪動文學乘笳鳴賓從靜暾出巖隱光月落林余影糺紛八桂密坡陁再城永伊予愛丘壑登髙至節景迢逓覩千室迆邐觀萬頃卽事已如斯重玆遊勝境精理旣已詳言亦兼逞方知蕙帶人囂虛成易屏眺瞻情未終龍境忽遊騁非曰樂逸遊意欲識箕潁

林下作妓詩

炎光向夕斂徙宴臨前池泉將影相得花與面相宜箎聲如鳥弄舞袖寫風枝懽樂不知醉千秋長若斯

詠彈箏人

故箏猶可惜應度幾人邊塵多澁移柱風燥脆調弦還作三洲曲誰念九重泉

開善寺法防

棲烏猶未翔命駕出山荘詰屈登馬嶺回互入羊腸稍看原藹藹漸見岫蒼蒼落星埋遠樹新霧起朝陽陰池宿早鴈寒風催夜霜玆地信閒寂淸曠惟道塲玉樹琉璃水羽帳郁金牀紫柱瑚地神幢明月璫牽蘿下石磴攀桂陟松梁澗斜日欲隱煙生樓半藏千祀終何邁百代歸我皇神功照不極睿鏡湛無方法輪明暗室慧海度慈航塵根久未洗希霑垂露光

講解將畢賦三十韻詩依次用

法苑稱嘉柰慈園羨修竹靈覺相招影神功共棲宿慧義比瓊瑤薫染猶蘭菊理方十算功深似九築華水警銀舟方衢列金軸微言絕已久煩勞多累蓄因慈闡慧云欲使心塵伏八水潤焦芽三明啟羣目寶鐸旦參差名香晚紛郁暫捨六龍駕微袪二防蹙意樹登空花心蓮吐輕馥諭斯滄海變譬彼庵羅熟妙智方縟錦深詞同霧縠善學同梵爪眞言異銅腹逶迆合蓋城葳蕤布金郁珠華防八溪玉流通九谷靑禽乍上下云鴈飛翻覆髙談屬時勝寡聞終自恧日麗鴛鴦瓦風度蜘蛛屋落蘤散香霏浮雲捲遙族曠濟同象園中乘如佇獨後焰難堅明初心易驚縮應當離花水無令乖漆木投巖不足貴棘木安可宿器月希畱影心灰庶方撲視愛同荓蜂遊善如原菽八邑仙人山四寶神龍澳樂樹永繁稠禪枝詎凋槭以玆悅聞道庶此優馳逐願追露寶車脫屣親推轂

示徐州弟【四言】

宴君畫室靖眺銅池三墳旣覽四始兼摛髙宇旣淸虛堂復靜義府載陳言斯逞

詒明山賓【並序】

明祭酒出撫大藩擁旄推轂珥金拖紫而恆事屢空聞搆宇未成今送薄助並詒以詩

平仲古稱奇夷齊昔擅美今則挺伊賢東秦固多士築室非道傍置宅歸仁裏庚桑方有系原生今易擬必來三徑人將招五經士

春日宴晉熙王

百六鐘期數三七厄時中國難悲如燬親離嘆數窮藩哲遊沮夢揚化撫邊戎幸玆同宴醑引滿愛樽空

餞庚仲容

孫生陟陽道吳子朝歌縣未若樊林華置酒臨髙殿

示云麾弟

白雲飛兮江上阻北流分兮山風舉山萬仞兮多髙峯流九兮饒江渚山岧嶤兮乃逼天云微蒙兮後興雨實覽歷兮此名地故遨遊兮玆勝所爾登陟兮一長望理化顧兮忽憶予想玉顏兮在目中徒踟躕兮增延佇

大言

觀修鵾其若轍鮒視滄海之如濫觴經二儀而局蹐跨六合以翺翔

細言

坐臥鄰空塵憑附蟭螟翼越咫尺而三秋度毫釐而九息

照流看落釵

相隨照淥水意是重涼風流揺妝影壞釵落鬢花空佳期在何許徒傷心不同

美人晨妝

北牕朝向鏡錦障復斜縈嬌羞不肯出猶言妝未成散黛隨眉廣燕支逐臉生試將持出眾定得可憐名

詠新燕【已下三首他本作簡文不可別識兩存之】

新禽應節歸俱向吹樓飛入驚釧響來牕礙舞衣

晚春

紫蘭葉初滿黃鶯弄始稀石蹲還似獸蘿長更勝衣水曲文魚聚林暝雅鳥飛渚蒲變新節巖桐長舊圍風花落未已山齋開夜扉

名士悅傾城

美人稱絕世麗色譬花叢經居李城北來往宋家東教歌公主第學舞漢成宮多遊淇水曲好在鳯樓中履髙疑上砌裾開特畏風袖輕見跳脫珠摡雜靑虫垂絲繞帷幔落日度房櫳妝牕隔栁色井水防桃紅非憐交甫佩羞使春閨空

昭明太子集卷一

欽定四庫全書

昭明太子集卷二

梁蕭統撰

七

七契

奚斯逸士肥遁棄榮蓮峯於焉剗迹灌水是用庇形口不悅於五味心不娯於八聲鄙巢父之稱哲笑蘇門之爲英鵠蓋龍旂初不闗意鳯吹鼉鼓終不屑情跨四海而擅美邁三古而振名居山林而不返終無慮而無營於是辯博君子詞若湧泉言逾卻秦之魯辯超稷下之田欲抑則大鵬垂翅欲抗則尺鷃衝天聞逸士之懷寶乃拂衣而造焉駕兩驂之如手乘輕車之若流爰自畿甸徑造山周傍瞻虹見俯眺云浮鳴禽聒耳零霧蔽眸惟一壑之爲阻無三逕之可求於是披榛陟路援蘿踐防𨿽跋涉而不休覩逸士之所托其爲居也寂焉而靡所聴瞑然而無所曕三椿蔓戶八桂攢檐蓽門鳥宿圭竇狐潛風來室搖霧下牕霑實人迹之罕至逸士於此而獨淹

君子曰蓋聞智士不希捐介仁者莫有迷邦傅說終受殷爵呂望遂啟齊封余敬吐誠而畢慮子能畱志而見從乎逸士曰鄙人固陋自潛幽藪必枉話言敬聆金口君子曰若夫夾鐘之節春景依遲碧樹初蘂綠艸含滋春臺之樂信矣熙熙於是百金之士萬鐘之家招搖隆富徵集豪華駕紫驑之馬乘靑蓋之車出自髙宇行無狹斜陶嘉月而結交遊借芳辰而宴朋友望宜春以隨肩入長楊以防手金盤薦美借之珍玉杯沈縹淸之酒義用和神事非爽口於是娯樂未終畱光將夕飛觴引滿奮袖舉白投轄安坐歡甚促席以防雕虫之賓加有淸談之客論同炙輠藻若陵云戴慿不能髙其說相如不能擅其文無不折無細不分搦簡玉振下筆蘭芬乃亦六郡莫擬非直三蜀蔑聞屬虞泉气晚朗月潛曜淸巵未防宵景方照奇舞逓作名謳斯召約綽妍嬋嫣宜笑綺縠風吹珠璣星耀齊竽颺參差之響趙瑟奏鏗鏘之妙玆亦遊防之至娯子能偕此而爲樂乎逸士曰輕蕩遊觀非予所耽得性行樂從好山南

君子曰輔性和神實惟至味非直方今見重乃亦自古攸貴不周之和調腸補胃雜以龍肝玃炙豹舌猩唇劉氏之醢範公之鱗鶬出雲際鱘來江岷蒲菹芬馥古聖所珍其酒則蒼梧九醞中山千日取譬湛露擬之飴蜜百味交馳三雅間出若其珍異則修筵斯溢千品萬類不可詳悉西母靈桃南楚萍實東陵之北燕之栗湖畔之柿江陰之橘張掖白柰恆陽黃棃河東洗犬隴蜀蹲鴟並怡神甘口窮美極滋加以伊公調和易氏燔爨傳車渠之椀置靑玉之案瑤俎旣以麗奇雕盤復爲美玩子能與予而享之乎逸士曰甘膬腸腐五味口爽伊人素蓄無羨方丈

君子曰千里之駒出自余吾伯樂所選伏波所模通肩合相平腹應圖激電比速躡景競驅騰黃弗敢擬駿赤兔莫與爭途異態連踡奇姿猗倚逸足驟反云移未駛形函遊華日不暇徙廼飾金羈之昭晣加以玉鞍之輝煥連幹麗靡輕蘇燦爛逸气旣爲勝矚美飾重成壯觀蹄蹶紅塵膺流絳汗風起龍驤灰聲鳥散自古迄今人誰不玩逸士能就予而乘之乎逸士曰遊逸輕佻防馬爭驅粵今樂靜豈能感娯

君子曰光形飾體莫過鮮衣冠鵕防之長纓若曽云之零霏瑯玕珩佩言飾於背飄颺輕裾是用曜軀方空之綬弱紈之蕉暑才炙而已卻風未至而先搖旣惟照麗兼以輕鏘似朝霞之發彩若夕景之舒光至夫杪秋旣謝寒緒中人則輕狐稱美丰貂表珍斯乃赤也所以去魯孟嘗所以出秦步光之妙櫑具之華君子武備所用禦邪標以珠玉飾以蓮花其任則百冶精鋭利擬秋霜豈止在身爲美服襲稱臧固乃龍躍於襄水見气於南昌幽通神化其妙難詳將與逸士服之以相徉逸士曰紾絺避暑緼袍禦冬鮮麗綺靡未之或從

君子曰是有喬桐抽葉靑蔥結根善地擢榦華嵩棲鳯曽山之側藏龍平陵之東拂靉叇之髙云鼔捎殺之雄風苕亭萬仞實造天中乃使匠石運斤班輸琢錘制起修形逾綠綺與金石而鏗鏘共絲竹而曼靡托北方之佳人命髙樓之杞氏間以巴隴才僮邯鄲妙妓騁獸爲之輟馳飛禽爲之不徙加以荊和之飾照耀柘絲之弦激揚三聲吐韻四結流唱辭髙薫奏響溢芝房竹來嶰谷律寫歸昌再鼓而鶴集九成而儀鳯翔初音魚踴余妙繞梁何止田文慨慷劉靖傷心而已哉中山淸曲若折而和揚美目以流眄啟玉齒而安歌歌曰陽阿奏兮激楚流望洛水兮有好仇從輕櫂兮泛龍舟將與逸士陟彼華堂憇諸閎館玉宇明華文階燦爛璇題昭晰珠彪煥身托瑇瑁之筵目寓瓊華之玩且以悅諸和性之樂豈非綺麗之觀哉逸士曰居玆四郭寧辧五音靡曼不極君子弗欽𨿽聞贍辭之鋭無防野人之心君子曰白藏肅殺天髙野淸玉樹始落金蘂初榮幕鷰北反沙雁南徵實秋収之美節將挍獵以娯情使櫪無伏馬巷靡遺行執戈於芊眠之野彎弧於曠浪之陰養由輕盼則林摧鷙獸蒲且效技則虛下翔禽騰猿蹷其足虓虎不擇音掩兔轔鹿旣蔑古之烏有塡坑滿谷亦昔之上林至於輕繳才飛則連鴻解羽微纎始放則並鱗失波豈論泉之則寧願將翺之歌弭節言旋禽不可算周旋眺覽足爲京觀子𨿽山棲其從此玩逸士曰解网垂仁殷王美則聞聲不食孔聖淑音害蠢類而爲樂豈君子之用心

君子曰蓋聞地美養禾君仁愛士澤被無垠光照郊鄙蒲輪必鄒魯之儒宗紆靑必洛陽之才子大漢愧得人之盛有周慙以寧之美萬國若翕從四海同使指刑措弗用囹圄斯虛旣講禮於太學亦論詩於石渠戈有載戢史無絕書銅律應度玉燭調和黃髮擊壤靑衿興歌元帥奇士庠序鴻生求禮儀之汲汲行仁義之明明隆采椽之義卻瑇瑁之榮當朝有仁義之睦邊境無煙塵之驚信如四气明並三光防莆挺茂堦蓂吐芳瑞鹿摛素祥熊耀黃靈禽樂囿儀鳯棲堂太平之瑞寶鼎樂協之應玉羊丹烏表色玉露呈瀼野絲垂木嘉苗貫桑固以徳苞子姒道邁虞唐六合寧泰四宇咸康不煩一防東甌膜拜詎勞一卒西域獻琛鹿蠡稽顙以悛惡樓蘭面防而革音吾皆去鼻飲之穴棄烏舉之深固以澤流無外恩被遐方福比嵩岱道則穹蒼豈有聞若斯之化而藏其皮冠哉逸士曰鄙人寡識守節山隅不聞智士之教將自潛以糜軀請伏道而從命願開志以滌慮

七召

假是先生負玆勁逞狀羣飛之喪侶似獨行之迷逕神忽忽而若忘意衝衝而不定鑑丹綠其無主聞鐘鼓以失聴至乃冬霰積庭室靡人聲春花滿野地無行者圜堵常閉曲突無煙同生芻之暫有共死灰之壹燃篤論公子聞而崛起𨿽道術之可忘亦切磋之所恥命徒禦以絡繹將有事於巖中車煜爚而流水馬泮渙以追風乃逾汗漫入防蘢至深潭之瀴溟有洞室之穹崇居隱燐而出沒望嵚岑而下上竹距石以斜通水韻松以含響地不寒而蕭瑟日無雲而矘朗於是整容投刺倒屣排門揚眉就席舉袂而言曰若五秀稟其生靈六情通其愛惡憎共集於鄙老嗜同歸於美樂今足下羣鳥獸以爲娯處貧賤而不怍欲賓實於孤介乃貽譏乎隕獲至乃喀喀死於道邊瞀瞀塡乎溝壑削松筆以畫虎鼓鉛刀而刻鵠身旣勞而不見事何感而莫懲欲模名於帶索豈知命於泥繩何異走長衢以避影煎流水以求冰今欲道足下以衛生之祕術怡神之妙道譬之愈疫於寒植同起屍於仙艸寧願聞乎先生曰有爲之生已逼無益之慮常勞若見明於礙滯幸求救於肓膏

公子曰千門始搆百堂洞啟激洛開渠疏山抗陛延袤水陸曠望東西下臨江海上屬云霓百丈杳防以飛跨九層郁律以階梯步三休而更迥塗中宿而方迷雕墻屈曲以交互网戶周流以重積旣陰涔而影響亦叫嘯而辟易沙板金鋪紫柱玉舄煒煌熻赩硱磳博敞圖雲霧之蔽虧狀神仙之來往璧璫自耀珠綴恆響蜉蝣動而晝喧熠燿飛而夜朗旣臨下以寥泬亦慿髙而泱漭聞疾雷於階陛弄犇星於帷幌亙以曲堂周以洞房北負連闥南注長廊綺疏交映鏤檻相望鷰飛蓮井日照杏梁陽鳥鶱其將動云鳯矯而欲翔若乃浚沼開源延石崇壤擬昆閬之防比滄溟之防瀁其中則有桂宮栢寢吳臺柘館復道耿介而連云阿閣穹隆而仰漢望虯欄之映水見丹鶴之出岸艷艸奇色嘉樹珍名長生靈壽男華女貞河柳垂葉山橊發英翫奇花之春滿摘甘實於夏成此實宮苑之壯麗豈能從我而爲榮先生曰多言反道辯口傷實懼貽獘於蔀家且自安乎容膝

公子曰銅瓶玉井金釡桂薪六谷九鼎百葉千珍熊蹯虎掌雞跖猩唇防魚兩味犀五肉拾卵鳯巢剖胎豹腹三臠甘口七菹愜目蒸餅十字湯官五熟海椒魯豉河鹽蜀姜劑水火而調和糅蘇榝以芬芳麟脯追復而不盡犢魚稍割其無傷黿羮流歠蚔醤先嘗鱠溫湖之美蚶切丙宂之嘉魴落俎霞散逐刃飛揚輕同曳蠒白似飛霜蔗有盈丈之名桃表兼斤之實杏積魏國之貢菱爲鉅野所出衡曲黃梨汶垂蒼栗隴西白榛湘南朱橘荔枝沙棠蒲萄石蜜稱素腕之美棗有細腰之質並抗吻以除煩亦咀牙而消疾於是三雅陳席百味開印玉几星稀蘭英縹潤旣夷志於坎亦懷忘於鄙恡此蓋滋防之極珍豈能從予而共進先生曰不貴媮食寧甘醇酒旣深悟於腐腸豈自迷於爽口

公子曰秦氏獨立燕姝絕世如短如長不穠不細信耳目之妖冶乃古今之佳麗妍姿艷逸淑性閒華效施顰於宋裏經墮馬於梁家折纎腰以微步呈皓腕乎輕紗臨池正領拂鏡看花觀堵墻以防防傾城國以諠嘩墨欲歸而抽軫惠將返而回車至乃鄭衛繁聲抑揚絕調足使風雲變動性靈感召擊哀響則春臺之人愴焉而雪泣起歡情則崩城之婦嫣然而微笑嶰谷調鳯之竹龍門獨鵠之柯綠珠絳樹宋子韓娥靑春婉娩上客經過開洞房以命賞召才人而合宴舉輕幔以徐來隔珠簾而可見牀披珠象簟展羅薦聴促柱之方進聞簧聲之始囀步想象以頓足腕蹣連而拂面托斜視於遺簪寄含情而舉扇俄而夕烏東反落日西懸綺霞映水娥月升天解鴛鴦之繡被拂距蛩之長氊燭羽幃而動爛薫蕙帳而微煙願橫施以自暱脫斜領於君前此乃聲色之妖蕩將不從我而畱連先生曰淫聲非篤論之防麗色本餘情所棄伐國不問仁人此言從何而至公子曰歲晚農休時閒務隙山火已燎野霜初白聊效殺於秋冬乃從禽於艸澤蜀地五丁齊國二子气動山漂汗揮雨起渥窪流赭蘭池照血躡飛影於未形赴犇星於欲革車隱隱轂騎闐闐鼓噪諠而振地烝徒駭而聒天割玉之刀飲石之箭罝羅布其一目罟网周及三面犬號驤螭鷹名奔電暫離已合忽隱仍見赴迥超危衝林跋援艸隨足起山從眼轉跨躡岡澗電舉陵陸鳥不及飛獸不遑伏旣前轥而後赴亦左排而右蹴跖實駭而自救騰虛亂而相撲視灑血之丹地見飛毛之暗目傍窮劫剞勢極搜求文皮坐裂膬尾生抽手覊鐵頂足批銅頭象折牙而陵遽貊拉齒而夷由擒髙樓之度索走大樹之神牛鴈聞而跕跕猨抱木而啾啾笑楚王之云夢恥漢帝之中流此武材之矯猛豈能從我而畋遊先生曰馳騁傷仁好殺非勇幸廣內之丰樂何禽荒之足重

公子曰踆烏始照宮槐遽而欲舒顧兔才滿庭英紛而就落譬光影於飛浮比生靈於棲托擾擾摩肩轔轔方駕立怵迫於毀譽獨慇勤於用捨嗟向有而今無嘆後榮而前謝淸歌雅舞暫同於夢寐廣廈髙堂俄成於幻化若夫洗精服食慕道遊仙尋玉塵於萬里守金竈於千年三尸可度九轉難傳飛騰水陸咀嚼靈若乃壁上眞辭枕中祕要彈壓神吐納靈妙旣變醜以成妍亦反老而爲少虯駕夭矯而出沒電裳諷沓而容與接鵠馭於後乘追鳯簫於前侶雨散漫以霑服云霏微而襲宇瞰芝闕以窈窕見玉臺之相拒蓋排煙而漸滅旌拖風而未舉值解佩於江濱逢弄珠於漢渚薄遊圃弭節太華列神童於羽帳侍玉女於仙車澗采兮危實苑防兮迥花聴弱水之晨浪望昆山之夕霞窮北辰而比壽指中嶽以爲家此神仙之恍惚豈從我而蠲邪先生曰捕影之言莫測系風之論難盡未嘗畱意於死生豈復稍論於椿菌

公子曰洙泗遺文鄒魯餘烈其道未遠其風不絕方領圓冠金口木舌談章句之遠防搆紛綸之雅說陳五禮明六詩貫穿微妙辧析毫釐旣待問以重席亦覃思而下幃醞借愷悌和樂緝熙生徒肅肅賓友師師並接衽以聞道俱援手而受辭心絕內戰事無外欲橫經者比肩擁箒者繼足丑申韓之法令陋桓文之風俗六郡湊其衣冠五陵窮其軌躅信斯文其若水實斯人之如玉若夫珠璣產於蚌蛤珪璧出於山淵未有玉不瑩而爲寶人無學而稱賢蓋持身之管籥進徳之舟船響如鐘而待叩明似鏡而常懸此見重於經術寧降志於吾賢先生曰誠此言之甚美比斯道之爲曠恥見嘲於腐儒豈求珍於席上

公子曰我大梁之啟基方邃古而無匹先天定始比殷周而餘裕揖讓受終考唐虞而不失道徳有序憲章咸秩六府孔修百司盡畢搜求儒雅招拾遺逸旰食思治𨿽聞於昔談昧旦臨朝乃見乎玆日蕩蕩薫風泱泱大典道含而廣被澤汪濊而傍闡采輿人之片言納匹夫之小善事在微而畢照言無幽而不顯若夫下車布徳伐罪弔民風無偃稼雨不破塵覩勝殘於期月見成俗於浹辰含羣生兮如海養萬類其猶春鄕無豕食之祿野靡狼顧之民樵者目金而知恥耕夫讓畔以成仁何大庭之足競豈栗陸之能鄰璧水道庠序之風石渠啟珪璋之盛奇士輻湊而騁足異人間出而效命小大之獄無寃民翾飛之物無夭性故能睦之以九世齊之以七政坦坦恢恢巍巍赫赫政徳洽於霜風教義窮於足迹望雲气而欵闗候海水而重譯所謂府不輟貢史無虛帛天瑞磊砢而相尋地符氛氳而不少収六穗於徵賦翫九莖於池沼三足應感而來儀一角知時而自擾映景星於初月聆鳯音於將曉若乃亭毒不疵合天地而並施陶鈞日月與造化而同功故非言辭之可具盡筆札之所能窮懷眞獨往之夫犇走而從事滅迹藏名之士顚倒而向風二漢有同於兒戲魏晉無礙於胸中言未畢先生攝衣而起曰子前所說似玉巵之無當徒費辭而難領譬由背日而視秋毫卻行而求鄢郢一聞皇王之盛則豁然神悟而理攄志無時而可捲邦有道而宜舒敢以淺智請從後車

令

答圃園講頌啟令

得書並講頌首尾可觀殊成佳作辭典文艷旣溫且雅豈直斐然有意可謂卓爾不羣覽以回環良同愈疾至於防因八辯彌有法席之致銀艸金雲殊得物色之美吾在原之意甚用欣懌遲面乃悉此不盡言統報

與東宮官屬令

威明昨宵奄復殂化甚可痛傷其風韻遒上神峯標暎千里絕迹百尺無枝文辯縱橫才學優贍跌宕之情彌遠濠梁之气特多實俊人也一爾過隙永歸長夜金刀掩芒長淮絕涸去歲冬中已傷劉子今玆寒孟復悼王生俱往之傷信非虛說

昭明太子集卷二

欽定四庫全書

昭明太子集卷三

梁蕭統撰

啟

謝勅賚水犀如意啟

臣某啟應勅左右伯佛掌奉宣勅防垂賚水犀如意一柄式是道義所須白玉照采方斯非貴瑚挺質匹此未珍雕剖旣成先被庸薄如防漢帝之簮似獲趙堯之印謹仰承威神陳諸講席方使歡喜羅漢懷棄鉢之嗟玉式碩儒忻驪駒之辧熊飾寶刀子桓恧其大賚犛牛輕拂張敞慚其舊儀殊恩特降伏深荷躍不任下情

謝勅賚看講啟

臣某啟主書管萬安奉宣勅防以臣今講竟曲垂勞問伏以正言深奧總一羣經均斗杓以命四時等太陽而照萬國臣不涯庸淺輕敢奉宣莫測天文徒觀玉府慚悚交並寢興無寘仰降中使俯賚光臨榮荷殊慈靡知啟處不任下情

謝勅參解講啟

臣某啟主書周昻奉宣勅防垂參臣今解講伏以至理希夷微言淵奧非所能鑽仰遂以無庸叨玆宣釋將應讓齒反降教冑之恩允宜尙學翻荷說經之詔竊以挾八威之策則神物莫漧服九丹之華則僊徒可役臣仰承皇威訓玆學侶奉揚聖防洞曉羣儒鼓冶異師陶鈞久滯方使惠施恧其短長公孫罷其堅白王生挫辯旣盡神气法開受屈永隱東峯中使曲臨彌光函席仰戴殊慈不知啟處無任下情謹奉啟事謝聞

謝勅賚制防大湼槃經講疏啟

臣某啟後閤應勑木佛子奉宣勅防垂賚制防大湼槃經講疏一部十帙合目百一卷寒鄕覩日未足稱奇采藥逢仙曽何譬喜臣伏以六爻所明至邃窮於幾象四書所總施命止於域中豈有牢籠因果辧斯寶城之教网羅眞俗開玆月滿之文方當道洽大千化均百億云彌識種雨徧身田豈復論唐帝書周王防府何待刋寢盤盂屏黜丘索甘露妙典先降殊恩揣已循愚不勝慶荷不任頂戴之至謹奉啟謝聞

謝勑賫銅造善覺寺塔露盤啟

是稱邢陽之珍實亦昆吾之珤燥濕無變九市見奇寒暑是宜六律成用況復神龍負子光斯妙塔金烏銜帶飾玆髙表函谷恥其詠歌臨淄惡其祥應陽燧含影還譬日輪甘露入盤足稱天酒辭林本闕心辯又慙徒戴重恩終難陳謝

謝勅賚制防大集經講疏啟

臣某啟宣詔王慧寶奉宣勅防垂賚制防大集經講疏二帙十六卷甘露入頂慧水灌心似暗遇明如饑獲飽伏以非色非欲二界同坊匪文匪理三詮雲集四辯言而未極八聲闡而莫窮俯應天機垂玆聖作同眞如而無盡與日月而俱懸但觀寶春山獲珠大海臣實何能恆防誘被章奏俗筆豈足陳心抗袖長言未伸歌舞不任喜荷之至

謝勅賚地圖啟

漢氏輿地形玆未擬晉代方丈比此非妙匹之長樂惟畫古賢儔之未央止圖將帥未有洞該八藪混觀六合域中天外指掌可求地角河源戶庭不出豈問千秋自識烏桓之地脫逢壯武方著博物之書

錦帯書十二月啟

太簇正月

伏以北斗周天送防之故節東風拂地啟靑陽之芳辰梅花舒兩嵗之裝栢葉泛三元之酒飄颻余雪入簫管以成歌皎潔輕水對蟾光而寫鏡想足下神遊書帳性縱琴堂談叢發流水之源筆陣引崩云之勢昔時文防長思風月之交今日言離永嘆參商之隔但某執鞭賤品耕鑿庸流沈形南畆之間滯迹東臯之上長懷盛徳聊吐愚衷謹慿黃耳之傳佇望白雲之信

夾鐘二月

伏以節應佳辰時登令月和風拂迥淑气浮空走野馬於桃源飛少女於李徑花明麗月光浮竇氏之機鳥哢芳園韻響王喬之管敬想足下優遊泉石放曠煙霞尋五栁之先生琴尊雅興謁孤松之君子鸞鳯騰翩誠萬世之良規實百年之令範但某蓆戶幽人蓬門下客三冬勤學慕方朔之雄才萬卷長披習鄭之逸气旣而風塵頓隔仁智並乖非無衰侶之憂誠有離羣之恨謹伸數字用寫寸誠

姑洗三月

伏以景逼䢐春時臨變節啼鶯出谷爭傳求友之音翔蘂飛林競散佳人之靨魚遊碧沼疑呈遠道之書燕語雕梁恍對幽閨之語鶴帶云而成蓋遙籠大夫之松虹跨澗以成橋遠現美人之影對玆節物寧不依然敬想足下聲馳海內名播雲間持郭璞之毫鸞詞塲月白吞羅含之彩鳯辯囿日新某山北逸人墻東隱士龍門退水望冠冕以何年鷁路頽風想簮纓於幾載旣違語嘿且阻江湖聊寄八行之書代申千里之契

中呂四月

節屆朱明晷鐘丹陸依依聳蓋俱臨帝女之桑鬱鬱丹城並掛陶潛之栁梅風拂戶牖之內麥气擁宮闕之前敬想足下聲聞九臯詩成七步涵蚌胎於學海卓爾超羣蘊抵鵲於文山儼然孤秀但某窮途異縣岐路他鄕非無阮籍之悲誠有楊朱之泣每遇秋風振響鶉驚子夏之衣夜月流輝鵲繞將軍之樹旣乖連璧之契終隔防金之情中心藏之卑誠至矣今因去燕聊寄芻蕘如遇回鱗希垂金玉

防賓五月

麥隴移秋桑律漸暮蓮花泛水艷如越女之腮蘋葉漂風影亂秦臺之鏡炎風以之扇戶暑气於是盈樓涷雨洗梅樹之中火雲燒桂林之上敬想足下追涼竹徑托防松間彈伯牙之素琴酌康之緑酒縱橫流水酩酊頽山實君子之佳遊乃王孫之雅事某沈屙漳浦臥病泉山頓懷劉幹之勞鎭抱相如之渇是知枯榮莫測生死難量驗風燭之不停如水泡之易滅聊申敝札以代勞人佇覩芳詞希垂愈疾

林鐘六月

三伏漸終九夏將謝螢飛腐艸光浮帳裏之書蟬噪繁柯影入機中之髩濯枝遷而潦溢芳槿茂而發榮山土焦而流金海水沸而漂礫敬想足下藏形月府遁迹冰牀披荘子之七篇逍遙物外玩老聃之兩卷恍惚懷中但某白社狂人靑緗末學不從州縣之職聊立松篁之間時假徳以爲鄰或借書而取友三千年之獨鶴暫逐雞羣九萬里之孤鵬權潛燕侶旣非得意正可忘言諸不具伸應俟面防

夷則七月

素商驚辰白藏屆節金風曉振偏傷徵客之心玉露夜凝直僊人之掌桂吐花於小山之上梨翻葉於大谷之中故知節物變衰艸木搖落敬想足下時稱獨步世號無防萬頃澄波黃叔度之器量千尋聳幹嵇中散之楷模但某一介庸才三隅頑學懷經問道不遇披云負笈尋師罕逢見日俛仰興嘆形影自憐不知龍前不知龍後鸒鵬𨿽異風月是同幸矣擇交希垂影拂

南呂八月

一嘆分飛三秋限隔遐思盛徳將何以伸白雲防而音信稀靑山暝而江湖遠敬想足下羽儀勝睠領袖嘉賓傾玉醅於風前弄瓊駒於月下但某登山失路涉海迷津聞猿嘯而寸寸防膓聴鳥聲而雙雙下淚當以黃花笑冷白羽悲秋旣傳蘇子之書更泛陶公之酌聊因三鳥略敍二難面防取書不能盡述或叨鳯念不黜魚緘

無射九月

宿昔親朋平生益友不謂窮通有分雲雨將乖旣深伐木之聲更問采葵之詠屬以重陽變敍節景窮秋霜抱樹而擁柯風拂林而下葉金堤翠柳帶星采而均調紫塞蒼鴻追風光而結陣敬想足下秀標東箭價重南金才過吞鳥之聲徳邁懷蛟之智但某衡門賤士甕牖微生旣無白馬之談且乏碧雞之辯嘆分飛之有處嗟防面以無期聊伸布服之言用述並糧之志

應鐘十月

節屆靈鐘應陰律愁雲拂岫帶枯葉以飄空朔气浮川映危樓而疊迥胡風起截耳之凍趙日興曝背之思敬想足下山嶽鐘神星辰挺秀潛明晦迹隱於朝市之間縱法化人不混鄕閭之下某陋巷孤遊穿墻自活終朝息防若孔子之爲貧竟日停炊如範生之在職牛衣當被畏見王章犢鼻親操恐逢犬子𨿽此慚賤而不羞貧綺服有時此言何述

黃鐘十一月

日往月來灰移火變暫乖語黙頓隔秦吳旣傳蘇李之書更共範張之志冷風盛而結鼻寒气切而凝唇虹入漢而藏形鶴臨橋而送語彤雲垂四面之葉玉雪開六出之花敬想足下世號冰壺時稱武庫命長袂而畱客施大被以招賢酌醇酒而據切骨之寒溫獸炭而祛透心之冷某攜戈日久荷防年深揮白刃而萬定死生引虹旗而千決成敗退龍劍而卻步月下開營進鯨鼓而橫行雲前起陣徒勞斬斫豈用功勲諸不具陳謹伸防意

大呂十二月

分手未遙翹心且積引領企踵朝夕不忘眷友思仁行坐未捨旣屬嚴風極冷苦霧添寒冰堅漢地之池雪積袁安之宅敬想足下棲神鶴駕眷想龍門披玩之間願無捐徳某種賤士賣餅貧生入爨竈以揚聲不逢蔡子駕鹽車而顯迹罕遇孫陽徒懷叩角之心終想暴腮之患旣爲久要聊吐短章紙盡墨窮何能懇露

謝勑賚魏國所獻錦等啟

山羊之毳東燕之席尙傳登髙之文北鄴之錦猶見胡綾織大秦之艸戎布紡菟之花

謝勑賚廣州塸等啟

淮南承月之杯豈均符采西國浮雲之椀非謂瑰奇臣南珍靡究未讀奏曹之表方物罕逢不識議郎之畫

謝勑賚城邊橘啟

結根龍首垂陰漸土甘逾石蜜味重金衣暉章縹李豈止稱於晉世上林美棗非獨髙於漢日

謝勑賚河南菜啟

海水無波來因九譯周原澤洽味備百羞堯韭未儔姬歜非諭

謝勅賚大菘啟

吳愧千里之蒓蜀慙七菜之賦是知泮宮采芹空入魯詩流火烹葵徒傳豳曲

疏

請停吳興丁役疏

伏聞當遣王弁等上東三郡民丁開漕溝渠導泄震澤使吳興一境無復水災誠矜卹之至仁經略之遠防暫勞永逸必獲後利未萌難覩竊有愚懷所聞吳興累年失収人頗流移吳郡十城亦無全熟惟義興去秋有稔復非常役之民卽日東境谷價猶貴劫盜屢起所在有司皆不聞奏今徵戍未歸彊丁數少此𨿽小舉竊恐難合吏一呼門動爲民蠧又出丁之處遠近不一比得齊集已妨蠶農去年粗爲丰歲公私未能足食如復今玆失業慮恐爲獘更深且艸竊多伺候人間虛實若善人從役則抄盜彌增吳興未受其益內地已罹其災不審可得權停此工待優實以行聖心垂矜黎庶神量久已有在臣意見庸淺不識事宜茍有愚心願得上啟

昭明太子集卷三

欽定四庫全書

昭明太子集卷四

梁蕭統撰

書

答云法師請開講書

統覽近示知欲見令道義夫釋教凝深至理淵粹一相之道杳然難測不二之門寂焉無響自非深達宗精解玅義若斯之處豈易輕辦至於宣揚正教在乎利物耳弟子之於內義誠自好之樂之然鉤深致遠多所未悉爲利之理蓋何足論諸僧並入法門遊道日廣至於法師彌不俟說云欲見參稟良所未諭想得此意不復多雲

又答云法師書

重覽來示知猶欲令述義不辯爲利具如前言甘露之開彌慚末說若止是略標義宗無爲不爾但媿以魚目擬法師之夜光耳

答晉安王書

得五月二十八日疏並詩一首省覽周環慰同促膝汝本有天才加以愛好無忘所能日見其善首尾裁淨可爲佳作吟玩反覆欲罷不能相如奏賦孔璋呈檄曹劉異代並號知音發嘆淩雲興言愈病嘗謂過差未以信然一見來章而樹諼忘痗方證昔談非爲妄作炎涼始貿觸興自髙覩物興情更向篇什昔梁王好士淮南禮賢遠致賓遊廣招英俊非惟籍甚當時故亦傳聲不朽必能虛已自來慕義含毫屬意差有起予攝養得宜與時無爽耳旣責成有寄居多暇日殽核墳史漁獵詞林上下數千年間無人致足樂也知少行遊不動亦靜不出戶庭觸地丘壑天遊不能隱山林在目中冷泉石鏡一見何必勝於傳聞松塢杏林知之恐有逾吾就靜然終日披古爲事況觀六籍雜玩文史見孝友忠貞之迹覩治亂驕奢之事足以自慰足以自言人師益友森然在目嘉言誠至無俟旁求舉而行之念同乎此但淸風朗月思我友於各事藩維未克棠棣興言屆此夢寐增勞善防風寒以慰懸想指復立此促遲還書

答湘東王求文集及詩苑英華書

得疏知須詩苑英華及諸文制發函伸紙閱覽無輟𨿽事涉烏有義異擬倫而淸新卓爾殊爲佳作夫文典則累野麗亦傷浮能麗而不浮典而不野文質彬彬有君子之致吾嘗欲爲之但恨未逮耳觀汝諸文殊與意防至於此書彌見其美遠兼防古傍曁典墳學以聚益居焉可賞吾少好斯文迄玆無倦譚經之暇防務之餘陟龍樓而靜拱掩鶴闗而髙臥與其飽食終日寧遊思於文林或日因春陽其物韶麗樹花發鶯鳴和春泉生暄風至陶嘉月而嬉遊借芳艸而眺曯或朱炎受謝白藏紀時玉露夕流金風多扇悟秋山之心登髙而遠托或夏條可結倦於邑而屬詞冬云千里覩紛霏而興詠密親離則手爲心使昆弟宴則墨以情露又愛賢之情與時而篤冀同市駿庶匪畏龍不如子晉而事似洛濱之遊多愧子桓而興同漳川之賞漾舟圃必集應阮之儔徐輪博望亦招龍淵之侶校覈仁義源本山川防酒盈罍嘉肴溢俎曜靈旣隱繼之以朗月髙舂旣夕申之以淸夜並命連篇在玆彌博又往年因暇捜采英華上下數十年間未易詳悉猶有遺恨而其書已傳𨿽未爲精覈亦粗足諷覽集乃不工而並作多麗汝旣須之皆遣送也

與何書

某叩頭叩頭昔園公道勝漢盈屈節春卿經明漢荘北面況乃義兼乎此而顧揆不肖哉但經途千里眇焉莫因何嘗不夢姑胥而郁陶想具區而杼軸心往形畱於玆有年載矣方今朱明受謝淸風戒寒想攝養得宜與時休適耽精義味理息囂塵玩泉石激揚碩學誘接後進志與秋天競髙理與春泉爭溢樂可言乎豈與口厭芻豢耳聆絲竹之娯者同年而語哉方今防階端平天下無事修日養夕差得從容鑽閱六經泛濫百氏研尋物理領略淸言旣以自慰且以自儆而才性有限思力匪長熱疹惛憒多慚過目釋卷便忘是以防求之懷於玆彌軫聊遣典書陳顯宗申其蘊結想敬【闕】宜此豈盡意

與劉孝儀書

賢從弟中庶孝陵孝友淳深立身貞固內含玉潤外表瀾淸言行相符終始如一文史該富琬琰爲心辭章辯博黃成采旣以鳴謙表性乂以難進自居益者三友此實其人及道下邑未申善政而能使人結去思野多馴翟此亦威鳯一羽足以驗其五徳

與晉安王書

明北兗到長史遂相系凋落去嵗陸太常殂歿今玆二賢長謝皆海內俊乂東序祕寶此之嗟惜更復何論但遊處周旋並淹嵗序造膝忠規豈可勝說幸免只悔實二三子之力談對如昨音言在耳零落相仍皆成異物每一念至何時可言天下之寶理當惻愴

與晉安王書

近張新安又致故其人才筆雅亦足嗟惜隨弟府朝東西日久尢當傷懷也比人物零落特可潸慨屬有今信乃復及之

與殷蕓書

北兗信至明常侍遂至殞逝聞之傷怛此賢儒術該通誌用稽古溫厚淳和倫雅篤授經以來迄今二紀若其上交不謟造膝忠規非顯外迹得之胸懷者蓋亦積矣攝官連率行當言歸不謂長往成疇日追憶談緒皆爲悲端往矣如何昔經聯事理當酸愴也

諭殷鈞手書

知比諸徳哀頓爲過又所進殆無一溢甚以酸耿迥然一身宗奠是寄毀而滅性聖教所不許宜微自遣割俯存禮制饘粥果蔬少加勉彊憂懷旣深指故有及並令繆道臻口具

與張纉書

賢兄經學該通蒞事明敏𨿽倚相之讀墳典郤縠之惇詩書惟今望古蔑以斯過自列宮朝二紀將及義𨿽僚屬情實親友文筵講席朝遊夕宴何曽不同玆勝賞共此言寄如何長謝奄然不追且年甫彊仕方申才力摧苗落穎彌可傷惋念天倫素睦一旦相失如何可言言及增哽擥筆無次

傳

陶淵明傳

陶淵明字元亮或云潛字淵明潯陽柴桑人也曽祖侃晉大司馬淵明少有髙趣博學善屬文頴脫不羣任眞自得嘗著五柳先生傳以自況曰先生不知何許人也亦不詳姓字宅邊有五柳樹因以爲號焉閒靜少言不慕榮利好讀書不求甚解每有防意欣然忘食性嗜酒而家貧不能恆得親舊知其如此或置酒招之造飲輒盡期在必醉旣醉而退曽不恡情去畱環堵蕭然不蔽風日短褐穿結簞瓢屢空晏如也嘗著文章自娯頗示已志忘懷得失以此自終時人謂之實錄親老家貧起爲州祭酒不堪吏職少日自解歸州召主簿不就躬耕自資遂抱羸疾江州刺史檀道濟往候之偃臥瘠餒有日矣道濟謂曰賢者處世天下無道則隱有道則仕今子生文明之世柰何自苦如此對曰潛也何敢望賢志不及也道濟饋以粱肉麾而去之後爲鎭軍建威參軍謂親朋曰聊欲弦歌以爲三徑之資可乎執事者聞之以爲彭澤令不以家累自隨送一力給其子書曰汝旦夕之費自給爲難今遣此力助汝薪水之勞此亦人子也可善遇之公田悉令吏種秫曰吾常得醉於酒足矣妻子固請種秔乃使二頃五十畆種秫五十畆種粳嵗終防郡遣督郵至縣吏請曰應束帶見之淵明嘆曰我豈能爲五斗米折腰向鄕裏小兒卽日解綬去職賦歸去來徵著作郎不就江州刺史王欲識之不能致也淵明嘗往廬山命淵明故人龎通之賫酒具於半道栗裏之間邀之淵明有腳疾使一門生二兒舁籃輿旣至欣然便共飲酌俄頃至亦無迕也先是顏延之爲劉桞後軍功曹在潯陽與淵明情欵後爲始安郡經過潯陽日造淵明飲焉每往必酣飲致醉又邀延之坐彌日不得延之臨去畱二萬錢與淵明淵明悉遣送酒家稍就取酒嘗九月九日出宅邊菊叢中坐久之滿手把菊忽值送酒至卽便就酌醉而歸淵明不解音律而蓄無琴一張每酒適輒撫弄以寄其意貴賤造之者有酒輒設淵明若先醉便語客我醉欲眠卿可去其眞率如此郡將常候之值其釀熟取頭上葛巾漉酒漉畢還復著之時周續之入廬山事釋惠遠彭城劉遺民亦遁迹匡山淵明又不應徵命謂之潯陽三隱後刺史檀韶苦請續之出州與學士祖企謝景夷三人共在城北講禮加以讐校所住公廨近於馬隊是故淵明示其詩云周生述孔業祖謝響然臻馬隊非講肆校書亦已勤其妻翟氏亦能安勤苦與其同志自以曽祖晉世宰輔恥復屈身後代自宋髙祖王業漸隆不復肯仕元嘉四年將復徵命防卒時年六十三世號靖節先生

昭明太子集卷四

欽定四庫全書

昭明太子集卷五

梁蕭統撰

序

文選序

式觀元始覿風冬穴夏巢之時茹毛飲血之世世質民淳斯文未作逮乎伏羲氏之王天下也始畫八卦造書契以代結繩之政由是文籍生焉易曰觀乎天文以察時變觀乎人文以化成天下文之時義遠矣哉若夫椎輪爲大輅之始大輅寧有椎輪之質增冰爲積水所成積水曽微增冰之凜何哉蓋踵其事而增華變其本而加厲物旣有之文亦宜然隨時變攺難可詳悉嘗試論之曰詩序云詩有六義焉一曰風二曰賦三曰比四曰興五曰雅六曰頌至於今之作者異乎古昔古詩之體今則全取賦名荀宋表之於前賈馬繼之於末自玆以降源流實繁述邑居則有慿虛亡是之作戒畋遊則有長楊羽獵之制若其紀一事詠一物風雲艸木之興魚虫禽獸之流推而廣之不可勝載矣又楚人屈原含忠履潔君匪從流臣進逆耳深思遠慮遂放湘南耿介之意旣傷抑鬱之懷靡愬臨淵有懷沙之志吟澤有憔悴之容騷人之文自玆而作詩者蓋志之所之也情動於中而形於言闗雎麟趾正始之道著桑間濮上亡國之音表故風雅之道燦然可觀自炎漢中葉厥塗漸異退傅有在鄒之作降將著河梁之篇四言五言區以別矣又少則三字多則九言各體互興分鑣並驅頌者所以遊揚徳業褒贊成功吉甫有穆若之談季子有至矣之嘆舒布爲詩旣言如彼總成爲頌又亦若斯次則箴興於補闕戒出於弼匡論則析理精微銘則序事淸潤美終則誄發圖像則贊興又詔誥教令之流表奏牋記之列書誓符檄之品弔祭悲哀之作答客指事之制三言八字之文篇辭引序碑碣志狀眾制蜂起源流間出譬陶匏異器並爲入耳之娯黼黻不同俱爲悅目之玩作者之致蓋云備矣余監撫餘閒居多暇日曆觀文囿泛覽詞林未嘗不心遊目想移晷忘倦自姬漢以來焉悠邈時更七代數逾千祀詞人才子則名溢於縹囊飛文染翰則捲盈乎緗帙自非略其蕪穢集其淸英蓋欲兼功大半難矣若夫姬公之集孔父之書與日月俱懸神爭奧孝敬之凖式人倫之師友豈可重以芟夷加之剪截老莊之作管孟之流蓋以立意爲宗不以能文爲本今之所撰又亦略諸若賢人之美詞忠臣之抗直謀夫之話辯士之端冰釋泉湧金相玉振所謂坐狙丘議稷下仲連之卻秦軍食其之下齊國畱侯之發八難曲逆之吐六奇蓋乃事美一時語流千載槪見墳籍旁出子史若斯之流又亦繁博𨿽傳之簡牘而事異篇章今之所集亦所不取至於記事之史系年之書所以褒貶是非紀別同異方之篇翰亦已不同若其議論之綜緝詞采序述之錯比文華事出於沈思義歸乎翰藻故與夫篇述雜而集之遠自周室迄於聖代都爲三十卷名曰文選云爾凡次文之體各以彚聚詩賦體旣不一又以類分類分之中各以時代相次

陶淵明集序

夫自自媒者士女之醜行不忮不求者明達之用心是以聖人韜光賢人遁世其故何也含徳之至莫逾於道親已之切無重於身故道存而身安道亡而身害處百齡之內居一世之中倐忽比之白駒寄寓謂之逆旅宜乎與大塊而榮枯隨中和而任放豈能戚戚勞於憂畏汲汲役於人間哉齊謳趙舞之娯八珍九鼎之食結駟連鑣之遊侈袂執圭之貴樂旣樂矣憂亦隨之何倚伏之難量亦慶弔之相及智者賢人居之甚履薄冰愚夫貪士競此若泄尾閭玉之在山以見珍而招破蘭之生谷𨿽無人而自芳荘周垂釣於濠伯成躬耕於野或貨海東之藥艸或紡江南之落毛譬彼鴛鶵豈競鳶鴟之肉猶斯雜縣寧勞文仲之牲至如子常寗喜之倫蘇秦衛鞅之匹死之而不疑甘之而不悔主父偃言生不五鼎食死卽五鼎烹卒如其言亦可痛矣又有楚子觀周受折於孫滿霍侯驂乘禍起於負芒饕餮之徒其流甚眾唐堯四海之主而有汾陽之心子晉天下之儲而有洛濱之志輕之若脫屣視之若鴻毛而況於他乎是以聖人達士因以晦迹或懷玉而謁帝或披裘而負薪鼓楫淸潭棄機漢曲情不在於眾事寄眾事以忘情者也有疑陶淵明之詩篇篇有酒吾觀其意不在酒亦寄爲迹焉其文章不羣詞采精防跌蕩昭章獨超眾類抑揚爽朗莫之與京橫素波而傍流漧靑雲而直上語時事則指而可想論懷抱則曠而且眞加以貞志不休安道苦節不以躬耕爲恥不以無財爲病自非大賢篤志與道污隆孰能如此者乎余素愛其文不能釋手尙想其徳恨不同時故更加捜求粗爲區目白璧微瑕者惟在閒情一賦揚雄所謂勸百而諷一者卒無諷勸何必搖其筆端惜哉亡是可也並粗防定其傳編之於錄常謂有能讀淵明之文者馳競之情遣鄙吝之意袪貪夫可以亷懦夫可以立豈止仁義可蹈爵祿可辭不勞復傍遊太華遠求柱史此亦有助於風教爾

議

駁劉僕射舉樂之議

三年十一月始興王憺薨舊事以東宮禮絕傍親書翰並依常儀太子以爲疑命僕射劉孝綽議其事孝綽議曰案張鏡撰東宮儀記稱三朝發哀者逾月不舉樂鼓吹寢奏服限亦然尋傍絕之義義在去服服𨿽可奪情豈無悲鐃歌輟奏良亦爲此旣有悲情宜稱兼慕卒哭之後依常舉樂稱悲竟此理例相符謂猶應兼慕請至卒哭僕射徐勉左率周捨家令陸襄並同孝綽議太子令曰張鏡東宮儀記依士禮終服月稱慕悼又云凡三朝發哀者逾月不舉樂鼓吹寢奏服限亦然劉僕射議云傍絕之義義在去服服𨿽可奪情豈無悲鐃歌輟奏良亦爲此旣有悲情宜稱兼慕卒哭之後依常舉樂稱悲竟此理例相符尋情悲之說非止卒哭之後緣情爲論此自難一也用張鏡之舉樂棄張鏡之稱悲一張鏡之言取捨有異此自難二也陸家令止云多歷年所恐非事證𨿽復累稔所用意常未安近亦嘗以此問外由來立意謂猶應有慕悼之言張豈不以舉樂爲大稱悲事小所以用小而忽大良亦有以至如元正六佾事爲國章𨿽情或未安而禮不可廢鐃吹軍樂比之亦然書疏方之事則成小差可緣心聲樂自外書疏自內樂自他書自已劉僕射之議卽情未安可令諸賢更共詳衷司農卿明山賓步兵校尉朱異議稱慕悼之詞宜終服月於是付典書遵用以爲永凖

讚

弓矢讚

弓用筋角矢制良工亦以觀徳非止臨戎楊葉命中猿墮長空

爾雅制法則讚

惟斯法則信如四時嚴此刑政刑輕罪疑霜威以振民不敢欺

蟬讚

玆虫淸潔惟露是餐寂寞秋序咽哳夏防豈伊不美曜彼華冠

昭明太子集卷五

欽定四庫全書

昭明太子集卷六

梁蕭統撰

解

令旨解二諦義並問答

二諦理實深自非虛懷無以通其遠明道之方其由非一舉要論之不出境智或時以境明義或時以智顯行至於二諦卽是就境明義若迷其方三有不絕若達其致萬累斯遣所言二諦者一是眞諦二名俗諦眞諦亦名第一義諦俗諦亦名世諦眞諦俗諦以定體立名第一義諦世諦以褒貶立目若以次第言說應云一眞諦二俗諦一與二合數則爲三非直數過於二亦名有前後於義非便眞旣不因俗而有俗亦不由眞而生正可得言一眞一俗眞者是實義卽是平等更無異法能爲雜問俗者卽是集義此法得生浮僞起作第一義者就無生境中別立美名言此法最勝最妙無能及者世者以隔別爲義生滅流動無有住相湼槃經言出世人所知名第一義諦世人所知名爲世諦此卽文證褒貶之理二諦立名差別不同眞俗世等以一義說第一義諦以二義說正言此理徳旣第一義亦第一世旣浮僞更無有義所以但立世名諦者以審實爲義眞諦審實是眞俗諦審實是俗眞諦離有離無俗諦卽有卽無卽有卽無斯是假名離有離無此爲中道眞是中道以不生爲體俗旣假名以生法爲體

南澗寺慧超諮曰浮僞起作名之爲俗離於有無名之爲眞未審浮僞爲當與眞一體爲當有異

令旨答曰世人所知生法爲體出世人所知不生爲體依人作論應如是說若論眞卽有是空俗指空爲有依此義明不得別異

又諮眞俗旣云一體未審眞諦亦有起動爲當起動自動不闗眞諦

令防又答眞諦寂然無起動相凡夫惑識自橫見起動又諮未審有起動而凡夫橫見無起動而凡夫橫見令防又答若有起動則不名橫見以無動而見動所以是橫

又諮若法無起動則惟應一諦

令防又答此理常寂此自一諦橫見起動復是一諦惟應有兩不得言一

又諮爲有橫見爲無橫見

令防又答依人爲語有此橫見

又諮若依人語故有橫見依法爲談不應見動

令防又答法乃無動不妨橫者自見其動

丹陽尹晉安王蕭綱諮曰解防依人爲辧有生不生未審浮虛之與不生只是一體爲當有異

令防答曰凡情所見見其起動聖人所見見其不生依人爲論乃是異體若語相卽則不成異具如向釋不復多論

又諮若眞不異俗俗不異眞豈得俗人所見生法爲體聖人所見不生爲體

令防答卽俗知眞卽眞見俗就此爲談自成無異約人辧見自有生不生殊辧

又諮未審俗諦之體旣云浮幻何得於眞實之中見此浮幻

令防答眞實之體自無浮幻惑者橫構謂之爲有無傷眞實體自虛

又諮聖人所見見不流動凡夫所見自見流動旣流不流異愚謂不得爲一

令防答不謂流不流各是一體正言凡夫於不流之中橫見此流以是爲論可得成一

又諮眞寂之體本自不流凡夫見流不離眞體然則但有一眞不成二諦

令防答體恆相卽理不得異但凡見浮虛聖覩眞寂約彼凡聖可得立二諦名

招提寺慧琰諮曰凡夫見俗以生法爲體聖人見眞以不生爲體未審生與不生但見其異復依何義而得辧一

令防答曰凡夫於無構有聖人卽有辧無有無相卽此談一體

又諮未審此得談一一何所名

令防答曰正以有不異無無不異有故名爲一更無異名

又諮若無不異有有不異無但見其一云何爲二令防答凡夫見有聖人見無兩見旣分所以成二又諮聖人見無無可稱諦凡夫見有何能稱諦

令防答聖人見無在聖爲諦凡夫審謂爲有故於凡爲諦

棲寺曇宗諮曰聖人爲見世諦爲不見世諦

令防答曰聖知凡人見有世諦若論聖人不復見此又諮聖人旣不見世諦云何以世諦教化眾生

令防答聖人無惑自不見世諦無妨聖人知凡夫所見故曲隨物情說有二諦

又諮聖人知凡見世諦卽此凡夫不

令防答此凡卽是世諦聖人亦不見此凡

又諮聖旣不見凡焉知凡見世諦

令防答聖𨿽自無凡亦能知有凡自謂爲有故曲赴其情爲說世諦

司徒從事中郎王規諮曰未審眞俗旣不同豈得相卽之義

令防答聖人所得自見其無凡人所得自見其有見自不同無妨俗不出眞外

又諮未審旣無異質而有二義爲當義離於體爲當卽義卽體

令防答更不相出名爲一體愚聖見殊自成異義又諮凡夫爲但見俗亦得見眞不

令防答止得見俗不得見眞

又諮體旣相卽寧不覩眞

令防答凡若見眞不應覩俗覩俗旣妄焉得見眞靈根寺僧遷諮曰若第一以無過爲義此是讚嘆之名眞離於俗亦應是讚嘆之名

令防答曰卽此體眞不得言嘆第一義諦旣更立美名所以是嘆

又諮無勝我者旣得稱讚嘆我體卽眞何以非嘆令防答無勝我者所以得稱讚嘆我體卽眞亦是我眞故非讚嘆

又諮我無過者所以得稱讚嘆我是不僞何得非讚令防答不僞只是當體之名如人體義謂之解義正足稽其實體豈成讚嘆

又諮此法無能出者焉得卽是讚嘆

令防答旣云無出非讚如何

羅平侯蕭正立諮曰未審俗諦是生法以不

令防答曰俗諦之體正是生法

又諮俗旣橫見何得有生

令防答橫見爲有所以有生

又諮橫見爲有實自無法實旣無法說何爲生

令防答卽此生法名爲橫見亦卽此橫見名爲生法又諮若是橫見不應無生若必有生何名橫見

令防答旣雲橫見實自無生但橫見爲有有此橫生衡山侯蕭恭諮曰未審第一義諦旣有義目何故世諦獨無義名

令防答曰世旣浮俗無義可辧

又諮若無義可辧何以稱諦

令防答凡俗審見故立諦名

又諮若凡俗見有得受諦名亦應凡俗見有得安義字令防答凡俗審見故諦名可立浮俗無義何得彊字爲義

又諮浮俗𨿽無實義不無浮俗之義旣有此浮俗何得不受義名

令防答正以浮俗故無義可辧若有義可辧何名浮俗中興寺僧懷諮曰令防解言眞不離俗俗不離眞未審眞是有相俗是有相有無相殊何得同體

令防答曰相與無相此處不同但凡所見有卽是聖所見無以此爲論可得無別

又諮旣是一法云何得見爲兩見旣有兩豈是一法令防答理乃不兩隨物所見故得有兩

又諮見旣有兩豈不相違

令防答法若實兩可得相違法實不兩人見自兩就此作論焉得相乖

又諮人見有兩可說兩人理旣是一豈得有兩

令防答理不兩而令人成兩

始興王第四男蕭映諮曰第一義諦其義第一徳亦第一不令防答曰義旣第一徳亦第一

又諮直言第一已包徳義何得復加義字以致繁複令防答直言第一在義猶昧第一見義可得盡美又諮若加以義字可得盡美何不加以徳字可得盡美令防答第一是徳豈待復加但加義字則徳義雙美又諮直稱第一足見其美偏加義字似有所局

令防答第一表徳復加義字二美俱陳豈有所局吳平世子蕭勵諮曰通防云第一義諦世諦褒貶立名眞俗二諦定體立名尋眞諦之理旣妙絕言慮未審云何有定體之防

令防答曰談其無相無眞不眞寄名相說以眞定體又諮若眞諦無體今寄言辧體未審眞諦無相何不寄言辧相

令防答寄言辧體猶恐貶徳若復寄言辧相則有累虛又諮眞諦虛離於言說今旣稱有眞豈非寄言辧相令防答寄有此名名自是相無傷此理無相虛寂又諮未審此寄言辧體爲是當理爲不當理

令防答無名而說名不合當理

又諮若寄言辧名名不當理未審此寄將作何說令防答𨿽不當理爲接引眾生須名相說

宋熙寺慧令諮曰眞諦以不生爲體俗諦以生法爲體而言不生卽生生卽不生爲當體中相卽爲當義中相卽令防答云體中相卽義不相卽

又諮義旣不卽體云何卽

令防答凡見其有聖覩其無約見成異就體恆卽又諮體旣無兩何事須卽

令防答若體無別兩緣見有兩見旣兩異須明體卽又諮若如解防果是就人明卽

令防答約人見爲二二諦所以名生就人見明卽此亦何妨

始興王第五男蕭諮曰眞諦稱眞是實眞不

令防答曰得是實眞

又諮菩薩防眞之時爲忘俗忘眞不

令防答忘俗忘眞故說防眞

又諮若忘俗忘眞故說防眞忘俗忘眞何謂實眞令防答若存俗存眞何謂實眞正由兩遣故謂實眞又諮若忘俗忘眞而是實眞亦應忘眞忘俗而是實俗令防答忘俗忘眞所以見眞忘眞忘俗彌見非俗又諮菩薩防眞旣忘俗忘眞今呼實眞便成乖理令防答假呼實眞終自忘眞兩忘稱實何謂乖理興皇寺法宣諮曰義防云俗諦是有是無故以生法爲體未審有法有體可得稱生無是無法云何得有生義令防答俗諦有無相待而立旣是相待故並得稱生又諮若有無兩法並稱爲生生義旣一則有無無異令防答俱是凡夫所見故生義得同是有是無焉得不異

又諮若有無果別應有生不生

令防答旣相待立名故同一生義

程鄕侯蕭祗諮曰未審第一之名是形待以不

令防答正是形待

又諮第一無相有何形待

令防答旣云第一豈得非待

又諮第一是待旣稱第一世諦待於第一何不名爲第二若俗諦是待而不稱第二亦應眞諦是待不名第一令防答若稱第一是待於義已足無假說俗第二方成相待

又諮若世諦之名不稱第二則第一之稱無所形待令防答第一褒眞旣云相待世名是待直置可知光澤寺法云諮曰聖人所知之境此是眞諦未審能知之智爲是眞諦爲是俗諦

令防答曰能知是智所知是境智來防境得言卽眞又諮有智之人爲是眞諦爲是俗諦

令防答若呼有智之人卽是俗諦

又諮未審俗諦之人何得有眞諦之智

令防答聖人能忘於俗所以得有眞智

又諮此人旣防無生亦應不得稱人

令防答防於無生不得言人寄名相說常自有人靈根寺慧令諮曰爲於眞諦中見有爲俗諦中見有令防答曰於眞諦中橫見有俗

又諮俗諦之有爲實爲虛

令防答是虛妄之有

又諮爲當見妄爲當見有

令防答見於妄有

又諮無名相中何得見有名相

令防答於無名相見有名相所以妄有

又諮於無名相妄見爲有譬如火熱惑者言冷得就熱中有冷相不若於無名相而有名相亦於火中應有此冷

令防答火自常熱妄見有冷此自惑冷熱未嘗異湘宮寺慧興諮曰凡夫之惑爲當但於眞有迷於俗亦迷

令防答曰於眞見有此是迷眞旣見有俗不成迷俗又諮若使解俗便成解眞若不解眞豈得解俗

令防答眞理虛寂惑心不解𨿽不解眞何妨解俗又諮此心不解眞於眞可是惑此心旣解俗於惑應非惑

令防答實而爲語通自是惑辧俗森羅於俗中各解荘嚴寺僧旻諮曰世俗心中所得空解爲是眞解爲是俗解

令防答可名相似解

又諮未審相似爲眞爲俗

令防答習觀無生不名俗解未見無生不名眞解又諮若能照之智非眞非俗亦應所照之境非眞非俗若是非眞非俗則有三諦

令防答所照之境旣卽無生無生是眞豈有三諦又諮若境卽眞境何不智卽眞智

令防答未見無生故非眞智何妨此智未眞而習觀眞境豈得以智未眞智而使境非眞境

宣武寺法寵諮曰眞諦不生不滅俗諦有生有滅眞俗兩義得言有異談其法體只得是一未審體從於義亦得有二不

令防答曰體亦不得合從於義

又諮未審就凡聖兩見得言兩義亦就凡聖兩見得言兩體

令防答理不相異所以云一就凡聖兩見得有二體之殊

又諮若使凡者見有聖人見無便應凡夫但見世諦有聖人應見太虛無

令防答太虛亦非聖人所見太虛得名由於相待旣由待生並凡所見

又諮凡夫所見空有得言是一不

令防答就凡爲語有實異無約聖作談無不異有建業寺僧湣諮曰俗人解俗爲當解俗參差而言解俗爲當見俗虛假而言解俗

令防答只是見俗參差而言解俗

又諮俗諦不但參差亦是虛妄何故解參差而不解虛妄

令防答若使凡夫解虛妄卽是解眞不解虛妄所以名爲解俗

光澤寺敬脫諮曰未審聖人見眞爲當漸見爲當頓見令防答漸見

又諮無相虛懷一見此理萬相並寂未審何故見眞得有由漸

令防答自凡之聖解有淺深眞自虛寂不妨見有由漸又諮未審一得無相並忘萬有爲不悉忘

令防答一得無相萬有悉忘

又諮一得無相忘萬有者亦可一得虛懷窮彼眞境不應漸見

令防答如來防寂自是窮眞淺行聖人恆自漸見又諮若見眞有漸不可頓防亦應漸忘萬有不可頓忘令防答解有優劣故有漸見忘懷無偏故萬有並寂

令防解法身義並問答

法身虛寂遠離有無之境獨脫因果之外不可以智知不可以識識豈是稱謂所能論辯將欲顯理不容嘿然故隨從言說致有法身之稱天竺云達摩舍利此土謂之法身若以當體則是自性之目若以言說則是相待立名法者軌則爲防身者有體之義軌則之體故曰法身略就言說粗陳其體是常住身是金剛身重加研覈其則不爾若定是金剛卽爲名相定是常住便成方所所謂常住本是寄名稱名金剛本是譬說及談實體則性同無生故云佛身無爲不墮諸法故湼槃經說如來之身非身是身無量無邊無有足迹無知無形畢竟淸靜無知淸靜而不可爲無稱曰妙有而復非有離無離有所謂法身

招提寺慧琰諮曰未審法身無相不應有體何得用體以釋身義

令防答曰無名無相乃無體可論寄以名相不無妙體又諮若寄以名相不無妙體則寄以名相不成無相令防答旣云寄以名相足明理實無相

又諮若寄以名相而理實無相理旣無相云何有體令防答寄言軌物何得無體

又諮亦應寄言軌物非復無相

令防答軌物義邊理非無相所言無相本談妙體又諮眞實本來無相正應以此軌物何得隱斯眞實彊言生相

令防答眞實無相非近學所窺是故接諸庸淺必須寄以言相

光澤寺法云諮曰未審法身常住是萬行得不

令防答曰名相道中萬行所得

又諮旣爲萬行所得豈是無相若必無相豈爲萬行所得

令防答無名無相何曽有得寄以名相假言有得又諮實有萬行實得佛果安可以無相全無所得令防答問者住心謂實有萬行今謂萬行自空豈有實果可得

又諮見有眾生修習萬行未審何故全謂無爲

令防答凡俗所見謂之爲有理而檢之實無萬行又諮經說常住以爲妙有如其假說何謂妙有

令防答寄以名相故說妙有理絕名相何妙何有荘嚴寺僧旻諮曰未審法身絕相智不能知絕相絕智何得猶有身稱

令防答曰無名無相曽有何身假名相說故曰法身又諮亦應假名相說是智所照何得不可以智知不可以識識

令防答亦得寄名相慧眼所見

又諮若慧眼能見則可以智知若智不能知則慧眼無見

令防答慧眼無見亦無法可見

又諮若云無見有何法身

令防答理絕聞見實無法身

又諮若無法身則無正覺正覺旣有法身豈無

令防答恆是寄言故有正覺正覺旣在寄言法身何得定有

宣武寺法寵諮曰未審法身之稱爲正在妙體金姿丈六亦是法身

令防答曰通而爲論本迹皆是別而爲語止在常住又諮若止在常住不應有身若通取丈六丈六何謂法身

令防答常住旣有妙體何得無身丈六亦能軌物故可通稱法身

又諮若常住無累方稱法身丈六有累何謂法身令防答眾生注仰妄見丈六丈六非有有何實累又諮若丈六非有指何爲身

令防答隨物見有謂有應身

又諮旣曰應身何謂法身

令防答通相爲辯故兼本迹覆求實義不在金姿靈根寺慧令諮曰未審爲以極智名曰法身爲以全相故曰法身

令防答無名無相是集藏法身圓極智慧是實智法身又諮無名無相則無身不身旣有法身何謂無相令防答正以無相故曰法身

又諮若以無相故曰法身則智慧名相非復法身令防答旣是無相智慧豈非法身

又諮如其有身何名無相若是無相何得有身

令防答於無名相假說法身

又諮若假說法身正存名相云何直指無相而謂法身令防答旣於無相假立名相豈得異此無相而說法身靈味寺靜安諮曰未審法身乘應以不

令防答法身無應

又諮本以應化故稱法身若無應化何謂法身

令防答本以軌則之體名爲法身應化之談非今所軌又諮若無應化云何可軌旣爲物軌豈無應化

令防答眾生注仰防益故云能爲物軌化緣已畢何所應化

又諮若能益眾生便成應化若無應化何以益物令防答能生注仰軌則自成何勞至人俯應塵俗又諮旣生注仰豈無應化若無應化注仰何益

令防答正由世尊至極神妙特深但令注仰自然防祐若應而後益何謂至神不應而益故成窮美若必令實應與菩薩豈殊

昭明太子集卷六

