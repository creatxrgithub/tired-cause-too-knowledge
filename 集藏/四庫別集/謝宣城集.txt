

禦題宋槧謝宣城集

李杜稱詩久樓洪鋟版行【是集於宋紹興丁丑秋宣城守樓昭鋟於郡齋距謝朓已六百五十餘年又六十四年爲嘉定庚辰郡守洪伋以舊版字畫漫漶復刊之】蕓香資望古藻繢足怡情詎只摛辭麗頗多契理精欲嗤劉刺史何據五言城

乾隆乙未春

欽定四庫全書

集部二

謝宣城集

別集類一【齊】

提要

【臣】等謹案謝宣城集五卷齊謝朓撰朓字元暉陳郡陽夏人據南齊書本傳朓以中書郎出爲宣城太守以選復爲中書郎又出爲晉安王鎭北諮議南東海太守行南徐州事遷尙書吏部郎被誅其官實不止於宣城太守然詩家皆稱謝宣城殆以北樓吟詠爲世盛傳耶據陳振孫書錄解題稱朓集本十卷樓炤知宣州止以上五卷賦與詩刋之下五卷皆當時應用之文衰世之事可采者已見本傳及文選余視詩劣𨿽無傳可也考鐘嶸詩品稱朓極與予論詩感激頓挫過其文則振孫之言審矣張溥刻百三家集合朓詩文爲一卷此本五卷卽紹興二十八年樓炤所刻前有炤序猶南宋佳本也本傳稱朓長於五言詩沈約嘗云二百年來無此詩鐘嶸詩品乃稱其微傷細宻頗在不倫一章之中自有玉石人稱其善自發端而末篇多躓過毀過譽皆失其眞趙紫芝詩曰輔嗣易行無漢學元暉詩變有唐風斯於文質升降之間爲得其平矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

南齊吏部郎謝朓長五言詩其在宣城所賦藻繢尢精故李太白詠澄江之句而思其人杜少陵亦曰詩接謝宣城也予至郡視事之暇裒取郡捨石刻並宣城集所載謝詩才得二十餘首繼得蔣公之奇所集小謝詩以昭亭廟疊嶂樓綺霞閣所刻及文選玉臺新詠本集所有合成一編共五十八篇自謂備矣然小謝自有全集十卷但世所罕傳如宋海陵王墓志集中有之而筆談乃曰此銘集中不載蓋𨿽存中之博亦未之見也而余家舊藏偶有之考其上五卷賦與樂章之外詩乃百有二首而唱和聨句他人所附見者不與焉以是知蔣公所謂本集者非全集矣扵是屬之僚士參校謬誤𨿽是正已多而有無他本可證者故猶有闕文鋟版傳之目曰謝宣城詩集其下五卷則皆當時應用之文衰世之事其可采者已載於本傳文選余視詩劣焉無傳可也遂置之紹興丁丑秋七月朔東陽樓炤題

謝公詩名重天下在宣城所賦爲多故杜少陵以謝宣城稱之在宣城宜有公之集矣後公六百五十餘年樞密樓公始克鋟之木距今又六十四年字畫漫毀防不可讀是用再刻於郡齋以永其傳嘉定庚辰冬十二月望鄱陽洪伋識

欽定四庫全書

謝宣城集卷一

齊謝朓撰

賦

酬徳賦【並序】

右衛沈侯以冠世偉才眷予以國士以建武二年予將南牧見贈五言予時病旣以不堪蒞職又不獲復詩四年予忝役朱方又致一首迫東偏冦亂良無暇日其夏還京師且事防言未遑篇章之思沈侯之麗藻天逸固難以報章且欲申之賦頌得盡其體物之防詩不云乎無言不酬無徳不報言旣未敢爲酬然所報者寡於徳耳故稱之酬徳賦其辭曰

悲夫四遊之代序六龍鶩而不息輕蓋靡於駿奔玉衡勞於拊翼嗟嵗晏之尠歡曽陰黙以淒惻武伏於重介宛虹潛以自匿覽斯物之用舎相羣方之動植弔悴軀於華省理衣簮而自敕思披文而信道散奮懣於胸臆嗟民生之知用知莫深於知已彼知已之爲深信懷之其何已牽弱葛之蔓延寄陵風於松杞指曲蓬之直達固有慿於原枲彼排虛與蹠實又相鳴於林沚興伐木於友生詠承筐於君子矧景行之在斯方寄言於同恥求相仁於積習寓神心於名理惟惇牂之旅嵗實興齊之二六奉武運之方昌覩休風之未淑龍樓儼而洞開梁邸煥其重復君奉筆於帝儲我曳裾於皇穆借風雲之化景申遊好於蘭菊結徳言而爲佩帶芳猷而爲服援雅範以自綏懿前修之所朂昔仲宣之發頴實中郎之倒屣及士衡之借甚托壯武之髙義有杞梓之貞心協丹采之輝被伊吾人之陋薄𨿽黼藻之未變知云綱之不廓譬層棟之將傾必華榱之先落翳明離以上賔屬傳體於纎萼周二輝而分崩擠九鼎於重壑𨿽魚鳥之欲安駭風川而回薄防天道之布新嗟員首其焉托予窘迹以多媿塊離尢而獨處君紆組於名邦貽話言於川渚悵分手於東津望䢐舟而延佇慮古今之爲隔豈山川之云阻賴先徳之龍興奉英靈之電舉事紫泥之宻勿腰靑緺而容與沾後恵以朅來竟卒獲其笑語我艤舟以命徒將洎䢐於南夏旣朂予以烱戒又引之以風雅若笙簧之在聽𨿽舒憂而可假昔痁病於漳濵思繼歌而莫寫恩靈降之未已奉京枌而作傅臨邦途之永陌懷予馬於騏望平津而出宿登崇岡而興賦顧歸幰之南回引行鑣而東驅何瓌才之博侈申贈辭於萱樹指代匠而切偲比治素而引諭方含毫而報章迫紛埃之東騖釋末位以言歸忽乘驛以南赴連篇章之莫訓欲寄言於往句類鎩翮之難矯似洞源之不注意搔搔以杼軸魂營營而馳騖爾腰防於戎禁我拂劍於郎闈願同車以日夜城望昏而掩扉時遊盤以未極落景之䢐輝苦淸顏之倐忽恡歡賞之多違排重闗而休告知南館之有依驂職門以右轉僕望路其如歸忘淸漏之不緩惜曉露之方晞聞夫君之東守地隠蓄而懷仙登金華以問道得石室之名篇悟寰中之迫脇欲輕舉而舎旃離寵辱於毀譽去夭伐於鮏羴忽攜手以上徵躋中皇之修迥巾帝車之廣軾棹河舟之輕艇歷星術之燿燿浮天潢之瀴溟機九轉於玉漿練七明於神鼎吹萬化而不喧度千春之可並齊天地於倐忽安事人間之紆婞防

思歸賦【並序】

夫鑑之積也無厚而納窮神之照心之徑也有域而懷重淵之深余少而薄遊身每防方思之俄然萬里晚自內省諒非一塗何則歸難必而思不禁也爰作斯賦辭曰余菲薄以固陋受恩靈而不訾施鐘黃之沃若剖金符之陸離舟未濟而河廣途方遙而馬疲忽中寢而念厲魂申旦而九移昔受敎於君子逢知已之隆眄被名立之羽儀沾宦成之藻絢羌服義而不怠豈臨岐而諭變勢方迅於轉圓理好旋於奔電援弱葛而能升踐重岡而不信褆福之非已寜悔禍其如見大明廓以髙臨吹萬欣而同恱跨神臯之沃衍奉英藩之睿哲承比屋之隆化踵芳塵之餘烈懷齷齪之褊心無誇毗之誕節竟伊郁而不怡賴遐討於先哲紛吾生之遊蕩彌一紀而歷玆自下車於江海涉靑春於是時睠崇岡而引領望大廈而長思𨿽曲街之委陋猶寤寐而見之況神交而通夢河漢於佳期爾乃眷言薄暮南眺悠然將整歸轡願受一防考華城之直陌相洛浦之回阡連飛甍於故友接閒館以懷仙臨南塲以蓺藿寄北地而采蓮睇防英之靃靃望水葉之田田乃翦山木不日爲功非輪非奐去斵去礱夜索綯而繞繞旦乘屋而芃芃竹櫺崎嶇而經北繩閈窈窕以臨東布菌蕭於疎橑織菼薍於回櫳於是籬挿芳槿門拂長楊園桃春發竹夏涼晨露晞而艸馥防風起而樹香無芳菲以襲予空旖旎於都房恆離居以嵗月庸銷落而徒傷我聞時命有殖無遷徵事或在求理未甄譬丰艸之區別隨霜露而夭延背萱鮮於堂北尙幽幽而未捐茍外物以能惑亦在應而無騫況朝霞之采可咽瓊扉之飾方宣養以虛白之气悟以無生之篇豈加璧之贈可動執珪之位能纒歸來薄暮聊以永年

七夕賦【奉防軍王命作】

金只司矩火曜方流素鐘登禦夷律鳴秋朱光旣夕涼云始浮盈多露之藹藹升明月之悠悠步廣階而延睞屬天媛之淹畱嗟斯靈之淑景招好仇於服箱邁姮娥而擢質淩瑤華而擅芳厭白玉以爲飾霏丹霞而爲裳回龍駕之容裔亂鳯管之淒鏘騰燭光於西極命二妃於瀟湘軾帝車而捐玦淩天津而上翔悵漢渚之夕漲欣河廣之旣梁臨瑤席而宴語綿含睇而蛾揚嗟蘭夜之難永泣防促而怨長忌纎阿之方駕吝長庚之末光撫鳴琴而修況浩安歌而自傷歌曰淸弦愴兮桂觴酬云幄靜兮香風浮龍鑣蹀兮玉鑾整睠星河兮不可畱分雙袂之一斷何四气之可周斯乃向像恍惚彷佛幽瞹耳之無聞目之無繢故鐘鼓聞而延予隠白日沈而季後對豈形气之所求亦理將其如昧君王壯思風飛衝情云上顧楚詩而縱轡瞻蘭書而競爽實研精之多暇聊餘日之駘蕩賦幽靈以去惑排視聽而往哂陽云於荊夢賦洛篇於陳想乃澄心而閒邪庶綢繆於玆賞

髙松賦【奉司徒竟陵王敎作】

閱品物於幽記記叢育於祕經巡泛林之彌望識斯松之最靈提於巖以羣茂臨於水而宗生豈楡栁之比性指防椿而等齡若夫修榦垂蔭喬柯飛頴望肅肅而旣閒旣防防而方靜懷風陰而送聲當月露而畱影旣芊眠於廣隰亦迢遞於孤嶺集九仙之羽儀棲五鳳之光景固總木之爲選貫山川而自永爾乃靑春受謝云物含明江臯緑艸曖然巳平紛弱葉而凝照競新藻而抽英陵翠山而如剪施懸蘿而共輕至於星回窮紀沙鴈相飛同云映其無色陽光沈而減暉捲風颷之歘吸積霰雪之嚴霏豈雕貞於嵗暮不受令於霜威若乃體同器制質兼上才夏書稱其岱畎周篇詠其䢐徠乃屈巳以用構大壯於雲臺幸爲玩於君子畱神心而顧懷君王乃徙防蘭室解佩明椒搴幽蘭於夕陰詠聳榦於琴朝陵髙丘以致思禦風景而逍遙夷黻冕之隆貴懷汾陽之寂寥邈道勝於千禩蘊神理而自超夫江海之爲大實涓澮之所歸瞻衡恆之峻極不讓壤於塵防嗟孤陋之無取幸聞道於淸徽理弱羽於九萬愧不能兮奮飛

杜若賦【奉隋王敎時年二十六於坐獻】

慿瑤圃而宣遊臨水木而延佇栁含色於逺防泉鏡流於枉渚防緑竹以淹畱借幽蘭而容與覽玆榮之恱茂紛爲芳於淸籞觀夫結根擢色發曜垂英緣春巒以纎布蔭涼潭而影淸景奕奕以四照枝靡靡而葉傾冒霜蹊以獨蒨當春郊而逕平搴汀洲以企予懷石泉於幽情嗟中巖之纎艸厠金芝於芳叢夕舒榮於溽露旦發彩於春風承羲陽之光景庶無悲於轉蓬

野鶩賦【並序】

有門人斃一野鶩因以爲獻予時命以登爼用待賔客客有愛其羽毛請予爲賦其詞曰

夫何羅人之伎巧薦江海之逸禽落摩天之迅羽絕歸飛之好音碎文錦之丹臆裂雕綺之翠襟孤雛驚以靡翼饑雌叫而莫尋越滄流以逺致乃交以兼金因閽寺以傳請排防戶以重深貴敷衽以取愛願登爼以甘心

遊後園賦【奉隨王敎作】

積芳兮選木幽蘭兮翠竹上蕪蕪以蔭景下田田兮被谷左蕙畹兮彌望右芝原兮冩目山霞起而削成水積明以經復於是敞風閨之藹藹聳云館之迢迢周步檐以升降對玉堂之沈寥追夏徳之方暮望秋淸之始飈借宴私而遊衍時晤語而逍遙爾乃日棲楡栁霞照夕陽孤蟬已散去鳥成行惠气湛兮帷殿肅淸陰起兮池館涼陳象設兮以玉瑱紛蘭借兮咀桂漿仰防塵兮美無度奉英軌兮式如璋借髙文兮淸談預含毫兮握芳則觀海兮爲富乃遊聖兮知方

臨楚江賦

爰自山南薄暮江潭滔滔積水褭褭霜嵐憂與憂兮竟無際客之行兮嵗巳嚴爾乃云沈山岫風動中川馳波郁素駭浪浮天明沙宿莽石路相懸於是霧隠行雁霜虛林迢迢落景萬里生陰冽攢笳兮極浦弭蘭鷁兮江潯奉玉樽之未暮飡缺勝之芳音願希光兮秋月庶永照於遺簮

擬宋玉風賦【奉司徒敎作】

起日域而揺落集桂宮而送淸開翠帳之影藹響行佩之輕鳴揚淮南之妙舞發齊後之妍聲下鴻池而蓮散上雀臺而云生至於新虹明嵗髙月照秋晬儀乃豫衝想云浮鄒馬之賔咸至申穆之醴巳酬朝役登樓之詠夕引小山之謳朱邸之沈防思輕舉而逺遊驌驦之馬魚躍飄鑑車而水流此乃大王之盛風也若夫子云寂寞叔夜髙張煙霞潤色荃荑結芳出磵幽而泉冽入山戶而松涼神王於丘壑獨超逺於孤觴斯則幽人之風也

雩祭歌【建武二年明堂辭】

淸明暢禮樂新侯龍景選貞辰

陽律亢陰晷伏耕下土薦穜稑

宸儀警王度宣瞻云漢望旻天

張盛樂奏云儛集五精延帝祖

雩有諷禜有秩秬鬯芬圭瓚苾

靈之來帝閽開車煜燿吹徘徊

停龍轙徧觀此凍雨飛祥雲靡

壇可臨奠可歆對甿社鑑皇心

右迎神歌八章章四句句三言

濬哲維祖長髮其武帝出自震重光禦防七徳攸宣九疇咸敍靜難荊衡凝威蠡浦

昧旦丕承夕惕刑政化一車書徳馨粢盛昭星夜景非云曉慶衢室成陰璧水如鏡

禮充玉帛樂被匏於鑠在詠陟配於天自宮䢐兆靡愛牲牷我將我享永祚丰年

右世祖武皇帝歌三章章八句句四言

營翼日鳥殷宵凝冰泮蟄昭

景陽陽風習習女夷歌東皇集

奠春酒秉靑珪命田祖渥羣黎

右靑帝歌三章章四句句三言

惟此夏徳徳恢臺兩龍在禦炎精來

火景方中南訛秩靡艸云黃含桃實

族云蓊郁溫風扇興雨祁祁黍苗徧

右赤帝歌三章章二句句七言

稟火自髙明毓金挺剛克涼燠資成化羣芳載厚徳陽季勾萌達炎䢐溽暑融商暮百工止嵗極淩陰衝泉流疏已淸原隰甸已平咸言祚惟億惇民保髙京

右黃帝歌三章章四句句五言

帝說於兌執矩固司藏百川收潦精景應金方

嘉樹離披楡闗命賔鳥夜月如霜金風方嫋嫋

商音肅殺萬寶咸已遒勞哉望嵗塲功冀可收

右白帝歌三章章二句句九重

白日短夜深招揺轉移太陰霜鐘鳴防陵起星廻天月窮紀

聽嚴風來不息望云黝無色曾冰烈積羽幽飛雪至天山側

闗梁閉方不巡合國吹饗蠟賔統微陽究終始百禮洽萬祚臻

右黒帝歌三章章四句句六言

敬如在禮將周神之駕不少畱

躍龍鑣轉金蓋紛上馳云之外

警七曜詔八神排閶闔渡天津

有渰興膚寸積雨防防又終夕

俾棲糧維萬箱皇情暢景命昌

右送神歌五章章四句句三言

四言詩

侍宴華光殿曲水奉勑爲皇太子作

旁求遂古逖聽鴻名大寶曰位得一爲貞朱綈葉祉緑字摛英升配同貫進讓殊聲

大橫將屬防昌已命國步中阻宸居膺慶璽劍先傳龜玉增映宗堯有緒復禹無競

禮行郊社人神受職寶效山川鱗羽變色塞北靡丹徼南極浮毳駕風飛泳登陟

能官民秀利建天跗枵鶉列野營綘分區論思帝則獻納宸樞麟趾方【一作公】定鵜翼誰濡

西京藹藹東都濟濟秋袚濯流春褉浮醴初吉云獻上除方啟昔駕陽頻【一作頴】今帳云陛

嘉樂舊矣芳宴在斯載畱神矚有睟天儀龍精巳映威仰未移葉依黃鳥花落春池

髙殿敞禁林稠密靑磴崛起丹樓間出翠葆隨風金戈動日惆悵淸管徘徊輕佾

灞滻入筵河淇流阼海若【一作媧谷】來往觴肴防溯歡飫終日淸光欲暮輕貂【一作豹】回道【一作茍】華組徐步【終日一作有終】登賢博望獻【一作載】賦淸漳漢貳稱敏魏兩垂芳監撫有則匕鬯無方瞻言守器永媿元良

三日侍華光殿曲水宴代人應詔

羣分未辧類聚玆式天睠休明且求至徳禦繁實簡制動惟黙官府百王衣裳萬國

中葉遭閔副內多違悠悠靈貺爰有適歸於昭睿後撫運天飛凝居中縣神動外畿

懸象著明離光乃位我有儲徳徽猷淵備長壽察書龍樓回轡重道上庠行遵儒肆

朝陽有榦布葉萋萋思皇威矣鵷羽髙棲出馳先輅入秉介珪瞻秦望井建魯分奎

求賢每勞得士方逸有覺斯順無文咸秩萬箱惟百重鍰載防屈艸戒諛階蓂紀日

文敎已肅武節旣馳榮光可照合璧如規載懷姑射尙想瑤池濯龍乃飾天淵在斯

作樂順動實符時義上春初吉亦畱淵寄紅樹巖舒靑莎【一作薀】水被雕梁虹拖云甍鳥跂

髙懸甲帳周褰黼帷長筵列陛激水旋墀浮醪聚蟻靈蔡呈姿河宗躍踢海介防跜

弱腕纎腰遷延妙舞秦箏趙瑟殷勤促柱降席連緌稱觴接武稽首萬年獻玆多祜

天地旣成泉流旣淸薄暮沾幸屬奉文明將標齊配刻掃秦京願馳龍漠飲馬懸旌

三日侍宴曲水代人應詔

神理內寂機象外融遺情汾水垂冕鴻宮樹以司牧匪我求防徒勤日用誰契功

往晦必明來碩資蹇於皇克聖時乘禦辯寶歷載暉瑤光重踐昭昭舊物熈熈遷善

當寧日昃求衣未明抵璧焚翠銷劍隳城九疇式序三辟載淸虞箴罔闕蒙奏傳聲

麗景則春儀方在震重聖積厚金式瓊潤天爵必諧王臣咸藎譬諸華霍惟邦之鎭

正朔蔥瀚冠冕卭越爭長明堂相趨魏闕龜防南薦環裘西發巢閣易窺馴庭難防

上已惟昔於彼褉流袚穢河滸張樂春疇旣停龍駕亦泛鳬舟靈宮備矣無待玆遊

初鸚命曉朝霞【一作華】開夜飾陛道源回伊流灞極望天淵曲阻簃榭閒館巖敞長廊水架

金觴揺蕩玉爼推移筵浮水豹席擾云螭寥亮琴瑟嗷咷塤箎歡玆廣防穆是天儀

周道如砥康衢載直徒愧黃負恩無力華轓徒駕長纓未飾相彼失晨寜忘鼓翼

謝宣城集卷一

欽定四庫全書

謝宣城集卷二

齊謝朓撰

鼓吹曲

元防曲

二儀啟昌歷三陽應慶期珪贄紛成序鞮譯憬來思分階赩組練充庭羅翠旗觴流白日下吹溢景云滋天儀穆藻殿萬防壽皇基

郊祀曲

六宗禋配嶽五畤奠甘泉整蹕遊九闕淸簫開八埏鏘鏘玉鑾動溶溶金陣旋郊宮光已屬【音屬】升柴禮旣防福響靈之集南嶽固斯年

鈞天曲

髙宴顥天臺置酒迎風觀笙鏞禮百神鐘石動云漢瑤池寶瑟驚綺席舞衣散威鳳來參差鶴起淩亂已慶明庭樂詎慚南風彈

右三曲頌帝功

入朝曲

江南佳麗地金陵帝王州逶迆帶緑水迢遞起朱樓飛甍夾馳道垂楊蔭禦溝凝笳翼髙蓋疉鼓送華輈獻納雲臺表功名良可收

出藩曲

云枝紫防內分組承明阿飛艎遡極浦旌節去闗河蒼山色沈沈寒水波鐃音巴渝曲簫鼓盛唐歌夫君邁惟徳江漢仰淸和

校獵曲

凝霜冬十月殺盛涼飈哀原澤曠千里騰騎紛往來平罝望煙合烈火從風回殪獸華容浦張樂荊山臺虞人昔有諭明明時戒哉

右三曲頌藩徳

從戎曲

選旅辭轘軒弭節趨河源日起霜戈照風回連騎翻紅塵朝夜合黃沙萬里昏寥戾淸笳轉蕭條邊馬煩自勉輟耕願徵役去何言

送逺曲

壯梁辭歡宴南浦送佳人方衢控龍馬平路騁朱輪瓊筵妙舞絕桂席羽觴陳白雲丘陵逺山川時未因一爲淸吹激潺湲傷別巾

登山曲

天明開秀防瀾光媚碧堤風蕩飄鶯亂雲行芳樹低暮春春服美遊駕淩丹梯升嶠旣小魯登巒且悵齊王孫尙遊衍艸芳萋萋

泛水曲

玉露霑翠葉金風鳴素枝罷遊平樂苑泛鷁昆明池旌旗散容裔簫管吹參差日晚厭遵渚采菱贈淸漪百年如流水寸心寜共知

右四曲雜賦

同沈右率諸公賦鼓吹曲名先成爲次

臨髙臺

朓時爲隨王文學

千里常思歸登臺瞻綺翼裁見孤鳥還未辧連山極四面動淸風朝夜起寒色誰識【一作念】倦遊者嗟此故鄕臆

【附】芳樹

沈右率【約】

發萼九華防開跗露寒側氛氳非一香參差多異色宿昔寒飊舉摧殘不可識霜雪交橫至對之長嘆息

【附】當對酒

範通直【云】

對酒心自足故人來共持方恱羅衿解誰念髮成絲徇往良爲達求名本自欺迨君當歌日及我傾罇時

【附】巫山髙

王尹丞【融】

仿像巫山髙薄暮陽臺曲煙華乍舒捲行芳時斷續彼美如可期寤言紛在屬憮然坐相望秋風下庭緑

【附】有所思

劉中書【繪】

別離安可再而我更重之佳人不相見明月空在帷共銜滿堂酌獨斂向隅眉中心亂如雲寜知有所思

同前再賦

芳樹

朓

早翫華池陰復鼓滄洲枻旖旎芳若斯葳防紛可繼霜下桂枝銷怨與飛蓬逝不厠王盤滋誰憐終萎細

【附】同前

融

相望早春日煙花雜如霧復此佳麗人含姿結芳樹綺羅已自情萱風多有趣去來徘徊者佳人不可遇

【附】臨髙臺

約

髙臺不可望逺望使人愁連山無斷絕河水復悠悠所思曖何在洛陽南陌頭可望不可至何用解人憂

【附】有所思

融

如何有所思而無相見時宿昔夢顏色階庭尋履綦髙歌更何已引滿終自期【一作持】欲知憂能老爲視鏡中絲

【附】巫山髙

繪

髙唐與巫山參差郁相望灼爍在雲間氛氳出霞上散雨收夕臺行雲捲晨帳出沒不易期嬋娟似惆悵

同前

巫山髙不極白日隠光暉遙遙朝云出冥冥暮雨歸巖懸無獸迹林暗鳥疑飛枕席竟誰薦相望空依依

同賦雜曲名

秋竹曲

朓時爲宣城守

防娟綺北結根未參差從風旣裊裊映日頗離離欲求棗下吹別有江南枝但能淩白雪貞心蔭曲池

【附】陽春曲

檀秀才

靑雲獻初嵗白日映雕梁蘭萌猶自短菇菜未能長已見花紅落復聞花蘂香樂此試遊衍誰知心獨傷

【附】淥水曲

江朝請

塘上蒲欲齊汀洲杜將歇春心旣易蕩春流豈難越桂棹及春風菱影映初月芳艸若可贈爲君步羅襪

【附】采菱曲

陶功曹

朝日映蘭澤乘風入桂嶼棹歌已流倡輕舟復容與勿遽佳期移方追明月侶采采詎盈匊還望空延佇

【附】白雪曲

朱孝亷

凝雲沒霄漢從風飛且散連翩下幽谷徘徊倚井幹旣興楚客謡亦動周王嘆所恨輕寒質不迨春歸旦

永明樂

第一

帝圖潤九有皇風浮四溟永明一爲樂咸池無復靈

第二

民和禮樂富世淸歌頌徽鴻名軼捲領稱首邁垂衣

第三

朱臺郁相望靑槐紛馳道秋云湛甘露春風散芝艸

第四

龍樓日月照淄館風雲淸儲光溫似玉藩度式如瓊

第五

化洽鯷海君恩變龍庭長西北騖環裘東南盡龜象

第六

出車長洲苑選旅朝夕川絡絡結云騎奕奕泛戈船

第七

燕駟遊京洛趙服麗有輝淸歌畱上客妙舞送將歸

第八

實相薄五禮妙花開六塵明祥已玉燭寶瑞亦金輪

第九

生蔑芊蘿性身與佳恵隆飛纓入華殿屣步出重宮

第十

彩鳳鳴朝陽鶴舞淸商瑞此永明曲千載今爲皇

玉階怨

夕殿下珠簾流螢飛復息長夜縫羅衣思君此何極

金穀聚

渠椀送佳人玉杯要上客車馬一東西別後思今夕

王孫遊

緑艸蔓如絲雜樹紅英發無論君不歸君歸芳已歇

銅爵悲

落日髙城上餘光入繐帷寂寂深松晚寜知琴瑟悲

江上曲

易陽春艸出踟躕日已暮蓮葉尙田田淇水不可渡願子淹桂舟時同千里路千里旣相許桂舟復容與江上可采菱淸歌共南楚

曲池之水

緩步遵莓渚披衿待蕙風芙蕖舞輕帶苞筍出芳叢浮雲自西北江海思無窮鳥去能傳響見我緑琴中

同謝諮議詠銅爵臺

繐帷飄井榦樽酒若平生鬱鬱西陵樹詎聞歌吹聲芳襟染涙迹嬋媛空復情玉座猶寂寞況乃妾身輕

謝宣城集卷二

欽定四庫全書

謝宣城集卷三

齊謝朓撰

將發石頭上烽火樓

徘徊戀京邑躑躅躧曽阿陵髙墀闕近眺迥風雲多荊吳阻山岫江海合瀾波歸飛無羽翼其如離別何

答王世子

飛雪天山來飄聚繩櫺外蒼云暗九重北風吹萬籟有酒招親朋思與淸顏防熊席惟爾安羔裘豈吾帶公子不垂堂誰肻憐蕭艾

答張齊興

荊山嵸百里漢廣流無極北馳星晷正南望朝云色川隰同幽快冠冕異今昔子肅兩岐功我滯三冬職誰知京洛念彷佛昆山側向夕登城壕潛池隠復直地迥聞遙蟬天長望歸翼淸文忽景麗思泉紛寶飾勿言修路阻勉子康衢力曾厓寂且寥歸軫逝言陟

酬王晉安

梢梢枝早勁塗塗露晚晞南中榮橘柚寜知鴻鴈飛拂霧朝靑閣日旰坐彤闈悵望一途阻參差百慮依春艸秋更緑公子未西歸誰能久京洛緇塵染素衣

暫使下都夜發新林至京邑贈西府同僚

大江流日夜客心悲未央徒念闗山近終知返路長秋河曙耿耿寒渚夜蒼蒼引領見京室宮雉正相望金波麗鳷鵲玉繩低建章驅車鼎門外思見昭丘陽馳暉不可按何況隔兩鄕風煙有鳥路江漢限無梁常恐鷹隼擊時菊委嚴霜寄言罻羅者寥廓已髙翔

始出尙書省

惟昔逢休明十載朝云陛旣通金閨籍復酌瓊筵醴宸景厭照臨昏風淪繼體紛虹亂朝日濁河穢淸濟防口猶寛政餐荼更如薺英衮暢人謀文明固天啟靑精翼紫黃旗映朱邸還覩司章復見東都禮中區咸已泰輕生諒昭灑趨事辭宮闕載筆陪旌棨邑裏向疎蕪寒流自淸泚衰栁尙沈沈凝露方泥泥零落悲友朋歡娛燕兄弟旣秉丹石心寜流素絲涕因此得蕭散垂竿深澗底

直中書省

紫殿肅陰陰彤庭赫敞風動萬年枝日華承露掌玲瓏結綺錢深沈映朱网紅藥當階翻蒼苔依砌上玆言翔鳳池鳴佩多淸響信美非吾室中園思偃仰朋情以郁陶春物方駘蕩安得淩風翰聊恣山泉賞

觀朝雨

朔風吹飛雨蕭條江上來旣灑百常觀復集九成臺空蒙如薄霧散漫似輕埃平明振衣坐重門猶未開耳目暫無擾懷古信悠哉戢翼希驤首乘流畏曝鰓動息無兼遂岐路多徘徊方同戰勝者去翦北山萊

新亭渚別範零陵云

洞庭張樂地瀟湘帝子遊雲去蒼梧野水還江漢流停驂我悵望輟棹子夷猶廣平聴方籍茂陵將見求心事俱已矣江上徒離憂

之宣城郡出新林浦向板橋

江路西南永歸流東北騖天際識歸舟雲中辧江樹旅思倦揺揺孤遊昔已屢旣歡懷祿情復協滄洲趣囂塵自玆隔賞心扵此遇𨿽無豹姿終隠南山霧

始之宣城郡

下帷闕章句髙談媿名理疎散謝公卿蕭條依掾史簮髮逢嘉恵敎義承君子心迹苦未並憂歡將十祀幸沾雲雨慶方轡參多士振鷺徒追飛羣龍難齒烹鮮止貪競共治屬亷恥伊余昧損益何用只千里解劍北宮朝息駕南川涘寜希廣平詠聊慕華陰市棄置宛洛遊多謝金門裏招招漾輕楫行行趨巖趾江海𨿽未從山林於此始

宣城郡內登望

借門下車日匪直望舒圓寒城一以眺平楚正蒼然山積陵陽阻溪流春谷泉威紆距遙甸巉嵒帯逺天切切陰風暮桑柘起寒煙悵望心已極惝怳魂屢遷結髮倦爲旅平生早事邊誰規鼎食盛寜要狐白鮮方棄汝南諾言稅遼東田

冬日晚郡事隙

案牘時閒暇偶坐觀卉木颯颯滿池荷翛翛蔭牕竹檐隙自周流房櫳閒且肅蒼翠望寒山崢嶸瞰平陸已慕歸心復傷千里目風霜旦夕甚蕙艸無芬馥云誰美笙簧孰是厭薖軸願言追逸駕臨潭餌秋菊

後齋回望

髙軒瞰四野臨牖眺襟帶望山白雲裏望水平原外夏木轉成帷秋荷漸如蓋鞏洛常睠然揺心似懸斾

落日悵望

昧旦多紛喧日晏未遑舎落日餘淸陰髙枕東牕下寒槐漸如束秋菊行當把借問此何時涼風懷朔馬已傷慕歸客復思離居者情嗜幸非多案牘偏爲寡旣乏瑯琊政方憇洛陽社

望三湖

積水照頳霞髙臺望歸翼平原周逺近連汀見紆直葳防向春秀蕓黃共秋色薄暮傷哉人嬋媛復何極

遊山

托養因支離乘閒遂疲蹇語黙良未尋得防云誰辧幸蒞山水都復值淸冬淩厓必千仞尋谿將萬轉堅崿旣崚嶒回流復宛澶杳杳云竇深淵淵石澑淺傍眺郁篻簩還望森柟楩荒隩被葴莎崩壁帶苔蘚鼯狖叫層嵁鷗鳥戲沙衍觸賞聊自觀卽趣咸已展經日惜所遇前路欣方踐無言蕙艸歇畱垣芳可搴尙子時未歸邴生思自免永志昔所欽勝迹今能選寄言賞心客得性良爲善

賽敬亭山廟喜雨

夕帳懷椒糈蠲景潔膋薌登秋𨿽未獻望嵗佇年祥潭淵深可厲狹邪車未方朦朧度絕限出沒見林堂秉玉朝羣帝樽桂迎東皇排云接虯蓋蔽日下霓裳防舞紛瑤席安歌繞鳳梁百味芬綺帳四座沾羽觴福被延氓澤樂極思故鄊登山騁歸望原雨晦茫茫胡寜昧千里解佩拂山莊

祀敬亭山廟

翦削兼太華崢嶸跨圃貝闕眡阿宮薜帷陰网戶參差時未來徘徊望澧浦椒糈若馨香無絕傳終古

遊敬亭山

玆山亙百里合沓與云齊隠淪旣已托靈異居然棲上干蔽白日下屬帶回谿交藤荒且蔓樛枝聳復低獨鶴方朝唳饑鼯此夜啼滯云已漫漫夕雨亦淒淒我行𨿽紆組兼得尋幽蹊緑源殊未極歸徑窅如迷要欲追奇趣卽此淩丹梯皇恩竟已矣玆理庶無睽

賦貧民田

假遇【一作佳譽】非將迎靖共【一作靜拱】延殊慶中嵗歷三臺旬月典邦政防【一作曽】是共治【一作怡】情敢忘防貧病將無富敎禮孰有知方性惇本抑工商均業省兼並察壤見泉脈覘星視農正黍稷緣髙殖穱【一作稉】稌卽卑盛舊埓新塍分靑苗白水映遙樹匝淸陰連山周逺淨卽此風雲佳孤觴聊可命旣防三載道庻借兩岐詠俾爾倉廩實余從谷口鄭

與江水曹至濵幹戲

山中上芳月故人淸樽賞逺山翠百重回流映千丈花枝聚如雪蕪絲散猶网別後能相思何嗟異封壤

送江水曹還逺館

髙館臨荒途淸川帶長陌上有流思人懷舊望歸客塘邊艸雜紅樹際花猶白日暮有重城何由盡離席

送江兵曹檀主簿朱孝亷還上國

方舟泛春渚攜手趨上京安知慕歸客詎憶山中情香風蕊上發好鳥葉間鳴揮袂送君巳獨此夜琴聲

臨溪送別

悵望南浦時徙倚北梁步葉上涼風初日隠輕霞暮荒城迥易陰秋溪廣難渡沬泣豈徒然君子行多露

將遊湘水尋句溪

旣從陵陽釣掛鱗驂赤螭方尋桂水源謁帝蒼山垂辰哉且未防乘景弄淸漪瑟汩防長澱潺湲赴兩岐輕蘋上靡靡雜石下離離寒艸分花映戲鮪乘空移興以暮秋月淸霜落素枝魚鳥余方翫纓緌君自縻及玆暢懷抱山川長若斯

忝役湘州與宣城吏民別

弱齡倦簮履薄晚忝華奧閒沃盡地區山泉諧所好幸遇昌化穆惇【一作淳】俗罕驚暴四時從偃息三省無侵冒下車遽暄席紆服始黔竈榮辱未遑敷徳禮何由汩䢐奉南嶽兼秩典邦號疲馬方云驅鉛刀安可操遺恵良寂寞恩靈亦匪報桂水日悠悠結言幸相勞吐納貽爾和窮通朂所蹈

休沐重還丹陽道中

薄遊第從告思閒願罷歸還卬歌賦似休汝車騎非灞池不可別伊川難重違汀葭稍靡靡江菼復依依田鵠逺相叫沙鴇忽爭飛雲端楚山見林表吳岫防試與徵徒望鄕淚盡沾衣賴此盈樽酌含景望芳菲問我勞何事霑沐仰淸徽志狹輕軒冕恩甚戀閨闈嵗華春有酒初服偃郊扉

移病還園示親屬

疲防倦人世斂性就幽蓬停琴佇涼月滅燭聽歸鴻涼薫乘暮晰秋華臨夜空葉低知露密崖斷識云重折荷葺寒袂開鏡眄衰容海暮騰淸气河闗袐棲衝煙衡時未歇芝蘭去相從

出下館

麥始淸和涼雨銷炎燠紅蓮揺弱荇丹藤繞新竹物色盈懷抱方駕娛耳目零落旣難畱何用存華屋

逰東田

戚戚苦無悰攜手共行樂尋云陟累榭隨山望菌閣逺樹曖仟仟生煙紛漠漠魚戲新荷動鳥散餘花落不對芳春酒還望靑山郭

秋夜講解

四緣去誰肇七識習未央沈沈【一作淵淵】倒營魄苦蔭蹙愁膓琴瑟徒爛漫姱容空滿堂春顏遽幾日秋壠終茫茫孰云濟沈溺假願托津梁恵唱摛泉湧妙演發金相空有定無執賔實固兩忘自來乘首夏及此申暮霜云物淸晨景衣巾引夕涼風振蕉薘裂霜下梧楸傷【一作露下梧桐傷】六龍且無借三相寜久長何時接靈應及子同舟航

秋夜

秋夜促織鳴南鄰搗衣急思君隔九重夜夜空佇立北牕輕幔垂西戶月光入何知白露下坐視階前濕誰能長分居秋盡冬復及

春思

茹谿發春水阰山起朝日蘭色望已同萍際轉如一巢燕聲上下黃鳥弄儔匹邊郊阻遊衍故人盈契濶夢寐借假簧思歸賴倚瑟幽念漸郁陶山楹永爲室

治宅

結宇夕陰街荒幽橫九曲迢逓南川陽迆邐西山足辟館臨秋風敞牕望寒旭風碎池中荷霜翦江南菉旣無東都金且稅東臯粟

冬緒羈懷示蕭諮議虞田曹劉江二常侍

去國懷丘園入逺滯城闕寒燈耿宵夢淸鏡悲曉髮風艸不畱霜冰池共如月寂寞此閒帷琴尊任所對客念坐嬋媛年華稍庵薆夙慕云澤遊共奉荊臺繢【一作績】一聴春鶯喧再視秋虹沒疲驂良易返恩【一作思】波不可越誰慕臨淄鼎常希茂陵渇依隱幸自從求心果蕪昧方軫歸歟願故山芝未歇

懷故人

芳洲有杜若可以贈佳期望望忽超逺何由見所思行行未千里山川已間之離居方嵗月故人不在玆淸風動簾夜孤月照牕時安得同攜手酌酒賦新詩

夜聴妓二首

瓊閨釧響聞瑤席芳塵滿要取洛陽人共命江南管情多舞態遲意傾歌弄緩知君密見親寸心傳玉盌上客光四座佳麗直千金掛釵報纓絕墮珥答琴心蛾眉已共笑淸香復入襟歡樂夜方靜翠帳垂沈沈

京路夜發

擾擾整夜裝肅肅戒䢐兩曉星正寥落晨光復瀁漭猶沾余露團稍見朝霞上故鄕邈已夐山川修且廣文奏方盈前懷人去心賞敕躬每局蹐瞻恩惟震蕩行矣倦路長無由稅歸鞅

晚登三山還望京邑

灞涘望長安河陽視京縣白日麗飛甍參差皆可見餘霞散成綺澄江靜如練喧鳥覆春洲雜英滿芳甸去矣方滯滛懷哉罷歡宴佳期悵何許淚下如流霰有情知望鄕誰能鬒不變

髙齋視事

余雪映靑山寒霧開白日曖曖江村見離離海樹出披衣就淸盥慿軒方秉筆列俎歸單味連駕止容膝空爲大國憂紛詭諒非一安得掃蓬逕銷吾愁與疾

郡內髙齋閒望答呂法曹【呂僧珍爲齊王法曹】

結構何迢逓曠望極髙深牕中列逺岫庭際俯喬林日出眾鳥散山暝孤猿吟已有池上酌復此風中琴非君美無度孰爲勞寸心恵而能好我問以瑤華音若遺金門步見就此山岑【此一作玉】

謝宣城集卷三

欽定四庫全書

謝宣城集卷四

齊謝朓撰

和蕭中庻直石頭

九河亙積岨三嵏郁旁眺皇州總地徳回江款巖徼並幹赩蒼林云甍蔽層嶠川霞旦上薄山光晚餘照翔集亂歸飛虹蜺紛引曜君子奉神略瞰迥馮重峭彈冠已籍甚升車益英妙功存漢防書榮並周庭燎汲疾移偃息董園倚談笑麾斾一悠悠謙姿光且劭防嘉多暇日興文起淵調日余厠鱗羽滅影從漁釣澤渥資投分逢迎典待詔詠沼邈毫專城空坐嘯徒慙皇鑑揆終延曲士誚方追隠淪訣偶解金丹要若偶巫咸招帝閽良可叫

【附】直石頭

蕭衍

率土皆王土安知全髙尙東壠棄黍稷西逰入卿相屬逢利建始投分參末將尺一功未施河山賞已諒攝官因時暇曵裾聊起望郁盤地勢逺參差百雉壯翠壁絳霄際丹樓靑霞上夕池出濠渚朝云生疊嶂籠鳥易爲恩屠羊無飾讓泰階端且平海水本無浪小臣何日歸頓轡從閒放

奉和竟陵王同沈右率過劉先生墓

嘉樹因枝條瑑玉良可寶若人陵曲臺垂帷茂淵道善誘宗學原鳴鐘霽幽抱仁焉䢐宛洛淸徽夜何早嵗晚結松陰平原亂秋艸不有至言揚終滯西山老

【附】經劉瓛墓下

隨郡王蕭子隆

升堂子不謬問道余未窮如何辭白日千載隔音通山門一已絕長夜緬難終初松切暮鳥新楊摧曉風榛闗向蕪宻泉途轉銷空

【附】登山望雷居士精舍同沈左衞過劉先生墓

下作並序

竟陵王蕭子良

沛國劉子珪學優來仕迹邇心遐履信體仁古之遺徳潛舟迅景滅賞淪輝言念芳猷式懷嗟述屬舎弟隨郡有示來篇彌縝久要之情益深宿艸之嘆升望西山率爾爲答𨿽因事雷生實申悲劉子云爾

漢陵淹館蕪晉彌洙風缺五都聲論空三河文義絕興禮邁前英談逾往哲明情日夜深徽音嵗時滅垣井總已平煙雲從容裔爾嘆牛山悲我悼驚川逝

【附】奉和

虞炎

下帷聞昔儒窺園信且逸聚學叢煙郊棲道事環蓽戢景謝歸年稅駕空悠日庭露已霑衣蓬門向蕭瑟憫憫神念周依依恵言宻

【附】奉和

柳惲

西河寂髙業北海望淸塵曽徽誰與寄尙徳在伊人遺文重昭晣絕緒復紛綸露華白朝日蘭生無久春芳猷動淵思撫軾履髙辰山風起寒木野雀亂秋榛壠艸時易宿素軌邈難遵

【附】奉和

沈約

表閭欽逸軌軾墓禮貞魂化塗終眇黙神理曖猶存塵駕未輟幌髙衡已委門日蕪子云舎徒望董生園華陰無遺市楚席有靈樽泉儻能慰長夜且勿論

離夜

玉繩隠髙樹斜漢耿層臺離堂華燭盡別幌淸琴哀翻潮尙知限客思難裁山川不可夢況及【一作乃】故人柸

【附】同前

江丞

石泉行可照蘭杜向含風離歌上春日芳思徒以空情遽曉云發心在夕河終幽琴一罷調淸醑誰復同

【附】同前

王常侍

月沒髙樓曉雲起扶桑時燭筵曖無色行住憫相悲當軒已凝念況乃淸江湄懷人忽千里誰緩組絲

和別沈右率諸君

春夜別淸樽江潭復爲客嘆息東流水如何故鄕陌重樹日芬蒀芳洲轉如積望望荊臺下歸夢【一作轉望】相思夕

【附】餞謝文學

沈右率

漢池水如帯巫山云似蓋瀄汩背吳潮潺湲橫楚瀨一望沮漳水寧思江海防以我徑寸心從君千里外

【附】同前

虞別駕

差池燕始飛羃歷艸初輝離人悵東顧逰子去西歸淸潮已駕渚溽露復沾衣一乖當春聚方掩故園扉

【附】同前

範通直

陽臺霧初解夢渚冰裁緑逺山隠不見平沙斷還續分弦饒苦音別唱多淒曲爾拂後車塵我事東臯粟

【附】同前

王中書

所知共歌吹誰忍別笑歌離軒思黃鳥分渚薆靑莎翻情結逺斾灑淚與煙波春江夜明月還望情如何

【附】同前

蕭記室

執手無還顧別渚有西東荊吳渺何際煙波千里通春篁方解籜弱桞向低風相思將安寄悵望南飛鴻【向一作尙

附】同前

劉中書

汀洲千里芳朝云萬里色悠然在天隅之子去安極春潭無與窺秋臺共誰陟不見一佳人徒望西飛翼

和王長史臥病

崥岫款崇崖派別朝共河兔園文雅盛章臺冠蓋多淵襟眷睿嶽燮贊動甿歌顧影慙騑服載筆旅江沱縞衣紛可獻琴言曖【一作暖】已和靑臯向還色春潤視生波巖垂變好鳥松上攺陳蘿日與嵗眇邈歸恨積【一作限稍】蹉跎願緝吳山社寧楚池荷淸風豈孤劭功遂懷曽阿勿藥良有暢荏苒芳未過幸畱淸樽味言借故田莎

【附】臥疾敍意

王秀之

貞悔不少期福極固難豫疾藥𨿽一途遂以千百慮景仄念䢐齡帶緩每危曙循躬𨿽【一作旣】已玆況復嵗將暮層冰日夜多飛雲密如霧歸鴻互防絕宿鳥莫能去輟我丘中瑟良田一嗟故隠淪迹有違宰官功未樹何用攪餘情恨恨此故路豈言勞者歌且曰幽人賦

和沈祭酒行園

淸淮左長薄荒徑隠髙蓬回潮旦夕上寒渠左右通霜畦紛綺錯秋町郁蒙茸環梨懸已紫珠橊拆且紅君有棲心地伊我歡旣同何用甘泉側玉樹望靑蔥

【附】行園

沈約

寒方臥壠秋菇亦滿陂紫茄紛爛漫緑芋郁參差初菘向堪把時韮日離離髙梨有繁實何減萬年枝荒渠集野鴈安用昆明池

和江丞北戍瑯邪城

春城麗白日阿閣跨曾樓蒼江忽驅馬復悠悠京洛多塵霧淮濟未安流豈不思撫劍惜哉無輕舟夫君良自勉嵗暮勿淹畱

【附】北戍瑯邪城

江孝嗣

驅馬一連翩日下情不息芳樹似佳人惆悵如何極薄暮苦羇愁終朝傷旅食丈夫許人世安得顧心臆按劍勿復言誰能耕與織

和徐都曹出新亭渚

宛洛佳遨逰春色滿皇州結軫靑郊路迥瞰滄江流日華川上動風光艸際浮桃李成蹊逕桑楡防道周東都已俶載言歸望緑疇

【附】昧旦出新亭渚

徐勉

驅車淩早術山華映初日攬轡且徘徊復值淸江謐杳藹楓樹林參差黃鳥匹气物宛如斯重以心期逸春堤一逰衍終朝意殊悉

和

昔余侍君子歷此逰荊漢山川隔舊賞朋僚多雨散圖南矯風翮曽非息短翰移疾覯新篇披衣起淵翫惆悵懷昔踐彷佛得殊觀頳紫共彬駮云錦相淩亂奔星上未窮驚雷下將半回潮漬崩樹輪囷軋傾岸巖篠或傍翻石箘無修幹澄澄眀浦湄衍衍淸風爛江潭良在目懷賢興累嘆嵗暮不我期淹畱絕巖畔

【附】入琵琶峽望積布磯

劉繪

江山信多美此地最爲神以玆峯石麗重在芳樹春照爛虹蜺雜交錯錦繡陳差池若燕羽崱屴似龍鱗卻瞻了非向前觀復已新翠微上虧景靑莎下拂津巉巖如刻削可望不可親昔途首遐路未獲究淸塵誓將返初服嵗暮請爲鄰

在郡臥病呈沈尙書

淮陽股肱守髙臥猶在玆況復南山曲何異幽棲時連陰盛農節薹笠聚東菑髙閣常晝掩荒階少諍辭珍簟淸夏室輕扇動涼颸嘉魴聊可薦緑蟻方獨持夏李沈朱實秋藕折輕絲良辰竟何許夙昔夢佳期坐嘯徒可積爲邦嵗已期弦歌終莫取撫枕【一作機】今自嗤

【附】答謝宣城

沈約

王喬飛鳬舄東方金馬門從宦非宦侶避世不避喧揆餘發皇鑑短翮屢飛翻晨趨防建禮晚沐臥郊園賓至下塵榻憂來命緑樽昔賢侔時雨今守馥蘭蓀神交疲夢寐路逺隔思存牽拙謬東汜浮惰反西昆顧循良菲薄何以儷璵璠將隨渤澥去刷羽泛淸源

和何議曹郊逰二首

春心澹容與挾弋步中林朝光映紅萼防風吹好音江垂得淸賞山際果幽尋未嘗逺別離知此愜歸心流溯終靡已嗟行方至今

江臯倦逰客薄暮懷歸者揚舲浮大川惆悵至日下靃靡靑莎被潺湲石澑防寄語持笙簧舒憂願自假歸途豈難渉翻同江上夏

和劉西曹望海臺

滄波不可望望極與天平往往孤山映處處春云生差池逺鴈沒防沓羣鳬驚囂塵及簿領棄捨出重城臨川徒可羨結网庻時營

和王中丞聞琴

涼風吹月露圓景動淸陰蕙气入懷抱聞君此夜琴蕭瑟滿林聴輕鳴響澗音無爲澹容與蹉跎江海心

和伏武昌登孫權故城

炎靈遺劍璽當塗駭龍戰聖期缺中壤霸功興防縣鵲起登吳山鳳翔陵楚甸衿帯窮巖險帷帟盡謀選北拒溺驂防西戡收組練江海旣無波俯仰流英盼裘冕類禋郊卜揆崇離殿釣臺臨講閱樊山開廣防文物共葳蕤聲眀且蔥蒨三光厭分景書軌欲同薦參差世祀忽寂寞市朝變舞館識余基歌梁想遺囀故林衰木平荒池秋艸徧雄圖悵若玆茂宰深遐睠幽客滯江臯從賞乖纓弁淸巵阻獻酬良書限聞見幸借芳音多承風采余絢於役儻有期鄂渚同逰衍

夏始和劉孱陵

威仰防蒼郊龍曜表皇隰春色捲遙甸炎光麗近邑白蘋望已騁緗荷紛可襲徒願尺波旋終憐寸景戢對窓斜日過洞幌鮮飈入浮雲去欲窮暮鳥飛相及柔翰縝芳塵淸源非易揖回江難絕濟云誰暢佇立良宰勗夜漁出入事朝汲績羽余旣裳更賦子盈粒椅梧何必零歸來共棲集

和宋記室省中

落日飛鳥還憂來不可極行樹澄逺陰雲霞成異色懷歸欲乘電瞻言思解翼淸揚婉禁居祕此文墨職無嘆阻琴樽相從伊水側

和王著作八公山【融】

二別阻漢坻雙崤望河澳玆嶺復防岏分區奠淮服東限瑯琊臺西距孟諸陸仟眠起雜樹檀欒防修竹日隠澗疑空云聚岫如復出沒眺樓雉逺近送春目戎州昔亂華素景淪伊谷阽危賴宗衮防管寄明牧長虵固能翦奔鯨自此暴【蒲卜切】道峻芳塵流業遙年運儵平生仰令圖於嗟命不淑浩蕩別親知聮翩戒徵軸再逺館娃宮兩去河陽谷風煙四時犯霜露【一作雨】朝夜沐春秀良已凋秋場庶能築

和王主簿季哲怨情

掖庭聘絕國長門失歡宴相逢詠蘼蕪辭寵悲團【一作班】扇花叢亂數蝶風簾入雙鷰徒使春帯賒坐惜紅顏變生平一顧重宿昔千金賤故人心尙爾故心人不見【一作故人心不見】

贈王主簿二首

日落窻中坐紅妝好顏色舞衣襞未縫流黃覆不織蜻蛉艸際飛防蜂花上食一遇長相思願寄連翩翼淸吹要碧玉調弦命緑珠輕歌急綺帯含笑解羅襦余曲詎幾許髙駕且踟躕徘徊韶景暮惟有落城隅

同王主簿有所思

佳期期未歸望望下鳴機徘徊東陌上月出行人稀

落日同儀曹【煦】

參差復殿影氛氳綺羅雜風入天淵池芰荷揺復合逺聴雀聲聚回望樹陰沓一賞桂樽前寧傷蓬鬢防

和紀防軍服散得益

金液稱九轉西山歌五色鋉質乃排云濯景終不測雲英亦可餌且駐羲和力能令長卿臥暫故遇眞識

新治北窻和何從事

國小暇日多民淳紛務屏辟牖期淸曠開簾風景泱泱日照溪團團云去嶺岧嶤蘭撩峻駢闐石路整池北樹如浮竹外山猶影自來彌望【一作缺】及君臨箕潁淸文蔚且詠防言超已領【超一作怡】不見城壕側思君朝夕頃回舟方在辰何以慰延頸

同羇夜集

積念隔炎涼驤言始今夕已對濁樽酒復此故鄕客霜月始流砌寒蛸早吟隙幸借京華逰邊城防良席樵采咸共同荊莎聊可借恐君城闕人安能久松栢

謝宣城集卷四

欽定四庫全書

謝宣城集卷五

齊謝脁撰

奉和隨王殿下

其一

冬寂修夜天圍靜且開亭臯霜气愴松宇淸風來髙琴時以思幽人多載懷幸借汾陽想嶺首正徘徊

其二

髙秋夜方靜神居肅且淸閒階塗廣露涼宇澄月陰嬋娟影池竹疎蕪散風林淵情協爽節詠言興徳音闇道空巳積遷直愧蓬心

其三

愴愴緒風興祁祁族云布嚴气集髙軒稠陰結寒樹日月謬論思朝夕承淸豫徒借小山文空揖章臺賦

其四

星回夜未艾洞房凝逺情云陰滿池榭中月懸髙城喬木含風霧行鴈飛且鳴平臺盛文雅西園富羣英芳慶良永矣君王嗣徳聲眷此伊洛詠載懷汾水情顧已非麗則恭惠奉仁明觀淄詠巳失憮然愧簮纓

其五

肅景遊淸都修簮侍蘭室累榭疎逺風廣庭麗朝日穆穆神儀靜愔愔道言宻一飱系靈表無吝科年曆

其六

神心遺魏闕衝想顧汾陽肅景懷辰豫捐玦翦山楊時惟淸夏始云景曖含芳月陰洞野色日華麗池光艸合亭臯逺霞生川路長端坐聞鶴引靜瑟愴復傷懷哉泉石思歌詠郁瓊相塘春多疊駕言從伊與商衮職眷英覽獨善伊何忘願輟東都逺道侍云梁

其七

淸房洞巳靜閒風伊夜來云生樹陰逺軒廣月容開宴私移燭飲遊賞借琴臺風猷冠淄鄴袵舄愧唐枚

其八

方池含積水明流皎如鏡規荷承日彯鱗與風泳上善葉淵心止川測動性幸是芳春來側防遊濠盛

其九

浮雲西北起飛來下髙堂合散輕帷表飄舞桂臺陽遙階收委羽平池如夜光眷言金玉照顧慚蘭蕙芳

其十

睿心重離析岐路淸江隈四面寒飈舉千里白雲來川長別管思地迥翻旗回還顧昭陽闕超逺章華臺置酒巫山日爲君停玉杯

其十一

桂樓飛絕限超逺向江岐輕寒霽廣甸微風散淸漪連連絕鴈舉靑煙移嚴城亂蕓艸霜塘凋素枝气爽深遙曯豫永聊停曦印【一作卽】巳終可悅盈思且若斯

其十二

炎光缺風雅宗霸振時淪龍徳待雲霧令圖方再晨嵗逺荒城思霜華宿艸陳英威遽如是徘徊岐路人

其十三

念深衝照廣業闡淸化端儀穆金殿敷教藻瓊筵船湛輕帷靄磬轉芳風旋捲轡棲道樹方津棹法舷歸興慿大造昭塗良易筌

其十四

分悲玉瑟防別渚金樽傾風入芳帷散缸華蘭殿明想折中園艸共知千里情行雲故鄕色贈子一離聲

其十五

年華豫已滌夜艾賞方融新萍時合水弱艸未勝風閨幽瑟易響臺迥月難中春物廣餘照蘭萱佩未窮

其十六

連漪映余雪嚴城限深霧淸寒起洞門東風急池樹神居望已肅徘徊舉衝趣棲歸如遲詠丘山不可屢

詠風

徘徊發紅蕚葳蕤動緑葹垂楊低復舉新萍合且雜步檐行袖靡當戶思襟披髙響飄歌吹相思子未知時拂孤鸞鏡星鬢視參差

詠竹

牕前一叢竹靑翠獨言奇南條交北葉新筍雜故枝月光疎已宻風來起復垂靑扈飛不礙黃口得相窺但恨從風籜根株長別離

詠薔薇

低枝詎勝葉輕香幸自通發萼初攢紫余采尙霏紅新花對白日故蕋逐行風參差不俱曜誰肯盼微叢

詠蒲

離離水上蒲結水散爲珠間厠秋菡萏出入春鳬雛初萌實雕俎暮蕋雜椒塗所悲塘上曲遂鑠黃金軀

詠兔絲

輕絲旣難理細縷竟無織爛漫巳萬條連綿復一色安根不可知縈心終不測所貴能捲舒伊用蓬生直

詠落梅

新葉初冉冉初蕋新菲菲逢君後園防相隨巧笑歸親勞君玉指摘以贈南威用持挿云髻翡翠比光輝日暮長零落君恩不可追

遊東堂詠桐

孤桐北牕外髙枝百尺餘葉生旣婀娜葉落更扶疎無華復無實何以贈離居裁爲珪與瑞足可命參墟

詠墻北梔子

有美當階樹霜露未能移金蕡發朱采映日以離離幸賴夕陽下余景及西枝還思照緑水君階無曲池余榮未能巳晚實猶見奇復畱傾筐徳君恩信未貲

同詠樂器

琴

洞庭風雨榦龍門生死枝雕刻紛布濩衝響郁淸危【一作巵】春風揺蕙艸秋月滿華池是時操別鶴淫淫客淚垂【蕙艸一作綺艸】

【附】琵琶

王融

抱月如可明懷風殊復淸絲中傳意緒花裏寄春情掩抑有奇態淒鏘多好聲芳袖幸時拂龍門空自生

【附】篪

沈約

江南簫管地妙響發孫枝殷懃寄玉指含情舉復垂雕梁再三繞輕塵四五移曲中有深意丹誠君詎知

同詠坐上器玩

烏皮隠幾

蟠木生附枝刻削豈無施取則龍文鼎三趾獻光儀勿言素韋潔白沙尙推移曲躬奉防用聊承終宴疲

【附】竹防榔盤

沈約

梢風有勁質柔用道非一平織方以文穹成圓且宻薦羞𨿽百品所貴浮天實幸成歡醑余寧辭嘉宴畢

同詠坐上所見一物

同前

本生朝夕池落景照參差汀洲蔽杜若幽渚奪江蘺遇君時采擷玉座奉金巵但願羅衣拂無使素塵彌

【附】幔

王融

幸得與珠綴羃歷君之楹月映不辭捲風來輒自輕每聚金鑪气時駐玉琴聲但願置樽酒蘭缸當夜明

【附】簾

虞炎

靑軒明月時紫殿秋風日曈曨引光輝晻曖映容質淸露依檐垂蛸絲當戶密搴開誰共臨掩晦獨如失

【附】席

柳惲

照日汀洲際揺風緑潭側𨿽無獨蠒絲幸有靑袍色羅袖少輕塵象牀多麗飾願君蘭夜飲佳人時宴息

同前

庭雪亂如花井水粲成玉因炎入貂袖懷溫借芳褥體密用宜通文邪性非曲本自江南來便娟修且緑暫承君玉指請謝陽春旭

【附】詠竹火籠

沈約

結根終南下防露復披云𨿽爲九華扇聊可滌炎氛安能偶狐白鶴卵織成文覆持鴛鴦被百和吐氛氳忽爲纎手用嵗暮待羅裙

詠鏡臺

玲瓏類丹檻岧亭似闕對鳯懸淸冰垂龍掛明月照粉拂紅妝揷花理云發玉顏徒自見常畏君情歇

詠燈

發翠斜溪裏蓄寶宕山峯抽莖類仙掌銜光似燭龍飛蛾再三繞輕花四五重孤對【一作樹】相思夕空照舞衣縫

詠燭

杏梁賔未散桂宮明欲沈曖色輕帷裏低光照寶【一作瑤】琴徘徊云髻影灼爍綺疏金恨君秋月夜遺我洞房陰

詠邯鄲故才人嫁爲廝養卒婦

生平宮閤裏出入侍丹墀開笥方羅縠窺鏡比蛾眉初別意未解去久日生悲顦悴不自識嬌羞余故姿夢中忽彷佛猶言承防私

詠溪防

蕙艸含初芳瑤池曖晚色得厠鴻鸞影晞光弄羽翼

聮句

阻雪

積雪皓陰池北風鳴細枝九逵宻加繡何爲逺別離【眺】風庭舞流霰冰沼結文澌飲春離以燠欽賢紛若馳【江秀才革】珠霙條間響玉霤檐下垂桮酒不相接寸心良共知【王丞融】飛雪亂無緒結冰明曲池𨿽乖促席防白首信勿虧【王蘭陵僧孺】飄素瑩檐澑嚴結噎通歧樽罍如未澣況乃限音儀【謝洗馬昊】原隰望徙倚松筠竟不移隠憂恧萱樹忘懷待山巵【謝郎中緩】初昕逸翮舉日駑馬疲幽山有桂樹嵗暮方參差【沈右率約】

還塗臨渚

淥水纈淸波靑山繡芳質落景皎晚陰殘花綺餘日【何從事】白沙澹無際靑山如一傷此物運移惆悵望還律【吳郎】白水田外明孤嶺松上出卽趣佳可淹淹畱非下秩【府君遙和】

紀功曹中園

蘭庭迎逺風芳林接云防傾葉順淸飊修莖佇髙鶴【何從事】連綿夕雲歸防曖日將落寸陰不可畱蘭墀豈停酌【吳郎】丹櫻猶照樹緑筠方解籜永志能兩忘卽賞謝丘壑【府君】

閒坐

雨洗花葉鮮泉漫芳塘溢借此閒賦詩聊用蕩羇疾【陳郎】霢霂微雨散萎蕤蕙艸宻預借芳筵賞沾生信昭悉【功曹紀晏】紫葵防外舒靑荷池上出旣闔潁川扉且臥淮南秩【府君】流風蕩晚陰行雲掩朝日念此蘭蕙客徒有芳菲質【何從事】

侍筵西堂落日望鄕

沈病已綿緒【一作綿綴】負官別鄕憂髙城淒夕吹時見國煙浮【曹丞】漠漠輕雲晚颯颯髙樹秋鄕山不可望蘭巵且獻酬【府君】旻髙識气迥泉停知潦收幸預慶延渥方且【一作將】沐恩猷【功曹紀晏】蕓黃先露早騷瑟【一作屑】驚暮秋舊城望巳肅況乃客悠悠【何從事】

祀敬亭山春雨

水府眾靈出石室寶圖開白雲帝鄕下行雨巫山來【府君】歌風讚靈徳舞蹈起輕埃髙軒乍畱吹羽或徘徊【何從事】福降羣仙下識逸百神該靑鳥飛層隙赤鯉泳瀾隈【齊舉郎】

往敬亭路中

山中芳杜綠江南蓮葉紫芳年不共遊淹畱空若是【府君】淥水丰漣漪靑山多繡綺新條日向抽落花紛巳委【何從事】弱葼旣靑翠輕莎方靃靡鷖鷗沒而遊麕防騰復倚【齊舉郎】春岸望沈沈淸流見彌彌幸借人外遊盤桓未能徙【陳郎】騖枻把瓊芳隨山訪靈詭榮楯每嶙峋林堂多碕礒【府君】

謝宣城集卷五

