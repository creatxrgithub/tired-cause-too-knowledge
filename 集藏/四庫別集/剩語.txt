

欽定四庫全書

集部五

剩語二卷

別集類四

元

提要

﹝臣﹞等謹案是集見永樂大典中或題曰艾性夫剰語或題曰艾性夫孤山晚稿而不著性夫爲名爲字亦不載時代考江西通誌稱撫州三艾叔可字無可憲可字符徳性字天謂皆工於詩性闔門教授執經者盈門著有孤山詩集與永樂大典所題孤山晚稿相合吳澄支言集有髙一夔妻艾氏墓志稱爲咸淳貢士性夫之女習見其家儒效屢以朂其夫云云與永樂大典所題艾性夫合疑江西通誌作性夫字天謂傳刻失一夫字也考集中有謝枋得挽詩一首則性夫元初尙存又曹安讕言長語稱於成化五年之元江署學一家多蔵書內一詩集乃江浙道提舉艾性夫作貫酸齋作序云云宋無江浙道提舉蓋其晚年已仕元矣性𨿽亦講學之家而其詩气韻淸拔以妍雅爲宗絕不似宋末有韻之語錄五七言古體筆力排蕩尢爲擅長曹安稱其七言律太辣五七言絕歌行語多闗世教並稱其銅雀研撲滿吟臨卭道士招魂歌三首所論頗爲得實謹采掇排次釐爲二卷用存其槪至原書本分集編次其捲目已不可見而永樂大典內題作剰語者較多今故用以標名不復更爲分析焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

剰語卷上

﹝宋﹞艾性撰

○古體詩

感物

中園植佳橘挿棘爲儲胥橘根陽未萌棘枝巳扶疏終年髙且深勢盛淩橘孤豈以雨露偏良由習性殊非類不可依橘其防厥初

老牧鞭羣羝長鳴度荒圃眈眈黃於菟怒攫連四五弱肉彊之食玆事由來古天地果好生生羊勿生虎

溪翁擷佳艸日恐饑其魚霜枯野水落獱獺搜無餘翁歸束槁人寘彼溪之隅責以警長夜翁計何其愚

有山莫栽桃有地宜種竹此竹豈不佳淸陰蔽茆屋朝有孤鳯翔暮有白鶴宿桃花艷春風蜂蝶趂麄俗花謝不復來相媚一餉足

古意【六首】

折柳系離船船行桞條短賴有枝上花飄泊隨君逺

采蓮莫采花采花損空房畱房結靑子種作明年香

匆匆采桑女花雨濕襜袖春風十二弦生世未觸手

浣衣輕浣布布縷不如絲絲堅猶易穿布弱從可知

佳人買明鏡意重輕千金結以雙羅帶欲照蕩子心蕩子渺不歸鏡影春云深

賤妾燕子身銜泥巢君堂逰子黃鵠志辭家猶南翔采花爲誰容襲蘭爲誰香安得小心風寄子雙明璫

雜言

蒼梧閟弓劍阿閣無祥禽魯叟巳長喟矧敢求之今區區蓮勺人伯气方浸淫紀年侈嘉瑞作物誠何心隠顯殆偶然豈必聞韶音黃河千丈渾歲月亦巳深矯首不可俟角裏芝山陰

勛華不並世揖遜無餘傳緬彼巢與津佳兵豈其天履霜一何微坤冰一何堅誰謂知幾人尙俟觀伊川斧衮了不公正閠雜紀年豈擬王仲淹而愧魯仲連

燕趙多佳人珠華衒天街鄭魯有遊女折楊弄靑梅春風趂姿媚諧笑爭徘徊幽閨有貧醜修潔不自媒縫布以爲裙斷荊以爲釵■﹝角奢﹞沙事機杼蓬沓蒙煙埃誰將好徳心爲爾停漸臺

枯桐斵山骨弦以冰蠶絲信指發孤調悠然造希夷揚以寄吾歡抑以冩吾悲悲歡生我心無庸他人知我若有黃金不鑄鍾子期寄語伯牙翁絕弦良可嗤

牧童

櫛髮吹松陰坦腹睨巖石細雨整短蓑斜陽擫長笛采花艷兩髻挾艸暖雙腋欵欵跨牛歸蒼山暮煙碧

題東坡蔗滓窠石

空洞如虛拳擁腫類奇癭槎牙老樹身相依以爲命智士能用屈橊皮勝毛穎先生倒啖余此正入佳境

憫盆松

物生天地間細大各有容偉哉霄漢姿厄此盆盎中嗟吁爾槖駝局促吾蒼龍駞兮顧我笑可憫豈獨松

貓犬嘆

飯貓奉魚肉憐惜同寢處飼犬雜糠籺呵斥出庭戶犬行常低循貓坐輙箕踞愛憎了不同拘肆固其所虛堂夜搜攪忽報犬得鼠問貓爾何之翻甕竊醢脯犬𨿽出位終愛主貓兮素餐烏用汝

答釋子問詩灋

汝家有子蘭詩體能入選爾後島可軰往往以律變選律固無擇語意忌庸淺大音尙和平至味貴悠逺歸歟事斯語妙理千萬變歐稱九僧今不見退之擬過紅樓院

諸公賦東園兄銅雀硯甚誇余獨不然然蘇長公詩銘梅都官長句皆爾如謂舉世爭稱鄴瓦堅一枚不換百金頒不及鴛鴦飛乃有科斗情入用固爲貴論古難與並之類是巳敢並爲之反騷

臨洮健兒衷甲衣曺家飬兒乘禍機匹夫妄作九錫夢鬼蜮敢學神龍飛負鼎而趍不遄死築臺尙欲儲歌舞但知銅雀望西陵不覺妖狐叫墟墓分香賣履吁可憐所志止在兒女前竟令山陽奉稚子出爾反爾寧無天陳畱作賓向司馬包羞更出山陽下國亡臺廢天厭之何事人猶拾殘瓦古來觀物當觀人虞琴周鼎絕世珍區區陶甓出漢賊矧可使與斯文親歙溪龍尾誇子石端州鴝眼眞蒼璧好奇不惜買千金首惡寧容污寸墨書生落筆驅風雷要學魯史誅姦回請君唾去勿復用銅雀猶在吾當摧

天下第二鐘歌鐘在弋陽眞如寺破廡下其志天聖二年也劉石扁曰天下第二鐘旁書江南徐鉉書筆力皆遒勁可愛不知第一竟在何許而此又濵於埋沒可慨巳因歌以遺寺僧使屋庇之

瀕江破寺如膠舟大鏞露立寒颼颼金繩鐡紐作斷綆土花苔碧生欒頭我來摩挲考歲月僂指落落三百秋想當營度欲鼔火野鬼夜哭山精愁鑄之以紹威六州之鐡釁之以景升千斤之牛載之以長河萬斛之艦貯之以齊云百尺之樓風髙一撞撼天地世更幾變宜追蠡眼中驚見巳無雙天下才稱爲第二庚庚古扁磨蒼瑉徐郎妙墨吹玄云聲光喑啞盡埋沒宇宙顚倒方紛紜昭陵石馬化爲土於上蒲牢幸存古山僧作屋穏蓋蔵他日岐陽求石鼔

題危見心所蔵陳常庵水月障及松鶴蘆鴈各一首

陳郎筆勢並州剪十幅生綃秋緑逺老蟾欲作騎鯨遊推墮玉盤波底轉謫仙濡袍窺采石東坡醉客歌赤壁兩翁巳矣愛者誰我欲扁舟擫長笛

墨池幻出虯龍蟠䢐徠山頭煙雨寒胎禽獨立衣縞縞骨瘦西風拾瑤艸靈根琥珀三千年紫皇勅賜靑城仙乘軒竊祿正自惡何似歸來一丘壑

風吹黃沙石磧冷霜葦無聲弄寒影兵塵隔斷衡陽雲溪藤捲送瀟湘景蘆花雪老菇米秋芙蓉露下天悠悠阿奴呼起字不斷冩出萬斛江南愁

贈福希範遊

伽棃點破長蘿綠瓣香問信黃梅熟笻云笠雪霜色寒法宇歸來詩滿腹春風破曉來打門行矣廬山與天竺天空云逺意未盡卻上天臺恣逰目吾聞天臺石橋滑如竹千僧萬僧畏渉足請師了此一大事一洗世間凡眼肉浮杯試罷海風髙歸就梅花結吟屋

贈後山僧謙自牧遊

爲僧不遊酰甕雞遊不名山沮澤龜見山無詩僧亦俗詩不髙古猶無詩吾謙年少鍾老气髮根甫斷撥云去歸來笠雪兩肩寒巳覺嚢中有佳句一枝瘦杖萬里心策策尙欲窮幽尋湖光山綠上下竺谷花溪月東西林我亦愛山行不得把酒髙歌壯行色爲語春風九里松題詩野客今頭白

嘆屫詞

履穿無下嘆東郭桃椎尙欠居士屫是誰業屨捆秋芒絕勝編椶便行腳花泥溶溶艸露滴山石齒齒苔煙碧江南林壑天下奇不識春申珠履客

臨邛道士招魂歌

錦襪生塵脫紅玉瓊蟾夜抱金娥哭芙蓉露瘦寒花鈿鳷鵲樓空冷銀燭輕鸞小鳯橫紫簫彩雲宻漾靑霞綃桂心沁入鎖子骨蕋宮貝闕天都遙玉牀夣斷心欲死獨抱秋衾咽香髓方瞳白羽靑簡書駕月騎風渡瑤水瓊樓碧戶翠霧香紫蘭結佩紅薇囊云車仙子不可識芳卿寄謝眞荒唐蔗漿不飲啼寒淚不悟齊人少翁詭安得天上蓬萊宮卻著人間馬嵬鬼

別離詞

郎從江上買行舟妾對江楓生晚愁鴈云不斷楚天碧望郎怕上水邊樓

渡江桃葉郎莫歌巴西竹枝愁更多黃塵百丈水花黒把酒勸郎無渡河

丫頭巖詩載墻壁間無慮數十百首形容蓋有盡之者矣輙復寄興以俟采詩者擇焉

色盛人自憐色衰人見棄人心不可慿女色焉足恃未笄化爲石不願從夫壻厭華喜質如梁鴻布衣操臼當相從君不見漢家天子劉文叔郭后容衰亦遭逐何如山頭化石不嫁老亦足

女色無丑妍入宮皆見妬蛾眉等芻蛹嬉笑蔵刀鋸未笄化爲石不願長門去國風直待歌螽斯委身事主妾不辭君不見趙王如意今日死眀日佳人亦投廁何如山頭化石千歲老無子

題曾逵臣艸虫

蝘蜓走昻頭螳蜋怒張臂走欲捕生怒欲制筆活能融兩虫意無人飯汝金砂紅糜肌粉肉牢守宮艸間敢爾誇豪雄捕蟬幸脫黃雀舌輕鬭懸知腰股折力微謹勿當車轍

書馬使君所蔵艸虫

晉陵艸虫妙天下一幅千金不當價誰將此本送使君蜂蝶數輩蔬一根此蔬雅淡無色香嗟汝蜂蝶空疎狂人間桃李千萬樹有翅柰何不飛去

山谷跋楊妃齒痛圖謂多食側生致動揺其左車是殆不然因爲翻案天寶遺事云時羅公逺進藥眀皇自和飲妃故並及之

蜀帝化子規啼血思還家玉環苦微疢寄汝呼痛牙物類相殊或相托悲鳴一夜梨花落三郎玉柙巳成塵半匕金罌誰和藥紫駝翠釡不生兵何與涪南新側生人間極寵皆禍兆莫把妖魂幻飛鳥平生誤識安祿山馬嵬欲死先齒寒

鴈塔

君不見春初淮白魚秋深黃雀兒川潛山泊誰得知災身不幸甘且肥官饕弗渠赦竟作一网打頭顱千百奉苞苴猩紅熊白風斯下吾生亦何好獨坐味頗厚急符星火督虞人覆巣空類無遺噍寧逢江南射生手莫遇鴈門饞太守

荷葉

愛蓮盡愛花而我獨愛葉水仙剪圓碧萬柄相倚疊風掀翠釡舉露浥鮫珠曄不必滿川紅香气自燻浹龜魚蔭涼影鷺鷗憇別業潔可包龍城賈客之飯淸可制三閭修士之衣大可載太乙眞人之臥髙可蓋桐江神女之歸醉仙捲作碧玉盞歌妓攜來緑云扇有時聽雨隔窓眼湖聲十里錢塘晚

題葉氏分綠亭

山亭種花厭脂粉純種芭蕉三百本一心生意展不盡四面蟠根培自穏捲舒風日閃流翠滉滉淸陰浸窓戶煩君淨拭湘竹牀著我橫眠聽秋雨

棠渡初雪

雪風吹凍冰人須老梅著花眀矮籬黃蘆蕭蕭白鴈落野樹歷歷靑猿啼旗亭有酒味苦短地鑪濕薪煙粗暖五陵狎客不下樓紅金火閣玻璃盌

古鏡詞

人生兩瞳子爛爛巖下電見盡天下人不見自巳面古哉容成侯作我眼外眼我老得君照君老還我見蘚花繞背字痕靑彷佛陽冰八分篆神光一點未埋沒尢物千年幾流轉君不見揚子江心水如練年年鑄入凝陰殿後來血染江水渾至今端午人閉門

次韻曠翁四時村居樂

欲晴欲雨天溟蒙林塘澹蕩揺春風遊絲落絮斗飛舞野花芳艸爭靑紅南園北園桑柘綠村前村後啼布谷蠶姑把葉祝絲多田翁拜社祈年熟

藕花分房菱出角瓜實累累蔓籬落稻田水多翁不愁日抱筠筐曬山藥淸溪濯暑生布裳石薷煮透山泉香涯南老屋頗宜夏艸窓瓦枕松風涼

鴈云漠漠梧桐秋風露颯颯生平疇芭蕉葉黃夜气濕老壁屈曲行蝸牛林外炊煙暗靑樹墻頭涼月驚鳴杵柴門犬吠人語多刈熟歸來碧天暮

黃雞懶啼霜月低靑羽亂啄梅花飛烏犍怯寒不出圏白犬耐凍時穿籬老松墮枝供武火枯蒲織席遮窓破一窩容膝暖卽休不問甕中天幾大

木綿布歌

吳姬織綾雙鳯花越女制綺五色霞犀薫麝染脂粉气落落不到山人家蜀山橦老鵠銜子種我南園趂春雨淺金花細亞黃葵緑玉苞肥壓靑李吐成秋蠒不用繰回看春箔眞徒勞烏鏐笴滑脫茸核竹弓弦緊彈雲濤挼挲玉筯光奪雪紡絡冰絲細如髮津津貧女得野蠶軋軋寒機緯霜月布成奴視白■﹝疊毛﹞氈價重唾取靑銅錢何須致我鑪火上便覺挾纊春風前衣無美惡暖則一木棉裘敵天孫織飲散金山弄玉簫風流未遜揚州客

題云錦劉從甫水竹雲山亭

玻璃冷浸淸湘玉白衣暖護秋屏緑淮南公子有勝情收拾四美歸吾亭問君亭中更何有解事家人頻送酒客來醉賞不得歸拍闌朗誦亭中詩

解棊

兩雄相持機不發一著輸先智相軋退守皆虞虎穴空通和不肯鴻溝割危枰巳屬墮甑裏巧勢爭看彊弩末疲思嘿嘿鬼神寂宻運茫茫天地闊悍雞趂斗不暇咮駿馬爭馳各忘秣矰禽睥睨欲髙舉罝兔迷離思逺脫死中求生背水陣灰冷復焚余燭跋白登倐報沛公走閼與俄聞趙師活傍觀駭服算入妙對局虛驕气方奪人生勝負何可期生逹難欺死諸葛推枰一笑拍闌干滿袖松風涼潑潑

題陳摶題壁圖

長松梢梢老煙霧瀑泉飛落千丈布樹精揺手不敢呵雅是仙人熟眠處睡蛇未死驚起來風吹野服冠崔嵬雙髽窣窣磨老瓦墨汁湑湑翻莓苔一翁擁篲供掃壁一翁聳膊觀落筆欲冩未冩方昻頭野趣含秋正蕭瑟先生壯志神龍驤欲跨八表提天綱市衢呼酒沃俠客豈肯老死蒼山傍忽來驢上聽鳴鏑中原王气開皇極心事西峯一首詩眞人自在陳橋驛

酬春湖史履庸恵四皓圖

有客有客吾春湖踏霜打門呼老夫寒溫粗了不暇坐兩手奉我商山圖皓首龎眉髮如漆千古髙人誰畵出疏行大字各題詩頗類涪翁老年筆綺裏季夏黃公春風拍浮酒兩鍾仰天但覺宇宙窄麾麈一掃塵凡空東園角裏更蕭散石鼎茶瓢風日晚琵琶不作兒女悲橫琴靜送飛鴻逺周家遺民方避秦畱侯眼髙識天人翩翩小出奠危社落落髙舉連靑雲感君持贈慰枯槁玉雪輝輝見諸老何當乘鶴參翶翔風露淸涼咽瑤艸

浣紗曲

浣紗如妾心皎然照冰雪秋聲入絡緯炯炯織霜月裁衣嫁作梁鴻婦白髮相看如此布不學西施矜媚嫵妝成欲覓君王顧忘卻土城山下路貪向銅龍溪邊住眀朝吳騎猛如虎獻入娃宮作俘虜含羞短制衣楚楚忍學翩翩鶴翎舞【土城山西施浣紗處】

田家詞

大兒荷鍤去疏麻小兒提筐來采茶翁自決水灌秧芽今年續食不可望一夜老風揺麥花

昭君出塞圖

長門冩徧泥金帖春風暗老如花靨臂紗尙護紅守宮妾命君恩盡如葉一朝結束嫁荒陲一馬前導五馬隨老奚並轡相笑語雙袖自抱琵琶啼邊風吹碎心如夢雲長只有孤鴻送早知氈帳是羊車卻把黃金博靑塜向來玉鎖揺銅環咫尺不得窺天顏秪今墮在萬里外日光那到祁連山女色自矜還自悞畫史欺君君莫怒甘向匈奴作婦翁而翁首禍羞千古

與褾軸工鄭老

君不見世南人間行祕書撐腸拄腹搜不枯眼空千古不畱物更用蕓香祛蠧魚又不見王家樓中五百車錦奩玉軸籖紅牙夜生光怪射東壁神鬼錯愕相驚嗟無形之書不復見有形之書今亦鮮吳儂鞭馬馳京塵何曽著眼雞林人弓刀自帶封侯相黃金不博靑藜杖請翁少待三十年怕有米家書畫船

舊有歙硯雅宜墨鑱賤號於陰以亂亡去十餘年矣忽見之村學堂中睨視間有艴然持之卻走者如恐予之取也因作此以遺硯

冰蠶吐絲寒玉蒼老龍磨角玄云香半生食汝充饑腸正爾悒悒傷弓亡一日到眼驚余皇欲呼未見誰鬛長庸奴自愧取不臧艴然持之走蓋藏嗚呼得失安可常我不善保遺渠殃苟能蔵之殃而祥但隨牛後失所當枯竹尙作神龍驤安得石精變化飛墮桑君旁塞翁失馬心淸涼

雪吟效禁體並去一切熟事

羣仙碎剪眀河水須臾變換人間世重陰漠漠不分天萬里茫茫更無地回飛慢舞忽交急淸壑污渠受平施虛光眩轉混晝夜終日縦橫絕聲气埋深矮屋火無功捲入空檐風挾勢無同那得羽相似怪見惟驚犬羣吠調和稚子割蜜脾澀縮山翁鳴屐齒禿蒼捕雀花兩眼戲客捏獅紅十指徑須醉賞臘前三紛紛盡是眀年米

題陳所翁爲葉半隠作全龍邀同賦

鴟夷飲江共曉汲麈尾拂屏翻墨汁宻云黯黯扶天來黑風冥冥吹海立濤奔浪駭恣神怪驚起蒼龍九淵蟄須髯怒挿霜戟寒鱗甲光揺春雨濕身蟠逺勢欲萬里吻渇滄溟歸一吸僧繇汗背葉公走秪合庸奴事供給所翁湖海陳元龍小傍皇華在原隰酒酣作畫特餘事大手能旋倚天笠只恐通神風雨急抉破天門夜飛入眀日山翁倚屏泣

題趙大年奉議小景

江頭古樹片葉無槎牙老龍爪角枯風含雪意天欲晚凍棲不動鴝鵒滿翩翩四翼來何遲睥睨欲泊無空枝冩生貴活意獨到眀朝嘈雜聽渠噪

煎後山峯上人新茶

揀芽穰穰鷹爪黃活火濈濈魚眼湯掃花席地白日靜穿簾透戶春風香喚醒松根渇睡漢五更淸夢從渠短泠泠灌頂欲通仙稽首法云甘露椀

蒲席歌

君不見象牀金縷黃龍須翠幃茸毯紅氍毹凝香燕寢環瓊姝美物作惡常須臾能令王孫泣路隅富貴不到山中臞霜空鴈落寒陵膚西溪女郎織春蒲作席眼眼涵淸腴髮僧方丈供橫鋪蒼煙翠霧不可摹摩挲溫厚便鶴軀髙眠齁齁忘朝晡逺夢颯颯生江湖楮衾竹榻蒲爲徒觀美不足安有餘更生九節壽老夫百年與爾同捲舒淸風傲兀超幾蘧

嚴氏古琴

蒼梧弓劍俱塵土一片枯桐尙傳古有弦彈入碧虛寒彩鳯應來獸應舞物眞物贗不必論立名幸有古意存南風不作民正慍我欲抱渠招帝魂

禱雨積煙山之龍潭有應

神鑱鬼鑿深無底誰敢然犀照秋水蒼生望霖龍不起蠟丸箋心聒龍耳髯張尾戰珠脫腹仰天噓气陽侯哭銅瓶偸湫未及屋黑雲崩山雨如竹

射虎行贈張生

深村落日啼寒烏中有十數黃於菟飽吞猘狗未足醉時失行客驚相呼蒼髯老翁百夫勇蹶張彊弩金僕姑潛機夜半發乘矢黃髯白額殱其渠寢皮食肉爭賞快入穴取子無畱余嗚呼山中猛虎今巳無人間苛虎誰驅除老翁負弩先辟易此虎咆哮角而翼

題眀皇醉歸圖

金車山重牛難挽五花嘶出長春苑太官供■﹝去頁﹞宴驪山三郎沈醉歸來晚酩酊馬上扶者誰秀眉照眼兩國姨紅香把臂手亦軟三馬相倚不敢馳黃門擁道盡端美錦衫繡帽春風起解酲尙恐需余尊捧把玉巵行復止最後一馬壽王妃鸞扇夾侍雙瓊姬酣酣嘿嘿意自逺恨不醑我漁陽兒圖陳無逸今安有卻作醉徒供畵手昭陵百戰大山河涼州幾甕葡萄酒

兒餒嗔郎罷妻寒怨槁砧唐眉山詩也戲爲箋之

父天不可嗔夫君不宜怨要知古聖賢貴在素貧賤父常煮字不成飯夫常織文不成絹衣麤布衣齕藜莧去耕原上田往種陌上桑獲云秋穗重繰雪春絲長汝溫汝飽官徵忙翁出校書爲汝償

賦壬一侄孫破硯

山翁手持靑石骨疑是元賓瘞中物支牀搗練應不然中裂何由半存沒冰池旣決不可堤鏡面巳破那能規逹人不必顧墮甑好事大率逢轟碑寒蟬飽飲供曉滴盡了山中病磨墨太和磔裂三千年何處人間有完璧

與圖書工羅翁

木天荒寒風雨黒夜气無人驗東壁天球大玉生土花虞歌魯頌誰能刻翁持鐡筆不得用小試印材蒸栗色我今白首正逃名運與黃楊俱受厄藏鋒少竢時或至精藝終爲人愛惜固不必附名黨錮碑亦不必寄姓麻姑石江湖詩板待翁來傳與雞林讀書客

剰語卷上

●欽定四庫全書

剰語卷下

﹝宋﹞艾性撰

○今體詩

杉樹牌晚憇

倦童呼不諾久客坐長嘆野色歸煙暝秋聲入雨寒閱人江樹老經火路牌殘近郭魚羮飯招呼作晚餐

客歸

髮僧行腳倦歸計上心忙秋老蟬聲短江空鴈影長乾坤無了日霜露感殊鄕遙想梅花未還家定雪香

過石泉寺

蘚壁作怪畫石泉操古琴藤多山木老僧瘦道根深白鵠隨人飯靑猿抱佛吟經過恨不數帯雨度遙岑

雪盡

雪盡孤峯瘦家貧老夢寒春鞭雙影動歲節五更殘努力三餐飯滋身九轉丹時危從道喪不敢棄儒冠

吳種栁枉教輙復奉答

天地窮東野江湖困子長逢人雙白眼衒俗小紅裳舊句傳楓冷新吟帯栁香還能相料理亦足慰淒涼

平塘陶使君挽歌

今代平塘老前身靖節翁死知隨物化貧與不官同仕國棠陰在休亭蕙帳空容人方竹馬楚些已西風

飯客

菜剪尭時韭羮羞晉代蒓家寒多食淡客好不嫌貧一夜小窻雨百年華髮人明朝未須去老別最傷神

謝呂云叔餉墨

蒼蒼烏玉笏歲歲到山翁君眼何曽白吾顏自覺紅一生磨不死萬事冩成空回首柯山路淒涼不復東

丁亥冬大雪十數作鄧淸曠以苦寒吟見寄

十雪勢未已一冬天積陰背風畱更久入夜落偏深禾稼連冰柱天花幻玉林遙憐五峯老尙寄苦寒吟

病中卽事

支身惟首健隨事與心違病久藥爲飯寒深火是衣矮窻看日度逺夣傍雲飛可比梅花瘦呼童試折歸

正覺僧榻

贊公分半榻臥近竹西樓四壁寒蛩夜一山黃葉秋夣隨三皷動月尙半窻畱零亂芭蕉影禪衣爛不收

哭林止庵

止庵諸老行今日九原人頭爲談經白家因好客貧欲銘貞曜墓來哭廣成眞俯仰南湖月瑤琴鎖碧塵

日永

日永駒難過庭空雀亦無花招蜂出早艸礙蟻行迂蕉葉露臺掌水光天影圖下簾便道靜煙篆起茶鑪

癸巳小至

舌在貧何害脾淸瘦不妨天心半夜子道脈一分陽山色春秋老梅花天地香半壚煨芋火意味頗悠長

盡日

盡日坐谷口看云生嶺頭蟬聲偏占晚菊色欲専秋江碧水心淡葉紅溪樹愁乾坤萬萬古流轉一虛舟

次韻秋心

短髮白巳盡寒花黃到今秋淸山見骨年老樹畱心獨鶴離騷怨虛泉大雅音冥鴻不知處引睇暮云深

秋陰

老蟬吟漸懶愁蚓思無窮數點菊花雨一溪茅屋風苔衣秋井緑楓纈曉山紅急索鶉裘補寒先及老翁

番城晚眺

獨眺秋愈逺孤城日漸曛地平浮楚澤天闊見吳云風靜漁歌合波搖鴈影分未應陵谷變不得問番君

道中

共僧分晚供呼渡立橋東鴈背西風緊漁梁落照紅雲添疏樹影葉補敗船篷舊日津亭酒黃壚蔓艸中

覓宿村溪逺逢人面目生習移多佩犢气怒斗呼鷹天闊秋陰重風髙夜柝驚遲明懷宿飽股栗履春冰

有感

江漢亡維楫山林困蒺藜頭顱春雪重心緒晚云低掛樹蛇畱蛻踰垣虎印蹄遙憐伯勞燕辟地各東西

謝吳子與恵詩

解後西風野菊黃別來冉冉歷三霜未償詩債如山重曽結交盟引夢長老病終年親藥裹淸談何日倒書囊聞君讀罷多娯樂萱艸春深棣蕚芳

冬夜抄詩作

筆債窮年老髮僧硯寒還復夜敲冰西堂夢後無靈運夔府歸來有少陵諸老文章凡幾變千年風雅欠中興矮窻燭暗成惆悵忽見梅花月一稜

送客至靈谷

僊林路細出山腰靈谷峯髙入紫霄立石借爲題字壁倒松因作度溪橋雨花濕地人歸晚煙艸迷川馬去遙記得玄都種桃處黯然分袂各魂銷

重贈星翁陳跛子

拄拐蹣跚鬢雪明向來小範亦分羮十年不見疑先死一旦相逢似再生盡亂亦收詩卷上長貧猶挾命書行試言何物妖星照是處靑山白骨橫

舊廬毀於亂十年矣吾老他寓每不能再葺戊子冬良異聚蕓人之資自構小堂因以勉之

舊址相傳五世昌寒蕪忍墮十年荒老吾衰落空懷土幸汝辛勤自肯堂袖裏莫忘無卹簡墻頭猶有孔明桑地靈舊日鍾文气且要扶持此脈長

桂花

秋樹婆娑風露涼老蟾落子種虛堂胚渾天地中央色漏泄神仙上界香貧裏忽驚添粟滿老來不動買花狂帯愁莫上黃樓去歸隱淮山興味長

酬鄰僧恵古杭蘆管兔毫

黃蘆笠澤剪秋雨褐兔中山俘飽霜千里能隨云衲逺數君肯顧艸廬荒無情書傳方髙閣何處塵埃有畫墻畱與素翁修菊譜寒花吹入墨云香

義馬冡

訴得寃仲意始休敝帷埋骨幾經秋獸心猶辦死報主人面卻甘生事讎作傳自應班豫讓論功何止及畱侯世間義字無人識冩在荒丘馬冡頭

題艾溪溪直嚴州學宮前余始祖實溪上人靖康避地於撫溪尾爲艾原方幹爲原中客賦詩者此也

睦城西下栁陰陰以艾名溪古到今鼻祖桑弧蓬矢地耳孫喬木故家心應無別姓爭墩住曽有髙人對客吟欲向原頭拜宗老西風落日暮云深

與雪舟楊子圓十五年不相聞一日辱和猥句更號皓隱因復奉寄

羞把長裾事走趨巳將身世混樵漁畏途咫尺如千里老友多年欠一書最喜山人題皓隱莫教帝畫到幽居欲尋載雪舟邊路來爲盤翁賦遂初

寄淸曠鄧隱夫

去年菊裏辱經過秋思蕭蕭又艸坡兵火東南關气數交遊湖海隔風波書緣辟亂經年少詩想憂時近日多倘有鱗鴻幸相寄靑燈無柰憶君何

次大五侄問移家韻【天覺】

投老移家僻塢來滿林秋露洗黃埃飯才種麥須堪飽衣旋培桑未可裁萬古乾坤如傳捨一生風雪嘆江梅相看喜有靑田鶴肯與詩筒日往回

移家寄諸丈

十弓荒圃百弓山縛艸編茅屋兩間雞甕不知天廣大鶴巢巳覺地寛閒勝心擾擾雙蝸角畏路巖巖九虎關退一步行差得計野雲深處卽商顏

再答諸丈見和二首

神龜爲我作天山合住淸泉白石間歲月短梭人易老詩書髙閣士方閒秋鴻社燕炎涼勢滄海桑田夢覺關近屋虯松三百尺時時相對各蒼顏

肯爲劉安賦小山幾時雞犬過雲間命窮無用三千字蹄蹶難供十二閒薄酒程頭多隔縣故人蹤迹半陽關何當共嚼西巖雪嗅取梅花一破顏

遊古汴趙氏溪園

不起樓臺作熱官小園回合抱溪灣露漙花靨春紅濕煙護松髯晚翠寒已向掌中旋宇宙正須胸次著雲山可能再爲蒼生出鶴怨猿啼攪夜闌

次吳壽翁溪園韻寄題

營營誰肯臥滄洲喜有髙人此枕流得水最多知地勝種花無數欲春畱圖傳笠澤三分畫夢繞黃淤十里秋料得江楓吟未了載詩應汗謫仙牛

拜五世祖妣墓

敬脈人人似飲泉掃松羅拜喜爭先頌琴不朽終流慶石仲相看莫計年滄海桑田誰料此秋風宰樹幸依然五陵莫說驪山下愁絕求羊一穗煙

辟亂逢故人

亂裏相逢各自忙少依松影話淒涼古來尙有種桃處今去當傳辟糓方馬蹴黃塵遮日暗鬼吹靑燐隔林光海田未必非天數空對西風老淚滂

題友人歸隱圖

買山長說欲棲身畫得圖成隱始眞半枕虛堂生艸夢一溪流水種桃人但知樵客當辭漢莫與漁郎說避秦早晚相從弄明月細聽喚鐵響蒼筠

意行

意行行到野人家門帯淸溪石徑斜落日輕煙山可畫短籬頺塹菊能花歸遲悞客頻敲竹坐久勞人再煮茶那得寛閒無點事日搔短髮問桑麻

庚寅二月朔積雪初霽過和山見雪深堂瑞香盛開回過煙雨村則庭中花更早亦未歇也得數語錄似二花主人

煙雨庭前錦傘張一般穠郁雪深堂偶扶晴日孤笻出連挹春風兩屋香供佛省燒蒼栢子薫書不藉緑蕓囊冰霜盡厄芳心在自與梅花是鴈行

廢貢院爲米廩過之值盤厫

擔夫勇似踏槐忙衛卒嚴於夾棘防千古文章成畫餅萬人場屋忽敖倉籍存尙或思班爵禮廢寧容並去羊立盡斜陽還獨笑功名自古夢黃粱

示子良異

霜雪林頭又緑稠乾坤生意幾時休人情葵扇炎涼態世路瞿塘上下舟鱉跛未輸蚿百足茅封不敵橘千頭細看不似吾儒業一片書田或有秋

贈數學姜兄

向來塗抹趂春妍老去棲遲嘆雪顚一倍法靈君說數三生緣定我隨天正須花外覊奔馬莫向橋南聽杜鵑見說侯封容易覓紫茸靴袴錦鞍韉

贈談數陳攺之

投老江南黃葉村菊花時節雨昏昏矮窻孤夢正欹枕拄杖一聲誰打門三字頭銜康節數一編心易華山孫吾年漸似璜溪老尙把靈光許獨存

謝恵楮衾

厚於布被擁公孫淸似荷衣伴屈原捲送春云香入夢剪成秋水淡無痕五更葭管噓寒谷一榻梅花近雪村直作黃紬紋錦看日髙睡穩不開門

觀潮

按節波神逆水來魚龍掀舞斗崔嵬浪髙峯頂靑天雪風助江聲白晝雷勢欲上時掀海立怒無泄處觸山回世間亡國知多少誰似靈胥恨未灰

悼亡

秋瑟淒涼忽斷弦自礱山石志新阡稍閒卽病身無福竟死難醫命有天會績忍看燒燭淚遺簮聊抵買花錢最慚誤看劉蕡策辜汝相依四十年

死生最怕墮危機亂世全身正自稀滿地干戈殊不定蓋棺丘隴未爲非鹿門不共龎公隱鳯褐誰縫杜老衣愁絕梧楸煙雨地槁砧百歲擬同歸

人名詩戲效王半山【此體權徳輿巳有如半紀信不畱齒髮良自愧之類皆勉彊湊合不渾成惟半山詩云莫嫌栁渾靑終恨李太白之句過權逺甚但靑字亦外來似未純美耳】

重耳盈盈岸栁黃九齡冉冉澗松蒼梅開小白添新雪鴉引童烏弄夕陽樵唱轉低春谷永鴈聲不斷暮雲長奔泉渾作山濤響濺入懸巖百藥香

偶來安石坐林塘因得棲筠受晚涼歸鳥衝煙方陸續寒花經雨尙黃香雲如仙客蹤無定風作山賓語自長師古不成書謾讀樂天深結退居房

湖陰故人家

水痕落盡見晴沙步入湖陰處士家梅一兩花春尙小鴈三五字日初斜百年耆舊多思洛五夜精魂半夢華珍重瑤琴莫輕拂西風江上沸蘆笳

撚髭

細撚寒髭縷縷霜未須惆悵惜流光近山歸鷺分明白過雨斜陽淺淡黃春入桑楡花影瘦門無車馬艸心長暮年一卷參同契覓得安神不老方

賦太和寺同根紅白梅

雪影蕭蕭帯晚霞胭脂灼灼傍鉛華孤山夜合連枝木一樹春分二色花牛繼馬來幾換骨鶴乘鸞去忽通家向來逋老題詩處曽有紅裙拂碧紗

滕王閣

木老江空鴈陣秋闌干倚盡思悠悠舞衫歌扇落春夢山雨浦雲牽暮愁半壁夕陽千古在幾朝王气一時休獻陵無樹供寒雀信是勞生枉白頭

贈繩伎

絕藝當場萬目傾兩竿朽索半空橫反提雙女摩肩過仰射孤鴻信腳行膽似子龍身裏滿體如飛燕掌中輕弄潮已嘆吳兒險更有人從死處生

日食

誰撤天門虎豹扄羣妖食日上靑冥一眉不及黃昏月萬目驚看白晝星絕響無人槌敗鼔洗光何地激滄溟仰天凝注需陽復寂歷西風老淚零

穆陵大禮圖

丹靑百丈鵝溪絹縹軸南郊大禮圖官隸威儀猶是漢山河風景已非吳秋陰汾水年年鴈月黒連昌夜夜狐輦路莫驚荒艸暗鮧膏燈滅出金鳬

史氏鐵笛

蘄川老竹未爲奇橫截涼州黒玉枝陽燧無煙山鬼鑄蓬壺乘月浪僊吹一聲響裂千崖石九曲亭標二老詩俗耳從前聽不得壁塵蛛网故多時【武夷鐵笛亭胡致堂朱晦庵皆有詩】

苦雨喜晴早作散步

寂歷山房久杜門淸晨踏碎碧苔紋池經宿雨添三尺花怯春寒瘦一分滿地月涼翻竹露隔溪風細度松云近來生計隨緣足半畆荒畦手自耘

歸大五侄天覺硯【天覺得乃翁遺硯於火壤中如初有詩志喜並謁予銘銘已就用其韻以歸之】

脈暖猶涵老蘚斑眼花仍帯淚痕澘厄於刼火元無恙意在斯文豈苟完一片墨光畱手澤渾家黃色上眉間只消半滴冰蜍水漲起滿村煙雨【寒坡翁澄泥硯詩云經火尙含泉脈暖硯譜云鴝眼昏者謂之淚侄所居號煙雨村子甞爲之記云】

畱城

夜半遼東白鶴歸舊來巢處立多時門關落日千家靜旗颭秋風萬馬嘶文堰石臺空有讖畫堂翠幙更無詩悠悠往事俱塵土只有寒流是古溪

題洪崖仙壇

樹精不死臥松關呵護仙翁舊禁壇天闊難尋騎去鶴井香疑有煉成丹山如辟榖秋逾瘦屋尙淩虛夏亦寒行徧蒼崖無石髓空和涼月倚闌干

寒食後

寒具油幹火已新流觴水暖酒初醺薔薇半樹花孤注杜宇一聲春二分薄晚艸心先浥露久晴山意欲生云老來尙費閒精力自種窻前辟蠧蕓

簡敬軒何行叟覓墨

兵塵漠漠暗窮山零落難尋墮水丸見說陳玄老居士獨畱何遜舊詩壇快刀肯截烏龍角破硯猶存紫馬肝一笑磨人磨未了曉窻搔首雪霜寒

老竹

蒼黃瘦硬立頺垣疑是栽時第一根早歲孤君惟二子暮年千畝盡諸孫雨鞭老迸蒼龍骨霜節寒封古蘚痕消得培滋號尊者把詩題作野人軒

題賤容

骨多肉少與梅同老向江南風雪中萬事羞稱司馬好一生不送退之窮偶貪識字頭先白稍欲工竽面卽紅說與丹靑莫饒筆肩山只合付何充

除夕感興

黔烏縞兔斗飛梭春樹流年憶踏歌掃白了無燒藥法守玄不及力田科人於淡處交情耐梅到枯時生意多寂歷風簾捲山雪醉眠不問夜如何

枕上

畫蘭重補紙牀屏支石橫眠道气淸杜宇不啼春一半落花如夢雨三更老心暗覓餘年健萬感偏從靜夜生最憶寶蓮山下月照人扶醉聽吹笙

題古洪周君會梅閣【得梅境於洪因捨鄕而家焉】

此花不受俗人知爲汝移家亦絕奇至冷淡中參古意極髙明處見南枝棟簾相望滕王屋風月重添水部詩夢入棃云香不斷有人攜笛倚闌吹

老梅

揺落荒村野水涯貌枯神澤骨槎牙一生知歷幾多雪絕好只消三兩花萬木尊爲諸老行孤根淡似道人家兒時見汝今頭白正擬相看度歲華

哭菊存蕙山二兄

黃臺瓜蔓已淒涼五鴈飄零不著行一脈僅餘三老在半年又哭兩兄亡菊園霜熟秋香寂蕙帳云寒春夢長愁絕吟魂招不得西樓風雨憶連牀

哭環州先生

閒卻秋洲野釣磯誰知逺出是危機一篙贑水虛舟急千里詩魂半夜歸前月僕來書尙健一生志與命相違親庭已老兒方幼最爲先生淚滿衣

曽隨計吏上靑霄折翅歸來困一瓢湖海十年烏繞樹功名兩字鹿眠蕉山圖不及生前買詩板姑畱死後雕地下修文應未惡寒蛩虛館雨蕭蕭

檢歷卽事

古來系日欠長繩節物相催老自驚歲裏春爲花早計蟄前雷是雪先聲移家燕子商量熟開國蜂王去就輕最憶長安三月事有誰重賦麗人行

七夕對雨

門無轍迹艸偏靑屋帯秋山意轉淸打夢易驚棊雹響載愁不去酒船輕幸無簾幕妨云影尙欠芭蕉贈雨聲欲送星鸞過橋去夜深河漢未分明

重宿芳艸渡

曽臥江樓聽雨聲蕭疏又似送歸程正如老馬倦行路忽有鵓姑啼晚晴繞屋種花春爛漫隔窻無樹月分明蒼頭不管人眠熟連報嚴城打五更

宿洪巖寺【寺貧敝甚而僧勤殊可語】

形枯面冷住山人彷佛錢塘老惠勤寺窶不充黃粟飯佛寒添繡碧苔紋秋聲茆屋三間雨野色松巖幾樹云嚼菜薫香淸語久一燈明滅夜將分

看鏡

自摩寒鏡看頭顱短髮蕭蕭不受梳天地風霜吾軰老江湖煙雨故人疎道窮分命眞如紙世亂功名不要書縱有黃金難鑄錯一編殘易伴犂鉏

中齒忽折

老醜移形轉可吁凋零巳到骨之餘似因潄石磨成燐幸免投梭折得疏根筍尙如兒齔短醫師欲實火田虛喜無干胏勞吾決含咀猶能味古書

除日立春【晚山危謙夫來訪】

歲如舊政方書滿春與故人同惠來白髮最愁新曆換淸談且博笑顏開屠蘇夘酒紅生暈細菜辛盤翠作堆但覓年年各彊健不妨日日小徘徊

竹杖

一枝九節稱身長扶得衰翁气力彊色點湘妃紅淚雨骨凝王屋紫藤霜結交最與芒鞋宻寄友應含蓽撥香獨有探梅時節苦相隨江路雪茫茫

詠眠窩

獨榻孤扉木幾雙小窩可受北風降帯霜楓葉寒供火隨月梅梢瘦入窻夢熟不知衾似鐵睡醒何用酒盈缸近山最有松聲好臥聽空潮上浙江

哭北谷羅先生

死到先生世道衰忍彈雙淚看銘碑動隨天去心無愧視得官輕事敢爲他日史書亷太守四方人哭老宗師不知精爽歸何處定在梅花自在時【先生云無人描畫無人詠始是梅花自在時蓋自況也故及之】

涼棚

數柱伶俜不架椽宻鋪松髮厚如氈禦風難覓深蓬島障日聊成矮木天肥瓠引藤髙浥露閒花借蔭省澆泉熱時構汝涼時撤不是疏恩勢使然

郡樓九日

虹影初消雨腳收慿髙聊復散牢愁煙橫三市蜂房屋塵掩重門燕子樓黃菊自隨陶令節白雲那管漢時秋鴈飛不盡乾坤大安得相從汗漫遊

文節謝公挽歌

不甘揺尾乞人憐視死如歸气浩然千古六經俱掃地獨公一柱肯擎天干坤萬刼英雄盡文節雙髙日月懸惆悵老身空有淚玊亭無路薦寒泉

謝屏山吳顯父惠歙硯

蒼玉光寒篆紫煙重重封裹到梅邊得君一片歙溪石卽我終身綿上田少逹必穿維翰鐵盡窮共守子云玄老坡莫遣窮居後逺在茶坑鳯咮前

立春日雪

曉鑪香劑已燒殘漫捲椶簾倚藥欄鞭底土牛方轉燠石邊鹽虎忽凝寒有人剪彩娯羔酒獨我煎茶續菜盤冰沍硯池呵未泮東風到底入毫端

雪銷

紅日行天熨絳綃一番陽長便陰消靑山又現本來面瘦竹方伸久折腰枯沼暗通泉細細晴檐忽聽雨蕭蕭獨憐點入吟翁鬢費盡東風不肯銷

糴踴感興

筆耕長餒拙生涯何用撐腸著五車甚欲療饑難煮字可憐不飽費炊砂老慚乞米修竿牘貧欲休糧種棗瓜夢裏不知時世換買珠猶自說京華

落梅

翠羽嘈嘈喚夢回羅浮峯下小徘徊霜風昨夜捲晴雪山路今朝無碧苔尙有瘦香供玉笛不將余片點妝臺少須鼎實明人眼卻帯江南煙雨來

歲菊【除夕正花故名】

不逐登髙老孟嘉同來守歲阿戎家能將秋圃風霜骨直作寒梅軰行花香稱屠蘇浮臘蟻色侵幡勝挿云鴉老夫細把金英擷獨擬明朝早供茶

江上

江上春肥衰艸生林梢煙暖乳鳩鳴靑山與我一面雅白鳥令人雙眼明云淨有時看雨泣水平無處覓溪聲折芳弄翠渾閒冗時與樵漁錯雜行

偶成

似是輪囷老蠧魚尙饒蘭露入銅蜍詩亡正恐魯無史士賤豈容秦有書世味幾時回橄欖秋山隨地著蘧廬多情樵客能相問莫有餘閒賦子虛

卽事

一片輕鴻度小坡半泓淺碧浸叢莎黒云垂地雨聲急黃葉滿林秋意多短髮未冬先有雪懶心如井不生波孤砧已報寒消息欠問眠鷗覓芰荷

過長林書羅文恭公碑陰【水心先生作】

人家落落墮荒丘碑帶蒼苔獨自畱博陸脊梁浮日月中郎銘筆法春秋一抔誰下尋墳馬片石今供礪角牛惟有斜陽閒照管肯和鴉影上螭頭

失題

格磔聲髙午夢殘扊扅歌罷酒杯幹漫天飛去楊花亂著雨歸來燕子寒世味淡如和蠟嚼春山好在帯云看近來習性渾成懶抄盡陶詩獨倚闌

深冬

凍透松邊屋兩間孤牀盤礡數更闌無情風雪偏欺老經亂衣裘不禦寒春意一鑪紅榾柮故人兩坐緑蒲團敲冰自換甆瓶水浸取梅花仔細看

安南貢象

錦韀寶勒度南云到處叢觀暗驛塵人喜此生初見象我憂今世不生麟半年傳捨勞供億徳色中朝動搢紳粉飾太平焉用此只消黃犢一犂春

贈廣信醫博士陳雲泉

見說雲泉深又深定知巢入海棠林君醫尙副窮時願吾道全孤壯歲心藥籠有方玄白髮莧腸無分服黃金近來覓得安身法諸老先生夜气箴

郡中逢桐廬方冰鑑相士

七里灘頭曽識面五峯城裏又逢君人間一瞬白駒日世事幾番蒼狗云奇骨誰當侯萬里匹夫那可帥三軍試慿冰鑑從頭問細雨靑燈過夜分

觀放鸕鶿

烏鬼淋漓受指呼江魚終日爲人驅扼吭不及能言鴨哇肉幾同反哺烏暫滿空喉如癭大竟無半尾塞腸枯少寛頸組方謀飽水冷沙寒日巳晡

臨汝書院落成諸公有詩用韻

魚躍鳶飛喜落成鵝湖鹿洞共崢嶸世無孔孟乾坤熄學到周程日月明議論髙虛終害道聖賢平實不爭名光風霽月元無迹分付庭前艸自生

追和晦庵先生十梅韻

貞姿抱冰雪粲粲楚江濵照水淡寒影寄人生逺春【江梅】

微吟水部詩欲續廣平賦須是鐵心人方識花妙處【賦梅】

一陽未噓枯霜木醉夢裏照眼忽橫枝令我折屐喜【早梅】

窮陰沍冰壑霜月耿夜殘中有羅浮仙灑灑風骨寒【寒梅】

蒼涼遁荒野交與桃李絕逺聘不肯來爲君三磬折【野梅】

蒼根封古苔空腹餐凍雪老意暗生香丁寧勿輕折【枯梅】

天風開瘴煙獨立山椒雪神人藐姑射相對成二絕【嶺梅】

好花不必大骨瘦花自小一點春有餘萬古香不了【小梅】

蕭蕭三五花影落寒溪淺佳處不在多詩興孤山逺【疏梅】

東風捲晴雪山意頗空寂掃花歸作飯豫當調鼎實【落梅】

淸趣

鴉叢桑椹紫蝶穴菜花黃水鴨眠依石竹雞啼過墻

雨闌流水急風定落花遲一老臨溪釣雙童畫地棊

晚霽

天空虹滅影風定水無紋半樹掛殘日千巖吞濕云

題四止庵【並序】

淵明詩云坐止髙蔭下步止蓽門裏好味止園蔬大歡止稚子四事適與予同因以四止名吾之艸廬而爲之詠

團團靑楓陰綽綽萬間屋下有避俗翁掃石疊兩足

松關深更迂中有安行路從渠馬上人笑我不出戶

本無食肉相每飯甘藜羮侯鯖豈不佳怯怯疑生兵

紅樓艷歌舞樂極還生哀欹枕看兒戲好懷終日開

聞鴈

枯樹淡秋影濕云凜夕陰江天一聲鴈世事百年心

題素庵壁間六首

兩椅熨秋竹一簾捲霜藤山風長夜寒兀兀挑靑燈

風麤或捲茅雨飽頗生艸泓然老硯池照我髮縞縞

閒花淡心事不作春風妍野竹三五枝引涼吹晝眠

松影亂書檐鳥聲隔山屋有客抱琴來爲彈芝田曲

霜崖白石髓火鼎黃金芽生疏不入夢飽飯煎江茶

紅塵野馬急老意饑蠶懶借取黃庭經時時漫遮眼

世言梅見外於離騷海棠不取於子美未有爲解嘲者因作二絕

不受春風半點塵骨寒花冷雪爲羣桂椒不敢攀同傳正是騷人獨敬君

態濃意逺骨肌勻睡起精神萃太眞不用分明更題品詩翁已自爲傳神

月巖

不容天上妖蟇食卻許山中狡兔眠兩日見巖成二絕丫頭不老月長圓

大佛頭【古杭志云秦王系纜石刻成】

錦帆翠楫照吳川系纜猶存石巋然刻佛未靈山鬼過西風吹動鮑魚船

淵明采菊圖

餐英人去已千年畱與先生泛酒船昔日避讒今避世黃花獨識兩翁賢

不緣斗米掛朝衣自是知幾勇賦歸莫把秋英等閒看商山芝艸首陽薇

元旦

不管髼松雪滿顚筆牀茶竈度年年窮愁博得長淸健多折梅花供老天

春溪二首

懶溪晴穩麥風斜橋影欹傾水見沙十里荒陂自春色一雙鸂■﹝氵鵣﹞啑楊花

雨香雲嫩散朝暉細艸初肥緑滿溪無數落花鶯背上避人帯入栁陰啼

釣臺

不隨龍去只魚汀絕喜先生世累輕卻把客星侵帝座豈因忘世未忘名

自有諸公作帝師故人相與竟何辭可能宻宻同牀話不及周南第一詩

落第口號

萬里長風鷁退飛自澆澗水濺徵衣滿身只有梅花影不帯西湖栁色歸

輕柔楊栁挾春妍孤梗梅花結雪緣此是乾坤大消息相逢切莫說流年此予三十年前贈先見趙太史二絕之一予亦不復記憶矣後三十五年太史訪予山中恨詩不存惟爲予誦此而亦忘其一竟莫省爲何等語也旣徵補之且告予以五星之將聚因作二首奉笑

識字田夫雪滿簮種桃久矣入山深五星便是叢奎宿不上黃花老圃心

太史談天術轉靈相看猶自眼靑靑步占若上淸臺去莫說江湖有客星

畱城寄曠翁【翁時寓洪】

吾年七十入城府君更老吾仍出山早歲相期作深隱至今頭白未能閒

六年不見雲巢老端擬此來消渴心花落鳥啼春事闊不知何處倚闌吟

東溪水長船多上南浦艸深人未回昨日君家問消息書歸方索暑衣來

灌園

土渴羣蔬不肯靑轆轤百轉汲深淸山翁到老謀生拙抱甕﨑嶇博一羮

二十四夜夢到何許植物多瑞香覺而賦此

春風吹我遊仙夢夢到廬山頂上來不記花多與花少怳然如步紫雲回

秋風

千巖萬壑吼虛鐘病葉吹黃樹樹空寄語天公莫多事杜陵茅屋怕秋風

題龜峯僧閣

蘆竹叢髙蔭石闌菩提香逺出林端鴈聲忽斷梧桐雨艸閣秋深倚暮寒

宣和禦筆二扇面

紈扇輕盈寶月輪鶯花點染玉園春慿誰爲障西風起萬里黃塵竟污人

黃蘆白鴈小汀洲奎藻香羅一片秋勝似紇幹山下雀凍飛不去使人愁

武陽渡

空蒙水气濕溪煙閃爍沙星照客船一片西風吹酒醒秋容多在鴈云邊

題四皓對奕瀹茶圗各一絕

疊足支頥落子遲松風冉冉動須眉斷蛇失鹿渾閒事不直云根半局棊

石乳云腴撥不開春風瀲灔碧磁杯應無俗客煩敲臼只恐東宮聘使來

山宇

一方湘竹臥春陰數卷唐詩醒老心俗客不來山宇靜新鶯啼入杏花深

春晚

花風擺脫老紅去榖雨將迎稚緑來我類文園病消渴曉窓和露咀靑梅

觀棊

攙先岐路不容差形定心忙寂不嘩仙客莫嫌春晝短東風落盡海棠花

和靖祠與故宅皆無梅

得見梅花卽見逋我來竟日覓梅無卻於無處分明見月滿孤山水滿湖

術有號莘野釣濱者求詩各與一絕

擷靑日日飯疲牛識字耕夫巳白頭束帛不來山鬼笑有人馬上覓封侯

意釣秋江不爲魚六韜尙擬載徵車東南腥血方塗地何用人間有此書

郡中玄都觀追和劉禹錫詩【二首】

爲愛聽琴亦此來道香庭院得徘徊羽仙羞種桃花看一味湘蘭遶屋栽

龜頭突兀未生苔讀罷新碑老眼開前度劉郎吟未了溪翁爲作後身來

守分

穿窬暴富竟餓死博塞得官終族誅不驚寵辱老瓦硯粗了暑寒麄布襦

九日登抱螺峯呈同遊

莫放龍山舊醉豪西風輦路暗蓬蒿目窮千里應惆悵賴得螺峯不甚髙

補破爲杜詩下轉語贈老婦

一寒誰復解綈袍百結重縫嘆汝勞莫遣海圖歸短褐此身正自困風濤

石溪二梅佳甚翫索晚歸

山根短日墮寒影溪上亂風吹結衣自憐野性老尙癖逢著梅花便不歸

書琵琶行後

兒女情懷易得憐悲傷容或涕漣漣獨疑遷客方淪落猶著朝衣夜入船

蓮花市

春風十里蓮花市紅燭三更桃葉歌候館羇人眠不熟梧桐窓下雨聲多

避夢

困熱依然夢不閒起蒙絮帽待更闌矮梅窓下淸如水澹月籠霜鴈影寒

書無悶寮

硎谷冬瓜幸未生尙堪松下抱遺經春秋斷爛無人讀一點寒燈老眼靑

風雪蕭蕭席作門奴星急把栁車焚臍中紅炷兩三日塢裏黃金十萬斤

喧啾百鬼瞰髙明寂歷朱門野艸生斗大山中茅屋好日長欹枕聽松聲

對客淸談妙入神舌漧時與供先春東州米價北門鴈一語不須來混人

與林止庵葉半隱分賦郡中古迹得魯公祠右軍墨池

遺像猶能立懦夫懸知生气攝萑苻三郎阿堵知何用只識營州阿犖奴

昏昏水气吐玄云自是先生筆有神不洗從來姿媚態可憐北面衛夫人

孺子亭

斷艸寒煙故宅荒髙風千古映湖光獨憐漢帝徵車重不及陳蕃八尺牀

木芙蓉

露冷紅酥不帯愁湘蘭楚菊共淸修靈均死去無人問閒卻滄江一片秋

漫興

支離矮屋護松陰半刻淸閒直萬金蟋蟀叫回秋夢薄一方涼月道人心

荒畦整整復斜斜不種春風兒女花卻笑過墻蝴蝶亂懶隨野老問桑麻

凍耳蕭蕭天欲霜冬深門巷意蒼涼一笻徑爲梅花出獨立斜陽影正長

富陽出陸

露漙芳艸緑茸茸淡靄輕煙古畫中行盡葡萄三十里海山靑處日初紅

畱客

椶櫚葉碎風索索枇杷子熟煙冥冥黃鸝三請我未出白酒一樽君小停

剰語卷下

