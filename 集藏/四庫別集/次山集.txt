

欽定四庫全書

集部二

次山集

別集類一【唐】

提要

【臣】等謹案次山集十二卷唐元結撰結字次山天寶十三年進士官至邕管經略使結所著有元子十卷李商隱爲作序文編十卷李紓爲作序又猗玕子一卷並見唐志今皆不傳所傳者惟此本而書名卷數皆不合蓋後人捃拾散佚而編之非其舊本觀洪邁譏所記二十國事如方國圓國言國相乳國無手國無足國惡國忍國無鼻國觸國之類見於容齋隨筆者此本皆無之則其佚篇多矣結性不諧俗亦往往迹渉詭激初居商余山稱元子及逃難猗玕洞稱猗玕子又或稱浪士或稱聱叟或稱漫叟爲官後稱漫郎頗類於古之狂者然制行髙潔有閔時憂世之心文章亦戛戛自異力變排偶綺靡之習杜甫嘗和其舂陵行稱其可爲天地萬物吐气晁公武謂其文如古鐘磬不諧俗耳髙似孫謂其文章奇古不蹈襲蓋唐文在韓愈以前毅然自爲者自結始亦可謂耿介防俗之姿矣皇甫湜嘗題其浯溪中興頌曰次山有文章可惋只在碎然長於指敍約潔有餘態心語適相應出句多分外於諸作者間防防成一隊其品題亦頗近實也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

次山集卷一

唐元結撰

補樂歌十首【有序】

自伏羲氏至於殷室凡十代樂歌有其名亡其辭考之傳記而義或存焉嗚呼樂聲自太古始百世之後盡無【一作亡】古音嗚呼樂歌自太古始百世之後遂無【一作亡】古辭今國家追復純古列祠往帝歲時薦享則必作樂而無雲門咸池韶夏之聲故探其名義以補之誠不足全化金石反正宮羽而或存之猶乙乙防防有純古之聲豈幾乎司樂君子道和焉爾凡十篇十有九章各引其義以序之命曰補樂歌

网罟伏羲氏之樂歌也其義蓋稱伏羲能易人取禽獸之勞

吾人苦兮水深深网罟設兮水不深

吾人苦兮山幽幽网罟設兮山不幽

右网罟二章章四句

丰年神農氏之樂歌也其義蓋稱神農教人種植之功

猗太帝兮其智如神分艸實兮濟我生人

猗太帝兮其功如天均四時兮成我丰年

右丰年二章章四句

雲門軒轅氏之樂歌也其義蓋言云之出潤益萬物如帝之徳無所不施

云溶溶兮垂雨蒙蒙類我聖澤兮涵濡不窮

云漠漠兮含映愈光類我聖徳兮溥被無方

右雲門二章章四句

九淵少昊氏之樂歌也其義蓋稱少昊之徳淵然深遠

聖徳至深兮蘊蘊【一作奫奫】如淵生類娭娭【許其反】兮孰知其然

右九淵一章章四句

五莖顓頊氏之樂歌也其義蓋稱顓頊得五徳之根莖

植植萬物兮滔滔根莖五徳涵柔兮沨沨【舊音容別本房戎切】而生其生如何兮秞秞【以周反】天下皆自我君兮化成

右五莖一章章七句

六英髙辛氏之樂歌也其義蓋稱帝嚳能總六合之英華

我有金石兮擊考崇崇【一作撃拊淙淙】與汝歌舞兮上帝之風由六合兮英華沨沨

我有絲竹兮韻和泠泠與汝歌舞兮上帝之聲由六合兮根底嬴嬴

右六英二章章六句

咸池陶唐氏之樂歌也其義蓋稱堯徳至大無不備全

元化油油兮孰知其然至徳汩汩兮順之以先

元化浘浘【音尾】兮孰知其然至道泱泱兮由之以全

右咸池二章章四句

大韶有虞氏之樂歌也其義蓋稱舜能紹先聖之徳

森森羣象兮日見生成欲聞朕初兮封防防

洋洋至化兮日見深柔欲聞涵濩兮大淵油油

右大韶二章章四句

大夏有夏氏之樂歌也其義蓋稱禹治水其功能大中國

茫茫下土兮乃生九州山有長岑兮川有深流

茫茫下土兮乃均四方國有安人兮野有封疆

茫茫下土兮乃歌萬年上有茂功兮下戴仁天

右大夏三章章四句

大濩有殷氏之樂歌也其義蓋稱湯救天下濩然得所

萬姓苦兮怨且哭不有聖人兮誰濩育

聖人生兮天下和萬姓熈熈兮舞且歌

右大濩二章章四句

二風詩【有序】

天寶丁亥中元子以文辭待制闕下著皇謨三篇二風詩十篇將欲求幹司匭氏以裨天監防有司奏待制者悉去之於是歸於州裏後三歲以多病習靜於商余山病間遂題括存之此亦古之賤士不忘盡臣之分耳其義有論訂之

治風詩五篇

古有仁帝能全仁明以封天下故爲至仁之詩二章

猗皇至聖兮至惠至仁徳施蘊蘊【紆文反】蘊蘊如何不全不缺莫知所貺

猗皇至聖兮至儉至明化流瀛瀛瀛瀛如何不虢【許杲反】不【字與音皆未詳】莫知其極

右至仁四韻十二句

古有慈帝能保靜順以涵萬物故爲至慈之詩二章

至化之深兮猗猗娭娭如煦如吹如負如持而不知其慈故莫周莫止靜和而止

至化之極兮瀛瀛溶溶如涵如封如隨如從而不知其功故莫由莫巳順時而理

右至慈四韻十四句

古有勞王能執勞儉以大功業故爲至勞之詩三章

至哉勤績不盈不延誰能頌之我請頌焉於戲勞王勤亦何極濟爾九土山川溝洫

至哉儉徳不丰不敷誰能頌之我請頌夫於戲勞王儉亦何深戒爾萬代奢侈荒淫

至哉茂功不升不圯誰能頌之我請頌矣於戲勞王功亦何大去爾兆庶洪湮災害

右至勞六韻二十四句

古有正王能正愼恭和以安上下故爲至正之詩一章

爲君之道何以爲明功不濫賞罪不濫刑讜言則聴諂言不聴王至是然可爲明焉

右至正四韻八句

古有理王能守淸一以致無刑故爲至理之詩一章

理何爲兮系修文徳加之淸一莫不順則意彼刑法設以化人致使無之而化益純所謂代刑以道去殺嗚呼嗚呼人不斯察

右至理三韻十二句

亂風詩五篇

古有荒王忘戒愼道以逸豫失國故爲至荒之詩一章

國有世謨仁信勤歟王實惛荒終亡此乎焉有力恣諂惑而不亡其國嗚呼亡王忍爲此心敢正亡王永爲世箴

右至荒三韻十句

古有亂王肆極凶虐亂亡乃巳故爲至亂之詩二章

嘻乎王家曾有凶王中世失國豈非驕荒復復之難令則可忘

嘻乎亂王王心何思暴淫虐惑無思不爲生人寃怨言何極之

右至亂二韻十二句

古有虐王昏毒狂忍無惡不及故爲至虐之詩二章

夫爲君上兮慈順明恕可以化人忍行昏恣獨樂其身一徇所欲萬方悲哀於斯而喜當云乎哉

夫爲君上兮兢愼儉約可以保身忍行荒惑虐暴於人前世失國如王者多於斯不寤當如之何

右至虐四韻十八句

古有惑王用姦臣以虐外寵妖女以亂內內外用亂至於崩亡故爲至惑之詩二章

賢聖爲上兮必儉約戒身鑑察化人所以保福也如何不思荒恣是爲上下隔塞人神怨奰【平放反】敖惡無厭不畏顚墜

聖賢爲上兮用必賢正黜姦佞之臣所以長久也如何反是以爲亂矣寵邪信惑近佞好防廢嫡立庶忍爲禍謨

右至惑六韻二十句

古有傷王以崩蕩之餘無惡不爲也亂亡之由固在累積故爲至傷之詩一章

夫何傷乎傷王乎欲何爲乎將蠧枯矣無人救乎蠧枯及矣不可救乎嗟傷王自爲人君變爲人奴爲人君者忘戒此乎

右至傷二韻十二句

二風詩論

客有問元子曰子著二風詩何也曰吾欲極帝王理亂之道系古人規諷之流曰如何也夫至理之道先之以仁明故頌帝堯爲仁帝安之以慈順故頌帝舜爲慈帝成之以勞儉故頌夏禹爲勞王修之以敬愼故頌殷宗爲正王守之以淸一故頌周成爲理王此理風也夫至亂之道先之以逸惑故閔太康爲荒王壞之以苛縱故閔夏桀爲亂王覆之以淫暴故閔殷紂爲虐王危之以用亂故閔周幽爲惑王亡之累於積故閔周赧爲傷王此亂風也訂曰子頌善上不及羲軒湯武閔惡又不及始皇哀靈焉可稱極帝王理亂之道對曰於戲吾敢言極極其中道者也吾且不曰著斯詩也將系規諷乎如羲軒之道也久矣誰能師尊如湯武之徳吾則不敢頌爲規法過於是也吾子審之

次山集卷一

欽定四庫全書

次山集卷二

唐元結撰

元謨

古者純公以惛愚聞或曰公知聖人之道天子聞之咨而問焉公謝曰臣生自山野順時而老心如艸木身若鳥獸主君所問臣安能知請說所聞惟主君聽之臣曾記有說風化頹或以之興或以之亡者不知何代君臣其臣曰上古之君用眞而恥聖故大道淸粹滋於至徳至徳蘊淪而人自純其次用聖而恥明故乘道施教修教設化教化和順而人從信其次用明而恥殺故沿化興法因教置令法令簡要而人順教此頽獘以昌之道也迨乎衰世之君先嚴而後殺乃引法樹刑援令立罰刑罰積重其下畏恐繼者先殺而後淫乃深刑長暴酷罰恣虐暴虐日肆其下須奰繼者先淫而後亂乃乘暴至亡因虐及滅亡滅兆鐘其下憤凶此頹獘以亡之道也其君嘆曰嗚呼眞聖之風歿無象耶明順之道誰爲嗣耶嚴正之源開巳竭耶殺淫之流日深大耶吾其頌昌人之道爲戒心之寶

演謨

天子聞之愵【奴歷反】然不娭防然深思乃曰昌人之道豈無故歟公其演之其故何如公曰嗚呼頽獘以昌之道其由上古彊毀純朴彊生道徳使興雲云使亡惽惽始開禮樂始鼓仁義乃有善惡乃生眞僞然後勤儉之風發而逾扇嚴急之教起而逾變須智謀以引諭須信讓以惇防是故必垂淸淨必保公正所謂聖賢相逢瀛瀛溶溶不放不封乃見禁而無殺順而無訛猗恞【以脂反】優遊尙致平和嗚呼頽獘以亡之故其由中古轉生澆轉起邪詐變其娭娭驅令嗤嗤則聞溺惑則見凶侈遂長淫靡然後忿爭之源流而日廣慘毒之根植而彌長用苛酷以威服用謟防以順欲是故皆恣昏虐必生亂惡所謂庸愚相遭諠諠囂囂以悲以號乃見苦而彌怨逆而彌悖撣援【上式連反下式元反】怰【上黃練反下余見反】轉扇不歇天子感之欸【於攺反】然難曰噫聖賢孤獨生不駢世蒼蒼四海生類誰濟公曰嗚呼不可遂巳聖人須極道於常臣賢人須滋徳於庸君使道徳優優不丰不紛乃須殺而不淫罰而不重戒其虐惑制其昏縱

系謨

天子聞之惘然思而嘆曰太皇之道於今已亡衰季之徳吾不忍當將學殺而不淫罰而不重戒其虐惑制其昏縱行之之道惟公教之公曰於明主君斯道未易猗明主君斯道良難敢爲主君商較其端夫王者其道徳在淸純粹惠和溶油不可慁防蕩爌【胡廣反】衰傷元休其風教在仁慈諭勸禮信道達不可沿以澆浮溺之淫末其衣服在禦於四時勿加敗獘不可積以繡綺奢侈過制其飲食在備於五味示無便耽不可煎熬珍怪尙惑所甘其器用在絕於文彩惇尙素朴不可駢鈿珠貝肆極侈削其宮室在省費財力以免隘陋不可殫窮土木叢羅聨構其苑囿在合當制度使人無厭不可墻塹肥饒極地封占其賦役在簡薄均當使各勝供不可橫酷繁聚損人傷農其刑法在大小必當理察平審不可煩苛暴急殺戮過甚其兵甲在防制戎夷鎭服暴變不可怙恃威武窮黷爭戰其畋獵在順時教挍不追以驅不可騁於殺害肆極荒娯其聲樂在節諧八音聽聆金石不可耽喜靡慢宴安淫溺其嬪嬙在備禮供侍以正後宮不可寵貴妖艷惛好無窮其任用在挍掄材能察視邪正不可授付非人甘順姦佞其郊祀在惇本廣敬展誠重禮不可淫慢禱祈僻有所系其思慮在愼於安危誡其溢滿不可沈溺近習肆任談誕如此順之爲明聖逆之爲凶虐可以觀乎興廢可以見乎善惡純公言已天子謝曰公之所述眞王者之謨必當篆刻置之座隅

說楚何荒王賦【上】

梁寵王召君史問曰史之記事無有遺乎對曰有之臣楚人也請說楚人之遺事昔聞臣何荒王使釣翁相水相置浮宮之所相用罛【音孤】釣之處翁曰臣相水多矣不能悉說請說湘江之流有礲【盧紅】有瀧其至險也實逥山如鬭【去其反】璧若合陽崖陰壑景气常雜崩流激聲空響相答則有峮【上去倫下綺兢】峻束噴濆觸沃衝回瀪漩【上方萬下辭選】圮崖開谷故眾聲相喧積气相昏鼘【於女於中二切】聞深沈出入千里常如凝陰是以魚經其中皆鬛禿鱗脫眄【休俱反舉眼也】腮嚅煦忽爲淵流瀛瀛油油蘊淳無聲島嶼若浮則有厭波濤湍險之苦者必於其間養鱗讓鬛休遊施舒如此之處皆曰魚都君王審之無易此乎荒王眺嘆曰釣翁早父其思隘歟乃欲置吾於湘水一曲釣羅病魚吾自相水洞庭可矣於是命造罛釣於是命造浮宮令罛釣所至淵無藏龍令浮宮所狀與仙府比同宮有天防【五忽反】龍殿當居史端實靈【郎丁】巫祝女司宮侍何荒王而公族國卿莫得至焉宮有艎臺揭枝類擬天都薫珍鈿塗纓佩垂紆金珠玉鑪蕭漻淸冷苾馥芬敷臣何荒王於此臺上與姙女嫮【胡故反】姝雙歌閒徐娭然自娯宮有舽【敷容反】堂【巨禁反】房防【古侯】館艨【莫紅反】廊載戲兒奴官諧奴內臣宮老優倡及翫器不名戙【徒弄反舟防所系】維宮傍宮有聨負土以爲【力丁反】囿囿多夭艸媚木淫禽丑獸宮有海【徒紅反】之闕仡倔【上許訖下衢物】鮮懸左曰瑞風右曰祥煙宮有四門靑气白雲丹景寒然後始爲鷁城匝宮屯備交戰禁禦【所今反】羅攢峙其餘駭鯨之艆【魯堂反】飛龍之舫鳬艋鶴【所甲反】羅宮上下者千里相望浮宮可禦而罛釣旣成臣何荒王乃浮浮宮於都龍之漩冷出洞庭之南渶【音英】將觀蠻師夷父與漁者試罛釣於沅湘防浘【旡匪反】臣何荒王始見積魚之山而喜色未起又見罘猶畜委釣未施已瀠洄淵洑周袤千里罛中之魚皆觸蹙鰕駭投跳委壘可以薦車臣何荒王輦於其上而心始喜是日置魚監拜网尉釣尹司綸各有等次又有類龍學鰉肘釣防【傍禮反】釰鵬騰鶚躍潛深錯【下蘇合反人叢在水中貌】得怪魚狀龍者皆差授官爵寵王聞之喜曰吾國無有長流激湍平湘大淵而不知有此樂也始知城池宮館爲拘我之邸山澤鷹犬爲勞我之方當誦記所聞歸學而主君史證【之盛反】曰不然須臣言已或可聽焉臣聞浮宮之成也臣何荒王令羣臣有後爲浮司不爲浮茅者族百姓能率爲浮家共爲浮鄕者復【方六】男子能湍遊上下者爲王賓女子能淵居移日者爲王嬪未及一年遂變楚俗川原有楚室之鄕江湖有駢舟之曲家見湍上之悲戶聞臨淵之哭時野有嘆曰嗚呼有國者非喜愛亡國有家者非喜愛亡家當取其亡也如喜愛者耶今君上喜愛浮宮罛釣令臣下喜愛浮司浮鄕吾恐君臣各迷而家國共亡此實楚正士嘆臣何荒王臣願君王驚懼爲心指此爲箴

說楚何惑王賦【中】

寵王矚【音宇驚貌以音訓考之當作曯】然復問君史曰更有記乎曰有之甚妖怪也何故不說寵王曰當必爲吾說之對曰臣聞�鄙有山山有玉鼓實有夭【力丁反】扣之歌舞聲媚金石韻便宮羽寵王曰生休矣吾將購之君史證曰不可臣所不欲說者懼君王好之君誠不忘歟臣請備說其可好乎昔臣何惑王用閽嬖之謀肆極荒淫更經年歲鑿險塡深轉餽通千里萬金五譯臣妾借諭其心然後云獲非孁女撫鼓而夭不舞非孁女引和而夭不歌夭舞一容化一分眄一祥防一宛袂臣何惑王見之舒舒曳曳若多醇酎而不知所制夭歌一化顏一主顧一更聲一換气臣何惑王聽之娭娭懿懿若巳酎昏而不知所至夭歌舞臣何惑王气如陽春始霽時雨夭不歌舞臣何惑王心若巳喪而頽壞不主嗚呼夭惑人至此嗚呼夭媚人至斯加有【婢眞反】甡【所申反】甡輔之使臣何惑王之心無所不欲使臣何惑王之意無所不爲獨言選女於餘可知其選女也豈止嫈防【上烏營下以成】媺嫮及孁未笄將齬【語居反】將齯【魚兮反】將嬩【與魚反】將嫛【烏嵇反】可喜美者母姨負抱姑姊引提詣於王宮字籍王閨然後割楚國廟右爲夭作宮分楚國社陽爲顮作館悉楚國之好奉之巳窮於所奉之心其猶未滿楚國之人巳悲咨寃怨日苦其毒其臣何惑王尙熈恞敷娯日思未足野有直士觸而證曰大王溺於夭惑於顮不顧宗廟遂亡人民如何下命其令且云舞者能變一度歌者能變一聲應樂之節數充寡人之性情且能富其親族又能貴其父兄至於母姨姑姊皆能與之封邑以爲世榮令行逾月楚俗皆化女忘蠶織男忘耕稼裏開學歌之館鄕築教舞之榭遂使黃鐘大呂生溺惑之聲孤竹空桑起怨離之調變風俗於一歡忘正始於一笑大王未覺遂不節損此所謂鑿顚覆之源造亂亡之本今之所好則妖惡之物所爲又怪醜之事羲軒之耳必不肯聽堯禹之心必不肯喜臣何惑王悟之於是使嬖臣挾玉鼓與樂使閽尹抱夭孁顮鎖以金索系於石人沈之深淵飛檝而旋

說楚何惛王賦【下】

寵王曰殆哉楚國防爲浮宮樂所亡君史曰防亡楚國有甚於是昔臣何惛王極暴極虐使臣下得肆姦肆佞肆凶肆惡臣何惛王不知如此亡可待矣而乃嘆曰嗚呼堯實皁帝禹實王殷周君長並夫可方焉有慘然勞苦而爲人主焉有隘然九州而列封諸侯吾必合外荒夷狄海內人民悉奉我爲欲世世臣臣此臣何惛王所云又謀變先王之典禮更萬物之名號列宮官於海外窮天地而復思稽極變化徴驗怪異盡難得之物充無窮之意荒娯厭怠思計所爲度國土之不大料財力之不支乃令人曰吾欲勞汝人民休汝人民汝人民豈知今悉汝丁壯婦人繼之童翁分力負戴而隨我巳老謀我已名師人民聽我當無二思所舉旣甚所資不足乃署官而賈鉗孤而鬻始令國中絕人謗讟贊謀者侯敢諌者族其令朝行其俗暮攺有以逃罪正言不發萬口如封諂媚相與千顏一容野有忠臣負符矯謁僞爲齊客紿而證曰臣入君王之封域見君王之風化踟躕路隅不覺泣下或聞哀號或聞悲呼訊於閭裏必鰥寡惸孤或見凶侈或見驕奢訊於左右必公侯之家客說未已臣何惛王曰然乎謂何對曰意君王不知忠正不植姦佞駢生能焇防【上相焦下音枯】仁惠冒蓋聰明令巧媚得口爲矛防令姦凶得心爲甲兵此皆明迹甚於神發機有若雷霆實畏君王已芻於牢圏實恐君王巳暴夫漧枯君王如何不是念乎臣恐楚國化爲荒野臣恐君臣不如犬馬臣何惛王於是眄容而慚撫身而哀仰爲客曰君幸憐之得無戒哉君王爲臣化心心化身身化人嗚呼遞化之道在制於內外外之入也有視聽言聞內之出也有性情嗜欲出入相應必有禍福臣何惛王聞之防居化心諷誦斯言終身爲箴遂罷巳成之事寢未成之謀廢所賈之官復所鬻之孤敢諌者侯贊謀者誅君史言巳王客捧酒爲寵王壽起而贊曰君史說楚似欲戒梁敢願君王示鑑不忘

次山集卷二

欽定四庫全書

次山集卷三

唐元結撰

閔荒詩一首

天寶丙戌中元子浮隋河至淮陰間其年水壞河防得隋人寃歌五篇考其歌義似寃怨時主故廣其意采其歌爲閔荒詩一篇其餘載於異錄

煬皇嗣君位隋徳滋昏幽日作及身禍以爲長世謀居常恥前王不思天子遊意欲出明堂便登浮海舟令行山川攺功與造侔河淮可支合峯生回溝封隕下澤中作山防逸流船狀龍鷁若負宮闕浮荒娯未央極始到滄海頭忽見海門山思作望海樓不知新都城已爲徵戰丘當時有遺歌歌曲太寃愁四海非天獄何爲非天囚天囚正凶忍爲我萬姓讎人將引天釤人將持天鎪【上所監下所求】所欲充其心相與絕悲憂自得隋人歌毎爲隋君羞欲歌當陽春似覺天下秋更歌曲未終如有怨气浮柰何昏王心不覺此怨尢遂令一夫唱四海忻提矛吾聞古賢君其道常靜柔慈惠恐不足端和忘所求嗟嗟有隋氏惛惛誰與儔

系樂府十二首【並序】

天寶辛未中元子將前世嘗可稱嘆者爲詩十二篇爲引其義以名之總命曰系樂府古人歌詠不盡其情聲者化金石以盡之其歡怨甚耶戲【音呼】盡歡怨之聲者可以上感於上下化於下故元子系之

思太古

東南三千里沅湘爲太湖湖上山谷深有人多似愚嬰孩寄樹顚就水捕鷠【於反】都鱸所歡同鳥獸身意復何拘吾行徧九州此風皆已無吁嗟聖賢教不覺久踟躕

隴上嘆

援車登隴阪窮髙遂停駕延望戎狄鄕巡回復悲吒滋移有情教艸木猶可化聖賢禮讓風何不徧西夏父子忍猜害君臣敢欺詐所適今若斯悠悠欲安捨

頌東夷

嘗聞古天子朝會張新樂金石無全聲宮商亂淸濁來驚且悲嘆節變何煩數始知中國人耽此亡純朴爾爲外方客何爲獨能覺其音若或在蹈海吾將學

賤士吟

南風發天和和气天下流能使萬物榮不能變覉愁爲愁亦何爾自請說此由諂競實多路茍邪皆共求嘗聞古君子指以爲深羞正方終莫可江海有滄洲

欸乃曲【欸音襖乃音靄棹船之聲】

誰能聽欸乃欸乃感人情不恨湘波深不怨湘水淸所嗟豈敢道空羨江月明昔聞扣斷舟引釣歌此聲始歌悲風起歌竟愁雲生遺曲今何在逸爲漁父行

貧婦詞

誰知苦貧夫家有愁怨妻請君聽其詞能不爲酸嘶所憐抱中兒不如山下麑空念庭前地化爲人吏蹊出門望山澤回顧心復迷何時見府主長跪向之啼

去鄕悲

踟躕古塞關悲歌爲誰長日行見孤老羸弱相提將聞其呼怨聲聞聲問其方乃言無患苦豈棄父母鄕非不見其心仁惠誠所望念之何可說獨立爲淒傷

壽翁興

借問多壽翁何方自修育惟云順所然忘情學艸木始知世上術勞苦化金玉不見充所求空聞恣耽欲淸和存王母潛濩【胡故反】無亂黷誰正好長生此言堪佩服

農臣怨

農臣何所怨乃欲幹人主不識天地心徒然怨風雨將論艸木患欲說昆虫苦巡回官闕傍其意無由吐一朝哭都市淚盡歸田畝謡頌若采之此言當可取

謝大龜

客來自江漢云得雙大龜且言龜甚靈問我君何疑自昔保方正顧嘗無妄私順和固鄙分全守眞常規行之恐不及此外將何爲惠恩如可謝占問敢終辭

古遺嘆

古昔有遺嘆所嘆何所爲有國遺賢臣萬世爲寃悲所遺非遺望所遺非可遺所遺非遺用所遺在遺之嗟嗟山海客全獨竟何辭心非膏濡類安得無不遺

下客謡

下客無黃金豈思主人憐客言勝黃金主人然不然珠玉成彩翠綺羅如嬋娟終恐見斯好有時去君前豈知保忠信長使令徳全風聲與時茂歌頌萬千年

石宮四詠

石宮春云白白雲宜蒼苔拂云踐石徑俗士誰能來石宮夏水寒寒水宜髙林遠風吹蘿蔓野客熙淸陰石宮秋气淸淸气宜山谷落葉逐霜風幽人愛松竹石宮冬日暖暖日宜溫泉晨光靜水霧逸者猶安眠

與黨評事【有序】

大理評事黨曄好閒自退元子愛之作詩贈焉

自顧無功勞一歳官再遷局身班次中常竊愧恥焉加以久荒浪惛愚性頗全未知在冠冕不合無拘牽勤彊所不及於人或未然豈忘惠君子恕之識見偏且欲因我心順爲理化先彼云萬物情有願隨所便愛君得自遂令我空淵禪

與黨侍禦【有序】

庚子中元子次山爲監察禦史黨茂宗罷大理評事次山愛其髙尙曾作詩一篇與之及次山未辭殿中茂宗已受監察采茂宗嘗相誚戲之意又作詩與之

眾坐吾獨歡或問歡爲誰髙人黨茂宗復來官憲司昔吾順元和與世行自遺茂宗正作吏日有趨走疲及吾污冠冕茂宗方矯時誚吾順讓者乃是干進資今將問茂宗茂宗欲何辭若云吾無心此來復何爲若云吾有羞於此還見嗤誰言萬類心閒之不可窺吾欲諭茂宗茂宗宜聽之長轅有修轍馭者令爾馳山谷安可怨筋力當自悲嗟嗟黨茂宗可爲識者規

寄源休【有序】

辛丑中元結與族弟源休皆爲尙書郎在荊南府幕休以曾任湖南久理長沙結以曾遊江州將兵鎭九江自春及秋不得相見故抒【神與反】所懷以寄之

天下未偃兵儒生預戎事功勞安可問且有忝官累昔常以荒浪不敢學爲吏況當在兵家言之豈容易忽然向三嵗境外爲偏帥時多尙矯詐進退多欺貳縱有一直方則上似姦智誰爲明信者能辧此勞畏

與瀼溪鄰里【有序】

乾元元年元子將家自全於瀼溪上元二年領荊南之兵鎭於九江方在軍旅與瀼溪鄰里不得如往時相見遊又知瀼溪之人日轉窮困故作詩與之

昔年苦逆亂舉族來南奔日行幾十里愛君此山村峯谷呀回映誰家無泉源修竹多夾路扁舟皆到門瀼溪中曲濱其陽有閒園鄰里昔贈我許之及子孫我嘗有匱乏鄰里能相分我嘗有不安鄰里能相存斯人轉貧弱力役非無寃終以瀼濱訟無令天下論

諭瀼溪鄕舊遊

往年在瀼濱瀼人皆忘情今來遊瀼鄕瀼人見我驚我心與瀼人豈有辱與榮瀼人異其心應爲我冠纓昔賢惡如此所以辭公卿貧窮老鄕裏自休還力耕況曾經逆亂日厭聞戰爭尢愛一溪水而能存讓名終當來其濱飲啄全此生

忝官引

天下昔無事僻居養愚鈍山野性所安熙然自全順忽逢暴兵起閭巷見軍陣將家瀛海濱自棄同芻糞往在乾元初聖人啟休運公車詣魏闕天子垂淸問敢誦王者箴亦獻當時論朝廷愛方直明主嘉忠信屢授不次官曾與專徵印兵家未曾學榮利非所徇偶得凶醜降功勞愧分寸爾來將四歳慙恥言可盡請取寃者辭爲吾忝官引寃辭何者苦萬邑余灰燼寃辭何者悲生人盡鋒刃寃辭何者甚力役遇勞困寃辭何者深孤弱亦哀恨無謀救寃者祿位安可近而可愛軒裳其心又干進此言非作戒此言敢貽訓實欲辭無能歸耕守吾分

樊上漫作

漫家郎亭下復在樊水邊去郭五六里扁舟到門前山竹繞茅舍庭中有寒泉西邊雙石峯引望堪忘年四鄰皆漁父近渚多閒田且欲學耕釣於斯求老焉

酬裴云客

自厭久荒浪於時無所任耕釣以爲事來家樊水陰甚醉或漫歌甚閒亦漫吟不知愚僻意稱得云客心云客方持斧與人正相臨符印隨坐起守位常森森縱能有相招豈暇來山林

酬孟武昌苦雪

積雪閒山路有人到庭前云是孟武昌令獻苦雪篇長吟未及終不覺爲淒然古之賢達者與世竟何異不能救時患諷諭以全意知公惜春物豈非愛時和知公苦陰雪傷彼災患多姦凶正驅馳不合問君子林鸎與野獸無乃怨於此兵興向九歳稼穡誰能憂何時不發卒何日不殺牛耕者日已少耕牛日已希皇天復何忍更又恐斃之自經危亂來觸物堪傷嘆見君問我意只益胸中亂山禽饑不飛山木凍皆折懸泉化爲冰寒水近不熱出門望天地天地皆昏昏時見雙峯下雪中生白雲

漫問相裏黃州

東鄰有漁父西鄰有山僧各問其情性變之俱不能公爲二千石我爲山海客志業豈不同今已殊名迹相裏不相類相友且相異何況天下人而欲同其意人意茍不同分寸不相容漫問軒裳客何如耕釣翁

諭舊部曲

漫遊樊水陰忽見舊部曲尙言軍中好猶望有所屬故令爭者心至死終不足與之一杯酒諭使燒戎服兵興向十年所見堪嘆哭相逢是遺人當合識榮辱勸汝學全生隨我畬退谷

雪中懷孟武昌

冬來三度雪農者歡歳稔我麥根已濡各得在倉廩天寒未能起孺子驚人寢云有山客來籃中見冬蕈【生木上】燒柴爲溫酒煮鱖爲作沈【屍甚反羮汁】客亦愛杯樽思君共杯飲所嗟山路閒時節寒又甚不能苦相邀興盡還就枕

諭常吾直【時爲攝官】

山澤多饑人閭裏多壞屋戰爭且未息徴斂何時足不能救人患不合食天粟何況假一官而茍求其祿近年更長吏數月未爲速來者罷而官豈得不爲辱勸爲辭府主從我遊退谷谷中有寒泉爲爾洗塵服

招孟武昌【有序】

漫叟作退谷銘指曰干進之客不得遊之作杯湖銘指曰爲人厭者勿泛杯湖孟士源嘗黜官無情干進在武昌不爲人厭可遊退谷可泛杯湖故作詩招之

風霜枯萬物退谷如春時窮冬涸江海抔湖澄淸漪湖盡到谷口單船近堦墀湖中更何好坐見大江水欹石爲水涯半山在湖裏谷口更何好絕壑流寒泉松桂蔭茅舍白雲生坐邊武昌不干進武昌人不厭退谷正可遊杯湖任來泛湖上有水鳥見人不飛鳴谷中有山獸往往隨人行莫將車馬來令我鳥獸驚

登殊亭作

時節方大暑試來登殊亭憑軒未及息忽若秋气生主人旣多閒有酒共我傾坐中不相異豈限醉與醒漫歌無人聽浪語無人驚時復一回望心目出四溟誰能守纓佩日與災患並請君誦此意令彼惑者聽

漫酬賈沔州【有序】

賈徳方與漫叟者懼漫叟不能甘窮獨懼叟又須爲官故作詩相諭其指曰勸爾莫作官作官不益身因徳方之意遂漫酬之

往年壯心在嘗欲濟時難奉詔舉州兵令得誅暴叛上將屢顚覆偏師嘗救亂未曾弛戈甲終日領簿案出入四五年憂勞忘昏旦無謀靜凶醜自覺愚且愞豈欲皂櫪中爭食麧與藖【麧糠中可食者下沒反牛馬食餘艸節曰藖下諫反】去年辭職事所懼貽憂患天子許安親官又得閒散自家樊水上性情尢荒慢雲山與水木似不憎吾漫以玆忘時世日益無畏憚漫醉人不嗔漫眠人不喚漫遊無逺近漫樂無早晏漫中漫亦忘名利誰能算聞君勸我意爲君一長嘆人誰年八十我已過其半家中孤弱子長子未及冠且爲兒童主種藥老溪澗

漫歌八曲【有序】

壬寅中漫叟得免職事漫家樊上修耕釣以自資作漫歌八曲與縣大夫孟士源欲士源唱而和之

故城東

漫惜故城東良田野艸生說向縣大夫大夫勸我耕耕者我爲先耕者相次焉誰愛故城東今爲近郭田

西陽城

江北有大洲洲上堪力耕此中宜五穀不及西陽城城畔多野桑城中多古荒衣食可力求此外何所望

大回中

樊水欲東流大江又北來樊山當其南此中爲大回回中魚好遊回中多釣舟漫欲作漁人終焉無所求

小回中

叢石橫大江人言是釣臺水石相衝激此中爲小回回中浪不惡復在武昌郭來客去客船皆向此中泊

將牛何處去二首

將牛何處去耕彼故城東相伴有田父相歡惟牧童將牛何處去耕彼西陽城叔閒修農具直者伴我耕【叔閒漫叟韋氏甥直者漫叟長子也】

將船何處去二首

將船何處去釣彼大回中叔靜能鼓橈正者隨弱翁【叔靜漫叟李氏甥正者漫叟次子也】

將船何處去送客小回南有時逢惡客【非酒徒卽爲惡客】還家亦少酣

次山集卷三

欽定四庫全書

次山集卷四

唐元結撰

春陵行【有序】

癸卯歳漫叟授道州刺史道州舊四萬餘戶經賊已來不滿四千大半不勝賦稅到官未五十日承諸使徴求符牒二百餘封皆曰失其限者罪至貶削於戲若悉應其命則州縣破亂刺史欲焉逃罪若不應命又卽獲罪戾必不免也吾將守官靜以安人待罪而已此州是舂陵故地故作舂陵行以達下情

軍國多所需切責在有司有司臨郡縣刑法競欲施供給豈不憂徴斂又可悲州小經亂亡遺人實困疲大鄕無十家大族命單羸朝餐是艸根暮食是木皮出言气欲絕意速行步遲追呼尙不忍況乃鞭撲之郵亭傳急符來往迹相追更無寛大恩但有迫促期欲令鬻兒女言發恐亂隨悉使索其家而又無生資聽彼道路言怨傷誰復知去冬山賊來殺奪幾無遺所願見王官撫養以惠慈柰何重驅逐不使存活爲安人天子命符節我所持州縣忽亂亡得罪復是誰逋緩違詔令防責固所宜前賢重守分惡以禍福移亦雲貴守官不愛能適時顧惟孱弱者正直當不虧何人采國風吾欲獻此辭

賊退示官吏【有序】

癸卯歳西原賊入道州焚燒殺掠幾盡而去明年賊又攻永州破邵不犯此州邊鄙而退豈力能制敵歟蓋防其傷憐而已諸使何爲忍苦徴斂故作詩一篇以示官吏

昔歳逢太平山林二十年泉源在庭戶洞壑當門前井稅有常期日晏猶得眠忽然遭世變數歳親戎旃今來典斯郡山夷又紛然城小賊不屠人貧傷可憐是以陷鄰境此州獨見全使臣將王命豈不如賊焉今彼徴斂者迫之如火煎誰能絕人命以作時世賢思欲委符節引竿自刺船將家就魚麥歸老江海邊

遊右溪勸學者

小溪在城下形勝堪賞愛尢宜春水滿水石更殊怪長山勢回合井邑相縈帶石林繞舜祠西南正相對階庭無爭訟郊境罷守衞時時溪上來勸引辭學輩今誰不務武儒雅道將廢豈忘二三子旦夕相勉勵

遊潓泉示泉上學者

顧吾漫浪久不欲有所拘毎到潓泉上情性可安舒艸堂在山曲澄瀾涵階除松竹蔭幽徑淸源湧坐隅築塘列圃畦引流灌時蔬復在郊郭外正堪靜者居愜心則自適喜尙人或殊此中若可安不佩銅虎符

石魚湖上作【有序】

潓泉南上有獨石在水中狀如遊魚魚凹處修之可以防【舉魚反】酒水涯四匝多欹石相連石上堪人坐水能浮小舫載酒又能繞石魚洄流乃命湖曰石魚湖鐫銘於湖上顯示來者又作詩以歌之

吾愛石魚湖石魚在湖裏魚背有酒樽繞魚是湖水兒童作小舫載酒勝一杯座中令酒舫空去復滿來湖岸多欹石石下流寒泉醉中一盥漱快意無比焉金玉吾不須軒冕吾不愛且欲坐湖畔石魚長相對

宴湖上亭作

廣亭蓋小湖湖亭實淸曠軒窻幽水石怪異尢難狀石樽能寒酒寒水宜初漲岸曲坐客稀杯浮上揺漾逺風入簾幕淅瀝吹酒舫欲去未回時飄飄正堪望酣興思共醉促酒更相向舫去若驚鳬溶瀛滿湖浪朝來暮忘返暮歸獨惆悵誰肯愛林泉從吾老湖上

引東泉作

東泉人未知在我左山東引之傍山來垂流落庭中宿霧含朝光掩映如殘虹有時散成雨飄灑隨淸風眾源發淵竇殊怪皆不同此流又髙懸【孚袁反】在長空山林何處無玆地不可逢吾欲解纓佩便爲泉上翁

登白雲亭

出門上南山喜逐松徑行窮髙欲極逺始到白雲亭長山繞井邑登望宜新晴洲渚曲湘水縈回隨郡城九疑千萬峯嵺嵺天外靑煙雲無逺近皆傍林嶺生俯視松竹間石水何幽淸涵映滿軒戶娟娟如鏡明何人病惛濃積醉且未醒與我一登臨爲君安性情

潓陽亭作【有序】

初得潓泉則爲亭於泉上因開檐霤又得石渠泉渠相宜亭更加好以亭在泉北故命之曰潓陽亭

問吾常防息泉上何處好獨有潓陽亭令人可終老前軒臨潓泉憑幾潄淸流外物自相擾淵淵還復休有時出東戶更欲檐下坐非我意不行石渠能畱我峯石若鱗次欹乖復旋回爲我引潓泉泠泠檐下來天寒宜泉溫泉寒宜大暑誰到潓陽亭其心肯思去

夜防石魚湖作

風霜𨿽慘然出遊熙天正【平聲】登臨日暮歸置酒湖上亭髙燭照泉深光華溢軒楹如見海底日曈曈【日始明徒紅反】始欲生夜寒閉窗戶石澑何淸泠若在深洞中半崖聞水聲醉人疑舫影呼指遞相驚何故有雙魚隨吾酒舫行醉昏能誕語勸醉能忘情坐無拘忌人勿限醉與醒

招陶別駕家華陽作

海內厭兵革騷騷十二年華陽洞中人似不知亂焉誰能家此地終老可自全艸堂背巖洞幾峯軒戶前淸渠匝庭堂出門仍灌田半崖盤石徑髙亭臨極顚引望見何處逶迆隴北川杉松幾萬株蒼蒼滿前山巖髙曖華陽飛澑何潺潺洞深迷逺近但覺多洄淵晝遊興未盡日暮不欲眠探燭飲洞中醉昏漱寒泉始知天下心耽愛各有偏陶家世髙逸公忍不獨然無或畢婚嫁竟爲俗務牽

題孟中丞茅閣

小山爲郡城隨水能縈紆亭亭最髙處今是西南隅杉大老猶在蒼蒼數十株垂陰滿城上枝葉何扶疎乃知四海中遺事誰謂無及觀茅閣成始覺形勝殊憑軒望熊湘云榭連蒼梧天下正炎熱此然冰雪俱客有在中坐頌歌復何如公欲舉遺材如此佳木歟公方庇蒼生又如斯閣乎請達謡頌聲願公且踟躕

劉侍禦月夜防會

我從蒼梧來將耕舊山田踟躕爲故人且復停歸船日夕得相從轉覺和樂全愚愛涼風來明月正滿天河漢望不見幾星猶粲然中夜興欲酣攺坐臨淸川未醉恐天旦更歌促繁歡娯不可逢請君莫言旋

別孟校書

吾聞近南海乃是魑魅鄕忽見孟夫子歡然遊此方忽喜海風來海帆又欲長漂漂隨所去不念歸路長君有失母兒愛之似阿陽始解隨人行不欲離君傍相勸早旋歸此言愼勿忘

別何員外

誰能守淸躅誰能嗣世儒吾見何君饒爲人有是夫黜官二十年未曾暫崎嶇終不病貧賤寥寥無所拘忽然逢知已數月領官符猶是尙書郎收賦來江湖人皆悉蒼生隨意極所須比盜無兵甲似偸又不如公能獨寛大使之力自輸吾欲探時謡爲公伏奏書但恐抵忌諱未知肯聽無不然且相送醉歡於坐隅

窊樽詩

巉巉小山石數峯對窊亭窊石堪爲樽狀類不可名巡回數尺間如見小蓬瀛樽中酒初漲始有島嶼生豈無日觀峯直下臨滄溟愛之不覺醉醉臥還自醒醒醉在樽畔始爲吾性情若以形勝論坐隅臨郡城平湖近堦砌逺山復靑靑異木幾十株枝條冒檐楹盤根滿石上皆作龍蛇形酒堂貯釀器戶牖皆罌缾此樽可常滿誰是陶淵明

登九疑第二峯

九疑第二峯其上有仙壇杉松映飛泉蒼蒼在云端何人居此處云是魯女冠不知幾百歳防坐餌金丹相傳羽化時云鶴滿峯巒婦中有髙人相望空長嘆

宿洄溪翁宅

長松萬株繞茅舍怪石寒泉近檐下老翁八十猶能行將領兒孫行拾稼吾羨老翁居處幽吾愛老翁無所求時俗是非何足道得似老翁吾卽休

石魚湖上醉歌【有序】

漫叟以公田米釀酒因休暇則載酒於湖上時取一醉歡醉中據湖岸引臂向魚取酒使舫載之徧飲坐者意疑倚巴丘酌於君山之上諸子環洞庭而坐酒舫泛泛然觸波濤而往來者乃作歌以長之

石魚湖似洞庭夏水欲滿君山靑山爲樽水爲沼酒徒歷歷坐洲島長風連日作大浪不能廢人運酒舫我持長瓢坐巴丘酌飲四坐以散愁

宿無爲觀

九疑山深幾千里峯谷崎嶇人不到山中舊有仙姥家十里飛泉繞丹竈如今道士三四人茹芝鏈玉學輕身霓裳羽蓋傍臨壑飄飄似欲來云鶴

無爲洞口作

無爲洞口春水滿無爲洞傍春云白愛此踟躕不能去令人悔作衣冠客洞傍山僧皆學禪無求無欲亦忘年欲問其心不能問我到此中得無悶

朝陽巖下歌

朝陽巖下湘水深朝陽洞口寒泉淸零陵城郭夾湘岸巖洞幽奇當郡城荒蕪自古人不見零陵徒有先賢傳水石爲娯安可羨長歌一曲畱相勸

說洄溪招退者【在州南江華縣】

長松亭亭滿四山山間乳竇流淸泉洄溪正在此山裏乳水松膏常灌田松膏乳水田肥良稻苗如蒲米粒長麋色如珈玉液酒酒熟猶聞松節香溪邊老翁年幾許長男頭白孫嫁女問言只食松田米無藥無方向人語浯溪石下多泉源盛暑大寒冬大溫屠蘇宜在水中石洄溪一曲自當門吾今欲作洄溪翁誰能住我捨西東勿憚山深與地僻羅浮尙有葛仙翁

宿丹崖翁宅

扁舟欲到瀧口湍春水湍瀧上水難投竿來泊丹崖下得與崖翁盡一歡丹崖之亭當石顚破竹半山引寒泉泉流掩映在木杪有若白鳥飛林間往往隨風作霧雨濕人巾履滿庭前丹崖翁愛丹崖棄官幾年崖下家兒孫棹船抱酒甕醉里長歌揮釣車吾將求退與翁遊學翁歌醉在魚舟宮吏隨人往未得卻望丹崖慙復羞

欸乃曲五首【有序】

大歷丁未中漫叟以軍事詣都使還州逢春水舟行不進作欸乃五曲舟子唱之蓋欲取適於道路耳詞曰

偶存名迹在人間順俗與時未安閒來謁大官兼問政扁舟卻入九疑山

湘江二月春水平滿月和風宜夜行唱橈欲過平陽戍守吏相呼問姓名

千里楓林煙雨深無朝無暮有猿吟停橈靜聽曲中意好是雲山韶濩音

零陵郡北湘水東浯溪形勝滿湘中溪口石顚堪自逸誰能相伴作漁翁

下瀧船似入深淵上瀧船似欲升天瀧南始到九疑郡應絕髙人乘興船

次山集卷四

欽定四庫全書

次山集卷五

唐元結撰

引極三首【有序】

引極興也諭也引之言演極之言盡演意盡物引興極諭故曰引極

思元極

天曠【莫郎反】兮杳泱【烏朗反】茫气浩浩兮色蒼蒼上何有兮人不測積淸寥兮成元極彼元極兮靈且異思一見兮藐【忙招反】難致思不從兮空自傷心慅【蘇遭反】兮意惶懹思假翼兮鸞鳳乘長風兮上羾【古送反】揖元气兮本深實餐至和兮永終日

望仙府

山鑿落兮眇嵚岑云溶溶兮木棽棽中何有兮人不覩逺欹差兮閟仙府彼仙府兮深且幽望一至兮藐無由望不從兮知如何心混混兮意渾和思假足兮虎豹超阻絕兮淩趠【諸教反】詣仙府兮從羽人餌五靈兮保淸眞

懷潛君

海浩渺兮汩洪溶流蘊蘊兮濤洶洶下何有兮人不聞深溢漭兮居潛君彼潛君兮聖且神思一見兮藐無因思不從兮空踟躕心回迷兮意縈紆思假鱗兮鯤龍激沆【湖浪反】浪兮奔從拜潛君兮索寶佩元符兮軌皇道

演興四首【有序】

商余山有太靈古祠傳云豢龍氏祠大帝所立祠在少餘西乳之下邑人修之以祈田予因爲招祠訟閔之文以演興辭曰

招太靈

招太靈兮山之顚山屹兮水淪漣祠之防【洛代反墮壞也】兮眇何年木修修兮艸鮮鮮嗟魑魅兮淫厲自古昔兮崇祭禧太靈兮端淸予願致夫精誠久愵【奴歷反】兮防防【處龍反】招捃【郎丁反】兮呼風風之聲兮起飅飅吹云兮散而浮望太靈兮儼而安澹油溶兮都淸閒

初祀

山之乳兮葺太祠木孫爲桷兮木母榱云纓爲【莫到反門樞之橫梁】兮愚木栭洞淵禪兮揭巍巍塗木蘭兮蒔【市之反】糅蔫被弱艸兮禘礿聯仡【許訖反】渾洪兮馥闐闐管化石兮洞刳天翹修釤兮棹蕪殳靈巫【力軌反】兮舞顒幹薦天【羊至反字音皆未詳】兮酒陽泉獻水蕓兮飯霜秈【相然反】與太靈兮千萬年

訟木魅

登髙峯兮俯幽谷心悴悴【倉卒反】兮念羣木見樗栲兮相陰覆憐梫榕【上七林下余封】兮不丰茂見榛梗之森梢閔樅橎【上土恭下甫元】兮合蠧槢【以八反】橈橈【女教反】兮未堅椲【韋反】桹桹【力唐反】兮可屈樒【美畢反】林樽【上而寸下玆損】兮不香拔丰茸兮已實豈元化之不均兮非雨露之偏殊諒理性之不等於順時兮不如瘱【於計反】吾心以防想終念此兮不怡佁【徒充反以書義考之當作侗】予莫識天地之意兮願截惡木之根傾梟獍之古巢取【闕】童以爲薪割大木使飛焰徯枯腐之燒焚實非吾心之不仁惠也豈恥夫善惡之相紛且欲畚三河之膏壤禆濟水之淸漣將封灌乎善木令橚橚【息逐反】以梴梴【醜然反】尙畏乎眾善之未茂兮爲眾惡之所挑淩思聚義以爲曹令敷扶以相勝取方所以柯如兮吾將出於南荒求壽藤與燔木吾將出於東方祈有徳而來歸輔神檉與堅香且憂顒之翩翩又愁防【以主反】之奔馳及陰陽兮不和惡此土之失時令神檉兮不茂使堅香兮不滋重嗟惋兮何補毎齋心以精意切援祝於神明冀感通於天地猶恐眾妖兮木魅魍魎兮山精上誤感於靈心經紿於言兮不聽敢引佩以指水誓吾心兮自明

閔嶺中【郎丁反】

登羣山以延想吾獨閔乎嶺中彼嶺中兮何有有天含之玉峯殊閟絕之極顚上聞產乎翠茸欲采之以將壽眇不知夫所從大淵蘊蘊兮絕嶘【士眼反】岌岌非梯梁以通險當無路兮可入彼猛毒兮曹聚必憑托乎阻修常儗儗兮伺人又如何兮不愁彼妖精兮變怪必假見於風雨常閃閃而伺人又如何兮不苦欲仗仁兮托信將徑往兮不難久懹懹以防惋【上力膺下鳥段】卻遲回而永嘆懼太靈兮不知以予心爲永惟若不可乎遂已吾終保夫直方則必防皮篻【莫招反】以爲矢母筱【以周反】以爲弧化毒銅以爲防刺棘竹以爲殳得猛烈之材獲與之而並驅且舂刺乎惡毒又引射夫妖怪盡羣類兮使無令善仁兮不害然後采梫榕以駕深收樅橞【胡桂反】兮梯險躋予身之飄飄承予步之【以冉反】入嶺中而登玉峯極閟絕而求翠茸將吾壽兮隨所從思未得兮馬如龍獨翳蔽於山顚久低回而慍瘀空仰訟於上彼至精兮必應寧古有而今無將與身而皆亡豈言之而已乎

七不如七篇【有序】

元子常自愧不如孩孺不如宵寐又不如病又不如醉有思慮不如靜而閒有喜愛不如忘其情及其甚也不如艸木此意多顯於元子者或曰訂如是【他丁反】不如則不如也不如如者止於此乎元子於是系之於人事縯【以淺反】之於此諭始爲七不如不如之義始極也

第一

元子以爲人之毒也毒於鄕毒於國毒於鳥獸毒於艸木不如毒其形毒其命毒其姻戚毒其家族者爾於戲毒可頌也乎哉毒有甚焉何如

第二

元子以爲人之媚也媚於時媚於君媚於朋友媚於鄕縣不如媚於廏媚於室媚於市肆媚於道路者爾於戲媚可頌也乎哉媚有甚焉何如

第三

元子以爲人之詐也詐於忠詐於信詐於仁義詐於正直不如詐於愚詐於弱詐於貧賤詐於退讓者爾於戲詐可頌也乎哉詐有甚焉何如

第四

元子以爲人之惑也惑於邪惑於佞惑於姦惡惑於凶暴不如惑於狂惑於誕惑於翫弄惑於諧戲者爾於戲惑可頌也乎哉惑有甚焉何如

第五

元子以爲人之貪也貪於權貪於位貪於取求貪於聚積不如貪於徳貪於道貪於閒和貪於靜順者爾於戲貪可頌也乎哉貪有甚焉何如

第六

元子以爲人之溺也溺於聲溺於色溺於圓曲溺於妖妄不如溺於仁溺於讓溺於方直溺於忠信者爾於戲溺可頌也乎哉溺有甚焉何如

第七

元子以爲人之忍也忍於毒忍於媚忍於詐惑忍於貪溺不如忍於貧忍於苦忍於棄污忍於病廢者爾於戲忍可頌也乎哉忍有甚焉何如

訂古五篇【有序】

天寶癸巳元子作訂古訂古前世君臣父子兄弟夫婦朋友之道於戲上古失之中古亂之至於近世有窮極凶惡者矣或曰欲如之何對曰將如之何吾且聞之訂之嗟之傷之泣而恨之而已也

第一

吾觀君臣之間且有猜忌而聞疑懼其由禪讓革代之道誤也故後世有刼簒廢放之惡興焉嗚呼卽有孤弱將安托哉卽有功業將安保哉

第二

吾觀父子之際且有悲感而聞痛恨其由聽讒受亂之意惑也故後世有幽毒囚殺之患起焉嗚呼卽有深慈將安興哉卽有至孝將安訴哉

第三

吾觀兄弟之中且有鬭爭而聞殘忍其由分國異家之教薄也故後世有陰謀誅戮之害生焉嗚呼卽有友悌將安用哉卽有恭順將安全哉

第四

吾觀夫婦之道且有寃怨而聞嫌妬其由耽淫惑亂之情多也故後世有滅身亡家之禍發焉嗚呼卽有信義將安及哉卽有柔順將安守哉

第五

吾觀朋友之義且有邪詐而聞忌患其由趨勢近利之心甚也故後世有窮凶極害之刑生焉嗚呼卽有節分將安與哉卽有方正將安容哉

自述三篇【有序】

天寶庚寅元子初習靜於商餘人聞之非非曰此在者也見則茫然無幾人聞之是是曰此學者也見則猗然及三年人聞之參參曰此隱者也見則崖然有惑而問曰子其隱乎對曰吾豈隱者邪愚者也窮而然爾或者不諭遂爲述時命以辯之先曾爲述居一篇因刋而次之總命曰自述

述時

昔隋氏逆天地之道絕生人之命使怨痛之聲滿於四海四海之內隋人未老隋社未安而隋國已亡何哉奢淫暴虐昏惑而已烝人苦之上訴皇天皇天有命於我國家六葉於玆髙皇至勤文皇至明身鑑隋室不敢滿溢淸儉之深聽察之至仁惠之極泱泱洋洋爲萬代則聖皇承之不言而化四十餘年天下太平禮樂化於戎夷慈惠及於艸木𨿽奴隸齒類亦能誦周公孔父之書說陶唐虞夏之道至於歌頌謳吟婦人童子皆紓性情美辭韻指詠時物與絲竹諧會綺羅當稱況世貴之士博學君子其文學聲望安得不顯聞於當時也哉故冠冕之士傾當時大利軒車之士富當時大農由此知官不勝人逸於司領使秩次不能損又休罷以抑之尙駢肩累趾授任不暇予愚愚者亦當預焉日覺抵塞厭於無用乃以因慕古人淸和蘊純周周仲仲瘱【於計反】然全眞上全忠孝下盡仁信內順元化外娭大和足矣如戚促蚩諸【稱脂反】封防遏滅慕爲朝貴心所不喜亦由金可鎔不可使爲污腐水可濁不可使爲塵糞然已鄙語曰愚者似直弱者似仁予殆有之夫復何疑

述命

元子嘗問命於淸惠先生先生曰子欲知命不如平心平心不如忘情喏【如酌反敬言也】曰幸先生教之先生曰夫平心能正是非忘情能滅有無子何先焉曰請先忘情先生曰子見艸木乎子見天地乎艸木無心也天地無情也而四時自化雨露自均根柢自深枝榦自茂如是天地豈醜授而成哉艸木豈憂求而生哉人之命也亦由是矣若夭若壽若貴若賤烏可彊哉不可彊也不可彊也不如忘情忘情當學艸木嗚呼上皇彊化天下天下化之養之以道徳道徳僞薄天下亦從而僞薄嗚呼後王急濟天下天下從之救之以權宜權宜侈惡天下亦從而侈惡故赴貪徇紛急之風以至於今聖賢者兢兢然猶傷命性愚惑者慁慁然遂忘家國其由不審不通醜授憂求而已子不諭乎

述居

天寶庚寅元子得商余之山山東有谷曰余中谷東有山曰少餘山谷中有田可耕藝者三數夫【一夫百畝】有泉停浸可畦稻者數十畝泉東南合肥溪溪源在少餘山下溪流出谷與潨【職隆反】水合滙於滍將成所居故人李才聞而來會乃嘆曰吾未始知夫子之所至焉今知之矣吾聞在貧思富在賤思貴人之常情也聖賢所有然而知貧賤不可茍免富貴不可茍取上順時命乘道禦和下守虛澹修已推分稱君子者始不公乎乃相與占山泉辟榛莽依山腹近泉源始爲亭廡始作堂宇因而習靜適自保閒夫人生於世如行長道所行有極而道無窮奔走不停夫然何適予當乘時和望年丰耕藝山田兼備藥石與兄弟承歡於膝下與朋友和樂於琴酒寥然順命不爲物累亦自得之分在於此也

次山集卷五

欽定四庫全書

次山集卷六

唐元結撰

自箴

有時士教元子顯身之道曰於時不爭無以顯榮與世不佞終身自病君欲求權須曲須圓君欲求位須姦須媚不能此爲窮賤勿辭元子對曰不能此爲乃吾之心反君此言我作自箴與時仁讓人不汝上處世淸介人不汝害汝若全徳必忠必直汝若全行必方必正終身如此可謂君子

大唐中興頌【有序】

天寶十四載安祿山陷洛陽明年陷長安天子幸蜀太子卽位於靈武明年皇帝移軍鳳翔其年復兩京上皇還京師於戲前代帝王有盛徳大業者必見於歌頌若今歌頌大業刻之金石非老於文學其誰宜爲頌曰

嘻嘻前朝孽臣姦驕爲昏爲妖邊將騁兵毒亂國經羣生失寧大駕南巡百寮竄身奉賊稱臣天將昌唐繄曉我皇匹馬北方獨立一呼千麾萬我卒前驅我師其東儲皇撫戎蕩攘羣凶復服指期曽不逾時有國無之事有至難宗廟再安二聖重歡地辟天開蠲除祅災瑞慶大來凶徒逆儔涵濡天休死生堪羞功勞位尊忠烈名存澤流子孫盛徳之興山髙日升萬福是膺能令大君聲容沄沄不在斯文湘江東西中直浯溪石崖天齊可磨可防刋此頌焉何千萬年

虎蛇頌【有序】

猗玗子逃亂在【英及反】南人云猗玗洞中是王虎之宮中之陰是均蛇之林居之三月始知王虎如古君子始知均蛇如古賢士然哉猗玗子奪其宮王虎去而不回猗玗子侵其林均蛇去而不歸借順恵讓可作頌矣

虎頌

猗王虎將何與方方古太王非不方於今今也恵讓不如王虎之心

蛇頌

猗均蛇將何與儔儔古延州非不儔於時時也順讓不如均蛇之爲

瀼溪銘【有序】

乾元戊戌浪生元結始浪家瀼【如恙反】溪之濵瀼溪蓋湓水分稱瀼水夏瀼江海則百里爲瀼湖二十里爲瀼溪瀼溪浪士愛之銘之其濵於戲古人喜尙君子不見君子見如似者亦稱頌之瀼溪可謂讓矣讓君子之道也稱頌如此可遺瀼溪若天下有如似讓者吾豈先瀼溪而稱頌者乎銘曰

瀼溪之瀾誰取盥焉瀼溪之漪誰取飲之盥實可矣飲豈難矣得不慚其心不如此水浪士作銘將戒何人欲不讓者慚遊瀼濵

異泉銘【並序】

天寶十三載春至夏甚旱秋至冬積雨西塞西南有回山山顚是秋崩折有穴出泉泉垂流三四百仞浮江中可望於戲陰陽旱雨時異以至柔破至堅事異以至下處至髙理異故命斯泉曰異泉銘於泉上其意豈獨旌異而已乎銘曰

何故作銘銘於異泉爲其當不可閼折石出焉何用作銘銘於異泉爲其當不可下窮髙流焉君子之徳顯與晦殊爲此銘者忘道也歟

抔【薄侯反】樽銘【並序】

郎亭西乳有藂石石臨樊水漫叟構石顚以爲亭石有窊顚者因修之以蔵酒士源愛之命爲抔樽乃爲士源作抔樽銘銘曰

窊顚之石在吾亭上天全其器實有殊狀如竇而底似傾防敧非曲非方不準不規孟公髙賢命曰抔樽漫叟作銘當欲何言時俗僥狡日益僞薄誰能抔飲共守淳朴

退谷銘【並序】

抔湖西南是退谷谷中有泉或激或懸爲竇爲淵滿谷生壽木又多壽藤縈之始入谷口令人忘返時士源以漫叟退修耕釣愛遊此谷遂命曰退谷元子作銘以顯士源之意銘曰

誰命退谷孟公士源孟公之意漫叟知焉公畏漫叟心進迹退公懼漫叟名顯身晦公恐漫叟辭小受大於戲退谷獨爲吾規干進之客不得遊之何人作銘銘之谷口荒浪者歟退谷漫叟

抔湖銘【並序】

抔湖東抵抔樽西侵退谷北匯樊水南涯郎亭有菱有荷有菇【古胡反】有蒲方一二里能浮水與漫叟自抔亭遊退谷必泛此湖以湖在抔樽之下遂命曰抔湖銘曰

誰遊江海能厭其大誰泛抔湖能厭其小故曰人不厭者君子之道於戲君子人不厭之死𨿽千嵗其行可師可厭之類不獨爲害死𨿽萬死獨堪污穢或問作銘意盡此歟吾欲爲人厭者勿泛抔湖

五如石銘【並序】

涍泉之陽得怪石焉左右前後及登石顚均有如似故命之曰五如石石皆有竇竇中湧泉泉詭異於七泉故命爲七勝泉石有雙目一目命爲洞井井與泉通一目命爲洞樽樽可防【角居反】酒石尾有穴且如礲【盧紅反】者又如瀧【所江反】者泉可渟澄匝石而流入於礲中出而爲瀧於戲彼能異於此安可不稱顯之銘曰

五如之石何以爲名請悉狀之誰爲我聴左如旋龍低首回顧右如驚鴻張翅未去前如飲虎飲而蹲焉後如怒出洞登山若坐於顚石則如乘彼靈槎在漢之間洞井如鑿淵然泉湧澄瀾涵石彼起如動不旌尢異焉用爲文刻銘石上於千萬春

七泉銘【並序】

道州東郭有泉七穴或吐於淵竇或瀪【方願反】於嵌臼皆澄流淸漪旋沿相奏又有藂石欹缺爲之島嶼殊怪相異不可名狀此邦豈世無好事者耶而令自古荒之乃修其水木爲休暇之處每至泉上便思老焉於戲凡人心若淸恵而必忠孝守方直終不惑也故命五泉其一曰潓【恵】泉次曰【忠】泉次曰涍孝泉汸【甫亡反】泉淔【株力反】泉銘之泉上欲來者飲漱其流而有所感發者矣畱一泉命曰漫泉蓋欲自旌漫浪不厭歡醉者也一泉出山東故命之曰東泉引來垂流更復殊異各刻銘以記之

潓泉銘

於戲潓泉淸不可濁恵及於物何時竭涸將引官吏盥而飲之淸恵不巳泉乎吾規

汸泉銘

古之君子方以全道吾命汸泉方以終老欲令圓者飲吾汸泉知圓非君子能學方惡圓

淔泉銘

曲而爲王直防戮辱寧戮不王直而不曲我頌斯曲以命淔泉將戒來世無淔焉

泉銘

不爲人臣老死山谷臣於人者不就污辱我命泉勸人事君來漱泉流願爲忠臣

涍泉銘

沄沄涍泉流淸源深堪勸人子奉親之心時世相薄而日忘聖教欲將斯泉禆助純孝

漫泉銘

誰愛漫泉自成小湖能浮酒舫不沒石魚漫也叟稱名泉何爲旌叟於此漫歡漫醉

東泉銘

泉在山東以東爲名愛其懸流溶溶在庭作銘者何吾意未盡將告來世無忘畎引

寒泉銘【並序】

湘江西峯直平陽江口有寒泉出於石穴峯上有老木壽藤垂陰泉上近泉堪戙【徒弄反】維大舟惜其防蔽不可得見踟躕行修其水木泉無名稱也爲其當暑大寒故命曰寒泉銘曰

於戲寒泉瀛瀛江渚堪救渴暍人不之知時當大暑江流若湯寒泉一掬能淸心膓誰謂仁恵不在玆水舟檝尙存爲利未巳

陽華巖銘【並序】

道州江華縣東南六七里有回山東面峻秀下有大巖巖當陽端故以陽華命之吾遊處山林防三十年所見泉石如陽華殊異而可家者未也故作名稱之縣大夫瞿令問藝兼篆籕俾依石經刻之巖下銘曰

九疑萬峯不如陽華陽華嶃巉其下可家洞開爲巖巖當陽端巖髙气淸洞深泉寒陽華旋回岑巓如辟溝塍松竹輝映水石尢宜逸民亦宜退士吾欲投節窮老於此懼人譏我以官矯時名迹彰顯醜如此爲於戲陽華將去思來前步卻望踟躕徘徊

窊樽銘

道州城東有左湖湖東二十步有小石山山顚有窊石可以爲樽乃爲亭樽上刻銘爲志銘曰

井石何狀如獸之踆其背防窊可以爲樽空而臨之長岑深壑廣亭之內如見山嶽滿而臨之曲浦回淵長瓢之下江湖在焉彼成全器誰爲之力天地開鑿日月抆拭寒暑琢磨風雨潤色此器大朴尢宜直純勒銘亭下以告後人

丹崖翁宅銘【並序】

零陵瀧下三十里得丹崖翁宅【俗曰赤石園】有唐節者曽爲瀧水令去官家於崖下自稱丹崖翁丹崖湘中水石之異者翁湘中得道之逸者愛其水石爲之作銘曰

瀧山未盡瀧水猶峻忽見淵洄丹崖千仞磳磳【伏競反】丹崖其下誰家門前防舟籬上釣車不知防峯爲其四墉竹幽石磴泉飛戶中怪石臨淵硱硱【綺兢反】石顚何得石顚翁獨醉眠吾欲與翁東西茅宇飲啄終老翁亦悅許世俗常事阻人心情徘徊崖下遂刻此銘

朝陽巖銘【並序】

永泰丙午中自舂陵詣都使計兵至零陵愛其郭中有水石之異泊舟尋之得巖與洞此邦之形勝也自古荒之而無名稱以其東向遂以朝陽命焉前刺史獨孤愐爲吾剪辟榛莽後攝刺史竇必爲吾剏制茅閣於是朝陽水石始有勝絕之名巳而刻銘巖下將示來世銘曰

於戲朝陽怪異難狀蒼蒼半山如在水上朝陽水石可謂幽奇巖下洞口洞中泉垂彼髙巖絕崖深洞寒泉縦僻在幽逺猶宜往焉況郡城井邑巖洞相對無人修賞競【競當作竟】使蕪穢刻石巖下問我何爲欲零陵水石世人有知

浯溪銘【有序】

浯溪在湘水之南北匯於湘愛其勝異遂家溪畔溪世無名稱者也爲自愛之故命曰浯溪銘於溪口銘曰

湘水一曲淵洄傍山山開石門溪流潺潺山開如何巉巉雙石臨淵防岸夾溪絕壁水實殊怪石又尢異吾欲求退將老玆地溪古地荒蕪沒巳久命曰浯溪旌吾獨有人誰遊之銘在溪口

次山集卷六

欽定四庫全書

次山集卷七

唐元結撰

與韋尙書書【乾元二年韋陟爲禮部尙書東都畱守】

某月日前進士元結頓首尙書公閣下結每聞賢卿大夫能以至公之道推引士君子使名聲徳業相繼稱顯則思見之若不以至公之道推引士君子使禍惡凶辱同日更受則不思見之結所以年及四十足不入於公卿之門身不齒於利祿之士豈忘榮顯蓋懼污辱昨者有詔使結得詣京師至汝上逢山亦承詔詣京師結與山俱得乘郵而來郵長待結頗如者前日謁見尙書俯拜堦下本望齒乘郵與諸結待命而退不望尙書不以結齒之於以士君子見禮問及詞賦許且休息此結之幸豈結望尙書之意古人所以愛經術之士重山野之客采輿童之誦者蓋爲其能明古以論今方正而不諱悉人之下情結𨿽昧於經術然自山野而來能悉下情尙書與國休戚能無問乎事有在尙書力及能不行乎結頓首

與李相公書【乾元二年李揆爲中書侍郎平章事】

月日新授右金吾兵曹參軍攝監察禦史元結頓首相公執事某性愚弱本不敢�時求進十餘年間在山野過爲知巳猥見稱譽辱在鄕選名污上第退而知恥更自委順亦數年矣中逢喪亂奔走江海當死復生見有今日林壑不保敢思祿位忽枉公詔命詣京師州縣發遣不得辭避三四千里煩勞公車始命蹈舞帝庭卽日辭命擔囊乞丐復歸海濵今則過次授官又令將命謀人軍者誰曰易乎相公見某但禮文拜揖之外無所問焉忽然狂妄男子不稱任使坐招敗辱相公如何某所以盡所知見聞於左右不審相公以爲可否如曰不可合正典刑欺上防下是某之罪謹奉詔書及章服待命屏外某頓首

與韋洪州書【上元二年韋�爲洪州刺史任西觀察使】

某月日荊南節度判官水部員外郎兼殿中侍禦史元結頓首某聞古之賢達居權位也令當世頌其徳後世師其行何以言之在分君子小人察視邪正使無寃濫而無憤痛耳某不能逺取古人請以端公賢公中丞爲諭前者獲接端公餘論某嘗議及中丞某以爲賞中丞之功未嘗論中丞之寃至濫端公不知情至泣涕交流豈不爲有寃濫未伸而生此憤痛某於端公頗爲親故官又差肩曽不垂問便卽責使寃濫者豈獨中丞而巳乎憤痛者豈獨端公而巳乎所以至遣使者試以自明端公前牒則請不交兵端公後牒則請速交兵如此豈端公自察辧誤耶有小人惑亂端公耶端公又云荊南將士侵暴端公豈能保荊南將士必侵暴乎豈能保淮西將士必不侵暴乎端公少垂察問某又聞泗上鄰家之事謂說以自諭昔泗上有鄰家有朋友遊者鬭之遊東家則曰公之友賢能益主人西家之友愚能損主人遊西家則曰公之友智能譽主人東家之友狡能毀主人見其友亦如鬭主人之論於是鄰家之友相惡將相害鄰家之翁相怒將相絕裏有正信之士爲辯之然後鄰家通歡鄰友相善荊南與江西猶鄰家也某其友乎遊者方相鬭誰爲正信之士一爲辯之某敢以此書獻端公閣下

與呂相公書

某月日某官某再拜相公閤下某嘗見時人不能自守性分俛仰於傾奪之中低徊於名利之下至有傷污毀辱之患滅身忘家之禍則欲劇爲之箴於身豈願逾性分取禍辱而忘自箴者卽某性荒浪無拘限每不能節酒與人相見適在一室不能無歡於醉醉歡之中不能無過少不學爲吏長又著書論自適昔天下太平不敢絕世業亦欲求文學之官職員散冗者爲子孫計耳自兵興以來此望亦絕何哉某一身奉親奔走萬里所望飲啄承歡膝下今則辱在官以逾其性分觸禍辱機兆者日未無之某又三世單貧年過四十弱子無母年未十嵗孤生嫁娶者一人相公視某敢以身徇名利者乎有如某者以身徇名利齒於奴隸尙可羞而況士君子也歟某甚愚鈍又無功勞自布衣歷官不十月官至尙書郎向三嵗官未削人多相榮某實自憂相公忍令某漸至畏懼而死甚令必受禍辱而已某前後所言相公似未見信故籍紙筆煩凟門下某再拜

與何員外書【永防中何昌裕爲戶部員外】

月日次山白何夫子執事皮弁時俗廢之久矣非好古君子誰能存之忽防見贈驚喜無諭次山漫浪者也苦不愛便事之服時世之巾昔年在山野曽作愚巾凡裘異於制度凡裘領緇界緇緣緇帶其餘皆褐帶聨後縫中腰前系愚巾頂方帶方垂方緇葛爲之絲爲縷次山自衣帶巾裘𨿽不爲時人大惡亦嘗辱其嗤誚方欲雜古人衣帶以自免辱贈及皮弁與凡裘正相宜若風霜慘然出行林野次山則戴皮弁衣凡裘若大暑蒸濕出見賔客次山則戴愚巾衣野服野服大抵緇褐布葛爲之也腰擔爲裳短襟爲衣裳下及履衣垂及膝下不審夫子異時歸休適在山野能衣戴此者不乎若以爲宜當各造一副送往元次山白

篋中集序

元結作篋中集或問曰公所集之詩何以訂之對曰風雅不興防及千嵗溺於時者世無人哉嗚呼有名位不顯年壽不將獨無知音不見稱顯死而巳矣誰云無之近世作者更相沿襲拘限聲病喜尙形似且以流易爲辭不知喪於雅正然哉彼則指詠時物防諧絲竹與歌兒舞女生污惑之聲於私室可矣若令方直之士大雅君子聴而誦之則未見其可吳興沈子還獨挺於流俗之中彊攘於已溺之後窮老不惑五十餘年凡所爲文皆與時異故朋友後生稍見師效能似類者有五六人於戲自沈公及二三子皆以正直而無祿位皆以忠信而久貧賤皆以仁讓而至喪亡異於是者顯榮當世誰爲辯士吾欲問之天下兵興於今六嵗人皆務武斯焉誰嗣已長逝者遺文散失方阻絕者不見近作盡篋中所有總編次之命曰篋中集且欲傳之親故冀其不忘於今凡七人詩二十二首時乾元三年也

別韓方源序

昔元次山與韓方源別於商余約不終嵗復相見於此山忽八年於今始獲相見悲歡之至言可極耶次山與方源昔年俱順於山谷有終焉之意今方源得如其心次山污其冠冕次山一顧方源再三慚羞時復飲酒求其安家今方源欲安家肥陽次山方理兵九江相醉相辭不必如昔年之約此情豈易然者耶乙未之前次山有元子乙未之後次山有猗玕子戊戌中次山有浪說悉贈方源庶方源見次山之意

別王佐卿序

癸卯嵗京兆王契佐卿年四十六河南元結次山年四十五時次山須浪遊吳中佐卿須日去西蜀對酒欲別此情易耶在少年時握手笑別𨿽逺不恨以天下無事志气猶壯今與佐卿年近五十又逢戰爭未息相去萬里欲彊笑別其可得乎與佐卿去者有淸河崔異與次山往者有彭城劉灣相醉相畱幾日江畔主人鄂州刺史韋延安令四座作詩命予爲序以送逺去

劉侍禦月夜防防序

兵興已來十一年矣獲與同志歡醉達旦詠歌取適無一二焉乙巳嵗彭城劉靈源在衡陽逢故人或有在者日昔相防第歡逺遊始與諸公待月而笑語竟與諸公愛月而歡醉詠歌夜久賦詩言懷於戲文章道喪蓋久矣時之作者煩雜過多歌兒舞女且相喜愛系之風雅誰道是耶諸公嘗欲變時俗之淫靡爲後生之規範今夕豈不能道達情性成一時之美乎

送孟校書往南海序

平昌孟云卿與元次山同州裏以辭學相友防二十年次山今罷守舂陵云卿始典校蕓閣於戲材業次山不如雲卿辭賦次山不如雲卿通和次山不如雲卿在次山又詡然求進者也誰言時命吾欲聴之次山今且未老云卿少次山六七嵗云卿名聲滿天下知巳在朝廷及次山之年云卿何事不可至勿隨長風乘興蹈海勿愛羅浮往而不歸南海幕府有樂安任鴻與次山最舊請任公爲次山一白府主趣資裝云卿使北歸愼勿令徘徊海上諸公第醉歌送之

送譚山人歸云陽序

吾於九疑之下賞愛泉石今防三年能扁舟數千里來遊者獨云陽譚子譚子文學隠名山野隠身云陽之阿世如君何牧犢愛云陽之宰峻公不出南嶽三十年今得云陽一峯譚子又在焉彼眞可家之者耶子去爲吾謀於牧犢近峻公有泉石老樹壽藤縈垂水可灌田一夫火可燒種菽果近泉可爲十數間茅舍所詣才通小船則吾往而家矣此邦舜祠之奇怪陽華之殊異潓泉之勝絕見峻公與牧犢一二說之松竹滿庭水石滿堂石魚負樽鳬舫運觴醉送譚子歸於云陽漫叟元次山序

別崔曼序

漫叟年將五十與時世不合垂三十年愛惡之聲紛紛人間博陵崔曼惑叟所爲遊而辧之數月未去防潭州都督張正言薦曼爲屬邑長將行叟謂曰叟異時乃山林一病民耳宜不相防行矣勿惑吾子有才業且明辯又方年少必能樹勲庸垂名聲若求先達賢異能相扙拭正在張公張公往年在西城王人能用其一言遂開城千里威震絕域張公往在淮南逡巡指麾萬夫風従遭逢猜疑弛而不爲今海內兵革未息張公必爲時用吾子勉之所相規者所宜緩步富貴従容謀畫少節酒平气槪耳

送王及之容州序

乾元中漫叟浪家於瀼溪之濵以耕釣自全而巳九江之人未相喜愛其意似懼叟衣食之不足耳叟亦不促促而従之有王及者異夫鄕人焉以文學相求不以羇旅見懼以相安爲意不以可否自擇及於叟也如是之多叟在春陵及能相従遊嵗余而去將行規之曰叟愛及者也無惑叟言及方壯可彊藝業勿以遊方爲意人生若不能師表朝廷卽當老死山谷彼區區於財貨之末局局於權勢之門縦得鐘鼎亦胡顏受納行矣自愛耿容州歡於叟者及到容州爲叟謝主人聞幕府野次久矣正宜收擇謀夫引信才士有如及也能収引乎二三子賦送逺之什以系此云

問進士【永泰二年通州問】

第一

問天下興兵今十二年矣殺傷勞辱人似未厭控彊兵據要害者外以奉王命爲辭內實理車甲招賔客樹爪牙國家亦因其所利大者王而相之亞者公侯尙不滿望今欲散其士卒使歸鄕裏收其器械納之王府隨其才分與之祿位欲臨之以威武則力未能制欲責之以辭譲則其心未諭若捨而不問則未覩太平秀才通明古今才識傑異天下之兵須解蒼生須致仁壽其策安出子其昌言

第二

問往年天下太平仕者非累資序積勞考二十許年不離一尉至於入廊廟總樞轄則當時名聲籍甚者得至焉今商賈賤類臺隸下品數月之間大者上汗卿監小者下辱州縣至於廊廟不無雜人如専經以求進主文而望達者若不困頓於林野則必淒惶於道路今日國家行何道得九流鑑淸作何法得僥幸路絕施何令使人自知恥設何教使賢愚自分

第三

問開元天寶之中耕者益力四海之內髙山絕壑耒耜亦滿人家糧儲皆及數嵗太倉委積陳腐不可挍量忽遇凶年谷猶耗盡當今三河膏壤淮泗沃野皆荊棘已老則耕可知太倉空虛省鼠猶餓至於百姓朝暮不足而諸道聚兵百有餘萬遭嵗不稔將何爲謀今欲勸人耕種則喪亡之後人自貧苦寒餒不救豈有生資今欲罷兵息戍則又寇盜猶在尙須防遏使國家用何策得人安俗阜不戰無兵用何謀使縦遇凶年亦無災患

第四

問往年粟一斛估錢四百猶貴近年粟一斛估錢五百尙賤往年帛一匹估錢五百猶貴近年帛一匹估錢二千尙賤今耕夫未盡織婦猶在何故往年耕織計時量力勞苦忘倦求免寒餒何故今日甘心寒餒惰遊而巳於戲曩時粟帛至賤衣食至易今日粟帛至貴衣食至難而人心勤惰如此其何故也試一商之欲聞其說

第五

問古人識貴精通學重兼博不有激發何以相求三禮何篇可刪三傳何者可廢墨氏非樂其禮何以儒家委命此言當乎彼天女天孫不知何物彼日兄月姊弟妹是誰駔儈與傖奴寧分一純將二精何說孤竹之君何姓新城老婦何名棘竹出自何方毒銅產於何國何鄕無水可飲何地臥冰而溫何人恩信過於田橫何人壯勇等於闗侯何人鑿壞而遁何人終日掃門無淺近之不爲悉說

次山集卷七

欽定四庫全書

次山集卷八

唐元結撰

時議三篇【有表】

臣某言臣自以昏庸無堪逸浪江海陛下忽降公詔逺徵愚臣陛下豈不以凶逆未除盜賊屢起百姓勞苦力用不足將社稷大計與天下圖之者乎荒野賤臣始見軒陛又拘限忌諱不能悉下情以上聞則陛下又安用煩勞車乘招禮賢異臣實不能當君子之羞受小人之辱故編輿皁之說爲三篇名曰時議敢以上聞抵冒天威謹伏待罪臣結頓首謹上干元二年九月日前進士元結表上

時議上篇

時之議者或相問曰往年逆亂之兵東窮江海南極淮漢西抵秦塞北盡幽都今趙衞之疆悉爲盜有凶勇之徒在四方者防百餘萬如屯守二京従衞魁帥者不計當時之兵可謂彊矣當時人心已不固矣天子獨以數騎僅至靈武引聚余弱憑陵彊寇頓軍岐陽師及渭西曽不逾時竟摧堅鋭復兩京逃降逆類悉收河南州縣今河北隴陰姦逆尙餘今山谷江湖稍多忘命今所在盜賊屢犯州縣今天下百姓咸轉流亡今臨敵將士多喜奔散今賢士君子不求任使天子往在靈武至於鳳翔無今日兵革而能勝敵無今日禁制而無亡命無今日威令而盜賊不起無今日財用而百姓不亡無今日封賞而將士不散無今日朝廷而人思任使何哉豈天子能以弱制彊不能以彊制弱豈天子能以危求安而忍以未安忘危時之議者或相對曰此非難言甚易言矣天子往年悲恨陵廟爲凶逆傷污怨憤上皇忽南幸巴蜀哀傷宗戚多見誅害驚惶聖躬動息無所是以勤勞不辭親撫士卒與人權位信而不疑渴聞忠直過則喜攺如此所以能以弱制彊以危求安今天子重城深宮謙和而居冕旒淸晨纓佩而朝太官具味當時而食太常修樂和聲而聴軍國機務防詳而進萬姓疾苦時或不聞而廏有良馬宮有美女輿服禮物日月以備休符佳瑞相繼而有朝廷歌頌盛徳大業四方貢賦尢異品物公族姻戚喜符帝恩諧臣戲官怡愉天顏而文武大臣至於公卿庶官皆權位爵賞名實之外自已過望此所以不能以彊制弱忍以未安忘危若天子能視今日之安如靈武之危事無大小皆若靈武何寇盜彊弱可言當天下日無事矣

時議中篇

時之議者或相謂曰吾聞道路云云說士人共自謀曰昔我奉天子拒凶逆勝敵則家國兩全不勝則家國兩亡所以生死決戰是非極諫今吾屬名位巳重財貨已足爵賞已厚勤勞巳極天下若安吾何苦哉天下若不安吾屬外無仇讐相害內無窮賤相追何苦更當鋒刃以近死乎何苦更忤人主以近禍乎又聞之曰嗚呼吾州裏有忠義之者仁信之者方直之者今或有病父老母孤兒寡婦如身能存者力役乞丐凍餒不足況於死者父母妻子人誰哀之又聞曰今天下殘破蒼生危急受賦役者多寡弱貧獨流亡死生悲憂道路亦極矣天下若安我等豈無隴畝以自處若不安我等不復以忠義仁信方直死矣縦有益於我者安則隨之人且如此其然何故時之議者相對曰今國家非欲其然蓋失於太明太信而然耳夫太明則見其內情將蔵內情則防惑生焉防上惑下能今必信信可必矣故太信焉太信之中至姦元惡卓然而存如此使朝廷遂亡公直天下遂失忠信蒼生遂益寃怨如公直亡矣忠信失矣寃怨生矣豈天子大臣之所喜乎將欲理之能無端由吾屬議於野者又何所及

時議下篇

時之議者或相問曰今天子思安蒼生思滅姦逆思致太平方力圖之非不勤勞於今四年而說者異之何哉時之議者或相對曰如天子所思如說者所異天子大臣非不知之凡有制誥皆嘗言及言𨿽慇懃事皆不行前後再三頗類諧戲今或有仁卹之詔憂勤之誥人皆族立黨語指而議之其由何哉以言而不行之故也天子不知其然以爲言𨿽不行足堪沮勸嗚呼沮勸之道任明審均當而必行也必不行矣有言何爲自太古以來致理與化未有言之不行而能致矣若天子能追行巳言之令必行將來之法且免天下無端雜徭且除天下隨時獘法且去天下拘忌煩令必任天下賢異君子屏斥天下姦邪小人然後推仁信威令與之不惑此帝王常道何爲不及

管仲論

自兵興已來今三年論者多雲得如管仲者一人以輔人主當見天下太平矣元子異之曰嗚呼何是言之誤耶彼管仲者人耳正可與議私家畜養之計正可以修鄕裏畎澮之事如此仲當少容與焉至如相諸侯材量亦似不足致齊及霸材量極矣使仲見帝王之道興國之禮則天子之國不衰諸侯之國不盛如曰不然請有所說仲之相齊及齊彊富則合請其君恢復王室節正諸侯君若惑之則引禍福以諭之【如約諸侯之說】君旣聴矣然後約諸侯曰今王室將卑諸侯更彊文王風化殘削向盡武王疆域割奪無防禮樂不知其由徵伐何因而出我是故謹疆域勉日夜望振兵威可臨列國得與諸侯防盟一旦能新復天子之正朔更定天子之封畿上奉天子復先王之風化下令諸侯復先公之制度以爲何如若皆不従我則以兵臨於魯魯不敢不従則與魯西臨宋鄭宋鄭従則與三國北臨燕衞燕衞従則與諸國西臨秦晉秦晉従則與七國以尺簡約吳楚吳楚従則天下無不従之國然後定約若有果不従者則約従者曰吾屬以禮義尊天子以法度正諸侯使小國不常患弱大國不敢怙彊此誠長世之防若天子國亡則諸侯交爭兵戈相臨誰爲彊弱則安得世世禮讓相服宗廟血食我是故力勸諸侯尊天子今謀國猶豫宜往問之君不従約則與諸侯率兵伐之分其疆土遷其子孫畱百里之地奉其宗社下爲諸侯廣子孫之業上爲天子除不順之臣何如如此則諸侯誰敢不従然後定天子封畿諸侯疆域輿服器玩禮樂法度徵賦貢輸自齊魯節正節正旣定乃共盟曰有貳約者當請命天子廢其驕凶以立恭順廢其荒惑以立明哲敢不聴者伐而分之如初約制定於是諸侯先各造邸於天子之都諸侯乃相率朝覲已而従天子齋戒拜宗廟禮畢天子誓曰於戲王室之卑久矣予不敢望皇天后土之所覆載將旦暮皁隸於諸侯不可則願全肌骨下見先王今諸侯不忘先王之大徳不忘先公之忠烈共力正王室俾子主先王宗祀子若昏荒淫虐不納諫諍失先王法度上不能奉宗祀下不能安人民爾諸侯當理爾軍卒修爾矛防約爾列國罪予凶惡嗣立明辟予若能日勉孱弱力遵先王法度上奉宗祀下安人民爾諸侯當保爾疆域安爾人民修爾貢賦共予郊祀予有此誓豈云及予將及來世予敢以此誓誓於宗廟予敢以此誓誓於天地諸侯聞天子之誓相率盟曰天子有誓俾我諸侯世世得力扶王室使先王先公徳業永長諸侯其各銘天子之誓傳之後嗣我諸侯重自約曰諸侯有昏惑當如前盟若天子昏惑不嗣虐亂天下諸侯當力共規諷諫諍如甚不可則我諸侯共率禮兵及王之畿復諫諍如初又甚不可進禮兵及王之郊終不可進禮兵及王之官兵及王之宮矣當以宗廟之憂咨之當以人民之怨咨之當以天子昔誓咨之當以諸侯昔盟咨之以不敢欺先王先公告之以不敢欺皇天后土告之然後如天子昔誓如諸侯昔盟使管仲能如此則周之天子未爲奴矣諸侯之國則未亡矣秦於天下未至是矣如曰仲才及也君不従也仲智及也時不可也則仲曽是謀也乎君不従之也歟仲曽是爲也乎時之不可也歟況今日之兵不可以禮義節制不可以盟誓禁止如仲之輩欲何爲矣

防【五計反】論

元子天寶中曽預防於諫大夫之座酒盡而無以續之大夫嘆曰諫議散冗者貧無以繼酒嗟哉元子醉中議之曰大夫頗能用一謀令大夫尊重如侍中威權等司隸何若大夫問謀對曰得防婢一人在人主左右以防言先諷則可請有所說大夫不聞古有邰【湯一反】侯侯家得防婢寐則防言言則侯輒鞭之如是一嵗婢防如故侯無如婢何有夷奴每厭勞辱則假防其言似不怨而若忠信侯聞問之則曰素有防病寐中防言非所知也引防婢自辧辭說云云侯疑學婢鞭之不止髠之鉗之奴防愈甚奴於是重窺侯意先事防說說侯之過警以禍福侯又無如奴何客有知侯禍機因防奴之先扣侯門諫侯以攺過免禍侯納客爲上賔復【方又反】其奴命曰防良氏子孫世在於邰大夫誠能學奴效婢假防言以譏諫人主悔過追誤與天下如新大夫見尊重威權何止侍中司隸大夫乃嘆曰嗚呼吾謂今之士君子曽不如邰侯夷奴

丐論

天寶戊子中元子遊長安與丐者爲友或曰君友丐者不太下乎對曰古人鄕無君子則與雲山爲友裏無君子則與松竹爲友坐無君子則與琴酒爲友出遊於國見君子則友之丐者今之君子吾恐不得與之友也丐者丐論子能聴乎吾旣與丐者相友諭求罷丐友相諭曰子羞吾爲丐耶有可羞者亦曽知之未也嗚呼於今之世有丐者丐宗屬於人丐嫁娶於人丐名位於人丐顏色於人甚者則丐權家奴齒以售邪妄丐權家婢顏以容媚惑有自富丐貧自貴丐賤於刑丐命命不可得就死丐時就時丐息至死丐全形而終有不可丐者更有甚者丐家族於僕圉丐性命於臣妾丐宗廟而不取丐妻子而無辭有如此者不爲羞哉吾所以丐人之棄衣丐人之棄食提倚杖在於路傍且欲與天下之人爲同類耳不然則無顏容行於人間夫丐衣食貧也以貧乞丐心不慙迹與人同示無異也此君子之道君子不欲全道耶幸不在山林亦宜且杖隨我作丐者之狀貌學丐者之言辭與丐者之相逢使丐者之無恥庶防世始能相容吾子無矯然取不容也於戲丐者言語如斯可爲丐論以補時規

漫論【並序】

乾元已亥至寶應壬寅防時人相誚議曰元次山嘗漫有所爲且漫辭官漫聞議云云因作漫論論曰

世有規儉大夫持規之徒來問叟曰公漫然何爲對曰漫爲何似然對曰漫然規者怒曰人以漫指公者是他家惡公之辭何得翻不惡漫而稱漫爲漫何簡括漫何操持漫何是非漫不足準漫不足規漫無所用漫無所施漫焉何效漫焉何師公發巳白無終惑之叟俛首而謝曰吾不意公之說漫而至於此意如所說漫焉足恥吾當於漫終身不羞著書作論當爲漫流於戲凡流百氏有定限耶吾自分張獨爲漫家規簡之徒則柰我何

化虎論

都昌縣大夫張粲君英將之官與其友賈徳方元次山別且曰吾邑多山澤可致麕鹿爲二賢羞賔客何如及到官書與二友曰待我化行旬月使虎爲鹿豺爲麕梟爲鷓鴣蝦蟇爲兔將以丰江外庖防豈獨與徳方次山之羞賔客也徳方對曰嗚呼兵興嵗久戰爭日甚生人怨痛何時休息君英之化豈及豺虎將恐虎窟公城豺遊公庭梟集公楹羣蛙匝公而鳴敢以不然之論返化君英賈徳方報君英化虎之論宜豈直望化虎哉次山請商之君英所謂待吾化豺虎然後羞於屬也其意蓋欲待朝廷化小人爲君子化諂媚爲公直化姦逆爲忠信化競進爲退讓化刑法爲典禮化仁義爲道徳使天下之人皆涵純朴豈止化虎而羞我哉徳方未量君英耶次山故編所言爲化虎之論

辯惑二篇【有序】

議者多惑朱公叔第五興先所爲故引之作辯惑二篇以諭惑者其意亦欲將辯惑與時人爲勸懼之方

上篇

昔南陽朱公叔爲冀州刺史百城長吏多懼罪自去公叔不舉法彈理之聴其去官而已惑者曰公叔才達者也茍能威畏茍能逃罪當下自新之令不問前時之過公叔之爲也是哉辯者曰嗚呼先王作法令蓋欲禁貪邪絕凶暴使人不得茍免是以惡防異世之誅善及子孫之賞若法令不行則無以沮勸茍失沮勸則賞罰何爲嗚呼先王懼人民自相侵害故官人以理之加其爵祿使其富貴蓋爲其能理養人民者也彼乃絕理養之心以殺奪爲務去而不理而曰是乎豈有冠冕軒車佩符持節取先王典禮以爲盜具將天下法令而爲盜資乎致使金寶千嚢財貨百車令彼盜類各爲富家公叔不理柰何咨嗟

下篇

昔第五興先爲詔使舉奏刺史二千石防削免者甚眾興先以奉使稱職獲遷官焉惑者曰興先能糾劾過惡直哉使臣遷秩次也宜乎辯者曰夫理人貴久其法明其禁使人知常且長也漢家法不常耶禁不長耶何得興先暴將威令急操刑獄使防戮辱者如斯多乎若漢家天下法禁皆如冀州四方詔使皆如興先則亂生於令出禍作於遣使誰爲惑者聴我商之嗚呼畏陷人於法故先於禁制有抵犯者理而刑之示其必常也人始知懼先王欲人自新故爲善者賞之俾人勸而無懼然後乃理所以施賞罰於人民令似衣冠不可脫去如此慇懃乃能措刑殺致太平耳故曰賞善而不罰惡則亂罰惡而不賞善亦亂賞罰不行與過差必止若如此漢家之法在乎興先之爲是也乎眾人之惑諭乎

諭友

天寶丁亥中詔徵天下士人有一藝者皆得詣京師就選相國晉公林甫以艸野之士猥多恐泄漏當時之機議於朝廷曰舉人多卑賤愚瞶【五拜反】不識禮度恐有【良士反】言污濁聖聴於是奏待制者悉令尙書長官考試禦史中丞監之試如常吏【如吏部試詩賦論防】巳而布衣之士無有第者遂表賀人主以爲野無遺賢元子時在舉中將東歸鄕人有苦貧賤者欲畱長安依托時權徘徊相謀因諭之曰昔世已來共尙丘園潔白之士蓋爲其能外獨自全不和不就饑寒切之不爲勞苦自守窮賤甘心不辭忽天子有命聘之纁束帛以先意薦論擁篲以導道欲有所問如咨師傳聴其言則可爲規戒考其行則可爲師範用其材則可爲經濟與之權位乃社稷之臣君能忘此而欲隨逐駑駘入棧中食下廏藖麧【上侯辧反下下沒反】爲人後騎負皁隸受鞭防耶人生不方正忠信以顯榮則介潔靜和以終老鄕人於是與元子偕歸於戲貴不専權防惑上下賤能守分不茍求取始爲君子因諭鄕人得及林甫言意可存編爲諭友

次山集卷八

欽定四庫全書

次山集卷九

唐元結撰

元魯縣墓表

天寶十三載元子從兄前魯縣大夫徳秀卒元子哭之哀門人叔盈問曰夫子哭從兄也哀不亦過乎禮歟對曰汝知禮之過而不知情之至叔盈退謂其徒曰夫子之哭元大夫也兼師友之分亦過矣元子聞之召叔盈謂曰吾誠哀過汝所云也元大夫弱無所固壯無所専老無所存死無所餘此非人情人情所耽溺喜愛似可惡者大夫無之如戒如懼如憎如惡此其無情此非有心士君子知焉不知也吾今之哀汝知之焉而不知也嗚呼元大夫生六十餘年而卒未嘗識婦人而視錦繡不頌之何以戒荒淫侈靡之徒也哉未嘗求足而言利茍辭而便色不頌之何以戒貪猥佞媚之徒也哉未嘗主十畝之地十尺之舍十嵗之童不頌之何以戒占田千夫室宇千柱家童百指之徒也哉未嘗皁布帛而衣具五味而食不頌之何以戒綺紈梁肉之徒也哉於戲吾以元大夫徳行遺來世淸獨君子方直之士也歟

哀丘表

乾元庚子元子理兵於有泌之南泌南至徳丁酉爲陷邑乾元已亥爲境上殺傷勞苦言可極耶街郭亂骨如古屠肆於是收而藏之命曰哀丘或曰次山之命哀丘也哀生人將盡而亂骨不藏者乎哀壯勇已死而名迹不顯者乎對曰非也吾哀凡人不能絕貪爭毒亂之心守正和仁讓之分至令吾有哀丘之怨歟

左黃州表

乾元已亥贊善大夫左振出爲黃州刺史下車黃人歌曰我欲逃鄕裏我欲去墳墓左公今旣來誰忍棄之去於戲天下兵興今七年矣河淮之北千里荒艸自闗已東海濵之南屯兵百萬不勝徵稅豈獨黃人能使其人忍不去者誰曰不可頌乎後一嵗黃人又歌曰吾鄕有巫惑人人不知天子正尊信左公能殺之於戲近年以來以陰陽變怪將神之道罔上惑下得尊重於當時者日見斯人黃之巫女亦以妖妄得防恩澤朝廷不敢問州縣惟其意公忿而殺之則彼可誅戮豈獨巫女如左公者誰曰不可頌乎居三年遷侍禦史判金州刺史將去黃黃人多去思故爲黃人作表如左氏世系左公曆官及黃之門生故吏與女巫事則南陽左公能悉記之

呂公表

上元二年置南都於荊州爲江陵府使舊相東平呂公爲江陵尹兼禦史大夫分峽中湖南及武陵澧陽巴陵凡一十七州爲荊南節度觀察使公理荊南三年年五十一薨於官嗚呼使公年壽之不將也天其未厭兵革不愛蒼生歟公明不盡人之私惠不取人之愛威不致人之懼令不求人之犯正不刑人之僻直不指人之恥故名不異俗迹不矯時內含端明外與常規其大雅君子全於終始者耶公所以進退其身人不知其道公所以再在臺衡人不知其徳頌元化者誰預頌乎於戲公將用於人而不見其用人將得於公而公忘其所得乎結等迹參名業嘗在幕下將紀盛徳示於來世故刻金石畱於此邦

惠公禪居表

沂樊水二百餘里有湧溪入溪八九里有蛇山之陽是惠公禪居禪師以無情待人之有情以有爲全已之無欲各因其性分莫不與善知人困窮諭使耕織因人災患勸守仁信故閭裏相化恥爲弋釣日勤種植不五六年沮澤有溝塍荒臯有阡陌桑果竹園如伊洛間所以愛禪師者無全行無全道豈能及此鄕人欲增修塔廟托禪師以求福禪師亦隨人之意而制造焉直門臨溪廣堂背山庭列雙臺修廊夏寒松竹蒼蒼周流淸泉岑嶺復抱眾山回旋斯亦曠絕之殊境矣吾以所疑咨於禪師禪師曰我恐人忘善以事誘人及人將善固不以事爲累吾以所惑咨於禪師禪師曰公若以惑相問我亦惑於問焉公若無惑我復何對於戲吾漫浪者也焉能盡禪師之意乎縣大夫孟彥深王文淵識名顯當世必能盡禪師之意故命之作贊贊曰

聖者忘迹達人化心惠公之妙無得而尋如山出雲如水涵月惠公得之演用不竭無情之化可洽羣黎將引天下同於湧溪

夏侯嶽州表

癸夘嵗嶽州刺史夏侯公歿於私家門人弟子愛思不忘願旌遺徳將顯來世防予詔許優閒家於樊上故爲公作表庚子中公鎭嶽州予時爲尙書郎在荊南幕府嘗因亷問到公之州其時天下兵興已六七年矣人疲州小比太平時力役百倍公能淸正寛恕靜以理之故其人安和而服說爲當時法則及公罷歸州裏公家與吾相鄰見公在州裏與山野童孺與當道辭色均若語是非得喪語夭壽哀樂戀意澹然吾是知道勝於內者物莫能撓徳充於外者事不能誘公之所至其獨有乎於戲公旣壽而貴保家全歸於今之世誰不榮羨於公之世嗣與公官則本縣大夫李公狀著之矣

舜祠表

有唐乙已嵗使持節道州諸軍事守道州刺史元結以虞舜葬於蒼梧之九疑之山在我封內是故申明前詔立祠於州西之山南已而刻石爲表於戲孔氏作虞書明大舜徳及生人之至則大舜於生人宜以類乎天地生人奉大舜宜萬世而不厭考大舜南巡之年時巳一百一十二嵗矣自中國至蒼梧亦防有萬里蒼梧山谷深險可懼帝竟入而不回至今山下之人不知帝居之宮帝葬之陵嗚呼在有虞氏之世人民可奪其君耶人民於大舜能忘而不思耶何爲來而不歸何故死於空山吾實惑而作表來者遊於此邦登乎九疑誰能不惑也歟

崔潭州表

乙已嵗潭州刺史崔灌去官州人衡州司功防軍鄭浰爲鄕人某等請余爲崔公作表公前在澧州謠頌之聲達於朝廷褒異之詔與人爲程及領此州在今日能使孤老寡弱無悲憂單貧困窮安其鄕富豪彊家無利害賈人就食之類各得其業職役供給不匱人而當於有司若非淸亷而信正直而仁則不能至於觀察禦史中丞孟公奏課又第一防國家以犬戎爲虞未卽徵拜使蒼生正暍【於歇反】而去其庥廕使蒼生正渇而敝其淸源時艱道逺州人等不得詣闕寃訴且欲刻石立表以彰盛徳嗚呼刺史有土官也千里之內品刑之屬不亦多乎豈可令凶豎暴類貪夫姦黨以貨權家而至此官如崔公有者豈獨眞刺史耳鄭浰之爲豈茍媚其君而私於州裏耶蓋懼淸亷正直之道弱於時俗君子遺愛之心不顯來世故采其意而已矣

張處士表

永泰丙午中處士張秀卒於戲吾嘗驗古人將老死巖谷逺迹時世者不必其心皆好山林若非介直方正與時世不合必識髙行逺獨與時世不合不然則剛褊傲逸與時世不合彼若遭逢不容則身不足以爲禍將家族以隨之至於傷污毀辱何足說者故使之矯然絕世逃其不容直爲逸民竟爲退士枕石飲水終身而已當時之君欲以祿位招之有土之官欲以厚禮處之彼驚懼抗絕而去時之見能如此所以尢髙尙焉嗚呼處士與時不合者耶而未能矯然絕世遭以禮法相簡不見容悲夫

菊圃記

舂陵俗不種菊前時自逺致之植於前庭墻下及再來也菊已無矣徘徊舊圃嗟嘆久之誰不知菊也芳華可賞在藥品是良藥爲蔬菜是佳蔬縱須地趍走猶宜徙植修養尙忍蹂踐至盡不愛惜乎於戲賢士君子自植其身不可不愼擇所處一旦遭人不愛重如此菊也悲傷柰何於是更爲之圃重畦植之其地近防息之堂吏人不此奔走近登望之亭旌麾不此行列縱參歌妓菊非可惡之艸使有酒徒菊爲助興之物爲之作記以托後人並錄藥經列於記後

廣宴亭記

樊水東盡其南乃樊山北鮮津吏欲於鮮上而爲候捨漫叟家於樊上不醉則閒乃相其地形驗之圖記故實爲宴遊之處縣大夫馬公登之嘆曰謝公贈伏武昌詩云樊山開廣宴非此地耶吾欲因而修之命曰廣宴亭何如漫叟頌之曰古人將修廢遺尢異之事爲君子之道於戲天下有廢遺尢異之事如此亭者誰能修而旌之天將厭悔往乎使公方壯而有是心也當裁蓄簡紮待爲之頌故作此廣宴記

殊亭記

癸卯中扶風馬向兼理武昌以明信嚴防惠正爲理故政不待時而成於戲若明而不信嚴而不防惠而不正𨿽欲理身終不自理況於人哉公能令人理使身多暇招我畏暑且爲涼亭亭臨大江復出山上佳木相蔭常多淸風巡回極望目不厭逺吾見公才殊政殊迹殊爲此亭又殊因命之曰殊亭斵石刻記立於亭側庶防來者無所惑焉

右溪記

道州城西百餘步有小溪南流數十步合營溪水抵兩岸悉皆怪石歌嵌盤屈不可名狀淸流觸石洄懸激注休木異竹埀陰相蔭此溪若在山野則宜逸民退士之所遊處在人間可爲都邑之勝境靜者之林亭而置州已來無人賞愛徘徊溪上爲之悵然乃疏鑿蕪穢俾爲亭宇植松與桂兼之香艸以禆形勝爲溪在州右遂命之曰右溪刻銘石上彰示來者

刺史防記

天下太平方千里之內生植齒類刺史乃存亡休慼之系天下兵興方千里之內能保黎庶能攘患難在刺史爾凡刺史若無文武才略若不淸亷肅下若不明惠公直則一州生類皆受災害於戲自至此州見井邑丘墟生人防盡試問其故不覺涕下前輩刺史或有貪猥惽弱不分是非但以衣服飲食爲事數年之間蒼生蒙以私欲侵奪兼之公家驅迫非姦惡彊富殆無存者問之耆老前後刺史能卹養貧弱専守法令有徐公履道李公廙而已徧問諸公善或不及徐李惡有不堪說者故爲此記與刺史作戒自置州已來諸公攺授遷絀年月則舊記存焉

茅閣記

乙已平昌孟公鎭湖南將二嵗矣以威惠理戎旅以簡易肅州縣刑政之下則無撓人故居方多閒時與賔客嘗欲因亭引望以紓逺懷偶愛古木數株重覆城上遂作茅閣蔭其淸陰長風寥寥入我軒檻扇和爽气滿於閣中世傳衡陽暑濕鬱蒸休息於此何爲不然今天下之人正苦大熱誰似茅閣蔭而庥之於戲賢人君子爲蒼生之庥蔭不如是耶諸公歌詠以長之俾茅閣之什得系嗣於風雅者矣

九疑圖記

九疑山方二千餘里四州各近一隅世稱九峯相似望而疑之謂之九疑亦云舜登九峯疑禹而悲從臣有作九悲之歌因謂之九疑九峯殊極髙大逺望皆可見也彼如嵩華之峻崎衡岱之方廣在九峯之下磊磊然如布碁石者可以百數中峯之下水無魚鱉林無鳥獸如蟬蠅之類聴之亦無往往見大谷長川平田深淵杉松百圍榕栝並之靑莎白沙洞穴丹崖寒泉飛流異竹雜華回映之處似藏人家實有九水出於中山四水流灌於南海五水北注合爲洞庭若度其髙卑比洞庭南海之岸直上可二三百里不知海內之山如九疑者防焉或曰若然者玆山何不列於五嶽對曰五帝之前封疆尙隘衡山作嶽已出荒服今九疑之南萬里臣妾國門東望不見涯際西行防裏未盡邊陲當合以九疑爲南嶽以昆侖爲西嶽衡陽之輩聴逸者占爲山封君表作園囿耳但苦當世議者拘限常情牽引古制不能有所攺剏也如何故圖九峯略載山谷傳於好事以旌異之如山中之往迹峯洞之名稱爲人所傳說者並隨方題記庶防觀者易之時永泰丙午中也

寒亭記【在江華縣】

永泰丙午中巡屬縣至江華縣大夫瞿令問咨曰縣南水石相映望之可愛相傳不可登臨俾求之得洞穴而入棧險以通之始得構茅亭於石上及亭成也所以階檻憑空下臨長江軒楹云端上齊絕顚若旦暮景气煙靄異色蒼蒼石墉含映水木欲名斯亭狀類不得敢請名之表示來世於是於亭上爲商之曰今大暑登之疑天時將寒炎烝之地而淸涼可安不合命之曰寒亭歟乃爲寒亭作記刻之亭背

次山集卷九

欽定四庫全書

次山集卷十

唐元結撰

爲董江夏自陳表

臣某言月日勑使某官某乙至賜臣制書示臣云云伏見詔防感深驚懼臣豈艸木不知天心頃者潼闗失守皇輿不安四方之人無所系命及永王承制出鎭荊南婦人童子忻奉王教意其然者人未離心臣謂此時可奮臣節王初見臣謂臣可任遂授臣江夏郡太守近日王以冦盜侵偪總兵東下旁牒郡縣皆言巡撫今諸道節度以爲王不奉詔兵臨郡縣疑王之議聞於朝廷臣則王所授官有兵防禦鄰郡並邑疑臣順王旬日之間置身無地臣本受王之命爲王奉詔王所授臣之官爲臣許國忠正之分臣實未虧蒼黃之中死防無所不圖今日得達聖聴今臣年六十老母在堂縱未能奉義捐生則豈忍兩忘忠孝臣少以文學爲諸生所多中年自頥逸在山澤聖明無事甘爲外臣無何以鄙僻之故反爲人知遂污官次以至今日臣又頃年貶謫罪未昭洗今所授官復越班秩罷歸待罪是臣之分今陛下以王室艱難寄臣方面亦以忘身許國誓於皇天伏惟陛下念臣懇至謹因勑使某官奉表以聞臣某云云謹言

辭監察禦史表【上元元年進】

臣某言臣伏奉某月日勑除臣監察禦史裏行依前充山南東道節度防謀忽承天澤不勝慶喜負荷恩任伏增憂懼臣在至徳元年舉家逃難生防於死出自賊庭逺如海濵敢望冠冕陛下過聴疑臣有才謀可用謂臣以忠正可嘉枉以公詔徵臣延問當時之事言未可取榮寵已殊事未可行授任過次其時以康元狡逆陛下憂勞臣亦不辭疲駑奉宣聖防招集士卒師旅未成又逢張瑾姦凶再驚江漢臣恐陛下憂無制變遂曽表請用兵陛下嘉臣懇愚頻降恩詔聖私殊甚特加超擢至今臣自布衣未逾數月官防風憲任兼戎旅今不勞兵革凶豎伏辜臣不可終以無能茍安非望自姦臣逆命於今六年愧無寸能茍求祿位分符佩印不知慚羞戮辱及之死將不悔陛下忍而從者其可勝言臣才弱識下非智無謀循涯顧分實自知恥臣老母多病又無弟兄漂流殊鄕孤弱相養伏願陛下矜臣愚鈍不合齒於朝列念臣老母令臣得以奉養則聖朝無辱官之士山澤有純孝之臣不任悃欵之至謹遣某官奉表陳請以聞臣云云謹言

爲呂荊南謝病表

臣某言臣自去秋疾疹以至今日轉加羸弱庶事不理某月日附某官口奏請替某月日又進狀陳情未蒙允許伏增憂懼陛下應以臣久防驅策未忍替臣臣實憂陛下方隅切須鎭守臣不能起止四十餘日艱虞之際實慮變生今淮西敗散唐鄧危急在臣病廢豈敢偸安伏望天恩卽與臣替儻餘生尙在得至闕庭犬馬之心死生願畢不勝懇款之至謹遣某官奉表陳乞以聞云云

請節度使表【寶應元年進】

臣某言臣自以愚弱無堪逺迹江湖全身之外無所冀望陛下過聴徵臣顧問今臣起家數月之內官忝臺省爾來三嵗無益效用愧恥之甚在臣無逾臣竊以荊南是國家安危之地伏願陛下不輕易任人陛下若獨任武臣則州縣不理若獨任文吏則戎事多闕自兵興已來今八年矣使戰爭未息百姓勞獘多因任使不當致使敗亡伏惟陛下審擇重臣卽日鎭撫令陛下上游之地救愚臣不逮之急謹遣某官奉表以聞

乞免官歸養表

臣某言臣以爲才不稱任位過其量不自知分禍辱皆及臣才不知人量實褊僻逾越秩次忝辱衣冠人亦有慙臣自知愧臣少以愚弱不願爲吏書學自業老於儒家今迹在軍中日預戎事此過臣才分近於禍辱者矣臣常恐荒浪失於禮法自逸山澤預於生類今穢污臺省紊亂時憲此過臣才分近於禍辱者矣伏惟陛下察臣才分不令亂官則貪冒茍進之徒自臣知恥陛下若官不失人則天下自理故曰天下理亂系之官人臣以爲官人之難無敢易者陛下焉可易於臣哉臣無兄弟老母久病所願免官奉養生死願足上不敢污陛下朝列是臣之忠下不欲貽老母憂懼是臣之孝願全忠孝於今日免禍辱於將來伏惟陛下許臣免官許臣奉養在臣慶幸無以比諭謹遣某官奉表陳請以聞云云

謝上表【廣徳二年道州進】

臣某言去年九月勑授道州刺史屬西戎侵軼至十二月臣始於鄂州授勑牒卽日赴任臣州先被西原賊屠陷節度使已差官攝刺史兼又聞奏臣在道路待恩命者三月臣以五月二十二日到州上訖耆老見臣俯伏而泣官吏見臣以無菜色城池井邑但生荒艸登髙極望不見人煙嶺南數州與臣接近余防蟻聚尙未歸降臣見招輯流亡率勸貧弱保守城邑畬種山林冀望秋後少可全活臣愚以爲今日刺史若無武略以制暴亂若無文才以救疲若不淸廉以身率下若不變通以救時須一州之人不叛則亂將作矣豈止一州者乎臣料今日州縣堪徵稅者無防已破敗者實多百姓戀墳墓者蓋少思流亡者乃眾則刺史宜精選謹擇以委任之固不可拘限官次得之貨賄出之權門者也凡授刺史特望陛下一年問其流亡歸復防何田疇墾辟防何二年問畜養比初年防倍可稅比初年防倍三年計其功過必行賞罰則人皆不敢冀望僥幸茍有所求臣實孱弱辱陛下符節陛下必當謹擇臣固宜廢歸山野供給井稅臣不任懇欵之至謹遣某官奉表陳謝以聞

再謝上表【永泰二年進】

臣某言某伏奉某月日勑再授臣道州刺史以某月日到州上訖臣前日在官𨿽百姓不至流亡而歸復者十無一二𨿽冦盜不犯邊鄙而不能兵救鄰州𨿽賦斂僅能供給而有司不無罪狀𨿽人吏似從教令而風俗未能移易臣又多病不無假故水旱災沴每歲不免疾疫死傷臣州尢甚以臣自訟合抵刑憲聖朝寛貸猶宜奪官陛下過聽重有授任伏恐守亷讓者以臣爲茍安祿位抱公直者以臣爲內懷私僻有材識者辱臣於臺之下用刑罰者罪臣於程式之中臣所以不敢卽日辭免待陛下按驗虛實然後歸罪有司今四方兵革未寜賦斂未息百姓流亡轉甚官吏侵尅日多實不合使凶庸貪猥之徒凡弱下愚之類以貨賂權勢而爲州縣長官伏望陛下特加察問舉其功過必行賞罰以安蒼生誰不自私臣實不敢所言狂直朝夕待罪不任懇款之至謹遣某官奉表陳謝

廣徳二年賀赦表

臣某言伏奉某月日赦宣示百姓訖伏惟陛下以慈惠馭兆庻以謙讓化天下凡所赦宥皆允人望凡所惇勸皆合大經生識之類不勝大幸臣方領陛下州縣守陛下符節不得稱慶下位蹈舞闕庭不任歡戀之至

永泰元年賀赦表

臣某言某月日恩赦至州宣示百姓訖百姓貧弱者多勞苦日久忽防惠澤更相喜賀歡呼忭躍不自禁止伏惟陛下增修典禮正紀度勞謙慈惠與人更新此實興王之盛烈明主之至徳戴履天地誰不慶幸臣方守州縣不得蹈舞闕庭無任歡忻之至

請省官狀【乾元三年上來大夫】唐鄧等州縣官

右方城縣舊萬餘戶今二百戶已下其南陽向城等縣更破碎於方城每縣正員官及攝官共有六十人

以前件如前自經逆亂州縣殘破唐鄧兩州實爲尢甚荒艸千里是其疆畎萬寶空虛是其井邑亂骨相枕是其百姓孤老寡弱是其遺人哀而卹之尙恐寃怨肆其侵暴實恐流亡今賊防憑淩鎭兵資其給養今河路阻絕郵驛在其供承若不觸事救之無以勞勉其苦爲之計者在先省官其方城湖陽等縣正官及攝官並戶口多少具狀如前毎縣伏望量畱令並佐官一人余並望勒停謹錄狀上

請給將士父母糧狀【上元元年上來大夫】

當軍將二千人父隨子者四人母隨子者二十八人

以前件如前將士父母等皆因防亂不知所歸在於軍中爲日亦久夫孝而仁者可與言忠信而忠信者可以全義勇豈有責其忠信使之義勇而不勸之孝慈卹以仁惠今軍中有父母者皆共分衣食先其父母寒餒日甚未嘗有辭其將士父母等伏望各量事給其衣食則義有所存恩有所及俾人感勸實在於此謹錄狀上

請收養孤弱狀【上元元年上來大夫】

當軍孤弱小兒都七十六人【張季秀等三十九人無父母周國良等三十七人有父兄在軍】

以前件狀如前小兒等無父母者鄕國淪陷親戚俱亡誰家可歸傭丐未得有父兄者其父兄自經艱難久從徵戍多以忠義遭逢誅賊有遺孤弱子不忍棄之力相卹養以至今日乞令諸將有孤兒投軍者許收驅使有孤弱子弟者許令存養當軍小兒先取回殘及回易雜利給養謹錄狀上

舉呂著作狀【寶應元年奏】

故荊南節度觀察使江陵尹兼禦史大夫呂諲侄男季童

右見任祕書省著作郎

以前件狀呂某立身無私歷官淸儉身沒之後家無餘財長男幼小未了家事前件侄質性純厚識理通敏仁孝之性不慙古人自其疾甚不視事向五六十日軍府之事皆季童諮問事無大小處之無情以臣所見季童不獨爲賢子弟今時谷湧貴道路多虞漂流異鄕無以自給伏望天恩與季童便近州一正員官令其卹養孤防謹錄奏聞伏聽勑防

奏免科率狀【廣徳二年奏勑依】

當州準勑及租庸等使徴率錢物都計一十三萬六千三百八十八貫八百文

一十三萬二千四百八十貫九百文嶺南西原賊未破州已前

三千九百七貫九百足賊退後徴率

以前件如前臣自到州見庸租等諸使文牒令徴前件錢物送納臣當州被西原賊屠陷賊停畱一月餘日焚燒糧儲屋宅俘掠百姓男女驅殺牛馬老少一州幾盡賊散後百姓歸復十不存一資產皆無人心嗷嗷未有安者若依諸使期限臣恐坐見亂亡今來未敢徴率伏待進止又嶺南諸州防盜未盡臣州是嶺北界守捉處多若臣州不安則湖南皆亂伏望天恩自州未破已前百姓久負租稅及租庸等使所有徴率和市雜物一切放免自州破已後除正租正庸及準格式合進奉徴納者請據見在戶徴送其餘科率並請放免容其見在百姓產業稍成逃亡歸復似可存活卽請依常例處分伏願陛下以臣所奏下議有司茍若臣所見愚僻不合時政幹亂紀度事渉虛妄忝官屍祿欺上罔下是臣之罪合正典刑謹錄奏聞

奏免科率等狀【永泰二年奏勑依】

當州奏永防元年配貢上都錢物總一十三萬二千六百三十三貫三十五文

四萬一千二十六貫四百八十九文請據見在堪差科徴送

九萬一千六百六貫五百四十六文配率請放免

以前件如前臣當州前年陷賊一百餘日百姓被焚燒殺掠幾盡去年又賊逼州界防捍一百餘日賊攻永州陷邵州臣州獨全者爲百姓捍賊今年賊過桂州又團練六七十日丁壯在軍中老弱餽糧餉三年已來人實疲苦臣一州當嶺南三州之界守捉四十餘處嶺南諸州不與賊戰毎年賊動臣州是境上之州若臣州陷破則湖南爲不守之地在於徴賦稍合優矜今使司配率錢物多於去年一倍已上州縣徴納送者多於去年二分已下申請矜減使司未許伏望陛下以臣所奏令有類會諸經賊陷州據合差科戶臣當州毎年除正租正庸外更合配率防錢庻免使司隨時加減庻免百姓每歲不安其今年輕貨及年支米等臣請準狀處分謹錄奏聞

論舜廟狀【永防二年奏勑依】

右謹按地圖舜陵在九疑之山舜廟在太陽之溪舜陵古老以失太陽溪今不知處秦漢已來置廟山下年代寖逺祠宇不存毎有詔書令州縣致祭奠酹荒野恭命而已豈有盛徳大業百王師表歿於荒裔陵廟皆無臣謹遵舊制於州西山上已立廟訖持乞天恩許蠲免近廟一兩家令歲時拂灑示爲恆式豈獨表聖人至徳及於萬代實欲彰陛下澤及於無窮謹錄奏聞

舉處士張季秀狀【永防二年奏勑依】

臣州僻在嶺隅其實邊裔土風貪於貨賂舊俗多習吏事獨季秀能介直自全退守亷讓文學爲業不求人知寒餒切身彌更守分貴其所尙願老山林臣切以兵興已來人皆趨競茍利分寸不愧其心則如季秀者不可不加褒異臣特望天恩令州縣取其穩便與造艸舍十數間給水田一兩頃免其當戶徭役令得保遂其志此實明朝旌退讓之道亦爲士庻識亷恥之方謹錄奏聞

次山集卷十

欽定四庫全書

次山集卷十一

唐元結撰

縣令箴

古今所貴有土之官當其選授何嘗不難爲其動靜是人禍福爲其噓噏作人寒燠煩則人怨猛則人懼勿以賞罰因其喜怒太寛則慢豈能行令太簡則疏難與爲政旣明且斷直焉無情淸而且惠果然必行或曰關由上官事不自我辭讓而去有何不可誰欲字人贈君此箴豈獨書紳可以銘心

五規

出規

元子門人叔將出遊三年及還元子問之曰爾去我久矣何以異乎諾曰叔將始自山中至長安見權貴之盛心憤然切悔比年於空山窮谷與夫子甘饑寒愛水木而巳不數月自王公大夫卿相近臣之門無不至者及一年有向與歡宴過之可弔有始賀拜侯已聞就誅豈不裂封疆土未識豈無印綬懷之未暖其客得祿位者隨死得金玉者皆孥參遊宴者或刑或免叔將之身如犬逃者五六似防藏者八九當其時環望天地如置在杯鬥之中元子聞之嘆曰叔將汝何思而爲乎汝若思爲社稷之臣則非正直不進非忠讜不言𨿽手足斧口能出聲猶極忠言與气偕絕汝若思爲祿位之臣猶當避赫赫之路晦顯顯之機如下廐粟馬齒食而巳汝忽然望權勢而往自致身於刑禍之方得筋骨載肉而歸幸也大矣二三子以叔將爲戒乎

處規

州舒吾問元子曰吾聞子多矣意將何爲對曰雲山幸不求吾是林泉又不責吾非熈然能自全順時而老可矣復安爲哉舒吾曰元子其過誤乎其太矯也吾厭世人餙言以由道藏智以全璞退身以顯行設機以樹名吾子由之使我何信元子俛而謝之滕許大夫友元子聞不應舒吾之說乃曰嗟嗟元子少辭者耶何不曰使吾得所處但如山林不見吾是非吾將娭【音稀】往也以子爲飾言藏智退身設機何不曰如此豈不多於盜權竊位防污萬物富貴始及而刑禍促之者乎元子謝不及季川問曰兟【兟凡之別稱義載爾雅】終不復二論兟有意乎於戲季川吾有言則自是言逹則人非吾安能使吾身之有是而令他人之有非至於聞聞也哉

戲規

元子偶倚於云丘之顚戲牧兒曰爾爲牧歌當不責爾暴牧兒歌去乃暴他田田主鞭之啼而寃元子啼不止召其父而止之元子友眞卿聞之書過於元子曰嗟嗟次山茍戲小兒俾陷鞭焉而蒙寃之彼牧兒望次山猶臺不敢幹其主及茍戲乃或與次山猶仇讎斯豈愼徳也歟吾聞君子不茍戲無似非如何惑一兒使不知所以蒙過此非茍戲似非之非者耶惡不必易此元子報眞卿曰於戲吾獨立於空山之上戱歌牧兒得過防不可免彼行於世上有愛憎相忌是非相反名利相奪禍福相從至於有蒙戮辱者焉得不因茍戲似非世兒惑之以及者乎眞卿吾當以戲爲規

心規

元子病遊世歸於商余山中以酒自肆有醉歌裏夫公聞之【音多】元子之酒請歌之歌曰元子樂矣俾和者曰何樂亦然何樂亦然我曰我云我山我林我泉又曰元子樂矣俾和者曰何樂然爾何樂然爾我曰我鼻我目我口我耳歌已矣夫公曰自樂山林可也自樂耳目何哉人誰無此元子引酒當夫公曰勸君此杯酒緩飲之聴我說子行於世間目不隨人視耳不隨人聴口不隨人語鼻不隨人气其甚也則須封包裹塞不爾有滅身亡家之禍傷污毀辱之患生焉𨿽王公大人亦不能自主口鼻耳目夫公何思之不熟耶

時規

乾元已亥漫叟待詔在長安時中行公掌制在中書中書有醇酒時得一醉醉中叟誕曰願從天下鳥獸虫魚以充殺者之心願窮天下醇酎美色以充欲者之心中行公聞之嘆曰子何思不盡耶何不曰願得如九州之地者億萬分封君臣父子兄弟之爭國者使人民免賊虐殘酷者乎何不曰願得布帛錢貨珍寶之物溢於王者府藏滿將相權勢之家使人民免饑寒勞苦者乎叟聞公言退而記之授於學者用爲時規

惡圓

元子家有乳母爲圓轉之器以恱嬰兒嬰兒喜之母使爲之聚孩孺助嬰兒之樂友人公植者聞戲兒之器請見之及見之趨焚之責元子曰吾聞古之惡圓之士歌曰寧方爲皁不圓爲卿寧方爲污辱不圓爲顯榮其甚者則終身不仰視曰吾惡天圓或有諭之以天大無窮人不能極逺視四乖因謂之圓天不圓也對曰天縱不圓爲人稱之我亦惡焉次山柰何任造圓轉之器恣令悅媚嬰兒少喜之長必好之教兒學圓且陷不義躬自戲圓又失方正嗟嗟次山入門愛嬰兒之樂圓出門當愛小人之趨圓吾安知次山異日不言圓行圓動圓靜圓以終身乎吾豈次山之友也元子召季川謂曰吾自嬰兒戲圓公植尙辱我言絕忽乎吾與汝圓以應物圓以趨時非圓不預非圓不爲公植其操矛防刑我乎

惡曲

元子時與鄰里防曲全當時之懽以順長老之意歸泉上叔盈問曰向夫子曲全其懽道然也茍爲爾乎元子曰叔盈視吾曲其心以徇財利曲其行以希名位當過吾吾茍全一懽於鄰里無惡然可也東邑有全直之士聞元子對叔盈恐曰吾聞元次山約其門人曰無惡我之小曲眞惛鄙惡辭也吾輩全直三十年未嘗曲气以轉聲曲辭以達意曲步以便往曲視以回目猶患於古人古人有惡曲者不曲臂以取物不曲膝以便坐見天下有曲於君曲於民曲於神者往劫而死之今元次山茍曲言貌彊全一懽以爲不喪其直慁哉若能茍曲於鄰里彊全一懽豈不能茍曲於鄕縣以全言行茍能曲於鄕縣豈不能茍曲於邦國以彰名譽能茍曲於邦國豈不能茍曲於天下以揚徳義若言行名譽徳義皆顯豈有鐘鼎不入門權位不在已乎嗚呼曲爲之小爲大之漸曲爲之也有何不可姦邪凶惡其防【音由】乎元子聞之頌曰吾以顏貌曲全一懽全直君子之惡我如此猶有過於此者何以自免

水樂說

元子於山中尢所耽愛者有水樂水樂是南磳之懸水淙淙然聞之多久於耳尢便不至南磳卽懸庭前之水取欹曲竇缺之石髙下承之水聲少似聴之亦便

訂司樂氏

或有將元子水樂說於司樂氏樂官聞之謂元子曰能和分五音韻諧水聲可傳之來請觀學元子辭之使門人以南磳及庭前懸水指之樂氏醜惡慢罵曰韻瞶多矣焉有聴而云樂乎此言聞元子元子謝曰次山病餘惽固自順於空山窮谷偶有懸水淙石冷然便耳醉甚或與酒徒戲言呼爲水樂不防君子過聞而來實污辱君子之車僕樂官去季川問曰向兟謝樂官不亦過甚曰然吾爲汝訂之汝豈不知彼爲司樂之官老矣八音教其心五聲傳其耳不得異聞則以爲錯亂紛惑甚不可聴況懸水淙石宮商不能合律呂不能主變之不可防之無由此全聲也司樂氏非全士安得不甚謝之嗟乎司樂氏欲以金石之順和絲竹之流妙宮商角羽丰然遞生以化全士之耳猶以懸水淙石激淺注深淸瀛浥溶不變司樂氏之心嗚呼天下誰爲全士能愛夫全聲也

浪翁觀化【並序】

浪翁山野浪老也聞元子亦浪然在山谷病中能記水石艸木虫豸之化亦來說常所化凡四說

有無相化

浪翁曰陰陽之气化爲四時四時之行化爲萬物萬物形全是無化有萬物形盡是有化無此有無相化之說

有化無

浪翁曰人或云我立於東西望萬里目極則無人我兩忘終世相無此有化無之說

無化有

浪翁曰人或云我來於南北行萬里至無不有人我兩求終世相有此無化有之說

化相化

浪翁曰吾觀化於無也何無不有吾觀化於有也何有不無有無更化日以相化化言何極化言何窮

時化

元子聞浪翁說化化無窮極因論諭曰翁亦未知時之化也多於此乎曰時焉何化我未之記元子曰於戲時之化也道徳爲嗜欲化爲險薄仁義爲貪暴化爲凶亂禮樂爲耽淫化爲侈靡政教爲煩急化爲苛酷翁能記於此乎時之化也夫婦爲溺惑所化化爲犬豕父子爲惽欲所化化爲禽獸兄弟爲猜忌所化化爲讎敵宗戚爲財利所化化爲行路朋友爲世利所化化爲市兒翁能記於此乎時之化也大臣爲威權所恣忠信化爲姦謀庶官爲禁忌所拘公正化爲邪佞公族爲猜忌所限賢哲化爲庸愚人民爲徵賦所傷州裏化爲禍邸姦凶爲恩幸所迫廝皁化爲將相翁能記於此乎時之化也山澤化爲井陌或曰盡於艸木原野化爲狴犴或曰殫於鳥獸江湖化爲鼎鑊或曰暴於魚鼈祠廟化爲宮或曰數於祠禱翁能記於此乎時之化也情性爲風俗所化無不作狚狡詐誑之心聲呼爲風俗所化無不作諂媚僻淫之辭顏容爲風俗所化無不作姦邪蹙促之色翁能記於此乎

世化

浪翁聞元子說時化嘆曰吾昔聞世化可說又異於此昔世之化也天地化爲斧鑕日月化爲豺虎山澤化爲州裏艸木化爲宗族風雨化爲邸捨雪霜化爲衣裘呻吟化爲常聲糞污化爲梁肉一息化爲千嵗烏犬化爲君子元子惑之浪翁曰子不聞往昔世之化也四海之內巷戰門鬭防骨腐肉萬里相借天地非斧鑕也耶人民暗夜盜起求食晝遊則死傷相及日月非豺虎也耶人民相與寄身命於絕崖深谷之底始能聲呼動息山澤非州裏也耶人民奔走非深林薈叢不能藏蔽艸木非宗族也耶人民去鄕國入山海千里一息力盡暫休風雨非邸捨也耶人民相持於死傷之中裸露而行霜雪非衣裘也耶人民勞苦相寃瘡痍相痛老弱孤獨相苦死亡不能相救呻吟非常聲也耶人民多饑餓溝瀆病傷道路糞污非梁肉也耶人民奔亡濳伏戈矛相拂前傷後死免而存者一息非千嵗也耶僵王腐卿相枕路隅鳥獸讓其骨肉烏犬非君子也耶

次山集卷十一

欽定四庫全書

次山集卷十二

唐元結撰

亭銘【有序】

浯溪之口有異石焉髙六十餘丈周回四十餘步西面在江口東望峿臺北臨大淵南枕浯溪唐亭當乎石上異木夾戶疎竹傍檐瀛洲言無由此可信若在亭上目所厭者逺山淸川耳所厭者水聲松吹霜朝厭者寒日方暑厭者淸風於戲厭不厭也厭猶愛也命曰亭旌獨有也銘曰

功名之位貴得茅土林野之客所耽水石年將五十始有吾亭愜心自適與世忘情亭傍石上篆刻此銘

峿臺銘【有序】

浯溪東北二十餘丈得怪石焉周行三百餘步從未申至醜寅崖壁斗絕左屬回鮮前有磴道髙八九十尺下當洄潭其勢硱磳半出水底蒼然泛泛若在波上石巓勝異之處悉爲亭堂小峯歁竇其間松竹掩映軒戶畢皆幽奇於戲古人畜憤悶與病於時俗者力不能築髙臺以瞻眺則必山顚海畔伸頸歌吟以自暢達今取玆石將爲峿臺蓋非愁怨乃所好也銘曰

湘淵淸深峿臺陗陖登臨長望無逺不盡誰厭朝士覊牽局促借君此臺一縱心目陽崖礱琢如瑾如瑉作銘刻之彰示後人

東崖銘【有序】

峿臺西南支危髙迥在峿亭爲東崖下可行坐八九人其爲形勝與石門石屏亦猶宮羽之相資也銘曰

峿臺蒼蒼西崖云端亭午崖下淸陰更寒可容枕席何事不安

水樂銘【有序】

元子於山中尢所耽愛者有水樂水樂是南磳之懸水淙淙然聞之多久於耳尢便不至南磳卽懸庭前之水取欹曲竇缺之石髙下承之水聲少似聴之亦便銘曰

煙才通寒淙淙隔山風考鼓鐘

文編序

天寶十二載漫叟以進士獲薦名在禮部防有司考校舊文作文編納於有司當時叟方年少在顯名迹切恥時人襲邪以取進姦亂以致身徑欲塡陷穽於方正之路推時人於禮讓之庭不能得之故優遊於林壑怏恨於當世是以所爲之文可戒可勸可安可順侍郎楊公見文編嘆曰以上第污元子耳有司得元子是賴叟少師友仲行公公聞之諭叟曰於戲吾常恐直道絕而不續不虞公於子相續如縷明年有司於都堂策問羣士叟竟在上第爾來十五年矣更經喪亂所望全活豈欲迹防戎旅茍在冠冕觸踐機危以爲榮利蓋辭謝不免未能逃命故所爲之文多退讓者多激發者多嗟恨者多傷閔者其意必欲勸之忠孝誘以仁惠急於公直守其節分如此非救時勸俗之所須者歟叟在此州今五年矣地偏事簡得以文史自娛乃次第近作合於舊編凡二百三首分爲十卷復命曰文編示門人弟子可傳之於筐篚耳叟之命稱則著於自釋云不錄時大歷三年丁未中冬也

送張武序

乙未中詔吳興張公爲武縣大夫公舊友河東栁濳夫裴季安扶風竇伯明趙郡李長源河南元次山將辭防言悉以言贈上有勸仁惠防勞苦之風下有惜離異戒行役之諭元子聞之中有所指國家將日極太寧乖休八荒故自近年兵出滇外訂者或曰西南少疲是以天子特有命也將天之命斯未易然於戲蜀之遺民化於秦漢純古之道其由未知無置此焉姑取廢也如徳以涵灌義以封植其教遲逺其人迎喁至乎不可固未必也則曰保仁以惇養流惠以懷卹知其所勞示其所安無以醜之當可然也濳夫聞之中興不樂嘆曰吾嘗與朋友有四方之異不甚感人如今之心多問其故對曰嗟嗟子能有是言也吾故感焉行有規矣多無曰我四十於此無曰我時祿位下哉公乃復曰當不失於二公之意爲異年觀防之方也已敢戒行役敢自淸愼終不貽朋友之憂何如於是醉歌中堂極樂而已諸公有贈遞相編次

讓容州表

臣結言臣伏奉今月二十二日勑授臣使持節都督容州諸軍事守容州刺史中丞充本管經略守捉使四月十六日勑到二十一日發付本道行營臣實愚弱謬當寄任奉詔之日不獲憂懼臣聞孝於家者忠於國以事君者無所隠臣有至切不敢不言臣實一身奉養老母醫藥飲食非臣不喜臣暫違離則憂悸成疾臣又多病近日加劇前在道州黽勉六嵗實無政理多是假名頻請停官使司不許今臣所屬之州陷賊嵗久頽城古木逺在炎荒管內諸州多未賔伏行營野次向十餘年在臣一身爲國展效死當不避敢憚艱危但以老母念臣疾疹日久時方大暑南逾大山舉家漂泊寄在湖上單車將命赴於賊庭臣將就路老母悲泣聞者淒愴臣心可知臣欲扶持版輿南之合浦則老母气力難於逺行臣欲奮不顧家則母子之情禽畜猶有臣欲久辭老母則又污辱名教臣欲便不之官又恐稽違詔命在臣肝腸如煎如燭昔徐庶心亂先主不逼令伯陳情晉武允許君臣國家萬代爲規伏惟陛下以孝理萬姓慈育生民在臣情志實堪矜湣臣每讀前史見吳起遊宦噬臂不歸溫嶠奉使絕裾而去常恨不逢斯人使之殊死臣所以冒犯聖防乞停今授待罪私門長得奉養供給井稅臣之懇願塵黷天威不勝惶恐謹遣某官奉表陳讓以聞

次山集卷十二

