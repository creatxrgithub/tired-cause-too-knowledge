永和本薩天錫逸詩

﹝元﹞薩都剌著

永和本薩天錫逸詩

重刻宋本寒山集並永和本薩天錫佚集序

曲園兪樾題贈

刻永和本薩天錫逸詩序

新芳薩天錫雜詩妙選稿全集

後跋文藳

●永和本薩天錫逸詩

﹝缺﹞

●重刻宋本寒山集並永和本薩天錫佚集序

余昔在大學﹐與篁�島田君同寮﹐奇書共賞﹐古義相質﹐意最相得也﹐君嘗謂余曰﹐吾有次子﹐性癖獨愛古籍﹐尢喜校勘﹐不知其它﹐𨿽督責善導之﹐未之有攺﹐每以此爲憂﹐余以爲君之意﹐非憂實喜也﹐旣而君歸道山﹐其次子翰以遺命來執贄於余﹐時歲未弱冠﹐�然曰﹐考據自閻錢諸老﹐理學從程朱諸先生以下﹐分毫拆絲﹐無復餘蘊矣﹐獨校勘一道﹐挽近不有精究之者﹐願賴先生講之﹐察其言貌﹐自信甚篤﹐而客气陵厲﹐謂人無己若也﹐試問以窮理經世之學﹐則默無敢對﹐乃始知篁�君之意﹐實在憂而非喜﹐余亦私爲之憂也﹐然而以其才之不凡﹐與其自信之篤﹐余則心乎愛深矣﹐有望也遠矣﹐因謂與責備於今日﹐不如使先饜足其心﹐然後徐進之於義理之學也﹐乃盡出余所藏唐鈔宋槧以讀之﹐又請靑山宮相﹐使校內府之書﹐當斯時﹐翰也沈�祕冊﹐一日之中朝而夕﹐一月之中朔而晦﹐未嘗少懈﹐由是造詣日深﹐其校勘之精﹐𨿽視錢竹汀顧澗蘋未知何如﹐蓋亦不在狩谷掖齋市野迷庵之下也﹐翰向著古文舊書考﹐皆當日讀禦本及余藏時所點勘考證﹐其第一輯則蘇峯徳富氏旣印之於民友社﹐今又將合刻其所校內府宋本寒山集及永和本薩天錫佚詩﹐來屬序於余﹐嗚呼小子翰﹐汝於校勘勤矣﹐鑑衡亦精﹐今誠無有出於汝右者﹐𨿽然是枝葉耳﹑聖學之大本則曰博文約禮﹐博文者訓詁之推也﹐約禮者義理之聚也﹐訓詁以漢學爲據﹐而勿醉其糟粕﹐義理以宋學爲門﹐而勿墮其窠臼﹐實心以求道之體﹐活眼以觀道之用﹐則天地之間道外無物﹐物外無學﹐而克己濟眾﹐一其指歸﹐溫故知新能極其賾者﹐皆淵源於此﹐自今以往﹐汝以訓詁爲緯﹐義理爲經﹐進鉆研博約之旨﹐誠正持心﹐孝弟飭行﹐戒倨傲﹐守謙抑﹐袪迂腐之見﹐講當世之務﹐夙興夜寐﹐思所以勿忝先人﹐是余之所望於汝﹐而轉憂爲喜﹐其殆在於此﹐夫苟如是﹐則不啻爲儒家之孝子﹐抑亦聖門之忠臣矣﹐嗚呼汝往欽哉﹐遂書與之﹐非敢曰序也﹐以規而進之也﹐以規也者﹐所以答於其視余猶父之至情也﹐乃又所以重其先人之遺命而盡余之友誼也﹐明治乙巳夏四月井井居士竹添光鴻

●曲園兪樾題贈

﹝缺﹞

●刻永和本薩天錫逸詩序

予曾讀慶長刻本《薩天錫妙選槁》﹐中有《天滿宮詩》曰﹕『無常說法現神通﹐千里飛梅一夜松。萬事夢醒云吐月﹐觀音寺裏一聲鐘』。因疑當時元師新破﹐而其詩至比之於神明。夫敵愾非一人之故﹐神明非推諛之比﹐�如飛梅之說是坊間俗傳﹐𨿽明洪序王原吉亦言及於玆﹐彼有爲而作焉﹐孰謂天錫而妄信之耶。而審諦其版貌頗與他刻不類﹐又怪其格調卑弱﹐不似天錫他詩流麗淸婉也。迨得永和覆元本校之﹐始知此一首實系後人攙入﹐以其調求之﹐蓋當時浮屠能詩者所�耳。而或摘其『欲駕雲帆滄海去﹐秋風八月上蓬來』二句﹐以爲天錫嘗來我邦﹐殊不知其送《王幼達之北京》詩﹐《敬試謝恩》詩﹐皆以『蓬萊』﹑『扶桑』取興﹐是『蓬萊』﹑『扶桑』並屬空言也。又引『爲客三年海上州』一首以爲證﹐是亦不然。考天錫弱冠﹐登泰定丁卯第﹐元統乙亥除閩憲知事﹐畱於閩之憲幕三年﹐晚寓武林﹐爲客三年卽謂客閩三年﹐其《送張都臺還京》「幕府三年�雪裏」一首可證。蓋燕閩相隔數千里﹐其稱以爲蠻域爲胡人﹐是亦出於詩人比興之語﹐非來我邦也。伊藤《東崖盍簪錄》以爲來我邦者﹐恐涉瑞巖云云而誤。然瑞巖卽黃巖之瑞巖﹐若以爲我奧之瑞巖﹐則育王月江﹑天童云外﹑瑞巖雪磯﹑皆將不得爲元僧矣。予自束發出訪天下之書﹐凡所謂舊鈔﹑舊刻者未嘗不讀之。而求之於面貌與實用二者﹐其初也﹐以貌取者蓋十九﹐以用取者蓋十一。久而知面貌𨿽佳實有出於坊刻者﹐校異同以考其源流﹐嚴取捨而論其精粗﹐於是其可取者蓋十一而止耳。若是書紙墨漶漫﹐版貌卑俗﹐而覆雕之﹐信卻遠勝乎諸家之精本。校官設而有臆本﹐書屢雕而攙本出﹐嗚呼東西相望鈔刻之精不少﹐然半解之知不敢妄攺﹐存眞傳信者則捨鎌倉﹑室町二氏舊刊之外予未之見也。《雁門集》二十卷﹐天錫所手定﹐至正丁酉嘉議大夫﹑禮部尙書﹑兼集賢待制史局總裁官�郡幹文傳序之。至正末年已有刻本﹐再刻於明天順己卯﹐是其遠孫賜進士第﹐嘉議大夫﹑禮部右侍郎﹑兼詹事府少詹事薩琦匯輯遺篇﹐以一身本爲一卷﹐合舊刻二十卷﹐總而爲六卷者。三刻於成化乙巳﹐乃賜進士中順大夫﹑知州府事關中趙蘭得仁和沈文進家藏舊本﹐惜其無刊本乃捐俸鋟梓於郡齋﹐分爲八卷者。四刻於弘治癸亥﹐東昌知府雁門李舉就趙本所重雕﹐惟攺題曰《薩天錫詩集》。然《幹文傳序》云「嘗出其所作之詩曰《雁門集》者見示」﹐則其作《薩天錫詩集》者非矣﹑五刻於毛晉汲古閣﹐分爲三卷﹐題曰《薩天錫詩集》﹐後晉得《雁門集》八卷於荻匾王氏﹐校對前刻所不具者爲集外詩一卷﹐又攺題《雁門集》﹐其前刻多同李本﹐後刻乃頗類趙刻﹐蓋李氏𨿽據趙本刻之互有異同也。六刻於淸康熙庚申﹐遠孫薩希亮所刻﹐亦作六卷。七刻於顧嗣立《元詩選》﹐采趙李二本附注異同﹐又兼采包山葉石君樹蓮之校本。葉校卽據趙刻校者。八刻於嘉慶丁卯﹐乃遠孫薩龍光所搜采補入﹐釐爲十四卷﹐附詩餘﹑倡和錄﹑別錄﹐以一官爲一卷﹐臚列異同﹐附注案語﹐所增多凡三十一篇。蓋二十卷本最古﹐八卷﹑六卷二本又次之﹐而龍光所編爲最全矣。二十卷之書今不知其存否﹐其餘諸本皆嘗爲點校﹐而其數略相同。是篇則起《龍涎香》﹐終《靑絹》﹐七律凡一百三十八首﹑七絕三首﹑五絕一首﹐後附藳文七篇﹐皆系爲緇徒所作。今較之於《雁門集》﹐七律凡八十九首﹑七絕二首﹑五絕一首﹐皆《雁門集》無載者。惟七絕「眼中樓觀見應稀」一首﹐則《雁門集》此下猶有「髙擎玉露仙人掌﹐上銀河織女機。全趙堂堂遺物在﹐山川良是昔人非」四句﹐蓋是篇所載﹐截七律以成七絕也。而其已所見於《雁門集》七律四十九首亦極多異同﹐且善於《雁門集》。《幹文傳序》云「又有巧題百首﹐皆七言律﹐別爲一集。」《毛�跋》云「尙有《無題七言八句百首﹐別爲一集」。而正與是篇合﹐卽知是篇則明淸之逸篇。而天錫在時﹐已爲《雁門集》以外之單行本也亦確矣。書爲「求和丙辰刻本」﹐丙辰卽當明洪武九年。相其版貌﹐蓋據元季刻本所覆鐫。但今未知其出於何年刻本。而明歷丁酉元祿甲戌諸刻﹐皆就慶長壬寅攙入本而刻之無足貴矣。嗚呼延文永和之際﹐何其多刻本也。𨿽以予之不敏﹐所見猶不下十有餘種﹐而皆盡出於宋元二本﹐多天龍比丘妙葩所刻者。而其入梓也﹐不敢妄攺一字。比之於明人妄誕﹐每經一刊必有私損私增﹐數傳之後遂失其眞者﹐其髙下懸絕果何如哉。同是範史鄭君傳也﹐宋乾道冑監本則曰「吾家貧爲父母羣弟所容」。而元至治福州路刻本則爲上妄增一「不」字。同是宋版周易也﹐其監本則曰「幹爲金﹐坤爲釜」。而建安麻沙本則曰「幹爲金﹐坤又爲金」。是皆後人輕校遂致亂壞也﹐抑予又有進焉。昔王元美藏宋本以萬計﹐獨算經史亦過二千餘卷。嘉靖藉沒嚴嵩資財﹐卽有宋本四十部八百七十七本﹐元本十二部二百四十八本。趙氏二世之書皆歸於錢蒙叟﹐亦有宋元本八千餘卷。夫如是則明之末葉未嘗憂無宋元本也。而不知此之發揚﹐堙晦澌滅至不可問﹐可勝嘆哉。是書元收在我羣書點勘中﹐蘇峯先生將合刻寒山﹑天錫二集﹐屬校於予。予曰﹕古者監本﹐書必倩名人。故周廣順九經監本卽成於郭�之手﹐宋端拱冑監五經正義多出於趙安仁。靖康南徙字學泯焉﹐校書之重求備於一人﹐於是書始夥俗訛字﹐何�坊本乎﹑�元本乎。故以寒山集比當時監刻諸本已多壞字﹐以是書視寒山集又更加多。然壞字之甚者稍識字者皆舉目可辧﹐而古人假借通用之字﹐今人已不盡可知。若欲點攺可知之脫文壞字﹐而悉並攺其不可知者﹐則舊書之面貌不幾於掃地盡歟。淳熙唐刻覆監荀子﹐其誤同熙寧原刻﹐可謂愼之至矣﹐故予之校是書也必愼必遵。𨿽知其爲顯誤亦不敢校攺﹐蓋將使世之君子﹐知舊書之不可臆攺也。嗚呼《天滿宮》七絕攙入之事﹐已是皇國書史至辱﹐予不忍使後人致深疑於皇國舊刊本﹐且天錫有遺累也﹐故詳辧之。

明治乙巳夏四月﹐雙桂後人島田翰識於大崎�莊

乙巳之春﹐蘇峯先生旣損重資刻我《古文舊書考》﹐淸曲園兪先生爲跋其書﹐又題曾文正公所贈「眞讀書人」四字﹐介駐蘇領事白須君移以贈予。井井夫子聞之悅曰「先生嘉道後鴻儒﹐一言之推重如泰華」。市�器堂君則曰「是自安井息翁《管子纂詁》來﹐所絕無而僅有者。」嗚呼予之藐焉何以得之於先生﹐顧通儒碩望﹐以讀書種子有繼爲念。適知予志所存﹐深喜故人遺業不墜﹐過稱至此。不然萬里寄書所以期待獎推者何其甚渥乎。是書之刻﹐實系從�書點勘中所錄出﹐故請諸蘇峯先生﹐以題卷端。

永和本薩天錫逸詩﹣﹝元﹞薩都剌著

●新芳薩天錫雜詩妙選稿全集

【島田翰審定永和覆元本】

龍涎香

琉璃簾

無弦琴

松化石

苔梅

問梅

松龍

絮化萍

龍杖

蝶使

鶴夢

鶯捘

螢燈

螺杯

虎枕

雙陸

沙書

燈花

走馬燈

雁賓來

梅魂

柳眼

胭脂

网巾

筆陣

詩戰

酒旗

瓶笙

墖燈

書燈

水燈

硯燈

玉壺冰

醒酒石

碧筩飲

碧筩杯

蓮葉舟

蓮花燈

花霧

綠陰

霜花

雪珠

雪燈

雪米

水紋

煮茶聲

雪煎茶

月中桂

水中梅影

海潮

紅塵

曉色

浴堂

虎頂杯

茶煙

竹夫人

松枝火

佳人手

賣花聲

梅花夢

夢中

病起登樓

次依前韻六首

九華山題石潭驛

觀駕春搜

前詩未盡再賦春搜此足以

宿玄洲精舍芝菌閣別張伯雨

贈劉云江宗師

送謝舜咨遊茅山

西京春日

黃河雨夜懷完顏子方四子

次�閒之送別劉云江歸茅山

四時宮詞四首

寄王本中臺椽

送椽長王仲仁北上

和鄧善之送陳堯卿韻

上脫歡大夫

多景樓

過吳江

謁王主簿�芝瑞

王徳修自湘中來會於京口索詩歸錢塘

龍潭驛

上元日

入城舟中

次龔子敬題壁間詩

過姑蘇懷陳教授

采石漫興

別蘇武

宿靑陽雲松臺二首

書建徳驛

澗泉明府見示病中佳作次韻述懷二首

寄河村二首

過京口城南橋

過孫園

病中夜坐

九日京口作

金陵道中題沈氏壁

送張志道之京

殿試謝恩次韻

送禦史嶽齊髙渡江

次王繼學謫海南還

吉陽珂軍

梅嶺

過梁太傅王彥章墓

章貢道中

永壽宮之治亭

題天臺宗應處士孫鶴軒

南安鎭撫許南山奉表赴西省送別

到黃州

�城和宗梅韻

和南丰同知李牧將

題劉渙中司空山隱居圖

和中丞伯庸馬先生贈別中丞除南臺僕馳驛遠迓至上京中丞教政

偕廉公亮遊鐘山

登鎭陽龍興寺閣觀銅鑄觀音像

贈仁皇講師達上人

寄文濟王府教授郭尙之

元統乙亥歲除閩憲知事未行立春十日參政許可用惠茶詩以謝之

遊茅山

送南臺張從事歸北

和張仲舉靑溪夜行

送湖州彭元明道士入茅山

送任仲甫回廣西

次仲舉題皖山金氏秀野亭韻

桂蘭

送劉子謙之廣西

水中云

楊柳

涼書

靑絹贊

○龍涎香

瀛島蟠龍玉唾凝﹐輕氛飛繞博山靑。暖浮蛟窟潮聲怒﹐淸徹驪宮蟄夢醒。碧腦杵霜收海气﹐紅薇滴露洗云腥。雨窗篝火濃燻被。瞢駕蒼鱗上帝庭【瞢駕蒼鱗上帝庭「瞢」疑誤﹐當作「夢」。】。

○琉璃簾

澄光搖碎一庭秋﹐瑩碧玲瓏皺浪浮。淨練懸風晴未落﹐明河接地曉難收。冰痕半捲銀鉤冷﹐繡帶低垂玉縷柔。纖手怯寒輕捲處﹐不妨月影上瓊樓。

○無弦琴

獨繭長繅底用抽﹐蛇紋空鏁鳯枝秋。落星畱暈繩光斷﹐凍瀑無聲練影收。別霍那聞風外泣【別霍那聞風外泣「霍」疑誤﹐當作「鶴」。】﹐孤鸞不向月中愁。多情只有柴桑老﹐寂寂髙山水自流。

○松化石

苔根蘚幹勢崚增﹐不向山中變茯苓。傲雪心頑龍蛻骨﹐嘯風聲斷虎離形。誓堅節操磨今古﹐肯獻瑰奇列丙丁。應用區區梁棟用【應用區區梁棟用「應用」疑誤﹐當作「應勿」。】﹐直須煉補老天靑。

○苔梅

一夜蟠龍裂翠鱗﹐土花深護玉精神。蒼寒滿樹黃昏月﹐碧老孤根太古春。姑射香燻荷制好﹐逋仙淸入艸衣新。料應不爲天風冷﹐自怨冰肌受點塵。

○問梅

尋春蹈雪過江湖﹐試扣風前玉一株。香影爲誰甘寂寞﹐精神何獨占淸臒。鐘殘角斷愁多少﹐月落參橫瞢有無【月落參橫瞢有無「瞢」疑誤﹐當作「夢」。】。吟繞南枝渾不應﹐好將心事喚林逋。

○松龍

夭嬌拏空海上來【夭嬌拏空海上來「夭嬌」疑誤﹐當作「夭矯」。】﹐蜿蜒脫骨老莓苔。紫髯夜濕南山雨﹐鐵甲春驚萬嶽雷。影動欲翻平地起﹐聲號如捲怒潮回。蜷枝冷掛巖前月﹐猶似擎珠照九垓。

○絮化萍

點綴離人恨已多【點綴離人恨巳多「巳」誤﹐當作「已」。】﹐水流雲散爲消磨。半篙晴漲星無數﹐兩岸東風雪幾何。脫白定知沾化雨﹐取靑應是謝恩波。滿池好護蒼天影﹐休送春歸繞汴河。

○龍杖

鱗甲光搖玉一枝﹐幽宮擒出神中持。多應掌握提攜晚﹐休恨飛騰變化遲。緩策不愁山雨濕﹐輕筇長有野雲隨。會看掛壁風雷起﹐莫待仙翁化葛陂。

○蝶使

頒紅降紫繞芳菲﹐催就東風錦一機。采訪有心香外舞﹐指揮無計日邊飛。曉穿竹徑應持節﹐晚駐花房欲繡衣。可解皇華驚別夢﹐折梅休恨寄難歸。

○鶴夢

九臯露冷寂無聲﹐一覺遊仙思更淸。風過松巖酣未醒﹐煙生茶竈倦還驚。靑田月下家千里﹐赤壁舟中夜幾更。香冷紫芝初睡足﹐莫教琴上玉弦鳴。

○鶯捘【鶯捘「捘」疑誤﹐當作「梭」。】

自織春風金縷衣﹐穿紅度紫往來飛。柳堤靜捲絲千尺﹐花塢橫拖錦萬機。時見枝頭捎蝶去﹐不愁壁上化龍歸。羞同杼軸勞紅女﹐一擲遷喬願肯違。

○螢燈

微黃閃閃拂晴波﹐幾度黃昏誤舞蛾。銀粟無煙棲碧蘚﹐玉虫畱影綴靑莎。秋堂雨歇寒光墜﹐晚徑風涼冷燼多。喚起紗囊車武子﹐爲渠還賦短檠歌。

○螺杯

香醅浮蟻入拖窩﹐半殼蒼瓊費琢磨。應愧美人挫翠髻﹐但供豪客捲金波。尊中碧照珠光潤﹐掌上春驚海气多。安得滄溟俱變酒﹐垂涎終日飲無何。

○虎枕

縛捉南山白額兒﹐鼻雷如吼臥支頤。牀頭夜嘯威長在﹐帳裏風生醉不知。探穴編須應有夢﹐寢皮食肉未爲奇。何如欲伏雲華殿﹐聆徹簫韶九奏時。

○雙陸

彩骰淸響打盤飛﹐曾記唐宮爲賜緋。影入空梁殘月在﹐聲隨徵馬落星稀。重門據險贏輸擲﹐數點爭雄莫露機。誰似懷英誇敵手﹐街前奪得翠裘歸。

○沙書

玄沙一掬舞蛟虯﹐艸聖何須墨染頭。鳥過篆文歸鐵畫﹐蟹行淸響落銀鉤。竹間日射文星彩﹐紙上風驚字迹收。大手莫將成末藝﹐論功還愧管城侯。

○燈花

誰分春色上銀臺﹐小艸梢頭吐燼煤。丹萼擎煙深夜結﹐朱蕤吐火背陽開。吟窗對酒尋詩罷﹐旅館敲棋待客來。願得東君恩淡滿﹐芳心一點不成灰。

○走馬燈

飆輪推駕騎炎精﹐飛入人間不夜城。風鬣追星低弄影﹐霜蹄逐電去無聲。秦軍夜潰咸陽火﹐吳炬霄馳赤壁兵。更憶雕鞍年少客﹐章臺踏碎月華明。

○雁賓來

地北天南萬里身﹐驚塞昨夜過邊塵。暫隨沙漠秋來瞢﹐畱得湘江社後春。水宿雲飛同是客﹐風嘹月唳自相親。荒沙斷渚年年路﹐應認蘆花作主人。

○梅魂

枝南枝北夜迢迢﹐飛入孤山路寂寥。水月浮香應自返﹐溪風弄影爲詎招【溪風弄影爲詎招「詎」疑誤﹐當作「渠」。】。縞衣夢裏和愁斷﹐玉笛聲中恨未消。似欠靈均歌楚些﹐逋仙墳冷艸蕭蕭。

○柳眼

媚暖窺春淺碧浮﹐欲開還閉半頻羞。露垂煙縷秋波澑﹐雨歇風條曉淚流。上苑困酣興廢夢﹐灞橋看盡古今愁。五株彭澤回靑合﹐應是生花有滿頭。

○胭脂

仙花和淚搗芳�座【仙花和淚搗芳�座「�座」疑誤﹐當作「塵」。】﹐駐得靑娥不老春。香暈紅潮生玉頰﹐暖融絳蠟點櫻唇。渭流漲膩人應遠﹐宮井畱班恨愈【宮井畱班恨愈新「班」疑誤﹐當作「斑」。】。鏡倚綠窗嬌瞢醒【鏡倚綠窗嬌瞢醒「瞢」疑誤﹐當作「夢」。】﹐素娥淡醮曉妝均【素娥淡醮曉妝均「醮」疑誤﹐當作「蘸」「均」疑誤﹐當作「勻」。】。

○网巾

烏紗未解滌塵袢﹐一网淸風兩鬢寒。篩影細分云縷滑﹐棋文斜界墨絲漧。不須漁父燈前結﹐但向詩翁鏡裏看。頭上任渠籠絡盡﹐有時怒發亦衝冠。

○筆陣

援策登壇拜墨卿﹐霜毫不用鐵爲兵。酣戰已拔三都壘﹐奏捷還攻五字城。怒捲龍蛇雲霧泣﹐馳驅鬼神風雨驚。攀蟾獨掃千軍陣﹐功奪中書第一名。

○詩戰

風騷勍敵號無雙﹐坐擁諸生奪碧憧【坐擁諸生奪碧憧「碧憧」疑誤﹐當作「碧幢」。】。七步未容曹植斗﹐五言先遣李陵降。築壇气壓淮陰澤﹐橫槊胸吞赤壁江。一掃千軍麾上將﹐毫吟安得筆如杠【毫吟安得筆如杠「毫」疑誤﹐當作「豪」。】。

○酒旗

水村山郭酒初香﹐紵影靑靑字一行﹐壚畔低懸花霧濕﹐檐陰斜揭柳風涼。指麾意馬衝愁陣﹐搖拽心旌入醉鄕【搖拽心旌入醉鄕「搖拽」疑誤﹐當作「搖曳」。】。惆悵步兵招不得﹐半竿空自舞斜陽。

○瓶笙

鑪頭不爲熱中鳴﹐且作松風入耳淸。火候抽添成別調﹐湯痕深淺變新聲。縱知冷暖情難盡﹐自恨炎涼訴不平。何用絳唇吹玉管﹐纖簧低咽夜三更。

○墖燈

拔地燒空寶炬長﹐燭籠掛影照穹蒼。七層火樹云生暖﹐九曲神珠夜吐光。霞照彤幢歸上界﹐星隨絳節下西方。如來應到夭壇上【如來應到夭壇上「夭壇」疑誤﹐當作「瑤壇」。】﹐任使金蓮放步香。

○書燈

咿唔聲裏漏初長﹐願借丹心吐寸光。萬古分明親簡策﹐一生照曜付文章【一生照曜付文章「照曜」疑誤﹐當作「照耀」。】。蕓編淸逼蘭膏暖﹐花燼時黏竹汗香。明日金蓮供早制﹐幾人風雪對秋堂。

○水燈

波明焰暖晚池間﹐泡影飛來鏡裏看。萬點芙蓉開碧沼﹐一天星斗落冰盤。珠浮赤水光猶濕﹐火浴丹池夜未幹。照破魚龍潭底夢﹐幽宮不怕五更寒。

○硯燈

裂地層臨透馬肝﹐墨花寒凍鎖毫端。一泓春色玄霜重﹐半夜天風黑水漧。沼面煙凝星彩暗﹐潭心雪翳玉光寒。便將呵作淸涼雨﹐筆揮人間酷暑殘。

○玉壺冰

白似幹中滿不傾﹐是空是色凍無聲。十分瑩徹瑕玼淨【十分瑩徹瑕玼淨「玼」疑誤﹐當作「疵」。】﹐一片光輝表裏淸。雲母夜藏珠暈冷﹐水精寒孕月華明。美人睡起銷金帳﹐折得梅花插未成。

○醒酒石

子孫猶自問鹽車﹐醞藉千年迹已陳。蒼骨冷侵酣酒夢﹐苔痕淸逼醉鄕春。西湖綠野啼山鬼﹐落日朱崖泣海神﹐牛李相傾果何得。太湖甲乙更誰人。

○碧筩飲

擎波老柄折蒼瓊﹐酣飲何如吸海鯨。象鼻捲風收玉醴﹐翠盤承露落金莖。幾時香澑葡萄滑﹐九竅春融琥珀傾。莫戀醉鄕心更苦﹐獨醒衣上爲誰醒。

○碧筩杯

采綠誰持作羽觴﹐竹林人共晚天涼﹐金莖沁露心誰苦﹐翠管乘雲手亦香。喝吻龜巢蓮葉捲﹐吸川鯨恨藕絲長。傾杯誤展淋漓袂﹐笑殺耶溪窈窕娘。

○蓮葉舟

穩棹紅衣泛渺茫﹐風帆浪楫水雲鄕。曉撐太液半峯月﹐夜戴西湖十里香【夜戴西湖十里香「戴」疑誤﹐當作「載」。】。藕放晴絲應作纜﹐荷傾蒼柄若爲檣。不須更捧金仙足﹐太乙眞人夢正涼。

○蓮花燈

萬點芙蓉午夜長﹐醉看疑是水雲鄕。蘭缸照破西湖夢【蘭缸照破西湖夢「蘭缸」﹐當作「蘭鈺」。】﹐火樹燒殘太液香。焰暖應愁擎夜雨﹐燼寒不爲倒秋霜。元宵庭院東風曉﹐零亂紅衣落畫梁。

○花霧

倦紫酣紅總未醒﹐暗燻芳淚滴無聲。羅帷穩繡迷春色【羅帷穩繡迷春色「穩」疑誤﹐當作「隱」。】紫谷籠香護曉晴【紫谷籠香護曉晴「谷」疑誤。當作「縠」。】。薄瞑枝頭畱睡蝶﹐輕陰樹庭咽啼鶯。東風捲倒闌干曲﹐半濕遊絲舞不成。

○綠陰

萬樹東風湧翠瀾﹐遮殘芳恨料應難。入簾蒼靄暮春曉﹐滿地碧雲淸晝寒。柳暗池臺煙作濕﹐槐深門巷雨初幹。階前落葉無人掃﹐又染蒼苔上石欄。

○霜花

璨璨瑤花借露浮﹐日髙還付水東流。剪裁應費金神巧﹐開落從教玉女愁。有艷淡妝宮瓦曉﹐無香寒壓板橋秋。五更不怕樓前角﹐吹到梅花特地羞。

○雪珠

萬斛明珠滿池圓﹐瑤龍吞蚌入云邊。奮含曉月光猶濕﹐聲碎天風虹未穿。寒綴松腰聯玉佩﹐冷攢梅臉結花鈿。阿滕散盡誰收拾﹐爲買丰年不用錢。

○雪燈

一炬燒寒照漏長﹐玉虫飛入白紗囊。冰壺吞月含秋影﹐海蚌懷珠吐夜光。六出自隨飛燼落﹐寸暉不受積陰藏。渾疑凍嶽寒巖底﹐忽見東風轉太陽。

○雪米

萬斛珠璣瀉太荒【萬斛珠璣瀉太荒諸本「瀉」作「散」﹐「太」作「大」。】﹐六丁誰與發天倉【六丁誰與發天倉諸本「與」作「爲」。】。云孫捧出南箕簸﹐月姝舂來北斗量【月姝舂來北斗量諸本「姝」作「姊」。】。狼戾也應逢樂歲【狼戾也應逢樂歲諸本「應」作「知」﹐「樂」﹐作「稔」。】﹐貯儲元不濟饑腸。風流灞上題詩客【風流灞上題詩客諸本「題」作「尋」。】﹐千歲無人問粃糠【千歲無人問粃糠諸本「歲」作「古」。「問」作「說」。】。

○水紋

新綠粼粼漾暖綺﹐織成春色上苔衣。一池碧暈雨初落﹐千疊翠鱗風更微。淨縠光搖湘女鏡﹐輕羅影動水仙機。何如就取並刀去﹐快剪吳淞一幅歸。

○煮茶聲

韻芽香暖火初紅﹐曲幾蒲團聽未終。碧雪浮江喧乳浪﹐白雲迷洞響松風。蠅飛蚓竅詩懷醒﹐車繞羊腸醉夢空。如許蒼生辛苦恨﹐蓬萊好問玉川翁。

○雪煎茶

夜采寒英煮綠塵﹐松風入鼎更淸新。月團影落銀河水﹐云腳香融玉樹春。陸井有泉應近俗﹐陶家無酒未爲貧。詩脾奪盡丰年瑞﹐分付蓬萊頂上人。

○月中桂

金粟如來夜化身﹐姮娥畱得護冰輪。枝橫大地山河影﹐根老層霄雨露春。長有天香飛碧海﹐不教仙子種紅塵。折來何必具剛斧﹐還我淩雲第一人。

○水中梅影

澄澄寒碧印冰條﹐雲母屏開見阿嬌。春色一枝流不去﹐雪痕千點浸難消。臨風倚鏡云衣濕﹐帶月淩波玉佩搖。最是黃昏難畫處﹐橫斜淸淺傍溪橋。

○海潮

靈胥怒辟海門開﹐百萬神兵戰鼓回。龍捲天河銀浪湧﹐鰲翻坤軸玉山摧。半江飛雪橫天起﹐千里奔雷撼地來。欲駕雲帆滄海去﹐秋風八月上蓬萊。

○紅塵

人海深藏混混中﹐非煙非霧遠空蒙。六街綺繡迷春紫﹐九陌笙簫踏軟紅。微步緩隨羅襪起﹐淸歌飛繞畫梁空。南來一騎娥眉笑﹐又送長安荔入宮。

○曉色

遠似煙霏近又空﹐非明非夜兩朦朧。一天淸露洗難盡﹐幾抹曙雲遮不窮。斷角樓臺濃淡裹﹐殘燈院落有無中。蒼茫半逐雞聲散。又被朝陽染作紅。

○浴堂

香泉湧出半池溫﹐難洗人間萬古塵。混沌縠中天不曉﹐淋漓气底夜長春。波濤鼓怒喧風雨﹐雲霧低陰護鬼神。卻笑相逢裸形國﹐不知誰是浴沂人。

○虎頂杯

骨醉於菟一掬春﹐掌中白額气如雲。南山月暈夢初醒﹐北海風生酒半醺。暢飲自懷班定遠﹐酣歌詎酬顧參軍。醉鄕亦有封侯地﹐笑綰金符便策勛。

○茶煙

玉川鑪畔影沈沈。淺碧縈空杳隔林。蚓竅聲微松火暗﹐鳳團香暖竹窗陰。詩成禪褟風初起【詩成禪褟風初起「禪褟」疑誤﹐當作「禪榻」。】﹐夢破僧房雪未深。老鶴歸遲無俗客﹐白雲一縷在遙岑。

○竹夫人

胸次玲瓏粉黛羞﹐宵徵何必抱衾裯。應無雲雨三更夢﹐自有水霜六月秋【自有水霜六月秋「水」疑誤﹐當作「冰」。】。盡節曾聞陳諫刺﹐虛心那解老溫柔。專房不怕娥眉妒﹐只恐西風動別愁。

○松枝火

蘚骨誰教劫火侵﹐欲將春意破窮陰。鱗髯光動紅雲起﹐膏液香融紫霧深。餘燼猶畱霜後節﹐死灰難攺歲寒心。有時气焰隨風去﹐猶似蒼龍澗底吟。

○佳人手

笑撚櫻桃力不禁﹐時攀楊柳弄春陰。管弦譜內調聲縵【管弦譜內調聲縵「縵」疑誤﹐當作「曼」。】﹐星月樓前斂拜深。畫閣低回紅錦袖﹐碧窗閒整翠眉心。幾番欲繡回文字﹐惹起相思卻住鍼。

○賣花聲

春光叫徧費千金﹐紫韻紅音細細吟。幾怨一驚遊洛夢﹐誰家不動惜花心。響穿紅霧樓臺曉﹐淸逐香飄巷陌深。妝鏡美人聽未了﹐繡簾低榻畫檐陰。

○梅花夢

芳魂和夢倚南枝﹐羞比梨云蝶未知。暖入羅浮春困早﹐香迷姑射曉醒遲。不愁夜月靑衣濕﹐只怕霜天畫角吹。一點調羹心事在﹐霄衣枕上覺多時。

○夢中

�世文章鴝鵒鳴﹐穿花蝴蝶更多情。鹿迷樵裏誰分別﹐蟻點槐柯浪戰爭。挾入翼飛徒自苦﹐縱通身熱又何成。道人一枕安心境﹐爲僕爲君子不驚。

○病起登樓

見民間火﹐哀以賦之

日來頓覺病懷舒﹐憔悴參軍綠髮須。門外馬蹄驚小夢﹐樓頭雁字寄寒書。江平一帶海潮退﹐霜落千株竹樹枯。又倚西樓望城市﹐徘徊忍見火民廬。

○次依前韻【六首】

儒生白面秀眉舒﹐門外將軍捋虎須。鐵甲勇提三尺劍﹐布衣新上萬言書。云連蜀道三春遠﹐血染潼關百艸枯。今日太平歸戰馬﹐歸來江上結茅蘆。

去年曾見戰旗舒﹐今日歸來然舊須。萬里雪霜凋客鬢﹐一燈風雨教兒書。錦袍駿馬遊魂還﹐白髮相臣老淚枯。臥病猶思前日事﹐五更飛夢入穹廬。

平生意气慣豪舒﹐肯拂人間宰相須。壓酒吳姬招客醉﹐換鵝晉帖爲人書。竹搖寒翠珠簾動﹐花落春紅燭淚枯。明日出門消宿酒﹐靑山無數繞吾廬。

列列肝腸未盡舒【列列肝腸未盡舒「列列」疑誤﹐當作「烈烈」。】﹐京華塵土上髭須。不從葛令求丹訣。欲問黃公覓素書。淸夜夢回蛟影在﹐寒江月落雁聲枯。五更豪气三千丈﹐今有何人臥艸廬。

龍樓五色碧雲舒﹐白面宮臣未有須。洗馬�鞍紅錦帕﹐開封賜酒紫泥書。依依禦柳春先動﹐艷艷宮溝永不枯【艷艷宮溝永不枯「艷艷」疑誤﹐當作「��」。「永」疑誤﹐當作「水」。】。寒夜擁鑪思壯麗。自憐臥病在蝸廬。

平生意气舵樓舒﹐洋子江心照黑須【洋子江心照黑須「洋子江」疑誤﹐當作「揚子江」。】。落日靑山遊子興。西風白雁故人書。舟橫一葉空山小。雪落千株老樹枯。嘗記昔年遊覽處。鄱陽湖裏望匡廬。

○九華山題石潭驛【九華山題石潭驛原本作「九峯山」﹐與諸本異﹐徑攺。薩本無「題」字。原本作「石壘驛」﹐毛本「壘」作「罜中」﹐據李本﹑薩本攺。】

馬上行人望九華【馬上行人望九華石君本「望」作「思」﹐薩本作「看」。】﹐飄飄髙旆倚天涯【飄飄髙旆倚天涯石君本「髙旆」作「興滿」﹐原本作「髙興」﹐據薩本攺。】。排空峭石生玄筍﹐落日丹峯掛赤霞【落日丹峯掛赤霞諸本「丹峯」皆作「奇峯」。】。仙掌九秋擎露屑【仙掌九秋擎露屑薩本「擎」作「傾」。】﹐天河半夜礙星槎。雲中九老應招手【雲中九老應招手薩本「九」作「五」。薩詩宿靑陽雲松臺有「九老排云獨壇尊」句﹐據此以「九老」爲是。】﹐喚我來遊太乙家【喚我來遊太乙家薩本「喚」作「呼」。李本「我」作「客」。】。

○觀駕春搜【觀駕春搜原本本題與「前詩未盡再賦春搜此足以之」一題﹐在薩本中合爲一「憶觀駕春搜二首」。】

簫韶風細入淸虛﹐日暖旌旗捲復舒。雙鳳曉開金翅扇【雙鳳曉開金翅扇石君本「金翅扇」作「金羽箭」。】﹐六龍春駕紫雲車。將軍斜插黃金虎【將軍斜插黃金虎石君本「斜」作「雙」。】﹐丞相低懸碧帶魚【丞相低懸碧帶魚石君本「碧帶」作「錦帶」﹐顧本作「垂錦」。】。遙想金盤珠露滑【遙想金盤珠露滑薩本「金」作「宮」。原本作「露珠」據薩本攺。石君本「露」作「雪」。】﹐江南渴殺病相如。

○前詩未盡再賦春搜此足以

日奏雲間紫鳳韶【日奏雲間紫鳳韶薩本「韶」作「簫」。】﹐春隨天上赭黃袍【春隨天上赭黃袍薩本「赭」作「柘」。】。仗前虎將千金斧【仗前虎將千金斧「仗」疑作「帳」。薩本「金」作「斤」。】﹐馬上胡鷹五色絳【馬上胡鷹五色絳薩本「馬」作「架」。薩本「胡鷹」作「鷹兒」。】。獵士開弓黃犬疾【獵士開弓黃犬疾石君本「士」作「者」。】﹐宮官擊鼓紫駝髙。侍遊亦有中書令﹐七寶雕籠看綠毛【七寶雕籠看綠毛石君本「籠」作「盤」。石君本「看」作「署」。原本「看綠毛」作「春羽毛」。】。

○宿玄洲精舍芝菌閣別張伯雨【宿玄洲精舍芝菌閣別張伯雨原本作「宿玄洲菌閣畱別張伯雨」﹐據薩本攺﹐薩本題下二首﹐原本只存第二首。】

竹樹忽聞幹鵲噪。明朝歸計候新晴。小樓無處�秋意【小樓無處�秋意毛本「�」作「有」﹐薩本作「著」。】﹐暗雨空山如海聲。花落虛窗聞鶴步【花落虛窗聞鶴步諸本「花」皆作「葉」。原本作「窗虛」﹑據薩本攺。毛本「聞」作「開」。】。峯回路合斷人行。詎知昨夜玄洲客【詎知昨夜玄洲客諸本「詎」皆作「誰」。】﹐剪燭談詩過二更【剪燭談詩過二更諸本「談」作「題」。】。

○贈劉云江宗師【贈劉云江尊師李本作「贈劉尊師」。】

道人催轉阿香車【道人催轉阿香車薩本「道」作「羽」。薩本「催」作「推」。】﹐童子穿雲拾寶花【童子穿雲拾寶花薩本「雪」作「松」。李本「拾」作「入」。諸本「寶花」皆作「翠華」。】。天上賜衣沾雨露﹐山中詩錦織雲霞【山中詩錦織雲霞薩本「詩錦」作「添綫」。】。瑤臺紫气秋橫劍【瑤臺紫气秋橫劍李本「臺」作「壇」。】﹐石室丹光夜走砂【石室丹光夜走砂李本「室」作「屋」。】。擬借茅君雙白鶴【擬借茅君雙白鶴薩本「雙」作「三」。】﹐乘風歸到玉皇家【乘風歸到玉皇家薩本「歸」作「騎」。】。

○送謝舜咨遊茅山【送謝舜咨遊茅山薩本作「寄茅山道士謝舜咨」。】

升龍觀裏謝道士【升龍觀裏謝道士原本「觀」作「�」﹑據諸本徑攺。】﹐一入茅山不肯回。白發笑人年百歲﹐靑天容我日千杯。己知聖主求方士﹐未必先生下釣臺。每向石頭城下望﹐順風應寄雁書來【順風應寄雁書來薩本「雁書來」作「鶴書回」。】。

○西京春日

宮艸蔥葺禁樹齊【宮艸蔥葺禁樹齊「蔥葺」疑誤﹐當作「蔥茸」。】﹐日趨延頸對凝暉。朝迎步輦花間出﹐暮送回鑾柳下迷。碧殿東浮蒼欲合﹐金河北引玉泉肥。幾回弘慶東門路﹐春气蒙蒙獻染衣。

○黃河雨夜懷完顏子方四子【黃河雨夜懷完顏子方四子薩本無「四子」二字。】

風流俊逸四公子﹐短帽輕衫過魯城【短帽輕衫過魯城薩本「短帽輕衫」作「輕帽短衣」﹐他本亦同。】。紫陌東風閒戲馬﹐綠窗晴日醉聞鶯【綠窗晴日醉聞鶯薩本「晴日」作「明月」﹐他本亦同。】。櫻桃花落春中酒【櫻桃花落春中酒薩本「落」作「下」﹐他本亦同。】﹐沈水香回夜按箏。獨有黃河千里客﹐短篷聽雨到天明。

○次�閒之送別劉云江歸茅山【次�閒之送別劉云江歸茅山李本作「次韻送人還茅山」﹐石君本作「次韻�閒閒送劉云江還茅山」﹐薩本作「送劉云江還茅山」。】

八十華陽洞裏仙﹐朝回劍履禦階前【朝回劍履禦階前石君本「階」作「街」。】。丹砂出鼎無餘火﹐白髮翻經有太玄。三月云江春似海﹐九重金闕日如年。歸來依舊茅山月﹐道徳名言說五千。

○四時宮詞【四首】【四時宮詞四首原本無「四首」二字﹐據薩本補。】

禦溝漲暖綠潺潺【禦溝漲暖綠潺潺原本「禦溝」作「玉溝」據薩本攺。原本「漲暖」作「暖漲」據薩本攺。】﹐風細微聞響佩環【風細微聞響佩環諸本「微聞」作「時聞」。】。芳艸宮門金鎖閉﹐柳花簾幕玉鉤閒。夢回繡枕聞黃鳥【夢回繡枕聞黃鳥薩本「聞」作「聽」。】。困倚雕闌看白鷴【困倚雕闌看白鷴石君本「困」作「閒」。】。落盡海棠天下管﹐修眉凝恨鎖春山【修眉凝恨鎖春山薩本「凝」作「慚」。】。

日長縫就縷金衣【日長縫就縷金衣石君本「縷」作「郁」。】﹐髙柳風淸拂翠絲【髙柳風淸拂翠絲毛本「淸」作「輕」。薩本「絲」作「眉」。】。閒倚小樓題畫扇﹐但聞別院笑彈棋。主家恩愛有時盡﹐賤妾心情無限思。又擬晚涼新浴罷【又擬晚涼新浴罷薩本「擬」作「向」。】﹐琵琶自撥斷腸詞。

宮溝水淺不通潮﹐涼露瑤階滴翠翹【涼露瑤階滴翠翹諸本「滴」作「濕」。】。天遠不聞靑玉佩【天遠不聞靑玉佩薩本「遠」作「晚」。】﹐月明休奏紫雲簫【月明休奏紫雲簫諸本「休奏」皆作「偸弄」。】﹐正宮夜短羊車近【正宮夜半羊車過薩本「正」作「離」。原本「半」作「短」據諸本攺。石君本「過」作「近」。】﹐別院秋深鶴駕遙【別院秋深鶴駕遙石君作「深」作「髙」。】。卻把閒情望牛斗【卻把閒情望牛斗諸本「斗」皆作「女」。】﹐銀河烏鵲早成橋。

悄悄深宮不見人﹐倚門惟見石麒麟【倚門惟見石麒麟石君本「門」作「闌」。薩本「見」作「有」。】。芙蓉帳冷愁長夜﹐翡翠簾垂隔小春。天遠難通靑鳥信﹐瓦寒欲動白龍鱗【瓦寒欲動白龍鱗石君本「瓦」作「風」。石君本「欲」作「似」。】。夜深怕有羊車到【夜深怕有羊車到薩本「夜」作「更」。石君本「到」作「過」。】﹐自起籠燈照雪紋【自起籠燈照雪紋薩本「紋」作「塵」。】。

○寄王本中臺椽【寄王本中臺椽李本作「寄王本中」﹐薩本作「寄中臺王本中」。】

王郎楚楚金閨彥﹐五鳳樓前看鬭雞。花外漏傳銀箭午﹐日邊班退紫宮西。吟詩月白傾盤露【吟詩月白傾盤露薩本「盤」作「瑤」。】﹐歸馬春深踏錦泥【歸馬春深踏錦泥諸本「深」作「紅」。】。應念棲遲江左客【應念棲遲江左客薩本「左」作「海」。】﹐破窗燈火雨淒淒。

○送椽長王仲仁北上【送椽長王仲仁北上李本無。薩本作「送王幼達之北京」。】

五色煙霞百尺臺【五色煙霞百尺臺薩本「煙霞」作「雲煙」。】﹐王郎獨步近蓬萊。江湖水落魚龍上﹐天地秋髙鴻雁來。北苑芙蓉風慘淡﹐西宮楊柳月徘徊。此行望見扶桑日【此行望見扶桑日薩本「望見」作「正及」。】﹐應及龍庭萬壽杯【應及龍庭萬壽杯薩本「及」作「獻」﹐「龍」作「堯」。】。

○和鄧善之送陳堯卿韻【和鄧善之送陳堯卿韻薩本作「奉和鄧善之學士贈陳堯夫教授之作」。】【先生葬湖州】

巴西夫子鄧學士﹐文采珊珊玉佩琚。天上已無金馬詔﹐人間空有白鵝書【人間空有白鵝書諸本「間」皆作「問」﹐誤。】。雲箋春遠松花濕【云窗春透松花濕原本「窗」作「箋」﹐「透」作「遠」﹐據諸本攺。】﹐月殿秋髙桂影疎。不見靑山埋骨處。水晶宮裏是仙居【水晶宮裏是仙居諸本「仙」皆作「幽」。】。

○上脫歡大夫

玉壺冰壑霜臺上﹐開國元勛宰相家。禦酒天香沾雨露﹐賜衣宮錦織雲霞。金魚帶重心猶赤﹐獬豸冠髙鬢欲華。回首舊遊三省地﹐紫微花自照堤沙【紫微花自照堤沙「紫微」疑誤﹐當作「紫薇」。】。黃旗翠�如龍虎﹐長護南遊駐蹕山。海內風塵消王气﹐江東父老識天顏。荊門雷震神龍遠﹐玉帳秋髙戰馬閒。到處聖恩天廣大﹐層臺花艸雨班班【層臺花艸雨班班「班班」疑誤﹐當作「斑斑」。】。

○多景樓

目窮千里見中洲﹐景物多愁怕倚樓。蜀將論兵空有石﹐晉人系楫已無舟。雲藏古樹山如畫﹐潮捲東風水倒流。今日重來弔興廢﹐夕陽知得此情不。

○過吳江【過吳江諸本皆作「平望驛道」。】

左帶吳松右五湖【左帶吳松右五湖原本「松」作「湘」據薩本攺。】﹐人家笑語隔菇蒲。風濤不動魚龍國﹐煙雨翻成水墨圖。越客臥吹船上笛﹐吳姬多傍酒邊壚【吳姬多傍酒邊壚諸本「傍」作「倚」﹐「酒」作「水」。】。鑑湖道士如招隱﹐一曲他年得賜無。

○謁王主簿�芝瑞

紫微垣裏舊參謀﹐執殳曾從宰相遊。方捧天書朝北闕﹐又持使節下南洲。鋪衣壓馬恩光重﹐化雨蘇民徳澤優。聞道淮南生意厚﹐綠陰還肯蔭傳流。

○王徳修自湘中來會於京口索詩歸錢塘【王徳修自湘中來會於京口索詩歸錢塘原本「錢塘」作「分唐」顯誤﹐徑攺。薩本題作「送王郎還錢塘」。】

王郎會我丹陽郭﹐歸分錢塘不可畱【歸分錢塘不可畱薩本「歸分」作「歸興」。原本「錢塘」作「南唐」﹐據薩本攺。】。北固雪晴天出畫【北固雪晴天出畫薩本「天」作「山」。】﹐西湖春動水明樓。艸生湘浦行人遠﹐日落吳山故國愁【日落吳山故國愁原本「吳山」作「星山」據薩本攺。】。安得與君二三月﹐買花沽酒醉孤舟【買花沽酒醉孤舟薩本「孤舟」作「紅舟」。】。

○龍潭驛【龍潭驛諸本皆作「至龍潭驛」。】

野艸山花知姓名【野艸山花知姓名諸本「名」皆作「字」。】﹐人生蹤迹似浮萍。帆衝細雨空江白﹐鳥沒長涯遠樹靑【鳥沒長涯遠樹靑諸本「涯」皆作「淮」。】。今夜故人畱水驛【今夜故人畱水驛諸本「畱」皆作「離」。】。明朝別酒盡沙瓶。匆匆又上丹陽去【匆匆又上丹陽去諸本「上」皆作「入」。】﹐暮角晨鐘已厭聽【暮角晨鐘已厭聽諸本「角」作「鼓」﹐「鐘」作「雞」﹐「厭」作「候」。】。

○上元日【上元日李本作「元日」﹐薩本作「都門元日」。】

元日端門瑞色新【元日端門瑞色新薩本「端」作「都」。諸本「色」皆作「气」。】﹐重門冠蓋羽林軍【重門冠蓋羽林軍諸本「重門」皆作「層層」﹐李本「蓋」作「帶」。】。云邊鵠立千官曉【云邊鵠立千官曉諸本「官」皆作「宮」。】﹐天上龍飛萬國春。宮殿日髙騰紫气【宮殿日髙騰紫气薩本「气」作「靄」。】﹐簫韶風細入靑雲。太平太子恩如海﹐亦遣椒觴到小臣。

○入城舟中

新丰渡口柳依依﹐新丰故人遊未歸。店密客疑誇酒幔﹐水腥人洗捕魚衣。雨餘風韻含秋懶【雨餘風韻含秋懶「秋懶」疑誤﹐當作「秋籟」。】﹐天末山痕帶晚微。卻喜長橋船泊處﹐市燈初上未扃扉。

○次龔子敬題壁間詩【次龔子敬題壁間詩諸本皆作「同吳郎夜飲道院」。】

三月江城飛柳花【三月江城飛柳花諸本「城」作「南」。】﹐松間童子臉如霞。旋沽采石仙人酒【旋沽采石仙人酒原本「沽」作「沾」據薩本攺。李本「沽」作「呼」。】﹐來訪山陰道士家【來款山陰道士家原本「來」作「未」﹐「訪」作「款」。據薩本攺。李本「款」作「醉」。】。落日下城人影散【落日下城人影散李本「落」作「西」。】﹐西風吹馬帽檐斜【西風吹馬帽檐斜諸本「西」作「東」。】。吳郎明日瓜洲去【吳郎明日瓜洲去諸本「明日」作「今夜」。薩本「瓜洲」作「孤舟」。諸本「去」作「渡」。】回首江心月滿沙【回首江心月滿沙李本「心」作「頭」。薩本「滿」作「半」。】。

○過姑蘇懷陳教授【過姑蘇懷陳教授諸本作「過姑熟懷陳行之教授」。據「黃山」句﹐「姑蘇」疑爲姑熟」。】

經過姑蘇多佳處【經過姑蘇多佳處諸本「處」作「趣」。】﹐卜築黃山老亦佳【卜築黃山老亦佳諸本「山」作「花」。】。白髮故人田負郭﹐靑驄遊子客爲家。郡齋檐雨閒棋子﹐客路山風過楝花【客路山風過楝花原本「楝」作「棟」﹔據薩本攺。】。自嘆欲歸終未得【自嘆欲歸終未得諸本「嘆」作「笑」﹐「終」作「歸」。】﹐裁詩相憶墨翻鴉。

○采石漫興

誰記將軍亡國時﹐江東父老鬢如絲。古今天塹幾千里﹐南北樓船百萬師。中國一飛傳檄箭【中國一飛傳檄箭李本「檄箭」作「箭檄」。】﹐前朝漫有渡江碑【前朝漫有渡江碑原本「朝」作「潮」據薩本攺。】。太平到處山如畫。暖日晴風揚酒旗【暖日晴風揚酒旗薩本「晴」作「淸」。石君本「風」作「嵐」。】。

○別蘇武【別蘇武薩本作「擬李陵送蘇武」。】

同是肝腸十九年﹐河梁攜手淚潸然。鐵衣骨朽埋沙磧﹐白髮君歸棄雪氈【白髮君歸棄雪氈薩本「發」作「首」。】。北海牧羊無夢到【北海牧羊無夢到諸本「北海」作「海北」。】﹐上林過雁有書傳。漢家恩薄君須厚【漢家恩薄君須厚薩本「薄」作「愛」﹐誤。】﹐剪紙招魂望塞邊。

○宿靑陽雲松臺【二首】

九老排空勢獨尊【九老排空勢獨尊諸本「空」作「云」。諸本「勢」作「獨」。諸本「獨」作「擅」。】﹐眾山拱戴似兒孫【眾山拱戴似兒孫原本「戴」作「帶」據薩本攺。】。石房仙去神光現﹐洞府龍歸雨气昏。上古幾年埋地軸﹐至今九柱插天根【至今九柱插天根原本「九柱」作「久住」據諸本攺。原本「天」作「云」據諸本攺。】。何時身在層峯頂﹐手把丹書扣帝閽。

縣門遙揖九華山【縣門遙揖九華山諸本「揖」作「接」。】﹐日日天開圖書看。雲气曉連銅篆濕【雲气曉連銅篆濕原本「篆」作「翠」據諸本攺。】﹐山光晴鎖硯池寒【山光晴鎖硯池寒諸本「山」作「翠」。】。人間官府紅塵馬﹐上界神仙白露盤【上界神仙白露盤諸本「上界」作「天上」。諸本「露」皆作「玉」。】。髙臥雲松定何日。仰攀北斗夜闌干。

○書建徳驛【書建徳驛李本作「建徳道中」。薩本作「元統乙亥奉命入閩過建徳道中」。原本作「書徳驛」脫建字﹐據李本薩本補。】

泉作溪流石作橋【泉作溪流石作橋諸本「流」作「聲」。】﹐桑麻成壠接東饒。鶏鳴犬吠人家近﹐路轉峯回驛路遙【路轉峯回驛路遙諸本「路」作「水」。】虎嘯樹林風獵獵﹐人行弓箭馬蕭蕭。多情一片吳山月【多情一片吳山月諸本「山」作「天」。】﹐夜夜相隨伴寂寥。

○澗泉明府見示病中佳作次韻述懷【二首】

小齋終日下秋陰﹐門巷蕭條落葉深。萬里關河未傳捨﹐五更風雨動歸心。西鄰隔屋送新酒﹐北固登樓入醉吟。卻憶玉京天似水﹐奎章樓閣晚沈沈。

十年心事西窗下﹐斷簡殘編�廢興。負郭有田歸更好﹐還家無日夢難憑。解鞍官柳春風馬﹐沽酒檐花夜雨燈。還憶舊遊鶴禁寺﹐野猿啼月掛枯藤。

○寄河村【二首】【寄河村二首諸本皆作「夢登髙山得詩二首」。】

登髙遠望四山齊【登髙遠望四山齊諸本「遠望」作「望遠」。】﹐何處風流杜牧之。白薴曾聽松下唱﹐紫簫還向月中吹。望云秋後無行路【望云秋後無行路諸本「望」作「野」﹐「秋」作「雨」。李本「後」作「過」。諸本「路」作「迹」。】﹐芳艸春深有斷碑。夢裏淸遊還記得【夢裏淸遊還記得諸本「淸」作「勝」﹐「還」作「閒」。】﹐翠微亭上寫烏絲【翠微亭上寫烏絲薩本「亭」作「髙」。】

杖藜踏破碧崔嵬﹐夢裏淸遊樂未回。萬壑泉聲松外去﹐幾行秋色雁邊來【幾行秋色雁邊來薩本「幾」作「數」。】。文章小杜今何在【文章小杜今何在薩本「今」作「人」。】﹐風雨重陽菊自開。山路雨深行客盡【山路雨深行客盡薩本「雨」作「云」。薩本「盡」作「倦」。】﹐竹雞飛上繡春臺【竹雞飛上繡春臺原本作「繡雲臺」據《江南通誌》攺。薩本作「獨春臺」﹐誤。】。

○過京口城南橋【過京口城南橋諸本皆作「還京口」。】

黃鶴山頭雪未消﹐行人歸計在今朝。城圍鐵甕江山壯﹐地接金陵艸木凋。北府酒樓聞舊笛【北府酒樓聞舊笛諸本「酒」作「市」﹐「聞」作「開」﹐「笛」作「酒」。】﹐南橋官柳識歸橈【南橋官柳識歸橈諸本「橋」作「朝」。】。吏民喜見參軍面【吏民喜見參軍面諸本「民」作「人」。「喜」作「莫」。】﹐水宿風飡鬢髮焦【水宿風飡鬢髮焦薩本「飡」作「餐」。】。

○過孫園【過孫園李本作「孫園」﹐薩本作「過孫虎臣園」。】

將軍一去繁華盡【將軍一去繁華盡薩本作「洛陽花木昔如霞」。】﹐池館長年鎖暮霞【池館長年鎖暮霞薩本作「冷雨酸風盡委沙」。】。金穀東風只芳艸﹐綠窗晴日自楊花。鶯兒別去空歌榭【鶯兒別去空歌榭薩本「別」作「老」。原本「歌榭」作「歌樹」﹐據李本攺。薩本作「臺樹」。】﹐燕子歸來無主家。王气東南亦消歇【王气東南亦消歇李本「亦」作「已」。薩本作「回首繁華歌舞地」。】﹐景陽宮沼夜鳴蛙【景陽宮沼夜鳴蛙李本「夜」作「夕」。薩本「鳴」作「聞」。】。

○病中夜坐

紅燭生花午夜春【紅燭生花午夜春諸本「紅燭生花」皆作「江樹花開」。】﹐綠香吹散隔簾云【綠香吹散隔簾云原本「綠」作「綫」據薩本攺。】。吟詩思苦佳人罵【吟詩思苦佳人罵諸本「佳」作「家」。】﹐搗藥聲髙鄰捨聞。惟有工程飡白術【惟有工程飡白術薩本「飡」作「餐」。】。竟無情緒對紅裙【竟無情緒對紅裙諸本「竟」作「亦」﹐「情緒」作「心事」。】。消憂只喜西樓畔【消憂只喜西樓畔諸本「憂」作「愁」﹐「只」作「且」。】。明月一池蛙亂紛【明月一池蛙亂紛諸本「紛」皆作「喧」﹐誤。】。

○九日京口作【九日京口作諸本皆作「九日」。】

北固山前逢九日﹐小涼天气入靑袍。江湖水落玄霜下【江湖水落玄霜下薩本「江湖」作「湘江」。】﹐天地秋淸白雁髙【天地秋淸白雁髙薩本「天」作「吳」。薩本「淸」作「深」。】落帽看花憐老輩【落帽看花憐老輩原本「看」作「有」。薩本「老」作「我」。】﹐呼鷹戲馬憶兒曹。孫劉事業今何在﹐鬥酒聊舒太白豪。

○金陵道中題沈氏壁【金陵道中題沈氏壁李本作「金陵道中」。】

壠樹煙深半有無【壠樹煙深半有無諸本「壠樹煙深」作「煙樹雲林」。】﹐野人行李更蕭疏。堠長堠短逢官馬﹐山北山南聽鷓鴣。萬里關河成傳捨【萬里關河成傳捨李本「傳」作「客」。】﹐五更風雨憶吾廬。寂寥一點寒燈在【寂寥一點寒燈在薩本「在」作「底」。】。酒熟鄰家深夜沽【酒熟鄰家深夜沽諸本「深」作「許」。】。

○送張志道之京【送張志道之京李本作「送友人」。薩本作「送鄭天趣進柑入京」。】

綠發將軍門不出【綠發將軍門不出石君本「綠發」作「京口」。薩本「綠」作「白」。薩本「將」作「參」。】﹐黃巖使者遠相過【黃巖使者遠相過石君本「使者」作「倦客」﹐薩本作「老叟」。石君本「遠」作「轎」﹐薩本作「肯」。】﹐九重玉食長年進【九重玉食長年進石君本「進」作「貢」。】﹐千里金柑細馬馱。水綠山靑南郡遠【水綠山靑南郡遠薩本「水綠山靑」作「綠水靑山」。】﹐毳袍貂帽北風多。同年若問儂消息﹐爲說新年柰病何【爲說新年柰病何薩本「新」作「愁」。原本「來」作「年」﹐據諸本攺。李本「柰病」作「無柰」。】。

○殿試謝恩次韻【殿試謝恩次韻原本「殿」作「敬」﹐據薩本攺。】

禦柳靑靑白玉橋【禦柳靑靑白玉橋原本「橋」作「樓」﹐據薩本攺。】﹐無端春色暖宮袍【無端春色暖宮袍諸本「暖」作「上」。】。蓬萊雲气紅樓起【蓬萊雲气紅樓起諸本「起」作「近」。】﹐閶闔天風紫殿飄。士子拜恩文物盛﹐舍人贊禮樂聲髙【舍人贊禮樂聲髙諸本「樂」作「旺」誤。】。小臣𨿽出江湖遠﹐馬上聞�夢早朝【馬上聞�夢早朝諸本「聞�」作「聽鶯」。】。

○送禦史嶽齊髙渡江

使君欲往淮南去﹐揚子江頭潮始生。落日亂山圍鐵甕﹐小窗明月入蕪城。豸冠赫赫路虎避﹐隴樹靑靑驄馬行。自笑飄零江海客﹐終年送客若爲情。

○次王繼學謫海南還【次王繼學謫海南還諸本作「奉次參政繼學王先生海南還桂林道中韻」。】

空山幽響落林柯﹐蠻犬呶呶吠碧蘿。大庾嶺頭三月盡﹐郁孤臺下幾人過。檳榔雨重鳩啼急【檳榔雨重鳩啼急諸本「重」作「過」﹐「啼」作「鳴」。】﹐薜荔云深猿嘯多。幾度裁詩宰相寄【幾度裁詩宰相寄諸本「宰相寄」作「寄相憶」。】﹐江山如此柰愁何【江山如此柰愁何諸本「山」作「南」。】。

○吉陽珂軍【吉陽珂軍諸本題作「無題」。】

爲客三年海上州﹐故鄕何在瘴云稠【故鄕何在瘴云稠諸本「何在」作「何處」。】。數千里外入蠻域【數千里外入蠻域諸本「入蠻域」作「蠻人域」。】﹐十八灘邊過客舟。時有山禽呼姓字﹐或從海賈作朋儔【或從海賈作朋儔諸本「海賈」作「海鳥」。】。故人珂佩周旋處【故人珂佩周旋處原本「故人」作「胡人」疑誤﹐據薩本攺。】﹐紫殿風淸十二旒【紫殿風淸十二旒諸本「旒」作「樓」。】。

○梅嶺

每從絕嶺望居庸﹐雁斷無書寄北風。春盡瘴煙浮木末﹐夜深江月照牀東。早知煮鶴破琴拙﹐願學聞鶏舞劍雄。卻喜漢庭諸老將﹐操戈矍鑠尙貪功。

○過梁太傅王彥章墓

烈烈肝腸照古今﹐荒�遺廟閉松陰。一杯齊士暮云合【一杯齊士暮云合「一杯」疑誤。當作「一抔」。】﹐三尺梁碑春艸深。湔血鐵槍埋白雪﹐裹屍鎖申蝕黃金【裹屍鎖申蝕黃金「鎖申」疑誤﹐當作「鎖甲」。】。珠玉不直將軍死﹐獨抱孤忠負此心。

○章貢道中

多情明月落舟傍【多情明月落舟傍諸本「舟」作「船」。】﹐萬里孤臣望帝鄕【萬里孤臣望帝鄕諸本「臣」作「城」。】。客裏已無金馬詔﹐篋中猶有賜衣香【篋中猶有賜衣香原本「篋」作「筐」據薩本攺。】。嶺南地濕家山暮﹐天上風微殿閣涼。卻憶當年曾夜直【卻憶當年曾夜直諸本「卻憶」作「憶得」。】﹐玉壺銀箭漏聲長【玉壺銀箭漏聲長諸本「壼」作「龍」。】。

○永壽宮之治亭

昔日飛龍已上天﹐冶城樓觀只依然。新松空長山亭上﹐芳艸猶存輦路邊。云暗蒼龍畱玉座﹐月明白鶴唳芝田。一時人物知多少﹐林下先生事可傳。

○題天臺宗應處士孫鶴軒

天臺四萬八千丈﹐鳥道盤空護紫霞。藥洞暖云生�艸﹐石橋流水出桃花。赤城气鎖神仙府﹐白鶴聲髙處士家。何日棄官入山去﹐擬尋玉女飯胡麻。

○南安鎭撫許南山奉表赴西省送別【南安鎭撫許南山奉表赴西省送別諸本作「送南安鎭撫趙南山捧表西省」。】

平生書劍眾中師【平生書劍眾中師諸本「書」作「尺」。】﹐臣子肝腸天地知。少壯金戈探虎穴﹐太平鐵甲网蛛絲【太平鐵甲网蛛絲諸本「鐵」作「鎧」。】。靑衫白髮燈前酒【靑衫白髮燈前酒諸本「衫」作「山」。諸本「燈」作「樽」。】﹐紫塞黃雲馬上詩。今日又隨天表去﹐梅華香裏立丹墀【梅華香裏立丹墀諸本「丹」作「沙」。】。

○到黃州

今朝忽喜到黃州﹐不是東坡遠謫遊。盡孝盡忠臣子事﹐爲民爲國古今愁。龍歸石壁雲沖水【龍歸石壁雲沖水「石壁」疑誤﹐當作「赤壁」。】﹐竹鎖黃岡雨滿樓。倚劍試登城上望﹐不勝感慨卻回舟。

○�城和宗梅韻

不爲山中歸隱招﹐天涯芳艸紫驑驕。江分�地九流脈﹐水抱廬山百轉腰。神井臥龍隨劍起﹐客船飛雨亂珠跳。太平宇宙干戈歇﹐南去無人說有苗。

○和南丰同知李牧將

歸來門巷望羅除﹐猶記仙舟荻裏拏。紫極天髙春待漏﹐黃河水合曉飛車。朝庭气節君當報﹐臣子襟懷史可書。白日靑天公道在﹐不知此去我何如。

○題劉渙中司空山隱居圖【題劉渙中司空山隱居圖薩本無「山」字。盧琦圭峯集亦收此詩﹐題作「寄劉徳中句容小隱居圖」。】

放光山下結茅廬【放光山下結茅廬薩本「山」作「峯」。】﹐光照山人夜讀書。童子抱琴隨白鶴﹐鄰翁看竹借籃輿。門前秋水從風掃【門前秋水從風掃顧本「水」作「景」﹐薩本作「葉」。】﹐屋後春田帶雨鋤。自笑天涯倦遊客【自笑天涯倦遊客李本「笑」作「嘆」。】﹐十年未有一廛居。

○和中丞伯庸馬先生贈別中丞除南臺僕馳驛遠迓至上京中丞教政【和中丞伯庸馬先生贈別中丞除南臺僕馳驛遠迓至上京中丞教政李本作「和中丞伯庸馬先生贈別中丞除南臺僕馳驛遠迓至上京中丞攺除徽政以詩贈別」。薩本作「和馬伯庸除南臺中丞時余馳驛遠迓至京復攺徽政以詩贈別」。永和本脫「生」字﹐據李本補。】

江南驛使路遙遙﹐遠赴龍門看海潮【遠赴龍門看海潮薩本「看」作「望」。】。桂殿且畱修月斧﹐銀河未許度星軺。隔花驄馬消更漏【隔花驄馬消更漏薩本「驄」作「立」﹐「消」作「聽」。】﹐帶月鳴珂起早朝【帶月鳴珂起早期薩本「帶月」作「問夜」﹐「起」作「趁」。】。只恐淮南春水動【只恐淮南春水動薩本「水」作「色」。】﹐萬竿煙雨綠相招。

○偕廉公亮遊鐘山

十里松風醉酒醒【十里松風醉酒醒諸本「醉」作「吹」。】﹐馬頭雲气碧崚嶒。空山落葉時聞雨【空山落葉時聞雨李本「時」作「疑」。】﹐古塔疏林晝見燈【古塔疏林晝見燈李本「晝」作「不」﹐薩本作「夜」。】。勝地難逢今日會﹐舊遊還憶向年曾【舊遊還憶向年曾諸本「還憶」作「卻記」。】。使君五老峯前去﹐應有新詩寄病僧。

○登鎭陽龍興寺閣觀銅鑄觀音像【登鎭陽龍興寺閣觀銅鑄觀音像原本無「寺」字﹐據諸本補。原本無「像」字﹐據諸本補。案﹕原本爲七絕﹐他本皆爲律詩﹐據薩本補所缺三聯﹑四聯如下﹕「髙擎玉露仙人掌﹐上礙銀河織女機。全趙堂堂遺物在﹐山川良是昔人非」。】

眼中樓觀見應稀【眼中樓觀見應稀薩本「觀」作「閣」。】﹐鐵鳳棲檐勢如飛【鐵鳳樓檐勢如飛薩本「如」作「欲」。】。天畔寶花飄閣道【天畔寶花飄閣道石君本「畔」作「外」﹐薩本作「半」。石君本「飄」作「開」。】﹐月中桂子落僧衣【月中桂子落僧衣石君本「僧」作「絺」。】。

○贈仁皇講師達上人【贈仁皇講師達上人原本「皇」作「王」﹐「達」作「遠」﹐據薩本攺。】

香山居士美如玉﹐亭亭秋水開芙蓉。承恩長揖紫宸殿﹐飛錫遙掛烏石峯。散花天女繞經閣【散花天女繞經閣薩本「繞」作「滿」。】﹐出海神龍聽講鐘。攢眉入社笑陶令﹐載酒三生石上逢。

○寄文濟王府教授郭尙之【寄文濟王府教授郭尙之薩本無「府」字。薩本案云﹕元史﹟百官志無王府教授之官﹐疑卽「王傅」也。】

聞君客食賢王府﹐剪地芙蓉四座溫【剪地芙蓉四座溫諸本「四」作「賜」。】。不愛時名題雁塔【不愛時名題雁塔原本「愛」作「受」﹐據諸本攺】﹐願將古學教龍孫。中宮送酒銀瓶小【中宮送酒銀瓶小諸本「宮」作「官」。薩本「瓶小」作「壺出」。】﹐前席談經絳帳尊。卻笑馮驩事干謁﹐無魚彈鋏向侯門【無魚彈鋏向侯門李本「向」作「尙」。】。

○元統乙亥歲除閩憲知事未行立春十日參政許可用惠茶詩以謝之【元統乙亥歲除閩憲知事未行立春十日參政許可用惠茶詩以謝之薩本「乙亥」下缺「歲」字。原本無「除」字﹐據薩本補。原本無「惠」字﹐據薩本補。石君本「詩以謝之」作「賦此以謝」﹐李本作「寄詩以謝」﹐薩本作「賦謝」。】

春到人間才十日﹐東風吹入玉川家【東風吹入玉川家諸本「入」作「過」。】。紫微書帶斜封印【紫微書帶斜封印原本「書」作「畫」﹐據諸本攺。諸本「帶」作「寄」。】﹐畫閣香分上賜茶【畫閣香分上賜茶諸本「畫」作「黃」。】。秋露有聲浮薤葉﹐夜窗無夢到梅花。淸風兩腋歸何處﹐直上三山看海霞。

○遊茅山【遊茅山李本作「次韻寄茅山張伯雨二首」。薩本作「遊茅山二首」。石君本無「二首」二字﹐以下一首另標「遊茅山」﹐原本只存一首】

句曲山人門不出【句曲山人門不出諸本「山」作「道」。】﹐何時杖履接殷懃【何時杖履接殷懃諸本「何」作「幾」。】。春晴洗藥分泉去﹐午睡烹茶隔竹聞【午睡烹茶隔竹聞原本「烹」作「敲」﹐據薩本攺。】。山腳客來驚犬吠【山腳客來驚犬吠諸本「來」作「行」。】﹐樹皮苔老結龍紋。三層樓上月如水【三層樓上月如水諸本「樓」作「臺」。】﹐半醉吹笙隔紫雲【半醉吹笙隔紫雲諸本「醉」作﹑「夜」﹐「笙」作「簫」。】。

○送南臺張從事歸北【送南臺張從事歸北李本作「送張都事南臺」。薩本作「送張都臺還京」。】

幕府三年冰雪裏【幕府三年冰雪裏薩本「裏」作「譽」。】。淸溪秋水種芙蓉【淸溪秋水種芙蓉李本「種」作「照」。】。早霜兩鬢厭爲客﹐明月滿船空載書。憶昔中臺簪豸笏【憶昔中臺簪豸笏李本「豸笏」作「豸角」﹐薩本作「獬豸」。】﹐曾封直諫動鑾輿【曾封直諫動鑾輿原本「諫」作「簡」﹐「鑾」作「籃」﹐據薩本攺。】。而今江海多歸思﹐白髮慈親莫倚閭【白髮慈親莫倚閭諸本「莫」作「暮」。】。

○和張仲舉靑溪夜行【和張仲舉靑溪夜行諸本「靑溪」作「淸溪」。江南通誌作「靑溪」﹐南史作「淸溪」。】

溪上人家溪樹靑。溪行野客思冥冥。月光蕩水遊魚出﹐屐齒穿沙宿雁醒【屐齒穿沙宿雁醒李本「沙」作「花」。李本「雁」作「鳥」。】。蔓艸古陵神道沒﹐楓林夜火鬼祠靈【楓林夜火鬼祠靈李本「楓林」作「風欞」。】。後庭遺曲依然在﹐商女孤歌不忍聽【商女孤歌不忍聽薩本「孤」作「能」。】。

○送湖州彭元明道士入茅山【送湖州彭元明道士入茅山薩本「彭」作「鼓」﹐誤。】

道士住在湘江曲【道士住在湘江曲薩本作「道人居士湘江灣」。】﹐淸波月明搖佩環【淸波月明搖佩環薩本「波」作「夜」。】。出門倒拄九節杖【出門倒拄九節杖原本「拄」作「見」﹐據薩本攺。】﹐辭家卻入三茅山。開籠放鶴橫江去﹐洗缽收龍帶雨還【洗缽收龍帶雨還薩本「洗缽」作「寫檄」。】。更擬訪君吹鐵笛【更擬訪君吹鐵笛薩本「更」作「便」。】﹐靑松白石往來閒【靑松白石往來閒薩本「閒」作「間」。】。

○送任仲甫回廣西【送任仲甫回廣西原本「甫」作「庸」﹐據薩本攺。李本作「送友人之廣西」。】

昂昂野鶴在雞羣﹐客裏相逢忍見分【客裏相逢忍見分原本「忍」作「忽」﹐據薩本攺。李本「忍」作「又」。】。酒醒玉簫江左月【酒醒玉簫江左月原本「玉簫」作「王等」﹐據諸本攺。】﹐夢回白鳥廣西云【夢回白鳥廣西云李本「鳥」作「馬」﹐薩本作「雁」。】。洞庭春水連天去【洞庭春水連天去李本「春」作「秋」。】﹐建業寒潮入夜聞。君遇此時應憶我【君遇此時應憶我李本「遇」作「過」﹐薩本作「到」。】﹐我逢此際卻思君【我逢此際卻思君薩本「卻」作「定」。】。

○次仲舉題皖山金氏秀野亭韻【次仲舉題皖山金氏秀野亭韻李本作「次張仲舉韻題皖山金氏繡野亭」。】

南冠猶有晉風流【南冠猶有晉風流李本「晉」作「舊」。】﹐說著舒州處處幽【說著舒州處處幽李本「著」作「看」。】。最喜園亭有花竹【最喜園亭有花竹原本「最」作「敢」﹐據薩本攺。李本「亭」作「林」﹐「有」作「動」。薩本「有」作「種」。】﹐不妨城市帶林丘【不妨城市帶林丘諸本「市」作「郭」。】。一樽春酒靑山暮【一樽春酒靑山暮李本「春」作「濁」。】﹐三徑晚香黃菊秋【三徑晚香黃菊秋薩本「晚」作「寒」。薩本「黃」作「紫」。】。未識孤髙金處士﹐杖藜應許約同遊。

○桂蘭

花浦煙叢困艸萊﹐靈根從此謝培栽。移將楚畹十年恨﹐付與春風一縷開。相女久無塵土夢﹐泉均元是棟梁材【泉均元是棟梁材「泉均」疑是「靈均」。】。午窗試讀離騷罷﹐卻怪國香天上來。

○送劉子謙之廣西【送劉子謙之廣西李本作「送劉子謙照磨之廣西」。薩本作「送劉照磨之桂林。】

一官未厭馬蹄遙【一官未厭馬蹄遙原本「未」作「來」﹐據薩本攺。】﹐要使南荒識鳳毛。幕府紅蓮開白晝﹐轅門碧艸映靑袍【轅門碧艸映靑袍原本「艸」作「山」﹐據薩本攺。】。牙旗曉濕蠻煙散【牙旗曉濕蠻煙散薩本「散」作「重」。】羽箭夜鳴嶺月髙【羽箭夜鳴嶺月髙石君本「羽」作「翠」。薩本「夜」作「宵」。】。努力平徭當第一【努力平徭當第一原本「徭」作「淮」﹐據薩本攺。】﹐剖符懸印賜勛勞。

○水中云

絮團冷蘸碧琉璃﹐舒捲還如濕未晞。蒼狗倒隨天影落﹐玉鸞低入鏡中飛。濃遮晚浪搖秋月﹐淡隔淸漪漾夕暉。莫誤巫山臺下雨﹐淩波好向夢中歸。

○楊柳

楊柳靑靑曉露繁﹐蘭舟起柁出都門。三江巨浪千雷吼﹐百越羣山萬馬奔。

○涼書

滿院秋涼散帙時﹐牙簽竹簡亂參差。羣書三才六千軸﹐付與淸風自在吹。

○靑絹贊

詩是無聲畫。畫爲有聲詩。莫論詩與畫。只是貴生颸。

新芳薩天錫雜詩妙選藳終

永和丙辰歲秋九月吉日刊行

●後跋文藳

雪磯和尙住瑞巖諸山藳

雪豆請野翁茶湯榜

晦機和上千仰山杭諸山

云外和上住天童諸山

禹溪和上住雪豆

洽石泉住平江北禪教寺諸山

印月江住湖州河山江湖

○雪磯和尙住瑞巖諸山藳

苻堅破漢南﹐獲一人半。伯樂過冀北﹐空諸馬羣。信古今俊傑之才﹐實天地山川之秀。又逢此老張吾軍﹐是劉南嶽之交遊﹐想見風流儒雅﹐如謝東山之髙臥﹐必觀時節因緣﹐主人翁直是惺惺﹐賢伯仲皆非碌碌。賀監湖邊﹐薔薇洞口﹐春風幾度吹香﹔徐家園裏﹐莧菜根頭﹐此日更看流毒。

○雪豆請野翁茶湯榜

怒虎出林﹐萬壑松風鼎沸。蒼龍在窟﹐千尋瀑雪空懸。正宜一味之森嚴﹐痛洗多生之浮薄。雲南睡足日上危峯﹐天外春容春先大地�。官焙固應絕勝﹐寄家仍恐暗投。瀹盡三萬六千頃太湖之波﹐喚起二百五十年昭陵之夢。頑礦妖邪之無賴﹐求售爭先﹔風流醒藉之有餘﹐策勛何晚。銀河無邊﹐肆佛祖翻瀾之辯﹔寶露不竭﹐策唐虞治世之勛。搜天地之英材﹐起山林之沈痼。飲大川一舌﹐頭落地處皆知﹐明少室單傳皮髓﹐尋時已錯。嫌太白士气猶在﹐笑政黃牛。風味忒奢﹐用之則行﹐恍而誠服。禮儀具有﹐足爲�杜之光﹔道脈延洪﹐別試諸方之妙。

○晦機和上千仰山杭諸山

妙喜復皈徑山﹐見五祖再傳之盛。大覺肯來鄮嶺﹐湣九峯一藳之懃。洗光佛日於人間﹐唱徹祖機於天上。歷論兩翁之出處﹐豈惟百世之風。規詎其似之公無愧矣。�辯才宗鏡﹐向止萬人之敵。智勇畱俟﹐�稱一國之師﹐眾星欲曙惟見長庚諸子﹐失塗載瞻老馬。睠集云之勝﹐幻成能作天園﹔奮掣電之機﹐少�尉�伽師地。得驪珠不爲奇貨﹐拈鼠糞要作眞金。休問阿婆三五少年時﹐但看獅子百億毛頭現。南浦朝云﹐西山暮雨﹐幾回寒夢都迷﹔洞庭皈客﹐瀟湘故人。共惜春光殊晚。【�伽師﹐乃仰山寂禪師號也。】

○云外和上住天童諸山

長庚配殘月﹐未論曹洞之孤宗。杇索馭奔輪﹐當念東南之大法。公旣無心而出矣﹐彼𨿽有力者何爲。世上優曇﹐釋中獅子。石門畱遠行鳥不逢人。滄海淺深﹐誰見蓮花初出水﹔�己入�乖土手﹐不妨認影迷頭。老�臥波﹐起濕州之臥無恙﹔異苗�茂﹐俟楊廣之尢靈。壯我輔車﹐助君旗�。

○禹溪和上住雪豆

飛雪千尋﹐曾是廬公之髙臥﹔剡川一曲﹐尙餘賀老之風波。觀丈夫出處之間﹐豈孺子笑談之事。�說法如雲雨﹐有天澤之淵源。滿腹�是溪山﹐小蛾眉之�翠。歲晚宜蒼龍之蟄﹐天髙見獨鶴之歸。道骨仙風咫尺蓬萊方丈﹐蒓絲菇玉夢魂醉李姑蘇。

○洽石泉住平江北禪教寺諸山

天臺南嶽之大旨﹐靈山親承。竹庵北峯之故家﹐夭木猶在。實有淵源之學﹐寧同口耳之傳。開同�權﹐開異身本權﹐俱非妙論﹔不卽文字﹐不離文字﹐彌顯今宗。豈無機辯自將之人﹐庸壯輔車相依之勢。迦陵頻伽之音響﹐曾腸盤郢之光芒。分座白雲斯文九鼎﹐掩關翠越﹐獘帚千金。看癡兒飽喜饑嗔﹐笑阿婆東搽西抹。錦衣��﹐誰爲閭裏之光﹔如意橫飛﹐式赴天人之望。

○印月江住湖州河山江湖

玄鶴風唳九�﹐豈似鳴蜩之嘒嘒﹔乘黃日馳萬里﹐可同凡馬之區區。欲振斯文﹐須還我輦。襟懷片月﹐辯舌長江﹐坐殺普光王﹐戶外之履常滿﹔勘破華亭。老鉤頭之餌無多。蒓羹菇米﹐自足畱之﹔古井淸苕﹐亦爲勝處。駕輕車何須就熟﹐入幽谷不是下喬。紫羅帳裏撒眞珠﹐徒誇好手﹔白水田頭問行路﹐會有同心。

