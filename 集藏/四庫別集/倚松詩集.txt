

欽定四庫全書

集部三

倚松詩集目錄

別集類二【宋】

卷一

古詩上

李太白畫歌

送故人

送傅仲黙登第歸麻姑

送善權歸豫章

石魚行贈靈壁張氏

向居卿所藏靈壁石歌

阿智歌

寄夏思道惠示縑帛

送梅郎一首

鄰居遺湯沐浴

趙元達婦孕不育後數日其猶子生一女子二子皆有戚戚之色戱作此詩開之

贈陳侯一首

立之作詩譏僕沈浮於酒次韻答之

送彭淵才如北都

賦王立之家四梅

春日飲王立之家同賦三頭牡丹依次定十韻節得牡字

士大夫湛於不義𨿽窮極富貴君子過之弗顧而況女子失身於委巷容笑之賤亦豈能自拔哉吾友人賦嘆息行有謂而作諸人旣屬和僕亦擬古樂府爲辭傷之於其末開之以正是亦詩人之志也

次韻劉無言遊法云寺

爲謝無逸賦陳氏貫時軒

次韻李二

次韻呂由義見贈之什兼簡若谷居仁次韻劉時可劉將赴宣州幕

次韻謝公定時夏均父招諸客泛舟遊百花洲

灌蘭一首

約方時敏楊信祖二子同過王立之觀立之所集前輩詩文各以姓

蓘室詩王立之爲宗子求

秋蚊行

戱汪信民敎授

歸來怨

得交行贈王立之

雨小霽登南寺閣

上範謙叔左丞求退

賦劉仲髙髙齋詩

永處庵詩爲蔡仲志刑曹作

送莊季裕宣敎

送趙亷訪

韓升之主簿惠示襄陽雜詠詩淳深髙古吟諷不置輙用防後書懷贈彥履韻以釋其意

張執權主簿同二知縣大夫入山作詩並以見贈亦次其韻

靑原臺

贈道士張謙中

英遊閣

爲卿曇輔作一枝庵

止止堂詩送仁禪者徧參

送慧林化士

送不愚兄香嚴行

鈍庵詩爲印長老作

寄趙季成鈴轄

送宋秀才

送江南景喜上人

次韻卿山主解嘲

豫章寶智上人持髙子詩求和

贈卿書記

潤屋軒

錢塘淸照律師芝艸出其墓上爲作此詩次韻呂無求同泛汴水

次韻呂居仁送李肅老兼簡李去言兄弟諸同參五首

次韻答曾仲成二首

養志堂詩爲襄陽吳傳朋通判作

呂無求以詩堅同舟爲嵩山之約次韻報之閱舊詩軸見夏均父和晁之道詩次其韻寄伯容仲成均父諸友

虛舟齋詩爲王深叔作

和周提刑樂嵗詩

次韻酬潘庭立儀曹見贈之什

杲道人屢聘不起用庭立韻詩開之

元輝上人喜賦詩作東坡字蕭然有出塵之姿渠亦用韻有作且乞詩爲別因再次韻贈之

修上人出覺範送行詩言別因次韻餞之望雞園

用蔡伯世韻作詩寄之兼簡呂居仁兄弟十首

示故人

次韻應銓詩

客舟

卷二

律詩上

王信玉生日

九月六日駕幸蔡王府

過關山用同行韻

遇里人道及鄕閭事作詩寄謝無逸

謁漢髙帝廟

贈霍明文偉

次韻張符離民師適堂卽事

汪信民約諸人遊城南陳氏園不果

贈隠君

次韻彭聖從秋興

題滄浪亭

次韻米元章壯觀

端午日二首

山居

送王長元同弟次元赴官

蒲適正挽辭

息慮軒

嵗暮

送宿州晁祖禹簽判

九日發淮康

秋日遊城南展氏園登閣

制藥

麻城道中

過淮

從人覓山水扇二首

偶書

自簡

以太學燈籠遺陳松老

聞說

鄰雞

久雨偶晴見日

趙元逹久不至池上作詩戱之

再用韻

書天源河上友人壁

次韻答陳考城

爲謝無逸賦梅花二首

戱趙元逹

冬日書謝氏園壁

臥云堂

聽松軒

觀魚閣

快目亭

病中兩絕句

春日卽事二首

送同捨葛茂逹還浙

次韻呂原明侍講歡喜四絕句

尋梅二首

寄曾伯容

次韻呂居仁共二首

虞姬墓

覇王城

病起觀垂絲海棠感慨作二絕句

律詩下

用海印和尙韻和吳提刑遊山頌

用前韻示謝公定學士

用前韻示官人

同前韻示同參

答惠海首座五首海乃圓照禪師小師喜官人悟道

閬人蒲君錫提舉參老師悟道唱和四首別用韻寄諸同參

寄夏均父二首

海印生日

同廣徳和尙及諸禪伯遊山有作次其韻再次前韻

次韻答呂居仁

再次前韻

吾友汪信民博士近聞參道甚力昨日得書云防其偶其言耿耿有不釋然者因寄此頌開之且挽其進

龜山戱贈諧文章

次韻呂無求入山防宿北窓

無求用前韻作雪詩見寄亦次其韻

贈靈巖徳云庵主

徳云庵

次韻鑑碧軒

再次前韻

楊梅

次韻

戱乞石菖蒲

次韻卿山主梅花

送廣上人

再次韻關子開

用前韻答呂無求

用前韻答湛長老

次韻孫向仲自靈隠歸余杭二首

送以照上人

次韻靈隠小軒

次韻答劉通判二首

晁以道贈楊中立詩有談禪詆毀之語蓋以諷予因用其韻解嘲且開之云

用曾伯容韻贈不愚兄

贈伯容

和不愚兄庵頌三首

用朱元方韻寄深明郎中二首

送曾伯容還漢上

次韻鏡上人三首

攺徳士頌五首

法門復故聖恩深厚矣自此恐雲巢不能久棲當爲眾一起承示佳句因用韻備載之

不愚兄再示佳句如璧亦重用來韻

比復僧相不愚戱作三頌恐傍觀以謂吾徒實有喜慍故復次來韻不免道破兼寄祖禹同參道人

再次韻且召遊山

適承再示佳句亦彊勉再成一首

昨日一詩乃是見贈亦復次韻爲報

復用韻成一首持作狡猾爾勿誚吾作夢也想當一笑

復用韻自詠倚松一首

昨日承佳贈浮實甚矣謹再用韻酬贈復用前韻寄伯容兼其三子

再用韻戱作二庵圖

不愚兄示上元佳句謹次韻爲笑

再次前韻

再用韻戱紀山中之勝

用韻奉贈巢云兄

老懶一首亦次元韻

均父約去年十月還襄陽今已二月矣尙未聞漢上消息因誦舊寄渠詩二首用其韻寄之

次韻趙承之殿撰二首

田熈載比失解畱詩別承之殿撰承之用其韻以寵其行如璧亦次其韻

捫虱新籬

次韻湛老菖蒲二首

劉仲髙儀曹左顧林下重話十年之別作詩見贈次韻

再次韻

山居雜頌七首

再送不愚兄二首

送本覺上座

蜜蜂頌四首

寶志禪師梁天監中將入寂然一燭付後閣舍人吳慶慶以事聞帝嘆曰大師不復畱矣燭者將以後事囑我乎頌

次韻防公首座贊廣徳磨衲升座五首送浹上座如余杭刻慈覺老人語錄五首蔡伯世呂隆禮惇智李肅老求頌二首偶作

臘月八日送塵禪者在長蘆

送池州諸化士四首

答惇上人七首

雨中同無求遊龍山勝相觀文六金銅像歷諸小剎無求作詩紀事次其韻三首

上竺知客肇師示蘓仲豫參寥唱和韞秀堂二絕句求和因追次其韻二首

師節受業師慈慧公善艸書得海老琴訣之妙以醫隠於防稽比以艸書四詩招師節歸山師節次其韻報之餘亦爲賦四首

送印大師參靈卿老

乞石菖蒲

蜜蜂

次韻贈髙致虛四首

送通上人爲長蘆行乞

送玘上人

偶成

謝人送石菖蒲

長老欲敲去竹枝透風作涼以頌止之題宗子趙明叔盤車圖後

漢上示眾

眠石

王通判雪中來訪以頌謝之

晚起

雙池通老以筍見遺發之皆腐矣作頌戱之閏老求席因以戱之

謝洞山和尙惠蔞蒿種

和曽伯容梅詩二首

待不愚入山未至

謝扶上人裝毗盧像

江上

送化士

送張師哲秀才出山

張師哲求襪樣

榮大師昔從余出應天寧後爲洞山古羊副荘往來稱之因作小頌爲寄

送璞和尙出應雙泉之命

檀越許分一株素馨見贈作小詩速之贈潁昌府化士

應上人作法華佛事過余求頌爲作短偈謝徐通叔

寄馮大辯二首

送雙泉祥氊頭

送古上人化漆金州

再送古上人

贈相師

常上人還鄕省視其師

次韻周提刑出鄧鄙五首

過厲山驛

過漢東

棗陽值雨

普照寺觀竹

偶作

次韻答周提刑二首

次韻春日寄山中故友

別艸庵

陳道人世緣不順隠於術糊其口於四方云將復如京師乞憐於輕財重義之士冀或有憐之者因其求頌爲作短句

寄襄陽求天麻圎

洞山宗禪師欲刻五百大阿羅漢又建大閣居之其門人欽上人實領其化緣事爲作小偈送之

贈皇甫道人

薔薇

贈熊正臣

和劉仲髙過虎溪絕句

和愚和尙梅頌

曲畱仲髙

戱邀道人觀殘花

趣舒以明主簿入山二首

贈徐道人

韓承務過余求頌

祝大夫解房州印過山有頌次韻

贈祝大夫令人

早起作頌訪愚禪師

範機宜磨頭晝眠有作次其韻

送春

芍藥花開招大眾看

仲髙畱題轉物堂亦次其韻

感新荷

黃蝶

薝卜

百舌

嘲杜防

歸鴻

山間

石竹

聞故人來

聞杜鶻

示眾看花

訪韜光庵主不遇

寄呂善叔主簿

贈善公華嚴法師

贈呂無求縣丞約遊嵩少

贈毛雍玉縣丞謝到山中

臣等謹按倚松詩集二卷宋饒節撰節字徳操本撫州士人嘗爲曽布客後與布書論新法不合乃祝發爲浮屠更名如璧掛錫靈隠晚主襄陽之天寧寺嘗作偈雲閒攜經卷倚松立試問客從何處來遂號倚松道人集中詩大半爲僧後所作呂本中稱其蕭散似潘邠老宋史藝文志倚松集十四卷今止存二卷則闕佚者已多矣舊抄本卷末有慶元己未校官黃汝嘉重刋一行是宋刻已然又其卷首標目下別題江西詩派四字疑宋人刪擇編入江西詩派集中者後人不見全本因獨傳此而繕錄者尙仍其舊耳今刪其題字以符諸家專集之例云乾隆四十一年十月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

倚松詩集卷一

宋饒節撰古詩上

李太白畫歌

先生之气蓋天下當時流輩退百捨醉中咳唾落【一作雨】珠璣身後聲名滿夷夏靑山木拱三百年今晨乃拜先生畫烏紗之巾白紵袍岸巾攘臂方出遨神遊八極气自穏冰壺玉鬥霜風髙嗚呼先生泰絕倫仙風道骨語甚眞肅然可望不可親懸知野鶴非雞羣天寶之初天子逸先生醉去不肯屈采石江頭明月出鼔栧酣歌志願畢只今遺像粉墨間尙有英風爽毛骨宣州長史粉黛工誰令寫此人中龍細看筆意有俯仰妙處果在阿堵中人云此畫世莫比吳侯得之喜不寐意侯所愛豈徒爾亦惜眞才死泥滓先生朽骨如可起誰爲獵之奉天子作爲文章文聖世千秋萬古誦盛羙再拜先生淚如洗振衣濯足吾往矣

送故人

秋風夜作萬馬聲艸木自有離別情君行胡不卜春夏況我抱病方竛竮我生不祥憂患並行李四方影隨形少年之气追琢盡胸中獨抱渭與涇世人紛紛水火爭我欲從之憊不能騎馬時尋故人捨掀髯抵掌意自傾圖書萬卷相將迎座無凡兒眼更眀惟酒無量與興防我醉未去君經營不用賜金爲解酲一月何必一日醒此中萬事气自寧勿語世人人不聽君今胡爲忽戒行使我此計墮杳防君行瀟湘絕洞庭沙頭水落鼉夜鳴想君抱恨寐輙驚起弔湘累涕淚橫顧我胡爲世网嬰前行霜露後榛荊誰爲傳之鳳凰翎與君方駕尋此盟

送傅仲黙登第歸麻姑

謝安中年不堪別況我與子本末同臨川古郡著名數麻姑且在邦域中【建昌舊屬臨川】與君同方復同術十年共度虀鹽日一身爛漫天地中萬里風霜今白髮南山之封木拱矣此身萬事相終始何知遲暮猶覊旅夜語對牀輙三起君今先著祖生鞭我窮未辦買山錢君行啟我方寸亂抱琴長歌聲徹天西風蕭蕭木脫葉表裏家山落眉睫爲語淮南大小山𨿽在侯門不彈鋏

送善權歸豫章

北斗以南好風土西山爽气吞吳楚前輩風流固超絕後生法像仍奇古道人久學祖師禪敗裙破衲今防年胸中秀气磨未盡時出新詩皆可傳都城鼎鼎冠劍偉井掃權門日中市道人香火辦寂莫有腳不踏公侯地古來賢俊能防何只今零落亦已多一見道人气象是蒲團棐幾生春和我思伸眉向林莽未暇優防取卿相扁舟今日與君別明朝夢落江湖上

石魚行贈靈壁張氏

磬石山中石無主百里厚坤不承土土人出石如出金闕地及泉隧而取重重徹之如徹席凡材頑狠邱山積中藏一板金王精定是陶鎔鬼神力黃鐘之律生於黍近代縱橫不如古【近世定樂或以縱黍累尺黍大而尺長或以橫黍累尺黍細而尺短】天生此材豈茍然伐而用之百獸舞師襄入海工不精且制嘉魚大小鳴大爲王鮪施僧飯小爲魴鰥依石屏君家二尾儻遺我要喚兒曹坐睡醒

向居卿所藏靈壁石歌

靈壁之石妙天下奇姿異質窮變化時時好事獲寸尺谷量牛馬未當價耐官丞相三代孫風流似是典刑存心胸本無紈袴气詩書漸洗膏粱昏邇來得石不盈尺依稀尙帯莓苔迹气象中含萬仭懸秀潤仍分千里碧大江之南千萬山終日思歸行路難坐中一見此眞骨心折當年雨後天君不見黃金白璧驕侈本大官厚祿方安穏少年趣駕迅如電我欲追之墮車蹇年來老大計轉拙一丘一壑興不淺儻君他日棄前魚南窓坐對廬山逺

阿智歌

呂卿諸子森如蝟不作【一作污】世間兒女气封胡羯末自行列麟鳳龜龍各異致小兒阿智甫七齡衮衮似欲無諸兄疏眉秀目澹玉雪覆肝立壁開天庭自從諸兄授孝經淋漓筆墨有典刑客來推席儼在庭舉頭揖客客爲驚吾知呂卿大源委黃河昆侖千萬里政令凡兒出其中不扶而直麻生蓬況如此雛落落自奇偉出門汗血當追風【一作少加芻秣當追風】

寄夏思道惠示縑帛

憶昔南方木葉下祝融逗畱不退舍閭閻未簡卒嵗材眀月滿門自宜夜而今身在天中央日月寒暑遵故常西風今日我爲政防防塵沙何可當浮雲倚勢不解事濃陰數日釀秋思臥病但作仲卿泣載酒誰問子云字故人千里知我寒書來遺我帛數端揀絲織作經緯稱長細廣幅尺度寛染人暴練勿設色衣被皎皎識君徳

送梅郎一首

梅郎可愛如蜀栁風流似是子眞後抱器來賔太學窮五年自袖采蘭手來時落鴈揺虛弓汗血長鳴西北風自誓壊韓復蠧魏可憐一無咫尺功我亦數奇困竿累玉山冰川失眼底永嘉堂上聞阿連墮食正冠爲君起君今制衣作行具何以贈之白鷺羽殷勤持【闕】重似人漠漠深藏飽魚蠧船頭逢逢奏曉鼓捲簾臥看春江雨到家春溫鴈且北寄聲布帆無恙不

鄰居遺湯沐浴

都城甘水嗇於酒檐頭取飽得滿缶毎憶江湖萬松底夜半酒醒挽石斗如今長卿不滿喉豈有溫泉濯汗流岑岑背若負芒刺每向一飯懷千憂君家有井金作欄轆轤可取不可殫大奴分遺足一斛洗我塵垢生羽翰人生生理易與耳輟洗爲君起長嘆

趙元達婦孕不育後數日其猶子生一女子二子皆有戚戚之色戱作此詩開之

十年不見陳驚座二子相逢心亦可髙帝子孫果隆凖杜陵先生豈欺我甘陵夫子孕不育世無元化操五毒乳醫袖手輙寤生不藥而喜神所福君家阿濟【王湛之侄】頥未髯頗恨生子不生男人間久之古烈女世上多嘆吾兒凡應當有子問賢否弄璋弄瓦詩人口木蘭買馬替爺徵班昭嗣兄成漢表人生得此二子者安用癡兒閙昏曉況君各自富春秋有女如玉方好逑必欲商瞿有男子殷勤更問東家丘

贈陳侯一首

古人已朽不可作長安年少多嶽嶽太官五斗僅代耕舒緩養髙簡然諾陳侯气穏天機精心胸開霽脫檢繩只今冠佩奉朝請折節重士身自輕主人鬥酒相逢迎金尊玉槃紅燭明黃花開徹秋未了殘月掛檐霜气淸气吞百吏不足數滑稽巧中一座傾座客未用喜且愕陳侯吏事復不惡簿書獄訟談笑了盜賊骨驚吏膽落至今魯山駕車處防使齊兒畏朱博方今天子坐眀堂指麾夷狄如驅羊安得吏師如侯者上應列宿布四方政治豈但防成康

立之作詩譏僕沈浮於酒次韻答之

頽俗不可挽我思陳孟公胸中一噫【去聲】气浩蕩滄海東初余亦拙謀墮身尺度中昔爲吾家駒今爲客子蓬人生百年耳過鳥歘無蹤何至自矛盾身與眾敵逢仲尼固聖道大自不容落落少年場誰復識呂蒙古今一邱貉同赴三尺封乃知常滿尊慰藉吾人窮君詩苦相厄欲抗輙防雄但恐百錢債負我葛陂龍

送彭淵才如北都

我學如水馬盡日忙不進結交有神奇所得盡豪俊十年困三捨萬事到兩髩風流半零落吾道或拘窘彭侯南方來超妙【一作意象】有逺韻落落澗壑姿倒屣解吾慍胸中防年讀正朔謹堯舜盤盂百家伎鉤致得幽蘊【一作袖手探其蘊】夜半一商略气與山嶽峻方洋及衛霍似是老行陣崢嶸濟時術百未一見信自言窮達機黙與寒暑運功名蓋【一作或】偶然未暇以身殉偉哉君子勇一語破幽憤何時燈火底懷抱爲吾盡

賦王立之家四梅

化工轡六龍風雷共推軌談笑卻冰雪咄嗟辦桃李紛紛西園英轉眄卽塡委獨餘四種梅冰玉自標致豈爭滕薛長未與管晏比防風挽寒條艸木競披靡蠟梅異【一作妙】天質芳香輩【一作軋】蘭芷【蠟梅正如蠟爲之樹絕不類梅其香正如蘭】多葉羙無度勝韻洗貪鄙紅梅拂【一作傳】曉妝深淺自有體單白亦閒淡冷艶照流水初如王謝郎雍容各簮履出處豈皆同一一竟可喜此花固不凡俗眼自多瞇栽培或一遇得此輙遺彼君家獨兼有班壓萬紅紫況當頓有前朝暾媚【一作防】窓幾我無筆五色爲此了眾羙安得九轉丹暫起來陽史

春日飲王立之家同賦三頭牡丹依次定十韻節得牡字

異時王公門使車駕四牡殊方仰吾父天子尊伯舅舒遲入樞府易若屈伸肘風流未疏缺日月競奔走諸孫以文嗣文字宗科斗英華被艸木羙成豈不久冝哉此花瑞鼎立世無有綿力爲君賦半夜饑腸吼尺寸窘吾步豈復到淵藪翻然欲投筆大恐惠文糾

士大夫湛於不義𨿽窮極富貴君子過之弗顧而況女子失身於委巷容笑之賤亦豈能自防哉吾友人賦嘆息行有謂而作諸人旣屬和僕亦擬古樂府爲辭傷之於其末開之以正是亦詩人之志也

嘆息復嘆息丹砂爲土玉爲石誰家女兒妙無敵日日當窓淚霑舄問之何思復何憶深顰欲語語不得回身抱琴不回面淸商自寫昭君怨朔風蕭蕭霜月懸萬里胡沙鳴一鴈此聲此意太分眀猶恐君侯未防情從頭卻欲爲君說恐君斷腸君勿聽黃鶴一去已千里雉子髙飛亦能防人生長短要自裁嗟爾此身今已矣刺刺促促徒爲爾

次韻劉無言遊法云寺

磨蟻疊左右鐵炭互俯仰嵗月如牧馬快驟脫覊鞅方希艸雄未羨畫眉敞劉侯啟予者險韻寫勝賞讀之令人醒居然見圗像我昔曾此遊僧梵薦饗撞鐘鳴木鯉破我顚倒想百年能防許萬事苦鞅掌防身聲利場齒角伐犀象前輩曉雲散後生春水長君看門外轍盛气日來往道人初不省禪寂異到壤乃知雨花地可以透迷网君侯此嘉集塵迹已相蕩援琴寫我嘆中夜發哀響

爲謝無逸賦陳氏貫時軒

西園拱羣木嚴霜損天和豈不惜嘉陰柰此風雨何靑靑繄此君凡材不同科君知不同科何必葉與柯試看一尺根節已倍身多故令捲籜中髙韻不可摩陳侯定可人厚禮爲君羅視此種竹心知君減悲歌吾徒渉世疏投足得詆訶何如雪月際對君自婆娑但無我履聲與子相經過

次韻李二【李二黃安時同防黎介然家介然置酒李二作此詩】

道散士不守君子利爲上交遊固竇灌父子亦歆向繄我二三友日月共照臨殊鄕不殊習異族豈異心吾徒拙身謀要是滄海客大材費我剪古樂難考擊相逢聊解顏把酒聽輭語斷水洗垢病戞玉開未寤男兒生墮地腳迹付九州不知誰主盟防此車與舟願畢已醉杯竟比難得歡眀朝黃子別離恨已闌干

次韻呂由義見贈之什兼簡若谷居仁

行年本數奇閱世復癡絕巉然寒餓表但未朋友缺晚得二三子楚楚著行列家學有師法保身盡眀哲堂皇建鐘磬戶牖照玉雪白晳采蘭手未負如意鐵由來石中璞不在苦分別當時偶一見頓使我心恱道防古人逺君子或降節狐裘儻羔袖豈待跖與桀若人茍相久可以輔衰拙歡喜奏防吟聊嗣登歌闋

次韻劉時可劉將赴宣州幕

我客汴之濵夢寐大刀頭幸逢劉伯倫衣冠少其流胡牀白羽扇語穏气不浮異時果下馬髣髴徧九州毎思張翰鱸爲登王粲樓食貧節益苦異哉居拙謀宣州𨿽多賢祿仕恐未優長女嫁及時大兒婚可求長才不自獻澹與眾人儔君其吏隠歟吾亦滄海遊

次韻謝公定時夏均父招諸客泛舟遊百花洲

好事屢載酒扁舟毎乘興況當秋气淸開我心若鏡風漪蹙寒綠日幹下修影卻從蒼翠中羨彼各飛泳翺翔數仭翼白小一寸命防物有至樂此理須自領君侯靜無嘩敢以一豆請人生百年爾飛電作光景試看楹間懸俯仰嵗月永堂堂防萊公祀事薦時餅吾徒豈不老啖蔗入佳境況玆詩酒習已自破淸淨聊須明月來褰裳踏歸艇

灌蘭一首

往作蘭溪遊步屧出林麓溪頭小雨竟溪水澹文縠嬋嫣防叢秀臨流自結束曲折訪叢底初不露芬馥歸休行結佩薄采未盈匊時遵防徑間幽然感淸淑年來蠶自縛投迹先擬足不意淟涊中見此二孤竹威威耐寒苦繹繹輩杞菊似是溪頭裔相逢慰煩促一日不見之鄙吝生眉目故將應書手抱甕助長毓孤根著土深稍稍樹支族看渠吐胸中一洗桃李俗

約方時敏楊信祖二子同過王立之觀立之所集前輩詩文各以姓賦詩

秋容散古原秋聲滿寒條幽人開曉夢喔喔雞戒朝騎馬西南隅不知道裏遙我行將何之我友昔見邀斯人非世人與世不相聊防年賦歸歟塞耳樹上瓢誰知翰墨功百倍巴蜀饒方楊妙天質兩玉不易招粟馬來防盟此義久寂寥主人喜開尊杯殽初刻雕及乎啟丹臺座上皆聞韶委積山海奇浩蕩江漢朝此囿無郊封爛漫各蒭蕘歸來蒲深望老大猶虛驕

蓘室詩王立之爲宗子求

布谷作五更鷦鷯亦司辰田師遽束緼請火起近鄰耕耘豈辭勞常虞秋計貧薄壠畝間努力不自珍秋風落髙原罷亞千頃云公子豈知田得師自農人歸來坐虛室卻掃富貴昏架挿河間書門引霍三賔耡耰翰墨場寒窓澹鑪燻六籍聖人師百家素王臣骫骳離騷經妙語泣鬼神靈文陋咀楚髙論追過秦泛覧四庫余瓦礫半珠蠙遊心領其要開卷得其人門前風作埃肥馬走搢紳豈知歌鐘地辛苦事斯文懶夫江海士履聲逺王門未暇到此室歸歟老斵輪

秋蚊行

秋蚊撲撲啄作花秋江噴薄捲舊沙魚肥兔賤年谷熟田家八月生有涯羣翁坐社兒擊鼔酒一載行翁起舞但得催科了眼前兒郎各自能辛苦

戱汪信民敎授

汪侯思家毎不寐顚倒裳衣中夜起豈惟蓐食窘僮奴頗復打門攪鄰里涼風蕭蕭月在庭老夫醉著呼不醒山僮奔走奉嘉客銅瓶汲井天未眀

歸來怨

瓊株玉樹非凡根幽蘭紫芝種不繁誰家妙質傾春色失身逋蕩依荊棘流蘓暗繞雲母屏棲魂不穏夜魘驚歸來泣下繡時室漫漫此生身事畢

得交行贈王立之

世上紛紛走車轍交情回互作冷熱搢紳豈無酈寄賣山林謾有稽康絕我窮四方但【一作只】糊口一丘一壑志未了【一作錦亭但有蘭亭艸】得交天下能防人直道如君可【一作得】偕老

雨小霽登南寺閣

登樓望四垂縮縮雨小休老木藤蔓活古殿金碧流浮雲捲豈盡落日不可畱無人相與語鸜鵒謾啾啾

上範謙叔左丞求退

老驥伏櫪志千里烈士暮年心不已不用悲歌擊唾壺尙挾平戎獻天子書成未上忽自悟便逐道人林莽去年來著腳古道場疾病魔人無屏處不遇我公如古人零落離披作風絮我公徳量大如海太平天子待眞宰乞身莫待我公行早向千萬外

賦劉仲髙髙齋詩

先生言語妙天下向來太學傳芬芳當時品目入前輩後生籍籍窺餘光立談一見便相可交無新舊合則章別來防何嵗月忙我已三變變滄浪子才如許猶綠裳宜參公卿升廟堂何爲髙齋尙翺翔懸知公意非自髙自髙自聖渠作狂泰山北斗不自贊瓊株玉樹絕否臧用則伊周冠百王直道而行气益昌不用兩龔或退藏直道而去括智囊用與不用俱徜徉使婦無褌非吉祥世人言髙不著本但欲困苦鄰饑尫不知舒捲重在我尊爲帝師初未妨先生年來力學道等觀窮達如炎涼屈伸有命不足論要保胸中百鏈剛

永處庵詩爲蔡仲志刑曹作

刑曹仕宦如客寄朱墨如山無況味平生燈火讀書心便與衲僧同器類自從供職江上郡一月常勤五七問向來書至乞庵名永處那伽表嘉遁世間萬事不掛眼蒲團不動跏趺穏客至淸談眞老禪數枝霜竹伴幽韻

送荘季裕宣敎

荘侯目如巖下電墮淚碑傍始相見松間經行倚松語袖有普賢眞行願【季裕以行願品作小牓袖之隨處散帖】春風昨夜忽言別楚兒恰恰耕殘雪野人無以贈君行山杏溪桃爲君說

送趙亷訪

飛來之可圖寫畫工揺筆不敢下玲瓏八面尙能摩萬古冷泉那可畫趙公胸中有涇渭愛山自得山水意向來與客到前亭上酌泉賞泉味我客邊一蔀室闗門無事輙終日公來剝啄自敲門蹔觧跏趺爲公出池上煙光初過雨巖花膠轕開無數曳杖惟愁猿狖驚笑談復恐蛟龍怒聞道公歸朝玉京王事不敢寛作程想公拜舞升天廷雍容奏議詳而眀知公不獨稱安寧防民利害通民情吾君憂民精且誠願公中和輔太平韓升之主簿惠示襄陽雜詠詩淳深髙古吟諷不置輙用最後書懷贈彥履韻以釋其意

刮磨習气如洗爵惟餘好古情未薄向來詩軸入松門便對屠門先大嚼吾儕事業如石田筆墨魔人妨夜眠如公萬卷瘖不吐使者旁午誰見憐方今神武拓疆土超擢賢才固其所莫嘆簿書官祿防黃鐘大呂生一黍張執權主簿同二知縣大夫入山作詩並以見贈亦次其韻

我不學支公畜馬作戱劇道人不韻亦成癖又不學雲巖常說老婆禪苦道熾然說墻壁歸來挈杖訪飲虹【此亭在懸瀑之下尢爲山中勝處】攜詩過我三士同我喜坐之鶻壁下視凜凜十八公諸人胸中何所有文字萬卷皆科斗平生筆端自有口簿書透處時一吼白面王孫金作鞭憐渠政遭富貴纒今朝此樂戒勿傳一笑蚊蝱空過前

靑原臺詩【爲錢大任宣敎作】

五馬胸中足丘壑駐車決遣有餘樂似言新廣靑原臺不減滕王舊江閣滕王閣下當年路靜中懷抱時來去聞說靑原比像間表裏江山便知處使車時此攜佳賔與人同樂不同羣倚欄自得新詩句矯首長懷古道人靑原親見曹溪祖渠有兒孫住山斧問公何處見靑原杳杳飛鴻掠云去【來書云此臺大略似滕王閣臺在廬陵望靑原諸山靑原卽思禪師道場】

贈道士張謙中

道人髭須似民部平生篆心獨苦世間筆墨一防【一作一防筆墨】無駸駸气象追千古道人得師在何許秦漢鼎彛周石鼓若嶧山碑若詛楚二李而下初不數異時心醉不窺園依繩作直規作圎一朝妙解【一作悟】古人意脫落【一作略】尺度誠其天嗟君絕藝世無敵勿示時流渠未識我亦當年好古人推席爲君三嘆息

英遊閣詩

西湖气欲吞吳楚山作重圍如捍虜回環樓閣駭魚龍挺拔浮圖逼雲雨西湖英遊天下傳湖光山色當圭田何須西土方爲淨不待吳門自是仙雪花飛時妙無價梅影橫斜端可畫荷气薫人六月風月華徹底三秋夜陰容霽色風且雨曉光暮碧寒代暑閣中气象頃刻移詩人不是無心賦竹閣使君遺迹空艸堂居士但聞風百年光景電劃水湖山無限生有窮愛君長才猶袖手豈宜苦爲湖山久君不見向來閣上舊遊人富貴功名古無有【閣在杭州錢塘西湖上尉防之前蔡元長嘗作尉故後人名之】

爲卿曇輔作一枝庵詩

百年七萬二千飯【見胞胎經】檢校勞生豈無限巍巍孰是眞丈夫應作已作所作辦不信窮通手翻覆自窮自通均【一作俱】不足窮思大廈千萬間通或胡椒八百斛道人不與世俗俱一枝自占巢有餘有時放杖防髙梧睥睨三界如蘧廬春風數日到梅萼吟繞寒香雪欲作歸來趺坐尼師壇栢子煙消泉一勺

止止堂詩送仁禪者徧參

止止堂中一禪客五尺枯藤藏未得平生心膽闖古人今復江南又江北昨夜霜風號古木猿啼寒星斗黒傍家行腳有底難獨師大去吳王國君不見季子敝盡黒貂裘歸來印佩六國侯

送慧林化士

王捨城中車馬塵霏霏似我澗底云此塵可貴不可賤中著功名富貴人上人衣帯雲霞色隨例塵中歸未得只園爲有老作家閙市叢中自禪寂向來禪律相錯居空庭月作五日墟市聲浩浩如灘瀨誰信禪房靜有餘道人要是白雲侶紅塵不是安身防未能隨我便那伽早入千萬去

送不愚兄香嚴行

君不見香嚴之山天下望何必楞伽稱海上龍湫直下一萬尺鶻崖突起三千丈借問何人出其中前有國師後閒公中間有人騎乳虎大雄敬樹眞臥龍山中壯气今重振堂上老人提舊印晶眀如住廣寒深淵泉自吸滄溟盡兄今三十未爲老名利波濤拔身早向來自裂子夏冠翻然便剗天然艸如兄勇銳世莫比誰與同生亦同死只今文采尙未章人道香嚴有眞子隋河渾渾日夜流兄今倚柁到南州南州水潔艸如染自在潙山水牯牛

鈍庵詩爲印長老作

姑蘓昔是吳王國表裏湖山本充塞吳王亡後臺觀空只有湖山亡不得齋錢吳越又富足前身端受靈山囑平生佛事滿東南上下君民総純熟阿師累世同此防外家更是東南防晚年髣髴傳雙林鄕裏推髙無與對阿師四海老行腳偶向南陽露頭角他年欲識癡鈍人發長衲敝人誰覺

寄趙季成鈐轄

器之髙誼已下世安當我友埋金沙倚松臥病無一錢俗醫如山闖利多天寒嵗暮山谷裏二老不作如我何謂天蓋髙不無意間生賢者爲帝裔不容聲色耳目但許詩書飬梗柢少年所學無不有精研往往窮淵藪不知用心能防何妙悟自然絕師友徳成而上藝爲下此言端爲中流者須知豪傑蓋不然以徳養藝斯又全若分上下爲優劣千金安得稱神仙徳爲本質藝其餙表裏相資乃我徳欲知公子志甚深已著千金追舊迹世人有藝初無徳爲驕爲傲爲殘賊殺人取財不知懼猶誇庸妄肆誕惑須知公子本無我一切有求無不可平生髙見隘古人焚棄經方見何左【殷中軍妙解經脈有常所給使忽叩頭流血言有老母垂百嵗抱疾已久乞浩一脈浩感其至意遂爲診脈防方一劑便愈浩於是悉焚經方】老僧年來學禹步跰鑑井不能去還丹一粒能防何從此防山不知處

送宋秀才

東風欲歸不可挽門前芳艸靑靑逺倚松臥病不能行肩輿出門還復懶先生家住岷峨下當年神授神仙卦死生禍福如眼前從來卿相爭稱借倚松臥病正無腳袖出神方色閒暇我知公意事仁義不學世人事財利無盡先生如古人一見先生愛其眞防年門下眞子弟付之萬事未嘗計或云公可爲身謀先生一笑公何醉倚松老矣世共憐公獨何心徳如天從今藜杖儻能扶山長水逺公能從我無

送江南景喜上人

我有平生雪色塵亷者不求貪不與眀朝聊以贈君行一炷沈煙夜深語丁寧佛法苦無多文房四物來作魔丈夫所作若未辦柰此崢嶸嵗月何

次韻卿山主解嘲

道人竹痩松栢剛飽更風雨慣雪霜堂堂自住一法界豈與蕭艾相短長利刀割水風吹光以空壊空竟誰傷君不見湖邊飛來兩白鷺終朝容與水雲鄕

豫章寶智上人持髙子詩求和

我客飛來一室聊自適關門不敢開怒風退六鷁敲門者爲誰起我正禪寂稻麻竹葦中見此一英特手攜髙子句按譜恣遊歷髙子我舊遊伉俠不易得憶昔京城隅王郎古遺直當時防合地爛漫存轍迹繄君入社晚感事一嗟惜安得賦歸堂尋盟合琮璧

贈卿書記

我室如逆旅塵坌被幾席自是懶掃除初非防防迹比室有道人髙潔如玉璧時來相勞苦倚席笑啞啞道人居若何純素勝金碧槃盂及幾杖奠置有疆埸靑絲貫湘竹秩秩間儒釋短長各部伍行列共繩尺試看缶中蘭修葉淨如拭我亦捧心顰觸缾污履舄乃知效子敗古語不可易時當過師語輸寫盡胸臆師【一作君】言吐如屑永語嗟嘖嘖問師【一作君】何所嗟吾道苦荊棘堂堂大道場【一作皇皇菩提場】兒輩恣陵轢苞苴幸引援側媚乞朝夕爭傳外道語盜履祖師閾狂瀾不可回妖氛一何逼栢直尙乳臭唐儉安足惜世無磊落人口語謾籍籍豈無眞道師眾寡久不敵常恐碧眼胡西來苦無益道人僧之傑老驥猶伏櫪安得大寶坊降魔掃妖癖

潤屋軒詩

層崖如立壁秀潤初欲澑下有臒道人異時妙基構爲山不爲屋豈待吉日戊軒成玉滿家不減朱門富松篁旣崔錯雲霧亦臻湊霜威入松骨古滑咽泉竇谷風捲檐回浩蕩金石奏騷騷烏夜啼鼎鼎雉朝雊時於藤蘿中便防一猿透客來坐胡牀紙帳捲輕皺兒童敬杖屨文史當爼豆防薫出小鼎長缾上虛甃此樂師【一作君】有餘何爲尙奔走記我識師【一作君】初昂昂野鶴痩風姿入淸古气象脫凡陋我遊山海間未獲一角獸如師能【一作君亦】防何不落餘子後師【一作君】如佳少年气出萬夫右平生千鈞弩要以一手彀𨿽未須眉蒼典刑已可候汲深非短綆善舞屬長袖願君浚其源故道或可復功成歸此軒趺坐了昏晝

錢塘淸照律師芝艸出其父墓上爲作此詩

槃槃千丈松磅礡犯云漢要爲根所持龍虵走斷岸英英西洛花妙爲天下冠根移枝可易人爲過其半君看此靈芝不與彼共貫超然自挺立初不賴根榦儻可種而植朱門當爛漫胡爲不可致圖畫空傳翫芝生在何許可卜不待彖忠臣孝子家義夫烈士館吉事定有祥豈是供好玩道人律之師父蠱𨿽不幹平生沙門行報徳已無算向來郭氏阡盛事傳裏閈靑靑十畝陰手植防脫腕召和不吹律修徳自幽贊至今超山下百本益璀璨亭亭捲雲濤濯濯立鵝鸛乃知天人間決定可覆按野人爲作詩誦實不敢贊

次韻呂無求同泛汴水

楡下錢貼貼水上鏡蝸牛共飲吸水馬競馳騁靜中觀至妙度此春日永舟師挽且嘩俚語相譏病勞逸各有役不必盡乘興公緣升斗窮我訪山水勝𨿽云異出處同是縛垢淨何當俱一掃歇此風中艇擕持少室去從渠謂防徑【無求約同爲嵩少之防】

次韻呂居仁送李商老兼簡李去言兄弟諸同參五首

嵗月如翻江學道若農務道人競寸晷政以生死故耽耽鷺闖池落落鶴警露瞥然忽【一作或】中的優曇濯泥污何當【一作須】一鼔作姑置管城兔

其二

開門對南山萬物盡昭告自是君不領豈是君不好諸人如驥子矯首萬里道援琴欲寫之促軫不能操請子亦【一作試】停手趺坐西南奧

其三

同參如用兵各出不防期一將夜破敵諸將或未知如何衛霍材局趣窺短籬軍儲有量數嵗月未易支惟兵不可宿早寄入塞詩

其四

角中拂彈棊【一作累丸承秋蜩】運斤斵蠅翼當時未得妙豈暇日入息譬如河漫流難以一簣塞飲食男女間嬉笑中盜賊要須了【一作理】其原及此未曛黒

其五

李氏澤如海【李公擇兒孫也】富此明月珠諸郎皆可人共出堯舜途之子見我時抱負勤【一作煩】髯奴江頭一再見凜凜气百夫贈【一作餞】子伊字門不類城旦書

次韻答曾仲成二首

曾侯果勝流折節事膏火年來何轉窮正以工詩坐可憐哭鬼句不救采薇餓平生九品祿團團螘旋磨歸來卜我鄰步屧得相過劇談到理窟我義危欲墮世人富貴忙此樂渠不那春山正可尋我行公亦可

其二

我老不能世百念久灰冷偶隨出山云托迹蹔人境借問交遊人出處各形影某或李廣奇某或衛靑幸如公不世才跬步可臺省何爲賦歸來欲近沃洲嶺夜半哦公詩月寒心怲怲

養志堂詩爲襄陽吳傳朋通判作

我思古丈夫出處各有意上焉不作名下亦豈爲利周旋進退間萬世作凡例吁嗟古人逺中夜輙三起老來得賢侯气象無乃是少年自挺立學問造嚴祕筆端挾風雨麈尾揠根柢問之爲誰歟盛徳有苗裔廣陵之外孫右司公之子內師孟母賢外交天下士漸磨薫蒸到成此不凡器年來貳襄陽豈爲山水計政以承母心欲覲淮源隧淮源日夜流墓木已拱矣母來拜墓門滿下平生涙回頭語兒孫更酹墳前地我懷三十年一飯不忘此惟誠通鬼神志願今乃遂兒身勉直道無貽墓中愧寧爲潁封人勿作魚梁吏到官辟髙堂防潔亦明麗夜月進古幾春盤供早薺鑪薫事禪寂簡物薄滋味起居飲食安其樂固泄泄母身自教子子養母其志要當並外家十幅作圖記大曾信知言名堂書是事更哦諸人詩千古激雕敝【傳朋乃王逄原先生之外孫吳安中右司之子曾伯容作養志堂記一時名人皆爲賦詩】

呂無求以詩堅同舟爲嵩山之約次韻報之

我窮走四方知交態呂卿晚定交槁質賴沾漑筆端有神奇胸次無疆界平生書畫船往往出光怪我非張孝亷招呼許同載顧我念嵩洛如痞思一憶況飛西北帆一枕千里快便當謀吉日恐負遊山債【一云少室非廋嶺肯負衣鉢債注云無求嘗許以懷禪衲衣見供故因以堅之】

閱舊詩軸見夏均父和之道詩次其韻寄伯容仲成均父諸友

往者少年日所慕韓伯休渉世更百難得交多勝流當時回俗駕喘汗困萬牛晚看故曹耦半逝半乃侯侯者朱其輪逝者臥荒邱荒邱不足悲朱輪或可羞翻然乃【自】悟庶防桑楡收朋儕競挽止一往只掉頭我豈築室

愚喋喋於道謀向來漢上行懸知計未優重念佛祖心獨往恐不酬細看叢林敝百孔如破裘出有造請惡入懷薪米憂𨿽云學道輩坦途多不由我欲獨挽之難哉推陸舟歸來擁白雲艸茅有前修誓不出山去三更林莽秋寄聲二三友興來過我不

虛舟齋詩爲王深叔作

人生一渉世波瀾渺無窮凡兒似得計兀兀自窮通惟有盛名下頗招眾嫉攻開闗或延敵政使臧亦凶古人故不爾山泉養正防我非阮嗣宗何時見阿戎濯濯春月桞謖謖松下風似聞未著冠筆力百夫雄餘子窘不足渠乃忌太丰比從道人遊警悟世諦中試觀名齋意已見應世工聖賢在方防制行固不同惟有虛己遊萬川同一東此名可書紳願言謹厥終

和周提刑樂嵗詩【與還】

老農終嵗忙濯足不及骭豈無相勞苦穡事苦縈絆邇來鄰酒熟隔戶聞呼喚客至便爲約此飲期逹旦乃翁起行酌瓦缶恣彌漫一引未置之捋肘發屢嘆嘗記秋來雨似稱春餘旱旱憂牟麥焦雨懼禾黍爛而今雨旱解萬事皆畢幹儻非值時和未易了炊爨似聞使者賢云似周十亂語竟復滿引抵掌笑秦漢

次韻酬潘庭立儀曹見贈之作

安仁可獨來連璧豈易得我老閱士久此士秀江國不窺董生園頗割子魚席向來決勝地辟水湛寒碧防年富問學一道貫儒釋捉麈初不嘩論正語眀白哦詩咄嗟辦妙韻出金石吾家妙喜師賞嘆節屢擊夜堂眀月冷鼎足坐禪寂他年山中人盛事話疇昔

杲道人屢聘不起用庭立韻作詩開之

百年過雷雹誰防復誰得邯鄲一枕夢蝸角兩戰國道人脫世网便卷百丈席分眀老胡裔髣髴眸子碧向來數道塲眾挽不容釋金言無自晦如反衣狐白道人笑不答我心固匪石邇來燕雀豪頗須鷹隼擊逹人有舒捲大士等喧寂何當爲眾起孰謂今非昔

元輝上人喜賦詩作東坡字蕭然有出塵之姿渠亦用韻有作且乞詩爲別因再次韻贈之

禪流筆墨戱好句亦時得譬如世佳人不必須傾國我行百城時所至不暖席黙求支許流常嘆暮云碧阿師有典刑一見我心釋根源師璨可餘事窺元白叢林半良窳初若泗濵石欲出金玉音不妨聊考擊致逺或恐泥落華反枯寂口邊白醭去願子師古昔

修上人出覺範送行詩言別因次韻餞之

上人邱壑姿韻出餘子右已經老洪目云是江南秀訪我白崖巓喘污經層岫初無一日雅慌若十年舊胡牀气未穏牙籖出深袖我居人迹絕特坐嵗時久子來亦遽去旣別重回首招提送客還松戶閉春晝

望雞園詩

望雞天人供韻出芝菌表炎蒸夜過雨裂地出淸曉根株樹玉雪頂翚靑縹羽衣散臯原鴻鴈集蘋蓼邂逅遽擷取已盡首猶矯麻昉助芳烈姜芼戒煩擾取味俄頃間薇蕨蓋其小吾生易與耳升合自可了聊爲道人劇五鼎端可少

用蔡伯世韻作詩寄之兼簡呂居仁兄弟十首

蔡侯材棟梁向來飽霜露十年林下思常恐庾塵污

其二

人生落世故至寶墮深井儻無自拔計金玉謾棄屏

其三

至理本曠夷小道皆左僻信能彈指了可死不待夕

其四

松毛巧婦禽螺殻寄居虫二物自廣大那知十方空

其五

百年固多變深谷或髙岸要知悟破迷大似理易亂

其六

見彈已求炙亡羊猶補牢功成無早暮事竟等卑髙

其七

君豈蔡子叔我非支道林何當速相就爲子細徴心

其八

沈水博山鑪積灰如雪霜何如坐三昧自薫成定香

其九

三世如旦暮四大轉風火儻能了無生如觀掌中果

其十

學道十萬眾得者一二稀寄聲故曹耦捨此將安歸

示故人

變化宻移何太急剎那念念一呼吸八萬四千方便門且道何門不可入入不入曉來防雨芭蕉濕殷勤更問个中人門外堂堂相對立

次韻應銓詩

誰養山中云館我雲中寺山深云常潤出戶須芒屨可憐云外人過我一飯去

客舟

三界眾生俱是客就中君是客中客眼前何處非君家莫道君家歸未得

倚松詩集卷一

欽定四庫全書

倚松詩集卷二

宋饒節撰律詩上

王信玉生日

簮笏誰非嗣才能恐未難傳家推有守樹徳莫如寛賤子敢爲佞眀公信可觀四維開雉堞千頃漲波瀾逮下亡圭角逢人倒肺肝月評終許劭愛客自袁安【袁安博愛客眾無所簡擇賔客入門賢愚皆得所欲】不僞心常逸忘機體更胖所臨惟簡易有道息雕殘使節軺車穏兵符玉具幹百城同鏁靜萬井益歌歡退食公無事揮毫妙可刋笙歌珠履醉風月井梧寒諸子仍聞道羣雛半著冠居然謝紈綺沃若秀芝蘭表裏初無憾行藏晚竟完向來三徑志欲了五車看異日人爭誦來徴印已刓恐須煩柱石從此接鴛鸞直道惟天相亨衢豈自幹祝公千嵗壽終始立朝端

九月六日駕幸蔡王府

詔可觀光夾路民雍容禁衛見寛仁天光湛湛乾坤淨玉色溫溫艸木春虛駕老臣人望重降輿新第聖恩親屬車未禦鈞天奏只有歡聲滿後塵

過闗山用同行韻

風來幡動作眞觀耳倒聲邊亦妄聞自笑敝貂蘓季子苦求知畫宋元君關山行李今三反燈火工夫費防分安得一防畱我老抱琴矯首送浮雲

遇里人道及鄕閭事作詩寄謝無逸

敝貂去國漫西東聞說【一作遇想】鄕閭夢寐中賈竪裹頭仍納婦驪駒將子又追風雲山何處非投老文史他年不療窮富貴可求吾亦懶眼看餘子化王公

謁漢髙帝廟

鳳凰山下緑茫茫殺气猶纒古戰場他日英雄矜勝敗今時田野話興亡狗烹兔死已千載雷動風行尙一方【祈禱有應】過客若余秦父老拜祠應有淚浪浪

贈霍明府偉

南海先生不諱窮鬢髯如防气如虹異時磅薄風塵外今日低回文課中政事有誰咨蹇老功名未合愧終童何人爲艸陽城薦臺閣差差振古風

次韻張符離民師適堂卽事

三考符離課獨優政成囹圄自無囚滿堂文史閒【闕】令一榻薫風對奕秋刑措似聞閭巷語年登仍解廟堂憂從今尊酒畱佳句折獄何勞比仲由

汪信民約諸人遊城南陳氏園不果

先生休沐不譚經凖擬行槃到野亭興盡回船散童騎客來呼吏出盆缾奩中白黒誰成敗醆底聖賢同醉醒卻笑伯倫尙多事苦憐江漢載浮萍

贈隠居

竟體芳蘭君可人一軒風月澹無鄰絲麻十畆他年老文史三冬上世貧渾渾淄澠空自辧狼虎謾相親了然道眼都無許秪有鶯花滿意春

次韻彭聖從秋興

澹雲疏雨承秋早白露淸風引夜長已見畢星朝北極似聞驍騎捲西涼只雞還我田家味小胯須君官焙香千古步兵今逺矣屬誰長嘯作鸞凰

題滄浪亭

君搆虛亭古岸頭我來登覽判千憂丈人釣艇波瀾濶孺子歌聲艸樹秋山似畫屏隨屈曲人如楊栁擅風流他年若有江湖具乘興因君棹小舟

次韻米元章壯觀

曉色村村澹春風樹樹穠八窓中夜月千里隔江酒道窮通樂詩原左右逢客來應下榻石銚煮長松

端午日二首

艾葉斜枝短菖蒲痩節長緑云依鬢亂紅雪落杯香風物江淮似功名嵗月忙澤間人弔屈應有淚浪浪

其二

異代多同俗千秋餉楚魂人才終可惜祀事故常存赤鹵丰禾黍閒民長子孫憐渠身世拙滿眼暮云屯

山居二首

小徑深通竹疏籬巧過藤冷猿嘯古木饑鷺啄寒冰貴客終難屈蓬門不用譍此中有佳處黃卷短檠燈

其二

門擁深深艸溪眀衮衮沙冷煙浮菜甲小雨薦茅牙老興元無系春工竟自華鄰翁卻相可步屧過渠家

送王長元同弟次元赴官

梁苑春未競隋河凍尙肥鬢毛開老境甲子運天機華鄂君方仕樵蘓我未歸慿將汝南麈愼對可人揮

蒲適正挽歌

吾道何多蹇蒼天呼不聞楩楠初有待涇渭竟難分閱世中庸行隨時俗下文想君九原恨著艸露紛紛

息慮軒詩

雨暗藤經屋春深艸到門客來非問字鶴老不乘軒花气翻詩思松聲撼醉魂呼兒換香鼎趺坐竟黃昏

嵗暮

浩蕩生涯計淒涼客子心嵗從官歷盡憂入鬢毛深月气含窓戶湯聲轉釡鬵餘生無所慕持此臥山林送宿州祖禹簽判【祖禹承議簽宿三年郡事倚辦爲多僚屬士民莫不嗟惜其去節作小詩聊致意焉】

一見公子雍容前軰風規橅俗吏外步作古人中環佩千官合梯航九驛通空虛循吏傳誰爲薦諸公

九日發淮康

九日非吾事黃花亦謾生未傾彭澤酒還背汝陽城細雨秋天近西風白葛輕山村逺城市可有笑歌聲

秋日遊城南展氏園登閣

金燈奮髯階砌寛楊栁緩帯樓閣閒我來不爲春事促西風斜日面前山

制藥

身如逆旅無非我豈謂昌陽信引年南北未能忘世故藥囊隨處卻安禪萬金良藥吾何用九轉丹砂世謾傳艸木精華如可貰未妨巾屨地行仙

麻城道中

拱道新松無數靑晚風【一作曉風】十里撼江聲棟梁不是尋常度宜有長材待老成

過淮

淮山漠漠水潭潭落日孤云自不堪今夜月明風更急慿吹魂夢到江南

從人覓山水扇二首

少壯﨑嶇山水間短衣楚制略勝寒年來疲病歸期墮只乞君家便面看

其二

愛君才气恥言兵欲倚詩書繼老成手裏林泉當付我恐妨抽板揖公卿

偶書

廣離騷罷獨支頥萬里江山座上歸門外不知蠻戰觸滿窓蚊子刺明飛

自簡

錯龜數防願分疑筮短龜長一是非但把故吾重簡練不須分畫見郊圻

以太學燈籠遺陳松老【陳乃汶義學士孫】

君有傳家三尺檠巨編長軸稱經營時文今是蠅頭字遺子終南防徑行

聞說

聞說南方仍嵗旱十家生事九家空君王分寄二千石避寢何人捨蓋公

鄰雞

鄰雞振羽非惡聲北斗倒掛玉繩橫朋來勞苦饑寒【闕】

久雨偶晴見日

濃陰百日漫西東洶洶隋河夜欲洪但得望堯常拜手誰能畏盾輙逃空

趙元達久不至池上作詩戱之

雨後新荷擁岸靑菇蒲相向立蜻蜓此中佳處君知否應對文君賦小星【趙細君頗嚴】

再用韻

楊栁池塘表裏靑魚兒偸眼畏蜻蜓夜來雨過菖蒲靜倒浸中天四五星

書天源河上友人壁

春色撩人不柰渠紅塵無處可飛鳬懸知桃李付流水來看垂楊十萬株

次韻答陳考城

袖裏楞伽非世書了知幹沒未殊途防攜他日已漫刺歸謁南山五大夫

爲謝無逸賦梅花二首

頓有亭前春耐寒年年扶杖雪中看不知謝子題詩處比得王家第防般【王立之家梅品甚多】

其二

聞道香寒臥雪枝瓊樓玉戶巧相依可憐今日移根處王謝堂前燕子飛

戱趙元達

竹木王孫不嗣音老夫多病轉侵尋可憐一息絕纓防破壊經年設醴心

冬日書謝氏園壁

瓦缶藏春土脈幹嫣香已謝菊花團履聲繞盡欄幹曲肅肅松風作暮寒

臥云堂

補牢初未益亡羊聊伴閒雲臥艸堂君解入官雲作雨未應舒捲卻相妨

聽松軒

老龍偃蹇據巖壑匠石營材城市中自有幽人不相負解憑曲幾聽秋風

觀魚閣

紛紛幹沒可憐渠小閣詩書自有餘日背竹林風過栁試扶松檻看浮魚

快目亭

文字遮人窓閉蠅無人傳與衛生經我愁爛漫不可寫須上君家快目亭

病中兩絕句

芒鞋藜杖世緣輕無妄誰令水火爭造物小兒莫相苦此中無物可虧成

其二

暑濕相乘勢益昌呼童煮藥不知方懸知艸木皆慿借聊爲形骸作主張

春日卽事二首

人言春事經桃李我欲要之病未任昨日彊隨年少去看花那復故時心

其二

風光竟嵗宜人少樂事惟春取數多果下小驑君借我一鞭隨意掠煙莎

送同捨葛茂達還浙東二首

豈無彊醉陽司業固有無錢鄭廣文三請未能勤問道一歸今日願從君

其二

隋河東下一千里僮僕未知行李勞聞道杞苗今結子慿君飽食賦離騷

次韻呂原眀侍講歡喜四絕句

麥熟

黃雲千頃起邱山缾缶村村自往還懸知大作今年社我欲從渠季孟間

拾麥

防鎌霍霍穟紛紛多謝遺余畀後人負載歸來對妻子始知身是太平民

蠶熟

絲在機頭角未干兒孫衣褐眼中完茅檐翁嫗自相壽飽暖渾家感縣官

盜獲

似聞有盜起空捨聞說驅除【一作已見成擒】唾手間枹鼔不驚雞自午先生閉戶養【一作了】三關

尋梅二首

聞道香寒犯雪開駞裘絮防探春來立春恰在王正朔次第羣芳不待催

其二

樂事何如憂患多尋梅不厭數經過從今直到楊花盡終始春風亦防何

寄曽伯容

豈是從前蹤迹疏三年不送一行書襄山儻有陪鄰地爲問洲中種木奴

次韻呂居仁共二首

望山

文章二子東西漢人物諸何大小山四海有家歸未得眼看寸碧便怡顏

橊花

安石橊花作意開杖藜聊復爲渠來何人風味更不淺屐齒崢嶸付綠苔

虞姬墓

風悲月黒楚歌聞泣下虞兮夜未分千騎星飛向前死不知誰爲閉荒墳

覇王城

百年父老不知兵楚漢相持尙有營日暮牛羊歸虎落野雞飛過覇王城

病起觀垂絲海棠感慨作二絕句

遲日暖風逼春事海棠垂絲轉嬌羞分眀綽約若處子桃杏塵凡非此流

其二

賣花擔上誇桃李頓使春工不值錢莫怪海棠不受折要令笄珥【一作云髻】絕凡緣

律詩下【祝髮後作】

用海印和尙韻和吳提刑遊山頌

白崖老將臥遙岑苗裔分眀祖少林遂有樂天來問道不妨黃蘗爲傳心繩牀斜月坐秋晚石銚寒泉語夜深一枕竹風淸未曉堂堂魚鼓現觀音

用前韻示謝公定學士【一云謝公定好佛而不知禪自以爲有得用韻示之】

買金須是識眞金學道先防邪見林【一云師子寧防朴樕林】切忌隨言因作解直須見色便眀心大圓覺海波瀾濶優鉢羅花根蒂深只者若還親薦得十萬俱現海潮音用前韻示官人【賈時舉宣徳江聖傳司戶參禪而不精進用韻勉之】

古路防難謾尋古人須【一作猶】要飽叢林待聞墻壁熾然說方見風幡便是心鼻孔易隨人事去髩毛空覺嵗華深兒啼女喚君知否盡是頻伽羙妙【一作好】音

用前韻示同參

談說妙隔千岑過取諸方荊棘林【雲門云過得荊棘林是好手】三界有誰敎學道十方無法謾求心老胡生下【一作後】家先破達摩西來病轉深卻問誰知第一句恆沙諸佛未知音【一作文殊推倒病觀音】

答惠海首座五首海乃圓照禪師小師

閙市叢邊荊棘侵旃檀獨秀舊園林俊駒昔是吾家瑞老鶴今猶萬里心短笛淒淸秋水濶亂山髙下白雲深當年得力分眀處竚聽鑪香【一作煙】演一音【其人欲住院】

其二

龍生龍子气駸駸拄杖橫擔徧寶林果得雲門函蓋句肯忘黃蘗老婆心扶疏綠樹西風薄零落黃花秋意深若問宗風竟誰嗣請將消息問威音

其三

莫嘆宗師久屈沈趙州八十尙叢林腳根防地便無事鼻孔撩天非有心落筆滿堂嗟敏妙談終日見精深丁寧佛法無多子三角泥牛演梵音

其四

缾鉢隨緣訪古今皎如玉樹倚寒林投機不礙多辯寄宿何曽有執心【無著】禪板蒲團人已靜博山沈水觀方深從來大器宜成晚王國公卿多賞音【其人有求於京師】

其五

流軰推髙不獨今當年成筍便平林白雲縱有爲霖意流水曽無戀影心問道故人歸雨後供香童子立更深靑山不免露頭角短幅斜封更嗣音

喜官人悟道

白崖頂絕躋攀到者方知到者難聞道裴公才一喏便從偃老破三關人生有限隨流去佛法無多掣電間喜見伽陁辧端的倒騎驢子上幡竿

閬人蒲君錫提舉【鹵】參老師悟道唱和四首

一喏推翻十二【請得黃蘗喚裴休參而有悟】三乘四庫當時通自聞百丈下堂句【百丈毎喚僧云大眾大眾問百丈云是什麼古人因之爲百丈下堂句】已破提婆外道宗【時有一類無眼長老以邪說惑之蒲旣悟道笑而折之】畫角曉吹深徑雪寒梅晴放小塘風孤峯頂上他年事又是籌盈石室中【時蒲孟光亦有省】

其二

魔法年來逞獨雄不令人說悟圓通儻無上士已親證爭識吾家是正宗飽腹豈因飡畫餠開花須是得春風從今同道方相委九尾烏龜嘯月中

其三

東西南北本來同自有時人礙不通了後何妨三藏教悟來那有五家宗學飛雕鶚雄吞野出腹麒麟要弄風到底輸他眞鼻孔癡人空坐黒山中

其四

老胡入艸太無窮直指仙人那一通今日大顚回吏部他年李勃嗣歸宗華夷元共一輪月今古曾無兩樣風從此牧牛眞石鞏肯令信腳犯苗中

別用韻寄諸同參

好笑多知一老翁須言妙用及神通我無佛說並【一作兼】魔說誰問南宗與北宗麤飯有時聊飽腹破衣隨分且遮風他年同道如相過沙銚煨茶竹葉中

寄夏均父二首

好雪春【一作年】來畨更畨思君未說防時還有心便欲辭彭澤更嬾聊須到魯山酒肉異時相煦濕功名他日已斕斑故人若問別來事舉似雲門第二關

其二

四海交情未有君解衣推食見情眞平生爛漫如一日萬里周旋覺更親我已山林新祝發君猶州縣故隨人而今官意知何似【一作蟹螯雞肋無多子】早晚歸來洗世塵

海印生日

優鉢羅花此日開法王眞子異凡材平生極力參耆舊晚嵗傾心接後來得意篇章渾簡易忘情風境自徘徊兒孫只麼酬恩徳倒挽滄溟作壽杯

同廣徳和尙及諸禪伯遊山有作次其韻

捫蘿挽石復穿雲卻嘆公侯走世塵碧嶂回眸三界小紅崖移步百花春長沙只解隨芳艸王老猶難避鬼神不道遊山末後句痩藤遙指牧牛人

再次前韻

芒鞋短杖訪松筠未許癡禪繼後塵碧嶂煙嵐千頃潤紅崖花艸四時春林中儻遇狻猊獸日下休看舜若神卻笑子湖窮鬼子猶將消息問時人

次韻答呂居仁

向來相許濟時功大似頻婆餉逺空我已定交木上座君猶求舊管城公文章不療百年老世事能磨【一作排】雙頬紅好貸夜窓三十刻胡牀趺坐究幡風

再次前韻

曾將千古較窮通芥孔能容防許空借問折腰辭五斗何如折臂取三公四時但覺風雨過一飯奚須刀匕紅要識壊魔三昧力更培根墢待春風

吾友汪信民博士近聞參道甚力昨日得書云防其偶其言耿耿有不釋然者因寄此頌開之且挽其進

悼亡應作防膓聲此恨從來不易平墮淚要知非轉物鼓盆政恐未忘情疏親憎愛無非妄生死存亡但有名著力早須無底鉢優曇在火更晶眀

龜山戱贈諧文章

水母潭邊窣堵波下頭有个老禪和蒲鞋舊【一作異】日曾供母寶壽平生不渡河衣鉢三千舊風景【一作祗夜】形模十二古頭陀是凡是聖人休問門外寒松捲薜蘿

次韻呂無求入山防宿北窓

駐車決遣底匆匆求宿西湖北面旋掩竹窓移短榻徐敲冰甕防長松名髙政恐爲深累道大由來自不容顧我與公無二患孤燈相對兩疏慵

無求用前韻作雪詩見寄亦次其韻

一夜花飛殿暮冬曉驚銀色現前峯增肥幻質饒冰柱埋沒虛名嘆瓦松素紙不書思雪老白圭無玷憶南容知君豈乏扁舟興哦罷新詩興已慵

贈靈巖徳云庵主

道人徧歷五家宗歸隠林間事事慵棐幾有時吟夜雨杖藜隨意倚寒松挿天戶牖險更險拔地樓臺重復重借問師庵在何處巍巍坐斷妙髙峯

徳云庵詩

巖下虛通上入云眾山圍繞一山尊徳云只在此峯頂童子何妨問法門已種穉松三百本待移蒼竹一千根不須更學藥山老月下嘯聲驚逺村

次韻鑑碧軒

當軒方鑑碧溶溶無事道人居此中弟子來參洗鉢話朋遊舊識釣魚翁一奩深淥桃花雨數尺寒漪竹葉風个處好懷誰共委俯靑飛鳥過晴空

再次前韻

不待山腰轉籜龍一函寒碧自深中未容濠上觀魚客聊許雙林照影翁雨後蝸牛羣飲月春餘水馬競追風井蛙海鼈難棲泊防看長虹下晚空

楊梅

五月楊梅正滿林初疑一核價千金味方河朔蒲桃重色比瀘南荔子深飛似聞新入貢登盤不見舊供吟詩成欲寄山中舊恐起頭陀愛渴心

次韻

南山北嶺總成林野嫗名園獨擅金實熟每憂風雨橫【楊梅一夕風雨卽落不中食】根蟠誰念嵗華深【此物著子最遲】品題可配荔枝譜風味能忘莊舄吟食罷蜜脾聊殿後半鉤新月在房心

戱乞石菖蒲

古澗靈苗不易遭寸根拳石著身牢齊如秧稻刺春水小似神龜負綠毛未與幽人供壽考曾隨遷客賦離騷阿師垂手入鄽去應許珍奇付我曹

次韻卿山主梅花

嵗事功成雪洗塵化工著意制淸新遂敎天下無雙色來作人間第一春未許【一作辦】調傅巖老聊從【一作慿】牽興杜陵人遙知月下繞千匝桃李成蹊未是頻

送廣上人

師住匡廬南面山飛來峯下略開單時情淡薄知音少吾道雕零行路難何必善書須學衛未應解義必師安丈夫不用尋塵迹自向虛空著羽翰

再次韻關子開

我初詿誤輩簮纓君亦前生失念僧得意那知蟻旋磨反身方悟防侵藤髙才自合參廊廟朽質聊須活斗升已破小團盟異日速來相就鑿春冰

用前韻答呂無求

聰眀彊健不聾丞時出髙言欲作僧客至解衣揮玉塵詩成落筆掃溪藤園如靖節不難去座比維摩豈易升退食略無聲色累自磨煤麝寫陽冰

用前韻答湛長老

阿師歌詠過騰騰豈是尋常粥飯僧自了木平三擔土何須寂子四揮藤新詩似錦誰能濯髙論如天不可升飯罷關門香一豆淨琉璃鉢泛輕冰

次韻孫向仲自靈隠歸余杭二首

澹月晴風奏曉涼春回艸木被餘香溪橋村落牛羊散竹塢人家桑柘忙大樹稍疑經櫪社羣雞端恐過屍鄕年來課最何須問翁媼茅檐話短長

其二

冷泉亭下漱甘涼十里猶餘齒頰香入境自知風俗厚到家應覺簿書忙好依名教窮眞樂莫指溫柔是舊鄕此理不疑何用卜誰論筮短與龜長

送以照上人

三年坐夏飽湖山夢繞江南身未還一見道人知妙質蹔聞鄕語破衰顏朱輪華轂何曾乏白拂長藤自不閒特立如師世無防爲君出戶立潺湲

次韻靈隠小軒

小軒容膝趣淸深只有溪風夜月侵絡石靜移春後蔓淩霄危露雨中心松窓舊艸秋蛇帖棐幾誰賡雪子吟他日幽人問佳致茂林修竹似山陰

次韻答劉通判二首

補牢初未益亡羊始悔出山謀不臧求志已甘長貿貿應緣何苦自皇皇曾更世上風濤濶方悟閒中气味長富貴如公非我比春蘭秋菊各馨香

其二

何事先生倦世榮非貪水碧與山靑乞身髙節恐難遂防徑浮言固不經聞道金丹能化鶴豈同腐艸止爲螢宰官本是隨緣現不礙他年叩玊扄

晁以道贈楊中立詩有談禪詆毀之語蓋以諷予因用其韻解嘲且開之云

西來碧眼困津梁只要教渠識舊鄕常恐佛魔相蹂蹸故提邪正爲平章好隨魚化禹門去莫學蠅鑽窓紙忙誦箒忘苕解成道可憐楚些漫沈湘

用曾伯容韻贈不愚兄

叢林隨處便安身龍象何曾輩六羣盛徳若愚常宴黙佳言如屑間繽紛蒲團石上坐明月茗椀松間打亂雲無限靑山元屬我而今不免爲中分

贈伯容

放牛歸馬老將軍直道從來不黨羣妙唱揮毫飛衮衮髙談奮麈墮紛紛文章千古陶元亮筆札平生穀子云惟有丁寧一大事頗遭魔罥每分

和不愚兄庵頌三首

此庵俄壊復俄成步屧相從了此生鶴不乘軒方自舞鸎非求友爲誰鳴冬葅弄色應分甕春薺聞香莫戞鐺月下相尋記低語松間烏鵲恐飛驚

其二

四海歸來坐太平莫令華雨惱空生歸云無事朝猶捲老馬休心夜不鳴勝處林泉九節杖閒中日月二升鐺曉來乞火打庵戶想見春風一夢驚

其三

常恨山居寡弟兄阿師庵就可憐生輔車豈但圖相倚獨掌從來不浪鳴野老獻謀水磑山童相喚借茶鐺年來活計渾成就猿鶴安棲定不驚

用朱元方韻寄深眀郎中二首

當時冠蓋集祗園大似農夫值有年龎老一言投馬祖陸侯徹底見南泉古今已自融三際語黙何曽落二邊父子並爲同社客團欒應話老婆禪

其二

剎那念念轉光陰已過方來不住今身似虛舟從不繋魔如敵國謾相侵未能以幻還幻豈暇將心更用心以說爲宗徧天下思公一笑白雲深

送曾伯容還漢上

軋軋籃輿來者誰朝廷遺此一男兒襟懷朗朗百間屋局量汪汪萬頃陂異日小生端欲吏邇來至徳益堪師【比伯容多葬里巷不能葬者】贈行一句西來意雨後春江淥渺彌

次韻鏡上人三首

妙處從來自不傳少時喜樂似初禪爲山何止不成簣掘井於今未及泉自了一生同作夢頻麾萬事付蒼煙因師聊作逢塲戱老馬爲駒不受鞭

其二

色聲香味心緣觸忍進戶檀般若禪但識曹溪一滴味始知天下別無泉乳衣百澣猶聞气城郭非遙早見煙到底輸他眞定力暮途快馬亦須鞭

其三

相見無言意已傳不談名利不談禪靜如秋浦翹雙鶴淸似寒巖落瀑泉隠逸妄人居妙室功名渠輩畫淩煙二流渺渺追難及老大難揮馬腹鞭

攺徳士頌五首

自知祝發非華我故欲毀形從道人聖主如天苦憐憫復令加我舊冠巾

其二

舊說螟蛉逢蜾蠃異時胡蝶夢莊周世間物化渾如夢夢裏惺惺卻自由

其三

徳士舊嘗稱進士黃冠初不異儒冠種種是名名是假世人誰不被名謾

其四

衲子紛紛惱不禁倚松傳與法安心缾盤釵釧形𨿽異還我從來一色金

其五

少年曾著書生防老大當簮徳士冠此身無我亦無物三教空名何處安

法門復故聖恩深厚矣自此恐雲巢不能久棲當爲眾一起承示佳句因用韻備載之

佛日光芒忽再懸歡呼萬國戴堯天不須菩薩行求鉢【昔佛嘗捨鉢於池鉢便沈沒下至七十二恆河沙等剎土佛勅舍利弗等諸弟子行求鉢闕舍利弗等各各承佛威神及自神足力入八萬三昧過萬佛剎皆不能見鉢所在最後文殊師利不捨眾防以闕取鉢持以二佛事見阿誾世經及放鉢經吾鉢闕時攺形易名闕蓋嘗沈沒矣今防聖恩復得用舊鉢】自是如來許覆肩【佛勅阿難聽著覆肩衣事見大智度論】云漢飛騰新放鶴江湖游泳不烹鮮雲巢從此棲難穏珪玉今逢丰富年

不愚兄再示佳句如璧亦重用來韻

聖慈何事輙翻然日月從來本麗天食座千冠【闕】掃迹禪堂百衲便差肩朝三暮四渾堪笑秋菊春蘭豈鬭鮮但得時和湯餅足不材從此盡天年

比復僧相不愚戱作三頌恐傍觀以謂吾徒實有喜慍故復次來韻不免道破兼寄祖禹同參道人

聖主生知本解禪故教勘破普周天一原大似東西水同體何殊左右肩把定絲毫渾沮喪放開頃刻便芳鮮衲僧敗闕知多少且笑髯舒三十年【交防中惟祖禹獨了此事蓋自不凡】

再次韻且召遊山

勞生擾擾苦推遷擬疏行藏細問天壯嵗同尊曲阜履老來防拍洪崖肩自聞新澤春雷動喜見淸詩蜀錦鮮莫怪招呼玩花艸要回皓首作丁年

適承再示佳句亦彊勉再成一首

擺落紅塵罷作緣從渠早晚離西天何妨展軸臥翹足未暇隨人笑脇肩但許南泉到癡鈍莫依投子覓新鮮佛魔一掃雙無用陋矣莊生大小年

昨日一詩乃是見贈亦復次韻爲報

阿師臥處白雲連幾外千峯秀接天漸畏聲名收虎視何嘗骨相露鳶肩雄風髙論鷁飛退皓雪新詩鶴奪鮮老眼熨摩今有待徴書同到起延年【昔嚴延年丞相禦史府徴書同日到】復用韻成一首特作狡猾爾勿誚吾作夢也想當一笑

憶昔兒曹气尙全逢人箕踞輙談天攝衣便欲探【平聲】龍頷唾手何辭舉彘肩自免敝冠歸落寞便磨余墨壊華鮮如今事事皆慵退大似黃楊厄閏年

復用韻自詠倚松一首

庵外無人誰過前老松千丈獨參天煮茶春水漸過膝卻虎短墻才及肩已退晚雲歸浩浩未分芽菊競鮮鮮客來問我何時住笑指松枝數嵗年【凡木惟松枝一嵗則長一層歷歷可數】

昨日承佳贈浮實甚矣謹再用韻酬贈

嘗徧諸方五味禪不須鼻孔便撩天自應猊座長垂手只許巢云暫息肩世外豈無羊氏鶴人間多滯禹門鮮便當勉爲眾生起趂取靈芝三秀年

復用前韻寄伯容兼其三子

髙閣巍臨漢水邊從來談舌自摩天華公不用徒辭位噲等何堪復比肩他日屢藏閭裏骨而今時縱校人鮮龎公父子皆知道試問王家三少年

再用韻戱作二庵圖

人說雙庵鶻壁巓妙髙峯頂四禪天夢魂似亦曾招手【昔定光師先居天臺佛隴峯其後智者後至定光曰此處金地吾已居之北峯銀地師可居焉智者嘗有招手之夢】千里猶堪論比肩【古語云千里一士尙曰比肩】淥水白雲同一妙蒼松翠竹自相鮮誰能爲作虎頭畫傳與人間五百年【顧長康嘗畫謝幼輿在巖石裏】

不愚兄示上元佳句謹次韻爲笑

溪云釀雪展還收數日春嚴罷出遊月竹蕭蕭香轉座缾湯隠隠被防頭一燈聊破上元夢半夜稍增塗足油說妙談吾不防從敎髙掛雪峯毬【時二庵各戱作一燈毬】

再次前韻

佳節山家事事休一庵容膝自優防殘梅韻勝窺籬落滿月光寒上隴頭不待沙行乞火何須投子更攜油夜深自倚蒲團困誰問渠儂馬打毬

再用韻戱紀山中之勝

人旣無心境自幽問渠何事世間遊連云自種蘭千本帯雪新栽橘數頭已架酴醿連外戶便畱薝卜壓香油眀年不怕春寒重收拾東風栁絮毬

用韻奉贈巢云兄

南有雪峯北趙州橫擔拄杖徧曹遊四方叢席閙如市防个衲僧眞到頭萬里山川困行李三冬文史費膏油何如了事巢云老解打湍流水上毬

老嬾一首亦次元韻

枕石眠云漱碧流胸中元自有天防荘生達士方疑夢演若狂夫正怖頭未了色空魚畏絖不忘念慧鉢持油【見大湼盤經】老夫無此閒家具一任年華若轉毬

均父約去年十月還襄陽今已二月矣尙未聞漢上消息因誦舊寄渠詩二首用其韻寄之

聞道祁陽已賜環春來何事未言還移書漢上二三友寄夢湖南千萬山顧我幸緣樗散老知儂眞坐虎文斑歸來此度心應死不待丸泥封漢關

其二

歸期小雪已中春常恐傳言逺未眞愼莫錙銖論得喪政須平等視寃親懸知江海山林士不中功名富貴人聞道扁舟期訪我來時莫帯庾公塵【均父已有書約伯容同泛舟見過】

次韻趙承之殿撰二首

第一流中能防人瑤林瓊樹恐無鄰恬遊事外緣聞道憂到眉端止爲民出處不嘩渾入妙文章無意自通神頭靑面雪闗渠事要作菖蒲幾研春

其二

晚辭富貴功名士竟作東西南北人早嵗衣冠如昨夢平生筆墨累閒身時情尺水翻千丈世故秋毫寓一塵自有使君天上士新詩揮掃喚人頻

田熈載比失解畱詩別承之殿撰承之用其韻以寵其行如璧亦次其韻

田侯蘊借絕凡塵常苦天勝人可但淵源深孔孟更無學術略儀秦且尋耒耨聊糊口未置文章便穏身幸有使君惇眷舊轉令名字落簮紳

捫虱新籬

甕牖近山巓人言闕短垣聊須安虎落未免伐龍孫畱路依松罅埋樁避石根從今有來客道得始開門

次韻湛老菖蒲二首

溪淥渠無數窓奩此獨幽蘋繁惟祭祀楊栁謾風流根抱千年老苗舒一寸柔內剛還外順不對道人羞

其二

永辭寒澗宻來作寶坊幽著腳非危石退身曾急流江蘆彊剛愎野蔓太優柔防有仙人食王公未敢羞劉仲髙儀曹左顧林下重話十年之別作詩見贈次韻

下馬疑髙韻披襟記舊防從頭推故迹屈指盡名流安否何勞問行藏不用籌夜防重換燭羣吏且前休

再次韻

四海班揚譽平生支許防芝蘭端秀潤楊栁未風流異日玉堂艸何年石室籌願公隨處用擇地豈眞休

山居雜頌七首

防被儒冠誤此身偶然隨分作閒人二時粥飯隨堂飽長短髙低一任君

其二

石楠子熟雪防幹曾向人家畫裏看覿面似君君未領問君何處有遮欄

其三

禪堂茶退【一作罷】捲殘經竹杖芒【一作麻】鞋信腳行山盡路回人迹絕竹雞時作兩三聲

其四

溪邊小立聽溪聲日到溪心衮衮眀獨木自橫人不渡隔溪黃犢轉頭鳴

其五

華嚴臺【一作堂】上平如掌自是遊人路不通要識普賢眞境【一作法】界亂山如浪湧【一作白】雲中

其六

律師持律笑禪寂禪客參禪笑律拘禪律二途俱不渉【一作學】防个男兒是丈夫

其七

數日春晴退水防落花如抱擁藤根過盡逰人渾不見又隨波浪下前村

再送不愚兄二首

揺頭擺尾赤梢鯉當年一躍過龍門諸方若要知來處的的雲門七代孫

其二

今代識眞人已少紛紛魚目亂驪珠兄持萬古連城璧只可深藏莫似渠

送本覺上座

寶山親到宜著力只爲人情空手回路上逢人如借問莫言曾見徳山來

蜜蜂頌四首

不辭傾倒爲君甜只要教君脫舊粘眨上眉毛還蹉過莫令【一作教】唇齒帯廉纎

其二

非但桃花與杏花萬家春色總吾家花須造化無人防月落空庭竹影斜

其三

三尺刳桐表裏渾个中特地好乾坤禪流不用闚門戶卻怕鍼鋒著面門

其四

渠家世代惡兒孫激箭機鋒【一作浩浩叢林】不易親閙處逢人遭【一作相逢時】一札可憐多少負恩人

寶志禪師梁天監中將入寂然一燭付後閣舍人吳慶慶以事聞帝嘆曰大師不復畱矣燭者將以後事囑我乎頌

已是梁王不識眞末後殷勤付舍人栁花飛盡鸎猶語獨對鐘山指暮云

次韻防公首座贊廣徳磨衲升座五首

碧眼傳來浪得名老盧持去更喧爭寶嚴自有新磨衲不動煙塵度四生

其二

百衲新披膝按藤眾魔從此息紛爭笑他雞足峯前客猶自區區待下生

其三

諸天行樂正崢嶸八臂修羅苦戰爭誰似萬桐山下老提撕磨衲示無生

其四

眾身卑小總難勝掛向師身恰不爭大地山河皆里許衲僧眨眼太遲生

其五

擁衲垂慈矜不能每逢魔外直須爭人來若問新鮮句木女懷兒昨夜生

送浹上座如余杭刻慈覺老人語錄五首

楊子江頭水拍天導師曾此應機緣渾金璞玉公收拾付與知音萬古傳

其二

四十九年無一字少林面壁太忉忉世人未防个中意試把遺編讀一遭

其三

啾啾蚊蚋盎中鳴擬議莊周舊典刑好與刻成無字印須彌頂上震雷霆

其四

時人浩浩說無言政使無言恰是邊若道阿師能答話五刑何止更三千

其五

受持法藏不辭煩如水傳缾有阿難已得當年末後句旃檀林裏自旃檀

蔡伯世呂隆禮惇智李肅老求頌二首

稻麻竹葦學禪人四子年來意甚眞卻是个中相爲木魚光裏現三身

其二

文章於道未爲尊爭似無爲實相門要做仲尼眞弟子須參達摩的兒孫【如何是達摩兒孫之乎者也】

偶作

丹霞到了被人謾選佛何曾異選官爭似白雲無事客茅檐冬日臥蒲團

臘月八日送塵禪者往長蘆

當年達摩度蘆處今日如來成道時此處此時聊贈別不求佛祖是男兒

送池州諸化士四首

禪家妙用似孫吳奇正相生非一途若見施銀甘行者須教紅防起冰壺

其二

獨行如犀未足嘉中隨處自那伽多應平等隨緣度豈必王侯將相家

其三

非朝非市亦非山萬頃江頭舊祖闗七百道人同一鉢付君分衛到人間

其四

如聞大匠搆眀堂自有兒孫作棟梁今日著衣持鉢去東風殘雪野梅香

答惇上人七首

平生跌蕩坐窮詩今日論詩似舊時第一義中無適莫爲君重賦楚人辭

其二

因君撩我彊題詩卻憶當年夢裏時不識江南好風景采蘋人唱鷓鴣辭

其三

朝學中庸暮學詩晚年長憶蚤年時如今老大渾雕落稍欲從君理系辭

其四

少矜平子四愁詩晚學趙州十二時千里故人不解事書來猶寄竹枝辭

其五

漫說一言能蔽詩五千同具剎那時向來可與言詩者得志方能不害辭

其六

鐵面禪師罵學詩爲憐虛度太平時須知十萬八千偈不比人間絕妙辭

其七

非是談禪非說詩相逢無處亦無時鑪煙趺坐對終日舊社知音去不辭

雨中同無求遊龍山勝相觀丈六金銅像歷諸小剎無求作詩紀事次其韻三首

細雨無煙晝不開杖藜同訪古如來聲求色見無非道舉似時人一任猜

其二

芒鞵印雨渉泥行誰是官人誰是僧我已無心慕支遁君今寧復愧孫登

其三

剝啄敲門驚隙塵開門隨處得淸新獨憐桂子花開處不見題詩病道人

上竺知客肇師示蘓仲豫參寥唱和韞秀堂二絕句求和因追次其韻二首

光眀奇秀豈能藏艸自纎柔檜自長不待博山薦沈水道人親佩法身香

其二

休話紛紛故惱渠似持鐘鼔樂爰居西來未欲深藏迹人境聊須暫結廬

師節受業師慈慧公喜艸書得海老琴訣之妙以醫隠於防稽比以艸書四詩招師節歸山師節次其韻報之餘亦爲賦四首

弦上平生要妙聲只知求古不求名遙憐月下無人處滿寫千秋萬古情

其二

肘後神方濟物深得之於手應之心好山不惜能分客嵗晚當容支道林

其三

平生春蚓秋虵手他日陽春白雪歌況有古靈歸論道似師此樂世無多

其四

百戰將軍老不衰年來白髮漸垂垂稽山自古多嘉遁不爲鱸魚更好歸

送印大師參靈峯卿老

四海無家一道人雲山未肯便安身冷泉亭畔腰包去芝艸峯邊更問津

乞石菖蒲

香緑茸茸一寸根淸泉白石共寒溫道人好事能分我畱取斕斑舊蘚防

蜜蜂

風雨蕭蕭早晚天放衙時節也隨緣晨參暮請眞叢席不似癡人更說禪

次韻贈髙致虛四首

向來桃李恰隨流防防風枝又作秋但得相如完璧去何妨季子敝貂遊

其二

意君劍履上靑雲豈謂相逢猶問津柱後惠文如束濕何妨且作自由人

其三

聞君小隠近山溪野水平橋竹繞籬名利區中無此妙不須辛苦問蓍龜

其四

靈隠冷泉天下奇與君同俯碧琉璃更尋天竺上下寺休問荀揚大小疵

送通上人爲長蘆行乞

白蘋風作蓼花秋萬頃寒濤捲底流八百道人禪定起送君持鉢上行舟

送玘上人

文章小技竟何須富貴浮雲付與渠衲子平生一拄杖從來不用防身符

偶成

松下柴門閉緑苔只有胡蝶雙飛來蜜蜂兩股大如繭應是前山花已開

謝人送石菖蒲

我有隨身萬斛泉解令平地湧濺濺一寸菖蒲十二節謝師連石送泉邊

長老欲敲去竹枝透風作涼以頌止之

寒梢展盡玉玲瓏細葉斜枝翠防重何必敲開損髙節此君元自有淸風

題宗子趙眀叔盤車圖後

跌宕平生萬里程盤車一展老心驚溪昏樹暗牛爭力似聽當年風雨聲

漢上示眾

鳬鴈紛紛不自由往來長爲稲粱謀令人卻憶遼天鶴萬里無雲漢水秋

眠石

靜中與世不相闗艸木無情亦自閒挽石枕頭眠落葉更無魂夢到人間

王通判雪中來訪以頌謝之

料峭嚴風雪滿山駞裘絮防叩松闗知公不減王子敬乘興何妨見戴還

晚起

月落庵前夢未回松間無限鳥聲催莫言春色無人賞野菜花開蝶也來

雙池通老以筍見遺發之皆腐矣作頌戱之

竹雛何事出山遲據案開緘謾朶頥聞道蒼筤三十萬可能渾長化龍枝

閏老求席因以戱之

百丈曾於堂上卷趙州只向日中鋪贈師七尺髙低具尙打當年鼔笛無

謝洞山和尙惠蔞蒿種

等推三界納秋毫錯被人呼世外髙已辦綠簑靑蒻笠溟蒙煙雨搯蔞蒿

和曾伯容梅詩二首

气壓春工千萬枝灑然開我合琉璃知渠有羙自難禁不待雪深風勁時

其二

欲開不開香滿枝小池枝映碧琉璃嶺頭功徳眞相似不防光眀待防時

待不愚入山未至

天寒嵗暮山骨冷一枝兩枝梅半開酌泉煮茗湯欲竭彌天道人猶未來

謝扶上人裝毗盧像

道人散步過茅堂憐我毗盧塵覆藏戱出當年三昧手一彈指頃放毫光

江上

秋江渺渺秋風急蘆花不飛露猶濕江頭倚杖不逢人鷺鶿飛上漁舟立

送化士

白雲深處白崖山松下巖邊自往還折得一枝巖上艸贈渠分衛到人間

送張師哲秀才出山

已向塵籠透此身來尋擊竹悟心人眠云未暖出山去溪月松風可負君

張師哲求襪樣

贈子倚松眞襪樣不須裁減不須增靑山自有白雲櫬莫向紅塵取次行

榮大師昔從余出應天寧後爲洞山古羊副莊往來稱之因作小頌爲寄

年來落莫臥巖谷故人來防巖中宿夜深燈火話西來重悟當年庵畔竹

送璞和尙出應雙泉之命

漢東諸國隨爲大兄出何妨應有緣想見梁家庵畔景白雲流水舊風煙

檀越許分一株素馨見贈作小詩速之

順陽春色元無數只有秋芳恐未聞好事霍侯人不及許將秋色爲中分

贈潁昌府化士

異時得交天下士觸目琳瑯珠玉間年來林下龜藏六一見道人聊觧顏

應上人作法華佛事過余求頌爲作短偈

未眀心地法華轉心地眀時轉法華老子年來渾不防野梅開過竹橫斜

謝徐通叔

麝香朱李小而香白杏流沙昔未嘗好事北園髙隠者筠籠剪露寄禪房

寄馮大辯二首

閱禮惇詩數範公威名千古在戎範公逺矣偏裨老猶挾仙方可療窮

其二

須髯如防老將軍未試平生劍有神聖世淸眀疑不用且將方術濟時人

送雙泉祥氊頭

自古叢林建立遲說人無數作人稀阿師捲角三冬暖恰趂開鑪作供時

送古上人化漆金州

松外寒梅已破春道人持鉢是行人停舟山畔功成後早晚歸來細問津

再送古上人

危徑湍溪六月寒阿師分衛入云端有人不辧師眞僞舉似山僧短偈看

贈相師

枯木巖中一病夫問生何處著榮枯卻須自把軒轅鏡還見從來面目無

常上人還鄕省視其師

道人行腳半天下忽打輕包歌式微莫作趙州中夜遁古靈且度出家師

次韻周提刑出鄧鄙五首【與道】

旌旗肅肅捲秋風赤腳兒童挽乃翁使者回看爲農喜年來衣履不穿空

過厲山驛

古木參天枝欲傾秋風時發半巖聲厲山擬作故園夢山雨蕭蕭夢不成

過漢東

野菊秋深滿意黃一川禾黍擁人香懸知嵗樂農無事已見茅檐壓酒嘗

棗陽值雨

莫雨淒淒鵶著林綠苔隨意上墻陰問儂此雨妨農否漠漠無言念更深

普照寺觀竹

招提夜宿竹連村似對諸郎孤竹君獨倚胡牀人靜後總將塵事付浮雲

偶作

丹霞到了被人謾選佛何曽異選官爭似白雲無事客茅檐冬日臥蒲團

次韻答周提刑二首【與道】

負弩先馳入翠藍溪光山綠擁徵驂夜堂數刻談名理卻勝平生四海參

其二

神遊曽已徧巖巒占吉當知便賜環值遇貴人眞有意【公夢逰山時與貴人相值】竚看騰躍起鯢桓

次韻春日寄山中故友二首

世人紛紛有底急利欲著身如束濕道人擺去鄰虛塵拄杖芒鞵當收拾

其二

雨過殘春一掃空哦詩自繞菊蘭叢詩成封寄山中舊風靜鸎啼日破中

別艸庵

非利非名非有求浩然乘興亦南遊白雲出洞初無累綠水逢坳本暫畱石徑不移松雨曉茅檐長付竹風秋客來欲問庵中主楖栗橫挑四百州

陳道人世緣不順隠於術糊其口於四方云將復如京師乞憐於輕財重義之士冀或有憐之者因其求頌爲作短句

雨後蜂忙燕啄泥野薔薇過栁華飛道人抱藝行天下好語春防似見防【道人欲祝發於林下故有末後句異日恐就此緣便將此詩作防頭可也輙不得於塵埃中久處利祿耳】

寄襄陽求天麻圎

老僧臥病四告朔苦無靈藥與攜扶聞道天麻能肉骨襄陽耆舊見憐無

洞山宗禪師欲刻五百大阿羅漢又建大閣居之其門人欽上人實領其化緣事爲作小偈送之

老師略展摩天手便有兒孫建大功五百大士安棲日漢江千古起淸風

贈皇甫道人

三界從來不易安那堪家火更烹煎吾家幸有淸涼地枕上從頭子細看

薔薇

薔薇作架髙一丈凖擬春風如許長可憐條間一寸葉中有嫩色三月香

贈熊正臣

渾金璞玉世甚鮮衣冠有識共因之年來訪道倚松室泥牛鬭入醴泉池

和劉仲髙過虎溪絕句

先生自得遊山體竹杖芒鞵手自提莫問山僧山裏路曹侯谿是舊時谿

和愚和尙梅頌

年年春色總輸梅長向百花頭上開卻恨今年春獨晚正須乘月爲公來

曲畱仲髙

倚松臥病林下寺想望朋友如天人況公座有千里駿爲我少畱君勿嗔

戱邀道人觀殘花

尙有殘春已可憐那堪宿雨夜濺濺道人若有惜春意赤腳來看也直錢

趣舒以眀主簿入山二首

官人許過一年餘官行有律不可虛此來偶有山中便願公叱馭莫徐徐

其二

春色過人速如電及此花時天意深殘春轉覺春可惜願公作意來追尋

贈徐道人

茂林竹陰陰地昔日曽爲爛漫遊道人況有人倫鑑爲煮新芽更一甌

韓承務過余求頌

官人騎馬松門外下馬敲門眉目淸休問西來他日意繞籬無數竹雞鳴

祝大夫解房州印過山有頌次韻

年來養病臥巖阿多謝龐公盡室過若詢擊竹家風事休把虛空更撮摩

贈祝大夫令人

三十年來訪道塲驪珠奪得是尋常今日倚松重借問摩尼從此轉晶光

早起作頌訪愚禪師

曉日瓏璁竹入門石魚吼處恰翻身老夫遽起無餘事收拾兒童訪道人

範機宜磨頭晝眠有作次其韻

散發臨流性所便不攜裀褥借云眠山童抱杖立戶外不索仙陁未敢前

送春

誰知春事妙無窮費盡東君多少工朝來再繞朱欄看獨有淮陽一朶紅

芍藥花開招大眾看

年來春色妙無窮芍藥今朝又破紅寄語滿堂枯木眾野花香徑好攜笻

仲髙畱題轉物堂亦次其韻

轉物堂前春爛漫楊花斷送今無餘故人過我勿厭數免寄寒溫一束書

感新荷

新荷貼貼鋪水面要渠起立良獨難一朝時至鶴鷺立淸涼月下飛翻翻

黃蝶

黃栗畱鳴日正長酴醿開盡一川香南園表裏皆濃綠黃蝶無稽輥地狂

薝卜

浩蕩園林風雨聲鵓鳩撩亂亦悲鳴作毬刺芥風吹盡薝卜林中特地淸

百舌

多能百舌弄春晴解作春風百鳥聲獨立髙林千尺上黃鸝無數不能鳴

嘲杜防

杜防終日苦言歸只解言歸不見機靑山本是渠歸處猶向風前怨落暉

歸鴻

愛夏堂前風捲簾歸鴻無數過前檐杜防只解催渠去應爲南方六月炎

山間

杏【一作李】子黃時麥已收槐陰重疊栁條柔山中活計無疆界【一作書卷】卻鄙【一作笑】人間萬戶侯

石竹

桃李濃時恰退藏甘隨蕭艾隠風光轉物堂前春欲絕稍依宮樣試嚴妝

聞故人來

鳴鳩逐婦喧不休浮雲作雨方西流倚松臥病無佳處聞道故人疾乃瘳

聞杜防

落月過山風露淸雞聲未作天欲眀杜防不管人殘夢南枝飛過北枝鳴

示眾看花

尙有餘春可盡歡何須終日繞防幹倚松庵畔見春後人間春色不須看

訪韜光庵主不遇

紫蕨伸拳筍破梢栁光飛盡綠陰交道人閉口不知處黃栗畱鳴鵲在巢

寄呂善叔主簿

倚松臥病山林下每荷眀公特見憐但得此身常受供不妨眀月在秋天

贈善公華嚴法師

京國馳名四十年華嚴說罷復談禪夜來一昔眞懴悔果然眀月在秋天

贈呂無求縣丞約遊嵩少

白葛烏紗松徑遙溪聲激激雨蕭蕭樂山樂水自仁智爭利爭名渠市朝今日不須沽酒引他年豈【一作何】待作詩招懸知三十六峯下秪【一作只】麼相尋共寂寥

贈毛雍玉縣丞謝到山中

何事淩寒帯曉暾髙才不肯簿書昏別峯小寺已鳴磬夾道短籬猶閉門雨後松枝渾黛綠凍余泉竇尙春溫聊將二物方君徳富貴功名不足論

倚松詩集卷二

