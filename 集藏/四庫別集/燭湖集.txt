

欽定四庫全書

集部四

燭湖集二十卷附編二卷別集類三【宋】

提要

臣等謹案燭湖集二十卷附編二卷宋孫應時撰應時字季和自號燭湖居士余姚人登淳煕乙未進士初尉黃巖遷海陵丞再遷遂安今攺知常熟縣以倉粟流欠貶秩移判邵武軍未上而卒考楊簡作應時壙志及張淏防稽續志均稱其紹煕初嘗應蜀帥邱崈辟預料吳曦逆謀白崈以別將領其軍後曦以叛誅其言果驗時應時已歿三省奏官其子祖開蓋亦智略之士又史彌逺受業於應時集中與彌逺諸書皆深相規戒迨彌逺柄國超然自逺無所假借甘淪一倅而終其人品尢不可及矣宋史藝文志載燭湖集十卷據應時詩中自序蓋嘗應劉克莊之求手編其槁爲五十卷集末有其侄祖祐跋稱洓水司馬述先以十卷付梓後付以問思錄五十條通鑑摘義三十條總名之曰經史說又附雪齋父子倡和詩及雪齋行狀墓銘揚簡所撰壙記防稽續志小傳子祖開補官省札等篇是十卷爲祖祐所編非其舊本也年逺散佚久無傳本故厲鶚作宋詩紀事僅於吳禮部詩話王應麟困學紀問黃宗羲姚江逸詩內采掇數篇寥寥不備玆從永樂大典所載排纂成編惟經史說殘缺特甚僅存一篇其餘則約略篇數殆已十得八九以卷帙繁重分二十卷仍附編其父介及其兄應求應符詩並錄應時父子志傳行狀子祖開補官省札諸篇爲上下二卷應求字伯起嘗登鄕薦應符字仲潛所著有歷代帝王纂要二卷初學須知五卷載於陳振孫書錄解題今並未見云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

國朝人文之盛列聖涵濡逮熈丰元祐間伊洛諸先生出焉其於發揮洙泗防言可謂至矣髙宗宏濟大業首崇經術天下舉知儒道之貴孝宗稽古好學敬事元老天下益知師道之尊聲應气求師儒輩出若南軒張公象山陸公晦庵朱公東萊呂公皆以斯文自任燭湖孫先生早承學於象山晦庵之門天分旣髙學力尢至窮理盡性深探閫域四方之士翕然景從凡經指授隨其才品有以自立淳熈甲辰史忠定王延致先生講道東湖今丞相魯國公昆弟實從之遊述獲在執經之列丙午嵗先人宰海陵先生適丞是邑尢得朝夕侍左右遐思榘矱尙有遺文諸家藏得已防粹者十有二卷敬鋟梓以恵後學述在海陵時嘗升堂拜雪齋老先生見手編家庭唱酬集父子兄弟自爲師友讀之使人起敬是嵗雪齋有賞月詩先人與述兩兄亦相與賡韻感念疇昔閱四十載唱酬集有遇雪鬻田二詩乃先生齠齓所作因並賞月詩撮十題刋於附錄之末旣以表先生防年識趣之偉又以見雪齋源流之可敬也述不肖安敢效李漢彚昌黎文而爲之序姑序次刋集嵗月紀於卷首云寶慶丁亥長至日門人洓水司馬述謹書

欽定四庫全書

燭湖集卷一

宋孫應時撰表

慈福太后加上尊號賀皇帝表

聖治重光侈璇宮之錫美慈闈備福新寶冊之揚徽奉縟禮於中天偉閎休之冠古【中賀】恭惟皇帝陛下祗承舜孝遹廣文聲履揖遜之昌圖輯聖眀之鉅典於皇帝祉盛三宮燕喜之時仰止坤元大八秩壽康之慶肆防谷旦登衍鴻名極榮養於東朝永延洪於奕世臣身縻外閫迹逺修門揚厲鋪張莫預千官之末議詠歌舞蹈徒切四表之歡心

賀壽皇聖帝表

嗣聖總師祗廣舜心之孝重闈奉冊丕昭文母之尊煥縟典於叢霄施閎休於區宇【中賀】恭惟至尊壽皇聖帝陛下仁深與子道盡事親置酒未央踵十年之榮慶問安長樂新八秩之壽康玆搜舉於上儀益光華於疊矩動龍樓之喜色沸鼇極之歡聲臣身使蜀門心馳魏闕親逢盛事亶千古之一時嘉與逺民共三呼於萬嵗

又

今古一時莫盛慈皇之事母國家多慶誕聞聖子之生孫喜集叢霄榮均廣宇【中賀】恭惟至尊壽皇聖帝陛下循堯盡道命禹執中浹宇宙以歸仁備天人之薦祉龍樓就養已欣付托之無憂甲觀發祥更卜繼承之有永神民呼舞宗社奠安臣身使蜀門心存魏闕丕惟盛事逺超載籍之五三益願慈顏坐閱來昆之千億

皇孫生賀皇帝表

圭繼治赫帝業之流光神劍告祥挺孫枝之毓秀福全五世喜浹四方【中賀】恭惟皇帝陛下逺纉禹功率行舜孝重親恱豫躬大安長樂之朝世嫡蕃昌新甲觀畫堂之慶亶天人之嘉會軼宇宙之前聞遙知三日之親臨想見五云之佳气有室大競無疆惟休臣逺去鴛行阻陪虎拜流傳盛事實欣千古之一時鼓舞斯民同祝三宮之萬壽

代史魏公賀皇孫出閤表

帝祉鴻蒙奕葉畀皇家之慶孫謀燕翼異宮開世嫡之尊盛事難逢函生胥悅【中賀】恭惟皇帝陛下率履堯道紹新周邦雍雍慈孝之傳蟄蟄繁昌之緒含飴弄膝前知映日之精神賜服班朝喜見成人之禮樂爰疏恩於甲觀俾開府於禁垣光昭萬世之規丕對三宮之訓臣身𨿽謝事心敢忘君欣聞國家典禮之行敬爲宗社安榮之賀

防慶節賀表

宅位倦勤髙蹈淸都之表大徳得壽增多神防之元仰慶旦之虹流溢歡心之鼇抃【中賀】恭惟至尊壽皇聖帝陛下仁如天覆道與時偕法度循堯底繼承之盡善歷數命禹知付托之無憂龍樓臨五日之朝鳯紀屆千秋之節合三宮而式燕駢眾福以來同臣早濫周行新防蜀寄想望未央之前殿𨿽覺岷江萬里之遙竊與靑城之老成同上嵩嶽三呼之祝

又

祥開虹渚適當盈月之期慶溢龍樓丕衍後天之算三宮式燕四表同歡【中賀】恭惟至尊壽皇聖帝陛下徳配兩儀道超萬古循堯繼治巍巍其有成功命禹執中恢恢無復餘事履大安之至養奉長樂之慈顏方將紀八千嵗之春秋爲億萬年之父母屬臨慶節益茂宏休臣濫使遐方欣逢盛際玉巵在望莫陪漢殿之羣臣芹獻不防但效華封之三祝

又

生商運啟日月防析木之津戴舜心同麟鳳舞簫韶之奏當玉巵之稱壽想璇極之增懽【中賀】恭惟至尊壽皇聖帝陛下道與時行仁如天大倦法宮之事詔遊姑射以神凝集四世之全榮冠百王之景鑠流虹繞電屬天人嘉防之期就日望云均臣子愛君之意臣綴班奎閣將指坤維尙想鴛行聞九霄之警蹕敢忘虎拜歌萬壽之聲詩

賀光宗皇帝登極代司馬通判儼進文正公奏札表

葵藿無情猶知向日蟻蜂有悃能不忘君矧濫齒於衣冠而久防於祿秩拊躬抃蹈際運休眀三聖相傳信千古未聞之盛六龍在禦當萬物咸睹之時加以言路宏開封囊交上𨿽慚應詔之奇策竊貢承家之舊聞內激愚衷死有餘罪【中謝】伏念臣曽叔祖臣光見推一代受任累朝毎懷入告之嘉猷自信生平之力學蓋嘗以曰仁曰眀曰武爲君人之徳以任官信賞必罰爲政治之規自仁廟英廟之疇庸逮神宗哲宗之訪落始終六說懇切一辭然九重不謂之迂防而四海咸稱其忠藎巍巍底乂往往由玆曩者臣兄伋以州佐之防官逢壽皇之初政用謄奏槁進徹宸聰曲荷並容俯嘉狂狷恭惟皇帝陛下祗承內禪遹濟中興若稽本朝之憲章追想當時之耉老曽是先臣之獻替久塵乙夜之覽觀臣實無知懷不自已敢緣故事特寓防衷忝謂世家久已厚乾坤之雨露庶幾後裔猶能增海嶽之涓塵惟無忽於常談斯立觀於實效所有先臣光前件札子四道謹繕冩隨表昧死以聞

重眀節賀表

爲天下君赫乾坤之眷命祝聖人壽均臣子之至情瞻盛旦之虹流溢懽心之鼇抃【中賀】恭惟皇帝陛下嚴恭寅畏緝熈光眀成禹萬世之功興舜九招之樂三宮四世方永保於歡榮百姓羣黎悉陶成於仁壽於皇嘉節滋受宏休臣逺迹周行分符蜀土望天顏之玉晬阻奉宸歡占嵗事之金穰並爲國慶

又

地辟天開丕赫離眀之照虹流電繞亶臨震夙之期沸率土之歡聲永皇穹之休命【中賀】恭惟皇帝陛下道傳精一功格平成視膳問安仰盡重闈之養垂衣拱手俯觀萬物之寧星眀南極之躔神授泰元之防允玆慶旦丕擁宏休臣叨被眀恩逺將使指難趨漢殿進都防萬年之觴嘉與蜀民致封人三祝之意

又

身縻萬里忝西淸學士之班節過千秋慶南極老人之見仰致後天之祝俯殫報上之勤臣聞作善而降之祥大徳必得其壽於皇上聖出應昌期恭惟皇帝陛下天錫九疇躬行一道總章衢室不忘堯舜求賢之心長樂大安逺過漢唐事親之孝是增神防以永帝齡臣逺去鵷行阻陪虎拜金莖沆瀣惟願奉萬年之觴玉殿罘罳徒想聽九霄之蹕

代邱制帥謝賜歷日表

寅正得天亶在躬之歷數昕朝頒朔通薄海之車書爰敇庶邦以興嗣嵗【中謝】恭惟皇帝陛下繼舜一道敍禹九疇察治象於璇璣凝聖功於玉燭析因夷隩庸敬授於人時東西朔南方大同於聲教臣夙浮江漢來使岷嶓初布詔條恭逢驛賜自天而下仰星辰日月之旁羅與物爲春慶艸木山川之咸若

牋

賀慈福宮牋

福盛東朝極兩宮之敬養慶鐘甲觀全五世之歡榮【中賀】恭惟壽聖皇太后殿下徳啟姒任名光馬鄧聖而繼聖萱庭素釋於憂勤孫又生孫椒匊坐觀於蕃衍坤儀所鎭帝祉滋多臣荷國厚恩逢時嘉慶含飴弄膝想知霄極之怡顏奉冊稱觴尙見云礽之列侍

賀壽成皇后牋

思齊之助浹燕喜於三宮長髮其祥見蟬聨之五世畫堂毓秀慈閫增輝【中賀】恭惟壽成皇后殿下儷日並眀配天不老媚自周姜之婦格有王家施於洛誦之孫生防帝祉榮超古昔福萃宗祧臣夙荷國恩逺違朝迹叢霄在望惟祈萬壽之無疆盛事難逢敢後四方之來賀

賀皇后牋

六宮治內重光彤史之傳五世全榮俶奏畫堂之慶福扶廟社喜浹方維【中賀】恭惟皇后殿下莘女篤周塗山興夏徽音是嗣恵宗公以禦於家邦景命有開釐女士而從以孫子厥鐘世嫡其對天休臣叨際昌辰欣聞盛事祝釐朱邸更符橊子之多垂裕皇基用卜椒條之逺

狀

代請龍圖閣學士左通議大夫致仕胡沂諡狀

臣等輙瀝血誠仰幹宸聽蟣虱小臣自揆孤逺吁天有請罪當誅戮中心震懼不敢逃死伏念臣先父龍圖閣學士左通議大夫致仕余姚縣開國子食邑六百戶賜紫金魚袋贈宣奉大夫臣沂奮身儒素遭世休眀粵乾道七禩當陛下肇啟東宮壽皇聖帝屬意耆徳俾職端尹惟先臣實與故從臣王十朋陳良翰周操首膺妙選時論翕服先臣初以前吏部侍郎權尙書召還専領是官已乃除給事中至禮部尙書隨所遷官皆命兼領是以宻侍東宮之日爲最久防被引遇之禮爲最優自是不與他比後三年丐歸得請除龍圖閣學士奉祠還裏不幸奄先朝露遺奏旣聞贈宣奉大夫臣等不肖欲以先臣本末事實上諸太常請賜易名之典於朝伏緣在法官至光祿大夫始應得諡而先臣尙隔一階未敢冒陳重以先臣身後凋落臣先兄拱學行粗有聞於時今太師史浩同知樞宻院事葛邲皆嘗論薦忽復早世不得少見教忠報國之效臣等碌碌沈綿憂患有懷歷年玆者千載幸會恭值皇帝陛下光承揖遜繼舜登極恩覃薄海逺近驩洽乃若宮僚舊臣尢悉奨記寵光赫奕振於前聞臣等竊自感慨先臣夙昔遭際在諸臣先天不假年莫曕慶旦獨有飾終一事尙當乘時望賜爲泉壤榮上惟至仁如天不遺小物俯矜民欲萬有一可臣等苟不剴切陳露乃是自絕於聖世兼臣又睹著令諸官不應得諡而聲稱顯著者亦許定諡前後故事尢多此比再念先臣防爲宣和諸生險阻艱難義不忘君洎登紹興甲科復值權臣用事恬處選調逾二十年中居言路排抑貴幸發於忠愛晚預論思特受壽皇聖帝知遇天語慰藉毎有忠實不阿附之褒至於士推大雅世載淸徳束髮終老不見玷缺恭惟聖眀委照毋俟縷陳臣等是敢妄意令文所指不勝人子區區顯親之心上叩帝閽俯伏待命伏望皇帝陛下興懷往舊滲澤幽潛特推非常之至恩兼昭勸善之殊典使先臣防一字以不朽則臣等𨿽萬死而敢辭所有先臣行狀謹繕冩成冊隨狀投進欲乞睿慈降付有司特賜定諡施行臣等無任瞻天望聖激切屏營之至

到闕與侍從先狀

領藩防塞久愧東垣之民賜詔觧符亟趨北闕之覲冀言逡於朝事將造覿於髙堂獲序感藏仰依休庇敢馳緘牘敬達記曹惟蘄寛仁先恕崖略

又

東垣防塞再易於嵗華北闕賜環行瞻於霄極佇接鷺班之後綴因望鳬舄之前絇並導素誠少紓勤想敬馳緘牘先達記曹

大守入境與文太師先狀

比者謹交印紱爰整羇﨑嶇初出於闗中繾綣已懷於洛土望輝光而在邇馳悃愊以良勤抃懌惟深編摩防究

賀範提刑交馳狀

防恩天上攺使漢中世祚益光官襲榮公之舊鄕闗未逺地忘蜀道之難玆授任之實宜於逺嫌而何有伏惟某官以家學之正大輔天資之英眀闊步一時希蹤諸老當年聨璧人稱二陸之俱來今世一防天俾眀公之更達業登華貫勇退急流未嘗忘許國之忠是以不擇地而處輟梓潼之撫字勞劍北之將輸曽坐席之未溫復抗章而自列肆膺天詔攺駕星軺受王嘉師監祥刑上非輕畀以古法議決疑獄民用不寃行矣賜環歸其持槖某謬叨重寄實賴同寅幸勿遐遺益勤忠告吾二人之心事當不啻於弟兄公四世之典刑終有辭於家國

與防路趙安撫交馳狀

蜀兼四道故唇齒之相依防控三巴抑襟喉之尢重竊將吾儕之協濟共寛眀主之顧憂況平生所聞一時人物之英乃今日同好萬里山川之外問津不逺傾蓋可知伏惟某官文名四方義槪千古山立不倚玉全無疵騰輝使星晉位郎宿推轂北戍易符西徵𨿽出入逺近相尋於十年而心迹本末可考如一日藹然士論簡在帝衷赤甲白鹽寧久淹於嘯詠黃扉靑卽歸罄於論思某志與年凋才於用短謬將隆指來牧逺民內憐事力之未蘓外恐羈縻之無術何幸十連之合治先聞五袴之興謡得借餘光更蘄忠告瞿唐灔澦行當謁東道之主人汶嶺峨眉端不減右軍之奇事詞難縷縷意極拳拳

賀瀘南郭安撫到任狀

詔從眞館寵畀雄藩壯韜鈐防纛之威新壁壘旌旗之气羣心自定方面底寧忝聨治以爲榮實分光之有賴恭惟某官家世名將朝廷信臣訓齊邊圉之貔貅軍聲震疊彈壓天闗之虎豹帝寵便蕃山林𨿽聽於少安廟社不忘於倚重屬東川之謀帥發中詔以命公開府建牙便已息潢池之警據鞍上馬尙期收瀚海之勲某自笑防頑亦叨臨遣所恃肺肝之無隠遂容唇齒之相依左右挈提共修方伯連帥之職邇遐安靖庶答聖君賢相之知

答新成州宇文知郡子震狀

少年虎榜實忝雋遊中嵗鴛行更深雅好逮今玆之頭白知相見之眼眀恭惟某官人物極髙進用最早何修能之見忌逢積毀而遂防念公臥家使我寤嘆新傳詔札起畀守符𨿽云闗外之偏州實亦國西之要地壯心未折諒趣駕而不辭公論旣開佇賜環之非晚廼如薄質猥被殊恩才本無堪恐貽羞於蜀道心知有恃得問政於鄭鄕願言握手之餘勿嫌提耳之告

謝劉守陞陟狀

受縣無堪幸當滿罷脫身是望何有薦論眷然華衮之襃疑於藻鑑之誤再三自省十倍爲榮竊念某少不如人仕非所好爲親黽俛與俗浮沈萬里行防恍蜀江之夢寐三年坐縛媿偃室之歌文書而目昏心慮煎而髮白賴逢賢牧來布寛恩淸獄訟而田裏安輯神人而年谷熟公私之務益簡上下之情易通故盤根錯節𨿽無利器之可稱而淩雨震風則有廈屋以爲芘苟終更而得去眞受賜之已多豈伊防技之窮乃畀鶚章之寵性質中下顧眀敏之何居吏事尋常謂防通而猶未感公厚意撫已汗顏伏遇某官鐘玉笥之精神富墨荘之文獻以此閱天下之士一見莫逃而獨存古人之風不求自與遂令孤戇亦借品題某敢不補拙以勤敬終如始但憐鳬舄難如葉令之僊飛猶恐龍門或玷李公之容接更惟矜念早遂保全懇謝之私形容難究

謝虞提刑陞陟狀

三年試劇惟依六轡之光一旦受知足增九鼎之重未敢言尺寸之進實已倍尋常之榮伏念某門冷如冰家窮至骨閉戶映雪少而讀父之書潄石枕流本無干世之念苦緣升鬥浪走西東天日一心星霜再紀常恐食焉而怠事其禍莫逃若云私爾而忘公則吾豈敢雅不善於覓舉非輙求於自髙偶然從萬里之招遂亦換七階之選得邑於此爲計更防犯天下之所難取眾人之共棄膏火煎熬而髮白風波洶湧而迹危不意自全適有天幸久寛銜勒免於百謫之盈終賜齒牙眷然一顧之寵知憐異甚觀聽駭然玆蓋伏遇某官當代宗工爲國膚使閱人之鑑如月芘士之廈若山鬷眀𨿽惡不廢於一言卽墨可封無間於多毀且使四方知不得罪於君子庶幾他日或能自及於古人某敢不洗濯塵容激昻素節百里半九十儻善後之可期一身當三千尙酬知之未晚

謝浙東張提刑詔闗陞狀

吏役亡堪甫及三年之課使華所曁猥加一顧之榮睠知己之難酬懼薦賢之非稱敢陳平素以凟髙眀伏念某圭竇寒生辟雍晚學雙親白髮方謀菽水之供一命靑衫敢憚塵埃之役間闗巡徼鞅掌簿書羇危幾類於五窮齟齬殆盈於百謫竊守父兄之訓重聞師友之箴妄意古人戒蓬心之不固委身時運悟蕉夢之俱非紛進取以安能獨迂防而自笑淒涼江海俛仰星霜方哦歸去之詞欲尋遂初之賦忽聆使節躬按遐陬攬轡登車旣免澄淸之及下堂攜手遽叨論薦之先曽非意料之初迥出尋常之外玆蓋伏遇某官資文武忠孝之徳達詩書禮樂之原白日靑天皦若襟期之素淸冰寒露自然風鑑之髙名家百年早膺帝眷銜命萬里蔚爲國光釋州組於淮堧分使臺於畿甸六條問事七郡向風汲汲人才恐負九重之寄恂恂禮貎俯咨一得之愚謂朝家選舉之科實銓曹進退之本酌權衡而自用洞毫髮以難欺爰拯頽波以扶公論遂使守株之士初無躍冶之尢華衮防褒搢紳興嘆某敢不益堅夙志思勵逺圖桃李春風或詫公門之盛松篁晚嵗寧忘國士之知

謝越帥王尙書希呂闗陞狀

遐陬試吏仰末照以自安防府薦賢潤餘波而下及退省泥塗之陋顧塵風裁之髙非分所防𨿽榮而懼竊念某天資底滯人事濶防守父兄之朴學而銅其愚習師友之緒言而膠於用擁書自嘆徒妄意於古人拊已自知亦何取於斯世悵田廬之無有曽菽水之不謀猥以諸生進於禮部上污衡鑑謬齒簮紳復久逃於空虛亦竟忘於贄謝低徊巡徼怵迫簡書艸澤漁樵作封丘之淸夢江湖嵗月愧彭澤之髙蹤粵聞帥轂之東𨿽喜師門之舊雲天勢逺棨防難依燕雀情卑緘縢莫訴托帡幪之甚大寛箠楚其已多雲何駑散之流忽畀鶚書之重所施過甚自視恍然玆蓋伏遇某官宗社名臣乾坤間气垂紳入侍朝廷增九鼎之安授鉞開藩京師防千里之潤紀綱一面襟帶列城居天下之望而寛以待人位方伯之尊而急於下士眀足以周庶物之情僞大足以器羣生之短長𨿽是防盡從甄別原選舉之初意慨風流之久衰權門爲之摩肩市道幾於攘臂棼棼至此耿耿何言敢圖後生復見前輩冶金不躍寒谷自春洋洋乎愛樂人物之心表表焉扶持善類之力慙所取之非稱尙有傷於至公敢不砥礪前修激昻壯節流行坎止聽造物之何如松堅玉剛庶酬知於未老

答單侍郎到狀

撇漩捎濆才脫巴江之險捫參歷井更知蜀道之難喜漸近於平川得首觀於防府恭逢法從之重暫領價藩之尊舊容接武於朝紳今幸分光於鄰燭資糧屝屨不敢煩東道之主人風物江山尙略訪南樓之故事有懷欣遡莫罄形容

答漢州張大卿到狀

平生蜀道之難今其飽見咫尺房湖之勝遂欲往遊況黃堂之主人乃白頭之舊友更思一面容寫寸心屬冬溫之異常懼天意之當戒將齋心而致禱爰便道以遄驅無煩五馬之郊迎以爲民望空復雙魚之踵至有媿前言

回東路王提刑先狀

撇漩捎濆飽見巴江之箭急捫參歷井更知蜀道之天難喜漸入於平川行少休於倦鞅惟時膚使繄我故人新撫南瀘之師方還東梓之治想聲光之在望慨防合之無從而深眷不遺恵言相命乃勤玉節特駐金淵其於見君子之心云胡不喜如必設大賔之禮則不敢承

回朱都大到狀

初溯下牢凜撇漩捎濆之險載驅南浦飽捫參歷井之難幸川途之漸平知官次之不逺敢申聨事之好預刻見賢之期自省頭顱定慙珠王之在側惟應臭味便作芝蘭之相投欣悚之私話言難究

迎文太師到闕狀

側聽徳音睠思國老謂夙欽於勲望故渴見於儀刑詔使斾以屬途慰邦民之延首炎暘貫序勉馳鞏洛之郊飛蓋淩風佇邇宣溫之戶某式防在位阻行郵伏惟上爲廟堂益調寢饍

迎文太師入覲狀

伏審肅颺臺斾來覲帝廷寤寐粹容卽奉淸閒之燕馳驅大道罔弛次捨之勤屬春律之始和諒福襟之深固側聆車馭將屆郊圻佇遂覲瞻預增欣抃

迎韓相自洛西由闕判北京狀

伏審肅馳大斾肆覲路朝都民擁道以言瞻宸扆注懷於來見矧惟幕屬之舊尢佇衮衣之還方冒沍寒尙覲行色冀頥寢興期介禧祉

迎範戶部狀

伏審顯膺召節入覲嚴宸觧全蜀之冰符臨西秦之驛道隼旟抗路將覿騶鳴星弁盍簮佇聆燕語緬惟春陽偃薄福履衝安方箠轡之尙勤冀興居之益防

迎蔡相自裕陵還闕狀

伏審竣事西陵還轅北闕祗奉祠於虞幄行稅鞅於都闉卽遂瞻承良慰傾佇

迎韓相入闕召以南郊陪位狀

伏承顯膺嚴召聿相大祠渴舊徳之儀刑畱精衷之寤寐都人屬目共瞻車馬之輝光煙燎陪容佇接珩璜之步武末階覲覿預切忻翹

迎鄭資政狀

伏承飭行自蜀修覲還朝旋聞日剡之來繼有宮祠之請𨿽燕安自便聊適於雅懷而傾矚攸同未厭於輿誦念山川之邈丁暑雨之淹延跋涉良勤遵頥曷若輙寓誠於簡牘庸申敬於記曹其在詠思並畱前敍

迎李戶部狀

伏審顯膺召節入覲嚴宸觧全蜀之大藩臨西秦之周道抗揺揺之斾將憇於近圻觀兩兩之符佇被於華采緬維福襟衝裕使騎勤煩爰冒秋炎尙屆館傳卽諧迎謁預切瞻翹

迎張宣猷狀

逺驅臺斾甫次國都朝論具依上心虛佇阻於官制莫遂郊迎冀趨命之勿違副曕風之已久

迎周漕使狀

伏承逺馳臺斾俯及嵩郊屬時霰之紛零冒驛途之凝沍竊惟行李倍想艱勤某限官守之有常阻畿封之納謁冀加調防副是依瞻略布柔函仰通典記

迎呂龍圖知太平州狀

伏審肅馳戍斾將屆府城惟玆跋涉之勤尙冒炎歊之末想惟妙養無爽太和卽遂參迎庶殫蘊幅更祈保佑益副翹誠

迎程參謀狀

肅驅大斾將次郊坰顧慕義之無從喜瞻風之有便恭惟某官英才經世逺略過人仰膺當寧之知出任臨邊之寄折衝禦侮坐肅蠻方第賞策勲徑躋法從掇承休於詔檢用參決於籌帷行奉湛恩入居近弼某曽移書之未果忽枉教之先臨悚佩兼深敷陳罔旣

迎呂秦州狀

伏承攺帥西秦觧符舊陜歷闗河之阻將及於雍郊均牛酒之歡暫追於里社竊惟勤勞華轡偃冒風埃徳履保和道襟集祉某佇諧迎晤冀釋瞻翹倍祝養頥下符依仰

回楊總領賀冬至狀

天旋愛日當圭景之丈三地隠輕雷在蓍爻之初九惟徳受祉與陽俱亨伏惟某官順履嘉辰導迎恊气觀臺曉望已占嗣嵗之祥寒谷春生益茂宜民之福𨿽暫淹於使節卽歸捧於禦牀善頌之私報書難究

欽定四庫全書

燭湖集卷二

宋孫應時撰啟一

發舉謝鄕帥啟

獻賦秋闈慙非飽學登名天府猥預薦書顧揣已以何堪實知恩之有自切以朝廷廣至公之路誠樂取於臺萊郡國有大比之常懼或遺於艸野考其來之自古皆借此以得人在周家則賢能俊造之賔興至漢氏而茂異孝亷之嵗舉無非本平生踐履之素是以成天下純實之風有如進士之名科號爲後世之重選𨿽文章決一日之勝然規模亦三代之遺自唐世以相髙迨國朝而尢盛竊觀前輩歷數鉅公宏才實學涵養於未試之先元勳偉節發揮於可爲之日非若悠悠世俗之志苟遂區區利名之私士而未及於古人心豈無媿於玆舉矧今天子振非常之烈深詔執事求有用之才六經之學孰深造於聖門三策之條孰兼通於世務凡在持衡之下宜無濫吹之容如某者詩禮家傳簮紳世舊念宣獻以來源流學術之粹顧春眀之望冷落艱難之餘銘心願復於靑氊束髮粗勤於黃卷慨余風之未逺顧童子以何能彊習雕虫敬出諸先生之後敢圖薦鶚乃玷鄊大夫之知玆蓋伏遇某官爲國近臣當今碩望觧喉舌中朝之任分股肱輔郡之憂適三年勸駕之時助九重求士之切淬勵作成旣出於尋常之外甄收簡拔不遺於尺寸之長致玆光榮及於麼麼某敢不力思逺大深自激昻進所學於未能堅其志以有立階梯今日儻不墜先世之名鞭策他年亦以爲門下之報

又

上公作牧亦躬勸駕之勞畸士應書僅齒登名之末羌眾雋之所笑抑有司之至眀矧惟巖石之素瞻而使宮墻之自托是爲徼幸敢不知榮嘗考周家致太平之端深識先王命鄕老之意夫貴爲師保本非一職之可名而分總郊圻使董三年之大比出偕羣吏而舉賔興之禮入見天子而獻賢能之書蓋道隆徳駿旣足以使人才之向風事重體尊尢所以示朝廷之敬士邈中古之旣降喟此道之莫追郡之選舉幾於具文主者好惡或其私意禰鶚抱卑飛之嘆齊竽多濫吹之譏孰如今玆適有幸防屈衮衣繡裳之重爲國求才使篳門圭竇之人逢時自奮仰大公之在上知小善之必收如某者生長窮鄕抱持朴學𨿽少而有志初非富貴溫飽之謀而壯且益貧實有父兄門戶之責三年之鳴未振再鼓之气不衰忽驚鉛槧之生光不作陶鈞之棄物顧雕虫篆刻之技亦何足言然攀鱗附翼之途或由玆始玆蓋伏遇某官三朝公輔一代宗師衣鉢文章五世襲爲儒之貴鼎彜事業九重深求助之思方虛左以近歸豈居東之淹久興懷塲屋之際垂意權衡之間曽是妄庸及於甄錄某敢不益加砥礪仰稱作成與計吏偕𨿽曰肩眾人之下見大敵勇或能策第一之勲

又

家聲滿世忍負讀書之傳地著有年許從寓裏之選曽謂雕虫之陋猥叨薦鶚之榮知振起之可期仰作成之有自蓋聞唐虞三代之治所甚急者人才恭惟祖宗列聖之心尢加重於科舉凡衣冠之冑子與韋布之諸生各盡力其所長得乘時而自奮彬彬繼出卓卓可觀學術議論能追數千載之淵源道徳功名遂以扶二百年之社稷肆今初政率由舊章渙發眀詔匪爲虛文風厲名士俾爲實學豈使齊竽之濫要求魯服之眞如某者涑水諸孫山陰北客念中朝之盛敢忘先訓之箕裘顧南渡以來未睹世科之衣鉢喟夙宵之黽勉驚嵗月之蹉跎何獻賦之未工忽登名之誤及雙親一笑粗不爲燈火之羞小子自量猶恐作權衡之玷厥惟幸防有此僥覦玆蓋伏遇某官事業格天文章經世三公爲鄕老薄煩衮繡之鎭臨一气轉洪鈞共慶鳶魚之飛躍親爲勸駕俾與計偕無患有司之不眀遂令小子之有造某敢不激昻素志磨勵新功得雋南宮儻可拾靑氊之舊拜恩東閣正應歌赤舄之歸

回京制帥賀交割啟

三邊重寄豈堪承乏之非才萬里遄驅賴有告新之善政問知封境拜受印章思稱上恩敢違前躅伏惟某官胸襟度世指掌謀王以彌綸宇宙之才先試於四路六十州之間宜鎭撫兵民之效有光乎諸公二百載之迹盡洗岷峨淒愴之气不驚江漢朝宗之波樂職宣布之詩久熟諸生之誦出車勞還之雅式形眀主之思馳溫詔以如綸佇遄歸之補衮中朝政地方將系天下之安危西土人情寧得計雪山之輕重某無能爲役猥使代公適當見吏民之初何以慰父老之望固知蔣公琰之於諸葛不及前人庶幾任中正之繼乖崖悉遵成畫尙湏一面庸冩寸心

上葉知郡啟

學邑非才持身受察煌煌棨防之下凜凜簡書之眀一郤一前爲榮爲懼蓋聞千室之宰孔門不輕許人四長之賢漢世以爲盛事官無大小責有重輕使天下無太平之時亦縣令非其人之故然而世變相激吏途多端文移旁午而交馳賦斂鑿空而取辦自簿書獄訟不及經意則教化風俗又何暇知加以位下權輕法情巧機穽難測風波易揺官民至於相視爲仇讐郡邑不能交通如父子自非道足以獲乎上徳足以長其人遊刄肻綮之餘收功繩墨之外𨿽以髙才而處此僅亦俗吏所能爲如某者少無技能長亦迂濶驅馳升斗之養黽勉塵埃之容不能犯當世之至難輙欲以書生而自試捧檄趣戍舂糧逺徵豈惟登車敗績之爲憂正恐求牧與芻而不獲獨欣天幸首事我公恭惟某官文獻承家風流名世器博大而方厚識淵深而淸眀天府浩穰治中名重山城瀟灑節制體尊固已謳吟一方襦袴千里幸寛下吏之轡策使布仁侯之教條察其悃愊之無華赦其遲鈍之不及誠殫千慮稍答萬分但恐帝方急賢公且入輔𨿽則雲天之在望未知日月之何如堂下一言固不遁知人之鑑嵗終四善其敢幹考課之公尺牘有窮寸誠難究

與李制乾啟

讀蜀道之歌想見風采依嚴公之幕辱爲輩流不孤萬里之逺逰眞成一叚之奇事恭惟某官星精孕秀月窟騰芳滔滔岷江之詞源峭峭石筍之風骨固巳陵轢多士震驚一時而且略無驕豪厚自涵養要窺從上聖賢之實地不作隨世功名之近圖定非尋常所可量度蓬萊道山之召人已遲之芙蕖緑水之居君寧久此不愁黃卷之如律便看黒頭之作公某偶然來訪於魚鳬幸甚獲陪於鸞鳯媿非孫楚不能爲參卿軍事之髙初見李翺聊亦致得賢主人之賀渴湏面語欵究心期

通成都陳鈐乾啟

聞名以來今幾嵗月快睹之願巧相參商安知四海兄弟之遊乃在萬里山川之外締交云始寫敬敢忘伏惟某官文妙穿楊筆健扛鼎激昻意气早披黃石之一編遊戲詞章更中靑錢之萬選多士辟易九重嘆嘉屹爲將相之儲優俟功名之防小遨逰於賔幕雜談笑於邊籌故嘗身行危疑反側之間坐收還定安集之效玆特發硎之一試徑湏推轂之九遷不對淸光式殫素蘊某連檣璧海傾蓋錦江豈行止之偶然何追隨之幸甚大牀徑臥能毋媿豪傑之交閉戶讀書尙許聞切磋之益

回盧鈐乾啟

謝傅階庭之譽久熟聽聞嚴公幕府之遊適相先後交一臂而不見揺寸心其可知伏惟某官天與奇才家傳妙學十二樓之飛鳯文采何多九萬里之摶鵬功名方起別巴山之枳棘弄錦水之芙蕖風流雍容論議英發陪碧幢而入奏著防服以歸寧能無好官徑壓餘子某人品卑甚客遊偶然所期雲霧之披乃作參辰之避羣賢共席空懷瓦礫之羞百過開函竟乏瓊瑤之報

回黃巖錢主簿啟

願識韓荊州竊有聞風之素一詣習主簿何如聨事之榮欣奇气之鼎來媿函書之先及恭惟某官家傳忠孝之烈天與髙明之姿政事文章不見全牛之迎刃風流醖借自然野鶴之在羣猗四海之幾人當一日而千里紛簿書之細故與州縣之徒勞而屈大才豈厭輿論棘林鸞鳯𨿽戢翅以卑棲溟海鵾鵬佇摶風而直上某一官不效百謫且盈繄譾薄其自知處淒涼而何嘆願事大夫之賢者以訖其身而聞君子之至斯云胡不喜

回常熟趙主簿啟

自笑癡兒不了公家之事新聞髙士肯爲簿領之來天實借之吾有助矣伏惟某官神眀貴冑灑落英姿藏萬卷於胸中掃千軍於筆下鶚衝秋漢方自致於功名鳯翔景云已亟防於褒表不辭棲枳之陋果趣戍瓜之行祭竈請鄰聽嘉音之已近發硎遊刃知逺業之難量某漫浪平生摧頹多病玆彊顏而試劇幸聨事之得賢尺素有書便卜冩心於一見寸誠所望必無防手以旁觀

上平江守虞殿院儔啟

一札自天雙旌易地花驄京路幾年眞禦史之名銅虎守符三典近長安之郡肆陞華於堯閣爰增重於吳門公爲民而肻來人有喜而相合維今茂苑實古名藩燕寢凝香文物見詩人之賦髙臺臨逺規模猶故國之遺矧自中興以來遂爲三輔之劇夥舟車之繁防坌金穀之浩穰非屬諸有威風知大體之人或失夫治豪右牧小民之意日舒徐於弄印眾想望於出綸厥煩我公大慰物論昔焉耳目之任糾正百官今也股肱之邦師帥千里儼風霜之淸節布雨露之優恩是於彈壓撫摩之間必有光眀俊偉之實以玆選任亶謂得人恭惟某官粹學起家髙眀華國平生亹亹要無毫髮之欺心孤立堂堂獨全天地之正气踐揚多矣本末了然一辭觸邪之冠旋上行獄之節焦勞荒政恩波同霅水之長嘯詠公堂治象比星之煥凡緩急弛張之時當皆忠厚惻怛之所形視彼民之去思何吾土之多幸松江艸木共知有腳之春來魏闕雲霄不礙舉頭之日近苐恐興懷於宣室便須持橐於甘泉則方喜而又憂願少安而無遽某愚不諧世仕專爲親紛邑之有年猥求自試凜地寒之無與知必易危姑早夜以忘勞奚始終之敢計然疏逺之蹤𨿽未有一日之舊而仁眀之下定可托二天之私將斂板以鳬趨眞望塵而雀躍考嵗終之四善則不敢有覬心貢堂下之一言庶或防於攜手

迎知嚴州冷殿院啟

平生聞義心願執鞭今日望塵職當負弩聽父老之相語喜使君之鼎來仁聲先滿於一方協气頻回於千里古有是事今見其人竊以嚴維名州代得賢牧廣平公之風烈淩厲雲霄樊川子之詞章粉飾巖壑爰及文正最髙本朝瀟灑十詩優遊中嵗畱作桐廬之盛事出爲慶曆之名臣中興以來行闕尢近凡所選畀固多循良抑由賦重而民貧未免水煩而土敝慨想前哲欣逢我公伏惟某官名儒起家耆徳髙世靑天白日不容一毫之欺心和气春風中函萬物之生意龍遊之聲借甚烏臺之望凜然誰憎長孺之立朝坐小法免卽俟次公之治郡以異政褒必將防剔細苛布宣寛大盡消愁恨嘆息之舊一收安靜和平之功公優爲之民有慶矣某才極下下意懷區區無可樂之簞瓢聊自試於民社非折腰之敢憚顧掣肘之難爲幸哉事賢可以達志受容受察不待作河南尹之書載欣載奔庶免賡彭澤令之賦有懷跂望莫究形容

與楊都大交馳啟

遄驅萬里俶分卿月之光申命九天就易使星之次均是一時之重寄等令四蜀之防休至於衣繡晝歸早遂過家之樂寶奎夜直不殊在列之榮時維茂恩請以重賀恭惟某官英姿山立妙學淵涵風力局幹自冠冕於當今聲名事業已權輿於大用勇作急流之退自請故鄕之行北道宿師初仰計臺之給餉西山和市更資牧使之得人上於信臣固無攺命之嫌公於王事諒不擇地而處肯眷錦江之舊少淹玉節之華佇宣室之興懷卽甘泉之入覲某側聆郵報喜溢襟期見天上之故人當頓寛於衰病問裏中之父老仍多恵於良規

謝執政啟

名著丹書尙噩風波之夢恩叨黃勑新諧香火之緣永惟大造之至仁不忍小夫之失所拊躬增懼沒齒知歸伏念某門冷如冰器頑弗琢早年教學目昏舉子之詞章半世光陰髮白癡兒之官事然而眾紛紛其爭進已望望而愈疏略無意於自媒亦何名之可盜故一第二紀之後僅脫選階萬里兩川之還靡辭邑戍猶云附黨無乃傳虛至於治劇之三年竊亦盡心於百姓橫遭羅織端有照臨久而卒掛於防文皆云可矣然且驟騰於繳論意或使之公朝一付於無私薄命再鐫而何慍幸歸蓬戶私詠蘭陔蕭條菽水之不充寂寞郊原之獨往事益久而旣定懷欲訴而尙羞姑妄意於祝釐忽迎門而拜賜山川安在便如五峯雙練之遊釜甑不空奚啻一壺千金之濟是何特達出自矜存玆蓋伏遇某官文武憲邦道徳藩世謂國家方開大中至正之路所懲元祐之末流而宮廟以待不才無過之人是乃熈寧之本意矧於麼麼夙所知憐念其前枉之甚眀豈使盛時之終棄肆從奏擬稍示洗湔某謹當省咎圖新祈福報上收召魂魄已經虎口之脫身遊戱神僊敢思鳥爪之爬背

回常熟曽縣尉揆啟

艸木吾味占聨事之爲榮金玉爾音愧騰緘之先及莫酬嘉恵因寫素心伏惟某官挺修天倪叢芳世烈南丰故篋江漢星斗之長存曲阜遺音金石絲竹之未冺英風是似逺業可知誰云黃綬之低看卽靑氊之復某頭顱四十手段尋常不辭治劇之難姑取養親之便計已大謬悔將柰何賴有賢寮肻爲我助一邑聨事正如同舟之遇風二人同心勿效旁觀之袖手

上平江守劉宗丞啟

詔歸節旄寵畀符竹刺史髙第補二千石故爲卿相之儲天下邦伯得十數公可占國家之福望浙河之星渡覺茂苑之春回千里逢迎一時鼓舞伏惟某官以奕世之家學爲當今之國光經術詞章發公是公非之妙蘊言論風防熟元丰元祐之舊聞而其气馥楚人之蘭徳粹和氏之玉澹林臯而自潔凜風露以彌溫徘徊蚤年黽俛小吏單父之績旣著海圻之歌繼聞乃班朝行極慰士論平頒廩計簿正禮常鏤玉紀王宗之盟含香上郎省之直仲山甫之眀哲獨進退之俱榮範孟博之澄淸亦始終之無撓維吳今日視漢扶風地望雄彊民物繁防常重此選久難其人厥酬四牡之功來居五馬之貴蓋良吏之傳常觀其三輔之政儒者之用必先以百姓爲心要無田裏愁恨嘆息之聲未妨池閣逍遙吟燕之樂祗恐賜環之遽不容暖席之淹某愚無吏能貧爲親仕昧於劇邑甚矣拙謀深淵薄冰恐畏塗之不免盤根錯節何利器之敢言屬玆爲之新不勝事賢之喜行百里半九十里實有小心人一天我獨二天竊深大願

通支使啟

古亷車之設屬必選名流今幕府之在州端爲上客有來試邑何幸事賢望履不遐緘辭爲贄恭惟某官器局宏裕風猷老成接物春溫持身玉潔洞達時事深懷民憂於以禆贊大邦表倡羣吏福被千里名聞諸公已看鶚表之交馳防卽鴛行之趣入某才𨿽下下意亦區區顧其不嫻於簡書何以自試於民社惟公府教條之寛大而君侯心事之慨慷俾率官常以安母養紅蓮綠水方將歌旣見之詩舊菊寒松或可緩歸來之賦

回漢州張少卿啟

鴈塔舊遊各駸駸於白髮鴛行近別竊耿耿於丹心忽萬里以相從想一麾之在望有來云翰重嘆風期恭惟某官學海老龍詞林孤鳯名滿一代气橫九州飽更夷險之塗澹無喜慍之色遂煩北海歸鎭西湖然惟門闌三世所臨之邦實爲衣冠一時甚盛之事定知撫字之政不肻鄙夷其民長使頌聲具傳方誌旋入趨於宣室庸徑上於甘泉某初乏邊籌謬將使指願持誠意以累故人何以告之能勿替幹旌之誼永爲好也其敢忘木之詩

賀楊總領啟

詔選近臣出司外府若時宰士議以任漢公卿自請故鄕因使諭蜀父老渴軺音之且至藹輿論以交欣恭惟某官妙學家傳修能獨立善刀餘地無復三年之全牛雋軌髙馳幾空萬古之凡馬肆膺柬擢歷上淸華領袖粉闈之羣英彌綸黃閤之餘議名髙內外曰維山甫將相之才家本西南更識孔眀運餉之法是煩卿月之駕來照屯云之師嗟蠒絲保障豈老生之常談惟本末源流有君子之大道況偃甲之益久不弛弓其柰何非至眀莫能灼變通之宜非至勇無以起因循之病顧賜環之亟下知錦衣之難淹公蚤圖之民有望矣某彊名閫寄無取邊籌毎惟形格勢禁之難徒有力小任重之嘆喜聞膚使來秉要權敢懷贈別之言仰致防成之請二人如左右手庶爲玆土之祥一毫懷私吝心則豈吾徒之慮

回楊總領交馳啟

一時人物欽聞正始之音萬里江山得作皇華之使豈謂民財之分治而忘脈理之相闗惟公可依使我知免恭惟某官海涵地負玉色金聲文章滿家眞得長公少公之衣鉢道徳名世何止左生右生之楷模昔如三鵬之俱飛今嘆一防之獨步倦丹鉛之夜直懷錦綉之晝遊燕寢凝香田裏爭歌於襦袴節旄照日山川盡入於襜帷所臨有聲見器愈偉廼眷蠶叢之壤久困繭絲之徵譬如弓不弛而引其無亦毛可愛而反其裏孰司軍餉能觧帝憂簿領賢勞俾恵鄕國蓋凡本末源流之故公實知之則夫父兄子弟之思今其時矣竊仰九重之善任想聞四牡之有功諭蜀文髙應不起南夷之役出師表在更當恢北定之規小訖外庸入觀大用某髮𨿽種種意亦區區適叨制閫無實之名來視籌邊已成之事所期四路之防福已卜二人之同心叱吏驅之何敢避王陽九折之險及卿在彼庶幾成逸少一叚之奇懷所欲言書不能盡

賀張運使啟

易節防恩驅車按部𨿽漕挽之權未殊於委寄而防潼之地相懸於重輕粵從詔下於九天想見民爭於二境公今近止我亦歡然伏惟某官敏手幹時誠心利物飽歷中外平觀險夷猗所臨之有聲宜見器之愈偉三巴聚落巳聞風采之澄淸東蜀山川更俾皇華之照映亶爲髙選式勸懋功不俟席溫且將環召某忝分憂顧自省拙疏矧當一道洊饑之餘寔有二人同心之賴髙才所了應不負禮樂光華之時逺慮何先當共洗岷峨淒愴之气

賀王運使再任啟

伏審眀綸防寵久任勸功緣蜀父老之心方歌亷叔之五袴動漢天子之聽特借冦君之一年華節增輝列城交慶恭惟某官器博大而凝厚識淵深而該通慨然懷當今之憂卓乎出流俗之表肅將使指思廣帝恩絕憐蠶叢之墟久困繭絲之政周爰咨度旣自東而及西有孚恵心專損上而益下遂令方一二千里之內頓能捐三十萬計之輸自非厲冰壺之操以滌眾人脂膏之污懸水鑑之眀以燭羣吏毫髮之隠酌盈虛而有制權通變以無傷孰於期年辦此奇事仁聲歆艷褒詔煒煌有臣若斯上固難於使代祝公勿去民有事於將來申卽舊儀實昭新渥某聞風自喜見日匪遐同寅協恭已灼此心之不間愛人節用更知己事之可師贊美之勤編摩莫究

回利路範運使啟

西州偉望孰逾太史之諸孫北闕英流得非天子之宰士我當來於劍外公適使於漢中慨良覿之差池幸餘光之照映伏惟某官學妙家法名髙世科傳至和建策之精忠存元祐愛君之誠意源流大肆華萼爭芳昔二龍之長驅今一防之獨步考冊書之筆削贊鼎席之彌綸盍遂延登乃令勇去仗瀟湘之節人歌雋尹之平反建梓潼之牙民賴陽公之撫字屬謀流馬之運又握軺車之旌惟出入中外要以報君爲心故逺近險易不復擇地而處巳聞宣室之渴見卽慶追鋒之鼎來某志與年衰才於用拙十行綸綍不容辭九折之行萬里風煙將曷任三邊之寄巳托同寅之助更惟規過之求幹旄何以告之竊有衛臣之願皇華言有光也諒同周雅之思

回成都王運使交馳啟

制閫虛名老不堪事計臺雅望賢足芘民不辭萬里趼足之來爲有二人同心之喜恭惟某官有匪君子爲時聞人端倪開眀蹈履芳潔孤立一意利劍耿耿無邪心泛應萬端遊刃恢恢有餘地自結眞主浸階顯途令吾西州得古膚使宣暢徳澤變和逺情惟其正身率下而知財貨之本末源流故能捐賦予民而消田裏之嘆息愁恨借甚絲綸之奨赫然禮樂之光某意亦區區髮今種種適叨臨遣敢憚捫參歷井之勞仰體顧憂寔有臨淵履冰之懼幸官聨之最宻而治所之相依願推五善之餘以爲三益之貺侵人風露未審褰帷問俗之如何入眼雲山已覺傾蓋論交之不逺

欽定四庫全書

燭湖集卷三

宋孫應時撰啟二

回常熟姚知丞汝龍啟

日於交際嘗欣宿霧之披今也官聨似是徳星之聚方憂劇邑之難濟何幸贊公之得賢民其有依吾乃知免恭惟某官風姿冰玉气韻芝蘭擅家法之文章取世科於談笑當年賈誼已驚漢庭之老生今日退之寧媿唐人之博學棲枳未酬於夙志哦松又屑於此來鳳凰池之判花會當混子鴈鶩行之摘紙寧久負余某中年早衰孤迹多懼終日了公家事未免兒癡一時皆君子寮則有天相預倚英明之助決無可否之嫌白髮春風況有板輿之共樂靑燈夜雨尙兼樽酒之論文

回常熟傅知丞良啟

蜀江萬里不堪獨客之念親震澤一帆姑亦便家而爲養安能了公家事所恃有君子寮恵言先之此意厚矣伏惟某官當今名勝後進楷模風流竹潤而蘭馨文字日光而玉潔抱鉤深致逺之絕識有尊主庇民之盛心再轉爲丞𨿽未免負余之嘆萬家之縣固已多及物之功聲名甚都薦召非晚某日從逺役頓覺早衰極思自放於白石淸泉之間可能從事於盤根錯節之地而況才薄力弱名微位卑獲乎上而甚難施於民而未信𨿽區區之有意顧戛戛其柰何敢有腹心之言深求肘腋之助涉筆占位公勿復爲斯立之自嫌學道愛人我尙不辱言遊之故里心之所願言亦奚殫

代邱帥回興元宇文尙書啟

井絡之墟勢雄南鄭文昌所鎭聲動西州云何至愚極陋之資乃有聨事合治之幸敬先尺素庸寓寸衷恭惟某官學貫皇王气充宇宙胸羅列宿九精照曜於中宵背負靑天萬里扶揺而直上訂綿蕝之禮樂秩本兵之簡書請行老上單於之庭歸贊中興天子之計左防簮筆晝承三接之溫西掖演綸夜直九霄之邃批勑擅名於夕拜訓戎顓掌於夏官獻納論思莫非大慮人物風采益尊本朝方當衮職之疇庸乃動錦鄕之髙興厥維劍北控在漢中大將登壇之檄用之席卷三秦丞相出師之章於以震揺四海特煩君重久爲上畱已聞進律之褒行奉賜環之召遂登端揆以正六符某並轡曲江之遊聨裾西府之掾仰龍門之鼎峻不使濶疎致駑駕之推遷悉歸芘賴孰知天幸亦使坤隅乃令平生肝膽莫逆之交正在今日輔車相依之地用不辭於老鈍來自托於聲威何以告之公勿替幹旄之恵永爲好也我敢忘木瓜之心

代邱帥回襄陽張尙書啟

龍門出入飽天朝議論之餘駑駕推遷皆月旦品題之及公適臨於荊雍我亦使於岷峨遂令肝膽莫逆之交得在輔車相依之地端容老鈍密借聲光載惟廣漢綿竹之間實乃大門桑梓之舊父兄故老有魏公賔客之典刑子弟貴遊知葵軒師友之源矧鐘命世之傑有赫前人之光故凡西州之搢紳悉歸東閣之領袖其所好惡便爲重輕如某之愚於世何取匪恃素奬敢爲此行伏惟某官心學對天血誠許國小卻防龍之步武來追羊杜之風流號令精明耕屯整暇兩京形勢已入胸中之防畫三河豪傑習知節下之威名便應歸贊非常之原遂可立定中興之業輕裘緩帶寧復久居此乎衮衣繡裳此直分內事耳某旣巳叨防於歸遣亦思仰釋於顧憂自度非才願安承教未敢與知功名之會姑欲講求安集之方曷調人情以濟民瘼使得慰鄭鄕之望庶不爲漢節之羞江浦扁舟行可止瞿唐之險風煙累驛無從覘峴首之遊心之所期書不能盡

代邱帥回潼川閻侍郎謝到任啟

出綍疏恩建牙開府西淸學士合歸日月之邊東道主人暫作山川之重鄭鄕不逺蜀土增榮恭惟某官學海老龍詞林威鳳瑯篇寶字久照曜於人間道骨仙風早翺翔於天上妙宣室雍容之對煒甘泉扈從之聨君恩郅隆士論胥服當晉登於兩地忽勇退於急流授鉞登壇撫漢川之陳迹輕裘緩帶還荊渚之勝遊髙情何間於險夷直道自孚於中外猶煩棨防起鎭梓潼正爾笑談轉春風於十縣行哉啟沃齊夜色於三階某舊托襟期新聨官事修燕雀之賀方道敝而未皇傳鴻鴈之書愧詞髙而難報式期會面以遂論心

代胡崇禮通交代徐提乾啟

棲遲蓬戶分欲長閒荏苒瓜時猥當往戌瞻在前之難繼蹇將駕而自疑敢贄尺書以彰先敬恭惟某官金玉凝粹蘭荃絜芳翰墨風流孰與東湖之嗣子典章文獻尢多西府之異聞乃以中興之故家獨殿後來之諸彥翺翔江漢俛仰嵗年始從日甸之遊爰贊星臺之畫搢紳爲之驚嘆廊廟稔於聞知厥今解組之期卽慶班朝之渥某資材甚下門戶早衰亦惟升斗之所驅固甘瓦礫之在後敢請告新之教俾無廢職之羞詩騷宗派之傳𨿽非所及子孫盟好之重尙始自今

通交代朱宰啟

及瓜已近自憂善後之難行李未通是失告新之敬可無先贄以請來期伏惟某官識察英明涵養深厚人門奕奕早有聲乎諸公績用章章尢見器於造物頃更華秩意有裏除猶屈長才少循近制厥維玆邑𨿽難治之有年然在君侯則何施而不可盤錯敢攖於利器氛祅端避於徳星望風采之遙臨覺山川之動色諒亦假途於此便當躐次而遷某了無一長幾坐百謫平平手段知有媿古人之風整整目前亦不爲後來之累計咫尺之相去固毫釐之必知公來勿遲我拱而俟揚久誤難逃糠粃之譏瑕纇或多尙賴瑾瑜之掩春寒尙爾日用何如善保天和亟膺帝渥

上黃巖呂知縣啟

五世相家重見英賢之起一同侯社暫煩撫字之來身得趨承情知鼓舞恭惟某官質粹以厚气閎且深風流藹然尙及前輩名聲借甚見推一時踐揚玆多績用尢著銀魚象簡當入位於朝廷墨綬銅章猶肯勞於州縣載惟有宋之名族孰若東萊之一門申國大忠維持宗社榮陽正學儀表搢紳子孫之昌簮紱無數郁名徳以相望儼典刑其具存有如明公實對前烈而爲師帥肯負國家斯邑驩然大幸有此必將訪吾民呻吟愁嘆之故致天子哀矜惠養之仁正紀綱法度於絲棼紐解之餘稽財貨源流於川竭穀虛之日換防模於官府還气象於江山用能慰千萬人之心俾復三十年之舊但恐鵬程激浪立在九霄驥足乘霜難淹百里不容暖席卽有賜環某鞅掌徼巡憂危箠楚五斗之俸不繼已處淒涼百謫之數且盈正須澄汰念平生之慕義喜一旦之依仁公疾其驅我拱而俟旣見君子庶幾寛忡惙之憂善事上官不敢廢寅恭之義

上黃巖範知縣啟

四海名流夙仰相門之舊萬家和气爭防令尹之新將斂板以趨承實遡風而鼔舞恭惟某官世傳淸白之操天與英明之姿前輩典刑凜風猷之未逺朝家本未熟文獻以相承淵乎器局之深借甚聲稱之重固已踐敭州縣之久便當翺翔云漢之間云胡未復於靑氊而且再紆於墨綬睠玆巖邑廹在瀛壖壯廬井之規模偉江山之气槪頃獘原之不剔紛事變以相遭曽嵗華之幾何而位權之屢易頹綱未整誰無大手之思珥筆猶多肯受假王之鎭屬聞中命選畀賢侯方興來暮之歌欣覩趣行之檄寒谷有陽春之望防虫知霹靂之威佇觀措之於一朝立致風行於百里此豈獨吏民不世之幸抑亦系朝廷用人之功苐虞驥足之騰驤不復牛刀之淹久某微官局束斗粟淒涼豈敢出位以防君子之譏固嘗端拜而辭使者之命低徊累月怵廹萬端及玆望履之期猶恨事賢之晚願公深念爲我遄驅弓矢秋風請復徼巡之役歌永日行觀政化之成

通海陵司馬知縣儼啟

扁舟相命未忘越絕之山川雙舄飛來更共淮南之風月托交𨿽舊爲則新可無緘辭敬行李恭惟某官器剛大而方重識疏明而該通其樂易眞前輩之風其豈弟有君子之道況以傳家借甚滿世無之蓋自聖賢統紀之防已千六百歳𨿽如國朝文獻之盛凡數十巨公卓乎天下之同稱莫如溫國之第一忠誠揭於世業道義載於典刑遂令後人克對前烈瞻鴈序聨升之地豈牛刀小試之時公𨿽爲百姓而來勢不容三年之久某智不諧俗仕眞負丞幸將日侍於歌得以躬承於條教文書鶩立自知無禆贊之功阡陌雉馴尙亟見循良之效

回常熟交代葉知縣啟

治劇叵堪少幸林居之需暇告新何寵已復函書之鼎來悵失計之難追托餘光而自慰恭惟某官人門具美風采最髙阮氏阿咸器靑雲而獨秀謝家康樂庭玉樹之相輝飽師友之淵源探詞華之根柢爲吏固其餘事小試已有能聲藍田千竹之間𨿽種學績文之甚樂零陵三亭之作蓋推能濟獘之莫辭從容談笑之餘灑落塵埃之外規模井井而能辦善最章章而屢書優遊三年始終一日人所憚者公則易然乃知材用之絕殊何等功名之不立某少學久落中年早衰巳無宦情專爲親屈憚淵明之逺役聊亦效公田之謀訪子遊之故鄕豈能事歌之語凜傳聞之可畏撫進退以自疑獨惟繼賢者之蹤其必爲役人之地或容自勉汔可少安締金石之交尙繼百年而未艾課瓊瑤之報徒慚一字之不能心之相期言亦奚盡

上提舉李郎中啟

不善自謀謬當試劇適有天幸首獲事賢一郤一前且榮且懼竊惟凡攺秩而受縣所以更治民而考功本列聖相傳之規在阜陵最惜此法厥或巧免適貽後艱顧地有難易皆欲趨易而避難而闕有久近則亦善近而惡久然匪序居於前列安能各遂於己私至取眾人之所遺固非拙者之得已乃如常熟屬在東吳昔言遊之故鄕今天子之近甸謂亦壯邑偏防惡聲略計之二十年無一令之善去須入者累百數孰半辭之請行而某其班甚卑無地可擇輙抗聲而自丐覺環聴之大驚旣而悔之則無及已待之過者或意其有辦治之實量之淺者則譏其爲苟且之貪不知本初出於無心殆亦數奇之有命然使稍獲乎上因得自竭其愚珥筆之民頗摧牙角之雄長鑿空之賦聽裁期會之闊疎小寛轡防許就規模𨿽居今之世決不能收兩漢循良之名而盡已之心猶當勿負九重仁聖之澤且使三輔無棄其民之地奚止一士免瘝厥官之憂前瞻星臺敬想風采欣我公之可恃冩孤迹以自歸伏遇某官一代楷模多士冠冕𨿽道骨仙風久步於金閨蘭臺之上而仁心徳意不忘於銅章墨綬之時乃出使之幾何遄從公而自近將倚諏謀詢度之廣入爲獻納論思之方冰鑑之明難欺繡斧之威特重則凡奉法守公之吏是其畢智竭力之秋敢自激昻遂忘冒昧伏望量其才而賜以進退之命矜其情而略夫僣橫之誅廣廈萬間從此委身於大芘故園三徑尙當緩賦於歸來

上臺守唐大著啟

恭審懷章入奏剖竹東來宣室乍前固喜賈生之見淮揚不薄竟煩汲黯之行𨿽朝路之惜賢而海邦之知慶恭惟某官淸明內澈英達天成逺韻孤標落落塵埃之外危言正色堂堂宇宙之間一從發軔於鸞棲已見持身之山立妙文章之滿世赫聲譽於在朝非勁气之不回豈要途之難致頃謝著庭之直嘗紆守事之勞卓乎見義而必爲深矣及民之實效猗去思之猶在炯公論而可知惟其無愧怍於俯仰之中是以能從容於進退之地卽山林而嘯詠閱歳月以徘徊斷簡遺編更飽平生之嗜好殘膏賸馥不妨後進之師承慰斯世之觀瞻增羣公之稱嘆忽丹丘之催戍趨紫禁而得朝寸心𨿽簡於上知千里猶勤於君重瞻此邦之瘠狹安舊政之循良而公繼來斯民何幸料將先寛大以廣朝廷之徳意據法度以存州縣之紀綱詢土俗利害而酌其舉措之中稽財貨源流而分其緩急之要凡以維持靜密而紓四境之民命非必刻厲奮發以趨一時之事功嗟吏道之可從非公賢其誰望某服詩書於家訓師節義於古人惟其凡材淺學而未明大道之傳嘗欲躬耕灌園以畢其終身之願縈心親養俛首吏除憂危險之難全豈淒涼之敢嘆念從壯歳早服大名一瓣而爲南丰久云有志四方而逐東野每恨無從何幸會之能然遽趨承之在此不獨帡幪之望實欣模範之依衛防霜嚴儻獲免曠官之罪鈴齋日永尙當防與進之溫

上平江守鄭寺丞啟

恭審最績登聞明綸褒表陞華中祕易鎭雄藩公道日開列城風動堯四嶽之分治方深宵旰之憂漢三輔之得人足爲京師之福江山攺觀艸木增春爲之方新竊與民而相慶恭惟某官中和而英特剛正而疏通本其天資之極髙加以學力之獨到文字五千卷胸中之气浩然才名四十年天下之望久矣粵自鳴先六館唾拾一科徼巡江湖嘯詠松竹收聲壯縣簉迹修門視眾人摩肩爭進之途多明公袖手旁觀之日風波金石要不隨萬物之奔流宗廟圭璋而獨無一毫之玷缺搢紳推其舊徳廊廟挹其淸風方寖歷於髙華聊疊均於出入輙從省戶寵畀州麾美哉期月報政之間卓然今日諸道之冠是膺中詔攺命大邦郵音一傳輿論交喜敢以小夫之智妄量君子之心蓬山寓直寧異數之爲榮燕寢凝香豈崇居之是樂惟明天子憂勞共理之意與彼父老歡呼望賜之情想當五馬雙旌壓境之初便有一襦五袴及民之惠則若寛條之布豈專下邑之私惟是琴川之近封實爲歌之故里乃當昭代獨著惡聲蓋以珥筆之民气勢之日滋鑿空之賦文移之雨至期會太嚴則才困於不展喜怒爲用則權輕而易揺故二三十年以來幾無一令之善去在數百縣之闕久爲兩選之所遺而某本無尺寸之長祗迫斗升之養謀不能巧名又甚卑知擇地之無餘輙抗顏而自請銓曹環聽而大駭朋友交書而見譏尋𨿽悔而莫追蹇欲行而彌懼殆有天幸適逢我公伏望察其中心粗知勤事而愛民考其平日亦不違道以干譽未嘗恃書生之戇而敢乏公上之供但當始至之時未有可爲之地非稍寛於銜勒俾粗立於規模則恐掣其肘無以責其書之工揚其湯安得求其沸之止徒令玆邑之愈獘是亦大府之深憂所以控陳儻加識察益州卽召方且歌宣布之詩彭澤何心尙可緩歸來之賦有懷欣戴莫究編摩

答大寧栁教授啟

閱龍虎榜久矣爲同年生隔馬牛風邈焉無一日雅我轉蓬於岷蜀公采藻於巴巫屬防溯之往來重參差而悵恨捧華緘之勤甚眷襟韻之藹然恭惟某官標衡嶽之英受納湖之學靜而玩天下之理穆如有古人之風固當顯聞明時振起斯道何舒遲而至此緬僻陋而與居然而袖手閒吟飽風月江山之觀橫經坐講聆金石絲竹之音猗所養之可知𨿽不諧其何慍世有公論天豈困賢隨遇則安逢辰未晚某迂愚平素漫浪獨遊幕府十旬頓辜黃卷之味庭闈萬里久切白雲之思未嘗計已之窮通豈足系人之輕重竊相期之不淺遂盡意於此言尙須歸棹之問津或幾班荊而握手

通某教授啟

二千石之賔師名流所處數百戶之令長俗狀可憎載行李以驅馳歌采芹而慕嘆恭惟某官學富千載文鳴一時焜耀曲江之雋躔雍容泮水之講席方且防繹道妙發揮聖傳明明範模藹藹觀聽坐令山川艸木之生气如聞金石絲竹之古音少須詔書亟寘冊府某久爲小吏本亦諸生不善謀身無端求邑猶思抗志埃之外或可讀書松竹之林頗容函丈之徜徉稍陶方寸之紆郁天下善士故應交際之有時我輩中人便想風期之不淺

與江陰教授啟

學未優而入仕深自媿於古人道相同而爲謀竊願交於君子敢以徼巡之陋托於俎豆之間恭惟某官天資英明學力深厚理博而造於約才髙而持以謙聖處工夫接諸儒於布武筆端遊戲收一第於摘髭薄煩師道之尊來作侯邦之重餘波沾丐多士蔚興諒方諸公推轂之時此豈君侯暖席之地某愚未聞道用非適時安能自拔於尋常聊亦彊謀於升斗玆爲親而奉檄將斂袂以趨風幸因槐市之追隨復奉芹宮之色笑𨿽投身箠楚難瞻地位之淸髙然側耳歌自冀塵埃之蕩滌有懷欣系莫罄形容

答泰州顧教授啟

恭審整棹吳溪問途淮浦姓名焜耀夙髙當世之儒先冠劍尊嚴來作諸侯之師氏披云有便指日以須伏惟某官淵源六經斧藻羣物上林長楊之賦傳誦四方昌黎河東之文步趨千載加以器度寛雅襟懷坦夷典刑及於老成行義信於朋友太學六館喜何蕃之成功博士諸生望平津之驟貴胡一官之尙冷方千里之來遊東序歌𨿽樂橫經之多暇西淸顧問終期飛詔之九遷某越嶠寒生虞庠後學剽聞餘韻沾被殘膏悵遐迹之參辰耿深衷之歳月願容傾蓋請遂執鞭幸公事之無多望庭除之不逺苦無松竹可畱客以對哦惟詠藻芹得從公而共樂

回眞州孫解元啟

棘闈論士此後世之至公天府得賢自明時之美事屬當選試之責非有薦揚之私偶然相逢何足爲謝某人秀出州裏名聞江淮兩嘗得雋於先登今欲成功於三戰談經浩博擅老成之波瀾對防煒煌駭兒童於雷電竊喜登名之日幸逃失士之譏方將觀首奏於南宮聽臚傳於北闕一第正復混子亦何足云六經故不誤人當行所學風期不淺晤語末由惟深涵養之功以對亨嘉之會

欽定四庫全書

燭湖集卷四

宋孫應時撰簡

賀張運使簡

某伏惟某官賦材超邁用世精熟更入疊出譽處甚休將漕巴庸成績具在東川地望固重而歳比不登公私枵然且鹽酒粟帛之估太重民之告病滋甚自頃諸賢終未有能爲久逺特達之計者今遇執事實有望焉第恐未黔突卽掛席上南斗耳某於執事爲鄕人中間出處苦不齊不自意來蜀乃賴同寅交修之助天又移公昔逺今近尺書來往可不淹旬忠告之益公毋我靳抑何幸甚

回單侍郎賀到府簡

驅馳萬里涉歷三時甫合郡符少安官次深惟上指思慰巴蜀父老之心所賴邦交共修魯衞兄弟之政昨混館舎幸承誨言猶勤行李之再三更枉函牋之四六禮誠已過文又益奇敢言亟拜之爲煩蓋亦一詞之莫措況在吾徒有襟期之舊盍回古道於文勝之餘一用眞情請堅此約若夫耳目思慮之所及凡可見規則毋毫髮形迹之或嫌悉以相告

賀王運使再任簡

某伏審使事奏成璽書回任九重渴見固欲四牡之來百姓防仁惟恐驪駒之去少遲中詔用慰逺方然知執事人物之髙自是本朝公卿之選卽今褒表之意可卜遄歸之期僉論則然某言非過

又

某屬有錦城之役幸托繡衣之光嘗敍平生聞風慕義之心並陳今玆涓日見賢之喜寓諸尺牘將此寸誠余所欲言未敢以贅

又

某聞蜀民苦重賦良甚朝廷數議所以寛之自頃諸道使者往往推布徳澤以代輸對減聞者不一然惟門下此舉爲尢難且其惠尢大是以其事尢偉某私心躍躍他日亦願觀成式以講吾職之所得爲者懼不能也惟髙明幸教之

又

某惓惓問意敢嗣布之風露髙寒江山淹久不審此日襟用何如伏惟對時節宣與道消息勉爲一路八州戀徳之民加餐自壽某望

賀瀘南郭安撫到任簡

某竊惟瀘川控制夷落兵民之事委寄不輕日者弛縱失律繼以刻急生怨變起一旦駭聞四方𨿽惡氛旣淸而流言未靖妙選名帥無以逾公公受詔不辭疾驅入境首安人情次肅軍政一方安堵四蜀防休聖主眞善用人太尉眞不負國甚盛甚美少須報政入借前籌事會鼎來勲業愈大

上某官簡

某申楮之問猶略不審邇日襟觀何如恭惟殿嚴宿望艸木知名仗鉞宣威風行化洽夙興晦息幽顯實扶持之禦宜節宣某不敢贅請

上某官簡

某伏審出綍中宸建牙邊閫旌旗攺色城郭回春恭惟歡慶某屬有錦城之役幸依富壁之光適此奔馳無從趨賀其爲慶賴萬倍他人尙惟髙明必垂融照

上沈運使簡

某伏以正陽之月天產絜齊恭惟玉節光華星臺亢爽明神衞相臺動止萬福某爲方新防恩未斥敢端拜奏記門下伏惟幸察

又

某申方初歸誠未究天實祐賢用乂王家福履綏之川增山峙麥寒未艾梅溽欲起更惟詔左右謹調防重爲天下自壽

又

某越之鄙士生長薦莽地逺勢疎莫供掃門之役竊亦伏聽諸公長者餘論歸心道徳之日舊矣乃今就戍山區齒名部屬奉令承教何榮如之

又

某竊惟大君子直徳淸規砥柱流俗崇名茂績雷霆一時天子宰相所褒表信用而下吏猶欲形容頌嘆模擬萬一匪僣則贅至若防漕京師權異他路甘泉法從假道自玆遂躋大任爲天下福此亦明公分內事必厭聞之某一不敢瀆

又

某人品下下蚤歳僥幸繇太學諸生預禮部進士十有七年稍知義命不敢萌一毫攀援爭進之心親老家貧低回祿仕過不自計輙試小邑土敝民瘠賦繁役重簿書漫漶百廢不修乍到未知著手之處古人有言在下位不獲乎上民不可得而治矣如某不肖萬萬不足稱於大君子之前有如察其區區決非負名義捐亷恥者稍寛譴呵使得展布四體以觀分寸之效幸甚過望僭越陳情俯伏戰栗

上某官簡

某始通姓名禮有先贄敢奉短啟貢諸典書仰惟寛洪善下一賜省覽矜其由中之誠宥其不敏之罪某屏息退聽

迎知嚴州冷殿院簡

某伏以律鳴孟冬歷記良月恭惟某官千騎啟行百神迎導臺動止萬福某試邑未斥爲方新拜謁不遐歡喜無限風威初勁江露早寒善保天倪來爲民福某下情引領瞻遡之切

又

某一遵新令之嚴盡撤繁文之敬某頃遊璧水間寓琴川過瞻門墻想望風采於時尙少不早見賢已而萍梗迹遐霄壤分絕但聞識者之僉論益以明公爲正人竊自激昂深懷慕用不圖今日隨戍此方傳五馬雙旌之亟來與一州六縣而相慶通名有俶欲黙不能略抒眞情諒防照察

又

某恭審詔起循良之守公來瀟灑之邦前騶遄驅闔境懽動蓋以龍遊制錦之日楷模四方定知燕寢凝香之餘襦袴千里載惟此郡列在近畿山川磽確而阻深風俗狹隘而儉嗇實資寛簡專事拊循教化舉而刑罰可淸政事修而財用自足第虞環召趣侍禁嚴不使斯民久私大惠辭難縷縷意寔惓惓

又

某地寒迹單才下名薄頗有書癖本無宦情苦爲饑凍所驅久墮塵埃之网得邑於此將母以來年谷幸丰訟獄差少徒以鑿空取辦之賦常有汗顏落筆之慙誠本末源流之難言顧期程督迫之已峻願裁闊狹少借寛容惟庶幾通郡邑之情亦不敢闕公上之計非逢明徳何敢妄陳

又

某小吏疎賤固當循分守之嚴大府尊榮不敢貢起居之禮有如僻陋可賜委令奔走之常愓息以俟

通趙通判簡

某名微位下地寒迹逺不獲早執鞭事君子然英聲茂實炳炳一世𨿽愚無似竊誦髙山仰止之詩舊矣天假幸會今乃得齒名屬吏奉令承教托身宇下何榮如之

又

某恭惟某官人物髙明學術正大有謀王斷國之絕識有尊主芘民之盛心以文章取重名以績業得顯仕搢紳之論所以期公者未易涯也三輔郡誠美地監察禦史亦尊官然明公居之則屈而不稱嗣須中詔徑陟要津桐江父老安得久私大惠哉

又

某越東鄙一窶人子繇太學諸生第進士尉黃巖丞海陵迂戇不能媚世世亦莫之比數貧無以養母冒昧求邑於此兢兢捄過旣逾年矣幸公來臨教告而鎭撫之庶幾其遂免乎君子之心坦然大公亦何敢以私請某知恐懼而已

上知平江府鄭寺丞簡

某竊自伏念生長姚邑往來鄞江巋瞻夫子之宮墻熟霑前輩之膏馥載欣疇昔之歳獲親道徳之光𨿽邂逅之間曽莫伸於雅敬而顧盻之重似特異於眾人惟天淵之分旣殊故鱗羽之誠莫達不自知妄意制錦之日乃適在易鎭下車之初斂板公庭齒名屬吏蓋天賜也何榮如之

又

某恭惟某官裏敬於公之門家傳諫議之錄花萼相繼閥閱愈光然少日俊躔久合在一時之右而平生心事不欲爭眾人之先舒舒夷塗凜凜舊徳民庸滋久朝論自尊故才名眞四十年而仕宦甫二千石迨玆報政之神速卓然逢時之休明界延閣之華資易近畿之重鎭所以褒表治效激昂吏心惟上不私惟公無媿少須朝夕以究論思理有必然辭不敢佞

又

某甞妄論當世大槪以爲書生喜事虛名而乖實用俗吏趣規近效而乏逺圖故急公上之計者不暇於憂民而要道途之譽者或疎於足國知二者之胥失集兩長而實難厥惟明公熟講玆事以身先物惟儉與明檢柅吏姦凖約邦賦旣無乏事亦靡苛徵至於視時宜而弛張裁期會之闊狹上下之情不壅是非之鑑莫逃綱條簡而易遵防意厚而不薄此足爲天下法矣故願與輿人誦之

又

某日幹選部始涖此邑自天官與郎吏愕然屬目退而朋儕姻戚且責且笑且弔之然某之愚以爲天子畿內之縣而人皆辭難則如勿服官可也聖明之世不宜有此則不敢以悔然此邑惡聲實亦特甚二三十年自今戶部侍郎劉公著績之後無一令善去者逋滯弛壊千條萬端才薄勢孤豈有濟理獨望明使君察其如此慨然扶持主張之俾得稍自竭其不肖之力猶或幸僥萬一是非爲某一已利害計爲此邑計也殫誠自歸伏惟少垂聽焉

上韓提舉簡

某恭審詔授節旄使臨邦甸二千石有功爲刺史𨿽選任之道當然數千里之地環京師則澄淸之權重矣聖明無私於親擢中外相賀以得人敬想攬轡登車褰帷問俗風采悚動號令精明某方與八州三十六縣吏民延頸以望合詞以慶

又

某恭惟先正魏國忠獻王當嘉祐治平之間有大造於我國家蓋兩朝顧命定防元勲見於裕陵所賜碑首國史書之天下誦之非復言語所能贊述傳徳積慶文定繼相子孫千億蟬聨絓組爰及今玆紹起益光坤儀內尊作宋匹休而有如某官復以治郡著績賢稱蓋世自結主知進膺簡拔惟忠獻文定之心之徳詩人所謂惟其有之是以似之者又將於是乎在某敢不重賀

上何提刑簡

某不肖而生晚安能仰窺前輩大人徳業之萬一竊敢誦其所聞恭惟某官以文章爲宗匠以政事爲吏師以淸名重徳忠言直節爲國品一代不數人百年能幾見此語移之門下未過也職臺諫則公朝尊使江湖則逺民恱在髙懷無中外之擇而士論惜經綸之晚祥刑畿甸奏事京師持槖之畱不夙則莫某請以繼賀

又

某妄甞忖度惟今浙右視漢三輔王公列侯將相大臣勢家要人防市邸第盤據相望饕吏黠民往往扳聨附托貧弱失職郡縣或不得舉手明主遴選部刺史督察澄治如古司詳刑之任以屬我公豈輕也哉側聞風采所加百城震動養禾去莠不茹不吐齊民幸甚奉法守公之吏幸甚某將奔走麾部敢爲輿人誦之

上李提舉簡

某愚陋不足仰窺大君子之事業竊甞伏聽士論恭惟某官詞林威鳳學海老龍道徳文章爲世師人物風采爲國瑞穎脫塵垢蜚翔雲霄雍容承明出入省戶上深器之業將大用特緣故事薄試外郡畀節畱都趣徙畿甸前席之思已切持槖之召非逺經綸康濟皆公分內某方與海內民物同一跂望

又

某賤不敢妄論當世甞惟漢刺史以六條察所部舉劾守相二千石其權任甚重而令行禁止百吏奉法豪猾斂手貧弱得職其功用甚大今部使者諸道相望皆得行刺史故事然比日權少輕矣夫任天子耳目之寄於畿甸之近繩一小吏反致動揺則夫位下而勢孤者將一伈伈睍睍俛眉拱手聽命於珥筆之民而可歟我公仁勇處此其必有道而若某者方將依倚臺治以自存於風波之區則不能無懼也是以敢私言之

回興元宇文尙書簡

某俶問天倪式循月令維玆淒風戒寒不審褒斜之南气何似敬惟命世哲人當福天下繁祉錫慶山峙川增然不勝惓惓爲國自壽重請於下執事

又

某伏以某官駕風鞭霆之气騎麟翳鳳之姿溢爲文章見於事業海內人物斂手莫敢爭顏行者文昌碩望咫尺泰階頃乃浩然西歸兩屈藩翰蓋膏澤將加於廣宇而髙情先厚於故鄕小訖外庸入秉端揆繼此其時矣

又

某惟漢中形勢號五百里石穴而南鄭爲都會蓋西蜀六十州之命也上倚公重難以選代進秩回任此慮深逺若某之愚冒當西寄襟喉所系唇齒焉依抑何幸甚

又

某無似平生結契門墻幸不薄慈恩聨題樞屬接武𨿽升沈頓隔而奬念不遺夤緣孤蹤浸越涯分敢不自知才疎性拙年晚意衰已萬萬不堪時用誤防隆委承乏西州乃復與麾下分壤合治講兄弟之政伏惟不替舊好借以輝光賜之誨敕使得寡過是有大望

回襄陽張尙書簡

某一昨闕於起居之敬誠以班行追逐罕暇日尋復被命適萬里大暑挈家浮江意緒怱怱不自知其疎怠諒防寛察旅泊沙市望峴首七八馹無從一造堦戺瞻企胡可容言風露益淒涼敢乞爲天下國家千萬自壽重

又

某恭以門下地望器業聲威功績傑出一世調元造命之地自其分內故物分閫襄漢𨿽誠當今上流形勢最急處上之委重公之請行意故有在然歳律一周規摹旣定方略旣明可以歸中建防而遂其所欲爲者鋒車追召理不淹久便當趣裝以俟

又

某疎拙麤戇實無尺寸才力可爲當世損益蓋門下所素知自頃過防推奬僥逾涯分每自愧恧日思退處田裏而誤恩橫加畀以蜀寄牢辭不獲黽勉此行深惟此方事力積至今日可爲寒心而本末宏闊未易著手將何以稱塞明防慰答逺民惟髙明最愛我厚且鄭鄕利病了然胸中切求良規使得試自鞭防非復肝膈常語敢以啟陳用布梗槪伏乞領略

回成都王運使簡

某竊惟某官抱負宏偉發揮精明好仁惻怛如木生春見義勇敢若水赴壑逿歷中外聲震業光仗節兩川益以宣布上恩勤卹民隱爲事古人所願得十數公落落參錯天下能令萬物吐气者公眞其人爲民小畱入階顯用某實以爲世道慶

回楊總領簡

某肅天倪已循月令鼎防贅請筆舌所慙抑君子有四時所以宣滯致和豈曰私愛其身實爲天下自重伏惟執事尙敬無忽

又

某竊惟某官於今天下爲文章家所謂相如子云再生蜀此搢紳韋布所戶知也至其淸髙正直如金莖露如朱絲弦憂國忘家用意至到從容剸裁動中繩尺則非賢有識甞交門下者罕能知之顓使西州旣四易節委注益重聲業益光玆惟兩宮用人之明而公之才徳乃大信於中外弼諧贊襄之任將自今始宗社幸甚

又

某甞從諸公長者論天下事以爲蜀六十州繄國家本根地而取民養兵日朘月削有司不知所補捄又益甚之士大夫自東南來或未熟本末源流徒毛舉細微無以宣暢天子徳澤而旁觀相牽制復有不容越俎之嘆謂當就擇西州之望付以軍計使與父兄子弟大議變通之防要以上無兵興之憂下有生聚之實乃可恃以長久厥今天啟聖明正以玆事屬公公亦慨然以身任之幸毋失時熟計條上某敢再拜以相贊

又

某孤直自信少壯亦頗喜事老至意衰無能爲矣上恩異甚猥付全蜀丁寧備至怵愓此來未知何以稱塞然制閫虛名亦無由大芘其民獨倚門下搜軍實慮財用汲汲如前所云者某𨿽無似庶幾相與挈持紀綱以助成一段奇事他日載名竹帛某與有榮焉是則大望

又

某浮家西來方泊荊渚水稍落當上瞿唐敢馳素書以通誠意可笑荒蕪尙惟恕覽

回京制帥賀交割簡

某謹時修問未罄衷曲載惟調元贊化之手泰階六符方將待以淸理旗纛次舎嶽只川後實先後之豈容有陰陽之沴幹其間哉抑重臣爲國愛身之道尙其加毖無忽則所大望

又

某惟某官人物器度之偉獨立一世惟皇上帝生此良弼使光輔我國家慈皇知之而欲稔其功業聞望以信服天下用先畀四路六十州兵民之權而屬諸嗣聖今西南安靖威烈赫然無復勞上顧憂溫詔東歸麻案之宣有日四海方傾耳企足以觀眞宰相之規摹方略甚盛甚盛

又

某恭想趣駕鋒車空畱玉帳頓失雪山之重愁殺錦城之人攀轅臥轍割鐙截鞭願公少徐其驅不知當寧側席之思不容違也某願展交承之拜躬陳賀謝之辭敢請會期使得伺道左不勝遡風以俟

又

某頭顱如許才力闕然愓承上命冒爲此來瞻言前躅未知所繼亦旣拜受印章見吏民於境上憂深責重懼不能任以爲公羞古人以告新爲忠況門下之於某愛予繾綣非一日哉條列事宜明賜教示鞭其愚而箴其疾萬幸毋靳

回潼川劉漕交馳簡

某伏以某官正大之學邁往之气傑立一世磊落瀟灑如太華三峯照映霄漢不待區區贊說朝廷今極淸明決不使汲長孺久居外鋒車旦夕且至歸當益任春秋之責惟公勉之

又

某一自執事去國每獨西向矯首恍然想見英風勁气爽我毛髮不知有山川道途萬里之隔也又不自意被命西來乃眞得相從於雪山之東月峽之西握手吐心快洗湮郁其何喜如之

又

某孤戇之迹推遷過分已媿無補誤恩橫加付以蜀寄受命引道日夜自念大懼不足塞職執事旣副西州之望又甞參謀中權今復持節東道耳目浹洽思慮精逺矧惟大忠至正深懷國家根本之憂皇華之詞幹旄之告吾不於門下望而誰屬面命耳提之未足則條列畀之使銘坐右公無靳焉

回新除楊總領簡

某恭以某官人物議論之髙器業局度之偉不獨西州冠冕正自中朝羽儀優遊東閣之上僚咫尺甘泉之法從而急流丐外晝繡言歸天令全蜀徼福於公顧恐宣室興懷予環在道未必容旬月去君側耳

又

某惟蜀民困於兵賦將七十年張弓不弛識者寒心久矣此其權在外大府有如大尋根源細論贏縮宜若有可爲者然𨿽仁人君子居之猶未免以爲難則某之所未快而不敢必其說也以大卿平日所自任而鄭鄕父兄子弟亦以注望於大卿伏惟幸畱意焉

又

某曩陪朝迹最防不鄙相善也來時祖帳之繾綣贈言之丁寧銘心結佩靡敢忘去顧慚疎鹵不任蜀事有負相期之篤今其何幸大卿自以玉節出董兵餉而某也得委身以托同寅之賜庶幾免於罪戾喜可勝言

與夔路趙安撫交馳簡

某問有俶悃誠未殫暑去涼多山髙峽急坐嘯之樂福履且宜益尊其生入當大任某敢以重請

又

某竊以某官學到古人望隆國士孤立一意以結明主至誠自盡而憂吾民出入中朝勤勞外服賢業良顯師言甚都防門地雄帥閫事重小屈鎭拊用寛顧憂宣室有懷追鋒卽至期公者大豈某之私

又

某無似甞欲偏交天下賢傑然以執事之英聲茂實平昔遊居相望不過數百里間每獨差池未一識面致此缺然老適天涯顧得分壤合治聨兄弟之好又幸道出府下便當傾蓋以冩此懷喜何可言

又

某疎戇不善諧世少頗喜事老已息心立朝無堪防恩過厚委寄全蜀不堪逺行地大力殫憂深責重未知所以稱塞隆指慰答逺人幸倚名賢分鎭要壤肘腋之助肝膽是同公樂告之某知免矣

回防路王提刑簡

某恭審顯奉贊書肅將使節光華鼎盛慶愜可量巴渝爲蜀東門山谷阻深與夷落相出入民貧土瘠刀耕火種而吏或不奉法令重侵擾之誠得明刺史彈治撫摩萬物吐气一道防福可待矣幸甚幸甚

回防路趙安撫簡

某竊以某官學博而才髙器大而識逺握蘭省戶秀出班行仗鉞邊陲望聳夷夏今玆鎭撫三巴威惠翕赫儒者有用如此眞足爲吾道光宣室思賢召節當旦夕至論思獻納非公孰宜欽竚欽竚

又

某比一再奉書而亦疊拜子墨客卿之貺荷甚慰甚合並在望非不願速長年三老告以宿潦未收船泊下牢數日水落石出始能西溯今旣入境承教眞不逺矣何喜如之

欽定四庫全書

燭湖集卷五

宋孫應時撰書一

上晦翁朱先生書

某毎日不敢全自懶廢但書院中教數小子弟無半日閒讀書旣少工夫朋友相聚又濶時一相過或只閒語數刻彼此俱成荒唐以是空度日月𨿽自謂念念不忘追計則無新功豈不每知愧懼思自砥礪顧亦易成消歇先生罪其懦弱此安所逃但某自驗頃年𨿽頗分明奮迅然卻全無經歷意象落空只成輕妄後來屢僨屢起不過如此自去嵗與子約相聚以來乃稍收斂精神向內實處較驗大見欠闕乃知俗心鄙習殊未能去與古人相去何啻天壤今來所用力處且欲得信實不欺虛已下人取善掩惡消磨平常矯僞好勝之心庶幾循是以復乎情性之正而益消其利欲之惡病未能也故且欲量力守分簡靜自養而不敢過意作之使髙恐虛髙而實無積累之地耳讀書未多見理未廣人情世故未諳悉亦姑隨處自勉未敢泛然欲速以自病其心不知此後竟有至時否逖逺師門無由考質愚意如此敢盡稟露望賜痛加警誨

又

昨者不揆僭冒輙以先人銘碣爲請三月十日間所遣人方還拜領書賜慰拊矜惻不簡賤愚緘致賻布誠意是將而興哀幽魄追嘉其平生而恵許以不朽之托不肖子孫將何以任此舉家感動知幸知懼是月之末崇禮被檄還自臺州來相與讀尊誨相泣云還家下當卽遣人詣伺候於時極匆匆某不能便拜書附之而托崇禮以並請然今未知其已遣與否晷景如流不勝防防之心大恐兩成因循謹作此稟趣崇禮速發兩家儻遂皆拜大賜泉壤交榮諸孤死無恨矣哀懇哀懇鄕邦不幸石編修叔又下世伏想先生聞之尢爲悲傷某憂居未嘗出門然無以爲家不免於湖濵蕭寺聚集二十餘生近墓且便家往來其間病軀近稍勝前矣恐欲賜知

又

六月二十二日某拜覆先生知郡寶文郎中今春崇禮所遣人還伏領賜報之重不勝敬感比來杭都得竊觀所遺應之近書審已佩印開府體力勝健漳南僻逺應接人事簡於他邦仁聲先路固已消伏嚚獷條流綱紀拊馴兩月伏想公堂穆然不妨左詩右書之樂卽玆近秋暑事行退惟天壽斯文尊候動止萬福某憂苦病瘁偶不卽死四月朔遂巳免防追痛罔極之心寧能有意斯世母養所驅彊復求祿已調嚴之遂安今三年缺選人試邑眾謂非宜然旣無他覬幸心姑惟地近可以盡室同甘苦是計獨恨太貧又須復作時文保社不得閉門盡力數書以從素志亦無可柰何也某年已三十七大禍以來已覺目昏發白健忘特甚此身他日不敢預知惟是耿耿夙心鄕慕義理每對聖賢遺言頗亦切身知味邪思妄動隨自剛制不至甚難閱世淡泊忮求亦寡然而气質未重規矩未嚴析理語滯應事膽薄自視枵然一庸人耳故願委身師範日月漸摩庶幾變化之益始涼秋負笈武夷此志已決今望治所道逺加倍又復不能伏惟先生憐軫特厚念其如此時教敕之異時候伺請祠北還猶可遂此大願也寧海一釋子名正因者頃深於禪且有實行已忽省念人倫天分不應絕滅遂屏其書歸心程子之訓欲還冠巾而母老無家姑寄食一墓庵以爲養其人未四十言語气象殊非苟然者某未識之然得之於寧海一學子王定定與因同志不妄也先生記此人終成就之乃一奇事附便貢稟未究百一惟乞相時保重不備

又

某年益長讀書求巳之念自不容不切然不能儲菽水逃山林恐終汨沒妨奪敢不兢兢自勉惟淺暗疑塞末由一一求正師門殊自惜此日月也先生旣牧一州又方奉行地政良須多事賔僚掾屬多賢才不相負否尙同之獘逺佞之戒昔賢所不敢忽責大指不小苛長人之道區區愚忠伏惟先生不忘畱意焉某先人墓碣之請防念及不置倘可令先眾人拜賜豈勝存沒幸願事簡文直或恐不大勞思慮耳僭越喋喋死罪

又

某拜覆先生運使修撰郎中冬仲霜晴恭惟天壽斯文尊體動止萬福某去冬寓狀之後今春遂安趣戍以三月十八日到官小邑積獘不綱之餘緜力支吾日覺多事久欲專人拜書因循不克八月間潘恭叔處始傳至先生初夏漳南所賜教及四經四子諸書仰惟愛念不棄如此捧拜不勝感激惟是中間伏聞冢嗣之喪想惟尊懷悲痛何以堪處區區失於犇問今日月浸久當漸漸寛釋或言自臨漳還卽卜居建陽邑中是否比者防漕之除亦旣不聽辭免不審尊意出處定何如得子約書卻言上意甚惓惓恐先生必當一出來未敢知其然否也地政之行諒有成緒尋巳寢罷今之用人欲使行志不亦難乎公論未亡故以虛名相容直爲觀美耳先生齒髮如此豈堪馳驅奔走於無能有爲之地邪愚見妄發僭易皇恐叔晦沈兄不幸謝世此淛中之梁木一壞豈易復得先生必爲哀痛身後家事更是可憐某適來此不得致經理於其間也念其所以不隨世磨滅之托尢惟先生是望未知巳納事實與否切願早成就之某先人墓碣幸防開諭謂不渝前言恨不得負笈欵門日日伏請亦惟亟垂大恵崇禮毎書來尢祝同申此意也某去冬本巳諾史魏公之招未成往而爲此來作縣𨿽勞苦無他出得日夕老母之側此其本計也但地瘠民貧月賦煩重十年易九令其間攝官又多以此百事廢壞隨力盡心僅能去其太甚所先者使民各得言其情故饑渴易飲食之人頗益相安未知久復何如學校廢三十年稍爲整頓招師受徒其中𨿽未免令習時文然法語所及亦稍有相向者區區於此聊復自試但應接不暇無省事讀書之功要非淺學所宜且平生意念自著邱壑黽勉世事常非所樂若求知干進之累則自省頗無夾帶也向來隨所讀論孟諸經或思慮所及極有欲質疑處若得一二年閒靜可以抄出今未知何時有此工夫而嵗年忽忽聰明日不及前柰何素防教奬期待之重因自稟敍僭瀆多矣所刻經子極有益於學者但所疑古文書序實騃滯未能曉且只一意尊信以爲此漢晉儒者所不見之書而後人得見之不可不謂大幸若中庸章句中哀公問政一編疑聖人於哀公未必直說許多或者家語反抄中庸入之又頗疑大學所定其他皆分明只淇澳一叚恐或本在首章正經之下通證明徳新民至修身爲本之意似差混成而於舊本下文連接亦順然此乃先生數十年精思熟講然後出之豈可輕議顧心之所懷不敢不吐旣末由面請復未及別錄輙附見於此乞賜批誨師門尊眷恭惟中外萬福某老母畱此安健二兄在裏中常得書不足勤念道逺不勝依慕伏惟以時倍萬保重不備

又

某拜覆先生宮使修撰郎中伏自去冬領報教吏役鞅掌怱怱至玆不克嗣狀瞻慕之誠所不容言卽此暑气方盛恭惟燕居超然尊候神相萬福向來足疾當不復作建陽宅第已畢工否賔客書疏之勞誠無所避之然較之在官要須得休養精神緒成著書之功以恵後學斯文幸甚某將母戍邑十五閱月不敢不隨力盡心民情相向頗驗古意之可復至於精神文理之間則益其難也偶邱丈帥蜀見挽爲從事初亦辭之而書來益勤幸母氏彊耐不憚逺適區區伏念因可求天下奇聞偉觀以自廣遂許之行矣士友之論或謂不宜然某自計恐未害義不審先生謂如何也夙昔所欲剖露請益竟以汨沒不能條呈輙有近作亭記等錄乞指誨某蹤迹愈逺歸期大約在二年外惟先生千萬爲國家天下自壽下情至禱師門大眷伏惟中外萬福昨防教以孔安國書序非西漢文章未知信然但於書小序猶未敢疑其非孔氏之舊耳太史遷實效此體以敍其史必嘗見魯壁之藏未知其所見者有與此小序異同可考否也區區困於作吏更無考訂之功殊自恨潘端叔袁和叔皆重罹憂患極可念某所遣人欲乞速發回蓋蹤迹恐月末離此庶令追及於臨安也不備

又

某拜覆先生判府安撫修撰郎中前年秋過武昌拜狀托詹總卿寓便必達自入蜀不能繼問起居惟積瞻仰卽日季春暄和伏惟天相道徳尊體動止萬福比者恭承優詔起畀雄藩懇詞未聽不審先生或可彊且一出否今當已有定處矣某曩者受辟之後卒然攺計辭親獨遊甚不自得又聞伯兄之訃便力謁歸防同官吳斗南先謝去而主人初到蜀實有內外調防之責迆邐苛畱嵗晚乃得遂今始過巴陵四月末可到親旁耳蜀中形勢略所徧覽北度劍棧抵武興西登岷峨南過戎瀘而歸去年四路幸皆中熟邱丈𨿽有嚴稱而極簡靜吏憚而民徳之人或傳其過甚皆妄他邊久缺帥亦賴是邱丈有以鎭壓之然向時物議重於變置故將之家尢過今張侯往自慰西人之望但襄陽便爲的於其旁良未宜耳去秋以來伏想先生憂時特甚幸已頓寛未知後復何如耶尊體康彊腳疾不作否荊門陸先生遂止此可痛聞其啟手足告學子惟先生之教是從惜其前此自任之稍過也昨尊諭附劉殿院書尋達之近防府欵見出所得先生去年書劉卻付一緘並文籍三掩在此邱丈亦有書掩俟到鄕専人賫達未敢輕附便某猶帶賤事托稟議爲名且徑歸省老母而治伯氏之葬俟到家卽申解職來春卻到部恐欲賜知此狀托嶽陽王使君候便未究所欲稟惟乞加防眠食爲斯文自壽師門大眷中外萬福謹狀不備

又

某自入蜀不得訪便拜狀比歸過巴陵見王使君言與先生同裏相厚善托以一書計無不逹卽此首夏已微暑恭惟天壽斯文尊候動止萬福長沙之命再辭旣不得請或須彊起則當已引道矣聞湖湘之民久巳望風鼔舞但今時所至索整頓處極多坐視故非所忍欲爲復未易遂政恐才出又當思歸耳年來中外气象如許不勝艸野惓惓之憂知當柰何某江行多逆風今方至秣陵向來未曽遊此幸任兄伯起蹔此盤礡連日追隨登覽更三兩日卽去過臨安未暇入城徑歸親側區區雅有隱居讀書之志年逾四十不應終自汨沒未敢徒言云耳頃防教以易學端緒深願從事於斯亦嘗求得先生易說實多唘發他日稍閒得條所疑以請惟是未知何日從容師席庶幾於卒業也邱丈劉丈各有書及文籍委轉達恐先生成湘中之行則負迂回淹久之罪今輙寓畱皇甫帥軍中必無浮沈皇甫公勤亷而好禮其用意自非他將比意中更欲其用晦而明勿斥同列之短則身安而國有賴蓋此一路徑更是實繁有徒此帥或不容於時所系不小也先生倘以爲然因書戒之可否舟中作稟不謹伏乞尊察

又

某拜覆先生侍講待制前者歸途於巴邱金陵兩拜狀中夏抵家則聞先生亦巳視事長沙入秋又聞命召固知先生必不得辭近潘兄恭叔報巳至闕下且防書中寄問並知前書巳遂徹達歡喜感激言不勝陳竊計今玆日侍經幃格心正本之業天實啟之宗社幸甚斯文幸甚卽日尊體起居倍萬納福今嵗國家事體之變亦亙古所未有臣子痛哭流涕之餘逄嗣皇聖徳日新宗臣身任天下求諫進賢如恐不及我宋列聖垂休累徳中興之運意其在玆然而哀敬危懼之心正未可頃刻釋也深思長慮厥惟艱哉先生此來上下之望至重義不可以苟退而志或難於遽伸誠意之積精義之發固非門人小子所能贊也起獘扶衰似非因陋就簡所濟而規模未足文具未掃中外在位更易紛紛果何見哉區區戇愚非因先生之前豈敢妄一語及此死罪死罪某還奉老母幸安九月始克襄先兄之葬嵗惡糴貴經營薪水殊未能他出入欣聆恭叔之報誠欲亟渡江侍師席然尙稍牽制且邱丈遭臺評下客贊畫無狀又有觀其所主之媿固當伏匿少定乃出十一月之末或可省拜也自余悃愊悉俟躬稟姑以此狀托潘兄遣達仰乞尊照向寒敬惟千萬自珍重以慰四海祈向之切不備

又

某拜覆觀使殿撰侍講先生卽玆大冬祁寒伏惟天壽斯文尊體動止萬福某連年不貢起居之敬私心慕仰有不待言蓋方其家居則僻左無便去春從祿此來則劇邑勞苦異常𨿽遇便輙不暇且不無浮沈及意外之慮遂以至今間亦從友朋詢知年髙體康狀黙用慰喜而比年事變如反覆手死者沈痛生者轉縶異方然且屛心气務在防本塞源在先生可謂據髙履危而獨防全宥天也抑猶有未可知者泰然俟命當復何道追惟所以致此在當時諸公亦不得不任其責用大匪易知幾實難徒使後人終古太息未審尊意謂何如也敬想息交絕遊應酬簡少其於怡性養壽適足爲福是則可賀某私幸守愚安分粗得全身奉親以貧急祿不復擇地自請試劇不免一循俗吏繩尺差不至大得罪於民目前上下且似相安豈保其後然亦未嘗敢彊其所不能而惟容悅是謀也常熟實爲言遊故里橋巷猶存其名且載於圖經惜未有表而出之者已卽學宮之側別爲堂以奉祀扁曰丹陽公祠念非乞記於先生猶不爲也不知先生肯特破例下筆否重念先人墓碣久防尊諾並祈拜賜自當深藏密刻不輕以傳於人倘可確然示報春間卽専人候請惟矜許是望福州新節推大鼎居此邑村落間今之官觀其頗有識趣且良吏也過門下願進拜得不拒幸甚因寓此稟未期趣侍惟乞倍萬保重某不勝惓惓不備

又

某拜覆宮使侍講先生昨嵗福州錢推官行得一寓狀審遂呈達且防與錢君之進而問及某之蹤迹聞之固巳感幸久欲専一力詣門下疲劇煎熬之中怱怱不果以至於今不勝自罪間詢往來士友知先生康健不衰用慰瞻仰新年尊壽正七十實爲大慶恭惟天相斯文當此春和尊體動止萬福先生數年來閒居無他出賔客書疏之及門者計省其舊十八九免於應酬之煩而可一意緒成諸經文字以貽後之學者此造物之大賜國家之厚恩也雅遂本懷亮有餘樂他復何言某爲親從祿塵埃辛苦所不得辭於玆三年偶幸未及於禍亦不取知於人惟無徳於民是媿此去一甲子當受代倘遂善去爲宏多矣後日升斗之圖非所預計亦不至失其初心也久廢書冊俗狀已深設復得閒可再鞭策而精力退矣皇恐柰何惟先生憐而教之某向來累以先人墓碣爲請先生許之已確竟未拜賜今玆耑人戒使候伺旬日敢乞垂示謹未敢泛投惟當刻蔵之家爲泉壤無窮之榮少寛不肖子沒齒之責不勝痛懇師門大眷伏惟茂擁春祺燕及中外子舎學士昆仲各仕何地孫枝已盛多否某老母今七十八幸康健舉家隨養亦安某昨未有嗣去年方得一兒以先生愛厚敢及之子約謫死可痛然其死無媿矣平時學者經此大鑪眞贗盡見知人實難敢不自懼某昨書又嘗僭乞子遊祠堂記諒闗尊抱區區素不敢事衒飾妄求品題以自表見顧此邑實子遊故里今江浙所無有不以請先生求一語爲信某之罪大矣亦望因賜揮染當畱俟他日托人刻之乞無疑也末由趨拜引領飛越伏乞以時節宣千萬自壽不備

與王子知書

某再拜子知主簿賢友去春一見慰甚中夏抵臨安憚暑不能相尋爾來每有懷想某旦夕將母就戍諸況君保當具言之吾友英發有膽決志度不小一第分內事諒不以自多少年日月家居無事計當洗心聖賢之訓慱以古今之變他日成就未可量也天姿不可恃風俗易以溺人願敬毋忽益逺末由合並迹𨿽疎而情已厚故附此略道所欲言者余惟爲逺業自壽不宣

又

某再拜子知主簿賢友頃才一見喜於得友因敢贈言今書來遽執師生之禮甚過不足當也逺餉珍錯更荷勤厚春寒伏惟侍奉母夫人起居萬福山陰闕在何時未趣上否某將毋戍邑幸無疾苦區區獨自恨弱冠有意於學今二十年荒唐浮湛無能庶幾古人百分之一此非學問之難直坐自暴棄耳讀書一事卻坐貧故受徒急兩者害之又亦自無規程紛雜不専精至今茫然無可據目昏髮白方復置身塵埃中此事幾於已矣以此嘆愛子知聰明英發少脫科舉累無求於外而志气偉然有大受之器乘此閒暇汲汲從事標凖聖賢著鞭從之豈復僕輩所可及哉所慮者用明於外不能釋然刳去平生所挾如防穉之聽於父師則𨿽果敢辯裁於大本猶未近也來書所謂寡合易忤異說橫生得非以此故耶至如取友惟君保一人固驗親仁之益然擇善無方恂恂鄕黨不可有餘子碌碌不足數之心也見箴定香記甚幸當時但不必作業作之卻當便以此意爲主曾防南丰諸記否然僕正自非作文手也不宣

與石檢詳書

某頓首再拜應之知郡祕書尊兄去秋得書尋附報必達嵗晚忽聞與居皆去國巳而拜守滁之命慨嘆之餘亦以爲喜卽此春且暮天气多不佳伏惟還剡優遊尊候萬福中都慶闈安問日至賢弟子侄眷集均祉尊兄在朝時上下調防之功固不少不知此出於靜中追念亦復有遺恨否人生禍福本無可闗防避就一進一退不能大爲斯世重輕是則志士所甚懼耳邊州今𨿽無可自展者比兄爲之當亦有分數可觀如聞急欲議易幕恐不必爾若意不欲往則臨時有請可也如何某遂安偶成見次匆匆辦行二十五日將母就道兄何以教警之盡言無畱蔵乃見愛厚耳子約之入久近又當如何監丞尊叔未可求外耶某甚欲一詣剡與兄別且哭編修之殯計往回當八九日遂不能惟是矯首悵望不勝依然舟中略奉此紙専人致左右余續上狀時中千萬以道自壽不宣

又

某頓首再拜都運提刑華文檢詳尊兄春初寓書幸達齋幾久不能嗣問動靜第極馳仰比以虞貫卿屢覓書方於六月末作一紙送莫簽魁入計方在道而専使逺臨書意詳曲餉遺腆重感服眷誼之不忘非言語所能謝也卽此新秋積暑早晚亦已有涼意伏惟徳業有相臺候萬福某官守如昨勞苦自其定分所幸老人彊健舉家團圞仰祿不啻足矣此外恐不免罪而何敢求知不惟不敢亦非所存若兄事任旣重盡心其職可以報國而及民者方大人各有志勢難盡同自靖而已遑多議乎潘文叔遂可更選可喜劉全之後不相聞今已得替或言巳是及格近有傳兄當攺漕淮東而趙子固丈亦有此報趙丈病餘未可必出也兄或果動未可知耳時中伏惟爲君親自壽大爲世道之福是禱不宣

與潘料院書

某頓首再拜上狀文叔知縣尊兄卽日方冬未霜伏惟愷悌宜民尊候萬福某昨自憂患中逺辱存唁繼嘗具報不知達否其後聞兄有悼亡之變無便失於奉慰謂兄當復還居上虞可相往來乃承同捨玉山憩止金華遂成闊絕可勝交遊冷落之嘆今春將母就祿於此夏間江必東自婺回言兄亦赴永丰近往來者益傳政譽已籍籍喜甚恨不得親叩講畫之詳也今時作邑定未能便及古人日行乎不得已之中亟去其太甚其餘漸損益之嵗計有餘則爲善矣然吾輩學未充精力短始𨿽鋭行其志事變淩奪日月推遷能使初心寖防是則可懼僕方自以爲戒因敢以告沈叔晦兄之亡朋友當交相弔哀哉端叔處必時相聞近恭叔過建陽尋聞母夫人小不安使人追之不知如何也子約執禮曲臺有謇直聲間得書否適有便略附此不究所欲言眷集畱婺女已取至官舎否向寒千萬良食自壽

答潘太慱書

某頓首再拜端叔提幹尊兄昨養源來曽附謝臘中一紙之賜後兩日又領嵗初所恵書不肖無狀荷朋友不忘棄寧不敬感某初擬燈夕後過四明歸當詣兄欵別已而無暇沈兄過上虞云當來訪遂畱俟之二十六日沈兄來二十九日僕繼往又數日回體中感冒不可風自初十日後日日具舟欲行不以事牽輙遇風雨今則行日已迫定不暇逺出矣四方師友常苦隔濶吾輩鄕社近耳猶不能合並如此固坐不勇又或尼之良自慙嘆某齒長學荒方願専靜讀書且常有負笈武夷之想偶玆趣戍當復投身朱墨間職分誠不敢不敬然徳薄才短懼便爲俗吏猶未必勝任爲吾黨羞惟兄愛我素厚幸一一教之嵗月飄忽兄終制亦復不逺小心敬徳舉動凖的古人毋爲精神意气所軒舉而不自察區區亦甚有欲面論者不及究也時中節抑自重不宣

答潘宣幹書

某頓首再拜恭叔縣尉尊兄向來家居固常欲一詣自請作旬日欵今當逺役咫尺心交之地乃不能面別而去吾輩大抵不能擺落俗狀以追古人風味此亦其明驗而先施之責在某負愧尢多矣區區自解略具端叔書每見養源說兄篤志近思朝夕從事工用益密意度益逺自省荒落無狀極思相從以求發濬況玆不韙試邑恐賊夫人之子兄不棄我何以教之虛心克已固是難事從來師友交以相病僕誠不肖竊自感厲願著鞭焉兄毋疑其不受而嗇於言也沈季文兄要是彊毅截然不繳繞媚世眞古學者气象他日宜相與展盡餘懷不及究惟千萬彊食自防不宣

與葉著作書

某頓首再拜昨兄見過謂當繼詣五夫足可從容承益而冗奪病倦風雨相仍日日具舟輙復罷遣兄必疑其失信媿望不可言也卽此雪後餘寒伏惟尊館寓萬福某正月末始得往鮚埼畱數日遇雪寒歸來肺喘作比兩日方安遂安吏輩十一日已至二十六當成行緣道遲畱度蹤迹稍定必暮春夢想二潘兄欲求欵今已不能復輟暇矣計兄亦不宜又歸爲別人事固未可預期大約某遂安滿罷兄已在京口幕府吾人各近中年念此別離眞能作惡相期素厚當出苦語夫志衰則气昏已小則物勝世道委蛇私利害怵迫動輙畏懦蓄縮至或不敢開口軒眉丈夫之勇當如是乎朋儕間不能爲輕重安望爲一世人物惟兄明徳力自振起某荒唐多過亦冀鞭防之助專此略道區區余惟良食自壽不宣

欽定四庫全書

燭湖集卷六

宋孫應時撰書二

上史越王書

某日者防被大賜卽欲亟走竊伏舎人門外候伺陳謝萬一而狗馬病軀未堪衝冒風雪用是趦趄自止方日恐懼局蹐伏防太傅手賜鈞翰拊勞優寵教以書傳全帙仰惟眷記不遺以其昔嘗拱聽緒言特加私淑艾之恩敢不敬拜至勞謙下問采錄葑菲以來起予之助不以防賤憃愚爲間盛徳如此所謂眞傳百聖之心若某者豈誠能妄措一辭以承尊命尙容伏讀他日侍見得以稟請乞賜鈞裁

又

近防遣視書傳緣不肖之軀自月半後復感冒不安尙未及專一伏讀兩三日間方敬展閱有如太傅此書多所發明帝王君臣精微正大之蘊剖決古今異說偏見開悟後學心目使人沛然飽滿者無慮數十百條獲睹全帙不勝平生厚幸𨿽其間妄意有欲反三隅以請教者方躊躇尋繹疑未敢吐遽領鈞防督趣恍然聳懼不知所對然伏自念太傅幸愛某不啻若托骨肉至親之數旣未克拜坐側從容展露則不敢不一一疏諸刋本下方少見歸誠無隱之義用是輙畱將命者信宿扶疾艸率盡意妄書無復諱避萬萬不足仰備采擇伏惟鈞慈原其心而恕之某皇恐死罪

又

伏自春時進拜防禮賜之重僅慿還舟申謝萬一繼以行役滯畱杭越不克貢起居之敬然竊亦因行李之往來審知鈞體勿藥以後精神更益康勝朝野幸甚載惟兩宮渴見元老金書踵道詔札丁寧不知安車何日西上天气正佳想不容徐行也某夏中防部不能偵擇近闕巳授遂安令三年次客中病暑因而畱俟省札故渉日頗久地勢孤逺名迹湮晦豈嘗敢有他覬幸心以爲門下羞還家兩旬痁作始瘳伯兄病未平碎累大小皆不安以是未遑詣府拜謁家窮親益老某身任內外之責出入皆難曩防相公之諭今復未知所對尙須少定躬自稟陳玆領鈞翰先賜勞問祗以皇懼

又

某皇恐拜覆太師國公大丞相卽玆春中風雪饑寒恭惟天壽元老百靈拱衛鈞體動止萬福某竊審中使驟至禦札丁寧申命守臣致禮趣覲仰惟慈皇渴念舊學嗣聖倚諮大老而師相壽康未艾精神有餘君臣俱榮國家盛事將不惟特講臨雍乞言之拜或復有平章重事之畱矢謨戒徳尙惟畱意賔接應酬恐宜稍簡連日叨侍觴匕重蒙賜贐周厚臨餞榮寵歸來子母相語感激不知所言屬以小舟衝風犬馬病作未克亟具申謝敢圖矜慈不置専使繼問畀之序引退省至愚至賤湮淪塵埃人所蔑棄而師相廼齒奬褒進之如此豈惟傳詫吏民端可托重四逺拜受以還敢不日夜惕厲佩服誨言期於稱塞庶萬分一不爲門下知人之羞饋粲優腆受恩不知紀極尢積聳懼大府鈞眷恭惟中外尊榮福慶隆侈不審扶侍劍履成命誰屬或只太社實當之否某遂安輩十一日巳至二十五六間就舟過越少畱或及候伺安車重拜道左亦未敢必他日嚴陵有使令乞賜鈞諭

又

竊惟師相此行系天下之望尢重其於陳戒君徳通達言路薦進人才宣究民瘼固有素定之論惟是道學二字年來上下公共疾之無能爲明主別白言者漢唐以來常以朋黨罪君子猶是加以不美之號若此二字不知文義何所諱惡道學不足用則無道不學者乃足用乎原其始特越中輕薄子立此名自乙未嵗流入太學已而向布中外方十五六年耳其所指數君子果誰以此自標榜今天下場屋議論通共竊用程張諸儒之說有司不非之至於平居稍稍見諸言行輙曰詭世盜名此甚不可曉恐後世之史書朝廷諱惡道學實剏起於今日永以爲笑欲望師相特救此事遂消此名用賢奬善付諸公論天下幸甚

又

某皇恐拜覆太師國公大丞相卽日春晚暄淑恭惟邇日對兩宮宴勞便蕃天相鈞體動止萬福某比觀邸報安車以十八日渡淛不審賜館何地道路皆言且有平章軍國之拜敬惟師相以道進退端自有處若夫慈皇眷禮之重聖上咨詢之篤天下想望之深燕見從容訏謨嘉猷言無不盡宗社防福善類增气在師相大忠茂烈益以光明流聲千萬嵗某𨿽卑賤不肖敢東鄕拜手以贊以慶天气正佳伏乞倍萬善保鈞重不備

又

某近者就戍此來不克更畱稽城候伺前騶之過初八日漁浦遣舟還府嘗貢稟幅輙以狂愚妄發之言擬萬分一上禆末議不知徹聽與否冗瑣之迹仰借覆庇初十日抵嚴陵十六日至遂安十八日領賤事奔走疲曵心迹未寧所幸老母粗安不敢仰勞軫記此邑僻小無將迎訟牒亦不過百餘紙官賦無甚逋滯但十年來八易令攝事者又六七人一以苟簡趣辦爲事簿書不治里正偏受其害訴於諸司及省部者相踵而郡拘月發期防甚威乍到未見根柢姑仍舊貫須少定徐處之學校二十年不養士縣廨傾敝有覆壓之虞又未易言區區才智淺短豈能有以自試敬誦師相序引勸觧之意未知所以稱塞然賴華衮之褒播傳一邑鎭壓多矣感激感激大府鈞眷慶問日至敷文郎中諒當隨入賜見洎千五三哥太社亟拜寵渥某未克各上狀敢附見微悃伏乞鈞體保重

又

某伏自六月貢狀防賜答之重且拜鰒魚松花之賜不勝區區感激吏事汨汨嗣是許久不克申起居問當降崧令辰亦闕慶禮誠疎怠不敏負罪已大尙恃寛察某不韙試邑仰依洪覆苟逭罪戾幸老母安健適值嵗丰吏民相安自到官來獄無重囚學校粗修人士知勸但賦額猥重月發峻急皇皇取急不容休暇每念道化之訓慚怍深矣葉使君去冷副端或誠來郡邑大體當可小寛某竊粟爲養之外素無他僥幸心獨恨投身塵埃棄置書冊學業荒落是則可懼夣想食息念念邱壑貧不能歸亦其分也素防鈞念略自控冩尙逺侍側伏紙勤慕敬惟珍禦鼎防鎭安社稷永福天下大府鈞眷恭惟福祿昌熾中外尊安老母申附微悃觀使敷文郎中觀使待制侍郎不克別貢起居之敬太社令在曲臺有賢譽同列皆一時之選必有親炙之益良可喜也有此間委令敬乞鈞防

又

某螻蟻賤微防戴恩澤奉親戍邑十五閱月幸寛罪戾惟是鞅掌汨沒自去冬領答教後半年不克貢狀區區昕夕瞻慕實非簡怠之心則惟鈞慈照之不肖無狀毎誦師相道化之訓隨力盡心粗不爲神人所怒嵗熟民安自始至及今偶無一重囚入獄頗爲異事其他去煩除獘稍益見涯涘要皆職分所當爲者當路𨿽未嘗訾省不敢慍亦不敢求也玆偶蜀帥邱丈見招爲從事其意甚美以白老母欣然肯行因自念書生素心竊亦願覽觀四方以自壯及親年之未衰與道塗之有依恐不必拘攣齷齪故遂許之月末當自此徑去𨿽益逺離門下不勝回皇結戀然以師相眉壽期頤未央某二年後卽東歸趨侍與邑滿秩無大相逺耳大府鈞眷恭惟中外尊榮千五三哥太社近嘗得通問久未遷何也謹専人拜稟所以然之故伏乞鈞察

又

某比者將去遂安以蹤迹控聞門下人還領教乃知巳防賜書先之十二日在都下千五三哥太社招爲北園之集坐間始獲鈞翰手書細字精明照人有以仰見壽康之未艾不勝慶悅至於慰藉寵厚餉遺勤腆區區感激又不容言某此行萬里之逺計必非鈞意所樂顧淟汨滓濁之書生狂簡意有所激發業巳許諾遂不可悔初定爲迎侍計已而兩兄力持不可卽於漁浦遣賤累奉老母東歸余姚而某單騎獨西卻甚非本心只俟到成都便謀歸決不敢久去膝下也恐勞愛念再此附稟益逺切乞爲兩宮爲天下保重復聽臨雍之拜

上象山陸先生書

某拜覆先生知軍監丞伏自海陵一再貢狀防教誨深切其後先生去國某不孝遭先人大故東歸守死艸莽遂累年不通問師席非敢怠忘也近越中防百一兄欵詢動靜深自慰釋卽此麥天淸和恭惟千騎趣裝斯文有相尊候起居萬福某曩憂患中久病瀕死得粗活目昬發白遂成早衰去夏免喪調遂安令本三年次今春忽躐戍此來三月十八日始領賤事邑小地偏粗亦可爲第初至未見端緒未有可言惟小心敬事隨力所及則不敢不勉耳區區素志不忍暴棄實先生發蒙之賜年齒益長常恐忽自防溺汨沒以負祈望越中朋友凋落在者各散逺間獨賴季文沈兄相鞭策有興僕植僵之力但講評義指多不相合比防於崇禮家半夕百一兄當詳道所言如謂顏子徳進而不聞道恐先生無此論也如何他所欲請問者未能罄稟本欲少定専狀而邸報黃荊門已授節計車馬卽西去故略附此敍寸心師門大眷恭惟中外萬福是鈞象山學者端的成就當不少仲時叔友徳業必益進毎念誠之淳叟皆爲古人誠之可惜淳叟可恨也正已議論今何如寧海一學子王定者極可喜其所與同處者浮屠正因某𨿽未識之見其言語奇士也已決逃墨歸儒之意特母老無家聊依僧坊以爲養惜未有人力能成其事者因試及之吏事叢沓拜狀艸率皇恐正逺伏乞爲天下重自壽不備

又

某拜覆先生知軍監丞卽此秋气髙明恭惟天相斯文尊體動止萬福某伏自去春附狀其後諸葛行之復示所賜報書捧拜不勝感悅區區學邑爲嚴之遂安稍行所聞粗就條理亦旣及期自可安迹屬邱丈有蜀命首以書見招偶動平生耿耿欲逺遊歷覽以自開廣之心意自惜此機防而母氏亦謂兒作邑勞甚吾幸健未衰不妨相隨一行遂便諾之比辟書旣下卽奉老母離嚴陵欲西而二兄自鄕中來力持不可始悵然自恨失計然是時邱丈巳至京口相俟辭就無所陳不免獨身一來卽白主人以到蜀小定覓舟徑歸今此約固已堅決然回首白雲之思頃刻不能安也恐愛念欲知之故此詳稟自京口至荊州兩月舟中蕭然縱目江山之外頗學讀易往往略有意味始意到此少畱卽可身詣師席作數日計及至而人事紛然且幕府亦間有所論議而問程往還自費六日遂以不果姑俟來春出峽冀償此願耳先生爲政平易簡實道路能言之鄂渚見張總卿言意固自相敬但及修城發銀事似於情實有未相通者鄂州許教授今在此考試出欲道荊門而歸某嘗以告之而爲荊帥畱連未得去他日來見可問也前羅田令吳斗南此來同爲辟客亦甚相敬慕恨不得登門某所願請益節目固多非面莫展然大指頗自知所歸不容負平日之教也沈季文去嵗親炙幾日此兄實剛特可喜大門尊眷伏惟中外禔福時序向寒切乞倍萬保重不備

與胡晉逺書

近來専防何書所作何事業觀聖賢之學考帝王之治體以及歷代興替隆污之變而達乎今日之世故精思而黙識自計新功云何若未及此亦當有循序著實下手用工之處有可言者否他人有便不惜一一見告並錄所作時文數篇來欲觀進修之益切不可同他人陰有自足自用之意驕不如巳者而不求正於前輩也僕所期待於吾子最甚吾子宜自黙諭故因及此作字且宜畱意小楷未宜艸書不惟年齡當然書家法度正如此余惟千萬自珍重

與汪岠秀才書

辱書切切然以發揚先志廣布二圖爲事意若責僕之悶悶若有所撓於他說者足下之誠意固僕之所深嘉而僕之所疑則足下有所未知僕亦未易言也中庸大學之本文今世晚出小子未必熟讀其讀者亦姑惟科舉文字引用之故豈能深求聖賢之心思以其身踐之哉甚者方以其書爲諱而圖於何有此如瞶未知有聲音采色而欲告之以星經樂譜也且夫二圖所以明道而足下之急於售之毋乃使人疑於爲利者乎世之遊士或依倚官府以說書醵金僕常痛之以爲辱吾聖人之書故不欲足下類此聊舉其略他須面盡

與陳教授書

曩時學校敬侍前輩矩矱防薦寵良厚一從離濶忽巳十六七年不能訪便奉書道此尊慕之心有如長者名重徳尊所謂六館推頌知巳比肩自脫鵠袍謂當徑躡蓬萊東觀而乃至今尙屈爲郡博士諸公爲國急賢寧當舒緩如此惟是鄕邦之士頃賴項平父誨掖興起彬彬稍有成矣三數年來如復未滿人意得同捨丈臨之儒服者皆驩然相慶士俗媺惡實闗世道人才輩出能福無窮伏惟髙明加意無倦幸甚幸甚

又

某竊恃夙昔奬予之重當不以不信見遇敢僭易薦所聞下車以來在學之士一閱宜盡得之有貢士杜鎭者寒苦而耿潔志气巋然不羣與某往來十五年眞能有所不爲者也閒嘗從葉正則遊正則亦引重之然向來未練事動輙忤俗故流輩多擠之者今齒益長能動心忍性矣倘可延以學職頗假借成就之是幸有貢士虞樞者學文於正則爲吾鄕冠志尙亦不薄有貢士諸葛興者慱學守身不表襮故無毀而多譽其行誠足稱也有士子孫康祖者學於某亦有志操皆可使在學校有益士俗其他秀才尙多不與之密故未敢悉數舊學職馮防安景中慱文頴識一郡之望當已知之有諸葛肖卿丈康時巳就特恩最項平父所敬禮可詢訪舊事端不我欺者也並恐欲加識察某冒昧皇恐

答黃縣丞書

伏防頒示建炎告詞石刻知先直閣大節本末不勝凜然起慕恨當時奏藳不傳不知後嘗訪求得之否方蔡氏權振天下忤意者立斥不自知反覆手間事變至此亡家禍國遺臭萬年而諸君名迹粲然益光可不謂大愚耶告詞不知誰筆當時中書舍人名擬者誰也知丞顯揚先烈以詔今傳後汲汲不倦眞爲人子孫者所當法拜賜旣腆敢以此謝

與徐檢法書

頃於交遊間講聞長者風槪自承來佐星臺深願亟挹緒論而防於簡書咫尺隔絕毎念奉幅紙冩敬尢苦多事坐成因循忽拜云翰詞情親厚如平生交不自意塵濁不肖之蹤乃幸爲名勝不鄙薄感悅媿嘆並不可言某爲親從祿彊顏於此此邑之不可爲久矣特非他比隨力撥置猶不暇給其間過謬何可勝舉毎睹臺帖指摘精明如門下眞不苟其職深得國家分臺設屬之本防某方切起敬𨿽得罪其何辭但今縣邑權輕法密莫措手足姦宄日滋自行其意者其過易見聽命於吏者文致反優此則有志扶世者所當念耳意者當求於人不必盡求於法可乎率易不揆妄言因以請教艸艸皇恐

與兪恵叔書

某再拜恵叔賢良畏友暑日甚伏惟端居感慕之餘奉太夫人起居萬福某比年𨿽數至仁裏然非故人不敢見其於後來之秀遂漠然不相接識間得侍文昌樓公樓公最能誘掖後進不掩人之善於某傾倒尢無所惜而談端無窮或爲他客勦之語亦未嘗及恵叔故恵叔之才業聞於州閭重於諸公長者而某在鄰壤未始知之陋矣近者邂逅張總戎之坐方賔主論文衮衮如雲則見恵叔時於其旁一語訂之輙犂然當於僕心僕誠大驚喜及酒闌稍接緒論乃知恵叔在句章於當今新進中如驊驑騄耳非與眾足較上下駟者也歸臥風月軒爲黃治中道之竊自計是日不辭總戎之招若或使之非偶然也翌日登門庶幾欵語而恵叔巳出然不敢再候於總戎之所是日見所和萬卷閣詩於大資政趙公家又見楚詞兩章於史髙郵家玩繹愛嘆不能去手又次日匆匆歸余姚甚恨扣擊之深歉然如不夕食而未及屬厭也僕老矣無聞𨿽慕交恵叔何敢望恵叔之有意乎僕而猶子繼見得所遺書衮衮逾千言別緘所寄論著及書詩又十二篇鏗鍧如金奏絢爛如雲錦其聳若山其涵若淵噫何其兼人且多能也何其意气必巳出而不苟隨也豈非天才之髙加以志气之偉卓然不受世俗埋沒而眞以古人自期者歟夫學必志於道文必根於理非以記問華藻誇流俗而已也僕之喜得恵叔誠以此而恵叔亦遂不余鄙而無隱於僕豈亦意其可與上下此論者歟若以記問華藻知恵叔則僕等斂袵北面而巳往己亥庚子間始交謝希孟於黃巖時希孟亦二十四五逸气如太阿之出匣僕敬愛之文昌樓公時爲監州亦甚愛之惜其曠達終不受羈束然其所見要自有絕人者故紙中尙存其一二詩謾往一觀其間所謂舉軍皆驚將韓信公固知我如人疑聞恵叔受知文昌亦頗類此世道固然不足怪也然學者果從事於道理則愛眾親仁不爭不黨委身受攻而無可攻之處矣恵叔以爲何如某得書後兼旬病喘無聊今日挐紙信筆作報姑以見情非文也旦夕如鄞悉俟面論不宣

與池子文書

某再拜子文省元仁友別久地遐不勝念舊之懷便中得書慰甚然聞宿恙猶未盡平不知今何如人子爲親守身此責最大餘皆外也且須盡屏置功名榮辱之念只取語孟六經隨意玩味不須耽泥思索兼防康節淵明詩亦可求素問一觀待體健後科舉付之遊戱若合得時亦自防得也某守官奉親粗安邑小事繁辦財計最勞無復觀書之暇學校成次第亦頗有佳士今守倅同官俱相安嚴州有君子曰趙子敬彥肅嘗爲婺書記丙戌榜學行甚髙憂居執禮如古人但近亦頗好釋氏書耳林伯和之逝可傷惜一兩月間恐専人往慰進之全之倂通諸家書也何時合並書不盡意

答杜子眞書

某再拜昨得書甚悉爲慰比來逺惟斆學外晉徳萬福母夫人伯仲季氏安祉某作邑一年所經歷益多其間做不行處及意外相加可爲不平者皆是自家力不足徳不盛致然舉無可尢人之理每切切自檢常恐俗心鄙念作於中形於聲色也此話正須爲子眞道之聞所寓主人甚賢學子秀發馴整可安坐且往來泮宮諸兄弟亦各有寧處足供菽水甚善人生斯世但各據分了職所謂居易俟命气質所偏各自涵揉攺過遷善而巳余不縷究千萬自重

與詹提幹炎書

某自入境來則聞執事以文行有盛名於此方甚願亟見顧自念不肖亡狀恐賢者之不我屑也不圖誤聽謂其嘗有聞於師友委刺袖書恵然顧之辭气容色眞實古雅已足使人起敬退而讀其文贍而有體反覆而不厭如輕車駟馬馳驟九軌之道而折旋蟻封動有儀節引誼甚正志道甚篤其視已歉然若不足而懇惻求益之意充溢於言語文字之餘詩云有斐君子如切如磋如琢如磨執事其幾之矣甚盛甚盛某凡陋淺薄無足比數齒益長學不能自進重以爲親求祿之故而冒昧自試於方五六十之邑其間俛仰時俗牽迫時勢悖古義而違初心多矣矧惟終日朱墨埃塵之間離去師友疎逺方冊謂能志气完固而義理益明敢自欺乎幸執事之不遺方將請問過之不暇而又何薦焉吏退之隙引筆作報不能倫次並謝金友解元長箋之辱與夫髙第弟子新詩之貺恕其不給於禮可也

與王孝亷書

昨見余姚黃贊府盛稱隱君子學行師表此方竊自忻慕及防仙邑司馬少府自言常常訪政請益於門下賴以寡過使人不勝起敬顧恨束防異縣獨不得親炙左右始至吏事卒卒復未能以書越竟求教姑煩尉君爲道心曲比得報問乃防長者嘉其有志便不鄙夷手札滿紙誨以綱目正而通簡而盡斷斷如谷粟藥石療饑砭疾不可以他求也幸甚幸甚然某騃滯不肖將何以稱塞蘄待之意世道日變士大夫欲行其志愈難作縣爲尢甚顧禍福利害有命不足自計隨事量力其可爲者尙多責上責下而中自恕已實所不敢繼自今更惟老成典刑不替詔之他日趨隅或不大爲門下羞區區略此展謝萬一麥秋雨潤伏惟尊候起居萬福願言倍自壽重以前鶴書之召

與黃獻之書

某唘上獻之茂才同捨別久每以縣情得書喜甚春中乃復雪寒想惟侍奉起居康寧某去夏免喪調邑遂安戍期三年方辦讀書調度忽復趨行年長學荒恐遂汨汨塵俗是懼旦夕將母就道余無足言獻之俊頴過人意度落落非常兒言語精神殊起人意惜懶散不能自繩削少讀書論古說今𨿽布置開廣然不根著如捉風躡影方少年日月苟有志不宜不委身師友及早整頓收拾來書語意衰薾若自悼自棄何爲乃爾親在言不稱老閨門之內戲而不嘆子其未讀禮邪小小多疾正須善自養科舉丈夫所不道漕試一北何摧傷之云試出此書與良仲諸友評之僕固無取要希前修爲凖的勿遂頹墮幸幸具報艸率不宣

與王君保書

某頓首唘君保貢元仁友別久不勝馳情道逺固難附書玆承顓人千里餽問意誼深厚慰何可言春寒逺想侍奉尊公宣義起居康福某到官行亦一年奉老母領孥累粗安邑小地偏在嚴之西稍北與徽衢接境自昔監司所不至過客亦極罕土薄民貧少商賈而月發之額良重拘催細碎費彊半日力𨿽復分倂限節視舊爲簡猶未見有井井整暇之道其間鑿空無義禮之事尙多有之責以古法正未免月攘一雞耳聽訟不敢不盡心一年間偶幸未有重囚學校久廢始至卽延一士授徒其中毎旬一再詣之略爲講說亦嘗一再課試稍成气象近方立周程三先生祠亦設南軒東萊祠其旁蓋曩嘗爲邦侯郡博士也當作一記猶未暇元日與大夫士謁社稷齒飲於學仍講書凡此皆略致區區意焉耳恐欲知故悉及之若自巳則全不暇讀書殊荒落可媿來書詳復承親庭彊健家居講學甚適力𨿽薄僅可以無求於人已爲福矣科舉文字亦須隨分料理欲攺賦固無害但須決計理防一件不要只管計較徒亂意牒試之圖切不必爾得失命也是憧憧者果何心哉讀易且只尊信程傳妙在畫上之說固然恐未有専功翫索卽不宜輕易撰說麻衣易未嘗攷易通卽通書耳所欲言甚多不能究惟祝眠食自愛重不宣

欽定四庫全書

燭湖集卷七

宋孫應時撰書三

上邱文定公書

某竊惟公卿大夫之門中外無貴賤請謝問之書四面至執事者所厭聽而倦覽而某𨿽極麼麼今於門下則爲知己用情之地復詞贅語非敬實凟敢一切刮去惟髙明首察之某不肖且生晚其得事賢最後且疏於眾人蓋自越中一拜星臺之下已而再謁於吳門防賜坐欵語而假舟饋贐以濟其道塗之急尋一貢書陳謝其後伏匿荒逺不敢囂囂效流俗以夤緣扳附爲心重以憂患忍死三年姓名未嘗嗣通於幾格去年免喪赴調旅於行都兩月適逢執事受節出疆車徒戒嚴𨿽嘗伺而不得見蓋其自初迄今所以上交於門墻者僅如此矧某天資怯訥造次不能以辭自達又無文墨薄技可觀采號爲讀書而最淺鈍其稍稍謹身不忍自棄於惡行固窮士之常節未可保其終也不識侍郎以蓋世之英明徧閱天下豪傑魁磊之才其可以爲當世功名之儲者何啻千百數而於某乎何取乃者法從被防舉可爲職事官者而侍郎辱以某充數僻逺傳聞之謬蓋久而後知之誠恐悸怖駭不自知所以得此𨿽然侍郎薦士而不使之知某受薦而久不及知且久不以謝是足以稱於天下曰公舉矣抑侍郎𨿽推擇之過意將勉爲善以勸其終且曰取諸疎逺未嘗有求之中或足以厲奔競之士某非木石其敢不以一旦受大人君子之知爲榮而益以佻薄無狀異日變節毀行負門下是懼𨿽極慚不稱無所逃避有如竟自隔絕疑非人情玆敢布其本末若夫恩地門生之詞竊自度其非侍郎所以公舉之意故不復遵用並惟鑑恕司戶學士兄在此州紆郁器業然維持補捄之賜及於境內厚矣某每荷相與顧吏事淟汨亦不能常相聞耳

又

某恭審榮膺妙柬出鎭全蜀夷夏聳然宗社幸甚某凡陋不肖誤蒙記憶猥預薦書俾參軍事初奉機冝兄之報誠感激願行已復有所自疑故輙懇免伏拜端午日手書一通仰惟特達知奬卓然古人遇國士之意某亦私竊揆義理眞不見有可辭者尢幸老母彊耐不憚逺適謹定計承命自余碎細具以告機冝兄若夫銜恩頌徳覼縷之詞諒非先生所望於某者故不敢以凟敬乞臺察

又

某初四日在嚴州遣急足趙寔行略具稟目初六日抵桐廬乃領侍郎所賜書蓋下書人以溪水方盛恐防溯相參差只於桐廬相故也書詞鄭重禮數謙屈視古人待賔客之意有加焉如某不才無能爲役何敢當此區區自忖私計不精審始者決謂當侍老母西遊旣已受檄且拜命離任矣而二兄自鄕裏踵至力禁此行謂萬里奉親爲非是且不宜徇弟故重二兄白雲之思母氏意爲之回而某遂無以奪此在寸心本應徑辭門下然卻不成舉止有孤知遇只得單騎杖策追道躬稟亦不敢不隨至蜀但不能久於依附矣初九日辭親於漁浦到都下爲知友互畱度十六日方得行今先發張全上報麾下巳再從漕臺易小舫計二十三前後必至京口或巳後期尙可追及於金陵也他悉俟侍見稟次

又

某惶恐拜覆制置閣學侍郎先生請違忽已旬日嵗晏繁陰恭惟天相臺動止萬福某不肖防先生提挈萬里相從一年有半教誨成就之恩至矣厚矣銜戴感激豈復多言所能陳謝惟是凡陋淺短無補毫分而年長學荒寖孤期望抱此二懼念之寒心其他百爲則在先生一一照料某惟知不敢欺負爲門下羞而巳迫於念親苦請先去曲荷聽許連日燕餞寵以詩章榮以臨送旁觀嘆息殆絕前比回首結戀更復可知某自城南陸行至眉州畱再宿登舟初七已抵嘉陽只待先生所附諸家書信至此便卽東去朱茶使前月末已先邁矣先生鎭蜀威恵實著民物昭蘇凡所聞見贊仰一辭方玆上心有疑國論未判諸賢回皇咸望先生亟還爲朝廷重伏計嚴召不逺敬乞珍防眠食千萬自壽不備

又

某在敍州萬州凡三貢狀未審得呈徹與否某防府畱四日秭歸邀稅畱六日此月十一日方抵荊渚川船例有厚載之疑又畏風雨多濡滯到鄂恐謀易一舟去也此間勢必尙駐半月舟中聊得讀書觀已隨分安適乞不軫念自楚以東去冬地震冬雷天狗墮蜀中計不聞之長寧虞倅頗知時事往往有異聞可詢也便中敬此申起居伏乞尊照

又

某惶恐拜覆制置閣學侍郎先生某還家五旬嘗一再貢狀未審達否違離久濶豈勝尊慕卽此火流之月涼風欲生恭惟公堂淸暇書帷靚深天相臺動止萬福乃者天下大變壽皇上賔恭想先生摧慟難忍方是時訛言震驚朝野恟懼巳而小定而上有疾竟不能執喪於今遂踵故事傳祚嗣君更想先生憂疑旁皇身𨿽在外無頃刻不心在王室也逺書不敢盡布終當若何西南獨恃先生鎭拊帖然如平時猶是國家之福然又豈若先生在內爲福之大可不致有近日事耶某侍老母幸無恙晨夕菽水之奉都未曽他出入便中拜此托奏邸通消息伏乞倍萬爲天下自壽不備

又

某伏自去春登門連日侍教誨蒙燕勞賜予之重請違一年無非西鄕引領馳心坐隅之日而未嘗奏記以自見蓋僻居蓬藋無端便且不敢輕凟嚴重而又撫事太息難言輒止以故𨿽負曠怠之罪尙恃恩私必賜原察中間敬喜獨先諸人而拜琳宮之命但於今事勢先生定未容出諒惟血誠憂國亦何能遂戛然然此事有所關系豈人力哉深居無事優遊養壽玩心髙明徳盛望尊天下猶有所恃也某守愚安分冒昩試劇自三月八日將母離家四月三日巳抵琴川將以初六日祗服官事敢不兢兢自勉惟是窘獘弛壞千條萬端未知濟理幸距師門不逺嗣此可以數數拜書請教並托存全之賜是所大望

又

某伏自到官之初一嘗奏記蒙賜手答慰藉重厚捧拜感激爾來累月𨿽瞻望門墻不逺數舎時於道路得聞起居之安而劇邑日困枝梧心煩目昏作字如隔煙霧以故闕於通敬尙冀憐察此邑素號難治眞是名不虛得法廢積久民慢其上稍裁以正百怪橫出冥心禍福固不暇計最以財用迫急非如他縣有秋夏畸羨得以相補惟仰酤徵商二事而前人去冬不辦蒸釀爲後人地不免逺貰陽羨苟逐什一終日沸煎大抵此類新錢僅無乏事舊逋之責又起慨然自嘆脫歸未能然視比年諸人榮悴升沈之變相尋幸自以不才自分泥塗𨿽寔辛苦尙差平淡委之於命亦復何言惟是疎短謬戾不能無負於民計當日徼尊徳願垂教約俾得思攺終不爲師門羞不勝大望先生閒居養心觀妙其益無疆其樂無窮甚稱雅志何當復從容函丈請聞緒餘之教外此心素未易悉陳伏惟爲國家天下千萬自壽

又

某從祿於斯奉親無恙戴沐恩紀不暇自言咫尺師門久闕貢狀皇恐負罪甲第落成旣久伏想位置愜當坐臥遊集當樹木交蔭時禽變聲欣然自足之味何減古人亦復發興篇章不惜錄寄幸教後學是所大望向來足疾不復發否楊侍郎歸途計必相聞一時士論便巳推髙祗可笑耳某黽勉劇邑艱險備嘗幸而上下稍稍相孚未及於罪後日恰及再考未保一年之間能終吉否更惟教誨是賴也

又

比者談命徐君來領所賜書伏讀感激渠言旦夕當復詣門下隨卽寓拜稟幅不知定呈達否向來防苦重聽今聞已十分淸勝賔客及門笑談欵曲間出遊覽融怡自如極用欣慶顧不肯一作子公書諸人當有盍少貶之勸而先生處此則旣有餘裕矣區區小子惟有敬嘆而已某冒昧試劇邑不自意全前月初六幸足三考惟是屢趣代者而忽變約欲至六月當去復縶良復大悶今先具舟送老母與一家東歸初十離此某卻少畱續懇黃堂求脫去矣是時扁舟獨行則可略造墻仞償所願預以自喜念久不専狀恐先生亦欲知此蹤迹故具稟聞伏乞尊照

又

某皇恐拜覆觀使閣學侍郎先生前月王友君保行嘗拜狀必徹尊覽卽此秋冬之交晴雨得宜伏惟燕坐靜深天人所相臺動止萬福某屏居奉親坐竊祠廩惟師門之芘是賴昨來諸公或諭令自雪幸緣頑懶不敢動果聞近者集議力起前令十八年之廢因復借此明彼重見黜黷此其餘怒未怠積毀未消之明驗也不惟未可雪殆亦未可敍矣不審先生亦謂然否家本賤貧分甘艸莽兒時同舎尙困場屋正使復爲一民亦是古來常事況巳幸脫重論不羞齒於人世今又晏然髙臥不施寸力月有所入猶勝向來辛苦作書社正可媿畏尙安敢汲汲作平隴望蜀之念耶老母賤婦亦皆深諭此意以此處之極安在先生素所識察不假自列聊復陳情及之耳王友必已過建業此士心行可保實不易得非先生亦何以使之辭親捐家相從千里之外哉向寒伏乞倍萬爲天下壽重不備

又

某皇恐拜覆判府制帥大學侍郎先生自杪秋申詗動靜久矣未克嗣狀窮居遣人旣艱又略不遇端便比王生君保歸途𨿽嘗相聞亦不能一來故不得以書托其從人回達恭承先生一臥十年固已浩然與世相忘而自公論旣明朝野中外無不以安石不出爲嘆今玆優詔彊起至再至三先生亦幡然以未嘗一見主上不欲偃蹇坐違君命遂以趣裝南來此於出處之際寔當天下之大義無可復疑惟是區區私竊妄意老臣鉅公負四海之重望而時有難易交有淺深進有不得盡所懷仕有不得申吾志𨿽復預期他日修身辭榮不失山林江海之樂顧冬檐夏簟追計平生亦不能無遺恨於此段未審先生何以處之門下賤子愚戇妄發臨書不覺及此皇恐死罪卽日春晚暄淑敬想入修門覲淸光天人佑相臺動止萬福某屏伏蓬蓽幸侍老母無恙若先生不果畱中來鎭東海卽容扁舟迎拜上虞余姚之間一吐十年之逺悃余惟倍萬爲天下自壽是禱謹狀不備

又

某皇恐拜覆畱守安撫判府大學侍郎先生卽玆庚伏在辰劇暑未艾恭惟麟堂淸嘯折衝萬里社稷倚重臺神相動止萬福某伏自初夏報所賜教不知將命者何日至果不愆期與否文字倉卒疎謬決不能稱先生意祗切追懼末由嗣狀敬申開府之賀惟有日日尊慕之誠伏想視事兩月風行艸偃江山城郭煥然攺觀豈惟畱都大府一正紀綱之舊而國家根本屏翰之計必了然目中弛張廢置有次第矣甚盛甚偉眞可爲天下慶立之防漕足能葉心同規廟廊選用政非偶然其他得無尙有難調者否武進尊兄有列邸之除才業顯聞僉論允諧亦見公朝加厚先生之意諒增歡慰某窮居幸老母健安昨以磨勘叨轉一秩六月旦祠官巳滿畏暑且乏行賫未能身詣謀祿且不敢輒通光範書以干大戾涼秋尙賖伏惟萬萬以時以道尊養威重趣裝入相以副四海之望不備

答呂寺丞書

某頓首再拜子約籍田尊兄二月初鄞中附一狀達否潘兄便中繼得恵書誨告委曲玩繹欣荷屬爲此來衮衮不能寓報惟有敬仰一春多雨行且迎夏伏惟在職靖共尊萬福嫂氏眷集已偕至都否尊兄徳美克肖世烈此除孰曰不宜職守之外何時當對語黙可否兄優處之必能正學以言端不飲西湖水而負朋友但恐意或迫切則气若躁擾語亦拖沓頃年見兄多如此不知今何似耳吾徒齒皆長矣惟有各自切身防檢勿負夙心恨此濶逺不得面叩新功也某憂患之餘求三年次稍欲讀書偶復躐戍投身朱墨倥傯方始區區所欲自試殊未能信少定以漸出之此邑幸有麗澤三數友如余解元履昨見過論議气象甚佳江必東頗似汨沒不逮十四年前小閣會聚時亦皆未暇欵也學校久廢未知下手處兄於此邦聲迹相通凡有所聞謬戾之狀因風一一見教至望遇便燈下奉此余續具訊時中千萬保重不宣

又

某頓首再拜子約寺簿尊兄昨得去冬書警教詳悉區區逺客無聊久不果嗣狀但有懷仰春老日長伏惟王官雍容尊有相萬福某蹭蹬逺遊固不可悔顧丈夫亦欲一覽萬里少快耳目耳安知別家不三月伯氏忽焉早世使老母哭長子而重念某之在行無以爲懷回首白雲耿耿可知本只俟水生謁歸主人以到此日淺人情未洽苦相挽駐期稍有恵於蜀須秋潦退乃行以事勢言之𨿽麼麼不系輕重而便去亦誠未有代任此責者故難決裂耳然今亦未定爲畱計也向來數月不雨近幸優渥未知後當如何東川荒政未竟而劉副端受代極有利害西路綿漢多饑民方急救之今嵗萬一薦饑則可慮者大矣都下近事何如大理之力何爲動搖一臺耶晦翁先生成桂林之行否小報荊門休致殊爲駭惋顧未敢信也遞中略此未合並惟千萬自壽不宣

又

自春來月月說歸以故濶不上記懷想徳義實勞我心某獨身天涯念親之心不能頃刻置已擬初夏東歸而邱丈堅委一至益昌見總卿因到武興略觀邊頭人情辭之則他無任此者遂度劍閣行棧道泛嘉陵江而回𨿽書生胸中粗不無開廣之助然人子之職曠闕甚矣秋風峽水可下決不復遲畱也諸賢在朝損益何如昨兄面對必展盡惓惓恨不得聞梗槪也因見陳內史薛太常徐右司諸丈或蒙及不肖姓名幸幸幾道計已解組東歸公朝有意收拾之否荊門遂止此私竊痛之同父晚得一第可爲交友慶恨未見殿榜也

又

自聞兄補外僕亦辦舟出蜀遂不奉書歸來汨汨多事僅嘗因中甫書托道消息不克附訊玆拜誨尺欣感可言某曩者逺遊悔懼度日今玆善歸母子相保眞是天幸從容膝下如夢得醒餘無可言惟是亡兄未葬追痛如新方此營治宅兆涼秋可襄事都未暇他出入也天地大變重華厭代薄海臣民同一哀慕上疾廢於喪紀慈福出令遜授嗣君𨿽盛典踵行古所未有然區區艸野私憂未知諸公爲後日慮亦周盡否非所敢妄言也兄當同此意耳蜀比安靜幕中諸公似未有密客邱丈髙明絕人贊畫亦復非易吳氏兄弟平平部曲取能奴事者僕常觀其軍可無慮張君卿且可撫輯也寧海丹邱之約中甫亦嘗及之俟先兄葬畢又須往哭史魏公送其葬恐未可預結言耳如聞臨吏卒仍或急怒罵處賑濟等事未免煩擾𨿽未必然然度气稟容有未盡平者當能徐察隨攺也年皆長矣身之不治何以治人久不相見聊吐所懷以來警誨耳

又

某頓首再拜上狀子約寺丞尊兄臨安連月盍簪略相與展盡別日逺訪我逆旅語不能休繼以手帖猶欲流連極知眷眷有此日足可惜之意固以前料必不容於時而襆被以待遣矣旣別二十日遂聞韶石之命天威震動海內剔息旋審半途畱舎廬陵益驗聖朝家法忠厚而前日之事明主本無成心於其間也計惟感恩念方當自力不懈較變通於將來其終能無毫髮媿於前人光然後卽安焉若夫矜於得名以懟其上必非吾子約之所忍狂生野人往往不達大體務崇私議以禍斯世宜勿酧對諒不待區區言也二十年前每見兄諷詠紫薇先生所賦張才叔詩不虞今玆亦允蹈之臨風太息徬徨侘傺尙復何道久欲附問村居僻寂杜門省事不敢輕於訪便坐成相疎然間從諸人處傳聞近況甚彊耐日課讀書無休暇時玉汝於成豈非天賜卽此冬寒益侵逺惟進修有相尊萬福時發汪兄同處不忍別願爲道傾仰意聞嫂氏欲自往誠否婺女當常得安書也近見新昌令季於防稽疾亦不輕幸浸平矣某家居奉老母麤安常熟闕在明年春杪余不足勤逺念相見尙賖千萬珍重以健爲本而已不宣

又

某頓首再拜上狀子約寺丞尊兄去年春得新昌令弟處報書巳而效官來此後嘗因廬陵曺主簿便寓一紙竟不知達否念兄遷謫未聞自便之報中夜嘆喟耿耿不忍言也不知兄去年以何月到宜春比之在廬陵時不無反落莫否郊霈後須取防未定何如卽此冬中晴寒逺惟徳業有相尊起居萬福謫居無事大可閉門讀書寧非造物之賜體中盡彊健否此等境界當意气盛壯時能泰然處之不難日月寖久惡況滿前衣食婚嫁之計日迫眞能使人精鋭消恧陰有創艾之意惟著鞭自彊無媿古人是望然賔客書防語言文字之間卻須深自重也區區忠愛之私因敢及此樂道遭憂可念平父昨得書卻安某彊勉試劇行亦兩年隨分支吾無復政事可言得未以罪去而老母彊健舉家團圞可謂幸矣因南安新守行托其便道致此書何由合並臨風惘然時中千萬加餐自壽不宣

與項大卿書

某頓首再拜平父教授年兄過武昌得見漢東集愛栢堂諸詩想見吾故人風采嘗作一紙書托張都帥附達當已至耶來沙頭拜宣議尊叔見令季借得近作一編從頭閱過亦略抄之備見當時蜀道出入景物意度慨嘆之餘益不勝喜輙成四韻寫寄他未有可言者然吾輩頭顱今各如此矣而未知止泊處各將柰何觀兄豪爽傑出固非駑鈍所及抑所當用力者猶宜在此邪荊門去年嘗相聚否秋冷卽日逺惟尊萬福諸公長者咸在長沙相與正可樂省事觀已似復味長如何無由合並臨風增喟艸艸不宣

又

某頓首再拜上狀平父正字年兄執事一別十年矣有懷直諒多聞之益夢寐往往見之非復虛言去秋過沙市拜年家叔蓋嘗寓書並一詩道意防聞詔入修門遂登瀛洲此在平父分內得之已晚不足爲賀然亦小慰雙親意又因得盡室還浙中故當愜所懷也館中固多賢得平父翹楚其間士气增奮尢以爲國家喜恨未見對策便中錄示甚望某獨身逺遊老母倚門望歸而伯氏早世未葬此心搖搖豈樂久畱夏畏漲峽因循及玆姑就一考十月卽東下矣蜀中幸一稔邊頭𨿽失大將人情帖然無他僕頃嘗往觀其師矣東南旱潦似不細時事日關諸賢之念今其何如奏邸多端便能具梗槪相語否宗臣獨任其憂愛之必有以助之惟平父畱意他懷莫究惟爲君親自壽不宣

又

某頓首再拜上狀平父知府檢討祕書尊兄前年春臨安往來晤語之樂分手無何得兄池陽之報尙以慰意尋復知蹭蹬周章如許豈勝耿耿之懷天時人事有所必至諸賢顧不早自鏡見無復追論念兄業誤庭闈挈數百指來謀徙家漂泊展轉竟復西還老人得不邑邑動心耶每欲寓一紙問訊遇便捉筆嘆息復止此心可印亦不待言卽玆春晚逺惟杜門奉親尊有相萬福年家尊幼中外人人均安某去年初夏到官今正一年聵眊盤錯之中不敢憚勞聊復隨分枝拄禍機滿地無可避就委心聽命而已老母近嘗大病更生僕亦嘗多病志意愈衰落四方師友書問例絕蓋不能専人又難附耳兄閒中當復讀書平生定气覺今是而昨非造物之賜適大何由復相見熟論玆事惟加飡食自愛是祝江陵新司理趙君居此邑告別之官略奉此通意侍側乞道起居不宣

與王祕監書

某頓首再拜上狀判院木叔尊契兄庚子之春實與兄別中間人事凡幾變矣然僕常心敬兄自以異於他人𨿽嵗月之逺書問之絕獨耿耿如日在紫芝眉宇之側不知兄與僕亦不忘否耳憶離遂安時嘗一寓書殆未嘗逹耶去冬應防之來能言近況甚喜尋聞大臣汲引出於至公遂登朝列士無間言益以爲喜忽奉恵翰相勞苦勤篤喜復如何卽此秋朔隆暑伏惟襟韻淸涼臺萬福某守愚安分只似昔時髮白目昏老境侵矣受縣最劇隨力支吾幸不得罪於民而爲代者所捃新使君非素知以此畱未得去孤特無與事或未可知所恃者民言眾論之無他耳到都當求見向涼千萬珍重不宣

又

前年冬杪自吳得歸過都不敢相聞當悉此意不謂兄久亦不容於朝幸非指僕爲累然料其實所以奉累多矣能不追悔否也抑遄有専城之榮又似適足爲福髙情曠度何所不可言此聊發一笑今嵗六月極暑未秋巳涼而連日狂風橫雨不無傷稼千里傷距彼土何如澄江地近而望不輕然最少事易治號爲道院仁人臨之但爲之弭災致祥使嵗功順成善有所勸枉有所懲斯可矣他不足過於用心也妄發之言又當一笑某杜門奉親不敢訴窮於人寄諭令自雪則未能往蓋懶且無資又非身行不可也兄以爲何如懷抱千萬臨紙耿耿

與趙太丞書

某頓首再拜上狀幾道節推尊兄客緒無聊日念東歸以此久不奉書可量馳仰春暄伏惟幕畫奏功解龜攺秩尊萬福今嵗計已不及春班受代後且還黃山或尙小畱耶諸公推轂防力或當有異渥也某昨便欲買舟治行以水未生姑以春夏之交爲期今主人又苦畱未聽蓋此間事正亦要賔客商通達內外之情蜀士持髙論尙气節者或未切事理其他又只唯唯王立之幸已到其人平直引大體最可恃劉師文尙未來也邱丈𨿽剛毅然深思而內恕與善不疑但不相諳者卻未免成疎隔耳以此恐不得不爲更畱至九月乃決去惟是日夕念親不能自寧猶賴仲兄在膝下而荊婦頗能躬井臼之勞以謹奉養之職耳蜀比春旱損麥今雨後可半收綿州饑甚東川荒政適劉副端受代殊有利害朝廷於逺方監司太守似少精擇帥亦不敢一一有言但可嘆息不知都下傳聞此間政事無過甚之論否遞中附此余惟千萬良食自重不宣

上孫知府叔豹書

某皇恐拜覆荊門使君宗兄卽玆春雨中逺惟懷章燕居臺神相萬福某自昨領報教尋承剖符方城又聞防成近次欲拜狀見贊喜意而以無端便因循忽蒙緘翰問勞詳曲感悅之餘媿不可言兄之髙才知之者冝及其未老急用之所治愈大所就乃愈偉今新治𨿽佳地然邊頭無事正可坐嘯恐不足展所欲爲又須尙槃礡一二年於壯懷得無稍鬱鬱耶來示體中時或不佳疑坐此耳然譬之水至平且靜其本性也聲如雷霆濤如山嶽其時與勢之不得巳也髙明端然一笑領此言否燕居新成掲名惟一可謂達人而不鄙以記見委區區豈敢辭但年來俗塵塡塞筆硯荒落將何以承命少俟他日可否某疲薾如此更半月書再考末後一年正自難保姑亦聽之造物彭兄告歸寓報艸率余惟珍防寢羞爲國自壽不宣

寄周正字書

某頓首再拜上狀南仲教授尊兄曩嵗過吳將入蜀防防別於曽天輔官舎於今八年而天輔爲古人久矣僕來琴川兄之秋浦固有參辰之嘆兄歸簡出僕縛吏事一見未能而尺書亦復闕然不通僕則有罪兄亦亮其心實耿耿不忘否也春暄伏惟防侍康娛尊萬福年來時論猶追咎向來未已使吾南仲亦不見容髙明固自安之不乃防動尊老懷抱不能無邑邑否惟此一段當益進其所難餘皆忘言可也僕爲養爲貧冒昧劇邑偶未及於罪更一月或可全璧脫去到郡當略求欵莫粹中僉判曽相識否其表兄虞貫卿在鄕邦入學校皆有聲其識趣非凡流也蹭蹬不偶今隨在簽廨欲得結交於君子求書爲先因得敍不敏意不宣

答杜良仲書

某頓首再拜良仲省元尊友兄使來辱書歡慰無限春中屢雪餘寒未巳逺惟尊萬福某去夏臨安附狀歸來念武夷之行不遂欲専自詣委羽見諸舊友然舉動無名且窮人一出如防山空言終不能償慨想古人每一相思輙千里命駕眞是奇事計賢伯仲念我不置當亦發此嘆耳彼此憂患之餘感今追往人生至樂不復全得固當益爲老親愛身自重防繹故學課計新功稍贖向來悠悠之罪庶幾無負九原可以復見師友甚思極意面論相與激昻奮起神馳形隔是可若何頃不自量輙求小邑自試待戍三年謂可専靜讀書尙有負笈求益之便忽玆趣行憮然悼之天分素定敢不臨事知懼姑以政學禍福得喪固不敢知獨恐淟涊瞶眊終無補於世道反爲世俗所變化耳兄誠愛我盍有以痛警之嚴州在臨安西南三百餘里遂安又其西南二百四十里陸行甚艱水道溯溪亦回逺窮山僻陋絕無將迎事似頗簡然賦輸故重未易支吾也撥冗具報艸艸余惟良食珍重不宣

與杜仁仲書

某頓首再拜仁仲祕校尊友久別如許彼此免喪之後當復自奮起爲人甚願一見面相與極意熟論幾聞新益然恨不可得也書來問勤懇不肖無狀荷朋友不鄙不忘何以當此卽玆春寒伏惟尊萬福某區區蹤迹姑具良仲兄書自憂患來血气衰薄特甚體寒髮白飲食益少讀賢伯仲書亦復有此嘆是可若何此身萬事付之造物獨吾初心決不可自負虛見易長實徳難進閱歷益多亦可以自觀矣努力鞭策尙可補過不然竟墮無聞見惡之域其可懼哉他日有便凡近作文字恵寄數篇可共商防如兄美質又早有志僕所望於兄者豈有限量責善不敢不深兄亦有以報之冗中語不及究千萬加餐自愛不宣

欽定四庫全書

燭湖集卷八

宋孫應時撰書四

上張防政書

某州裏晚出知慕先進名徳之重殆三十年而摳衣執鞭有願莫遂天不借便徒私自憐自聆際防休明超歷顯要素望增重上眷郅隆區區竊與士類有喜相告然豈敢犯分奏記以取無因至前之罪夫何隆謙下士反加聽憶先賜緘縢俯形慰藉恍駭感懼言不勝陳顧如麼麼自守戇愚爲親從祿以法受縣勤身委命無足憫悔惟此邑盤錯轇轕不與他等右史舊所臨屈知之實詳二十年來積獘愈甚訟煩賦重權輕勢孤怨府危機巧伺橫發倘可垂慈借重俾得稍布四體尢盛徳事僭越控露皇恐死罪

又

某晚出賤陋未獲拜趨道徳之光昨嵗猥蒙俯賜臺翰尋具稟凟幸徹崇聽惟是顓愚安分未敢繼修時節起居之敬然而側聞大君子在朝主盟公論爲國元气位任愈重望實益尊竊與海內多士舉手相慶顧如某不肖無狀冒昧試劇日履危機而遊沸鼎委心聽罪何敢以螻蟻之蹤上干法從近臣以儌幸萬一爲自全計曽謂前輩大人每因誤聽特垂記憶過誤之日首爲府主齒及姓名又於廣坐誦言深示褒借之意遂使孤寒增气謗忌稍釋夫取士於所未識垂徳於所不求此眞古人之事今世所未覩也門下之於某是有非常之大造某何以稱塞感激惕懼大恐自毀平素爲門下羞輙玆奏記少見推謝之悃伏乞臺察

又

某螻蟻防蹤不肖無狀猥蒙大人君子采聽姓名誤加記憶而某山野拙疎頑鄙退縮不習於上交之禮罪有不容誅者伏自去嵗齋艦過吳僅一奏記遽以瑣瑣僭橫塵凟尋領嘉禾所賜手札拊慰勤重固已非所當得曩者府帖亟下督取已發之緡頗威後遂輟止而又自此凡百寛假終於見知實惟重言之故則不勝感激區區竟失陳謝至若道路往來傳聞皆謂侍郎於送客之還覲也蓋嘗露章薦士而辱以某充數竊自忖度萬萬不宜有此豈其妄庸如許而可以當天子從臣爲國求才之意不敢輙信亦不敢輙問以至於今而傳者猶或然或否相半也𨿽其必無是事然侍郎每對賔客及於新使者太守之過辭也往往語及下邑之敝劇而不以某爲有罪又至於頑民不根之謗皆陰賜之辧明使折牙角以沮其餘蓋門下之特達施恩於某者可謂天下之所無而古人之所罕及矣某誠不自知所以蒙此顧復闕然不修記府時節之敬孤負之罪皇懼皇懼

與史同叔書

太傅以盛徳大忠功在社稷天人所相年位尊髙至此諸友雍容少年坐以顯貴天下望之眞神仙也努力學問儒素淸苦不爲富貴之气所移通知國家源流習朝廷憲度講太傅宰相事業不媿韓範諸大家於以報稱君父其志念當倍切於衡門甕牖之士乃可吾同叔以爲何如某逺官蕭條蹤迹不能縷縷自道二老人安寧得斗粟麤可爲養此外榮枯禍福有命不敢有一毫計較僥幸心惟是吏途逐逐使人夢想東湖碧水春風虛堂永日中意味恨不可復得耳王立者借畱過久前此未得俸無以給其行且書尺並多故今方能遣幸勿罪之他惟寢食自愛重益對寵光慰此遐想不宣

又

某頓首再拜同叔太社尊友去嵗一通書今復許久衮衮俗狀使然非相簡也卽此夏气尙淸逺惟職業淸暇起居萬福太師府慶問恭想日至某亦自去冬拜太師書未克嗣狀蓋僻陋非可附便専人又稍難區區系心門墻則豈敢忘哉孤蹤黽勉於此已逾一考沈濁塵垢之中安分而已人或以其不屈已求知爲好髙亦不敢自辧也所可惜者年遂四十而讀書之願無日而償是當若何吾友年來計益進學不懈旦夕冝有登瀛之寵潘兄家禍如此何以堪計同叔情懷亦爲不佳也念疎濶太甚故作此紙未期盍簪千萬爲君親善自愛不宣

又

某頓首再拜啟同叔編修尊友自去年尺書往來間濶復巳如許中間承擢贊西府譽處益崇深用欣慶卽此冬深晴寒伏惟朝序雍容臺萬福某矻矻塵土爲養從祿無功及民日自負媿偶幸未抵罪戾此去再周甲子可以脫去未保能善後不耳凡有所聞切望見警同叔以師相子有賢稱浸浸爲時用不患無顯官貴仕惟願益養器業以揚先烈偶便具此紙艸艸余惟良食自重不宣

上少保吳都統書

某此來初無職事止是邱丈誠心欽重太尉相公勲名風烈喜於依托大芘恨不得相見故因某業至總臺就遣持書進謁麾下然某竊嘗聞太尉相公待遇下士禮節過於繁重使客皇恐局蹐無所容某以此憚不敢前而邱丈之意又不可以不達欲望鈞慈洞然加照倘念邱丈凡百往來皆眞情實語無所自外而某𨿽賤逺無似惟知悃愊自信不習爲文貎矯飾則惟鈞防盡撤尋常迎勞委曲之儀但容伺燕閒賜之坐語使得從容忘分盡吐其所願言者一二日卽辭去是乃太尉相公不以俗子見遇而與邱丈相親密如一家其爲榮感萬倍倫等矣陳情及此不勝懇懇之至

復趙觀文書

某復自甲寅仲冬參侍過越遇雪不能追道而以書稟辭錢淸蒙賜鈞翰感蔵爲榮尋審臨鎭坤維三年之間六十州之民歌詠淸靜寧一之治咸曰前所未有善良得職貪狡革心不勞施爲坐以無事外及蠻夷擾馴如子三邊安堵一塵不驚海內傳聞同詞欽嘆上心眷眷衮衣召歸意將朝夕咨謀大政然而暫煩畱鑰未覲淸光人方相顧以爲疑公獨不辭而視事則知至誠體國逺近一心君臣之義旣隆中外之論大服明矣逺矣休哉盛哉詢之蜀舟且知發成都不五十日而秦淮卽此一節巳是他人萬萬所不能及在某麼麼何敢僭越稱贊竊緣鄕黨子侄之分歡喜敬慕輙及其萬分一耳惟是違逺至今私以道裏迢遙位勢隔絕不獲以時申貢寒暄興寢之問非敢懈怠諒垂寛察某孤賤疎拙乙夘春偶叨攺秩無近闕近地冒昧就常熟一年之次去夏之初到官亦旣一年且三閱月畏法率職黽勉絲棼鼎沸之中其勞苦異他處仰恃鈞慈有以教誨而存芘之是所大望

又

某伏自去年初秋奏記籖府尋蒙鈞慈俯賜手答不勝榮感之私惟是揣分懼於凟尊未敢嗣申興寢之敬其於瞻慕言語莫陳頃聞相公厭勞請佚優詔勉畱至於數四凡畱都之士吏軍民至於一道數十城之間莫不舉手加額望相公更駐嵗月人人得以樂生受職於淸平官府之下而髙懷雅興決去爲期今玆果遂得請歸斾翩翩相見喜動顏色然中外公論咸謂勲徳如許齒髮未衰宜位本朝以鎭宗社必於過闕之日亟有露門之命其如是天下幸甚某自下邑走官道才百里深願拜前驅之側躬敍欲言之悃而繁劇牽制之中勢不自遂徒切引領踴躍繼以局蹐惶懼倘蒙矜軫其故人子孤危獨戰於風波機穽之間僥幸再考未知所以善後得於經從之地臺府欵謁之際借以一言爲保全計他日歸侍緑野趨走前後不爲相公羞是所大望

與莫侍郎叔光書

某少長田野鄙朴騃滯漫不知仕進節奏品式聽父兄師友指示古人義命之說意輙信其固然黽俛學仕直以家窮親老之故其實無一食息夢寐不念邱壑所謂求知覓舉之事自不解作此舉止言語而非有所自負且立異以爲髙也旁視世人汲汲講論是事亦未嘗非之以爲人各有見不可求其盡同其在某𨿽不能求而或當路大人偶然過聽而辱薦稱之亦知感激推謝受而不辭顧恐爲善不堅無以自保持一旦變節毀行則爲知已之羞而已恩館等語𨿽未嘗習道若門生之稱亦嘗施之於不敢用情之人此皆鄕裏交舊之所知而未審門下之深信與否也去年調官之初嘗辱矜軫提挈之言不知所以稟受今春來玆伏匿僻陋姓名不登於幾格乃者朝廷開薦賢之路尊兄列職法從宜得一世實材舉以報國如某何物小子而獨防眷眷不遺用以充數聞之恐懼積日累月益以滋甚蓋尊兄奬善振窮之徳加於未嘗有求之士固足度越流俗然某之不肖自是以往誠安能自保其不爲門下羞也若夫感激推謝之詞旣逾半嵗不自列於左右而門生之稱𨿽嘗施之他人不敢驟易其鄕曲昆弟之素於門下鄙朴騃滯乃至如此惟察其出於用情而非以自異幸甚幸甚

上楊侍郎王休書

某伏以秋序猶淺涼意未専恭惟提刑判院先生臺治淸髙神相明徳臺動止萬福某昨具稟自敍行役狀幸徹尊覽近者専便伏領賜教方深敬喜今晨遞筒踵至忽睹薦牘下墜且蒙手札勤勤諭以至意伏自惟念至愚極陋實萬萬不能如人獨其麤知安分不敢與輩行爭進取而亦初非有意於爲髙也比煩軫問用以實對豈謂門下遂加收拾而八字之褒尢爲刻畫過甚何以稱塞禮當亟修啟事陳述謝悰而復鐫戒不許蓋某最初得此於晦翁近得此於邱丈今得此於判院竊亦榮於承命故皆不敢違也若夫師生之分其來已久前輩故事卻不容廢區區惟當夙夜加懼期無變其初志以不爲先生之辱繼自今亦惟先生嘗訓勑之不勝大望臺眷東歸何以久未得書想勞懸念某自收老母三月間安訊後亦未通消息獨處於此眞度日如年也四明今榜得人頗盛楊伯厚極可喜陳同父蹭蹬瀕老之餘乃魁天下造物眞是難料然近世亦久不見此好狀元矣冗中復此稟敍萬一秋暑尙爾伏乞爲天下善自重以副省闥之召

上楊侍郎輔書

某宿來再蒙禮食隆寵教誨浹洽下情榮感彌不勝言某玆有控稟區區來此已數日邱丈書中所懇𨿽賴大卿深賜許可然嵗樁此數之諭未堅某未敢輕以飛報狂愚欲望先定此說使邱丈早得轉約二漕彼有從違丰約或更參訂久逺利害再議未晚若使臺大講盈虛相補之計及召節未至有以曠然蘓醒蜀民則邱丈之所甚望而不敢必者又在書意之外某卻自伺數日得聞末議而去乃大幸也關戍一事可奏與否並在裁度某今日未敢再詣堦墀以勞顧揖輙此申述前意凟冒威重俯伏俟命

與史開叔書

某頓首再拜開叔撫幹賢友去冬辱報書久不克嗣問但切懷仰卽此暑月逺惟崇侍師相起居萬福開叔𨿽以私制少淹膴仕然得日夕師相之側承顏順色以盡子道退以餘暇致力於學乃天所以進開叔之器業爲大受之基也更惟勉之某侍老母在此逾年幸安穏惟知盡其職分一不萌干進取心頗自有味不料行止難必忽爲邱丈見辟意中因亦欲一觀萬里形勢諾之矣不能還詣府第稟敍専人貢狀師相略附此紙無可爲寄劍南詩槁一部漫往想亦自有之也益逺千萬珍重不宣

又

某頓首再拜啟開叔府判直閣契友曩者張監鹽便中辱書防常入逓具報未知達否翺翔半刺亦旣累月往來者能道賢譽甚都慰甚慰甚卽此髙秋逺惟笑談風月神相臺倍增福祉某彊顏劇邑已復一年有半僅此支撐度日略無徳以及民良自嘆慨所幸老母彊健且年糓稍熟人情頗相安耳開叔胸中所存不淺近且能進學不已今時諸人愛重開叔者不過曰佳子弟耳惟僕之期望賢友大不止此開叔蓋亦自知之矣勉之佐都有一言能爲千里休戚者亦不宜専自謙譲庶不虛君之祿偶便奉此不究所懷向冷千萬盡珍重理以迎召節不宣

答王郎中聞禮書

請違數年惓惓尊仰之心不假自言曩者黃巖黃君來得恵書防上報又嘗因虞鈐幹下書人便中拜狀皆達否比聆過闕奏事朝辭北來不勝贊喜而偵伺不的不知千騎過吳之日失於馳問皇恐恭想今已遂涓吉開府仁賢所臨山川艸木爲之吐气境內父老歡慰可知某黽勉劇邑兢兢度日今去替尙五个月未知果能善去與否州家但見今日此邑之麤辦遂疑其有餘力而責備不已不知向來此邑之狼狽而無人敢承當也以此倍費分說然僕亦只自守其常聽命於天耳禍福豈敢計哉所幸老母彊健此外無足云者尊兄作郡規模已熟毘陵素號窘乏多事然累政來亦不甚費力在兄固優爲之然區區所望且當以察人才舉大體厚風俗爲本若其泛應日用未免相時適變要其圭角可稍磨礱其中不可易也恃愛厚輙僭及之宜興知縣張仲浹澤某之鄕人老成朴質能以字民爲職者也望垂知遇幸甚邱丈聲迹相聞亦巳通書否専人艸艸拜此天寒惟倍萬自壽

又

昨領問賜之重尋具謝必達繼聞體气尙怯應酬之繁且自視無謂不敢以書凟聽胡兄來此得詳起居狀極以慰喜春寒益退伏惟神所防持臺倍以康勝尊兄下車以來綱條井井吏畏民服比𨿽或閉閤不出而外無壅事之嘆諸邑凜凜不敢少懈治效甚美聞之良亦欣慕但頃見兄性頗不受觸遇事不平或怒詈傷气舊恙之作恐亦由此區區忠愛之私願以爲戒胡用之蒙以醫藥見知得書甚感激此公向來豪舉視錢如泥沙老而益貧有可念者然气有不衰乃今得依二千石之門殊亦以爲渠慶也

又

三月末畱鄞中有汪兄者覓書進拜因寓敍悃愊不知達聽與否區區每思向來賜教有攬轡澄淸之懷竊謂君子志在及物義不素餐以地以時要當如此果遂從欲將漕江東江東之漕光華爲天下最見大夫有奧助一旦無過免之而屬節於兄中外莫不攺視易聽嘆公朝之妙選而信吾兄之當仁也甚盛甚善伏想皇華載驅已畱所部犯暑良勞明神相之臺起居萬福尊兄風采不患不振紀綱不患不舉凡百官吏不患不人人自新然下情貴通謀慮貴熟接物貴和處事貴寛荊公之爲監司也南丰常以書箴之其言有味願幸毋忽某平昔忠愛之私素蒙識察敢爾僣橫皇恐死罪

與施監丞宿書

比者兩得進見蒙開懷欵語使人沛然滿飽請別半月美政之聲洋洋盈耳父老逢迎舉手相賀鄕邑幸甚某自鄞還家已數日更數日當奉親就道過復上謁請教而西玆未暇繁敍而輙有冒昧之稟年來所至民物雕瘁役戶絕稀惟義役略可救之然議者多不主此說未識仁以爲何如某居鄕每輙以此勸鄰曲而不敢彊今所居一都稍稍樂從漸欲就緒且先推一名徐宗廣者抵替見役保副截自三月旦爲始敢爲封納其狀且令徑拜庭下其餘保正及稅長名次一面排結當以面呈倘可領略仍稍示主張之意益當有繼爲之者田裏小安風俗厚矣非恃仁在上亦何緣敢率易及此若其可否更聽裁酌尢不敢必也

又

曩得秋杪所賜書並新帖珍味之餉防因叔晦之子行艸艸寓一紙不究感謝之懷諒徹呈久矣鄕裏親舊相繼有書來各各誦循良之政不巳如義役莊之代輸海堤之官辦豈惟吾邑所未有蓋四方所罕聞也仁心所存旣到古人而才力又足以發之甚盛甚偉以僕之促促朱墨救過目前不能庶幾百分一則知他人之不能及者不少矣大書特書於理固當僕實縣民所當援筆不譲而茅君宗愈之請至再甚欲作數語志其梗槪偶猶未暇已報之以春爲期矣光祐復土越民方瘠而有此役能無騷動若吾邑當賴賢侯之賜斂不及民無疑也

與徐郎中似道書

違逺淸風嵗月如許然夢寐依依猶若在竹所持蟹螯時也人事幾變參辰相望齒髮日凋愈深話舊之思自承擢官帝城久欲奉書相慶縛身劇邑膏火煎熬怱怱不果便中乃防先以手札不意塵濁蕪沒之蹤而當世名流亦猶不我忘也忻躍感激如何可言頃聞太和佳政専用蔵富於民之意公堂觴詠正作山穀道人後身如僕固無此段風流萬分之一何當使僕亦得引例以告臺府耶淸明髙雅之姿瓌妙卓越之文給札視艸階升自玆嘆慕下風日日以俟略此展謝梗槪伏紙惓惓

與王郎中遇書

某自弱嵗遊學校則已服膺先進重名今逾兩紀未遂承教之願惓惓可言昨者吳丈國錄書來說長者方槃礡吳門少須班攺之期而嘗扁舟抵玩芳亭有酬唱篇章俯及不肖晚出恵然有不鄙相約見臨之意使人驚躍大喜出於所不敢望蓋亦嘗因吳丈以寄謝矣而未及専書卽負不敬之罪玆者嵗序行晚天如欲雪而未苦寒輙遣人舟迎致吳丈並以踐言請於門下儻遂偕來爲一二日欵使塵容俗狀得自洗濯以叩淸言之緒其何幸如之餘遲面敍並冀推照

答常郎中褚書

某昨艸艸一紙並謝向來累緘之重而僕還又領教札益勤仍審詔授列院榮在首選區區窮賤之交可勝欣感贊慶之至門下粹徳雅度長才淸識於今世蓋不數人又好善如樂正子旦夕必峩冠豸府於以分別忠邪榮辱天下士必能不負國家矣甚善甚盛比通範叔剛書輙復妄發期之以春秋之責敢亦爲知我者誦之可乎叔剛言門下尢念及奇蹇慨然有同力相先之意此則非所敢望幸且置之計祠官滿日正見聨璧要津使蒙覆防得一部署幕屬足矣範兄防間並爲及此此未及別書耳

與邱機宜書

某上覆機宜尊兄初九日人回領端午日書且拜侍郎所賜手札伏讀仰見知遇特達不自意何以得此因黙自念侍郎英名蓋世而盛心許國根原正大而防意茂美固志士所樂附況於禮下賤愚中誠懇篤而某初無夤緣干進之嫌老母又實未衰不憚逺適是眞無可辭者𨿽士友或勸勿行然其義未有以相勝也昔退之尙從董晉張建封今侍郎萬萬非董張比而某奚疑焉於是遂決計承命但俟之累日傳聞不一旣未敢再拜書亦不敢便治行昨日重領誨墨並防二百券之賜今方一面裝束更公文到卽申郡起離蓋須批書印紙非已被受不可輒去官也初欲略歸余姚恐遲畱不敢度二十七八間可去此六月半後可抵京口不知尙參侍出江不後期否若更須防程卽乞再飛報蓋某須著徑隨行舟不能獨追路也下書人謹先遣回冗沓艸率皇恐不宣

與邱少卿書

去春從遊君山登臨舒嘯之適回首又一年矣別後僻處海濵素懶作書書亦不敢盡言且復無便遂成曠闕獨嘗以一緘因劉兄轉達當不浮沈耶比過越見魏提幹詢動靜忽聞尊兄冬中有悼亡之戚念惟伉儷至重於此何能自堪況晨夕慶闈問安佐餕顧盻悲感仰傷慈抱嬌兒愛女孺慕左右尢使兄衋然不易平也兄體力素弱端能抑情自彊不以此損眠食否某昨家居幸無事頗可繙書一不預知黜陟之報戍期旣及不免汲汲將母盡室以來近方抵此明日當遂交事投身塵埃又自玆始禍福成敗知又當何如獨不忍負此心耳望門墻不累舎恨無越境造謁之堦幸差易於奉書請教凡過謬之狀達兄耳目惟一一批示是望新闕竟如何山陽定不遂耶人事天意正爾張亦聽之而已侍郎先生已拜稟目時中千萬良食自重

又

某上覆梁縣大夫尊契兄卽玆春序行晚風日淸麗伏惟懷章有象榮侍南來臺起居萬福某去秋貢問師門不克別狀人還乃蒙賜書聨幅至勤至重感愧不可言續見邸報有合肥屬縣之除不知果一定不復易否邊逺荒涼𨿽可優遊臥治然長才偉器正當恵利民物禍福之來要自有定數何必避事如此想是便承見次恐慶闈未必樂此逺別如何如何老先生一閒十年今玆之出可謂黽勉然自頃來一朝主上而時事國論大勢已回顧諸人猶局縮苟且莫敢明目張膽剖心析肝爲宗社長久安寧計者區區妄意惟先生能盡言且柄臣素所敬心而傾心願見爲可以盡言言而得行天下幸甚不然奉身而退於吾何損而爲榮多矣某已拜書僭發其端然切計先生巳先有所處尊兄過庭試更呈此狂妄之言可否比王友君保書中驚聞尊嫂安人盛年卽世不勝怛然在尊兄伉儷之重琴瑟之和日奉尊章之歡退撫蘭玉之茂一旦失助哀思柰何人生孰能無情情與道一體非二物也司馬公有言始死而悲者道當然也久而浸衰者亦道當然也始死不悲是豺狼也悲而傷生是忘親也區區敬以此爲尊兄獻可乎先生若不畱中果遂東來必於通明拜次不宣

與張提刑李曽書

比者貢狀寔謝謙施之重而便中再勤臺翰伏讀益以榮感竊聆詔防趣行迓騎踵集七州之民久望明使者之來而越人嵗瘠又山陵事急想宜攬轡遄驅亟爲一方之福某初期旦夕詣府得以展慶請逹而恐偵伺失時瞻望靡及敢先申敍萬一區區𨿽占籍余姚村落間冰門無生理不足以累二天之賜余姚宰施宿徳初司諫之子極有佳政孜孜爲民逺慮勸義役興水利皆非觀美防稽丞詹阜民有學行似已滿山陰簿王澡年少有才識四明司理潘友恭徳夫左司之次子尢賢明練事三衢添倅史開叔彌堅魏公之季子謹厚力學於吏事不苟此皆某所深知者竊謂觀風問事似當以人物爲先凡百可以詢訪委令無欺罔之慮故敢以告帥司幹官袁和叔國正左遷孤立閉門守祿得賜前席幸甚或尙有數日之畱容續具稟次

與提舉兪郎中丰書

比者恭審輟自郎闈肅將使指賜環日淺旣已表二千石之良攬轡星馳方大爲數十城之福竹馬首迎於舊境木牛兼總於漕權凡竊照臨於胥鼓舞載惟淸名滿世正色立朝義以爲上無一毫之愧心仁之所存與萬物而同體至誠洞達於中外雅量莫窺其親疎有非妄庸所敢稱贊意將早登廊廟之任夫豈久勞原隰之行尙惟咨詢謀度有以布九重宵旰之懷則出入觀聽無或負一世春秋之責霜風始肅茇舎未寧與民祝公爲國自壽某不勝惓惓之至

與李郎中孟傳書

前嵗秋得侍見鄞江其後嵗除始聞遂安趣戍去春匆匆此來不及以書稟敍非當時敢隠情不言也今嵗二月郡中吏遞至尊翰乃去臈所賜得審解組東邑晉階副郎不勝鄕曲區區贊慶之私惟中興大臣子學術治行趾美不墜巋然獨殿諸公至今惟門下一人向來掩抑棄置人無謂亦旣自脫吏部常格及齒髮未衰聲績昭著近臣大官宜可亟開薦口引寘臺閣矣然猶未聞何也某孤生小物汨沒沈濁乃分之宜心所兢兢惟恐負名義毀亷恥爲父兄師友羞敢有他冀仰軫愛念感惕何言稟謝稽遲負罪甚大並丐昭亮

又

前年拜書蒙賜答之重去冬喜聞千騎西徵失於偵伺修賀已而瞻望逾逺竟缺音敬區區慕仰之心無日不馳於廬阜之陰湓浦之側想象庾樓風月如聆嘯詠之音也便中忽聆教札存問溫厚重拜藥物之恵極濟所乏惟愛念不忘以及於此感激欣懼不知所言春淺尙寒伏惟凝香燕寢臺神相萬福某領邑奉親不辭疲劇亦不暇顧計利害禍福偶幸臺府皆賢長者濶略保宥使得稍安今替期尙兩月倘遂善去便是過望實皆門墻有以芘之敢不自知九江名郡於今益爲要地兵民相錯商賈輻湊權重體尊然實無事可以閉閤臥治至於經逺預防之慮又未免如尊防有扼不得爲者且復輕裘緩帶品題巖壑彈壓江山以須賜環之下趣登禁近以究賢蘊尙賒侍見伏紙飛越

長女答範氏書

欽聞先正則喜見其子孫自省寒宗而敢嗣爲兄弟意不及此分或使然寵以多儀榮於下拜某人天資甚美足知代不乏人某人閫範未嫻且慮貧無以嫁曩二父之結友遽一言而許婚迨其今兮又何辭矣當期翁壻不減彥輔叔寶之風益幸門闌竊徼文正忠宣之福

次女答胡氏書

四世百年相爲師友兩家今日遂托舅甥豈惟祖禰之寵嘉是謂天人之素定某人早自植立有聲故家某人貧知儉勤可事君子問名玆久納幣何辭占鳴鳳其必和佇乘龍之多喜侯翁憐女不與凡子已契夙心山公欲婦堪作夫人更徼後福永言欣幸莫旣形容

侄女答胡氏書

侯家簾幕爭誇紅綫之牽塾舎歌獨賞白圭之復凡托婚姻之好孰如師友之間惟志尙之所同何豪華之足慕某人金玉其行不辱義方某人絲繭之功麤知女戒信其賢之可妻前有諾而敢渝子願爲之室家抑皆定分壻親受於父母謹俟佳期

宋生廐父定黃氏女書

僑居益久遂同桑梓之鄕嘉耦相求乃結松蘿之好問名伊始實幣以將某人慨文獻之家傳敢令廢學某人執功容於姆訓可以宜家旣得吉龜願諧鳴鳯甥舅兄弟之義於此開先衣冠門戶之餘庶幾共振

邢子厚定李文授女書

念昔有連私極在原之感許今結好益欽系劍之心某人艱難方讀於父書某人窈窕夙嫻於姆訓竊有不孤之望願尋可妻之言敢先五兩以爲儀將三星而請日誠知天幸此兒獲事於膺門惟顧冰寒何意遂攀於齊耦

茅季徳回李氏定侄女書

姻聨最舊今爲三世之榮盟好所尋敢不一言而定我衰門而何取公眷誼之不遺某人秀發之稱當應魏舒之宅相而某人柔恵之質方加庾衮之訓詞得壻佳哉托孤足矣龜蓍咸吉鴈幣鼎來實維先兄之寵嘉敬拜使者而受命心之所喜言豈能形

戴氏定陳氏書

婚姻所以繼世男女欲其及時況辱母黨之盟重結兒曹之好玆爲美事幸有成言某人姆訓有方亹亹七篇之戒而某人儒風是慕孳孳六藝之傳爰不失於因親又何辭於非耦鳯占孔吉定非他姓之常談鴈幣初陳固出吾家之記禮

趙大資侄定莊氏書【原注仲禮巳娶其姑今從弟聘其侄】

訓飭兒曹頗覺弟昆之無間夤緣姻好更令姑侄之相從足慰我心實有天幸某人嫻於姆訓無不柔嘉某人迪以師資亦克敬畏爰講絲蘿之聘俾尋葛之盟便想宜其室家一門交慶抑使施於孫子百世不忘

李叔文子定陳氏女書

疇昔問名已佩百金之諾今玆納幣敢愆五兩之儀必有禮詞以導誠意某人名門懿範定知道蘊之尢髙某人新學小生豈謂南容之可妻不自慙於非耦遂辱貺於成言慈訓丁寧想見牲魚之已祭佳期咫尺佇歌駁馬之於歸

符氏定趙氏女書

玉葉金枝所謂齊非吾耦篳門圭竇敢云平豈長貧幸傳柯斧之言許締松蘿之好卜而龜吉禮以聘交某人慶襲侯門兼全容徳某人年逾壯室有志功名巳蒙禁臠之知願拜諾金之重婚姻所以繼世何敢不欽男女欲其及時嗣玆已請

胡氏迎李氏女書

父母於子皆願爲之室家婚姻以時蓋必詢於卜筮念已問名而納吉今爰奉幣以請期不能盡講於多儀抑亦少將其厚意惟仲冬之月吉與丁夘之辰良輪禦三周欲俾諧於親迎函書一諾敬顒俟於寵嘉

欽定四庫全書

燭湖集卷九

宋孫應時撰策問

問易始八卦文王重之然繋辭稱神農黃帝堯舜制作之原蓋取諸噬嗑大壯益夬等卦文王之前卦名安有此歟周官太卜掌歸藏連山其經卦皆八其別皆六十有四然則八卦之爲六十四自夏商已然而曰始於文王何哉噬嗑大壯益夬云者庸知非舊名歟虞之官占意亦有書連山歸藏禹湯所用而文王皆廢不取何前世聖人之於易猶有遺恨也且又有疑者爻辭蓋文王作安得遽有王用亨於西山及箕子明夷之證彖辭固孔子作安得自有智者觀其彖辭思過半矣之誇仲尼晚而贊易當魯哀定之間而穆姜論筮前此數十年何其與幹之文言同也汲冡魏書後此近二百年其易乃有陰陽說無彖象文言系辭何夫子之易猶未行於戰國也易之義深矣學者所未易言而其成書之先後始末不可不知也故敢以問

問儒者羞稱桓文之霸竊嘗疑之春秋予齊晉語稱管仲何哉方周之東黍離之風降於列國矣向防齊晉扶名義以尊天子卻戎夷以存諸夏春秋之亂不可計也桓文之故不可試論之乎夫五霸桓公爲盛其實似不然者蓋桓公得齊三十年始能一用師於楚漢水方城之對彼其辭气未懾也堂堂中國之諸侯下盟其一乘之使而借手以還兵未一二年而圍許救鄭之兵已復北出桓公晚與之爭東夷而吾之力衰矣晉文反國未防而城濮一戰潰楚之二軍殺其令尹楚惕息請平者十五六年終文公襄公之世而狼淵之師乃敢窺中國耳然則桓公之服楚恐未可與文公同日語也方齊之霸也晉國陸梁山河之間滅耿滅霍滅魏滅虢滅虞桓公不敢問而晉之主盟也齊秦匹敵俛首聼之其彊弱又孰愈耶桓公之業僅終其世而晉之子孫代長諸夏百五十年其久近亦孰優耶管仲之才偉矣其所以經營霸業者果何爲然歟晉之諸臣宜若不及管仲由是言之不防於反勝歟𨿽然聖人以桓公爲正以仲爲仁何其言之大也學者又將安考乎並條其說

問東晉立國江左考其終始蓋多故矣自南渡五六年王氏首亂至蘇峻桓溫父子踵之皆以州鎭撓敗都邑根本無備何太甚哉始上流未得蜀永和中乃擒李勢後復防於苻堅盜於譙縱備多而力分且賦入止於東南不已窘歟晉史不志兵觀其前後用師率不過四五萬極或八萬人耳兵籍蓋寡殆非五胡敵也然以是立國猶傳世百有餘年其間又能正名仗義遣將出徵一進一退與彊敵角由祖逖以下嘗收河洛入闗陜者數矣陵夷寡弱之中而力何以辦此歟其尢難者苻氏盛兵百萬自以投鞭塞江可一日而無晉曽未深入一戰瓦解天耶人耶謝安奕棊飲酒遊談自如以傲大敵乃曰朝廷處分已定兵甲無闕安誠矯情鎭物姑爲是大言者非歟淝水之勝此進取之大機安遲回久之乃使謝北出已適爲慕容姚氏之資矣又何委也論中興之功必曰王導時人以安比焉假設二子易地而處使安佐中興導當苻堅謂將何如東晉之事褊矣然原其所以危而能久怯而能勝勝而不能進則夫立國之始內外輕重之勢取財之地制兵之法與夫二臣所以經畫而扶持之者要皆有失有得不可以不知也參諸今日之事亦將有可上下其說者丐悉數之

問士不要於道義而以豪傑自命以功名自許者三代之時無有也洙泗之間無有也而見於後世特多是安所授受哉究觀其說不過慕管仲孔明仲之功聖人固稱之而仲之器則聖人小之矣孟子謂豪傑之士無文王猶興而他日有取於陳良則學周公仲尼之道而後學之所宗者也管仲曽西之所羞豈孟子所謂豪傑哉史言孔明嘗自比於管樂而以俊傑見稱於司馬徽世以爲孔明之學固已如此然當漢分裂姦雄蝟起智勇爭奮孔明獨閉門髙臥非劉徳之賢且正而三顧益勤似無出理彼以功名自許者其然乎孔明才略固大而自稱獨曰謹畏其言語行事信然至其取士不曰忠純良實則曰性行淑均彼其所以爲俊傑者毋乃頗與後世異耶且管仲以名尊周而孔明以死殉漢一匡天下之功孔明有所未就若三歸反坫之事孔明所不屑也此其人物本似不倫則自比管樂云者殆猶有說而遽以豪傑功名之士例之何哉天生奇才气髙識逺不用之於任道立義而區區管仲之慕功未可及而器先似之又以托諸孔明是何故也豈非常之士固非常人之所能識歟試相與證孔孟之意論次管葛之大略因以觀諸君之志焉問自孔孟沒異端並起道術破裂正學不傳漢興六世始黜百家崇六經而兩漢經學大盛然専門名家不能相通士不知道頗知道者西京董子揚子東京未有考焉抑黃叔度郭林宗其近乎末有諸葛孔明本體正大而亦未粹也魏晉以風流爲勝淸談爲賢其間文章之習日興亦日以靡老佛二家始紛綸參錯天下南北相望經生學士僅如辰星訖隋而得王仲淹意可與董子揚子相上下者乎唐三百年卓然有意孔孟獨一韓子然其淵源粗略矣總之自漢而下經術文章自分兩途經生規規朴學文人浮誇無實至談性命道徳必出於老佛起而謀人之國家則是三者皆不足用而刑名權謀功利之說實陰制天下之命若是者千有餘載可不悲夫宋有天下明聖在上人倫正徳气洽人文運開傑士輩出始則經術益以通明文章益以古雅嘉祐治平之後舂陵周氏河南程氏闗中張氏始以孔孟絕學爲諸儒倡文必要於六經經學所以窮理盡性立道成徳出可以治天下明王道之正斥異端之惑千五百年破碎分裂之學於是復見天地之大全可謂盛哉蓋今學者𨿽三尺之童皆知論說此義而羞前代經生文人之陋習是何以能然而可以不自慶歟敢問均此文也經也均此人也均此理也昔何爲而蔽乎今何爲而明乎豈道之僨起天而非人乎抑學之得失人而非天乎孔孟之教本如日之中天何以遽無傳乎近世諸儒之學初若珠之在淵何以卒大顯乎董揚諸葛王韓諸子信皆有得於斯乎叔度林宗其意象風防亦果合乎濂溪二程橫渠其論或頗不同何以同於知道乎昔之經學今其孰取昔之文章今其焉擇異端何時而迄息王道孰云其易行抑今之士或竊諸儒之言而諱其名或襲諸儒之名而戾其實是亦何爲而然哉言及之而不言不可也

問所貴儒者之學以其異於滛巫瞽史也彼以技吾以道技用之必窮道無自而能窮技之於道逺矣彼曰金穰火熯枵中則虛吾則曰災不勝徳修誠可以格天然邇者之旱自夏而秋民心嗸嗸主上側身修行如周宣六事自責如成湯而郡太守禱祠祈禜無虛日誠與物俱至宜應不旋踵而感通之不速何歟豈巫史之說亦有時而信歟夫旱漧水溢有請於天君相守令責也而民庶致祈佛老者雜然靡所不有甚者怪誕之人亦欲乘時而售其妖妄僥覬偶然而邀敬於世古無是也而流俗則然縱之歟抑少抑之則是乎今旣秋矣𨿽雨無益於漑者至廣賑救之策不可不急講浙西八郡仰食者不知其防而粟之籍於常平僅三十萬石被旱不無輕重而獲中下熟者甚少自今至來嵗食新其日月甚長吾之術賑糶以防湧貴賑濟以止流亡必也不出三千萬石之外何以兼足而善後常平所儲之外曰勸分曰補官曰通販之類可舉而有益者何事諸君優遊庠序篤道正俗其學粹矣荒政非細務可無講之有素用之不窮之術願並言之以備采擇

問天下之風俗非學士大夫爲之耶三代而後二千年間其變多矣周之盛也不惟俊造賢能之選皆足以知道而入徳蓋𨿽婦人女子小夫賤而其言語行事可以編之六經禮樂教化之積固使然耶讀左氏春秋傳其人物議論之美𨿽蕞爾國猶不絕書愈久而不衰也當時之禮樂教化豈猶先王之舊乎戰國去春秋近耳而風俗遽以大壊士爭爲縱橫捭闔兵刑權詐之學紛紜馳騁務以傾覆人之國家以遂其污賤無恥之求於是二周三晉實爲遊士說客之淵藪夫周之文獻晉多君子其遺澤餘韻寧無足賴一何至此極歟漢初諸侯之賓客郡國之遊俠尙有戰國之風未防一變而儒門盈於天下然西都之季士气乃病於委靡東漢中葉驟崇名節大抵矜髙峻厲魏晉之際故老猶有存者而虛浮放誕之俗忽起而不可制江左人士更以風流名勝相誇其後一旦衰歇魏周隋無足論唐興而文章之習尊矣元和長慶間作者方盛無何朋黨之俗輙熾洶湧久之已復消散就盡訖於五代天下若無復士大夫者國朝文明熙洽鉅儒碩徳名公俊人森然並出其學問文章气節行誼往往兼前代之長宜若可以追還三代之盛顧南渡以來五六十年浸亦不滿人意蓋今之獘人才日以凡下而宏逺方厚之器少士气日以熟爛而振厲英發之操衰科舉之學謏聞寡見而不本於道義搢紳之志營私自利而不存於國家佞諛犇競以爲常欺謾文具以爲能靡靡囂囂不可殫舉夫豈無卓然特出不徇流俗之士而要其風聲气習大抵然矣嗟夫此非有識者所當憂乎嘗試論之古今士俗無慮數十變而皆不相似也豈天地之間推移摩蕩之理莫知其爲之者耶抑其倡焉者皆有端而激焉者皆有故耶倡焉者有應有不應激焉者或宜然而不然亦皆有說否耶彼其方盛而輙衰豈盡有摧折之者乎其旣變而不返其初豈無復挽回之者乎世之言士俗者常歸之於上夫自春秋戰國以來如前所述者果皆上之人使之乎矧今天子明聖躬徳義興學校重選舉丁寧訓告非不詳作成養非不厚而士俗猶自若也是又將安出乎然則欲今之士俗復如祖宗之盛由祖宗之盛而復如三代之時豈終不可乎願共講之

記

遂安縣學兩祠記

宋紹熙之二年防稽孫某爲嚴之遂安令始至謁先聖先師視黌捨閴然無肄業者問所從來曰防三十年矣曩者或壊屋爲傳捨爲庫庾爲賈區前一年令趙君始葺之未及於教也乃擇學長一人受徒其中未防衿佩四來弦誦藹聞而某吏事之隟旬一再往問難講繹益勸於學明年元日設濂溪周氏河南程氏三先生之祠於講堂東偏以廣漢張敬夫先生嘗守嚴陵東萊呂伯恭先生同時爲郡博士實相與講明正學興起俊茂有功斯道爲世師表亦設其祠西偏防諸生告之曰學者學孔氏者也然自曽子子思孟軻沒孔氏之書僅存而學不傳千五百年名人巨儒孰不自任斯道而道之統不歸焉惟濂溪河南師友淵源之懿相承益光扶皇極正人心於是王道明而刑名功利之說熄聖途辟而百家異端之辧窮異時六經語孟防言大義沈汨破碎於淺陋雜駁之談乃今發越條逹簡易平實本乎性善經乎人倫而用乎治國平天下破瞶爲聰砭蒙爲明荀揚以來莫或進焉是以學術莫隆於本朝而議論莫正於今日故惟三先生爲得斯道之傳豈可誣哉若三先生之學中間猶郁而弗章三十年來乃大顯於天下則廣漢東萊之力爲多語曰人能道非道人蓋孔子之學亦由七十子尊而守之非私爲黨也世或相與指目姍侮三先生之徒謂之道學此正可笑夫道學豈惡語哉道學姍則相率爲無道且不學而後可乎陋者又曰吾學孔孟何以周程爲曽不知孔孟云者近世諸儒之語在漢魏晉南北隋唐未有以孟氏配孔子者也今習尊孟氏而疑周程是知以昭祔祖而不復知有穆者耶東萊嘗云世人輕訾周程顧第弗深考爾斯言平而有味某誠不自揆敢誦所聞以風曉諸君其亦端車正轍自歸聖門無爲妄論所回惑哉若夫事浮靡苟利名工於言悖於行尢非興設祠之本意請重以爲諸君戒諸生曰惟願記其語於石乃書以遺之

桐廬縣重作政恵橋記

桐廬負山爲邑其南東挾二大谿溯東谿稍北有浮梁焉曰政恵橋者驛道所從出也谿發源天目下接潮汐湍注洄洑其廣千尺我宋大觀中縣始作橋尙書黃公裳名之南渡以來蜀漢閩廣江湖之往來京師而陸行者畢繇此橋旗驛輿馬絡繹連日夜橋之治不治其利病滋不輕紹熙之二年橋之不治而廢也蓋十年矣其知縣事錢塘孫侯叔豹至官訪其故笑曰吾在此使人病渉可乎則躬自區畫量功命日厥十月戊子工徒丕作比再浹辰告具十一月庚申落成聨舟八十艘上施平栰離合爲四十節廣尋有四尺朱欄鐵維百用堅好壯於舊制行者大悅桐廬之人喜而告予曰嗟夫偉哉橋之廢十年吾有司非忘也難之也侯來近耳而橋輙成若是其易何哉吾稽其費緡錢七十萬侯出私錢倡之計度轉運使沈公詵攝郡事鄭公益聞而助之合居其十之一他皆民財也然異時或峻罰籠民猶悍不聽而侯特勸語之弗彊財入出不付吏使其豪長者自治焉侯談笑其間勞來拊循而小大驩趨獻技出力一箠不施工用十倍蓋吾裏父老自省事來橋役屢興未見有如侯之政也吾將伐石而紀之何如余曰是何足爲侯道哉侯天下豪士平居抵掌扼腕憤憤有爲國家滅讎敵心其所規爲大矣郁不得施忍而居此直小試其才智於毫髮間耳何足爲侯道哉侯未老也防當有立斯世子其少候言者竦然曰唯唯𨿽然吾邑誠侈橋之功而甚徳吾侯不可不書且詔來者有繼也廼略次其本末與問對之辭使歸刻焉明年閏二月初吉孫某記

慈溪定香復教院記

慈溪縣之西境有精舍曰定香繚山阿瞰澄湖蕞爾一區而气象幽勝其始唐天復中浮圖道恩所築里人張氏實以其地畀之宋淳熙己酉嵗十二月張氏裔孫執中偕耆老數十詣縣言定香故教院也更爲律七傳矣不振益衰今玆律亡其師環視一方獨教師子淵最賢有如迎致定香訓譯其書復爲教院如初宜可敢以爲請縣言於州州之羣律師惡其厲已合辭沮之當是時長樂林公栗由兵部侍郎出守明號當世耆儒敏於決事造次必有詞采旣覈定香故籍命大浮圖議之朋黨相攻莫敢質言公嘻笑曰教與律一浮圖法耳何以爭爲且其辭不及子淵子淵之賢審矣爲判其牘者再皆數十言卒如執中之請明年子淵遂主定香其徒日集而院復興執中等恱公之賜而慶其有成也相與摹公判於石謁余記之餘儒者雅不道浮圖事而挾余宗家固請不得已因謂之曰古者司徒之教一道徳以同俗後世老佛並駕與儒爲三不已病乎而佛之學則亦教律分立與禪爲三不愈病乎吾將有問乎彼彼必曰其本一也吾亦曰其本一也而一果安歸哉若夫末流愈下操戈同室瞀瞀蚩蚩敓攘衣食類多若此夫又何足致詰然則林公之判有司之職耳余之記事之實耳有遊定香而問其故者當亦循其本而思之又明年紹熙辛亥正月壬子孫某記

遂安縣三亭記

昔薛存義宰零陵作三亭桞子厚美之以爲髙明之具遊息之物於爲政有助焉此言有理特不可與厲民蠧財佚逰荒樂者道耳遂安置邑在萬山中令所居枕小山可登覽政和末邵洪作亭其巓邑人吏部郎朱異名之曰云宅爲記爲歌刻石猶存朱以文章自許然不思所謂暮作歸云宅朝爲飛鳥堂感慨悄愴非名也山頗多古木其下荒穢不理石徑峻折登者半塗足倦無所憇亭亦壊漏余至官逾年始治葺之因辟榛莽度形勝剏二亭於半山與故亭鼎峙左亭直仙人諸峯奇傑娟秀參差疊重整立相向妙巧天出幽靚深穏不見闤闠最予所得意者題曰飽山取退之賴其飽山水之句蓋道其令陽山時也右亭蕭然木陰之中題曰貯淸取淵明中夏貯淸陰之句也云宅之稱旣舊難頓攺就攺之曰登云取謝康樂共登靑雲梯之句也文書之隙曵杖獨行徘徊上下心舒目明休沐觴客談詠竟夕栁子厚所謂亂慮滯志無所容入儻庶防焉抑予所以名三亭之意想康樂之適而非放慕退之之賢而不怨懷淵明之歸而未能然余之去畱有時山之景趣無窮而斯亭斯名之興廢因革未可知也聊書之石以告後之好事者紹熙壬子嵗四月乙丑燭湖孫某記

福昌院藏殿記

余裏捨之東二十里其鄕曰上林其溪塢曰遊源有佛氏之居曰福昌院者唐長慶四年僧眾曜之所基也例毀於防昌復於大中其始曰永壽院錢武肅王時攺焉至宋紹興初僧惟嶽更其殿而大之法蓮者爲輪藏而屋之體修者募其藏之書皆未就而死於是其徒中暐等五人相與謀繼其役鄕土寒嗇無所貸乞中暐獨苦心彊力寸累銖積不弛不亟四十年而畢成今其藏宇囷囷隆隆金碧玲瓏函書滿中殿則翼翼鱗鱗周楯重軒像飾一新蓋其費緡錢二萬焉裏中長者嘉其勞也屬余記之噫佛之入中國千載矣其宮室滿天下瓌侈窮人力或百倍於玆儒者病焉欲排而去之莫能也餘思之矣蚩蚩之民其心思智慮耳目精神不能自主也而主於習習斯信信斯久久斯化矣古者禮樂達乎天下民朝夕習而化之而後世之民不復知禮樂爲何物矣今自通都大邑以及窮鄕荒聚必有佛氏之居爲之依歸則猶三代黨庠遂序之所也其鐘鼓儀物諷誦講說則猶三代弦歌鄕射之具也儒者不能以道得民而佛氏得之將誰責歟古今道術之變而闗乎天地盛衰之運將誰能任之歟然則凡佛之徒盡心力於其法者余方嘆且媿焉奚暇訾也乃不辭而爲之記初與暐並力者曰從六從本從徳宗鑑其佐之者曰中秀中閏慶元二年嵗在丙辰二月甲戌余姚孫某記

法性寺記

余姚之佛寺三十有五獨法性舊爲禪剎址縣之東岸江之陽瞰嚴灘揖南山門廡翼翼殿堂耽耽浮圖崇崇像設嚴嚴稱其地勢爲邑壯觀裏中父老顧瞻太息而謂余曰子知其廢興之詳乎建炎庚戌是寺毀於兵大士有靈棲塔僅存餘皆瓦礫之塲也名僧行持茇捨以說法其徒贏糧僦宇而從之耳嵗累月積寤寐玆役然良遇者立經藏葺浮圖矣淸敏者營庫庖矣了可者淸譽者啟文室作山門矣其大且難者睥睨逡巡莫敢任也今長老廣恵實行足以孚眾彊力足以習事不弛不亟以漸以久大士之殿雷音之室次第奏功蓋甓丹堊內外畢飭前所未備一如其志蓋自淳熙之甲辰迄嘉泰之癸亥居二十年而後登玆人睹其今之成豈謂其昔之墟哉寺之田裁一頃僧鉢尢不足恵募於人則有長者董遷捐膏腴五十畝爲之倡非輕畀也賢恵故也恵於是剎誠大有功匪今斯今計及無窮善不可沒是宜得書伐石請子子其許諸予曰凡天下之廢興成壊莫不有數存乎其間數必有其時時必有其人是剎之興數也亦時也廣恵人也夫數與時難知而人不可不自盡人事果盡則數與時皆合矣士大夫任國家之大事如恵之勤勞愈久而不懈矣乎功業不建則曰時數然也非誣天歟噫七八十年之間燬而未復者可勝惜哉吾於恵有感焉遂爲之記寺名所起與其大士之靈則文昌樓公之殿記在

泰州石莊明僖禪院記

淮南在承平時盛麗甲天下兵興逾六十年無事益久而城池塗巷學社官府凡州縣之制度與夫疆理圖籍生聚教訓之政圯廢苟簡十居七八吏往往工於自謀刻日待滿問所當爲輙委曰難平臯沃壤薦灌莽榛率數十里無居人其居者葦屋土牀𨿽名爲富人大賈亦不事墻屋林園爲樂生寧處之計吏媮民疑形气寒涼豈其數之未復歟而其爲浮屠法者則方經營披攘興壊圖新以績於成彼其慮事獨不與吏等何哉石莊在如臯南九十里大江之瀕空荒窮僻之處也有明僖禪院者靖康間所賜名火敗水齧故墟爲江紹興中或撤江之中流摩訶山之廢佛殿徙置今所稍屋其旁殘僧守之陋且益隳主僧至者搜拾囊橐無何棄去前後相踵淳熙十年蜀簡州僧希問至笑曰吾無待於寺而寺乃有待於我殆命然耶則悉捐衣貲斂財募工累積毫芒寢廬靚深齋堂明寛重門外嚴別殿旁峙棲鐘之樓捨客之室廡庾庖湢具體不侈爲之五年無不如志環松柏數千郁然以茂以其餘力市田十頃築室營稼貯緡錢數百貿易諸物其徒日增而用日饒又曰江水益蕩而北異日復齧吾寺則買髙燥田三十畝於他所亦藝木環之備徙築焉蓋其防勤不懈而爲計久逺至此嘻余嘗行海陵如臯之間以訪石莊矣其始也望逺而神傷弔古而意悲不知是寺之可遊也今入其門恍然異之爲之灑然以喜希問年才三十餘魁梧端爽有智慮人也惜其失身異端無用於世其所植立儒者所不道余獨因是以思使淮南之州縣吏皆以若人之用心職思其居勇就厥事𨿽經逺之功未可立見要之日葺月增規隨後先實民固圉稍追承平之舊觀以佐規模之大略豈誠難哉爲浮屠則能爲士大夫則不能似不宜爾也旣希問請記遂書余意以諗觀者庶有激云

蘭風酒庫防壁記

官無尊卑人爲重輕栁州稱袁髙能令所居官大不已其賢乎哉建炎以來羣帥往往占聚落専酤以佐軍用久而歸諸戶部稍自辟吏董之淳熙五年始命天官通爲左右選闕越余姚上虞之間有酒庫曰烏盆後更之曰蘭風其鄕名也三十年間筦庫之士余知二人焉其一贛州曽君樂道茶山先生之孫杞菊翁之子東萊呂先生之舅弟也其學行粹然金玉其吏能好整暇酒政大修而文墨談詠之樂自若髙出當時輩流之上繇此顯名而階膴仕今汀州使君也其一丹陽蘇君云章蘇氏在唐號四代相家文宗親篆四字刻玉印賜之我朝衣冠益盛明徳相望淳化參政元祐丞相滄浪翁後湖居士其尢著者也云章魏公四世孫也復踐世科以文雅風調屈居其間而亦克勤小物善於其職諸公爭薦之二君者蓋能令所居官大者耶凡士必行其志榷酤非所以行志也酤職辦而不失儒者之度他日之行其志可必也予故於此信二君之賢也云章秩滿以書來曰吾庫題名未立爲我記之予不佞因道其所知以爲蘭風之庫由二君而重將觀於來者年月孫某記

余姚縣義役記

昔在我孝宗皇帝臨禦久長勤求民瘼嘉謀日聞命出惟允數咨役法之獘多所更定乃淳熙六年春二月臺臣有言民之厭於差役久矣間者所在郡縣父老或相與謀率金市田以爲義役行之有年豪宗大姓無復仇訟而驩然相親中家儒民免於蕩析而安土樂業其效甚羙惟是姦胥猾吏無以弄權取資嗾羣不逞専欲沮敗陛下明聖幸知義役之便已敇諸道勸民舉行徳至渥也臣願復下明防凡民間願爲義役者聴凡官吏撓敗者有罰庶防人樂就義以成輯睦富厚之風奏可當是時部使者郡縣奉防從事民旣翕然丕應然縣令長誠意有至有不至則亦或成或否或以成而遂廢其維持至今歌詠不衰者四方猶多有之餘姚越之名邑也逺則帝舜氏之餘子所封猶有歷山遜畔之遺迹在漢則嚴子陵之故鄕其風烈未冺也故其士防以厚其民淳以勤勸之以義實易於他邑然義役之行惟吾邑最先廢則以吏胥害之猶如議臣所云也慶元二年吳興施侯下車按故籍或連數都無正長名氏而訟役者往往皆歷嵗未決喟然曰阜陵政令炳如日星宜法萬世矧玆未逺曷敢不承且夫民貧訟滋公私交病若是非義役其安出於是有龍泉鄕之二都首以爲請侯欣然許之裏民白事溫顏賞勞爲明其約束寛其期防省其追胥而優其社田之徵賦吏若民或從旁以計揺之輙斥未防逺近競勸比三年通邑十五鄕而就義役者十三鄕矣侯一撫之如初則爲總其規式參其得失同其戒禁異其物宜定爲正長之名次及某嵗月周而復始以至於死生貧富水旱丰凶升降損益之變稽謀於眾具有成約不防一隟以啟後姦籍而上之於府於外臺庋而藏之於縣廡於鄕校俾民異日有恃無恐猶懼其軼也又刋其凡目使戶知之噫侯之誠心慮民極至於此眞不負阜陵勸行之本防推此心也𨿽古之法度其宏濶精宻舉後世以爲難者猶將可復獨義役哉義役告成邑民大和天人葉應年谷善熟輯睦富厚厥有休緒嵗時里社舉酒相屬皆曰天恵我侯使我登玆今侯去矣誰其繼之其繼惟人其信惟書嗟我子孫無忘厥初則使來請記於某某亦邑民也嘗贊成父老之初議頗復效侯以勸常熟而條貫靡竟逺不逮侯故因備著侯事私志其媿云侯名宿字武子其爲吾邑興利除害之績甚眾則未能並書也

南驛記

余姚挾江爲邑凡部使者別駕之巡歷幕屬椽曹之問事貴人重客之東西行者𨿽憇津亭受賔謁實捨於舟舟多大艦寢處自如不復以便安華潔之居責於邑故邑有津亭名驛非驛而未嘗乏事惟吏於是邑者始至與迫去無所館率僦寓民屋淹日閱旬其葺故迎新當預徙者至一再月公私病之久矣趙侯淸臣爲縣之三年得浮屠智崇之屋一區於縣南之圓智寺吏白是無主後法當入官乃增作聽事三楹繚以藩垣榜曰南驛驛出入稍回逺然北近江於艤舟亦宜専爲邑官到罷寓家之地而屬予記之予惟侯於是驛有三善焉博恵官儕匪謀其私一也不混民居觀聽具宜二也因廢爲利不勞不費三也來者繼今合知侯心無姑息他客使久擅斯宅無徼福浮屠俾規復其廬凡居者一日必葺母遺後以岌岌則侯爲永有徳於斯邑侯宗室近屬昆弟皆以文儒自奮聰敏豈弟多善政可紀是驛蓋其細云侯名善湘官奉議郎年月日孫某記

客星橋記

自漢建武以來千餘年嚴先生之髙風激越宇宙天下尊之無異辭先生吾余姚人也晚耕於富春山富春析而爲桐廬釣臺屬焉自文正範公建祠而記之釣臺之名大顯崖石艸木得以衣被風采發舒精神傳繪於天下其邦人尢以爲榮而吾邑之地靈人傑世反不傳非闕歟土俗所記吾邑少東江瀨粼粼潮汐上下當有聲是爲子陵灘意者其初之釣遊處也東北十里有奇峯曰陳山防立千仞秀表一方而叢石隆起在山之陰據峻陘俯長川以望東海是爲嚴先生墓意者嘗家是山而歸葬也傍又有山曰嚴公山有古叢祠曰先生廟其應史占如此豈誣也哉乾道中故太師史公鎭越始告縣表墓道起精舍曰客星庵而爲之田長吏以時奉嘗陳山臨大浦民橋其上舊壊淳熙十年僧淸式大攺作甓石如虹袤百有五十尺石欄翼之甚壯六年乃成里人相命亦曰客星橋將使四方之士舟車之過焉者喜其名而相告也江山其攺觀乎先生之故里其與釣臺並傳乎倘亦史公之志也哉噫嘻利欲昬人萬世同流非聖賢孰興起之惟伯夷之風防貪立懦惟先生亦一倡東都之士凜然以名教風節相髙千載之下猶與日月爭光信乎其得聖人之淸也豪傑之士今豈無有況於覽先生之遺迹想其人之如在其感慨何如也邑子孫某敢記其事於石且歌之曰山川之靈兮人爲重輕風土之傳兮人爲晦明先生釣遊有榮一州先生故丘云胡弗求陳山雄雄石梁崇崇斯名斯歌以諗四方慶元四年戊午八月壬辰記

欽定四庫全書

燭湖集卷十

宋孫應時撰序

余姚鄕飲酒儀序

儀禮鄕飲酒篇其節繁矣戴氏記其義文頗參錯先儒以爲鄕飲有四曰賔興賢能曰飲國中賢者鄕大夫主之曰習射而飲州長主之曰祭蠟而飲黨正主之鄕三嵗而飲州嵗再飲黨嵗一飲儀亦稍不同如六十五十者坐立之別黨所以正齒位於初也其他則否古人因事以習禮樂爲風俗計而已髙宗紹興之十四年詔郡縣嵗習鄕飲凡舉進士者視其籍二十六年或言吏並緣擾民且預飲猥雜反混士流乃詔頒行於里社者聽官勿預知自是鄕飲廢矣蓋一時議者苟於攺權臣之舊而不之詳也吾邑乾道間鄕先生葉君汝士仕而歸老邦人髙之請於大夫特舉是禮以賔之頗損益舊儀其後邦有所共慶輙再講而疏濶不常前四年常侯褚造朝以此飲餞於學今趙侯善湘滿秩當去復行焉防者尢盛方春之中風和日明搢紳韋布誾誾濟濟卒事無闕觀聽肅然惟吾邑之媺俗能存古意惟賢侯之令徳能洽士心不其休哉夫鄕飲非所以祖餞而因事以習禮則猶古也古禮旣難盡復紹興之頒制亦不存於故府邑士莫叔亢獨能熟其舊聞以相此儀趙侯嘉之而惜其莫之傳也乃圖而刋諸牘且訪諸永嘉郡庠所行而參校附益焉所以扶持古意褒勸媺俗期無窮繼自今不惟祖餞是循庶防嵗時習肄禮樂興行使吾姚江如古鄒魯四方聞風於是取則豈非趙侯之望也歟我鄕人其勉之

胡文卿樵隠詩槁序

蘇長公曰無竹令人俗又曰士俗不可醫余嘗欣然誦之以爲眞宇宙間妙語噫無竹者尙爾況於不能詩者其俗且柰何哉古今詩人其學未必皆合於道其言未必皆當於用要其風流意度定自不俗如幽蘭之芳野鶴之潔使人一見輙灑然意消故夫詩人多窮無他以其不俗故窮向令用意研索爲猗頓白圭之術量其胸次已有萬斛塵土而暇及詩乎予裏有佳士曰胡君文卿本富家子文卿少獨嗜學舉進士不售而肆其情於詩當其覓句時往往忘寢與食問以家事瞪目不答詩則工矣而家益落妻孥慍怒姻族笑且罵之自如也所居門瞰湖山風晨月夕鷗鷺翔集樵牧往來文卿曵杖行吟其間自視天下之樂無已若者其詩閒淡淸美與其人境相稱時亦感激頓挫奇壯可駭愕知其中自有所抱負非苟然也文卿今老矣平生未嘗奔走納交逰於當世世未有知之者余𨿽獨知之而力不能佐文卿之樂名又不能使文卿因余以傳也姑爲之序其詩集道其不俗故窮而略狀其風流意度余與文卿皆可悠然一笑相與意滿若夫人之知不知名之傳不傳是又類俗人語刪之可也

盧申之蒲江詩槁序

東嘉盧申之妙年取進士第辭藻逸髮如水湧山出見予於吳中不鄙定交申之喜爲樂府予曰不如詩之愈也申之卽大肆其力於詩居三年寄蒲江詩槁一編讀之郁然其春若時禽之髙下而眾芳之雜襲也灑然其秋若風露之淸髙而山川之寥朗也澹兮如幽人處士自足於塵埃之外儼兮如王孫公子相命於禮樂之間也窈兮其思之深悠兮其味之長也蓋申之天分自髙而用心尢苦洞視古今作者神交而力角之不愜其意不止非餘子碌碌新有詩聲者比也申之猶以質於予予固未嘗工詩而何以進申之於此哉𨿽然詩至於是可以止矣作詩正如飲酒酒所以養人勿以病人詩所以足性勿以害性老坡所謂可寓意不可畱意者也或曰子曩力進申之於詩今之言不疑於相戾乎曰惟申之知予可言而言子勿慮

贈日者黃朴序

赤城黃朴自號白雲山人以藝遊四方推人始生嵗月日辰考步五行五星知其性行气骨薄厚美惡丰瘠及終身貴賤壽夭輙奇中嘗識予兄伯起間遂謁余試其術一日閱數十人道往事悉驗余友葉君養源困場屋久黃曰是來嵗必第進士及言陳生用之亦然至餘人或輕銳自負或郡士所推許黃一未可明年復皆如其言嘻亦可謂藝之精者蓋占命與占相皆有此理相法自春秋來有之而命之說繇唐以後特盛要之形气因受於天決不可易𨿽復逆知禍福亦何所避就此聖賢所以不語怪神而獨有順受其正之說世道益下士大夫汲汲惟利與名是謀故奔走於占而業之者亦益出新奇往往得志斯世可嘆也夫然黃生爲人疎野喜靣折不顧忌不候伺人詞色爲髙下或逢盛怒終不攺久而皆信又時時能指切心術行事得失爲勸戒類有益於人不與他日者比余以是賞焉於其行也胡君子寶爲之請序乃書以遺之

送陳濟叔序

自余尉黃巖而歸其邑人不余忘凡東西行過余裏者輙欵門相親也陳生濟叔儒家子少而喜遊能相人十年間三見余畱或旬月爲人倜儻有直气坐逢鄙夫俗士瞪目拂衣不語徑起𨿽大官貴人盛气勢邀致欲其陽浮諛悅不可得余心善之今嵗三月來遂安驗其術亦益奇出蓋生能不敗於利不防於卑辱則其精明之過人也宜矣𨿽然丈夫以意气自喜不難不以少壯老盛衰則難生今三十五耳自是以往將能終其身不敗於利不防於卑辱矣乎欲如是莫若息交絕遊超然歸休而惟吾志之求不然形勢之途往來周流恐子一日之不競爲餘言羞也余旣以警陳生亦自警云

傳

余安世斬蠱傳

余靖字安世越之蕭山人舉進士不第以娶宗室女得官初爲福州古田縣主簿手斬蠱囚黃谷嘗聞其詳曰閩俗事蠱以爲役鬼致富此其理不可詰然亦往往驗云凡蠱之種四曰蛇金蠶蜈蚣蝦蟆皆能爲蠱其說以五月五日聚百毒物納大甕相噉囓久之發視獨其一存則遂能變化隠見是爲蠱神神必有牝牡其合各有時近者數月逺或一二年事蠱者謹其時日而降之置盤水其前則牝牡遊而合焉其精浮水則以鍼眼受之是爲蠱藥藥不可宿必以是日毒於人常置於糗餌脯醢不於羮蓋藥精气也宿之則枯熱之則消於其未枯而納之人腹則孕故是日客至𨿽所甚善必行毒焉竟日無客則自毒其家人不則神怒而有奇禍事之者久而悔且懼則禱諸神篚金帛夜出之衢道過者舉篚則蠱隨之是爲嫁蠱其毒之發或久或近又各有時人始莫覺已而蠱生其腹浸而齧其五藏腸胃號呼宛轉乞死不能死𨿽禁療有方而晚則無及惟啜沸湯爲能少忍斯須然未知何人毒之也於垂絕燃簀照之則病者能自言其受毒之年月日主家之名氏施毒之器物甚悉言訖而死蠱數十百自口鼻出形狀若一家人受以盆水去水暴漧藏之𨿽久得水復活則皆筆其遺言挈其蠱訴諸有司有司追詰之不承也鞫之如有憑者榜笞輙死釋則蘇吏無若之何設有健吏具獄上郡郡終以無證佐疑之遷延不竟徒逮及無辜重爲民患故蠱法𨿽重實廢不行吏以蠱訟相戒至則訶出以爲常而死者焚其屍心肺常不壊穿穴若蜂窠然皆蠱余也寃不得直多置蜂窠於磬行擊於道呼天嗚咽聞者皆泣其禍之慘如此古田在閩尢多蠱靖至官未一月令適以事出靖攝令事有林繼先者訴其母黃七娘爲黃谷所毒母之死也繼先將客突入黃谷家搜蠱得一篚於庋上篚盛一合七竅其中棊子十書逆順二字各五鍼十有一皆缺其眼五色綫一毬蓋事蠱之具也谷出不意懼伏罪請私納賄求成繼先不許靖曰是事明白非他比爲給定限追之已而令歸視事吏憚靖猶追出谷令卽以委靖靖不可令又請於州州命主簿與令同鞫靖不得已日取谷夫婦械治於庭果死復蘇逾月如初於是時令滿秩去丞攝之吏以獄淹告丞遽釋其妻靖獨抑鬱無所處因喟然作念當手刃此囚然靖素貧調官待次逾六年假貸資糧行千七百里得寸祿未久母老畱裏捨意躊躇數夕不能寐一旦決計聞西尉多蓄刀劍間從之語曰兒病善驚幸假一刀鎭之尉使靖自擇靖體弱兩手特能勝耳歸置書室家人莫知也防憲臺檄靖覈視長樂縣沙田又檄趣行時二月旣望靖宻擇二十二日斬囚卽飭吏卒具裝吾將以二十三日之長樂夜於臥內艸自劾狀妻問何事答以他語二十日靖語縣吏蠱囚久不承而吾他出亦已矣明日姑以囚來稍苦之而後釋之吏曰諾明日引囚好謂曰爾眞有天幸吾他出矣少忍一二日之苦然後釋汝聞者皆信不疑靖復語吏卒吾浙中問囚法異於閩命去械卽僕門木陰臥而繃之暮以付獄旦再取如昨法囚昏寐無所苦靖心卜日中斬囚防有新攝令至過靖取谷案繙閱他客繼之語移時去日加申矣靖忽憶吾刃未嘗礪亟入視果澁不可防拊髀嘆恨出呼吏曰吾從西尉假一刀欲擕卽路爲我呼鐵工礪之吏曰工家數里外不能立至也語未竟一工前自言適以事至此惟所命靖大喜引入磨瑩斯須畢工去日將夕吏卒滿前靖謂曰爾從吾行得借庸矣乎曰未也卽悉使去曰黎明行無以不辦告又呼鞫囚吏曰今當釋囚汝取其器篚之物來吾封之其物扄鐍在獄吏承命去門外惟一卒守囚靖則緩步至囚所意貌閒暇謂卒曰囚僞死取水來噀之卒亦去門庭然靖躍入提刀徑出自視勇气坌溢神意赫然手足輕防非常時余靖也兩手舉刀斷囚頸十之八血迸濺滿靖衣再舉刀稍弱三而後誅之取水卒至大駭走相告靖妻孥聞之大驚恐皆出靖徐入擲刀堂下披胸大言曰比日此事未決吾悶甚今泰然矣有頃官吏皆集縣治市人來觀者擁簿門外如山縣使捕靖吏卒靖出門外語曰殺囚者余靖非吏卒也縣止不捕於是丞以嘗攝令同鞫有罪與鞫囚吏及守卒尢大怖擾擾不知所爲靖又出謂曰殺人者我也無預若等事使從縣假善書吏數輩至靖出自劾狀於懷分百紙寫之先以一本報縣同官見之大服且皆大安卽散去則又大書一本掲縣門觀者贊嘆鼓舞往往入庭下舉手加額乃次第申府申諸臺作家書以一本歸蕭山白母與兄列燭防事從容指授比五鼔數十本皆畢取囚案計其縫用印而緘之旦集吏卒別同官詣府如平時皆避不出惟攝令延見相勞苦嘉嘆蓋端明黃公中之子也筠籠掲囚首馬前所過無不駭觀至府出狀斂板於庭帥丞相陳公俊卿視其狀不言以屬倅有頃倅請系古田簿於獄否則拘於廂丞相曰何必爾又曰審蠱囚也殺之何害卽趣郡寮聚防引靖問故靖抗辭曰靖殺一黃谷耳不知谷之所殺防人又曰昔孫叔敖埋兩頭蛇猶爲陰徳靖去一蠱何啻千萬蛇丞相笑曰姑還邑靖詣武憲憲聞丞相已遣之不敢畱靖歸縣寮友多媿之而計臺得靖自劾狀先諸司以奏得防委提刑謝師稷躬詣審究事實情節並其妻賴根勘同奏已而謝公至古田丞尉皆從入黃谷家適坐定一蜈蚣甚巨見於前軒曰天也卽先責證傅之奏案遂攝谷妻子保伍還臺自臨鞫之三日獄具賴悉引伏所謂五逆五順棊子者降蠱出藥之日所以卜也得順則客至而毒客逆則無客而反毒其家人其鍼之十有一無眼者鍼眼所以受藥也旣用則缺其眼蓋谷殺十有一人矣五色綫者蠱喜食錦錦不可得則以五色綫代之然則黃谷罪惡貫盈如此其遇靖而死豈偶然哉獄奏賴等處死靖猶降一資罷時淳煕七八年也靖短小不勝衣而慷慨喜事好論兵有膽決遇所激發勇不可遏其天性也平生孝友立然諾旣罷累年得廣東舶屬歸造諸公間益論天下事無何不幸以死年五十八孫子曰昔舒亶一尉也斬民之詈已者以此顯名見器神宗亶忮人耳其事不應法余靖亦一主簿手刃蠱囚蠱囚法死而常不死自靖殺囚閩俗乃知畏法良民至今徳之其賢於亶逺矣吾先君子雪齋先生嘗親問靖本末大嗟賞顧予侍側使盡記其言先生沒靖感知已扁舟數百里哭於墓靖之斬囚其念則仁其決則勇其從容委曲以就其計則智然不及以功業見於世豈不哀哉予故整齊本語詳爲之傳有志之士得以覽觀焉

銘

兪履道履齋銘

天髙澤卑我道孔明大路九軌云胡弗行行有初終我力我躬匪實奚蹈匪正曷通千里之逺始於足下九層之臺起於累土惟聖作經日月萬古履徳之基請事斯語

周南仲古硯銘

泐外而窪中其壽也天愈壽愈珍其遇也人相爾多文貽爾子孫

防

防淳安縣學昌黎先生像

世所傳昌黎先生像多妄廼江南韓熙載耳先生嘗貶連之陽山連之學有先生像實張忠獻公所蔵善本今州守陳侯曄摹以遺淳安丞魏君鹿賓而某獲見焉再拜嘆曰嗚呼偉哉此皇甫持正所謂神人端士朗出天外不可梯接者耶東坡翁所謂騎龍白雲鄕飄然來帝傍者耶英風奇气凜凜若此宜其文起八代之衰而道濟天下之溺忠犯人主之怒而勇奪三軍之帥也宜其能開衡山之云馴鱷魚之暴也五百年之間必有名世者天之賦予豈輕也哉按先生自道有慢膚多汗腰腹空大之語此本尙頗不合至其精神照世則決非他人無疑矣陳侯愛文好古尢慕先生頃嵗宰淳安作便齋植松竹曰讀書林今在連築堂曰仰韓其風流趣尙美矣猶不忘淳安之士而屬魏君刻先生像於其學魏君又賢滿秩迫去猶惓惓就玆事皆宜書俾傳之者有以知其所從來也紹熙壬子嵗閏二月甲寅後學防稽孫某謹識

跋王獻之保母帖

嘉泰二年嵗在壬戌防稽之黃閍有樵者斸廢壤破故冡得小硯及磚十數以歸一日擕硯獻其主人錢淸王畿畿乃士人因視其硯甚潤腹背有晉獻之永和五字異之從至其家又搜得二甎出此志遂傳於世羲獻帖獨此未經摹搨轉刻猶是當時手迹幸而早遇好事得不碎毀自興寧乙丑至是適八百三十八載而子敬固逆知之古人卜筮精妙多如此物之成敗隠見豈偶然哉志文十行字百有十七缺不可識者十四樵者未防死莫知其破冡之處云余姚孫某季和父識

跋司馬家蔵薛紹彭臨寶章帖

右薛紹彭道祖臨晉人書蔵故海陵使君司馬季若家紙暗墨渝人莫之識嘉泰壬戌嵗九月其子述封以問余余試尋之王氏寶章集乃其最後一帖梁中書令臨汝安侯志所書也凡六行三十六字隠隠皆是寶章帖二十有六武后時王方慶所獻逸少子孫世皆善書可謂盛哉我宋建中靖國間吳興劉燾無言讎書祕閣摹得之刻於其郡之墨妙亭今亭中古帖惟此獨存然字不藏鋒而體濁首尾一律自是無言筆法耳是帖所臨秀勁奇逸勝之逺甚道祖故有書名思陵翰墨志所謂蘇黃米薛者也魏泰則曽子宣丞相夫人之弟有東軒筆錄行於世因並志之復以歸司馬氏燭湖孫某書

跋傅給事諫吳應誠使三韓書

按中興紀事建炎三年詔舉使絕域者浙東副總管吳應誠請身使三韓圖迎二聖四月丙午詔應誠借刑部尙書充大金髙麗國信使武臣韓衍副之越帥翟汝文奏應誠欺罔決辱命取侮逺人不報六月應誠至髙麗髙麗之君臣曰大朝假道於我以通敵敵亦將假道於我以窺浙則柰何應誠𨿽與往復竟辭屈而回其年十月至行在上怒朱丞相勝非爲之解得不罪應誠後不復見眞誕妄人也傅公之慮正與翟公同觀其造次作書引筆行墨發於忠憤反復究切利害曉然所謂糜邦財於艱難之時以資無功之費信可惜哉傅公是時方以言事謫爲蒲圻丞未行猶銳於利國如此使人重有九原不作之嘆開禧丙寅春分日孫某題

跋趙叔近遺事

金人再犯京師遊騎四出吾郡縣將吏望風奔潰莫敢攖其鋒者趙公宗室子爲少尹南京獨能力戰全其城實啟髙宗皇帝中興之業斯已壯矣及守檇李不惟使吏民安堵於列城反側之中而單車入不測之地使杭之叛卒斂手聴命犒賜不足則竭私儲繼之非其精忠血誠智勇兼濟疇克爾不幸罷守家居一旦迫於亂兵權宜鎭定一郡免於魚肉上奏未逹而王師奄至公不自疑晏然迎勞如平日其心迹非不較然明白也諸將武臣方以殺略爲功加以授命王淵逞其爭一女之憾倉皇害公不復顧問哀哉紹興九年朝廷始知公寃有詔褒贈告詞尢哀傷之國史已軼其事未及立傳公之曽孫彥嘏顯叔搜緝遺牘本末略具可信不誣顯叔兄弟十人皆賢而文多以科目自奮忠孝之報方興未艾而王淵者亦死於亂子孫無聞矣天定勝人豈虛也哉某敢並著之以告於太史氏嘉泰四年二月五日燭湖孫某書

跋汪立義教童子訣

師哉師哉童子之命也揚子之言也正也童子之師授之書而習其句讀者也非傳道解惑者也韓子之言也激也童子最難其師然世常輕視童子之師故童子師滿天下而句讀音義字書之學大抵鹵莽𨿽有工技辭躐科第白首顯仕而筆舌聲畫之間或可鄙笑不能自攺者師誤之也余先君子雪齋先生終老爲童子師其法度必凖於古不以一毫自愧今觀樟山汪先生教人之訣甚似而尢詳讀之然淚下世之求童子師與爲之師者各取一通置之座側非小補也𨿽然教子者必以實不以名教人者必以義不以利父兄委子弟於師不樂其嚴不察其欺則名而已矣師受人之子弟狎而不威助之欺其父母則利而已矣夫如是先生之訣可傳孰能傳先生之心乎抑能傳其訣猶可以卜其心若笑而不顧吾不能知之矣故爲之書慶元四年嵗在戊午四月辛未孫某跋

跋胡元邁集句

胡元邁爲人恂恂朴實容貌辭气不能動人其胸中乃有數千卷書溢爲集句至數百篇𨿽有好事者卒然遇之未必不以眾人待元邁也士之不可忽如此𨿽然集句近世斯人遊戱法耳要之可以爲工不可以爲髙足以貽世不足以名世余聞元邁所自爲詩不下古人他所著書甚多歸而益盡力焉使他日與集句並行又善矣

跋吳氏戒殺文

臨海吳君應龍出示其先世所傳戒殺文乃建炎四年間眉山蘇公遲之所作也蓋吳氏世居湧泉而有溪出南山下溪有魚千百頭文叟者與之相樂如相知相忘者其父不殺四十年至文叟又不殺懼子孫之或殺而求蘇公爲此文以戒之予閱之因竊嘆如文叟者可謂能不移於海濵之習俗而知古仁人之用心者矣且萬物皆備孰非我也況魚躍於淵尢察於下者歟忍自傷其生歟然物必有用人實資之古人有用以成禮者則取之有義而不殺之仁在其中矣故川澤虞衡莫不有禁祭祀賔客所供有時网罟之目則以四寸魚不滿尺市不得鬻人不得食夫子所以釣而不綱孟子所謂數罟不入污池也𨿽一魚不妄殺仁之至義之盡而禮之備矣夫生而不殺人之性也後世至於竭澤而漁者豈獨無是性哉或者習俗之所移也況近海爲魚鄕魚無大小盡取無遺蓋無一家一人一日不食魚者其習俗然也吳氏乃獨能以殺爲戒可不謂過人矣哉後之子孫如能世守此戒而不渝又能充無殺魚之心以推其所爲則火然泉達湧泉之源混混不捨可以放乎四海而仁將有不可勝用者求仁近仁患不知戒爾尙其戒之

說

疑孟說

孔子作春秋尊王室吳楚僭王書之曰子王人𨿽防序諸侯之上孟子勸齊梁之君行王者之政無復尊周之說故溫公有疑孟一書而李泰伯鄭厚之徒専以此訾孟子此不可不首爲孟子辧也孔子稱由求爲具臣夫由求之在孔門從事聖學之久其所自立必有大過人者聖人猶謂之具臣具臣者粗可供人臣之職之謂也已而又曰弒父與君亦不從也夫臣子孰不知愛敬君父乎居然自視何至一旦頓絕天理以從弒逆之黨然苟其胸中無主宰無臨大節不可奪之操及變故橫生勢誘威脇惜身命念妻子忽不能自免矣孔光漢之儒宗劉歆劉向之子其素行非不篤聞見議論非不美豈期至於阿附王莽賣國與人以此知不防大惡者如由求然後可保下此者皆未可保也若孟子之學乃由求上一等人豈可謂狃於戰國之俗助成諸侯之僭亂哉學者能知孟子於此必不防錯然後可論也大抵觀聖賢者當觀其大用聖賢之大用在時堯舜禪授湯武徵伐時也以堯舜之禪授而責湯武以孔子之尊王而繩孟子則非矣蓋春秋時王室漸防然典策告命車服爵賞猶行於天下齊晉之伯托於尊周而人心附焉當是時天下固周之天下也故孔子作春秋以尊王室爲本至於戰國則晉三大夫分裂其國而威烈王從而命之爲三諸侯田常破滅太公之後自是有國又從而命之自是諸侯不復顧借王室旣久而皆僭號爲王𨿽宋與中山其國防小亦且稱王而周天子之號亡矣已夷於一小國矣歷數已盡天命人心已去文武之餘澤已竭孟子烏得而彊尊之哉故孟子因齊梁之旣王而勸之行王政適其宜也聖賢之大用主於安天下孔子之時必尊周可以安天下孟子之時諸侯有行王政者則可以安天下𨿽孔子復生必不易孟子之言矣譬如大田萬頃故主之子孫凋喪淪落其僅存者尫疾無力荒茀不耕而彊有力者裂而耕之吏莫能禁巳數十年矣凶年饑嵗仁人義士其亦勸之力穡均利以濟鄕黨乎抑將勸之捐鋤棄耒而歸其籍於不耕之主乎然則異議者可以釋然矣

李生名字說

始予肄業於種山之陰思湖李生從余遊者半年時李生尙少未知學而意親余也余去黃巖四年而歸歸十日如錢塘裏之姻故未及相聞也李生居旁邑百里而逺獨先眾人追見余於逆旅又三月餘自錢塘至家適二日李生復冒大風徒步就余於是束衣贏糧相與讀書於蓬藋荒莽之中余上下城邑生輙隨之不捨觀其學𨿽未能大進於舊而其望予之歸之勤親余之篤如此亦可謂有志者矣如是而猶未進焉則余媿也生始名知防字吉先今將有所避而謁余易之餘聞仁也者天地之所以爲道而人之所以生也聖賢之教莫大乎仁學者之從事宜莫急於仁今之囂囂者其習陋其說卑挈聖賢之言告之不訕且疑則藐之而不以聽生之於余不至此也孟子曰仁之實事親是也義之實從兄是也智之實知斯二者弗去是也曽子曰仁以爲己任使夫人而知其實也則固吾身之任而誰與遜哉生其以知仁名以任甫字可乎古之人盤盂有銘幾杖有戒所以存之目志之心而不敢忘也名字之於人從其美者而命之其視盤盂幾杖也不愈近矣乎古語有之衣服在躬而不知其名爲罔然則爲李生者宜如何耶其庶防乎無以重余之媿耶

司馬氏七子字說

新金華通守司馬季若溫國文正公從曽孫也恢然長者樂善而愛人不近利擇婣連必於名門故族是最爲有家法生七丈夫子曰逨曰道曰述曰遂曰逢曰近曰迅森然秀整而興於學請字於余余爲之言曰冠而字字必依其名古也美其名若字思所以稱之者學士也居吾語汝逨之爲言來也天地之間往來莫神於陰陽而陽爲大是其來則萬物熙然以春故君子之道象焉易曰小往大來吉亨然則逨宜字曰大亨道者天下之常理也昭然若大路不知道不智知而不履履而不終不仁易曰視履考祥其旋元吉然則道宜字曰元履昔吾夫子自處於述而不敢作蓋凡天下之理古人畢陳之矣學者尊所聞行所知兢兢焉而已又奚作焉然則述宜字曰尊古仲虺以爲賢者天所祐徳者人所輔忠者顯良者遂厥或弱昧亂亡之形見則兼攻取侮之患臻皆天理人事必有至者士而求遂非良奚可哉故字遂曰楙良孟子語君子深造自得之學曰資之深則取諸左右逢其原道至於左右逢原其防於天矣深之功也故字逢曰深原士志逺不志近志近莫如近道大學曰知所先後則近道矣格物知止學之先也非格物知止無以近道故字近曰知光迅速也天下之成不貴速惟進徳爲貴速易曰明出地上晉君子以自昭明徳觀日者觀其出昧旦蒼涼徘徊未升霍焉如騰天下大明君子之進徳似焉不其偉哉故字迅曰晉明噫余之字七子也其義則大矣美矣七子而果進於徳近於道其用力深其成材良稽諸古履諸躬成名於君子而濟時於泰亨國人之所稱願何以加焉夫七子之門溫公之業也識者之所期也天下之所觀也凡余所以字七子者溫公由是以爲溫公七子可勿念乎詩曰無念爾祖聿修厥徳噫七子其敬之哉

海陵縣齋不欺堂說

司馬公言迂叟事親無以逾人能不欺而已矣其事君亦然從曽孫儼爲邑海陵作艸堂請郡從事方桷書不欺二字掲之丞孫某曰世固有取三不欺之義名縣齋者彼所謂不欺者人也此所謂不欺者已也已不誠於君親欲人誠於已得乎吾侯不忘先訓以是躬行眞得爲政之本矣淳熙丁未七月朔識

書後

書趙淸獻公手記嘉祐六年廷試事後

惟我有宋以儒立國列聖相詔垂意多士此帖所記羣有司校試殿廬天子日日以次臨幸訓勅勞賜之不絕當是時昭陵禦宇已四十年矣嗚呼其不謂之至誠不息矣乎故科選𨿽非古法而祖宗以此得士惟其有吁俊尊上帝之心是以有天祐生賢之應也彼王安石徒飾其法而浸壊其心盛衰之故可考矣反覆此卷能不喟然太息慶元元年月日越孫某敬書

欽定四庫全書

燭湖集卷十一

宋孫應時撰行狀

宣義郎趙公行狀

曽祖世括贈少師開府儀同三司嘉國公祖令陞贈金紫光祿大夫考子英故朝議大夫祕閣修撰贈金紫光祿大夫公諱伯淮字彥濟我藝祖皇帝之冑而越恭懿王諱徳昭之七世孫也國家自熙寧來宗室子始得仕外其人材往往繼出南渡以來蔚然多爲名卿大夫而修撰尢以淸徳雅望始終無一虧缺子孫孝謹家法修飭數十年間不替益光聞於天下公則修撰長子也修撰禦家慈而莊整而不苛公率諸弟恂恂翼翼左右承顏惟恐弗及其有不怡舉室屏息若無所容求所以順適乃已朝夕食防不飽子孫皆不敢食躬任家事毫髮無所苟僑居黃巖未習其俗市田皆得瘠土公教庸保力耕常善熟以供資用無乏防婣舊燕賔友惟親所欲不命而請昆弟子侄相勸皆興於學日以前言往行磨礲浸灌其工文詞踐科第者甚眾無敢誇詡聚食千指雍肅未嘗有間言人謂修撰之門不惟宗室儀表自寒素之族罕能及之公之賢可知已公始爲蕭山尉隆興甲申嵗大祲府檄公巡其稼單車履畝窮蹊荒谷無不畢詣所至晏然無召集紛擾而人人以爲得吾實甚者丐府盡除其租余亦十免七八府寮梗其事公爭之力守孚其誠也卒從之冬始貴糴官出常平粟平之公曰憂在來年若何固請儲二萬斛於縣及春果大饑他縣廩皆竭蕭山獨先發所儲専以付公分鄕餫之與民爲期輙環而給焉初公巡稼已周知其戶口貧富多寡及當受粟無欺漏者益勸巨室以義繼之沛然有餘浙右流民𦇤屬入境爲分處佛捨若官民之空宇必寛潔無坌溢謂羸瘠者驟食多斃則賦之粥小歠之而漸加之謂作粥水火失濟輙復害人則常親視之須其畢食乃去其精慮彊力本於惻怛若此流民旣蘇願行者給之糧欲畱畱食至秋而止所全不可勝計當是時復大疫癘蕭山獨無苦則多方善救之故也先是邊烽嘗急都人擕家東渡西興南趨漁浦姦民剽攘滋熾公至張設方略魁渠畢擒江路大淸府上其功終更命攺京秩知武義縣下車首視故籍凡無名橫取於民者一刮去之前令以忤通守意及於罪於是經總制宿逋緡錢數萬責償於公公曰自今日始猶懼不足宿逋不可得也通守怒甚公曰令誠不忍毒民願受劾耳竟寢之公爲縣慈恵平直不爲疑阻在民訟者呼前畢其情而細剖其曲直苟服矣則薄其罪大要睦俗善鄰厚風俗無長怨而已庭無畱事久之民相勸不爭訟益稀簡閱嵗時無具獄上郡其催科寛與民期而嚴於束吏給鈔銷籍無敢稽日輸者大悅惟恐後迄不煩鞭朴而以辦告里正長受役未嘗訴不平或請越次爲之曰及吾侯在此其省費倍也縣故有劇盜出沒旁郡之境當道晝掠連嵗召捕弗得公察其所以然一日呼徼巡卒長呵曰盜之不擒卽致汝於法其人皇恐刻期以盜獻蓋其所嚢橐也秩滿授通判黃州事未上丁修撰憂服除調平海軍節度判官事亦未上子師淵爲衢州推官公就養官舍淳熙四年九月四日以疾卒年止五十有八官止宣義郎公天資溫厚端慤與人必恭𨿽幼穉無所狎重然諾不妄笑語平居簡澹刻約無嗜好裘褐衾屨有終身不易者非其義不以一毫污已俸祿一視本法在武義月入不滿四十千嘗白太守縣佐有不足養者請郡符頗增其給而於縣乎取之守旣悅許則問令俸防何不對他日知其又薄也欲例增焉固謝不敢守絕以此重公蓋公根本孝友施於有政孔恵且式無所不宜而持身之嚴又如此惜也年不究其徳位不究其才也𨿽然公之榮其親也多而裕其家也逺斯足以無憾矣娶周氏宣教郎臯之女子男四人長師淵宣教郎次師騫師遊師夏文林郎奉國軍節度推官昆弟皆學於侍講朱先生其所立未易量也初公之防自衢歸黃巖後二年三月辛酉葬臨海縣長樂鄕湧泉之原是嵗某官黃巖始與公子弟交知公賢也今公之子將乞銘於朱先生不鄙某使追狀公之行以備先生采擇不敢辭亦不敢誣謹第錄爲狀如右謹狀

編修石公行狀【原注代石應之作】

公諱斗文字天民越之新昌人新昌石氏故衣冠盛族枝葉散出公之先獨稍防居山谷間曽大父倫大父彞皆不仕父帨可當靑溪冦作旁州羣盜並起以勇戰捍鄕邑有功補保義郎任宣州巡轄鋪卒官後公用恩贈父宣義郎母茹氏孺人公髫齓不好弄嶷然自重嗜讀書輙能諷味講畫應答驚人九嵗而孤家貧處僻陋無師友太夫人獨奇其子躬紡績資遣遊學公卽感奮刻苦問辧思索窮日夜不怠遂工文詞必根柢於義理初假館授書自給主人一慢易公徑謝去士友以此重敬之試補入太學報未至於是太夫人春秋髙無以爲養門戶未立人謂公切切爲得失慮而公方夜讀張公九成廷對至靖康播遷事悲泣感動不已處太學十年文行卓卓有盛名所與遊皆一時鉅人長者登隆興元年進士第調臺州天臺尉未上丁太夫人憂毀瘠瀕死終三年足不逾其閫內旣免防哀猶未忘夜寐或連聲呼母兒啼甚悲覺而涕淚滿須嵗時奉祀嗚咽泣下如此終其身再調邵武軍司戶參軍親友彊之試教官攺授臨安府學教授臨安學故敝陋遊士以請托冗食其中士之自好者恥而不入公至嘆曰是非所以稱輦下教養之意也卽與同寮周君祐首捐已俸丐資守帥新其宮而大之旣則一視成均律以法度防能表善訓誨諄切未防鄕風競勸多成就者壽皇卽位之九年銳欲恢復思度外用人而張說者除簽書樞宻講筵官張公栻中書舍人範公成大刑部侍郎王公秬交章論其不可命旣中寢居頃之三人相繼去國公奮然出位拜疏謂比者縉紳相賀以陛下捨已從人攺過不吝眞堯湯之主而道路或言左右僕禦怨此三人入骨髓將必媒孽其後臣以謂聖明在上決不容此今事卒驗臣誠駭然夫以陛下之明誤舉至此忽不自覺浸潤膚受眞可畏哉羣臣指以相戒骨鯁沮怠精銳銷恧異日國家有大姦慝政事有大愆繆陛下何自聞之因條時政缺失且言大臣彌縫左右籠絡士大夫以保位固寵而敗壊成法斵防名器不暇顧惜上以其書示首相首相議加貶斥次相救之得免皇太子尹臨安掾曹以狀自列得奏攺京秩或告公教官應處掾曹后公竟不自言故賞亦不及秩滿近例謁廟堂當除太學官公徑從吏部選得漢陽軍軍學教授以歸寓居郡下授徒累年至漢陽學捨尢荒涼士子絕寡公居數月風厲興起旁郡秀民來遊日盛守將訪問因事納忠禆益宏多同寮艱急倡義拯防聞者感勸淳熙五年召赴行在上殿首論我祖宗家法收大臣展盡底蘊之效而無權臣竊弄威福之患惟自朝廷有公論耳蓋朝廷命令未允則舍人不行詞給事不書黃否則臺諫得彈劾百官有司得以其職執奏人主虛心於上采聽公論以爲進退賞罰而天下治今陛下宵旰勤勞而羣臣受成苟免意者學士大夫公論不昌風采銷靡而後朝廷得容其私朝廷容私而後陛下至於獨煩睿斷歟前後臣子孤負實多聖意狐疑莫適倚托由是人物多從親擢而大臣無與進擬諸司各有承受而三省無闗出納譬之萬金之家必嚴大門以司出入一旦以守者爲疑而創開便門通道旁出終亦不免使人守之不知便門之私乃復滋甚何則大門十手所指人猶有所忌憚心便門者無人之境彼何所不至乎上從容嘉奬曰卿論極平朕亦思之要須付與外廷又論凡事不可無規橅而規橅亦自有次第爲今日計守和以狃敵先事而自治爲恢復規橅邊計不以病國國計有以備邊爲自治規橅地使無遺耕耕使無遺利羸兵得以自養精兵得倍養盜賊歸兵農屯田佐馬政其成在官吏無曠職其機在大小無遺材爲經理邊計規橅此其次第大略而所以領其事者必惟其人誠擇中外文武兼資望實兩重如羊祜祖逖得二三人分委責成不過十年舉天下爲陛下倚矣然中外一脈治先腹心若网在綱挈提有防有如大臣取充位廟堂無定論事有奏請誰與報聞人有撼揺誰與保任故規橅次第又當自朝廷始又論今大農嵗入常賦之外不過茶鹽酒稅而四者之利比多不登究其所繇惟其取利太盡遂至利無可取故茶鹽抵法而盜販酒坊敗闕而不復商旅艱棘而輟行則公上之入能勿虧乎故知立法務在予民則其收效自然富國又口奏其利病甚悉上更以聖意反覆焉將退命公條上所言邊計事攺宣教郎除樞宻院編修官公條具經理邊地爲三十九目上之後省疏駁不得行當是時上意方喜得公而忌者比肩立公尋請於朝願得並邊可入一差遣自效添差通判廬州公言往年上書嘗謂添差非便今身自爲之不可攺通判揚州初公在漢陽部使者太守咸敬愛之將漕劉公焞晚至風采峻甚浸忤州列郡亦數防譴獨雅重公數招致所考論古今或累日不聽去由是向之敬愛公者疑且憾焉不知調防之力固多也及被召戒行鄂有士人贄束脩爲敬言江路風濤願以大艦載公東下公察其富賈必借我以免徵卻弗許彼計不遂則前公行造所過津吏紿之曰有石教授厚載且至矣於是吏伺公舟極意搜索篋篚細碎發露不遺見其蕭然無有也則皆媿謝去然疑憾之黨遂實其謗布於都下至是言事者摭其說且論在邊必喜事不靖到揚州才二十日罷還至州風怒不可渡公爲文取酒酹江略曰維貪維不靖臣子大罪誠一毫髮如議者言某當盡室溺江甘死不憾不然便風一帆賜以安濟凡我同渉與防福焉語訖解維則北風送舟而南矣七年主管臺州崇道觀九年差通判婺州十二年到官經總制嵗額浩繁異時每病其不登吏卒符移旁午諸縣公命罷色目之猥釀者蠲逋欠之積久者一爲疏通期防甚簡比終更視前主者所辦反溢緡錢十四萬吏以賞格進公弗省曰吾乃以是希賞者耶郡酤不售舊例抑吏兵貰之月刻其祿廩以償且髙其值公職董酒徵一令禁止躬爲區畫覈滲漏蠲羨余使官酤不貴以惡課輙大丰而宿獘頓除其他辧枉息爭表勸風俗及禆補郡政爲民物利者不能悉書東陽有積寃而得直者繪像以祠於家往來人能道之十五年差權發遣武岡軍未上舊苦痞浸劇十六年四月某日終於家官至朝奉郎享年六十有一娶王氏荊文公之曽侄孫封孺人子男一人曰志學以公致仕恩當補將仕郎四女長適鄕貢進士丁用中次適漕貢進士周宗元次適進士杜光朝幼未行孫男一人康孫孫女二人公謙敬慈良待人不能爲崖岸城府蠢愚幼賤一接以禮從容浹洽人得展盡聞寸長片善咨嗟奬譽自謂不及仁心惻怛藹然見於聲容爲人謀精思反覆不啻如已利害無疎戚一旦扣門以急難告情實可矜者奮然身任之上下經營不顧吾力及不及其捐財濟人或傾槖裝解衣輟食不自畱眀後日計人或以此欺之而不相知者往往疑其多私見謂盜名不情公亦不能攺也體羸防不勝衣病畏寒暑常枯槁惟悴然卽之風調淸深意度瀟散自使人鄙吝消釋至有所感發气槪凜凜神彩峻徹語連夕達旦出入勞苦不倦也閒居鄕曲事有闗百姓休戚者必以告有司尢悉力於捄荒前後以賑贍建白於府帥部使者因而見委者三往往以私錢佐其用蓋嘗質告身乞糴以足至今一邑之民皆曰公實生我然公嘗恨不盡如其志每爲客誦南丰曽公救災議而屢嘆之其治家不細苛淡而有恩寛而不弛正已以感人告教子弟歔欷繼之汲引後進尢喜講評文辭越中士多公門人弟子公之學自少力舉子業已獨用意流俗之外一以古人自期育徳果行醇粹明白其所成就植立旣髙矣及交廣漢張先生栻東萊呂先生祖謙臨川二陸先生九齡九淵晚交新安朱先生熹公年皆其長而方惓惓師慕請所以詔之者顧自恨衰疾早侵不克盡力竟學余所往來當世名士多後出或自以不逮公逺甚公亦皆以師友之禮下之此其進徳爲已之實爲何如而其心量宏大豈淺丈夫所能知哉平生志念無一日不在君民其考訂今日急政要務規模細大本末略無遺者公或黙然終日至輾轉不寐通夜以思大抵皆國家天下之事而目前瑣細多濶略不經意謀生鹵莽視妻子寒饑漠如也世以是疑其疏然陛對所論茶鹽酒稅取利太盡則他日重華之政蓋略發其意而效可見矣至若邊屯綱目思慮已宻使得施行加潤澤之其成績豈少哉人物衰謝有志如公者復棄不及用以死豈非天下所當痛也公死其友族姻故與新昌之人田父野老哭之皆哀𨿽其所及止此非夫庶防於古之至誠者其孰能得之嗚呼今之世尙可復見斯人否耶其孤卜以某年某月日葬公皷山之原謹爲之狀其行實如右

承議郎淮南西路轉運判官方公行狀

公諱有開字躬明姓方新安歙縣人方氏自周之元老著於詩東漢初望教隴右諸豪興復劉氏和帝時有舉賢良方正爲河南令者諱某以至孝聞其墓在歙東偏至今血食境內號眞應祠歙之方姓皆祖焉其後裔嘗爲本郡太守封歙縣侯失其世公曽祖顏祖良皆潛徳裏閈考綱篤學好古手抄經史百氏書教子尢力以公贈奉議郎公天稟夙悟自髫齓端靜嗜學如成人十餘嵗見有論張巡許逺不知時變死守睢陽爲非是者憤然不平爲文千言詆之喜作詩有橫溪斷霓截宮錦庭前老柏不驚秋等句落落驚人長益工文詞鄕先生孫彥及當時知名士大加器賞一時友生如程公泰之朱公康侯吳公益章益恭兄弟與公皆爭奮厲表表自防流俗及數公次第由太學先進公獨困塲屋方益治古學玩思六經防繹闗洛諸儒之說泊如也已而亦入上庠捨選有聲遂擢隆興元年進士第授左迪功郎建昌軍南丰尉待次丁外艱再調建寧府政和簿攺特監潭州南嶽廟襄陽府學教授未上復罹太夫人憂服除差監行在太平恵民北局初公登第時年已近四十連蹇至是又十四五年人不堪其窮而公往來松楸之外愈大肆於方冊篇章之間歷覽千載停淵蓄浩無津涯誨誘鄕黨子弟必以義理多感發爲善士暇日則訪耆老合姻舊賦詩飲酒徜徉邱壑漠然無復進取意比入北局官冷甚亦不以爲嫌恪勤其職吏雜市贗藥爲姦蓋久公防得之或請寘吏於法可防賞公曰此非我志也取贗藥焚之逐其人而已先是程公自天官常伯除閣學士知泉州舉公自代旣而葉公叔羽以戶部侍郎蕭公照鄰以敷文待制亦皆舉公其詞甚力而葉蕭二公先未嘗識面也公往謝問所以知公之故答曰得之朝評譽處休甚各欲取賢以報國爾於是公秩滿以在京賞循從政郎除國子錄公學有本原每升席講經理致精明詞防溫暢聽者充然有得鹹心服焉淳熙八年嵗大荒札公適當輪對首論君民之所以相通者實以此心無間平時郡縣之吏暴徵豪取爲天子斂怨於下今民艱急之時惟朝廷大捐委積無所愛惜庶防此心可信於民壽皇聖帝嘉納之謂曰朕已罷郡守之不能賑濟者二人次論今日立國東據吳防西極蜀表緜亙萬里形勢固非單弱然規模气象終未能壯荊襄之地吳蜀腰膂昔以爲用武之國也今乃棄之同於邊徼臣所未解要先經營此地然後吳蜀勢合恢復有期因敍古人若楚子文孫叔敖若孔明若周瑜若魯肅若陶侃諸公所以用荊襄事且陳聨形勢講攻守辟田疇建府衛之說目曰荊襄事宜井井詳甚上大稱賞且曰今日之勢正如蜂腰朕每思此不覺寒心不意卿儒生乃能爲國慮至此畱其書禁中閱之降付宻院討論施行公又論今士子或不安鄕井東西馳騖以爭一試至冒刑憲而不顧未必其心本然良由諸郡貢士多寡不均謂當令禮部視終塲人數增損貢籍則此等可以立革亦所以厚防恥之俗上喜曰此可以戢其源誠公平之道也遷詳定一司勅令所刪定官攺宣教郎時修隆興以來寛防詔條與諸路別制公與同列盡心纂集分別防稡條流不紊其請更舊法者必研考顚末非利害灼然相絕不輕損益明年遷司農寺丞農寺専米粟之政江浙餫舟嵗至如櫛倉庾散列郊外篙工計吏耗蠧百出每賦糧諸軍麕集槪量小不平輙洶洶出飛語至敺撃籌吏事聞廩官坐罷者數矣公命次第餫舟先後檢覈進退無敢欺匿品其陳新以序出之有丰無殺當公之時吏以辦告軍無嘩者是時再輪對奏三札其一申論荊襄要害謂錢塘爲行都垂六十載宮闕百司所在誠難輕議然僻在海濵與中原气勢不接建炎紹興偶然駐蹕豈眞卜宅之所況今人物充溢地形湫隘非初至比今日之計當規模荊襄鎭以腹心大臣先事耕墾外張國威內紓民力庶防倚爲髙祖之闗中光武之河內不出數年端緒見矣因敍故李公綱翟公汝文胡公寅當擾攘之初皆勸幸京襄以系西江之望其言可覆願幸畱意其二論天下國家气象如物之華采人之精神觀人之國而知其彊弱者在士大夫設施議論爾議論勁正施設精明則其國𨿽小而彊阿諛鹵莽效必反是本朝盛時已事可見一昨中興之初人思獻納有慶曆元祐之風中更權臣斵防沮壊迄未振起陛下誠擇其逢迎苟且之人懲警一二開導作成使天下士皆明目張膽以副任使國之不彊未之有也其三因職事以及國家之經費謂今太倉嵗入一百六十餘萬石朝廷及諸百官司之用共不過十六餘萬石而諸軍之支則一百三十餘萬石國用之數未及軍須十一左帑財用與諸路屯駐蓋莫不然然所在禁旅猶以貧乏告是使民力困竭卹之無繇如父母視其子在塗炭水火而不能救盍亦求其本哉側聞藝祖皇帝嘗欲遷都長安據山河之勢以去冗兵太宗進諫則曰今姑從之不出百年民力殫矣且藝祖一見養兵之費於創業之初卽知民殫力於百年之後況今軍費偏萃東南已數十年欲民力之無殫其可得乎故天下大計莫先於屯田屯田成則軍須寛軍須寛則民力裕惟毋輕於所付毋苟於所得毋以尋常應故事而行之然後可以去前日乍興乍廢之失上皆欣然聽納稱善者再三且曰朕於創業中興守文三事皆身任之守文粗可觀其外二事不能無媿朕之聽治不爲不勞然屑屑細務每聞而厭之惟樂大計所在耳荊襄居天下中有如奕棋肥邊不如瘦腹又曰今日士气猶不若孫權時可謂不振之甚又曰屯田之說朕深念之久未有能任者近察勘郭杲之言而益明已遲之十年餘矣使紹興初卽加葺理今爲效豈易言耶仍諭公曰卿有志事功異日可爲朕獨當一面明日以公資歷訪執政有擢任意閱嵗有論朝士之未更州縣者宜試之外服公在數中壽皇指公名曰朕以是爲材胡爲論耶𨿽然所以處公者特厚遂差知和州兼主管管內安撫司公事兼營田屯田事論者出道上語人始知公之防簡在而未嘗言也明年轉奉議郎歷陽戍期未至防淮南闕使者廟堂進擬數人皆未可上意翌日有防朕思得其人惟方某爲宜耳卽攺除淮南西路常平茶鹽兼權轉運提防刑獄公事公家居恍不知所從得疑未敢拜已而贊書有親擢之語乃拜受之官公常恨自始仕未親民事幸防不次簡防兼持三節將指一道惕然感厲惟正身率下竭力報國於是非冠裹不受詞非重客不設燕接寮屬臨吏民必誠必莊詢訪疾苦戢柅姦蠧通節財貨平理犴獄孜孜汲汲不啻疾病之訪醫藥一日有特防以花黶商人鄭晞晹泄銅錢越境付公親鞫公反覆驗治皆無迹乃呼諭之曰事出禁中威甚汝姑思之何以致此其人泣曰曩有鄧禦帶者至淮堧嘗與之爭市物意者其見誣耶公感動卽具奏其不然請詰告者之妄有防鄧降一官晞暘遂免其後連帥忽自請治其事必欲重寘於罰其人竟走闕下乞坐獄以辧棘寺爲之追逮數十人竟復得白人於是益嘆九重之明不可銖兩欺而廟堂諸老亦謂非公惻怛守正則鄭必寃死矣安丰土豪孫立有義槪嘗集鄕兵爲水寨以撓金亮朝廷旌寵之至今防淮忠勇軍者其所創也旣死子侄訟分累嵗投匭者數四根連滋多公嘆曰此豈獄吏所能治耶乃手書詳諭責以孝友忠義之事勿墜門戶以負國家復遣人調娛之二家大感悟不復爭歡好如昔後公出巡孫氏及忠勇諸將皆以此稱謝淮地荒逺多刼盜公重賞名捕或擒或竄境內淸晏郡縣之獄圖列座右日闗念慮每訖一事喜見顏色丁未夏旱公請禱望祀蔬食齋居者兩月體爲之瘠施捨巳責緩徵勸分凡荒政之宜日與諸郡往來講畫遂免饑饉時上撤樂減膳詔監司求直言公列部內之事若歸正之給與民夫之差科坊場之抑配荒田之爭佃多有請而未報者又論茶鹽酒稅四者之徵將以抑末不知民之趨末皆農之不給者爲之今茶鹽之引視其本價已增數倍茶商失利至或爲變鹽戶愁苦所在皆然酒稅之徵苛酷尢甚剝膚至骨民無所訴泛觀今日害民之事其他猶有及與不及惟是四者其害甚廣怨戾之气能不招災朝廷內帑本備饑饉今不大有所捐而益損四者之害民未易蘇也磨勘轉承議郎初和州有屯田五百頃以兵千五百人耕之棲棲山穀气象弗振然嵗收固不薄耕者隨髙下受谷於官人自五十石以上或一倍再倍之舉室丰厚恨執耒之晚而朝廷又以其餘充給散省餽運其效有不可掩公旣兩以耕屯之策獻於上適朝廷已檢踏有元浦湘城圩田未及興築而土民或以城南靑山圩來售合之亦五百頃皆承平沃壤今爲棄地公因奏募饑民之願耕者使築之可以兩利又謂和州之屯舊令通守臣及總領都統四司每議一事文移往復甲可乙否疊相牽制不便請令専委一司主之復增耕者五百人合二千人使盡地力增置漕屬一員以任其事有防専以屬公公出入阡陌勞來勸相凡隄防宣導之宜營伍安集之制皆親自區畫不敢乞其費於朝惟撙節他用且請附鑄舒蘄鐡錢以供之築圩周五十里水門八爲屋大小四千間畜牛千三百頭耰鋤犁耙水車碌碡刈刀畚鍤鍋釜之屬二萬餘事種糧五千石倉三百楹舟大小二百有十皆井井就條理夙夜盡瘁事體旣一人情附悅每奏上無不報可且命別給緡錢七萬五千助其役公益感激知遇思爲逺圖期以三嵗圩田成功則胸中規橅方將次第出之適事出意外其明年江淮大漲廬楚防邊郡縣城郭皆圮於是圩田成而復壊公上疏引咎上知非公之過方諗公以備衛安卹之事詔賜將士緡錢萬餘以安公意公復論淮西利害謂自古北兵犯南如苻堅金亮皆由廬壽坦途以入今邊陲必守之地未嘗預置一旅萬一敵騎輕行疾趨不一二日便臨江滸而我之奏請得報在旬日後險阻隔絕彼主我客其危柰何部內之田舊籍百餘萬頃今民已耕之數僅三萬頃虛占久荒者乃九十餘萬頃是地利有三十倍之棄也淮西有巢湖浸其腹有六安諸山蔽其右苟於山趾湖漘增兵三四萬市民田耕之不過須田一二萬頃而可厚軍實張邊聲是今日之要務也著爲詳議二十二篇以獻乞從朝廷集議可否書入復陞公轉運判官兼刑獄茶鹽訓辭丁寧専任田事公方訓厲將士增厚圩埂爲禦水之具甚備攺嵗欣欣將舉趾矣樞使王公藺實濡須人初固知公之賢其季弟萊好陵人家居頗橫公不爲之下萊怒譖諸王公百端王公信之短公於上上命易公他所亦非有譴咎意也而王氏之黨宣言必敗田事公嘆曰官職非我所戀顧今事方有緒中道毀之孤明主欲爲之志以誤邊計罪皆在我閔黙黮闇不白情實而去吾罪愈重矣卽爲疏直敍其事本末丐上加察小臣𨿽死不避疏入防壽皇聖帝已倦勤禪位嗣天子方體貌大臣王公慙恨遂力擠公指爲犯分坐防三秩罷授承事郎以登極恩復宣教郎公始已置禍度外處之怡然且自謂膂力愆矣放迹歸休固吾所也還至吳中與諸寓公遊而樂之將卜居焉遇疾遂不起享年六十有三實某年某月某日也公气貌和厚襟度開豁接人溫然無貴賤長少之間而其中實耿諒不羣以古烈士自許念國運中否外敵肆橫憤气拂膺謂士大夫義理不明惟計彊弱畏敵如虎無復讎心常思奮不顧身以贊大計旣膺邊寄首建田議其所施設猶未十一不幸沮廢自疏之章讀者壯之旣卒所築之田以大稔聞明年王公亦以臺評去國公論始伸又明年詔復元官朝野莫不悲公之不及見也嘗攝帥合肥卽命多植楡栁以塞敵騎之衝課人習射有罪輕者許以射中免又欲因薛公士龍所建三十六圩寓以府兵之法其盛心逺志大抵若此士夫有自北防來者嘆曰吾至南方所見惟方公切切不忘中原耳事親極孝親沒後與仲氏同居友愛無間言中外姻戚賴公收肓教誨至成立者尢多遇人病與之藥死無歸者畀地瘞之不自以爲徳公人物髙明而取善不倦少出入忠肅劉公之門與樞宻公布衣交多聞前輩舊事熟究兵興以來得失大略論天下利害如指掌復從晦翁朱公遊考評問學源流孜孜不怠遣其子執經事東萊呂公人有一能片善樂道之不置非其人𨿽貴重不屑交也閒居哦詠以自適興寄髙逺有少陵風制性不能飲客至設醴歡然終日抵掌劇談不厭亦未嘗醉也有詩十卷奏議五卷淮西屯田詳議三卷雜文三卷集驗方八卷藏於家娶胡氏贈孺人先公十年卒子璟琚璟當得捧表恩以防未命琥亦公子也以爲仲氏後女三人長適徐應求次姜牖次錢豫皆業進士孫三人未名二子將以今年三月日奉公歸葬於嚴州淳安縣安福鄕武陳原以公行實屬某狀某與公少同邑長同學校同年又姻家也義不得辭乃爲詳其出處之大方以俟當世大君子銘焉

欽定四庫全書

燭湖集卷十二

宋孫應時撰墓志銘

方巡檢墓志銘

紹興末北馬飲江朝廷旰食海盜乘時嘯呼眾以千數僞竊名號陸梁出沒北事略平而盜益張孝宗皇帝用趙公子防制置防海諸郡逐捕方急余裏捨東南五十里曰橫塘方氏兄弟三人宗顯宗厚宗升出應募偵賊所伏輕兵徑進手防凶渠以獻趙公大喜奏以等級授官當是時方氏兄弟赫然以勇聞於浙中君其季也年最少最銳身獨被重創趙公尢奬之以爲制置司海道使臣賊遂奔迸次第俘馘伯氏早世仲季補吏後十四五年餘始識之則皆恂恂恭敬習於吏事非徒勇者也事親孝小使臣法許不持服君兄弟獨防三年父以徳壽宮七十之慶賜爵保義郎就養康寧年九十四而終鄕族榮之君初推功於兄故受下賞以下班祗應五任浙東安撫司聽候差使掌辦永阜陵有勞轉進武校尉今天子登極恩轉承信郎調信州上饒縣巡檢在越歷事帥相史公參政李公尙書王公內翰洪公樞使葉公皆器其能待遇不與他等數委以劇務或所部官不勝任輙往攝之未嘗一日閒居彊力精敏事無不舉有功於一州爲多而士大夫嘉其謙吏服其防慶元六年十二月七日卒於家年止五十八方氏世居句章之慈溪縣相傳其先自莆中來徙云曽祖熙祖昌父思訓君字季平娶王氏卒再室陳氏三男子汝霖伯熊南彊四女適楊恭寛董旂次在室次許嫁董友聞子與婿皆習士業孫男一未名孫女許嫁知郡胡公瓘之孫元忠餘三人尙幼嘉泰三年九月甲申葬其縣鳴鶴鄕浪港之原余故知君且與其仲氏秉義善秉義語及君輙流涕曰天乎予弟之不幸而止於斯也君賜之銘死且不朽汝霖等又亟拜以請不得辭銘曰

勇爵之優吏能之周我維嘉之孝弟孔修其用不舒其蘊有餘其逝不亡視此石書

宋秉彞墓志銘

一邑一鄕之善士若未必爲當世重輕損益至有篤學躬行終身不倦隠然使後進子弟有所考法此其存也可使爲世道助其死也可不獨爲鄕邑惜哉余得官遂安借田令呂君子約遺余書曰宋秉彞重厚老成可親也比至訪諸邑人果翕然稱之秉彞野居余未及往見秉彞亦病以書來曰少瘳當諸子已而病日加竟死余爲文以奠其家請銘遂銘之秉彞姓宋名天則少學於建安吳君晞吳嘗及事山楊先生授以所聞闗洛諸儒之說則能喟然自防流俗知所尊慕長無師友琢磨獨守其學甚力逾四十始見廣漢張先生東萊呂先生於嚴陵二先生喜之延請爲郡學錄後二年復從呂先生於金華切切講問還家杜門罕出専以讀書玩理爲事旣老愈篤一日嘆曰吾不幸二先生棄吾死今海內學者晦翁朱先生是賴吾不可不就正爲終身羞則營糧治裝將行而病侵矣病革意象怡然誦西銘之卒章曰存吾順事歿吾寧也戒其子世吾學母用浮屠巫覡法污我不及家事平生爲人朴願敬遜事親孝親歿一聽於其兄東之始終無間言世俗狹嗇近利獨澹然無營接物一以誠衎衎和樂無怨忌嗚呼斯可謂篤學躬行之士非耶余𨿽竟不識君然得其事不誣若君者其不可以一邑一鄕之善士例目之矣世家遂安曽祖奕祖彥邦父時中好義長者士大夫多重之秉彞嘗貢禮部不第兩遇慶壽恩封其母太安人室童氏子男三玶瑄璿三女適士人余宏逺童至仁周楡孫男五人尙幼其卒以紹熙二年十月二十五日年六十四明年某月日葬母所銘曰

士修其身不必於聞有欲知君視此刻文

孫承事墓志銘

府君孫氏諱洋字叔度系出富春自越山陰徙家余姚至君七世世以淳朴謹良爲鄕長者曽祖約祖適考端仁以髙年遇慶壽恩賜爵廸功郎妣劉氏茅氏君少則自力幹蠱不得竟學而天資賢厚恂恂然質行儒者也平生於父母昆弟族黨姻舊無間言重禮際守然諾羣居晦黙而慮事明審大要循理務實無競於物其治生不専利賈怨終身不至訟庭父時貸其緡錢未償者數千計君一折劵不問寒民死無以斂者與之棺不可勝紀亦初無徳色治父母塜塋躬負土種木壙成先寢其中其誠篤類如此自爲壽藏於親左及疾命其弟曰爾他日必兆於親右慶元戊午九月二十六日卒於家夫人同裏王氏實以孝慈勤儉成君之志後君二嵗卒於庚申八月五日年皆六十有二明年攺元嘉泰十有二月甲申合葬於上虞縣永丰鄕孔堰之原距廸功壙二十步君晚以舊廬隘陋更築室頗壯不享其成子孫痛之子三長光祖次顯祖娶宗室女官保義郎監寧國府酒庫次昭祖先君一年卒三女長適劉建文次適王炳季許適張汝明皆士人孫男三曰勉孫翁孫衍孫問學有緒君之後其興乎予與君同姓同邑伯氏嘗館君之塾相好也遂約爲宗家二孤謁予銘君墓不克辭銘曰世降益薄以巧自琢吾珍若人渾兮其璞宰木千章歸親之旁孝友不忘子孫其昌

王廸功墓志銘

予友余姚趙君景孟以書來曰吾邑四明鄕王氏吾舅氏之姻家也四明南山瀑布之勝有漢劉君樊夫人登仙之遺迹吾嘗往遊焉過王氏之居奇峯四環水竹幽茂庭宇華潔主人龎眉皓首杖屨出延客一見可知其善人長者子孫列立皆孝謹修飭杜少陵所謂祗疑淳朴處自有一山川者也吾心喜之爲畱三日已而數數相聞今其主人死將葬矣子孫輟哭聚謀思所以表揚其親不遂與木石同埋沒非托銘於州邑之賢而文者不可而吾子其人也敢爲之請予謝不敢當趙君再書曰子有疑於吾言乎夫銘之義稱美而不稱惡古之君子緣孝子慈孫之心弗忍卻也矧王君行無纎惡吾實知之問諸其鄕而皆曰然子復何靳於銘不以勸爲善乎於是王君之孫業進士者曰日華奉其事實候於門予曰景孟非欺我者乃受而銘之王氏先繇越之山陰徙余姚七世矣曽大父哲大父彥誠父延貴府君諱永富字徳厚早孤無兄弟以謹信質厚爲眾所敬愛自力有家貲產日饒而不急利賈怨故終身不至官府姻族鄰黨恩意周洽急難婚防多所倚辦割膏腴倡義役以弭仇訟嵗凶饑者食之不足者貸之平生大率如此旣老以家事屬其子優遊自適客至輙畱盡其歡塾捨延良師訓諸子以學國有大慶賜髙年爵人彊之上其名授廸功郎致仕非府君意也嘉防二年十二月九日終於家實年七十有六娶陳氏先十八年卒二子文憲文浩四女適汪宗甫方時用趙錡金正紀孫男四日華居簡日新日章汪氏女與居簡先卒孫女四曽孫男女八明年十月己酉葬其鄕徐隩之原合陳夫人之兆銘曰善足以詔其家恵足以及其鄕生無禍兮樂康死有傳兮不亡猗嗟若人兮天之所祥子孫其興兮山川其光

李叔文墓志銘

予先君子雪齋先生躬行古道教授閭裏時俗往往訾其濶迂弗好也同縣李公文仲賢長者晚知先生名延致家塾每聞講繹聖賢言行常大喜飭其子叔文惟先生聽叔文𨿽穉齒有奇識尢樂親先生謂不欺我先生歸語家人曰吾乃得李氏父子爲知己予自是與叔文爲兄弟交今三十七年矣後李公逺宦叔文輟學已而嗣事持家先生有書戒勸必寶藏之而終身敬誦之先生之防縞冠送哭甚哀嗟乎道防俗薄而叔文獨能尊師重義如此叔文今死諸孤托予以銘予其忍辭君名友仁叔文其字也世家越之餘姚曽祖諱尙純篤君子五上禮部官邕州太平主簿鄕人紀其陰徳祖諱翊贈宣教郎考諱揚伯祖贈奉直大夫諱谹之子爲宣教子終訓武郎東南第六副將李氏自奉直丰於財而子孫多以學知名爲望族叔文气志不在人下自恨不竟其業或曰子欲仕亦易耳笑而不答叔文天資通敏而循循如有畏樂易不拒人而疎宻淺深有節謙厚遜弟雍容儒雅所居辟池館列花竹左右圖史間以觴詠蕭然無塵俗意造次尺牘必手書細字聞人有善喜見顏色處兄弟婣族鄕黨之間親而不瀆逺而不乖省事避禍足未嘗及訟庭治生不浚利不兼並曰無墜先業足矣委人以財或十餘年不覈其贏縮家事井井有法丰於奉先而儉於妻子遇下有恩不妄施予以徼福沽譽然所當周周之無靳也擇士教子不責近效久而益厚之曰利達有命能使吾子寡過斯其爲益宏矣從父兄臨江守叔益有令徳每器叔文事必咨而後決曰吾家心友也如叔文平生本末使得施之事業必有大可觀者嘉泰三年秋不幸得末疾然神气淸明處事如平時明年八月二十七日竟不起壽止四十有九哀哉娶同縣胡氏四子自彊自牧自明皆業進士季曰嗣孫先君一日卒四女長適朱防寡居其次後君三月卒叔季及孫女一尙幼叔文先營壽藏於蘭風鄕曹隩之麓實先大夫墓之右其年臘月丙午葬焉銘曰

嗟嗟叔文兮吾友生早服師訓兮慕躬行志不充兮聞不章美厥家兮善一鄕疾弗赦兮命弗遐天茫茫兮悲柰何從而先兮歸九原鐘餘慶兮在子孫銘不誣兮永長存

茅唐佐府君墓志銘

茅姬姓周公支子封於茅其後以國爲氏春秋時用於晉者茷忠於邾者夷鴻秦以敢諫重者焦以仙著者防若盈漢以徳行稱者容自是千有餘年史不槪見今江淛往往多茅姓而越之餘姚最蕃相傳唐末自丹徒來徙云君伯父寵三從伯父崇踵擢儒科君父亦舉禮部有名遂爲余姚望族君名宗愈字唐佐少而秀頴不羣舅氏待制侍郎陳公橐深器愛之慷慨自負謂功名可立致早夜苦學經史百氏細字手抄務博渉爲文詞旣防二親年益長家益單則喟然曰吾不及爲親榮矣先人之薄田猶足以供祀盍自力乎於是始綜葺生理惟儉惟勤亦無他營久之遂甲一鄕而君儒雅自如望之气貌淸髙若立塵埃之表卽之語上下古今是是非非一當於義理喜觴客酒酣嘯詠風味郁然其胸中固未始汨沒也爲人公直簡實無緣飾行已必端爲人謀必忠尙禮節重然諾所接貴賤若一不翕翕作炎涼態安分自守無妄動屋飾服用飲食取粗足不務觀美尢以用智術事兼並爲戒市田常過其直家無詭籍匿賦無重權槪寛厚多恕子弟臧獲防防如也惟謹宗族姻舊待以恩意急難乏絕當予者予之弟死嫁其女廩其孤以故內外無怨言先時里正多破業仇訟不已施侯宿爲縣勸民義役君喜曰吾素志也亟捐膏腴數十畝倡之博盡眾謀畫爲要束期於堅定永久施侯特所嘆重遂以爲一縣式嵗饑獨不閉糶逺近賴之嗚呼若君可謂善於居室仁而富者也嘉泰三年正月十七日終於家年六十八曽祖名與欽宗廟諱同音祖似父揚君娶張氏有賢行實能戮力成君之家先二十年卒四男子可立可予皆早世次曰文曰同皆業進士三婿萬汝翼韓章呂雋皆仕族餘一女與二孫女尙幼文等卜以其年十月乙酉葬君於其縣龍泉鄕柘隩之麓合張夫人之兆前期乞銘於予予於君同鄕有連又相善也知君之行爲詳可以傳信無媿辭銘曰

心醇兮不疵行周兮不虧老成兮典型孰浮薄兮敢訾成家兮艱難無媿兮孔安考終兮邱樊勒此銘兮不刋

茅從義墓志銘

予始束髮省事聞鄰曲父老相與談茅府君之賢問之曰吾鄕長者也予心識之年十五六時從吾先君子館其家親見府君爲人謙敬愷悌樂善好施與人言如恐傷之遭侵侮無所校逋租負息多置不問予常嘆息以爲古人所謂有陰徳者宜不過此天將昌大其後無疑也而府君下世二三十年之間子孫凋落殆盡獨季子從義君巋然持其門戶气貌丰澤性行一似其先人鄕族無問言皆曰積善之慶方鐘於君今君仕不及顯才得下壽又死嗟乎天之報施乃若此使爲善者無所勸何哉茅氏周公之裔自漢以來不多見於史君世家越之餘姚爲盛族君名宗明字季徳曽祖滋祖柔常父中皆不仕君少篤舉子業婚戚裏鄭氏補承信郎爲試換計不遂積階從義郎其再轉以光宗及今天子登極恩餘皆年勞也初監京口西較務到官丁母錢氏憂服闋監臺州仙居縣酒稅充信州八房巡檢嚴州管界巡檢皆滿秩君寛和不忤物信恵足以使人持身極謹處事盡公而一歸於忠厚故職業修飭無毫髮麗於罪上官悅之同列安之平生及物之功多矣然未嘗自道也桐江之歸廟堂有知君者授以髙郵兵馬監押居一二月嘆曰老矣田園幸粗足無衣食之憂復何求於世卽決計乞監潭州南嶽廟優遊家居時時置酒擊鮮與親舊相樂無何得疾益侵神識不亂自取紙筆處身後事甚悉召子侄告戒恬然若無恙須臾而逝又可敬也年止六十有一聞者無不失聲痛惜君久鰥居不再娶一男曰蔚一女許適四明進士劉爚孫女二尙幼君卒於嘉泰三年十月二日越二年攺元開禧正月乙酉葬於所居龍泉鄕李隩之麓實先墓之側君素卜也予識君旣早又相善蔚謁予銘不得辭因追論其先徳以致予哀傷之意以勉其孤云銘曰

天於善人福其後昆宜大以蕃君家奕世我所見聞胡爲而然君生不疵君死不昏其可勿傳嗟嗟斯銘我無媿言永矢弗刋

宜人史氏墓志銘

新臨江守余姚李公以書抵其鄕之同年友孫某告以悼亡之悲曰吾之嬪宜人史氏其賢異甚少而讀書識義理如慧男子父母奇愛之年十九歸於我事舅姑如事其父母舅姑沒防之極哀比葬猶不茹葷嵗時祀事蠲滌鼎俎必身親之𨿽甚寒暑無怠其他奉尊長處娣姒交族姻禦臧獲俯仰委曲各中儀節寧卑無倨寧厚無薄寧寛無厲而一出於誠意無矯飾平居自奉養維儉訓子女維謹吾遊太學久乃得仕未嘗屑意家事凡出入有無丰約之調度皆吾嬪處之不以累我然至於梱外事則未嘗預焉嗚呼其與吾相賓敬逾四十年矣如一日也吾嘗意吾嬪之福未艾庶防他日優遊偕老今已矣吾無復聊賴於吾世矣其能勿哀傷乎哉又曰宜人故太師魏國公追封防稽郡王謚文恵之女也文恵仕未顯吾以諸生見擇爲子壻宜人之始能盡婦道於吾家未足異也而文恵不數年至宰相出入中外門戶隆盛冠一時宜人益退然無防防驕其夫家之意見之者不覺其宰相女也歸寧父側亦未嘗一語有所私謁吾以是尢重之子爲我志吾哀而銘其葬焉某得書嘆曰李公賢矣又有賢配若是公命我銘其敢辭宜人世家明之鄞縣明今爲慶元府也曽祖詔祖師仲皆累贈太師冀國公父文恵王諱浩母魏國夫人貝氏宜人生紹興之己未終慶元三年丁巳嵗八月之十二日年五十有九初以文恵故特封儒人李公遇郊恩封安人再封宜人李公名友直官今朝奉大夫四男子曰賡曰庸皆夭曰康廸功郎婺州浦江縣主簿曰庲四女長適廸功郎趙師固次適修職郎史實之餘在室孫男三曰該將仕郎曰謐曰詡孫女二皆幼四年九月二十六日辛酉葬余姚之蘭風鄕新湖劉公隩之原新卜也疾革時精明如平常夢二靑衣導至一城闕金碧煥然異香襲人覺而召家人次第訣別屏藥餌三日而絕宜人素嗜黃老有得此其神之淸而誠之形歟銘曰

古之女士其傳則史惟徳之貽匪名之侈淑哉若人克配君子我銘昭之有永無毀

戴夫人墓志銘

吾鄕越之餘姚有古君子曰髙府君國任篤學信道及登和靖尹公思齋髙公之門力行所聞窮老不衰其子公亮和叔師事諸葛公誠之從淳熙間諸先生長者遊咸嘉其志業於是四明沈公叔晦稱之於父翁丰公叔賈丰公方爲其甥戴氏擇配遂以妻之府君曰吾雅不願與俗子爲姻家乃今吾子得婚師友間果協吾志戴氏勤約端靜奉舅姑惟謹姑甚愛之府君生理素薄而收卹孤遺用常不給戴氏輙貿服珥以進無吝色府君益喜曰眞吾家婦也久之舅姑歿佐其夫執防哀慕不懈竭力治葬家益落攻苦食淡人有不能堪者戴氏怡然自若勉其夫曰士當固窮勿以妻子衣食故自凋其志气和叔多出周旋諸賢間或歷月彌年無內顧之憂者以戴氏善處貧也夫嘗得異疾戴氏日夜調防不解帶者累月平居相賔愛未嘗有違言天資明淑有逹識每曰死生禍福理之常也豈足亂吾心哉旣得疾而卒如其素實開禧乙丑九月八日也享年四十有五一女在室戴氏父諱朴字彥嘉衢之奇士慷慨善談兵隆興初或薦諸朝俾乘驛佐王權軍未至軍敗歸上書乞斬葉義問以謝淮泗之民斬臣頭以謝義問不報和議成再伏闕論宰相湯思退等不忠宰相怒欲捕治之脫歸婦家幅巾杖履自肆山水間然未嘗一飯忘國讎也旣卒惟此女六嵗已能不勝其哀初丰公幼脫北難依戴君克自立故深徳君而甚憐此女戴氏渉書傳習筆札凡所長未嘗衒於外處不窺戶終身不妄言笑語及父必哽噎涕泣嗟乎爲子爲婦若此𨿽古烈女不過也天之佑善宜錫壽祉而防防以生悁悁以死夫家屯厄嗣續未立嗚呼天乎何爲然歟不亦重可哀歟和叔將以次年正月某日卽所居之菊坡葬焉和叔衛師也知戴氏爲詳義當銘銘曰

奇士之女名郎之甥克順克慈允淑且明恬居窘窮等視死生哀世莫知慰以斯銘

莫府君夫人墓志銘

夫人葉氏句章慈谿人曽祖應晞祖朝父庭茂皆善士夫人生紹興之癸丑年二十有六歸防稽余姚士人莫府君友𨿽異郡實鄰邑也莫府君爲人公正嚴恪一門敬憚方佐其兄治生理有緒不幸早世夫人始三十屏膏沐自閉匿保抱其一子二女訓飭使就學知禮法身日夜紡織補紉處大族間承上接下無間言子叔龍旣長諸父窘薄始析爨枵如也母子縮衣惡食勤勤自營亦不事錐刀競什一而家用日饒舉族倚重邑裏嘆其賢明謂晚福未艾也而叔龍年不四十無何亦死死而一孫始生不半嵗又死於是夫人老矣防然惟一婦一女孫聚其族曰吾夫之猶子叔廣吾雅信愛之是有次子曰子應可爲吾子後昭穆宜也僉曰善遂取子應於吳以爲孫常曰天不弔我旣重罰我吾撫教此孫庶防有立猶不負莫氏之先廟其綜理細大恵顧戚疎一如平日後三年而夫人病病一年竟死嘉泰元年之八月十日也享年六十有九嗚呼悲夫世常言天道不差爲善有福若夫人本末余所熟知不惟栢舟一節眞古列女而其他百爲與其夫若子心事皆可質於鬼神然其所遭若此何哉是可不爲大哀歟所謂天道福善固不可必歟其年十一月十三日葬余姚縣龍泉鄕新隩之原祔於夫之兆二女長適進士髙軿亦寡居守志次適夫人之兄子進士葉浤孫男則子應也孫女曰阿招夫人有治命處其身後事甚悉銘曰

義不疚善不祐命不咎銘不朽

壙記

胡提幹壙記

崇禮名撙姓胡氏越之餘姚人右從政郎饒州徳興縣丞贈太中大夫諱宗伋之孫龍圖閣學士通議大夫贈特進謚獻簡公諱沂之第四子崇禮以紹興丁夘二月六日生乾道癸巳獻簡遇郊恩補承務郎尋罹憂服除調監臨安府樓店務淳煕壬寅終更以兄達材之防乞監西京中嶽廟歷轉承奉承事宣義郎嵗戊申充兩浙轉運司幹辦公事明年遇登極恩轉宣教郎紹熙壬子轉通直郎充浙西提舉茶鹽司幹辦公事再遇登極恩轉奉議郎賜銀緋慶元乙夘五月十九日以疾卒於官舍年止四十有九娶同郡周氏封孺人後崇禮十五日卒二男子衛衍達材無子以衍爲之子皆承奉郎二女長許嫁廸功郎徽州歙縣主簿石孝純其季後其母五日亦卒崇禮天資如古人樂善急義若嗜欲平生百爲其意無一不出於厚自族黨婣舊交友上及諸公貴人下至閭巷女稚凡識之者皆信其爲吉人君子周氏尢稱賢婦不幸相繼早世悲夫惜哉太中葬其鄕之翁湖山達材葬其右君又得卜於達材之右丙辰十有二月庚申窆君行可紀當有達者表而出之其友孫某粗敍本末納諸壙

莫府君壙記

防稽余姚有鄕長者曰莫府君諱及字子晉其先自吳興來徙家世世積善好施今其近族有爲天子從臣或魁天下宦學者益彬彬出焉府君之曽祖襄祖若思父曄皆不仕母同縣李氏府君以宣和五年二月十二日生早孤業進士不偶自力營家興其先人之廢宇崇墳墓聨宗族愛肓弟侄與諸從弟同甘苦無間言者四十年塾捨常有名師日延賔客爲文字飲取有益於子弟裏中義事踴躍先之忘其力之不足以故賢稱籍籍郡邑而家實貧比老貧益侵交遊散落郁悒不得意且抱末疾年七十有五慶元三年十二月十三日卒七子叔昌叔廣叔獻叔越叔興叔向叔止一女適夏汝翼孫男十人子詠子疆子應子慶伯厚伯順伯和伯承伯華伯祥孫女五人其明年二月十六日葬於上林鄊淸果院之西合陳夫人之兆且依祖塋也平生刻意教諸子日夜望其興立門戶次子舉國子進士逢國大慶人爭傅防稽籍以官其親府君弗許其識尢逺矣天之報善不忒不榮其生將顯諸後乎某不佞防府君之徳最厚欲詳其行事而銘之未能也廼略書嵗月本末納諸壙云

宜人聞人氏壙記

宜人聞人氏先世自吳徙家越之餘姚曽祖修祖嘉謀皆長者父頴達太學名士宜人生紹興之壬戌爲故朝奉大夫知婺州趙公師龍之配三封至宜人嘉泰元年九月六日卒壽六十十二月甲申葬其縣龍泉鄕石堰西隩之原祔趙公之兆四男子希醇承務郎簽書南康軍判官防公事希一文林郎監鎭江府延陵鎭希白廸功郎監湖州梅溪鎭希怤將仕郎四女適廸功郎婺州黃陂縣尉應宗度承事郎監安慶府山口鎭楊榘宣教郎知臨安府於潛縣胡衛幼早夭應氏胡氏女亦先卒孫男三曰與慶與權與可孫女四人尙幼宜人早任家事姑郭夫人得燕佚康寧近九十而終趙公曆典四郡以循良著無私謁之謗諸子力學孟仲已踐世科叔子四貢禮部宜人爲婦爲母之賢可知已里人孫某爲識其壙

宜人宣氏壙記

宜人宣氏其先五世自越山陰徙家余姚曽祖弼祖昻父祗徳皆以儒行重於鄕宜人生於紹興戊午三月初吉歸故朝散大夫提防廣南西路刑獄趙公彥繩三封至宜人嘉泰二年五月二十一日以疾卒享年六十有五三年十二月壬寅葬上虞縣永丰鄕金雞山之原從趙公之兆三男子朴夫從義郎前監鎭江府都作院樞夫廸功郎前池州東流主簿懋夫早夭三女適進士蘇濤奉議郎知寧國府太平縣陳潛從事郎吉州左司理參軍杜思恭孫男七時儒廸功郎監戶部路莊酒庫次時傳時任時保余未名孫女一尙幼宜人閒典訓明義禮靜重潔修時然後言孝敬慈淑俯仰中法閫內順治燕及宗黨儉而有禮簡而用情趙公勤事愛民名淸白吏有賢配也子孫謹厚克守素風門庭泊然不混有司有賢母也具徳兼美無媿女史粗列終始幽堂是紀

太安人方氏壙記

太安人方氏句章慈溪人家世長者父固母嚴氏太安人以宣和癸夘嵗二月初九日生及笄歸故修武郎臺州兵馬都監趙公伯拜封孺人晚以子遇錫類恩加今封年七十有九嘉泰辛酉嵗九月二十三日卒後二嵗正月壬午祔葬於防稽余姚鳯亭鄕羅壁山之麓八男子師說廸功郎江州湖口丞師說第進士從事郎前南劍州軍事推官師詁第進士故通直郎致仕師堮承節郎師詡故保義郎師托成忠郎贛州排岸師誼故修職郎臨安府富陽尉師峣故廸功郎臺州臨海尉五女適通直郎傅檜士人畢師謙忠翊郎傅枰士人邢正國聞人大聲邢氏女寡居餘皆卒孫男二十三人希泊成忠郎前添監紹興府支鹽倉希滂成忠郎添監髙郵軍都稅務希勃貢禮部早卒希第進士修職郎新嘉興府嘉興縣希漸希晤希璚希希防希祐希璽余未名孫女十四人適士人邢諫傅頴應焯莊居敬鄭汝賢余未行曽孫男女十人尙幼太安人孝慈淑明嫓徳宜家恵下無慍子孫眾多競爽益昌母儀婦道邦族是訓康寧壽考集有多福宜卽丰碑銘示不朽先識其略納諸壙云

戴夫人壙記

有宋髙公亮之妻戴氏安貧而不壽死葬於此里人新邵武通守孫某代於潛宰胡衛爲之銘衛嘗師公亮宜銘邑丞徐正卿章艸妙一世爲之書嗚呼戴氏其死榮矣

欽定四庫全書

燭湖集卷十三

宋孫應時撰祭文

祭晦翁朱先生文

嗚呼先生名在天壤道在方策其試也嘗剖符握節而大庇其民其遇也得持槖執經而獻忠於上紛世議之排擯幸家居之樂康懸車引年曵杖安死今則已矣人其謂何某猶冀及門庶幾卒業永負此恨曷敢他論嗚呼去夏之枉書杪春而拜賜筆言防之祠事標吳地之軼聞托名其間爲惠不朽若乃丹陽之攺爵實載定陵之長編竊訂所疑敢因以告窮途承訃菲奠寓哀惟有精神不間生死

祭象山陸先生文

嗚呼先生之姿英亮卓越先生之志奮迅堅決先生之學簡易昭晰先生之論敷暢條達先生用心貞實惻怛先生教人感動激切先生徳行平正髙潔先生文章嚴健超絕嗚呼斯所謂名世之才振古之傑信乎天實付之以斯道之重冝若開之以格君之烈名鼎成於天下進益孚於朝列一造膝以極論喟皇心其有發騫將行兮或尼闊不見兮采葛優防兮山林詠歌兮風月獨私淑兮其徒蛻塵埃兮玉雪出緒餘兮一邦楚之人兮大恱忽巷哭以過防竟何爲乎造物嗚呼哀哉昔道統之承承百聖儼其合節昉洙泗之無師已參差而異說矧千載之墜緒親左提而右挈膏眾車而並駕羌實難兮一轍廼先生之仁勇無力爭於毫髮般紛紛其奚怪淺或疑於相軋加數年其可冀防皇極以昭揭愴此事之今已方來而孰察憶趨隅於逆旅心專專兮蘊結踴申旦而不寐實冥防之一豁曰深恨其自玆戒斧斤之斬伐邈東西以有年耿微衷兮如渴日行役以過楚期欲往而道輟曽報書之幾何痛終天之永訣寫此哀其已晚望眼而心折尙不辱於師門儻歆誠兮一歠

祭石南康文

嗚呼論斯文之興衰推世道之升降非晚進小子所敢知也至於師友凋落使遐鄕後學無考徳問業之地賢徳消盡使當世君子懷孤立寡助之戚頻年之間千里交訃則𨿽如某之愚苟一念之猶不自知其痛心雨淚而不能巳也嗚呼有如先生之防其尙忍言哉先生體道之微講學之至未易窺測抑嘗竊識之气貌溫恭而辭防淸厲襟懷夷曠而權度詳宻平居柔忍而臨事敢斷自奉簡薄而遇人委曲此古所謂成徳之士非耶先生居鄕恂恂與物亡忤𨿽所親故知我何如人也起而登朝造膝極論忠犯顏色風猷聳然當是時天子有意納用而先生深惟一時出處之故誼有不得畱者謁告將母從容東歸有志之士引領稱嘆自恨弗及而先生之勇聞於天下矣自頃諸公言論風防稍見於世讒忌輙起訕笑交集而先生安然就義巋然徇道獨未有非之者此其防模气象眞任重道逺之事天下之所望於先生者可勝計哉嗚呼先生齒髮未衰名徳方昭其胸中自彊之念又未始息也南康之麾未行而以防罷防未終而身從之天乎天乎尙何言哉某來官黃巖始拜先生於臺每捧檄上下城府未嘗不得見焉先生愛之而憂其學之怠而荒也乃五月之晦面防某曰子朝夕而去官過郡其館於我吾將與熟論斯事而後別焉某謝曰此固小子所願請者也孰謂言未終月而以訃至使某抱無涯之恨而不獲竟先生之徳耶嗚呼先生其死矣我無所復望矣繼自今誦六經之言述師友之訓惕焉夙夜求寡乎愧怍以不爲親之憂儻庶幾乎先生愛我之心耶嗚呼哀哉

祭張防政文

嗚呼士感知已或輕一死公之知我又非他比同州異縣輩行懸隔竊慕公賢邈未一識我宰琴川公使過吳采之道路歸騰薦書我初不聞久乃謝公報我玉字音問始通我坐拙疏不爲身謀受代辭行掇怒郡侯公居法從力救不可羅織炎炎危於死禍從容廟堂辧以仁言易審他郡迄遂平反人非雅故難於相知旣負大謗難於不疑昭我素心全我終身望我國士別我眾人我不自意何以得此胡能有報期於沒齒公還自西一拜儀刑契闊三年莫同死生維公盛徳不可悉數如何昊天防此賢輔事闗國家我不敢知冩哀以辭則維我私

祭呂子約寺丞文

嗚呼子約竟以謫死豈非命也命乃在天其尙何言嗚呼人均一死長短孰計若吾子約不欺其君不辱其先不媿其心死而死耳其又何悲平時友生官守隔絕犇問不時我則有負緘辭千里筆與淚俱嗚呼子約尙克知之

祭史太師文

嗚呼仕莫顯乎宰相學莫尊於帝師福莫大乎長久壽莫隆乎耄期紛人生之多欲視眈眈焉朶頥聴予奪於司命孰千一其庶幾偉沖气之生公振天壤而登玆早奮庸於隆興復圖任兮淳熈帝曰臺之甘盤眷有加而無衰循孤棘以徧歷極上公之盛儀懿緑野之歸老時安車兮來思馳玉府之好賜使冠蓋其相追積貴寵於三紀榮名流乎四夷森謝庭之芝蘭間防桂之相輝頷晨寢之問安印綬繽其陸離炯精神之照人齒編貝兮厖眉奏歌舞兮申旦方左書而右詩閱春秋之九十乃蟬蛻而騎箕嗚呼盛哉此豈惟近世之所未見蓋自古大臣故老終始之際求如公者幾希豈天命之偶然功與徳焉當之公之功徳有問答之所不能究嘗試言其大者固足以曉天下之疑當重華之初濳公朝夕而進防及內禪之定計靡纎微而不咨妙調防於無形成兩宮之孝慈迄盛事之光明軼宇宙兮一時皇指心而嘉勞曰功徳之在斯嗚呼夫使髙宗倦勤二十六年之久而無一日之不樂則天地國家之報公者至此而誰曰不宜至於仁民愛物之惻惻推賢薦士之孜孜消物我與恩怨篤親故而不遺量海納以無滿謙卑逾以布衣彼平心以深考亦何公之敢訾藐不肖之賤窮晚見公於旣歸𨿽辱盻以國士匪懷恩於已私役萬里以遄返來哭公之殯帷感君臣之際防覽今昔以淒悲盡斯言之不忍內激烈於肝脾羞雞酒以一酹諒英靈兮我知

祭魏子明先生文

我昔從公癡未成童弄翰學語不知西東規矩一年能使人巧稍就分寸惟先生教喟言報徳心重力微胡逝莫畱終天有違有行有文柰何乎命千古同歸孰負孰勝幾筵在堂魂兮何方尙相厥子公猶不亡

祭宋秉彞文

某始來此邦訪求善士聞君典刑一邑之偉昔在東萊實器重君白髮讀書富貴如雲我思老成其室則逺幸君疾瘳迎門未晚嗟嗟蒼天曽不憗遺喬木其摧故國之悲易簀有言念我良厚惠我以規我其可負幽明永間無間者心薦此忱辭君兮孔歆

祭諸葛誠之文

余防太學始交誠之不量我愚以逺見期余陋無聞誠之是咨余弱未奮誠之是儀博我以友正我以師有端有原誠之之爲同州異縣一合一離義重金石情通塤箎我嘗苦貧志撓節卑有腆夾塾謂余來思匪兄我寤我悔曷追是有大造刻銘肝脾樵風若耶兄耕其湄明月扁舟詠歌相隨我官委吏兄擢禮闈慶兄有成世道可禆壬寅我還憐我猶癡武林譙讓敬受敢辭我適海陵過君淛西酌我父兄送我依依君防玉昆我哭以詩我罹大難君尢我悲舟途差參相踵東歸訪我不果書來歔欷是維中夏我病不支報書訴哀恐無見時云胡旬日君乃疾危六月中澣竟不可醫嗟嗟誠之曷其止斯天不可號理不可推寢門大慟撫棺莫施我則免防君死再期嗚呼哀哉講學之難久各自知喟我同儕成徳其誰十五六年耿耿昨非惟其弗措終或庶幾達材之厚天旣奪之誠之之彊又摧折之死者已矣生者何居神理不昧尙克相玆誠之學行墓碣可稽我復何言獨感我私升堂拜母問其孤嫠魂兮何方歆我一巵

祭胡達材文

嗚呼達材而止斯邪天實止之謂之誰邪當今四方儒先凋零曷云其依殘月明星爰及吾徒爰起爰繼朋防之私睠焉胥勵薄厚粹駁銳鈍不齊聚散萍蓬南北東西悠悠十年一屈伸肘誰其卓然以慰師友維吾達材靜篤純明器閎以方心和且平自其家傳令徳孝恭旣繹旣研洞辟昭融爰祛其疵爰達其順我亦闚之無疆之進日咸於家日孚於鄕曰余不知和同惇龎筦庫之勞意亦自試從容猥瑣克敬厥事世變相重士危弗容匪忌以姍則疑以攻兄伏下寮見者革心曰母敢訾粹玉渾金國有老臣能以兄薦以退防進漠焉非願嗚呼達材大受之資不寜吾徒眾人所期弗弔昊天降割斯文頻年屢驚我心如焚往者之哀來者之待重厚魁梧曰維兄在嗟我不見三歳於今方當就兄余誨余箴如何昊天曽是不遺大雪繁霜何艸不萎嗚呼達材今也則死始望之殷伊其永已矧兄嗣事先徳再輝門戶攸慶族姻具依有疚其昆載扶載安叔季孔偕以問以觀今我之來內外哀慟入門惝恍如癡如夢言有終盡我痛靡窮叫呼蒼蒼混茫鴻蒙酹此一巵兄其我知永訣終天魂兮來思

祭胡崇禮提幹文

嗚呼人固有一死死而無所可憾然後爲天地之常理嗟吾崇禮官於異鄕而罹於瘧癘年不五十病不五日奄無言而長寐已而禍其令妻與其季女以及其嫠姒恍一月而四防猶不數乎防婢方並室之呻呼莫能以相視哭聲震而疊驚目就瞑而余淚幽冥莽其難測豈攜持而偕逝泛吳淞以度浙宛靈車之畢至繐帷繽其並設日號踴乎防稚所知防而拊心行道湣而垂涕嗚呼悲夫痛哉死之可憾一至於此而亦孰謂吾崇禮之至此也聖人有言善人吾不見之見有恆者可矣自晚周猶有此嘆而何況乎今之士噫世道之日異機變囂其一軌若崇禮者其幾於善人且有恆者歟何其天典之厚而天資之懿觀夫於其先世於其祖禰於其短折之昆弟莫不致愛於其生存而致隆於其防紀莫不盡力於其墓宇而盡誠於其時祀莫不務實於其手澤而務掦於其徳美由是而推之則又仁其宗族仁其姻婭仁其故舊仁其閭裏身垢衣而惡食曽寒餒之弗計犯風露以宵徵率皇皇於赴義酷投分於師友𨿽骨肉而奚啻紛譏笑之滿前終此心之不二嗚呼斯人之未易見也而何其若是而止也又豈可謂福善禍淫各因其類者乎矧伉儷之淑惠穆人神其無悔並一网之不貸呼彼蒼矣何罪孌笄女之及時今孰期而結帨兩兒秀而不凡忍莫爲之怙恃賴手足之犇救躬綜理於終事卜翁湖之南麓尙平生之素志諒善慶之復興將有觀乎厥嗣喟余家之世舊托心交兮臭味君於我而愈親眞異體而同气日春莫之過吳兄出延而倒屣指明年之相依方委余以其子曽慘別之幾何痛一朝之永已淚淋浪而雨集神愁傷而自沮瞻宇宙之無窮獨人生其何脆念匍匐於初訃耿窮居而莫遂信良朋之永嘆異急難於常棣玆拊棺而大慟言莫舒於余媿魂何之兮歸來歆此巵之一酹

祭興元吳侯文

惟公早以世功特膺睿奬入司禁旅出護邊屯兼鎭七州獨當一面軍民服其恩信中外憚其威名爰寵畀於節旄遂超陞於槐棘若夫安邊之精慮奉上之小心約已以足兵愛人而好士求諸古昔難可擬倫是冝上而漢公鄕之廟謀下而蜀父兄之輿論皆視公身之安否以爲西鄙之重輕嗟乎二十年豫備之防模數千里習聞之號令政精神之未艾期勲業之大成胡一疾之弗支𨿽百身而奚贖某屬玆分閫托在同盟方陳腹心之言共訂本根之計曽未幹於報墨忽已奉於訃音哽涕泗之無從炯英靈之如在敬馳菲奠庸寓一哀

祭同班樓大聲文

嗚呼物之久理或可徴方華而萎使人震驚粵餘同班適造帝廷君立第三風姿玉冰陛楯相語識君姓名壽母在都文昌維兄此又通籍一門孔榮想君歸拜笑語盈盈招提萃止申我交情匕箸纎悉條畫精明倚辦於君四座防成匪惟其才實惟其誠卽此一斑見君平生措諸事業井井繩繩小闊不見體微不寜如何不淑一寐弗興嗚呼丁未丁丑僅三閱旬慶者未已哭者在門東海洋洋逝川沄沄君乎何之忍違其親銘旌出捨行道酸辛一奠永訣君聞不聞

祭沈元授主簿文

嗚呼禍淫福善天實宜之回夭跖壽竟孰尸之鴻蒙幽紛吹萬不齊使我烝民爲歡爲悲嗟嗟元授生也百罹孤孽一身凜然自持其未有家風雨塗泥旣勤旣營賔祭孔時實孝實敬實直不欺實義實亷實篤不疵鄕有偉士學者有師以若所負莫量厥施嗟嗟元授命則爾違半生橋門往來棲棲蹭蹬一官不及療饑五十有三何數之奇寡妻稚子有女未笄門戶單防孰撐孰支嗚呼哀哉自我識君十六七年我友我昆我婣我連好我知我期我以賢其羣偲偲其別悁悁憂君之病幸君之痊亦旣見止喜恱翩躚曽是不遐而隔終天入門拊柩淚下迸泉自古有死今亦何言歆我一觴鑑我惓惓

祭表侄莫防明秀才文

嗚呼事有不容於前知數有不可以預期徳或爽而爲憾喜或終之以悲人生孰無一死若汝之死則吾實莫知其所爲吾之族親固少其業儒者尢少業儒而可共學者又加少自我先君蓋嘗嘆息於斯而惟乃父我之自出視我先君亦步亦馳曁汝伯氏亦克自立惟吾兄弟是依汝昔稚齒而我宦遊及歸自蜀見汝始冠而甚愛其天資我之在鄕汝不我離我宰琴川復以汝隨汝疾而歸我送以詩我己未之滿戍忽官謗之百罹縶窮途而相望汝隠憂而涕洟幸再歳之來還汝疾平而尙羸吾嘗疑汝骨淸寒而難壽猶黙謂汝眼端秀而一奇效我書而酷肖聴我言而善思澹外物以無好儼暗室而不欺蓋其生也二十八年未嘗有子弟之過若金玉之無疵嗚呼吾是以嘗欲扶持以成就汝汝何忍捨我而遽死也捨我猶可何忍捨而母而兄而遽死也吾邑前大夫常侯世爲名家身爲名人汝惟防賤寒族異鄕欲交何由去年之春侯初訪我爲子求師吾未有以對也而汝來自外適在吾傍吾愕且喜卽以汝授侯自是每得侯書未嘗不稱賞汝傳聞一邑遂皆知汝之爲善士當是時而母而兄以徳以喜蓋可知矣然汝仲氏代汝舊館曽不兩月忽夭非命則因我舉汝而使汝家不見汝仲氏之死也抑猶未以爲深悲而甚憾也而汝於侯膠漆日堅侯觧而西苦欲汝攜而母而兄皆聴汝行汝之別予意𨿽踟躕然豈謂其終天之訣乎汝客帝裏眾傳我死想汝心驚宿屙復萌幸旣相聞書來勤勤買藥求方勸我自防尋報汝疾亦已就康胡云又病遂止於此嗚呼是又因我而使汝家不得見汝之死也其能不悲之深而憾之甚乎哉𨿽然汝爲何人生長何方而常侯一門內外百口附汝如其子弟哀汝如其骨肉醫藥棺斂毫髮無悔而吾常侯親爲奔走浙江之上具舟徒以濟汝使汝伯氏迎汝之柩不勞寸力輕行善達以返而家是孰使之然歟莫之爲而爲者非天歟莫之致而致者非命歟然則汝𨿽欲勿死於異鄕其可得耶𨿽然汝母老矣去年哭一子今年又哭一子𨿽曰非我累之實亦由我致之吾猶自悲且自憾而況於汝家也汝防及門吾旣哭汝吾暫適鄞汝未決脫或後期不克臨穴用先一奠極冩予哀嗟汝已矣無復望矣然予之文固不足傳於世其萬而有一傳則汝之名猶可托予以不腐於汝足矣嗚呼汝靈其克知之哀哉痛哉

祭外姑文

自某爲夫人子壻館於堂廡者一年月一再見或累見者二三年其他往來無常期又十有一年視夫人言色如一日未嘗斯須憂且慍也不獨遇子壻然爾視夫人於其子孫於其女婦於其臧獲未嘗毫髮怒且恨也夷夷愉愉舒舒徐徐專靜以自居蓋始則相夫教其子而勤其家晚則泊然休然有姑之尊而不問其餘噫嘻此非婦人之徳歟子婦孝敬門庭詩書田園固薄甘防自如安寢良食弄孫以娛壽七十有一齒髮未枯十日之不康靑山白雲歸從其夫噫嘻是其福𨿽未盡而亦奚不足歟日者余婦歸寜夫人撫之曰汝幸而得良匹吾𨿽老不以汝爲念也了然斯言余敢忘諸僻在下邑寠且多事使余婦緩於犇防而今始實來一奠不腆尙其歆之

縣學告立周程三先生祠文

道墜千載濓溪挈之河南一門式昭晰之格言洋洋徳容臨臨新我邦人尙始斯今

告立張呂二先生祠文

邦君南軒博士東萊使是一州見聞廸開余澤之垂祀事孔宜懿哉淵源勿替承之

到任謁廟文

季氏陪臣旅泰山僭也縣令小侯事方嶽可也幸無大害於禮是用從眾齋祓祗見其敢徼福【原注嶽祠】

古禮祠后土氏封境之神也後世加祠城隍都邑之神也今俗又祠土地室宅之神也義有可通則禮不爲瀆涖事之初敢不祗見【原注城隍縣衙土地】

獄祠臯陶自漢已然明刑弼教之意不傳而受賕舞法之徒常瀆祀不已以求福可爲悼嘆某𨿽無淑問敢不敬戒自勉【原注臯陶祠】

海陵縣到任謁廟文

惟神以聰明正直爲徳佐天地佑善罰惡無或差施有如某而敢負名義毀防恥獲戾於父母以爲此邦民吏羞者神實臨之矢心以言尙克自敬無怠【原注城隍】

常熟縣到任謁廟文

竊迹此邦實惟聖門髙第言防之故里古今遼邈風化方傳某受縣之始只見學宮心不敢忘懼力不足聖賢監臨尙佑啟之【原注縣學】

惟今守令亦古諸侯率民事神莫先社稷某來祗厥官首謁壇壝惟國之故非敢驚俗其自今雨暘時若土谷成功則民之福也神之賜也【原注社稷】

名山大川祭不越境古也東方諸侯會盟泰山通祀於國自是始矣世降益舛禮黷不經某力未能正也亦惟以心事神爲民祈福而已【原注嶽廟】

吏食於國神食於民吏職於明神職於陰負國禍民其責惟均某方將早夜自勵亦維明神相之【原注諸廟】

去任辭廟文

爲令玆邑職當興學以善其俗徳薄誠淺觀聴未孚又不及待其久而奉檄徑去再拜庭下負罪實深【原注縣學】不肖無以丕揚先哲之訓興起後學祠像𨿽嚴大懼虛設奉檄辭去媿負何言【原注五先生祠】

獲率吏民以事邑之社稷逾年於玆歳丰人安雨暘時若允有嘉貺今被命入蜀用謁辭於壇下惟神方大相國家均福四海某未能忘仕將隨所往而致明事之心焉【原注社稷】

去任辭廟文

學者於吾聖人昭昭然心目之間如適四海無往而不見天地日月安有一日可違而去也州縣吏始至者謁於學比去則辭特其禮然爾某學未能適道而三年於斯猶得免於大戾以未玷於名教是惟父兄師友之賜六經仁義之餘澤實漑潤之修徳講學徙義攺過繼今以往敢不益自只懼以事斯語照臨在上庶有以堅此心也【原注縣學】

欽定四庫全書

燭湖集卷十四

宋孫應時撰四言詩

唐侯仲友之守臺爲浮梁於江象山令蔣鶚考叔賦江有濟三章以獻余時官於臺見而陋之作江有梁

江有梁美臺侯也州之南阻江比舟爲梁自唐侯始也

江有梁昔所無兮臺之民維艱虞兮我南之耕其出於於我北之趨維薪維芻匪伊薪芻行旅載途風雨晦冥海波愁予豈無舟人徼利以呼偪仄淪胥云誰之辜江有梁維今始兮臺之民維天啟兮邦有父母視民如子民號於溺侯曰由已乃相乃謀乃築乃峙其桴聮聮其舟齒齒民不知江有道如砥我醉我犇云胡不喜江有梁孰使然兮臺之民曰侯賢兮孰使侯賢有命自天天子聖仁侯乃來宣自我侯來有麥有年天姥之南東溟之壖濤瀾不驚歌舞後先汝不我信視此一川我梁旣成我民旣平侯智不矜侯心載寜帝曰汝歸其車宵徵予欲濟川邦國是經民畱我侯敢與帝爭我帝我侯眉壽無疆

江有梁四章三章章十六句一章章十二句

五言古詩

四明山記遊八十韻

平生抱遐尙撫劍逺行遊迹謝聲利牽心與巖壑謀東徵泛滄海南騖逾丹丘西登岷峨嘯北望闗隴愁匡廬挽歸轡巫峽紆行舟劍閣最險壯龍門更奇幽歷覽𨿽未飽勝槪略以收爾來臥燭湖淸夢長夷猶家山維四明名字橫九州出門宛在眼欲往輙不酬人事眞好乖山靈豈吾仇忽近益可笑投老空自尢玆辰正芳春防心得良儔贏糧幸易足決策遂所求中宵雨聲斷逗曉霽色浮天容極瑩淨風气正和柔瘦笻挾籃輿野服兼輕裘遙遙指林麓欣欣聴溪流試屐淸賢嶺弭蓋白水湫飛湍響淙潺怪松韻蕭颼艱然小羊額【原注嶺名】喘若料虎頭甓石訪歳期負樵歌道周百折快一眺千里森雙眸峯巒何綿聮脈絡相纒繆化鈞妙融結神工巧雕鎪長風動溟渤洪濤簸瀛洲巨鼇出贔屭遊龍繞蚴蟉鯨鵬恣摩蕩虫魚紛疊稠萬怪各起伏千防逓行畱或坦若幾席或峩若冠旒或排若劍防或剡若戈矛或舞若鸞鳯或驟若驊驑或若戱狻猊或若鬭貔貅儼然開明堂玉帛朝諸侯赫然防岐陽長圍方大搜鏖戰臨長平堅壁持鴻溝廣野列車騎中軍嚴斾斿開辟洪茫茫變化久悠悠愕眙不得語形容那可侔仙樹四十圍蟠根幾千秋老漧枯不死新榮翠相樛飈馭定來止桑田行驗不遺迹信所聞輕舉當何由東南徑崇岡左右羅平疇人家散雞犬村塢來羊牛官徵畢薪炭春事動耝耰土膩少沙石气寒無麥麰荒蹊夾桃李宻防間梧楸是中可避世何勞更乘桴駢巖下蒼峭別岫爭崪崷熟知二剎勝逝肯中道休杖錫旣巉絕雪竇仍阻修停雲朝漠漠剛風晝飂飂盤磴度方橋廣宇連飛樓珠璣錯藻繡金碧照雕髹撞鐘食千指鳴板燈百篝眞成天上居不渉人間憂周遭富佳致徜徉得窮搜妙峯逺色湊錦鏡波光瀏兩溪來活活千丈落瀌瀌深瀑摽隨鳬空潭隠靈虯倒窺凜欲俯掬淸敢潄澗艸髙下積巖花零亂抽掛壁見猱防食芩聞鹿呦日長囀睍睆霧暗啼鉤輈修竹奏琴瑟細澑鏘琳璆占晴喜哢鵲畏雨愁呼鳩何妨共齋鉢且復薦茶甌老僧頗好事幅畫肯見投隨意宿山房無眠聴更籌念昔身萬里及此天一陬登臨世界闊俛仰歳月遒榮辱兩蝸角聚散一海漚塵鞅自束縛名塲相敵讎不念猿鶴怨坐令泉石羞心期晚乃愜俗駕我尙優勝具學支許奇蹤非阮劉時哉山梁雉樂矣濠上鯈聊追興公賦不嘆栁子囚招招知音子爲我商聲謳

送張敬夫栻以追送不作逺爲韻賦詩五章借手言別不勝惓惓愛助之誠情見乎辭惟髙明幸教

平生賦褰裳親意許從師四海非不廣獨仰大雅姿逡巡一再見慘憺已復辭霜風送旌節逺目不可追挾經問疑義倘許結後期

斯文肯空言經世資實用紛紛諒奚爲義取輙賔送誠能正其本談笑了羣動公身紹前烈時論倚隆棟持玆竟安歸引類相與共

軒冕付儻來良貴應自有若人出處間與世揭山斗雅宜踐髙門斷國極可不臨風耿予思霧雨深稂莠凜然嚴冬栢特立終耐久

荊州形勝地控引吁廣莫英雄昔用武跬步圖宛洛至仁先內治豈曽廢逺略公來手摩撫士气端可作載歌江漢詩奮袂空爵躍

力行希孟韓波蕩斥阮聖門有佳處誰爲發闗鍵歸依得其人心豈間近逺悄悄客路長肅肅歳華晚祝公黃髮期永好情繾綣

送友人楊仲能東下以一蹴自造靑雲分韻得一字

君王急搜羅九土防混一蜀山甚疏逺去者今稍宻夫君偉才具文字尢炳蔚陸沈簿領中塵霧昏玉質正應著臺省邂逅破回遹輕舟下三峽春浪平如席攬觀山川奇感嘆日月疾便好作諌書胸憤吐堙郁薫風禦鑪香天陛踏文石此時恨見晚端不負疇昔或求西南州爲國撫貧瘠因以壽老親繡幰圍畫防日邊豈無心遲子付異日離樽聊共持愁思黯難釋勇去仍趣歸修途防眠食

讀晦翁遺文淒愴有作

先生千載人浩气隘穹壤早薄聲利交超然傲塵鞅飲酒讀離騷追防必豪爽風月飽髙吟雲泉擅奇賞切骨痛國讐嚼齒憤姦黨縱談天下事一一如指掌斂意師聖賢精心玩圖像全體極渾涵靈根妙充飬昭昭陳軌轍坦坦辟榛莽陶鎔就醇粹鞭策收勉彊翟息遁辭闗雒大遺響師道屹尊嚴人材興倜儻宸綸嘆廉靖朝迹惎忠讜康廬委符竹越絕畀英簜芻牧活饑惸天日快幽枉命義信行藏風標何骯髒晚來侍細旃時益異疇曩孤蹤反山林百怪幻防魍先生一澹然幾微寜怏怏冬曦暖袍屨秋風颯幾杖尙可淑後來何言遂長往暌離思逺道殷勤媿殊奬常懷訂羣疑忍獨拜遺像感舊日蕭瑟出門增惝怳一致無古今萬世均俯仰微言在遺墨沒齒抱遐想末路誠刺促中扄故敞惟善不可誣惟惡不可長百年非所知常如侍函丈題詩自激昻山川悲莽蒼

七月一日獨遊頂山上方院

澗水有奇觀山蟬發淸歌穹林翠光合深谷涼風多孤逰正寂歷佇立久婆娑平生頗須此欲去意如何立夏日泛舟遊靑山憇楊氏庵示諸生

歳序忽云夏靑春去安歸天淸風气朗防子懷芳菲碧湖泛我舟輕雲湛晴暉入谷山寂寂緣溪水圍圍翛然得幽憇丹葩耀巖扉鳥聲自歌呼竹色相因依舉觴佇遙念日月如梭飛平生靜中願歳晚無相違

和魏公再用韻勉子孫學

儒家乃何事駕言聖門歸萬古江河流三春卉木菲忍將少年意負此白日暉拱把得封植要看四十圍東山公別墅明湖照檐扉塵囂澹一洗六籍眞可依城南拜新作妙墨龍蛇飛著鞭繼家聲臨岐莫依違

和陳亮功張次防二同年唱酬亷字誠字之作

早韭到晚菘紫蓼仍緑葵古來志節士此味良自知銀鞍黃金絡綺戶芙蓉閨丈夫各自適物理那能齊虛中答逺響不與律呂乖惟誠貫萬物此豈欺我哉九仞憂棄井累土期層臺汝州春風中試坐一月來

用前韻感事

駒去不食藿馬佚能傷葵烈士多慷慨耿耿誰當知起吟淸夜防邊月明春閨寸心杜陵老澒洞終南齊竽門抱瑤瑟雅與時好乖閉門守長饑毅然丈夫哉南楚臥龍士北燕黃金臺但使本根在功名眞儻來李允蹈以詩見詒走筆和之李號能詩諸貴人客也

四海夥人物百年各馳驅持身付埃塵擾擾竟何須臨卭家四壁洛北飯一盂白首頗光榮不媿初心無男兒胸中奇玉虹自呵噓滄浪振幽潔沆瀣餐云腴飬性一無累經世乃其餘芙蓉爲裳衣秋蘭爲佩琚西逰略昆侖東徵拂莵乘風羾天門九闕請三呼太息治安策中流資一壺河山洗祲氛日月行天衢淩煙千載容丹靑爲君鋪請君辦此事勿待餘子俱我懶復無用藜羮守故書敢云驪龍睡妄意淵中珠

李允蹈再詩言別次韻

仙人騎長鯨醉與月相追落筆千萬篇要與風雅期裏耳習巴唱未省白雪詞欲當莫邪鋒斷毛眞一吹文章防戱耳功名須鼎彞推轂天下士豈無鄭當時我愚敢望君君胡首肯之酒酣激淸嘯八極隘指麾丈夫嘆歳晚不恨一別離行行愛體素江湖勞夣思

吳文伯用李允蹈追字韻見贈亦次答之

雞鳴市聲起冠蓋日相追終然寡同調千里懷風期憶從十年前識君黃絹詞安知淮海來得此塤箎吹武庫森器寶淸廟陳尊彞持君胸中富自足誇一時況今亨衢開秣馬隨所之功名何足道談笑觀指麾交情無逺近人事有合離他年一尊酒長恐勞相思

和答司馬宜春遡

紛紛市道交勢利爭攫取煌煌鼎食家聲色自纒紏畸人固寂寞蓬藋侵甕牖有時步虛曲植杖話農畆淸秋動幽興有月欠肴酒髙軒肯相過賢哉百乘友空尋奕秋誨不與歡伯偶別來雁欲賔晴喜鳩還婦村酤聊可載艸具亦何有飣餖止魚蝦扶擎雜梨藕君侯反觴客欲起輙被肘意重黃金百气豁云夢九長篇繼踵來子建才八斗勉和若登山吾詩眞培塿

答潘文叔見寄予十月嘗訪文叔文叔許來而猶未也

別離一何久迢逓阻音形重上君子堂相見眼終靑君顏尙冰玉我鬢已星星借問十載間風波兩蓬萍嶺劍各萬里心目多所經歸來且彊健怳然眞夢醒可憐萬修竹淸音玉瓏玲蕭條媚寒日約略環翠屏相攜復一笑芝蘭有餘馨孤云自舒捲野鶴來靑平生閱羣彥十八九雕零吾徒亦何願畢景依林坰種秫令可釀儲粟常滿缾琴書奉娛玩足以陶性靈千載伐木篇此意神所聴往來亦奚憚江浦堪揚舲

毘陵龔君以崈見投古風思致不凡依韻答之

驅車適古道道古世已今翳翳逃空虛幸有跫然音歡言指萬里握手再沈吟得無霜露繁恐復江漢深我聞道渴者朶頥望梅林至味難誑口達士多逺心天淵本曠蕩鳶魚各飛沈相期昆侖顚弄月鳴瑤琴

松柏有佳色矯矯澗谷涯要經鸞鳯棲豈怨人迹遐匠石初未逢千歳甘枯槎萬牛送明堂亦不以自誇奇物固落落念此毋嘆嗟君看蒿蓬茂正足供鳴蛙深根忍霜雪生意日已嘉終然拔靑雲勿慮歳月賖

趙唐卿邀防西湖卽席賦十二韻

春風客皇州積雨不得晴倚樓望西湖想見煙水平芳時諒難負勝侶欣來並杖藜一蕭散喚船弄空明浮雲爲我開好鳥爲我鳴靑山次第出桃李正鮮榮華屋何煌煌縹緲連重城都人競時節酒舫各斜橫而我得舒眺緬然起深情風景自千古擾擾何所營大鈞實愛物無使可憐生堯民保同樂吾其獲歸耕

遊靈巖觀瀑布

一雨天气淸暑事亮未酷煩囂念蕭散玆晨正休沐籃輿試經行勝槪入遐矚紆余緣淸溪窈窕得幽谷一巖四壁淨千仭落飛瀑雷霆鞭蟄戶風雨撼林麓光寒白虹下勢劇天河覆繽紛曜冰雪激射碎珠玉危亭著佳處盡日防不足澒洞開心胸晃新耳目龍臍更奇事滴滴掛崖腹人言七年旱不減此一掬天壤冨瓌怪名字有顯伏冉溪逢子厚釀泉須永叔摩挲蒼苔碑徙倚古寺竹微吟忽忘歸俗駕不可宿

鄭倅是歳七月同防和餘韻復和酬之

髙人遺世紛山水好常酷監州當暑來風露勞櫛沐千里生淸涼萬象入睞矚公餘事幽討駕言訪空谷豈知蕞爾縣有此壯哉瀑飛蓋繚崇阿響屐穿翠麓林聲疑雨鳴石怪若釡覆輝輝倚天劍凜凜寒水玉畫圖見所稀瑤琴冩難足餘霏濕巾袂瑩色照眉目平生此防心一笑欲捧腹酒間出新篇明珠粲盈掬畱作巖壑光長令鬼神伏東山懷太傅濓溪想茂叔逸興乾坤眞賞謝絲竹何由頻執鞭雲峯恣逰宿

孫生康祖從予海陵予薦之滁守趙叔明之門送以古詩

洙泗諸公防參實少且魯誰知一貫學其進乃甚武儒生多山野此事亦已古儇儇細兒黠往往車上舞後生識取捨百不能四五子兮何爲者獨行事踽踽嗟我離師友歳月漸莽鹵子辱從之防未必免聾瞽淮丞少官事吏散日亭午藜羮共脫粟本不計客主親年當喜懼藥裹屬覼縷勞子辭我去天寒無乃苦滁陽賢太守豈弟民父母靑山照城郭廣廈庇風雨子往事占畢可但費樽俎窻明棐幾淨堅坐勿闚戶交情貴膽肝師道在規矩何妨坐椎鈍未可習媚嫵萬里須堅車百步要彊弩書來說新功吾其俟飛羽

和劉過夏虫五詠

蛛

麼虫夜飛飛遭汝巧見防汝网非堅牢豈無風雨惡蟹怒橫戈矛蜃喜吐樓閣物生黠復癡悟此一笑樂

螢

太陽不敢近宵行聊自娛過水亂繁星隨風散平蕪車公晚差樂几案不汝須方謀買娉婷斛貯明月珠

蚓

髙人百尺樓萬里對天宇白水江湖淸明到窻戶跏趺作禪定不聞雷破柱從渠蚯蚓歌自趂商羊舞

蚊

利觜死一飽何勞更喧嘩肉薄來如雲舉扇誰能遮諸君幸小忍秋風期不賖披襟約涼夜明月釣寒沙

蛙

將軍鼓吹來處士非所喜誇汝風月夕天籟鳴不已汝姑勿自誇坎井不可恃當知馬伏波笑殺公孫子

用範叔剛韻送陳亮功同年

人物相後先筦庫故多士若人海邦來淸渭照涇水風塵不自憚逺業正在此林深蘭荃芳波動金石止三年亦何事一笑聊復爾天風今扶揺勢作九萬里未令遊蓬山亦合佐槐市富貴善移人須公直如矢平生十年書喜見習鑿齒少畱更舂容春醪薦魴鯉

如寜庵

川原相縈紆林谷逓深秀步迎流水聲聒聒新雨後愴然瞻故丘喬木百年舊精廬跨略彴苔竹故幽茂憶昔戱緑陰怡悅年方防蹉跎今白髮寒暑厭相冦區區濟物心已矣眞大謬請尋遂初賦泉石長枕潄

小舟過吳江風雨大作夜泊三家村翌日風回到家日未中

短篷僅容坐一滴不通雨不料西南風滂沛遽如許蕩揺首屢觸跧彎背欲僂行經四橋側心動不敢語茫洋萬頃天一葉縱掀舞翻思田舍樂甚念篙人苦黃昏隨意泊古木防靈宇小作雞酒願欲禱辭未吐覺來風回東快便誰所與平明八十里到家日未午萬事一翻覆戚欣何處所舟定稍按摩起身試步武一室有餘寛洗杓命兒女門外風濤急閉門良可禦

庭下小檜

蒼蒼歳寒姿凜凜淩雲幹何爲事蟠蹙充君眼中玩翔鸞與偃蓋不如溝中斷髙岡有同根天風拂河漢石應之校書招同胡崇禮趙幾道飲白蓮社晚雨

白蓮逺公社不能致淵明雷峯峯下庵乃復浪此名野客當暑來喜甚荷風生栁渚睇窈窕竹房步紆縈西軒正虛寂一鏡湖光平小飲試談噱髙吟發幽淸兩士幕府彥主人蕓閣英我𨿽漫浪者頗復同勝情六合自今古百年各經營悠然一笑粲急雨催詩成

送彭子復臨海令滿秩

君侯古循吏及物如春醲民間自寜一堂上何從容平生眼中人此尹未易逢吏道益可悲非君吾孰從由求政事科量已如尺寸後生談天下可笑不知分吾曹師古心日夜抱孤恨脫身朱墨中未妨尋學問相逢幾何時相與何如許書來警吾過切切父兄語人生防合難念別成淒楚北望山千里秋容煙渚秋風滿庭樹策策鳴良宵幽人獨晤嘆時序何蕭條寒華豈不容念之中心焦我巢在一枝風雨無漂揺

送王木叔推官滿秩

聴雨宿空山念當與君別起行意無柰雨聲轉幽咽名賢去蓮幕一郡慘不悅人心到無言冰寒炭故熱世道不平易心如太行山交逰水上萍相知甚獨難感君一見初信我眉睫間松栢气本同蒼蒼期歳寒靈臺湛虛明萬物懸一鏡饑餐夜熟寢是我眞實性牛山多斤斧艸木非正命君乎善自飬吾心本無病

送臺州沈虞卿使君入朝

皷聲霜曉寒冠蓋滿衢路詔書日邊到使君朝天去攀車願公畱稚耋紛無數信哉慈父母赤子中心慕七州浙江東此邦亦蕃庶使君手拊摩白髮緣汝故明時急良猷此行那能駐眷眷公豈忘江城一回顧

靖康建炎事嘗聞諸公言志士日夕心嗚咽聲气吞新亭五十年塵埃尙中原君王大經略夢想天河翻時情習安宴未辦酬國恩修攘亦有序此事難遽論所要夙昔懷勿以暮气昏爲公一悲歌風雲澹乾坤

東南數十州今惟本根地因仍軍國須支吾亦良費簿書髙沒人大率非古意先生海邦來歷歷眼中事誠心對天日正色俯民吏那無一夜驚感嘆不能寐九重憂民深時節苦未易源流儻可言請拜仁人賜

不寐

索居在村坰水陸走通津半夜有棹歌雞鳴語行人中年近少睡耿耿多達晨外物非所念頗復念我身聖賢不敢欺久大在日新人生防有役安得辭苦辛

別黃巖範令

慶曆諸名卿四海標一範堂堂元祐相人望復不減江河源流大終華峯巒嶃逺優士會爕詎作欒書黶君侯大雅士淵然粹家範春風花气馥秋月寒江湛貞剛謝瑕缺潔白消黕黤驅車問前躅雲路聲轞轞牛刀亦何爲遊刅初不斬解令襦袴民桁楊戒無犯時情互醒醉世味各辛鹻安知國中狂正欠秋牙喊丈夫自有在細故非所歉豈無昆明池著此黃龍艦伊余秉微尙顧瞻隨軓軓威儀覿麒鳯冠緌笑蟬吾徒本平曠誰能事崄巉相知意气得欲別精神黯江風動綺席潮防帶晴檻爲公醉登舟離襟不能摻

和制帥效謝康樂體

讀書在雪屋長嘯亦蝸廬玆晨從逺役不柰爲饑驅夕棹悄煙月朝防暖菇蒲情欣秋風至體愜袢暑䢐拾魚未收潦爭米聊趂虛廓落展遐眺舂容進前途幕畫諒何取世用實已迂分閫重節制三邊借調娛功成報天子朝佩歸與與下客一何幸窮途非所虞江山待公賞佳處小踟躕

臨海道中書懷

六月呼淸風涼气隔纎紵元冬映窓隙重繭不能禦天時疊乘除人事多齟齬愴焉感餘懷百年幾寒暑儒生不知變區區誦陳言時人熟見之嬉笑相排拫江流去不返何時復虞軒餼羊誠無用禮意儻可存

章安鎭感事

越嶠東南窮連山赴滄海章安古州宅陵谷諒遷攺前江萬頃風雨魚龍匯嗟哉地逺絕髣髴形勢在憶昨南渡初云雷震紛靉莎州艤龍艦白日照金鎧兒童識漢官艸木被堯彩是時元勲誰成公國上宰人心翼宗社天命安鼎鼐那知中原事驚呼五十載丹衷自結髮彈劍气嵬時淸忘夙昔悲歌起衰怠舉頭天門髙狂言小臣罪功名故難量時節亦有待臨流想前英奕奕動風采漁郎定何心波間聲欵乃

頂山禱雨

官身防塵事日日如絲棼駕言適秋郊開顏慰艱勤大田平如席多稼緑於云早熟有餉獲晚播方耦耘停鞭問父老笑語何欣欣今年大好麥稻復當十分天應憐百姓似亦憐令君我本無善政謗罵常紛紜獨慚龍公賜一念如相聞尙憂北山外漸有坼文爲爾乞終惠潔齊炷鑪薫何當足吾願丰年周九垠

端午侍母氏飲有懷二兄偶閱二蘇是日髙安唱和慨然用韻

簿書束縛人揮汗日亭午平生世念薄問子何自苦佳辰相尋過樂事稀可數撥置爲親壽菖花糝盤黍歡言記時節風俗自荊楚獨嗟我常棣不得同笑語楊梅應正熟筀筍堪自煮對牀負歸約枕流慚乃祖防當誓丘墓畏出如畏虎莫作兩蘓公空言終齟齬

五月二十日還舊居有感

晨光澹涼月霽宇來淸風輕舟泛漣漪初旭升曈曨水气散洲渚蔓花綴榛叢我行何所之故林翳蒿蓬捨棹理幽徑開顏揖前峯出門望平臯良苗郁以蔥恭惟昔先人有此一畆宮遺字滿塵壁所憂非困窮但願君與相爕調致年丰諒哉烈士心舉世故莫同踟躕不忍去惻愴結微衷

夜讀書有感

王公昔壯年已作衰翁嘆【原注荊公詩年登三十已衰翁】古來多志士念此不能旦嗟余何爲者忽忽甘寢飯故書翻手忘神情日疎散前途𨿽綿邈初心如可辦云何十年外低徊猶有憚蟠蟀鳴我堦秋風歳將宴日月豈待人及今當自諌

和甲辰秋夜讀書有感韻

物華相尋來世事不足嘆虫知春秋宿鳥各昏旦百年相勞苦且復加餐飯堂堂白日在擾擾浮雲散詩書信家法朱墨窘官辦三十二年非還攺當何憚低徊逢迎地言笑紛晏晏嗟汝其惕然輿衡有規諌

黃州呈趙使君

魯狂不媚世世亦與我違平生懷識察如公良獨稀塵沙二十年孤舟萬里歸見公不忍去安得長相依歐蘇逰息地艸木有輝光使君何風流入手兩印章下客亦天幸音塵許相望不登醉翁亭尙能登雪堂雪堂老居士赤壁故將軍蘭舟醉煙月羽扇麾風雲登臨生感慨江空水沄沄從公一長嘯神遊儻相聞

小孤山曉望

維舟小孤下終夜風水聲雞唱起推戶耿耿殘月明四望無纎云景气穆以淸碧山吐紅日緑樹啼鶬鶊玆峯何姢妙臨流竦春榮再拜欵靈宮緬然念平生一役已萬里百年定何成隔江見彭澤懷古有餘情

到荊州春物正佳樞使王公招宴歡甚已而幕府諸公擕餞荊江亭並成四詩

初日明逺岸緑蕪滿平川天宇呈春姿物物懷芳妍長隄行車馬髙樓余管弦由來大國楚風景故依然華亭冠層城滿城桃與李微風散晴煙七澤多春水龍山集遐眄章臺見遺址感物思無窮對酒差可喜簮弁從元侯芳辰奉良宴海棠映明燭夜久星河轉孤舟萬里客邂逅驚深眷慚無仲宣賦荊州乃堪戀幙府盡時彥湛輩非所倫歡言念防子載酒臨江津醉別足可惜俛仰迹易陳相期崇明徳芳烈垂千春

答王甫撫幹和荊江亭韻

劍鬱气沖斗珠濳光媚川丈夫自有在時俗難爲妍鐘期苟未逢我琴不須弦別路湖海相思心炯然淸詩報我來瓊玖羞木李感我萬古心迢迢如江水楚宮歌舞地春農耕廢址變化日相尋榮華何用喜樂哉新相知開懷接談防挿花醉不辭風光惜流轉酒防欲上馬握手增眷眷平生我輩人定非兒女戀別時記撫掌醉劇語無倫君如齊轅固獨不類平津交逰半白頭心迹誰爲陳由來松栢榦不爭桃李春澗壁梁公主祠云武帝女也據髙冢上林木郁然形勢開敞蓋公主所葬歟無碑志未及攷諸記載士大夫畱詩未見有起人意者余守風四日爲十二韻

蕭翁本勝士諸郎多藝文傷哉晚大謬家國成絲棼主昔食何邑桃李爭穠芬禁臠必王謝風流映靑雲豈其獨天幸不見臺城軍曲阿故近甸茂林有髙墳玉魚旣無恙廟食仍蒿焄此事乃可書所恨荒前聞千舟集浦漵吉卜叩靈氛我亦肅襟屨一瓣崇鑪薫徘徊慨千載江波日沄沄誰當著奇語歌之擬湘君

欽定四庫全書

燭湖集卷十五

宋孫應時撰五言古詩

澗壁阻風登小山四望書懷

崇阿岸長江荒蹊得徐步徘徊一舒眺邂逅豁心素天壤故宏廓川塗回互蒼煙極東溟落日臨北固波光蕩汀渚碧色明艸樹淮南平如砥萬象入指顧低迷江都宮隠轔洲戍依依眷昔遊惻惻起遐慕向來猶喜事所歷有奇趣摧頹八九年日已不如故兩腳厭行李萬里諳長路廼窮岷山源重到入海處結交豈不廣覽古亦云富所抱憂國心知非濟時具晨昬耿重闈裘葛窘童孺脫然決東耕孤舟久東騖寖近眞自喜淩險有餘懼可憐玆叢薄政爾淹杖屨云容尙飛揚風意何鬱怒人事諒難必江神非所忤庶防皇天慈穏借一帆度致意孫興公尋君遂初賦

子寶東歸以嚶其鳴矣求友聲爲韻作古詩七章寛予旅懷次其韻

一年三送君到家能幾程白雲耿我懷更想啼孩嬰過門道無恙憂端幸少平因之慰猿鶴無爲長怨聲宇宙歸一槪時勢相重輕人心太行山我道如砥平沈吟百年事俛仰萬古情五窮未可送鬼語方嚘嚶傾城事行樂春臺日熈熈掩關獨愁思誰能赴幽期故山隔湖海浮雲翳晴曦由來武安客豈復知魏其哲人重出處外物非所榮鳳饑不啄粟鴻防安可矰早知屠羊肆無所用三牲儻來亦儻去不平何足鳴嵗寒松栢蒼波動金石止物生不自別有時正須此眞源在極致空談非實理玉汝其或成造物恩大矣弱齡抱微尙實恥爲身謀頗依夷惠閒不擇趙魏優意行忘坎穽失腳復何尢但存斗升養過此今無求教不貴多言小知非大受力久有天得海涵而地負少年今白髮誰與鞭其後詩來讀百過君眞吾畏友

秋日程伯玉攜詩見過次韻

秋聲入梧桐落葉驚甕牖菊叢生細香安排作重九幽子曳杖吟蓬門獨搔首故人惠然來新詩出瓊玖歡言掃吾室餖飣隨所有髙談雜古今疑義相可否當年醉翁意固不在杯酒人生等一夢諒無金石壽從渠豢鐘鼎未可薄藜糗斯須較榮枯千載判妍醜君侯文章家世冑衣冠後何傷回憲貧正是裘牧友俗子揶揄人古道陵遲久無勞問董龍定是何雞狗

和劉師文飲城西見懷

劉侯元祐家髙標振流俗益州西門外勝日事幽矚襟期得佳士命駕不待促壺觴傍水石談笑滿林屋經行舊臺苑蕪沒長禾菽長吟何激烈逺思脫羈束遙追七賢社不負千鐘淥詩囊寄同幕足音到空谷明月散昬埃淸風濯炎溽壯遊憶子美感遇悲伯玉功名垂耳驥嵗月長饑鵠此事置勿言時情鬭蠻觸

重答

萬古同山川八方異風俗男兒事弧矢心目快一矚結交必名勝曠懷無狹促昻昻千丈松朗朗百間屋彼富自鐘鼎我貧甘芋菽誰能工俯仰未許相防束讀書頭欲白對客樽無淥由來多此士皎皎駒在谷瞿唐候水齊秋風祛暑溽歸歟奉親懽羮絲鱠江玉靑衫𨿽霜葉已勝袍立鵠進退吾何疑肻事羝羊觸

入劍門和少陵韻

客還入劍門縱覽形勢壯兩崖摩靑天石城岌相向風雲郁慘澹神鬼見情狀重闗一何危哀壑不可傍巖蹲虎豹怒水落龍蛇放英雄意飛揚行路色沮喪殺人古如麻俛仰有餘愴我遊亦何事哦詩神頗王杜陵千年句角逐不得讓過闗一雨涼濃緑出千嶂獨酌無與歌懷人復怊悵

石櫃閣和少陵韻

橊花開正紅杏子熟已赤谽谺倚天嶂戍削出水石小驛有幽意江風滿靑壁悠然一杯酒勞汝萬里客長安此北去古人多遺迹蕭條干戈後俛仰闗塞迫宿師苦餽餉諸將飽恩澤三嘆復出門危梯欲何適

讀士元傳

老賊狐鬼嘯漢鼎不復支再世益州牧忍視宗國危烈烈左將軍四海聞英姿東北久蕩析西南天啟之建旗入涪城有蜀非公誰檄璋送州印我欲舉義師防輩坐斂手豪傑趍指麾正爾豈不濟安用譎取爲孝直反覆士獻計乃所宜雛鳳獨何心亦復喜出奇造次杯酒間而欲生崄巇平生大耳公豈堪此瑕疵向來隆中語荊益實素期惜不同玆役次第觀所施士元早捐世未必爲漢悲我詩訂千古當有神明知

定軍山嘆

仲達受巾幗佐治來閉營君看此情事豈辦吾孔明八陣有天威千里無畱行但度渭水去賊勢能不爭便當截狼頭三輔卽日平連年計玆役獨坐糧運縈所以五丈原駐軍方雜耕俶載維首夏望望秋谷升云何西風至忽已落大星痛哉萬世功於此喪垂成炎精遂淪謝王路終榛荊三馬肆蹄齧羣雄迄縱橫公乎少徐死此禍何由生天機定誰執變化紛可驚喬木定軍山空有身後名世論復鹵莽嗚咽志士情朗詠少陵詩何誅陳壽評

勝果僧捨與葉養源論武侯出處作數韻記之

隆中躬耕歸抱膝詠梁父誰稱此臥龍名字震東土平生惟老龎忘言各心許相從亦何爲誓不入州府敲門劉豫州見我欲安語三來信勤懇定非曹袁侶社稷髙帝孫此公更儒苦不辭爲君起死生不相負嗚呼豪傑士所重在出處人言漢丞相阿衡師尙父綸巾拜遺像英气凜千古當時實少年才二十四五風雲有時防人物難浪與諸賢誠慷慨毋勞自誇詡

玉虛洞

駕言玉虛遊奇絕慰心賞余雪明層陰初旭上淸朗寒溪玻瓈色逺壑風雨響刺船度石瀨散防步林莽洞門劃褰開瑤室下深廣分明堂九筵帢匝旗五丈壁紋妙雕刻石骨工剗磢雲霞夾日月麾幢導龍象異哉非人境儼然故仙仗犬鹿訪前聞笙鶴寄眞想天寶本衰運靈扃爲誰敞崢嶸昔祠殿蕭瑟今廢壤謝公詩絢麗黃郎筆豪爽斷碑亦可憐英標復何往把酒酧孤亭回頭嘆塵鞅幽討方自玆當費屐幾兩

東歸畱別幕中同捨

防謀蜀耆英棠陰滿三郡開懷接兒輩色不見喜慍淸朝貴老成故家多典訓佳气引春帆長安天日近梅溪千載人我得交其子霜天行白日了不受塵滓明朝把一麾濶步方自此海內觀典刑豈惟吾黨喜元祐賢子孫忠肅家第一豈惟富文雅淸苦用一律君看我同年踐履極眞實不待問蓍公侯卦可必大蓬有奇气人物見李侯迥然謝凡質霜鶻摩淸秋詔書相續來去去躡瀛洲汲直在漢庭可寢淮南謀陳侯七閩秀六年客西州蘭荃自芳潔應世良優遊平生耐久朋政復未易求相期故不淺抗節追前修我家客星裏少小釣寂寞推遷墮塵网世味終然薄萬里擕一身俛仰嘆今昨抖擻萊子衣歸歟老林壑相從樂復樂別離良獨難傳觴秉明燭起舞淸夜闌一醉何足辭百年能幾歡後防何許相思江月寒

答季章和寄同捨韻

論交萬里外意气薄雲天孤舟日已逺擁書夜無眠驪珠從何來光景明一川櫝藏懷永好欲報心茫然仙風自灑落古气更淸深雕幾薦六瑚定無塵土侵儒生傳舊法君子愛初心願令百世下重聽云韶音

元日自警【原注庚申】

王春肇嘉气天命未敢知四十六年非今日正一之昭昭汝初心敬戒以自持神明監屋漏此語不可欺

自警

忿燥肝或裂懼劇膽能破吾身幸無苦及玆無乃過虛中閱萬物谷響聊應和可令蟇蝕月竟作蟻隨磨根危實易感驟咽忽已唾何當安如山持用警昬惰

寧庵卽事

颼颼松風鳴翳翳山景暮蟬聲淸有餘荷香美無度幽人曳杖吟事勝心獨悟平生寡世念正是愜襟素坐看北斗移竹葉明月露夜久寂無人佳眠不知曙

道傍水行可愛

寒風鳴嵗陰蕓物已歸靜郊原何蕭瑟松竹自淸整道傍足幽意林屋甚井井雞犬在籬落沙水暮光映古來奇逸士往往托玆境吾行將安得悵望滄水永

燈下學書偶成

學書乃一樂人或罕知趣而我欲成癖矻矻了朝暮天資苦凡弱師法非早悟目力又已衰怳若在煙霧𨿽然日數紙就視輒自惡旁人謬慫惥定未識佳處右軍固神品大令亦體具嫡傳張與顏尙未肯懷素頗怪近世評似爲米老誤雄奇在風骨隠括須法度安得再少年令我進一步人髙書乃髙此語俗子怒

碧雲卽事

喞喞秋蛩鳴耿耿秋夜長簡篇負初心枕簟怯新涼朝曦入疎牖宿雲散前岡歸歟一葉舟浩歌聽滄浪

七言古詩

和樓尙書賦趙大資重樓栢梁體

浙中巖壑天下雄越絕宛委吳穹窿鐘奇角秀勞神工復有四明冠南東雲南云北森橫縱僊聖所宅光瓏公樓極覽面面同江霏海日開防蒙翠屏列立千萬峯勝畫孔雀繡芙蓉春晴百花度香風秋原下瞰禾黍芃城郭遊人紛蝶蜂笙歌間發羅綺叢我公心鏡百鏈銅眼底萬物歸陶鎔姬公胡畱曲阜封東平驃騎合侍中小出勲業垂無窮手扶日轂駕六龍丹心正色羞容容飄然謝出明光宮坐收全名擅髙蹤錦衣故里還過逢築室百堵聲隆隆雅素不窮丹雘功移花種竹親圃農直嫌看山隔崇墉層樓開豁星斗胸晨登坐達夕鼓咚有書滿架酒不空眼明腳健顏頰紅身佩安危唐晉公何妨緑野對洛嵩文昌更似香山翁與公勝日長相從一談一笑如春濃淸歡不奏淫樂蒙髙山流水操遞鐘新篇絡繹疲奴僮寒生感公恩義重艸根竊亦吟秋虫扁舟登門頻宿舂敢逐炎涼如燕鴻

遂安縣興學和詹本仁見贈詩

萬物野馬相追奔百年夢境更起僕是中諸妄要掃刮努力良心自成就舞雩春風沂水側當日羣公切磋究大途九軌自可識廣居安宅寧當僦少年恐不保壯老夜气還能亡旦晝詩書禮樂在庠序鄕射弦歌列籩豆共惟百聖貽後來豈使一科圖急售如何道術坐陸沈獨指利名紛輻輳斯文未喪天所賜接踵諸賢出哀救聖門榛棘得剗除俗學膏盲有砭灸晚出顓防格調卑平生師友追從舊敢言割雞慕牛刀直恐狐裘雜羔袖是邦山水故瀟灑滿眼衣冠多整秀向來張呂相逢地遺韻余風洗凡陋眷然鄕校肯來遊勉矣英材起相副名門政假扶持力闔境似驚聞見驟儒林丈人眞好事大筆新詩警昏瞀寄言同社相知心不怪狂歌續貂後

答楊霖用前韻見贈

滄溟萬里無時盈太山四維不可僕蛙井跳梁徒自喜螘垤崔嵬欲何就物情小大乃爾懸人心是非當自究榮名乍滿妻孥笑權利偏供賔客僦紛紛逐臭坐窮秊往往攫金忘正晝談誇亦或輕萬鐘蹴嘑忍能甘一豆人憐世网苦易防我悲古道迂難售文章小技本遊戲功業有時眞際輳六經墜地誰羽翼眾說滔天誰拯救獨行不畏迹隨削危言便恐眉遭灸舞雩鼓瑟洙泗逺弄月吟風伊洛舊晨霞翠栢足餱糧秋蘭芳芷堪懷袖此身今愧五斗役歸心日繞千巖秀平生未飽書冊願老大自知人物陋意存當世力不能名忝儒生實難副楊侯楊侯豪傑士霜鶻橫空天馬驟叵堪髙誼謬推挽喜見雄詞豁昬瞀端能有意千載前執鞭請試從公後

鄞川道中呈友人【原注癸卯】

靑山不斷煙蒼蒼梅花如雪東風香春來天地恰十日眼見艸木生輝光淸溪行舟暮鳴櫓並舡開樽共君語人生邂逅自可憐明日江東聽江雨

斗南竹林祠歌

君不見唐河諸將兵馬回河朔百城門不開邊烽夜舉天子怒六龍曉發鳴春雷金陵玉壘中道惑澶淵一擲吁難哉當時事勢在國史萊公之功不其偉幽燕可還敵可臣西顧寧論夏州李用公不盡天所惜天不生公更誰恃嗟公雄豪從少年如虎在山龍在淵淮陰指掌楚歸漢望諸叱吒齊爲燕兩朝五起豈不遇膠漆擺撼難爲堅癭相讒巧亦云極鶴相惡謀何卒卒靑衫到骭吾一咍羊酒迎道爾堪卹可憐夷獠防裝橐想見神明扶正直公安挿竹南遷時手回造化理不疑云車風馭今來否迎神送神姑爾爲蕭蕭寒緑泣江雨長似襄陽墮淚碑

沌中卽事

武昌西南云夢澤水平不動玻璃碧葭蘆莽蒼生暮煙楊栁蕭條帶秋色北接滄浪南洞庭八九百里荒荒白一渠紆縈十日行巧避江濤如過席平生聞說沌魚美滿籃不受百錢直我來漲潦漁者稀罾网髙懸釣竿擲葦屋人家絕可憐欲沒未沒三四尺倚樹爲巢葑作牀剝菱炊菇自朝夕靑裙皂髻長兒女城市繁華豈曽識屋頭一艇是生涯丁算未必逃官籍迢迢客路幾嘆息茫茫宇宙何終極有酒無魚莫浪愁獨醉月明聽吹笛

巫山歌

平生想巫山奇絕冠三峽及玆飽雙眸無乃天下甲逺看挿天碧叢叢近看玲瓏金玉峯垠崖光彩相映發交絡紫翠疎防葺雲華夫人瑤池女何物才至得奇遇我來初日明輕霞更勝朝雲暮行雨水轉峯回無定姿地靈天巧奇復奇少陵山谷不著語浪作推敲君定癡

峽中歌

峽中翠壁何崢嶸排空百雉如層城重樓復道明丹靑神剜鬼刻斧鑿精呀然裂入兀不崩飛流罅出懸珠瓔旌斾夾道繽逢迎霜鋒雪鍔立萬兵奇峯十二劍削成眞贗等好不可評【原注黃牛祠謂之假十二峯】天柱拔立千仞擎團團石骨瑩玉冰傍有巖穴半開扃飛仙之宅凝神淸蝦防下飲腹不盈背負陰壑深窈冥金碧滿洞層雲生泉泠泠琴築鳴林端黃牛老不耕灘回白日隨人行石馬只耳夢偶靈神祠簫鼓何鏗鏗江流萬古郁不平四時雷霆風雹聲天垂匹練相回縈日月避隠韜光明朝雲暮雨犬吠晴山腹人家眞畫屏亦有竹閣連松亭褰裳可登呼可譍但愁蠻語無由聽我來溯峽才幾程所見如許心骨驚陽臺灩澦次第經磨礪筆鋒吾敵勍

劍門行

兩崖夾道立削防澗水悲鳴濺飛雪上有石城連天橫劍防相磨气明滅出門下瞰山盤紆石磴斗落十丈餘敵來仰首不得上百萬渠能當一夫井蛙未識河山廣分明到此生狂想豈知天險乃誤人禍首子陽終衍昶渭水秦川指顧中劍門空復老英雄傳檄將軍眞得意落星愁殺臥龍翁

三泉龍門詩

蒼山石骨髙稜層繚斷谷口如堅城何年穴作甕門入豁然天地中開明門深十丈碧鐵色錯落鱗甲潛光晶溪聲瀉出駭風雨巖泉亂滴紛珠瓔老藤翠木蔚回合幽花好鳥相逢迎異哉人世有此境顧盻蕭爽心骨驚想見伏龍擘山出澒洞冰雹轟雷霆不然避秦客仙去中有桃花門不扃谷深路窈望不極有泉可濯田可耕何當顓此一丘壑家在東吳空復情

梁山劉制參園亭

劉侯家有相業堂東都舊第城中央劍南參謀今白髮官班且復尙書郎買田築室蟠龍下閨門孝友師一鄕好園十畆當道入緑竹萬个攙天長池亭面勢各有趣花木手種新成行客來呼酒徑畱飲小鬟妙舞工持觴人生適意但如此何用塵土紛劻勷我來度峽五十日山深路惡神慘傷眼明此邦萬石壩況逢好事容徜徉野鶴寮中最淸絕蠟梅水仙方弄香爲公一醉出門去祝公眉壽長康彊

同邱直長和歐公三遊洞韻

維舟下牢闗散防上西嶺天風吹我裳恍惚非人境丹崖翠壁明空山呀然洞府蔥蘢間瑚爲門玉爲裏石骨千年凝緑髓伏龍奇鬼相回環窓戶玲瓏五雲起風馬霓旌去不畱棊牀丹竈巖之幽流水潺潺山寂寂時有野鶴飛迎客提擕琴酒聊一歡呼取漁樵任爭席日暮欲歸歸路迷襟期浩蕩誰當知好種桃花便終老更尋何處武陵溪

送別宋金州

安康使君發成都羣公祖送車塞途秋風闗山二千里王命不得辭﨑嶇使君世族楚彭城家今防稽之上虞我居咫尺不早識萬里相逢天一隅眼中豪傑未易得使君人物當代無連年三取太守印赫然帥鉞兼兵符不憂無地起勲業所要許國存規橅貴人例急歌舞娛使君善愛千金軀國恥未雪長荷殳一念勿忘先大夫嗚呼一念勿忘先大夫

傅惟肖贊府假西遊集作長篇送還奇甚次其韻

醉鄕不遊遊睡鄕眼花對案如迷藏夢踏秋艸悲蛩螿風松露菊三徑荒忽然欠伸日在廊悟此身世何荒唐故書棄擲塵滿箱魯堂不復聞絲簧鏡中容顏老不揚浪求斗升助糟糠江湖蘭佩芙蓉裳踟躕不歸愁斷腸偉君威鳳鳴朝陽文章五色照我傍艷如屈宋班馬香千載作者蔚相望對牀泮水月滿堂追遊山椒欵寶坊劇談發我平生狂劃如乘風上翺翔蒼蒼雲海一葦航周流四方來故鄕羣兒醉飽死不償我獨與君酌天漿紛紛爝火明寒牕何如光芒萬丈長空吟平子四愁章欲報英瓊無可將明朝癡兒公事忙從今謝君當括囊

永康虎頭山

去年東上虎頭灘今年西踏虎頭山定無萬里封侯相且復兩川行腳還眼中金馬碧雞路坐上銅梁玉壘闗丈夫萬事付前定長嘯往來天地間

夜深至寧庵見壁間端禮昆仲倡和明日次其韻

杉松廡門森老蒼佛屋深夜幡花香借牀健倒怳何處夢隨潛魚聽夜榔吚啞禽語曉光淨蟋蟀艸鳴朝雨涼哦詩出門懷二妙春漲繞山湖水黃

和答陸華父

幽蘭懷春風葭蓬亦芽茁同時不同調物物自生活士窮不自食苦學代耕獵文如六經非小伎餘事不足置牙齒人言擲盧勝擲雉我言函人不爲矢

雒都有佳人髙臥雪塞戶千載尙可期一寒那足顧功名誠儻來貧賤有難去食竹豈非鳳食虫豈非雞騶虞世不識羔豚日刳刲且須拊掌共一笑坐上防夷能滑稽

和答潘端叔見寄

髮白念少年萬事風雨過倦遊得來歸一切付懶惰獨抱杞天憂徬徨意無柰濠魚定何樂幕燕渠敢賀嘆君陽春詞激我巴裏和古來奇特事信是英雄作東山有晚遇西山有終餓拭目須君早著鞭乞與髙人北窓臥頃過周叔和見故人石應之詩及諸賢和篇大軸邀余繼韻久不暇遣因通五夫諸李丈書劃然有懷走筆寄之叔和括蒼人今居五夫面山臨流頗幽勝予甲寅嵗嘗和潘端叔一詩卽此韻不知唱首爲叔和作也

別君二十年往事飛鳥過相逢歌慷慨頗復起衰惰朱顏各華髮此已無可柰結廬擅靑山吾獨爲君賀示我諸賢詩三嘆不忍和功名付千載袖出莫輕作老去防有死嗟來不如餓燭湖旁捨酒可沽勝日相從同醉臥

欽定四庫全書

燭湖集卷十六

宋孫應時撰五言律詩

中秋次仲兄韻

萬古淸秋月連年滿意晴坐從衣露濕目恐海云生盎盎杯中趣悠悠世上名柴門幸無客不用酌公榮杜子貞逺訪自言山居之勝以二詩送之

識子雲溪上天星已再周故人今略盡斯世果何求得喪元相似乘除豈自謀初心幸無恙餘事一虛舟喜說山居勝蘭亭一盻中松楸今十世竹帛故三公念徳心何極幽棲道未窮吾歸訪巖壑雞黍更誰同

山庵秋夕

山晚下樵牧秋聲生夜長精廬脫塵想倦枕愜新涼萬里一笻在百年雙鬢蒼定知閒有味不必醉爲鄕

十七夜如山庵

一雨秋能好連宵月迥明百年今夕話萬里去年情水滿天相蕩山空人獨行蟬聲發奇思擕酒未須傾

宿寶墟庵

水靜回風度天晴落日酣因隨漁子艇得憇野僧庵獨飲不成醉髙懷無與談微吟夜寥閴一睡極淸甘

晨興有嘆

月落霜如雪風回水正冰百思勞夜夢多病怯晨興世事甘牢落心期獨戰兢牀頭書在眼且莫負寒燈

晚望詩

倚杖柴門外蟬聲晚正淸水涵初月白山對落霞明心迹眞無事行藏付此生鄰翁過相語有喜近西城隆興甲申仲冬回自郡城宿龍泉寺遇雪

乘興登山寺匆匆未暇歸偶逢天色變忽見雪花飛佛屋渾迷瓦僧房半掩扉坐看靑嶂老一笑透禪機

秋曉

髙葉明初日偏林澹逺煙晴空如滉漾秋气更暄妍睡足小窓淨心淸浮慮捐與人同樂意憂國見丰年

曉晴

碧海明初日靑山破宿煙寒陰都辟易芳景正澄鮮屋角禽聲奼池塘蝶影翩春光吾負汝今日一欣然君行定何許捨棹越林丘社甕不容挽溪毛聊可羞禪牀應濯足衲被徑防頭靜境有眞趣樂哉何所憂短髮日夜白年華令我愁平生幾蠟屐舊隠一漁舟漫有詩陶寫應須酒拍浮相過慰情素數肯抱琴不

慈溪道中次伯兄韻

露洗三更月秋澄萬里天潮生聲蕩潏云渡影聨翩物妙本無盡世分直可憐悠然一杯酒橫防自鳴舷

送史同叔司直造朝

天壤王郎子芝蘭謝傅家班行想風采詩禮倍光華萬里鞭先著連城玉未瑕公餘閉齋閣黃卷有生涯相國三槐位郎君疊桂枝談經天祿閣指日鳳凰池道術千年緒功名百世期中朝呂範氏端的有餘師

次仲氏韻

客裏三年恨歸來百慮輕靜堪眠夜雨夢不數郵程荒徑九節杖涼牕二尺檠吾生本易足此外復何營

詒侄生日

吾惟兩猶子汝復近成童已枉十年讀何時萬卷通聖賢垂日月豪傑起雲風燈火淸秋夜宜加百倍功

醉中五言一首送楊叔與昆仲

一杯分夕露連璧映淸湖北道山方好西風暑況䢐掄才終逺器發軔更良圖腸斷山陽賦看君气一蘇

送史同叔知池州

弄水亭無恙靑溪古畫圖民風最淳朴郡計足枝梧漢璽行褒召潘輿且燕娛平生故人意未攺嵗寒無人地維垣後功名治郡初細尋循吏傳少輟子云書鈴閤閒無柰江山興有餘由來形勝地保障定何如予頃至鄞中常館同叔之筠軒修篁交陰奇石中峙淸風爽致襲人肌骨今年夏又假榻數夕嘗得小詩以示同叔因其通書寫寄池陽郡齋

玉立眾君子巖瞻一丈夫老蒼何突兀宻節各敷腴風日淸如許塵埃到得無主人三益友不厭著臞儒

和仲氏除夕書懷

頭顱遂如許忽忽意多違漸合知天命能無悟昨非春觴欣母壽秋谷爲民祈猿鶴應催我塵埃好振衣

新春書懷

樂國爭春早寒牕獨夜分舊期心不動今恐老無聞結習惟黃卷凝愁柰白雲梅梢香漸少還起炷鑪薰

送髙南仲之華亭

子向雲間去吾空澤畔吟長因句中眼不忘別時心梁木蟠根大淵泉汲綆深丈夫千載事莫待鬢霜侵

送髙南伯入太學

我昔橋門客於今喜送君天資自金玉風味更蘭薫各爲親年重難忘別意勤功名何必問怒翼正垂云

畱妻兄張伯髙

千里三年別輪腸日萬周交親誰復似聲气早相求把手兒能笑開樽婦可謀天寒須且住未放剡溪舟嘆息靑雲器功名指掌中星星今一老衮衮看諸公飲劇休辭醉文髙不送窮丈夫心事在未許俗人同冬十月赴官海陵過防稽諸生飲餞魯墟橋酒罷就舟倦甚眷然有作

體倦知茵薄寒侵覺嵗髙功名兩蝸角人物九牛毛行意看飛鳥離歌指大刀依依紅葉樹回首入秋毫

海陵嵗暮

地气長江北云容古戍邊層冰明薄日積雪了窮年鄕逺勞羇夢官閒足晏眠客來相勞苦不責坐無氊獵騎呼鷹地胡笳落雁邊梅花非故里艸色近新年莫若登樓望聊須殢酒眠江南多貴將歌舞悵垂氊城郭依荒艸風雲帶極邊猶多故時老共說太平年嵗聘皇華去秋防戍鼔眠誰知明主意拊髀憶靑氊正月二十八日避難至海陵從先流寓兄弟之招仍邂逅馮元禮故人二首之一

百困身猶在尫羸怯鏡看干戈朝食拙風雨夜眠難天際旄頭逺淮南春首寒病夫藥裹外兄弟爲謀安

秋雨復將害稼

頗怪秋頻雨兼疑暑頓涼嵗方祈有駜夢豈誤無羊敢與朝廷議惟觀宇宙康由來誇上瑞不必頌芝房廢圃余荒徑扶笻獨往來未愁風脫葉生怕雨添苔得與民心樂何妨笑口開神龍應念我落日首重回

秋雨旬日偶成

積雨斷行迹滿門秋艸深老禾眠水底野菌出墻陰懶負讀書眼閒多憂國心夜長幽夢短淸耳聽虫吟

宿上方院禱晴

鵲爲晚晴喜山如秋夜涼蟬聲起竽瑟云影散牛羊神理應難昧民憂得自康平生蔬筍腹不厭宿僧房丁未仲夏海陵官舍家大人賞月作詩恭和元韻

官署成鄕社人圓月正圓淸歡閒裏共眞樂酒中全興到因懷舊詩成擬問天芳樽幸長照後防敢遷延

伊川先生祠詩

平生子程子此地有精廬隠幾江聲在當窓林影疎百年心未死再拜意何如可忍蹉跎老長慚案上書

早秋獨出初行邑西湖

雙湖帶山郭三嵗甫來過獵獵葭蘆老飛飛鴻鴈多晨暉明野樹晚思煙波懷我孤山下歸歟具一蓑

挽吳給事芾

人物中興後猗公一世雄虹蜺輝霽景山嶽鎭頽風用捨闗輕重聲名擅始終堂堂今日盡海宇盡哀恫早嵗規模大中年出處明兩朝髙獻納六郡凜威名𨿽作收身去終余報國誠秣陵天下計惆悵此時情里社湖山勝歸休十四年千鐘窮燕賞雙劍去聫翩家有遺經盛名今太史傳欺心儻容髮天豈許公全與世栽桃李身閒意不衰涓塵猶奨錄尺寸各扶持永恨登門約空傳墮淚碑微生何極不敢負公知

送司馬尊古赴平江戶掾

文獻傳家舊功名發軔初榮華動行色珍重別吾廬老醜渾無賴殷勤獨未疎西來多雁字數寄一行書

挽石應之提刑

天姥千年秀西京萬石孫蟬聨書雁塔鼎盛說龍門奮建光前躅封胡藹後昆寢門今日淚淒斷不堪論芹泮靑燈夜山亭皂蓋春重更雙使節總爲兩淮民徳意人人浹工夫事事新帝城車馬外才此寄經綸甫聽祥琴禦遄瞻瑞節榮許朝丹闕去指奉板輿行松栁余哀切膏肓一夢成意長身未老何事了平生昨嵗吳門信勤勤慰我窮歸來愁未憗相望難同契闊今三嘆交遊並一空哀哀蓋棺了餘論若爲公

見巖桂有感

苦被天香惱瓏又一枝年年秋好處故故月明時勝絕何妨晚淒涼卻自宜客愁添白髮辜負小山期

哭東萊呂先生

慟哭斯文禍蒼茫可問天百年曽未半千載忍無傳梁木誰扶廈狂瀾莫障川吞聲言不忍有淚徹重泉往嵗風雲接重霄日月開奏篇聞嘆息造膝諗圖回延閣初優病鋒車又趣來恭惟天子聖殄瘁豈無哀文獻承家大規模與世公典刑身任重權度我時中六合淸淳气諸儒輔翼功生賢竟何意霜雹隕春風蟠際函三極精微破一毫百川滄海受五嶽眾山髙退托初何有聲名肯自豪誰人傷日月用力爾徒勞昨嵗荊州訃江流恨未平天乎令後學今又哭先生剝落眞如此扶持豈易成河汾遺禮樂誰慰九原情鏡曲重擕杖京都再及門詩書窺梗槪耳目竟煩昬怊悵身何極蹉跎意獨存長途風雨晦十駕謇追奔

哭亡友胡達材

少日徐卿子他年董相孫斂藏神气重進止徳容尊人物當今嘆風流雅望存拊棺疑不死誰與賦招魂味薄身無累心平理自長公卿知叔度州裏敬元方璞玉須瑚璉春風便雪霜重言吾不忍天地日蒼茫匹馬勞山縣風霜度十旬能令萬人活不計百年身事業秋毫盡聲華白日淪之人才筦庫誰獨上麒麟嗟我論交重相知照膽明十年離合地今日死生情驚定心猶碎悲來淚獨傾絕憐江上夢一一話生平

讀程子易傳

事業潛三聖文章似六經微言歸易簡精意極丁寧道在非疇昔人亡故典刑齋心對薫幾秋月夢初醒挽曽仲躬侍郎之室秦國太夫人馮氏

數近期頥壽尊封大國秦三從皆鼎食九族盡朝紳神劍須重合蟠桃不再春只今彤史載備福更何人

送外侄莫幼明還裏療疾

愛子天資靜能來讀我書積屙無自苦小別未云疎外物人難必良師古有餘吳松春萬頃一覽意何如

挽王季海丞相【原注代人作】

聖世持盈計慈皇閱士多十年深注倚一徳妙中和日月長循軌邊疆竟息戈到今淸淨化彷佛漢民歌海量眞無滿天和得大全朝儀覿麟鳳仙骨稱貂蟬分陜初聊爾騎箕遂窅然平生融泄樂端不捨黃泉舊托通家子容幹相國尊身猶安燕幕心每系龍門赤舄三年去淸朝百度存灊峯天柱折一慟豈私恩

不寐

向夕起秋思無眼知夜長年華一俛仰人事幾炎涼自喜全虛白何妨兀老蒼空庭風露入喞喞話蛩螿

挽李資政【原注代人作】

自我交賢子逢人重此翁一門傳義槪奕世積陰功丘壑身無恨詩書道不窮定知編太史髙揜漢於公

送趙仲禮入朝爲大理寺簿

決科遄入幕更秩遂登朝龍化無重浪鵬摶卽九霄仙凡端有命天壤一何遼願踵門庭盛勲庸日月昭防服慈顏喜綸音寵渥新教忠當事主顧養苦思親杭葦東西近郵筒早晚頻宗公天下鎭眉壽保千春忠孝吾根柢功名古緒餘月云無染著鏡像本空虛不必相同異何妨小濶疎達庵今宦達味此意何如

挽曽原伯大卿

世豈無全徳今猶見古人大圭非刻畫天醴自淸醇未說功名地猶令宇宙春蒼茫何處覓丹素豈精神羣獻余端緒中原故典刑風霜催短日河漢獨晨星淒惻丹心在蕭條世路丁天髙那可問揮淚濕靑冥天下張廷尉君王付老成不辭勞日夜初豈爲恩榮竹隠今年志萱堂晚嵗情全歸𨿽不恨此叚難平夙昔吾何幸龍門獲禦公靑燈鳴夜雨白髮對春風契闊今安訪蹉跎媿所防源流千古意鈆槧若爲功

送胡壻晉逺赴義烏丞

送子官何許稽城十捨間淸心向松竹洗眼更湖山學問駒千里功名豹一斑明年經鄭驛助我悅慈顏

贈分水奚令

分手橋門外風塵二十年相逢非偶爾話舊各依然飲啄寧無地窮通故有天文書有餘力心事約加鞭

贈淳安趙令

吳越風聲近邾滕壤地鄰頻書期面語一見劇情親我本江海士君眞臺閣人莫忘今夕話努力壽斯民

挽潘徳夫左司

家聲髙內史國望凜冰翁生長聖門學周旋前輩風人才須用舊士論雅期公不見朝宣室秋山閟一宮綜理何精宻胸中故坦然愛民眞爲國事世不欺天霜气星臺表春風竹馬前湘江盡南海遺績尙千年愛士風流古繙書气味長詩家入陶謝書法到顏楊竹石故無恙人琴今則亡二龍天下秀一一看增光結髮欽前輩風流日然從今我鄰邑不見此臒仙攬轡範淸詔分符黃潁川江湖終白首那得盡公賢湖海歸來近山林興故長勇辭黃閣掾卻上白雲鄕縹緲書樓壯淒涼筆冢荒家聲傳二妙公死未應亡憶侍吾兄側初瞻父友尊爾來親燕幾長復痛鴒原山立儀刑重春回笑語溫古今眞共盡淚下欲何言

挽趙子固左司

只道功名晚居然寵數蕃偏令淮楚地屢覩鉞旄尊身隔公卿議民私父母恩東闗往來處腸斷不堪論曽上郎官直中辭宰掾髙丹衷耿天日外物等絲毫內養神方壯前知數莫逃阜陵人物舊江漢日滔滔每嘆公知我垂恩及父兄逢人說名姓防面寫平生近別無雙鯉傷懷忽九京翟公門下客誓不負交情

挽楊子美侍郎

遊刃刀無缺韜光玉自溫世途猶砥柱士論亦龍門仁者宜三壽天乎遽九原老成周雅嘆此事更誰論榮祿連三紀賢勞匝四方風煙鬢蒼白道路馬元黃不是論思晚終然疾病妨誰書循吏傳處處有甘棠萬里鵬才息千年鶴近歸光榮人所羨閒樂意終違碧海沈佳气空山送落暉翟公生死冢兩淚獨沾衣髙南仲自雲間歸退軒蓋明府以四詩送之末章專以見及南仲索和遂次其韻蓋君徳常侍郎之子也

麗澤存相益和羮忌苟同別懷長耿耿見日苦匆匆經派懲燕說詞源味國風平生子陳子一瓣記南丰鵬鷃逍遙意鳩鷹變化時物生良自足天命本無私戚戚眞何事平平亦大奇相逢一笑粲無語自心知淸鏡朝容減寒燈夜影孤身曽諳作客情亦念攜孥寶劍千金重晴虹萬丈舒功名生感慨有路莫辭迂少日諸公後流年兩鬢斑世情春水泮行路太行艱何計分珠履空懷對玉山風期知不淺逸駕恐難攀

挽樓文昌母安康太夫人汪氏

中外三孤貴康寧百嵗期榮於列女傳美矣二南詩蟬蛻無餘戀龍淵有合時十經湯沐賜風木更須悲積慶源流逺娠賢社稷光斯文今北斗舉代一文昌象服山河壽斑衣日月長生芻此時事四海爲悲涼

挽趙泰州母劉夫人

玉葉宜家舊金花錫命稠修齡開九秩榮養指三州足矣眞無戀翛然去不畱板輿行樂地蕭瑟桂花秋

送胡壻晉逺赴嘉興酒官

逃暑吾無地將家子在塗隨宜簡人事莫久住行都最肯加飡否剛能郤酒無功名殊未晚愛惜萬金軀名世非科目傳家豈搢紳紛紛一炊夢鼎鼎百年身看取無窮事何如不朽人侯翁𨿽齟齬此話故情親

挽南康冷知軍

禮樂三千字聲名五十秋士元才展驥李廣不封侯香火猶彊健笙歌足燕休如何早仙去寒日慘山丘近托龍門禦欽聞月旦評感公非輩行見我若平生杖屨已陳迹山川空復情堦庭森玉樹端不負畱耕【原注堂名】

挽南安錢知軍佖

風雅猶家學精明獨吏師與人無畛域於道不燐緇天理終堪信鄕評久更思見公𨿽已晚慟哭爲相知別我南江去風帆半夜開苦無爲郡樂已復蓋棺回契闊空三嘆凋零並一哀遙知泣遺愛愁殺嶺頭梅

悼趙提幹【原注代人作】

偉岸佳公子功名早自彊力臻門戶立學務本源長命服空遺像斑衣負北堂增輝賴金友筆墨妙揄揚一第規模勝雙樓气象髙生涯輕阿堵來往屬吾曹落落心非淺冥冥數莫逃含淒想平昔不忍過江臯

悼畢進士【原注代人作】

磨勵燈前志瀾翻筆底春果題新進士歸悅太夫人更值千金產懸需五鼎珍茫茫竟何往一念忍忘親

挽樓嚴州【原注代人作】

天與才難似家傳學更優著鞭心汗馬遊刃目無牛奏語聞三嘆論功僅一州人才苦牢落那不使公畱昨嵗桐江去羣公盛祖筵安輿皆鶴髮防服正蟬聨回首那爲此傷心可問天萱堂畱仲愽猶足慰黃泉

挽趙泰州善忱

唾拾儒科早階升命秩尊斑衣娛壽斝綺席稱名園五馬催三駕千秋閉九原春風破山路松栢慘何言

送徳安王休司戶

相逢何必早傾蓋已知心璞玉渾金質髙山流水音眼中江漢闊別後雪云深莫作窮途嘆功名始自今

挽松陽楊秉修處士

飽說楊居士沈浮楚越間髙懷雲海健句壓江山嵗晚還家樂生平滿意閒合存耆舊傳百世表鄕闗

挽陸景淵主簿

世道懸千載書生困一科看君榮落際重我感傷多斜日能鏖戰春風得凱歌平生一主簿慟哭閉南柯輩行吾𨿽晚交情久最親湖山追勝賞棋酒過比鄰滿眼思羣彥傷懷已二人君今復何往不忍夢音塵儒學咸相詬君賢不易逢談經棄燕說閱士似蟻封涇渭流無雜芝蘭气自醲百年𨿽有死我輩故情鐘兒女今何似門闌想寂然哀哀未白髮莽莽就黃泉淮浦西風外雲溪宰木邊緘辭致千里雨淚不能湔

秋日書懷

宦情都漠漠愁思正悠悠黃葉白蘋渚淸風明月樓歸歟想彭澤老矣欠菟裘行止君休問吾生不系舟

送劉蘇州誠之帥防門

臥轍違吳防開帆指蜀門江闗自奇險節制故雄尊一吐遐方气勤宣聖主恩歸來對宣室獻納佇司存了了八陣磧巍巍三峽堂竹枝歌感慨麯米醉淋浪今古英雄思風流翰墨場公行秋水落穏穏上瞿唐於彞甫用許右丞別黃巖韻見寄亦用韻答之

世道從來久襟期我輩知躊躇遂初賦嘆息考槃詩歌斷尊長破心存皷未衰江湖秋葉外千里更愁思

答陳子序庠見貽

論功畏蠅虎作計只蝸牛松菊招元亮江湖要子牟閒須杯問月愁不賦登樓從此相尋地羊裘一釣舟汨沒知何事摧頹欲暮年劍鳴長自匣琴弄更須弦落落心元在星星髮可憐與君三嘆息不忍話前賢可人無俗韻之子故淸門直節豫章後髙名惟室孫早知文律令還要學根原逆旅能頻過何妨坐達昏

挽王知復書監

五世衣冠盛吾鄕識故家渥窪駒有種和氏璧無瑕了縣眞談笑還朝看咄嗟天乎那可料丹旐出京華飛橋壯吾邑虹影麗髙深義不煩千室功無措萬金美哉承考意偉矣濟時心此叚無窮盡江聲共古今公子三槐族貧交五栁門鄕閭𨿽不數書札屢相溫前輩風流逺時情勢利尊哀哀埋玉樹此意復誰論

小兒阿開周晬憶之有作

愛子人情共吾兒亦所憐精神如欲可門戶儻能傳歸去隔千里生來正一年遙知晬盤側王母意歡然

挽李中甫使君

赫赫中興佐英風想大門得交人物懿喜見典刑存拱立嚴諸父躬行表後昆世家今萬石一代合推尊圭玉身無玷春風物自熈學非隨俗尙心故有天知里社成鄒魯交遊不惠夷思君兼眾美凋落使人悲發軔期行志鳴琴最得民淵魚何用察桑雉本來馴可嘆雙旌暮猶歌五袴新誰爲良吏傳吾欲表斯文書卷平生事篝燈靜夜分韶鈞奏韓栁黼黻補卿云不鄙頻揮麈曽窺一運斤詞人嗟不遇地下早修文少日論心宻中年防面艱相逢愈靑眼太息各蒼顏離合窮通裏悲歡夢寐間防園嵗寒約秋艸泣空山憶奉先人窆深勤長者車哀辭推傑作虞主爲佳書今日君仙去秋陰我病餘莫酬三施重緘淚灑幽墟

和答張衡仲

誌略周公瑾才名陸敬輿可憐空老大不敢問何如松菊閒吟外風波噩夢餘諸公自臺省吾復愛吾廬我方開竹徑公肯屈籃輿別去夢猶見詩來錦不如乾坤愁思裏風月醉眠余防卜溪橋畔鄰墻小結廬

送司馬大亨赴遂昌宰

蒲璧邦家重蒼山道路深剸裁知唾手拊字勉勞心通鑑家傳學迂書坐右箴故人情誼重贈別比南金

淸涼寺

勝絕淸涼寺低迷徳慶堂崇阿納遐景遺迹想前王豪傑兵戈後風流翰墨場慿欄意何極歸鳥度斜陽

挽司馬季若知郡

前日巴東守中朝涑水家風規踵淸白牘奏述忠嘉鼎鼎名逾重堂堂髮未華如何空疊組不見海陵榘矱猶前輩襟懷更古風子孫娛謝傅賔客愛山公喬木千年思晨星一瞬空彬彬看祠事盛徳世無窮越絕枌楡社吳陵松竹間相親逾骨肉每見豁心顏契闊今生死蕭條舊往還春風數行淚吹度鏡湖山

欽定四庫全書

燭湖集卷十七

宋孫應時撰五言律詩

送虞仲房赴潼川漕

夙昔靑雲上誰令鬢髮蒼家聲唐祕監墨妙漢中郎牢落山林久間闗道路長西風足淸嘯幾日上瞿唐保障平時計遐民力未寛梓潼將漕險廊廟擇才難江水東流急秦山北顧寒平沙八陣在倚劍夕陽看小隠橫溪勝靑山照眼髙芝蘭春滿座風雨醉揮毫苦恨登門晚深慚倒屣勞公歸佩荷橐肯問及蓬蒿

又寄潼川漕仲房

巴蜀勞膚使溪山隔歲華一身知許國萬里豈忘家臘雪裝歸轡春風閱禁花君王定前席不必賦長沙郡縣仍荒政朝廷念逺方向來傳詔札不獨戒戎羌帝徳乾坤大天聰日月光邊防須至計社稷倚安疆鴻鴈天涯到云泥未闊疎漢卿來子墨秦殿識中書欲作遼東獻空慙楚地餘寒虫吟露艸此意合憐渠【原注虞恵筆墨】

和諸葛行之

相看各華發舊學更何疑世事防反覆人生半別離忍窮眞有味知命欲誰欺我學陶元亮君師榮啟期

和答陳傅朋

羇愁閱寒暑歸夢耿晨昏本意營三鬴何如老一村齒牙從世議頂踵尙君恩多謝知心友相過得細論別來如一日話著又三冬信斷悲鱗羽情親憶駏蛩非君詩律妙柰我客愁濃嘆息靑雲器誰能識仲容邵武李公晦方子佳士也以其祖澹軒先生呂之行實挽詩見示爲作八句

海內非無士南中更有公一門嚴禮範十世篤儒風不遇心何媿𨿽亡道未窮芝蘭今鼎盛天必報陰功

送張淸叔主簿

客路𨿽萍梗心交眞弟兄懸知有時別何忍獨先行防服黃花酒靑雲白玉京寒蟬正淒切回首得忘情

悼周堯夫

勇義千鈞力虛懷萬物容材名稱逺大俊傑靄遊從許可皆諸老升聞到九重惜哉言與位大廈折喬松傾耳鄕評舊登門恨末繇公今成夢覺人共泣川流剡水陰功逺山堂勝具畱喜觀雙玉樹接武在英遊

挽諸葛壽之

防學防題品童心托弟兄過從十年足悃欵一家情無力寛貧病傳書隔死生西風吹客淚萬里寸心明人物殊髙朗交遊見直溫蠅頭深故帙麈尾富名言憗不儀多士猶令重一門若耶溪上月空復閉山村命矣三年病天乎百嵗期尸饔猶有母傳業更無兒便作平生盡空多國士知增光在金友人得記塤箎

挽莫子晉丈

我裏談耆舊髙門二百年衣冠新族緒防故山川家以儒相勵公於志獨堅九原疑不暝諸子更加鞭少日從諸老丁年重一鄕塤箎鳴正樂蘭玉秀成行坐客多匡鼎途人說鄭莊哀哀晚何事衰病訖淒涼吾父古君子公家賢主人一門常旅拜三世極情親遺事今誰問知心莫重陳上林煙艸緑千里倍傷神

挽胡子瑞

耆舊長庚月斯人馬少遊平生自繩尺方寸不戈矛細細巾箱字瑯瑯燈火秋子孫森滿眼賫志可無酬三十年問事論交踵父兄叩門時下榻話舊各傷情我亦華雙鬢君仍隔九京滯畱違一慟膓斷暮雲橫

挽葉無咎

詩酒平生事風流六十翁詞人尋鄭老坐客愛車公巳惜漳濵臥那堪冀北空交情不論晚爲子泣西風偃室多賔客周南隔嵗年我窮甘悄悄君義獨悁悁病著心何壯書來墨尙鮮含桃餉時節一念一淒然【原注君病中以含桃餉我】

挽先兄外舅施文子支使

天質全渾厚鄕評獨老成箕裘三葉盛椿桂一時榮賔席疑年少官曹嘆眼明歸來江路永那忍望銘旌憶我元方在欽公彥輔賢艱難時欵曲孤寡共悲憐契闊湖南幕吁嗟綘縣年杜門違一慟緘淚五云邊

挽沈云夫

我昔垂髫日君來學雪齋寧知重骨肉借作老生涯喜劇相過宻驚吁一病乖平生此長別兩淚獨傷懷

寄通州徐居厚使君

珍重通州守凝香足燕淸海風喧夜永江日蕩春明未廢靑燈讀應添白髮生長沙休賦鵩歸作漢公卿久巳安時論狂因嘆史才及知前輩少誰說過江來日月閒難得星霜老易催陽秋百年事作意莫遲回【原注徐善談近世事有意著史】

哭沈叔晦墓

宿艸遂如許吾誰作九原堂堂那有此凜凜尙能存日落松風迥天淸霜气暄百年知己淚灑盡欲何言

用韻戱簡叔

平生習主簿涇渭極分明學道深忘味能詩新有聲奕寧論勝負琴不計虧成獨怕春宵鴈南來動別情

早行

畏暑裝行早江村雞未鳴林廬相逺近河漢正縱橫思眇闗山迥心依斗極明小橋聊駐馬流水有佳聲

入棧

棧險名天下吾行信所聞落虹橫絕壁匹馬上浮雲咫尺南北斷毫釐生死分誰令鐘鄧輩十萬度秦軍

客思

竟作西江去其如客思何無情秋色老不盡楚山多且賦南蠻句休懷下裏歌平生一柱觀明日得經過

八陣磧詩

江近瞿唐急沙從魚腹橫千秋應有恨八陣竟難平望斷靑煙晚愁邊白鳥明身微定何補且復老躬耕

寄詠東屯

聞說東屯勝詩仙有舊遊茅齋深翠竹石徑俯寒流幾杖千山月鉏犂百頃秋歸途客酹酒句法儻堪求

和共父遊靑羊宮二首

野興偶所愜勝遊聊一尋雙臺隱空曲萬竹防淸深嵐翠明巾屨風香度笑吟端能重載酒盡日聴鳴琴訪古未云巳防心良獨多猶應趂風月從此徧岷峨萬里澹秋色一江明暮波他年問魚鳥能復記相過

出成都西郊

笑指西山去縈紆傍水行寒灘瀉淸淺古木映疎明雪意垂垂合川光莽莽平蹔將塵事隔已復動詩情

自益昌爲武興之行

獨客行愈逺此兒眞自癡江流浩呼洶棧路凜欹危好鳥迎人處涼風拂面時山頭破茅驛索筆又題詩

益昌僧寺靜境軒

落照久未夕斷雲低不飛孤舟上水急歸鳥度山微蕭颯天涯髩淋浪醉後衣憑欄一笑去客夢轉頭非

武擔山

北上武擔寺南臨蜀錦園風煙帶城郭禾黍半江村今古本同夢廢興那復論惟應一坡竹可共洗心言小飲不成醉淸談多所欣秋聲揺落日野色亂寒云心事長千載腰圍更幾分西風叢桂發倚檻得相聞

武擔西臺和師文作

西臺在何許秋艸暮雲間十畝有餘竹一窗無數山望逺足離思憂時多苦顏相看終惜醉更挈酒缾還

武擔山感事

歸心極江海秋夢著丘園鷗鷺白蘋渚牛羊黃葉村古人眞已逺世事渺難論想見陶元亮觴來不得言客裏愁如積朝來意亦欣鳴階無宿雨度隙有歸云且免泥盈尺猶祈嵗十分中原念淮浙不忍話傳聞身不入蓮社意非同漆園閒來閱風物歸去老山村气味故相許淵源須細論燈前秋夜永未可付忘言襟懷能坦坦色笑更欣欣似道黃叔度艸揚子雲歸舟眞巳具別袂不能分嵗月愁邊鴈飛鳴報客聞

泠副端招西郊賞櫻桃

喜趁林泉約來同櫻筍廚緑陰濃欲滴髙竹靜相扶山晚月先上人歸鳥自呼不辭一醉此防兩年無

新灘見桃杏書事

今晨明客眼桃杏照江紅鳥哢蒼山曲人聲翠竹中獨遊空逺思一笑負春風便想荊州道簪花醉渚宮

萬景樓三首用韻

皛皛三江水岧岧百尺樓雲山接南詔風景冠西州徙倚乾坤大徘徊嵗月流明朝悵回首湖海一歸舟徳潤連城璧文工五鳳樓不愁來蜀徼政喜識荊州世久欺儒素人當問品流平生郭有道得共李公舟阮籍少靑眼元龍思臥樓與君非俗士爲我望神州明月不可問長江空自流悠悠復何道行止一虛舟

自東屯夜還舟中

白帝水雲暗東屯燈火歸春泥慳屐山雨濕徵衣逺役諒難踐勝情那得違闗城吏相笑癡絕似君稀

舟宿莫城

澤國寒初重霜天晚自溫孤舟一杯酒斜月數家村美睡聊相補勞生得更論燭湖疑在眼燈火閉柴門

阻風泊歸舟遊淨眾寺

日落風更起江頭船不行淒涼大夫宅蕭瑟故王城一醉重樓晚千秋萬古情愁邊動寒角夜久意難平

道中寄同捨

風聲捲蘆竹雪意滿江天水落石可數沙寒鷗自眠回頭渺城郭畱眼寄山川老去重來否吟餘一惘然山色忽相送江流不作聲別懷初酒醒病骨更寒侵一笑已昨夢百年明此心故人應念我數肯寄嘉音

寄李允蹈

相遇吳陵日如登單父臺了知心尙在不忍首重回明月人千里春風酒一杯緘詩憑驛使持當嶺頭梅

舟中晚思

山郡寒仍少江村晚易昬梅花渾雪色樹影半云根逺役竟何事壯懷誰與論布帆無恙在長嘯下荊門

寄王明叔提幹

萬里錦官城經年托友生笑談元不數心迹故難並別酒梅花粲追途江月明書來猶繾綣三嘆故人情我去日以逺君畱誰與居難忘疇昔意故有聖賢書窗幾深瀟灑塵埃痛掃除入官紛萬事濠上有遊魚

三月八日挈家赴官常熟

又別吾廬去從今復幾回宦情眞漫爾世路亦悠哉事業魚千里文章水一杯公田定難必早擬賦歸來九日偕同寮至破山還飲誓淸亭是日早雨尋霽自余至官三見菊花節常防於誓淸因成二詩志之

佳節彊人意淸樽洗俗愁乍收桐葉雨放出菊花秋眼底山川勝吟邊艸樹幽西風還正防一笑憶荊州九日仍良宴三年記此亭寒花還粲粲衰鬢轉星星薄宦驚離合浮生任醉醒明年應話我千里越山靑

送別舜卿少府

官似南昌隠人傳東野詩才優觧牛刃筆妙畫沙錐談笑千人敵飛騰萬里期大門香一炷他日看揚眉人道琴川上年來聚徳星端能幾日月巳復散云萍老我頭先白期君眼最靑時能遣佳句千里慰林坰

送蘇贊府梵滿秩

今日崔斯立先門蘓少公九流淸似鏡一坐澟生風傾蓋難爲別揮毫記所防琳瑯誰具薦早獻大明宮

寄孫正字

萬里來還去能忘問啟居休尋弔湘賦早就過江書身健何妨晚名髙勿苦疎房湖風雨榻獨夜意何如【原注季章守漢州】

春日書事

老與春無分慵於世轉疎不陪年少飲久絕故人書筆研蛛絲底家山蝶夢餘海棠花正發風雨定何如新毘陵守王立之書來以詩答之蜀中同寮也

俯仰三年夢差池萬里歸雙魚蒙記憶五馬慶光輝且說還家樂休論與世違平生嵗寒約搔首重依依

和答周次山送行

衡宇歸來後缾儲不願餘興公遂初賦叔夜絕交書已怯傷弓翼猶歡涸轍魚春風到蘭室隠幾正如如我失従君別君應話我歸親年渾鶴髮家具只牛衣耳不闗時論心知悟昨非晨羞何所欠菜甲雨新肥籍甚多聞友非徒一字師可人徐孺子愛客鄭當時苦意頻防酒相過共話詩瓊瑤何日報松竹嵗寒期

挽徐居厚寺簿

海內標元禮毫端子長學如開武庫材可壯明堂憂患雙蓬鬢功名一郡章汗靑須好傳公死未應亡始見偏何晚新知不太深書來渾一束情厚有兼金悄悄中宵別哀哀萬古心有懷終掛劍雪涕獨難禁

挽周南夫寺簿

越絕佳巖壑由來說剡中風流應未逺人物正推公遽作辰龍夢眞疑冀馬空慶源端有屬列防看西東袖手何淹久神情愈澹然琴書消永日齒髮任流年落落平生事區區九寺聨時人空嘆息寧足盡公賢早嵗儒風唱中年徳望尊行藏眞玉潔容色自春溫天與淸名賸人欽大雅存寥寥今孰繼積慶在於門獄寺平反助儀曹簿正明嘉猷新入告天語重恩榮起滯方如此論功百未成茫茫天理昧嘆惜恨難平

挽方躬明運使

少學眞山立中年久陸沈鬥牛光澹蕩湖海气雄深晚節儲邊防平生許國心嗚呼死諸葛松柏坐蕭森經濟書生意功名世路難三言能有虎一簣不成山春雨淮田沃秋風楚塞單空餘公論在往事杳誰攀

挽錢仲耕運使【原注代人作】

樂易無畦畛寛平不細苛人才隨世狹時望獨公多獻納開丹禁風神照紫荷誰令終逺外百嵗轉蓬科瀕海安鹽防潢池息盜兵上常髙計畫公不謂功名惻怛憂民志驅馳報國情雙溪最遺愛歌頌未收聲族廩規模大鄊評徳義尊家傳忠孝舊國賴典刑存曷不登三壽嗟誰起九原晚生長自恨早失拜龍門

挽沈叔晦國錄

人物今能防公才誰不如時情容見嫉天意亦成虛千載格心學平生流涕書一言終不吐寒日閉幽墟庭諍汲長孺官師蕭望之士能令國重吾意匪公誰朱紱江湖逺蒼顏疾病衰堂堂竟如此造物爾胡爲請益従公久忘年愛我深龍阿星鬥气梅竹雪霜心回首南湖侶傷懷流水音九原那可作千里坐悲吟

挽劉宣義

嘆息經綸防山林棄此翁獨余平日事全見古人風蘭玉家庭美詩書嵗晚功閭門他日過人說漢於公令子論交重三年爲此來儀容親幾杖笑語侍尊罍今日臨歸路傷心哭夜臺善人常罕見寧獨爲公哀

挽應宣義

書史平生好山林嵗晚心逸才逄世偶淸譽服人深有子能攀桂傳家匪遺金佳城合雙劍松柏舊蕭森

五言長律

上皇八十慶壽赦書至海陵敬成三十二韻

禹迹乾坤舊堯天日月新龍躔臨丙午鳳歷首庚辰卦直三陽防時通萬物屯暖音鳴嶰律淑气鼓鴻鈞奕葉炎精旺重光帝位眞昌期周一紀正統接千春盛事當今最閎休受命申慈皇躋八秩天子壽雙親寶冊尊名衍璇霄慶典陳昕朝移警蹕法仗翼簮紳晴日明黃道和風度紫宸歡聲擁都市喜色動君臣陛防三呼迥簫韶九奏均玉巵前肅穆天語聴溫淳拜舞班行退郵傳詔令諄丰章加等列曠澤浹兵民三殿承顏邃重孫奉酒頻歡娛畱晷景跪起用家人禮樂淸都表輝華率土濵儀刑知子職命腸侈君仁卽事論今昔儲祥軼混淪陶姚非與子文武尙臣辛笑樂徒誇漢規爲陋襲秦大安慙養志西內益傷神孰與深慈孝昭哉絕配鄰內朝兼燕喜視膳極常珍家法長忠厚淵愈畏寅廟郊歆恱豫宗社鞏持循世已歌天保皇應感召旻百年餘蠱獘一日待經綸讎敵終禽馘神州復廣輪莫防毫髮恨作頌勒堅瑉

送朱仲防使君赴闕

聲迹周行舊人門漢相延謝宗康樂在阮侄仲容賢文獻羣公側風流晚輩先天資超瑑玉心量極澄淵世故𨿽逰刅榮途獨緩鞭風霜飽經歷嵗月起聨翩奏牘防天聴鳴鑣拜日邊一麾紆郡組兩地冠淮壖巢塢江湖防吳陵海澤偏陽公優撫字山甫重蕃宣秋月滄浪底春風艸木前近名辭赫赫直道守平平襦袴歌千里絲綸錫九天別帆催入覲祖席嘆登仙詳試諳馮翊深褒屬頴川徑須持紫槖應不墜靑氊世道千齡逺人情百慮牽闗心眷河雒努力補陶甄窶迹來蓬篳防芳托蕙荃一枝容吏隠三鬴慰親年借冦知難請依劉敢自憐鑪錘思舊物倘問及林泉

挽汪充之給事母程夫人

黟水衣冠盛汪程甲一州世賢鐘上壽家範襲芳休右府尊章重嬪閨法度修蘋蘩只祀事枌堇媚肴羞勤約饒經理慈祥徧撫柔齊眉友琴瑟斷織戒箕裘郗桂遇輝赫潘輿飽宦防金章嚴侍膝防服稱遨頭疊嶂雙溪曉千巖萬壑秋平反間笑語燕喜溢歌謳九秩童顏在三朝寵渥稠一毫寧復憾五福更誰儔鸞影合塵鑑龍藏樂故丘髙門余善慶衮衮正公侯

趙仲禮示達庵唱酬次韻

旭旦羣陰豁春陽萬壑融八荒雙眼界千聖一家風不必尋妙寧須泥苦空本來無見解何處覓神通谷粟饑爲藥雷霆聴或聾鳶魚均自適虎防竟誰雄軒冕因時貴簞瓢有命窮詩書休發冡談笑任闗弓陶令琴三弄徐公酒一中浮雲容易攺明月古今同上達眞無累纎瑕早自攻論心逢益友刮目慶新功臺閣須公子山林付老翁嵗寒尋此話一笑燭湖東

陪戎州範守閻倅飲涪翁溪紀事

元祐人何負黃郎昔此居江山愁思裏風景醉吟余問俗誇遺事開荒想舊廬巖姿自奇怪谷響故淸虛鳥語傳沽酒猿吟憶荷鋤文章喧宇宙談笑狎樵漁小徳長防杖元明闕寄書生涯竟流落謗譽久乘除士固難逃世天寧獨困渠朝廷重日月河雒痛丘墟事往眞云已神逰信所於溪名𨿽發越林影尙蕭疎佳致歸商略成規易補苴春堤要楊栁夏渚待芙蕖名勝新開府風流得貳車追逰方自此雅尙不愁予天際歸舟逺江幹摻袂初明年記狂客萬里報何如

祐侄初赴鄊舉吾家讀書三世至此侄才七人作十八韻誨之

家學今三世儒流甫七人生涯元窶悴存沒防酸辛父幹眞吾責孫枝見汝新提防従總丱成長及冠巾幸有源流正應先器質醇緒餘𨿽耳染緣飾匪天眞黃卷心懷古靑燈坐達晨定無錢使鬼當見筆如神科目誠沿襲朝家重選掄桂分淸夜月花趁曲江春此日雲霄路他年柱石臣成功期濟世私喜固榮親俗薄堪長笑才輕不自珍胮肛誇小技屑窣較防塵努力初濡翰馳心謹問津利名卑汲汲教誨實諄諄莫濫齊庭吹空慙越裏顰裁詩不盡意持付合書紳

欽定四庫全書

燭湖集卷十八

宋孫應時撰七言律詩

恭和家大人鬻田訓子詩韻

防年滿目竈無煙糴貴家貧且鬻田𨿽暫憂饑茅屋下終期射防玉墀前文辭華實宜撐腹際運窮通一任天有志防須能卒事豈令久困握空拳

二月二十五日同趙景孟胡晉逺遊四明山詩

乍晴天宇瑩無塵短防輕衫發興新過鳥一聲如勸客靑山萬疊總迎人回頭便與氛埃隔入眼眞於水石親盡意登臨休計日此行端不負芳春

仗錫山

萬杉夾道磴千盤巖水溪風徹骨寒坐久雲煙過庭角睡餘星斗轉闌干登臨不盡山川險景物無窮世界寛防得人生安樂法不須禪板與蒲團

和景孟宿山中

倦行白雨翠雲中投宿禪房聴曉鐘彈壓山川詩未老畱連巖壑興何濃回看塵世頻三嘆上徹天關更幾重徑欲乘風此仙去時時笙鶴下前峯

登仙木

劉樊蟬蛻此登仙老木當年已挿天玉骨半枯猶秀潤蒼皮新長已榮鮮蟠桃時熟三千嵗銅狄重摩五百年化鶴未歸山寂寂徘徊誰與問因緣

和景孟山行

翛然身在妙髙峯下有雷霆走白龍已覺仙風換肌骨更無塵土到心胸悠悠今古三千刼莽莽山川幾萬重云北雲南一長嘯爲畱餘響振巖松

雪竇妙髙峯詩

絕壑髙崖面面雄一峯孤起白雲中山連飛瀑斜通寺人在危亭半倚空把酒登臨非易得題詩摹寫最難工誰知妙意無窮盡都在幽人一笛風

尉黃巖任滿家大人先歸作詩以示恭次元韻

熟靑門好去官此身如繋欲行難望隨鴻鴈春風北夢繞庭闈夜月寒卽是抱琴歸栗裏未能騎馬向長安蕭條甘防應無計好在藜羮日厭餐

恭次家大人初抵海陵官舍元韻

扁舟祖餞出西陵千里經行小作程樽俎笑談多雅故江湖霜日久晴明只今斗室寒防夜任聴回風急雪聲天報雙親占後福絕交何畏孔方兄

灌園何必學於陵吾事胸中有凖程三鬴宦遊甘寂寞百年心迹定分明逍遙朱墨塵埃外娛戱文章金石聲侍奉親闈有餘樂不慙宜弟更宜兄

風饕雪虐苦侵陵巳免寒舟問水程葦屋虛檐交夜气邊城疎皷逗天明囊空尙可充饑色官冷何妨逺市聲且辦新篘供一笑竹君淸絕對梅兄

仲兄生日家大人作詩恭次元韻

恭承弧矢射芳晨三紀風光又一春深喜團圞娛父母何當合沓燕賓親百年好共成門戶千萬寜憂欠宅鄰滿酌期兄增壯志相攜平步上星辰

邑人李子寛公綽以所著十說及論孟解相示極有可敬而老且貧只一子又防之遂爲無告之民復以詩見投覽之淒然贈以八句

少日胸中萬丈虹著書老尙有新功同鄕我惜知君晚善士天胡賦此窮無槨去年悲孔鯉有家何地客梁鴻秋風蕭瑟行吟裏應有中郎識爨桐

用韻贈李恭父

浮雲富貴適堪憐烈士襟期定不然拭目去爲三島客此心莫負九重天𨿽云小艸容同味敢與昌陽較引年下直如尋故人夢書來同我釣魚船

贈防選軍將張仲舉其父故居吾鄕與先君遊也

鐵馬橫戈三十秋天涯肯忘舊交遊看君材气萬人敵何日關河一戰收判把身心專報國不憂骨相晚封侯尊前感動書生恨聴說當年下宿州【原注張從戰宿州其事甚詳】

贈杜子眞

軒然意气決浮雲見子眞堪辟楚氛未許坐馳能萬里故應守約對三軍磨礲心事須經歷斟酌人情有見聞且辦工夫成郢質可無老手爲揮斤

送趙舜臣知溫州

閩嶺淮堧憶細侯更煩東作謝公州淸規已出百城上仁气便銷千里愁好去防衣娛壽斚歸來紫槖奉宸旒馬前鴈蕩風煙裏幾許新詩答素秋

黃巖鄭瀛子仙弱冠入太學五上書論時事以直聞於時老猶不衰客遊海陵館於餘一月乃去作詩送之鄭方謀少官田故有章末之戱

分手三年不易逢一觴淮海酹西風書生君獨憂當世末路人誰識此翁故國靑山愁夜鶴孤舟白髮映秋蓬歸歟束縛公車疏努力豚蹄祝嵗丰

和答吳尉兪灝商卿見贈因用韻送行

去去瀛州蛻骨仙舊遊還似九江傳塵埃下視三千界文字勤追二百年宦逹有時聊爾耳才難自古不其然臨分更吐平生話有底閒愁到酒邊

送池子文

巾山秋思俯晴江樽酒懷人惜異邦千里誰能攜客枕一燈還此對寒牕聖門莫忘心期逺文鼎何妨筆力扛去去成名深自警白雲飛處倚門雙

再和商卿

近識城南吳市仙千巖活句得眞傳令人向壁臥三日悔我讀書空十年樽酒細論還得否風帆欲去獨依然從今千里淸秋夢長在髙山流水邊

九日與沈叔晦季文王仲舉登鄞城

城上西風艸欲霜登臨聊不負重陽江山逺近秋容老雲樹參差野意長一笑四人眞莫逆百年此防定難忘不妨小學陶公醉籬下寒花恰半香

送李文授知括

中興尙有名臣子江表能余正始音擬贊經綸須老手更分符竹此何心麒麟閣上風雲舊煙雨樓前山水深世事由來偶然耳公餘端不廢淸吟

送別常叔度知縣

一廛誰問野人居三徑重迂長者車不訝經年忘造請應憐畏影正逃虛舉頭鳬舄雙飛去送目鵬霄萬里初靑黃扉對宮燭相思肯寄一行書

一朝傾蓋更傾心頗畏人驚語太深乍可陶廬煩送酒難堪偃室傍鳴琴君今此去班羣玉我亦何言托斷金啼鴂飛花春又了蕭蕭風雨臥山林

世緣傷巧亦傷多萬古浮雲瞬息過惟有平心供日用妙於養气發天和細看局度兼諸老誰道人才各一科卓魯從來公輔器攀轅臥轍柰君何

梅花

眼明那得許精神爲問凡花隔幾塵雪月故爲三益友乾坤又付一畨春詩情消得吟成痩畫手終應苦未眞於我心期獨何事小牕淸夜絕相親

陳傅朋和余梅花舊作余再賦此

肌膚冰雪定何神不用靈犀自辟塵一笑未妨娛獨夜百花誰敢鬭先春孤山詩侶須君復吳市仙蹤只子眞此外紛紛莫相污風姨月姊故情親

鄞城通守防和潘文叔梅花韻

未將春艸貯鳴蛙寂寞西湖處士家正喜數枝斜更好聊沽一醉醒還賖骨淸是我冰霜侶心賞從渠錦繡華不厭相過娛夜永摘芳和雪試煎茶

鄞中和張世隆總管春曉卽事

春欲歸時豈得畱杜鵑聲裏翠陰稠柳橋總是千絲恨花徑眞成萬防愁東土雲山供我老西湖風月稱公遊相逢一笑難重覓急趁餘芳醉玉舟

送明守黃子由尙書赴召

燈火笙歌別海壖詔書歸覲九重天已將淸淨安齊國不使聲名減頴川題品人才防贊贊扶持皇極在平平文星舊與文昌亞今貫三臺更炳然

石古梅【原注癸亥】

妙絕人間獨此逢石峯下野橋東亭亭玉骨冰肌子櫛櫛蒼髯緑髮翁偃蹇生懷千古意蕭疏元是一家風何妨少入時人眼鼎鼐終論第一功

與趙伯蔵信叟遊天衣寺詩

湖風引桂舟竹輿沙徑晚山稠千峯影底鳴雙澗三伏日中含九秋邂逅襟期俱灑落等閒歸計少遲畱何時更約雲門路踏破靑鞋布襪休

雪中早起偶作

年來愛雪起淸晨已污紛紛車馬塵何似柴扉終日閉靜看玉宇一畨新孤吟豈必煩餘子小酌仍先壽我親更喜丰年報消息力田甘作太平民

臘月二日雪霽與王君玉榮淳甫謁山陰陸放翁夜歸

十日山陰雪塞門曉來飛霰尙紛紛扁舟忽憶尋安道載酒還成訪子云便喜晴湖光璀璨何妨歸路日黃曛侯家燠館多良宴此風流恐未聞

寄馬塘範叔剛

海風吹月動蒼茫欲往從君道路長羇羽沈鱗徒影響秋鴻社燕各炎涼紛紛忍逐塵埃盡落落猶期日月光想得淸吟散愁獨書來金薤翦琳瑯

西溪防範叔剛用舊所寄韻

出門煙水思防茫客裏行吟晚興長萬里雲霄自今古百年毛髮幾暄涼人間但有詩書樂眼底何須印綬光遙夜靑燈耿霜月非君誰共語瑯瑯

芙渠

生來不著塵泥涴天下何妨名字多一世炎涼獨風月四時榮落付煙波自知根節全冰玉人道丰姿照綺羅濯濯晨光香十里爲君敲槳叫吳歌

陳正叔縣尉見示所著詩文以詩謝之

文章千古一毫端妙處工夫到底難春色無邊知造化海風不斷識波瀾看君健筆淩霄漢照我淸牕醒肺肝寶劍莫憂人未識光芒須動鬥牛寒

送陸華父歸越

四海桐江陸使君【原注務觀】阿咸詩律更通神時無勢力能推轂獨使文章老斵輪萬卷詩書堪遺子千巖風月未全貧靑鞋布襪雲門路雞黍容吾叩主人

七月十一日大雨次日又大雨

秋來大火太焚如惱得天公痛掃除兩夕檐聲撼江海一畨涼意洗郊墟眼明還我詩書樂骨醒從渠枕簟疏明日快晴應更好莫妨千里薦嘉蔬

贈篆字髙光逺秀才

書家千載得陽冰想象規模亦眼明心手相忘容力到風姿迥出自天成屠龍絕技常難售畫虎何人浪自名良苦窮途說奇字誰能載酒似西京

九月二十七日夜大風雨頓涼偶作

五更風雨洗驕陽滿耳秋聲撼我牀夢裏忽知身化羽覺來新免汗翻漿可憐團扇辭人去便有寒虫語夜長老大幸諳時節慣可能隨世作炎涼

壬子元日遂安縣學講書齒飲前此四十三年錢建爲令嘗有此集題名在壁是日詹本仁有詩餘和其韻

壁字塵埃四十年滿堂還喜防羣賢是非不用論今昨禮樂從知有後先酒外山川如動色詩成金石疊相宣分陽令尹彊人意鄕飲彬彬更可傳【原注是日奚令行鄕飲禮】贈桐廬孫令孫字季文疑與余昆弟也

偶然姓字齒鄕評若誤旁人問弟兄五斗還來作鄰社一杯眞此定宗盟公懷犖犖英雄事我獨區區丘壑情便看蛟龍擘雲起何由鴻鴈作行鳴

仲兄來爲母氏壽言歸有作

瀟瀟雨作對牀聲小語燈前睡不成詩禮一庭眞自樂江山千里若爲情逺來正覺親顏喜別去其如心事驚孟氏小園能辦否徑須歸共白鷗盟

十一月二十六日南至天色佳甚

天心應喜一陽來萬里寒陰曉自開消息早傳從嶰竹發生先合到江梅遙瞻雙闕呈云瑞正想三宮舞壽杯艸木防情共時節思親南望獨徘徊

周次山和立春詩答之

不用文章作序棋由來人事亦天時且須竹葉千鐘淥莫問菱花兩鬢絲社燕秋鴻無舊影曉猿夜鶴有餘悲春來只被奚奴笑春日吳中更幾詩

雨中過湖

煙雨平湖短棹歸淸秋休作楚詞悲關心千里蒓鱸興轉眼一年橘柚時好景何妨閒處得勝懷應少俗人知相過拊掌有奇事添得錦囊無數詩

和答吳斗南中秋見懷並約王子合見過

百里平湖一夜舟跂予東望離愁可能無意山陰雪空復相思楚澤秋宣室待君今卽召艸堂移我欲歸休詩來巳拜千金諾得得開帆莫轉頭

歸夢千巖萬壑東起尋蓑笠喚漁童塵忙憐我三年久撥置期君一笑同只恐令嚴詩債急不愁夜短酒杯空相攜更得王文度此段風流盡未窮

送別惟肖贊府

如椽老筆健文章枉對槐間鴈鶩行只共低頭了官事忽驚舉手勸離觴百年可落塵埃夢一瓣曽薫知見香珍重平生安樂法窮通何地不徜徉

答叔剛見貽

浪復辭家客鳳城小樓春晝寫蘭亭從教佩印榮蘇子豈爲鉏金動管寜尙有故人同一笑何妨時俗忌偏醒君知濯濯東風柳早晚飛花變緑萍

又答韻

連陰漠漠鎖春寒閒檢新年曆日看節里人言太幽獨牀頭書喜報平安山林決計應宜早藜莧謀生未苦難歸對妻孥眞大笑鮎魚元不解緣竿

範叔剛以詩送豆粥次韻答之

平生畫餅復炊沙空有饑腸不受嗟多謝殷勤餉時節頓忘憔悴客京華賣書未卜來同往厚意何時報有加爲說癡人不堪飽更思春酌對檐花

再答沙字韻

羊裘篛笠慣煙沙彊走塵埃合自嗟幸有蠧魚供老醜何勞汗馬戰紛華情親過我談無底語妙多君防不加晴日西湖重載酒梅梢應及未飄花

三用沙字韻簡叔剛

雄心八駿騁流沙猛气千人廢咄嗟總有畫圖堪嘆息應無大藥駐容華田園終勝爲形役餐飯聊須努力加此語非君誰舉似夜闌淸坐落燈花

避難至海陵從先流寓兄弟之招仍邂逅故人馮元禮二首之一

脫身兵火欲何之不料玆焉過所期軒檻如僧縈橘柚鄕關似夢識【原注一作憶】蒿藜弟兄朋友談平昔【原注一作日】盜賊羌戎問幾時共約更明王道正或能一語到天墀

答簡夫

不怪年來萬事非聊須把酒賦新詩乾坤正自無今昔艸木何妨有變衰白髮我甘投老去紅顏君惜臥春時古人不朽終何事此段工夫可浪施

拂拭瑤琴聴我歌湯湯三嘆又峩峩了知世道從來久長覺人心苦太多便踏早朝陪鳳輦更憂春夢隔鯨波此生付與天公竟鐵杵成鍼取次磨

李簡夫知易用其父韻見貽且示和陶一編並和二章答之簡夫久病猶未安也

晚矣歸來悟昨非喜君先我和陶詩何嫌潦倒心長在故想呻吟气不衰春日鸎啼花發處秋空云靜月明時个中差勝長安客俯仰無寜似戚施

閒中筆墨故相宜遣興由來不厭詩日仰慈顏長自愛年方彊仕莫言衰新來定得安心法此事還勝未病時肯共切磋須我輩獨無瓊玖報先施

師守之官枉駕過龍鵠省先公墓而去二詩送之

不向衡門把一杯山中話別且徘徊嵐侵徵防晨疑雨葉擁寒鑪夜撥灰路入西州空馬防詩尋東閣正官梅感君得得同來意回首行臺檄屢催

逺道勤君屐齒迂寄聲從此問何如歸鴻不與斜陽盡離恨還將落葉書吏橫要須先縛虎民勞切記莫驚魚扶藜目送雙旌發愁絕誰憐澗上居

寄別袁和叔

風帆曉影動行裝月淡芙蕖浦漵香正想雙親開色笑不須千里嘆淒涼隨行書卷生涯在省事官曹气味長便爲君山問今古一樽淸嘯滿江鄕

遂安同官蔣主簿滿秩歸宜興相見杭都以詩別之

溪閣小亭樂有餘分攜萬里意何如卻憐倦鳥投林後尙及棲鸞振翼初髮白相看無可柰眼靑如舊未應疎熟聞陽羨佳山水防許扁舟問所居

寄江陰使君叔木叔

一麾遙駐水雲間聞說鈴齋盡日閒蝗似九江那敢近珠於合浦定先還天人影響從千古賢哲功名正一斑且續醉翁丰樂記莫將風月負君山

寄史同叔開叔

千頃東湖風月中去年厭看藕花紅可驚雲水將身逺不得琴書與子同四海人才尊一老百年門戶到三公傳家報國諸君事心地勤收汗馬功

石莊臨大江望江陰君山懷淮陰尉用去年送行韻寄之

日把文書揖上官恐將心事負儒冠塵埃日月忙中度學問工夫實處難鶯谷巳成經嵗別鷦巢且向一枝安絕憐對眼江南北不得君山並馬看

和趙生唐卿師白韻遊橫溪

野橋髙竹轉修籬問訊東風步屧隨雨過天淸水聲急山長云白鳥飛遲從來丘壑多幽興隨分風流到小詩一榻煙霞須早計莫教容易鬢成絲

和曽舜卿少府

心情老懶漫爲官世路羊腸步步難存我天眞師櫟社從渠官逹夢槐安晝眠竹簟風吹醒夜釣羊裘雪灑幹歸去元龍湖海士白鷗盟在不應寒

和簡叔遊張園

賦歸堂上憶春山防筆題詩傍石欄老子如今已陳迹故人誰與共追歡靑燈客捨一杯酒細雨江城二月寒多謝相過同太息百年身世夢中看

送袁和叔赴淮陰尉

底事書生用一官彊隨時樣著衣冠千年蠧簡人情冷百折羊腸世路難未必功名欺老大且憑書信報平安秋風我亦淮東去畱取江山對眼看

借韻防林肅翁題詩

昔冠南宮淡墨書當年萬卷各名糊至今處子尙綽約應笑老婆曽抹塗詠慶雲圖如著色和薫風句更從諛行三十里餘方悟敢與楊修校智愚

和項平父送別

逐逐衣冠謁府公漸諳楚語異吳儂重江防涉家何在一飯辛勤計未工自恐風塵成冗俗人言山野欠疏通夜長不寐思吾友撥盡寒鑪宿火紅

長江風景舊聞知雪裏經行亦大奇官舍荒涼乏松竹邊城淸晏少文移有時懷古登臨久自省無才職分卑白日閉門還獨笑讀書吾亦太營私

前途事業自登山髙下相懸進一闗莫倚陂陀能迆邐可無尺寸怯躋攀我來正作三年計君別何當萬里還辦取相逢須刮目轉頭淸鏡欲蒼顏

寄黃州錄事劉進之同年

騎曹新上雪堂西千里淮南望眼迷正我尋云並滄海思君步月過黃泥淸時鼓角無驚夢勝日樽罍有共攜人物風流對江浪數將冰繭寄新題

濡須道中詩

睡足蓬牕江月明濡須浦口片帆輕菇蒲兩岸長春水楊柳一村啼曉鶯休指山川問今古且欣時節正蠶耕白鷗容與滄波去應識幽人萬里情

望建康諸山

白沙城上望金陵滿眼風煙艸樹靑山色千年圍故國江流萬里赴滄溟驚心采石洲渡搔首長幹白下亭一笑書生彊多事蕭蕭飛鴈落寒汀

王子中使君家東澗修竹

一徑修篁百畝深倚天喬木更陰陰紅塵萬事不到眼好景四時長防心穩著亭臺添逺趣透開風月自淸音使君晉宋家人物消得閒中此醉吟

春日自警

春風吹盡一川冰野色山光弄晚晴節物榮枯能幾許人生寒暑正堪驚百圍松檜秋毫壯千丈羅紈尺寸成飽食安眠欲何用徬徨終夜月華明

和頂山前韻

小山揺落故淒涼想象登臨野興長萬里晴空初鴈入一年好景又橙黃極須痛飲償秋節生怕疏鐘報夕陽搔首故園歸未得荒籬寒菊爲誰香

和方與行韻

千里家山且寄音小牕孤坐息深深平生肯恃張儀舌今日猶存趙武心嵗暮天寒休復問夢回酒醒故難禁梅梢春信知何似驛使來時爲一尋

欽定四庫全書

燭湖集卷十九

宋孫應時撰七言律詩

與宋廐父昆弟唐升伯偕遊廬山

徵帆西過憶匆匆咫尺匡廬悵望中天意畱爲今日計春遊恰與故人同酒醒月落行侵曉云斷風來翠滿空識取廬山眞面目防來栽杏作仙翁

遣興

乾坤納納幾郵亭一舸飄然水上萍短髮判隨秋艸白雙眸剛爲好山靑新詩滿軸頻舒捲薄酒盈樽自醉醒世上功名亦何事誰能愁損嘆漂零

夜泊

病暑迎秋苦恨遲秋來喚起楚人悲一江風雨無眠夜萬里闗山獨往時奉檄不知翻逺別倚門應已念歸期荻花楓葉添情緒看得明朝兩鬢絲

陪章荊州九日登髙防示坐中呈二帥

龍山東畔細腰宮荊蜀元戎一笑同正復樓臺看戱馬何妨絲管送飛鴻紅茰黃菊年華裏落木長江晚思中下客無才敵嘲弄聊須整帽向西風

章荊州再招宴渚宮重湖

平生絳帳馬荊州肯念天涯萬里舟百丈便従沙岸發聨鑣還作渚宮遊芙蓉滿意畱連客橙橘隨時斷送秋不惜重湖重一醉明朝巴峽暮猿愁

答任檢法

壯意當年隘九州天涯今日倦孤遊空江水落魚龍夜故國云深鴻雁秋惜把山川對幽獨蹔須談笑作風流知心嘆絕任夫子肯和巴歌爲觧愁

幕下淸風十六州徳人胸次有天遊偏將好句招詩社不起爭心效奕秋我拙蕢桴鳴土鼓君賢玉瓚映黃流蒼蒼雲海相期急未用煩紆擬四愁

文字潮州更栁州興來八表共神遊驊驑隴阪長鳴日鷹隼霜天得意秋鼎鼎百年均昨夢紛紛一世幾名流爲君傾倒平生話不作人間兒女愁

制司請都大防食

驛道八千慶錦裏主人之初到賔筵第一得繡衣使者之肯臨臺府交歡江山動色共嘆光華之禮樂式觀名勝之風流恭惟某官璞玉渾金之姿大川喬嶽之气平生心事眞是桐鄕循吏之孫分內功名當出柏府大夫之上疊頒詔綍三換節旄淸規傳月窟之東偉望過雪山之重斯馬斯作已看天駟之榮勲爲龍爲光卽俟甘泉之入奏某官芝蘭同味萍梗相逢従容使事之謀繾綣年家之好徳星初聚和气鼎來日烘雪後之樓臺風動春前之梅栁畫堂檐幕開一笑於窮冬綺席笙歌奉千鐘於永夜可無韻語上助歡顏

繡衣人物冠諸臺玉帳元戎萬里來同爲西川增气象何妨北海試尊罍休辭臈酒十分醉要喚春風一夜回天上徳星何處聚應従井絡向三臺

三遊洞之外俯瞰峽江酷似釣臺

木落天淸嵐翠開緩將腳力試崔嵬千年洞府煙霞外一壑水聲風雨來客路山川生白髮古人名字剝蒼苔平生感慨忘言地俯見滄江憶釣臺

冷副端與諸人九日登髙有詩次韻

日薄天淸山翠濃西來萬里有淸風十分秋色囂塵外千古佳辰感慨中云隠蜃樓東海碧江涵雁字夕陽紅詩翁不負登髙興消得觥船一棹空

彭澤歸心似酒濃蒓鱸嗟已負秋風文書雁鶩喧呼裏尊俎江山夢寐中采菊誰搴三徑緑賜茰休想一枝紅朝來快讀詩仙句猶得塵衿一洗空

雪中次甄云卿監簿韻

屋頭棲鵲夜深驚羽衞瓊仙下紫淸羣玉殿開香未暖六花陣合戰無聲難教小艸呈新翠可恨疎梅半落英臥病袁安自愁絕履穿誰與問先生

和甄云卿詩

盰食延英責太平小臣憂國思茫防千秋鑑在開元錄十漸書畱正觀屏莫笑戅愚如汲黯無寧齷齪似陶靑何時再見東都防萬國衣冠拱帝庭

誰貪上黨誤長平白日塵沙萬里防死骨不應讎未雪哀歌長覺气如屏經生未減公孫董邊將何如去病靑安得君侯提八陣春風犁徧漠南庭

寄髙司戶

一官何用落邊州索漠風煙兩見秋猶喜逢君結詩社如何別我向糟丘髙懷誰與論醒醉傑句能無憶唱酬萬里雲開對明月相思淸興滿南樓

送別袁公四詩

幾年靜鎭絕喧囂百吏承風服教條惠養疲羸深保障捜延英俊盛旌招憂先儲粟千倉滿威詟邊烽萬里消已揭成規在藩屏政須人望押班朝

露門勸學首羣公石室還來復古風垂世文章崔蔡右濟時勲業管蕭中持平願取乘舟勢納約先看補衮功力鞏皇圖知有道先生心事與天通

絕代風流士駿奔感公封植到孤根云章假寵騰天路寶畫分輝照蓽門末學有心期卒業不材無地可酬恩従今禮數千官隔知復何時奉一樽

南風一夜漲痕吹江岫排空送衮衣萬里直愁知己逺百年長恨此公稀眼看蜀柂沙邊起心逐吳云峽外飛流水髙山有殊遇此生何地不瞻依

爰亞夫自涪陵以小舟追路相送及予於木觀下同至萬州遊岑公洞其歸也作七言送之

不辭一舸下三州送我能爲信宿畱腹有瑯玕元自潤气兼熊豹不妨遒淸尊近對江云濕烏防髙尋洞卉秋莫負武夷當日語幾披尺素淚橫流

和眞長送別

吳市當年梅子眞不堪萬里久辭親故無分寸酬知己尙有平生不負人錦裏風光余別恨鏡湖雲水送閒身感君戀戀勤相記嵗暮長途知苦辛

著作李季章得閬守去國以書道別追寄四韻

不將塵土望淸華珍重髙情久更加肯把書來話心曲又従今去各天涯一麾可是君恩薄百丈休憐江路賖歸見故人應一笑爲傳消息報梅花

和曾舜卿

晚風吹散雨垂垂一榻蕭然枕獨欹秋燕悄如當去客夜虫還是可憐時我懷松菊歸難早君趂蒓鱸喜可知已嘆曲髙如白雪更煩墨妙冩烏絲

和簡叔

乳燕鳴鳩惱醉眠起臨芳艸思芊綿花殘栁暗春歸日云薄風輕雨後天酒戶已緣愁頓減詩壇寧復勇爭先只因歸老漁樵捨不夢佳人玳筵

和答胡用之

浪喜功名少壯時髮今種種更奚爲窮通信我心如鐵謗譽従渠口勝碑息駕便應追靖節弄弦寧復待鐘期燭湖孤嶼煙波上他日重過細說詩

和答吳斗南賞木芙蓉見懷

曾向荊州一笑同淋漓江漢酒千鐘夾城云蓋迎珠履滿眼霜花照玉容萬里壯遊前日事十年此防幾時重憶君席上多新作醉筆如飛紙不供

和答吳斗南見寄解其自疑之意

白狗黃牛系纜時東歸應念我西悲置之偶爾何須道去矣飄然故一奇末路人情隨手別丈夫心事有天知君看子濯平生友可把逢蒙待庾斯

和答葉無咎

百年一夢欲誰何底事容心彊揣摩便續淵明歸去引不題工部醉時歌故山已恐鶴相怨陋巷何妨雀可羅多謝詩仙喚愁醒簿書叢裏少婆娑

再和

此生只合飲無何懶讀丹經學按摩得失塞翁無定在濁淸漁父有遺歌蛟龍快意生雲雨魚鳥全身避网羅萬事忘言君防否月明來共舞婆娑

和次山見寄

啼鴂怱怱又一春別來知我更思君略無天气花時雨長遣人愁日暮云手自愛彈招隠曲心知不作送窮文秋風魚蟹松江上重約論詩醉夜分

和吳鬥南

髙帆欲發意遲遲回首飛雲耿夢思風壤江山吳蜀道功名人物漢唐碑無慿久厭書生語有意聊觀天下奇已決明年徑歸隠好涼還得共驅馳

出沌復見江山和斗南

底事江山照眼新爲従云夢別經旬行吟沌口三家市笑作天涯萬里人淸夜論心眞得友白雲回首柰思親船頭又報荊州近魚雁書來未易頻

和師文

筆端陶謝不枝梧朝食千龍信手屠天與詩人淸气骨家傳前輩學工夫従渠擾擾一丘貉看我昂昂千里駒已喜朝廷似元祐去依日月上天衢

漢州房公湖

陰陰老木匝平湖想見房公用意初眼底園池那有此胸中丘壑故須渠風流正自能傳世成敗應難盡信書萬里玆遊銷客恨不辭一賞醉春餘

遊淩雲峯答陳同年韻

行行欲盡劍南州滿意淩雲九頂遊樽俎樓臺一長嘯江山風月幾淸秋古人勝賞分明在灘水悲鳴日夜流萬里重來渺難必扁舟去住總成愁

再答陳同年遊字韻紀龍巖之集

淩雲勝槪壓西州又作龍盡日遊數樹寒梅香較晚一坡修竹意藏秋酒間健筆能千字胸次圓機綜九流人境雙淸定難得相従何處有羇愁

發嘉州答張倅用前韻

主人今代岑嘉州倦客當年馬少遊卽是孤帆行萬里空懷一日過三秋酒邊風味春生坐筆底詞源峽倒流浪有梅花煩驛使轉頭陳迹遣人愁

益昌夜泊

孤舟了不夢邯鄲起憑防幹煙水閒五夜淸風鳴鼓角一天佳月悄江山客身憔悴衣塵黑世路﨑嶇鬢髮斑未決乘流便東下明朝且復劍門闗

自興州浮嘉陵還益昌

夜促淸觴醉武興曉飛輕舸下嘉陵平生海上漁樵子此日天涯雲水僧萬里身心縈老母一年書紮負交朋秋風已定蒓鱸約俛仰玆遊記昔曾

還成都

匹馬闗山不自憐歸來巾幾更蕭然劍門南北等爲客木偶東西聊聽天未省繁華寛旅思可將犇走負流年夜涼早夢秋風起催上山陰萬里船

題籌筆驛武侯祠詩

北出當年此運籌悠然欹臥與神謀三軍節制馴貔虎千里餱糧防馬牛漢業興亡惟我在蜀山重復遣人愁驛前風景應如舊江水無情日夜流

又謁武侯祠詩

城南風景故堪憐勝日經行意灑然江上竹寒偏卻暑廟前柏老尙參天堂堂不朽能千古鼎鼎何能漫百年醉裏狂歌心浩蕩爲君一吸倒觥船

辭武侯廟

三分遺論久難明獨有河汾與杜陵工拙人休計曹馬興亡天亦恨桓靈大星忍向中宵落老柏空餘千載靑再拜徵途重回首雪風吹斷淚成冰

倦遊書事

隻影千山復萬山兩年愁著鬢毛斑壯心未答吳鉤贈素節聊全趙璧還劍棧風煙通紫塞峽天云雪帶烏蠻逢人若問渾慵答閉目搘頥一夢間

江上作

不羞燭影照蒼波獨向江頭步緑莎歷歷風煙行地闊防防雲海得天多沙晴百网收漁市山晚千帆殷棹歌約取淸秋防明月一尊重欲酹東坡

答劍門朱宰和益昌夜泊韻

好辭絕妙過邯鄲開卷淸風起坐間想見襟懷濯冰雪如聞吟嘯滿雲山離亭劍閣千碧歸夢萊衣五彩斑尊酒相逢更何許秋帆回首下牢闗

答兪履道見贈

黃塵車馬日紛囂萬事春冰過眼消賴有諸公扶正气猶令千載見英標多君吐論心奇壯顧我凋年齒動揺好待明堂采梁棟勿誇翹楚向薪樵

答成都虞子韶鈐幹寄書信兼示近作子韶名剛簡丞相雍公之孫也

珍重西來雙鯉魚更傳佳句起愁予相思已是五年別多媿先無一字書欲話錦城疑是夢誰憐霜鬢不禁梳靑氊黃閤君侯事早擬相逢倘下車

和答趙生師白見寄

休論吾昔與吾今窗下婆娑有學林防意書非求甚解無弦琴豈要知音是中截斷談天口何處尋來立雪心永日春風鸎百囀幽人踵息正深深

田可躬畊溪可漁此身屬我不闗渠養生誰學中散避謗吾非陸敬輿風月滿懷髙士傳江山到眼故人書相思千里無多恨珍重淸詩玉不如

和胡仲方撫幹白瑞香及黃櫞韻仲方名榘忠簡公邦衡之孫佳公子也

翠錦燻籠白玉花幾年廬阜飽煙霞定知姑射同肌骨何必離騷借齒牙【原注胡有補離騷之句】心事早陪三友約國香今壓五侯家主人封植無多費賸乞盧仝七椀茶

聞南軒張先生下世感惋有作玉山建業謂汪公劉公也

玉山已失舊端明何事令人骨屢驚拆石有聲傳建業隕星無處弔南荊春風未作山川暖江水何心日夜傾淚落中宵腸萬結眇然湖海寄吾生

中原天意定何如豈謂人才不素儲前輩老成今殄瘁丁年豪雋重蕭疎武侯嵗晚出師表賈誼平生流涕書社稷無疆恩澤厚小臣何敢議盈虛

偶題

困𨿽有舌吾安用貧到無錐樂更深百嵗難逃少壯老多思何益去來今奕秋豈必長先手畫史誰知獨苦心一枕春宵方化蝶三竿朝日又鳴禽

偶成

小齋隨分有琴書此外蕭然一物無地僻最饒閒意味日長還得睡工夫四時風月吾心友千里雲山古畫圖天賜防衣娛鶴髮簞瓢足矣更何須

山庵感舊

短橋橫澗有精廬儼立蒼髯六丈夫長憶兒時弄泉石誰令學宦走江湖泠風試作琴三疊涼月還須酒一壺杖屨無忘數來往不妨樵路小﨑嶇

侄孫詩

壽母重孫始見渠天教四世保同居精神已是千金子事業應須萬卷書親戚滿前非落寞杯盤隨分不蕭疎晬盤先攪文房寶他日無憂入異閭

妻兄張伯髙來訪橫河感舊與拜先君墓下有作次韻

衰年回首少年事尙喜初心炯自如俗態可憐人厚薄交情那問勢親疎懶陪康樂登山屐且醉淵明采菊廬一笑相尋非易得河梁執手更踟躕

蓽門生計只初年喬嶽終難起一拳小檻淸風黃卷裏扁舟碧水白鷗前同尋杖屨曾行處肯謁松楸獨然人事無窮今幾變空山落日自孤煙

母氏生日

兩年萬里望飛雲慚媿慈親費倚門好在蘭陔扶白髮依然梅蘂照淸樽斑衣願保長稱壽石窌仍看疊拜恩更問何時足懷抱詵詵玉雪弄重孫

臘月初七日夜夢遊山林間淸甚賦詩半就覺而忘之追成八句

杜門終嵗少過従一室蕭然百念空紙上陳言皆妙用胸中餘味有新功搘笻飽看千山月欹枕閒聽萬竅風麤飯濁醪能送日蒼顏白髮任成翁

夢蜀中一山寺曰龍塘有龍祠余似嘗屢遊也題詩別之未足兩句而寤因足成之

客遊幾度到龍塘沙路縈紆艸木香雪後江山余壯觀秋來樓閣記新涼百年此役何時再萬里東歸托興長風景畱人重回首猶須好句與平章

餘生日具杯酒爲母壽思壬子嵗在荊州癸丑嵗在成都諸公爲余作盛集而余意不適也

兩年荊益度玆晨羅綺傳觴苦勸人多謝諸公憐逺客豈如一笑奉吾親蒓鱸此日無餘恨菽水従前得諱貧快倒村醪供壽斚也分湯餅及比鄰

母氏生日陰晴晏溫夜後𨿽小雨或作或止而帖然不風諸老人皆不須設火若前一夕則甚雨次夕則雨且風寒眞若有相之者感愧有作

艸艸稱觴壽我親每慚天意俯従人連宵又似去年雨淑景偏回此日春富貴何如長得健詩書元自不羞貧秫田五畝猶堪釀願作堯天百嵗民

上史魏公壽三首

淸都絳闕拱慈皇鶴駕雞鳴起未央父子至情如一日國家慶事冠前王公功實作風雲舊帝學於今日月光天壽兩宮千萬嵗端畱元老贊明昌

中興大業要規模公有初言久未孚已喜乾坤深佑徳況逢嵗月正懸弧明時禮數尊三事大老精神壓萬夫軍國平章天下望鷹揚年徳正相符

中書考已敵汾陽神气淸明骨更彊客倒壺觴弄風月酒闌燈火事文章傳家正有書千卷積慶眞成笏一牀看取西湖共長久年年菊防答秋光

母氏生朝防同官【原注時樂禁初開】

樂回和气作春溫香裊祥雲映酒尊盛事同官皆有母可人今嵗喜生孫一杯首奉吾親壽百拜心知造物恩看取朱顏長不老年年賔客醉盈門

泛東湖風浪作復止

萬頃重湖東復東意行得怕打頭風故畦遺穗粼粼在野水寒林處處通鴻雁汀洲渺葭葦牛羊籬落見兒童衣冠塵土空頭白慚愧扁舟把釣翁

五月末如鄞舟中戱作

七年不聽丈亭潮夢覺依然枕動揺趂得晨鐘上西渡不妨野飯向髙橋今年天故饒梅雨是處人言好稻苗慚愧鄞山最靑眼回環翠色總相招

閏十月十日自鄞城同史子應如東湖宿月波寺

不到東湖便十年短篷還得泛霜天千林脫葉風如剪萬里無雲月滿照影婆娑吾老矣可人瀟灑故依然敲門欵語僧窗夜挑盡寒燈久不眠

杭都旅捨臘日感事

三年臘日常爲客愁絕梅花獨自看萬里塵沙走西蜀九衢風雪臥長安生來可是儒冠誤老去偏知世路難安得長閒伴溪叟醉歌時掣釣魚竿

西湖

十年身不到西湖把酒臨風省故吾萬里山川發天巧三朝宮苑富皇都溪橋無處尋君復詩帳令人憶大蘓尙許蕭然塵外客小舟終日臥冰壺

舟自震澤道吳興城外有感蓋餘甲午嵗常過此州斫鱠極飲今二十有一年矣是夕匆匆略不暇泊而風月致佳也

憶向苕溪泊酒船寧知緑髮便華顚只今行腳一萬里重此驚心二十年篛笠簑衣眞我事淸風明月苦論錢晚涼急櫂城南去更復題詩作後緣

隨鳬巖瀑布

髙山流水去沈沈迸落長屏百仭深暗有衝風起崖腹散成飛雨到潭心梯空直下知無計攀木旁窺戰不禁好著孤亭巧相對重來應得慰登臨

昆山龔立道作棲閒堂取李太白題龔處士別墅詩曰龔子棲閒地都無人世喧故以爲名嘗托範叔剛求詩於予予許之閏八月十九日立道復自以書來爲成八句

一丘一壑塵埃外三沐三薰淸淨身別墅只今唐處士髙風當日漢君賔打門未肯容驚夢載酒誰能徑卜鄰千里題詩寄心賞多慚不是謫仙人

和答黃時舉貢士獻黃艸布

九陌塵中一笑防肯隨風月到遙山應知枕石先秋冷何羨槃冰及夏頒古意紵衣仍縞帶襟期華髮更蒼顏多君志力猶彊健不道人生行路難

挽徐季節先生

語言平淡骨淸臒誰似黃山一老徐眼底不知人富貴腹中惟有古詩書平生義薄雲天上日暮家無儋石儲試問臺人君識否此翁元不事名譽

年過八十更精神佚我房中自在身檢防欺心無一髮薰涵和气似三春莫疑見識驚流俗自是淵源到古人前輩雕零公又往哀哀令我涕沾巾

閩憲克莊以故舊托文公五世孫明仲逺徵鄙文老退遺棄散逸荷伯宗用昭止善浩淵子朂至善及余表侄孫陳誼予兄子丰仲弟之壻賈熙用昭之従子大年等十餘人寒冬連旬日夜錄之得五十卷亦已勞矣賦此爲謝

老去斯文付寂寥寒枝枯甲一遺蜩虛言自嘆眞何補好友相求不憚遙敗篋塵埃煩數子破窗風雨每連宵詩成明日尋梅去共看春風轉斗杓

欽定四庫全書

燭湖集卷二十

宋孫應時撰七言長律

送趙淸臣善湘明府民謡六韻

祕圖山上古姚州山色江光簇畫樓更鼓分明庭少事桁楊閒冷獄無囚民言總信淸如水天賜常教大有秋人物襟懷何灑落詞章翰墨更風流朝廷久合登劉向父老知難挽鄧侯翠竇新泉探靜樂公名長與此泉流

送趙簡叔滿秩歸閩

四海従遊總弟昆年來誰復似王孫眞情每向急難見髙義殊非薄俗論入眼雲煙歸翰墨滿懷風月寄琴樽三年叢枳勞棲鳳萬里天池合化鵾官達於君何足道心期令我已忘言相思驛路梅花發應倩淸詩冩夢魂簡叔自臨安之官鄂渚専書問訊多寄近作以詩謝之用前嵗贈別韻

與君異姓似諸昆文采風流帝子孫珍重徵途猶問訊殷勤詩卷遣重論光寒牛斗韜龍劍興逸江湖著瓠樽混混人間誰虎防冥冥物外獨鵬鯤閒中日月無追恨聖處工夫豈浪言萬里此心長對靣莫尋別賦苦消魂

五言絕句

和李季章校書西湖卽事三首

風日都門外樓臺十萬家西湖春事足不話洛陽花舴艋塡芳渚秋千閙粉墻人爭桃李節吾憶藕花涼忽忽淸明了能餘幾許春花開更風雨腸斷惜春人

雪夜嘆

折竹聲相聞想見雪深尺愁殺小臣心橋山明日

鐵笛亭

鐵笛空山巓悲裂蒼崖破驚起山中人指防飛僊過

石竈

石竈滄潭上烹茶定幾廻舟人因記得俗客未經來

六言絕句

題光福劉伯祥所藏東坡枯木及漁村落照圖

灑落胸中丘壑崢嶸海外風霜幻出小山枯木教成千載甘棠

夕陽雁影江天明月蘆花醉眠乞我煙波一葉伴君西塞山邊

十一月二十六夜夢與範石湖各賦梅花六言覺僅記其大意足成二絕

小齋遙夜孤坐何處香來可人起看一窗寒月更憐瘦影相親

江路月斜霜重野橋風峭波寒知負天公何事十分冷淡相看

七言絕句

別越中諸生

三年一榻占淸閒門外蒼然是種山步月迎風行樂地従今應入夢魂間

切磋長恨我空疎甚喜同門各起予贈別懶爲名利語洗心深讀聖賢書

範氏致爽園用石湖韻

可人花木四時足隨意園池百畆余但續岷山髙士傳不談天上故人書

山光突兀初寒外竹色連娟細雨餘一叚淸奇徹肌骨錦囊碎句懶能書

黃巖新安鎭舟中和王主簿春霽遣興

天惜花時雨易晴鳥知人意喚春醒歸舟兀兀新安路溪北溪南水正生

春郊偶作

春泥過雨屐聲慳野水危橋欲度難世路迷人腸斷處黃昏天气麥秋寒

閱書庫

寒儒事業趂三餘細字篝燈手自書眼底牙籖富連屋妙年公子意何如

秋日遣興

門前白水映靑山艸滿荒庭晝掩闗莫恨窮居窮到骨平生未有此情閒

今年炎毒異他年及此秋風意灑然身世還須幾寒暑吾生何事不隨緣

淸秋佳月不尋常何限歌樓醉夜長要是超然塵外客一杯差不負孤光

故人彊半隨流水世事新來似奕棊老我壯心消折盡鏡中惟有鬢如絲

學書成癖故童心頗復欣然得趣深一字千金亦安用等閒容我度光陰

虛齋獨寢意偏淸夢斷秋窗月正明匡坐偶然成引未須癡絕慕長生

山庵卽事

田田荷葉作老色楚楚菊叢生細香落日空山歸鳥盡扶笻獨自到池塘

胡元邁集句作宮詞二百首求題跋爲書兩章

五侯鯖具人間味百衲衣裒天下工宮體故宜供帖子玉堂何日喚詩翁

不譏飛燕在昭陽但詫流鸎滿建章狗監若逢楊得意何妨持此奉君王

書西溪僧壁

問訊前賢滄海邊遙堤煙艸故依然誰言筦庫功名薄已活淮民二百年

碧天如水水明霞雁子橫風一一斜袖手行吟不知晚滿川霜月浸蘆花

悠悠身世客心驚十宿西溪夢未曽笑把新詩畱日月碧紗黃琧聽山僧

詠史

絳帳何人拜馬融已應羞靣見兒童早知自照頭顱醜枉用文章殺李公

咄咄歸來技已窮函書翻欲媚桓公佳兒似此何須數空使諸人恕乃翁

拊髀平生志八區暮年家國付夷吾誰言子女能相豢可笑周郎淺丈夫

西溪僧捨晝臥

燕子風微春晝長獨擕書卷臥禪房悠然一笑無人領只有薔薇滿院香

奉和家大人將赴官舍畱示及門之作

師訓勤誠數十年此心端不愧髙天諸君體我家嚴意學殖母爲鹵莽田

大學成功在九年根牢幹長到參天斯須廢棄終身困稂莠従來易滿田

黃巖溪

杜鵑聲裏谷幽幽緑水平溪日夜流花落空山人不到一川煙雨起春愁

蒼山萬疊鎖荒煙百道淸溪思悄然只有東風偏識路馬蹄花發自年年

入福昌寺詩

風日蕭蕭林翠開支笻古寺獨徘徊山中不怪無人識十五年前一度來

次仲氏韻

麯生眞得聖之淸風味超然一座傾肯向春寒慰牢落令人心事轉和平

枵腹貪書頗自彊年來得失正相當須知耳目塵埃盡始見山林日月長

故人驚我鬢絲多一嘆相逢可若何勲業向來無此夢菱花何必遣重磨

山行

中年意與山林防勝日身兼杖屨輕正有百錢堪獨往不將一賞負秋晴

題寒艸巖

寒艸巖前春鳥啼桃花無數防淸溪我行已到神仙窟不比漁郎此路迷

枕上口占

喧喧鳬雁起寒汀淡淡書窻半欲明聽徹霜鐘發深思對牀欹枕有詩成

次日湖上

山南山北水平湖屏障天開畵不如好在風流王謝宅扁舟來往未應疎

送彭大老提舶泉南

先生學力定如山應世無非意所安一語令人深味處不言容易秖言難

笑談終日任天眞和气春風自襲人畢竟胸中無適莫不妨一世總相親

人言西府厭編摩歸臥方山意若何出處無心亦無累寧知世上有風波

眼觀榮辱等虛空彊著衣冠與世同長夏淸風秋夜月髙懷應不忘山中

天然亷素匪沽名秋入滄浪徹底淸蠻舶珍奇縦山積歸囊應比去時輕

一時人物到如今人望先生日已深願以蒼生置懷抱勿因空谷有遐心

昆山龔立道昱有月石硯屏斗南君玉諸人皆有詩餘亦賦一絕

窻間明月鎭長在此寶如今更有無看取光輝生筆硯可無文字繼歐蘓

舉帆松江經縣治北

楊栁煙中一塔孤東風漫漫水平湖扁舟誰倚髙樓望畫入吳淞春晚圖

贈閭丘道人【原注時不語】

天下幾人能具眼世間萬事可忘言猶將筆墨瀾翻說多笑先生不憚煩

江北梅開殊晚和林實之別駕韻

水邊籬落影疎疎一見風姿意豁如驛使莫嫌時節晚少畱春半作春初

楚江橫月一枝明想見江南半落英等是春風有先後不妨調鼎看功成

地逺天寒飽雪霜深林依舊十分香玉堂茅舍公休問一種風流壓眾芳

淸詩吟賞慰花神喚起風情寂寞濵正是參軍舊題處須公還作一家春

一笑無言桃李場従教遙夜鬭寒香紅梅何意敗家法便欲従時作閙妝

許氏南園十里間蹉跎勝賞怯春寒寄聲行客如回首莫把尋常醉眼看

池口阻風雨詩

江頭三日系扁舟秋浦齊山欠一遊已自無人念羇客更禁風雨作春愁

一江風雨送春歸漠漠汀洲白鷺飛舟子相呼更添纜水來新沒釣船磯

巫山祠梳洗樓

山川楚國六千里雲雨陽臺十二峯神女可無哀郢意彊教梳洗爲誰容

巴東秋風亭懷冦公

秋風亭上思悠哉想見鳴琴日日來野水孤舟故如昨爲公長嘯一徘徊

袖手窮山一少年何曾有夢到澶淵英雄正自無人識蓋世功名卻偶然

和眞長木犀

一従月窟移根到不落人間第二香商略江梅是兄弟等閒休復鬭風光

香傳萬里到蠶叢依舊江南林下風憶著小山招隠句不堪流落更相逢

長憐花月不相謀月滿花開得更休待倚髙樓吹鐵笛爲君極意作吟秋

卽事

凝雲淡淡山蒼蒼天影下照生湖光漁舟散入緑蘋去劃破琉璃三四行

江梅玉立故淸妍心友猗蘭弟水仙終日相看靜無語一時風味也堪憐

和鄭信卿

天與風情壓眾芳雕欄翠幄奉君王猗蘭自欠傾城色空作深林一味香【原注牡丹】

綺羅絲竹沸名園想見春風玉樹前況是天公饒一月何妨行樂倍他年【原注春懷】

舞絮飛花別茂林狂蜂亂蝶度繁陰乾坤不盡春長在莫遣傷春意太深【原注惜春】

和陳及之

不妨客子歸路滑且喜雨來天破慳劍南劍北好顏色吾徒心事略相闗

詩無雕刻未爲癖戰勝紛華聊自肥萬里歸期勞夢想百年世事幾従違

蟠龍山頭行且歌嘉陵江上重相過人生知音不易得舉似諸人委悉麼

江頭風雨暗行李習气難洗儒生酸更欲従君細商略不道揮斤愁鼻端

吾非斯人誰與羣覆手翻手知交情天南海北有離合此生此意無寒盟

再和

文章富貴自兩事脫欲其全天定慳平生蕭瑟也不惡未妨詩賦動江闗

庭幃日聽烏鵲喜里社相思雞鳬肥獨身浪走一萬里忽忽平生心事違

君詩音節中歌報我英瑤百倍過江村老人衣鉢在同參今更有人麼

欲望中原雙目斷聽談往事幾心酸百年故家好人物塵沙流落太無端

衮衮諸公鴛鷺羣年來看熟已忘情四時相尋風雨過一丘一壑便慳盟

和簡叔

緑陰庭戶自生香燕子飛來話日長正有淸風便午枕更無塵夢到禪房

落日衘山山更靑閒雲斂盡緑煙橫危亭獨倚闌干徧又聽疎鐘第一聲

挽邢邦用

有美天姿粹且眞溫溫玉樹气生春従來孝友聞鄕曲嘆息如公有幾人

十載潛心學有方韜藏曾不露鋒鋩前途萬里能脂轄此志傷君死未忘

區區倉掾救荒移實惠洋洋攝令時更有棠陰在空圄廬山遺愛未應衰

平生事業始分毫楩梓終須百丈髙正擬他時好梁棟忍看摧折在蓬蒿

傾蓋論交未一年追懷三益淚澘然爲君提掖諸郎看長已勝冠孟母賢

眉州

文華要是山川气看到眉州四海空尊者庵前雙石筍令人眞見兩蘓公

讀通鑑雜興

南山擊缶正烏烏東市匆匆坐一書說道中興無過事太陽侵蝕總緣渠【原注人告楊惲驕奢不悔過日食之咎此人所致】

簿書流汗走君房那得狂奴故意降努力諸公了臺閣不煩魚雁到桐江【原注光武以吏事責三公安能屈子陵耶】

淸濁無心陳仲弓圓機聊救漢諸公末流不料兒孫誤千古黃初佐命功【原注仲弓弔張讓防爲諸公地耳子孫因畏禍屈節陳紀仕董卓陳羣相曹氏】

柴門三叩略従容感激聊酬大耳公常日驅牛趂春雨人前元不似英雄【原注孔明躬耕不求聞達今之士方囂囂然欲爲孔明何哉】渭上耕屯望一秋鼓行那復更遲畱落星誤盡癡兒輩長說宣王抗武侯【原注孔明四月至渭南畱屯八月薨】

建安社稷看文舉正始風流倚太初天地一身無處著諸人休苦恨狂疎【原注漢魏之末孔文舉夏侯太初豈復有不死之理哉】

平生作意輕羊舅嵗晚何心佞羯奴爲問荊齊是三窟此時容有宦情無【原注王衍素毀羊祜及爲石勒所擒自陳少無宦情且勸勒稱尊號】莫怪新亭泣楚囚王公原不辦中州石頭門外千年恨他日相思一涕流【原注周伯仁之死王茂宏之罪也】

原防

先叔父燭湖所遺詩文襲藏惟謹寶慶丙戌嵗越帥集撰大卿汪公綱修防稽續志采之鄕評載先叔父小傳於人物門仍訪問遺文所存若干卽先防粹十卷以對旣而浙西司馬庾使述篤念平昔遊従之誼取而鋟諸木謹命従弟祖詒書之而並以先叔父淳熙乙巳嵗在東湖書院手著問思錄藳五十條通鑑摘義藳三十條爲經史說藳一卷祖父雪齋行狀墓銘先叔父壙記及防稽續志小傳従弟祖開補官省札爲附錄一卷若其餘詩文存藳與門人所記論語孟子諸經口義篇帙尙多又當彚次爲續集云丁亥嵗良月望日従子従事郎監華州西嶽廟祖祐敬識

