《四庫全書﹟古城集》

﹝明﹞張吉

欽定四庫全書

集部六

古城集

別集類五

明

提要

臣等謹案古城集六卷補遺一卷明張吉撰吉字克修號翼齋又曰黙庵又曰怡窩晚乃稱曰古城余幹人成化辛丑進士官至貴州左布政使是編第一卷

爲三朝奏議第二卷

爲陸學訂疑第三卷

爲貞觀小斷第四卷

爲文略第五第六卷

爲詩末有補遺皆雜文明至正徳初年姚江之說興而學問一變北地信陽之說興而文章亦一變吉當其時猶兢兢守先民矩矱髙明不及王守仁而篤實則勝之才贍學富不及李夢陽何景明而平正通達則勝之且爲工部主事時則盡言極諫忤武宗謫官爲廣西布政使時又以不肯納賂劉瑾貶秩而爲肇慶府同知時力持公議掊擊柳璟願與都禦史秦紘同逮卒白其寃尢人情所難以剛正之气發爲文章固不與雕章繪句同日而論矣

乾隆四十六年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

古城集卷一

﹝明﹞張吉撰

星變求言疏

工部營繕淸吏司主事臣張吉謹奏爲修徳弭災以回天意等事臣伏覩勅諭云云臣愚有以知陛下是心實悔過遷善之機宗社生靈之福聖子神孫萬世無疆之休臣聞救烈焚者不以杯水拯深溺者不以尺繩弭大患者不以小故塞巨責者不以細談則臣之奉詔敢不悉心苦口力陳極諫以盡其愚而陛下聽臣所言亦宜虛心采納不以忤已難行而斥之可也陛下卽位以來二十一年於玆以聰明睿智之資備孝友慈仁之徳存好生惡殺之心然而生民不被其澤四方不得其寧庸可不知所自歟良由近年以來儒臣疏隔政事廢弛每日退朝以後不過與左右近習之人羣居狎處康好逸遊以歌舞爲娯樂以珍寶爲玩適以佛老爲感孚以祈禱爲修省以工役爲庸作以聚斂爲能事以妖書爲至言以邪術爲正道剝民效獻者名曰順孝迎合意旨者號爲忠欵使諍臣杜口莫敢誰何而祖宗設立臺諫之意漫不加省凡上章奏者茍有片言隻字干涉時事則必罪其泛言攪擾否則曰事已處置胡爲再言甚至嚴加譴謫恨不置之死地而後已於是逺近相戒以言爲諱陛下孤立於上危如累卵而左右姦佞之徒凶威日熾略無畏忌鬻用憸邪排擯正直招權植黨虎噬疲氓又乘陛下歡樂之餘造膝頓首甘言軟語以祈其欲陛下偶未之察少從其請而天下之大事去矣如從其乞恩之請則幸進多而名器壤從其采辧之請則漁獵廣而民力殫似此之類不可枚舉其害可勝言乎又引妖僧繼曉贓罪吏典李孜省及一切亡命無賴之人扇爲邪法蠱惑聖心出入禁闥備極榮寵𨿽三尺童子皆知唾罵而陛下獨未之覺職此之故以致災異疊見曠世罕聞山西陜西河南等處連年荒旱居民十死七八橫屍布野積骨成丘過者爲之掩鼻聞者爲之寒心此其可憂之極不待知者而後知也今上天垂象警告深切而陛下惕然憂懼降詔求言此眞知天意所在而力求所以挽回之道然臣聞之爲治顧力行何如茍踐履之功推行之實一有未至則𨿽有悔悟之心哀痛之詔亦托諸空言而已果何以允協天心而返其譴告之意乎伏乞自今以始盡絕前日所好盡棄前日所爲每退朝尙膳之後日就便殿宣召二三大臣將中外羣臣所上章奏次第檢閱考論是非以求至當歸一之論然後施行茍有未善許令給事中等官指陳得失直言無隠以俟更攺不得仍前緘黙以致釀成莫測之禍逮聖躬休暇之餘退居宮禁宜閱尙書春秋及宋儒朱熹所修資治通鑑綱目眞徳秀所撰大學衍義等書以鑑前代治亂興衰之迹及其稍倦則澄心靜慮涵養本原以爲應事接物之基使邪枉之念一毫不萌於內謟諛之言一語不經於耳淫巧之器一物不陳於前而陛下此心常如太空之無雲止水之無波以此照物何幽不燭以此應事何往非宜而政事之得失臣下之忠邪軍民之利病豈有不得其要而操縱予奪之權可以參之於眾而斷之於獨乎若其它蠧國害民之政則大臣科道必將備舉無遺無俟乎愚論之諄復然臣猶恐陛下狃於故常牽於浮議未能一一聽信捨其舊而圖其新也則當時所宜克己痛革至要而至切者又不可不姑舉一二以例其餘竊惟近年以來以傳奉得官者冗濫無算宜削其祿秩以舒供億之浩繁以賄賂求進者希望無厭宜嚴加禁約以塞奔競之門戶輟蓋寺之費以實內帑寛九門之稅以裕小民淸鹽課以益邊儲謹刑獄以雪寃气邊境之虞不可不議其備饑饉之地不可不拯其生貢獻之物不可不卻其來誅求之使不可不絕其去賞賚之需不可不知其節服禦之飾不可不抑其奢行伍之士不可不寛其力暴橫之黨不可不戢其威彊珍董旻成實於大節徐鏞何光輩凡以言事去職者不可不復其官張善吉李孜省繼曉之徒不可不正其罪夫繼曉孜省無足言者善吉本以明經出身備員諫位及其失職遭貶於分固宜爲善吉者正當自思薄劣無補聖明奉身求退可也顧乃哀訴乞憐謬仍故職爲人若此尙可望其拾遺補闕而有以格君心之非乎臣以善吉不去終無以勵廉恥之士而來忠諫之言乞正其罪狀放歸田裏以抑貪冒無恥之風若夫林俊張黻旣知其寃正宜特加顯擢以旌其直不當置之南京以示陛下本無求言納諫之實不過姑爲是舉以應天變而已臣所謂克己痛革至要至切若此數事是已然陛下誠能淸心寡欲親近儒臣講求治道孜孜不倦則天下幽眇之義隠伏之情尙可觸類而長紬繹敷設以爲民休況臣所言昭彰於人耳目而有不可舉行者乎若此而天意不回災異不息邊境不寧民困不蘓乞加臣重譴以懲欺罔臣伏覩勅諭恐大臣科道會本類陳未免詳於庶政而略於君徳則陛下前日舉動之失何由得聞今日悔悟之機何由得遂臣聞古人有言曰臣寧言而死於鈇鉞不忍緘黙以負吾君是敢忘其愚陋披瀝肝膽昧死爲陛下言之伏乞思祖宗創業之艱難念繼體守成之不易少延睿覽采而用之則臣𨿽萬死亦無所悔臣不勝戰栗悚懼之至具本親賫謹具奏聞

甄別善惡疏

廣東肇慶府同知臣張吉謹奏爲甄別善惡以協公論等事臣伏蒙聖恩待罪肇慶二年於玆每覩中外臣民有所建白茍可以惠益元元必蒙聖情曲賜兪允臣未嘗不咨嗟嘆息以爲聖主在上太平可延頸而待則事有關於民情人或不以爲言而朝廷莫之聞者臣安敢不爲皇上陳之臣伏見近差錦衣衛百戶範瑄執總督兩廣軍務都禦史秦紘以歸將理栁景之獄臣𨿽至愚亦知陛下此舉欽卹典型不忍果於誅景而欲求生於紘此卽帝舜好生之徳文王愼罰之心所以仁景者可謂至矣而所以處紘則臣愚所未解也何則栁景穢徳波及無涯紘一旦劾而去之兩廣軍民如脫水火今忽被執以歸聞者莫不相顧駭愕或淒然泣下者有之豈聖心偶未之思乎臣竊計祖宗設立都禦史等官固以糾劾百僚肅淸庶政爲職紘之劾景亦不過舉其職而已以是見執臣恐中外解體而小人恣爲姦惡無復忌憚殆非朝廷之福此臣之所以未解也臣謹按給事中等官屈伸等所勘紘景交奏事情紘之罪莫大於誣奏栁景掠殺指揮莊鑑一事然此事實臣所按使紘坐是落職是陛下因臣所按失一碩臣也兩廣生靈因臣所按失其所恃以爲安也天下後世因臣所按得以疵議聖政之得失也臣偃然天地間一罪人耳復何顏立於其位而竊祿以自榮乎臣伏讀大明律一欵若告二事以上數事罪等但一事告實者免罪今紘奏景掠殺莊鑑崔綱潘瑜三人而虛止莊鑑一人此法若行紘不宜坐陛下必欲法外黜紘乞視所黜爵級坐削臣秩以贖紘罪可也夫紘在兩廣亦不過以眾人遇臣臣何徳紘之有苐以紘旣坐誣抵罪議者必歸獄於臣將無以自白於天下抑紘景曲直昭然可見設並得罪刑賞頗矣何以勸懲將來此臣所以惓惓不能已也使臣始按其事巧爲揜覆不證紘誣是不忠也旣證其誣使紘坐黜不思所以贖之是不義也不忠之罪易見不義之罪難知皆非臣之所忍爲也陛下纉承祖宗丕緒宜開張聖徳進君子退小人培養元气以垂億萬年無疆之休是𨿽一時闗系匪輕伏乞聖慈俯念兩廣生靈少延公論還紘故職以收人心則臣𨿽坐削復何求焉臣不勝懇切惶懼之至爲此具本順差醫生廖興親賫奏聞

陳言地方疏

廣西等處提刑按察司兵備副使臣張吉謹奏爲乞恩養病陳言地方事臣本不材誤蒙朝廷作養簡拔歷升今職自弘治十三年六月到任以來拳拳以猥庸薄劣不稱任使爲懼所轄桂林平樂二府大率山猺土獞十居八九而版籍良民不過十之二三以此二三當彼八九眾寡不侔彊弱懸隔宜乎蠻冦出沒無常生民數被其害矣然以二府較之平樂爲甚而平樂所屬州縣則在府江之東者猶民夷參錯混同爲生其在府江之西者猺獞多而百姓少寄食虎口朝夕懍焉幸而西民據寨設險結髮習戰能自捍禦非若東岸之民散居平地無險可據故東賊欲出必借西賊爲勢西賊旣出必假東賊爲家二者合從多累千百少不下數十或橫行江面則舟楫不通或暴掠村屯則城門晝閉臣視事之初博詢耆艾皆曰二賊之從不散則地方之患未已然欲散其從必先除東賊東賊旣除乃斷西賊左臂不待深治而少寧矣再審信然乃令府縣申蒙前該總督軍務劉都禦史依允施行臣督同知府謝湖指揮裴綱千戶霍珍王溥及聽調主簿髙主通等審擇東賊肆惡尢甚者漸次芟夷或撫或誅或擒或縱或設策致其渠魁或伏兵翦其羽翼或檄良猺據其巢穴或嗾讎怨刳其腹心二三年間賴朝廷洪福東賊殘徒殄殱過半前後通計四百七十餘功陸續解赴總府軍門閱驗梟掛於是二賊之從始散生民之業稍寧故先年所謂劇賊之區如東寨南平唐拱喬料膾魚滑石崩沙洛口大源仙陂葛家糯洞岐村周塘雷霹松林員藤歸化等處皆頗安帖無虞其在沿江獨大桐仙回田衝等賊其在鄕村惟魚笱九洞花山等賊數剿數逃累招累叛踰旬浹月或一逞凶賊旣未除臣罪奚逭然使臣事不掣肘少假歲月或可少安柰都禦史劉大夏旣去言不見聽而讒口蝟興計無所施而姦謀角奮將臣用事之人羅織煆煉幾陷死地臣𨿽幸脫實亦何顏於是力請給申以行去年九月內行至湖廣醴陵縣偶患傷寒病癥變成痢疾因無明醫恐致道殞乃敢便謁桑梓覓醫調治未痊間有舍人周弼賫捧公文召回視事臣思前疾未瘳旣難赴部而進退尙未明白敢謀自安於是力疾回任尙兾攺弦易柱事勢猶或可爲而臣節食服藥尙可須臾無死不意理體乖違比昔尢甚而臣疾日深一日累至阽危卽日頭風痰飲並攻於上痔毒遺溲交作於下使臣持祿不去是謂妨賢臣疾失今不治必致無救妨賢則廢事無救則亡身廢事亡身之人尙可久污憲度以干淸議耶伏乞將臣放歸田裏調理前疾倘或殘喘尙存後當別請極邊一職自效期於以死報國而已臣竊惟經理地方惟在得人而任人之術去讒爲急今日可以代臣者以臣所知若知府謝湖同知葉元皆其人也如蒙簡任一人畀之戎務俾得展布四體不爲讒口所撓將來事緒必有可觀臣倘未死尙可觀見成功噓鮮凋獘以酬臣知臣今一卒不得請給一事不得專行騰詞布牘動見猜阻正所謂畱之一日則爲一日之害一月則爲一月之害臣仰惟皇上聖徳如天覆地載萬一垂憐不誅臣亦安敢猥隨屍素盜躐丰膴不復思有人間廉恥事耶緣系乞恩養病陳言地方事理未敢擅便爲此具本順差司吏廖晏賫捧謹具奏聞

上時務疏

廣西等處提刑按察司兵備副使臣張吉謹奏爲陳言時務事臣以菲材忝司戎務幾及六年上賴朝廷威徳盜賊𨿽未盡息而出沒有時瘡痍𨿽未盡瘳而歲年粗稔亦旣幸矣獨念衛喇特乘先帝賓天之後侵軼我疆圉殄殱我官軍虔劉我人民驅掠我財畜含靈之類孰不痛心疾首而況乘車載弁以趨者尙敢顧卹軀命不思臥薪嘗膽以伸敵愾之气哉臣每閱邸報擁襟獨坐憂慮萬端然思今日有可恃者祖宗列聖丰功偉烈冠絕千古而先帝又以深仁厚澤培植根本垂二十年享國彌久求治彌篤故天下耆年淵徳咸萃於朝而陛下卽位之始𨿽邊圉孔棘然朝廷之上君臣輯睦言路開通足以維系中外人心識者用是卜知彊敵之無能爲也矧聞言官請詔在廷諸臣各建備邊一策各舉將材一人而陛下特賜兪允施行臣以爲此舉之善𨿽使堯舜復生其施爲次第亦莫有先於此者茍推而達諸天下使有智略者各陳所見各舉所知朝廷翕受而敷施之此卽揚雄所謂漢屈羣策羣策屈羣力則𨿽彊如嬴秦慓悍猾賊如項羽皆逡巡逃避之不暇尙何邊警之足憚哉臣聞業專則精事專則成曩者敵勢方張之日羽檄旁午駟介交馳朝廷責任於兵部大臣大臣委成於職方郎署耳目參渉朱墨疊揮而且應酬不暇𨿽有奇謀大勇接踵庭參奚暇與之周旋委曲以盡其平日之所長哉莫若選任郎曹有幹局精鑑者二人不復責以吏事俾就敎場寛閒處所將諸臣所建之策所舉之人逐一詳延精究較量揣摩茍有一策可行一夫可用則歸而言諸大臣親加質究果可采錄然後奏請施行其有跅﹖之士謬悠之談無益於事者亦皆慰諭遣之不加恚譴則羣策畢舉而人樂爲用臣竊謂便夫我朝建都北方所恃者大同宣府沿邊諸鎭以爲屏蔽又藉紫荊倒馬居庸鴈門黃花肚北諸隘以爲喉襟前日敵騎深入內地屏蔽幾危而喉襟可慮玆豈天意或者人事有未盡歟如主事王綸赴敵議事席猶未暖而陰抑黙奪之計已肆行矣設有孫吳韜略倐來忽去畏罪救過之不暇亦難責其成功而況後人乎此人事未盡者一也逰擊等官領兵逐敵旣無偵騎探報又不虞敵設伏冒險輕動墮敵計中卒使隻輪不返聞者寒心其辱國無狀如此而除名追奪之典不加此人事未盡者二也敵至則令大臣帥師以往敵退則聽大臣請命而歸爭議功級紛紛不決臣恐敵人聞而竊笑之此人事未盡者三也邊闗內外將領當先帝升遐之後敵騎充斥之時忿爭互毆略無顧忌此其狠愎忘哀自爲讎敵以張敵勢不忠孰甚焉未聞置諸憲典以懲不恪此人事未盡者四也此四者臣之所知竊謂不可其所未知者蓋又難以指數而大敵在前事多舛謬乃欲克詰戎兵伸威邊地其可得耶今大同宣府等府等鎭𨿽各設鎭巡等官而各保其境土各爲其兵民气勢血脈不相聯屬痛癢不相闗涉倘有擾攘欲其視如己事捲甲疾趨難矣宜仿先朝故事簡命素有材望大臣如周經許進林俊者一人畀以總制之權不數易不遙制不爲人言所惑俾得畢力殫慮於諸鎭之間庶事體歸一成功可望臣竊謂便各闗守備將臣承平日久徒以聲色服馬相髙不閒戎務緩急之際不足倚仗眾所咸知倘遇警急宜選各部主事評事等官往監其軍晝夜操守走探設伏務盡其方其間將有不職事有不便者許陳請更置事定歸朝臣竊謂便臣又謂漢鼌錯論兵以爲制勝之道有三一曰得地形二曰卒服習三曰器械利臣竊嘗偃臥轅門深計逺省未嘗不服錯之知兵其言簡而要矣臣足迹未嘗至衛喇特其山川險易皆不能知而布陣團操坐作進退之法擊刺騎射之方諸鎭帥臣亦必頻加督習有可觀者其得地形卒服習二事姑置勿論惟器械一節臣竊以爲必先審敵人所長思所以破之又審我之所長思所以用之乃可制勝如金人善用拐子馬橫行遼宋之間二國不能博求所以破之之術坐受其困可謂愚矣直至嶽飛楊沂中等或以麻札刀入陣苐斫馬足戒勿仰祖或以萬人持長斧如墻而進上揕人胸下斫馬足而敵技始窮使二國亟求其人早行其計則遼固未便覆亡而宋亦豈爲南渡偏安之小國哉臣始至府江之時特苦夷賊藥弩中者輒死無救而諸軍見賊輒奔幾不可制臣乃厚募解藥多置挨牌而前患頗熄人無畏心然後敎以勁弓神銃射疏及逺賊不能當斯罕出矣今衛喇特所長者弓馬𨿽與南蠻不同然求其所以破之之術豈無說耶如逺斥堠以謹敵息望埃氛以驗馬行毒泉源而飲者必死布渠答而蹈者卽顚此𨿽兵家常法然奉行不至徒事虛文無益也臣聞三王五霸制勝之方惟用車戰後世惟漢武帝能知此意其遣衛靑霍去病深入朔漠捕斬首虜動以萬計實用武剛車行則爲陣止則爲營以取勝耳厥後車法旣壊邊患益深復古之議曠焉無聞臣竊病之今之議者不能博謀有識深考古制乃謂車法宜於古而不宜於今則亦何異於彼而又不知欲假何術以制敵騎耶臣舊見都察院經歷李晟頗知車法卒爲姦臣所擠奪官以去聞者惜之其人尙在乞賜召用仍懸金購募諳曉車戰之人以車制馬以馬制步而敵气不奪敵技不窮臣不信也臣又聞敵矢𨿽彊不能射逺我之所以制逺者莫如銃弩二械而銃一發多髙下失中弩不傅藥犯者不斃臣督主簿髙主通舍人範容以意創爲鴛鴦銃一本兩莖貫二火鎗以藥信纏遶次第延爇初或少差次必奇中又制偏架弩一發兩矢傅以射虎毒藥犯者立死此𨿽諸蠻所畏然施諸北邊亦足張威謹各獻一具送兵部投進用彰燕石之愚倘蒙依式制造頒諸邊鎭用以擊敵臣竊謂便臣僻處南徼於西邊事體不能詳知但區區愛君憂國之心實懇惻不能自已芻蕘之言固無足取而亦安敢以芹曝之獻見誚遽自沮止耶若夫振紀綱以肅人心明賞罰以作士气裁冗費抑僥幸以優卹戰士此在皇上親賢逺佞斷而行之上繼先帝之志圖功攸終豈疎逺愚昧微臣所敢與知耶臣徧歷雲貴兩廣二十餘年瘴癘漸染積成痰嗽頭風二疾療治未痊又以戅直敷陳大計屢忤地方用事大臣終日兾臣有過從而擠之尙可與之共事耶臣伏覩五月十八日詔書一欵欲將兵備等官裁革臣實甘心如蒙聖恩憐憫將臣放歸田裏尋醫自便一二年間倘前疾稍愈別請一職自效不與此敵俱生臣不勝戰栗悚懼激切之至爲此具本順差平樂府經歷顧濂親賫謹具奏聞

再上時務疏

廣西等處提刑按察司兵備副使臣張吉謹奏爲陳言時務以祛邊患事本年二月十一日據平樂守禦千戶所申準平樂府故牒備奉兵部場字壹千叄拾貳號勘合行取弩手及弩以備沿邊殺敵射用備申到臣欽此欽遵臣竊惟制敵之具惟弓與弩號爲長兵自古謀勇將臣以弩張威克敵者誠爲不少然臣深考其制正架之弩刳牀臥矢不可持滿以待必俟見敵蹶張乃可一發一鏃不如偏架之弩頗用微蠟登撘弦筈坐作進退持滿移時無乎不可逮其伺便發機二矢並注尢爲勁捷故臣嘗具一架命經歷顧濂送兵部投進兾頒沿邊諸鎭以爲制勝之助少攄一得之愚然其巧謬遲速系於一機臣竊觀弩之有機猶人之有心自古君天下者心正則事多合道天下可從而理矣茍心有未正事乖乎道而欲收治平之效正猶射者不於其機而於其的厥惟艱哉臣積久兵間偶知一械之微可諭人心之妙獨抱野人芹曝之愚不敢自愛而僭陳之誠以陛下嗣守祖宗洪業欲正天下以正四方亦不過先正其心以爲之本耳正心之要必先親近文儒畱情經史備考古今成敗得失以爲鑑戒而又省事節欲以培之屏邪逺佞以輔之使吾所存所發上可以當天心下可以慰人望近可以養和平之福逺可以銷氛祲之萌則天下之事烏有不可爲者而四方何憂其不賓服哉此臣所以惓惓自效之本心也使臣計不出此而徒詫一械之長謂其可以抗禦彊敵何異孟津之人■﹝畚﹞土以塞河流而不知爲有識者之所竊笑耶臣以軍人陳紀善制偏架弩謹以所制十架並與其人仍送兵部驗用伏兾以一敎十以十敎百而沿邊諸鎭無不有制弩之匠無不有善射之人安知他日不卽獻功奏捷可以助天威於萬一耶然矢必傅藥犯者乃斃以藥言之惟本省那地州所產最善去臣治所尙逺又非該管地方殊爲難得乞勅兵部行移兩廣總府大臣毎歲量取該州善藥二三百瓶入貢京師頒給西方沿邊弩手射用當有資其利者臣逺在萬里之外每虞邊患終日隠憂寢食俱廢蓋臣子廹切之至情自不能已如此今據前因𨿽知事下湖廣廣西兩省所貢必博所擇必精然恐彼以正架爲善而不知偏架之尢善彼進善射之人不如制弩之匠可以沿造而無窮也爲此具本順差軍匠陳紀親賫謹具奏聞

乞恩養病再疏

廣西等處提刑按察司兵備副使臣張吉謹奏爲乞恩養病事臣以駑朽之資遭遇先帝明聖擢列外臺寵錫璽書俾整飭府江及古田永福理定並西延咸水馬鞍等處戎務臣受命以來夙夜兢惕恐辜任使於今七年夫廣西之賊固爲天下有名而臣所轄前項地方又爲廣西有名臣見弘治六年八年公私大苦江賊侵擾各調數萬目兵窮追極討斬首𨿽多終不能得其要領欲求旬日稍寧亦不可得臣嘗徧歷其地深求其故良以山川險惡艸木暢茂諸夷巢穴星散阻絕非人迹可到故聚而爲冦則倐忽成羣散而歸巢則深僻難見大抵窮極變詐隠見出沒與鬼魅無異故上世目爲鬼方非特風气所囿亦山川形勢助誘使然無足怪者此而與角一旦之力殆與先年所爲無異未見其可故臣數年之間未嘗請調大兵邀功希賞以爲民憂惟恪遵制勅成言力求所以區處之術如擇據要害而並兵以守刻定期日而整隊以行芟薙艸樹以斥陰幽呼延向化以通耳目長弓勁弩射疏及逺信賞必罰區別功罪又訪諸夷之中果有稔惡不悛者必百計去之而後已於是積年首賊如盤公蘓盤王郎唐公溫盤弩婆盤戰婆陸步行陸公堂李公禮王公票等皆次第授首而他賊始懼被害之人鮮矣前該巡按禦史顏頥壽以府江賊報絕稀不信特置官簿發哨備錄公私過往按季送院查考終無可詰然一年之內尙有囚犯楊受聰等四人被擄𨿽經督追畢出而臣亦豈得辭其責哉況夷性貪婪不得於此則求於彼計臣不該管轄地方固有被其害者多矣時或報到臣亦發兵截遏或黏蹤以尾之或整陣以摧之或設伏以扼之或抵巢以殱之水陸二賊先後斬首通計七百一十餘功俱解總府軍門閱驗梟掛獲有批回附捲訖今臣犬馬之齒五十有六舊苦痰嗽頭風二疾爲患近年以來漸衰漸熾發作無時玆者三月初旬領兵出哨回至小結灘值水暴漲巨浪摧壓臣舟泊溺久之賴軍士陳鳯等捨死拯救幸得復生因憶往年放船檢校灘誤觸於石破沈不死今又值此厄不數年間幾葬魚腹者再痛定思痛百念俱灰況濕气所蒸舊疾日苦增劇伏乞聖恩憐憫螻蟻微軀將臣放歸田裏俾得尋醫自便調理前疾倘或少延殘喘他日克終天年牖下仰荷聖恩所賜多矣臣不勝懇切悚懼之至爲此具本順差軍匠陳紀親賫謹具奏聞

辧釋誣枉疏

貴州等處承宣布政使司左布政使臣張吉謹奏爲辧釋誣枉懇乞休致事臣犬馬之齒今年六十有二待罪湖廣按察使三閱月矣誤蒙聖恩拔擢升臣今職臣𨿽至愚受恩深厚敢不感激圖報以死自誓但臣自少感患痰嗽病證治之數十年不愈然臣自覺五十以前血气剛彊精力壯健疾發之時操心調息服藥節食不久自愈近年以來覺得血气精力日漸衰耗每遇疾發調攝愛養比舊加謹而咆哮喘急歲甚一歲臣素無長生久視之術衰疾如此豈能厚望延永哉故臣宜逸而不宜勞宜退而不宜進宜治疾而不宜治民若茍背違必賈殃咎但臣聞之人臣事君務直道不欺爲本然所謂欺者豈必蒙蔽罔上而自爲身謀之謂耶易曰上交不謟下交不瀆曰謟曰瀆皆欺也正徳三年臣爲山東右布政使正徳四年正月二十八日接到吏部照會文憑一道除臣廣西左布政使將山東俸糧截日住支二月﹝闕﹞日起程前赴廣西到任去訖時逆瑾用事差官查盤山東錢糧而布政司以擅支修理曽廟銀兩奉承禦史胡節事迹敗露左布政使車璽無以自解歸罪於臣坐削二秩降除兩浙運使臣奉命兢惕莫捫其蹤旣而令人訪問乃車璽於三月初九日差人支取前銀旣而事敗則以中傷於臣夫支銀之時臣接憑巳四十一日起程巳三十五日豈復幹與山東事耶幸賴皇上神聖逆賊旣誅公道大明不數年間臣亦漸復故職臣日夕自揆惟徳薄位尊力小任重是慮豈復有他念哉但思舊爲車璽所誣日月俱在蹤迹甚明況彼時奉有勘合修理曾廟公移督促甚嚴臣分守本道不得已而區畫處置豈知後人以爲奉承胡節之資耶夫奉承胡節亦不過爲其經營免死而已與彼交通賄賂以戕民蠧政者固自殊科然臣思之不安於命而饋遺要路以紓其厄難是卽上交而謟也不根於理而稔善下官以利其帑羨是卽下交而瀆也旣謟且瀆欺孰甚焉臣𨿽不材然賦性簡伉上下交承之分有不及而無過當胡節於臣旣非鄕裏親識又非年榜輩流何苦不知自重過爲是舉以獲罪於公論耶臣櫽括平生所爲淟涊可恥莫甚於斯此事不白臣死不瞑目如蒙皇上溥天覆之仁憫臣誣枉乞勅該部查臣升遷去任日期於彼有無齟齬而一洗之憐臣老疾放回致仕俾得尋醫自便少延殘喘以終天年臣不勝感激恐懼隕越慚惶之至爲此具本順差承差易秀親賫謹具奏聞

乞恩休致疏

貴州等處承宣布政使司左布政使臣張吉謹奏爲乞恩休致事臣自正徳八年在湖廣拜領貴州新命隨卽抱疾而歸仰荷聖恩憐憫容令家居調養於今二年幸而不死得以放浪山林竊觀太平之盛早晚起居無是無非無榮無辱度徳揣分自知受賜多矣然再疏乞休未蒙兪允旣而吏部題準移文原籍官司勘臣前疾有無痊可此不忍遽以一疾棄之其待臣厚矣但官司所據者裏胥裏胥所徵者鄰保是皆平日見臣少瘳而不知臣之病根實未除也𨿽有勘結回申豈能盡得其實耶臣之爲疾舊疏敷陳已盡不敢贅以爲言設使盡復無異平時而年踰六十筋力衰微精神耗憊不能驅馳國事明矣況臣疾勢𨿽退而餘殃發作無時藥餌𨿽捐而更僕抑搔尢甚所兾畎畝之中掛書牛角且耕且讀以終餘年於臣足矣尙敢首鼠兩端妄有希覬以騰笑於士大夫耶竊惟爲人臣者忠貞之節固在自竭而進退之宜尢不可不審往年故翰林檢討新會陳獻章嘗語臣曰古之人難進而易退今之人易進而難退此古今之人所以異也臣徧歷司府閱人頗多潛味其言眞不虛也倘蒙聖情垂念乞明詔許臣致仕使人咸知易進難退之說未必盡然而古人今人亦未必不相及也則臣身𨿽退而所得頗多事𨿽微而所闗亦重臣不勝感戴天恩之至爲此具本順差從侄張景獻親賫謹具奏聞伏候勅旨

古城集卷一

●欽定四庫全書

古城集卷二

﹝明﹞張吉撰

陸學訂疑﹝並序﹞

朱陸之學先輩論之詳矣近世儒臣又謂其學始𨿽殊途終則同歸於一致備摘二家辭旨近似者類而証之是蓋又一說也然陸氏自謂使堯舜禹湯文武數聖人同堂而處其議論必有不合者然則象山復起而覩是書不過揜口一盧胡耳吉少習朱氏諸經傳義漸漬旣久而堯舜周孔之道坦然如在目前非異說所能遷惑矣如適國者之由通衢一啟耳目意會心慊而豈﨑嶇榛莽以取捷疾者所能回其視聽耶竊惟學朱不得猶不失爲博達之士學陸不得流爲禪釋之歸必矣予惡夫世之從邪而畔正也乃取象山語錄反復玩味有可疑者韻而訂之藏諸篋笥以俟知者擇焉若與其閒邪衛正不失爲朱氏忠臣則世之偏執一隅詆訾先哲者亦可以少愧矣正徳己巳夏五月旣望後學余幹張吉序

道理只是眼前道理𨿽見到聖人田地亦只是眼前道理

道在三才如地有水四海聖涯眾溝渠耳巨細殊形烏有異旨先哲訓詞健誦無已

唐虞之際道在臯陶商周之際道在箕子天之生人必有能屍明道之責者臯陶箕子是也箕子所以佯狂不死者正爲欲傳其道旣爲武王陳洪範則居於朝鮮不食周粟

唐虞商周道孰不由式陳厥謨式演厥疇式在臯箕孰曰獨修稷契周召力贊皇猷道不領會何異庸流箕封朝鮮匪自竄投不粟之說不經可尢

論語中多有無頭柄底說話如知及之仁不能守之之類不知所及所守者何事如學而時習之不知時習者何事非學有本領未易讀也茍學有本領則知之所及者及此也仁之所守者守此也時習之習此也說者說此樂者樂此如髙屋之上建領水矣學苟知本六經皆我注腳

先生曰本其本安在鄒孟有言先立其大道散在物伊則炳然種種異形執一難言曰忠而忠曰孝而孝不因君親何以自效專求諸內曰我得之脫竄禪流孰止塞之

天理人欲之言亦自不是至論若天是理人是欲則是天人不同矣此其原蓋出於老氏樂記曰人生而靜天之性也感於物而動性之欲也物至知至而後好惡形焉不能反躬天理滅矣天理人欲之言蓋出於此樂記之言亦根於老氏且如專言靜是天性則動獨不是天性耶書云人心惟危道心惟微解者多指人心爲人欲道心爲天理此說非是心一也人安有二心自人而言則曰惟危自道而言則曰惟微罔念作狂克念作聖非危乎無聲無臭無形無體非微乎因言莊子云眇乎小哉以屬諸人謷乎大哉獨遊於天又曰天道之與人道也相逺矣是分別裂天人而爲二也

寂然不動乃性之靜感而遂通爲情之正情失其正欲乃熾盛禮言性靜未足爲病動則爲情謂性奚證記宗易繋詞出元聖歸咎老聃徒亂瞻聽心𨿽無二知覺靡定飲食男女道徳性命體驗危微天淵昭映欲持其危在克念敬子謂危者克念作聖滋惑後人奚從考訂

近來論學者言擴而充之須於四端上逐一充焉有此理孟子當來只是發出人有是四端以明人性之善不可自暴自棄茍此心之存則此理自明當惻隠處自惻隠當羞惡處自羞惡當辭遜處自辭遜是非在前自能辧之又云當寛裕溫柔自寛裕溫柔當發彊剛毅自發彊剛毅所謂溥博淵泉而時出之

擴充爲說發自鄒人厥功甚碩貴驗諸身有士於玆忽見大賓揖遜威容雅雅循循煥然在目有識所珍謂禮止此不笑卽嗔百千經曲爛漫輪囷不俟人行曷自具陳若曰心存統攝無垠不假餘力應物自神釋氏守心堅確靡倫不忠不孝紀度隳堙得罪名敎卻又何因

夫子問子貢曰女與回也孰愈子貢曰賜也何敢望回回也聞一以知十賜也聞一以知二此又是白著了夫子气力故夫子復語之曰弗如也時有姓吳者在坐遽曰爲是尙嫌少在先生因語坐間有志者曰此說與天下士人語未必能通曉而吳君通敏如此𨿽諸君有志然於此不能及也吳遜謝謂偶然

古今大患在篤自信賜不如回揚言不吝此何可及通敏奮迅重言煆煉以驅其進嫌少詆誣不異童齔首頷稱嗟何無少靳

此道與溺於利欲之人言猶易與溺於意見之人言卻難

釋老空無楊墨仁義努力前驅不復顧忌皆溺意見誠難與議先生論道每曰簡易啟鑰抽闗非不切至槪以聖謨終岐而二片言自狀黙樹赤幟

居象山多告學者云汝耳自聰目自明事父自能孝事兄自能弟本無欠闕不必他求在乎自立而已

視不思明聽不思聰耳目之則壅閼不通愛敬怡然施於親長𨿽根於心亦貴相彊若都沒事曰本無虧湯武聖人何假修爲累徳之基固在自立所立無差庶幾有及

或問先生何不著書對曰六經注我我注六經韓退之是倒做蓋欲因學文而學道歐公極似韓其聰明皆過人然不合初頭俗了或問如何俗了曰符讀書城南三上宰相書是已至二程方不俗然聰明卻有所不及

人之聰明相去絕異明此暗彼比比皆是韓歐所業種學爲文二程所得成性存存本末重輕難並收拾寶玉棄瑉何謂不及

或問先生之學當來自何處入曰不過切已自反攺過遷善

二程夫子造就人才必先格致涵養栽培孔氏家法久欝復開鼎鼒犧象﹝闕﹞瓌瓌傳播累葉統緒不頺逮乎先生別出己見不貴研探力惇行踐切己自反攺過遷善崇徳條綱敢不自勸懼乏眞知久之必變若囓柹屑可當肴臠悅口澤膚孰不歆羨

吾與常人言無不感動與談學問者或至爲仇舉世人大抵就私意建立做事專以做得多者爲先吾卻欲殄其私而會於理此所以爲仇

殄私會理其語甚大其理其私其會安在不見孔釋冰炭相背其多私耶轍環不輟聖功烈烈其少理耶聲色屏徹頑空孑孑斯理昭融充周八表巨萬非多毫芒不少明誠洞徹暉彩必彰本相旣露亦難掩藏

今之論學者只務添人底自家只是減他底此所以不同

學惡孤單孤單無親亦惡駁雜駁雜不純道有因革事有屈伸活人手段推陳致新增減旣異孰僞孰眞增所當增肺腑生春損所宜損瘠餒不貧調瑟膠柱伐道揮斤若有快捷方式可造聖人伊周孔孟胡不指陳

先生問學者云夫子自言我學不厭及子貢言多學而識之又卻以爲非何也因自代對云夫子只言我學不厭若子貢言多學而識之便是蔽說

多材多藝公旦攸稱裒多益寡易象所登說曰多聞孔曰多能於稽多義歷歷可憑先生所貴直截斤推挹繁簡累有辭徵至是病賜尢闖不宏多學而識浚自師承以開其端以發其瞢歸咎於賜殊乏準繩賜咎安在一惟不曾是非易處塹谷頺陵

可與適道未可與立可與立未可與權唐棣之華偏其反而豈不爾思室是逺而子曰未之思也夫何逺之有上面是說階級不同夫子因舉詩中室是逺而之語因以掃上面階級蓋𨿽有階級未有逺而不可進者也

契勘哲人格言篤論血脈條貫聯屬膚寸茍於其間牽引藤蔓左枘右鑿終不相巽是章析之詞義俱暢合之不類適增疑障宛轉附會巧鄰哲匠細味詳研終爲冗長

系辭首篇三句可疑蓋近於推測之辭吾之深信者書然易系言黙而成之不言而信存乎徳行此等處深可信

六籍恢恢輿輦斯道聖筆刪修古今共寶說事說天易書皥皥缺文疑義容或懊惱敢布然疑區分醜好首系淵微渾然天造謂近推測殊顚白皁典貢盤誥精思力討屢降屢殊居然可考盡信無疑恐終潦艸易可信者若止三言昭昭眾訓豈盡爲諼神䢐聖伏蛙黽宵喧

自周衰以來人主之職分不明堯典命羲和敬授人時是爲政首後世乃付之星官歷翁蓋緣人主職分不明所致孟子曰民爲貴社稷次之君爲輕此卻知人主職分

昔在鴻荒民風簡約茹毛飲血巢棲穴托犧皥炎黃應時疊作卦爻書契以陳以拓耒耜舟車室廬棺槨利用周完旣康且樂獨於占候法猶闊略帝不垂情民時奚莫舜命九官已黙欽若豈隳厥職事異今昨君職何居弼亮是度不得則憂得之乃樂憂樂在人胡不寛廓孟氏斯言對疾良藥目爲君職恐失之鑿

詩大雅多是言道小雅多是言事大雅𨿽是言小事亦主於道小雅𨿽是言大事亦主於事此所以爲大雅小雅之辧

道寓於器器載乎道剖析以言終爲潦艸四牡鹿鳴唐棣天保反復吟哦芬腴盈抱公劉后稷板蕩杲杲卽顯知微悔讀不早季札所次載稽載考淺深低昻如析鮮槁晦蝕埃氛誰加汛埽

諸公上殿多好說格物且如人主在上便可就他身上理會何必別言格物

所議奏對固冺無聞主身與物似不可分明目達聰天敍人文爲暴則滅爲徳則君所格不越所陳不羣觸類而長匪身曷云知人則哲作室楣芬大學首義敢棄不論

先生在勅局日或問曰先生如見用以何藥方

醫國先生曰吾有四物湯亦謂之四君子湯或問如何曰任賢使能賞功罰罪醫國醫人必審疾勢勢則不審藥之必厲襄遁筆誅仇復九世魯莊見貶視仇泄泄語宋多難聞者揮涕荼毒衣冠刼遷二帝神州赤子禽狝艸薙宗社爲墟播越海澨忍恥偸安不思大計浮沈累代一切蒙蔽九法三綱掃地陵替茍以復讎感激自誓血誠上達事當允濟簡任賢能福威明■﹝日制﹞翕張開闔作我凡例勿藥之喜不假占筮

先生云後世言道理者終是粘牙嚼舌吾之言道坦然明白全無粘牙嚼舌處此所以易知易行或問先生如此談道恐人將意見來會不及釋子談禪使人無所措其意見先生云吾𨿽如此談道然凡有虛見虛說皆來這里使不得所謂徳行常易以知險常簡以知阻也今之談禪者𨿽爲艱難之說其實反可寄托其意見吾於百眾人前開口見膽

不伐不矜望道未見神禹聖文萬古歆羨宣尼自視欿然不勝不曰豈敢則曰未能烏有後人侈然自大信已旣篤殆且無柰開口見膽自詫非禪不知失腳墮落井天彥國鋪陳晦叔簡當君實優遊伯淳條暢如子所詆悉匪好辭號於百眾誰則信之

先生云凡物必有本末且如就樹木觀之則其根本必差大吾之敎人大槪使其本常重不爲末所累然今世論學者卻不說此

棄本逐末舉世滔滔一遇智人錙銖莫逃屏絕百計惟心是操釋氏本相西域稱豪聖門事業獨異此曹表裏一致不遺纎毫日月匪明泰華匪髙運參天地簡易無勞回視他術輕眇一毛

劉淳叟參禪其友周姓者問之曰淳叟何故捨吾儒之道而參禪淳叟答曰譬之於手釋者是把鋤頭儒者把斧頭所把𨿽不同然卻皆是這手我而今只要就他明此手友答云若如淳叟所言我只就把斧頭處明此手不願就他把鋤頭處明此手先生云淳叟亦善諭周亦可謂善對

懷玉待沽手吾之手不壞金剛鋤視厥肘形骸外物於我何有不操吾斧奮力擊剖詖辭依阿疊有勝負善諭善對胡取二叟

先生居象山多告學者云汝耳自聰目自明事父自能孝事兄自能弟本無少缺不必他求在乎自立而已學者於此亦多興起有立議論者先生云此是虛說或云此是時文之見學者遂云孟子辟楊墨韓子辟佛老陸先生辟時文先生云此說也好然辟楊墨佛老者猶有些气質吾卻只辟得時文因一笑

耳目聰明實維天則聾瞽滿前伊誰之責孝弟根心世多凶徳弗究弗圖並隳厥職𨿽無欠缺學敢不力不學求立其僕必亟楊墨佛老惡紫亂朱其色不紫何事驅除居今之世由今之途應舉取第能不文乎躋險捐階則近於愚辟所當辟拊捲嗟吁

惟溫故而後能知新惟惇厚而後能崇禮

人非溫故固莫知新故而不新奚取陳陳自非惇厚亦莫崇禮厚而無禮亦何足齒知行兼舉內外交修不逺之復庶爲我收

有士人上詩云手抉浮翳開東明先生頗取其語因云吾與學者言眞所謂取日虞淵洗光咸池

聖言近逺如地如天觀其所處猶自退然餘者立說安保無偏厚自誇詡甚無謂焉執此明道彌欝不宣胡爲自況取日虞淵

冉子退朝子曰何晏也對曰有政子曰其事也魯國無政所行者亦其事而已政者正也

政出於國事行於家圜冠句屨截爾無差求所退者季氏私衙謂魯無政獨未思耶所對忍使驊駑同秣聖訓片言潛施抑奪陽舒陰慘生意潑潑萬世之下想見顚末涸轍猶歡枯稊尙活此而未省去道逺闊紫陽微辭端倪軒豁彼疏斯粺孰可抹闕

陽一君而二民君子之道也陰二君而一民小人之道也陽奇陰偶陽以奇爲君一也陰以偶爲君二也

易系深奧未易研詳粲然明朗不有是章震坎與艮卦體皆陽巽離屬陰兌亦相當陽奇陰偶牝牡驪黃奇則爲君上體乾剛偶爲民象柔比坤鄕君寡民眾得道必昌民寡君眾失道必亡六子旣列奇偶旣張其寡其眾不假敷揚以偶爲君象數俱荒說輕未瑩終類粃糠

元晦似伊川欽夫似明道伊川蔽固深明道卻通疏

軻沒學絕長夜漫漫天憫斯人冥趨瞀竄篤生二程旭日始旦上接墜緒扶揺霄漢姬孔情文淵思條貫錫謚不虛萬代偉觀伯子之純固不待贊渾渾元气誕無畔岸叔子之正同本異幹寒冰凍雪凜不可玩夷齊可作必興羨嘆謬摘瑕疵顚覆公案他人爲此乃無忌憚柰何先生亦欠詳緩

天下之言性也則故而已矣此段人多不明首尾文義中間所惡於智者至智亦大矣文義亦自明不失孟子本旨據某所見當以莊子去故與智解之觀莊子中有此故字則知古人言語文字必常有此字易雜卦中隨無故也卽是此故字當孟子時天下無能知其性者其言性者大抵據陳迹言之實非知性之本往往以利害推說耳是反以利爲本也夫子贊易治歷明時在革之象蓋歷本測候常須攺法觀革之義則千歲之日至無可坐致之理明矣孟子言千歲之日至可坐而致也正是言不可坐而致以此明不可求其故也

談性何居惟故與利故則有徵利爲之地不見神禹利導百川縱橫捭闔一出自然故如歷家先考躔度星逺天髙豈逃乎數是章兩段申解甚明自子引據大易莊生字義隠晦讀者始驚已逝陳迹孰匪故情故而可去古訓須更明目張膽敢昧權衡

所謂誠其意者毋自欺也一段是總修身齊家治國平天下之要故反復言之如惡惡臭如好好色乃是性所好惡非出於勉彊也自欺是欺其心愼獨卽不自欺誠者自誠而道自道也自欺不可謂無人知十目所視十手所指其嚴如此

大學是章專釋誠意自慊者充自欺者蔽充則必誠蔽則必僞始終發越莫非二義捨慊言欺何所底至𨿽修厥徳不足潤身終愧自慊豈曰成人修齊治平固有其要執一以言能無遺漏

惟器與名不可以假人只當說繁纓非諸侯所當用不可以與此人左氏也說差卻名了是非孔子之言如孟子謂聞誅一夫紂矣乃是正名孔子謂蒯聵輒之事乃是正名至於溫公謂名者何諸侯卿大夫是也則失之矣

惟器與名似二非二區別太過反害於義蓋古謂名潛寓於器大夫歌雍諸侯請隧峻拒嚴誅賴彼聖智大防茍在名未墜地國脈奄奄猶有屬系繁纓𨿽小雍隧何殊柰何不卹陰長禍樞聖慮淵深圖難於易逆之則亂循之則治謂此非名終啟異議

或謂先生之學是道徳性命形而上者晦翁之學是名物度數形而下者學者當兼二先生之學先生云足下如此說晦翁晦翁未服晦翁之學自謂一貫但其見道不明終不足以一貫耳吾嘗與晦翁書云揣量模寫之工依仿假借之似其條畫足以自信其節目足以自安此言切中晦翁之膏肓

道之大原本出於天散在萬物形色自然流行古今滔滔百川播諸六籍因言以宣士志於玆力貴精專駁雜泛濫多岐所牽空寂孤單不覩大全獨有一法孔鑄子淵博文約禮並造兼權未入聖域惜無長年鄒孟而下絕學不傳競取魚兔不操蹄筌終日無獲奚足怪焉卓哉晦翁亞聖大賢孔顏法度宛在目前公惡異已騰口翩翩彼所得者略不推先昧耶私耶孰任厥愆

松又曰智聖𨿽無優劣卻有先後畢竟致知在先力行在後故曰始終先生曰是

先後次第學者梯階天運幹知惟聖與儕豈有程度往來於懷始終終始更疊相諧區分旣謬旨趣頓乖其知生知不假思齊其行安行豈俟安排管窺蠡測天海一涯蕩蕩無垠見與孰偕

中心斯須不和不樂而鄙詐之心入之外貌斯須不莊不敬而易慢之心入之與告子不動心是操持堅執做孟子不動心是明道之力

和樂莊敬養心大方顯微一致表裏兼防希賢門戶入聖梯航其視告子屏絕商量塊守一心自獨俾臧霄壤懸隔亦孔之彰擠爲一類於義奚當孟不動心資兼勇智自述所長知言養气明道之力先生所譽卻以知言爲心後事又捨養气不以爲言胡逝其梁不入其門九泉可作能無異論

松嘗問梭山云有問松孟子說諸侯以王道是行王道以尊周室行王道以得天位當如何對梭山云得天位松曰卻如何解後世疑孟子敎諸侯簒奪之罪梭山云民爲貴社稷次之君爲輕先生再三稱嘆曰家兄平日無此議論良久曰曠古以來無此議論松曰伯夷不見此理先生亦雲松又云武王見得此理先生曰伏羲以來皆見此理

文王作則保民周矣豈有他圖爲商仇矣孟談王道亦玆儔矣心在元元寧無憂矣匪勸齊梁爲邪謀矣輕重之分何不侔矣再三嘆賞不深求矣姦雄借口沛橫流矣我則憂之曷其瘳矣

舜隠惡而揚善說者曰隠藏也此說非是隠伏也伏絕其惡而善自揚耳在己在人一也爲國家者見惡如農夫之務去艸焉芟夷蘊崇之絕其本根勿使能殖則善者信矣故君子以遏惡揚善順天休命也

謹按是章意在用中不問不察傷明與聰不事揜覆疵颣靡容不樂揄揚玉偶賤工曷施權度以振皇風先生取譬除艸去本斷則有餘遇夬必損矧施諸此尢未深忖

人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉辟比量也家中以次之人以我親愛賤惡而比量之或效之或議之其獘無窮不可悉究要其終實不足以齊其家

親愛賤惡畏敬哀矜情所必有理所必登若畏比量將何所懲必與槁木死灰爲朋釋氏捐家猶病罕承風自火出柰愧彼僧亂家之政恐因是增

徐仲誠請敎使思孟子萬物皆備於我矣反身而誠樂莫大焉一章仲誠處槐堂一月一日問之云仲誠思得孟子如何仲誠答曰如鏡中觀花答云見得仲誠也是如此顧左右曰仲誠眞善自述者因說與云此事不在他求只在仲誠身上旣又微笑而言曰已是分明說了也少間仲誠因問中庸以何爲要語答曰我與汝說內汝只管說外良久曰句句是要語梭山曰博學之審問之愼思之明辧之篤行之此是要語答曰未知博學學个什麼審問个什麼明辧个什麼篤行个什麼

子藥仲誠欲先反觀根柢欲固基址欲完名近務本實亦未安心齋坐忘獨回不難曽閔猶未矧後儒酸奚怪仲誠輒語更端學問思辧篤行之說梭山所陳要旨截截未契子心終被反詰子壽仲誠若能早悟擊節稱嗟不在平素

臨川一學者初見問曰每日如何觀書學者曰守規矩歡然問曰如何守規矩學者曰伊川易傳胡氏春秋上蔡論語範氏唐鑑忽呵之曰陋說良久復問曰何者爲規又頃問曰何者爲矩學者但唯唯次日復來方對學者誦幹知大始坤作成物幹以易知坤以簡能一章畢乃言曰幹文言云大哉乾元坤文言云至哉坤元聖人贊易卻只是个簡易字道了徧目學者曰又卻不是道難知也又曰道在邇而求諸逺事在易而求諸難顧學者曰這方喚作規矩公昨日來道甚規矩

易簡至徳聖神能事賢如淵騫猶假積肄後生小子踵門委質意趣未見綸緒未比驟而語之聖神地位茫然莫措顧增疑慮古人設敎循矩蹈規有禮有樂有書有詩以育其徳以解其疑童而習之長而成之陟遐自邇升髙自卑日積月化成徳比比於稽虞周孔孟施爲孰有越此別樹旌麾下逮竺僧流入中國直指心性謂超聖域滔滔千古誑誘迷惑得罪名敎童齔所識嗚呼先生暗投其隙嗚呼吾人謹修其慝

歷家所謂朔虛气盈者蓋以三十日爲凖朔虛者自前合朔至後合朔不滿三十日其不滿之分曰朔虛气盈者一節一气共三十日有餘分爲中分中卽气也

气盈朔虛以期爲斷理可推知度易考算以月爲凖先生公案離合乍分躔度始判精察𨿽知約求易亂月之有日三十其恆於稽節气其數必增於稽晦朔數必不登逮夫一年粲然易見增減五日如合契劵盈虛之辧耿於沃燈古訓具在吾意所仍

士不可以不弘毅譬如一个擔子盡力擔去前面不柰何卻住無怪今自不近前卻說擔不起豈有此理故曰力不足者中道而廢今女畫

弘毅爲言主賓對待匪弘不容匪毅不耐不見小車無以任大不見敝車載輸爾載廢一則偏於道奚望子獨言毅不言弘狀設可小成終鮮通暢曽氏遺言中心想象

學者不長進只是好已勝出一言做一事便道全是豈有此理古人惟貴知過則攺見善則遷今各自執已是被人點破便愕然所以不如古人

子於晦翁髙喝大罵辭色之間不少假借若曰明道事尢可訝俯仰低昻判如旦夜靡聖管管孰定其價堅執已是欲人莫疑數尺童子恐亦難欺今觀是言最爲切實胡乃律人不以自律

須是信得及乃可

知之必眞信之必篤信而不知燕石良玉蕭衍事佛豈信不酷國破身亡古今大辱不知而信自貽鴆毒

道在天下加之不可損之不可取之不可捨之不可要人自理會

斯道坦坦平鋪面前幽厲不由道何與焉本無加損本無取捨如曰不可終未脫灑

皇極之君斂時五福錫厥庶民福如何錫得只是此理充塞乎宇宙

建極惟皇四海嘉靖民情不擾民性自定壽福康寧好徳終命如川之至如苗之盛不浚而通不扶而俓豈必手授方爲錫慶斯理充周其論固正但以說經未免有病

韓退之言軻死不得其傳固不敢誣後世無賢者然直是至伊洛諸公得千載不傳之學但艸創未爲光明到今日若不大段光明更幹當甚事

絕學艸創乃在濓溪逮夫二程顏孟肩齊千古墜緒兩手提攜千古迷途指示東西俊偉光明孰過乎此子所冥司禪門宗旨汩沒他蹊莫知所止卻曰二程未光明耳安知後人乃以病子

某平日未嘗爲流俗所攻攻者卻是讀語錄精義者程士南最攻道學人或語之以某程云道學如陸某無可攻者又如學中諸公義均骨肉蓋某初無勝心日用常行自有使他一个敬信處

孔道至大天下莫容絕糧陳蔡匡人見攻伐樹削迹宋衛俱窮功髙堯舜猶遭閔凶何況後儒可休厥躬人心如面種種不同茍非鄕願孰必我從矧彼羣小多私少公不徳嫉徳無功忌功囂囂讒口曷病晦翁子之學術逃讒固工惜所乏者謙退之風

問作文法先生云讀漢史韓栁歐蘇尹師魯李淇水文不誤後生

問伯敏云作文如何伯敏云近日讀得原道等書猶未成誦但茫然無入處先生云左傳深於韓栁未易入且讀蘇文可也

六經包括天地古今道體粲然秋空太陰其气渾厚其詞雄深萬世所寶合璧兼金韓歐諸子近代所欽各奏其說下上浮沈亦以根據六籍爲心長公之文天材逸出大江洪河諸篇一律茍乏其材欲窺其室何異誇父虞淵逐日況其出入佛老百家學步效嚬能保無差先生素業惇本是嘉及觀是訓能不惑耶

伯敏云如何是盡心性材心情如何分別先生云如吾友此言又是枝葉𨿽然此非吾友之過蓋舉世之獘今之學者讀書只是解字更不求血脈且如情性心材都只是一般物事言偶不同耳

我觀聖賢疊作輝映前乎堯舜後乎孔孟所論心學明備中正心體孔圓虛中而應四徳畢具其名爲性感動乃情昭昭可證其仁不忍其義不爲擴充發越廣大無涯不目曰材其孰以之孟氏旣沒此學陵夷醇如仲舒未免支離曰性質朴曰情私欲懸疣負贅吾體奚屬自余諸子說尢未精如惡如混三品之稱各出意見自爲機軸正學榛蕪久之不復直逮有宋眞儒挺生周啟其鑰詳於張程紫陽晚出集厥大成錙銖秒忽必入權衡寥寥絕學至是重明性材心情如何分別伯敏所問非爲不切不意先生反施抑折若謂四者不必分區耳目口鼻可通名歟

見道後須見得前時小陋君子所貴乎道者三說得道字好動容貌出辭气正顏色其道如此須是暴慢自逺鄙倍自逺容

貌辭气稟於有生狂迷不減聖哲無增暴鄙之風了不我卽誠意交孚不假矯飾斯乃盡善道固彰彰一有未至卽匪周行若於動作正出之間是非善惡弗究其端遽自爲道卻恐未安人具是形必有天則匪則是由動致顚踣幸而不敗亦必無成豈可濫竿斯道美名

予舉荀子解蔽逺爲蔽近爲蔽輕爲蔽重爲蔽之類說好先生曰是好只是他無主人有主人時近亦不蔽逺亦不蔽輕重皆然

主敬窮理療蔽良藥羣哲攸傳詳於伊洛欲開聰明在力專確鬼神依歸水鑑照灼逺近重輕隨手脫落渙然冰釋融爲至樂若不理會物理事情曰有主人不假他營似敬非敬似誠非誠所守益堅所失益宏畢竟共歃禪釋宗盟毫釐千里所系匪輕

吾有知乎哉晦庵言謙辭又來這里做个道理

無而爲有憸夫洋洋視有如無君子謙光聖心廣大日月並明卻曰無知匪謙奚當惡增樂損先生之常此而可損義則弗彰

不愛敎小人以藝常敎君子以藝蓋君子得之不以爲驕不得不以爲歉小人得以爲吝敗常亂敎

先生曰藝不審謂何若曰六藝固列童科若曰九流役心則訛小人挾藝足以餬口敗常亂敎豈出其手是在吾人宜知自咎

古之君子知固貴於博然知盡天下事只是此理所以博覽者但是貴精熟知與不知元無加損於此理若以不知爲慊便是鄙陋以不知爲慊則以知爲泰今日之慊乃他日之泰

庀工鳩材志在作屋繅絲振采期制爾服博洽多聞徒資耳目若遇至人能無慚恧學不知要奚事精熟約必反求徳必深蓄孔易軻篇開緘啟匱翊戴以行逺到可卜

理只在眼前只是被人自蔽了因一向悞證他日逐只是教他做工夫云不得只如此見在無事須是事事物物不放過磨考其理且天下事事物物只有一理無有二理須要到其至一處

水必歸海星必麗天萬里森著烏有二原釋氏守空欲照無邊如奩一鑑坐了媸妍咸知不可豈在明賢博而精之靜以俟焉融會貫通終歸渾然斯乃至一昭映天淵二程朱子數以爲言豈其獨見古聖流傳先生此論脗合無偏開示後學規矩方圓吾人敢不奉以周旋

問子路死之非只合責當時不合事輒曰此是去冊子上看得來底亂道之書成屋今都滯在其間後云子路死是甚次第

經於蒯瞶書衛世子不斥絕之固有深旨爲輒計者理宜何以聵未歸戚攝位以俟聵旣入戚請君衛氏聵力引咎遜輒不履輒乃嗣立情非得已庶蓋前愆亨屯傾否子路仕衛固昧進止大計復乖國議蔑此後𨿽執義結纓而死徒善其終不善其始冊子陳迹有非有是不與考訂奚分惡美成屋諸書固多異指權度在我寧無可紀槪目亂道未之思耳

初敎董元息自立收拾精神不得閒說話漸漸好後被教授敎解論語卻反壞了

收拾精神固爲學本若匪切磋懼終不穩行必空疎言必邪遁見諸事爲不困卽蹇論語一書言近指逺譬切於人穿衣喫飯不學墻面後悔恐晚講授容疏寧致壞損元息漸好勉修婉娩腳跟未定安保不反歸咎授書恐未深忖

我無事時只似一个全無知無能底人及事至方出來又卻似个無所不知無所不能之人

人之有心廣大無垠克充其量斯乃大人方其未發體靜以眞沛而爲用浩無涯津明參天地幽贊鬼神聖以是聖仁以是仁履謙戒滿孰肯自陳施姿婀娜眾目所珍倘伐厥美見者必嗔

嘗作髙祖無可無不可論誤解了書謂人心人僞也道心天理也非是人心只是說大凡人之心惟微是精微才粗便不精微謂人欲天理非是人亦有善有惡天亦有善有惡豈可以善皆歸之天惡皆歸之人

典謨精義莫過是章三聖授受帝道大綱體驗諸身滋味孔長皮膚摸索終隠弗彰心之爲用本異其方饑欲得食寒欲增裳是曰人心亦匪不臧爲臣思忠爲子思孝道心自然不待詔敎危則易陷微則難較一察秋毫一執勍豹念之惕然千古猶效善惡之分畔經傷巧可聞其聲不覩其貌

與小後生說話𨿽極髙極微無不聽得與一輩老成說便不然以此見道無巧只是那心不平底人揣度便失了

聖門設科以待學者軒輊低昻因人髙下如器在陶如金在冶各成其形隨宜用捨若有豪傑深造允升前俯後仰亦因其能公執一說以槪不平後生聽受寧無變更老成枘鑿固亦難憑茍反諸已或筮得朋專持我是殊覺不宏

數卽理也人不明理如何明數

意言象數以理爲宗謂數卽理似太渾融必據其理以求其數不雜藝術方免差誤

人而不爲周南召南其猶正墻面而立也學者第一義古之欲明明徳於天下者此是第二孔子志學便是志此然須要有入處周南召南便是入處

自古論書無如大學階布條分旣明且約士子權輿君師矩矱天下明徳學之極功自何而入物我交融二南敍述風化之首修齊明驗燦如星鬥目爲入處卻難下手二者兼收盛美無儔曠古再見有虞成周

漢書食貨志後生可先讀又著讀周官考工記又云後生好看系辭皆贊嘆聖人作易

食貨辧核考工精嚴易系如仙超然不凡後生爲學固有次第讀書先此懼非首義

學者不可翻然卽攺是私意是不長進

勇於攺過孔門所嘉賢如子路孰不稱嗟聞風而起進徳無涯翻然卽攺子路流亞病其爲私終可疑訝恐彼頑懦因風長價

某觀人不在言行上不在功過上直截是雕出心肝

孔孟觀人各有法度尺寸無差分毫不誤其語渾然含蓄不露縱有後人雕出肝肺力議晦翁已爲失據自余得失何足深計

某平生有一節過人他人要會某不會他人要做某不做

當會而會會之爲貴當做而做其做不過惟理是視吾何容心乃無滯泥君子所欽

又云孔門弟子如子夏子遊宰我子貢𨿽不遇聖人亦足號名學者爲萬世師然卒得聖人之傳者柴之愚參之魯由喜聞過百世之師先哲定論確然無疑遊夏四子子路等夷若師萬世先聖何爲聖道所屬獨在子淵天不慭遺早歲夭閼賴有子輿晚得其傳子羔行義固已卓然過譽傳道曾氏齊肩前此未聞乃一家言

先生舉公都子問鈞是人也一章云人有五官官有其職某因思是便收此心然惟有照物而已他日侍坐無所問先生謂曰學者能常閉目亦佳某因此無事則安坐瞑目用力操存夜以繼日如此者半月一日下樓忽覺此心已復澄瑩中立竊異者遂見先生先生目逆而視之曰此理已顯也某問先生何以知之曰占之眸子而已因謂某道果在邇乎某曰然昔者嘗以南軒張先生所類洙泗言仁書考察之終不知仁今始解矣

子南登樓不踰半月已令眸子了然不汩假以歲年丰神所發當如聖先夜光勃勃莊列伎倆土苴緒餘辛勤收拾見子南且持此適道背馳非歟不施鍼砭病痛曷除

先生曰讀書不必窮索平易讀之識其可識者久將自明毋恥不知子亦見今之讀談經者乎歷敍數十家之旨而以已見終之開辟反復自謂究竟精微然試探其實固未之得也則何益哉

熟讀精思優遊涵泳讀書良法亦惟主敬若但平易不必窮探義理精微何日沈酣漢儒穿鑿唐儒瑣碎說經病經固莫逃罪程朱晚出折衷羣言下垂軌範上遡淵源試探其實誕無涯涘但恐殊途自生異議

洪範有猷是知道者有爲是力行者有守是守而不去者曰予攸好徳是大有感發者

眾人所長不能無異或有謀略或饒幹濟或自矜持恬於勢利隨器甄收固可用世罔知好徳何所底至建極惟皇慮厥流獘俾羞其行不職一藝欲昌乃邦道甚直遂若以三者咸歸道義復使之羞卻爲疣贅

湯放桀武王伐紂丘民爲貴社稷次之君爲輕之義孔子作春秋之言亦如此

湯武放伐事非得已順天應人歷數歸止春秋大義明如皎曦尊王賤霸內夏外夷𨿽其行事假權南面力主宗周何嘗少變迹異湯武居然可見君民輕重有爲而言申解甚明不俟引援先生對客累稱其說亂賊流聞恐致心熱三綱攸系敢廢辧折

誠則明明則誠此非有次第也其理自如此可欲之謂善知至而意誠亦同

誠明明誠性敎分岐𨿽無次第卻有等差善信美大至於聖神大學條目有脊有倫次第懸殊如亷如陛槪而言之似乖本義

天理人欲之私論極有病自禮記有此言而後人襲之記曰人生而靜天之性也感於物而動性之欲也若是則動亦是靜亦是豈有天理物欲之分若不是則靜亦不是豈有動靜之間哉

子在洞中深辧義利學者感激至於垂涕理欲區分於是爲至發自聖門綽有端緒胡輒忘之歸咎戴記方其靜時冺然無迹烏有是非容窺罅隙動則可尋是非曲直子謂是者其存主乎動靜之間煞有工夫不加檢點必入他途

古城集卷二

●欽定四庫全書

古城集卷三

﹝明﹞張吉撰

貞觀小斷並序

予自幼頗好讀書性苦戅晦乏多識頓悟之資以故終無所得然心少專靜粗寡外好得以辛苦誦索補其短拙而已嘗病生長窮邑書籍多缺無以考見古人行事之迹旣而繆玷仕版歷渉兩京內祕辟雍鏤梓諸書始得窺見一二如窮漢登季倫之藏𨿽無攜獲亦足以爲兩目慶也歲乙巳論事忤旨坐貶景東乃西南極陬去家幾萬里所持易本義書蔡傳詩朱傳春秋胡傳禮陳氏集說及少微江先生所纂資治通鑑節要而已取其編帙省約多則不克致也事事之暇悼懷古昔常嘆漢末迄唐初其間三百餘年衰亂相尋南北瓜裂更姓攺物不知其幾𨿽气運使然夷考其歸亦君人者率多無道之所致歟憑陵簒逼以得之暴虐昏庸以守之否則湛於酒色溺於異端而已間有彼善於此相去亦不甚逺欲天下久安長治其可得哉太宗挺生其後戡定禍亂身致太平而後生民得離戰爭之苦今觀其言行政事之間規模廣大體段嚴正誠有大過人者豈魏晉南北朝諸君所及卒能貽祚靈永匹休漢氏非偶然也或乃以之擠諸老瞞之列不亦寃乎故愚以爲使其生於建安之始可以靖九州島鼎沸之憂使其生於永熈之後可以熄五夷云擾之禍嗚呼治亂誠在人爲不可一委諸天也士君子生於其時碌碌無所建明以老死甚至獻佞貢謟如虞世南輩所爲使百世之下有志之士猶爲拊髀慨嘆不亦負其君之甚乎予嘗手通鑑節要自貞觀元年至末年逐節細觀不忍釋手間以己意揣摩得失略綴數言於顚末以俟他日家居歷取李唐緒書及宋司馬氏資治通鑑子朱子通鑑綱目等書參互考訂果有一二臆說恍惚古人所見否乎亦格物窮理之一端也間有不滿竊師春秋責備賢者之意九泉可作或見采錄必不病其厲已悉見棄矣第少微所纂𨿽祖溫公全書然務在簡略便於觀覽故首尾或乖其統去取或失其眞者尙多有之淺陋如余因是立說能無謬乎他日博考羣書得其要領不免自有愧色則亦爨下一灰燼耳庸書此以記歲月成化丁未三月壬寅古城居士張吉序

元年制自今中書門下及三品以上入閣議事皆命諫官隨之有失輒諫

斷曰古者諫無常職𨿽左右■﹝執上目下﹞禦之人官師百工之役靡不得諫故人主茍有過失無往不聞後世旣限以常職復須於外朝則君相所謀細微曲折何由悉知而事成議定之後𨿽或有所論列人主執其先入之言蓋亦未易回矣制諫官隨宰臣入閣議事可以杜壅蔽廣見聞而防偏信之機可以辧可否計是非而折姦諛之計𨿽欲不興得乎

上以選人多詐冒資蔭敕令自首不首者死未幾有事覺者上欲殺之大理少卿戴冑奏據法應流上怒曰卿欲守法使朕失信乎對曰敕者出於一時之喜怒法者國家所以布大信於天下也陛下忿選人之多詐故欲殺之旣知其不可復斷以法此乃忍小忿而存大信也

斷曰戴冑一言而啟其君者三忍小忿也存大信也不妄殺也得人臣論事之體張釋之所不逮矣

右驍衛大將軍長孫順徳受人饋絹事覺上曰順徳果能有益國家朕與之共有府庫耳何至貪冒如是乎猶惜其有功不之罪但於殿庭賜絹數十匹

斷曰太宗此舉卽漢文帝待張武故事意𨿽近厚君子不取焉先王設賞罰以爲勸懲之典各有攸當厥施不可亂有功當賞猶戒其僣況加諸貪冒無恥之人乎夫貪冒無恥而獲賞猶修潔守道而得罪也無一可者於是乎不足勸懲而人亦不知所勸懲矣

二年上與杜淹論樂右丞魏徵曰古人稱禮云禮云玉帛云乎哉樂云樂云鐘鼓云乎哉樂誠在人和不在聲音也

斷曰玉帛鐘鼓云乎哉者孔子以時人不知禮樂之本專事其末故言禮不止於玉帛樂不止於鐘鼓亦必有其本耳非謂捨玉帛鐘鼓而可爲禮樂也如徵所言則是一敬足以爲禮一和足以爲樂玉帛鐘鼓皆爲彊聒人之具可以屏絕而不用矣豈先王制作之謂乎夫以太宗爲之君鄭公爲之臣所論若此此先王禮樂所以不復見於後世也

畿內有蝗上入苑中見蝗掇數枚祝之曰民以榖爲命而汝食之寧食吾之肺腸舉手欲吞之左右諫曰惡物或成疾上曰朕爲民受災何疾之避遂吞之是歲蝗不爲災

斷曰蝗害稼穡誠爲可惡然苟能側身修徳淸問下民求其所以致災之由與其所以禦災之術𨿽不掇食將不爲災今曰寧食吾之肺腸竟不避疾而吞之是以稼穡果重於吾之肺腸也豈人情乎倘因是遂致殞身滅性何異死於巖墻之下天下失其所賴所喪爲益多矣太宗固切於憂民然三代哲王所爲似不如此蝗不爲災蓋他道有以致之不系乎此也

上謂侍臣曰赦者小人之幸君子之不幸一歲再赦善人喑啞夫養稂莠者害嘉榖赦有罪者賊良民故朕卽位以來不欲數赦恐小人恃之輕犯憲章故也

斷曰此與諸葛亮所見略同姑息之言不形於口縱弛之令不行於下凶徒不敢肆其志善人不至被其害得春秋譏肆大眚之旨矣

上曰比見羣臣屢上表賀祥瑞夫家給人足而無瑞不害爲堯舜百姓愁怨而多瑞不害爲桀紂後魏之世吏焚連理木煮白雉而食之豈足爲至治乎嘗有白鵲構巢於寢殿之上合歡如腰鼓左右稱賀上曰我嘗笑隋帝好祥瑞瑞在得賢此何足賀命毀其巢縱鵲於野外

斷曰祥瑞和气所鍾災異乖气所召故有國家者莫不惡災而好瑞以爲必有所以爲之者矣獨不思气之乖和可以致災致瑞而物之災瑞則不足以致乖致和是又必有所以爲之者矣而可不思乎故値災而懼者徼福之本因瑞而驕者稔禍之端乘龍並降夏政以亂桑榖共生殷道復興孰爲災孰爲瑞乎故茍知治體則明政刑修法度之不暇祥瑞有無何足動其心也其言曰家給人足而無瑞不害爲堯舜百姓愁怨而多瑞不害爲桀紂又曰瑞在得賢此所以爲太宗

上嘗得佳鷂自臂之望見魏徵來匿懷中徵奏事故久不已鷂竟死懷中

斷曰昔在有周西旅底貢厥獒召公作書訓於武王其言有曰犬馬非其土性不畜珍禽奇獸不育於國夫犬馬禽獸一也公別而言之何哉蓋犬馬物之有功於人者土地所宜猶爲可畜不宜則不畜也若珍禽奇獸則無功而有害𨿽其所宜亦不育矣其曰不育云者不絳不圈不芻不榖之謂也國且不育況其家乎又況於其身乎公意玩細故者忘久大之圖悅非禮者害聰明之徳一息之不謹一念之不仁一事之少懈一志之弗篤蓋私勝則公微欲興則義廢持衡輕重之勢有不得而不然者是何傷哉亦非民攸訓非天攸若非先王兢業保邦之計而已故始之以明王愼徳終之以不矜細行終累大徳其間一言一石一語一藥無非反復乎愼徳累徳之義諄切痛快豈直爲武王訓哉實所以訓萬世也匿諸懷中眞可謂下憚臣民之瞻仰故久不已則旣知之惜無以此義告之者或曰此人主羞惡之心遽明言之則戾其情激其怒殊非將順之旨柰何曰不然徵旣退但祖經意婉辭以微諷之上必自悟不必明言臂鷂事也以是爲將順

三年茌平馬周客遊長安捨中郎將常何家會以旱求言何武人不學周代之陳便宜二十餘條上怪問之何對曰此臣家客馬周爲臣具艸耳上卽召之未至遣使督促者數輩及謁見與語甚悅令直門下省尋除監察禦史奉使稱旨上以常何爲知人賜絹三百疋

斷曰何未嘗知周者也其在館下蓋不過以眾人畜之耳使知之奚不舉而同升諸公必俟問及而後言也知而不舉則臧文仲竊位之流而其罪益重矣顧何武人不學實不知周非有他也不學而知人猶反鑑以索照折衡以求平有是理乎若曰因何以得周不忘其所自而賜之絹則可矣苟以何有知人之明愚固曰何未嘗知周者也然觀太宗所以待周則𨿽周公吐哺握發以接賢士其心之切不是過矣

上問房玄齡蕭瑀曰隋文帝何如主也對曰文帝勤於爲治每臨朝或至日昃五品已上引坐論事衛士傳餐而食𨿽性非仁厚亦厲精之主也上曰公得其一未知其二文帝不明而喜察不明則照有不通喜察則多疑於物事皆自決不任羣臣天下至廣一日萬幾𨿽復勞神苦形豈能一一中理羣臣旣知主意惟取決受成𨿽有愆違莫敢諫諍此所以二世而亡也朕則不然擇天下賢才寘之百官使思天下之事闗由宰相審熟便安然後奏聞有功則賞有罪則罰誰敢不竭心力以修職業何憂天下之不治乎

斷曰太宗此論不獨隋唐得失而已實萬世人主之龜鑑也其以喜察對不明言之明察二字似同實異乃治亂興衰之所以分不可不辧明公而察私也明逸而察勞也明大而察小也明正而察偏也明無心而察有心也明合天下之聞見爲耳目察以一人之揣度爲聰明也或曰舜察於人倫孔子察其所安聖如舜孔且不廢察烏得以是病隋文哉曰不然舜所察者性分之懿孔子所察者爲善之實察其所當察也隋文所察則庶言庶獄庶愼之屬文王之所罔攸兼不必察而察之者矣故舜孔之察不可無隋文之察不可有一字之義名𨿽同而用則異此又不可以不察也曰然則太宗不察者乎曰察曰何以見之曰事旣闗由宰相敷奏復逆亦必紬之繹之審之度之得其是非利害之實然後施行此君陳出入自爾師虞庶言同則繹之義所謂察也豈曰會合眾論不必加省遽賜兪允漫無可否於其間乎𨿽不及言固知其理有必然者矣況張玄素諫修洛陽宮上曰朕思之不熟乃至於是所謂思者非察而何玆亦一證也曰太宗之察與隋文之察有以異乎曰太宗所謂然後察之隋文所謂察見淵魚者也

房玄齡奏閱武庫甲兵逺勝隋世上曰甲兵武備誠不可闕然煬帝甲兵豈不足耶卒亡天下若公等盡力使百姓乂安此乃朕之甲兵也

斷曰前此有司請討林邑則抑之曰好戰必亡隋煬帝頡利可汗皆耳目所親見也至此復以是語玄齡太宗𨿽以馬上得天下至與羣臣談及兵事必舉勝國覆轍以折之可謂毖於殷鑑而知甲冑起戎干戈省厥躬之義矣

五年河內人李好徳得心疾妄爲妖言詔按其事大理丞張蘊古奏好徳被疾有徵法不當坐治書侍禦史權萬紀奏蘊古貫在相州好徳之兄厚徳爲其刺史情在阿縱按事不實上怒命斬於市旣而悔之因詔自今有死罪𨿽令卽決仍三覆奏乃行刑

斷曰忿怒不可不懲刑罰不可不謹此苟有仁心者之所知英哲之君未足爲奇行也然以太宗之賢而盧祖尙張蘊古俱死怒下卒貽後悔何也蓋心有所系不能以理自勝被其潛移黙奪於冥冥之地有莫知其然而然矣故書稱文王愼罰必先之以明徳明徳云者識鑑精審而黯污眇忽不能欺持養堅定而震蕩棼錯不能亂故能出入變化與道消息有功則賞有罪則罰必合天下之公不至以其私喜怒專之也如是而又憫夫刑者人之軀命所闗死生所系不可不愼故不顯亦臨無射亦保𨿽無往不用其敬於此尢盡其心焉此其所以優入聖域而馨香之徳怙冒於下登聞於上光啟八百餘年富有之業歷千古莫之與京也使太宗師文王之徳用欽卹之心則祖尙蘊古奚至爲怒所使以失刑哉必將付之有司稽察折辧以求其情有死之道刀鋸鼎鑊隨之未晚也設有可矜匹夫且不可妄殺況不失爲當時名士者乎使人不行何以爲政祖尙之死猶爲有辭蘊古則無辭矣信如萬紀所劾亦當議其賢能以從末減何忍果於誅戮如此脫所劾不情或其怨家則蘊古死於萬紀之手帝亦墮其計中矣自是𨿽有寃獄人尙肯爲求其生乎厥維盛徳之累不小

康國求內附上曰前代帝王好招來絕域以求服逺之名無益於用而靡獘百姓今康國內附倘有急難於義不得不救師行萬里豈不疲勞勞百姓以取虛名朕不爲也遂不受

斷曰春秋貫之盟管仲曰江黃逺齊而近楚楚爲利之國也若伐而不能救則無以宗諸侯矣桓公不聽遂與之盟管仲死楚伐江滅黃桓公不能救太宗不受康國內附與仲所見略同然仲懼其伐而不救無以宗諸侯耳太宗則有愛道卹民之意豈切切計利害者可同日語哉故先儒以謂可爲後世法

六年文武官請封禪上曰卿輩皆以封禪爲帝王盛事朕意不然若天下乂安家給人足𨿽不封禪庸何傷乎昔秦始皇封禪而漢文帝不封禪後世豈以文帝之賢不及始皇耶且事天掃地而祭何必登泰山之巓封數尺之土然後可以展其誠敬乎羣臣請之不已上亦欲從之魏徵獨以爲不可上曰公不欲朕封禪者以功未髙耶曰髙矣徳未厚耶曰厚矣中國未安耶曰安矣四夷未服耶曰服矣年榖未丰耶曰丰矣符瑞未至耶曰至矣然則何爲不可封禪對曰陛下𨿽有此六者然承隋末大亂之後戶口未復倉廩尙虛而車駕東巡供頓勞費未易任也且陛下封禪則逺夷君長皆當扈從自伊洛以東至於海岱煙火尙稀萑莽極目此乃引外人入腹心示之以虛弱也況賞賚不貲未厭逺人之望給復連年不償百姓之勞崇虛名而受實害陛下將焉用之會河南北數州大水事遂寢

斷曰封禪一事太宗卻羣臣之請而難魏徵之諫何其自相反悖耶蓋太宗意事之不必行而不以其時爲未可魏徵度時之未可而不以其事爲不必行故其勢不容不相矛盾如此然皆未有以歷稽諸古深討其實如有宋諸儒之辧論眞的者焉其說開端於管仲其事作俑於始皇褻﹢天病民莫此爲甚君天下者不可不戒何謂褻天不郊不屋詭祕不經是也何謂病民車駕東巡國人畢作是也仲謂自古封禪者七十二君而夷吾所記十有二焉無懷伏羲神農炎帝黃帝顓頊帝嚳堯舜禹湯成王是也夫孔子刪書斷自唐虞以前代荒逺不足盡信則帝嚳而上無足言者帝堯而下誠有是事則亦當時盛典何故典謨訓誥略無一語以及之此其假借攛竊出於一人之私亦不待辧說而明矣始皇剛愎寡昧宜被其欺以太宗之明而不知其妄豈不惜哉至其詰徵六事則招損之權輿不復知其所不足矣詩云老馬反爲駒不顧其後此唐之所以止於唐也徵所對亦不免於阿諛而失其不可之大者旣不察先王必無封禪之理獨不能據堯舜其猶病諸之說證當時有所未盡而藥其侈心之萬一乎

上嘗罷朝怒曰會須殺此田舍翁後問爲誰上曰魏徵每廷辱我後退具朝服立於庭上驚問其故後曰妾聞主明臣直今魏徵直由陛下之明故也妾敢不賀上乃悅

斷曰古今王霸之辧無他誠與僞而已矣表裏洞然隠顯無間誠也有其聲而乏其實嚴於外而略於內僞也惟其不出乎誠故朝羣臣友君子𨿽能痛自刻責勉彊沮抑以歸諸道至於深宮永巷視聽稍懈之時固有不覺其病根之發露者矣殺此田舍翁𨿽未必實然恐不免乎生詬之訾豈大哉王言一哉王心之謂乎

宴三品以上於丹霄殿上從容言曰中外乂安皆公卿之力然隋煬帝威加夷夏頡利跨有北荒統葉護雄據西域今皆覆亡此乃朕與公等所親見勿矜彊盛以自滿也

斷曰先王之於民正其徳利其用厚其生三者缺一非所以爲治也太宗履滿思懼則善矣然其意則以中外乂安爲治道之極而不思乎三者之說當時猶有所未盡也

祕書少監虞世南上聖徳論上賜手詔稱卿論太髙朕何敢擬上古但比近世差勝耳然卿適覩其始未知其終若朕能愼終如始則此論可傳如或不然恐徒使後世笑卿也

斷曰甚哉謟諛之臣不可不痛加絕逺也平居論事略不能以可否一二第恐日久漸致疎外於是謬爲過髙之論思以媚悅其君希望恩寵而猥鄙之見方且自以爲無傷也嗚呼逆心之訓難行膾口之辭易入苟非勵精求治之主則所以壯其盈气而沮其善心未必不由此說啟之也夫前代君臣更相戒勅莫如有虞稱頌功徳莫如王莽世南所爲是不以帝舜望其君而以賊莽待其君不以稷契臯陶自待而以劉歆孔光之徒自居也所謂五絕徳行忠直果安在哉爲太宗者宜責之曰汝平日不聞進一善言薦一善士匡朕不逮徒侈是論以爲容悅孔子所謂逺佞人者非卿而誰今曰若能愼終如始則此論可傳是本不以其論爲太髙特患所以繼之者未知何如耳故知太宗𨿽不好佞亦非眞能逺佞者也

七年去歲帝親錄系囚見應死者憫之縱使歸家期以來秋來就死仍勅天下死囚皆縱遣至期來詣京師至是九月去歲所縱天下死囚凡三百九十人無人督帥皆如期自詣朝堂無一人亡匿者上皆赦之

斷曰應死之囚非悖逆君親則殺人於貨皆自作不典以自災於厥躬何足憫焉如憫之莫如崇教化厚風俗使人遷善逺罪不自陷於刑辟則善矣已干政典而縱之固不可縱之來歸而復赦之尢不可是則所謂肆大眚也法不信於民也假令人人自新被其害者已不可贖則亦何辜況元惡大憝未必遽爾思革者尙多有之則亦徒爲賊善之資耳其可乎或者乃以上下相賊以成信義之名譏之蓋亦甚矣

帝謂左庶子於志寧右庶子杜正倫曰朕年十八猶在民間民之疾苦情僞無不知之及居大位區處世務猶有差失況太子生長深宮百姓艱難耳目所未涉能無驕逸乎卿等不可不極諫太子好嬉戲頗虧禮法志寧與右庶子孔頴達數直諫上聞而嘉之各賜金一斤帛五百匹

斷曰賈子有言古之王者太子乃生有司齊肅端冕見之南郊過闕則下過廟則趨故自爲赤子而教固已行矣孩提有識三公三少明仁孝禮義以道之逐去邪人不使見惡行選天下賢士以輔翼之故太子生而見正事聞正言行正道左右前後皆正人也由是觀之古之教太子者養其善性於無妄之初非若後世制其邪心於旣繆之後養之於初則無所費而有功制之於後則有所勞而無益宦官宮妾交於外而求以沮其謀孰與使之勿相接乎聲色貨利動於中而求以節其欲孰與使之勿相聞乎故易大畜六四曰童牛之牿元吉夫牿所以止牛之觸童牛未角而施牿焉則以止其觸於未然無不及於事之悔何吉如之知此則知太宗之於志寧等責其極諫賞其能諫其道猶有所未盡也

上嘗曰煬帝多猜忌臨朝對羣臣多不語朕則不然與羣臣相親如一體耳

斷曰按易泰否二卦地上天下則泰天上地下則否聖人於泰則曰天地交而萬物通也上下交而其志同也於否則曰天地不交而萬物不通也上下不交而天下無邦也故天地君臣一理而已交則泰不交則否自古以來治亂相尋其機不出乎此昏庸之君懵焉不察臨朝務修邊幅黙不一言與偶人無異及居宮禁對婦寺則忘形肆志謔談傲笑以爲娯悅而不知倦嗚呼𨿽欲不亡得乎朝臣多行能治化所由出也婦寺匪教誨禍亂所由生也以一人而君四海終日親賢諮諏治道猶懼不理況以閹豎爲一體而視朝臣不啻讎敵惟恐威靈之未赫而接見之不疎則稍有機警者不終日矣惟頑鈍無恥之徒乃肯爲用亦必結交近習以測風旨借力嬖幸以爲已階始克中夜安枕而居中用事之人或利其柔軟或貪其賄賂援引拔擢不惜端揆宰輔以處之於是羣閹眾邪欺謟承順內外合一以致紀綱大壞忠諫蔑聞天變於上人怨於下猶不覺悟淪胥至於國亡身弒而後已如二世煬帝所爲者不亦大可笑乎太宗是言乃隋唐興喪之所以分有天下者不可不監

十年治書侍禦史權萬紀上言宣饒二州銀大發采之歲可得數百萬緡上曰朕貴爲天子所乏者非財也但恨無嘉言可以利民耳與其多得數百萬緡何如得一賢才卿未嘗進一賢退不肖而專言稅銀之利昔堯舜抵璧於山投珠於淵漢之桓靈乃聚錢爲私藏卿欲以桓靈事我耶是日黜萬紀使還家

斷曰小人爲惡千態萬狀擢發不可勝數迹其所自由不明義利所在故顚倒悖逆恣已窮物靡所底極而不自以爲非也萬紀是言豈知其不可而故爲是以瀕辱哉其心曰山澤所產非斂諸民也國家所資不私乎已也庶幾其君悅而從之耳茍非剛明之主鮮不爲其所惑者矣觀太宗所以折之之言可不謂明乎所以黜之之意可不謂剛乎曽子曰國不以利爲利以義爲利也太宗以之

十一年馬周上疏曰自古以來國之興亡不以蓄積多少在於百姓苦樂且以近事驗之隋貯洛口倉而李宻因之東都積布帛而世充資之西京府庫亦爲國家之用至今未盡夫蓄積固不可無要當人有餘力然後收之不可彊斂以資寇敵也

斷曰唐之稅法曰租曰庸曰調三者之外一毫妄有所取卽彊斂矣周欲止其君之彊斂恐妨蓄積則當告之以務本節用之道當是時勸農之詔不聞頒於天下朴素之風不聞先於宮壼對病之藥孰切於此周不以言乃曰要當人有餘力然後收之是必於常賦之外別有所收矣非彊斂乎且人有餘力則君有餘力從而收之豈君民一體之意周所言特一時之計耳非不易之論也

十二年著作佐郎鄧世隆表請集上文章上曰朕之辭令有益於民者吏皆書之足爲不朽若其無益集之何用梁武帝父子陳後主隋煬帝皆有文集行於世何救於亡爲人主患無徳政文章何爲遂不許

斷曰典謨益稷二帝之文章也訓誥誓命三代之文章也以今考之或命臣僚或戒師旅或訓廸一邦或誕告天下皆不得已而有言耳非有意於爲文欲誇耀於來世也然道徳所存中和所積源深流長不容沮塞故辭不求工而自無不工理不期到而自無不到史臣錄之以爲後世法亦以見其修身治國之規敬天勤民之意非教人作文之法如後世所謂龍騰虎躍日光玉潔之說也下逮兩漢詔令𨿽不古若亦皆懇懇爲民深厚之情溢於言表猶不失爲人主之辭余則大風秋風數篇以外殊不多見魏晉而後有天下者始以詩文爲務雕鏤刻畫步驟馳騁似與書生較勝負以取靑紫者然嗚呼識者觀之固亦不暇他問而可知其享國之不永矣世道日降一至於此可勝嘆哉善乎太宗所以卻世隆之請可謂王者之見宜其功徳兼隆肇啟三百年富有之業與

十六年上謂諫議大夫褚遂良曰卿猶知起居注所書可得觀乎對曰史官書人君言動備記善惡庶幾人君不敢爲非未聞自取而觀之也上曰朕有不善卿亦記之耶對曰臣職當載筆不敢不記黃門侍郎劉洎曰借使遂良不記天下亦皆記之上曰朕行有三一鑑前代以爲元龜二進善人共成治道三斥逺羣小不受讒言朕能守而不失亦欲史氏不能書吾惡也

斷曰古人爲善而不爲惡蓋因其當爲而爲之因其不當爲而勿爲耳非有欲畏之心而故爲是以要令譽屏惡聲也是以屋漏之箴危微之儆聖王所兢兢致愼者恆在不見不聞之地乃太宗恐史氏將書其惡始以監前代進善人逺羣小自力設無史臣則前代其可不監善人其可不進羣小其可不逺乎故其所爲亦僞而已矣非古人爲善之意也且方與史臣論事以是爲言是利其金而授之璧亦古人所不爲也

十七年初太子承幹喜聲色及畋獵所爲奢靡魏王泰多藝能有寵於上潛有奪嫡之志上意寖不懌太子亦知之陰養刺客紇幹承基等及壯士百餘人謀殺魏王泰會承基坐事系獄上變告太子謀反勅中書門下參鞫之反形已具廢爲庶人

斷曰或問太子可易乎曰太子天下根本易則根本揺動不可也曰使其不肖柰何曰古之有天下者以敎太子爲第一義故正其身以率之擇其人以傅之使心無雜念事有恆規𨿽質性平凡蹈常襲故將不失爲守文之主苟庸劣已極亦必辧之於早預爲之所此朱均所以不有天下聖人行權之道也曰權非聖人可行乎曰事不獲己師聖人而用之何不可之有曰太宗之於承幹可行權易之乎曰可曰何以知其可曰乃若所爲將使宗廟不血食則有可易之道曰願聞其實曰遣刺客殺於志寧張玄素是也承幹不道二人諫焉不從則已必欲置之死他日踐阼將赤諫者之族不亡得乎且二人傅承幹者也而賊之則弒父與君之漸使太宗是時逆覩未然數其罪惡告諸宗廟攺立他子則可以杜不軌之謀全父子之恩矣曰如太宗所爲俟其動於惡廢之幽之則弒逆未嘗得行而父子之恩亦無虧也不亦可乎曰不然春秋之法人臣無將將則必誅太子人臣也反罪已具復得不死是爲失賊必如商臣宋劭而後誅之豈春秋無將之意然太宗手刅同气恐人以爲口實故欲全之耳來濟之言幾於黨惡不忠孰大焉曰律有議親議貴太子兼而有之獨不得議乎曰周官八議皆罪惡差薄有可言者非弒逆大故也使弒逆大故亦在所議則亂臣賊子接迹當世豈聖人制法之道耶曰太宗所以教其子可謂至矣何承幹不材如此曰未也太子以侍膳問安修身養性爲事太宗使之決獄則與始皇所敎何異又聽用庫物以啟其奢寵信魏王以疑其志不可以訓固不止六月四日一事而已

李世績嘗得暴疾方云須灰可療上自剪須爲之和藥世績頓首出血謝上曰爲社稷非爲卿也何謝之有

斷曰須髮𨿽微皆父母遺體人有割股以活其親先儒猶辯其不孝況剪須賜臣下乎此霸者驩虞之行非王道也

房玄齡等上髙祖今上實錄上見書六月四日事語多隠微謂玄齡曰昔周公誅管蔡以安周季友鴆叔牙以存魯朕之所爲亦類是矣史官何諱焉卽命削去浮辭直書其事

斷曰誅管蔡者周公也周公未嘗爲天子鴆叔牙者季友也季友未嘗爲諸侯太宗引爲己證殊不相類

十八年詔諸軍分道擊髙麗

十九年上自將諸軍發洛陽

斷曰按十六年髙麗泉蓋蘇文弒其王建武盡殺諸大臣十七年新羅遣使言百濟與髙麗連兵謀絕新羅貢道乞兵救援上遣使賫蠟書諭之蓋蘓文不奉詔比而觀之其曲在彼髙麗之師誠有不可已者然當慮鯨海之虞監亡隋之失納遂良之忠辧世績之佞簡命大臣將十萬精兵水陸並進直抵遼左據險駐札問建武及諸陪臣死故新羅斷隔之由暴白蓋蘓文弒逆罪惡宣布大唐威徳修攻具設賞格使舉國明知逆順禍福所在彼亦人類必爲感動不過旬日賊臣之首可致麾下然後爲置其君順而撫之赦餘黨許令自新則兵不血刅足以建功𨿽齊桓召陵之師不是過也夫以太宗之明非不及此必欲親徵損傷威望狼狽而還以貽後悔何也先儒謂其志气英果以百戰而得天下治安旣久不能深居髙拱猶思所以逞志扼腕踴躍喜於用兵非有禮義以養其心中和以養其气是也

帝攻髙麗安市城不下以遼左早寒艸枯水凍士馬難久畱且糧食將盡詔班師

斷曰禹徵有苖不服則班師未幾有苗格太宗徵髙麗不服則班師而髙麗卒不服何也禹旣班師益勤於徳以干羽代劍戟太宗不勝其忿議復興師禹戒滿持謙太宗狃於一勝遂自伐其爲將之功此其所以異與徳也忿也謙也伐也乃逺夷叛服之機而古今成敗之迹也

二十一年上問侍臣曰自古帝王𨿽平定中夏不能服外域朕才不逮古人而成功過之自不諭其故諸公各率意以實言之羣臣皆稱陛下功徳如天生萬物不得而名言

斷曰四夷部落𨿽處荒外其盛其衰疊消疊長實與中國不殊數也亦理也月盈則缺日短則舒天道且然況人類乎故王者不治外域非特以其心性難格亦以理亂相推勢有必至恐爲中國他日之患故號令不及政敎不加聽其自相雄長而已秦漢而下漸加疆理則其盛衰漸與中國相爲倚伏武帝和帝始命衛霍耿竇諸將窮兵極討登臨瀚海勒功燕然而不治之義隠矣至於太宗擒頡利滅延陀州郡其地編列其民遂與中國無以異焉嗚呼治者亂之所乘弱者彊之所迹故君子觀漢之所爲則知必有劉石之禍觀唐之所爲則知必有五代之禍用力愈多而貽患愈大造謀益巧而召釁益深不在當時則在後世𨿽聖哲復生不能遽免其視不疆不理使不爲吾利亦不至於大爲吾害其得與失何如也由是觀之先王不治外域非不能也不爲耳太宗念不及此乃曰自古帝王不能服外域何其言之易也羣臣不聞規諫曲爲諛悅可恥之甚

二十二年上作帝範十二篇以賜太子且曰汝當更求古之哲王以爲師如吾不足法也吾居位以來不善多矣錦繡珠玊不絕於前宮室臺榭屢有興作犬馬鷹隼無逺不到行遊四方供頓煩勞此皆吾之深過勿以爲是而法之

斷曰太宗嘗語人曰人苦不自知其過數者之過旣其知之矣胡爲不攺去古旣逺聖學不明𨿽有大有爲之君不過勇於謀治而已其於檢身之道蔑如也然過而不知其罪小知而不攺其罪大與其以言爲範孰若以身爲範乎

二十二年夏五月帝崩

斷曰太宗以英明仁恕之資撥亂世反之正納諫求賢勵精圖治誠不世出之主也然其治效終不古若不得與三代並列或病其大綱不正有雜霸之風或病其禮樂之具田疇之制學校之敎擬之先王有未備也是固然矣以今考之非特太宗之過亦當時輔相之職有未盡耳大綱不正莫甚於殺建成而奪其位殺元吉而納其妃然禁門之變首建謀議以周公爲口實者玄齡如晦也力贊決策使不得俟其先發而應之者無忌敬徳也獨不得分獄乎納妃之事無一人以爲不可設有論列彼以好名畏義之心當天下拭目之始必聽無疑久之欲立爲後魏徵始以辰嬴爲譬不亦晚乎若禮樂田疇學校之制則以臣僚異議違其所願者尙多有之如封建一事太宗鋭志復古廷臣交章力諍不得已而罷之至有朕何苦彊人以茅土之嘆豈其本心哉由是觀之輔相之職有所未盡不其信乎湯武之有天下皆不數年而崩卒成商周之治者太甲成王也二君之賢不踰太宗而治效過之以有伊周爲師保也使太宗之賢得伊周之佐則三代之治何患不見於後世

右貞觀小斷一編論事紀言共計三十有二則乃我先君子未遇之忠懇實經術之斷案也昔程子讀唐鑑謂淳夫乃能相信如此先君子之生距程子𨿽逺然嘗篤信潛心以究夫伊洛未墜之緒今以是編與唐鑑所載太宗事互觀皆範太史之未盡意也不肖男僎刻之家塾以應知者之求區區芹曝倘有禆於治道他日亦可獻之九重否也正徳辛巳仲春朔男僎百拜謹書於弋溪書屋

古城集卷三

●欽定四庫全書

古城集卷四

﹝明﹞張吉撰

與鍾提學書

生𨿽未及受業門卞然嘗覿道徳之光沾禮樂之化稍以自幸厥後跋涉兩京足迹不踐故園已三載矣區區螟蛉之子之心有不得而遂焉竊惟我朝仿古爲治於鄕飲鄕射特詔有司舉行如式所以厚風俗明長幼序賢能崇教化也我聖祖神宗之心果何心哉柰人情不古世俗厭煩遂致久而廢弛名存實亡而我祖宗立法之意荒矣鄕射禮自先生司業敝藩教諸生服習生長是邦者始得略覩三代制作之精微儀文之殷縟而事之宜於古者又知其未始不可行於今也然鄕飲之與鄕射儀節無甚異者鄕射旣可行鄕飲似亦可行矣而所以未行者豈以鄕射諸生之所習而鄕飲必其鄕之耆宿與愚意此不必拘也今日之諸生卽他日之耆宿豈有今日可行乎射而他日不可行乎飲哉欲於未事前一再月謀賓及介朔望有司禮請入學將儀禮鄕飲經傳逐節標錄人執一簡俾諸生如儀行習而令耆宿在傍諦視精察互按參考數畨之後心領意解文無疑義然後依期舉行當得熟閒與諸生習射無以異矣然亦視其地方何如茍偏州下邑素無士夫則亦姑仍其舊而已先生當可爲之時操可爲之勢倘賜省覽毅然行之不卹浮議風化未必無小補也吉頓首

與陳方伯書

生備員朝紳歲再期矣所愧平日所持論者與時齟齬不得一有所爲以傷執事之明近日兩廣巡撫員缺合吏兵二部所推蓋極內外一時之選而執事與焉足見人心不死公論猶存時事尙有可爲者事𨿽中寢浙江之命亦尋下矣公道不可終廢如此移此恵彼眀目張膽益求其所未至方面之寄張詠其得專美於前乎敝邑處士敬齋胡先生居仁彊學鋭志求道眞能究心於我分內不求人知者也生自知有所不逮家食時每以師禮事之不幸物故遺迹所存者尙多有之欲得搜抉一二傳播士林柰逺無證佐懼失其眞實所未敢其家去梅溪東岸甚邇道浙必經之途執事試爲式於其閭少加訊訪必能得其要領苟可采錄毋惜爲作一傳否則擇其墨稿數通鋟梓以傳如石刻陳剩夫所書求放心之類使天下後世稍知林下尙有逸民如斯人者不至冺冺無聞非特一人之榮抑亦斯文之幸而執事宅心廣大不遺幽眇之情又自不言可知也淺識區區未知然否不勝悚懼之甚

與程內翰正之書

相別旣久不知近時做甚工夫所見文字一兩篇比舊益工致用心可謂専矣凡人作事能用是心何所不就但患所用少差𨿽勞無益耳作文𨿽儒者分內事然程夫子亦以爲玩物喪志看來人只有許多精神専於此則嗇於彼苟用心於內更暇悅人耳目乎自古聖賢文字無幾惟朱子集錄稍繁蓋當時自程張開學之後人人自以爲得其傳各執一說互爲同異不能相一朱子恐學者爲其所惑辧析折衷求爲至當之論是以其說不得不繁也今以其書考之亦安有一言不究於理一字不得其實乎吾子聰眀過人所爲詩文𨿽古詞人亦不多讓然吉所望於子者非止此耳完養思慮進修徳業當自勿輕作文始得別長一格此好漸輕方有向進處吉周遊南服閱人稍博能覺悟者殊未多見此所以拳拳致意於吾子然亦可謂捨己之田而蕓人之田矣伏惟髙眀恕其狂妄少爲吾道畱意不宣

與劉大參書

吉少從鄕先生胡敬齋輩數人者逰指示迷惑粗知路徑十餘年間奔走仕途所友詩書文藝之士甚多而談及此理者鮮矣不意邂逅得聆緒論如病熱者之飲涼劑透徹肺腑妙不可言其間有未諭者所論聽箴以爲先覺之士旣知有定已而又能閒邪以存其誠所以自然非禮勿聽其說固是但此章工夫竊意全在四勿字故先儒以爲人心之所以爲主而勝私復禮之機也正欲學者於此猛省著力不可恁地潦艸看過了此說似於勿字太輕恐學者𨿽有閒邪存誠之心亦茫然無下手處此其不能無疑而當問者未知是否餘皆的確而以感興詩數章爲原綱目小學之所以作則前人之所未發意尢善也齋居拙箴用以自警謬爲好事者所刻聞教愧忭不勝便當力取付之一火而已臨行賤額微恙追送無及不罪不罪

答黃提學書

吉拜表南歸便謁先壠始因候者闖知執事馬首欲東則居久之冀得請見敝邑以諧所願旣而舟經龍窟以往猶念不踰月當遂北旋及得趙大廈書始知迆邐東南諸邑必欲襄事而後旋非假數月不可則始治裝逡巡爲赴任計閏月初舟次南浦橋數會星源汪先生備談執事學問之淵源徳行之純粹處心之公平應事之詳審與他日所聞大略相似於是益以數相背違不得一見爲恨而復取前書反復玩味以代面命眞有徳者之言星源素靳許可信哉其不我欺也其間尙有一二可疑焉者不審可以見教否承教意謂今之學者所志多在科目故義理之學科舉之業不得不因其人之明暗而敷授之是以義理科目之學析爲二途自程張諸儒蓋有是說矣愚意二學所不同者作文一事爾若其它用工次第則亦大都不相逺也姑以讀書一節言之擇取古今載籍之有益者循序漸進熟讀精思務求體認親切以實有得乎已而反諸身心以驗其實措諸事物以博其施此固義理之學之首務而於科舉之業豈亦有所妨耶故𨿽治舉業不可不以義理爲宗而義理之視舉業亦非孔墨顏跖之懸不相類也苟棄此不務徒欲剽竊章句而點綴以成文斷裂經旨而穿鑿以求說此則俗學之大病使眞能應舉取第內何補於身心外何益於國家不過天地間一贅疣耳夫豈朝廷養士求賢之典所以責望天下學士大夫之本心乎甞觀我朝設學以飬士設科以求賢其用心孔勤而爲法孔備作爲宮室以居之制爲冠服以別之復其徭役以優之賦之廩粟以養之立師表以示之儀軌設教條以一其趨向嚴考校以驗其庸勤賓飲射以興其禮讓享祀聖哲以迪欽崇道徳之忱罷黜百家以致尊尙經術之義凡此皆所以使之沈涵燻育奮厲振起以實有得乎已可爲他日用世之資俟其理瑩乎內道積厥躬見之於事而無不宜暢之於辭而無不協然後三年大比登其賢者能者而升諸大宗伯以逹乎朝廷之上次第官之此我朝設學設科之大約其視成周大司徒之所掌者𨿽未必盡協而過近代則逺矣夫以朝廷養士求賢其心其法孔勤且備如此果欲博求實得乎已之眞才而用之耶抑姑取縣疣附贅以爲應文備數之舉耶今日學者往往棄本而務末處下而窺髙一不得志則詬有司爲不公目同列爲冒進甚至鼓扇羣眾大興謗讟罪人而不罪己見利而不見義原其所自亦曰爲舉業而不根義理之過也此甚失朝廷養士之本心而執事今日所以期待諸生者𨿽其至庸極陋亦豈意其至於此耶但爲學無本其勢愈趨愈下不至於此不已也玆欲撥其本根杜其延蔓固必有其說矣惟執事加之意焉吉胸臆億說自知迂疎乖僻難以責效旦夕但計仁人能受直言而執事當可爲之時操可爲之柄累書謙抑誘之使言則所言者𨿽甚迂僻亦必恕其狂瞽不加之罪則又安敢縢口結舌自蹈失人之責耶干冒鈞嚴不勝悚恐伏惟髙眀俯垂照察不宣

答鄒汝愚書

近捧手教問及朱子策數之法淺陋何足以知之然嘗聞其說矣請陳之以俟采擇是法乃朱子凖大易乾坤二策之數演爲作丹火候蓋修飬家之所不可無而丹經之所未備者也凡卦爻老陽之策三十六少陽之策二十八老陰之策二十四老陰之策三十二進退符火則而象之此其凖易之大略也若其下手工夫𨿽不離乎鈆汞二物然其間必有所以主宰運用之者姑以胎息一事言之一呼一吸往來開闔變化無窮夫豈無故而然耶有見乎此而執其陰陽動靜之機以禦夫進退抽添之法可以奪造化矣故其說以爲陽卽注意流行陰卽注意冥寂而來書乃謂陽卽流行陰卽冥寂則都無事矣故不免致疑於其間也且火候旣按策數自不能無盈虛消息之異而來書又云一陰一陽自有定數何至此多彼少此少彼多豈離去策數而又別爲一說耶其以一卦直二日半爲一月火候者亦攢簇年月遺意也一年之卦正月泰二壯三夬四幹五姤六遁七否八觀九剝十坤子復丑臨是以己之簇在一月恰好一卦直二日半耳何至又謂一卦當直三日耶但其爲用始終先後循環無端不知當以何日爲觀爲泰爲壯爲否竊意月至晦日則爲純陰故每月一日謂之翔翔蘇也謂陽气死而復蘓也以一年論之卽子月復卦之候然則當以每月初一子時至初三巳時爲復卦直事初三午時至初五亥時爲臨卦直事余悉仿此推之則幹卦爲陽極而望坤卦爲陰極而晦明矣自前月下弦以後至今月上弦以前爲自觀至泰之時以其陰盛陽微故用少陽老陰策數以應之每月上弦以後下弦以前爲自壯至否之時以其陽盛陰微故用老陽少陰策數以應之蓋亦莫非自然之數而聖賢用心細宻𨿽一數之微莫不極其精妙而老於丹門終身講究不能得其梗槪者蓋有之矣若夫朝屯暮蒙日用兩卦之說固亦古人之糟魄而來書疑其爽於策數之法非也何則朱子之意固病前人所謂火候卦日一易名爲文武抽添而實無剛柔彊弱之辧故特易以是法而歷代牽合卦爻闊略不倫之病不攻自破矣今乃復摭前說以疑之不亦異哉但其爲說絕非參同契本意而來書所謂張平叔子午卯酉皆是虛比之說則參同之遺緒也若策數之法行持作用須按時刻奚至以爲皆虛比耶夫丹經古奧可信者莫如參同契然其間實有非吾儒之所宜言者故朱子所解不過粗述其可道者而缺文疑義亦復不少則其意蓋可覘矣愚意此事𨿽吾儒窮理之一端然終不免支離乖僻不如一切置之專意堯舜之道庶幾不爲他岐所惑而性分眞樂恐亦非偏曲伎倆所能彷佛其萬一也髙識以爲何如道學傳領賜訖然其間煞有可疑處姑俟別楮請教不宣

與陳夢詳書

執事蒞政江右時吉著錄鄕校覩所設施大抵芟夷凶暴奮不自顧微弱不能存活者始有倚仗若脫虎口而投宿館執事之力也旣而攺蒞滇泉又聞力忤權幸反爲所擠𨿽荒逺僅聞其槪然未嘗不咨嗟嘆息以爲人所不可及也成化末年吉以星變上章論時政得失謫倅滇郡時執事去滇蓋十餘載而談士具陳所見歷歷如指諸掌其所善者善也間以爲未善者徐而察之亦未嘗不善其所見者非也人以爲微執事與今冢卿王先生者則人類盡非恐全滇以西不得爲國家有知有其國而不知有其身知有紀綱法度不知有利害禍福執事其賢矣哉今天子卽位加恩區內吉得量移端溪宻邇南海於是得操幾杖奔走門下且辱不鄙告教備至皆惇气節藐權幸如寒冰凍雪凜然不可狎玩之言而滇人所告益信不虛故吉自踰嶺以來間遇相知語及當時人物未嘗不以執事爲首稱而持論不協者眾矣吉初意甚不服久則不能不投杼而走焉迹其所疵亦不過謂形勢之途貨賂之交執事不能無畱情耳以吉觀之當有不然執事前日所爲苟碌碌勢利之人則利害禍福交戰胸中久而不爲幹福逺害之計者鮮矣執事獨能壁立萬仞輕身以蹈不測之淵而爲之豈不知利害禍福一旦孟浪妄爲之耶誠以所欲有甚於此所惡有甚於彼是以𨿽知必重得罪勇猛直前而不顧也夫執事前日所爲與今日眾口所疵孰難孰易不待辧而眀者烏有一人之身昔能爲其難而今不能爲其易乎使執事當時此志少屈則丰爵要階可以力辦乃棄不取寧投山林與樵童牧豎聚首爲偶而不悔則豈區區外物所能累耶此吉所以知其必不然者此也然終不免於投杼則以告之者眾耳昔子路喜聞過周子以不聞過爲不幸是言也計必執事所樂聞也萬一有之便當及時警覺痛斷根株勿令滋蔓使終始一節增重當世不爲淸論所疵吉之願也

上李閣老小啟

近蒙投示梧州府重修廟學記議論平正意味淵永隠然有西京渾厚之風不可以近世文字目之但具刺奉請之時生給由在途同僚倉卒考究弗精以致事多失實今訪諸故老稽訂郡誌兩學舊在東南門外自宋南渡後迄今無所遷攺但舊制各設一廟中隔山川壇韓公徙壇他所並廟爲一而以縣學附於廟西耳今曰韓公遷之則創置沿革失其實矣廟樂始於韓公歲久崩毀近日修補特完延樂師呂應禎教諸生肄習如式祭器範銅爲之始於勝國定泰間教授吳熙我朝成化中前守吳中陳稢亦皆鼓鑄補其不足而大備於今日則皆鄧公之功也今以廟樂祭器皆今日募工所爲則禮樂制度失其實矣此等文字勒諸金石傳諸天下後世似此之類𨿽皆小疵然所損非小自其知者觀之則將掩口捧腹以爲不根之談自不知者觀之則將踵訛襲謬以滋無窮之惑況以虛溢之美納諸其躬君子所不容掩前人之善據爲已有後學所不忍使韓公有知必將曰我未嘗遷學何故厚誣我也前人所制廟樂祭器歲月識名具在今悉隠而弗彰有識其謂我何白璧微瑕將有竊議而不得聞者可畏也哉乞將原稿略更數字擲示登鐫不勝幸甚

燕思堂記

景東府治後舊有廨捨歲久圮毀予至稍加修葺伐惡艸輦墳壤易墻壁之頹敗者數堵及榱桷之朽腐者數根又於牖北增卓一楹以爲退休之所深六尺有奇其廣倍之前後設扉以便啟閉前扉恆辟不扄堂室之別出入踰一限耳晨夜啟處於堂居多故特名其堂曰燕思實兼乎室也客有問於予曰何所取義而名之乎則應之曰取嘉賓式燕又思之義客笑曰子誤矣是詩燕饗通用之樂故有是言燕𨿽輕於食饗亦主人犒賓之禮貧者不克爲也子敝衣垢膩一飽不營甑釡殆生魚塵𨿽有嘉賓何以能燕思則語助之辭尢爲無謂盍易諸曰業已有定不願易已先儒所謂姑借其辭以眀已意未必皆取本文之義也曰子之意安在亦可得而聞其說與曰子以病予者其所知也而有不可病者則不可得而知焉予始隸於庠次歌鹿鳴以升乎學拘拘執弟子禮逐流軰作舉子文字執一經以求合於時占一藝而不根乎道心生厭射戀戀不能捨去有年矣旣而濫玷甲科備官郎署以爲棄勞卽逸之期也而宵衣子半凍筆夘初精力疲於簿書智慧屈於應接殆有甚於前日者焉今吾吏於玆土旣數月矣槪而言之浹旬政務申旦可畢余無汲汲焉者則漁經獵史以爲資懷瑾握瑜以爲適布短■﹝木扇﹞開洞牕側細風侶幽月好山峙其前流水響其後澤蘭甘菊列蒔庭內而白丁俗子罔側一足於其間焚香靜坐雅意有餘自謂悠然若遺脫世故然者而俯仰之間不知天壤之髙深歲時之疾速其它固有不足言矣曰是則燕安燕樂之義烏在其爲思乎曰凡物莫不有因而成何可以不思也布帛因乎桑麻烹飪因乎水火人莫不知而利有大於此者顧不知焉弗思耳吾之不饑不凍優遊暇豫以處於此是誰使之然耶而可不思乎且富者憂乎六府之不充貴者憂乎五玊之未備人之情也今室無廩庾之儲官非蒲榖之瑞怡然自得不以爲慮亦必有其說矣又可不思而益加猛省求其所未盡乎古人云思則得之又云思則善心生安樂之餘所懼者弗思而忘善此吾之所以用心不可一日忘也汝知之乎客謝曰某所不及長揖而去識諸壁以自警

居敬樓記

予始幼沖未有知時歲一易師𨿽所業者句讀之斷續禮文之疏節然間有善爲教者必知起敬若我兄賀者其一焉兄之爲教審言笑靳許可𨿽祁寒盛暑巾屨儼然訓釋經旨能繼以淺近之說令人易曉童子之師蓋不多見者也距今幾浹兩紀而予歌鹿鳴宴聞喜歷官食祿居其半焉玆以言事忤旨謫官滇南便謁桑梓則兄之居榱題柱礎一新矣前軒構樓數楹旁作兩翼丹漆黝堊儉侈適中一日挾予登焉坐而言曰某無優於徳而思敬者徳之權輿竊有志焉名是樓曰居敬子其何以教之予避席從容言曰敬之爲義古今格言眞的詳盡殆無餘蘊夫復何言𨿽然嘗聞之矣臼季使過冀見冀缺耨其妻饁之敬相待如賓遂辟之爲下軍大夫成肅公受脤於社不敬劉康公曰吾聞之民受天地之中以生所謂命也今成子惰棄其命矣其不反乎未幾果不免由是言之則是敬者非獨狂迷懿哲之分亦貴賤壽夭之所系也夫饁艸澤之需而茍簡之地缺敬之使其戴冕以爲容執圭以爲禮烏有敗以取禍者乎夫脤俎豆之儀而神明之賜成子怠焉則其平日傲倨淺陋不能操存執守以凝其徳者亦自不言可知矣臼季卽微以知著劉子因事而諭心故其所以賢之病之者不失尺寸如此夫擯介之間易勉而簾帷之內善忘故體用相須幽顯一致之義鮮矣則夫有欲而思爲善有惡而思去惡亦其情也子興寢是樓日思冀缺成子之所以成敗得喪果何道以致之則其所以爲敬將有不能自已者由是進於直內修身之義不亦其庶幾乎兄首頷曰善遂書爲之記

平樂府重修儒學記

君禦其臣授之職而必専者所以法天臣承君命舉其職而不敢廢者所以事天天之於物照曜則有日月鼓蕩則有風雷沾濡摧折則有雪霜雨露其用専矣君天下者樹置百官或爲腹心耳目之寄或典禮樂政刑教養工虞之務𨿽內外崇卑相臨相綴而各有攸司無兼攝者法乎天也茍委質爲臣承君之命乃曠其職而不修徒以祿位權寵爲奉悅吾身之具嗚呼理則傎矣如事天何我朝大小諸制多斟酌近古約而成之獨學校一事加詳焉故天下郡邑必設學與俱𨿽窮髮之地皆歷歷按圖可考於稽漢唐宋俱無之蓋駸駸乎比隆成周之制矣平樂府學故在城外東隅距南闉約一里許舊於文廟之後築堂及齋重沓宻促歲久傾圮甚至春秋釋奠爼豆之間周旋無地而諸生自逺至者咸僦捨以居窄陋弗稱甚矣弘治辛酉二月太守謝君有容來官顧瞻嗟嘆謀亟更之越明年壬戌緡力粗具議徙堂近北以拓廟規卜之惟右食乃伐麓爲基輦石爲臺堂及門齋通百五十二楹不數月告成又明年癸亥撤堂廟諸故屋並其地攺爲廟位亦不數月殿及門廡告成通百三十二楹於是左廟右堂皆抱陽負陰翼然並持而宏深壯麗度越前規其外識以綽楔繚以周垣而庖湢庾寢次第葺之其用心孔勤而用力孔勞矣是年七月聖賢像設幾成訓導楊敞帥諸生序立庭下拜請記之予惟朝廷設官𨿽各専一職而守令之職視他官爲詳故其力分而怠心貳而舒者皆是也求其知以化民成俗爲急務而不以簿書期會刑名錢糓先焉者寡矣有容柅車之初首以興建學校爲已任固知爲政先後緩急之序非世之浮沈流俗捨重趨輕者可同日語也然亦不過舉其職以事其天爾若夫系籍其間爲師爲弟子者獨無所事乎師之職在乎正已以率人弟子之職在乎眀體以適用然今之爲師者不過操鉛槧朝夕詔之曰諸生勵爾課業振爾勲名無予負焉耳爲弟子者沿習雕虫小技亦不過耽玩辭華鉤章棘句以求協於主司而已嗚呼朝廷設學養士之義夫豈端使然哉茍於正已率人明體適用之道知爲已職求以盡之於俗儒之所以爲教末士之所以爲學者知其非職赧然有不屑爲焉則能以太守之心爲心上體朝廷設學養士之意而彼此所以交事其天者固無多憾耳安知他日不有豪傑之材自玆而出流聲實於國家博其所事者乎然夷考其歸則有容今日旣作泮宮其權輿也好事者殆必相傳以爲故事而予忝紀歲月勒石備徵拳拳以事天之道相朂者捨是亦奚望哉是役經營相度皆有容主之而董役集事則敞力居多有容名湖廣東海陽人進士起家歷知廣西太平府事無何攺知平樂善政孔多此其首務焉爾

龍井山登髙記﹝山在景東府﹞

郡治之西有山焉其形崒然其色蔚然嘉花懿艸次第榮瘁而喬木特少無所蔽芾雲气有無可以占晴雨予始見而異之意可一登病其過髙恐難遂也旣而同事數軰以古有重九登髙故事久廢不舉今幸際升平主賓具在踵而行之此其時矣厥明約會廟堧策馬以進路險窄多榛莽樵采所不道非雅有山水之癖者不願也及造其巓不下百折平衍寛博可數丈許前期樹柱設苫以爲庇覆至則席地而坐翹足而觀世慮客懷無足遣者殆見崇巒獻秀萬竅效鳴而山谷有以奏其能亂水潨流汀沙宛曲白蘋紅蓼點綴成文而川澤有以奏其能垣墉金堅屋瓦鱗次雞犬達於四境貨貝集於通衢而城市有以奏其能銍刈旣畢遺秉滯穗寡婦是利而原野有以奏其能芳馨襲人陰影布地鳴鳥往來不絕而林薄有以奏其能若夫微風旋生陰霾解剝運陰陽於萬古變气候於斯須則天之所以爲能𨿽不可得而測度然其於穆不已之命亦不逺於此而得之也一眺望之間有得於仰觀俯察者若是其悉樂有加於此乎日旣西則施施而行緣數峯涉淸澗憑髙閣憩小庵徙步易態觸目換形皆絕景也致政衛使徐公嘆曰微今日幾枉此生時公年七十有七乃有此嘆他可知矣夫陽數七爲少九爲老故易卦陽爻皆用九而不用七是日月旣九日復九誠可嘉也而登髙之說何居豈以地勢髙亢爲陽下濕爲陰故以是日擇其地以處與然吾聞之道有君子有小人君子爲陽小人爲陰以其時處其地不思善其道則亦何所取義而計其能事也愧仰觀俯察多矣豈靈於萬物而備三才之義乎此吾黨之所當勉也若其觴酒豆肉博局樗蒲此儔人之所能而吾黨一朝之所不廢者耳豈以是爲得策而可常哉故略之也同人者十有三人而太守陶公千兵楊侯則其主焉諸公俱賦詩予又述其意以自勵兼以朂諸同逰者

逰龍泉寺記﹝寺在景東府﹞

予始來官卽聞龍泉之勝居閱月拉其徒將往逰之值雨不果後八月丁亥俗謂中秋節者是已及千兵楊林國子生郭淸徐謹周崧門生陶棨李端逰焉崇阿廣檐丹碧璀璨歷階而升周旋四顧飄飄乎若羽人禦風以行而莫知其所止也恍恍乎如與大塊謀而無一物可以芥蔕乎其胸中也其僧數輩蠢然以居織裘剝粟生老病死與眾不異益知其終不能出乎世外而浮屠之說蓋亦重誣我也磬折以入止前人所建湛然亭而讀其文微有所感隨卽遣去於是濯罍滌角攢布殽蓛縱談髙闊滂如無人旣而絲竹間作以奕以令不知日入而月生也乃徙席露庭引滿相酢四山蒼蒼幽泉泱泱仰視空宇澄瑩如拭酒酣賦詩聲滿天地以爲莫究其極也頃之有聲自逺而至怒如裂帛旣斷復續怪而問之左右對曰此角聲田守者所吹也則愀然斂衽以思玆耳目所及猶備狗鼠況僻逺乎伊誰之責而逸遊乃爾莫之懲也於是促騎以歸細云漸興月明亦少損矣嗚呼始以陰雨不克往乃克乘玆佳節以往亦不免有感而歸此特一事屈伸消息固有定數如此

居業錄要語序

敬齋先生隠居吾邑之梅溪少從松江郡守於君世衡受春秋爲舉子業知無所得而稍厭之及聞聘君吳康齋先生講義理之學於崇仁裏第慨然徙步往從之逰於是盡棄舊學一以求道爲心歸築室於梅溪山中事親講學之外一意謝絕人事而人亦無能知者會親死哀毀踰節喪塟之儀悉依仿古典不茍卜兆爲鄕裏鵰兒所阨不得已而訟之則墨其衰以入公門時喪禮久廢獨先生毅然行之識者知其爲特立獨行之士而不識者咸非笑之然縉紳間知有先生實自玆始而先生年蓋三十餘矣先生之學以窮理盡性至命爲期謂非身心內外一主於敬則亦無所依據以爲之地故特以敬名齋夷考其可知者𨿽在屋漏之中夫婦相對如賓甚至一楎椸筐篋之微亦區別精嚴沒齒不相淆亂應接賓客深衣巾屨終日儼然而性度寛和談論亹亹人亦往往樂從之逰先生以堯舜之道不外乎孝弟孔子之道不外乎忠恕而世之逰情髙逺者非也故其爲道必始於卑近以漸造乎髙逺循循有序而方興未艾之勢實不容已焉𨿽其不幸老死林泉無以考其本末兼備之明驗然於斯理體認親切一反求諸身心以得之吾邑自曹無妄先生已後僅見斯人而巳眞可謂儒者之髙蹈今世之逸民而先生無求於世世亦不知有求於先生惜哉先生名居仁字叔心姓胡氏家世業農至先生益窘然鶉衣簞食每有超然自得之趣一切權利紛華舉不足以動其心至於老佛之說尢所不取皆搜剔根蠧而深辟之先生五經皆通尢邃於春秋自孟子歿後獨推尊二程朱子以爲得其正傳他不得與也先生卒於成化甲辰距今垂浹二紀其門人南京秋官員外郎余君子積手錄遺書二帙寄余其一卽居業錄乃先生平日讀書事事之暇有得於心筆之以備遺忘者也往年假讀於其長子崇修未嘗不廢書嘆惜且語之曰此淸廟之瑟不諧俚耳宜寶蔵之以俟知者後崇修亦死其書不可復見今始得之早晚披閱頗擇其近而易知者如幹條循舊捲牘而漫錄之遂無詮次名曰居業錄要語文諸方梓與薛文淸公讀書錄要語並傳庶知踽踽吾道者尙未孤也夫先生之道眞可垂諸竹帛以增一代道徳之光而使湮沒艸澤之間冺冺無聞於後伊誰之過與此予所爲懼而深兾是書之傳播蓋亦出於不獲已也嗚呼將有讀其書而恨不與之同時耶抑俟揚子云復作而後有好之者耶然則是書之出亦斯道污隆之蓍蔡也夫謹序其端以俟

重刋先儒學範序

先儒學範一編始刻於陜西提學憲副婁公克讓之手旣而淮安太守徐君用和復取刻之字凡四千六百有奇而聖賢喫緊教人爲學之道略備矣昔朱夫子題小學書以爲古之小學幸存未冺者讀者直以古今異宜而莫之行嗚呼豈惟小學是固經訓之通患也然以三代所尙及夫子告顏子爲邦之道觀之則𨿽六經所載恐儀文度數之間庸有不可盡行於後世者夷考是編所述則事事痛切於學者身心日用之實徹頭徹尾烏有一讀一句宜於古不宜於今而齟齬難行者耶茍安簡便厭勤勞亦或以是借口其自棄亦甚矣往日散見他書簡帙浩繁莫領其要猶可說也今旣會萃成帙得之者蓋亦幸矣茍不知講明遵守責之於身如朱子所云而槪以魚兔荃蹄目之則豈直有宋諸儒之罪人抑亦克讓公輩之罪人也庚戌之秋吉與順徳令吳君獻臣同事比載而西一日發獻臣笥中得閱所藏是編因逐節玩味黙捫諸已有愧多矣嗚呼敢不朂諸獻臣懼嶺南爲師爲弟子者卒未多見將少加序次而復刻焉謂吉不可不序其端謹拜手書此以自勵且奉以爲有志於斯道者勸獻臣名廷舉廣右蒼梧人以丁未進士出知順徳其所刻者有文公小學家禮儀節及是編云

立齋遺文序

物必有本而後觀其妙用之流行人必有本而後卜其言議風聲之必傳於世大而天地之運化日月列星之照曜川嶽之峙流微而昆虫艸木之旉瘁嗚喑不失其節者以一陰一陽爲其樞紐也六經之言皆古聖賢道徳仁義彪炳之微故能與天地相爲悠久自餘百家之說𨿽或不能與經俱永然必有本而後可傳未有能傳於後而無其本者古今一道也弘治已酉吉旣蒙恩量移肇慶亡友西川鄒智汝愚適操石城軍幕謫檄至廣邂逅一見遂爲莫逆之交無何汝愚死矣予哭諸寢門之外三日不絕時蒼梧進士吳君獻臣方尹順徳收其遺稿得奏議及諸雜體文若干篇古今詩若干首萃爲一帙名曰立齋遺文懼且湮沒亟壽諸梓以傳其所以爲汝愚地者固亦勤且博矣今光祿寺少卿劍江楊君震見而善之騰書獻臣以序見屬吉亦自念素善汝愚而又惜其蚤世義不敢辭先是成化丁未今上龍飛諒陰之始適有星變智以翰林庶吉士伏闕上書力陳是皆大臣不職閹宦弄權所致勸上修徳用賢以消又變言甚切直於是中外權姦怨入骨髓陰嗾臺官檢劾煆煉成獄竟以竄死天下聞而哀之曩予讀其封事未嘗不三復流涕竊有天下奇才之嘆今忽忽十年以外俯仰悲嗟遂成陳迹使他日國史野史特筆大書得其言而不得其所以言伊誰之過與汝愚其心正其理眀其气勁惟其心正故內無禍福之念外無顧瞻觀望之私知有吾君而不知有權幸知有宗社生靈大計而不知有其身家惟其理明而气勁故陳說是非利害歷歷如指諸掌而又毅然奮發如決河堤以灌梁宋之墟如操嚴刃以搏猛虎無敢嬰其鋒者或又謂其才識亞於賈誼而規模次第過之其忠欵幾於屈原而無怨誹悲唫之態其志節類乎陳亮而不事豪俠又能根據義理以爲之宗亦可謂知汝愚也已嗚呼汝愚必傳於世者此也然其所以爲此而能永其傳者固有本矣未知汝愚者用是觀之固可得其彷佛而欲求汝愚於語言文字之外者區區謭說安知非其實錄耶要知人臣以王道爲心生靈爲念自有宋諸儒沒後如吾汝愚者蓋不多見使天假之以年其所造詣固未可量安知非斯世斯民之福而汝愚不幸死矣嗚呼惜哉汝愚蜀之合州人立齋乃其別號又號秋囦卒年才二十有六而楊吳二公皆同年榜最相厚善者云

送曽東之司訓麻陽序

國朝官人之法士眀一經出身者得循例銓注成化丙午詔貢天下士集京師與選者次第官之時雲南所貢凡幾人而景東曽君東之與焉丁未秋給符分教湖北麻陽東之嘆曰久客上京親飬廢缺懼抵官於法不得丏請何以爲心乃謀間道歸省居越月將行舊諸同逰陳儒輩數人合辭請以言贈予惟東之旣以明經舉六經皆先聖格言其所得者必多矣復奚言哉𨿽然吾聞之三代盛時六籍未備其爲教也専以禮樂而必使人覘其簡牘以知其說反諸身心以求其本參諸器數以逹其用所以養其中和之性而成其道徳之風者可謂備矣逮夫論選之際則又獨稽其行以爲去取誦記辭說無與焉故當時士皆賢行官無惡徳可與共成久大之業者以教之賓之得其道也周公作制以後始兼授詩書而其所以教而賓之者固與禮樂無異豈若後世専以誦記爲富辭說爲工而視本根若疣贅漠然不相干涉乎秦毀諸籍漢興始設明經科唐宋因而不攺似矣然與孝亷賢良茂才詩賦博學宏詞諸科並設譬諸匠氏知以梗梓爲材不能無惑於樗散故𨿽有宋眞儒輩作卒爲邪說所擠不獲柄用正以所業異術所登異途國是莫定眩於聽斷故也孝廉𨿽得古者取人以行之意然外經士以求之是窮經之士不根於徳而優於徳者未必知經術矣不戾於古與我朝悉罷諸科専以明經取士最爲近古故士非堯舜之道周孔之言及諸儒羽翼六經之說則𨿽不讀其書不論其世非所病也視前代兼錄百家眾氏以淆奪其心力者其専與否固有間矣士生斯世號稱明經不能窮理正身以待世用徒剽竊章句分裂訓辭以規利幸其疏鹵可羞不已甚與東之知此則其所以爲教必可觀也書以貽之

送張太璧司訓古田序

凡有國者必建學校陶養人材將以登其俊民而黜其不率訓典者也揆古若今或統於大司徒或典於大宗伯必作之居以専其啟處樹之法以一其趨向設之師以司其訓迪願治之君必由玆道以成其功所謂禮義之宗風化之原也故治之興替系乎人材人之賢否本乎師道予嘗怪古之論師道者或専以解惑一端爲說夫人有惑因而解之者師之一事耳茍以師道爲止於此恐有未盡仁義之精華學問之淵懿容止之愼靜議論之眞的君子見之思滌其徳小人見之思革其姦其止解惑而已乎世變不古師焉匪師以博物洽聞爲賢而不核其實以賦詩屬文爲工而不正其歸甚則假簮組之榮競刀錐之利使士气不振日就萎薾適爲敗倫傷化之資則又歸咎曰彼不願學末如之何嗚呼其亦不仁甚矣火之燥煬金之堅確不言而人諭者有其實也善爲師者非有符璽之徵而人信之非有鐘鼓之音而人樂之亦有道者服其心耳彼以不肖之軀爲人標凖人其信之樂之乎不信不樂奚其式焉於是自各以其意向爲學若捨規以爲圓棄繩以取直間有合者蓋亦幸焉而已其於師乎何有師道之難如此其所闗系矧又甚重授之職者可不愼擇其人而受其職者可不思所以無愧其實與成化二十一年春銓部以學校缺員上聞簡命天下所貢士而官之於是大璧張君得分教福州之古田焉大璧吾余名士業詩經數舉失利其於師道蓋亦稔聞其說矣舉而措之教諸古田必將大有可觀者姑以吾言卜之也

梧江別意詩序

古樂之不宜於今猶古禮之不行於今古法之不用於今也古之爲禮本乎敬恭而儀文度數殷縟浩繁非竟日不能成事後世習俗卑污人趨茍簡其能行乎古者議事以制示禁於民而行之以欽卹後世以法爲治専務刻深其能用乎樂之不復亦猶是也然魏文侯好鄭衛之音齊宣王好世俗之樂蓋自東周之後業已然矣俗好諛則短不佞俗好妍則嫉不容舉世溺於蕩淫哀怨之風而衝澹和平之音其不競也宜哉然作樂本乎性情制之禮義豈蕩淫哀怨之風耶固古樂也性情禮義古今一也而古樂之可復者夫復何疑我太祖髙皇帝受天明命奄有萬國乃作郊廟雅樂以協神人和上下𨿽損益咸英韶濩以爲一代之制作然復古之明驗也柰流傳旣久郡國文廟之奏寖失其傳歲時崇歆𨿽有軒懸之設不過應文備數而已議者惜之金陵呂應禎氏舊得奉常之傳乃挾之以逰閩廣江湘間而諸郡之樂始有可觀者焉是年春稅駕於梧俾諸生楊璽輩從而肄之旣越月告成聲協宮商舞應容節觀者瞿然稱善然則使斯人者知我皇祖制作之盛以溯三代之遺音應禎之功其可少耶應禎將行與之逰者咸屬文賦詩以贈而予爲序之

嘉遁軒序

遁非君子之本心也隠而不見黙而不言內巖穴而外廟堂親耒耨而棄軒冕澤靡究於當時名無聞於後代於此而甘心焉假不失爲有道之士亦莊周所稱務光善捲之徒遺脫世故逍遙物外恝然不以天下爲心者之所爲耳豈堯舜孔孟大中至正一視同仁之道哉今夫天之生人不無知愚賢不肖之異而賢知之士乃愚不肖者所倚以爲安而賴以有覺者也使皆以退避爲髙隠黙爲善則其岌岌焉者孰從而安之冺冺焉者孰從而覺之乃相率而爲大亂之道一過一不及其間不能以寸庸何愈乎故曰遁非君子之本心者此也然有時不容不遁則亦不能必於不遁矣故易天下有山其卦爲遁以陰長於下陽消於上乃小人漸盛君子退避之象能無遁乎然其能也非剛健中正無以審其可遁之幾而決其勇遁之策故諸爻獨於九五曰嘉遁取其剛健中正見幾而作不爲小人所稽與也或謂小人亦人耳君子與之共事感之以忠義之言示之以端懿之行涵煦之以仁讓禮樂之風未必不可化而爲善且是卦二陰四陽小人尙寡君子尙眾而事勢尙有可爲九五革去不顧不已過與是不然可與爲善非小人矣此卦所指陰柔小人必陰險反復逢迎嫵媚絕無爲善之資者故君子有退而已茍與共事必至掣肘持正不阿則斥爲驕傲深計逺慮則詆爲迂闊遵守憲章則目爲流俗惇尙廉靜則名爲矯激否則如丁謂之於寇凖秦檜之於趙鼎其始折節下之旣而得志痛加竄斥惟恐其不旦夕以死嗚呼是果可與共事乎蓋是卦陰𨿽寡方長於下陽𨿽眾方消於上其勢不容不遁茍遲疑不決以爲猶可隠忍而未去他日噬臍悔必無及此九五之遁所以爲嘉而非三四系好之可同也安寧鄭士貞少遊州序以气節自雄不能俯仰成化四年兼總雲貴學政童公賓其賢能士貞握省符將行喟然嘆曰人生貴適意耳安能僕僕爲一級之計役吾心乎於是謝絕人事不復出以一觴一詠自娯名其所居之軒曰嘉遁閒寓景東請序於予予知士貞可與言者故悉其說以畀之然士貞本非遁乎其位蓋亦軒中一談助耳

荷池燕逰序

時有貨一帽直五百金者故假此序微諷之

景陽北距城十里有周氏荷池南距城三里有楊氏荷池時六月花盛開乃以是月辛未逰北池已卯逰南池是歲丁未二月予聞伯父和庵先生之喪不久又聞侄寅之喪持服抱戚數月簡出至是始從諸君以逰無絲竹粉黛之娛維楫緡竿之適充然若有所得假捐是遊可易珍珙誓不願也今夫天下瓌奇古特不尋常多有之物恆聚於有力之家而殘山剩水艸木之姿衝澹之趣妙出天然可以樂乎其心者則多爲幽雅之士所有焉夫有力之家求無不得欲無不遂豈山水艸木衝澹之趣獨不可以力購耶席其髙貲心志蠱惑崇尙侈靡則其日日而見之者如囓柹屑斬然無味漠乎其不相入矣幽雅之士亦豈以瓌奇古持不尋常多有之物爲不貴哉其心曰非巨直不足以得之也非介福不足以享之也太羮玄酒味至薄也黃鍾大呂聲至希也天發乎酰雞道存乎瓦甓無往不可樂也況水花健秀競美君子吾得而對之猶假他物以爲快乎噫古人有言玩物喪志則有力之家所聚是已目擊道存則幽雅之士所有是已設有珍珙果可以易是遊乎哉

滕母壽詩序

甚哉天人之際難言也唐子西苦諸說齟齬不協乃歷詆之而獨申其喙以爲禍福在天善惡在人二者不相爲謀是則三才越有二道豈其然與信如其說則堯舜不帝湯文不王桀紂不滅嬴項不敗而天地或幾乎息矣豈其然與天者理而已矣作善降祥作不善降殃者理也間有善者不禍而殃惡者不災而慶亦理也何則古今世變若是其無疆也含靈之類𨿽隸首復生殆不能以握算檢括吾持類應之說必其萬世脗協不爽毫絲豈理也哉今夫水其性則寒而有溫湯其徳則潤而有沃焦其功則載而有弱流多故也故物多則不齊貌多則不類而獨於善惡殃慶之少僣者惑焉亦過矣吾嘗賦政全齊所至柅車弭節問士之賢者禮於其廬今地官主政滕君危言乃其一焉往者逆豎専權盡取累朝約束紛更之滔天之惡擢髮難數而其折挫縉紳輒如山摧海倒屓贔莫支中朝逹官行役在外者皆過其門而不敢入於室家裏閭視同障塞父子兄弟睨若路人而風俗敗惡至是極矣危言掖人以呂柟榜進士拜今官念母垂白在東迎養京邸昕昏滫瀡心憚逺役會有迎合建議選賢代理逋欠者乃握內符董儲吳會而重虞禁防懼逺就養臥不安枕者三閱月焉幸彼逆節旣萌天子赫然震怒曽未崇朝遽爲虀粉乃詔百司庶政悉遵舊章以行於是四方萬國鰲抃嵩呼若蹈更生之域行役在外者得以室家相慶父子兄弟相見無嫌如病聾瞽偶值神醫一旦驟覩天日之光聆語音之美有不自慶其再世耶於時危言行且竣事歸朝重告其友人同官段君子辛曰我母行年七十秋仲下弦之旣乃其懸帨辰也今𨿽踰期尙願收拾羣玊播諸弦歌激越侑觴以爲母壽某之願也子辛曰諾乃爲徧謁諸大夫矢詩若干而授簡於吉俾序之予於二君亦以俅忝年榜竊號通家不敢辭焉夫重所聞而忽所見者眾情也不以見聞爲重輕而必槪諸理者君子也如以目擊近事明之向之所謂滔天之惡者今果安在耶所謂賢人君子過而禮於其廬者今不食其福耶以危言材識行檢引而伸之則異日母子武髙級榮大封固有雲興水湧不假輕度之理謂天人不相爲謀者信無取焉而職思其故惟理爲無對耶

送王秀才序

士莫先於親師取友不親師則義理蔑聞而疑惑莫解不取友則聞見有限而過失弗知如是而欲成其徳業猶棄埏埴以陶而曰吾將成器利用也其克有濟乎蒙士張生翀周生邦年並英妙志擇師友會鴈門王生弁隨侍乃翁倅郡於蒙翀邦一見異之竊相語曰王生器識不凡眞可友也而弁亦莫逆於心乃相與爲友居無何予友新安汪君從仁以監察禦史出按陜西甘肅諸州坐糾中貴人不法落職經歷蒙化衛事旣下車三子首師事之時憲宗皇帝登遐今皇帝嗣位詔自成化十一年已後朝臣匪坐贓私左遷者並進階一級而從仁得先攺知東莞縣事以去予尙畱郡適核邊餉有事於蒙三子日侍館下考問業益每進愈恭一日翀邦乘間請曰弁將就舉太原歸期告迫生輩欲畱不可賦詩爲別而蒙士工爲詩者咸賡之願先生一言序其首焉予旣識弁復重翀邦請乃欣然操筆爲之夫以三子爲友同師從仁則所師所友得其人矣然吾所謂師友豈詵詵孺兒利人穿鑿之見浮靡之論可釣榮名而弋髙爵云乎哉將以求道而辧惑博其所未知規其所未善爲吾徳業之資焉三子櫽括而思之其所師而友之者果惇於此歟抑否歟茍惇乎此則𨿽盡其所長猶有沒齒鑽研不能得者其得以居固不憂其心無所用而克勤弗怠則爵祿之來將有不可得而辭矣弁爲人謙恭樂易求學甚力他日必有成者而吾懼其未知古人親師取友之說以爲漁獵聲利之資則誤矣故有以告之亦所以爲翀邦告也

榮壽圖詩序

事有非智力所能與者必天與君所爲也天者命所從出而君以造命爲事命有固然智力何與焉彼榮辱壽夭命也而賞罰勸懲之典死生修短之期不懸於君與天與夫天髙不可企險不可升而君亦尊嚴若神出入警蹕相臣而下非陛戟不得延見則其命於我者亦惟修身以俟之髙資祕計其能及乎然天之所以爲天君之所以爲君其命物固有道矣善則壽不善則夭天之道也善則榮不善則辱君之道也茍失此柄有智力者得以潛易其所爲則不能命物反命於物而君焉不君天道亦豈端使然與我朝列聖繼作以道命物與天爲一觀於靜齋王先生爲益信焉先生天性孝友甘貧力學宣廟時詔舉賢良方正有司以先生應詔拜句容簿無何以父喪去位服闋攺壽陽簿復以母喪去位於是杜門不復出一室蕭然裕如也昔漢毛義爲親捧檄甚喜及親歿力辭徵辟不就先生用心與義無異義不失爲漢佳士先生不爲當代一善人乎善人固天之所佑而君天下者之所不棄也成化癸夘先生以子佐良弼公貴封大行司副寵錫褒命是歲先生年蓋八十而良弼公適與憲廟欽賜楚王禦祭禮儀得便道歸省時弟佑以入粟補官傑亦以譯字拜合門謁者八月四日乃先生誕辰徵賢合婣邇遐畢集酒酣有客執爵揚言曰請爲先生壽爰曁諸郎並膺寵澤照耀邦閭其榮矣乎先生之齒幾閱甲子五百其壽矣乎壽命於天榮命於君非積善何以基之凡爲先生子若孫者可不知所承乎先生稱善良弼公以下皆再拜頓首曰謹奉教旣而命工繪爲是圖用表一時盛事且詔末胤母忘祝規而作詩系於左方者凡若干人後數年良弼公轉僉雲南憲事俾吉序其顚簡吉倅隸郡義勿敢辭夫天與君其命物亦有常矣人猶倦於爲善者憚其逺也用是觀之何逺之有而或未用其心者亦當少愧則是圖也豈直可爲先生子孫勸耶先生河南汝州人名本字逹道靜齊其別號云

褒孝錄序

易咸之九四曰憧憧往來朋從爾思夫咸以感爲義而四爲心象特與諸爻不倫宜所感孔博乃其量也今曰朋從爾思則匪其朋弗從而所及尙亦有限豈吾心固然之量乎蓋天地間感應自然之機固不容已而所以爲之者公無私也今夫萬物生亦眾矣而榮瘁開落各以其時若執契劵以較同異不爽毫髮以一气黙運所感無私故也天人一理如憧憧焉其能及逺乎楚雄太守邵公汝學湖南湘陰人少孤事母甚孝母歿廬墓三年感召靈異旣而鄕人列其行迹尢章章者數事牘告所司以聞事下大宗伯廉得其實請加旌表以勸臣子制曰可於是兩都士夫競爲詩文轉相傳誦以作美談而公亦擢第躋顯途矣嗚呼人患爲善不力耳懼無聞乎公知共爲子職余蓋無容心也而上自天子下逮鄕人莫不賢之甚至羽毛非族亦多異應其去朋從爾思逺甚則公之所以爲感者可知而聞其風有不興者其諸果由空桑而出也與公彚次詔旨始末及羣公所爲傳序詩歌裒成是錄用以私其子孫郡寅江夏陳君大用輩見而說之請壽諸梓而徵序於予故迹公之所以能感人者以與觀者朂焉若其家世年勞政聲徳望卓卓在人耳目且諸公言之詳矣愚何容喙

新刋晦庵詩略序

晦庵朱夫子感興諸詩其自序有云皆切於日用之實故言亦近而易知愚竊受讀而思焉其一章二章言天道陰陽之妙三章四章言人心得失之微五章至七章斥僣僞尊正統諸史之斷例也八章原此心善惡之幾而不可不飬其善九章明此心動靜之別而不可不主乎靜十章至十四章反復乎誠敬操存之說以終八章九章之意十五十六章辟異端也十七至十九章論古今教養之異欲人先事乎小學以收其放心養其徳性而必以敬爲之地焉末章則言天道聖徳不在言語末務而學者不可不求諸心其示人之意切矣首尾千數百言細大不遺精粗畢具開合有漸變化無窮要其歸無非使人操存省察不失其心以漸造乎髙明之域而巳所謂切於日用之實者此也其可忽諸他州刻本流布甚廣而自滇已南獨未多見予始來官遇談詩者或與語及蓋有未諳其爲何物者耳噫自求口食而不知稻粱之味其欠缺不旣多乎篋中偶有都憲海虞吳公所抄先生五言古詩一帙而特列是詩顚末事事之暇竊與錄出欲俾傳寫以式郡士會衛使李君廷威購得良梓數尺且請鋟刻以永其傳予亦意傳寫有限不若刻本之徧博也故忻然從之又於其內謹擇他詩近而易知似其自序感興所言者若干首附錄於左並登繡焉嗚呼聖賢之詩與尋常騷墨之士得其一格足以博淺夫之鑑賞者不同姑以是編言之蓋兼蘇李之體制陶孟之風調韋栁之音節而其理趣則直與風雅正聲相爲表裏非漢晉而下詞人所及生乎其後不根於此而有能詩聲者我不敢知也尙以眾體篇什浩繁弗克逺致以公郡士爲憾然求其切於日用之實則感興諸作𨿽眾體莫先焉學者於此沈吟涵泳有得於心則日用緩急先後之序與夫聖賢不得已而有言者必知其說則眾體𨿽或不能徧觀悉覽恐亦非所汲汲者矣況附錄諸篇亦足見其𨿽因一事而發無非發於性情止禮義之大槪而或者欲以一藝成名固亦無俟他求有以得其尺度矣僭不自量謬引其首以記鋟椊之由如此

讀書錄要語序

河東薛文淸公讀書錄及續錄舊嘗購而讀之竊見先生察理之宻造道之深與夫立言之精切的確未嘗不掩卷深嗟戚戚然以不得一及其門爲恨旣而廢書奔走四方事與心違蓋已十忘八九尢切病之至是復得是編於成都少府蒼梧吳君獻臣乃錯舉錄內若干條萃爲一帙名曰要語獻臣自跋以爲取其可以攻已之病而錄之然則其間有可攻吉之病與夫人人之病者皆未之及考其續錄格言𨿽有可攻獻臣之病者所遺亦多矣姑卽是帙觀之多累數十言少止一二句髙不淪於空虛卑不溺於形器無非切於學者身心日用之實然則其書𨿽約讀者固不得而少之況可攻獻臣之病豈眞不可攻乎吉與人人之病而人性果相逺耶粵自孔孟旣歿道喪無傳千有餘年至宋程朱諸儒輩作眞見允蹈毫分秒析而後斯道燦然復明於世自時厥後咸謂理學大明茍志於道無難矣愚竊以爲不然三代而後義理之學固莫盛於宋而末學異學之盛亦無踰於宋者姑舉一二言之如六一東坡之文元城了翁之禪皆可娯悅性情使人終身慕而不厭者也市多綺縠則布帛不售庖有粱肉則粳稃不炊然則士生宋後孜孜義理之學者宜亦不多見矣故後世聞而知之篤信不變者在元有許魯齋在國朝有先生二人而已夫以上下二百餘年僅見一二乃謂茍志於道無難者豈其然與今先生格言具在學者由此以求程朱之旨趣上溯孔孟之精微正猶泛舟長江因風舉帆直趨於海烏有不至之理而往往沈溺他途𨿽有豪傑之材不能自拔其亦弗思甚矣夫末學非道猶不失爲君子多能之資若夫元城了翁諸賢豈後學所敢輕議徒以禪氏宗旨終不得與於斯而近世名儒有負天下重望者卽而叩之不過竊其遺緒以自珍祕至老且死莫覺其非其如先生何哉然則從事末學異學者舉非先生之徒而尢爲矛盾可斥者其惟異學也夫吉旣得之手自抄錄以授我憲長太原武君源潔君本先生鄕人徧歷內外二臺貞操雅望終始無玷蓋聞先生之風而興起焉者方病二錄爲嶺南缺典及得是帙深許獻臣用心之勤俾吉序之吉亦自念景仰先生有年矣安可力辭自取疎外乃敢忘其愚僭少加彚次釐爲上中下三卷序而歸之

送夏方伯時雍進表赴京詩序

人臣事君之道其要有三或入而位乎朝著或出而列於藩方夙夜孜孜乃心王室聞有善政則悱然色喜一覩闕遺靜念深思寢食俱廢或從容諷議黙弛潛張而渾然無迹曰愛君懷瑾握瑜堅固莫奪匪躬蹇蹇夷險以之曰猶未也古人恥其君不如堯舜予何獨不然伊尹元聖邈矣莫追鄭公豈欺我哉曰敬君歲事來庭駿奔萬國玄纁圭璧照耀穹窿於時有嚴百辟鳴玉璆然罄折就位擁袍端笏拜舞中度班聲殷雷弗載於僞曰尊君三者備而臣之偉節張矣曰忠然夷考三代已上則愛敬之誠纎微曲折靡不曲盡而尊君之體顧猶疎緩秦漢而下所以尊其君者益嚴益宻而愛敬之實肩乎三代名臣者可多見耶古之人祝其君之壽者堯時有華封人周宣時有召穆公齊桓時有麥丘邑人皆出於平居邂逅而不在其降誕之辰父母劬勞之日也李唐中葉縱侈無度玄宗始攺誕辰爲天長節令天下宴集休假三日敷天拜祝殆昉是乎後世踵而行之猶多作輟至勝國時遂著爲令我朝因之歲時奔走天下諸侯舳艫相銜綿亙千里肩摩轂擊如期畢集無敢後先以各效其區區祝願之私者百數十餘年無攺也於戲休哉今上聖誕在無射月之廿四日前期浙江藩屛諸重臣謀循故事修賀典而方伯闗右夏公實挾冊以行歷稽古訓備載君臣之義者無如春秋觀其書公觀魚於棠書衛州吁不書公子而僖伯石碏愛敬之風隠然書法之外者至今猶可想也首止之盟惟王世子殊會踐土之盟特書天王狩於河陽而尊君之義固尢章章其間微詞奧義蓋多類此而公以春秋弋取制科髙第則其經術居然可徵故揚歷中外二十餘年權衡尺度操得其要而風度峻整人不敢幹以私殆本乎經術以推行其道與他日入都崇階與議大政亦惟是道推而行之則操縱予奪不假聲色使天下之人陰受其賜而不知乃公責也若其偶因一事以行固非舉動大節所闗而或因事以納忠則公經術所存無往不以其道者亦可見矣瀕行寅寀諸賢咸爲詩道別命吉謬施覆繡之鞶

慈闈榮省詩序

不於其道而役於物者眾人也故事快於心則喜不快於心則戚通暢寵艷則榮咈郁挫折則恥而人人輒窺其淺深矣於其道而不役於物者君子也故人之所榮我或恥之人所不滎我或安之而一喜一戚亦必諧於俗者鮮矣非哲人旁燭能知之乎孔子作春秋蓋以是道示人故桓公得宋郜鼎納於太廟厥心以爲榮矣則特書成宋亂以譏之不登其所非滎也成公會晉侯於沙隨拒而弗見厥心以爲恥矣則特書不見公以直之不諱其所不必恥也降觀漢晉諸賢知此道者毛義其不知者溫嶠與夫義以祿仕爲榮嶠以功業爲榮嶠似愈於義矣然義之捧檄而喜者徒以母在榮其所可榮也嶠欲渡江不卹母命絕裾而行使翊戴典午旋復舊京猶將泚然悵悵以歸而況間闗江表扶顚救敗之不暇曽是以爲榮乎其在今日若我年友莆陽彭君原嶽乃知春秋之道榮其所可榮不榮其所不足榮焉君始以南京地官員外郎出僉臬憲奉勑統攝廣右諸郡學政而母夫人垂白在堂不見且六年矣喜獲歸省以爲榮一時士大夫與君善者因各矢詩榮之積成巨帙題曰慈闈榮省詩冊而夏官主事潘君孔修序其首矣逮玆蒞事忽忽復且六年報績入覲而母夫人星然垂帔如昨復喜歸省乃出是冊示吉執爵言曰往自金陵歸省孔修諸君爲我榮之其言具在今又自是歸省子將何以榮我吉旣得之■然肅君持冊而退翌日復於君曰國家設學徧天下而専蒞其事者僅十有四人是謂淸階自非文儒醞藉言行兼徽者不入其選而君與焉則始陟是秩人固榮其來矣自予承乏用鉞於玆閭閻弦誦之聲綿接徼外而士知向方者滋熾其機固有在矣君乃幡然而起報政於朝佩衿傔從鷺振鴻漸環擁後先則今稱是績人亦榮其去矣君皆闊略視之曽不能以一發而始終所榮者將母之外了無異念此黃鍾不協俚耳玄酒不渥朶頥殆非淺丈夫之所知也予何言然君行矣敢貢一言爲祝舜大聖人孟子稱之不過曰終身慕父母而巳自季世薄夫倡爲忠孝難全之說識者固以爲詬病也使廟堂嘉君之績徙官中朝日覲天子之耿光其尙以疇昔之所喜者爲心與其業秉是榮至四至三終弗替與其勿以憂國忘家爲解與則論友於古斥嶠隘義作舜徒號稱當時有道之士者匪君伊誰吉𨿽菲甚他日尙能執筆從諸文士爲君榮之不敢辭也君再拜曰謹受教用識左方以俟

釋鐸南歸詩序

鐸以釋言識還職也歸以南言敍入閩也古之人臣有爲股肱耳目心膂者爲舟楫霖雨曲蘗鹽梅者爲左右手爲魚水爲長城爲元龜爲北斗爲鏡爲寶者皆命於君也獨吾夫子之爲木鐸則命於天其說昉於儀封人相見之一言夫教而振鐸猶鑄而鼔韝天鼔萬物而聖人之道垂教無窮天與聖人同功異用𨿽曰聖人以天爲韝可也然則作韝爲天作鐸爲聖後之人輒擬於鐸無嫌抑又有說與譬諸蹄涔坳淖夫誰非水至於瀦而爲洞庭彭蠡沛而爲江河滀而爲海亦惟水耳烏得尃目海水而鄙蹄涔坳淖之屬爲非水耶吾夫子者萬世之鐸也今爲國子師教冑子無愧者天下之鐸也若典一邦一郡一邑之教而無愧則亦一邦一郡一邑之鐸耳脫曰鐸吾夫子專焉嗚乎敢其諸談水者知有海而不知有他非惑與三山陳君惟欽始策召薦剡中辛丑乙科分教紹興臨川二庠越九年操勲入覲擢典吾余教事今年秋秩滿例得轉階爲郎喟然嘆曰吾年七十安能皓首爲郎力請休致歸閩門生桂秀姜珙輩及邑中士夫相厚善者咸賦詩爲別彚成巨帙題曰釋鐸南歸詩卷而屬序於予予惟水不皆海然必止則鑑形流則潤下可濯可湘而又力勝乎物乃眞水耳師之靡聖亦必道化可以淑人博核可以待問風采可以厲俗聲稱可以垂後假不自鐸而人鐸之焉攸避計非出此𨿽日據髙座擁巍冠吁延多子而博造之吾未見其鐸也予未深知陳君然觀諸友諸生所以播諸篇什者有美無刺有思無斁意其或出於斯乎僣書諸首以俟知者考焉

武緣李氏族譜後序

按牒武緣之李居五鳯村者傳說自象州徙來十世之外世次莫詳焉自景會公至今仁和學諭白甫凡九世始有是乘蓋先世知非其人不敢輕後世知重其事不敢廢皆是也予歷官廣右十有六年在郡則訪諸邑之賢在藩臬則訪諸郡之賢白甫往來予懷久矣今謫兩浙監適當白甫典教在邑早晚過從相得甚歡而白甫端重不茍詭隨予益賢之白甫名璧始以進士乙科署教蘭溪時業已譜其世次本末可知者諸邑名儒大司成章公序其首簡而虛其左牘以俟至是屬諸子焉夫邦君諸侯思守其國卿士師尹思守其家古今一道也然國而非史則建革離合莫之紀本支疏戚莫之明理亂安危莫之格否臧邪正莫之分而國非其國矣家無譜乘往往源流未逺而不諳其祖考之名情服未盡而不識其宗人之面終身爲善而卒與艸木同腐朽終身爲不善而卒與泡影同澌滅維家之則豈固然哉予見世之好事者於文於繪於詩於琴於奕以至攝生烹飪之冝卉木蒔植之法意見所及輙與譜之而獨於其家乘缺焉每竊謂其不知類巳然則今之維家有則而不可不謂知類者不在白甫輩耶夫譜乘之設西京而上𨿽有無不可知然觀國語史記諸書所載上古帝王世次甚詳及禮家所記大小宗法系之以姓而弗別綴之以食而弗殊則皆譜乘之權輿也晉宋而下諸臣之家競以門閥相髙而其君亦且爲之區分等級著爲典訓則當時蓋以譜乘爲重猶有古人宗法遺意而近世則並是亦爲稀闊事焉予往歲之官山東便謁桑梓念及乎斯深病舊譜疏野無觀爰集諸宗有識者博加搜訪竟不得其詳實而止白甫之請所以感發予心者殆無涯津也於戲今人曰姑徐徐者率古人之所汲汲而徧交當世之士欲求超然逺覽惟古是程者捨白甫吾誰與歸

佛學論

或問傳稱宋侍講呂公原明從髙僧宗本修顒輩逰盡究其道然後知佛之道與吾聖人合信乎予應之曰不然佛之道與吾聖人之道一正一邪一眞一僞一是一非猶燻蕕冰炭之相反不可得而合焉此原明所以爲原明𨿽亦與二程諸公逰終不能入堯舜之道也曰敢問其所以相反如此何也曰聖人之道以理義爲宗佛氏之道以空寂爲主惟其以理義爲宗故流行於身心動靜之間昭著於父子君臣之際充周乎萬事萬物之表無非是理一以貫之而已及其至也與天地相參而無問焉惟其以空寂爲主故畔棄其君親絕滅其種類滅割其體膚以求所謂空者而守之推其極也與禽獸同歸而後已焉此其相反之大槪也曰佛氏所謂直指人心見性成佛言性言心似與聖人之道亦有合焉者曰韓子有言彼所謂道道其所道非吾所謂道也彼所謂徳徳其所徳非吾所謂徳也則其心性之說蓋亦自指其井底一方之見而言耳與吾聖人全體大用之道烏可同年語哉且吾之所謂心者合虛靈知覺之郛廓大本逹道之領袖而言性則人心所具之理天命之本然也非格物致知不能知其說非成巳成物不能盡其量佛氏一切掃除以事空寂乃欲謬爲大言以欺人曰指心見性有是理乎然其爲道主於堅拒其外固守其中此心不爲事物所累久而虛明則死生禍福或能前知遂自以爲有見蓋未免指其形而下者以爲形而上者豈眞有所見哉使其眞有所見則於仁義之道亦必略知其大要何忍畔棄其君親毅然不返如此曰佛氏固無所見然其道以固守其中爲主不亦近於敬以直內之說乎曰敬以直內者涵養天理之本然有廣大寛平之意無偏狹固滯之病應事之體也固守其中者収斂知覺而不用有偏狹固滯之病無廣大寛平之意絕物之方也此正其似是而非易以惑人者可不深察而痛逺之乎曰原明溺於佛學如此然其習靜之功𨿽驚恐顚沛未嘗少動甞過山陽渡橋橋壞輿人墜水公安坐輿中神色自若此其恐懼不萌於心所養不旣深乎曰是則固守其中者有以尸之所以爲佛學也臨深登危當謹於始俾勿汔濟濡其尾可也不幸驟丁其變軀命隕越之可憂僕隸顚隮之可憫烏得無懼有所養者特不至於亂耳此而不懼則七情乃無用之物臨喪可以不哀臨樂可以不樂凡百應接心如死灰稿木寂然無事豈人之所冝爲乎曰然則大學言心有所恐懼則不得其正何也曰有所云者以其不當有而有之爲言耳若其可怒而怒可懼而懼乃天理當然之則心之所以得其正也茍當怒不怒當懼不懼是亦不得其正與不當有而有之者何以異程子所謂昔之惑人也乘其迷暗今之入人也因其髙明其亦有爲而發與曰然則原明可謂盡佛之道者矣曰原明得佛之精而棄其粗者也使兼精粗而盡之則鳥言卉服之徒一律耳何足論焉曰原明忠孝之徳正直之風無愧古人其得於佛者似不可少曰此其得於父兄師友燻陶漸染之力非得於佛也使佛有足道可以淑人則其罪亦差薄而好之者未爲甚失烏得以是議原明哉

豫讓論

致堂管見稱豫讓報讎趙襄子乃無所爲而爲之可謂義士其說是巳惜讓於國士之道猶有可議者焉所貴乎國士者以道事君俾立於無過之地上也不幸而有過則諫諫而不聴則去次也不然能以身爲國家輕重夷險一節死生以之如宋孔父仇牧之所爲者又其次也智伯以國士遇讓亦可謂知人而能下士者矣是豈不可與有言耶一旦無故求地於三晉韓魏割地以畀之乃啖以利而驕其志非其本心襄子拒而不與所執亦必有辭未可圖也夫以是非言之立國有疆無故求割人之地者非也求而不與遂稱兵以戕其國都危其宗社尢不可也以利害言之挾其所以啖我者以攻執辭拒敵之人彼陰與合從墮其計中必矣斯二者獨不可言與言而不聴則去之可也茍不忍去以身殉國智氏死則死之亡則亡之亦可也讓誠國士計不聞其出此何與獨於國亡君死之後區區以圖殺襄子爲事萬一事濟亦何益於國家成敗之算而況不濟耶且捐軀以報其主於旣滅之後孰與竭節以活其國於未亡之前乎君人者患不能知人與下士耳智氏能之忽焉沈其宗而不血食則賢者無益於人國信矣烏得專罪其不君耶故讓於報讎之義可謂盡矣而國士之稱恐亦不能無愧焉不然豈其報讎於旣諌而去之之後史失其傳耶否則國疵二子之不若也讓之賢疑不止諸此

齊居四箴﹝並序﹞

余於郡齋以南右一室爲燕寢之所或終日不接一客不應一事則偃仰其間以至夕爾嗚呼人之一心其存亡出入之機微顯安危之本恆因有用無用以爲消長而巳故孔子譏飽食終日無所用心曽博奕者之不如也聖人爲人之意深切如此然心之無用者固不可名爲有用而不察其所以爲用之實者亦不可彼管商申韓儀秦楊墨佛老之徒各奮其能各敷其說以成其名豈其心無所用與蓋事不師乎聖賢道不由於中正則其所以爲用者不免邪滛偏辟流蕩空無之失故其所爲𨿽有一二小節可觀要而言之終必至於害倫理傷教化又不止無所用心者之足以自賊其躬而巳焉予爲此懼乃於事事之暇竊取聖賢所以教人爲已修身之實設爲四箴寘諸座右以自警焉先之以愼獨者以隱微幽獨之中人所易忽於此不謹則余無足觀故操存省察不可少有一息間斷必使本原澄澈念慮精純而俯仰動靜之間可以質諸神明而無愧焉謹獨而不窮理則昏昧罔覺何以究乎義理精微之極聖經賢傳熟讀精思必欲會其歸而後已此窮理之要也窮理而不攺過則因循苟且何以造乎髙大光明之域規矩凖繩較度親切必欲循其則而後巳此攺過之徵也三者旣備不以仁爲歸宿之地譬諸行者之不求至其家射者之不求中其鵠𨿽有敝車竭鏃之勞復何益哉故其心必以是爲標的而其所以求之之方則亦不過卽是三者而力爲之謹終惟始不厭不棄𨿽未見其推行之迹澤物之功庶幾志之所至气必至焉而仁之爲道殆亦不甚逺矣苟棄此不務遊情於髙逺幽深之境以爲必如是而後仁則其日用之間無所持循據守以爲用力之地流而爲獘將有不可勝言者果聖賢教人求仁之道乎此四者予齋居竊有志焉者也懼其心之無用必欲其有用者此也懼其心𨿽有用或至於差失必欲趨於中正不至於差失者亦此也

愼獨箴

心曰天君性曰天命有顯有微有動有靜一念苟逸君失其職終日惺惺命乃流行奧突之內帷簿之陰勿謂何傷有赫其臨帷簿之陰奧突之內有赫其臨毋爾或怠

窮理箴

知崇效天禮卑法地匪崇第卑斯賊乎義斷簡殘編微辭奧旨欲得於心須靜專耳賢哉先哲辧析兩門致知格物博洽多聞所入旣殊所造斯異士希賢兮毋苟誦記

攺過箴

不知不可旣眇旣跛不可而知猶吝攺爲聖哲同歸昏狂是究毫釐之差千里之謬言發乎心行由內作違道拂經伊誰之責辧之於早力去勿疑顏氏之子實維我師

求仁箴

其體寂兮渾渾無迹其用神兮萬物同春人爲三才良以爾故蟊賊內訌誕爲爾蠧仗此威靈驅彼蟊賊居厥廣居宅厥安宅顧玆能事曷克庶幾幹幹匪懈以固乃基

省齋銘

人生兩間气均理敵作聖作狂厥道奚廸聖由克念非省何其罔念則狂不省之爲麒麟犬羊泰華培塿邈矣不侔惟省與否省乎省乎適道之輿嗚呼吾人敢不省諸義理孔微綱常甚重不省則昏體用兼瘲言出諸口行作於躬不省則妄樞機曷崇繩巳有律以省爲室應物不差以省爲家民懷其徳以省爲宅神罔怨恫以省爲宮根於存養行於敬義是究是圖本末具備遊目孔庭參乎大賢從事於斯不敢忽焉愚意三省亦凡例耳豈其外此不復有以士當希賢勿謂不任事曽之事心曽之心何有何無孰失孰得從容涵泳力求必革曽不遐只孔可企只嗚呼省哉勿棄惰只

祭陳白沙文

惟斯道之渾渾兮亙萬古而長存作天地之楨幹兮固兼統乎化元抱渾侖而爲生兮匪斯人其孰可言秉靈睿以獨照兮乃飄飄乎絕塵而奔卓伊姚於隆古兮仰象尼之獨尊嗟神霄之九萬兮見孤鳯之翔騫逮鄒輿而脫其輹兮世彛處乎覆盆目不睹乎兩曜兮徒置喙於多門競榮腴於華葉兮業巳喪其本根何有宋之多賢兮爲吾道而招魂沛伊閩之浩浩兮浚昆侖之大源遭妖氛而涸絕兮聖人作而再見奔渾臺海河東各有其人兮功業炳耀乎乾坤若蹈巢許之髙躅兮越有康齋之可論公實親炙其門兮始幾廢乎眠餐旣宅心於超曠兮痛自撤其樊垣希神工之大巧兮斧鑿冺其無痕憎俗儒之固滯兮枉徒獘乎憂煩謂直截徑捷可造至域兮猶駕車而理轅此心神化妙不可測兮固存存在所必惇超然離乎言說兮鄙百氏之瀾翻惟黙會於神域兮庶一靜制乎百喧發列光於沈幾兮邁气岸於黝賁我始拜公於京闕兮茫然風影之莫捫繼楫江門而陟玉臺兮樹樂事之旟旛豈襲風韻於堯夫兮噓冷灰而重溫惡鼻祖之遄邁兮仍克肖而有孫畢竟異其門途兮各附托於眞原擺陳蹤而脫落兮羗引臂而無援維眾妙之囷庾兮與天巧而爲屯傍炎海而獨立兮薄雲夢之可吞騎列星而直上兮叩天地之重閽逖陳詞而跽弔兮酌暮潮以爲樽嗚呼哀哉尙饗

東臺賦﹝並序﹞

古者諸侯建時臺於國內所以望氛祲察災祥時觀遊節勞逸也楚雄舊未有臺弘治戊申太守長沙邵公汝學始築於府治東偏法古制也旣成考之吉適與會故喜而爲之賦其詞曰

帝登極而攺元振威靈於四海泛九鼎而不埃免蒸黎於凍餒竄凶徒於四裔更政柄於元愷合臣工而一心欽乃司而不怠𨿽蠻夷與羌貊咸視易而聴攺矧內郡之得賢祇六徳而亮采冝有邦其康乂變鮒轍爲鯨匯稽侯度於往昔應築臺而眺望慨前日之未遑當引躬而自譲彼云物之妖祥與歳年之上下不先事而登察俾我民其安仗亦爰契於我龜乃鳩工而募匠切山谷於空洞泛巨柟於髙浪基鞏固而不揺制軒敞而靡障跨修楣之偃蹇屹列楹之骯髒施欄檻以旁圍辟戶牗而相向薄丹黝以爲飾捐眾彩之冗長厥惟六月工告訖功於是振鳴玉系逰驄躡層階淩太空相與嬉逰乎其上焉於時風微日暄眾態煥爛山川表裏呀呷續斷縈帶漭瀁通切霄漢禽魚上下可罾可彈丰艸茂樹布列茵幔固斯臺之達觀也彼其闤闠若領袖郊坰若裾衱雞犬相聞煙火相接檐榱隴畆比次妥帖耔者浚者鍛者斵者販者粥者扈者養者紛錯旁午態度參涉揮汗益流舉袂隱堞分途析徑各有攸業故田毛庭碩井飲渫冽珎卉異植磊磈嶻■﹝山上臬下﹞權度審而輦負並廐圍充而釡鬵潔烽火煙消暴客迹滅不爲西南一名區乎嗟夫肥魚之淵网罟必疎眾獸之野弦鏃必敝則威楚之民得以自鞠自利優逰以生死者固有由矣而端處益初利用大作其情益有不容巳者此郡民所以不怨而臺之所以成也若夫升髙以望逺念稼穡之艱難憫煢嫠之凋瘁則作臺者亦豈直爲登臨候望計哉酒闌薄暮聞有擊節歌者曰田有粟兮裏有桑匪東臺兮奚所望嗚呼東臺兮惠我無疆俯而聴之煙水巖壑莫辧其處

登樓賦

知景東府事陶君作樓甚壯麗余竊傷之爲賦此

粵有樓兮江幹勢逺翔兮淸寒侈丹黟兮煥熳欲絜之兮無端跨曲楣兮辛夷洞雕欞兮木蘭參兩翼兮丕宻繚周垣兮孔安聊隔江兮延佇覺心緒兮茫漫何眾巧兮畢集匪奚斯兮卽般傍睨兮伏獸仰視兮飛翰錦繒爛兮春野金石奏兮夜湍瑤楨兮偃蹇玉峯兮■﹝山贊﹞岏爭變化兮雲气疊虧盈兮月團固冝望海天而舒嘯窮造化以流觀若其組縠貂璫赤芾蔥珩姱姬嬋媛翠被珠纓文貍赤豹馨鼎膩鐺繁音激越緩舞經營意𨿽平原信陵得志當時窮極奉養而不顧者殆不能過夫貴賤異等苦樂同情古今之通義也馬在野而廐空魚依渚而淵靜物理可推計也升髙以鑑逺處顯以察幽目力之所易也方其歷階邐陟擠牖凝眺秋毫莫遁膚寸畢照環四境於邇遐羅百眾於先後休祥殃慶呼吸可召豈假權力於人事濟與否非已所能必哉彼遺黎聵聵奚翅犬雞曰東而東曰西而西匪澤斯究生途革迷■﹝備﹐代亻﹞跚蹩躠輾轉溝溪人心茍活寧莫慘淒嗟夫自秦罷侯置守而子民之責萃諸其躬使柄乃事宅乃居不節其物以體其心則其所富皆厲眾以獨娯也爲民父母豈其情與

槐葉三春賦

何靑陽之奄忽兮慨潛履乎初赤念眾芳之攺度兮列彩殞於深碧心悁悁而不快兮悼歡賞於疇昔廓深巷之窈窕兮聊弭節而容與歷傑屋之崢嶸兮曠流盼乎何許侈松檜之繁蒨兮薜荔介乎蘅芷主人降而導我兮延入一室萃怪石於中庭兮嘉卉傑出曰仗此以爲娯兮期盡歡乎今日信孤根之深固兮挺拔羣之奇麗眾葉競而凝滑兮貫琉璃於鮮翠終比宻而不亂兮悅纎巧之若綴依尺梢之短小兮寜假借乎形勢𨿽剡棘而不刺兮似喜鈍而疾鋭燦夭葩之皎皎兮有一而不二也﹝時止一花﹞炳祥曦而濯靈雨兮荷乾坤之爲賜也淡姱美而去幼妙兮懼彰譽乎俗客顧淸徳之內腴兮豈頑夫之能測絕纎埃之黕點兮類不瑕之佳琰抑無愧於幽獨兮喜聲價之収斂伊托根之得所兮亦奚擇乎夷險何龍麝之累薦兮襲冉冉之幽馥𨿽儔匹之稀少兮澤蘭映乎甘菊抗志節而匪卑兮胡隱約而潛伏我始見而未識兮庸黙會於心腹主人告我嘉名兮槐葉三春布瑤席而揮羽觸兮偕我令人擯毺而不禦兮席艸爲裀衣綷縩而有聲兮好風旋於左右堅所對而不移兮鎭相忘乎旦晝嗟陰陽之摩蕩兮一寒一暑亦曷測其機緘兮萬物斯覩爾何產於絕域兮罔卽中土前不書乎本艸兮後不入乎花譜飽瘴煙之腥穢兮厥心獨苦將天命之不違兮抑自便於靜處亂曰秉孤潔而獨笑兮似立異也眾方騁乎浮艷兮則胥忘也羗守一而無悔兮亦固有其義也

三壽賦﹝並序﹞

成化丙午冬十有二月雲南僉憲西川劉公有事鎭沅甲午次景東語吉曰二親年垂七十偕老在堂舊官刑曹蒙推恩封爲秋官郎及安人近辱太子太傅黔國公命工繪圖博集經傳所載壽意古迹二十四事爲贈好事者以爲美觀也其賦焉吉曰謹奉教退而思之公嚴君並躋無疆之算是圖亦垂不朽之具也詩曰三壽作朋不亦近似之乎作三壽賦

歲旣雲暮日之昃矣暝色蒼蒼亙南北矣予方脫冠解帶以遂向晦入宴之謀感萬物之興廢同水上之浮漚羨無何有之鄕思托鶴背而嬉逰乃歌曰彼美之人兮天一方紉蘭以爲佩兮裂芰爲裳後天不老兮凋三光客聞之折扄而入長揖而笑曰何異間者之言耶子嘗辟方家引年之說誦莊生齊物之篇謂有形必毀乃理數之必然天地且不能逃況勤勞百態以有生烏能假方術以延年棄此不顧又何羨焉時微月方生幽蛩切切乃指以詰客曰若知其爲命乎屈伸不如尺蠖結構不如蠨蛸物之至微者也然能擇地而棲因時而鳴去寒卽暖避險趨寧豈其心有所主而智有所明耶一气機所感爾故物以气感人以心感窮天地亙古今不能外也不察其機而執一言以爲則猶拙匠不度材長短徒取必於手中尺度豈理也哉客領而退予乃就寐則聞鶴唳九霄風披萬艸杳杳乎如歷淸都而登蓬島越有二人身膺天寵足躡靈籟翳鳯驂鸞儵旋忽邁饑飡玉屑渴飲沆瀣蜉蝣乎眾生頃刻乎百代以無爲爲郛廓以有象爲芥蔕其所操者金籖玉葉卿云縵逥香霞淪浹數稽三八年曆浩刼頃之廢書以歌曰采松花兮斸狶苓申旦以往兮薄莫不盈徒勞爾形兮鳥有乎長生其徒和之曰執龍虎兮攫烏兔其用孔神兮豈自然之故又歌曰出無兮入有憑太虛兮以爲扄牖手執兮丹靑笑彭咸兮不久歌畢大笑予遂驚覺乃一夢也

金山圖賦

爲衛使李廷威作

憶往昨之登進兮撰余轡而北徵攬吳山之秀色兮歷京口之堅城況樓舡而濟江兮萃三五之豪英度中流而擊楫兮憑浩歌以宣情聲壯烈而憤激兮軋金鐵之鏗鳴何岷川之東注兮越千里而奔砰沛綱紀乎南國兮勢趨海而益驚蹴髙浪於雲際兮類疾電之震轟嗟日月之■﹝欺﹞蕩兮恐隳突而損明舞天吳於望洋兮睒雄虺之駢睛若有峯其天琢兮絕橫流而兀撐奇標配乎砥碣兮職供奉於島瀛上有呦呦之鳴鹿兮下有掉尾之修鯨聳臺殿於中天兮列圜抱之瑤楨彼裂緇其幾何兮以事佛而爲名扼東吳之喉舌兮窟亡命之髠黥安得籍而壁之兮足遏賊艦之縱橫昔鳥珠之南侵兮提千萬之勝兵偉咸安之忠勇兮以孤軍而抗衡𨿽大功之不就兮敵幾踣而復生竊爲咸安畫計兮冝示弱而潛形伏精鋭於山北兮及瓜步之前汀俾偃旗而僕鼓兮似無備之空舲誘半渡而夾擊兮縱巨舸而憑陵彼腹背之受敵兮將進退而無馮期烏珠之成擒兮信王業之中興使咸安其再興兮或是策之見聴事有曠世而相感兮非中機會其焉徵慨玆行之旣久兮猶夢想而嗟稱偶披圖而展翫兮疑勝界之重輕踔風帆於近逺兮澹村落於窈冥石半浮而磈硊兮山參列而嶺嵤客何多而擾擾兮居何侈而繡楹卽風景而不異兮嘉匠史之經營按舊逰於咫尺兮心踴躍而靡寧聊寄懷於顚末兮借輝灼於丹靑

古城集卷四

●欽定四庫全書

古城集卷五

﹝明﹞張吉撰

○五言古

讀石齋先生送蘇內翰伯誠詩欲和不能別賦古體一章

爲贈滄江雨初歇霽我西歸艇醉把石翁詩長吟覺心醒起看西樵月光與秋空迥忽聽鸞鶴聲飛緣彩雲影望之不可見倚棹空引領

送都憲閔公赴任南京大司冦

廟堂經大猶邊政患專恣開府參重臣稽謀古三事緬惟貞憲度百責固攸萃冰炭一滿懷談笑成猜忌撩蛇遭毒螫往躅吁可惴我公來何遲徳量難窺覬呀然包眾荒滄海論深邃畢挾所弛張從容歸大義三年白羽扇妥帖當篋笥君王念蘇公邦禁更所寄錯落嶺海間口碑紛莫記作詩歌道傍庶徹觀風使

風泉閣

我愛項子居翚飛翔太虛淸飆激幽澗四聽皆笙竽娯人靡昕夕萬鏡喧中寂洞然見眞吾了了歸無極

遊寶蓮寺

宦情乖素抱人事困騷屑偶憶塵外蹤逍遙此弭節寒僧導迷徑日出煙霏滅眾窽罌缶繁羣峯劍鋩列狺狺竹間犬吠久聲欲絕端坐意有餘靜言心自悅髙朋講黃唐俗累袪蠓蠛沿林趁瀟爽傍日怡暄熱積水紛有禽喬松不知雪天淸羣動息野曠遊氛竭不蛻淖濯中何由驅蹇劣情眞悲舊想景定痛前轍輕舉逐云浮靚容輝井渫野芳寒更賒隨意堪采襭采之欲遺誰佳人在巖穴紅顏釣滄海風浪多潎洌冉冉薄暮年妍媸混區別臨風把蕭艾嘆息同銷歇

與王永錫廖敷錫同遊三洲巖

仙巖渺何許宛在碧岑間我來不憚逺鼓枻湘水灣亦有同舟客熒熒俱妙顏舎舟入巖際巖澑方潺潺探幽動野癖窺罅訝天慳云深隠白日薄寒侵蒯菅時見空洞表悠悠鸞鶴還安知峽山里吏隠非眞閒芳筵湛淸酤代舞秉長蕳蒼壁多往躅躋陵忘險艱更聞有仙客煉形依此山去來騎蒼鹿飄忽難追攀我欲見此客敢辭捐佩環再拜問至訣永超生死闗

舟中讀謝鳴治先生所作伊洛淵源續錄序文其間有曰自是以來猶有竊吾道之名以用於昏濁之世借儒者之言以蓋其佛老之眞嗚呼先生之言蓋有所指我知之矣然先生旣引而不發愚亦安敢明言聊布短章以誦其志

吾道作配者陰陽與柔剛勲華昔繼作四海蒙休光鴻猷垂萬世象尼獨彰彰孟軻氏旣沒欲濟嗟無航世儒味糟粕醉夢紛幾場墜緒竟莫尋千載空彷徨卓哉程夫子挺生伊洛傍遺經究終始鄒魯風再揚珍重紫陽翁肆力爲尢彊斯文舊正印截截歸大方柰何百歲下通途忽榛荒僞儒事粉飾周身襲逢章秉圭立朝廷那惜正風亡低心拜二氏正邪一秕穅謝丈上蔡流指摘中膏盲舟中偶披閱雅志薄雲翔欲仗鏌鎁銛爲君誅彼狂

新秋登飛來寺閣有懷祁致和

登登如來閣秋色淨如洗傾耳無餘聲幽泉鳴不已塵心笑刋落靜憩花樹底花開不在巓花落不在趾眞空本無迹兒女浪悲喜恰恰枝上鶯忽添三兩聲思君不可見望望海云生

蒙庵詩

周王自東遷龍虎爭啖噬萬國交鋒銛流血奔川逝皇天爲低昻四海看軒輊彊嬴下崤函駢首就烹殪是時智謀士舉策無遺祕投足重於山奮舌長如臂敗亡竟無救何貴稱材技掩卷忽長嗟揚湯難止沸士茍丁其間醫國抱宏志若復甘棄捐蒼生何所恃請焚諸方書拜領名庵意

遊勾漏洞﹝洞在北流相傅葛洪煉丹之處﹞

涓涓丘中澑寂寂巖下燒嵓扉敞今古參錯垂萬竅往稽諸洞天浮世豈同調安知紅塵裏搜抉得雄峭涉江褰我裳昨喜望都嶠奇觀復今日叢冗奮孤嘯曽聞稚川翁皓首慕虛玅乞令此煉丹遺生脫悲弔我攜兩將軍深討逐羣爝石骨冷難噓寒潭深不釣空餘舊牀底尙有碧砂料一醉不願余旋車逐殘照

會慶寺餞別吳獻臣赴順徳令

山房閴靜久荒艸過人頭我今持一尊送君東海遊東海未云逺君情何悠悠結交結知己气味貴相投丈夫較分量天地本同流羣兒弄騷墨開口笑伊周伊周亦何損末俗吁可憂昨得王戶曹﹝戶部主事王鴻儒獻臣數稱之﹞譽之不容休明當解纜去還憶此地不願言樹根本好向卑近求

葵庵詩

此葵公所植艶艷湧紅雲葵心知向日公心知奉君君恩無畔岸日色有朝昏若把葵心比公心深幾分

陽江館中

酒酣拂孤枕夜久風色定荒哉澒洞聲似撼坤輿勁初驚我幽夢敗壁看破鏡再聽轉淒涼愀然憂思並黃徒旣烹滅絕塞鉦鼓靜何地吹戰塵喧呼猶響應是時孟冬節木脫江流淨豈有殷其雷行空布春令得非洞庭樂音蕩煙濤瞑無乃上黨車轟輵千輛並我今困炎海何自入吾聽輾轉不可明朱欄聊起憑潮雞滿鄰壁一笑寒空瑩

陽春館中

寂寥古春州環堞依列岫森嚴類卓錐妥帖如伏獸厲气一滃渤亭午失淸晝猛漢掩袂過肥男堪一痩斂襟思往昨見說卽眉皺孰知漂流人山谷幾輻輳見我騎馬來奔波擁先後相公請下馬聽我陳哀疚厥茅𨿽可誅厥壤𨿽可耨其如氛祲多一疾輒無救老妻委溝壑灑血空滿袖跳出鬼門闗殘生幸脫漏哀哉胡不歸蹇兔避搜狩逆順多門途﹝東廣有逆差順差之別﹞誅求苦難售眾官樹聲譽割剝戒遲後試用此情推造心何太繆

新興館中

憶昨歲庚戌提兵頓玆境鐵馬嘶長空踏斷雲雷頂﹝云稠思雷俱新興山名﹞長鯨肆誅翦折首投烹鼎仗劍指東隅气吞滄海猛笙歌集丰屋野店無宵警臨流濯長纓笑逐遨嬉請空門力舂者天地誇同永捲旗入蒼煙幽討期一逞鵲驚藤子落鶴沒松煙迥修阪絕遺迹寂寞春云冷沈檀爇孤殿空遶百金鋌﹝鑄像也﹞卽今三載余飄忽須臾頃壯士悲戰袍殘僧戀燈影百年一驚電流俗浪驅騁白日照我庭長吟醉還醒泰山與蟬翼輕重忘差等

登梧州玉皇閣

雙川發何許源逺難尋度宛入郡城南並持歸大壑桂林與象郡西望遙參錯溟海環其東島夷兼附薄要衝扼兩廣機■﹝艸舌﹞旋掌握中丞建羽旗元帥張油幕劇賊累猖獗笑談成掎角眞分當寧憂豈直增鎖鑰兵家據形便國計專委托赫赫觀軍容淪胥喪河朔因循昧殷鑑何日當攺作非職敢抗言臨風憑髙閣

吳獻臣邀飲梧州冰井寺因遊呂仙祠

吳侯好事者飲我漫泉亭漫郎不復作泉水空泠泠汲引資潄滌塵心嗟頓惺心惺覺超詣漸與上禪並客飱金光艸千載遊靑冥遺蹤堪一訪披艸入云汀

行臺種竹詩答林見素子

此君美多儀蒼玉何錯落竦立天地間盤據有根腳軒皇俾厥祖聽鳳鳴阿閣後貢三邦來神禹親采度亦惟睿聖公文彩相照灼國士歌長風繁星動寥廓公䢐日已逺道降日已薄典午三四兒醟昏媚狂藥貞姿久污蔑蕩滌待公作溔溔湖水東淸陰散葵藿邦人困利涉恃此爲大笮蜿蜒蟠中臯舒捲恁寛綽感嘆二儀中融風載銷鑠盍作吹參差廣庭諧舜樂

桂林

古桂叢生處嚴城畫角秋嵐煙鑠膚骨仗劍倦登遊旱甚米價踴一飽愧易謀所忻冦盜寧稍見瘡痍瘳夜半宿僧閣露冷風颼颼攬衣起彷徨一水當檻流琮琤觸鳴玉靜聽聲轉幽憶昨隘世网江湖紛百憂孤吟對寥廓四顧更添愁有客聽我吟問我竹扉頭燕歌類慷慨楚聲多怨尢非燕亦非楚胡然今夕謳謝客掩扉臥烈鼾撼重樓天明起飯客別客下全州

望嶽

湘水澹寒波幽懷任孤艇迢迢望衡嶽堅坐移光景中天跨遙岑弭節諸曜騁薄海詟威靈全荊破聲影壯哉七十峯豈卽非仙境气侔鶉火烈功配炎曦炳圭璧走皇王乾坤一何永我行尙峯陰我志超絕頂云深石道險嘆息空引領

易庵詩

艱哉念大難翥空翽輕翰易易眞容易曳踵旋平地抑有易而難請舒眉睫觀亦復難而易渾河寸膠利難易固多門眾議久喧喧君今據其易諸難無足論惑我方在玆再拜叩靈龜一雨復一霽何以決我疑委心坐淸夜江月冷相隨對影忽兩忘茫然歌此詩

次韻桑民懌和晦庵先生讀道書

地幽人自罕境寂心轉虛移牀傍松影臥看黃老書一息噓吸間氤氳妙無餘孤云共來往豈復形迹拘穠纎多異患澹泊有眞娯縹緲空中鶴一舉當何如

瞢騰慊春睡恍惚夢滄洲裊裊吹玉笙安期羨門流十方藏粟粒千歲爲春秋厭見風埃裏談諧方謬悠

迢迢崆峒客侈袂飄寒涼寶气驗黃白玉英屑玄蒼出入馭鸞鶴俄頃周八方安知有奇占得朋湘水鄕

曾聞穉川翁辛苦了玄道逺遊熯飛龍端居歇芳艸允矣周三光後天長不老我欲問至訣孤琴候秋杪

金丹浴何處仙掌露淸淒一粒試雞犬便與丹霄期亭亭瑤臺月千古照妍姿得一靡銷毀了了不容思

衰周漆園吏去矣不復還放浪多寓言流落天地間妖姬惜玄鬢蕩子悲頺顏杯酒際埋地朗吟對雲山

讀王黃門所贈詩有感而作效子美贈蘇渙體

皎皎白面郎三年騎介馬磨刀厚石裂縱■﹝古﹞蒼徑赭猛虎忍孤豚前卻難卽舎疚心痛殘喘獨宿在霜野孤燭耀黃埃腥然一寒灺誓捐螻蟻軀奉答主恩者籌略畢敷舒變更賴陶冶飄飄金石聲偶墜轅門下一唱散鬼魅三軍悉樽斚卻怪髙將軍敢嗔文墨假

與原善話舊

天寒羣壑幽客散四壁靜躋攀肯堂余捕逐而翁影汨汨伊閩波沿流固知迥王明梗時福辛苦嘆修井土苴把余馨金珠猶厭秉可堪淚交墮不見論思永先生舊錐囊舉世看脫頴虓虎困耽耽三年惡聲屏古來設機穽天視髙自炳變故等凍炎其如我心整至今發如漆遐轂念方騁

弋陽贈鄭夢齡

二儀森萬有錯雜難比同窮通與得喪孰匪眞宰功達人會其理委志順鴻蒙我昨坐狂悖苦詞騰上穹幸寛鈇鍎威甘逐夷僰風察卒事驅追嚴程敢從容朝命知謂何禍恐不測中親朋斷蹤迹音貺亦罕通我公獨無畏朂我全始終別筵炳明燭髙談動簾櫳眾口陳利害哆然競西東公曰是有命心安貌怡融忽忽十三載蠻花看屢紅公當方面寄勲業何崇崇疾驅無後先獨復乖崖翁寵光耀川蜀金空亙長虹北風振霜葉槭槭墮我篷一系拜公畢撫心載忡忡念昔執別初那卜今再逢離合固前定多計詎爲工

敝帚篇

敝帚復敝帚形模眞老醜短如竫人軀髠如季孫首瓦礫笑摧殘髑髏嘲腐朽南箕舌尙在柰隔屈伸肘憶昨溪谷間丰茸迷左右嘉卉作芳鄰庭柯爲直友歲年徒冉冉寂寞甘自守主人偶甄收束縛聨八九提攜入門庭光彩射鐺臼張樂娛大賓椎牛祝黃耉匪予莫先發次第及登卣每闞曜靈升䢐寅方絕丑主人髮未櫛顧我己入手穉子亦何知含飴狎雞狗百責都未遑我柄必首授如論豁略功豈落他人後蕭條轉衰謝拋擲惟引咎況免畀焚流主恩猶黙受動靜固常理敢騰咨望口孤逸快新休眾勞悲舊垢日月我明燭雲霞我虛牖髙臥動百年頺然不知久古今一驚電鏗耳何必壽人棄天所憐身單道彌厚寄謝千金資吾於爾何有

開建館中俟客

天風振庭柯槭槭徹孤館公餘偶閒坐紅葉飄來滿茗飲意所便寒涼怯冰盌一杯堪自慰幽獨歡懷短遲爾共佳期靑袍休欵欵

度嶺

此峯界夷漢蜿蟺薄層空闗河旣隔絕風气迥難同纎絺賓大蠟寒澗飲長虹古來遭譴斥歷歷竄其中聖世肆陶冶瘴煙斂冥蒙逐客此量移恩私荷優容孤愚亦何幸轍迹許遙通結駟發中夕登軀淩太穹平看半規月黯澹生天東本候淸涼至返遭暄暖烘乾坤有常理人力詎爲工俯首省愆惡越雞號曉風

晚宿石螺灘

輕橈泛淸壑晚泊此溪曲倚棹試徘徊悠然忘拘束微煙藹林外慘淡見修竹寂寂深巷紆森森芳園簇樹杪花落多隨風點茅屋言翁勿輕掃畱我還來宿

閒居雜興

秋髙天气肅庭院遊氛少端坐面晴峯興超乾坤表素心愛幽僻久被朱墨擾偶此息煩緣忘言玩昏窈風來花影亂吏散人聲悄曖曖松下云油油煙際鳥物情各有適玆意誰能了

郡舎淸且幽閉門掩秋色芙蓉嬈可掇瓜瓞繁堪摘異物非所欽無求亦無獲焚香味道腴隠幾覘鼻白嘯罷山谷駭豪來天壤窄至理諒不違於心良有得如何市朝士衣馬誇榮澤

和王司諫見寄遊飛來寺用東坡韻

眾竅韻秋壑孤禪怡冷灣俄然下仙侶鶴背頳玉顏緱嶺吹笙者一去久未還安知不卽此引袂拂天闗冉冉香醞地浮浮雲繪山羾軀己物表髙唱百年間酰雞發吾覆業欲捐佩環伏枕憶孤峭撐空擁翠鬟

挹翠軒

朝來桃李花莫殞東流水艷色難久居金石無銷毀幽軒事髙臥對景忘悲喜涵泳千古心蕩揺空翠裏

曲阜謁孔廟

三才本參列人道鎭無虧克肖二儀者茫茫知爲誰帝業至勲華中天揚皎曦寂寞千載後空有髙名垂孤堅更無極卓彼象尼師俯仰均覆載試占諸乳兒乳猶在兒口渾渾亦何知所諭夫子聖天與地髙卑古今同一轍不假教詔爲逮自立門戶或操鑪與錘孰云不師孔克自樹良規我年涉衰邁稍復念兒時徒興望洋嘆柰此鬢成絲靜念熱衷腸拮據殆忘疲宦轍指東魯周遊洙泗涯升堂肅瞻拜懍懍無邪思願言保終始努力復奚疑聖軌固云逺躋攀方自玆

瞻嶽

舊稔岱宗名今躡岱宗巘浮空牣蒼翠巧笑神工淺並倨東龍躔萬古誰能遣天門與日觀登造卽仙選終日揚棧車何由巽芳蘚山云獨相識細傍我舒捲遙拜碧雲君許我自裁剪居爲我衾枕行爲我輿冕我願本易求仙凡那可辧

泰安州拜嶽

在天有北斗在地有岱宗主當造化窟生气亙春冬古今秩祀典鼎列三公饔云車走羣後檢玉競登封議禮猶引經聽者爲攺容矧玆一卷石偶號玉女峯豈有婀娜姿黙需非正供駿奔靡虛日衰疾亦輿笻傴僂擁道周宻云朝不濃破產貢金璞殺身備奴傭羣愚固難諭軒冕何憧憧下視宗神祠寂寥空萬松黃冠僅數輩擊鼓兼撞鐘虺蛇本陰類影響踰神龍當有壯士奮枝劍矢相從睠玆冷熱態念彼顚倒蹤習見旣積久誰復芥蔕胸我行已窈窕我拜已虔恭仰視不敢道戚戚哀魚喁引滿輒醉臥艸花藉纎穠

登巾子山作

聖孝侔天地勤劬懷母后母后旣以䢐推恩篤元舅窮陬事搜訪溫詔隕南斗恨彼狡獪兒令人眩多口墓門九頓首豈實汾陽後拜官擬殊勲寵賚無比偶古藏隳石獸變制照羣醜蔦蘿施椒房非道竟何有傍窺況姦細舉箭摧鷇■﹝鷇﹐孑代鳥﹞繆訴渠有孚安知不盈缶聖心懼猶未詔歷詢耆耉英英臺諫姿微服力奔走嗟我何爲者敢愛勤腓肘﨑嶇榛莽間一嘯旋馬首

慕萱詩爲侍禦陳秉衡題

兒有寸艸心揺蕩春風裏春風有時歇兒心悲不已君看湘水頭有魚不可鉤物情避哀怨無復問沈浮

空夫詩爲行人余希周作

齋居黜筐篋深炳元化先羣動紛蕩摩妙處故依然頑趺憎色相迷惑不可遷長揖謝空夫諸有勿輕捐夫言空乃有固我上乘禪火空炫明彩鑑空察媸妍陽侯抱一空今古納奔川達觀理斯得公執無太偏再拜答空夫授我酰雞篇枵腹臥松月萬壑皆竽弦

曲江謁張文獻公祠

玄穹覆仙李奕奕耀靈葩鸚鵡啄其根瓊芬猶載嘉潞車潛死士太淸隕妖蟇炎精散暘谷九有熙春霞懸揣浴日功如公能幾家寵光愧深墨直辭終國華薄暮移眾陰江湖空嘆嗟枯稊逐惡湍飄泊天之涯泉原一瞠目萬國風中花挺挺諫諍姿辛苦罕悠遐鄒人述孔業家法允無差三覿邦君旣一言終莫加此意固淵永沈思盱逺沙

遊風洞寺

驅車破蒼煙飛壑見此洞絕頂入淸寒凡軀斷登羾谺然敞今古靑壁色飛動一徑徹丹崖殘碑得捫弄淩虛有髙閣逺目聊一送秋色淡江天跳出幾云夢錯落解金魚鏗錚鳴鐵鳳慘淡一老僧無言守虛甕捧觴隨地主偶爾逐啽咔嶺南𨿽髙秋殘暑敵夏仲名區更幽賞絺綌堪一諷志適形乃忘眞能變炎凍安得登吾民於於免哀痛

雞牕績學圖爲李少參賦

公昔妙齡時逺心何迆演屏除聲利習沈浸諸經典聖軌載周旋天機泳深淺茅齋敞虛牖晝靜湘簾捲微風吹落花淩亂點蒼蘚四聽轉寂寞萬慮都消遣獨遺咿喔聲長短傍幽顯只今三十年驅轂吁蹇蹇披圖忽髙唱俯仰情已緬拂拭舊牕欞塵編聊自展

畫鳳爲成都貳守蒼梧吳獻臣題

求珠適合浦采玉趨於闐嶽瀆气所鍾精華無比肩我昨求駿馬浪遊鴈蕩堧千金散已盡鼓枻旋舊川舉錯迷向往休誇心力堅邇來握郡符容與蒼梧顚陳芳固仍在菶菶萋萋然對之憶威鳳三年廢飱眠九苞忽在眼嗟爾親逺傳爾饑念竹實爾渴思醴泉何當銜瑞圖飛墜玉樓前靈龜不出櫝已卜道平平

蒼梧十景次汪憲副韻

冰井寒泉

漫郎不可作遺迹此陳井敝甕棄道傍閟彼眞源冷番番水東老洗心心已醒一掬漑後夫泠然動深省﹝葉天官盛號水東井其再浚﹞

火山劍气

龍光萬丈餘畢竟歸良冶固知槖鑰功分寸不可假睒睒晦朔間望舒宜在野我心如可照何似垂鉤者﹝舊有守梧者公暇釣魚﹞

漾月淸亭

一鏡了秋毫孤亭聊共倚浮榮等泡沫浪漫流光裏素襪揚玉塵悠然踏淸泚風波渺難見澹澹安汝止

系龍孤洲

茫茫天壤間物物因維系聊以永今朝安得號神異神龍誰系之可系非龍類山鬼拜我前公言本髙致

西嶺嚴闗

羣醜怯窺覦險巘仗玆嶺防闗卓孤劍魅魎悉潛屏客舫載鐵衣江津苦猶梗安得置坦途寸寸皆佳境

北城新井

盜泉不可飲井渫敢辭逺一脈許剖分伐竹躬百本刲■﹝各刂﹞豈不勞潔污懼淆混酌以濯我纓匪圖餴一飯

呂亭仙迹

我從百粵來蒼梧訪陳迹豈復剝琢聲空餘舊枰石唐運垂三百髙風此仙客冉冉埃壒中何由一相識

桂渚虹橋

病涉日萬夫奔川莽牢落遙空亙修蝀眾目堅倚托忽墮水中央爲功一何博小狐今畢濟眞贗聊可略

石岡飛鶴

胎仙下天來息此云深處淸夜聞玉笙淩風更飛去我曾憑髙閣凝睇緱山樹被縞巢故枝年餘幾何歲

丙穴嘉魚

湘川餘幾波灩灩蕩文荇固非沔南派有穴曷名丙腴鮮噓浪花射鮒笑寒井酣歌亂宵雅蠟臘吁不冷

抑齋詩

猛士當用怯睿夫須守愚卑卑固難踰皎皎終易污物情多倚伏天道有盈虛達人會其理厭丰而喜臞聲華屏觀美神明希內腴韓彭赴葅醢千古一長吁君看齋中客平平躋坦途淸風來竹牖明月在蓬廬長歌發金石此樂復何如

謁桂林舜廟

荒哉帝舜祠逺薄虞山下峭石矗垣墉香風襲蘭麝姜侯攜我至八桂淸秋暇秋色傷客心往事轉驚訝有洞不聞韶南燻自臺榭是時蒼梧野荒僻堪夢怕崩殞固莫詳廟享配禋蠟人心本至公萬古泣遺化祖龍死沙丘冺冺如長夜豈徒血食廢恨不躬唾罵善惡久彌章有同日燒夏何哉三季主嗜酖忘啖炙再拜出廟門作詩聊慰藉

一葦軒詩

君本幽居士淸風揚海濵杪秋一開卷颯沓動吾人臨流嘆河廣揭厲竟誰親安得軒中物昏暾橫要津

與周梁石同訪鎭逺道士不遇因觀梁石所注悟眞篇有懷而作贈梁石

束帶拜先生郡齋芳樹底渴心慰疇昔婉孌增色喜玉貌澤且溫霜髯奮而理髙詞軋金石勁气參碣砥爲指煙水東微茫修竹裏煉形有仙客頗遂虛玄旨挾我往訪之淩晨涉中沚客從淸浪去云竇扃不啟時見巖洞陰芳華耀桃李桃李亦何言忘言相對倚開樽不停手作書動盈紙試問還丹客長生古今幾君材匪庸流聲望滿遐邇願爲吾道計玆事宜力抵

古風懷楊方震

我舟戢帆檣奏疾借雙槳盤旋下洄洑超忽淩漭瀁驟驥方脫羈形神固蕭爽妻孥片雲外相見猶反掌斬恨拔長刀漁歡布新网淸風入我懷涼气快幽賞玉堂有歸客遙憶心養養明當劍水濵握手論昨往

徳慶感懷

長流下蒼梧此地當闗節駐兵遏西賊首尾困橫決縱有桀驁資難逃死鈇鉞昔人多逺謀戍甲豈虛設承平日旣久什伍坐分裂時見村落間殘猺猶艸竊殺人無寧歲焚剠蠶犂缺不俟猖獗餘生靈已摧折馳書懇當道撫捕牽多說痛念心欲寒經過指頻嚙從來事姑息冦亂無休歇爝火堪燎原其機當早滅

戲贈劉少卿

歲首與君朝京相對閱月黙無一言君罷官歸章丘歲莫再見色笑斐然因贈是詩

昨舉珊瑚鞭拂斷天衢雪視公顏貌苦對客多結舌今擁毳裘深山風帽檐劣視公顏色好談塵揮不徹語黙固有時含思逐寒熱放懷丘壑內畢竟無拘掣我夢敢告公云深蕨茅桀

陽朔館中述懷

羣峯卓銛錐羅列太虛表飛鳶揚淸晝錯認搶楡鳥我投公宇中新旭半扉曉蒼煙淡數抹漸放林廬小脫葉競颼飅漁舟紛縹緲差池幽討心迥與川云杳瘡痍柰滿目敢獨念輕矯薄暮猶虎聲不風波沸沼何當布羅网此物驅除了括我風月囊歸與春事杪

慰汪方伯失子

阿郎倦埃壒早趂三島遊諸仙喜得朋乃翁悲未休一悲復一喜泯泯暗相投喜去悲不任悲䢐喜綢繆翕張在俄頃俄頃白人頭不見古聖人視物等虛舟超然委欣戚獨與天爲流問郎今幾齡剛浹二紀秋若把彭喬比修促良不侔達人試大觀亦復何怨尢■﹝蠘﹐石代虫﹞磹一電光敢望曦輪周各司天陽柄以慰下土求所求倘偏頗下土爲拙謀天人固一理悉此可消憂憂遣理益焞萬有一浮漚作詩寄遐悃莫協公意不川谷帶薄寒葉脫風颼颼

除夕泊舟釣臺

滺滺桐江水赴壑靡歸期蕩舟歲云莫偶泊水之湄上有古釣臺下有樛木枝披衣躡危蹬瞻禮子陵祠子陵不可見子陵道可師浩然抱江月皎潔巢父姿淸風濯九有奚以勲業爲侃侃鄒孟氏論道宗宣尼聖之淸與任屈指尹及夷寂寞千載後遐蹤誰克嗣先生與孔明作配端不虧屣脫浮榮日鼎分危險時驅車值夷尹傾蓋復奚疑白鳳與靑鸞曠世互來儀孟氏不可作孤吟聊自知

萍實橋

縕哉春秋時萬事俱錯忤血國哀二十僣橫靦荊楚稱尊偪周室余制無復數聖軌倐南轅天覆嗟何溥昭王茍領會變革寧小補蹇蹇東周心或在江漢滸覇功梗王業賤斥等廝虜大義垂遺經雅哇正千古胡能捐素抱回斡隨世主設有萍實祥兆伊覇中土陽舒復陰慘焉測天肺腑升木教阿猱厚誣我尼父脂流萬人口孰與味甘苦溪水媚曉暉江云逗秋浦矢詩破浮僞雲水相爾汝

攄憤詩答毛云牕見寄

含章肇坤美君子恥虛譽牢吾札腳跟須在超然處庭柯鬧山鳥啞啞類含怒孔翠心赤霄何曽少回顧破斧殱撐犂寧論蠻獠懼世情任翻覆天鑑自昭著不見象尼翁麛裘騰毀惡引經折蘇暴讒譖皆邪慮

新城對雪有感

南人見北雪怪雪異南北南雪醞釀初凍色牣區域彤穹﹝南欲雪則天黃﹞集厚陣鐵騎攻不克萬瓦錚有聲蒼珠集如織羣兒競歡笑仰盼情何極得雪投母懷瑤華詫胸臆朔北豈固然筮雪剛弛扐輕雲逗晴漢布合全未力雪片遽顚翻擾案淆楮墨閉門養堅素眾竅病難塞憶昨朝京師披雪方退食先聲枉諦聽適鼓多年惑歲晏雪行署再見詎容黙熟覘頻卓穎深念仍屏息寒日澹暉暉已照孤吟色天道嗟靡常人情尢叵測掃除等殘雪皓首崇明徳

遊靈寶觀

晚涼蕩輕舟容與落桑渚如聞雞犬聲層觀望何許捫蘿歷太陰﹝洞名近觀﹞身世疑輕舉足迹滿寰區勝遊欣載始

題石鼓書院因寄衡州鄧少府

往讀韓公詩遙憶合江勝今登合江浦事事得稽證時𨿽秋气髙崖菊開未竟蒸水斷橋隳湘流碧苔淨亭暄日方午葉戰風初勁仰止石鼓祠淸宮妥先聖捫蘿躋窈冥一徑轉深蒨諸賢肅遺像再拜起深敬庶見退之翁峩冠面中正南軒子朱子左右相輝映勝事舞旄倪大烹繁餖飣靈暉燭幽顯艷艷開新鏡夷考武侯初爰居賦邦政中更二李手風气日以盛三子微一夫玆院何由競緬懷俱冺冺揆理殊未稱先生古良吏惻惻心所病早晚盍經營儀章須考訂重來應不厭更發登臨興

石鐘

我聞石鐘名久欲究其實疾風乖所願舟楫不遑息希聲恨未聆至理欣少測一气分二儀萬形羅九域有常斯有變變假陽之力石本少陽精其變安可極砮破介夫膽鏡徹佳人飾殞宋經特書浮泗貢專職石鐘蓋此類奚怪音可擊更恐多有之埋沒人未識

送李伯起歸河南

伯起名興河南嵩縣人前監察禦史謫戍南丹遇革放歸

江雨淡霏霏解維送君去寒波蕩人影好醜猶可茹鐵面𨿽少臒鐵心無攺慮鬼神事窺闞固己謀黙助我欲勸加飡持贈桄榔箸

乘便寧親詩爲鄒黃門賦

茫茫天地心要眇難窺闖一殷地中雷剨然如弛禁髙堂燦星帔殊渥浩春浸節撫衣■﹝衤啻﹞初兒當敢言任念兒忽在眼系馬■﹝扌瓜﹞梅蔭跪拜讀璽書歡聲動鞶紟羨余無所獻慈旨深引飲嶺表雪如金俄驚破氛祲鄒旣踰嶺偶值大雪

○七言古

遊都嶠巖

往年耽翫諸仙籙知有洞天三十六蠲心滌念斷鹽酰願躡仙蹤尋壑谷自裂玄襟投世网紛吾淟涊隨標榜鉤簾秋月映珊瑚擲筆春雷驅魍魎酒闌擊節忽悲歌舊癖難將藥石磨白沙已試勾漏火紆轡仍從都嶠過都嶠云深山鬼惡探幽不復然疑作僧噓茶鼎石牀溫鳥啄松陰藤子落艷艷桃花夾岸開暖風點染無氛埃心知不是桃源路那得神仙接引來桃源路迷終荒忽亦笑漁翁無長物何如此境眞絕奇白石粼粼山曲■﹝山弗﹞古檀一炷淸客心峭壁千尋擎佛骨前旌已抗馬首東一望孤撐猶突兀千峯萬壑嗟蕪沒

徐州觀壽王之國

溪風獵獵吹旗畫百丈遊龍齊上下天東淸旭散金鋪帝子樓舡枕臺榭三軍鎧仗侔霜雪天策親軍此其亞偃王僣號朝諸侯逆節至今堪唾罵匹夫扛鼎又何取照耀彭城訝伊乍我昨路遶江都亭風帆夜踔淮海星已見先舟列千炬萬夫合沓呼寒汀今見王舟更驚汗舳艫千里猶未斷始信炎劉梁孝王東都宮殿淩霄漢垂衣聖主覃深仁十年穹昊無先春窮髮猶知蒙帝力矧玆介弟同气親金縢溫制垂千裔寶藏崇資兼百珍親親自昔先封建帶礪河山示深眷帝曰於乎小子封越玆西土汝惟殿一來一往自佳政況抱區區臣子願願言永鑑蒼東平作殿無如力爲善

次徐大行許由棄瓢韻

都君己爲蒼生出慘斷春花與秋月天遺一叟治幽憂萬里冥鴻托消息潁人莫笑蠏與蝦蕩泊煙濤爲室家天眞自適更何事亦笑乾坤生有涯靑山對我寂無語爾瓢何乃聲如許臨流送爾出人間好去當筵侑歌舞

重經浯溪

我舟再楫三吾道李家陳迹悲如掃兩翁辭翰猶依然十丈鐵崖懸至寶土花漬蝕茫穗半猶照淸湘舞寒藻西風古樹泫露髙似泣中興多潦艸徒令過客張羣議角立俄然費探討有執儲皇軄撫軍亟屍天位乃無君有言彼爲社稷計不立危亡當卽至耄荒久失率土心那更作人懷敵愾我求二說恐未然義𨿽有據道終偏無君豈可君天下坐視危亡亦背天當時諸臣在靈武只合合謀操兩疏一祈禪詔降金天一請嗣皇膺歷數艱難百計萃厥躬舐犢老牛宜內顧但少須臾俟報章正名討賊寧憂莫鄴侯歸國惜太晚鴻漸諸人誰曉悟遂令河北數十州欲覩天日終無路山水三吾素有靈髙歌夜半請深聆

謁諸葛武侯廟

炎精欲墮仍余煜敢兾瞻烏止誰屋不聞詩紀黍離初蕞爾東周已無祿春秋予奪嚴鈇衮隻字何曽假臣僕威靈不君四海沸龍種翩然躍潛服天猶祚漢卓難誣神鼎窺覦罪當族二荀周陸號英俊卻與孫曹作心腹君親大義竟茫然縱有微長烏足錄惟公志在安劉氏玄徳那知不文叔配天繼統旋舊都不屬公躬更誰屬假遭僣僞𨿽百顧堅臥惟應老空谷勲名事業等遊氛萬古誰明此衷曲紫陽特筆二三策昭烈髙光胥瞑目古廟崢嶸八桂陰花間拜謁香滿襟筆誅陳壽恨不早誤彼溫公帝魏心

遊七星巖

斗光融融石光爛萬古乾坤同一貫我舟西■﹝舟羲﹞禪寺陰艮峯垂輝逺相伴含景蒼精久捐棄慚愧紅塵此軀幹使君招我趁幽尋翠壁夤緣出霄漢云深對面輒相失一往一來嗟浪漫黃冠霧裏跪焚香白叟峯陰執躬爨十洲三島知何在侈袂誤同仙侶看酒酣身世欲都忘豈有儻來縈計算獨祝東風作惡遲及花更卜延淸翫陵縣

謁顏魯公祠

纎柔數撚春衣薄慘淡風埃紛作惡孤城道是古平原感慨興懷涕橫落祿山逆節初萌動呀然鋭气吞河朔賴公兄弟舉義旗始畏諸豪謀掎角兩京逮沒胡雛手識者固知非賊有謂應北顧雄武城恐有如公議其後兵非牽制敵不亡沛公滅楚資彭郎公功豈在李郭下成敗休論孰短長輸金委璧馴虎狼莫知何狀乃麟凰兼陳辭旨悼耄荒陰霾蔽日魂慘傷嗚呼殷鑑那可忘

經嚴子陵釣臺

炎光翳翳中微日白水潛龍已形質直須暗結知名人豪傑如公固其一驅馳戎馬數年間冦鄧耿賈皆風翰冥鴻杳杳知何處劉氏寧忘宜再安惟應風節饒孤峻恥事計謀並戰陣中興神器已有歸物色匪勤終不進舊知萬乘莫相疑富貴勲名我不知威鳳豈是籠中物萬里煙江一釣絲

示長山學諭南漢﹝長山古於陵也﹞

漢厲志淸苦特甚然賦詩有持已逺宗陳仲子之句懼其勇於背孟終無歸宿作此示之

擇術須精守須正一入他蹊卽迷穽於陵廉士古推先賴我鄒翁藥其病舊途狂客湖湘兒力稱仲子如君爲行路茫茫瞇雙目一施一嫫爭妍媸胸中繩墨宜深炳曲直千行俱整整摩娑鬥酒老盱江醉殺少年猶不省

寄別節齋王都憲撫治湖廣地方

湖湘漢沔吾鄰藪萬艇千艘歲時走枯鱗秕粟動盈倉兒女遮羅開笑口公私仰給百餘年子孫父祖代流傳比遭蝗旱痛連歲田不耕收澤不鮮遙憐餓殍僵中野怒吼豺狼猶不舎誅求移檄苦多門骨髓已幹憂莫冩撒手歸來對人說舌猶未掉心先折獨勞聖主念遺黎簡在貞臣頒節鉞虎口嬰兒念再生崢嶸素抱今施設

和雙溪杭僉憲謁曹娥廟畱題

水濱故事堪搜索宓妃枕也湘妃瑟茫茫眞僞苦難分遊子相猜非一日蘭芎山下艸露零孝女髙風誰復覓雙旌冉冉導雙溪芳醑雅歌相繼出邯鄲古碑久磨滅臨江土木空形質老瞞逆焰已燻天漢鼎多年冺馨飶碑陰隠字揣摩余猶與徒人較疏宻不思娥心憎犬彘怒气潛張己盈室娥生玄聖作經前直與共姬疊書卒水火無情道本髙千古越峯無峍崪

西湖曲

西湖美麗聲吳楚湛湛澄波照今古紅亭隠霧閃頳虯古木盤堤踞蒼虎大舟樓櫓擁深■﹝車童﹞小艇榔橈疾飛羽春秋冬夏無虛日下土浮沈送歌舞倚風皓齒裊金音傍水輕裾飄玉縷我來歌舞寂不聞狼籍杯盤僅三五酒酣指顧天欲暮泣斷棲霞一壞土憶昨牧馬吸海枯舉國惸惸走無所他時提兵頓梁宋不敢南窺豈無故徒以公軍襄漢間百萬貙貅怯東渡假令中原念已灰公功語及重堪哀坐看魚肉賊臣手偶被冠裳亦念哉嗚呼此水眞鴆毒君父相闗溺不回中興大計在定鼎舎旃天府奚規恢伯紀吁謀棄不用嗟公不死眉宇爲誰開

和李茂卿大理見寄

湘累掩袂悲宗國白日無輝天攺色幽辭幾曲緒愁心蘭茝千年馨九域諸家步驟必累君一鶴千雞終不羣夜牕罷誦掩松月半榻齁齁夢楚云疑累不死猶聲響叩玉鏘金入吾掌孔鸞互集眩西東神鬼哀吟驚下上紛紛得喪已茫然古人孰與今人賢不扃破屋貧仍住折足方牀病且眠不願封醉鄕侯傲睨萬物意悠悠糟牀枕籍迷昏曉顚倒乾坤象罔流不願學海上翁南山北斗絜其終飄然一舉超人世出入鞭霆與駕風得仙得酒詫臻此薄說江鄕貧病士大非貧病寧彼知色相聲音咸脫矣荷鋤日日獨出門遇饁相呼田父恩得詩輒引焚其稿心與長江泯泯論舊

壽鄭先生八旬辱爲古體長篇投謝次韻奉答

齋居端坐盱幹圓隠隠金聲墜我前焚香拜捧讀數過千花萬艸增華鮮所貴論心不論面暌違浹世如驚電鳩藤八尺渺天涯最恨相思不相見埃濤蹩躠秋復春武非武兮文非文蠻煙瘴雨變鬒髮鐵馬金戈銷客魂翻思泮水怡春藻談笑東風杏花老操觚抱槧依斗山所業揆今何丑好半生睥睨眼力疲重累鈞石輕毫釐攫金抵璧同稱賞是詭堅冰作皎熙先生皓首眠滄海露芑云苓扱衣采祥麟威鳳隠郊坰敢道虞皇得元凱樂山者壽固其常應肩鏗耳凋三光手提鑪韝業鑄我石爛江枯那可忘二郎養就衝霄翼暫引雙雛笑推激願崇令徳諧我私萬里鴻逵看偉績老天自昔佑善人丰其胤者嗇於身不見於王二公後勲聲烈烈耀嚴宸

李都閫同登蓬萊閣觀海

蒼髯如戟李將軍平生嗜好在斯文行邊宛轉陰山北望水沈吟東海濆蓬萊暑雨開新霽半落滄潮含曉云崔嵬閣道隳空闊導吾並蓋窮氤氳須臾雲散諸島出二竹三門聨甲乙寸心恍惚共神謀兩目顢頇與天畢卻憶太始混沌初陰陽摩蕩無形質二儀旣辟淸濁分洄潏頥中止天一外浮乾象內涵坤倒景神人難致詰坤軒西北輊東南萬派奔趨同一律海市流傳不記秋古今勝事信無儔南多鮫室北蜃室變幻起滅難推求蜃爲樓閣鮫爲綃往往眞與塵世侔𨿽侔塵世終莫有吁嗟入目不入手是時我與李將軍注目晴空頗良久渺然一碧何所見恍恍徒聞鰲抃蛟龍吼人言海煙映日海市乃露呈孰是神物無依憑空明萬象驚瞶褎伸手誰探波底星

題劉世熙愛茶捲

世熙舊抱宿疾或教其啜茶而愈因有是號時領提舉司事開局臨淸

陽羨山人骨不凡飡松絕粒棲翠巖愛君不惜致筐篚自詫仙家風味酣歸來畫省靑春好落花細細兼幽艸數甌啜罷蕭爽多漸覺沈痾去如掃赤箭靑芝世所珍寧知此物妙通神神農本艸偶遺略欲著新經開我人一鑪一鼎深相結水火中宵猶未滅興闌髙枕神气淸片月孤梅幽夢切

送人還鄕

風吹細栁揺香陌行子蕭條出京國白駒皎皎蹴嚴程霧鬛馬鬃帶晚星栗薪瓜苦淹中野不見三年憂莫冩憂莫冩兮心自知欲冩憂兮須此時我亦欲歸歸未得送子歸心轉淒惻靑袍白馬走天涯看到燕山幾度花丈夫自古輕離別豈是鞲鷹飽飛掣過盡長亭復短亭故園桃李飄香雪

金莖仙人辭漢歌

魏明帝詔宮官牽車西取漢孝武捧露盤仙人欲立置殿前宮官旣拆盤仙人臨載乃澘然淚下唐李賀作歌哀之辭甚古健而義則未盡故復踵其韻而爲之

燒金餌玉燕齊客霞表心情鬼蹤迹空中沆瀣期奉君十指金仙倚空碧靑靑艸已綿千里阿奴更祝螟蛉子兩都文武遂成灰獨唁劉家舊山水東都卻憶茂陵道恨不當初與俱老車輪未轉淚成河白日無光天宇小

望夫石

郎如流水去不歸妾身未死心先灰一朝粉黛隨煙霧郎歸空拜北邙堆辛勤累石明妾志數尺昻然妾無異貞堅莫道本無情淚痕血點皆生气呀鷹暮啄膚蘚臒十年山鬼空揶揄相公請禁樵采路不壞期與天地俱

續髙州民謡

云盧羣盜如羣虎終歲噬人紛莫數村村野哭沸寒空白骨連云慘場圃生同虺蜴爲巢穴性命纎微等埃土闔門魚肉傷裏鄰茍活甘心作臣虜刀痕入骨尙流血對面堪聞不堪覩裏胥持檄數相過督集殘創操破斧囷倉焚蕩雞犬盡柰此公移日旁午去年官軍駐平定閃閃旌旗耀江滸將軍彈鋏坐笑談頗放殘梟恣翔舞今年元帥披金甲親解吾民倒懸苦閭閻猶恐踵前蹤忍使涸鱗遭數罟我本書生何所知夜闌揜袂風淒淒兩階干羽無消息月色驚看滿戍旗

梅花圖爲舒方伯賦次周憲長韻

江妃捧出脫胎龍鱗甲參差動朔風天根一脈竇嚴冬已闖紅鑪金鐵融晉楚非富顏非窮敢將腆菲論拙工依稀一覺羅浮夢萬紫千紅處處同

淮陰追次遜志先生韻先生之詩似咎髙帝而恕信者予略反之各言其志而已

咸陽宮闕煙燼黃祖龍死後天地荒彩雲鬱鬱彌空長芒碭眞人升廟堂將軍國士號無雙乳臭羣兒誰可當鼓行東北無分王舉手沐猴肝膽傷少年辱己巨惠償主恩如海吁敢忘惜哉天道不自量甘逐布越遺畱良婦人毒手親觸撞舉族含寃沈鬼鄕功成身退眞奇方嗚呼豈有生長無收藏

八桂傳香詩爲李貳守賦

瑤臺夜靜冰蟾冷海色如銀秋耿耿金橋霜滑屨音遲大步健兒期一猛盈盈金粟吹香逺猶記淮南歌偃蹇吳家斧入李家門偃蹇樛枝經幾剪古稱伯達慈明輩謂萃一宗咸俊乂莫怨佳人絕代無渠今舉足堪追配

追壽武源潔尊翁七十詩﹝山西人﹞

十年鼓柂湘南水堯舜遺墟望何許尙聞有客襲遺風擊壤髙歌白雲裏我生好古恆苦心仗劍欲踏梁山岑鵷雛卻喜集南國兩翮天香淸我襟郵亭碧艸三垂井猶記徽言曽拜領元龜告我得長椿七十風光等俄頃門弧旭日喧歌吹縞衣不似褎衣永三年握筆不成章重與喬松說光景

送刑部主事陳徳英赴任南都

憶曽首事陳恥庵玄霜紺雪咀寒甘繼事蒙庵在南國歜根九節席微酣我非二老幾幹沒業使凡軀有仙骨用師絕利枉勞形卻笑陰符爲長物每依海月望三山宛在虛無縹緲間或騎黃鶴去不返或擁衾枕相幽潺得朋偶在錢塘滸恥庵伯也蒙庵父吳歈楚舞避淸歡笑煮龍團擘麟脯醒心知味憐絕少枕籍糟牀紛莫數手握靈龜入省初刺天羽翮看軒舞

梧州送土酋岑猛岑瑬往討饒賊

權璫鼓臂撼太淸九有崩騰如沸羮攫金白晝作歡笑餼養梟獍娯心情苞苴竿牘勢倒海布流成風誰解攺潘郎猛心猛於虎萬事不知惟薦賄東郊惡少張赤髯欲取潘郎頭作醢橫行蹂踐一萬家曲眉卷髮死如麻踆踆赤子走不輟淚血雙滂殷土花失律誰驅烏合眾狂來跳入姚源洞三千性命等鴻毛快劍長鎗業賫送天寒歲莫霜雪暗浮世空悲一場夢汝提十萬橫磨甲桂海春波覺猶狹虺蛇積血腥鋒鋩蛟蜃殘骸牣唼呷且看鐵騎疾如風鼠怪狐妖捲地空宣尼慘淡居夷志霧釋冰消一嘯中

贈劉通府

昨跨蒼虯恣馳騁曉拂君山莫襄郢飄飄列子禦風行出入有無淩倒影十郡宗藩聨戚畹尺步繩趨咸整整乳哺赤子如哺雛抑塞誅求杜干請干請誅求事慘傷犬羊盡化爲豺狼仰天戟手祝來世有身只願生湖湘戚畹如君豈多見投我明珠閃驚電三年不食亦伸眉語及民艱淚如綫

送彭憲副進表赴京

彭乃戴先生門下髙弟嘗與予同入覲相別二年後會於浙

純皇丰芑賡歌日禦史大夫﹝戴都憲﹞初攺秩﹝時以禦史升陜西副使仍提學﹞入闗多士動云浮豪邁幾人親入室先生純孝舊聞名蹴雪趨朝執轡情二年夢想空馳戀越水吳山偶相行一朝獨復朝天去延頸吾人觀赤幟經綸自捲還自舒進退從容有餘地

王母太夫人七十壽詩﹝南京冢宰毗陵王公之配也﹞

秋髯短脆那禁撚勝事髙歌興非淺仙娥笑指海揚塵老手親繅如甕繭龍蟠鳳翥舊天珍照耀通家諸縉紳雲箋授我含冰雪惡札縱橫敢避嗔紫陽宮下空回首逖矣金盤一巵酒不辭百拜飛羣珍都下省郎方嶽叟﹝伊親白少參段主政爲求諸詩﹞

登飛來寺示僧無名

山寺瀕江俯江岸遊人今古紛無算我是朝辭蒙■﹝氵呂﹞灣投宿空門夜剛半雞聲喔喔度寒流日出煙生曉淩亂著冠束帶躡苔磴道謁山僧來不緩初登凡骨疑可仙再登世態驚冰冸扶倦終登最上頭心知手可捫霄漢聲聲木末轟髙唱腳腳雲頭檢淸翫刻玉鋪金法相軀碧獅粉象眞宗伴山僧煮茗供我畢肺腑淸如挹霜濽聽話蕭梁奉佛年象教輝光尢煥爛不見江寧古佛宮飛來逺翥排空翰梅闗一角今尙在來往行人得奇觀徳僧茗飲恥僧言掩面休辭赭面汗下來獨背松陰語看汲淸灘事樵爨嘆息山僧苦死迷流沙弱水何漫漶

題故太保毗陵白公遺址感物興懷捲

太保勲庸垂鼎銘黃鍾大呂一毛輕太保襟懷寄丘壑玉田珠樹相參錯丘壑靈風颯曉昏悠悠過客總啼痕他年學士把書卷還泣名臣白公傳

露筋烈女祠

佳人翠袂映幽竹風鬟霧鬢淸如玉﨑嶇一棹長淮曲客子薄莫歌死鹿盍離毒嘬卽裀褥此身誓死不受辱天地黯黲鬼神哭羅襦錦帶深結束泉源斷絕貞心暴姓名不假靑史錄柔弱在貌剛滿腹幽光萬古照祠木男兒忍使綱常覆過此不知何面目哀哉此輩眞禽犢

望廬山作

彭蠡之濱大江滸羣山矗立森珪珇獨有匡廬勢最髙俯視一一如環堵匡廬之峯眞絕奇靑天割破愁神祇嶄巖百態應難狀巨衍三軍勞並持我來正值秋气攺濁浪翻空若浮海貪看漸覺眼花添欲上終疑筋力殆卻怪玄圭奏功後歷紀諸峯此峯漏世儒𨿽辧敷淺源恐將附贅爲膚腠嗟爾猶爲神禹之所遺自余幽眇何由知羣山羣山勿相疑此峯微爾誰能窺嗚呼此峯微爾誰能窺

登嶽陽樓

巴陵縣前春水生古墻苔色鷓鴣聲主人錦蓋團空翠攜我嶽陽樓上行樓上古像巾衣淨純陽眞人眠未醒曽聞三醉作飛仙頗恨不經微考證明明孔道侔天日敢將伎倆淆心性設有虛空鐵笛聲正宜揜耳防吾聽主人好懷靡休歇淸酤白粲杯盤潔一眺平湖萬里寛澧蘭薄暮吹香切緣思帝子下靑冥逍遙極浦聊弭節樹輪茷骫山气黒蓀壁椒堂愁菀結舉觴欲酹懼非誠願遺我佩捐余玦佩玦琮琤路杳茫深煙宻竹亂蒼黃歌鐘未撤憂思積憑樓一嘯楚天碧

遊桃川宮

板橋腐杇垂傾折痩笻緩度心淒切仙家逺在碧岑間一犬寥寥山雨歇遙看逺樹立如薺上有陰崖下惡溪黃冠說是秦人洞路岐斷絕不可躋秦人種桃滿阡陌東風何事無顏色恐是漁郎一夢餘誤勞數輩迷津客

九日謾興

烏有先生著布袍軀長八尺膽气豪翩然騎鶴歷九臯笑談霞表超蓬蒿驂麟翳鳳列仙曹不徐不亟帝所褒玉童婉孌鸞笙號月瓢冷浴紫金膏北斗杓星手所操黃流倒瀉滄海濤安期巨棗金母桃攫而食之侔啖芼腰間珌琫金錯刀剸犀執象刲鯨鰲下瞰八極了莫逃秕穅掃蕩輕於毛懸車欹側赤焰韜先驅負弩旋旌旄下來兩腋風蕭颾君不聞龍井山頭萬株菊寒香盡入髙人腹

贈溫推府鄕兄

江心微雨棹謳聲倚棹閒看春水生美人遙憶武陵郡戲挽桃梢綰醉纓白紵成衣羽成扇此日江亭卜相見玉髯一別卽三霜嘆息流年若驚電君懷灑落與眾殊俯見寒潭秋月孤故人骨瘦舌猶在莫笑今吾非故吾

黃日升東樓詩

太古神君眼如電悠悠下瞰迷方面鑿開混沌施赤輪楗旋萬古摩天健明星無明黯蒼茫仙山人世俱荒唐忽然碧海生金柱百怪屏迹羣魔藏先生握髮謀端倪非南非北還非西盤據靑陽俯生气棼楣嶄出隳虹霓長風淡沲吹香陌桃葉蓁蓁自春色白雲無數宿檐端長嘯一聲天地窄

送李文明員外出守嶽州

春風吹空淨如掃使車緩轢東門艸法垣秋月十年孤移向湖南照枯稿湖南山色雨斑斑鐵笛仙人還未還爲道相思莫相及鷓鴣叫斷湘靈泣

古城集卷五

●欽定四庫全書

古城集卷六

﹝明﹞張吉撰

○五言律

感懷二首

材薄知無補微官負讀書梵宮金布地歌館玊爲裾鉦皷三城戍桑麻萬井虛永懷愁絕處孤燭夜分余

天意知何極瘡痍苦未痊西人方暴骨東國尙侵邊忠諫須投竄憸邪自保全顧瞻猶寸祿長使百憂煎

端午次韻答蔣世欽二首

浩浩乾坤大悠悠歲月過西人張宴盛北客感懷多事靡投機括名空玷网羅好風知令節吹到遶梁歌

天涯牢落處佳節暗經過結客逢人少耽書廢事多有茅堪釃酒無葛未更羅忽捧珠璣唾何妨恣意歌

遣悶

我今眞隠吏聊可告人云餌藥袪炎瘴觀書逺世紛艸庭卑可住山鳥逺堪聞之子如相訪推牕嘯白雲

獨坐有懷董子仁蘇文簡

自笑南遷客幽懷與物同碧梧深院月蒼筱古壇風道屈思求退囊空不厭窮美人何處望瓠葉萬層東

鎭南分司遇雨懷邵南庵

獨坐觀微雨幽懷斷復生艸英侵地軟竹色逼檐淸蹤迹憐飄泊經綸念老成明朝一相訪疋馬入孤城

和邵太守東臺落成之什

髙閣不可極始登徵我人蒼生應有望勝事豈無因坐覺呻吟絕何勞茇捨巡興來歡欲舞先灑拂詩塵

次韻南庵久雨之什

客子困積雨蕭條住百蠻吾人安敢道眞宰獨何顏江漲渾無地云深不見山米囊探已竭菜色幾時還

再用前韻戲贈癡齋

曾聞天漏處今日見南蠻削盡睢盱態添來憔悴顏堰流思伐石避濕欲登山更假崇朝力扁舟似可還

度嶺

子夜飯孤館挑燈聽越歌百盤云磴外三度筍輿過近眼非星漢鉤衣祛薜蘿疎鐘散淸梵僧捨柰明何

舟中偶題二首

公事何時了孤舟暑亦西推篷坐夜月伏枕聽晨雞帆影淩風疾人聲傍水低客懷殊不滿一醉擬前堤

江色不可極客行東復西絪縕隨野馬嘲哳逐山雞渴罷茶煙細歌闌扇影低炎蒸堪一避松叶韻長堤

東流

江北踏將徧江南疋馬初白雲山雨惡紅點岸花疎小邑春惟寂淸樽夜不孤﹝時與故人蕭大尹同飲館中﹞風襜吹欲綻久客愧爲儒

建徳館中次戴司冦韻

石徑險疑斷畦樊縛欲斜異花溪女鬢深竹野人家新旭荷天霽紆途笑客差暖雲輕自散片片傍巾紗

重經南嶽

沿湘仍望嶽身世更茫然落影恐到海飛岑疑造天萬峯都培塿三界卽神仙共語人何在題詩憶往年﹝舊與吳獻臣共事湘南因憶之﹞

夜宿便水

漠漠煙村外孤舟宿暮云郵亭燈隠見水國气氤氳微月當篷露啼鵑隔岸聞客懷自今夕誰嘆久離羣

盧溪僲巖

見說蓬瀛外諸仙聚此巖織繒余舊杼換骨棄空函石險江流急峯危鳥喙緘茫茫天壤內境界自眞凡

夜宿髙都驛

江驛暮投宿緣崖纜短篷枕衾煙艸際魂夢水雲中役重民膏竭年祲米價丰憂時心未了休訪避秦翁﹝驛隸桃源故云﹞

次韻白沙先生送李世卿二首

一尊滄海上喜共大崖君至道傷多故奇文到幾分欲論眞有得端在屏虛聞俗吏拋公案逍遙弄水雲

江閣憑來久新聲傳楚謳二家未戰勝百氏總名流母勿憐歸鳥郎今買去舟中天望何許碧玊海東樓﹝白沙作樓名碧玊﹞

萍鄕偶書

萍實今何在鄕名猶未更繩橋隳臲卼土偶颯精英客計歌狼跋歸心嘆蚓縈獨看流水緩花底有餘淸

別後寄張應時同年

之子面如玉沿流送我行低回羸馬緩葉帖敝冠輕巖邑經三宰茆堂只數楹野花開徧處吟望若爲情﹝時與應時執別花下故云﹞

袁河舟中二首

客子驅車久登舟似到家端居巾襪靜穏臥夢魂賖藤竹臨淸瀬鸕鶿聚白沙幽懷冩難盡材薄獨咨嗟

舊葛未全破江船暑更登灘淸堪數石魚瘦忍張罾老眼空眉睫蒼頭詎股肱故園𨿽咫尺山月望中升

晚泊南浦驛

紛紛冠蓋地一去十年春遊子慚兒戲諸生望後塵問津閒蕩槳訪舊欲沾巾衣帶飄遲暮天南萬里身

曉發開建

開陽寒日薄歸袂拂云汀主客編氓戶玄纁眾鳥翎興添江閣近喜脫簿書仍姦蠧何由剔殘樽愧獨醒

江行

晨起梳頭罷孤舟任穏棲野蕉寒葉淨溪竹露梢低寡欲寧憂瘴言懷偶自題片雲江色外閒領客心西

重過封川

伐竹聲猶在懸車斂暝川驛陰孤艇系天際一人旋揺落嗟何及瘡痍柰未痊寒宵頗幽事燒燭玩茶煙

賈太傅祠

先生辭洛邑謁見漢文年內嬖何曾盛中閹未弄權讒邪猶易入寵任己難堅萬古長沙廟遊人頗自憐

題楊志仁大參南寧別陳季廣憲副詩卷

楊子罹讒网南臺幸有公抗章申救力腐豎拙謀空﹝志仁爲李興所譛下獄李廣與諸禦史救之遂左遷﹞樽酒昆侖北﹝邕有昆侖闗﹞片颿湘水東珠光敓眾目傳和入春風

戲調拙夫教諭病中

舊聞公善飯近日頗相乖疲倦惟髙枕將迎懶下階石湍喧客夢山月照人懷亭宇便幽事眞成吏隠齋

雲山酌別張鴻臚次韻周憲長二首

四國疲虓虎微康幸此邊勝遊方剝後佳景未霜前酌海金巵洞團空翠蓋連日斜捐侈袂幽洞訪鈞天

別甕收江色君哉古廟邊乾坤疑有外賓從覺無前帝業丹書隘民居蔀屋連九韶如眼在今古本同天

和韻遊東岡寺

倦借鳩藤力躋攀俛復興太虛捫斗問黃道趿云登禪定燈猶續詩成手自謄戒心操己切行者恐盧能

○七言律

赴謫景東舟發龍窟贈諸送行者

一分新漲入花叢醉眼摩挲認短篷獨鶴欲飛心萬里幾人相送意千重彼蒼俯仰求無愧吾道蹉跎尙未窮數尺■﹝毛瞿﹞毺春睡足不知天際棹歌風

和李子長三洲巖韻三首

嵌空亦借跂烏光萬里靈暉互短長玊乳分香來石罅芥舟潛影度■﹝土幻﹞堂煙霞暫可棲凡鳥松菊能無戀故鄕我有月瓢輕一尾石橋曾掬幾分涼

突兀支撐太古前洞門臨水鎖蠻煙曾經兩度呼仙友恥復終年墮世緣虛室靜谺云磴外異花深擁玊池邊昆丘玄圃知何處懸腕重揮憶舊聨

小徑通云謾百縈乾坤誰斵妙空成何人到了何人未一步登來一步淸芝艸瑯玕同气味鸞翔鳳翥等心情若論風景非人世恍惚君山笛幾聲

崧臺館中

前驅頓節息傳呼再拜登堂坐繡鋪一代文儒非董賈三年足迹徧江湖敢忘稼穡酬艱食自有菅茅葺敝樞莫遣粵人歌夜半令渠欹枕憶吳歈

答諭東之

春風昨憶到花期送到藤陰某在斯面目每家稽法相端倪隨處闖幹規斷金久扐同人占作砭深陳抑戒詩卻笑阿舒眞懶惰何當椎魯少開時﹝憶從東之遊時年十六﹞

陪藩臬諸寅謁帝堯廟二首﹝在桂林堯山下﹞

律律荒山帶淺流維驂瞻拜古祠幽帝仁本自同天覆宗祀端宜到海陬巖際未云先得雨松陰當暑已驚秋十年冠冕﹝二山名﹞關心切敢道歸歟始勝遊

十里香塵送彩旃廟檐虛閣午云偏山龍藻火天衣靜玊帛犧牲歲事蠲歷數百王𨿽繼統大猷千古絕隨肩摩空翠壁侔嵩華總是中天石一卷

再用前韻答陳季廣憲副

曉拂彤幨逐勝流埜云深擁廟花幽皇馳帝驟參幹運桂海冰天亦近陬縹緲衣冠延暑雨淒涼祠宇颯寒秋倚空金碧頭陀院﹝前二寺也﹞感慨無端念此遊

再答周汝誠僉憲

不見茅階閃畫旃道垂終古絕奇偏風雷鼓舞聽猶靜江漢澄淸玩未蠲在物惟天堪作對爲君非舜莫齊肩山中古廟來遊日擊壤髙歌亂有捲

孝廟挽章二首

一徳康邦竹再苞周宣千古托神交狂僧腐豎殷鈇鑕﹝誅妖僧繼曉宦者李祥﹞故老元勲席土茅﹝錄誠意伯及少保於公後﹞直節優容天廣大瘡痍涵煦地並包孤臣泣把求言詔莫報涓埃愧斗筲

聽覽躬親積獘紓何須戚宦力誅鋤文儒衮衮頻登對紀冊滔滔不絕書仁孝固應垂訓逺勵精無攺繼明初萬方灑血尢眞宰不遣天醫下太虛

次韻蘇提學伯誠遊白鹿洞五首

滔滔泗水方堙阨再浚淵源憶此場躬率後夫尋墜緒手扶休烈照遐荒路窮絕頂知眞永月到中天敢議光三字符今誰領會先生筮得復初陽

石磴縈回疋馬遲日髙同拜大賢祠國嚴黨禁𨿽堪慟天佑斯文豈便衰匯澤波分天勢逺匡廬峯接斗光比小齋醉臥東風裏勝事頻吹入夢思

白鹿呦呦亦幾年眞儒挺出此開先斯民沒齒宗先覺吾道垂光映後天秦漢以來千百載顏曾之後兩三賢誰將幻語驚聾瞽謬指他途作正傳

夫子何年去此峯洞門長與白雲封經營今古伊誰力檢點乾坤第幾功喬嶽倚空墮嶻嵲飛泉遶地沛流通我逢再掃榛蕪日喜濯閭閻揖讓風

獨躡名區慊舊聞繞庭蘭芷釀奇芬滔滔瀑布源頭水冉冉香鑪頂上云古道倭遲猶往躅殘碑剝落尙遺文我知昭代欽崇意月戶添修八萬斤

盧溪謁周元公祠次韻

遺像端嚴殆逼眞周情孔思宋衣巾羣迷夢魘初醒客久涸源頭落訪民嶽瀆髙深侔作用乾坤命脈系心神荒山野水秋風裏僭踵仙卿薦緑蘋

﹝附﹞原倡

儒道千年已喪眞先生豈獨正冠巾一心契悟直通聖數卷圖書大牖民剩水殘山嗟職業光風霽月想精神欲將遺簡躋庸孟四配尊罍共薦蘋

九日同孫少參姜僉憲王參戎衡州石鼓山登髙

九日頻年醉異鄕一尊今日復衡陽空懷餌菊勝飡玉卻喜刲鮮類截肪自詭隠宮𨿽醢臠無辜赤子尙豺狼孤亭俯瞰波濤惡語及君臣淚滿眶

佳節揚麾尙紫煙一峯孤峭切規圓奔流赴壑雙江水﹝燕湘二水﹞正气侵天曠代賢薄宦膠融期脫灑故人簮盍笑忘年東郊細雨偏蕭瑟百折鄕心巽鴈邊

奉詔宋儒龜山先生楊時追封將樂伯從祀孔子廟庭次鄧本元韻孔明退之晦庵南軒

程門髙弟知多少文廟登歆見此儒騰謗縱饒孫覿輩處心無愧展禽徒南方三子元相並東廡諸賢只麼俱禮樂敢容輕議在擁衾終夕夢夷夔

次韻顧貳守病中見寄

稀疎竹裏細云邊也得君來是偶然淸嘯絕羣開牖坐烈鼾撼壁枕書眠頭陀說盡無生話﹝時寓居僧捨﹞本艸抄來第幾篇莫厭肩輿數相訪十年湖海渴公賢

再次顧貳守前韻

瀹茗相逢榖雨邊一畨說起一醒然君來漾月亭前住我欲華山頂上眠鏡裏靑絲畱萬丈牀頭縹帙散千篇丈夫行止都由命與道翺翔是大賢

薄宦淹畱海嶠邊心闗幽事亦翛然園葵艸際和云剪野鶴榕陰避雨眠對酒日峩髙桷帽焚香夜檢指玄篇故人投贈多佳句元白方知不獨賢

芳艸萋萋夕照邊一樽相對便欣然敢知造化都兒戱聊與乾坤一醉眠甕底蟹螯滄海味壁間金玉縉紳篇傍人莫訝酣中客淸濁從來比聖賢

從來五管卽窮邊今日風塵喜晏然細雨一簾髙閣坐春星半榻小龕眠閒將謝朓澄江句博得劉久冰柱篇欲咒漁磯煙水竭莫令動我大夫賢

景到紅稀緑暗邊天涯遊子故依然閒拈彩筆供吟弄不愧靑綾任獨眠開口細談齊物論淸心潛玩谷神篇鳴鳩乳燕郡齋午一榻松陰正渴賢

送顧文時大郎東歸

江上君今著彩袍樓船東去日嗷嘈十年滄海歌麟趾萬里丹霄見鳳毛桑梓陰陰維客夢煙花苒苒逐人豪懸知他日壺山下回首白雲天際髙

京口渡江

風霜髙潔浪如山一柱中流擁翠鬟魚鳥浮沈窺瀚海東南形勢望潼闗空中影響知成幻鬧裏心情覺亦閒卻怪寄奴甘簒晉當初討賊竟何顏

徐州入舟遇雨口號

緋衣舞罷帝城春萬里驅車到泗濵滚滚黃埃聊與別霏霏凍雨便相親蜉蝣世界嗟同病甕盎乾坤笑獨貧手把殘經了燈火梅花數點冷依人

呂梁口號

縕袍立斷石梁陰一水滔滔亙古今澒洞大聲轟地籟悠揚流沫蕩人心詩聽伯子聲聲樂路覓宣尼寸寸金豈是腐儒崖塹少孤琴隨處得知音

次韻送廖敷錫東歸

淸夜微吟廖子詩玊華深處少人知鳬鷖旣醉同誰賦太極先天只自披廊廟威儀殊皎皎江湖談笑故遲遲坐收積雨空山酌暵到庭花第幾枝

送別李憲副考滿

三年凍雪灑南陬炎海生寒瘴癘收有貌只宜湯餅試無情羞與畫圖謀不資耕獲菑畬術便可皇王帝伯遊我欲山中問獵客麛裘狐腋價誰優

送別劉太守用光轉參閩省東歸

廉州太守東來日若問珠璣卽兩兒苦熱相畱才數夕病軀對酌倦移時疎狂不厭江湖逺梗直眞於嶺海宜爲道同官程選部涪陵气味念相知﹝用光在廉生二子名珠璣對客輒曰此廉州土產也﹞

和黃太守韻

獨鶴孤琴喜再畱谷風千里不知秋詩闗戀舊幾章切病在憂民何日瘳樂土可銷魚鳥恨洪鑪難鑄古今愁胸中自有忘機術不假園鶯與海鷗

和丘時雍見寄

我愛先生嘉遁鄕南山之北北山陽蒼苔白石林間路短榻疎簾竹裏堂縣吏不來公事了塵尊委盡秫田荒十年淒斷吳人詠撫捲長吟月滿廊

丙午除夕﹝時在景東﹞

笑把巖廊博險程自知來往頗分明從教歲事更新故未必天涯廢送迎心爲懷家多逺夢道非師古敢冥行孤燈的的眞無賴對客寒花徹夜榮

送段儲使元六官滿北歸

縹緲天南萬里身芙蓉秋水獨相親齠年舊事渾驚骨佳節深觥痛任眞龍劍冶金三尺古鴈書黟墨幾行新春花開徧長安日好折芳馨寄逺人

別後寄郴州何提學

先生髙興薄雲間未老飄然萬里還塵夢酣酣眞獨覺世情擾擾更誰閒生涯自喜耕犁穏道術深知小數慳野客三年思一訪竹輿今始掛門闗

次韻林都憲待用見寄行臺種竹詩

曾見丹崖鳳尾飄錦苞今映鏡波﹝臺近東湖﹞遙低昻百態心虛見起滅千端影徹消哲匠西山捐檟梓美人南浦委蘅蕭秋風許我延淸賞預報扶衰度小橋

和王世賞大參見寄四首

相逢一笑更何疑枯朽含生臭腐奇遙望莫春懷點瑟不爭閒著任秋棋君看大有同人占我賦車攻吉日詩半醉並遊淸絕處江天涵泳兩無涯

五年恆苦阿奴癡饋我懷人輟食時眞采何曾施繢繡大聲元不假彈吹疎頑敢覬鑪頭雪懶惰空慚鏡裏絲今雨漓江偶同醉月正猶恨對花遲

螺川一棹舊經過風日燻人柰醉何聽詩穉子傍煙語飡玊神仙聨袂歌逺夢瞢騰天共永新知噂沓歲空多罷論嶺表猶氛祲喜見松陰裕蔦蘿

百憂公暇暫搴除坐對幽棚落蠧魚雪月風花閒點染羲文周孔舊圖書絕塞干戈牢落後故人杯酒笑談初憂來若說病堪比請賂名醫卜晏如

答徐方伯時中和世賞前韻見寄二首

公來不雨破羣疑只占民間事事奇巖穴髙人休閉戶閭閻小子罷彈棋興涵東海如無水調入南陔似有詩當寧宵衣渴賢佐奮飛應到五云涯

鈇鉞偶隨玄鳥過老天深意殆如何可令遶屋喃喃日不著當尊浩浩歌稱愜總於重九遂別離都忘十年多醉臥峯陰遣誰伴春風吹緑上纎蘿

王世賞大參聞薦有作見示頗感近事悵然依韻答之

大衍稽疑只偶奇奇如我鼻偶如眉固應萬事都前定除是元龜解早知祗載虞皇嗤岌岌轍環尼父笑累累井蛙曲士非今日靜嘯漓江月上時

和季廣陳憲副陽朔題壁

恐湧泓坳混沌墟載環蒼玊塹寒虛﹝陽朔周回皆石壁故云﹞圖經桂壤依稀見貢篚荊陽闊略書倚岫行塗騫舉舉窺囦佛閣鏡如如曾無七劑瘳民瘼自菲深憂未破除

答世賞大參詩慰久侯昭平

萬仞雲濤百節灘捫空眞有溯流難懷人鳥影看疑幻得報霜華踏不寒縱矢健兒喧急雨停杯淸晝引回湍從來惡土多榛莽偶把瑯玕到夜闌

和沈憲長謁武侯廟二首

四海提封漢舊疆敷天赤子泣髙光期聲大義吞吳魏敢據初心老鄧襄北伐數罷龍虎陣登聞終綴鼎彛香一身生死闗宗社遽死憑誰問彼蒼

盤空古廟古仍今翠蓋縈云此眺臨業敝荊梁悲漢統詩陳板蕩誄公心九原色笑中都宰一節崢嶸北地諶竟日停車訪遺轍天教暄暖助沈吟

和楊大參志仁見寄

志仁舊官山東憲副因劾宦者李興謫倅長沙今復起用

膾口新聲配鼎梅地忘陡險與沿洄■﹝石宮﹞■﹝隆上石下﹞勁气轟齊後縹緲淸飆揚粵來苗莠章章公議振梟鸞皎皎廟謨開一樽共醉儲胥月感愧秋風襪綫才

贈蔡登

紛紛篆刻與雕虫蠧蝕斯文幾一空四聖經中深有會一齋門下可無公回琴點瑟蠲心賞殷鼎周彜盎古風踏破月華歸別館夜談猶恨未從容

章丘洪都憲天章話舊

靡靡終風萬艸萎相逢輒復語移時翺翔北土並南土檢點黃髭更白髭水部淸風開尺度邊儲深計秉蓍龜崢嶸老態宜深谷卻笑歸耕我獨遲

送賈都憲赴鎭陜西

斧鉞生風破曉煙璽書瞻捧下遙天全齊白墮■﹝扌棄﹞沈醉分陜黔天倚熟眠事屢更張心自赤官多年所鬂猶玄芳塵望斷嗟何及豈爲心嘉景倩仙

和林大參衡玉湘行一首

扁舟乘月入衡陽舊是王孫放逐鄕曉嶠徒雲慳雨澤秋花染露健寒香波濤任自掀騰闊姜桂從來气味長數載公私都不擾郡人猶解說雍王

次韻贈門生方主事赴任南都

梅萼淩晨詗淺紅衣冰戴雪小扉東求知付客心情外贈別當吾掌握中造化盈虛元有數古今泡影可逃空片帆明日秦淮逺又隔門墻第幾重

送彭憲副令弟歸闗中

海內人豪此弟昆天祺端不愧斯文藏名樗散誰能見混迹漁樵世莫分侈袂翩翩衝野馬輕襜閃閃欵春云入闗爲報東山客一脈陽和竇八垠

次韻郭於漢同年見寄

僊宮細艸弄柔纎風日無情晝夜添生事自便猶醞藉食貧何愧但虀鹽世情擾擾徒拘綴天道冥冥互凍炎孔墨再生容攺轍席須微暖突微黔

奉和總督都憲林公誕日述懷

仗鉞臨戎善避權每懷東海嘆茫然九重旰食紓南顧百粵霜飛又來年夜久嚴程喧露布風淸燕寢穗檀煙固知拯溺須修綆好把仙桃種玊田

次韻汪推府見寄

蛭螾安能制海鰲百端闗節竟徒勞從教閉口仍枵腹不廢吳歈及楚騷自有通衢堪縱轡須知淺瀨不容舠孤懷耿耿期天鑑忍戢云翀避駭濤

送徐大尹行取赴京

桃李曾移匯澤塵﹝侯自都昌徙知吾邑﹞芳心三醉越溪春飛騰薦剡交黃道振拔休光下紫宸哮吼每勞驅虎豹怨恫今見靜神人瓜期念有經過便老眼歡睨豸角新

賀都憲林公轉任南都大司空

百年威望嶺西東浹耳鐃歌沸逺空赤豹黃羆收拾後春花秋月夢魂中壚錘柄授咨元老劍履聲尖切上公夜醮三山稽北斗逋仙遺韻菀諸宗﹝時閩城中有三尙書皆林姓冡宰亨大先生司徒用養先生及公也﹞

梧州送鄭都閫往靖海闗

兩河交漲欲稽天獨抱牙璋此放船大貝元龜開寶气蒼龍白虎耀晴川英雄上策思傾否勞瘁遺黎念弛肩不見昆侖已潛邁中宵歌吹尙賓筵

次韻羅少參見寄

苦熱輸金莫市涼魚龍枯瘁麝無香天心泯泯司含垢眾口囂囂類皷簧酢物權衡操縱審感時篇什捲舒長自慚衰疾兼遲莫敢乞崆峒卻老方

再和羅少參前韻

獨擁纎稀坐夜涼淸都金粟竇微香世紛無復騰埃壒仙樂應聞振竾簧云楮新裁眠正穏月團旋煮味偏長端居自有超凡趣不在旁求大藥方

送王世賞大參拜表入京

綷縩聲尖拂薄寒卿雲光裏揚威鸞萬年扆座瞻新斧十載經筵擁舊冠玊塵丰神揮爽越華燈骨肉照團欒芙蓉采得堪持贈不惹纎埃色正完

和鄧方伯喜雨詩

嶽伯露香虔夜拜魂招天畢返嚴更未炊萬口勝嚵嚼不賞諸軍挾寵榮云漢罷歌梟魃首巫尫合笑蔑雷聲卽看蠟臘通三廣野老黃冠業已成

九月晦前三日興平舟中追和鄧方伯見寄九日桂山登髙詩

歷盡南陬千萬山行蹤獨恨此山慳得公詩意登臨外墮我塵心紫翠間不作瓶馨傷菊老肯增灘白喜雲閒自愧胸中乏丘壑藤蘿到處可躋攀

送蔡元鼎僉憲之官河南少參

作器心知漸幾分三年埏埴每勞君準人自信堪常伯新旭旋看散凍雲世事紛紛鹹定命吾心浩浩本無垠中原老稚歌喬梓﹝元鼎父亦河南參議﹞瞻拜嵩靈祝早聞

答婁原善見寄村莊詩

自縛柴扉面竹林竹梢垂雨互升沈懸知伯子坐中意卻卽宣尼川上心莞爾相延多野客巍然端擁只云襟出門步步皆生意山到鵝湖覺已深

答毛云窻見寄

十年飄泊西南日是處乾坤宅一區愚戇僅堪逃鬼責疎狂敢道覬天扶彊兵訓練勞公力逋冦嗷嘈避戰圖本恨長亭相見晚孤云爭柰隔潯浯

次韻孫孚吉見贈二首

一別心知歲幾更天涯孤燭偶同明娟娟缺月寒方淨泯泯長河夜自傾迂拙士林憐我病淸忠當寧渴公名鄕邦人物大司馬東序金鏞喜再鳴

漢唐中葉敝紛更不事紛更獨有明萬里帆檣欣比載百年葵藿誓同傾詩賡伐木延霜月劍拔吹毛斷利名可是道傍多冷笑海風鵬鷃類翔鳴

○五言絕句

促何文甫廖敷錫限韻之作

君毋求險艱我只造平易蕩舟幾半日借問詩成未

淸逺問鄒汝愚未到戲題一絕

迢迢淸夜舟曉入河濵縣遲爾猶未來梨花開欲徧

永慕堂詩

有堂不忍登有口不忍說說著登堂時酸嘶暗流血

皤皤堂上人籍籍堂下艸艸靑人不見憂傷以終老

蓼莪亭詩

感君亭子名輟我疏糲飯蒿蔚浩縱橫風飄淚如霰

松巖八景

珠潭浸月

月在潭水中水淸月兒白風來莫吹動天壤吁一色

逺圃生煙

桃李欲成蹊幽人倦昏曉輕煙澹如抹天際靑未了

方塘水活

芳艸何時歇落花春自飛悠然憺忘食遊子川上歸

疊嶂雲閒

雲山知幾疊山靜云亦遲道人衣帶潤伸腳打眠時

巖桂秋香

朝眠巖頂云莫醉巖底石巖花不知老香墮幾千尺

嶺松冬秀

紛紛兒女態敢與丈人謀獨有蒼髯叟寒山共白頭

溪濵奇石

君航洞庭日仗劍割云根欲識蛟龍恨年年風雨痕

山頂靈泉

客問此何山淸泉流不已答云古香鑪飛入星源裏

次韻畱別白沙先生

歸棹破滄潮遂成千里別亭亭玊臺峯回首心應折

江門千樹花紅白紛點綴我登碧玊樓笑領幾莖去

先生下堂來傴僂答我拜白日當戶庭春光浩無外

○六言絕句

答李子長雨中遣懷

山僧豆雨熟時畱得先生幾日眼中誰與爲徒面面靑山湧出

汲澗冷分山月唫川影弄溪云著處風光如此分明物外乾坤

翛翛萬竹禪龕冉冉孤云石壁不是鼾聲若雷怎得先生消息

嘆息崇朝陰雨半爲花靨銷魂試學結趺端坐超然便到黃昏

茅林八景爲姜太守題

大山擁翠

芳艸蘧蘧蝶夢碧雲杳杳雞聲恰好幽人睡起一來一往心情

曲港拖藍

流水灣回幾曲伊人宛在中央靜對綠漪灔灔笑捐黼黻文章

林溪漁釣

細雨斜風彌月剩水殘山幾分醉臥白頭浪裏茫茫煙艸黃昏

禪寺曉鐘

冉冉輕雲幾葉彎彎缺月半規坐斷淸宵何許煙鐘長短來時

龍潭秋月

我憶茅林深處泠然一掬寒湫山月娟娟相照何人獨抱淸秋

牛隴春云

一犂澤澤東郊捲得飛雲千尺孟浪裁爲舞衣拂拭堯天春色

竹軒詩興

欲識苦吟心事公髭日斷幾莖幽竹翛翛遶屋閒中月色風聲

蕓館書聲

先生終日忘餐細嚼古人糟粕欲覓道腴一眞休與筌蹄相約

三洲巖尋濂溪先生題刻不獲

洞裏遊人幾度紛紛石刻俱存夫子獨尋未見空歸暮雨江村

○七言絕句

贈同事吳順徳獻臣赴永州

江心一見一胡盧諳練君應過野夫不是湖南聊共飯昆侖頂上洗行廚

舟中讀呂和叔四子言志詩

般般剪制皆春服曲曲溪山盡舞雩點也胸中寛似海休將勺水席謳歈

﹝附﹞原作

函丈從容問且酬展才無不至諸侯可憐曾點惟鳴瑟獨倚春風詠不休

和吳茂貞大理見寄舟中感興三絕

經如造化妙難窺生長收藏自四時若語本原澄徹處寒潭秋月正相宜

﹝附﹞原倡

羲文易畫因重意孔聖春秋筆削心千古寒潭浸明月從來未識到於今

阿奴執役供家政問有能聲亦紀綱二氏大爲吾道蠧彼疏斯粺敢相方

﹝附﹞原倡

語得元公太極圖易家蕪穢盛刋除三才今日歸吾手佛老眞然是僕奴

是處江山是處天饑來喫飯飽時眠聲音笑貌都消盡心似寒灰不入禪

﹝附﹞原倡

星槎三月泛江天半是看書半是眠棋局詩筒俱不設養成野性欲如禪

和瓊臺丘先生題陳希夷長睡圖

已逢眞主禦乾坤敢問孤兒寡婦們聊與釣臺爲敵手百年髙枕華山云

﹝附﹞原倡

墜驢大笑便歸山衾枕乾坤分外寛一汴二杭閩又廣依然春夢未曾闌

浯溪

唐亭不見枕浯溪僅見峿臺溪水西一嘯度香橋外去山禽仍近古碑啼

送林少參赴京報政

記得中都爛漫遊春蘭秋菊滿囊收公今萬里看花去笑上東風十二樓

康總戎惠襪偶值偏將獻功戲贈一絕

丰茸軟滑雪彎彎踏雪方驚雪不慳鼠穴已空酣笑罷陽和旋逐腳跟還

婁原善竹莊小酌二絕

別來心事故無窮坐落懸車語未終更辟柴門開小酌千竿瘦竹兩衰翁

野竹森疎映石潭靈峯天際擁終南纎塵不到夜談處月白風淸酒半酣

三月梅花齊﹝人於桃根接梅則花遲實酢而毛﹞

人力端能奪化工香吹榖雨半頭風道傍車馬自朝夕誰識原非積李叢

嘲畢都憲嘉會遊山

山泉何事漾淸漪禦史中丞理釣絲莫道仙靈都不覺白雲長與影相隨

送胡崇正往掾湖北

敬齋謀道不謀身身後孤兒徹髓貧造化無私天有眼桃花應笑武陵春

長山謁範公祠四絕

除卻唐虞三代時古今人物合先誰孔明後漢公前宋炳炳遺材不復疑

合下論公天下心諸賢孰與我公深周情孔思元都在卻到濂溪始解尋

拜相後先公與馬公多容色馬多憂若更慶曆爲元佑公亦須憂到死休

長白峯髙水亦淸安知不有異人爭山僧獨說微時事百秤黃金一芥輕

報國寺弔古二絕﹝宋宮故址有大內池井及女教場俱見存﹞

朝市山林幾變遷冥冥宮樹隠寒煙三千歌舞今何在只有澄潭映碧天

海角偸安昧逺圖長驅鐵騎若摧枯公孫劍气如風雨皓齒佳人學得無

贈孫天初二絕

簿書旁午無虛日應接勞忉沒了期流水灣灣云片片誰知到處露天倪

禿空打坐終成幻抱膝長吟亦可疑事到面前須放手心當靜處不消詩

野鶴亭口占

孤亭戶牖倚雲開舊是神仙蛻骨臺朝市江湖俱在眼半空容與絕塵埃

送醫者王十七還鄕

東郊格鬥已三年虎嘯狼嘷尙滿川素女遺編何處了錢塘江月淨娟娟

小齋風雨幾昏黃堅坐移時話柄長忍聽鄕闗近來事萬夫流血恨潘郎

肥城致政張太守榮壽捲

緋衣歲歲弄春妍百歲今過九九年智數平生都不用心香一瓣答皇天

章丘道中

渠栁梳風麥漲陂鳥烏含哺療雛饑勸農使者驅車急正恐回回眼下遲

戲嘲周尙文紀善許假鄰莊

莫笑周郎舊縕袍唐王甕繭憶親繅中洲何日收新榖小面香醪醉我曹

重泛府江三絕

晝日如炊夜欲霜杪秋南國景非常十年飲徧漓江水又折幽香舊路傍

小帆鵰激大鵬騫勢劈層雲影射囦畢竟得風先到岸休將巧拙咎長年

曾舞戎軒破陣云血痕猶隠岸花芬齁齁赤子都安寢敢記當時尺寸勲

讀象山語錄二絕

晦翁曾見嘆支離老死禪門自不知蓋腳遮頭論學業寧憂雙眼會潛窺

欲知儒術異禪宗只在公私小大中讀罷遺言三兩段廢書髙臥便能通

畱飲於同年世和宅中命其子鼓琴爲歡奉謝二絕且並招之

海陰䢐暑簡書忙偶趁祥曦上省堂好酒一尊琴數弄人間眞有馬丹陽

都將案牘委塵埃半醉鼾鼾一覺回我豈白雲無意緒玉人應肯抱琴來

全州會衡玊大參泛舟半月至淥口相別戲贈一絕

摻袪一別小湘東半月孤帆趁下風滚滚湘流期到海此情何地有終窮

重過衡山有感

荊揚鎭嶽本衡峯何事人皆奉岱宗病起昭王在今日須知河伯亦蒙封

拜少保於公遺像

莫言天道窈難窺事勢阽危輒可推扈蹕使公軍土木身膏艸野有誰知

萬古中原恥未刪徽欽懷湣不生還拊髀豪傑空嘆息無計登公晉宋間

國事當初若綴旒南遷邪議已先投背城餘燼非堅土坐見江山半壁休

遺像侵晨拜且觀霜毛森竦淚闌干英雄切齒知何限欲臠姦諛肉細飡

指揮破斧掃欃槍天步艱危覩再康一代孤忠隘前史盍將謚法少更張﹝公謚肅湣意宜攺忠湣﹞

奮於當奮本隨時大易眞宗豈逺而自是君恩深似海區區進退莫相疑

喜天初徙寓三茅觀三絕

闤闠從來捐道心荷衣新趁碧雲岑無媒寄謝無塵客少保門前莫謾尋﹝舊寓與少保於公故居相鄰﹞

孤蹤落寞捲殘云詩瘦捫腰減幾分我是夢中聞靜嘯恍疑身世在蘇門

仙禽翯翯鹿呦呦誰見幽人儼姱修若道六經皆注腳須邀造化與同遊

玊萱詩

楓山先生弟沛別母遊杭得報北堂萱花白者數朶以爲壽徵喜而求賦

曉庭微雨濯瑤華愧殺羣芳醉落霞恐與蟠桃共花譜三千年一耀靈葩

兒在天東憶此花非金非玉淨無瑕曾孫幾輩頭如雪袖拂寒香日未斜

送陳文俊東歸二絕

獨買樓船作虎騎蒼梧驚見鳳來儀逢人若問誰相伴笑指羅浮月一規

溪花如繪水如金澹澹娛人了不禁卻抱槁梧東海去乾坤何處更知音

烏符觀讀呂仙詩刻忽報藍祁陽攺知嘉善喜賦二絕爲別

執茗仙宮認舊題冥冥山雨鷓鴣啼路人開口尢眞宰捲送陽和到浙西

嘉禾風景異浯臯百貨都平米價髙閏月林廬多好夢家家饋饎欲流膏

松洲莊四景題贈劉景用

松洲風景近如何鳥咔桃花水漲莎咫尺相思不相見長須空自走江波

松洲風景近如何菱葉荷花淨逺波謾把碧筒揮酒伴鬼神終夜泣酣歌

松洲風景近如何茆屋秋陰長薜蘿■﹝禾罷﹞稏如雲三百頃老農談笑劇懸河

松洲風景近如何殘雪疎梅共一窩獨笑江湖淸絕處寒漪輕漾暮鐘和

湘江漁父詞四絕

扁舟來往小灘間占斷淸湘一兩灣日午風輕魚自樂相看不厭任罾閒

世業從來只小舟相傳一味是無憂煙消竈底魚初熟臺笠蒙頭粥半甌

郎今送客下平川更賣肥鮮了課錢老去獨便多自在慣依叢蓧枕罾眠

栁花飄盡荻芽長艇艇魚苗有數筐日晚江光看漸逺販兒燈火下瀟湘

次韻婁誠善春日樓居四絕

匹馬尋春到甕城城中春色自分明半空絲竹轟淸晝遶榻晴雲閣鳥聲

春事俄驚欲盡頭彊舒眉宇此登樓笑談喚醒幽人夢共倚檐花看水流

三月看春尙未齊樓中聊共片雲棲欲知深暝無言處眾鳥飛來寂不啼

伯子移舟向古陂晚漪觴我不嫌遲小樓獨下湘簾坐也到斜陽半壁兒

送段儲使元六官滿北歸

我兄行﹝去聲﹞派子相同見子思兄意萬重骨肉千金官一羽萍蓬深愧謾西東

次韻白沙先生見寄葵山之作三絕

乾坤獨放幾人閒一曲髙歌又此山腳底秋云三十丈不知朝去暮來還

何人忙裏會偸閒是處江天是處山滿袖茶煙吹不散瘦笻前日古勞還

浮世勞勞更甚閒丹陽人已到葵山艸鞋不帶紅塵气換得神仙兩舄還

呂仙亭餞鄒宗道赴京二絕

故人別家遊河朔莫厭山髙尊酒薄明朝一艇下長川亭際空餘松子落

朗吟亭下莓苔緑對酒那知春句足爲君拈起紫鸞笙彊把燕歌吹一曲

水坑山家與何文甫廖敷錫限韻同賦三絕

一犁煙雨荻村田細雨浮花入近川二麥計收多十斛瓦盤盛酒拜皇天

雲裏雞聲云外山竹門無鎖倚云關香風一徑稻花落人自歸來鳥自還

鶯兒恰恰聽來堪芝艸聨畦味正甘莫把鶯兒打教去山人畱伴采芝藍

朱岡道中三絕與陳子文同作

淸晨一棹長林端水聲沈■日色寒行人見水不見日黃葉竹兒千萬竿

小橋欲度更沈吟笑對酸儒埜水潯溪女蕉衫黃勝錦看人閒倚竹門陰

天放狂夫半日閒來聽埜老立談閒如今早稻場花了打點腰鐮帶月還

淸溪道中二絕次陳子文韻

小舟蕩漾淸溪津逺雨看來疑未眞海西斜月忽到席對酌江心只兩人

下有秔稌上有麻南風吹盡木綿花新篘村酒家家熟笑止遊人憇小車

都橋道中二絕

涓涓流水兩三灣風竹鏗錚杳靄間閒坐筍輿煙外去不知身世在南蠻

歲莫提兵出洞心野人雞犬靜無音飄蕭兩鬢衝云濕興與樵夫論淺深

歸田十詠和韻送劉教授歸廬陵

送君此日會何年攜手河梁一惘然鏡裏銀絲三十丈到頭贏老不贏錢

峽云影裏飲長年鄕思潮聲共渺然聞道乾坤一巨壑鱸魚到處不論錢﹝其年西江大水故云﹞

驕兒莫謾詫芳年老病歸來也帖然若把黃金買身貴篋中那得有閒錢

折竹沈舟罷釣年滄波萬頃任茫然村中社飯飡須飽敢愛囊中折二錢

公己捐書絕學年螺峯一覺日枵然石頭作枕云爲被頗覺閒眠獨省錢

枯楠病橘三千年遲爾歸來一粲然就裏風花並雪月招呼不用一文錢

兩腳紅塵今幾年這回跳出卻恬然螺川薄酒甘如醴下筯何須日萬錢

厭飫雲山公暮年昻藏野鶴共臞然腳跟芒屩無今古慳得蘇公幾眼錢

看花莫嘆薄衰年老眼方知花欲然若到穠華滿天地少年那日不輸錢

山中麋鹿總忘年松葉深深路窅然我欲訪君恐難覓先輸鬼谷卦頭錢

次韻白沙白龍池四絕

云滿昆侖水滿池玉龍眠處少人知曇花亂落林僧語時聽疎鐘度晚漪

山頭靑壁險如懸山下松風颭石泉見說仙翁攜布被幾回來伴老龍眠

桃花白白栁枝黃雞犬聲喧云日光幾波流水帶修竹應有仙家竹裏藏

一水差差漾碧池山僧日上了經時老龍來乞還丹訣礙動溪花三兩枝

王世賞大參以途間詩六首索和次韻如左

醴陵

客衣蕩泊海云邊孟浪驅滇泛廣年斬卻諸魔無惡夢始知髙枕卽車船

雷家鋪

郵亭燒燭健飛蝠賈豎歸緡喧小汀踏破月華仍有伴湘云如練楚山靑

衡陽

十年前事偶心憶棹拂衡湘醉始醒不到先生唫望日芙蓉秋後爲誰靑

祁陽

形影相隨自不孤觀頥敢道口難糊度香橋外寒芒動遙望文星落半途

全州

驅轂沿湘蓂己更湘源寒日曜前旌行人半入炊煙裏報到南邦第一城

觀陡

流水波波蕩逺天一波一曳陡間船鬼謀不與人謀會坐見通渠作涸泉

南界獞村二絕

誅茅作瓦十餘家竹裏寒梅漸著花莫嘆獞兒生意少谷風偏起自天涯

陸菁山下界南村古壁嵯峨宜駐軍健兒伐皷奮雙臂細雨廉纎天欲昏

江北紀行十六絕

六合觀﹝明太宗渡江處﹞

神龍奮迅挾風雷洶洶鯨波一叱開萬國班聲海應沸太平天子自燕來

江浦別莊孔昜先生

天南天北往來間盡日看山了未閒頗覺昆侖多逺派定山髙對小廬山﹝定山孔昜先生所居小廬山白沙先生所居﹞

活水亭前艸閣東偶來無語立從容梅花淡淡含春色野竹瀟瀟動谷風﹝活水亭艸閣皆孔昜先生所建者﹞

升中寺﹝在江浦縣南二十里宋髙宗南渡曾飯於此﹞

山僧貌古袖翩翩猶記髙宗駐蹕年敗壁朔風應掩耳幾車寃鬼泣江天

烏江觀項羽廟

天挺雄豪殄暴嬴喁喁四海望更生卻忍操脂投烈熖自乾天紀望何成

天亡一語更含糊正恐君王善戰辜垂死此心猶未悟江流千古慘悲嗚

和州觀﹝明太祖渡江處﹞

百年塞馬嘶華月南下天兵駐此濵椎髻掃除施冕弁江津莫錯比河津﹝江津指采石河津指孟津﹞

鐵騎長驅出塞門髙皇功業配乾坤白旄黃鉞濟江處盈盈水木含淸芬

含山拜遊定夫祠

聖涯涵泳程夫子門下如公不數人遺塜歷陽阡陌裏殘霜枯艸獨生春

居巢弔範增

秦項眞如弟與兄滅秦興項子心情剛柔疊勝本天道奇計原來學未精

夜宿廣徳寺

驅車逺出長林下偶共孤僧語幽榭春星半壁淡無輝獨醉松風了淸夜

曉飯金城寺﹝曹操伐吳駐兵之地﹞

坐看流水緣溪碧深院落花香靨積東都腐蘗訃吞吳長阪屯軍尙遺壁

遊冶父寺﹝歐冶子鑄劍之所故云﹞

山葑纎脆裊銀絲飯客虔供行者師指點云端歐冶宅劍光中夜白差差

經周瑜墓﹝在廬江縣﹞

破盡曹瞞百萬師建安遺叟望傳麾可憐皎皎鐘山月不照成都赤羽旗

桐城贈方與義同年﹝與義以黃門謫知資陽縣時守制居別墅未會﹞

鬢根花影帽檐風閃閃風花百醉中欲躡芒鞋尋別墅今吾恐與故吾同

安慶謁余忠宣祠

賊眾侵元公死之百年俎豆謂非宜天弓若射欃槍日並毀降旗與戰旗

桂林雜題十一絕

伏峒祠

蒼梧水手亦何知勸我祈釐伏峒祠伏峒祠神知我否我生元不慣祈釐

上灘

篙師疾叫如寃鬼聲徹江心石也穿急雨一篷揮汗罷惡灘猶說在前川

開酒

僕夫熯矣我猶彊有酒盈樽忍獨觴散與僕夫同一醉半江風露夜初涼

觀漁

廣西人家避獞賊盡住陂陁臨水山或移小艇供垂釣只去前頭一兩灣

十六夜同獻臣對月

昨宵對月負佳期今夕開樽野水湄月色細看元未攺人心安得本無疑

奴剛持酒到沙頭月亦東來照我甌人事天機都恰好卻疑今夕也中秋

崩沙

有客相逢崩沙滸正值船頭西去時會得虎溪三笑法靑山影裏一枰棋

平樂

景陽先輩亦賢哉廷美同官水部來院裏燒香方罷淚中亭詩句更興哀﹝葉景陽余廷美俱卒平樂時拜廷美櫬而讀景陽詩也﹞

水心亭子隔浮埃石趾團團類劈開醉來不記昭潭路道是嚴陵舊釣臺

登鑑山寺

西風吹瘦■﹝氵靚﹞溪形云蹬躋來百級零寺裏有僧都未見晚峯遙映佛頭靑

山粟

山粟離離被石頭也須銷得老農憂日斜獨自緣靑壁手把長矛逐野猴

洪江驛

成化初伯兄麟官此驛時苗蠻作耗兄擁眾登寨禦賊有功

亭外深陰慘欲昏荒茅芾芾亂流渾寨門一劍遮勍冦猶見居人話伯昆

惶恐灘憶文丞相詩句

戰馬橫奔寶刀折邊軍夜醉闗山月厚祿徒資賣國人傷心恥向灘頭說

暮發吉水

流水涓涓月一規月中人在水心時乾坤好景元無數喫用今宵些子兒

水碓

萬轉冰輪挾雪飛俄然飛去復來歸欲拈匕筯還思睡幾粒盤飡觸駭機

水磑

眼空心正齒參差不法工倕法偃師我有一車三百輻肯教容易水心湄

晚泊洪福寺前大水

竈底蛙聲木上罾洪濤滅盡各村燈船頭佛腳疑相並只好低徊對野僧

湖水漲入龍頭山無復畔岸舟人迷惑誤入興眞觀會道士茶話戲題一絕

柔櫓縈迂度林杪落花深處聞啼鳥仙翁出洞笑相迎流水悠然天杳杳

莫投上葉村二絕

白妥紅殷翠欲勻小園猶見未殘春盤中細蕨兼新筍更喜山家味最眞

野翁短髮亂鬙鬙門外春山懶自登獨有池魚堪飯客日斜閒放兩三罾

過羊橋峽

千尋絕壁淩丹闕百丈飛泉墜碧潭半醉中流一俯仰此身疑與列仙參

兵書峽

懸崖一櫝古嶙峋百箭紛披激水濵恐有鬼仙曾脫骨謂弢兵法卻非眞

沈香巖

巖廣垂空萬木斜仰窺如對鏡中花吏人報道三年外尙有沈香積數車

金利水口

埜童笑入靑蘿去門掩江聲落日斜一段風光催客棹傍人莫問腳頭賖

莊田阪中

筍輿懸度百家莊道道渠泉版版墻二月生涯巳盈目麥波蒼翠菜花黃

壽康驛讀韓都憲詩刻

江亭此刻不模糊二十餘年冦難除燈火夜談聽父老相公開府在蒼梧﹝鄕人云自韓公移鎭梧州西賊不復作矣

﹞

封川館中書堯夫遊伊洛詩因述此

荼因味苦難成啜花到春深不可移獨掩半扉無一事戲書康節數聨詩

南津阻風

風畱客舫南津口獨語蒼頭欲暮天微火漸溫茶鼎沸遶篷添得茘枝煙

韶州

曲江山色靑於染點破遙空數片雲柔櫓晚經淸絕處客愁應減兩三分

古城集卷六

●欽定四庫全書

古城集補遺

﹝明﹞張吉撰

待報記

秋七月癸丑月當食晡時坐廳事待報赴軍司奏皷有持牒者匍匐詣庭下泣且訴曰某浙東金華人業醫淪落於玆久弗克返有近村人以視疾請貸馬而往道遇貴者未卽下被執以歸捶掠無完膚烙其馬納諸官旣而捨之則貸者辭以烙故不受歸其直巳復奪取之是以訟嗚呼醫賤役乘非所宜也之近村馬可不貸也是皆當巳不巳以及於難易曰負且乘致冦至聖人之言𨿽歷萬世如指諸掌如此若貴者馭民不以其道怙勢馮怒淩虐不辜是亦爲冦而巳欲避其名其能說乎是𨿽一事君子小人之大戒存焉不可不記

端州石鳳記

端北石巖中有石肖鳳者二郡人因以雙鳳目之亦嶺外一奇觀也庚戍十有一月偶以公暇載酒造焉觴旣潔座客陳冕子文氏揮手離席指顧鳳處且曰近爲盜竊其一求而不獲視之果然其存者昻首振羽不跱不翥儀章奕然與鳳無異因嘆竊取者之不仁獨祕以爲己私不與眾人公之也夫鳳靈物也其見其隱瞷道隆污蓋矰繳所不能逮豢養所不能馴玆獵於匹夫匹婦之手非以其質非耶韙其聲而羸其實其弗克獨完也則宜使是石也鳳固非今日從容狎玩之資而彼亦安得快其忍心耶噫鳳不可見矣茍是石存而不毀亦足以識鳳之在目而使斯人無忘其所願也彼竊取者眞不仁可論也夫因識諸石以勸來者

邵氏小宗譜序

家之有譜所以紀世次敍昭穆辧族屬也世次有逺近不紀則忘昭穆有尊卑不敍則紊族屬有疏戚不辧則淆三者有一焉人道乖矣此君子之所懼而譜牒所以不可廢也抑古人之於宗族統之以五宗之法綴之以會食之恩經之以冠笄喪祀之禮紀之以孝弟睦友子愛之道所以維持總涉之者無不備焉而猶懼其不免後世數事盡廢獨余是法可以使人少知本源派別之因革不至於離散耳復棄弗圖則數世以後恐死者不知其墓而樵采莫之避生者未諳其面而俯揖不相加矣此尢君子所不忍而譜牒其可忽諸邵氏小宗譜者譜邵氏之小宗也邵出康節先生弟維之後世居湘陰祿塘是譜則維十世孫宗仁與族子康孫之所析焉邵氏大宗故譜備載家世本末甚詳至是各錄一支以便省覽而邵氏之譜三有合而爲一者焉有析而爲二者焉凡若子孫觀其合而一者則思繼別而下初無彼此之間可以念其同矣觀其析而二者則思繼禰以外不無輕重之差可以審其異矣念其同者情也審其異者義也情不掩其義義不滅其情則其有所懼而不忍者庶幾免與今刺楚雄敏汝學者宗仁從子而吉之莫逆友也請述其故以告其家故不辭而爲之序

送石經歷序

朝覲之制所以秩君臣之分達幽顯之情審治忽之幾明黜陟之法其爲典也甚重考之虞書周禮諸經所陳及秦漢而下歷代信史所載𨿽有沿革損益之宜未有芟夷鐫削以爲無益不舉行者我太祖髙皇帝旣掃有元肇造區夏乃斟酌古法約爲三年一朝之制先期方伯守令曁百執事各舉所守境內神祠職役版籍符章以及孝廉姦細之徒窯冶魚鹽之利備書諸冊挾詣京師與眾畢會越明年月正元日入見獻焉於時冡宰齋戒受質日集百工於庭按其事之善敗考其政之舒慘原其心之公私察其識之明昧復以上聞乃因殿最以行賞罰故事情無所掩覆公器不至濫施爲萬世不易之良規也逮玆百有餘年聖子神孫守而勿失今皇帝嗣大歷服恪遵成憲愈久彌著成化二十三年實當天下朝覲之期時景東則我經府石君介夫將事介夫見可而行聞善則服其官是郡六載有奇而民悅之是行當書上最以快眾望必矣𨿽然尙有說焉景東地極邊陲民甘鄙野婚姻葬祭之不經九法三綱之未著皆子習聞而稔見者亦思告諸方伯以達冡宰冀上聞乎其歸也亦以上國道徳仁義之風文物衣冠之懿不靳不匿播告於吾民乎夫下有以達之於上則司牧民者知治道猶有未洽而以堯舜之心爲心上有以達之於下則凡作我畜民必思攺弦易柱而恥弔詭矜奇之習有不足爲者矣此君之所以責望臣之所以對揚而朝覲之典古今所以踵而行之之義也若其旅進旅退無可無否執虛文以應故事廢公道而媚私門其所負者可勝言哉行矣試以吾言仰而思之必有合者毋徒曰是非吾所及也朂諸

楚雄陳貳守作拱辰橋序

雲南處天下之顚眾山羅列萃爲淵藪無甚廣河博澤諸郡經流曲折盤束山峽間率湍猛駛疾怪石齗齶錯午𨿽有舟楫不得施當涉之津賴橋以濟而水勢震蕩激囓木梁輒壞歲一勤民者皆是也楚雄拱辰橋舊名前浪材亦木耳今太守邵公與今貳守陳公圖爲堅久之計乃命工鑿石爲之而易以是名蓋創謀經始則邵公而區畫綜理終竟厥事實陳公也隸邑定邊令馮君源廣遣使告曰古人有編竹橋濟浮蟻者卒以陰徳魁天下況濟人乎二公此舉必吾子喜聞而樂道之者能言乎哉予不獲辭旣爲邵公繆言之矣敢愛一言於陳公乎孔子作春秋凡城池郛郭臺觀門廐苑囿一切力役之徵並書諸冊說者以爲重民用也獨橋梁一事不經見豈魯地七百里之中沂泗濟汶諸水所道歷二百四十二年之久獨無一橋可紀與疑亦有焉聖筆變例略之也矧僖公旣修泮宮橋必三己考諸經而不載非在所略乎夫用民一也聖人作經或備而不削或略而不書則夫因民病涉不得己而有爲視彼得巳不已重困民力以爲之者固亦有間而橋梁匪他力役此不亦彰彰矣乎故子產以乘輿濟人孟子譏其惠而不知爲政及論所以爲政則亦不過因時以治橋梁而己嗚呼聖賢貴王賤霸故佚道使民協於王道春秋以爲常事不書而孟子所以辯子產者亦以王道律之耳公所爲蓋得春秋孟子之旨而馮君之請不爲無謂則予不以諄復己於言者其亦有以也夫其亦有以也夫

贈那太守序

元江太守那君旣拜官蒞政景東太守陶君議遣重客往賀之謂不可無一言也而屬諸予予亦意忝吏玆土於那所治爲鄰疆域所拘不得造庭下周旋再拜以就下賓之位則其所屬者固不敢以不能辭今之郡守古二千石刺史之職也漢宣帝嘗曰庶民所以安其田裏亡嘆息愁恨之心者政平訟理也與我共此者其惟良二千石乎唐文皇亦言爲朕養民惟在都督刺史二君漢唐令主其言如此郡守所系匪輕可知我朝列聖相承尢愼其選中州諸守非廷臣久隸臺省有聲望者不注否則外大夫之奉訓議治平最優者也獨雲南逺在要荒之外國初諸蠻梗化叛服不常西平侯以便宜從事令各酋有能奉土入欵者卽拜以官俾世其職故那氏得以代守元江至那君亦貰厥尢而官之夫廷臣之隸臺省與夫外大夫之奉訓議皆奮身甲科累勤他職者也僅獲選守一郡良爲不易而那君席其資蔭不仗一藝而有之又若無甚難焉天下之物得之難者其操之必切而失之必不易惟其得之之易則驕逸所乘鮮克有終者多矣脫有得之難而喪於易者其可賤滋甚或𨿽易而得之卒知謹畏勿阽喪越豈不尢可賢乎郡守一邦生靈司命與君人者分憂非特一物之比顧乃易而居之惑孰甚焉那君世祿之家膏粱子也茍不恃其得之者孔易而思所以居之者孔艱則賢於中州之士拔於微賤以有其官而不敢易之者逺甚陶君所屬豈直一人之慶一邦之慶也是爲序

辭畱唱和詩序

公始蒞端在成化丁未八月而吉以弘治巳酉七月來官越明年吉持公檄按獄長沙而公以疾求解職百姓聞之憂懼不知所爲於是匍匐走當道泣訴乞毋歸公不誡而集者幾千人旣得請公疾適愈而吉亦襄事以還公自臥疾至復起視事各爲詩以寄意不易韻而三賦之闔境內外和者甚眾郡校二三子彚爲是冊南都春官尙書郎髙要程君貫道題曰辭畱唱和詩而序其首間示予次第閱之𨿽其音節气格不無浮沈俚雅之辧而切切以憂公之去喜公之畱爲情則諸篇一律也予嘗論今之爲政當先救其敝而徐圖之則民不勞而定矣昔西門豹治鄴知其獘在結婚河伯故首斃其囮俾民不惑而鄴人免爲魚焉廉範守成都知其獘在火禁故下車之初毀削先令聽民夜作百姓以爲便而歌之二人古良吏也其載諸史冊赫赫在人耳目歷久而不磨者亦惟先救其獘而已今天下郡國獘如牛毛爲守令者舎是弗圖而或以他術先之可謂知所務耶肇慶爲郡上通蒼梧下接南海蒼梧乃奉命専徵兩廣文武大臣開府建節之地而近世復以中官參之南海則東廣藩臬諸司蒞政之所凡諸司政令之建革刑獄之讞覆兵欵之調度與夫水旱災傷之當賑卹■﹝犭黎﹞猺之患冦盜侵掠之虞可討可撫必修虔封具信使馳詣蒼梧咨稟進止往來絡繹殆無虛日而開府百執事之人執牘乘傳以事奔告南海者亦復稱是歲時館谷之資送迎之費遞夫積功不可勝計而官吏夤緣姦宄誅求萬端民受其殃痛心疾首無所控告其來非一日矣公始至一訊得其要領慨然嘆曰此獘不熄民何以堪則躬節儉礪廉介以杜其源裁不急之務簡無名之使節非禮之會以塞其流而又推之政事之間深謀逺計一以是道行之於是諸色需求十減七八財力旣節疾苦自瘳此端民所以徳公而畱公之本心也嗚呼善爲政者果不在於先救其獘也哉言者心之聲詩者言之成文者也公之有詩欲人無和不可得也𨿽然公之所以裕於己而孚諸人蓋有非吉之所能知者而民之所以徳公將止於斯耶抑否耶蓋又有非吉之所能知者感嘆之餘旣倚韻而和其詩復僣爲之序公姓黃名琥字瑩之江右丰城人於吉丈人行也

永思堂序

堂名永思識終身不忘親也爲人子者終其身不忘其親可也而或以存亡易其心窮達貳其志非罪與今夫冶氏之金丱人之璧天駟之駒冰蠶之錦可以動王侯易富貴贖刑辟人咸寶焉然知其可寶而寶之者身也假微此身𨿽百其物將焉用之是身之可寶有甚於物明甚而吾身所從來者忽焉不思亦何忍哉景陽周君維嶽舊業鄕序時繼失怙恃後貢京師遊太學著錄選曹而歸語及二親未嘗不流涕因名其堂而請予序之夫思親之心人子孰無而不遷於物者鮮矣物𨿽多大端有二富貴也貧賤也先富貴後貧賤者易爲隱約所射而褫其思先貧賤後富貴者易爲驕逸所乘而蔑其思茍不罹乎此而終始睠睠弗忘其親則不及人非所患矣周世爲農至維嶽始以明經登仕籍將有民社之寄所謂先貧賤後富貴者豈其人歟士方微時冠帯食飲之需寢處燕逰之所與夫骨肉之歡姻交之誼皆不攺其平素而春秋旦暮履寒霜觸陰雨吾親獨不可得而見𨿽甚忍者不能無思逮其得志綺麗足以華其躬肥甘足以悅其口深檐廣廈足以娯其體膚而先後奔走百執事之人具非疇昔之比丰乎外必嗇於中樂乎新必遺其故而允念其親無少變者不多見矣嗚呼爲人子者無以有巳而以得志忘其親其罪可勝誅耶觀維嶽所以名其堂其志槪可想焉姑書以爲他日張本

賀鄭師順庵先生八十壽詩序

成化丁亥秋吉始皷篋學宮其年冬邑博莆陽順庵鄭先生奉命來官越九年先生秩滿去任吉亦繆污薦牘竊食中外二紀於玆先生旣歸堅臥不出吾庠自是更師屢巳而律巳範人規模次第奕然可觀者捨先生與寧徳左君希哲無稱焉然希哲職司訓典與權門姻黨嗜利無恥之人爲貳凡事避嫉逺讒厚自韜匿勢有不得同於先生者聞諸故老鄕先生云吾余邑博之賢者自大司成頥庵胡公之後百餘年間僅見鄭師一人而巳以吉考之信然夫以曠越數世僅得明師二人而自先生之去積年迄今復寥寥未見則邑有明師良爲難遇而吉之橫經泮水乃獨得與先生在官相始終謂非幸與先生孝友溫恭教人務端心術而謹趨向俾業一經巳上咸知以飭躬濟世爲務而弋取名位之計非所汲汲焉其遇人𨿽樂易多恕而能愼辭命靳許可諸生侍側咸視其一嚬一笑卜巳隆污吉自齠年獨蒙延譽當時不過歡慰自力而己安知先生之難遇也逮夫綿歷世故閱人旣多求可嫓休先生者百無一二乃知明師難遇不獨吾邑爲然天下之通患也吉旣得之以爲終身之幸則敬事先生誠宜與事吾君事吾父者如勘符分禮也而因循歲月久曠就養之儀捫衷自愧其辠可勝言哉爲幸爲罪在先生固或忘之而吉不能一日忘也今年先生春秋八十冬十月九日乃其初度之辰吉旣賦古體一章遙拜介壽復摭平日之所不能忘者冠諸其顚以識吾私云詩曰

我登孔廟師來初師去令我多聲譽十年師力百倍餘礱磨滌濯兼吹噓憶昨捧擁承明廬佩師訓戒同寶琚食人之食乘人車事乖勢激忠憤攄呼盧一擲驚羣摴萬里風雲紛捲舒洞庭汲雪烹寒魚金馬闗頭褰暑裾縱觀桂海翔南墟臥聞戎馬喧儲胥豈無多士摻我袪憶師暌違捫腹虛師今皓首出無輿事業兒孫千卷書天毗鬼佑世罕如羗引眉壽無窮且我生野性眞狂疎議脫驊驑驅蹇驢祝師未畢更祝予早航閩海登師閭百年相倚如蛩驉

禹貢疑誤辧

貢於嶓冡導漾之下則曰南入於江東匯澤爲彭蠡東爲北江入於海於岷山導江之下則曰東迆北會於匯東爲中江入於海此二條者朱子及九峯蔡氏皆以爲彭蠡乃江西諸水所瀦固無仰於江漢之所匯而江漢二水並持東下又不見所謂北江中江者執是以疑經文之誤其說甚備愚嘗親歷其地細觀其說而以經文証之乃知經本無誤二先生之說皆過論也夫匯本訓回乃下流泛溢他水勢不能泄於是回旋渟滀瀦而爲澤之謂也今春夏之間江漢水漲則彭蠡之水郁不得流而逆注倒積漭爲巨浸茫然數百餘里無復畔岸其匯爲澤蓋如此𨿽無仰於江漢之所入然實賴其下流充牣故湖水壅閼沮抑而不能出方能成其澤耳非謂江漢之水截入澤內而爲匯也若其截入爲澤則但如他條曰至曰入可也何必變文言匯哉此東匯澤爲彭蠡東迆北會於匯本無誤也漢水不言會者爲江水所隔與彭蠡不相接也江水不言彭蠡者與漢互見也逮乎二水漸消則彭蠡之水溢出大江循南岸而行與二水頡頏趨海所謂其北則江漢之濁流其南則鄱陽之淸漲是已第江水浚發最在上流其次則漢水自北岸而入又其次則彭蠡之水自南岸而入三水並持東下則江爲中江漢爲北江而彭蠡之水入江並流爲南江者不言可知非謂分支各派判然殊途爲二江也此東爲北江東爲中江入於海亦無誤也而理明義精如我朱子九峯又其髙弟乃皆不能無疑於斯何與況經文簡奧其言南入於江東匯爲澤蓋亦無逺不包而曰南曰東與今水道屈折迆邐勢正相符今卻又云本文自有謬處與今水道全然不合不可彊解此不可曉也又按江水自東陵而下漢水自漢陽而下其勢皆漸趨東北今湖口爲江漢所匯之處正在東陵漢陽東北與經文亦合今卻又云於漢水則宜攺曰南匯彭蠡於導江則宜攺曰南會於匯此又不可曉也若夫所謂橫截而南入於鄱陽又橫截而北流爲北江又謂至此而後一先一後以入於彭蠡旣匯之後又復循次而出以爲二江此自說者之誤非經文之誤也蓋經意以爲漢𨿽入江而自循北岸以達於海不可泯滅故有東匯北江入海之文朱子偶未之思以爲二水旣合則有江無漢故旣疑其誤而復有取於鄭樵之說以爲東匯澤爲彭蠡東爲北江入於海二句宜衍蔡氏篤信朱子不復別求其說遂再立論以疑經皆非也或曰南之有江猶北之有河皆大水也然渭水洛水皆入於河不言中河北河安知中江北江之說不爲誤乎是不然河源逺出悶磨黎山自積石龍門而下气勢雄猛流波洶洽而洛渭二水近出鳥鼠同穴熊耳諸山不數百里遂達於河幾不能見安得與河爲敵若夫江源出於岷山漢源出於嶓冡旣不相逺而其通流之地大小𨿽殊終不相掩則漢𨿽入江猶得各紀其爲匯爲江入海之實夫豈過乎河可以包渭洛而江不得以包漢故於兗州則曰九河旣道不兼渭洛而言荊州則曰江漢朝宗於海對舉二水而並言之貢之立義精矣嗚呼經賴眞儒而明貢有朱子及蔡氏者爲之辯析其義猶晦信夫說經難矣

綱目發明辧

尹起莘氏發明綱目所書魏王曹丕稱皇帝廢帝爲山陽公漢中王卽皇帝位謂陳壽志三國全以天子之制予魏而以列國待漢故通鑑因之以魏紀年至綱目始以昭烈承獻帝之後紹漢遺統蓋通鑑自謂姑取其年以紀諸國之事故其說不得不出於彼綱目取春秋之義以示天下萬世之正論故其說不得不出於此二者固並行而不相悖要亦有待於互相發明此不知綱目者也信如其說則是三國誌通鑑之帝曹丕綱目之帝昭烈蓋亦無乎不可而朱子特筆起義初非本於天理人心之不可泯滅不過別立一說以與他書角立相表裏豈其然乎陳壽之帝曹丕陳壽之罪也通鑑因而不攺司馬公之失也綱目特筆攺定此乃朱子所以扶天經正人紀以杜後世簒竊之源天下古今之大義也漢自桓靈不君四海靡沸獻帝寄食虎口不得一有所爲然而天命猶未攺也故昭烈以親髙皇帝子孫奮興閭閻規恢前烈𨿽有志弗就然名正言順豈彼姦雄僣僞所可同年而語耶今有巨室之家中葉震業末祚寖微其彊奴悍婢因而盜其貨寶據其貲產以自雄於一鄕視其故主子孫僅同役廝此固王法必誅無赦者也設使縣官無識而誤坐之監司依違不施折辧爲司冦者心知其寃復可漫無一語以相可否邪故陳壽之志縣官無識而誤坐之也通鑑所紀監司依違不施折辧者也綱目所書司冦據經執理以論其寃也今按分目所載正以見壽之謬妄無稽與溫公因仍不攺之失而反謂其並行不悖互相發明可乎嗚呼髙帝子孫稱尊如故乃帝僣僞以擠之使天壤易位冠履倒施習以爲是而莫覺其非者垂千年矣不有綱目特筆大書表而正之則春秋尊王之義終隠弗彰而亂臣賊子接踵當世豈復自知其罪耶事固有可以互相發明者而不在乎是也予嘗求而得之如諸葛孔明所謂漢賊不兩立王業不偏安詞嚴義正凜如秋霜正與綱目所書先後互相發明而反以其討賊爲入冦者果何謂耶其心亦安忍耶陳壽悖妄小人無足言者孔明君實未知其孰賢然使君實生於孔明之世吾不知其事曹氏與孫氏與抑昭烈與姑並述之以俟知者

張南軒先生諸州學記解

有是物必有是用捨其用以爲言非善言者也簀而寢幾而慿釜鬵而炊杵臼而鑿天下之物未有無用虛設者也今有童子於此指簀而問何爲必告之寢指幾而問何爲必告之慿至於指釡鬵指杵臼爲問亦必明言以告之烏有宛曲譸張依違失義忍以愚弄其兒而可爲乎況堂堂士君子麗澤之區實道術隆污風化盛衰之所闗系而借重於我之一言又可不究其爲用之實俾燦如繁星人人仰見得以相師相朂同臻於斯道乎予觀張南軒先生所作諸州學記未有不援學所以明人倫及三綱五常爲說者因陳襲朽不以爲嫌讀者往往未及終篇巳欠伸思睡或竊笑其𨿽不作可也嗚呼此南軒之所以爲南軒非後學所敢輕議也與先生學校之制甚詳其政甚備豈直聳人觀瞻而驅諸少年者聚謀資身之策耶固使學者各明人倫復其天性而己使是記出於宋諸文士之手必思篇立一說變化鼓舞而黼黻笙鏞鏘鍠焜耀良可娯人耳目忘倦然譬諸朝霞夕靄千態萬狀倐忽有無非不爛然可觀而隨風蕩滅不震不霖則其澤物之功微矣況文勝質敝者自然之理而臧三耳之說𨿽工終不如兩耳之坦明易曉也今爲文勒諸金石垂耀將來徒取膾炙人口以賈聲稱於我與抑欲風厲士心使之正其趨歸與茍欲風厲士心正其趨歸則遺棄本用別爲一種艱深恍惚之說紿誑豎孺以爲工者未見其可也肆觀先生他作率能別出意見推陳致新夫豈獨拙於此耶其用在是君子立言垂範固不可捨重趨輕徒滋無益而巳今見操罟握罾者不談取漁之術見荷鍤秉耒者不道力穯之方而姑與之箕踞危坐歷舉古諸無稽連鰲雨粟之說以相蠱媚將使之蕩然遊心汗漫不至盡喪其業而敗其生不己也然則力慕神奇不究物用以爲說非徒無益乃種禍於人者也曾謂南軒爲之乎余嘗歷觀宋諸文士之文弘舒暢沛𨿽或不能盡協於道而議論淵源抑揚開合節奏疾徐自中程度非茍作者故能各名其家可傳於後近見有操筆執牘傲然以能文自負者夷考其歸不過追琢辭華以泄其胸臆之私見或剽竊老佛之緒餘甘心自佹於聖人之道而不知卹此固宋諸文士之罪人設遇先生請備驅使猶或麾斥不容而彼方且自珍其說以爲腹誹先生之計嗚呼可謂愚哉

書遜志先生送平元亮序後

余觀遜志先生與平元亮論文其間有曰魏氏迄乎唐初天下之言文者諛乎人而巳矣宜乎時而己矣何有於道哉唐之中世昌黎氏嘗一反之而道不足以逮文宋之盛時程氏嘗欲拯之而文不能以勝道歐氏蘇氏學韓氏者也故其文昌朱氏張氏師程氏者也故其道醇合二者而有之庶幾不愧於古乎而天下未見其人也余始聞其說而喜之旣而不能無疑何則窮天地亙古今而不易者其惟道乎若夫發而爲文則其膚理胍絡聲音態度自不能無肥瘠浮沈輕重疾徐之辧或隨風气以變遷或與世道爲升降如燕人之禦狐貉越人之業絺麻𨿽有莊列之談儀秦之辧不能諭之使必同也市井之人其詞誇鄕裏之人其詞質彼豈惡同而好異哉勢使之然也故程朱之文不能同於孔孟孔孟之文不能同於周公亦其勢有不得不然者聖賢何心哉然其道固未始不同文以明道道茍同矣文𨿽不同庸何傷今責爲程朱之道者曰胡不兼乎韓歐之文是猶責行王道之人曰胡不兼乎五霸之術也吾恐霸者之術未必能兼識者有以窺見其淺深矣道者水之源也文者水之流也其源深以淸其流浩以潔者周公孔子是己後世惟二程朱子抑或可以當之復何不足而他俟乎韓歐蘇氏平生精力敝於爲文而謀道鹵莽故其蔚然成章非無可觀而槪以精義入神之說其有合者鮮矣有志於程朱者勿爲他岐之所惑其庶幾乎因書以自勵

跋傳芳錄

按牒大義之陳系出古靈族巨以顯其在閩中與齊之國髙晉之欒郤諸宗無異蒙庵先生旣彚先世已來所蔵諸名公敍述銘贊題跋諸凡釐爲是錄命吉訂其訛缺將壽諸梓以傳吉始事恥庵先生鄕邦間親其玄微深逺之識公平正大之心溫雅嚴重之操竊以爲淵源所自殆非一人一日之積而所以垂裕後昆者蓋又未涯也今幸備官蒙庵先生部內拜觀是錄於稽其宗竊喜偶符所憶而恥庵先生厭世餘十年矣撫捲興思不覺掩泣嗚呼吉之所知者無如恥庵先生而恥庵之所不可傳者非是錄所能盡也絅齋諸公以是例之固可槪見而拘拘捕逐風影者能有得耶然則是錄亦陳氏之糟粕而欲得諸陳風規心術之詳抑亦別有說與

跋滇逰集

是詩作於正徳戊辰己後時瑾賊誅鋤善類殆盡吾邦縉紳被禍尢慘者數人公其一焉然手是編多寄懷於物抑揚美刺咸有體裁不激不露驟然窺之蓋莫覺其傷於虎者而公之識度修逺亦不可及矣然予舊讀變雅諸什見其於皇父暴公之徒皆直斥其名力核其惡不以幡幡詆毀爲嫌當時作者豈皆昩於溫厚和平之體誤被登采耶嗚呼識者於此可以觀世變矣瑾之惡亙古今僅一見者使其生於周季未必不爲詩人口實而皇父暴公之徒越在今日則𨿽備諸醜態亦或隠而弗彰矣然則觀是集者固當深悲其志而一人之詘信利害如陰陽旦暮交代於前殆不足論云

題吳氏累葉傳芳捲﹝並辭﹞

古者人臣克樹勲庸流徳美於時則紀諸太常銘於鐘鼎所以昭物軌崇報章也後世此制旣廢幸而禮數之所齒及貨力之所能爲沒則侈之以神道之碑墓間之碣𨿽無取於貞明大烹之義猶使人得以考見而不磨也茍柅於制額困於乏財而不得以爲旣其斃矣身名翳如則與浮英濡沬同一腐爛澌滅而巳豈不大可憫耶梅峯之吳爲莆望族世有哲人今西廣副使守愚先生特爲是懼旣作斯捲因裒舉其先鳳舉進士而下數公櫽括其可傳者約爲一狀徧告諸方作家爲之揄揚而吉以屬儔亦與聞焉嗚呼幸而猶有是乎否則諸吳之善吾不得而知也夫吉之淺陋亦何足云今有碩膚博洽之士而欲以一人之心周天下之務無以爲徵吾見所遺亦眾矣故諸吳之善須此以傳無疑也憲使公之用心勤矣使人人以憲使公之心爲心固足以章顯揚之孝而茍有善徵𨿽乏登載之具畏無聞乎第吳世蟬嫣名馨薦剡者後先相望甚眾而是捲所錄曁公五人耳余固若是其泯泯與曰無傷也此僧入僧堂不言而出識者以爲其聲若雷是也世有作者憂不傳耶亦憂其無可傳而巳矣間執此義爲言公遽命識諸顚末而重之以辭

瓊榮兮旖旎麗寒崿兮■﹝山贊﹞岏悵佳人兮不見念憂思兮無端襲芙蕖兮蕙帯欃槍爲履兮卿云爲冠把芳馨兮歲晚遺所思兮孔安馭赤豹兮玄莵參列仙兮逰歡厭下世兮橫埃湍騎箕尾兮薄淸寒嗟末胤兮中險艱公再競兮理數還攬蘅芷兮藉菌蕳觸鳴王兮弄幽潺聲要眇兮滿區寰

復庵先生墓志銘

公諱崇字尙賢別號復庵姓楊氏豫章丰城人科第起家仕至永州太守謝事家居三十餘年卒曽祖名顯元末國初隠居教授以詿誤謫戍遼陽後遇例放歸自便猶授徒不輟祖徳義早卒父行素母季氏以洪熈攺元乙巳夏四月初七日生公少欽曾大父斆學自立見重當時遂屏他業折節讀書甫長聞崇仁籮溪胡九韶先生師事康齋吳聘君學有源委乃往師之籮溪教人必使先讀小學四書涵養性情以端其本故公𨿽治舉子業然力惇行檢爲文崇雅黜浮不逐時好皆以學有師承自規矩繩墨中來也景泰庚午江西鄕試中式明年春試報罷退而業於太學益自淬礪而終弗利於南宮越十二年天順壬午拜官同知廣西桂林府事屬邑陽朔數被冦難公一視之卽能得其要領命輦江中巨石增埤峻之小石畚置埤陰無算冦復至疑江水驟深不敢縱渡間有亂流至埤下者廂兵乘城手石奮擊如雨遂皆扶傷而去自是不敢輒窺郛郭皆公之力也成化丙戍上命銓憲大臣考核庶官任職否者罷陟之如故事時輿論右公特升栁州府知府移檄赴任栁麗郭馬平縣學久乏人材公至陟降顧瞻嘆曰相其陰陽觀其流泉俱無協也而奚望乃卽其地易置位局撤而新之不數年間髦士彚興不絕𨿽事有適然亦公舉不愆度之明驗也未幾以內艱去位壬辰攺知湖廣永州府事永苦徭役不均公痛釐積獘以三等九則之法潤澤推行役遂大均當道嘉嘆且檄他郡依仿行之會徵貴州苖賊及建造秀王府第行省調度饋運工需銀兩動以數萬計公力陳本郡土瘠民貧非他郡比所運裁省殆四之三其爲政使民陰受其賜而不知多此類也公謝事在成化十有四年戊戌後弘治乙丑今上卽位加恩區內詔以本官致仕其卒在正徳四年巳已月惟夘之哉生魄享年八十有五先苦脾疾增劇貌益臒而神益淸毎中夜起坐或盥櫛待明臨終正衣冠據椅危坐問曰子時耶家人曰然遂瞑目而逝公行己守官俱有本末然以簡伉鼓讒弗究於用議者惜之配劉氏邑豪長者尙寧公之女以子貴累贈至宜人生有賢行事舅姑孝姑老病風飲食興居痿不自力宜人爲之節宣調護歷十年如一日焉先公十六年卒壽七十三子男五曠例授迪功郎廉前進士歷官南京太僕少卿俱劉宜人出康側室李氏出庥席俱張氏出而席早卒女三壻熊兆夏卿徐楩孫男九斆孜敟畋攽■﹝弓攵﹞敔牧﹝闕﹞而康與斆孜俱舉人斆以乙科署邵武教諭事焉敟畋俱生員曾孫男二俱幼公卒之年十有一月某日曠等奉柩與母劉合葬於邑之某鄕某山吉與廉發解同年而廉第一前期率諸弟泣拜乞識其幽銘之義不敢辭銘曰

載勑若事自祈多佽越在厥嗣丕揚直聲憲古名卿惟黯與徵京復輩作翩然鸞鶴霄漢是薄惟天佑公少欝於躬以振其宗

封屯田員外郎徳興舒公墓志銘

按狀新營之舒實出四明其先有諱賀者值唐季黃巢倡亂踔蹂東南諸郡幾無完封賀帥義旅追擊至徳興之蒿埠立壁困之賊敗去賀以壁地川谷衍秀顧而樂之巢誅論功郎屯營拜徵虜踏白將軍武濟大夫乃易其地今名居之遂世爲徳興人君名琥字廷章曾祖祖壽祖仲吾父昭逺號葵菊翁俱不仕母程氏以永樂己丑閏四月某生君少長鋭志讀書晝夜不輟期在奮迹自邁然葵菊恬淡潔修有逍遙物外之意甫冠卽以家政畀君戒勿出君重違父命乃謝絕世故杜門飬親𨿽家計益窘不卹後以子淸貴累封承徳郎工部營繕主事奉直大夫屯田員外郎淸官京師及出參河南省事俱迎養至邸所善名卿大夫必先拜之執爵慶勞畢瞷其風規大好咸嘆息升車而去祿養二十餘年齒徳兼懋邦人尊之而君自顧欿然有譽及者輒搖首曰吾兒不以善養以祿吾何徳堪之櫝纓袍稽田自力人莫測焉弘治巳酉春二月某方與客棋遽呵呵無疾而卒年八十有一君爲人孝友勤儉悃愊無華嘗大雪躬漁於河以養朂淸曰我懼廢爾業勤劬至此爾不努力讀書不負我乎憂諸子惰恆戒之曰爾父平生夙興夜寐敝衣菲食疾驕逸如仇讎僅克有立而敢惰而股肱鮮不害於而家矣其義方之訓率多類此故淸歷官三十餘年公忠潔白剛正之風凜然難犯而又飲人以和不露形迹固其天分休雅然家庭之間父師薫染之功多矣嘗讀列子愚公移山故事笑曰此人厲志堅永不規近效計成敗大類我因自號移山居士配王氏封宜人同邑王某之女某旣卒一子尙幼孑無傍親妻某孀居莫倚資產多爲邑豪所奪不能自存君謀諸宜人迎歸奉養十餘年母子相繼病死卜地塟之歲時家廟祭畢別爲位致祭如儀且囑子孫毋攺曰若使王氏爲若敖氏之鬼吾死不女福宜人先君十年卒塟本裏下馬山之原其年冬十月某日淸等奉柩合塟焉子男四長洪仲卽淸官至廣西左布政使次滄次濚女二長適胡璇次祝穩孫男十六松桂槐朴橈楘柯機橋楊樽楩樞樣檟桷始以旋葬窀刻缺焉淸旣投老大懼他日無以爲徵屬筆於吉重以親故辭旨大哀吉不敢讓謹拜稽首志而銘之

唐經蕩覆國步隳寃句妖兒鞭虎馳血波活活骨成坻南土糜沸誰熄炊將軍奮劍來東陲長驅奕奕揚義麾難紓捷奏天寵膍築居依壁流鴻禧聞孫潛徳吁可師笭箵不括乘尾箕代逺聲沈徵我辭

昔讀通紀得閱張古城先生彈繼曉及李孜省疏知先生立朝大槪丁夘秋受事來余余自軍興後爲甌脫地竊獨喜爲張先生桑梓之鄕與胡文敬先生接裏閈夙昔私淑故操履惇尙後先若一獨怪兩先生文集俱因兵燹散失無遺使後之人欲景行者嘆無從焉豈非斯道之餘憾乎棆梓文敬先生集畢卽訪古城先生遺槁幸原本憗存於簿書余隟挑燈翻閱謬爲條析序次爲捲者六謹付剞劂工甫竣復得文若干首久逸在人間亟補入以徵璧合並略述梓行之原委於簡未云毘陵後學楊棆謹識

古城集補遺

