嶺雲海日樓詩鈔淸丘逢甲撰

●嶺雲海日樓詩鈔卷一﹝乙未稿﹞﹝淸光緒二十一年﹞

南武山人丘逢甲倉海著

同懷弟瑞甲﹑兆甲編輯

鮀江秋意

潮州舟次

舟入梅州境

客愁

題東山楊子仙廟

乙未秋日歸印山故居﹐因遊仙人橋作﹝二首﹞

有書時事者﹐爲贅其捲端﹝四首﹞

中秋夕烏石岡眺月同三弟崧甫作

還山書感

小住

讀白華艸堂詩集

重陽前數日風雨忽集慨然有悲秋之意

重九日遊長潭﹝六首﹞

潮州喜晤溫慕柳同年別後卻寄﹝三首﹞

送謝四之桃源

野菊

漫題

極目

山村

采菊歌

菊枕詩﹝二首﹞

補裘

天涯

秋雁歌

景忠祠弔故明孝廉林丹九先生一桂﹝二首﹞

鎭平城北近校場半里許有奇石離立山谷間﹐邑人所名爲石伯公者也﹐予援南宮故事﹐字之曰石丈﹐並綴以詩﹝二首﹞

當歌

尋鎭山樓故址﹐因登城四眺﹐越日遂遊城北諸山﹝十二首﹞

倦客

鐘髯歌贈鐘生

放生鵝歌

次韻答伯羣

村居書感﹐次崧甫韻

歲暮作

除夕次頌臣韻

○鮀江秋意

海上瀛洲已怕譚﹐浩然離思滿天南。西風一夜蘆花雪﹐鮀浦秋痕上客衫。

鮀江卽今汕頭﹐舊設鮀浦司。

○潮州舟次

抱江城郭夕陽紅﹐百口初還五嶺東。關吏釣鰲疑海客﹐舟人驅鱷話文公。九秋急警傳風鶴﹐萬里愁痕過雪鴻。獨倚柁樓無限恨﹐故山回首亂雲中。

○舟入梅州境

淒絕天涯雁叫羣﹐秋江一棹入斜曛。陰那山色雲中現﹐篷辣灘聲雨裏聞。隔嶺樹疑孤塔露﹐得風帆帶亂峯奔。平生去國懷鄕感﹐只合江頭醉十分。

○客愁

烽火天涯夢﹐琴尊劫外身。新亭空灑淚﹐故國莽懷人。文字窮愁賤﹐交情患難眞。客愁無遣處﹐滄海尙揚塵。

○題東山楊子仙廟

楊子仙者﹐不知何許人﹐亦不知何姓名。仙去後﹐人但以當時混俗之稱﹑呼之爲楊子仙云。仙在明中葉曾晦迹鎭平東山予族祖曰明家爲牧者﹐靈迹疊著﹐出語玄遠。族祖異之。一旦﹐遂不知所在。邑人爲立廟東山下﹐禱之輒應。香火甚盛。鐮子渡無舟逕濟﹐爲靈迹之一。蕉嶺可開城﹐亦當時仙語﹐後卒驗﹐蓋仙語在未設縣治前也。惟「蟾蜍滿地走﹐蝴蝶滿天飛﹐此地當出大魁」語﹐至今未驗﹐且不知所云。予初來鎭平﹐寓東山烏石山房﹐爲族祖後人宅﹐故爲額曰﹕仙人舊館。暇日謁廟﹐因題三詩於壁。

峯陰古廟白雲關﹐蕉嶺城開紫翠間。斜日滿林仙袂冷﹐笛聲牛背下空山。

秋風天末送歸舟﹐閒共漁樵話釣遊。要乞仙人飛渡術﹐眼前滄海正橫流。

鰲頭龍首總浮名﹐何事神仙也世情。蝴蝶滿天蟾滿地﹐莫將隱語賺書生。

鎭平﹐縣名﹔在廣東東北。淸屬嘉應州﹐民國四年攺名蕉嶺。

○乙未秋日歸印山故居﹐因遊仙人橋作﹝二首﹞

海上歸來意愴然﹐石梁重自認秦鞭。一庵斜日墜紅葉﹐萬嶂秋空開碧蓮。家近洞天宜入道﹐人經浩劫欲逃禪。松楸古墓枌楡社﹐早結仙家未了緣。

溪轉峯回石气陰﹐懸崖髙閣客登臨。虹腰一角連山合﹐雪乳千年古洞深。入穴人疑營窟世﹐題橋詩總雜仙心。中年學道時偏早﹐領略樨香思不禁﹝時巖桂正花﹞。

印山在鎭平縣文福鄕中部。仙人橋在鎭平縣文福鄕西﹐邑八景之一「仙橋飛渡」卽此。

○有書時事者﹐爲贅其捲端﹝四首﹞

化碧三年血有痕﹐當年哀感滿乾坤。鶉維剪後天方醉﹐無路排云叩九閽。

此局全輸莫認眞﹐東南風急海揚塵。世間儻有虯髯客﹐未必扶余別屬人。

殘山剩水冷斜暉﹐獨向西風淚滿衣。皂帽藜牀成底事﹖全家遼海管寧歸。

人間成敗論英雄﹐野史荒唐恐未公。古柳斜陽圍坐聽﹐一時談笑付盲翁。

○中秋夕烏石岡眺月同三弟崧甫作

秋風送暑夜光寒﹐髙會依然似子桓。彈指仙凡相隔易﹝崗爲楊子仙師舊遊地﹞﹐稱心人月並圓難。樨香客裏新詩卷﹐潮滿天涯舊將壇。猶有山河畱影在﹐不妨千里且同看。

烏石岡在今蕉嶺城東南四里東山楊子仙師廟側。

附原作

附頌臣和作

附原作

萬里秋光澈廣寒﹐神仙洞府好盤桓。幾人豪气傾杯樂﹐一曲髙歌行路難。當日防秋眞畫餅﹝客歲隨家兄辦全臺義軍於中秋前後辦起﹞﹐今宵覓句費登壇。故山同此團欒月﹐獨向紅羊劫裏看。

附頌臣和作

巢鵲初安尙覺寒﹐偶逢佳節且盤桓。一腔熱血因秋冷﹐九轉枯腸索句難。昔日仙人揮塵地﹐今宵詞客作騷壇。傷心祗爲團欒月﹐獨在他鄕把酒看。

謝頌臣行四﹐名道隆﹐淸廩貢生﹐臺灣臺中人。臺灣獨立﹐爲義軍壯字營統領﹐參帷幕﹐事敗﹐同內渡。

○還山書感

萬里西風雁叫天﹐梅江行盡客停船。仙蹤桃熟尋楊子﹐禪夢茶香證了拳。南渡衣冠尊舊族﹝予族由宋遷閩﹞﹐東山絲竹負中年。疏慵已分漁樵老﹐時局休談向灑邊。

○小住

小住爲佳耳﹐仙人況好樓。鄕傳石窟古﹐門對鐵山秋。縣僻無車馬﹐檐低見鬥牛。中宵猶看劍﹐杯酒彊消愁。

○讀白華艸堂詩集

嘉道以還論粵派﹐譚張之外此名家。瓣香故里尊紅杏﹐養志髙堂譜白華。七字鼓旗雄後勁﹐一官鞀鐸老天涯。尋秋曾過詩人墓﹐重檢殘篇發浩嗟。

白華艸堂集﹐邑人黃香鐵先生釗著。紅杏山房集﹐嘉應州宋芷灣先生湘著。

○重陽前數日風雨忽集慨然有悲秋之意

四山風緊濕云流﹐落葉聲中客倚樓。蕙怨蘭啼千里夢﹐蛩煙鴈雨一城秋。伯龍鬼笑謀何拙﹐洗馬人言意始愁。叢菊空畱他日淚﹐故園烽火未曾收。

○重九日遊長潭﹝六首﹞

滿城歇風雨﹐重九天猶陰。秋陰亦復佳﹐勝約行相尋。平疇極城西﹐涼意生秋襟。雙橋艾壩窄﹐一逕松坪深。淒涼鐵耕樓﹐無復詩老吟﹝鐵耕樓爲黃香鐵先生所築﹞。沿溪且北溯﹐殘葉秋飄金。林香醉人魂﹐潭影淸人心。

駕言遊長潭﹐長潭在何許﹖峽口入灘頭﹐曲折抵十里。日望長潭云﹐今棹長潭水。樵風送歌聲﹐雲水蒙蒙裏。潭云有捲時﹐潭水無時已。水深龍所宮﹐是主云行止。秋霖徒困人﹐遊客愛晴美。空潭抱珠臥﹐勿遽呼龍起。

積水潭益深﹐積石山彌尊。山石瞰潭水﹐一一生秋痕。或翁曬魚网﹐或媼負幼孫。或爲仙人驅﹐橋址畱三分。殘梳碎萬齒﹐古闕呀雙門。是皆稟星精﹐且更爲云根。流水無盡時﹐石亦亙古存。拊石懷古昔﹐髙歌動乾坤。

巖翠冷欲滴﹐泉飛破秋煙。中有碧血痕﹐終古長涓涓。九州已無池﹐一綫猶有天﹝一綫天爲明孝廉林丹九先生殉節處﹞。鏈石思補之﹐天乎俄已顚。亦欲一葉舟﹐奉母終天年。吁嗟厄陽九﹐不死胡能賢﹖人生祗一死﹐死況忠孝全﹗峨峨故衣冠﹐寒潭寫蒼顏。山靈監孤貞﹐寧須史官編。荒祠淸溪曲﹐遺蛻空山巓。采菊再拜薦﹐酹之以寒泉。

髙臺不可上﹐中有道士庵。不知何因緣﹐奔走善女男。上懸百尺崖﹐下俯千尺潭。同行各倦遊﹐我力差能堪。興盡且姑止﹐勝境非不探。灘頭有村店﹐恰坐人兩三。綠茶香盈甌﹐丹橘珠滿籃。是時日加午﹐雞聲隔煙嵐。小溪何淸淺﹐濺濺來西南。溪上讀書堂﹐一飯秋茹甘。

流水渺然去﹐陸來乃舟歸。此行非攬勝﹐淸節懷采薇。頗聞潭中景﹐印月生淸輝。何不乘夜遊﹖酌酒臨苔磯。山髙秋月小﹐松露涼琴徽。此時發浩唱﹐獨鶴秋空飛。秋空苦積陰﹐此境安可希﹗姑畱不盡意﹐後會良非稀。長歌歸去來﹐菊香秋滿衣。孤棹出潭口﹐寒碧山四圍。城笳吹暮云﹐東峯下斜暉。

長潭在鎭平城西十五里所謂「長潭夜月」八景之一﹐乃石窟溪之北口。

○潮州喜晤溫慕柳同年別後卻寄﹝三首﹞

故人今洞主﹐雄鎭古瀛州。白鹿經猶講﹐紅羊劫未收。秋城明落照﹐孤塔枕寒流。獨客來天末﹐相思倚柁樓。

七載春明別﹐重逢五嶺東。共驚須鬢攺﹐暫喜笑言同。落葉人千里﹐寒蘆雪滿篷。相看遽乖隔﹐歸棹大匆匆。

程水愁邊溯﹐韓山望裏遙。秋風吹古渡﹐落日滿浮橋。滄海使方出﹐綠林兵未消。過君江上宅﹐暮雨悵蕭蕭。

溫慕柳名仲和﹐嘉應州松口人﹐淸己丑翰林。

○送謝四之桃源﹝二首﹞

謝子患難友﹐行義侔古賢。浮海同歸來﹐買山苦無錢。云有桃源居﹐先世曾墾田。今晨暫辭我﹐借得漁人船。翹首眺八極﹐滿目多風煙。但求避世地﹐寧希拔宅仙。君沿桃花水﹐或得古洞天。仙人多賢達﹐當與君周旋。逕將今世人﹐置之太古前。莫便不歸來﹐令我思渺然。

昔者陶靖節﹐爲文工寓言。鑿空出漁人﹐飛花滿仙村。遂使噉名者﹐處處名桃源。蓬萊古仙島﹐淸淺生沙痕。滄桑一轉瞬﹐變遷安足論﹖變遷猶自可﹐況復成沈淪﹖龍伯釣鰲後﹐三山今無存。恐君到桃源﹐已異昔所聞。租稅徧桑麻﹐丁役及子孫。桃花斫爲薪﹐漁舟覓無門。君當廢然返﹐就我同灌園。送君古渡頭﹐黯然爲銷魂。顥气海上來﹐莽莽風塵昏。

○野菊

尋秋東臯﹐有金英爛然於隴之畔﹐開不後時而乃無賞者。喜其獨秀而復傷其不遇也。長言詠嘆﹐豈曰不宜﹖

入眼驚看秋气新﹐孤芳難揜出叢榛。英華豈復關培植﹐爛熳依然見本眞。淡極君心宜在野﹐生成傲骨不依人。陶潛死後無知己﹐淪落天涯爲愴神。

○漫題

云臥滄江晚﹐澆愁濁酒醒。霜華飄短鬢﹐風色急長亭。木落林光白﹐郊寒麥气靑。出門吟眺回﹐戢影媿鴻冥。

○極目

極目風煙接大荒﹐髙歌人減少年狂。伊涼入破愁聞笛﹐滄海揚塵話種桑。五夜哀弦彈落葉﹐萬山寒色赴斜陽。蘭成枯樹年來感﹐不待攀條意已傷。

○山村

重傾濁酒走驚魂﹐通徳來歸故里門。年始二毛逢喪亂﹐家餘百口幸生存。眼中精衛無滄海﹐劫外鷦鷯有小園。躍馬鳴骹豪气在﹐布衣耕釣自山村。

○采菊歌

淸辰采菊東山陽﹐紫莖綠葉垂幽芳。世人貴薏賤眞菊﹐棄置在野容堪傷。蕭敷艾榮苦迫壓﹐誰復過問荒丘旁﹖秋霜殺物百卉死﹐若抱晚節天爲彰。空山無人蔚深秀﹐正色獨得中央黃。流傳僞種世競采﹐柴色奪正工時妝。此花隱逸應鮮識﹐山中開並神芝光。我生於時得秋气﹐獨寡時好成淸狂。黃金照耀忽滿谷﹐采擷寧使英華藏。度阡越陌野則獲﹐煙萸露柏珍同囊。貴之爲寶賤則艸﹐齊東野語非吾誑﹝貴則爲寶賤則爲艸﹐鄕諺語﹞。要之摧折世俗手﹐毋如老死荒山荒。吁嗟乎﹗故園有菊看不得﹐開傍戰場空太息。采花釀酒彊作歡﹐共保風塵好顏色。

○菊枕詩﹝二首﹞

繄余昔齠齔﹐嬉戲慈母旁。開園種秋菊﹐寒花映書堂。殷勤慈母心﹐采菊縫枕囊。祝兒蠲宿痾﹐祝兒好容光。垂垂手中綫﹐宛宛生淸香。人生嬉戲時﹐此境安可常﹗堂北萱艸花﹐萎謝驚秋霜。峨峨大宛山﹐阡表齊瀧岡。前年菊花時﹐登髙作重陽。墓門一瞻拜﹐宰木寒煙蒼。去年菊花時﹐奔走爲戎裝。枕戈待旦心﹐力籌保鯤洋。今年菊花時﹐故園成戰場。不及哭墓行﹐寸艸心徒傷。空山此髙臥﹐哀淚沾秋裳。

昔遊淨翠園﹐同賦菊枕詩。維時灌陽公﹐初出爲監司。兩遷遂持節﹐風雅照海湄。從容軍政暇﹐壇坫疊鼓旗。客並富才俊﹐主更雄文詞。秋光翦入捲﹐裒集名詩畸。苦心極鐫刻﹐謂可千秋垂。夷氛海上來﹐倚枕聞驚鼙。是時菊正花﹐黃金甲紛披。秋風一場戰﹐應保危臺危。朱崖地遽棄﹐百計不得施。餘生脫虎口﹐寤寐空相思。昔爲稱意花﹐今作斷腸枝。兵火萬卷盡﹐梨棗災可知。蠹篇縱幸存﹐零落生蛛絲。安知秋齋中﹐淸芬猶昔時。寒宵有遠夢﹐相覓應天涯。

大宛山﹐公母陳夫人葬臺灣臺中大宛山。鯤洋﹐臺灣安平縣外海﹐有七鯤身小嶼﹐嘉義縣外有南北鯤身﹑靑鯤身等小嶼﹐故臺海曰鯤洋。灌陽公﹐公師唐景崧﹐廣西灌陽人。

○補裘

一領蒙茸敝莫論﹐皮毛綴緝幸猶存。寒閨燈火忙纖手﹐客路風霜護綻痕。事到彌縫原費力﹐士當窮困易爲溫。時艱衮職應多闕﹐冷落江湖愧負恩。

○天涯

天涯雁斷少書還﹐夢入虛無縹渺間。兵火餘生心易碎﹐愁人未老鬢先斑。沒蕃親故淪滄海﹐歸漢郎官遁故山。已分生離同死別﹐不堪揮涕說臺灣。

○秋雁歌

西風吹雁秋南翔﹐天髙野闊稀稻粱。一雁下從野鳧去﹐羣鴈思之不能置。天涯目斷寒雲飛﹐誤入羅网何時歸﹖

○景忠祠弔故明孝廉林丹九先生一桂﹝二首﹞

崖壁斑斑碧血痕﹐先生當日此成仁。三閩四廣支離局﹐一息千秋艸莽臣。亂世科名娛老母﹐荒山須發表完人。扁舟欲訪悲歌處﹐冷月空潭瀉古春。

三書卻聘至今傳﹐髙節淸風尙凜然。列傳補書宜國史﹐此邦議祀合鄕賢﹝鎭平﹐崇禎六年始設縣。今縣學鄕賢祠所祀多設縣以前人。若先生得祀﹐則眞鎭平縣人也﹞。荒祠日冷雙門闕﹐遺寨云封一綫天。斷句零章待搜緝﹐蠹余畱續谷音編﹝先生遺作﹐止存家書及與兵官某書並一詩﹔若續正气歌﹑戀貧賦﹐予均未得見﹞。

景忠祠在鎭平城西長潭林丹九先生殉節處﹐有祠祀先生曰景忠。雙門闕在長潭景忠祠附近。一綫天在長潭林丹九先生殉節處。

○鎭平城北近校場半里許有奇石離立山谷間﹐邑人所名爲石伯公者也﹐予援南宮故事﹐字之曰石丈﹐並綴以詩﹝二首﹞

奇峯特起勢玲瓏﹐石丈親呼向谷中。不讓米顚誇韻事﹐空山袍笏拜松風。

楊柳春旗馬射還﹐搜奇人坐蘚痕斑。韓陵一片愁相語﹐蕭瑟江南庾子山﹝一作韓陵一片閒同語﹐愁煞江南庾子山﹞。

○當歌

落落當歌槊自橫﹐九州無地著狂生。枯枰潦艸棋收局﹐殘席喧呶酒罷兵。劫火余灰騰謗焰﹐恨天遺石築愁城。淒涼法典唐天寶﹐唱到關山入破聲。

○尋鎭山樓故址﹐因登城四眺﹐越日遂遊城北諸山﹝十二首﹞

鄰江邊粵俯閩關﹐樓櫓參差桂嶺間。欲撥寒蕪尋古戍﹐疏林斜日半城山。

斷瓦零磚廢苑秋﹐行人猶識鎭山樓。萬方多難傷心客﹐無地登臨寫暮愁。

帶嶺襟溪萬雉連﹐築城當日爲安邊。剜苔細數殘磚字﹐止隔明亡十二年﹝城磚有字﹐蓋崇禎六年建也﹞。

譙樓舊築郁嵯峨﹐望遠猶堪托嘯歌。一角孤城山影裏﹐趁墟人散夕陽多。

五幡靑犢散餘氛﹐廢壘連營郁戰云。班艸莫談元二劫﹐荒郊有鬼哭秋墳﹝同治甲乙間﹐邑遭兵燹甚慘﹞。

林葉蕭疏夜有霜﹐城陰荒艸散牛羊。市聲不到墟煙冷﹐萬塚髙低送夕陽。

斷碣題名字半殘﹐古松陰裏好盤桓。半間廢寺無香火﹐佛臥空山落葉寒。

冷煙寒日掛疏林﹐荒艸迷離古徑深。樵女歸來秋郭晚﹐山歌聲出萬松陰。

天南舒嘯失長風﹐淪落閒身五嶺東。一片雄心無處著﹐孤城斗大萬山中。

浮生富貴等微塵﹐欲覓山林寄此身。但是故鄕歸便好﹐不妨衣白作山人。

曾費誠齋策馬來﹐臨溪處處見花開。一庵擬築藍田曲﹐補種詩中十里梅。

龍樓鳳閣倚天尊﹐肅立羣山萬騎屯。戎馬書生豪气在﹐三臺髙處望中原。

鎭山樓在鎭平縣城垣﹐髙踞桂嶺處。

○倦客

鼎鼎年華去若流﹐天涯倦客怯登樓。飄零落葉思朋好﹐憔悴梅花入客愁。小醉試嘗新煮酒﹐薄寒先上舊徵裘。干戈滿眼平生恨﹐夢裏猶應痛昔遊。

○鐘髯歌贈鐘生

英雄困厄豎子貴﹐丈夫滅盡須眉气。鐘生乃獨以髯豪﹐況復奮髯敢論事。少年浩歌蒼梧怨﹐地老天荒寫幽恨﹝生有蒼梧怨﹐乃穆宗後崩時作﹞。掉頭不住出國門﹐濩落故山髯尙健。髯參不爲爲髯仙﹐滄桑轉眼年復年。金丹未成髯已戟﹐兒女牽挽難登天。掀髯大笑世人惑﹐流傳髯論極豪墨。髯乎其善保此髯﹐勿與纖兒爭白黑。世間不見虯髯公﹐扶余坐失無英雄。超倫軼羣有髯在﹐令我神往滄溟東。

鐘生名穎陽﹐字子華﹐號藕華﹐鎭平靄嶺人。

○放生鵝歌

有鵝不送陳大夫﹐恐殺而食登諸廚。有鵝不送王將軍﹐恐籠而去傷其羣。胡子之鵝喪厥偶﹐儷以他雌傲不受。孤立無黨眾欲殺﹐護之使生意良厚。昨聞鐘子放生說﹐今讀胡子送鵝詩。眾人贊嘆楊子笑﹐謂鐘也黠胡也癡。以說餌鵝得鵝想﹐以詩媵鵝誤鵝往。欲奪鵝還饜眾欲﹐毋令鶂鶂得獨享。我聞鐘子學道人﹐仙廚行當脯鳳麟。寧以一鵝貽口實﹐楊子過論疑非眞。自昔書生工鑿空﹐幻中有幻出鵝籠。固知楊子取爲我﹐眾人未免色爲動。眾口鑠金況一鵝﹗道髙固應生羣魔。癡者非黠黠非黠﹐大眾勿喧聽我歌。我聞兵解亦成仙﹐是鵝劫盡果乃全。伐毛洗髓用我法﹐立隨雞犬共升天。生之於天放乃大﹐說者笑者兩無害。不然詩腸亦姑潤﹐勿訝仙人徒狡獪。吁嗟乎﹗東南蜃气天蒼黃﹐沙虫百萬同日亡。一鵝之生復何有﹖不能成陣軍聲張。男兒生當萬羊膳﹐手扶鰲極平龍戰。嗷嗷四海安厥生﹐櫜弓笑赴頭鵝宴。

○次韻答伯羣﹝二首﹞

又向山林作隱君﹐天涯胡馬正成羣。故鄕歸計從今決﹐舊族遺風異昔聞。入海溪聲千里夢﹐讀書燈影一家分。卜居荏苒三秋過﹐久累西頭住陸云。

陽關笛裏變聲多﹐戎馬書生罷枕戈。身似伯鸞猶賃廡﹐人因康節有行窩。山中泉石千秋在﹐海上風雲一夢過。淪落祗今君勿笑﹐不能絳灌不隨何。

伯羣姓丘﹐鎭平縣東山人。

○村居書感﹐次崧甫韻﹝二首﹞

寥落田園隔虜塵﹐買山聊此息勞人。昔賢原少閒憂樂﹐吾道何曾絀賤貧﹖入傳且栽元亮柳﹐行歌肯負買臣薪﹖補天塡海都無益﹐空灑東風淚滿巾。

乾坤蒼莽正風塵﹐力挽狂瀾仗要人。豈有桃源堪避世﹐不妨蔬水且安貧。天閶遼阻愁呵壁﹐時局艱危痛厝薪。祗恐南陽難穩臥﹐中原戎馬待綸巾。

附崧甫原作

衮衮諸公野馬塵﹐天涯何處著閒人。浮家萬里非眞隱﹐結客千金不算貧。滄海怒濤愁日暮﹐大荒劫火悔輿薪。登臨欲覓岡千仞﹐長嘯秋風脫幅巾。

隱市原來厭俗塵﹐林泉終許屬閒人。主人半畝聊分住﹐歸客全家且食貧。得地數弓謀小築﹐買山千樹喜添薪。渡江子弟誰英物﹐獨倚孤松岸角巾。

○歲暮作

消盡年光是客愁﹐倚闌斜日下山樓。還鄕羽羨雙黃鵠﹐入世心驚萬火牛。故紙風雲供刻畫﹐野人木石慰居遊。壯懷未遂身將老﹐滿眼寒山早白頭。

○除夕次頌臣韻

明日又新年﹐愁心隔海天。空山寒雨裏﹐相對不成眠。

●嶺雲海日樓詩鈔卷二﹝丙申稿﹞﹝淸光緒二十二年﹞

南武山人丘逢甲倉海著

同懷弟瑞甲﹑兆甲編緝

山居詩﹝五首﹞

雜詩﹝三首﹞

微雨

見雁

苦雨行

李花

雨中漫成長句

陳孝廉﹝庭鳳﹞見訪山中賦贈

愁雲

廬山謠答劉生芷庭

送頌臣之臺灣

古別離行﹐送頌臣

重送頌臣

春第相從有年﹐去歲復間關渡海隨予來粵﹐今乃請攜家歸臺﹐並以絹乞詩爲永念﹐愴然賦此

春愁

梅州喜晤梁輯五光祿﹝國瑞﹞話舊

鐵漢樓懷古

淩風樓懷古

題畫山水

金山弔宋安撫使摧鋒寨正將馬發墓

往事

客邸晚懷﹝二首﹞

大風雨歌

答王曉滄

謁潮州韓文公祠﹝二首﹞

去歲秋初抵鮀江﹐今仍客遊至此﹐思之憮然﹝二首﹞

香港書感

乞陳頤山﹝喬森﹞作畫

菊坡精舍作

九眼井﹝二首﹞

鮑姑祠

鎭海樓

古詩﹝五首﹞

珠江書感

珠江行樂詞

長句贈許仙屏中丞並乞書心太平艸廬額﹐時將歸潮州

羊城中秋﹝三首﹞

廣州晤劉葆貞編修

仙屏中丞手書「掃除萬事付諸命﹑卓犖髙才獨見君」楹帖見贈賦謝

贈梁詩五孝廉﹝二首﹞

珠江重有感疊前韻﹝二首﹞

秋暑酷甚戲詠

秋懷﹝八首﹞

○山居詩﹝五首﹞

白雲海上來﹐飄搖無歸期。微風起天末﹐吹寄玆山陲。悅山本云性﹐艸木生妍姿。山中有軼士﹐獨往人寡知。末世何皇皇﹖寸心勉自持。故國何迢迢﹖右手難將移。臨風托遠意﹐自與云相怡。無心出已非﹐萬物有息時。眷念出者勞﹐何用行雨爲﹖

我本山水人﹐深知山水意。卜居山水間﹐山水發靈祕。維山不厭淸﹐毋爲濁流累。維山不厭深﹐毋爲俗士至。夢中古桃源﹐思之輒心醉。奇遭此佳境﹐一往快夙志。撫琴入泉韻﹐布席落嵐翠。靜言養生理﹐中歲慰悴憔。平生墜世网﹐每憶魂猶悸。固宜古賢人﹐棲遲樂衡泌。

啞啞返哺烏﹐得食不果腹。一枝有安巢﹐山飛復山宿。念玆心衋然﹐得養不在祿。山田瘠可耕﹐餘事及樵牧。東風秀百艸﹐春山上黃犢。蒼蒼者壽松﹐靑靑者慈竹。山髙蓄靈秀﹐自結雲中屋。采得千年芝﹐持爲髙堂祝。

鴻靈春北歸﹐歸飛不失羣。天生此羽翼﹐大息世彊分。我家深山中﹐聊用謝世紛。吾弟各異才﹐出作同習勤。荷鋤影相隨﹐伐木聲相聞。向晦入晏息﹐一燈夜論文。微言繹聖牒﹐奧語搜皇墳。瑯瑯金石聲﹐遙出山中云。因之𨿽亂離﹐其樂仍欣欣。有兄獨遠出﹐蹤迹隔虜氛。東風萬里來﹐同念倉海君。

徳公司馬徽﹐流寓同襄陽。峨峨鹿門山﹐近接水鏡莊。幼安昔避地﹐亦復偕彥方。吾友有謝生﹐夙昔同行藏。黻佩不可期﹐負戴聊徜徉。攜家此偕隱﹐遠渡婆娑洋。豈不思東歸﹐故里今犬羊。買山共卜築﹐耕鑿鑪峯旁。壚峯一何髙﹖上有松蒼蒼。上枝古藤虯﹐下根茯苓香。山深富靈藥﹐同采佐糗糧。何須出雒市﹐名播如韓康﹖

山居在鎭平縣澹定村。

○雜詩﹝三首﹞

羲和馭日輪﹐赫赫監八荒。遊氛積爲陰﹐上翳陽無光。太白竊神威﹐睒睒晝有芒。斗垣森嚴地﹐飛星敢干行。誰實操天權﹐得毋失厥綱。寂寂河鼓鳴﹐慘慘參旗揚。天弧不能弦﹐縱恣來貪狼。下界蟣虱臣﹐惴惴心憂傷。欲將災異書﹐上吁通天閶。紫霄晝沈沈﹐鈞天樂方張。王母咽諸天﹐遊戲容東方。天公色然醉﹐玉女傾霞觴。列侍諸仙官﹐冕旋各飛揚。方謀剪鶉首﹐持之賜秦王。

共工觸天柱﹐西北遂傾墜。重煩五色石﹐復得天定位。神媧抑何心﹖補天不補地。東南大海中﹐遂令日生事。靈鰲實天遺﹐受釣誤貪餌。岱輿與員嶠﹐坐失神山二。蓬萊固無恙﹐左股復割棄。爲天謀者誰﹖敢道無遺議﹖諸仙各神通﹐坐視果何意﹖閒愁落萬古﹐茫茫渺難計。徒勞炎帝女﹐塡海作精衛。

天雞不能雄﹐牝雞代爲鳴。膊膊復腷腷﹐豈云非惡聲﹖壯士誤起舞﹐慨然赴功名。失身一非時﹐其辱寧爲榮。枕戈夜未旦﹐素月當天行。團團此皎魄﹐中有妖蟇生。得地遽僭妄﹐吞噬虧陰精。諸仙並束手﹐坐令天偏盲。憑日復有烏﹐翳日失其晶。安知豢養物﹐乃起爲禍萌。蒙蔽苟不知﹐安用天聰明﹖知之不能去﹐容使終古橫。

○微雨

微雨輕雲掃墓天﹐東風消息又經年。棠梨花發千林雪﹐獨對春山意惘然。

○見雁

雁與人同去﹐雁歸人未歸。劇憐滄海闊﹐獨傍故山飛。雲水愁相失﹐風塵計已非。天涯足矰繳﹐休戀稻粱肥。

○苦雨行

雨師晝夜驅龍行﹐一雨三月無停聲。烏沈兔沒不敢出﹐仰視天日長冥冥。冬寒凜烈春未已﹐浸淫木气渾歸水。稚陽欲茁老陰遏﹐乃張母權侵厥子。寒風吹天不肯髙﹐陰雲四壓天周遭。媧皇補處今畢漏﹐石鏈五色難堅牢。盡傾海水向天半﹐驚波怒濤滿空散。竟無一片漧淨土﹐著足大地成泥爛。雄雷噤齘鳴雌雷﹐百虫朒縮戶不開。花藏柳匿避雨气﹐𨿽有羯鼓安能催﹖物過爲淫極必反﹐下士談天嘆天遠。恐將降魃來止雨﹐倒行逆施兩俱損。不然不日復不月﹐地晦天昏寒水發。幾疑世將入混沌﹐待起盤古塚中骨。欲書綠章上靑帝﹐請收政權屏陰翳。膏雨和風各聽令﹐萬方重紀歲華麗。

○李花

蠣粉墻西易夕陽﹐討春消息爲春傷。李花開落東風裏﹐惆悵離人自斷腸。

○雨中漫成長句

髙田下田麥欲枯﹐前山後山雨模糊。蒙蒙水气生春蕪﹐平臯極目疑江湖。一春閉戶少遊趣﹐饑雀窺■﹝宀公心﹐上中下﹞自來去。閒庭花落賓客稀﹐東風已綠鄰家樹。

○陳孝廉﹝庭鳳﹞見訪山中賦贈

只手回西日﹐都成志未申。相逢休涕淚﹐吾道惜風塵。松菊娛今是﹐山林閟古春。祝君無別語﹐珍重待時身。

陳庭鳳字鶴云﹐鎭平金沙鄕人﹐淸孝廉﹐識時務﹐有遠志。

○愁雲

愁雲極目晝成陰﹐飛鳥猶知戀故林。破碎河山收戰气﹐飄零身世損春心。封侯未遂空投筆﹐結客無成枉散金。夢裏陳書仍痛哭﹐縱橫殘淚枕痕深。

○廬山謠答劉生芷庭

匡廬名自匡君遺﹐福廬乃出葉少師。匡廬自大福廬小﹐名山要待人扶持。五嶺東來郁雄秀﹐羣山冠劍森威儀。紛趨到海盡南紀﹐與海爭地雄鼓旗。天藏地閟畱隱秀﹐有山亦以廬名垂。州因鋗姓鄕旼姓﹐玆山未著廬者誰。我歸自東未寧宇﹐越鳥固應巢南枝。不爲神仙不宰相﹐入山將恐山靈嗤。前身太華老道士﹐遊仙舊夢參希夷。誤信神山在海上﹐失足■﹝革犮﹞佩人間嬉。九十九峯發霞焰﹐手持芙蓉哦新詩。要令海國變風雅﹐開山初祖天人師。靑柯故侶苦相惜﹐小劫摧落雲龍姿。東方狼星忽懸焰﹐天弧久弛無神威。扶桑島窄奮烏足﹐香蕈洋淺張黥鬐。黑風摧海水四立﹐陰雲慘澹臺山危。沙虫百萬勢將化﹐末劫不救非慈悲。生作愚公死精衛﹐謂海可塞山能移。開屯逕欲試神手﹐炮雷槍雨供驅馳。玉門第八金匱九﹐安知變故多參差。值天方醉剪鶉首﹐呵壁欲問寧非癡。豈有扶余王劍俠﹖虯髯一傳詞尢支。不如歸去亦一策﹐山中血淚啼子規。朱崖𨿽棄漢地大﹐公卿固應從捐之。獨恨平生失微尙﹐請纓請劍忘官卑。南陽已矣不得臥﹐兼累羽扇無能揮。遼東幼安本僑寓﹐欲去猶戀將奚爲﹖撒手臺山慘將別﹐直等死別非生離。全家輕舟逕西渡﹐舊遊回首成天涯。閩山將盡粵山見﹐靑山萬里安輿隨。五花戰袍失光彩﹐賸有餘耀生萊衣。東遷四世過百載﹐故居喬木蒼煙霏。恐如丁仙化鶴返﹐感慨城郭人民非。圓山之間印山下﹐厥邑隸鎭鄕文基。自從宋元此聚族﹐小宗別祀多分祠。朱門白屋萬家聚﹐歲時伏臘陳牲犧。弟兄伯叔各歡序﹐唐山直惜吾歸遲。摩挲故譜尋老屋﹐半廢爲圃蕪不治。故釘遺瓦存者僅﹐不如別卜陳蓍龜。惟鄕之西協吉卜﹐宗老告我廬山宜。一邱一壑本吾願﹐名山況復如相期。憶昨泉山小畱滯﹐淸源紫帽神摯維﹝在泉州時﹐淸源紫帽山神皆曾入夢﹞。陰那老僧速歸駕﹐許我佳地當非欺﹝夢見慚愧祖師﹐亦在泉州時事﹞。夢中之境忽眞得﹐此事或亦神能司。乃攜尋山綠玉杖﹐古逕手自荊榛披。一峯卓立出云表﹐蒼然秀色軒人眉。如玉屏張寶帳合﹐如寶馱象球弄獅。羣山眾壑競奔赴﹐勢若拱衛來逶迆。乃登極頂曠四矚﹐玉華金簡生光輝。仙橋俯瞰飛渡迹﹐天馬旁若淩風嘶。目卑三臺小九子﹐君山肅立毋敢欹。鞭云策霞互吐納﹐沐日浴月相蔽虧。四時花開長不謝﹐萬年松老生淸颸。洞天福地不在遠﹐佳處要豈人境違。四山環合若廬舍﹐山中地忽成平夷。有圃宜蔬田宜稻﹐買山以隱寧靳貲﹖乃測周圭景以正﹐乃用傅版功斯施。惟堂有宦閣有簃﹐開門山影綠滿池。鄕人載酒欲吾賀﹐言待其落陳金卮。就中吾友有劉子﹐淸言古誼吾所推。山村易名曰澹定﹐劉子妙解爲之詞。今晨緘書更報我﹐開函奇字蟠蛟螭。廬山之謠又繼作﹐靑蓮逸軌遙相追。上爲玆山發厥秀﹐下爲吾廬言其私。中間慷慨論時事﹐若屈奇詭梁哀噫。山中展誦發浩嘆﹐神妙欲告山靈知。惟山如詩貴眞面﹐得其眞者名乃歸。惟楚有山稱九嶷﹐惟蜀有山稱峨嵋。粵山羅浮實稱首﹐同向南戒爭崟崎。玆山又別鐘粵秀﹐如光初曜華方滋。吾愛吾廬更愛山﹐以山相屬吾寧辭﹖山中之云出無時﹐靑天舒捲人難羈。山中之泉淸且漪﹐我歸自濯緇塵緇。名廬以山廬乃結﹐因山得廬山尢奇。襟江帶閩此勝境﹐鼎足匡福寧須疑。和君謠罷一長嘯﹐松間雙鶴髙空飛。

劉芷庭﹐鎭平文福鄕人。廬山﹐公山居澹定村後山曰廬山。

○送頌臣之臺灣﹝八首﹞

涕淚看離棹﹐河山息戰塵。故鄕成異域﹐歸客作行人。鯤海三更夢﹐鷗天萬里春。分明來路近﹐未信遽迷津。

小別寧須惜﹐天涯嘆此行。家書沈遠道﹐兵火脫餘生。東渡龍無气﹐南飛鵲有聲。送君惟夢寐﹐同到刺桐城。

此去仍鄕裏﹐家山擁畫鞍。未頒新政令﹐猶見舊衣冠。落日鷗盟攺﹐寒云雁影單。相逢翻一笑﹐已作漢人看。

漫作居夷想﹐何妨海且浮。冠裳蝦建國﹐金碧蜃噓樓。淪落憐交舊﹐遲回問釣遊。都將畱巒意﹐扶淚上歸舟。

殘壘過南嵌﹐孤城枕北江。鬼雄多死別﹐人士半生降。戰气花間堞﹐夷歌柳外艭。傷痍猶滿目﹐愁煞倚篷窗。

親友如相問﹐吾廬榜念臺。全輸非定局﹐已溺有燃灰。棄地原非策﹐呼天儻見哀。十年如未死﹐捲土定重來。

王气中原在﹐英雄識所歸。爲言鄕父老﹐須記漢官儀。故國空禾黍﹐殘山少蕨薇。渡江論俊物﹐終屬舊烏衣。

預計君來路﹐橊花照眼中。山光仍故國﹐海气滿徵篷。鰲背看紅日﹐鯤身靜黑風。洗塵尊酒在﹐收淚話瀛東。

○古別離行﹐送頌臣

乍願君如天上之月出海復東來﹐不願君如東流之水到海不復回。有情之月無情水﹐黯然消魂別而已。況復一家判胡越﹖百年去鄕裏﹐關門斷雁河絕鯉。萬金不買書一紙。噫嘻乎嗟哉﹗遠遊子﹐春風三月戒行李。畱不住簫上聲﹐拭不滅玉上名。千塵萬劫﹐銷不得屋梁落月之相思﹑河梁落日之離情。山中水﹐出山不復淸﹔海中月﹐出海還復明。不惜君遠別﹐惜君長決絕。知君來不來﹐看取重圓月。

○重送頌臣

惻惻重惻惻﹐行人適異域。華夷忽易地﹐何處爲鄕國﹖車馬多離聲﹐川原帶行色。同來不同往﹐欲語涕沾臆。論交本世好﹐古誼吾所式。結髮論文字﹐廿載忘形迹。海氛忽東來﹐義憤不可抑。出君篋中符﹐時艱共戮力。書生忽戎裝﹐誓保臺南北。當時好意气﹐滅虜期可刻。何期漢公卿﹐師古多讓徳。忽行割地議﹐志士气爲塞。刺血三上書﹐呼天不得直。北垣遽中亂﹐滿地淆兵賊。此間非死所﹐能不變計亟。親在謀所安﹐況乃虜烽迫。乾坤已中變﹐萬怪競荒惑。人情易翻復﹐交舊成鬼蜮。君亦挈家來﹐航海期不忒。得君意中慰﹐歸粵途始卽。卜居家再遷﹐山中事稼穡。與君此偕隱﹐山水況奇特。君言暫歸視﹐尙有舊廬室。來如潮有期﹐信在期不失。聞君言未畢﹐哀淚弗能拭。翹首滄海東﹐蒼波渺無極。昔時漧淨土﹐卵育長鯨匿。吾兄去秋往﹐三春阻消息。因君速歸駕﹐異類安可慝﹖願君信如雁﹐勿竟誓成鰂。歸途逼炎景﹐珍重愼眠食。到時常寄書﹐千里若門閾。書來君不來﹐累我長相憶。形影爲君單﹐語言爲君默。我欲從君往﹐天不假羽翼。時因西風夕﹐吹夢到君側。送君詩盈幅﹐難展腸結轖。詩成復自寫﹐不辧淚和墨。願君置懷袖﹐長監此悃愊。

交舊成鬼蜮﹐指部將呂某叛降倭事。

○春第相從有年﹐去歲復間關渡海隨予來粵﹐今乃請攜家歸臺﹐並以絹乞詩爲永念﹐愴然賦此

此去成乖隔﹐相從十載余。病勞調藥物﹐閒仗護琴書。離別他鄕苦﹐交情患難疏。將詩與吟誦﹐天末儻懷余。

丘春第字金杏﹐臺灣臺中人。

○春愁

春愁難遣彊看山﹐往事驚心淚欲澘。四百萬人同一哭﹐去年今日割臺灣。

四百萬人﹐臺灣人口合閩粵籍約四百萬人也。

○梅州喜晤梁輯五光祿﹝國瑞﹞話舊﹝五首﹞

重向程江續墜歡﹐八年潦倒別長安。中天列宿寒無焰﹐等是中朝冗散官。

當君讀禮歸田日﹐是我哀歌渡海年。一副千秋家國淚﹐不堪齊灑嶺雲邊。

一笑全輸此局棋﹐神州蒼莽欲何之﹖虯髯紅拂無消息﹐身愧三原李藥師﹝君贈聯有李藥師不爲章句小儒語﹞。

如畫江山古敬州﹐潭龍殿虎各千秋。孤城角冷梅花月﹐慷慨談兵客倚樓。

恩仇未了劍無光﹐迫窄乾坤論莫狂。尙有神仙容退步﹐待將丹訣問云房﹝時將欲赴子華談道之約﹞。

梁輯五名國瑞﹐嘉應州人。

○鐵漢樓懷古

瘴雲飛不到城頭﹐庵圯樓荒客獨梁。並世已無眞鐵漢﹐羣山猶繞古梅州。封章故國回天恨﹐夢寐中原割地愁。欲倚危欄酹杯酒﹐程江嗚咽正東流。

鐵漢樓在今梅縣城北門﹐宋時建以表劉元城才節者。元城貶梅州﹐不以險阻動心﹐蘇軾以爲鐵漢也。

○淩風樓懷古

依舊危城隱霧中﹐麗譙殘榜署淩風。逃亡君相成行國﹐破碎河山失故宮。地似西臺宜痛哭﹐客歸南嶠愴孤忠。欲移卦竹栽千本﹐徧灑天涯血淚紅。

淩風樓在今梅縣城南門﹐宋文天祥過梅州詩有﹕『樓角淩風回﹐孤城隱霧深﹐萬事隨轉燭﹐秋光近靑岑』句﹐明潮州知府郭十章建樓以紀念文承相﹐摘句爲樓名。

○題畫山水

乾坤無地著英雄﹐滿目江山夕照中。欲覓西施作偕隱﹐五湖煙水一帆風。

○金山弔宋安撫使摧鋒寨正將馬發墓

一州斗大負將軍﹐龍去崖門冷陣云。並代汗靑丞相節﹐全家塟碧使君墳。艱難殘局英雄淚﹐零落遺碑弔客文。千古韓江嗚咽水﹐鳳城東畔送斜曛。

金山在今潮安縣城北﹐有南宋末摧鋒塞正將馬發祠墓。

○往事

往事何堪說﹖徵衫血淚斑。龍歸天外雨﹐鰲沒海中山。銀燭鏖詩罷﹐牙旗校獵還。不知成異域﹐夜夜夢臺灣。

○客邸晚懷﹝二首﹞

西山殘照下城陰﹐蕭瑟天涯客思深。風雨暖寒諸弟夢﹐關河眠食老親心。消磨俠膽猶看劍﹐畱戀同聲未碎琴。繞徧南枝何處借﹖夜烏啼急正投林。

百粵山河霸气涼﹐干戈初定客還鄕。愁心似海猶添水﹐短鬢驚秋早欲霜。醉尉徑能欺李廣﹐冷曹應共笑馮唐。豪情倜儻銷難得﹐又聽城笳送夕陽。

○大風雨歌

烏輪晦光兔魄死﹐海上羣龍方戲水。力撼乾紐搖坤維﹐駭聽東南大風起。大風吹云雲飛揚﹐八荒一气云茫茫。絕無天地但有海﹐祗恐人物沈汪洋。誰鞭電鞭鼓雷鼓﹖忽起蛟龍滿空舞。池中方困人不知﹐世眼驚看得雲雨。一風三日不得停﹐雲昏雨黑宵冥冥。直疑天老易混沌﹐萬古無復長空靑。誰知淫烈有時定﹐妄用推測羣相驚。風收云歇天地靜﹐歸龍捲雨微聞腥。大海無波平如鏡﹐沐浴日月還晶明。山中道人蘊道妙﹐六根淸淨容長少。風聲雨聲寂不聞﹐獨撫乾坤發長嘯。

○答王曉滄

曾見王郎海上行﹐十年重晤鳳皇城。消磨花月新詩卷﹐沈鬱風雲舊酒兵。往事欲談宜痛哭﹐此生貽誤是浮名。尊前豪語勞君記﹐孤負移山誌不成。

王曉滄﹐嘉應州鷓鴣凹人﹐淸拔貢生。

○謁潮州韓文公祠﹝二首﹞

一疏眞教佛可焚﹐中朝無地得容君。孤臣去國關初雪﹐逐客呼天嶽不云。金石流傳鸚鵡賦﹐風雷趨奉鱷魚文。尋碑獨向城東路﹐古木蕭蕭冷夕曛。

江山得姓總公遺﹐有客觀潮發古思。失路英雄憑吏笑﹐投荒心迹豈僧知﹖千秋道學重開統﹐八代文章始起衰。北斗聲華南斗命﹐海天來拜使君祠。

○去歲秋初抵鮀江﹐今仍客遊至此﹐思之憮然﹝二首﹞

琴劍蕭然尙客遊﹐海天容易又經秋。渡江人物消沈盡﹐誰識當時第一流﹖

淪落天涯气自豪﹐故山東望海云髙。西風一掬哀時淚﹐流向秋江作怒濤。

○香港書感﹝二首﹞

海色不可極﹐西風吹鬢絲。中朝正全盛﹐此地已居夷。異服魚龍雜﹐髙巢燕雀危。平生陸沈感﹐獨自發哀噫。

玫瑰紛流劫﹐芙蓉此煽妖。效靈無海若﹐得志有天驕。奇麗開荒島﹐憑陵嘆小朝。秋風散涼意﹐熱血苦難消。

○乞陳頤山﹝喬森﹞作畫

百粵河山霸气孤﹐英雄遺蹟冷秋蕪。先生自有千秋筆﹐乞寫朝臺弔古圖。

陳頤山名喬森。

○菊坡精舍作

古木蕭森護講堂﹐當年曾是午橋莊。園開丞相秋花晚﹐席冷經師宿艸荒。山色盡收全粵壯﹐潮聲遙送一城涼。風塵滿眼文章賤﹐倚劍危欄夕照黃。

菊坡精舍舊趾在今廣州市北觀音山麓市立第一中學地。

○九眼井﹝南粵王所鑿﹐王飲之而壽﹐今尙存﹞﹝二首﹞

歌舞岡前汲道新﹐閉關容作老夫臣。陳亡項滅韓彭死﹐只許君王是壽人。

鑿井秦人老塞煙﹐抱孫雄踞海南天。江山不攺遺民盡﹐獨坐秋風自品泉。

○鮑姑祠

滿目江山海气陰﹐鮑姑祠畔客登臨。欲尋越井岡頭艾﹐多恐神龍病已深。

○鎭海樓﹝二首﹞

獨上層樓唱越風﹐尉佗城郭夕陽中。九州南盡余滄海﹐萬里秋髙作寓公。旌節雄藩秦塞攺﹐衣冠故國楚庭空。倚欄欲寫興亡感﹐依舊江山霸气雄。

髙踞仙城最上頭﹐萬方多難此登樓。金湯空抱籌邊略﹐觴詠難消弔古愁。絕島風塵獅海暮﹐大江雲樹虎門秋。蒼茫自灑英雄淚﹐不爲憑闌憶故侯。

鎭海樓卽今廣州市北五層樓﹐附近有南越王趙佗古蹟。

○古詩﹝五首﹞

富貴果何物﹖遭者罔不詘。靦然衣冠徒﹐奔走愧行乞。平生幹鏌鋒﹐安能頓使屈﹖乾坤值震蕩﹐眼底鮮英物。不恨見越公﹐恨不遇紅拂。知己得美人﹐散此萬古郁。

黃羲忽然沒﹐太古不可復。古有傷心人﹐所遇但痛哭。人各賦性情﹐天生是使獨。天乎何不仁﹗擠與世相逐。鳥獸豈吾羣﹖紛然況滿目﹗誓將萬古淚﹐上報彼蒼酷。天有時而傾﹐地有時而縮。放聲同一哀﹐海水化平陸。

神魚碭失水﹐跛鼈相瑕疵。威鳳無桐巢﹐籠雀揶揄之。按劍遭不平﹐慷然生古悲。蒼茫自天意﹐窺者安能知﹖我懷古達士﹐所履皆其夷。豈無非意幹﹖飄風當墜枝。偶然出遊戲﹐播弄隨纖兒。手撫鐵如意﹐一笑方支願。

滄海方橫流﹐志士無安居。皇皇太自苦﹐露處王尼車。車亦不得息﹐志亦不得舒。摧車抑其志﹐自火用世書。不合固其常﹐何不愼所如﹖躬耕可苟全﹐且覓南陽廬。

涼風剝髙林﹐萬樹忽全裸。英華不可恃﹐榮者已先墮。人生懷百憂﹐所見毋乃左﹗乾坤忽流劫﹐萬匯盡一火。死者爲哀燐﹐存者僅碩果。出門念交舊﹐萬里賸孤我。嗟哉何酷毒﹐此罪天應坐。畱此七尺軀﹐馬革不得裏。畀爲愁城主﹐所值無一可。聞有古化人﹐天不能福禍。我欲往從之﹐道遠多坎坷。采桂持作楫﹐紉蘭持作柁。茫茫此愁海﹐遠泛淩風舸。

○珠江書感

窄袖輕衫裝束新﹐珠江風月漾胡塵。誰知寵柳嬌花地﹐別有聞歌感慨人。

○珠江行樂詞

馬鞍山頭紫雲起﹐脂香粉膩珠江水。英雄兒女滿襟淚﹐只合王郎爲情死。江頭日日呼畫船﹐珠歌翠舞年復年。安知海上東風起﹐摧花折柳塵迷天。尊前莫話風波惡﹐豪竹哀絲方間作。自是風流魏晉人﹐醉死夢生恣行樂。生不願作蠻夷大長漢老臣﹐亦不願作朱明洞主秦仙人﹔但願珠江排日泛花舫﹐花光照海海不塵。噫嘻乎﹗人生悲歡離合無不有﹐江上看花速呼酒。

○長句贈許仙屏中丞並乞書心太平艸廬額﹐時將歸潮州

江波不作河安流﹖春風嶺海建節樓。籌邊賴有重臣在﹐朝廷南顧今無憂。自從互市啟海禁﹐一衣帶水連五洲。驅雷策電馭水火﹐碎裂大地分全球。恃其弔詭肆要挾﹐但有盤惇無共球。縱橫捭闔等戰國﹐勢將迫我爲宗周。況乃東粵本始釁﹐門庭伏寇森戈矛。邇來飈車欲西動﹐更虞瞰我從上游。威之不畏徳不感﹐中樞術已窮懷柔。海南萬里得安堵﹐所恃元老能壯猷。方今議者利變法﹐我法不用寧非羞﹖況有治人無治法﹐若爲國計宜人求。惟公抗古獨持論﹐會當入告宣嘉謀。有客哀歌動天地﹐蹈海不死生猶偸。南來謁公辱庭見﹐五羊城郭方淸秋。天涯淪落苦無著﹐荷公還我東揚州。賣文儻得買山價﹐艸廬擬築山之幽。前身太華老道士﹐黃庭一卷供淸修。以心太平署廬榜﹐乞公大筆千秋畱。聞公課吏言所志﹐補義取我瓊山丘﹝公課屬吏以大學衍義補命題﹞。治平要自儒者事﹐豈在西法趨從歐。太平無事儻有日﹐定許閒暇娛淸遊。此事難期此心在﹐乾坤浩蕩消邊愁。吁嗟乎﹗丈夫生當爲八督州﹑取萬戶侯﹔不然﹐儒冠世方厭﹐徑須學道尋羅浮。乞公之書爲公謳﹐狂奴之態公勿笑﹐江湖此去行扁舟。公致太平儻我見﹐且看東南劍气淩鬥牛。

許仙屏名振煒﹐時爲廣東巡撫﹐爲公請旨回籍海陽。

○羊城中秋﹝三首﹞

長嘯天南念遠遊﹐尉佗臺畔作中秋。酒杯借我酬佳節﹐明月隨人到廣州。說餅但餘名士气﹐飛觴終取虜王頭。大江東去連滄海﹐且聽珠娘發棹謳。

故鄕風景想依然﹐月滿東南半壁天。海外陰晴終有定﹐人間圓缺古難全。重完破碎山河影﹐與結光明世界緣。甲帳珠襦尋舊夢﹐不知今夕是何年﹖

西風梧葉下空岡﹐歌舞承平霸業荒。滄海潮生珠有淚﹐賁隅秋老桂初香。萬家愁喜圓今月﹐一尉東南憶故王。玉宇髙寒歸未得﹐待將消息問吳剛。

○廣州晤劉葆貞編修﹝可毅﹞

漠漠連天海气昏﹐越王臺上望中原。何人更下新亭淚﹐有客同傾濁酒尊。月旦汝南逢許劭﹝謂許仙屏中丞﹞﹐人才江左數劉琨。與君欲作聞雞舞﹐夜半寒濤撼虎門。

劉葆貞名可毅。虎門在珠江口。

○仙屏中丞手書「掃除萬事付諸命﹑卓犖髙才獨見君」楹帖見贈賦謝

南極文章照上臺﹐瓊瑤飛降戟門開。誰知揮灑煙雲處﹐別具評量月旦來。君相果然能造命﹐英雄從古必憐才。句奇語重吾能諭﹐從此王郎歌莫哀。

○贈梁詩五孝廉﹝二首﹞

五十不卿相﹐公才負黑頭。艱難困衣食﹐著述慰窮愁。天意方難測﹐人材世鮮求。誰知梁叔敬﹐生待取封侯。

潦倒天南客﹐登臺弔尉佗。相逢劇如故﹐當哭有長歌。西日天方暝﹐東風海正波。何當奮雄略﹐找劍斫蛟蕩。

梁詩五名居實﹐嘉應州白土堡人﹐淸孝廉﹐時主講廣州應元﹑菊坡等書院。

○珠江重有感疊前韻﹝二首﹞

璧月秋江歌舞新﹐滿船花气蕩香塵。趙佗死後無英物﹐收拾江山付美人。

十斛明珠一曲新﹐英雄兒女黯風塵。重來祗恐江山換﹐記取沙鷗是故人。

○秋暑酷甚戲詠

西風南來秋力微﹐顥气曉斂張炎暉。火徳已衰更中起﹐酷吏將去猶能威。門前褦襶復辭客﹐樹陰盤礡乃解衣。九齡羽扇未可棄﹐尙當爲君效一揮。

○秋懷﹝八首﹞

如此乾坤付越吟﹐賸將詩卷遣光陰。鏡中白髮愁來早﹐衣上緇塵劫後深。半壁河山沈海气﹐滿城風雨入秋心。畱侯博浪椎無用﹐笑撫殘書灑獨斟。

古戍斜陽斷角哀﹐望鄕何處築髙臺。沒蕃親故無消息﹐失路英雄有酒杯。入海江聲流夢去﹐抱城山色送秋來。天涯自灑看花淚﹐叢菊於今已兩開。

策策西風吹晚涼﹐驚秋人共雁南翔。海山縹緲半煙霧﹐澤國蕭條初雨霜。誰許半千論古陣﹐且逢重九醉他鄕。莫嗟欲濟無舟楫﹐待起竈鼉與架梁。

箋天誰爲寫離憂﹐愁大翻憐隘九州。明鬼逕須從墨翟﹐望洋聊與說莊周。等身書卷供行路﹐故國山河入倚樓。怕向天涯舒倦眼﹐伏風闌雨不成秋。

暫息邊烽彊自寬﹐出門西笑說長安。金繒商保太平局﹐水炭磨成淸要官。南嶠流移傷百越﹐東藩淪陷痛三韓。驅車欲去仍畱滯﹐風雪關河怯早寒。

連天衰艸悵蕭辰﹐憔悴秋風淚滿巾。果下近遊思貰馬﹐蘆中小隱任呼人。渡江早慮胡分晉﹐蹈海終撓趙帝秦。收拾鈐韜付兒輩﹐乾坤潦倒腐儒身。

莫笑談瀛膽气麤﹐眼前時局古來無。未容樊噲誇功狗﹐終遣林宗嘆屋烏。浮海已憐吾道廢﹐移山誰憫此公愚。江湖且作扁舟計﹐滿地秋容雪點蘆。

菊恨蘭悲閟眾芬﹐天南牢落悵離羣。客愁竟夕憐江月﹐鄕夢千重隔嶺雲。長笛且吹新道調﹐短衣誰識故將軍。雄心消盡閒情在﹐四海無家獨賣文。

●嶺雲海日樓詩鈔卷三﹝丁酉稿﹞﹝淸光緒二十三年﹞

南武山人丘逢甲倉海著

同懷弟瑞甲﹑兆甲編輯

韓山書院新栽小松﹝四首﹞

次韻陳衡仲﹝正常﹞招飲可園

對月放歌答友人

寄懷許仙屏中丞﹝四首﹞

家芝田﹝漱秀﹞市菊數盆見贈﹐時已冬十月矣﹐感其晚芳﹐摛我郁抱﹐聊賦拙什以質芝田﹝三首﹞

寄家菽園孝廉新架坡﹝二首﹞

題梅花帳額﹝二首﹞

歲暮雜感﹝十首﹞

家瓊樓﹝瀛海﹞﹑晴溪﹝灝﹞過訪﹐兼贈陽明碑刻寒支文集﹐卽送歸上杭﹝二首﹞

除夕詩﹝三首﹞

○韓山書院新栽小松﹝四首﹞

鬱鬱貞蕤夜拂霜﹐十年預計比人長。要從韓木凋零後﹐畱取淸陰覆講堂。

不惜階前尺地寬﹐孤根未穩護持難。何須定作三公夢﹐且養貞心共歲寒。

森森髙節自分明﹐莫學胥濤作憤聲。大廈將傾支不易﹐棟梁材好惜遲生。

出林鱗鬣尙參差﹐已覺幹霄勢崛奇。只恐庭階畱不得﹐萬山風雨化龍時。

○次韻陳衡仲﹝正常﹞招飲可園

銷兵聊當太平年﹐小飲林亭意豁然。大海潮聲來筆底﹐滿城山色落尊前。酒能益壽姑謀醉﹝時飲君自釀菊酒﹞﹐詩恐傷時不放顚。如此消閒宜夜咽﹐待呼冷月照炎天。

○對月放歌答友人

振華樓頭看今月﹐今月冰人銷俠骨。令人卻憶古月光﹐恨我生不逢羲皇。君胡懷今不懷古﹖鍛月入詩寄閼父。閼父落拓今詩顚﹐將詩訴月愁南天。南天入秦始受吏﹐秦月曾照龍川尉。卻憐今月無古光﹐獨倚樓欄看劍气。

○寄懷許仙屏中丞﹝四首﹞

萬里驚濤賦壯遊﹐天南回首穗城秋。使君正運桓公甓﹐歸客新乘少伯舟。五嶺關河通駱越﹐百靈風雨會羅浮。相逢抵掌談時事﹐曾許籌邊上節樓。

鎖鑰南畺倚重臣﹐叩關琛賮競飛輪。朝臺纛去無黃屋﹐瀛海舟來有白民。自是綏懷關要略﹐不妨觴詠集詩人。陳琳已老﹝頤山戶部﹞劉楨少﹝葆眞編修﹞﹐最憶翩翩座上賓。

歸飛越鳥戀南枝﹐劫後餘生嘆數奇。破例山公初啟事﹐投荒韓渥尙吟詩。注書已厭談孫武﹐變姓仍難隱子皮。早歲鈐韜且收拾﹐橫渠依舊擁臯比。

旌門載別又經年﹐菊秀蘭芳八月天。每賦秋容懷潞國﹐偶談邊計托樊川。呼鸞道遠思瑤節﹐化象潭淸制錦箋。手寫新詩寄鈐閣﹐報章遙盼雁來前。

○家芝田﹝漱秀﹞市菊數盆見贈﹐時已冬十月矣﹐感其晚芳﹐摛我郁抱﹐聊賦拙什以質芝田﹝三首﹞

寒雨瀟瀟下鳳城﹐秋光殘後見金英。失時未貶文章價﹐入市難逃隱逸名。香國久推黃種貴﹐蠻花休慕黑洋生﹝近人多植洋菊﹞。吟芳冷抱無窮感﹐過酒墻頭且共傾。

兩開空憶故園芳﹐開處都因傍戰場。仙客采余舟已去﹐先生歸後逕全荒﹝臺東繡姑巒山多菊花﹐俗傳時有仙人乘舟采焉。余居柏莊亦多菊﹞。黃金舊賦髙皇甲﹐紫綬新飄島國章﹝日本有菊花章﹞。風景不殊人事攺﹐有花便合作重陽。

一簾秋色頓蕭疏﹐如爲餐英賦卜居。魚市人家斜照裏﹝余寓魚市巷與芝田居相近也﹞﹐鳳城花事晚寒初。羣陰蒙覆容髙傲﹐百卉凋零等掃除。莫怪閉門今不出﹐幽香深處讀奇書。

○寄家菽園孝廉﹝煒萲﹞新架坡﹝二首﹞

韓蘇筆力不到處﹐石破天驚自著書。未悔居夷從鳳鳥﹐眞看橫海掣鯨魚。河山煙點齊州外﹐文字雷屯艸昧初。聞說雞林爭購集﹐百蠻齊拜孝廉車。

中原有客正悲歌﹐事去曾揮指日戈。誰解聞鼙思將帥﹐誓將傾簣障江河。詩篇涕淚唐天寶﹐夢寐賢良漢特科。遙寄尺書滄海曲﹐古來義士島人多。

丘菽園名煒萲﹐福建海澄人﹐淸舉人﹐經商南洋。

○題梅花帳額﹝二首﹞

半壁河山慰臥遊﹐鳳城寒色滿徵裘。誰知鐵石心腸客﹐閒賦梅花自寫愁。

莽莽邊塵暗海南﹐中宵倚劍對橫參。不如竟作羅浮隱﹐翠羽梅花客夢酣。

○歲暮雜感﹝十首﹞

極目寒山落照遲﹐邊風獵獵捲牙旗。黃犀入貢非今日﹐白馬馱經異昔時。山海龍呼愁變夏﹐春秋麟泣戒書夷。千年妖火彌張焰﹐太息流傳景教碑。

電駭雷驚局屢新﹐夢中愁見海揚塵。九夷何地容嬉鳳﹐兩曜兼甸厄斗麟。赤縣鴻流堙息壤﹐紫垣狼焰迫勾陳。鄒生漫詫談天口﹐吹律先回黍谷春。

雲中雞犬換流年﹐塵世訛聞劫火燃。玉斧全功收畫地﹐金輪余焰起遮天。元王故國愁宮黍﹐白帝新都問嶽蓮。終見神符興赤九﹐不應流淚到銅仙。

輪轉坤輿急景催﹐凍風天末送愁來。棲殘彩鳳宮梧老﹝彩一作赤﹞﹐賣斷盧龍塞艸衰。驛遠江南梅未落﹐園荒河北李仍開。月寒日暖憂煎壽﹐且勸飛光酒一杯。

崑侖余幹走滄溟﹐考異須占極外星。殺運百年兵气白﹐飛機萬里石云靑。鰲沈難定三神位﹐龍戰將移五嶽形。塵穢海洲談國勢﹐消寒閒檢赤霆經。

一曲升平淚萬行﹐風塵戎馬厄潛郎。民愁競造黃天說﹐歲熟如逢赤地荒。七貴五侯金穴富﹐白山黑水鐵車忙。老生苦記文忠語﹐多恐中原見鷲章。

五洲云擾角羣雄﹐幻出樓臺蜃气中。環起殺機愁易宿﹐飫聞怪事嬾書空。八風裂竹乖倫律﹐九日爭桑拒羿弓。說佛不妨妨說鬼﹐飛燐早已逐韓公。

牢落髙陽舊酒徒﹐缶聲淒絕唱烏烏。極知王屋移非計﹐坐惜神叢借已枯。老驥負車鳴折阪﹐饑鷹驅雀下平蕪。人間剝復關天運﹐醉看梅花九九圖。

寒宵讀史一燈深﹐眼底浮雲變古今。卒懦無狐篝楚火﹐士愚有狗斗秦金。故應積气天難墜﹐何致淸談陸便沈。上界不知人事苦﹐但聞開咽奏元音。

卜居何處是南村﹐說虎翻憐市語喧。銅鼓嶂髙山雪盛﹐紅羅沙近海云昏。太陰守歲愁兵气﹐故國逢春愴夢痕。熳爛桃花過殘臘﹐人閒無路訪仙源。

白山黑水鐵車忙﹐指俄築中東鐵路事。鷲章﹐俄之國徽。銅鼓嶂在今梅縣東南八十里﹐周百餘里﹐與丰順﹑大埔二縣接界。

○家瓊樓﹝瀛海﹞﹑晴溪﹝灝﹞過訪﹐兼贈陽明碑刻寒支文集﹐卽送歸上杭﹝二首﹞

遠道勞相訪﹐承筐畢古儀。殘碑出新建﹐遺集得寒支。勳業衰朝大﹐文章異代悲。昔賢今不作﹐相對起遐思。

好語吾宗彥﹐流移羨樂郊。族從元宋聚﹐地扼粵閩交。丁令成歸鶴﹐周侯悔斬蛟。琴崗最佳處﹐爲我卜衡茅﹝上杭宗人有爲覓宅勸居於彼者﹐故並答之﹞。

○除夕詩﹝三首﹞

百年鼎鼎三去一﹐百事不能能執筆。規天橅地願未畢﹐坐廢一萬二千日﹐徒費精神了無益。手攜詩卷行天涯﹐百事不成成者詩。詩能窮爾爾不知﹐可憐除夕復祭之﹐有脯在俎酒在厄。梅花一笑回春姿﹐弄筆尙自吟南枝。

長蛇東來饑而貪﹐我欲斬之力不堪。坐令閭井歧商參﹐故居縹渺海色藍。羈棲復築山中庵﹐此身乃虱江城南。今夕何夕陳酒果﹐一家分照圍鑪火。海闊山遙定思我﹐今夕不寐寐應可。東風吹夢云萬朵﹐劍光入海長蛇墮﹐長嘯故山侍親坐。

歲及何守乃守歲﹐老大尙爲兒女事。歲去重關不能閉﹐歲何須餞乃餞歲。一尊甫陳萬感至﹐醒眼悶看司命醉。平生媚竈苦不工﹐坐令三十彌困窮。何人設祀黃羊丰﹐家擁金穴身三公。仰天愁睇靑蒙蒙﹐但見斗柄春回東。

●嶺雲海日樓詩鈔卷四﹝戊戌稿﹞﹝淸光緒二十四年﹞

南武山人丘逢甲倉海著

同懷弟瑞甲﹑兆甲編輯

戊戌元旦試筆

水仙花詩奉家君命作﹝二首﹞

日蝕詩

廣濟橋﹝四首﹞

答臺中友人﹝三首﹞

王姑庵絕句十六首﹝有序﹞

元夕無月﹝五首﹞

千秋曲

黃田山行

說潮﹝五古十七首﹞

春日遊別峯寺﹝四首﹞

西上

殺鴞行

聞海客談澎湖事

寄懷劉幼丹先生成都﹝四首﹞

春日雜詩

得頌臣臺灣書卻寄

寄懷維卿師桂林﹝七首﹞

寄懷陳省三﹝望曾﹞﹑許韞白﹝南英﹞遊宦廣州﹝二首﹞

潮州春思﹝六首﹞

次韻答陶生

潮陽東山張﹑許二公祠爲文丞相題沁園春詞處﹐旁卽丞相祠也﹐秋日過謁﹐敬賦二律

水簾亭

巖泉義士祠

秋溪卽目﹝二首﹞

對月書感

次韻答王曉滄廣文

次韻曉滄秋雨感懷

次韻答曉滄冬日見過艸廬

書懷次曉滄韻

寄懷蕭伯瑤布衣

十四夜月

十六夜月

憶舊述今﹐次曉滄見贈十絕句

書事疊前韻

江樓秋感

疾風甚雨﹐海山蒼茫﹐遂有斯作

嗟哉行

黃香鐵先生﹝釗﹞故宅有樓翼然﹐今斥爲酒家矣﹐與客飲此﹐追話遺事﹐感賦六絕句

鳳皇臺放歌

題王曉滄廣文鷓鴣村人詩稿﹝三首﹞

贈馬總戎

題康步崖中翰﹝詠﹞出塞集﹝七首﹞

題帶經而鋤圖

次韻和馬總戎都竜紀勝四絕句

題畫竹﹝四首﹞

聞河決題畫竹

說劍堂集題詞﹐爲獨立山人作

題風月琴尊圖﹐爲菽園作

意溪訪陸處士故居﹝四首﹞

小春泛舟北溪作

蓮花山吟

歲暮與曉滄遊西湖山作﹝六首﹞

小除日與曉滄遊開元寺﹐遂西過叩齒庵﹐傍城根園池抵南門﹐登樓晚眺作﹝四首﹞

歲除日與曉滄登金山

除夕示五弟時甫三絕句

○戊戌元旦試筆

麟筆書春後﹐將銘絕世功。馳書諭殊域﹐艸檄下羣雄。滄海波全定﹐神州日再中。東西朔南曁﹐齊頌黑頭公。

○水仙花詩奉家君命作﹝二首﹞

廿番芳信報新年﹐海上愁春下謫仙。入世花偏蛻凡骨﹐捲簾人自薦寒泉。雙鉤寫韻珍遺絹﹐一操飛香冷素弦。流落縱教天不管﹐何曾飄墜向風前。

白石淸泉足雅供﹐賞春休倚醉顏紅﹝花最忌酒﹞。滿堂金玉饒仙福﹐近水樓臺總化工﹝花千葉俗曰重臺﹐單葉曰單臺﹞。髙級聲華香茗附﹝建茶有名水仙花者﹞﹐等閒出處素蘭同﹝水仙與蘭均建產﹞。年年一現天人影﹐不在凡花色相中﹝一花不再花﹐故歲須易種﹞。

○日蝕詩﹝戊戌元旦日蝕﹐申初初虧﹑酉初復圓﹐京師蝕八分三十四秒﹑廣東蝕四分一十五秒﹐聞印度全蝕不見日也﹞

天雞唱曉聲瑯瑯﹐六螭駕日升榑桑。朱麟忽斗阻日馭﹐赤烏饑啄金輪旁。佛方滅度魔未伏﹐天龍八部何披猖﹖羅■﹝日侯﹞左手出障日﹐中天竺國全無光。須彌山影陡闇黑﹐當晝星見垂妖芒。南贍部州古聖國﹐羲鞭猛著當空忙。魔雲走逐復不捨﹐𨿽欲遠避難爲藏。尙畱半鏡不全缺﹐奮目賴有開天皇。羿弓昔射九烏死﹐一烏畱使終朝翔。豈容魔力奪所捨﹖坐令萬古無陰陽。歲星過處玉犬吠﹐魁杓方指蒼龍蒼。於時下方正歲旦﹐太史占日書災祥。中朝天子用中法﹐乃罷酒醴停笙簧。陳兵典已命司馬﹐縈社術復稽公羊。龍輿不禦避正殿﹐麟鼓載擊通天閶。有經救護出佛口﹐亦遣梵誦僧衣黃。黃冠復令道所道﹐步虛聲裏飛金章。預傳丹詔戒羣吏﹐郡朝縣捨同遑遑。百神聞之奏天帝﹐邇來疊肆羣魔狂。丰隆祗今賜休假﹐太皞蒞職方治裝。時惟三方慶髙會﹐列仙競進朱霞觴。逕欺天醉巧抵隙﹐舉手更肆魔氛彊。前猶障月此障日﹐未可天度仍包荒。佉羅行且湧海天﹐藥叉羅剎爭跳梁。迦樓羅動鵬翮猛﹐幹闥婆聳龍頭昂。帝車竊據弄斗柄﹐妖黨朋煽聯天狼。神州況復有伏莽﹖徵妖召怪難爲防。共工頭堅柱且折﹐蚩尢气橫旗頻揚。治之不早使潛結﹐將易天姓紛劉張。以魔應魔競彊倔﹐戎首實自羅■﹝日侯﹞倡。下方日月號天眼﹐任蝕不治訛天盲。赤雲飛夾白虹貫﹐效尢而起安可常﹖甚將裂日作三兩﹐蝕而不已日且亡。收之桑楡未爲晚﹐百神佇待張天綱。維帝曰嗟予其治﹐維爾神並扶陽剛。乃詔郁儀飭內政﹐結璘陰教爲匡襄。賜之天孤威不服﹐參旗井鉞光煌煌。魔將束手伏鬼國﹐寰宇無復妖氛揚。彼𨿽障日日固在﹐但用魔法胡能長﹖天工自古貴人亮﹐此理維聖爲能詳。昔垂佛日使西照﹐天龍八部走且僵。況今蒼精且禦宇﹐將遊化日如陶唐。要須中國聖人出﹐前驅麒麟後鳳凰。大九州成大一統﹐萬法並滅宗素王。四天下皆共一日﹐永無薄蝕無災傷。不然測日有辯口﹐魔法復幻來西方。直教天變不足畏﹐流禍且恐過焚坑。不惟兩兒困尼父﹐頑辯如盂如探湯。彼乃有帝解造日﹐將惑黃種歸亞當。誰歟覺者解厥惑﹐力拒魔說毋遺殃﹗下方有臣心向日﹐捧日願大無能償。夢排閶闔聞帝語﹐天空海闊歌慨慷。海風浩浩夜未央﹐天雞再唱云入房。

○廣濟橋﹝俗名湘子橋﹞﹝四首﹞

壘洲廿四水西東﹐十八紅船鐵索中。世變屢新潮汐攺﹝潮昔至橋以上﹐故賈島詩有「潮嚙城根老樹秋」之句﹐後僅至橋﹐今則去橋遠矣﹞﹐驛程依舊粵閩通﹝由粵入閩官道出此﹞。五州魚菜行官帖﹝潮嘉汀贛寧食鹽皆由橋分運﹐放曰廣濟橋鹽。又凡腌魚曰魚鹽﹐腌菜曰菜鹽。每魚菜出爲行鹽旺月﹞﹐兩岸鶯花集妓篷。莫怪橋名工附會﹐江山原已屬韓公。

城東鎖鑰儼天然﹐鴈齒虹腰遞接連。一水官如分界守﹝凡守橋夫及修費﹐橋東屬知府﹐西屬運同﹞﹐四朝人不及橋堅﹝橋創始於宋﹞。長消難準仙無碣﹝城東舊有碑曰洪水止此。俗傳爲仙筆﹐後拓稅廠﹐失之。城遂屢有水患﹞﹐開閉當關吏有權。何處騎牛尋醉漢﹐鳳凰山上日雲煙﹝潮諺云﹕鳳凰山上無日無雲煙﹐湘子橋上無日無神仙﹞。

花裏秦云事豈誣﹐中橋有廟祀淸夫。此江驅■﹝馬噩﹞關文字﹐終古飛虹化險途。石鯉春浮洲浪活﹐鐵犀夜立舫燈孤。題詩莫誤傳仙筆﹐湘子橋頭一釣徒。

汀贛循梅萬派彊﹐濟川終賴此津梁。漲痕雨急三門信﹝大水則城東三門閉﹐每視橋痕以爲閉門準﹞﹐夾道風喧百果香﹝賣果者萬筐千簍畢集於橋﹞。江水豈能流石轉﹐神仙原爲渡人忙。乘潮怕有潛蛟起﹐獨立飛亭看劍光﹝橋每洲有亭﹞。

○答臺中友人﹝三首﹞

極目風濤愴夢思﹐故山迢遞雁書遲。渡江文士成愴父﹐歸國降人謗義師。老淚縱橫同甫策﹐雄心消耗稼軒詞。月明海上勞相憶﹐淒絕天涯共此時。

抱石申屠劇可憐﹝臺人有賈於泉者﹐聞臺亂家亡投萬安橋下而死﹞﹐一庵待死伴枯禪﹝內渡後有諸生爲僧﹞。湛身難訴遺民苦﹐殉義誰彰故部賢﹝謂部下吳﹑徐﹑姜﹑丘諸將領﹞。碧血縱埋非漢土﹐赤心不死尙唐年﹝臺中義士尙奉中國正朔﹞。扁舟但益飄零感﹐過海何曾便是仙﹗

歸來誰與話酸辛﹐滿目茫茫劫後塵。末俗囂淩欺客戶﹐長官尊重薄流民。本無曠土容安插﹐難恃髙文濟困貧。冷守平生心迹在﹐朝衫零落泣孤臣。

○王姑庵絕句十六首﹝有序﹞

王姑者﹐故明郡主﹐或云周王女也。運丁鼎革﹐間關入潮﹐祝發空門﹐法名日曜。身經劫火﹐綺念俱灰。皈志金仙﹐禪律精進。時則江夏尙書寔爲檀越精藍之築﹐鄰於故第鳳城西北﹐霞起雲麗﹐庵因人著﹐名曰王姑﹐捲念先朝遺黎﹐同感香積之供﹑伊蒲之設﹐正不必出自粉磑脂田也。幻緣已盡﹐完節西歸。遺像二幀﹐珠玉黯然。禪悅之餘﹐想猶不勝滄桑之痛耳。二百年來﹐香火繁盛﹐法徒千指﹐雅志禪修。庵之前楹﹐像設精麗﹐重樓後峙﹐翼以紺宇。花竹森郁﹐鐘磐淸嚴。郡於斯庵﹐稱爲勝地。每當春秋佳日﹐士女遊觀﹐釵翠照人﹐車馬喧巷﹐布金輸帛﹐常塡積焉。邊防事起﹐將不戢兵。淸淨道場﹐雜居白芳。塵混日久﹐法眾星散。梵誦已缺﹐檀施亦稀。事過境遷﹐舊觀難復。東風庭院﹐燕麥搖春。老尼三五﹐曝檐話故。蓋黯然有今昔之感矣。嗟乎﹗王姑廢興之慨﹐異代同符﹐慧眼以觀﹐何者非幻﹗大地變滅﹐尙復無常。區區一庵﹐藉佛僅存。寧足悲乎﹖戊戌人日來遊斯庵﹐佛堂塵積。遺畫如新。爲題絕句十六章﹐以貽好事﹐傳之後世﹐亦潮中一故寔也。

龍飛皇覺領諸天﹐衣缽曾畱遜國年。誰料鳳陽陵哭後﹐家風傳到女嬋娟。

法雨香霏洗額黃﹐伽瑜自換故宮妝。北風吹墜南枝月﹐泣對梅花禮梵王。

芳心飄泊總思明﹐日曜親書作法名。帝牒不如僧牒永﹐女墻殘照下鐘聲。

汴城宮殿欝嵯峨﹐已逐禪心委逝波。若化冤禽號朱鳥﹐不塡滄海定塡河。

殊恩異代降香車﹐未許長平竟出家。不及天南懷帝後﹐轉經遙祝海棠花。

禪房春冷佛燈微﹐玉葉金枝事已非。夜半聞鵑停梵誦﹐淚花紅濺水田衣。

故事淒涼說粉侯﹐西風梧落梵宮秋。無窮家國興亡感﹐訴向蓮臺佛也愁﹝老尼云儀賓寔以死殉國﹞。

劫余龍種少生存﹐云護孤雌入梵門。畢竟千金憑佛保﹐天涯哀徧女王孫。

故國敲殘夢裏鐘﹐黃河流恨走開封。丹靑空貌天人影﹐難寫宮愁上梵容。

望云殘榜篆饃糊﹐想見思親淚眼枯。南北兩都無寸土﹐一庵今尙屬王姑﹝庵旁有庵曰望云﹞。

鳳城寶馬碾香塵﹐花嚲春遊善女人。水月空庵齊膜拜﹐妙莊王女是前身。

瘦石零花半塔欹﹐蕭條香蛻葬江湄。尙書老死遺民盡﹐誰署天潢小裔碑﹝王姑墓在城北﹞。

秀容入後瑤光廢﹐法侶飄零閉綺窗。應有香魂歸弔月﹐佛樓寒火碧秋幢﹝庵自某軍門駐勇後﹐尼日散而庵亦破﹞。

二百年來一■完﹐九蓮遺蹟已飄殘。老尼也識滄桑感﹐不作尋常繡佛看﹝九蓮菩薩﹐思宗曾祖母也﹐遺像已佚﹞。

勝朝遺老半爲僧﹐短髮蕭蕭百感增。誰識天家畱佚女﹐比丘尼派衍南能。

西山曾訪王姑寺﹐弔古南來又此庵。一樣女兒身說法﹐滿天花雨落優曇。

○元夕無月﹝五首﹞

滿城燈市蕩春煙﹐寶月沈沈隔海天。看到六鰲仙有淚﹐神山淪沒已三年。

三年此夕月無光﹐明月多應在故鄕。欲向海天尋月去﹐五更飛夢渡鯤洋。

鯤云夢斷夜潮寒﹐佳節偏憐見月難。十二樓臺春寂寂﹐滿身花露倚欄幹。

倚闌癡待月華來﹐萬斛春愁酒一杯。恨煞蠻雲遮隔住﹐東風無力爲吹開。

蠻云黯黯海天昏﹐冷對春燈憶夢痕。今月縱明輸古月﹐更無人說奪崑侖。

○千秋曲﹝潮州城北春月﹐閭巷少年歲相率爲千秋之戲﹐予因爲之詞﹞

古人習輕趫﹐因之作繩戲。意與蹋鞠同﹐本用事武備。何時入宮禁﹐乃令娛姬侍。宮中豈教戰﹖美人竟身試。名之曰千秋﹐祝詞意何媚﹖訛轉爲秋千﹐顚倒因文字。春風動簾帷﹐蘭閨寂無事。嬉春藉蘇困﹐不惜委珠翠。遂疑作戲初﹐專爲婦人置。何期嶺外州﹐戲乃有古義。閭左俠少年﹐習武廣場地。雙繩下系板﹐朱竿矗若植。各斗好身手﹐髙自鳴得意。仙乎疑肉飛﹐人也儼著翅。斯技固甚微﹐鬥力非鬥智。當其分明角﹐勢亦殊鈍利。形勞逸其神﹐乃不虞隕墜。技成惜無用﹐徒黨自標異。方今重防邊﹐朝右資閫寄。何當下軍書﹐壯士畢羅致。上之爲飛將﹐下亦備突騎。繩度而梯緣﹐猛迅掃醜類。不龜且可封﹐拍張亦髙位。此乃眞千秋﹐名實兩兼至。毋終如處女﹐巾幗羞遺懿。蕭娘呂姥徒﹐𨿽貴媿將帥。勗哉閭左人﹐同奮千秋志。

○黃田山行

黃田山下寒飈肅﹐白髮老嫗當道哭。問嫗何事何愁蹙﹖嫗言有兒昨伐木﹐遇虎於山飽虎腹。玆山往昔安樵牧﹐年來有虎傷人畜。嘯侶呼羣食而宿﹐狼藉滿山飛血肉。犬豕未能饜所欲﹐近村噬人今五六。談者色變誰能遂﹖空山輾轉窮無告﹐殘年自悲成老獨。嗟哉嫗悲良足悲﹐惜爾不遇陳公网鱷時﹗鱷殺兒﹐訴公知﹐公殺鱷﹐償孤兒﹐鱷且可殺﹐虎何能爲﹖嫗乎﹗今則將安之﹖嫗悲嫗徒悲﹐不如勿悲嫗且歸。嫗若不歸虎將來﹐寒云黯黯白日頹。

○說潮﹝五古十七首﹞

大江日夜東﹐流盡古今事。安知古惡溪﹐今乃名善地。嚴城濱江立﹐置守稱郡治。城北爲金山﹐銀山自西至。日夜金銀中﹐最難得廉吏。西北气肅殺﹐害常寓於利。韓山何峨峨﹖隔江若相避。千古侍郎亭﹐獨無金銀气。

一疏晨叩闕﹐夕貶大海南。安知辟佛人﹐乃喜畱僧談。苛論出後儒﹐公徳寧遺慚。蒙莊固多誣﹐妄說孔贊■﹝日冉﹞。拒墨見夷之﹐此意良足參。顚也實異僧﹐在世爲奇男。憫其醉佛久﹐將爲醒沈酣。想聞公語時﹐心已怕瞿曇。僕僕八月間﹐來往至再三。惜乎公遺書﹐意未申所含。畱衣人其人﹐微旨誰能諳﹖中天北斗光﹐夜照叩齒庵。

文翁昔化蜀﹐相如爲之師。放誕犢鼻人﹐髙文千秋垂。韓公啟潮教﹐趙子寔所資。平生磊落況﹐見公所遺詩。翻然大海南﹐持文弄珠嬉。維海气爲潮﹐變化生雄奇。公文得其气﹐遂起八代衰。況乃生其間﹐禦气出驟馳。逕當走籍湜﹐上與公追隨。惜哉不從公﹐匿采沈海湄。遺文遂零落﹐片羽世尙疑。闇然淩雲气﹐天子不能知。教𨿽僅期月﹐潮人至今思。蕉黃荔子丹﹐時薦天水祠。何處下馬陵﹐補鐫有道碑﹝郡誌云墓佚﹐或云在桑浦山有墓道碑﹐行當訪之﹞﹖

世變日以亟﹐文告不足申。鱷魚實冥頑﹐殺之非不仁。遙遙千百年﹐繼韓僅有陳。南荒富物怪﹐不獨鱷病人。我聞有獨鬼﹐憑城殃潮民。昔有賢使君﹐爲文告之神。驅去旋復來﹐不能殲厥身。用獨已可驚﹐況乃用其羣﹗囂然來鬼國﹐飛燐張雙輪。攫人以爲餐﹐朋踞大海濱。天威不肅殺﹐安得回陽春﹖

藩鎭與羽黨﹐交起而亡唐。嗟哉贊皇公﹐實爲黨魁傷。斯人朋非黨﹐將相材兼良。已築籌邊樓﹐乃治平泉莊。白馬竟爲厄﹐投身落南荒。公當燕閒日﹐曾受丹砂方。富貴而神仙﹐中道乃偕亡。窮愁下惡水﹐扁舟嶺梅香。胡爲未到潮﹐說潮神不揚﹖海气今益昏﹐接天水茫茫。時艱思將相﹐弔古心慨慷。救世卽眞仙﹐服食安可常﹖冷冷化象潭﹐金玉飛寶光。

峨峨貴人山﹐下有貴人村。桓桓陳將軍﹐將乃出將門。七閩拓爲八﹐千里張軍屯。至今漳之人﹐廟祀丰雞豚。英靈及臺島﹐歌舞陳淸樽。我昔瞻遺像﹐冕旒抑何尊﹖想見辟土時﹐仗鉞羣蠻奔。撫綏閩越人﹐輿臺皆感恩。方今重閫寄﹐邊海開雄藩。海風自西來﹐山气日氤氳。欲訪山下人﹐或有將種存。

宋南遂不北﹐有將而無相。哀哉趙元鎭﹐牢落南荒放。誤識猢猻王﹐謫禦鸚鵡瘴。五年住潮州﹐間復遭讒謗。此老終倔彊﹐气作山河壯。潮人愛居士﹐旣去猶景向。大書得全字﹐揭榜講堂上。遺址今何存﹖煙蔓苦難訪。睒睒箕尾光﹐中夕勞悵望。

莫大於恢復﹐莫仇於金虜。莫急於用人﹐莫難於用武。觥觥王尙書﹐謀國心何苦﹗講學張趙間﹐所得非小補。論語致太平﹐況乃精易數。惜哉公著述﹐零落無完部。邦人重科第﹐巍訪九衢樹。安知古名賢﹐風期足千古。龜湖春水生﹐丙捨隱林隖。欲讀胡公銘﹐鬱鬱但黃土。好爲語畬民﹐松柏勿樵斧。

道學倡東南﹐維潮亦興起。卓哉鄭與郭﹐學爲晦翁喜。題詩飛泉嶺﹐想見侍杖履。晦翁生南度﹐志銳雪國恥。登朝曾幾日﹐侃侃論國是。斯豈腐儒能﹖何乃叢眾毀﹖宋亡於道學﹐妄者尙集矢。安知翁之徒﹐磊落多國士。斥逐未能用﹐炎精乃不祀。統在道自尊﹐人心終不死。鳴泉落漢聲﹐至今震裏耳。平生愧失學﹐用晦契微旨。何當構拙窩﹐吾從子朱子。

東山气淸肅﹐中乃祠三忠。我懷文文山﹐夙昔夢寐通。攜我煙霄間﹐俯瞰靑蒙蒙。乾坤正傾側﹐玉簡寧爲功。夢覺謹志之﹐浩然思無窮。思公艱危日﹐九死來嶺東。哀歌沁園春﹐古木殘陽紅。悲哉五坡嶺﹐報國志未終。嶺梅最髙品﹐著花冰雪中。安知有南枝﹐向暖私春風。

南澳海上山﹐縹緲隔煙霧。淒涼陸丞相﹐中有衣冠墓。我昔舟過之﹐蒼郁見宰樹。韓山拜公祠﹐正笏儼相度。想見海中魂﹐哀痛失玉步。東臯訪遺裔﹐堂宇已非故。斯祠亦就荒﹐俎豆日不具。罔兩爾何知﹖英靈尙呵護﹝俗說祠有長人影﹐中夕時見﹞。

鬱鬱金城山﹐上有千歲松。峨峨馬公墓﹐遇者懷孤忠。全家碧血葬﹐遺碣蒼苔封。我來弔昔賢﹐林影斜陽紅。登山曠四矚﹐遙接滄海東。山石儼伏虎﹐銘者爲兪公。公當有明時﹐平倭著奇功。載觀沒羽字﹐如見揮戈雄。死者不復生﹐生者多庸庸。至今滄海上﹐日夜生夷風。

金城山卽金山﹐在潮州城北﹐有宋馬發祠墓及明兪大猷碑。馬公墓﹐馬發﹐海陽人﹐南宋末徳佑時爲摧鋒塞正將﹐署州事﹔元兵迫潮城﹐守令懼走﹐發獨慰勞將士﹐堅守不屈﹐戰敗仰藥死﹐全家殉之。

南風吹不競﹐洲上妾送郎。北風多殺聲﹐妾心爲郎傷。黯然天水碧﹐海色明斜陽。悲歌平元曲﹐變徵何慨慷﹗至今紅螺洲﹐春艸爲不芳。男兒不報國﹐愧死陳璧娘。

陽明昔撫虔﹐且戰且講學。中離薛先生﹐舉家侍講幄。猶子方登朝﹐死諫節已卓。惜哉眞鐵漢﹐一疏官復削。靑衣拜節歸﹐京塵手親濯。中離溪湯湯﹐中離山嶽嶽。夜半聞鐘聲﹐誰歟實先覺。維時講良知﹐仁夫尢卓犖。建策平交南﹐持節鞏邊朔。斯誠陽明徒﹐邊材獨騰踔。竟忤仇嚴歸﹐風節更雄倬。滄海今揚塵﹐邊警喧鼓角。不能事兵戎﹐何以興禮樂﹖斯材不可得﹐令我思悠邈。斯材縱可得﹐欲出傷謠諑。河流自西來﹐頹波日以濁。三河河上墳﹐丰碑半殘駁。

中離﹐薛侃﹔字尙謙﹐揭陽人﹐明正徳進士﹐叔侄舉家師王守仁﹐結齋中離山﹐自號中離﹐以建儲事忤朝旨﹐不屈﹐人稱眞鐵漢﹐復上疏被削爲民﹐講學羅浮而終。仁夫﹐翁萬達字﹔仁夫﹐揭陽人﹐明嘉靖進士﹐平安南廣西亂﹐總督山西宣大保定軍務﹐修築邊墻﹐性忠孝﹐剛勇任事﹐善禦將﹐大喜王學﹐卒謚襄毅﹐葬大埔縣西之三河。

人生不得志﹐至爲邑宰客。客中太有人﹐埋沒殊可惜。有明板蕩秋﹐宗社墟闖逆。艸間偸活人﹐巍巍愧冠幘。邑客爾何爲﹖孤生奮一擲。忠烈本性生﹐寧復關通戹﹖至今古潮陽﹐義士名赫赫。名流井泉香﹐血化井泉碧。

英雄未遇時﹐牢落無不有。鐵丐爾何來﹖孑身南北走。問丐何姓名﹐仰天指其口。陳平計固在﹐誰識相時久。偉哉查孝廉﹐雪中呼與酒。姓名不必知﹐知丐才不偶。贈裘可以典﹐贈金可以受。知我非常人﹐此意不可負。一夢忽登天﹐大風吹塵垢。雙獅壓腹背﹐金印忽在肘。韓王得意事﹐第一報漂母。施者𨿽無求﹐受者固不苟。丐乎爾誠能﹐將迎親擁帚。昔時獵酒徒﹐衣繡此居守。史禍爲君脫﹐觴歌爲君壽。黃金不足報﹐報之以石友。千古此兩人﹐金石同不朽。一曲雪中人﹐髙唱鉛山叟。

中原忽龍戰﹐九族開閩關。吾丘自固始﹐舉族來莆田。有宋鴻臚卿﹐數典乃吾先。巍巍樞密公﹐於潮爲始遷。梅溪﹝王公十朋﹞銘公墓﹐琴山靄春煙。有子梅州守﹐歸養娛親前。若趙﹝鼎﹞若王﹝大寶﹞古﹝革﹞﹐投贈多詩篇。想見與居遊﹐論道皆名賢。三傳韶命判﹐宗牒曾手編。碧血老殉義﹐宋日沈虞淵﹝公諱必明﹐咸淳進士﹐有族譜序言遷潮始末最詳﹐公殉難韶州﹐事見廣東通誌及廣東新諸﹐籍保昌﹐寔潮人也﹞。維時方亂離﹐族散閩越間。或近籍保昌﹐或遠居瓊山。吾祖僉判弟﹐實隱鄞江邊。孫枝日以茂﹐江楚多綿延。吾宗著石窟﹐一水梅潮連。精舍尋金山﹐掃墓來故阡。遙遙三十世﹐已閱七百年。別派出承旨﹐棣萼春風聯。述祖非無人﹐譜牒多不全。安知臺海客﹐東風引回船。居潮而言潮﹐稽古爲悠然。先疇尙可服﹐舊徳猶能傳。東南此雄鎭﹐保世心拳拳。

吾宗著石窟﹐鎭平舊石窟都地﹔鎭平丘姓﹐南宋末﹑元初始來遷﹐其先譜散失﹐誤以爲與饒平丘氏祖樞密公成實者爲同派﹐公初未疑﹐淸末以辦學親至閩上杭﹑長汀﹐始考知其誤。

○春日遊別峯寺﹝四首﹞

不作參禪客﹐看山合此行。移舟泊春麓﹐回磴瞰江城。亭僻兼云憩﹐畬荒罷火耕。隔林知寺近﹐花外度經聲。

山路到庵盡﹐依山見梵樓。隔江屏遠翠﹐走石筧潛流。僧野能吳語﹐樵歸答粵謳。浮生閒半日﹐已共佛無愁。

寺小羣山合﹐林深萬木春。煙霞僧供養﹐香火佛生辰。南國多遊女﹐西方拜美人。道旁求布施﹐淒絕是饑民。

好靜尋山去﹐山中笑佛忙。不須杯珓祝﹐且證木樨香。幢影搖春靄﹐鐘聲送夕陽。匆匆下歸棹﹐回首萬峯蒼。

○西上

西上扁舟客夢孤﹐澆愁村酒撥云沽。春帆細雨梅州路﹐花落春山叫鷓鴣。

○殺鶚行

城根潮嚙樹半枯﹐天陰月黑啼訓狐。飛瞰屋山嚇黃小﹐徵凶召眚聲嗚嗚。潮州老守行春政﹐一紙朝頒磔梟令。萬戶無聲春柝嚴﹐夜伏空山依破鏡。嗟哉人中亦有鴞﹐東山風雨愁飄搖。人間惜少惡溪檄﹐畀出濁水公爲妖。丹山鳳去梧桐老﹐海上紛來九頭鳥。安得枉矢掛陰弓﹐風毛雨血滄溟東。

○聞海客談澎湖事

絕島周星兩受兵﹐可憐蠻觸疊紛爭。春風血漲珊瑚海﹐夜月燐飛牡蠣城。故帥拜泉畱井記﹐孤臣掀案哭雷聲。不堪重話平臺事﹐西嶼殘霞愴客情。

西嶼﹐澎湖三十六嶼之一。

○寄懷劉幼丹先生成都﹝四首﹞

一麾出守向巴巫﹐諫艸焚余綰郡符。中澤泛舟蘇集雁﹐空山飛檄縛鳴狐。五行災異消江壅﹐八陣孤虛考石圖。落日秋城添別思﹐褲襦歌又起成都。

玉壘銅梁气象雄﹐天涯西望憶文翁。雙魚寄遠江流上﹐五馬班春井絡中。峽雨夢回夔子國﹐邊塵愁入蜀王宮。簡書猿鳥應猶昔﹐籌筆終收上相功。

眼底浮雲變古今﹐西南通道極滇黔。賈胡畱戀成長技﹐天府丰饒啟敵心。窺井可能炎漢火﹐鑿山誰遣受秦金﹖蓬婆雪外三城在﹐重費哀時杜老吟。

曾辱昌黎薦士篇﹐觚稜回首夢如煙。宦遊遙羨遨頭宴﹐師說偏畱瑣尾箋。邛竹通夷愁遠道﹐嶺梅破臘迫新年。雲龍韓孟何時會﹖極目春風劍外天。

○春日雜詩﹝二首﹞

亂紅成陣滿天涯﹐黯黯春帆細雨斜。何處仙源容避世﹐賺人畢竟是桃花。

雨絲風片暗淸明﹐鄕夢驚回杜宇鳴。無限春愁似原艸﹐到無人處更叢生。

○得頌臣臺灣書卻寄

故人消息隔鄕關﹐花發春城客思閒。一紙平安天外信﹐三年夢寐海中山。波濤道險魚難寄﹐城郭人非鶴未還。去日兒童今漸長﹐燈前都解問臺灣。

○寄懷維卿師桂林﹝七首﹞

極目蒼蒼八桂林﹐春風迢遞客愁深。峯回獨秀孤雲遠﹐江入相離別夢沈。閱歲但增歸鶴感﹐窺天難測剪鶉心﹗刺船人去波濤急﹐淒絕成連海上琴。

鼉憤龍愁戰气昏﹐東來應有未招魂。平安梅嶠遲雙鯉﹐變幻桑田痛七鯤。珠薏餘生安下澤﹐金甌全局哭中原。不曾竟落權姦手﹐歸養林泉是國恩。

未能獨樂賦園居﹐歸洛溫公講學初。八陣鈐韜開虎豹﹐百家箋注謝虫魚。陳經共下宣尼拜﹐明箕旁求冉子書。應念鳳凰山下客﹐天涯尋約待脂車。

輪鐵南交走電軿﹐蒼梧西上又揚梧。河山破碎羊腸險﹐樓閣空蒙蜃气腥。百粵安危關互市﹐五洲消息迫重溟。謝公髙臥應難穩﹐絲竹中年帶淚聽。

消耗雄心彊自寬﹐家園春咽正承歡。閒居境偶同潘嶽﹐大事人終遜呂端。落日聞鼙思上將﹐空山觀奕感長安。可能再爲蒼生出﹐莽莽神州海色寒。

十年劍佩記追隨﹐鹿耳驚濤愴夢思。鐵馬金戈春教戰﹐錦袍銀燭夜談詩。荒山鑱影悲今日﹐殘月鐘聲異昔時。欲寫哀歌寄天末﹐紅棉飛徧越王祠。

牙旗玉帳捲東風﹐絕島同歸患難中。故國愁春三月閏﹐遙天尋夢一星終。鐵衣繡雨蠻花碧﹐銅鼓椎潮劫火紅。袖手南洲觀戰局﹐山林未許老英雄。

獨秀舉在桂林城。相離﹐廣西之江水名﹐在東北境。七鯤﹐七鯤身在臺南府。鹿耳﹐鹿耳門在臺南府海口。

○寄懷陳省三﹝望曾﹞﹑許韞白﹝南英﹞遊宦廣州﹝二首﹞

同作浮家客﹐多君尙宦遊。天涯驚物序﹐海色入鄕愁。雞鳳爭棲日﹐龍蛇起陸秋。東風千里目﹐懷遠此登樓。

誰可陳藩匹﹐吾尢念許虔。幾同嶺外謫﹐等是汝南賢。仙令丹砂地﹐蠻王左纛天。何時渡江客﹐聚語永嘉年。

陳省三名望曾﹐臺灣臺南府人﹐淸末任廣東勸業道。許韞伯名南英﹐又字蘊白﹐淸進士﹐曾任廣東三水知縣﹐臺灣臺南府人﹐祖籍漳州。

○潮州春思﹝六首﹞

銀花寶樹影重重﹐襯出春光別樣濃。歌管滿城燈似海﹐珠簾齊捲拜靑龍。

南國消沈霸气雄﹐依然花艸媚春風。踏靑齊上劉王埒﹐滿地香勾印落紅。

波光虹影接春城﹐泥夢時光半雨晴。雞卜廟邊春市曉﹐隔簾香送賣花聲。

送靑水榭小陶然﹐零落春痕五十年。老鐵風流誰得似﹖美人虹气惘尊前。

滑笏春波鳳水香﹐春愁揉碎托瑤章。桃花紅雨梨花雪﹐不見題詩謝五娘。

曲院春風啜茗天﹐竹鑪欖炭手親煎。小砂壺瀹新鷦嘴﹐來試湖山處女泉。

○次韻答陶生﹝名鵬保﹐字賓南﹐丹徒人﹐攺名鴻勳﹐後攺名遜﹞

戴晉無王猛﹐亡秦有李斯。海魚容自化﹐山鬼漫前知。天道終難測﹐人心儻未離。中興由一旅﹐愼勿負心期。

○潮陽東山張﹑許二公祠爲文丞相題沁園春詞處﹐旁卽丞相祠也﹐秋日過謁﹐敬賦二律

夜半元旌出嶺東﹐文山曾此拜雙忠。百年胡運氛何惡﹖一旅王師气尙雄。滄海夢寒天水碧﹐沁園歌斷夕陽紅。荒郊馬冢尋遺碣﹐秋艸蕭蕭白露中。

石闕苔荒一逕深﹐悲秋懷古此登臨。九州難畫華夷限﹐萬死思回天地心﹝安知天地心﹖張睢陽句也﹞。南客旅愁觀海大﹐東山雲气壓城陰。斜陽照起英雄恨﹐枯木寒鴉淚滿襟。

東山在潮陽縣東三里。張﹑許二公祠﹐一名雙忠祠﹔文天祥曾在此題詞拜祭並葬馬。

○水簾亭

路轉峯回疊磴遙﹐攜筇人上翠微腰。一亭嵌水古流曲﹐萬石鑱云秋气驕。寒洞聲喧山閣雨﹐大江目極海門潮。嶽陽勝槪休相憶﹐橫槊雄心郁未消。

同遊陳艮山同年﹐時極談洞庭之勝。

○巖泉義士祠

望帝魂歸怨海棠﹐哀歌有客殉潮陽。虞淵落日靑衫淚﹐古井寒泉碧血香。勝國衣冠畱異代﹝祠舊有義士衣冠﹞﹐秀才性命答先皇。轆轤壞盡遺祠在﹐獨拜秋衙老樹旁。

○秋溪卽目﹝二首﹞

綠減蕉陰夜有霜﹐園柑林柿間丹黃。扁舟坐愛秋溪晚﹐七曲屏山半夕陽﹝一作「人家畫入秋光捲﹐七曲屏山上夕陽」﹞。

園林村捨接雙堤﹐十里煙波一棹迷。昨日斜陽今細雨﹐菊花時節過秋溪。

○對月書感﹝二首﹞

明月出滄海﹐我家滄海東。獨憐今夜見﹐猶與故鄕同。喪亂山河攺﹐流亡邑裏空。相思祗垂淚﹐顧影愧歸鴻。

把酒酹明月﹐客懷殊不歡。流光當此夕﹐照夢到長安。水落龍愁夜﹐山空鶴語寒。中天宮闕回﹐孤對嶺梅看。

○次韻答王曉滄廣文

漫說曾驅十萬師﹐河湟收復竟無期。秋風老驥思千里﹐故國鷦鷯困一枝。醇酒悲涼公子淚﹐麻鞋奔走小臣詩。勞君尙記虯髯傳﹐心冷全輸此局棋。

○次韻曉滄秋雨感懷

黯黯湘簾窣地垂﹐茂陵臥病枉尋思。全軍左袒無周勃﹐逐客畱書有李斯。孺子陰符空北面﹐故人髙會罷南皮。尋常車馬今蕭寂﹐酹酒秋原喚可兒。

○次韻答曉滄冬日見過艸廬

羅雀門庭客退閒﹐漫天風雪入愁顏。良朋命駕每千里﹐置廈庇人空萬間。滿座酒尊懷北海﹐中年絲竹負東山。與君怕作河橋別﹐衰柳飄零不可攀。

○書懷次曉滄韻

韓江涼訊接循梅﹐蚊語中宵尙聚雷。萬里南荒饒物怪﹐百年西域困邊材。土風變後多新調﹐家釀兵余失舊醅。解識婆娑弄珠意﹐海鷗從此不須猜。

○寄懷蕭伯瑤布衣﹝■﹝至復﹞常﹞

絕代蕭夫子﹐十年羈嶺東。牢愁滿滄海﹐文字困英雄。歲月磨頭白﹐關山落照紅。相思渺煙水﹐天末悵冥鴻。

蕭伯瑤名■﹝至復﹞常﹐潮陽人﹐淸生員。

○十四夜月

四萬八千戶﹐將完玉斧功。看成地球橢﹐攝起暮潮雄。勢已羣星避﹐光先四海同。山河終一統﹐畱影大瀛東。

○十六夜月

上缺象微變﹐老陰光尙全。何曾舊魄減﹐已與太陽偏。圓相異前夕﹐寒芒猶滿天。嫦娥怨幽獨﹐惆悵破瓜年。

○憶舊述今﹐次曉滄見贈十絕句

莽莽乾坤歲又周﹐尊前人減舊風流。江山滿目都非昔﹐不待人言意始愁。

哀絲豪竹負中年﹐棄甲南來異錦旋。十載風塵雙鬢雪﹐剪燈情話更淒然。

涕淚何曾爲酒悲﹗干戈滿地愴離思。流亡南渡誰收卹﹖愁說江淮唱義時。

冠裳全異昔時觀﹐籌保東藩力已殫。海上貢貂稀閒使﹐詔書行不到三韓。

風雪關河有夢還﹐海天漠漠對孤鷴。暗香疏影寒溪月﹐萬樹梅花憶故山﹝寒溪在臺灣縣東﹐溪上山有予別廬曰樵隱﹐多梅花﹞。

海國詩壇舊主盟﹐登臺坐對玉山淸。斐亭鐘絕風流散﹐落日寒蕪赤嵌城﹝斐亭在臺灣道署﹐爲昔與灌陽中丞偕賓客賦詩地。中丞句云「千秋髙會斐亭鐘」是也﹞。

熱血塡胸郁不涼﹐騎麟披髮走南荒。未酬戎馬書生志﹐依舊吾廬榜自彊﹝自彊不息爲予舊齋額﹐今擬重書以自勵﹞。

行蹤曾爲荔支畱﹐琴劍西風記昔遊。獨上朝臺弔斜日﹐短衣匹馬過南州。

墜歡重續鳳城西﹐坐久長河影漸低。話到家山約偕隱﹐扁舟釣月老梅溪。

東南閒說未櫜弓﹐對酒豪情與昔同。畢竟廬龍不曾賣﹐田疇賓客在無終。

玉山在臺灣嘉義縣東北﹐三峯並列﹐人迹罕至﹐終歲雪封﹐爲臺島最髙山﹐倭占臺後更名新髙山。赤嵌城在臺南安平縣﹐荷蘭人所建。

○書事疊前韻

逍遙文字謝莊周﹐墨潘都成涕淚流。淒絕三閭香艸意﹐秋江人賦畔牢愁。

接天烽火迫殘年﹐孤負鐃歌制凱旋。依舊元戎竇車騎﹐更無人與勒燕然。

何事悲天祗自悲﹐寒齋倚枕苦尋思。書生悵作封侯夢﹐愁煞黃粱飯熟時。

都盧場辟萬人觀﹐民力東南近已殫。不惜水衡錢浪擲﹐漢家恩賜結呼韓。

故人塞外有書還﹐惆悵江天對白鷴。見說漢邊甌脫盡﹐秋風胡馬滿陰山。

黃河如帶負前盟﹐滿地洪流秋未淸。東海茫茫盡魚鰲﹐可悲不獨是彭城。

薤露聲哀秋气涼﹐出關有客更投荒。刊章釣盡甘陵黨﹐流禍居然到呂彊。

劍外音書屢滯畱﹐西風愁說錦江遊。黃巾破敗連三郡﹐更遣劉焉牧益州。

戰云黯黯徧天西﹐江上行吟夕照低。還向夔巫苦奔走﹐艸堂空築浣花溪。

漫詫槫桑舊掛弓﹐殘棋欲著與誰同﹖東風吟冷英雄淚﹐海外扶余局未終。

○江樓秋感

不盡神州感﹐登樓客縱談。江聲流日夜﹐秋色滿東南。寶集羣胡市﹐塵蒙老佛龕。金城搖落意﹐愁見柳毿毿。

○疾風甚雨﹐海山蒼茫﹐遂有斯作

大陰黑入日華消﹐鰲足難安八極搖。震地瓦聲飛漢屋﹐雨空鞭血斷秦橋。蛟云覆海潮神泣﹐麟火燒天颶母驕。滿目鴻流方澒洞﹐童山無樹與懸瓢。

○嗟哉行

鋼是鐵所爲﹐錚錚抑何美﹗安知經火煉﹐竟化柔繞指。噫吁乎嗟哉﹐行百者半九十里﹐晚節末路之難乃如此。君不見扶風大儒宮中才子當時果以投荒死﹐豈不賢名溢靑史﹖左手撫圖右引劍﹐人生變節須臾耳。適從何來集於此﹐逼人富貴徒爲爾。大銜赫赫書銘旌﹐相公竟塟咸陽矣。鄧綰好官曾幾時﹖人笑褚公今冷齒。

○黃香鐵先生﹝釗﹞故宅有樓翼然﹐今斥爲酒家矣﹐與客飲此﹐追話遺事﹐感賦六絕句

西風吹散美人虹﹐七子才名冷粵中。落日滿城鄰笛怨﹐酒壚人更弔黃公。

爲築髙樓貯綠珠﹐玉山醉倒遣花扶。買絲合把吳公繡﹐如此憐才曠代無﹝吳公名均﹐潮守也﹐爲先生築宅買園﹐並贈孺子妾二以娛其老﹞。

艸堂遺集盡風流﹐欲問詩中幾酒樓。依舊壺盧山色好﹐不妨才語讖千秋﹝先生樓上楹帖有「壺盧排酒具﹐任玉山醉倒﹐酣睡樓頭」語﹐人以爲讖云﹞。

靑簾風緊酒微波﹐更遣吳姬壓酒歌。莫問黃鸝巷邊宅﹐山塘楊柳倍愁多﹝先生少長姑胥﹔黃鸝巷﹐其故居也﹞。

贖宅何須費百千﹐樓頭酒客正酣眠。西州曾灑山丘淚﹐零落羊曇更十年﹝鐘遇賓侍禦﹐先生甥也﹐曾擬贖之不果﹐今侍禦歸道山亦有年矣﹞。

詩人老去半逃形﹐割宅空憐乞佛靈。捨與酒徒還更勝﹐秋樓弔月酹劉伶。

黃釗字香鐵﹐鎭平縣人﹐淸幹﹑嘉時人﹐著有白華艸堂集﹑石窟一徵等書行世。

○鳳皇臺放歌

鳳皇山下鳳皇水﹐流遶鳳城水光紫。東流分出鳳皇洲﹐鳳皇臺踞洲上頭。我來登臺攬八極﹐海闊天空足寒色。鳳皇已去不我畱﹐落日棲鴉陣云黑。我聞帝世鳴歸昌﹐三層阿閣紅雲光。黃農虞夏忽已沒﹐遂令瑞羽逃南荒。南荒祗今日生事﹐鳳皇亦覺巢無地。山空水寂遺此臺﹐題額空懸鳳皇字。此字曾額金陵臺﹐山東李白吟詩來。長安不見見江水﹐浮雲蔽日心何哀﹖我生自是東海客﹐萬里行吟海天碧。無端又共靑蓮愁﹐鳳去臺空愴今昔。人間誰識百鳥王﹖故應丹穴猶孤翔。怪毛邪羽世爭詫﹐欽鴀誤作眞鳳皇。竹花不實桐葉凍﹐況復蠻中哀脯鳳。九霄夜踏五色云﹐白衣偶入才人夢。荒洲蘆荻風蕭蕭﹐鯉魚吹浪寒湘橋。若教帝囿念靈侶﹐龍宮零落愁江潮﹝旁爲龍皇廟﹐甚破壞﹞。此臺猶藉靑鳥語﹐不惜千金費江渚。羣鴉早晚紛來朝﹐如此當時鳳棲處。鳳皇山髙生玉煙﹐鳳皇之水流珠泉。迢迢此臺自終古﹐會見驂鳳來羣仙。

○題王曉滄廣文鷓鴣村人詩稿﹝三首﹞

晏坐深巷中﹐門少車馬迹。窮愁借詩遣﹐八極困揮斥。故人有王子﹐時作坐上客。王子之於詩﹐嗜酷久成癖。饑寒不自念﹐淵響出金石。昨持牛腰捲﹐示我平生獲。開卷王孟語﹐神似非刻畫。有時寫酒意﹐幾闖元亮席。詠嘆發長言﹐間竟入元白。短章不經意﹐乃墜宋賢格。寒齋把卷誦﹐斜陽澹將夕。墻頭數點山﹐時露海天碧。

十年走吳越﹐萬里行幽燕。射策屢不售﹐賸有空囊懸。一官落儋耳﹐渡海軒吟肩。官卑人自髙﹐學正齋乃偏。炎天不飛雪﹐寒在先生氈。松醪酌椰瓢﹐持以酹三賢。此時詩益佳﹐骨格殊蒼然。豈惟吟土風﹐民瘼尢拳拳。平生稷契懷﹐自信窮益堅。曰歸曾幾時﹐世界屢變遷。頗聞炎海中﹐奇甸垂蛟涎。竈鼉不可梁﹐欲濟何能前﹖故山久棲遲﹐將老詩人間。一卷聊自娛﹐堂堂惜流年。手熱海南沈﹐煙結郁不宣。

何許鷓鴣村﹖乃在梅花國。花落梅子靑﹐生爲鷓鴣食。鷓鴣工越吟﹐自唱南不北。詩人發鄕思﹐對爾淚沾臆。歸山歲之暮﹐寒巢斂羽翼。手持鷓鴣詩﹐自寫梅花側。京雒多黃塵﹐白日闇將匿。海風吹九垠﹐雷雨大陰黑。出門曠四矚﹐天地滿荊棘。此時鷓鴣聲﹐更唱行不得。山田瘠可耕﹐且藝爾黍稷。無以釋窮愁﹐將詩慰食息。嶺南論流派﹐獨得古雄直。混茫接元气﹐造化入饞刻。百年古梅州﹐生才況雄特。宋公﹝芷灣先生﹞執牛耳﹐光焰不可逼。堂堂黃﹝香鐵先生﹞與李﹝繡子先生﹞﹐亦各具神力。我欲往從之﹐自媿僵籍湜。耆舊今凋零﹐思之每心惻。誦君鷓鴣詩﹐令我怳動色。梅花落空山﹐風雪途未塞。展捲此畱題﹐飛香灑寒墨。

○贈馬總戎﹝名維騏﹐號介堂﹐雲南哈迷州人﹞﹝四首﹞

嶺海古雄鎭﹐將軍今伏波。威名銅柱大﹐戰血鐵衣多。專閫屢推轂﹐憂時還枕戈。北風近方勁﹐雨雪滿關河。

戰气不可極﹐黯然滄海東。九州誰健者﹗萬里靖邊戎。南海新除重﹐西林舊部雄。黃金印如斗﹐終待立奇功。

兵法在整暇﹐治書如治軍。縱橫飛白字﹐變化點蒼云。壯采溢毫素﹐雄心逼篆分。金山伏虎石﹐重見勒奇文﹝總戎能書﹞。

我亦相時者﹐結交多偉人。平生好男子﹐不帝虎狼秦。入世心肝古﹐談兵天地春。相逢各珍重﹐八極正風塵。

○題康步崖中翰﹝詠﹞出塞集﹝七首﹞

出關人拜令公祠﹐南客才名塞上知。贏得弓衣齊繡徧﹐春風楊柳小蠻詩﹝平明獨拜令公祠﹐集中次古北口句也。又承徳雜詩注﹕塞外人呼南人曰蠻﹐予居此﹐人目爲小蠻子云﹞。

王大司空蓋虎牙﹐英雄故里客停車。漁陽突騎都非昔﹐惆悵雲臺說漢家﹝王梁﹐安陽人﹔蓋延﹐漁陽人﹔皆承徳府地﹞。

尋秋獨上白狼山﹐涕淚思鄕客袖斑。匕首千金詩一卷﹐秋風匹馬入楡關﹝白狼山﹐今名布佑圖山﹐在建昌縣﹞。

鳳閣新除侍從臣﹐彩毫還帶塞垣春。長安不少雞林賈﹐都識能詩白舍人。

十載幽並躍馬行﹐久拚關吏笑書生。云驤閣上聞雞夜﹐風雪漫天夢柳城﹝集中有述關吏言詩。云驥閣在汀州﹐爲雞鳴最早處﹞。

九邊烽火迫金臺﹐客唱新添塞上哀。更築長城防不得﹐鷲章南下老羗來﹝塞外人謂俄人曰老羗﹞。

展捲如聞敕勒歌﹐登臨不負好詩多。剪燈便作秋邊色﹐夜半天風叫駕﹝從本音﹞鵝﹝登臨多好詩﹐集中句﹞。

康步崖﹐名詠﹐福建上杭人。

○題帶經而鋤圖

生不願作讀書萬卷髯東坡﹐富貴竟付春夢婆﹔黃州鋤麥不得飽﹐儋州借笠空行歌。亦不願作白木長鑱杜陵叟﹐饑驅繭足荒山走﹔戴笠吟詩太瘦生﹐許身稷契終何有﹖圖中者誰笠蓋頭﹐岸然道貌淸且修。帶經而鋤偶然耳﹐寧必便與古人古事爭千秋﹖笠圓象天鋤治地﹐手中之書道人事。大布單衣不掩骭﹐獨立蒼茫豈無意﹖蕭蕭落木寒巖冬﹐眼看雷雨回春容。躬耕南陽誦梁父﹐莫道當今無臥龍。

○次韻和馬總戎都竜紀勝四絕句

獵獵西風舊戰場﹐星碉云堡靖山梁。紀功合有磨崖筆﹐曾受蠻師十萬降。

萬里滇云築將臺﹐班師久奏凱歌回。九山天半靑如故﹐又費將軍倚馬才。

戰火連山夜擊刁﹐邊功人說霍嫖姚。攻心畢竟推諸葛﹐萬古威名倚碧霄。

飛車消息近何如﹖海上妖云誓掃除。立馬東南望天象﹐狼星魔焰眼中無。

○題畫竹﹝四首﹞

西風入幽篁﹐寒聲何策策﹖空山寂無人﹐落日秋痕碧。

寒崖茁孤筱﹐見石不見地。屈曲自盤根﹐難掩淩雲气。

拔地气不撓﹐參天節何勁﹖平生觀物心﹐獨對秋篁影。

此君在今日﹐大覺無不可。風雨震諸天﹐空山自龍臥。

○聞河決題畫竹

瓠子尙未塞﹐淇園已全伐。圖中寫此數竿秋﹐畱向海天掃寒月。

○說劍堂集題詞﹐爲獨立山人作

劍龍出海辭延津﹐千年龍性猶難馴。南天星斗避紫气﹐下有按劍獨立之山人。山人亦自號老劍﹐海山蒼茫起光焰。手收劍气入詩卷﹐萬朵芙蓉劍花艷。九霄太乙窺鑄詞﹐山人說劍當說詩。詩中亦有東來法﹐七萬里外稱西師。柏林城小詩壇大﹐西方美人壇下拜。偶將劍訣傳處女﹐花雨漫天動光怪。歸來香海修詩樓﹐山人說劍樓上頭。直開前古不到境﹐筆刀橫絕東西球。山人之才無不可﹐但博詩名計何左﹖豈知卽詩亦難及﹐騰躍百家中有我。只今耆舊無張﹝南山先生﹞黃﹝香石先生﹞﹐中原旗鼓誰能彊﹖粵詩獨得古雄直﹐賴此巨刃摩天揚。祗憐說劍無人解﹐老淚如潮溢滄海。況復雷雨驅雙龍﹐雌劍升天雄劍在。吁嗟乎﹗手提三尺歌大風﹐千秋絕唱隆準公。靑蛇袖裏朗吟去﹐便須首數仙才雄。公孫劍器語𨿽妙﹐祗許詩人詫髙調。此外異說空紛紜﹐十萬橫磨帝豝笑。山人說劍劍膽麤﹐倚天手把玉鹿盧。羅浮風雨自離合﹐空山臥抱詩龍珠。竟隱珠光騰劍气﹐不顧世眼駭相畏。繄餘劍俠入道人﹐獨撫瑤華解珍貴。九龍城隔滄溟靑﹐倚樓想見吟寒星。何時攜劍就說法﹐諸天云立羣龍聽。

潘蘭史﹐番禺人﹐淸孝廉﹐善詞章﹐號獨立山人﹐著有說劍堂集。

○題風月琴尊圖﹐爲菽園作

天風吹琴作變聲﹐舉尊喝月月倒行。是何年少發奇想﹐海天漠漠扁舟橫。七弦誰遣補文武﹖九醞誰教變儀杜﹖人間又見懷葛民﹐此琴此尊兩太古。古風不作古月沈﹐靑天碧海愁人心。詩中說酒十八九﹐寄愁更撫無弦琴。琴斫寒崖老桐幹﹐焦尾先聞爨下嘆。手中之尊何丹黃﹖誰知半作溝中斷﹗五湖久厭扁舟遊﹐眼前突兀大九州。有風月處便小泊﹐素琴自鼓靑尊畱。君弦忽新臣弦舊﹐宮聲頓啞數窮九。捨風不禦月不捉﹐悲歌扣舷速呼酒。此時之風雌不雄﹐月生月死天夢夢。眼看海水忽四立﹐黑風驅月西回東。振徽未忍琴碎玉﹐皇羲授我新翻曲。一彈再鼓八風靖﹐月照瑤尊酒光綠。攜琴不上歌風臺﹐紛紛猛士皆麤才。卽看賦月亦詞贅﹐瑣屑文寔張尊罍。何如移尊酌滄海﹐夜半琴聲行大蟹。風輪轉地月轉天﹐萬里云霓發奇彩。呼風入琴月入尊﹐揮斥八極開天閽。封姨對花不能虐﹐羿妻竊藥不敢奔。琴不必響泉作記﹐尊不必窪中銘字。風月新常徧畱印﹐席地幙天知許事。誰歟圖者酸道人﹐誰歟歌者倉海君。聞歌九天下廣樂﹐披圖四海生酒云。吁嗟乎﹗男兒生當繳大風﹐射妖月﹐聽奏鈞天醉天闕。下贊虞琴﹐鼓瑤陛﹐手酌衢尊萬方悅。不然吟風弄月亦可嗤。逕當浮海從宣尼。海山學鼓猗蘭操﹐百觚侍飲隨鳳嬉。安能鬱鬱久居此﹖琴弦不張尊酒止。驚風烈烈月睒睒﹐老我愁心大海水。誓刃海若縻天吳﹐道人得我道不孤。鳴弦著我酒船裏﹐更寫平分風月圖。

○意溪訪陸處士故居﹝四首﹞

靑山江上足煙霞﹐三百年前處士家。比似西湖和靖宅﹐惜無人與種梅花。

江頭扶醉想髙歌﹐菊逕松廬野意多。畢竟紅塵無路隔﹐此溪曾過郭靑螺﹝紅塵隔斷一條溪﹐處士句﹞。

孤忠異代挹淸芬﹐落拓生涯號隱君。半畝墓田孫傍祖﹐菜花黃上相公墳﹝陸丞相衣冠家旁卽處士窮所﹐處士蓋丞相裔云﹞。

有客思尋片石談﹐攜筇來訪舊精藍。寒蕪漠漠江村夕﹐一角斜陽尺隱庵﹝尺隱庵額爲處士筆﹞。

意溪在今潮安城北﹐俗名竹篙山。

○小春泛舟北溪作

東風雙槳打潮忙﹐漠漠墟煙送夕陽。滿載寒香北溪舫﹐梅花萬樹過官塘。

○蓮花山吟

須彌山勢趨中華﹐南來到海奇而葩。不知何年碧海上﹐變現出此靑蓮花。罡風吹花忽山立﹐山靈直取花爲家。羣山萬葉護花起﹐蒙蒙海气生靑霞。玲瓏藕孔達海眼﹐中辟洞穴藏龍蛇。偶傳花妖駭世耳﹐時見仙藥胎靈芽。筠籃采藥有山客﹐洞天琪艸尋三椏。山深往往遇靈境﹐異果或得安期瓜。仙翁在山工造夢﹐紛紛鼠穴行牛車。峯頭布席作重九﹐幙天夜轉星河斜。人間萬夢一夕聚﹐蝶愁蟻喜爭相譁。山靈醒眼觀幻相﹐歲歲見慣寧嗟呀。空靑終古此山色﹐眾星徧閱恆河沙。或云文山昔登此﹐帝舟南望天之涯。花中世界忽破碎﹐胡塵滿眼空咨嗟。力圖南徼存帝統﹐荒山走處人爭誇。千年來者少此客﹐薜蘿山鬼應相揶。我歸於潮已四載﹐看山未得探幽遐。近遊偶泛北溪棹﹐海風淅淅吹蒹葭。蒼山忽現菡蓞色﹐直倚天半云難遮。靑鞋布襪意先往﹐泊舟逕欲窮嵢岈。千村萬落出山下﹐山光靑盡連桑麻。一庵傍麓佛貌古﹐老僧雲气生袈裟。香廚石泉沁寒碧﹐松枝閒拾烹山茶。繞庵微逕轉愈上﹐山農冬煖方燒畬。巖苔半脫過虎迹﹐林香未散喧蜂衙。於時身入蓮花裏﹐眼中山勢尢盤拿。天空海闊見眞面﹐獨立萬古何槎枒﹗登山未半全勢出﹐祗覺雄秀無能加。天池玉井儼在目﹐奇石離立如辟邪。慨將靈祕貺我覿﹐此意旣拜山靈嘉。竟讓文山淩絕頂﹐山靈亦恐吾疵瑕。林間選石久坐眺﹐蒼然暮色催棲鴉。下山回望畱後約﹐山月送客明歸槎。夢神趾離夕引我﹐洞天仙樂陳皇媧。須臾■﹝糸枼﹞馬碧雲頂﹐山河歷歷隆而窪。雲中縹緲瞰人世﹐目厭戰气騰蠻蝸。願化蓮花作臺坐﹐海上與佛同結跏。

蓮花山又名蓮花峯﹐在潮陽縣東南。

○歲暮與曉滄遊西湖山作﹝六首﹞

城外西湖湖上山﹐嵌空樓觀古崖間。滿城乞盡仙人藥﹐畱取梅花伴客閒﹝大和觀祀華佗﹐乞藥者麇集﹞。

紫竹庵空賸碧漪﹐遊人還說放生池。空明一片湖心水﹐枯柳殘荷太守碑。

古洞沈沈訪老君﹐換鵝誰寫五千文。一丸泥塞函關路﹐花冷靑牛臥石云﹝老君洞門已爲僧所塞﹞。

劉王埒近艸芊芊﹐滿目江山蕩夕煙。修路莫尋南漢記﹐空崖苔蝕兔絲年。

一角寒嵐照碧波﹐園亭無柰廢興何﹗七分荒塚三分廟﹐如此湖山鬼占多。

十萬人家山作屏﹐蒙蒙入望海云靑。更無老鐵風流筆﹐冷坐乘風待月亭﹝亭額爲黃香鐵先生書﹞。

西湖在今潮安城西門外。

○小除日與曉滄遊開元寺﹐遂西過叩齒庵﹐傍城根園池抵南門﹐登樓晚眺作﹝四首﹞

江城春气曉冥冥﹐臘鼓聲中酒未醒。扶醉尋碑唐代寺﹐碧桃花蝕石幢經。

叩齒庵空客話禪﹐東風釀煖祭詩天。竟輸島佛才名瘦﹐懶把黃金鑄大顚。

滿城忙趣迫年終﹐翻笑禪門興俗同。小結閒緣談半日﹐種花園叟釣魚翁。

眼看爛漫好年光﹐城上髙樓野趣長。斜日細吟南磵句﹐蕷薯花紫菜花黃﹝「南徼年光偏爛熳﹐蕷薯花紫菜花黃」﹐李南磵大令句也﹞。

開元寺在今潮安城內。

○歲除日與曉滄登金山

一年三百六十日﹐祗余此日誰能閒﹗城人十萬閒者兩﹐短衣杖策登金山。寒光萬里動西極﹐靑山也作歲除色。中原一發蒼茫間﹐獨有雄心除不得。

○除夕示五弟時甫三絕句

江城殘臘客思親﹐爆竹聲中歷又新。忽憶四年前此夕﹐栢莊家咽滿堂春。

艸艸杯盤餞歲筵﹐莫嫌風味遜從前。滿城多少貧兒屋﹐難過錢荒米貴年。

一尊今夕弟兄同﹐鏡裏愁顏醉轉童。自笑獃癡老難賣﹐橫戈還想立奇功。

●嶺雲海日樓詩鈔卷五﹝已亥稿上﹞﹝淸光緒二十五年春﹑夏﹞

南武山人丘逢甲倉海著

同懷弟瑞甲﹑兆甲編輯

綺疏

吳秀才贈水仙花賦謝﹝二首﹞

爲林生題拜梅圖﹝圖爲王孝廉作﹞﹝二首﹞

春寒

雨中春望

元夕無月感賦﹝二首﹞

春日寄懷丘菽園新嘉坡

送王曉滄之汀州

贈柳參軍

和平裏行﹝有序﹞

牡丹詩﹝二十首﹞

題畫

西園重見詩畸刻本﹐爲之黯然

拜大忠祠回詠木棉花﹝二首﹞

遊白牛巖﹝二首﹞

鄕間人有誤以予爲武進士者﹐戲紀以詩

廢園

寄懷林生葵陽

乞蕭生作東山絲竹圖﹝二首﹞

遊西巖作﹝二首﹞

得伯質太守書﹐知乞歸未得﹐賦寄

答潘蘭史﹑丘菽園用王曉滄韻

丘園八詠爲順徳龍山家仲遲駕部﹝誥桐﹞作﹝八首﹞

東山春思﹝二首﹞

春暮遊揭陽作﹝二首﹞

蛇浦喜晤蕭伯瑤夜話

得伯瑤和章疊前韻

贈夏季平殿撰

風雨中與季平遊東山﹐謁雙忠﹑大忠祠﹐兼尋水簾亭﹑紫雲巖諸勝﹐疊與伯瑤夜話韻

疊韻答夏季平見贈

柳汀贈詩述及臺事﹐疊韻答之

遊東巖疊韻答柳汀

疊韻贈林生

祝文信國公生日日﹐得伯瑤風雨中見懷詩答寄﹐疊前韻﹝二首﹞

遊白牛巖用前遊韻﹝二首﹞

白牛巖次季平韻

金頂寺贈僧能意﹝二首﹞

遊西山海潮巖用前遊韻﹝二首﹞

疊韻答夏季平﹝二首﹞

與季平訪柳汀﹐用季平贈僧能意韻

疊前韻歔贈柳汀

與季平﹑柳汀飲東山酒樓﹝四首﹞

東山酒樓次柳汀韻

季平爲書「澹定村」三大字﹑並書贈「馬來西極﹑龍臥南陽」二語爲楹帖賦謝﹝二首﹞

雨中與季平待柳汀不至﹐歔寄﹝三首﹞

得柳汀答詩﹐知方臥病﹐次前韻

西園雅集作﹝四首﹞

韓祠歌同夏季平作

乞夏季平重書文信國沁園春詞並拙作雙忠廟聯語﹝二首﹞

棉雪歌

五月十五夜望月

東山松石歌和鄭生

蕭臺咽月和季平韻

夏夜與季平蕭氏臺聽濤﹐追話舊事作

題絜齋丈鴛湖舟隱圖﹝十首﹞

謝詔安林呈材遊戎﹝天驥﹞惠畫﹝二首﹞

送季平之澳門﹐兼訂來約﹝二首﹞

答柳丞

春感次許蘊伯大令韻﹝十首﹞

舟泊鳳皇臺寄懷季平

鳳皇別寄季平

疊望月韻答柳汀

潮州東門城棲寄懷梁仲遂﹝二首﹞

芷谷居士畫大幅水墨雲山﹑瀑布二圖﹐並題句見贈﹐長句賦謝

○綺疏

綺疏面面拓云藍﹐吹徹銀笙酒半酣。傾國名花春第一﹐新年眉月夜初三。吉金鑄鏡鐫心語﹐煖玉敲枰試手談。爛熳東風桃杏嫁﹐滿天紅雨夢江南。

○吳秀才贈水仙花賦謝﹝二首﹞

生花妙手奪春工﹐莫笑金銀气太濃。网得西施肯相贈﹐風裳水佩出吳宮。

礬弟蘭兄總絕塵﹐入門便作十分春。珊珊一片淩波影﹐更遣陳王賦洛神。

○爲林生題拜梅圖﹝圖爲王孝廉作﹞﹝二首﹞

冰雪空山絕點塵﹐王維筆下妙生春。男兒自保黃金膝﹐除卻梅花不拜人。

逋仙風格本來尊﹐冷抱梅花自閉門。只合三公向妻跪﹐不曾輕去謁劉孫。

○春寒

寶帳春寒夜不眠﹐卸妝入坐綺窗前。玉屏花影珠簾月﹐一勺香泉浸水仙。

○雨中春望

驟煖還寒昨夜風﹐江城東望曉溟蒙。不知春色在何處﹖三十二峯煙雨中。

○元夕無月感賦﹝二首﹞

江樓聽雨散春聲﹐家國茫茫百感生。四載故山今夜月﹐不曾流照到金城。

火樹銀花句懶吟﹐望京樓畔客愁深。他年見月應回憶﹐寒雨春燈此夕心。

○春日寄懷丘菽園新嘉坡

極目天南赤道遙﹐選樓髙築島雲飄。海山倉莽連諸國﹐古碣荒涼話六朝﹝南洋蠡測云新嘉坡華人墓碑有梁朝年號者﹞。

○送王曉滄之汀州

韓江別思滿扁舟﹐春水新添五尺流。一路靑山送眉嫵﹐鷓鴣聲裏到汀州。

○贈柳參軍

一官畱滯鳳凰城﹐十載能詩舊有名。江上新詞傳唱徧﹐曉風殘月柳耆卿。

○和平裏行﹝有序﹞

和平裏三字碑﹐爲文丞相書﹐潮中志乘罕有載者。潮陽縣誌云﹕景炎三年十月﹐文丞相率師駐潮陽之和平裏﹐討叛將劉興﹑陳懿。懿敗走﹐擒興戮於和平之市。按此卽公集杜詩序所謂稍平羣盜﹑人心翕然時也。興﹑懿故劇盜﹐歸正復叛降元者﹐故公詩序及史皆書曰盜﹐從其朔也。志曰「叛將」﹐定其後罪也。惟志以爲景炎三年十月則誤。應從史作祥興元年。是年五月已攺元﹐十月不得復系景炎。志蓋誤以明年方攺元也。是役也﹐鄒■﹝氵鳳﹞﹑劉子俊兵皆會﹐潮中人士亦多效忠赴義者。故曰「人心翕然也」。逆懿已走﹐遂引元師襲公。於是﹐有五坡嶺之役。志云十二月二十日﹐與通監云閏十一月者不合﹐然事較詳。志云﹕時公吞腦子不死﹐復還潮陽﹐見張宏正於和平裏﹐大罵﹐求死不得。越七日﹐始見張宏範﹐不屈。宏範客禮之。時爲歲除前三日。祥興二年春正月﹐公遂發潮陽。陳懿後爲其子所殺云。謹按公駐潮陽於雙忠祠蓮花峯外事蹟﹐則在和平裏爲多。裏中今有文忠過化坊﹐卽爲公作者。其先後駐此當較久﹐宜其得爲里人作此書。縣誌則永樂﹑景泰﹑成化﹑宏治四志均佚﹐今志則雲裏舊名蠔墩﹐公始易今名﹐碑未載。又云﹕公在軍﹐常不寐﹐至此﹐始安寢。信宿﹐以地气和平﹐故名之。則父老傳聞﹐恐非公當時意。此與里人所云﹕鐫公書於碑﹐樹之裏門﹐蠔遂徙去者﹐意皆非事實。虫介舊有今無者﹐亦事之常。蠔非鱷比﹐徙何爲者﹖但里人以此增重公書﹐與韓公文作比例﹐意亦良厚﹐可姑存其說耳。書法厚重奇偉﹐非公不能作﹐審爲眞蹟。碑連龜趺﹐約髙九尺許。大字三﹐曰「和平裏」。每字髙二尺許。小字九﹐曰「宋廬陵文山文天祥題」﹐每字二寸許。碑陰亦有字﹐漫滅不可辧。光緒己亥春二月﹐逢甲來潮陽過斯裏﹐得拜觀焉。謹賦長句傳之﹐以告後人之憑弔忠節與志潮中金石者。

蓮花峯頭望帝舟﹐雙忠祠前吟古愁。日星河嶽浩然气﹐大筆更向蠔墩畱。里人敬忠寶遺字﹐未入南中金石志。我來下馬讀殘碑﹐弔古茫茫滿襟淚。三閩四廣何蒼黃﹐胡塵上掩天無光。力支殘局賴丞相﹐間關萬里來潮陽。雙髻峯髙練江曲﹐長橋小市駐行纛。破碎河山小補完﹐警枕中宵睡初熟。於時人心方翕然﹐盜魁擒馘屍軍前。四方響應大和會﹐祥興天子平胡年。裏攺今名定斯義﹐豈爲南中好天气﹗幕府流離半死生﹐可惜無人述公意。更取千秋名鎭名﹐軍中鳳叔爲畱銘﹝千秋鎭銘﹐鄒■﹝氵鳳﹞作﹔鎭舊屬潮陽﹞。當時赤手扶天意﹐誓欲畀勿東南傾。五坡嶺邊鼓聲死﹐丞相北行殘局已。復壁猶藏痛哭人﹐此邑民原多義士﹝五坡之敗﹐謝臯羽匿潮陽民間﹞。東山誰築丞相祠﹖英風如見提師時。手酹睢陽守臣酒﹐口吟杜陵野老詩。殘畺更祝和平福﹐自爲里人畫此幅。墨潘淋漓玉帶生﹐鐫上穹碑石痕綠。屢經劫火碑難燒﹐碑趺贔屭臨虹橋﹝虹橋﹐今名平橋﹐宣和間僧大峯築﹞。江流橋下天水碧﹐行客能言炎宋朝。大峯北宋公南宋﹐淒涼君國彌增慟。此橋曾過勤王師﹐斜日寒潮滿橋洞。魯戈回日難中天﹐潮生潮落穹碑前。粵潮有信杭無信﹐空嗟三日簽降箋。南來未盡支天策﹐碧血丹心畱片石。壯哉裏門有此觀﹐大書三字碑七尺。字髙二尺奇而雄﹐筆力直迫顏魯公。旁書九字廬陵某﹐過者千古懷孤忠。碑陰何人識何語﹖詢之里人不能舉。獨有公書永不磨﹐卓立四朝閱風雨。蠔何爲者避公書﹐帖然徙去如鱷魚。爾𨿽麼■﹝麻上骨下﹞識忠義﹐愧彼賣國降虜奴。安得石闌周四角﹐上覆以亭備榱桷。公書縱道神物護﹐亦恐年深或斑剝。平生我忝忠義人﹝宋史詔收卹流散忠義人﹐謂江淮來歸國者﹞﹐浪萍還剩浮沈身。壺盧墩畔思故里﹝壺盧墩在臺灣縣北﹐近予故居﹞﹐義師散盡哀孤臣。淩風樓頭爲公弔﹝嘉應故梅州﹐有淩風樓爲公作﹐予丙申過此﹐有弔公詩﹞﹐振華樓頭夢公召﹝丁酉夏在韓山書院夢見公﹔振華樓﹐書院中樓也﹞。眼前突兀見公書﹐古道居然顏色照。鬥牛下瞰風雲扶﹐願打千本歸臨摹。何時和平眞慰願﹐五洲一統胡塵無。

雙髻峯卽曾山﹐在潮陽縣西二十里﹐雙峯並峙。練江在朝陽縣南﹐源出云落山﹐東入海。

○牡丹詩﹝有序﹞﹝二十首﹞

春風醉客﹐百感叢集。鼠姑花信﹐珊珊來遲。南中芳序﹐舛午異聞。羈懷無端﹐棖觸綺緒。剪燈展素﹐裒然成詠。夫金萱忘憂﹐靑棠蠲忿。艸木何知﹖我聞如是。來者未已﹐歌匪告哀。亦曰聊借奇花﹑舒此郁抱雲爾。

倚竹何人問永嘉﹐滿城錦幄護香霞。自從謝客標名後﹐已占春風第一花。

何事天香欲吐難﹐百花方奉武皇歡。洛陽一貶名尢重﹐不媚金輪獨牡丹。

喚回三十六宮春﹐萬種千名色頓新。種徧長安無舊品﹐果然單父是花神。

一撚畱紅笑玉環﹐漁陽鼙鼓迫潼關。天教仙鹿先銜去﹐不許看花到犖山。

花發唐宮禦宴稀﹐嬌紅如泣怨斜暉。臨軒莫念元輿賦﹐更遣君王淚滿衣。

春光占斷幾番風﹐更道花開頃刻中。誰信泥金書碧瓣﹖嶺雲關雪讖文公。

賞花人倚玉闌干﹐麗質天生欲品難。雪嶺墨池才子筆﹐枉教來比李端端。

瑪瑙盤盛金鏤杯﹐重看濃艷錦城開。尙書只慣修降表﹐底事和酥贈客來﹖

帶酒朝看國色酣﹐羣芳管領此花堪。梃邊驚艷降王長﹐無復彊詞說小南。

賞春不惜醉婆娑﹐瓊島奇花此一窠。畱與子孫看亦得﹐偏教眼福老來多。

汴京納土說錢王﹐陌上看花興未忘。畱得家風忠孝在﹐相公裁表進姚黃。

漫買胭脂亂抹塗﹐吳公精監世間無。花陰一綫貓兒眼﹐妙絕誰知午景圖﹖

錦繡天街盆景新﹐十分紅鬧帝京塵。人間富貴終嫌驟﹐便作堂花不耐春。

看到奇花眼欲迷﹐不須驚走笑山妻。天津橋上聞鵑客﹐忍斷殘香付馬蹄。

五云捧出縷金黃﹐欲遣陳州勝洛陽。自辟花中新世界﹐可憐人枉說妖祥。

絕代才人集影園﹐宮袍黃染墨香溫。揚州風月羣花笑﹐爭捧金罍上狀元。

愛教花裏築妝樓﹐霞彩雲芳艷影畱。傳與姑蘇新樣好﹐春風扶上美人頭。

花落花別怨則離﹐錦屏人更惜芳時。珊珊亭畔尋香夢﹐重唱風流玉茗詞。

東來花種滿西園﹐誰與乘槎客細論。從此全球作香國﹐五洲花拜一王尊﹝乘槎筆紀云﹕英都牡丹花大倍常﹐聞與月季﹑杜鵑皆自中華移植。詢之洋客﹐則歐美通商各國均然﹐不獨英﹞。

漫說中人賦十家﹐春風爭買走香車。夢中彩筆新傳得﹐要代歐陽更品花。

○題畫

兩山眉黛送春嬌﹐十里平湖曉長潮。紅入桃花靑入柳﹐東風人立赤闌橋。

○西園重見詩畸刻本﹐爲之黯然

斐亭鐘斷陣云陰﹐杳杳相思八桂林。一卷琳瑯才子語﹝維卿師昔贈詩有「一年不見丘才子」句﹞﹐十年鎖鑰老臣心傳人妄計先災木﹐割地誰知竟賂金。重檢殘編春院夕﹐五更紅燭淚痕深。

詩畸乃唐中丞在臺撫署時集門人幕客所作詩鐘也﹐有公序文及作品。斐亭﹐臺灣道署古蹟。

○拜大忠祠回詠木棉花﹝二首﹞

枯木寒鴉弔大忠﹐力回陽九气熊熊。化身待挽芙蓉劫﹝花能解鴉片煙毒﹞﹐灑血疑開杜宇宮。銅鼓哀歌春廟古﹐鐵椎姦魄滿庵紅。掃除冰雪持炎運﹐合率羣花拜祝融。

陽樞星化木森森﹐撐拄南天夜不陰。赤制待除花九錫﹐紫瓊分琢玉千林。五云擁護朝天面﹝花皆上開﹞﹐萬燭光明墜地心﹝山中民掃落花﹐云備藥材並可熬油﹞。錦繡江山春一統﹐西臺朱鳥莫哀吟。

○遊白牛巖﹝二首﹞

有客婆娑大海南﹐白牛巖畔訪禪庵。顚僧老死文公去﹐細雨松花撲石龕。

海色山光文起樓﹐才人遺墨壁間畱。春林石气漾寒碧﹐落日倚欄云滿頭﹝文起樓在石巖寺﹐爲黃香鐵先生建﹐樓額楹帖尙存﹐皆先生手書﹞。

白牛巖在潮陽縣。

○鄕間人有誤以予爲武進士者﹐戲紀以詩

書生面目太槎牙﹐太息封侯念已差。漫說舊銜同武爵﹐頗聞外論比文蝦﹝內務府人目待衛曰蝦﹐咸﹑同間有翰林出領兵者﹐人謔之曰文蝦﹞。老兵欲喚桓元子﹐故將誰知李左車。刁鬥能銘矛解用﹐丈夫何事愧劉巴﹗

○廢園

林泉蕭瑟是誰家﹖人去庭空感物華。病樹有枝巢賤鳥﹐荒池無水俸私蛙。黃枯秋圃公孫橘﹐紅瘦春籬姊妹花。頭白園丁更惆悵﹐殘畦種菜老生涯。

○寄懷林生葵陽

東風吹客送吟鞭﹐桃李滿城花正妍。暈碧樓臺滄海气﹐踏靑裙屐麗人天。夢回京國八千里﹐喚起神童五百年。欲志春心惟望帝﹐不須重問月公禪﹝丁雨生師葵陽竹枝有「各抱春心問月公」之句﹞。

○乞蕭生作東山絲竹圖﹝二首﹞

但無絲竹有東山﹐要乞丹靑補黛鬟。莫被比鄰文信國﹐滿前姬侍笑儒酸﹝東山有文丞相祠﹞。

中年哀樂宜絲竹﹐此意惟應逸少知。恰好流觴逢曲水﹐管弦添寫在山時﹝流觴曲水在東山﹞。

○遊西巖作﹝二首﹞

路曲林幽別有天﹐出城巖翠接春田。孤云出樹疑殘塔﹝巖故有塔﹐故又名塔山﹞﹐大海回潮應伏泉。掃墓人來東晉族﹝山下有晉郎官範昌谷墓﹞﹐開山僧說盛唐年。寶通藥地傳燈冷﹐零落南宗六祖禪。

滄洲東望晝冥冥﹐一角荒山仗佛靈。夾徑花霏連理樹﹝海潮寺有連理樹﹞﹐斷碑苔沒讀書亭。六時鐘磬林光碧﹐萬里帆檣海气靑。坐對石頭無法說﹐將詩吟與蟄龍聽。

○得伯質太守書﹐知乞歸未得﹐賦寄

一載仍容借寇恂﹐雙旌山畔粵江春。封章鄭重循良績﹝時方保卓異﹞﹐歸計遲畱畎畝身。海舶利成旁落勢﹐陸梁風起近邊民。艱難正仗匡時手﹐未許扁舟理釣綸。

李士彬字伯質﹐時爲潮州知府。

○答潘蘭史﹑丘菽園用王曉滄韻

龍血元黃戰正酣﹐海山何處築詩龕﹖權書枉著蘇明允﹐心史空畱鄭所南。斫地有歌哀驥老﹐攀天無路阻鸞驂。蠻云黯黯愁思闊﹐聊寫新詞當塵談。

○丘園八詠爲順徳龍山家仲遲駕部﹝誥桐﹞作﹝八首﹞

紫藤花館

碧漪池

流春橋

涵碧亭

淡白徑

壁花軒

浣風臺

絳雪樓

紫藤花館

名園髙館最玲瓏﹐藤影花光護綺櫳。瓔珞四垂珠萬串﹐一春長住紫雲中。

碧漪池

海色天容共一池﹐羣花寒浸碧漣漪。臨流化盡春衫影﹐絕似唐宮浣露時。

流春橋

垂虹影落碧波寒﹐流盡春花春欲闌。獨有春愁流不去﹐中原一發倚闌看。

涵碧亭

收盡雲光夜見星﹐臨波面面敞珠欞。眼中碧海無風浪﹐人臥乾坤一艸亭。

淡白徑

漠漠梨云出夢遲﹐春風花逕獨行時。別開冷艷幽香境﹐來寫吾家左掖詩。

壁花軒

琴酒名園載月過﹐開軒花气漾文波。不妨四立相如壁﹐消受芙蓉艷福多。

浣風臺

雄風賦罷气飛騰﹐還似蘭臺快共登。滄海不塵天若洗﹐觀星人立最髙層。

絳雪樓

天半寒光幻綺霞﹐倚樓人正賦尖叉。屏風寫出■﹝山兼﹞山景﹐萬樹燕支六出花。

丘誥桐字仲遲﹐順徳縣龍山人。

○東山春思﹝二首﹞

春泉流澗曉潺潺﹐古院無人盡日閒。落盡碧桃歸未得﹐望仙橋畔望家山。

云壑風泉入畫圖﹐水簾亭畔客懷孤。海桐花發山桑熟﹐細雨春林叫鵓鴣。

○春暮遊揭陽作﹝二首﹞

三月春江放棹行﹐水田漠漠萬車聲。空山廢堠秦人戍﹐落日平蕪漢代城。印鑄徹侯封粵令﹐帆回海道阻閩兵。古懷贏縱東風目﹐散盡閒愁看野耕。

玉溶潮生打槳忙﹐綠陰夾道水松涼。北來嶺勢連山越﹐南徼民風故陸梁。喬木村居名將冷﹐落花墳上美人香。江城如畫吳中景﹐愁入昏昏海气黃。

○蛇浦喜晤蕭伯瑤夜話

驚風倒吹瘦蛟舞﹐海底鮫人泣珠雨。客樓一夕千秋語﹐憧憧燈影須眉古。天涯等是淪落人﹐筆花黯淡愁不春。不堪更訴虫沙劫﹐九州舉目皆鯤身。長劍倚天悲未遇﹐流布人間賸詩句。乾顚坤搖臥不穩﹐睡龍夜瞰風雲气。

○得伯瑤和章疊前韻

華燈夜照柘枝舞﹐滿地香雲散花雨。豪竹哀絲送眉語﹐紅氍毺捧宮妝古。安知座有傷心人﹐東風吹律聲不春。滿堂花作可憐色﹐浩劫欲化無邊身。歸倚客窗愁目遇﹐震魄驚魂吟大句。捨兵無法向人說﹐大九州方沈戰气﹝和章有「從今掩耳怕談兵」句﹞。

○贈夏季平﹝同和﹞殿撰﹝二首﹞

周南畱滯得歸遲﹐三策天人聖主知。四海喜聞新政日﹐六街爭看狀元時。小臣下土縱橫涕﹐世事長安反覆棋。回首觚稜俱遠夢﹐天涯相對悵秋期。

海天龍雨走驚雷﹐黯黯蠻云瘴不開。萬里夢回莊蹻國﹐千金裝問趙佗臺。本無溫飽平生志﹐待濟艱難曠代才。約弔文山酹尊酒﹐世忠亭畔看潮來。

夏季平名同和﹐一字用卿﹐貴州省人﹐淸狀元。

○風雨中與季平遊東山﹐謁雙忠﹑大忠祠﹐兼尋水簾亭﹑紫雲巖諸勝﹐疊與伯瑤夜話韻

萬石捧云郁飛舞﹐神龍出布狀元雨。寒鴉無語杜鵑語﹐心憫大忠來弔古。等是金鰲背上人﹐悲歌重寫沁園春。河山一統初破碎﹐繄余更屬浮萍身。零丁洋邊與君遇﹐靈威廟前誦遺句。同揩遠目靑山間﹐一發中原夕陽气。

靈威廟在潮陽東山麓﹐卽雙忠祠﹐祀張巡﹑許遠﹔大忠祠在靈威廟左﹐祠文天祥。

○疊韻答夏季平見贈

羣胡競作天魔舞﹐■﹝忄刃﹞利天宮下兵雨。空山月黑翁仲語﹐欲滅皇風掃三古。滿目女媧摶土人﹐蒙蒙夢入蟪蛄春。直甘大地作布施﹐何惜恆河沙等身﹖是何世界今頓遇﹐一切法消偈四句。相期出挽陽九厄﹐日輪天轉黃人气。

○柳汀贈詩述及臺事﹐疊韻答之

東海餓蛟作人舞﹐萬里炮云挾槍雨。相公款關奉盟語﹐玉斧一揮恨終古。天南流落忠義人﹐披髮呼天天不春。臣軍請纓云請劍﹐疏艸劫燼余吟身。傷心豈獨士不遇﹐涕淚花前吟贈句。婦人醇酒足此生﹐老天不喜英雄气。

莊柳汀名學忠﹐江蘇人﹐孝廉。

○遊東巖疊韻答柳汀

畱衣廢亭石云舞﹐卓錫古泉冷飛雨。持贈山僧有才語﹐畀與大顚共千古。渡海來爲南粵人﹐五年傷別兼傷春。生似昌黎厄磨褐﹐終日坎壈纏其身。名山幸與名賢遇﹐畱鎭山門藉詩句。千年重出起衰手﹐睒睒中天北斗气。

東巖在潮陽縣。

○疊韻贈林生

庭院無人燕交舞﹐手訂別風證淮雨。淵淵如聞金石語﹐臯比兀坐形容古。君是羲皇以上人﹐胸中碑板蘊古春。侍兒亦作古妝束﹐翩翩玉立何長身﹖練浦秋風始君遇﹐一春屢誦驚人句。手書直迫瘞鶴銘﹐上皇山樵饒道气。

○祝文信國公生日日﹐得伯瑤風雨中見懷詩答寄﹐疊前韻﹝二首﹞

七忠祠前陳羽舞﹐閃閃云旗降風雨。荒山夜出英靈語﹐如聞此會足千古。誰其屍者獅山人﹝季平自號獅山山人﹞﹐萬里來話瓊林春。會者齊吳楚閩粵﹐來祝帶血啼鵑身﹝馬雋卿秀才生於齊﹐莊柳汀孝廉長於吳﹐馬犖飛孝廉學於楚﹔予臺人﹐臺故隸閩﹔餘子皆粵人也﹞。此會惜君未得遇﹐五日江風阻詩句﹝來函雨阻遲到﹞。西臺莫唱朱鳥吟﹐東山尙蟠冷龍气。

癡龍兀挾云陣舞﹐海天十日九風雨。脈脈隔江不得語﹐冒雨尋僧禪趣古﹝連日與季平諸人徧遊東西巖﹞。何期海上聽潮人﹐心花怒發天地春。豪吟杜陵洗兵馬﹐天涯慰我哀時身。開緘喜若與君遇﹐頓釋愁懷誦佳句。云陰蔽天無鬥牛﹐漫倚樓闌看劍气。

○遊白牛巖用前遊韻﹝二首﹞

雲气溟蒙大海南﹐看山人再訪禪庵。泉聲冷盡髙僧錫﹐滿地花香雨一龕﹝卓錫泉﹞。

萬方多難此登樓﹐眼底雲山翠欲流。欲弔紅棉舊吟客﹐落花飛絮滿江頭﹝文起樓﹞。

○白牛巖次季平韻

寺樓懸踞最髙層﹐路轉松陰百級升。山爲出云常作雨﹐人𨿽辟佛不嫌僧。散花丈室泉聲古﹐落日空江練色澄。我自擎天拜柱石﹐愛他風骨獨崚嶒。

○金頂寺贈僧能意﹝二首﹞

但有名僧山便靈﹐寶通禪派未凋零。諸天花雨蒲團坐﹐大海潮音貝葉經。古寺尋碑金頂冷﹐空巖說法石頭聽。重來看卓泉邊錫﹐云掩寒關佛火靑。

浴佛才過客此遊﹐禪花開落劇淸幽。西來劫火遮靈鷲﹐南下宗風衍白牛。文字前因僧有幸﹐滄桑滿眼佛無愁。乾坤何處藏吾拙﹐戎馬書生句又畱﹝僧署室曰藏拙﹞。

金頂寺在潮陽縣。

○遊西山海潮巖用前遊韻﹝二首﹞

梅雨初過浴佛天﹐寺門香擁稻花田。七層金碧消甄塔﹐萬里風潮長石泉。樓觀總含滄海气﹐江山還屬太平年。劫塵屢換名僧盡﹐喚起閒雲與話禪。

一片斜陽入渺冥﹐邇來人更訪山靈。江帆葉葉收前浦﹐野鳥時時下古亭。滿院吉祥花气紫﹐半林連理樹陰靑。歸筇如帶西來意﹐風送鐘聲下界聽﹝山中吉祥花盛開﹞。

西山海潮巖在潮陽縣。

○疊韻答夏季平﹝二首﹞

舊恨新愁滿海天﹐封侯休說面如田。鳳饑何計翔千仞﹐龍蟄眞憂到九泉。白馬潮來悲往事﹐紅羊劫換感流年。西山薇蕨無人問﹐且話蓮花六葉禪。

寥空雙鶴破蒼冥﹐睥睨千秋佛乞靈。霸國山川吟粵嶠﹐翰林風月憶柯亭。身經憂患先頭白﹐名著文章愧汗靑。十萬軍聲來夜半﹐問潮泉畔且同聽。

○與季平訪柳汀﹐用季平贈僧能意韻

入室古芳滿﹐庭花連理枝。鄕音脆吳語﹐風格拗唐詩。遠算就時見﹐深尊勸客持。千金載西子﹐少伯是吾師。

○疊前韻歔贈柳汀

冷抱香雲臥﹐驕人花一枝。才名髙顧怪﹐音節變吳詩。客至家姬出﹐宵徵閫律持。城南樹精老﹐唐突化人師。

○與季平﹑柳汀飲東山酒樓﹝四首﹞

巖翠潮光共一樓﹐江山今日頓風流。諸天洗出云雷气﹐供養羣仙坐上頭。

六百年中電掣回﹐東山又見狀元來。平生心醉文丞相﹐莫問他人借酒杯﹝謂季平﹞。

花气蒙蒙酒半醺﹐掀髯休笑故將軍。談兵杜牧狂言甚﹐只向尊前念紫雲﹝戲柳汀﹞。

浣花天气雨初晴﹐也當鰲頭宴錦城。一片千秋七星石﹐水簾亭畔看題名﹝季平少長於蜀﹐故有錦城之語﹞。

○東山酒樓次柳汀韻

第一仙人數宋郊﹐羊裘更說子陵髙。天公速客先風雨﹐山寺開門受海潮。遊蹟待傳文上石﹐邊愁無計銹生刀。狂吟且共樓頭醉﹐酒虎詩龍各自豪。

○季平爲書「澹定村」三大字﹑並書贈「馬來西極﹑龍臥南陽」二語爲楹帖賦謝﹝二首﹞

三字千秋澹定村﹐大書畱處萬靈尊。他年乞與和平裏﹐同證名賢雪爪痕。

下筆眞成千丈彊﹐更將龍臥許南陽。何當窺井重炎火﹐天馬西來漢道昌。

○雨中與季平待柳汀不至﹐歔寄﹝三首﹞

暮雨瀟瀟客未行﹐吳娘別後最關情。玉關楊柳無消息﹐惆悵髙樓夜笛聲。

東風吹絮點前汀﹐綠滿龍津舊酒亭。惱亂兒童無處促﹐柳花飛去作浮萍﹝龍津亭故址在潮陽城南﹞。

無柰城南老樹何﹐柔花弱蔓引交柯。精靈倘識神仙過﹐來聽江樓倚劍歌。

○得柳汀答詩﹐知方臥病﹐次前韻

海天漠漠云不行﹐淫霖十日難爲情。何堪風雨懷人夕﹐更聽猿啼三峽聲﹝小朱明洞天連夕猿啼甚苦﹞。

坐擁文君思柳汀﹐夢中螃蟹來旗亭。不知別我向何處﹐大海茫茫風閣萍﹝昨夢柳汀衣冠來別﹞。

東方未明柰樂何﹖廣庭珊樹交枝柯。玉淸嬿婉太白病﹐行雨洞中方醉歌。

○西園雅集作﹝四首﹞

一時佳話徧江城﹐海上喧傳擊缽聲。莫怪霓裳眾仙集﹐洞天新署小朱明。

平地樓臺气更奇﹐半閒遺址艸迷離。待將銀漢金莖筆﹐重賦升庵八詠詩﹝蕭氏之先曰鐵峯修撰﹐有園在城西曰半閒﹐楊升庵爲賦八詠者也。今已廢。銀漢金莖﹐八詠中語﹞。

難得平原十日畱﹐嶺梅初熟麥方秋。劇慚秦缶烏烏語﹐唱向延暉樓上頭。

天上文昌气似珠﹐吟聲萬里合笙竽。黔雲臺雨姑蘇月﹐寫入西園雅集圖﹝同集多潮人﹐惟季平黔人﹑柳汀吳人﹐予則臺人也﹞。

○韓祠歌同夏季平作

前溪後溪海气黃﹐東山西山山色蒼。臨崑邑徙新興鄕﹐誰歟主者韓侍郎﹖辟佛不得來南方﹐其年元和國號唐。八千里路嗟潮陽﹐嶺雲不熱關雪涼。泰山北斗公文章﹐安知天使文蠻疆﹖畀易椎結爲冠裳﹐止八閱月教澤長。風雷驅鱷宵奔亡﹐禱雨大湖歲乃穰。兩至相度溪山旁﹐乃移新邑居中央。先立學校登秀良﹐餘事更爲遊山忙﹔去乃畱衣老僧堂。公徳在民民不忘﹐千年雄邑成金湯。祠公東山慰民望﹐靑山碧海開堂皇。公衣冠坐淸而剛﹐森森古木皆甘棠。官吏習禮交趨蹌﹐春秋薦馨如烝嘗﹔推公遺教道益彰。講院前辟環書廊﹐後翼以樓奉文昌。祀朱子兼周程張﹐齋捨書聲夜瑯瑯。我歸黔突初不遑﹐前年韓山畱瓣香﹐今年東山陳修羊。爲趙天水何敢當﹖海南閒弄明月光。海水四立天蒼茫﹐山精白日爭披猖。安得巨刃摩天揚﹖手馘長鯨剸封狼。思公不見心旁徨﹐騎麟披髮下大荒。獅山山人何昂藏﹖萬里訪我浮海航。寶劍夜解千金裝﹐出示肝膽騰光芒。相與謁公神慨慷﹐誓繼公志回瀾狂。骨蕝仇國無能彊﹐磨蠍厄宮無能殃。手持芙蓉方南翔﹐中天霞擁雙鳳凰。前山龍首扶云驤﹐南風吹雨聲浪浪。

○乞夏季平重書文信國沁園春詞並拙作雙忠廟聯語﹝二首﹞

枯木寒鴉夕照遲﹐大書深刻壁間詞。淋漓元气千秋筆﹐儼雅堂前第二碑。

輪囷肝膽定交初﹐同弔雙忠古憤攄。畱與南疆談掌故﹐水曹楹帖狀元書。

文天祥謁東山雙忠廟沁園春詞﹕爲子死孝﹐爲臣死忠﹐死又何妨﹖自光嶽气分﹐士無全節﹐君臣義缺﹐誰負剛腸﹖罵賊張巡﹐愛君許遠﹐畱取聲名萬古香。後來者無二﹐公之操百鏈之鋼。嗟哉﹗人生翕欻云亡﹐好烈烈轟轟做一場。使當時賣國﹐甘心降虜﹐受人唾罵﹐安得流芳﹖古廟幽沈﹐遺容儼雅﹐枯木寒鴉幾夕陽﹖郵亭下﹐有姦雄過此﹐仔細思量。

儼雅堂在雙忠廟。

○棉雪歌

紅棉飛絮﹑滿天如雪﹐此南荒奇景也。不可無詩。

南天珍木瑰奇絕﹐花作紅霞絮白雪。文章萬丈見光焰﹐誰意飄零更髙潔。嶠南火維見雪稀﹐忽飄扣砌沾羅衣。初晴林雨苞全坼﹐微遇山風絮競飛。團爲雪球散雪气﹐海國徧尋遺種地﹝每苞散作百十球﹐每球一子﹐著地卽生﹐有飛越十里﹑五里而生者﹞。炎荒得此太奇景﹐赤日行天雪花墜。蘆花秋雪楊花春﹐入眼偏驚夏雪新。旁人莫妄疑輕薄﹐此花肝膽原輪囷。入時自作風流格﹐尙畱淸白人間說。偶教痼疾起煙霞﹐劫火不妨燒雪魄﹝中鴉片煙毒者﹐燒棉絮存性和茶子油飲之立起﹞。奇花曾爲吟春紅﹐長夏仍教住雪中。英雄心性由來熱﹐待竟蒼生衣被功。

紅棉花別名英雄樹﹐幹髙花偉。

○五月十五夜望月

今月作古色﹐天涯傷客情。不知夜景短﹐欲奪日華明。千里幸猶共﹐一陰嗟已生﹝昨夏至﹞。妖蟇方內蝕﹐何以愼持盈﹝明夕日食﹞。

○東山松石歌和鄭生

大陰黑﹑耀靈匿﹐天上風雲慘無色。飛虎伏﹑神龍蟄﹐龍化爲松虎化石。君不見南海之濱﹑東山之陰﹐松蒼蒼兮石碧。松石間﹐誰所祠﹖睢陽張許雙靈旗。前遊者驅鱷韓昌黎﹐後則啼鵑帶血之文文山來題詞。諸公皆與此松此石深相知。當松髯兮怒張﹑石齒兮憤吐﹐恍惚見斥庭湊﹐罵祿山而拒蒙古。安知佛骨未焚﹑別出胡神欲代今天作之主。大海茫茫﹐環起胡虜﹐叛臣不必定在節使府。坐令絳灌無文﹑隨陸不武﹐衣冠道喪道實苦。松耶﹑石耶﹖安得風雲復奉爾爲龍而爲虎﹖吁嗟乎﹗長白山上有石虎立而參天﹐下爲松花江﹐松濤萬壑飛龍泉。天昔生眞人於其間﹐眞人去今幾世而幾年。漫漫者海﹐生塵生煙﹐遮山蜃气而蛟涎。何來精衛口銜木石欲塡海。哀哉﹗海深不可塡。我登東山﹐遠睇長白﹐北向哀淚﹐匪淚伊血。古人不我待﹐誰文章而誰气節。但見石非石兮﹑松非松﹐乃古人肝膽之輪囷﹑冠紱之從容﹐願拜石作丈﹑松作公。我昔在韓山﹐有石曰雙旌。種松其間﹐畀成梁棟﹐支大廈之傾而惜其遲生。松靈石頑﹐誰使松化石﹖長此冥冥。匪石實頑﹐石能補西北之天傾。無柰媧皇日聽笙簧謝不能﹐百神不敢言石言其事。松聲謖謖嗟天醉﹐風雲兮不來﹐空山兀抱龍虎气。

○蕭臺咽月和季平韻

向夕陽焰息﹐赤道收熱風。髙臺曠登眺﹐疏星綴圓穹。團團海上月﹐湧出東山東。山海浩一色﹐涼波碧蒙蒙。光華變雲气﹐繽紛間靑紅。坐對開心顏﹐不辭淸尊空。誰家雙玉笛﹐吹月髙城中。同唱蘇仙詞﹐曠代情爲鐘。棲烏若相答﹐啞啞啼煙叢。把酒懷古人﹐今月仍古同。下界劫塵灰﹐不到廣寒宮。欲歸訪嫦娥﹐安得橋如虹﹗醉看羣賓散﹐斜月西巖鐘。

○夏夜與季平蕭氏臺聽濤﹐追話舊事作

大海驚濤似昔時﹐髙臺同聽不勝悲。五年鄕淚愁中制﹐半夜軍聲夢裏馳。鐵弩何時開越國﹖素車終古走靈胥。如聞鹿耳鯤身畔﹐毅魄三更哭義旗。

○題絜齋丈鴛湖舟隱圖﹝十首﹞

起家任子舊星郎﹐四省屏藩廿載彊。歸去樓臺無地築﹐一帆春水問鴛鴦。

唱徹陂塘買未能﹐鄕心閒寫大吳綾。秋來煙雨樓頭夢﹐飽啖蒪鱸羨季鷹﹝丈自題買陂塘一闋﹞。

前身等是戒禪師﹐百八鐘聲入妙詞。畫上湖船最風景﹐荷花國裏寫蘇詩﹝又有集蘇絕句百首﹐夫人集蘇爲金縷曲八闋﹐皆爲此圖作﹞。

尊前金縷按淸歌﹐春日宜人詩意多。更比王夫人福好﹐湖山偕隱傲東坡。

卸帆亭畔悵離羣﹐天末看云念卯君。何日扁舟遂歸計﹐聯牀風雨話湖云。

嵩云岱雪思依依﹐琴鶴南來未得歸。有客西州說遺愛﹐十年淚滿蜀人衣。

欲回天地入孤舟﹐家住由拳古越州。爲語君王正嘗膽﹐未容少伯五湖遊。

我家海上有鴛湖﹐煙柳風荷丙捨圖。百口渡江無宅住﹐綠篷鱷海念東都﹝臺灣縣東有鴛鴦湖﹐縣誌八景所謂鴛鴦湖訪荷也。予有丙捨曰樵隱山莊﹐來潮每憶及之。潮人謂臺曰東都。潮船名綠篷﹞。

窺江虜馬气方驕﹐難遣雄心鬱怒潮。便住張融船亦好﹐莫教風景似南朝﹝意人方索三門灣﹐英人亦索長江上下游﹞。

橫流滿目未能安﹐持節天南仗漢官。蓑笠煙波漁父夢﹐不妨聊寫畫圖看。

沈守廉字絜齋﹐時爲惠潮嘉兵備道﹐浙江海鹽人。

○謝詔安林呈材遊戎﹝天驥﹞惠畫﹝二首﹞

廿載承恩玉殿前﹐丹靑气格老幽燕。南來話雨旌門裏﹐爲寫屏風鱷海天﹝君舊官侍衛﹞。石骨松心海鶴姿﹐將軍風格本權奇。何當揮灑驚人筆﹐畫出登壇拜將時。

○送季平之澳門﹐兼訂來約﹝二首﹞

別我向何處﹖臨歧殊悵然。羣夷濠鏡宅﹐千里火輪船。互市開明代﹐飛機近百年。茫茫眾憂集﹐竟在有生前。

預計重逢日﹐歸途六月中。山川仍古越﹐人物幾英雄。把酒酹江月﹐卸帆談海風。行期早吾告﹐愼勿惜郵筒。

濠鏡卽澳門

○答柳丞

二松之間屋壓頭﹐老丞哦詩夜不休。新篇連牘曉寄我﹐爽气欲撲山中樓。楚山矗矗楚水流﹐楚材自昔推奇尢。但使能堅季布諾﹐人間何患無曹丘。吁嗟乎﹗匈奴嫚書姿嘲弄﹐季布之言竟何用。樊噲方行十萬眾。

○春感次許蘊伯大令韻﹝十首﹞

一夜東風滿鳳城﹐春愁黯黯共愁生。新年鶯燕他鄕感﹐落日鯨鯢故國情。欵局有人通秀吉﹐殘疆無計守延平。天涯何限哀時淚﹐灑向花前月不明。

浮雲飛絮澹春前﹐夢憶蟣臣吁九天。照海旌旗忠義社﹐渡江帆楫永嘉年。遺殃箕子明夷地﹐並割顏回負郭田。獨對東風倍惆悵﹐故山回首郁愁煙。

沈鬱雄心苦未灰﹐他年捲土儻重來。愁人斷句悲靑阪﹐戰地殘槍臥綠苔。夢裏國仇慚越報﹐眼前兒戲感吳獃。故知塊壘澆難盡﹐且爲看花借酒杯。

蒙蒙海气徧東西﹐何日干戈許再提﹗華表空聞丁鶴語﹐亂萌先兆子規啼。飲河腹懣千年濁﹐問道心驚七聖迷。五載傷春復傷別﹐懺除綺語未重題。

誰遣風雷起蟄龍﹐冥冥愁夜遞秋冬。夢回香國春三月﹐極目蓬山海萬重。置酒未聞平壽勃﹐奉書還見卓徵邕。欲將筆削修花史﹐墜混飄茵聽所逢。

九州無地不胡塵﹐難覓名山老此身。屢劃鴻溝開鬼國﹐更移犴獄避襖神。論文競鑿中央帝﹐摶土先愚上古人。莫向武陵尋舊夢﹐桃花零落不成春。

動地春江走怒流﹐秀才心事慣先憂。越兵屢入靈胥眼﹐孔履同焚逆莽頭。白馬沸唇呼蹕至﹐靑牛弭耳化胡遊。最憐十萬橫磨劍﹐鏈作人間繞指柔。

讖秦何必定歸胡﹐誰遣關中缺挽輸。獨客春心憐望帝﹐參軍蠻語嘆娵隅。沈沈大澤狐能語﹐黯黯鐘山鳥自呼。欲取奇胲察時變﹐登臺先驗海星圖。

敢吟綿葛謂人昆﹐典禮崇隆念本根。都下愁春黃霧塞﹐日邊望气赤云奔。驚沙捲塞朝呼鶻﹐吹浪空江夜有豚。唱徹得脂新樂府﹐鮮卑聞說最承恩。

顧曲當筵喚柰何﹐春江愁飫木魚歌。奔天素女月華冷﹐話海麻姑霜鬢多。斷續鄕心車鐸語﹐煖寒天气酒杯和。故人勾漏今仙令﹐欲乞丹砂治睡魔。

○舟泊鳳皇臺寄懷季平

樂莫樂兮新相知﹐悲莫悲兮初別離。鮀江水黃海水綠﹐與君一夜東西馳。鳳皇臺邊客帆卸﹐遙憶維舟九龍夜。欲知別後相思深﹐茫茫江海愁人心。

○鳳皇別寄季平

大鵬海上居﹐南徙乘天風。摶扶不得力﹐墜落荒山中。鬱鬱無可語﹐大鵬良自苦。羣鳥怪大鵬﹐將毋客傲主。丹山有異鳥﹐其名曰鳳皇。出爲天下瑞﹐世但驚文章。鳳皇翔八極﹐南與大鵬遇。無以棲鳳皇﹐且借梧桐樹。烏鳶爾勿嚇﹐鷽鳩爾勿笑。毛羽𨿽爾同﹐嗟爾不同調。鳳皇語大鵬﹐衝天終有時。勉哉培風力﹐愼勿負所期。六月息不得﹐大鵬心自熱。茫茫九天云﹐獨與鳳皇別。

○疊望月韻答柳汀

閒愁萬種掃難淸﹐漠漠蠻江雨又晴。歸國人才辛棄疾﹐通天心事沈初明。停雲八表思朋好﹐朗月三生發古情。書罷逍遙鷽鳩笑﹐劇憐憤世有莊生。

○潮州東門城棲寄懷梁仲遂﹝二首﹞

萬國無安土﹐東樓縱目初。獨憐滄海客﹐不得廣州書。忌諱文章少﹐窮愁問訊疏。五噫歌自苦﹐旅抱近何如﹗

儻上朝臺望﹐應憐去雁遲。三年今不見﹐千里每相思。客枕新愁重﹐傭書舊業卑。梁鴻仍海曲﹐與爾負明時。

梁仲遂卽梁詩五﹐名居實﹐見卷二。

○芷谷居士畫大幅水墨雲山﹑瀑布二圖﹐並題句見贈﹐長句賦謝

墨風一夜驅雲起﹐龍气蒙蒙萬山裏。軒窗如聞瀑布聲﹐天下奇觀寧有此﹖紛紛眾史畫格卑﹐嗟君抗古森雄奇。下追西廬上北苑﹐中間直躡黃大癡。塡胸磊塊化丘壑﹐肊造桃源付耕鑿。胡塵不到畫裏天﹐如此江山殊不惡。平生畫山不畫人﹐四海無人堪寫眞。此圖忽著人者兩﹐艸廬對語空山春。口讀君詩目君畫﹐眾木槎枒羣石怪。動搖古壁愁欲飛﹐駭視雲中忽龍掛。豈惟城市生山林﹐風雲慘淡開胸襟。可憐祗向畫圖見﹐孤負蒼生霖雨心。

芷谷居士姓劉名芷谷﹐嘉應州人﹐兄名菽蕃。

●嶺雲海日樓詩鈔卷六﹝己亥稿下﹞﹝淸光緒二十五年秋﹑冬﹞

南武山人丘逢甲倉海著

同懷弟瑞甲﹑兆甲編輯

觀芷谷居士畫﹐有懷其兄菽蕃先生

己亥五月二日東山大忠祠祝文信國公生日﹝五首﹞

東山酒樓放歌

鳳皇道中﹝二首﹞

鳳皇山下投宿文氏家﹐詢之﹐蓋信國公裔也﹐出其廬陵所刊族譜及公詩文集﹑自訂年譜﹑遺像三﹑手書一幅見示﹐感而有作

抵饒平作﹝二首﹞

饒平雜詩﹝十六首﹞

黃子惠曾由滬上同舟至直沽﹐一別十年矣﹐相見饒平縣廨﹐尊酒話舊﹐賦此爲贈

百丈埔爲宋張丞相世傑夫人許氏大戰元兵殉節處﹐舊有祠﹐廢久矣﹐子惠署縣爲商復舊蹟

山村卽目﹝三首﹞

神龜祠

三饒述懷

聞童謠作

七月十五日饒溪舟次

過黃岡

寄懷謝四頌丞臺灣﹝四首﹞

題畫梅石﹝二首﹞

東山景賢樓

東山秋晚

追和裴君晚登阜民臺之作

東山感秋詞﹐次康步崖中翰題壁韻

寄懷曉滄上杭兼示族人﹝四首﹞

寄家果園孝廉

寄蘭史﹑曉滄﹑菽園用曉滄韻﹝五首﹞

題菽園看云圖

次韻答蘭史中秋有懷

劉慧君﹝少拔﹞廿年舊友﹐曾從余義軍﹐內渡寓漳﹐來潮見訪﹐賦贈

重陽作

朱梅農以蘭史書至﹐疊前韻寄蘭史

題寒機課子圖

果園見訪潮州﹐次前寄懷韻

寄懷黃公度﹝二首﹞

寄馬介堂髙州﹝四首﹞

題禾梅農白雲修禊圖

朱梅農歸羊城﹐三疊前韻爲送

沈艾孫爲刻石章三﹐賦此爲謝﹝二首﹞

東柳汀

訪柳汀

遊雙髻山﹝二首﹞

遊靈山護國禪院作﹝十首﹞

客窗夜話﹐同王曉滄作

有感書贈義軍舊書記﹝四首﹞

題畫竹

己亥除夕

○觀芷谷居士畫﹐有懷其兄菽蕃先生

梅水東流系別思﹐披圖如見古須眉。遙知憶弟看云日﹐應是疲農待雨時。寥落音書黃耳犬﹐艱難世局白衣夔。畫中省識桃源路﹐聊寄陶潛寫意詩。

○己亥五月二日東山大忠祠祝文信國公生日﹝五首﹞

巖巖古潮陽﹐有山峙其東。下爲信國祠﹐額榜曰大忠。丹靑半剝落﹐冠笏猶淸雄。我來主此山﹐私淑懷愚衷。載稽登科記﹐降神緬維崧。是爲夏五月﹐萬樹橊花紅。令辰紀端二﹐致祝叩寢宮。憶公昔駐此﹐酹張許二公。祠碑儼在壁﹐馬冢荒原中。炎精忽不祀﹐支天難爲功。我今酹公酒﹐司令仍祝融。胡風西北來﹐邊愁浩無窮。河山易破碎﹐回顧憂心忡。何以邀公靈﹐海气天蒙蒙。寒鴉幾夕陽﹐檁檁思英風。

公生端平間﹐厥歲曰丙申。誰云火徳衰﹐魁杓指朱鶉。鬱鬱富田鄕﹐紫雲气氳氤。日月旣合朔﹐其夕生偉人。天雞聲一鳴﹐龍挾云而神。安知陽九厄﹐遂肇攬揆辰。朝綱正頹墜﹐正士多喪淪。眞魏兩大儒﹐不使秉國鈞。震電驚明堂﹐天意爲之嗔。空下罪己詔﹐滿目嗟胡塵。咄咄蒙古師﹐迫人過女眞。是歲楚蜀吳﹐將帥奔命頻。所幸奇渥溫﹐斥地北海濱。姑緩南牧師﹐匪曰虜气馴。小朝誇天塹﹐文學仍彬彬。公生二十年﹐寶佑紀丙辰。一舉冠東南﹐對策登紫宸。忠肝發古誼﹐識者王應麟。蹉跎二十年﹐遂成不朽身。得年四十七﹐爲壽千萬春。

公生閱己亥﹐逮今十有二。公甫四齡時﹐頭角已頓異。屠維大淵獻﹐於時歲方次。念天生公心﹐畀出爲國瑞。安知國多難﹐飄萍感身世。艱難道路間﹐將相名空寄。當題詞東山﹐已表殉忠志。天傾不可拄﹐孔孟付仁義。溯題詞距今﹐六百廿一歲。三豕又渡河﹐來公駐師地。春水和平橋﹐讀公碑上字。東山拜公祠﹐紅棉晝飛絮。一朵蓮花峯﹐海風吹欲墜。落日望帝啼﹐血灑英雄淚。宜振者人心﹐宜作者士气。所願藉公靈﹐斯道或不匱。壽酒躋公堂﹐敬表希賢意。此意良無窮﹐種樹爲之記。桂蘊九天香﹐松郁千年翠。夜望魁斗光﹐正照南離位。

公詩紀生日﹐實始山中作。客聶﹝吉甫﹞﹑謝﹝愛山﹞﹑朱﹝約山﹞﹑蕭﹝敬夫﹞﹐唱酬夕飛爵。築堂面大江﹐文筆峯崿崿。自號曰文山﹐姑寫山中樂。於時軍國事﹐平章付秋壑。茫茫天下計﹐鐵鑄六州錯。浮沈一麾守﹐山居未能廓。白雁渡江來﹐臯亭北風惡。嗟公困奔走﹐百折志不弱。辛苦立二王﹐海濱足難托。流涕赴燕時﹐哀歌日光薄。指南與吟嘯﹐兩集未零落。屢吟初度詩﹐乾坤聲寂寞。四年五章在﹐俯仰感今昨﹝己卯五律﹑庚辰七律﹑辛巳兩五律﹑壬午五古﹞。卽今爲公壽﹐寧止陳杯杓。華表倘歸來﹐請賦南飛鶴。

庭蕉實方黃﹐荔子丹離離。擷之用薦馨﹐薄寄千秋思。有明蕭黃門﹐實肇爲斯祠。去今三百年﹐往烈誰攀追﹖蘭陵二生者﹐爲我陳牲犧。祝公自公義﹐繄我寧獨屍。佳客萬里來﹐新射策丹墀。與公天上名﹐俱書白玉碑。此來上公壽﹐香火緣可知。彬彬潮人士﹐登堂同觀儀。肅雍俎豆間﹐如見天人姿。左張而右陸﹐磊落雄須眉。東山富奇石﹐爲虎爲龍螭。石气上爲星﹐寒焰生尾箕。睢陽兩忠臣﹐半夜來靈旗。比鄰倘相呼﹐應訴君國悲。願公勿復悲﹐來歆此壽卮。同堂祝公者﹐願公爲之師。同持忠義心﹐以爲治平基。運會值大同﹐一統兼華夷。歲歲此祝公﹐淸芬生鼎彜。勿誦炎午文﹐勿歌臯羽辭。淵淵金石聲﹐風雨方催詩。

蘭陵二生指何人未詳﹐但爲蕭永聲﹑蕭永華﹑蕭伯瑤等則可知。佳客指夏同和狀元。

○東山酒樓放歌

丈夫生當爲祖豫州﹐渡江誓報祖國仇﹐中原不使羣胡畱。不然當作李鄴侯﹐翩然衣白與帝遊﹐天家骨肉畀無尢。胡爲祗學謫仙醉﹐到處吟詩題酒樓。今日何日東山陬﹐云陰陰兮風颼颼﹐山中五月如淸秋﹐補禊曲水觴可流。座中主客淸且修﹐黃公後人今狀頭﹐裴中令裔新政優。蘭陵諸蕭才力遒﹐人師我愧東家丘。儒書無能解國憂﹐仡仡食古心不休。飛蓬自轉落葉下﹐誰實作俑爲車舟。坐令機械生西歐﹐古制破裂不可收﹐天地日月驅作球。小儒咋舌大儒嘆﹐逕欲問天窮所由﹐天公方醉了不酬。萬事變滅如浮漚﹐山川𨿽缺仍金甌。隴頭飛鳥入妖夢﹐夜半鳴狐思火篝。何如沈醉與天共﹐乞君大白爲我浮。浮之不盡羣客醉﹐何妨呼酌車前騶。自有此山數遊者﹐昌黎文山皆吾儔。彼皆身取千古去﹐乃畀我任今日愁。海門西望海色幽﹐眼中一醉無五洲。

黃公後人指夏同和。裴中令裔指裴景福﹐時爲潮陽令。蘭陵諸蕭指蕭伯瑤﹑蕭永聲﹑蕭永華等。天家骨肉暗指淸慈禧太后囚徳宗事。

○鳳皇道中﹝二首﹞

磴道千回轉﹐連峯接鳳皇。山深民气朴﹐秋近谷風涼。瀑布穿危石﹐梯田播晚秧。數家臨水住﹐羨爾好林塘﹝插秧曰播﹐與閩語同﹐最古﹞。

山中五六月﹐雲過雨來時。嵐气陰晴變﹐秋衣早晚宜。輋民安世業﹐茶客話墟期。行道未應倦﹐夕陽蟬滿枝﹝鳳皇山產茶﹞。

○鳳皇山下投宿文氏家﹐詢之﹐蓋信國公裔也﹐出其廬陵所刊族譜及公詩文集﹑自訂年譜﹑遺像三﹑手書一幅見示﹐感而有作

鳳皇山下野人村﹐中有廬陵舊徳門。世系一編唐相表﹐衣冠廿代信公孫。畫圖重省雲中夢﹐剪紙曾招海上魂。慚愧斬蛟長劍在﹐千秋心事共誰論﹝手書有「世間蛟龍如不斬﹐腰間長劍欲何爲」句﹞﹖

鳳皇山在今饒平﹑潮安兩縣界。

○抵饒平作﹝二首﹞

羣峯靑不斷﹐疊磴出林間。雨洗飛龍逕﹐雲藏大鳥山﹝待詔山土音作大鳥﹞。南流收粵海﹐北嶠拱閩關。精舍何年築﹐秋風有客還。

鼓角聲何處﹖殘碑不可尋。田功迫秋急﹐山气入城深。舊俗仍髙髻﹐遺民半客音。驅車來訪古﹐空作繡衣吟。

○饒平雜詩﹝十六首﹞

夢醒三更畫角吹﹐萬山深處客來時。壞墻半堵雙流寺﹐重出梅溪舊勒碑﹝王公十朋手書十六字碑﹐邑志云爲某令立去思碑磨去。今雙流寺墻壞﹐碑乃在壁間﹐惟字殘缺不完矣﹞。

戰裙化蝶野雲香﹐百丈埔前廢廟涼。碧繡苔花殘瓦盡﹐更無人拜許娘娘﹝百丈埔在潘段﹐爲張公世傑夫人許氏大戰元兵殉節處。舊有廟﹐土人稱曰娘娘廟﹐今廢久矣﹞。

海雲南護六龍奔﹐淒絕辭郎酒滿尊。一曲平元萬行淚﹐紅螺洲上望崖門﹝虹螺洲卽辭郎洲﹐爲邑人宋張都統達妻陳璧娘送夫率義師勤王處。平元曲﹐璧娘作﹞。

二鳳楊家舊有聲﹐薛家父子亦知名。祗今誰講陽明學﹐莫怪南來道不行﹝楊驥﹑楊鸞兄弟﹐薛亹﹑亹子雍皆講學﹞。

循名曾記禦屏畱﹐龍眼城中故宅秋。殘局廟堂多水火﹐苦將遺句憶廉州﹝宋張夔訓子詩云「愼勿與人交水火」。夔守廉州﹐有惠政﹐髙宗親書其名於禦屏。龍眼城張姓皆夔裔孫﹞。

程齋殘稿付虫魚﹐逸老堂空冷故居。未敢鄕詞薦蘋藻﹐千秋遺議兩尙書﹝盛尙書端明﹐黃尙書錦﹐皆邑人﹐志均有佳傳﹞。

山城落葉客衣單﹐海气陰陰夕照殘。愁向尊君臺上望﹐九秋風雨北來寒﹝望耕臺卽尊君臺﹐以尊君山得名﹞。

東南風急怒潮雄﹐此去閩關有路通。望海峯頭秋滿眼﹐故鄕遙隔戰雲中﹝抵分水關﹐爲詔安界﹐柏嵩關爲平和界﹐望海嶺在縣東﹞。

翠柏森森嶺勢回﹐九仙亭畔繡衣來。空嚴鐵佛冷無語﹐笑指山花落復開﹝「鐵佛巖前霜葉老﹐繡衣嶺上午風淸」﹐禦史某句也。嶺由此得名。九仙亭在嶺上﹞。

南壇墓碣蝕苔斑﹐華表飄零悵鶴還。欲覝先臣舊精舍﹐西風殘照滿金山﹝先樞密公南宋初來居此﹐築金山精舍﹐後卽居爲祠﹐墓卽在琴峯下。設邑治後﹐墓遷南壇﹐祠遷金山後﹞。

班春車畔紫芝新﹐夢入黃山夜有神。愛說吾家兩賢令﹐勝朝循蹟話遺民﹝前明邑令丘天佑﹑丘金聲皆循史也。車生芝天佑事﹐黃山神夢金聲事﹞。

椎結遺風尙宛然﹐鳳皇山畔種畬田。山中自作盤瓠國﹐更在佗王左纛前﹝山中有盤﹑藍﹑雷﹑鐘四姓﹐土人云狗頭王子孫也﹞。

古洞云深鎖百花﹐香泉飛飲萬人家。春風吹出越溪女﹐來摘山中待詔茶﹝百花洞在待詔山﹐山出茶﹞。

莫笑山農語不經﹐豆棚閒話倚鋤聽。量沙測水關何術﹐爭說潭靈井更靈﹝測靈潭﹑穀倉潭測沙驗井水皆可占丰歉﹞。

山中城雉郁嵯峨﹐山外長鯨萬里波。休向麻姑買滄海﹐桑田變後戰爭多﹝末句一作「年來公案訟田多」﹐則爲沿海諸邑近狀言也﹞。

逕畔行人拜更勤﹐中原災旱正如焚。九龍潭畔呼龍起﹐重向人間作雨雲﹝飛龍逕一作拜龍逕。九龍潭﹐邑志雲祈雨往往有驗﹞。

○黃子惠曾由滬上同舟至直沽﹐一別十年矣﹐相見饒平縣廨﹐尊酒話舊﹐賦此爲贈

剪燭衙齋歲欲周﹐十年郭李記同舟。飛鳧仙令循良治﹐戎馬書生汗漫遊。析木津潮寒舊雨﹐大金山月照淸秋。南來喜聽輿人誦﹐贏得廉聲嶺外州。

黃子惠名恩﹐是時署饒平縣。

○百丈埔爲宋張丞相世傑夫人許氏大戰元兵殉節處﹐舊有祠﹐廢久矣﹐子惠署縣爲商復舊蹟

靈旗半夜偃胡風﹐百丈埔前戰血紅。異代雙忠更張許﹐男兒千古遜英雄。麻沙故乘訛遺蹟﹝舊志訛夫人爲尖人﹐見明邑令丘金聲辧誤文﹞﹐禾黍秋原失寢宮。重表幽芳關廟貌﹐浮山南望夕陽中。

○山村卽目﹝三首﹞

軋軋車聲水滿陂﹐溪山佳處客行遲。林腰一抹炊煙淡﹐知是人家飯熟時。

一角西風夕照中﹐斷雲東嶺雨蒙蒙。林楓欲老柿將熟﹐秋在萬山深處紅。

山田一雨稻初蘇﹐村景宜添七月圖。雞犬驚喧官牒下﹐農忙時節隸催租。

○神龜祠

峨峨飛鳳嶺﹐鳳去巢不畱。迢迢飛龍逕﹐龍睡空山秋。道逢山中叟﹐古意何綢繆﹖貺我以神龜﹐云昔嘉林遊。誤落世网中﹐靈囿懷故儔。再拜謝佳貺﹐出山云幽幽。細觀背上文﹐縱橫成九疇。神靈具四目﹐乃與倉聖侔。幸未逢刳鉆﹐導引故自優。區區憂養生﹐何事勞蜉蝣﹖老桑不爾禍﹐靈蓍行爾求。願爾安食息﹐千歲一出頭。無須左脇書﹐重光瑞王侯。吾生似放翁﹐築堂思山陬。三復蒙莊言﹐曳尾行歸休。

○三饒述懷

三饒設治初﹐頗用憂山賊。孤城依山立﹐陶築資民力。至今古磚文﹐分堵姓名勒。倭寇海上來﹐東風戰云黑。瀕海𨿽蹂躪﹐嚴城晏遊息。百里控山川﹐亦古諸侯國。王公設險心﹐實用輔其徳。同治元二間﹐黃巾勢危迫。距關民气勇﹐乃過丸泥塞。承平歲已久﹐生齒益繁殖。吏治浸不修﹐寬假恣姦慝。外教乘隙來﹐從者紛相惑。山川固云險﹐寇已入門閾。山田歲兩熟﹐民生在稼穡。年荒百貨貴﹐菜茹當肉食。道上逢老農﹐喘汗有饑色。誰爲富教謀﹖用奏循良績。爲爾祝坻京﹐爲爾云螟■﹝蜷﹐虫代卩﹞。驅車過山邑﹐懷古心焉惻。峨峨望海嶺﹐秋風浩無極。

○聞童謠作

柑花開﹐吳王來﹔柑結子﹐吳王死﹝此童謠語﹞。吳王一死不復生﹐西風吹入童謠聲。我有射虎之弓斬蛇劍﹐獨立回顧賊星斂。柑花年年落復開﹐滿林柑子金累累。爾身自文發自斷﹐白馬潮來吳命短。

○七月十五日饒溪舟次

南國中年節﹐西風下水船。溪聲喧百里﹐峯影蘸雙蓮﹝南北兩蓮花山﹐舟中皆見﹞。野祭人呼鬼﹐溫湯客試泉。團欒明月上﹐照夢鶴山前。

○過黃岡

落日孤城望裏遙﹐北來山勢接三饒。隔林野店人沽酒﹐攏岸溪船客候潮。官狃承平兵气弱﹐地當衝要市聲囂。秋風吹夢黃岡路﹐海色蒙蒙夜未消。

黃岡在饒平縣南。

○寄懷謝四頌丞臺灣﹝四首﹞

獨聽荒雞夜﹐天涯憶故人。煙霞仍痼疾﹐雷雨負經綸。夢寐孤燈影﹐文章斷髮身。相思隔滄海﹐極目嘆揚塵。

文武新茶火﹐君臣舊藥籠。泉香乖昔嗜﹐方古誤書窮。索醉歸謀婦﹐佯癡近作翁。信陵醇酒意﹐潦倒幾英雄。

秋水芙蓉國﹐斜陽燕子家。靑衫封敝簏﹐紅燭賞殘花。歷劫多情在﹐尋春故約差。壺蘆墩畔月﹐冷照舊琵琶。

遙憶登臨處﹐今應付臥遊。吹云孤笛夜﹐落月萬山秋。掛壁輿圖攺﹐尋碑屐齒畱。年來腰腳健﹐還似舊時不﹖

○題畫梅石﹝二首﹞

石抱太古春﹐花作香雪海。不知天地心﹐倚杖空山待。

瘦石護寒梅﹐盎盎回春意。借君鐵笛聲﹐吹起羣山睡。

○東山景賢樓

雙旌五馬舊登臨﹐北斗文章自古今。新邑弦歌開瘴戶﹐大湖雲气起甘霖。畱衣偶共山僧話﹐建校誰知刺史心。獨上景賢樓上望﹐紅棉花發練江深。

○東山秋晚

庭柯策策動商音﹐紫翠連峯夕照沈。秋色西來山郭暮﹐大江東去海門深。空崖石抱陰陽气﹐古洞泉流冷暖心。苦盼銀河鳥鵲信﹐望仙橋畔客愁深。

○追和裴君晚登阜民臺之作﹝臺在無錫故署﹐相傳周公瑾宅也﹞

斜陽滿目起城笳﹐天末吳云點暮鴉。醇酒醉尋公瑾宅﹐遠山晴入小喬家。髙臺春晚愁銅雀﹐廢署年深長石花。懷古登臨倍惆悵﹐東風何處戟沈沙。

○東山感秋詞﹐次康步崖中翰題壁韻﹝五首﹐八月初六夜作﹞

痛哭秋風又一年﹐觚稜夢落練江天。拾遺冷作諸侯客﹐袍笏空山拜杜鵑。

天涯心逐白雲飛﹐瑟瑟秋蘆點客衣。回首大宛山上月﹐更無緘札問當歸﹝先母墓在大宛山﹞。

斜日江聲走急灘﹐殘棋別墅局方難。後堂那有閒絲竹﹖陶寫東山老謝安。

寒蛟海上趁人來﹐漠漠秋塵掃不開。滿目桑田淸淺水﹐五雲樓閣失蓬萊。

冷落山齋運甓身﹐天門八翼夢無因。西風吹起神州恨﹐麈尾淸談太有人。

東山在潮陽縣東三里﹐綿亙六十里。練江在潮陽南﹐源出云落山﹐東入海。

○寄懷曉滄上杭兼示族人﹝四首﹞

落日琴岡路﹐秋風練水潮。寄書遲遠道﹐拔劍舞中宵。當世自饑溺﹐此行何寂寥﹗陽明碑下過﹐大樹影蕭蕭。

磊落吾宗彥﹐因君寄遠思。雲山千里夢﹐花艸六朝詩。東觀仍家學﹐南州共火維。渡江慚舊族﹐一席尙經師。

何處梅花洞﹖寒香不計年。人稀集靈怪﹐山古足雲煙。安得誇娥力﹐爲開混沌天。呼龍種瑤艸﹐遊戲老芝田。

漠漠江湖夢﹐秋心落百蠻。藜牀支北海﹐棋局隱東山。滄海波無極﹐浮雲影自閒。汀州有芳艸﹐愁采白蘋還。

○寄家果園孝廉

回首東風倍黯然﹐春江曾拜孝廉船。馬蹄去踏燕臺雪﹐鷗夢空沈玉溶煙。故國流移仍作客﹐遠書珍重到經年。白頭二老詩豪甚﹐更益相思海上天﹝二老謂孝廉從祖幡然及尊甫﹐皆有詩來﹞。

丘果園名馥﹐又名復﹐別字荷公﹐福建上杭人﹐淸孝廉。

○寄蘭史﹑曉滄﹑菽園用曉滄韻﹝五首﹞

窟室聞鐘酒正酣﹐將軍組練罷西龕。已憂朋黨逾河北﹐更遣王庭渡漠南。急政誰求梅尉傳﹐禍萌何止霍侯驂﹗漢家未有登封日﹐畱滯休嗟太史談。

軍中艸檄筆空酣﹐神理虛存暴未龕。祗見螺舟來海外﹐未容馬柱表交南。瑤章競托三靑鳥﹐羽衛翻勞二白驂。收拾臯言注孫子﹐更無兵許牧之談。

臺上歌聲起半酣﹐茫茫項定與劉龕。豈眞漢厄逢三七﹐終見堯封曁朔南。誓罷貓仍容武鼠﹐夢回虎已喫嬴驂。百王道在焚難盡﹐數典偏憐有籍談。

天漿傾倒帝沈酣﹐西柰神來佛讓龕。自轉雙輪刪合朔﹐別傳十誡貶和南。尋山久已逃靈鷲﹐問道眞疑到劇驂。至竟大同新運在﹐老生莫自厭常談。

唱月呵云興正酣﹐頗聞海上有仙龕。置身敢在中賢下﹐避地仍居北斗南。石室搜殘神禹簡﹐金天畱駐蓐收驂。欲將虎鼠龍豬意﹐喚起東方與釋談。

○題菽園看云圖

看云不作狄梁公﹐屈身幾以牝朝終。看云不作杜陵翁﹐許身稷契仍詩窮。男兒生果抱雄志﹐眼光到處古人避。我所思兮大海南﹐島上看云有奇士。丹靑貌形不貌神﹐茫茫四海誰寫眞。直取乾坤萬古眼﹐寫入一气相氳氤。陽云出冬陰雲夏﹐魯馬趙牛物交化。置身云外看雲中﹐云之君兮紛來下。眼前所見云非云﹐中有看者精神存。古今萬事云變滅﹐嗟哉鬱鬱何紛紛﹗不見卿云巒縵色﹐但見浮雲蔽西北。坐令下士懷百憂﹐髙天無靑日不白。平生長劍空倚天﹐未能劃斷雲連綿。亦知陰霾勢非久﹐其柰勃郁當吾前。登髙丘兮望遠海﹐八表停雲有人在。世間難得吉祥雲﹐望气空憐成五采。九淵沈沈蟄者龍﹐云兮𨿽起當誰從﹖雷霆收聲電收影﹐眼見閉塞將成冬。天地心畱畫圖裏﹐云生海山吸海水。淋漓元气大九州﹐霖雨蒼生臥龍起。

屈身牝朝﹐丘菽園曾傾資助康﹑梁維新保皇﹐排擊慈禧﹐故云。

○次韻答蘭史中秋有懷

水調歌殘酒正中﹐浮雲遮住月當空。江湖歸夢憐坡老﹐賓從淸談愧庾公。誰把哀弦開上界﹐自攜長劍倚崆峒。人間枉作孀娥怨﹐玉宇沈沈路不通。

○劉慧君﹝少拔﹞廿年舊友﹐曾從余義軍﹐內渡寓漳﹐來潮見訪﹐賦贈

義旗風捲海東云﹐零落登壇十萬軍。幕府昔曾驚杜牧﹐名場久已重劉蕡。靑山故國余哀涕﹐黃葉淸秋下夕曛。閒煞鈐韜無用處﹐可憐尊酒更論文。

劉慧君名少拔。

○重陽作

秋風萬里南歸客﹐欲耕無田住無宅。重陽無酒無黃花﹐更嗟不及陶彭澤。五年客裏逢重陽﹐江山信美嗟吾鄕。黃花猶向戰場發﹐次公𨿽醒何能狂﹖靑山入城誇富貴﹐卜居已失山家味。每逢佳節欲登髙﹐卻嫌山有金銀气。湘子橋頹石欲枯﹐文公祠古寒秋蕪。潮州老守掛冠去﹐南來吾道行益孤。海气昏昏天欲墜﹐且食蛤蜊知許事。滿城風雨鑄新詩﹐幸無敗興催租吏。

朱梅農來訪﹐手詩集見贈﹐用集中李子黼﹝長榮﹞題詞韻

吟鞭遙指海雲開﹐且借官書覓句來。嶺路曉收鸚母瘴﹐秋風人上鳳凰臺。客帆影裏追前夢﹐官鼓聲中老此才。昨過東山辱相訪﹐水簾亭畔負流杯。

○朱梅農以蘭史書至﹐疊前韻寄蘭史

五嶺蒼涼霸气開﹐一書迢遞海天來。秋風試馬劉王埒﹐落日呼鷹趙尉臺。各抱古愁觀世界﹐自攜新史數人才。何時同縱登髙目﹖笑指滄溟水一杯。

朱梅農名爾田。

○題寒機課子圖﹝爲謝安臣孝廉母作﹞

慈竹斑斑滿地陰﹐烏衣門巷雪華深。機聲古屋三遷夢﹐燈影寒窗五夜心。晚節終憐範滂傳﹐春暉長入孟郊吟。流傳不待甘泉畫﹐彤管先教寫徳音。

○果園見訪潮州﹐次前寄懷韻

空江漁火夜初然﹐有客新停鱷渚船。水閣芙蓉秋墜露﹐金城楊柳夕愁煙。旅鴻消息來今日﹐戎馬縱橫話昔年。莫向乘風亭畔望﹐九州南盡海浮天。

○寄懷黃公度﹝遵憲﹞﹝二首﹞

茫茫遠道九秋思﹐渺渺涼波萬頃陂。八月靈槎虛漢使﹐三閭奇服怨湘妃。醉傾滄海麻姑酒﹐劫入商山橘叟棋。鐵漢髙樓閒悵望﹐嶺雲南護黨人碑。

萬木蕭森夜有霜﹐登髙懷古客心傷。斜陽澹作黃昏色﹐殘月遙分大白光。臥病夢持明主節﹐起居緘費遠人璫。著書閒對秋燈影﹐獨樂園中漏點長。

黃公度名遵憲﹐嘉應州城外下市人﹐別號人境廬主﹐淸孝廉﹐官至湖南布政使。

○寄馬介堂髙州﹝四首﹞

莽莽羅浮別舊封﹐將臺移築武壇峯。鄕心萬里懷金馬﹐軍令三秋肅石龍。

洗太營邊錦繖收﹐潘仙亭畔石船畱。一條丁水銅魚寨﹐照見將軍仗鉞遊。

翠水西流鐵艦通﹐■﹝石匈﹞州極目海云紅。弓刀小駐元戎隊﹐滿地秋蕪宋故宮。

金城秋柳碧毿毿﹐久罷軍中捫蝨談。何日伏波酬大志﹐更攜銅柱表交南。

○題禾梅農白雲修禊圖

鶴舒臺邊躡紫煙﹐龍泉寺畔斟碧泉。千峯雲气釀秋色﹐踏雲訪客安期仙。湖菊流黃澗蒲翠﹐花簇秋觴修禊事。斜陽一角明玉虹﹐滿目白雲下山去。

○朱梅農歸羊城﹐三疊前韻爲送

十幅蒲帆鱷渚開﹐行裝捆載好詩來。人歸國子先生廟﹐秋在蠻夷大長臺。珠海羣花供客笑﹐金山明月照論才。平生我最思張翰﹐跌宕千秋一酒杯。

○沈艾孫爲刻石章三﹐賦此爲謝﹝二首﹞

奏刀勞琢壽山云﹐古色斑斕繆篆文。畱與後賢珍印譜﹐便應傳是漢將軍﹝印文曰義軍舊帥﹞。

西風萬里客登臺﹐如斗黃金愧此才。睥睨千秋仗神筆﹐狼居胥石勒名來。

沈艾孫字保叔﹐行三。

○東柳汀

板橋斜日柳毿毿﹐秋入蠻鄕客興酣。休唱前溪後溪曲﹐六朝金粉憶江南。

○訪柳汀

遠水空江靜﹐斜陽小市遲。我來尋範蠡﹐久未見西施。舊事翻詩卷﹐新愁集酒卮。東山少絲竹﹐羨爾有花枝。

○遊雙髻山﹝二首﹞

絕代雙鬟影﹐曾從海上看。入山羣石怪﹐倚樹一庵寒。嶺瘴消文貝﹐巖香孕素蘭﹝山向產玳瑁﹐又多蘭﹞。飛鴉如喜客﹐啼出古林端。

古剎何年建﹖苔荒磴道斜。雙峯出霄漢﹐一室貯煙霞。石气瘦崖樹﹐泉香流澗花。山僧忘梵誦﹐云臥冷袈裟。

○遊靈山護國禪院作﹝十首﹞

十月虹橋買棹行﹐臨崑山色眼中橫。更無東晉殘碑在﹐一抹寒蕪故縣城﹝去和平橋十里爲臨崑山﹐故潮陽縣治也。再十里爲靈山﹞。

漠漠荒山仗佛開﹐千年古木半摧頹。惟應一勺靈泉水﹐曾照元和太守來﹝山向有束香樹﹐大數抱﹐今無。運木池水有泉脈﹐入冬不竭﹞。

便訪山僧亦偶然﹐何曾同證石頭禪﹖三書難定儒林案﹐笑看中天北斗懸﹝大顚曾問法於石頭和尙﹐文公三書或以爲僧徒僞造﹞。

銅壺水竭荔無陰﹐鏡塔荒涼古蘚深。妙法蓮華隨劫盡﹐蕭蕭落葉寫經心﹝大顚手植荔枝﹐今無存。銅壺久亡﹐惟舌鏡塔在。若手寫法華諸經及所注金剛經則已不可問矣﹞。

唐顚宋蹶電中過﹐佛法其如世運何﹖一例稱師更稱祖﹐可憐人拜大峯多﹝潮人於大顚﹑大峯皆稱祖師。大峯卽造虹橋者﹐今香火盛於大顚﹞。

難振宗風似昔年﹐兩山獅象臥寒煙。佛門各斗無邊法﹐僧訟傳家袖影田﹝左右曰獅象山﹐袖影田卽寺前田也。時﹐僧方分房結訟未休﹞。

無復山神護法時﹐蕭條賜額冷云楣。重扶一片空山石﹐來讀先朝運使碑﹝寺盛時有三平山神最靈﹐字賜額曰護國﹐又曰昭善﹐有景佑元年許申碑﹐在田中尋出﹞。

山鐘飛作郡樓聲﹐訪古人來百感生。葉葉蓮花開怪石﹐畱衣亭畔獨題名﹝寺有元大定三年所鑄鐘﹐移郡署樓。畱衣亭上有奇石如蓮花﹐擬鐫名其上﹞。

閒向山僧理舊聞﹐佛樓攜客話秋云。誰知八部天龍力﹐曾護昌黎諫佛文﹝寺向有昌黎文集板﹐今無存﹞。

寒鐘聲送暮雲飛﹐銅繡橋邊客棹歸。極目隔江煙樹裏﹐峽山孤塔上斜暉﹝去山十里﹐曰銅繡橋﹐可望見峽山塔﹞。

○客窗夜話﹐同王曉滄作

通國正酣睡﹐憂時人獨醒。月憐今夕黑﹐天失古來靑。閉塞窮冬運﹐光明海上星。荒雞聲滿野﹐倚劍此同聽。

○有感書贈義軍舊書記﹝四首﹞

拜將壇髙卓義旗﹐五洲睽目屬雄師。當時力保危臺意﹐只有軍前壯士知。

宰相有權能割地﹐孤臣無力可回天﹝別臺舊句﹞。啼鵑喚起東都夢﹐沈鬱風雲已五年。

鳳凰臺上望鄕關﹐地老天荒故將閒。自寫鄂王詞在壁﹐從頭整頓舊河山。

誰能赤手斬長鯨﹐不愧英雄傳裏名。撐起東南天半壁﹐人間還有鄭延平。

東都﹐鄭成功入臺灣立承天府﹐號東都。

○題畫竹

冉冉古瑯玕﹐結根廣莫野。取之作律筩﹐持用覺天下。當世無倫伶﹐誰是知音者﹖空教二帝女﹐攀枝淚如瀉。竹枝有葉葉有陰﹐云封嶰谷無鳳吟。九嶷山髙湘水深﹐題君此圖傷我心。

○己亥除夕

君國無窮感﹐乾坤此夕心。紛紜新舊事﹐慷慨短長吟。家咽喧兒女﹐門符閱古今。圍鑪閒守歲﹐莫負酒杯深﹗

●嶺雲海日樓詩鈔卷七﹝庚子稿﹞﹝淸光緒二十六年﹞

南武山人丘逢甲倉海著

同懷弟瑞甲﹑兆甲編輯

送李伯質太守歸裏

次韻答蘭史香江見贈

早春有懷蘭史﹐用髙常侍人日寄杜拾遺韻

林氅云郎中﹝鶴年﹞寄題蠔墩忠迹詩冊﹐追憶舊事﹐次韻遙答﹝八首﹞

藍溪烈婦篇爲上杭族人徳祥妻廖氏作

崧裏烈婦篇爲門下士大埔何壽慈妻蕭氏作

和曉滄歲暮感懷次元韻﹝二首﹞

將之南洋﹐畱別親友﹝八首﹞

寄答陳夢石明經﹝崧﹞卽題其東溪吟章﹝二首﹞

初發韓江

次鮀浦﹐疊前韻

東山重修景賢樓大忠祠﹐次第落成﹐喜而有作

詠史四絕句和曉滄﹝四首﹞

鮀浦將發﹐寄許韞伯

哭李芷汀

酒樓題句

澳門有贈

澳門雜詩

疊韻答潘蘭史送別﹝二首﹞

疊韻答陸敬南

答敬南見贈﹐次原韻﹝四首﹞

題蘭史望羅浮圖﹐次原韻

題蘭史西樵攬勝圖

歐冶子歌

題駱賓王集﹝二首﹞

九龍有感

紀事﹝二首﹞

七洲洋看月放歌

昆侖

二月十五日抵西貢作

西貢雜詩﹝十首﹞

舟中望茶盤山

飲新嘉坡觴詠樓﹐次菽園韻﹝二首﹞

天南第一樓放歌

星洲喜晤容純甫副使﹝閎﹞﹐卽送西行﹝三首﹞

答葉季允﹝懋斌﹞見贈﹝四首﹞

舟過麻六甲﹝三首﹞

由星嘉坡抵檳榔嶼舟中口號

遊阿易意淡觀音閣﹐次壁間韻

檳榔嶼雜詩﹝五首﹞

道君巖

南道院﹝二首﹞

自題南洋行教圖﹝二首﹞

畱別曉滄﹐次題行教圖韻

舟泊吉隆

芙蓉﹝二首﹞

客樓夕感

南還抵汕頭埠﹐聞琰兒﹑球兒殤耗﹐哀感書此﹝六首﹞

秋日藕華枉過山居﹐次元韻﹝四首﹞

陰那山行

靈光寺晚眺﹝四首﹞

王壽山詩﹝十首﹞

畫蘭曲

題葉婉仙女史古香閣集﹝三首﹞

天上

古大夫宅下馬石歌﹝有序﹞

南漢敬州修慧寺千佛鐵塔歌﹝有序﹞

重晤梁輯五光祿話舊﹝二首﹞

戲爲張叟題麻姑進酒圖﹝三首﹞

觀瀾亭題壁﹐亭旁有庵供佛﹝二首﹞

久旱得雨初霽﹐飲人境廬﹐時聞和局將定﹝二首﹞

用前韻賦答人境盧主見和之作

三用前韻奉答

四用前韻奉答

雨中遊祥雲庵五用前韻

六用前韻奉答

遊西巖靈境院七用前韻

聞歌有憶﹐八用前韻

九用前韻

十用前韻

十一用前韻

重遊淸涼洞﹐呈鐘藕華﹝二首﹞

燕子巖

鐘文南太守﹝寶熙﹞自美洲回裏賦贈﹝二首﹞

次韻奉答藕華﹝五首﹞

南巖均慶寺詩﹝有序﹞

寄懷公度

立春前一日侍家大人薯村題宗人山樓﹝二首﹞

○送李伯質太守歸裏

船頭伐鼓升船旗﹐潮州老守今南歸。天公予閒兼予健﹐人生七十古所稀。方今中朝重耆碩﹐衮衮公卿頭畢白。但非策免皆固畱﹐夜望三臺自深惜。如公此行今所難﹐文書十上辭一官。卽論知止亦髙絕﹐況復遠識時能觀﹖大海茫茫正龍戰﹐老眼飽看猶健飯。布帆無恙歸去來﹐且喜春江魚價賤。公家舊住蘄黃間﹐結廬更向霍太山。兒孫教識忠孝字﹐餘事廣種山中田。公歸自得山中樂﹐累我中年別懷惡。何時寄我山居圖﹐相思遠慰南飛鶴。

○次韻答蘭史香江見贈

乾坤何地許揚眉﹐海上逢君淚滿衣。泥飲已虛蝴蝶會﹐寄愁惟詠杜鵑詩。平陵松柏人誰問﹖京雒風塵客自知。擬約子猷重過訪﹐扁舟春雪預相期﹝時招曉滄南遊﹞。

○早春有懷蘭史﹐用髙常侍人日寄杜拾遺韻

東風夜入說劍堂﹐引杯自醉梅花鄕。韓江有客遠相憶﹐江聲正攪愁人腸。聞雞欲舞誰相與﹐神州陸沈劇堪慮。祗今海上無仙山﹐縹緲飛樓寄何處﹖蟠桃花發天爲春﹐安知滄海方揚塵﹖與君行覓詠詩地﹐我亦蒼茫獨立人。

潘蘭史別號獨立山人﹐著有說劍堂集。

○林氅云郎中﹝鶴年﹞寄題蠔墩忠迹詩冊﹐追憶舊事﹐次韻遙答﹝八首﹞

故人天末緘詩至﹐格似龍標供奉多。不愧南中稱十子﹐一時人望屬西河﹝菽園擬刻南中十子詩﹐君預焉。西河﹐君望也﹞。

筆端浩气滿乾坤﹐桑海歸來義憤存。碎破河山同感慨﹐更將忠迹表蠔墩。

當時痛哭割臺灣﹐未肯金牌奉詔還。倉葛哀呼竟何補﹐全軍難保武巒山﹝方君參某太僕團防軍事﹐時予總統全臺各路義軍。割臺之後﹐太僕倉卒內渡﹐予獨抗議保臺﹐卒乃轉戰支離無成而去。武巒山在臺中﹞。

英雄愧說鄭延平﹐目斷殘山一角靑。何日天戈竟東指﹐誓師海上更畱銘﹝保臺之舉﹐日人平山氏比予爲鄭成功﹐可愧也。「海上誓師」﹐朱子磨崖字﹐或以爲鄭有臺讖云﹞。

黯黯歸云擁海槎﹐浪紓籌策事量沙。島中義士依然在﹐伏臘年年奉漢家。

經史無功世賤儒﹐空山披褐感潛夫。斬新花樣愁經眼﹐顚倒天吳紫鳳圖。

尊酒東山拜大忠﹐浩歌人尙气如虹。殘篇重檢王炎午﹐來祭廬陵信國公。

徙盡虹橋橋畔蠔﹐北風吹客冷蕭騷。沁園一闋君須記﹐落木斜陽句更豪。

○藍溪烈婦篇爲上杭族人徳祥妻廖氏作

藍溪水﹐淸而蓄﹐中有雙鴛鴦﹐旁有連理木。上多賢者居﹐吾丘世聚族。歲在蛇﹐賢人嗟﹐秋風吹折連理花。文鴛一夜死﹐鴦殉其雄死自矢。於時九月天雨霜﹐月魄將死未死尙有光如珥﹐流照人間烈婦裏。婦年三八缺未完﹐千古完名付彤史。夫有烈婦夫不死﹐婦死先令夫有子﹐去夫之死三日耳﹗藍溪水﹐淸且長﹐濱溪行建烈婦坊﹔上書天語爲褒揚﹐下書婦氏廖夫曰丘徳祥。海可枯﹐石不爛﹐巍坊永永藍溪岸。

○崧裏烈婦篇爲門下士大埔何壽慈妻蕭氏作

吾門有何生﹐其才淸且美。弱冠赫有聲﹐不愧名家子。火色法宜貴﹐祗憂不壽爾。柰何衿未靑﹐一鳴竟長已。有婦氏曰蕭﹐從容殉之死。吁嗟乎﹗造物忌才尢忌名﹐何生惟有才﹐不幸與之攖。烈哉婦﹗乃以一死婉婉上與造物爭。才𨿽可死名不死﹐豈非賴此閨中英﹖君不見崧裏之山髙嶪嶪﹐崧裏之水揚益潔。中有峨峨雙綽楔﹐天荒地老名不滅。

○和曉滄歲暮感懷次元韻﹝二首﹞

萬里邊聲倚枕聽﹐盜羊何止有丁零﹗將軍妄托天公號﹐術士虛談地母經。剩有封章說初月﹐可無杯酒勸長星。空山漢臘依然守﹐目斷中原一發靑。

輪轉誰知地四遊﹐踆烏冷入北門幽。祕書無效嗟劉向﹐穢史能傳笑魏收。消歇國謠王共馬﹐支離黨局李仇牛。枝枝向背分寒煖﹐且看梅花爲小畱。

○將之南洋﹐畱別親友﹝八首﹞

一水茫茫絡五洲﹐此行心已徧全球。衣冠異代圖王會﹐書劍平生快壯遊。花幔俗探柔佛國﹐錦袍人上謫仙舟。要知吾道其南意﹐魯叟先言海可浮。

書生三十舊登壇﹐落拓防身劍气寒。異國談瀛誇海客﹐中天列宿愧朝官。千年鶴爪書何苦﹖一卷虯髯傳未殘。獨上柁樓看象緯﹐東南風急送靑翰。

五載金城客閉門﹐拍天海气晝昏昏。九邊田牧思班壹﹐二帝遨遊笑馬援。地陷東南浮大島﹐天畱豪傑救中原。撫髀漫下英雄淚﹐新野應容一旅屯。

破荒文字走風雷﹐艸昧思從海外開。挾策九夷嬉鳳去﹐攜竿三島釣鰲來。天回博望乘槎路﹐人陋相如諭蜀才。無限抱孫椎結輩﹐待教絕徼築朝臺。

萬里南車過越裳﹐春風原不阻炎荒。虛無龍鼎訛黃帝﹐鄭重麟書拜素王。驃國樂來天酒醉﹐鮫人市罷海珠光。蠻花萬樹開如雪﹐難遣塡胸熱血涼。

極外占星計水程﹐天門殘夢攪濤聲。靑牛道遠流沙阻﹐白馬經荒劫火生。看日果逢人北向﹐行雲如送客南徵。亶洲洲上瞻尼父﹐海燕春風正滿城。

驪歌聲裏卽天涯﹐胡越何妨竟一家﹗大海從新開世界﹐羣山依舊拱中華。貢金待鑄先朝史﹐碾玉教圖異域花。島國王侯看下拜﹐書生此念太豪奢。

南溟從古是天池﹐笑看鯤鵬變化時。已遣少師先入海﹐可容箕子獨明夷。人來上國仍冠冕﹐詩出中原更鼓旗。篋有中朝新樂府﹐徧傳騎象戴花兒。

五載金城﹐由丙申至庚子五年間居潮州。

○寄答陳夢石明經﹝崧﹞卽題其東溪吟章﹝二首﹞

牀頭蕕艸參詩艸﹐門外松聲答水聲。坐對溪山安硯席﹐方田如罫賦春耕。

身原博士非關■﹝具﹞﹐天遣窮人最是詩。消受時名但餘技﹐空山誰識老經師﹖

○初發韓江

韓山雲气擁雙旌﹐江上扁舟第一程。四海客懷鴻鵠志﹐三春人別鳳凰城。九州有九徵吾說﹐南斗以南快此行。無限雄心消不得﹐倚篷閒看暮潮生。

○次鮀浦﹐疊前韻

一夜東風送客旌﹐海門人暫駐徵程。山回閣石靑連岸﹐江繞篷洲綠到城。看雨市樓呼酒醉﹐冶春官舫載花行。同舟共濟艱難日﹐未免茫茫百感生。

○東山重修景賢樓大忠祠﹐次第落成﹐喜而有作

東山曾過昌黎伯﹐信國勤王更駐師。呼石與談前代事﹐鑄金重拜昔賢祠。春風遊女飄遺帨﹝婦女出門以黑巾蒙面曰韓公帕﹐潮陽今猶然﹞﹐落日行人讀斷碑。忠節文章坊宛在﹐千秋來話此心期。

○詠史四絕句和曉滄﹝四首﹞

魯仲連

田橫

趙佗

錢鏐

魯仲連

六國不帝秦﹐賴有布衣在。懷古獨登臺﹐斜陽滿東海。

田橫

有士五百人﹐島中猶可國。何事奉頭來﹖秋風洛陽陌。

趙佗

終築朝漢臺﹐未預誅秦會。呂雉不能臣﹐偉哉南武帝。

錢鏐

十四方州富﹐三千戰弩彊。平生愧昭諫﹐獨未討朱梁。

○鮀浦將發﹐寄許韞伯

別懷難共海雲開﹐更向何人借酒杯﹖本領依然心計拙﹐可憐還唱渭城來。

○哭李芷汀

布衣牢落病兼貧﹐南徼驚聞噩耗眞。四海名流同哭寢﹐千秋文苑此傳人。談兵慷慨曾前席﹐釣黨紛紜竟潔身。地下鬼雄應問訊﹐中原如沸未維新。

李芷汀名東沅﹐曾充彭玉麟幕府。

○酒樓題句

紅雲四照酒光濃﹐開咽蓬萊頂上峯。手撥劫塵看世界﹐茫茫人海戰羣龍。

○澳門有贈

海上我來尋大俠﹐如君何讓古朱家。北胡南越英雄在﹐落日蕭蕭廣柳車。

○澳門雜詩﹝十五首﹞

五百年中局屢新﹐兩朝柔遠暢皇仁。自頒一紙蠲租詔﹐坐看江山換主人﹝葡萄牙人居澳門﹐自前明及本朝﹐皆納地租﹐光緒十三年始以地給之﹞。

遮天妙手蹙輿圖﹐誤盡蒼生一字租。前代名臣先鑄錯﹐莫將割地怨庸奴﹝以澳門租葡人﹐由林富奏請﹐林固前明名臣﹞。

不是花門也自畱﹐中朝全盛有人憂。當時但笑書生見﹐非策方今信鹿洲﹝漳浦藍鹿洲有論﹐極言澳門居夷非策﹔藍﹐雍正時人﹞。

大西洋國競驚奇﹐前代文人易受欺。一笑於今不相稱﹐可憐窮已似波斯﹝前明皆以葡萄牙爲大西洋國﹐不知其爲小國也。今駐澳葡人甚貧﹐義山雜纂有不稱一條云窮波斯﹞。

冶葉倡條編茁芽﹐雙瞳剪水髻堆鴉。春風吹化華夷界﹐眞見葡萄屬漢家﹝駐澳葡人多非卷髮碧眼之舊﹐或謂爲水土所化云。澳中尢多洋妓﹞。

兩園新舊傍山開﹐花下輕車走若雷。逢著人天安息日﹐亞當親挾夏娃來﹝南環有葡酋新舊兩花園﹐禮拜日士女車馬沓至。亞當﹑夏娃見舊約書﹐末句一作「看花爭載美人來」﹞。

天主堂髙十字支﹐築從新教未行時。嵌空萬石玲瓏甚﹐獨少流傳景教碑﹝天主堂自前明時卽建新教﹐卽西人所謂修教﹞。

誰從異代紀倭氛﹐曾比歐西早駐軍。猶有蜻蛉洲上客﹐殘坊剔蘚讀和文﹝日本人居澳在葡人先﹐今日本石坊猶存﹞。

白鴿巢髙萬木蒼﹐沙梨兜擁水雲涼。炎天傾盡麻姑酒﹐選石來談海種桑﹝白鴿巢樹石絕勝﹐其地近沙梨兜﹞。

四山髙拱炮臺尊﹐海气空蒙晚角喧。落落老兵扶醉去﹐斜陽一抹望霞村﹝山上各有炮臺﹐然皆舊式﹔望霞村卽旺廈﹞。

覆路榕陰接海堤﹐望洋東轉望洋西。馬蛟石上看潮立﹐十萬軍聲戰水犀﹝東望洋﹑西望洋皆地名﹐馬蛟石爲觀海最勝處﹞。

誰報凶酋發塚冤﹖寶刀飲血月黃昏。要攜十斛葡萄酒﹐來酹秋原壯士魂﹝葡酋昔有徧發唐人墓者﹐爲某壯士所手刃﹞。

樓臺金碧擁南環﹐燈火千門夜不關。滿地煙花春似海﹐三更人立磨盤山﹝南環爲胡賈聚居處﹐予所寓在磨盤山上﹐夜望燈火如繁星﹞。

銀牌髙署市門東﹐百萬居然一擲中。誰向風塵勞物色﹖博徒從古有英雄﹝澳中賭館最盛﹐門皆署銀牌以招客﹞。

仙洞云封萬竹深﹐隔江勝地負登臨。倚樓幻作蓬瀛想﹐一角靑洲出海心﹝擬遊竹仙洞未果﹐靑洲在海中﹞。

○疊韻答潘蘭史送別﹝二首﹞

潮气蒙蒙島嶼靑﹐客心南去極滄溟。人逢裸國章縫賤﹐山入蠻荒艸木腥。兵火未消天狗劫﹐風雷猶奉野狐靈。無窮萬里乘槎意﹐不爲來看海上星。

刀光寒閃■﹝辟鳥﹞鵜膏﹐俠膽消沈客路勞。禁衛全軍歸呂祿﹐中原重鎭付朱滔。金牛假道愁歸蜀﹐石馬傳文詫共槽。海外且尋徐福去﹐蓬萊極目五云髙。

○疊韻答陸敬南

亞雨歐風郁不開﹐聞雞人正渡江來。篋畱表餌平戎策﹐夢繞旌旗拜將臺。地盡中原逢大海﹐天當亂世出奇才。塡胸壘塊澆難化﹐百尺樓髙借酒杯。

○答敬南見贈﹐次原韻﹝四首﹞

一石天下才﹐敢云獨八斗。鬱鬱信陵君﹐平生付醇酒。

名士劉景升﹐世家袁公路。把酒論英雄﹐彼哉何足數﹗

世無倉海君﹐誰發誅秦意﹖一擊天下驚﹐奮起龍虎气。

尉佗昔帝粵﹐獨爲陸生折。寶劍千金裝﹐南來景前哲。

○題蘭史望羅浮圖﹐次原韻

奇峯四百三十二﹐別後相思不計年。尋夢客迷蝴蝶洞﹐看山秋上老龍船。前身葛令仙爲耦﹐左股蓬萊海化田。風雨迷離圖未得﹐詩魂寒渡瀑云邊。

○題蘭史西樵攬勝圖

山气化云雲化水﹐玉龍飛掛空山裏。七十二峯雲水中﹐仙人夜半呼龍起。空山有客晨搜奇﹐蒙蒙龍气寒須眉。消遙臺上吸雲水﹐散作人間無數詩。我來尋山看龍掛﹐猶幸讀詩如讀畫。朅來復見攬勝圖﹐置身忽入淸涼界。此山自合巢古仙﹐誰教鑿險通人煙﹖世人奔走仙人笑﹐山中講學聲瑯然。奇峯盡矗靑蓮朵﹐何意人間飛劫火。神仙樓變豪客居﹐古洞碑流黨人禍。山中流水長潺潺﹐山云一出何時還。我披畫圖望雲水﹐七十二峯相對閒。安得將山還大古﹐謝絕時人作山主。餐雲飲水吟仙詩﹐呼龍耕煙墾瑤圃。

○歐冶子歌

噫嘻乎嗟哉﹗魔風夜扇大海水﹐妖鳥西飛金兩翅﹐飛啄羣龍龍半死。神龍不死何時起﹐金仙鉛淚流不止。此劫茫茫古無似﹐不數漢家燕啄矢。誰爲鑄劍殲厥妖﹖當代吾思歐冶子。於時日蝕團黃月華紫﹐乃采天精抉地髓。天帝下觀萬靈侍﹐雷公﹑電母﹑風伯﹑雨師聽驅使。祥金躍出洪鑪裏﹐鑄成雙劍神無比。崑侖爲礪沃礁砥﹐陸斬虎獅水劇兕。妖鳥哀號張大嘴﹐羣魔乞命等羊豕。一揮再揮試神技﹐乃使五洋沈軍艦﹑六洲平戰壘。於是天地乃淸寧﹐璧合二儀珠五緯。告太平者有太史﹐一統之朝古無此。神劍依然發刃始﹐老我不才稱劍士﹐布衣長揖歸田裏。噫嘻乎嗟哉﹗當代吾思歐冶子。

○題駱賓王集﹝二首﹞

義師散後遁僧寮﹐老抱雄心托浙潮。此筆江河流萬古﹐多因曾檄僞臨朝。

鳳閣鸞臺宰相忙﹐此才竟令落蠻荒。若將文字論知己﹐惟有當時武媚娘。

○九龍有感

羣峯疊翠倚樓間﹐一角頹云夕照殷。忽憶去年春色裏﹐九龍還是漢家山。

○紀事﹝二首﹞

閶闔沈沈路不通﹐封章空自效愚忠。人間漫詫朝陽鳳﹐已落羅鉗吉网中。

何止誅求在市租﹐上供祗道急軍需。相公南下紆籌策﹐報國居然仗博徒。

○七洲洋看月放歌﹝二月十三夜﹞

一舟之外天連水﹐萬里空明月輪起。七洲洋裏看月行﹐數徧春宵古無此。舟行雙輪月隻輪﹐靑天碧海無纖塵。茫茫海水熔作銀﹐著我飛樓縹緲獨立之吟身。少陵太白看月不到處﹐今宵都付渡海尋詩人。月輪天有居人在﹐中間亦有光明海。不知今宵可有南去乘舟人﹐遙望地球發光彩。地球繞日日一周﹐日光出地月所收。此時月光照不到﹐尙有大地西半球。此時月光隨我來南遊﹐大千界中有此舟。更著此月來當頭﹐舟中吳謳答越謳。月光夜照花枝幽﹐中有蠻姬十隊並作天魔舞。東音西音四起聲咿嚘﹐嫦娥應自怨幽獨﹐不及人間兒女同無愁。安知人海羣龍方血戰﹐蝸國蚊巢紛告變。月光徧照六大洲﹐萬怪千奇機械見。賸此同舟胡越猶一家﹐各抱月華共歡咽。自從中朝海禁開﹐年年月月泛月有人來。忽然今月屬吾有﹐此時此地此景眞奇哉﹗吸月屢罄葡萄杯。獨惜南溟島國盡隸他人屬﹐坐嘆熱帶之下無雄才。人間萬事紛變滅﹐方見月圓旋月缺。四萬八千修月仙﹐玉斧長勞竟何說。固知盈虧之理原循環﹐大地山河終古不攺色。卽今圓相𨿽未全﹐一出已令天下悅。天上之月海底明﹐上下兩月齊晶瑩。兩月中間一舟走﹐飛輪碾海脆作玻璃聲。月兮西落而東生﹐北舟莽莽方南行。天經自縱地緯橫﹐此時吐吞八極詩方成﹐天雞喔喔呼潮鳴。自是詩中海權大﹐萬里南天開海界。月華夜夜供豪吟﹐月神不怪海神怪。明朝待看海上無數之奇峯﹐明宵舟泊賓童龍。瀾滄江頭看月去﹐江花江柳春溶溶。

○昆侖

茫茫天水气相吞﹐大海中浮獨島尊。不見神龍見神鳥﹐七洲洋外望昆侖。

○二月十五日抵西貢作

樓臺金碧國旗飄﹐吹角江頭虜气驕。地極南交逢熱帶﹐人來西貢作花朝。椰林艸屋蠻跳月﹐綠舫紅燈客守潮。走徧香車堤岸路﹐不曾辜負好春宵。

○西貢雜詩﹝十首﹞

七洲洋外海程遙﹐竟夕揚輪趁曉潮。九十九灣春水曲﹐瀾滄江上作花朝﹝七洲洋已過約一日卽至西貢﹐入口處有九十九灣。其江卽瀾滄江也﹞。

豈獨開疆自漢秦﹐南車久已載皇仁。誰知富貴誇眞臘﹐竟屬黃須碧眼人﹝西貢卽眞臘地﹐秦漢皆交州屬也。古越裳亦在此﹞。

力遣孱王攝虎威﹐殘疆何止割南圻。雲山北向空揮淚﹐孤負遺民望黑旗﹝南圻六省﹐西貢爲嘉定省﹐南圻失最早﹐黑旗所駐在北圻﹞。

未肯洋裝換越裝﹐金環椎髻素衣裳。傳經但讀佉盧字﹐遺教無人說士王﹝土人仍越裝﹐少作西洋裝者。但聞今年三十以下者皆讀西書﹐少通中國文者﹐可嘆也﹔越南人稱士燮曰士王﹞。

水程幾日達髙棉﹐山勢南趨盡越邊。一夜黃花江水長﹐滿堤金塔賣魚船﹝金塔國卽髙棉﹐每夏黃花水長﹐魚卽大至。去西貢輪船兩日程﹞。

綠樹雙堤護走車﹐隔簾鸚鵡聽呼茶。獨憐嗚咽琵琶語﹐半是珠江落後花﹝越南亦有土妓﹐然侑酒者多珠娘﹐皆珠江殘花也﹞。

檳榔紅嚼蠣灰腥﹐粲露瓠犀醉半醒。交趾不逢逢黑齒﹐大荒重記百虫經﹝古云交趾人趾皆交﹐無其事。惟越南男女皆喜檳榔﹐齒黑如漆耳﹞。

吾鄕大令昔生還﹐風土蠻荒記最嫻。江上愁吟香祖句﹐不堪回首念家山﹝澎湖蔡香祖名廷蘭﹐曾爲縣令﹐遭風飄至廣義﹐與越南人士疊有唱和﹐所著筆記風土甚詳﹞。

多少蠻姬理夜香﹐當門紅燭蕩花光。可憐膜拜西天佛﹐管領眞歸大法王﹝婦女多在門外陳香紙﹐夜祀神者﹐膜拜仍如祀佛儀﹞。

金碧樓臺眼界新﹐競將工巧詫西人。竹籬茅舍淸江上﹐幾樹幽花本色春﹝法人所居洋樓駢列﹐而越人艸屋數間仍如故制﹞。

○舟中望茶盤山

滄波無際夕陽紅﹐孤嶼蒼茫大海中。水墨痕濃云腳矮﹐茶盤山外雨蒙蒙。

○飲新嘉坡觴詠樓﹐次菽園韻﹝二首﹞

春風海上客徵歌﹐消受羣花眼福多。我比石齋尢豁達﹐不妨坐抱顧橫波。

風雲萬里郁神州﹐人醉天南第一樓。唱徧南朝新樂府﹐最難天子是無愁。

○天南第一樓放歌

亞洲一片雲頭惡﹐羣花摧折雌風虐。護花幡立海東南﹐裼裘公子方行樂。千紅萬紫開春中﹐團圓月照何王宮。麤豪莫笑虯髯客﹐娬媚全勝羊鼻公。第一樓頭人第一﹐天女散花香滿室。中宵醉臥海云紅﹐夢遣黃人捧朝日。

○星洲喜晤容純甫副使﹝閎﹞﹐卽送西行﹝三首﹞

吾國有爹亞﹐將爲歐美遊。艱危天下局﹐慷慨老成謀。新運開三世﹐雄心徧五洲。南華樓上話﹐一夕定千秋。

七十尙如此﹐吾徒愧壯年﹗排云叩閶闔﹐救日出虞淵。異域扶公義﹐神州復主權。柬之原未老﹐終仗力回天。

廿載知名久﹐相逢瘴海春。亞洲數先達﹐嶺表有奇人。南出終張楚﹐西行更哭秦。風雲看勃郁﹐萬里送飛輪。

容純甫名閎。

○答葉季允﹝懋斌﹞見贈﹝四首﹞

平生風義柳堂門﹐雄直依然粵派存。誰料南荒柔佛國﹐聽松廬更有詩孫﹝季允爲柳堂弟子﹐有私印曰聽松廬詩孫﹞。

萬里飛騰志未乖﹐海山蒼莽遣吟懷。他年島國傳流寓﹐詩屋人尋豆腐街﹝季允所居﹞。

廿載風塵粵客裝﹐■﹝白宛﹞公山遠郁蒼蒼。自來海外稱詩老﹐更望佗城作故鄕。

勞贈才人絕妙詞﹐天涯有客徧搜奇。獨憐荒嶠來相語﹐絕少韓陵一片碑。

葉季允名懋斌。

○舟過麻六甲﹝卽滿剌加國﹞﹝三首﹞

南風吹雨片帆斜﹐萬疊山靑滿剌加。欲問前朝封貢事﹐更無人說故王家。

碧眼胡兒拜武皇﹐貢書猶托島中王。直陳藩國流離狀﹐曾有吾家侍禦章﹝明武宗時﹐滿剌加已爲西人所占﹐猶托故王名入貢﹐族祖禦史公道隆力陳其僞﹞。

荒山中尙有遺民﹐一死居然與古鄰。贏得蓋棺遮短髮﹐四方平定鐵崖巾﹝閩人流寓在明代﹐今相傳殮尙以明衣冠﹞。

○由星嘉坡抵檳榔嶼舟中口號

柔佛國中逢上已﹐檳榔嶼裏作淸明。匆匆霧鬢風鬟影﹐飽看春山兩日程。

○遊阿易意淡觀音閣﹐次壁間韻﹝阿易譯言水﹐意淡黑也﹞

不使南荒劫火燃﹐流沙黑水且安禪。六時梵唄潮音靜﹐千眼靈光寶相圓。出洞猿攜山果獻﹐歸巢鶴抱海云眠。諸天也藉黃金力﹐變現西方九品蓮。

○檳榔嶼雜詩﹝五首﹞

谷繡林香萬樹花﹐靑崖飛瀑落■﹝石含﹞砑。誰知地下潛流出﹐散作春泉十萬家。

海外居然譜學通﹐衣冠休笑少唐風。黃金徧鑄門楣字﹐不數崔盧郡望崇﹝門首皆榜郡望﹞。

一輪月照萬花嬌﹐歌管聲中長夜潮。寶馬香車春似海﹐打球場外看元宵。

走馬交衢碾白沙﹐椰陰十里綠雲遮。曉風吹出山蜂語﹐開徧春園豆蔻花。

霧閣云窗啟道場﹐不須極樂數西方。山僧指引頻誇客﹐頂禮曾來白象王。

○道君巖

論治人方咎禍胎﹐化胡更向海天來。靑牛西域流沙遠﹐朱鳥南荒古洞開。聚窟乳泉飛法雨﹐空巖蠻語答春雷。獨憐混沌年年鑿﹐談道難教劫運回﹝巖後西人方以機器取白石﹞。

○南道院﹝二首﹞

寶气搜殘剩石頭﹐石玲瓏化洞天幽。三分得水知魚樂﹐九曲看人作蟻遊。荒外有山容道侶﹐海中無地不瀛洲。他年補入神仙傳﹐曾費驂鸞半日畱。

林外方塘塘外山﹐洞門髙下鎖煙鬟。藤陰滿院聞蟬語﹐雲气當軒待鶴還。絕妙文心惟曲折﹐最難仙福是淸閒。海天歸去猶畱夢﹐他日相思浩渺間。

○自題南洋行教圖﹝二首﹞

莽莽羣山海气靑﹐華風遠被到南溟。萬人圍坐齊傾耳﹐椰子林中說聖經﹝四月朔日在閒眞別墅衍說﹐聞者以爲得未曾有﹞。

二千五百餘年後﹐浮海居然道可行。獨倚斗南樓上望﹐春風回處紫瀾生﹝斗南樓﹐門人王生所居﹐予爲署額﹞。

○畱別曉滄﹐次題行教圖韻

南風吹大海﹐日軌走南陸。我行君尙畱﹐慷慨念時局。神方置不用﹐誰起國病篤﹖同抱救世心﹐棲棲行海曲。空言要何補﹖長身祗食粟。此來已三月﹐共惜流光速。羣山送我行﹐海气淸而肅。眷念君平生﹐抱道過王蠋。臨歧爲我歌﹐髙響振林木。林中雙異鳥﹐飛鳴正相逐。勉哉保令名﹐何必愧異服﹝曉滄時攺南洋商人服﹞。

○舟泊吉隆

巴丁江上駐遊蹤﹐倚柁微吟望遠峯。一夜雙輪乘月去﹐計程明日到芙蓉。

○芙蓉﹝二首﹞

林裏交柯萬樹花﹐出林樓閣倚朱霞。一生長在芙蓉住﹐羨煞江頭賣酒家。

海山縹緲客心分﹐錦字天涯隔暮云。獨向芙蓉江上望﹐遠峯眉黛憶文君。

○客樓夕感

海色天容入望遙﹐憑闌心事湧如潮。茫茫泥雪徵鴻急﹐隱隱車雷虜馬驕。萬疊蠻雲開熱帶﹐一輪娥月送涼霄。好風不爲吹愁去﹐銀燭淸樽伴寂寥。

○南還抵汕頭埠﹐聞琰兒﹑球兒殤耗﹐哀感書此﹝六首﹞

頻年痛哭爲哀時﹐誰料今朝更哭兒。擬遣靈龜向天問﹐挑燈和淚讀韓詩。

扁舟劫外侍東還﹐投劫安知在此間。阿弟六齡兄十六﹐九泉風雨念家山。

望爾成人竟不成﹐中年哀感倍傷神。靑山何處埋兒骨﹐黯黯愁雲隔鳳城。

全家避地古梅州﹐獨客南歸尙滯畱。夜夜雛魂夢中見﹐寒潮嗚咽浪西樓。

食厲偏難恃女媊﹐便非英物也淒然。欲呼羣力新中國﹐已失人間兩少年。

弧矢男兒志四方﹐河山北望戰云黃。可憐竟背爺娘去﹐不共汪錡作國殤。

○秋日藕華枉過山居﹐次元韻﹝四首﹞

混俗仙人鐘顈陽﹐劫塵世界少班行。騎驢曉入秋山裏﹐來看丹楓萬樹霜。

天冠山下野人居﹐除卻漁樵少往來。今日謫仙勞過訪﹐看山還費賦詩才。

擬種山中萬樹梅﹐花時香雪定成堆。如何尙未鋤明月﹐已有神仙跨鶴來。

滿路秋花散晚香﹐一尊人醉萬松堂。呼云送客出山去﹐金簡峯頭初夕陽。

藕華卽鐘穎陽﹐又字子華﹐淸廩生﹐見卷一鐘髯歌。

○陰那山行

五嶺東來勢忽止﹐陰那山自雲中起。山在雲中不可見﹐得雲山乃畱眞面。我生愛山尢愛云﹐策馬尋山看云變。陰那之奇無不有﹐擎空突兀拿云手。大云放作天下雨﹐小云畱贈山中友。登山不學昌黎哭﹐遊山豈作開云祝﹖髙秋十日云沈沈﹐山靈知客嫌秋陰。獰云忽散秋宇淨﹐古柏榮枯護禪定。倚天五葉開靑蓮﹐奇峯頓落琳宮前。上有飛仙來往之天橋﹐下有茶香萬斛之流泉。山中寺古逾千年﹐開山何人潘了拳。金光明現身丈六﹐昔曾入夢來淸源﹝乙未夏在泉州曾夢見異僧二來謁﹐一通身作金色光﹐一作玉色光﹔作金色光者自贊姓名曰潘了拳﹞。吁嗟乎﹗占山須占天下奇﹐作佛須作雲雨師。萬里中原騰旱气﹐願驅羣云出山去。畱云不遣遣云陰﹐山與祖師俱慚愧。

陰那山在今梅縣東境鴈洋堡﹐與大埔縣接境處。靈光寺在陰那山﹐爲慚愧祖師潘了拳得道處。

○靈光寺晚眺﹝四首﹞

般若臺荒噪暮鴉﹐香鑪峯冷掛殘霞。夕陽盡作燕支色﹐染出秋林樹樹花。

三柏生枯气郁蒼﹐沈沈紫殿梵云涼。綠杉野屋隔溪水﹐牧笛數聲山月黃。

盡洗蘇王僞體篇﹐空山飛瀑瀉寒煙。山靈自展淩雲手﹐妙寫餘霞散綺天﹝山誌東坡﹑陽明詩皆僞作﹞。

將軍席罷梅仍落﹐學士軒空柏自畱。猶有舊時明月在﹐照人來作閏中秋。

○王壽山詩﹝十首﹞

百盤路盡是山門﹐避世人猶宅址存。消受桃花千萬樹﹐梵王宮占武陵源﹝元季有在山上避亂者﹐築巖墾田﹐今田畢歸僧﹞。

廣福庵寒鎖落花﹐開山初祖屬吾家。欲尋鳳髻峯前塔﹐斜日秋林噪暮鴉﹝廣福禪院開山僧名映耀﹐俗姓丘﹐明初人。鳳髻峯在院後﹐塔墓尙存﹞。

下方僧院眾山巓﹐百折林梢路更前。絕頂別開新世界﹐蒙蒙花雨散諸天﹝廣福禪院已在眾山上﹐由廣福至祥光尙五﹑六里許﹞。

秋河掛樹露華濃﹐殘月銜山起聽鐘。花影滿身寒不寐﹐不知身在最髙峯﹝山上入秋卽須披裘﹞。

仙人去後碧雲寒﹐丹竈無煙玉井幹。畱得殘棋一枰石﹐秋風吹客話長安﹝昔有王岐者在山修道﹐丹竈﹑仙井﹑棋枰石﹐其遺蹟也﹞。

眼底閩山與粵山﹐霸圖山色有無間。老僧不管人間世﹐黃葉滿林秋閉關﹝山陽爲福建陰屬廣東﹞。

鳴鳩春路憶幽探﹐耆舊遺聞選石談。埋碧千年應不化﹐重鐫詩碣蔡梅庵﹝一路春鳩啼落花﹐蔡公蒙吉王壽山詩句也﹞。

遺墨殘山覓舊劖﹐空林涼碧墜松杉。珊瑚寶玦消磨盡﹐滿目寒云帝子巖﹝帝子巖或云隆武帝子曾至此﹐有遺字在石﹞。

何處寒薇問首陽﹐名山竟遣落蠻荒。秋心瘦入詩人骨﹐篛笠峯頭夕照黃﹝山本名陽首﹐篛笠峯爲山最髙頂﹞。

萬方多難此登臨﹐滿逕幽蘭石气陰。欲把離騷當梵唱﹐讖除香艸美人心﹝山中多蘭﹞。

附祥光寺聯

附祥光寺聯

此山介閩粵之交﹐自成丘壑。任仙人竈冷﹑帝子巖寒﹐羣峯拱揖尙依然。看殘世界空華﹐萬柄靑連﹐九品臺髙開寶座。

我佛以慈悲爲本﹐何惜津梁﹖仗西竺經遺﹑南宗缽在﹐末劫挽回原易事。畱得英雄退步﹐一庵黃葉﹐三生石古證情禪。

王壽山在今梅縣東北松源堡。

○畫蘭曲

謝生爲李生畫蘭石帳額﹐走筆爲書此。

秋風吹冷松江水﹐謝覽蘭芳仍竟體。晴窗搦筆寫秋英﹐芳心不向霜前死。眼中九畹無閒田﹐突兀拳石安花間。花幽石瘦各自媚﹐風莖露葉何娟娟﹖北平今日誰飛將﹖一枕幽香酣玉帳。借花陶寫英雄心﹐豈特離騷當梵唱﹝李生喜誦予王壽山詩﹞﹖夢破中原夕照紅﹐幽蘭開落荒山中。莫教無土孤根露﹐花裏殘經寫大空。

○題葉婉仙女史古香閣集﹝三首﹞

修竹娟娟翠袖單﹐六銖衣薄不勝寒。新詞一卷疏香閣﹐煮夢仙人葉小鸞。

福慧雙修竺落宮﹐玉樓人去錦屏空。翩翩獨立人間世﹐贏得香名飲粵中。

滴粉搓酥綺意新﹐溶溶梅水寫丰神。桐花閣外論詞筆﹐更遣香閨作替人。

葉婉仙名璧華﹐嘉應州人﹐適李姓﹐著詩名古香閣集。

○天上

天上何曾可寄愁﹖逍遙聊學漆園遊。雲山北向迷三晉﹐禾黍東遷痛二周。漠漠虫沙仙脫劫﹐冥冥龍夜客哀秋。荒雞風雨無人語﹐四海當時一子由。

○古大夫宅下馬石歌﹝有序﹞

石在嘉應州北門。有黃氏築宅﹐擔土得古鎭宅錢以告公度京卿﹐詢其地曰下馬石﹐走視﹐因得此石﹐有文曰宣和四年古大夫宅立。大夫者﹐蓋古革也。京卿以摺文見示﹐乃爲作歌。

七百年來掩塵土﹐石與大夫俱氏古。大夫何許人﹖乃是紫虛仙人四世孫。宅在梅州州北門。眼前不見大夫宅﹐止見大夫下馬石。石立宣和之四年。大夫手鑄鎭宅錢。古錢出土銅銹紫﹐畱與後人知宅址。錢鑄何年石能語﹐此石不刻黨人碑﹐又不貢築艮嶽兼花移。大夫五馬何逶迆﹖畱題七星巖石方來歸﹝肇慶七星巖有古革﹐政和八年題名﹞。大夫歸來立石日﹐天子尙未蒙塵時。當國者誰蔡太師。吁嗟時事已可知。大夫下馬心應悲﹐朝更代攺宅何有﹖大夫名在馬骨朽。惟有此石長不刓﹐大書深刻苔花寒。摩挲欲具袍笏拜﹐當作到氏奇礓看。

○南漢敬州修慧寺千佛鐵塔歌﹝有序﹞

庚子秋﹐遊梅口鎭﹐溫柳介同年示以黃公度京卿所寄南漢敬州修慧寺千佛鐵塔銘搨本﹐矜爲創獲。及冬﹐抵州謁京卿﹐得見塔殘鐵﹐其第七層一方卽銘文﹐三方缺﹐故不知鑄者﹑銘者姓名。四層及六﹑七層之半俱佛像﹐以所得約之﹐知塔有千佛。惜缺者無從覓﹐不能見其全矣。塔蓋南漢劉鋹時﹐州民募建以祝福者。與光孝寺東西鐵塔奉敕造者先後同時﹐計大寶八年乙丑歲建而始毀於同治四年乙丑﹐閱歲乙丑者已十有五。銘文詞近爾雅﹐書亦具體顏平原。州中之金﹐此爲最古﹐惜省誌﹑州誌俱未載。吳石華先生南漢金石志搜羅甚廣﹐亦失之眉睫﹐致久郁而不顯﹐浸至殘毀無過問者。今京卿得焉﹐不可謂非此塔﹑此鐵之遭也。塔址在一小山上﹐梅江繞其下﹐去人境廬不半里﹐登璇樓可望見。惟修慧寺今不知何所。或云康熙間塔自齊州寺移建今址﹐然無可考證﹐亦第故老相傳云爾。京卿已屬柳介載入今州誌﹐復作歌屬予和焉。弔古慨今﹐遂有斯作。

五金之用鐵爲廣﹐惜哉竟付降王長。上供鑄柱下鑄牀﹐更鑄貪癡佞佛想。有鐵不遣鑄五兵﹐又不鑄器資民生。峨峨兩塔奉敕造﹐民間觀者如風傾。梅水東來避災地﹐上有先朝修慧寺。眼中突兀窣堵波﹐不惜烏金鑄文字。誰歟銘者工祝詞﹐賢劫千佛森威儀。皇圖欲仗佛力固﹐安知天降香孩兒。一鐵圍山一世界﹐劫火中燒萬法壞。巍然此塔九百年﹐相輪夜轉罡風快。豈惟牛角難長延﹐眼看宋蹶元明顚。敬州遺事共誰說﹐塔端鈴語缺不圓。塔鑄何時歲乙丑﹐有大力者負以走。十五乙丑塔乃傾﹐敢信佛緣能不朽。自從象教嗟中衰﹐中分淨土參耶回。競假天堂地獄說﹐乘虛與佛爭東來。東來明星張國焰﹐炮雨槍雲鐵飛艦。天經唪罷萬靈噤﹐海旗臺處千官諂。與之抗者談眞空﹐白蓮萬朵開魔風。誰云此獠有佛性﹐妖騰怪踔巾何紅﹖此亦當今一張角﹐滿地黃花亂曾作。國成誰秉邪召邪﹐聚鐵羣驚鑄此錯。黃金臺邊鐵血殷﹐六龍西幸趨函關。麻鞋何日見天子﹖小臣足繭哀荒山。梅山蒼蒼梅水碧﹐雄心陶寫付金石。眼駴殘鐵南漢年﹐古銹斑斕鐵花積。當時鑄者知何人﹐寺荒塔壞朝屢新。小南彊花空供養﹐卽今諸佛無完身。鐵不得用鐵之辱﹐海風夜嘯蛟涎濁。神州莽莽將陸沈﹐諸天應下金仙哭。謂佛不靈佛儻靈﹐睡獅一吼獰而醒。破敵神兵退六甲﹐開山力士驅五丁。五嶺雄奇積煤鐵﹐廿政未修民曷殖﹗地不愛寶資中興﹐會須富國兼彊國。吾國平等存佛心﹐紛紛種教休交侵。行看手鑄新世界﹐采山有詔需南金。人天同慶回末劫﹐王气寧容霸气雜。神力永鎭閻浮提﹐何須四萬八千塔﹖

「白蓮萬朵開魔風」以下十句﹐時淸庭信拳匪排外﹐八國聯軍入京﹐兩宮逃西安也。

○重晤梁輯五光祿話舊﹝二首﹞

銅狄重摩定惘然﹐春明舊夢歲周天。與君同話滄桑劫﹐已抵仙人五百年。

風雅都從變後奇﹐古來詞客慣哀時。可憐倒海傾河淚﹐獨立蒼茫但詠詩。

○戲爲張叟題麻姑進酒圖﹝三首﹞

人遊間戲太風情﹐混沌初分蝙蝠精。勾引麻姑來侍酒﹐須妨妒煞老方平。

多恐麻姑鬢亦霜﹐蓬萊淸淺海栽桑。還丹要乞余杭姥﹐三少雞皮卻老方。

不須成佛不生天﹐納納乾坤任放顚。解識婦人醇酒趣﹐英雄退步便神仙。

○觀瀾亭題壁﹐亭旁有庵供佛﹝二首﹞

萬山難阻水奔馳﹐地陷東南出百夷。不信狂瀾回不得﹐西風倚劍獨題詩。

我佛如憐國債深﹐山河大地變黃金。蓮臺冷袖兜羅手﹐半壁塵絲古殿陰。

○久旱得雨初霽﹐飲人境廬﹐時聞和局將定﹝二首﹞

忍把乾坤付醉鄕﹐登樓休負好秋光。黃龍約攺淸鐘酒﹐白雁聲催故國霜。老樹半凋開遠目﹐菊花無恙展重陽。美人消息來何暮﹖悵望秦云各盡觴。

得雨𨿽遲也勝無﹐東臯預計麥苗蘇。靑天轉粟趨行在﹐黃海傳烽迫上都。已嘆鰲翻難立極﹐豈容龍醒更遺珠。至尊薪膽勞明詔﹐醉撫橫腰玉鹿盧。

人境廬王卽黃公度京卿﹐時因戊戌政變解職歸嘉應裏居。

○用前韻賦答人境盧主見和之作

無物消愁且舉觴﹐自拚千日醉程鄕。誰張仙樂迎金母﹖漫詫神兵下玉皇。竭井難醫狂國病﹐剪燈空弔女宮殤。白蓮飄盡黃蓮死﹐惆悵尊前說酒王﹝義和拳謂玉皇遣天兵八百萬﹐紅燈照祀黎山老母﹐爲首者自稱黃蓮聖母﹐見近人撰天津一月記。義和拳出於白蓮教﹐見近人撰義和拳源流考。某邸父嗜酒﹐俗有酒王號﹞。

百二河山未定都﹐金鰲戴主讖原誣。日回舊馭長安遠﹐月送殘更太白孤。釣黨重翻十常侍﹐璽書新欵五單於。羣公休守偏安局﹐推背猶存一統圖。

賦答人境廬主見和之作。此詩指義和團亂﹑八國聯軍入京﹑兩宮西狩﹑北京議和事。

○三用前韻奉答

浮雲西北郁蒼蒼﹐殘角秋城淚萬行。朋黨禍仍流醜相﹐太平功竟錄申王。眼中木槿花榮落﹐身後梧桐樹短長。自把千秋付杯酒﹐湖山無恙膾蓴香。

狼星妖焰壓威弧﹐八部羣龍護曼殊。朱果在天持剝運﹐黃花滿地禍神都。入山我自尋靑主﹝人境廬主自署公之它﹞﹐望海人誰監黑奴﹖漢徳未衰豪傑出﹐不須重唱鼓嚨胡。

○四用前韻奉答

滄海塵蒙鏡殿光﹐公卿同哭牝朝亡。河陰兵問充華罪﹐樂府歌殘娬媚章。往事數錢憐奼女﹐異邦傳檄過賓王。枉崇聖母無生法﹐難遣神兵禦列彊。

延秋門冷夜啼烏﹐寶玦王孫泣路隅。已棄此身同腐鼠﹐有威平日假妖狐。北庭飛雪行頭遠﹐南斗流星應象殊。待唱迎鸞收野哭﹐五陵佳气未全無。

○雨中遊祥雲庵五用前韻

九州誰土是吾鄕﹐無地埋憂問佛忙。黯黯山容都入睡﹐冥冥雲气果何祥﹗當關虎豹愁逢石﹐在水黿鼉懶架梁。忽策靑騾思蜀道﹐雨中鈴語太郎當。

未解天心悔禍無﹖干戈滿地客愁孤。分爭淨土魔何眾﹐遁守荒山佛太愚。家法老僧惟托缽﹐人言羣盜尙偸珠。西風淚灑山門柳﹐蝕盡秋虫守舊株。

○六用前韻奉答

秋色西來接太行﹐故鄕回首虜塵黃。淒涼汾水沾衣淚﹐倉卒蕪亭煮麥香。歲幣檜倫遲款敵﹐軍書操紹托勤王。斜陽萬里橋邊路﹐誰奉當歸祝上皇。

縱不人誅亦鬼誅﹐生靈百萬死何辜﹗斷難大義容三叔﹐休遣淸談禦五胡。行在陽秋書待著﹐廣明庚子事原殊。中朝國法兼家法﹐遏必隆刀可在無﹗

○遊西巖靈境院七用前韻

七百年中電火忙﹐元城處佛靈彰。後來鸚鵡新禪長﹐曾忤猢猻舊隊王。山尙有神能迓客﹐僧關何黨亦投荒。行人難解衰朝恨﹐黃葉空林話夕陽。

綠失榕陰老樹枯﹐津梁疲後佛心孤﹝綠榕橋榕巳枯﹞。劫塵西起遮靈鷲﹐禪派東來出野狐。何事揮拳學僧耳﹐共驚遺教演鴻儒。登髙欲寫哀時意﹐十里殘山叫蟪蛄。

○聞歌有憶﹐八用前韻

碧落歸來舊侍郎﹐鈞天尋夢淚沾裳。皇娥倚瑟歌何艷﹗王母開筵樂未央。龍漢劫深愁魃舞﹐蚩尢兵迫罷媧簧。瑤池小隊停仙俸﹐齊向西華祝吉祥。

渺渺瑤京帝所都﹐霓裳故部尙存無﹖九龍欲竊天公位﹐四象全翻太極圖。此劫本來關運會﹐諸仙平日太嬉娛。可哀休唱人間曲﹐顚倒先將斗柄扶。

○九用前韻

滿目獅章更鷲章﹐沈沈龍气不飛揚。秋風石馬昭陵慟﹐夜雨金牛蜀道長。元老治軍收白芀﹐中朝厄閏等黃楊。若教死殉論忠義﹐何止區區李侍郎﹗

金幣全輸玉並俘﹐止兵幡未下騶虞。六宮急作拋家髻﹐三界難飛召將符。殿下雷顚嘗大敵﹐軍中風角走妖巫。卽今神聖猶爭頌﹐莫笑當時莽大夫。

○十用前韻

一笑當時果滅洋﹐紅巾白帽滿朝堂。花門首出中興將﹐米賊兼封異姓王。銅版令嚴誅異教﹐鐵牌制毀奏權璫。可憐刻木牽絲拙﹐袍笏空登傀儡場。

竟難赤黑辧狐烏﹐眼底云成萬變圖。名士窮搜呼作賊﹐王孫苦道乞爲奴。茞蘭沈慟畱湘水﹐禾黍余哀戀毫都。涕淚新亭果何益﹐有人江左薄夷吾。

○十一用前韻

不須復古但尊王﹐一旅終興夏少康。菜葉西風今冷落﹐茄花滿地舊披猖。傳書漫遣三靑島﹐貢品休徵四白狼。馬上黃塵猶瞇目﹐早教簾撤聖神皇。

河山北戒郁盤紆﹐天險關門舊備胡。九廟未遷先世鼎﹐兩京誰掃故宮蕪﹗悲歌易水無豪俠﹐買骨金臺有鈍駑。往事怕談元代史﹐曾收西域略忻都。

早教簾撤聖神皇﹐時慈禧太后仍垂簾聽政﹐徳宗不能展志。

○重遊淸涼洞﹐呈鐘藕華﹝二首﹞

五年夢繞淸涼洞﹐猿鶴靑山待我來。添得兩行家國淚﹐西風吹上會仙臺。

繽紛花雨散瑤林﹐持帚仙童倚樹吟。莫掃天香落人世﹐中原逐鹿劫塵深。

淸涼洞﹑會仙臺皆在鎭平縣東藍坊鄕。

○燕子巖﹝一統志遊曰曦巖﹐在油坑鄕仙巖寺後﹐亦曰仙巖﹞

佛寺藏山間﹐仙巖伏寺後。世少好事人﹐奇境閟荒陋。白晝秉燭﹐靑山攜鶴友﹝幼雛秀才自言崆峒鶴後身﹞。入寺復出寺﹐呀然見洞口。守門無仙犬﹐容我踏雲走。引人漸入勝﹐平步勢不陡。殿宇當中開﹐千人坐能受。遠懷混沌初﹐巧出造化手。萬石造一洞﹐一洞含萬有。備具人物形﹐胚胎脫怪醜。藏之九地底﹐遂致長不朽。涉冬石气溫﹐畱觀遂能久。石燕殊驕人﹐鐘乳富自守。舉族作仙禽﹐得天抑何厚﹖誰實開殺機﹐采捕入藥臼。爲袪六气淫﹐致損千年壽。嗟爾洞天居﹐安樂焉可狃。大聲自何來﹐隱作風雷吼。疑爲地軸轉﹐否或潛龍鬥。我欲往探之﹐陰沈不可究。於時燭見跋﹐天光時隱漏。入洞復出洞﹐石云濕兩袖。

○鐘文南太守﹝寶熙﹞自美洲回裏賦贈﹝二首﹞

九萬里程環地底﹐四千年史創皇初。別開揖讓徵誅局﹐山海重編化益書。

紐約鐵橋天下稀﹐男兒壯志未應違。班超萬里封侯去﹐陸賈千金奉使歸。

鐘文南名實熙﹐鎭平縣靄嶺人﹐曾任中南美洲各國領事參贊。

○次韻奉答藕華﹝五首﹞

烈烈南風沙撲天﹐武陵安穩種仙田。桃花流水無今古﹐閒過蒼鵝出地年。

伴食綸扉幾日開﹐紫垣驚見坼三臺。東門黃犬華亭鶴﹐都入香山感事來。

響遏珠塵落殿楹﹐瑤池春咽按歌情。不知零落云韶部﹐可向秦樓逐鳳鳴。

啄屋烏多燕子稀﹐黑雲如墨壓城圍。尋常百姓無家別﹐不獨烏衣巷已非。

休向人間更賦哀﹐迢迢云漢待昭回。擎天各展黃人手﹐重捧紅輪出海來。

○南巖均慶寺詩﹝有序﹞

寺在武平前所城中﹐巖在寺後如臥獅﹐奇甚。由獅口入洞頗深豁﹐前後俱通。中祀自嚴尊者。據至治元年僧景鉉碑﹕尊者﹐元仁宗時﹐曾應詔入都﹐靈異卓著。今所傳爲宋封定光圓應大徳普度古佛者﹐當仁宗而訛也。碑云﹕尊者南歸﹐道杭州﹐遇山出蛟﹐以帝所賜金鐘覆之﹐入閩﹐喜此巖﹐有「一峯獅子吼﹑萬象盡皈依」語﹐因卓錫﹐啟道場。帝聞之﹐敕賜藏經。尊者接詔歸﹐有句云「九重天上恩綸錫﹐拾得曇花滿路香」﹐旋示寂於杭。閩人塑遺像於寺及巖中。寺舊名均慶﹐見萬曆二十五年僧正名碑。吾丘氏自閩遷粵﹐在宋﹑元間。據家乘﹕四世祖曾禱南巖﹐而五世祖生﹐乃以寺名名之。是爲元至正十六年。非萬曆碑存﹐無知此寺舊名者矣。巖後鐫「人世蓬壺」四字。父老相傳爲乾隆親筆。據萬曆間武平令成惇睦詩﹐碑四字乃成書也。寺所有以至治碑及延佑間所鑄鐘爲最古。今皆存巖中。寺有何仙姑祠﹐俗傳仙姑與尊者爭此巖﹐指巖巓石上仙足迹爲證。然考諸碑﹐無此語。知好事者爲之也。庚子冬十月此﹐賦四詩紀之。

萬山圍一城﹐閩粵此鑰鎖。一巖瞰城立﹐一佛踞巖坐。旁立古女仙﹐遣容何婀娜﹖傳聞昔爭墩﹐此語恐未果。如何巖巓石﹐蓮印徧磊砢。入巖巖轉深﹐巖勢側而橢。巖居金色身﹐鑪煙裊古火。巖腹蓄乳泉﹐時作天花墮。

昔值蒙古世﹐曾有化人師。說法動帝聽﹐天龍護南歸。乃從萬石腹﹐手辟招提基。一獅作佛吼﹐萬象咸佛皈。競傳古佛身﹐應化來南維。彈指五百年﹐時代紛傳疑。問佛佛不言﹐問僧僧豈知。上有延佑鐘﹐下有至治碑。

入冬萬化閉﹐羣山慘澹色。我來逢睡獅﹐對佛坐嘆息。虎狼方滿野﹐殺气黯西北。豈無干淨土﹐恐化虎狼國。何時一吼威﹐竟使羣凶踣。春雷萬蟄動﹐陽和轉東極。會須起睡獅﹐諸天奮神力。

吾祖昔入粵﹐五世乃始昌。當時佛抱送﹐墜地騰佛光。以寺名厥名﹐至今畱餘慶。我從海上來﹐五載離閩疆。此行訪佛迹﹐再見閩山蒼。閩山連粵山﹐遙控東南洋。長蛟率悍類﹐毒霧遮日光。安得佛金鐘﹐覆使毋披猖。欲讀金字經﹐貝葉無遺藏。誰傳神山筆﹐父老思先皇。入寺考故名﹐剔蘚殘碑旁。手攜石墨歸﹐滿路曇花香。

○寄懷公度﹝時十二月立春前三日﹞﹝二首﹞

梅花消息最分明﹐已報山中歲欲更。野艸初蘇呼鹿友﹐江波微長受鷗盟。髙門盤菜神京夢﹐伏枕鑪香畫省情。一卷公羊宜起疾﹐先春重與訂王正。

北風吹雪晝紛紛﹐盼得微晴日未曛。掃血故巢歸蜀帝﹐招魂香艸待湘君。驚回夜豹寒中吠﹐喚起春牛夢裏文。無限登髙賦詩意﹐況因八表悵停雲。

○立春前一日侍家大人薯村題宗人山樓﹝二首﹞

不晴不雨釀春寒﹐萬里歸承膝下歡。親侍羅浮萬年杖﹐湖山無恙故鄕看﹝家大人所攜杖﹐羅浮赤藤也﹞。

近約山村作近﹐看山今始快登樓。停欄忽動飛熊感﹐西望長安渭水流﹝樓祀遠祖太公﹞。

薯村在鎭平縣北文福鄕。

●嶺雲海日樓詩鈔卷八﹝辛丑﹑壬寅稿﹞﹝淸光緒二十七﹑二十八年﹞

南武山人丘逢甲倉海著

同懷弟瑞甲﹑兆甲編輯

遊姜畬﹐題山人壁﹝二首﹞

雨宿新步﹐次韻答子華﹝三首﹞

重簾

虯枝

三月初八夜

褚淵

夢覺

東山謁韓祠畢﹐得子華長句﹐次韻寄答

東山寄懷南海裴伯謙縣令﹝二首﹞

眉仙爲作獨立圖﹐三年尙未成﹐作此速之

晨起書所見

雜詩四首答鄭生

寄懷瑞鳳綸分轉﹝誥﹞﹝二首﹞

題太白醉酒圖﹝二首﹞

東山感春詩﹐次己亥感秋韻﹝六首﹞

題潘蘭史江湖載酒圖

題丘園雅集圖

題紅拂圖

題倪縣令松鶴圖﹝二首﹞

送張別駕之官黔中

次韻寄譚彤士桂林﹝四首﹞

汕頭海關歌寄伯瑤

四月十六夜東山與臺客話月

天地

舟過韓江有奇

題畫

客懷

舟發新步

爲潮人士衍說孔教於鮀浦﹐伯瑤見訪有詩﹐次韻答之

王曉滄將之官閩中賦別﹝六首﹞

重送王曉滄次前韻

歲暮感懷次感春韻﹝六首﹞

次韻答伯瑤

苦旱﹝二首﹞

喜謝頌臣由臺至

次韻答賓南金陵

次韻再答賓南﹐兼寄陳伯嚴﹝四首﹞

與頌丞話臺事

書感與頌丞

論詩次鐵廬韻﹝十首﹞

送謝四東歸

紀興寧婦女攺妝事與劉生松齡﹝二首﹞

次韻答維卿師﹝二首﹞

題畫四絕句

題畫芙蓉

寄臺灣櫟社諸子﹐兼懷頌丞﹝二首﹞

題蘭史羅浮紀遊圖

○遊姜畬﹐題山人壁﹝二首﹞

春山艸淺畜宜羊﹐山半開畬合種姜。比較生涯姜更好﹐兒童都唱月光光﹝「畜羊種

姜﹑利息難當」﹐俗諺也。月光光﹑好種姜﹐童謠語﹞。

東風吹暖好年光﹐正月蟾蜍已落塘。更乞天公三日雨﹐山田髙下有新秧﹝蟾蜍落塘﹐宜下谷種﹔農家以爲占驗﹞。

姜畬在鎭平北文福鄕。

○雨宿新步﹐次韻答子華﹝三首﹞

四姑嶂下花始開﹐九子嶺邊聞晚雷。蒙蒙細雨一帆重﹐人向春云來處來。

不羨封侯入玉門﹐中原未靖虎狼羣。欲呼力士攜錐出﹐誰是人間倉海君﹝子華時得某武弁爲弟子﹐故調之﹞。

春江欲濟苦無舟﹐滚滚淸流變濁流。醉看蛟龍挾云去﹐臨池且爲學書畱﹝時值大水換船﹐爲市人作書﹞。

新步在鎭平縣南金沙鄕之小鎭﹐又作新鋪。

○重簾

重簾不捲久畱香﹐壓院云陰漏晚光。是雨是晴渾未定﹐碧桃花下看斜陽。

○虯枝

虯枝十丈老槎枒﹐迸出烘天萬朵霞。惜我來遲春已暮﹐東山開過木棉花。

○三月初八夜

十二年前此夜中﹐白袍人正試南宮。驚心胡馬蹂春甸﹐矯首孤罷憶故叢。何日掃塵迎警蹕﹐當時入彀枉英雄。萬言策在嗟無用﹐冷對山堂燭淚紅。

○褚淵

西風吹淚石頭城﹐老作中書轉損名。自是毫無丈夫气﹐山陰此語定平生。

○夢覺

夢覺遊仙天欲明﹐東窗一角白初生。梅花紙帳春慵起﹐臥聽山禽奏樂聲。

○東山謁韓祠畢﹐得子華長句﹐次韻寄答

新市樓頭和詩畢﹐舟師告行仗風力。誰知大句捷於風﹐六百里程遠追及。於時我正從韓公﹐捕逐八荒兩翅疾。乾坤雷瑯擺光焰﹐靑蓮樂府少陵律。時虞仙官敕六丁﹐白日靑天起霹靂。島瘦郊寒湜籍走﹐落落人才困馳驟。終須載筆縛元濟﹐豈惟奮舌誅庭湊。偶語龍湫窺舑舚﹐羣鬼聞之驚破膽。不知此特不平鳴﹐愚兒但妒詞何贍。古人餘韻吁莫追﹐嗟我與君猶鬥險。書生今日良可哀﹐有策難上黃金臺。燕趙曾聞古多士﹐悲歌慷慨安在哉﹗空談橫磨十萬劍﹐言者自憤旁人咍。漢家不出衛霍才﹐西極天馬何時來﹗

○東山寄懷南海裴伯謙縣令﹝二首﹞

水簾亭畔倚闌干﹐倦客重來拾墜歡。南海月明千里共﹐東山云臥一春寒。神仙從古多爲令﹐名士何曾竟負官﹗應有新詩寫新政﹐可能遙寄練江看。

橫流無地可安居﹐身愧王尼尙有車。殘月啼鵑家國淚﹐斷雲歸雁友朋書。論交四海心猶熱﹐獨立三邊願已虛。爲語修齡益愁索﹐故人仁祖近何如﹖

斐景福字伯謙﹐曾爲潮陽縣令﹐後調南海。

○眉仙爲作獨立圖﹐三年尙未成﹐作此速之

三年變態無不有﹐世界非新亦非舊。前顚後僕人幾何﹐新不能維舊難守。此時獨立蒼茫人﹐詩且罷吟合呼酒。可憐磊塊澆難消﹐誰能寫向丹靑手﹖荷君諾我頰添毫﹐如何閣筆三年久﹖幸不障面羞彥回﹐更不函頭哀■﹝亻匡﹞冑。還我堂堂地做人﹐所貴完身成不朽。平生儒冠久自厭﹐長劍橫腰衣短後。不妨圖我作老兵﹐天下於今武方右。乞君速踐息壤言﹐勿使神龍空見首。

○晨起書所見

晨陰盼庭樹﹐有雀拳髙枝。老鴉爾何來﹖欲攫充朝饑。雀驚飛且噪﹐乞救聲何悲﹗一雀嗓未已﹐百雀噪而隨。雀亦有俠腸﹐不忍同類危。羣雀禦獨鴉﹐力小心則齊。竟令遠引避﹐不敢復來窺。惟獨力無大﹐惟羣力無小。嗟哉不能羣﹐人而不如鳥。

○雜詩四首答鄭生

洪水昔降災﹐天下困沈溺。上巢下營窟﹐非不工避匿。大鳥呼大獸﹐出與人相迫。死者魚鼈遊﹐生者鳥獸食。天生羣聖人﹐畀各盡天職。水平鳥獸去﹐用教民稼穡。茫茫大地中﹐乃始有中國。此豈托空言﹐要在奮神力。蚩蚩者彼民﹐實具愚下質。嬉遊幸無事﹐事至徒嘆息。由來天下事﹐任者在豪傑。

饕鴟甘腐鼠﹐仰視嚇鵷雛。鵷饋有竹實﹐彼鴟安得知﹖天生物惟萬﹐物物性不齊。持海語井蛙﹐持天語醯雞。徒煩告者勞﹐終受聽者嗤。聖人物萬物﹐不與物性違。使鳥宅深林﹐使魚室深池。是之謂物化﹐毋失化者機。惟物有蠢靈﹐惟人有智愚。治君子以徳﹐治小人以威。物物性不齊﹐何用多言爲﹖

百禽中有鶴﹐自是禽中仙。胡爲俯求食﹖而受雞鶩嗔。鳳凰帝百禽﹐爾鶴爾臣鄰。髙飛就鳳凰﹐孰能爲鶴先﹗鳳凰方渴睡﹐訓狐攝厥權。燕蝠且笑之﹐爾鶴何容前﹖欽■﹝丕鳥﹞乘鳳敝﹐自耀文采鮮。豈無眾惡禽﹐推奉相聖賢。愼哉勿妄投﹐庶得身名全。鳳睡有醒時﹐何事皇皇然﹖蕩蕩者九臯﹐髙髙者九天。何行不翩翩﹖何飛不翩翩﹖神仙自輕舉﹐寧受凡夫憐。

鶢鶋集魯門﹐不樂鐘鼓養。鸚鵡𨿽人言﹐常有隴山想。桑扈啄場粟﹐得食自俯仰。豈願爲燕雀﹐處君髙堂上。籠禽厚予食﹐𨿽飽神不王。謝安臥東山﹐不慕爲晉相。馬援困浪泊﹐乃悔爲漢將。將相豈不佳﹖達者非所望。中原昔龍戰﹐三顧起葛亮。盡瘁五丈原﹐躬耕失髙尙。聖人志行道﹐固不計得喪。蜚鴻已貽辱﹐衰鳳復騰謗。歸對山梁雉﹐時哉發嘆悵。

○寄懷瑞鳳綸分轉﹝誥﹞﹝二首﹞

棨戟重臨鳳水湄﹐三年誰與共憂時。魏暮帝問傳家笏﹐蘇軾天畱過嶺詩。富國祗今先煮海﹐才人從古例分司。湖山到處題名在﹐耿耿心應有石知。

新辟王通講學廬﹐許分徐福逸篇書。舳艫轉海無消息﹐孛彗經天有掃除﹝去年開同文學堂﹐君許以日本書百種見贈﹐書未來而北事起﹞。萬里共傳封事上﹝君有變法條陳﹞﹐百年休悔樹人疏。自慚冷坐河汾席﹐將相終思爲國儲。

○題太白醉酒圖﹝二首﹞

天寶年間萬事非﹐祿山在外內楊妃。先生沈醉寧無意﹐愁看胡塵入帝畿。

早年妙句擅沈香﹐晚作流人下夜郎。誰識先生非酒客﹐當時慷慨爲勤王。

○東山感春詩﹐次己亥感秋韻﹝六首﹞

滄海塵生錦瑟年﹐明珠淚盡月當天。人間傳偏西崑體﹐誰解春心托杜鵑﹖

歌殘汾水雁秋飛﹐北望胡塵淚滿衣。愁對春風吟水調﹐六龍西幸不曾歸。

桃花春水漲前灘﹐待渡無舟欲濟難。落日孤云心萬里﹐望仙橋畔望長安。

衣冠南渡避胡來﹐憑仗雙輪碾海開。應有田橫客相笑﹐春帆葉葉過登萊。

變現諸天說法身﹐穗香醒夢證前因。徧呼黃帝諸孫起﹐莫作華胥國里人。

神丹浪說解還童﹐哀感中年遇謝公。難遣故宮禾黍恨﹐春燈和淚寫王風。

○題潘蘭史江湖載酒圖

老蘭編集似朱十﹐曠代相感惟牧之。何曾護惜有街卒﹖但遣風流傳畫師。四海亦推敢論事﹖千秋豈信空稱詩﹗才人薄幸不自諱﹐何不並寫江南枝﹖

○題丘園雅集圖

東園西園醉未已﹐大雅小雅材幾何﹗元白卽看壓俱倒﹐丹靑相與存不磨。桃花流水客停棹﹐棋局空山樵爛柯。此樂圖之豈易得﹗敢辭畱戀佛所呵﹖

丘園在順徳﹐丘誥桐之家園也。

○題紅拂圖

平生願作虯髯客﹐人道才如李藥師。獨對丹靑灑雄淚﹐不曾眞受美人知。

○題倪縣令松鶴圖﹝二首﹞

官思何如歸思濃﹖采芝翁健免扶筇。輕裝只載華亭鶴﹐未看北山堂外松﹝竹垞櫂歌句﹕「北山堂外九株松」。倪﹐嘉興人﹐曾爲南匯令﹞。

曾從海鱷遠趨庭﹐未忘鴛湖舊釣舲。松有稚孫鶴有子﹐山風吹與老人聽。

○送張別駕之官黔中

一官萬里黔中去﹐並馬看山有侍兒。重認摩圍小時月﹐滿簾花影唱新詞﹝張曾隨官於黔﹞。

○次韻寄譚彤士﹝國恩﹞桂林﹝四首﹞

走馬看花憶鳳城﹐如煙如夢不分明。回頭十二年前事﹐殘照西山戰气橫。

八桂林邊多好山﹐一麾遙羨數躋攀。何時攜屐訪君去﹐老我猶能腰腳頑。

怕向宣南說舊遊﹐烽煙滿目客登樓。歐陽門下吾尢愧﹐但有文章放出頭﹝謂春卿師﹞。

故事驂鸞推石湖﹐淸詩美政今何如﹖東江西江日夜長﹐雙鯉休忘常寄書。

○汕頭海關歌寄伯瑤

風雷驅鱷出海地﹐通商口開遠人至。黃沙幻作錦繡場﹐白日騰上金銀气。峨峨新舊兩海關﹐舊關尙屬旗官治。先生在關非關吏﹐我欲從之問關事。新關主者伊何人﹖短衣戴笠胡羊鼻。新關稅贏舊關絀﹐關吏持籌歲能記。新關稅入餘百萬﹐中朝取之償國債。日日洋輪出入口﹐紅頭舊船十九廢。土貨稅重洋貨輕﹐此法已難相抵制。況持歲價兩相較﹐出口貨惟十之二。入口歲贏二千萬﹐曷怪民財日窮匱。惟潮出口糖大宗﹐頗聞近亦鮮溢利。西人嗜糖嗜其白﹐賤賣赤砂攺機制。年來仿制土貨多﹐各口華商商務墜。如何我不制洋貨﹐老生抵死仇機器。或言官實掣商肘﹐機廠欲開預防累。此語或眞吾不信﹐祗怪華商少雄志。坐令洋貨日報關﹐萬巧千奇無不備。以其貨來以人往﹐大艙迫窄不能位。歲十萬人出此關﹐僂指來歸十無四。十萬人中人彘半﹐載往作工仰餵飼。可憐生死落人手﹐不信造物人爲貴。中朝屢詔言保商﹐惜無人陳保工議。我工我商皆可憐﹐彊弱豈非隨國勢﹖不然十丈黃龍旗﹐何嘗我國無公使﹖彼來待以至優禮﹐我往竟成反比例。且看西人領事權﹐雷厲風行來照會。大官小吏咸朒縮﹐左華右洋日張示。華商半懸他國旗﹐報關但用橫行字。其中大駔尢狡獪﹐播弄髙權遽橫恣。商誇洋籍民洋教﹐時事年來多怪異。先生在關𨿽見慣﹐思之應下哀時淚。閩粵中間此片土﹐商務蒸蒸歲逾歲。瓜分之圖日見報﹐定有旁人思攘臂。關前關後十萬家﹐利窟沈酣如夢寐。先王古訓言先醒﹐可能呼起通國睡。出門莽莽多風塵﹐無柰天公亦沈醉。

○四月十六夜東山與臺客話月

萬事應教付酒杯﹐眼看云合又雲開。中天月色雨餘好﹐大海潮聲風送來。人物祗今思故國﹐江山從古屬雄才。飄零剩有鄕心在﹐夜半騎鯨夢渡臺。

○天地

天地道方否﹐人才散於野。遭時乃云合﹐豈有平生雅﹖英雄造世宙﹐其才自天假。書或僅上口﹐名或不能寫。古來眞英雄﹐屈指幾儒者﹖文人習目論﹐動嘆人才寡。我自不英雄﹐柰何責天下﹗

○舟過韓江有奇

此水東來我西上﹐扁舟北過江上城。南風正利不得泊﹐良夜相思空月明。

○題畫

奇峯面面入層雲﹐長板橋西坐夕曛。秋水一篙山九曲﹐放船同訪武夷君。

○客懷

古樹半秋色﹐西風吹客懷。呼童掃不盡﹐落葉滿閒階。

○舟發新步

金鞍寨下溪水流﹐石鼓潭邊雨乍收。一葉扁舟載斜日﹐澤蘭花發古堤秋。

○爲潮人士衍說孔教於鮀浦﹐伯瑤見訪有詩﹐次韻答之

大海潮來獨倚欄﹐七千里外冷朝官。重提孔子尊王義﹐如日中天萬象看。

○王曉滄將之官閩中賦別﹝六首﹞

六龍尙未西巡日﹐海外曾開萬壽宮。聖主回鑾臣聽鼓﹐一官千里入閩中﹝曉滄曾倡祝萬壽於霹靂埠﹞。

頗聞新政議裁官﹐何事卑棲令尉間﹖畢竟才人裁不得﹐要將詩界拓閩山。

有人圖寫閩山去﹐著色爭誇勢力圈。淚灑君家故王墓﹐蕭蕭松柏鎖寒煙。

馬江𨿽敗船政在﹐戰後依然用法人。二十年來海權盡﹐浪拋財力鑄官輪。

鼓山東望龍渡處﹐海雨曾飄開國旗。從古英雄論成敗﹐不堪重話共和時。

海山莽莽送君行﹐海水茫茫無限情。未敢寶刀輕脫贈﹐恐教添作不平鳴。

「著巴爭誇勢力圈」﹐時日人畫閩歸其勢力範圍﹐有不許割讓他國之約。「鼓山東望龍渡處」﹐臺灣山脈﹐堪輿家言謂由福州鼓山之龍渡海而成。

○重送王曉滄次前韻﹝六首﹞

江山霸气消沈盡﹐何處閩王有故宮﹖獨客尋師海天去﹐無諸城郭夕陽中。

才人從古不宜官﹐置汝髯參短簿間。北望中原數豪傑﹐左旗右鼓眼中山。

一官便具奴才性﹐誰是英雄出此圈。且合看山持手版﹐釣龍臺上嘯寒煙。

競爭世界論天演﹐此去閩中太有人。喚起羣龍聽梵唱﹐諸天同轉法王輪。

開徧嶺梅日長至﹐霏霏寒雨飄船旗。詩中長記送君日﹐此是人天剝復時。

落日浮雲送客行﹐舊遊回首不勝情。海山儔侶如相問﹐大鳥三年尙不鳴。

○歲暮感懷次感春韻﹝六首﹞

浪說蘆灰止水年﹐笙簧重奏古來天。陽樞不轉春消息﹐老木寒巢噤帝鵑。

玉龍殘甲滿天飛﹐萬里寒光照鐵衣。黃竹歌中行八駿﹐瑤池空送穆王歸。

扁舟釣雪下寒灘﹐落日荒荒欲霽難。滿目江山沈戰气﹐可能王業不偏安。

曾從劍俠傳中來﹐十萬戈船夢裏開。把酒寒齋逢故部﹐海東殘島話奇萊﹝奇萊﹐海東地﹞。

萬梅花裏問前身﹐我佛從來戒造因。冷看天傾無力補﹐莫將黃土浪摶人。

禾黍何須怨狡童﹖是非從古論難公。可憐神化丹靑手﹐賸粉零縑寫北風。

○次韻答伯瑤

門外大海生春濤﹐海山矗立如墻髙。款門何人曳春袍﹗蘭陵夫子今詩豪。海山自蒼海水綠﹐對客揮毫灑珠玉。杜陵樂府老更成﹐休作開元天寶聲﹗

○苦旱﹝二首﹞

手無寸鐵誅妖魃﹐安得神龍出九淵﹖但解乘球用今法﹐不妨持藥炸靑天。

眼中赤地眞千里﹐萬首翹天望雨來。誰叩九閶訟風伯﹐新云才起又吹開。

○喜謝頌臣由臺至

雞黍三年約﹐鶯花二月時。春隨故人至﹐書慰老親思。海上驚相見﹐山中喜可知。春篘酒方熟﹐莫遽數歸期。

○次韻答賓南金陵

楊柳依依白下門﹐梅花歷歷嶺頭村。南來驛信春同到﹐北去班聲夜尙喧。淸酒黃龍半要約﹐素車白馬幾忠魂﹗與君別後論身世﹐除卻悲歌百不存。

○次韻再答賓南﹐兼寄陳伯嚴﹝四首﹞

如此江山客閉門﹐有人相憶向蠻村。神龍睡任羣魚泣﹐病驥喑看萬馬喧。撫劍已憐消俠骨﹐選蓍重與揲歸魂。蕭條炎運人才盡﹐差喜陳蕃榻尙存。

故鄕投足向何門﹐丁水南來繞古村。華表鶴歸山月暗﹐神州鰲沒海濤喧。競爭世界憐天演﹐寥落中原愴國魂。手把英雄傳閒讀﹐眼中多少可兒存﹗

遙憐駐馬望千門﹐人在江南黃葉村。鼠璞殊方名未定﹐蚊雷竟夕語何喧﹗心關國粹謀興學﹐目笑時流說重魂。庚子陳經拜宣聖﹐尊王遺義故應存。

南戒河山走越門﹐布衣牢落此荒村。望中殘照金輪轉﹐意外虛聲瓦缶喧。敢信羣龍終見首﹐竟煩大鳥屢招魂。重陰天气懷人日﹐展捲吾廬春自存。

○與頌丞話臺事

萬三千尺出海面﹐島國諸山無此髙。誰遣黃圖易他色﹐空傳赤制屬吾曹。夢中雄鬼哀相弔﹐劫後頑仙笑獨逃。收拾磨崖紀功筆﹐東南風急送春濤。

○書感與頌丞

各自行營髙敞地﹐大宛山與大屏鄰。生兒莫作眞王想﹐不及淮陰守冢人﹝大宛﹑大屏﹐兩人先墓在焉﹞。

大宛山﹑大屏山皆在臺灣省臺中府。

○論詩次鐵廬韻﹝十首﹞

元音從古本天生﹐何事時流務競爭﹖詩世界中幾雄國﹖惜無人起與連衡。

邇來詩界唱革命﹐誰果獨尊吾未逢。流盡元黃筆頭血﹐茫茫詞海戰羣龍。

新築詩中大舞臺﹐侏儒幾輩劇堪哀。卽今開幕推神手﹐要選人天絕代才。

臺上風雲發浩歌﹐不須猛士再搜羅。拔山妄費重瞳力﹐夜半虞兮唱柰何。

北派南宗各自誇﹐可能流響脫淫哇。詩中果有眞王在﹐四海何妨共一家。

彼此紛紛說界疆﹐誰知世有大文章。中天北斗都無定﹐浮海觀星上大郎。

芭蕉雪裏供摹寫﹐絕妙能詩王右丞。米雨歐風作吟料﹐豈同隆古事無徵。

四海橫流未定居﹐千村萬落廢犁鋤。荊州失後吟梁父﹐空憶南陽舊艸廬。

展捲重吟民主篇﹐海山東望獨淒然。英雄成敗憑人論﹐贏得詩中自紀年﹝來詩有民主謠﹞。

四海都知有蟄庵﹐重開詩史作雄談。大禽大獸今何世﹖目極全球戰正酣。

○送謝四東歸

故人訪我東海來﹐春風萬里心顏開。故人別我東海去﹐臨歧各短英雄气。七年不見今再見﹐滄海桑田事萬變。中間不變故人心﹐袖手海天看龍戰。君來一月無停車﹐訪我更訪山中廬。老親喜君送君出﹐來此十日相同居。七年乃有此十日﹐但覺日行比常疾。此日不爲君我畱﹐南風日日催行舟。舟行旣速況有輪﹐輪轉四海揚胡塵。送君此去作胡語﹐樂府休唱胡無人。我年方彊君未老﹐惜君投身隱海島。亞洲大陸局日新﹐時勢逕待英雄造。海山之髙一萬三千尺﹐當年棄去良可惜。橫來不王復不侯﹐爲我歸言島中客。包胥存楚約可尋﹐廉頗用趙原初心。相期亞陸風雲再相見﹐騎鯨東海來挽神州沈。

○紀興寧婦女攺妝事與劉生松齡﹝二首﹞

山川奇偉數齊昌﹐不獨男兒解自彊。要使金閨興女學﹐銀釵先攺峒蠻妝﹝銅蠻一作濞宮﹞。

維新殊有九州風﹐新綰盤蛇髻更工。預祝英雄出巾幗﹐武婆城在碧雲中﹝興寧以制造品最善仿造﹐有小日本之稱﹞。

劉松齡﹐興寧人。齊昌﹐興寧縣古名。

○次韻答維卿師﹝二首﹞

流落天南今八載﹐接天海气晝昏昏。錦袍銀燭追前夢﹐夜半濤聲倍斷魂。

空存扶漢分章手﹐無計能開日月昏。獨立蒼茫發遐想﹐自由鐘起國民魂。

附原作

海天十載雲霞契﹐狼虎餘生日月昏。無淚可揮無語說﹐偶開緘札一銷魂。

○題畫四絕句

漫天飛雪淨紅塵﹐吩咐門前掃雪人﹕要向梅花問消息﹐空山已放幾分春﹖

多時放牧出天閒﹐邊事無功馬自閒。楊柳千條溪一曲﹐可憐神駿老空山。

遮天濃碧老梧桐﹐曾種前皇舊上宮。鳳鳥不來人事攺﹐簫聲閒度月明中。

閒敲棋子向山中﹐不信神仙萬念空。一局松陰未收著﹐人間成敗幾英雄。

○題畫芙蓉

曾記花間倚醉眠﹐露寒風定月娟娟。畫中重見芙蓉面﹐酒冷香消憶少年。

○寄臺灣櫟社諸子﹐兼懷頌丞﹝二首﹞

柏莊誰拾燹余文﹖櫟社重張劫後軍。九十九峯依舊好﹐盡攜豪筆寫秋云。

月泉志捲憑誰定﹖還待當時曦發人。遙憶參軍謝臯羽﹐西臺朱鳥獨傷神。

柏莊爲公在臺灣省臺中故宅﹐爲倭軍所毀。九十九峯爲臺灣名勝。

○題蘭史羅浮紀遊圖

我閱世界大地圖﹐羅浮一點乃在南嶺之南隅。神禹伯益導焚所未到﹐發見乃始漢家使者中大夫。二千餘年在世界﹐爲山主者仙之儒。洞天福地收不盡﹐許容黃面瞿曇徒。霸者之宮賊巢穴﹐仙山時亦遭點污。遊人遷客更多事﹐往往鐫刻傷山膚。沈迷詩酒發幻想﹐或突神女搪仙姑。梅花無言翠羽笑﹐夢中彼美顏何姝﹖天公應悔蓬萊割左股﹐隳落欲界非仙都。邇來仙人所治地益窄﹐塹山跨海來羣胡。各思圈地逞勢力﹐此邦多寶尢覬覦。此時儻有豪傑出﹐豈能揖讓無徵誅﹗此時若作厭世想﹐縱成仙去胡爲乎﹖潘生昔遊半球萬里路﹐海山看盡呼歸桴。中間錫蘭島上逢佛睡﹐一任釋種爲人奴。佛猶如此仙可想﹐但有沈醉醪何酥。仙人醉生佛夢死﹐世間學者寧非愚。畱名山石石且枯﹐豈有丹靑能不逾﹖人生若作千秋萬歲想﹐固應自立昂藏軀。黃河﹑揚子﹑珠江判流域﹐文明之運方南趨。天道由來後起勝﹐以中證外原非誣。但須世界有豪傑﹐太極𨿽倒人能扶。南界之山走百粵﹐如羅浮者雄非麤。奇峯四百瀑九百﹐愼勿但作詩人娛。上有神桂下有湖﹐洞中仙蝶不可呼。題君此圖正風雨﹐想見羅浮離合云饃糊。

