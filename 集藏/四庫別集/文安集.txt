

欽定四庫全書

集部五

文安集

別集類四【元】

提要

【臣】等謹案丈安集十四卷元掲傒斯撰傒斯字曼碩龍興富州人延祐初以薦授國史院編修官應奉翰林文字遷國子助教告歸復召還天歷初開奎章閣首擢爲授經郎與修經世大典累官翰林侍講學士總修遼金宋三史卒於官追封豫章郡公謚文安事迹具元史本傳傒斯與虞集範梈楊載齊名其文章敍事嚴整語簡而當凡朝廷大典冊及碑版之文多出於其手一時推爲鉅制獨於詩則淸麗婉轉別饒風韻與其文如出二手然神骨秀削寄托自深要非嫣紅奼紫徒矜姿媚者所可比也虞集嘗目其詩如三日新婦而自目所作如漢庭老吏傒斯頗不平故作憶昨詩有學士詩成每自誇句集見之答以詩曰故人不肯宿山家夜半驅車踏月華寄語旁人休大笑詩成端的向誰誇且題其後曰今日新婦老矣是二人𨿽契好深而甲乙間乃兩不相下考楊維禎竹枝詞序曰掲曼碩文章居虞之次如歐之有蘇曽其殆定論乎顧嗣立元詩選載傒斯詩題曰秋宜集今未見焦竑國史經籍志載徯斯集一卷今亦未見此本凡詩四卷又續集二卷制表書序記碑志雜文八卷乃其門人錫喇布哈【原作爕理化今攺正】所編錫喇布哈字元普泰定四年進士第九卷

有送錫元普序卽其人也所編𨿽不足盡傒斯之著作然師弟相傳得諸親授終較他本爲善觀元詩選所載秋冝集中曉出順承門有懷太虛絕句曰步出城南門遙望江南路前日風雪中故人從此去乃割裂漢樂府半首爲傒斯之詩則所收必不甚精矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

文安集卷一

元揭傒斯撰

臨川女

我本朱氏女住在臨川城家世事趙氏業惟食農耕五嵗父乃死天復令我盲莫知朝與昏所依母與兄母兄日困窮何以資我身一朝聞密言與盲出東門阿母送我出阿兄抱我行不見所向途但聞風雨聲行行五里餘忽有呼兄名兄乃棄我走客前撫我言我與趙世親復與汝居鄰聞汝卽赴死扶服到河濱我身盡沾濡不復知我身汝但與我歸養汝不記年涔涔遵旋路咽咽還入城城中盡驚問戚促不能言望門喚易衣恐我身致患再呼我母來汝勿憂饑寒汝但與盲居保汝母女全我母爲之泣我鄰爲之嘆喜我生來歸疑我能再明況得與母居不異我父存我今已十三溫飽兩無營我母幸康彊不知兄何行我母本慈愛我兄亦艱勤所驅病與貧遂使移中情當日不知死今日豈料生我死何足憾我生何足榮所恨天地生不如主翁仁誰能爲此徳婁公名起莘

夏五月武昌舟中觸目

兩髯背立鳴雙防短蓑開合滄江雨靑山如龍入云去白髮何人並沙語船頭放歌船尾和篷上雨鳴篷下坐推篷不省是何鄕但見雙雙白鷗過

張君壽先生鵠山隠居

當日自期顏杲卿莫年羞見魯諸生膝兼多病終難屈身爲長愁視轉輕日晏典衣畱客醉雨餘開戶防兒耕淮云楚樹晴如掃臥送年年江水聲

送趙履道虞叔常還江右

趙子我同裏虞郎我同年手折武昌栁送上西江船買魚沽酒燒荻鞭夜下西塞寒山前西塞山碧如苔君今去防時來東風花開春水漲待君黃鶴磯頭望君庾公樓上

寄題九江義門陳氏壽安堂

匡廬之陰彭蠡涯七百餘載眞良家【宋禦書表其門曰眞良家】沖和郁勃吹不散飛落南山萱艸花往時冠蓋如流水撞鐘鼎食三萬指詔書十度復租庸每嵗朝廷仍貸米父慈子孝則四方紀淨綱明照閭裏蓬萊水淺昆明空天開地辟元气通張公百忍澤未竭王母千年桃始紅南山築堂三百步翠竹屯云森玉樹忠厚必有神明扶淳朴自是期頥具方瞳緑鬢紅氍毹春酒搖蕩香扶疏公侯子孫始必復日爲太夫人起居

正月十二日尋盧學士船至漢口畱詩爲別

晴江澹微瀾泄云在層巘參差連舫出散漫羣鷗逺始知遵漢廣遙睇髙斾捲懷賢每忘賤臨流亦忘蹇蒼茫景將入窈春猶淺新知遽相違余悰何由展

黃尊師髙軒觀鵞因畱宿

開軒南嶽下世事未曾聞落葉常疑雨方池半是云偶尋騎鶴侶來此看鵞羣一夜潺湲裏秋光得細分

衡山縣曉渡

古縣依江次輕輿落岸隈鳥衝行客過山向野船開近嶽皆雲气中流忽雨來何時還到此明月照沿洄題王山仲所藏瀟湘八景圖捲走筆作

瀟湘夜雨

涔涔暗江樹荒荒楚天路穩繋渡頭船莫放流下去

逺浦帆歸

防防何處來小樓江上開長恨風帆色日日誤郎回

煙寺晚鐘

朝送山僧去莫喚山僧歸相喚復相送山露濕人衣

洞庭秋月

顥气自澄穆碧波還蕩漾應有淩風人吹君山上

平沙落雁

天寒關塞逺水落洲渚闊已逐夕陽低還向黃蘆沒

漁村晚照

定從海底出且向平沙照漁网未全收漁舟還下釣

山市晴嵐

近樹參差出行人取次多板橋雙路口此世幾回過

江天暮雪

孤舟三日住不見有人家昏昏竹籬處卻恐是梅華

以事蹔如武昌發臨川

江轉欲無路山回忽似圍客程秋共逺物色晚多疑稍稍沙鷗集蔥蔥野樹稀武昌今夜夢定有故人知

女兒浦歌

女兒浦前湖水流女兒浦前過湖舟湖中日日多風浪湖邊人人還白頭

大孤山前女兒灣大孤山下浪如山山前日日風和雨山下舟輕自往還

送尹十六善叟謁告歸茶陵防賢兄處士十韻

八嵗賴賢兄未埋猶望生旋聞日下敢戀世間榮得告如無及嚴期況有程意長看路短義重覺身輕鄕樹迎船出江云入暮橫望山占驛堠聽鴈作城更但使能臨穴猶堪略慰情死生今古異去住別離並尙足醻知已非貪美俗評匆匆不可盡回首各沾纓

送黃五舅得武陵校官還辰州寓居省侍

寧上山頭種禾黍莫向他鄕作羈旅山田得雨尙有年他鄕顦顇何人憐一身千里家何在全家更在沅湘外獨樹雞鳴楓葉飛荒村鴈沒蘆花碎親在窮邊望子還子在長途衣復單居無寸田出無僕明年作【音佐】官當食祿

貧交行

驅車渉廣川揚帆陟崇丘結交四海內中道多愆尢朔風厲苦節獨鶴橫九州朝拂三島樹夕過五城樓兩翅偶寒影曠然何所求登髙臨大江日暮萬里流時哉防鑿人八年忘外畱出必益稷俱歸與防龍儔進退兩不疑功成垂千秋萬事日相敓恩情若云浮吾心苟不渝反覆安足仇自非天地外何能獨忘憂

曉坐張先生朝陽軒

朝日照髙樹幽人方啟關蕭寥塵外事風葉滿窻間

別武昌

欲歸常恨遲將行反愁遽殘年念骨肉久客多親故佇立望江波江波正東注

南康夜泊聞廬阜鐘聲

廬山三百寺何處扣曾云宿鳥月中起歸人湖上聞入空應更迥近瀑正難分遙想諸僧定香鑪上夕燻

春日雜言七首

日月朝朝新何物能獨久常恐天與地變化亦已朽東風闖然來茫茫浩無首起視桃李樹晱艷一非舊如何揚子云泯然空自守

朝出城西門孤墳何穹窿雄狐竄其西修蛇出其東云昔有狂士七尺才且雄平生無所賴屠狗涉春冬一朝際風雲身貴位益崇死生好惡間咄唶生秋風气驕日憑陵家國兩蒿蓬子孫分散盡空有牛羊蹤

羃防楊栁枝防茸春艸齊夭夭誰家婦采桑臨路岐零露沾其裳蛛絲捲其衣樹髙身苦弱蠶饑行復遲辛苦事姑嫜宿昔減容輝見者皆嘆息此心知獨誰良人日暮至醉問爾何爲

啁啁田間雀啄啄常不給春水日已深网羅復相及旣無養生具日夕湯火急多謝雲間禽無爲自羈縶祝融九千丈瀟湘地底流洶湧洞庭野崩騰江漢秋上有飛仙人身披紫雲裘昔者嘗相遇緲若乘丹丘同歌黃鶴渚共醉嶽陽樓思之忽不見獨立悵悠悠

我有瑯玕艸欲贈江東客出門道路長卷袂空嘆息靈苖世所尙良士余所惜神仙無千年耿耿誰復識五歳能讀書十歳能賦詩十五事逺逰三十無所爲旣俯仰責復爲鄰里欺生計日已疏世態多瑕疵煌煌金張門徒皆光輝日宴賔客集軒車如風馳一笑擲千金片言委黃泥齊生獨抱琴來往何迆迆

夢兩離

阿英十二能辟纑阿牛五歳貪讀書辟纑成縷無人識讀書有志令人惜汝父飄零汝母休吾親𨿽健俱白頭雨聲斷道風驚屋阿婆獨抱諸孫哭

夢武昌

黃鶴樓前鸚鵡洲夢中渾似昔時逰蒼山斜入三湘路落日平鋪七澤流鼓角沈雄遙動地帆檣髙下亂維舟故人𨿽在多分散獨向南池看白鷗

遊麻姑山五首【並序】

湖北憲使程公閒居盱上二年矣五月二十日詔拜翰林學士又十日公與使者及諸客同遊麻姑山輒以覽歷所止賦詩五首

云關

君子荷初服思至若無榮穆穆芳雨散悠悠蒼山行危關擁霧黒飛衢緣云靑苔蘚滑如積杉松窅防防時逢負苓翁忽聞流水聲舉足向益髙矯然欲遐徵徒各忘倦矧彼髙人情

飛練亭

神工擲天紳掛之兩崖間萬古輸不盡誰能測其端勢割山石愁气挾艸木寒安得天風吹系彼日月還麻姑緑云髮黝黝長不殘

湧云亭

泉源出地底仰向雲中行擘厓防千丈亂石皆騰獰風霆日夜急雨雪虛空明不有神物扶玆山應久傾噴薄側飛鳥砰鍧愁百靈仙家信爲好喧聒何由平

三峽橋

兩山束飛梁下塹不測淵誰開萬尋鐵逗此無窮泉淙淙輥空曲洶洶投奔川陽光下照之忽作龍騰天常恐桑田變中有瞿唐舡

麻姑壇

嵯峨仙都觀遙望丹霞天后有千歳松前有百頃田風日夏颯沓煙雲晝蔥芊羣彥一時集安知非列仙持觴起相醻罷琴抗髙言天道信悠邈人情何拘攣靈君不可致落景詎少延仰𨿽慙防防俯實憂元元主人顧坐客此中可忘年

盧學士奉防南祀海嶽繇鐘陵相別聞尙宿畱防稽有懷奉寄

鐘陵一分手防日過錢唐五日山陰路千峯海上涼煙霞含景气艸木識天香夙昔經行處風深轉不忘

病夜

素壁深藏獨客身桃枝姜胯只爲鄰極慙供給煩賢友尙恐傳聞及老親蛬響戒寒相應起燭花連夜爲誰新多情造物眞豪縱盡力相驅病與貧

得程翰林揚州消息

皇明屬休期側席佇貞良遊麟旣集藪鳴鳯亦在岡君子乘時興出餞何輝光車馬塞江介笳鼓凝羽觴時秋風雨交四顧野茫茫晨鉦激中流飛斾忽異方蓄思遵旋軌浮雲紛北翔道路間邦畿艸木隕寒霜晷景倐易流悲來但徊徨君懷經綸憂我負災疾妨鶱沈固異趣情誼結中腸居下眾所夷在賤誰不忘宛緬廣陵翰胡獨置我傍鬰悒憎愁思投袂睇莽蒼自顧匪茅茹委迹任空墻淵淵賢逹心悢悢情內傷

歸故園新居落成後作

親老身仍苦家貧歳更凶掄材斤斧後發地艸萊中面勢防前迹歡呼集眾功聊存今日意敢望昔時同漂轉何多歳艱難且定居鄰人供菜菓穉子進詩書稍覺牛羊逺兼知蔓艸除此園三百載亦復返吾初

山行

稍出羣山復渉溪溪光山色冷相輝靑裙獨踞溪邊石不顧行人自濯衣

寄題馮掾東臯園亭

時雨散繁緑緒風滿平原興言慕君子退食在丘園出應當世務入詠幽人言池流澹無聲畦蔬蔚蔥芊髙林麗陽景羣山若浮煙好鳥應候鳴新聲和且閒時與文士俱逍遙農圃間理逹自知簡情忘可避喧庻云保貞和歳暮委周旋

宿梁安峽夢故室有感時還盱江

梁安峽裏杜防啼絕壁蒼蒼北斗低雲气倒連山影合石稜斜鬭浪聲齊南風盡日迎歸客落月空江夢故妻一室十人分數郡百年幾處候晨雞

送趙仲逺甌寜

仍爲令尹去如送武夷仙舊政閩人說新詩海客傳度關風散暑下瀬月依船不奪循良意因知幕府賢

山莊晚立有懷捨侄沆督獲臨川

防防黃桑葉蒼蒼白竹峯居人爭野碓歸客背村鐘路暗緣溪濕山寒著霧濃阿咸收稻未辛苦闕相從

哭王十良仲

深谷可爲陵大海可爲田惟有死者窮無由覩靑天千古黃壤間萬古黃泉下精神與時息形質隨日化日落朝復生月缺望已盈不知死者別何時見形聲悲哉復悲哉已矣復已矣我友初五人今焉忽成四死者不復見生者別離多人生如春花美好知幾何欲爲生者歡須念死者苦死生日相尋歡樂如糞土

雨述三篇

江南臈月天未雪居者單衣行苦熱連山郡邑瘴盡行豈獨嶺南與閩越逋民穰穰度閩山十人不見一人還明知地惡去未巳可憐生死相追攀

近聞閩中瘴大作不間村原與城郭全家十口一朝空忍饑種稻無人獲共言海上列城好地冷風淸若蓬島不見前年東海頭一夜潮來迹如埽

冬來一晴四十日三日南風當有雪不知閩嶺今何如念我故人書斷絕劍南判官心所親甌寧大夫政有神腐儒多事浪憂喜安得貽書兩故人

春暮閒居寄城西程漢翁十五韻

迢迢曾城阿峨峨鳯凰山下有隠淪士能爲淮漢言兩日一寓音五日一承顏每談經濟事恆及離亂間言辭多忼愾文字少凋殘不嘆東逝川但憶南山田寜與無心遊不受眾目憐褰衣必峻崿散步亦名園舒捲信在襟蕭寂固所安經春僒疾痗撫時增懦孱羣書亂藥裹髙臥掩荊關蹇余屬久要朝詣常暮還醜劣愧髙情焉知君所觀日出眾鳥語蒼岑滿樓端申章寫深誼譾薄何由宣

長風沙夜泊

長風沙風沙不斷行人嗟行人嗟柰君何南風正髙北風起大船初灣小船喜移船更近大船頭不獨風沙夜可憂但祝行人好心事長江何處是安流茅屋參差數株栁時平尙置官軍守靑裙老嫗詫鮮魚白髮殘兵賣私酒魚賤可買酒可沽他人心事知如何

何郎失鏡詞

團團如月不曾虧家人親置枕中時朝朝將正頭上幘時時攜鑷鬢邊絲古文宛轉何人造失來始覺今難討街頭不値半緡錢古銅終較今銅好向人不敢再三尋客裏空疑同捨心萬里相隨一朝別夜夜還瞻天上月

贈靑城侯尊師次人韻

聞說名山采藥蹤多從云去少人逢蜀江春老歸難定燕谷寒來望轉濃案上僊經新長蠧匣中雄劍舊降龍不知少日尋眞處還在靑城第幾峯

贈友

天道有恆運君子蹈其常時物自熈洽庻心亦惟康鄙人寡慮思沴气冒陰陽霜霰中夏零焉得不摧傷先聖有遺訓血气戒方剛懿彼老氏言舌齒分存亡反躬實明哲觀色屢廻翔正徳詎云害率欲乃非祥勿謂曐空明不足輸景光勿謂徑寸莖不足載春芳推余曁昏朝懷哉安能忘

曉出順承門有懷大虛

步出城南門悵望江南路前日風雪中故人從此去

京城閒居雜言八首

都城列萬雉樓觀切飛霞太液深蕩潏廣寒髙嵯峨重譯逾萬國流聲竟四遐旣寵瑰異才復保勛舊家忠厚企行葦明照徹羲娥永惟皇上徳世世襲亨嘉

冀北多良馬漁陽多壯士馬休伏槽壯士習農器桑棗竟中州朝貢四方至外無烽燧警內有耳目寄逍遙放良時歡樂永不替

濟濟從臣內赫赫公與侯伊昔從我皇守邊瀚海頭荷戈十餘載力戰如己憂寸防無遺用長智少淹畱勞多必重賞功大靡輕酬意气相傾動恩深身若浮天子乘六龍垂衣臨九州茅土亙河山甲第隘莊馗四海仰光耀出入擁華騶富貴欲如此寵祿信難侔從軍亦云苦眷言享斯丘

朝從獵城南暮從獵城北白馬諭飛翰輕裘如膏澤塵起如獸駭風髙如鳥疾只箭落雙鶖千金出俄刻歸來拜恩寵樂飲過一石僮奴增意气賔客攺顏色常恐文逹士輕薄多瑕擿髙門臨廣衢秋風上荊棘

朔土髙且厚民生勁而彊楡栁𨿽弱質生植益繁昌桃李大於拳棗栗充餱糧誰謂苦寒地百物莫得傷靑靑雲夢竹宿昔傲雪霜移植於此庭不如芥與楊竹性豈有攺由來非本鄕

寒門士客途困臺城上無公卿故下無舊友朋裘褐不自蔽藿食空營營四顧烖沴余但聞號苦聲日負道徳懿敢懷軒冕榮節食愼所欲聊以厚我生

髙步覽九州誰獨無與親同室不相諭矧彼途路人誘訹更驅迫巧詐日眞共美爲善樂莫知與善鄰未足保厥躬已謂貽子孫一言易爲義一恩易爲仁世無魯東叟何以慰心神

眾飈驚野艸日夜委鮮腴嗟哉白楊樹髙髙淩虛朝遊車馬中夕息思故廬塵衿難爲潔野性非京都貧賤不自保焉能戀簮裾賴有死與生可齊賢與愚

去婦詞【並序】

江東有一士子畱都下三年適娶一貴人女爲妻久乃知其已有妻子矣一夕逃去因托去婦爲之詩非徒欲傳其事抑以示風戒云爾

輕合鮮義終苟容希禮遇逺結萬里昏多爲才名誤始與君結好不知君有婦有女嫁他人俱懷托遲暮靑靑墻下艸生死墻下路姢姢道傍華零落無處所女子失其身何以保貞素旣乖百年意百年誰能度對鏡空悲唶中心良難訴浮萍難爲托一木無兩附棄舊屬新歡新歡漸成故寧當中路析莫被他人去寧老阿母傍不受他人妬騰身出房闥兩絕無復顧所願嫁他人甘心西山樹

四友詩【並序】

四友者廣信王庭鈺良仲李商弼良佐武昌盧廷鸞子儀同裏熊坦從正也李亡已七年餘亦亡二三年餘索居京師毎夕夢寐與四友相接傷其皆賢而無壽又與予篤好乃作四友詩一以志余哀一以槪見其平生云李得年二十三盧二十九熊三十四王四十有九王兄負奇偉十四已應門倉卒遘閔凶盜賊蔽丘原衰絰從伯父慷慨安其人豪橫劇狼虎瞠目莫敢幹降心相欵宻共稱孺子賢時應州縣役調笑官長尊酬接𨿽靡盬講習日多聞激烈忠憤際委曲禮法間時平俗益康放志農圃言【有集曰圃課】浮湖感龍變【嘗泛彭蠡見龍見遂肆意墨龍悟觧夐絕】陟巘思鳶鶱古笛振哀鐵淸琴繁素弦每傷古人逝迸淚尊酒前與我初識面已誓爲弟昆𨿽謂天不仁中路遂離分寥寥昻山阿黝黝硯井泉賔客一以散托夢與招魂嘉木不叢生猶爲造化欺繁霜凋其葉震風蕩其枝利虫齧其根饑禽啄其皮豈無雨露滋不得干云霓李氏年弱冠博通三氏詞援毫防飛電吐气裂豹螭信如海上潮直若琴上絲朗如九秋月溫比三春暉志在躋聖賢寧復顧所私一悟生滅理天地忽若遺【君卒時一日晨興有數道人叩門謁求作白蓮庵記君援筆而就大爲得意有頃忽奄然坐逝父母聞而趨哭之迎謂父母曰某兄弟幸多死生命也勿以爲憂旣瞑一道人撫其背曰檀越檀越生好處生好處復瞪目視道人厲聲曰佛法本無生滅卒癸夘二月也時眾轝出城初不能勝忽輕如羽】顏回蚤聞道短折非所悲茫茫後死者中夜獨漣洏

武昌故舊中盧生亦奇傑雄才傲當世髙誼淩白日貧賤有相知富貴莫能折冠蓋如雲霧而獨與余宻大徳七年夏予有長沙役臨河與余分攬袂久嗚咽知心托生死誰能此離別千里竟相從風浪復炎熱靑天入杯酒歌嘯中夜激便欲乘滄溟超遙送華髮行行亦云至終當與君拆捨棹卽長途惆悵如永訣謂余平生懷時俗莫能逹學不追古人終不願有室還聞起分教小邑傍蕭瑟始爲賢者哀那知遽淪沒樊山罷歡防赤壁空流月佇立想音形音形一何濶

親友日凋謝況我情所鐘熊子三十餘亦在九原中髙才只促齡積善適爲凶天道不可依人命如飛蓬夢寐常相見烱若生相從亦知心不異矧復裏閈同始君掾韶學我心實忡忡歸來已三年微疾竟永終薄祿不救饑一官非髙崇獨令君子亡碧血冷秋風鄰曲恩愛絕山川談笑空名家失金匱樗櫟入公宮誰復繼粹溫徒用相舂容千秋瓘山路繚繞劍池東

賦雙陸

三五對參差髙呼得采時猶疑雙出早毎恨獨歸遲散地偏難入全功或誤奇極知妨日力聊足審安危

泊安慶時再北逰

夜泊淮西郡寒生客子衣酒家臨岸閉野燒暎江飛雲盡月初出潮平風漸微前年城下路此際正南歸

漁父

夫前撤网如飛輪婦後搖艫靑衣裙全家托命煙波裏扁舟爲屋鷗爲鄰生男已解安貧賤生女已得供炊爨天生网罟作田園不教衣食防人面男大還娶家女女大還作家婦朝朝骨肉在眼前年年生計大江邊更願官中減徵賦有錢沽酒供醉眠𨿽無餘羨無不足何用世上千鐘祿

髙郵城

髙郵城城何長城上種麥城下種桑昔日鐵不如今爲耕種場但願千萬年盡四海外爲封疆桑陰陰麥茫茫終古不用城與隍

濟州初度

辭家計日逢初度遲日暄風在帝京曉起慈親望天北行行初泊濟州城

楊栁靑謡

楊栁靑靑河水黃河流兩岸葦籬長河東女嫁河西郎河西燒燭河東光日日相迎葦檐下朝朝相送葦籬傍河邊病叟長回首送兒北去還南走昨日臨淸賣葦回今日販魚桃花口連年水旱更無蠶丁力夫徭百不堪惟有河邊守墳墓數株髙樹曉相參

雜詩四首寄彭通復

日月麗中天列宿爛昭昭河漢髙且深烏鵲以爲橋寒霜昨夜降時菊委嘉苖地勢西北雄終歳皆風飈工宰萬物時至有榮消常恐光景遲不得與逍遙

區區九州內橫從數千里誰設山與河愚者分表裏京師天下本萬國赴如水珠犀從南來狗馬由西止浩浩荊吳船日夜行不已生材無定所一物孰非已皇天仁且廣君道亦如此我思古唐虞當日誰共理

巢由伏箕潁園綺居商顏洗耳甘自潔茹芝竟不還三傑足爲理五臣安可攀髙尙誠所貴孔轍奚獨環吾聞有隠淪多在衡霍間飯牛腹長饑百結淒以寒懷寶羞自獻邈然老空山

脈脈我所思彭氏躡遐蹤婉婉若處子未曾出房櫳相望四千里逾年闕相從五月君寄書九月逹京中我書欲報君書到歳已窮豈不懷繾綣無由覿君容參差天際云縹緲乘朔風羽翼不吾施翩彼南飛鴻君有髙世行我無適時功天命人得違出處諒非同

栢堂詩【並序】

栢堂爲劉母熊夫人作也夫人有淑徳年二十五而寡守志不嫁有子曰觀又賢作堂以奉其母請名於太史氏謂之栢堂而作是頌

郁彼北堂言樹其栢其栢嶷嶷維木之特栢之始生於彼髙陵雨露其凝金石其貞栢之旣成鳯臆鸞膺言樹斯庭霜雪是憑雪霜浩浩其栢矯矯有美君子而弗偕老其葉欒欒其節桓桓其居安安永世式觀我堂旣構我栢旣茂天錫眉壽保艾爾後

文安集卷一

欽定四庫全書

文安集卷二

元掲傒斯撰

獻張平章

天歷肇朔坤輿集皇靈汴蔡旣榛夷南海淪炎精圖書入天府將帥功業成寶玉被親懿茅土列公卿庻類奮休祥羣賢基太平明公紹鴻烈文采敵華聲出入三十年惕然心靡寧論兵軆安危攬轡思澄淸矧宅股肱地夙夜在王庭名髙徳益難位隆責匪輕聖心誠裕臣節美戰兢唐虞登夔臯堯舜猶日升周召竭師保成康措王刑昌明願同濟援筆播芳馨

題祝道士龍虎山先天觀圖

聞說先天觀重重絕壁環鳥啼靑澗裏花落白雲間樵子能長嘯居人識大還洞門無處認惟有水潺湲

二貞詩

關右有姬氏父子皆蚤世姑趙婦張皆以年二十五而寡守節不嫁作二貞詩

關右有姬氏父子皆棄捐孀婦奉寡姑誓死各芳年膏沐誰復理羅襦委篋間辛苦事蠶繅祭祀亦靡愆父母旣莫奪媒妁徒空言鳬鴈安所施幣玉視如煙寧與枯瘁沒不爲歡樂存婉婉桃李花春鳥何翩翩萬物各知時姑婦獨累然

史館獨坐

地夐天逾近風髙午尙寒虛庭松子落欹檻菊花幹撫捲俱千古憂時有萬端寂寥麟父筆才薄欲辭官

周待制致樂堂詩

有堂渠渠在番之區維周壽母式燕以娯渠渠有堂在番之陽維周壽母式燕以康斯堂何有有蘭有芷垂佩蘂蘂維周之子斯堂何有有蘭有蓀垂佩申申維周之孫曰烝曰嘗孔時且具維甘維防承於壽母母曰寧只福祿凝只升斯堂只我心平只母曰嘉只福祿遐只升斯堂只我心和只

馬氏巖溪圖

何處幽巖下復有淸溪防霧气散長林湍聲落平野石宜白鳥憇樹想猨把誰獨此安居居人雲姓馬

山水圖

幽人無世事髙臥謝浮名山崦晴時出溪流盡處行還聞有漁釣相問扣柴荊不掃門前路莓苔滿地生

送道士薛卿歸江東

知君此去漸難招只在人間已廓寥市上有時逢賣藥山頭何處覓吹簫仙巖華落溪流滿鬼谷雲開樹影遙未必故山安隠逸海天涼月夜蕭蕭

大明殿退朝和周待制

巍巍道徳拱羲皇濟濟威儀陋漢光日射龍文宮女扇風傳雞舌侍臣香中霄景气浮雙闕下界歡謡動八荒詞館小臣何以報皇圖聖壽與天長

祖生詩

浦城孝子身姓祖自憐性命如糞土生才五歳遭亂離有母更被官軍虜零丁二十八春秋母縱得生何處求天地茫茫明月恨江山漠漠白雲愁忽得母書驚母在防書未盡淚先流書云流落河南縣河南蹋徧無由見唐州境上忽相逢白髮蕭蕭霜滿面誰知喜極情轉悲旁人更問初別時千生萬死到今日始爲母子東南歸東南迢逓閩山路入門猶記階前樹居人傳說盡相防雞黍提攜竟朝暮祖生母子眞可憐少壯離別老大還同時鄕井被兵者防人骨肉能生全願生母子長壽考四海升平永相保

孤雌行爲郾城節婦作

有鳥有鳥雌雄相追哺雛未飽鳴且飛雛未長雄乃死子亦隨朝朝暮暮惟孤雌長林廣野風日美步步不敢離故棲燕雀搖颺差復池回身側腦遞相欺誰憐孤雌心到死終不移更有許州郾城徐氏母一生抱恨守空閨

燕氏救兄詩

千金之子不死市楚人竟殺陶朱子生者可殺死可生千金爲重骨肉輕誰謂平陽有燕氏傾家乃出而兄死弟再有兄兄見弟裏閭驚嗟官吏喜嗚呼安得天下之吏廉且循庻政如水無寃民

送華尊師以天壽節奉詔祀武當

靈畤嚴漢祠神峯標楚甸羽人丹丘伯承詔馳嘉薦華渚曜玉虹條風舞燕長淮南中瀉喬嶽雲間獻渉旬歷峻阯梯空答願授簡香始升掲防帝如眷天淸翼軫動地肅武見飛響迥更聞奇祥靜逾絢是中有眞侶蚤接諸方援胼胝負畚鍤鑿翠蓄雷電金芝產齋房璚云冠巖殿祈禱無歳年防節方紛衍旣協時君降又樂明祀徧聖歷齊堪輿丰澤周防縣還歸報天子獨往奚所羨【眞侶謂張眞人有道行】

送馬雍古禦史撫諭河西

我皇屬憂顧君子得安居孟春風且寒遣子以修途四牡何翩翩回首睇神都我懷正紆郁殽函忽已逾積雪被長巒萎者何時蘇巋彼蓮花峯上出浮雲衢白日皦以懸下視若墟煙塵起西北原野無定株行者中顧懷居者念其廬黃河洶東流乃自昆侖渠四海豈不曠切若肌與膚親賢逺讒人古以致康娯君子誠多材乃用在馳驅秦隴阻關塞嵗月浩已䢐鞠躬盡明義足爲世所模

送周山人之遼東

物變風已暄庭虛雪猶在每與君子違偏驚嵗年攺名山先夢到靈藥隨方采明月望行人云槎隔遼海

李宮人琵琶引

鄠縣亢主簿言有李宮人者善琵琶至元十九年以良家子入宮得幸上比之昭君至大中入事興聖宮比以足疾乃得賜歸侍母給內俸如故因亢且乞詩於余遂作李宮人琵琶引其辭曰

茫茫靑塜春風裏歳歳春風吹不起傳得琵琶馬上聲古今只有王與李李氏昔在至元中少小辭家來入宮一見世皇稱藝絕殊歌翠舞忽如空君王豈爲紅顏惜自是眾人彈不得玉觴未舉樂未停一曲便覺千金值廣寒殿裏月流輝太液池頭花發時舊曲半存猶解譜新聲萬變總相宜三十六年如一日長得君王賜顏色形容漸攺病相尋獨抱琵琶空嘆息興聖宮中愛更深承恩始得遂歸心時時尙被宮中召彊理琵琶弦上音琵琶轉調聲中澁堂上慈親還佇立回防舊賜滿牀頭落花飛絮春風急

題上都崇眞宮陳宮人屋壁李學士所畵墨竹走筆作

玊京灤水上仙館白雲鄕虛壁數竿竹淸風生滿堂微吟弄寒影靜坐佇幽香有客仍無事淡然方兩忘集賢大學士趙國公王開府慶八十應制

昭代雍熈日詞林賦頌時紫宸丹詔出甲第五云垂裕廟靑宮裏王公玉樹枝朝趨陪綺甪夕侍接龍防際防眞難及飛騰已在玆暴公初繡斧方叔更藩維霜簡驚風采天官肅羽儀還迎代邸入竟被漢文知位望躋三少權衡俯百司每防天黼黻直許國蓍龜鳯龡廣寒殿龍舟太液池羽觴春侍宴玉座夜觀碁徳業前賢繼辭華後進推髙情睎廣受餘事擬徴珪全趙山河富瀛洲日月遲九卿防采服八袠表龎眉皇覧逢初度殊恩介壽祺黃封中使出玉食尙饔移國老陳嘉慶【李韓公作序】羣公播盛辭禮非前代有施及老臣宜福祿何人並忠貞百嵗期聖心誠念舊政用作臣規

陵陽牟景陽以名祖父之子孫負奇材勁气而與世不偶自臺州教授入掾翰林一語不合竟棄去不顧以詩爲別

奇璞刖之媒蛾眉妬之具悄悄君子心皇皇百王度髙風集大木日夜如吼怒不畏枝葉殘但恐本根蠧曉登榮臺上天地一何巨白日光未吐羣星爛無數仙人五云車縹緲玊淸路區區陰陽中可望那可遇忽聞金鑾客嵗暮仍南去不得與之同頓足毛髮豎

結羊腸詞

正月十六好風光京師女兒結羊腸焚香再拜禮神畢剪紙九道尺許長撚成對綰雙雙結心有所祈口難說爲輪爲鐙恆苦多忽作羊腸心自別鄰家女兒聞蹤至未辧吉凶憂且畏須臾結罷起送神滿座懽忻雜顦顇但願年年逢此日兒結羊腸神降吉

劉承防父大司徒邢國公慶九十應制

聖主尊賢遂及親邢公盛事更無倫身躋九袠瞳方碧貌過耆年鬢未銀鳩杖乍頒寧畏噎龍章洊拜欲忘身上公建土山河富光祿分壺雨露頻析木天淸云五色梁園花發月重輪【錫宴梁氏園】三宮寵錫驚殊數四座稱觴半老臣瑞錦斕斒迎化日兼金條脫照芳春素煙冉冉晴燻上白雪泠泠艶曲新先世勲庸歸琬琰名家父子映冠紳三槐已驗移居日五柳翻如寄傲人澗底桃花曽閱世枕中鴻寶自頤神詞臣欲繼莊生作才薄何堪論大椿

小孤山次韻

小孤山前一回盼蒼然始識孤山面隔江疊嶂開翠屏絕壁浮雲飄素練憶昔初防翰林聘艤棹探奇不知倦捫蘿渉級至絕頂目極神開气爲變大江東滙彭蠡來晝夜崩騰犇海甸笳鼓遙聞日月動帆檣忽度乾坤轉舟人不識造物奇但趣急趂南風便蚤悟微官七載縛底用區區厭貧賤深冷壁守編摩何異揚雄困雕篆重來勝地嵗雲暮短景催人疾如箭天昏一火明山半石底猶疑有雷電彭郎磯下寒浪湧坐客正說龍君傳人生可喜還可憐世事堪違不堪戀明朝匡廬復入眼𨿽有此境何由羨武城先生獨好事名山每恨遊難徧丰城客子無一錢但當作詩乞如願

贈別曾編修歸廬陵葬學士兄

孟冬涼風厲謁告歸廬陵阿兄在九原嵗暮豈遑寧兄昔事武皇海內希英聲意气動人主文采何從橫時事一朝異長揖去躬耕令弟紹芳猷榮足在承明如何奄忽間南北隔死生方舟發京國日落煙霧靑萬感緣中來惕焉如有懲羇臣戀魏闕一夕魂九升君子恩義重況此骨肉情情深不可忘悠悠道路長山川日夕攺我行殊未央稍出燕冀都已涉齊魯疆髙天圍四野悵望但茫茫道傍多古墳塋域遞相當荒艸吹北風日夕下牛羊不知何代人於此閱興亡自古旣有死誰獨免摧傷死者𨿽所同私懷詎能已塗路猶感傷況我兄與弟世俗日衰謝常懼莫能起生者忽若遺誰復哀其死念昔賢哲人一一去爲鬼詩書捐篋笥采采當路子掞藻厠明廷幸與君子同矧在弱冠年已獲承其風家本聖門後孝友世所隆何意手足親一別曠音容及我南歸日舟楫復相從皦皦寒日髙防防厲徵鴻落帆滄江際然忽西東努力愼所托無爲謾勞躬

寄題臨川西磵範氏寓居

蟾塘塘更西幽澗總堪題流水花間住孤禽竹裏啼石稜苔自合山徑樹相齊久客成眞隱故圍應已迷

尋捨弟將至東牢宿野店

嵗暮尋我弟山行兩捨余入云攀磴道落日及村茅店溪邊冷松林石上疏如逢武陵客風景未應殊

贈王郎

王郎楚狂士意气飛秋霜讀書一萬卷下筆數千行富貴視浮雲況肯矜文章十五恥閭裏掉臂辭故鄕夜宿東海月朝買西州航瞠目王公前結客少年場一飲或一石一醉或一觴寧揖屠狗人不與俗士當千金不易笑歳暮單衣裳阮籍在窮途英聲連四方鸞翮有時鎩反愧燕雀翔世無劇孟交不及靑樓倡燕趙如花人翠袂黃金璫不識豪俊士空媚癡與狂王郎逺過我坐我枯藜牀終夕無酒飲撫髀歌慨慷平明別我去極目空茫茫

沈逸人東觀招飲山館

野館靑山下晴軒積雨餘招尋防逺客寂寞愧閒居空翠沾杯冷殘云度穀虛從玆結朋好隨處問何如

畫鴨

春艸細還生春雛養漸成茸茸毛色起應解自呼名

題聶氏陶軒

開軒南山下日對南山云靑松俯前楹秋菊被中園翳翳修竹林淸泉出其間嵗晏農務息銜杯樂餘閒時從鄰曲防共稱稼穡難逹人貴知已俗士多所牽以玆謝簮紱委心此南軒列植旣敷榮佳興日以繁讀書教兒子餘事焉足言

送塗云章訪舊武昌郤入京師

垂云厲驚風萬里摩髙圓蟠泥鼓巨浪豈顧九重淵毛生入楚庭穎脫俄頃間粲粲徐公子長嘯起丘樊朝辭豫章臺暮宿匡廬山大帆掛鸚鵡極目空波瀾黃鵠錦袍仙吹笙紫霞端相顧一笑粲靑春滿南天黃金築髙臺更覺郭隗賢聨翩劇孟輩相逐入幽燕平旦九門開劍佩逾五千豈無一字薦傾倒平生言東風杏花開待我薊門前

歸舟

汀洲春艸徧風雨獨歸時大舸中流下靑山兩岸移鴉啼木郎廟人祭水神祠波浪爭掀舞艱難久自知

小孤山曉發和蔡思敬韻

日落霞明錦浪翻厓傾石峭白雲閒乾坤上下雄孤柱吳蜀東南壯此關神物夜移風動地仙舟曉渡月漫山回瞻絕頂登臨處空翠冥蒙杳靄間

大信晚泊呈舟中諸公

千家楊栁江當門東梁西梁兩岸蹲連檣大艦集日昏摐金伐鼓海上聞小江更出采石後前人立功後人守大信花采石酒陌上相逢莫回首

白楊河防月

白楊河上防明月昔人曾見今人別茅屋數家河上村化作三山白銀闕波平風靜棹歌來萬傾沖融鏡面開今夜江南憶防子空瞻云漢上昭回茫茫萬里燕齊路北斗從橫泰階曙黃河東逝月西流明日南風過洪去

歌風臺和李提舉韻

萬里東歸火徳開漢王曾此宴髙臺沛中父老謳歌入海內英雄倒載回湯沐空餘淸泗在風雲猶似翠華來穹碑立斷蒼煙上靜閱人間幾刼灰

題嚴陵獨釣圖

何事纁入裏閭羊裘暫脫就安車空令太史驚同寢猶把狂奴視報書一出聊爲天子重諸公莫道故人疏朝廷自足中興士且放桐江著老

題鼯防食瓜圖

種瓜中園予亦勤止瓜長而實汝則殘止𨿽則殘止予敢汝仇天實汝生予將何仇汝食之甘旣肆旣閒實之食矣無傷予根根存而微惟予之窮根盛而實惟乃之功

哭信州僊源觀徐尊師乃教大宗師張開府之弟子也

霜搗罷世都遺葛屨蕉衫太古姿天上眞人開府日山中仙子閉門時空林雨過金芝老深谷云寒白鶴饑萬里馳書爲永別盧敖何處定相期

送蔡思敬還豫章有懷遼陽李提舉

來日能同去不同獨攜別恨向秋風眼防亂葉渾無定心與浮雲並一空黃獨山中歸自斸玊梅溪上夢先通莫嗤畱滯京華者更有遼陽送斷鴻

孔林圖詩

集賢待制周侯能修禮於孔林侍讀學士商公圖之史官掲傒斯詩之

峩峩尼山蔽於魯邦篤生聖人維民之綱尼山之下有洙有泗有蔚孔林在泗之涘維彼聖人教之誘之凡厥有民則而效之維彼聖人覆之載之凡厥有民敬而愛之旣誦其言亦被其服孰秣其馬於林之側旣誦其言亦履其武孰秣其馬於林之下六轡旣同周侯之東薦之侑之聖人之宮其音洋洋其趨蹌蹌其臨皇皇聖人允藏商氏圖之式昭其敬載瞻載思罔不由聖

壽櫟山詩一首爲吳眞人生朝作壽櫟山其裏山名

峨峨壽櫟山澒洞云錦溪百里空翠合諸峯南斗齊臥斮月窟桂坐聽榑桑雞臨深測地軸升髙徑天倪陰厓覆瓊蘂陽岡敷紫荑懸泉聒空響飛樹淩風嘶側畏猨鳥墮幽恐漁人迷玆山不自髙與人作丹梯赤松棲其東王喬憩其西浮丘前捧擁安期後提攜神君領天官出入黃金閨梅花照羽袂天書函紫泥歸期指松櫟千嵗猶未稽飡和養靈源伏智埽荒蹊木公與金母大笑彭鏗低

壽王副樞

七秩懸車兩府稀五朝遺老百僚師寒梅防足行唫處舊史評來坐嘆時身退已將心共逺名髙轉覺世難遺且陪嘉客霑春酒政待武公歌抑詩

李將軍歌一首送李天民赴邵武軍口巡檢

李將軍材且武儒冠換得兜鍪去身疑南極老人星气食陰山雪毛虎雕弧白馬金僕姑天地昻昻此丈夫五十方爲求盜使人生何用苦詩書寄言邵武諸官長不是尋常一腐儒【時中書以吏部儒選員多有十年不得調者奏以爲閩廣諸道巡檢然多非其人而天民式稱是選老人星其常自諭】

文安集卷二

欽定四庫全書

文安集卷三

元掲傒斯撰

題明皇出遊圖應制

明皇八駿爭馳道還是開元是天寶長安花發萬年枝不識韶華醉中老奎章閣下文書靜冕旒端拱唐虞聖此圖莫作等閒看萬古君王作金鏡

畫鷹

文梁五色絳秋髙意气豪怒張兩目直霄漢豈與短翮翔蓬蒿妖狐晝作猛虎嘷騶虞並與神麟逃嗟爾飽食心空勞

題張使君棄官學道詩卷

至元天子朝萬國任丘使君謝病歸門前未罷車馬客身上已著朝眞衣致君堯舜在豪傑洗耳巢由何是非棲雲觀裏靑松樹惟有白雲終日飛

登祝融峯贈星上人

洞庭南桂嶺北衡山連延瀟岸黒中有祝融如結鬟嵯峨七十二峯間祝融不自知千山萬山自回環回環面面芙蓉起祝融正在芙蓉裏儼如天仙朝紫皇千官百辟遙相望半夜每瞻東海日六月常飛滿樹霜龍拏鳯攫熊虎躑雲山霧滅何時極我來正值太平時時有山僧似疇昔憑髙一覽四海空艸間培塿安足雄盤盤羅漢臺翕翕炎帝宮復恐九天上視我猶井中朔風日夜相騰蹙谷老崖堅松栢禿古來鐵丸盡飃揚山上至今猶版屋山僧勸我歌我歌徒自傷天下五嶽嵩中央此山與我俱南疆我今三十始一見北望中原天更長

送何太虛南歸

窮秋乍到深冬別來只俄然去忽然學士已分修史祿道人特送賣丹錢單車欲發無三日幾處同行可百年積雪堅冰愁客路徐州城下便通船

憶昨四首

天歷年中祕閣開授經新拜育羣才宮門待漏常先到講席收書每後回召試時蒙天語勞分題不待侍臣催滿頭白雪丹心在太液池邊只獨來

宮艸蔥茸禁樹齊日趨延顥對凝暉朝迎步輦花間立暮送回鑾栁下歸碧殿東浮蒼巘合金河北引玉泉肥幾回慶門前路春气蒙蒙欲濕衣

己巳羣儒映璧奎端陽侍燕寶慈西綫分學士親臣送詩賜皇姑禦手題注酒含春瑤露重承塵轉午錦云低日斜共出西門道旣醉猶能散馬蹄

奎章分署隔窻紗不斷香風別殿花畱守日頒中賜果宣徽月送上供茶諸生講罷仍番直學士吟成每自誇五載光陰如過客九疑無處望重華

題李安中白翎雀

白翎雀白翎雀每見灤河河上飛平生未識百禽性不敢籠向江南歸

寄題胡氏園趣亭

日與世情逺學人聊治生畦蔬多品類樹果各生成野老過偏數山禽近不驚詩書吾所好農圃也須明

題文瑞圖【並序】

常徳之龍陽居多蜀士祠事梓潼君甚嚴祠前有池曰景星咸淳癸酉蓮兩葉並蒂者六劉初登進士第延祐甲寅兩花並蒂孫以忠登第天歷己巳花如甲寅城東三雅湖蓮復三花並蒂哈喇丹獲獨步迪音馮天澤聨貢而獲獨步迪音登第好事者冩以爲圖邀余賦詩蓮花復蓮葉並蒂更連莖並葉已不見三花兩花更有情如何與人作嘉瑞偏向龍陽水底生龍陽家事梓潼君花花葉葉梓潼神好在龍陽士汝但讀書更績文爲花爲葉汝莫論

題南頓孔氏復明詩卷

失明非有故復明還自然方其失明時萬事俱棄捐外𨿽無所睹內則常淵淵如未嘗有目不喜亦不憐如明入地中明未嘗不全逍遙天地內如在天地先不助亦不忘一气自周旋不敢計此生敢計時序遷剝乃復之始自坤還至乾忽如浮雲散還我蒼蒼天昔非果失之今亦固有焉如何孔氏家母子仁且賢先後俱失明其復皆十年十者數之終如月晦必圓養之固有道何疾非所痊願言永保之母或忽此篇

奉同柯博士甘內掾下直賦

暮出閶闔門解鞍坐前庭泠泠艸露白華月隔林生蟋蟀奮哀響鴻鴈流遺聲常恐芳景晏不知寒節並萬物肅將斂孤懷徒自盈捉衿激長謡棲泊諒難徴

賦得海上云送良上人歸徑山

蕩蕩無邊涯悠悠何所之孤飛若有意羣往更無疑稍拂扶桑樹還經若木枝迎陽成五色乘陰忽四垂作態離仍合多情去卻追因風過別島和月下蓬池且任從龍去寜知到岸時惟應學空者澹泊與相期

吳子髙悼亡歸嶽陽

都門落葉滿遊子去京畿忽聽離鸞操遙逐秋鴻飛愁霜曉入鏡淚夕沾衣煙樹黃河岸風帆采石磯平沙回漫寒宇曖熹微客心閒轉切鄕書近卻稀夢聞兒女泣行將童僕依竊慕漆園放誰云潘嶽非乘濤慣下險回江望若圍武昌未易到更向嶽陽歸

秋夜作

露下气逾肅月髙寒欲流落葉階前樹疏鐘城北樓衰年對急景歸心臨暮秋當世非無意才薄徒淹畱

進士張於髙得邛州判官歸成都

邛竹山前負弩迎去年曽是一書生天寒劍閣猶車馬雪滿繩橋正甲兵卽恐徴求民力竭莫將憂患客心並六千餘里闗河路不盡深期逺別情

題陶淵明歸興圖

家貧無酒飲聊欲試歌去家百餘里邈若異山河江上日多風浩浩水增波門前五栁樹繁蔭日婆娑秫田已成收歸計當如何

寄題傅尊師兄弟所作寜壽道院

鐘榮之山千萬峯琵琶塵湖相疊重兩翁入谷起臺殿半夜空山聞鼓鐘猛虎時逢澗邊石飛龍卻是雲間松黃庭書罷人難見鴻寶披殘手自封度壑采芝隨鹿迹登厓望日躡雲蹤已知塵世惟堪笑不是神人定少逢辟穀有方桃更美圍碁無地橘相容但餘一念封人祝未與人間萬事慵

二月朔日雪中題歐陽少監所藏宋好古畵竹

晨朝下延閣貽我翠瑯玕微霜著節勁細霧入林寒欹枝偏稱逺壓葉更宜攢孤石覆逾潤橫波晴不幹況玆春雪裏相對五云端誤當裁汗簡誰擬截漁竿惟應湘浦上歸共幽人觀

云錦溪棹歌七首

云錦溪中云錦鮮好在髙秋八月天西蜀錦江那得似西湖緑水更須憐

才過浮石是藍溪溪上靑山髙復低山中泉是溪中水尋源直到華山西

藍溪南去到藍州水底嶄嶄石不流回望朱宮雲霧裏白雲深處更髙樓

宮前棃浦白茫茫岸上人家不似墻能到此中還有幾行人莫厭棹歌長

揚金橋望玉眞臺臺下橋頭人往來崇文宮裏看華去安仁縣裏賣薪回

挹僊亭下薛公橋紛紛抵暮更連朝惟有橋西楊與栁無情長系木蘭橈

溪上層層雲錦山垂楊盡處是龍灘不是孤舟來逆上何人知道世途難

禦書雪林二字賜趙中丞應制

聖主揮毫臨祕閣親臣執法坐崇臺祥雲五色從天下彩鳯雙飛映日來政欲淸如林上雪已聞聲奮地中雷君臣千載明良防咫尺微垣接上臺

題胡防汲水蕃部圖應制

沙磧茫茫塞艸平沙泉下馬滿囊盛曽於王防圖中見眞向天山雪外行聖徳只今包宇宙邊庭隨處樂農畊生綃半幅唐人筆畱與君王駐逺情

題辛澄蓮華觀音像應制

至人不可測宴坐靑蓮華珠纓被玉體白豪貫彤霞從何得此相來置玉皇家

杜節婦詩

結髮事夫子長言兩相期語宴方婉孌生死遽分離室中無長子堂上無翁姑生計日蕭條誰能心不渝良馬不亂羣仁鳥不亂行昔者爲夫婦今忍遂相忘生爲董家女死作杜家婦安能若流水東流復西注春秋陳時祀蘋藻宿所供一朝祭無主焉得不忡忡灼灼庭中花落落俱爲實賤妾在空閨志願從此畢

題內府畵四首應制

韓滉土星像

五行土居中百獸牛有功土行降爲神騎牛白髮翁有土復有牛惟神賜年丰誰知韓滉意政與皇心同

曹將軍下槽馬圖

曹霸畵馬眞是馬宛頸相摩槽櫪下卓犖權奇果如此豈有世上無知者朱絲不是凡馬韁天閒十二皆龍驤曽從天子平四方畵圖彷佛余驪黃華山之陽春艸長

韓幹馬

韓幹畵出曹將軍幹惟畫肉猶逼眞昻藏回顧欲飛去老奚安知馬有神想當此馬未畫時朝刷吳越莫燕秦頓轡長鳴風動地不數驊驑與騏驥當時用捨那知許粉墨蕭條尙雄武千金駿骨何足論萬世長畱羣玉府宋徽宗成平殿曲宴蔡京圗禦畫禦記

東京諸蔡滿周行延福成平樂未央十畝松篁籠玉殿九霄風露濕霓裳君臣契合同堯舜禮樂光華邁漢唐明日圖成仍作記千秋畱與監興亡

送祕書李道濟赴峽州幕

蓬萊道山蕓閣裏赤甲白鹽蓮幕中十載同朝君獨去三年佐政我難同大河水滿中宵雨鉅野樹涼淸曉風夷陵江頭幾日到迎親應先南飛鴻

奉送全平章赴江西

聖主恩南土明公起集賢直期凋瘵後共致太平年金虎分符重文龍賜服鮮權綱兼將相標格近神仙天地三江外星辰北極邊丹心齊出處素志在陶甄請述江南事都非大徳全但徼扶弱美竟坐抑彊偏無復同憂樂徒令舞智權平疇吹渤澥暗室仗戈鋋貪虣明相訓忠良黙自憐民心隨日壊世態與時遷況復兵饑接仍聞疫癘纒誅求殊未巳蟊賊轉相挻若擬寛憂顧先須解倒懸久饑寜擇食多病但求痊一語堪懲勸微機足轉旋已知平似水更道直於遙想聞公志渾如望嵗然九重天上別百丈霧中牽日月明金節山河入畵船四方初息馬五月正鳴蟬丰樂田多黍生香濼有蓮岱宗標魯地廬嶽壓湖天水怪收崩浪山靈掃瘴煙歡呼麟鳯出踴躍吏民先笳鼓趨雄鎭旌旗覆廣川下車和气應袖手頌聲延膏侵淮甸仁風扇海壖忠貞眞世篤調燮有家傳赤子皆同體蒼生且息肩龔黃須警防方召在蕃宣

題靑山白雲圖

蕭寥靑山曉迢遞白雲生眾樹春已暗髙原人未畊方思看桃去復擬采苓行深谷無機事白髮枕松聲

桃花鸚鵡

嶺外經年別花前得意飛客來呼每慣主愛食偏肥才子憐紅嘴佳人學緑衣貍奴亦可怕莫自戀芳菲

趙孝子

廬陵趙孝子四嵗父行賈一去三十年家惟大母母大母已云沒而父行不歸兒長亦有婦母子聊相依從父自北來汝父久已死母子哭且問父死何鄕裏聞汝父死時不知汝父處汝但欲往問京師多舊故再拜別阿母行行至京師自念不見父兒死無歸時乃有曽老者往昔與父善言汝父死處濱州利津縣徒跣二千里薄言至利津朱琪張文輩一一陳所因死以某年月塟以某木棺姓名某所題近在城南端城南冡累累翳然榛莽中極目千萬塜能誰識其蹤行哭七日余欲死不得所生者無由知死者豈能語解髮系馬鞍負之墳墳過吾父倘有知髮解鞍自墮俄至一墳前鞍墮髮自解開墳見前和題字宛猶在旣見父姓名痛絕心始安函骨陳野祭禽鳥聲爲酸鄰老四面來驚嘆未曽有相帥報縣官縣官駭之久卽日上大府大府咸異之次第聞中朝行子正南馳行子行且傷哭踴如初防路遙山川阻何時至故鄕故鄕旣云至塟祭無違禮母子永不離萬事若流水聞者盡稱孝見者皆感泣期爾百嵗昌望爾百祿集兒今一無願願母長不老嵗嵗父墳前灑飯墳上艸

題姑蘇陸友仁所藏衛靑印

白玉蟠螭小篆文姓名識得衛將軍衛將軍今何在白艸茫茫古時塞將軍功業漢山河江南陸郎古意多廬山連尊師求眞陽詩久諾而未作也一夕夢中得之因書以贈

稽天之浸不可滅焦石之烈不可絕香鑪峯頭按羽節滿山桃花滿湖月

贈項鏈師

吾聞有一士邈在吳越間騎虎滄海上茹芝天臺山年約四十餘七星布其冠燕趙𨿽曠絕倐忽一往還樵子常見之徑去不可攀又聞好賣藥往往在市闤疾者得寸匕立欲生羽翰吾常慕其人咫尺限河闗道書讀萬過不如一承顏弱志揜昏气卑卑逐王官何爲浪自苦食息於人寰

送鄕人祐上人從師歸當陽

學道玉泉寺從師天子都流年春事半歸路客帆孤山勢遙連蜀江聲不入吳故園如可到種芋有遺區

送蘇尊師歸茅山

華陽隠居者聞復有蘇仙時向梅花下髙枕石頭眠劍匣出飛電琴心流暗泉閒來京闕下夜夜夢云邊

寄題張齊公廟

東安猛將張齊公十八奪父軍囚中至元召募起亡命父子南伐收奇功酒酣一躍馬上立防劍四顧犇雷風十年轉戰江漢上萬里直挽安南弓乾淸坤夷四海一勲在旗常心帝室身封萬戶傳子孫誓不偸生污天秩天下丰盛大徳年天子明聖宰相賢小臣劉深射功利上疏自薦能開邊鬼方寡婦號八百嫂叔操戈自爭國劉深一言取大官逺帥官軍臨險阨五溪運糧數萬家哭聲震動湖南北發徒開道徑折節旣勤其民大求索斗量金珠谷量馬谿壑之欲安可塞此時張公亦在行捐軀力諫皆莫克折節薄險伏四起劉深夜遁張公死鳥飛不度山川愁坐看英雄化爲鬼乃知自古守邊鄙大忌邀功貴寜敉張公廟食東海頭劉深梟首蠻煙裏張公世爲忠孝門劉深萬年穢靑史兩家同死不同心試與題詩作臣軌

寄題楊敎授菊莊

歸人種菊處乃在東海涯幽香發淸眞正色間奇葩百種猶未愜千株寜足多寒分石橋月晴通赤城霞特起表陰戺羅生騁陽阿門巷掩蒿萊荒徑絕經過飲露咀其英孰知年嵗遐

番陽蕭性淵攜其祖將領所愛唐琴號霜鐘者還自和林求詩六月三日午門宣赦後作

嵩州昔有蕭將軍讀書學劍天下聞南隨龍馬渡江去尙有孤琴傳子孫孤琴云是唐人斵昔日軍中自行樂至今猶存殺伐聲一鼓哀風振寥廓將軍之孫才且良文能作賦武蹶張秦皇城下飲白馬祈連山中射白狼時平好文不好武抱琴卻嘆儒衣誤昭王臺上看靑春彭郎磯頭夢歸路日長史館幽且閒正冠拂琴爲我彈京城六月日如火霜鐘半夜鳴空山南風自有虞廷操可惜同心不同調捐琴決眼望靑天今日天門有新詔

送王伯循編修赴南臺禦史

朝辭禁苑暮南臺驄馬翩翩道路開佐邑已知爲治最經邦正賴濟時才人情好惡非相逺民力凋殘實可哀雕鶚秋天須搏擊郊原恐有鳯麟來

寄題鄴下樊氏鐘秀園

鄴都雄地裏樊氏好園林庭戶花陰合池臺樹色深佳時惟飲酒永日自彈琴車馬如相訪流泉可洗心

題廖氏皆春堂

時淸日月明心和寒暑平東風扇萬物華開語流鸎農興水泉動蠶起桑柘榮牛羊被原隰麟鳯在郊坰少者擊壤歌老者鼓腹行不知天壤內何物異吾生常願天子聖四海無苛徵夔龍滿廊廟簫韶歌九成

大熱疾勢危甚項君子虛視之一藥而起爲賦五言一首爲謝

天臺項子虛乃是列仙儔賣藥都市中疑是韓伯休欲見不可得不見忽相求神淸骨秀聳蒼松倚丹丘又如霜空月下照千丈流時有揭子者臥病城南陬馳往施寸匕大暑生淸秋人言死復生仰視行雲浮長揖忽不見思之生白頭

周氏敖山驛水木淸華亭

周家亭子敖山上斷隴連岡紫翠開晴日捲簾幽鳥下微風倚柱白雲來松間漁艇時俱放竹外樵歌晚獨回咫尺紅塵車馬地已知弱水限蓬萊

題趙照磨虛舟

刳木作孤舟乘風到處遊寜求觸無怒政用載能浮歸共惟明月行隨只白鷗浩然江海上何懼復何憂

送毛眞人還龍虎山

手綰銀章主祕祠翩然歸去忽如遺塵湖龍井雲間上鳯曲鸞歌月下龡香逐蘅薇深更入气交梨棗靜偏宜南屏風雨平坡雪爭似山中夢覺時【南屏山在上都南七十里嵗扈從至上都夏秋居焉平坡在大都西四十里西山之上冬春居焉蓋皆所掌祕祠所在】

故中憲大夫嶺北行省左右司郎中蘇公志道哀詩

蘇公廊廟姿推擇起爲吏論議動引經舉措必由義惟時方大旱謂咎在寃滯決獄天乃凶年化丰嵗流聲滿山西憲府立羅致慨慷平生懷遂佐直指使受命安邊鄙正色行使事邊臣旣威服使亦免顚躓六曹收雄材兩府資逺器激昻天下事往往見謀議十載拘掾曹彌年困文字𨿽云富匡贊豈足盡材藝一命厠省僚鉤稽得深獘銓選班爵冗出入錢谷細並緣出多門穿穴肆姦利有如水上萍驅去還復至因風一披蕩蹔得免防翳再命主賊曹持平獨丕蔽恆求情中實動究法外意功罪必誅賞善惡俱惕厲三命參宥宻令聞益昭晰和林跨大漠肇造此根柢東際瀚海頭西控流沙裔北窮陰山外南掎兩都勢連營列萬里倉庾千萬計鎭以磐石宗重以分省寄憶昔大徳末成廟方厭世桓桓忠獻王功大更多智武皇旣踐阼宮闕始淸悶越邸矜微勞寵極心乃異國有社稷臣防巧惑聰睿遂輟股肱任往重藩屏系有威如雷霆有恩若元气畊鑿比中土什伍相錯置士忘逺戍苦民見太平治道路無拾遺商旅畢懷惠忠獻一朝沒武皇亦遐棄駸尋延祐中權相擢天位磨牙吮人血掉尾恣狂猘戕賊骨肉親迫逐見危墜天人共震怒降災及玆地大雪深丈餘人馬相枕斃重爲朝廷憂夙夜靡寜志除吏超五等聞者盡驚避蘇公拜郎中卽日辭九陛厚祿非所榮髙爵非所貴彼民亦天民安得皆坐視兼程到官所發廩急周濟死者何嗟及存者再生遂閭閻漸蘇息竭力補黥劓飛書九重天請爲兵民備募粟實塞下愼忽憚勞費天子賜問勞名王致金幣至今賴長防當時已多忌如何方賜環及國竟長逝都人走相哭行子爲歔欷崩騰翔風迅慘淡浮雲曳蒼松防其根黃鵠鎩其趐幸哉有令子名已注簡記千秋常山下豪傑一揮涕

題羅稚川所畵臨川羅益謙溪居圖

迢遞臨川郡泱漭元獻裏溪上君子廬閉戶靑林裏連山煙景晏斷岸寒沙靡日暮孤舟還荒村隔流水

寄題武寛則湖山堂

祝融九千七百丈六月飛雪灑洞庭攸輿學者武寛則石鼓齋中窮六經气橫瀟湘波浪白思入嵩華煙雲靑四千餘里到京國倒揷五色鳯皇翎河西猛將今太尉一見握手坐黃庭立呼愛子俾受業豈獨汝學我亦聽猨肩虎頭日侍側長刀大劍羅靑熒動陳忠義破肝膽眾目睒防開心扄丈夫乘遇豈偶爾縱不我聽我則寜嗟予官冷材力薄每辱奇俊哀竛竮天晴風靜輙過我如病得瘥醉得醒不爲湖山勞夢寐不爲富貴疲心形始知卓識出天性豈彼狗苟蠅營營方今防臯滿廊廟洪恩屢降無濫刑長材用世何不可大夫列卿如拾螢君如得位立行志愼勿學我空星星我今老矣何所稱白雲深谷寒煙汀

十月十八日夜南郊齋宿夢先帝召見便殿手賜橘花一枝有感而作

淚盡烏號不可攀傳宣忽降白雲間天花拜舞君王賜夢斷齋廬月滿壇

寄題上饒鄭氏菊莊

上饒多隱者鄭氏善爲方移居倪陽裏種菊今成莊近取徧吳楚逺求至帝鄕品類百十餘顏色不可常漑以玉井泉樊以栁與楊晨興卽造之不憂露沾裳有時忘饑渴餐之以爲糧門無催租吏家有白玉郎花前撫鳴琴花下列壺觴興至輙痛飲飲罷臥其傍自謂得菊趣不知與菊忘但恐秋景晏繁露結爲霜盆盛虛室中虛室仍面陽重簾防夕气疏牖逗朝光亂以靑靑蒲水石儼成行重得隠者心不辱桃李場玩物焉足計嵗晚托餘芳

題四淸圖

一淸曰王右軍平生富事業獨以能書聞遂令吳越士至今學者猶紛紛於嗟乎王右軍

二淸曰軒轅彌明偶然吟石鼎狂怪使人驚遂令韓吏部至今妄得狂怪名於嗟乎軒轅彌明

三淸曰玉川子忍窮吟月蝕天髙叫欲死獨對烹茶婢白頭赤腳老無齒於嗟乎玉川子

四淸曰林和靖周程明聖學韓範輔王政獨對玉梅花山色湖光耿相映於嗟乎林和靖

題新安許氏蘭秀軒

蘭生兮深谷潄流泉兮蔭喬木緑葉兮披披玉榦兮紫蕤植之兮堂下播芳馨兮菲菲菲菲兮揚揚思君子兮髙堂縆琴瑟兮防友嘉肴苾兮薦芳襲芳兮佩秀宜君子兮多壽

夢顯墨梅

霜空防防江水暮江上梅花千萬樹無端折得一枝歸一雙蝴蝶相隨飛

寄題永丰劉氏暖翠亭

孤亭萬竹中危坐自生風近與山光合遙連野气通鳥啼深不見泉響靜偏聰束帛休相污先生道未窮雞山俯鷲溪亭子畵堂西流水茭蒲合陽林竹樹齊畊桑煙外集賓客中攜萬事俱塵土詩成手自題寄題信州徳元觀何眞人林園長春亭

長春亭樹倚雲開百里湖山入座來淥水繞階時自照好花如幄手親栽靑雲每指尋眞路白髮頻登望母臺【墓在前山】六月神龍起潭井人間幾處待風雷

題信上人春蘭秋蕙四首

深谷暖雲飛重巖花發時非因采樵者那得外人知孤芳不足榦奕葉自含滋白石蒼苔路落花流水時山深風露冷何處有花開直入雲林去香沿石澗來幽樷不盈尺空谷爲誰芳一徑寒云色滿林秋露香蔡七祖眞人得朱文公所書讀書二字以名其亭請賦

今人題徧古人書孔李通家意未疎萬个猶嫌栽竹晚百圍曽見種松初黃庭義宻從心得白髮身閒對客梳近有方平消息否紅蓮成碧藕成車

送陰陽敎授赴瀏陽

靑艸茫茫接洞庭瀏陽江上好談經遙瞻紫蓋爲南嶽仰見長沙是壽星日晏投書招楚客夜防鼓瑟感湘靈下簾髙坐金錢滿賸買鹽梅寄在庭

賦得春鴈送張郎中省覲揚州

東風吹歸鴈離離翔天側朝發衡陽浦夕過陰山磧嘹唳浮雲中萬里才一息眷言思親者相望有南北送聶太祝赴潮州錄事聶天歷潛邸舊人

三載從容禮樂間仙曹新拜度梅闗春風忍過金陵道夜月重經黃木灣盜賊數州相應起甲兵諸道幾時還憑君細講安民防莫遣邊防一日閒

題兪氏看雨軒

慘澹來何處崩騰忽滿城遙連四山黒近灑半江明可愛華間濕偏宜竹上聲中宵未可住髙枕寄餘情

題江道士淸虛館

遺紛極覽宴坐白玉京日月朗朝夕河漢流無聲冉冉兩玉童雙吹紫鸞笙下視九九州浮以四大瀛萬刼猶一瞬逍遙樂太淸

賦得吳歌送人歸吳中

三月酒如澠髙堂絲竹停繡筵雙鳯影珠箔亂鶯聲疊應紅牙拍辭傳金縷名防云低不度芳塵暗自驚花發長洲苑日照闔閭城且奉千金壽寜忘萬里情

文安集卷三

欽定四庫全書

文安集卷四

元掲傒斯撰

所藏逺山圖

蒼蒼兮逺山飛瀑兮潺潺思王孫兮未還蒼蒼兮逺巘飛瀑兮偃蹇思王孫兮未返白石之上靑松之間上有飛雲下有流泉悵王孫兮畱連畱連兮何極望靑山兮使予太息太息兮予獨思王孫兮如玉

題陳氏松巢圖

雲英英兮承宇松亭亭兮在戶問此何所兮廬山之陰大江之滸云可衣兮松可巢君何爲兮不來予何爲兮延竚山則有薇水則有魚君歸來兮予與女同居

桂林歌贈明秀才

逺望兮桂林鬰蒼蒼兮深去無言兮來無期羌君子兮勞我思皎皎兮明月桂偃蹇兮不可掇曠蕩蕩兮商風發君思我兮逺百越

蕭生歸潁奉寄三首

昔賢懷出處到處非一端冥冥鹿門子悠悠東陵園千載有其人常在羇旅間跂予欲從之路危不可幹晨興命徒旅驅車出重門出門何所適北睇嵩洛原浮雲數千里悵然回我轅東風起空郊艸色一何鮮百鳥縱橫遊孤鵠摩髙天援筆不可冩短意誰能傳

岧岧楚王臺泯泯湘水碧湘水深復深逺送千里客客本金閨人觀風戾南國漠然忽舉抗志箕潁迹榮華眾所趨知者審損益嵚崟狐兔穴泱漭風雨色常恐衣上塵污我林下石重華仰海宇防卨易爲力去去君勿遲憧憧孰云識

我本耕牧豎結廬章江涘微生屬休明世尙猶典禮驚飈捲飛轍落從此始三年江漢春萬事隨逝水旣昧理生術復慚遊方旨豈無靑山歸亦有桑與梓何爲苦畱滯眷眷存君子君子諒不然東臯畢耘耔

黃鵠山聽雨得淸字

扃息深構虛館含餘淸瀟灑松上來瑟縮花間鳴遙兼夜柝警暗與寒更並懷新感仳別撫物愧生成土思浩方殷春聲耿逾明幸及朋知好逹此旦暮情北首非窮轅南山夢歸耕何言托毫素聊用欵平生

贈別李時毅得南樓月

姢姢臨古戍晃晃辭煙樹寒通云夢深白映蒼梧暮胡牀看愈近楚酒愁難駐鴈背欲成霜林梢初露故人明夜泊相望定何處且照東湖歸行送歸舟去

送江尙志得官後攜新妾歸省

淹薄䢐年嵗離別忽在玆寒城落木後虛館殘鐘時家在雙井上心隨孤鴻飛落日布帆逺靑山尊酒移蒼茫倚閭情愴怳零雨詩托身名敎中固應愼其儀志尙旣不殊情鐘自成悲昔見已云晚再防良無期濯足彭蠡瀦省侍髙堂歸鶴髮喜垂涕兒童問牽衣野老借檄看鄰女隔墻窺田園各成熟松竹防菊籬淳俗一在眼雞黍相提攜翻知在家樂不恨爲官遲放浪乘化遷何用世俗知

遊禪林寺喜得昌上人

靈臯懷獨往危軒泊閒寂偶與塵事違況值禪林客深苔剝修玉輕霏澹凝碧夐見飛鳥還靜聞寒澑滴空明防眞賞漂流見良覿常恐心迹乖無由展平昔

奉陪憲使程公遊麻源第三谷宴藏書山房白雲樓時三月三日

明公當暇豫勝日懷登臨蹀躞驄馬行窈窕幽人心縣厓響晴犇流濯春陰雲門轉絕壑畵橋貫長林掃石慨往運聞鐘知古音耆松有百圍突嶂逾萬尋小憇釣魚臺聿瞻華子岑捫蘿入縹緲側逕淩蕭森迢迢百尺樓下有孤猿吟初筵俯曽顚微風散危襟語笑信忘我觥籌浩難任豈不念永畱惘然歸思深

送雷山人遊山

髙人中至邀我遊山作自非防寂子肯耐紛華落方春乃發軔殘雪猶映薄隨云度神臯披煙望靈嶽晞沐朝陽谷照影淸水壑淹畱皆隱淪往還必恬漠惟應樵與牧時逢得奇藥歸來𨿽未期鬢髮終如昨

送孫志言逺遊

志士遊四海豈拘名利牽孫子三十餘懷防靡遑安仰視流光馳千嵗俄頃間靑靑鏡中髮閉閤守丘園昔者限南北放浪徒空言曠然六合中何爲惜飛翻晨裝旣云具良友咸在門依依別老親悃悃語弟昆出門卽萬里回首惟浮雲豈無骨肉念身負天地恩白日出東峯緑樹徧平原歡防良未期佇情何由宣出處各努力還歸觀所惇

贈髤者黃生

髤飾肇有虞太朴已雕刓紛紛百代下巧宻何多端黃金間毫髮文螺錯斕斒竹樹冠臺殿祥雲隨鳯鸞五采被牀幾豈獨匜與盤坐使圭璧暗所好移所觀黃氏擅良工出入三十年馳譽必名流迎致皆上官美賈一朝起羣工那敢班藝絕誠足貴古道何由還

送管錄事赴東平走筆作

十月燕地凍原野何蕭條徵車臨長途行子去中朝濟濟同捨生載酒集河橋子當撫防嫠行役在晨朝脫葉辭髙林散漫復風飈離鴻別枉渚嘹唳空層霄一觴不盡傾何處相招邀東魯非逺邦錄事非冗僚矧宅夫子地余風諒非遙眷言懋殊績夙夕佇嘉招

廬山郭敎授數相覓不見忽聞歸省卻赴官雲南奉寄五言一首爲別以答願交之意

蕪謬忝詞館晨出歸恆夕親交猶自疏況乃未嘗覿誤蒙君子賞驅車數相覓暮見門間題中夜猶怵惕反愧應門子時奉冰玉色云何心所懽萬里西南役終乖攜手好同是思親客過家君已先淹泊誰復識東風動楊栁河水流不息何以展所懷中心著金石

和酬馬伯庸供奉史館閒題見示二首

陰沈悶華館窈窕宜芳樹秋日透淸輝晨飈翼輕霧飛文盡威鳯擢質皆振鷺平生寡儔匹及此同散聚雲胡咸羇遊對酒恆不禦羨君躡髙第早聽傳臚句時從鴛鴻侶縱轡驊驑路防史吾豈堪讀書君不誤

飛葉滿京華靑松臨廣筵連翩集軒蓋卓犖皆時賢靑松豈不髙眾艸自芊芊感此理文翰恆恐迷所先搜獵殘缺間終嵗不成編矯情或傷直含辭非取妍宣尼萬世標斯道庶昭宣元功旣森列羣防咸牽聨終焉懼非才申旦長惕然

重送曽應奉及周鄒諸君子

晨興戒徒旅行子卽長路天衢風過升陽在髙樹發輛東南門解櫂紛往緒回瞻彤庭闕彷佛玉堂署遺榮誠所難勇退無枉步聨翩數君子意气更相慕文采掩春華淸言敵朝露超遙去畱迹曽何悋情素懿此昌明時各有丘園趣

熊英徳哀辭

靈飈戒先路疊鼓中夜發旌旐揚廣衢輀車出城闥素緌紛前逝防麻森後列罔罔迷據依營營防精魄流云防飛蓋平野一何濶慟哭積水濱哀歌靑林樾翔鳥爲回薄我馬如顧秣農夫釋耒嘆行子憑蹊惻共隱善人防矧承君子列平居異山隴累別兼嵗月規戒晞暮齡歡燕中道歇時哲眾所屬六十非短折撫物自傷摧瞻望猶慌惚南轅懌歸斾北首淒往筏千春驥岑趾流藹余篇帙宿艸日已深聲容閟幽泬

雜詩

東風吹百艸沿路一時生繁桃與夭杏徧野復盈城東鄰宰肥牛西裏按新聲孰不乘時節爲樂快心情平明出南郭登髙望帝京大哉山河固喟然獨撫膺

社日鳥至入我髙堂飛舊泥幸未拆新泥復相依豈徒安爾身復欲長其兒言語嬌且閒上下遞差池勿因秋風起相逐忽還歸

嚶鳴出深谷艸木皆華滋昨日悲嚴霜爛漫揚光輝雞鳴車馬動日暮交橫馳賤士錦鞍韀貧女金裳衣各願得所欲及此艷陽時

靑靑孤生松髙出浮雲中下無嘉樹林上有萬里風俯視原上艸秀色何丰茸自顧豈不髙獨立難爲容常恐本根蠧委此蒿與蓬

城南有名園車馬何喧喧緑池夾髙栁百艸朝且鮮平明集髙臺日暮不能還美酒百壷少丰廚豈論錢麗服羅四座急管應繁弦燕歌儼成行趙舞交蹁躚但得主人顧陋質自成妍還過舊遊處池館謾依然

寓興五首壽吳大宗師

古稱神仙人乃自秦漢間由來英雄士重已輕人寰子房遇黃石取履非所艱一朝從赤松髙風安可攀我生後千載獨立當闗

昔有安期生本是漢奇士髙視羣雄間竊鄙蒯徹計學道滄海上卻粒咀元气一食如棗金石焉足貴超淩八極外洞逹無始際時從王子喬吹笙下游戱咄爾燕齊人宿畱安可致

方朔起平原髙志淩紫氛上書三千牘長揖萬乘君淪迹寄中朝髙爵固非羣繾綣緣世主諧笑匡國均三食王母桃不受王母嗔髙風軼萬代誰歟繼淸塵

伯陽閔衰周西度函谷闗誰令守闗者再拜希一言斂容爲之陳文字至五千聊因令尹啟本欲使之傳煌煌百代下繼者良獨難

赤松隱昆侖廣成在空同徳爲王母歸道與軒轅通旣枉赤水駕時欵圃宮先天本非始後天亦無終自非徳人誰能躡奇蹤

雨中作

孟夏涼風來吹我羅裳衣此服豈不稱炎暑方及期婉婉庭中花煌煌有光輝自信好顏色何能與時違防心委元化勿爲後世嗤

送劉旌徳

大火流坤維西風集庭柯積流不歸壑浮雲鬰嵳峩山東擁盜賊淛右疲徵科嶺外兵不解湘南及干戈郡縣無良材平人嬰禍羅宓氏彈鳴琴言遊亦歌劉子宰旌徳爲治當如何

題淵明撫松圖

抱拙辭下邑曠然獲所安孤松臨廣園聊且共盤桓淸晨散遊防日入自當還霜露不相貸時物倐殊觀玆植焉所貴昔爲聖者嘆

題趙子昻寒翠圖

石潤欲生雲山寒疑有雨髙林葉盡脫低篁緑堪數因知靜者要更覺王孫苦小艸枯樹根茸茸欲華予

初至京師和答友人病中見示

志士輕離別貧賤事多違秋風車馬中故人髙臥時逺客江南至塵土滿素衣旣申離合情中多勞苦辭歡笑未幾何感嘆已乘之欲及田裏事復恐疾疢滋亹亹流景遷楡栁各變衰偃息寄一室朝夕終在玆委運復何言人生信可疑我獨何爲者日出暮來歸

重錢何太虛

雞鳴曉色動行人出南郭裴徊望車馬飛雪何漠漠巨野四面平中路淒以索黃狐超客過驚鴟向人落結軫赴悲笳凝酸屬哀角時逢古人迹因究平生學回首睇闗山低心望蓬霍離合兩不期思懷獨難托

贈洪參軍兄弟

洪氏起遼海流章耀八紘孝友根世學忠貞自天成入爲帝羽儀出秉國鈞衡洋洋髙門居濟濟羅公卿籍甚澄與瀾玉質金爲聲析理貫秋豪摛藻艷春晴朝趨承明內暮進賢友生衣錦務尙防穆然含粹精靈鳯非求知出爲世所驚奇璞隱昆岫采充淸廟英堯湯攬羣才聖道日光明豈惟殷膚敏祼將在周京蒼天𨿽云髙乃心此黎氓君臣兩不易相期底隆平君徳貴並包臣道戒驕盈立賢必無方防茅思彚徵朂哉敬厥終兩賢信國楨

送馮尊師還嶽陽

馮公住天嶽夙抱丹霞賞結構何威巍連延瞰髙爽飛縈帯遙甸周覽春泱漭日落長沙明風回洞庭響事因多病簡道與流年長郡邑費招邀賢豪畢知奬翳然庭中樹宴坐寂余想流云時縱橫幽弄自來往還因采靈藥相覿稽神壤悵望忽言歸川塗日修廣

題山水捲

梢梢云木動藹藹煙峯亂逺浦引歸橈雙厓臨絕岸方思隠淪客欲結漁樵伴水濶山更遙幽期空汗漫

題淸江黃氏池亭亭名玉壺冰

新亭環碧池池水何漾深偶攜塵外侶薄言此窺臨惴惴若有畏憑憑如弗任旣抱執盈念仍懷履薄心白日麗淸暉微風在逺林洞逹忽無際澂明諧素襟還君玉如意理我雲門琴

三月晦日送春得詩字

變化無終極形气遞推移昨日名園中䢐春忽在玆華林彩繁陰緑成帷徒結遊女懷秪增志士悲況此客行子風水積川坻撫壯思始榮臨芳念將衰安知盛長後不有堅凝時俯瞰江水流仰與東風期各言早還歸毋勞東山詩

題陳掾菊逕

逹士隨所適迹異心恆素時從府中歸問菊松下路初欣碧樷長復愛繁英布灌以古井泉申之九秋露有酒共斟酌無人還獨步結意常恐非畱懽輙忘暮髙天遙澄穆平川澹容與落日明歸禽疏籬繞蒼樹懷芳諒爲美居榮豈雲暮矯首今何時孤云爲誰去

題蘆鴈四首

江湖處處非況汝一身微如何卻欲下只合更髙飛自不作雙飛沙頭叫向誰碧天無限好何處不堪隨朝飛自作行夜宿更成雙誰能如此鳥和月占秋江寒就江南暖饑就江南飽莫道江南惡須道江南好

題李陵送蘇武圖

一與故人別死生寜復親休言典屬國猶得畵麒麟今朝送漢節迢遞入秦闗惟有沙場夢相隨匹馬還慘澹河梁路參差塞上山誰言是死別日夜望生還

題風煙雪月四梅圖

逍遙芳樹下解後寒花發立盡晚來風明朝恐成雪髙花開幾防澹靄拂成衣遙瞻應不見相對尙依稀年年霜雪裏得見此花開此花元不筦一任雪霜催玉樹臨風好更於明月宜空山冷相照未必有人知

題牧羊圖

求牧旣已得敗羣還復去白晝捫虱眠淸風滿髙樹

題艸虫圖二首

傾陽朝莫同忘憂嵗年攺蜂蝶那得知側翹方采采有竹不必多有荳當自熟坐看蜻蜓輩日晏紛相逐

再題二首

種藥都防憂滋蘭總爲春靑蛙與蜥蜴何用亦紛紛直節直彌堅弱蔓弱空纒微霜一夕降蚱蜢亦淒然

題石頭和尙艸庵圖

靑天不可量好風亦無價試覓庵中人蕭然古松下題何尊師畵牛圖圖惟一牛並無坡岸艸樹人物之屬

莫是度闗者寜非喘月時茫然天地內誰問復誰知

題柯博士爲方叔髙所畵墨竹

蒼蒼四君子意气侵云端六月不敢近蕭蕭風露寒

丘氏南陵月磯亭

明月滿灣碕先生獨釣時漁人渾未識惟恐白鷗知題四梅圖【一兼松竹

一兼雪月一兼水仙山礬一兼蘭與芝艸】

小徑蒼松側疏籬翠竹間相逢如有約久立不知還亂蘂逺難分寒香近卻聞何人心與迹於此可同羣誰將配水仙更欲比山礬試問花知否臨風笑不言芝艸黃金色蘭心紫玉防忽從花下見可恨不同時

送阿英童歸揚氏

弱女年十三兩年失母慈看拜阿婆去憶著初生時

野鴨詞

野鴨雙雙沒輕鷗兩兩浮人生亦如此那有別離憂

題雪竹初霽圖

已奮尙離披連朝被壓欹虛心與直節惟有太陽知

題蒲萄

翠實肥初熟瓊漿迸欲流向來爲酒者一斗博涼州

文安集卷四

欽定四庫全書

文安集卷五

元掲傒斯撰

飲酒篇悼亡後作

昨日飲酒酒苦薄今日飲酒必不樂未知明日還如何枝上落花能許多胡蝶飛飛春艸艸對語黃鸝淸且好有酒有酒且莫沽庭前獨宿鴛鴦雛

從他痛辭【並序】

江少虞類苑載開寶中金陵人修故營得石記書從他痛凡數百字末復云不爲石子盡更書千萬个從他痛未幾王師渡江余謂此必埋恨者非渡江防也作從他痛辭

石可絕恨不滅日月𨿽光明不照石上情情深化作秦淮水水流成血波濤起流入東方大海中風吹復向秦淮裏秦淮裏深復深土囓石上字字字痛連心痛連心從他痛秦淮水空相送除是相逢話痛時始是此心無恨期

吳歌一首送張淸夫提舉徵東校官先還吳中

吳中女兒白如華吳江燕燕拂波斜吳中魚肥米可束夫君無事久忘家夫君自別吳江水聲名籍籍京華裏家家屏幛待新詞日日王侯置酲醴吳中之居不可逾京華之樂天下無髙官厚祿不願有上疏乞官還海隅秋風髙吹燕山樹扁舟且向吳中去吳中兒女白如玉看著新袍入華屋

贈許道士

廬山道士許自然二十武當學飛仙白雲防防不可見天際時聞淸嘯傳虎將乳子共遊戱龍化老人同食眠無求始悟身非患有道方知世可捐忽聞賣藥入都市便欲乘風淩紫煙紫煙之中曠邈邈下視人世眞堪憐爾曹齷齪塵埃下何日南山歸種田

題見心李公小蓬萊

媧皇狡獪弄余智手揷神山滄海裏不敎寸碧落人間弱水更環三萬里何人摶土爲此奇太乙眞人謫仙子芙蓉爲舟桂爲楫碧玉連環白雲履山根植棗漸如山頭種玉今成髓平生九州視一豪秦皇漢武空勞勞山林防杳百鳥號明月飛出琴聲髙

黃母吳氏挽歌

新安之水淸且深深深如見黃母心新安之水髙且烈烈烈如見黃母節母也不幸早嫠居三十未有二十餘六十餘載一日如子又能孝孫詩書嗟母之徳靡不宜人歌不足國旌之爾今死矣歸何時新安之山可鏟而夷新安之水可陸而馳黃母之徳不可思

送墨工潘生還臨江

豫章朱氏以墨名直與郭玘爭豪英臨江潘氏得墨法乃自柯山翁彥卿朱氏親承天子詔墨入奎章獨稱妙潘氏近日來京師羣公得之惟恐後潘云吾墨猶艸艸盡藝爲之當更好明年此際來京師始知吾墨堪爲寶東風蕩蕩吹燕山行人苒苒掉臂還明年獻墨奎章閣卻與朱氏分朝班

武岡扶丘山紫府延壽宮宋張眞人守靜所居也至今禱雨暘輙應其徒純眞子饒君禮誠延祐中入京師爲今教大宗師吳公所知居太乙延福宮十五年將南還山中詩以送之

洞庭之南扶丘之山綿連九疑控百蠻昔在嘉定之世眞人張氏隠居學道於其間祈晴卽晴祈卽雨犇走郡縣勞躋攀鋤雲架霧開紫府采芝種術畱朱顏夜驅猛虎守庭戶晝役鬼物除榛菅眞人乘雲上天去但有靑鸞白鶴長往還云霆尙與司丰艱爾來一百五十嵗弟子饒君通道气一住京華十五年太乙宮中獨超異不求逸少冩黃庭欲逐浮丘攬香袂南望淒其憶故宮黃河日與夢俱東河流到海不復返故宮長在白雲中天地無停機日月無淹軌歸去來白雲裏

題漁樵問答圖

我在孤舟爛醉來君從何處看棋回髙山流水元同調明月淸風不用媒江上栁早先摧天上鴈正裴徊富貴何如歌一曲功名爭似酒三杯我但負薪君但釣百年誰喜復誰哀

題劉商觀奕圖李伯時臨蘇子瞻防茅君彥刻

劉商畵手神運筆龍眠臨之如已出不知弈者何代人𨿽無名姓若有神神凝志定萬緣息觀者亦復遺秋春松風吹衣石泉響朱艸樷生玉芝長眉陽仙客最相知更托茅君寄心賞

題所翁雙龍圖爲寅上人作

雙龍畵擘淵開萬物顚倒隨云雷龍公被髮向空冩身是眞龍非畵者鐵作須鬛玉作鱗電出兩目云繞身偶然防合此何處仰面向天天不嗔世間轉空形影倐忽變化那能省髙僧說法夜來聴誰道相逢非夢境鬥牛蒼蒼風雨暮泉阿豈識延平路當時縱無雷煥與張華未必終藏不飛去

題玉笥山邵道士所藏宋方奉使贈劉道士

紫帽山人方孚若臨江謫居亦行樂二十四磵緣源行三十三峯看月明奉使不愧蘇子卿招隱更遇劉佺平劉郎彈琴震金石方公作歌酒和墨一時意气傾座人千載風流寄仙籍兩公一去無消息竹下松間盡行迹遺墨蕭條鎖白雲山中嵗嵗桃華春宋金往事無勞問夜夜虛壇候子眞

題彭尊師禱詩卷

道人役雷如小兒顚倒鬼物愁蛟螭祈晴得晴得身不勝衣膽如虎東通吳越北淮漢到處逢人憂水旱手提丰嵗與疲甿金帛盈庭未曽看閩山疊疊躋金峯蘄山樷樷碧玉宮洗劍長畱雙澗月彈琴尙憶萬松風大臣無端薦天子十年畱滯京華裏悠悠扈從春復秋歸心已逐東流水去年天下旱且蝗流殍滿道無人藏安得君等徧八荒不使水旱憂堯湯

題春龍聴雷圖

雷馮神龍興雲雲行雨施四海淸雷之震神龍奮雲行雨施四海潤雷之令神龍聽云行施四海慶聖君在上賢臣在下我無事而觀化

蔡氏四適堂

君不見車轆轆長安陌上爭馳逐朝出遊暮還宿問何所得榮與辱又不見或漁於淵或樵於山或耕或牧其心和且閒我欲從之生羽翰丰之東麗之陽有美一人大溪之旁水竹兮蕭蕭云木兮蒼蒼彈鳴琴兮不下堂禾在囷薪在屋黃雞皮白魚腹嘉客來新酒熟君之樂兮惟日不足

題邢先輩西壁山水圖

邢家蒼蒼西屋壁萬壑千厓動寒色大江忽轉天地回浮雲孤飛日月白參差樓殿照林紅松檜淒迷起朔風昆侖蓬萊不可到赤城白帝遙相通賤子平生尙奇偉南極衡湘北幽冀復從大駕上灤京始接邢君多意气君昔扈從戎馬間少壯不知行路難月明飲馬長城窟雪深射虎祈連山萬里歸來太平日坐我江山百憂失平明萬騎出天門又駕官車就行役

送黃判官歸江西

西辭夜郎國北上邯鄲道方厭東華塵又說黃平好黃平遙遙度五溪五溪更在洞庭西十年世事浮雲裏一日孤舟萬里歸桃花流水孤舟客白髮靑山五色衣堂上慈親稱壽處堂前新婦拜姑時鄰人邀種南山豆野老同尋北谷芝人生出處須經意富貴悠悠差是非

和劉修撰十二辰詩

掘鼠可以充饑飯牛可以待時何須入穴求虎子更學狡兔三穴爲我生誤逐攀龍者嵗蛇冉冉那堪把又無筋力騎快馬日射黃羊陰山下空餘野性獼猴同但求歸作祝雞翁柴門狗吠閉閣睡萬事渾如牧豬戱

發臨湘得風

臨湘縣前江水流葫盧沽酒大如舟莫道天風不相待一時吹上嶽陽樓

聞西師防口號二首

聞道西南掃蟻封何時露洗妖凶必行往代羈縻防肯倚窮荒戰伐功

萬里春風送防書千年王气拱皇居越裳白雉應頻入浪泊飛鳶正念渠

漢茶陵侯廟

髙帝安劉慮未危賈生可恨不同時長沙更有回旋地千載荼陵無古祠

泉子嶺作

已過泉子嶺頭路荒甸茫茫碧艸幹日落不收牛馬亂靑煙起處是營盤

金衣翠帽路傍女蹋足連聲駕犢車車下晝眠車上宿每逢水艸便爲家

北樓雪後酒醒獨吟

幾防微云翳曉晴半峯殘雪隔江明小樓獨對春城北酒醒匡牀聞鵲聲

聞熊從嘔血亡

碧血凝秋萬事空此生無復一尊同到家又近重陽節應是哭君風雨中

待潮

扁舟夜閣寒沙際欹枕待潮紅日髙無數徵帆背人去海門何處水滔滔

題吳越王答周克儉謝賜物及陳事宜狀手帖

吳越山川畫不如古今人物半能書從容霸國君臣禮猶見錢王翰墨余

文安集卷五

欽定四庫全書

文安集卷六

元揭傒斯撰

制表

金紫光祿大夫山東行尙書省兵馬都元帥知濟南府事特封濟南公致仕贈效忠宣力佐命功臣榮祿大夫司徒柱國追封齊國公謚忠襄張榮加贈推忠宣力正義佐命功臣太師開府儀同三司上柱國追封濟南王仍謚忠襄制

朕纂承基緒每思創業之惟艱褒防勲勞常恐推恩之未至況山東諸侯之起皆天下良將之防旣盡厥忠宜丰其報某官沈防先物遺愛在人方保有齊民已知眞主之受命及歸我太祖歷事累朝而致身秣馬南徵則孱金亡走拔劍東指則逆璮就擒握兵柄者餘四十年未甞妄殺臨軍陣者凡數百戰動必有功故詔有張相之稱而世任元戎之寄𨿽列土之封猶及於懸車之日而漏泉之澤未究於蓋棺之餘況在爾孫復爲朕使或守藩維於外或司喉舌於中世篤忠貞人推謹愼是用因爾山川之履增爾勲號之崇秩旣陟於三公爵仍超於五等乃爾自致非朕敢私於戱紫綬金章尙念初來之日丹書鐵劵永膺異姓之王神其有知服此加命可妻齊國夫人宋氏進封濟南王夫人制

昔國有東諸侯旣封於濟今朕嗣大歷服申爵以王載求齊體之賢宜與從夫之典故某官妻宋氏早以令徳相其良人舉五十萬眾以歸朝歷三百餘戰而盡節分茅胙土傳及子孫襲組彯纓布列中外皆爾相成於警戒用能共濟於艱難是用錫爾鄕閭貴其爵號以篤爾後以報爾前於戲翟茀魚軒尙服異恩於永世虎頭燕頷從懷舊將於當年其廸爾家以贊皇國可

諸王呼圖克岱爾追封云安王謚忠武制

昔我世祖親定云安命九王以鎭之將百年於玆矣乃者國家多故邊圉失宜健將驕王遂據城而稱亂陳師鞠旅方下詔以討平粵有忠烈之臣乃在伯叔之籍爰申褒防以慰死生故呼圖克岱爾沈鷙有謀剛勇獨斷三世藩輔蔚爲磐石之宗一心朝廷不忘社稷之計方天歷之反正而逺人之未思中慶則巴古要盟卽飛章而上變烏撒則僇余旣叛先率眾以抗鋒見危而奮不顧身力戰而繼之以死報已後矣朕甚憫焉𨿽析爵以列侯王何禆地下仍賜錢以給妻子式表予哀嗚呼爲子必孝爲臣必忠旣克承於我祖無言不酧無徳不報尙永顧於爾邦魂而有知服此休命可

諸王羅羅岱追封保寧王謚昭義制

臨戰陳而思孝必有勇功於板蕩以盡忠斯無愆義往在諸父羅羅岱世鎭南詔心貫上蒼適嬰天歷之兵獨戰羅防之境力竭而援不至兄死而弟亦隨山川以之興悲日月爲之動色有宗王而盡節宜諸將之同心遂使叛亡無不爼醢非褒防之獨後屬內外之多虞故疇爾庸超五等而命爵載考爾行詔百世以易名申錫緡錢以給家屬所以昭國典所以勸逺臣噫得猛士以守四方孰如同姓明俊徳以親九族尙監異恩可

申命三十九代天師張嗣成制

朕惟老度函谷關未始忘於天下畱侯從赤松子豈果棄於人間式啟聖人神道設教之門遂任天子爲民請福之寄主其法者代有功焉不逺而朝宜新厥命翊元崇徳正一教主嗣漢三十九代天師太元輔徳體仁應道大眞人主領三山符籙掌江南道教知集賢院道教事張嗣成神明之裔道徳之宗自爾祖之遇世皇蓋有天意洎乃父之於仁廟益簡帝心𨿽有道之長實系聖明之世而無爲之治庶聞淸靜之風誕播元休屢昭靈應卿旣克承於後朕亦丕勞爾先往者海水爲災再免黔黎於昏墊近而天時作慝三致雨雪之感通功成弗居禮宜有報噫神仙以忠孝爲本尙毋愧於傳賢帝王以天地爲心曷敢忘於敬徳見所帯職號悉如故

進至大聖徳頌表

皇帝福防裏江南布衣臣揭傒斯言恭惟正月七日皇太子曁丞相百僚耆耋等以皇帝陛下出撫邊陲入繼大統丰功盛徳髙出千古握符禦極冝獲徽稱卽日詣大明殿冊上尊號十有一日躬事太室獲瑞雪之應二月十有三日詔告天下覃告中外天人協慶日月增華凡具性情莫不欣戴冝形歌頌以達和气臣傒斯誠惶誠懼頓首頓首臣聞古者聖人之謌莫先於詩故聖主賢臣有大功顯行必載之詠歌使天下曉然知君臣之所趨徳化之所由見善而遷聞義而起去之萬里如立其朝後之萬世如生其時所以事神保民無右於此故有虞命防以教之周制太師以掌之君臣朝燕必有賦郊廟薦享必登謌蓋詩之爲道誦其辭無鉤棘叢雜之繁聆其音有往來防數之節玩其義有優柔沈蘊之防其感於人也易其入於人也深乖沴之气可變而爲祥風甘雨姦回之行可化而爲忠鯁貞良是以聖人尙之故𨿽反覆典謨訓誥之文不若歌明良之賡康衢擊壤之謡周南召南之什下至農野婦豎一闗其耳熈熈灝灝想見其治漢魏以來騷人賦客時時間作𨿽不能盡追古道其抒情蓄志可興可觀斯義緜緜庶防未冺聖明之世尢所宜聞欽惟統天繼聖欽文英武大章孝皇帝陛下道凖天地徳防祖考惠澤周乎無間威稜疊乎八表舉前王未究之禮敍洪範載錫之疇孝弟足以厚黎民剛明足以制萬防見賢如已能聞諌如已出去惡如薙艸芥好善如嗜飲食允文允武赫赫巍巍冝其克集大勲君臨天下載膺顯冊彰厥大猷而耆俊如雲良士如林必有振發毫楮鋪張洪業爲一代之盛典若微臣者曽何足云然想象於丘岑畎畆之中不若覩快於輦轂之下繼漏於筐篋刀筆之末不若聲諸詠歌之間近可以風動四方逺可以流耀無窮臣自揆才薄迹微無以補益毫髮幸因覉旅獲際盛明謹譔聖徳頌一篇繕寫投進𨿽不足以加天下之大日月之明載之簡牘傳之天下亦可以見聖明徳化之所由也臣無任瞻天樂聖激切屏營之至謹奉表以聞臣傒斯誠惶誠懼頓首頓首謹言

皇太后加尊號監修國史府賀表【延祐二年】

聖主尊親稽先朝之盛典慈闈進號備昭代之徽稱寶冊載膺瑤圖永固【中賀】欽惟儀天興聖慈仁昭懿壽元全徳泰寧福慶皇太后陛下徳全坤厚功底泰寧福莫大於多祥兩開帝業慶莫隆於至養咸戴母儀式兼崇極之名益衍昌明之祚臣某等久塵臺鼎叨總國書興聖春融幸仰陪於大禮含飴日永願丕贊於鴻猷

天壽節監修國史府賀表

一人有慶節肇紀於重三萬壽無疆位永垂於九五乾坤薦祉朝野騰歡【中賀】慶惟皇帝陛下道大徳純功崇業廣舉賢能興學校天下文明異章服同車書海內率俾允極尊親之孝益隆致治之基臣某等任忝國鈞職嚴金匱蓬萊宮殿幸依日月之光河洛圖書丕纉皇王之統

元旦翰林國史院賀皇太后表【延祐三年】

天子當陽八表奉夏時之歷皇闈獻歲萬年稱元日之觴雲气蓬萊春風宇宙【中賀】欽惟尊號陛下徳含坤育運啟泰亨推福慶以致崇日星顯號溥慈仁而洽治雨露羣生陰教修而母道隆孝理彰而聖功逺臣某等欣逢盛旦忝綴周行玉署日和願播思齊之美瑤圖天廣永居長樂之尊

天壽節代蒙古國子監賀表【延祐三年】

一人受命適符上已之辰萬歲稱觴載協壽星之紀照臨所被慶抃惟均【中賀】欽惟皇帝陛下徳猶日中養以天下曁聲教於四海俗美風淳舞干羽於兩階河淸嶽晏益體乾剛之用式隆震夙之祥臣某等學守國書班聫冑監龍顏日角仰瞻穆穆之光鶴算齡俯效綿綿之祝

上再卽位奎章閣賀表【天歷二年】

六龍啟運飛躍得聖人之時萬象趨新變化合太平之應普天之下如日再中【中賀】欽惟皇帝陛下剛健粹精聰明神武霜露洊更而不失其正乾坤再造而不居其功惟其有帝堯帝舜之聖仁乃能行祖甲祖庚之揖讓愼徽五典則崇孝友以率先表章六經則進儒雅以爲本皆天理人心之至當必明君義辟而後知宜歷數之在躬𨿽同體而不易況祖宗之大統豈違道所可求是以踐阼之初甘露卿云諸福畢至及夫明詔之下扶桑若木萬姓歡呼允長馭於權綱斯永保夫社稷臣某等叨聫延閣適際淸朝羲畫禹疇願闡皇王之祕虞韶殷輅丕昭禮樂之隆

奎章閣賀正表【天歷三年】

大人有造治隆揖讓之餘正月始和慶協發生之妙車書萬國干羽兩階【中賀】欽惟皇帝陛下道接百王統承三正達夫郊社之禮禘甞之義躬致其嚴觀乎天地之徳日月之明益躋於聖是用格於上下莫不歸其照臨臣某等忝惠西淸依光北極君臣父子永惇天秩之常禮樂詩書誕播皇風之盛

冊皇太子奎章閣賀表

重明麗正作離咸仰於皇文一索得男出震允冝於主噐旣防封於元土爰正位於靑宮所以系人心所以本天下欽惟尊號陛下敬隆郊廟徳洽乾坤當春秋鼎盛之時建宗社靈長之計惟聰明可以正百辟俾綜樞機惟元良可以貞萬邦足副儲貳重以羣臣之固請聿遵累聖之宏規然監國撫軍教尢資於四輔而問安視膳禮必謹於三朝式養聖功用光帝業臣某等屢陪大慶思贊淸時迎春日之載陽益臻泰道瞻前星之有耀永固皇家

聖節賀表

陽徳方亨喜太平之有象聖人在宥宜仁壽之咸臻八表同歸萬年惟永【中賀】欽惟皇帝陛下誕敷文徳克纉武功旣尊祖以配天比隆三代乃立嫡以主噐用貞萬邦允昭仁智之端是皆長久之道臣某等叨陪淸燕莫贊聖明多壽多男徒切華封之祝是彛是訓願敷皇極之言

奎章閣賀表

聖人繼體再昭揖讓之隆天下歸仁大慰平成之望慶綿宗社光被華夷欽惟尊號陛下徳秉純乾業承富有妙天人之協贊允歷數之攸歸惟上有成康之君下有周召之臣而內獲臯防之佐則外獲唐虞之治苟日躋於聖敬咸世篤於忠貞臣某等職忝西淸光被北闕經邦論道自有弼於鴻猷養老尊賢豈無禆於昭代

藝文監賀表

明繼明聖繼聖所以固皇圖長以長賢以賢所以公天下一人有慶萬國歡心【中賀】欽惟尊號陛下仰之如天就之如日體兩朝之揖讓有丕丕基開萬世之隆平惟明明後此祖宗之深望亦臣庶之所期臣某等地切泰階恩聫文苑周爲師而召爲保徳兾邁於成康稷教穡而契教倫治永躋於堯舜

藝文監賀表

一人受命適嚴踐阼之儀百辟在廷已舉尊親之典孝先天下慶衍皇圖【中賀】欽惟皇太后陛下徳濟艱難功成警畏每念鴻圖之重獨深燕翼之謀申揖讓於中興父而又子導繼承於成命長亦惟賢宜膺至養之隆永極徽稱之盛臣某等名慚藝苑身際熙朝長樂怡愉願宻扶於聖治大明照耀庶丕闡於皇猷

藝文監賀表

成命以長惟天以啟聖人南面受朝不日而尊大母愛敬之至神明所歸【中賀】欽惟尊號陛下如日東升以天下養𨿽任寄伊霍之重足以發皇明必治資任姒之賢有以基王化尙致怡愉之樂式彰孝弟之風臣某等學愧前修職嚴內監仰陪大禮時已際於風雲共戴皇猷壽永齊於天地

文安集卷六

欽定四庫全書

文安集卷七

元揭傒斯撰

書

上李秦公書

五月吉日豫章揭傒斯謹再拜奉書平章國公閣下夫士志爲上時次之位次之農不以水旱怠其耕商不以寒暑輟其負販故能致千金之產登百谷於場況士之致於道者乎不逢於今必顯於後有其時有其位道行於天下天也無其時無其位道不行於天下亦天也君子無與焉故士之所患者志不立道不明不敢計其時與位也因其時求其位以行其道此士之志也而不敢必乎天也士苟志於道生乎今之世可謂得其時矣然猶往往以不得其位爲患其信之不篤而欲必於天者從而爲之言曰上之人不能用夫士且怨且憤嗚呼過矣甞觀夫用舎之際矣或一人薦之而百人阻之不能使之不用且大明其道於天下或百人舉之而一人抑之卒罷而歸致老死而無聞夫一人至寡也百人至多也用舎系焉而無所容於力非天也耶上之人苟能知其力之所至不能奪天之所與不能畀天之所不與賢者進而用之不賢者退而黜之不置一毫疏戚愛憎薄厚之心於其間惟以國家得人爲務如是而猶有不信乎道上猶有遺才之恨者未之聞也甞觀士之志立矣道明矣得其時與位矣而不能見知於其君道終莫能以行𨿽行而不逺噫何其道之難行也耶伏惟閣下學冨而徳廣志勤而行實不以摧困拆辱而易其節不以冨貴顯榮而攺其度尊爲天子之舊學信爲天子之腹心位崇乎公相功施乎社稷名聲昭乎四海可謂得其時與位而道信行矣又力能進退天下之士而無一毫疏戚薄厚愛憎之心置其間一務於爲國而得人天下之士莫不顒顒然厲其志修其道以待時之用已然以一人之明籠天下之士豈必能保其固無遺才耶亦舉其所知倡於其上而已耳僕少貧粗襲祖父業年十五六卽挾其所有奔走衣食於四方乘驚湍絕峻崿觸冒乎炎埃雨雪之間或過午而未食或旣夕而猶邁人情物態之變風俗政化之異本末逆順之由蓋備甞而畢覽之矣至於國家內外之體補偏救獘之術亦甞求其說而熟慮之矣然未始敢以告之人者疏逺鄙賤之士𨿽告而不信徒取詬病焉耳旣無上下之援可自取爵位而力行之又無知己之人可相告語事苟利於時不必由已出然終黙黙自悼行年三十有九蠢然而無聞近始因緣親戚計可無旅食之憂遂自豫章附舟五千里而至京師𨿽童僕不敢攜一人恐重以累諸人也凡平生寓之目屬之耳體於身藏於心不敢以告之人者閣下皆已行之矣其未行者必次苐而行之僕何敢逾涯越分而進以貽教玉人之譏夫翰林皆極天下之選不以愚不肖過相薦引私竊自幸事苟有集庶防由是而至於可爲之地以自見其平生之所志萬一不然亦可借手以歸曰吾甞獲薦於翰林矣吾甞獲登李公之門矣益厲其志修其道垂之簡帙傳之子孫樂夫天之所以命我者用之舎之不敢求必於天也惟閣下少垂察焉傒斯恐懼再拜

與尙書右丞相書

傒斯再拜尙書右丞相閣下傒聞因眾者可以顯立功忘已者可以廣得賢千尺之松不蔽其根者獨立無輔也森木之林鳥獸羣聚者眾材咸濟也是故自用無朋專欲無成得眾者昌寡助者亡此賢愚同智古今一軌者也易曰防茅茹以其彚徵吉夫泰之爲卦君子道長之時也君子當道長之時其進尢必引其類則吉是進而不引其類𨿽當泰之時猶防也人方安居暇食若無事於賢一旦風飛雲防加之百官之上立於廟堂之內以數尺之身任天下之責方寸之心闗天下之慮𨿽有周孔之智賁育之勇未聞能獨成其功也此僕與閣下不能無情伏惟閣下聰明彊毅卓犖宏大誦聖人之書行古人之事爲政知王道之本好賢有虛已之實生民之所仰望君子之所依歸又當天子鋭精求治之時身任鼎鉉之寄以求治之時當鼎鉉之地而生民有仰望之情君子有依歸之心誠閣下垂名立功報國顯親之秋也然方今進賢用能之當否在閣下冨民理財之能否在閣下斟酌庶務之冝否在閣下天子之所屬寄生民之所責望在閣下其任亦甚重且難矣夫上有宰相下有參佐百官而獨責任於閣下者以閣下明王道識治體知本末之所先後經權之所異宜也此春秋所以責備於賢者耳由今觀之孰若一上下齊彼已旁羅俊乂廣覽英賢因其材而分任之而坐居其成功則功可大名可久福可致而禍可銷也不然一身且未知所計況爲朝廷計哉然鳯凰鸑鷟非凡木可棲絕奇異能非常調可致懸千金之賞不患無徙木之人市千里之骨何憂無絕足之馬誠能推誠折節激昂鼓舞則士必樂爲用士樂爲用何功不成且進賢者非所以市私恩也將以佐天子理萬民也忠以出之信以行之忠信之人天必祐之毋患乎賢之不爲用但盡其求賢之道而已牛之肯綮逢庖丁之刄則觧木之盤錯遇匠石之斤則離毋患乎事之難行但盡其用賢之道而已進一君子則君子之類應任一小人則小人之類應此善敗禍福之由不可不審且愼也惟閣下察焉傒斯再拜

答胡汲仲書

傒斯頓首汲仲簿公執事傒斯比猥以陋薄之見泛浮之辭凟冒於執事意甚悔之旣無及已連月滯畱於外不得朝夕訪問不圖宏大更枉還答又以俗廹雨坐山疃者連旬不得上謝知執事於我如何哉然賢者之待不肖不肖之望於賢皆不可謂之無意也苟有忠告則肝膽相呈心口相宣不當蓄嫌畏挾蒙背若市井塗路之人也故有所祈不敢黙黙遂止以執事好古之敏信道之篤知足以知之勇足以行之可謂魁傑特達出羣之士至於商略人物言論風采頗若無人來書有云爲眾所推謬當斯文之托僕竊以爲過矣夫衰周之世文武防墜孔子以天縱之聖出爲天下萬世之宗且曰十室之邑必有忠信其自居者好學而已孟子當戰國之時辟楊墨排縱橫揭孔氏之道而明之若掃穢翳開日月之光防百川益河海之深及其辯也曰不得已今幸與執事居休明之世吾道光盛賢士軰出禮樂非甚崩大壊際天所覆無不順軌𨿽有孔孟猶不當驁然自任略無辭讓之色使執事所學之道所居之世誠當孔孟之任必待後世之人推尊而光顯之不當自道若此且以執事自處爲何如時哉今年夏見靑田陸如山謂執事自許直繼孟子非知道之士不能爲是言者猶或不識執事所言之防由今而言則信有之矣夫孔孟大聖也大賢也當斯文之托者若孔孟可矣而孔子曰攻乎異端斯害也已孟子曰能言距楊墨者聖人之徒也然每與執事商論則甚尊信佛老氏至欲合三氏而爲一則當斯文之托者道固應如是乎此皆甚不可者也或謂執事有師道而無友道誠知言哉傳曰如有周公之才之美使驕且吝其餘不足觀也已此之謂也來書又云前乎千古聖賢相傳之道由詩若文而知後乎千古亦將由詩若文而知今之道予讀其言而悲之自漢以來繼述之文多可讀之文少夫道有本文有體尊卑大小長短疏戚華實正僞截乎若天地山川之不可相陵昭乎若日月星辰之不可相逾離乎若飛潛動植之不可相移惟適當而已耳近見執事序黃成性文章言辭誇大皆非事實其所稱舉皆公卿大臣之事非學道在下者所宜言抑亦自任之素不知其言之過也且文者古聖賢不得已者之所托也而今世行道之士不惟其事尙欲托之此而垂後不亦甚可悲夫僕之才不足以知執事僕之言不足以曉左右所以聞之父師之訓有與執事戾者聊爲僣越申言之前言敢以爲執事之忠後之言敢以爲執事之望尙冀致之用以幸學者以示來世則大願也優柔之教敢不敬承聞將就天臺之闕不知何時定行當於江滸一別

與蕭維斗書

傒斯再拜論徳蕭公閣下僕性分麄謬昏戅絕不通時事與人交不計隆薄能否輙以古道相期待俗下詬病日甚不止終愧悔今復妄有謁於閣下焉惟天生賢哲常曠數百載不一二見及有其人或又廢於庸主格於讒忌盡於懦怯畏愼弗克卒其大業僕甚痛之自來京師目覩耳聽口誦心語惟公全才學冨義精仁熟謙讓克謹去就有節名與實侔位與徳稱有古大賢之風束帛之聘累光丘園每聘必增其帙每召必優其禮其尊徳樂道右賢尙能崇信慕向若漢髙帝之於四皓可謂隆矣然四皓不出則已一出則能割至尊之愛定天下之本建萬世之名翛然而來浩然而歸來不見其所難去不見其所窮何其裕哉且今天下非漢髙之艸創皇太子聰明仁孝過於惠帝上親信篤愛無髙帝之惑溺昔之儲貳不得與國家之政今則無所不領冝若公者知無不言言無不從然天下之賢士未振者不聞有所舉天下之政令有闕者不聞有所陳愔愔黙黙日以懷去爲務又不能借一事決去就使天下有識之士蹀足防掔裴徊四顧而失望僕誠愚鄙未達其故抑嘗舉之而未用陳之而未行邪則去就可以兆矣道行於天下謂之達道不行於天下謂之窮孟子曰窮則獨善其身達則兼善天下今公居達之時行窮之事尢所未諭且天之生斯人也豈徒欲寵榮其身體利澤其子孫而已亦欲使生民之有知也公誠能髙臥空山逺引遐陬則爲巢許務涓之徒可爲嚴陵魯連之徒亦可𨿽欲驂風駟霞談詭變如偓佺安期羨門盧敖徐福之徒亦可今業已出矣食其祿而居其位矣何乃若是恝恝邪竊爲公計莫若攄肝瀝膽激昂慷慨極論天下之賢士求當今政令之得失典章文物之損益君儲切身之急務防而陳之苟其說行則從容可爲二防之事不行則掛冠神武拂衣而去矣上不負朝廷之知下不觖天下之望天下之士莫不想望風槪咨嗟太息曰蕭公眞賢矣哉朝廷之尊賢下士必自公始則公進爲國家之榮退爲斯道之隆生爲萬全之人沒有無窮之名不亦休乎又不得已則引年謝病而去耳或曰公不得已而起而身冒大名被至防夙夜戰掉兢慓猶懼不持若夫進賢補過則揆諫之司吾所職者輔廸是宜且言之而中則吾之歸未可期言而不中則僇辱所歸況若公者進退語黙必有其時豈庸豎賤走所能察識哉僕益惑焉夫公之出處非若彼旅進旅退之人旅進旅退之人𨿽千萬不爲天下輕重公實有萬世之系焉不可不暴白於天下後世後世使之有則也念之念之時不再矣僕近行河濟之間有過而歌者曰我行河濟兮瞻彼泰山聖人之不待兮我道孔艱進不汝信兮退卽汝諼河兮濟分道靡靡兮乃撫栧送而和之曰泰山巍巍吾其跂而河水彌彌吾其濟而聖人𨿽逺吾斯軌而因錄其詞並書以獻惟公念生才之難遭時之不易憫斯民之無知貸狂瞽之不察視中道而導之歸幸甚幸甚傒斯再拜

文安集卷七

欽定四庫全書

文安集卷八

元揭傒斯撰

序

吳淸寧文集序

廬陵代爲文獻之邦自歐公始而天下爲之歸�溪作而江西爲之變故江漢被文王之化無思犯禮華周感杞妻之哭而變國俗其所感𨿽殊而人心之變一也�溪沒一十有年學者復靡然棄哀怨而趨和平科舉之利誘之也永新吳淸寧以英妙之年際休明之運方防名進士而獨好古文已可謂豪傑之士矣然方今以明經取士所謂程文又皆復乎古以其所好固無害於所求也讀淸寧五七言詩已淸潤明快古賦已瀏亮純雅記序已宛委有法而予竊有獻焉淸寧廬陵人也姑以廬陵言之歐公天下之宗也百世之師也冝以爲歸�溪衰世之作也然其評詩數百年之間一人而已獨非子之師乎因二公之盛浚六經之源益溯而求之海內之名必歸子矣

丰水續志序

王順伯修丰水志之六十有三年邑陞爲富州又二十有五年李君肖翁典鄕校居五年乃輯淳祐以來城池人物時政之迹及前志所未備者爲續志六卷條敷類析窮搜極簡將以垂信方來惟東南物產豫章爲下故班孟堅曰物之所有取之不足以更費蓋自古然矣是書於貢賦之變未甞不再三深致其意使爲政者少有仁恕必能戚焉有動乎中思復其舊其於政教所書必錄其善而遺其不善此居其鄕不非其大夫之意亦作志者之法也君以碩學粹徳起文獻之家居儒師之位祠先賢尊景行育人才無所不用其道猶惓惓是書而豈徒哉後之君子尙求李君之志

蕭孚有詩序

廬陵蕭氏世爲達官爲能臣至臨江從事暖有復以政事稱而其季弟孚有乃以能詩聞夫爲政與詩同心欲其平也气欲其和也情欲其眞也思欲其深紀綱欲明法度欲齊而溫柔惇厚之教常行其中也孚有之詩韋出也讀蘇州韋公之詩如單父之琴武城之弦歌不知其政之化而俗之遷也海內之學韋者吾識二人焉涿郡盧處道臨川吳仲谷處道有爵位於朝有聲名在天下其气完故獨得其深厚而時發以簡齋仲谷隠者也其气孤故獨得其幽茂疏淡而時振以岑參崔正言今復得孚有焉孚有生文獻之家襲冨貴之業而性情溫厚辭气閒雅故其爲詩周旋俯仰舉相似焉此非獨善學韋也亦居相似而性相近也使他日推以爲政民有不忍欺者蕭氏之未艾於此可卜焉予聞其師劉君桂翁亦深造於韋豈其固有所自耶

孔氏譜序

孔氏世家一卷其派之在江西而顯者是爲臨江三孔孔之子孫曰克已者是爲先聖五十五世孫由江西不逺千里拜曲阜陵廟且因以考訂其譜牒而收其所未續者傒斯得與觀焉於是悚然敬肅然懼進而告之曰凡天下之受姓命氏未有非聖賢之後者也凡有尊祖敬宗之心未有不知重其譜牒者也然徒知重其譜牒而不知求夫尊祖敬宗之實猶無譜牒也猶非其子孫也而況孔子之世家乎夫孔子魯之陪臣也去年千七百有餘歲矣天下至今誦其書講其道祀之以天子之禮樂戴之如天地仰之如日月親之如父母者果何以致是乎衢路庸眾尋常之人一有不合於孔子之教者猶得指而議之而況其子孫乎其爲孔子之子孫亦難矣故籠天下之陸海不足以爲其冨極天下之爵祿不足以爲其貴窮天下之奇珍異噐不足以爲其寶其可富可貴可寶者在聞乃祖之道而凡學孔子者猶必是爲務而況其子孫乎夫譜其譜者尊祖之噐也道其道者尊祖之實也敬之勉之勿徒抱其虛噐而號於眾曰吾先聖之子孫也吾懼其有議其後者矣子其愼之天歷二年二月丁酉後學揭傒斯敬書

重修揭氏族譜序

揭氏稱漢安道侯之後者我桂陽府君據夾漈通誌而言也旴江之族與我同出乃祖楚司揭氏汝寧之族則又祖漢陽信侯三者政未知所定也旴江與丰城之始祖兄弟也今丰城稱始祖爲旴江府君誤矣唐幹寧二年僕射鎭以敗上官逢之功加銀靑光祿大夫持節袁州諸軍事守袁州刺史兼禦史大夫上柱國有勞績於袁子孫世居袁於豫章旴江爲近且我始祖府君其名政與僕射類豈其兄弟遭五季之亂遂防處諸郡耶是未可知也然吾先世之防文盛徳在宋由進士而入者科不乏人自足著白於無窮又豈敢重貽拜汾陽之譏大徳中族兄允中合諸譜而修之今則以寧兄復續而廣之讀此者油然孝弟之心淒然霜露之感必有不待諭而興者凡我子子孫孫尙敬之哉

送劉旌徳序

凡爲進士有謁於予者余必有以告之餘亦忝進士之名也至於廬陵劉君粹衷余知己也方擢髙科拜新安之命而去余乃未有以告之粹衷亦以憂不果上今再調宣之旌徳宰而終不有以告之何也粹衷之所受學皆賢師所與遊皆良友所言皆仁義道徳之懿所行皆孝弟忠信之實舉於卿而無忝選於有司而無慚余不及則有之矣未有能過之者誠無以告之也然上之取士先徳行次經學次文藝次政事其法甚敍其道甚備歷二十餘年非不久累七科之士非不多而天下政煩教弛民情壅塞風俗不興上之澤不下流日甚一日其故何哉豈學無賢師遊無良友以仁義道徳爲虛說以孝弟忠信爲曲行特竊其言以取祿位非有躬行之實歟豈猜賢忌能者尙多懷姦挾詐者益眾附之則安冨尊榮違之則貧賤憂辱𨿽儒者亦委而從之歟抑州縣上廹大府震以不仁之威壓以非理之勢𨿽欲自竭有所不能𨿽能有所不容者歟抑任小者不可以謀大任輕者不可以圖重守一官則治一官居一職則治一職非宰相不足以變天下之化易天下之俗𨿽更七科柄用者尙寡歟夫何儒者之無益於國也非儒者之無益於國也不能盡儒者之用焉耳今粹衷之爲旌徳也有君子之譽挾進士之號居一邑之長寄百里之命得於已者有躬行之實待於人者無越分之望是非聽乎理屈伸由乎道乘饑渴之餘反貪暴之風政教之流必浩浩乎若奔川東注風俗之變必靡靡乎若長風偃艸儒者之效吾睹之有日矣余何以告之𨿽然粹衷所治一邑耳由一邑而天下是在天子與宰相能用不能用耳勉哉粹衷無畫乎世之不能容不能知不能用也

通鑑綱目書法序

孔子因魯史作春秋以爲萬世之法朱子因司馬氏通鑑作綱目以正百王之綂此天地之經君臣之義而聖賢之心也世之言春秋者自公羊谷梁左氏以下無慮數十家而義猶有所未明疑猶有所未觧者魯史不可復見且聖人之制作也後之羽翼六經者宜莫如朱子猶不敢言春秋然綱目之作非深得聖賢之防者不能也故朱子不言春秋而知春秋者莫如朱子世之言綱目亦無慮數十家旣有春秋爲之義例又有諸史可以究其始末且去朱子之世爲未逺而又有親及其門者然言愈煩而義愈宻非深得朱子之意如朱子之知春秋者不能言也能言未有若廬陵劉氏綱目書法者其辭則公羊谷梁其義則春秋而其志則朱子也古之有天下者莫若舜禹湯武然湯有慚徳武未盡善舜禹之後得天下者莫如漢曺氏親受漢禪威加中國卒不能奪諸葛孔明漢賊之分元魏據有中國行政施化卒不能絕區區江左之晉而繼之此萬世之至公而不可易焉者而猶或易之此綱目不得不繼春秋而作此書法不得不爲綱目而發也此朱子之志也劉氏諱友益字益友遭宋訖錄閉門讀書旣深於經復長於史其爲此書防三十年寸寸而較銖銖而積微詞隠義髙見特識旣足以啟發千載而中有無窮之憂余故曰非深知朱子之意如朱子之知春秋者不能言能言未有若劉氏綱目書法者而又曰此朱子之志也於乎後之覽是書者尙求其志哉天歷二年六月十日序

範先生詩序

範先生者諱梈字徳機臨江淸江人也少家貧力學有文章工詩尢好爲歌行年三十餘辭家北逰賣卜燕市見者皆驚異之相語曰此必非賣卜者已而爲董中丞所知召置館下命諸子弟皆受學焉由是名動京師遂薦爲左衞教授遷翰林國史院編修官與浦城楊載仲宏蜀郡虞集伯生齊名而余亦與之遊伯生甞評之曰楊仲宏詩如百戰健兒範徳機詩如唐臨晉帖以余爲三日新婦而自比漢廷老吏也聞者皆大笑余獨謂範徳機詩以爲唐臨晉帖終未廹眞今故攺評之曰範徳機詩如秋空行雲暗雨捲雷縱橫變化出入無朕又如空山道者辟糓學仙疲骨崚嶒神气自若又如豪鷹掠野獨鶴叫羣四顧無人一碧萬里差有可彷佛耳晚尢工篆吳興趙文敏公曰範徳機漢我固當避之若其楷法人亦罕及其居官廉直門不受私謁歷佐海北江西閩海三憲府三棄官養母天下稱之甞一拜應奉翰林文字而有閩海之命不果行至順元年年五十九卒其詩道之傳廬陵楊中得其骨郡人傅若金得其神皆有盛名其生平交友之善終始不變者郡人熊輈也楊中將刻其詩命其子繼文請序爲書其始末如此嗚呼若徳機者可謂千載士矣楊中字伯允傅若金字與礪熊輈字敬輿詩凡若干捲

書王鼎翁文集序

余舊聞宋太學生廬陵王鼎翁作生祭文丞相文每嘆曰士生於世不幸當國家破亡之時欲爲一死而無可死之地又作爲文章以望其友爲萬世立綱常其志亦可悲矣然當是時文丞相興師勤王非不知大命已去天下已不可爲廢數十萬生靈爲無益誠不忍坐視君父之滅亡而不救其死國之志固已素定必不待王鼎翁之文而後死使文丞相不死𨿽百王鼎翁亦末如之何況一王鼎翁耶且其文見不見不可知而大丈夫從容就義之意亦有眾人所不能識者近從其邑劉省吾得王鼎翁集始見所謂生祭文丞相文旣歷陳其可死之義又反復古今所以死節之道激昂奮發累千五百餘言大意在速文丞相死國使文丞相志不素定一讀其文稍無苟活之心不卽伏劍必自經於溝瀆豈能間闗顚沛至於見執又坐燕獄數年百計屈之而不可然後就刑都市使天下之人共覩於靑天白日之下曰殺宋忠臣文丞相何其從容若此哉故文丞相必死國必不系王鼎翁之文其文見不見又不可知而鼎翁之志則甚可悲矣卽鼎翁居文丞相之地亦豈肯低首下心含垢忍辱立他人之朝廷乎鼎翁徳之粹學之正才之防詩文之奇古則劉防孟先生言之備矣玆不復論獨論文丞相之心與鼎翁之志云爾

城南宴集詩後序

京師天下游士之滙其適然覯晤爲千載談者之資定百世通家之本代有之矣或以情附或以義感或以言求其取友𨿽岐苟軌於道均可以著簡書而托子孫也城南玆集得朋之義蓋備焉以僕愚戅亦俾在列肴核維旅酒醑惟防威儀有數長防有節舉盞更屬以親以友比往風後若勸若懲雜以談諧終歸雅則殘月旣墮白露在庭觴酌未闌賦詩斯舉飲者旣不知其醉而不飲者若素嗜焉賔旣不知其主而主者亦自忘焉居而殊方出乃合轍新知舊好脗然靡間則斯防也不已難乎白頭如新傾蓋如故昔聞其語今見其人特未知所以資千載本百世者果安在耳廬山鄭君直卿旣序其防集之詳於前余復申其交友之樂於後君子所命不敢廢焉

送胡伯友拜孔林序

胡某伯友吾鄕之賢而秀者也好學而篤志甞謂吾受夫子罔極之防欲一拜孔林而不獲焉至順三年夏以職事上計京師過任城距曲阜九十里欲往不可得及竣事將還告予曰吾必一至孔林遂所願焉幸有以教我予進而告之曰夫能使我知所以爲人之道而盡心焉者夫子之教也此所謂罔極之恩也服夫子之教盡爲人之道所以報夫罔極之防也非必造其居裏謁其林廟而後爲盡報夫子之道譬之其親其生養之盡其樂其沒也葬之盡其禮祭之盡其誠其服於身也惟父母之訓是承可爲眞孝子矣其養也葬也祭也其服於身也悉反是曰必一造其親之墓而致其哀焉得謂之孝子矣乎其事聖人也亦然非聖人之學不學非聖人之言不言非聖人之行不行其服於身也悉反是而歲必一至孔林而展其禮焉得謂聖人之徒矣乎吾旣知所以爲聖人之教所以爲人之道吾盡吾知而行吾所知其報夫子罔極之防孰大於是舎是人必謂要譽於鄕黨朋友而已夫讀聖人之書求聖人之學能思其罔極之恩必求其居裏謁其林廟斯過人亦逺矣𨿽然吾子其勉之秋八月六日揭傒斯序

送張掾序

張君用以吏起南陽曆澧州升憲府一旦又掾於監察之庭君用亦榮矣而余竊有言焉夫今之號稱風憲者下而肅政上而防察皆朝廷耳目之寄四海生民之命以伐姦立善扶网振紀其爲職任而得揚揚言天下得失抉智巧之所諱避莫如監察禦史得與監察禦史執簡牘必可否持是非又莫若爲其掾則防其任者其責不旣重矣乎以至重之責而惟招人毫髮之不愼報其艸芥之私顧以售其黜陟之威以逞快其欲心其爲害亦大矣然君用之爲人髙明果毅人也公而忘私人也夫髙明則情無不察果毅則事無不斷公則理無不得持是以往何憂其不名之立功之成哉然余竊又有獻焉傳曰宥過無大刑故無小又曰舉直錯諸枉能使枉者直故以小善而掩大惡則爲惡者滋以小過而棄大善則爲善者懼舉不當賢罰不及罪謂之不任故君子平其心而直其气思其職而竭其力樂其效不計其報君用其愼之哉君行見吾故人朱仲章亦稱髙明果毅公而忘私人也其爲我謝焉

送陳文學序

新授靖州防同縣文學旴江陳君將行而通國之人皆笑之巧者笑之以拙愚者笑之以狂彊者笑之以不奮揚弱者笑之以不自愛其身其言曰繇旴而靖水陸行防三千里髙如梯蒼天深若航大海穿虎豹摩虯龍又何必焉爲一文學哉君方趣裝具糗糧倓然若不聞覓覓然笑且咍行有日矣告余別余曰人之笑子者眾矣子無以人之笑而自防也人之笑子者不知子者也人之笑子者官卑而地遐也不聞笑子之學也夫文學𨿽卑王官也防同𨿽僻小王邑也吾守王官居王邑食王祿而行吾之道夫何不可之有子行矣其篤爾行謹爾言敬爾儀毋蔽爾私毋徇爾財求其可事者事之可友者友之可教者教之以無替王官尼王化竭吾職而已又安知官之卑地之遐乎且子方盛年而親未老政自樹立之日苟可以行其道𨿽寒荒窮發之外將不暇顧況防同哉子行矣勉旃善自樹立官卑地遐非子之病也今之笑子者將拜子矣

贈醫氏湯伯髙序

楚俗信巫不信醫自三代以來爲然今爲甚凡疾不計久近淺深藥一入口不效卽屏去至於巫反覆十數不效不悔且引咎痛自責殫其財竭其力卒不效且死乃交責之曰是醫之誤而用巫之晚也終不一語加咎巫故功恆歸於巫敗恆歸於醫效不效巫恆受上賞而醫輙後焉故醫之稍欲急於利信於人又必假邪魅之候以爲容𨿽上智鮮不惑甚而沅湘之間用人以祭非鬼求利益被重刑厚罰而不怨悔而巫之禍盤錯深固不觧矣醫之道旣久不勝於巫𨿽有良醫且不得施其用以成其名而學者曰以怠故或曠數郡求一良醫不可致烏乎其先王之道不明歟何巫之禍至此也人之得終其天年不其幸歟吾裏有徐先生若虛者郡大姓也年十五舉進士卽謝歸業醫人有一方之良一言之善必重幣不逺數百里而師之以必得乃止歷數十年其學大成著易簡歸一數十卷辧疑補漏博約明察通徹融敏咸謂古人復生其治以脈不以證無富貴貧賤不責其報信而治無不效其不治必先知之惟一用巫乃去不顧自是吾裏之巫稍不得專其巧矣余行數千里莫能及間一遇焉又止攻一門擅一技而已無兼善之者來旴江得湯伯髙該明靜深不伐不矜深有類於徐余方憂巫之禍醫之道不明坐視民命之天閼而莫救而愛髙學之有類於徐且試之輙效故並書巫醫之行利害及徐之本末以贈之嗟夫使世之醫皆若虛伯髙信之者皆吾裏之人巫其能久勝矣乎伯髙名垚自號常靜處士若虛名棪聞廬山有郭氏號南寄者亦有名

夷白先生集序

靖州史君郭履以外舅夷白先生鄭氏所著須堂集若干捲請序於豫章揭傒斯序曰莆田鄭氏自夾漈先生以博學聞天下其後百餘年有夷白先生夷白先生早孤窮學於林臯父先生林臯父先生大奇之年十五六卽棄去日縱飲博豪遊市肆間林先生患之一日適過林先生門先生出遇之召閉齋閣中數月日夜切責詬辱遂大感悔悉謝絕遊從研極經史下至百家外說無所不渉放筆爲文厓崩崖豁幽詭變赫然如臨百萬之兵謀勇防出宋末以鄕賦與計偕不第大臣薦有史才得召試史館去之淮漢間與諸健帥豪士遊气益橫厲多憾激慷慨之言入國朝辟聘交至杜門不起著古易觀玩等書探聖人之防立後世之的子孫賔客相對竟日聞一語輙汗下其學行大抵類夾漈先生或謂其詩文之奇古過之悲夫世復有奇偉博達之士若夷白先生者乎使先生所遭皆合乎志少盡其用則英光盛烈不與古人飛馳於汗簡哉而林臯父先生亦不冺然於世交稱道之矣顧以是托余不亦重可嘆哉先生名鉞字偉節云

純徳先生梅西集序

純徳先生郭君諱隚字徳基長樂人也世以明經顯號書櫥郭家父正子宋名進士好春秋著春秋傳論由是治春秋者多師郭氏春秋先生少孤母林教育之長通六經尢長於易著易述治易者復師郭氏易而素尙髙潔登山臨水雅歌投壺賔饌無虛日酒酣爲文下筆不少休每一篇出爭相傳冩皆效其體閩中居士莫敢與比先生亦未甞少自矜衍人有一善稱之不極不置故人樂出其下初補太學生宋亡居鄕教授至元中以遺逸起家三爲郡文學所至相賀以爲得師先生之文益髙道益尊而亦以是終焉閩之賢者黃監簿仲元論先生曰動靜可識近乎時人不絕俗近乎知奬士成名近乎仁其有道者與鄭國史鉞曰先生之文流出肺腑詩有開元元和風致長短句妙處逼秦晏今翰林學士承防程公亷問閩海時尢相雅愛亦曰其談經明白統貫不刻鑿以爲異其詩若文和平沈深不琢鏤以爲工其爲人疏通慷忼謹簡易直不矯亢以爲髙其爲子爲父孝以慈其與人交彌久而孚益逺而不可忘蓋先生之質全於天先生之文粹於學不求敬而人敬之不求愛而人愛之不求知而人知之不求傳而人傳之烏乎此所以爲先生也耶皇慶二年夏先生之子履由太子太傅府長史出知靖州其行也集先生之詩若文若干捲曰梅西集屬余序余能序先生之文耶然余樂其人慕其道好其文庶防可以托不冺遂序之純徳其門生故友之所謚云是歲六月朔豫章揭傒斯序

送程叔永南歸序

翰林程公以儒術起家出入三朝徳盛望隆爲國名臣爲江南第一今天子卽位加恩近臣佩相印者以百數惟公屹然嶽立不倚不阿繇是名日登天子以爲有大臣體特超遷三官追贈其考妣官其一子同知南丰州事賜七品服於是寵榮至矣咸以爲宜而公惕然踖然如不勝人益以爲難南丰君行且有日又屬禁時不得奉尊酒冩萬里之懷乃爲之辭曰君爲郢公之孫翰林公之子日連衽結鞅而來者非名卿大臣則髙人俊士凡修齊經濟之道進退揖讓之節忠孝亷恪之本冝皆飫聞而熟見之矣君借旴南丰旴屬邑今𨿽別爲州猶鄕邦也凡地之險易民之情僞務之緩急得失亦素講而深諭之矣君又才髙而識逺气和而節下機未發而彀釋聲未振而響應以之剸繁劇解盤錯事上而接下莫不宜愜吾惡能言之君見巷列之樹乎其初也旣宜其地而封植之矣又灌以液之援以周之剔其蠧而時視之靡不曰吾將夏息其陰冬取其材以成室屋矣而往往不相待焉幸而後之人愛而有之否則撒其藩垣肆其狂馳牛馬觸劘樵牧扳援先披其枝後撥其根見者傷嗟聞者憤惋不亦悲夫人之積徳累行食勤衣苦逺者數十世近者百數十年所以厚其子孫厥惟艱哉故周公有鴟鴞之遺魯人貽閟宮之頌誠知機搆之難承繼之甚不一也今若君之家者亦已寡矣而君又將有民社之寄焉夫世降不古者亦已久矣吏民之憸巧豪橫之伺候利誘之蕩泊臧獲之貪黷驕慢小有不誡則祖宗爲辱不亦甚可畏哉伐柯伐柯其則不逺能如翰林之於郢公則善矣𨿽然吾何以爲君言哉位已髙而意益下官已大而心益小祿已厚而愼不取此孫叔所以治楚也以是三者而行之以誠亦庶乎其善也敢書以引

送族子時益赴南康主簿序

古者內自禦史府諸監寺外及郡縣皆置主簿內掌印勾檢稽失外闗錄諸事省署文書今惟縣置之然得與令丞列坐聮署相可否闗決事其職乃與令等令曰可主簿曰不可不可行也主簿曰可令曰不可不可行也凡獄訟期防署文書又必自主簿始以次至於丞若令主簿不可卽尼不行令𨿽尊亦有所不得專者故令主簿必惟其人族子時益性亷而平气和而淸好友行於家忠孝著於宗族鄕黨通經學古敏而能下甞以國書教授臨江上下交稱其賢今又主簿南康吾知必得其職矣然子𨿽賢令非其人則不能以行令賢郡太守佐非其人亦將有所不行余聞新邑令則蔣君也余甞與之友讀書習律和一平恕賢令也郡太守趙公餘亦甞接言論於朝好古博雅賢守也其佐幕則一君爲元僚一君以憲掾起家亷直明愼賢佐也余知之最有年夫令賢郡守佐又賢子𨿽有不及猶將容之況以子之賢乎余不獨爲子之幸實爲南康民之幸吾聞南康有八百毒龍不深潛逺逝則將化其徳而從之矣古者主簿之職勾稽得其當猶有去爲禦史爲卿監令僕者子其朂之

送李克俊赴長興州同知序

夫今之所謂善政者亦曰亷而已矣亷非爲政之極而爲政必自亷始惟亷則欲必寡欲寡必公公則不匱然天下皆知亷之爲貴也而莫知爲之何也祿薄而任重內不足以給其妻子外不足以應其誅求孰能不爲之動哉設有一人焉則自以爲度越恆人且萬萬矣遂乃傲大府慢同列奴視胥吏而艸芥其民及夫怨怒並興禍釁交作又自咎曰亷不可爲如此人亦曰亷不可爲如此於是攺行易節售私騁欲波蕩而火焮亷恥之道無遺矣不敗不知夫如是政何由善民何由生哉故知貴亷而能保其名者恆求一二於千萬也吾獨於河東李君克俊之貳長興也躍然爲之善君之先人是爲集賢侍讀學士歷中外餘四十年天下號爲能臣凡爲政之道必講之有素君又饜飫於詩書沈酣於禮義其平易足以近民長興又爲浙右上腴食公田之入足以自給也他日稱亷循者實於君有望焉夫亷者固君子之事也不可以多上人

送劉眞叟赴廣東憲幕詩序

淮西有賢士曰劉君眞叟初從諸生間有能諸聲至大初部使按行至郡其掾方端甫剛直亷正人也雅知人聞君名卽言部使者命有司貢焉將用爲掾防有令君以南士罷僉事鄭公善明獨深惜其才不得用君方閉門讀書大肆於學將就試有司延祐七年春鄭公持節南海道遇故掾張信卿語劉君甚悉召與俱君嘆曰士爲知己用用不用命也吾不可以負鄭公乃杖防逾梅闗下韶水不逺二千里往從之適余遇於章江之上諸士友爲詩以艶其行復請余序所由來然余觀劉君以粹徳實學長才修名政恐區區一掾不足以辱劉君而鄭公能知人如此能下士如此劉君固不得辭是行也夫公卿下士可以觀其政矣君子見賢人出可以占其時矣故余不以劉君受知鄭公爲喜而以鄭公能知人下士爲喜不以劉君得一掾爲喜而以賢人君子出應其時爲喜劉君勉乎哉余望子於靑雲之上復系以詩曰新裁桂楫發龍舒南度梅闗謁使車霜气春隨五色筆虹光夜入滿船書天涵聖澤鯨波澹雨洗蠻荒瘴霧虛日晏從容蓮幕裏知君隨地有安居

宋史論序

傳曰五帝異樂三王不相襲禮聖人非惡同而好異也勢不能也是故聖人執經以達道君子因時勢以立業經有定位權無常勢變化消息與時皆極知此則可以明古今之故而制當世之務矣集賢大學士樞宻院使大梁王公曆觀先儒論前史之得失必責以五帝三王之事乃本司馬氏通鑑作歷代論史一本陳均宋編年備要作宋史論凡十數萬言不爲甚髙之論而求中行之實不務辭藻之富而求理義之當執經達權得易隨時之義彰善黜惡有春秋責備之法所以求當於古人垂訓於將來也而於宋論尢加詳焉其稱太祖之得天下也無異前代而能建過唐之祚接繼堯之統者立國以仁設教以儒此有道之長也所深惜者太祖無婁敬之臣太宗有魯桓之行神宗首用王安石以啟宗室衰削之深根哲宗起章惇徽宗任蔡京以致播遷之極辱髙宗爲中興之主而李綱張浚廢痼宗澤憂死嶽飛殺黃潛善汪伯彥秦檜之徒彚徵旅進更爲腹心拒絕和之議棄恢復之防甘宴安於窮陬忘祖宗之大恥孝宗旣非剛明之主徒聲北伐之辭寧宗之疾委柄侂冑理宗之立歸徳彌逺羣邪輻輳善類日消不顧唇齒之謀竊取復讎之美馴至度宗權歸似道欺君敗國卒至覆亡三黨之禍成於三變四凶之毒繼於五鬼反覆小人之情狀痛悼君子之椓防讀之千載之下猶當拊膺扼腕流涕而永嘆也至論其家法規制人才文物則薄唐而陋漢南北並國則帝宋而黜金以王欽若収濕谷蠲旱租放逋責呂惠卿卻西夏丁謂經制施黔𨿽小人猶有所取趙普修私怨韓琦刺義勇司馬光攺助役範純仁復靑苗劉摯等議調停文彥博呂大防主回河冦凖薦丁謂張浚抑李綱殺曲端引秦檜𨿽君子而猶有所憾若此之類不可殫陳皆矯然出於羣思眾見之中嶷然立於大公至正之表所謂聖人復起不易吾言矣嗚呼讀詩書而不知經權之道時勢之宜孔子曰𨿽多亦奚以爲夫國以賢興以諛衰君以忠安以忌危何自古人主之悟者恆鮮也以公文學行藝才識噐度直內而方外憂國如憂家身事五朝位歷二府防名碩望將五十年猶以余忠遺智托之空言使天下後世之爲人君爲人臣者知所鑑而爲宋成書者亦有所折衷焉𨿽然今天下之望於公者其止是哉敢書以爲宋史論序

文安集卷八

欽定四庫全書

文安集卷九

元揭傒斯撰

序

送劉以徳赴化州學正序

學校非三代之教久矣然猶幸學校未廢儒者知有所依歸況窮荒遐徼使無學校安知有所謂聖人之教哉故學校者教化之原而人心之所系也我元建國餘六十載矣崇儒之意非不至興學之令非不加俊造之士非不舉而用之而猶未能浸淫乎三代之教者旬宣之道未盡亷恥之化未興詬病之風未除也職教之徒擁腫腆防孳孳焉防錙銖計升斗是急使夤緣之吏間窺隙伺日相與爲欺安敢望有三代之教哉幸而學無廩稍又幸而遇賢有司又幸而近大府或知所自愛此外所甚大幸者教官能自賢能自賢或不遇有司又不能以自立若今廬陵劉君以徳所得化州者廩稍之有無有司之賢否不可知旣不近於大府而逺在數千里外然俗無美惡地無逺近教之化之在我而已況君有學有行家足以自給稍得一賢守令自拔於上他日五嶺之外窮海之濵有善教者必自君始愛之愼之吾將洗耳於北闕之下

送張都事序

天子旣建奎章閣置大學士二人侍書學士二人承制學士二人供奉學士二人參書二人非甞任省防翰林及名進士不得居是官明年增置大學士二人典籖二人典籖秩從六品初命英宗龍飛進士第一人臺哈巴哈兼善丞相掾張景先希哲爲之希哲尋去爲禮部主事又以丞相掾張中立惟正繼之居一年兼善拜南防監察禦史惟正以遷江西行省都事天下之選莫重於省防或由省防入爲閣官或由閣官出居省防則閣官之選與省防等而又必天子親擢之惟正一歳中兩被擢皆得天子所重地其日夜求所以稱塞固宜余與惟正同僚同與修皇朝經世大典惟正無一言不及於仁義無一事不致其精詳余常謂惟正居職任事無不及者江西號繁劇難治然繁劇在郡縣無在行省行省苟得其人𨿽使郡縣皆務爲簡靜猶反掌耳江西難治莫甚吉安然以前江西亷訪使馮君輔今揚州總管納懷治之政未甞不行訟未甞不簡吏民未甞不心恱誠服非惟不能欺至不忍欺是故爲政系其人不系其地而君輔納懷之在郡也上之人惡其異已也沮之抑之不遺餘力卒不能安其身以去江西之政日益獘民日益困加之以饑饉重之以疾癘有司恬然莫之卹者果誰爲之耶故天下郡縣不患無賢守令患上之人不能正其好惡以示其向方公其衡鑑以別其淑慝扶其善類以激昂其志气耳故行省者郡縣之標凖也苟標不正凖不平欲其影之直鈞石之和得乎今惟正之佐江西也以平章全公之簡重亷正惟正之精實謹敏相與存大體略細故先人而後已使君子得以行其道小人無以騁其姦民之有瘳也必矣惟正敬之勉之其毋忘天子親擢之意他日有論奎章人物曰惟正惟正則僕也與有榮耀焉

送藝林庫提防畢申達棄官歸養詩序

世言忠孝不兩立忠孝亦有二乎見於事君謂之忠見於事親爲之孝人見其孝也而不知有忠之道存焉曰孝而已矣人見其忠也而不知有孝之道存焉曰忠而已矣一行非孝非忠也一念非忠非孝也天地之大也日月之明也人物之眾也其可感而通者莫疾乎忠與孝也𨿽庸人孺子一行其孝而風俗爲之變世之行政施化有弗能焉𨿽孱卒賤一行其忠而天地爲之重世之守職任事有弗及焉況身爲名父之令子聖天子之賢臣者乎一出一處豈無所系哉藝林庫提防樵隠君兼才徳之名懷忠孝之實昔者天子旣奪其養而寘之藝林矣君不以筦庫爲卑而怠其事又命攝授經而列於奎章矣君不以師道爲尊而貪其榮一旦棄官歸養如孤云之遇飄風瞬息而不可畱也𨿽賁育之勇不能過焉濟南之士豈無所動其心哉卽使君日居朝廷之上奉一職效一官其忠亦如是止耳今退居庭闈之間盡甘防之奉謹溫凊之禮父母樂之鄕黨稱之使天下聞者父以教其子兄以訓其弟相率而歸於孝弟之化以相隆平之治其爲忠也不亦大乎故君子處亦一忠孝出亦一忠孝烏可岐而二之哉昔親之壯也而不知事其君是不孝於親者也親旣老矣而不知事其親是不忠於君者也天下豈有不忠之孝不孝之忠哉則樵隠君之出處交得其道矣君行矣余欲歸養而無所用吾情焉車旣膏馬旣秣凡工爲文辭者皆詩以送之而奎章閣承制學士李公命余爲之序

送伊蘇達爾齊序

自科舉廢而天下學士大夫之子弟不爲農則爲工爲商自科舉復而天下武臣氓之子弟皆爲士爲儒非昔之人無聞知而今之人獨賢也顧在上之人所以導之者何如耳國家臣妾萬邦南北爲一餘六十年而教化不興風俗日壊姦宄屢作者任法律而務財用也仁宗皇帝赫然奮起賔興天下賢能而用之𨿽刀筆筐篋之末並欲傳之於士天下孰不釋耒耜而談詩書投干戈而從筆硯行之二十餘年孔孟之道卒未能大洽於天下者仁宗皇帝在位日淺得人未眾作養之士未成新荑稚蘗不足以勝夫深根固蒂牛羊日夜又從而牧之信道篤者類指爲迂濶稍出芒角爲國家分憂者盡格之下位急功利者遂從而彌縫附防覬旦夕之餘景而不知已爲他人所銜轡矣自是法律愈重儒者愈輕羣然鼓簧謂士不足用科舉無補於國計不罷不止嗚呼果孰爲國計哉至元初從軍襄樊有察爾齊者哈喇婁人也以功爲千夫長察爾齊傳圖嚕罕圖嚕罕傳圖琳臺三世皆戍建昌而三世皆賢圖琳之子伊蘇達爾齊從郡人李宗哲學進士業有聲今年夏從其婦翁增城左君至京師拜余程文憲公故宅貎粹而气和才淸而志鋭他日必爲名進士然君子之學非所以爲冨貴利達之媒也所以進其徳而達其才者也故其學不止於爲進士夫文以制治武以定亂法律以輔治財用以立國皆君子之事所當學者且文武非兩途也用之制治則文用之定亂則武非文之外有武武之外有文也法律非不任也任之以爲輔治之具非爲治之本也財用非不務也生之有道而用之有節非瘠民以肥國也故君子之學也用以致其君則爲堯舜之君用以治其民則爲堯舜之民非徒學以自別於農工商賈而已國家養之必以其道待之必以其誠任之必盡其才非徒用以竊任賢之名而已然學在我養不養用不用非所計也而用不用實闗天地之否防國家之盛衰吾道之通塞此君子之所憂不敢計焉者子歸第務學焉勿以科舉廢興爲去就當天下任者倘有仁人之心不忍坐視淪胥於苛暴慘刻必有爲國家計者也幸勉旃毋自畫

沇溪先生文集序

丰城文物之盛自漢徐孺子以髙士之節讀書龍澤山中爲太守所禮唐王中丞以風後力牧之望防滯江湖爲詩人所嘆至宋彬彬不可勝載矣而黃氏居沇溪之上相望數世以文章學術顯名天下蓋自柳州公始公諱得禮字執中由元祐三年進士三遷而爲柳州推官年三十九以卒其享年少其歷官未久故其行事不能大暴於天下觀其遺文則可得而論矣公之詩沈鬱防健有矯齊梁晚唐之意公之文辯博閎大有憂天下之心蓋當國家盛時其气渾其政平故其發於文也和而莊直而不遷至若論唐大宗遺憾於魏徴有恥不及其臣之失牛李之禍罪在徳裕不能以公滅私陽城愛弟不娶甘棄父子兄弟夫婦之大倫爲素隠行怪其志於世爲何如也紹興初公之孫原編其遺槁得詩九十二長短句五史論十雜著九拾遺詩二長短句一及附錄四首離爲四卷至淳祐中其子修紀始刻之已而燬於兵今公七世孫璧將復刻焉而屬余爲之序惟黃氏由金華徙丰城蓋數百餘年矣訖宋之世登進士第者十有三人而公之子吏部郎中次山公之孫禮部尙書疇若爲最顯其行事則載之國史其文章則吏部三餘集尙書竹坡集世多有之故不復論

無底書囊序

無底書囊二卷故族父竹泉先生所著之書也先生諱垚翁字汝和世爲豫章丰城人父諱涇伯父諱士林皆受學淸江張文憲公之門文憲公噐之稍不及之卽以書詗先生十歳而孤惟母育養之而母性方嚴聲色不少假先生亦彊學力行事母極孝自爲子弟以至沒齒人未甞見其過疏髯廣顙眉目聳秀臒然若不勝衣居碧山之下萬竹之間竹間有泉甘冽不竭每淸風徐至幅巾藜杖臨於泉上望之若仙早從大人先生防如鄕之翰林學士徐公經孫戶部郎官李公義山臨江蕭左史山則監察禦史泰來兵部侍郎徐公卿孫廬陵祕書監丞歐陽公守道湖南安撫使李公芾每與言論引據經史慷慨激烈風槪凜然故莫不折節下之晚歳教授鄕裏凡經指授皆尙气節不碌碌隨人後望而知爲揭先生門人平生所讀書皆手自編校其所論著必以扶樹世道爲本此書特其聞見緒餘猶鑿鑿精實如此況其他哉元貞元年冬十有二月寢疾明年正月十四日早作沐浴易衣冠謁先祠畢還坐堂上手爲書數通別親故賦五言詩八句示其子載且戒之毋以釋老污我端坐而沒後三十有六年其嗣子將刻是書以傳而命傒斯爲之序臨風開卷灑灑若睹其風儀歷歷若聞其平生之言而終古不可作矣嗚呼悲夫謹序其槪如上至順三年七月日序

臨江路張同知自然頌序

自然道之極也因而品節之聖人之教也老莊明自然而不可入於聖人故儒者所弗道河南張侯之貳臨江也其言曰是其所是非其所非是非非有於我也賞所當賞刑所當刑刑賞非有於我也皆自然之道也行之三年政果有聞遂名其所居之室曰自然其民之賢而文者陳宗元倡其友前鄕貢進士易方猷等若干人爲之頌而請余序夫張侯因自然之道而爲之政不騁奇以取名宗元等因自然之政而爲之頌不溢美以爲說惟不騁奇故民得遂其性而樂其業不溢美故文得盡其辭而信於逺皆可嘉也且以張侯之賢而得宗元以爲之氓必能導之以親親長長之義使侯之政易行以宗元之賢而得張侯以爲之上必能後其奔走力役之徵使元之教益申是又皆可賀也惟其知自然是以合自然是爲張侯自然頌序

送燮元溥序

廬州舒城長燮元溥泰定四年進士也元溥蒙古人名燮理布哈無氏姓故人取名之首字加其字之上若氏姓雲者以便稱謂今天下之通俗也元溥治舒城亷敏明恕見許於士君子賑饑興學有防惠予民時郡縣吏初到官防所部必舉元溥以爲勸余甞載其槪於龍眠書院記中今遷撫之樂安其民慕亷吏思惠政與舒民同又多文而好學易以禮義化然撫五縣皆無公田之入可以自養非痛自節縮去冗食之人鮮能自固者況元溥名進士人望之也尢深責之也尢嚴決不敢以他吏自恕自易其常今天下所共聞知者海南治公田之入十倍常賦民不堪命遂起而益擁眾數萬破州略縣賊殺將吏屠戮士民兵連禍結數年不解爲朝廷之憂彼有田而賦之不以其道害猶如此況當天下兵饑疫癘之後誅求割剝之餘民力耗竭之極又無田而殘民以逞將無海南之事乎此吾與元溥所深憂而極慮者而天下行之若素漠然不以爲意吾不知其何心也嗟夫元溥士不爲仕則已仕則必盡其道毋貽父祖之羞爲天下後世之僇笑也

送彭仲寶赴水北巡檢序

臨川彭仲寶以溫厚之徳深潛之學雅正之文佐修皇朝經世大典於奎章閣以防借授衢州龍防水北寨巡檢將行謂余曰余儒者也釋爼豆而弓刀非素所從事也非所從事而從事焉去親逺且困不可久也以去親逺困不可久從事於非所從事如曠官何曰天下治以禮讓爲郛郭而莫能破以詩書爲甲冑而莫能入以仁義爲幹櫓而莫能犯故守之以謹勅之士而有餘天下亂髙城深池不爲固長刀大劍不爲利彊弓致矢不爲威故守之以熊虎之將而不足今天下之民涵防而沐化好善而惡惡安耕而忌戰爭者五六十年𨿽有彊王叛將屈彊於數千里之外不過馳一介之使手數寸之革卽縛致闕下視區區狗偸鼠竊曽蚍蜉蠛蠓之不若是故夷城塞塹束兵捲甲偃然有萬億年固安之勢君以數十里之地善惡不掩乎耳彊弱不逃乎目是非不惑乎心輕裘緩帶足以坐鎭之何曠官之足懼哉吾惟憂其所不憂慮其所不慮備其所不備仁言而義動𨿽守數十城可也何有於數十里哉仲寶以爲然遂書以贈之

文安集卷九

欽定四庫全書

文安集卷十

元掲傒斯撰

記

冨州重修學記

上禦經筵之明年夏六月濟南姚侯來爲富州以捨菜禮見於先聖先師祝曰惟夫子之道參天地配日月用中罔敢知而用中實生齊魯之交宻邇夫子之訓欽承明命來守是州今之州古千乘之國也敢不敬恭朝夕惟是顧瞻廟學摧陋弗稱曰余之責也防教授淸江陳明之繼至議與志合明年秋大修孔子廟仍其舊者惟殿若明倫中庸二堂江山秀傑樓惟一攺作而有加規制必裁就法度出入必限由正途凡爲屋幾七十二楹又刻銅爲七十二弟子及諸賢像以嚴祀事鑿半池其前仿古泮宮侯載經載度是董是勞吏忘其私工勸其勤涉冬䢐春用告厥成而命傒斯爲之記在至元二十有三年陞丰城縣爲富州以河東陳侯元凱爲之尹時科舉廢十有五年矣士失其業民墜其教盜賊滿野竟數十里不聞雞犬聲陳侯大懼遂修孔子廟建小學日集文儒故老講求治要悉資以爲政不數月境內大治知所務也今科舉旣復亦十有三年而侯實來當天下文明人復其業猶皇皇焉汲汲焉以興學校明教化爲先務者其守同其志亦同也夫兼有天下父師之責者君也承君之志行君之化者宰相與太守也宰相布於上太守奉於下故人之生也爲之學校以教之設科以舉之必使士有恆業民有恆志然後聖人之道可明賢材可得而治可成也古之有天下者莫盛於唐虞三代而不能去學校廢選舉以爲治秦能去之廢之二世而亡𨿽然君子之學視學校爲污隆以科舉爲去就亦異乎夫子之教矣夫善學聖人者在畎畆則行乎畎畆在魚鹽版築則行乎魚鹽版築豈待學校之教科舉之勸哉然世豈能皆伊傅其人哉而不爲之教與勸也此上之志而侯所以力行之者況上方親禦講筵詳求聖人之治愚𨿽不敏願與學孔子者共勉之侯亷愼簡正不爲盛名而人敬畏之蓋賢守云

全州學記

皇元制治舉法周孔元徼絕壤同風鄒魯一郡一邑必謹學校以爲教基在仁宗時太子太傅府長史郭侯履治靖五年俗興民和克信其道泰定元年春移貳於全全居湖南九郡之極地小而嚴風气啙窳郡西湘山又稱無量壽佛入滅之所世奉遺骸奔走萬姓而夫子之廟荒圯穿漏曽莫顧者罷輭者以民勞爲解貪墨者以廩薄而辭講誦不興薦祼無所侯至防缺太守侯總學事教授黃潤以爲請於是侯率僚佐倡於上士民勸於下明年二月卽工前淸湘長法赫進拜元侯知邑士鄧桂能狀命董其事遂斬木陰谷伐石陽崕食功傭力人不知役太守何公潤繼至朝勸夕勞休威並行及期而廟成乃易夫子十哲像分祠先儒及賢守於講堂之左右翼門序軒陛以次咸畢又辟廟南廢地爲杏壇三成以擬闕裏建明倫堂四檻以館諸生旣告成於廟教授謁告還江西防予廬陵曰郭侯每以不得君記爲恨敢請乃述其事且俾告於眾昔靖之鄙爲羣獠刼以自附者八百餘家數自請吏吏不能討而王賦之供不敢怠遑及郭侯爲守天子出使督兵討之八百餘家咸在夷防侯以死爭乃去刑書復爲齊民侯非力能生之也以其民恪遵魏文靖公之教知有君臣之分身𨿽僻防而王共不闕故也全之四境盡爲中邦又宻邇周元公之裏父傳子習皆聖人之道民之情性豈獨異乎夫殫財浚力以奉無益未必蒙福耕田鑿井以服聖賢之教未必被禍且一絲一粟得以養生送死又使父子有親君臣有義夫婦有別長防有序朋友有信君子登於俊選野人免於刑僇果何憚而不爲哉亦教化使之然耳爲民上者曷敢不敬學在郡治之陰鳯凰山之陽宋紹興十三年之所遷也東南諸山秀麗奇詭湘灌漓水合流其下蓋爲一郡之勝云泰定四年八月丁亥記

舒城縣龍眠書院記

治民之道使民知禮義而已使民知禮義先示其所尙而已民知所尙則知所向方哉廬陵舒城長燮理溥化用湖廣舉首取泰定四年進士第得玆邑首理學政咸用其學以教道民民始益知人之所以爲貴儒之所以爲重而復知所以養生而送死居二年曰民其可教矣乎於是又治地邑東得李公伯時龍眠山莊故基於東禪寺東舒王祠西甞沒於寺者據山川之防想昔賢之遊處乃防其祿入募工度功作書院以奉先聖先師以爲出治立政之本不逾時而成凡殿堂門廡齋舎庖庫及李公之祠爲屋三十有六楹以其面龍眠之山端麗奇峻能出雲雨膏澤天下榜之曰龍眠書院且示不忘李公之故而邑賢範鳯瑞割田二百畆以供祭養旣告成於廟遂立之師進諸生而教之凡民有來觀者必勸之以學是時上旣撥亂集大命兵革未息饑疫未復郡縣長吏能以荒政自任且不足遑知禮樂之教哉而舒城勸分則出粟之家惟恐後民之彊暴子弟一有弗若則父兄長老呵責詬怒惟恐見絕於長吏休休焉方日以興學爲事舒之民卒無一人攜離轉徙者長吏豈獨賢民得其所以生者也舒著於春秋故山有春秋之山水有舒水始入於隨後並於楚其民勇而好義非獨舒爲然楚之地皆然故楚常爲彊國最後宋室南遷賴其民蔽遮江淮防二百年然當時民𨿽欲爲學其可得乎自國家有宋民不知兵者五十餘載又有好文之君繼出而學校之教郁而不興仁義之政尼而不行養生者不得盡其歡防死者不能究其禮此非上之過長吏之責也今吾君旣畀爾以賢長吏一以詩書禮義覺爾民民亦知所尙乎若曰升其堂敶其噐設其牲齊而行其典禮如是而已此事聖人之防節也非作書院意也舒之人尙其朂哉李公名公麟邑人博學好古舉進士歷刪定及檢法官未老致仕蘇文忠黃文節二人嘗過其山莊故合祠於堂之北是役也建始於天歷三年之春工畢而攺元至順縣學之明倫堂亦其所建也是歳冬十月朔記

涿州孔子廟禮器記

古者祭噐犧象罍洗登豆之屬皆以木簠簋籩篚之屬皆以竹後世懼其速朽也不能以時易也範之以銅取便於有司而古先聖王之制僅存其名號焉耳惟涿州孔子廟噐皆尙陶殘缺苦窳將事者恥焉觀者議焉有司莫以異泰定四年秋廬陵曺君明則來領教事始白於有司馳數千里還廬陵範銅以易之及有事於先聖先師齊肅秩栗昔之恥者誠敬之心生焉昔之議者慢易之心冺焉逺邇來觀俯仰嘆玩𨿽非古先聖王之制有不暇計於是州太守命範陽令杜肅府而藏之屬奎章閣授經揭傒斯文而志之或曰範金非古也其亦必有所受矣胡莫之或攺以從古也禮有損益噐有宜然況世所寶三代彛鼎罍斚尊卣之屬皆範銅爲之也皆自天子至於公卿大夫所作以貽子孫者也𨿽不可盡信然其來固已久矣謂範銅之非禮古人亦且爲歟彼皆欲爲長久計也皆欲爲法於後世者也且觚不觚固非觚矣謂木之觚爲觚金之觚爲非觚可乎學至於孔子可謂知禮矣然逢掖於魯章甫於宋舎麻冕而從純非歟必以古爲是而今非則涿之用陶蓋有虞氏之所尙也以木以竹皆非禮也而可乎夫敬者禮之本噐者敬之輿也嚴其噐所以存乎禮也而恥焉而議焉則敬何由生禮何由行歟故泥乎古者不足以適今膠乎噐者不足以言禮故記曰禮從宜傒斯曰祭噐者所以交於神明者也非飲食之謂也苟知禮之本矣𨿽從宜可也嗚呼曺君其可謂達於禮矣是噐也有司謹藏而時出之仍刻其目於左方

增城三皇廟記

三皇古無廟唐天寶中始置祀以春秋配以勾芒祝融風後力牧五代宋並因之國朝始詔天下以郡縣皆立廟以醫者主祠建學置吏設教一視孔子廟學大徳三年太常言三皇開天建極創物垂範爲萬世帝王傳道之首今太醫院請以黃帝臣兪跗桐君鬼臾區岐伯之屬十大名醫視孔子十哲配享廟廷是欲以三皇爲醫家專門之祖非禮經宜從唐制中書下禮部議議如太常至大元年中書又以湖廣行省言如太醫院所請配享事下禮部議請以十名醫視孔廟諸大儒列祀兩廡遂著爲令廣州之增城未置廟歳春秋有司設主寄祀叢祠中至順二年秋九月旴江左祥由翰林從事廣州香山縣尹湖州路經歷以奉議大夫治增城旣新孔子廟學於城西衝霄門外之故址而以舊學爲三皇廟壊撓者易之隘者辟之漫漶缺漏者塗塈而黝堊之自殿堂䢐門凡爲屋五十有二楹巍焉煥焉如初建然後三皇之祀始尊醫學之教始行夫以醫學專祠三皇非古制然猶足以見國家尊古聖仁賢重民命如此有司知守國家常制修其祭禮嚴其教道竭其所職而已他非敢置議醫家旣得專祀三皇可謂甚尊寵矣而輒慢其祀事怠其學政不知民命之所以重所謂失禮之中重失禮焉其咎大矣凡若是者可不愼哉左君闓防平恕所至有善政且知所先務是役也能究其力以贊其成者醫學教諭鄧友益也南防路儒學教授李顯以左君之命請記乃爲之書

建都水分監記

防通河成之四年始建都水分監於東阿之景徳鎭掌凡河渠壩牐之政今以通朝貢漕天下實京師地髙平則水疾泄故爲堨以蓄之水積則立機引繩以挽其舟之下上謂之壩地下迆則水疾涸故爲防以節之水溢則繩起懸板以通其舟之往來謂之牐皆置吏以司其飛挽啟閉之節而聼其獄訟焉雨潦將降則命積土壤具畚揷以備奔軼衝射水將涸則發徒以道淤閼塞崩潰時而巡行周視以察其用命不用命而賞罰之故監之責重以煩延祐六年秋九月河南張侯仲仁以歷佐詹事翰林太醫二院皆能其官且周知河渠事選任都水丞冬十有一月分司東阿詔凡河渠之政毋襲故狃私毋沮勢怛威惟宜適從敢有撓法亂政𨿽天子使五品以上以名聞其下隨以輕重論刑毋有所貸侯北自承濟渠南至河東極汶泗之源滯防決防凡千九百餘所咸底於理退卽所署治文書庫冗儉陋吏側立無所爰告於眾曰予承命來此惟恪恭是圖顧以函丈之室制千里之政役徒百工何所受職下走羣吏何所聽令鄕遂之老州邑之長何所稟政荊揚益兗豫數千里共億之吏何所視禁山戎島夷遐徼絕域朝貢之使何所爲禮朝廷重使何所止舎乃防財於庫協謀於吏攻石選材爲堂於故署之西偏隅隩廓深周阿崇穹藻繢之麗文不勝質幾席之美物不逾矩左庖右�整宻峻完前列吏舎於兩廂次樹洺魏曺濮三役之肆於重門之內後置使客之館皆環拱內向有翼有嚴外臨方池長堤隠虹又折而西達於大逵髙柳布陰周垣繚城遐邇縱觀仰愕俯嘆其言曰惟侯明愼周敏於公罔私故役大而民弗知功成而監益尊監益尊而政益行斯河渠之利永世攸賴爰稽在昔自丞相忠武王建議於江表初平之日少監馬之貞奏功於海內一家之時自時厥後分治於玆者鮮不著勤焯勞載於簡書而公署之役乃以待侯非樂侈其名以誇其民所以正官守肅上下崇本而立政也誠冝爲而不敢惟國家一日不可去河渠之利河渠之政一日不可授非其人若侯者其人矣是役也首事於侯至之明年某月日卒事於至治元年某月日合內外之屋餘八十楹是歳九月朔具官揭傒斯爲之記

安福州東嶽廟記

五嶽自古皆秩祀於天子而東嶽獨爲天下宗今郡縣不置廟則以爲闕延祐四年冬吉安路安福州達嚕噶齊哈喇丹始建東嶽廟於城東門外之秀嶺知州郭恢臺等協其謀佐吏及州民之樂善者相其財地利材良工胥勸功明年秋廟成重門復殿髙廣麗深翼以列祠七十有二象設嚴畏軒陛崇隆上巢飛雲下瞰湍瀬旁引羣山俯視檻井朝陽夕陰如神往來稚耋男女蛾行而上俯視拜跪如臨父母復伐石爲橋曰秀川而屋其上六楹以達望走刋木爲亭曰一覧以休遊觀而命道士姚某守之民大悅又明年秋州人前肇慶路亷溪書院山長彭徳昌請紀於石夫東嶽魯望而廟於玆從民志也民不知善而惟神之依惑也苟政不平歳不成欲事神得乎福善禍淫天有常道事神治民國有常禮禮不可黷道不可誣靡屆弗至者神無感不通者誠誠神合而福祿降惟君子能之若夫修典常正國俗則國家之事而君子之心具官揭傒斯記

浮雲道院記

余方竊祿周行進不能有禆於時退不能自訟其過而客有言浮雲道院之事者乃起而四顧茫然自失渺然若天地無所容客之言曰吾所居郡曰廬陵邑曰永丰是爲歐陽文忠公之鄕吾之裏在雞山之陽鷲溪之濵山川深厚艸木濃麗其人秀而多壽弦誦之聲溢於四境耕種之民交於四野時危代易干戈所不加焉水旱疾疫盜賊所不入焉人無甚冨亦無甚貧吾劉氏族居三百有十二年矣環吾里數百家無異姓良田數百頃未甞去劉氏冠昏防祭必以禮共給公上必以時無金玉狗馬之殃無髙爵重祿之禍各食其力各守其常吾𨿽客逰四方而心安之泰定四年秋吾歸自河南乃辟園數畆種桑柘三百株枳若橘皆千株木實之脂可食可燭俗號山茶又曰木子樹者七百株茶五百株桃李雜果松竹之屬又稱是歳先疇之入𨿽不足以自給計數年之後葉者實者脂者萌可茹材可噐者可薪者各效其用則吾春秋之事朝夕之共宗族鄕黨賔客之奉可不具而足矣吾又有兄弟子侄數十人承祖父之訓皆頗知學足爲保家之主天之所以與我者亦旣厚矣復何求哉乃築室四楹其中爲藏修之所取孔子不義而冨且貴於我如浮雲之語榜曰浮雲道院又爲五言詩二十餘篇書之壁間暇則命子侄歌以爲樂客有愛而和之者不敢辭有錄而傳之者不敢止行藏用舎一聽於天夫聖人之與眾人欲富貴而惡貧賤非甚相逺也而聖人不求得其所不可必得不求去其所不可必去安其所安樂其所樂從吾所好而已眾人則不然必求其所不可必得必求去其所不可必去險在前而不顧危在後而不知早夜孳孳死而後已於是聖人始如天地日月亙萬古而不可防及眾人穰穰忽而爲虎忽而爲鼠忽而爲虫沙其去聖人何啻千萬里吾非敢希聖人能少異於眾人無忝於前人斯亦足矣乃歌曰浮雲兮悠悠忽而逝兮乍防吾安歸兮孔丘又歌曰悠悠兮浮雲來無迹兮去無垠吾安歸兮義與仁歌畢余請書以爲記客名鶚字楚奇其學以六經爲主其文以義理爲本其詩近陶柳之間其大父蓋壽至百三歳雲天歷二年六月九日揭傒斯記

撫州靈感廟記

臨川西南行九十里有山巍然而髙大隆然如波濤蔽於一州者曰連珠之山有谷焉蒼峭深窈若與世隔谷之口有寺焉名如其山南唐升元中肉齒和尙曰智通者甞居之入谷數十步有廟焉曰靈感之廟宋慶元四年所賜額也天歷元年寺住持如海知事從善攺作大殿五間丹楹藻井崇阿飛甍湧殿壁爲海潮慶雲之狀仰燭承塵俯鏡廣庭自夏䢐秋遂底於成神享其祀人樂其功明年介予女兄之夫陳君用淸請予記按圖志其地初有古杉一株常聞笙簫之聲飛繞其上杉上有泉人汲而禱之能蘇旱而愈疾一日神附童子語及夢告肉齒和尙曰我朱森秀才也兄弟三人皆隠於此汝廟祀吾當福汝民乃伐杉爲三神像冠服形類一如所夢者廟而祀之揭靈著饗餘二百年至景定三年始得封爲淨感淨應淨佑三眞人余謂神有曰朱者株也森者杉也秀才者美木也兄弟三人者三乃木之所以生也蓋木徳之種木主仁故爲善不爲惡爲祥不爲咎而能大庇斯民也其玆山之靈也歟山非神不立神非山不防惟玆山與天地無窮玆神亦與山爲無窮其必與我元相爲無窮也然非玆殿不足以壯神之居以稱此山敢不敬志其事焉於乎而民其益務爲善毋使見棄於神哉天歷三年夏四月朔揭傒斯記

胡氏園趣亭記

豫章胡叔俊以髙才碩學隠居進賢官溪之上治乃祖西園築亭其間而防息之以東南先朝陽而夕陰宜木果而樹李梨栗爲正陽方之宜芳華而列種海棠松竹者貫歳寒而後凋故以植乎西北中又雜植梅數十株曰松竹之友也今皆蔚然爲林矣若菊若牡丹芍藥之屬叢生而可愛皆列於亭之左右以便觀賞合而名其亭曰園趣其出入之途在正東近所居也海棠之西有二池夾道鑿小渠引水經其所居以入於東池渠之上古木參天其先祖所手植也東池之外又爲大池春夏泛溢可以舟楫池之北爲堂八楹以爲子弟講肄之所又北爲堂六楹以館賔客又北爲重屋六楹以藏累世之書此其園外之事又所以爲成趣之本叔俊治家有法臨事有斷凡公上之共必先之故叫囂之吏不及於門田園山林之務必擇子弟之賢僮僕之良者各受其成以治之故叢脞之政不嬰於懷子孫之教必隆禮厚幣聘良師友以訓之而日就月將之功又足以樂其志此外非祭祀賔客慶弔之事不得闗說日坐亭上與園丁埜老論農圃之要除其榛穢修其經術防其流泉時其灌漑觀其華實之生成閱陰陽之變化以詧夫消息盈虛之理而忘其世慮客至則觴詠嘯歌或風乎松竹之間或綸乎淸池之上雲山煙水交錯乎指顧之間而園中之趣𨿽萬鐘之祿不與易也是故志定者不遷理達者不惑事治則情逸心曠則境融𨿽崇防累榭奇芳異物之觀名姬淑媛哀弦急管之奉惡足並語哉叔俊於是不可及矣其子棣請予記之爲序其說俾刻於亭

楊氏忠節祠記

廬陵楊氏作忠節祠者何昔金人侵宋沿江諸郡皆望風奔潰其先忠襄公邦爻以建康通判被執大罵死韓侂冑專國擅政柄文節公萬里以寶謨閣學士家居聞之三日不食死故合而祀之也中祀建康通判贈通奉大夫存者何甞以直抗蔡京爲楊氏忠義開先也別祀廣東經略使長孺吏部郎官孫子同知昆山州事學文者何經略仁聲義實風槪天下在廣東三歳祿入七萬緡盡以代民輸丁租不持一錢去吏部闓通敏惠奉法循理爲時良臣昆山好徳尙義能以私錢復文節故居割田百畆以建祠事皆克紹先烈者也天下楊氏皆祖漢太尉震廬陵之楊則自蜀徙蓋太尉之孫唐國子祭酒膳從僖宗幸蜀而居眉者之後也自秦漢之後有天下卓然有三代之風者宋而已方其盛時歐陽文忠公以古文正天下之宗明王道之本及其衰也楊忠襄胡忠簡以大義折敵國之气奮中興之運當其亡也文丞相斬首燕市終三百年火徳之祚爲萬世亡國之光而皆出於廬陵何其盛哉夫卓然可繼三代者宋也然夏之亡以桀之暴殷之亡以紂之虐又以湯武繼之宜其東徵西怨無思不服惟周以弱亡與宋同然周之東遷亦有楊忠襄胡忠簡乎周之亡亦有文丞相乎是能使周之亂亡猶有愧於宋者楊忠襄胡忠簡文丞相也文丞相之死豈非有忠襄文節爲之標凖乎不然何又出於廬陵也忠襄不可及已至若文節年六十餘已懸車告老將二十載矣聞一權臣擅國遂至餓死使在文丞相時當何如哉故廬陵若歐陽氏楊氏胡氏文氏又有身致幹淳之治若周文忠氏皆國家之元气也而歐陽氏又廬陵之元气乎昆山之子元正請記忠節祠故並及之嗚呼觀楊氏祠則廬陵多賢之故楊氏人物之盛宋三百年養士之效亦可見已世好言士無益於國可乎元正亦楊氏之賢子孫也由太常俸祀爲江西行省屬祠成於大徳七年記作於元統二年

孝通廟記

臨江新淦之上防有鎭曰峽江鎭有龍母祠曰孝通之廟古祠在今徳慶之悅城鎭峽江受吉贑南安諸水又豪商大賈之所防兩山如束水勢湍悍嵗數壊舟楫必有甞受神賜於嶺海之間而分祠以厭水患然不可考矣凡舟楫上下水旱疾疾必禱焉至大二年鎭民廣文壽旣倡義以敞其樓延祐攺元王友忠復新其殿至元二年丙子之夏餘扈從上都廬陵龍立忠始介臨江孔思濟及其郡人李源請志麗牲之石夫作於始封之廟則有唐宋之碑今作於分祠必槪見神之始末俾乞靈者知所本也按唐李景休趙令則碑爲秦溫氏之媼漁於程溪得巨卵藏於家生七龍五防二雌從而豢之鱗角旣具乃放之江媼日候江次龍輙薦魚於媼若致養焉者始皇帝聞之召媼媼行中流龍挾舟而還媼死鄰人之程之左澨絳水之濵後有衰麻而杖哭諸墓且惡其廹潮汐也一夕大雷電遷之髙岡鄕人祠之始此自唐天祐歷宋由永安郡夫人五命爲崇靈濟福妃五龍子皆爵徹侯二龍女皆夫人額曰永濟攺曰孝通大觀二年所賜也夫物於天地莫神於龍有功於天地莫大於龍故其徳配幹爲鱗虫之長出入變化不可測度媼非產龍徒以豢育之恩生則薦鱗食以養之死則爲衰麻以防之遷宅兆以寧之學士大夫之子孫有所不能而龍能之則知忠孝之大節又莫過於龍也龍之徳其至矣乎夫龍潛於深淵之中待時而動所以感雷電降雨澤鼓濤浪摧崖裂石皆龍之能事也而謂善覆舟溺人非龍之心也有違孝悖忠賊仁害義自絕於天者適與之遭耳宋之時吾裏有孫先生伯溫者攝像州守部饟襄淮渡巢湖大風濤防覆舟先生朝服拜於舟龍若出答拜水上風立止龍之佑助善人如此苟爲善龍有弗佑之者乎由是觀之人之遇覆溺者非龍也人也福善禍淫天之道求福不回人之道天人之際龍知之矣媼以慈致龍之孝廟食千五百餘載龍其可誣矣乎敢書以告乞靈者至元二年丙子六月甲辰記後二年已夘乃求重書刻之石集賢直學士朝列大夫揭傒斯志

易州定興縣城隍廟記

城隍神天下通祀或有天子封或無封其垣屋器服一擬於王者𨿽有彊毅聰察之吏不敢廢水旱疾疫必禱焉易之定興廟於邑之西南隅制古而地僻大木蔽虧莓墻蘚砌黮然云興肅焉風行過者悸心入者易慮而禱亦輙應屋之撓壊缺漏以時葺之無所攺作而垣獨完於是邑人張伯祥等因翰林從事杜徳逺謁記勒石夫山川之蓄都邑之防民物之冨精合气融動必有神神者陰陽之至徳禍福之樞機也體之則應感之則通非有待於祠祀屍祝祠祀屍祝古人所以事神非神之本也後世殫財力竭智慮黷法亂制求以事神神其享之乎惟玆廟侈不陵節儉不失度庻防能以禮事神者宜祭享而民寧然記者所以著始末敍因革今皆無所於考獨記其事神之有禮也延祐三年夏四月癸酉翰林國史院編修官揭傒斯記

文安集卷十

欽定四庫全書

文安集卷十一

元揭傒斯撰

記

廬江縣學明倫堂記

廬江縣古廬江都治焉今無爲州東有巢白黃陂之浸西有桐舒之蔽前臨大江北界合肥山髙而水深邑大而土饒風俗淳古民習禮讓故易治而速化延祐三年邑令史伯杲新孔子廟後九年邑令張導禮更爲神像及禮器至順二年春二月碭山成君克敬繼爲玆邑祗謁先聖師退卽明倫堂教官以下以序列坐歷問風俗臧否吏民所疾苦古今賢士孰忠孰孝各以所聞知敬對起瞻棟宇摧撓腐敗蹙然曰是固出治之本乃爾而緩乎卽日出私錢爲民倡合所得緡錢七千五百有奇三月丙戌卽工至七月戊子落成凡爲屋六楹丹墨藻繢髙壯宏麗始與廟稱於是人皆知君所以爲治之意不待教令日趨於善明年夏屬舒城宰燮理布哈請予記夫明倫之說具在六經其要君君臣臣父父子子而已若堯之惇敍九族舜之敬敷五教禹湯文武周公之所以化民成俗孔孟之所以垂世立教皆是道也是故君不君則天道乖臣不臣則地道暌父不父子不子則人道絕其故亦大矣孔子曰斯民也三代之所以直道而行也以其道治其民夫焉有古今之間哉君子受於天承於師備於身施於家行之於鄕居一邑則以之治一邑居一州則以之治一州任天下之責則以之盡天下之責不以上不知而慢其政不以下不從而怠其教彼方以去禮絕義爲悅我則曰天敍天秩不敢廢也彼方以殫財毀質爲欺我則曰福善禍淫不敢誣也夙夜孜孜求夫在我孟子曰三代之學皆所以明人倫也君子之學也求以明之而已君子之行也求以推之而已此非獨爲成君有民社之告所以爲升其堂立其庭爲師弟子者之告吾聞邑有文翁者有周瑜者有毛義者𨿽不足以上方三代盛時之士然其所以事親事君之道有能企而充之亦庻防焉是役也相其成者主簿盧廷瑞董其事者邑士洪琮薛興宗成君字簡卿蓋賢大夫云

靖州廣徳書院記

靖州居楚極壤洞庭渚其左巴蜀據其右狑獠與鄰猨鳥與防而兵革之所狃借也然其民好闘而勇於爲義𨿽寡學而易感猶有屈賈之遺風焉自魏文靖公竄靖州士始知學近來有粟朝儀者靖之防同之賢者憂其土地僻陋去上國遐逺士不典於學惴惴然恐王化之不流廼築書院於居之裏因其鄕名曰廣徳厚歳幣以聘良師髙廩稍以養生徒凡鄕之子弟俊茂者窶不給者咸得來學其中弦歌之音甫作而鄰儌警報當大兵督餉道學遂瓦觧事定凢園田進取之務悉置益廣棟宇丰聚蓄招生徒繇是復振且欲示子孫毋替厥服介其友謁文於余夫民之降衷秉彛𨿽有居天地之外未能或之違也故三苗負固舜舞干羽而來格越裳肅愼去中國萬里慕周徳重譯而來朝至於文翁之在蜀韓柳之潮與柳皆能一旦燮文身椎結之俗千載稱文獻之邦蓋可驗矣然彼皆大賢之所爲徳盛而化博道髙而名流其入於人也易今粟氏以窮邦韋素之士奮然鼓義以韓柳文魏之責自任亦可謂難也已嗚呼士之居是鄕防是鄕以及粟氏之子子孫孫而有違其志背其道壅文教而不宣而惟暴棄之歸復何顏以自顧其身耶可無念哉其爲屋椽礎之數若干工匠之計若干自相攸訖成之歳月廩給之寡夥咸俾刻於碑陰焉

廣州增城縣學記

入其邑人民聚田野辟學校修其政可知矣國初廣之增城孔子廟火於兵進士李肖龍刻木主祠於士人鄭聰老家鄭遂以宅爲學歷五十餘年未有能復之者至順二年前翰林從事盱江左祥繇廣州香山令潮州經歷加奉議大夫尹增城得故址城西衝霄門外百八十步面鳯防負山水縈廻如帶始合謀遷之於是列士輸幣羣工效能顧濟陽復選其材顧宗興張悟道李壽李惟佑鄭元善董其役始是年冬訖明年秋凡爲殿六楹崇四尋有三寸廣六筵有五尺深如廣而去其筵有八尺堂四楹崇三仞七寸有半廣十有一筵七尺有五寸深視廣而去其八筵六尺有五寸門之楹如堂之數崇不及仞三尺四寸有半廣如之深不及筵二尺有五寸左右爲廡皆十有二楹崇二仞有一尺深二筵有二尺堂之東爲鄕先賢崔淸獻公祠四楹崇二仞有一尺廣二筵有八尺深如廣而去其二尺內環崇墉外繚松竹堂之北有山又植松五千餘株而亭其上可俯覽一邑之勝乃休工息徒以舎菜禮告成於廟崇儒師使申其教復諸生使修其業和民人使獲其所而政聲作矣又因南防教授李顯求刻石之文於余著久逺遂告之曰學校者所以明道設教之地也道非聖人所獨得非有愚智逺邇古今之間學則至焉增城𨿽僻在嶺表聲明文物與中州等而不能以聖人之學立身棄其身者也不能以聖人之治治民棄其民者也棄身者殃棄民者亡故立身莫先於學治民莫先於興學左君治香山旣能以興學爲首務今又以治增城弗棄其民矣二邑之士亦皆有以立其身矣乎重爲告曰夫子萬世南面享天子之禮樂天下皆知爲聖增城旣廟祀夫子又祠崔公豈不以爲賢乎賢如崔公則祀之況有不止如崔公者乎君子亦務學哉至順三年十月具官揭傒斯記

陟亭記

泰定四年夏六月餘自淸江鎭買舟溯流而上未至廬陵二十里有巨石如夏屋嵌立江右漁舟賈舶膠葛其下前挹二洲人煙雞犬出沒誕漫又挐舟前行數百步有小溪出谷中仰見層巒茸擁云木森恱遂舎舟循溪而入越五里劃然開朗左右環合風气蓄宻有巨塜隆然在山半由塜之右又入小谷有屋數間題曰陟亭乃坐亭上召守塜者而問曰地爲何曰爲書堂原塟爲誰曰爲阮氏何字曰民望曰吾知其爲人矣是甞以年十三風雪徒步求書福建憲使出其父於獄者是甞佐其父連山薄尉攝兵馬鈐轄撫洞獠有方者是甞防俘虜之子於軍中以還其友贖俘虜之母於邑大夫以還淮僧責名家之女於歌筵以還其夫且給其家使攺過易行者是甞爲郡曹又爲縣都曹寛海艘之役罷坑冶之害者是甞受知滕國李武湣公恆及其子平章公世安楚國程文獻公鉅夫南臺薛中丞居敬孫禦史世賢者是甞爲翰林潘侍讀昂霄爲監察禦史時舉爲江西憲掾不果用廣東帥達喇海朝京時湖廣燕石丞公楠爲司農時欲舉爲掾不就者遂升髙而望靑原天容天玉諸峯如劍如防如屏如帷如卓筆者陳乎其前東山墨潭蛇山之屬如騫如倚如據如伏如黝如紺者繚乎其後飄然如匹素渺然如白蛇自天南下千里不息而橫截乎黨灘者贛江也朝暉夕景長雲廣霧明滅變化不可殫紀宜乎孝子慈孫於此興屺岵之悲而無窮也於是愴然而下復坐亭上拊髀而歌曰山川信美兮心孔悲往者不可作兮來不可期左右皆欷歔不自禁乃就舟至郡以其狀告知往來者曰然是其仲子淸江教諭浩甞廬墓其中且將其父於山之左腋他日爲投老之地者也居數日浩來見戚乎其容懇乎其言與語陟亭事然流涕曰先子之藏也再閱月乃請記夫父子者人之大倫也生死者人之大故也子𨿽甚愛其親不能使其親之長存父𨿽甚愛其子不能使其子之皆孝及夫登髙丘臨墟墓不必其親之所藏未有不悄然傷懷彷徨躑躅者人之至情也況浩兄弟之孝臨其親之所藏者乎然孝於親莫大於敬其身敬其身莫大於勵其行𨿽歌管盈耳獻酧交錯常如陟屺陟岵之時庶毋負玆亭之所以名也烏乎當至元風虎雲龍之世使民望少自損何所不至而寧爲鄕善人以終撫其山川天固將啟其後之人矣民望諱霖號石峯居士好學而尙義晚尢嗜佛老之書娶吳氏有四子曰均浩鐸煥女四嫁士族孫男七人是歳九月記

善余堂記

饒有善人居安仁華蘂峯之西玉眞臺之東華山之陽張果峯之北曰胡君茂卿治獄多陰徳其祖父皆好善鄕之長老大夫士相謂曰易大傳不云乎積善之家必有餘慶請以善余名胡氏之堂又購昭文館大學士李溥光書以遺之至順元年其子式入史館與余深相好又明年請記於余余曰夫善人孔子猶嘆其不得見孟子猶聞之喜而不寐況治獄平尢人所難者乎茂卿之生父蓋年四十有五矣甚愛之未成童好學孝謹父愈愛之我元有天下所與共治出刀筆吏十九卿亦起爲縣曺然在諸曺中獨異其治獄情可貸者無不貸之死可生者無不生之民亦莫不自輸其情而刑以不濫縣長貳及同列多嫉怒怨惡之而不敢言久乃服其爲人元貞末縣有盜捕久不得尉輙以疑似捕齊民七日搒掠鍜鏈之獄具移縣縣長貳皆喜且得盜立闗三木置獄中上遣使決且至卿入獄語七人曰人皆言汝等非盜何不自言眾涕泣死不敢異卿曰汝第言當助汝否卽旦夕死七人遂極言寃狀令怒不聽卿前爭曰七人一邑之人皆知爲非盜以爲盜者獨尉與令耳柰何欲殺七無罪以逭失盜之責失盜之責亦至死耶令默然竟釋之七人歸皆祠卿於家頃之以郡曺攝縣諸曺長有爲縣豪主錢糓致富饒者豪常欲坐以事殺而並之未得間聞與妻前夫女姦乃大喜曰卽坐與親女姦罪至死遂白縣治其事縣得重賂皆許諾卿亦佯許之及捕治事有實然非親女故匿不發豪曰求閱其獄盡如指意無異獄旣具上府卿宻疏女族姓及祖父名牘中府閱獄見所引女族姓祖父名召謂卿曰卿眞長者當爲卿成此名竟以異姓女杖而出之卿爲徳類此名至不可數此其尢彰明較著人所常道之者後生五男子皆秀穎出羣曰吾父積善惟吾一人吾今有五子天與我厚矣卽日免歸田裏飬親教子縣長吏就問政事得失隨事誠告不及於他父年八十一終卿今亦七十餘矣教五子皆爲儒闔門雍睦人取以爲法可謂善人也已矣夫善者天地之心天之於物無所不愛善亦無所不愛故曰順天者昌逆天者亡昔於公治獄有陰徳髙其門閭令容駟馬車曰後必有興者其度淺矣然其報不爽如取諸券胡茂卿爲吏治獄平身未出曺掾之間得五子卽自貶損罷歸若欲以其餘遺子孫者固自有逕庭哉余嘗過善人之鄕問其名則皆喜而對問其人則莫不且言且頌望其居則竹樹蔥鬱禽鳥之聲喈喈及其門則雞犬不驚童僕間暇皆充充然有自得之意升其堂則尊者不嚴而威卑不令而從凡如是其後未有不昌者有過番君之區行雲錦溪之上望玉眞華蕋諸峯求善人胡氏之家其居人有如是者必其處也至順三年八月日記

進徳堂記

彭氏之堂曰進徳立訓也上念乃祖之令徳下憫時俗之日替將納其子孫於善也初彭氏世居武夷宋之時其祖蔚與李丞相綱同學李丞相貴顯卽謝不見李丞相鎭江西書數往乃肯來裵徊東湖上因畱不去然終不應其辟遂隠居郡之新吳山中其七世孫敬則以文學宦逰四方觀四方之俗彊相並眾相陵智相傾卑尊易序防戚易位廢禮義違政教日甚懍然懼曰吾子孫亦將有一於是乎乃歸作是堂以示訓故去華就朴以教儉髙亷重階以教嚴歳時奉烝甞以教孝序尊卑以教敬存孤弱以教慈合宗族以教和譚禮樂惇詩書以教學又懼近之弗察逺之弗明也屬余疏其義以廣其訓刻石屋漏朝夕俾觀省焉余乃言曰儉者徳之節嚴者徳之制孝者徳之本敬者徳之基慈者徳之愛和者徳之順學者徳之聚儉則財用足嚴則上下辧孝則仁義生敬則禮讓興慈則防惠長和則九族親學則萬善明徳𨿽美非儉無以定其制故爲訓之始徳𨿽備非學無以約其禮故爲訓之終由之則昌舎之則亡不可湏臾出乎訓之外故表名以著逺服之若華衮佩之若瓊琚嗜之若膏粱處窮約而弗濫履貴盛而弗泰蹈危亂而弗懾仰不愧俯不怍然後可以充乎徳之實以進乎君子之域而爲彭氏賢子孫夫如是豈惟新吳之俗將化之推而放之四海而凖國家之求忠臣良士必集彭氏之門矣敬之哉毋忝乃祖余聞彭氏之先出籛氏固愼徳之也夫盛徳者必有後以李丞相之賢而不能屈乃祖之髙是必在後之人余於斯堂卜之矣夫作堂以立訓述訓以發徳本乎志也故不著其歳月始末及楹礎筵幾之類蔚字子革自號石溪先生則字靜中云

常州通眞觀修造記

保和通妙崇正眞人徐公懋昭住常州路宜興州通眞觀之十有八年重建三淸殿又十有三年爲皇慶元年建玉皇閣閣崇十二尋有半其材皆出於江東故山其始也材大而匠弗勝其成也不二紀而棟已撓延祐七年龍虎山道士張君徳隆嗣主觀事廼量歳之入節浮縮濫爲東西方丈以翼之使危有持而顚有扶以永徐公之績爲三門以蔽之使內益尊而外益固以嚴神明之居財用旣足經制旣定防教大宗師特進吳公入奉內祠請以郡之天申宮都監陳景懋提舉觀事以董之凡錢谷之計一聼其出入焉大宗師從之於是陳君惟大宗師之教是承大宗師惟張君之托是重趨事赴功夜以繼日渉時歷月遹潰於成內則閣遂其安地表其靈重軒洞戶巖深靚冬無烈風之憂夏無熇日之苦談經論道坐以忘疲外則髙甍崇阿巍巍堂堂入者心動過者額手亷陛不加而峻面勢不攺而防而徐之功立矣大宗師樂其有成也進陳君提防以昭其勤張君亦再被璽書賜號衝眞明逺元靜法師以重其山夫閣𨿽髙有翼焉則不扶而自正宮𨿽閎有蔽焉則不守而自固吾於是得治國之要焉觀得徐公而地以興徐公得張君而業以隆張君得陳君而志以成而又得大宗師旌善報勞而繼者知所勸吾於是又得任人之道焉是役也一舉而眾美具斯亦足矣閣之前有井極甘冽相傳呂洞賔甞浴丹於此井之上有二古栢髙十丈大數十圍一夕飛去觀始於陳大建中額由宏道三錫爲今名天歷二年六月二日戊子記

袁州宜春縣逢溪山聖壽寺記

袁之宜春有逢溪山者以逢溪禪師得名或曰逢本作蒙傳燈錄失之山有寺曰聖壽卽逢溪禪師所建也名與萍鄕之陽岐南原相伯仲初馬祖以佛法振江西逢溪禪師與楊岐甄叔南源道明同事之於八十四人之中故歸皆建壇塲以闡其師之道唐武宗廢天下佛寺獨逢溪寺以聖壽名獲存入國朝多郡之南泉山慈化寺僧主之至順元年冬寺災長老妙愈卽日發公庫錢鳩工度程斬大木伐堅石大攺作之再歳而畢視舊有加焉愈闓防敏給亦南泉普蓮宗主明照慧覺圓應大禪師慈昱之徒也普蓮建造爲天下最故愈亦稱能事云請著其事於碑辭曰有蔚蓬溪馬祖之徒實開此山數百載余楊岐南源鼎足以居堂堂愈師是纉是圖郁攸降災忽焉爲墟愈顧而嘆激烈奮揚畚焦輦燼正位定方經工程力攻堅擇良罔敢或易罔敢不臧廼基廼搆廼指廼授孰前孰後孰左孰右殿堂門亷庖庾庫廐髙者云覆深者谷授櫛比鱗次壯麗完厚煥若天作儼若神造世尊穆穆列衛肅肅逢溪有覺是顧是復愈帥其徒載祈載祝天子萬壽庶民五福山增其髙水益其深逢溪有覺是顧是臨愈帥其徒載祝載欽天子萬壽庶民一心

廬陵縣丞馮君修造記

吉安於江西爲劇郡廬陵於吉安爲劇縣古號難治急則怨緩則怠怨則身危怠則政弛日惴夕惕僅免於戾然亦未甞無名守令也延祐六年冬十月之望監察禦史部行至郡視故醫學前直囂市傍切獄垣以爲非冝諭郡亟遷之十有二月郡曹上言故廬陵縣治夷衍爽塏可遷初廢其地以爲文錦院機絡之局而縣寄棲郡治之西五萬倉至是乃命增築紋錦院以處機絡而以其地爲學徙縣治舊學而復故倉三役並興悉以縣丞馮君克敏董之君慨然受命而不辭曰吾弗爲必有病吾民者至矣會是嵗君當督輸卽風輸者出力佐之得楮幣數千緡遣吏市木諸縣皆與木返幣木石旣集乃擇亷敏吏任其事明年春正月新紋錦院堂亷坊局及諸傍舎餘八十楹二月己未局乃遷是月建醫學爲開天之殿以祠三皇六楹爲兩廡以列從祀皆十有三楹門十楹外爲靈星之門以備制度殿之後爲講學堂六楹及庖庫之次十有八楹西爲教官之署凡爲屋十有二楹秋八月戊申學乃遷是月建廬陵縣爲聼事之堂四楹有二榮左右有次皆四楹爲兩廡以居六曺皆十楹門八楹其東爲都曺之署凡爲屋二十楹冬十有二月庚午縣乃遷凡三役工徒之費出於寓公大家及寮佐之所助者萬二千緡有奇不足皆君自更之自經始以迄於成或完舊而益新或更剏而攺作一木一石必量其材而用之一錢一粟必度其宜而給之寛不至弛猛不至殘調其燠寒時其饑渴吏無姦欺民不告勞故其成功敏而無怨言夫爲政不難毋輕民力而已傳曰不傷財不害民又曰節用而愛人使民以時夫節用故不傷以時故不害惟君力行之故其爲政平易明信民歌頌焉大徳中金華胡君長孺分教盱江攝錄事視其屋懍然壓曰是將病吾民矣不逾月而新之或曰此非攝職也君笑而不言嗟乎惟君子爲能憂民之憂樂民之樂況馮君身居其任者乎𨿽然有二君之心之才則可不然均爲怨府矣豈必廬陵哉醫學教授嚴君壽逸剛正人也美其事請書於石以示後之爲政者且以見郡之能使人也君字彥達濮人歷宜春髙安彭澤三縣皆有名

昭勇廟捲雪樓記

吳折衝將軍西陵太守寧旣與周瑜魯肅呂蒙陸遜之徒並立大功世廟食興國之東六十里富池之口龍光山之下後千餘年宋有天下錄前代忠臣義士復賜將軍爵一命而公再命而王七命而數物備號其廟曰昭勇門曰表忠而將軍之靈以益著自始封百七十有八年而建樓於廟之北名曰捲雪又百十有二年而燬於景定元年之兵又六十有三年爲皇元至治之二年祠官九宮山道姜守夷與里人劉舜元及其徒子如淵爰謀爰度筮日庀事卽樓故基爲屋八楹中爲重屋六楹崇七尋有半仍命曰捲雪之樓左顧舒蒲之渚右據黃龍之灣前俯大江後控衡廬北望長淮之外以天爲際方其驚風忽起白浪晝立天低地昂川谷吐吞則思將軍之在吳也威名動山嶽謀慮出鬼神奮百騎而曺瞞夜驚戰孤軍而張遼早卻臨夏口而黃祖授首搤益陽而闗侯退師指城而朱張擒入夷陵而曺仁破何其忠且勇也及夫風霽浪攝上下一碧長空冥冥白鳥孤沒則思將軍之旣沒也三國爲墟五運疊興南北紛紜或離或合將軍猶以余忠遺惠陰隲下民馮大江而揚靈儼南面以顧享又何仁也登斯樓也豈不念曰以區區之吳而有江表數州之地僅足以抗蜀魏將軍一輸其忠而廟食百世況戴天履地美衣丰食倓然臣子於今之世者乎故君子立功立事必思以顯當世而垂無極斯樓之作亦非徒欲觀濤浪窮勝槪而已蓋所以勸忠也以三子興復之心而屬余記不可以不書神姓甘氏字興覇巴郡臨江人累號爲昭毅武惠遺愛靈顯王云

法印寺記

丰水之東鳯池之西有寺曰泉林宋治平三年攺賜法印木有豫章楓楮松栢之茂水有錢塘美泉之注修竹萬个崇墉百堵自江禪師至濟十有二傳而中微自覺升至心日十傳而復振初升偕其從徳之廣慈撫廢虛圖前規起嘉泰訖開禧力復舊貫徳再傳曰繼澄始買飯眾之田十畆有奇澄之徒慧明復得田二十畆以爲長明燈供宋律寺觀母買民田而明以髙行絕學善爲方主翰林學士徐公經孫禮部尙書雷公宜中故得請長明燈至於今不廢明之徒永慶慶之徒祖榮復廣田百畆而寺之計益滋又三傳是爲心日心日旣嗣百廢修舉效獻力者爭盡其用大徳六年重覆佛殿祠后土殿東先師及諸長者殿西明年重覆三門又明年兩廡及庫庾庖湢皆撤而新之皇慶元年建法堂四楹中奉觀音大士延祐六年樓於堂之北東上庋佛書下列僧寮明年又樓於堂之東南虛中以爲齋堂其東以館賓客若山門若縣鐘之樓方程材度地而申爲之自大徳以來凡所修營或資於人或出乎已皆日之孫福權之力也權旣能盡瘁以成其祖及其師圓照之志而權之徒惟勝復能屈身貿易佐匠計勝之徒宏易日誦華嚴歸質田以相權之功是皆儒門所謂孝子慈孫者也方今上自京師下逮郡邑致崇極於佛者莫不因物產之盛慿國家之力猶恆若不及況泉林不仰縣官不資常住振法基於未墜紹宗緒於無窮者乎宜爲刻辭著在金石其辭曰佛入中國餘二千載厥象伊皇髙視六合橫敷四海其流湯湯河汾著書佛乃聖人教則西方明明我朝並建三氏奄有萬國列剎相望照地燭天前無古昔割腴錫衎跨州連縣寶衣玉食式名休祥保合太和孰臻其極懿此泉林扶顚持危僻在東湖畢力殫慮只率乃事有抗厥初廣殿重樓髙壯防嚴弗儉弗逾瀏瀏淸泉落落長松樂是幽居有詵其徒有秩其儀趾徳濟美羣經在幾鐘鼓在虡以祝天子永遵其道傳燈經祖以作教軌

衝元觀記

皇慶二年春二月始作衝元觀夏六月觀成實在富州之南第三十七福地丰山之陽五里所雕峯之下因黃氏之故祠也西南維黃氏世盛宋慶元初朋黨論起朝奉郎幹辦行在諸司審計司瀛進讜議十二篇歷詆外戚韓侂冑蠧國亂政天下誦其名嘉定初以壽終其子通直郎知衡州常寧縣直方於峯之南雙井原因建祠曰雙井庵命始丰之仙林觀道士靈寶大師賜紫歐陽某奉祠事且約世守之未防常寧之夫人徐氏卒峯之東白竹原亦建祠曰白竹庵皇慶二年常寧四世孫徵東儒學副提舉司自雙井庵延禮聶爰靜主之師至卽撤舊祠辟地爲觀不數月而工畢飛殿壯麗髙廣防深門廡端直庖廩完固飛雲之樓矗其西黃氏及后土氏之祠翼其東文梁藻井之制云房齋廬之次煌扈於其內鐘鼓之聲笙磬之音鏜乎其外於是晝霧出楹夕澑殷砌悅栢拒冬長松無夏神君仙人儵忽往來山川不攺其舊而十倍故祠矣請名曰衝元之觀又甞與其師歐陽維新買田五頃有奇至是盡歸於觀以養學徒奉釐事君子曰惟不貪故能忘其利惟不私故能成其功忘利而有成功非信道而勇於立者不能也使聶君不爲老而爲孔氏得志當世所至宜何如黃氏其知人矣延祐七年春徵東之子尙敬尙忠請伐石紀功因推道徳之端極內外之辧而爲之辭以授其徒黃晞平孫誠則等刻之其辭曰猗歟邈哉五千之文上探無始下酌黃軒達性立命執經禦權剛柔存亡進退後先糠粃天下道徳之源門旣辟教道滋盛水旱疾疫禱祠禳禜一呼一吸一動一靜奔走雷風鬼神受令上好下效此求彼應乃道之文匪道之性志士長往獨善其身鏈形制魄守精馭神蟬蛻宇內飛翔天津匪道之隆乃道之屯孰行罔至孰用罔治蕭曺以臣漢文以帝慈儉爲寶惇朴是貴𨿽慙三五終邁七制迨於我元總攬萬國國旣殊俗治亦異術旣尊素王亦兼老釋或齊以禮或道以徳化成天下立治之極豫章南境丰城故邑崇崇始丰神明所集跂彼雕岑雲蒸霧濕有屋渠渠有阯岌岌偉哉聶君有此駿功黃氏以祠老氏以宮居有所養學有所宗敬哉學人罔或不恭執徳之恆守道之中祈天永命萬世攸同

彭州學記

蜀彭州孔子廟學燬於兵九十餘載有司偹位因承簡春秋有事綿蕝行禮治具弗張民習於野至治中太守劉隆畏上威徳思本政教爰謀爰度廼復其舊而教養之道猶闕今太守則曰興學而不知教養與無學同於是縮濫節浮舉俸稱貸月計其息墾廢辟荒時值嘉谷歳取其入以具祭養以爲經常合凡民子弟之俊秀者三十人立師以教故入其廟則棟宇防麗禮樂備舉聖師洋洋不動而應入其學則堂字修防誦洋溢民吏觀感不令而化其文學姓某防牒京師請紀金石乃告之曰惟蜀與宋終始聲教淪洽民心固結故國朝用兵積數十年乃克有定土著之姓十亡七八五方之俗更爲賔主治者狃聞襲見以遺風舊俗爲可鄙前言往行爲可陋至有鴻儒宿學林潛谷逝其道莫聞況復有知學校哉故學校與道興廢上不知學則失其教下不知學則失其政學校廢政事失治道微矣而彭前守克興後守克承繼善趾美作民父母諸生其有思乎夫蜀學有揚防文有相如治有文翁諸葛下迨唐宋羣儒疊興徽言懿行著在簡冊舎疵取醇使合孔子之道父以教子兄以教弟朋友相講里巷相習以翼聖人之治則蜀之人父父子子君君臣臣劍閣無所用其闗瞿塘無所用其險必自彭始諸生朂之毋負諸守之意與聖天子之望元統二年八月日記

文安集卷十一

欽定四庫全書

文安集卷十二

元揭傒斯撰

碑

大元勅賜修堰碑

江水出蜀西南徼外東至於岷山而禹導之秦昭王時蜀太守李冰鑿離堆分其江以灌川蜀川蜀以饒自秦歷千數百年所過衝薄蕩囓大爲民害有司嵗治隄防百三十三所役兵民多者萬餘人少者千人其下猶數百人人七十日不及七十日𨿽事治不得休息不役者三日一緡富屈於資貧屈於力上下交病會其費嵗不下七萬緡毫發出於民十九藏於吏槪之出入不足以更費至今上皇帝卽位之明年僉四川廉訪司事吉當普巡行周視得要害之處三十有二餘悉罷之且召灌州判官張計曰若甃之石則役可罷民可蘇獘可除胡憚而莫之爲曰公慮及此此生民之福國家之幸萬世之利也請出私錢試以小堰堰成水暴漲堰不動乃具文書會行省及防古軍七翼之長郡縣守宰鄕遂之老各陳其便宜皆曰便復禱祠與神約昔鑿離堆以富川蜀建萬世之利神之功也今水失其道民失其利吏乘其獘若此而神弗之救是神之惠弗終也神克相予予治神弗予相請與神從事卜之吉於是徵工發徒以至元攺元十有一月朔肇事於都江堰都江卽禹鑿之處分水之源也鹽井關限其西北水西關據其西南江南北皆東行北舊爲冰鑿以辟沫水之害中爲都江堰少東爲大小釣魚又東跨二江爲石門以節江北之水又東爲利民臺臺之東南爲侍郎楊柳三堰其水自離堆分流入於南江南江東至鹿角又東至金馬口又東過大安橋入於成都俗稱大皁江江之正源也北江少東爲虎頭山爲鬭雞臺臺有水則尺爲之畫凡十有一水及其九其民喜過則憂沒則困乃書深淘淩低作堰六字其傍爲治水之法皆冰所爲也又東爲離灘又東過淩虛步云二橋又東至三石渠釃爲二渠其一自上馬騎東流過郫入於成都古謂之內江今府江是也其一自三石洞北流過將軍橋又北過四石洞折而東流過新繁入於成都古謂之外江此冰所穿二江也南江自利民臺有支流東南出萬工堰又東爲駱駝又東爲雄口繞靑城而東鹿角之北涯有渠曰馬灞東流至成都入於南江渠東行二十餘里水決其南涯四十有九嵗疲民力以塞之乃自北涯鑿二渠與楊柳渠合東行數十里復與馬壩渠會而渠始安流自金馬口之西鑿二渠合金馬渠東南入於新津江罷藍綻黃水千金白水新至至三利十二堰北江三石洞之東爲外應顏上五斗諸堰外應顏上之水皆東北流入外江五斗之水入於馬壩渠皆內江之支流也外江東至崇寧亦爲萬工堰堰之支流自北而東爲三十六洞過淸白堰東入彭漢之間而淸白堰水潰其南涯延袤二里餘有司因潰以爲堰堰輒壞乃疏其北涯舊渠直流而東罷其堰及三十六洞之役嘉定之靑神有堰曰鴻化則授成其長吏使底其功應期而畢若成都之九里隄崇寧之萬工堰彭之堋口丰潤千江石洞濟民羅江馬腳諸堰工未及施而詔亦責長吏及農隙爲之諸堰都江及利民臺之役最大侍郎楊栁外應顏上五斗次之鹿角萬工駱駝碓口三利又次之而都江又居大江中流故以鐵萬六千觔鑄爲大龜貫以鐵柱而鎭其源以捍其浮槎然後卽工諸堰皆甃以山石範鐵以關其中取桐實之油刀麻爲絲和石之灰以苴罅漏禦水潦岸善崩者宻築江石以防之上植楊栁傍種蔓荊櫛比鱗次賴以爲固蓋以數百萬計所至或疏舊渠而導其流以節民力或鑿新渠以殺其勢以益民用遇水之會則爲石門以時啟閉而泄蓄之凡智力所及無不爲也初郡縣及兵家共掌都江之政延祐七年其兵官奏請獨任郡縣乃以其民分治下流諸堰廣其增修而大其役民苦之至是復合焉常嵗獲水之用僅數月堰輒壊今𨿽緣渠所置碓磑紡績之處以千萬計四時流轉而無窮其始至都江水深廣莫可測忽有大洲湧出其西南方可數里人得用事其間入山伐木崩石已滿隨取而足所向皆然蜀故多雨自初役至於功畢無雨雪故力省而功倍而民不知勞若有相之者亦其忠誠所感如此致使天子賜酒之使相望於道省臺勸功之檄不絕於吏所漑六州十二縣之民咸歌舞焉而下至郡縣上至藩部惡其害己且疾且怨或決三洞之水以灌其次或毀都江之石以害其成撓之百端不拔益固甫越五月大功告成百一恆費民永休享古未有也而吉當普防以監察禦史召省臺上其功詔臣傒斯記之於碑臣聞水先五行食首八政九疇所序其次可觀矣夫水者衣食之原也然所以爲利亦所以爲害在善導之而已禹平水土猶已溺之後稷播種猶已饑之萬世有稱焉是故爲政不本於農不允於水是爲不知務不知務是謂冥行之臣李冰一鑿離堆民受其賜吉當普才大而徳敏憂深而知逺不枉其道不屈其志臨難忘身爲國忘家安於命而勇於義而知所先務故事可立而功可建其在四川若請罷鹽運使司正鹽井之法以去其姦利置安撫使撫四方流寓之民使安其耕鑿及居臺端知無不言言無不合誠國之寶也判官張殫智竭慮終始克相其成𨿽百折而不悔亦今之賢有司乎是役也石工金工皆七百人木工二百五十人徒三千九百人而防古軍居其二千糧爲石千有奇石之材取於山者百萬有奇石之灰以斤計六萬有奇油半之鐵六萬五千麻五千最其工之直物之賈以緡計四萬九千有奇皆出於民之庸積而在官者餘二十萬一千八百緡責灌守以貸於民嵗取其息以備祭祀若淘灘修堰之共仍蠲灌之兵民常所徭役以專其堰事嗚呼後之涖此土者尙永鑑於玆勿怠其政隳其事以爲民病以爲國家之憂臣拜手稽首而作頌曰

鑿離堆兮江勢分川蜀饒兮民忘爲秦秦可忘兮國有人何后世兮忘吾民嵗伐竹兮歷巖防載亂石兮堰江濤堰無功兮民孔勞民孔勞兮天不弔龍伯怒兮江妃笑豈江之爲患兮惟人自厚龍節兮繡衣煒皇皇兮不我遺召龍工兮汝爲汝詎知兮予所期江滔滔兮廣且深黿鼉出沒兮蛟龍晝吟下不可以極兮上若有臨洲澶漫兮江之心吾伐石兮石自摧吾召民兮民子來堰旣作兮民無患菑此豈予之功兮神汝哀神洋洋兮功旣畢堰永固兮民安佚川蜀饒兮國之實千萬年兮功不失惟帝之力兮臣之職

重建濟州會源牐碑

皇帝元年夏六月都水丞張侯攺作濟州會源牐成明年春二月具功狀遣其屬孟思敬至京師請文勒石惟我元受命定鼎幽薊經國體民綏和四海辧方物以定貢賦窮河渠以逸漕渡乃攺任城縣爲濟州以臨齊魯之交據燕吳之衝道汶泗以會其源置牐以分其流西北至安民入於新河埭於臨淸地降九十尺爲牐十六以達於永濟渠南至沽頭地降百十有六尺爲牐十又南入於河北至奉符爲牐一以節汶水而防源之牐制於其中嵗益久政日弛獘日滋漕渡用弗時先皇帝以爲憂延祐六年冬詔以侯分治東阿始修復舊政誕布新令嚴暴橫之禁杜姦利之門南疏北導靡所寧處明年冬以當代請去弗許行視濟牐峻怒狠悍嵗數壞舟楫土崩石泐岌不可持乃伐石區裏之山轉木淮海之濱度功卽工大攺作焉明年皇帝建元至治三月甲戌朔侯朝至於河上率徒相宜導水東行竭其下上而堨其中以儲眾材徹故牐夷防徙其南二十尺降七尺以爲基下錯植巨栗如列星貫以長松實以白石槪視其地無有所罅漏衡五十尺縱百六十尺八分其縱四爲門縱孫其南之三北之一以敵水之奔突震蕩五分其衡二爲門容折其三以爲兩墉四分其容去其一以爲門崇廉其中而翼其外以附於防參分門縱間於北之二以爲門中夾樹石鑿以納懸板五分門崇去其一以爲鑿崇翼之外更爲石防以禦水之洄洑衝薄縱皆二百三十尺爰琢爰甃犬牙相入苴以白麻固以白膠磨礲鏟磢關以勁鐵厓削砥平混如天成冠以飛梁偃如臥虹越六月十有三日乙卯訖功大會羣屬宴於河上以落之二徒咸在旄倪田集酒舉樂作揮鍤決堨艤棹魚貫水平舟行伐鼓歡呼進退閒暇其稱侯之功頌侯之徳雷動云合且拜曰聖天子繼志述事不易任以成厥功惟億萬年享天之休是役也以功計石工百六十人木工十人金工五人土工五人徒千四百二十人以材計木萬一百四十有一石五千一百二十有八甓二億一千二百有五十以觔計鐵二萬五千五百麻二千三百灰三億三萬三百三十有四以石計粟十二百有五十視他牐三之視舊倍之其出於縣官者鐵若麻木十之七石五之一粟五之三餘一以便宜調度不以煩民此其大較也初侯至之明年凡河之溢者辟之壅者滌之決者塞之拔其藻荇使舟無所底禁其芻牧使防有所固隆其防而廣其阯修其石之巖陁穿漏者築其壤之疏惡者延袤七百里防之外增爲長隄以閼暴漲而河以安流潛爲石竇以納積潦而瀕河三郡之田民皆得耕種又募民采馬藺之實種之新河兩涯以錮其潰沙北自臨淸南至彭城東至於陪尾絕者通之郁者廝之爲杠九十有八爲梁五十有八而挽舟之道無不夷矣乃建分司及防源石佛師莊三牐之署以嚴官守樹河泊龍君祠八故都水少監馬之眞兵部尙書李奧魯赤中書防事官忙速祠三以迎休報勞凡河之所經命藏水以待暍者種樹以待休者遇流莩則男女異塟之餓者爲粥以食之死而藏饑而活者嵗數千人是以上知其忠下信其令用克果於玆役也侯亦勤且能矣然古者三載考績三考黜陟幽明故人才得以自見方世祖皇帝時天淸地寧羣賢滿朝少監馬公之徒得以陳力載勞垂功無窮者慮之逺擇之審任之專也向使侯竟代去𨿽懷甚忠極智無能究於其職是亦侯所遇也惟玆牐地最要役最大馬氏之後侯之功爲最盛故詳於是碑以告役之人侯名仁仲河南人辭曰昔在至元惟忠武王自南還歸請開河渠自魯涉齊以達京師河渠旣成四海率從萬世是資朝颿夕檣垂四十年孰慢而隳翼翼張侯受命仁宗號令風馳徵工發徒旣滌旣修濟牐攸基先雞而興旣星而休觸冒炎曦疾者藥之死者槥之奚有渴饑拊循勞徠信賞必罰勿亟勿遲十旬之間遹潰於成智罔或遺洋洋河流中有行舟若遵大逵舳艫相銜罔敢後先亦罔敢稽賢王才侯自北自南顧盼咨嗟曰惟京師爲天下本本隆則固惟帝世祖旣有南土河梁是務四方之供於千萬里如出跬步聖繼明承命官選材惟侯之遇昔者舟行日不數里今以百數昔者舟行嵗不數萬今以億慮惟公乃明惟勇乃成惟廉則恕汶泗之防有截其牐有菀其樹功在國家名在天下永世是度

天華萬壽宮碑

唐貞元中吉州刺史閻侯隠於城東十五里天嶽山之芙蓉峯後傳以爲仙云其山世爲閻氏業子孫世爲郡人山髙廣可十里俯覽郡中諸山或言古仙人浮丘伯及其弟子王郭二人亦嘗往來其處及稱山中多光怪倐忽變化甚異延祐三年侯諸孫毅卽其地祠浮丘以其二弟子及侯配廣殿大庭髙門修廊皆合制度又割田廩有道之士以奉祠事明年郡人曽編修防申爲請於教大宗師命爲天華觀至順元年陞爲宮明年正一教主三十九代天師加天華萬壽宮並書其顏咸謂君子作始宜具金石刻爲刻辭按廬陵志侯名寀初隠芙蓉後得道山東南三十里之洞巖臨江玉笥山誌又言承天宮西南十五里南障山葆光觀有吉州閻使君別墅後得道衡嶽學仙之人固芒忽不可知而戎昱集載送吉州閻使君入道詩此尢足徵者浮丘事見列仙傳天下髙山絕境類有浮丘遺迹要不可詰然古之士君子負徳行才藝不見用於世或著書立言以傳其道或躬耕采拾以樂其志或依托佛老以寄其迹若此者世多有之後世至有因之以爲富貴利達之途赫然與王公大人並馳爭先者侯之孫自壯嵗抱其才遊京師數薦不合去最後受知集賢諸學士薦爲甘肅儒學副提舉又翩然嘆曰卽見用以逾五望六之年馳數千里之地逐尺寸之祿智者不爲也且天華吾故土吾將老焉其猶有乃祖之風與辭曰

瞻天華之巖巖兮前靑牛而後武乍蜿蜒而回伏兮忽騫騰而軒翥丹霞爛其髙兮白雲縞乎在下俯城郭之鱗蓐兮覽平原之膴膴香城郁其在望兮乃匡仙之故居枕黒潭之黕淡兮大江淘而右趨步靈臯而造神澳兮顧列仙之攸館浮丘旣厭世而髙馳兮閻仙又擯余而不返召靑鸞使駕輅兮俾鳯以調笙抗文龍之云旗兮仍析羽以爲旌冀神君之來降兮余將肅其並迎孔子欲乘桴浮海兮老亦度關而西遊知文武之不可作兮道凜乎其莫畱何盛世之孔明兮亦髙蹈而逺引矧玆邑之鉅麗兮乃英賢之所緼君子固難進而易退兮亦因時而顯隠神君旣有此靈宮兮曰髙明而又爽塏山叢叢以四周兮繚靑川之浼浼撫下人而顧懷兮歷千嵗而猶未攺起倚檻而浩歌兮將畢景而靡悔

臨江路玉笥山萬壽承天宮碑

天下稱大名山在大江之西者三曰匡廬曰閣皁曰玉笥玉笥又爲天下絕境按道書及圖志於洞天則太秀法樂於福地則都木凡爲老氏之宮二爲觀二十有一而皆統於萬壽承天之宮宮在洞天之西三會峯之下玉澗之上云卽梅子眞隠處漢初覆箱之麓有觀曰玉梁言初爲觀時天降白玉梁因以爲名晉永嘉中徙號於此唐之季道士劉潛谷建老君院觀旁曹處明亦建精思院而王處士遂以觀爲靈寶院南唐保大中徙靈寶文質議合三院之田復爲玉梁觀劉傳陳紹規王傳丁守姚文質曹傳宋懷徳汪希聲皆有道者號玉梁八祖宋大中祥符元年賜觀額曰承天宣和初陞爲宮宮之眾幾六千指爲友寮五十餘而唐宋之君數設金籙醮於此故玉笥之名震天下大觀庚寅宮災各出建壇場以居寮之存者僅十有三靈寶之友曰超燕浩然水竹養眞老君曰仁智玉洞玉山壽玉精思曰淸音淸隠桐澗道衝云庵建炎紹興之際管轄劉思齊知宮楊得淸始復其宮何道衝何守元繼之宮日以修咸淳中管轄李允一之兄玨爲閤門宣贊舍人得幸上爲請以甲乙傳次從之入國朝至元二十六年詔加萬壽承天宮給五品章以允一爲本宮住持提防兼本路道錄與知宮謝景防謀大新其宮以稱上賜景防乃種樹積財以待之大徳三年初作東西廡而允一卒劉壽翁周源深劉居敬何應仙等繼之皇慶二年壽翁源深建壽春閣主宰三官三殿延祐攺元建三門及正紀堂鐘樓齋堂庖庫之屬至順二年居敬應仙建三淸殿費以鉅萬計居敬及李師周各以私錢五千緡倡之餘皆出諸宮中王實仙等木惟棟材得巨檆株於郡人鄧守一餘皆取之謝景防所手植之者於是棟宇之制金碧之飾象設之嚴莫不度越於前矣又增飯眾之田合新舊爲畝萬有奇而宮始大備君子曰𨿽有三大名山惟此山兼洞天福地之重峯有太白雲臺君王秦望之屬三十有三壇有太淸太一曜明白鶴之屬三十有九臺有東華赤松白雲之屬十有二谷有彤霞丹陽之屬五井有丹砂玉乳醴泉之屬十至若三溪八池七潭六源四塢二十四澗皆勝絕之處髙摩天關勝入地軸載之莫究其名窮之莫極其源雲雨所都雷電所家金芝靈艸之所囿神龍異獸之所窟宅天鐘其英地儲其靈磅礡扶輿非遺世絕俗乘虛馭景之士不能徧睹也古今隠居得道於此計不可數其幸知名者若秦孔丘明等十人漢梅子眞梁杜曇永蕭子云唐羅子房羅公逺謝修通劉道平宋沈鱗毛得一李思廣之徒三十有八人皆磊落奇傑世不常有其不肯名於世者不知其幾且神禹大聖也漢武英君也言皆嘗應符受籙於此使天下之人披圖志聴遊士談說孰不延頸稽首矯然如在弱水之外信天下之絕境矣而萬壽承天宮實統此山不亦重乎今宮庭之麗不獨可稱上賜又足以稱此山不亦美乎然是宮也興於漢盛於唐燬於宋𨿽復於南渡又二百餘年以至於今始完且美厥惟艱哉爲之後者當何如其繼也今住持提防是宮者通衝素明逺法師教門髙士何君應仙也宮之浩然堂邵天麟念其修復之難何劉以上諸老之勤請文刻石餘與邵然又嘗識何君序已復系以詩辭云

大江之西洞庭東三山鼎峙爭長雄玉笥嵯峩與天通千回萬轉重復重十人避秦入山中池養十魚爲九龍九人乘龍上虛空赤帝飛入爲九四海照耀何烘隆三疏不救莽賊凶曹瞞欺天塞帝聰玉梁白晝隨靈霳壽春眞人抗靈蹤玉壇佳气常鬱蔥璇題翠羽開神宮九霞照地光熊熊急澗鳴玉相撞舂羣峯四合如朝宗承天萬年亮天功太秀幽詭都木同重巖洞壑守鬼工白猿夜啼寶气沖我欲求之白雲封金闕先生碧兩�弟子文詠敬以恭巢雲駕霧畱飛蹤洲長史白玉容八十二口來相從一入不復世莫逢忽而見之若發蒙朱宮玉堂繡簾櫳靑童素女淸而丰桃花杏花相映紅忽而不見空冥蒙或聞玲玲磬與鐘或如金雞曉啼風何劉沈謝數十公遺聲逸響猶沨沨霓旌羽節何當降霞衣飄飄佩瑯下與世人哀癏恫身爲風牧嘗先鴻上佐皇羲播時雍還淳返朴服孝忠物不疵癘年谷丰气酣飛上三會峯周覽四極摩蒼穹前有天柱如華嵩落日照作金芙蓉三峯東出號赤松雲臺太白相橫縱羣玉金扇逺更濃兩峯相倚如驅蛩紫防髙閣紫霞沖石橋金柱爭巃嵸長江外抱如白虹束以驚峽轟奔洪千金萬古聲淙淙百神歆集元气融超淩蓬萊軼崆峒仙來不來我心忡山中有艸名碧茸食之千嵗顏如童我欲求之不可窮願佩含景從仙翁紫袍白馬來兩奪取神君一尺銅坐閱絕景忘春冬

勅賜漢昭烈帝廟碑

燕俗廟祀漢昭烈帝關將軍羽及秦蜀郡太守李冰甚虔昭烈關將軍皆涿人今州南十里樓桑邨卽昭烈故宅其祀昭烈羽宜以鄕裏故冰在蜀堰江水以灌民田又鑿石爲五犀牛以厭水妖燕無洪河大川嵗多暴水故涿之範陽禮智鄕有益者神巫王媼之子也媼爲巫五十餘年媼死益襲其業如媼之神遂合所得施與作昭烈帝及蜀太守廟於其裏前遼陽行省平章政事今中政院使哈喇特穆爾相以私錢若千而殿堂門廡象設器物之屬無不備元統元年九月十日爲請於上降香幣以落其成明年三月六日又言之奎章閣侍書學士實喇卜使奏命臣傒斯紀其事於石而上皆從之其不絕人爲善之略如此且天子固天下神民之主凡有功烈於民者宜不限以地使天下皆得屍而祝之以系其尙徳慕義之心然臣聞有天地卽有鬼神鬼神一陰陽也陽其神陰其鬼陽變而陰化一變一化鬼神之道著矣故傳曰鬼神之爲徳其盛矣乎謂鬼神能禍福人者無之作善降之百祥作不善降之百殃此鬼神之機而善惡之應皆人所自爲也𨿽古之巫覡禱禳祈禜亦因其人心所感而爲之應焉爾所禱非所感而能福人者無之故曰皆人所自爲也若昭烈續漢祚於旣亡關羽不事賊操而委質劉氏李冰當秦之暴而拯民於溺至今人廟而祀之者豈非爲善之應耶亦其所自爲也神旣以此而受福於千萬世其所以福人者豈肯異於其所受耶嗚呼陰陽也鬼神也極天下爲能變化者也福善禍淫而無所容其心人可不知所自爲者乎詩曰求福不回此之謂也臣旣奉詔謹拜手稽首而著其說復爲之詩曰

坎坎兮伐鼓揚揚兮合舞神之來兮如雲神之去兮如雨神福我民兮不知民望神兮恐神不來神不來兮心孔悲神之來兮民之依黃屋兮赤旂左諸葛兮右羽飛神在漢兮漢不衰漢𨿽衰兮神不遺神福我國兮逾漢盛時長防兮丹轂堰江流兮灌平陸神在蜀兮秦之福禾黍芃芃兮妖孽伏神福我民兮如神在蜀涿鹿兮範陽神之合兮煌煌宜君宜臣兮祚靈長五風十雨兮均萬方廟孔碩兮薦苾芳神永世兮玆顧享

雙節廟碑

皇帝元年江浙行省言漳州萬戶府知事闞文興死其君配王氏死其夫邦人旣爲之立廟請加褒顯以慰邦人心以爲天下後世勸乃下部定封太常議諡而封闞文興爲英毅侯王氏爲貞烈夫人廟曰雙節之廟今右司郎中張侯士爲吏部侍郎時所力行也新安鄭玉復持張侯命請暴其事於麗牲之石闞文興不知何許人王氏金陵民間女至元十三年從萬戶賈將軍戍漳州十七年八月望劇賊陳釣眼夜率眾爲亂殺招討傅全及其一家官軍死者十八九闞文興力戰死其配王氏有美色爲賊所執逼污之紿曰我不幸至此豈敢愛其身願収葬吾夫然後惟命賊義而許之得其夫亂屍中置積薪火之遂自躍火中並燒死後十八年府始上其事連帥及部使者以達行省又九年行省始聞於朝下禮部議部請訪王氏族裏旌其門閭収防其宗親乃以其事付史館事下江浙求之六年無所得乃用漳守言表其故營曰烈女之坊然無及文興者又二十有一年士民之言不已以有今日之請嗚呼二人之死卓卓如此猶歷五十有四年始獲五等之封雙節之錫且必待張侯贊之人之伏巖藪沈下僚砥名礪操欲聞於天下不亦難矣況數十年之間有司之請朝廷之議皆爲王氏止王氏信莫及矣闞文興亦詎可少哉天下綰符杖節擁萬夫之眾鎭千里之地者不知其防一旦四方有急天子之命未及於境已閉閤稱疾者有矣遂委兵而逃者有矣當是時變起倉卒使闞文興苐守簿書期防之常負妻子逾垣而避之亦孰得而議之而臨難忘身見危授命防凶威蹈白刃奮萬死不顧之勇死而不悔者何則禍亂作於前忠義激於內不暇擇地而死也至於王氏決死生於俄頃不辱其身烈丈夫有弗逮矣君子曰人皆死於危二人獨死於安皆有苟免之道而不爲也然江浙之請𨿽堅中書之命𨿽下微張侯英毅必不侯貞烈之封亦不及而闞之死其君王之死其夫亦豈欲求廟食冀褒寵邀譽於天下哉誠不忍棄君臣夫婦之義焉耳傅全闔門死難有司之請朝廷之議皆不及者武臣死事國有常典云其辭曰

世道升降視綱與常綱常弗紊國乃吉昌仡仡闞侯夙佐戎幕匪矛匪防而簿書攸記婉婉王姬來嬪於闞夙興夜寐惟警戒是鑑元有南土爰鎭於漳閩山巖巖以海爲疆謂國旣平謂威徳旣加弗戒弗備而內生孽芽盜夜斫營侯亦戰死王姬不辱入火如水五十四年民請弗卻廟有新號封有新爵載念厥初風教未立三綱如此命胡不集惟侯克齊而家而婦克配爾徳生𨿽不融沒有遺則民心孔懷廟食孔宜式著刻辭爲臣妾之規

龔先生碑

自周程朱張氏沒天下壹資其書以爲富貴利達孔孟之道闇然不明宋末科目極獘之餘用周程朱張氏之書以爲教吾郡南昌則有龔先生云先生沒九年其門人朱志孚黃希尹三以狀謁銘其始至也余以憂在告其再至也國方有火故三至而辭益悲志益勤得師弟子終始之道乃敍其槪而銘之先生諱日新字中孚五嵗入小學十嵗通進士業十五有能聲從胡氏純饒氏應中吳氏應期始去舊業由周程朱張氏之說以求達夫孔孟至元中以郡太守之招分教進賢日與邑賢士龔君煥講求孔孟之防使知仁義爲重富貴利達爲輕而孔孟之道爲大邑人翕然師尊之先生八嵗時大父成已以戶調督輸失期逮至邑潛往之坐當笞從容進曰火父耋老家君適有采薪之憂幸少貸當代輸令大驚試以尙書禹貢盤庚諸篇誦說如注令禮而免之父鈞嘗得暴疾气已絕鹹謂宜遷正寢先生曰必三日乃可時時手注善藥口中翌日忽自蘇又十二年而終婦翁袁大夫漸治宜黃有殺人之舅誣其甥而已証之者先生至邑廉得實白而正之咸淳初度宗潛藩恩試京師謁陳尙書宜中坐頃賈似道至起避旁捨中賓退尙書曰能一詣此人否對曰不能尙書嗟嘆久之咸淳癸酉復與計偕而國亡矣吳先生疾也日往問焉其沒也無以爲哀已塟焉其教人也諄諄不倦不達不止嗚呼先生逺矣今之讀周程朱張之言者皆是也而先生逺矣沒之日實至治二年八月五日以某年月日葬於某夫人某氏子男三以莊立信太初莊早世孫男五名與竇侍郎禹鈞之子同而亡其侃乃銘之曰

道行以天行道以人萬變摩蕩忽而淄燐惟君子人內主外賓彼徳於天吾自吾身窮達一揆尊尊親親邈矣先生勒此貞瑉

嚴先生碑

世有朴山易說十四卷宋未吉之太和嚴先生肅所著也咸淳中江丞相萬里馬丞相廷鸞皆好其書獻之天子徵爲祕書省校勘宋亡之嵗三月二十有五日亦以疾亡皇慶初余在京師識其曽孫有開有才藝有徳行問其世則曰吾之先馮翊人也唐之季祖實爲江淮轉運判官遭亂不能歸畱居廣陵子可求事江南吳王爲尙書僕射同平章事子續又事江南李主亦以門下侍郎同平章事是爲懿公遷金陵亂孫美舉家南竄至太和家焉遂爲太和嚴氏自懿公後始去干戈事文學自祕書郎常州推官震始登宋慶曆壬午進士迄宋亡爲世科之家又一十有八年餘在奎章閣遺余書曰昔者常獲與子詳吾世家於京惟大父積學篤行著書立言以惠我後人而墓道之石未列所刻辭敢請按先生字子方曾大父諱光道朝奉郎通判潮州康元之弟也官保義郎淮東制置司幹辧公事大父諱知古父諱起予娶段氏子男二驤文用文孫男四曽孫男若干人女若干人壽六十六墓在縣南之某鄕隆福山之原夫易之道深逺矣世之言易者至眾矣嚴氏之書最晚出致使名宰相獻之天子藏之祕府固有以得聖人之心乎嚴氏兩世相霸國而轉徙防亂曽無寧嵗積十有餘世乃得先生以四聖人之心竭四十年之力其書不與國俱盡宜哉先生之被徵召也到官數月卽自免去曰吾豈以六十之年而不知其所止乎易曰介於石不終日貞吉言知幾矣銘曰

經之全惟易然言之難公得焉子若孫尙永傳

樂丘碑

余嘗讀老氏書至長生久視之說曰此世所謂神仙者非耶又有能以術役鬼神召雷電禱雨暘已疾癘亦曰出老氏老氏果何道哉廬陵髙敏則君者博達深識之士也有所善頤浩先生頤浩先生者郡之安福人也名同寅字惟寅姓陳氏宋咸淳中棄家入淸眞觀爲道士至國朝天下郡縣置道官又置南北道教所以領之其教所號之曰明素葆眞大師教門髙士以爲郡道錄卽爲之不辭歷住沖虛觀梅峯道院所至禱雨暘已疫癘崇棟宇辟土田至於起居飲食莫不與人同也然今年八十矣顏如春花步履飄飄然才如四五十人又善爲歌詩一字不作俗下語不知何道以致之又察其所讀書皆老氏書也其行事皆非老氏所嘗言者豈守其眞而混其迹耶髙敏則君又常聞其言曰天地果無終乎則累累乎莽蒼之野者何爲而有之天地果有終乎則炳而爲日月星辰峙而爲山嶽流而爲河海何爲而莫之易也故聖人能存其所無終而不能存其所有終眾人常欲存其所有終而不能存其所無終彼累累者吾獨且柰何哉今求吾之道者曰老氏也求吾之行者曰老氏也彼烏知老者天地存亦存天地終與終天地而有不終者存焉彼又烏知老吾方且爲樂丘以待天地之終也聞有揭子者能言孰爲我使志之髙敏則君以告乃爲之志而歌曰

猗頤浩兮不與我好兮而使余告兮猗頤浩兮不與我期兮而謂余知兮天地廓廓不可以度日月爍爍不可以約吾非老安能志斯丘之樂

大元勅賜正奉大夫江南湖北道肅政廉訪使董公神道碑

元統元年十有一月月幾望奎章閣承制學士臣實喇卜召臣傒斯至學士院傳詔命臣撰故正奉大夫江南湖北道肅政廉訪使董公神道碑別勅新南臺治書侍禦史臣巙巙書其文翰林學士承旨臣師敬篆其額臣竊謂自太祖皇帝應天啟運其將相大臣父子孫曽傳百數十年稱名臣者數十人或擁旄杖節出謀發慮佐定海宇或安危靖亂行政施化藩屏國家於外或獻可替否拾遺補過匡救政理於內功不絕於信史名不染於罪籍天下庸人婦女皆能稱說者惟董氏而已以臣傒斯獲備載籍與有榮耀故不敢伏闕辭讓謹按公諱守中字子平世爲眞定槁城人曽大父龍虎衞大將軍左副元帥知中山府事諱俊大父資徳大夫僉書樞密院事典瑞卿諱文忠龍虎公第八子上自天子皆以第稱父資徳大夫禦史中丞諱士珍公始入太學簡知世祖召問時政條對詳敏如素習吏事者命之治仕則辭年二十二乃以世冑補內供奉歷尙服院懷慶路判官河南行省理問典瑞丞僉典瑞院事集賢侍讀學士浙東廉訪使河南湖廣防知政事漢中湖南湖北亷訪使累階正奉大夫公入官防四十年最其在官才十有二年以母防去供奉閒居十有七年以尙服院罷解判官閒居一年以上怒有司左遷公止懷慶之行閒居三年以父憂不果赴理問及辭典瑞丞終制二年以弟守庸爲禦史捨浙東以疾棄河北皆閒居二年遂以至順四年六月朔年六十一薨於家自同大父以下親無不在傍者薨九日葬邑西九門先塋贈某官當公之居家與夫人事父母盡其孝遇宗族鄕黨賓客盡其禮馭臧獲盡其恩諸弟妹婚嫁皆取具夫人奩中之資父之澤則以讓其弟大父之澤則以讓其叔父諸子女無適庶視之如一公之居官潮壅揚州金沙河舟楫不通豪民恐奪兩河地數賄有司勿濬有司亦因以爲利及公爲河南竟濬之河北饑部使者下令盡逐流民之南渡者北歸公盡止而濟之其在湖廣宋以馮文簡公故宅爲貢士院在洪山寺傍及宋亡寺毀屋撲碑而有其地公復取以爲貢院江西嵗給防山銀治糧四萬餘石右輸銀三萬五千兩興國龍閣諸山亦多產銀有請色辧防山銀者公曰此姦利之民也斥之公方畱妻子於鄂赴漢中過汳當國家中興行省大臣畱防軍事肅淸郡邑以迓新天子多用公計防獨不聴諫止孛羅守潼關關果不守騷動三晉及新天子至召賜白金百兩以爲河南廉訪使帥師守武關迄亂定無一人敢窺關者明年天下大饑武昌郡豪控諸米商閉糴以徼大利城中斗米至萬錢公適至杖其黨與七十餘人米大賤又輟貢士莊錢入學養士恐以饑廢講刻朱文公戊申封事於南陽書院使學者知格君之道有司受賍聴民誣父妾負財逃妾實與爭溺水死公正有司及誣者罪惟公平生於朝廷無干進之牘於權門絕私謁之迹又不幸年止中壽故上不能盡公之用下不自竭其志竟如是而止悲哉然臣嘗待罪國史伏讀太祖以來實錄及觀董氏家傳朝野所記載詢諸典刑故老董氏之先南徵北伐未嘗妄殺一人妄施一政天下初定諸將並解兵柄惟董氏不許以僉樞公寄天子腹心居中者四十年才四遷其官觀公進退可謂無忝乃祖矣公夫人名臣翰林學士承旨王文康公鶚之孫翰林直學士之綱之女勤儉懿愛徳爲九族師封隴西郡夫人生三男子一女子男鎋鉉鑰也姬子女各一人男鐩鎋由武備庫使五遷而僉羣玉內司事廉直貞亮爲英宗文宗所知及鉉之篤行鑰之好學鐩之修謹皆能守祖父之訓爲孝子慈孫龍虎公累贈推忠翊運效節功臣太師諡正獻中丞贈純誠肅政功臣太傅諡淸獻階並開府儀同三司勲皆上柱國爵皆趙國公銘曰

天啟有國篤生賢哲董氏數世終始一節人謂董氏獨保天迪匪天私董惟以不殺如漢酇畱佐命興劉有舉必賢有謀必酬惟滿是戒淸靜是修又如西平在唐之造功則讓能過則引咎惟善是與惟善是懋而子而孫半於天下王公令僕方騖並駕人惟好徳如春在物生生靡窮莫之敢遏豈彼驕陽焮灼歊蒸欻兮凜秋爲寒爲冰矧玆董公翼翼其承惟祖考是訓惟徳義是經進退用捨與時偕行用不盡材壽不侔徳而公之嗇而後之益隠卒丰終爲天子之公厚本濬源惟子孫之恭臣拜稽首式揚休風以示趙人以篤世忠

趙功可墓志銘

余讀太史公書至倉公扁鵲傳嘆曰功之及人深矣然其子孫無傳焉及觀歐陽先生守道所爲天和老人碑累千數百言與龎安常並稱且曰子若孫皆進於學其門戶將大又嘆曰子孫之大也其必由學乎天和姓趙氏其姓祖三衢人從趙淸獻公官贑上至廬陵家焉三世至榮道盡讓田廬兄弟而自立榮道生慶善慶善生鶚飛是爲天和博學善爲文章有盛徳著書百二十有六卷生四子惠願戅日章日章從老氏學惠生宋永宋彊願生宋文戅生宋庠宋安宋永字儀可宋安字功可以文章齊名號二趙先生儀可嘗三貢於鄕又入太學克博士弟子員宋彊亦登進士第爲韶州仁化簿尉卒功可𨿽不及貢他人得其文輒與貢使宋不亡儀可必不止太學功可必貢且第及科舉復則皆老矣儀可尋沒功可防明然儀可之文播天下功可謹自晦猶爲人所尊尙稱鄕先生太定三年十有二月乙未功可亦歿明年秋八月其孤靖衰絰走門泣且拜曰我大父則歐陽先生銘其墓而文丞相題其蓋我伯父則翰林學士承旨程公銘其墓而翰林學士承旨趙公書其碑惟先人之葬願並以累子噫余敢抗諸老哉然獲知功可今二十七年矣其得辭君生七嵗而孤服除而母嫁大父鞠而教之警敏絕人貫穿諸經羅略百家而爲人溫厚純慤和而不同爲文疏達雅粹丰而能約其教人也本之以不欺繼之以不倦故從之遊者皆賢子弟其兄死諸孤孑立皆與教育而婚嫁之而見之未嘗不以禮晚嵗樓於屋之西偏揭曰吾美蓋感其平生淪落不偶晚得安享太平無去國懷鄕之憂而自幸也自是賦詩飲酒無日不在玆樓矣及其歿也飲酒三日無疾而歿年八十一娶胡氏子男三人初逺靖初客南海二十年父死不及歸逺爲新防教官卒凡防紀維靖而已女一人適張元孫男六宜簡宜晦宜遜宜立宜和宜肅女一人曽孫男女各一人將以閏月二十日葬所居之趙山嗚呼功可已矣余觀靖之爲人簡慤嚴重且其爲文甚類其父諸子又類歐陽先生所謂大者其在玆乎儀可後易名文家復有神甑之事云銘曰

趙昔有甑大比則鳴伯也三應叔果弗靈甑旣墜矣天開聖朝昔視爲祥今視爲妖溫溫君子弗究以老藹藹令徳無忝祖考嗟爾振振曰子曰孫念爾祖考允大爾門

奔淸甫墓志銘

安成有士而隠於醫者曰奔氏諱淸甫生宋寶祐間九嵗而孤卽彊學自愛視取髙科都美官如指掌積勤十二年而國亡科舉廢又連遭大防徵徭風火巨室瓦解乃盡棄其田疇取神農黃帝之書日夜讀之心通理解天授神設以之察脈視疾論生死虛實寒熱𨿽世業鮮能過之四方無貴賤富貧求者如歸市遂以名醫聞自是聲日起家日裕而無推剝麋爛之憂天下立醫學置吏多勸君爲之者君不應然學校每賴君以爲重君平居孝友凡見父之執母之族必敬之如父母兄深甫貧事其兄如父事其嫂如母撫其子如子從父仲龍老而無家養之終身兄及從父沒又以禮葬之從妹之夫劉才英溺死二孤防然君爲經紀其家同居子侄有他適必謹視其私𨿽犬豕使各得其所故家羈孤淪落旁皇無所歸或館之或食之或衣之曰此名家之子也人以橫逆相加未嘗難焉惟讀書老不釋卷多所編校及科舉復而老矣泰定三年七月得疾手課程文一通授其子沐浴衣冠語眾曰後三日夜半吾當死及期而卒年七十二將以沒之明年九月庚申葬郭北順安鄕印山之原孤元凱命其子中泠以書謁銘君之先汴人七世祖仕能事宋徽宗爲侍禁靖康之亂從隆祐太后南幸至安城家焉仕能生成甫成甫生逸孝宗時舉直言極諫科逸生成節郎子英生普州安居尉士同士同生志學是爲君之父君三娶皆劉氏子男三元方元凱元中元方本趙氏子從母歸奔故冒奔氏興元中世醫學惟元凱業儒文多奇女三長適鄕貢進士劉辰發之子尙賓次適倪剛大孫男五長中冷業進士有聲余方向學女二惟君少孤能勇自樹立旣食於醫能爲善不倦又力以詩書教子孫沒猶不忘以進士業勵其後且其明足以知死生之故有合於君子之道宜得銘銘曰猗民之生汨汨營營爲之禮樂以防其情爲之藥石以和其形民猶蚩蚩弗念厥生善爲政者不失其經善爲方者不爽其平惟以保其眞嗟嗟奔卿子孫其興

處士楊君墓志銘

豫章先生熊氏以六經教授東湖之上燕晉齊魯關陜之士皆不逺數千里受業門下去卽掇髙科都顯官立盛名至有閉戶窮經甘白首而不屈者郡人楊綬又獨嶄然羣弟子中其讀書務求大意不棘棘章句其爲文鉤抉幽非博學識字不能讀然反覆沈鬱固將就平易而未及者其力行惇六行明五教邪說不能亂世好不能惑恆居無雜言盛暑必冠帶與人交必敬爲人謀必忠不以利害枉其道不以毀譽屈其志三試進士三見黜不易其所好熊先生深愛之同學亦皆以爲不能及熊先生沒常忽忽不自聊然益奮於學有一日千里之勢至順二年四月二十日年三十八竟以疾卒君子莫不傷之且曰使不死吾輩皆當出其下明年夏其孤某年月日葬於某以狀介父之執至京師請銘按楊氏其先本世家五世祖顯壽徙豫章遂爲南昌辟邪里人顯壽生文質文質生炳及開慶己未進士撫州金谿主簿會龍炳無子以會龍次子惟善爲子後娶信州鉛山主簿胡庭桂女生君君字宗敬早孤能服勤母敎又得名師友以成之故所至有過人者惟人之生也命之修短懸於天學之成否系於人是以君子之學嘗恐志未畢年不待也孜孜勉勉死卽已矣若楊君者不亦深可哀耶君娶揭氏生二子成允成彥二女尙幼銘曰梗楠豫章爲棟梁兮璆琳瑯玕爲珪璋兮才而短折君子之傷兮

文安集卷十二

欽定四庫全書

文安集卷十三

元揭傒斯撰

銘

饒隠君墓志銘

臨川饒國華卒之明年其孤得正馳書京師請銘曰先子且屬纊曰吾生無所成名沒必得故人揭君銘餘十五年前過臨川遭國華於道要余至捨行二三里至大原之谷其山四髙環合如城中有良田美木水聲淙淙與禽鳥之聲相亂坐予屋西別墅悠然之亭諸子玉立觴酌屢行復裵徊濯淸釣雪諸軒亭之間花气襲衣竹陰滿地使人泠然忘歸爲畱一日而去自是嘗一再過之不謂奄然死矣悲夫君早孤事母鄭孝謹爲人端重和粹好讀春秋左氏傳能通諸史始末重賓客樂施予浮沈鄕裏與時髙下及諸子旣長皆讀書有守足持其家乃泛大江浮雲夢弭楫漢水之上入鹿門求龎公遺迹登峴首訪羊公墮淚之碑於是扁舟東下觀六朝故都溯彭蠡而還方謀歷齊魯燕之郊而不待矣嗚呼遽如是已乎君長餘一嵗耳余𨿽生何益忍不銘君哉君諱應舉其先南丰人曽祖志通祖宗父文祖配吳氏子男三得正得眞益女二長適劉次適余孫男一瑞生女一君卒以至順元年十月七日年五十八葬以某年月日墓在某原君嘗買書數千卷割田建義塾以教鄕裏子弟未遂而歿是尙在後之人銘曰

不角而勝不求而足悠然大原之谷庸非斯人之福

蕭景能墓志銘

泰定三年九月五日廬陵蕭祥嘉景能以疾卒將葬矣其妻之兄鄕貢進士劉性粹衷告所知揭傒斯曰女弟之夫蕭祥嘉生而甚賢不幸年二十六以歿生而無所成名歿無以表顯於世女弟甚哀之願得爲之銘庶幾爲不歿也敢請問其善狀則曰祥嘉少有志操常以古人自期篤學好問未嘗有子弟過父早防事其母劉生母張及二兄盡禮與人交和易簡諒言必可復諸經皆通大義諸子史方術百家皆能提其綱領其要𨿽進士程文未嘗苦學下筆出輒人上尢喜爲歌詩以漢魏晉爲宗下此惟陳子昻李太白韋應物以爲稍近於古長短句則曰周美成秦少遊姜堯章吾師也又多藏三代彞鼎罍洗漢魏金石刻唐宋名人圖畫墨迹之屬客至賦詩彈琴圍棋賭酒連日不厭平居焚香黙坐不知斯世爲何如時其父在京師爲翰林曹承旨勛及其弟監察禦史都賢所知聞其學薦充博士弟子員念其母不果行湖廣行省舉茂材籍教官中亦不就不知者往往誚其闊迂弗顧也沒之日弔者皆爲之慟以爲使不卽死學不至古人不止必且舉進士否亦必不肯睢盱噂沓以媒其身以辱其親此女弟之所甚哀而願銘之也幸終賜之銘夫良人者婦人之所天也不幸不與偕老愛之而不攺哀之而不忘古有之矣未有能圖不朽於金石又有賢如粹衷者能成其志敢不述而銘曽祖超祖子貴父均衡以賑粟致位贑州平準庫使漢陽府漢川縣河濼使俄以近臣薦授奉訓大夫沈陽王傳府防事官尋以例罷娶劉氏繼亦劉氏卽粹衷之妹也皆無子有女二人次則君沒三月始生以兄之孫繼善爲之後葬以卒之明年某月日墓在某鄕某原有文集三卷藏於家銘曰

生惟古兮是求沒追古兮與遊嗟今古之人兮不使之子而少畱

鄭隠君墓

士莫貴於知禮然貧而知禮易富而知禮難富者驕吝之原禍福之樞也故貧而知禮不失其身富而知禮不失其家豫章之新建侯溪裏鄭君季明其富而知禮者乎君字明仲兄弟三人君爲仲叔父早世以爲叔父後然未嘗去父母之側其習詩禮執孝友甚謹父母嘗曰爾爲叔父後他日分財固不爾殊也及父母終兄弟異財欲出分君辭曰夫旣有所受矣卒辭而兄弟情好益篤事其兄如父視兄弟之子如子每食一人未至筯不先舉人不知其異爨也與人交必誠必信稱人之善人不以爲諂折人之過人不以爲怨簡而周直而和臨事無畱難吾直也𨿽摧山倒海之勢不以爲撓吾詘也𨿽蜂蠆之毒莫之或攖人有園田𨿽接壤未嘗敢利將不守猶委曲扶持之必不守乃倍價償之人有患難必身救之人有忿爭必理解之嵗丰必積粟以備水旱嵗饑必不貴糶以先鄕裏年逾四十卽獨處一室或與二子同寢齋閣以督其學褒衣博帶望之翼然知爲古之有禮者會嵗賓興語親故曰先子在宋固嘗試補博士弟子員矣而降年不永弗終厥志余𨿽老敢忘之乎遂躬率子弟使試有司尙繼先志至治二年秋七月得末疾五日而歿是月十一曰也年七十有六十有二月二十日葬邑之盡忠鄕華表峯之麓後六年乃以龔先生道原所爲狀請銘余自從太史後執論撰之事多矣富而好禮未有若龔先生所陳者可不爲之銘君之先徙自臨川曽大父瑉大父璇父文富所後父曰夢發配夏氏先十二年卒子男二元升元麒女一適熊元恭孫男四大同大觀許州定孫女五長適夏肅次許適揭頑閭曽孫男二顯孫虎生銘曰

物之隆封必崇家之丰禮必恭殖有禮天所視貽孫子視所履噫吾其跂而

楊隠君叔芳墓志銘

淸江楊天芳字叔芳抱疾且十載將沒自志其墓曰世無昌黎公誰知我者蓋自傷也沒且葬其子觀奉乃祖之命來請銘余𨿽不足追蹤古人不可謂不知君者忍不銘以慰其父若子之悲乎其世曾大父諱必通大父諱允成父名辰龍皆爲儒其容秀整淸峻進退有度其行事親孝不妄交母聶氏防致客數郡其學以禮義爲本博而不雜其文黎司業立武李舍人玨吳學士澄皆稱道之其配熊氏其子觀其女長適甘惟逸仲適蕭鑑季適黃升其生至元丙子十有二月二十有七日其沒延祐甲寅九月十日其葬泰定四年十月某日邑之茂材鄕鐘山原其葬處也嗚呼君負髙才生盛時又有科舉可以取祿位沒猶拳拳焉恨無昌黎公托其名不亦大可哀耶銘曰

父甚慈老而哭其子子甚賢弱而防其父沒十有四年始復於土祖孫依依兮尙其歸輔

楊隠君叔宏墓志銘

農楊氏徧天下多賢而好文其世居淸江之水南者傳至宋登仕郎允成新塗杯山巡檢應斗皆負奇才實學不獲志以沒爲當世所恨而杯山君有子曰繼孫字叔宏甫知學卽慨然以嘆穆然以思題其讀書之室曰學軒曰吾之學將何學乎學吾先世之所學而已先世之學果何學乎學爲聖人之事而已聖人之事果何學乎忠君事親敬兄友弟皆聖人之事也吾富貴利達之不知遑卹他爲於是朝夕是軒身益修家益齊鄕邑之譽益歸而君子皆謂楊氏之必興矣年五十三竟奄然以死天道竟如何哉君孝友和裕好賓客能爲詩不求甚工往往道人意中事其學守家法娶張氏子四人徳方直方義方正方皆修飭謹篤孫四神明顯貴方力學君生以宋咸淳八年壬申九月十有三日卒以元泰定二年乙丑七月二十有五日葬以天歷二年己巳四月九日墓在邑之茂材鄕升平裏小溪山之原銘曰

人知其學天知其命命與學違我則有定嗟叔宏甫學乃其性而命之微孰敢不敬

甘景行墓銘

丰城甘君諱果字景行早以郡學諸生受業熊先生朋來之門及長好爲詩至元之末與邑人蔡黻熊坦等十人結社龍澤山中方是時國家取士非一途或以藝或以資或以功或以法律其最上者以文章薦可立置館閣然皆不好惟以治田園躬孝養奉防祭給公上禮賓客防貧乏暇則讀書教子而已天歷至順之間天下大旱蝗民相食天子下詔賑粟五百石以上與秩有差三百石旌其門君出粟或賑或貸或爲粥以食日所活以百計而不受賞未幾家人失火尺椽不畱人皆弔之笑曰昔有非有今無本無君何弔焉新構旣定以至元攺元十有二月八日卒年六十七將以某年月日葬於某其友熊君椅以書致其孤之意請銘君之先丹陽人南唐時有曰從矩者爲丰城兵馬鈐轄因家焉其子稹在宋初爲監察禦史稹孫令詢始居邑東功曹山之下榮場之裏逮君蓋十五世云曽大父文昭大父應欽父一淸宋登仕郎君兄弟四人君次居三兄曰槃曰榘弟曰栗娶周氏生子熹燮繼黃氏生三子堅垕塤他姬子二圻丁生丁爲兄槃後余與君居同邑生後先才五嵗常讀君之詩慕君之爲人而未及識今竟不可復識矣而得銘君墓幸已銘曰

世貴以位君以徳義世富以利君以施惠龍澤之山髙與天連君去不回君詩在焉

故榮祿大夫陜西等處行中書省平章政事呂公墓志銘

陜西等處行中書省平章政事呂公賜還之六年薨三月而葬未葬旬有五日請銘公諱天禖字吉卿世家遼東之咸平今爲燕人曽大父諱元仕金爲監軍太祖建帝號之八年以其眾北歸從光獻皇后弟入事上承光寵者餘二十載大父諱惠堅及夫人董氏以順聖皇后媵臣爲皇子北安王保傅能恭愼純慤得幸上沒諡恂恪父諱哈喇廉直多巧思爲初建金玉局使奏釋所獲宋間諜鉗輸作者及渡江所俘童男皆教以工事世守其業歷工部侍郎尙書將作使中書防知政事拜大司徒獨立不阿權臣阿哈瑪特數欲害之不能僧格誣陷丞相安圗則力爲之辧爲天子心膂沒贈金紫光祿大夫諡忠惠生五男子公次居四兄天麟天祐皆至大司徒至元二十有九年公從忠惠公入見上卽以公可大任忠惠方選將作僚屬上詔用公忠惠不可遂以奉訓大夫同知異樣摠管府事奏免所負金帛甚夥成宗時自祕書監爲將作使八年人未嘗見毫髮私進集賢侍讀學士遷大都畱守兼少府非上共必節𨿽權貴莫敢幹以私至大之末擢河東山西道肅政廉訪使以母老辭攺禮部尙書又以母憂去數詔起固辭後四年用爲壽福院使乃起仁宗四年上思其祖父勲勞嘉其誠篤特拜集賢大學士與聞國政自奉訓大夫至是六遷爲榮祿大夫每議論朝廷之上慷慨切直不爲詭隨大臣多不便之遂稱疾家居泰定之際關陜連嵗大旱父子相食死徙者十九文宗卽位詔起公爲陜西等處行中書省平章政事以撫其民公曰民急矣卽日就道晝夜兼行及到官宣布天子徳意發楮幣百萬緡米萬斛命有司賑之公乃齋不食三日以哀吁天其言曰天欲降大癘於民民乃能力作佐國家以事天地神只臣老不能力作佐國家以事天地神只而受天子命以撫寧其民民有罪宜悉加臣身毋久亢旱以盡殺吾民天乃大雨一雨五日是嵗大熟民始稍稍有復業者至順二年冬以疾奏乞還京詔許之父老聞之相聚而哭於庭曰凡吾民之有今日者皆公之賜也故吾民得公則生不得則死公何忍遽棄吾民而歸也復大哭公力疾厚撫諭之彊畱至明年出關未至京工數問李平章至否旣至入見上上迎勞之曰朕久不見卿思卿甚勤聞卿在關中天格其誠民被其澤凡使關陜還者皆誦卿之徳良用嘉嘆故召卿還因賜之酒且曰卿病愈當大用卿公稽首謝曰臣素無行能陛下寄以方面常懼弗稱況敢當大任乎至元三年春三月三日公疾殆將屬纊且戒令薄葬屬子孫世世以忠孝報國言訖而薨年七十將以四月三日葬城西岡子原先塋惟呂氏自公之曽大父帥眾歸國今百二十有五年矣世以忠謹事上父兄繼防大政繼以大司徒開府至公四世益謙讓廉退如漢萬石君家旣閒居十有餘年及以關中之饑起公則如救水火其憂國愛民之志爲何如也臨終猶以薄葬忠孝爲屬嗚呼賢哉公娶曹氏生大都人匠摠管府達嚕噶齊某同知異樣摠管府事延壽而卒繼鞏氏無子卒繼康裏氏有子曰額森他姬子二曰大都博囉孫男四曰靈童今宿衞士曰烏魯斯布哈諤勒哲特穆爾巴延特穆爾銘曰

自古爲國罔不以臣豈曰以臣惟老成人而無老成何以爲國如彼防叟防行擿埴蒼蒼者天胡不憗遺瞻彼晨星日旣烜之嗟嗟呂氏世忠世厚孰謂伊人弗與國壽望而不見聴而不聞國豈無人而公不存我觀四方饑饉薦臻孰與濟之如公在秦公旣逝矣不我作矣𨿽不我作無忘國矣有子有孫有繹其承岡子之塋公其永寧

奉議大夫平江路嘉定州知州甘公士廉墓志銘

宋建隆二年江南李主遷都南昌其臣有甘從矩者以丹陽兵從開寶中子禎遂以列侯居丰城李主入宋乃爲宋人禎生宗宗生十子其一曰椐居邑中後三百餘年有諱朝舉字士廉者沈鷙廉敏以功業自許會朝廷以法律治天下其故人官嶺南乃往求爲郡吏得補韶州太守信其廉郡吏服其能部使者聞之辟以爲掾居久之遷海北海北方大治威嚴任煩苛君一裁以正海帥獲諸叛黎無輕重皆下獄當死君閱其獄出脇從者五百餘人民爲立祠廣西帥思得彊明吏以自佐復辟掾其府尋丁父艱服闋還府藤容二州山猺爲亂佐元帥萬奴擊之帥聞民多與猺通欲盡殺之君力諫不可且曰民居近猺猺暴其民吏不能制姑從猺保妻子以待官軍也令欲並罪其民而誅之是驅民以資猺也若捨民而專事猺民必並力而誅猺破可必矣帥從之卽督兵進擊其酋聞之果大恐自縛詣轅門降不戰而定帥及部使者交上其功不報遷湖南復以母憂去泰定初起掾湖廣行省時髙昌王行平章問疑發難辧答如響大器重之秩滿朝廷遣使與南臺監察禦史銓廣選首用爲廣西帥府經歷蓋嶺海之間嵗薦饑賓栁慶猺爲冦亂不止故選任之也卽下車廣儲待簡�傳省徵斂以養兵息民居嵗余請討諸猺事聞詔遣湖廣行省平章劉脫歡總河南浙江江西湖廣四省兵四萬人討之君迓境上固言攻討之防必自近始近者服則逺者自從今近而狂猘莫若古縣猺栁州皁洞首李氏者有眾數千本吾撞義兵彊勁可用而有司貪暴激使爲亂今大軍甫至至則以古縣猺責之威亂方張遣一信義素孚者招之必至可計日而滅古縣之猺滅諸逺猺必自解而歸劉愎諫自用不聴未幾誘至李首及其親黨六人皆下獄皁眾聞之大怒殺柳州萬戶與諸猺不可制矣劉駐兵數年卒無功至順二年春詔班師君亦以病滿三月謝歸而廣西部使者馮麟卿舉治最湖南部使者管不八舉才任風憲元統元年調官京師授奉議大夫平江路嘉定州知州兼勸農事命未下而卒是嵗七月二十四日也得年五十五其甥曽利用防防南歸子九成等以至元四年二月八日葬廣丰鄕食祿裏邵坊之原夏九成以南安路總管府照磨鄭徳中所爲狀請銘曽祖諱露祖諱發父諱叔良贈承直郎龍興路總管府判官母聶氏贈恭人娶於氏封恭人子男三長卽九成將仕佐郎韶州路樂昌縣主簿廉尉次九思南寧軍史次九萬女一適楊修惟君與餘同裏而君仕越余仕燕邈然不相聞蓋二十餘年矣泰定三年餘試進士湖廣君實以行省掾馳驛迓余始一見後八年餘任藝文監丞君調官京師始再見不謂見不數月而君竟以防歸可哀也哉銘曰

堂堂其英烈烈其聲有言必徵有施必行懷抱利器惟所剸治弗顧以畏有倫有義鄕黨非戚嶺海非疏爾毀爾譽我廉我愚以公爲忠以守爲孝以勤爲政以肅爲教出無所資入無所歸生一布韋沒一布韋有臣如此弗考以死何以銘之淸白遺子

故贈奉訓大夫滕州知州飛騎尉追封滕縣男文君墓銘

太傅掾吳文溫介新深州判官周紀致其外舅武昌治中文君淵之辭曰淵早賴父祖之訓起田裏習國書由國子生歷髙郵鹽官兩郡教授平江平凖行用庫使湖州錄事溧陽州判官吳縣尹知昌國州武昌治中凡七遷其官致位五品幸無大在昌國時朝廷推恩贈先父奉訓大夫滕州知州飛騎尉追封滕縣男母追封滕縣君淵今年六十有七矣亦旣請老於世不知當復幾何年而先君墓道未有所表夙夜是懼敢請紀文溫皆滕人文溫又文氏壻問滕州君所爲狀則曰滕州君之爲人也勤儉朴素旣辱在田野不得列名仕版效才當時渾渾乎若無異於常人也然裏中緩急苟有所請無不應其求其家人或以他辭拒輒詬曰苐願我常有何得不與人共之若等將舉無求於天地間耶吾知滕州君者如此復問淵爲政何若曰在溧陽時州民蔡有一孫爲某寺僧他惟一僧居孫上計去是僧其孫卽得爲主寺未有間會有以博訐於州者賂訐者楮幣千緡令引僧又許賂君千五百緡淵疑之廉得實又知同列皆受賂明日故晚出出則獄已具吏抱牘請補署淵不可歷問皆稱實無僧訐者具服僧得免在昌國獲海冦數十其渠言奉化州尙十餘人具言某人居某所歷歷可畫如所指移奉化捕之悉械送無遺淵察之皆畏愼慈順人也必非盜乃使皁卒易服詐爲所獲盜歷引羣盜辧之言非盜人人同且各言某盜爲某狀此名是而人非亦人人同詰其渠果挾仇誣之也悉縱之繼又舉最於吳吾知淵之爲政者如此然後知滕州君之爲徳人滕州君之宜有後而淵又能推孝以爲忠而紀文溫且善志人之志余得以爲銘滕州君諱順字某父諱郁世爲滕州滕縣人君以某年月日卒年若干以某月日葬縣東北胡山漷水之間洪邨之原縣君丘氏子男四曰某某某季淵也孫男若干人女三壻卽文溫余未行銘曰

不曰髙乎積壤成山張而爲屏翰翕而爲重關不曰深乎積流成河蒸而爲雲雨鼓而爲濤波一人重義百世防利一人好善百世錫羨有髙者胡有深者漷文氏積之百世允鑠

逸士徐君墓志銘

吾鄕之士以好善爲貴不辱爲榮父賢子孝兄友弟敬累數世而不厭者有隠溪徐氏溪出所居之東龍澤山中卽其祖漢孺子讀書之處溪之上有諱輿字徳載者尢徐氏之賢者幼而篤學長而更事外圓而內方上敬而下順不遺邇不忘逺不矜小智不忽小善急人之難憫人之窮勇與義俱不待勉彊後至元五年三月二十有六日年五十四竟以疾終婣族茹悲閭裏增嘆載念國初盜起鄕境其祖友諒奮義庇民萬死一生執其羣丑室家相慶世保子孫厥父以莊承忠襲厚年將八袠好徳弗諼宜膺敬養遽哭乃子天道悠邈實竊惑焉然有四子文箱楫駟檢身力學將世其美孫支擢秀一男六女依依膝下足慰目前將以十月己酉葬佛嶺之盧岡其弟玨狀其行請銘余昔嘗聞君有美地卜葬者睨焉卜宅者規焉因以與之不以爲徳嘗市大木築室將伐貪夫徇利造辭以爭因以讓之不以爲弱心有所嫉人因毀之事有所仇人因短之目爲佞諛終身薄之最其善行斯可銘已其配吳氏蓋先十二年卒銘曰隠之水兮其流沄沄爰匊眾芳於溪之濆匪以娛人於以怡親親今獨來身去爲墳親匪獨來亦有諸孫諸孫日長親日以老墳今惟新忽焉宿艸我思其人隠溪之道惟徳之行惟善是寶有才弗用身之隠也有徳弗報命之殞也展矣若人邦之彥也

逸士陳君墓志銘

逸士陳君諱殷字嘉靖世居豫章之丰城故邑晉雷煥掘劍處曰營塘裏裏故家莫尙陳氏陳氏之賢莫尙嘉靖其曽大父亨大父世興父應軾皆事髙尙而家範齊肅如素宦君少孤母王氏教育之年十五而天下易代辟地母家因受學舅氏博學彊記尢好讀梁太子統文選故下筆爲文章皆有規矩事定而歸始與世相酬酢應機合變動無遺防伯氏嘉謀每讓其能才與學躋徳與年長宗族鄕黨咸屬望焉伯氏早世撫孤育幼如見伯氏田園第宅中嵗載斥乃法朱氏家禮攺作先祠冬至以少牢祠始祖春秋祀先祖悲哀涕泗如見所祭凶年饑嵗發廩賑貸不待勸分新知舊好交際以義不事姑息晚重構所居堂署曰樂善大書其門曰當平世遂安居以示終焉之志元統復攺至元之嵗正月朔旦又大書其兩楹曰行仁自孝悌始起家勤儉中以垂訓子孫三月二十日以疾卒年七十三且屬纊子若侄皆涕泣固求一言以自克乃瞪目而言曰可以終身行之者和而已遂卒三年九月庚申葬折桂鄕祿城裏其配王氏墓南又明年其孤植以所親熊君椅所爲狀請銘余嘗聞君嘗有奴死仇家者仇大恐祈哀於門君曰吾豈以此報仇者謝去之又有商糴粟誤持賈嬴而君弗知商頃自覺與其徒更相怨君聞故得實曰吾豈以此爲利者立還之君蓋盛徳人也足以法於後世矣君娶王氏爲婦爲母內外皆儀之先二十年卒得年四十二繼雷氏亦有淑徳先三年卒得年六十四子男三果迪植果爲伯氏後迪先九年卒孫男三伯庸伯寧受生女四曽孫男二普奴徳奴女一銘曰

時俗之日墮兮忠厚之日衰兮嗟若人而天不憗遺予倀倀其何之已而已而庶其後之可期兮

何先生墓志銘

至順二年夏詔以集賢大學士全公嶽除平章江西行省事秋具書幣遣使帥撫州太守卽隠所聘孫先生轍何先生中而孫不起何先生旣至以爲龍興郡學東湖宋濂二書院賓師明年春與其子渡江遊西山主丁氏夏六月二十有三日以疾卒丁氏爲具棺殮其命子爲位受弔諸大夫士皆防哭後三日子成孫奉柩以歸明年十月十有三日葬邑之淸原妣夫人唐氏之北其門人李肅以狀至京師請銘於先生所與遊者揭傒斯曰何先生海內故人執論撰之事而相知深者惟子捨子無宜銘者噫余以兄事之者蓋三十餘年矣余不銘誰宜銘先生諱中字太虛一字養正世爲撫州樂安官族曽祖諱詵伯祖諱夢龍父諱天聲登宋咸淳辛未進士第官至主管刑工部架閣文字以才略與伯兄兵部郎中時齊名文丞相建都督府皆置幕下先生少頴拔以古學自任天下載籍靡不貫穿藏書萬卷皆手自校讎廣平程公鉅夫淸河元公明善負天下知人之鑑皆器遇之至大初二公及栁城姚公燧東平王公構皆在朝遂北入京師以文章自通會諸權臣用事內外翕翕居兩月天大雪竟不別而去歸與諸門弟子講易書詩春秋大江之西同郡吳先生澄號天下儒宗又爲中表兄然每推讓不敢置弟子列積所著書曰易類象一卷書傳補遺十卷通鑑綱目測海二卷通書問一卷韻補疑一卷六書綱領一卷補校六書故三十一卷知非堂槀十卷支熙錄二卷薊丘述遊錄一卷其門人潘懋類聚刻之先生之學可謂肆深博矣然生世六十有八年連蹇愁悴者十八九書幣一入谷而客死三百里外不知天之恝然於斯人者獨何哉豈其多學善著書亦天之所忌邪此固窮士之所自托者吾不知其何故先生娶陳氏有三男子曰長孫在孫成孫四女嫁士族孫男十人銘曰

夫容之髙吾其跂而鰲溪之深吾其厲而先生之沒曷其起而

靖逸處士熊公墓志銘

集賢所號靖逸處士熊公豫章丰城善源里人也諱召子字南翁少豫章先生朋來十二嵗先生世與公連墻以居後家郡中先生每歸裏必捨公所公至郡中必捨先生所兄弟自爲知己公博覽載籍好論古今事如生其時性抗直辧是非枉直如別黑白𨿽大官豪吏一語失度卽面折語瑯瑯不少衰然卒如公言人有言論失實舉措無節於名義或有所闕必詬辱之人亦莫之敢怨退自悔艾而已蓋皆出乎正也故鄕之人倚之以爲安視之以爲去就𨿽紛爭辧訟可一言而解公早以儉勤起家而以儉勤終身不少易其常後至元五年十有一月十六日卒年八十三將以十二月十八日葬富城鄕交陽之原其諸孫請銘系之曰曽大父諱海大父諱英父諱誠孫娶雷氏生子男二雅先十九年死盜京先五年以疾卒女二長適範希驥次適範世隆繼黃氏孫男二克愛績克愛早世無子以嗣祖爲之後女六曽孫男二長卽嗣祖次普福女二孫男一長壽公之葬實與子京同其兆云嗚呼余與公居相鄰世相好情義之相與殆未有過於吾二家者然自余竊祿於朝不相見者動十餘嵗余間每一書還公必杖防詣門訪出處余書中亦往往問公安否蓋迹𨿽疏而情則至親也又聞余未還時公數向人言吾苐得與揭曼碩一見而死吾不恨矣吾當忍死待之及余還卽買羊載酒躬相慶勞其喜見顏色猶親子侄不知余之不肖何能得此於公也其亦以先世之故與公未沒前一日余猶及坐公榻前相與劇論當世事不知竟爲永訣也悲夫銘曰

郁交陽兮窈深結重云兮愁陰望君子兮不見渺千古兮傷心傷心兮何極鄕誰歸兮裏誰式孫旣子兮子又孫承惠澤兮其無斁

劉先生墓志銘

吉之永新儒師劉先生諱友益字益友是爲淸江公非先生九世孫曽祖諱宗信父諱繹世以家學爲邑人師父剛嚴介特獨立無朋而以先生爲之子故少與物忤先生少好學貧不能得書從裏之多書者借而讀之朝借暮易暮借朝易窮晝夜讀不絕聲過目輒記間爲人傭書以給膏火父母憐而禁止之乃掃別室羃牕戶竟坐黙誦如是數年貫穿六經包羅百氏至天文地誌律曆象數山川聨落郡縣廢置皆可指畫而談毫髮無遺也宋之亡鄕裏豪猾並起爲亂與伯兄眞長從弟人暐皆遇害先生絕而復蘇饑困逾年乃卜築髙山之間杜門著書不與世接以聖人之志莫大於春秋繼春秋之迹莫大於通鑑綱目凡司馬氏冝書而未書者朱子書之冝正而未正者朱子正之恐朱子之意不白於天下後世乃著通鑑綱目書法五十九卷蓋歷三十年而後成天歷中邑進士馮君翼翁傳其書至京師國子先生得之大驚曰昔者王道衰而春秋作春秋隠而綱目興書法不作綱目之義又將微矣故聖人之述作𨿽殊所以扶天綱立人極一也遂錄副在官俾六館諸生傳習之至順三年三月三日昧爽先生疾作猶正衣冠危坐至午而卒年八十五以某月日葬邑之禾山鄕大丰之原娶陳氏繼段氏子男三矩衡節皆克紹先業孫男十曽孫男一又明年夏馮君調官京師矩具狀介以請銘馮君曰先生外和而內剛外通而內介言簡而要不迂濶於事其誨人也諄諄善誘白須丹頰神情蕭然眞有道者嗚呼若先生者苟見於用當何如哉銘曰

百圍之木不爲斧柯蹄涔之水不爲江河元有天下先生在野先生在野志在天下百世之上先生此心百世之下先生此心先生不作山髙水深

劉福墓志銘

廬陵劉福字孟介五嵗好學日記千言不知有童子之樂父母每憐之十嵗聞科舉行卽大喜忘晝夜廢寢食搜獵經史旁入防出務爲無所不知聞有學出己上便往與交聞有大人先生便往質其所疑祈寒極暑不懈人亦莫不樂告之以道然一資以爲進士之文如是數年學大進𨿽宿學有不逮又限以年不得試於有司或曰今天下州郡以國書設教官可得遂因言者求之三年而後得然卒不好數數語人曰吾不能取一第爲父母榮不數爲人聞有以進士及第者輒俯首終日食則嘆寢則寤語父母曉之百端終不釋或又曰子欲爲甚可隠年以卽事世若此多不可數乃瞠目訶曰子教我以欺君耶去然怏怏日益甚父母及其從父皆以爲憂鄕先達劉嶽申彭士奇羅曽深愛之亦皆以爲憂未幾果得疾疾且革猶手不釋卷未嘗就牀泰定三年十有二月八日嘔血死將死嘆曰吾生不在科舉後沒不在科舉前命也然世必有知我者銘我得銘吾不恨矣言絕而卒卒年二十四明年夏餘至廬陵其父及其從父偕其友以銘請嗟夫忍不銘哉惟古者士生八嵗入小學十五入大學而教之必時故傳曰春秋教以禮樂冬夏教以詩書又曰春誦夏弦秋學禮冬讀書因其時順其气協之以陰陽動靜之道和之以藏修遊息之節以成其學由司徒大學正以登於天子而爵祿之故人無夭札而器可閎也今也教之不以其時學不以其序及爲之選舉則又限之以年嵗使奇才英銳出類拔萃之士恆鬱鬱而不得竟伸其志愚鹵鄙陋者或媮慢優遊得以玩嵗愒時此劉孟介至於嘔血而死也𨿽命焉其志有足悲者乃志而銘之使其英邁勃勃之气常得以振頑奮懦爲有志之所深卹也曽祖紹明祖惠可父國瑞母曠氏娶歐陽氏無子女一人方七嵗以沒之明日葬裏西溪之上太平原銘曰

名不建兮心不摧身不殞兮時不來吾銘汝兮吁可哀

吾讀吾書齋銘

惟皇降衷萬物備我或昏以迷或岐而左煌煌六籍如日麗天由之斯聖希之則賢而倀何之而思孔悲孰之子歸而有餘師伊予云遘蕭氏克有日就月將誰掖誰誘曰諺有之吾讀吾書亦旣從政惟書之劬吾書伊何匪聖弗讀成已成物惟日不足於以名齋於以表志凡百君子尙迪弗替

孝友堂銘

孝首百行友列五常爲仁之本爲政之綱學由玆始行由此推善由玆長慶由此基是以孝友著乎詩書君子述之爲世之模不求父慈而責子孝不求弟恭而責兄友父無不是其責在子弟有不恭或自兄始子知盡孝敢望父慈兄知盡友弟恭敢期父無不慈弟無不恭惟孝惟友克誠於中一有弗誠必致怨尢日復一日化爲冦仇範則有匡雁則有行而況爲人敢不自彊孝盡生慈友恭亦爾孝慈友恭百世之祉子復爲父子必紹之弟復爲兄弟必效之父父子子兄兄弟弟惟贑孫氏以克永世何以克之勝私窒欲家爲一人族爲一族旣貴弗驕旣富有禮一家興仁裏爲之美蘇子說剛乃祖是敬子孫孝友鄂國是命我作銘詩式篤爾慶神之聴之有永無竟

潭心齋銘

金溪洪君王純其先府君號碧潭遂取翰林學士吳先生賦碧潭詩語名其齋曰潭心爲之銘

山下出泉混混其源流而爲川瀦而爲淵淵淵其淵潭潭其碧含星爲珠沈月爲璧其止非息其應不畱溶溶而春湛湛而秋觀靜於動知靜之用用無不周若未嘗動觀動於靜知動之靜廓乎有容表裏交映惟淵之深又名曰潭視潭之碧於彼潭心

思無邪齋銘

爲學至難莫微於思一出一入或公或私其思伊何曰誠而己思有弗誠毫釐千里其誠伊何恐懼戒愼莫顯乎微莫見乎隠暗室屋漏上帝是臨一動之微敢有弗欽誦詩三百一言以蔽曰思無邪乃義之至熊氏力行而以名齋俯仰周旋涵泳聖涯大而化之堯舜執中朂哉思乎罔或弗恭

讀書處銘

古者讀書學之一事力行是務記誦其次苟非讀書孰稽古典讀而弗學去聖逾逺古之讀書於以明道今之讀書資以爲暴生皆厚也遷乃去之人不知學若之何其其書伊何易書詩禮春秋筆削日星垂紀秦漢以前傳注未立學必專門難學易入秦漢以後濂洛並起著述紛紜易學難至學之而至匪由他人學而弗至何有於身其學伊何由防而聖灑埽應對窮理盡性毫釐靡間徳乃日新一日復禮天下歸仁羲皇之上唐虞之際若友其人若共其治動之斯應爲乃有功三綱旣立五典克從求之非艱其在方冊行之非艱中道勿畫欲知詩書於此其處趙氏行之名齋其寓旣修於身復齊其家始施於邦如玉靡瑕好正嫉邪崇本抑末制財以寛用刑以活擴而充之儀於天朝惟是正人萬世之標我作銘詩以規以頌凡厥讀書朂哉體用

忍恕堂銘

古之學者有紀有倫忍以定性恕以求仁維忍伊何存仁存禮維恕伊何推人以己忍爲恕用恕爲忍基凡忍之道惟恕之思忍不由恕宿怨藏怒惟忍而恕毋我毋固以聖而忍耕稼陶漁以賢而忍九世同居苟不思恕亦豈克久舜有大焉爲孝之首有美袁氏兄弟怡怡合堂以居忍恕是師我田我廬先君之有我兄我弟先君之子惟忍惟恕維徳之實子子孫孫永保勿失

方寸間銘

察日月於孤竹之竅寄天地於秋毫之杪萬物皆備吾不知其多一物不畱吾不見其少是曰方寸間者臨通衢俯深沼外有幽花芳艸之植內有圖書琴瑟之繞容坐客十數而有餘閱朝暮萬變而未了吾方以爲大人猶以爲小是未能遊乎方寸之表也

文安集卷十三

欽定四庫全書

文安集卷十四

元揭傒斯撰

雜文

天馬贊

皇帝禦極之十年七月十八日拂郎國獻天馬身長丈一尺三寸有奇髙六尺四寸有奇昻髙八尺有二寸二十一日勅臣周朗貌以爲圖二十三日詔臣揭傒斯爲之贊贊曰

惟幹秉靈惟房降精有產西極神駿難名彼不敢有重譯來庭東逾月窟梁雍是經朝飲大河河伯屏營莫秣大華神靈下迎四踐寒暑爰至上京皇帝臨軒使拜迎稱臣拂郎國邈限西溟防化效貢願歸聖明皇帝謙讓嘉爾遠誠摩於赤墀顧瞻莫矜旣稱其徳亦貌其形髙尺者六修倍猶贏色應武足躡長庚回眸電激頓轡風生卓犖權奇虎視龍騰按圖考式曽未足並周騁八駿徐偃構兵漢駕鼔車炎劉中興維帝神聖載籍有徵光武是師穆滿是懲登崇俊良共基太平一進一退爲國重輕先人後物萬國咸寧

仙茅述

豫章之新建黃堂隆宮道士羅君大年爲予言仙茅事甚異其言曰昔晉之亂有神人許旌陽者出於豫章之境西山之下能以忠孝積功累行致仙道師事諶母於丹陽之邑黃堂之墟母旣受以道要旌陽感之曰吾必嵗朝母母曰吾卽從此逝矣去汝居南五十里吾有飛茅在焉汝能得茅處卽祠我嵗八月一至足矣而諶母果仙去旌陽還得茅亦叢生而地亦曰黃堂卽建祠祠諶母嵗如期往朝之旌陽尋亦仙去其徒嵗八月四日具幢蓋儀衞豉樂奉旌陽像朝母如旌陽存時以爲常其後嗣其學者擴其祠爲觀復爲宮至今行之不衰茅在祠前翦而後生如揚州瓊華不易其處茅具六味能致六養咸能養气辛能養節酸能養筋滑能養胃甘能養肉人得茅煮而飲之可以已疾癘和榮衞延年卻老余家距祠百里未嘗至其處然嘗得茅煮而試之言不虛也夫茅著於易書詩禮春秋傳祭則以縮酒封則以借立社之土以其物𨿽薄而用可重也未嘗言能神異如此世稱神仙遺迹奇詭荒誕不可深致詰者以千數而諶母特以茅著稱其師弟子精誠之感不可揜如此夫古之言得仙者或以服食或以導引不食穀獨稱許旌陽以忠孝積功累行致仙道蓋足尙矣夫可以動天地感鬼神貫金石亙古今而不泯者惟忠孝爲然況其師弟子之間乎然嗣其學守其壇場而無諶許師弟子之心則樵牧踐之牛羊踐之茅𨿽神能歷千嵗而獨存哉因羅之拳拳有感於忠孝云者述以傳之作仙茅述至順三年秋七月

靜虛解

閬中蒲瑛粹玉揭其齋靜虛自夜郎走書京師求予言作靜虛解惟靜爲能統天下之至動惟虛爲能容天下之至大至動天也至大地也非至動無以見靜之用非至大無以見虛之載惟靜虛眾理出焉萬物生焉故聖人則之君子學成於靜益受於虛非靜虛無以成君子況聖人乎惟聖人爲能合靜虛之體致靜虛之用故可以參天地贊化育非靜虛無以成聖人況天地乎惟天得虛而無不覆也惟地得靜而無不載也故能運行四時化生萬物而非靜虛無以爲天地故體莫大乎靜虛用莫大乎天地是以眾人法君子君子法聖人聖人法天地天地法靜虛靜虛至矣

楊楚經字說

余與臨江楊君信可友凡十餘年大徳七年春遇於武昌居數月得子湘書以示余余嘉其年弱而志大且甚好學也遂許以女妻之其年夏與余入衡湘冬俱還江西爾後與信可亦時往還而猶未識湘也十年春餘訪信可郴溪上出湘拜余且永所以字之餘曰冠而字禮也未冠而問字無乃太早計矣乎信可曰湘惟不得子之言以爲式之爲患何早計之爲患乃問所以名之義信可曰湘之生余適還自湘故以名余曰夫湘楚水之大者也旣大其始可不求所以大其終乎夫湘楚之經也吾與若皆楚人也可不求古人之心行古人之道以配湘之經以大於楚乎請字之曰楚經經者本也本旣舉矣末有不從者乎夫日月星辰天之經也長河大嶽地之經也五常三綱人之經也故天之經得則日月軌寒暑時雨暘若萬物以育地之經得則海不波江安流山出器車河出馬圖人之經得則家以寧邦以昌祥瑞並至而天地理矣及夫亂也悉反之朂哉經乎苟聴是言也有不配湘之經而大於楚者乎信可聞而喜曰卽君之言𨿽佐天子經邦理天下可也況楚國乎余曰未也苟豉浩蕩而不求其源騖紛萃而不典於學𨿽欲經於一邦大於一鄕且不得況一國乎又況天下乎朂哉楚經其三復是言也

題昔刺使宋圖後

右國信副使昔刺使宋圖及君臣賦詠一卷以昔刺公奇偉如此四杖節使宋豈無一言可紀而敍其事者但責宋不能講和及槪稱奉使不辱而已略不及其使事始末大抵宋之南渡不能復振者本於張浚抑李綱殺曲端引秦檜檜殺嶽飛父子而終於賈似道之專劉整之叛況天方以數千年不能大混一之天下付之世祖皇帝以主弱臣彊之宋豈能以數萬之金幣保區區江南一隅之地哉故宋戰亦亡和亦亡況二者俱不能之耶然非賈似道誤國失信無以正皇元出師之號非劉整之叛無以周知渡江之謀天也整之謀亦非整之謀也陳亮上孝宗封事料敵之言也整本制置使趙方麾下一小校耳拔之行伍之中用以爲將方將死語其子葵曰劉整眞將才也然汝不能用我死汝必殺之不殺必爲國患方死葵不忍殺竟以瀘州叛元遂用其防以滅宋亦天也嗚呼得人則興失人則亡古今同軌可不監乎若昔刺公之屢使不辱郝文忠之終始不渝偉哉

題鄒福詩後

右鄒福詩七首鄒福者吾鄕田夫之子也粗讀孝經論語家貧與人傭耕泰定元年子居憂於家其父遣從余給薪水之勞然暇卽宻自觀書居五年餘攜至京師會新天子入正大統以文徳治天下明年春開奎章閣詳延儒雅講論道徳置授經郎以教勲舊大臣弟子之在左右者以國子教授廬陵林希顏及余爲之寅入而酉出令福守舍乃盡日閉門讀書習字間爲小詩及暮則請可否於予余或方倦欲休或方讀書有會意處或執筆爲文章思方屬必輟而告之不使幾微見余懈怠意遂以爲常今年秋遷丞藝文日簡靜無事請問之時益富矣余適墜馬在告日臥齋閣中福連有所作皆可觀余因取其法度音節尢近者得七首爲書之仍題其後以志余喜且以爲世之世臣大家學士大夫之子弟不知學者之勸余在閣中時福又從林希顏學國書希顏亟稱其可教其所得淺深余不能知也要亦好上者云爾餘數年於文事使令蓋深得其助焉因並識於此

幽憂賦

士有甲與乙約爲昆弟者乙之兄弗友於弟誣甲與乙婦私以丑之甲念乙爲名賢之後且早負气節常欲自殺以明無他而母猶存余傷其意爲作幽憂賦其辭曰何黤黮而蒙昧兮余不淑而獨當天幽而無朕兮匪殺身而孰明懷國恩而未酬兮念余母之弗康聊泯忍以苟生兮庶或察於微茫彼哲人之遺緒兮相凜凜其猶有耿光孰忠貞而罔後兮孰耿介之弗昌旣托余以死生兮又事余以兄余旣異於禽獸兮其忍爲此不良彼固衰薄而不足畏兮乃不念厥祖之明明惟棠棣之韡韡兮或違詩人之所歌兄旣不友於弟兮又嫉余以不阿騁淫辭以爲鵠兮構飛文以爲羅彼妬之口兮曽奚辭之弗加人獨何心兮弗求其故而肯訛謂蘭茝之幽貞兮與蕭艾而同科謂百鏈之金以爲柔兮指美玉而爲瑕乘機觝巇旣不遺餘力兮猶恐余顧而有他餘發衰齒就落兮計相存其幾何托寸芳於鄧之林兮投纖鱗於巨海謂杞梓之爲尢兮妨鱣鯨之所匯余詎知皦皦之爲病兮孑孑之所罪黯獨防此昏穢兮𨿽夷齊其猶凂豈昔壯而知自彊兮撫中嵗而攺度匪哲人之孔明兮孰能察夫余之故苟哲人之莫余知兮𨿽殺身其奚益心怦怦而煩瞀兮哀讒人之罔極彼天地之廣大兮固含垢而隠疾豈松栢之受命兮郁紛糅乎枳棘苟由中以求直兮曾何情之弗獲惟嫉媢以甘心兮彌顚倒而狂惑嗟餘生之不類兮罹此咎之無由余旣恥夫匹夫之爲諒兮日與魑魅而爲仇幸讒人之無怒兮秖割徳而衰修余旣內省以不疚兮夫何懼而何憂曰止謗以不辧兮服先哲之攸訓匪成言以自道兮人將誚余以固吝聊抽毫以舒思兮遡南風以解慍上白日之昭昭兮下黃泉之奔迅謂餘言之苟無徵兮願與春冰而澌盡

故叔父常軒五府君哀辭

嗚呼山巃�而崔崒兮翳九原以榛榛望不見夫人兮聴不聞其笑與言風纚纚而不絕兮云漫漫而彌天日翩翩而赴海兮水咽咽而流川匪美人之淪謝兮余孰爲之悁悁惟叔父之堅貞兮謂金石莫與齊其固胡獨爲此春冰兮溘朝陽之零露黃河可塞而陸兮昆侖可鏟而夷慨夫子之不可以作兮使我心怵而神悲朴樕擁聳而蔽天兮松栢僕而在泥荃蕙羃防而沈穢兮百艸厭浥而揚輝鸞愔愔鎩六翮以投棘兮鴟鴞髙舉而天飛犂牛仰空躍踔而長鳴兮驊驑騊駼躑躅靡徙而不肯馳世豈獨無此美人兮悵予世之日替入始與餘言兮出反以爲戾毀大璞於九逵兮和氏𨿽死其猶悲傷洞庭震蕩而噴薄兮咸池之音反淪降彼燕石之頑礦兮夫乃珍緹什襲而藏之彼鄭衞之淫哇兮夫乃嚘啾防啞而揚之嗚呼悲矣哉予方搆廈屋之巍巍兮何中道而奪此規矩予方鳴塤箎而會音兮何不畱此律呂涕緌緌以沾裳兮心怦怦而煩騖目宛宛而凝望兮愁綿綿而誰語旐翩翩以摩云兮夫子何不少畱夫子終不可以畱兮徒使我旦暮郁壹而增憂夫子其天飛而地降兮𨿽欲從之莫知其由嗚呼噫嚱兮我心悠悠九招一首爲故嗣漢三十八代天師張畱公作

維眞人之壽命兮敝天地而弗終寧厭濁醜穢兮溘上徵乎太空云繽繽而鱗萃兮先鸞羽之溶溶神君紛而下迎兮儵陰陽而景從上下莫知所極兮四方曷其所窮仙其歸兮無使予之忡北斗偃蹇以酌元气兮四時相推其疊序石有時而泐兮金有時而失固合純一之至眞兮豈形器之能度夫人有此美質兮曽至死而莫悟仙其歸兮導余夫歸處觀世俗之淫巧兮曰雕朴而琢淳梟獍呀而狂噬兮謂虎狼之至仁悵投足之無所兮誰獨與予乎密親𨿽忠信之足憑兮又豈人之能信

願髙舉而逺引兮逝安【闕】

兮余淪志而合

神豈余身之足畏兮竊獨哀此【闕】

雷霆兮艸

木何由而發生旱魃熇而夏見兮吾【闕】

雨不得獲兮冬炎燠而鬱蒸虹霓朝而東陟【闕】

心怲怲而煩亂兮仙翺翔乎太淸仙不歸兮孰【闕】風颮而怒越兮霧惑乎四維揚旍旂於萬

裏兮【闕】

鳥縱橫而蔽野兮日崩騰而出師

鬼啾啾而晝嘷【闕】

狐貍嵗浩蕩而忽莫兮民憂愁而曷夷仙不歸兮孰保順而抵嚱仙超遙乎恬漠兮豈上帝之攸命旣年谷之不熟兮物疵癘而逆性匪聖人之顧懷兮焉達祥而慶仙之歸不歸兮無使我心勞而神病蘅薇藹其樹芳兮山嶛防而窈深泉潺湲而轉石兮交靈禽之好音桂巃嵸而蔽天兮虎長嘯

而龍吟仙之歸不歸兮何繚繞而滯淫【闕】

衣彤霞之襜襜兮布列星以爲冠佩長劍之陸離兮駟八鸞之安安海若惙而怛妖兮防罔竄而莫幹仙旣有此

靈徳兮曷不歸憫乎下人【闕】

昔畱侯之純懿兮佐炎漢而興劉惟戒覆以保終兮托赤松而逺遊旣載此神裔兮世承烈而紹休帝屢降夫嘉澤兮恩汪濊而下流忍獨棄此明君兮不余顧而少畱仙其歸兮毋使余憂

祭趙供奉文

維延祐元年嵗在甲寅十月某朔十日某甲翰林學士承旨程鉅夫等謹以淸酌柔毛之奠致祭於故翰林應奉趙君景淵之靈謂天至仁仁不可知謂神至明明不可依善者短折賢居冗卑孝不獲養忠不獲施謂爲數邪數理而已賢必尊榮善必壽祉孝必終養忠必行志此理之常今胡不爾惟君之生茂懿粹和力乎詩書以承厥家惟君之生舂容廓深一翺天庠再驟辭林防笑語言如金如玉期君九霄望君百祿去年一疾勢不能起余曰斯人必不止此其危一發勿藥有喜咸喜相謂必壽且昌云何露電一夕遽亡孰無父母君養不足孰無妻子君不得育孰無兄弟君不得友孰無友朋君不得守藹藹公侯君止下僚萬物芒芒君不復朝知君所憾惟此數者命也如斯莫如何也所不必憾秦公內姻棺槨衣衾克周於身凡我同僚其情孔親故鄕𨿽遙安臥而臻人皆有死豈必牖下官無崇庳在永終譽靈輀將舉落葉如雨率眾哀號永訣千古尙饗

文安集卷十四

文安集補遺

桂陽縣尹範君墓志銘

大徳中勲臣楚國公之季子帥湖南有所愛掾廬陵範君元亨其彊敏之才廉正之節風動千里人不畏帥而畏元亨時余在長沙數與之遇而不敢一詣門恐混君也後二十七年防其從子匯於京師則君歿十年矣乃錄其行請銘君諱元鎭字元亨其先蜀人今居安福之淸化裏祖巖生二子皆爲太學生季曰景材是爲君父君早孤母劉及其兄元方敎育之至元二十五年監察禦史舉廉能爲江西憲掾居五年去之京師辟徽政掾又辟大司徒掾皆不就元貞初詔求能書金經者君在選中經成補湖南掾秩滿授瑞州稅使攺武岡錄事攝綏寧令進郴州桂陽尹累階承事郎卒官君所至當官而行無所阿避祿入不足則歸賣田宅以給之往往初多忤而後反見知者其行事之尢著者則在帥府有田千戶者死其子曰田芑芑幼弱其弟田仁襲其官據其業而奴畜芑芑長愬於有司數年不決事上帥府復多右田仁君抱牘方力爭帥怒目左右捽君且下吏梁木壊幾壓帥帥乃止田仁恐求援行省權相數日使逮君甚急且諭之曰汝不用汝頭汝來汝愛汝頭勿來皆謂君往必死君竟往極言田仁罪反覆無所顧不能屈乃與芑在武岡時張氏欺胡氏寡弱占其產倪萬戶脇張惠以罪取其田皆奪而歸之許文炳兄弟爭財二十年不決召其兄弟涕泣而理諭之許乞罷歸在綏寧王永明誣舒八殺人實藍姓殺之永明伏辜諸峒饑疫大起死者過半下令寛徵賦以卹之諸峒向化在桂陽民白有盜其牛者蹤迹無所得方疑所捕二貓嗛牛耳鳴號於庭求貓主索之果得牛立命償其牛而正其罪且桂陽側陋供給與大縣等民力雕耗一以寛濟之故其卒也民無逺近皆縞素防哭哭盡哀猶不忍去前後被行省及部使者檄詰責諸郡邑邑三百餘莫不稱允而不及大用以歿悲夫君之卒實至治元年十月二十有五日年六十四以明年十二月二十有一日葬所居東北龍唐之原初娶吳氏再娶劉無子以兄之子肇開爲之子年六十一乃得子曰性傳女三人長適大都路固安州儒學正劉蒙徳次適徐經逺次適蕭信之孫男三壽駿文豹天霓女一銘曰

此孳孳稱所施而止於斯彼巍巍兮【闕】

右見元文類

李節婦傳

李節婦者姓馮氏名淑安字靜君大名人山東廉訪使時之孫湖州錄事汝弼之女山陰令東平李如忠之繼室也如忠初娶蒙古氏生子任數嵗而卒繼室以馮氏生子仕一嵗而寡有遺腹子父歿兩月乃生名之曰伏訃至東平李及蒙古之族相率至山陰盡取其資及其子任以去馮乃賣釵釧質衣服權立二防於山陰蕺山下獨攜二子廬於墓時年始二十二惟布衣蔬食羸形苦節躬織紝爲女師以自給居二十餘年教二子皆成學遂遷二防反葬汶上邑人王毅以中書平章政事在告爲親臨其防而銘其墓齊魯之人聞之莫不咨嗟嘆息有爲泣下者李及防古之族皆大愧悔羞見馮母子馮視子任反出己子上中書參知政事王士熙侍禦史馬祖常禮部尙書富珠哩翀翰林學士吳澂集賢學士袁桷奎章閣侍書學士虞集國子司業李端太常博士柳貫輩爭爲文章盛誇道之山東浙東羣有司交上其事於朝請褒異焉其子仕伏事母極孝皆掾太府有廉直聲而好學不倦

史氏曰李之初防也其族及其妻之屬能扶其二防攜其母子返乎汶水之上而撫存之其義孰加焉乃不逺二千里而來直利其財也當時亦豈欲挾其數嵗之子以去惡其無名且以二族之人生長鄒魯之邦乃不如一寡婦人哀哉馮氏其亦早有家教乎

右見元文類

文安集補遺

