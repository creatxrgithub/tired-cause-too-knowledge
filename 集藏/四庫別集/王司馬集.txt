

欽定四庫全書

集部二

王司馬集

別集類一【唐】

提要

【臣】等謹案王司馬集八卷唐王建撰建字仲和潁州人大歷十年進士太和中爲陜州司馬據文獻通考建集本十卷此本爲

國朝胡介祉所校刋凡古體二卷近體六卷蓋後人所合並前有介祉序謂虞山毛氏曽有刋本行世校對亦未盡善至宮詞自宋南渡後逸去其七好事者妄爲補之如淚盡羅巾白樂天詩也鴛鴦瓦上花蘂夫人詩也寶帳平明王少伯詩也日晚長秋與日映西陵樂府銅爵臺詩也銀燭秋光泠畫屏與閒吹玉殿昭華管皆杜牧之詩也獨楊升庵集中別載七首云得之古本今錄於後云云介祉所論蓋本之胡仔苕溪漁隠叢話其考證皆精確惟楊愼之言多不足據石鼓文尙能僞造何有於王建宮詞介祉遽從而增入未免輕信之失至於傷近而不見乃玉臺新詠舊題此本訛爲傷近者不見江南三臺名見樂府詩集及才調集此本訛爲江南臺亦未免小有所失不能全譏毛本但取以相較猶爲此善於彼耳乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

王司馬集題詞

王司馬建字仲初潁州人登大歷十年進士與中官王樞宻名守澄者善司馬自恃才髙每多非刺一日酒中以漢桓靈信任中官起黨錮興廢之事爲譏樞宻深恨之曰爾所作宮詞百首天下傳誦禁庭深邃何從而得也司馬無以對樞宻將劾之司馬乃作詩贈云先朝行坐鎭相隨今上春宮見小時脫下禦衣先賜著進來龍馬每教騎長承宻防歸家少獨奏邊機出殿遲自是姓同親向說九重爭得外人知樞宻見詩恐其波及己事乃寢後官陜州司馬所爲樂府與張籍齊名而宮詞尢爲人傳誦其全集世多鈔本相沿旣久亥豕愈多虞山毛氏曾有刋本行世校對亦未盡善至宮詞自宋南渡後逸去其七好事者妄爲補之如淚盡羅巾白樂天詩也鴛鴦瓦上花蘂夫人詩也寶帳平明王少伯詩也日晚長秋與日映西陵樂府銅雀臺詩也銀燭秋光冷畫屏與閒吹玉殿昭華管皆杜牧之詩也獨楊升庵集中別載七首云出之古本今錄於捲後以俟博雅君子論定雲谷園主人茨邨胡介祉

欽定四庫全書

王司馬集卷一

唐王建撰

送人

白日向西沒黃河復東流人生足著地寧免四方遊我行無返顧祝子勿回頭當須向前去何用起離憂但恐無廣路平地作山丘令我車與馬欲疾反停畱蜀客多積貨邊人易封侯男兒戀家鄕歡樂爲仇讎丁寧相勸勉苦口幸無尢對面無相成不如豺虎儔彼逺不寄書此寒莫寄裘與君俱絕迹兩念無因由

主人故亭

主人昔專城城南起髙亭貴與賔客遊工者夜不寧酒食宴圃人栽接望早成經年使家僮逺道求異英郡中暫閒暇繞樹引諸生開泉浴山籬爲愛山中聲世間事難保一旦各䢐徵死生不相及花落實方榮我未至此中守吏非本名重君昔爲主相與下馬行舊島日日摧池水不復淸豈無後人賞所貴手自營澆酒向所思風起如有靈此去不重來重來傷我形

古從軍

漢家【一作軍】逐單於日沒處河曲浮雲道旁起行子車下宿槍城圍鼓角氊帳依山谷馬上懸壺漿刀頭分頰肉來時髙堂上父母親結束回面不見客風吹破衣服金瘡在肢節相與拔箭鏃聞道西涼州家家婦人哭

邯鄲主人

逺客無主人夜投邯鄲市飛蛾繞殘燭半夜人醉起壚邊酒家女遺我緗綺被合成雙鳳花宛轉不相離縱令顏色攺勿遣合歡異一念始爲難萬金誰足貴門前長安道去者如流水晨風羣鳥翔徘徊別離此

泛水曲

載酒入煙浦方舟泛綠波子釣我復飲子飲我還歌蓮深防路通峯曲幽气多閱芳無畱瞬弄桂不停柯水上秋日鮮西山碧峩峩玆歡良可貴誰復更來過

江南雜體二首

江上風翛翛竹間湘水流日夜桂花落行人去悠悠復見離別處虫聲陰雨秋

處處江艸綠行人發瀟湘瀟湘回雁多日夜思故鄕春夢不知數空山蘭蕙芳

逺徵歸

萬里發遼陽處處問家鄕回車不淹轍雨雪滿衣裳行見日月疾坐思道路長但令不徵戍暗鏡生重光

思逺人

妾思常懸懸君行復綿綿徵途向何處碧海與靑天羇人自有念誰令長在邊少年若不歸蘭室如黃泉

傷近者不見

離人隔中庭幸不爲逺徵雕梁下有壁聞語亦聞行天涯尙寄信此處不傳情君能並照水形影自分明

元日早朝

大國禮樂備萬邦朝元正東方色未動冠劍門已盈帝居在蓬萊肅肅鐘漏淸將軍領羽林持防巡宮城翠華皆宿陳雪仗羅天兵庭燎逺煌煌旗上日月明聖人龍火衣寢殿開璇扄龍樓橫紫煙宮女天中行六蕃陪位次衣服各異形舉頭看玉牌不識宮殿名左右雉扇開蹈舞分滿庭朝服帶金玉相觸聲泰階備雅樂九奏鸞鳳鳴徘徊慶雲中竽磬寒錚錚三公再獻壽上帝錫永貞天明告四方羣後保太平

聞故人自徵戍回

昔聞著徵戍三年一還鄕今來不換兵須死在戰塲念子無气力徒學事戎行少年得生還有同墮穹蒼自去報爾家再行上髙堂爾父【一作弟】降廢爾母縫新裳恍恍恐不眞猶未苦承望每日空出城畏渴攜壺漿安得縮地經忽使在我傍亦知逺行勞人悴馬黃愼莫多停畱苦我居者腸

七泉寺上方

長年好名山本性今得從回看塵迹遙稍見麋鹿蹤老僧雲中居石門靑重重陰泉養成龜古壁飛卻龍掃石禮新經懸幡上髙峯日夕猿鳥合覓食聽山鐘將火尋逺泉煮茶傍寒松晚隨收藥人便宿南澗中晨起衝露行濕花枝茸茸歸依向禪師願作香火翁

從元太守夏防西樓

六月辰亦熱卑居多煩昏五馬遊西城幾杖隨朱輪西樓臨方塘嘉木當華軒鳬鷖滿中流有酒復盈樽山東地無山平視大【一作天】海垠髙風涼气來灝景沈淸源靑衿儼坐傍禮容益存存顧【一作願】爲顏氏徒歌詠夫子門酧栢侍禦聞與韋處士同遊靈臺寺見寄

西域傳中說靈臺屬雍州有泉皆聖迹有石皆佛頭所出薝卜香外國欲來求毒蛇防其下樵者不可偸古碑在云巓備載置寺由魏家移下來後人始增修近與韋處士愛此山之幽各自具所湏竹籠盛茶甌牽馬過危棧襞衣渉奔流艸開平路盡林下大石稠過廊轉經峯忽見東西樓瀑布當寺門迸落衣裳秋石苔鋪紫花溪葉裁碧油松根載殿髙飄颻仙山浮縣中賢大夫一月前此遊賽神賀得雨豈暇多停畱二十韻新詩逺寄尋山儔淸泠玉澗泣冷切石磬愁君名髙難閒餘身愚終休相將長無因從今生離憂

荊南贈別李肇著作轉韻詩

輝天復耀地再爲歌詠始素傳學道徒淸門有君子文澗瀉潺潺徳峯來壘壘兩京二十年投食公卿【一作卿相】間封章旣不下故舊多慚顏賣馬市耕牛卻歸湘浦山麥收蠶上簇衣食應丰足碧澗伴僧禪秋山對雨宿且歡身體適幸免纓組束上宰鎭荊州敬重同歳遊歡逢通世友簡授畫戎籌遲遲就公食愴愴別野裘主人開宴席禮數無形迹醉笑或顚吟發談皆損益臨甃理芳鮮升堂引賔客早歳慕嘉名逺思今始平孔門忝同轍潘館幸諸甥自知再婚娶豈望爲親情欣欣還切切又二千里別楚筆防寄書蜀茶憂逺熱闗山足重疊防合何時節莫歡各從軍且愁岐路分美人停玉指離瑟不中聞爭向巴山夜猿聲滿碧雲

早發金堤驛

虫聲四野合月色滿城白家家閉戶眠行人發孤驛離家尙苦熱衣服惟輕綌時節忽復遷秋風徹經脈人睡落塹轍馬驚入蘆荻慰逺時問程驚昏忽揺防從軍豈云樂憂患長縈積惟願在家貧團圓過朝夕

和裴相公道中贈別張相公

雲間雙鳳鳴一去一歸城鞍馬朝天色封章戀闕情日臨宮樹髙煙蓋沙艸平防當戎事息聮影繞池行

和錢舍人水植詩

盆裏盛野泉晚鮮幽池好初活艸根浮重生荷葉小多時水馬出盡日蜻蜓繞朝早獨來看冷星沈碧曉

題壽安南館

明發行閒亭天暖幽桂碧雲生四面山水接當階石濕堤浴鳥痕破苔臥鹿迹不緣塵駕觸堪作商皓宅

送張籍歸江東

淸泉澣塵緇靈藥釋昏狂君詩發大雅正气廽我腸復令五彩姿潔白歸天常昔歳同講道靑襟在師傍出處兩相因如彼衣與裳行行成歸計【一作此】離我適咸陽失意未還家馬蹄盡四方訪余詠新文不倦道路長僮僕懷昔念亦如還故鄕相親惜晝夜寢息不異牀猶將在逺道忽忽起思量黃金未爲罍無以挹酒漿所念俱貧賤安得相發揚廽車逺歸省舊宅江南廂歸鄕非得意但貴情義彰五月天气熱波濤毒於湯愼勿多飲酒藥膳願自彊

勵學

買地不肥實其繁系耕鑿良田少鋤理蘭焦香亦薄勿以聽者迷故使宮徴錯誰言三歳童還能分善惡孜孜日求益猶恐業未博況我性頑防復不勤修學有如朝暮食暫虧憂隕獲若使無六經賢愚何所托

山中寄及第故人

長長南山松短短北磵楊俱承日月照幸免斤斧傷去年與子別誠言暫還鄕如何棄我去天路忽騰驤誰謂有雙目識貌不識腸豈知心內乖著我薜蘿裳尋君向前事不嘆今異翔往往空室中寤寐說珪璋十年居此溪松桂日蒼蒼自從無佳人山中不輝光盡棄所畱藥亦焚舊艸堂還君誓已書歸我學仙方旣爲參與辰各願不相望始終名利途愼勿罹咎殃

求友

鑑形須明鏡療疾須良醫若無傍人見形疾安自知世路薄言行學成棄其師每懷一飯恩千重勸勉詞斆學旣不誠朋友道日虧遂作名利交四海爭奔馳常慕正直人生死不相離苟能成我身甘與僮僕隨我言彼當信彼道我無疑鍼藥及病源以石投深池終朝舉善道敬愛當行之縱令誤所見亦貴本相規不求立名聲所貴去瑕玼【一作疵】各願貽子孫永爲後世資

寄李益少監兼送張實遊幽州

大雅廢已久人倫失其常天若不生君誰復爲文綱迷者得道路溺者遇舟航國風人已變山澤增輝光星辰有其位豈合離帝傍賢人旣遐徵鳳鳥安來翔少小慕髙名所念隔山岡集捲新紙封每讀常焚香古來誰自達取鑑有賢良未爲知音故徒恨名不彰諒無金石堅性命豈能長常恐一世中不上君子堂偉哉淸河子少年志堅彊篋中有素文千里求發揚自顧音韻乖無因合宮商幸君逹精誠爲我求逥章

寄崔列中丞

火山無冷地濁流無淸源人生在艱世何處避讒言諸侯鎭九州天子開四門尙有忠義士不得申其寃嘉木移逺植爲我當行軒君子居要途易失主人恩我受古人道師君直且溫貪泉誓不飲邪路誓不奔如何非岡阪故使車輪翻妓妾隨他人家事幸獲存當時門前客黙黙空寃煩從今遇明代善惡亦須論莫以曾見疑直道遂不惇

諭時

去者如獘帷來者如新衣鮮華非久長色落還棄遺詎知行者夭豈悟壯者衰區區未死聞【一作間】廽面相是非好聞苦不樂好視忽生疵乃明萬物情皆逐人心移古今盡如此逹士將何爲

贈王侍禦

愚者昧邪正貴將平道行君子抱仁義不懼天地傾三受主人辟方出咸陽城遲疑匪自崇將顯求賢名自來掌軍書無不盡臣誠何必操白刃始致海內平恭事四海人甚於敬公卿有惡如己辱聞善如己榮或人居饑寒進退陳中情徹晏聽苦辛坐臥身不寜以心應所求盡家猶爲輕衣食有親疎但恐逾禮經我今願求益詎敢爲友生幸君揚素風永作來者程

宋氏五女【貝州宋處士若芬五女若華若昭若倫若憲若荀】

五女誓終養貞孝內自持兔絲自縈紆不上靑松枝晨昏在親傍閒則讀書詩自得聖人心不因儒者知少年絕音華貴絕父母詞素釵垂兩髦短窄古時儀【一作衣】行成聞四方徴詔環佩隨同時入皇宮聮影步玉墀鄕中尙其風重爲修茅茨聖朝有良史將此爲女師

送於丹移家洺州

憶昔門館前君當童子年今來見成長俱過述所傳詩禮不外學兄弟相攻研如彼販海翁豈種溪中田四方尙爾文獨我敬爾賢但愛金玉聲不貴金玉堅孤遺一室中寢食不相捐飽如腸胃同疾若膚體連耕【一作居】者求沃土漚者求深源彼邦君子居【一作意】一日可䢐遷念此居處近各爲衣食牽從今不見面猶勝異山川旣乖歡防期欝欝兩難宣素琴苦無徽安得宮商全他皆緩別日我願促行軒送人莫長歌長歌離恨延羸馬不知去過門常盤旋防當爲爾鄰有地容一泉

畱別捨弟

孤賤相長育未曾爲逺遊誰不重歡愛晨昏闕珍羞出門念衣單艸木當窮秋非疾有憂嘆實爲人子尢世情本難合對面隔山丘況復干戈地懦夫何所投與爾俱長成尙爲溝壑憂豈非輕歳月少小不勤修從今解思量勉力謀善猷但得成爾身衣食寜我求固合受此訓墮慢爲身羞【一作讎】歳暮當歸來愼莫懷逺愁

壊屋

官家有壊屋居者願離得苟或幸其遷回【一作因】循任傾側若當君子住一日還修餙必使換榱楹先須木端直永令雀與防無處求棲息堅固傳後人從今勉勞力以玆諭臣下亦可成邦國𨿽曰愚者詞將來幸無惑

送薛蔓應舉

四海重貢獻珠賮稱至珍聖朝開禮闈所貴集嘉賔若生在世間此路出常倫一士登甲科九族光彩新憧憧車馬徒爭踏長安塵萬目視髙天升者得苦辛況子當少年丈人在咸秦出門見宮闕獻賦待朱輪有賢大國丰無子一家貧男兒富邦家豈爲榮其身煌煌文明代俱幸生此辰自顧非國風難以合聖人子去東堂上我歸南澗濵願君勤作書與我山中鄰

將歸故山畱別杜侍禦【一作郎】

有川不得渉有路不得行沈沈百憂中一日如一生錯來千諸侯石田廢春耕虎防衛重門何因逹中誠日月俱照耀【一作輝】山川異陰晴如何百里間開目不見明我今歸故山誓與艸木並願君去丘阪長使道路平

送韋處士老舅

憶昨癡小年不知有經籍常隨童子遊多向外家劇偸花入鄰里弄筆書壁照水學梳頭應門未穿幘人前賞文性梨果防不惜賦字詠新泉探題得幽石自從出闗輔三十年作客風雨一飄颻親情多阻隔如何二千里塵土驅蹇瘠良久陳苦辛從頭嘆衰白旣來今又去暫笑還成慽落日動徵車春風捲離席雲臺觀西路華嶽祠前栢防得過帝鄕重尋舊行迹

送同學故人

各爲四方人此地同事師業成有先後不得長相隨出林多道路緣岡復繞陂念君辛苦行令我形體疲黃葉墮車前四散當此時亭上夜蕭索山風水離離

幽州送申稷評事歸平盧

行子繞天北山髙塞復深升堂展客禮臨水濯纓襟驅馳戎地馬聚散林間禽一杯瀉東流各願無異心薊亭𨿽苦寒春夕勿重衾從軍任白頭莫賣故山岑

溫門山

早入溫門山羣峯亂如防崩崖欲相觸呀豁斷行迹脫屐尋淺流定足畏欹石路盡十里溪地多千歳栢洞門晝陰黑深處惟石壁似見丹砂光亦聞鐘乳滴靈池出山底沸水沖地脈暖气成濕煙蒙蒙窗中白隨僧入古寺便是云外客月出天气涼夜鐘山寂寂

代故人新姬侍疾

雙轂不廻轍子疾已在傍侍坐長揺扇迎醫慚下牀新施箱中幔未洗來時妝奉君纒綿意幸願莫相防

采桑

鳥鳴桑葉間緑條復柔柔攀看去手近散作【一作下】長長鉤黃花蓋野田白馬少年遊所念豈顧良人在髙樓

曉思

春條露霏霏曉气生綠水林間棲鳥散逺念徵人起幽花宿含彩早蝶寒弄翅君行非晨風詎能從門至

早起

燈正衣裳出戶星未稀堂前姑起環佩生晨輝暗池光羃防宻樹花葳蕤九城鐘漏絕遙聽直郎歸

酬張十八病中寄詩

本性慵逺行綿綿病自生見君綢繆思慰我寂寞情風幌夜不掩秋燈照雨明彼愁此又憶一夕兩盈盈

王司馬集卷一

欽定四庫全書

王司馬集卷二

唐王建撰

涼州行

涼州四邊沙皓皓漢家無人開舊道邊頭州縣盡蕃兵將軍別【一作當】築防秋城萬里人家皆已沒年年旌節發西京多來中國收婦女一半生男爲漢語蕃人舊日不耕犁相學如今種禾黍驅羊亦著錦爲衣爲惜氊裘防樹【一作闘】時養蠶繰蠒成疋帛那將繞帳作旌旗城頭山雞鳴角角洛陽家家學蕃樂

寒食行

寒食家家出古城老人看屋少年行丘壠年年無舊道車徒散行【一作車蹤散亂】入衰艸牧羊【一作童】驅牛下塜頭畏有家人來灑掃逺人無墳水頭祭還引婦姑望鄕拜三日無火燒紙錢紙錢【一作哀哀】得到黃泉但看壠上無新土此中白骨應無主

促刺詞

促刺復促刺水中無魚山無石少年𨿽嫁不將歸頭白猶著父母衣四邊田宅非所有我身不及逐雞飛出門若有歸死處猛虎當衢向前去百年不遣君門在家誰喚爲新婦豈不見他鄰捨娘嫁來常在舅姑傍

壠頭水

壠水何年壠頭別不在山中亦嗚咽徵人塞耳馬不行未到壠頭聞水聲謂是西流入蒲海還聞北去繞龍城壠東壠西多屈曲野麋飲水長簇簇【闕】兵夜回水傍住憶著來時磨劍處向前無井復無泉放馬看壠頭樹

北邙行

北邙山頭少閒土盡是洛陽人舊墓舊墓【一作洛陽】人家歸塟多堆著黃金無買處天涯悠悠塟日促崗阪﨑嶇不停轂髙張素幙繞銘旌夜唱挽歌山下宿洛陽城北復城東魂車祖馬長相逢車轍廣若長安路蒿艸少於松栢樹澗底盤陁【一作山頭澗底】石漸稀盡向墳前作羊虎誰家古【一作石】碑文字滅後人重取書年月朝朝車馬送塟還起大宅與髙臺

溫泉宮行

十月一日天子來靑繩禦路無塵埃宮前內裏湯各別每个白玉芙蓉開朝元閣向山上起城繞靑山龍暖水夜開金殿看星河宮女知更月明裏武皇得仙王母去山雞晝鳴【一作明】宮中樹溫泉決決出宮流宮使年年修玉樓禁兵去盡無射獵日西麋鹿登城頭梨園弟子偸曲譜頭白人間教歌舞

春詞

紅煙滿戶日照梁天絲輭弱虫飛揚菱花霍霍繞帷光美人對鏡著衣裳庭中並種相思樹夜夜還棲雙鳳凰

遼東行

遼東萬里遼水曲古戍無城復無屋黃雲蓋地雪作山不惜黃金貴衣服戰回各自收弓箭正西廻面家鄕逺年年郡縣送徵人將與遼東作丘阪寜爲艸木鄕中生有身不向遼東行

塞上梅

天山路傍一株梅年年花發黃雲下昭君已歿漢使前後徵人惟系馬日夜風吹滿壠頭還隨壠水東西流此花若近長安路九衢年少無攀處

戴勝詞

戴勝誰與爾爲名木中作窠上鳴聲聲催我急種谷家人向田不歸宿紫冠防防【一作深】褐羽斑啣得蜻蜓飛過屋可憐白鷺滿緑池不如戴勝知天時

秋千詞

長長絲繩紫復碧嫋嫋橫枝髙百尺少年女兒重秋千盤巾結帶分兩邊身輕裙薄易生力雙手向空如鳥翼下來立定重系衣復畏斜風髙不得傍人送上那足貴終睹鳴璫鬭自起廻廻若與髙樹齊頭上寶釵從墮地眼前爭勝難爲休足踏平地看始愁

開池得古釵

美人開池北堂下拾得寶釵金未化鳳凰半在雙股齊鈿花落處生黃泥當時墮地覓不得暗想窗中還夜啼可知將來對夫婿鏡前學梳古時髻莫言至死亦不遺還似前人初得時

賽神曲

男抱琵琶女作舞主人再拜聽神語新婦上酒勿辭勤使爾舅姑無所苦椒漿湛湛桂座新一雙長箭系紅巾但願牛羊滿家宅十月報賽南山神靑天無風水復【一作損】碧龍馬上鞍牛服軛紛紛醉舞踏衣裳把酒路傍勸行客

田家畱客

人客少能畱我屋客有新漿馬有粟逺行僮僕應苦饑新婦廚中炊欲熟不嫌田家破門戶蠶房新泥無風土行人但飲莫畏貧明府上來可苦辛丁寜回語屋中妻有客勿令兒夜啼雙塜直西有縣路我教丁男送君去

精衛詞

精衛誰教爾塡海海邊石子靑磊磊但得海水作枯池海中魚龍【一作鼈】何所爲口穿豈爲空衘石山中艸木無全枝朝在樹頭暮海裏飛多羽折時墮水髙山未盡海未平願我身死子還生

老婦嘆鏡

嫁時明鏡老猶在黃金縷畫雙鳳背憶昔咸陽初買來燈前自繡芙蓉帶十年不開一片鐵長向暗中梳白髮今日後牀重照看生死終當此長別

望夫石

望夫處江悠悠化爲石不廻頭山頭日日風復雨行人歸來石應語

別鶴曲

主人一去池水絕池鶴散飛不相別靑天漫漫碧海重知向何山風雪中萬里𨿽然音影隔【一作在】兩心終是死生同池邊巢破松樹死樹頭年年烏生子

烏棲曲

章華宮人夜上樓君王望月西山頭夜深宮殿門不鎖白露滿山山葉墮

雉將雛

雉咿喔雛出殻毛斑斑嘴啄啄學飛未得一尺髙還逐母行旋母腳麥壠淺淺難蔽身逺去戀雛低怕人時時土中鼓兩翅引雛拾虫不相離

白紵歌二首

天河漫漫北斗璨宮中烏啼知夜半新縫白紵舞衣成來遲邀得吳王迎低鬟轉面掩雙袖玉釵浮動秋風生酒多夜長夜未曉月明燈光兩相照後庭歌【一作舞】聲更窈窕

館娃宮中春日暮荔枝木花滿樹城頭烏棲休擊鼓靑娥彈瑟白紵舞夜天曈曈不見星宮中火照西江明美人醉起無次第墮釵遺佩滿中庭此時但願可君意廻書爲宵亦不寐年年奉君君莫棄

短歌行

人初生日初出上山遲下山疾百年三萬六千朝夜裏分將彊半日有歌有舞須早爲昨日健於今日時人家見生男女好不知男女催人老短歌行無樂聲

飲馬長城窟

長城窟長城窟邊多馬骨古來此地無井泉賴得秦家築城卒徵人飲馬愁不廻長城變作望鄕堆蹄蹤未幹人去近續後馬來泥污盡枕弓睡著待水生不見陰山在前陣馬蹄足脫裝馬頭健兒戰死誰封侯

烏夜啼

庭樹烏爾何不向別處棲夜夜夜半當戶啼家人把燭出洞戶驚棲失羣飛落樹一飛直欲飛上天廻廽不離舊棲處未明重繞主人屋欲下空中黑相觸風飄雨濕亦不移君家樹頭多好枝

簇蠶辭

蠶欲老箔頭作蠒絲皓皓場寛地髙風日多不向中庭防蒿艸神蠶急作莫悠揚年來爲爾祭神桑但得靑天不下雨上無蒼蠅下無防新婦拜簇願蠒稠女灑桃漿男打鼓三日開箔雪團團先將新蠒送縣官已聞鄕裏催織作去【一作送】與誰人身上著

渡遼水

渡遼水此去咸陽五千里來時父母知隔生裹著衣裳如送死亦有白骨歸咸陽營家各與題本鄕身在應無廻渡日駐馬相防遼水傍

空城雀

空城雀何不飛來人家住空城無人種禾黍土間生子艸間長滿地蓬蒿幸無主近村𨿽有髙樹枝雨中無食長苦饑八月小兒挾弓箭家家畏向田頭飛但能不出空城裏秋時百艸皆有子報言黃口莫啾啾長爾得成無橫死

水運行

西江運船立紅幟萬棹千帆繞江水去年六月無稻苗已說水鄕人餓死縣官部船日算程暴風惡雨亦不停在生有樂當有苦三年作官一年行壊舟畏防復畏漏恐向太倉折升防辛勤耕種非毒藥看著不入農夫口用盡百金不爲費但得一金卽爲利逺徴海稻供邊食豈如多種邊頭地

當窗織

嘆息復嘆息園中有棗行人食貧家女爲富家織翁母隔不得力水寒手澁絲脆斷續來續去心腸爛艸虫促促【一作織】機下啼兩日催成一疋半輸官上項有零落姑未得衣身不著當窗卻羨靑樓倡十指不動衣盈箱

失釵怨

貧女銅釵惜於玉失卻來尋一日哭嫁時女伴與作妝頭戴此釵如鳳凰雙杯行酒六親喜我家新婦宜拜堂鏡中乍無失髻樣初起猶疑在牀上髙樓翠鈿飄舞塵明日從頭一徧新

春燕詞

新燕新燕何不定東家緑池西家井飛鳴當戶影悠揚一繞檐頭一繞梁黃姑說向新婦女去年墮子污衣箱已能辭山復過海幸我堂前故巢在求食愼勿愛髙飛空中饑鳶爲爾害辛勤作窠在畫梁願得年年主人富

主人故池

髙池髙閣上連起荷葉團團蓋秋水主人已逺涼風生舊客不來芙蓉死

古宮怨

亂烏啞啞飛復啼城頭晨夕宮中棲吳王別殿繞江水後宮不開美人死

闗山月

闗山月營開道白前軍發凍輪當磧光悠悠照見三堆兩堆骨邊風割面天欲明金莎嶺西看著沒

贈離曲

合歡葉墮梧桐秋鴛鴦背飛水分流少年使我忽相棄雌號雄鳴夜悠悠夜長月沒虫切切冷風入房燈熖滅若知東路各東西彼此不防同心結收取頭邊蛟龍枕畱著箱中雙雉裳我今焚卻舊房物免使他人登爾牀

宛轉詞

宛宛轉轉勝上紗紅紅緑緑苑中花紛紛泊泊夜飛鵶寂寂寞寞離人家

水夫謡

苦哉生長當驛邊官家使我牽驛船辛苦日多樂日少水宿沙行如海鳥逆風上水萬斛重前驛迢迢後渺渺半夜緣堤雪和雨受他驅遣還復去衣寒衣濕披短莎臆穿足裂忍痛何到明辛苦無處說齊聲騰踏牽船出一間茒屋何所直父母之鄕去不得我願此水作平田長使水夫不怨天

田家行

男聲欣欣女顏悅人家不怨言語別五月𨿽熱麥風淸檐頭索索繰車鳴野蠶作繭人不取葉間撲撲秋蛾生麥收上塲絹在軸的知輸得官家足不望入口復上身且免向城賣黃犢田家衣食無厚薄不見縣門身卽樂

去婦

新婦去年胼手足衣不暇縫蠶廢簇白頭使我憂家事還如夜裏燒殘燭當初爲取【一作信】傍人語豈道如今自辛苦在時縱嫌織絹遲有絲不上鄰家機

神樹詞

我家家西老棠樹須晴卽晴雨卽雨四時八節上杯盤願神莫離神處所男不著丁女在捨事官上下無言語老身長健樹婆娑萬歳千年作神主

祝鵲

神鵲神鵲好言語行人早廻多利賂我今庭中栽好樹與汝作巢當報汝

古謡

一東一西壠頭水一聚一散天邊霞一來一去道上客一顚一倒池中麻

公無渡河

渡頭惡天【一作風】兩岸逺波濤塞川如疊阪幸無白刃驅向前何用將身自棄捐蛟龍嚙骨魚食血黃泥直下無靑天男兒縱輕婦人語惜君性命還須取婦人無力挽斷衣舟沈身死悔難追公無渡河公須自爲

海人謡

海人無家海裏住采珠殺象爲歳賦惡波橫天山塞路未央宮中常滿庫

行見月

月初生居人見月一月行行行一年十二月彊半馬上看盈【一作圓】缺百年歡樂能幾何在家見少行見多不緣衣食相驅遣此身誰願長奔波篋中有帛倉有粟豈向天涯走碌碌家人【一作中】見月望我歸正是道上思家時

七夕曲

河邊獨自看【一作對】星宿夜織天絲難接續拋梭振躡動明璫爲有秋期眠不足遙愁今夜河水隔龍駕車轅鵲塡石流蘇翠帳星渚間環佩無聲燈寂寂兩情纒綿忽如故復畏秋風生曉路幸廻郎意且斯須一年中別今始初明星未出少停車

兩頭纖纖

兩頭纖纖靑玉玦半白半黒頭上髮偪偪僕僕春冰裂磊磊落落桃花【一作初】結

獨漉歌

獨獨漉漉防食貓肉烏日中鶴露宿黃河水直人心曲

寄逺曲

美人別來無處所巫山月明湘江雨千廻相見不分明井底看星夢中語兩心相對尙難知何況萬里不相疑

傷韋令孔雀詞

可憐孔雀初得時美人爲爾別開池池邊鳳凰作伴侶羌聲鸚鵡無言語【一作尋花飛】雕籠玉架嫌不棲夜夜思歸向南舞【一作南海枝】如今憔悴人見惡萬里更求新孔雀熱眠雨水饑拾虫翠尾盤泥金彩落多時人養不解飛海山風黑何處歸

傷鄰家鸚鵡詞

東家小女不惜錢買得鸚鵡獨自憐自從死卻家中女無人更共鸚鵡語十日不飲一滴漿淚漬緑毛頭似防古闗啞咽畜哀怨開籠放飛離人眼短聲亦絕翠臆翻新墓崔嵬舊巢逺此禽有志女有靈定爲連理相並生

春來曲

春欲來每日望春門早開黃衫白馬帶塵土逢著探春人卻廻禦堤內園曉過急九衢大宅家家入看春少女染桃花露妝初出紅猶濕光風暾暾蝶宛宛繞【一作庭】樹气匝枝柯輭可憐寒食街中郎早起著得單衣裳少年卽是春好處似我白頭無好樹

春去曲

春已去花亦不知春去處緣崗繞澗卻歸來百廻看著無花樹就中一夜東風惡收紅拾紫無遺落老夫不比少年兒不中數與春別離

東徵行

桐栢水西賊星落梟雛夜飛林木惡相國刻日波濤淸當朝自請東南徵舍人爲賔侍郎副曉覺蓬萊欠佩聲玉階舞蹈謝旌節生死向前山可穴同時賜馬並賜衣禦樓看帶弓刀發馬前猛士三百人金書左右紅旗新司庖常膳皆得對好事將軍封爾身男兒生殺在手裏營門老將皆憂死曈曈白日當南山不立功名終不還

荊門行

江邊行人暮悠悠山頭殊未見荊州峴亭西南路多曲櫟林深深石鏃鏃看炊紅米煮白魚夜向雞鳴店家宿南中三月蚊蚋生黃昏不聞人語聲生紗帷疎薄如霧隔衣膚耳邊鳴欲明不待燈火起喚得官船過蠻水女兒停客茒屋新開門掃地桐花裏犬聲撲撲寒溪煙人家燒竹種山田巴雲欲雨燻石熱麋鹿過江虫出穴大蛇過處一山腥野牛驚跳雙角折斜分漢水橫千山山靑水綠荊門闗向前問个長沙路舊是屈原沈溺處誰家丹旐已南來逢著流人從此去月明山鳥多不棲下枝飛上髙枝啼主人念逺心不懌羅衫臥對章臺夕紅燭交橫各自歸酒醒還是他鄕客壯年畱滯尙思家況復白頭在天涯

鏡聽詞

重重摩娑嫁時鏡夫壻逺行憑鏡聽廻身不遣別人知人意丁寜鏡神聖懷中收拾雙錦帶恐畏街頭見驚怪嗟嗟防防下堂階獨自竈前來跪拜出門願不聞悲哀郎在任郎廽未廽月明地上人過盡好語多同皆道來捲帷上牀喜不定與郎裁衣失翻正可中三日得相見重繡鏡囊磨鏡面

行宮詞

上陽宮到蓬萊殿行宮巖巖遙相見向前天子行幸多馬蹄車轍山川徧當時州縣每年修皆畱內人看玉案禁兵奪得明堂後長閉【一作閒】桃源與綺繡【一作岫】開元歌舞古【一作百】艸頭梁州樂人世嫌舊官家乏人作宮戶不泥宮斫宮樹兩邊仗屋半崩摧夜火入林燒殿柱休封中嶽六十年行宮不見人眼穿

羽林行

長安惡少出名字樓下刼商樓上醉天明下直明光宮散入五陵松栢中百廻殺人身合死赦書尙有收城功九衢一日消息定鄕吏籍中重攺姓出來依舊屬羽林立在殿前射飛禽

射虎行

自去射虎得虎歸官差射虎得虎遲獨行以死當虎命兩人相疑終不定朝朝暮暮空手廻山下緑苗成道徑逺立不教污箭鏃聞死還來分虎肉惜畱猛虎著深山射殺恐畏終身閒

逺將歸

逺將歸勝未別離時在家相見熟新歸歡不足去願車輪遲廻思馬蹄速但令在捨相對貧不向天涯金繞身

尋橦歌

人間百戲皆可學尋橦不比諸餘樂重梳短髻下金鈿紅帽靑巾各一邊身輕足棲勝男子繞竿四面爭先緣習多倚附欹【一作欺】竿滑上下蹁躚皆著襪翻身埀頸欲落地卻住把煙初似歇大竿百夫擎不起褭褭半在靑雲裏纖腰女兒不動容戴行直舞一曲終廻頭但覺人眼見矜難恐畏天無風險中更險無蹉【一作何曾】失山防懸頭猿掛膝小垂一手當舞盤斜慘雙蛾當落日斯須攺變曲解新憤舞歡他平地人散時滿面生顏色行步依前無气力

宮中調笑詞四首

團扇團扇美人並來遮面玉容憔悴三年誰復思量管管管春艸昭陽路斷

蝴蝶蝴蝶飛上金花枝葉君前對舞春風百葉桃花樹紅紅樹紅樹燕語鶯啼日暮

羅袖羅袖暗舞春風已舊遙看歌舞玉樓好日新妝坐愁愁坐愁坐一日虛生虛過

楊栁楊栁日暮白沙渡口船頭江水茫茫商人少婦斷腸腸斷腸斷鷓鴣夜啼失伴

銅雀臺

嬌愛更何日髙臺空數層含啼映雙袖不忍看西陵漳水東流無復來百花輦路爲蒼苔靑樓月夜長寂寞碧雲日莫空徘君不見鄴中萬事非昔時古人不在今人悲春風不逐君王去艸色年年舊宮路宮中歌舞已浮雲空指行人往來處

王司馬集卷二

欽定四庫全書

王司馬集卷三

唐王建撰

送人遊塞

初晴天墮絲晚色上春枝城下路分處邊頭人去時停車數行日勸酒問回期亦是茫茫客還從此別離

塞上逢故人

百戰一身在相逢白髮生何時得鄕信每日算歸程走馬登寒壠驅羊入廢城羌笳三兩曲人醉海西營

南中

天南多鳥聲州縣半無城野市依蠻姓山村逐水名瘴煙沙上起陰火雨中生獨有求珠客年年入海行

汴路水驛

晚泊水邊驛栁塘初起風蛙鳴蒲葉下魚入稻花中去捨已云逺問程猶向東近來多怨別不與少年同

淮南使廻畱別竇侍禦

戀戀春恨結綿綿淮艸深病身愁至夜逺道畏逢陰忽逐酒杯防暫同風景心從今一分散還是繞枝禽

汴路卽事

千里河煙直靑槐夾岸長天涯同此路人語各殊方艸市迎江貨津橋稅海商廻看故宮栁憔悴不成行

山居

屋在瀑泉西茅檐【一作屋】下有溪閉門畱野鹿分食養山雞桂熟長收子蘭生不作畦初開洞中路深處轉松梯

醉後憶山中故人

花開艸復秋雲水自悠悠因醉暫無事在山難免愁遇晴須看月聞健且登樓暗想山中伴如今盡白頭

送流人

見說長沙去無親亦共愁陰雲門夜寒雨瘴江秋水國山魈引蠻鄕洞主畱漸看歸處逺【一作阻】垂白住炎洲

貧居

眼底貧家計多時總莫嫌蠧生謄藥紙字暗【一作脫】換書籖避雨濕黃葉遮風下黑簾近來身不健時就六壬占

過趙居士擬直艸堂處所

休師竹林北空可兩三間𨿽愛獨居好終來相伴閒猶嫌近前樹爲礙看南山的有深耕處春初須早還

新開望山處

新開望山處今朝減病眠應移千里道猶自數峯偏故欲遮春巷還來繞暮天老夫行步弱免到寺門前

題東華觀

路盡煙水外院門題上淸鶴雛虛解語瓊葉軟無聲白髮道心熟黃衣仙骨輕寂寥虛境裏何處覓長生

飯僧

別屋炊香飯薰辛不入家溫泉調葛面淨手摘藤花蒲鮓除靑葉芹虀帶紫芽願師常伴食消气有姜茶

照鏡

忽自見憔悴壯年人亦疑發緣多病落力爲不行衰暖手揉雙目看圖引四肢老來眞愛道所恨覓還遲

歸昭應畱別城中

喜得近京城官卑意亦榮並牀歡未定離室思還生計拙偸閒住經過買日行如無自來分一驛是遙程

答寄芙蓉冠子

一學芙蓉葉初開映水幽𨿽經小【一作巧】兒手不稱老夫頭枕上眠常戴風前醉恐柔明年有閨閣此樣必難求

長安春遊

騎馬傍閒坊新衣著雨香桃花紅粉醉栁樹【一作絮】白雲狂不覺愁春去何曾得日長牡丹相次發城裏又須忙

冬夜感懷

晚年恩愛少耳目靜於僧一夜不聞語空房惟有燈气噓寒被濕霜入破窗凝【一作月照冷階凝】斷得人間事長如此亦能

初到昭應呈同僚

白髮初爲吏有慙年少郎自知身上拙不稱世間忙秋雨縣緑暮山宮樹黃同官若容許長借老僧房

縣丞防卽事

宮殿半山上人家髙下居古防眠受魘老吏語多虛雨水洗荒竹溪沙塡廢渠聖朝收外府皆自九天除

閒居卽事

老病貪光景尋常不下簾妻愁耽酒僻人怪考詩嚴小婢偸紅紙嬌兒弄白髯有時看舊捲未免意中嫌

林居

荒林四面通門在野田中頑僕長如客貧居未勝蓬舊綿衣不暖新艸屋多風惟去山南近閒親販藥翁

原上新居十三首

新占原頭地本無山可歸荒藤生葉晚老杏著花稀廚捨近泥竈家人初飽薇弟兄今四散何日更相依一家楡栁新四面逺無鄰人少愁聞病莊孤幸得貧耕牛長願飽樵僕每憐勤終日憂衣食何由脫此身長安無舊識百里是生【一作天】涯寂寞思逢友荒涼喜見花訪僧求賤藥將馬中豪家乍【一作作】得新蔬菜朝盤忽覺奢

雞鳴村捨遙花發亦蕭條野竹初生筍溪田未得苗家貧僮僕瘦春冷菜蔬焦甘分長如此無名在聖朝春來梨棗盡啼哭小兒饑鄰富雞長去莊貧客漸稀借牛耕地晚賣樹納錢遲下當官路依山補竹籬自掃一間房惟鋪獨臥牀野羮溪菜滑山紙水苔香陳藥初和白【一作蜜】新經未入黃近來心力少休讀養生方擬作讀經人空房置淨巾鎖茶藤篋宻曝藥竹牀新老病應隨業因緣不離身焚香向居士無計出諸塵移家近住村貧苦自安存細問梨果植逺求花藥根倩人開廢井趂犢入新園長愛當山立黃昏不閉門和暖繞林行新貧足喜聲掃渠憂竹旱澆地引蘭生山客憑栽樹家僮使入城門前粉壁上書著縣官名住處鐘鼓外免爭當路橋身閒時卻困兒病可來嬌雞睡日陽暖蜂【一作蝶】狂花艶燒長安足門戶疊疊看登朝近來年紀到世事總無心古鶴憑人榻閒詩任客吟送經還野院移石入幽林谷口春風惡梨花蓋地深嬾更學諸餘林中掃地居膩衣穿不洗白髮短慵梳苦相常多淚勞生自悟虛閒行人事絕親故亦無書住處去山近傍園麋鹿行野桑穿井長荒竹過生新識鄰裏面未諳村社情名田無力及賤賃與人耕

送李評事使蜀

勸酒不依巡明朝萬里人轉江云棧細近驛板橋新石冷啼猿影松昏戲鹿塵少年爲客好況是益州春

新修道居

世間無所入學道處新成兩面有山色六時聞磬聲閒加經徧數老愛字分明若得離煩惱焚香過一生

贈洪哲師

老僧眞古畫閒座語中防識病方書聖諳山艸木靈人來多【一作還】施藥願滿不持經相伴尋溪竹秋苔襪履靑

題法云禪院僧

不剃頭多日禪來白髮長合村迎住寺同學乞修房覺少持經力憂無養病糧上山猶得在自解衲衣裳

贈溪翁

溪田借四鄰不省解憂身看日和仙藥書符救病人伴僧齋過夏中酒臥經旬應得丹砂【一作霜】力春來黑髮新

謝李續主簿

館捨幸相近因風及病身一官𨿽隔水四韻【一作五字】是同人衰臥朦朧曉貧居冷落春少年無不好莫恨滿頭塵

寒食

田舍淸明日家家出火遲白衫眠古巷紅【一作結】索搭髙枝紗帶生難結銅釵重欲垂斬新衣踏盡還似去年時

貽小尼師

新剃靑頭發生來未掃眉身輕禮拜穏心慢記經遲喚起猶侵曉催齋已過時春晴堦下立私地弄花枝

惜歡

當懽須且懽過後買應難歳去停燈守花開把火看狂來欺酒淺愁盡覺天寛次第頭皆白齊年人已殘

山中惜花

恕【一作愁】看花漸稀罪過酒醒時尋覓風來處驚張夜落時遊絲纒【一作縈】故蘂宿葉守空枝開取當【一作溪】軒地年年樹底期

和武門下傷韋令孔雀

孤號秋閣陰韋令在時禽覓伴海山黑思鄕橘柚深舉頭聞舊曲顧尾惜殘金顦顇不飛去重君池上心

題所賃宅牡丹花

賃宅得花饒初開恐是妖粉光深紫膩肉色退紅嬌且願風畱著惟愁日炙燋可憐零落蘂收取作香燒

隠者居

山人住【一作在】處髙看日上蟠桃雪縷靑山脈云生白鶴毛朱書防身咒水噀斷邪刀何物中【一作堪】長食胡麻慢火熬

昭應官舍

繞防春艸合知道縣家閒行見雨遮院臥看人上山避風新浴後請假未醒間朝客輕卑吏從他不往還

王司馬集卷三

欽定四庫全書

王司馬集卷四

唐王建撰

杜中丞書院新移小竹

此地本無竹逺從山寺移經年求養法隔日記澆時嫩緑捲新葉殘黃收故枝色經寒不動聲與靜相宜愛防出常數稀稠看自知貧家緣未有客散獨行遲

同於汝錫賞白牡丹

曉日花初吐春寒白未凝月光裁不得蘇合防難勝柔膩於云葉新鮮掩鶴膺統心黃倒暈側莖紫重稜乍斂看如睡初開問欲並香幽蕙死比艶美人憎價數千金貴形相兩眼疼自知顏色好愁被彩光淩

送吳郎中赴忠州

西臺復南省淸白上天知家每因窮散官多爲直移巡邊過驛近買藥出城遲朝野憑人別親情伴酒悲故園愁去後白髮想廽時何處忠州界山頭卓望旗

照鏡

終日日纒繞此身無適緣萬愁生旅夜百病湊衰年少睡憎明屋慵行待暖天癢頭梳有虱風耳炙聞蟬換白方多錯廽金法不全家悲【一作貧】何所戀時在老僧邊

秋日送杜防州

憶得宿新宅別來余蕙香初聞守郡逺一日臥空牀野【一作井】驛煙火濕路人消息狂山樓添鼓角村柵立旗槍晚【一作夕】渚露荷敗早衙風桂涼謝家章句出江月少輝光

王司馬集卷四

欽定四庫全書

王司馬集卷五

唐王建撰

贈王樞宻【一作中貴王樞宻守澄宗姓也】

三朝行坐鎭相隨今上【一作立】春宮見小時脫下禦衣先賜著進來龍馬每【一作便】教騎長承宻防歸家少獨奏邊機【一作庭】出殿遲自【一作不】是姓同親【一作當家偏】向說九重爭得外人知

早秋過龍武李將軍書齋

髙樹蟬聲秋巷裏朱門冷靜似閒居重裝畫墨數莖竹長著香薰一架書語笑侍兒知禮數吟哦野客任狂疎就中愛讀英雄傳欲立功勲恐不如

江陵卽事

瘴雲梅雨不成泥十里津頭【一作楂】壓大堤蜀女下沙迎水客巴童傍驛賣山雞寺多紅葉燒人眼地足靑苔染馬蹄夜半獨眠愁在逺北看歸路隔蠻溪

題花子贈渭州陳判官

膩如雲母輕如粉艶勝香黃薄勝蟬防緑斜蒿新葉嫩添紅石竹晚花鮮鴛鴦比翼人初帖蛺蝶重飛樣未傳況復蕭郎有情思可憐春日鏡臺前

送從侄擬赴江陵少尹

江陵少尹好閒官親故皆來勸自寛無事日長貧不易有才年少屈終難沙頭欲買紅螺盞渡口多呈白角盤應向章華臺下醉莫衝雲雨夜深寒

華淸宮感舊

塵到朝元邊【一作天】使急千官夜發六龍廽輦前月照羅衫【一作衣】淚馬上【一作宮裏】風吹蠟燭灰公主妝樓金鎖澁貴妃湯殿玉池【一作蓮】開有時云外聞天樂知【一作卽】是先皇沐浴來

九仙宮主舊莊

仙居五里外門西石路親廻禦馬蹄天使來栽宮裏樹羅衣自買院前溪野牛行傍澆花井本主分將灌藥畦樓上鳳凰飛去後白雲紅葉屬山雞

郭家溪亭

髙亭望見長安樹春艸崗西舊院斜光動緑煙遮岸竹粉開紅艶塞溪花野泉聞洗親王馬古栁曾停貴主車妝閣書樓傾側盡雲山新賣與官家

題金家竹溪

少年因病離天仗乞得歸家自養身買斷竹溪無別主散分泉水與新鄰山頭鹿下長驚犬池面魚行不怕人鄕使到來【一作門】常欵語還聞世上有功臣

題應聖觀【觀卽李林甫舊宅】

精思堂上畫三身廻作仙官度美人賜額禦書金字貴行香天樂羽衣新空廊鳥啄花甎縫小殿虫緣玉像塵頭白女冠猶說得薔薇【一作枯枝】不似已前春

同於汝錫遊降聖觀

秦時桃樹滿山坡騎鹿先生降大羅路盡溪頭逢地少門連內裏見天多荒泉壤【一作壊】簡朱砂暗古塔殘經篆字訛聞說開元齋醮日曉移行漏帝親過

逍遙翁溪亭

逍遙翁在此徘徊帝攺溪名起石臺車馬到春常借問子孫因選暫歸來稀疎野竹人移折零落蕉花雨打開無主靑山何所直賣供官稅不如灰

尋李山人不遇

山客長須少在時溪中放鶴洞中碁生金有气尋還逺仙藥成窠見卽移莫與【一作爲】無家陪寺食應緣將米寄人炊從頭石上畱名去獨向南峯問老師

題石甕寺

靑崖白石夾城東泉脈鐘聲內裏通地壓龍蛇山色別屋連宮殿匠名同檐燈經夏紗籠黑溪葉先秋臘樹紅天子親題詩總在畫扉長鏁碧【一作壁】龕中

早登西禪寺閣

上方臺殿第三層朝壁紅窗日气凝煙霧開時分逺寺山川晴處見崇陵沙灣漾水圖新粉緑野荒阡暈色繒莫說城南月燈閣自諸樓看總難勝

題江寺兼求藥子

隋朝舊寺楚江頭深謝師僧引客遊空賞野花無過夜若看琪樹卽須秋紅珠落地求誰與靑角垂階自不收願乞野人三兩粒歸家將助小庭幽

題詵法師院

三年說戒龍宮裏巡禮還來向水行多愛貧窮人逺請長修破落寺先成秋天盆底新荷色夜地房前小竹聲僧院不求諸處好轉經惟有一窗明

酬於汝錫曉雪見寄

欲明天色【一作風定】白漫漫打葉穿簾雪未幹【一作雪打書窗竹葉幹】薄落堦前人踏盡差池樹裏鳥衘殘旋銷迎暖沾少斜舞遮春到地難勞動更裁新樣綺紅燈一夜剪刀寒

從軍後寄山中友人

愛仙無藥【一作計】住溪貧脫卻山衣事【一作伴】漢臣夜半聽雞梳白髮天明走馬入紅塵村童近去嫌腥食野鶴髙飛避俗人勞動先生還相示別來弓箭不離身

寄汴州令狐相公

三軍江口擁雙旌虎帳長開自教兵機鏁惡徒狂冦盡恩驅老將壯心生水門向晚茶商閙橋市通宵酒客行秋日梁王池閤好新歌散入管聲

別李贊侍禦

同受艱難驃騎營半年中聽掲槍聲艸頭送酒驅村樂賊裏看花著探兵講易工夫尋已聖說詩門戶別來情薦書自入無消息賣盡寒衣卻出城

和蔣學士新授章服

五色箱中絳服春笏花成就白魚新看宣賜處驚廻眼著謝恩時便稱身瑞艸惟承天上露紅鸞不受世間塵翰林同賀文章出驚動茫茫下界人

歳晚自感

人皆欲得長年少無那排門白髮催一向破除愁不盡百方廻避老須來艸堂未辦終須置松樹難成亦且栽瀝酒願從今日後更逢二十度花開

昭應官舍

癡頑終日羨人閒卻喜因官得近山斜對寺樓分寂寂逺從溪路借潺潺身多病惟親藥空院無錢不要闗文案把來看未防𨿽書一字甚慙顏

寄舊山僧

因依老宿發心初半學修心半讀書雪後每常同席臥花時未省兩山居獵人箭底求傷鴈釣戶竿頭乞活魚一向風塵取煩惱不知衰病日難除

武陵春日

尋春何事卻悲涼春到他鄕憶故鄕秦女洞桃欹澗碧楚王堤栁舞煙黃波濤入夢家山逺名利闗身客路長不似防心叩塵寂玉編金軸有仙方

寄分司張郎中

一別京華年歳久卷中多見嶺南詩聲名已壓眾人上愁思未平雙鬂知江郡遷移猶逺地仙官榮寵是分司靑天白日當頭上防有求閒不得時

上武元衡相公

旌旗坐鎭蜀江雄帝命重開舊閤崇褒貶唐書天歷上捧持堯日慶雲中孤情迥出鸞皇逺健思潛捜海嶽空長得蕭何爲國相自西流水盡朝宗

上張靖相公

傳封三世盡河東家占中條第一峯早歳天教作霖雨明時帝用補山龍艸開舊路沙痕在日照新池鳳迹重卑散自知霄漢隔若爲門下賜從容

上裴度舍人

小松雙對鳳池開履迹衣香逼上臺天意皆從彩毫出宸心盡向紫煙來非時玉案呈宣防每日金堦謝賜廽仙侶何因記名姓縣丞頭白走塵埃

上杜元頴相公

學士金鑾殿後居天中行坐侍龍輿承恩不許離牀謝宻詔長教倚案書馬上喚遮紅觜鴨船頭看釣赤鱗魚閒曹散吏無相識猶記荊州拜謁初

贈盧汀諫議

靑娥不得在牀前空室焚香獨自眠功證詩篇離景象樂成官位屬神仙閒過寺觀曾【一作長】衝夜立送封章直上天近見蘭臺諸吏說禦詩新集未教傳

賀楊巨源博士拜虞部員外

合歸蘭署已多時上得金梯亦未遲兩省郎官開道路九州山澤屬曹司諸生拜別收書卷舊客看來讀制詞殘著幾丸仙藥在分張還遣病夫知

贈郭將軍

承恩新拜上將軍當直巡更近五雲天下表章經院過宮中語笑隔聞宻封計防非時奏別賜衣裳到處薰向晚臨堦看號簿眼前風景任支分

贈田將軍

初從學院別先生便領偏師得戰名大小獨當三百陣縱橫秪用五千兵廻殘疋帛歸天庫分好旌旗入禁營自執金吾長上直蓬萊宮裏夜巡更

贈胡泟將軍

書生難得是金吾近日登科記總無半夜進儺當玉殿未明排仗到銅壺朱牌面上分官契黃紙頭邊押勑符恐要蕃中新道路指揮重畫五城圖

村居卽事

休看小字大書名向日持經眼卻明時過無心求富貴身閒不夢見公卿因尋寺裏薰辛斷自別城中禮數生斜月照房新睡覺西峯半夜鶴來聲

畱別田尙書

擬報平生未殺身難離門館起居頻不看匣裏釵頭古猶戀機中錦樣新一旦甘爲漳岸老全家卻作杜陵人朝天路在驪山下專望紅旗拜舊塵

送唐大夫寵節歸山

年少平戎老學仙表求骸骨乞生全不堪腰下懸金印已向云西寄玉田旄節抱歸官路上公卿送到國門前人間雞犬同時去遙聽笙歌隔水煙

送司空神童

杏花壇上授書時不廢中庭趂蝶飛暗寫五經收部帙初年七歳著衫衣秋堂白髮先生別古巷靑襟舊伴歸獨向鳳城持薦表萬人叢裏有光輝

送振武張尙書

廻天轉地是將軍扶助春宮上五云撫背恩𨿽同骨肉擁旄名未敵功勲盡收壯勇塡兵數不向蕃渾奪馬羣閒卽單於臺下獵威聲直到海西聞

送吳諫議上饒州

鄱陽太守是眞人琴在牀頭籙在身曾向先皇邊諫事還應上帝處稱臣養生自有年支藥稅戶應停月進銀淨掃水堂無侍女下堦惟共鶴殷勤

贈閻少保

髭須𨿽白體輕健九十三來卻少年問事愛知天寶裏識人皆是武皇前玉裝劍佩身長帶絹寫方書子不傳侍女常時教合藥亦聞私地學求仙

送魏州李相公

百代功勲一日成三年五度換雙旌閒來不對人論戰難處長先自請行旗下可聞誅敗將陣頭多是用降兵當朝面受新恩去算料妖星不敢生

贈索暹將軍

渾身著箭瘢猶在萬槊千刀總過來輪劍直衝生馬隊抽旗旋踏死人堆聞休鬭戰心還癢見說煙塵眼卽開淚滴先皇堦下土南衙班裏趂朝廻

贈王屋道士赴詔

玉皇符到【一作詔】下天壇玳瑁頭簮白角冠鶴遣院中童子養鹿憑山下老人看法成不怕刀梯【一作槍】利體【一作髓】實常欺石榻寒能斷世間腥血味長生只要一丸丹

贈王處士

松樹當軒雪滿池靑山掩障【一作帳】碧紗防防來案下長偸水鶴在牀前亦看棋道士寫將行气法家童授與步虛詞世間有似君應少便乞從今作我師

洛中張籍新居

最是城中閒靜處更廻門向寺前開雲山且喜重重見親故應須得得來借倩學生排藥合畱連處士乞松栽自君移到無多日上人名滿緑苔

題裴處士碧虛溪居

鳥聲眞似深山裏平地人間自不同春圃紫芹長卓卓暖泉靑艸一叢叢松臺前後花皆別竹崦髙低水盡通細問來時從近逺溪名載入縣圖中

送阿史那將軍安西迎舊使靈櫬

漢家都防邊頭沒舊將麻衣萬里迎陰地背行山下火風天錯到磧西城單於送塟還垂淚部曲招魂亦道名卻入杜陵秋巷裏路人來去讀銘旌

贈崔禮駙馬

鳳凰樓閣連宮樹天子崔郎自愛貧金埒減添栽藥地玉鞭平與賣書人家中弦管聽常少分外詩篇看卽新一月一廻陪【一作親】內宴馬蹄猶厭踏香塵

贈太淸盧道士

上淸道士未升天南嶽中華作散仙書賣八分通字學丹燒九轉定人年修行近日形如鶴導引多時首似綿想向諸山尋禮徧卻廻還守老君前

送宮人入道

休梳叢鬢洗紅妝頭戴芙蓉出未央弟子抄將歌徧疊宮人分散舞衣裳問師初得經中字入靜猶燒內裏香發願蓬萊見王母卻歸人世施仙方

上李吉甫相公

聖朝齊賀說逢殷霄漢無雲日月眞金鼎調和天饍美瑤池沐浴賜衣新兩河開地山川正四海休兵造化仁曾向山東爲散吏當今竇憲是賢臣

上李益庻子

紫煙樓閣碧紗亭上界詩仙獨自行奇險驅廻還寂寞雲山經用始鮮明藕綃紋縷裁來滑鏡水波濤濾得淸昏思願因秋露洗幸容堦下禮先生

題元郎中新宅

近移松樹初栽藥經帙書籖一切新鋪設暖房迎道士支分閒院著醫人買來髙石𨿽然貴入得朱門未免貧𨿽有好詩名字出倍教年少損心神

初授太府丞言懷

除書亦下【一作不】屬防班喚作宮曹便不閒檢案事多闗市井聽人言志在雲山病童喚著惟行慢老馬鞭多轉放頑此去仙宮無一里遙看松樹眾家攀

贈李愬僕射

唐州將士死生同盡逐雙旌舊鎭空獨破淮西功業【一作家傳】大新除隴右世家雄知時每笑論兵法識勢還輕立戰功次第各分茅土貴殊勲並在一門中

書贈舊渾二曹長

二年同在華淸下入縣門中最近鄰替飲觥籌知戶小助成書屋見家貧夜碁臨散停分客朝浴先廻各送人僮僕使來傳語熟至今行酒校殷勤

上崔相公

枯桂衰蘭一徧春準將道徳定君臣施行聖澤山川潤圖畫天文彩色新開閤覆看祥瑞歷封名直進薜蘿人應憐老病無知己自別溪中滿鬢塵

寄楊十二祕書

初移古寺正南方靜是浮山逺是莊人定猶行背街鼓月髙還去打僧房新詩欲寫中朝滿舊捲常抄外國將閒出天門醉騎馬可憐蓬閣祕書郎

謝田贊善見寄

五侯三任【一作仕】未相稱頭白如絲作縣丞錯判符曹羣吏笑亂書巖石一山憎自知酒病衰腸怯遙怕春殘百鳥淩年少力生猶不敵況加顦顇悶騰騰

晚秋病中

萬事風吹過耳輪貧兒活計亦曾聞偶逢新語書紅葉難得閒人語白雲霜下野花渾著地寒來溪鳥不成羣病多體痛無心力更被頭邊藥气薫

薛二十池亭

每个樹邊消一日繞池行匝又須行異花多是非時有好竹皆當要處生斜竪小橋看島勢逺移山石作泉聲浮萍著岸風吹歇水面無塵晚更淸

故梁國公主池亭

平陽池館枕秦川門鎖南山一朶煙素柰花開西子面緑楡枝散沈郎錢裝檐玳瑁隨風落傍岸防防逐暖眠寂寞空餘歌舞地玉簫聲絕鳳歸天

題柱國寺

皇帝施錢修此院半居天上半人間丹梯暗出三重閣古像斜開一面山松栢自穿空地少川原不稅小僧閒行香天使長相續早起離城日午還

昭應官舍書事

縣在華淸宮北面曉看樓殿正相當慶雲出處依時報禦果呈來每度嘗臈月近湯泉不凍夏天臨渭屋多涼兩衙早被官拘束登閣巡溪亦屬忙

昭應李郎中見貽作次韻奉酬

窗戶風涼四面開陶公愛晚上髙臺中庭不熱靑山入野水初晴白鳥來精思道心緣境熟麤疎文字和詩廻諸生圍繞新篇讀玉闕仙官少此才

閒說

桃花百葉不成春鶴壽千年也未神秦隴州緣鸚鵡貴王侯家爲牡丹貧歌頭舞徧廻廻別鬢樣眉心日日新鼓動六街騎馬出相逢總是學狂人

自傷

衰門海內幾多人滿眼公卿總不親四授官資元七品再經婚娶尙單身圖書亦爲頻移盡兄弟還因數散貧獨自在家常似客黃昏哭向野田春

田侍中宴席

香薰羅幕暖成煙火照中庭燭滿筵整頓舞衣呈玉腕動揺歌扇露金鈿靑娥側座【一作間坐】調雙管彩鳳斜飛入五弦𨿽是沂公門下客爭將肉眼看雲天【一作神仙】

寒食日看花

早入公門到夜歸不因寒食少閒時顚狂繞樹猿離鏁跳躑緣崗馬斷羈酒污衣裳從客笑醉饒言語覓花知老來自喜身無事仰面西園得詠詩

和少府崔卿防雪早朝

蓬萊春雪曉猶殘防地成花繞百官已傍祥鸞迷殿角還穿瑞艸入袍襴無多白玉階前濕積漸靑松葉上干粉畫南山稜郭出初晴一半隔云看

和胡將軍寓直

宮鵶棲定【一作盡】禁槍攢樓殿深嚴月色寒進狀直穿金防槊探更先傍玉鉤欄漏傳五防班初合鼓動三聲仗已端遙見正南宣不坐新栽松樹喚人看

春日五門西望

百官朝下五門西塵起春風過玉堤黃帕蓋鞍呈了馬紅羅系頂鬭廻雞館【一作宮】松枝【一作葉】重頭出禦【一作渠】栁條長水面齊惟有教坊南艸綠【一作色】古苔陰地冷淒淒【一作古城陰冷又淒淒】

長安早春

霏霏漠漠繞皇州銷雪欺寒不自由先向紅妝添曉夢爭來白髮送新愁暖催衣上縫羅【一作人】勝晴報窗中防防毬每度暗來還暗去今年須遣蝶遲【一作蜂】畱

早春病中

日日春風堦下起不吹光彩上寒株師教綘服禳衰月妻許靑衣侍病夫健羨人家多力子祈求道士有神符世間方法從誰問臥處還看藥艸圖

上陽宮

上陽花木不曾秋洛水穿宮處處流畫閣紅樓宮女笑玉簫金管路人愁幔城入澗橙花發玉輦登山桂葉稠曾讀列仙王母傳九天未勝此中遊

王司馬集卷五

欽定四庫全書

王司馬集卷六

唐王建撰

寄杜侍禦

何須服藥覓升天粉閣爲郎卽是仙買宅但幽從索價栽松取活不爭錢退朝寺裏尋荒塔經宿城南看野泉道气淸凝分曉爽詩情冷瘦滴秋鮮學通儒釋三千卷身擁旌旗二十年春巷偶過同戶飲暖窗時語對牀眠破除心力緣書癖傷瘦花枝爲酒顚今日總來歸聖代【一作今日總離軍馬地】丈人先逹幸相憐

寄上韓愈侍郎

重登大學領儒流學浪詞鋒壓九州不以雄名疎野賤惟將直气折王侯詠傷松桂【一作栢】靑山瘦取盡珠璣碧海愁敍述異篇經總別鞭驅險句最【一作緫】先投碑文合遣貞魂謝史筆應令謟骨羞淸俸探將還酒債黃金旋得起書樓參來擬設官人禮朝退多逢月閣遊見向【一作說】雲泉求住處若無知薦一生休

贈華州鄭大夫

此官出入鳳池頭通化門前第一州少華山云當驛起小敷溪水入城流空閒地內人初滿詞訟牌前艸漸稠報狀拆開知足雨赦書宣過喜無囚自來不說雙旌貴恐替長教百姓愁公退晚涼無一事【一作吏散日髙衙府靜】步行攜客上南樓

寄賀田侍中東平功成

使廻髙品滿城傳親見沂公在陣前百里旗幡衝卽斷兩重衣甲射皆穿探知防檢兵應怯算得新移柵未堅營被數驚乘勢破將經頻敗遂生全宻招殘防防人覺遙斬元凶恐自專首讓諸軍無敢近功歸部曲不爭先開通州縣斜連海交割山河直到燕戰馬散驅還逐艸肉牛齊散卻耕田府中獨拜將軍貴門下兼分宰相權唐史上頭功第一春風雙節好朝天

送裴相公上太原

還攜堂印向並州將相兼權是武侯時難獨當天下事功成卻進手中籌再三陳乞鑪煙裏前後封章玉案頭朱架早朝排劍防緑槐殘雨【一作花裏】看張油遙知雁塞從今好直得漁陽已北愁邊鋪驚巡旗盡換山城館壁【一作欲過館】重修千羣白刅兵迎節十對紅妝妓打毬聖主分明教暫去不須髙起見京樓

王司馬集卷六

欽定四庫全書

王司馬集卷七

唐王建撰

秋夜

夜久葉露滴秋虫入戶飛臥多骨髓冷起覆舊綿衣

水精

映水色不別向月光還度傾在荷葉中有時看是露

香印

閒坐燒印香滿戶松栢气火盡轉分明靑苔碑上字

秋燈

向壁暖悠悠羅幃寒寂寂斜炤碧山圖松間一片石

落葉

陳緑向參差初紅已重疊中庭初掃地繞樹三兩葉

園果

雨中梨果病每樹無數个小兒出入看一半鳥啄破

野菊

晚艶出荒籬冷香著秋水憶向山中見伴蛩石壁裏

荒園

朝日滿園霜牛衝籬落壊掃掠黃葉中時時一窠薤

南澗

野桂香滿溪石莎寒覆水愛此南澗頭終日潺湲裏

晚蝶

粉翅嫩如水繞砌乍依風日髙山露解飛入菊花中

田家

啾啾雀滿樹靄靄東坡雨田家夜無食水中摘禾黍

新嫁娘三首

鄰家人未識牀上坐堆堆郎來傍門戶滿口索錢財錦障兩邊橫遮掩侍娘行遣郎鋪簟席相並拜親情三日入廚下洗手作羮湯未諳姑食性先遣小姑嘗

故行宮

寥落古行宮宮花寂寞紅白頭宮女在閒坐說宗

酬從侄再看詩本

眼暗沒功夫慵來翦刻磨自看花樣古稱得少年無

別自栽小樹

去年今日栽臨去見花開好住守空院夜間人不來

早發汾南

橋上車馬發橋南煙樹開靑山斜不斷迢遞故鄕來

宮中三臺二首

魚藻池邊射鴨芙蓉苑裏看花日色柘袍相似不著紅鸞扇遮

池北池南艸緑殿前殿後花紅天子千年萬歳未央明月淸風

江南臺四首

揚州橋邊少婦長安城裏商人三年不得消息各自拜求神

靑艸湖邊艸色飛猿嶺上猿聲萬里湘江客到有風有雨人行

樹頭花落花開道上人去人來朝愁暮愁卽老百年幾度三臺

閒身彊健且爲頭白齒落難追準擬百年千歳能得【一作不知】幾許多時

王司馬集卷七

欽定四庫全書

王司馬集卷八

唐王建撰

禦獵

靑山直繞鳳城頭滻水斜分入禦溝新教內人惟射鴨長隨天子苑東遊

長門燭

秋夜牀前蠟燭防銅壺滴盡曉鐘遲殘光【一作花】欲滅還吹著年少宮人未睡時

過綺岫宮【東都永寜縣西五里】

玉樓傾倒粉空重疊靑山繞故宮武帝去來羅袖盡野花黃蝶領春風

朝天子詞十首寄魏博田侍中

山川初展【一作定】國圖寛未識龍顏坐不安風動白髯旌節下過時天子禦樓看

相感君臣總淚流恩深【一作榮】舞蹈不知休初從戰地來無物惟奏新添十八州

催修水殿宴沂公與別諸侯總不同隔月太常先習樂金書牌纛彩雲中

無人敢奪在先籌天子門邊送與毬遙索防箱新樣錦內人舁出馬前頭

禦馬牽來親自試珠毬到處玉蹄知殿頭宣賜連催上未解紅纓不敢騎

老作三公經獻壽臨時猶自語差池私從班裏來長跪捧上金杯便合儀

四海無波乞放閒三封手疏犯龍顏他時若有邊塵動不待天書自出山

戎馬悠悠未盡歸玉闗猶隔吐蕃旗老臣一表求髙臥邊事從今欲問誰

威容難畫【一作盡】攺頻頻眉目分毫恐不眞有詔別圖書閣上先教粉本定風神

重賜弓刀內宴廻看人城外滿樓臺君臣不作多時別收盡邊旗當日來

霓裳詞十首

弟子部中畱一色聽風聽雨作霓裳散聲未作重來授直到牀前見上皇

自直梨園得出稀更畨上曲不教歸一時跪拜霓裳徹立地堦前賜紫【一作防】衣

勑賜宮人澡浴廻遙看美女院門開一山星月霓裳動好自先從殿後來

旋翻【一作自修】曲譜聲初起除卻梨園未教人宣示書家分手寫中官走馬賜功臣

傳呼法部按霓裳新得承恩別作行應是【一作日晚】貴妃樓上看內人舁出防羅箱

伴教霓裳有貴妃從初直到曲成時日長耳裏聞聲熟拍數分毫錯總知

中管五初半曲遙教合上隔聽一聲聲向天頭落學得仙人夜唱經

索摐摐隔彩雲五更初發滿宮聞武皇自送西王母新染霓裳月色裙

朝元閣上風初起夜聽霓裳玉露寒宮女月中更替立黃金梯滑並行難

知向華淸秋月滿山頭山底種長生去時畱下霓裳曲總是離宮別館聲

宮前早春

酒幔髙樓一百家宮前楊栁寺前花內園分得溫湯水二月中旬已進

奉同曾郎中題石甕寺得嵌韻

寺門連內繞丹巖下界雲開數過帆遙指上皇翻曲處百官題字滿西嵌

舊宮人

先帝舊宮宮女在亂絲猶掛鳳凰釵霓裳法曲渾拋卻獨自花間掃玉堦

贈人二首

金鑪煙裏要班頭欲得歸山可自由每度報朝愁入閣在先教示小千牛

多在蓬萊可【一作少】在家越緋衫上有紅霞朝廻不向諸餘處騎馬城西檢校花

樓前

天寶年前勤政樓每年三日作千秋飛龍老馬曾教舞聞著音聲總舉頭

寄劉蕡問疾

年少病多應爲酒誰家將息過今春賖來半夏重薰盡投著山中舊主人

聽雨

半夜思家睡裏愁雨聲落落屋檐頭照泥星出依前黑淹爛庭花不肯休

新晴

夏夜新晴星校少雨收殘水入天河檐前著熟衣裳坐風冷渾無撲火蛾

秋日後

在【一作住】處近山常足雨聞晴防曝舊芳茵立秋日後無多熱漸覺生衣不著身

哭孟東野二首

吟損秋天月不明蘭無香气鶴無聲自從東野先生死側近雲山得散行

老松臨死不生枝東野先生早哭兒但是洛陽城裏客家傳一本杳殤詩

寄蜀中薛濤校書

萬里橋邊女校書枇杷花裏閉門居掃眉才子於今少管領春風總不如

路中上田尙書

去路何詞見六親手中刀尺不如人可憐池閣秋風夜愁【一作怨】緑嬌紅一徧新

於主簿防看花

小葉稠枝粉壓催暖風吹動鶴翎開若無別事爲畱滯應便拋家宿看來

江樓對面寄杜書記

竹煙花雨細相和看著閒書睡更多好是主人無事日應持小酒按新歌

十五夜望月寄杜郎中時防琴客

夜市千燈照碧雲髙樓紅袖客紛紛如今不似時平日猶自笙歌徹曉聞

觀蠻妓

欲說昭君斂翠蛾淸聲委曲怨於歌誰家年少春風裏拋與金錢唱好多

送顧非熊秀才歸丹陽

江城栁色海門煙欲到茅山始下船知道君家當瀑布菖蒲潭在艸堂前

老人歌

白髮老人垂淚行上皇生日出京城如今供奉多新意錯唱當時一半聲

和元郎中從八月十一至十五夜翫月五首

半秋初入中旬夜已向堦前守月明從未圓時看卻好一分分見傍輪生

亂雲遮卻臺東月不許教依次第看莫爲詩家先見鏡被他籠與作艱難

今夜月明勝昨夜新添桂樹近東枝立多地濕舁牀坐看過墻西寸寸遲

月似圓來色漸凝玉盆盛水欲侵稜夜深盡放家人睡直到天明不炷燈

合望月時長望月分明不得似今年仰頭五夜風中立【一作坐】從未圓時直到圓

對酒

爲病比來渾斷絕緣花不免卻知聞從來事事闗身少主領春風只在君

曉望華淸宮

曉來樓閣更鮮明日出闌干見鹿行武帝自知身不死看修玉殿號長生

贈李愬僕射二首

和雪翻營一夜行神旗凍定馬無聲遙看火號連營赤知是先鋒已上城

旗旛四面下營稠手詔頻來老將憂每日城南空挑戰不知生縛入唐州

秋夜對雨寄石甕寺二秀才

夜山秋雨滴空廊燈照堂前樹葉光對坐讀書經卷後自披衣被掃僧房

華淸宮前栁

楊栁宮前忽地春在先驚動探春人曉來惟欠驪山雨洗卻枝頭緑上塵

別楊校書

從軍末馬【一作未滿】十三年白髮營中聽早蟬故作老丞身不避縣名昭應管山泉

和門下武相公春曉聞鶯

侵黑行飛一兩聲春寒囀小未分明若教更解諸餘語應向宮花不惜情

田侍郎歸鎭八首

去處長將決勝籌廻廻身在陣前頭賊城破後先鋒入看著紅妝不敢收

熨帖朝衣拋戰袍防龍班裏侍中髙對時先奏牙間將次第天恩與節旄

踏著家鄕馬腳輕暮山秋色眼前明老人上酒齊頭拜得侍中來盡再生

功成誰不擁藩方富貴還須是本鄕萬里雙旌汾水上玉鞭遙指白雲莊

皷吹旛旗道兩邊行男走女喜駢闐舊交省得當時別指防如今卻少年

廣場破陣樂初休彩纛髙於百尺樓老將气雄爭起舞管廻作大纒頭

笳聲萬里動燕山艸白天淸塞馬閒觸處不如別處樂可憐秋月照江闗

將士請衣忘卻貧緑窗紅燭酒樓新家家盡踏還鄕曲明月街中不絕人

寄廣文張博士

春明門外作卑官病友經年不得看莫道長安近於日升天卻易到城難

早春書情

漸老風光不著身花溪栁陌早逢春近來行到門前少趂暖閒眠似病人

唐昌觀玉蘂花

一樹籠玉刻成飄廊防地色輕輕女冠夜覓香來處惟見堦前碎月明

眼病寄同官

天寒眼痛少心情隔霧看人夜裏行年少往來常不住墻西凍地馬蹄聲

九日登叢臺

平原池閣在誰家雙塔叢臺野菊花零落故宮無入路西來澗水繞城斜

題酸棗縣蔡中郎碑

蒼苔滿字土埋龜風雨銷磨絕妙詞不向圖經中舊見無人知是蔡邕碑

江陵使至汝州

廻看巴路在雲間寒食離家麥熟還日暮數峯靑似染商人說是汝州山

十五夜望月

中庭地白樹棲鴉冷露無聲濕桂花今夜月明人盡望不知秋思在誰家

宮詞一百首

蓬萊正殿壓金鼇紅日初生碧海濤開著五門遙北望柘黃新帕禦牀髙

殿前傳防各依班召對西來六詔蠻上得靑花龍尾道側身偸覷正南山

龍煙日暖【一作气】紫曈曈宣政門當玉殿風五刻閤前卿相出下聲在半天中

白玉窗前起艸臣櫻桃初赤賜嘗新殿頭傳語金階逺因進詞來謝聖人

內人對禦疊花箋繡坐移來玉案邊紅蠟光中呈艸本平明舁出閤門宣

千牛仗下放朝初玉案傍邊立起居每日進來金鳳紙殿頭無事不多書

延英引對碧衣郎江硯宣毫各別牀天子下簾親考試宮人手裏過茶湯

未明開著九重闗金畫黃龍五色幡直到銀臺排仗合聖人三殿冊西畨

少年天子重邊功親到淩煙畫閣中教覓勲臣寫圖本長生殿裏作屏風

丹鳳樓門把火開先排法駕出蓬萊棚前走馬人傳語天子南郊一宿廻

樓前立仗看宣赦萬歳聲長再拜齊日照彩盤髙百尺飛仙爭上取金雞

集賢殿裏圖書滿防勘頭邊禦印同眞迹進來依數字別收鎖在玉函中

祕殿淸齋刻漏長紫防宮女夜焚香拜陵日近公卿發鹵簿分頭出太常

新調白馬怕鞭聲供奉騎來繞殿行爲報諸王侵早入隔門催進打毬名

對禦難爭第一籌殿前不打背身毬內人唱好龜玆曲天子龍輿過玉樓

新衫一樣殿頭黃銀帶排方獺尾長總把金鞭騎禦馬緑鬃紅額麝香香

羅衣葉葉繡重重金鳳銀鵝各一叢每徧舞時分兩向太平萬歳字當中

魚藻宮中鎖翠娥先皇行處不曾過如今池底休鋪錦菱角雞頭積漸多

殿前明日中和節連夜瓊林散舞衣傳報所司分蠟燭監門金鎖放人歸

五更三防索金車盡放宮人出看花仗下一時催立馬殿頭先報內園家

城東北面望雲樓半下珠簾半上鉤騎馬行人長逺過恐防天子在樓頭

射生宮女宿紅妝請得新弓各自張臨上馬時齊賜酒男兒跪拜謝君王

新秋白兔大於拳紅耳霜毛趂艸眠天子不教人射殺玉鞭遮到馬蹄前

內鷹籠脫解紅絳鬭勝爭飛出手髙直上碧雲還卻下一雙金爪菊花毛

競渡船頭挿防旗兩邊濺水濕羅衣池東爭向池西岸先到先書上字歸

燈前飛入玉階虫未臥常聞半夜鐘看著中元齋日到自盤金綫繡眞容【一作芙蓉】

紅燈睡裏喚春云云上三更直宿分金砌雨來行步滑兩人擡起隠花裙

一時起立吹簫管得寵人來滿殿迎整頓衣裳皆著卻舞頭當拍第三聲

琵琶先抹六麼頭小管丁寜側調愁半夜美人雙唱起一聲聲出鳳凰樓

春池日暖少風波花裏牽船水上歌遙索劍南新樣錦東宮先釣得魚多

十三初學擘箜篌弟子名中被防畱昨日教坊新進入並房宮女與梳頭

紅蠻捍撥帖胸前移坐當頭近禦筵用力獨彈金殿響鳳凰飛出四條

春風吹雨灑旗竿得出深宮不怕寒誇道自家能走馬圍中橫過覓人看

粟金腰帶象牙錐散挿紅翎玉突枝旋獵一邊還引馬歸來雞兔繞鞍垂

云駮花驄各試行一般毛色一般纓殿前來往重騎過欲得君王別賜名

每夜停燈熨禦衣銀薫籠底火霏霏遙聽帳裏君王覺上直鐘聲始得歸

因喫櫻桃病放歸三年著破【一作盡】舊羅衣內中人識從來去結得金花上貴妃

欲迎天子看花去下得金階卻悔行恐見失恩人舊院廻來衝【一作憶】著五聲

往來舊院不堪修教近宣徽別起樓聞有美人新進入六宮未見一時愁【一作宮中誰識大家愁】

自誇歌舞勝諸人恨未承恩出內頻連夜宮中修別院地衣簾額一時新

悶來無處可思量旋下金堦旋憶牀收得山丹紅蘂粉窗中先【一作洗】卻麝香黃

蜂須蟬翅薄松松浮動搔頭似有風一度出時拋一徧金條零落滿函中

合暗報來門鎖了夜深應別喚笙歌房房下著珠睡月過金堦白露多

禦廚不食索時新每見花開卽苦春白日臥多嬌似病隔簾教喚女醫人

叢叢洗手繞金盆旋拭紅巾入殿門眾裏遙拋新橘子在前收得便承恩

禦池水色春來好處處分流白玉渠宻奏君王知入月喚人相伴洗裙裾

移來女樂部頭邊新賜花檀木五弦緶得紅羅手帕子中心細畫一雙蟬

新晴艸色緑溫暾山雪初消滻水渾今日踏靑歸校晚傳聲畱著望春門

西樓新換珠額中尉明朝設內家一樣金盤五千面紅蘇防出牡丹花

盡送春毬出內家記巡傳把一枝花散時各自燒紅燭相逐行歸不上車

家常愛著舊衣裳空挿紅梳不作妝忽地下堦裙帶解非時應得見君王

別勑教歌不出房一聲一徧奏君王再三博士畱殘拍索向宣徽作徹章

行中第一爭先舞博士傍邊亦被欺忽覺管偸破拍急翻羅袖不教知

私縫黃帔捨釵梳欲得金仙觀內居近被君王知識字收來案上檢文書

日冷天晴近臘時玉堦金瓦雪澌澌浴堂門外抄名入公主家人謝面脂

未承恩澤一家愁乍到宮中憶外頭新學管弦聲尙澀側商調裏唱伊州

東風潑火雨新休舁盡春泥掃雪溝走馬犢車當禦路漢陽宮主進雞毬

風水閣壓芙蓉四面勾欄在水中避熱不歸金殿宿秋河織女夜妝紅

聖人生日明朝是私地先須屬內監自寫金花紅牓子前頭先進鳳凰衫

避暑昭陽不擲盧井邊含水噴鵶雛內中數日無呼喚搨得滕王蛺蝶圖

內宴初休入二更殿前燈火一天明中官傳防音聲散諸院門開觸處行

玉蟬金雀三層挿翠髻髙叢緑鬂虛舞處春風吹落地歸來別賜一頭梳

樹葉初成鳥防窠石橊花裏笑聲多眾中遺卻金釵子拾得從他要贖麼

小殿初成粉未幹貴妃姊妹自來看爲逢好日先移入續向街西索牡丹

內人相續報花開準擬君王便看來逢著五琴繡袋宜春院裏按歌廻

巡吹慢徧不相和暗數看誰曲校多明日梨花園裏見先須逐【一作直】得內家歌

黃金合裏盛紅雪重結香羅四出花一一傍邊書勑字中官送與大臣家

未明東上閤門開排仗聲從後殿來阿監兩邊相對立遙聞索扇一時廻

宮人早起笑相呼不識堦前掃地夫乞與金錢爭借問外頭還似此間無

小隨阿姊學吹笙好見君王賜與名夜拂玉牀朝把鏡黃金殿外不教行

日髙殿裏有香煙萬歳聲長動九天妃子院中初降誕內人爭乞洗兒錢

宮花不共外邊同正月長生一朶紅供禦櫻桃看守別直無鵶鳥到園中

殿前鋪設兩邊樓寒食宮人步打毬一半走來爭跪拜上棚先謝得頭籌

太儀前日暖房來囑向昭儀乞藥栽勑賜一窠紅躑躅謝恩未了奏花開

禦前新賜紫羅襦不下金堦上軟輿宮局總來爲喜樂院中新拜內尙書

鸚鵡誰教轉舌闗內人手裏養來姦語多更覺承恩澤數對君王憶隴山

分朋閒坐賭櫻桃收卻投壺玉腕勞各把沈香雙陸子局中鬭累阿誰髙

禁寺紅樓內裏通笙歌引駕夾城東褁頭宮監堂前立手把牙弰竹彈弓

春風院院落花堆金鎖生衣掣不開更築歌臺起妝殿明朝先進畫圖來

舞來汗濕羅衣徹樓上人扶下玉梯歸到院中重洗面金盆水裏潑銀泥

宿妝殘粉未明天總在昭陽花樹邊寒食內人長白打庫中先散與金錢

眾中偏得君王笑偸把金箱筆硯開書破紅蠻隔子上旋推當直美人來

教徧宮娥唱徧詞暗中頭白沒人知樓中日日歌聲好不問從初學阿誰

靑樓小婦砑裙長總被抄名入教坊春設殿前多隊舞棚頭各別請衣裳

水中芹葉土中花拾得還將避眾家總待別人般數盡袖中拈出欝金芽

玉簫攺調箏移柱催換紅羅繡舞筵未戴柘枝花帽子兩行宮監在前

窗窗戶戶院相當總有珠玳瑁牀𨿽道君王不來宿帳中長是炷衙香

銀燭秋光冷畫屏輕羅小扇撲飛螢天街夜色涼如水臥看牽牛織女星【一作杜牧】

雨入珠滿殿涼避風新出玉盆湯內人恐要秋衣著不住燻籠換好香

金吾除夜進儺名畫袴朱衣四隊行院院燒燈如白日沈香火底坐吹笙

樹頭樹底覓殘紅一片西飛一片東自是桃花貪結子錯教人恨五更風

金殿當頭紫閣重仙人掌上玉芙蓉太平天子朝元日五色云車駕六龍

日晚長秋外報望陵歌舞在明朝添鑪欲爇燻衣麝憶得分時不忍燒【一作樂府銅雀臺】

日映西陵松栢枝下臺相顧一相悲朝來樂府歌新曲唱著君王自作詞【一作樂府銅雀臺】

淚盡羅巾夢不成夜深前殿按歌聲紅顏未老恩先斷斜倚燻籠坐到明【一作白居易】

新鷹初放兔初肥白日君王在內稀薄暮千門臨欲鎖紅妝飛騎向前歸【此作歷代宮詞不載】

黃金捍撥紫檀槽索初張調更髙盡理昨來新上曲內官外送櫻桃【此作歷代宮詞不載】

鴛鴦瓦上瞥然聲晝寢宮娥夢裏驚元是吾皇金彈子海棠花下打流鶯【一作花蘂夫人】

寶仗平明金殿開暫將紈扇共徘徊玉顏不及寒鴉色猶帶昭陽日影來【一作王昌齡】

閒吹玉殿昭華管醉折梨園縹蒂花十年一夢歸人世綘縷猶封系臂紗【一作杜牧】

附錄

忽地金輿向月陂內人接著便相隨卻因【一作回】龍武軍前過當殿【一作處】教看【一作開】臥鴨兒【一作池】

畫作天河刻作牛玉梭金鑷采橋頭每年宮女穿鍼夜勅賜新恩【一作諸親】乞巧樓

春來懶【一作晚】困不梳頭怕逐【一作懶侍】君王苑北遊暫向玉花階上立簸錢贏得兩三籌

彈棊玉指兩參差背局臨虛鬭著危先打角頭紅子落上三金字半邊垂

宛轉黃金白柄長靑荷葉子畫鴛鴦把來不是呈新樣欲進防風到禦牀

供禦香方加減頻水沈山麝每回新內中不許相傳出已被醫家寫與人

藥童食後進云漿髙殿無風扇少涼每到日中重掠鬢衩衣騎馬繞宮廊【右七首載楊升庵集】

步行送出長門逺不許來辭舊院花只恐他時身到此乞求恩赦得還家

嫌羅不著索輕對面教人染褪紅衫子成來一徧出今朝看處滿園中【右二首載歷代宮詞】

王司馬集卷八

