來鶴亭詩元呂誠

欽定四庫全書

集部五

來鶴亭詩

別集類四

元

提要

﹝臣﹞等謹案來鶴亭詩九卷補遺一卷元呂誠撰誠字敬夫昆山人工於吟詠詩格淸麗與同裏郭翼陸仁袁華相唱和嘗於園林蓄一鶴後有鶴自來爲伍因築來鶴亭並以名其詩集考集中第一卷

多嶺南詩二卷有洪武辛亥南歸重渡梅闗詩云去年竄逐下南溟萬里歸來鬢已星辛亥爲洪武四年是明初嘗謫遷廣東已而赦歸其緣何事獲譴則不可考第八卷

詩內有洪武癸酉紀年癸酉爲洪武二十六年而楊維楨前序作於至正七年丁亥至是已四十七年計其時誠亦耄矣諸書皆稱呂處士無言其嘗仕於明者則仍元遺老也集不知何人所編維楨序稱嘗和其古樂府自上京至江南謡弄若干首今集中皆無之則原序𨿽存詩已多所散佚非其原本又顧嗣立原本百家詩選稱其尙有旣白軒竹洲歸田諸稿今所見者維此集或維楨所言在於他集之內歟

乾隆十年月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●來鶴亭集原序

蘇之邑凡六大率風浮俗淖大家尙气勢交關貴人視文藝蔑如也獨昆山多才子魁出者往往稱呂袁袁曰子英呂曰敬夫也兩人爲詩風流俊采皆一時之選予固未能優劣之予詩喜樂府古體子英𨿽多爲予和之敬夫又必爭鳴於右自上京以下至宮閨江南謡弄凡若干首敬夫作黃庭楷繕冩成要予評且曰予詩非先生弗能知弗能知能評者寡矣知而能評而引說於其首捨先生誰人哉曰嘻詩有情有聲有象有趣有法有體而禪巫之提唱武士之叫呼文墨生之議論不在有焉故予毎評詩不有其有而有其不當有者皆非詩也姑以商之又艸野煙蘿邊塞臺閣之不無異也談詩者以地異律焉易地則不能也予觀敬夫未必不爲朝廷侍從才也敬夫在埜而蔚然之言足以鐘鼎一時侍從焉於戲人之才也又何以地律哉𨿽然吾於敬夫不無感者矣代有蘭臺蕓閣之居而其言覆野俾誦敬夫之言其不泚然在顙者敬夫可以予說出之矣至正七年三月三日鐵■﹝遂﹞老人會稽楊維禎序

昆山爲州並東南之海夷方之物坌集叢至卉服鳥言之人貿焉雜處其間𨿽比屋能坐致富贏然其民不幸不聞禮樂文物之懿亦日趨於愚而已彼秀民能讀書爲士負文藝之奇往往見之於四方鴻儒老生交口相許予𨿽旦暮出入廛中其冠服修好而民莫知察也余嘗昆山取友得四人焉郭羲仲陸良貴袁子英三人之爲詩或雄或雅或溫厚或流麗跌宕𨿽或不同要皆能去夫險阻僻陋之習其一人則敬夫敬夫成童時嘗從予受學旣長益气夷色壯學端識敏自知奮厲且工爲詩其詞多奇麗淸婉出己意見不肯剽取古今人言是皆盛世治平之气而使然耶不然何其聲一出於和且美也敬夫又能取友羲仲相與議論可否其資亦深矣乃裒其爲詩若干捲楊君廉夫敍之其言固足以取信當世予可略矣然予以敬夫𨿽處而未仕而楊君亦因其材質之美而許之亦何所不可也使他日誦敬夫之詩而徵予言或者知其不誣矣至正戊子春上已日昆陽鄭東敍

此書先公壯年授徒時所抄自己丑至今藏之已五十有一年矣惜其集中於吾昆往事故迹著錄頗少無以考見前輩嘉言善行之一二縣誌載公爲婁東巨族少力學淹貫經史於世利淡然無所好所居有園圃若山林之勝嘗蓄一鶴復有鶴自來爲伍因築來鶴亭邑宰屢聘爲訓不就卒老於鄕噫視今大家子弟欲求如公又可多得哉天順三年夏五月望昆山後學鄭文康記

●欽定四庫全書

來鶴亭集卷一

﹝元﹞呂誠撰

遊石湖次五峯李著作韻

三月石湖湖水涯繞城山色過楞伽隊隊行春柘枝鼓陰陰新雨石楠花

和張伯雨鶴亭夜坐韻

艸閣淸宵中淰淰蒼筤四壁影疎疎天頭云過多於鴈池裏星移或似魚

懷遷善齋寄希先生

絕愛徵君齋閣好哦詩竟日未能來橋頭梔子侵江色坊裏桐花覆雨開

立春日試筆

正月一日立春日已喜冰霜昨夜除閶闔卿云扶帝座東南佳气滿坤輿玉盤彩縷誰能共雪樹梅花政待舒坐憶故人春雨裏艸堂尊酒幸相於

送道士鄭蒙泉北上

一道榮光指北辰七星文劍爛如銀上皇頻賜雙莖露阿母時迎九色麐靈籟滿旗飄婀娜卿雲團蓋護輪困天門夜奏金龍簡願祝無爲壽聖人

寄謝張貞居所惠詩文

外史髙居靈石塢湖山寂寂重余榮平生道園虞太史故人聖井薛玄卿手捉麈尾玉同色眼看鷗波秋與明五十篇詩句句好小箋龍鳯字縱橫

池亭雅集得回字

池閣淸泠曉四開風泉滿院殷輕雷謝家艸色侵衣上司馬琴聲到幕回瓊樹亞枝飛鶴子紅粱蘸甲膩蠡杯諸郎醉墨淋漓甚未絕風流宋玉才

戲賦禁體雪

剪水仙人駕玉虹散花來自蘂珠宮八埏總入洪蒙內萬象同歸太素中鷴影翩翩微映月蝶羣陣陣巧隨風謝家此日誇淸辯鹽絮由來未儗工

暮春來鶴亭謾興

緑樹軒窻燕子過淸陰宻覆小陂陀笙調鳯咮新簧澀礎潤龜趺宿雨多落絮遊絲空散漫埜情幽思欲如何日長倦倚烏皮幾閒染霜毫試衍波

次韻答郯九成蘇城冬夜

哦詩起坐城頭屋梅气生寒近榻前鐘鼓時聞髙閣報鴈鴻或與斷雲連好懷憶得幽人共淸事多爲百慮牽我有艸堂池水上思歸明日買吳船

寄周子固先生

汝南先生予所欽暮年築室大江潯妙傳邵子先天學獨得濓溪太極心金鼎芙蓉長候火雪巢風月自鳴琴期君乞與靑囊術艸閣梅花重一臨

登蘇臺懷古

一月長洲花亂開酒酣攜客一登臺繞城山色臨吳會滿地溪聲走越來北闕天髙星使下西陵日落釣船回獨憐泰伯荒祠在煙雨金鋪長緑苔

賦帶露櫻桃

萬緑藂中綴木難折來靈液尙漙漙玉纎香剝雞頭軟仙掌寒分鶴頂丹天酒淋漓樊子醉月盤璀璨漢臣看不妨更漬薔薇水潤我談玄舌本幹

秋晚

雞號天未明柝靜四鄰寂疎星如聨珠殘月懸殿壁風淸鶴在林露重水成滴危坐絕百非嗒然喪形質大明啟東方雲霞半空赤

巢云爲道士賦

道士煉白雲構之玉山腹可泊兼可棲非槎復非屋盤礡太素中萬象入毫粟朝驂一靑鸞暮返兩黃鵠駕言往從之期君大丹熟

李五峯伯雨廉夫希仲夜集來鶴亭上

璆璆環佩玉鏘鳴夜燕蓬萊衛叔卿饕餮雷文商爵古騶虞雪操舜琴淸藏鬮座暖春屏錦舞劍星流璧月城客散瓊臺風露冷夢中時見許飛瓊

上柏臺

鐵冠十載柏臺仙居官無事淸且賢鳯凰九苞出丹穴麒麟五色下靑天霜飛白簡楓宸邇云擁露車風雨邊尺一明朝喚歸去聲名已作路碑傳

棲雲爲玉山某僧賦

山僧愛山復愛云繞座雲山天所借山云與僧有宿契故向雲間築僧捨飛來玉山都是云枕席屏帷云作藉朝與云耕暮共棲雲來云去任東西亦知此身無住著彊把棲雲壁上題我意山僧忙戱劇有女如花招不得平生故說色是空一榻白雲空是色是空是色總無憑且與浮雲過此生卻笑林端雙白鶴結巢飬子老營營

七月十五夜看月得明字

秋來見月人皆喜我獨感時非世情河北彌漫無故道吳東凋喪不聊生欃槍夜發光如日鼓角秋髙聲滿城門外大潮天地白好歌桂檝擊空明

南海道中

海樹排云出江潮過雨渾船通柑子港山繞木綿村

其二

深深烏石渡渺渺白鷗波憶得荷花裏江南夜雨多

其三

一雨晚來霽冥冥野色分江明銜塞日風颭落洋云

其四

果熟楊梅雨林蒸茉莉風飛雲天上白旭日海邊紅

大庾嶺畱題

晨興散筞云封寺巗岫天開紫翠圖一水南來分百粵大江東下入三吳

其二

霜旭開晴曉出關衝寒驢子蝟攢攢西風百里南雄道緑樹丹楓滿意看

南行舟中

南食有底不可意北客相逢若介肥何事大官供蠻耳塘廚將炙乏朱衣

其二

山中無江多是溪英川側近有猿啼修竹寧同曲水會桃花還似武陵迷

其三

春開冬開巖下花朝虛暮虛溪裏家白帽漁郎山色瘦靑裙樵女髻鬟丫

其四

轉參移斗送年華碧落靑松夢裏家近似盧敖遊汗漫逺如賈誼謫長沙

其五

荔枝花發暗蠻村孔雀驚寒減翠文也有北人開眼處碧山無數插紅雲

其六

小舫無行車馬喧短撓輕槳破紅煙無由逺逐軒皇駕素瑟重聽五十弦

胥山晚泊

海風吹雨灑船窻石子沙灘占半江黃帽唱歌牽百丈避人鷗鳥去雙雙

過十八灘【灘有銅盤狗脊等名惟天柱惶恐最險者】

十八灘頭秋水髙扁舟掀舞一鴻毛瀧聲東峽雙崖怒石腳牽江百丈牢得食鸕鶿窺淺瀨收魚燈火守寒臯要知惶恐連天柱未許舟師率爾操

湞陽峽山飛來寺

峽山山上飛來寺紺閣層層樹裏開僧璧已隨猿女化梵鐘曾逐蜃樓回萬松夾道時聞雨眾壑奔流夜殷雷猶有昔賢珠玉在斷碑剝落弄莓苔【猿女乃孫恪妻後至寺還璧化■﹝犭員﹞而去也】

番禺澷興

炎方弔古易興哀知是昆明幾刼灰黃木灣圍南海廟白雲山擁粵王臺百年此地衣冠盡五月南風舶艑來遊覽尙餘髙興在怱怱莫遣二毛催

其二

莫言南海是天涯逺客何妨歳月賖豈謂居夷忘故土直須浮海泛靈槎藥洲石臥仙羊去蕃塔風髙鐵鳯斜白首飄零誰慰藉幾回松菊夢還家

南海口號六首

象郡大蕃當百粵羊城方面鎭南州環山雉堞雲霞曉落日旌旗海嶽秋

其二

荒服未嘗沾政化島夷今始識衣冠船來爭市龍魚鮓客至先需荔子盤

其三

誰家女兒髙髻妝行春踏花屐齒香畱客不將茶當酒銅盤蔞葉進檳榔

其四

春看客裏逢元夕大市小市燒燈紅女郎手鼓如杯大半夜答歌明月中

其五

炎方物色異東吳桂蠧椰漿代酪奴十月暖寒開小閣張燈團坐打邊鑪

其六

儋耳夷人不著衣纈花藜布滿身圍輕舟似葉爭飄海載得檳榔換米歸

越樓觀燈

午夜冰輪爛不收又看春色滿南州沈香火底鰲山柱翠幕星前羯鼓樓小隊天魔花作陣初筵云醴玉爲舟要知此景非人世何必羅公作幻遊

粵王臺懷古

神劍當時斬白蛇華夷悉入卯金家徒憐南海居蛙坎未識中原制犬牙獻璧稱藩眞得計槖金滿載已堪嗟荊榛滿目荒臺下獨倚東風聽晚笳

遊白雲諸山三首

半空蒼翠薄層崖萬木森森礙日車八十老禪延客坐九龍山上試新茶

其二

後巖巖上看飛泉蒲澗曽聞降五仙黃竹斷碑前代燼禹糧堯韭昔人傳

其三

瑤艸春深白鹿眠丹霞樓閣翠生煙偶來石上尋棊局猶恐歸時不計年

訶林光孝寺方丈

斜日荒涼噪乳鴉菩提新葉小如茶石廊久雨無人到落盡閒庭訶子花

琪林畱題

瑯玕照烏幾桂漿開玉缸道士喜客至呼鶴舞一雙

玄鶴

琪林兩玄鶴鳴舞欲髙飛白雪侵丹頂緇塵染素衣金秋霜月滿玉宇晚風微此日修翎長芝田夜不歸

落星渚

大孤白沙明積雪鞋峯夕气散如煙騎龍仙子去不返千古無人艤鐵船

小孤山夜泊

彭郎磯頭江水深小姑祠前風滿林秋天靑靑秋月白霜裏吹簫龍夜吟

來鶴亭集卷一

●欽定四庫全書

來鶴亭集卷二

﹝元﹞呂誠撰

洪武辛亥南歸重渡梅關二首

去年竄逐下南溟萬里歸來鬢已星望入西川天一發香鑪長繞九江靑

其二

歸路籃輿鶴背靑保昌東下過長亭今朝又向梅關度此是江南第一程

舟中望廬山

廬山昔在圖中見落星渚前今始逢云嶺半藏紅葉寺霜風遙逓翠微鐘龍君或居彭蠡澤仙人愛住香鑪峯雙鳬之舄倘可借飛入前頭聴玉琮

太湖晚泊

震澤三萬六千頃日月出沒波濤中冰壺寒浸林屋洞靑壁下嵌馮夷宮霜林人家橘子熟晚飯■﹝施﹐舟代方﹞樓菇米紅羽仙黃鶴時相過知是銀河一竅通

秋江待渡圖

漁罾落照幾家村過鴈行行八字分船擱岸沙潮正落白衣喚渡隔秋云

月下獨酌聞桂香

今宵風月盡淸酣碧海寒光百丈涵天上散花香第一尊前舞袖影成三方諸玉露淸於醥崖蜜金橙小勝柑老興此時原不淺髙歌猶憶望江南

送人之潮兼柬鄕友

瘴雨蠻風晚更寒掲陽山色滿徵鞍臨行漫冩相思句好與東吳故舊看

題山水圖

平湖竹樹雨雲間憶得漁樵共往還艸閣歸來三十載至今吟夢繞西山

星夕

八極無塵海宇髙眼空百里絕秋毫銀潢遙渡神官鵲玉食誰需曼倩桃

其二

天孫儷偶當今夕河鼓光芒耀兩旗愧我未能驅大拙可憐瓜果綴蛛絲

醉鄕詩

梨花春滿碧雲洲自是東臯舊所遊醇俗從來稱緑醑土風大抵是靑州五經時向雙莖瀉三雅何妨大白浮起舞卻嫌天地窄崇臺更儗築糟丘

七月望夜得樓字

東池月滿重開席不減當年庾亮樓毎謂人生須縱飲固知物色總難畱熒光過幔還星散雲气行天似水流髙興無窮秋滿眼山陰何處有行舟

菩提葉燈

寶林萎葉墜天風一落人間便不同云鏡熒煌開月匣並刀裁剪費春工星攢蜩翼冰綃薄華擁蝦須玉柵紅從此可傳無盡焰五湖今有水晶宮

題墨梅圖

羅浮仙子佩珊珊水月精神尺楮間起我江南無限意夢騎白鶴下孤山

其二

淩霄峯頂雪初幹暖逼繁枝玉作團三尺溪藤散香影絳紗籠燭夜深看

題山水圖

十年不踏天臺路千里西風憶舊遊欲向溪頭覽陳迹白雲飛盡萬山秋

題牧牛圖

十里平原不礙山落花春艸錦斑斑太平田裏歸來日誰識劉家黒牡丹

秋江晚霽圖

長天斂盡落霞紅艸屋炊煙野渡東一帶寒沙秋水白荻花吹老鯉魚風

南歸遣懷

海南毎憶越王樓可柰鄕關萬事愁對客花前椰子酒看山馬上木綿裘羈縻此日生還喜準儗歸畊老去休愧我無家憐晚歳卜鄰終在瀼西頭

安慶

市樓突兀淩波起樓上女兒未梳洗短篷初泊酒家門新釀玉壺香十里買魚沽酒桂蒲帆九月淮村風日美回頭遙望大龍山翠屏滅沒寒煙紫

歸來

縱步歸來海上城荊榛滿路不堪行問人倐忽更貧富訪友淒涼半死生烏寶無神悲積帑靑松有淚對空塋逆流一片門前水猶對靑山落日明

南歸海上訪友

北風吹雁渡江煙訪舊東吳晚泊船野水似龍爭入海大星如月獨當天羌村夢寐靑燈下蜀道間關白髮年兵革漂流無倚著妙予何處賦歸田

秋日南歸舊隱

秋日舊廬成獨坐蕭蕭落木對晴暉艸深道狹行人少地老天荒舊俗非湖海十年情盡攺關河千里夢初歸柴門流水依然在酒熟無勞望白衣

暮春感懷

春雨屋上鳴流泉竹間瀉淸晨望原隰新緑或可藉維時夏春交節序驚代謝悠悠念陳迹黙黙觀蠧化人生夫如何胡不稅塵駕

露坐

虛庭坐涼夕宵永覺衣薄犬吠古塔鈴烏啼野城柝感舊心孔哀懷人興殊惡仰視斗杓傾西林月初落

行春曲送人之杭便道省姊

淸明一百六桃杏漫山谷送子武林行艸漲吳江緑吳江桞絲千萬條靑靑逺映垂虹橋扁舟不用蒲十幅短歌蕩漾隨輕撓東風夜泊官河渚明日升堂拜家姊言長�歳會面難旣覯云胡不欣喜人生會合良可憐感極無言淚如洗子今勿謂行路難有酒宜飲飯加飡流光去人若流水富貴於我一鼠肝西湖三月花飛殘六橋煙雨空蒙間老夫不到四十載至今夢繞南屏山湖山應怪別來久此行歷覽亦希有歸來冩作行春圖爲爾題詩三百首

送錢道士遊武當

武當諸峯何壯哉大朶小朶靑蓮開玄聖髙居天地戶赤日下照金銀臺神龜六眼電光走山鬼一足雲頭來道人再拜望北極應帶滿身星斗回

寄廉夫

楊子十年官不調如此末州下吏何洞庭鐵篴龍吹得天上瓊書鶴寄多車子看花將一輛雪兒行酒艷雙歌時時對客教弦索繡領單衫月色羅

閏月二十四日陪館士秦文仲陸良貴奉省臣命祭昆山東齋龍洲劉先生墓

黃鶴磯頭風雨秋中原一望使人愁羣臣誰決和戎議九廟猶銜誤國羞慷慨魯連寧蹈海淒涼王粲更登樓荒岡四尺先生墓再拜酹之雙玉舟

來鶴亭集卷二

●欽定四庫全書

來鶴亭集卷三

﹝元﹞呂誠撰

和顧玉山詩韻

春來世事益艱危怪底閒情彊賦詩楊桞愁空陶令宅荷花吟徧白家池眼前陵谷驚遷變客裏江山喜護持兩度寄書煩慰藉相從深愧負幽期

題廬山道士雲松詩卷

道人結屋雲松間白雲爲室松爲關夜深騎鶴上天去云在虛空松在山

題美人圖

繡牀風暖欝金裙曉起蛾眉八字分翠管成龍吹怨曲云梭銜鳯織回文荼■﹝艸糜﹞醥熟春江雪豆蔻花開曉樹云照檻扶桑紅日透自援彩筆賦東君

題買臣負薪圖

會稽太守貧賤時負薪行歌妻哂之百年未滿決絕去斷弦破鏡離鸞飛五馬金鞍照流水富貴歸來動鄕裏莫怨故人無古心卻視新夫羞欲死落花離離辭故枝浮雲去去無回期結交義薄有如此栢舟三復共姜詩

題極目亭

海虞亭子層闌上髙興淸秋爽气俱歷歷吳山明落照茫茫淮甸入荒蕪興亡千古看棋局晴雨四時開畫圖日日憑欄瞻北固仙人借得一雙鳬

歸田雜言四首

鳩啼屋東桑水車鳴埜田煩暑正郁隆气燎如燔煎老農事耘耨爬沙手胝胼禾黍旣芃芃露葉相新鮮幸雨公家苖遂我粥與饘藜藿充饑腸籧篨覆余屋食指稍林林生計冀丰熟江山悅性情詩書貯便腹白玉不可爲庸庸滋後福

其二

鑿墉啟北窗淸飆飄然來泠泠漑煩襟濯濯淨纎埃桃笙展琉璃菡蓞溢霞醅白羽致不揮羲皇安在哉

其三

茫茫天壤間出門竟何之白日運寸晷流光倐如馳卽鹿敗無虞亡羊以多岐浮生𨿽殊途至老乃同歸

其四

祥麐狩而出僅與野羊般所不如孤豚在檻猶在山飛龍何神奇薄遊霄漢間噓吸出雲气施澤何曽慳

旣白水軒

水軒如笠大聊作一枝棲晚飯長腰米朝盤短股虀江湖雙短鬢日月兩酰雞徙倚郊原望王孫艸又迷

南歸午日

午日葵橊屋角新過園又復值佳辰柔絲聊結誇兒女細葛懸知賜近臣菇黍無人沈楚澤荔枝此日薦南閩弟兄淪落知誰在自捧蒲觴壽老親

首夏田家雨中

細雨朝來濕白沙風前整整復斜斜林蕉閒展琉璃葉野蔓疎開金銀花田父扶犁驅一犢稚女踏車垂兩丫年年梅熟愁蒸暑卻愛小池鳴亂蛙

洪武庚申夏四月登玉山頂時雅上人適遷華藏於塔院歷覽終日而返是夕宿友人家燈前聞雨援筆有賦

曉出城西門蕩漾官河艇朝光散晴旭露气擁髙迥潮上洲渚沒棹發六飛騁前岑獻奇狀心目快引領靑山如故人登陟在俄頃嗟哉二三子憐我作力逞捨舟入蒼翠一徑林木靜陰蘚護危棧古藤絡眢井暎帶列檜杉靑黃熟梅杏古師禪定處神物伏精猛山靈詭異工幻迹一掃屏孤塔歷刼余傲兀立峯頂後巖古華藏稍復毘盧境泛觀盛衰際何物得修永道人出迎客一笑具羞茗淸談竟終日毛骨灑然冷羣鳥亦知還微陽下西嶺遄歸弗成寐張燈酌楠癭急雨何方來淸聲雜蛙黽鄙言詎成章聊假管城穎

初夏南塘

候气分淸淑江深暑尙微樹髙烏晚哺野曠雉朝飛掘筍髠雙角烹茶試一旗靜中觀物理消息豈相違

晚霽

暑雨晚來霽涼颸動竹杉夕陽明古岸新月露塵函孤塔髙如枿歸云迅若帆脫巾梳短髮局束愧朝衫

中秋對月

貝闕珠宮浩蕩開霓裳驂乘羽衣陪素華臺上吹笙過天柱峯頭跨鶴來養魄桂花云錯莫著明蓬鬢雪髬■﹝髟上思下﹞仙人乞我金莖露歸向人間作酒杯

田居書懷

僻居婁西村歳月嗟屢過桑麻八口家僅爾免饑餓公田倩牛耕癡兒固慵惰𨿽乏甘脆供所賴出舂磨前榮蔭髙楡後陂竹千个燻風颯然來自足償髙臥念無謝傅才甘受婁公唾

觀刈晚歸

堪笑南塘埜老家客來無酒只烹茶池荒蓮蛹靑房子霜老雞人絳幘花海气東連瑤浦暗江流西繞玉山斜杖藜緩步歸來晚閒看污邪載滿車

對雪

急雪飄揚海上村崩騰排捘故繽紛靑山竟沒羣羊石玉宇低回萬鶴云獻歳稔丰寧有兆拯時哀痛似無聞柰寒惟吒梅淸苦伴我淸吟到夜分

戲詠近體雪二十韻

天葩初雜霰倐爾徧塵寰島嶼沈蒼翠峯巒失黛鬟冥冥連朔漠混混暗荊蠻低揚才穿竹斜飛已沒菅田疇俄變海壠岸忽成山著鬢愁絲濕沾衣愛纈斑駭雞時散亂像虎不堅頑巧向歌樓宻輕隨舞袖還覆深欺麥短勢重壓梅孱幽險皆平坦廡隅喪曲彎塡凹攜尺驗封澗失泉潺落落遺圭璧疎疎委佩環蒼黃憐犬吠堆積伴鷗閒屐印瓊瑤迹林排玉筍班有人懷剡曲無馬度藍關融液三江漲飄殘六出慳懸簮宜導髮作餌弗賙艱膠酒行諸令聨詩賭百鍰色聲眞是道貞素不藏姦皎潔侵黃裏光明耀白間綾衾春帳暖束槁念孤鰥

寄紹隆上人

憶別艸堂天雨雪又驚木葉打江波築居僅隔牛鳴地入室終憐象渡河老去道緣應恨淺從來佛法苦無多側聞近畨歸林下信便寥寥柰爾何

戊午七月四日立秋大水異常謾書以記之

洋云翻墨蔽金鴉驚定愁聞雨腳斜潮勢驅山平作地秋聲連海浩無涯馮夷伐鼓飛龍虎■﹝風貝﹞母追鋒駕鬼車濈濈牛羊浮浪去不勝生聚化虫沙

聞雨

江城戍鼓曉如雷跋涉頻年志已灰身外浮雲惟一榻臥聴風雨海東來

月下懷友

秋庭夜泬寥云影絕纎毫月轉淸宵迥星臨紫極髙蟻醅金錯落鳯吹郁輪袍不舉山陰棹空孤一世豪

寄婁下則明昆季

憶爾南莊大小山別來秋月幾回彎匣龍夜夜鳴孤劍管豹時時見一斑涼露芙蕖開璧沼五臾星斗轉銀灣好詩婁下知多少半在君家伯仲間

寒食郊行

艸軟沙平步履輕百錢日日系烏藤市橋風斾梨花酒遊女春衫柿葉綾烏帽飄蕭明素髮石麐欹側臥荒陵百年俯仰須臾事遊覽怱怱愧未能

三江詞戱贈

三江口頭日欲晡三江女兒自當壚今朝江南送郎去望斷東風檣上烏

其二

檣頭五兩逐風輕聴得吳歌慘別情一片劉家河上月照郎直到定遼城

采鮮曲

春水魚來聴賣鮮金鰭銀鬛映江天道人久矣忘滋味誰說饞夫滿口涎

其二

北海南洋開利孔欹檣側柁苦誅求朐山壽帶白於玊漢江渾不貴槎頭

其三

鰂魚引子沈云黑石首叫羣陰火紅宻网疎罾知幾許海門日日起腥風

其四

昔年嶺海味南烹種種殊形不記名獨數沙灣馬甲柱豪門無此一杯羮

絕句題山水圖

大匠求直幹汲人竭甘泉所以支離翁幸爾終天年

其二

禿發念冠欹揺齒怯水寒只合東江上開軒把釣竿

一百五日歌

緑楊風急連江雨寒食今朝一百五盡將麥飯灑荒丘漫把春酤酹黃土人生在世無百年流光過眼如流泉生老病死會不免鬼伯那受人間錢憶昔東家萬金產甲第靑紅照人眼雲翻雨覆須臾期空鑄千年鐵門限門前賓客安在哉梨花杏花參差開海內交遊半爲鬼有酒不飲心孔哀豈不聞冶城城南古官道道上靑山如聚寶淸明十見紙錢飛白骨無言臥靑艸

午日漫興

年華流水苦怱怱佳節樽前幾度逢稚子束芻蓬作虎將軍射桞馬如龍衰年詩句多多變此日光陰五五重小閣荷香吹醉醒玉蟾髙掛海西峯

蟬【舊說蟬未脫時名腹育乃土中朽木所化也首夏聞之感而有賦】

朽株出土卽超然登木猶如脫骨仙秋露枝頭枵腹滿夕陽江上怨聲聨於今東海無齊女自昔山川有杜鵑蚓噪若爲能比數潔身美蔭豈非賢

寄竹房道人伯瑩

一春頗訝簡書稀皓首空知五十非詩業未能忘綺語箭鋒不覺墮初機鴨頭水緑濃於酒鶴背云深冷入衣齋缽似聞親遣化慈航應載眾香歸

寒夜

擁被不成寢挑燈盡夜分雁鴻衝雪過戍皷隔云聞俚俗皆從賈閭閻不尙文酪奴淸意味爲我解餘醺

漫興

柴門不出長蒼苔今雨渾無好客來忘卻雞豚三月味煮葵燒筍亦悠哉

其二

寂寂髙門大道邊東風愁鎖緑楊煙大兒已入滇池戍嫠婦空耕壠上田

其三

赭服戎戎萬里行風飡水宿事宵徵金沙江繞烏蠻砦越巂山連孟獲城

其四

雨餘江色碧浮空一髮靑山落照中去棹休歌桃葉渡行人愁殺桞花風

十六夜對月

月夕浮雲變蒼狗無術因之徹其蔀海風今夜東南來盡捲飛埃絕纎垢碧天萬里開冰壺淸光落我持杯手宿羽聨翩翻露巢寒兔迷離搗霜臼嘉賓況爾平生歡如此良宵寧可負鄰家曲生好風味三百靑錢呼一斗桂漿正熟菊未莎蒓羮爛煮橙可���倒射白獸光緑波蕩揺金虯走老農斷葷不止酒喜賓和月吞入口興酣且致亹亹談謌成自答嗚嗚缶百年此樂能幾何瓢空更起謀諸婦身閒無事古所貴有客無酒時則否但願月光長入杯歳歲年年爲君壽明朝更上文筆峯探支西風作重九

洪武丁邜九月八日

書屋小如書畫船繞屋種菊如花田祁祁大朶鶴翎瘦灼灼卑枝鶯羽鮮義熈處士愛三徑杜陵野老無一錢卻笑重陽明日是白衣送酒過年年

對菊歌

洪武戊辰歳居竹州書捨種菊數十本秋花爛然終日吟嘯其側因賦對菊之歌而貰酒花下酌以歌之亦老人暮年之一快也

嗟哉秋菊有奇操義熈老人所鍾好亭亭玉立秋風前肯與春芳作同調顧予不惜灌漑勞亦欲因之展淸眺西風九日吹東籬亂點秋光入詩料過檐不羨一丈髙淸容自得眞如妙大朶如擎小若仰傍若參陪前者導黃黃白白間紅紫整整僛僛絕嚬笑蟾光冷淡臥胎仙翠影葳蕤宿黃鷂天工久已費雕刻老人幸得供吟嘯有時傾倒醉籬邊有時忘飡哦夕照幾度呻吟被花惱防折時時嗔惡少江州不見遣白衣參軍何處吹烏帽樵人敢向擔頭誇城中僅亦能稍稍可能造次負芳期遂使寒香委霖淖歳晚孤根許相托急景如流勿嗟悼歌成自作商音謳天籟瀟瀟鳴萬竅色香勿向毗耶道恐謂吾儂作顚倒

來鶴亭集卷三

●欽定四庫全書

來鶴亭集卷四

﹝元﹞呂誠撰

雙淸詩

梅花水仙一艸木也其生恆在水涯幽谷之間發於艸木揺落之後不以榮悴生死異其芳不以春秋寒暑易其操𨿽窮冬盛雪猶介然與松竹爭奇並茂有類乎髙人逸士懷抱道徳遁世絕俗而髙風雅志自有不可及者余𨿽不敏心甚慕惜之故賦此以識云

怪得荒寒野水濵疎花冷蘂看橫陳歌翻玉樹多嫌俗夢喚梨云卻欠眞半點不煩春刻畫一分尢仗雪精神蠟團新蕚𨿽同出未免韓公議小醇

其二

湘魂懶上木蘭舟淪落江南艸莽丘淡色幽香羞自獻江空歳曉若爲儔素羅微步盈盈月翠袖寒分寸寸秋隔竹聞�靈瑟語吳雲楚雨不勝愁

覓菊花

已過西風九日秋蒼筤池上若爲遊似聞嘉菊黃於鵠乞我雙栽照白頭

其二

洲上黃花滿意開倩人更爲覓奇栽小桃源裏秋如海分取淸香一半來

竹枝歌六首寄胡安定

上思下思十萬山左江右江如月灣江邊神女長畱佩天上仙人早賜環

其二

銅柱山前銅鼓聲野花蠻果不知名卻喜土人能愛客蔞葉檳榔相送迎

其三

雲開沙淨水回回越鳥啼邊朱槿開峒裏蠻丁不畏瘴朝朝衝霧趂虛來

其四

客棹愁行湘波水憑郎莫唱竹枝歌好山好水春更好不見聞人載酒過

其五

春云如墨瘴煙中鸚鵡羣飛荔子紅男兒守家婦當戍粵俗古來成土風

其六

靑艸湖頭春日暉薴羅山上白雲飛行人莫聴鷓鴣怨陌上花開緩緩歸

采蓮曲

采蓮落日下雙舟白縠風輕易覺秋淺淺溪流齊鶴膝靑靑荷葉過人頭

楊桞詞

一樹千千萬萬枝枝枝到地弱於絲繰風織雨難成疋緯恨經愁無斷時

題翠濤軒爲則明作

梧竹幽深處士居八磚日轉午陰移到門不敢題凢鳥自篆龍香冩好詩

其二

翠葆如雲過屋髙金風爲我掃炎熇五更萬壑秋聲滿疑是仙家駕海潮

其三

七尺烏藤手自操鯉魚風起月輪髙帶將一个城南樹五賈岡頭看翠濤

焚香

六時焚栢子一飯卽踟趺陋彼黃金鼎欣餘白瓦鑪下簾風不起掩卷日將晡擾擾塵中客淸閒愧老夫

煮茶

暫徹貝書窗下讀旋烹松鼎雨前茶未研顧渚金沙餅謾試洪都露井芽陸子煮經非所貴黨家風味不余誇何當滿貯中■﹝氵霝﹞水滌我胸中寸縷瑕

濁醪

野人炊新秫醞釀爲濁酒槽頭一甕云玉色渾渾厚乘間運杯勺斟酌任升斗鯨吸助詩狂豕飲欲漧嘔仰天大白浮月光流入口

摘菌

菌子白於云羅生枯楊枝地气蒸土膏儼如三秀芝鮮摘色瑩潤薄美香敷腴飲食貴適口豈謂物細微

蘆菔

蘆菔出深土內含霜雪淸冷然消暑暍快矣解朝酲脆白渾勝藕頑靑亦可羮鎭州禪悅味從此得佳名

粹餅

玉塵團小餅蔗汁灌中邊素可羞賓席齋宜供法筵虛心云片落登豆雪球圓咀嚼吾無間惟欣老齒便

煨蕷

短褐西風里長鑱斸土芝馨香侔粔籹黯色類蹲鴟玉糝從來貴金虀或未奇夜闌深撥火惟有懶殘知

謝惠則明秋菱次韻

筠籠遙致百冰丸入口先驚熨齒寒柔指不辭連蒂摘弱肌終免抱枝榦甘芳粹矣斯爲美頭角嶄然未可幹應爲文園消渇甚好懷時復寄詩壇

謝惠菜

江鄕正月尾菜苕味勝肉莖同牛乳腴葉暎翠釵緑毎辱鄰家贈頗慰老夫腹囊中畱百錢一日買一束

謝惠新筍

山人劚得錦繃兒逺寄吾家香積廚入饌便須參一味登盤還許配雙壺修莖比蔗原無滓瘦節如笻未可扶已有此君休煮簀東林春雨正堪需

洪武二十年春二月十八日過麋州道中

江霧全收曙色開晴沙白白水洄洄筍輿憶得當年路看盡梅花看竹來

過麋州書捨寄葛靑城

重來問訊東橋竹竹裏鉏云結艸堂隔岸淮山當鴈汊半陂春水護麋場交遊契闊頻搔首今古興亡一斷腸田野不妨聊卒歳宦途何處是康莊

三月二十日過桐廬陸氏故居感而有賦

昔年曽醉陸家池句首從來有所思野哭鄰歌如昨日陵遷谷變異當時喧林眾鳥偸櫻子臥石羣羊沒兔葵莫說華亭千古事故宮禾黍正離離

題靑溪仙洞圖

曽謁靑溪古洞天稚松看種石橋邊一條歸路朱弦直不到家來五百年

夏日偶書寄友人

竹雞呼夢出華胥占畢終朝可療饑隱幾雲山無百里出門衢路有千岐桃笙麈尾風淸暑槐渡鷗波雨散絲尙憶故人憐我老可無新句慰相思

題吹笙仙女二圖

森森羽節導云軿鸞背微聞縹緲笙小隊霓裳多似雨眾中誰是董雙成

其二

鰲背三峯水殿虛天香吹滿六銖衣靑禽忽報麻姑信獨自吹笙月下歸

五月廿日雨懷有寄

竹洲艸樹暗漁莊五月雨多沙水黃薝卜林深書院小芭蕉葉大酒尊涼乍瞻霽色收屏翳猶訝車聲走阿香井丹徵途塵沒馬懷人幽興詎能忘

六月

六月赤日困溽蒸一雨洗天如醉醒堆案倦翻遮眼偈垂簾誰究洗心經術花徧地牽云白竹色當檐落酒靑欲學成都百錢卜榰牀龜殻未能靈

題此筠室卽予讀書之舍

白首何緣植此筠篔簹洲上語平生前身謾說成龍去老節猶堪作鳯鳴玉版老禪時膾炙錦繃稚子且逢迎冰霜惜取根株在合與梅花訂此盟

西郊老農歌

豈不聞昔人大積郿塢貲烈炷竟然東市臍又不聞醉鞭戱擊珊瑚枝禍機一發當咎誰東門牽犬事已昨華亭唳鶴良可吁不如西郊老農夫公田數畆宅一區桑麻環繞水竹居墻陰祝祝五母雞東風駘蕩吹漣漪欣欣農事方自玆江鄕春雨已知時緑蓑驅牛扶一犁負囊提榼兩小兒服勞執役不吾欺二麥枯時謝豹啼秧鍼出水靑欲齊少女猶鳴燈下機老妻澼絖頭不梳桑無附枝麥兩岐官淸不賣二月絲流光去人候如馳轉眼秋田黍離離步擔牛載官倉輸官租己了一事無鄰家酒熟相嬉娯醉後耳熱歌嗚嗚人生定分亦何需富貴與我浮雲如叫囂掃迹鼠穴虛四海八荒歌雍熈太平何幸親見之嗚呼西郊老農之樂樂有餘鹿門老龎眞汝師

答蒼筤室圖

蒼筤之室海西洲挾以蒼髯禿尾虯䢐谷諸賢圖上見渭川千畆夢中遊風生枕簟淸無暑冷逼衣巾翠欲流我亦因之來少憩恐煩玉版致盤羞

寄楊克齋並求桂屑釀酒

擬向蓬萊一問津只愁淸淺久揚塵醉鄕重到情依舊素壁畱題字已泯雪夜放舟懷賀老秋云把釣夢玄眞西風滿地黃金粟好釀儂家石凍春

偶成寄友

瑤溪溪水上先世辟林廬漫有江湖思再從木石居樹桐畱宿鳯養竹持竿魚有子供甘脆衰年豈負予

其二

壤隔南塘路門依野次成初非慵應接自是寡將迎筍蕨搜山得鹽酰入市營閒居薄滋味盤膾敢求精

來鶴亭集卷四

●欽定四庫全書

來鶴亭集卷五

﹝明﹞呂誠撰

寓言

苦瓠若懸癭宜瓢亦宜笙笙將用含雅瓢以供酌烹吾爲苦瓠謀任力不任聲薦勞鉶鼎間自足資養生物賤終反貴吹萬豈其情

其二

少學老無成所守但糟粕譬如福與市涉海求靈藥豈不望三山風至輙引卻歳闌坐窮陋靑燈暎疎箔𨿽微白足禪自置丹霞博賤貧吾所安飲水差足樂鄰家日椎牛不似西鄰禴

午日有感

午日南風裏千山積雨邊白頭難諱老靑眼尙誰憐酒向淸齋止杯從舊俗傳陶潛歸計是但覺費詩篇

其二

彩衣娯鶴鬢錦字照行囊忽忽經年夢淒淒午日觴西州靑瘴合東海白雲長便作鸞凰去何妨萬仭翔

秋日雨後三首

荒村積雨長蒿萊裘葛駸駸歲月催霜霧不無祥練感絲桐一鼓有餘哀

其二

浦口寒潮頻有信空中鳥迹了無痕野航落日東西渡黃葉秋風逺近村

其三

曲碕茅屋兩三家返照垂虹隔斷霞風外葉聲來似雨莫嗔楊桞不藏鴉

次韻寄澄江白龍寺采師

白龍山色翠離離爲愛靑山返照遲野渡閒雲隨杖錫海風吹雨潤伽黎斷常政儗通三學理事何妨付八支千古澄江淨如練令人空憶謝公詩

求亮講師鉤勒畫竹【亮號雨篷】

少時文采貫晴虹老去能侔造化功怪石幽篁開颯爽尺綃寸楮破鴻蒙喜聞舊隱歸云錫儗上慈航聴雨篷要見此君眞面目爲煩鉤鐵掃淸風

星夕露坐二首

次禪客韻海城鐘皷夜沈沈秋入天潢露滿襟弦月無聲聞玉杵采星何處度金鍼桃笙石枕悠揚夢桞■﹝紮上虫下﹞莎雞自在吟諸相已空泡幻影百年何有去來今

其二

一方明月欵禪扉瓜果寒冰亦可須虛幌疎星流熠耀大江涼露浸芙蕖空華根蒂難尋摘夢境塵囂費剗除亹亹笑談無剰語仰看星斗夜何如

神舟曲

時運艘以小舟制成龍形鐃歌鼓吹往來江潮中以答神貺云

扶桑日出碧海底聖化東漸千萬里林林樓櫓日邊來雲帆影壓三江雨年年五月淩大洋圖南九萬斯褰舉相風之烏畢逋尾餉道飛供太倉米太倉城下水連空水仙祠前神戾止靈旗婀娜送祥颷五色蜿蜒浪中起摐金伐鼓萬夫謳潮落潮生海門裏謌唱龍頭棹龍尾三日南風過黒水

西庵觀洗竹

洗竹移風榻鉤簾對雪峯唪余天竺偈夢熟海門鐘耳厭咸陽犬神交劍浦龍松房人不到應有白雲封

星夕

虫鳴艸徑露華凝畏暑空庭睡未能矮屋紙窗風雨破飛蛾亂撲佛龕燈

秋夜二首

瀼瀼露气下中天摵摵秋聲滿樹顚無得桂香無鼻孔道人一夜不成眠

其二

砌艸虫吟四壁靜檐竹揺燈動秋影老來無夢到陽臺開門月在靑松頂

題畫鴈

霜滿蒹葭水國秋殘汀剩渚故相投江湖兄弟飄零盡白首披圖無限愁

星夕友人見訪

翩翩飛佩逐歸霞絕勝衝寒訪若耶貪看雙星會河皷蹇驢駄醉入西家

題杜少陵行春圖

徒步歸來白髮新蹇驢駄醉過殘春問渠何處花饒笑韋曲家家正惱人

其二

牢落出同谷淒涼賦七歌日斜驢背上白髮似詩多

山居夜坐有懷海濵翁

投老歸來未得休半生江海寄浮漚禪房風雪蒲團夜閒看燈花結客愁

其二

海濵老人喜讀書十年不出鬢成絲靈椿階下森森長卻勝東家桃李枝

其三

書屋沈沈劍气寒白頭無語問更闌向來喜作尊前舞今日尊前欲舞難

寄江南紹隆伯瑩

一冬風雪出村稀忽見梅花暎酒旗行過江橋迥回首無人寄與紹隆師

題趙仲穆畫遊騎挾彈圖

白馬王孫紅錦韉平明按轡百花前金丸迸入他人宅卻把蒼頭打玉鞭

正月廿三日借竹洲訪顧藏六於司馬廟

一畨行春始出村韶華無賴已平分野鳥亂啼司馬廟石麟猶臥汲家墳燒痕新緑渾禁雨栁色半黃都染云蕩涇橋頭有酒賣醉把梨花日又曛

絕句題水仙圖

秋水爲神玉爲骨山礬是弟梅是兄恍然坐我水仙府吾與汝曹俱眼明

春晚苦寒

晚閣春寒戶半扄東風窗外雪冥冥破除客況非耽酒卻怕寒衾半夜醒

三月廿七日久雨寄葛靑城

鄰家有竹亦不惡空翠碧鮮連戶庭十日風雨水泉暴百里海門雲霧溟紫藤花老修竹觀黃栗畱啼芍藥廳靑城山人近相見話別橋南酒半醒

喜晴

槐龍倒影散微涼宜男多花開北堂舊日江山慚謝屐於今歳月付奚囊郭■﹝鵕﹐兔代鳥﹞已喜無三窟元緒從來有六藏曉起天光入書室曈曈紅日上扶桑

客至

幽窗談笑話平生舊研磨穿筆代耕白髮滿頭難諱老靑山排闥故多情桃花灼灼渾無語春雨瀟瀟尙未晴明日蘭舟休便發南鄰筍蕨已堪烹

暑夕

畏熱起獨坐風扉聊一開流螢點波去睡犬覺人來缺月半輪上殘潮午夜回翻思河朔會未用上吾杯

絕句一首問葛靑城疾

椿樹生涼午簟余桐花陰轉竹窗虛毗耶示疾原非病四百都將智刄除

七言古詩一首贈醫

昆之婁西良醫曰������之業累世矣人有疾痛必走先生治無不愈也余�間以衰劣資其藥餌之功焉先生赴人之急也不憚跋踄之勞人之求藥也自無有貴賤之別其執藝之精而負嘉名也不虛矣姑誦所聞謾爲古詩二十韻匪以爲報焉先生字���自號武陵

武陵先生有奇骨何年得此活人術昔聞夢入閬風巓醉蹋靑天霞五色仙人手掉芙蓉旗對面靑囊笑相擲囊中白日生光景雲篆飄飄皆鳥迹應知此物神所祕區區秦火奚能厄斡旋气運保太和下拯黔黎乃其職酒酣渇飲上池流半生不平俱蕩滌歸來髙臥玉山左姓名頗爲時人識白雲雞犬日相聞市壺那與塵世隔碧桃紅杏自成蹊赤箭靑芝翠如織蟁蛭不損一念仁陰功早已標仙籍嗟余足迹半九州島因癡有愛雪滿頭扶衰毎獲金石劑是身是病日以瘳木李愧無瓊玖報玉環自乏巾箱酬先生髙致人所慕守價不二儗伯休宋淸逺徳今復見作傳恨無栁桞州

秋日漫興

塘西老人竹洲居不到塘西兩月餘黃菊已花急釀酒靑山可數聊停車牛羊下來日夕後鴻雁大至霜雨初秋光去人遽如許底事交遊會面疎

九日前雨中

已知無地可登臨況是孤村風雨深酒爲解憂惟有醉菊憐短髮不勝簮白魚出网一雙玉黃橙搗虀三寸金南北暌離佳節過壯遊空感昔年心

題秋浦歸舟圖

碕■﹝土厈﹞楓林過野橋梵王宮殿在山腰扁舟好趂樵風去莫待寒江落晚潮

其二

秋浦行舟日欲晡秋來到處有蒓鱸酒家鱠具如堪借暫卸西風十幅蒲

題漁樵圖

霜滿頭顱雪滿須相逢且莫羨髙車吾家有酒今朝熟帶葉靑柴好煮魚

枕銘

匪木斯礱匪石斯刻囊括混沌首據是職閒邪存誠進修爾思夙興夜寐爾其儆之

題壁

靑天半夜飛霹靂忽見雙龍起墨池拾得織女支機石歸來冩作無聲詩

來鶴亭集卷五

●欽定四庫全書

來鶴亭集卷六

﹝明﹞呂誠撰

寄懷鄕友浩然戍橫州

分袂毎憐秋未半開帆猶記月初圓客程千里又千里老鬢一年衰一年令弟喜沾新雨露故鄕不攺舊山川懸知獻捷歸來日重理琵琶第四弦

寄鄕友福州別駕

烏石山前聴訟稀石橊洞口看雲飛馬蹄好踏官街月人在靑榕影裏歸

其二

釀來南酒甜於蜜愛浴山泉熱勝湯退食自公微醉後小姬和葉進檳榔

春雪

逐勢婆娑散杳冥欺春禁桞故崩騰未誇謝女隨風絮且作孫郎暎冊燈檐澑已呈魚腹劍庭綃誰剪鶴紋綾老來詩思渾荒澀儗賦梁園愧未能

題陶靖節

晉代髙風信少雙祿田釀酒漫盈缸攢眉走入東林社惠逺愛之如法幢

題韓文公藍關雪騎圖

逐客何緣路八千孤忠直叩九重天風淩雪滿藍關道卻勝當年孟浩然

己巳元日偶書

東風又轉玉衡杓北望黃雲擁赤霄鶴髮求沾三事祿鳯儀今聴九成韶側聞邊雪沒艸地喜見降王欵聖朝王化無爲天覆幬謳歌率土頌神堯

和韻酬仲莊

自笑離羣久索居暫時抵掌卽驩虞準繩吾道俱咸若彀率斯文已躍如稚子斑斑靑玉瘦酪奴瀲瀲碧雲腴寶坊會有重遊日竹杖芒鞋一訪予

和烹籜龍詩韻

雷公使令風火急鞭走雨工頭戢戢泥蟠骨脫未能飛野人爭奮長鑱入寧須逆鱗不復畏斯須惟聞釡中泣金杯苦酒五色光玉版云腴乳花濕長房見之發長嘆曲生一笑恣鯨吸靈物變化不可常駢玉森森佳人立

四月廿四日雨中寄仲莊

四月江鄕暑尙微林寒老客未更衣復愁刈麥雨不止況是索租人正饑榖秧出水靑靑短筀筍登盤个个肥門外泥深無轍迹相從莫怪出村稀

四月晦夜大雷雨

日月相鬭鶉火中冥冥一色云埋空黒風簸揺海波沸排山倒嶽何其雄急電穿窗紫光掣雨腳如麻未斷絕風雷半夜龍子歸霹靂一聲山石裂衣冠危坐謹天威小人破膽始捫舌須臾云斂稍霽威星光慘淡半明滅於乎上天號令豈輕出摧殘長養不虛設

題寒山訪隱便面

散策衝寒踏凍沙雪晴山色徧天涯奚奴爲我囊詩去黃鶴磯頭問酒家

相逢行寄仲莊王��二十二韻兼柬崇恩徹希二聞士時仲莊教書麋川

南山有石白齒齒短衣髙歌中夜起衰年無復夢周公訪舊淒涼半爲鬼平生憂患勿復道三年兀坐竹洲裏竹洲隱者更愛客一笑相逢感知已烏幾朝朝貝葉書銅瓶夜夜花根水淸狂幸不廢吟哦自嚼宮商含羽徵潦倒甘爲人所嗤肉食者謀那及此緑瑤故人別我久一見胡爲不欣喜我居洲北子港南煙樹相望才一里書堂匼匝數十弓絳帳蕭條二三子棄瓢無緑酒再沽朝盤有罾魚可煮醉來掩卷自吾伊詩筒日夕相塡委暇日過我此筠室逢迎聊復具雞黍春酤白白漲宻云夜韭靑靑剪新雨五月未稼石田秧掉臂軒軒若霞舉人生會合苦不常興盡歸來那復止季鷹豈是爲鱸魚宣聖猶然嘆雌雉婁西近畨忽相見停午茶甌細覼縷舊席久荒北海尊新寺花開爛如綺忘情況有八十翁談玄一洗箕山耳爲渠痛飲爲渠醉自古濁醪有妙理

和韻酬沈叔祥

白鶴又從遼海歸山川良是昔人非郊居作賦誰能繼勾漏成丹世已稀靈浪潤咽消宿酒飛花如粟點秋衣荒洲■﹝尙阝﹞肯同迂轍掃地焚香候竹扉

次韻答耦武孟

猶憶當年應鵠頭詩名從此逹南洲狂歌賴有千鍾酒豪士今無百尺樓紫蟹白魚江市晚緑蕪紅樹海門秋西風開到籬根菊擬向桃源一繋舟

寄則明

近過余艸堂以所作詩見示披誦再四詞極淸麗非餘子可儕也欲畱少憩過午以母命有他適力辭去之賦此以謝

之子南港來扣門日卓午手持數篇詩笑揖首屢俯且致寒暄問披吟罷揮麈詞韻亦淸麗秀句天葩吐豁然醒心胸頓覺頭風愈啜茗少移時聊欲具雞黍起立前致辭母命曷敢侮弗得頃刻畱軒軒若霞舉子實孝友徒衝幼識眉宇卓然有髙志餘子焉足數寒窗十年燈羣籍飽撐拄研覃盡精微窮討嗜淸苦縱使拾靑紫端若左右取匯爲閭裏榮遂不忝厥祖不聞先聖言得之在朴魯又不見桓生陳綬嘆稽古子能踵前迹大器成簋簠假有勍敵師亦當偃旗皷冀其不中輟榮身豈無補送子出門去矯首望江浦

白紙扇歌

聞次安惠紙筆因賦此以贈之

我昔舟泊西江湄椎冰看搗萬楮皮江神相顧色慘愴波工自詫手不龜懷金問價云滿篋霜紈失素無晶輝廿年歸來存百一制成團扇眞絕奇洪鑪百煉太古雪紫篔三尺盤屈鐵銀潢淸影秋鑑光玉虹冷貫靑天月昏日摩娑驚老醜動揺淸風生腋肘髙堂晝把蠅蚋空魑魅潛藏飛電走豈不聞蕺姥不識王右軍茂弘曽障元規塵謝公髙風固足尙班女篋笥空悲呻烏飛兔走急於箭商飆奄忽號枯林嗚呼盛衰天地無古今炎涼不易君子心

素室箴爲聞次安賦

惟君子之學思不出位安於定分芟其浮慕時止時行無怨無惡知人休之是曰行素詩書禮樂者善之基軒冕圭組者利之郛孝悌忠信者福之媒權利術數者禍之區居易俟命者爲君子行險徼幸者爲匹夫寧皎皎以遁世勿汶汶以畏途日新又新聖賢同歸耆叟司規敢言操觚

有懷來鶴亭

憶昔題詩坐鶴亭修篁欲染客衣靑飛花造次沾歌扇舞鶴畱連繞石屏正儗劉伶爲酒頌莫教陸羽著茶經故人多在靑雲上獨怪江湖老客星

和子英袁先生韻及謝所寄先人志文

交遊長是嘆暌離白首重逢似有期老去知非憐伯玉向來好事愧當時林陰鶴語風生竹花暗笙聲月上池珍重遺文勞逺寄知公念我未云衰

其二

頻年役役苦屯邅竹杖芒鞋到處禪南海諸山云外看西江百尺月中牽豪華銷歇隨流水潦倒無成休問天好及耆年同結社玉山佳處細談玄

題松亭琹士便面

隱者茅亭並水安單羅鶴氅怯輕寒松聲萬壑秋如海月下瑤琹不用彈

讀宋太史詩文集漫書

金華山下古潛溪秀發英靈間世奇歳久不聞淸廟瑟眼明今見玉堂詩百年人物推此老一代風流當繼誰頗恨淹畱忘墜景遺編徒使後來悲

菊田

余客竹洲三年頗有彭澤東籬之好古人亦謂菊獨以秋花傲兀於揺落之後非霜下之傑乎昔年曽賦對菊之歌老興未已復作菊田一首以紀歳月耳時洪武已已秋重九後時書

揺落西風已愴然金蕤月朶爲誰妍人間無地安花宅洲上於今有菊田晚歳儗尋甘谷老頹齡幸值傅延年落英飡盡秋香骨許我飛行作地仙

已已歳冬十一月築土於三山從王事也丁夫三十餘萬人十二月苦寒工𨿽畢而未遣家人在役寧無懷思焉遂賦一首

去年椎冰上淮水今年荷鍤三山尾風淩肌骨利於錐雪過牛羊縮如蝟短日經檐慘無色宿麥蓋坵靑下死天書早晚下三山坐使黔黎守環堵

題秋林遊子圖

十里山光入杳冥獨騎驢子澗邊行借問前頭向何處華陽觀裏聴松聲

洪武庚午年正月間遊茜之廣孝寺

冥搜又起刼前灰紺閣丹樓一日開龍伯鬘幢平地湧象王花雨自天來日髙金壁浮空出水落銀河到海回欲結莫年香火社扶笻獨上妙髙臺

訪成眞觀有感

四十年前余訪秋云楊外史於成眞維時殿樓竹樹森竦邃宻其琳宮桂館不是過也後十年外史化去世道變遷天運才一周鞠爲茂艸荒墟然盛衰之變有不可得而語者如此今年春因訪舊復遊於此而有賦是歳庚午正月二十八日也

暮年重訪成眞觀不見秋云竹外樓枸杞經春皆化犬朱藤歷歳總如虯種桃道士馮虛去采藥騷人汗漫遊見說蓬萊又淸淺儗將黃鶴問丹丘

題趙子昻畫馬圖捲

靈物降精生倔奇貢來自是千里駒天閒瀟瀟風滿旗立仗不受黃金羈吳興冩生世所稀春雷挾之上天飛

仲春雨後生寒有懷蒼筤室

東岡二月艸芊綿淰淰輕寒雨後天楊桞三眠風作惡櫻桃半開春可憐詩域日荒拋硯石醉鄕時與打觥船淸遊毎憶蒼筤捨何日重來看碧鮮

來鶴亭集卷六

●欽定四庫全書

來鶴亭集卷七

﹝明﹞呂誠撰

訪耦成蒼筤軒時武孟制滿求仕地有桃源徑

蒨艸溪東十里餘小桃源上見郊居落紅石徑和云掃新緑瓜畦趂雨鉏池上此君宜對酒門前長者屢回車此中尙未商山老見說王褒有薦書

江雨軒爲耦武孟作

春雨如暗塵江鄕晝冥冥幽人感時變於玆事耕耘江雨亦屢作江風穆而淸土膏潤如酥艸木努甲生此境誰爲之曰維天之成我藝我稷黍我軒泊我宇晨興帶經鉏寧卹作勞苦嘉苗旣芃芃田畯爲之喜霜飆一披拂致此歳功美鬥酒以自勞共入此室處矧玆值時康樂哉詠江雨

挽胡浩然卒於馴象之橫州

憶陪賓席接談鋒廿載論交一旦空東海人人懷伯始佳城鬱鬱閉滕公死生契闊飛鴻外今古興亡斷簡中白首與君成永訣忍將衰涕灑西風

巨浸詩【書異變也今玆二遭矣】

洪武庚午秋七月初吉海風自東北來拔木揚沙𨿽犀兵萬隊不足爲雄倒海排山堆阜髙陵皆爲漂沒豈沈竈產蛙之足語哉猶記洪武戊午歳秋七月四日亦嘗罹此蓋大魚入城之兆也今玆震蕩勢復過之側聞三洲一千七百家皆葬魚腹豈非囿於數者耶嗚呼命豈有常乎可不愼歟可不畏歟

庚午七月之初吉斷虹挾云蔽西日石尢聲撼天爲昏■﹝風貝﹞母驅車走沙石鯨跳鯤擲地軸翻陽爍陰凝神鬼泣銀濤駕空山嶽摧轉眼奔流浸扉壁三江彌漫滅無口孤城漭漭天一碧衰年疲苶動兢畏變白齋心戒夕愓憶昔前年大魚入三洲漂蕩海水立近者側聞復罹此海灣流屍頭濈濈■﹝土厈﹞塌沙沈絕往來塍斷瀼深苗不實嗚呼上天震怒豈無由誰其尸之誰復詰

覓鞠

余向寓竹洲洲上種菊百餘栽繞屋盈圃過者因爲菊田今年歸艸堂似聞秋風駕潮掃蕩無遺儗與吾友求數株聊應重陽故事何如

秋潮橫挾雨風顚洲上空聞有菊田香色於人旣無有物情在我敢求全頗憐塵世光陰迅似覺人間雨露偏白髮滿頭難諱老蒼顏衰客彊爲妍豈惟酒向鄰家得自是杯從舊俗傳陶宰不妨多種秫杜陵且莫嘆無錢靑天鴈影西風外紅樹秋聲落照邊見說南莊饒物色少分淸艷到樽前

重陽日有感寄子英袁先生時庚午歳也

忽驚時序怱怱攺頗覺飆霜稍稍侵莫說賜萸成往事但知飡菊是初心風髙木葉林煙薄雨過野塘秋水深我於古人應有約只慚佳節負登臨

訪友

洪武庚午九月廿七日訪鈕聲逺於太倉城之正陽門造其室曰洞云四檐竹樹盆山淸气可掬因賦此詩並求其畫山圖云

先生家住正陽門繞屋松聲日夜聞大藥總消頭上雪小山長帶洞中云已知濟物宜終慶況是淸時屬右文卻嘆吾詩與君畫海門風月儗平分

暮冬送友人入杭

湖上蚤梅春可掬江頭艓子晚初登從容話別惟樽酒潦倒論懷愧友朋平野雲開山見雪太湖潮落■﹝土厈﹞畱冰芒鞋竹杖孤山路白首重遊恨未能

東溟生詩爲顧某賦

東溟之生何所聞抱藝學古以事親翛然一室東海村市塵不到絕垢氛坐見三洲渺無垠一碧萬里玻璃盆雪濤銀屋相吐吞燦爛浴出扶桑暾是時幽人侍宴溫菽水之樂樂天眞興來揮掃水墨塵下筆慘淡愁鬼神居然耕鑿生意存經營態度回陽春百年縑素琹斷紋撏褾裝潢稱絕倫由其天機出淸新能事逸髮皆可人素昧平生笑語頻一日索詩來扣門嗟余耳聵目力昏那能復作寒螿呻霜風搜林葉繽紛寒菊艷艷東籬根姑置是事且勿論與子倒盡花前樽

荊溪棹歌

是冬鑿脂山經行於此

荊溪溪上晚山稠沙棠港口木蘭舟裹頭女子唱歌去水色山光總是愁

其二

大男鑿山衣盡紅中男操舟慣張篷獨山門外北風惡白浪如天怖殺儂

其三

溪上雪消春水髙鵝黃新桞暗長橋橋頭人家好春酒無情長與駐蘭橈

其四

雙舟來往愁柰何日日溪中聴棹歌溪水西流流不斷海門東去作風波

竹枝詞五首【夫役鑿脂山】

石臼湖頭泥水深北風吹折壯夫心別家三月絕音問一紙書來抵萬金

其二

臘月欲盡正月來桞條弄色早梅開年華卻似東流水又見靑天塞雁回

其三

千夫萬夫蟻作堆什什伍伍魚貫腮常興埠頭候糧去紅蘭街裏買薪來

其四

胭脂山頭雨雪飛胭脂山前人苦饑山下斧斤夜逹旦山上閒雲常自歸

其五

十八里岡云有無炎風掃地雪模糊山川通塞奚能問閒看淸波入太湖

緑淨軒爲茜上郁敏仲作

緑淨軒開秋水灣碧鮮如錦畫圖間葛洪井在丹光合雲母屏深翠雨寒碕上瑯玕千个立此中天地一壺寛合江曽憶韓公賦醉墨須冩石闌干

題牧羊圖

牧羝絕域臥穹廬廿載空傳雁足書屬國歸時總頭白壯心杖節鬢毛疎

題蘭竹圖

此君風致絕孤超秋佩紉香怨楚騷頗訝江梅專物論不令渠得配三髙

棘雀圖

素頸烏頭浪得名區區粉墨冩幽情懸知未省圖南志荊棘叢中過此生

寄懷茜川基古

云寮新構竹森森蒨艸溪頭春水深白酒過於東老釅淸詩聊共已公吟松花別甑炊金粉筍箭當階長玉簮底事莫年頻有約秪緣香火似東林

其二

身閒無事且婆娑轉眼流年一擲梭牢落詩懷三月過顚狂花信五更多潮來海市魚論斗桞暗江林鳥咔歌頗訝寥寥無信使題詩爲問近如何

洪武壬申十二月聞葛靑城歿於遼之貶所有感而賦

半生詩酒共登臨醉後長聞擁鼻吟抱朴未忘句漏志管寧終負度遼心星垂北極知天逺夢入東吳似海深逹士已無身後念臨風還爲一沾襟

寄謝諶西堂惠紙

閒居歳月暗消磨珍重髙人寄素波子墨客卿當諦受老人眞欲冩伽陀

其二

云蠒羅紋幸見投烏皮幾上雪凝眸懷人端爲雙魚信作賦空慚五鳯樓

其三

江艸淒迷路不分西林只隔半溪云處時不負平生學慰我長懷別後文

其四

沙路雨多生蘚花赤闌橋下酒旗斜望中蘭若依稀似儗隔松云問煮茶

其五

翠峯西下連吳會雪浪東來入海門胸次不畱元字腳金香鑪下鐵昆侖

感興

靜室無塵少客過新篁陰曵小坡陀朝來始悟春歸盡風裏楊花似雨多

其二

窻前幽鳥百般鳴猶有餘花照眼明偶爾相遭聊適意固知花鳥亦無情

其三

午簾煙燼瓦鑪香謾讀殘經付一牀底事是非猶入夢固知余習未全忘

其四

落花寂寂掩柴荊滿地緑陰新筍生自是老來遊興減江山何處不堪行

其五

日日鐃歌響露橈麥秋天气晚瀟瀟鮭蔬頗爲年荒備自向東畦種瓠苗

八月十七日訪崇恩淨公不遇回途賦

仲秋之月日踰七徒步往訪彌天釋繼時秋暘尙郁陶汗雨淋漓面如炙梅子渡頭沙擱舟黃蘆灘上泥沒膝人生只惜會合稀跋涉終憐老無力邨邨鵓鳩似呼雨樹樹秋蟬喧午寂禪扉未啟白雲封一錫行空了無迹東齋西廡具梨茗香飯竟飽毗耶室出門搔首大江橫白鳥飛來破秋色

題漁翁圖

浮玉山前飛白鷺桃花流水泛家船呼兒去換城中酒新得摣頭縮項鯿

來鶴亭集卷七

●欽定四庫全書

來鶴亭集卷八

﹝明﹞呂誠撰

題寒江歸棹圖

水色山光擁畫橋梵王宮殿在山腰扁舟好趂樵風去莫待寒江落晚潮

題春江獨釣圖

渭川老去興無餘猶愛江山錦不如渺渺煙波舟似葉一竿釣得幾多魚

題秋浦行舟圖

江色溟溟接太虛秋來到處有蒓鱸酒家鱠具如堪借暫卸南風十幅蒲

題水墨龍圖

畫史憑陵造化機研池傾倒墨龍飛生綃半幅春云濕疑是山前行雨歸

洪武癸酉五月十二日雨晴散走至則明翠濤軒過午回途漫成一首以寄

旣白軒中十日雨晚起扶桑發曙光搘笻緩躡野人屐看竹竟登君子堂少年豪飲不復作老去讀書渾健忘淸談餉午聊自適歸去頗愁江路長

五月二十八日重過翠濤軒淸坐終日薄暮而歸賦此蓋書所見也翠濤爲竹而得是名余不能無辭也矣

幽人愛竹不喫筍養得修篁个个長五月六月雨不落千枝萬枝風自涼蒼雪逼人時展簟翠濤驚夢午移牀涓涓淸潤烏皮幾楚楚髙攙薜荔墻宻影掃階敷瑣碎餘音拂水度笙簧孫枝迸地渾疑古老節淩雲色更蒼三徑旋開眞得計七賢避世故佯狂因懷梅友稱三絕卻笑荷花似六郎白鶴歸時云動蕩靑鸞嘯處夜微茫對之可使食無肉衰矣虛慚鬢有霜隱幾無心開卷帙捲簾隨意炷鑪香日中見斗瞻霄漢月下吹簫引鳯皇物外襟懷老可共閒中滋味淡相忘不尋酒伴雞豚社誤落詩名錦繡坊時復開樽排匼匝毎憐學子走趨蹡興來久坐無聊賴老去頻過也不妨他日成材惟汗簡於今觸目盡琳瑯振衣散策歸來後江路迢迢又夕陽

題松雪翁畫馬圖

宛駒萬里貢丹霄穹鼻胡兒捫赤絳天廏自多千里駿人間難得九方臯

則明遊余杭三橋埠回過余艸堂賦詶此

秋日三橋埠行舟野色新亂山圍艸市荒埭接江津杉竹通蠻獠麋麋販獵人欲將金粟酒爲子拂徵塵

老態

久知老必至豈謂便見侵一從今年來稍覺力不任凜凜畏寒暑悠悠念初心淩晨覽淸鏡感嘆一何深目昏廢占畢頭童曷勝簮齒揺食物妨行步愁嶇崯乃知泡幻軀匪石亦匪金人生大化中急電掃光陰安有百年期推遷似難禁理勢必應是視古猶視今賢愚同一邱旁人謾沾襟丹桂吹古香萬戶鳴秋砧且覆掌中杯彈我膝上琹於焉瀉孤憤三嘆有餘音

秋晚寄懷則明余杭未回

雨過秋容淨天髙露气寒官船鳴戍鼓螢火起漁灘好中明時選休歌蜀道難淹淹憂弱女聊爲問平安

題二喬圖

喬家傾國綴周孫陳迹空餘粉墨存女子那容知許事但令修古議師昏

題天育馬圖爲海城鈕聲逺賦

渥水神駒駿骨全奚官羈靮漫相纒情知不是塵中物春雷挾之飛上天

題枯樹圖

鐵幹槎牙翠葉殘云根剝落古苔斑大材寧盡天年老不遇工師不出山

九月晦聲逺畱題

十年不蹋海城西杜曲桑麻志已違向來詩酒所遊歷爲問人民今是非物態盡從風气攺霜威又作曉寒微出門浩浩塵如海笑對靑山一振衣

其二

海門潮上水如煙賀老重維載酒船喜見雲山開雪璧幸因郎囝鼓冰弦應門僮子淸於鶴搗藥靈禽半是仙歲晚卜鄰應有約幾時行李到梅邊

寄則明時客於竹洲作

苜蓿花開徧地秋秋聲渾在樹梢頭西風昨夜吹歸夢喚起客懷無限愁

其二

幾樹芙蓉近水低碧沙涼露泣莎雞月邊已有南來雁飛過荻江官渡西

九日則明會族人於翠濤軒席間賦詩見及因用韻答之

九日翠濤當雅集宗人團坐气回春承家幸有靑氈舊顧我何妨白髮新卽席揮毫誇艸聖持杯采菊酹花神醉歸一道天風晚金粟吹香出兔輪

晚歸書事六言

訪舊五溪薄暮沙長歸路迢遙虛市人家燒燭流水孤村斷橋一个殘僧待渡數聲短■﹝遂﹞歸樵閃閃昏鴉啼後江風又落寒潮

其二

漁榜溪翁罷釣郵鈴稚子傳書暝煙含雪欲落臘桞半黃未舒云葉亂隨去雁浪花輕逐跳魚一叚詩情畫意瀟然風景愁予

則明疾瘳喜而賦此以寄

兼旬伏枕廢論文走卜迎醫豈憚頻疾去已如顚趾鼎愼身當似括囊坤挑燈鴈唳陰風厲煮藥雞鳴宿火溫寒雪嚴霜皆歷徧東風早晚入重門

宿西庵值雨

晚堤信步一搘笻西望靑山落照中禪榻茗甌春乳白佛龕蓮熖夜燈紅人間漫說燻天富眼底都成撲地空新雨打窻詩夢破蟄雷又過海門東

寒食日哭坦翁

蒿裏竟何在死生從此分儗將寒食淚欲灑暮江云艸暗鴒原水松枯馬鬛墳平生多述作地下更修文

太倉周均徳晉其先人與余家往還時徳晉尙少庚辰已已以來值風塵澒洞各天一方聲迹不相聞者五十餘年洪武癸酉秋因訪鈕洞云見徳晉所作山圖恍如夢中一見吾故人也遂賦此以伸意並求其冩艸堂圖云

憶昔居海城汝翁我之友子時頤未須我始十八九別來五十年相顧各皓首往事不可追存者復何有前月到城中逺訪洞雲叟殷勤下徐榻覼縷具尊酒談及子髙致亹亹不絕口慷慨有所思我友歿已久惟今顏貎蒼秋風颭蒲桞案上見山圖尺楮藏培塿羨子材藝優豈復居人後嗟我已踰七見者驚老醜我家婁水西艸屋大如斗流泉走松根古木立云藪林宻鶴屢巢江近鼉夜吼鉤簾豁冥昧萬象入窻牖幽哉抱拙素兀兀但株守洞云繪成圖早晚落吾手倩子復冩之張壁慰衰朽作詩投故人諒識此情否

醉歸

醉歸不覺已斜曛稚子驩迎先候門霜林睡覺涼如水樹影滿窻疑是云

壽彛秉齋

喬木東南掃地空靜安畱得舊家風淸名在昔稱髙士壽骨於今只兩翁臘蟻壺觴秋露白金魚池館雁來紅桑楡萬一皆彊健看取年年此會同

題黃鶴山樵畫匡山讀書圖

黃鶴山人美如玉長年愛山看不足醉拈禿筆掃秋光割截匡山云一幅詩豪毎憶靑蓮仙結巢讀書長醉眠我欲因之攬秀色雙鳬飛墮香鑪前

題黃筌畫竹鶴圖【並序】

右黃筌畫竹鶴圖一卷已入能品予鶴亭舊有此圖心甚惜之散落他室今數十年矣忽於鄕友處復見之喜嘆無已然尢物自無脛翼而能傲兀人世不與歳月同化亦一奇哉因賦此重爲攬古者一嘅云

蜀人黃筌冩竹鶴數百年間一奇作玄裳縞衣意閒暇老去崢嶸動林壑挺挺玉立雙瑯玕枝葉扶疎鐵鉤絡憶昔鶴亭有此本鳥散煙銷久冥寞今朝忽見喜絕倒老目摩挲殊不惡千年令威安在哉舊物都非況城郭世間此圖亦希有重襲尢宜置縑槖髙堂懸向明月中應有仙音下寥廓

寒食漫興書所見三首

楊桞東風日夜顚杏桃無語不成妍水深竟沒鷗邊石雨重渾迷卵色天節序怱怱無可那物情洶洶最堪憐荒村閒寂無雞犬何處人來掃墓田

其二

韶光去我太怱忙驅使閒情入醉鄕燕燕鶯鶯三月暮風風雨雨一春忙加飡未厭靑精飯爛煮那無白石羊老境於斯何足賴祗教世味淡相忘

其三

三月三日雨初晴淸旦梳頭坐艸亭一陂艸色爲誰緑千樹桞條無賴靑憂患未平心耿耿衰遲那遣鬢星星林鳩底事頻呼媍彊聒春愁苦厭聴

聴雨

傾倒天瓢走雨工海門龍過起腥風瀟瀟午夜鳴山竹如在春江聴打篷

來鶴亭集卷八

●欽定四庫全書

來鶴亭集補遺

﹝明﹞呂誠撰

九日雨中雜興四首

橘柚靑靑菊未黃滿城風雨近重陽天光倒影涵空闊云陣將愁赴渺茫尙憶登臨吹席帽誰能隨俗系萸囊詩人底事無全句似欲相期入醉鄕

其二

風掃陰霾霽色新白沙江路淨無塵佳辰宜著揮毫客暮齒惟存見在身自笑千金誇敝帚不妨一飯煮勞薪人間萬事皆成幻付與云安曲米春

其三

秋水蘋花繞釣磯關河千里雁初飛二毛脫落愁吹帽九月淒涼未授衣玉醴光浮杯斚滑繡糕香膩蟹螯肥物情叵柰多拘束欲假盧敖手一揮

其四

霜降海門天气肅無邊落木總繽紛鷗眠野渡芙蓉雨雁落秋田■﹝禾罷﹞稏云未有詩篇酬令節祗將茗椀對鑪薫月中桂子飄人世時有天香隔幔聞

甲戌歳中秋無月

今夕何夕嘆獨醒闌風伏雨幾時晴爲渠滿魄當圓景柰此浮雲點太淸蛟室朱扉應不啟兔宮玉杵寂無聲何當致我緱山頂醉臥瑤臺聴鳯笙

九月二十三日赴宴定齋晚會歸有感

風霜瞇目走踆踆媿我閒居寂寞濵今古誰爲了事漢關山空憶未歸人白頭且盡杯中物紅樹猶疑刼外春轉眼塵勞成底事浮雲變態幾回新

送老僧頥翁歸住山中兼簡伯瑩和尙

老禪歸南山相與散吟策維時秋冬交霜雨木葉赤野曠天宇寛足軟步履窄儗訪織履翁悵望一水隔目致繾綣辭聊以塞吾責

新冬乍寒書懷

一榻淸寒戀舊氈飽飡世味意茫然疎林寒日駸駸短殘菊經霜故故妍五鼎從來非我志一貧正不要人憐此生本是悠悠者眼底光陰只信緣

三月十二日初度辱外族諸親過艸堂兼有祝頌之詞賦此以謝

杏花風暖破春陰旣白軒中喜盍簮世事荒荒相聚少霞杯灔灔莫辭深予生初度當三月天與淸閒抵萬金多謝諸賢爲我壽殷勤重感歲寒心

期友不至

長日閒吟步紫苔流光轉眼熟黃梅雄風豪雨將春去濁潦深泥少客來老柘葉稀愁蠒瘦艸田水滿厭鳩催題詩問訊王文學懷抱何時一笑開

挽友歿於旅途

故人槁葬斷磯頭恨滿西風白露洲化鶴不隨丁令返騎鯨應伴謫仙遊志詞誰爲鑴崖石旅夢懸知到首丘廿載交遊成永訣靑山愁對大江流

秋雨中辱翠濤軒則明頒及佳貺次韻用答

風雨瀟瀟夜晦迷親朋南北嘆暌離世間物態云千變眼底功名黍一炊酒債不妨緣客慣詩名端復畏人知時時甘脆遙相寄況有新篇慰我思

其二

深秋涼思眇無涯余熾蒸人惱阿家海气昏昏云似墨江流泯泯雨如麻舊塍■﹝禾罷﹞稏行當刈新壤榛蕪次第畬世路只今誠局縮挾仙直欲駕虹查

雨中雜言詩八首寄仲莊則明二妙

數篇遙寄水東隈想爲吟哦助笑咍池艸已衰無好句阿連空向夢中來

其二

慣識西莊第五橋短藜時復過林臯槿籬竹屋江邨路愛聴淸風響翠濤

其三

獨穿斜徑艸芃芃攘臂褰衣微醉中運饟船歸鴻雁月采菱歌斷鯉魚風

其四

世諦紛紜歳月長感時懷古未渠央癡兒若了公家事始信燕山有義方

其五

郁陶未解出村稀雨後涼生日色微便覺今宵風露重此身從此怯單衣

其六

野老山妻笑語同腰鎌先獲泰州紅嘗新舂玉知非晚喜聴笳聲夕照中

其七

屈指無多九日陰可能無地一登臨懷人風雨成癡坐抱膝茶煙長短吟

其八

今秋八月甲子雨刈獲望晴猶未能夜祠田祖村村鼓水落鱸魚港港罾

寄北山講師基古石尊宿

杖履長懷訪北山老僧忘世此中閒不辭蕙帳來猿鶴要使山林識佩環海气含霜浮沆瀣溪聲和月瀉潺湲老來儗入耆英社分我翠微云半間

題梅雪鶴亭二圖

凍雲深護白龍堆剪水仙人海上來夜半鶴歸春信到盡將生意付江梅

其二

南屏左股翠模糊冩入儂家罨畫圖覽勝不妨畱巨眼艸堂堆案有西湖

洪武乙亥春寒漫興

交歳晴光少凝寒雨霰重水添垂釣石樹鼓落燈風晚斚浮蛆粕春盤問筍菘鶯花渾寂寞遊興莫怱怱

寄謝伯瑩長老惠林松語錄

繼述頻年備討論儗將遺教輔宗門藂林枝榦寧無本文海波瀾更有源叔季奚知師道貴舂容重喜典刑存是編不獨追金玉會使西江一口吞

風雨連日閉戶黙坐懷思可知忽翠濤軒以筍蔬之惠走筆答之

春事多隨逝水東不堪日夜雨兼風龍歸海浦沈云黒鳥啄櫻桃落子紅老境詎言詩有債醉鄕誰謂酒無功鮭蔬向賴西鄰筍瓷缶時將五尺僮

漫興

秋暘烈烈晚風微病葉號蟬色慘淒感舊毎因尋友夢訴懷那有上天梯哲人逝矣憂民困嫠婦澘然賣女啼無限新愁禁不得海云深處雁行低

挽鄕人

夢破邯鄲指一彈旅魂歸繞玉山寒無人早悟生如寄有子能賢死亦安壯歳聲名何俊爽老懷悲惋獨辛酸一壞黃土西風里數尺靑松掩袂看

十一月十五日因過翠濤室薄暮風寒遂宿賦此以紀兼簡琇南石

坐久不妨聞茗椀深談未用照靑藜寒驚殘夢瀟瀟竹暖覆重衾戀戀綈自笑此身空濩落已勝羈宦走東西似聞勝集東林下細雨無緣過虎溪

臘八日則明以詩寄餘言及崇恩至翠濤室不得一見爲歉遂次韻寄靈源老師兼簡只江開士

交際長懷佛日山南北相望水雲間淸修久已欽三學妙義終當示八還野渡舟橫潮漫漫河洲風定鳥關關靈師倘過云房榻儗對茶甌半日間

淵明醉歸圖

誰具壺觴大道邊老人傾倒卽頺然阿宣扶上烏犍背隠似淸風太乙蓮

來鶴亭集補遺

