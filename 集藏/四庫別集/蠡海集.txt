蠡海集明王逵

欽定四庫全書

子部十

蠡海集

雜家類三

雜說之屬

提要

臣等謹案蠡海集一卷舊本題宋王逵撰考宋有三王逵其一王逵不知何許人仁宗時官江南西路轉運使調淮南轉運使包拯連具七章彈之具載拯奏議中極斥其貪鄙酷虐似非能著書之人其一王逵濮陽人天禧三年進士官刑部郎中其所著作惟呂希哲雜記載其贈蔡襄詩一首阮閱詩話總龜載其詠酒簾一聨不聞更有此書其一王逵淄州人建炎中知徐州王復之孫紹興中太僕丞王佾之子其所著作惟蘆浦筆記載送田鄂詩一首亦不聞有此書此書中論脈一條稱七表八里九道計二十四見之於叔和脈訣是熙寧間書也前王逵不得見論百刻一條稱趙緣督又有一說是至元以後書也王逵後亦不得見又安得而引之耶考明黃姬水貧士傳載王逵錢塘人足一跛家極貧無以給朝夕因賣藥復不繼又市卜博究子史百家客至輙談今古不休人知其辧博每以疑難質之無不口應列其人於張介福之後王賓之前蓋洪武永樂間人作是書者必此王逵商維浚刻稗海時未及詳考誤以爲宋王逵也其學蓋出於邵子其書亦規摹觀物外篇分天文地理人身庶物歷數气候鬼神事義八門皆卽數究理推求天地人物之所以然𨿽頗穿鑿而亦時有精義世稱二十畨花信風楊愼丹鉛錄引梁元帝之說別無出典殆由依托其說亦參差不合惟此書所列最有條理當必有所受之云

乾隆四十二年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

蠡海集

﹝明﹞王逵撰

○天文類

云爲陽用故龍騰則雲起風爲陰用故虎嘯則風生或以云爲陰風爲陽者謂其體也蓋云乃陰之體升而爲陽之用風乃陽之體散而爲陰之用是以雲起也石必滋風行也土必燥

云爲陽陽生施雨爲陰陰生化陽施而陰化故云宻則雨降陽施而陰不能化則有云而無雨未有陽不施而陰能化者故有雨則未嘗無雲也是以易曰雲行雨施蓋陽可攝陰陰不能彊陽也

天之色蒼蒼然也而前輩曰丹霄曰絳霄河漢曰銀河可也而曰絳河蓋觀天者以北極爲標準所仰視而見者皆在於北極之南故稱之曰丹曰絳借南之色以爲諭也

紫間色而天垣稱紫微豈非寓意之精乎夫紫之爲色赤與黑相合而成也水火相交陰陽相感而後萬物以之而爲生萬物以之而爲生是故爲萬物之主宰矣

或曰霜能殺物雪能養物何也蓋雪生於云霜則無雲霜殺物露滋物何也蓋霜歷陰位露歷陽位是以春霜亦不殺秋露亦不生

雪爲陰之極全得水之成數雪花毎每皆六出霜

雪者雨露之凝結水從金生气盈而見母是以霜雪色皆白也雪者雨之凝也因髙而寒極故雨凝而爲雪也其雨雪相雜者云有髙低之異也低者則爲雨髙者則爲雪

太陰之行與日同宮爲晦朔對宮爲望日明晝月明夜初一初二日月同於卯時出卯宮至酉時日月俱沒於酉位故月夜行於地下出地下日稍近則不能明也初三初四卯時月到寅宮自寅加卯遞數至申位逢酉故月生於申初五初六卯時月到丑宮自丑加卯遞數至未位逢酉故月生於未初七初八初九卯時月到子宮自子加卯遞數至午位逢酉故月生於午初十十一卯時月到亥宮自亥加卯遞數至已位逢酉故月生於巳十二十三卯時月到戍宮自戌加卯遞數至辰位逢酉故月生於辰十四十五十六卯時月到酉宮自酉加卯遞數至卯位逢酉故月生於酉十七十八卯時月到申宮自申加卯遞數至寅位逢酉故月死於申十九二十卯時月到未宮自未加卯遞數至醜位逢酉故月死於未二十一二十二二十三卯時月到午宮自午加卯遞數至子位逢酉故月死於午二十四二十五二十六卯時月到巳官自巳加卯遞數至亥位逢酉胡月死於巳二十七二十八二十九卯時月到辰宮自辰加卯遞數至戌位逢酉故月死於辰三十日卯時月到卯宮自與日近故月全死與日會而爲晦矣是以初一二卯時出初三四辰時出初五六已時出初七八九午時出初十十一未時出十二三申時出十四五六酉時出十七八戌時出十九二十亥時出二十一二三子時出二十四五六丑時出二十七八九寅時出三十日亦卯時出也蓋月出地上則明卯酉分地平卯酉上爲出地卯酉下爲入地日生於東月生於西其此之謂歟

雨露霜雪之化也金爲气始天降气是因其色而可知前言气爲金金乃水之母气盈而其色見亦此義也

北斗位北而得七爲火之成數南斗位南而得六爲水之成數此乃陰陽精神交感之義也日生於東乃有西酉之雞月生於西乃有東卯之兔此陰陽魂魄往來之義也

春之風自下而升上夏之風橫行於空中卽紙鳶以觀之春則能起交夏則不能起矣秋之風自上而降下木葉因之而隕落冬之風著土而行是以吼地而生寒也

或問曰夏月龍行雨餘月否者何答曰雨陰從地生夏日陽極在上陰豈能生而升乎不升則不降龍潛湫潭幽陰之處一動而出陰气得附之以升旣升必降散而爲雨故夏日之雨則龍行也

木彊而金弱生气升而發於聲金彊而木弱殺气降而見於形故春則雷鳴秋則霜隕

日之食也月輪掩之故遭食處必虧缺月之食也闇虛蔽之月本無光借日光以爲明行當日之正對值闇虛而爲食闇虛本气故但能蔽其光遭食之處光隠而魄露焉

諺雲月如仰瓦不求自下月如張弓少雨多風蓋月有九行月行八道靑白赤黑各二道皆出入於黃道之中故曰九行道不中而過南則爲陽道道不中而過北則爲陰道行陽道則旱行陰道則潦月借日爲光月生如仰瓦則行陰道如張弓則行陽道也明矣

陽經而陰緯經之體縱緯之體橫故天之度爲經縱五星之躔爲緯橫縱爲經而靜故列宿曰經星橫爲緯而動故五星爲緯星也

○地理類

潮之說多矣蓋潮本屬陰陰極則動月亦陰也與之同類月行過於子午極處則潮起初一二日卯時月在卯自卯順數一時一位當時至午位故午時潮初三初四日卯時月在寅以寅加卯順數至未時在午位故未時潮初五初六日卯時月在丑以丑加卯順數至申時在午位故申時潮初七初八初九日卯時月在子以子加卯順數至酉時在午位故酉時潮初十十一日卯時月到亥以亥加卯順數至戌時在午位故戌時潮十二十三日卯時月在戌以戌加卯順數至亥時在午位故亥時潮十四十五十六日卯時月在酉以酉加卯順數至子時在午位故子時潮下半月與此同凡日臨子午海水必起但上半月晝爲潮夜爲汐下半月夜爲潮晝爲汐皆月行於子午之位也波濤洶湧者由江勢曲折沙潭深淺激之而使然也

凡掘地作坎出其土旣成坎以其土實之則耗半矣其故何也蓋萬物藉气以爲質一動則气泄气泄則質爲之損也

地爲天之平地半以上气陽主之地半以下水陰主之地之上陽也客陰來脇和而爲雨地之下陰也客陽來脇散而爲風故雨從天降風從地生

萬物之生也本乎天故其生質也皆圓父之道也惟石之生也或方方者爲地之骨也

陽無形陰有形故陽散而爲風陰蓄而爲水

陽气出乎地之上爲風風燥物陰气潛乎地之下爲水水濕物風則無形水則有形也

水味鹹水性然也而海水獨苦鹹蓋亢極而反之義也水極則反火乃爲鹹苦然遇土而煎熬爲鹽則純咸矣是藉土以制其太過遂能復其本性云

气因卑而就髙水從髙而趨下水出於髙原气之化也水歸於川澤气之鍾也以是可見夫陰陽原始反終之義焉蓋气之始自極卑而至於極髙充塞乎六虛莫不因卑而就髙也水之始自極髙而至於極卑泛濫乎四海莫不從髙而趨下也

夫潮之至必自東而起其故何也蓋百川之水盡皆東赴及其气之至也潮從東起者返本之義存焉然東方卯辰之位卯爲升气之盛辰爲龍變之鄕是以潮起於東不在於他方也

○人身類

陽之數一三五七九陰之數二四六八十蓋陽之數有首而無尾陰之數有尾而無首是以陽會於首而不至於足陰會於足而不至於首也

人之水溝穴在鼻下口上一名人中蓋居人身天地之中也天气通於鼻地气通於口天食人以五气鼻受之地食人以五味口受之穴居其中故名之曰人中或曰人有九竅自人中已上者皆兩自人中已下者皆一若天地交泰之義者則鑿矣

人與畜凡動物血皆赤者血爲陰屬水坎爲水中含陽血色赤所含者陽也離中之交生气之動也去體久卽黑熟之亦黑返本之義也

凡人之身人中至尾閭爲督脈屬陽齦交至會陰爲任脈屬陰兩臂表爲陽裏爲陰在身之上應天傾西北故臂斂歸內兩股外後爲陽內前爲陰在身之下應地不滿東南故膝屈向後身之上象西北法天爲陰不足身之下象東南法地爲陽不足也

七政麗乎天七竅在乎首七政之見在於極之南七竅之用在於面之前黃道經南天以行七政傾於前也故人之鞠躬亦向前

耳目爲陽也故便左手足爲陰故便右亦天地之義爾

女人產育哺養以乳乳之體居經絡气血始終之間也蓋自寅時气始於手太陰肺經出於雲門穴雲門在乳上陰陽繼續以行周十二經至醜時歸於足厥陰肝經入於期門穴期門在乳下出於上入於下肺領气肝藏血乳正居於其間也

男得陽气根於子女得陰气根於午男子之生也抱母向於子女子之生也負母向於午也或曰男生必伏女生必偃謂男陽气在背女陽气在腹予以爲非陽气也乃生气也男气盛於陽女气盛於陰背爲陽腹爲陰觀溺水而死者可知矣男伏而女偃

人之夢非神與物交乃魂與物接蓋開目爲陽魂居其位閉目爲陰魂離其位則有時乎與物接故寢而夢生焉神則處乎中如將帥爲一身之主離而外之則死矣故方士家出神則其生如死然若夫有化而爲二爲三五彼此皆能動靜者則又非純皆神矣或兼魂與魄也間有煉養初成出而不能返則死出而有滯則病又可驗故曰夢乃魂與物接也況夢之事𨿽皓首頹年未嘗自以爲老也凡所歷多少壯時事亦可驗矣蓋魂爲少陽之气也

男子气在於陰女子气在於乳坎爲男位北在下離爲女位南在上故也

禽獸之音偏於一故無智𨿽有智亦偏一巧舌縱多轉聲亦不具五音也人之音外配五行內應五藏各無欠缺故人萬物之靈也

尻神之說北方尢重之且人一身各有神而獨取尻者何也蓋人頭員法天足方法地尻者尾骶也居脊骨之竅處任一身柱骨之重而當百骸之中法乎人所以獨取此以諭意

人神之說逐日流行周於四體百骸而不至耳目者何也蓋耳聰目明司視聽神明出入之戶牖故不系於四體百骸之中

天之气爲陽陽必降地之气爲陰陰必升故人身手足三陽自手而頭自頭而足手足三陰自足而腦腹自腦腹而至於手此陽降而陰升明矣

七損八益之說始於軒岐前人辯之亦已明矣然的指不離乎易數且九爲老陽六爲老陰乃數之極極則不生惟變化耳八爲少陰七爲少陽少則生育生育之道交媾存乎其間故八交七七交八八交七是以女子之生也七月而齒七歲而齔二七而天癸至七七而天癸絕七交八是以男子之生也八月而齒八歲而齔二八而天癸至八八而天癸絕蓋男子少陽得七數其根實在於八女子少陰得八數其根實在於七也

四根三結之說者手與頭並腦腹及足爲十二經之根皆在於此四處始故曰四根也手之三陽結於頭足之三陽結於足足之三陰結於腦腹手之三陰結於手蓋手足各有三陰三陽必同結於一處故曰三結也又有一說手三陽一根也手三陰一根也足三陽一根也足三陰一根也豈非四根乎太陽爲開陽明爲闔少陽爲樞陽之三結也太陰爲開厥陰爲闔少陰爲樞陰之三結也是爲四根三結矣

天气通於鼻地气通於口鼻受气口受味天陽有餘故鼻竅未嘗閉地陰不足故口常閉必因言語飲食而方開也

鼻通天气而疏豁是以動息往來無礙口通地气而吝嗇是以納食味而不出反此者病也

天食人以五气五气由鼻入鼻通天气也地食人以五味五味由口入口通地气也

天降五气地產五味然味之生也必質於五气五气化而皆澹雨露霜雪之類是也則凡五味之微者兼气存焉得天地之和也故酸入肝苦入心甘入脾辛入肺鹹入腎皆言其微者也至若酸傷肝苦傷心甘傷脾辛傷肺鹹傷腎皆言其甚者也

人身之肝位在於右而脈胗卻見左手脾位在於左而脈胗卻見右手此亦陰陽互藏其宅之義也

或問三魂七魄之說答曰此洛書九宮之位三居於東七居於西東爲木主藏魂者肝也西爲金主藏魄者肺也

人受天地之气形以生而獨異於禽獸虫魚者由其得天地純全故也天形圓而在上人之首能應之地形方而在下人之足能應之四時運於表四肢應之於外五行處於裏五藏應之於內百骸莫不應之於天地陰陽是以人爲萬物之靈獨異於禽獸虫魚而可參乎天地也

人之受气而生則先生鼻鼻通肺肺主气也男爲陽陽生於子女爲陰陰生於午榮衛之行子丑循膽肝午未循心小腸是以男子生鼻之後目卽生焉目應肝膽女子生鼻之後舌卽生焉舌應心小腸目現於體外陽之用也舌隠於體內陰之用也

女子經脈色赤而乳汁色白白者金之色也金爲气化之原乳爲賦气之始是生養之根也

肝沈而肺浮難經已詳言之然肝爲木少陽之象也肺爲金少陰之象也陰金反居上陽木反居下者蓋陰生於午在上而趨下陽生於子在下而趨上也是以肺處上而肝處下魂魄交互以往來心爲太陽附於少陰肺腎爲太陰鄰於少陽肝故肺形朝前居陽分也肝形向後居陰分也況申酉金位在西南上寅卯木位在東北下也在上者浮在下者沈亦此義也

人得五行之全故眾體具眾體具則無物不啖庶物得五行之偏故無純體無純體則芻者不豢豢者不芻食粒者不嗜肉嗜肉者不食粒

人稟五行之全故五音備物不能得五行之全必有所偏受故因五音之發是以知其偏受且如巧舌之禽其爲聲也未嘗能悉具必有所缺也聽其所缺而後可以知其不全矣

脈何爲而生脈非气非血也茍非气血則脈安所附然脈者气血之所動也是以陽日則气先血後陰日則血先气後是以脈居於中可知矣蓋脈者如水之瀾瀾因風與水遇而成不可以風與水爲名也脈亦然然因气血而動不可以气與血爲名也是故脈者猶瀾爲親切也已

人之手心抓而不癢人之足心抓之則癢者何也蓋人手心通心气心屬火喜動故不癢人足心通腎气腎屬水喜靜故癢

河以北坎位也故其人多內實江以南離位也故其人多內虛內實者陽在內宜寒瀉內虛者陰在內宜溫補

人之身隨二气以相感冬之日坎用事陽在內喜嗜熱物滋其陽也夏之日離用事陰在內喜嗜冷物益其陰也各從其類耳

脾與胃俱屬土土動則生不動則不能生凡■﹝畝犬﹞畝之土耕鋤耘耨始堪播種乃能滋養不動則爲荒土嘉榖豈能生殖乎是知脾胃亦必用動以養生目眶屬脾土開眼則眶動動則脾應之而亦動又四肢屬脾寤則能飲食夜寐則不能飲食若或夜而不寐亦不飲食矣人壯則能多食蓋動用多也人老則少飲食緣動用少也胃受水榖爲太倉須藉脾气之運而後腐熟水榖以化生气血知脾胃必相資當運動而爲功也

脈有七表八里九道計二十四見之於叔和脈訣而數脈獨無所屬蓋數者陰陽气血皆有餘脈道之太過而不得其中之謂眞病脈也所見則爲病隨其陰陽上中下而察之又況病之爲字從丙丙爲火熱是以十分病證常有七分熱三分寒不然何以五臟六腑止言火而不言水耶

男子之气始於子子在下起故男子气鍾於外腎外腎者督任二脈之交也女子之气始於午午在上起故女子气鍾於兩乳兩乳者肺肝之脈始終也

或問五臟各有府觀大腸小腸胃皆有上下出入之口而膀胱獨有下出口而無上出口膽則有上出口而無下出口其義何也蓋膀胱者腎之府其源在於闌門之傍津液下流膋膜之間滲入膀胱至滿溢則瀉出故無入口而有出口水走下又居下焦之下下焦主出而不主納故也膽者肝之腑肝藏血血之精儲畜於膽是以有上入口而無下出口也其味苦心血之本性亦子寄母室之義人生皆然也

人之目上睫動下睫靜爲觀卦之象有觀見之義巽風動於上坤地靜於下人之口下頦動上頦靜爲頤卦之象有頤養之義震雷動於下艮山止於上目居上上者動天气運於上也口居下下者動地气運於下也

人之毛乃血之餘三陽之毛皆顯於首太陽之毛髮也少陽之毛眉也陽明之毛須也太陽居上少气多血故發自幼卽有而日能長少陽居中多气少血故眉自幼卽有而不能長陽明居下多气多血故旣壯始有而亦能長以是知緣血然也婦人無須者蓋衝脈並陽明行月事以時去使陽明之血不能充不能充則血虛矣由血虛所以須不生也宦者傷其厥陰之絡耗其陽明之血故無須也而天宦之人則陽明之血元不足也三陰之毛皆潛於體太陰指毛也少陰腋毛也皆多气少血故不能盛厥陰陰毛也厥陰少气多血而獨能盛然三陰之毛幼皆無旣壯而後始生也

或問人身背爲陽腹爲陰何也曰此發天地之義也背在後以應北北子位陽生於子之象焉腹在前以應南南午位陰生於午之象焉

鍼經曰人身之經絡始出於雲門終入於期門何也蓋雲門者肺金气之所發金气降故下循於臂手期門者肝木血之所歸木血升故上循於腦膺金應秋降木應春升是以二經皆近於心側分東西之義也

難經一難問十二經獨取寸口先輩注釋亦已詳備然經皆以太陽爲首今脈候十二經卻不關太陽爲主何也夫天開於子地辟於丑人生於寅人气通於寅寅時於太陰之气始動其應在寸口寸口以候上部肺居五藏之上部獨爲五臟之華蓋所以管領一身之气也

人之生也托乎气血气血之所寓者在乎視聽男子之生八月生齒女子之生七月生齒齒旣生方能用視聽何以知其然蓋察其舉動爾至斯時呼其名則顧之辯父母則識之逮於齔齒男子則八歲女子則七歲視聽方審始能分長幼別善惡焉熟審則定而不能惑矣是以先王使之以入小學良有以也男至十六歲气盛則精通女至十四歲血盛則經行精气與經血皆盛可以營爲事業輸瀉則爲生育矣目司視主於血耳司聽主於气視入目聽入耳始也气血壯盛則視聽用之不竭及乎八八六十四歲精气始耗七七四十九歲經血始衰耳目之聰明漸減少積日旣久耳目气血之聰明皆涸涸盡則如朽株故人上壽之年𨿽無疾病亦死矣故曰視聽太過則勞勞則耳目不能聰明由此而知視聽多而气血損也又曰肝藏血腎納气肝竅目腎竅耳視聽久勞則肝腎气虧而不得其歸矣

五藏之所主心主臭肝主色脾主味肺主聲腎主液肝之竅通於目故能視色脾之竅通於口故能知味腎之竅通於耳而耳能聽音聲者何也肺之竅通於鼻而鼻能嗅香臭者何也難經亦已嘗言之矣乃以金生於己水生於申配之今思五行五气死中有生之義存焉夫耳爲腎之竅屬子陽金死於子而陰金生鼻爲肺之竅屬酉陽火死於酉而陰火生是以耳𨿽腎竅而能司聽鼻𨿽肺竅而能司臭也心之竅通於舌𨿽心竅而津液生之則又心腎交媾水火旣濟陰陽升降之義存焉

人身肺居上肝居下肺主气而應西金酉申故居上而气降下肝藏血而應東木寅卯故居下而血升上气血相交以爲生也肺在上而朝於後人一鞠躬則肺俯而肝仰陰陽之義也

人之身法乎天地最爲淸切且如天地以己午申酉居前在上故人之心肺處於前上亥子寅卯居後在下故人之腎肝處於後下也其它四肢百骸莫不法乎天地是以爲萬物之靈

○庶物類

春之花至殘而飄零得敷暢之气焉秋之花至殘而萎損得收斂之气焉

或問木色本靑而艸木皆緑何也蓋緑靑黃之間色木非土不養故靑依於黃而緑矣

艸木之花𨿽曰五色然獨無黑色黑爲水色母道也母但陰育於中故不現也

鳥之咮方者趾方近於陰故夜不眠而能飛鳴鳥之咮尖者趾尖純於陽故夜宿而不能飛鳴鳥咮尖而能夜飛鳴者色純於陰也若鴉頸旣白而不純故夜不能飛鳴也水鳥稟於陰是以鸛鶴夜亦飛鳴

雞鵝鴨家畜不能飛其它野禽皆能飛或曰家畜皆卵內卽生毛故不能飛野禽皆卵外生毛故能飛又曰家畜雌抱伏而雄不抱伏得陰炁多故不能飛野禽則雌雄皆抱伏故能飛也二說皆通

凡卵皆白在外而黃在內及抱成形則黃變居外白變居內矣何以知其然觀夫雞鵝鴨在殻內生毛者俱黃毛其飛禽外生毛者身與吻俱黃可驗此蓋太極之前陰包陽太極之後陽包陰也

鼠之前爪四指陰也後爪五指陽也故爲陰陽之始終龜之前後爪亦同於鼠故爲陰陽之大用或曰鼠前四後五四時五行也龜前五後四五湖四海也

飛禽皆屬陽故晝飛鳴而夜棲宿然烏獨夜飛鳴者色黑屬陰從其類也鸛鶴夜飛鳴者水鳥含陰從其性也然雁之爲鳥古稱爲陽實陰鳥也釋之曰凡鳥方咮駢趾皆陰而能夜食鵝鴨鳬鶩盡然但不能逺飛爾而雁生北方秋自北而南春自南而北蓋歷七政所行以順其情夫秋分已後循昴畢觜參之位春分已後循房心尾箕之位得乎右轉之气實陰鳥而稱陽亦猶十月純陰而稱陽月也

走獸皆屬陰故夜動而晝伏然獨猿猴不分晝夜者緣食果實而居林棲樹兼乎陽也牛馬豬羊亦不分晝夜者家畜故也野者則否蓋气盛爲動气衰爲伏動則健伏則怠

飛禽爲陽皆食果榖得天陽之气也走獸爲陰皆食芻槁得地陰之气也故飛禽巢居走獸穴居

水族乃陰中之陽何以知其然歟蓋羽禽卵生者陽也水族亦多卵生剛在外之物皆陽者螺蚌龜鱉鰕蠏皆殻在外陽之气輕而虛鳥得陽气多故羽翎皆空管是以能髙飛魚乃陰物而得陽气多故腹內生脬是以能浮躍魚目晝夜不瞑因知其爲陰物而得陽多者也

蟬近陽依於木以陰而爲聲蟬則腹板鳴蛩近陰依於土以陽而爲聲蛩則背翅鳴蟬陽性和此息而彼作蛩陰性妬相遇必爭鬥

蚯蚓二竅一前一後前竅𨿽一而備五用焉視聽嗅食歌蓋全受土气以生也

馬蜥之虫至秋而鳴秋之令金也虫色綠木也金木相軋以爲聲然以兩股擊翼而鳴金木傍擊之謂也或難之曰螳螂蚱蜢亦色緑何以不鳴予應之曰螳螂常有怒攫之勢專食生虫其气已散爲殺气故不鳴也蚱蜢性卑潛於艸間陰勝也亦不鳴

鰕與蟹堅在外離象也熟之而色歸赤離中含陰陰中不生故鰕蟹之子皆在腹外螺蛤尢堅𨿽熟而色不變然生育則但涎液隨气而化螺蛤性靜得陽多故也

飛禽卵生卵皆先具形待交而後始生育走獸胎生胎則遇交而方始成形生育也是以卵有旦卵而胎無旦胎也

人爲陽物爲陰陽數自一而至九無尾陰數自二而至十有尾故人無尾而物皆有尾也

牛共羊居丑未之位牛色蒼𨿽有雜色而蒼多近於春陽之生气故聞死則觳■﹝觳﹐束代殳﹞羊色白𨿽有雜色而白多近於秋陰之殺气故聞死則不懼凡艸木經牛噉之餘必重茂經羊噉之餘必悴槁諺有之曰牛食如澆羊食如燒信夫是蓋生殺之气致然也

陽奇陰偶奇縱耦橫陽爲人得奇數陰爲畜得耦數奇數縱故人首直耦數橫故畜首橫也

或問曰雞鴨卵之生皆系著於脊其產於後竅不知自何道而能出答曰凡鳥之卵生者莫不系著於脊蓋本乎天者親上也脊系卵處下生一腸上口連屬於系卵卵旣長足而產則入於此腸俗謂之花腸也下口乃並於糞腸以通於後竅出焉卵之殻皆於當日始能堅何以知其然因宰殺之日隔宿可驗也凡獸之胎則繋著於腹而其結處爲胎室胎旣長足則並膀胱下口以通於前竅出焉此本乎地者親下也

或問曰獸有尿禽無尿何也答曰獸得陰數陰數無始爲無上故無翼禽得陽數陽數無終爲無下故一竅而無尿也

○歷數類

後天干坤縱而六子橫蓋易以東爲用而西不用北爲陽而南爲陰故幹退而居西北坤退而居西南長男長女居東及東南以爲生長中男中女處正位互居父母之宅少男可爲而未用故臨於東北始終之交少女無爲而不能用故依父母之間

乾坤縱而六子橫乾坤退而六子用乾位西北坤位西南萬物根於戌亥依乎父也萬物化於未申親乎母也

納甲之說自甲爲一至壬爲九陽數之始終也故歸幹易順數也乙爲二至癸爲十陰數之始終也故歸坤易逆數也幹一索而得男爲震坤一索而得女爲巽故庚入震辛入巽乾再索而得男爲坎坤再索而得女爲離故戊趨坎己趨離乾三索而得男爲艮坤三索而得女爲兌故丙從艮丁從兌陽生於北而成於南故幹始甲子而中以壬午陰生於南而成於北故坤始乙未而中以癸丑震巽一索也故庚辛始於子丑坎離再索也故戊巳始於寅夘艮兌三索也故丙丁始於辰巳也

又一說乾坤者二气之正位也坎離者二气之交互也正位則始終全備故甲壬歸幹乙亥歸坤交互則往來處中故戊歸坎己歸離震巽乃受气之始故庚辛歸焉艮兌乃生化之終故丙丁歸焉乾坤位陰陽之極故子午丑未配於甲壬乙癸父母總攝內外之義震巽長男長女爲初索是以子丑配庚辛坎離中男中女爲再索是以寅夘配戊巳艮兌少男少女三索是以辰巳配丙丁納之爲言受也容受六甲於八卦中也易者逆也數皆以逆而推之

坎離交互坎本陽卻爲月離本陰卻爲日蓋月含陽故有兔日含陰故有雞雞兔乃東西之對待是曰坎離爲二气之交互也

羊刃之說祿前一位是也祿過則刃生蓋貴人位前必列兵以此爲諭但值陽乾方是陰漧則否如甲卯丙午申旣祿於寅前值卯方爲眞蓋寅卯一气之木也乙祿卯前值辰非同類故否然則陽性暴故借羊之狠以警之至於子平中以奪財羊刃名之者有逞暴淩刼之意也他可類推

戊巳兩幹寄祿己午子寓母家之義𨿽然戊見午刃則不可一途而取戊旣依母而祿刃乃一气火也俱有生土之意故戊日得火多則爲印也己則否巳祿於午午前則未爲刃未巳連屬土則非戊午之比也

五行之序有以木火土金水爲言者有以水火木金土爲言者一則取其相生之序一則取其天地始生之序世皆以金木水火土爲序而言者眾矣蓋金爲气之母天體幹金也人肺管攝諸藏亦金也大言天地小言人身莫不先受乎气故爲五行之先不亦宜乎萬物未嘗無對待故木次金水火陰陽之正也故又次木土爲萬物之基故又以爲終古人示人之意亦已深切矣蓋物得气方生故木次金旣生然後有陰陽故水火次木陰陽己備形質純全故土居其終矣

陰錯陽差有十二日蓋六十甲子分爲四段自甲子己卯甲午己酉各得十五辰甲子之前三辰值辛酉壬戌癸亥爲陰錯己卯之前三辰值丙子丁丑戊寅爲陽差甲午之前三辰值辛卯壬辰癸巳爲陰錯己酉之前三辰值丙午丁未戊申爲陽差蓋四段中每段除十二辰各餘三辰三四亦得十二辰是爲陰錯陽差也甲子甲午爲陽辰故有陰錯己卯己酉爲陰辰故有陽差也

又一說甲子甲午己卯己酉之前各三辰者以天干配地支一周之後所餘三辰也甲配子而歷盡於乙亥故丙子丁丑戊寅爲陽錯己配卯而歷盡於庚寅故辛卯壬辰癸巳爲陰差也丙午丁未戊申爲陽差辛酉壬戌癸亥爲陰錯者就甲午己酉上同此類推

地支內所藏天干者子午卯酉爲四極寄四祿焉辰戌丑未爲四藏寓四墓焉故此八支各藏一陰漧寅申己亥爲四開闔就生四祿焉故各藏二陽幹戊藏於辰戌已藏於丑未陰陽各歸其所戊藏於己巳藏於午則亦就寄祿而藏焉

幹有十支有十二幹不配肖屬而支配者天賦气地成形也人所以稱肖屬及支而不及幹者父施气母有形也身依母而生然人性獨稱父者原其受气之本也

陽爲奇陰爲耦晝屬陽得奇夜屬陰得耦奇單故日得一耦拆故夜得二是以上半夜爲今日下半夜爲明日是夜得二也

或問五行相生惟金生水難明蓋金者气也水生於气聚故金生水也又云天者金之體星者金之精气降於天則爲雨气出於地則爲泉天爲陽變化故或雨暘地爲陰守常故泉流不息

十二肖屬子爲陰極幽潛隠晦以鼠配之鼠藏迹午爲陽極顯易剛健以馬配之馬快行醜爲陰俯而慈愛以牛配之牛舐犢未爲陽仰而秉禮以羊配之羊跪乳寅爲三陽陽勝則暴以虎配之虎性暴申爲三陰陰勝則黠以猴配之猴性黠卯酉爲日月二門二肖皆一竅兔舐雄毛則孕感而不交也雞合踏而無形交而不感也辰巳陽起而變化龍爲盛蛇次之故龍蛇配辰巳龍蛇者變化之物也戌亥陰斂而持守狗爲盛豬次之故狗豬配戌亥狗豬者鎭靜之物也或云皆取不全之物配肖屬者非也庶物萬類豈特十二哉況無義理不足信也明矣

納音之說有一法見於內經論奧然其中亦欠詳備故復取其說而撮其長者以立一家之論蓋甲子爲取乙丑以爲妻隔八而生子陽生陽爲男陰生陰爲女至壬申爲甲之男至癸酉爲乙之女壬申癸酉至庚辰辛巳亦然自庚辰辛巳數三轉而向南爲戊子己丑火自戊子陽火隔八而生丙申男己丑陰火隔八而生丁酉女丙申丁酉至甲辰乙巳亦然又自甲辰乙巳數三轉而向東爲壬子癸丑木自壬子癸丑至庚申辛酉自庚申辛酉至戊辰己巳亦然又自戊辰己巳數三轉而向北爲丙子丁丑水自丙子丁丑至甲申乙酉自甲申乙酉至壬辰癸巳亦然又自壬辰癸巳數三轉而中央爲庚子辛丑土自庚子辛丑至戊申己酉自戊申己酉至丙辰丁巳亦然又自丙辰丁巳數三轉而向西則復爲金矣夫金爲气之始金有聲聲宣气是以樂必以金先之也人之身亦然肺經爲諸藏先是以有納音之意焉然五行各行三者三生萬物之義也气生金金出礦須火以成材火資木以驕焰木藉水而生榮五行皆賴土以成立故火木水土爲次序也

陰陽皆地支六合者日月會於子則斗建丑日月會於丑則斗建子故子與丑合也日月會於寅則斗建亥日月會於亥則斗建寅故寅與亥合也日月會於卯則斗建戌日月會於戌則斗建卯故卯與戌合也日月會於辰則斗建酉日月會於酉則斗建辰故辰與酉合也日月會於己則斗建申日月會於申則斗建己故己與申合也日月會於午則斗建未日月會於未則斗建午故午與未合也

六害者蓋衝損合神故爲害也我之和合被其衝損豈不爲害乎子與丑合而未衝丑丑與子合而午衝子故子害未而丑害午寅與亥合而己衝亥亥與寅合而申衝寅故寅害己亥害申卯與戌合而辰衝戌戌與卯合而酉衝卯故卯害辰戌害酉也地支之上橫則爲合豎則爲害橫豎皆六是名六合六害術者乃云六爲六親者非也

月忌之說術家以爲廉貞獨火故爲忌者謬也此乃以洛書九宮推之初一起一宮二日二宮三日三宮四日四宮初五日則入中宮中宮爲星極之位至尊之地在臣民當忌避故曰月忌至於六日六宮七日七宮八日八宮九日九宮初十復至一宮如此循環數去十四日又入中宮二十三日又入中宮是以初五十四二十三日爲月忌也

百刻之說眾議紛紛莫有定論惟一說類優以爲每刻得六十分百刻共得六千分散於十二時該五百分如此則一時占八刻零二十分將八刻截作初正各四刻卻將二十分零數分作初初正初微刻各一十分也又趙緣督一說將十二時各分八刻計刻九十六刻爲大刻卻將餘四刻每刻分作六十分四刻作二百四十分每一時中又得二十分爲小刻如此則一時之中得八大刻復有二十分小刻截作初初正初各得一十分爲微刻也其它或以子午二時各得十刻者或以子午夘酉各得九刻者或以夜子時得四刻者皆非也然夜子時之說只是在半夜之前故稱夜子正如冬至爲起歷之端而居中气其前亦系十一月也是以夜子正在亥時之後故只有初刻而無正刻子時卻只有正刻而無初刻其意可見也

十干甲萬物之始生气之原艸木初生破土而出必有兩葉葉中透气故甲字象形如兩葉相抱也乙甲陽乙陰甲旣出而陽己露於上根必下盤以爲固故乙字亦象形如艸木之根屈曲也丙火炎上而銳長養於南離炳然而煥爛乃其盛也下虛而上齊故丙丁之字皆平頭丁者也壯也萬物至盛夏莫不皆壯居正陽之位適足與陰相當故丁又有相當之義戊萬物依土而生四行依土而立戊配陽土戊茂也物得而茂又茂有成之義故能爲物之始終己爲陰土不能獨爲必因陽以用起己巳也依陽而起從陽而已亦始終之義爾庚西方金气爲秋萬物歷離明燥極至秋金則微陰始生物得庚蘇庚者更也辛者新也金爲成實物至秋而收斂變陽而爲陰一新之意存焉壬物無終絕之理將盡必復生北方冬水物气將盡故先含生意壬者姙也物至此而懷姙也癸者揆也物出有歸閉藏爲終終遂天眞同歸一揆也

十二支子爲一陽北方至陰一陽至萌生气之端故子者孳也以含孳育之義醜者紐也微陽𨿽生而體尙弱未免艱澀故紐結而未能舒也寅居東北陰陽之交離陰而詣陽敷布而條暢寅者演也萬物至此而廣演矣卯位正東日出之所融和之方物至此而咸得茂盛卯者茂也辰者震也陽气至此已盛陽主動動則變化生焉物皆得遂其所也己爲純陽居於生長之方萬物盛起气浮於表故曰己者起也午者陽巳極而陰初萌陽出於上陰潛於下有相忤之意又曰午者大也物至此而無不大也未陽巳過盛而陰漸臨陰陽交際己成實也物旣實則有味存焉未者味也申气歷南維而陽極至西南而陰始回陰陽旣調物情得伸故申者伸也酉者酋也陰之首也是以夷狄之帥爲酋長陰气收斂萬物猶緒也戌者滅也陽气至此而將滅九月霜隕木衰水泉卽涸也亥純陰旣極物無終盡荄核獨存荄根也核種也莖葉𨿽敗根種自存生生之義也

天一生水地二生火天三生木地四生金天五生土一二水火之生形具而質未全故水有漧涸火有灰燼其耗也速三四金木之生形質始具故木之枯朽金之剝蝕其耗也遲至五土而形質全備故亙古而無耗也

五行惟火無定著由木而見形依土而附質因金而顯性遇水而作聲

火隨五行而發見有陰陽之分焉陰則有形而無質陽則形質皆全備水土陰也巨海夜有火光曠野夜有燐火近之則方無乃有形無質者也金木陽也鑽斫竹木而生戞擊金石而出皆能焚燎乃有形復有質形質全備者也故曰有陰陽之分焉

水火乃陰陽之極坎離之象著坎內含一陽生气也故水中能容物離中含一陰死气也故火中不容物

星命之術其以四餘爲暗曜在天𨿽無象然推算禍福則有驗其取法未見其詳也竊嘗論之羅■﹝日侯﹞計都爲天之首尾逆行於天與天同道故也蓋天體之中地平存焉地平之影其名暗虛占候家言闇虛其大如月輪夜於虛空之中值月則月食值星則星亡月本無光借日生明自三日旣見之後月與日漸逺其明漸多至於十五與日相對故爲望焉月之行也分靑朱白黑八道出入於黃道之間若所行正值於黃道之交適對於日度暗虛從空而掩之月則爲之食焉所交有淺深故所食有多少是以算星術者以羅計犯月爲月食若然羅計其闇虛之謂歟

星術天盤十二宮共百歲零六月因詳論數用一二三四五以爲水火木金土之生總爲十有五焉九宮之位縱橫皆十五爲生物之大數歟是則十二宮俱函十五之生數也以日配之共成一百八十日是爲半年矣況天盤不分男女同用男數八女數七共成十五男迎女送男子十六精通女子十四經行方始成人自此以後精耗血去眞元漸減不復能及於前次宮相貌福徳官祿精神疎少減十或九或八七以下人气日微以至衰弱各宮之數咸不逮十五矣取義於此豈不了然

術家取天徳之法至子午卯酉月居於四卦之上每卦有二支人懷疑大抵天徳不加於戊巳者天气不親於土其子午卯酉之月只用己亥寅申不用四墓矣

又一說旣不用四墓則五行之中土气遂絕土其可絕乎蓋正用四墓爾春二月木墓未夏五月火墓戌秋八月金墓丑冬十一月水墓辰乃四行休墓於四季爲徳也是以古今術家兼取用墓況亥月用乙未月用申則夘月必用未不用申無疑矣寅月丁戌月丙則午月在戌﹝闕﹞蓋生月用陰墓月用陽旺月用墓餘仿此

陰陽象有大煞入中宮之說取甲子起一宮乙丑起二宮丙寅三宮至戊辰到五宮在中位如此再數至丁丑又到五宮復數至丙戌亦到五宮是爲大煞入中宮其它所值方位卽大煞之所在也

萬物之所爲以生者必由气气者何金也金受气順行則爲五行之體逆行則爲五行之用順行爲五行之體者金生水水生木木生火火生土冬至起歷之元自冬而春春而夏夏而長夏長夏而歸於秋返本歸原而收斂也逆行爲五行之用者金出礦而從革於火以成材成材則爲有生之用然火非木不生必循木以繼之木必依水以滋榮水必托土以止畜故木而水水而土是則四行之類土以定位故大撓作甲子分配五行爲納音蓋金能受聲而宣气故也法曰甲娶乙妻隔八生子子生孫而後行繼代其位初一曰金金爲气居先甲爲受气之始甲娶乙妻隔八壬申是爲子矣壬娶癸妻隔八庚辰是爲孫矣庚娶辛妻隔八戊子火代其位次二曰火戊繼其後戊娶己妻隔八丙申是爲子矣丙娶丁妻隔八甲辰是爲孫矣甲娶乙妻隔八壬子木代其位次三曰木壬繼其後壬娶癸妻隔八庚申是爲子矣庚娶辛妻隔八戊辰是爲孫矣戊娶己妻隔八丙子水代其位次四曰水丙繼其後丙娶丁妻隔八甲申是爲子矣甲娶乙妻隔八壬辰是爲孫矣壬娶癸妻隔八庚子土代其位次五曰土庚娶辛妻隔八戊子是爲子矣戊娶己妻隔八丙辰是爲孫矣丙娶丁妻隔八甲子金復代其位﹝闕﹞是故有五子歸庚之說道家者流取其義用配五方之位自子幹頭數至庚字則爲其數甲子金自甲數至七逢庚則西方金得七气戊子火自戊數至三逢庚則南方火得三气壬子木自壬數至九逢庚則東方木得九气丙子水自丙數至五逢庚則北方水得五气庚子土則自得一爲中方一气是爲五子歸庚也乃知金者受气之先順行則爲五行之體逆行則爲五行之用故六十甲子納音者以充萬物之用也

生克制化古今膾灸人口然生克化皆易見獨制字則難明蓋制緣生中有克克中有用也凡生中有克者謂如木生火火盡則木爲灰燼火生土土盛則火被遏滅土生金土盛則遭其埋沒金生水水盛則必沈溺水生木水盛則又漂流蓋𨿽生而反忌此所謂生中有克凡克中有生者謂如木克土土厚則喜木克是爲秀茸山林土克水水盛則喜土克是爲樽節堤防水克火火盛則喜水克是爲旣濟成功火克金金盛則喜火克是爲煆煉成材金克木木盛則喜金克是爲斧斤斵削蓋因克以爲美此所謂克中有用故稱之曰制者乃不拘於生克之中也

昔聞先輩云金生水五金豈能生水乎蓋金卽天星凡見天星則雨是以星應金金生水也予獨爲求盡夫金生水者金爲气母在天爲星在地爲石天垂象地賦形故石上云而星降雨天地气交星者气之精石者气之形精气合而水生焉又按天文志以星動揺而爲風雨之候石津濕而爲雨水之應此非金生水乃气化之義歟五行以气爲主是以五行之序金爲首也

六十花甲子者未知始於何人凡稱其姓名未審其實否或曰婁景或曰東方朔難以爲信其有注釋亦未見親切不得其要領故也予因思之五行之中干支配合干寓其气支寓其位斯理生焉是故甲乙爲气之始丙丁爲气之壯戊巳爲气之化庚辛爲气之成壬癸爲气之終子丑幽陰寅夘生發辰巳長養午未髙明申酉死絕戌亥休息錯綜配合以成花甲子之名其間旁引例取又存乎權但歸於理不可一途而取也甲子乙丑海中金甲乙金气之始子丑北方幽陰之鄕幼稚之金沈於水底故曰海中金壬寅癸卯金箔金壬癸金气之中气終則致用致用之金位於東方金气死絕之地故曰金箔金庚辰辛巳白鑞金庚辛金之成寄托辰巳生養之地天干復連其色西方之行純乎得宜故曰白鑞金甲午乙未沙石金甲乙金气之始午未南方離明火鄕弱金豈能勝旺火故曰沙石金壬申癸酉劍鋒金壬癸金气之終成質之金位於西方旺地遂其肅殺之用故曰劍鋒金庚戌辛亥釵釧金庚辛金气之成居於戌亥休息之鄕玩成其質以充其用故曰釵釧金壬子癸丑桑柘木壬癸木气之終位於北方依傍母鄕得以滋養而茂榮故曰桑柘木庚寅辛卯松栢木庚辛木气之終居於生發旺鄕挺然獨秀淩霜傲雪故曰松栢木戊辰己己大林木戊己木气之化居東南長養之方叢生競茂故曰大林木壬午癸未楊栁木壬癸木气之終處於南離火位耗散眞化空虛不實故曰楊栁木庚申辛酉石橊木庚辛木气之成成於死絕之地體𨿽柔弱成气有歸則子實繁多故曰石橊木戊戌己亥平地木戊己不意之化化臨長生休息之間得遂其性故曰平地木丙子丁丑澗下水丙丁水气之壯下臨坎宮壯气宣行源源不絕故曰澗下水甲寅乙夘大溪水甲乙水气之始處乎生發山林之地注瀉無窮故曰大溪水壬辰癸巳長流水壬癸水气之終辰巳長養東南水所奔赴無有休息故曰長流水丙午丁未天河水丙丁水气之壯處乎南離髙明之位水行天上故曰天河水甲申乙酉井泉水甲乙水气之始加於長生母鄕來之不窮用之不竭故曰井泉水壬戌癸亥大海水壬癸水气之終至於戌亥休息之所終聚不散故曰大海水戊子己丑霹靂火戊巳火气之化伏以坎水幽陰微而著變化不窮故曰霹靂火丙寅丁夘鑪中火丙丁火气之旺臨於長生母地得其所養故曰鑪中火甲辰乙巳覆燈火甲乙火气之始气質微而稚弱位屬長養處乎風木之間𨿽明而不顯故曰覆燈火戊午己未天上火戊巳火气之化升於南離旺鄕威勢赫烈以遂炎上故曰天上火丙申丁酉山下火丙丁火气之壯臨於西方衰降死絕而炎上之用退閒故曰山下火甲戌乙亥山頭火甲乙火气之始而居戌亥休息之鄕歸於無用猶野火然況戌亥久爲乾元尊首之上故曰山頭火庚子辛丑壁上土庚辛土气之成位於子丑水土之交泥塗之類未能爲生育之用故曰壁上土戊寅己夘城頭土戊巳土气之化寅夘生發山林之傍效力故曰城頭土丙辰丁巳沙中土丙丁土气之壯辰巳木火長養之間充極漧燥不能成稼穡之功故曰沙中土庚午辛未路傍土庚辛土气之成气充離明之地任載馳驅故曰路傍土戊申己酉大驛土戊己土气之化气化而得長生之位力勝厚重又申傳送故曰大驛土丙戌丁亥屋上土丙丁土气之壯托於母墓休息而不用寓於幹尊之上故曰屋上土

或問曰先天之數何緣而起余答曰數極於九自九逆退取之故甲乙子午九乙庚丑未八丙辛寅申七丁壬卯酉六戊癸辰戌五天干已盡而地支獨遺己亥是以己亥得四終焉況夫亥爲天門己爲地戶純陰純陽之位爲開闔之樞所以關鍵五行也

或問曰後天之數又何所取起答曰數用陽生而陰成陰生而陽成壬子陽一生癸亥陰六成一六水之生成也丁巳陰二生丙午陽七成二七火之生成也甲寅陽三生乙卯陰八成三八木之生成也辛酉陰四生庚申陽九成四九金之生成也辰戊陽五生丑未陰十成五十土之生成也獨遺戊己土以百數歸之用包眾數爲該括之司所嚢五行也

五行納音乃取先天之數總算天干地支陰陽雙位得其數而以五除之以余而定五行古之洪範五行一水二火三木四金五土今用一爲火二爲土三爲木四爲金五爲水金木自然之聲不假施爲而得故從舊火爲地二之行水沃之而後有聲是以火居一土居二木居三金居四水居五此乃緣聲而取義也受者納也聲者音也故曰納音焉假如甲子乙丑金者甲得九子得九乙得八醜得八共三十四除去五六三十所餘者四故爲金丙寅丁夘火者丙得七寅得七丁得六卯得六共二十六除去五五二十五所餘者一故爲火戊辰己巳木者戊得五辰得五巳得九己得四共二十三除去四五二十所餘者三故爲木庚午辛未土者庚得八午得九辛得七未得八共三十二除去五六三十所餘者二故爲土又如丙子丁丑水者丙得七子得九丁得六醜得八共三十數足五不用除故爲水也餘仿此

天乙貴人當有陽貴陰貴之分蓋陽貴起於子而順陰貴起於申而逆此神實得陰陽配合之和故能爲吉慶可解凶戹也且如陽貴以甲加子甲與己合所以己用子爲貴人以乙加丑乙與庚合所以庚用醜爲貴人以丙加寅丙與辛合所以辛用寅爲貴人以丁加夘丁與壬合所以壬用夘爲貴人辰爲天罡貴人不臨以戊加己戊與癸合所以癸用己爲貴人午衝子原不數以己加未己與甲合所以甲用未爲貴人以庚加申庚與乙合所以乙用申爲貴人以辛加酉辛與丙合所以丙用酉爲貴人戊爲河魁貴人不臨以壬加亥壬與丁合所以丁用亥爲貴人子原宮不數以癸加丑癸與戊合所以戊用醜爲貴人此乃陽貴順取也且如陰貴以甲加申甲與己合所以己用申爲貴人以己加未乙與庚合所以庚用未爲貴人以丙加午丙與辛合所以辛用午爲貴人以丁加巳丁與壬合所以壬用己爲貴人辰爲天罡貴人不臨以戊加夘戊與庚合所以戊用夘爲貴人寅衝申原不數以己加丑己與甲合所以甲用醜爲貴人以庚加子寅與乙合所以乙用子爲貴人以辛加亥辛與丙合所以丙用亥爲貴人戊爲河魁貴人不臨以壬加酉壬與丁合所以丁用酉爲貴人申原宮不數以癸加未癸與戊合所以戊用未爲貴人此乃陰貴逆取也古云丑未爲天乙貴人出行之門緣陽貴以甲起子循丑順行至癸復歸於丑陰貴以甲起申由未逆行至癸復歸於未豈非癸未爲貴人出入之門乎

○气候類

春之气自下而升故春色先於曠野秋之气自上而降故秋色先於髙林

植者陰物也故天以淸气滋之雨露是也動者陽物也故地以濁味養之食飲是也

气聚而爲形形凝而爲質質非气形莫養气形非質莫附今天地土石爲質非水不生無水則死矣气化形爲水而養乎土石也今夫木枝榦爲質非液不生無液則死矣气化形爲液而養乎枝榦也故曰質非气形莫養气形非質莫附三者茍離則絕矣

斸土始則重燥則輕伐木始則重槁則輕是知形附質則重形離質則輕水附土液附木乃重生則重也水離土液離木乃輕絕則輕矣

或問海錯生咸鹵而其味每澹及獲之腌浸以鹽其味卽鹹矣其理何在答曰生气臨之者常死气臨之者變生生气也死死气也故海錯在海皆澹及其離海鹽腌之卽咸生則气血行故味不入死則气血凝故味能入

凡艸木花果以水澆之則活以湯澆之則死水生气也湯死气也

動物屬陽气在上故呼吸出口鼻植物屬陰气在下故根荄藏地中

大冶之中盛夏必凍大海之內夜黑有光以眞離眞坎之義也陽極之離中有眞陰陰極之坎中有眞陽故也

六气配十二支循環司天自太陽陽明少陽太陰少陰厥陰運行﹝闕﹞辰每歲六气之序自厥陰少陰少陽太陽陽明太陰者乃又異蓋司天則辰戌卯酉寅申丑未子午己亥而歲序以相生爲說則木生火火生土土生金金生水順行之一逆一順各爲倫也

天以五气育萬物故雨露霜雪之自天降者皆無味地以五味養萬物故自地生者皆具五味焉

天之於人也賦與常丰故能自用而兼能用物天之於物也賦與常嗇故但能自用而不用物也

夫陰陽者气聚成形形成爲質形成猶柔至質方剛形未能動質具方動海沫之結石乳之凝皆先柔而後剛含胎之腹抱伏之卵皆先靜而後動此天一生水地二生火之義矣魄始聚而魂隨之形質具而魂魄交然後各得其所以爲生此天三生木地四生金之義也體全以成性理具以爲物此天五生土之義也是以太極未分之前萬事萬類一源故曰陰陽一太極也

天賦气气之質無性情雨露霜雪無性情者也地賦形形之質有性而無情艸木土石無情者也天地交則气形具气形具則性情備焉鳥獸虫魚性情備者也鳥獸虫魚之涎涕汗淚得天之气鳥獸虫魚之羽毛鱗甲得地之形豈非其气形具而備性情乎

水居地上陽分精浮而附於天爲气气行乎天气潛地下陰分精浮而附於地爲水水行乎地气陽也始於東而盛於南水陰也始於西而盛於北天行陽分自東升而西沈天行陰分自西沈而東升沈則气化水升則水化气大海不盈溢者气之精浮於地水生於西北而止息於東南气生於東南而降墜於西北气不輸精則萬物爲之枯槁水不輸精則巨海爲之泛溢是故气輸精於地水輸精於天水之流必歸於東南者天地之形西北髙而東南低水皆發於西北而聚於東南气之行必歸於西北者日月之躔東南壯而西北殘气皆發於東南而聚於西北陰陽升降之義气也水也一體而二用

月爲陰主乎水日爲陽主乎气月行至於子午之位則極盛故潮汐生焉日行至於子午之位則極盛故寒暑甚焉夏爲陽夏之日午爲酷暑冬爲陰冬之夜半爲嚴寒

春夏之气飛騰物因之而變化者亦然靑虫化爲蝴蝶水虫化爲蜻蜓之類是也秋冬之气降潛物因之而變化者亦然雀入大水爲蛤雉入大水爲蜃之類是也

九天九地之說蓋以气之升降而言自春分气升於天九十日而極爲夏至矣故曰九天自秋分气降於地九十日而極爲冬至矣故曰九地是以二至爲升降始終之極位

南北二政南有二而北有八者北從五行化气以配五音而立五義者也甲己化土宮而爲君君臨南面乙庚化金商而爲臣丙辛化水羽而爲物丁壬化木角而爲民戊癸化火徵而爲事臣民物事奉上承命安得不北面乎是以南政有二而北政有八況土爲萬物之祖而爲四行之主也夫

六气布於地支而陽有太陽陽明少陽陰有太陰少陰厥陰然陽曰陽明陰曰厥陰蓋以循行差次而立義緣陽明居於太少之間故爲陽明乃二陽相交以爲明厥陰居於太少之後故爲厥陰厥者極盡之謂也

或問曰三春九夏之說又曰三冬九秋者何答曰易於東北爲陽南西爲陰故有三冬三春九秋九夏三爲陽始九爲陽終始爲陽中之陽終爲陽中之陰故也仍有三秋之說者春爲陽始秋爲陰始所以始皆稱陽數至於冬則不稱九夏則不稱三也

三建𨿽曰天開於子地辟於丑人生於寅然卻但以冬至爲一建小寒爲二建大寒爲三建也何以知其然也蓋造歷始於冬至察天气也候花信之風始於小寒察地气也辧人身之气始於大寒以厥陰爲首察人气也豈非三建之气只在於立春之前也歟

二十四畨花信風者蓋自冬至後三候爲小寒十二月之節气月建於丑地之气辟於醜天之气會於子日月之運同在玄枵而臨黃鐘之位黃鐘爲萬物之祖是故十一月天气運於丑地气臨於子陽律而施於上古之人所以爲造歷之端十二月天气運於子地气臨於丑陰呂而應於下古之人所以爲候气之端是以有二十四畨花信風之語也五行始於木四時始於春木之發榮於春必於水土水土之交在於醜隨地辟而肇見焉昭矣析而言之一月二气六候自小寒至榖雨凡四月八气二十四候每候五日以一花之風信應之世所異言曰始於梅花終於楝花也詳而言之小寒之一候梅花二候山茶三候水仙大寒之一候瑞香二候蘭花三候山礬立春之一候任春二候櫻桃三候望春雨水一候菜花二候杏花三候李花驚蟄一候桃花二候棣棠三候薔薇春分一候海棠二候梨花三候木蘭淸明一候桐花二候麥花三候栁花榖雨一候牡丹二候酴醿三候楝花花竟則立夏矣

○鬼神類

釋氏有十八地獄之說膾炙人口久矣其義未詳然釋氏有六根六入三毒之分緣六根眼耳鼻舌身意因六入色聲香味觸法皆有三毒貪嗔癡之惡業故三六共成十八之數也又九地而兩之亦具十八之數焉

或謂神明果有降誕乎以義起者也蓋推擴則可以通玉帝生於正月初九日者陽數始於一而極於九原始要終也玄帝生於三月三日一生二二生三三生萬物水之气天一至三而始盛也東嶽生於三月二十八日者天三生木地八成之含兩儀之气於其中也二十八日四七也四七乃少陽位也九天生於六月二十四日六爲陰數四六二十四老陰之象也老陰變少陽故應於雷神焉其餘可觸類義或有未盡者多以裝塑之始爲生誕也其忠烈孝義之神皆以在生之眞年月也

北斗居亥以亥爲正天門三合臨夘未故以陀羅擎羊當之夘爲春木旺鄕故陀羅托桃花未爲羊故擎羊托羊首也又斗位於北所理在於天南故使者有擎羊陀羅之像蓋陀羅托桃花者桃之爲物花實俱赤文明離午之義也擎羊托羊首者未肖也斯所以寓意在焉又陀羅花名故在手托之猶擎羊之托羊首也

風雷在天有聲而無形故假乾位戌亥肖屬以配之是以風伯首像犬雷公首像豕雨爲坎坎中男也雨師像士子電雷光也對乾配震者巽巽長女也電母像婦人古之鹵簿四神旗皆繪畫也

人曰老氏之徒有天地水府三元三官之說何也蓋天气主生地气主成水气主化用司於三界而三時首月之望候之故曰三元金爲生候天气土爲成候地气水爲化候水气三元正當三臨宮故曰三官也

老氏之言交梨火棗者蓋梨乃春花秋熟外蒼內白𨿽雪梨亦微蒼故曰交梨有金木交互之義棗味甘而色赤爲陽有陽土生物之義故曰火棗又梨花白實蒼而味甘亦其義也

梓潼文昌君從者曰天聾曰地啞蓋帝君不欲聰明之盡用故假聾啞以寓意且夫天地豈可聾啞哉

佛老有地府十王之說蓋卽十干之義其五稱閻羅最尊位配戊土居中故也其有七七之名者蓋取十干循流至七則克制且如甲子第一至第七日遇庚克制又如庚子第一至第七日遇丙克制更以十二支論之一日子至七日遇午爲衝一日丑至七日遇未爲衝仿此以至易卦以七日來復則初爻至六爻畢七日又至於初爻亦此義也

又神之生誕皆假數而言也少陽生物之數起於七四營而爲二十八三乃東方木之生九乃西方金之成九金爲气母之位故稱三月二十八日爲東嶽之生辰九月二十八日爲五顯之生辰蓋五顯者五行五气之化也

○事義類

紫色乃水火陰陽相交旣濟流通之義也故天垣曰紫宮又曰紫微者紫宮微玅之所也是以天子之居亦曰紫宸面南拱北之情合矣

或問樂器以祝敔爲起止以金石爲始終何也曰柷之形仰而﹝闕﹞以象東震之義雷爲雷主聲物皆出於震故所以起樂也敔之形爲虎而伏陽气至秋而衰謝雷聲至秋而收斂虎爲西方金獸也其背齟齬二十七以當三九陽數故刷之所以止樂二器皆用木木陽物陽物爲聲也金石爲始終者八音之中金石乃自然之聲不假人爲故所以爲始終條理也

或問酒因毒藥烏頭之類以釀造故能醉人客駁之曰非也烏頭之類何嘗醉人乎蓋酒因米曲相反而成稻花晝開麥花夜開子午相反之義故酒能醉人予難之曰南方作醋亦多米麥而造緣何醋不醉乎況又北方有蒲萄酒梨酒棗酒馬你酒南方有蜜酒樹汁酒椰漿酒皆得醉人豈米麥相反而然耶或人與客咸自愧因謂之曰酒味辛甘醞釀米麥之精華而成之者也至精純陽故能走經絡而入腠理酒飲入口未嘗停胃徧循百脈是以醉後气息必麤瘢痕必赤能飲者多至斗石而不辭使若停畱胃中胃之量豈能容受如許哉醋不能醉人因其味酸屬陰性收斂止蓄不惟不能醉人亦不能多飲其它諸物之酒皆不由米麥然悉系至精純陽之性不離乎辛甘之味故可使人醉也且蒲萄梨棗蜜不醞釀成酒則不能醉馬你未成酒亦不能醉惟椰漿及樹汁獨不須醞釀是自然之性也

或問家禮廟祭之用炙肝者何義答曰肝乃魂之藏用肝所以表其魂也炙之者以陽而感召之也祭禮皆薦生而魚獨用槁者何蓋魚乃水族陰之屬也槁之則爲陽陽以致陰之謂也

竊嘗觀心字之爲義大有旨哉其爲象也左點以配木右點以配金在上之點微撓而尖銳以配火在下則曲鉤而撓起以配水此四行豈不親切乎又況蒼龍白虎朱雀玄武四神各司其位玄武之神二物故在下之象爲最多腎亦二枚也土寄其間亦水土同行之義歟

蠡海集

