《石洞集》﹝明﹞葉春及

欽定四庫全書

集部六

石洞集

別集類五

明

提要

臣等謹案石洞集十八卷明葉春及撰春及字化浦歸善人嘉靖壬子舉人官至戶部郎中事迹附見明史艾穆傳是編首載應詔書五篇共二卷史所謂授福淸教諭上書陳時政纚纚三萬言者是也次載恵安政書十二篇其官恵安知縣時作共五卷次公牘二卷次志論二卷爲所修縣誌之論用鄂州小集例也次詩二卷其第十九卷

目錄作崇文榷書而注一缺字其曽孫論跋語謂此書奉旨所刋板藏部署不得而見蓋有錄無書者也春及爲學宗陳獻章治績爲當時第一艾穆官四川巡撫時春及爲賓州知州嘗舉以自代所著政書井然有條朱彛尊稱其詩宗杜陵不落程邵門戶故音節亦殊淸亮文章差近平直而亦明暢惟作令時符帖具載不遺頗傷叢碎耳至其在郎署時因遣使至日夲遂上言請多方購求古文尙書是又誤信歐陽修日夲刀歌不核事實者矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

石洞集卷一

﹝明﹞葉春及撰

○應詔書一

上書疏

福建等處承宣布政使司福州府閩淸縣儒學署教諭事舉人臣葉春及謹奏爲應詔上書事嘉靖四十五年十二月二十六日恭遇皇帝陛下嗣登寶位衍舊恩弘新化斥方士罷祠醮召錄建言得罪之臣止織造采買崇儉黜奢省內府上供親自勉以厚天下縮監局之贏以賦邊陲蠲兵工之逋以贍氓隸減田租議刑獄除不急之官懲不肖之吏決資格越拘攣不愛髙爵厚祿以待豪傑之士哀憐百姓困於盜賊典兵蔽蓋禦史論而治之詔到原籍廣東惠州府歸善縣臣從吏民之後奔走伏聽莫不歡欣踴躍舉手呼萬歲蓋髯垂鼎水𨿽弓劍難攀而國有聖君自謳歌胥戴也詔又曰其凡可以正士習糾官邪安民生足國用等項長策仍許諸人直言無隱臣又歡欣踴躍舉手呼萬歲蓋士習不正故官邪官邪故民生不安民生不安故國用不足此二帝所以咨嗟而求三王所以彊勉而圖也陛下同之矣非大聖人孰能軫念於斯者乎𨿽然君譬表也君譬盂也影之敧正在表水之方員在盂則自古記之矣治本之端乃在陛下臣竊不勝犬馬心奉詔四事加以端治本爲綱五各列其目著書三萬餘言端治本之目曰崇聖學曰廣聖知曰勵聖治曰用忠言曰謹終始凡五正士習之目曰重師儒曰惇行實曰置特科曰疊餼廩曰興社學凡五糾官邪之目曰決資格曰淸仕進曰審舉劾曰禦尊卑曰擇將帥曰正刑禮凡六安民生之目曰結民心曰較賦稅曰均里甲曰修軍政曰制驛傳曰去盜賊凡六足國用之目曰省費冗曰辟土田曰理屯鹽凡三目通二十有五昧死奏聞材質椎戅學識謭蕪臣則知矣但念少養於學長舉於鄕廩之復之又續食之奚啻中人數十家之產退不能力農以奉公上荷殳以備行伍進不能效寸尺之勞竭涓埃之報此所以日夜腐心惕然而內懼也況值聖作之昌期際物覩之嘉會處淸問之盛朝懷自獻之微悃是以忘區區之愚附九九之義干進好名非臣志也今謹將所著書昧死開坐惟陛下俯賜觀覽焉

端治本﹝凡五篇﹞

崇聖學

臣聞物有至物人有至人至物則麟鳯是已至人則聖人是己夫至人而不離於人則聖人者人人能之也皆天之所生者也同是人而謂之至人則聖人者非人人能之也必天之所厚者也天子者其天之至厚至厚者乎何以明其然也五都之豪智必豪於五都而五都之人俛首下之矣十室之長才必長於十室而十室之人交臂事之矣天子者四海之所共尊兆民之所共仰者也𨿽有儁傑莫不臣妾則其才智必厚於天故曰天子者其天之至厚至厚者乎是故臣之於其君也不徒曰上也曰聖上也於其君之言也不徒曰旨也曰聖旨也豈虛哉誠有所易能矣肇自生民以來君之聖者莫盛於堯舜故孔子序書首於唐虞所以爲萬世帝王立極也今陛下首出庶物君臨萬邦此天固有以厚陛下矣令出而率土歸心仁施而敷天頌徳此天固將以聖陛下矣履聖人之位躬聖人之資捨堯舜何適哉此臣之所以願陛下矣夫人皆信其近而疑其逺易其近而難其逺何則逺者所不見也由堯舜而來三千餘年逺矣持物而數之自一而千自千而三瞬息而畢然則堯舜亦瞬息間之帝王耳豈逺不可爲哉且其爲聖不過曰欽曰恭曰精一而已陛下胡不自近而求之敬一箴者先帝作聖之功而堯舜傳心之灋也由今而上亦三千年間之典謨矣何待逺求書曰別求聞由古先哲王又曰祗遹乃文考紹聞衣徳言此之謂也故臣願陛下學必希聖希聖必灋堯舜灋堯舜必從事於敬一夫一者何也純一於理之謂也一念理矣間之以欲則二一時理矣間之以欲則二能敬則可一矣敬者無內外無動靜無逺近無久暫無大小無眾寡無敢慢者也是心之本體也夫人不可不敬而天子爲急何者執缶者趨執玉者傴執愈重則敬愈至也天子之所執者天之命也人之心也宗社之樞而家國之柄也天命之去畱在敬人心之向背在敬宗社之安危在敬家國之存亡在敬可不敬乎故曰天子爲急夫人不可不敬而天子爲難何者攻之者眾也臣聞天子以一人之身享萬乘之樂終日之間其雜沓而前者非歌鐘狗馬之娛則姣治嫻都之色也非精熒詭異之觀則便嬛婉佞之態也夫心者易動而欲者易攻以易動交易攻則懸旌不足諭矣故曰天子爲難𨿽然急則有矣曰難未也天理人欲疊爲勝負敬勝百邪非虛言也以敬爲急則不見其難見其難者未急焉耳故臣願陛下急於敬一敬則一一則無欲無欲則靜虛動直而聖學成矣是故心之未感敬以養之理與心涵一物無所容也幾之方萌敬以察之心與理遊一隙無所乘也根於其心發於其政出乎其身加乎其民恪乎若大祭之承也凜乎若六馬之馭也大廷敬矣而尢嚴於深宮燕處之時羣臣敬矣而尢謹乎親暱暬禦之習自一言一笑一出一入之間以至於一刑一賞一用一捨之際莫不純乎天理而絕乎人欲焉尊居九重而常周四海之慮心存一日而常懷萬世之圖事似無虞而常爲有備之戒無有內外動靜無有逺近久暫無有大小眾寡一以貫之敬之至也如是可以修已可以安人可以安百姓可以育萬物可以位天地諸福之物可致之祥莫不畢至而聖學終矣箴曰君徳旣修萬邦則正天親民懷永延厥慶光前垂後綿衍蕃盛此之謂也夫人君莫不欲聖而惡愚然而不能去逸而事敬何哉是未得敬之樂也夫敬非拘攣煩苦之謂也心本至舒而理亦無滯縱之則一毫無所踰執之則一毫無所勞故欽而曰安恭而曰溫必安而後可以言欽必溫而後可以言恭其體固如此也人君惟不得其從容之趣而徒見其檢束之形是以遂便於放逸之趨而愈失其凖繩之正此聖學之所以不明而得失之間非細故矣且夫天之所以厚於我者聖人之所必承也帝王之佐韋布之人亦有天之厚者惟其敬而承之是以修身於內成名於外道徳之美垂於無窮若臯陶伊傅周孔之徒是也而況陛下乘天之位得天之隆敬以修之所謂登髙而呼聞者逺矣此臣之所以爲陛下願之也孟子曰人皆可以爲堯舜古之君子惟其得天而爲之是以至於堯舜而無難然則堯舜者亦在爲之而已夫

廣聖知

臣惟三代而下聖王之學不明世之俗儒遂以學爲呫畢之能而治爲法令之具當其學也不出於編簡之中及其治也不知有學問之益此其獘起於求之太淺是以至於支離決裂而不相入彼以呫畢足以盡學故於治不必講求以法令足以爲治則不復以學爲事亦宜也聖王之學何止於此是故其道相須而其功不可間夫聖王之學何學也所謂大學是也其道在於格物致知誠意正心修身齊家治國平天下是天子士大夫之所共也有家國天下之責則家國天下之人無一日而不與吾相親吾之知意心身無一日而不與家國天下之人相接如此則所以究切其意之善惡心之邪正身之修否家國天下之理亂以格至天下之物而致極吾心之知者可一日間哉自昔聖人莫不以知爲大用是知也炯乎其心周乎其物通乎其古同乎其人古人之知見於詩書卽吾心之知一而己今人之知形於言論卽吾心之知一而已合古人今人之知而爲一心則能格終日感遇相親相接之物而爲一體物無不格則知無不致如是乃可以君臨天下易曰知臨大君之宜吉言知之爲貴矣昔者商之髙宗亮陰三年恭黙深思蓋久而未有發也羣臣遲之諫曰知之曰明哲明哲實作則以爲率其所知亦足以爲治爾矣髙宗不敢也求得賢人傅說置之左右與之朝夕講論修已治人敬天灋祖之道是以施徳行政天下咸歡商道燦然復興列爲三宗後世稱頌至今不絕豈非夙夜不懈親賢學古之所致哉今陛下明哲純茂可爲堯舜而亮陰恭黙偶同髙宗左右之臣未聞承顏色吐辭說陳帝王之業考仁聖之風以稱陛下不自聖之意欲使率所知以爲治此臣之所大懼也事未有法祖而愆者也昔我太祖髙皇帝當放牛歸馬之時投戈講藝之際卽開禮賢館與宋濂劉基章溢輩日相論議仁宗昭皇帝又建弘文閣於思善門之左學士楊溥領閣事侍講王進編修楊敬博士陳繼輩日侍燕閒備顧問此萬世所當法也臣願陛下追髙宗之軌法我祖之烈就便殿之旁復弘文之閣選文學道藝賢良方正之士充講讀官更畨入直以內閣大臣領之視朝之暇卽幸閣中使之互進前說逺而黃虞近而唐宋上而謨訓下而章疏靡不討論審幾謹獨之方制情矯偏之術家國仁讓之機閭閻樂利之化好惡公私之實用人理財之法靡不研窮意有所會則熟復不忘興有所發則翰墨時禦盡其大而不遺於細使俗儒不得相抵必能裨益聖知恢張聖治此髙宗之所以嘉靖殷邦也然臣聞之人之於事其有所好者必有所適者也人君之於嬖幸呫囁孌婉終身而不可解豈以忠義盛而聞見博哉誠適之矣舉動自由形迹無閡此適所從生也士大夫師慕聖賢忠義非微也誦法先王聞見非尠也人君見之必攺容臨之必以敬等威所制手足易至於不夷禮灋所防情意易爲之不洽故常有嚴憚之心焉君旣安於逸而憚其臣臣亦拘於灋而憚其君彼此相憚上下之不交則由此之故矣且經筵者豈非國家之盛典哉禦史在前執法在後劍戟環列弓矢森羅數武而行宿構而誦惴惴然恐失尺寸而錯行墨尙安能有所獻納於灋度之外哉至於日講儀𨿽稍略心亦未孚卽臣下有踧踖之形而主上之不免嚴憚可知矣此之不適則惟適之求何怪哉臣嘗觀於唐虞之世君臣之間何其安舒而自得也稱名之際予汝兩忘拜善之餘形神俱化都兪吁咈欣喜愉懌此明良之盛也陛下誠能嘉慕唐虞解削煩苛等威𨿽辧而崖岸不形禮法𨿽明而肝膽畢露開心見誠歡然相得有以恱其下而樂爲之君使講讀之官亦得安神定气蕩然肆志有以罄其能而忘其不肖疑必問問必明知必言言必盡表裏洞達上下宣暢如此則博聞秉義之臣亦不失優遊泮渙之趣自見其可適而不見其可憚見其可好而不見其可惡寒暑不能間政事不能妨陛下聖知將日遊於髙明矣況人君之知惟在所養接士夫之時多則親近幸之時少天機日深睿知日出又非特講習之功也惟陛下加意焉

勵聖治

臣嘗讀書至於臯陶率作興事愼乃憲屢省乃成之言然後知有虞之時所以百僚師師庶績其凝者有由也世人徒見當時之治內而九官外而十二牧以至十二師五長之徒咸得其職亮采惠疇黎民雍美徳及艸木鳥獸舜但恭已無爲遊於巖廊之上則以爲隆古之盛未嘗不咨嗟嘆息致恨於今時矣是未達古今之勢也共是天下古之不能無凶人猶今之不能無賢人也古之聖人惟能日夜淬勵役其神而振刷之是以朝無曠官官無廢事後世不然上下相安苟延歲月天下沓然遂至於無所止蓋臣觀於帝舜其所以整齊百工而起之者非淺尠矣詢之咨之命之申之不一而足又爲詩歌以倡導其意甚至下拜以極其感動之情三歲而考三考黜陟不愛車服之賞以待有功之士率而不興考而不成者則遂發憤斥戮是故共工以庸違見辜伯鯀以無績受殛當是時天下大罪四而廢事者三焉列爲四凶嚴矣臯陶之職舊爲士師工鯀之刑實臯陶之所詔也或者徒見其致治之後遂謂有虞氏一無所爲後之人君亦遂偸怠因循取具文法不肖者旣有所容其姦賢者亦無以激發而見其才智將欲望治不已難乎方今宇內之廣過於有虞內有六卿以總其綱外有十三藩司以分其治天子與左右大臣同寅協恭論思廟堂之上欲以明帝王之道建太平之策此亦聖人之用心也然而功烈休徳未始云獲廉恥貿亂賢不肖渾淆教化未行羣生寡遂盜賊滿山殺人刼質邊境之上日夜望烽燧不得息士卒驕狠將吏脆怯法出而姦生刑繁而犯益眾地有餘利國有逋租甚不稱主上之意何也語曰孰知力緩韋柔楚亂今天下治效燦然可較覩矣則所以淬勵而振刷之者或緩矣乎夫天下一大家也富人之家聚傭而作之昧爽不興則繩墨未操飭戒不勤則釋斧斤而嬉省驗不時則過期而工不告竣故夫夙寤晨興提撕引誘時考其功而上下其食者凡以率其怠而趣之成也治天下何異於此不率於始則人多罷弛不省於終則事多誕漫人多罷弛事多誕漫則治多衰憊人主胡不引富人之事以觀之也昔我太祖承元氏熟爛之後臥不安席食不甘味焦勞捲僂以求天下之治夜有所記待旦而行之砥礪公卿引見逺方賤吏爰及小民問以疾苦有司奉行不謹懲以重典天下兢兢救過不暇莫敢飾非功施萬世陛下自料神武孰如太祖自太祖不能一日安處而治臣知陛下之不能也先帝卽位嘉慕唐虞委任股肱圖惟化理後𨿽尊居大內而操執乾綱法令嚴明人人震恐大姦宿詐亦遂搜剔然逃於日月之明者不少矣陛下自料英斷孰如先帝自先帝不能一日安處而治臣又知陛下之不能也故臣謂率作省成最急夫率作省成者非文法之謂也法之所行其出也有常其入也有候其出有常則人玩習而不加意其入有候則人緣飾而巧爲之避如此則𨿽有賞而人不勸有罰而人不懾古之聖人其所以整齊百工而使之師師凝績者此何術也則神之爲也天惟神故能攝五行以成歲功聖人惟神故能鼓舞天下而人不倦當今之法曷嘗不備至哉天下之事天子與左右大臣謨畫詳定然後發之六科科發之部部下藩司藩司下郡縣欽此欽遵天語旣諄切矣府部諸司行發稽緩六科則參之也天下朝覲官吏公事未報六科又劾之也考滿給由計冊六科又稽之也每歲錢谷獄訟戎馬選授樹植之類六科又考之也內外吏牘禦史又刷之也皆法也奉行之吏習爲故常彌縫於課核之時取辦於期會之際度其所指然後圖之新舊相仍上下相遁簿牒甚美靡有勝前朝廷之間以爲已治而閭閻之下不知其事謂何也未上報者不過廷劾免冠一謝蓋方今之刑百倍於古廢事之罪不一二焉條格𨿽懸計必不入爵祿錫賚以爲當得之物矣此法之獘也臣願陛下卓然奮大有爲之志使內外臣工明知天子有意堯舜之治竦然洗滌以待每早朝罷卽禦文華殿與內閣大臣揚搉政事省決章疏推心而重任之使之無所顧忌得以有所建立卿佐諸臣奏事者召入計議從容勸勉動以家人父子之言期之於功名相邀於後世不朽之業又時察其廢墜修舉而彰癉之不拘於法鎭藩之臣下及守令辭者召入丁寧戒諭問以爲治之道而徐察其行事以驗其言見者慰勞勤苦使各陳其所行而黙有以考之要以棄其所拘而出其所不及蓋人之情能巧抵於一時而事實則不可掩能取媚乎督責之吏而小民則以爲無足慮故忽證以他事而問及乎小民彼自有所不及如此則恩意惓懇如春陽之溫淪心入髓人人恱懌不能自己而法令之行如雷霆之擊砰磕倐忽不知其爲從何而來不敢懈於有位此神之至也不然𨿽日禦皇極百官逐隊而進逐隊而退復逆有規見辭循式文牘叢冗足汗萬牛百姓未見蒙福也惟陛下畱神

用忠言

臣聞英武之君其諫也不難於用而難於言寛仁之主其諫也不難於言而難於用何則上有雷霆之威則下有摧折之慮上有萬鈞之勢則下有糜滅之憂自非忠如龍逄勇如夏育孰敢以言博死者然而一有所中若弩觸其機戶捩其樞未有不從者矣寛仁之主上以藏污納垢爲心下以批鱗埒須爲志非特紆靑拕紫者而後有所建白以無負於明時𨿽巖穴之人藜藿之士亦莫不揚眉吐气束帶結髮稽首於闕廷而願進其辭說然而言者眾則疏牘日繁聽者久則情思日厭寛大則徙義常緩仁厚則不忍有所拂抑以日厭之情而應於日繁之牘以不急之義而乘乎不忍之心則天下之言有所壅滯淤閼而不用嗚呼盡忠竭愚臣之分也固不以難言而宛舌從善轉圜君之盛也亦可使有不用之言哉蓋臣觀於往古言之不用其獘有五而彊愎悍拒者不與焉上陳五帝下述三王以爲是耶則安於習而不能變以爲非耶又聖人之道也故優詔答之而實以爲迂逺不用其策其獘爲弱率循常式下詔求言短剡長章受以飽蠧其獘爲故論說齟齬以爲大謬唉而置之其獘爲輕意有所樂愛有所鍾法家拂士持古而爭之纒糾而不可解陽聽其言而陰蹈其失其獘爲溺侃侃諤諤逆耳橫胸欲罪之則不可也亦且容之其獘爲忍五獘交積是以𨿽無彊愎悍拒之形而有壅滯淤閼之患今夫江河之所以爲天下利者以其注而不息也其來混混其去浩浩大而蛟龍小而魚鱉順流奔走奮迅恱懌而各得其性以灌以漑天下蒙其利而無害堰而捍之停閉豬畜則豈惟一時有腐敗之虞其極也衝決奔潰大者傷小者死騰湧漂蕩而不可止世人徒見三門之間咆勃噴怒有折鰭禿翼之葘則以爲停豬者之可以無事而不知其害不在於一時而將見於他日是以古之聖人開導以求諫虛已而用之包含其非而播布其善若江河之赴大壑沛乎其莫之禦表裏洞達絕無纎芥凝礙未發之意故君臣並受其福而利澤無窮也英武之君一或不中固不免於咆勃噴怒而停豬者亦必至於決潰則天下之言要不可不疏通宣泄以順適其意矣陛下有英武之資寛仁之量昔在潛邸犯顏之士常保而全之肇登大寶拔顯忠良樂聞誠讜此天下所以擢心披肝感激而思報也又何懼乎人之不言言之不用然而不爲疏通宣泄臣恐未免於決潰也今其端見矣惟陛下圖之巖穴藜藿之臣妄言及此不勝戰栗之至

謹終始

臣聞之爲君難夫惟爲君是以難也爲君者豈非欲上承祖廟下鎭撫百姓子孫萬世爲帝王者乎夫惟爲君而至於子孫萬世是以難也人有負百鈞適百里者矣負不甚重道不甚逺息肩有日也加之千鈞而千里裏不千息不可得矣又加之萬鈞而萬里裏不萬息不可得矣天下之大非特萬鈞也萬世之逺非特萬里也浩乎其無涯茫乎其不知所終而欲息何由哉騁六騑者必轡者也駕萬斛者必維者也轡頃刻失則蹶維頃刻失則覆天下者亦六騑之馬而萬斛之舟也心辟則轡與維也胡可息也萬世之計本於一時終身之基始於一念故明王謹之且天子未有不肖其親者也麟之子不問知爲肉角矣鳯之子不問知爲九苞矣天子者天之子也是故肖天今夫天所以萬古常存者以其運而不息也惟其不息是以久而不壞日月可以久照雨可以久潤風雷可以久撓久奮萬物可以久成使天而息則其塊然者將遂腐壞顚隕惡能至今哉是故人君肖天肖天者終身如一念者也終身如一念故一時爲萬世世之人君莫不欲有終而不能者以爲不始於一念與始於一念以爲不遂至於終身者也鴆在前而人不食者取禍速也朝食不暮暮食不朝嗜欲之禍甚於鴆然不在於朝暮故人君狃一時之樂而忘終身之患夫孰知其始於此也夫始者聖人之所甚畏也物莫不有始有所始者必有所至者也後世之人其葺補機詭亦大備矣而始於開辟故夫一念之開必至於不可止亦猶開辟之必至於後世也紂爲象箸而箕子唏此何故哉誠慮其所至也北裏靡靡池酒林肉皆始於象箸箕子見之矣前代之君其初曷嘗不兢兢哉心有忌而方嚴幾乍動而復郤少忽焉而入其中則遂日益月增如水之潤寖漬而寖廣是故一念佳麗荒淫之媒肇矣一念珍怪奢泰之端發矣一念惡直彊愎之勢萌矣一念好諛側媚之塗啟矣一念假借威福之釁張矣一念馳騁田獵之源浚矣故明王謹之也古之聖人知欲息之難持轡維之戒灋上天之道愼鴆毒之防操之於一念之間而守之於終身之久屏絕嗜欲不動於心使至於不可止是以終身之基定萬世之業成福祉日臻慶流苖裔書曰謹終於始此之謂也昔有僕從其主於廣明之野者喋喋旁道康莊甚悉不知主則引車於其上矣故人笑僕爲愚𨿽然僕誠愚矣而康莊之不可不行亦審矣此則臣之愚也惟陛下察之

○應詔書二

正士習﹝凡五篇﹞

重師儒

臣觀宋儒程顥之告其君矣曰治天下以正風俗得賢才爲本而本於學校師儒也則莫如今日文學博士森布天下豈不斌斌盛哉而其效未覩何故蓋古之師也因乎下今之師也因乎上上下之情乖古今之效異也夫古之師曷嘗不本於上哉州黨鄕遂之師卽州黨鄕遂之老州黨鄕遂之老卽徳行道藝之人上之所命而教卽下之所服而從者也今也不然不論徳行不問道藝卒然而命之持牒而來據座而坐靑衿之子肩參差乎其庭足趦趄乎其前貌相承而實相謾至於戴髙位握大柄者乃始盤辟俯僂外相邀而內相拒夫人而不服其心則不能一日安處而爲之長而猶能使相承相邀者徒以上之令耳豈其心哉豪傑之士於是舍去別求所謂徳行道藝者而師之徘徊於山林之中棲遲於佛老之宮所托甚髙而所服甚固回視黌序若凂已也夫以天子之權而立灋不能驅豪傑以入陶冶而山林匹夫常主其事豈所謂工哉臣嘗讀莊周書以爲天下好知聞某所有賢者則贏糧而趣之內棄其親而外去其主之事若以陰詆吾夫子之徒者蓋周道衰學官廢缺賢者在野學士渙然無所歸依各自擇師是以足迹接乎諸侯車軌結乎千里當其盛時黨安於庠術安於序豈一日去也周之言激矣且其學已廢缺而自擇師固無足怪今學校徧海內師儒環都邑不能使豪傑之士怗然心服而爲弟子此何爲也周禮曰師以賢得民儒以道得民師儒之得民卽朝廷之得民所謂兩以系之者也不能系其心則不能施其教而欲賢才之得風俗之正不亦難乎蓋今郡邑學吏昏憒之夫儇少之輩皆以乞得之遫齪於尺幅之間孅趨於拜伏之際以自委之气而墜自立之心以可量之資而來可至之侮髙者促升散卑者競米鹽如此而已所謂督學亦不過髙第精舉者奉璽書乘傳行部輿馬赫奕甚都也檄下邑弟子聚之都會一試而罷地方千里不能徧臨學徒萬餘不能一訊未三年以遷報又挈挈而行矣夫是二者徳行未必有也道藝未必有也徒以命而師之人亦承而邀之自故事外曾一問及否耶冠冕佩玉而後能教人揖讓披甲擁盾語人曰胡不揖也胡不讓也則彼有以相久而不服然亦未有披甲擁盾而肯以揖讓爲言者則其於故事外不一之問亦何怪哉臣愚以爲宜略如程氏之言妙簡羣臣所謂學明徳尊者爲大學師詔天下歲貢材識明達可進於善者乃遣其願受教若舉人皆詣國子受業期年而試文行俱優乃中上者授郡學若州學三百人以上次州學若縣學二百人以上次縣學不中隨歷事選用學皆一師九歲而考上者擢科道部屬次國子屬或郡佐縣令又次遞遷之不才者督學覺免不俟考監司郡守無得責以送迎拜謁苛禮隆貴之使人以爲淸秩不可必得而後其職重督學之選天下之大僅十餘人難矣宜命京朝三品以上延訪果有徳行道藝然後舉授舉主任之召見勸諭賜宴使之風厲校官興起教化一以三物爲主最者超晉京秩平者序遷亦以九歲不才者禮部都察院撫按覺免不俟考舉主連坐夫擇之精又任之重則益奮發勉進徳業有以服乎弟子之心天下弟子亦知朝廷欲以深責之也莫不洗濯磨淬延頸舉踵而聽服其教校官地近旣得朝夕提撕導其善而救其失督學位尊而久又得月煆歲煉周知其善惡而進退之鼓舞振作優遊涵泳庶幾哉賢才可得而風俗可正矣然而議者必以爲貢之嚴用之愼則老者無所於歸吾知用賢退不肖而已庸卹其它且人而欲循之則舉天下盡官而後可此勢之必無者也田野小民餘十斛麥尙擇師而教子柰何舉天下豪傑付之瑣瑣輩哉凡物之可乞者泉布之小耳明珠大寶未有乞者也此何任也而乞與之也

惇行實

臣聞王道旣衰諸侯力政好惡殊方人各善其私學以千世主於是百家雜技蠭出並起漢興董仲舒以爲無所統一下不知所守畫策定議諸不在六藝之科孔子之術皆罷絕之方今道徳一風俗同家詩書而戶孔孟五尺童子羞比管晏則旣粹然正矣而人才乃不逮古逺甚何哉夫物莫不有實實者物之所凝於天地之精而所用於天地之具也稻粱之貴於荑稗決矣有秕焉𨿽如坻滿車上不登於簠簋下不救於饑餒何者無實故也無實則荑稗不若今夫申不害商鞅墨翟李悝司馬穰苴孫武之徒豈非學士之所賤簡哉嘗試求之天下有內修政教外應諸侯廣地富國立主威者乎無矣有枯槁不捨爲天下墾艸入邑者乎無矣有文能附眾武能威敵攻取戰克者乎無矣蓋其所爲𨿽不軌於大道然而言必信行必果卽事必著其效未嘗以虛辭借也故以諸子望聖人不啻荑稗之於稻粱至其確然必出於實而無辭避虛誑以各求其事之必濟亦與聖人何異哉顧有邪有正耳嗟夫天下何秕之多也嘗試論之聖人之教其道君臣父子夫婦兄弟朋友其灋禮樂政刑其本正心修身其用治國平天下其文六經皆實學也然而諸子之學狹而出於技故必掀形怵心乃有以見其奇而成其頗僻聖人之道大而本於中故愚不肖可以及賢知不敢過而人亦得以竊其似所謂其道無常者也是故懸爵祿之重而較於文辭則謂之言揚習剽綴之文而邀乎富貴則謂之明經英華果銳之气盡消於陳腐軟熟之中孝弟廉恥之心盡移於聲利盛麗之習居常論議莫不捨其所憎而舉其所便論生死則貴髮膚而退成仁論出處則稱同羣而隱義命論交際則借受宋而諱卻齊論道術則引中庸而棄狂狷修飭徳行則目爲好名希慕聖賢則目爲僞學謹厚者已頹然托於不舉不刺之間佻儇者則肆然而無所忌憚蓋莊周已有糟魄詩書發冢之譏又況糟魄中之糟魄將並與詩書而抹摋乎峩其冠栩其服皆謂之儒稃𨿽具而實亡矣乃取而貢之天府已不敢望荑稗之用尙欲以充明堂而贍百姓不亦謬乎臣聞耕而鹵莽之則實亦鹵莽而報蕓而滅裂之則實亦滅裂而報故旣耔而培矣非其類者鋤而去之所以使之遂茂斂其華而向於實也至於秕者亦播之而已是以農之良者富於粟君之仁者富於才今督學校官旣皆得人則宜使之惇尙實行以文取士已不可變要以實行爲主校官周知一學之士督學周知一省之士歲試文優而行優者上文優而行劣者斥行優而文少劣者則亦上之也歲薦文行優者貢於部不然罷勿貢鄕試文行優者進於省不然罷勿進使人得爲善之利不善者文𨿽工而不免於轗軻士乃日趨於實今旣欲人務實而去取又在虛文此蘇轍所以有樵牧之論也𨿽然臣嘗讀憲令朝廷之意豈不愼重哉有臥碑矣又有三等簿矣又令歲貢視性資學業矣又令鄕試有司保舉文行矣然未有行者則法不信而人不敢也法令貴實行而實行者恆困蓬蒿法令賤虛文而虛文者恆衣靑紫是以上之人知行之必不得官而文之終不能抑也穢同市井行若盜跖心知之矣視其文而華焉則亦取之懼其𨿽抑於今必顯於後卽今暫抑後未有不收者也天下誰肯出而任其怨者先王之法簡不帥教者習鄕射以觀之至再至三至於卒不變也屏之逺方終身不齒其不忍絕人而拒惡之嚴如此今亦宜簡可教者使之觀感於善甚者𨿽華其文而亦不齒督責校官無以好惡書於籍而又參以提調之書取捨進退一以爲據本之以誠行之以決守之以固不事姑息而有所忌避庶能使人孜孜不已興起於法度之外而實行可得也不然鹵莽滅裂天下益趨於秕且治天下又烏用是秕者爲哉

置特科

臣愚以爲督學之臣無事姑息固可以扼淫僻之徒而篤行之人好古之士不能雕繪卑刓者終亦無由以進蓋自校文之制興而易書之法立持衡者一視程度以爲低昻𨿽使行如曾史學似董揚少違於度不得齒應書之列故督學之所賢在於篤行好古而所取在於雕繪卑刓所取者遂以薦於有司所賢者不過片楮之旌一言之奬而已知無益於進也椎朴木彊才識薄謭誠不足以語豪傑使其經術明先王文辭凖墳典乃不能與腐語嫵言同舉而彚徵則吾之羅网無或有逸大翼而漏吞舟乎臣嘗觀於今古之變何其愈趨而愈下也記曰徳成而上藝成而下言道器之攸分也今豈但上者不如古人所謂下者又下數等矣夫古之藝禮樂射禦書數是皆用之所需而道之所寓也下亦上也後世則出於文字釋之爲訓詁騁之爲辭章訓詁辭章已非古之藝矣今之舉業不知於二者何當也昔漢承暴秦之後六經出於煨燼學士先生收十一於千百之中各以所聞爲說字剖句研纖搜巨擘著者列於學官國家有大政事皆傅而斷以其主於解剝故謂訓詁然而較名物辯儀度不可廢也六籍旣微流波漫瀚左屈浚其源賈馬衍其派於是搦管操觚爭驅馳於文苑矣以其獵乎枝葉故謂辭章然而詔敍倫物潤色皇猷不可廢也唐宋明經以試經術進士以試辭章帖經墨義何曾叩經學之藩籬律賦近體辭章亦已變矣然帖墨以拙記而能故但得遲鈍庸劣之輩詩賦非髙才莫至故多得英華聰朗之人瞋目焚香貴賤已判非經術之不及詩賦乃髙才之過於拙記也王安石知經術之正而又惡拙記之無能知詩賦之靡而又欲髙才之皆得於是去帖墨而罷詩賦以明經而爲進士使皆緣本經文修飾華采自謂兩得其長矣此今之所因也然而平訓述言大類屍祝拘行守墨何事博觀英華聰朗之才不出遲鈍庸劣之習所學益精所見益陋豈惟辭章遂以久湮訓詁亦且莫解則又兩受其獘矣至於近日經義重而論策輕學子競趨賈人牟利非元魁之作不鏤於坊非程墨之文不鬻於肆五尺童子不必穿貫本業祗令摭掇姱辭自可通籍金閨曳裾靑瑣此篤行好古者之所以皎首膠庠而局步茨棘也蓋篤行則不能雕繪以爲華好古則不能卑刓以就格欲使與善進取者競於蒙昧之中知其難矣且夫度徳而用則賢者不遺較藝而升則能者不棄今以徳而言行如此其修也而雕繪者未矣以藝而言經如此其明也而卑刓者淺矣然上之所登恆在彼不在此屠龍之技孰肯爲之臣愚以爲宜焚時義之穢蕪嚴鏤市之禁例使士子一意經傳三年更其所占以所占順更之而開其陋於鄕試後開特科以收篤行好古之士校官察諸生有實行出眾通一經者保上提調提調任之上於督學督學驗之薦於藩省禦史憲司監而試之試凡四書義一道經義一道論策各一道義如朱熹所謂通貫經文條舉眾說而斷以已意者不拘於式隨其才質長短髙古馴雅成文要以達意而止論策如之中者貢於禮部視鄕貢士不中罷歸進學經明無實行可指勿上謬上者校官坐降得人進其秩提調如之無者勿彊匿而不上督學察之如謬上之罰漢法舉人以口今天下七萬里可略如漢令千里舉二人通天下所舉不過百餘不惟其多惟其稱此則合孝廉於明經所謂孝廉旣非椎朴木彊才識薄謭者之可倫所謂明經又非遲鈍庸劣與夫雕繪卑刓者之可擬篤行好古無不見用亦當今之要務也然而議者必以爲旣察其行復試於經則經進而行詘亦與拒於科舉無異夫明經無行勿上臣已言矣若特科經義之不拘於式又非如科舉之必求於工也達意成文斯取之矣意有不達文有不成豈所謂豪傑而可舉哉諸生試家法漢之孝廉則然察於州郡者別試可也非所以語學校也

疊廩餼

臣聞聖人立灋常使人有亹亹不倦之意爭自磨淬以就其上之所欲是故養之而爲惠教之而易從未至者莫不黽勉盡力以從事於其間至者益以踴躍而不敢懈蓋天下之人至眾也欲以徧之實難是以聖人厚其一以勵其十仁其十以風其百如使其風而勵者方來其仁而厚者先已自棄則是聖人之所以鼓天下者乃所以阻天下也古之聖人立法以致天下後世常以法失之天下之事莫不皆然而在今日學校之中尢有可慨者矣昔者成周之世規制大備獨養士之典未聞蓋士卽農也一夫受田百畝子弟之椎鈍者則負耒而耕秀異者則鼔篋而學其屬於州序者卽食於隴畝者也自井田廢有天下者不惟常竭百姓之力以養兵而學校生徒亦皆仰給於上然兵𨿽多巽愞偸怠無赴湯火冒矢石之勞而亦荷殳執斨備身行伍之列爲士者誦法先王號知禮義乃栩栩焉不務奮進受餼於學慢遊於家豈所以自待者哉國家自國學外天下學校餼士垂四萬人月有廩日有饌此聖人之仁三代所未有也以廩食之籍爲歲貢之儲一旦廁名終身莫出故皆晏然謂官屈指矣積十餘年少者壯壯者老昏眊頹潰重以政令廢弛師儒瑣尾薪芻之費錙較而銖分之庖爨聚蛙齋捨茂艸黌宮閴無人矣此君子之所嘆息也且天下無功而食者不少矣然百官則用而後食諸生則食而後用用而後食者𨿽其職業未嘗一毫有益於朝廷然其心莫不自謂吾已出身爲國諸生容與翺翔一無所事歲費三四十萬此何爲也夫朝廷所以聚而養之者豈非欲其樂羣而敬業哉離羣索居燕辟廢學則教養之資祇爲丰植之私耳蓋聞聖人之治天下其有所加者必有以重責之也增附𨿽有所責而實未有所加學生𨿽有所加而責未見其重是灋不得而平也天下生徒孰非朝廷之士哉以法言之增附則在於額之外者也增附旣限於額之外學生又棄於額之內是士不得而有也欲盡增附而養之則人數百萬𨿽罄太倉之粟猶不能給驅垂暮之夫以復會饌之舊使之終日躞躞周旋於弦誦之間又將扞格而不勝勤苦而難成是教不得而行也爲法之敝可少變乎且夫聖人有用少之術而人不知也有物百焉執人而與之僅足以周百人而止不爲一定之法則𨿽物十可使千百人奔走於其中而不窮故不善用者以多而不足善用者以少而有餘此不可不深察也今莫若不爲一定之法歲試入額內者與之廩旣入而復出者罷勿廩歲貢多入額內者與之貢多入而不優者亦勿貢以數十之粟更疊於千百之人千百之人莫非吾之所加相率以就吾教吾皆得以盡驅而重責之庠聲序音可使不絕彼知有可得之機而無常得之勢亦莫不爭自磨淬亹亹而不能自己然人以爲廩者類皆昏眊所出必多則心不能無望其不能無望是以得爲當然也夫法不可以有所定法定則莫不以爲當然昔之當入限於額而不得入者多矣而不敢有望是亦以不得爲當然也二者之當不當則可辧矣吾又安得捨彼而徇此哉天下方患於昏眊之多壅於選曹而未有以處也且將汰而澄之則其望益甚孰若澄之於此之爲便故夫不爲一定之法非特使士子亹亹以從吾教亦澄源之道也

興社學

臣聞天下之人未有無所屬者也夫人含心知之性有血气之欲好惡殊方喜怒不常惟其便而趨之若鹿挺於原四方無擇也是以聖人患之設爲法制驅天下之人皆入於其內農耕於野工作於肆商居於市士修於學無有一人出於法制之外者故能使之各得其職而不爲亂然四者之中所謂士者又皆聰明知慧之人其爲心甚廣而其所業又可以得髙爵厚祿其爲利甚巨以甚廣之心而覬乎甚巨之利則其亂將益甚是以聖人患之綢繆於黨遂之間而固縛於閭巷之際當其少也已教之於裏塾以厚其基而其秀也乃升之於庠序以成其徳自少至長莫不皆有所屬蓋其所以防之者甚備而所以養之者甚周也我太祖皇帝於投戈息馬之秋卽弘稽古右文之治自國都外天下府州縣社皆立學焉斌斌乎與三代比隆矣然府州縣學文𨿽虛而不廢社學法中廢而不行正統初復責督學憲臣著爲令臣以爲今卽使有賢督學守令法皆見之於行事皆出之於實亦不過一二學究率三五豎子誦篇章句讀之言習拜揖惟諾之節而已其稍學文業舉者卽呺然恥與其列故天下之人猶有無所屬者謂此也夫人方齠則機未動旣長則習已成惟離齠將長之時正欲動情勝之日是故易著童牛之訓禮垂執駒之文言制之難也今以欲動情勝之年又重以科舉文字之習下不聞父師少師之誨而應對進退之儀已荒上未列祭菜鼓篋之儔而紛華盛麗之心先靡蕩乎其無歸飄乎其欲奔此孔子所以惡速成而詩人所以戒突弁也公羊注曰十月事訖父老教於校室八歲學小學十五歲學大學其有秀者移於鄕學鄕學之秀者移於庠由此言之小學大學皆裏塾之所教也今之學𨿽去古逺甚卽而求之所謂篇章句讀者其亦凖小學乎所謂學文業舉者旣已仿修已治人之說矣其亦凖大學乎臣欲督學責令守令度里社多寡逺近修建社學幾區擇諸生經明行修可應特科者爲師驅前二者屬之𨿽彼各安其居各便其師不可彊要朔望於此行禮而受說焉應對進退之間旣得以董其不度紛華盛麗之心亦得以潛消黙化知乎朝廷立教之意與乎聖賢爲學之方有不專於科舉者選補弟子取而擇之不屬社學者不試守令亦時勸勉使之有所興起自少至長皆有所屬而庠序之教亦將有所易行不然則其父兄師長固亦有以臨之然不過利祿之媒未知朝廷之意欲以重責之也而不能有所觀感且夫天下之法未嘗不善而每患乎人之不行行之不盡其意今法學官弟子取諸社學則豈謂句讀豎子哉故夫國家之法誠能盡行之卽三代何加焉而每患其不能也

石洞集卷一

●欽定四庫全書

石洞集卷二

﹝明﹞葉春及撰

○應詔書三

糾官邪﹝凡六篇﹞

決資格

臣聞天下之物有有格者有無格者善用者以方而合方不善用者以長而合短長短方員所謂格也惟不得其彼此之宜是以齟齬而不相入以此合彼尙不能入況以無而合有哉今夫人有知愚賢不肖而賢知之中又有政事文學言語勇略之異其所以成於天者有形也官有崇卑繁簡而崇卑繁簡之中又有治教兵刑錢谷辭翰之殊其所以理乎事者有狀也成於天者有形而理乎事者有狀謂之格也亦宜均是人也而曰進士焉曰舉人焉曰歲貢焉低昻視乎眉睫美惡隨乎唇吻此如生人之初執而姓之曰某也某也亦遂以爲某爲某而已豈故有是哉故夫官人之法與其合乎隨於人者不若合乎成於天者之爲得也𨿽然人之所隨曷嘗不謂天之所成矣乎學校之士羣而試之拔其尢進於禮部不能者無由自至焉初非塞其門而扼之也則其至者固所謂賢固所謂知矣鄕貢之士羣而試之拔其尢上於天子不能者無由自至焉亦非塞其門而扼之也則其至者又所謂賢又所謂知矣人之所第一因其分之所成而亦何以自解嗟乎其所以試而拔之者果取之於知愚賢不肖乎將取之於空文靡辭也其所以官而用之者果取之於空文靡辭乎將取之於賢知也空文靡辭不足以定有形之實而徒被之以無據之名治教兵刑錢榖辭翰之需不徒理之以無據之名而乃理之以有形之實然則人君欲以格而臨天下可不知所合哉昔者成周之士有選雋造進之分蓋畫然別矣而所以興之者六徳六行六藝也名之卽其實用之卽其取是以隨其質之所宜而論之以爲卿大夫士鄕遂之吏適有以相合而不爽今格之所定疎於司徒而格之所拘過於周代甚非所以廣英才而成化理也且夫天下亦多故矣而非气則莫之能濟居之所乘气之所變也富人之子顏色姣麗動止容與羣處而聲揚起趨而趾髙豈其盡賢知哉居富而气盈也貧人之子出入抵巇進退惟谷欲談而宛舌將行而擬足豈其盡愚不肖哉居貧而气歉也故謂歲貢之不如舉人舉人之不如進士此兩者可以觀矣歉則易委委則靡然而有不振盈則易足足則蕩然而無不爲抑者旣靡引者又蕩則人主孰與共天下哉陛下知資格之獘奮然欲決去之發徳音下明詔深嗟太惜歲貢不得爲方面舉人絕望乎九卿可謂越拘攣之見馳帷墻之制而獨觀乎三五之道也臣竊疑之十圍之木必生鄧林徑寸之珠必產合浦何則聚之眾而擇之易也今以三年之率計之舉人三倍於進士矣歲貢三倍於舉人矣然舉人望進士百不一二焉歲貢望舉人百不一二焉卽有之亦閒署左官遐邑僻郡者也且汲汲去之矣諺曰囷廩雞棲不啄亦提言非其據也豈其無畱良乎抑方振而未應乎或尙未免於拘攣帷墻乎不然何宜見而不見也國初官使惟務仁賢下品無墜地之污上第無登天之驟誠以其人而已玆欲使進士盡爲判尉如宋則其勢必不可行況舉人旣已不注而又國之盛典臣愚以爲自三人以下且無驟使顯融而試之於事與民舉人歲貢之良皆得如進士髙銓之等及其蒞事治民有可指見而攺其官登降用捨不復以科爲斷蓋初進之時惟問舉業故舉人不能如進士得遂出身歲貢不能與舉人同試禮部至於銓注亦多詘焉則舉業之爲也旣官之後夫豈論此學問該博文章典麗斯可以爲翰林節操端方國體練達斯可以爲科道故國初於斯三選上不專用進士下不薄鄙歲貢校官他可知矣是以古之聖王作人於有格之中而不棄人於無格之外作人於有格之中者有格而使之無格也棄人於無格之外者無格而彊爲之格也矧乎祖宗之朝艸澤九流咸充任使胥史小吏悉屬明揚功施廟廊光垂琬琰亦豈以格拘哉今則置而不收賤而不齒艸澤多枯槁之夫胥史懷奴隸之志又其甚矣臣欲請復賢良諸科令監司守令舉保核實與科舉並用二千里歲舉一人不惟其多惟其稱因其所舉以爲舉主賞罰天下無得入錢爲吏試中乃補上之人又必遇之以禮養其廉恥不爲限其所至使之欣然皆有自奮之意夫不彊爲之格以盡天下之才而但察其所宜以合其用則賢知大小各得其分卽愚不肖亦皆鼔舞以進於善官職不修未之有也然則天下之人亦何必多爲等級以拒絕之哉

淸仕進

臣聞聖人之治天下將欲置於此必先營於彼將欲廢於東必先圖於西非彼之疲而西之勞也隅者止於一隅方者止於一方天下之事非一隅一方擬也欲有廢置而不求其所以廢置之原則其功不可就今夫人之有五臟也分之𨿽各一其司合之則一人之身也是故一臟受病則必轉相傳變綿延而不窮已苟徒指其一處治之而不辧其受病之由則𨿽兪跗在前巫咸在後愈甚無益也六卿之事其類此矣祖宗朝吏皆久任今則遷徙太遽賢者不獲展其才不肖者得以逭其責上下無狃習之美前後有相嫁之心迎送糜於小民簿書絕於姦吏此天下之士爭以爲言而任卒不能久祖宗之法三載考績吏非大不可忍卽署不稱亦俟九載通考而黜陟之今朝覲考察罷至五六千人耗矣网亦少宻焉是以吏多苟位之私人懷患失之慮讇■﹝言安﹞成風貪牟煽俗此天下之士爭以爲言而法卒不可復臣嘗觀於江河之浪矣後者髙則前者下後者下則前者髙何則來愈逼則去愈速也故夫任不能久而考察之罷不能不多者凡以取之不精而進之太濫耳昔唐太宗定官七百三十自謂以此足待天下賢才今內外文職二萬四百疏列亦不少矣而常患不足其故可知也國初學校歲貢三歲不過一千餘人舉人不及其半今三歲舉人一千餘人歲貢倍差然國初學校之外尙有舉保諸科其數多寡蓋亦相等試以九年通計今日之額歳貢七千餘人舉人三千餘人進士固多在其中也以此萬餘而合今日見任科第歲貢監生出身文職適當其數其餘一萬以待吏員過矣九歳之中除進士曁乙榜舉人願受職者僅一千餘人得出身外尙餘九千餘人以國初坐堂歷事除選日期計之大都亦須九年則是九年中九千餘人無一人當選者也第一年之選在第十年第九年之選在第十八年則是十八年中九千餘人始皆盡選者也以後九年之選而布前九年之人則是一年中止有一千人當選者也況乎九年之後時邁事更衰老物故又居二三者乎三年所選不及二三千人朝覲考察𨿽不過爲宻网加以衰老物故罪免有幾其數者矣卽如畫然順次此一萬餘人皆以三年去二三千則是凡服官者皆有九年任也天下固無畫然順次之理而以衰老物故罪免去者亦不少不能九年者歲有一人則已九年者有一人可加一年矣不能九年者五十歲歲有一人則已九年者有一人可加五十年矣自非卿相大臣幾人至此是故尊秩𨿽少而髙格不多卑職𨿽繁而下格亦眾以來而乘往以速而乘久此國初人才官職所以無有餘不足之患也矧吏員固不能當一萬者乎彼歉則此益舒矣自夫將士太蠧疆埸不寧司馬無可柰何而病移於司農國用不輕邊儲告匱司農無可柰何於是推廣之例興上納之徒濫監生吏員悉從貲得彜倫爲納賄之司銓衡乃償債之府而病移於宗伯冢宰幸途旣啟正路彌榛監生選期垂二十載署教三年縣令立至此所以部多乞恩之士而監無舉人之迹也歲貢之次四十春秋卽使受餼方將總角至於上部亦遂龎眉更遲一二十年其骨則已腐矣故皆不務進修惟求速化宗伯無可柰何而病叢於冢宰壅閼滯積蓋數萬人是以用之率皆苟且方今之病在結聚惟行倒倉之法去其宿癥然後茹淡甘素漸以將之庶有瘳耳臣欲合上納吏考之通者以次分役在京司府州縣不通者給與冠帶放還復其身需選者考較去畱視其等合上納生考之通者畱監次者發回原籍府州縣學肄業不通者給與冠帶放還復其身需選者考較去畱視其等蓋彼上納皆富厚有餘之家所不足者非財也束帶不事亦可以爲榮矣朝廷恩意豈直百十金哉其三考滿吏吏部嚴考通者次者畱選不通者給與冠帶放還復其身省祭於家者巡按藩臬會考亦如之捲解於部謬取者罰聽選到部歳貢監生吏部會官嚴考通者次者畱選不通者給與冠帶放還復其身候選於家者巡按藩臬會考亦如之捲解於部謬取者罰以後不復再開上納之門令督學歲貢生員才識明達可進於善乃遣廩𨿽多而文行不優者勿貢斷自今日歲貢舉人悉從坐堂積分歷事除選之制使前數種與舉人已注選籍者得以分布於九年之間其親老願受教者驗之果實亦必坐堂一年文行俱中方授不中仍從歷事而選遷必九載則與歷事之期亦適相當人自不求速化如歷事之人短於政而長於學亦授教職要擇之嚴而得之不易歲貢在監在歷亦時罷去其老疾鄙陋不堪者則特科舉保二三百人自不見其繁冗夫取之精則下有可用之才進之不濫則上無輕用之意由是擇其人之最賢職之最重者久任之或賜金或增秩或褒以璽書而時糾劾斥去尢無良者則朝覲考察𨿽欲多罷亦不可得庶幾哉官得人而民受福矣苟不求其受病之由而徒欲有所廢置是以牽制而不能也或謂方面之臣率皆甲第其人不多胡爲亦壅而不能久蓋人之壅自下而上歲貢固可爲幕尉也由上納監生吏員多而歲貢壅於校官舉人固可爲校官也由歲貢而壅於知縣矣進士固可爲知縣也由舉人而不能久矣進士不能久於縣則壅於部署不能久於部署則壅於藩臬況進士𨿽不肖人皆有不忍之心罷於縣者百一耳是一進士當二三舉人存一進士則去二三舉人矣存一舉人則去二三歲貢矣然則所謂取之精而進之不濫豈直舉貢以下哉不如是則久任不行課法不立而治出於苟且其必果於自斷而不奪於眾人之論可也

審舉劾

臣嘗讀史而嘆齊威王得禦臣之術也齊威王委政以來國人不治矣當是時卽墨大夫最賢而左右乃日毀之也威王使人視之田野辟人民給官無畱事東方以寧賢也則召而語之曰子不事吾左右以求譽夫封之萬家阿大夫最不肖而左右乃日譽之也威王使人視之田野不辟民貧苦趙攻甄不救衛取薛陵不知不肖也則召而語之曰子其以幣厚吾左右以求譽夫烹之譽者並烹之譽阿者卽毀卽墨者也於是羣臣震恐莫敢飾詐務盡其誠齊國大治夫卽墨賢封賢阿不肖烹不肖可矣而私毀私譽之必誅豈非讒妬者卽壞政之原朋淫者乃假手之道哉驩兜之放於崇山也其罪不可考見獨故嘗舉共工耳而舜亦自言其堲讒說殄行也由此言之威王之所以奮其飛鳴以警動臣工者其卽舜之術與今夫倉公之用藥也將欲使之去邪而保正則必先制其性炮炙浸漬靡不備至苟不制伏而惟其性之所爲則將橫發爛縱邪气益張正气益耗幾何其不溘然以斃也君之用人何以異此近日京朝保任久未見行科道封彈亦惟其巨天下司府州縣官吏賢否獨在撫按臣嘗聞邸報矣其舉者必方面大官也不然必進士州縣也不然必其突梯韋脂善爲媚者也不若是千百中之一耳其劾者必州縣小官也不然必舉人方面也不然必其倔彊倨亢不善爲媚者也不若是千百中之一耳是故東方明矣卑疵而候於門屏斥蓋輿擯棄錦繡鴈行避影鵠立臨廁傴僂惟諾口吶吶如有吞則大官莫不皆然況小官乎何者祈舉而免劾也使車至矣喘汗而迎於途抱機視膳望塵展拜羞品極水陸供張擬王者凡所以恱耳目娯心意者纎悉具備則進士莫不皆然況舉人以下乎何者祈舉而免劾也大官進士薫灼未艾吾之舉者常在焉而又速之以媚小官舉貢止泊有所吾之劾者常在焉而又邀之以媚是以玉石混淆邪正雜糅公道榛塞人心幾幸此國政之大蠧時俗之深痛也夫天下如此其大矣賢人君子如此其不少矣而臣安敢妄有以詆之哉人之言曰聽言之道必以其事觀之則言者莫敢妄言臣嘗迹其事矣蒿藋成林倉庾告匱田野未見其辟也糟糠不厭裋褐不完人民未見其給也官怠而不勤吏姦而俟賄事未見其不畱也貧苦失職閭裏呻吟百姓未見其寧也天下一家固無敵國相侵之寇然郊門之外盜賊日屠鄕聚老幼系累戾夫爲之涕下典兵者未嘗遣一卒以援之緩急其可使乎皆往往被舉矣此臣所以妄議之也夫媸妍因乎彊弱則剛者吐而柔者茹美惡視乎苦甘則佞人登而直人逺豺狼載道牂豕爲辜貍鼠同遊狐■﹝或上虫下﹞變態使遇威王必無事矣且藥未有不制而可用者也臣願陛下攬虞帝之權收齊王之柄審舉劾之司重巡按之責令都察院堂上官保舉彊幹廉明禦史遣之俾察官吏果有賢能超異與貪暴尢甚者明著實迹特奏其中材之人可上下者別具考語以聞各爲正副二籍正者畱中省閱副發吏部與二三大臣雜治之考語俟考舉劾驗實如所謂使人視阿卽墨之爲者然後以行刑賞其有賢能徒以格卑或不善媚被劾仍遷之不肖被舉與舉劾不實者悉問如律使還堂上考察以進賢退不肖爲稱蓋中人最多爲治有要是以齊縣七十止取二人公道昭明誰不懷畏而又操執乾綱專治刺舉之吏則其制乎禦史卽所以制天下郡縣也夫天下至廣人主安能盡知故寄耳目於左右目瞽而黒白不殊耳聵而淫雅相混則是必天子自爲而後可耶甚矣人之不忠也天子固無自爲之理而左右又不可盡信然則齊威之術可以其異於舜而棄之哉

禦尊卑

臣惟寛嚴者豈非人主所以禦臣工者哉用之而不得其當則將淫縱罷竭各求其歸而意不在於上是以禦尊者宜嚴而禦卑者宜寛也何則上之責乎卑者甚繁而責乎尊者甚簡防乎卑者甚宻而防乎尊者甚疎也責之繁防之宻而不寛以待之則其勢有所不勝責之簡防之疎而不嚴以待之則其勢無所於憚且非獨如此而已尊者制卑者也而其制於君則逺矣卑者制於尊者也而其制於君則逺矣心無所憚則肆然日乘乎卑力有不勝則葸然日投乎尊而皆不暇於朝廷之政故人君之禦臣不可不異其術也方今承流宣化爲天子惠養百姓其職最卑而與民最親者非縣令哉田賦戶口之贏朒徭役獄訟之輕重風謡俗尙之醇疵賢人君子之顯晦禮樂教化之墜舉鰥寡孤獨之苦樂山谷津闗之警寂米鹽瑣屑節錯絲棼皆集於令自此以上不過總其大凡官漸尊而事漸省矣故曰責乎卑者甚繁而責乎尊者甚簡一人之身州察之也府察之也藩司察之也按察又察之也禦史又察之也𨿽有深垢十目之所不容𨿽有匿瑕十手之所共指自此以上官漸尊而察漸少矣故曰防乎卑者甚宻而防乎尊者甚疎然而防之宻非爲苛也責之繁不束縛也則其待之固未嘗不寛凡之總責益大矣察之少防益精矣則其待之亦未嘗不嚴而天下縣吏每苦於煩文縟節多如牛毛不能盡心王事則制尊非也夫嚴者人君之大用嚴之所在心之所歸也今之待大吏亦稍寛矣是以上下相反心志乖背令之當責者未嘗責而其不當責則責之也令之當防者未嘗防而其不當防則防之也小吏見其如此亦皆折而歸之鰓鰓焉日罷其力而不知倦而何暇其它哉蓋朝廷之寛奪於大吏之嚴朝廷之當然奪於大吏之不當然矣是故參謁之勞踰旬經月迎送之苦宿水暴嶺供具之夙棄舊腐新伺揖之勤廢時昃日麗省之邑孔道之令所最病焉鳴鐘而興束帶而出奔走於十數人之庭趨於東而恐其失於西呼叱舟輿督促程餼怔怔數日前者方已出境而後者復告至矣乃若遨遊靈勝流連燕飲莫不隨而候之窮日而不得休達曙而不得寐此臺僕之倫而胥史之恥也登堂未幾據座未暖圖書朝來又爲之營饋遺矣獄詞夕下又爲之計贖鍰矣煩文瘁其形縟節斗其心卒卒無一日之間則夫田賦戶口之類而爲政宜知者何時理哉是以天下之令皆自謂俗皆自謂奴夫俗者辱行也奴者賤名也而不辭焉此無他故矣朝廷之法弛而大吏之焰張也拜伏少愆睚眥成隙卽如朱卓孰則明之進士以臺諫見嚴舉人則譴訶不免欺誷刑章讇媚權貴其勢然矣且其防責亦曷嘗不本朝廷哉名是而實違故此輕而彼重也夫虎之威百獸震懾苟不能用則狐竊而行今大吏以其嚴恐悸小吏使之歸心而吾不能以嚴而制大吏是亦不能用其威也臣愚謂宜嚴責禦史正已格物防護隨從之人馬驢舟車之具廩食楮墨之需迎送伺謁之禮悉如憲令毋以煩文縟節重擾下邑守巡違憲必劾奏之則令得有暇裕盡心王事其有荒怠孰逃罪哉蓋大吏畏吾之嚴必以朝廷之心爲心而不敢以私乘乎其卑小吏藉吾之寛自以朝廷之事爲事而不致以私投乎其尊此人主所以制禦臣工之術也鷙本善擊揚之益迅卵本易糜壓之益敗人君之於寛嚴信當異其用矣

擇將帥

臣觀蘇洵之論將帥曰將特一大有司耳非相比也豈不然哉𨿽然王良造父天下之善禦者也使之策躄駟而駕敝車骨苦筋勞躑躅而不能進非長於尺而短於寸也敝車非任重之資而躄駟非致逺之器也則將固非相比亦烏可不愼擇乎哉方今天子憂勤於上大臣宣播於下而甘澍之灑不能及於覆盤輦轂之地泳沫闓懌而邊郡之氓肝腦塗荒墟膏液潤腐艸老稚系累父子夫婦不相保此將吏不肖也昔我太祖皇帝以馬上得天下擐甲厲劍與諸公並馳於中原者十餘年禦將之道籌之審矣都司衛所繡錯宇內要害之處置鎭戍焉閫外之寄悉屬武臣以爲指刃揮兵搴旗陷陣非豎儒所能辦也升平旣久法令益弛紈袴之子豢於酲醲甘膬之中沈於絲管娥姣之際肌節駑緩智識鈍眊故仁宗皇帝命文臣臨鎭治文書議機宻參軍務理邊儲後皆攺都禦史稱提督矣天下治安縉紳用事介冑之夫俛首下气唯唯聽命是以總副參遊有將之名束縛而不能振軍旅大權上歸提督下屬備兵屹然將帥之任矣故此兩者不可不愼擇也今之所任者誰也章句小生持方幅之紙揺手而攫髙第安坐數年富貴逼人遂據而有之入則列兵而居出則陳戟而遊擊鮮飲醇蓋光寵福厚矣盜賊滿山耳聵而不聞百里之內攻下鄕聚屠戮黔首擄掠子女目眙而不見巢奪民田虧損國賦心懜而不知惴惴然幸不攻城刼庫自可數日而遷畫隍以外委以啖賊倍力爲巧詐匿不上聞飾虛功執空文以誷主上此民之所以哀吁而無告也豈其與賊暱而利民死哉身家重而勇略微詟然一豎儒耳鷙悍跿跔奮臂而善斗者壯士也婦人女子緩步柔聲珥璣曳縞聞閧則閉戶縮頸矣柰何令婦人女子斗哉臣觀三代之時多以車戰故士自少卽學射禦司徒大比亦以是而興之與徳行禮樂書數同選用之於戰皆能致師非苟而已是以太祖皇帝洪武三年定科舉格中者後十日試以騎射意念深矣非大聖人孰能如斯臣欲令鄕會中式舉人願試騎射者如洪武三年例試中注於其籍授官時以爲捕盜通判兵部主事使之治寇行邊講方略習韜鈐以待備兵提督之用然而論者以爲騎射一人敵耳不足以得大將殊不知武之弓矢驟馳猶儒之槧觚揖讓也善槧觚揖讓者未必能爲聖賢未有聖賢而不善槧觚揖讓善弓矢驟馳者未必能爲將帥亦豈有將帥而不善弓矢驟馳哉論者不稱太公之鷹揚而稱張良之似婦人不稱孔子之卻萊而稱杜預之不穿札是皆獵取一二以自解說其無能而已且夫軍旅之事以志爲主以气爲用者也章縫之人而善騎射之技其志深其气壯矣備兵提督固不必出入行陣與敵角一技之間然而定議運謀鼓鋭制勝非志气何由哉駕萬斛於大海楫之櫓之非長年也而惟其命之聽苟不嘗習聞洪濤而股栗見巨浪而心悸尙安敢置身其中左顧右盼示水道乎科舉之學較士於槧觚揖讓本不足以得人豪傑由之而出何況弓矢驟馳使天下之人知上意之所在必有剨然響應者方今武舉𨿽設但其所得不過挽彊引重之麤材入耳出口之腐語且待之甚輕卽至總副參遊要亦命於人非命人者若又合文於武則其智識足以料敵勇略足以當患而勢可以有爲夾贊董責誰不聽命又使訓練武官歲時比試以俸而制賞罰其踴躍者必至矣今勲臣教讀旣成虛文武官訓練率皆弛廢至居閫外所聽命者又豎儒也國家何賴焉臣愚謂試中式舉人於騎射以爲備兵提督便

正刑禮

臣聞記曰刑不上大夫禮不下庶人自兩言者出天下之事有大不平者焉刑之加於庶人者常溢於灋之外而加於士夫者常逃於法之中禮之施於庶人者常忽棄而至於無而施於士夫者常淫縱而至於僞矯之者曰刑無上也不以大夫爲上而無刑禮無下也不以庶人爲下而無禮臣𨿽不知其然否而大夫之不能無刑庶人之不能無禮則可知也顧有差等耳何則天下之人各有其分聖人者因其分而低昻之者也先王之制以徳詔爵大夫有徳故不近刑使其敗徳刑不免矣但不從於執縛系引視庶人爲優矣乎禮以辯位庶人無位故不備禮然而天秩不能違矣但其等級名數視大夫爲殺矣乎嗟夫今之天下何其大不平也國朝獄具笞杖訊校徑分長短皆有成式除節目禁筋鐵勘之校板圖之刑書如天象示人章章矣證明供定然後如法決之自一而五自六而百所以懲姦邪而衛良民也武健之吏以毛摰爲治不問曲直不別善惡箠以五寸之竹夾以二尺之木論未成而死過半矣甚至無罪之人片言觸忤撲擊數十立斃庭下此夫殺人不操刃者也鷹無爪虎而冠者也民重足一迹矣昔我太祖起自民間見吏侵百姓天下大亂蓋傷之也立國之初貪墨者加以法外之法著爲官吏受枉法賦滿貫罪絞之律吏治兢兢不至於姦黎民乂安洪武三十年乃定官吏受贓滿貫者爲雜犯罪死許贖令行而姦攺故破觚而爲圜也今仁厚過多貪婪萌起棓罰公拏賣請私奪司求之府府求之縣縣安取之哉駕辭文籍實則金銀借說土儀實爲賄賂敗則歸饋遺之人宻則爲囊槖之富网漏吞舟良可慨已禦史行部卽有斷擊亦小官耳大吏之貪豈小官比哉其位愈尊則其攫愈夥其入愈巧則其迹愈微況乎小官亦爲大吏積也萬一被劾不過罷歸贓柴而不追法入而不取何以治其下哉臣故曰刑之加於庶人者常溢於法之外而加於士夫者常逃於法之中謂此也國家制禮達乎庶人俗吏以刀筆筐篋爲事廢而不問三加不舉六禮不修遣女滿車葬死殫家設席肆筵椎牛擊鼓旛幢蔽道緇黃盈室括髮持衰納婦誕子甚至以水火爲棺槨此弒父之罪也遺祖禰略報祀爲出門之祭祈名嶽媚淫鬼男女雜亂晝夜奔馳千里而赴之常人琢器雕題匹庶曳綺履錦酒館歌樓上切云漢乃有設容貌倚市門非君子所忍覩也無禮甚矣至於士夫所謂禮者莫非泉貨之私甘養之態炎門可炙則坊表歲樹鼠竇可探則慶賀時臻華要可援則饋贐稠疊鮏羴可附則起居頻仍標以將敬之文飾以折儀之語下片楮於郡縣令支無礙官銀無礙官則礙民矣及夫下吏之奉上司外官之奉京貴色色種種其所以行之者皆有名而可言其所以受之者皆有辭而無慚俱謂之禮實則銀耳是以今日市井之人隸卒之輩以禮爲銀之通稱可怪也昔者老聃憤周之末摘僻爲禮性情離而素朴散也激而言曰禮忠信之薄而罪之首今之禮又何如哉臣故曰禮之施於庶人者常忽棄而至於無而施於士夫者常淫縱而至於僞謂此也詩曰柔亦不茹剛亦不吐柔不茹矣而又剛不吐何哉剛者制乎柔者也吾吐乎剛則剛茹乎柔勢不並矣故士夫法中之刑不加則庶人法外之刑不去士夫之僞禮不革則庶人之常禮不明臣愚以爲宜敇法司凡犯贓罪官無大小悉問如律或從輕或從重或杖決或發遣並不許贖內外獄具一如圖板違式肆虐必按治之百官以銀爲禮以贓論責成守令重民四教冠昏喪祭禁其靡麗邪僻夫士夫之於庶人𨿽有尊卑而分之所在則各有宜毫釐不可越者但庶人之刑易至於過而士夫則不及士夫之禮易至於過而庶人則不及吾能防束士夫使無殘賊鄙夷乎民各得其本然之分而其尊卑之序實則未嘗有爽是亦天下之至平也官邪之當糾蓋無大此矣

○應詔書四

安民生﹝凡六篇﹞

結民心

臣愚以爲天下之亂皆起於處士好爲髙論夫上自畿內下至海隅懷生之類欣喜恱懌豈非至治之極哉而蒙莊氏乃始咨嗟嘆慕容成赫胥之世塡塡顚顚不知君臣之爲恩而徳澤之爲厚誚堯讓舜使天下欣欣焉至目爲膻也則過激矣蓋自周室旣衰諸侯力政彊國務攻弱國修守驅民於鋒鏑戰鬥之中嚴刑重賦以供兵事此民之始苦也蒙莊氏謂有愉樂乃有愁苦於是欲反於太古之時以相安於苦樂兩忘之境儒者之論夫豈如此孔子曰大哉堯之爲君也蕩蕩乎民無能名焉言其功業文章入民者深非一端可指數也孟子之論王伯其說長矣曰王者之民皥皥如也殺之而不怨利之而不庸日遷善而不知爲之者言王者之於民使之自得乎其心非有言貌慫慂之令沾沾爾夫民而自得其心則其與上益攣結而不可解故曰仁言不如仁聲之入民深也使治天下不欲愉樂則是必愁苦而後可耶後之君子羞稱五伯而其爲治反不能使民驩虞柰何其不鳥舉而去也蓋當時之君各專其國各私其民𨿽其用之至煩苛矣而莫不有憐憫之意此如貪人遣子入海以求珠貝觸霧滅頂不得其休息其心固惻惻也自秦罷封建置郡縣分裂黔首守令治之天下之民乃天子之民非守令之民也苦樂休戚漠不相闗如胡越人矣又況井地壞阡陌開縣官無田以業貧民民之有田皆其貲市而力得者不知使事之義以爲吾自有田縣官反從而徵之也斂之則施腹而讒役之則戴目而視重以有司箠楚寃抑朝廷𨿽有仁政之布格而不得下究以不知使事之民而治以不闗休戚之吏故民皆不恩於上怨懟驁倨平居無事尙以空名相制一旦有急孰得而有之哉夫奉天子之徳宣播訓勉以和輯百姓者誠守令責也然教之出也由上而尊教之行也由下而明何則下者其所親也彼見縣令非其等夷之人徒爾聽命教戒𨿽詳而不得其所以誠然者惟其閭巷之所共遊耳目之所素習委曲開諭快然信服是以漢有三老嗇夫俾其勸導鄕裏助成風俗得與縣令丞尉以事相教蓋自古任之矣惟我太祖皇帝定里甲之制重耆老之選民間爭競付聽決焉警以木鐸申以榜文在內月朔京尹引赴禦前宣諭至諄切也有司相沿漫不加意齒徳隱而狡獪充徒竊貲於鬻獄耳遷徙不常裏圖久混因鄕建長所以維之附郭力罷於州縣各社財屈於巡檢非成周胥宰之任矣方今天子加惠百姓民得美衣甘食秋毫皆帝力也而不知使事之義者亦眾有司固多承徳而休戚不闗者蓋亦不少役於官列於鄕者又皆狡獪趨走之夫臣恐民心未知所恱也臣愚謂宜愼重守令俾擇髙年有徳者爲老人以平一里之訟立孝弟無過力田不怠眾所推服者爲鄕長以約一鄕之眾歲時屬民讀法使知朝廷之所以教養生全乎我者如是其至而我民之所以供賦服役皆其義之不能己者趨耕耘禁遊惰行四禮修五教奬其善良而董責其無賴社中又時訓練以防意外之虞吉月禮長於庭問民苦樂賦役輕重刑獄當否盜賊起滅天時贏詘皆得言而行之欺誕爲姦利者懲創變置如此則閭閻之下皆知朝廷設官立法本以爲民而民實受朝廷之惠欣喜恱懌以戴天子此成周所以有道之長也今守令旣皆漠然而長老乃若是耳彼烏知朝廷之心哉故夫使民喜恱不可謂非王道而不畱念也

較賦稅

臣聞三代之時無輕重之賦貧富之人此何故也天下之田皆歸天子上之所授有常而下之所輸有定也阡陌開田不授於縣官皆民貲市而力得者縱橫分裂惟意所欲縣官特總其賦之大凡爾廣踰千萬而儋石不供步僅丈尋而倍蓰不啻此天下所以苦不平也語井田於後世腐儒矣然而彊陵弱眾暴寡知傾愚不爲整齊劑量聽其自生自治遞爲君臣則豈父母所忍哉蓋今天下田地不均官民異則狡獪之胥豪悍之族倍力爲巧詐飛走千形機詭萬狀派於見在謂之活灑藏於逃絕謂之死寄分於子戶謂之帶管畱於賣主謂之包納有推無收有總無攃倐忽變幻鬼不可得而原也至於富人憚於徵徭割數畝之產加數倍之賦無直以兌貧民貧民逼於窮蹙持難售之田苟速售之利減賦以邀富室廣狹輕重雜亂混淆富者田廣而賦反輕貧者田狹而賦反重富者有公侯之資貧者爲狗彘之食此所以流徙徧於山林而盜賊難禁也蘇軾號稱豪傑而患按地更賦之不易行昔者洪水沸出蓋漫於天地矣大禹灑而澹之東歸於海若溝瀆然也天下豈有難爲事哉且夫土地之數載之以籍不若稽之以圖也周禮大司徒以天下土地之圖周知九州島之地域我朝黃冊裏一圖焉亦圖其戶耳蓋人繡錯而居圖於東而移於西田地則星分棊置千古不易故人不可以圖拘而田則可以圖得也惟以田而系人不以人而系田是以增損出入莫可蹤迹臣愚謂宜盡天下田地弓之不以官民起科惟以肥瘠爲則因地定賦裒多益寡如額而止某處田若干某田稅若干魚鱗圖之占田者書於其下裏有幾鄕鄕爲幾圖里長掌之圖與黃冊相並占田之人十年更書圖則如故更造之際里長察之卽其稅之收除而窮其田之交易或失覺或姦利以致遺糧租稅徭役里長代辦蓋先王之世八家同井宅在田畔人之所耕眾共知賦之所入眾共供也故獘不作今彼此殊方田宅異所一里之人目不相識一甲之田足不相躡欺隱之罪里長𨿽同未嘗實以責之是以獘如牛毛難數之矣黃冊固嘗隨裏通計封內田地第有數而無圖今旣圖里甲復圖田地此裏之長居彼裏之地不問也此裏之田必問此裏之長彼裏之人占此裏之田不問也此裏之稅必問此裏之田𨿽未履畝披圖可見後之君子所以憚井田難復者以爲守令數易不如封建世於其土豪發洞析亂無從也田賦伸縮一問里長更者必於故者受其指示卽世於其土何異哉蓋同比閭孰鬻孰受孰灑孰寄其知必詳有代辦之虞其防必至不然裏之田賦𨿽如其圖未免陰爲贏朒國之田賦𨿽如其數未免私爲登降漸積漸差復如前矣或謂里長代辦則逋者無忌代者無可柰何掲其田標其稅苟明著矣豈槪之乎

均里甲

臣嘗讀詩至於鳲鳩而知父母之心也父母有三子焉一則食稻衣錦極其燕樂一則糟糠裋褐僅能自完一則操觚且爲溝中瘠矣其將任之乎亦將均之乎此天下之至情亦事理之可見也國家之制以里甲任萬民十戶爲甲甲有首一百一十戶爲裏裏有長十年而一役焉其初亦甚均也及其旣久消長不齊重以姦利之徒肆爲巧僞或詭寄他籍或假托衰殘或詐稱畸零或數爲分析版冊所載遂大徑庭一里丁糧多者至千少不滿百有司惟以戶役之也況乎輪應之際事有大小日有後先可以推移權歸胥吏於是富而狡者常輕貧而愚者常重此詩人所以致詠於北山也故當事者患之而有均平之議計通邑一年應辦幾何各甲直年丁糧幾何丁一率銀幾何糧一率銀幾何以丁糧之所率爲應辦之所費不復輪戶直日丁糧多者所率多丁糧寡者所率寡信均平矣然應辦之例𨿽定於額之中而供具之數恆溢於額之外率銀未敷直日如故矧通邑應辦歲無損增而各甲丁糧年有多寡明年寡而今年多是今年輕而明年重也故當事者患之而有爬平之議以一邑之丁糧均一邑之里甲計一邑原役里長幾何實在丁糧幾何爬而分之每一里長當得丁糧幾何如數者止加一倍者加充一焉加二倍者加充二焉其上以是爲差少十一者加一充焉少十二者加二充焉其下以是爲差丁糧應辦斬然畫一此亦天下之至平也然里長之名卽閭胥之任也綱比絲聨法度且整整矣離一而爲二三鳩二三而爲一得無紊亂非事體乎又況擘割之苦將不勝其煩苛押闔之勞將不免於牽礙誠恐獄訟所由興也莫若仍舊制而稍更之里長匱者代甲首缺者補裒多益寡移彼足此而戶則如故丁糧之數無大相逺不必拘於一定將一邑丁糧析爲三千六百六十分以應十年連閏三千六百六十日之數以分配日一年約三百六十六分如當年丁糧分數不滿計至何日卽以次年續之有餘以續次年若夫追徵勾攝必盡一年而止五年差徭亦以其分編之每年糧長亦以其分助之如此𨿽里甲未嘗盡變其籍而貧富固已皆得其平詩曰淑人君子其儀一兮淑人君子胡不萬年其儀惟一故願之也𨿽然里甲均矣上之人不爲愛惜𨿽均何益有野葛寸焉一人食之則死百人食之則病枵腹食之則死果腹食之則病共茹薄食𨿽不獨殺一人而憔悴者百矣又況枵腹者眾乎今里甲溢於常經差徭責乎倍出糧長困於重負是野葛也可以均與之哉

修軍政

臣觀三代而降兵農異處於是有天下者恆患兵之多而食之寡矣國初之制殆不然哉惟其廢而不修故至今日兩受其獘而莫振成周以丘甸制兵五百一十二萬之夫備萬乘七十五萬之眾則是七夫而賦一兵也𨿽曰徵行不常然亦豈能晏然無事者至於鄕遂則家一人而田與追胥竭作矣國初置衛四百九十一所三百一十一以軍計之約三百一十萬餘而是時口之登籍者六千五十四萬則是二十人乃一人爲兵也況乎守城者三屯田者七二八一九四六中半之法因地異焉不耕者少矣天下屯田八十九萬九千餘頃官民田八百四十九萬餘以八十九萬九千餘田分麗三百一十萬餘之軍人得二十九畝八百四十九萬餘田六千五十四萬人羣聚而耕之比之軍之所耕乃其半耳則是軍之力盡南畝而民反不逮也三百一十萬餘之軍歲食糧三千七百二十二萬餘石屯田二十畝除正糧納餘糧六石八十九萬九千餘頃通得餘糧二十七百萬石則是軍之食軍自給之邊儲之所運軍需之所徵供於民者無幾也軍多爲農故𨿽額設數百萬而不見其冗食出於軍故𨿽歲費數千萬而不見其匱城者較藝於三操田者講武於隙月內外相維彼此互發兵戎奮倉廩實故𨿽師興數十萬而不見其難且有待於他之也至於今日軍之存者八十四萬餘四之一爾糧之存者三百七十七萬餘七之一爾夫兵與食相爲贏縮者也兵冗則食匱軍旣少矣而糧不見其有餘食匱則兵冗糧旣少矣而軍愈見其不足豈非脫籍者眾在籍者又坐食乎未墾者眾已墾者又糜於坐食乎二者相須縮則俱縮乎置八十餘萬坐食之人以蠧三百餘萬僅存之粟故今日之食誠病其寡兵𨿽不逮於昔亦祇見其爲多也且以七一之糧而食四一之軍必不能給是以漕粟鹽引悉取諸民一旦有急坐食之人圜視而不能戰復驅民兵當之無事旣浚膏血以奉軍之生有事又塗肝腦以代軍之死此灋之所以益獘而民之所以重困也臣愚謂宜修國家之制復兵食之舊有田則不患無兵有兵則不患無食有兵食則不患無用而何待其它蓋人四方無擇而田萬古不移或侵於蒿萊或奪於豪右可以往牒求也今誠未得軍以耕之明疆畔給器具授之貧民而責之六石之入而無月糧之費此與軍之所耕何損合二人之入以募一兵百萬之師可指顧得也屯田憲臣但督子粒不履田畝所謂捨其根而求其苗者矣至於淸軍丁盡戶絕者固當結罷易名變籍者則當究原在伍行核補伍俟報𨿽萬里之遙亦一二年可返也柰何獨付之文墨間哉況乎官以淸軍爲名何所不問隱占縱放之獘老弱顧倩之姦侵削逃亡之罪實在空缺之數行部所至可不稽乎胡專彼而遺此也軍伍旣充然後守城者城屯田者屯豈患乎食之不給乃若有司抑配必遣壯丁旣犯明刑不宜肆赦豪富之家寧沒其產以廣屯樹教練之法必如會典騎射弓弩鎗刀之試各有式程官不操練具聞如律庶乎環列衛所皆投石超距之士一旦遇敵勇气自倍亦何待驅不教之民以蹈必死之地哉𨿽然今之所以重發官軍者畏擅調而恐折傷也夫衛與守禦云者豈嬰城自保之謂哉從便乘機剿捕會捕律則已許之矣若夫兩斗勢不俱完彼此相當已足原宥坐視退縮乃宜罪之苟不寛假人皆顧忌而以養軍之民戰彼已養軍矣

制驛傳

臣聞聖人之治天下因人情而爲之制是故予之則以爲恩禁之則不敢犯立法而不本乎人情則將有所不行何者人情之終不能抑也不能抑而抑之彼必出於吾法之外公然犯禁而恩不在於上今之驛傳是也說者謂春秋之時列國疊興爭爲會盟諸侯之使日交於道其所以授館具徒致粲獻餼者纎悉備至少失尺寸朝辭國門十萬之師已夕至於境內矣蓋兢兢如此後世天下一家奉符乘軺皆朝廷臣子勢自不能以如春秋是不然周官之制遺人掌郊裏委積以待賓客列國之所以待諸侯卽成周之所以待臣子也奉符乘軺至於郡縣郡縣給之後世之所以待臣子卽列國之所以待諸侯也但其限之太嚴是以犯法者眾蓋今天下置驛建所內非公差特旨外非奏事行部不許馳傳馬驢舟車之異廩糧夫力之殊具在職掌違者有罪亦已嚴矣尙書韓文以買驢全身尙寶崔璇以馳驛被謫𨿽逆瑾之擅權張焰亦吾法之有可指也今日士夫孰能逃此者乎仕宦稍通薫炙稍盛將出京矣卽與之勘合將入京矣卽與之勘合隨其所之而與之勘合假以官舍之名飾以公務之目千里遨遊道路如織陸行雕輿水行樓船金鼔殷天精鑿委地驛猶不足縣以繼之夫馬聨翩多者踰百此民之所以愁苦無聊力盡而骨立也夫法之所許止於十一而人之所犯過於百千亦安在其嚴哉臣聞聖人之治將有以禁之必有以予之然則其所以能禁以其能予而已今之禁而不能予之者狹也蓋人出身而仕固將以求一時之樂而人之仕者亦莫不愛其同類等夷之人故情有所難抑是以職掌文武官員到任一千五百里之外皆許應付人情之至矣而亦國之大體況天下歲費數十萬以給過客孰非朝廷之財而不自以爲恩有司實竊朝廷之財而乃自以爲惠尊卑大小倀倀焉又且日入於冒豈所謂法哉臣愚謂宜緣職掌之意取周官之法勅兵部會議內外官員自幾品以上以禮往來者皆得馳驛應付有罪者否因其品級爲之限制一豪不得踰越違者罪之歲計州縣於驛傳外所以應付過客夫馬下程筵席費者幾何悉徵於驛不必別求而用自足蓋今𨿽不許之馳驛而州縣所費已倍蓰之明爲之法則天下之恩悉歸朝廷公平正大而無詐冒之態人亦有所易守規格截然不得踰越骨立之民庶幾得以小蘇州縣無應答之煩可以盡心民事尊官不至橫求卑者亦無道途匱乏之慮夫法有不勞而可行者殆謂此矣

去盜賊

臣觀有天下者皆畏四裔而輕盜賊豈以四裔長技非山澤小氓比哉嗟不然矣志不在大卽折膠控弦不過艸竊苟有異志荷鉏持挺非黃馘之匹夫也況四裔僻居邊外寥廓之野隔山谷壅沙幕天地所以限內外也侵寇剽掠天性固然明烽燧謹斥堠斯鳥獸遁矣盜賊則蟠我疆土據我膏腴利而出攻不利入保此腐腸之毒矢而剚腹之犀刃也四裔比之懸矣臣自結髮卽有天下之志謂丈夫當以身報主犁庭掃閭揚旌萬里之外以明中國之威無從也生長嶺東日覩盜賊之害故爲陛下陳之惠州盜賊垂十年矣初蓋一二凶豎弄兵潢池之上搏之如咋鼠耳有司爲轉官計匿不以聞百姓上變反擊撲之於是緣轉彌漫蝟毛而起至於今日如敗絮之虱按於東而出於西攻下鄕聚屠戮老少俘擄子女巢據田宅驅奪畜牧芟夷農功白骨滿山赤地千里此仁人之所傷也陛下幸哀憐百姓詔各地方官以講武爲不急以玩寇爲苟安將盜賊妖逆隱蔽從容不早撲滅往往釀成大患至明聖矣臣去年五月離家賊營府治百里之內破三十餘圍殺萬人陛下豈聞之乎蓋地方之官心非忠義志在富貴其於百姓不啻若胡越也惴惴然祈不刼庫攻城自可數日而遷故畫隍以外委以啖賊而不顧賊亦明知其意不向城府日啖百姓而無嚴如此是官與賊市也粵南在五嶺外明珠大貝以逺見珍常爲吏所愛惜民生其間以逺易侮特不爲吏動念殺戮之禍甚於北埀吏加欺蔽不得與北同被憂卹賦稅之入等於中州田歸盜賊且與羈縻郡縣相視蓋悲痛愁苦矣然在位者必以兵食之匱爲解臣歸善縣人也親戚故舊賊擄多矣方其平居一金若無也一人若無也至陷賊中檄俘擄速贖不然且斬則妻子脫簪珥骨肉充任使何者情之迫而處之周也以胡越之人而托兵食之計匱不亦宜乎粵之郡惠爲小惠之邑龍川爲小而趙佗則龍川起也當秦漢時惠蓋僻陋矣山海之貨尙未盡賦蒲菹之蕩尙未盡除趙佗收偪仄之利籍嶅霍之兵遂並嶺表南面稱孤曷爲兵食患也況惠官軍外民兵二千八十六人有司倍役之則四千餘矣城守狼兵又不下一千正徳間都禦史王守仁曰狼兵之調非特所費不貲其殘掠不減於盜南贛精兵二千有餘得以大軍誅討賞罰行之而惟成功是責則比大軍之舉費半功倍安危之計豈不以人哉臣敢效愚策以備采擇曰求豪傑以典兵嚴刑罰以制命假便宜以重權愼剿撫以務本而兵食不論也何謂求豪傑以典兵提督兵備徵伐之柄在焉守令告急兵備不恱無爲也兵備告急提督不恱無爲也總副以下視人眉睫指揮以下聽人肱臂又何責哉今之在位皆告急不恱者矣柰何民不枕藉而死也二者當擇臣於前篇已具言之宜決資格求豪傑必得忠義自許勇略素著欲垂名於竹帛者而後委用則見肝腦塗地其情必迫兵食匱乏其處必周誓不與賊生矣不然業舉之子患失之夫不敢言兵則不敢任事不敢任事則不敢以聞不敢以聞則不敢動眾非欺蔽無謀耳何謂嚴刑罰以制命鑪熾莫探崖峭莫窺何者探必焦而窺必隕也故人畏之陛下詔巡撫守巡兵備等官如再庇惡殃民巡按禦史嚴行參論重治蓋凜凜矣今論治者誰也鑪得無可探乎崖得無可窺乎昔漢作沈命法盜起不發覺發覺而捕弗滿品者死其後畏誅上下相匿以文辭避灋盜賊寖多今法不至如漢而人皆欺蔽則寛之過也至借彈劾以脫身因調遷而膴仕尙謂之法哉何謂假便宜以重權龔遂一郡守耳猶曰治亂民不可急也願無拘臣以文法得一切便宜從事蓋用人而拘之是縶騏驥之足而責千里也其必重委任去尺幅使之展布馳騁市租可以饗士卒贖金可以充賞勸先發而不爲專少衂而不爲挫所以解苛細而求功實也不假之權而制其命固難能矣何謂愼剿撫以務本招撫之說古蓋有之所以待脇染而處服馴非以媚渠魁而順驁悍也況乎勝之而撫則權在我不勝而撫則權在賊權在我則部置散合惟吾之聽權在賊則喜怒愛惡惟賊之從惟吾之聽則一撫永寧惟賊之從則朝撫夕叛二者相去若莛與楹三尺童子不可欺也惠州之權果誰在哉候騎至郊只兵莫接咻喣防送如奉驕兒稇載而歸遂名已撫朋伍不散刀戟不銷田人之田室人之室攻刼自如螫毒益甚斗之則有不支訴之則爲妄語此良民之所以糜爛而惡孽之所以蕃滋也山谷日殺人裏胥日張燕虛美薫蒸實禍蔽塞嗸嗸殘息何由至陛下之前而訴之乎今得豪傑而用之嚴賞罰假事權誠心而行相機而動剿之足以爲威撫之足以爲徳庶戟哉民有更生之日也人之於身卽其一毛無不愛者陛下徳同天地澤及昆虫豈重北垂而輕此南荒僻逺之民乎則欺蔽非也愚戇小臣犯咻怒吐情實惟陛下哀憐

○應詔書五

足國用﹝凡三篇﹞

省費冗

臣聞天下之言𨿽其至常而要之不能易者君子之所不棄也饑則曰食寒則曰衣此兩言者豈非天下之常言哉然未有捨食而能濟饑捨衣而能拯寒是以𨿽其至常而不可棄省費冗務樽節此亦天下之常言也足國之道無以易此臣亦安敢捨而不談以避腐儒之誚哉昔者宋之仁宗稱恭儉矣是時賂敵歲費金繒數十百萬此如子錢之人責負於門𨿽欲貶損而不可得今天下一家伸縮操縱惟在於上如巨富之室歲入偶歉自勉以率家人節用度減臧獲裁雇傭抑子弟誰敢不聽𨿽然在人者易處而在己者難割也詔曰內府供應朕加意節省用自有餘該部照弘治及嘉靖初舊額酌量徵派其以後加添者盡革乘輿之際人所難言也陛下割之矣以此推之光祿太常之廚役勲衛監局之員額勇力工匠之班隊戚畹內庭之賞賜豈固不如制哉弘道徳之風去靡麗之飾愼起居斥珍怪嚴近幸戒逸樂享萬邦惟正之供以觀示天下而在人之冗有可言矣蘇轍謂害財者三曰冗史冗兵冗費兵食之計臣於修軍政篇已略言之吏之冗者𨿽更僕未易終也臣特言其以千萬數耳仲尼弟子蓋三千人漢之經師其從遊亦至千餘今一學教官必三五輩其教視古何若髙者乃課舉業舉業須課之哉盡削其訓三四千員可歲省十二三萬天下武職踰十萬人五倍於昔竭膏脂以養罷駑非計也誠宜嚴賞功之格重比試之令使官不可輕得其已官者軍政治事乃支全俸額視職掌而止帶俸者十三給之有罪科斷如律開國功臣不失爵位亦數公耳此何功徳哉五倍之羨奚啻數百萬也初建北京惟設行部分列六曹后旣定都南京諸司仍而未革投閒養望乃以居之臣愚以爲守備外並宜裁罷比於中都特爲雄勝亦足以控制東南奠安陵寢矣蓋有商五遷不別置官成周並建惟命畱後無用此大事爲也況其俸幾二十萬斟酌裁罷則所省豈尠少哉至於冗費祿米爲甚先朝諸臣已屢言之廟堂之議非艸茅所與知也而臣則感於古焉封建諸侯周室爲盛周公以功宗之冠憑叔父之尊其封於魯爲方百里燕享朝聘祭祀徵伐宮室城郭百官之費在其中後世子孫繼爲諸侯分爲大夫公田采地不出於國漢之謀臣賈誼主父偃立眾建之策行推恩之令亦使子孫受祖分地今天下郡國皆屬朝廷徵伐宮室城郭百官之費諸王不與其憂郡王以下秩秩繩繩朝廷兼任其責此所以有不勝之患也漢天子自有三河東郡潁川南陽與內史等凡十五郡今兩畿兩浙財賦所自出京師所仰給也其餘王府州郡自邊儲軍糧吏廩預備造作與凡典籍之不可廢者外悉以付之初爲均定其制後𨿽子孫多寡並令出入其間蓋百姓兄弟初均受產數世之後子孫𨿽或不齊終不損此以與彼矣聞慶府分封郡王曾於一萬米內分撥不知此時奉何例也天下害財固不止是特舉一二大者以此推之財用庶可足乎

辟土田

臣嘗讀司馬遷所爲貨殖傳列致富人十數家具道盬鹽鐵冶丹穴巵茜之事與王者埒家不訾津津矣及敍白圭觀變趨時若猛獸摯鳥之發必以李悝務盡地力先之然後知遷傷切於世憤其所爲未作濫而本業衰也故曰本富爲上未富次之比豈昧於大較悅奇勝惡治生之正道哉呰窳之人負郭千頃荒蕪不治持籌執筴以爭刀錐指計僮奴扼吭而誅其入所謂捨萬金之產而行乞於市也土田當辟古今諸儒具有論著大者在唐鄧汝潁陳蔡許洛荊襄淮楚間臣未敢論論畿甸中古者畿內謂之甸服粟米總銍於是而出所以省輸將便資給也國家建都北平古爲燕國燕故諸侯宮闕城郭之壯麗玉帛會同之輻輳百官萬民之殷庶何敢仰望萬一然自文公以後立於疆國之間北迫蠻貉內措齊晉又嘗帥師爭馳中原乘勝逐北翺翔千里之外此其爲費非微細矣蘇秦入燕時東有朝鮮遼東北有林胡樓煩西有雲中九原南有滹沱易水卽今畿內東西所至視昔𨿽狹而南有渤海巨鹿至於邯鄲濮陽蓋兼齊趙之地長短相互實亦當之昔者纎悉出於其國而今盡仰江南非所以富國息民也蘇秦謂燕足於棗栗支數年不言秔稻之事豈非人謀地利漸乃出哉臣觀往牒何承矩耕水田於河北虞集議海田於京東托克托大興營田西自西山東至遷民鎭南起保定河間北抵檀順皆從司農佃種欣慕之焉水泉陂塘之迹門堰捍築之方召募敕授之法器具工作之資蜃蛤粟米之富燦然可觀也按成式法往智數歲之後其效立見此與轉吳會漕潞渚功相十利相百矣窮山澤計毫毛取贏萬里而直千里之內棄而不收甚可惜也然出數十萬緡以爲利本而取息於數載之逺非富厚之家不能貧者一日之入尙不足一日之用而何暇思乎其它蘇轍有言曰賈人之治產也將欲有爲而無以爲資者不以其所以謀朝夕者爲之也取諸其不急之處指鹽鐵等今內帑金有未用者所謂不急非耶且富人之出錢也度其能償且在旦夕而後貸之興水利辟艸萊亦旦夕可償者也𨿽然事議非難任難任非難用難用非難成難矣天下之人毎病太怯不敢任事事偶相值漫然受命而不自量上𨿽用之常有輕之之意及其未成而奪其業古之君子先量其身而又要乎其君君能用之則受命而不辭不能用之不敢一日苟然以試而君亦專責之事終以濟故足述也方冊遐矣成化中都禦史原傑經理鄖陽不可稱哉荊襄迆西沃壤千里蓬藋蒿萊實盡其利藉流民墾曠土得戶一十二萬君相委心豪傑效職亦千古之槪也今朝廷之上望治如渴天下之大獨無一人可使乎抑洪武初天下土田八百四十九萬餘頃至弘治已失其半近日司農所入又多詘焉不耕之田固不少矣獨畿內哉藩府州縣𨿽有農官孰爲朝廷任事者富彊之道在任用矣

理屯鹽

臣聞國家治邊塞以制逺人修屯鹽以代輸挽所以立富彊固疆圉萬世之利也然而法相因也獘相乘也察相因之機審相乘之勢故獘革而法成也自成化弘治以來開中之格廢而折色之例興至於今日谷粟貴而金幣輕謀國之臣莫不咨嗟嘆息於洪武永樂間矣是不可不求其故也開國之初士馬盛於北陲威稜震乎殊俗驍將勁兵揚旌萬里之表旃裘之君不敢南向而牧墩臺之內卽堂閨也當是之時墾田之令行而辟地之人眾富商大賈耕則徒易集糴則囷易足豈其人之贍智哉時使然也承平久而武備衰教令弛而阡陌廢四野蕭然千里彌望糴猶艱阻乃欲使之疾耕積粟以應開中知其難矣且商賈之權孰與縣官縣官不能號召遊閒除斥荒莽而責販易小民以數引之鹽任萬頃之地則臣見其勢之不能得也天下之事未有辭其勞而享其成者也廣屯樹厚儲蓄誠縣官所宜爲者何必豎賈哉況昔支鹽一引輸粟二斗五升今至銀六七錢十餘倍矣持此溢羨以爲勞費亦相值也折色豈過乎卽今屯田未能遽復臣愚以爲宜如丘浚之說立常平司於各邊都禦史總之將折色銀髮司和糴以充軍饟而後修復屯田東自遼薊西至甘涼地非鹻鹵皆墾治焉京邊軍自團營乘障外隠占役放者悉驅於農已有月糧官給牛種器具行之數年其入必多報中上納將有所取所謂相因者也至於鹽課有可言矣農人旣供賦稅所餘谷粟卽如丘陵貿易變遷縣官不問也鹽課正額外所產餘鹽絲毫銖兩悉屬朝廷旣無工本以給竈丁復令附帶以重商賈亦可見其法之不能行矣律令益嚴姦獘益甚富商大賈十八困焉芻粟之上不免侵勸借之方又溢例分斗面火耗之增加查盤勘合之濡滯而又兩地搭配數世守支官攢恣其貪饕稱掣因之上下賣窩占中克之於先奏求私販奪之於後此利之所以益微而召之所以難至也臣愚以爲天下鹽課皆令折色隨各司上下之鄕酌以前增減之數定爲一引稅銀幾錢運司徵解鹽無官私聽竈丁與商從便貿易商人給引下場買鹽官於要津照引而稅從各行鹽地方變賣嚴繳退引商竈於引目外買賣皆絞夫正額不失每歲所產之鹽皆取而稅較之召商自賣不惟勞逸相懸其獲亦倍竈丁納銀無消鎔追償之患煎熬所得易於變化自不至於逃亡節目簡易商人侵削滯抑之困可以少解法旣通融人鮮爭奪勢豪專利之心渫惡推剽之虞不禁自息日久事定多餘鹽官亦可漸省其守支未盡者或轉般或攺撥期一二年而折色之法卽可舉行蓄積旣多可以濟屯田之所不及蓋先王之法遺於世者纎悉備至及其久也皆不能無獘審其勢察其機而法於是乎可復苟聽頹壊莫知其所從起莫究其所將至則豈貴智哉

石洞集卷二

●欽定四庫全書

石洞集卷三

﹝明﹞葉春及撰

○惠安政書二

惠安政書自序

令春及者嶺東惠郡萬石里人也父天佑質行顓名經敝絮窮巷中而春及生好言王道父故切難兒無柰好言王道何王也跽曰傳言法後王者以俗變相類議卑而易行也未及鬱鬱而鬱鬱何從哉兒非數千載人終不五帝三王道語矣父曰善射策甲科不應令隆慶二年伏闕上書三萬餘言報聞隨牒閩淸文學遷惠安令上謁禦史中丞何公敕試吏如未廟婦廩廩避斗食輩稱故事易啖人跽曰故事者上所財甲令條貫臣下奉職是也撟虔吏乘機以侵蒸庶創見削朘用乃自其私臆何故事云何公嘿然蓋心善之召邑中長老鄕裏所信鄕三十餘人置酒設禮咨便事阨塞戶口彊弱之處民所疾苦可施行受記條其對詳延茂才文學諸生切劘究之作圖籍問志無慮數家諸所疏列山川曾不問道貽來欲以其所不見抵牾野人詢之五里梁益十里吳越以一諸要彼不知爲燕謂郢非也並兼之徒亦復助歲爲虐今宮室亭捨稍增修矣作地裏考長吏主錢谷出納之令量吏祿度官用以賦於民歲租稅更繇諸經費有程異時惽惽不辧胥爲政恣低昂不當奚啻農夫一犢之費儒者往往稱述孔子安得辭計吏曰有主者見謂知大體而不一料量哉作版籍考晉人圖具六體其於廣輪彼此道裏髙下方邪迂直詳矣朱思本法羅太史讓其巧以圖吾邑未論辧方經壄諸大計便逮赴期會桑蔭未移使隨檄而至面謾不可本圖逺近情得也作地裏圖裏父居室閨閣庭唐廟寢臺榭疆埸園池亾遠日遊其睫故螫足而手至邑亾小疏數十里而君之號有土自官寺邑屋序室都亭裏祠若塞徼障候具其中兢兢四竟治廢所繇豈家人之殖作地裏表戶宋幾與口等元反之趨辟視上近如宋懲創戶削而口增登三之一儻問郡國上計長吏守丞不得詆膠東矣縣官徒言南至僕鈆而直封域之內民不能有設三萬三三九萬可知也大氐更卒力役三十倍於古故不信柰何罪民哉作戶口表阡陌開田民得自買賣籍亦麗田於人都內步畮非盡提封之數素封大豪擅管山海之貨利役細民爭占一以冒百隍中之屯以制西羌今衛卒徒食廣饒之地茭槁不入乃以煩吏徵戍日多糧饟不足食當食者至箠撲以相奉不能舉行鹽筴而牢盆爲虛襲言羞比管晏然乎作田土表山林藪澤原陵淳鹵地畝五升有奇不獨爰田爾也租稅輸幣者易以粟自閩之故邑𨿽磽陿不能異海租名田耗息之籍皆四十餘歲不更縣官旣魚海不得稱東萊事遂已詔書檢核天下墾田振業貧民甚厚有司不奉宣何哉作賦稅表圖三十五有總聯者四凡十一都表一百五十五圖五表連綴之倍者兩圖其並視圖之聯廣谷大川民風謠俗具矣髙皇帝以戶口率置三老亭決一里之訟各率其意道民有司不務謹守誕章徒見闒茸輩不足與計事一切猜禍自治致復出正二約束之於民間是有二三而求五也無益於鄕亭之教卽而整齊之作鄕約篇閩人俗鬼尢好解祠之事邑厪厪幅員八十叢祀至五百五十一腏食羣神快割俛卬之養大率家巫史矣邑有公社民間亦各自裁若厲皆經祠壇陔易廢其光景動人民惟木禺以故駭附之云毀而反諸經作里社篇方入序室能涉獵書記綴靑紫之文甚盛然以未教成者具官卽國家何賴邑故瘠學士多不得養往往見糈而爭是市之也建學二百一十九廣延茂士爲師朔望陳鐘鼓諸生執俎豆升降揖讓習禮樂之事說小學書以誘進之作社學篇國初以里甲任民亾命過抵若惡少年與三老迹捕其於遊徼實兼之矣後甲於鋪復以保吏有方略厲使用命如法何等不可者安得盜賊發比伍中不然徒益爲亂耳然皆出於疏令合巡警作保甲篇故曰民函五常之性剛柔緩急系水土之風气謂之風好惡取捨動靜亾常隨君上之情欲謂之俗移其本而易其末壹之虖中和然後王教可成也其在斯乎其在斯乎太華大夫問於希古先生曰吏所爲賢良者佚四肢全耳目身名顯榮與百姓同其福善者也事米鹽無大小關決日夜不處勞於天下之民若城旦然則是自納圜墻以冠裳爲鉗釱也南北兩極一昂一低泰山髙而嶕峣亦有澗溪何於人而平之豪貴人驕漁奪細民自其故一見問四面蠭起飛爲惡語聞上幾敗其功休呴之幸遊聲譽稱治得右職據位愉快去而屍焉不亦吉祥善事哉而屑屑何也希古先生憮然嘆曰天子爲百姓置吏固將以司平屬我也徒持祿柰負朝廷何是皆便利自營非爲公家忠計不取堯兢兢歷象日月星辰禹澹九川而灑之地得以永寧寧聽其自治乎見稱筐篋吏所主者夥下不敢操刀筆侵佐史之職安得舉凡上如宰相故曰或勞心或勞力勞心者治人古之道也太華大夫曰班孟堅所傳其奉職循理亦可慕與張趙之業何如龔黃希古先生曰傳循吏自子長然身修者官未曾亂也孫叔敖禁止子產民不能欺石奢堅直廉正無所阿避李離過聽自裁非獨卻魚號異等文翁起學官王成勞來不怠黃霸靡密若煩碎精力能推行之朱邑愛利龔遂剛毅著節昌邑務農桑召信臣開通溝瀆起水門提閼皆亹所以治時異卽欲誅原楮首惡按東海大豪兩髙氏將至市論殺之圍守王宮索宗室調等傳吏捕格斷頭未易二者較然孰肖似也太華大夫曰循吏固矣漢相國蕭曹以寛厚淸靜民作畫一之歌智囊更令三十章斬於東市磔鼠兒取約束紛更之載牛車以死獨洛陽少年未耳希古先生曰鼌錯擅權薄遽張湯承上指興利峻文輔法其及也宜蕭曹𨿽賢不逮周公賈生攺正朔興禮樂適也髙皇帝監前聖建立制度爲萬世程臣子不能遵奉玆以義法令檢式振舉墜廢而大夫以爲紛更誤矣琴瑟不禦張而鼓之非更也故也太華大夫蹶然曰今乃知惠安之政輿圖之興自隆慶五年諸籍更定迄萬曆元三年而成歲附錄

圖籍問

問父老鄭若晦等

蓋聞古之爲政率用圖籍以具知阸塞戶口多少彊弱之處民所疾苦者知縣寡昧不逮古人遠甚謬爲爾牧敢不求之凡裏中狀可繪爲圖圖不盡者悉筆於籍以匡知縣不逮敢問二十八章於左

在志境從九十里衡八十里分爲三十都𨿽各廣輪不同每都較以二十四里從衡爲額畫爲二十四方延其徼而視之每方固止一里其中積實之目則五百七十六里矣必預櫽括部置而限其從衡幅員之數據裏若干闐之爲圖不足則於四維四隅空之溢者闐於額之外其目亦以額內爲則務畫一規而使里數不紊據圖卽知都之大小其間居聚遠近了然也

審方位辧疆域當以向陽爲主或東西長或南北長不必截而補之一依延袤之制隨其形之紓縮以待鄰境錯出於其間按圖則裏至可槪矣又詳紀於上方某鄕某都東西若干南北若干東北西南若干西北東南若干或東或西或南或北至縣若干至府若干

凡圖地裏者貴脈絡有條形色惟肖而宛然在目也山無論其卑髙小大若斷若連若起若伏若分若合若順若逆危峯奇石巖洞嶺岫麓埠原隰綿邈險巇之類一一貌而識之其有名者大書之水隨山而行由澗入溪由溪入埭由埭入港由港入海此大都也其間各都異制或出或受或奔或匯坑谷潭洋陂塘湖沼溝渠川壩堤堰橋渡官井名泉百所用漑及島嶼洲灘澚蕩礁砂塍扈网門凡穴野而窯沿江而航者在境內勿遺境外山川大勢來也當聯去也未竟可圖則圖之而書其界圖不足盡之則識其去來尙若干裏小者勿詳物產𨿽不能悉但圖其茂林廣牧則物之蕃聚與否見矣它不必圖惟書其所產某某而已田園計頃數而第上中及下之亢潦瘠鹵荒沒者屯而錯也則碁而布之鹽而團也則星而列之

先圖城堡市鎭次則鄕聚各槪以多寡量其遠近而共登其地之名若公署邑治外有司﹝邑中分司各都巡檢司塩課分司﹞有學﹝邑學社學醫學陰陽學﹞有所﹝崇武河泊﹞有驛﹝及舊驛地﹞有鋪﹝急逓巡警﹞有館﹝如府館之類﹞有倉﹝如際畱預備類﹞有場﹝如教場塩場類﹞有院﹝如書院及存卹院類﹞有局﹝如稅課惠民﹞有寨如﹝白水虎窟類﹞有墩﹝如黃﨑赤山類﹞有臺﹝及樓之屬﹞有關﹝如裏門類﹞有坊﹝華表都廂﹞有亭﹝申明旌善類﹞有衢﹝墟市﹞有路﹝凡諸官巷﹞有社﹝每境所會﹞有壇﹝邑中並各都社厲﹞有廟﹝城隍類﹞有祠﹝名宦鄕賢類﹞則圖而名之廢亦名其地焉外若義冢及名人之墓凡寺﹝佛之庵堂塔院皆附﹞觀﹝及不在祀典叢祠之稱宮廟堂祠者﹞古迹亦登之備考

凡山川都有圖其大者邑有志矣又有所當詳者山述大勢本末而分爲諸紀南紀如何北紀如何東西如何水亦如之山書其或殖或童以稽其地力之上下水書其流之大小盈涸切於生業之利害者不但具奇勝備探討爲也物產惟谷屬最切各以所宜土者書余以桑綿麻薴爲重次可爲貨以市地方如鹽市飴油及艸木蔬果水陸牧畜凡羽毛鱗甲之屬俱於所產所聚書之公署𨿽登於圖其沿革存廢之故非圖所能盡者各據圖之名列之若夫民居則顓詳於保甲諸篇

乃今田土之制以地從人如本都之地本載田十頃而冊乃二十頃本載田二十頃而冊或十頃者以人爲主此國法也余謂宜地爲主地若干田冊亦若干各屬其裏不移則田永有定額曾應詔言其槪矣邑土田槪有三別在山在坑舊志不具稍具埭田而未嘗別其裏今可仿魚鱗簿之遺制各都而列之某處山田也若干某處坑田也若干某處埭田也若干內各若干新墾者又各第而記之上等某某有幾中等某某有幾亢若干潦若干瘠若干鹵若干荒若干沒若干詳其下等爲農疾苦計也旣以地所有爲主而共計其數矣乃計人之戶丁所有具於邇年黃冊者而分爲二例官田地山林蕩水門等各若干其租稅糧上則中則下則各有幾民田地山林池蕩水門亦如之共依冊之實在者總之其間事產有暗飛詭寄包荒移換則錢谷有駕空埋迹虛入實出之獘各釐而舉之外有寺田書在寺若干入官若干軍田又詳附於後

屯田事雜衛所其姦獘𨿽未遽釐但其初制不但授之田也每屯設倉以貯之設場以練之今廢久矣其地亦當籍之田則宜書原額若干某衛有幾某所有幾或耕或荒有幾及糧本折色各若干據春耕舊籍爲欵附於土田之後蓋自屯外則皆官民田地也本縣有籍斯侵奪可防矣土田水利爲重宋志邑有三百所矣乃今幾存而其當興當修當復爲占爲塞爲遏其利其害悉陳之餘若井泉橋渡之類亦詳之備考

戶口旣登於冊今惟具其大數如里甲戶若干戶內丁有幾不成有幾女口有幾據冊之實在者錄之又考近年折有幾絕有幾故有幾逃有幾革回有幾歸並有幾附寄莊者有幾應蠲免者有幾據冊之實徵者詳之大較民戶爲重且最多宜詳軍戶多次之且歲有淸勾鹽匠多又次之且歲有輸納俱詳若醫戶最少弓兵鋪兵亦少又勻編之不必詳矣但各有詭立花分者則詳而舉之也

比歲淸軍其累解戶甚矣諺曰勾一軍害百口充一軍禍三族余素隠之恐民之重畏之也故今之稽戶丁惟書某籍原抽某衛所若干或存或絕或原垜充者各若干人其未解者勿開予弗擾若籍有官者則書某戶人襲某衛所官其舊屯旗軍及新謫戍卒亦附之共別爲一條載於戶口之後庶主客之軍戶咸稽矣

貢賦邇來𨿽重其名不煩大較綱有二曰銀曰米其目有四爲鈔有官民田地之稅焉折銀以解有官民田地之租焉並米以徵又有商之正辦以銀又有局之帶辦以銀爲糧官田地者全以銀民田地者半以米俱有耗有戶口之鹽米有河泊之魚米皆以銀閏月有加爲課自糧鈔各課外有桑課其疋有鹽課其引有匠課其役今桑徵於稅而鹽輸價匠代班各以銀爲料有額辦有歲辦有雜辦凡以銀其諸以米者惟崇武永寧金門三倉實徵而已可條其目而彚書之鈔夏稅官民各若干各折銀有幾秋租官民各若干徵米若干浮若干實折銀有幾糧原若干增若干浮若干官以銀若干民以銀若干又以米若干鹽米魚米各若干並閏折銀有幾課各丁米若干引銀班銀各有幾料丁米各若干共解銀有幾乃通纂其數它姑勿詳

魚課𨿽有專司邇之訟者實繁由版籍久闕易以誣誑故耳原額八澚澚有甲當書某澚某甲某戶有某處某業米若干隠者予核登答簿而罪焉有業而未籍者及原無籍而業者可告余酌之以抵一二無徵者

鹽之額辦鹽官司之戶口則轄於縣已具貢賦條內其團若干其盤若干其受田經鹺司釐當民役若干亦宜錄之以核其稽避者匠旣奉例納價則縣顓課之矣邇之有爲無存爲絕在爲逃壯爲幼者甚多可悉數其戶及其歲之所納者

力役出於力也故身有役爲里正爲鄕老爲甲首爲戶丁以追徵以勾攝以供辦正役也邇來徵以米繁矣又雇而且徵至移而它用之有餉銀焉有綱銀焉有兵銀焉有驛銀焉有徭銀焉丁以銀米以銀則各役𨿽繁惟銀辦之矣苟其數靡稽吏胥因而出沒之則民之奔命者其膏血之浚日甚今書裏凡幾圖圖凡幾甲丁幾何米幾何共計幾何餉若干項綱若干項兵若干項驛若干項徭若干項余憑以稽而省節之焉

驛傳自元年來變爲官募符節旣嚴關支又謹民宜稱便乃訐告驛傳者多豈非有豪猾苦之乎其實陳之爲爾究治若兵餉綱徭等旣有定規母容輕議倘有未便不過數之未淸爲吏胥所舞亦有里正緣以需索坐此民日愁苦耳旣登其數則五尺之童可適庭輸納而莫之敢欺矣

夫城池之重不特縣中也若崇武所有之若巡檢司有之及關寨墩臺市鎭土堡所系匪輕況有警之後乎亟記其建設之年並其繕修之次或何處險隘當設或何處崩頹當修屯某聚也某方之保障守某闗也某方之咽喉於某而登之遠可以望幾里於某而集之近可以召幾里某爲寇所出入之路某爲盜所聚散之區纚纚陳之安無忘危可也

髙皇帝制裏有耆老皆裏所推擇者可約乎裏卽謂之正可保乎裏卽謂之長蓋兼之矣邇之聽役者不足取重有司故有司賤之又設保長約正之名不知制具存也余復厥初延訪父老躬宴勞之與共爲理考制父老所居旌善申明亭匪邑然也裏皆有之今廢久矣乃行鄕約多棲佛老之宮叢祠之宇非所以令眾庶興也玆宜量其都之大小道之遠近酌爲一區有佛老之宮叢祠之宇卽正其名倘無當剏何區費將安出務其中可亭居父老行事地之大者旁爲塾後爲倉小者別剙大都須兩亭者聽

自邑學有籍余與博士先生司之第鄕校久廢何以羣子弟哉裏有亭亭有塾矣鄕聚有小大子弟有多寡當幾區從便務使比屋弦誦可也

倉名預備所以防匱崇武以軍待哺不廢邑與學者𨿽廢然官吏師生實有常給也惟預備名存而未嘗儲谷久矣且近有明旨定立谷數余將取贖鍰如其數儲之又欲各社置倉以便都中之待哺者但今之費何出而後之谷何處耶

今保甲古之遺法匪直親睦亦相糾察邇者有司屢奉明旨行之民尙未信恐或因而擾之耳知縣甚拙但此心民或信之玆申鄕約以重風化若有一人弗與是自外於王化也知縣湣之欲盡稽其數十歲以上及耄耋咸在非將役之蓋不敢遺乎老幼也當書某處幾家某家幾人某人何爲或世居焉或寄居焉比鄰而次或十或十以上爲甲又合而編某甲爲甲某甲乙之計甲共若干家共若干丁共若干又錯而綜都幾姓姓幾族族長一人爲宗亦以多寡爲次族之畸零戶之流寓者附凡二帙一縣考之一約正詳之有隠者舉不舉至有詞於庭稽帙無名者不問其爲人所訟者尢加罪之且罪今所書及約正之不舉者

稽初制甲有十里之長統之矣總甲之役爲機兵未設藉之巡警而或爲守禦計也乃釀沙寇之變閩事之鑑豈遠哉今縣有機兵鄕有保甲矣此役未罷凡官司至輒有迎送之繁則於閭閻間能無科索之擾者乎意將罷之又以法沿巳久卽統於約正而籍其數與名

凡饑餓於我土地恥也爾鄰里鄕黨豈無疲癃殘疾顚連無告之人乎能周周之不能周者送存卹院月給米布毋令愁嘆之聲郁於窮閻也嗟夫春至矣禮當掩骼有暴之中野久不能葬者乎可醵錢葬之不能者告

神廟載在祠典者其宇或久壞當修其地或久侵當復各明具之又各裏有社壇焉有厲壇焉所以爲民祈報且仁鬼之無歸者使不爲祟今多蕪沒矣卽各著其存毀及當修復之故余不在祀典如寺觀之類詳開其神何名宇幾區及地之丈尺若干廢者如之

夫風俗大槪予知之矣但各鄕詳之則可以辧同異有善固書未善勿諱移風易俗之筴尢所樂聞

蓋气候因地殊齊邑有枕山者有負海者山有向背海有盈虛而气候因之故有多風多陰多暑多寒之異襲水土者詳之告余以時節宣

潮汐利於漁鹽甚大但斥鹵之田則稍防之耳邑東南環海以潮爲家矣但有潮至者有潮不至者有潮半至者有朔望潮始至者有利潮至者有不利潮至者率告余知澚中舟若干如式與否參澚甲而丈尺之以告否者連坐

災祥系民非細故也邇來水旱民頻頻苦矣爾罹其殃當詳其故

人物之系於鄕尙矣以其品隲者定也縉紳先生予旣知之若子孝孫順夫義婦節及抱徳而隠者無其人乎其具之弟子員社學師亦具之凡技藝有足述者亦具之科第貢薦貤封掾職亦存其數

惠才藪也詞翰宜煜然耳邑志不多載非闕典與余將裒而梓之以徵邑之文獻倘未周知亟請於鄕先生及弟子員之博古者且以商諸圖籍之故

問弟子陳瀚洪進隆陳鍔江贄卿

夫畫裏圖爲地方計此邑爲之自不佞始稍有弗核曷以傳信亹亹設問煩鄕老里正亦甚勞苦而圖之矣其要領肯綮殊未之得也乃案諜郡誌有新縣誌有續共四種不槪余心者有矣敢條刺其八於諸生幸刺經之暇披圖校之廣輪原本經紀連屬合並疆域險要方畫之大者條對

郡誌南北袤一百五里東西廣七十五里餘初問父老據邑志縱九十里橫八十里謂邑先人諳之矣邑志與郡同者惟南至北鎭若北界仙遊西南達晉江郡誌槪指鄰封邑志稍同西維郡誌指其地又殊其它三隅不及邑志詳各都所指者大槪同二志今而圖之則方向異其縱橫之數符之或難矣所見各殊惡乎定之

山川大紀志大較可知也但各志與圖亦有當辧者邑志以山分三紀中紀縣治所負其云自晉江盧田之東循芹嶺東行至雞籠山又東至三髻山又東少北至大帽山其南爲雲峯循後吳嶺東平臥龍以至螺峯而縣治負之以三髻而大帽雲峯也郡誌自仙遊大小尖而南行至三髻爲縣界是縣之山皆自三髻行也又云大小尖至縣界大帽山南行三十里分爲三支中支南行二十里許爲雲峯山又南爲東平又南爲螺山縣治負焉大帽右支分爲三髻山又云雲峯山分自三髻似以大帽而三髻又云三髻而雲峯也且大帽南至雲峯不十里其敍五十里謾言矣邑志北紀循日曝嶺爲觀音山其北爲塗嶺白水東馳以至於海其南至五公山是觀音山者北紀三分之鎭也志在六都乃以菱溪發源於此後懸鍾懸鍾在極西北菱溪自晉江入至十一都而南下四五都六都亦非其委也郡誌在縣西北三十里今各圖在十一都者或是矣邑志南紀循螃蠏嶺至田船報劬抵洛陽江又以鸛堂山在報劬山南佛通山在鸛堂山南脊脈相望至佛通山而止郡誌亦以三髻山分爲二支其一西馳爲報劬覆船鸛堂諸山至洛陽江其一逶迆叢山至盤龍山考郡誌鸛堂佛通皆在十八都中間有沙溪斷之則至報劬覆船而下止矣其鸛堂等山誌謂不與眾山接似自盤龍支分安可謂脊脈相循乎夫山如此則水可知凡各都者宜詳辧之

夫圖以槧僅不滿尺寧略於山水所當詳故羅太史輿圖水之文盈楮蓋其分合斷連則山界於其中矣其爲全圖山惟五嶽及一二水自四瀆外無所不具有以也若夫或岡或坡二水背流志之稱脊脈者誤之則山脈斷而水紀亂然其亂於志者不能無亦因無圖而志弗核耳邑西充溪宜入傅埭郡誌入添奇港邑志攺之黃坑溪宜入洴州埭郡誌入馬山埭邑志蹈之南方溪之遠者莫過於洋坑郡新志始紀之則舊之闕者或多矣郡誌敍川四港敍潮四澚其紀潮入而不載洛陽江邑志載之其云由岱嶼入者西至鳳山而白崎而馬山入洛陽江當先白﨑而鳳山馬山其它多與圖異者孰得其當也

昔人之分都序而聯之其數自左旋後遶而右復左邑人言其循環捲然如蠡盤蛇伏故三十四都與一都僅隔四五里首尾應故也然二十四都與二十五都斷二十七都與二十八都斷其故余不知之大較則若循環然夫都三十有四今惟二十七耳蓋因十九者二並爲一十一者三並爲一十七者四並爲一其原固有九今在版籍者三也然地之分合無定安知它日之不離析乎故從今籍而舊界存之都之並析了然而其序亦弗闕矣

域民以封疆故都各有界或以山或以水山水跨於兩界四隅者彼此各指之可也然其陰陽亦各有辦焉若夫平原自有條理故圖命畫界蓋非漫然矣苟界靡定而志亦無徵松洋或以在二十九或以在二十五筆山或以在二十八或以在二十九郡新舊志各不同也界定於今後乃畫一據各圖之界亦有淆者如山川連屬各書可也豈於所居聚亦兩存之乎所通者道塗各圖而貫之可矣

險塞重務邑志有三寨郡新志有四曰靑山寨寨在崇武城北誤以靑山之斥堠爲寨也郡誌二十二斥堠邑志二十三曰黃﨑郡誌無之蓋誤以靑山爲黃崎而靑山固自有斥堠也自嘉靖未海防重矣故檄各巡司先定厥向敍陸塗至縣若干裏乃紀水路以大槪計之至縣某所某司及某墩某寨近屬某江某澚若干裏旁及外縣所司兵船防汛之地兼以潮汐爲凖或半潮至或一潮至或幾潮至外洋某有礁某有嶼並內港砂渚之屈曲多少又某賊船常過某賊船常登某南北風可泊某東西風可避何風至某最速何風至某最遲及一切險要緩急某寨當繕某墩巳廢並修築防守之策恐其猝未能對幸爲延海濱故老問之

全圖簡之者方策限之矣各圖宜詳載之藩之圖異郡郡之圖異邑則邑之圖各都亦宜異之矣至界外循環當書某聚庶合成之如綸之緡乃槨其中之廣輪屈曲交錯勿有異鑑之小者貌𨿽因之其本貌未嘗攺若小而大之不見燭之影形乎善史者丈尺者或縮方寸者或贏惟其似之而己今之登於全圖者大小各有所限至於各圖則目方幾里不拘一律必盈其方策也

嘉靖中甌寧李公所著輿地圖敍靈寶許公所上九邊圖論各條柝之而圖莫詳於羅太史余學太史爲圖亦欲學二公論著之夫國無小由畿之藩由藩之郡由郡之邑由邑之裏其條理然也誰謂縣之窮閻下裏亡論哉父老所對無馴雅可采諸生綴學有年矣宜各質言其鄕若版籍將共爲之表其論宜如史氏之例父老請各綴於裏圖以便甿隸戶知之餘思古之吏米鹽靡宻不厭煩碎乃從其請考之邑志所稱載者嘉靖庚寅以前四十年往矣其在於今可無記言哉試白其大歸而可爲長度者焉

地裏考

余至縣首命父老圖地裏畫方之法放羅太史父老圖上多不合適閩中郭建初將遊塞上過余視之圖爲斥臧否而去余乃參考郡邑之志信如建初言者命史持指南三四反閱歲而圖始成初余考訂山川沿革異同之辧頗有記建初歸見在篋中謂諸志言人人殊矣不著其文孰知今之不謬余病閉合乃次第之俾覽者考信焉

郡誌新者多采邑志間有所論不專爲邑邑志襄惠公所作其敍文典雅諸論鑿鑿裨名理蓋志之美者第時山川未有圖惜乎莫詳焉有續者可備采余並郡誌而參考之凡郡邑同者不別槪以志稱之異者言郡言邑皆舊志也然郡舊志今𨿽搢紳鮮有之故邑志未采者餘多述其舊焉

建置宋太平興國六年始割晉江東鄕十六里置縣然六都有古縣遺址若始基於彼後乃遷之則今署非六年建矣故老又傳建自崔令自三四都左旋至十都原屬興化余屬晉江尙未有徵闕之

形勝邑志備矣大冒山南馳爲雲峯東平臥龍諸山至蠡山縣治負焉東爲東嶽山其西少北爲蓮華峯蓮華南爲登髙山又南復東折里許有山捲然回拱縣治曰畱言風气去而復畱也蓮華登髙峭拔東嶽東麓支山培塿若委伏不敢與抗者昔多建廟宇浮屠以壯其勢水出蓮華峯下循蠡山經縣治前至畱山之陰鐍以石亭畱山外尖峯秀聳曰文筆復東而北爲靈瑞山逶迆十五里至峯崎山當縣治東北諸山至此而窮靑龍橋在其下諸水匯焉北入海壯哉縣也故老言邑原逼蠡山建城益失險余有論在圖

封域郡邑志惟指南北與西南槪同它各異余定其子午惟郡誌正東寧崎東南大岞是也其南北者爲隅西北之虎窟者西也故其數廣輪與圖不符矣

縣城見邑續志其門在四隅非四維之正也又曰玉津關通大聖山下之水大聖山誌在九都去此逺矣然載其制頗詳余復修之輞川鎭城見續志余修始成各堡十六見圖

巡檢司四邑志以舊僅有沙格小兜二司至洪武二十年移沙格於峯尾移小兜於小岞而增置黃崎獺窟二司然獺窟移自南安縣盧溪黃崎移自徳化淸泰裏郡誌可考且邑志敍秩官元小兜塗嶺巡檢各一員是舊固有三矣又以每司垣周一百五十丈厚一丈二尺髙連女墻二丈爲窩鋪凡八南北辟二門建樓其上城中各有營房三十間然黃崎厚一丈峯尾厚如黃崎髙丈八尺窩鋪惟六在西北各門建兵馬司今城已移之近地廣輪視昔倍之女墻五百樓櫓四營於嘉靖乙丑成於隆慶壬申

國初墩臺通誌屬崇武所今所惟屬墩四靑山赤山大岞古雷並其中軍臺共戍軍二十五名防汛有六月月米一石與海軍等捍寨京召延平衛軍二百五十名協守月糧從本所秋屯二米支給不知裁於何年今寨廢而糧仍舊夫旣設崇武所其離城三里又有寨者爲之犄角耳安可冒糧食而廢防守哉白水東坑二寨屬泉州衛內五所軍守之通誌可考

邑志初置縣時折晉江東北十六里領以三鄕其後復增至二十里慶曆八年定爲十八里仍三鄕領之西南曰崇武鄕領大康守節禮興民安長安東南曰崇善鄕領平康歸化祥符溫陵安仁同信尊賢延壽東北曰城山鄕領崇徳徳音光徳待賢民蘇熙寧保甲法行分三十四都置保正副元元貞元年更爲四鄕曰文質行滿忠恕信義仍十八里三十四都其倚郭者爲在坊至正末兵起西北數都皆崎嶇山嶺間寇所出沒戶口消耗至我朝正統間猶未完復都圖名數𨿽仍其舊亦不能無合折變更矣

考郡誌都之並者有三三四也十一二三也十四五六七也其五七八十及二十七三十四也都各分上下圖至永樂間又增坊之三圖邑志上下都者有三七八三十四也續志又載合十與二十七之上下今惟三十四都分上下嘉靖間二十並於十九名𨿽三十四都其實二十七都城內在坊惟二並三十四都上下如舊共爲三十圖﹝通誌一並二六並三四以九都爲信義與郡誌異﹞

郡誌誤以長安爲長興其敍各裏水利遺延壽新志以元三十五都並在坊爲三十六以二都與三四都並爲一誤邑志敍宋三鄕元四鄕其目四鄕稱宋誤也其各裏都與郡誌同者五都爲崇徳裏六七八都爲徳音裏九十都爲光徳裏十八都爲禮興裏三十一都爲延壽裏問之故老其同者不殊其異者多異故老從邑志者多以水利所載之地考之信然若郡誌則戾矣亦述故老所異者備考故老云十八爲長安十九爲禮興二十及二十一都爲民安二十五半爲民安三十爲祥符又十二三當從郡誌待賢三十二都半從郡誌延壽半從邑志溫陵云﹝黃冊又殊姑從縣誌﹞

志之南北以驛路爲槪也自白水爲北六七八九十十一都在其左十二三都地廣敵之在其右凡八屬之北二五及二十八九三十有一二三四路之左也凡九屬之東一三四及十四五六七八路之右也凡八乃屬之西十九二十有一二三四五六七凡九屬之南郡誌以在坊統四鄕邑志無所屬郡誌以一都屬之而邑志屬之東

諸山大紀邑志稍備矣其言徳化所自余未至之第考自仙遊九投山而鵝角往晉江吳洋東至盧田馬嶺池三分焉一南分晉江雙髻往淸源爲郡城二入縣北爲林坪頭循長年東坪石峽大小岐東坑之觀音而支分至海旋於五都凡菱溪之左而南謂北紀縣背及左臂也東爲縣雞籠山連三髻而大帽爲雲峯至縣治及迆海諸山菱溪之右循而南矣蓋盧田之水惟南自馬嶺池出者爲晉江白洋其東北二支入縣者皆入黃田溪而爲菱溪則山川所歷可槪焉故縣自吳洋爲盧田分二支而入中支固自盧田分北支非卽分於吳洋其自中而西而南而東蓋南其樞謂之中紀亦南紀也自雞籠循芹嶺螃蠏至田船報劬抵洛陽江其節短爲縣右臂壓於晉江之支山川條理固然中有長溪曰巖曰柯曰沙曰澚𨿽分一臂大帽之右水皆歸之亦稱一紀宜謂之西蓋雞籠山水有三派西出晉江白洋者循芹嶺而去非循芹嶺而雞籠也北入黃田之下爲蔡溪南田三髻山前入曰巖溪是雞籠山者縣中紀之祖也而大帽爲之宗

觀音山郡誌在縣西北三十里有秀嶺喬松淸泉石室是也邑志在六都故以靈鷲在其東昆侖在靈鷲之東伏虎巖在靈鷲之南又云循日曝嶺爲觀音山其北爲塗嶺白水而實分觀音爲日曝東爲白水東南爲塗嶺靈鷲在塗嶺之東南昆侖在靈鷲東南伏虎巖在昆侖東北也其云以二峯駢連形肖故名乃山後有二峯焉而玆山獨出故肖之云

報劬山邑志又名覆船山郡誌在十九都以形似名時有異云蓋頂禱雨多應奔出前接沙溪又若偃月云今里人言覆船者三有近陳竹寨者有近虎窟寨者有小田船者接沙溪曰十九者十七誤也又志報劬唐刑部郎中陳嘏塟父母其下建庵曰報劬考之嘏爲延僧淸惲作也爲之請額於朝得名惲參馬祖歸會昌沙汰隠居於牛頭山云故有寶蓋巖坐禪臺方磚塔定公塔天香牛頭石其未賜寺名之先山名牛頭也又有龍濟潭下有橋所謂禱雨多應者

鸛堂山去報劬山二十里中白巖溪下二十餘里隔之可謂之脊脈相循者歟

佛通山臨洛陽江在鸛堂東南非谷口橋旁也郡誌洛陽未橋時此山陸路通佛國庵故名之庵不可考或曰山麓有石如佛土人謂之佛國庵是也若以未創橋時有陸路通郡城因泉有佛國之號故名夫橋未創玆能飛渡耶如它陸路通泉多矣

三髻山郡誌在十四都頂上廣平可百步許平處聳三峯勢若立指因名其上有萬年松龍須艸又云三臺嶺山勢連延萬疊三峯聳起峭絕不可攀上有云湫迹蓋卽三髻也其顚有石壁小石室云湫潭廢有瓦孔不絕土人謂僧通靈湫者仙迹並仙人橋在

雲峯山郡誌在縣西北十六都自三髻山支而來邑志自大帽之南爲大腹山旣斷復起爲雲峯二說不同大抵自三髻分大帽大帽爲雲峯若斷而起乃其水左右分也郡誌無憂巖去西南二十五里山名南巖北有盤石傍於沙溪髙三丈餘其廣半之與此山危石相類圖之巖山是也

東平山邑志在雲峯山南羣山連屬有平原三四里故名郡誌在縣東北十三都一名北山羣山連屬東有平原三四里復突起一山故名此圖四都界於十三都之東坪山也通誌有陳平山在二十九都

臥龍山邑志一峯如馬鬛郡誌如龍首故名是也第云一名蓮花山蓮花山在其西三四里許中有龍津之源隔之

螺山邑志又登龍峯郡誌登龍峯在十六都何也

泗州山天開巖邑志熙寧中令吳克所名郡誌以熈寧有攝令者名之考吳克七年任馬康侯十年任此言攝令必有據也疑當闕之餘幸猶及之者

大中山郡誌不載邑志云雲峯東至泗州西至大中蓋茭溪沙溪出雲峯之陰左右泗州山茭溪之轉而南也大山中沙溪之轉而南也皆當記之大中其西有寶珠石奇

城山郡誌東連大海西接晉江延袤如城是南方之山盡名之矣則諸山可無紀也邑志與筆山如連城故名

錦田山郡誌其前田數頃邑志萬頃豈漸於海耶因晝錦名山者郡誌曰張西湖邑志曰張淸溪

岱嶼海環之當屬晉江獺窟爲塢有石杠以渡大岞海隅竿嶼樂嶼在海中

靈瑞山邑志東麓曰龍泉郡誌龍泉別爲一山在二十六都下有龍窟深尺許泉水湧出時見龍出之狀

香山初名谷山見郡誌吳孝子傳

小岞山郡誌其洞可容數百人亡之誤自通誌

黃崎郡誌舊名寧崎

松洋山郡新志在十九都乃邑山最髙大者望之蒼然爲一方巨鎭舊在二十五都乃十九都界耳舊志但紀其洞可容二百人洞門石鏬有老藤直埀三丈餘入者縋以下不枯亦不萌尙在奇哉

太白峯邑志在十六都一名蓮花峯有石方直如碑碣上刻蔡忠惠大書太白峯今三都有蓮花峯而太白峯在十一都

郡誌之所載多不馴雅如螺山舊名羅峯相傳羅隠寓此又二十五都楊崎山東漢末將軍楊大眼居山之陽第載之矣安可遺也故邑志未采者存之於左

虎岫巖在縣西北上有石竇可容三十人相傳爲虎穴在四都通誌又有赤石嵓在縣東白馬巖在縣西

螺蚽山在縣東南二十八都上有盤石十丈餘圓如之

嘶山在縣東南二十六都相傳五季時其山忽嘶聞十餘里山之顚有石如笠上有巨人迹入石六七寸許在二十五都

鶴堂山在縣西南二十一都峯若飛峙山下有唐鴻臚卿畱公之墳相傳葬時有二鶴來止是山哀鳴塟畢飛去故名今不知所在或云近虎窟謂其下有畱氏冢通誌舊傳畱從效塟此

邑志凡山所趨必有水循其脈絡山之窮處乃水之所會故大勢可得而見矣第以傳埭爲正北馬山爲正南稍異其塗嶺北麓之小溪爲證果溪入添奇港非入傳埭白水東流入傳埭與塗嶺源不相循自三髻山前出者無入谷口橋其入峯崎者敍縣之左右水耳自城山筆山而東入前林港者紀之其松洋自西而北之大入峯崎者遺之大槪縣水大者四各入海者二盧溪自添崎入海沙溪自洛陽入海砂溪稍大會入海者二菱溪松溪二委同入於峯崎而菱溪最大以來自界外也砂次之盧次之松次之它各爲紀紀之小者登於圖

西充溪郡誌誤入添崎港其云一自小鼓溪出一自小溪出合流過白水抗橋小溪村乃西充之背證果溪原也小鼓溪在橋外其源不足稱合流過張在橋入傳埭其一源西充山之陰過七里嶽出港西埭入海

證果東溪郡誌發源定光寺後山過橫山橋爲下盧溪與眞如之水會而南流至林田溪古縣溪陂頭橋入添崎港林田卽龍田陂頭卽埧頭也

眞如溪有二源其一發橫溪等嶺在觀音山左其一在山前至埔上始會

入洛陽江曰澚溪上爲沙溪巖溪柯溪郭溪其源最多郡誌白巖溪發源三髻山後大山坑此往黃溪入菱溪者邑志在白巖前爲沙溪是矣郡誌柯溪發源胡坑山此指柯溪東與白巖溪會也邑志出胡坑爲前郭溪非矣志一出晉江柯山嶺出爲澚溪並會於柯溪然考自晉江來者惟分畱公坡之水與出自虎窟西行者十谷口各埭未有與沙溪會也然谷口故橋在今銀地而東溪之沈橋砂溪過之志言巖溪柯溪沙溪澚溪並過谷口橋何也蓋自白巖柯嶺溪外有沙白村東發源後吳嶺前後會於石佛村而出者沙溪也自陳竹嶺下報劬田船出柯宅村者會沙溪過前郭溪前郭溪出靑林之陽盤龍之陰接上諸溪過澚埔村下洛陽江或曰澚溪菱溪郡誌玉田溪在十三都發源懸鍾嶺折而東流曰陳田溪菱溪過菱溪曰埔頭溪沙步溪過新橋入峯崎港懸鍾嶺之水向仙遊菱溪源非自此出邑志發源觀音山亦其一源驛阪溪郡誌發源禪靜山過驛阪橋會埔頭溪者菱溪至埔頭與驛阪溪會也蓋其源極逺自晉江盧田過九安山後爲黃田溪又一源自雞籠山後入蔡田卽玉田又一源自大帽後與蔡田會爲陳田溪乃爲菱溪元盧琦所遊其下至驛阪菱布諸溪會之

李林溪郡誌在四都發源源林院後山過舊鋪橋

縣後溪郡誌發源東平山過南嶺橋至下謝溪此龍津之溪也郡誌下田坑溪發源山半坑分爲二派又合流爲溪達於王孫埭非龍湫之源則出自蓮花旁者

茭布溪非發源曾師嶺邑志發源雲峯山是也其云一溪發源五峯巖過泗州橋亦至前澚與菱布會者非源於五峯巖出於後吳嶺也

黃坑溪志過九斗丘十八都五里亭是也不入馬山埭入洴州埭

南坑溪發源上坑湖郡誌發馬壠坑又以寂光溪過牛場橋殆非也

洋坑溪郡新志云發源於松洋山歷寂光溪與南坑溪會於下林溪

潮汐東南一支由岱嶼入西至白崎山又西至鳳山又至馬山又一支至白沙及洛陽橋凡諸溪水之入洛陽江及馬山埭者皆歸之

邑志宋海舶無禁利入甚富且易不捐之於橋梁道路則以崇奉釋氏無所愛惜然宋之釋氏其捍海爲田多不稅之故釋氏亦富其餘力及於橋梁最多龍

津橋郡誌俗呼南嶺橋故其敍縣後溪曰過南嶺橋云

菱溪橋郡誌宋始平二年圯邑令張蓋重建邑志治平二年邑令張介創考之張蓋在治平時以蓋爲介以治平爲始平字誤也盧琦有記其文亦雅云治平中橋之以渡則郡誌誤矣

萬安橋邑與晉江半之當存其名

張店橋郡誌在十一都宋治平二年建

浮梁橋郡誌在二十六都長十丈溪源出於香鑪山西南過於獺窟橋

馬山橋郡誌在二十九都元至元十九年僧法助建十八都官路旁有井古以金剛經一部勒於甓環砌之志在十九都誤通誌十九都有金蓮池產華如金

宋重水利郡誌所載晉江者方員丈尺及深若干灌田若干創修姓名歲月亦具誠重之也載邑者存其名而己邑志因之去其埭將別記之因而遺者頗多餘存其舊於埭之條又志其非埭者三祥符裏泡埭上塘尊賢里長分坡白巖■﹝畝犬﹞甽余初決七都之水於六都實考之故志曰水自西而東南流者入蔡埭其東西洋各有定坡乃知七都東洋之存六都西洋之廢故決七都之蔡坡者入六都之崇福嗚呼水利可不詳與今登之案牘者塘壩埭不能盡列余所決者壩頭其流名曰鳴鳩凡十里又決承天壩謂金釵圳也並修王孫埭官埭新埭前黃等埭

邑志崇福埭蔡埭官埭左丞相埭傳埭嘉禾埭凡六受北紀諸溪之水其自西而東南入者則入蔡埭崇福埭其北流者及傳埭然八都有蔡埭七都前蔡埭若自西而東南入則前蔡埭耳嘉禾及蔡埭自入海五都有官埭非受北紀之水其左丞相埭莫考郡誌埭在徳音裏者四曰陳廷偉曰梁次云曰林紹曰長坑

邑志王孫埭孫府埭赤嶼埭鱸鰻埭承天埭法石埭曾鑪埭石塍埭後曾埭陳埭凡十俱受中紀諸溪之水其自南之北者入王孫埭其正東者經承天法石曾鑪三埭而皆匯於輞川港然郡誌鱸鰻赤嶼及蘭盤埭皆在歸化裏三四都陳埭後曾埭在中紀者郡誌在三十三四都安仁裏埭三曰浮湖曰陳曰曾崎曾崎或後曾也此徑入海又有埭六在崇徳裏五都曰官曰大陳曰後坑曰石湖曰後倉曰牛步其在祥符裏者下泡埭今二十八九都與三十都也皆南紀云

邑之山川昔爲堪輿家所取如五代間據土者三王潮也畱從效也陳洪進也畱陳塟其父母於此潮自塟焉下有寂光寺從效建以奉之潮有功於閩宜載祀典郡祀於崇陽門樓余爲置守冢取其寺故地之租爲淸明祭有晉江紫微呂舍人者塟於此郡鄕賢祠祀之其人文雅足稱焉邑志以在白巖山郡誌以在十二都考之未知其處嗟夫趙文子雍門之徒所以感嘆悲哀也歟典祀城隍廟宋天聖中令李畋爲祠洪武己酉攺爲廟宣徳辛亥令髙顯重建正統丙寅令閉禎重修余毀其像萬曆元年修之

社稷山川厲壇郡誌俱洪武初令羅泰建蓋癸丑歲也邑志以山川壇建於令髙顯顯宣徳間任壇豈至此而置耶社稷山川二壇其廚庫齋房俱正統丙寅僉事陳祚命令閉禎修之邇圯山川移於南闗稍完社稷厲廚庫齋房俱圯乃次第修之又遵洪武禮制各都並建鄕社鄕厲之壇

林知縣祠攺之文見附錄

叢祠邑有五百一十所餘皆毀之文見附錄時固引蒼梧吳公爲順徳令壞淫祠爲書院使者計竹木斤兩罪之至下獄果有謗餘者言余利像有金喉余嘆曰狄公當時毀祠不知得金幾何也幸上官明不行其謗而余免吳公之辱嗟夫俗之信鬼也如是夫靑山神張捆以閩時嘗營靑山下禦海寇郡誌以沒塟螺山之陽宋太平興國間卽其地置縣乃攺塟於靑山立廟有司歲致一祭有其舉而莫之廢也余循故事祭之有殺人山上者兩閱月不能得余以文牒之三日而獄成豈尙靈歟然昔人祀之爲禦寇也王節度之功大於捆祀於郡邑乃並其冢而不之修何耶

公宇邑志縣署有遺讖言不利攺作自宋來皆簡陋至成化壬寅令張桓重新以太僕丞召去余修前後堂及廂廊建君子堂有記記曰令有君國子民之道然孔子君子宓子必本於魯惠安君子之區也又當輿馬之輳至於斯者皆得見之於是作君子堂堂在儀門之東作於隆慶五年三月踰月告成肅客而入受教而退而今而後鳴琴而治矣作旌善申明亭又各都皆建亭

郡誌鳴臯堂在縣治之左宋知縣李侯惟一鶴自隨常與士友於堂商論古今鶴立其旁時鶴一鳴聲徹云表余遐追其人或李畋也蓋張詠授以文學來任建學宮以教子弟政尙簡靜與民休息有傳通誌謂龍溪李侯名絳見漳州良吏傳

郡誌有漏室邑人謝起宗記曰惠安爲邑巳百七十有六年所更邑長亦六十有四政類不暇卹挈壺氏之事民間生子之諏時於野巫夜半行人或致疑於四鼓夙興之勤無所於稽授時之道有慚他邑紹興二十四年三月福淸林仲兪始尹邑事未浹旬間百廢具舉惟是午夜鼓人失節一日語同寮曰今蚤晚衙率謹時而官無其拘縱得之晝復失之夜不可謂政會建安日者張仁能其事遂使營之陶土爲壺揭木爲籌三十有八以驗晦朔弦望遲疾出沒無毫釐差創於蕤賓之吉成於夷則之望辟廳事東廡以寘之同寮相與觀焉僉曰天地相去凡八萬一千三百九十四里周天凡五十一萬三千六百八十七里日月循環冥寞難測皆不逃於玆漏之涓滴嗚呼休哉乃屬菱溪謝起宗書於石起宗並請銘曰陶土揭木注水其中水之增減天地攸同誰不知時伊廳事東六十四政因循俟公昔諏且疑今焉雍容吁千百年自我折衷

按察司卽宋皇華驛基洪武乙夘令安景賢建爲按察分司壬戌設安溪惠安行僉事一員蒞之甲子省罷辛未攺爲漳泉道丙子攺爲分巡福寧道正統丙寅令閉禎建後堂嘉靖甲申徙鎭於泉己未攺興泉道專駐焉布政司卽稅契局基郡誌正統辛酉令閉禎建成化壬寅令張桓修邑志弘治中建非也

驛郡誌舊在縣東郭內名曰皇華元元貞間移建今所名龍山國朝洪武初更今名西有逓運所驛兼領之邑志宋有皇華驛與縣俱設考郡誌古迹宋時泉州自西北取劍州路出城西義成門至南安汰口驛永春桃源驛徳化龍潯驛上壅驛抵尢溪縣迆邐經西芹至延平建寧爲避福州大義江之險自本縣行者不知何年今六都有古縣十六都有古驛此皆不可考但謂此與縣俱設然耶否耶

際畱倉卽宋常平倉郡誌在縣令衙東邑志在簿廳前正徳己卯令陳逅攺建縣衙西北郡誌預備倉四所一在縣內西偏卽此也一在七都香林保一在三十四都輞川保一在十八都嶼頭保在縣者余修之積谷焉在鄕者廢輞川者邑志亡之餘初問於父老多言兵燹來各鄕有倉是賫盜糧耳故未之復若輞川有堡安可廢哉崇武倉洪武庚午建也永樂甲申增之

鹽場詳於邑志其云轄鹽倉八郡誌亦然運司志不紀其倉而紀其團考之閩鹽用曬故有灘團運司志之五團西湖前阪一也庭邊喬埔下洋東二也下洋西柯櫳林內三也上倉阪西四也下倉下阪五也郡誌以倉埕稱凡八有廣運其埕邊喬埔下洋東西柯櫳不具考之圖庭邊者埕邊卽廣運也其下洋地有村在喬埔或西埔也近以竈不辧塩各倉俱廢下洋東西西埔前阪皆爲埭故老之所具者團五曰埕邊其於喬埔下洋東西兼之矣它同司志有柯櫳焉凡九倉也郡誌脫其一而誤其二前阪在二十四都以爲在二十三上倉在二十六都以爲在二十五五餘正之於圖

學校邑志詳之舊鄕賢名宦祠在啟聖祠之兩翼湫隘余於明倫堂後建髙深堂二祠列於左右修啟聖祠並訓導廨捨置學租見附錄

小學景泰初立成化中令張桓嘗考選教讀分遣各社學嘉靖初令莫尙簡重建厚俗社學邑志又列之者八皆以某氏主之通誌以坊名者一鄕名者三餘至立之二百一十二所又於各都立大館延諸生學行者爲師具書束帛躬請於家著社學篇使按而行刻朱氏小學以頒子弟循行阡陌入而誘勸之焉

鋪捨邑志當南北馳道有七白水塗嶺驛阪居仁縣前盤龍上田規制同郡誌在城爲惠安鋪洪武四年知縣時汝楫建在布政分司北近爲豪張一復所奪余上狀復之﹝走崇武有四前埔黃田靑山崇武前埔在二十一都靑山在二十六都郡誌﹞

義冢在邑厲壇北幾圃矣余表之

射圃在朝天門外嘉靖庚寅乃攺建此廢已久余始築焉

石洞集卷三

●欽定四庫全書

石洞集卷四

﹝明﹞葉春及撰

○惠安政書三

版籍考

夫土田財用而人司之餘之爲表者由戶口而田地賦稅焉經也佐以屯及漁鹽新增浮糧皆國用所需以出自祖宗之法稍變宜出於丁者而以米佐之宜出於米者而以丁當之丁米錯出則不可謂經矣且公上之派靡定而私賦之復無常難以爲表若料若徭若綱若驛若兵若餉之屬各論之而數別具以萬曆之元爲則庶後日者之盈縮焉玆皆版籍出也

夫戶以籍爲定律令昭昭也邑志當嘉靖初戶目凡七曰民曰軍曰塩曰匠曰弓兵曰鋪兵曰醫至於壬戌以兵燹奏得減除其實裏胥爲政版籍之獘極矣毋論民戶其目孔多卽軍戶塩戶各有定籍者乃以軍塩爲稱郡邑舊志無此也新志泉戶多矣創爲雜役人戶內塩戶若干蓋不特惠安爲然嗟夫如令甲何第軍戶淸之勾之不得分丁米鱗崪其徭實重故不得已而且避之塩耳余爲之牧寧能免於姑息且有舊貫亦難猝革焉若它詭戶則盡並之夫志稱宋役輒破產至父子兄弟自立戶或嫁遣孤孀求單丁以避重役版籍欺隠不足憑信故其戶之多視口上下今役視宋殊惟有力者善避之是以貧戶其役愈重要之民戶安可輒分分之或自景泰始志謂洪武冊式民得開析自爲戶則異乎余所聞寧願有司之愼之也

洪武詔天下戶置帖書其鄕貫丁口名歲編給於民其籍藏部故冊式以丁數多寡爲次人弗敢欺法至重也嗣而逓減將去其半蓋戶帖少存法网疎矣邑考之志嘉靖元載戶四千五百四十九口三萬八千八百二十一至壬戌戶五千五百五十口二萬二千二百一十五時兵荒口耗帝憫元元損之貧口未減富戶多析而其害益滋矧冊與志又異故余請藩司所藏較之曩日科料不成丁者無與鹽糧亦惟男之成女之大者比料以不成半折之塩糧則全派豈丁之不足而故取盈之耶夫男丁算賦幼待十年而登女大小口蓋爲給塩自塩弗口給而鈔納如故徭且叢集視宋之身丁錢不減矣故余所修版籍戶減舊而丁稍加庶乎料與繇稍輕然尙不及嘉靖之元以萬云

今之土田從人而魚鱗簿久廢裏胥爲姦蓋益易矣余於邑者表之有兩端以地從人者曰在冊仍具所本在者曰實地焉蓋兩端總之而同則無隱漏飛灑而收割兩有所據一也旣有實土渰陷可稽墾增有凖駕迷失包荒者無所遁其情二也在冊者少則其土之人詘在朋者多則其土之人饒因以定戶之上中下三也其在坊者實土爲城廓市廛田僅數畝附於一二都之冊若其它如版籍第實土之出者三曰租曰稅曰糧故黃冊之例田地山塘而已夫地與山塘視田當殊科聞它郡分爲三則泉與田槪科故下戶之地多者流移不可勝數邑志陳其獘悉矣若海業非實土宜屬河泊所課之旁考晉江𨿽不屬於所而蕩以畆科受米有則邑惟槪以所稱之官者一石民者二斗而不計其畝與滬箔皆入黃冊不知始於何年從輕以避重而又不知其畝數則兼並者無制勢必漁奪网罟矣邑志云法久獘生莫不援引版賦以爲左驗自非精密小心傍推逺考未有不爲所眩者況以簿書應接之間乎故盡信書不如無豈不信哉豈不信哉余猶恐以志爲左驗者將廢國法而不知也

夫米別官民鈔分租稅蓋民田之則惟一官田有三有七斗者有三斗上下者宣徳己酉以其重減之正徳己卯禦史沈公奏官米俱折銀而解每石三斗以下則三錢六分三斗以上則三錢三分七斗則二錢五分耗半於民且無它徭是由重而輕也民米折色者石銀五錢驛傳機兵均徭在邑槪有六錢況本色之米又難以五錢爲則矣是若輕而重也故買者彊欲以民爲官賣者急而從之亦有戶本重則急作輕則鬻之收籍之日豪彊取其輕故租田增至頃余而重者懸戶其非官田者以新墾收戶而彼實米莫之推賠貱之苦蓋由於此若民田之獘余黃冊條約詳之矣秋租稅出於地田惟官租有之蓋昔以軍餉不足以鈔折米帶秋糧徵之其夏稅鈔官民田地皆有之昔與料同科而計丁米以出之農桑絹亦爲夏稅邑方百里志僅一疋餘九尺九寸二分爲銀三兩二錢非有業戶主名可以徵納附之稅與料故表不列之

邑之屯共七所福州衛四泉州衛一永寧衛二田地見於表邑志所載未及其半也余請督屯監司方得其全數表𨿽據都而分乃惟其田地之數考其軍制四千三百四十四名富者一戶占田三百畝次者半之貧者或一或半則多轉貸名多虛泉州永寧衛所其糧自徵而徵於縣者惟福州二衛司屯移文亦虛實不一獘莫甚於屯甲余申而釐之矣其所徵之數別具它者在其衛所

鹽引之當通也戶之當徭也余詳於附錄自折徵行則盤當毀不毀如故法亦難行耳余奉部檄核其盤而又議行引者蓋核盤非通法而行引乃裨國計又利於民者不少第久廢難猝興耳故紀倉盤者所以爲通引之地也具數於表文在附錄若夫課盡折銀閩之七場始於惠安引銀七分歲有定課弘治丁亥巡按禦史陶公之奏也志之所紀及諸沿革之制多舛食鹽之鈔自嘉靖之元於丁料內徵爲銀之數如志所載行之三十二年後乃別徵今戶口旣減故歲額亦減十分之二矣

閩漁產自五代時課之矣邑者宋𨿽除之然有采捕之稅及僧童口食以補浮塩錢是也國朝置所專榷之志亦詳矣蓋魚課网罟與海扈等地本不相侵制具存也爲扈者曰所其米重爲蕩者曰畝其米次之他爲罟网諸業同安志取之於潮旣泛其得之有數利必薄故米尢輕是也今之扈蕩在課冊者少而多入於黃冊豈制哉非有力不能蓄小民安知制之不相侵旣課於所而又納其地租故民償私而負公至煩縣而徵之加以澚甲又餉於兵船不勝其苦余故鳴而蠲之矣且國初之稅其目槪如志之所具自嘉靖來加以三十餘目繁瑣矣余乃考洪武永樂舊籍而酌之再造爲萬曆元年課而列其新舊於表米皆歸之於縣徵焉

髙皇帝令稅糧如有增續一體徵科荒田除豁其後有司率以造黃冊爲度十年之內未科者得私其利而未豁者害已弗堪乃屢造未必科而豁也未科者益幸而未豁者益苦且有冒爲陷而墾輒渰者稍稍失核其獘曷已余觀嘉靖初年閩藩司議未嘗不嘆其鑿鑿可行而以浮糧新墾俱載於靑冊俟再造黃冊核之可謂詳審矣志不之載者其亦以非貢賦也夫今新增浮糧別有籍余重核之

米於倉也有本有折惟儒學全派之其實皆折之矣際畱永寧金門昔有本折永寧邇者除之金門余請而折之矣折者五錢凡本而折之以七錢惟崇武近則本折兼焉蓋其中官吏軍戶鼠食飽蠧久矣余初至革其獘於是輸挽不絕於道積於庭者窮日夜不能入倉官無賄時見輒泣今繼至安之餘署其考曰心安於革獘之餘腹枵於法嚴之日嗟夫誠去其太甚民何苦運而樂折哉又預備倉初發糶時歲適不稔而谷騰踴公有定價難以請益抑民而從公非賑備元元之意也故價積於庫逾年大稔乃價減而倉盈矣但昔之守倉者不歲核積而久耗當核則並其舊者罪之餘令歲核耗卽取償足其數以交於嗣守者庶責不得辭而不株連於昔矣

諸課漁塩已別論之鐵故所產也郡誌卜坑黃崎礁頭許埭港尾沙澑盧頭峯前牛埭皆有鐵砂置冶而今不產矣課邑志頗詳閏月當載所加此本課洪武乙亥罷官冶令民得采煉每分輸課三十八取二今附於料商稅各有程郡新志詳之如酒醋窯冶等謂之正辦敷於里甲宜於料內具之其商稅窯冶等謂之帶辦出於徭役編之巡欄是也邑志謂額派於料非矣若農桑絹𨿽附於料而徵不宜列之於課故郡新志附之田稅焉

貢今謂之料者蓋具其物料云有額辦原有定額又有謂之歲辦其雜辦歲無常數藩司承部不時之派也名色孔多各志不同郡新志似詳之矣初本里甲所辦後出之於丁舊謂之八分丁料自嘉靖末年米𨿽仍舊而丁口隠耗今省至七分矣但舊派成丁邑之不成亦派非也內若夏稅農桑絹鐵課咸在本稅課而謂之料者料多而並徵之耳初極繁瑣志詳之矣今民安之喜其目之簡而不計其出入其上京者外有雜費藩司司其盈縮邑惟承檄而辦之存畱若歷之料及夏稅備司所用不特貢於上也第計偕諸費在內取士亦謂之貢矣初者各有所派其目最多邇則通融之𨿽夏稅農桑絹亦派之它郡故不具其目惟於糧附見之

夫昔之歲費若繁乃立綱之名猶网之有綱一舉而盡也始於正徳末年禦史沈公云其時分正辦各祭鄕飲是也餘者謂之雜辦其後名存實亡承者匪人因緣爲姦余家食時見里甲用十餘兩具數二三文者應役多類赭衣之徒焉閩自隆慶之元變爲十段以丁四糧六總徵在官役者無可他費甲首絕迹於縣庭但令禮吏司之而不稽其出入核之則以未徵爲解余來舉吏之侵者罪之乃同各糧稅徵於庫按次而給循環登簿核於上官餘者貯之今元年都禦史殷公斟酌減四之一豈不良美奉而行之則在人耳瑣瑣者勿論未行綱法之前有宜三年並用當未期而畱乃年未至而銀先徵侵匿者由玆啟矣余凡三年並用者皆貯之至期而取其年所當用務必取往者充之𨿽甚不足多方樽節不敢預徵方得畫一邑志云著在令式則有常數惟官府冗費不敢登載簿書會計者里甲支應無藝極令陳逅痛節浮費直日辦錢十文官掌出入若日費有餘積備它日盡所積乃再科至有累日不科一錢者餘三年不用里甲一文蓋綱銀之式行也固嘆陳公心獨苦矣乃列近日所損益庶乎後人凖之

徭役志各不同郡新志詳矣舊志大約出力不過二十日出銀不過八錢玆嘉靖初也續志每丁石銀三兩以上官價又有隸兵等三四倍庫子等不啻四五其言濫免詭寄那移花分賄買諸獘悉矣自隆慶元年十段法行年編其一丁米平矣初力差皆爲銀差不便仍分爲二至三年每丁石尙編二兩六錢八分二釐今元年減至二兩四錢比永春等縣猶加一倍豈非人力詘而差額贏𨿽加節省亦無如之何哉始編塩戶三之一亦寛民力於萬一蓋閩中徭之最重者無過於邑當平其政安可以偏重也其力差當細較之以重者僉富室輕者付之下戶親自配之閉絕吏胥銀差序條以便追給支用可也今舉萬曆之元爲則其弓兵前充餉者二百五十九名爲銀一千八百六十四兩往年復舊各應役它沿革之小者不敍

驛傳各志詳之續志隆慶四年已稱近簡時符節嚴於上故其流稍淸也自余來初年革廩頭置雜物平夫馬價及它省銀不啻三之一但民間徵納不齊而各年支費難期約而申減除丁免派以復舊制每米一石派銀二錢所省不啻三之一舊額解府余請給自縣尢便未嘗不足蓋其實尙有餘法變至此亦可謂善矣邑志云不嚴冒濫之禁去多索之姦使役夫疲往來之迹館人勤止宿之饋是猶不絕其薪而欲湯之無沸也信然哉信然哉

民兵者何弓兵也機兵也弓兵祖制以譏察若戰禦非其所專任機兵因衛所之獘而縣各爲守者也邇之所養非所用故至於募兵紛紛矣取弓兵之食以募而其昔之所逋者追之機兵舊二百五十每名加其餉三兩六錢給募土兵又增五十其食如機兵乃昔鄕兵三百六十名而逓革者追其所革者逋食餘爲請免一千四百兩又請免弓兵之逋餉其後食還如舊得以畫一應役若不加訓練竟爲民蠧也惟機兵半徵於兵備道別募而練之半隸於縣練之其內以十名更畨守宿於府焉又機兵之所加募凡九百兩與增兵之三百六十兩皆不優免安得而畫一之乎

自嘉靖乙丑以前軍餉費煩倍追機兵之食加派均徭之銀後軍門請如浙將丁米派而抵之丁以四錢米石倍之議於三年之外地方寧日罷之至隆慶之元當罷五年減半六年始罷時海上宼起今又以丁二米四徵之其出於租者有寺田八處廢者五田盡入官存者三本以十分之四給僧今僧僅一人者各量一頃而已惟承天尙以四給之法石之田官初履畝以三等徵之上三錢六分中二錢四分下者二錢佃戶告乞如全閩例爲白於上官今徵以二錢如諸寺

糧料﹝萬曆元年徵糧案驗尙照舊冊丁糧今以新冊丁糧凖元年案驗開派爲二年後凖則詳附錄﹞

本縣官民秋糧等米一萬五千七百六十一石七斗二升六合六勺內除查實浮糧一百三十石九斗四升七合三勺不派實徵官民米一萬五千六百三十石七斗七升九合三勺

官米三千五百四十四石九斗六升一合四勺該銀一千二百二十七兩二分七釐三毫四絲二忽

三斗以下則米二千九百六石九合六勺毎石派銀三錢六分該銀一千四十六兩一錢六分三釐四毫五絲六忽

三斗以上則米二百六十四石七升四合二勺每石派銀三錢三分該銀八十七兩一錢四分四釐四毫八絲六忽

七斗則米三百七十四石八斗七升七合六勺每石派銀二錢五分該銀九十三兩七錢一分九釐四毫

民五升則並秋租鈔折米一萬二千二百一十六石七斗六升五合二勺內除查實浮糧米一百三十石九斗四升七合三勺不派又海渰米二百九石三升五合二勺全派折價該徵本折米一萬一千八百七十六石七斗八升二合七勺

半納本色米五千九百三十八石三斗九升一合三勺五杪

半納折價並加海渰共米六千一百四十七石四斗二升六合五勺五杪每石派銀五錢該銀三千七十三兩七錢一分三釐二毫七絲五忽

新增起科民米一百五十石一斗六升八合二勺每石派銀二錢五分共銀三十七兩五錢四分二釐五絲

以上官民米折價銀四千三百三十八兩二錢八分二釐六毫六絲七忽內

湊補倉糧民米五千八百七十五石八斗六升七合三勺一杪六撮每石撥銀五錢共銀二千九百三十七兩九錢三分三釐六毫五絲八忽解各倉俱無耗撒數見下

起解折色官米三千六百四十石五斗八升毎石撥正價銀二錢五分杠■﹝糹索﹞銀五釐共該銀九百二十八兩三錢四分七釐九毫

起解折料官米二百三十七石四斗五升五合八勺毎石撥正價銀二錢七分四釐五毫九絲三忽該銀六十五兩二錢三釐三毫毎兩水腳銀四錢該銀二十六兩八分一釐三毫二絲共銀九十一兩二錢八分四釐六毫二絲內水腳一半銀一十三兩四分六毫六絲解司充餉其餘俱解京庫﹝以上起解二項官米多原額三百三十三石七升四合四勺者蓋以銀之多寡乘米非以米之多寡乘銀其三等派銀則例未嘗攺也﹞

解司備用銀三百八十兩七錢一分六釐四毫八絲九忽比案驗多銀一兩一錢九分六釐九毫二絲內官折余銀二百七兩三錢九分四釐八毫二絲二忽民折余銀一百七十三兩三錢二分一釐六毫六絲七忽

派撥倉分

遠儒學倉

本色米三百五十八石八斗

近本縣際畱倉

本色米二十三石四升一合四勺八杪四撮今查本縣本色米尙溢二十石五斗九升九合八勺六杪六撮各倉已足本倉歲支不敷應撥入支給官吏俸糧

折價米五百七十石八斗一升七合三勺一杪六撮該銀二百八十五兩四錢八釐六毫五絲八忽

遠崇武倉

本色米二千七百七十七石九斗五升又永寧倉撥補米五百九十五石七斗共米四千三百七十三石六斗五升

折價米三千六百一十六石五升又永寧倉撥補米一千六十石共四千六百七十六石五升該銀二千三百三十八兩二分五釐

遠金門倉

本色米六百六十八石又永寧倉撥補米四百九十四石三斗共米一千一百六十二石三斗

折價米六百二十九石該銀三百一十四兩五錢

魚課周歲米九百二十八石九升今重編加米十石五斗六升毎石派銀三錢五分該銀三百二十八兩五錢二分七釐五毫

料鈔男成八千五百五十四丁除優免共丁五百八十九丁實差丁七千九百六十五丁民米並秋租鈔折米共一萬三千二百一十六石七斗六升五合二勺內除浮糧海渰米三百三十九石九斗八升二合五勺實徵米一萬一千八百七十六石七斗八升二合七勺每丁石派銀七分該銀一千三百八十八兩九錢二分四釐七毫八絲九忽尙少案驗銀六十二兩二錢七分九釐零丁加七釐八毫一絲九忽乃足毎年歲辦雜辦不同且與通省丁糧融派數難預定

鹽糧男子成丁八千五百五十四丁婦女大一萬五百三十三口共一萬九千八十七丁口照案驗額銀三百四十八兩六分五釐零而以一分五釐四毫八絲六忽一微派之尙少銀五十二兩四錢八分二釐零每丁口加二釐七毫四絲九忽七微乃足當與通省丁口融派數難預定

徭

隆慶元年行十段法丁米除優免海渰等實差人五千六百六十九丁半米一萬二千六十四石七斗三升一合五勺分爲十段萬曆元年編至七段當十段畢乃照新冊編差然逓年丁米時有增減隆慶四年每丁石尙編銀二兩六錢八分二釐萬曆元年人差六百三十五丁米差九百八十三石二斗六升九合七勺每丁石派銀二兩三錢九分九釐四毫差額則照軍門所定每年編銀三千八百八十三兩二錢六分九釐六毫閏月加銀六十四兩九錢三分八毫節度守冢予所增也

銀差

布政司護表夫三名每名銀五兩共銀一十五兩中解戶一名銀三十兩淸軍道書手二名每名銀八兩共銀一十六兩按察司加編借撥皂隸一名銀七兩二錢閏月加銀六錢駐札興泉道門子一名銀七兩二錢閏月加銀六錢皂隸一名銀七兩二錢閏月加銀六錢本府祗候一十名每名銀一十二兩共銀一百二十兩閏月每名加銀一兩馬夫一十名每名銀四兩共銀四十兩隸兵六名每名銀七兩二錢共銀四十三兩二錢閏月每名加銀六錢本府儒學齋夫二名每名銀一十二兩共銀二十四兩閏月每名加銀一兩膳夫一名銀二十兩本縣祗九名毎名銀一十二兩共銀一百八兩閏月每名加銀一兩馬夫四十名毎名銀四兩共銀一百六十兩門子二名每名銀五兩四錢共銀一十兩八錢閏月每名加銀四錢五分隸兵三十名每名銀六兩共銀一百八十兩閏月每名加銀五錢庫子六名每名銀二十八兩共銀一百六十八兩閏月加銀一十四兩本縣儒學齋夫六名每名銀一十二兩共銀七十二兩閏月每名加銀一兩膳夫二名每名銀二十兩共銀四十兩門子二名每名銀七兩二錢共銀一十四兩四錢閏月每名加銀六錢庫子二名每名銀七兩二錢共銀一十四兩四錢斗級三名每名銀七兩二錢共銀二十一兩六錢殿夫一名銀四兩峯尾黃﨑小岞獺窟四巡司弓兵各一百名除借編徳化縣三十名永春縣六名安溪縣二十五名外本縣實編三百三十九名每名銀七兩二錢共二千四百四十兩八錢錦田驛館夫二名每名銀二十兩共銀四十兩商稅課鈔銀一十七兩一錢六分九釐六毫閏月加銀一兩四錢三分八毫朱文公祠門子一名銀八錢林知縣祠門子一名銀八錢山川社稷邑厲三壇共壇夫一名銀一兩二錢

力差

本府司獄司獄卒二名每名銀七兩二錢共銀一十四兩四錢廣平倉斗級二名每名銀四兩共銀八兩本縣禁子六名每名銀三兩六錢共銀二十一兩六錢預備倉斗級四名每名銀六兩共銀二十四兩崇武倉斗級二名每名銀四兩共銀八兩際畱倉斗級一名銀三兩布按二分司門子各一名毎名銀一兩五錢共銀三兩上下水闗夫二名每名銀四兩共銀八兩洛陽橋橋夫半名銀一兩五錢鋪司兵縣前鋪六名白水塗嶺驛阪盤龍上田居仁六鋪各五名每名銀四兩前埔黃田靑山崇武四鋪各二名每名銀三兩通共銀一百六十八兩王節度守冢一名銀八錢

綱

隆慶元年行十段法實差人六千七百一十三丁民米一萬五百一十九石三斗二升四合五勺五杪融爲十段毎段該丁六百七十一丁三分米一千五十一石九斗三升一合四勺五少五撮年用一段以丁四米六派銀一千四百三十四兩一錢六分八毫七絲自未役七甲起盡六甲而更萬曆元年用至三甲軍門議減綱額每丁派銀四錢五分四釐米每石派銀六錢八分一釐共銀一千六十六兩五分七釐三毫二絲減銀三百六十八兩一錢三釐五毫五絲

正綱

一本府進元旦聖壽等各表箋派縣每年四兩九錢七分七釐四毫減舊三兩九錢八分七釐

一習儀拜賀救護香燭庭燎茶果五次年徵銀六錢

一祭祀啟聖公祠二祭八兩文廟二祭五十兩社稷壇二祭一十五兩山川壇二祭二十一兩鄕賢名宦二祭各七兩朱文公祠二祭七兩張公祠林公祠二祭各三兩五錢邑厲壇三祭二十二兩五錢靑山祠一祭一兩八錢五分霜降祭祀銀四兩五錢共一百十兩八錢五分減舊一十七兩五錢

一本縣儒學朔望行香紙燭並講書紙筆每次五分年徵一兩二錢減舊四兩八錢

一鄕飲二次銀二十兩減舊五兩

一縣官升遷應朝祭江並回任祭門祭品年預徵三錢四分減舊銀一錢

一鞭春用三兩減舊三兩九錢五分

一桃符門神花燈用銀二兩九錢五分減舊二兩二錢八分

一考試

生儒進學每次約五十五名每名花紅彩旗銀一錢七分五年二次共銀十八兩七錢每年該銀三兩七錢四分減舊一兩七錢六分

季考生員約三百七十八名每名試卷供賞銀一錢五分年該銀五十六兩七錢

察院按臨考校生員每次約三百七十八名毎名試卷供賞約銀四分三年二次共銀三十兩二錢四分年徵銀一十兩八分

提學道歲考生員約三百七十八名試卷供賞等用年該銀五十二兩一錢減舊二十兩八錢一分

一歲貢生員兩年一次往京路費銀六十兩兩院各助銀三両旗扁五錢陪貢二名每名盤纏二両共七十両五錢每年徵三十五兩二錢五分減舊八両五錢

一科舉三年一次

應試生儒六十一名每名盤纏銀二両共一百二十二兩年該四十兩六錢六分六釐七毫

謄錄生一十名每名盤纏銀一兩四錢共一十四兩每年該四両六錢六分六釐七毫

新舉人約以四名爲率每名旗扁賀禮等項銀八兩共三十二兩每年一十兩六錢六分六釐七毫

舊科舉人約以二十名爲率每名盤纏銀三十兩酒席五錢共六百一十兩年徵二百三兩三錢三分四釐

新進士約二員賀禮牌扁等項銀八兩共一十六兩每年該徵五兩三錢三分三釐四毫

武舉人約以三名爲率每名盤纏銀一十五兩共四十五兩每年該徵銀一十五兩

一解供應各衙門

軍門家火二兩五錢

總兵油燭柴炭九錢三分三釐五毫又勻加閏月銀三分一釐一毫二絲

監軍道吏書門皂等役米菜二兩三錢八分九釐一毫

興泉道心紅紙札等項二十一兩致送過往鄕官使客下程一十兩五錢解晉江縣貯庫候支

布按二司修理家火幃褥等九兩三錢三分一釐三毫減舊五兩八分二釐一毫五絲

一供應上司巡歷及往來經過司道合用

心紅紙札約二十副每副銀二兩二錢八分五釐共四十五兩七錢

下程約二十副每副一兩共二十兩

內班門廚皂隸飲食蔬菜等項約二十分每分九錢三分八釐共一十八兩七錢六分

一卹刑衙門五年一差合用一應家火供應等費銀五兩三錢解府候用﹝以總算之各年皆派﹞

一新官到任祭

知縣銀一兩縣丞主簿典史各銀三錢四分共享銀二兩二分三年派每年銀六錢七分三釐三毫減舊四兩四錢八分

一修理衙門大約三年一次照舊詳奪存銷

察院布按二司府館等衙門或五年大修一年小修及什物幃褥等項大約每年徵銀四十兩用銀一十兩以上具申察院動支修葺如不及者聽其處修若有剩餘存庫作正支銷

本府推官衙合用銀一十二兩年徵銀四兩解府支用

知縣衙用銀十二兩年徵銀四兩

縣丞主簿衙共銀一十六兩年徵銀五兩三錢三分三釐

典史衙用銀五兩年徵銀一兩六錢六分六釐

縣學教官三員共銀一十二兩年徵銀四兩以上用𨿽不及十兩仍詳守巡道查核方許動支若果估計十五兩以上者申請無礙官銀修葺若無新官存庫作正支銷

一各衙門置辦一應家火三年一次

推官定銀十兩知縣定銀九兩四錢八分縣丞主簿各銀五兩五錢五分典史銀四兩三錢五分教官三員各銀六兩共五十二兩九錢三分以三年派每年徵銀一十七兩六錢四分三釐四毫減舊銀一十四兩七分

一公座幃褥

堂上公座知縣新任合用紗絹案衣等件用銀一兩四錢五分五釐其縣丞主簿典史裁革共減舊一十三兩一錢四分五釐

一存卹孤老夏冬衣布年徵銀三十兩

公買

一查盤官合用心紅紙札下程等用一兩五錢四以總數算毎年皆派分照送一次以後二次每次只辦柴炭燭銀二錢九分及門廚皂隸柴米銀五錢二分五釐共享三兩一錢七分減舊七兩六分九釐

一雇募聽撥門皂答應兩院守巡各道及總兵都司使客約用工食年徵銀一百二十兩

一新官到任公宴

知縣中上席五錢縣丞主簿各中席三錢又各三次陪席共六卓每卓銀二錢共二兩三錢三年派徵每年銀七錢六分六釐七毫減舊二兩一錢

一三年一次攢造朝覲須知等各冊紙札綾袱冊廂等件又每年造憲綱吏農等各冊書手工食量派綱銀一十九兩余贓罰支用不足申請動支綱銀湊用減舊二十六兩三錢三分四釐

一合用使客士夫下程三十五兩四錢五分並炭油燭二十一兩共享銀五十六兩四錢五分減舊一百三十三兩四錢五分

全減

祈晴禱雨四兩遇用剩綱支本府推官知縣縣丞主簿典史年例執事共一十六兩四錢興泉道閱操一十六兩兩院守巡各道巡歷經過官吏迎送等銀七兩上司各衙門取用捲箱鎖鑰等三兩提學教條並司道本縣榜文告示紙張工料四兩本府佐二查盤紙札工食分派銀七兩本府首領心紅等分派銀八兩一錢本縣縣丞主簿各心紅紙札油燭銀一十二兩典史八兩四錢本縣差人投逓須知等冊盤纏一十一兩本府首領腳力派銀二兩

驛

原實差丁五千六百二十丁米九千六十八石三斗四升四合二勺每丁派銀一錢二分三釐八毫五絲每石派銀一錢八分五釐七毫七絲五忽共銀二千三百七十九兩九錢三分七釐六毫六絲今丁免派米一石派銀二錢共銀一千八百一十三兩六錢六分八釐八毫六絲元年止用銀一千五百八十兩四錢一分六釐﹝丁系舊冊﹞

每月驛丞供給銀三兩六錢﹝帶管官減半﹞吏六錢紙札銀三錢茶果三錢書手工食銀六錢跟官二名各六錢夫馬甲三名各七錢五分館夫四名各六錢共加買辦銀九錢馬夫二名並馬料各九錢馬首六名各六錢看監防夫一名銀六錢

以上皆有定數

夫一名至楓亭銀七分至晉安銀六分馬一匹至楓亭銀七分至晉安銀六分廩給淸字銀三錢廉字二錢四分介字一錢二分口糧三分宿食二分鄕官小夫每名日二分五釐

以上有定例無定數

鋪陳上二副各﹝二十﹞事中四副﹝各八﹞事下五副﹝各六﹞事

以上如壞於本驛徒價並用剩站銀申核再造答應不敷卽徭編館夫銀租賃

兵

機原二百五十每名年編銀七兩二錢共銀一千八百兩除優免外每丁派銀九分二釐七毫每石派銀一錢三分九釐五絲又增鄕兵五十名該銀三百六十兩無優免每丁派銀五分三毫二絲每石派銀七分五釐四毫八絲共三百名半赴團練半存縣操守今團練盡革徵銀別募

弓原四司各一百名近減至十二名又增至二十名元年復一百名二年又減二十名

餉

丁米人八千八百八十七丁米一萬一千八百四十四石四斗八升二合八勺每丁派銀二分毎石四分共銀六百五十一兩五錢一分九釐三毫一絲四忽七微二纖丁因舊冊兼不成折半故絕在內增減沿革見前

糧剩備用三百七十九兩五錢一分九釐五毫六絲九忽見糧料內

倉折際畱折價內扣二十八兩七錢二分九釐四毫

魚課三百二十四兩八錢三分一釐五毫閏月有加見糧料內系舊冊派﹝系舊冊派﹞

機兵原二百五十名除工食外每名加編募土兵銀三兩六錢共銀九百兩

弓兵四司﹝共四百名萬曆元年﹞每司除薪水二名全給工食餘各扣銀一兩八錢該充餉銀七百零五兩六錢工食銀二千一百七十四兩四錢本縣編三百三十九名共銀二千四百四十兩八錢申請上司除給兵外尙充餉銀二百六十六兩四錢其徳化借編銀二百一十六兩永春借編銀四十三兩二錢安溪借編銀一百八十兩盡行充餉二年各兵全給工食共減八十名充餉該銀五百七十六兩其工食銀二千三百四兩本縣除給兵外充餉銀一百三十六兩八錢餘三縣銀盡行充餉

折料水腳一十三兩四分六毫六絲見糧料內際畱斗級原編三兩每兩加追三兩共一十二兩見徭內寺租隆慶元年充餉僧存者四分給僧六分入官僧亡者盡數沒之田每畝徵銀二錢官充餉五分糧差一錢五分民充餉一錢二分糧差八分地無論官民徵銀一錢充餉銀七分糧差三分山蕩徵銀五分充餉四分糧差一分法石分爲三則上則田徵銀三錢六分中則及地皆徵銀二錢四分下則田徵銀二錢皆八分糧差余俱充餉二年乃照各寺毎畝勻徵二錢八分糧差一錢二分充餉

見存三處

承天莊田地山二十三頃二十三畝三分三釐除四分給僧外該餉一十三頃九十四畝內官田一十三畝四分四釐民田一十二頃八十九畝又地八十七畝九分山三畝六分六釐年該租銀二百六十九兩四錢六分一釐充餉銀一百六十一兩六錢五分一釐四毫糧差銀一百七兩八錢九釐六毫

華林寺田地山一十頃二十二畝據案驗稱止一人量給一頃該充餉九頃二十二畝今冊仍四分給僧充餉止六頃一十三畝二分內民田三頃七十三畝三分七釐四毫地二頃三十九畝八分二釐六毫年該租銀九十八兩六錢五分七釐四毫充餉銀六十一兩五錢九分二釐七毫糧差銀三十七兩六分四釐七毫

曾鑪寺田地山一十一頃四十三畝六分海蕩一所據案驗稱僧止一人量給一頃該餉一十頃四十三畝六分今冊仍四分給僧充餉止六頃八十六畝一分六釐內官田三畝二分官地一十六畝二分民田四頃四十一畝二分四釐四毫地二頃二十五畝五分一釐九毫六絲年該租銀一百一十三兩六分四絲充餉銀七十兩二分九釐二毫二絲糧差銀四十三両三分八毫二絲

已廢五處

金相院民田地一頃六十六畝六分內田五十四畝四分地一十二畝二分年該租銀二十二兩一錢充餉銀一十四兩三錢八分二釐糧差銀七兩七錢一分八釐

普空寺民地四十畝九分年該租銀四兩九分充餉銀二兩八錢六分三釐糧差銀一兩二錢二分七釐﹝案驗稱租銀六兩五錢四分四釐﹞

法石寺除我買並允學租外入官田地一十九頃九十九畝九分五釐一毫內除看守斗門中下則田各十畝官田九畝五分免餉外內上則田三頃七十一畝二分四釐六毫中則田並地三畝共九頃四十二畝九分一釐四毫下則田六頃五十六畝二分九釐一毫年共銀九百九十四兩七錢六釐一毫二絲二年乃照各寺每畝勻徵二錢共租銀三百九十七兩一錢五分五釐九毫二絲一忽充餉銀二百三十六兩四錢九分四釐八毫四絲一忽糧差銀一百六十兩六錢六分一釐八絲

離相院民田地九十三畝六分九釐二毫內田七十一畝九分七釐三毫地二十一畝七分一釐九毫年該租銀一十六兩五錢六分六釐五毫充餉銀一十兩一錢五分七釐九絲糧差銀六兩四錢九釐四毫一絲今冊止開租銀一十五兩九錢七分九釐允餉銀九兩八錢六分三釐三毫四絲糧差銀六兩一錢一分五釐六毫六絲

舍利寺民田地山二頃二畝八分六釐內田一頃三十四畝二分七釐地六十畝八分九釐山七畝七分年該租銀三十三兩三錢二分八釐一毫充餉銀二十兩六錢八分二釐七毫糧差銀一十二兩六錢四分五釐四毫

以上共租銀九百五十四両四錢一分八釐九毫六絲一忽充餉銀五百七十七兩八錢五分一釐九毫五絲一忽糧差銀三百七十六兩五錢六分六釐一絲

匠

一百六十一名內春季二十六名夏季七十五名秋季二十七名冬季三十一名分爲四班一年一班周而復始每季納工銀一兩八錢閏月加六錢除逃絕九名存畱本府應工二名餘皆逐名解府納價今徵類解頗便解京盤費見附錄﹝黃冊作一百五十七名絕十一名﹞

一班六十七名寅午戌年納價﹝內逃二名絕二名﹞

一班一十名亥卯未年納價

一班三十四名申子辰年納價﹝內存畱應工二名絕五名﹞

一班五十名己酉丑年納價

帶徵屯糧

舊額每石徵正價銀三錢五分腳鞘銀二釐三毫三絲三忽三微三纎柴薪銀四釐五毫馬丁銀五釐耗銀一分二釐五毫公用銀八釐八毫三絲三忽三微共銀二錢八分三釐一毫六絲六忽六微三纎

新增每石徵正價銀二錢五分腳鞘銀二釐三毫三絲三忽三微三纎公用銀三釐一毫六絲六忽六微共銀二錢五分五釐四毫九絲九忽九微三纎

福州右衛共銀四百四十九兩二錢六釐四毫五絲

前所

舊額糧四百三十八石銀一百二十四兩二分八釐五毫

新增糧二十八石銀七兩一錢五分四釐

後所

舊額糧七百一十四石銀二百二兩一錢八分三釐三毫

新增糧七十五石銀一十九兩一錢六分二釐五毫

中左所

舊額糧三百二十四石銀九十一兩七錢四分七釐

新增糧一十九石三斗銀四兩九錢三分一釐一毫五絲

福州中衛共銀一百三十六兩二錢六分一釐二毫

左所

舊額糧三百六十三石銀一百二兩七錢九分七毫

新增糧一百三十一石銀三十三兩四錢七分五釐

○恵安政書四

恵安縣

縣距郡五十里蓋其北鄙左支也自仙遊及晉江至於吳洋又至於盧田乃玆保界山川錯焉盧田北折林坪東下菱溪溪左之岡負海回薄夾於峯﨑是謂左紀其都有十自五之十四盧田而分雞籠抵洛陽江沙溪沿之出於谷口逆以江潮是謂右紀其都僅二十五十六雞籠而東菱溪之陰沙溪之陽大冒爲宮盤龍西馳瞰於洛陽城山南轉抱於峯崎江海如帶是謂中紀凡二十有二都邑部署於土中焉北隃日暴南渡獺窟袤六十五里東窮黃崎西阻虎窟廣八十里四隅如其廣幅員二百八十里制都首於郭右左旋於前右遶於後復左爲尾邑人狀之如蠡之盤圖而按之若繆篆虫書也所包眾紀附以海塢都有並者圖存其舊中於坊鄕之屬更表其大者戶口田賦爲之表有上下則昈分之斷於萬曆之元自余更定版籍爲始屯𨿽別爲版籍產在於玆者附之鹽之有戶也漁之有賦也各有専官課之爲其官守詳焉附之繇以時盈縮輸之難畫一不列糧有新者浮者𨿽亦盈縮以時惟田賦攸關列之以俟君子財擇焉列者亦旣有條圖二十有八總之一表如之

﹝圖表略﹞

葉封人曰余爲圖表蓋井井矣但風土所漸化條有槪及本業苦樂大較豈甚相逺哉問之搢紳先生及士明當世之務若張仲矩陳鍔江贄卿輩有當余心亦使綴而不忘焉夫西北膏壤行田寛隨流可堰以灌耕逸而收倍兼以林澤之利宜日富庶甲諸都也然版籍之耗三合之四十二合之十三十四五六皆合之十七蓋昔然矣繇於兵革死徙者眾絕戶之業置屯九十餘頃衛卒當三百餘戶屬之扁列者幾何瀕北山多瘴溪隧﨑嶇間數里有區亦罕十家之聚且半爲屯卒及流庸者是以戶口之耗累世不能復焉東北勢衍沃數百十家而聚在海堧內地風濤無甚畏而有蠃蛤之饒故爲樂土七都八都十都原有上下籍今合之爲一𨿽十一且合十二三則戎伍等籍它日之獘滋矣如以兵故海隅皆然況旣休息不復其舊乎五六七都當溪之委灌漑自贍人雜而頑原防偃豬不一彊潦淳鹵以殊崇福埭之最敝已配其田分水注之它堙塞亦通庶其有瘳矣自八都迆北而十一其流弗羨其俗則勤力本擅幹交資而其殖在海者多矣南方諸都無瘴風气宜人尙有先朝故家帶郭之前之左右一二都與三十四都也亦有川流不及西北輞川地嗇盤龍人稀惟瓊田負郭便利而其行田則儉也凡濵海溪流不逹者鑿井取汲至以死爭涓滴鬭訟無已時易月不雨告災卽有秋不及西北之半地力然也難乎其爲農矣第半業海及善畜牧歳暮販他郡以佐田事非山居呰窳無積聚者比十八九都二十五八九都三十三都田差勝二十一二三四六都地差勝亢爽產菽麥瀉鹵產盬鹽且女紅善織作丁多者戶百十爲常其男媍歲出不顓待田而贍鹽籍諸徭不及田賦尢易供邇乃編之僅三之一二十七及三十一二都風土與旁都類地獨浮於田一戶之賦地居十七■﹝風貝﹞風時作潮沒沙壓者數里彌望皆受產之地𨿽罔罟樵蘇傭作仡仡不足於箕斂都之湣隸有數戶焉今欲均之通邑勢難獨核肥瘠而田與地別正賦如故徭則減之浮多者倍減之縱不盡蠲甚者一二蘇矣如海上稱兵有八澚爲宼區守禦有崇武所巡檢有峯尾黃﨑小岞獺窟司垾寨煙墩有二十三志稱五澚重城守也崇武小岞各爲區峯尾則沙格附之黃﨑則輞川附之自沙合洛陽而附於獺窟峯尾在北黃崎在東步行五六十里船行頃刻左右至倘抵竿嶼捨而夜襲不十里至縣無兵攝其後危矣但當地形盡處山伏風猋船不利又南匿水軍扼其前賊入必經黃﨑﨑門偪介椒號鐵戶絕其歸路殱之必矣若深入輞川勢尢多磧故閩宼非賂水軍不入邇年倭人才一登此尋轉峯尾而去習水勢者駭之則地形限之也第申飭水軍澚內無事矣所慮倭人陸至非水軍能制則此數澚膏腴爲所必據之區民跋渉難而鹵掠慘比年城輞川可爲北方輻輳復有峯尾新城與黃﨑鼎立合八九都而聚峯尾合五六七都而聚輞川水道通其糗粻賊何敢以久屯白沙洛陽同爲內江比年萬安橋中亭累以重闗晉之石湖祥芝重抱之於外外有岱墜爲泉門戶之島當如舊制與莆郡會師於此東西五澚不足慮也惟獺窟孤城潮漲與內地絕小岞以外遙與島夷對壘崇武之險旣有重屯不能自守亦可寒心夫獺窟而下永寧有衛小岞而上南日有寨烽火相通軍民互援制也今司兵已復崇武后患宜毖警在小岞崇武當其南北則南匿搗之警在獺窟崇武遏其北南則永寧截之崇武有警獺窟小岞急援玆三澚者亦可無虞第五澚中區實維小岞南有牛嶼賊自湄州所必經或旬月不去而襲我湄州水軍踐更不一必自募戈船於牛嶼備之上而巡於峯尾下而巡於獺窟使南北風彼皆不得泊而我列岸且多築土堡峯尾黃﨑旣有輞川中鎭之三澚之間若張坑前林靑山諸處有堡鹽場如輞川爲東南兩巨鎭各與五城鼎立但謹斥堠安枕矣西北之寨元末宼起莆中始築白水東坑塗嶺轄其中巡檢雷燦死之虎窟外爲晉地正統以遏沙漳餘孽邇者加以陳竹亦爲禦山宼設乃今倭人出沒其衝矣惟三四都亦爲山海介區平可以突聚可以屯髙瞭熢火邇同縣鎭且柯溪要其道可出晉江諸縣內非地著者多安知無姦盜所伏乎毋惟海外之憂而不爲此過計也

在坊

縣之縱橫不能百里四方維均謡俗亦簡自閩都逹泉漳爲之孔道而設置郵斯亦稱繁焉平居頗通山海之利若有揭竿之盜島夷爲梗未嘗不受其患害自宋創邑來六百餘歲嘉靖癸丑始城之周三里後屢寇弗克乃知作者之功而闉闍樓櫓稍備矣第西北山逼而瞰之𨿽鑿濠爲帶涸而反壤可隃宜移登髙之顚以分其險要鑿渠通潮而遶東南濠或以靑龍本微白虎不宜內距旣背髙陵𨿽左龍湫右龍津潮逆之弗便信斯言也設險守國之謂何潮不可通以二渠穿城而出其勢直其節短也因環都之溪承巨濟橋逹於北關承延壽橋逹於東闗不可便舟楫興民利乎猶恐北闗地卬而工難集東𨿽稍平堤防亙阻年煩修築就或易塞民就可與慮始令姑惟日孶孳焉爾居郭曰坊宻邇治所丁多系籍昔三啚今惟二亦兵燹之故也啚𨿽附郭戶散於鄕徵輸疏捕難以猝應故寛而與之休息焉邇避宼入居者𨿽眾率貴姓素封編民之地無幾也稍更事者多避徭入官它則分區遣之輒有不均之嘆故嚴核冒濫壹切廝役糜費報罷不得已者計丁遞更之庶乎乘城之日稱平而畫一也

﹝圖表略﹞

一都

縣之都首玆何其旁薄也自東平蓮華馬壠轉而靑林至於盤龍則東南之區皆宗之鬰然爲都之望其水西入於沙溪者二前郭爲大源於都北者二入爲南■﹝田亢﹞溪都南之原逺自松洋而入寂光注之爲洋■﹝田亢﹞溪至盧邨與南■﹝田亢﹞合而東其間山麓東西錯出民居散處原隰漫衍土力磽確故志坡塘頗多今之存焉者寡曠土𨿽多而近郊坰若定墾之亦不難爾盤龍之東有封余則表之爲置守冢王節度之烈也其西累然者非驃騎之封乎陳節度表其世乃毋得而稱焉惟山川不攺昔人物色之者眾矣

二都

附郭東南隅疆界約束生齒最煩皆縣壤之餘也故支麓培塿截以畱山乃葳蕤畛隰間東北郊支壠與鄰都共之其旁龍湫之左止於王孫村爲埭龍津右循迆於璚田西南數里之水悉過延壽橋與龍湫龍津會於埭繞之其間民物殷茂有褎然衣冠之風餘者末作耕鋤賴埭爲多其頗負沃壤之名以近郭而地利便耳自洋宅溪塗塾而陂陳芹橋沙遏而堤稍旱則泉壅於上而滛潦隆冬則泄之玆者旣無優渥之利尢不免於漂溺攺歲不得暴其土膏以爲發春之助終歲胥病乃攘奪而嚚訟矣日者與西南都約涸月以三日爲率參閼而承之末流不足者藉金又■﹝田巛﹞之餘潤可也或言畱山本自蓮華其支碗延其陽綿絡數里而舒且土深水厚可以建邑居民旁因長溪疏注城塹引潮逹之不惟便舟楫興民利且險阻逺風气獨聚柰何昔人不爲今也則難惟溪潮之疏實萬世利自水道不通歲一不登谷價諸貨莫不翔貴以轉運艱而積聚少耳異時盜陷莆中環邑民而聚之城斗米百錢鄕閭數十倍於此而無三日糧者半時皆取給海道自春抵夏輞川登岸計七萬餘石日散五百擔簦囊槖登髙阜而望逺海者不知幾數百人邑蓋岌岌矣使扼輞川其何以待之玆而通其咽喉𨿽西北之陳陳皆可以給東南一潮而省百夫之運濵海不憂食之不足況邑之鱗崪乎或恐王孫埭鞠爲瀉鹵而堤岸十數里歲有修築之煩此特一埭之害視一邑之利何如也若載溪流於髙地分渠釃之永無潦患且糞而獲之利於舟楫不小何妨於稼倘以修堤爲辭不觀捍海之爲埭者乎矧玆近郊責在有司慮始之難它何患焉

﹝圖表略﹞

三都

山自大帽頓爲雲峯諭於後吳緣東平臥龍至於蠡山左而龍蹯右而龍角縣治扆之水自蠡山左出日龍湫自臥龍右出曰龍津會於畱山之陽與龍角南繞者抵峯﨑入海自雲峯西馳之溪入洛陽江東馳爲泗洲山出巨濟橋其龍蟠之支龜山夾之雲峯之後抵於魚山李林溪沿其左茭布溪旋其右與泗州溪會亦匯於峯﨑而茭布爲大其間山川欝盤有國故陳氏居焉今裔孫鍔能以文學世其家

﹝圖表略﹞

四都

惟玆大帽邑山之宗北有靑楓嶺左隅觀音之支峙之菱溪出其間其原甚逺與都之虎廚村者會而抵永濟橋水石幽勝先賢盧琦遊而記之矣其下爲驛阪溪出於大帽之陰又下李林溪注之環溪而居者上爲孔道有虎岫石鏡諸山麓如縣指穿道東向其落最而溪資其田最博疏築以時永無旱憂惟負罔磽薄且■﹝炎﹝官﹐去宀﹞篁不殖柞棫芻蕘民資以蘇近者漳之逋戶烈澤而藝作炭而售山且童矣罔畬獵之利亦多它方有之而山租水課與三都不下二百石若弛其禁歲輸日詘矣

﹝圖表略﹞

石洞集卷四

●欽定四庫全書

石洞集卷五

﹝明﹞葉春及撰

○惠安政書五

五都

山自觀音折靈鷲馳五公爲都之鎭障以昆侖而輞川之峯當其陽水受菱溪之委入隠居洋亭塘陂金義巛其交如縠至下江接香芹大林小山之流縈帶二十餘里中爲埭者承天法石最廣且東灌曾壚南漑王孫諸埭匯以輞川其所及者逺矣然下江爲上游所壅江澄上狀四載而弗決且諸堰啟閉不時如官埭新埭爲輞川所需圮亦有年矣余停車決之而築其堰法石本僧田也間者屬民贍軍旅它縣壹切獻程獨玆履畆取盈是租挈重矣余始上狀校其常而從輕竊聞宋初捍海田與僧不賦故其無妻孥不顧私合力於溝洫爲內地禦潮患際海皆其所築云今予之民而公賦之有力者不漑種挽犁者不暇給各從其私堤防疎矣故田壤者半而什一不輸況責其租如耕者之所獲將不胥爲棄地而茭牧其中哉

﹝圖表略﹞

六都

按志古縣在此其遷置前不可考尙有遺址此何以稱也由靈鷲而昆侖北歷伏虎巖至於穡山之陽水自巖麓過之前有觀林前黃之阪稠居包絡亦足觀矣外之羣岡抵崇福曾鑪二埭皆靈鷲之支率海而止然曾鑪分五都之末流崇福所需者盧溪之波及也而七都壅之矣承其賦者嗷嗷待斃余排而注焉民因以鳲鳩名其渠言鳩之在榛在梅而子之飼者均也且浚下江之流而曾鑪益浚利嗚呼水無有不下也豈余所能爲哉

﹝圖表略﹞

七都

都面海背山山自十都如綴旒然虎石之左其水東馳右而三五其縿水自社塘而西有香林壩虎石社塘間下而西折者壩頭諸山又下爲塔山又下南之海左旁八都荻林諸埭無沛澤而苦熯右爲前蔡埭外而西洋六都矣盧溪之源五六十里近而叢■﹝山上隼下﹞三十六門兩厓相距甚仄舊有龍陂深數十丈亭居之今爲沙壅不廝則上游溢溢矣埭居下善泄不苦潦旱罔病且未賦而私饒溢丘侯之陂東洋之利也余隠崇福諸埭之蕪不能蠲其賦倘爲取諸此亦絜矩之政也乃因餘流而導之不亦恵而不費乎矧此得節宣之宜未嘗不利焉史起初引漳灌鄴其論西門豹曰水在旁不知用是不知也知而不興是不仁也知而壅之不仁其鄰以而自敝可謂知乎志曰水自西而東南流者則入蔡埭崇福埭自古記之矣余安敢爲史公

﹝圖表略﹞

八都

自柳山爲宗東而曼延水南北分馳入海圭峯突於海隅乃穿城而出有西注荻林埭者其源𨿽自它都不能十數里故多亢鹵之憂惟勤本業佐以舟檝杼柚故生理頗繁而井竈亦宻舊之巡司據髙乏泉移於湊集廣而倍之斥侯相望黃﨑拒其南沙格遮其北外而掎以擊蓼庶可以固守耳堪輿家雲峯以圭名石之秀也盧琦家其下文雅足術焉自昔有城而石頹矣人而興之封其顚乎噫嘻何必然父老張慶贊余立社學他都視之孰多其可以興矣

﹝圖表略﹞

九都

夫艸安山之八都也自西吳至於柳山轉於蓼澚繄南之漳而八都宗焉自大堵林逆折東北金龍爲大聖山都實宗之巖壑幽勝有大象捲湖之勢際海放於蕭山尙五六里而馳也其麓保聚頗繁蓋自爲區亦壯矣且烽燧錯置髙山瞰其南太山據其中而蕭山又孑然東出三面控海險亦足憑焉第土膏𨿽腴而灌漑無外至堇堇後坑東山西吳爾且逹於旁都都入海之流四上坑上林夾崇岡於巖之陽視金龍之會流稍長它若盡力溝洫斯不病於亢鹵矣

﹝圖表略﹞

十都

玆都橫耳短於南北自石牛白井爲天湖巖髙而■﹝土幻﹞中其壑淸勝放生池蓋尙存焉其麓碻礫界於南浦上蔡坡環其左朴素壩繞其右其浸鄭塘其埭嘉禾碻礫而東艸安轉於丘山東林北网諸區則丘埭界之經金籠隃阿山抵沙洛澚編戶獨繁則後蔡埭界之凡埭之水東北入海獨盧溪南下𨿽合流過於龍田然其原自它都而委不在是焉灌漑之利止於一隅柳前宮之壩余分甲遞繕之毋専而蠧豈惟此水宜然坑瀉埭鹵稍稍告旱桔橰之聲逹旦農者苦矣惟沿海多塢通漁販之利詩曰北流活活施罛濊濊言其饒也而樂嶼爲巨沙格舊置巡司今存斥侯𨿽爲海濵內地其能以毋備哉

﹝圖表略﹞

十一都

縣東北垂以海爲池習尙語言略與仙遊同蓋𨿽隔水亦風土所漸也自九龍岡陳同寨至都之石牛下白井臨於盧溪而太白峯巍然其麓爲南浦陰有七星歷瓷窯東抵浮洋會而入海若東吳下朱諸山及東潘下梁之埭皆瓷窯北折蟠結聫絡最廣西匯於鬼潭而傳埭承西充溪入海凡民居散聚若云布星躔也今下朱有臺以瞭倘東吳復壘而據濵海一帶緩急有賴矣

十二都

爲邑北道界於仙遊其隅邸海南叩砦闗煙道以西其障如墉盧溪之源左者𨿽出於此乃建瓴而下中無廣原焉逋丁畸戶依憑崖谷者伐山而■﹝田﹞絫石而播也自角山之北流於仙遊其東麓互錯稍伏平岡衍爲長阪而勢夷气舒古聚者頗多矣其西充之北爲港西埭胡盧埭附之西循白水九峯巖有陳埭而潘埭附之各北入海曁其畺竟相覆不能十里菁林藪澤居什七八帶海斥鹵幾半閭閻不過十餘區其入於它都勢也日者鄰邑且侵介鄕余以所啚剖之未成虞苪閒田之風亦社吳楚爭桑之釁矣都無大小必辧其域故於此所並者亦不敢廢其舊焉

十三都

自西䢐東將三十里菱溪之源蓋亦逺矣丘阿罙阻而民居鮮少焉遐望駢肩秀出其前甲於諸峯觀音山也其支彌曼翼翼東北抵海之都凡六東南而趨盧溪右源腋其左菱溪左源胠其右而六七都其胑也盧溪上游九龍之支右爲證果雙髻之支左爲眞如而塗嶺居其間周道踧踧如也流漑旣廣亦稱膏腴居者允荒倍蓰西北矣山陰之水往仙遊者二有後坑寨懸厓夾道爲縣北門其險足恃陳同要衝尢爲咽喉屢有寇乘垝垣而繕之亦不可緩矣

﹝圖表略﹞

十四都

玆跨鄰都若斷而盤西接晉江北連仙遊菱源之出而東沙溪之出而南邑之山川皆本於此海陸之宼屢所出沒而懸鍾南聴尢爲去來之衝民之巢棲窟處污萊失業者數歲矣山髙气欝時成瘴毒索茅以居植竹而障多者僅數家風壤有若異都田原肥美水耕火耨無魚鹽末作而資用還給且饒竹木果實薪炭之利夏秋水生裝束筏浮由前吳溪以輸楓亭蓋水多仙遊往矣四鄰晏堵亦稱隩區有警非爲僻壤亦以通於鄰封之故其南三峯如■﹝髟上告下﹞中有云湫下有仙橋爲邑名山之宗而諸山漸伏村落雜厝焉

十五都

縣西北隅與晉江比接自芹嶺之洋突爲白巖其顚圓秀二溪環之龍潭輸潤龍石鍾奇玆山之靈鄂公封之若堂焉爲有古傳之迹蓋北取道驛阪山柯溪領踰濟龍橋渡於谷口自萬安橋成驛遷而壤爲僻矣故其東雞壠之支居者僅五六區而黃菁以西林深谷邃煙火稀闊矧交鄰竟控制不一狗鼠逋逃流移保聚者滋蔓或難圖也𨿽陳竹有寨田船有堡而綏緝之啚安可弛於承平哉

十六都

自上都至此稍夷衍停蓄綿爲長野漫爲平洋髙下鱗次交而遡之大者數十家據溪上游食其淤流士沃水饒亡凶年憂邑稱爰田必首及之溪環縣郭者惟上坑湖若帶耳它皆西奔白巖溪承雲峯表裏之源下會竹西五壩入谷口而中貫之東本峯之別麓最巨者大中馬壠二山而民亦最繁西﹝缺﹞爲西蔡遶以巨川望之豁如右若展誥居叢山﹝缺﹞雄勝者名曰報劬以陳嘏於是親塟焉豈山川以人重者耶非也

十七都

元末戶口兵耗合上都三者爲一今以十七都稱云是都之舊北岨虎窟西訖谷口與晉爲鄰故水緣而下畱公陂東南向縣沿白巖溪而旋走者餘二十里濟龍橋之流稍大諸山蟠爲鄕聚往往面溪而止中包封崇浮坑諸埭土宇遼闊桑梓相望原畫疆界亦足齒於他都矣加以並包故占邑地幾三之一然籍之屯者近百頃屬之民者幾何倭亂以來荒者未辟墾者賤售外都有力者率坐而得之廣藪大澤最宜巵茜荻樜之屬畬丁賃種賈豎販易是都以上多爲漳民藏匿至不可束而自爲甲推剽鬭訟民甚苦之故內實貧困第外負富饒之名耳宼多同之是以虎窟寨焉其狹徑僅通人行則險亦足守矣

﹝圖表略﹞

十八都

東西相距■﹝厪力﹞■﹝厪力﹞四五里而延袤六倍右之半晉之鄰也蓋邑西南邊之藩焉山自盤龍而分入都爲云封有奇石如屏西折陳埭有蠔殻堡又爲鸛嶺佛通抵洛陽村自嶼碩石潯迆南迄於白沙堡地夷气舒居者亦繁北與十七都盤互潮接沙溪附溪之埭壩之禦旱民資其利邴洲而下農苦矣惟海產蟶蠔亦擅貿易之饒時而無事山海各食其力設桴鼓聞於海上沿江恐有失守或峒丁嘯聚則鄰北都者震矣矧洛陽村當孔傳往時夾輳兵燹輒爲丘墟以險塞未之扼耳近城萬安橋中亭鍵以兩闗■﹝彳卒﹞然可避亦一時制變之術也白沙左右墪堡烽燧攸闗迆山北鄙其亭障安可弗繕乎

﹝圖表略﹞

十九都

北枕山陬南襟海澨畫疆與右都瓜分形勢廣延亦復相類龍盤右下至馬山如堵騰踔六七里下曾村始夷衍居者有甲第焉水自玉店北出及湖壩西往者微矣其流有二合流下曾經充口馬山埭入海而都之美鍾焉邇者𨿽並有二十都彼之東隅農不足墾其田此之南裔田不足給其眾亦略相當而地則廣矣至若習俗醇漓本業贏詘山海各擅其利大與十八都似

二十都

自盤龍東南折尖山師山遶松洋轉於城山蓋縣几案之右轉也故秀拔異它山而坫於其隅下爲坑柄之區乃蔚有逹人若康用復者且有隠君子之風焉它亦耕鑿安生理水自尖山入馬山埭其灌浸不廣本松洋北流者𨿽瀠帶十里湍而善泄資乎輪激亦囏矣北而彌望不任芟柞土曠人稀鄰一都而勢同之

﹝圖表略﹞

二十一都

大﨑嶺盤龍之別麓也自北而南參差西向邸於海隅皆由長廂而往潮入白沙白﨑之間北折而繞鳯山摯於馬山幾十餘里埭田多鹵是都大半其登於志者鴨山戴倉然皆不逹溪源惟有馬山受尖山橫田之微流耳以故半月不霖則上壅而溝會益淺十日之雨則下潦而堤防弗堅背山多旱接潮多風气候不齊人事亦異惟有男墾黍麥女任麻薴稍通商販之舟魚鹽之利而已若捍海而守則藉白沙白崎者重然鳯山翔舞下接滄波左右顧之亦壯而足恃矣

﹝圖表略﹞

二十二都

自大﨑長廂抵下方之兩都玆其所綰轂也左右帶潮尾椒芹石諸澚最爲賊衝■﹝彳卒﹞然搗之下方之路絕矣邑有魚塩之司玆都輞川是也輞川之河泊所有堡矧玆轉運之轂畜賈之區乎宜亟圖之與前都犄角獺窟巡司爲之援庶各不阽於危亡都內之鎭梁山是望東淸水巖奇勝其埒不涸用漑前之民居眾夥倚以石杠南山對之沙墪左旋雞冠右擁故地力阜而鹺場所繇置附海團五都以廣運倉轄其二自辧鹽之變折民固便之然商賈罕至率賤售而利微尠矣占籍可復其繇豪猾射以爲姦余始釐而編之稍與它籍均算賦焉嗟夫潮一也塍邊朔望至下洋山前潯頭後蔡朝夕至鹵而殺稼田者苦之鹽者利之便於所戴則同君子平其政有如此水矣

﹝圖表略﹞

石洞集卷五

●欽定四庫全書

石洞集卷六

﹝明﹞葉春及撰

○恵安政書七

二十三都

縣之爲都陿阨莫過於此矣東自梁山折入髙坑循梁墓抵自﨑越大山乃僧巖爲碣石雲頭諸區要皆西傾以臨晉江潯頭港廁其北臭泥澚浥其南故食海者什之六七諸埭𨿽亢善糞其田桔橰不輟歲亦稍入是以民賦土毛庶幾頡頏諸都矣然環白﨑最繁三氏聚廬鼎立其俗尙气睚眥取勝傾家不悔蓋其敝也邇來弦誦稍興秀者亦有足賴焉

﹝圖表略﹞

二十四都

東抵海無際岱嶼扼其口舟檝必經之異日漳之浯嶼福之南匿水軍必會此而分麾凡賊皆避其要擊焉故是都𨿽亦陿阨實爲泉郡保障雲山自梁山之侖前爲旗隊抵於瑯玕者與上方甲分而南也爲白馬抵於東湖者與右方中分而東也徑石橋韁鎖之勢𨿽左紆居實右夥水有六條皆方內細流佃作仡仡無多賴矣惟玆海都女率作登於男若靑山之屬各有布其楚楚精贍率以北鎭爲名蓋晉江石湖鎭其南而此一帶當其北或以其市在鄰之神山唐宋爲島夷所殱或以在此宮上諸村鄕者有司和買歲亡慮千百匹裏中良苦之兵荒屬聞少休乃藩臣督之上供余將置奏隃度弗能遽止幸給直不減其私售廉吏當之奉公上無害不者緣而爲姦不勝凋瘵矣祗閱歲而罷斯民之福也

﹝圖表略﹞

二十五都

輿圖左觚右刓上丰下鋭縣治前之中域也山原盤龍歷﨑嶺東折如堂如防嶧於松洋以北乃爲峘爲岌南障海滸中有美女峯因王姬名錦田岡以刺史顯白雲巖爲髙人稱則以人勝也夫非靈之攸鍾與志稱其下多田卽今陂塘亦眾𨿽松山之溪北奏柘山之溪東醮而有錦溪夾流於前浦其出赤石橋者逺自雷山之陽龍潭之液也視海埭困旱漧者異矣北有長園堡在叢阜中乂北松洋洞可容二三百人避亂南﨩爲獺窟巡司距之將五里許渡以石梁七百七十門今水軍檥其表以避北風南風則檥其裏固舟楫之窟也民素張膽而鬭賊憚不敢登假令增堞浚濠蓄火具及藺石渠答之屬間以佽飛佐之可也往年倭人由輞川陸馳倉猝嬰城城庫乏戰具幾危適有天幸賊得舟去倘曠日鳴鏑據梁以扼其吭則千鈞之縷亦絕矣寧保免於屠僇哉

﹝圖表略﹞

二十六都

蓋帶海壇曼西北枕山故縱稍過半而橫將倍之也風鹵交侵不利耕殖惟鹽田編列漁罔纚屬乘泭往返可同賊之出沒而斥堠壁壘亦錯據其間民抱桴而臥釋梃而食從且安之賊固攝之矣山自松洋至林軍爲是都主折靑山轉赤湖水各由埭入鹽倉江會於東坑海而東侖南浦每爲宼衝焉遵大夾以抵林村而蔡溪塔溪夾柘溪八宿坑海石佛墩其要害也中自蘇坑度兜下盤薄勝峯戾於閣嶼左右倪之鍵以沙澚捍以洋嶼獺窟峙其前形勝在玆矣然由宿坑可徑度獺窟而綰於右都者以長杠跨其崖耳實玆屏蔽若在蕭墻之內也

﹝圖表略﹞

二十七都

並海諸都畫地各儉玆而稍廣折旋如鉤焉自林運迆夷爲閣道抵海夾山如堂墻包龍江橋及左右大潭西山之流自爲臯陸之區南折前後赤潮之岡委麗數十里大岞矯然北顧勢尢斗辟陿阨以故宋置小兜巡司於其要領之處並巡檄晉江南安同安沿海守眞徳秀乃限主岱嶼以北至擊蓼而止造軍房三十六迄淳佑土軍三百一十人而已明興設永寧衛移司於小岞置崇武所隸之城七百三十七丈官千戶侯三或五百戶侯十軍千二百二十一營九百八十七間器械千七百四十二个屯七十二頃屬垾寨一烽燧二十三規制弘逺矣其巡檄隸南匿水軍南匿今軍擊蓼轄岱嶼如宋舊兵屯旣重將以彈壓遐夷乃有嘉靖辛酉之變信乎主將之罪也所後三峯各有村居者善擊賊若令爲堡而椅角之從此左往大岞僅海中一路置寨防其梗寨北有三保尢善擊賊倚岞以居多怪石有洞大者可容百人入口如屏勇士守之千夫莫攻避宼者入焉第海崖窮險倘夜襲不及避不如築堡便果諸區有堡與都內三斥堠烽火相聞不亦壯哉若其息耗農殖甚艱沙坡彌望獨賴水源不絕耳﹝缺﹞亦有三湖它赤湖周裏之外溪底湖周二三里及諸細流諸埭濡之﹝缺﹞阪溪谷稍稍有窮閭其實斥鹵若干不可墾若干厥賦下下畫地之廣有以也

﹝圖表略﹞

二十八都

堪輿家言縣之明堂在此南自松洋若城而障曰城山外有峯如簮筆縣署所案文物之盛蓋或取之壠內有洞數十居民可以避亂北循羅岑之址大莊偃月山烏石埠至印石轉而東北爲靈瑞龍泉是出歲旱雩之抵於洞山東隅以奠水夾大莊而馳北流與洋坑溪匯峯﨑江東流與宣妙溪匯前林江二江環海之都六其山皆自烏石埠往故風气稍聚而馳矣𨿽有兩溪而豬者少其交也可灌亦患其善崩焉

﹝圖表略﹞

二十九都

凡山至此乃陂陀而漫羨東井埭之溪橫貫十餘里其地分南北紀自印石延於埭頭而北塘附之平無洋洋疆場相錯負源遡澗者有潭湖之利溪出古盧之陰至下謝與宣妙溪合而過前澚東莊者北也其南若斷若續若起若伏出筆山九峯之陽其溪過金山過東巖至沙丘湖而與宣妙會皆由東井入海故埭田負海堧者惟此似非旱鹵所苦然亦苦潦惟坑田差給耳若夫防海北塘有堡東井亦然柳湖閣山其淺可沙大小岞捍之於外則罙入不患矣

﹝圖表略﹞

三十都

東西將二十里衝秪五六里惟沙堤廣裏所而渡小岞迫阨矣稍分二部膡埭界之蓋自石井度南坡循盧中至柳湖由西安而折其水北流者沿爲香山復轉而南迆爲沙堤表裏環海句廉斗入突有小岞島嶼極目前旴大岞後盼黃﨑西北諸峯隠然天閫之列步障不爲海表之壯觀哉凡山旣童潮復蕩之惟盧中支阜聫絡其澗流錯出兵燹不興佃漁頗給小岞壘以巡司牛嶼有民船守之與盧中寨聲勢相援𨿽若孤危亦可以固守矣但壘據絕頂涸而難持久不如後裏其堡險而有泉日者倭由輞川搗之死枕藉而幸不破民素驍勇非堡足恃也前裏寒心因隳版築不思竭力增卑倍薄以固守之不猶愈於竄僇乎此𨿽窮裔宋李執政故墟也墟中人言其還鄕有司築堤迎之考其人不足稱焉於時流寓陳氏其裔五世同居尙有遺風可謂此無君子哉

﹝圖表略﹞

三十一都

方五六里黃﨑盤其左角小岞跨其左股𨿽竟土褊小而形勝雄它都矣蓋自南坡趨海而北折東爲淨山鋭而秀亦名曰尖奕以鳯山樓山蓋都之冠冕焉長湖帶之南匯於海據上游居者雞犬相聞也淨山之西張坑張氏世居獅山蹯峙龍潭鹿﨑二水樛流其側北匯於海地靈攸鍾爰有襄惠爲世仰止山增而髙矣惟西塘潮渰沙壓已久奏而蠲者無幾卽張坑蓄泄得宜歲入不及它都三之一洋埭多蕪或不足糞其田故佃者負賦亦不下數石地瘠糧浮幸戶口頗蕃也東隙大海有二堡圯矣如張坑有之二者左右援諸附離者不汔可少安乎

﹝圖表略﹞

三十二都

玆北爲峯尾司又北南日寨南爲小岞司又南崇武所屯戍之險馭島夷者備矣以玆爲賊所出入聚散尢險於它澚置司馬都南北不能五里肩臂皆患海宼所恃嶕嶼最多耳左右袤餘二十里自香山東北僅一路逹司出海中將十里狹而勢長則孤危矣司北山曰黃﨑有斥侯又加設於馬山因以加墩名其聚香山旁亦有堡爲防守計頗宻然其田瘠鹵非罔罟丹楫則困蓋自王埭洋中貫而東西維稍殊𨿽山均南坡分而北上洋東則荒西稍夷衍夾以東溝■﹝辶﹝備上糸下﹞隰之故不攺陂塘之迹具存當跳出沙土不使數敗斯可矣第各海渰賦不盡蠲終歲勤動無不疲敝然靑山以孝子名西坑以義士著亦有五世同居其謡俗不可以濵海棄也

﹝圖表略﹞

三十三都

玆與二都三十四都比壤其气習亦不甚異自靈瑞歷普惠院麓中爲長坡有山曰武嶼陰至海隅及前莊後曾左右溪陽匯三湖北合東溝將入海有雞冠山堡亦亦一隅保障也自靑龍洞北距塔山邑屋裏區甚稠而地儉溪源不長南莊埭之田祖龍壩之水其利賴亦多矣槪都埭居多𨿽屬廣旴無陿■﹝阝區﹞可守而湖田若潦埭田苦旱並海有湖沒沙壓故民以瘠惟俗彊悍耳然西赴縣郭北馳輞川南下崇武東道黃﨑小岞幸明無事與四鄰同其思輯有山海之變則爲旁午湊集之區故營土砦練土著保境之筴亦不可廢也

﹝圖表略﹞

三十四都

距縣五六里縣自大冒西馳而南東繞城山至洞山環揖縣治之前由洞山北入爲上甘山至峯﨑其東爲古山抵輞川對峙縣之東隅水出縣左右凡十都在菱溪洋溪內者各由溪逹埭匯峯﨑江出輞川橋入海寔惟縣之咽喉堪輿家目其山爲捍門云夫其去縣近而地北末者山川源委然也故其气所鍾者阜矣是以地狹人稠圖分上下無足耕坑𨿽瘠亢亦甸其有四埭僅走馬通溪東荘接祖龍壩者甚微下莊新河不逹它源乃旁築官埭新埭環五都之壖余繕之爲通其源蓋亦堇堇焉爾大槪闔都海殖多矣竿嶼之殖別爲一區漁有市利帆穡輳入輞川尢爲浩穰而河泊所置焉近以兵燹江贄卿勸父老子弟築城周七百餘丈斯獨爲縣巨鎭碩無它戍人不相攝萬一賊乘爲穴北都薪米不至曠日與縣相持此坐困之術也故稍緩急宜遣尉史以督祈望守之

﹝圖表略﹞

●欽定四庫全書

石洞集卷七

﹝明﹞葉春及撰

○恵安政書九

鄕約篇

惟皇制治建府置縣畫鄕分裏以奠民庶乃立耆老以佐令敷政教國家之法十戶爲甲甲有首一百一十戶爲裏裏有長統以縣府布政使司而達於部又於裏中選髙年有徳眾所推服者充耆老或三人或五人或十人居申明亭與里甲聴一里之訟不但果決是非而以勸民爲善是卽漢之三老得與縣令並立以事相教者厥任重矣法廢各裏亭盡堙沒縣令徒存所謂老人率闒茸輩不過督辦勘委以取刀錐之利拜揖送迎事官長爲儀耳有司遂蔑視之嘉靖間部檄天下舉行鄕約大氐增損王文成公之教有約贊知約等名其說甚具實與申明之意無異直所行稍殊耳知縣寡昧參列聖之典從簡易之規剏亭以爲約所推擇耆老爲約正副余咸屬之邑中長者初引避不就蓋其習見近日亦懼有司之蔑之也招以諭文加以束帛明知知縣願與共治之心乃肯來會置酒設禮與之更始嗟夫張敞鮑宣漢之三老也孰敢蔑諸

以十有九章聴民訟一曰戶婚二曰田土三曰鬥毆四曰爭占五曰失火六曰竊盜七曰罵詈八曰錢債九曰賭博十曰擅食園林瓜菓十有一曰私宰耕牛十有二曰棄毀器物稼穡十有三曰畜產咬殺人十有四曰卑幼私擅用財十有五曰褻瀆神明十有六曰子孫違犯教令十有七曰師巫邪術十有八曰六畜踐食禾稼十有九曰均分水利姦盜詐僞人命重事方許赴官陳告戶婚田土一切小事務由本管里甲老人理斷不由者不問虛實皆杖六十發回官吏不卽杖斷稽畱作獘詐取財物處以重罪里甲老人不能決斷致令赴官紊煩者亦杖六十仍著果斷循情作獘顚倒是非依出入人罪律論已經老人里甲處置停當頑民不服展轉告官揑詞誣陷正身處以極刑家遷化外官吏不察所以一槪受理一體罪之

凡老人里甲於申明亭議決坐先老人次里長次甲首論齒序坐如里長長於老人坐於老人之上事干別裏須會該裏老人里甲本裏有難決事或親戚子弟有犯須會東西南北四鄰里分老人里甲公同議決許用竹箆荊條量情決打不許拘集自來陳告方許辧理聞風勾引者杖六十有贓者以贓論臣按髙皇帝爲民之心至矣至矣蓋耆老里甲於鄕里人室廬相近田土相鄰周知其平日是非善惡長吏自逺方來至一旦坐政事堂求情於尺牘之間智僞千變極意揣摩似評往史安能悉中重以隸卒呵於其旁箠楚羅於其前視其長吏猶鬼神之不可睨十語九忘口未出而汗交頤何如反復於鄕裏之間若子弟於父兄然得以盡其詞說又況不肖之吏恣爲暴虐自以解官挺身去耳無有顧慮耆老里甲其鄕里長久人也卽有不平何敢相逺且一被逮往復歲時它無論道途飲食費已不貲萬一觸忤朴擊交下孰與保家產全膚體爭於陌頭釋於閈尾者哉是以知縣欽遵聖制一切小事付諸耆老愚民訿訿或動浮言微察耆老常有惕然之意豈法可行於昔而不可行於今乎抑誠之未至也凡我父老尙共勉旃

以六諭道萬民一曰孝順父母二曰尊敬長上三曰和睦鄕裏四曰教訓子孫五曰各安生理六曰毋作非爲諸臣多有解不錄聖謨洋洋嘉言孔彰何解爲

以四禮齊萬民一曰冠二曰婚三曰喪四曰祭知縣嘗上書於朝曰國家制禮達乎庶人俗吏以刀筆筐筐爲事廢而不問三加不舉六禮不修遣女滿車塟死殫家設席肆筵推牛擊鼓旛幢蔽道錙黃盈室括發持衰納婦誕子甚至於水火爲棺槨此弒父之罪也遺祖禰略報祀爲出門之祭祈名嶽媚淫鬼男女雜亂畫夜奔馳千里而赴之常人琢器雕題匹庶曵綺履錦酒館歌樓上切云漢乃有設容貌倚市門非君子所忍覩也無禮甚矣請責守令重民四教冠婚喪祭禁其靡麗邪僻今謬爲令豈敢忽諸蓋六諭所以道民四禮則其事也朱子家禮

成祖已列於學官瓊山丘民又著爲儀戶有之故不錄而揭其條件於篇

冠四條

凡冠禮士大夫延賓行於家鄕人行於鄕校以教讀爲賓衣服之美惡酒食之丰儉以上中下戶爲差下戶不可越中中不可越上﹝三等之戶以田產厚薄爲差十頃以上者爲上戶五頃至九頃者爲中戶一頃至四頃者爲下戶商賈之家較其所積凖是爲差無財產者通爲一等﹞

凡子弟未冠者不得以字行冠而字之毋犯古聖賢及先世之諱

凡謝賓束帛不必如古人之數上戶絹一疋中戶布一疋下戶帕一方

凡月朔各鄕教讀以子弟之始冠者見有司有司誨以成人之道

昬十二條

凡昬禮古有問名納采納吉納徵請期親迎六節今隨俗惟行納采納徵請期迎親

凡男女昬嫁以時男子未及十六女子未及十四成昬者謂之先時男子二十五以上女子二十以上未成昬者謂之過時先時者天過時者病皆不能順陰陽以保太和宜時諭之

凡納采用酒牲果品隨俗上戶通計所費銀不過三兩中戶不過二兩下戶不過一兩

凡納采納徵請期具書如女氏女氏復書禮也於初定時書尢不可無者律云𨿽無昬書曽受聘財亦是但兩家父母及媒妁或有死亡𨿽受聘財卒無可據以此悔親者眾以後必以禮具書無而訟者不聴

凡納徵用釵幣酒牲隨俗上戶通計所費銀不過十五兩中戶不過十兩下戶不過五兩送禮之人毋得多與銀錢惟待酒飯

凡請期不分上中下戶惟遣使通書而已禮物不用

凡親迎奠鴈不必酌酒加幣亦有不奠鴈而飲酒者皆所當革若婚以次日見女之父母設燕者聴

凡婚禮不得用樂有不親迎而用鼓吹雜劇者尢宜痛革賀昬非禮宜更爲助禮物隨宜

凡女服飾隨俗但不可違禁上戶通計所費銀不過三十兩資妝器物半之中戶不過二十兩資妝器物半之下戶不過十兩資妝器物半之上戶從者女一人男一人中戶以下女一人無勿彊

凡婦見舅姑用幣餘皆不用明義分也鄕俗見諸親有帛婦不見外姓別男女也鄕俗見異姓諸親及鄕黨今悉正之惟見同姓尊長

凡三等人戶之下聘用酒一壇鵝二隻布二疋茶一合婦荊釵布裙見舅姑而已貧不能具者約正率閭裏科少錢助之勿令失時

凡媒妁爲人議昬須通二家之情待其許諾毋得欺誑但求成事以貽他日之悔事發罪之謝禮上戶不過一兩中戶五錢下戶一錢溺陰陽年月而不成昬及論財者罪其父母

喪八條

凡居喪以哀戚襄事爲主不許匿喪成昬弔賓至不許用幣不許設酒食惟自逺至者爲具素食令無服人待之不用酒孝子不許易凶爲吉赴人酒席鄕俗旬七會飲及葬於山會飲皆深爲害義犯者有罪

凡喪不得作佛事不得用樂及送殯不得用鼓吹雜劇楮幡楮鬼等違者罪之

凡居喪始惟食粥蔬素不得飲酒食肉寢處於內禫而後飲醴酒食幹肉有能用禮者眾共核實以慿旌奨

凡停柩踰年不葬及溺於風水兄弟相推不葬者各行戒諭違者罪之

凡致奠上戶用豬羊各一所費銀不過三兩中戶用豬一所費不過二兩下戶用牲五所費不過一兩不能具者炙雞絮酒盡哀亦可僭用牛者罪之

凡三等人戶之下葬用薄棺不許焚屍貧不能葬約正率閭裏科少錢助之毋令暴露

凡火化者忍心害理宜送官嚴懲子孫依律死罪工人重治瓦棺毋鬻於市

凡葬埋宜依旅瘞之禮左昭右穆不得淆亂其彊占他人墳地送官懲治

祭五條

凡祭禮所以報本追逺不可不重近世多不行四時之祭惟於忘日設祭前期不齊臨祭無儀祭畢請客飲酒皆非禮也今宜悉遵朱子家禮上戶立祠中戶以下就正寢設韜櫝奉祀歲時朔望如禮

凡庶人祭其先禮也宜如式制爲木主不許事觀音菩薩等神像以前事者卽毀私藏事之發覺治罪

凡祖禰逮事者忌日有終身之喪是日素服不飲酒食肉居宿於內曽祖以上不逮事者服淺淡衣禮視祖禰逮事者爲殺

凡時祭屬吉禮上戶有祭田者祭畢胙於教讀及約正副

凡有疾病惟禱於祠堂里社不許設醮禳星聴信巫覡違者罪之知縣曰吾民幸生聖世上遵六諭下行四禮足稱良矣振徳者長民職也申以四事一曰明倫二曰禁邪三曰務本四曰節用瑣科條之願聴毋忽

明倫五條

一孝順父母乃髙皇帝口授吾民第一義欲盡斯道宜如孝經孝經曰用天之道因地之利謹身節用以養父母此庶人之孝也蓋分之能爲者如此嗟夫父母之徳豈有極哉吾父退齋府君老儒也生不肖孤以爲晚未嘗易敎年十歲授古文尙書十二授詩十四授易十五教觀宋儒之書使從事聖賢之學見吾不以伯氏之喪而有妻又不飲酒喜矣母方夫人見吾端居而嘆問兒何爲對以欲生益於時死傳於後耳母曰汝父言天地十二萬九千六百年而終卽孔子孰傳之彊爲善耳又吾常喜道壞麻折檻事母曰吾死不願汝有此也孔子如淸風明月汝如烏風黒雨雷剨劃聲悲夫父母愛子之心一也卽爾父母何異於是吾不幸年十七而喪父二十二母又喪卽今受朝廷恩妻子皆得食民之食不能一一及於黃泉之下此曽子所以北鄕而涕泣也故曰往而不可還者親也至而不可加者孝也子欲養而親不待也木欲直而風不待也傷哉旣不能養又不能立身揚名後世以爲父母光顯尙何面目立百姓之上哉爾輩當以爲鑑親在愛日不幸而沒將爲善思貽父母令名必果將爲不善思貽父母羞辱必不果毋效吾終身之悔可也

一創家者必立宗法大宗一統小宗四別子爲祖以嫡承嫡百代不絕是曰大宗大宗之庶子皆爲小宗小宗有四五世則遷已身庶也宗禰宗已父庶也宗祖宗已祖庶也宗曽祖宗已曽祖庶也宗髙祖宗已髙祖庶也則遷而惟宗大宗大宗絕則族人以支子後之凡祭主於宗子其餘庶子𨿽富且貴皆不敢祭惟以上牲祭於宗子之家宗子死族中𨿽無服者亦齊衰三月祭畢而合族以食期而齊衰者一年四會大功以下世降一等異居者必同財有餘則歸之宗不足則資之宗族大事繁則立司貨司書各一人宗子愚幼則立家相以攝之各修族譜以惇親睦或有骨肉爭訟者眾共罰之若肯同居共爨者眾相襃勸

一孔子宰中都制爲別塗之教蓋禮始於閨門男女必有別妻妾必有序宮室必辧外內男子毋得晝寢於內婦女毋得踰閾行市𨿽奴婢亦必動遵禮度其有貞節眾共歌揚以爲閨門之助聞於有司

一曽子問曰取女有吉日而女死如之何孔子曰壻齊衰而弔旣塟而除之夫死亦如之蓋旣婚媾將期百年豈願有此誠痛之矣今男女未婚而死必索聘財至於相訟一何薄也又女已嫁常庸奴其夫亡抵他人官以法合之則至決絕而死嗟夫宋人之女嫁而夫有惡疾竟不攺也卽庸不猶愈於疾乎又夫死不嫁從一而終者也燕有貞鳶有烈可以人而不如鳥乎髙皇帝以眾人待人能秉斯義則表其閭載於令甲不能免喪而嫁又多乎哉實兩年耳今愚婦夫死未寒輒歸別室朝尙括髮夕卽畫眉忍矣忍矣環而視之欲以此婦爲利又嘗數輩此皆無行義之尢者也昔孔子爲政而公愼氏出其妻蚤正以待之也幸得備位爲邑表率不能宣明教化視事期月其風未變重使父母受其恥咎在知縣各宜戒諭犯者如法

一吾民甘其食美其服安其俗樂其業田廬妻子𨿽有彊暴立於其傍莫敢睨者非君恩哉是故民者出粟米絲麻作器血通貨賄以事其上者也豈必服官守職而後能盡君臣之道力農奉公供輸以時庶人之義盡矣如是又何箠楚之加

禁邪七條

一恵安廣輪厪八十里淫祠至五百五十有一噫何多也頭會箕斂釃酒推牛迎親慶誕設齋建醮或至舞鬼掉舟樂神會首不能具則出息以充之爲位頭者世而袖首蠶食其內病不得藥死不得塟甚至男女龎雜有不可道者矣知縣傷之下令墮毀遵裕陵攺建社學二百二十有一然聞民尙移象私寢或言予出城門鬼還廟宇者甚惑父老諭之

一禁止師巫邪術律有條矣今愚民自稱師長火居道士及師公師婆聖子神姐之類大開壇場假畫地獄私造科書僞傳佛語揺惑四民通交婦女或燒香而施茶或降神而跳鬼設齋則麋費銀錢建醮則喧騰閭巷暗損民財明違國法甚至妖言怪術蠱毒采生興鬼道以亂皇風奪民心以妨正敎不知死生有命富貴在天且如師巫之家亦有災禍鬼神慿藉何不救之若言免禍求福盡假其切則是貧者盡死富者長生此理甚明人所易曉皇上崇祀眞儒大啟文教淫祠旣毀邪說當除凡我四民毋仍舊習禁約之後師長等及無牒僧道各項邪術之人赴縣自首歸還原籍別以治生違者如律

一王制用器不中度不粥於市布帛精麤不中數幅廣狹不中量不粥於市五穀不時果實未熟不粥於市木不中伐不粥於市魚鱉不中殺不粥於市故孔子爲政器不雕僞百姓遵用韓延壽者賣偶車馬下裏僞物者棄之市道今後我民有賣鬼面諸淫巧物與鬥斛秤尺不如較勘市而二其價者並罪之

一邇來風俗好訟蓋聞亂後生理未遂人性漸澆或摭無証之詞或舉已結之牘或窺上意或復私仇銖兩必爭睚眥必報一旦被逮其喪倍尋陰險詭詐者殺身之藥貪婪凶虐者滅家之斧彊梁者不得其死教唆者必逢其後可不畏哉上失其道民散久矣余甚自愧今與民約凡有父子兄弟夫婦不相親睦及爭財異業以至飲酒博奕鬭鄰罵裏淫盜誆騙等項以每月朔望兩日相會亭中自陳或族長族人代陳小事不平父老同眾勸戒事闗大惡明言責救如有不從乃聞於縣若城中則予躬往不勸責者有咎

一知縣兒時嘗與人奕先大人瞰之以爲賭也撻之二十今中夜思至輒气絕蓋父母於子恆慮其賭賭則窮則盜小人犯刑君子滅義靡不爲矣知縣視爾小民猶大人視不肖孤也戒之哉戎之哉不戒治以律父老不教戒甲總不覺舉連坐𨿽不賭財物而鋪牌演戲奕棋雙陸玩好骨董學習彈唱琵琶三弦羌管畨笛廣收花石獵養禽鳥作諸無益者一並罪之

一民間酒店假以賣酒爲名實乃淫人取利大傷風化犯者重罪

一鬷明毀鄕校子產止之譬諸防水蓋士傳言庶人謗固爲政之資也然髙皇帝於投匿告人者罪之特重至於絞見者將送入官杖八十被告言者不坐豈非堲讒說殄行哉近來此風尢盛爾鄕先逹張大夫曰道不可得見矣長民者謹勿以魯而之齊哉余懼其至齊也戒之戒之犯者緝獲如律不赦

務本三條

一先王之教其民也行不出彛倫之外士不出畎畝之間漢書曰餘子遣入序室所謂餘子者父在則子余兄在則弟余故天下生員皆名子弟其職在入孝出弟而所以教之者尢莫切於出作入息之期也後世分教養爲二一登講堂永恥民事有父兄荷蓑立而子弟衣輕裘見逹官貴人惡人必竦然起敬見胼手胝足𨿽至親而赧然愧之者𨿽𨿽冠服如士人其孝友之實曽不如塗之人矣肅皇帝敕入學生徒必求子弟曽知稼穡有孝弟實行者取之篤實父老以耕讀爲事者量加賞犒以廣子弟孝友務本之心至於興水利以便農民招農民以辟土地責有司舉行眞與周室比隆矣予忝爲民父母不敢素飡常行阡陌勞問勤苦崇福荒田已分有力者墾官埭新埭變爲滄海亦召好義者築之可以作乂又效召信臣爲民作均水約束開西洋故道使六七兩都咸得灌漑之利余以次行恐不能盡之也凡我父老宜常勸督服勞田畆子弟亦宜聰聴長者之言或有某田未墾某水宜疏悉來白予不憚黎面

一聞民有私謔者曰吾自三月至六月粒米入口者死言皆食麥而他邑亦嗤我爲人麥籠謂麥貯籠中猶淵明瓶中粟也然則吾民厥惟艱哉張襄恵曰吾邑廣輪之數止八九十里然且包山林並原隰可耕之田不能三之一斥鹵者幾半上承會府下引漳潮之衝並日以馳不足也三復其言而悲之地瘠他邑而賦又不可獨後可柰何吾民勉之又聞李大夫言列市吾土皆他郡縣人也錢盡外出能得外錢獨糊布爾然麻乃買於他所利減其半又島夷亂後家無杼柚爲縩賣之利又減半今後不種麻與以縩賣者同裏布之罰

一邑無深溪大澤之注東南諸郡常病旱人勤稼穡桔橰之聲逹於晝夜旱月涓滴之水以死守之往往鬥訟比平苗則稿矣以後須惇讓畔之風彼此兼利彊者罪之

節用二條

一四民之家有千金之產者有一金之產者儉者以一金而有餘奢者以千金而不足如聘婦則虛張儀物嫁女則多耀資妝喪葬則金投於酒肉之池祠醮則財赴於緇黃之壑鬥勝則假借爲眞設酒則以無爲有是皆不能行四禮所致也夫四禮者至易至簡易知易行不惟能反淳風而亦可省濫費所有四禮條件各宜遵行違者許人首告治罪

一凡一年之用置簿開算糧役之外所有若干以十分均之畱三分爲水旱之備一分爲祭祀之需六分分十二月之用若閏則分十三月之用取一月合用之數約爲三十分日用其一凡茶飯魚肉賓客酒漿子孫紙筆束脩及奴僕等費皆取諸其間可余而不可盡用至七分爲得中不及五分爲太嗇其所餘者別置簿收以爲冬夏裘葛修葺墻屋醫藥喪葬及弔喪問病時節饋遺毋得侵過次日之用一日侵過無時可補此窘匱之漸也宜加節嗇免致於求親舊出息通借以招恥辱若速客置酒當知會數而禮勤物薄而情厚之義酒或七行或十行量洪者不過十二行果止五品殽五品羮三品割胾二品器用甆漆𨿽親戚上客一以爲凖其有過用多品者共罰之月吉乃屬民而讀法書其善者惡者老人以木鐸徇於路望亦如之凡民間須要講讀夫誥律令敕諭老人手榜及見丁著業牌面沿門輪逓務要通曉法意有司時加提督每鄕每裏各置木鐸於本裏內選年老或殘疾不能生理之人或瞽目者令小兒牽引持鐸徇行本裏令直言叫喚孝順父母六句使眾聞之勸其爲善毋犯刑憲其持鐸之人秋成之時本鄕本裏內眾人隨其多寡資助糧食臣按京縣髙皇帝時月朔尹引耆老等赴禦前聴宣諭君臣一體誠三代之盛也今設聖諭牌一置於亭中儼天顏之在上焉城中兩啚知縣引耆老等跪聴如儀各都耆老率眾行禮兼講家禮條件以家禮乃文皇帝所頒禮亦法也又國朝旌善亭榜書民之善惡卽周禮屬民讀法考其徳行道藝而勸之糾其過惡而戒之之意而近行鄕約置記善記過簿亦此意也今日登簿積之不已則登於亭可不畏哉可不勸哉又教民榜慮鄕村散逺則一甲內置木鐸一易爲傳曉以便民也各都逺者或一二十里可悉會乎故以鐸傳之不使奔赴又榜中毎月六次今止朔望從省也儀節凡會者登名於籍每月直月二人自朔至望一人直之自望至朔一人直之至期直月設聖諭牌於堂北誥律案於堂南擊鼓集眾者三上置誥律敕諭老人手榜四禮條件﹝城中則縣官先拜﹞耆老率眾北向跪贊宣聖諭直月立聖諭東宣畢僉曰諾贊俯伏興五拜三叩頭分班老人持鐸出徇於路必司贊讀誥律教讀二人北面一讀大誥敕諭毎人手榜各一條一讀令三條或五條略爲解諭卽撤牌位皆坐教讀正坐稍東南向耆老坐堂東西向會中年尊者坐堂西南向余以齒爲序東西相向以上爲上教讀逐一講解四禮條件﹝城中則縣官正坐耆老旁列教讀北面講禮﹞於是有善者眾推之有過者直月糾之詢其實狀無異詞乃命直月書之﹝善卽遵六諭行四禮者過反是﹞過而能攺後會攺書如無可措不必吹毛以至忿爭訟者平之相揖而退

○恵安政書十

里社篇

惟皇制治建府置縣畫鄕分裏以奠民庶乃立社稷以教民事鬼神社土人也稷谷神也民非谷不養非土則谷無所殖是以聖王修之所從來尙矣我髙皇帝卽位尢敬鬼神之祀立大社稷統天下司府州縣縣有社稷統各裏裏各有社稷具洪武禮制又懼民不知報作大誥以戒諭之敬而不黷故神降之嘉生今有司惟祀縣社稷各裏多廢乃立淫宇一里至數十區藉而名之曰土谷之神家爲巫史享祀無度夫國制壇而不屋天子爲百神宗祀典不載孰敢冒而享之乎故余毀之盡立里社如故嗚呼民有侯禳禬榮之事亦不患無所矣兆社壝於裏辧方正位因其樹而封之按洪武禮制毎裏一百戶內立壇一所祀五土五穀之神州縣壇制東西二丈五尺南北如之髙三尺﹝用營造尺﹞四出陛各三級壇下前十二丈或九丈五尺東西南各五丈今不能然宜因地而廣狹之壇廣則一丈二尺狹則六尺以法地數壇前不過六丈可也繚以周垣四門紅之北門入地狹隨宜一門常扃鑰之石主長二尺五寸方一尺埋於壇南正中去壇二尺五寸上露員尖余入土中神牌二以木爲之髙二尺二寸闊四寸五分厚九分座髙四寸五分闊八寸五分厚四寸五分朱漆靑書祭設於壇乘以幾祭畢藏之幾髙一尺九尺廣一尺九寸長二尺三寸壇前縣鼓以備集眾行事社祝守之

﹝圖表略﹞

以二祭禮神一曰祈二曰報仲春社日行祈禮宿眠滌濯省牲鑊三獻祝瘞乃燕而誓每歲輪一戶爲會首﹝見役里長﹞主壇事遇社﹝大統歷社日﹞先期率辦祭物羊一豕一酒果香燭隨宜前祭一日會首及預祭之人各齊會首先遣執事者掃除爲瘞坎於西北隅深取容物會首洗滌廚房鑊器以淨室爲饌所至晚宰牲執事者取毛血與祭器置於饌所﹝器用兜瓦﹞祭日未明執事者於廚烹牲設神位於壇上五土居東五穀居西設讀祝位於壇上居中設會首拜位於壇下俱南向設預祭人位於其後引禮及諸執事人位乂於其後執事者實祭物於器解牲體置於二俎置酒於尊書祝於版祭物旣備執事者各舉子神位前燃香明燭會首以下各常服盥手就拜位執事者尊中取酒立於五土神位之左通贊唱鞠躬拜興拜興平身會首以下皆鞠躬拜興拜興平身唱瘞毛血執事者取毛血瘞於坎中引禮引會首詣五土神位前唱跪會首詣五土神位前跪舉杯執壺者酙酒引禮唱三祭酒會首三祭酒訖引禮唱俯伏興平身執壺者詣五穀神位左引禮引會首詣五穀神位前唱跪會首詣五穀神位前跪舉杯執壺者酙酒引禮唱三祭酒會首三祭酒訖引禮唱俯伏興平身會首俯伏興平身引禮唱詣讀祝位讀祝者取祝立於讀祝位之左會首詣讀祝位引禮唱跪會首跪唱讀祝讀祝者跪讀訖興置祝於案引禮唱俯伏興平身會首俯伏興平身引禮唱復位會首復位通贊唱鞠躬拜興拜興平身會首以下皆鞠躬拜興拜興平身執事者徹祭物讀祝者取祭文焚瘞於坎禮畢會飲先令一人讀抑彊扶弱之誓其詞曰凡我同裏之人各遵守禮法毋恃力淩弱違者先共制之然後經官或貧無可贍周給其家三年不立不使與會其婚姻喪葬有乏隨力相助如不從令及犯姦盜詐僞一切非爲之人並不許入會讀誓詞畢長幼以次就坐盡歡而退務在恭敬神明和睦鄕裏以厚風俗

祝文

維年月日泉州府恵安縣某鄕某里某人等謹致祭於五土之人五穀之人曰惟神參贊造化發育物物凡我庶民悉賴生植時維仲春東作方興謹具牲醴恭伸祈告伏願雨晹時若五穀丰登官賦足供民食充裕神其鑑知尙享仲秋社日行報禮如春亦用大統歷社日祝詞攺東作方興爲歲事有成攺祈告爲報祭祭器用牲桷二鍋五牲匣二祝板一酒尊三各連幕酒勺一瓷■﹝木枼﹞六瓷楪十二香鑪一盥盤一帨巾一祭品丰儉隨宜人不過出銀二分貧者半分極貧者勿彊仍令與會凡春秋二祭當遵古人祈年報賽之禮務在精誠不許裝神舞鬼以爲盛會違者罪之

以六號事神一曰告二曰禱三曰誓四曰罰五曰禳六曰會有事則告凡立鄕約延教讀編保甲等皆告於社民自他境來初預鄕約保甲者謂之入社亦以告告畢卽書姓名於籍其有過罰而不悛者逐之出社亦以告之告畢約正會眾於籍除名凡告社祝鳴﹝缺﹞約眾皆至立於壇前社祝唱跪約正以下皆跪社祝抗聲告曰某年月日約正某等爲某事敢告於神惟神總明正直好善惡惡凡食此土之谷者孰不昭鑑尙冀黙相以底成功使善者受福惡者受殃無作神羞告畢告正以下皆再拜而出有求則禱凡民有水火盜賊疾癘刑獄等事必禱於社其繋一鄕福祥痛苦者約正令教讀爲文付社祝行禱禮凡禱雨先一日齋戒約正等禁鄕內屠宰黎明帥約眾詣社取齊社祝伐鼔十二聲用牲於社唱鞠躬再拜平身約正以下皆鞠躬再拜平身約正詣讀祝位跪社祝讀祝文曰惟某月日鄕約正某等敢禱時雨於五土之神五穀之神皇皇上天照臨下土集地之靈神降甘雨庶物羣生咸得其所惟神俯從民願某等不勝瞻望哀懇之至祝畢唱鞠躬再拜平身約正以下皆再拜而出次早禱亦如之惟不用牲必得雨乃止若雨多求止雨則鳴鼓百聲用牲於社祝曰雨已太多五穀不和人民失養傷如之何社靈社靈幸爲止雨調燮陰陽蔭民所苦禮亦如之謝得雨及止雨俱用牲於社有疑則誓父老聴一鄕之訟如戶婚田土財貨交易等不肯輸服與凡疑難之事皆要質於社而誓之凡誓鳴鼓七聲社祝唱跪誓者皆跪社祝宣誓詞曰某人爲某事若有某情敬誓於神甘受天殃惟神其照察之誓畢誓者三頓首而退有過則罰凡鄕約內有違六諭悖四禮糾而不悛及社學保甲諸人有犯者約正等會眾以其人拱立於社伐鼓十聲社祝唱跪犯者跪抗聲攻之曰某有某過不悛告罰於神尙冀自今攺於其徳神降之休犯者對曰某不肖少失教以辱先人以爲族黨羞神將降殃昭受大戮今聞過願修身攺之再拜而退旣罰復不悛約眾告於神逐之出社除名於籍若不肯罰與事情重者約正等聞於有司不聞發覺連坐有患則禳淫祠旣廢修齋念經咒水書符師巫之徒終不可化者難以誅戮皆分遣各社充社夫每遇水旱癘疫爲人患害之時使之行禳禮鬼有所歸乃不爲厲遵洪武禮制每裏一百戶內立壇一所祭無祀鬼神歲三祭春淸明秋七月十五日冬十月一日祭物牲酒隨俗其輪會首及祭畢會飲讀誓等儀如里社

祭文

恵安縣某鄕某里里長某承本縣官裁旨該欽奉皇帝聖旨普天之下后土之上無不有人無不有鬼神人鬼之道幽明𨿽殊其理則一故天下之廣兆民之眾必立君以主之君總其大又設官分職於府州縣以各長之各府州縣又於每一百戶內設一里長以綱領之上下之職綱紀不紊此治人之法如此天子祭天地神祗及天下山川王國各府州縣祭境內山川及祀典神祇庶民祭其祖先及里社土榖之神上下之禮各有等第此事神之道如此尙念宣室之中無祀鬼神昔爲生民未知何故而沒其間有遭兵刃而橫傷者有死於水火盜賊者有被人取財而逼死者有被人彊奪妻妾而死者有遭刑禍而負屈死者有天災流行而疫死者有爲猛虎毒虫所害者有爲饑餓涷死者有因戰鬥而殞身者有因危急而自縊者有因墻屋傾頺而壓死者有死後無子孫者此等鬼魂或終於前代或沒於近世或兵戈擾攘流移於他鄕或人煙斷絕久缺其祭祀姓名冺沒於一時祀典無聞而不載此等孤魂死無所依精魄未散結爲陰靈或倚艸附木或作爲妖怪悲號於星月之下呻吟於風雨之時凡遇人間節令心思陽世魂杳杳以無歸身墮沈淪意懸懸而望祭興言及此憐其慘淒故敕天下有司依時享祭在京都有泰厲之祭在各縣有邑厲之祭在各府州有郡厲之祭在各縣有邑厲之祭在一里又各有鄕厲之祭期於神依人而血食人敬神而知禮仍命本處城隍以主此祭欽奉如此今某等不敢有違謹設壇於本裏以﹝三月淸明日七月十五日十月一日﹞率領某人等百家聯絡於此置偹羹飯肴物祭於本裏無祀鬼神等眾靈其不昩依期來享凡我一里之中百家之內倘有忤逆不孝不敬六親者有姦盜詐僞不畏公法者有抝曲作直欺壓良善者有躱避差徭靠損貧戶者似此頑惡姦邪不良之徒神必報於城隍發露其事使遭官府輕則笞決杖斷不得號爲良民重則徒流絞斬不得生還鄕裏若事未發露必遭陰譴使居家並染瘟疫六畜田蠶不利如有孝順父母和睦親族畏懼官府遵守禮法不作非爲良善正直之人神必達之城隍陰加護佑使其家道安和農事順序父母妻子保守鄕裏如此則鬼神有鑑察之明我民無謟諛之祭靈其無私永埀昭格尙享

祭告城隍文

恵安縣某鄕某里里長某率領人民某等聯名謹具狀告於本縣城隍之神今來某等承奉縣官裁旨遵依上司所行爲祭祀本鄕無祀鬼神事欽奉皇帝聖旨普天之下后土之上無不有人無不有鬼神人鬼之道幽明𨿽殊其理則一今國家治民事神已有定制尙念冥冥之中有等不在祀典之神不得血食之鬼魂無依私顯靈怪悲號於星月之下呻吟於風雨之時憐其慘淒故敕天下有司依時享祭鄕村里社一年三祭仍命禮請本處城隍以主此祭鎭控壇場鑑察諸鬼等類其中果有生爲良善誤遭刑禍死於無辜者神必逹於所司使之還生中國來享太平之福如有生爲凶惡身死刑憲𨿽獲善終出於僥幸者神必屏之四裔善惡之報神必無私欽奉如此今某等不敢有違欽依於某年某月某日就本裏設壇謹備羹飯肴物祭享於本鄕無祀鬼神等眾然幽明異境人力難爲必資神力庶得感通今特虔誠告於神先期分遣諸將徧歷所在招集本裏鬼靈等眾至日悉赴壇所受祭神當欽承敕命鎭控壇場鑑察善惡無私昭報爲此謹具狀告本縣城隍之神俯埀昭鑑謹具狀祭厲日俱行儺禮或十月不儺移於臘月謂之大儺儺用狂夫一人蒙熊皮黃金四目鬼面玄衣朱裳執戈揚盾又編茅葦爲長鞭黃冠一人執之擇童子年十歲以上十二以下十二人或二十四人皆赤幘執桃木而噪入各人家室逐疫鳴鞭而出各家或用醋炭以送疫若臘月大儺黃冠倡童子和曰甲作食■﹝歹凶﹞胇胃食虎雄伯食魅﹝句﹞騰簡食不祥﹝句﹞攬諸食咎﹝句﹞伯奇食夣﹝句﹞彊梁祖明共食磔死寄生﹝句﹞委隨食觀﹝句﹞錯斷食巨﹝句﹞窮奇騰硍共食蠱﹝句﹞凡使十二神追惡凶﹝句﹞赫汝軀拉汝幹節解汝肉抽汝肺腸汝不急去後者爲糧此乃古禮𨿽孔子所不敢廢也後世此禮廢絕每逢災疾乃至禳星告斗作諸無益其傷民財甚矣故今合時制於古以便民從俗亢旱請雨略仿董仲舒法約正以下齋戒三日以水日雩祭於社而請雨行禮如禱儀以土爲龍身皆黒而尾白長九尺使丈夫八人小兒八人皆衣黒衣丈夫舁龍小皃讙呼曰烏龍頭白龍尾小童求雨天公喜自北而南又自南而北乃歸於社息焉復取五蝦蟇其中而閉之及雨則詣社行謝禮用牲若雨不止及大水則縈朱繩於社伐鼓攻之雨止水消謝如得雨儀有慶則會春秋祭畢行會飲禮已見前正月元夕爲歲始臘月大儺爲歲終亦許會飲於社教讀制相戒之詞以見無已太康之義或令童生歌七月之詩一闋或習士相見禮或行投壺禮或行鄕射禮務在雍容揖遜惇崇古雅須用歌詠勸酬使人觀感不得酣唱邪曲演戲雜劇以導子弟未萌之欲

○恵安政書十一

社學篇

惟皇制治建府置縣畫鄕分裏以奠民庶乃立社學以養蒙斂賢才社學者一社之學也百又十戶爲裏裏必有社故學於裏中者名社學云自庠序教廢民之子弟皆不復教於裏而輒入其縣州府學其童子事家不習未知室家長幼之節而業已學先聖之道講朝廷君臣之禮矣猶築千仞之臺而基不先顚覆是懼何髙可升洪武八年詔有司立社學矣顧時有司倚以爲姦民有餘子不遣入學父子二人相與業作朝夕之謀是急反句攝而迫驅之往往以貨爲取捨民之見收如重役然愁若之气郁而上聞髙皇帝爲是焉憂又值天造初直發艱哉之嘆而止今觀大誥所以罪責不肖之吏至嚴重矣正統元年旣設提學之官又仰念髙皇帝之憂之嗟也於是詔天下縣裏設一學如故累朝因之敕提學官必有司督焉嗚呼已致其廢莫任其興有司之罪奚逭夫裏一學足矣所在不拘則又見於教民榜豈非期便民耶恵安近𨿽以三十里爲邑然至邃谷詩書之聲不絕每選學官子弟抱藝就有司而試者不下千人蓋斌斌盛也俗故尙鬼淫宇至五百餘學者或與鬼並坐而誦非所以止慝反經而登於先王之道也故毀之盡擇其宜爲學者葺之凡二百一十有二隨裏居疎宻而多寡其數便民第於各都標一大者爲大館云前期臘月父老擇宜教讀者聞有司有司試之選其學者行者開歲正月父老率錢具禮遣書聘之屆期乃恭迎之嗚呼吾觀恵安鄕學而嘆俗之無節也聞某所有子弟則竊竊焉夙具以要之奪者倍其具計不可奪而出於勢勢有力者亦當挾以爲市故一生而睨者幾師一館而分者幾人父兄無適從子弟廢學至有毀面囚首鬥於有司之庭吁可痛也天生四民各食其職業已屈首受書欲工無技欲商無貲求升鬥於口舌之間豈曰不可然工商者固重利謀也所業之謂何而因以爲利夫詩書所載孰非禮讓之道仁義之談哉不以教人是不忠也述而爲教是自叛也吾見其口欲言而忸怩汗淫淫而至踵矣且身之所教爲尢甚何則靑藍之勢然也愛子愛弟期待何如情欲未開而遽教以爭奪其若異日何知縣自傷無狀不能攺化不忍再覩其事著爲迎師之禮父老其敬行之爭者挾者罰無貰前歲臘月父老會各鄕長老隨鄕裏大小子弟多寡居止逺近度宜開館幾所請師幾人與各父兄從容議定皆由心願然後開某社學弟子若干名序其年齒鄕裏父兄籍貫請師某何色人並其年齒鄕裏籍貫書爲一冊送縣會考子弟無故不入學者罰其父兄所請教讀必學行兼備端重有威生員儒士不用罷吏及非儒流出身之官或丁憂生員與因行止被黜者其四方流寓蹤迹無常尢當精擇俟縣選中父老率錢每名無過三十文多則絹一疋侑以羊酒少則布一疋侑以鵝酒具書曰某頓首某先生執事仄聞先生學行醇懿裏閈跂仰之日久矣古者士大夫居鄕則尊以爲父師子弟從之而孝弟忠信之俗成焉今率某鄕子弟受命願先生之恵教之也敬具不腆之儀因執事者以聞擇子弟能將命者賫赴其家再拜以請教讀辭復再拜固請諾乃復命屆期父老會各父兄躬請其家再拜迎之退乃盛服候於社學門外諸生候而前至門讓主人入而右教讀入而左至階讓主人降自東階教讀升自西階至堂讓主人東向教讀西向行再拜禮師席南向主人各前布席席定諸生行四拜禮以次獻茶具飯畢辭而退就館入便室前期齒列諸生門內東西壁間質明咸至序兩階下父老以下入誓戒辭出乃開館館堂設先師位父老同各父兄入與教讀上薌行四拜禮畢直月抗聲致辭曰凡與此會者以孝弟忠信爲本其不順於父母不友於兄弟不睦於宗族不誠於朋友言行相反文過遂非者不在此位教讀拱手應曰諾直月復抗聲致辭曰凡與此會者以立教明倫敬身爲本其聞善不相告聞惡不相警禮俗不相交患難不相卹陽善陰惡二三其徳者不在此位父老以下拱手應曰諾相與揖遜而出先生就坐諸生以次執事贊禮乃升堂侍教其未冠者從俗總角已冠者平頭巾絹布直領不許紵絲紗羅出入不許騶從輿馬侍於先生𨿽富貴冬母鑪夏母扇坐以齒施教以六行六事六藝而日敬敷之一曰早學二曰午學三曰晚學日輪篤實老成者二人平旦坐左右塾以序出入食後復至日夕亦如之六行一曰孝二曰弟三曰謹四曰信五曰愛眾六曰親仁六事一曰灑二曰掃三曰應四曰對五曰進六曰退六藝一曰禮二曰樂三曰射四曰禦五曰書六曰數凡古樂𨿽不作矣猶存十一於千百凡學必置樂器備八音略如釋奠之數朔望或擊魯薛鼓之半以習投壺或擊魯薛鼓之全以習射儀或仿釋奠之鑰以舞勺或仿干戚之制以舞象或習鼓琴或習吹笙或審音於言如宮舌居中商口開張之類或審音於聴如凡聴宮如牛鳴竇中凡聴商如離羣羊之類或調聲詩以比琴瑟或講律呂大指皆是禦則南方無之卽令北方士人亦不有事止將鳴和鸞逐水曲之類講明可也平旦施早學之教誦書正句讀凡館堂設云板平旦教讀出就位擊云板三聲生入立兩階下命灑掃畢復降階立原位觀其執事恭謹者錄之怠忽者教而責之次輪贊禮者二人先升堂正揖分班立先生之前唱序立諸生以序兩班升堂正立唱揖分班圜揖就位靜聲端立良久以觀徳容執事者擊云板命以次序坐務使從容嚴靜良久擊云板命十人一班依齒序出就先生位前正立量其少長以小學直白教之使力行於身如曰君子則教之曰能學成好人便爲君子不學成好人便爲小人其溫淸定省之類亦教之曰汝能如此以禮待汝不能如此痛責不恕他如職分所能知能行者皆仿此令其口誦以上口爲節乃命復位誦讀貴熟不貴多如資性能記千字以上者只讀六七百字不得盡其聰明年小者只教一二句而止或教孝經三字經不許用千字文千家姓幼學詩等書以次讀大學中庸論語孟子然後治經句讀少差必一一正之退食擊云板各以班出揖而退出館後察其有疾行先長或傲慢鄕裏者責而教之食後施午學之教歌詩習書數凡復午學升堂如平旦儀就位立聴云板命坐不必作對句用顏魯公字體點畫照洪武正韻楷書詩經鹿鳴菁莪關睢四牡伐木棠棣蓼莪采繁采蘋南山有臺緇衣淇奧抑諸篇有關系可歌者各一篇或古體律詩絕句情性正音律和者各二篇毋用金榜富貴等語亦十人一班教以六書法如象形諧聲之類若年小則教認字先其易者或書早學口誦者示之各寫仿書顏子一章令端坐直筆正書務寛緩整肅而有壯气其有傾欹粗弱者責而教之先生評品旣畢領回就位將所書風雅及古體律詩絕句正音各讀成誦退食擊云板如早學儀自後五日一次歌詩免寫字令善歌者爲唱與眾同歌旣成聲每班十人歌於先生之前用鐘鼓其餘笙簫琴瑟之類以漸教而和之未升歌者俱端坐靜聴歌畢者復位其聲容溫雅和平者賞之躁俗悲淫者責而教之或五日一次學算數亦免寫字年稍長者教以九章算法年小者以四方上下自一至十或自甲至癸或自子至亥等教之午後施晚學之教溫書習禮儀凡復晚學如儀就位良久擊云板命習禮每班十人出先生位前東西向立東先出位北面立長東少西揖拜拜畢復位西揖拜如儀退先生坐觀其容體恭敬舒遲者賞之鄙倍者責而教之如有善拜揖者免習仍敎以子事父母禮如定省之類習禮畢各復位溫習早學所讀書自後五日一次教以古人嘉言善行一章如黃香扇枕陸績懷橘之類直白說之令其靜嘿諦聴抵暮擊云板直日者徹先生書席如儀揖退諸生夜歸仍在燈下講誦當日所教卽以所教之事事親事長處事接物先生與谷父兄時常訪察如有徒能講誦不能力行者責而教之若冠禮昬禮祭禮射禮鄕飲酒禮士相見禮投壺禮皆用采色繪於壁爲圖指示之月告設先師位質明教讀帥諸生行禮習禮樂乃休沐望亦如之凡不帥教者月終聞於父老拜先師畢徹神位拜先生分班相揖而退食後至館肄習諸禮或聴審音樂養其耳目血脈務使溫醇恭敬不至拘迫彼必樂從而無嬉戲逃避之事矣畢放假教之靜坐以求放心若四時之祭及髙曽祖考忌日預期給假無故而逃學者一次罰書二百徧二次撻罰紙十張三次撻罰紙如前仍罰父兄過失小者先生宜端坐相對終日不與之語以冀其攺乃止其好酒博奕逸遊驕縱或不帥教而悖逆非毀及於犯彛倫者重治之月終通將逃學有過姓名聞於父老甚者以聞有司左右塾日考教讀善惡聞於父老因讀法而奨戒之大者聞於縣治妄言者教讀一方師表非尠小矣以身爲本冠毋免衣毋袒毋苟顰笑毋奴其顏毋婢其膝毋趨事有司下同臺隸其有口聖賢行狗彘考試則傳逓者詞訟則教唆者倚師生之分索之不從而告官者因悁悁之忿匿名毀紙變黒白者有一於玆不惟不能化人而反賊人之子坐左右塾者察之以聞父老小則因讀法而劘戒之大則聞於縣而罪斥之誣揑容隠並罪善有大小必揚必核大者縣小者亭歲莫罷館隆待師之禮罷館父老與各父兄帥子弟拜送申待師之敬束脩隨俗加厚若待不以禮不承權輿者父老痛責之書於過籍甚者聞於縣教讀自告言者不聴其或前期教讀醵金置酒髙會裁尺牘進各父兄令各書贐錢此乃市儈評物價者知縣不忍覩犯者罪之立大館帥子弟之試有司者而祗教之興以三物一曰性行二曰經義三曰才能選學官弟子則以名聞知縣嘗上書於朝曰臣聞天下之人未有無所屬者也今日社學卽使有賢守令法皆見之於行事皆出之於實亦不過一二學究率領三五豎子誦篇章句讀之言習拜揖惟諾之節而已其稍學文業舉者卽呺然恥與其列故天下之人猶有無所屬者夫以欲動情勝之年重以科舉文字之習下不聞父師少師之誨而應對進退之儀巳荒上未列祭菜鼓篋之儔而紛華盛麗之心先靡此孔子所以惡速成也臣欲修建社學擇諸生經明行修者爲師驅前二者屬之𨿽彼各安其居各便其師有不可彊要使朔望於此行禮而受說焉應對進退之間旣得以董其不度紛華盛麗之心亦得以潛消黙化知乎朝廷立教之意與乎聖賢爲學之方有不専在於科舉者選補弟子就取而擇之不屬於社學者不試今謬爲令建學立師篇章句讀與乎學文業舉旣皆驅而屬之矣猶慮散渙無統且有出於所驅之外故都擇立大館師一知縣具書幣請起之凡欲就有司試者朔望皆習行禮受說選補學官弟子不由大館大試其有性行雅飭經義純正才能超異者特以名聞儀列於左﹝大館師不必皆設館者一言聴受終身之師也其設館者旦夕朔望各如其儀又按子夏門人問交子張然則各社學遣子弟詣大館受說亦猶行古之道也﹞朔望前期設先師位質明先生先至立先師位前西向父老坐左右塾序入擊云板玉聲冠者童子以次入立兩階下兩生升堂四拜先師四拜先生分立唱四拜﹝先生弟子皆拜﹞唱撤神位唱布席﹝一生正幾先生南面坐﹞唱舉案﹝兩生舉先生前﹞唱登歌者就位﹝分立兩楹之下擊鍾鼓者皆上﹞唱進書﹝一生捧小學置於案上﹞唱諸生﹝皆上由兩階上重班立先生左右北上毋越毋華﹞唱請教﹝先生講立教一章﹞唱歌詩唱進茶唱請益﹝先生講明倫一章﹞唱歌詩唱進茶唱請益﹝先生講敬身一章﹞唱歌詩唱進茶唱謝教﹝諸生以次降階﹞唱四拜唱撤案少休或令諸生講書或與習禮審樂乃罷以次序出察其容貌比禮節奏比樂言辭舒朗義理暢達者書之比選補弟子員以三物興之與眾舉之

○恵安政書十二

保甲篇

惟皇制建府置縣畫鄕分裏以奠民庶乃立保甲以幾姦禦亂虣國朝以里甲任民推擇齒徳以爲耆老裏中有盜戍卒罪人逋逃及惡人不能捕者里甲老人集眾禽之具教民榜蓋時衛所以防大冦巡司兵以緝細姦間有如所云不過老人里長帥甲首追胥申明亭外未聞巡警鋪里長甲首外未聞總小甲也總小甲立有司祇以徒役煩之亦不能任盜賊故又變爲保甲夫甲一耳裏變爲鋪鋪變爲總非所謂三保甲哉故予於鄕約之眾甲而編之卽以責之巡警而統於保長分鋪而不拘十甲一保之名則庶乎簡徑易遵哉保甲之職耆老掌邑中及各都之政令戒禁稽其萬民之眾寡六畜田賦辦其施捨與其可任者以作役事總甲司之以嚴扞禦保長統之社首帥之聴於耆老國初因都分裏徙不出鄕厥後民無恆字不特甲首分裂四潰里長亦徙他都惟歲趨役可按籍求裏中則不相攝故不得不隨地甲之勢也總甲得其職則保甲可以不立保甲立而總甲終不能罷使保長爲總甲則又赧然羞之蓋所執者猥瑣故耳今姑存總甲而責保長以扞禦之事都必有鋪鋪有多寡鋪必有甲甲有多寡鋪立總甲一人小甲一人保長一人保副一人都立耆老一人社首一人總甲主偵諜小事若有羽檄之警保長副乃會其什以旗鼓兵革保於竟上社首者一社之首邑故其其號以帥各鋪保長乃以二物聯都邑之民而作之一曰牌二曰冊牌之式二曰各家曰十家冊之式三曰約曰鋪曰保隨眾寡而登之正在有司

各家牌縣於門﹝式具於左﹞

恵安縣某﹝坊都﹞某鋪

一戶某﹝系某坊都里長或里長某下甲首軍民匠竈等籍或某衛所某官下舎余或某總小旗下軍余若僧道亦放此其寓居人則必具原籍原鄕此寓居人與居住異客﹞

一男子幾丁﹝內分老壯幼三等﹞

某﹝官吏﹞某﹝作何生理﹞某﹝在某處買賣﹞某﹝生員﹞

某﹝童生﹞某﹝有何手藝﹞某﹝見當某役﹞某﹝有何殘疾﹞

一婦女幾口﹝無則不開﹞

一田若干畝該糧若干石斗

一房屋門面幾間﹝或自置買或典賃某人居住﹞

一寄住客某﹝系某府州縣人某年月日來家典住或寄歇作何生理或在某衙門充某役或爲人傭工陸續開塡﹞

一牛若干頭

一馬若干匹﹝以上三條無則不開﹞

十家牌輪於甲﹝式具於後﹞

恵安縣某﹝坊都﹞某鋪

某某籍

某某籍

某某籍

某某籍

某某籍

某某籍

某某籍

某某籍

某某籍

某某籍﹝或不能齊多寡寡一家不妨﹞

左甲尾某

右甲頭某

牌皆書令告各家務要訓行六諭舉行四禮父慈子孝兄愛弟敬夫和婦隨長恵幼順小心以奉官法勤力以辦國課恭儉以守家業謙和以處鄕裏心要平恕毋輕起忿爭事要含忍毋輒興詞訟見善互相勸勉有惡互相懲戒務興禮讓之俗以成惇厚之風吾愧徳政未敷徒以言教父老子弟其勉體之輪牌人毎日告諭各家一次

職掌有見丁著業牌面沿門輪逓有司今不奉行右二牌者主文成公鎭虔時作也令家各置一牌十家聯爲一牌甲內故有不良之人具聞於官官爲置舍舊圖新簿第記姓名不念舊惡攺乃削之竟內竊盜卽令縱迹不聞者治同甲之罪毎日輪家直牌日夕持牌察十家之出入以告諭之止其訟解其爭不聴者聞官責治凡有誣告罪坐同甲善乎文成公之言曰十家牌式其法甚約其治甚廣盜賊可息詞訟可簡因是而修之補其偏而救其獘則賦役可均因是而修之連其伍而制其什則外侮可禦因是而修之警其薄而勸其厚則風俗可淳因是而修之道以徳而訓以學則禮學可興故令舉之又十家牌原不立首以防脇制侵擾之獘後虞鄕村盜賊增立保長統領平時各甲詞訟悉照牌諭保長無諭今皆遵之或謂不督孰傳牌者予烏乎知事發直牌有罪

約冊耆老掌之登萬民之眾寡老幼貴賤而周知其數以教徳行道藝而聴其治凡用眾庶察其不平與疾苦者

余觀往保甲冊少者一丁爲戶多止二三謾以應有司督責耳嗟夫爾民有家男女長幼下至奚童有一不知者乎余爲民父母一夫一婦尙不知其居裏族姓況知其情何以在上且爾之疑不過謂造版籍將舉而役我萬一有海上之警又將驅我於戎行嗟夫所不與百姓同心者有如日爾其餘信無老幼貴賤咸登之蓋無事時屬而讀法則綱紀有條可以周知其孝順尊敬和睦教訓安生理作非爲與否一旦有事什伍之法可起夫人莫不顧其室廬妻子官不爲甲爾民不自相率扞禦乎此但因民情而聯之而況余不竭作不逺戍而行之不苛也凡冊所載必與牌相符其序如之或數村一甲或一村釐爲二三以眾寡爲差寓居者鱗次其中﹝他縣他都居民無問買屋賃屋未附籍者皆謂寓居已附者準土著論牌內寄住客乃典賃主人近室暫居附於主人不另力戶﹞其有出居外都而戶籍在本都者別爲一甲以附於末各以其都爲次止書丁口田畜彼都詳之又睦鄰者當先睦族以甲爲聯鄰居通矣族安能皆比居也不有散而當聚之乎然均一姓也而族分焉族姓不別則宗道亂故於姓一而各爲族者別之姓以族多少爲次族以丁多少爲次蓋便稽閱此非序門第也其間各書職員生業而門第在其中矣族法先依昭穆世次以丁在而世先者爲一世次而下至世未繼而止世長於族而年尢長者固以年長注之年長於族而世非長者亦以年長注之不拘世次蓋必在各世之首矣亦序昭穆中而寓序齒意也然一族中以世長者書之以年長者書之以爲族人宗爲其年其世而已至各書其職業則賢者貴者咸在又有事於公家而系於國籍者其裏之長書之其甲之首書之餘寄寓孤獨不遺則燦然而宗道備矣式具於左

某都

耆老一人社首一人保長幾人保副幾人總甲幾人小甲幾人鋪幾甲幾村幾家幾丁幾老幾壯幾幼幾別甲都幾村幾家幾丁幾老幾壯幾幼幾姓幾族幾

耆老某社首某

某鋪﹝在某村巡至某村某村止共若干村﹞

保長一人保副一人總甲一人小甲二人甲幾村幾家幾丁幾老幾壯幾幼幾

保長某保副某總甲某小甲某某

第一甲

村幾家幾丁幾老幾壯幾幼幾

某村

第一家某﹝或本地或寓居並籍貫等俱如牌開﹞

男子幾丁﹝老壯幼並職業殘疾等俱如牌開﹞婦女幾口田屋寄住牛

馬﹝以上俱如牌開﹞

第二家某﹝如前﹞

某村﹝若一村滿甲者不必過村﹞

第三家﹝如前至第十家止﹞

第二甲﹝如前盡甲而止﹞

某鋪﹝如前盡鋪而止﹞

別甲﹝此出寓外都者隨多寡書之不拘十家爲甲之例﹞

都幾村幾家幾丁幾老幾壯幾幼幾

某都某村

一家某﹝原某里長甲首某戶丁或自爲戶出寓﹞

男婦﹝老壯幼並職業殘疾等俱照彼都牌冊開具田屋牛馬等不開彼都詳之﹞

某都某村

一家某﹝如前盡家而止﹞

姓族

趙姓幾族

一族﹝某戶團居某村散居某某村里長幾戶甲首幾戶共戶幾丁多﹞

一世趙甲﹝某甲里長農工等﹞趙乙﹝某甲甲首商賈等﹞

二世趙丙﹝本族年長鄕官﹞趙丁﹝生員等﹞

三世趙戊﹝出居某都﹞

一族﹝如前﹞

一世趙已﹝本族年長某甲里長甲首農工等﹞二世三世﹝如前﹞

一族﹝某戶某甲里長甲首或戶丁畸零盡族而止﹞

一世二世三世﹝如前﹞

錢姓幾族﹝盡姓而止﹞

一族﹝如前盡族而止﹞

一世二世三世﹝如前﹞

鋪冊總甲司之以約冊捨其貴者賢者服公事者老者幼者疾者以起徒役歲役不過一日夜聚■﹝木橐﹞而巡之禦相翔者幾不時不物者禁箕斂汝則有常刑按巡警者行巡警警云爾今惟城中不廢各都則否歲苐應役於公城中以車馬輻輳最苛如往庭燎幄次畚版繕梁治道竹木等皆責辦於鋪甚至官府以事至於竟上擊鮮具飡故總甲箕斂細民歲有常余始禁之嗚呼巡警能舉其職烏用保甲而苐以役苦之何也故據鄕約冊凡有職役之人與夫老幼殘疾皆免籍其壯者城中每鋪夜五人巡警如故各都各鋪亦隨地方近者五人逺者十人巡警或登樓而望或沿鄕以巡不行者罪在總甲官府行都飲食自具竹木等平價若其它役不可已者以序而當歲役不得過一日總甲科斂重罪城中役煩各鋪人丁多寡不同故余彚而爲一更夫自隨其鋪各都簡僻有經年無事者亦各隨鋪可也式具於左

某鋪

總甲某小甲某某

某村幾家幾壯丁幾

更夫﹝每夜五人或十人周而復始﹞雜役﹝年役一日僻鄕役不到者次年役起﹞

某村

某﹝輪過卽注名下曰某月某夜輪過輪過卽注名下曰某月某口輪過某役﹞

某﹝如前如前﹞

某村

某﹝如前﹞

某﹝如前﹞

約冊有盡免者難依其甲但隨村列之盡數而止

保冊保長統之社首帥之以鋪冊三而用之有警以旗鼓戈戟待於境上息則止禁侵暴汝則有常刑成周之兵止於伍兩今軍已養於民又有弓兵機兵又行保甲百姓不知其意得無眄眄不樂乎夫保甲者豈誠荷殳逺鬭若兵也哉寇至扞禦乃有家者之必然何爲不樂故余因其情而簡其法以鋪冊三壯丁共當一夫登於保冊無事巡警如故有警社首保長統帥冊內夫家更疊而出或據險而守或乘便而擊或以偵賊等役冊內不籍其名止云某某某三家出夫一名某某某等三家出夫二名某某二家出夫一名某某二家出夫三名某一家出夫一名或二三名之類羨者附之歸於以三當一一出而兩休耳蓋有常數無常人各推其家之壯者爲兵不惟三代之法則然名不定於官府亦所以使其樂從也保長苐統鄕夫禦寇無事時不相統爲一都或數保長乃以社首帥之平居亦不相攝敢侵暴者重治之在城不入保冊有事盡乘城耳式具於左

某鋪

保長某保副某總甲某小甲某某

甲幾村幾家幾夫幾

第一甲一村﹝如二三村次第書之﹞

某村

某某某三家共出鄕夫一名

某某某三家共出鄕夫二名

某某二家共出鄕夫一名

某某二家共出鄕夫三名﹝以下隨多寡書之﹞

第二甲二村﹝盡甲而止﹞

某村

某一家出鄕夫一名

某村

某一家出鄕夫三名﹝以下隨多寡書之﹞

右三家出夫一名則一家一丁可知也三家出夫二名則各二丁二家出夫一名必一家一而一家二也二家出夫三名必一家五而一家四或一家二而一家七或一家八而一家一也二家出夫一必其三丁一家出夫三名必九丁可知也餘各以意推之凡甲以夫論不以家甲可過村夫不可過恐其不便若有羨丁以四當一卽不足以五當二可也兵法不可無統如約甲則不能蓋彼家丁有多寡耳今自爲甲保冊保長執之社首但帥保長凡冊各具其事於縣

乃以八事糾在社之民而勸懲之

一曰遵戒諭

見前以下﹝多本﹞兵憲喬公挈令

二曰嚴譏察

盜賊之生無論彊竊皆聚巖林僻處兼以豪族淵藪家甲以不與已忍之甚有闌出相通今要互相譏察凡有蹤迹不明異言異服者卽行首連得實與獲盜同賞否者事發連坐其賭博教唆造言生事等並察之

三曰謹巡邏

城中鋪輪五人各都鋪逺者又加五人每夜擊柝傳更一更三點﹝閉閭禁行﹞五更三點放行遇非常則呵止之鄕閭曠野暴客非數人能制馳報望樓擊鼓警眾

四曰聯守望

城郭坊巷鄕村各於要地置鼓一面若鄕村相去稍逺者仍建髙樓置鼓其上遇警卽登樓擊鼔一巷擊鼓各巷應之一村擊鼓各村應之但聞鼓擊各甲各執器械齊出應援俱聴保長調度有後期不出者保長公同各甲告官重治其或屯守必於綰轂之處蓋守此地則內盡可無虞矣不得以捨此戌彼爲辭如有恃彊撓眾者罪

五曰時操練

遇警社首保長帥壯丁以操習之事息則止不聴操練與社首保長因而侵擾者各罪衣甲戈戟乃守家所有者自備之

六曰均勞費

貴人巨室盜所埀涎宜厲家眾以爲民望及資器械膏火等費不得自便獨苦細民抗者有法

七曰禁侵暴

社首保長等愚懦不足與計事雄俊者往往倚以爲姦今宜變更助令爲治有以自效不敢相負侵漁小民者考案寘法令亦帥先眾僚毋令求盜等與其事有撟符者以告治之

八曰治姦讒

竟中盜賊閭裏輕俠惡保長等發其根株窟穴每以報復虛喝豪傑大姓據執自尊與愚民不用命者亦各挾持長短謗議蠭起故保長等以家爲念畏縮不事阻墮公法今有如此必重治之

保甲古之遺法明道令晉城量鄕裏逺近爲保伍使之力役相助患難相卹姦僞無所容孤煢老疾者責親黨使無失所行旅出於其途疾病皆有所養卽此及臨川督民操練使自備衣甲器械天下始騷然矣故今以鄕約爲主𨿽或操練以備盜賊而以不擾行之若夫寛假以圖成效則惟在委任哉

石洞集卷七

●欽定四庫全書

石洞集卷八

﹝明﹞葉春及撰

○公牘一

請

練兵

職粵南海隅人也稔聞枹鼓輒惜當事者居常罔備臨變莫厝獲辠於人民社稷安用其爲天子吏哉乃不自忖猥懷壯圖儻有十室之寄當奮一割之能玆又承乏海邑邑經寇變至殺長吏陷所城非鮮少矣用是日兢兢於玆且屢承上官奉天子命拳拳然封疆是勅敢不勉旃況夙心乎竊思練土兵久矣機兵非土兵哉自初設抵今竭民力百餘年募之何爲不練又安事事也獘在今之視者所募非所用故耳職痛之蒞任卽案故牒原額三百半赴團練畱城守者尙百又五十名孱冒之獘蓋難道矣禁勾攝革廝役省迎送汰老弱者四十五人召壯充補姑卽而部署之爲五營營分二隊隊長一兵十合二隊旗手一鼓手六凡二十九人各有定局矣乃爲聨轄而參馭之爲哨長三人左一人掌東北二營四隊右一人掌西南二營四隊各掌旗二隊長四兵四十凡四十六人其鼔則聽中軍中軍一人掌中二隊與中隊之旗五營之鼔又有司各營之視聽者二人執篝燈者一統鉦鐃者一咸隸之凡五十五人是長哨者三人長隊者十人兵百人燈一人鐃一人旗五人鼓三十人凡百五十人而日専於戎場矣又視各營畫地爲守敎閱之隙以備巡徼直宿中軍守庫獄居於署四營各方城守居於闗且各有司自東至北東闗者司之自北至西北闗者司之自西至南西闗者司之自南至東南闗者司之以護壕塹雉堞又均其役守署及闗各五人半旬而更上府宿者隊一人浹月而更例應迎送使令者營不過三人並鼓人遞遣之皆聽於其長亦旣有約束而可聽命矣但未敎之兵固難使戰敢請轅門一人爲師俾之轉相敎習巡捕領而旬練之職統而月練之稍爲賞罰使可卽戎而止然又有深慮焉險無可與守之耳城外西北髙山去城數武下瞰城中失險甚矣故於四營分哨必使東者兼北南者兼西以共其險竟非完計也團練者不敢盡請敢請五十五名設爲一營凖遊兵以守西北諸山有警屯之與城中掎角無警分五營各備一隊練之且以巡徼郊衢以省守鋪等役此息民保障至計也

更海軍

閩中軍制尺籍𨿽有定額其遣戍也必更踐更出海則爲徵操之軍旣休而爲城操海軍卽不遇寇有逢霧露犯波濤之虞不若乘城可以緩帶嬉也故豪有力者避此就彼海軍率多羸弱戚總兵乃都試之以壯徵操次城操又次城守軍政一新戚總兵北繼者襲故莫能修自隆慶建元至今七年徵操之軍不代此所以負戟行間而有北山之嘆也按永寧衛海軍存者若干名城軍壯者三倍崇武所海軍若干名城軍壯者二倍福全所海軍若干名城軍壯者亦二倍宜如故事分爲三行歲遣其一周乃復徵操給糧一石休而爲城操等減其四斗勞逸均犯律齊水砦諸軍衛所往者皆自隆慶之元宜更之如例

卹北鎭布機戶

惠安舊蓋有北鎭布志稱漚白薴麻爲之婦人治此者井臼之類亦不敢操恐涴手成迹也此布成之𨿽甚難實太輕楚不耐於用今人乃多重之歲和買及橫索無慮千百匹里甲甚患苦焉志作於嘉靖庚寅邑人張侍郎蓋四十年往也隆慶四年七月二日職蒞任則此患蠲祛久矣今春勸課農桑問邑人李憲副曰邑有二布北鎭害人而糊利人自島夷亂後農夫醳耒紅女下機豈惟北鎭布廢卽糊布利十不得三往糊布盛時重裝大賈日不絕於道駔儈朔望奔走縣廷今瘡痍未起杼軸久空爲縩賣之𨿽糊布鮮有也故商旅不出於途駔儈不通於官而薴且市於他縣其利蓋日縮矣職方下令使家置機人植薴以興糊布之利未幾部檄取北鎭布每疋給銀八錢乃利之奚害愚民不知惶懼驚走莫敢應命卽欲戶而坐之實難蓋往日𨿽曰治布不過窮閻下戶家作一二疋貿易以供賦耳非如蘇浙織戶家絫巨萬者也職祗承上命夕惕於衷乃求舊儈以充織戶以其交市廣而頒給易也一疋八錢已當其直但機戶不謂價之不足而慮解之無資且方經營杼軸惟筐篚之恐後萬一獲盭其貽身家累不細儻蒙加惠不勝顒仰

倉糧折價

父母有二子焉一欲乘舟一欲乘輿不能兩從從其兩利者耳軍民皆子也民長以折色爲便軍長則欲本色誠難遽信恐其易私參軍民之情權利害之算以父母之公從之亦惟其兩利者耳使折色利民害軍此利彼害勿折可也況軍實無害乎本色害民利軍此害彼利卽本色可也況軍實無利乎蓋東南海上與西北異西北寒沍五榖不生自屯鹽法廢河渭道絕舳艫不至當其急時有金如丘山而粟不可得者今沿海諸衛所固奧區也地饒魚鹽五榖輻輳巨艘重載儵忽往來患無價耳其取諸販猶取諸倉志稱官軍有銀自伺海舟之便信矣金門沿海之所也永寧沿海之衛也惠安亦沿海之縣也其米皆出於沿海有亾易地皆然此之往輸乃以價易而彼獨不可乎均海堧之區何用困此而與彼況十一之利人之所必爭也冒險經歲猶然爲之假使該催之米如期而至各軍之糧如期而給稃米相雜揚而播之石得八斗是十損其二也該催上納必榖登之時米之鑿者石五錢止耳八五四錢以去稃八斗之糧而折七錢五分之價羨三錢五分是十益其九也卽如今榖沒未登米之鑿者亦七錢五分止耳一石較去稃僅得八斗亦十益其二也折色於軍有利無害章章明矣其於利爲尢速如追本色召而集之令詰旦往弗樂也往輒踰月亦有弗往者閱數歲於玆矣折色則官督之踰月爲之限精勤而稽之莫逃也此旣易完彼亦易領先完一時彼速一時之利矣故今負者本色多而折色少彼亦何惡速而利於遲乎乃復有言不便者非軍也該催上納必有攬戶𨿽至良者取諸該催亦一兩余給軍不過八斗四錢而坐得其倍差之利不良者往所攬私耗久矣夙夜無他惟圖再攬以補故律於攬戶糧完亦杖惡之也今試候於庭有告折色不便者乎必攬戶也不然必其冒者也不然必愚困爲其所惑者也伺於衛有言折色不便者乎必攬戶也不然必其故者也不然必愚貪爲其所惑者也號於軍軍皆躍然喜矣𨿽然言不便者不特攬戶監收不便主守不便使法本以利此等輩則可如本以利軍民何爲不從其利

開水利

六都軍民黃偉世張於霄陳徳實黃以同江弼卿張公叔陳宗魯許其達周炳文等呈祖居六都受產官民田地四千餘畮坐前黃林頭崇福等埭捍海爲田土多斥鹵水自壩頭壩頭之水發源觀音等山兩支流注源泉不竭及至壩頭總堰爲壩壩下卽流入海壩傍分爲二支左支東循西吳等村以至前蔡右支西循前黃等埭以至崇福兩道分圳百年不攺嘉靖中前蔡人於外壩告官築陂前黃林頭崇福之埭適遭厄運相次陷海業主逃亾承管靡定於是水盡東徙不復西馳日積月累人苟安於故常此弱彼彊勢復苦於不敵遺迹𨿽在復古爲難間而傍圳愚民貪尺寸之小利昧經久之逺圖輒於狹淺之所塡爲田遂使流泉之利梗而中塞積至今日圳已半湮雨水驟臨彼以無用而棄之海旱魃爲虐此以不足而涸其田禾稼焦枮束手無策民命萬指盡枵腹於粒米狼戾之時國賦千斛遂積逋於軍興告急之日死徙相屬成賦愈虧由有此田分有此水一右一左均仰給於壩頭之陂一樂一憂輒相懸於倍徙之逺辟之兩臂並運一體而分左能使指而搴舉右獨偏枯而不仁固知愛身之家尺寸兼養則於受病之處鍼灸宜加況今一道千丈古圳過半沿流遡源非出駕空之臆說廢禮存餼猶幸遺迹之可尋乞躬相水道詢之故老參以眾情如果偉世等言有中機宜則請院道以斷大計減陂間之尺水浚田中之故道以彼之餘補吾之缺裒多益寡利可得於相資一勞永逸民亦非以爲厲況王孫峯﨑諸埭新通溪西承天等壩事出創始宜若拂俗而難行情惟兩利今顧相安而稱便以彼況此有例可據知縣嘗召裏老問圖籍以知民所疾苦於六都之答未嘗不掩卷而思也其言六都無陂塘湖壩停蓄七都有壩頭陂者匯數溪之水盡遏而東使從西浚一渠分流方埭彼爲不費之惠此實甘霖之仰蓋水道久湮不敢明其故物匄其餘幸矣邇墾崇福埭田循行阡陌咨訪父兄子弟具如前指乃策馬出林頭遵前黃登壩頭之陂按迹而行晦而實明斷而實續如臥竹於地𨿽有數節實一竹也詳考水源發觀音山歷數都至古縣灑爲二渠並出壩頭又分爲二今則左通右塞據呈方之兩臂左能搴舉右獨偏枯信矣誠當兩利而俱存之庶稱鳲鳩之心免致鮒魚之涸七都亦答圖籍稱壩頭陂上兩山相距甚狹暴雨連日諸溪交流不能遽泄水髙丈餘常殺稼宜於陂旁設深間陡門以殺其勢但南界下流不與其患故阻撓之然則此渠之浚不惟六都可以灌漑亦七都之利也

諭民有文見敎類

置節度守冢

縣南十里盤龍山下有唐武威軍節度使王潮之墓鄕縉紳黃森爲職言潮墓被髮不知何年兒時嘗見牧豎往往入其鑿中中爲便房者三仰有鐵環珠襦玉匣剽竊久徒見蝙蝠甚巨敝椑赭然牧豎上則梯足而騰雲職往睇之頹壠生荊棘神道營農圃享廟之石村氓負而爲廁華表摧折半出地上此雍門所以淒愴於孟嘗也按五代史通鑑諸書王潮者固始人也與弟審邽審知皆以材气知名王緒刺史光州召潮軍正後緒爲節度使秦宗權所攻率眾南奔至漳則食盡矣令軍敢隨老弱者斬獨潮兄弟奉母行緒命斬母三子跽曰旣殺其母安用其子願先母死諸將亦多爲請乃捨之緒益猜忌諸將多被戮者至南安前鋒將竟執緒也緒旣執眾共推潮爲主是時泉州刺史廖彥若暴虐泉人苦之聞潮軍整秋毫無犯父老相率具牛酒遮畱潮潮乃圍彥若克之光啟二年福建觀察使陳巖表潮泉州刺史招懷離叛均賦繕兵吏民大悅巖死潮定福州唐卽以潮代爲觀察幹寧二年遂以武威軍建節云潮性孝友家法嚴審知旣副觀察有過笞之審知不敢色怨潮卒亦捨其子而立審知審知至梁爲閩王建國六十年與五代相終始本潮開創之功也唐末天下大亂豪傑並起潮以光州亾命奄有全閩蓋亦天所助焉帝王陵寢厲禁樵牧我朝所以仁前代者至深厚矣彼𨿽竊據然已席卷千里南面稱孤固隆然一方之君也道有枯骨守土者尙虆而揜之何況節使之尊遺墓不保有司不聞職甚憫焉且世之爲吏無大表見徒沾沾然身去之日章句豎儒猶思引於俎豆之列潮實有徳於泉非苟而已泉州𨿽祠於崇陽門樓祀典未見本縣亦嘗寺於盤龍山下蓋潮塟時所建田賣寺廢墓遂被髮今獨寺址尙存村氓私墾爲圃職已令修其墓欲於均徭歲編守冢一家收地租錢有司淸明就墓而祭以稱我朝深厚之澤

較勘斛斗稱尺

憲綱斗斛秤尺府州縣照原降式較勘相同官民通用降式常於街市懸掛聽令比較毋容嗜利之徒增減作獘今式久廢庶民之家刻木比竹繩絲縋石以爲之誠有所謂內大出小不知其孰爲斗孰爲斛持東家之尺而較之西鄰則若十指者也況已時估三者不定何以齊物謹造斛斗秤尺赴司較勘官民庶有遵守

免鋪戶置簿

本縣𨿽衝實小原無鋪戶非如大縣可以分行朔望上狀於庭月主有司應辦者也只一人領綱銀共具過客亦名鋪戶實無居貨其它魚菜列於衢果布陳於肆不足當通都五家之市遵憲綱赴司較勘斗斛秤尺按月時估懸於市官民一以爲衡日用魚菜鹽米令隸賫數錢出遇則買之布乃市之於府今欲置簿無可主領之人且使不肖之吏按簿而誅之曰爾鋪戶爾鋪戶則不得辭不如與之相忘若大縣原有鋪戶者自當如令

保甲名籍畱縣

屢蒙院道遵勘合責行鄕約保甲恐恐然不能祗承徳意是懼已於各都推擇耆老待以異禮使居申明亭卽爲約正敎民爲善兼理戶婚一切小事建里社厲壇以事鬼神盡毀淫祠攺社學請敎讀以訓弟子立保副長統各鋪丁男使司防禦之事竊以謬知一邑彊弱善惡鰥寡煢獨疾痛困苦一不知何以其名爲也故丁無官私老幼咸登於籍蓋無事以行敎化則綱紀有條有事以守疆場則什伍可定非厲之也民愚不知疑懼造黃冊將籍而役我萬一有警又將驅我於戎行匿不報按保甲舊籍具在不過戶一二丁漫應上官督責不足據乃使耆老勸諭職復之至再至三不得已而信之以誓乃報固難必其無隱其心尙未能釋然也近有警奉檄保甲丁男出澚防禦職卽召保副長而申令之老幼守家壯者從便什伍據險守堡或聚爲營及偵諜等隨其丁之多寡遣之緩則更休急則盡出彼旣響然聽命玆欲籍名於官哄然謂令我欺夫道愛民之心比職爲共切而職播告之意比耆老爲頗詳但無事時彼旣不能無疑有事固宜其蹙然而驚也法安民耳王介甫行保甲而亂伯淳則治安與不安之說也人莫不顧其室廬妻子昨有警附澚民奔走來受約者足相躡也則𨿽不必其名之在官而其心固在賊矣所謂不用其名而用其實也況名已在縣與在道同但民愚謂道尊而縣親劻勷之時未卽破其愚見遽聞於道彼之惑也滋甚故第俯循其情奉檄以致之而已職卽行海上考其用命與否而賞罰之

保甲不屬巡司

兵之用鄕上矣然三代以下民皆畏官而不畏賊何則徒役煩而誅求之日促也職到任卽甲其民民皆蹙而難之謂黃冊造將籍而役我一旦有警將驅我於戎行職乃進而誓之所不與百姓同心者有如日於是相率而聽命矣然初第屬而讀法耳使之爲兵又蹙而難之則又進而告之曰周禮家七人可任者三家六人可任者二家而五家五人可任者一家而二不籍其名而定其數可乎曰諾乃籍各都之民可以負戈者得四千四百六十乂七蓋有常數無常人各推其家之壯者爲兵不惟三代之法則然名不定於官府亦所以使其樂從也去年本道取鄕夫之籍職上報在縣與在道同民謂道尊縣親遽聞於道彼之惑也滋甚本道諒而從之今行一年民情大安彼亦畏賊而不畏官考國初止有里甲觀敎民榜裏中若有彊刼盜賊里甲老人集人禽之可見後增總甲有司祗以夫役煩之竟不能任盜賊而保甲行矣非所謂三保甲哉故職卽總甲行保甲法每鋪設保副長不拘十甲一保之制一里而社首加焉社之爲言裏必立社故也縣舊除在坊凡三十四都近減爲三十里在坊有機兵其沿海則十八都在縣西南接洛陽橋與晉江界繞而南爲十九二十一二十二二十三二十四二十五都■﹝犭賴﹞窟司在焉又繞而南爲二十六都又繞而東南爲二十七都又折而北爲二十九都又折而東爲三十都崇武所在二十七都小岞司在三十都小岞而上爲三十一三十二都有黃﨑巡司入於內港爲三十三三十四都五都六都七都出於東北爲八都有峯尾巡司又折而北則爲九都十都十一都與仙遊比各都皆要害往巡司歲時行都各鋪醵錢供億民苦之故曰南巡北驛言利均也今不宜屬巡司使其自相敎訓捍禦縣以時校閱賞罰有警乃部署巡司率領事已則止

立申明旌善亭

本縣旌善申明亭被侵沒蓋四十年餘矣往有司答憲綱謬云見在善惡備載章章也職覽羞之竊嘆天下飾空文以相謾者大率類此故於憲綱據事而書本條之下明標侵沒未復之狀不敢謾也考之邑志徧問父老子弟申明亭初建名賢坊中旌善亭在登龍坊嘉靖三年知縣萬夔辟居民吳伯厚宅廣儒學門而以申明亭易之於是爲吳伯厚宅今爲黃孟和宅云旌善亭者當時不窮故莫得而問也萬知縣旣以申明亭廣學門乃並旌善亭攺建龍津橋北蓋龍津庵外當市地也嘉靖八年有謝敏者請於莫知縣而有之自言納官銀一十二兩至三十七年以賣徐淑卿其價五十兩余驗敏所執縣帖以後爲前以彼抵此豪彊兼並幸其籍之莫稽有司務在筐篋卽祖宗制敗壊而漫不省可痛也職爲政務舉祖宗之舊所轄二十八都已除淫祠建亭獨附郭不備何以示彰癉而成敎化哉龍津故址近市湫隘請如晉江縣建於儀門左右以縣贖成之謝敏得利久價又倍本宜追論但今窿然一窶人耳乞免徐淑卿歲得租銀五兩凡十四年價足償矣宜歸於學以贍貧生又龍津庵店二間歲租銀二兩四錢庵𨿽攺爲社學民猶聚眾焚香而以其租充費職視事初召而敎之曰焚香以祈福也爲民造福非知縣乎陸象山爲荊門民說皇極吾爲汝說今不復焚香租銀無用又淫祠曰聖堂者職旣以攺死事林知縣祠祭品出於綱門役出於徭矣店三間歲租銀一兩五錢並宜歸學

軍門以毀淫祠美談勉爲循吏奉報

淫祠宜毀具政書附錄大歸在反經止邪登於先王之道蓋苗民亂徳虞帝棐彜商俗好鬼周人尙禮非其相異所救然也故曰道有升降政由俗革職結髮志古人如漢循吏𨿽不能至私心向之西漢傳六人朱邑祗言廉平不苛以愛利爲行存問耆老孤寡不著其事文翁修起學官常選僮子使在便坐受事王成勞來不怠戶口增加黃霸置父老師帥伍長班行之於民間勸以爲善防姦之意務耕桑節用殖財種樹畜養米鹽靡宻初若煩碎霸精力能行之龔遂率以儉約勸民務農桑課收斂勞來循行郡中皆有畜積召信臣好爲民興利躬耕勸農出入阡陌時行視郡中水泉開通溝瀆起水門提閼數十處爲民作均水約束刻石田畔禁止嫁娶送終奢靡職在縣皆效法之矣然嫫姆效西施顰徒走裏中人敢不砥礪以終本縣之敎

發倉

邇者亢旱滌獄緩刑用牲於山川社稷雨矣但種𨿽播田復就幹下多饑餒之虞蒙令決策幸甚本縣接壤仙遊素稱沃土五榖歲登無庸海舟可以負荷使無閉糶是亦卹鄰之義而待哺之方也若泛海糴於福州則非旦夕之程又縣人商於外洋者少非救急之劑平價出陳易新誠良策第舊歲舉行人無至者蓋村民買榖價不能石卽有價俗用錢易銀不便乞定榖一石價若千銅錢折用貧者則直賑之審貧富之宜嚴保任之法革出納之獘職任之矣

先生爲縣利必興害必除諸所行罷甚眾必聽決於上乃請牘無慮數十督府令屬徵糧視福州縣業設徵納規則則列徵之便八收之便八解之便三皆以爲便故與民守之督府復令屬取善縣淸冊原造丁口旣與黃冊實在殊淸冊實在又與糧單殊故向祗據淸冊於不成丁用其半以凖丁料用其全以入鹽糧則請司冊核焉故牒鹽料故者免男不成免女小免今否請如故旣課於所矣軍興復算其船饟軍請免諸將請申船更出先生爭止之輞川縣咽喉往江贄卿率眾城樓櫓未具且日久將圮請修之守禦一屬巡捕福州衛軍屯田惠安縣者糧卽於縣帶徵屯甲每年由衛倅定田多寡屯新舊不問一甲多至七八十人寡十餘人先生攺編田十分爲一甲一分當一年不滿六石共當乃均驛傳銀舊解府乃給先生謂驛附於縣有急赴縣易而赴府難解銀未免道途之苦往府難而給驛易請免解驛舊編夫廩保爲害革官當矣復設廩頭害與前等舊於均徭編館夫守鋪陳后加編銀給驛自賃今以賃責徭戶並請革之驛傳銀舊歲編二千三百有奇先生歲羨一千以長度無常小民易逋請歲減五百島夷入寇籍鄕民爲兵寇平則以充饟先生至縣負者尙一千四百又弓兵逋負咸請免之閩中寺田充饟畮皆二錢法石等惟下則田二錢中加四分上加四分者四先生請如各寺而上下二則自相融配泉州四場鹽不曬納其盤宜毀惠安場一引止折七分私曬如故兩院奉部檄議增折價而稅其盤先生謂引價不可增惟通商爲便而圖鹽盤分三等稅焉朝廷優鹽戶者爲有煎曬之苦攺折而價又輕全免差役濫先生較民鹽二戶十年之費均徭姑編鹽三之一紓民鹽戶鼓眾而爭章至三四上鹽之總秤視民之里甲官百費皆責總秤酌以情法稍定綱銀俾勿過惠安縣任載至楓亭莆田禁不得越則請南北通行窶人陳徳實荒田二千三百餘畆負租六百兩余先生白撫院免均徭一次荒田召佃承墾及分配得業者負租俟兄弟承墾一年後漸補撫院善之先生躡屩視工且爲開水道徳實乃稅駕黃冊之役著條約請於兩院諸司除裏書使民親供自審造視丁糧均里甲五閱月告成部檄稅契畮三分若以銀兩三分今人顧兩稅之先生重審冊第登契銀於籍冊成會計浮前造三之二請免二稅一兩院謂潔已愛民也浮糧新增冊已四十年或昔浮今實昔增今廢自今日始核浮米一百三十石新增米一百五十石有奇造冊徧聞諸司十年更造國朝立河泊所以榷利洪武中遣校尉點視遂爲額其後山海異居网技異業存亾異路猶執前日先生盡去舊戶核今者隨其色蓺定課取足故額而止繪圖造冊以報冊亦十年而更縣有河泊所課徵於縣其官猶存澚中費於供億請裁之去縣矣思歷年布政司糧單失實黃冊自造搜抉極於牛毛乃將當增當除當派丁米擬一單聞諸司使萬曆二年後以爲據縣之置七在縣門者豪家奪爲市肆先生請而復之公署有三若縣什器皆上役里長所辦兩院行部費尢巨先生不費里長至是小者以守藏稍食置於藏大者請羨綱置焉工曹主守理刑館什器故事出惠安縣然亦第令解銀未嘗責買羅司理至丞一中必欲縣買其價倍差往皆償於里長先生守綱冊丞憾之皆具惠安政書欲求後事之師所宜詳覽

封還取折幹機兵票

機兵本守城禦寇非以荷儋逺役也私役且不可況徵其工食他用乎天下之獘多矣而機兵爲甚卽如惠安額並增者三百人赴道聽操者半赴府上宿者十鳴鉦撾鼔供迎送者若干人絳績皂帶備趨走者若干人知縣役之丞役之簿尉各役之亦徒有其籍耳向數十人走數百里迎職赴任蓋欲效勞深結爲他日承符下鄕地也職卻之曰縣之機兵猶衛所之軍也衛所不得役軍知縣敢役機兵乎於是無辭而返私役且不可況徵其工食他用乎縣徵機兵機兵必加派編戶是假手也職固陋謹將原票申繳

隆慶四年郡丞丁一中入覲七縣已隳幣餞行復每縣索折機兵三名名七兩五錢先生不與同入試院謁丁寓捨主人鄭櫆先生弟子也丁謂先生公不知京師厚費耶先生不答退謂鄭櫆覲者孰不知其有口但吾敎爾何如豈可變也丁令王經歷守之報如右後丁見丞簿輒稱堂尊古人機兵銀事幸毋畱蓋恐先發故謾好語也爲不買刑館什器同各縣入謁丁嫚罵愚夫愚婦一能勝予毋謂府螫縣難不買什器愛民乎徒好名及禦史劉良弼按閩少宰劉光濟與一中善則以屬之一中遂讒先生於禦史先生聞遣妻子遊山鼓琴然守道蜀郡陰公巡道雲間喬公太守南海姚公福州司理池陽李公知先生業爲辯禦史謂先生賢者吾當成之但道貴中庸耳先生對孔門惟顏閔具體諸賢皆有气質隨其資之所近同歸聖人之道而已日說中庸職不能也卽欲見之於行禦史自後外𨿽迫於公議內實忌先生矣少宰竟召一中郎署

乞歸

職南粵鄙人也蓋自束髮妄有天下之志穆宗卽位之歲著書三萬餘言伏闕下上之是時犬馬之齒三十六矣未嘗謁於選部選部徒據乙榜之籍選署閩淸學事乃從博羅省祭官張蘭假冠帶見上而所上書亦卽稱署敎諭云旣而嘆曰五榖天下之美種也播於原卽原生播於隰卽隰生在所樹哉平日固好讀國朝制書卽奉制書行之歲兩更遷知惠安亦奉制書以從或曰夫夫也好古答曰吾污尊乎吾抔飲乎吾衣上而裳下乎我太祖皇帝唐乎漢乎吾從今或曰夫夫也好名答曰方趾圓頂人之實也名者人之六翮兩翅禽之實也名者禽之非有不取義之實也名者義之不辜不殺仁之實也名者仁之實者我也名者人也方趾圓頂不敢名人必禽乃可吾好實嗟乎悲乎誰爲禍之賈乎職嘗讀嵇康與山濤書不信今乃知之有不可畱者六宜歸者八少時謂古人書卽家人語不知死人之言生者不樂不可畱一鵷鶵竹實太山鴟死鼠人則膾炙君子仁義以已量人謂不相逺不知海上有逐臭之夫不可畱二直不爲輪曲不爲桷何則天性不相假也一遇事至此則已合彼則人忤心非木石豈不識察終不能捨已之合人忤是免天性則然不可畱三三尺童子投之果則悅名爲盜則怫然忿之是故世人內多厚利外好名髙季次原憲以爲形已不貌是憎而鑑之妬不可畱四五步之表百人射之蔑不中矣孤生之木百斧伐之蔑不折矣何則害之者眾也職自束帶以來百詬交集賴杜公在前劉公在後或謂好官或稱賢者乃能全其六尺之軀免於三木之辱失今不去後無二公之遇而有眾口之鑠自惟一身不足以當百萬鋒鏑也不可畱五指鹿爲馬其足同也以雄爲雌其翼同也天謂之地上下易矣日謂之夜陰陽逆矣伯夷爲貪是非忒矣不可畱六職父退齋先生老儒也生不肖孤以爲晚未嘗易敎十歲授古文尙書十二授詩十四授易十五敎讀宋儒之書使講聖賢之學十七見背三秉不養此曾子所以北面而涕也然尙有可諉者曰立身行道以爲父母光寵棲棲下邑顚頓莫振外無益於君內不逮於親宜歸一生平慷慨自擬古人學以蘇湖爲期邑以晉城爲的自今校量不足充二先生役卽使朝廷召而用我亦不能睎古人事業矣若徒優遊歲月窺竊升斗非生平之志宜歸二少多思慮心血衰耗重以父母之喪二男女之喪七肝腸摧折一爲五斗所覊頂踵俱摩發白種種嘗念父五十有四而卒祖六十有七而終不肖今年四十有二如祖僅有二紀如父又減其半俟河之淸人壽幾何不以此時謝塵鞅返柴扄攝精神繕心性圖不朽之業一旦先犬馬塡溝壑與艸木同腐宜歸三煢煢一身未有子息素飡尸位性復不能故以官爲家視民如子當食而思達曙不寐他無論如舊歲版籍之役未明求衣夜分而退中夜飲食不宜遽寢乃以首倚牀桁移鐙就前讀書數過少頃力困足展首自墜枕如是五月枕席之愛俱忘子息之謀轉拙一念至此惻然痛心宜歸四往在家時堪輿家謂職難子蓋由父塟不吉職取其書觀之果無堂气久欲攺卜宜歸五古人有曰久宦減仲之產言不以仕而易農也職有薄田百畆久沒賊中今賊已平當翦艸萊爲畜妻子之計宜歸六向職未仕人謂他日爲吏不久以促中小心非用世之器今幸滿考宜歸七近因焦勞精神髣髴病𨿽未形狀則先見事不得謝病不得免或請宜如十月館師優遊帳中坐待束脩之饋職謂卽令臘日坐不徹敎不倦誠恐積瘁益深驚走扁鵲宜歸八由後八者𨿽無他故猶當宵逝況有前六者迫之計不蚤決嵇康所謂不有外難當有內病可不慮哉況職初遣妻子本圖卽歸至今匏繋彼此牽掛入門一僕相對孑然近日僕病職午不食冷水自盥此邑人所共憐也職嘗慕昔人掛冠之風不知當時何從得代豈無所責守乎今職已和歸去之辭然有庫獄之寄仰仗明臺俯從私願

附和歸去來辭

歸去來兮世途險巇胡不歸旣臨太行以適楚自失路而孰悲嘆羲和之迅逝𨿽騏驥其能追悟齊物之眇論何堯是而桀非雪皚皚其盈巾塵冉冉而緇衣問觸蠻之蝸角胡爭者之卑微乃命妻子晨起宵奔窮巷罕人敝席在門冠冕已亾形骸尙存客來相慰幸有犧樽呼杯盤以共話舉賢達而汗顏喜潢池之旣靖棲一枝而可安廬荒頹以始構門闃寂而不闗狎輕鷗以爲侶羨儵魚之可觀白雲掃而不去黃鵠招而不還歲澟澟以將暮松柏植而爲桓歸去來兮乘欵段如少遊苟吾已兮不違富與貴兮可求本無得而何喜非有失而焉憂先人命予以春及使沒齒乎西疇或互樵歌或釣漁舟探玄珠於赤水訪羽人於丹丘日月疊而西馳江河浩以東流感造化之無窮亦與我而同休已矣乎托身天地稀百年何況外物能久畱胡爲乎驅馳將安之罄折非吾志淵明夙所期遊斜川而引滿亦下潠而耘耔琴無弦而可鼓興有適而成詩眄古今之一瞬求仁而得又奚疑

再致仕

職蒙朝廷厚恩年十五養於學二十一舉於鄕而父自少又敎以忠孝大節故常慷慨自許苟沾一命之寄當盡職死節官下終不顧妻子矣志大才小不足辱大廷之問隆慶二年著書三萬餘言伏闕下上之穆宗皇帝容其狂誖不罪猶得隨牒備員閩淸儒學敎諭升惠安縣知縣非其任也職考到任須知及憲綱等制書祖宗所以切責爲吏者甚備顧今法寛不肖者不足道稍稱賢者亦多卑疵孅趨求尊譽飭虛功執空文以調主上職不敢也到任四年日夜不遑惟以便利百姓爲務俱見惠安政書𨿽自謂不致如前所云律以祖宗之法已負竊祿素餐之恥矣況直道忤人讒妬不少卽放四裔猶不足以塞責而豈有賞哉幸兩院本司持正於外朝廷之間公論昭明近職滿考不惟宥其不稱之誅猶升賓州知州廣厚之恩眞天覆地載矣此職圖報之日也職今犬馬之齒四十有三𨿽當彊仕之年在縣過於勞瘁如舊歲黃冊之役未明求衣夜分乃退丁糧𨿽至升合審核必親如是者五閱月是時人有以病規職者職謂一年畢此可止十年之訟一任畢此可稱一生之業古之摩頂放踵皆其心之不能解也故至今年病勞血气衰精神損須髮落自分塡於溝壑必矣豈意得見新命之榮哉若力疾往賓未論忤人將加勞瘁蓋職居官於民之事如食必嗜嗜必盡天性固然如此則死無日初報升已具文致仕蒙兩院俯從軍民乞畱不許代無由掛冠每望羅浮故里而輒躑躅沾襟焉今撫院保畱奉旨不允是天髙地厚之恩而保全殘軀於未死也其軍民赴闕乞畱者吏部自不爲請矣賓州憑賫者知職貪不足以更費而匿之職已決意乞歸亦未問其彼何人斯也無慿可繳又恐賓州缺官吏部未卽除補俱合呈明職近蒙兩院準回籍候命九月五日印信倉庫文卷等俱交縣丞徐江可以掛冠而從此逝矣伏乞轉聞

謝病

職在惠安四年頂踵𨿽摩無徳加於百姓律以憲綱等制書實負竊祿素餐之恥朝廷不加斥戮猶升賓州廣厚之恩奚啻覆載職本腐生不宜世用謂聖賢之言可信祖宗之法可守而不知不然也素有犬馬疾萬曆元年乞歸不許二年三月虛火升血气竭須髮落塡於溝壑且在旦夕四月聞賓州報因致仕庶院道憐而聽之又不許軍民以相與日久不忍捨各赴闕乞畱軍門亦疏畱連請代又不許十月奉旨不允畱而賓州職病尙不能赴則又具文致仕兩院行布政司議本官年力富彊志行修潔歷官四載足稱勤勞難令休致咨廣西布政司促行又不許竊念愚戇之性動而見尢兩院各司曲爲勸勉不欲一長之士棄於堯舜之世甚盛心也身非木石能不躍然況籍去賓其程不過兩旬無輿馬之勞有舟楫之利地腴民好稼穡饒五榖顓朴重爲邪敎化易行無素封大豪持吏長短兩粵縉紳故矜名節且在山谷中無往來之使非如他機詐嗜利日夜竊符輷輷不絕勤苦有司稍不厭謗誹輒行也𨿽病猶得臥而治之設如汲黯卒於淮陽卒吾事矣賫憑人索報不能具怒持去布政司給札付照遂以十二月抵家正月稍間赴賓州中途復病二月朔至桂平未愈念本省院道憐才之意與閩不異而思效於賓州又職素志無柰爲病所苦是職不徳適見於天故令不任使令之役托賓州以見於後世也度病平非在目前而賓州官難久缺合將札付送繳職回籍調治不俟報矣

修號捨﹝以下閩淸﹞

工必居肆所以防呰窳之習士必居學所以絕物誘之遷正如魚不林棲鳥不川泳故志専而學成也伏讀令甲不廩廩哉宿齋會膳稽業考徳晨昏升堂朔望習射所以廣厲學官整齊科敎者非疏闊矣因循旣久遂爾廢弛膳金競於刀錐齋捨鞠爲蔬圃朔望一揖之後■﹝夢﹐羽代夕﹞然而散環視天下莫不皆然況閩淸學徒散居七邑本邑十外邑百其爲疏闊豈顧問哉幸本道以聖賢之學倡七閩本縣以提調之任振一邑士斌斌向風矣職到任與訓導某宣徳意述典章願來學者三十九人舊𨿽有捨數間不存片瓦木顚而不支墻頹而不完非所以蔽風雨而安枕席也乞飭其舊更圖其新使至者忘歸學者致志若乃橫序旣修生徒旣集敎化不明學行不立職無所逃罪

送贄修號捨

古者士之見師以菜爲摯故始入學必釋菜於先師君子相與其大較可覩矣而今學校乃錙錙焉若賈師之權物也忍言哉忍言哉諸生來見或以米或以果不在是者或以銀除反總十兩有奇亦菜之意與職敢立異念諸生過信咸願來學相與復祖宗之法而捨委於艸莽𨿽賢有司將悉舉之職柰何無一木之任裏塾延師弟子或不容也率自椽壁今以諸生所見治捨亦裏塾之意與謹送以備修理

辭署連江縣

職前蒙委署永福已面辭會新官到免今又蒙委連江士所以轗軻遇者疎而知者希也職蒞任一月承委二邑所以受知於上者非淺矣士爲知死女爲悅容何者肝膽之所爲盡也而復何辭之有念職以敎諭爲名天下敎諭一千一百有餘其事盡可覩矣況閩淸學宮在萬山中頹垣通溪茀艸沒肩室有殘邊堂無敝幾此君子之所爲傷也學徒一百二十本邑十外邑百合而萃之如水團沙職懼之焉述列聖之典奉羣公之敎忘愚竭知爲諸生倡首願來學三十九人以贄治捨宿齋會膳期盡如制蚤而晚興則木工醳規晚而蚤安則土人置畚故莫得而離也矧學者方臻敎者先解諸生謂職何語曰庖人𨿽不治庖屍祝不越樽俎而代之矣言異任也若夫憚簿牒之煩勞畏緇塵之易染此鄕黨自好者之行非職之志農夫耕而甘雨成焉小人爲而君子全焉君子之所庇小人之所仰矣

辭署閩淸縣

章文懿之謫臨武也隨攺大理後以不到臨武爲恨居常竊謂不能甲科卽拘資格署敎三年非大不肖當得一縣庶幾平生不幸前蒙委署連江值有暴疾今委閩淸又有沈憂職犬馬之齒三十八矣生子難育往歲在京家舉一男名之繼忠未面也是月得侄夢熊贛州書不及第云七嬸■﹝門外爲內﹞門一見卽淚灑灑不止詢遞書人但見四歲小女方寸亂矣每日升堂不過一揖若署縣必廢事

再辭署閩淸縣

富弼之使契丹不顧男生女死職𨿽爲子憂愁誠不當以私情上瀆公法實不可也洪武十四年禁有司差遣學官則學官敎諸生外不當與矣齊景公以旌招虞人殺之不往守道卽守官也學之於縣相去豈特旌與皮冠哉職實欲附於虞人之義情迫辭窮吐露肝膽

辭徵糧

糧缺久矣當道令學自徵甚大幸也然不能者三不可者三人之言曰敎官事省不知朝夕升堂朔望習禮執經而問難者肩相摩足相躡也暇其它哉不能一統率不出門號令不及民權位法制孰與於縣縣尙不能徵發何況學官不能二縣里甲多異邑學門役僅二人兩敎官役之卽召諸生轉相屬而已更能日持一符走百里哉不能三職歸善縣人也敎官徵糧目撃之矣出入贏縮且羨百金嘂囂墮突亦備眾態私心恧焉柰何復效之也不可一傴僂揖遜人猶犯義況上之爲利乎不可二朝廷視天下一家無彼此故令學主敎導縣供奉廩共相成也越官守之宜侵提調之職不可三矣乞行縣仍前徵發便者自如新令

不奉攺學

蒙許金鐸攺學當差蓋生員百二十人本縣二十外縣一百始則冒籍以干進終則攺學以自便是閩淸一學不過爲冒籍之人登壠之所耳就以金鐸論之去年至今未嘗到學卽使築長城於塞上挽龍軻於維揚亦代更歸矣安得以來學當差兩妨爲辭哉況乎臥碑具在焉敢徵糧足見寡廉鮮恥所當黜棄柰何復聽其私以觀多士蘇子由曰上有寛仁之君則下有執法之臣本道以寛爲敎職不敢不執嘗讀史見前代執法之臣壊白麻焚詔書封還詞頭私心慕之亦本道之所取也職期期不依準期期不將金鐸除名如欲除名待職罷斥可耳

又

蒙批攺學亦事之間有者謂之間有則非正矣則非常矣竊聞二三月間本道門辟閩淸告攺學者日十數輩金鐸自謂得計故不欲下學而令原籍申也職髮未燥謂天下百司盡循祖宗則太平矣是故到任卽治號捨酌時宜羣弟子宿齋會膳不在齋乃立會按月稽焉四月葉■﹝火節﹞來稽之曰若會諸生文若何矣行若何矣對曰諸生方洶洶告攺學烏暇治文行哉梁灌來稽之曰若會諸生文若何矣行若何矣對曰諸生方洶洶告攺學烏暇治文行哉是攺學者敎之蠧而競之鵠也昔卜式牧羊而肥武帝問之對曰惡者輒去無令敗羣攺學者其敗羣者乎蓋閩淸諸生七縣人也始之入學乃儻然而來故今之肄學皆渙然思去究其情非爲路逺非爲費多欲利考耳昔謝顯道欲歸上蔡應舉曰蔡人鮮習戴記決科之利也程子曰汝之是心已不可入堯舜之道矣程子不許弟子辭太學而歸上蔡職豈許弟子棄閩淸而入府學哉且有尊卑者天下之大分也故下於上必盡其禮忘人已者天下之大公也故上於下亦從其言職不敢違禮本道可於其言而拒棄之乎

習射禮

學校敎化之司所以興禮樂而育賢才也職入曲阜觀孔子廟堂車服禮器遊於矍相之圃徘徊不能去云方今鄕射禮徧天下七閩稱文物獨閩淸學宮在萬山中禮廢樂崩職湣焉郡學首善之地也特命生員王時泰王世隆林應舉親詣講習其弧矢爵觶籩豆洗篚笙磬侯乏決遂朴楅中算之類煩措辦

建射圃塞岐路

國初久任近乃速遷職署敎未兩年報遷惠安知縣徒糜奉養莫效涓埃責實課功靦面目矣古者三年敬業九年大成諸生𨿽曰稍知向方能以聖道自任者鮮本道在上職亦何爲其未爲者則射圃之建岐路之塞是也職初到任學宮委於艸莽於是籍贄金及縣金治捨四十以居諸生又推膳金之餘與鬥庫之類故入敎諭者築周垣六十餘丈剏東翼八間修啟聖名宦鄕賢祠敬一亭藏書樓達於堂廟造銅爵一百一十籩豆一百六十八蓋敎諭之所能爲止此矣若夫射圃舊在學東禮廢敎弛遂爲縣演武之所職朔望與諸生習禮乃榜射圃退卽易之卽今天下多虞射尙貫革固難攺復而廟西有地一區東西七丈二尺南北加二十丈堪鼎建隆慶四年斗庫故入敎諭者除修造餘六兩膳銀除會膳餘十兩學復有修倉銀租銀在縣堪營辦職𨿽去訓導王奇玉同心生員張以謨以諧以諒以詵父世成池塘起潛起鳯父文炳皆誠敏堪委令世成文炳辦建而訓導稽之其成必易縣東倉原在學北路從敎場近取徑由學大門躪聖廟門左而行遂成康衢羊豕沓於堂負戴踵於門非所以屏囂雜而肅淸穆也宜塞

建射圃

射圃之建今人觀之則緩太祖髙皇帝視之最急蓋非止興文敎亦武事也縣轉詳何如職不知不過謂財詘不可舉贏銀俱經驗不可妄用耳學業備銀一十六兩佐以租銀修倉銀不可謂詘學銀用之於學不可謂妄天下錢榖孰非經驗循環明上官固許之矣無已請於察院可也無已請於軍門可也昔王溫舒好殺會春頓足嘆曰嗟乎令冬月益展一月足吾事矣凡修舉職在任痛自損抑自足辦之獨射圃行在旦夕不能展吾一月故仰學銀之在縣者不然取吾已具未足者轉官補成之

議

兵食議

福建水砦原皆衛所之軍三班更戍行糧卽於月糧加給其修戰艦亦出於軍令休者月辦料銀一錢千戶以下輪班如軍士之法衛總指揮各以八月而更砦無召募之兵官無供億之費近一出召募豈非軍不足哉軍不足則糧有餘往往告匱是兩受其病也稽諸往典參以輿論爲議有四一土兵二鹽法三屯田四寺田皆興革之大者其小者未敢陳也

鹽法寺田議見政書

一議土兵夫今之所以重客兵者豈未覩其害耶凡人之忍以其父母妻子之身千里而蹈湯火之地者必其凶狠之性不得厚利不足以副其望不自愛惜而輕以身試法害一無鄕黨之交無親戚之愛見人室廬妻子不憚寇剠去如飄風𨿽嘗籍而來誰能正其法於數千里哉害二彼見閩人蓋總總矣捨而用我必我也能常有輕之之心事未見功而常自負一逆其意卽欲羣起而噪呼害三𨿽嘗有一至者有再至者大抵烏合者眾不習地裏險易害四閩浙相去其程一月往來計之則兩月矣春秋計之則四月矣累累道路而皆有以給之則是養兵一萬二千有四千人無事而食也害五知其害則土兵之利可推也是畫也下之所以遊談聚議上之所以累牘連篇欲舉而行之久矣遲遲至今豈誠見其利而不可去耶抑亦見其害而未敢去耶嗟夫一何髙視之也人之勇怯何地無之彼嘗困於倭矣是浙人也此嘗勝於浙矣是閩人也在上之所用耳且其收汛而還曾團而練之乎無矣當汛而來曽簡而閱之乎無矣蓋習不習半也訪漳之海倉月港同之鼎尾嘉禾超距之徒比屋而是壅於客兵跳叫而無所用閩嘗被倭故嘗習戰又嘗應募廣浙亦有嘗爲郡縣兵者習不習半皆與浙等第吾親見其未團練於浙則未見之遂異視耳則又何必練成土兵而後乃減客兵哉選其聰明足以察旗鼓彊鋭足以視死傷手易器械足輕波濤者旋往旋練可矣曩閩廣會徵及戚總兵以餘子防汛皆猝急而行何曽團練況防汛與剿賊異未卽戰故也莫若令各砦把總自募然兵旣土帥非土不可榜豪俠之士願爲哨官等聽得一隊兵以爲一隊之長得一哨兵以爲一哨之長則意气招徠不待旬月五砦之兵相率而雲集矣故事有安家銀可預給糧二月兵月糧九錢儉一月可爲二月之食卽除安家不枵腹也聞漳人欲營哨官願部下者各以資助又奚待於安家乎客兵卽罷何患不然因地而先後之先遣南日次浯嶼次小埕次銅山次鋒火一汛代其一營兩年可以盡更生熟相爲表裏緩急可恃卽令一哨未習洪武猶三砦也非謂兵果可無練而試以有習者有不習者是足以抵浙兵矣況各砦尙有經練軍民兵在可以應卒其未習乃發敎師就砦訓之孫武敎婦人一日之間可蹈水火何用久乎若夫鼓舞使其有勇知方是則在將

一議屯田邊郡屯田大抵瘠鹵荒莽人所不耕之地故朝廷使軍屯種而所以取之者輕以爲侵於艸萊孰若以與吾軍且軍耕者已自食其所入又得餘糧以給城守之士是亦可矣東南屯田多肥美一畮直數金與邊郡異又初立法老弱出耕丁壯入守三七二八一九四六中半更疊非世業也今累世相傳私貿易不知其非有矣蓋民田自買輸糧外有繇役甚苦彼空受於官繇役不煩而厪納其數石則遂安坐以食其入衛無荷殳之勞縣無趨役之事較於民田本不揣而末不齊豈理也哉帖大率三十畆爲一分輸糧六石舊折銀一兩六錢七分新折銀一兩五錢三分其私貿易多至四五十兩夫朝廷所爲授軍以田者不但以得糧故爲軍耳軍而屯者至不復知爲軍而但徒以其糧則南畆之夫孰不能供六石之賦而空授軍爲也故屯田盡以授民可矣今不敢遽除其籍不可使之獨輕而以飽蠧請如今寺田畮徵饟二錢蓋屯與寺皆官田也如此則一分得銀六兩舊羨四兩三錢三分新羨四兩四錢七分惠安縣屯田一百九十七頃五十畮總之爲分六百六十俱從一兩五錢三分可羨二千九百五十兩或謂今之所徵厪厪如是猶負況加三倍不然彼之負者非地不足人侵之耳凡軍受田率召佃而以空名爲寄豪捨之占種彊族之侵克且並軍丁奴之歲收佃人之半而以贏餘輸官是官之入一而豪軍輩其入三也今盡收田而令之曰田一分歲徵銀六兩不問軍民願耕者聽則南畮之夫相率而爭先矣

冗官議

縣有崇武倉在崇武所城額設官吏所以謹儲偫時出納也嗟夫國家所以待是輩者亦菲矣哉秩不入流奉三石又折之月不過銀六錢二分不及一傭之直然天下累累挽妻負子奔赴而不辭不特取給目前而或槖其贏餘以定產業此何從哉姦利故也卽如崇武鬥級二人向二人歲糜百餘金豈惟縣吏花幣羊豕飲食輿馬米鹽等費其所以奉倉官者亦得矣又輸糧時隨人智愚而索其貨每石自一分至三分以爲常他稱是不得於公私足償之故人奔赴與大吏等今上官嚴明救過不暇隆慶四年職監收倉官王經見輒淚兩行下其子擗胸私第彼𨿽不言職心內憐之也繼者胡鉞代而不能去詹權餒而不能食身無完衣出無蹇驢豈非聖世失所之人哉按崇武倉歲入本縣米三千七百有奇今歲始加六百其屯米九百三十石名曰運納其實從折往米未入待哺者已延領而舉踵矣故朝而入暮而出倉無畱焉宜削其官一以委於監收使南來者無失所之嘆國朝立河泊所以榷沿海利本縣之課爲米九百二十八石有奇石徵銀三錢五分爲銀三百二十四兩有奇閏月有加法當徵於河泊今皆縣徵在所者僅米一百九十石有奇則銀僅六十六兩有奇夫令縣徵者爲河泊不足任也又今徵一百九十石者以官尙在也是爲銀六十餘兩設一官也河泊之祿比倉官不能不乘而出不屋而居不人而役則必出於漁甲縣東南海壖分爲八澚澚有總甲一人催督課米視縣里長縣官淸者不能廢綱銀河泊必役漁甲役之役之又重役之每月澚一人或二人或三四人一歲所費與所徵埒是爲銀六十餘兩困八澚也宜削

均徭議

巡欄者行巡商稅而欄取之蓋縣初有稅局故有是役商弛不稅課皆帶辦於縣則巡欄可去𨿽前以給俸今以饟軍不爲無用然能卹商獨不能卹民乎

職家食時蓋言於郡主曰爲治循名責實卽如庫子主藏而已供億無巨細取給歲編數金月糜數十金其實安在後入閩見革力役編雇銀則嘆之曰嗚呼仁哉然歲終不會豈令令得幹沒掃除諸役有常賓客諸費無藝不入於綱則必出於是者難齊之矣下邑當孔道之衝其用𨿽夥然加撙節月二金可省也

國初巡檢司察逃軍私鹺而已守禦盜賊則有衛所然已張弧挾矢爲兵豈不能鬥乎以備遊徼可也職循行海濵四司棊置二十三堠星列一所雄峙烽火相聫宻矣宻矣使能如制司有百兵所有千軍何事於客法廢軍脆兵亦入槖中於是輕內守而重外砦革土著而召客兵非無見矣近裁司兵僅十二人今𨿽外益八人而內損其一兩八錢之直夫能復舊制水砦之額固在不然巡司可去況於兵哉況於兵哉

禁子者禁止獄囚使不得逸止耳縣囚常不滿二十而禁子歲編七人定於官人三兩六錢取諸民則四五倍矣往縣見其優閒令執蓋糊封等職革之其閒益甚其取諸民如故且夫縶以三木居以圜土守以一卒百人不敢當也況以一守三乎或二乎或一乎去一可已

役之苦莫斗級過有主守之苦有監臨之苦有查盤之苦昔於正除耗今以耗爲正故當役時卽以徒爲必得之罪矣如崇武倉名編工食三兩雇者至三十倍職𨿽不敢撓之雇者蒙惠雇之者如故也裁省幸甚然裁於倉而輸於軍與不裁等且民於徭戶倍取官謂不知可也亦倍取之何以令下慮饟無資乎職訪之識時務者稱閩中魚鹽得豪傑任之歲益十餘萬所謂棄千百於一分之外今則計錙銖於一分之中者也

課議浮糧議編鹽議俱見惠安政書

案

官服送庫

部兵奮撃時各辟易驚散獨里長郭南箕逃就縣官意縣官能爲之庇旣不能庇致之傷職將袖爲塞其傷至透裏衣又以部兵幹督府卽上司難以處治儻徒不幸則傷在公門而死爲公事非其罪可憫皆自本職無狀不能遵憲綱守都察院門致兵入門殺人以傷里長失職當死萬一不可解則當伏罪死闕下而郭南箕死孰證也儻其不死至辜限外或怒而治之則其死在後而其寃益難白也血衣旣經府驗宜入庫畱證又恐總兵責下吏不知忌諱回避且生員等請畱縣懼得罪或死於職士民念爲公爲民禦災捍患之故畱取志厥事本職亦以民浚膏血以饟兵又爲公事傷亦朝夕不忍忘其血而爲置之目前自鄕士夫來視外召諸生驗之又召屬吏裏老等驗之印志血處收庫

判

趙俸奪梁元采山判

趙愼盜賣屯田判

俱見惠安政書錄書判事後

上司不知不肖每以堅深獄見委卽它郡邑民往往告言願惠安亭平法𨿽不撓意未嘗不長厚也文多不錄獨知府趙恆知縣趙日新父子罪我深恨不剚刃腹中故錄其判薦紳大夫得覽觀焉予非深禍吏矣隆慶五年七月予治事之三日梁氏婦陳媼告趙日新父子奪山狀是時三十都長在庭問之皆梁氏山也後十日趙日新赴南宮試見於衢噴沫言吾都人矣予笑而不答恐梁氏孱弱終不能有則令趙俸買之趙日新弟日齊爲諸生謝無資願歸梁氏山予私念彼謂槖中裝耳俟予去取之毋庸失此數金爲也堯舜不能使子長有兾方予安能庇梁氏判如右日新登進士則爲毀書徧投當世貴人仕江西分宜縣凡來閩者輒又投書毀之嗟夫古人爲吏何如予甚自媿恐薦紳大夫不知其情猥以予與趙禹張湯同類而共笑之也

狀

赴縣當差

及不佞嘗爲惠安令直已守愚未嘗一日忘罪黜蓋制平定巾而贊之朝報罷則夕去矣當道不知不肖一切容此腐生以爲庶幾於古朝廷過聽擢守賓州非所望也勞瘁四年業得病乞骸骨歸百姓挽於朝當道畱於外不得請乃蒲伏而西至潯不可力彊投檄而返當此時一身不自保況軒冕之榮哉賴廣西巡撫郭公章朝廷厚恩釋而不誅免爲庶人使待死田裏實荷天地再生之徳矣得報卽宜趨役公庭以明庶人之義一病經年今尙未愈無以表於其職罪死罪死竊見今爲仕者旣得譴歸天子之命拒而不受束帶乘輿尙洋洋於鄕曲縉紳之籍不黜其名賦算之書不徵其力此固有司之厚其若朝廷何及願明府於須知除名諸凡更賦不得幸免以章天子之法以示人臣之戒毋令及重得罪則於明府爲藥石不爲美疢

石洞集卷八

●欽定四庫全書

石洞集卷九

﹝明﹞葉春及撰

○公牘二

敎

止迎

職調惠安縣知縣大懼無以安民報主負平生所學非以令爲利也投牙門子皂隸健步源源來豈以事令爲利乎治貴循名責實門子者守門之子也縣有額徭有編皂隸者造作事而隸於吏者也縣有額徭有編健步無額無編而皆源源來豈以事令爲利乎以投牙爲名非制也枵腹而役非情也胡爲乎來哉職疋馬至縣萬一不稱徒步歸耳不敢以勤百姓

禁供具

知縣不徳立於百姓之上予甚自愧里長三人者來欲爲知縣供道裏費是重予不徳也輿馬飲食什器米鹽知縣自具里長先具償之不敢費里長一錢上任之費以綱銀祭門置酒二者毋出此嗟夫百姓所爲走數百里簞食壺漿迎知縣者欲安全已也予𨿽不敢當感念深矣何以答百姓哉何以答百姓哉

咨訪

知縣嶺東鄙人也少不自量謂古人必可爲而三代無難至志大才小不能及於天下猶幸得邑而治恐負初心而辱先訓甚兢兢也入境來父兄子弟旣以父母相命矣窮海邃谷有一不被堯舜之澤奚稱爲民父母之意哉先王之道當今之務所聞於先人者藏於心久矣民風謠俗將咨訪而後從事故先諭鄙意凡知縣之來在安百姓不敢有所侵暴貧苦失職煢煢未得所者具來告焉父兄子弟尙匡知縣不逮

償輿馬價

知縣未任則先諭曰疋馬至縣不敢以勤百姓里長三人乃自來予伺當道不食其菱過峽江不啜其茶豈爲是謭謭屑屑哉深拒之也聞里長業雇輿人卽償二十兩一錢八分又聞飲輿人酒人五分凡四十五人計二兩二錢五分償之又聞買幨幃重十四兩五錢兩七分計一兩一分五釐償之償總二十三兩四錢四分五釐聞迎時人率七錢縣三十里三七二十一兩較原率已浮二兩四錢四分五釐償卽令散猶有告所散不滿其所率者豈非三人欺上而侵下乎其俱來告吾將罪三人且給其不滿者

裏役

里長者裏之長也有司不長之故長者不樂爲計丁應日以免爲幸一戶往役多十數人少不下數人前後相嫁有司苦於窮詰蓋上下俱病矣知縣奉髙皇帝令催辦勾攝二事耳綱銀外毫髮不敢侵擾此長者所知也無畏戶推擇二人當之歲周而止吾識其貌吾識其年以與從事日給人四分一歲二人不過二十八兩八錢通本戶與甲首戶成丁民米之登冊者科之私丁助官丁官員生員俱免旣出役錢卽俾處休再科者罰家給一張使知令意

予爲此文蓋里甲兩利至計也綱銀之法豈不甚良美哉但令善諛則不敢守好貨則不能守綱不守則里長附益里長附益則晨鼠暮虎而甲首貧苦知縣將任知綱惟祭門置酒止耳預戒里長毋來迎當疋馬至縣里長乃自來余俟當道不食其菱過峽江不啜其茶償道裏費二十三兩四錢四分五釐較其所率浮二兩四錢四分五釐故事知縣出里長奉餐僦捨予兩赴省闈兩卻之以事趨大府賫百錢宿僧捨數日尙餘歸歲時無饋元旦里長請爲令易綬不許迎春東郊限於綱竟不花矣黃大夫曰里長懼迎春如向時方醵金而今罷卽如屬者禦史不知不肖過而奬予勤勞里長計四兩二錢以酬有可爲地靡不爲之又時上官皆方正未嘗循故事有所奉大較如此壹何省也嘗寄家人書曰安得伯采爲惠安里長哉伯采予侄今歲應役故謔之矣𨿽然能節爾財不能廢爾役催辦勾攝令固然也長當擇人不宜數更其說具諭文夫以十數家父兄子弟數十百人甘食安坐而使彼枵腹於公則予見其勢之不可故稱其廩多至四分或謂彼自役耳父兄子弟固自有議何至令鰓鰓然爲畫嗟夫予不爲畫終不枵腹明矣所以鰓鰓然者不特虞其腹枵又恐其捬人之背搤之吭而奪之食也然甲首豈無忘其昔罷而安於今逸者乎或嘖嘖望予曰胡爲乎使予食里長戶丁豈無幸其今逸而慮其後罷者乎或嘖嘖望予曰胡爲乎專使彼爲里長里長不知其食之不哇而恨其咽之不飫者有之亦嘖嘖而望予曰胡爲乎歲役一身而日食幾分哉嗟夫予眾人之母也舉而望予固當然邑之東南以海爲池彼地之力固亦有不足也余惟懼有里長欲咽甲首不可或設其說以愚之謂官陽以食里長而陰漧沒之者夫食在於長不與於官章章矣爾民豈可盡愚乎但餘不得不爲之防又鰓鰓然畫之謂甲首知其戶丁米幾何不知一甲丁米幾何則知一日當食里長幾何不知其歲當食里長幾何也故通計一歲兩人之食而定著各戶之數又較其都而上下其食大都乃四分中殺一下又殺一又下者又殺其五釐各給一楮家諭曉之庶人在官其祿有差蓋自昔然矣爾尙復望乎或謂斯法今誠幸甚萬一他日綱銀不守又案日而誅其食是利而孽隨之也自今日始嗟夫其在人乎其在人乎堯舜之法曷能世守而勿失竊之則爲厲階故曰侯之門仁義存仁義之道篡竊之資也彼欲殺人豈必皆白刃哉固見有殺人以酒食者酒食固養生之需也知縣懼里長之若此傷甲首之若彼故述行事條法意明切著之俾得以覽觀焉

請父老

知縣欲與父老共治惠安得某都某其延請而來七日期會親民堂

再請父老

知縣欲與父老共治惠安以是月七日期會親民堂躬爲燕勞與之更始父老乃有棄予者是知縣不徳也自愧自責固請而來十八日會

諭父老

余觀令甲耆老之設豈不至重者哉耆老輕而約正立約正立而保長存一羊十牧無全羊矣故令兼之且令耆老復求約正是舍二三而求一四也今日𨿽賢何如張敞鮑宣幸自愛

諭裏子弟

令秩七品耳邑多方嶽大臣年四十耳邑多黃髮𨿽有志聖賢之道寡過未能也邑多賢者皆以父母事令恂恂下之何以故尊朝廷也令遵祖宗制使都中推擇髙年者爲父老卽爲約正裏中子弟乃桀然驁之謗毀抗格以疑眾亂政則是令不足事而朝廷不足遵也且耆老向皆避令不肯與令共事彊而起今乃訾訾爾乎若摘其瑕則令罪過如蝟毛集當秉耒耜退耕羅浮之下尙能披服拱手儼然居士民上哉而況裏中之推擇之也里人懼耆老引避來迄畱良苦其毋辭去裏中皆聽約束違者有咎耆老亦宜正身以服其眾

再請父老

知縣蒞任三年敎化未敷生理未遂是予責實未至父老之言之善尙未盡施行也八日置酒親民堂其悉來會予將申之

奬父老

余行保甲所以尊朝廷明令匪直舉古人遺法也父老多弗舉舉者三人是知余心而可共理矣命里長具酒幣至爾家旌焉以爲各都倡也

召作佛事者

知縣到任二十日禮敎未敷致百姓居喪而作佛事罪在知縣卽取幡幢鬼■﹝鬼畾﹞鈴鐸等焚毀孝子僧眾來聽講小學一章

召百姓講皇極

厚俗競祠醮曰祈福爲民造福非知縣乎陸子靜曾爲荊門民講皇極父老子弟俱赴予爲講之

示寺僧

知縣平日常遊宿僧房常從僧乞食今居官僧爲里長不可不謹飲食自具違者有罰

禁庭燎

庭燎之役古蓋有之未知出於白徒否嗟乎民乎裏役之矣徭役之矣兵役之矣驛役之矣無不役之矣與民休息非令誰可每日視事恆至夜分已列燎於庭毋至有大祭祀大賓客吾且圖之

示采戶

采戶鐙戶古無是役吾方與民休息不特一人而已所告當免第何不自告今日猶有三尺童子不能自白於縣令之庭者乎

諭百姓

知縣平生惟聽古先聖賢之言妻孥之言不聽僮僕之言不聽吏胥之言不聽臺隸之言不聽言皆不聽合古先聖賢煢獨之夫不敢虐也況上者乎不合髙明之家不敢畏也況下者乎家門之內則斬斬矣百姓毋爲吏胥輩誑

又

余以尙絅名齋蓋欲敬信於不動不言不賞不怒而民勸民威也今審冊聲色大矣成我惟二三子

立約

偶讀上蔡謝氏語有可法者或問爲政如何謝子曰吾爲縣立信以示之始事煩信立今則簡矣凡胥稟吾令者中爲之約而言不再期至而事未集治其罪不縱所以示吾信也以後胥史簿書里長躡尋過吾約者罪

編徭

去年編徭有示初到懼民不我信也及編從夜達旦日髙舂未盥咸嘆其均今不復示第恐書算者誑爾吾爲輕差及吾因爾當輕而輕彼則曰吾力矣徒取爾賄吾戇卽貴人豪家不聽豈於此輩聽之可諒

諭隸

隸𨿽十又六人更疊出凡出呵者二人從者一人逺道倍張蓋一人執策二人毋繽紛纚屬煩苦我也

止送隸

知縣固陋少見羅一峯論楊東裏賣皂隸事慨慕之焉故事隸十六人如數役之食歲人七兩二錢給如數不敢徒役懼其害人吾無辭以罪之也故送隸者不受

迎春

月令季冬出土牛以送寒气孟春迎春於東郊今制迎春之日有司迎土牛執彩杖撃者三蓋出之也令止此矣迎而戲之撃而毀之非制也知縣如制

祈雨

春莫矣不雨是知縣不徳適見於天也槁席素食緩刑滌寃省責矣凡我有眾亦皆齋從侵晨徒步詣壇場禱庶神憐我降以甘澍都鼓用牲於社如政書

止訟

知縣欲民得輸其情米鹽判決孔子曰聽訟吾猶人也必也使無訟乎予甚自愧可忍則忍毋煩有司

又

知縣𨿽不敢酷暑則酷矣卽吾冠帶猶梏桎況梏桎乎吾民幸自愛非萬不得已毋遽來告

崇武上糧

覽籍斗級銀三兩耳役者三四十倍豈特以徒爲必得之罪哉亦監者苦之也如此安怪其侵里長吾率從人不苦鬥級斗級不得復於里長有侵糧入里長自槪毋尖毋跌違者罪之

又

聞往糧至收不卽收散不卽散監者若干守者若干從者若干一石常費三斗吾革其獘入糧十石凡羨三石入糧百石羨三十石亦十三之利也速完速完毋自失利

又

倪寛課殿於負租陽城考下於拙政知縣徵糧百姓輸挽不絕於道積於庭者窮日夜不能入豈非好義者哉歲莫予將返至者不能使困於道未來其且安焉

催徵

人有適千里者日行百里十日可至九日宴安一日奔走鮮不斃矣里長毋至一日乃趨也

毀淫祠

髙皇帝都立申明亭使長老坐而聽其是非直枉佐令又皆立社稷厲壇以報以祈以歸遊魂使民甘食其土無逢菑害蓋於幽明之際備矣亭壇廢令自以喜怒爲理刑罰不中民無所措手足風雨不時五榖不登橫死者厲於其間故民相率聽於非鬼惠安廣輪厪八十里淫祠至五百五十有一噫何多也頭會箕斂釃酒推牛迎新慶誕設齋建醮或至舞鬼掉舟樂神會首不能具則出息以充之爲位頭者世而袖手蠶食其內病不得藥死不得塟甚至男女龐雜有不可道者矣知縣傷之下令墮毀遵裕陵攺建社學二百二十有一餘則以建壇亭愚民或托風水願輸金助營建費乞畱又或詭言自攺社學實欲爲他日淫鬼地又或移象私寢遷奉先之座居之民家十九鬼域長老奉令從事或騰謗言謂以私爲去畱往往畏譏恐知縣旦夕且去仇怨罪累不免故今期月未見其可昔蒼梧吳公令吾粵順徳壊淫祠爲書院使者計竹木斤兩罪之至於下獄況長老乎奉職無狀知縣不敢愛其死又不欲爲長老累謹條去畱廢置使卒持下都長老第督甲總里正等案條而行毀者期五日冊報巫祝歸農建者兩旬而完要在因故易舉嗟夫吾於去畱廢置審矣仍抗是不有知縣聽從其言也必拏治之承行者並罪

建亭壇社學移父老

知縣欲各都立申明亭一社學一社稷壇一厲壇一淫祠無論大小不在祀典盡毀之久未訖事惴惴於簿書期會之間知縣則俗念爲吏最無狀一旦罷去空抱此懷卽死不瞑文到一日父老卽會里正甲總盡毀淫祠丈其廣狹大小以聞匿者遲者父老罷免里正甲總重罪或宜爲學或宜爲亭或仍或新或析或畱並注其下壇則擇地髙敞材亦取諸淫祠期旬告成遲者如前之罰知縣時循阡陌問民疾苦卽而考焉

建社學下儒士陳堉

知縣欲令各都會處建社一區社必有學學必有堂前爲塾後爲寢又有倉以備積貯有亭以居父老其各聚落爲學隨地逺近儒士陳堉等慨慷好義堪督工直出於官役出於鄕木石取之淫祠不堪攺社學者不足官給之堉等其督各役趨事撙節勤敏如治其家

修壇廟下老人

知縣吏於玆土有社稷人民之寄壇壊卽修載於令甲至嚴重也山川壇稍完社稷厲壇廚庫無所宰宿之房不庀外無環堵羊豕直至其下乂城隍廟不蔽風雨各都如制修舉而在縣者不稱何以奉牲帛而妥神靈哉速度其工

命里長修壇

本縣遵洪武禮制都立社稷厲壇令直年里長爲首至日率錢具祭春社淸明將至壇有壊者預修如政書行禮後里長上役輒修以爲常

請大館師洪進隆等

我朝纘堯舜之傳盡君師之道立百司分任其責鄙人不佞謬令玆土職掌具存匪直筐篋爾也升於邑學者朝廷旣命官敎訓之矣各都子弟尙未有屬何以副朝廷作人之意哉邇遵令典毀淫祠攺建鄕校期隆大化竊覩執事學明行修宜爲師謹帥本都子弟聽命玆有不腆之儀再拜獻於執事

試社學師

髙皇帝胡爲而毀社學哉有司彊民不便愁苦之气欝而上聞也今豪家以學爲市彊闔下民民亦闇於大道忍以愛子而受瞽者知縣痛之各都社學幾區師何氏具報俟裁擇焉

頒小學書

富貴人之所欲也所欲有甚於富貴者善人聖人是也何以明之稱富人貴人善聖拱手曰不敢以是知富貴之不如聖善也貧賤人之所惡也所惡有甚於貧賤者惡人愚人是也何以明之以惡人愚人目貧賤人則攘臂而爭之以是知愚惡之不如貧賤也今有子財免𦇤褓則授之句讀擇其合時好者熟復焉不過望爲富貴人耳而豈有意於善人以至聖人者哉小學書者塗人可以爲聖人者也忝爲父母所以望子者厚頒而肄之選學官弟子則以是課之矣

頒近思錄

橫渠先生從容語學者曰孰能少置意科舉相從於堯舜之域否學者多從之餘提調四年登明倫堂輒以聖人之學相切劘諸生未有慨然從者則余學問未至而倡導之無本也今各頒近思錄以肄余不足言實有志於聖人之學是其宗矣意見於序

頒敎民榜

按成周鄕裏之敎比長掌比之治五家相受相和親閭胥數其眾寡辧施捨祭祀役政喪紀之數書敬敏任卹掌觵撻罰之事是時公卿大夫不乏胡此輩見重鄕置三老掌敎化嗇夫職聽訟漢治所以近古此或輕武健深禍吏縱矣髙皇帝繇仄陋而登至尊知民間苦吏急也推擇長老化導民亭決裏中之訟亂之吏罪死妻子徙邊非大聖人孰能如此法古而治者哉知縣幸備位爲邑表率不能宣明敎化使民逺辠柰何奪邑中長老權又廢格明詔罪萬死除無賴老選行誼爲鄕裏所信向者設酒具禮更始興爲治乃刻敎民榜布之長老幸正身奉之惟謹知縣幸免於死

求卓行

知縣不徳不能爲民師帥而邑則稱獻矣況三年間禮髙年立社學行四禮使民興於敎化未嘗不切切也孝子弟弟貞婦順孫軼材馴行宜日眾多其以名聞俟審核而加奬焉

問孝子王定民

余至縣聞孝子赴親難狀延至閣中勉以茅容事亦欲爲郭林宗矣頃至海上訪孝子於家裏中人環而觀之曰幸哉有子如此聞孝子事親日夕奉甘毳而皆取於負販良苦嗟夫爾有親遺繄余獨無奉米二石爲孝子親膳

奬何選卿

予遵朝廷徳化著政書使民舉行四禮人多文具視之公犯禁是予躬行未至而倡導之本不端也甚愧何選卿居喪不作佛事寧咈其兄而違乎俗嗚呼豈不賢於峩冠博帶誦法孔子者哉特具羊酒遣父老親禮其廬以示旌異

諭訟田者

韓延壽行縣至髙陵民有昆弟訟田自言延壽大傷之移病不聽事因入臥傳捨閉閣思過令丞嗇夫三老皆自系待罪於是訟者宗族傳相責讓此兩昆弟深自悔髠肉袒謝願以田相移知縣之良不如韓公而兩君又嘗爲郡縣吏非民無知者比至相訟知縣之罪曷辭欲如韓公閉閣恐百姓以爲無實徒效古人飾時俗視聽大抵自詭免矣向簿上狀久不下亦欲使兩君痛自責如所謂以田相移者不欲一切文法繩也今不聞攺悟知縣益愧父老持牒往平知縣具酒殽謝

勘災傷

勘災傷當履畮昨由十一等都來赤地彌望則已隱於心矣往來大府屢經十八等都今由東北遵海而南折而西行至十七都而還凡三十都長皆會近地飲食職自具民方枵腹待哺而又侵擾則與螟蝗何異哉

築埭田

知縣經畫社學三月十二日出三十四都登輞川城之髙臺眄望大海踰橋而西循行埭田水嚙岸崩荒蕪不治惻然傷之於是父老祈築官埭官埭者內埭也新埭在外舊址宛然不敢以祈非以費繁得內爲幸哉知縣母家海上絫海成田堤亙海壖潮起堤平猶且歲收況此從陸起豈不甚易故知縣欲築外以包內矣父老言田廢有故賣者不築買者狃於目前糧仍舊戶𨿽不得利亦不受害又無以倡之坐此荒蕪久也嗟夫是在知縣諺曰荒田不耕耕有人爭言恆情憚勞而競利也今約三日凡有田來告按此起徒過期不告卽爲閒田招墾起科永爲世業毋悔

核墾田

邑多浮糧窮閻小民稱息共納而豪家新築之田踰百千頃不入公賦此貧富之所以不均而流徙之所未復也簿更版籍各首實前罪不治如隱許首其田沒入以贍貧民

均水約束

諸埭源出大帽承天據上流易盈旬與二日法石田與承天等去源稍逺加一日下江曽鑪石塍三埭渠直田多去源益逺又加一日官埭田少止一日畢乃復

水利諭文

蓋聞上古未施信而民信知縣開溝洫本以兼利兩都之民二三豪家乃起而嘩之內張虛名使無賴子賄市人以外見眾欲以震驚官府阻必然之畫此自薄徳爾民何罪𨿽其爲之出於人所惑煽非爾意本使知縣行出古人足以爲百姓取信不至此昔盤庚遷都大家胥動浮言民不適有居盤庚憤然無容畜之意後往者先誅矣率吁出矢言至於再三今所傳三篇是也知縣不敢忘盤庚之誥願百姓無後商民之聽知縣嶺東鄙人也結髮受書思欲效於天下無繇幸爲爾令蚤夜焦勞行年四十未有子息撮白彊半每櫛家人指以告語幾少休答曰業已出身治民不得顧其它矣眠不安席食不甘味惟以元元爲念此爾民所知也視事初卽召長老問圖籍以知阨塞戶口多少彊弱處民所疾苦者六都條上本都無陂塘湖壩停畜田荒蕪不治七都壩頭陂者丘侯所築也匯數溪之水盡遏而東使從西浚一渠分流方埭彼爲不費之惠此實甘霖之仰又爾七都亦言平洋之田在陂上流逺而諸溪之水來自大帽五六十里近而四山之水出自諸村二十六坑門皆會此陂而出兩山相距甚狹又無陡門通之每暴雨連日諸溪與坑門水合髙起丈餘突然淜湃而至須臾彌漫浩蕩一望若海自非陂旁土垾決崩旬日不消是以苖方樹遇之輒腐方吐穗絕粒空粃雨霽水平則又泥沙淤閼千頃之溪盡塞由陂而上有龍壩者原深數尋故老相傳𨿽旱漧莫窺其際今則幾與岸等壩頭陂成財三十年患且若此數年之後田恐亦爲沙磧使陂旁多設深間陡門決之入海其患可免初築陂時亦有是謀因民詘於財力暫止又以南界海壖新築之田在陂下流旣利此以防海潮又利此以泄山水出水之處曠蕩平夷且有陡門三所暴雨連旬水亦隨潮而退永無淹沒壅塞之患坐得勝算故阻撓之談笑以觀其變北界之民之窮之甚大爲可憫所謂南界卽爾二三家也然則此陂之疏七都人欲之獨爾二三家異耳與其疏之於海孰若達之於田故予自得此議反復於心欲爲民圖兩利之計髙山大陵則無柰伊何否者敢以胼胝爲辭邇因分墾崇福埭田宿隴畮間數日得其詳乃策馬從一二農父按迹而行至壩頭陂灑然大喜舉酒酹丘侯曰丘君丘君三十年予補君之不及自以於爾無損又以得報後方遣告爾不謂爾遂嘩也嗟夫爾民一聽予言惠安北紀之水出塗嶺觀音二山之間小無論眞如溪自橫溪發源東南過店尾橋匯爲潭東會證果溪又東會下盧溪又東至龍田南至於古縣灑爲二渠左曰東洋右曰西洋宋志稱焉東洋至壩頭村築爲壩上有溝循山行下平田盡於前蔡諸村此爾之所灌注者也西洋固通六都其道久湮不行並東洋壩下之水徑趨漈頭橋入海蓋三十年往故道如此當丘侯築陂時六都孱弱不能爭故陂成西洋之水盡歸前蔡諸村丘侯決而東以便民也予獨不可分而西乎不然上復方涵古迹以受東洋下修西洋古垾徑達方埭不敢切近丘侯陂因人成事爾尙何說人言父母溺愛少子此譫語耳彼見長已能豎誠不忍黃口兒轉於溝壑安見父母有兩膓也知縣眇然托於百姓之上視爾輩均一子耳何所厚薄且父母𨿽愛弱弟終不能奪其貧兄一餘粱肉而一不厭糟糠一蹈綺縠而一不得裋褐父母之心不欲吾身未死親見兩子不能相養故爲一劑量之苟蹙其兄搤其頸奪之衣食未必能活少子而空忘長男愚者不爲也西溝之浚七都無潦病六都無旱病爾二三家潦有所泄旱有所漑卽詩所詠鳲鳩不是過矣知縣奉職無狀不能以禮導民兄弟嘗有爭者大率曰某產吾妻之簮若珥所定也弟欲得如父產不平捨是未有至於縣庭何者簮珥其所私也假如陂上之水爾曾占籍卽使西門爲令白圭爲佐𨿽憫六都不能奪爾之私取其涓滴本北界之溪經流數都至於入海與爾共承其委𨿽無故迹猶當鑿之何況章章如是且爾並海爲堰盡田土膏千頃未嘗一粒輸於縣官而坐饗千鍾之奉六都上供之賦幾二三百石田卒蒿萊徒令官執空計百姓鬻妻子死箠楚上下相怨而不能釋則水之爲也語曰人師物水者物之平也請開兩道以觀水之所在予將師焉嗟夫惠安民俗昔有聞矣知縣一舉輒嘩得無司馬相如所謂父兄之敎不先子弟之率不謹寡廉鮮恥而俗不長厚哉書曰愚夫愚婦一能勝予天子不能勝一夫知縣敢當眾口設使有罪一夫畫而數予蒙袂死矣何至虛張而噪自傷薄徳故不敢爾咎爾亦悔悟咸造於庭願受約束今分棄前過兩都父兄子弟共議其畫予謹奉之𨿽然盤庚有言予非廢厥謀弔由靈各非敢違卜用宏玆賁蓋兩無它鄕者爾輩一嘗與縉紳爭予固爾直豈於今厲亦欲成其吁謀爾食此陂之水三十年餘習慣久一旦分之𨿽已有餘如大賈訾百萬使與一錢忍忍不能割人情大抵皆然亾罪又予嘗誇吾民所爭祗水利耳蓋力本皆良民也古之君子上階而怒下戺而忘猶其私耳知縣爲眾人母豈因公事而有私怨敢布腹心

余爲此文蓋肝膈畢吐矣旣二三家灑然趨府頓首願如令議趨道頓首如府兩都長又皆稱令議是於是上於軍門報可使令終其事焉孔子曰斯民三代之所以直道而行也又曰不獲於上民不可得而治豈不然哉

編里甲

按舊版有二十餘戶爲甲者蓋因並圖少者僅五六戶糧多者一甲至四五百石少者十不及一使爲吏盡循綱法率銀多寡一循丁糧不平何害但恐廉而不顧大體若嶺海狂生鮮矣知府朱考如此安得不平計縣丁糧二萬四千有奇坊都之長三百三八二萬四千一甲不過八十軍匠𨿽過分戶爲難卽或他戶溢而百者姑仍其舊第於甲首易以下戶惟張纓溢甚故分爲二不足補之正管必十丁糧八十上下蓋不能畫然一也懼追徵之苦故以貴從貴以親從親懼十年之間繇差再編里甲重役故以甲從甲嗟夫損其有餘得無恨我孟賁率數婦人能敵恆人千百毋恨不足而補必取他都道裏相隔得無恨我藍田有玉求者不逺千里何則得利故也往時私買甲首數金求之不買而得卽行數里何過𨿽然損益予奪之間不能以兩全也知我者其惟里甲乎罪我者其惟里甲乎

諭里長

十七都里長胡道升言常例里長上役甲首百戶皆賀幸仁廉治縣感化自新偶八甲管下朱坤朱鸞各具儀賀非惟貽升贓罪亦見姦獘未盡除也謹將儀上乞令領回仍禁革仁廉則吾不能能辭常例是道升脫於流俗可與共興唐虞之治者也知縣嘉焉賀儀發回道升奬賞故諭

諭里長解匠

自予爲令不苦里長每送罪人胥以名上輒卻之曰里長已雇機兵且以機械爲兵於送罪人最宜今解匠銀往畱都非大家不可府止四縣有匠年一縣解四年而更不得辭但予令匠每人贐銀二錢比於前倍則𨿽勞力亦不費爾財也潘大有丁糧多其往除匠直年里長每人一丁糧一石出銀五釐贐之亦取於食毋派甲首

潘大有歸上其羨金予勞之曰將市酒肉與妻子對飲談京師宮闕之盛不亦可乎大有叩頭去處置得宜人必樂往後宜視此

植榕

邑當南北之道車轂撃人肩摩矣列亭少行無所休息予甚憫之榕者容也其陰大當馳道植自白水至洛陽五丈而樹田間恐妨榖止凡植幾本以報嗚呼逺者種徳近者種樹吾無徳且種樹

諭屯軍鄧某

嗟爾鄧某爾謂田爾田耶朝廷之田爾謂子爾子耶祖宗之子耕朝廷田不納租不忠祖宗之子而輒賣之不孝不忠不孝何立於世使爾田而負官租尙可收公田之入輸公家之賦又何辭乎今負租吾代輸鬻子吾代贖後將安繼宜肆股肱力農奉上再負重治

掩骼

道有殣者予固爲之主矣父老使甲總赴縣領錢具槥掩之

後掩骼

予爲父母凡邑中有暴骨皆主之矣浮屠傅明智等欲掩骼於各都恐棺朽腐骸骨狼藉不辧有主者因而乘之乞照嗟夫是在我者可不明智若哉除前已掩地方甲總等再驗境內如有枯骨卽籍以聞給錢具槥毋勤浮屠愧我有土

時估

知縣它無耆好惟服食是需自到縣米魚一切買卽給價價常溢於時布帛乃市它郡懼民以爲厲也卽吾猶患不平況民自市易哉憲綱令府州縣行屬每月初旬勘諸物時估毋致髙少虧官損民豈非王道平平者哉每月令老人估物列於左方官民一以爲率捨中有不如此卽役人侵之以告其餘違者通以把持行市論

禁諭百姓

知縣奉職無狀未嘗一日忘去奪俸已幸百姓憫我饑餓而欲白於當道是內不可而外求此聲也誰則信之且予患失百姓不失百姓苟至饑餓而死將哺予而況不至於死

禁諭士民

因里長郭南箕被兵重傷赴府爾里長耆老並吏卒等咸往此何爲者故亟諭爾歸又聞爾等洶洶同諸生候軍門至白其陵橫之狀此又何爲者諸生宜守臥碑安可輒預父老子弟亦幸勿相勞苦制書府州縣立察院分司非風憲不居有司違者許門子等陳告具奏況本縣分司日者額都察院承軍門按臨戒嚴以俟再至有司孰敢居之督府部卒乃爭以居主將徑舁行李而入縣官往諭乃大噪都察院門內殺人血污縣官衣不止豈主將敢使之然不過驕兵之蔑法紀耳余往避之訴於主將亦恐爾等或至憤激與鬥也路遇督府將下馬謁之部卒屏予從者三驅馬不得下會典七品引道一對知縣親民正官又欽與隨從皂隸四名文官制有乘轎都督不許及擅用八人奏聞隨從人馬有數彼所帶步擁者百餘人不計而儀從儼如王者予竊記而疑之矣矧例總兵官徵哨出入各乘原闗馬匹驛遞馬驢車輛不許應付今如檄以具不知其有別例否也余乘馬往謁導者二人部卒顧辟之而且驅予馬蓋部卒目不知書安責其知典制故驕橫至此亦豈主將使之乎部卒乃隱其奪都察院門而訴里甲不具夫馬夫馬久與里甲無涉府已知之矣且察其未嘗畱行非夫馬不具之故蓋其主將誠嚴兵稍違法卽誅如其不然於縣何預使郭南箕不幸而死余自當爲之取償幸而不死姑免忍之爾等何爲洶洶則去其卒幾何嗟夫古之守官者彊項以格公主之奴戴頭以斷王子之卒余固媿之但自反之無缺𨿽不校其何傷此固孔門之訓余諄諄爲爾士民諭者爾等爲父母之意已悉今各歸休明日軍門至有白者是重予不徳弗許

止百姓乞畱

知縣五齡先君子膝敎之稍長勉以聖人之學在縣四年惟孔子是師髙皇帝之法是守於百姓事競競焉夜以繼日力𨿽不逮心有餘矣直道忤人讒夫交媾常恐不免第心不枉庶他日可藉見先君子地下公道昭明察於眾惡之中擢守賓州蓋孔門髙弟終身不可得者自喜非望聞百姓以相與日久數百輩提攜招挽走千里遮使者赴闕下乞畱知縣何徳勤勞百姓自愧又聞往多髙年長老日炎道逺致令喘汗相屬尢不自安嗟夫人情不忍孰若父母一旦有不可諱可柰何故父母之喪三年而終情固有所極也卽如知縣近抱羸疾不幸先犬馬塡溝壑百姓𨿽悲痛將誰挽哉願自寛何患無令知縣𨿽去百歲後魂魄猶思惠安豈能遽割賓州旣病不能往歸展墳墓見妻孥鬥酒相勞體少平將爲五嶽之遊幾尙子之髙蹤必出惠安已令馳道植榕四百二十一本是時應長茂長老不忘幸攜酒飲我樹下僮子和歌相樂也代者未至且爲百姓盡一日之力古詩曰長當從此別且復立斯須噫又悲矣

諭軍民

知縣歸羅浮矣勞軍民赴闕乞畱良苦無以相報願力耕以供租賦爲善以逺刑罰與知縣共爲太平之民

諭賓民

予嶺東惠州人也少有天下之志隆慶二年伏闕上書三萬餘言是年選署閩淸學諭四年遷知惠安予謂知縣者知乎縣也大小彊弱饑寒困苦惸獨鰥寡一不知何以名爲不見父母於子乎孰長孰幼孰貧孰富孰安孰否孰賢孰愚無不知無不求民旣父母相命矣不以爲子下者掊克稍賢拱手待遷藐然秦越人也奚稱爲民父母之意哉朝廷設官憲章具在俱便利自營柰負朝廷何擇父老有行誼民所信鄕者三十餘人束帛招之置酒親民堂問圖籍授簡條其對予以此知民之疾苦矣遵敎民榜各都立申明亭父老日坐其中以化導民其田土戶婚十九章令得自判平而止毋令至縣煩苦百姓爲也天下之勢自下而上天子下有布政使司自司而府而州而縣而裏縣有治裏有亭縣有令裏有長有老故予嘗謂里長下知縣一等耳役者皆其俊傑之人與爲禮綱銀外不費毫髮事皆委重父老所以守憲章宣治化也縣有社稷壇又有厲壇各裏皆有之載於洪武禮制令立祭祀如式淫祠毀之凡五百五十一區自正統來勅天下立社學如故蓋民秀者旣敎於府州縣學童子宜敎於社爲立二百一十九所禮聘髦士爲師刻小學書肄之朔望儒學講畢詣社學陳鐘鼓設籩豆行冠婚喪祭之禮士彬彬向風矣時乘疋馬循行阡陌咨訪民隱歸揭於屏先行之止宿都亭開水道無慮數處大者在鳲鳩圳由七都至六都亙十里分墾荒田築海埭以實虛糧繇鹽戶以寛民力此皆於豪彊不便不敢避黃冊之役除故里書令民親供列於堂之左右日坐堂上凡丁之增減饟之推收注於冊選奉法史受而書之獘若一丁當二丁者十餘丁止當一丁者皆均平賣虛米者有推無收有收無推者花分者詭寄者以官作民以田作地者飛灑者皆釐正乃按丁糧定里甲大約甲以八十爲凖正管必十丁糧多者里長少甲首戴星出入五閱月而後竣予得病以此矣縣有課新增浮糧冊皆四五十年不更乂力疾爲之諸凡節浮費革解戶定徵納規則淸驛傳攺折逺倉本色使民無輸挽之苦等皆具惠安政書蓋已脫身而仕煩民耕稼爲畜妻子務竭力以報百姓於萬一利必興害必去柔不茹剛不吐貪暴之人過取民一錢者以身爭之其於憲章亦厪十四五耳今來賓州無以出此但予在縣過用其心寢食行止皆在民事米鹽瑣屑必身親之有宵旰之勞無遊燕之樂妻子諫予少休不然且病予答予安能病歸惠州萬石裏乃可耳萬石裏予家在焉孰謂縣遽病哉去歲三月虛火暴升上瘍下痔血气衰竭須髮落而成冢今塟蓮花山下余所自銘者也無何得報幸而便歸百姓以相與日久不忍捨詣闕畱崇武所軍亦詣闕畱軍門以漳泉諸郡民爲豪貴所苦皆願質於惠安又上疏畱請代不許回首兩粵有如異世中夜以思未嘗不南向沾襟也臘月抵家病勢少間因思長孺多病臥治淮陽七載而卒幸得同之攜琴西上詎謂孱軀終難力彊也哉嗟夫吾民予安能忘賓州女子受幣𨿽未結褵心已在夫家矣況賓於惠風俗相通其程不過兩旬無輿馬之勞有舟楫之利膏壤沃野數百里民好稼穡饒五榖顓朴地重重爲邪敎化易行無素封大豪以撓吏治兩粵縉紳故矜名節且在山谷之中無往來之使非如他機詐耆利狡猾不道竊符馳傳行郡邑輷輷不絕以勤有司稍不厭謗誹輒行也豈薄此而慕彼乎騏驥壯盛之時一日而馳千里及其衰也駑馬先之百姓聞予惠安不知吾精今消亾矣彊弩之末不能穿魯縞可柰何嗟夫吾民豈不念我矣乎虛名流傳未見美惡固日望吾澤之降於窮閻也況煩使者兩至吾家何以爲報未詳故牒並問遺老民所疾苦不能周知卽知力不我操亦難割矣昔在惠安嘗刻敎民榜頒行民間朔望詣亭中爲民申明六諭乃遣木鐸以徇今望吾民亦只如此吾歸田裏角巾大帶不至公府力農以奉公上謹身以正鄕閭與爾共爲太平之民耳後來爲州知必賢我民之疾苦自有所托毋眷於予𨿽未相面情不能止特此相告尙念之哉

示諸生

敎諭示諸生曰敎諭嶺東腐生也結髮有天下之志志大才小宜伏畎畝主上不知不肖猶循故事使署閩淸學事非其任也主上過信敎諭敢不盡職不敎不諭不職矣嗟夫今之師者豈不悲哉春秋之時學官廢缺孔子非有象胥之位選舉之權也抱先王遺經退於山澤弟子來自異國蓋數千人爲之禦車持蓋徘徊千里𨿽至饑餓而不去今以天子之命利祿之誘靑衿栩栩一揖之外卽如胡越何彼相慕用之誠而此相背之逺也擇物而取之必其美者人之所與惟其遭耳美則好惡則賤而棄之豈異是哉嗟夫今之所遭皆可羞矣故師道在山澤不在學校假如學校之中而有山澤之美卽諸生何擇焉今與諸生約國家法邑學生二十人增廣者增而廣之也附學者附於學也則學生重矣月有廩日有膳何故哉柰何錙較銖分禽奔獸遁井竈聚蛙齋捨茂艸兔絲燕麥北斗南箕無實甚矣學生旣難盡責增附率多英雋故爲通法惟髙年者督家者貧者貧而敎者不彊餘皆來學敎諭爲治捨肄業會膳如制學者以日近者以月逺者以時嗟夫諸生敎諭不腐道在易簡不敢苛細法費悠久從容順利學以致用舉業不廢諸生信之嗟夫諸生敎諭良苦異邑𨿽遙無踰百里辭家力學學乃隆起諸生勉之來者書於籍否書其故規後定

石洞集卷九

●欽定四庫全書

石洞集卷十

﹝明﹞葉春及撰

○志論一

順徳縣

敍

敍曰萬曆甲申余至五羊城吳西公以志請歸羅浮山則又至羅浮山歸白鶴峯則又至白鶴峯固以請乃許之古圖志往往並稱余嘗放羅太史圖惠安今以施於順徳志則地理建置賦役祠祀官師流寓人物選舉雜誌凡九篇奪邑中士夫權是懼故居其半亦殺靑矣餘業皆具艸寘篋中未示人也客見之曰裘非一狐固然不有純白乎五色相間謂之文一色不雜謂之純皆足珍也苟悅漢紀無妨孟堅左丘明一人之身內外傳並存相資故爾余曰諾吳西公遂重鋟梓而圖別行昔孔子作春秋其事桓文其文火義則自謂竊取之矣事非文不傳文非義不裁義以命文文以敍事是爲經義者宜也筆削失宜何以曰義舊志事猥瑣而文穢鄙李氏庶幾焉今無所系不書卽用舊文刪潤亦過半矣意長才短無所取裁持三言以誚我何以解焉乙酉季秋朔石洞葉春及書

地理誌論

自古聖人曷嘗不因時敷土便事哉冀之幽並靑之營猶唐虞之世也夫地廣則生齒夥生齒夥則虣亂間生地廣則方制逷方制逷則敎象難浹人身之气首壅則瘍足不至而盭泳沫阻於遐深亦不軌之時有也余觀天下初縣生聚敎訓積數十年逺或百年往往稱雄陟禹之迹俱虞十人舉瓢一池而罟之百則萬國何稱焉卽如順徳在曩時固全烝之一臠而大裘之一腋也百餘年來名賢國輔翰卿志節死義之臣前後相望應書之士滿公交車矣豈非地事遘會於天時哉故曰聖人之功時爲之庸詎不信夫辟不必地聚不必民因其山川綏其都裏愼其城守險其走集修其堤防物其土宜正其風俗本禮而爲之敎則惟在牧夫哉則惟在牧夫哉

地理誌總論

論曰縣倚東南隅其四至就縣言之耳西北二至請置縣已云其實石■﹝石肯﹞出五斗口而北龍江白藤出仰船岡而西方中以論提封則誤矣堡近逺圖若村增損多寡舊志或不同吾據今書之也序圖宜順堡各以一數之總其凡今雜亂無紀重復不則疎缺或曰析自南海則然版在天府不得而更矣甘溪之末乃蛋人河泊所革置此鱗介而衣冠之王政也

古迹論

論曰李承箕言有迹不如無迹古聖賢所歷其風人自不忘非若後世借此誇人可姍笑也詩社何詩步靑雲名館是富貴之志耳甚當然猶因舊志次之餘覽往時所謂詩社裏塾皆稱古迹否則附於宮室洎近世至五六十區大氐鄕人邑屋遊觀之所非有名徳休問可傳也一切削之如西京隳壊巋然靈光獨存亦簡牘一快哉善建不拔吾聞諸老子

建置志論

設官分職以爲民極必有治所揆文奮武賑乏卹孤至於遊觀皆王道也古者天子之居茅茨采椽土階三等況乎郡邑後世易以華美定上下而辧等威帝王之道若循環一質一文何足異焉君子攸芋無亦惟民是務夙夜以思思其難而圖其易兢競所以治若汰然於百姓之上堂百里而門萬里使人望之如帝室紫宮而不可卽或慶讓之所不及廢址斷垣鞠爲茂艸小人有闔廬以避寒暑燥濕故者新墜者舉堂堂大邑而直四竟之內不治謂政敎何是慢之過也汰則民殘慢則民廢殘而且廢何以在上餘罪言也夫

預備倉論

論曰諸司職掌司府州縣各有倉以給歲用丰盈是也名在會典洪武初令縣四鄕立倉一曰預備正統五年遣使者督行東南二倉卽此廣州誌預備倉三並丰盈誤矣二倉不積榖廢久嘉靖志遂以古迹目之又誤今有司奉承徳意歲千石盡入丰盈數年之後匪惟腐敗不可食主守且受其罪陳新相易有三年之積則勿居而儲價以待亦何憂惡歲哉

社倉論

論曰五夫社倉朱子言數年間左提右挈上說下效爲鄕閭立無窮之計蓋其難哉曾仲魁一言逺近響應登髙而呼聲非加疾其勢急也然榖猶寓祠廟法固未備未幾多侵牟乃請歸縣豈非無劉如愚父子哉里社不皆可任聴之懼計私害公謹其出入則鉤校靡密上下相遁自昔病之矣

建置志總論

論曰裏一亭坐里正三老十有九章聴民訟制也祇具文於縣門射圃匪獨觀徳欲得穿札之士用之廢者十九卽存有足音乎洪武間建社學有司奉職無狀髙皇帝發艱哉之嘆而止正統初復並責督學使者郡邑學尙廢墜何乃社乎預備倉置四鄕正慮移民今遷城中金矢罕入故空虛社倉又令甲所不及矣巡司僦居於城郭民兵罷憊於道路屯卒偸怠乎壠間戍兵逍遙乎河上孔子曰文武之道布在方策其人存則其政舉方今盛明王道四達豈直方策之遺也不舉得乎

賦役志論

董仲舒言古者稅民不過十一役民不過三日後世率二三十倍蓋傷秦漢之際云余觀周自生齒以上登於天府夫各授田孰隠而失百畝凡起徒役𨿽家捨一二人田與追胥則人人任之矣今豪黨之家與吏爲市丁數十而一登政𨿽重乎實數十人共之也農耕富民之田見稅十五率畝而收二石爲米九斗而輸三升於公合農之半是六十而稅一也烏覩所謂二三十倍於古哉蓋古事省而無聚食之人後世聚兵而食男子疾耕不足於糧饟其它經費若宮室賜予之屬不與焉故秦漢來一切巧奪乎民尊爲挈令山海闗市之租盡入大農佐賦其在邑中田賦里甲之外鹽漁及諸課稅徭傳衛所郡縣屯戍之兵皆出丁田輕彼而重於此是朝三也縣官空虛大農歲以殿最長吏獻程不及且得罪不敢言薄斂緩徵事矣毋令貧者丁多富者糧少侵漁絕於宿胥以鼠爲虎里正行於其甲不能亦庶幾所以治士初試官如入闇室墮弱以吏爲師賢豪又鄙瑣之儒者往往稱述孔子安得辭計吏曰有主見謂知大體而不一料量哉余故詳著於篇爲長度式覽焉

戶口論

論曰洪武詔天下戶置帖書其鄕貫丁口名歲編給於民其籍藏部後冊率十歲一更戶口脫漏罪自長吏而下以多寡爲差至嚴重矣邑冊始景泰壬申戶口至十歲輒增弘治間匪有兵革之事荒札之烖也耗甚豈孝宗仁厚有司奉宣徳意僞增者不敢實之抑胥爲政闔辟弄走不免哉今視景泰戶增而口損唐人戶有調丁有庸我朝取民惟其丁不惟其戶戶大丁米鱗崪算事必重無患離析一身之繇乃至當賦一石有身爲患此其趨辟不亦宜乎戶絕三之一口五一不啻更賦亦厪厪矣軍匠宜存余弓田後糧無虛懸削之可也女大小口徒給鹽鹽不口給而必登之法如是耳胥云不登小口自昔已然及上戶千乃一二烏所稱浩穰哉五分邑中之戶軍居其二故多淸句之苦或言邑以朶集適配軍他衛所近者百里逺數千里老疾物故亡逃率以伍產子補之無則取於原貫往句卒至常一二歲乃歸得賂從此逝有矣句者多解者鮮送者未返行者業亡逃抵家其獘日滋更變姓名損增字畫移易州縣奉頭而竄占籍殊絕之域不可勝數也宣徳間遣直指使者淸天下尺籍補其闕切者紀錄亡逃則蹤迹之戶絕丁盡往往見稱或同名若無名籍不可詰問裏老胥人實爲逋逃主本流鄕簿以歲淸冊參之罪胥人之飛詭及裏老之縱匿嚴謫戍之條其庶乎余觀唐豫約其鄕補軍審送少壯當行之人無墨貨欺隠取罪則猶盛世之風哉諺曰句一軍害百口充一軍禍三族言解之爲旤也軍政廢卽令得軍徒縻我倉廥將焉用之以亡逃之饟募勇悍之兵亦計之兩得哉

田賦論

論曰秋租鈔出於地田惟官租有之粵無此豈初折米帶秋糧以徵後遂冺其名乎如夏稅米初尙二石四斗有奇至弘治僅存三升糧歲增亦不覺其亡矣成化間田地如故而糧之增者二百餘石何以故耶官民諸則頗繁屯軍與民爭田核屯田而有餘也歸於官遂名屯軍余田有之自隆慶始屯軍依民例皆此類也夫田非彼卽此烏用創名爲哉弓田後諸則皆廢姑存之俟他日考鏡焉

官民田論

論曰膠柱哉官民田之議也官田傳自前代如公職等有司奉錢淵明令公田種秫是也官親挈以授農人歲収其入無富人淫於其間故其科也重民田農人受於富人旣入大半之稅縣官不得更重取之故其科也輕後世無復在官之田科仍舊貫故薄徵蠲役以節適章皇帝減官田租挈詔雨下睿皇帝於蘇州減至八十餘萬石豈不仁哉然未易弦而張之也朱子謂漳有官田職田學田名不一輕重亦異吏緣爲姦欲九等定畮總一州稅租之數而分隸焉今幸弓田宜上書請如朱子而削官田之目乃如江西版中田地無論所著並書官民不則三壤祇以官田爲上何哉王者有分土無分民他縣人置田於此人宜從田憚委輸之勞以田徑歸其縣我亦患其逋負縱之逃遁昧薆職此之由階之爲姦又何禁焉邑瀕海有沙潬田西水東注流塊下積則沙潬漸髙植蘆積土數千百畮可趼而待也其利不貲常嚚訟自戴禦史議以抵浮糧弓田後糧無浮沙潬亦弓矣若桂洲南靑步海中葉沙等則與香山壤界其田五百餘頃聞弓田時民多潛籍香山蓋利之云知縣葉初春至始正之然不能歸其半嗚呼吳楚交兵由爭桑女子豈一家之故哉上田科米𨿽加一升其則故重中田又減官米一升乃視民三合較一畝之賦新故不逺民之不察嘖有煩言所謂不見其睫也

農桑論

論曰髙皇帝令天下戶植桑豈非成周遺意哉然大司徒辯十有二壤之物以教稼穡樹藝禹貢蠶桑惟兗州耳藉令不皆桑而樹其土之宜木徵亦如之豈不良美奉法不虔徒以空文塞詔紙上栽桑之諺在在而是則有司過哉

屯田論

論曰祖宗法不能守莫屯田甚也洪武中分軍屯田再定於永樂一軍受田二十畝以所獲爲饟而輸餘糧六石於官則定於正統云屯軍自食兩人又給一人仰於民無幾況初十分其軍少壯乘城老弱屯種屯者三城者七二八一九四六中分隨地緩急坐食寡矣自屯卒不更而視田爲世業典賣時有或居城市召佃坐収其入抵糧而食其餘久之佃爲主卒爲客問之田所在不能道移易欺占所由起也逃絕嬗授之際姦人易乘豪黨之徒以武斷於鄕曲或至侵克並軍丁奴之何可勝數故額日削夫國家所爲軍屯卽丘甸之遺有倉以儲有場以教不獨授田而責之入也倉場失亡日箠楚之六石猶不能無負安望折衝禦侮哉春耕籍漫漶久議者嘗欲稽之憚於旁午天下一家軍民皆朝廷子弓田時披籍而求懸互訐之賞開首攺之門亦其會也今不欲吹糠哉於其存者正經界核逃故明承補還春耕之舊憲臣歲行部省視之庶弭患於將來失今不治後又甚焉尺籍闕徵行戍守徵發屯軍給之饟而以餘子耕固當細糧徵在衛所不具論

漁課論

論曰國家漁課達於山谷溪澗之水芥爲之舟課亦不免故皆敷於里甲邑以海爲池課之宜也點視初必皆業漁之人死徙千無一存而算舟以抵徒見出沒鮫人之室而烏知不然哉閩人嘗奏漁冊十年一更以新補故余令惠安蓋爲之矣夫漁業有浮實乘潮掇取若棹艇往來浮業也繒門禾虫阜之類實業也邑中實業盡入豪宗利役貧民而不佐公家之賦今不欲更而張之與小民爭一手一足之利並度豪宗甚非計也鴨阜起於洪武永樂間其圖具在𨿽非漁業以之抵課有四善焉免逋負一去蟊賊二抑兼並三弭暴亂四矣因噎廢食則亦不察於民故哉

鹽糧論

論曰五代以官鬻鹽民不能與爲市折閱則分五等之戶而抑配之後鹽不給徵鈔如故今所謂戶口食鹽何七百年一轍也管仲謹正鹽筴男女之歷至於升兩後世祖述或失其意旣正於商而以空名寓筴儒者多羞五伯今視伯何如哉

料價論

論曰閩中八分丁料始於禦史灼本糧定銀附徵於糧事已而民不知豳以行於吾粵皆仁人之用心也初議卒不能守欲湯之滄不如絕薪止火而已則在吾君相哉

牛稅論

論曰六擾獨屠牛有律禁之故也法應殺輸其皮角利刀錐之入而令鼓刀而屠百里內日殺啼噭數百則法不足信矣以老易少猶得全牛之半仁者不爲卽令程子而愚長攘竊而害農人未可謂非實旤也禁天下毋屠牛頃有詔軍市租倚辦於此不敢奉宣嶺海之間方數千里豈少此瑣瑣哉願執事者之慮之也

裏役論

論曰里長者裏之長也天下之勢自下而上甲首上有里長里長上有縣令縣令上有郡守郡守上有藩司藩司上有六卿而天子加焉余嘗謂里長下縣令一等非躗言也有司不長之故長者不樂爲計丁應日以免爲幸供張不辦而期會之時愆箠撲交下駢首何校交臂請囚鉗釱累累踵相接於道路胥靡之徒不觳於此矣老人固以徳齒推擇今闒茸輩徒拜揖送迎官府爲儀程功商物以取刀錐之利或竊貲於鬻獄有司亦隸畜之駔會之人不賤於此矣何必上古隋唐鄕職猶以品官名士爲三老漢甚眾國初之制豈不然哉柰何輕之如此蘇氏之言曰逺莫如近近莫於其所與兢圖治理效必自所與競始矣

均徭論

論曰王介甫當國所貫行孰不仇也他未論雇役人人今誕章矣美惡隨人侏儒哉往五年役它亦有十年者歲額等而各甲丁糧不齊經費輕重相懸於是爲一段維之總邑丁糧畫而十以均適今復以叢於十年者年一徵之丘仲深負米之諭未可謂非便事也寜殺無笞其亦可哉

條鞭論

論曰始料最繁自邵禦史折而帶徵於糧民誦簡便此條鞭之權輿也民壯驛傳銀戴禦史亦嘗帶徵而不混糧之內自是或行或罷霍文敏計兩粵便事常搤掔今卽均徭均平向皆役於五年十年者歲編之又通爲一民知歲輸幾何而不知某糧幾何某役幾何謂之條鞭稱名少而耳目専未知天下聖人之政東南舉稱之矣何者錯薪翹翹不知一束之易操也岐路冥冥不知一塗之易遵也𨿽然無畛出納之際胥爲政能殿最我能督責我將盡力以赴之否則歸罪於民上下倀倀以瞽遇瞽余嘗爲縣旣合之又分之民知其分以期其合官受其合而理其分若八音並奏不相奪倫歲終縷疏其負以胥後命民亦甚便官亦甚逸則在心計爾矣

鋪甲論

論曰國家以里甲任民推擇齒徳爲老人裏中有盜戍卒罪人逋逃及惡人不能捕者里甲老人集眾禽之具教民榜蓋時衛所以禦大寇巡司兵以緝細姦間有如所云不過老人里長帥甲首追胥未聞總小甲也總小甲立亦不能任盜賊故又變爲保甲夫甲一耳裏變爲鋪鋪變爲保非三保甲哉實效不責而徒空名之更過矣

祠祀志論

今天子百神主天下郡邑經祠有司各以其職用事而不領於祠官諸侯祭其畺內卽天子所柔也牲幣牢具有故無所興侐其廟宇毖其壇垓丰備其登刑簠簋忠信於民無寜矯舉以祭不獨夕牲薦鬯而始兢兢神必答焉休徵見風雨時若降之嘉生故子路以宰有人民社稷非敢爲佞也人非響至灼耀鬼責之未嘗媟媠者眾佛老之宮金碧照寰■﹝宀禹﹞瞽宗茀艸不剪有矣謂令甲何閭閻愚民動於光景至割俛仰以奉之猶自以爲不足也明禋忽於此腏食淫於彼余故述典祀籩豆之事陟降之禮則有司存余不敢言之也

先師廟論

論曰宋濓之議韙矣安逺之謫則無以異故耶今毀象祠啟聖退況融輩略施行矣而樂猶未備也制州縣樂得式於府可不務哉可不務哉

壇祀論

論曰洪武禮制里社稷壇視縣社稷裏厲壇視縣厲直年里正帥百一十戶行之春秋社日用大統歷厲祭視縣祭畢燕誓民非土榖不生鬼有歸則不爲厲如制侯禳禬禜不患無所此廢淫祀縱矣欲彼禁反經哉故曰丘夷川實非虛言也吳廷舉禁淫文曰律祀典神祇有司致祭不當祀而祭杖頃行龍山龍江見五嶽廟中禺五帝冕而執圭東嶽泰山在濟南西嶽華山在西安北嶽恆山在眞定南嶽衡山在衡州嵩山在河南爲中嶽五嶽視三公諸侯在其域內乃得祭之祭用木主號如其山壇而不屋天子有事告以薌無則已今帝之而不知其公也僭諸侯之事而不知其庶人也季氏旅於泰山孔子譏之況庶人乎淫昏之鬼充斥閭巷家爲巫史四十保大氐盡叢祠矣歲時伏臘醵錢禱賽椎牛擊鼓戲倡舞像男女雜沓忽祖禰爲出門之祭富者長奢貧者殫家甚至攻剽嚚訟之徒資以決筴是姦盜之主而禮法之蠧也知縣不佞有人民社稷之寄民神雜擾不可放物罪則在予四十保淫祠悉毀之其材以修保之亭壇有餘輸縣營繕象投水火民孝弟力田奉公自求多福不然於我政人得罪求助鬼神無及已於是毀淫祠八百餘所禦史汪宗噐惡之計竹木斤兩以罪嗚呼不辯善淫而以其睚眥報愧淫鬼矣

鄕賢祠論

論曰名宦鄕賢所以報功昭徳章軌垂勸也不綜核其素祇以官爵子孫蟬緌蟹匡數世之後神主流出戶外矣善乎唐應徳氏之言曰以位則魯國之社當大牢於三桓不當於棲棲削迹之人子孫得私三桓之力皆奉其祖父從於大烝而孔子作春秋特書弗父何叔梁紇於僑札上矣是故吉州之祠羅文恭欲抱其父以歸雅淫並奏賢不肖混淆豪傑之士所以羞與噲伍也部檄釐之幸甚或有爲黎丘大人之說者則名實難哉

崇義祠論

論曰奎死袁州瑞死萬年故志不錄祇於子賞官見之豈少之哉以死勤事祀於其所可也劉義稱龍頭人故並祠然與史多不同乖異余弗能詳之矣語在本傳

官師志論

泉而目之貪豈不妄哉南海珠璣犀瑇瑁果布之湊■﹝日氐﹞者猶外府也至輒甘心焉曰泉實然故舉而辱我石門在邑東北建邑百三十餘年吏大小無慮四百有亷有鄙蒼梧吳公乃與處默方駕稱二吳何乃罪泉哉賈庸播耕主人費家而美食調布而求易錢固祈深耕熟耘也庸客致力而疾耕盡巧而正畦陌亦美食錢布使也毀其防而殘苗是庸受直而螟鼯報徳也令以下至於流外孰非庸於國者無令曰子實民養而殘民以逞乎貪夫殉財烈士殉名蓋各適其適矣狐丘之盜譽之則悅盜之則怒何則彼固虣戾未嘗不忸怩負此聲也盡節奉職而不章徹何以示勸恣行不軌丰肉褕衣沒其犬馬之齒誅而逃於後世則貪冒之夫寘力焉摭故牒訪遺老列職名稍著其行事亦當世得失之林也硜硜不讓而好盡言以招人則余有罪焉矣

吳廷舉傳論

論曰淮南振落公孫弘而憚長孺守節死義宸濠畏獻臣巡撫江西耽耽哉皆山之虎豹也獻臣與獻吉同官訟其橫自以與梁文康蔣文定友取容武宗朝不能正則自劾焉所謂面折不能容人之過哉崔文敏稱貞才潔履厚行定力信矣布政時許佛朗機貢粵人以爲貶夫越裳重譯周公不爲啟釁事變叵測應如轉圜安可執也況獻臣議卽沮格柰何罪之樹髙而風集焉人髙而毀生焉所從來矣

沈鈇傳論

論曰余至廣州往來縉紳先生間其談沈公率多壯厲之气夫武王訪道而以武稱文王大勇而以文顯非有不足語其盛也沈公節用愛人尊髙年敬有徳推奬賢士諸善政不可殫數柰何獨鋤彊稱哉余以爲沈公計魁梧嚴峻及觀厥容貌乃逡逡如儒生常有以下人者志念深矣區志才論篤君子也詩沈公曰懸知烏攫肉寜厭釡生魚公庭時肅肅里巷日與與人以爲然

陳表傳論

論曰余觀弘治志陳表之魚官也以陳言云不知所言者何承箕去表二十餘年其於遺文古事不啻追亡摉匿豈於表遺之令表所稱誦可著廟廊當與葉平遙比矣然士多有困厄所言不用自令沈鬰而死可勝道哉

官師志總論

論曰四嶽堯遜之位明徳可知十二牧卽不逮稷契輩皆亮工之臣也自九官埀益所讓外此無名者略甚官師第志善惡亦足備勸懲矣或言上古文書省約邑宜詳郡郡宜詳國故諸家表官下逮筦庫余不得而違也始未年月多不詳亦無庸詳哉嗚呼丞簿而下何罷斥之眾耶薄待而厚責之亦勢之不能得也是故善無微而不書惡有巨而獲免蓋不獨丞簿下矣

流寓志論

至治之世四夷賓服中國乂安天子深拱於穆淸羣臣並受其福當是時操賞罰貴賤之權以臨馭■﹝宀禹﹞內君子則加諸膝小人則隊諸淵賢者通籍於廟廊不賢者秉耒於隴畝是故禦魑魅於四裔乃渾惇窮奇禱杌饕餮之徒野無遺賢人各安其居守其職未有踰河蹈海結軌名山聞某所有賢者則贏糧而從之也小雅廢而四夷侵蓋至宋而天地之綱絕矣邑去崖門百餘里勤王之臣至焉賞罰貴賤之權施或不能盡協粵稱邊徼遷人接踵其山羅浮其浸南海亦探奇者所願遊也張弘範自誇滅宋劘崖銘功其意無峴山矣不與元同族者惡而讎其石蘇劉義亡國之隸逋播之人也乃爼豆於大良與弘範孰多乎鄒李兩公時尊官右職何算竟灰燼兩公踽踽覊旅論其爵位不如彼之赫奕論其徳澤無政事以及民也至今想其人而識其所遊之處■﹝氏鳥﹞鴞羣號聞者不懌鳯凰來儀固人所快覩哉弘治志以劉義邑人按其譜余本諸史與鄒李列於流寓嘉靖志所列余以爲斥晏也捨之

李承箕傳論

論曰余鄕問念庵羅太史世卿何如人哉太史曰才子陳子嘗謂世卿在白沙朝夕與論名理天地間所聞見古今載籍所存無不語未語者此心通塞往來之機生生化化之妙待世卿自得之太史止才之也豈竟未得耶周梁石題李氏義學其語又別果孰是乎陳子言順徳人謗世卿由吳獻臣固獻臣遊揚太過或志故則不傳其書無惑哉

人物志論

豪傑不著名於圖書不錄功於盤盂紀年之牒空虛有激哉韓非之言也丈夫以七尺軀戴皇天而履后土豈徒林林總總等春秋於艸木固將骨朽名存如孫叔豹云爾蒼頡以前若載籍之所不齒無論齒矣古今經藝百家賢聖之篇不傳者多傳者少不傳者其間名姓有知之乎微獨不傳者傳者三五公外其間名姓有知之乎此其大者朽遲小者朽速遲速之度莫之予奪是故太上立徳其次立功其次立言猶不能以無朽三者不立欲以不肖之身竊空名於後世朝菌而冥靈之希君子謂不如速朽之愈也人物國初獨有孫蕡闗敏功言𨿽不如古立亦庶幾千里一士是比肩立百世一賢若隨踵也建邑百餘年賢士大夫充溢編簡夫非桔梗之睪黍與百貨並列善評者價不失一故不於其彚而於捲分俟善評者卽朴爲璞以欺吾不能也自小雅不廢巷伯凖也安能廢之榮啟期言萬物人爲貴吾爲人男尊女卑男爲貴吾爲男至列女而男子可思矣

闗敏區禹民梁曾甫傳論

論曰元綱絕而維弛儁雄豪傑建號並起其它小鄕聚屯兵保界審力相時何可勝數也當是時自致侯王小者將吏元功剖符食邑慶流後世不幸亦葅醢隨之如龍飛上天魚鱉鱦蟧隨沫正營何足定宅哉吾粵則東莞功最髙寵最盛敏禹民一詣軍降生有榮位死有顯號可謂鼓舞豪傑者乎如曾甫不先二子死者其功名亦不可勝道哉

張泰傳論

論曰余兒時讀陳子書想張叔亨之爲人比長聞湛文簡謂執業白沙見其友張司徒謙柔而剛正卓然大雅君子也然司徒貧甚霍文敏計兩廣便事順徳張泰博羅張津皆司徒家產不曾於舊之豪寸陵遲衰微久則墳墓不守兩公皆未考後世不得蒙黒衣之澤當塗以章文懿請名敎之幸也余善津子碩其家蓬蓽碩賢歲貢不仕事母太夫人孝菽水厪具以衽帨又撱之泰宜然嗚呼以優待士大夫孰不咈然怒者柰何出孟下哉

張善昭張澯傳論

論曰余見方孝孺練子寜未嘗不涕泣沾襟也余邑王禦史度亦坐姦黨宗家外屬編五百五十戶莫爲善昭今天子一切宥之豈惟諸臣善昭死且不朽明倫大典聖人不易一時諸臣未免膠柱漢宋要立義較然不欺其志可不謂忠耶或傳澯兒時有妖降於其室爲語它日登第除拜頗驗戊寅前數夕復求止之澯不聴神怪之談縉紳所不道信然斷而敢行鬼神避之若澯不愧乃祖矣

梁儲傳論

論曰文康公艸秦王制及不艸威武大將軍敕縉紳多誦之秦誓稱邦之榮懷杌■﹝揑﹐木代扌﹞由一人大臣上輔天子下鎭撫海內豈百司庶府仡仡於展采錯事間哉休休有容天下皆其才矣女無美惡入宮見妒士無賢不肖入朝見嫉文康薦起成都居其下所謂一个臣非耶李文逹名相攻已者必甘心焉近世尢甚小者戍邊大則首領不保文康於李鐸輩反擢用此數公於秦誓何當也或疑文康愚於武宗朝大忠無所拂辭悟言無所排擊道固委蛇蓋謂是乎

梁景行傳論

論曰宗烈貳守逺郡輒上書言事此其志豈抑首下僚汶汶已哉漢法令長罷廢用使者言復起以故能盡其才今非進士死灰矣吳獻臣薦宗烈毎自以爲弗如也嗚呼非豪傑孰能之若巡撫張公亦非俗吏哉

張拱辰傳論

論曰司寇洪公朝選爲餘言考察不敍漢宋禁錮名賢之餘烈也故正直之士爲時所忌相率入其彀中拱辰見過太宰因憸人劾而違之微霍文敏幾不白倪太宰嶽亦莊■﹝日上永下﹞邑子也■﹝日上永下﹞旣致仕大計復推諸老疾之條如此甚眾乃知文敏眞大臣哉

陳善藏傳論

論曰善藏餘同舉人也五十始舉序齒實錄今當壯多隠年世變可觀矣人情貪耆祿位髮種種攺白爲皂仡仡道路肩相摩踵相接也丘仲深謂毋令臥而踰嶺足爲寒心善藏服官政之年懷璞而不輕試志何逺哉余來大良觀其所爲詩畫翩翩千仞之象其人可想見云

人物志總論

論曰納言周公采謂余志難人物吾吉州更諸儒不敢言志事何者縉紳多而編簡狹口語易生也令公吳人亦云孔子稱斯民三代之所以直道而行孔子次春秋其義則丘業自言何至托於民以自解民無私枉聖人違之不能也如以民十六族並書若髙陽帝辛諸子又多乎哉不然於我何罪齊景公奄有東海不能以千駟得之於民夷齊西山之餓夫也民顧稱之夫亦三代之遺直爾卽如子長先生終身空室蓬戶褐衣蔬食不厭無子孫闗說至與卿大夫爭光梁孟祥余初頗疑及見李世卿志聞於大良父老三代之道猶然在邑中也人謂我自解乎宦官陳凖世卿所錄附之

唐豫傳論

論曰弘治雜誌唐豫余觀其所爲鄕約假令非苟知之亦鞠躬君子也是時會天下新去湯火黎民得息肩於田畝髙皇帝詳延宿學老儒咸登於朝勸學興禮以爲天下先舉孝弟力田弘鄕裏之化至於永樂家給人足廩廩鄕必世而仁矣故其俗淳龎如此云

陳珷傳論

論曰余覽珷狀蓋出梁文康云成化丁酉正月置西廠五月罷以商輅項忠六月復以戴縉王億至壬寅冬十一月以禦史徐鏞輩而汪直罷狀珷與郭和抗疏西廠復革乃在戊戌之前恐非也卽使不出文康不信其以汪直適戍則人人能道之矣惜也利令智惽行百里半於五十是故君子非無賄之難立而無令名之患詎不信哉鄕裏之人無軼材茂行猥自托於無舉無刺往往稱賢珷倜儻大節而以眚掩余故表之無令獨蒙惡聲焉且告於好修者

薛當時阮珩傳論

論曰余觀薛阮兩生蓋質行而文者也𨿽不遇而死當時受知於憲僉珩見賞於督學遂致登名簡牒聲施後世若兩生者亦不爲不遇哉

羅虞臣傳論

論曰龎中丞尙鵬讀虞臣上霍相公書未嘗不掩卷嘆息也蓋重傷其志云王漸逵言虞臣豪宕使气不可近晚有養性求仁之意終日仡仡絕筋喘汗於道路之間髙堂邃宇固所願托足而棲乎柰何望崦嵫而太迫老子所以貴早服也

周氏潘氏李氏傳論

三人皆死者嗚呼死生亦大矣丈夫誦法先王言議乃薄千古食焉而避其難要同死至背之況婦人乎三人皆死故首之

吳妙靜鄧六娘傳論

二人皆不字者李承箕不傳六娘而見於鄧寶傳且曰春秋書莒人滅鄫六娘取李氏子後其父不嗣同矣能誓不適人節亦有可取焉顧獨遺吳貞女何也豈以尙浮屠乎則疑之乎吳貞女與博羅陳孝女大相類陳氏祠自蕭梁職於龍華寺至督學魏校乃稱孝女云故宅亦爲豪右所奪何一轍也又聞倫教梁鑑殷女佑娘不字撫其侄彥

選舉志論

掇巍科隮膴仕紆紫拕金揖讓萬乘之主食肉貴富上顯父母下爲妻子榮利豈非士之情哉君人者非寵祿人社稷是保臣人者非竊人寵祿社稷是役修於家壊之天子之廷盡爲賈山所湣則何賴焉況也吾修之未嘗而於壊何有不亦鋭乎其舉之乎聞有縉紳大夫與軍將遊於孔子之廟大夫歷指先賢問曰彼爲誰彼爲誰蓋嗤不知書云答曰吾武人吾安能彼之知但聞諸公非進士也問者大慚繇斯以談在彼不在此志選舉於人物之後或舉之而不傳或不舉而傳之卽未論世其人蓋可知哉景泰置邑選舉乃自宋元地順徳斯順徳矣先賢良方正諸科古之道也乃錄進士次舉人次歲貢今之制也吏而官之不遺昭噐使也武舉並錄視鄕貢也貤蔭附焉選舉之所及也納粟與焉選舉衰矣他志或及義民非仕格吾無取焉

雜誌論

天地之道豈不大哉帝車中央或緯或經微星一萬附體而成三條四瀆主名山川培塿灉濋其別相聯故有大而不可遺有小而不可捐胥徒府史乃備百官五色不雜不成文章五味不雜不成和羮五聲不雜惡覩雲門之與咸英故曰雜者物之賾也理之囿也所求於雜無不有也是故孔子傳易雜卦終焉班孟堅諸子十家居其一見王治之無不貫相生而不如水火相成而不如仁義敬和則余之所錄也夫

○志論二

永安縣

圖敍

畫方計裏圖其疆域郡縣大小若戶口田賦多寡並圖之羅文恭法也餘業用於惠安順徳矣永安初縣山尢厜■﹝廠外義內﹞命虞道工乘樏以圖圖凡四都三而總一參伍錯綜博訪故老三四易而始就夫圖山川猶貌人也長短肥瘠不肖況乎經脈則何貴焉戶口田賦籍在縣綱目不相凖正之一以目而禦綱都列各圖而登萬曆十年之籍賦更之所出也弓田書於其都皆其都之田也屯田附焉亦其都之田也各圖不書田麗於人非一都之田也田有官民賦有輕重琴江與兩都亦復不同賦役志具矣

代令作

石洞葉先生與念庵羅先生善法廣輿圖畫方計裏以圖永安核戶口田賦而正版籍之誤心亦苦矣不佞則有感焉幅■﹝巾員﹞七百里可謂大版籍厪七里可謂小法爲戶七百七十寓籍居半老子稱小國寡民非耶治大國若亨小鮮小將若何覩其小撙節愛養之心生矣圖其大生聚敎訓之心生矣是治小國之道也不佞之未能逮以俟君子

志敍

葉春及曰永安七里立邑厪十八年天地無窮𨿽萬世可知也則在今乎則在今乎故志之邑胡以始邑胡以制作建置志第一聚眾人而爲令合眾井而成邑作都裏志第二以辯區域以奠民居以阜財求以固封守作山川志第三有土有民斯田賦可則而更繇可事作賦役志第四物有美人有習本乎土之所爲使作俗產志第五阜民成俗其惟良有司乎作官師志第六無謂五步必有異卉作人物志第七前事之不忘後事之師也作前事志第八凡八篇其事核其辭危其稱文小而鏡鑑大知我之不知罪則有矣原撰次之意作永安志敍

代令作

永安承大亂之後民得去湯火歸田野剪荊棘驅豺虎而居之惟是篳車藍縷尙不足以佐百姓不佞謬吏玆土夙夜競兢撫流徙度土田定賦更薄徵斂重積貯養孤疾本秩禮嚴什伍治兵戎詰姦慝正罪法伐山通道自官寺學校祠廟倉廥城池至於杠梁廏置亦增修矣三皇以前幾千萬歲其君神聖生人之道豈眞如鹿豕然一無事者唐虞來乃頗可著則非載記之故乎邑新猶開辟之始也失今不記後何觀焉以請石洞葉先生葉先生爲作八志綴以四圖其於疆裏山川徭賦民風吏治賢士大夫理亂之原阸塞戶口多少彊弱之處燦然具矣後之君子求治理故於是乎在豈惟不佞賴之

建置志論

論曰折置之議已始於嘉靖三十四年是時賊楊立誅府以歸善秋鄕鳯凰岡磜頭等違縣五日海丰鵝埠嶺違歸海兩縣亦各二日山海之寇儵忽出沒最要害度地創縣控制便南贛督府下其議竟寢楊載鳴則謂歸海諸邑地若廣逺戶口寖耗得其人察姦馴暴不降堂序而山谷具達奚必增邑不然徒益民一厲也力勝百鈞而加之萬蔑不僕矣嗟夫當時議行豈有一十四年殺戮之慘乎賊不畏民朝廷之畏官亦然故賊鮮犯城官惟城兢兢民蔑如也永安縣民乃免於鋒鏑咽而固有食可廢哉若鵝埠嶺覆疏具矣

烈女傳論

石洞子曰賊起嘉靖庚申歷十三四年橫行六七百里破寨幾百婦女虜者幾千人矣惟餘母姨方氏陳子明妻諸生王國禎妻余母舅方世景女及黃五姐烈而死豈非難哉是皆正气郁於胸中莫邪爲鈍矣豈非難哉

永安縣圖論

縣違郡城二百餘里重繭三日乃至水行自倍皆﨑嶇萬山中異時未縣罪人梨來者鮮龍蛇易生嘉隆間盜賊蝟毛而起其地然也縣宜矣取歸善古名寛得長樂琴江凡三都北抵康禾南據烏禽嶂袤一百一十里東距米潭西至龍川江廣二百一十里幅■﹝巾員﹞幾七百里連嵕復嶂盡其地徯隧■﹝山含﹞岈少夷衍或二三十里無室廬故在版之裏厪七正戶七百七十多歸善受田之人也琴江好气而足智古名寛得椎少文地肥美饒五榖大家以儒術顯則三都同耳古名縣治在焉列肆而居執役而食皆異邑無土著者城內虛議鬻官地而賤其價予民實之甚善茹毛飲溪便利久恐未必樂從也逺方奇民聚琴江古名寛得傭耕逋民隠之第此鷹而彼虎也舊屯十二今存其七廢等兩巡司本以遊徼爲官無爲厲多矣四竟今無虞乎上鎭黃花北近藍能大小徑東出程揭貉獠坪南嶺南通螺溪馬公寨黃峝新村捲蓬南鄰松坑盌窯往皆盜賊門戶獨西無外患可徒睫之視哉

古名都圖論

自欖溪入筰行二百里至火帶皆古名古名之圖三其序蓋江口始今不能別自火帶以下皆秋鄕江旁溪注之甚眾水道紆曲舟行半日從陸以趨尙不及數里云兩山蹙沓江流如綫樹木蔚薈故多鬰燠之气民皆佃作度下石則林田烏石以上乃有著姓巖前有葉太守其人賢者匪獨科第重也地膏沃饒五榖然多富人之產秋冬間漕歸舳艫銜接水湍石徑灘三百六十乃至瀧頭上益淺不可漕載不過十石令之藩議疏浚之排其塡閼而鑿橫江之石亦鋭矣春夏水漲沙隨之行石礧礧京積恐不能卒就也縣在此都民亦勞止圍子李郊若竹車峝間皆有猺依憑崖谷伐山而■﹝田﹞爇艸而播患吾擾彼彼不爲患磜頭山烏禽嶂昔固盜區而相思徑通下嵐■﹝石翕﹞石徑通松坑鳯凰徑通梁化梅坑徑通陽烏潭亦通松坑烏禽嶂亦通陽烏潭羊角嶂通左坑散灘徑通藍口設有掲竿之徒皆要害今周道矣安定休息庶其樂俗乎

寛得都圖論

北界河源二合南趾古名東入縣而佛子凹綰轂其口龍川江西下都之門戶在焉義容神兩江皆皇流衡貫都內入龍川江而神江之源最逺聚落數十盤錯兩江間被山排碕丰艸茂樹散爲夷陸原隰衍沃自昔以爲上田瀝口其望姓也藍能作難則栢埔不得安枕桃子園阸塞弄兵之民負焉故苦竹派祈望嘉靖中徙寘於此今舊貫矣瀕江南北要津有傳有司歲發廩錢共其擊刺一候人任耳民不與知惟當縣孔道行李之往來屝屨是給負挽之役謫及穉子寡婦不免■﹝目肙﹞■﹝目肙﹞勞人將息肩於苦竹派由淸溪度員墩出豬母坑右手之螫而嫁於左夫非七尺之軀哉惟仁人免我願在位者之仁之也上下窖鐡冶昔嘗鼓鑄下鳯凰岡隃梁化因材於山以入幕府佐饟後賊大起咽之是懼不敢言鼓鑄事矣鶴子■﹝土盈﹞銀穴睨者大眾若然其咽恐甚山海天地之藏也待虞而出待工而成待商而通商不出則三寶絕第吾疾方瘳奚敢復益之哉

琴江都圖論

石馬西馳突起雞公嶂過芙蓉徑入都白葉簾紫官山諸嶂怵■﹝毚﹐大代兔﹞南走隃貉獠坪至南嶺出漏裏海丰歸善之山由此始矣是爲邑之脊旅水東西分流若兩脇然西皆入秋鄕江東會琴江入橫流渡言語習尙與古名異山川風气信不誣哉都多著姓有詩書之敎矜然諾而好气其民務稼穡饒積聚有餘以出米潭大梧至潮上鎭中鎭其會也上方近河源密坑海丰長樂之間逃軍坑直其下方異時兩處丱開姦民趨之如水赴壑則南嶺赤溪以至上鎭當其要道日夜行鞫鞫不絕東與海掲程鄕地比三縣盜起不得安枕而臥矣故昔壘寨是都爲獨多雲宋末文信國提兵至循屯南嶺當是時四面楚歌死灰能復然乎嗟嗟一旅一成克復舊物天若祚宋因龍川之迹制南粵之兵庶幾夏后之烈惜哉天之所廢千載下徒令忠義之士眥裂髮豎仰南嶺起敬耳繇是而觀南嶺信險固不義之民往往負之乃設文武將吏屯戍其地今空壘矣狡然思逞其凶何日蔑有其可忽諸

○志論三

博羅縣﹝博羅縣修志革已具學憲旴江羅公謂太守林公必葉絅齋於是別駕請於先生盡刪潤焉作者不悅分部公亦不悅駁下博士弟子弟子棄之志遂罷今錄一十篇﹞

地理誌論

古者畫地居民豈若布帛幅裂爾哉上觀天時陰陽風雨殊焉下察地理廣谷大川異焉中驗人事剛柔緩急分焉故丰可新閭巷里社可攺山川不可易也博羅秦縣得名之故班史不詳或言三山一股浮海來傅於羅山山名羅浮縣名博羅職此轉傅爲博然西漢書已稱博羅矣第羅浮若蹲■﹝氏鳥﹞象山扶輿旁薄上走河源下至增江之口官寺邑屋縉紳素封咸在如令崧嶽不誣玆邑謂不藉於山川不可也他若堤防亭臺津梁墟市閭閈古迹丘墓與夫移風易俗之道𨿽人官之能而因地之利並著之作地理誌

津渡論

葉春及曰渡當孔道官募渡人屬於民者則民自募歲取其直以供賦事此皆世業載在負版郡賦役志嘉靖三十一年渡六十八可考也歸善李令因競盡奪於官使人人自渡謂抑兼並無總貨於一人其名似美故上官信而行之城下艇多或可以濟大江舟楫上下有程孰利一錢而艤舟以渡也荒村窮谷竟日無舟臨河浩嘆若有主朝夕於斯行李往來無寜濡滯此於利害相去逺矣況鄕人渡者率不與直場圃旣登家賦粟一斗渡廢卽得舟加索不免終歲所費數倍此外邀虛名內貽實禍者也李在勢已不行但有牘民洶洶若博羅諸渡多豫章置里正収直以奉烝嘗東莞鍾憲副鼎貴利而奪之爲豫章者宜左袒矣

祀典志論

邑必建學建學必祀先師禮莫殷此先師廟徧天下皆謂據我此蘇氏得泉之諭也夫人履后土而戴皇天食土之毛山川流峙吾竟風雲雷雨隆施吾竟若社稷若城隍功最巨徳施於民則祀況十宗乎鬼而歸之乃不爲厲皆經祠載於令甲鬼道勝故多淫於是山川爵臣子王髙皇革於前肅皇正於後可謂明聖者乎宦賢二尢儳冒神不享非類言行悖於聖人非類甚矣彊而置諸宮墻之畔死而有知能不顙泚孝子慈孫愼毋泚其先人哉作祀典志

名宦傳論

博羅令始於秦是時趙佗比肩事主列城而居崛起龍川遂並嶺表南面稱孤博羅不能代興與天下誅無道秦後世無稱可恨也天下一家儋人之爵食人之祿恵安元元其柄在我方駕卓魯孰能禦之名亦闇而弗章何哉上下千餘年惟豫章以學顯仙遊以死重諸君子隨時建事大氐如此矣人言賤近貴逺目所覩覯其勢必然如令聖果仲尼而吾乃爲西家玄果子云而吾乃爲中壘不然以今視昔反令人賤逺耳因舊載稍增之作名宦傳

王亙傳論

肇慶志王亙淳熙中爲博羅令築隨龍蘇村二堤百姓賴其利後知南恩一統志誤作旦於是博羅名宦稱宋丞相前博羅令王文正公楊載鳴知非文正乃云王旦淳佑間人與文正同名遂誤舉而誤書之也豈知其爲亙乎千里謬於毫釐信矣

流寓傳論

君紫宮負黼扆袗衣鼓琴則治世之士哉而堯舜是矣登嶄巖友鹿豕潄石枕流則避世之士哉而巢繇是已堯之汾水黃帝之空同無亦遊方之外依托而言非其質也要之山林朝市靜躁不同謀野而獲登髙而賦故抗志虛曠玩心髙明者往往麏至乃若逐臣遷客爲世所仇危於累卵抑鬱牢愁無所憤泄不若緇黃免於榮辱王喬韓眾庶幾旦暮遇之駕八龍載云旗以翺翔於昆侖之陽赤水之濵若屈原逺遊是也羅浮靈嶽在邦域中自昔放逐南來匪不遊覽當其暫得於心蜉蝣天地恬澹愉快若出世网百世之下淸風灑灑有鳯凰千仞之象亦未爲不幸哉作流寓傳

人物傳論

選舉志士之舉者人物惟其賢舉不舉勿論矣故有舉而不傳或不舉而傳之匪徒錄獻臣亦彰潛徳示戒勉也如令舉者悉傳志足矣又焉用此博羅崇山巀嶭而羅浮象爲之宗峻峭嶄巖萬仞壁立有忠節亷介之象旁薄重厚有垂紳端笏正色立朝安社稷殿邦家之象淸水白石飛瀑流沫有濡毫灑翰珠璣錯落之象部婁累累其子孫也王禦史𨿽家歸善水東系出水北汪思言獻之大有何孝子張司徒若融縣之節伯仲彭澤謂嶽神非耶嗟嗟天地常存山川不攺靈淑之气豈有息耶然志難矣楊載鳴嘉靖丙辰纂郡誌最好綜核其言傳恵人物而益信鄕評之重也一善惟恐弗書一不善惟恐書之直道而行其是之謂矣而不錄於載鳴者誣其爲郎時闗說不從用此釋憾則誣能免於後乎郡壬寅志分傳丙辰不分而有附傳今聯綴書之覽者如校文髙下自見列女亦人物也姚宻女之列千載之下讀之髮豎何論竇氏哉作人物傳

﹝禦火某於甲丙辰志不錄必有以矣縣誌艸所上如丙辰郡倅所請如縣誌艸後其家謁於郡以彊先生不可則自爲傳言武定之敗禦史上變朔方釁起又以諌被杖云考武定恣橫楊文襄惡於始劾者禦史趙鏜夏貴溪惡於終劾者給事中髙時則下獄死矣總督侍郎曾銑上復朔方議咸寜侯仇鸞訐之貴溪並坐於是上怒臺諫皆杖之十本以不諫杖而欲冒忠諫之名里人可欺國史可掩乎先生持論不詭隨人皆此類也﹞

張津傳論

葉春及曰余聞劉丈人梧四明余本督學嶺南行部至惠稱廣漢不絕口曰吾明聖之聖卽吾不能嶺南一人也張生沆謁王伯安於虔州伯安受謁曰廣漢在歸而求之有餘師沆謂碩吾壹不知而翁之名之重也責沈宜矣張家傳亦四明人會余公交車當是時島夷孔棘家傳言父老毎泣張太守在吾豈憂島夷哉名不虛立士不虛附信矣碩與余善願朴不類貴介公子少應鄕試朋儕囂於黃文裕之門黃時以解首家居相與爭言而獨指目碩通誌遂有詆詞以此相復何異賈豎女子霍文敏言順徳博羅兩司徒皆貧𨿽未考當任子如章文懿語在兩粵便事若文敏豈不賢哉邑令李長盛欲爲請謚如蕭山魏驥廣昌何喬新不果其奏具存

翟宗魯傳論

余聞尙書郎管其舅臨河欲渡脰■﹝疒肙﹞矣適一生來請負長者旣渡問爲誰拱手曰翟宗魯久之乃知爲翟先生翟先生自諸生慕古人多奇節別傳淵明軼事附會不免水流濕火就燥居上流天下之善皆歸曷足怪哉以余所見翟先生義至髙其貧逾甚卽淵明何以加焉然淵明本老莊不恥乞食江州使龎通之賫酒邀於栗裏至則欣然共酌其達如此先生步趨孔孟惟誠敬爲兢兢嚴於一食一飲故人以爲苦太上甘節其次苦節其下喪節苦之不敢猥借口於甘夫然故多饕餮之徒矣

雜誌論

說文雜五采合也從衣從集佳在木上亦其義哉人情美繡而惡雜畫繢之事雜五色五采備而後繡成若之何惡之文猶制錦巨細奇正典常諔詭法語寓言並苞兼總而文備矣寜獨諸子而有雜家易之雜卦左之錯經皆是物也第明天地之性則神怪不能惑知萬物之情則非類不能罔𨿽小虫水艸樝梨橘柚酸辛酸苦縮唇澀齒日陳乎前恃以養生則不越乎五榖也作雜誌

石洞集卷十

●欽定四庫全書

石洞集卷十一

﹝明﹞葉春及撰

○志論四

肇慶府

敍

敍曰萬曆丙戍冬肇慶有郡乘之役當是時督府則連江吳公監司則山陰王公太守則山陰鄭公吳公曰必葉刺史且毋令投石也余於吳公未有一介之紹徒以浮譽察舉於丘壑之間獨柰何身隠而焉用文以負知已其明年則吳公入爲大司空又明年而王公參政西楚海虞黃公自吾惠來代十五朏而志始成自紀志表傳創於史遷後多放之郡事孰非朝廷爲紀一表者表也表著之則見也易沿革最急與秩官選舉爲表三地理建置賦役學校祀典兵防爲志六名宦流寓人物列女爲傳四徧覆並育廣記備言則外志雜誌終焉總之十有六篇卷二十有二夫志肇慶豈不難哉州縣廢置玦斷絲棼志固多瞇史亦未備欲緒其條貫難一不出戶知天下而直數百里之內山川道裏訛謬相承難二賦役兵戎萬民所樂苦一方所安危也其事牛毛其獘鼠穴今一一釐之難三名宦人物恕則違於國人嚴則違慈孫孝子難四文詞蕪穢武功志輒敝帚棄之國人往往以請二三名家之外無論古今爲刪潤至過半猶未盡雅馴空令牛汗難五客謂史以文勝況志乎久不出三五十年而更故以覆瓿日夜不處以勞於古今逺近之間致自親籌推錢榖兵戎期於不失以華其顚誰則知之第飾其辭亦足竊名於天下矣葉子曰唯唯否否不然如客所謂非楚人鬻珠秦伯嫁女乎春秋其事桓文其文史義則孔子自謂竊取之文義不逮又非事實是三失也孔子執事敬曾子忠於謀人余不佞數奉敎於君子矣不致投石而未免益疾則余之罪也夫則余之罪也夫羅浮石洞葉春及化甫敍

郡紀論

堯命義叔宅南交舜巡守至衡山則南方諸侯於此而奉紀法肇慶直衡山之陽而交州刺史遺風往事不少槪見何哉周猶荒昧而況唐虞之際斷自秦漢亦疑信之故也嗟夫秦並天下至今千八百餘年何異一枰之奕廣狹異地分合異時治亂異軌仁暴異政君子小人異道休咎災祥異變稽諸譜牒蓋其詳哉大都置諸安則安置諸危則危天下之本在於一人聚輻成輪聚个成室合郡爲國由國以爲天下夫孰非一人之張弛而忽之也乃今開府大臣常蒞治之宣上徳達下情福澤先被惡在乎五大而不在邊余故綜前代之迹曁所覩聞撮其大者備鑑觀焉作郡紀

郡紀總論

論曰秦皇漢武恃甲兵之威開闗攘地則後世孰不非之然吾五嶺遂得齒於中州篳車藍縷之功焉可少也肇慶兼有南海蒼梧合浦之地漢晉以來禮樂徵伐行於三郡史不絕書以爲不専肇慶取其二三冊耳要之舉网豈一目遺乎唐以魑魅視春新諸州無問姦良使爲一丘之貉虐矣今天地仁气與王政同其曣■﹝日昷﹞此一時也第竟內所急無隃宼蠻自漢時固已患其剽剠宋元而後水旱盜賊溢於編簡近世尢甚丙子之役民乃息肩卽令芟夷蘊崇龍蛇之生實在山澤況跛不忘起寜詎無其人乎薄賦斂匡乏困閱卒徒嚴戌守安民弭釁此爲兢兢古者以三十年之通𨿽凶旱水溢民無菜色丙戌不逺足爲寒心語曰不行其野不遺其馬言備之不可已也

沿革表論

五嶺以南廣運萬里秦直以三郡制之漢增郡九列邑尙亦厪厪晉宋方域益蹙析置益繁宋熙寓郡髙要爲縣七晉康郡以端溪置縣至十餘梁益眾建州郡彈丸之地眂漢全越不啻過之儵分儵並儵廢儵置儵彼儵此儵多儵寡名號屢易繡錯絲棼沈約謂巧歷不能推信矣梁陳譜牒不傳晉宋𨿽有紀載之書曾不務明終始欲一其條貫難隋唐而後去郡著州以圖簡略其所並省無可復考四會瀧水數十里之間故迹四五祇有其名耳鄭樵謂州縣可易山川則否故禹貢九州島必山川以別之夫斄牛在前有目共覩蚍蜉卽離朱見或不能此大小之辧也春秋經傳所見百七十國三十一國不知其所況五嶺外區區之辟小縣乎大氐先王畫野分疆寜論廣狹誠以定治而已國朝成化間增縣二嘉靖間增縣一至今萬曆增二縣一州豈曰紛更皆勢之不可已也封疆之臣保竟息民是爲上策不然𨿽多亦奚以爲舊志無表其述郡邑舛甚辧區域徵因革審要害察風土亦紀載之首務也於是以歷代史尋繹而緒正之後之君子欲綜其本末庶幾哉作沿革表

沿革總論

余表沿革一本於歷代史原始要終實竊取之意史文缺略繆戾敢自謂亡或可因而求之顧質諸舊志多不同恐以彼爲郢書而燕說我也乃據一統志舊志誤者疏其下縷辯之一統志誤亦然庶知餘言之不躗也瀧水縣𨿽分而沿革有可證者且彼新志與吾舊志伯仲並著之

秩官表論

人言郡縣自秦始不然哉古者千里百縣縣有四郡以布列於五等之間秦廢封國而存郡縣之名於是乎以郡統縣置監郡禦史皆以乂民直與子與賢異耳漢因於秦禮損益可知江左州郡實繁隋矯其枉去郡而州以太守而爲刺史儵復儵更迄於唐宋上復置府則猶州牧之任也端康二州因潛邸而隆府號迨今郡皆府矣大氐民極之建其等惟三縣居下上有州郡又上則有監牧遡於秦漢皆同要之乂民爲本水榖亦養庚癸亦養何必名爲哉三代與子故有小史掌邦國之志奠系世辧昭穆範宣子用是知其祖豕韋禦龍以及陶唐後世與賢辟如四時當時而用過則已焉而自以身不朽彼有題名而人又爲之表皆不朽之事也歷觀古今大賢不朽大惡不朽余不知誰何無異艸木惡亦不速朽恨矣且夫天地運而不積往來相嬗必有歷以紀之苟求其故𨿽千載之日甲適乙鐍甲輝乙珥可坐致之次前代治官以俟來世亦日曆也嗚呼包公一硯不持杜諮萬石貽誚今皆不朽可不愼與作秩官表

秩官表總論

論曰舊表監司何以不表監司郡誌也志全越則表之不表遂不傳乎功徳有於民舊傳之吾亦傳之爾其不表之也不敢冒其名也其傳之也不敢沒其實也是故劉洎不長史於康州以督府李廷珙之春也髙仁表之新也陳行範之瀧也陸東升之端也舊也何以不表行範賊廷珙仁表遙授東升守將通誌本舊唐書刺史行範矣其爲賊也何吾亦舊唐書本爾冠春瀧猺首於刺史其刺史之也仍其號也其猺之也正其名也東升之守將廷珙仁表之遙授何廷珙歸宋南漢尙據嶺南仁表使倭奴故寵以新州刺史治民之謂守禦敵之謂將東升隠裨將以是知其非守也瀧自宋以後不表曰非吾土矣唐表之何以桓彥範賢之郭元振賢何以不表流趙博宣李渉皆流也舊登教授於推官曰星巖碑則然今登推官何吾本宋百官志何以不表縣屬郡誌也志縣則表之故君子上不諂而下不瀆也

選舉表論

徳進言揚古今取人不越二道校文之後眾競進以貪婪論者薄之亟欲反於鄕裏之教五帝異禮三王不相沿樂苟可以割何必皆鸞刀哉是則然矣周書曰以言取人人竭其言以行取人人竭其行言必至也漢察孝亷竊名僞服吾敢謂其必無暮夜鑿壞胠篋發匱與白晝剽人而奪之金輕重縣矣居不必忠信行不必亷潔藻繢其辭自可通籍登金門上玉堂肉食貴富澤潤後世何知仁義享其利者爲有徳豈與抱先王之道術擇地而蹈糟糠不厭死已哉修之未有何所壊於天子之庭一旦具官便私自營所謂不變塞也子能言父母卽以誘導及就外傅師友之所董勉遑卹其它噫利祿之中人深矣髙皇帝初置科舉還罷已與薦舉並行旌車四馳寸長必致得人之盛施及建文監於成憲頹波或可制哉毋謂郡無人漢重明經陳元領袖唐重進士莫宣卿褎然舉首洪武薦舉多至七十人一歲應書十人甲科四人永樂應書常二十餘人甲科或五六人近乃寥寥若晨星韓退之謂其業愞孰不學可能斯之未能地脈何罪習之所漸久則人人愞孰應書必多宣卿猶病無稱必如陳元庶幾無愧余欲應書累累若此明徳逴逴若彼覼縷著之先薦舉古之道也次進士舉人歲貢是謂三塗余附之作選舉表

選舉表總論

論曰舊志有封君有諸生有儀賓不錄非科制也封君以子貴故於子見之諸生偶賞官爾﹝若府學生廖謙以徭入朝授新興典史﹞漢卿相多起佐史國朝若況伯律輩卽科貢何以加焉吏𨿽進以貲聚田家子試文法猶有選舉之意與應例異矣舊志不錄縣尉余乃進之

地理誌論

肇慶𨿽嶺外乎肢脈分布連絡衡山郤望騎田甿渚一嶺之限爾北連含洭廣澤臨賀南際大海西扼蒼梧東有髙峽之險重山復嶺帶以長江地冞阻而民質悍亦用武之國也陳之帝用髙要興漢之霸自封州徽帝以端髙帝以康豈非地之靈淑發祥於帝王者乎馳義侯下牂牁因郁水以入西江伏波出桂陽因匯水以至四會戈船下瀬出零陵或下離水或抵蒼梧馮盎在髙涼則吾祭南門蘇章軍賀江而楚人不能南下陳霸先自髙要出遂解廣州之圍主客攻守之形可見已方今天下一家闗門之設惟待暴客守令列城而居土宇昄章縣於曩時皆州刺史郡兼八州無異隋唐都督之任爲天子牧養元元他無事矣漆林材木之饒不絕於山魚鹽蜃蛤不絕於海淸淑之气磅礡而郁積旣無所發斯不能獨當也或曰天地自西北而東南九州島盛於雍冀及兗而後至於揚荊閩之建州吾越之曲江亦西北也其後負海始盛二陳二莫伯先元叟謹微文彬諸君子皆康產至宋積中惟鼎乃起綏端所謂地气非耶今何其寥廓也夫气不息不擇地而有火力弱風而揚之火益熾蜀之有文本文翁之風之也範蔚宗志後漢郡國山川泉池鄕聚城亭並書而班孟堅地理誌於國風獨詳焉廣谷大川民生異俗移風易俗信惟上之人矣作地理誌

分野論

論曰五嶺以南自晉史後俱揚州矣而杜佑則謂荊州盡衡山之陽若以接境壤界柰何捨荊而揚之屬信然第先王制地繡錯而犬牙之安能一切肇慶東北則中宿含洭西北則廣澤臨賀繇斯置■﹝執上木下﹞揚荊亦兼之哉以辯星土星紀不得専矣斯道盛於春秋時其言卓詭往往奇中要地不遷胡國之先後爲﹝杜佑辯吳越三晉先後﹞或疑嶺南曠遠非一次所及又況郡邑眇小烏足當之則日月有一不燭燭非日月天眞如覆盎矣惟南北反易二千年未有明其解者余有聞於父執劉梧也天地南北東西不同天之運也平地之倚也攲人處地上觀天南面而已天𨿽有北實淪地中必平旋而南焉然後人得而見也日行北陸躔星紀之次是謂南至而殷乎地面之南方星紀必於地面之南方故以分東南之揚也日行南陸躔鶉首之次是謂北至而殷乎地面之北方鶉首必於地面之北方是以分西北之雍也是故紫微垣居天之中地之北所謂北極者也玄武七宿𨿽皆天北而爲星紀玄枵娵訾之次然斗牛女麗天市垣外距北極最逺虛危則未逺室壁則最近故其旋出地面斗牛女南殷揚粵虛危東殷靑齊室壁直當乎幽燕並衛也朱鳥七宿𨿽皆天南而爲鶉首鶉火鶉尾之次然井鬼直距北極最近栁星張漸逺翼軫隔麗太微垣之下距北極爲最逺故其旋出地面井鬼北殷秦雍栁星張西殷三河以西梁益翼軫則直南殷乎荊楚也蒼龍七宿𨿽皆天東爲壽星大火析木之次然角亢距南北二極爲適中房心近中尾箕隔天市垣距北極爲最逺故其旋而可見角亢氐殷乎兗鄭氐房心殷乎宋豫尾箕則當閩粵之南也白虎七宿𨿽皆天西爲降婁大梁實沈之次然奎婁距北極不逺胃昴漸近觜參直距紫微而無他垣之隔故其旋而可見奎婁殷乎近中之徐魯胃昴畢則偏北之兾趙觜參則直北之晉也天道逺人道邇妖祥影響所不敢知作者或不出此封國命祀江河脈絡之云皆不求其故從而爲之辭者也但星家以尾箕分燕觜參分益與此不同參之爲晉左傳詳焉右據龍尾則有取於南粵錄爾

風俗論

論曰嶺西接南楚山多而峻出羊峽邸番禺大海南環負山多仁近水之民足於知髙要其都會也重厚多君子種學而負气小民齪齪自持逋蕩之徒博簺以遊剽掠椎埋往往交通外海飯稻羮魚有陂池山澤之饒莫府所駐故具五民更徭徵發獨先諸邑南通新興北則四會饒橘林之利士秀而文喜豪俠持吏長短相告言故至今謂之四會筆新興膏壤沃野自昔以爲上田好稼穡殖五榖然鮮蓄藏商賈不通自莘老志完邦衡明仲相繼流竄猶有先賢遺風而重噐爲之冠好訟探丸執讎不避親暱則其蔽也陽春斗辟縣茅茨土階纎儉習事尙不失葛屨之俗健訟是從柰何益疾陽江東通恩平西通電白亦一都會也濵海通魚鹽之貨果陏蠃蛤不待賈而足山海置戍則四方喜遊子弟不召而自來其民好勇輕生豪殖之家利役貧民以武斷於鄕曲髙明與南海大同俗多君子好文采寛緩闊達而足智民俗儇巧仰機利而食持刀筆入官寺徧於郡邑南海之風也夫恩平亦東南一巖邑也南通新會西通陽江電白電白旄牛而恩平綰轂其口廣寜與四會同俗見官府挺而走險薪蒸與眾共之庶幾容成大庭之民歲時男女聚會互歌爲謔猺之俗也徳慶嶺西上游地重重爲邪惇朴畏罪縉紳先生秉禮而矜節婚姻不爲夷虜猶有石元叟李謹微之風尙節俠故李文彬以義倡之云合景從及敝好勝崇毀封川邑小而陋自蘇子瞻固已稱其好義賦入必先俗淳訟簡縉紳矜節同於徳慶自唐宣卿以詩賦魁天下後無聞者開建偪仄兩粵間其民健悍習俗朴鄙獄無深堅婚姻同徳慶賦入則同封川總之徳慶以南春新恩陽以西昔患猺今已芟夷民得息肩南畮室家相保惟並江州邑水爲患積貯最急三加不舉遣女滿車喪奉浮屠禦酒肉棄祖禰爲出門之祭未免一丘之貉凡民函五常之性剛柔緩急音聲不同系水土之風气故謂之風好惡取捨動靜無常隨君上之情欲故謂之俗書曰爾惟風然則水土之風又在乎上之風之也記言同俗本一道徳俗不同同於道同於徳同矣簿書不報期會豈大於此

建置志論

凡建郡邑必擇形勢以爲之城又卽城之形勢以爲之署行署屬署以次昈列皆建置於官而政令系焉者也夫其嚴城外衛公署內處儼然南面以臨四竟豈令逸豫侈大哉無亦惟是賦政修令以達王事而已春秋傳曰位政之建也署位之表也髙堂戺辧等威所以表識使知有尊而因以部署乎民也懼生力之詘而以貉道行之不可茅茨采椽曰吾尙堯舜道日在北陸而猶欲禦絺綌亦勢之不能也君子攸芋朝夕虔君命匡民生使各有寜宇不至目巧象廊卽隆棟重門奚病乃若憑然百姓之上如紫宮帝居闗而守之虎豹煩寃侘傺柰何直於其庭慶讓所及始平易而繕葺之否則斷址頹垣鞠爲茂艸獄訟繁興儲峙無備天厲不戒盜賊公行𨿽居署據位而畔官離次久矣何者居之不思而庶官之道曠也一旦有急乃惴惴然嬰城以守不亦末乎郵置預備惠民漏澤咸政之紀附之作建置志

建置志總論

論曰令甲都裏有申明亭粵無之亦不知其當有矣厪厪懸額縣門當時奉詔不恪況今乎以十九章聴民訟布在敎民榜此不舉復置正約之是舍五而二三也僧道設官陰陽立學聖人因世變而爲之制醫最急假令選敏慧而岐黃之敎豈有天昏札瘥哉詔預備倉立四鄕移民之慮成化初太守黃瑜郡丞馬襄髙要令孫珍皆積貯至數萬石尙立法之始乎今並於郡縣廥或名義不辧柰何責實饑有食寒有衣疾有藥死有塟堯舜之政何以加焉惟養濟院具憲綱部使者一稽其籍餘皆亡矣是在良有司哉是在良有司哉

賦役志論

裏父居室土田園池若租稅歲所出納皆有籍不幸而災遷先諸貨豈其珠玉不卹而區區赫蹏之憂百千巨萬於是焉在其爲貨大矣聖人作經宜非性命不談禹貢庶土三壤貢賦錯錫至於總銍戞服山林臯隰之徵徒役期令具在周官男女少多米鹽煩細無異裏父豈非天下一大家哉蕭何以圖籍而知阨塞彊弱國朝諸臣纂一統志戶口田賦闕焉曰非黃白卽何刀筆吏禹周公未可謂非聖人也郡賦役志故多闕訛繆相襲錄空文而不務明終始嘉隆之際所謂先庚我欲觀負版是故之邑而不足徵也郡鬰攸爲虐邑胥之焰甚於郁攸今無論自萬曆方田與更始後之賦役一視此以爲元柰何而不周毖賦役有正有雜其名實繁原初窮變𨿽羣胥不能解也徒以長短禦人守令以郡邑爲家知乃其職安得曰錢榖有主者不料量愚闇惟吏之師賢豪又鄙瑣之非吏何以余故詳著於篇後之君子以覽觀焉夫亦愈知政矣作賦役志

戶口論

論曰洪武戶幾九萬口四十一萬有奇今戶損九之四口半存耳況歲徵爲實此猶虛哉羅定所分戶不過二十一口不過十一餘豈盡耗於盜賊國初法嚴隠丁自令以下罪有差今胥爲政故隠者多辟如千鈞無論負者幾人期盡而止是則然矣姦人以賄儌幸則代役皆貧民也猺蛋版𨿽不同編民正統志猶存之可以觀世今不與編民同耗幾何見外志

官民田論

論曰田胡爲而有官民哉古者田受於公秦開阡陌民乃得自買賣爲私田非上所授制吏祿稟生徒若有沒入則猶屬之官云民田農人受於富人旣入大半之稅縣官不得更重取之故其料也輕官田官挈以授農人歲収其入以富人之入爲比故其科也重其在今無復官田矣猶仍舊貫故薄徵蠲役以節適章皇帝減官田租挈詔兩下睿皇帝於蘇州減至八十餘萬石豈不仁哉然未易弦而張之也朱子謂漳有官田職田學田名不一輕重異吏緣爲姦欲九等定畮總一州稅租之數而分隸焉萬曆九年幸弓田宜上書請如朱子而削官田之目乃如江西版中田地無論所著官民僧咸有豈非膠瑟柱而協宮商哉無田授民又不能限田連阡陌其賦反輕無立錐之地重者常在安得而不檢核不能奉宣徳意故不平罪在州縣然虛糧去矣未可求多於秉國之臣也

課論

論曰課第課人河泊所主之制也波及州縣則以死徙多課無徵補助之耳髙要有魚利銀已稅民塘復畝科二升皆課之以獻程出納不覩其目何哉胥云混於民米余不能詳之矣髙明無課可補已稅民塘亦科二升出納亦未之覩甚可怪也

屯鹽論

論曰鹽煮海而成非人力莫致故籍惟丁之登與民異計丁辦課制也其後築田爲池引水漬沙瀦於井瀉池不及半寸烈日暴之而鹽成矣丁亡絕以田補之一井當一丁之課於是有丁引有田引而田始登於籍富者田數千百井鹽丁之貧如故田引多則蠲亡絕丁引毋溢額貧者其有瘳乎髙要人綦母慮當宋宣和間副轉運領廣恵潮恩鹽課謂鹽田鬻於富人因廢竈故額損於元丰請買田依竈納課許之其言今施行亦煮鹽之田也閩中嘗欲折色招商行於漳泉如粵不果盡令折色聴商自買而稅之屯田積粟不然卽轉漕於邊無不足余應詔言之矣

物產論

論曰宋貢硯匪賜史官故端硯重於天下杜諮遂以蒙詬夫有尢物皆足厲民正統後采硯之使不至人直礪視之非惟上所好耶善乎子罕之辭玉也曰懼喪吾寶嗟嗟吾寶無喪多矣而奚人之寶爲

學校志論

余讀詩至子衿未嘗不廢書而嘆也曰嗟乎周室遷而禮樂崩鄭國從而學校廢衿佩之子謋然瓦解挑達乎城闕之間於時賢者欲一見之不可心之懲悠有以哉今學官徧郡邑備干戈羽鑰之容盛詩書禮樂之敎庠聲序音鍧鍧不絕服方領習榘步者肩相摩於其庭此其學校興耶廢耶三代之學皆明人倫得諸心爲徳施諸身爲行措之用爲蓺敎而興之皆是物也今惟繡其鞶帨而靑紫之是幾所養非所用所用非所養兔絲燕麥祇有其名北斗南箕挹而揚之難矣繇是觀之廢耶興耶周衰學士先生無所講業故孔子與其徒或弦歌讀書於緇帷之林杏壇之上後世書院由此濫觴而鹿洞鵝湖以爲嚆矢要之學校敎立書院無異駢拇故近秉國之臣一切毀之使盡歸於一途意則善矣禮失而求之野儻所謂野非耶鹿洞說書聞者流涕苟能感人敎莫大焉取法然明而自以身爲鵠的亦矯枉之過也洪武八年詔有司立社學有司奉職無狀髙皇帝爲發艱哉之嘆而止正統攺元乃以責督學憲臣郡邑尙不治何乃社乎夫天下學眾矣髙要致厪文皇帝詔書恩施甚美今有司勞來不倦振舉苴補勸學厲賢以廣人才豈不豈弟君子哉師之所以敎弟子之所以學一本諸身心而措之斯不詭於先王而學興也書院社學皆非具文附著之作學校志

祀典志論

聖人知幽明之故匪特有禮樂以治人鬼神曶爽亦莫不懷而柔之若栁下季之論制祀詳哉其言之矣敬而不黷故神降之嘉生民以物序九黎亂徳爰及三苗唐虞肇重黎之後使復典之民乃無蓋典祀丰暱傅說猶以爲黷況其它乎髙皇帝聖神爲百神主定祠祭正封號令郡邑三壇祀雲雨風雷山川社稷城隍若厲王祀夫子猶循前代之舊肅皇帝始詔禮官稱先師核從祀肇啟聖之儀穆皇帝從以薛瑄今上又推廣之詔有司嚴祀事毋濫非大聖人孰能如此盡制者乎民百戶爲公社及腏食餒者使有歸歲時禱賽戒誓𨿽不領於有司皆經祠此不修而淫昏縱矣蒲媼祠乃千載事甚誕縉紳先生不道如此類余不敢言之也令甲惟孝肅一祠若唐宋名賢天壤俱敝緣欒石之義諸祠自此興作祀典志

從祀論

論曰薛文淸從祀議起於弘治攺元八十餘年至隆慶始定當是時以陳獻章王守仁並請攻者紛如上罷守仁其後又罷獻章蓋其愼也萬曆十二年復以二子請攻如前上不聴乃與胡居仁並祀四子學行不同上兼収之大哉聖學胡可管窺蠡測也

鄕賢名宦論

論曰舊志有言陳元父子挺出嶺海猶儀鳯應龍鄕祠尙遺豈非闕典丘陵推髙於夷野闕龜立珤於泰臺春恩是已故祀而不傳其通都舊邑文章勲業代不乏人祀禮孔嚴猶有所限傳而未祀寜渠無其人乎二陽濫矣髙新則約且拔諸邑之尢而祀於郡往往行之吾何獨不然陳元介於蒼梧未敢遽祀蓋愼之也傳祀宜協祀而不傳誠如舊志不祀亦可濫傳之乎循者多矣余觀新興爼豆止陳司寇一人如九鼎大呂見者知爲希世之瑞恩平亦止祀唐君欲爲作傳覽邑中所上啞然而止其它可知固無辭於髙新也若髙要墨綬二百餘年名宦祠無一人聞諸輿人亦當議者

兵防志論

昔髙皇帝定天下制禮作樂以興太平終不以此而偃武備其在外服眾建衛所分閫制之秩皆在有土之上當是時或有席寵憑陵人以不軍爲恥始未嘗不欲藉其股肱爪牙而後稍陵弛巽耎也承平久儒者主事頃步半菽皆受命於文墨之臣韎韋跗注至爲使者前馬闒茸則沈汩纎醲少知自好不過習揖讓學槧觚以自表異韜鈐不聞尺籍空闕治事之堂尙且朽腐崩阤茀艸不翦況其它乎天順以後州縣乃始有兵與衛所兩軍相爲表裏一旦有事斬將搴旗先登陷陣往往出於應募起行間拜大將仗鉞登壇爵通侯而位東第者先後相望世冑無聞其蒙矢石身膏艸野皆徵召之士也兩軍立立何異腹背之毛所養非所用所用非所養吾甚感於韓非矣肇慶古用武之國衛一所十有一水軍一屯戍七十有奇尺籍之卒三千有奇戍卒亦三千有奇戈船三十有五而水軍不與焉材官猛士林立霧集飭以憲臣至嚴毖矣齊之技擊魏之武士秦之鋭卒桓文之節制遞相勝而不如湯武技撃武鋭加之節制亦可少哉衛所國朝定制猶乎郡縣故以爲主余隨時制置列於其後參遊以下舊並列名監司旣不表第錄世官及其功載以倡起之屯田軍所印給饋饟日繁若營砦於阨塞最重余故詳其本末彊弱之形經略君子以覽觀焉作兵防志

軍制論

論曰國朝軍制軍十小旗領之小旗五總旗領之總旗二百戶所領之百戶所十千戶所領之千戶所五衛領之統於都司討伐乃遣大將出已卽休都指揮指揮以下無他將矣方今山海應募不過三千有奇肇慶所十有一藉令尺籍如曩勝兵一萬二千三百二十寜用募哉軍政弛視公徒爲私隸食不時役無虛日亡逃接踵尺籍遂空宣徳以來常遣直指使者閱軍冠蓋相望隠者多存者少歲月逺久蹤迹難卽有株送往往中道而逝徒苦里正存者又多孱弱遇大敵畏失亡終不令荷殳而鬭糜食縣官議者欲盡捨之誠有激於其言也或欲更行朶集盡民戶而軍之徵丁補伍猶然怨懟況復彊民有亂而已夫無食之患奚患無兵計軍一月之食其直三錢兩軍當民兵一月三軍當客兵一月方今軍及餘子三千二百二十三人不及初九千九百一十七可食民兵四千五百四十七人客兵三千三十二人安在哉無經界堙而屯田廢也稽屯田籍民兵尙安事客若尺籍毋老弱毋利役毋朘削罪人必孥配毋逺主者歲時獻其數於兵憲逃必於主者獲之官習孫吳學騎射兵憲歲時都肄以奉而制賞罰庶存十一於千百也

民壯論

論曰弘治詔裏選丁壯豈非丘甸遺意哉家人子不習爲兵賈勇何害老弱濫廁占役多門冒名擥充父子相嬗絳幘甲裳祇供迎送承符執訊存謝常數千里虛名鮮實不能應卒則其敝也軍兵旣如彼民兵又如此勢必出於客兵嗟嗟亦未覩其害哉凡人忍以父母之身千里而蹈湯火必其虎狼之性非厚利不足以副其望不自愛惜而輕以身試法一無鄕黨之親親戚之愛見人室廬妻子不憚宼剠去如飄風二彼見土人且總總矣捨而用我必我也能意常輕之未見功而自負一逆其意則羣起而噪呼三督府臨武劉公嘗疏其害太倉淩公亦疏以土易客實五方之人也方今裏兵第取服役營兵視之信賢矣杞人過計以爲莫裏選賢粵有鏄燕有函秦有廬胡有弓車兵必惟客之用是粵以函耕燕以廬被秦之持擊必弓車而後可也或欲隨裏定編大率戶一人丁田多者戶二人或三人少者二戶一人或三戶一人大率裏百人卽如里甲之制一年一甲十年一役小縣兵少二年二甲五年一役大寇竭作十年而更其籍充必推擇子弟壯者毋雇夫令子弟爲兵亦朶集法耳視原額隨糧徵銀官雇之已善雇必土人布置訓練一如營兵不必奪銀別募申占役之令則人人皆選卒矣或曰粵人喜兵惟廣之新會惠之長樂郡中恐無應者陳武帝用髙要劉隠用封川李質用徳慶非土人乎

屯田論

論曰國家屯田遣百戶盡率其部以出非以伍不可失哉每百戶領屯一每軍賦田二十七畮食其耕之所獲而入餘糧六石於官其大氐也肇慶諸所十四城守故遣六百戶領六屯負海之所三之籍皆少一百戶其一屯實兼之矣嗟嗟肇慶屯田豈不異哉一百戶至五十餘屯或二三十屯少乃十屯問其故不能道曰國初實然多分子屯自弘治始則聞之故老云知其子忘其母涉沱潛而遂指爲岷嶓失其源矣南方田皆沃壤與北殊軍欲不耕而食則舉而授農人久之農爲政移易隠沒不能詰初或以田質子錢因而不復甚至詭民田鬻之若豪植之家兼並圍奪何可勝數盜侵水激裁一二耳余總十一所較之田失其故不啻三一糧則於故有加如陽春所三屯業攺民視故糧贏七百柰何罪逋負哉正統令衛所籍屯田疆界頃畮咸具藉令以害已去憲署猶存天下一家何必軍民而有差別當弓田時求以此疆彼界非軍卽民卜五可得徳慶所田在開陽晉康賊平亦置不問何也田不淸而惟糧是責酌彼行潦其盈幾何第田蹙矣以民律之猶足民有田二十七畮一以中壤歲入榖畮一石米四斗五升歲得米十二石五斗農如之軍耕以農人之全自食以主人之半輸官豈不綽綽肇慶衛屯軍尙四百三十餘人捨屯而城者四百坐享主人之全而不忍割其半不知正糧自予農矣餘糧不失半年之食吾猶任之況失者眾饟何得不蹷近以罪田均肥瘠定多寡越所隃屯紛紜析補田失其屯屯失其所所失其伍此大亂之道也經界決裂數世之後田將不復可稽且國家所爲屯田豈徒利六石之入哉內有亡費之利外有守禦之備者也今宜復春耕之籍無變其故田有廣狹肥瘠寜以糧爲低昻盡驅屯軍而耕官少六屯一百戶領之正經界杜侵克戒遊惰禁朘削廣稸積時訓練庶幾立屯之意軍遊閒久恐不能任稼穡則以召農一田歲十二石養一軍有餘矣貰其它役就屯立甲善撫循而無煩擾亦易從也

兵防志總論

論曰余觀肇慶之載其在往昔盜賊如屯蜂營壘如攢戟卒之殄滅大軍之嘽焞也固知營壘乃守險之罝罘環山以逐鹿兔騰而蹙之非韓子盧不可勇夫重閉今𨿽不虞安可去備一壘數卒無異晨星儻遇勍敵寜能鬭乎分則杯水不勝原火聚則一髮可引千鈞亦一道也人見其睫則謂保障之未能徒繭絲我自丘甸法廢有天下者胡能一日息肩於兵藉如陽春異時乘障舉烽皆入閭取其左故志咨嗟目爲上策諸邑盡可遵行農夫醳耒紅女下機睊睊胥讒知其尢甚選用民兵或可省三之一耳肇慶被山環海要害𨿽同北津砦立威稜震乎殊俗卽有鯨鯢奔蹙列郡共之惟是深山實易藏疾夫人徙宅除治豈不一新久之唐陳艸自萌茁政令繁頗加以饑饉傲民亡命必山焉依宜速劗夷無令滋蔓蹈瑕履釁則猺以爲之階羊膻而蟻附焉醢酸而蚋集焉內訌外和所由來也故志錄黃宮尹陸康州策甚具厥疾已瘳局方未可復用若藥不以無疾而勿畜擇縣令責招主無越両端不然俟其糜潰欲倚數壘以爲安如捧土以塞孟津難矣哉

名宦傳論

司馬氏胡爲而傳循吏哉懼箠筴之傷馬而惠文不足與治也故曰奉職循理何必戒嚴意念深矣班孟堅緣是差次西京而徳讓君子始與其列潁川力行敎化山陽以經術潤飾吏事名實炳然柰何掩於一眚故後世郡邑春秋傳稱名宦亦一例也夫物有至至則名■﹝艸嗣﹞驑騄耳謂之名馬幹將鏌邪謂之名噐嵩泰衡華恆謂之名山自一華一木一技一藝莫不有名而況人乎故宦而名則至矣亷平不苛則名欲聚惡去廢墜修舉則名興學校明敎化士斐然向風則名剛毅有大節禦大菑而捍大患則名死封疆則名明政刑而渫惡民不得肆則名𨿽不循循一轍盡如孟堅所書惟所遇之足以名當時而傳後世皆其所傳者也𨿽然名實不離如馬名馬牛名牛以其實耳炙轂過髠猶知爲人必先名實先王之政可知莊生取辟主賓名實離矣是故假名者伯違道以干名者姦盜名者欺過情亟人知而名者薄鉛刀而蒙寶劍之稱駑馬冒於神駿誰則信之肇慶亦仕國也故多唐宋以上名賢臮今玆舊志若續無慮二百四十餘人盛矣皆名實純粹乎抑亦有名勝也人貴耳賤目後之眂今猶今之眂昔或欲汰中庸以下毋令簡珠混於魚目小子碌碌烏能任進退之權與其過而棄之寜過而存之果神駿哉超光越影𨿽掩覆千載猶霅煜牛鬥間固不能混也作名宦傳

何敞傳論

論曰通誌載鵠奔亭事而以伯有彭生証之夫血气聚而成形形具而能言鬼神無形言安從生左氏失誣固言之矣要善無微而不彰惡無隠而不露若有神以司之而不知其然者此亦可以勸善止邪且傳疑紀載之時有也

張柬之傳論

論曰余讀唐書柬之司馬新州在神龍二年六月其秋長流瀧州武三思隨遣周利貞就嶺外殺之而柬之已死其在新突未黔也又員外而新顧稱其治行豈賢人所至如車行地迹隨之耶抑樂道之也噫賢人之於民深矣

張宋卿陳煥傳論

論曰恭父少微皆惠人余故習之故志第言太守禮賢興學而簿無傳無得而稱焉夫恭父知於忠簡忠獻少微有陋巷環堵之樂語曰不知其人視其友又曰貧視其所不爲可以信二公矣

吳廷舉傳論

論曰獻臣在吾廣最久廣中婦人孺子皆能道之霍文敏黃文裕乃不相能何也文裕謂獻臣渾身是膽皮囊是智膽則有矣令順徳挫中貴人抗禦史身親三木副使廣東疏鎭守中貴人忠罪二十忤瑾荷校不死謫戍鴈門參政江西陷桃源賊中乃執其酋以出劾李獻吉橫宸濠將齮齕之致仕猶論二宰相而去智者豈爲之乎嗚呼其愚可及也其智不可及也

張吉傳論

論曰張克修在端州嘗論學於陳公甫靜中養出端倪不善是也湛原明引易専直翕辟中庸溥博淵泉及孟子四端証之溥博淵泉不繇積累乍見入井惻隠生焉固知四端皆非養出要在擴充天地之道動靜無端間不容髮程子以善學稱人靜坐蓋爲初基假此捷徑若曰聖途恐適楚之冥山也

王大用傳論

論曰余聞文成公講學五羊也平旦鼓徵則自藩臬至於庶甿莫不拱聴惟大用辯之曰致知大學之敎也良知不慮而知徳性也致知之中曰良良知之上曰致得無援菩提圓覺入孔門乎良知良能𨿽皆徳性易曰幹以易知坤以簡能是天地之大至於夫婦之愚不肖未嘗去能徒知也徒知可聖則孔子胡謙道之未能周官奚能之使耶於是罷講然則大用匪特政事足術也文井記正而達

程鑑兪大猷傳論

論曰縉紳大夫好言軍旅而介冑之士則托文藝以爲名髙未必兼才皆失其本也程鑑兪大猷兩人皆以鉛槧見稱諸公間余兒時耳剽鑑有身膏艸澤之志而大猷初上大司馬書亦壯總兵嶺東萬事瓦解余至閩閩人輕之王愼中嘗語大猷人皆死以博侯旣侯矣安能死哉其知之矣誠哉非苟而已

趙塤傳論

論曰餘春及上書穆宗也納言李一元嘩於朝必糾之必沮之少司空趙公錦端笏曰古人以九九見何沮爲中丞南海何公維栢爲言如此余於趙公不相識今始知爲郡丞公子博士李茂魁曰郡丞公侃侃正議郡人言祠與志無愧名宦惟郡丞公語曰是父是子不虛哉

李材傳論

論曰自王文成湛文簡以致良知體認天理三四言爲嚆矢則談道者多放之噭噭然若建鼓而求亡子也孟成易修身爲本攝知歸止自謂賢於致良知矣余友韋純顯從孟成遊亟稱之餘謂純顯通乎晝夜而知知何以攝時止則止時行則行動靜不失其時其道光明止何所歸況以雞伏卵貓捕鼠釋之而稱惠能眞見性命其爲仙佛豈顧問哉政事气節則聖人之徒也

王民順傳論

論曰余觀何宗伯所爲東門橋記知王公談道者也而王公則自言家荊國而學金溪嗟乎此其爲王公哉學者往往求多介甫明道固嘗貸於晉城蘇氏亦謂天子無民欲貸以収之胡於靑苗以爲口實顧役保甲今奉之不啻聖書誰之法也且鋭然身任天下寜渠有其人哉子靜學𨿽不同朱子固言其實夫拱手髙談吾學孔子吾學孔子誰則不能要以躬行則吾未之有得王公不苟循人所以爲王公哉

郭應聘傳論

論曰余遷賓州守倦遊至竟上書乞骸骨歸郭公時撫粵西劾守春及逃奉詔削爲什伍臣春及頓首世之塵垢欲逃久矣天地囿我陰陽縛我臣安逃哉逃於羅浮之間無所往矣遂築逃庵石洞居焉於是太守鄭公則謂葉子君毋釋憾也乎余戄然曰晏嬰不知孔子孔子顧亟稱之以私滅公非夫也余又無憾鄭公曰余爲郎嘗事郭公連江吳公之南卽郭公問焉何以治兩粵郭公曰異時軍府取貨百司將吏百司將吏安取之哉余受兩粵疆事反此耳連江亷於處默不因人言然若是可知郭公也粵人曰辟之水萬曆攺元及壬癸之間渾渾爾郭公制其頹波連江粼粼白石

吳文華傳論

論曰吳公亷潔與其家處默頡頏嶺海之間稱二吳不虛哉武節處默猶有慚徳而吳公亦不欲竟善哉乎王元美之推言之也曰吳公當右臂時其兵力不隃勝賊乃能鼓其所不足而鹵斬恆過當及其繼諸公爲大帥其兵力數倍賊矣顧必抑其所有餘而鹵斬若稍不稱捷亦不時上公豈不愛肘金橫玉之報顧以節縣官之帑而下以惜生人之命其愛有甚於肘金橫玉故也語云霜雪之後必有陽春吾玆爲嶺右稱休矣召穆公之詩曰矢其文徳洽此四國公豈不亦仁人長者哉

名宦傳總論

論曰陳武帝𨿽起髙要奄有江左黃屋左纛傳五世矣不宜名宦並列楊収以賂敗在端可知從通誌載於流寓李甘李涉流人貶斥尙可稱流流非宦也蘇章守將李符春無稱焉聴趙普殺秦王罪不容死史格張弘範之流何足道哉一統志列收甘涉名宦餘皆載於舊志余故正之總漢二人三國一人南朝三人唐十三人宋七十七人元十八人明一百三十六人凡二百五十人固多明徳亦有不能詳者爲之執鞭所忻慕焉惟數公哉

流寓傳論

自古聖人曷嘗不以刑賞治天下哉福不及淫人刑必加有罪故天下懲勸而聖人之權尊若舜流放竄殛必於四凶大功二十此其四也太阿禦而人無敢齒者非能割乎割之不能鉛刀不若人君操刑賞之權而不足以懲勸亦鉛刀之類也昔者唐宋之際春新諸州號稱瘴癘效忠秉節之臣往往投此夫其投此必謂不才渾惇窮奇檮杌饕餮待斯人而五六也朝魑魅而暮魍魎然後世主甘心孔壬快志孰知嶺海之間以爲麟鳯灑然庚桑屍祝而社稷之矣千載之下爼豆不絕非以此爲諸公湯沐邑乎一時憸人見謂忠良紆金紫而享富貴而民反梟獍之手持太阿斯民而授之柄則亦何以賞罰爲方今風气久開瘴癘不作負譴南來本非謫所皆得擇便而居朝廷之仁邁唐宋矣因類書之若彼凶人惡浮其罪辱我山川豈宜與諸賢齒第書郡紀或附書作流寓傳

流寓傳總論

論曰黃豪詣交趾部舉茂才一寓廣信非遷徙也李邕曾遊石室安可遺諸沈佺期宋之問婢事二張之問殺忠臣李涉附宦者皆側媚狡險小人哉路巖牛頭阿旁韋堅以裒刻進裴虛已私挾讖緯李宗閔朋黨比周貽毒天下或附或黜吾何心焉然唐宋時郡今所領並稱瘴鄕來者自分必死凶人又震怵之若牙校逼婚郡牒視事邦衡賦詩取悅其它可知乃今瘴癘不聞李璋以下本戌髙電皆優遊郡中寄名尺籍學士合簮地主授粲登臨詩酒無異故園朝廷寛政與天地同和喣矣嗚呼仁哉

人物傳論

天地間物有萬焉人亦物也無論麟鳯龜龍楩楠杞梓喙息蠕動下至鼃蠙之衣第率其性物矣盡性踐形而後人之名立不然奚以靈爲故有聖人愚人善人惡人吉人凶人大人小人貴人賤人富人貧人藉令貴富不免愚惡凶小艸木禽獸不若聖善吉大卽貧賤乎髙於月旦著於春秋曰人物人物雲山東出相其西將魯國多儒燕趙喜俠南楚富辭賦之士其大較也艸木不擇水土禽獸不擇山林豈人物而地之限畺域有近逺王風有先後是則然矣明興二百餘年聲敎四訖柰何此猶未曁漢元鼎始郡縣五嶺至建武百五十年陳氏父子赫然以春秋易名家範升宛舌桓譚拱手桓靈之世春秋乃在交州士燮名𨿽不終亦可謂豪傑矣國朝文彬仲噐夢吉較著齊之彥髙宋之積中已不可得況長孫乎嗟嗟余觀列傳大率縉紳先生巖穴者鮮科第詘而人物隨之宜也豈砥礪名節不附靑雲遂冺沒乎抑不得志而頹然自放也得以驕侈敗名不得以轗軻喪志余甚恨之鄭使君曰尋常之溝而鯢鰍爲之制夫子亦聴之矣故上書自言其祖父者多附錄焉作人物傳

陳元傳論

論曰儒林傳陳元傳費氏易不特左氏春秋而已然一統志蒼梧縣卽漢廣信蒼梧郡治此故陳氏父子載於蒼梧而肇慶舊志則謂封川縣西一里爲廣信縣𨿽非治所固彼提封陳氏之隸封川未可知也辟諸美玉人爭寶之餘嘗至呂惠卿之鄕鄕人羞稱之矣君子貴自樹哉

吳士爕傳論

論曰陳元廣信人士爕亦廣信人舊志內元外爕余故錄之爕本名儒兄弟四人擁兵據郡嶺海歸心中原喪亂孫權劉表皆窺南土爕於此時以甲兵之力循趙佗之迹西連蜀漢庶幾比美桓文哉奉權節度復誘益州附之旄矣豈度已審勢耶徽不量力自取滅宗呂岱師友士匡使通信誓故徽兄弟推心委命岱因滅之以要功利君子是以知孫權之不能逺略而呂氏之祚不延也

陳天華傳論

論曰余讀陳天華上世宗書未嘗不流涕也曰嗟乎欺蔽之罪可勝言哉嘉隆之際惠羣盜滿山是時吳新建爲督府言賊業就誅夷請置初縣余上書穆宗臣五月離恵賊破三十圍殺萬人陛下豈聞之乎報聞肉食者謀嫠不其緯之卹而宗周是憂天華死宜矣余料虎須脫虎口幸也海忠介計偕亦上書言徵黎事欺誕甘伏斧鑕隆萬之業已見乎此用則爲忠介不用則爲天華豈非命哉蘇喬攟摭年月小誤爲天華罪所謂設淫詞而助之攻也

人物傳總論

論曰志難非藻繢其辭之難也又非兼綜軌迹決筴而石畫之難也難於列傳瑜不勝瑕故實不勝僞如覽爰書大章數十小者數百安能一一平反舉其大而核者陳元尙矣士爕故爲豪傑張岊有子房之風李英死封疆積中與元佑諸賢同黨梁揆執喪六年黃執矩能自得師未見其止李質矯矯功臣陳鼎之業著於廟廊惜乎未究葉禎李英之流陳立曹昌𨿽朱壽昌何以加焉植以進孝由性成非有矯飾三人皆康產也余嘗謂登髙而呼則聞者逺三人處於閭巷困於耕樵苟有其實卒不能掩砥行立名者亦何必靑雲之附哉

列女傳論

榮啟期有言男女之別男尊女卑故以男爲貴如是則女賤哉陰陽成形莫大天地孰貴孰賤自貴自賤人耳易曰地道也妻道也臣道也余觀往牒委質爲臣食人食而爵人爵矣國運一傾厥角稽首捨其舊而新之圖回視其君不啻弁髦如揚雄潛心孔氏豈不大儒爲莽大夫劇秦美新以取容悅此夫𨿽冠切云帶長鋏婦而思者也閭閻笄褘之流非有詩書之訓圖史之迪乃能從一而終稱未亡人要以地下立信死者有知後死不愧至若遇彊暴蹈鋒刃議不反顧計不旋踵赴死如飴磔裂分梨身膏艸野見者隕涕聞者酸心而其魂則蟬蛻穢濁以遊塵埃之表與皎日爭光而秋霜共烈也千載之下肅然起敬視雄輩何異臭腐果孰貴孰賤哉論者則謂嫠非一朝一夕之積於蹈危殉節爲尢難嗟乎死生亦大矣閨闥之安何如刀鋸之苦彼其身之不卹他復何知故余讀史至捨生取義之臣爲之怒髮爲之掩泣爲之執鞭而忻慕焉以此舊志貞烈傳三十四人今增一十四人共四十八人死者一十五人其死皆烈噫盛矣盛矣卒未有一人蒙令甲之旌蓋有司憚於上書嫠而旌者四人皆富貴者也余或旌於有司村鄙之人貧窶之家得與鮮矣余甚悲之以俟風敎君子史有列女實始蔚宗髙秀則書蔡琰爲冠是儒林而祀揚雄也今節爲上曰列女對男言之作列女傳

外志論

無不覆幬天道也如天之無不覆幬王道也王者無外志有外因其外而外之孰外仙也釋也猺也獞也皆外也仙釋猺獞之爲外何仙釋蔑棄人倫而詭言出世猺獞傲狠王法而自異齊民皆外於聖人之教明王之治者也故外之然則遂外之乎固將內之也外而曰內之何易稱顯比書曰並生春秋大一統歸斯受之而已是故志而外之所以明有義也外而志之所以明有仁也仁義立而王道備矣嗟乎釋氏之害可勝道哉達摩東度震旦自以爲見性與人無爭也其後泛濫中國學孔氏者曰彼卽吾師之言也又曰吾五經卽彼之言也今則無彼無我混而出之立於莊嶽以迷亂齊楚之人是故門外之宼猶可言也室內之宼不可言也附寺觀於仙釋獠蛋於猺獞作外志

惠能傳論

論曰世儒往往喜竊壇經何也卽心卽佛其教頓矣以無念爲宗無相爲體無住爲本圓妙神通常活潑潑易以動人且於儒有近似者嗟乎惡似而非正爲此哉孔子曰我欲仁斯仁至矣仁兼萬善非一了之謂也不思善惡似喜怒哀樂未發難以言中應無所住似無適無莫難以言義仁也義也中也性之徳也具於心也佛氏不識性而以心之虛靈知覺當之簸弄譸張指爲妙道聖人盡性至命之學奚啻千里唐宋名賢固多談佛未嘗自隠挽近世陽避其名而陰效其實甚至淆亂聖言則何異於黎丘丈人之智乎湛原明曰惠能逢仲尼吾國有顏子矣惜哉

猺獞論

論曰往言馭猺人人殊矣陸康州三策莫不以爲石畫太上徵之徵而能守守而能久是爲上策徵用兵二十萬守十之一期以十年歲減十之一二次選兵一萬與猺雜處縱令近攻殄其類而奪之產不得己而撫之策之下也今用上策而得意立州縣軍屯奚但十年之戍扁鵲醫隨俗爲變方書豈能復施州縣言猺獞往往名田齒於編戶則麻之蓬哉咸池九韶之樂張之洞庭之野鳥聞之而飛獸聞之而走刀耕火種之猺宜未可周索疆也委之招主又恐恫疑虛喝持而用之有變罪無赦萌蘗一生芟夷蘊崇毋令滋蔓則善者信矣

蛋論

論曰今蛋課米州縣多寡不同蓋因死徙包納非計戶驗船之舊矣夫狹河只艇衣不蔽膚得魚不易一飽而課不免取盈如開建三戶課至二十一石陽春十五石祇於一戶責之主者又多浚削柰何不激而亡且盜也嘗覽往籍魚苗稅以抵髙要徳慶封川課額今徳慶封川不蒙其利豈長度有急於此乎不然何二三其徳也令甲魚課民包納憲司部使者核豁或續置補之宣上徳導利而布之下惟長民者

雜誌論

班固總羣籍分十家而雜小說與焉其言曰知國體之有此見王治之無不貫𨿽小道亦有可觀博哉其學之也天地間陰陽相摩皇王相嬗萬變橋起嵬瑣弔詭不可勝原欲一格以目所不見謂廣大何大澤百材皆度大山木石同壇丘裏之言其類是矣昔孔子識陳隼楚萍辯専車之骨𨿽聖生知不爲無借故古街談巷語亦有官主之多聞見而闕疑不語怪力亂神所以爲大知也郡自漢以後寖寖有聞齊諧虞初往往涉及舊皆裒而書之談言微中安能盡芟若乎風土媺惡人物代變政治醇疵錯出間見無所系者亦於是乎在可以備故實考得失掇拾增益成篇立百體而馬系乎前吾有聞於莊子矣作雜誌

石洞集卷十一

●欽定四庫全書

石洞集卷十二

﹝明﹞葉春及撰

○序一

弼唐龎先生七十壽序

余兒時則聞南海龎先生治黃龍也羅浮三神山一股見外家言而三神山樂長生宮闕黃金銀諸僊人之所遊遨矣先生居最久七十而孺顏意是乎先生聖儒結髮學孔氏之道術而一稟於六經自世抱一藝興陋先生爲度堂都授其中當是時固已傾兩粵之士矣山藍縷絕莫知起時自葛洪而用章其徒趨之如水赴壑南漢據嶺表離宮建焉世殊蓬蒿藜莠茂遺址存僊人不來而霸主不能有也濂溪豫章以吏事至席不暇暖先生居山山之諸宇自此興當是時湛先生亦治朱明先生爲設北面之席然先生廉食無粱肉衣無文綺不言而躬行其質行諸儒不能逮也先生入爲京兆遷尙書郎出守南中治甚有名當塗之人竟以老免是歲嘉靖三十八年也古七十稱老致仕則今是已而太公不以其故不師使先生出而在事輔少主守城深堅𨿽壯夫不過也柰何以冥冥決而逆斷於二十年所乎或曰世之日日常促山之日日常舒促故以五十禦人舒乃七十而始孩且玉堂金門世之所髙也仕者據之名山大嶽而亦受命有道紆紫拖金揖讓萬乘之君四五十年逺矣黃龍爲湯沐邑施於無窮是天所以奉先生也余聞古人之壽則以山故曰如南山之壽餘不佞逃於石洞石洞率四百三十二君爲先生保黃龍而餘春及率先生門人若二仲所與遊上先生羅浮之壽

尋樂公七十壽序

列僊傳安期生魁然矣安期生嘗以策幹項羽項羽不用也封之生亦不用其將陷陳搴旗云蒸龍變埀功名於春秋豈不遇世主屈信呼吸自托於羽化願哉藉令見用不成則亞父鍾離昧成則淮陰彭相國而三神山在渤海中黃金銀爲宮闕世主甘心焉可望而不可至安期生乃同羨門輩遊遨其上較其終始得失互相勝耶尋樂公少負奇節博觀古今之載文事不售乃發書陳篋取陰符經讀之三年而兵法成部使者薦於司馬還護海上軍諸將受其畫無不捷者功徧海徼數奇不能事當路子其賞不行公亦辭海上軍學長生矣世豈有僊人豪傑之士不得志於世則托而遊若安期生尋樂公是也方公在海上軍時掀髯談司馬兵法𨿽不及三代之揖讓彬彬質有其文武焉使用衛霍之烈豈足道哉社樹以不用而全天年用則不難以身報主公之志也豈能如今之壽乎方書多言列僊之樂宮室衣服非人世有其侶皆乘鸞驂虯矣人嘗患不能至有無不能詳有之不無闕人間之樂乎尋樂公不往求三神山而家南海上東南生長之方等耳公嘗言用之以爲利不用以爲壽文武俱嬰世网而文易全武而不失其眞惟有道者能之吾兒爲其易者故唐憲君以儒起家此安期生所無矣今公行年七十僊家不限於支賓客修人間之事謀所以壽而難爲羞謂將致赤泉之飲員丘之糧東海之桃峚山之實十洲之麟以爲修槐江之玉以爲■﹝廣外焚內﹞也石洞子曰尋樂公翩翩僊乎猶人間之樂第常具進不佞爲之先必不拒矣

東源公壽序

實安有隠君子曰東源公東源公五丈夫子而中子稱山人與譚祁齊名葉子之在閩也山人願交故葉子於山人歡知東源公長者也九月旣望東源公覽揆之晨長君次君赴公交車上壽而後行邑中豪傑與諸子遊者皆持羊酒上壽而修辭於葉子則使新祿父來葉子方圃卓峯之陽新祿父進曰先生受簡新祿父受鋤於是新祿父植鋤曰物得土而生得水而長得雨而潤得暘而燠水土雨暘備而無成者根不深本不固也是故根深則葉茂葉茂而實蕃葉子曰諾天施地生其益無方蓋亦有人力焉桔橰爲恥抱甕將事搰搰𨿽勞一日而灌數畦加之以糞擁之以土暵不能害歲不能侵樹同而收十百則人力之爲也葉子曰諾廣畦五畮徧植嘉蔬力少事勤必生鹵莽一日而尺尋則不遙八日而尋常則不逺七月食瓜八月斷壺亦各以時行耳假令祭韭而望瓜壺白首不得葉子曰諾人事旣修當去外患牛羊艸棘蔬之葘也斥而去之乃碩蕃滋葉子曰嘻吾聞爲圃得養生焉東源公兼之矣李氏寶安世家也特奏公始基之積徳累善數百年至東源公曽之葆眞抱朴是謂重積深根固蒂之道以爲公壽世人薄已而厚望於天得之爲無妄之福東源公事親孝奉祠敬居家禮合族睦持身儉律己謙與人恕濟物仁接士恭待姊友臨財廉見義勇人道全矣有徳者天福之以爲公壽天地之道浸浸寒浸暑萬物化生飄風不朝驟雨不日居一望十居十望百思慮營營非養生之經也東源公無他腸臥而於於起而徐徐與客飲輒醉醉則齁齁如雷矣嘗言應進士舉先柰次玉次乃表等非漸乎以爲公壽生平與物無忤常誦龎徳公有味其言之也故居城郭足迹不至縣庭楊侯致冠服曰朝廷之賜也不敢辭賓之謝不往張侯請黨正以禮義化誘其鄕有不善燠休之是故彊者畏其義弱者懷其徳年七十叱吒之聲未嘗及於門者外莫致之也以爲公壽

順庵羅大夫壽序

位無震而威馮然郡士也秩縣令由獄民司命焉低昻惟我直指之爲條郡士之爲使於是有狐而行虎而冠不助善助凶爲虐若某甲子民之所患苦也端州公爲士廉平不苛部無寃人岸無滯獄刑倚於祥仁周於法故民視直指如雷霆視端州如父母於豪猾不道若鷹鸇於鳥雀也於修正士若子弟於父師也粵人頌曰豈弟羅侯我噢我喣何以祝之受天之祜又何祝之爰及而父眉壽無疆王事靡盬端州公父爲太守公太守公初屬廷尉亭決平遷度支郎東殱隝夷北扼彊敵軍興不匱三殿辧治上甚任之出守昭州大理兩郡錯介蠻夷明義惇信已責救乏通闗易道寛農省穡本秩禮禁奇邪抑彊禦逮鰥寡上儒術事耉老檢式化條所部愛敬或以疏節見過營畱耕堂老焉端州公謂南海曽生大人幸教應臺荷上恩父子免於負擔繼典州郡自惟衰老不能報明主萬一孺子具官當伏節官下惟忠惟孝無忝前聞賴二三君子獲免於盭顧辭親而仕封壤萬里鼌夕帣韝鞠■﹝月巹﹞以羞甘膬不能心甚念之常叩首南極君祝大人無期之算徙官滇南道故里大人適春秋七十奉觴上壽應臺幸甚大人好文事端州有研不敢將東望羅浮西指勾漏竟相屬也葛洪得請勾漏求丹砂往羅浮治之長生大藥能無藏於玉笈子爲我圖之曽生問石洞葉子葉子曰末之藥矣君子之壽以身永壽以子薛宣不問子吏事知不能也萬石君以上大夫祿歸老於家子白首萬石君尙無恙慶爲齊相齊國祠之庶幾或然萬石君徒恭謹見知無他大略不足術太守公以儒起家爲循吏端州公歸謁朝服見之問何以治端州條其對太守公必喜父子纂其緒永有辭於來世何壽如之且太守公未老而歸逸老以嗇左圖右史無鬭於心是謂長生久視之道昭州以南端州以北大理以東其爲人也多矣昊天𨿽髙豈無聞於斯人之祝大藥何爲曾子曰以此復端州其有將矣

先竹梁翁七十一壽序

南海上有梁翁者稱先竹翁客曰翁非竹何以竹竹而非何先或曰翁所居名竹自其先世或曰竹物之貞者也虛中峻節深根直躬髙摩天厚蟠地聲中律呂其蔭橫畝棲霜雪承風雨貫四時而不易葉攺柯物之貞者也翁象之翁有子伯鸞與周生焞周生一桂冼生三槐譚生宣化學於石洞十月某日翁初度伯鸞辭歸周生輩請石洞子翁仁孝節廉人也有髙世之行者四事親孝供養備祭丰肴烝叢匕曰惟親之所欲與曾參養志於祭則未有聞翁行之此其過曾參逺矣與伯兄居自作而逸其子揃爪沈河周公爲成王可也何者親則兄子尊則王兄子非王而翁修周公之事振人之急不矜其功俠也長者或難之翁家以儒教節食飲賑窮乏恂恂裏中裏中稱長者然客相仇夜過翁翁攝衣出調已乃召仇家仇家立解歸寢雞未鳴也孔子仕魯沈猶不飲羊翁行於鄕而油不混二子長某服賈次伯鸞服儒翁戒二子貪賈三之廉賈五之賈且廉況儒乎伯鸞用是藿食縕袍至人之急則罄其槖蓋翁教也翁春秋七十一矣百體堅彊耳目聰明髮鬒焞等辱交伯鸞將觴翁乞言石洞子曰翁壽宜哉艸木含陰戴陽春榮冬瘁竹檀欒冬生貞也物固有之人亦宜然翁恬澹無欲虛也堅固不渝節也潛心深也不淟涊而比周直也蛻穢濁而上徵髙也重積厚也鶴鳴子和聲也芘人而人芘之陰也備數者竹也四時而不易葉攺柯壽也翁壽宜哉衛武公有徳詩人稱竹以美之曰瞻彼淇奧緑竹猗猗有斐君子如切如磋如琢如磨瑟兮僴兮赫兮喧兮有斐君子不可諠兮君子而不諠是爲壽衛武公年九十五矣猶作懿以自儆懿自壽也不可諠人壽之不佞安能文二三子其賦淇奧

襟江黃公壽序

毛聯伯輩將壽襟江黃翁而屬祝辭葉子葉子敬諾久之聯伯再以請葉子曰籛鏗小豎子耳以久特聞翁八百歲人也需之久之固以請葉子曰抱一處和廣成子以居空同翁千二百歲人也需之至是翁年七十六矣聯伯曰天地𨿽久而郊必歲修父母𨿽壽而觴必歲舉何則因初而展敬也今況冠服之命葉子竦然曰余與大理公同齒翁大人行也敢辭十金之子不黙綈百金之家不練千則綺萬則輿通人盡能之耳翁故饒益夏日葛衣冬日縕袍出不蓋食不旨山澤之臒不儉於此矣三尺之童厪厪章句一入橫序步髙而气揚翁藉博士有聲謝去之退然如不勝衣吶然不出於口田野之夫不愨於此矣父以子貴結駟連騎危冠束帶赫赫裏中大公也大理君以大夫佐郡翁踧踧民間負擔爾之閭閻黔首不局於此矣所謂懷玉衣褐哉壽一雪澗公之子翁爲伯命叔季農伯儒久之不第也翁曰棄父之命不孝罷苶精神求不可得之名殘父母之遺體不孝不孝等吾寧居此況大載足賴也及大理君官滇中欲迎太公翁曰探奇之士皆有事於五嶽未論舟輿其跋涉苦也昆明勝甲天下兒第圖之吾臥遊耳日射昆明返照點蒼山翁大叫曰世稱飛雲見日何如點蒼吾遊足矣所謂無役其神乎壽二家嘗有曾參之事縉紳先生豪長者多爲請卒白翁與餘同患曰誣已苦免苦又苦聽之亦白所謂無勞其形乎壽三縣博士弟子請於令翁孝弟人也事雪澗公孝雪澗公富因其業而修之盡以分於叔季終不以長子而私其財母夫人春秋髙失雪澗公事之二十年惟謹邑人貧者貸之不善者教順之未嘗失色於人訓子義方大理君爲吏循二子皆有常業嘗爲博士弟子詔諸生才而不仕者冠之翁宜如詔於是冠服舉觴客曰翁縕袍不綺乃冠服乎葉子曰舜畫衣堯窅然喪其天下任之耳是故來而畱之非也辭之非也不察其然而非之非之非也翁任之壽四後數十年餘更壽翁需之

晴南翁六十一壽序

萬曆己卯水南周生躡屩叩石洞上謁葉子曰焞寶安水南人也家大人稱晴南翁命焞裏父教子童而習之射策甲科望耳夫射策甲科急公家便利百姓是務吾安敢薄之哉無亦惟是析人之珪儋人之爵髙官重祿以封殖而家曰屈首受書至勞苦矣幸而獲償是商賈之行也當此時父母奉璽書被章服以詫鄙小縣鄙小縣孰不謂寵然不肖之身君子指怒之曰叱嗟而父母糞壤也生此臭腐辱不亦甚乎牧堂老人挈濓洛之學教子元定師事紫陽夫子遂成大儒後世誦牧堂不衰則元定以也吾聞有逹者石洞先生孺子謹事之無忘元定之志矣焞奉家大人命頓首上謁願得備掃除惟先生辱振收之餘旣奇生而因賢晴南翁余過水南晴翁相見其神充然其容赭然蓋修道而養壽也晴南翁曰吾學醫醫載籍極博上古書若奇咳石神接陰陽等不傳傳素難等方之儒其五經也儒之言備於程朱以醫方之其明之彥修也世人徒言師心輕蔑經傳此與耳食無異吾誦素難數萬言明之彥修輩誦之又數十萬言如是數年出而爲人診治有驗未精也行求先識師問又數年爲人診治有驗精良𨿽無秦鏡五臟癥結不吾閡矣竊意儒者本之五經參之程朱而於有道取正寧獨醫乎余旣賢晴南翁而因以勉生生入羅浮下帷發憤不下山者五六年翁之教也翁少孤事母孝友於兄弟族黨畏其義以故無逋蕩者有爭得翁卽解自其母夫人好施予翁益修之所衣食人甚眾及醫専以醫爲施往來惠潮惠潮人爭客之不得歸歸則他邑戒舟輿又至爭客如惠潮一歲中歸水南率不過數日然其所全活人糈輕重與否不問也語曰居之一歲種之以榖十歲樹之以木百歲樹之以徳豈不以報有逺近而所樹爾殊哉朝出一緡夕操券以責入無幾耳出捐千金貸遲之數年息乃不貲晴南翁所以自待與其教子皆百世之業也卽如裏父之子射策髙第紓紫拖金以事其親賓客闐門奉觴上壽鄕裏動色然行不逮乎中人名不掛於淸議翁固不屑之矣時乎未至菽水盡歡焞合志之士匪有如瑱之幣如澠之酒徒取無能之辭以爲翁壽翁顧樂之蓋所志逺也今方六十始基之矣

秋崖任先生七十一壽序

余受博士經蓋與秋崖任先生同捨余少先生十年嘉靖丁未先生亦年二十六耳分部都肄諸生則先生褎然舉首當是時乘車嚙膝一舉千里刷幽燕而秣荊楚在旦晝間冀北之馬豈不驤首而馳瞠乎後矣渠今伏櫪老耶先生不特經術屈人其知略足稱也生平好奇偉俶儻之畫策昔蘇秦起閭閻連六國阨塞彊弱之處兵所當出卒乘芻粟少多不啻觀火生斯而長而直百里之內惽惽不辧尙安事智故惠四竟溪谷人民水土所殖謡俗美惡先生不出戶而知庚申兩江之盜環視而起烽火達於郊關民去田畮於是假守雷公備兵方公請司馬張公討之而寘先生莫府調兵食某所有兵若干其千夫某某兵賫糒若干其轉饟某某守某隊某覆某道某搗其穴某出鋭師以佐之某防其逸某要其歸令旣具方公喜曰亞夫得劇孟而知七國無能爲也生所部署虜已在吾掌股何論劇孟哉先生亦將一軍豪家漏師虎出於柙久而後殲本先生之謀也方盜奔突水以東盡徙入郡城於是古唐之貫父請城水東貫父爲植先生佐之計丈數揣髙低醵財用議逺邇程土物略基址幾年而成不愆其素縣由是遷余亦得托處鶴峯之下豈惟鄙人惠人百世拜二君之賜先生數奇乃謝博士歸初先生師事南海龎太守嵩談名理至是發篋出圖書觀之超然有得著圖書律曆尙書解皆成一家言貫父棄余無以爲質結髮同捨惟先生子宣體行從余受經兆行與余談藝則時聚於南樓南樓者縣城南樓貫父先生之所構也甃以瓴甋一木不施餘多暇日輒與諸君登眺其上西江東下南山對峙眄江山之如昨嘆吾儕之已老及時爲樂可不務乎歲在壬辰先生春秋七十又一子壻後生將介眉壽則請余爲酌者先嗟夫先生抱不世之略槪其夙昔豈願伏櫪老耶社樹以不用故壽假使先生得當當世之主將城紫塞築受降揚旌萬里之外封狼居胥山禪姑衍登臨翰海馬革而歸未可知也不用而壽非其志矣昔馬文淵兄弟相調及出浪泊見跕鳶而後知下澤車欵段馬爲得此猶兩人先生前則文淵後則少遊其壽宜已不佞壯心未降雄劍啾啾時鳴於室先生鬒髮赬顏步若奔馬不佞齒後衰先松栢栁蒲殆非虛語時置黨正貪婪饕餮讓而不居皭然塵垢之外質直方正式化鄕閭築室杜門以課孫子旣庶且賢箕裘相繼天予多福亦先生之自求也不佞懸弧四月惟夏聞諸道路體行將以先生之觴觴之嗟夫春及已忝所生柰何儌一勺之惠方約兩生遊五嶽庶幾飱六气以養餘年春及不敢當禮則先生受爵可已

髙士毛翁七十壽序

古之君子以實爲道後世不免近名非獨仕宦爾也隠亦有之古之隠者百畮之田環堵之室躬率妻子胼胝手足於山谷壠畮之中詩書之教五帝三王之道術服仁蹈義如食飲厭而已得時則駕不得則巖居而川觀未嘗揭日月而行以蘄人之髙之也蠱之上九不事王侯髙尙其事豈以其不事乎則髙之乎身居事外而惟志之髙尙故可則也事則髙尙其業不事則髙尙其志等耳皇甫謐纂陶唐以後二千四百餘年若被衣至管寧輩九十餘人爲傳曰髙士夷齊兩龔以身徇名不與焉夷齊求仁得仁品隲固未必當猶曰愼名洎近世江湖魏闕不能勝而從之猥自托於隠以爲名髙則幾無實矣若毛翁所謂以實爲道者非耶翁少爲博士弟子有聲亦欲乘時而致當世之主久之不第嘆曰以有涯隨無涯殆矣蹇而回車日暮而後捨止非早服也河淸可俟人壽幾何遂謝去邑令舒顓固請不可則以髙士旌之人因稱髙士云翁家羅浮山下南海龎先生來講聖賢之學翁先從之門人所以益親皆翁以也至是歸羅浮山楗戶不出惟舊學之繹身𨿽隠而道益進矣翁質行悃愊少文而人倫爲之本自其先西園公饒貲財祀田猶尙厪厪翁修其業而息之家不訾祀田益廓慶唁問遺故人必腆遇困乏倒囊給之或貰貸不能償折券不問也長女許陳氏已而瞽卒與女河源某氏素封也一日籍其產願以家辱翁後妻妾告言則奉百金爲壽請右之翁曰吾已許若翁矣所不惟理之直有如日其重義如此生平無它好好詩書不求甚解意會則欣然忘食庶幾陶靖節云日詠陳公甫詩自適間作詩亦不甚工求也及翁春秋髙矣曰予不負羅浮筋力予負則於捨旁築觀羅臺杖策眺望竟日乃退客至如之予歸石洞嘗過觀羅臺謂翁望相輪何如親者曰是目與足非一身也假令親之有目與否請觀石洞曰羅浮是請觀葉子曰石洞是請自觀之大笑而去翁有子男三人鶴年鶴翔鶴翀今朝夕問寒燠惟鶴翔鶴翔黙而好深湛之思取宋儒所著書爲之釋其所遊知交皆長者天下有名之士也自翁父子賢而好客則戶屨恆滿遊羅浮者無不造廬而講業焉曰翁矗然與羅浮爭髙不登翁門是四百二十一峯畢登而一未陟也今翁年七十與鶴翔遊者徵言石洞昔公子牟謂瞻子身在江湖之上心居魏闕之下柰何瞻子曰重生翁重生矣壽不亦宜乎夫壽人者必岡陵翁將使人觀我不徒羅浮之觀也客賦南山有臺

方伯建州滕公六十壽序

伯吾粵者則莫莆田彭公臨海陳公華容劉公蒼梧吳公賢矣其術學端其徳固其於民厚而身之視薄於民不遂若螽蠆之螫而不能一息畱也於其組綬若蛇蚹蜩翼可撠而撝也人之不善𨿽貴不敬也善𨿽賤必下也可達可塞可廊廟可巖穴臨大節關木索嬰金鐵幽圜墻持戟而戍若匡牀而席之也蓋三十年四公比肩粵何幸與不佞卑卑嗟生之日後不然者擁篲而除所欣慕焉又七十年乃有建州滕公生不後矣所欲擁篲而除恐公不我與也燕趙多悲歌慷慨之士南楚好辭巧說鄒魯矜節而重儒豈故才性殊哉其風成耳閩自中立傳洛學羅李濫觴至朱子而盛幾墜滕公乃紹明之入主秩宗典天官出督浙中學不具論論粵事初令番禺再則廉訪今方伯大氐尙儒術砥名節本秩禮厲筦弦匡困乏逮鰥寡尊黃耉禁淫衺正法罪赦眚災節器用平徭賦扞姦宄固封圉諸政政可知也張弛措注一於道蟬蛻穢濁遊於塵埃之表不可知欲識四公則滕公乃其疇矣四公名臣有傳獨列陳公名理與吾粵陳子同陳子世所稱白沙先生也四公在粵陳子皆友之彭公至推轂於朝陳公以宋道學傳訓序屬陳子其重之也去耳目全虛圓若未契則陳公可循哉正徳來學者好詆訾朱子夫略典禮崇玄空稱微妙難識吾不如彼一道器貫天人博文而約之禮胡不慥慥君子彼不如吾鄕在京從學士大夫談其言捕風頭痛而返蓋闇昧如此滕公命性融朗本之躬行則朱子之教也不佞耕石洞未嘗通謁當路公廉訪徒以虛名求之已歸歸宗山不相識頃見如平生歡夫物以形用龍則以神聖人在世其猶龍乎潛則淵飛則天神也孔子謂鳥之飛魚之遊獸之走知之至於龍吾不能知其乘風雲而上天知則何以神焉公有龍徳以歸宗山爲淵云烝龍變則將澤於天下易曰知變化之道者其知神之所爲乎不佞何足知之且神生於無形是萬物之宗也形用則匱故聖人因神而存之處於天地之間將反於宗之人也遊乎陰陽之始而通乎物之所造無方無體後天地而長存矣扶胥李君曰人皆厚形以養生聖人惟神之貴神則變變則久吾乃今知公所爲壽也彭祖以久特聞不亦惑乎適公懸弧之辰請以是進

兵憲黃公壽序

粵故患兵而嶺東西爲最嶺東往平兩江二源置新邑號永安長寧若人初離藥石恃粱肉以輔之也天子念安寧百姓無如二千石良彼其身之不治如百姓何於是吳郡黃公被簡書出守吾惠以仁恩爲醴灑以禮義爲鑱石以教化爲橋引以刑法爲毒熨潄滌湔浣調劑燻蒸一年而陽二年而浸三年而盛四年而彊五年熙熙皆登仁壽之域公之賜也嶺西平亂置二邑亦以安寧名之天子制詔惠州太守嶺東幸安寧稱其名其治兵而西公曰君子不易民而治民卽易其治同不易官而理官卽易其理同況東西如左右手又何睽異之有馬方駭鼓而驚之系方絕又重鎭之不容髮不佞願無兵之先而民之急也仁恩禮義教化刑法一如惠謂鄭使君不佞幸與執事比肩共事不自意策蹇駟爲君先驅願命僚屬修職以贊不佞不佞拜執事之賜謂康州守羅君鶚髙要令蕭君九章輩諸君卿奉職守城至勞苦矣勉思職業監司不敢忘下車僅半歲業以爲百年之計所部大治會中秋公當覽揆之晨使君率其僚屬壽公而假辭於石洞石洞子曰以文則吾不能以知監司則吾惠人也治民治身道一而已語曰大軍之後必有凶年言耗失而不爲聚保也水而益深火而益熱謂之益多早復則重積徳重積徳則無不克無不克則莫知其極是謂深根固柢長生久視之道公治程書如其治兵無辟不翕無勞不逸壽之徵也文惠君養生得於解牛黃帝治天下得於牧馬利則存之害則去之故爲天下亦去其害馬者而已族則躊躇大卻大窽依乎天理要皆無厚而入有間公以彊陽爲大軱以頡滑爲害馬以自然爲良刀可以保身可以長生壽之徵也樞不蠧而流不腐動故耳過則爲害有國家者日夜淬厲其百司鼓舞其庶民毋令偸怠呰窳上下一體血气流通而亦不致叢瑣公執天之行綜物之紀豈不孶孳動而常靜則此以爲之主壽之徵也以治身者治民故民得其養生而不傷以治民者治身故身得其養壽而勿替故曰道一而已宰相輔天子統百官鈞四海仁覆天下而人不以爲恩武震天下而人不以爲黷中和致位育成君有無疆之福臣亦有無疆之聞功名著於春秋亦此道也如適萬里之途百里於十里逺矣而未及千千里於百里逺矣而未及萬公以惠爲百而嶺西爲之千萬里爲歸而後菹以大椿俎以索桃庶幾可壽公耳惠人思慕乃在今玆嶺西未及期月而萬年以爲階騠駃七日豫章七年已知之矣壽可也天官書南極老人常以秋分候於南郊是月旣望殷於端州煜霅照耀光於疇昔必兆公也鄭使君請先壽觴小子踧踧隨進

加封中順大夫惠州府知府閒溪黃公壽序﹝代龍塘侄﹞

余不佞防海東越禦敵北平乃今陳臬三齊八年於外幸太守在郡竟內以寧劗伐不至丘木歲在徒維太守以髙第進憲副備兵嶺西郡人追思功徳立石羅浮之陽追琢無能之辭以示來裔不佞勉爲之矣季父在端敬問起居無恙幸而教之憲副在嶺西比及期月有司兢兢奉法民各安其俗樂其業三農不聳四方無虞郡邑吏祝憲副百年以惠端人又祝太公百年以祚黃氏憲副之祝授簡在余今玆進爵太公屬余慁於載筆郡丞方君儌福乃公祈得觀察一言以當憲副小子言矣夢熊幸從編民王父憲副若以匹敵公大王父行也重以季父之命敢不敬諾聞公上世豪於東吳中葉而微兩世皆逢掖早世惟是藐諸孤四歳矣兩嫠撫之是爲溪隠公公王父也溪隠公學黃老家言好施予日具飱於九逹之逵隠民多就食焉以爲常時出納命被量而量命被衡而衡終身未嘗衡量親也旣老道益髙方對客茗客問公結髮談道庸亦有異術乎投盌於壁膠焉其異如此溪隠公生守溪公守溪公生閒溪公是爲太公溪隠公糴豎昂其直予之矣丈人歸責豎柰何使而翁二價哉奉而歸溪隠公溪隠公大奇之請結婚丈人曰吾老矣止一息女不門楣之望望堂構耳於是溪隠公遣公贅丈人女卽陳恭人也公在甥館俶儻周愼丈人謂甥無害家秉盡屬焉公修兩家之業而息之貲用益饒然其好周人之急一如王父謂吾世家溪上而舅號思閒於是稱閒溪云憲副生於陳氏及貴主事司寇公業封主事進郎中遇覃恩加封郎中出守惠州上最則又加封中順大夫惠州知府嗟嗟公之壽之爵豈有旣耶天地之道積積則久久則大太伯虞仲文身斷髮以啟句吳傳二十餘世積千載而後子遊北學中國得文學之精華虞夏之際雍州以爲上田揚居下下其它可知當時貢於王府不過金玉之珍筱簜橘柚之實而已積二千年而後有十二國之吳又七百年而後有三國之吳盛於唐宋而極盛於今日三江五湖之勝猶昔也秔稻傾東南財賦甲縣■﹝宀禹﹞學士如林朝紳如坻當國三事吳居其二盛之盛矣海虞亦吳中一隩區也子遊之宅在焉憲副得子遊之學應運而興將埒二相而三之公之世徳有可言矣中葉稍微溪隠公積之在老氏謂之早復守溪公又積之在老氏謂之重積徳合二姓之積以貽閒溪公所謂莫知其極者也積於家則積積於國則積積於天下則積而公適當其盛非直百年而已抑余知公所自爲壽焉海虞南有具區北有江其東則海豈不漭瀁大哉何以大其源長也羣溪混混此實以爲之源公家溪上以閒名得其道矣夫溪遇風爲湍遇石爲瀨如練如縠如鳴玉如濆雪直者中弦平者中矩溪何心哉今且有人沙棠爲檝木蘭爲舟直鉤而釣一朝而連六鰲不爲喜終日魴鯉一無獲不爲慍風雨息於溪畔霽則鼓枻遊於汗漫之鄕其於溪忘矣有道之士險夷順逆一不入其靈臺事萬變而心常閒猶之溪也儒者徒襲成言祗謂山壽水流不息非壽而何余故知公之所自爲壽也憲副澤潤天下譬則具區江海其源要本於溪不佞儻得謝存公於家請挽溪流以爲公壽郡丞且酌西江之水

平山李翁七十一壽序

平山翁者衛使靜軒公從弟都閫東泉公從父吾友守白鴿門鶴峯子從祖叔父也其先含山人始祖總管公從髙皇帝渡采石封千戶侯四傳至武徳將軍調龍川至靜軒公晉衛使始徙惠州靜軒公之來惠也墳墓宗族田廬皆在龍川都閫公孝歲時伏臘念其先輒欷歔不能食常曰使我彊下一匕徒以平山叔耳余兒時從大人居都閫公右塾與鶴峯子同學平山翁自龍川來果實累累余得啖焉都閫齒於平山翁長矣余窺之庭誾誾如也惟謹平山翁𨿽將家子乎恥與綺襦紈袴者伍更折節好修立然諾邑人信之邑中有爭翁居間爲陳利害曲直輒解卽貰貸金錢願得翁一言輒聽於是邑人語曰烏用劑約不如五也諾五翁小字也邑令尹公聞翁賢得人心訟多屬翁決亭翁曰大夫所爲屬某訟者爲某公也不敢以親戚故負大夫林公至聞翁賢著其家曰齊民之表官寺城塹則又屬翁翁曰大夫所爲屬某官寺城塹爲某廉也不敢以腐惡負大夫當是時大盜鮑時秀鴟張詔討之林公以彊吏當行彊起翁曰公將家子閒軍事𨿽老彊爲我起盜平林公以功受賞本翁畫也白蓮盜起則又彊起翁散之於是林公論上翁行誼忠信請以賓禮賓之翁謝曰某介冑之子閭閻之賤夫也大夫不知不肖使得備趨走自其分柰何冒冠裳濫尊俎乎竟謝不往其辟名如此石洞子曰好女妬之媒也好男身之甾也豈不信夫以平山翁猶然遇患士之砥礪名節而蒙不韙可勝道哉平山翁於林公稱知已矣有可爲地何所不至謂於其終利其羨散白蓮盜得槖中裝捕論之𨿽得白要是非爽也翁今年七十一矣諸與鶴峯子同僚咸曰平山翁吾大父行也吾輩戎行宗族子弟綺襦紈袴孰與平山翁節請爲壽以勉吾黨石洞子曰此可謂無天哉讒言淆亂安可謂天七十身彊耳目聰明奉觴上壽者肩相摩也安可謂非天然余在都閫公右塾平山翁方壯而余與李子孺子今平山翁七十李子與余衰矣人生世間如六騑過隙自今以往至百歲壽觴四耳可無醉乎

柳州太守龍坡鄭公七十三壽序

鄭大夫昔爲郎南職方典軍軍鷙悍難治馴於大夫之徳業俎豆之矣出守端州則宏庠序之教修起學宮盛鐘鼓管弦陳詩書禮樂庀其未備而申其未飭淬厲兩學弟子語在楊太史記郡有崧臺書院則又檄十二學弟子講業其中刺經綴文都授其旨而躬爲之矩矱其言曰家大人以射策甲科揚歷郡邑所至羣學官弟子教之而當朝宰衡褎然舉首功徧楚越語在胡司空汪司馬馬司徒陳司寇祠堂記若徳政碑不佞於家大人無能爲役徒藉父書幸得備位爲郡師帥不能修明教化帥先諸士𨿽有良材大廈不具謂家學何謹奉家大人之所嘗試與諸士切磋究之朝廷免於簿責且得借口復家大人則不佞之願也蓋大夫翁龍坡先生嘗爲郎不用其爲郡邑卽漢吏不過云故大夫治民一本先生化條乃其訓諸士如此諸士則常偶語裏父於子日望登庸教督豈不孶孳卽有負程或不免於姑息大夫納我陶鈞恨不速化惟分與名號王父允哉詩曰如岡如陵請以崧山爲王父壽又曰晉人有事惡池則有事於河齊人有事配林則有事於泰山以漸而尊禮也我等小子𨿽未嘗摳衣於翁之堂於大夫紹其所聞是日上會稽登禹穴而聆翁之謦欬也惟分與名號大王父允哉詩曰如川之方至請以端溪爲大王父壽於是翁春秋七十有三攝提貞於孟陬揆於初度大夫以在官守不能帣韝鞠■﹝月巹﹞於家奉萬年之觴拜送使者於庭文學博士亦帥弟子北向稽首上萬年之觴會四百三十二峯主人在郡徵辭以先酌者葉春及曰詩言文王壽考遐不作人有以哉化不及千里教不及百年不可言遐壽於何有文王自北而南被於江漢百世而下興猶待之故曰倬彼云漢爲章於天云漢得天而久明文王久道而成化詩人其有取爾先生抱先王遺經以教楚越未老而休乃今施於嶺海學者宗之爲祭酒所謂壽考作人非耶且人樂有父母樂有兄弟胡夫人與翁齊年辛夫人並稱壽母兄弟十有四人子孫千指何論王天下者大夫禔身兢兢思遺父母令名俯卬固無愧怍藉令家食寘身諸子中歲時上壽敬進巵酒與嶺海弟子千百餘人壽孰多也四海尊親莫如王天下樂孟氏直以三樂登之其權審矣余觀詩知先生之自爲壽觀孟氏而知大夫之壽其親文學博士曰大夫豈區區端州徳教將加四海當是時翁春秋益髙玆奚足也葉春及曰吾就今言之文學博士曰善謹錄以付行李

大中丞臨武劉公六十序

朱鳥之下有巨人焉髙辛氏爲祝融百餘歲至陶唐氏爲四嶽四千餘歲爲明大中丞臨武劉公橫艾惇牂嘉靖元年辰在壽星日得辛丑大中丞降於朱陵之臺蓋衡之精雲天有權衡地有衡嶽人有大中丞是歲大帝明於中宮其气自楚起三十二年而大中丞入紫微匡衛歷太微之庭斗牛女之分翼軫之域銓徳鈞物順三光以育羣生兩粵古南交至於海隅東至閩西至牂牁皆祝融所治也大中丞出錫六纛象參旗錫鉞象東井西曲星錫彤弓象天弧彤矢象天矢有星孛於翼軫及牛女射去之已射蛟海中帝於是就軍錫命司馬位北斗矣昭陽大荒落萬曆九年日躔壽星三百六十辛丑將帥獻上大夫薦幣郡邑吏旅於庭庶民頌士躍石洞子受命四百三十二君奉太上長生之藥軍正曰巨人天地所命也乃有虹電五星二龍之符尹氏稱申伯蕃宣本之於嶽降壹以曁乎巨人是孔眞象首於尼而老稟形於亳也石洞子曰度索之桃千歲而華實楚南之冥靈五百歲爲春秋豈不育於陰陽表地而志之則度索楚南云爾正曰徵哉南極老人常秋分見離衡乃當之若然冥靈可薪而桃可再食也石洞子曰小年不如大年數始於一成於十二萬九千六百周而復生干支所以紀而非其所紀也形生數神主形聖人因神而存之大司馬𨿽軒冕乎嘗棲太虛寶洞北至太和問道空同矣坐廣庭無窮之門至焉是故造化在身宇宙其掌股也摹邵氏書布■﹝宀禹﹞內豈虛哉羅浮南嶽之佐小子嘗辱薦書頓首受之大司馬惡乎受諸受於太一

牛太恭人劉氏六十一壽序

自昔奇偉倜儻之士策名淸時樹勛帝室福澤傳於子孫豈獨其人贍智哉婦道章而母儀立也余觀劉向所傳列女及續傳他亾論母儀賢明仁智三類其於女徳詳矣可謂今無人耶劉恭人者牛將軍印泉之妻少將軍庭珪之母也其父劉公居惠河南爲大姓初牛將軍少學劉先生所先生名梧學士所稱古唐先生也劉公造先生數目將軍先生曰必欲得壻無如生劉公曰諾劉媼乃大恚公常奇女必大貴柰何妄予牛生劉公曰非婦人所知也卒予將軍恭人旣歸事舅姑孝盡脫簮珥以佐饘酏芼羮舅姑安之將軍先世百戶侯當嗣恭人曰大人常奇君幾是乎丈夫致身何常之有或以文章起家或以干城扞國君勉矣毋過慮妾事舅姑不謹將軍旣官數受命討賊恭人則又數勉將軍臣事君猶妻事夫妾幸得以巾櫛奉朝夕兢兢不敢失尺寸君如惜身惟妻子是保若君父何席先人之寵以有祿位荷殳行間斬將搴旗摧鋒陷陣掃蚩尢爵通侯休光奕於無窮斯臣子之大業而丈夫之偉績也語曰懷與安實敗名畢萬匹夫七戰皆獲有馬十乘豈在寇哉將軍遂腦璉髓朝曦分犁亞元磔裂世喬滅東夷平惠潮殲曾藍之寇進萬戶本恭人之助也及少將軍長將軍春秋髙矣恭人乃謂不聞養由基之射乎繼以善息君被甲戴冑四十年苦兵請息肩於孺子何如少將軍嗣公遂老日與恭人翳茂樹臨曲池觴酒爲樂恭人則又謂少將軍予攻苦茹淡而父櫛風沐雨蒙霧露賴天之靈以有今日使孺子具官而知之乎勉修職業毋貽父母詬恥少將軍頓首受教故居官淬厲卓越不與流輩伍盡卽官下以其間與先生長者遊學日益進說禮樂而惇詩書嘗慕卻縠之爲將也自連帥以下大賢之人謂恭人能母矣於是恭人年六十有一少將軍則置酒觴二人前帥諸孫上壽豪傑日進牛酒葉子曰夫婦之際人道之大倫也婦而賢矣未必其夫賢其夫賢矣未必貴貴矣未必偕老又未必成子姓成子姓矣又未必賢恭人與將軍皤然偕老衣紫橫金少將軍諸子詵詵豈非吉祥善事天地之盛福哉益信劉先生能知人也

徐賢母葉孺人六十一壽序

伯兄中憲公長男是爲將仕君將仕君其女長也是爲東陽將仕徐君之妻焞之母於余爲侄孫女余家稱長姑惠人稱賢母葉孺人雲中憲公慕古家灋以禮訓敕子孫而孫女最孝中憲公亟稱之餘支子也齒不獨於將仕君少於姑亦少然見必拜曰吾王父行也敢不拜中丞君亦支子也齒亦少於姑然見必拜曰吾父行也敢不拜其有禮如此將仕君晚舉兩男以是藐諸孤能主宗祊姑之徳宏矣爲東陽君婦於前婦之子必慈曰吾夫之胤也於宗家必親曰吾夫之枝葉也於宗之賢者必敬曰家之秀也吾夫之所敬也於姻亞戚屬必婣曰吾夫之肺腑也家世羅浮力農東陽君𨿽宦學哉課督諸僮僕樹藝必勤必儉曰吾夫之世業也東陽君學湛先生所以春秋髙等主簿東陽鬱鬱不得志姑解之曰孫寶言士安得獨自髙不遭者可無不爲況主簿乎且君何如程伯子而薄之也東陽君起謝之用是有聲其官二子焞焜皆倜儻有大志而焞尢好古人之學門外有長者車轍抗志山林遊心辭賦世間榮利不能一入其懷也姑則常語二子而父學湛先生求天理尙體驗固將升仲由之堂入尼父之室獵聲華儌富貴奚爲於孔子之門是不有其父也自二業合有志之士宗之而父抱經濟之略矕龍鳯之文徒以其資屈首黃綬鄕裏小兒叱吒而主其柄出見督郵入對妻子口𨿽不言气勃勃而屯結非一日矣吾𨿽婦人安敢以富貴混子違正言而悖國制棄中道而慕髙節亦不有其父也二子唯唯君子曰自昔母教有矣明聖賢之學持中正之論其徐母乎於是姑年六十有一諸與二子遊者謀上壽而乞言於余自尹焞母尙志養士莫不賢之如是則祿養非耶當時學禁故尹母以志勗子今朝廷懸爵祿待天下之士莫之禦而不爲諱稱顓孫曰吾言行之愼已有令名而親之心是咈非志養也祿位名壽以養其親所以爲孝使後世有兩焞母不亦可乎焞勉之

劉母七十壽序

銅峯生者寶安奇士也家銅峯稱銅峯生生少學書不成棄去學劍又不成而托於酒人其於酒𨿽孫吳用兵白圭治產自以爲不過之矣生嘗稱祖伯倫氏有明徳於晉封於酒泉後世莫續紹明先世之統其在予乎生旣續封益不治生產好從學士先生遊母汝南君見門外有長者車轍常治具交賓客歡其於當世榮利若蚊蚋之過耳矣士故以此附之萬曆五年四月某日生同飛雲生訪石洞先生遂登飛雲飛雲飛雲生菟裘也是日行霧露中須鬢如綴旒至飛雲飛雲生拜生亦拜頓首曰人言飛雲最髙此其去閶闔不逺哉臣有母汝南君撫臣甚苦臣不肖不能爲母光願帝錫母百年之身是大造於劉而不棄其孤也帝若有意於臣則遣丰隆以告臣蒲伏候命是夜宿泉源西北下殷殷有如食頃大震上山盡動揺雨如注電繞身數匝每震虫輒噤聲生輒大呼與應和石洞先生嘿嘿耳下山生見人輒呼已得請於帝母壽如羅浮矣萬曆六年元日生復至山頓首元日帝出政之首帝已許臣於泉源願首錫母是年汝南君春秋七十有一飛雲生乃同李生某黃生某謂石洞先生汝南君賢母也十七適某公某公好賓客奉入或不給則脫簪珥佐之事瞽姑孝敬買二姬進某君顧自舉子其教生𨿽古賢母何加哉銅峯生事母又孝一念動天天爲之答語曰天道無親常與善人非耶先生覩其事請爲母壽石洞先生敬諾客遂登堂成禮生頓首曰某不肖不能事母賴諸君子寵之母大喜書曰厥父母慶用洗腆致用酒諸君彊飲皆醉而去

曾母壽序

曾仲子貧奉母朱夫人居旦夕或不得甘毳而菽水盡歡愉愉如也伯子怡怡如也仲子𨿽遊諸生乎門多長者車轍其遊知交皆海內有名之士矣今歲有司察郡邑茂士與計偕仲子不應令而十月望當夫人發祥之辰於是諸嘗與仲子遊謀上夫人觴而令不佞之辭先客曰仲子豈長貧哉顧夫人春秋髙矣幸得上公交車卽無事甘毳而以此時及夫人壽庶幾得其一盼𨿽南海爲上尊羅浮爲加豆介羣仙而獻酬之蔑是過矣六嶽子曰是焉知夫人哉夫人自其先公爲吏乘軺行郡國歸孝廉公而翁綰銅章彼見褘翟粱肉直菅蒯糠核耳孝廉公舉孝廉三十年未論交適使微撼揺牀第間寧能保箕潁之節乎夫人終不以一日之娯而忘夫子平生之守若是者志深逺矣藉令仲子得舉於今無過孝廉公夫人不甘孝廉公升斗之粟而甘仲子乎客曰然昔尹氏母以志養命其子遂不舉也千秋百歲後知尹氏母請以爲夫人壽六嶽子曰未也驥無心千里伯樂不得不乘楩楠豫章無心明堂匠石不得不禦何者物有至之矣仲子負千里之足具明堂之器卽令世盡瞽乎不然將有合也不用而簞瓢養亦菽水用而大亨養亦千鍾如夏水冬湯惟其時耳夫人嘗以國事教子無甘富貴無寧爲國華乎客曰然昔蘇氏母與其夫布衣終身而令子爲滂千秋百歲後知蘇氏母請以爲夫人壽六嶽子曰未也春及不佞辱與仲子交弟畜之而母事夫人固知夫人之懿當夫人於歸孝廉公具父母上有大父下有諸兄弟娣妹孝廉公庶而父融縣公又最嚴夫人逡巡其間內外無間服婦事十四年米鹽必親女紅窮日夜融縣公分諸子獨不孝廉公分以夫人善事我也孝廉公旣不事家人產一切婚嫁夫人蠶織畢之居常稱二南栢舟緑衣諸詩謂諸子不齊家烏治國哉其教不肅而成矣百世下所爲稱孟母者謂善教而令子大儒也今觀夫人於孟氏何有孟子遊梁時已叟稱母尙無恙蓋天旣以孟子壽吾道必以其母祚孟氏天有意於仲子能無意於夫人哉敬上夫人孟氏之觴以觀仲子之成仲子再拜曰士鑑辱吾母儌福吾子幸而天錫之祉吾子稱所以祚孟氏者壽吾母士鑑不敏敢不夙夜以祈此爵

分守雷陽水軍李將軍宗陽姚淑人齊壽序

余先君與都閫公善都閫少先君九歲餘生三歲而宗陽始降故余叔父都閫公視宗陽猶弟也先君無一研之地則假館於都閫公先君教不易子故余常居都閫之館宗陽當就外傅則從先君受業未嘗易師故余於宗陽最親里人以兩家父相善子相齒學又相愛古稱通家無如兩家者及先君捐館捨宗陽稍長益好學余無一武之庭月過宗陽率十日而五過必酒必爲陳說古今載籍戎馬之陣兵甲之教宗陽敏皆能受之至其履仁秉義被服造次一於儒者不卑疵隕越其行𨿽誦法孔子者皆自謂不及也後余入閩宗陽亦纘官還惠余師孔子法髙皇顧不吐剛古有彊項用得此聲於閩中宗陽受事正盜賊劻勷之時奉命䢐徵師徒十萬羽書沓至烽火達於郊闗轉粟秣馬日不暇給大將私求無藝縱卒轥萬戶府門甚至牽裾宗陽發憤讓郭都護朝廷命大將軍討賊宜上下一心滅此而後朝食柰何自相殘虐斨斧缺矣若盤根何都護語塞卒乃稍戢余聞執訊宗陽公亦彊項耶其後卒滅羣盜置縣宗陽與有功焉及余自免歸羅浮而宗陽進守備官分守雷陽白鴿門白鴿門珠池隸焉常以珠獻幕府監司或此兩人以買珠來則獻珠而歸其直宗陽曰吾職稽盜敢自爲之竟以此歸故府初余家司馬謂宗陽與叔未論其它歌亦同調古稱伯仲塤箎二公是矣嗟乎祝之而肖習之而成此神理所通而自然之符也余兩人皆以直方守官皆以直方不偶揆厥所由蓋自齠丱楚聲可齊況非齊楚卽名通家卽名伯仲可矣姚淑人其生年月與宗陽同第後十日有內徳生二子伯文焯季文耀文焯官宗陽乃老昔在壬辰犬馬齒屬六十一忝其所生又鮮骨肉何敢受祝者之觴反闗石洞帝命嫦娥揚音容成舉杯以鈞天之樂樂之且曰是子有四方之志扣其脛蹩躠一歲今二子具父母厥父母慶撃鮮置酒陳鐘鼓管弦捲韝鞠■﹝月巹﹞奉觴上壽賓客豪傑更進勸酬亦吉祥善事也二子則謂知大人無如石洞伯請一言侑之餘謂宗陽少知大節方其逐羣盜入盌窯登烏禽嶂四顧而嘆破安民鎭誘景淸載戰猴頭進月角大勝桃園厥後殲渠魁於鯨海之中當是時衽兵革矣遑卹其它幸而讒妬見徳得保首領倚杖以牧雞豚享二子之養效裏父鼓缶爲樂豈其志哉師尙父鷹揚時年九十今堇堇三之二猶孺子也邊方未靖敵氛孔熾天子拊髀頗牧豈敢宴安余齒長宗陽猶然彊起況良士仡仡乎願與宗陽建旗鼓執櫜鞬驅馳中原以祁連爲加豆以瀚海爲上尊以竹帛爲壽若不得志乃相與返羅浮采長生之藥度鐵橋跨黃龍以遊汗漫後天地而長存未晚也二子質之而翁必以爲然可飲一石

懷石劉翁七十有一繪圖壽序

頖東有古唐丈人先君執友也春及以父執故時往請業其族子懷石君長餘十齡族孫體行子則餘一日之長今懷石春秋七十有一人翁之久矣子男由則博士諸生與由則遊者具翁質行上於有司有司廣上徳意賜爵一級與覽揆會則繪圖壽之於是體行子謁序於餘幾與章服交映不佞父丈人而友體行子翁中立其間烏得無言傳曰山育萬物而不倦山彌大壽彌逺海天池也萬川歸之不知何時止而不盈尾閭泄之不知何時已而不虛久皆天地並矣日亦然金气火精鶴以之養金九火七合爲十六故鶴十六年大變百六十年變止千六百年形定是羽族之長僊人之騏驥也鹿壽千歲千歲偃蓋三千歲聚脂者松僊羽化而長存則人而天矣數者皆壽類也圖崇山巃嵸下臨滄海湠漫沆瀁日躍海而升烜赫迸騰爛云彤而霞赤山有喬松偃蹇連蜷宛虯龍之狀懸蘿翳焉瑤艸瓊芝媚礧砢而妍岑嵪鶴啄而軒鹿呦而遊羣仙翩翩以遨以嬉人言渤海三神山黃金銀宮闕諸僊及長生藥皆在圖蓋是耶或取諸天保也天保之三曰如山如阜如岡如陵如川之方至岡山脊也陵阜山之陂陁也至則海也其亂又以日以松栢祝之而指山維南圖具矣祝生於愛愛出於情君臣朋友分異而情同固詩意哉夫詩人之祝君也欲其厚欲其益欲其榖旣以厚人已愈多旣以益人己愈有谷則愈宜以是求福始基之矣諸生稱翁尙詩禮惇孝友持謙遜父背而思母繼而義昆弟畏而孔懷大軍之後修先業而息之未嘗自封振困乏周急難施不恩負不責耳無囂目無華口無臧否足無公庭之綦宗族怡怡如也鄕黨恂恂如也庶幾詩人意哉壽可矣何必驂鶴駟鹿仍羽人於丹丘乃愉快耶體行子喜曰善哉夫子之爲詩也請以是爲酌者先歌天保以侑之載歌南山𨿽八瑯之璈玄靈之曲不是過矣

石洞集卷十二

●欽定四庫全書

石洞集卷十三

﹝明﹞葉春及撰

○序二

潮州太守靑螺郭先生考績序

夫孔子豈不至聖哉周道缺王路塞文武之政■﹝厪力﹞■﹝厪力﹞方簡之中其所憲章必是焉在無亦天命未攺吾猶委質而臣之故曰苟有用我者期月而已可也三年有成自傷能興文武之道世混濁莫能用也諸侯散亂語皆道古以非今王制律之能免於不從之討髙皇帝定天下建典則爲萬世程以三十一章修飭郡邑之吏吏隨牒至奉灋令檢式展采錯事三年上於主計書能按職與否以胥後令四海附離而事天子非但方簡之文武士業屈首受書皆孔子之微言也居常惽惽不辧便文自營非爲公家忠計至陳功見僞增實執空文以誷主上此夫名爲委質實格詔無尊用之心不從之罪寧獨道古非今者靑螺郭先生學孔子之道則自筮仕一奉髙皇帝甲令及守潮三十一章盡貫行之出教告令丞尉文學博士願諸君卿佐太守爲治又出教敕掾史毋以身試法百姓及惡少年皆有化條推其至誠訓詞雋永無不灑然攺容易慮者化行俗善獘祛利興先生徳政徧十邑矣而博士某等欲石洞序先生績則遣弟子某某以來故詳學校事夫潮韓子所治也當韓子時文事未顯治進士獨有趙徳因以爲師今博士三十餘人師不獨徳縉紳大夫學古之道文章軼於西京射策甲科褎然常爲舉首應書之士滿公交車矣不獨徳治進士先生廣厲以孔子之道則輕車之王良哉余聞世儒道堯舜而法文武道法離而叛官離次之臣眾矣內心性而外文章內外泮而約禮博文之教荒矣先生兼道法合內外修起學宮陳鐘鼓筦鑰詩書禮樂之教下逹裏閭治韓子書堂羣十邑弟子講業其中自爲刪潤切磋究之嘗與僚佐博士弟子摩挱韓木曰橡也韓子植橡百千年猶韓之餘植士攺柯易葉十年不中椽二十年不中屋百千年而不郭羞乎諸生業封殖此樹以無忘先生之徳故事上計吏皆得自見上必問何以治潮顯擢之以示天下今第以計簿往亦必擢卽未得如渤海親受命於其君三年而成孔子所希冀而未能也易曰觀乎人文以化成天下非先生孰望之不佞何敢與知手植松桂月計不足歲計有餘此不佞之計也

大將軍戚公請告歸登州序

登萊濱海地所患東南隝夷棘焉秦城臨洮至遼東延袤萬里控弦之民不敢南向而牧後世諱其事而修其功遣侲男女賫五榖百工成隝夷後世被其毒而議其罪國朝防邊立九鎭自山以東負海之郡淮浙閩廣築城置守盡於珠厓皆倭以也可謂聖人慮事者乎魏鄂宋涼轉戰逐北建功萬里之外矯矯虎臣將將之善由髙皇帝長陵北伐犂其王庭而令自臨武節假諸臣有一可使惡有楡木川之事乎隝夷自洪武時固已患其慓悍正統遂殘挑渚擐甲之人竟無能挫其鋒者報國謂何嘉靖壬子倭大入寇浙東西江南北以至閩越咸罹其禍督府數易羽檄四馳竭府庫之財不足於糧饟募梟鷙之徒不足於行陣數萬之眾賊常以一矛走之天下大震大將軍戚公時參將分部臺州爲鴛鴦陣教戰其節制士無一不當百賊犯臺州殲之已徙部閩中賊方壁福淸戰於牛田殲之走興化又殲之賊乃大創寢平而閩浙免於鋒鏑無不欲屍祝公矣當是時公名大顯天下無問識不識皆知戚公隆慶初北兵入塞詔備薊州公曰禁兵則恣睢召募則烏合徵發則道敝分戍則坐饑邊郡良家子以浙兵法分合更畨訓之三年乃可議戰故公在鎭未嘗儌一戰之利所謂節制之兵也北人欵塞願爲臣妾夫豈呼韓之運勝算得焉耳用於南如彼用於北如此使遇髙皇帝萬戶侯豈足道哉閫帥某曰今之將難矣古司馬法閫以外聽於將軍致屈萬乘以信其威何可得於今日文墨之吏實握其權一不如令吏得以法議之且非獨此也將相和調則事允濟故平勃交驩天下不以貶兩人夫皆社稷之役耳日者相臣棄賓客大將軍遂有人言挈挈而南猶尙以前過也倉公治病隨地而異公故習南北之勢亦欲起羸越而彊之驥千里而縶其足公病則宜公曰不然不佞席先人之業結髮行間天誘其衷所向克遂有功皆上神武中外大臣推轂之力也不佞何有焉蕞爾武夫致位上將祖父妻子恩澤優渥功名顯於三垂寧尙有不盡乎介冑四十年筋力竭南爲瘴癘見欺卽慕馬革之名何益國事向與武夷君要言南平隝夷釋兵請急黃冠重遊久而未復武夷君之爲討何以解焉登州近三神山仙人往來歸置妻子黃冠從之庶幾安期之志國家人才如彭蠡陽鳥何少不佞葉子曰三代下人品獨多子房謂功成不居而從赤松子也不意千載戚公繼其芳躅公所言安期生意深逺矣射楊葉者百中而息鵬不難九萬里而南其息亦以六月斯造化之玄機豪傑之逴識也子房𨿽辟穀彊起髙後上方拊髀頗牧安期公詎能乎公第黃冠往矣

順徳沈侯入主司徒序

沈侯漳南介士也故以名其庵云沈侯來粵余未嘗承顏色顧獨好余初上最父母皆被寵命謂曽生士鑑曰主上不知不肖施及父母躍然喜之儌福石洞片言是又一華衮也屬余未間羅生良器問侯侯贈之言亦以質於石洞謂異形駢心石洞子耳嗟夫莊生有言去國日久見似人喜矣侯生介國一去千載環視﹖中同時夷由輩不知何所得余於拓落之野所謂似人者哉今之論人蓋亦難矣文王大勇祗以文稱武王訪道獨以武顯非有短長語其盛也侯爲邑施捨已責振窮匡乏逮鰥寡禁淫衺舉廢墜節器用禮髦士上黃耉皆章章較著柰何獨鋤彊目哉余至五羊遊學士大夫間率多壯厲蠭气之稱回視溫陵宜然此錦田令所以蹐然於從政之時也吳生美曰朝廷立臺諌救過肅憲非方剛正直之士不勝則莫如侯主司徒又南之何石洞子曰胡端敏言正直之士濡不能忍遇事不無果敢不無犯其逆鱗寘於他司所以全之亦漢武不將廣意哉李獻吉爲司徒郎一奮而摧奄人成洪洞辟於竹石壓之生垣蔽之生侯勉之矣不聞蒼梧吳公乎令順徳九年乃遷遷又郡丞又嘗關三木吳公何如人哉似人也

魏將軍致仕歸長樂序

李宗陽魏舜臣皆衛將軍治惠州與余善宗陽廉謹於文法治莫府文書兢兢不失尺寸舜臣好奇偉倜儻之節敢行趣嵺廓一不盼轅下天下有大事此兩人可任宗陽罷海上軍一年而舜臣乞骸骨衛將軍舜臣者其父南峯公也南峯公博學善屬文舉孝廉持衡爭得之不得而世其官侯千戶非其好也鬱鬱不得志乃上書謝當塗而之南峯射獵夷躪邑中公提戈躍馬出曰此吾致命時也陷堅死之朝廷壯公舜臣用是進衛將軍徙惠州舜臣有父風善騎射說禮樂而惇詩書家學也嘉靖戊午詔舉材官武士舜臣與焉從徵饒平最從徵程鄕最從徵長樂河源揭陽澄海皆最從徵羅旁始進爵一級初舜臣守潮州挾筴讀書余從閩責之大丈夫不死馬革死蠧魚乎舜臣曰謹受教至是搤掔先將軍抱濟世略忠奮而死朝廷以先將軍施及孺子父死之謂何而身享其利中夜念至擗胸哭腸未腐眥枯矣欲得一當以報結髮行間大小數十戰萬無一於朝廷性疎簡慢倨不宜世世亦棄之娖娖徒拜起竊升勺畜妻孥他日見先將軍何辭以免先將軍與害太夫人欲絕累矣以孺子故濡忍提至京師受官又提至惠州藉得從先將軍固夙昔若太夫人何幸也以不材終其天年前徙惠時廬已出爲治所田廬猶存今得賜骸骨歸屏居黃沙射狐兔從田間飲夜或遇尉呵止謹謝之日帥兒子上太夫人壽足樂發篋出父書授兒子食敢因噎廢遂令阿意取世資也故將軍刈葵藿牧雞豚東武代其欷歔男兒得時揚旌萬里之外不得時蓬累而行宜耳夫有將將有將兵將將者非庸眾人能也見不越幃廧目不出行墨安知大度士況白可黑也必倜儻舜臣躓必修謹宗陽困出而杖鉞入而持粱朝舉夕褒何人哉此其故難言之矣楚有良劍幹將治之水■﹝雀戈﹞鵠鴈陸斷牛馬見謂鉛刀奚止二子試觀鬥牛間气騰騰上煜霅下得無藏劍乎惜哉獨知之契也

兩廣督府禦史大夫連江吳公奏績序

余觀天下之勢則南北重哉周文初基玁狁南侵宣王中興淮夷內訌惟是一二熊羆不二心之臣是毗是任北有南仲南則召虎然於朔方城之耳於玁狁襄之耳江漢則經之營之平之定之旬之宣之疆之理之且至於南海焉豈不以朔方以北引弓之民玁狁制之不敢南向而牧於吾已足吾何武之黷爲江漢以南冠帶之室受命天子耕織衣食有不浸潤於澤者賢君恥之內外之勢殊而制馭之道異也當今環四海以爲帶東至三韓西踰酒泉北盡朔方南距越裳函夏之內建節開府者二三十所十五年來海波不揚邊鄙不聳將使唐虞遜徳殷周讓功詩人所云方斯蔑矣此上安攘之績亦諸臣宣力之猷也談者率難北而易南重北而輕南殆不然哉北人居沙漠之外負鵰鷙之聲見謂剽悍朝廷待之過於南夷故其材官吏士芻粟賞賜節鉞首功特異諸鎭京師近者二三百里烽舉燧燔朝廷且任其憂驅令出塞璽書業至軍矣南方本疆理之地有旬宣之責雜鵰鷙之民煩平定之力逺輦轂之下不尢重且難哉況也南海多珠璣犀玳瑁果布之輳至者輒甘心焉惟吳隠之酌貪泉以自潔沈瓣薌以旌信而不能遏盧循之寇遂致蘆化成荻廣州不守貪者以簠簋敗名怯者以干城被誚覽觀故記大氐然矣非夫具文武之才躬廉潔之操惡能勝其任而有辭乎萬曆甲申連江吳公奉命兼制兩粵軍市租若郡邑轉輸皆入幕府饗士非軍興無所用取曰幸得備位列於九卿奉入厚於臣侈矣敢益毫釐以速官謗筦庫無以吾故不謹及唐所稱送使之禮悉罷之賴公寵靈反仄旋卽芟夷疾於迅雷其師不老歲長度有餘乃減無藝之稅凡諸利害大者以聞小輒行罷一舉而懷賀平再舉而珠池靖三舉而岑岡授首遂使■﹝豸契﹞貐分犁鯨鯢磔裂氛祲息於東西威稜憺乎嶺海廉潔古今二吳可爲頡頏論其武節公家處黙不無慚徳蓋上過於周宣召虎之烈猶不足爲公願也至是奏績藩臬大夫若郡縣吏下至抱闗皆謂公大度不苛禮善者嘉之不能者矜而教之殘墨二戒嚴於師保惟表之端人自不敢以身試灋乃知空言無當而徒濕薪之操無爲也難說易事公實有之今將入佐天子若我何連帥材官以至部士則謂世之貪者率歸武人豈性然哉諺有之斧鑿與木遞相入也上無誅求下無朘削乃自今日若輿衛簡利役禁召募精更戍時賞罰明糧糗備疾疫拊循故將士一心水火可蹈所向克遂有功吾輩敢自謂能將將將兵公兼之矣安得借一如漢河內諸父老則又謂郡當開府四方之使日至異時供張輿馬怔怔道路公一切節簡與民休息下有司核土田平徭賦廣厲學官往歲大水勞來賑貸以聞民得無害天少不雨憂形於色吾儕小人在九罭之卒章矣欲畱公者東西𨿽數千里如出一口上果暫畱公諧而錫祖考之命藩臬大夫山陰王君泮宣城徐君大任福唐鄭君人逵分部在節鉞下最近而春及適在端州則令致辭余惟召虎告成於王亦有爾祉之錫召公是似及乃祖焉召公之教見於甘棠則虎肇敏戎功匪特其人賢也世徳茂矣公先大夫憲副公明徳著於嶺表卽今賜履之地自公作考比諸召氏均爲濟美虎遂受命於周知公對揚休命相明天子矢文徳而洽四國直須時耳區區兩粵畱公庸詎能乎日月經於中天被於四表豈顓顓於一丘一壑一丘一壑孰非日月故余不爲兩粵畱爲天下賀

甌寧滕公進副都禦史督撫浙江序

進士黃君謂石洞子曰縉不佞與七十子幸以經術出滕公門下朝廷爲浙重督撫臣則公自畿甸往鳯凰覽徳而羣鳥從之此彚徵時也吾將爲世道賀吾子謂何石洞子曰諾滕公蓋鳯凰吾衰甚矣和平天下宜莫如公頃聞浙命不自知喜之無從也公方有事於浙請論浙髙皇帝疆理﹖內樹屏陳臬以統治之有故則貳卿銜命以出事已而休乃今重地建旄開府厥有常職治軍曰督治民曰撫國之制也九邊以禦外重兩畿宮闕陵寢所居有列侯外戚中貴人豪俠之所根據而皆不如浙難何者名其爲難難以不困難而不爲人之所難難之難也浙北有震澤東環大海南連閩越西下豫章廣運千里帶甲百萬此句踐所以屬江淮而霸齊晉也歲漕粟給中都官居江南半諸侯王不以封等於畿輔其重可知人民多文采仰機利而食無不衣絲曳綺彈箏作倡六博蹋鞠呰窳不事而務遊閒公子之名異時隝夷蚋集無亦酰以致之大難𨿽夷而戍不可罷一拂其意則羣起而噪謼甚可惡也壬午不逺足爲寒心以民則偸怠若此以兵則驕鷙若彼伏而未發因謂之安耳目手足猶然壯夫病乃在於骨髓此扁鵲所以望而走也明者衣袽於未濡則曰正營而太怯披抉瑕隙而苴治之則曰先事而旁午無寧便文以養交二者不免其難何如哉今夫吳幹所以無畱行者鋒刃犀利也操而不割與鉛刀同法令亦治世之吳幹也嚴則鋒刃犀利也馭黠馬者利其銜策否則怒人而踶驅駑馬於銜策之中二十四蹄可使如一柰何以柱後惠文而逡逡於偸怠驕鷙之上乎滕公在粵以徳禮道民若嚴師在上不敢一日逋蕩而嬉會兵鼎沸撃太守門諸司多楗戶避之公出乃不至亂治軍長江旌旗之肅鉦鼓之聲彷佛平陳時也今往浙其辧此矣黃君曰滕公起家邑令歷藩臬至列卿所在戴之如父母豈專事嚴且治徒嚴之尙得無頓乎石洞子曰否傳有之寛則民慢慢則糾之以猛猛則民殘殘則施之以寛寛以濟猛猛以濟寛政是以和辟如水火相反而實相成子產用猛不以其故傷惠太叔猛之不忍卒召亂於萑苻今亦慢矣拊兵以仁示民以禮禮失而棄吾仁法無赦又何頓焉周之東都亦重地也周公毖之君陳和之不剛不柔則惟畢公之命洽道治政澤生民而賴四夷非正色率下不可公嘗督浙學事正身帥先靑衿如服孔子何有於閭巷之氓什伍之士鷙鳥絫百不如一鶚況鸞鳯哉子飾五彩以從公於虞廷勉之矣黃君曰縉不佞安足爲公役吾子之言或致理之猷也請以效於公

淸漳洪將軍參將思恩序

國家稽古文武並用內則六卿五軍兩臂以奉元首郡置萬戶行省都帥制焉其經也有事諸侯賜彤弓出總其兵是爲大將裨有參將又有遊擊將軍不常其居如星之有緯所謂將惟此耳其後疆事日興則並置以爲常文吏從而監之於是乎萬戶聽於郡司馬都帥參將聽於陳臬大夫大將聽於禦史中丞孟賁夏育豈不勇士使俯首於庸人气十倍索余嘗病婦人不足以暴虎而豎儒不可禦戎也上書莊皇帝遵髙皇帝挈令貢士試之騎射它日備兵督軍夫文吏患巽耎介冑之士說禮樂而惇詩書文吏亦不敢傲以所不能矣洪將軍者淸漳人也家世受儒以儒術幹有司不用則捨而學兵灋登進士總嶺北守備右江統兩粵中軍參將嶺東嘗與永平侄平黃鄕已夷八砦■﹝車蘭﹞西山殲鳯山之妖人殄岑岡之逋誅受上賞載盟府其韜鈐足多亦詩書禮樂之效也儒者往往喜談兵如賈生繋頸於單於終童甘心於南粵余不佞亦從石蓮洞受射思膏塞北之野賈生不試終童一試而蹶不佞如賈生得保首領飲石洞之水然夢寐未嘗不在伊吾矣假令將軍曩時得售有司小而郡邑大而卿相未必親身行間陷陣搴旗銘功鐘鼎快意如今可知也不幸如不佞黃稿壠上已矣昔馬文淵在浪泊飛鳶跕跕墮水中乘下澤禦欵段誠不如少遊將樓船平南嶠銅柱植於交州聲施後世豈不奇偉大丈夫哉將軍在惠統萬戶者二千戶者十有六水軍一步軍三卒萬餘人固亦用武之地碣石龍江猶爲內徼駿馬捷於崎嶇利器別於盤錯邕州內制廣源外控交址此吾騁足之場而遊刃之所也謀西粵者必以八砦首稱區區遺孽安足置諸齒頰昆侖之間得無如儂寇者乘間而竊發日南吾宇未興問罪之師銅柱在目將軍豈有意乎西粵彊弓剡戟皆從邕出馬間三尋卒被堅甲跖勁弩爭先以冒敵尺籍皆出田畆世將之尙有三代兵法故西粵兵常雄天下辟之狼以將軍用之如王良而禦輕車風胡而引太阿無畱行矣安城有兵九部皆隸將軍幕下儻問故守爲言業牧雞豚用命將軍是所以報刺史也余友李宗陽世將習於將軍言將軍節廉不容口將軍儒者宜然然宗陽學余爲儒亦不顯又安用儒水將某步將某以事將軍久不忍別則介宗陽乞言於余書之代繞朝之策

長寧邑侯龍公致仕序

自有祿位之耆行盡如馳以逐其不可得至化杖而後止則辭榮葆眞息機勇退之士莫不髙之邴曼容陶淵明用是有聲後世不然也蝍蛆甘帶麋鹿薦艸物固殊性人亦有之故或藏槖以入秦或鑿壞以避魯或解縛以相齊或曳尾以逃楚皆適其適已之而不能耳且道何常今日雨而明日晴今日儵雨而儵晴天不能必而況人乎官不過六百石何如勿官不折腰於八十日聊得弦歌而資三徑抑又何也此其機之所動或來或去或速或久亦人之不能必哉孔子幹七十二君不能一日於衛孟子千里見王歸乃浩然所謂天道非耶不佞嘗遷賓州一旦謝其民衣芰荷去世人妄以爲髙不佞謂君不見酒人乎終日糟丘昏迷眩瞶道見曲車口喀喀吐者彼固有所厭也以已而觀龍公蓋是乎龍公楚髙士也仕爲長寧縣令長寧置十餘年阸■﹝阝區﹞斗辟萬山中曾不能三家之市龍公負經濟略牛刀安足云哉其言曰邑小吾不敢以小忽之不大吾不敢以大亂之安靜恬澹振作修舉節用愛民興利除獘匡困乏卹葘害廣儲偫弛闗幾立津梁懷商旅建學校育人才篳車籃縷以開山林公有之矣三載政成乃引身退其言曰在縣久瘴癘爲虐願上印綬乞骸骨歸田裏已三載習風土卽使瘴能中人公不能中治行髙等上下信之諸上官所署皆美詞卽使直道難行公已獲上遽髙蹈亦機所動人之不能必哉昔人言飲水寒暖自知不佞欲彊不知未矣長沙有屈原賈誼故其人好辭有哀郢弔屈之文故其人廉潔而不容有衡山嶽麓故其人髙峻峭拔而不可及不佞嘗見公白鶴峯下翛然塵埃之表非世間人也公歸矣不佞決策衡山爲我築室朱陵之上

鶉野馬公二守鞏昌序

余觀於古而得通介之士各從其適樂其性爲之終身不相假易蓋亦天所授焉撱唇哆口美目巧笑卑疵而行柔曼而語憂者以愉恚者以懌坐者以起去者以復士欲以爲友而女願以爲夫至見王公大人先意承顏稱盛徳而頌鴻烈將使伊周陪乘桓文扶轂聽者浸淫不自謂不及矣出門卽九軌之衢尊位便勢從姬歌兒快耳目娯心志通人如此介者不然抱顓顓之義遊於無妄之世知鑿之圓而方其枘知路之狹斜而髙其車知菉葹盈室非申椒菌桂而莫服也來不以招去而揮之不可見者■﹝戚﹞■﹝戚﹞徒比我於刺戟故常轗軻侘傺下僚空自苦於絕黨之域使我名千秋百歲枯槁謂何冰山見睍而消一時蠅附駢首不免百卉已萎松栢乃遂挺然二人始願皆不及此猿狙以木爲家魚而家水人耆芻豢麋鹿甘薦皆所授於天也當江陵相公秉國時挾震主之威奔走天下死生在於呼吸貴賤由乎意指悅則季氏賢於周公不悅則曽史化爲盜跖四海九州島之人恨無因而至前鶉野馬公托於同裏少年甲科相國欲樹之甚宰巖邑稍遷郎署論事齬齟出判某州量移惠州別駕乃今始貳鞏昌豈不沈鬱然相國一日辭賓客而不入朝髙臺未傾平日眄睞唾咳之士無不株連尺縠一簪旤延閭裏皭然蟬蛻於穢濁之表此豈爲通者哉客曰適千里者或徑或紆至之則一鞏昌漢天水隴西多林木板屋地踔逺逼近戎狄其民修習戰備髙上气力以射獵爲先丞職治軍髙第賜璽書建節備兵開府自此始寒暑相乘天之道也石洞子曰使馬公善宦郎署足矣柰何托於鞏昌直道事人猶然三黜將行視之舟中會日者見馬公問命耶人耶石洞子曰列子論力命歸於自然予謂天人參也孔子伐木削迹困於陳蔡不勝季桓子西之口可謂非命藉令少貶奚但衛卿尺之不枉可謂非人平天下天之所不欲也故曰天人參焉子靜談命髙夷齊而下齊景此又何也馬公顧日者生且休予甘往矣

順徳葉侯入覲序

珠玉無踁而至者人薦之也羽畎有翟飲且啄於叢林翳薈之中非不逺矣其羽可用爲儀則虞爲之羅況乎懷瑜握瑾矕龍鳯之文困於閭巷莫爲推轂是國之仁賢不如珠玉羽毛之族賢於廊廟之才矣百里飯牛寗生叩角離此患也一旦舉於牛口之下得當萬乘之主運籌合意相得益章自始願不至此其徳舉者何如哉大臣事君莫不以人爲上隋唐以降在於校文一出其門終身主之爲設北面之席夏得其陰秋得其實人至比於桃李無偏無黨誰不稟於至公與人壺飡受者動色邂逅道周傾蓋而與之語異日遇於一方不忘其故導之以事君導之以從政策勲帝室聲流後世恆必由之卽令此不任施彼不任報比於無言不讎胡不可也豈必盡私順徳葉侯自其父贈文林公以禮名家用是褎然首舉南畿以成進士至他經無不折五鹿之角者今歲詔天下試士不必專一文學掌故卽郡邑吏可也惟其良於是侯在粵分考詩禮禮得大埔吳墀南海曾士鑑廣州朱淩霄詩得長寧潘思誥某某凡六人曾生余莫逆也嘐嘐慕古其所爲詩執規於北地布鵠於杜陵則當朝名公藩臬大夫無不國士之矣子美詩聖唐試又詩竟垂翅於考功侍讀趙公謂生盍去諸蓋慮之也及中雋方伯滕公在院喜謂同列賢者用矣故人以得舉幸生而以得人重侯伯樂之馬其足必齊曽生爲驥五人上駟可知也歌鹿鳴旣侯入覲六人復歌驪駒余謂先王之制出有巡功入有述職俊傑登庸慶必加焉今亦猶行古之道也鄕至大良聞侯美政甚具所藉以報天子不止此此其一耳舜臣堯大功十六功吾已六慶不亦宜乎諸君見之壬子之歲方侯舉余亦順徳也忽忽五十無所短長之效諸君不欲負侯則余乃前車矣

兩粵督府劉公奏最序

髙皇帝稽古建官疆理天下方伯部郡縣治民監司奉三尺以繩其闕連帥領材官戎士擐甲而守之三司並建若鼎足天下旣治且安矣不治乃遣列卿一人持節出事畢還報其後重地定遣禦史大夫若中丞蒞方伯部中三司按職授事修文曰撫武曰督軍制也兩粵在五嶺外東西五千餘里崇山巨海以限南北趙佗閉闗而立黃屋左纛南面稱孤傳國五世釁非自作𨿽有力臣辧士將焉用之方今天下一家疾藏山藪龍蛇易生內錯夷官外與日南共壘培之險非壯猷元老彬彬具文武者惡能勝其任乎何則地重故也兩粵開府成化間自韓襄毅始前有葉文莊王忠肅後則秦襄毅劉忠宣王文成名在勲府功流南服其人皆可稱矣上卽位十五年歲在豕韋符離劉公起家禦史中丞撫粵西其明年進右司馬兼督兩粵歲在析木之津功施粵人業三載當上報方伯監司連帥幸得備位下僚奉約束公巍乎成功上覽計簿循舊章益封祖考登錄胤嗣旦夕入居三事某某某等與有焜耀竊念丰功鴻烈必書太常刻玉版藏金匱矣粵不可無載古者有大勲伐勒在名山神禹通瀆碑於岣嶁至今與朱鳥爭髙羅浮石洞故有藏書於是方伯馳一介行李以命春及縉紳大夫綴學摛辭之士不少卽粵乏人柰何令山澤之夫代筆簡之役乎王司諌疏公於朝不佞僭附驥尾自揆於公𨿽不足任糞除而賤姓名已通莫府重以方伯之命安敢以不文辭三載考績見於有虞其時禹任百揆稷任播谷契任敷教咎陶任明刑伯夷夔任禮樂此數公者各顓一官至於黃耉奚啻三考十二牧食以爲先柔遠能邇惇徳允元而難任人亦數公之職蓋內外一體耳庶績咸熙千金之裘非一狐之腋也公今𨿽領其事相類九官以古凖今可以悉數■﹝田﹞艸田緩收事平繇劭農使盡出於南畮雨暘時若年榖比登稷之績也置父老師帥伍長爲條教班行之民間勸以爲善防姦之意廣厲學官檄博士聚郡邑弟子陳鐘鼓管弦盛升降揖讓刺經爲文親殿最以誘進之司徒典樂之績也夷僧闌入近郊剙招提奉天主以左道惑民爲隝夷中詗曾莫誰何逐之咸秩無文而以神道設教伯夷之績也降盜竄之海南其黨散處隝中以珠池爲外府乃禽二渠其黨遂破淸瀾逼文昌公命䢐徵三分其軍張左右翼戰於淸瀾港破之賊走戰於磠洲洋大破之斬首六百餘級未幾䢐玆珠盜並興漏於磠洲者皆合從矣四將軍分道並進師大捷俘斬一千一百八十餘級南海平移師東指妖賊伏誅右討叛夷罪人授首此禹徵苗咎陶刑猾夏之績也數公皆聖賢之人爲帝王之佐辟於八音靡不兼總隨其所鼓應聲而鳴後世庶事萃於一人是爲難耳或言公用輒僝功納於百揆無不可者柰何外之內外一體而皆不可無人十二牧九官之儔名不見於典謨古文簡耳載觀周道固可類推周召伯仲禹咎分陜而治然皆出典諸侯入翼天子召公將老周公稱耉徳不降鳴鳥不聞周公欲明農召公賦捲阿以戒成王亦指鳯凰爲諭畢公代周公東伯弼亮四世此皆可歲計耶有虞則如彼成周又如此公之考可知矣嗟嗟豈偶然哉太一所居匡衛者眾漢髙滅秦而帝王侯將相盡出沛丰光武中興南陽接踵髙皇帝龍飛淮甸一時豪傑並起濠梁公當其時中山韓國之烈何足道哉天祚我明文子文孫至於萬世必生名世以作股肱是中山韓國經綸艸昧公佐守成並產濠梁皆天意也小子卑卑敢妄差等名臣聊述所聞以介方伯或可傳之通都其副在石洞矣

憲副黃公備兵嶺西序

漢太守兼領戎事稱郡將如龔渤海趙潁川張膠東輩皆式遏亂略顯名非獨吏治稱也國朝太守治民治兵則按察憲臣若僉若副而副按察使非太守髙第不遷尢異等矣吳郡黃公守惠六年治常爲列郡最部使者屢上其狀禦史大夫連江吳公之入爲大司空也亦褎然惟公舉首卽欲久任柰何淹騏驥哉於是詔公副使按察吾粵分部嶺西治其兵客過葉子而洪將軍在焉客曰黃公蓋循吏也謹身帥先居以廉平物土田均賦更禁淫衺賑困乏禮髙年敬賢喆慮民呰窳而業之欲士庸顯而課之藝置閭胥黨正使相收相受相和親六年之間廢墜畢舉盜賊不生公府肅靚獄訟衰息上天降祥報以嘉榖黃公蓋循吏也漢二千石有治理效璽書勉厲增秩賜金公卿缺則選諸所表𨿽不速化亦曰朝三豈惟漢宣肆我宣皇亦嘗修此近法祖宗逺取諸漢借我黃公而虛公卿以待何不可者而遽奪我慈父洪將軍曰公知其一不知其二夢鯉待罪疆場侍公久公蓋長於兵也方今治安儒者主事建牙分捆無異陪臺藉使孫吳登壇衛霍授鉞曽不免於文墨而何有於委瑣公謂不然股肱牙爪皆所以修元首以夢鯉之不肖猶辱收而振教之其自萬夫以下苟有片長終不廢於一眚搴旗陷陣惟我輩能富芻粟而飽士馬則有主者公時出納問疾苦三軍若挾纊焉治苑南郊以都隸戎士揚三令之法明五兵之教士無不投石超距欲一當而爭先郊圻申封守固伏莽之戎無庸托足桴鼓不鳴邊鄙不聳夢鯉儌福優遊以免簿責公之靈也岑岡逋誅兩世𨿽王文成之智而不能逞其欲窟穴冞阻根株蟠結加以江酋助其凶虐公遣間諜表要害峙餱糧陳便宜請於幕府夢鯉備持矛焉師克遂有功公受上賞辟之獵夢鯉徒能得走獸功狗也公發蹤指示獸處功人也將將將兵公蓋兼之朝廷視四海如一家惟其急視羣臣如眾材惟其長嶺西不可緩而公長於兵用正宜耳葉子笑曰觀水有術必觀江河從斗而視謂之方從釡而視謂之員所見異也公斌斌具文武才客徒多其治民將軍惟兵之論得無觀水於斗釜乎今夫雞之用晨犬之用夜馬之用乘牛之用耕其所用如此矣龍則可小可大儵而重淵儵而九天儵而一壑儵而八表所以爲神也公有龍徳神變化而潤寰區一緯一經疊相爲用均四海憲萬邦自此始嶺西固屬甄陶豈獨遺諸敝郡僉曰善客退將軍亦就車而去公聞則過葉子𨿽鞭之長不及馬腹大夫稱所以憲萬邦者不佞安能大夫歸自嶺西願聞嶺西葉子辭讓乃言曰嶺東西若懸衡南越之業起於龍川南漢以封州興隋唐之間馮氏據者數世徽之帝以端髙之帝以康南陳帝於江左則以髙要太守皆帝王之地而嶺西雄武矣北枕桂連西包羅竇猺獠雜居大海南環風颿迅速諸夷之國若在門戶山川之險材木之饒倍於嶺東其大較也豫備不虞不可一日而忘戒儆則東西同有封疆之責則監司與太守同第守之職廣而監司專矣守之位親而監司尊矣專則其力不分尊則其行不禦文以基之武以出之專以精之尊以蒞之於嶺西何有且嶺東弭兵十餘年而有岑岡之役羅旁𨿽業州縣狡然思肆其螫而窺吾釁者胡敢謂亡亦東西所同也公行哉上則制府吳公下則太守鄭公春及接其緒言觀其行事皆紀綱之臣必同心共濟矣況代山陰王公亦公之蕭相也公起謝曰大夫之所籌筴有味哉古人折衝尊俎大夫且西吾日尊於星巖之上

節推孫公考績序

石洞子曰說春秋者何文深繳繞而過求聖人哉昔周道衰王路塞諸侯恣行政由彊國孔子姦七十二君而不能用旋轍於魯因史記舊文而次春秋其事桓文其文史義乃自謂竊取之是春秋之大凡也筆削由已一辭贊之𨿽遊夏不能當時固已誇詡後人人異端各安其意失其眞謂孔子大聖豈其文之而謾焉者遂求褒貶於一字之間嗚呼亦未知孔子之心與孟氏之說乎余觀王之天不天事之日不日史也非孔子也人之名不名君之公不公史也非孔子也字不字人不人公子不公子大夫不大夫國不國戰不戰史也非孔子也而皆鰓鰓於一字之褒貶其文史孟氏豈蹷言乎故直書其事而美惡見勸懲明是春秋之義也許止弒君不罪罪不嘗藥趙盾弒君不罪罪不討賊以故有誅心之論則何異腹誹哉其極慘礉少恩竇太后詆儒司空城旦蓋急之也張湯本嚴酷吏因上鄕文學決獄欲傅古義乃請博士弟子治春秋補廷尉史所謂春秋決事比必此輩所爲乃駕說於董子湯深文巧詆陷人於罪使不得反其眞以勝爲功博士弟子罪則魁矣節推孫公家學春秋自其父兄皆以是致位通顯公少頴治之尢精𨿽時布鵠康侯而能求聖心於數千載之下不泥於經而考於傳不鑿於文而求於心諸儒鰓鰓於一字間者濯而去之世傳孫氏春秋及司理惠以誠長者處官事至如鑑之懸自美自惡如衡之設自低自昂如孔子春秋進退褒貶因乎其事而未嘗過十邑之民歡欣闓懌畏其難欺而服其至厚則經學明而心術正也太守黃公聚十邑士教之而吳天覺輩以春秋遣詣門下於是孫公三載報政吳生輩彷徨不能捨余謂祖宗法考績而稱遷亦九載萬一主上多公經學畱侍大廷決大事可柰何漢最重經師使後世云孫氏春秋有吳生之學幸矣

張應諫冠帶序

葉子歸石洞發矣孝亷兆行龎叔止於白鶴峯下爲言應諌張君之爲人也應諫少雋才父節齋翁奇之學同邑盧水部所已又從寶安黃博士黃孝亷學學旣成將赴有司辭於三先生水部曰彼且爲嬰兒亦與之爲嬰兒彼且爲滑稽亦與之爲滑稽朱紱方來博士曰射者期於中釣者期於得魚搏牛之蝱而跖烏號之弓守瀆之鯢而引任公之釣固難遇也孝廉曰何知儁傑享其利者爲先哲竊鉤者誅竊國者乃爲諸侯應諫曰先生所以教一豸者是也世所以求一豸者非也以其學往果不售於有司歸而胠篋盡遺諸祝融氏吾將學於稚川自築一室北面朱明命以息機曰有機械者必有機事有機事者必有機心機心存於胸中則純白不守吾有味莊生之言矣應諌自是不出日招四百三十二君入戶爲忘言交客至論文賦詩鼓琴投壺意豁如也植艸於庭畜魚於盎曰吾亦一室與汝共此可矣縣大夫聞而賢之表以羅浮逸士先生聞其人乎又曰應諌孝弟人也節齋翁丈夫子三人應諌中子伯季皆先卽世而季無嗣以伯次子後之婚嫁諸孤乃得壻進士黃拱辰應諫修節齋翁業家益饒然未嘗自封厚待宗人其宗養利太守亟稱之振業裏閭卽裏閭又無不稱之者郡太守聞而賢之檄縣授以冠帶應諫已得交四百三十二君而姓名不通於石洞人其謂何石洞子曰士生今世黃馘歷齒而老壠上何可勝道哉古之君子學不出詩書行不出家庭朋友譽之鄕裏舉之遂能歷金門上玉堂而致當世之主漢重鄕評而太守得自舉士則猶行古之道也今捨行誼而求詩書捨詩書而求枝葉孟軻揚雄與進取者競於蒙昧韓愈且以爲難他可知矣抑吾於此猶幸古道之存語曰女無美惡入宮見妬士無賢不肖入朝見嫉何則忌之也忌則先嫉而何待於入朝語曰貴耳賤目何則忌之也目則忌忌乃賤之眄觀今日誰則不然而孝廉交譽應諫太守信之假令在漢豈終壠上應諫𨿽賢兩孝廉加人數等於是兩孝廉避席曰堂淳敢望古人蓋亦直道而行先生過信堂淳請爲紹介見應諫於先生

肇慶太守鄭公入覲序

古五等治民今易以郡縣古五載巡守者一朝四今天子不省方而諸侯之朝如故古天子至於方嶽公之孤亦墮幣焉今郡司馬以下與太守同官爲僚以古凖今亦卿大夫之屬也惟使者行部總已從事朝則否古不能五十里謂之附庸今令隨守入朝裏不及二十不自上功附於太守古協時月正日同律度量衡修五禮五器今三十一章整齊之因革損益如春夏不能不秋冬絺綌不能不狐貉時而宜之誠以定治而已肇慶爲府統州一縣十在唐宋間爲州刺史者八而府儼然臨之地大位尊非其人不可故山陰鄭公自駕部出守重之也於時郡司馬則遂安方公郡司寇則安義劉公郡司農則會稽余公司理則山陰傅公兩驂兩服奉車而馳康州刺史則羅君令則髙要蕭君四會黃君新興李君陽春張君陽江宋君髙明曾君恩平蔡君廣寧羅君封川彭君開建範君肆其股肱惟天君之所爲使先是丙戌歲大計羣吏之治上業知鄭公治行徒以在位之日淺賜璽書還郡今復當上計鄭公治裝戒車徒行有日矣諸大夫刺史令君謀所以效駕而徵辭於不佞春及春及則謂天下一家諸大夫於太守猶兄弟也刺史令君於太守猶父子也鄭公所爲計豈外於諸大夫刺史令君哉方公劉公餘公傅公同聲應曰否否令甲三十一章大要六卿之事備矣戎馬盜賊錢谷獄訟四人各司一職非公何所受命詰戎防海邇歸一官尺籍則竄伏難稽夷寇則出入叵測賴公之靈什伍充踐更謹北津以完烽燧密於海上郡當鎭城戍卒林立固無枹鼓晝鳴之寇卽有偸兒如雀適羿毋令得逸失之郡國犂來端州西江下流故患水堤防易敗五穀不登租挈不免取盈司農病矣公賑困乏修堰畛勤勸相民有蓋藏獻程逭於簿責獄多黯曖一切以箠楚定之民安所措手足公治爰書無害而出於忠厚焉源之旣淸餘波及於司理公之賜也四人之職止此而實拱手蒙成若公孳孳爲治急民甚於水火建利祛害無越宿焉廣厲學官置田如器補闕徹蔽羣弟子而課督之用是褎然舉首諸善政更僕未終𨿽欲管窺蠡測若髙深何敢與知計康州十令君進曰造父之車進退履繩旋曲中規矩無論山谷之險原隰之夷二十四蹄若一本造父善禦而鞭筴之也三十一章鶚等敢自失墜顧朝一符至夕而懼思夕一符至朝而勉行誰則爲之彊不陵弱智不傾愚老有養士有教元元之民不至饑寒艸萊墾倉庾實獄訟少禮讓興盜賊不生妖癘不作秋毫皆公力也行者負覊紲居者愼管鑰幸得免於黜戮其宏多矣他敢知乎春及曰公之計合諸大夫刺史令君所稱大氐略具而出於計之外則未可也後世以法持天下人亦以法應之予嘗爲吏見上計簿飾虛功執空文見僞增實以無爲有以少爲多以求便勢尊位者往往是矣藉三十一章貫行如左右契猶土苴也而況未能公承王父遂溪公父栁州公家學必古循吏自期不動而敬不言而信不顓顓刀筆筐篋心周四竟神運萬民此豈記牘所能載也聖天子明見萬里不以驪黃牝牡器人引見東朝知公第一山澤之夫無由效王生隨渤海覩三接之榮耳諸大夫刺史令君恍然大喜吾輩日事公秖以迹窺謭謭乎小哉乃以告公公曰賓州公徒知予心而烏知力之不逮小子方懼得罪父祖柰何對君父哉歌采菽五章酒五行公遂驅車而去

太守馬公擢副晉臬備兵冀南序

餘春及歸耕石洞蓋二十載一旦奉命貳守鄖陽侄司馬夢熊勸駕樂安開府季父莫逆夢熊治兵孤竹則太守陳畱馬公以司饟至兩人相得甚歡出可矣六月到郡部領戎兵錢榖起自田間視已成事辟如居室第隨家督以行用能免於簿責今公擢副晉臬治兵冀南二三僚宷祖春雪樓春及序宜矢言以贊徒禦公宰屯陽而詰盜李君爲子羽司理王君同郡子也故得竊聞其略屯陽巖邑且屬畿輔政重民困地錯趙衛其民好气任俠相隨行椎剽作姦大國之風也公布徳惠逮鰥寡平更賦課桑農上禮教事耉老禁奇衺聯什伍擇豪俠使逐盜賊以其故齊趙之郊盜賊不敢近廣平廣平聲爲道不拾遺先是邑積貯待軍興中丞孫公以歲久出其半公爭貯則難遷賈則易動萬一移用何以應卒孫公戒勿用矣後竟用之公覲歸爭柰何負約孫公乃歸其直六年遷親軍參軍民祠於滏陽轉度支郎部尙書王公令郎書名日曆公投筆曰六卿諸曹等耳它不名獨名吾曹將爲諸曹口實吏白部尙書乃謝馬郎故事內府上供駔儈領帑居物春評賈秋予賈實時有丰歉一以初評爲衡儈欲增賈行金錢七萬賂權貴人闗說部尙書業許之矣獨公不可部尙書怒遷於卒史公不動自是無敢以增賈言者其守正不撓皆此類也司饟漁陽漁陽北鄰會州東綰朝鮮三韓爲京師左輔置重鎭焉甲士七萬有奇芻粟無論百萬則命度支郎往蒞之公核虛冒杜侵漁率歲省十萬會鄖兵亂乃出爲鄖陽守治如屯陽而總其綱七邑自謂得師無不盡職者仁亦不柔威亦不猛兵悅服化獷爲馴璽書褒鄖陽太守鄖介秦蜀襄鄧之交間者兵嘩滋難治太守調劑服以公平朕甚嘉之明君知臣非虛語矣公廉僕無鮮衣以敝告皂之耳司馬侄過汴嘗訪公第嘆公在孤竹第茹夷齊之薇以爲必饒益乃不能事一室乎鳯凰竹實騶虞不嚙生人固有性不足多能方能圓能宮能商則濟世之具也古者郡太守典兵漢猶然吳起西河馮亭上黨魏尙雲中李廣轉徙鴈門代郡雲中太守皆三晉之地西抑疆秦北郤匈奴氈裘之君不敢南向而牧馬豈不豪傑士哉今治兵屬憲臣太守惟民之牧公通籍二十年始在事亦策馬論兵時也請論晉赤狄恃險憑陵眢君弒母中行伯滅之遂啟冀南七國時太行以北澤潞儀沁皆屬上黨是爲天下之脊三晉與秦共相睥睨北斷太行則上黨之兵不下攻上黨則羊腸之西勾注之南不能有度河踰漳據畨吾則與趙戰於邯鄲覽觀往昔四方出入之道主客之形可知己朝廷以玆重地委任公方今天下一家固無敵國並吞之寇狡然思逞其爪牙以難封疆者何所蔑有惟或思或縱也假如曩時楚踰太行而北秦人東下齊趙軍於武安何以待之況戌卒逋民易生內訌匈奴背約烽火達於太原計公賜履卽至雲中九邊諸闗皆受命於幕府矣魏莊子以五利和戎卒使其君九合諸侯莊子亦受金石之樂後世和議輒以借口無終請和特使孟樂介以虎豹之皮稽顙貢琛傾心欵塞春秋之義來者不拒吾能無賂以金繒聽其來去乎天地之化至者用事保大定功銘於彜鼎公無讓哉春及不顧移文抗顏而出亦欲以馬革報主常思張敞守山陽上書宣帝小國中君猶有奮不顧身之臣況明天子膠東渤海盜賊並起敞不敢愛身惟明詔之所處徵拜膠東相盜賊遂平今東北邊儌未靖願如敞間請公公謂春及也賤人將以爲干進良然肉食者謀柰何不緯之卹卽攺轅而南矣長憲西昌郭公亦余莫逆問石洞以此告之

廷珪牛將軍之長樂序

髙皇帝馬上得天下文武並用眾建衛所分捆而治熊羆爪牙之士布列區宇郡縣視守令行省視藩臬畿內視九卿秩皆過之蓋其重也時平儒者主事韎韋君子受命於文墨之臣捨干戈習鉛槧威儀揖讓以爲名髙章句之儒亦抵掌而譚孫吳恨不得一當單於以暴其能於天下失其本已牛將軍少學儒術固非籍此爲名使其得建旗鼓執櫜鞬驅馳中原將蹈白刃冒流矢搴旗陷陣不暇而暇習儒生之揖讓乎幹將莫耶徒爲獨知之契卽如邇者岑岡之役將軍功最髙卒從吏議歐治難遇如此今憲副王公彊起將軍守禦長樂會母劉夫人奄棄將軍伏苫三上書請終喪柰何時平而從金革之制不可祖行郡中豪傑皆白衣冠送之皆爲商歌長樂當上游西控循惠東扼潮梅文信國嘗屯兵於此嘉靖間設憲臣焉一巨鎭也今尺籍之士不過百人蜚挽之粟不過千石捕鼠以犛牛如逆施何謹管鑰明約束時飲醇酒取祖行詩歌之客有過而問也乃公得於馬上安事詩書對曰世亦有知桓乎被甲據鞍未晚將軍從予遊行直予病不能送作送行序

刻小學書序

朱子憫學官廢闕先王序室之教弗章辟染人春不暴練玄纁夏曷施也纂述聖賢經傳旁羅諸家雜記爲書二篇其經三曰立教明倫敬身緯二曰言行內篇唐虞三代遺文古事外篇漢以來至於宋人道備矣吾聞諸尹子學者所以學爲人有味其言之也跂行喙息蠕動皆卒其分人有身身有倫不明不謹人哉積善全盡四通六辟於天常之則謂之聖人是非非是瞀然暴棄謂之愚人端愨懿美父欲以爲子士欲以爲友謂之善人偸儒無廉恥鄕曲且羞之謂之惡人孝敬忠信人望爲騶虞鸑鷟國之瑞家之福也謂之吉人盜賊藏姦渾惇窮奇檮杌饕餮得而爲五謂之凶人苞天地並日月澤潤四海功名著於後世謂之大人卑疵趗遫與井鼃絜知謂之小人懷黃金結紫綬揖讓人主之前謂之貴人摯不修於侯王鶡冠閭巷謂之賊人食邑萬戶窮士待而舉火謂之富人家無儋石之儲朝不及夕謂之貧人三尺童子稱富人貴人則悅舉愚惡凶小而目胥靡則攘臂而仍之何則彼貧賤極此固有不屑也假令富貴而不免愚惡凶小寧貧賤而聖善吉大斯不人情彰明較著哉世人於子財免𦇤褓拾富貴誨督恐其不蚤曾不責謹身明倫以爲人之道不以胥靡待子悲夫惠安才邑也選學官弟子就試者千餘人有古方入序室今能刺經爲文盛矣然吾待子與世異毀淫祠建學二百一十九區聘髦士爲之師刻是書肄之朔望卽而課焉吾少奉先人教不敏寖寖爲人愚惡凶小厲生子夜求火視之恐似已也客難古小學禮樂射禦書數朱子之書何如古人五帝不相襲禮三王不相沿樂古學者皆其所用卽如今車行西北學士先生授於隸人而欲使天下仡仡於鳴和鸞逐水曲哉可以免饑奚必燔黍捭豚營窟橧巢不便利棟宇可也

近思錄序

近思錄者朱子錄四子書而名之蓋出於子夏義令學者求諸約而道則仁也學問者資於人志思者本於已爲仁由已而由人乎哉博學而篤志切問而近思則不徒人之資而反於已仁之道也仁人心也志心之之也思心之精也篤志則誠立矣近思則明通矣誠立明通而仁豈在外哉子思論學問而本於尊徳性孟子論學問而本於求放心子夏論學問而本於篤志近思其道一也近者對逺而言之也天爲逺地爲近而天不可至矣長安爲逺跬步爲近長安則可至矣長安人所可至則謂之近亦宜然必起於跬步故四子之書廣大閎博皆學者之所當究而惟反於心以漸而厭飫焉則朱子教人之意也世儒不知朱子之學以爲外用其心不復從事學問而實鹵莽空虛未嘗立志而精思也蓋是錄不觀久矣余竊病焉刻之而述朱子纂集之意與學者共勉云

性理五解序

功令士習性理書蓋五經等云當時諸臣寡淺鈲析蕪穢成書祗周張朱蔡邵且纂矣易道大數在養生者堯夫肇反諸易朱子因之作啟蒙易一生二子云三之君實亦然蔡氏因之作洪範雒書無與洪範然成一家言律呂亦三也經世其張敷乎道家藏之歷有顓門在性理千百之一二耳此數者稱微妙難識學士罕言之何則理可虛談數難欺也操衡復捨堅曷勸哉聮伯爲博士葉經悉治也數悉攻也數者皆疏釋之夫車輪輿具丹雘存售矣時其三材膠必厚筋必數是以完久而戚速也自玆而心潛致遠其可售之云乎

太極辯疑序

性理五解序功令士習性理書蓋五經等云當時諸臣寡淺鈲析蕪穢成書祗周張朱蔡邵且纂矣易道大數在養生者堯夫肇反諸易朱子因之作啟蒙易一生二子云三之君實亦然蔡氏因之作洪範雒書無與洪範然成一家言律呂亦三也經世其張敷乎道家藏之歷有顓門在性理千百之一二耳此數者稱微妙難識學士罕言之何則理可虛談數難欺也操衡復捨堅曷勸哉聮伯爲博士葉經悉治也數悉攻也數者皆疏釋之夫車輪輿具丹雘存售矣時其三材膠必厚筋必數是以完久而戚速也自玆而心潛致遠其可售之云乎太極辯疑序業刻之餘乃爲之序傳曰天地設位而易行乎其中矣天地之始一易耳气坱然太虛混淪推蕩舒而燠謂之陽翕而慘謂之陰變易交錯生陰生陽謂之易易無極矣而有所極是生兩儀四象八卦之本謂之太極流行不窮謂之道無方無在合一不測謂之神若此類夫子具言之生天生地﹝闕﹞而復行其中一易耳列子曰易無形埒易變而爲一一變而爲七七變而爲九易加於一之上何其累哉夫子時已有此故曰乾坤成列而易立乎其中易在陰陽之中蓋救之也善乎謝汝愼先生之言曰易無極而有太極陰陽變易眇無定極而有太極爲之本體又曰於陰陽之變易見其有太極於變易之無極見其爲太極太極卽易也有味其言之哉夫人名之而應字之而應稱某父之子某祖之孫應稱某子之父某孫之祖應何者某人是也言如所指何必稱名拘之無極𨿽見老莊列書而易本無極借以爲文無傷也周圖原本易傳其說自合圖說易通出一人其說自合河圖洛書聖人作易則之周圖旣本易傳其說自合憲卿皆類成書能貫通矣書凡八卷疑耶否耶覽者自得之憲卿有道之士他日有傳之者不具論

從祀四賢傳序

隆慶戊辰余客都門言者以薛子陳子及姚州王氏從祀請羣臣爭可否上可瑄獻章矣余至梅溪詔書不下辛未待罪錦田乃奉詔獨進薛子廟庭萬曆甲申言者復以陳王請羣臣爭如前因並胡子從祀夫薛子從祀議起嘉靖初五十年而後定蓋其愼也王氏徒徧天下旣主王氏則不得不推轂陳子然則陳子王氏之公孫泄乎及秩宗舉胡子以抑王氏乃並胡子祀之亦公孫泄也薛子言行必步趨於聖人篤信好學守死善道庶幾子夏胡子絀陳子爲陳子者亦絀胡子薛之亞也陳子學異固深造自得曾點之流王氏能勝人之口不能服人之心特與天下之辯者爲怪公孫龍之徒也皇上並舉之大哉聖學可管窺蠡測哉今文學博士無論瑣瑣賢者程督諸生經藝猥自綴學摛藻以爲名髙孰肯以道爲事洪君設教江廣一以孔孟爲宗至傳從祀四賢誘進學者可謂識其大矣余在惠安日與洪君講明此道序諸篇首論其世者庶幾自得師哉

平湖陸氏族譜序

號物之數謂之萬人處一焉人之數不知幾萬萬嬗形無窮上遡本始旁羅比屬貽於來世人所以靈也古歷譜牒獨詳有國周小史奠系世辧昭穆庶人家乃頗可著隋唐來圖譜失官學士大夫重之儒者工於附會家人喜於采榮其詞誣司馬氏紀五帝三王而皆出於黃帝後世皆帝王之苗裔矣陸齊之別也祖舜而宗敬仲葉楚之別也祖顓項而宗熊繹不生空桑則必有祖信然黃帝時一二人止惡在撫萬民監萬國哉若謂庶人無姓因生而賜惟建徳者則然非黃帝不少槪見何也自遜抗機云而陸爲吳著姓余嘗入檇李觀宣公祠堂訪其後世低回不能去及泛錢塘西湖登孤山又惘然自失矣平湖陸氏譜自巡檢公至梧州公十一世巡檢公江西人宋末巡檢嘉興家於海鹽之當湖鎭明宣徳間分置平湖遂爲平湖人南康公云江西之譜亡於兵燹信以傳信疑以傳疑蓋其愼也巡檢公八世有峽江令綸九世有河南禦史琳十世有南康郡丞鰲十一世爲梧州太守萬垓善乎南康公之言曰譜亾遇者途人耳一有加遺不操挺而禦之耶述世號別支派紀生配卒葬從橫列之某也期某也大功某也小功某也緦某也袒免皆吾祖也慈愛之心油然生矣昔人祭有田會有亭婚喪有助吾賴先世之靈弛於負擔惟是兢兢忘食寢今老矣奉入又薄后世當有興者其在玆乎南康公卒十二年而蒼梧公舉進士蒼梧公遇葉子於端州曰先大夫有族屬之命小子不敢忘因示以譜嗟乎五服不爲下車日置酒髙會賓客操瓢爲溝中瘠者皆族人也見秦楚人曰吾與而同別人不笑乎莽蒼萬里目及者百睦族於其及可也若蒼梧公父子知重祖矣蒼梧公爲吏仁愛有本哉

大徐徐氏續譜序

憲副起家建州司理而隆慶己巳不佞校書建州與司理共事如平生驩後十九年司理參議東粵分部嶺西不佞相見崧臺歡然道故不自知日之昳也其年參議入賀進憲副治兵蒼梧而蒼梧令李君不佞莫逆則介李君請序續譜憲副廉靜寡耆欲豈弟愛人民仰之如父母部塿無松栢非其先世積累深厚烏能篤生賢喆爲邦家光哉徐出伯翳受姓者莫不祖之而大徐之徐則以知柔爲祖自唐司刑後代有聞人至宋徽宗時學士諫伐燕云不聽遂遁於歙之沙溪遷於宣城栢山四子分散知微徙寧國東鄕知彰徙宣城塔橋知彜後徙南陵髙封而知柔擇姑山之陽家焉族日以大因號其鄕大徐別子爲祖以始遷爲別子禮也徐故有譜訂於元至正癸未世修之弘治甲子許州修於官舍一遵前書爲九卷邵文荘題其端乃今續編則淑所撰次云不佞續編未見見淑所自爲序有三善焉不生空桑盤古有祖第如史遷所序庶人無姓勿論五帝三王以爲悉本黃帝其後載皇天而履后土林林總總非黃帝莫爲之先信乎孔子賓於百王故其苗裔如繩斯引纚纚可迹舊譜系自肇姓至今七十四世父子相繼不絕傳信謂何續編不膠成言而采其足徵者爲傳疑錄一善也蒹葭倚玉女蘿施松生則竊名以行死則借譜爲重人情大氐然矣大徐望於宛陵故人爭附續編必審核之二善也詩曰豈不爾思室是逺而逺則骨肉爲路人近則胡越如父子聚族而居出入同衍遊慶弔同欣戚孝弟之行油然生矣續編於此爲兢兢三善也易之同人君子以類族辧物辧物所以同人同人莫先類族顧世之人或告之曰齊之姜若漢之別也楚之羋若唐之別也敬執賓主之禮來有郊勞去有贈賄而同室不免勃豀服未盡不相往來操瓢瘠溝中有矣近者不說不敢逺交豈惟朋友族亦宜然行葦忠厚也周家忠厚仁及艸木故能內睦九族外尊事黃耉其詩曰惇彼行葦牛羊勿踐履方苞方體維葉泥泥戚戚兄弟莫逺具邇肆筵設席授幾緝禦酌以大斗以祈黃耉葦之惇生尙且愛護而況具爾之兄弟乎筵其少老緝禦大鬥於其老者其斯爲不逺矣咎繇制百姓於刑之中以教祗徳咎繇生伯翳伯翳之後爲秦爲徐秦政以酷烈亾徐偃忠厚棄國其公族子弟散之徐揚二州大徐本於徐偃未可知也及唐司刑今憲副皆以祥刑顯名咎繇之遺烈信矣周家忠厚徵於艸木愛物本於仁民仁民本於親親是憲副所以修身刑家而序譜範族之本也於公曰我治獄多陰徳未嘗有所寃子孫必有興者徐氏子孫昌阜必矣其譜屢增決矣

廣東武舉錄序﹝代﹞

惟明撫有方夏四夷咸賓大歷嗣於萬世率三載詔畿甸方國推舉文武之士試之三同以賓禮賓之同續其食同惟是徳行道藝熊羆武勇之人保乂我國家若車之有兩匪曰安則注相危則注將當時而用寒暑然也歲在作噩侍禦汪公業奉新詔升選士於宗伯爰及武事於時總督兩廣都禦史吳公文經武緯式是南邦功期三適士咸恩奮材官部士待於轅門十郡良家子待於行省之下合試之至日侍禦公登射堂列戟爲營張志爲門申號令明約束燀赫翼肅觀者如堵墻某與大參徐君某憲副陸君某僉憲陳君某都閫董君某得寓目焉以騎射求騎將騁奔驥而超遺風適矢復沓方矢復寓儵儵哉蓋去者半以步射求步將飛鳧電影爭集於鵠剡剡哉去者又半棘院發策求運籌決勝折衝尊俎之將陳形便指利害彬彬哉蓋雋者三十八人焉某與陳君從侍禦公院中宜有言旣燕乃進諸生而告之曰若知人所稱偉丈夫哉誦法先王咎繇稷契是慕一旦辭閭閻而處廟廊上佐天子下鎭撫百姓功名著於春秋上也不然捨鉛槧而幹矛釋冕冠而介冑典軍搴旗揚旌萬里之外銘燕然封狼居胥而還爵爲通侯居列東第馬革在前安於牀笫顯號著於無窮光烈垂而不朽斯不倜儻雄俊偉丈夫哉昔者諸侯分裂莫能相一厲兵擐甲爭勝於戰場君無定臣人無定主士生其時不能黃馘壠畮仗劍而儌富貴朝齊秦而慕晉楚曾不一遇尙安論將孫臏吳起世傳兵法至殘形體割親愛厪乃得之今天下一家羣策畢效設武科羅豪傑與文並興斯千載一時也武王克商放牛歸馬成宣嗣統詰戎攻車皇上大閱講武張皇六師拊髀頗牧屢矣語曰君若桴臣若鼓言桴揚而聲應也是故好紫而紫貴好纓而纓長式怒鼃而絕頭刳腹之士至矣桴而莫爲之鼓不亦負徳意而羞忠勇之臣乎且諸士行伍之人里巷之氓耳幸而入選有司合樂具禮至親爲之勸駕苟得當大司馬足任驅馳出而分閫入而秉樞能者侯矣甘食褕衣以爲父母妻子光寵誰之賜哉推食與人終身不忘爲具召客詰朝造謝彼所謂一飯之徳也是故秦穆公以馬肉而勝晉侯趙簡子以騾肝而獲翟甲朝廷大恩豈直秦趙小惠哉施而不報不忠倡而不應不勇不忠不勇非夫也求爲軍帥而卒以非夫不亦恧乎蘇氏謂武舉求之以名吾則豈敢如其名信儒生於墨義名也寧獨武如其實安有良將而不騎射也者實也寧獨文郭子儀再造唐室忠無二心由武舉異等吾豈敢薄之哉子儀微時知於李白故世多子儀之功而稱李白之識諸士他日而郭子儀人將白我如儌一命便其身圖不顧國家之急黷殺攘功罔卹士卒搤其骯而奪之食萬一有事奉頭而竄名且不得人謂我何諸士勉之

石洞集卷十三

●欽定四庫全書

石洞集卷十四

﹝明﹞葉春及撰

○序三

備河四疏序

自古河菑羨溢害中國尢甚淮則安流河淮稱瀆謂皆獨行入海也自九河湮碣石沒河乃南徙奪淮之道並入於海國家都燕卬給東南歲轉漕四百萬石從河上數爲敗萬曆初河決崔鎭淮決髙堰泛溢淮陰維揚二郡射陽下邳壽泗四州寶應興鹽桃淸諸縣居地若干頃敗官亭民捨道闐閼不可漕先是轉漕治河皆列卿兼禦史中丞各有職因河不治分爲二南屬漕司北屬河道任不專事不一功益無成明佐請廷推才望大臣若嘗有事於河者假便宜重任之於是上以都察院右都禦史兼工部左侍郎潘公督河漕事潘公謂河之淤則沙以也水合則急急則沙流分則緩緩則沙積決而不塞則水愈分勢愈緩沙愈積河愈髙決愈甚故先塞崔鎭髙堰河淮皆循其軌並力出海其疾如矢沙日汰水日深海口云梯關沙亦若爲有力者竊去矣謂之以水攻沙以水治水又慮桃花水盛於縷堤外築遙堤以郭之使溢者有所遏而歸其故其餘以次繕修上通轉道下奠民生本明佐之功也賈讓曰治土而防其川猶止兒啼而塞其口潘公塞之爲務乃亦有功蓋讓指黎陽內黃東郡堤防陿者數百步逺者數里百里間河再西三東迫阸不得安息非如齊趙魏堤去河皆二十五里故欲徙冀州民當水沖者放河使北入海若可塞則塞之瓠子是也舊者難復新者自成則捨其舊而新之圗決之不甚亦何必棄舊爲陿者卽縷堤也二十五里卽遙提也又張戎言水性就下行疾則自刮除成空而稍深河水濁號一石水而六斗泥民引河渭漑田春夏幹少水故便河流遲貯淤而稍淺雨多水暴至則溢決國家數堤塞之稍益髙於平地可毋復灌漑水道自利無溢決之害以水攻沙實本於此灌漑則流遲貯淤雨水則行疾刮除亦相乘也苐恐溢決不免耳要之河不耐不決惟在得人明佐劾前治河使者其有見矣明佐具經濟才以太夫人春秋髙數薦不起今太夫人以天年終天下多故明佐寧可以讓乎假令明佐在事余不佞亦能爲君荷一畚

羅定州誌序﹝代﹞

明興二百餘載威徳暢於八埏北至祝栗南曁濮鈆梯航職貢而直羅旁羣不逞於宇下執事者羞之賴天子神靈犂其穴窟置縣設州復命憲臣持節治軍專經略之寄而鄭大夫推擇其任大夫文能附眾武能威敵實府庫繕甲兵明教化馴獷逆蓋已犢刀牛劍矣乃摉往牒參今制條創州誌十卷以貽後人叛亂治理之策三致意焉不佞充位嶺西羅之相倚辟若輔車萬一挺而走險柰何髙枕數年兩山桴鼓不鳴其波及嶺西者大夫之餘也談者則謂羅𨿽幅員千餘里崧岑嶠扈巖岫溪澗藪澤居其間定墾田百不能一又故州縣常賦見謂辟地未嘗毫釐入於縣官空令二縣一州一監司大將二人禆小將一人千戶侯封人遽人皆五置戌五十有一歲度萬餘不足則藩司若他縣續之敝所恃以耕石田將安用此嗟夫亶知其一不知其二審毫釐之小利遺天下之大數非計之得也鼠不遊於大廡辟積之內則蟣虱制之故曰深山大澤實生龍蛇羅旁山勢巃嵸林木筏骩虎豹之所咆嘷猨狖之所騰嘯耕牧之民不敢一窺其樊猺獨跧之是鼠之穴而蟣虱之辟積也夫猺鴟張奪攘非一世矣隋唐爲甚唐分懷徳爲信義立南扶州寄瀧亦惟猺故猺平乃以還之攺扶爲竇今髙州信宜是也由斯而談當時北自瀧水南抵信宜三四百里道橋亭障增修令從枕席上往來況也悅城則縣都城則縣開陽則縣富林則縣安遂則縣後攺晉康永寧則縣後攺建水安南則縣後攺鎭南皆在今境內豈徒爲煩費哉無亦州縣眾建大廡廣幅鼠蟣虱不得藏聚依阻山木候便爲寇以病民也國家治猺莫善成祖景泰丙子之役天順丁丑之役弘治辛亥之役正徳辛巳之役嘉靖癸巳之役乙巳之役興師少二三萬多六七萬最後萬曆丙子之役乃至十餘萬師轉饟賞賜人馬舟楫器械可覆假如曩時趙音旺鳯弟吉輩攘臂復起不可亶已與今州縣一歲經費孰多亶見二縣一州遂訝愕乎胡不屈指與唐所置孰眾此尢章明較著者也千金之家不幸其子蒙霧露之疾有能已者不憚殫家以糈異時攻城邑殺將吏鹵掠鄕裏毆奪畜產頭顱僵僕相望於野白晝橫江剽舟而越之貨今玆陸無畏途川無暴客薄林藪晝夜走如通邑鳴雞吠狗煙火千里甘食美服父母妻子相保縣官𨿽無加賦百姓免於殺戮亦聖主之所急也初郡毋賦稅他郡各以地比給吏卒奉食幣物自漢已然顧初郡時時小反殺吏我朝交址亦不能同十三藩而奉職方議者謂不畱黃司空故至此羅旁有鄭大夫何如黃司空而又圖惟治理攟葺成書卽使召還方略固在善乎大夫之言曰大病新瘥元气未充時有遊邪藥石不可卒去必時糜粥愼動息俟元气充盈而後岐黃氏可謝遣今日之計實大類是招流散撫新復山澤之利盡弛以予民使歸者日眾蠢爾遺俘乘其革面給以閒田與民雜耕聨之保甲左幾右察長吏時至而拊循告戒之無論屈吾力或亦可徳綏與後爲吏者求治理於方策則此乃吾師矣

平世急民詩序

西江之水逺自梁益經流三千餘里百川所注無慮五十餘州郁黔桂繡臨賀其大者也江河萬里而赴尾閭豈不踔逺洪波漭瀁別以灉沱至於兗揚皆廝爲九其流殺矣西江迢迢而來其廣可葦無支流以疏播之及至端州而峽山綰轂其口大壑尙遙秋水時至百川灌江江流之大不能遽泄載於髙地不亦宜乎漢儒傳洪範配五事於五行恆雨大水罪歸於貌四徳咸有何貌而獨不修藉令一身能乾天地之和貌何獨召乎水於時有位不能作肅一國之人盡狂抑又何也大都布气者天建利者地定傾者人夏而資裘冬而資絺旱而資舟水而資車物之理也旣雨乃求蓑笠是謂後時故君子不恃無菑恃吾有以待之非明天人之故裁成輔相之宜惡足語此余觀前代之載自唐而上記事簡略宋元迄於今日水不絕書固知端州病水地勢之由未可歸罪人事也萬曆丙戍歲自春䢐夏淫雨不絕及秋西潦大至江水濫溢督府須柎而入堤決九十餘區宮室漂漂若泛梗夫不寧婦父不有子垂溺而望濟者聲聞四境城中水從地濆起隍幾復矣當是時督府則連江吳公監司則山陰王公太守則山陰鄭公覲還厪二旬吳公曰嗟不榖奉上命撫兩粵適見於天民將爲魚不榖之罪也二三大夫何以免我王公避席曰否洪範有之王省惟歲卿士則月師尹則日位有尊卑故省有大小王不省卿士卿士不省師尹督府豈省泮所省乎泮待罪嶺西厪厪二郡端爲省又嘗守端泮之餘烈也督府何罪之有焉鄭公攝齊進曰信如洪範師尹奚逭夫病指不如股股不如身兩粵視端猶指也嶺西視端猶股也一身舉病吾尙欲誰嫁之監司以故守引慝今守柰何一麟之罪也監司何罪之有焉於是鄭公降服減膳出則望洋而拜入則席槁而坐靡神不舉祝幣史辭遣縣人治墉遣鄕人築堤遣候人戒舟援溺遣館人居溺者水退行縣察疾苦匡困乏貸逋負弔死問孤發倉廥以賑饑人泛舟之役日相望於道遣遂正籍墊沒貰其租菑而不害父老曰天施而不生爲而不宰萬物出乎機入乎機見爲象而形爲器地則然矣吳公王公天道也鄭公地道也又曰拊長畜育父母皆同孚翼而腹之惟母吳公王公父道也鄭公母道也則相率聲詩頌鄭公摛爲十章等其功於禹稷云昔孟子推禹稷之急民也謂思天下有溺有饑由已溺已饑之洚水爲儆黎民阻饑禹稷適當其敝救民爲務已足稱賢我實未嘗溺而饑之誰敢厚誣賢者禹稷不然居其位思任其責平水土由我播谷由我有溺有饑而由人乎況天下一家中國一人非意之也後世胡越其民不闗欣戚卽勉彊在事常思稅駕於人曠責而負淸時賢不肖相去逺矣鄭公守郡惟安民爲汲汲不幸被水直引以爲已辜其賢可知抑有本也王父遂溪公父柳州公皆以民功顯弓治箕裘殆非虛語孔子遜居禹稷而子孫昌阜不啻過之以古凖今鄭氏其有興乎父老謁余序之葉子曰諾

鄭烈婦挽詩序

嘉靖甲寅余宅憂黃田山客傳晉江吳夫人遺筆是時吳年二十三餘同之爲泣下曰之子死且不朽余何以生哉後官惠安拜其祠上所賜也過其墓必式時時風厲邑中蓋二十八年而有姚氏之事姚氏余弟子陳文銹妻經紀身後徧拜父母兄弟先後親戚語言名理淸婉而淒其白晝雉於堂環而觀之莫不髮豎目裂汗下至踵含痛瞠視而不敢止大與吳相類未旌又三年而有玉融林氏之事林氏者鄭汝舟之妻吾郡侯金峯公之婦也汝舟病死林氏必從之死服毒不死服金不死引刀自裁家人覺不殊又不死後數日手抉咽絕乃死嗟夫從一而終聖人懼人禽獸行而爲之教不幸當此毀容揵戶稱未亡人要以同穴立信死者有知生者不媿三人必死以殉之豈非信誠菀結於中如此乃愉快哉余觀周末何死如歸也先王之教未衰重信義而負志气匪有威命之驅契券之責心有所安計不反顧蓋俗已成一人善射百人決拾其習然也自漢以來離於戰國之苦人各甘其食美其服厚養其七尺之軀萬一有故多背君父保妻子奉頭而竄至於金川門之約可爲搤掔婦人性靜而位內內不見物而遷靜則專一而不可解捐生赴義時則見之閩中女子教以詩書傳記節義中於其心一人倡之繼者相望𨿽然父母於子螫其足則救螫其手則救安有環視其死而聽之者吳姚之自爲可也其父母親戚非也惠安人爲餘言有司奏上姚氏報聞非謂不可訓哉林氏百死之其姑若親戚百生之不能乃無如之何矣孔子以當時死易故操中庸貶退蹈白刃者今死難偸生之夫喪節之婦或以中庸自解余安敢輕議之哉惠人見林氏事詠歌之餘爲之序

寶安報政詩序

自古帝王曷嘗不以考績蔽羣吏哉五臣九官以彼其能朝工而夕虞夕水土而朝禮樂可辟之八音可並鳴不可越俎何以故任之也然猶曰尊考績法則通天下矣載以九更考以三成豈朝夕令耶髙皇帝仰前代正治官三載而考六載而再籍其稱不書之不黜陟也九載而黜陟行他無論天順間東莞前令吳公十五載而守吾惠亦猶行古之道哉五馬朱旛非不貴矣吾寧入瑣闈持繡斧一舉而卿佐十五載拖金非不捷矣吾寧計日而遷於是速化之敝生傳捨之謡起昔孔子學琴七日而後其人得也治天下與治琴孰難後之人與孔子孰聖自孔子不能一朝琴而欲朝夕圖理是以孔子所難而責人易之也今天子獨任保衡法古而治故天下見考績法萬曆三年東莞令太和楊公初至是時董公去而民思楊公廉公明恕吏畏而民懷之邑中大治故民爲之語曰前董后楊惠我無疆居二年入見天子賜璽書使還縣又一年治行第一督府上書曰臣待罪南邦思惟良吏以振百姓大小二百城無如東莞令寅秋良今報政請畱制曰可直指上書亦如之邑中大恱縉紳學士播爲聲詩凡若干篇爲無逺也余謂楊公之賢豈以詩假如曩時云烝龍變久矣以任並受其福𨿽有良玉不用不知其器也淹速之度公豈知哉昔髙皇帝以三十一章治官府尙克知之考績條而對人皆倍力爲巧飾空文以誷主上冢宰固不省第令小書以行空自愧其胥耳縉紳學校在三十一章覽此他可知也

愛民詩教捲序

臣讀五倫書髙皇帝所以勵羣臣惠百姓者豈不神聖哉王升者平涼令瑱父也以書切責瑱所以爲吏者甚具簠簋不飭殆將谷量何論區豆椒附爲直幾何枚數者三斤數者一稅而行他可知矣髙皇帝起閭閻見吏侵漁百姓蓋傷之也得書賜金帛復其家庸風在位非大聖人孰能如此而帝乎城髙五丈樓季不輕犯也泰山之髙百仞跛■﹝牜羊﹞牧之峭壍之勢異耳髙皇帝爲泰山升安知不爲樓季瑱亦未見樹者則有君無臣哉挽近世剖觚爲圜吏無救火之虞父兄之所詔疇昔之所學非富貴無說矣當此時而以愛民相勉若某公父子不尢賢哉某公隱君子也抱道不仕有子曰某宰某縣某公賦詩而祝之言二十又八兩言蔽之愛民某拜而受之縣於寺捨日三復而後視事事至則曰大人在上大人在上縉紳大夫倚而和之凡若干章章若干句如某公不別爲音蓋同聲云余觀毛氏序羔裘豹袪刺在位不愛民也上不愛民則政苛政苛則民殘民殘而怨懟之聲作矣上愛民則政平政平則民安民安而喜樂之聲作矣憂樂之情豈不由上哉今天子勵精法祖吏治烝烝不格於姦貢詩得是王氏何足道哉余故比而序之

客粵唫序

瀫陽趙先生旣爲太史會今上與國輔大臣興唐虞之治謨烈昭夏廢明聖盛徳不載臣竊懼焉則與同列請注起居執簡更侍上甚任之無何典軍南越太史曰臣幸得珥筆事上不能補過盡忠自詭譴死昔嚴助入承明之廬一出東甌再蒞南越皆以武節嚴助之爲寵臣敢卑下之乎賴社稷之靈海上無桴鼓之警臣得從學士大夫登髙而賦上所以賜臣甚厚後討中朝官太史曰臣按職無狀當貶退久矣上寛之得至於今嚴助禁門腹心臣拜會稽數年不聞問武帝賜書責之臣奉三年計最業治裝徒以宿愆不可忍猶得齒於抱闗上所以辠臣甚薄臣請歸三洞待察石洞子讀客粵唫未嘗不三復之也自有屈平操觚之士莫不張侯於離騷逐臣尢以爲鵠人不得於君不能無怨怨不能無郁邑而牢愁郁邑而牢愁不能無噫舒故曰屈平之作離騷蓋自怨生也周公其衰乎信而見疑忠而被謗誰則不然以彼其材卽不歷九都而遊諸侯何必懷沙之賦周公居東三年謂譙譙不如肅雝可謂幾幾不如肅雝不可何者東國非淸廟固此周公故曰詩可以怨在此不在彼太史固學周公仲尼之道假令吾輩推太史並席屈平而令曾生坐宋玉景差之間何如曾生曰非可以口舌爭

書雲臺艸序

餘四女幸皆托於文士韓甥其仲也甥家大人伯聲甫以詩起家偕計吏隨牒桐栢文學說詩比於鼎來至其所撰詩歌若出金石於是諸生鑱於學官竊語邑去信陽二百里而近使與何仲嘿同時豈不東西並奏哉庭中程督固惟本業兢兢而翁耆樝梨而妨菽粟孺子柰何復食其餘甥顧時時歌詠不休間請於余不妨菽粟樝梨何病於是甥輒錄其歌詠付於剞劂稱書雲臺艸云書雲臺者甥讀書所據定山之顚北望羅浮道也賈生年少所著書疏辭賦千載之下班白猶退讓焉當時非周孔之言不談非墳索之書不復里巷鄙語無爲穢其腎腸今所賓錄卑卑儕俗北面賈生宜也於此而能道古視賈生猶難耳頃別駕守縣請余志博羅余錄甥遊羅浮詩別駕少之甥𨿽少乎肩賈誼兄王勃矣文期於工又何以年竟削之也大聲不入於裏耳使天下皆若而人𨿽有拱璧以先駟馬又何足爲甥重哉𨿽然孔子躬行爲重故曰文莫猶人他日直謂辭命不能惟在嘿成而信余願學孔子諸甥往往索於文學之間得無窺余有低昻乎余過矣余過矣

櫟園集序

古者王公大人下達窮閻男女四方建國自圻內達之皆能詩相彼鷇音機動聲發不必傳也漢儒林傳各國詩皆有傳弟子嬗受至數輩都大位操大議奉其師說若出一口第說耳未必能作吾粵詩本孫典籍子朋其傳也子朋尊人光祿公師黃宮尹與典籍同時四公宮尹後而師之以其詩教粵中上足弟子黎祕書梁比部歐虞部皆與光祿同門子朋以父執故從祕書遊而尢尊事虞部虞部比部典籍皆子朋同縣源流可迹有傳而又能作豈不盛哉昔比部造車粵中合轍天下當是時齊楚吳越數君子講業京師日斬三材而和之日矩陰陽而齊之比部業就孰道視其輪下迆而微至矣其後祕書虞部乘二廣驅馳中原齊楚吳越望而識其旌曰夫旌南粵之麾也粵三駕而天下不能爭此無故黃帝法耳祕書曰櫟園集大率樂府趣古人古詩樂府之流也故多與樂府同美五言近體踵步王孟七言近體比肩錢韋五七言絕句類杜公腴逸則王昌齡李頎也諸公骨皆朽矣固知子朋自得者多若吾粵黎梁遷修文郎久獨虞部爲祭酒子朋北遊辭於虞部乘風而歸以致師中原必無敵矣

李惟實詩序

髙涼李惟實少儁爽嘗侍其大人觀察公浮湘弔屈平所自沈淵泛洞庭登嶽陽樓望鸚鵡洲羨禰生之賦東下赤壁問周郎破曹公處出彭蠡度懷玉山謁子陵釣臺徘徊錢塘入金陵觀宮闕之盛當是時惟實方在總丱業踴躍賦詩意乃薄王子安矣已與計偕再罷歸郡集癸未後詩賦題曰吹劍丙戌諸作直以北徵名之夫吹筦也猶有嗃也吹劍首者吷而已矣譚詩於諸名家之前譬猶一吷也惟實自序云爾觀察公亦言兒志大而自命也廉惟實行有事於四方其操將益富其遊將益廣其稱名將隨地而屢更其廉於取名而自諭於吹劍可知也夫惟實自諭於吹劍豈非以無聲乎則歉之乎無聲至矣見卵而求時夜吾方計之大早請論聲詩以聲爲教者也書曰詩言志歌永言聲依永人有志則形於言而爲詩詩必有長短之節謂之歌歌必有髙下淸濁謂之聲比聲而筦弦之謂之樂故三百篇皆樂章也後世其聲不傳立於學官博士弟子所隸惟理之爲解失其本矣漢猶近古降而魏又降而晉又降而唐去古彌逺而皆有一代之聲君子於宋而弗詩之亦理故也今夫學齊語者必臨菑學楚語者必郢齊學而秦楚學而晉一出口有耳者能辯之然則學詩學漢學魏學晉學唐至聲不能辯幾矣斯學盛於弘正間而李何爲之冠洎近世一二君子自相雄長傲倪當世呼於垤澤能令人宋之乎嶺南好詩賦公交車之士至捨本業趨之惟實逸才當壯盛之年好之甚寘身郢臨菑間齊楚語不難矣嶺西兵憲山陰王公謂余壬午選士才子三人張萃兄弟一卽惟實萃余壻也昔余弱冠與計偕至京師購漢魏唐詩讀之見薛胡二子泰山五經介丘四傑恧焉則盡還諸詩而惟程朱之誦夫詩何害於經滄浪歌孔子之所聽也卽周公孔子亦皆賦詩第樂本有聲君子謂有無聲之樂詩樂章也故曰無聲至矣間以語萃萃曰請問無聲之詩曰無聲又安能言故余亦不能語惟實也

粵遊艸序

英宗禦宇始命憲臣董學官其任視諸司爲重至於今非經術髙第不居不然嫻古文辭方駕漢唐作者不然談說名理儀的孔孟以爲宗蓋其重也夫芻狗已陳矣猶復篋衍文繡取弟子遊居寢臥其下必數瞇焉若未陳者必陳者而後知不待屍祝則人人辧之矣文章𨿽不朽盛事辭賦壯夫猶曰不爲幸而有作遂謂代興傲睨憑陵自相雄長往往不軌於道身教謂何名理之士又雕虫之故辭學絀名理名理亦絀辭學二者皆非也粵中董學之臣經術髙第後先接踵不能殫舉文章則錢塘田叔禾名理則昆山魏子才未有能兼之也東武郭舜舉先生經必削乎陳言教一稟乎先聖而尢長乎詩先是婺州趙太史客粵有唫先生實出其門遊粵有艸源流可覩矣太史一麾而出未免江潭之思先生奉璽書乘傳行部歷百城覽名山大川交其賢豪爲國家弘棫朴之化榮悴不同較其辭皆性情之正也昔孔子講業杏壇之上六藝之籍豈不極博何莫學詩則雅言於小子事君事父鳥獸艸木以言天地之間備矣要皆本於性情漢唐稱詩𨿽與風雅異體發乎情止乎禮義而合乎中人心一而已朝廷以先生爲木鐸學官弟子十倍孔門歌以永言何者非教且夫水火交於中則心不靈矣卽有嗌言若哇焉爾先生洞然常虛灑然常適是非喜愕曾不滑其靈臺匪特登髙能賦𨿽沈汩於文墨心有餘閒投袂而歌若出金石有由然也世談藝者好爲髙論動則推轂北聲而北面北地十五國風皆江之北提封其時如此人函五常之性剛柔緩急聲音不同系水土之風气齊魯已異秦晉柰何尙江北於江南大氐有古今無南北以豨韋氏之流觀今之世夫孰能不波上之教化士之誦習其流漸矣苟有魯陽三捨可返總之性情爲本所謂中聲者也粵人好聲詩故太史及先生來南皆樂與遊不佞亦從其後石洞得二公詩若增而髙矣客粵唫旣序卽不文何辭於先生

山中唫序

如臯侄外孫焞少倜儻有大志余歸羅浮治石洞焞厪弱冠無歲不偕徘徊四百三十二峯潄石枕流無遊不從嘐嘐慕古富貴而浮雲之無步不步無趨不趨充是志也追蹤古人可也陳公甫謂其徒李孔修可伴廬岡不獨能詩一技於焞亦云方構綠陰艸堂下幃發憤而東莞黃尙業以其詩付剞劂豫章生七年始知𨿽有美玉無寧示人以璞黃生則謂卽未珪璋璞而固有大廈良材乃本於托根之日積以年歲追琢而劘礱之斯明堂之器哉焞勉矣

石洞集卷十四

●欽定四庫全書

石洞集卷十五

﹝明﹞葉春及撰

○文

記

瀫陽趙公浮丘社大雅堂像記

詩有六義雅居一焉其有大小則體以爲區別君子聲詩率大雅大雅也者風匪雅則流賦匪雅則濫比匪雅則離興匪雅則固頌匪雅則誣矯而不經大雅則兼之矣古者四方所采咸綜萃於史官瀫陽趙公旣典其職侍上講幃至君臣父子未嘗不反復之也會宰相棄素冠諸臣摩厲以進章不下公直起居則執簡請宰相不悅旣以摩厲之罪罪諸臣公率同列入謁滋不悅而東粵之命下矣公曰臣舊職在詩而新命以軍旅臣不敢違賴上神武桴鼔密於嶺海至得以其間治詩請無廢業曽生士鑑進浮丘圖乃作浮丘社浮丘者朱明門戶故在海中始於浮丘公繼則稚川集賢修撰蔣公觀之當熙寧之世沒於民五百餘年至趙公乃復語在公所爲記國初五先生攻吟詠社於南園故東粵好辭縉紳先生解組歸不問家人產惟賦詩修歲時之會故社以續南園吏玆土者無沈滑程石休沐之暇與二三大夫文學之士徜徉容與雅歌賡載慠焉儃僈以遊塵埃之外則公所稱述云爾嗟嗟其節峻其道大其節峻故方正而不容其道大故挫鋭而和同其周公之東乎昔屈原以辭令見幸及其遷逐大放厥辭逺遊之賦亦將托乘上浮仍羽人於丹丘朝王喬而夕韓眾矣惜文肆質■抱忿悁之節無濡忍之意離騷天問九歌九章諸篇軼宕怪神怨懟激烈大雅謂何捨王喬而從彭咸之居陽侯與遊而違言於韓眾何本末不相副也方公出西郭門長坰廣野翳林修竹雲冉冉墮馬首駐蓋流眄非行吟澤畔時耶然無憔悴枯槁社成左浮丘右稚川海上仙人將盡致之潄正陽而含朝霞玉色頩矣所與學士大夫載歌廣哉熙熙乎優遊中正無纖介不平之態於屈原何如也屈原居風雅之變朱子揆厥所由未嘗北學中國仲尼周公之道公夙昔焉𨿽有風雨無攺幾幾大雅不羣有本故耳世談道者往往雕虫辭賦公直藉以爲名豈惟孫膚碩而不居而卑卑以混世何莫學詩實則誦法孔子蜻蜓蛺蝶無異鳶魚胡爲而去取也獨怪宋玉輩北面屈原相對咨嗟無能舒其郁邑蓋原自謂得路𨿽女嬃之詈靈氛之占曽不足以回其車而何有於玉輩若公學正道純主盟壇坫取前茅而先登一時豪傑爭執鞭弭共相馳逐則公於我弘矣於是以大雅名堂樹儀的明向往也公歸遂像其中登堂唫詠儼公之我臨焉今公入佐聖君行周公之道續文王之什播大雅於天下吾粵首被公化他日定詩以系趙公胡不可也初曾生屬予記之宿諾六載公門人汾源郭公來督學申命不敢負第策下駟柰何侮主齊盟郭公大雅嗣音宋玉安足云也

寶綸樓記並銘

京兆起家龍門會嶺西平置初縣剸犀象斷蛟螭非太阿不可於是督府請徙龍門令於東安篳車藍縷以啟山林一年九僝二年安戢三年教訓乃今齊區域以奉職方東安之功也當是時天子最東安賜金增秩欲及其親施翟而封之未下東安充充然歸起令淳安治行第一語在政紀入理京兆余甥萃與計偕事婺州趙先生於成均旣卒業則紹介萃不佞元岡識刺史於南宮比在嶺西而刺史歸石洞執訊江生逢天之戚無一介之使以通往來竊閔然不敏不佞家食時太孺人無恙跽而教之力田貴於有秋善仕貴於逮養自而先世卜築北嶺曾不能絫足邑屋湫隘囂塵不可以居安得孺子藉一命之榮布一席之地以奉餘年足吾事矣元岡頓首對曰謹奉教丁卯元昔老人見夢君豈虞晚暮哉蟋蟀俟秋渠略以陰飛龍在天附風雲橶膠葛此君驤首奮鬛時也太孺人患無君不患無所從某至某陪阿鮭蠪泆陽守之已百數十年待主君矣是歲穆皇帝登大寶而不佞果與計偕承乏東安民新出於湯火方驅狐貍豺狼斬蓬蒿藜藿而共處之而亦何以家爲無祿太孺人卽世大事已襄宗人以地來售宛然老人所指明年爲樓五楹負卯面酉其星奎壁襟嚴巖帶淇塘背武姥夾澄江金華玉華武溪鹿溪若拱若揖若蹲若抱皆效於此樓之外廓然一大觀也落之日譽命適下臣元岡頓首古者有功必銘以示子孫請名寶綸夫北嶺髙門閭右也當吾先祖松谷公肇基於玆若鄒魯之於齊楚卽使金如丘陵安能越東家咫尺之地故諸從祖厪厪室於不足如耕之有畔室成得之等於附贅以長荊蓁百數十年不自意歸於不佞始念不及此賴先世之靈並受其福風𨿽不停君命儼而臨之元岡父母猶生之年也儌福刺史而辱之記豈惟子孫先贈公實寵承之石洞子曰諾三年萃赴南宮請曰舅於京兆有成言萃將藉手以報學者多言無鬼神寤則形交寐則神接鬼神無形於夢通之亦其理也周禮六夢命官夫非聖人之制與余且無卜其夜而卜其晝注則易盈挹則易竭松谷公積善絫仁贈公又增益之皆注也而未嘗一挹無平不陂無往不復我以其盈彼以其竭歸於京兆不亦宜乎此皆晝之所爲而假夢以通者也京兆在東安巢居之民皆有闔閭以避風雨燥濕又注之矣仁者之後曽不得聚廬托處謂天道何故余直於晝卜之銘曰有宋苗裔實周附庸阸於荊楚散處沛丰爰渡西昌乃有松谷至於贈公遐不式谷滔滔江漢百川注之赫赫京兆百神據之五嶺以西祝多其口神之聽之俾昌厥後麗譙井幹其髙造天天子命我於彼孰賢臣拜稽首天子萬壽惟孝惟忠藉以世守非孝曷子非忠曷臣我其銘矣敢告後昆

肇慶文昌浮屠記

肇慶府學宋在故髙要縣東崇寧行舎法小之遷於東門之外政和間太守毛衍就其役則以故府學遷髙要縣學學焉蓋三百七十年所矣國朝天順間賊壘府學者再太守黃公瑜請於朝遷於東門之內嘉靖壬辰復與縣學同遷門外故址府學左縣學右其中廟事先師今學是也至是諸生請於太守鄭公郡自甿渚而來綏江在左賀江在右而西江流其前近則北嶺降爲白沙岡瓜瓞而東首建府治而學當其下方東方之水入西江建瓴而下城北水亦東馳五十餘里始會𨿽有羚羊峽逺賴王公之靈浮屠學東辟則河之碣石古稱面勢後世尙文掞文非筆不可其末鋭南方於行爲火文明之象亦於是乎取之其性炎上江南之山東王侯西銅鼓皆髙數百仞盤礡數里進唐岡卑卑部婁與之對面勢謂何儌福明公浮屠進唐岡下培地紀上發天光中炳人文豈惟一時百世拜明公之賜先是學遷鄕人以祀東嶽已復學謡曰廢廟興學欲科第馬生角浮屠矗於天馬角矣於是鄭公忼然太守不佞幸得以身爲郡表率苟可爲諸生地何憚勤勞卽不逮王公才敢不黽勉鳩工程材伐石陶甓基廣三丈六尺深三之一六觚七級其髙十有二丈頂髙如基之深度用金一千五百始事萬曆乙酉春正月至丁亥臘告成命曰文明乃合縉紳諸生落之春及得寓目焉北望學宮翼翼如也奕奕如也北嶺如障西江如帶嶭如也澄如也南望進唐岡修修乎其直也剡剡乎其鋭也卓乎其若筆也炎乎其若火也環列內向如躍馬如展旗覽乎其有之也西望蒼梧東望南海逺者如黛近者如繡蜿者如龍踞者如虎雙峽爲門若巨靈贔屓蹴江流而卻之也形勢備矣客言善爲政者導人以實無寧徇乎其情鄭公廣厲學官陳鐘鼔管弦盛詩書禮樂檄下邑弟子而教之蓺月三試殿最之嘉其能而誘進其不逮實也諸生以浮屠請圗之曽不越宿豈其務實如是而猶人情之徇夫學如戰皆气以爲之充故戰鼔以作气越王見怒鼃必式之諸生旣以科弟系於浮屠遂其志祛其疑气將百倍然後驅而之實也易如客所謂是謂朝三浮屠之建亦實也天地設位布列有常人之童窺未覩其大太一居中環以列宿散爲二十八合而爲四較若置棋絫若貫珠堪輿家言皆是物也嵩山殷冀州之前度江淮復有衡嶽天地且不能違而況人乎又未覩其小居室者中爲堂堂左右爲翼前爲門門中爲樹在天成像在地成形聖人成能非虛語矣然則佛之襲何不襲吾將爲山移王屋太行恐操蛇不聞而誇蛾氏二子不吾負也唐虞以下制作代興技藝器用往往來自四夷中國賴之何獨疑此且君子之教因物以示爲髙必厚其基立本也立而不倚彊也外直義也中通虛也旁燭虛而明也登髙必自卑漸也視逺髙也逺而望其相輪不如其親之也實踐也八者有諸身徳崇業廣何論科第教亦多術矣鄭公聞之曰一麟顓顓者生平惟實之務石洞實獲我心請鑱石以告多士董役郡人梁景先

博羅縣儒學重修文昌閣記

博羅漢縣學官修起由宋而有山從北入疆中崒爲大冢爲象南至於定岡則縣治焉學夾左定岡西之地軸傾矣閣之舉其右臂與定岡縣衡而居蓋堪輿家云曰文昌修文事也大江東來循城西入於海而榕溪者出象山自西而東逆走上入於江如手之共學當其抱風气之所會靈淑之所鍾也宋以前通籍厪厪耳張宋卿詣太常褎然舉首文學斌斌盛焉國朝名卿疊起忠孝之臣才節之士後先相望謂山川非耶閣廢溪決乳西江水蕩至城下直數百武道不由博士弟子喁喁久萬曆五年蘄春李公參藩粵東分惠而治文經武緯部內以寧博士弟子乃上狀李公﹖然曰不佞侍禁中見上興於學臨辟廱講石渠丕闡禮樂將以弘唐虞之化軼三代之風賜不佞履以表南海視廢墮不舉主上之徳不宣不佞甚懼焉太守宋公曰惟明公之詔詔之於是發部內金錢予邑令張守爲受記從事丞邵文簿黃天佑尉郭嶽咸奔走建閣若干尺閣下爲堂四楹前有門後室之閣名舊署於門曰興起斯文公所志也閣成則令博士許天參李茂魁帥弟子講業其中發卒塞郛西決公自臨決伐南山石爲楗楗若干丈溪由故道文昌閣有溪益勝客過葉子而術之曰臨淵結网魚必獲焉據險張罘鹿必得焉蓋言具也李公善鼔弟子善舞文不患不興然則上在李公下乃弟子何有於閣之興廢曰是非客之所覯也獘莫大於因循功莫善於振作因循則已冒安靜之名振作則人享更化之利假令天下皆浮慕其名事去矣惟玆閣廢水決歲月豈不誠多一手一足之烈尙逡逡讓焉而何暇問其具裏父之教子也朝而誦之夕而復之家塾一墜謀不越宿玆役也卽裏父之治其塾哉鼔之至矣客曰善博羅故文獻與計偕者若干人後乃少損或曰水爲之祥李公尋墮緒布徳教士日盛由公而起百世拜公之賜曰是非客之所能覯也天官書斗魁戴匡六星曰文昌宮一曰上將二曰次將三曰貴相四曰司命五曰司中六曰司祿元命苞貴相理文緒司祿賞功進士世遂以當之矣孔子曰文王旣沒文不在玆乎是孔子所謂文耳周室衰文武之道幾墮與七十子講業洙泗之間而振起之周道燦然復明故自文王至於孔子五百歲猶一朝也孔子嘗相隳都卻齊何論將而七十子之徒散遊諸侯多師傅卿相者然所謂文在彼不在此李公之業起於祕書侍中久習國家典章蓋上文徳之臣討弟子而日訓之庶幾孔子之志不然豈其所署而顧止此且星辰經緯天之文也江河川瀆地之文也裁成天地而輔相之化成天下人之文也上術天道下治水土而以成化則公之文可知得全全昌殆非虛語元命苞安足以當之公名盛春隆慶辛未進士

新築北津寨記

肇慶爲郡北扆萬山南傅於海而陽江縣則當大海之濵北津其要害也東接閩西過髙雷瓊亷通安南越裳海上諸夷國估客夷寇猶門庭上往來而粵緣海舊有六寨潮有柘林恵有碣石廣有南頭雷有白鴿門亷有烏兔瓊有白沙上下聫絡豈不如引繩哉第所則海朗雙魚相去二百里砦則南頭白鴿門相去一千二百四十里而北津居其中入縣厪三十里近矣故歲調東莞戈船發神電陽江雙魚海朗尺籍戍戙船澳爲北津外藩嘉靖三十五年撤戍自此盜賊如履堂皇一陷海朗再蹈雙魚三宼陽江入其郛北津海陵民無噍類當是時海寇鄭大漢林道幹朱良寶最螫萬曆元年許恩殺鄭大漢以降居之北津保界四年督府淩公奏言陛下不知臣不肖使待罪行間羅旁賴陛下神靈州縣其地北津未砦海上之民未得安枕陽電緣海𨿽隸白鴿門部未免魯縞之弩將士林立而倚降寇以爲安不亦輕朝廷而羞封疆之臣乎請以北津爲寨以雷亷參將兼水砦事烏兔𨿽近珠池遣一校守海康可無患請罷之以兵補北津之闕制曰可其年戈船七十又四戍卒二千二百七十分三軍許恩領中軍保界如故六年許恩謝其黨置田宅居縣城西偏爲編氓其黨亦散處喬馬都則遣把總代領其軍八年督府劉公請革參將置欽總自是乃有欽總然居縣城北津無砦如故初許恩旣居北津則以蜃合沙土築城自守池其外𨿽金湯不過也恩去跛牂牧其上日圮十四年春珠池之役海上戒嚴郡丞方公職防海視師北津四顧躊躇欲砦之矣太守鄭公覲回謂方公陽江以海爲池而北津綰轂其口頃置砦有詔軍吏跧伏縣城猥以治所不備爲解守在四境則謂之何君亟圖之方公曰諾請於兵憲王公屬秋暮王公行縣至北津觀許恩城曰朝廷待恩不死故恩爲朝廷城今避居遜我柰何棄之且恩自營兔窟不萬全豈但已哉因之便於是方公圖上方略因恩之舊亦蜃而築之周二百二十丈髙一丈五尺基廣半仞上有雉堞瓴甋爲之其髙如基之廣門三譙櫓七睥睨視堞馬內外皆有道池卽恩所鑿者中爲按察分司左爲欽依總司又左以居分總右則備倭之署皆西向負山鼉江所遶也兵民相錯以居南門外辟講武場容萬人中有亭場東濵海有陵登而望之不知幾千萬里亭其上曰望海匪特遊觀亦以偵寇費凡千金兩臺曰善而陽江藏金僅四之一餘未有出也先是恩率眾降督府賚以千金恩専之眾不平然未敢發會恩死則相率訟於督府事下海防方公乃謂恩妻子曰眾怒難犯専欲難成向眾不敢及千金徒以恩在恩死眾殺而母子猶咋鼠耳饑人所以忍死而不食烏喙者爲愈充腹而與餓死同患也今死千金亦食烏喙之類也不如出千金而籍所置田宅官爲章識之則眾不敢侵犯得以享其所有甘食美衣於母子亦得矣恩妻子乃涕泣曰惟明府之所詔之方公又謂眾曰若等皆死賴督府生之幸甚尙望金耶督府所爲賚千金者以保界也今鳥獸遁何功而金之望若等旣從編民一不逞有司得以三尺繩之令恩妻不出金若終不敢動揺不如以歸佐饟督府必喜是以不可得之金而易必得之福也孰利千金固在恩亦不能名一金以死若得享其餘福孰多眾又涕泣曰惟明府之所詔之於是出恩藏金存者九百以上督府吳公曰其以治北津砦功乃成葉子方纂郡乘鄭公方公則謂葉子子職紀載北津事敢勤從者余謂國家西北設九邊禦胡自山以東負海之郡淮浙閩廣盡於珠崖眾建衛所皆倭以也東南舟楫儵忽千里與胡馬等皆爲長技顧胡以雕鷙爲聲又近輦轂亭障熢堠朝夕兢兢東南衛所之不遑其它何有遊徼之官祈望之守往往擇便而嬉夫狡焉思奮爪牙以塡溪壑者觀釁而起此所以敗覆相尋而駢首就戮眾也勇夫重閉豈虛語哉且恩假息之人綢繆穴窟不拔是務無亦身家之厪身視民而家視官不待亡羊牢必補矣是役也方公身之鄭公啟之王公主之成則吳公不然𨿽有良庖不能無刀而割皆社稷之役視民如身視官如家者也經始於是年春三月成於秋八月欽總王重喜分總朱相百戶王宗成陽江知縣宋良木典史王舜皆有勞者庸書以貽後人俾勿壞

惠州重建漢壽侯廟記﹝代﹞

惠州南山故有漢壽侯廟嘉靖初廢民卽凝碧樓奉之凝碧樓者禆南門樓也或曰隆慶戊辰周云翔戕主帥而叛也還攻郡城云翔門焉當是時島夷外訌叛卒內宼矢菆雨於麗譙嵲嵲哉云翔策馬先登一躍而墜復馬復墜如是者三乃退卒禽云翔以徇過凝碧樓云翔問墜吾若錦衣擠之者豈有神乎守者曰漢壽侯也云翔撠手向樓微髯城其屠矣萬曆乙酉太守黃公夢髯人從西南來授以及後二字占曰髯壯繆侯也西南廟址在焉及後靈爽及後又欲及後人廟之也以授明公明公百世人哉黃公曰何與不佞不佞辱守玆土主神人無文秩之則誠在我減損奉食之入以倡吏民某治軍海上還而壯之佐以私養錢而屬其役於守戎李君李君曰先將軍每飯及此幸黃大夫舉之如桂敢辭手足之勤鳩工庀材伐石於寶潭之上其堂巍然其階巀然其門翼然坐侯中堂旁侍諸將眥裂目瞋肅然若聽號令之容門列甲馬騎士控之虓然若聞咆哮之聲腏食之神位於兩序南樹棹楔署曰武安髙靚嚴巨美視昔增加矣黃公屬記某余惟物有所至至則精精則久而愈靈茯兔滅火寶劍燭天精靈之極也物固有之人亦宜然今夫世所稱偉男子非忠勇信義奇節慷慨患難不移死生不變者乎自左氏記傳以來訖於玆不少縉紳先生所常誦數公耳縉紳先生不能誦徒掛名於譜牒況婦人孺子乎上自朝廷下至郡縣肖形而報之者惟仲尼忠勇信義患難不移死生不變肖而報之亦其所生亦其所至外此未有聞也漢壽侯名姓懾於童孺廟宇接於巷曲所謂至者非與方其禦侮涿郡司馬平原身已許先主矣守下邳城不幸被執操𨿽隆禮柰劉將軍何會江陵至夏口收江南定益州王漢中攻曹仁於樊陷七將軍斬龎徳降羣盜操至欲徙許避之滅此而後朝食此其日夜腐心者也柰何芳仁啟釁蒙遜致螫嚙足兆成臨沮告隕豈不傷哉用物精多則魂魄彊是以有精爽至於神明蕞爾國而討賊執其柄𨿽其剛而自矜寡謀壯頄自速厥咎北夷曹操南誅孫權乃夙昔者蒙遜懿濟何異豕犬飲恨而終其用物也弘矣其取精也多矣其所憑厚矣靈不亦宜乎世以侯陟降上帝傅說列星理或然也夫人爲善則气常伸伸則若神助之爲不善則气常詘詘則若神挫之人之所爲與神之所爲相參合非通於神人之故何足語此君子神道設教故其教行黃公祠文昌以興儒廟漢壽以振武蓋神之也是役也始於乙酉季夏秋季告成郡丞鄭公司理孫公皆有力焉

章村墟記

昔者聖人日中爲市致天下之民聚天下之貨交易而退各得其所聚則盈退則虛今北名集從聚也南名虛從退也商徵而市井之租入於少府或封君湯沐邑自開阡陌豈惟爰田市亦非縣官矣豪植之徒役財兼並以武斷於鄕曲恣睢圉奪擅管山海之利故先仁義後爭奪上教化下貨賄公利於人而惡其私於已莫善於章村先是朝廷義檢式化條以約天下民彊勉從吏已復止獨章村長老誠行之月吉會民讀法春秋賽祠尊髙年禮髦士卹孤獨振窮乏盜■﹝車蘭﹞海上醵錢治衡擊羨若干歲侵禦史董公在縣令富人助貧人亦惟章村應令羨若干十一而息幾年而十其母東北馬氏有地買得之作章村虛章村虛負山環海南有孔道西連縣東通板橋古鎭諸鄕章村多素封縉紳大夫甲第邑屋鱗次舟車輻輳東莞一都會也北列肆四當虛下方其上方列肆五道中分之西三而東二東方倍下方之肆而空東北隅上方則南北其戶以上肆有常人中經塗三緯四肆兩行上以北三分之上中皆四下增一行十又三兩行自倍肆居塗中四通五達有楹無壁楹以石凡七十六楹兩行之西直上方四肆又踰一塗肆二皆有楹無壁楹木石半凡十六楹以上肆有常人無常居總之肆四十九塗八楹九十二會以一四七日坐肆之租有常負戴提挈貿於塗者無常薄取之歲入若干𦇤會民讀法春秋賽祠問髙年賓髦士凶荒所望一歲經費皆取給焉異時有司符下百姓騷擾以相奉傭一人待之民不知吏矣萬曆九年檢核天下土田禦史楊公在事言章村助天子教化當世世復又非一家之事無所附其勿賦嗚虖比閭之教立而俗成賦稅之經藝而頌作二者王道之大權也三代而上權出於國三代而下道成於鄕由鄕觀國由國觀天下朝廷之本自固孔子曰吾觀於鄕而知王道之易易也章村亦云首其議者長老某某賢哉

碣石衛玄武山記

髙皇帝以馬上得天下軍府雄於百司承平右文儒者用事介冑之夫俯首卬給自余所見軍府十不九完烏望■﹝糓﹐攵代殳﹞甲礪戈禦寇也入其室榮欀不治則家政可知已碣石爲衛控制大海以隝夷置兩燹於兵火將軍某公參將恵州發奮新之語在孫大夫記中而以其羨治玄武山負獅子石西連三臺當碣石城北玄武北方之神故有事焉中爲堂禺象左右翼室居僧前爲門後亭之曰福星西下爲石池上有巖曰起龍又亭之曰一鑑可觀滄海可望烽燧可與參佐樽俎之而折衝士可投石超距也某公慮無以共僧先是城西桂林有永興寺廢遺田若干核之於是指揮張元卿歸三臺石田歲租四石編民莫迵歸烏坭坑田塘一頃二十一畝歲租八十四石二十倍之莫逑歸田塘一十一畝歲租二十石四倍於元卿卒伍康廷科歸路頭園田歲租二石減元卿之半歲入共一百一十石書於海丰之版而歸其食於僧參將季公纂其緒介長離山人求記石洞子曰玄武北方之宿其象龜龜有甲能禦侮故兵家殿之聞諸行間彷佛玄帝金支翠旗自天而降則士气百倍所鄕必捷神道設教兵之上計也二公皆善用兵者有以哉某公名某某人季公名某某人

海丰縣新築偃月城記

海丰爲邑蓋始於東晉之季城則莫知其始土城至元而壞則故記云卽令不壞柰何聚土而守巖邑國朝洪武二十七年詔都指揮茂經略東南夷於是沿海往往築城茂言海丰瀕海其東旗峯則夷以爲指北城之便詔許之千戶侯帖木爲植保障對峙龍津合流茂所建也先王以城域民大者雉無踰千公侯自降提封無慮萬萬藉皆千雉安能盡提封之民而納諸無亦星布棊置東之東卽東之西也西之西卽西之東也無事往來宼至入保東西之間宛若郛郭況也輿馬所輳商旅所經耕耘所由樵蘇所往吏民所朝夕而馳焉故塗之軌九門九之一何嘗以塞夷庚若虺盤於穴龜縮於甲惴惴然而閉之哉無亦象月之偃以爲之輔乘城則三面可守入保則數道並進開關延敵而民無恐怖容則偃月以也海丰東控義安西通郡治南臨大海北連大望而扆長興昔文信國自循趨惠軍屯南嶺在邑北三百里蓋誠用武之地嘉靖間盜賊蜂起則葫蘆輋大安洞馬公砦皆其兔窟重以隝夷儵忽而陸當是時宼一日附城者三守吏震驚甃其四門僅畱圭竇十餘年因而未攺未論蓋不得張騎不得騁匹夫出王曾不得揮其肱富人巨室則爲髙其閈閎堂堂大邑直令行者重足於竇噫亦陋矣萬曆癸未縣大夫陳公至病之因則門不容車革而萬一有急民且得以借口惟放重門之制築偃月城其可時方有事艸創未遑也其明年訛言隝夷大入水業至上下淮陸至陳田民走入城西南北三方少人幸無事從東方來者人眾爭塗不得入轊折車敗老弱男婦枕藉死者無算大夫令兩道禦宼民始定或言往歲地震應乃在今大夫曰否備之不豫罪其在予胡爲而天之罪於是請築偃月城於四門報可第初議崇一尋四分尋之一廣一步其上不樓不塗不通門於內城其下西南北一門東乃門其左右塊然一環堵耳度用藏金三百九十餘緡大夫曰無月城與無城同月城不度與無月城同出奉金四十餘緡佐之崇三尋不及三尺廣二步不及一尺加以女墻爲樓五爲門八其制乃備匪特宼至無恐可車可騎行者比肩遊者連袂廓然巨麗遂爲壯縣世之君子務因循而憚攺作一旦在事蘧廬其官胡越其民自以不三年淹何苦而鞅掌於已用是翫愒無大無小悠悠若不系之舟必至蠱壞乃已獨城爾乎大夫矢志於民在位六年匪懈夙夜百廢具興此其一也是役也作於萬曆乙酉秋八月越丙戌臘告成太守黃公時雨郡丞鄭公天佐實主其議縣丞宋君治尉饒君潛蔣君仲桐洪君一淸皆有勞者大夫名汝鳳起家某科進士樂安人

歸善縣學田記

古者餘子入學何謂餘子父在子余兄在弟余後世稱博士弟子是也弟子鼓篋而學父兄秉耒而耕不必卬給縣官其腹果矣此在井田則然自田不井有國家者非不修起學官招徠子弟曾不能爲眾人母況教父哉宋天聖熙寧間稍置學田萬馬飲於溝涸可俟耳國朝縣學士額二十人一切授廩州郡遞加其十以一學量似少以天下量歲費度支四五十萬夥矣其後增附弟子員率十倍如必盡給𨿽廥泰山猶不贍第復其身食不能與二十人齒惟歲試髙等可奪伯氏三歲賓興能者超乘而上矣上提空名以賈眞才下受空名而儌實惠此用少之術也夫子弟同羣之學同而食則異豈其有厚薄哉堯舜病諸父徳未徧徧之是爲孝子君澤未渥渥之是爲能臣然則量力度時授田勸學以佐朝廷不逮其惟良有司乎歸善學入明二百二十餘年有司奉法不遑無能加於令甲之外萬曆丁亥李令君至廣厲學官士彬彬向風矣學臨東湖實爲泮水故有二水夾學而豬之湖東接金斗上流西遶白鶴峯過柳樹循鐵鑪然後以江爲壑久湮而廟學堂舎就圮令君亟上書修復之會有瀘州之命嘆曰人安知不如我前事具在庶幾其圗攸終請買不易之田爲諸生膏火卽不能人人而食投醪於河三軍皆浹一狐之腋聚之可直千金𨿽無千釀願致一醪𨿽乏千金願效一腋此不佞日夜腐心也則以屬諸生劉惟選而葉氏有田在上淮平山北嶺南邊■﹝石靡﹞刀坑欲售買之歲入粟百■﹝畐甫﹞常廩外幸有此矣人情勉於服官宦成則怠當事或兢兢去則如遺迹焉令君勤加於宦成愛深於去位可以虛辭借哉圉人養馬日糜粟千石芻千東良以致千里耳一旦加之衡扼襄之驂服執策而責千里遷延康莊負棘而不能前何況九折甚者詭禦竊轡泛駕敗矣是故孝弟忠信出入不倍所聞其徳足稱也驥也宣力四方爲天子股肱其才足稱也驥也不然所養非所用在朝廷已爲素餐有司又從而加惠之祗益疾耳古人一飯必報今之徳寧一飯已哉無徳不讎諸生愼處之矣或謂負版故有學田蓋自宋元業皆屬民𨿽有萬頃遺所不知何人世守謂何耳必若所云冀方至今存可也人莫親於子孫美其田疇固將傳之萬世子孫修其業而潤澤之決不至數世而斬脫有不虞遑卹其後令君視諸生猶子孫視學田爲世業創業垂統以爲可傳此令君意也令君名某桂林人萬曆庚午進士先令鍾祥補歸善父計部公由景陵別駕辰州遷汀郡丞召爲計部尙書郎嘗彚編循良行世承家爲政蓋有本云

愛日庵記

廣雅日爲朱明亦曰耀靈羅浮有朱明耀眞洞丹丘日月所常明也記在觀後余嘗操斤斧挾兩黃冠斬荊棘狖行惡覩所謂朱明者哉日舟而舳之求無幾矣山兩肘下右砠卓起曰麻姑峯蒲伏而東左蜿蜒承之綰轂其口環中皆朱明今庵其左臑也閩一庵吳先生以學鳴翩翩五嶽之長自其子縣大夫下車則戒徒迎日彊爲吏羅浮列方祀中大人棄郡歸終不以孺子故千里儌福四百三十二峯固以請先生曰羅浮哉羅浮哉吾鄕羅仲素先生至而春秋明羅浮何與春秋蠶績範冠則羅浮爲之地吾受經三世矣吾將驗之至則著書若干篇而去大夫圖所以藏書者構堂四筵左右翼臺前爲露臺亭直臺下由亭而臺拾級上門亭之西澗水過之且以爲新丰云後惠潮兩使君來大夫以供屝屨從兩使君曰孝哉令愛其親而及其所嘗遊宜名愛日大夫曰日彊不敏辭親而仕使君不以爲討而錫以嘉名拜使君之辱諸生謝恂張萱訪餘石洞相與過庵中問所以名者兩生大夫門人也曰羅浮故有見日庵中夜見日或曰近取諸身蓋神仙家言也朱明亦有日義他如兩使君指神仙罷勿談羅浮辟在南海藉令五嶽爲堂皇九州島爲門戶四海爲池十洲爲別館奉先生其間偓佺之倫時奏眇論大夫捲韝鞠■﹝月巹﹞上壽使羲和按節踆烏斂翮魯陽之徒扶轂徐行爲日幾何蓋日無窮人有盡以有盡遊無窮此彭祖以久特聞也故世談愛日語子則孝語父則否余聞天莫明於日人莫明於心日拂扶桑是謂晨明至於衡陽闇昧畢照縣車悲泉其馬爰息旦而復旦與天罔極君子比徳於日動靜不失其時其道光明虛靈常覺是謂自見夙夜匪懈是謂自愛父不能私其子師不能私其徒見而人皆見之愛而人皆愛之然則先生之來昨日之日也返於閩來日之日也寧有窮哉余嘗與先生講於壺山其出此矣兩生灑然以告大夫大夫曰被髮童子日月照之則行不照則止問之日月疵瑕則不能理微葉先生孰與知大人者

君子堂記

令有君國子民之道然孔子君子宓子必本於魯惠安君子之區也又當輿馬之輳至於斯者皆得見之於是作君子堂堂在儀門之東作於隆慶五年三月踰月告成肅客而入受教而退而今而後鳴琴而治

逃庵記

葉子遷賓州守倦遊至竟上書乞骸骨歸廣西巡撫郭應聘劾守春及逃兩廣提督殷正茂劾如郭奉詔削爲士伍臣春及頓首世之塵垢欲逃久矣天地囿我陰陽縛我臣安逃哉逃於羅浮之間無所往矣四百三十二君聞之邀於石洞築逃庵以居遂不復出萬曆丁丑

初先生入石洞築山房堂名確乎又築庵以逃名之司宼洪公請易逃爲陶不可侍禦龔公束帛問先生曰朝廷以逃見黜是罪之也而居之以爲髙無乃嫌於怨乎先生謝曰呼牛則牛呼馬則馬恐不受之有殃時止而止時行而行庶斯言之無愧洞左有石如砥方廣丈餘一日先生對石而坐謂徐焞曰是宜記第■﹝石靡﹞崖文不宜繁繁則字小口占授焞字僅百太史林開先請書在朝不果南海朱完隸書鑱石字大六寸開先省覲歸小書爲帖五羊紙價遂貴

碑

萬石後湖修築橋堤碑

吾郡有水貫城中中紫微莫知所始志故城狹南門門鐘樓北西門門公卿橋東然則池耳後廓城兩門之植植於銀岡東西水乃中夾岸溯流若揭河漢而西也人第覩其睫謂振古固然余諦地形橋中髙而旁下中狹而旁廣是謂果蠃二水攸分脈從中度至秀水湖止焉固知斯地鑿於築城彼一時也郡之名勝必以西湖爲先其原西北曰橫槎西南曰水簾二原淫裔匯而爲澤南北未堤巵漏於江其土有可見者隱隱隆隆郡城所繇度也宋治平太守陳公始堤其北置水門而橋之民姓其橋以示不忘卽今拱北宮觀亭榭益增修矣水族繁蒓菜美隝嶼星列菱荇云旉世比之杭潁雲南隱旣載不傳敗不甚功不多職此不述亦禹貢法耳湖入城卽百官池其中有洲亭之自淳佑太守謝公始其下卽公卿橋橋之自咸淳太守章公始或曰亦謝公也橋初名平湖後乃更讖緯書湖平出公卿池若橋所命皆以此下則鐘樓關入於江矣萬石裏在下湖東岸其東則江受下湖之委而北人謂水之所比足當吉土故宋李公思純若弟思義黎公獻臣陳公開皆以二千石裏居人因集而名之是西湖不特爲吾郡勝尢勝吾裏彼一時也代有修葺我明宣徳則太守陳公弘治則太守方公嘉靖則太守李公司理方公繕南北兩堤若諸杠梁亭榭功皆可紀居人往往盜湖壖地蓏采其中家並傅水而止方公復侵疆開新術厥功茂焉關外有臺丈餘以遏水勢經始未聞余方十齡假罾臺畔一舉得數十鱗先大人忘其儇而孩之當是時裏多黃髮百姓康寧衣食滋殖歲時讀法圓袂曲袷鞶厲綦履交錯於道先大人命孺子春及偕諸兒歌鹿鳴雍雍濟濟可謂和樂者乎此一時也自後關前堤潰臺圮樓焚死徙過半存者獨吾宗人若梁文學若張榖城若他一二家家一二人耗矣今劉亳州自郡前至李將軍自衛前至張銅陵自東裏至余不佞不能有其敝廬遁於東平鳧飛不爲少也蓋橋處髙水建瓴而下關前𨿽嘗有石堤易敗卽西湖盈下湖往往可揭澆爲我舟不能踰橋而進行人薛公欲甃鐘樓關三尺瀦水有以也萬曆丙子太守李公責縋城者建鐘樓堤敗如故丁亥嶺西兵憲黃公時爲太守鄭公貳之亳州將軍及余侄孫世俊輩以聞黃公欣然謀諸鄭公出官錢八十緡鄕人輸八之一令將軍揣髙低度厚薄程功物土書成以授平海所吏目歐陽某廣橋門若干尺上如之浚若干尺下如之橋故有亭署曰公卿惡當讖罷勿亭關前堤壁立故敗廣其址內三尺外二丈有奇拾級上至其上廣八尺髙四尺水漫而過緩矣北至橋若懸衡其水常盈日暖風恬上蘭舟蕩桂楫流盼兩崖直若弦句若規折若磬撱若漢之白金平若鏡流若瀑布若飛雪裏戶疎茂若棊置鼓而進之汜乎若漢使者之乘槎仰望橋上若自明河趨閣道踰橋門疾若馬隝嶼絫絫若浮玉樓觀矗矗若翚斯飛逺山若蛾眉近若舞袖四面長林若步障其蔽虧若蔚藍魚初生若銀鳥聲和鳴若笙簧之疊奏月出粉堞間順流而返舟系於門余𨿽播遷百歲後魂魄猶思樂此又一時也庶人安士遂侄夢熊從列卿之後出鎭三邊讖符矣天時協地靈出人官能本黃公之功也抑余因是而知物余因是而知政記曰善溝者水潄之善防者水淫之潄則爲川淫則爲防下令如流水之原令順民心導利而布之蓋取諸川物不可終通故受之以畜君子以畜其徳小人以畜其欲忠臣以畜其君蓋取諸防上善若水平中凖大匠取法焉君子平其政弱不受彊寡不怯眾蓋取諸水江河之大不能當蟻穴事有旁出其權乃分君子愼於此蓋取諸塞川以行仁防以正義平以由禮塞以明智黃公修是四者象其物宜故曰入其國而政可知也亳州曰古人從異國覘故因物知政葉子里人於政觀其深矣乃由之知物耳請碑之以示子孫黃公名時雨吳人鄭公名天佐閩人亳州名光奕將軍名如桂文學名廣譽榖城名王治銅陵名喬一

東莞縣令董公去思碑

董令公者名裕樂安人也以進士爲令用髙第徵先是邑人聚族而謀也邑東南隩區廣袤五百里大都二十保界山海名𨿽爲邑實一州也明府親我我便安之吏方議割置誠以此時上書得請爲州奉明府以守猶幸儌數年之福天子明見萬里獨不爲吾民地乎父老則謂明府騏驥材柰何以彈丸纏千里哉至是父老子弟數百千人乃設祖道據海壖泣曰明府吉徵小人不敢以淚灑鷁首徒張摶胥之潮可柰何願明府彊飯勉事上矣於邑別當是時葉子方釋西粵之員棲西樵山父老子弟則又至西樵山辭於葉子某莞之編氓也明府董公幸而撫育之者四年顧明府惠我深也亷平不苛以愛利爲行民有事至庭輒家人語民亦輒家人之徵斂有期刑書不繁里正不勤市令無苦吏戢其威農狎於野扞圉有備子弟有教斆化大行盜賊不作明府下車歲屬大侵勸分告糴資無匡囷𨿽饑不害遂核鳬田歲入榖六百餘石置義濟倉兩粵部修積貯令自此始莞於粵稱浩穰嶺東之役糧饟舟輿兵甲之費多倚辦明府又屬主饟軍興不匱民不知勞東方以寧勲在司馬割東南隅置新安令業行地繡錯民星布姦易乘也籍又屬更明府釽折一若刄解千金之子驟而家削百責並興旋定安戢裁縮而部署之以貧爲富諸大惠𨿽更口不能道其大較如此矣今明府去不能畱心戚戚思也百歲後期令子孫思賢君哉大夫嘉恵而賜一言鐫於四達之衢使得朝夕敝邑幸甚葉子曰諾會有犬馬病越一年間出茅溪固請如初葉子頃由鐵岡溯五都秣馬歸城鄕止宿裏舎則往往稱董令公云自令公居縣山谷中犬不夜吠民不見吏嘗以什五至都婦子瞻馬首欣欣喜可知也凡語令公者人人殊要以安靜愷悌近民如出一口所謂樂只君子非耶詩曰樂只君子民之父母又曰樂只君子邦家之基夫樂故稱其民父母邦家賴之令公君子之求樂者也欲無獲民將焉辟哉今夫子之一身毛髮皆父母也欲誦父母之徳卽名有辧口者不能惟以愛樂爲本故詩曰生我鞠我拊我畜我長我育我顧我復我出入腹我蓋言樂也江西有龜川先生有道人也而令公爲之子其學一稟中和以育萬物樂不亦宜乎如是保我邦家非令公誰任莞固不能畱也日登榑桑爰始啟行至於昆吾榑桑焉往令公之業將駸駸至衡陽昆吾矣表莞之爲榑桑其可聞惠安杓我於南北之郊余鄙人也烏能如董公於是新令聞而笑曰大夫自道云爾所言董公則實錄也寅秋不敏且爲後事之師豈惟邑人寅秋實受其貺父老子弟遂鐫於石

石洞集卷十五

●欽定四庫全書

石洞集卷十六

﹝明﹞葉春及撰

○文

傳

涵江翟先生傳

先生名宗魯字一東其先由東莞遷博羅之泊頭又遷竹陣前臨沙河建寒江精舎以教學者學者稱寒江先生精舎後攺涵江學者則又稱涵江先生云先生生而沈毅不苟訾笑少從父玄掾潮陽富人欲妻之先生曰吾不能耳余烏用外黃苦陘女也歸補縣博士弟子砥礪節行學必聖賢居處必敬行必古禮之循𨿽燕暬衣冠必正來學日眾於堂下置茅蕝三一收放心在兩階間來者居之旬日放心收矣乃升堂一有過在西階下一攺過在東階下知攺移之東能攺復升堂學者遵教惟謹時延慶招提峙泮宮東先生上書督學使者魏公曰鳳鴟不並樹而棲蘭棘不並林而殖今泮宮厭招提庠聲囂於梵音靑衿雜於左袵且據髙臨下雨集以學爲壑非所以息邪反經崇儒貞教也徙招提登髙鎭以其地廣學舎便魏公從之僧赴闕上書訟下部使者雜問卒直先生當是時魏公講學嶺南檄郡邑弟子良者受業先生當是時魏公入讒言曰若好爲人師而弟子恥耶對曰邑習胥史儒術郁而弗興宗魯建精舎辭束脩以教邑之弟子始家詩書戶禮樂好爲人師是矣攺葬先人故後非弟子恥也魏公居之省心亭一日過問省心之義對曰聞省身矣不聞省心心一也省心無乃二乎又曰吾欲入羅浮居靜對曰如下山何魏公嘿然魏公方以行教動心者輒罷斥之一生居廣之河南其家有寇報至色變同舎生曰若心動矣生益恐先生聞之曰有父母在亟歸省柰何責心動耶以告魏公稱善其卓識正議皆此類也後歐陽公來督學方誅宸濠黨與檄諸博士劉養正李士實皆談道名反爲寧王吳被行僞而堅言僞而辯悉以名聞博士徐甲憚先生嚴則以應條先生於是上書請削籍去歐陽公疑之廉得其情彊起先生嘉靖辛卯與計偕甲辰隨牒宣平學諭卻贄立教如寒江精舎日坐講堂升散如制修廟學振困乏先徳行後藝文士彬彬向風矣嘗著學政上督學孔公答曰不帥教者先斥後聞其重如此丙午聘典蜀試故事有幣直指袁公大重先生有加賄皆辭不獲則買田辟地鑿池築臺皆以文明命之田書負版亦稱翟文明云當是時直指藩臬下至郡邑咸知先生莫爲先談己酉竟遷融縣令先生至縣緩收事節財用明禮樂以愛利爲行廣厲學官復廢學地租每日焫蕭告天而後聽訟片言立剖胥受成而已久旱百姓嗸嗸先生露禱雨乃大澍十二峒徭來寇先生帥師禦諸郊賊以牛前行忽震死懼而退先生遂醳兵詣壘諭以禍福頓首請爲編氓其後兩院以轉饟非先生不可中道賊百艘遮迎已諜知融縣也乃頓首投戈而退先生擇諸徭弟子稍慧者被之靑衿加以彩繒鉦鼔導歸諸徭以爲寵剽略用稀兩院嘆曰得一賢令勝十萬師信哉令諸縣視成事先生一介不取予人亦謹一介事上盡禮至爭當否則諤諤不撓有求■﹝石民﹞者對曰非融產也曰不產石寧無人乎其以庸來請問幾何曰三百於是先生拱手曰取諸民則不勝取諸官則不敢上官憾之然卒未有中也藩司以獻程不及逮簿往先生謝曰簿無罪罪乃在令然賊未誅■﹝兌刂﹞民田損國賦亦典兵罪耳藩司嘿然良久曰君且休矣而使者朱有孚則齮嚙之也朱行部臨況縉紳先生不候門遂出都試掩其不戒先生趣至謾罵曰過縉紳於家禦史之私也不候固當都試豈當爾耶先生不謝則遂深文傳先生罪明年大計羣吏諸司皆署上考其毀不行旣覲先生疾方正之不容也於是上書乞骸骨歸少宰程公畱於旅邸不可程公嗟嘆而去旣歸教授涵江精舎如故先生剛毅爵祿不入其心少傅翟公問族東莞先生先世自東莞遷同舉人翟文祥東莞人也邀謁不往少師徐公父丞宣平聞先生教宣平欲致之亦不往也武定侯求子師於吏部梁公梁公推轂先生月授粲二石歲進金百兩先生謂權臣必敗何爲自撲膏火以無子辭侯願進箕帚妾竟不許明年武定果敗招之不來麾之不去先生近之矣性甘貧窶自家食至服官藜藿不厭敝縕不完以此終其身初歸自融脯■﹝月气﹞不供柰何拜客之辱則自持蓋出墟市迎客沽濁醪班荊道舊比鄰無醑嘖有煩言會賊略大蓬還過竹陣前驅將入裏門渠問何爲曰有宦遊歸求一飡耳渠曰是爲涵江先生不能自望其腹豈有餘波及汝耶麾而去比鄰聞則更謝先生曰幸不池魚我也家世素貧薄田三十畝厪厪半歲之食餘取諸麥與芋續之至自操艇賣薪神則王矣葉春及嘗訪先生歸自田中華冠縱履指露踵決室衡一杼不能布席肅入精舎登誠意堂坐定瓦淅淅下相對飯枯魚而別再至藿一盂甘於九鼎配楊孺人比徳萊婦先生當仕將市帛爲孺人襦裳辭曰答布侈矣向爲諸生婦不苴麻耶乃止不攺其樂先生固賢室無交謫亦內徳茂也夙興夫婦登堂相揖諸妾供榠退而治事三尺童子不入中門內外肅然家人忘貧有本故耳先生嘗病遺命具槥斂手足形門人醵金以待間卽歸之壬戌冬十一月某日疾革遷於正寢語子仁門弟子曰人亦有言行𨿽獨乎不愧其影寢𨿽獨乎不愧其衾吾力二者死不愧棺吾無憾矣遂瞑享年七十有四是夕有星隕於精舎門人醵金治事如初先生八女儀無三百人以得婚爲榮所適皆名家子丈夫子一卽仁先生入覲周氏生於豫章仁生某某足世其學周後遇賊死之先生教可知矣初祔先塋不吉友人太守龎公攺葬龍華之東龎公名嵩執志之友今門人卽精舎祠先生宣平融縣皆祀名宦葉春及曰余聞尙書郎管其舅臨河欲渡脰■﹝疒肙﹞矣適一生來請負長者旣渡問爲誰拱手曰翟宗魯久之乃知爲翟先生翟先生自諸生慕古人多奇節別傳淵明軼事附會不免水流濕火就燥居上流天下之善皆歸曷足怪哉以余所見翟先生義至髙其貧逾甚卽淵明何以加焉牽系於文摭其大者爲傳將別傳之然淵明本老莊不恥乞食江州使龎通之賫酒邀於栗裏至則欣然共酌其達如此先生步趨孔孟惟誠敬爲兢兢嚴於一食一飲故人以爲苦太上甘節其次苦節其下喪節苦之不敢猥借口於甘夫然故多饕餮之徒矣

惠江公傳

惠江出龍川至郡城合西江而北其間有隱君子爲惠江公惠江公名時字允中其先楚人也徙保昌洪武間徙博羅泊頭永樂間徙郡城北臨惠江父鶴林公瓚取曽孺人生公節槪異羣兒年十五補郡博士弟子受學進士李惟肖所時時稱說古人槧觚占畢非其好也李大賢之尋受■﹝月气﹞會姑蘇魏公督學嶺南修功令檄郡邑士雋者學官公在選中無何母憂去魏公校士棄文藝尙徳行寄耳目於舎長麥登羅鉞林克忠三人以爲賢𨿽大猾必錄見謂不肖𨿽行若由夷不能自解免也於是郡邑士無節行者爭事三人而以喜怒貨賄爲低昻登邑子公不附登登憾之削博士籍公兄二人伯春仲陽陽敖蕩亡賴鶴林公惡之縶於廟以苦其志陽素剛暴摧折一夕恚死鶴林公敕有臨者視陽公在塾聞奔歸涕泣叩首請持服成禮使無負天下有不弟名鶴林公怒曰去若弟乃不孝乎吾拮據甚爲不肖子覆之吾將戒後世無效陽者幸得槥望成禮哉相隨死矣公嗚咽退竊臨墓所號泣曰時寧負兄不敢負大人居則期出則否登故以此毀之當是時惠豪傑幾盡僉憲施公亷登姦貪不道案治登而讎家多怨登者竟殺於江嘉靖中給事中李來鳳奏比年督學使者不務檢式校藝而專事苛察豪傑之士傷於詆欺之文臣甚痛之請湔洗宗伯夏公言議如章詔下郡邑於是博士弟子論上郡守蔣公淦起公公謝曰聖賢之道求諸心而已心無愧陋巷安焉不然軒冕糞土也公往矣吾將求諸吾心作西銘說公旣退學益専間垂釣惠江於當世澹如也嘉靖辛丑憤切詣闕上十八策並集古訓獻之至京師與翟先生同舎感趙簡子憮然賦臨河而歸公歸亦同翟先生至靜海奪鬲禦史責償候吏翟先生與公終不以二人饑寒故而受候吏金棄而去翟先生名宗魯後爲融令淸介人以比陶淵明與公同志云公孝友居常恂恂若不能道辭見義慨然若失也鶴林公嘗誣系公請代三月疾作義弟以代請郡守陳公祥嘉之子代父弟代兄是孝義出一門也鶴林公二妾一恃寵妬家人憚之公謂妻吳孺人父愛亦愛父敬亦敬犬馬皆然妾𨿽妬非犬馬明矣敬愼妾爲之化鶴林公病公侍惟謹執喪甚悼自初終至祥用家禮如曾孺人喪旣葬常至墓蒲伏哭忌日哭終其身二姑無子來歸公與吳孺人事之如事鶴林公公出會譚氏姑死孺人斂之厚公歸謂孺人意得我也仲早死遺女二吳孺人弟亦遺二男皆子之家尺籍在博羅斯逺之矣公令男萼名籍曰毋避戎是避祖也嘗肄孤忠祠見夣冕衣裳者以傳絫公瞿然起曰王柱史乎爲作傳柱史名度邑人死建文語在國史卽祠孤忠者也同食劉公簡判諒江諒江陷盡室赴井並傳之斯見公之心哉門生劉應科死無嗣兄少賣衛卒家爲奴著尺籍奴產子不得歸公以請中離薛先生先生語郡文學是時假守爲廣州司理駱公衛將軍李公涇也聞之歸奴產子應科有後本公畫策其好義如此儒者文多少質兢業天下鹵莽閨闥見謂家難公乃自家起吳孺人祖父𨿽介冑乎有懿徳不獨麻枲絲繭織維衣服酒漿能也婉娩敬順以承夫子蓋亦有內助焉祭祀夫婦灑掃滌器菹醢必親朔望公率男孺人率女婦謁祠退登堂相拜乃據坐兒女上謁受教及兒女長兩人春秋髙矣日揖讓如賓誕疊賓主再拜上壽然後兒女更上壽盡歡而罷三女一男卽萼婦魯文學女孤而子之長而婦之著陽教書教萼陰禮書教女若婦教諸女則婦屛而聽諳女歸書醮辭於筴令習之萼少教以古人稍長次孝經授之復疏其義曰是經孔曽微言漢儒附會引詩錯雜離析今緒正豈獨可教女哉兒免之矣南海龎先生講業羅浮使萼受學公往辧著喪服問最後薛先生過惠公與謝先生畱處西湖日論辯謝先生議不合公乃深獨信謂萼以聞見爲格致者支離以形迹爲造詣者方所良知正學也兒終身師之是年萼生子以名先生復說中貽公所著書皆與公商搉居二歲還揭陽送至靑溪越歲訃聞爲位哭遂哭其墓歸作大學解公少學古人天性願愨載籍𨿽博而出於孝弟忠信焉嘗作自考賦接人和易皆得其情家庭雝雝如也童僕欣欣如也制中正冠服有銘斯可謂篤行君子矣及見薛先生乃宗良知之學錄濓溪明道象山白沙陽明中離詩諷詠之稱六先生見道詩年六十六卒萼爲嚴郡文學有聲家學也

論曰余先君與惠江公善也謝先生亟稱舅惠江公論學顧不盡合所謂諤諤者耶其殊途同歸也余覩世談學甚眾屈髠奭矣要以躬行難惠江之學造於夫婦仲姬爲劉以成婦劉翁每稱婦孝謹閨閣未嘗聞履聲有由也以成與余善余故具論之

行狀

奉政大夫湖廣按察司僉事陳公行狀

萬曆己丑冬十一月壬辰奉政大夫湖廣按察司僉事陳公卒於位庚寅五月匶返岡州明年將襄大事子汝志汝愚輩徵銘作者則以狀屬石洞壬子偕計春及幸托後車公今節名炳炳史策同籍大重後死者敢不唯唯公名吾徳字懋修先世莆田系出宋太師冀國公詵詵三子長評事周卿次撫幹正卿次左相俊卿俊卿名臣語在宋史元初有曰倬者總管惠州因家廣某之別也倬生太常始遷新會外海村今爲外海陳氏可庚讓烈孟塤四世田家孟塤生封兵科給事中南岸公文鳳娶封孺人黃氏生公昔夢舎旁忽產大木三老皤然署其上曰期得公生遂名之時嘉靖戊子冬十一月壬子也出就外傅轉名祁徳攺今名十歲能誦干支卦名納甲畫卦九九之法有彊暴惡聲常及門顧奇公名公指峨峯曰山尖指日公答海闊涵天謂若𨿽鋭吾能容之其人嘿然己酉選補邑諸生庚戌下街獄起公隨給事公會逮郡縣獄職槖饘者三年伯父又以饟系會疫作人期不入公復入侍上書主吏得條諸輕罪頌系活者眾矣壬子鄕薦第二人先是督學使者嘗署臬事論下街獄私某子甲惡公守正不撓及行部得一生所爲文奇之已知爲公則大恚應書又大恚里人曰何恚爲文亡論三年皇皇將父以及其伯籍令應孝亷方正舉第一可也癸丑下第屏迹公府鍵戶發藏書讀之聖賢載籍古今損益國家典章靡不研究乙丑成進士授行人奉使授蜀汶川王冊建丰城李尙書塋皆無私交在丰城與李中丞孟成論學孟成曰生平莫逆惟徳淸許君蘄州顧君及懋修三人耳隆慶己巳進工科給事中當是時東粵盜賊如蝟飾虛功執空文以誷朝廷乃自督府上下相遁盜賊日多公上八事明賞罰復兵防議舟師禁讕出補假貸核虛冒愼撫剿卹忠勞上從之蓋自內海寇亂皆藉民舟戰守東場之敗參將魏宗瀚盡移入南渡港指揮李茂材力爭不能得酋一本至毀盡茂材死之此公所切齒也庚午元日日有食之鼓於禮部公上疏曰男教不修陽事不得適見於天日爲之食婦順不修陰事不得適見於天月爲之食是故日食則天子素服而修六官之職蕩天下之陽事月食則後素服而修六宮之職蕩天下之陰事帝後恐懼如此其至也何況臣子救日救月六經曠逺國家儀注具存往歲七月朢救月中軍都督府公卿大臣多從僕禦亂行無禮雜沓喧豗俄頃而散嗇夫庶人馳走宜不如是臣竊恨之元旦禮部救日三事在前百僚在後禦史侍儀鴻臚贊禮昭昭白日非復暮夜豗雜如前大臣自攜茵褥肆然安坐臣欲告之不敢出位詩曰敬天之怒無敢戲豫又曰不愧於人不敬於天昧先聖之經忽聖朝之法慢天道之尊蹈戲豫之失皆大不敬元夕月復食矣請先戒誓禦史不舉臣謹糾劾以懲怠慢臣聞春秋之義貴元愼始元旦元夕日月交食天心彌切陛下下修省之詔躬減省之文幸甚應天以實請居法宮戒荒寧罷遊宴凡娯耳目悅心意一切無益勿復爲之臣工承徳天休可迓敕禮部戒誓救日月無敢喧豗自此始命作鰲山遣中貴人織衣浙江式十餘匭公謂民力竭加之水旱中貴人至將不勝莫若徵攺未完便與同官嚴用和上疏皆從焉五月攝戶科適有買珠之命與同官李紀切諌皆免爲庶民公攝官厪七日也今上卽位都給事中賈某薦公忠直不宜久處閭巷召爲兵科給事中癸酉四月至京卽劾中貴人鄭眞傳內旨官其侄錦衣總督劉燾姦藏不宜召用忤太宰楊溥先是已推尙寶少卿楊抑之而江陵新柄國螫溥見疏喜則令所善鄕人王篆給事中張某論意一日見於直廬江陵謂公疏善幸濫宜不止此公對不敢風聞中人也江陵不答是時江陵專言事者多承風先白乃敢言公自以朝廷厚恩拔擢居位非宰相私人不附禮部主事宋儒與兵部主事熊惇朴交惡購惇朴欲疏江陵太宰於王篆江陵遂令部尙書譚綸劾惇朴謫外公並劾儒江陵嗔公不白已憾之矣十一月成國公朱希忠薨行金錢求贈爲王驗封郎陳某與六科並持不可公復上疏力爭江陵大怒十二月癸丑慈寧宮火公復疏陳五行休咎江陵詆曰安能腐儒語也辛酉朱希孝直廬火丁卯大內又火戊辰乃下其議明年二月麾出守矣至饒正風俗作人才廣厲學官置旣士之田談經校藝誘進聖賢之道爲條教立父老正二頒行於民間勸以爲善去惡之意其善惡皆有籍行之出於至誠莫不回心顧化禁溺女舉女名以公姓或以縣減网罟之徵定湖港之稅革浮羨逺貨利故事外府不籍以待太守公盡移入內府不私出納鍰金把握易貪夫便之則以積貯陶天下所卬給也春夏之間商舟輻輳故徵於官吏多侵漁邀功因而掩取至是以屬儈常度外無私焉卽欲用予平賈新安賈人列肆郡中爲質偸兒得物輒以售之喪資之家不能蹤迹有司亦視爲外府不問一切逐之權貴闗說不聴宗室結納有司負勢驕奢難繩以法嚴正不阿杜門斂手卽吹笙度曲惟恐明府聞也饒稱沃壤樂浮徳安多山亾命潛匿番余則濵彭蠡接九江上流不逞之徒與濤出沒萬年尢盜淵藪公飭什伍鼓勇鋭有警掌固扞諸岸戈船扞諸江三年眠者帖席初至郡城崩百餘雉繕之而城中皆列柵啟閉不獨大盜之備亦欲以防偸兒宗室夜飲不鍵致建昌王被竊召百戶呂希周授方略微得二人卽府之將作也江陵已憾公禦史劉臺劾其受成國金十萬出公饒州持經者受顯禍憾益甚樂平進蔗欲因中之宣言上怒蔗腐不可食當逮太守以下如此則株連膳部光祿萬尙書爲言乃止第收治縣人而詔切責太守偸兒竊建昌玉帶則以售於畱都江防同知龍宗武偵得上操江都禦史王篆傅致其文饒州巨寇公坐謫馬邑典史親老不欲行屬昌邑失囚詔書問尉安在得無之任違慢乎公恐馳至鄭州禦史某又劾公在郡時違禁講學擅用庫金指買學田亦俸金耳移疾蘇門明年大計江陵遂以此黜公考功郎鄭某不可竟削籍公兩黜無慍色田家冠優遊裏中澹如也癸未江陵已死都給事中余某薦起某縣典史遷某府推官同知皆以親老不赴甲申二親幸以天年終丁亥詔起同知紹興至則歲侵姦民乘時並興爲亂公職詰盜殱渠魁二人而撫其饑者郡中淸居五月遷湖廣按察司僉事分部武昌巨寇劉汝國虞孟新倡亂久當事者往往坐視幸脫身去遺所不知之人公下車毅然請討別部欲専功寡謀僨事賊勢益猖公率師詣壘擐甲督戰士無一不當百己丑春二月大破之劉汝國虞孟新就禽余奔遁無脫者上功幕府中丞邵某𨿽忌不能掩也冬十二月自黃州行部歸武昌遘疾二日卒年僅六十有二公長髯偉度朢之知非常人性忠誠壹心許國正直不能阿徇故用輒斥將大用之不幸逝矣公學始家鄕罷歸於有司未嘗通竿牘一鄕利害則急之庚午羣盜充斥邑西梁村云鄕二壘反爲賊窟白骨蔽野公請材官鄧子龍屯守復臨江之戍至今賴焉辛未隝夷由厓門入犯人情洶洶閭左悉起赴敵公父子輸粟饋糧隝夷乃遁裏中惡少年謀以七月七日爲變公密語守令朱別駕預待不得動明年春大饑結他鄕千餘徒起擒之於是勸分輸粟亭中賑困乏亂遂已旣隝夷由新寜犯邑西界孔棘與鄧子龍計劃河守賊不敢度會朱別駕自五羊歸受方略舉兵西向賊走出許酋數十艘入內海刼略鄕人奔城舟塞河下白有司居以間曠而慰藉之於是時鄧子龍從徵藤峝矣則移書總兵張元勛召子龍元勛白直指楊標標曰陳公通竿牘急矣乃促巡海副使劉穏屯香山而令參將晏某從海上破賊賊相戒不犯外海穏嘆曰此勝於幾席者哉嘗登皂幕山四顧徘徊欲因倉步舊城益以新會古博平康新興雙橋置縣招流亡復里甲庶幾帶牛佩犢之眾盡緣南畮不果以爲恨語在端州誌蛋居海壖以爲業往盜視之玉石不辧列柵自守吏兵掩捕一如咋鼠公徹其柵有名籍者書於閭書以後吏兵不敢動揺存活者眾士以科第少謀徙學公曰毋攺作爲也建文昌閣於左而引紫水入泮池科第自此盛邑負山環海內狹外寛議者欲城其外公亟言於當道無任者僉憲何某至乃城焉白沙先生若節婦烈女祠皆新之有毀節婦祠祠司馬者移書責之曰司馬法不宜祀吾粵柰何徇一人之私而拂天下公議月吉與裏父老會民讀法語次尋繹閭裏化之先是刼質者多寘舟宿屏處俟贖用此賊不得藏比伍中刼質衰息事闗利害名教爲之不啻饑渴皆此類也丁丑自昌邑歸朝夕得奉給事公太孺人甘膬謂江陵於我有罔極恩太孺人體羸未嘗離側就養八年父母安之世路阸險恨兒得歸晚也甲申春太孺人告逝其冬給事公亦逝哀毀骨立倚廬讀禮饒州弔者相望於道總管故居在廣州莆宜巷長子居之三百餘年鬻於他氏公贖而祠焉墓失百年公未嘗不中夜興嘆會方士挾驗鬼術遊裏中謂公靑泉白石一水雙牛是總管公墓也審其象果得之碑隱茀艸語在大司空陳紹孺墓表張太母殯謝前山見夢苦蟻啟殯三蟻適至攺葬三珠岡此皆仁孝心通於神明非苟而已梁氏娣守志白而旌之爲立後弟卒棺衾墳墓必厚曰令吾他日無以加也族人貧不能葬者爲之賻不能娶者爲之禽其厚於人倫如此冠昏喪祭惟古禮是循昏無舉樂喪無酒肉歲時率子弟拜家廟無出門之祭諸子有過必正色相對竟日不語攺之乃罷登第二十餘年無私財惟給事公之命食不重味衣不文繡必儉約爲家人先呰窳侈靡佚遊酣飲𨿽里人必法語之亦不敢不從也岡州自公甫先生倡道江門之間𨿽津人田父猶有先哲遺風其君子則重厚質直可與共學故公於不佞一見而合同時諸子豈不翩翩櫜鞬相從惟我二人其臭味也公學一本公甫具二居錄戊子春初相見端州出以示余使序諸首嗟乎自夫子沒余之質亡矣余無與言之矣公元配黃氏又配李孺人子男十人汝志汝愚生員黃出汝意汝念汝思汝愈汝怘汝應汝恕李出汝慈側室出汝志娶安義令林大芳女汝愚娶處士莫某女汝意娶養利州守許培之女汝念娶處士蔣某女汝愈聘邯鄲令盧雲龍女汝思殤餘皆幼孫男今四人汝志舉世科汝愚舉世長世爵世祿春及不文不能狀公彷佛聊述其槪使銘有所籍爾

墓表

明朝列大夫福建都轉運鹽使司同知艾陵林先生墓表

隆慶戊辰余至閩則艾陵先生卒已踰歲學士大夫稱之不容口行觀水口之圃父老往往言其登降揖讓延射揚觶觀如堵墻低徊不能去云先生歸葬髙臺山龎先生業銘之矣二十六年而仲子培之令於楚則使二叔垣之坦之願以表累執事余病未遑比入楚坦之至中宿余重先生而勤仲叔卽不文曷辭先生名烈字孔承系出莆陽元季世髙提舉廣南儒學畱雄州柯樹裏子遷東筦遂爲邑人汝椿儒先距始遷七世是爲大橋公生先生母余氏襄公之苗裔也先生生於正徳癸酉幼聰朗年十六旁通左傳漢書嘉靖甲午豫陽田公督學嶺表以秦漢鳴得先生文褎然舉首遂應鄕書裁弱冠耳先是嘉靖攺元昆山莊渠魏公督學上行實詘文辭檄下邑弟子髙等講業五羊耳目屬之譽則膝加毀則淵墜姦人因以爲利盜跖可爲伯夷西施可爲嫫母士气大喪一時及門拱手徐行虫聲蠕動及公以憂釋位自謂解鉗稅梏後皆伏辜公亦坐廢然公實心道古粵中諸所行罷質諸鬼神羅文恭事之不失尺寸爲余道其言動食息大賓大祭何以加諸則公學可知己先生旣舉聞林先生言慨然慕之丁酉布羔鴈執役門下居月餘聞作聖格物之訓乃知聖人可至少跅弛以禮爲度自此始當是時東魯王先生昆山同道先生往質之與師說合益信歸以詩禮教人𨿽溽暑衣冠不廢使在當時必不鉗釱禮法桎梏恭敬母寜椒榝慆慢蘭芷不芳孔氏所以貴起予也粵自江門倡道而緝熙得其傳終日幹幹學者以爲嗃矢緝熙沒而微言絕寶潭執役增城先生與緝熙代興則寶潭亦稱合志卜鄰閭右放舟潭中風月之晨浩歌長嘯翩翩乎僊哉甲申潮陽薛大行自羅浮移居玉壺洞二仲從之輒旬日而後返必有槪於心矣先生師事昆山其嚴事則增城所遊知交吉州則鄒文莊羅文恭安陸則何亞卿吾粵則龎太守何宗伯皆海內有道之士也養日深气日粹無疾言厲色與人謙而有禮持重不發不啻注一矢引千鈞發則中命喜藏書至爲詩文不尙藻繢辭達而已四赴南宮不應令則以家大人春秋髙三釡可樂柰何悲千鍾乎丁未求署江陰儒學一以昆山之教教之正人心崇徳行先孝弟斯之有違而徒鞶帨之繡不齒己酉同考北畿得蘭溪唐汝楫主考下之先生爭之彊明年唐廷試第一人服其鑑司務南廷尉九年遷戶部副郎轉郎中皆勤愼著庚申督賦江右擇賢者任之責大指而已故事使者不隨家先生一舉足不忘父母則奉大橋公以行辛酉卒於行署得視含斂人稱其孝櫬歸由中門入殯於正寢此豈葸葸忌畏者可同日道哉甲子服除補戶部郎中乙丑同知福建都轉運鹽使司分司水口羣盜聚於萑苻卽有幹棷無敢居署先生墜散其黨葺署以居朝廷之法始立革常度祛積蠧嚴闌出斥亂羣商至如歸無寜菑害鹺政舉矣則毀淫祠興社學辟射圃剙書院與諸生講習其中樹黨正聫什伍壇鄕厲院養濟禁火塟置義阡掩遺骼給轊棺賑孤貧驅虎患修火政本昆山之教也昔夢歸章綬於新主世宗遺詔至遂不起百姓巷哭商罷市地坼而將安承學士爲幾梁木萎而將安放有司賻奠倀倀然將孰爲之筮龜必有不蘄哀而哀非徒涕之無從矣水口建祠福州則祀於名宦夫以轉運爲官鹽筴行卽無曠於其職力所能爲柰何不急彼其夙抱匡時長袖善舞多財善賈誠哉非苟而已先生學本人倫大橋公寒燠趾席不假內豎繼母卽母繼母弟卽母弟生平儉約不事生產修祖墓建睦族堂周族貧者則竭力赴之元配盧恭人繼娶陳恭人六子長增邑諸生娶祁氏盧出蚤卒次卽培新化知縣召拜南道禦史娶蔡氏繼陳氏次卽垣娶葉氏次卽坦娶王氏次垂娶光祿卿鍾卿孫女皆諸生陳出塾則如恭人章出蚤卒女五長適副郎王休仲子某次適太守周望仲子某次適孝廉鄺鸞長子某次適進士黃儀仲子某皆陳出次適知縣黃應芳仲子某章出孫九人鈁鏘某培出鏜鍵某垣出錝鈫坦出某垂出繩繩其未艾也葉春及曰余聞譚永明廷尉氏撰邑志先生以文辭小之識其大矣夫以鄕射肄今人猶以鄕飲酒禮治軍旅也善夫先生之言曰習射之時有邪心乎環堵觀者有邪心乎執事而行禮者有邪心乎思無邪敬也敬天徳也達之則王道也修已以敬篤恭而天下平故曰吾觀於鄕而知王道之易易也教必鄕射有以哉余故表而出之

墓志銘

明誥贈長蘆都轉運鹽使司運使李公曁配潘淑人墓志銘

參政赴粵西過石洞子幸而教之燾不佞得交足下驩重以葭莩之親惟是王父母封馬鬛久矣荷上寵靈而錫命之墓石不修安敢以爲口實將治黃沙阡儌福宗祏而恵之銘死且不朽春及硌硌徒以犬馬齒先參政而弟之況吾家中丞辱在婚媾敢辭按少宗伯傳公名珖字景星髙祖義先由博羅徙河源曽田生洪保洪保生緑筠緑筠娶陸氏生必榮必榮娶藍口葉氏生公於曽田之銀塘裏公生而父母相繼卒賴陸孺人撫之緑筠家故饒益千里誦義然三世一身公又蚤失怙恃族人睥睨其產以爲一嫠嫗將黃口兒如咋鼠耳則佯好治具召公並召嫗預戒二卣一自飲一鴆以飲公豎聞附耳語孺人目公公亦諭孺人曰兒腹痛出矣遂蹌踉將公出眾愕然而罷孺人大恚以是藐遺孤柰何日與鴆鄰亟入城避之居鄰潘氏潘氏有女與公同齒孺人奇其貌遂委禽焉卽潘淑人也綠筠富好行其徳孺人智略相當公大類其父母南海多刼質盜得人窒其耳目載歸閉窮裏空室中遣人候贖者於野亦窒耳目載歸定約賂入復窒耳目載至野委而去白日逐人虛市無敢誰何或千里逐利微公至河源會公在曾田刼登舟呼曰欲某還者千金不然索於江魚之腹公不知曽田之召之也緩頰曰公等誤矣是嘗欲死我豈望生之珖幸藉先世之業所不足者非財也居常分與貧人千金不啻公等迫於衣食千里相求卽以千緡爲公等壽無憾幸寛我待贖毋墮曽田積謀也羣盜皆喜拊公背曰俠士視財如土於是日進甘膬縱博酣飲歌聲激烈旁若無人盜益喜諜至公大呼曰千金亟來無久慁諸公爲也而守益懈矣公乃陰授諜畫於是潘淑人使上變惠州石千戶伏卒五羊海濵魚欄諜還報公方與盜博爭道輟而問曰金至乎曰至矣千乎曰敢不如約第金錢半五百緡不易致請移舟漁欄取之何如盜曰諾盜常市中逐人無誰何何物二豎而能爲難遂往不疑至則具酒報謝酒酣公出伏起盜悉就禽卒如公所畫也一日居內有叩門字公者甚急公戒應門主人翁出矣卽不善勿與爭其人不見公果大詬毀庭戶去有司驗問乃欲以尺籍相連業尫於門俟出卽以殺人誣之公不出謀乃敗於是人謂公得天卽阽危常無虞蓋天所助焉然其陰徳足多也有少年被酒遺金百有四十公行得之其人醒而號泣公召責曰若以囊金易杯中物何泣也金在廡自持去其人請以半爲公壽公曰歸金而取半是爲欲富乎予豎子金亦不受也百戶張鏜貧襲官而無資詣公貸而以其宅質公返質而予之金曰不貸則廢官受質則廢宅假令得官無宅將何以官吾有敝廬不腆之金爲公輿馬之費公行矣富而好行其徳多此類也初縣徙城江濵公度必爲水嚙欲遷故城之長塘不果近市囂塵子孫易侈不可以居乃屏居湖背程督五子經藝夜張鐙東西誦者啖以果核否則撲之曰吾先世皆力田無顯者不欲爾曹終田舍兒也五子用是皆以儒術興今參政竟復故城而遷焉見之蚤矣公卒年甫四十淑人操家秉程督諸子如公存性寛仁有大度廖氏女妾古氏出也蚤寡而貧淑人厚卹之愛於已出且曰吾百歲後遺衣珥盡予之以成其節吾女不得有也公有姊適鄒氏中年廢產淑人以五十畝畝鍾之田贍之謂子孫曰爾父祖鮮兄弟一姊忍令獨食貧乎嘉靖甲子參政舉於鄕家人欲張樂淑人曰孺子方與計偕柰何以詫裏閈且令易滿耳當是時家益昌熾而曾田日落魄淑人振卹甚至令子孫終善視之人曰豈報鴆徳耶淑人曰此吾所以有今日也彼蚩蚩者寧足芥哉萬曆攺元淑人卒年七十九其明年參政成進士又二十一年以長蘆課最得貤恩二代王父贈太中大夫長蘆都轉運鹽使司運使王母淑人五子長學孔邑諸生次學顏歲薦不仕歸養參政父也初封奉直大夫南京工部郎中加封如公贈官次學曾以貲入太學次學思韶州府學訓導次學孟邑諸生皆淑人出女三二出淑人一卽古氏出者子之子二十有五人一參政余爲諸生八人孫之子今三十有一人領鄕薦者一人參政長子樹禎也卽今曾孫之子十五人矣昔在曾田厪厪涓滴乃今如川方至夫豈偶然得全全昌公之謂矣故志而銘之銘曰

孰謂公孤有陸拮據免彼於菟屓屓乎舉鼎之夫孰謂公孱智如轉圜縛盜魚欄虓虓乎負險之虨孰謂公縮含垢忍辱爲百川谷彼胡然而抵觸孰謂公富遺金弗顧士不虛附彼胡然而財聚孰謂公俠左圗右諜負笈發篋肇興乎儒業孰謂公迂責報徐徐髙大門閭令容髙蓋車孰謂如瓞盛大發越繼祖繼別繩繩無有絕孰謂如鬛綸章煒煜丰碑有嶪銘之示來葉

明進士淸隱曾公墓志銘

不佞在閩祁羨仲紹介交曾仲子於不佞比投檄歸淸隱公捐館捨己三年艸亦宿矣又十一年而仲子與兄奉公遷塟命不佞志而銘之不佞幸得交仲子歡若以匹敵猶父也自惟不文每囁嚅於父母則公何敢謾言仲子屢以見討謹按譜牒爲志公諱應珪字侯信其先保昌人也宋咸淳末■﹝日上永下﹞始遷南海九江裏■﹝日上永下﹞生應舉應舉生元甫元甫生信可信可生志傑志賈森義名義名生凱達凱達生趙平趙平生經自經以上皆微爲庶人經生二子俊儲皆應鄕書俊仕爲融縣令有遺愛語在本傳是爲鶴峯公卽公父也母鄭夫人生公於珠山幼神穎三歲侍父宦逰應對如成人大司成倫公以訓太守戴公冔奇之七歲日誦數千言目數行下十歲師事刺史朱公廷亮學益殖於書無所不窺尢工古文辭不屬艸千言立就右昆謨正學訓休憂訓訟訓成人訓釋悔九友贊四銘諸篇皆弱冠以前所撰著也體取裁於尙書學一稟於孔孟當是時錢唐田公汝成督學嶺外文非秦漢以上不談得公文奇之甚選補博士弟子嘉靖癸卯應鄕書於是公年二十九矣射策甲科不應令家居都授五經屢空晏如也公𨿽豁達不以形墨自拘攣然學本人倫嫡母劉大歸常私覿鶴峯公覺而撻之不能已比劉終世欲具衰鶴峯公作正名書曰不爲伋妻豈爲白母母母則無父父父則非母公不敢衰心喪而已鶴峯公爲吏旣廉家無尺寸儋石公筆耕有獲則請大人命之弟妹昏嫁若喪塟百費無不自己出趨人之急惟恐不及有相仇者爭詣公談言微中仇者遂解公本負經世才功名謂可立致顧數奇養旣不逮則不復赴公交車穆宗卽位姨甥陳克侯以書勸駕不答嘗言官者棺也故夢棺而得官財者糞也故夢糞而得財吾安能束縛棺中而以身蒙不潔乎公旣無意於世則自托於酒人與閭裏浮沈相隨行鬥鷄走狗絕迹公府謝諸貴人不與通葛巾木履散發便腹漁樵間卽貧坐客常滿樽酒不空或召飲不問姓名輒往往輒醉嘗入酒肆樵者雜飲公曰予沽一壺與公等同醉可乎眾曰幸甚遂相與大醉二賈於公不相識也甲謂乙曰吾能致曾公飲若治具不能吾負進公往盡醉甲遂勝乙每與客角飲仰臥建瓶灌之不動者勝或以盤盛酒浮葉■﹝崔戈﹞竹環飲嘬之得葉者勝其酺糟啜醨和光混世皆此類也用此無賢不肖無不得其歡心嘗夜出遇惡少年行刼公佯醉曰夥頤乎對曰始往耳公醉請扶歸過汪公曰愼之愼之一入深淵不復出矣入舍諸少年曰曾公殆謂我乎於是散去仲父儲仕州太守有別業在海中曰偶山及渡租若干所善客假偶山亭之太守曰諾亦莫逆矣後客子貴官參政而太守卒遂奪渡租公自京還參政請歸公渡何如公曰仲父故物諸昆沒卽爲人有設吾兒不肖吾沒他人必復有之無勤轉徙爲也參政忸怩其和而正規而諷如此隆慶壬申疾革或說請偕計舟車治喪公正色曰舟車以偕計也不偕計敢受舟車且有國喪軍需告匱不能報國忍糜之乎寧裸塟以全吾志或言事業未畢公曰死畢矣先三日遷於正寢酒諸酒人以訣書衾字遂暝謂正衾而足見若黔婁云爾卒之日裏方伐鼓於社爲之罷樂嗟乎公可富而貧可貴而賤世方逐逐公獨於於世方赫赫公獨嘿嘿彼逐逐赫赫者反若公公則以貧者賤者爲適也翛然塵外棲心化元忘寵辱齊死生一物我斯亦東方嵇阮之流可與善宦以腴妻孥籯金以驕裏閈者同日而語哉公著書初名右昆子不知有漢無論魏晉後築醉隱樓以居因名醉隱樓稾淸隱則太守龎公嵩所誄也公生於正徳十年乙亥六月二日至隆慶六年壬申二月十日而卒享年五十有八以萬曆元年癸酉十二月二十七日塟於西樵大良山太守胡公心得移偕計舟車助喪仲子等奉遺命不受東莞祁衍曾盧堯典李元表南海何亮賻之乃克塟新會大鴈之黃竹山北向時萬曆十一年癸未十二月十三日也配朱夫人靈川訓朱公文錦季女後公八年卒塟新會繼龍岡不合葬子男二長仕銓娶諸生林材女安慶太守鍾孫次仕鑑卽仲子應萬曆乙酉鄕書娶逸人何功黻女女一適黃師立孫男六師潤聘張某女師泌聘諸生關惟信女師沆未聘皆仕銓出居泰郡諸生娶戶部郎中陳弘采女工部尙書陳紹孺孫居漸聘諸生聶廷節女居渙聘諸生羅建婁女副使羅黃裳孫皆仕鑑出孫女三長適知縣何嵩子胤光次許諸生霍尙守子蒙樵次許翰林院學士楊起元子某子孫眾而且賢所謂不於其身於其後人者耶銘曰

牂牁東下惟九江卜世九葉滋阜昌伯仲州縣播循良的皪一珠爛夜光文章奇崛髙九皇商鼎周彜儼兩行大木蔽牛宜廟堂鳳凰在笯雞雉翔臣請歸乎逰醉鄕弟畜阮籍與嵇康君亦胡爲入褌襠南海區區厪一觴欲汲東瀛澆腎腸濯髮洧盤晞扶桑弭節總轡聊相羊帝下招之遣巫陽明月寶璐侍帝旁俯視濁穢如蜣蜋龍骨已蛻山之岡今塟黃竹昔大良繼龍大鴈遙相望子孫萬世奉烝嘗不佞撰銘鐫北邙試看南斗气光芒

先府君退齋先生先孺人方氏遷墓志銘

府君生於弘治乙卯九月五日卒於嘉靖戊申四月七日是田祔塟黃田山祖壠之下孺人生於弘治乙丑八月二十三日卒於嘉靖癸丑四月十三日是年與府君合塟嘉靖戊申不肖孤春及方十七歲以孔孟爲鵠何物靑烏氏能禍福惑人不信旣壯人多不吉先兆則發其書窮之江河夾雍豫而東大父半野公據梁宋上游府君當兗垂盡之處室於綴旒而令建瓴而下如體魄何萬曆甲戌棄官歸圗玆大事二十年乃得文埔鬱蔥佳哉一形勝也乃卜癸巳正月十八日奉二親遷焉志曰府君諱天佑字克常姓葉氏半野公第四子也半野公以曹孺人生府君於諸子爲庶顧獨才之使司契年十八選補邑諸生與北郭謝先生頖東劉先生同捨合志聖賢之學淹貫羣籍文日益有名大司空天臺黃公爌謫郡司李得之喜曰吾得葉生何如吳公於賈誼哉屢試行省不應令會半野公捐館捨遂上書謝博士去嘉靖丙申太子立詔錫冠帶府君醇謹少時嘗出委巷一女子從後攫其冠不顧而走其質行如此爲學一稟程朱不危不激所著閏月解正統論史論學士稱之謝劉二先生論太極至大聲色府君弄丸而解人謂宜僚又謂鵝湖呂伯恭也府君笑而不答禦史王公宗徐教諭歸善謂春及學士先生每論令府君乃道學不言而躬行誠哉非苟而已教人必先孝弟自灑埽應對拜揖文字誦說而後至於程朱之書性命之際學者翕然從之嚴重不苟訾笑而出於樂易焉召之飲未嘗不往請之出逰未嘗不先酒後耳熱髙拱而歌翩翩乎僊也事繼母孝異母兄弟事之鹹得其心厚於待人合志同方不啻骨肉二先生外虛齋劉先生東泉李都閫皆金石交訓誨諸侄不異已子族子獨奇司馬其逋蕩廢學痛詈之父兄或不之信詈益疾每倚裏閈爲父老子弟陳說古今皆望其腹性好讀書不事生產春及常侍左右讀必令讀觀必令觀歌必令歌年五十艾矣手不停披足不踰閾歲時伏臘不攺其度屬纊之夕猶在萬石館中嗚呼痛哉可謂好學也已元配黃孺人先卒塟橫槎繼娶先孺人姓方氏父曰雄歸善海濵赤岸人也孺人端靜慈仁本於其性幼時從母姚媼避寇族兄山中兄瞽數日不聞孺人之聲訝曰三娘未來耶旣乃嘆曰眞閨女也歸事府君惟謹於是太父母棄世久矣祀事惟敬瓶中粟盡則督蒼頭樵蘇更之毋令府君以內顧廢學娣姒五人共居一室勃磎日聞孺人之聲未嘗及於閫外性尢敏慧府君推歷常令居數族有賦役請會計焉嘿然良久孰少孰多無爽毫髮不用馬也上人而居其下尊人而處其卑故司馬家男女長幼皆賢孺人黃孺人無子一女適沈氏貧甚府君卒後孺人常推之食嫁時妝或不具常予之衣此在他人不爲難家亦貧甚又得借口府君人益賢之孺人𨿽不讀書大義冥會春及旣喪府君衰絰不出獨奉孺人以居往往壊麻折檻之志孺人曰孔子如淸風明月水波不興柰何此兒烈風暴雨雷轟轟然也春及慕後世名孺人曰十二萬年天地混沌孔子安在孺子彊爲善耳春及夢陳太史卒往弔之少頃手足震動復生覺告孺人孺人曰此白沙再生也小子勉之春及頓首受教先是府君慮春及泛駕被之褒衣使從事聖賢之學孺人曰善戊申正月春及與司馬誓於孔子一日府君見春及歸端拱徐行有召飲者期喪不赴府君喜無何見背而孺人爲之師今犬馬齒六十二矣蘧孔之謂何他日何以見二親於地下況生無以養死無以禮此季子所爲傷也嗚呼痛哉向者惠安報政典章具在庶幾一命於親同安池浴徳爲司勲釋憾春及格不行今朝廷再起春及同知鄖陽府恐足疾負大典報親末由不孝之罪奚逭嗚呼痛哉銘曰

孰無父母孰如二人攻淡茹苦孰無子息孰如不肖昊天罔極黃田舊竁豈不鬱蔥气窮則變天錫文埔食墨習祥山水回顧卽新棄舊龍出泥蟠澤施宇宙玄堂肇攺永奠其居億萬千載

石洞集卷十六

●欽定四庫全書

石洞集卷十七

﹝明﹞葉春及撰

○詩上

五言古

送大司馬劉公晉禦史大夫赴南都

且停武溪歌聽我九罭詩武溪何滔滔信宿公將歸公來覯衮衣寶劍光陸離一舉象郡平再舉龍川犂選徒獵菑翳狡兔獲無遺溪穀盡黍稷黍稷何祁祁以我章甫冠易彼鱗介資白雉效越裳明珠耀璇題吉蠲假烈祖祝史咸正辭太常書丕績濯濯蛟龍旗輔相肅崇班專席雄百司我皇求明徳簡在固所宜夢卜習休祥爰立將在玆耀靈麗中天寜照一室微

其二

五嶺何崔巍三水流湯湯我公肅明詔脂車戒舟航樓船邃以廣宛若飛龍翔鳴鉦擊鼉鼓嘈嘈水中央組練麗且明旌斾儼成行舳艫亙千里豈曰江路長輕雲承廬室淸風翼帆檣瞻望邈難及攺轍登髙岡馬上笳吹聲鐃歌互相望橫海不足云伏波詎能方四牡向北馳行行至故鄕置酒朱陵臺張樂洞庭傍日出照桑梓灼灼有輝光爲謝父與兄簡書不可忘

其三

金陵佳麗地翼翼帝皇都宮闕出浮雲陵寢翔金鳬貔貅二十萬錟戟鞬雕弧濟濟鵷鷺羣藹藹王侯居信哉丰鎬儔豈彼河洛俱三條控九市夾巷羅長衢古來遊俠窟白晝驚揚桴巍巍司憲臺栢樹棲羣烏盛夏厲凝寒嚴霜下庭除豪彊莫恣肆府中有大夫藜藿誠足采虎豹山之隅南以殿長江北以鞏皇圖帝載惟汝諧鐘山且斯須

其四

孔父常棲棲老聃伏柱史緬惟兩聖人委蛇亦人世珪組豈我榮冠纓豈我滓道以神理超物用玄羮美先民有遺言大隠隠朝市軒轅遊空同至彼陰陽始不離黃屋尊玄珠得赤水岣嶁有眞宅髙館疏峯起紫芝洵可餐皇心隆所倚撫翼摩雲霄潛鱗媚淸泚升沈各有分吾方從綺裏

送少參歸安韓公兵備廣右兼懷方伯喬公督學劉公

昔余寄薄遊並公宰閩邑翩翩丹山禽千仭亦棲棘拙劣守故丘公獨崇明徳建節炎海隅晤言慰疇昔昨來祗簡書忽有西甌役漓江豈不遙旬宣美臣職胡由事攀畱壺漿望如渇矯矯雲間公夢寐猶顏色劉君鄱陽彥賤子實親識嶺樹揺心旌一別云泥隔行矣各致辭努力加餐食

葉順徳報政

我本樗散人掛官羅浮居著書豈爲愁屢空常荷鋤明公來吳徼政美錦不如惠我數書札字字皆明珠結交有神合一見言相於校讎非馬隊避人類逃虛本無白雪音和者眾千餘弦歌日盈耳有酒時招呼君行報天子吾當歸樵漁

送周納言之金陵

矯矯銀臺司金陵气蔥鬱策馬晨度闗萬里懸燕北彤雲東北馳縹緲蓬萊色行者日以遙居者日相憶所志在策勲君行叩閶闔

其二

伊余倦塵网寂寞羅浮居古人日以逺攬衣起踟躕雪浪天一方斯人去己䢐歡愛若夢寐念此徒欷歔之子挺南服行行嗣前車祗役炎海涯握手情相於分飛愴鳴鴈惠我雲中書如何倐傷別把酒臨路衢王命有嚴期﹖﹖能立斯須

壽謝惕齋先生六十

子綦隠郭南噓噓向天云先生隠郭北兀兀窮朝暾南北豈有擇今古焉足論先生孕元气妙契無始門艮背不見己勵志故絕人卽今六旬周履此初度辰乾坤一气運旁薄大無垠大撓何劈劃坐使干支分一元十二會運世如次鱗辟如一歲內無夏亦無春辟如一日內無丑亦無寅始終而終始闔辟而渾淪此言如不信請問庖犧君

送方伯滕公拜大中丞操江

紫陽郁崔嵬闕裏在南服武夷似岱宗沂泗流九曲五百靈運周誰哉繼芳躅芳躅君繼之黃華翥鸞鷟伊余昔逺遊四海莽一矚賣珠見楚商玫瑰美其櫝燕客恣譚天齊人誇炙轂驅馬復來歸彈琴坐空谷一朝遇知音並奏絲與竹何以結同心願比雙黃鵠

其二

羅浮標粵徼南海浩無垠亭亭桄桹樹三蒙君子恩昔抱宓生琴彈向海上村桑麻被廣野雊雉滿平原載登淸憲臺髙步紫微垣陽涯肅秋霜陰谷回春溫流聲馥蘭芷六月化神鯤飁飁扶揺風蕩蕩閶闔門但願居鼎衡畢力奉至尊王度日淸夷賤子復何言

其三

岷江何迢迢萬里朝於海洪濤翻赤岸衡霍嵲將殆神京奠金陵天塹玆攸在太祖昔平陳戈矛白皚皚樓船喧噴薄組練揚光彩敵克笳吹還力屈鯨鯢醢四海今一家蕭蕭空故壘昔人戒衣袽有備乃靡悔中丞嚴號令到日旌旗攺南顧憂可紓洪圖億萬載

挽鄭烈婦

金塘含緑水中有雙鴛鴦朝唼蘋藻葉夕宿蘭■﹝艸洍﹞傍驚飛乍抉起反顧復成行飄風西北來吹我東南鄕雄飛墜毛羽身殞天一方雌鳴慕儔匹啁噍獨彷徨寜同比翼死不忍兩分張閩中有淑媛姆教夙所將十七爲君婦衿纓上髙堂十九君見違呼天絕其骯君若江上舟妾似舟上檣但知隨所往玄臺共翺翔禽鳥有至性斯人詎能忘我欲永言之祇恐聽者傷

題松栢芝蘭圖

壽兵憲王公亭亭天陵松摵摵大谷栢寒暑有推遷柯葉無攺易下有芝與蘭蔭此條千尺煌煌媚漢宮馥馥芳楚澤三秀玄潤流九畹香風溢天地良不疑物理晚始獲芝蘭日以榮松栢日以碩歲晏君乃知風林徒策策

登衡山至雪霽堂雨繼以大風

朝發望嶽門午憩雪霽堂脫鞅蹔安豫臨軒盼髙岡巖云膚寸合凍雨散微涼飛簾東北來沙礫起飛揚萬竅盡怒號五峯若趨蹌詰朝登祝融天路阻且長僕夫竊偶語何如朱與張皇昊杳無心造化浩茫茫陰陽互遷變儵忽自難量太和值霧雨曉日升扶桑今玆儻不然孰敢問彼蒼達人貴大觀委運固其常

秋艸鶺鴒詩送黃箴卿扶兄櫬歸閩

昔我宰錦田楚楚見二子鳳雛出丹穴藻翰亦相似天路安足陵和鳴合宮徵南方有朱明積石亙千里璀然鳳凰居瑯玕滿庭戺今春振羽翼翽翽逺戾止云何中離乖斷絕春風裏一雛隕黃坭一雛痛徹髓喟彼鶺鴒詩淚下如流水

其二

流水涸有時淚下如綆縻人生鮮長在欻若石火馳朝遊竹素園日夕寄招提良朋豈不嘆友於心獨悲一號再三踴欲去還復遲生者祇自苦亡沒寜詎知嚴霜瘁野艸孤鳥將何之

其三

孤鳥思故棲靈輿難久停星言夙行邁賓客皆涕零啟殯鱷湖汭進棹龍川汀陰雲冒廣栁悲風結前旍山川修且阻日落不遑寜契闊亦匪他骨肉弟與兄昔者爲鴛鴦何意爲鶺鴒感物三嘆息寤言自拊膺

其四

拊膺終夜起徒禦皆晨餐秋風何蕭瑟百卉盡凋殘攬涕策素輀輕旗自飛翻虎豹夾路啼哀猿叫空山我行尙粵徼何時造閩闗閩闗歸有日逝者不復還仰視雲間翔俯看淸水瀾彼此各儔匹人生多苦顏孤影誰與晤躑躅增長嘆

其五

長嘆徒自傷倐忽至舊疆大海跨飛鯨舉首見洛陽徘徊橋北岸嘉樹郁蒼蒼此樹令所植三五各成行昔我初往時兄弟倚樹傍今我逺來歸舁柩獨彷徨誰言見城社憂思若可忘

其六

憂思不易裁行行至裏屋忉怛黃髮悲慘淡白日速周親盡奔湊友朋無綺服痛定前致辭風霜易感觸未暇死者傷且爲遊子祝錦田我桐鄕須髮蓮花麓而兄老休貞南北遙相矚有慟顏喪予相長吾望卜沈憂亦何爲明徳貴自朂

與張道人

匡廬有道士來往無行迹淸晨吸彩霞日暮煮白石從余天一泉披榛弄涓滴作詩或譏余未悟畫前易吾師濓溪翁無極而太極

贈別譚見日山人

與子產南海迢迢隔河津一朝遇五羊似我平生親袖中握靈蛇各各稱入神風霜豈不苦憔悴寜惜身上帝居紫宮狂噬何狺狺娥眉妒不收嫫姆充下陳黃金百鎰盡志士常苦辛

其二

苦辛誰念之短褐信細微先民詢芻蕘此道久吾欺白日豈不光仰視浮雲馳風霜日侵蝕衾被寒共持朝飲同荊軻暮宿髙漸離弦促和益寡無乃郢曲非忉怛亦何爲惻惻臨路岐

其三

路岐何遙遙一步一回顧脫鞅桑幹朝掛席河西暮風雲一相失淒愴萬里去漳衛濁且深靑齊廣以莽駕言適魯邦再拜宣尼墓宋桓亦何爲揮斤伐我樹引領梁甫吟气結不能訴

逺行有以金贐者賦謝

志士思惄死裸塟官道傍豈不惜憔悴爲謀當自臧曰余失前路適楚臨太行方愁道邈逺況復懷盈箱不見五都豪白璧黃金堂一朝赴冥廓徒使雍門傷我欲竟此曲此曲重且長君不諒鄙人申之以短章

飲陳巽卿宅卽席賦得帝字

黃公避秦皇子陵傲漢帝萬乘彼不榮五斗吾何利邇來脫桎梏面蘗聊避世田父尙不辭況子夙同志髙堂敞華筵賓客縱橫至日莫飲未休榕下還席地杯行不停手醉臥何足計昔日習家池與爾垂千祀

祁山人遊武夷追送李氏阡卽席賦贈

武夷多奇峯九溪曲相連窈窕信靈異虛無儼羣仙昔我逺遊之枕席生雲煙朝飲幔亭峯夕泛駕壑船忽忽六七載冠緌爲糾纏脫屣苦不早白髮將垂肩君今躡其巓使我雙淚泫碌碌復何爲妻子豈難捐

其二

北風何其厲遊子不可羈言指武夷山歲暮以爲期朅來不入門去矣亦不辭平生抱奇气俯首還自疑丘壑與市朝彼此固有時君若過五曲中有雲谷祠願言搴芳杜爲我三拜之泰山久已頹嗟予將安師

其三

張公湖海士載酒官道隅冠蓋何繽紛藹藹皆文儒客行豈不遙脫鞅還踟躕開尊藉芳艸門有雙墳俱借問泉下人富貴今何如寄語幔亭君擾擾不可居

七言古

梅闗憶羅浮書屋

去年經此長安路滿岸寒枝綴香絮今從此地故鄕歸幾陣輕風帶微雨轉頭世事不堪論白猿洞口愁黃昏儂家正在羅浮下欲去攜家臥白雲

大王莊行

舟泊大王莊夜飲天津酒大王冺滅不記名莊上空餘數株栁楊栁靑靑妸娜垂櫻桃熟時人未歸當時獻納麒麟殿今日淹畱鸚鵡杯杯酒沈沈夜將夕江上茫茫天一色但恐壺中緑蟻幹何處爲家何處國

廬山謠答謝潘二子

昔年有仙人炯炯雙碧瞳手持珊瑚拂我頂謂余逴有神仙風謫向樊籠二十年淸都紫府徒名傳無由乘玉駟直至參寥天傳聞黃庭藏石室瑯玕爲緘金作鐍便向靑崖渡六龍管教白晝生雙翼靑崖白石連丹丘云車羽轂驂蒼虯濯髮瀑布水身登香鑪陬同行諸君多意气作詩往往來相酬康樂因爲吳會吟安仁作賦如陳琳開緘展轉再三讀重之不減雙南金鳴榔鼔枻殊未巳此身己在廬山裏行間倘遇浮丘公雲中遙謝二夫子

和梁廣文苦雨見寄

髙樓下枕鵝江曲雄視神州一百六二水晴分素練明羣山曉望朱旗簇畫棟崔嵬百丈遙文牕繡戶接靑霄鳳甍徑度諸侯宅雉堞斜通學士橋橋邊宅畔多車馬趙瑟秦箏連日夜𨿽然北市達樓前更喜西湖注樓下莊生被誶自雕陵三日樓居不出庭息陰解著絕交論思過能忘閉合情憶昔鳩鳴江日暮須臾覆手成風雨鴟鳥朝啼水北雲飛簾夜捲河南樹世事因知頃刻間轉海排山不作難遙想美人隔江浦望而不見空長嘆忽傳琬琰來荊璞感子交情等山嶽待至天晴旭日升爲君重泛剡溪約

荊卿歌

黃金臺髙秋艸生白日茫茫空復情昭王古墓沒長道漸離擊築同荊卿一旦相逢感知己素車白馬爲君死易水歌聲不忍聞千年遺恨燕太子

王憲副招飲梅庵

北風無雲凍欲裂野人僵臥山中雪使君淸興似南樓尺書招飲梅庵月梅花香影落江濆月華如晝酒初醺夜闌坐覺禪心長孤磬泠泠竹院聞

鄭太守謡

鄭太守民所依去年憂水今憂饑三年顦顇守端溪民寒有絮饑有糜坐令闔郡無瘡痍一硯不持今古師鄭太守民所依願爾朝天及早歸

送洪將軍參將思州

將軍勇略貫今古稚子能文君好武幾年血戰靖妖氛四海芳聲馳幕府嶺東昨破岑岡賊豺狼晝號鯨鯢泣忽聞詔下調西州西人舉額東人愁霓旌月映三江夜虎帳霜傳八桂秋君不見樓船昔渡蠻溪漲銅柱今懸霄漢上斯人寂寞已千秋願君早繪麒麟象

送牛將軍之長樂

將軍寶劍明秋霜用之擊賊賊走藏紅光紫气人莫禦匣中夜夜鳴風雨涼秋八月鴻鴈來滿城賓客皆奇才祖行北上金山道西控循惠東潮梅日暮長風石馬嘶雄心對此淚堪垂客中蟋蟀聊卒歲閣上麒麟繪有時﹝金山石馬皆長樂山﹞

用謝惕齋先生韻壽劉古唐翁六十有一

鹿算龜齡天賜福豹蔚鸞翔人所欲赤松不解艸玄經跨鶴纏腰鮮其躅紫陽磊落繼前庚五百年來公降生鳳凰在郊龍在埜山阜岡陵罔不增麻姑王母皆誇誕渤澥漂桑海爲岸一气渾淪轉八紘何者支兮何者幹億萬長畱石室書漢廷無數馬相如中元甲子今初起月到天心水到渠

五言律

初春滕方伯支學憲招飲藥洲藥洲南漢離宮有池今名白蓮池畔有九曜石

南國傳經地東風應律天隨鶯過別院振鷺愧瓊筵酒气花間出歌聲竹外傳興酣還卜夜攺席向湖煙

其二

晚入梅花渡春移菡萏舟星辰隨棹散河漢抱尊流說法龍潛聽論詩蟻任浮濟川公等在吾道已滄洲

其三

畱客平原酒賢哉二大夫致身霄漢近傾蓋古今無冀北空良驥闗西得舊儒偶然山澤叟今夕一尊俱

其四

蒼池流碧玉傳是漢離宮霸气千秋盡文軺五嶺通市槐風轉緑壇杏雨沾紅卽事成今古靑山滿越中

其五

何年楡歷歷隕石越江幹河漢支機逺芙蓉倚劍寒階前藏洞壑日暮對瑯玕願作周王鼓橋門擁漢官

趙太史黎祕書龎太守湛別駕周明府祁孝亷過訪石洞

傲世吾何敢髙情客故來鳥迎云蓋入花近野筵開種秫常供酒攀蘿並上臺惟應漁父笑桃向水邊栽

同趙太史憩玉女峯

蕭散金門客徘徊玉女峯風光祇自媚云黛爲誰容蔓艸羅裙妒寒花繡幕重他時遇簫史長此憶仙蹤

同趙太史遊飛雲頂

飛雲天不逺乘興歲將除雨凍河山合風髙艸木疎路從千嶂迥歸及五更初昏黒藤蘿外膏肓信不虛

靑霞樓燕集

世逺仍樓在霜淸與客憑窓間羣岫列階下一泉澄簮笏名家舊壺觴野興增卜鄰吾已後惆悵暮雲層

龎子講堂與趙太史諸公夜談

霸主離宮廢名賢講席開山河移萬戶俎豆集羣材坐久黃龍幻談髙白馬來藏書在何處知有子長才

五云鳴佩捲爲李雙江博士題

都講鱣重奏髙臺駿始招千金迎委佩雙闕倚層霄露憶金莖近藜分太乙遙爾家恩不薄努力聖明朝

王母壽詩

王母本仙姬龜臺爾所司槁砧一以去菱鏡遂捐之歌苦傳黃鵠名髙動赤螭庭前有叢桂歲歲發華滋

飲潘魏叔宅

狂歌君莫笑偃蹇世相輕寂寞少年事淒涼今夜情深杯甘百罰明月澹孤城無限傷心淚東南只自傾

贈合浦耿將軍

金貂分泗國鐵騎出炎方百戰闗山苦頻移帶礪長海云髙漢柱嶺樹接濠梁合浦重淵媚懸珠夜月光

其二

髙皇思宿將諸子盡通侯萬里承家日孤臣報國秋雲從江北望水向越南流世業看都護風塵一劍收

夜至碧山艸堂得開字

秉燭到池臺淸尊夜復開坐驚孟公至城抱碧山來宻樹揺燈影繁花艷酒杯主人投轄意吾己席莓苔

潘祁叔正叔沈汝淸徐文仲攜酒過訪得林字

故人能載酒秋色滿楓林三徑因誰辟千杯爲爾深城烏啼夕照塞鴈度寒砧不憚歸途逺應憐命駕心

中丞滕公學憲郭公枉過艸堂

蓬蒿欺仲蔚三徑共人長駟結風雲入旌懸日月光玄經瓿可覆白眼世相妨亦是同聲地無嫌漉酒嘗

壽潘祁叔六十

吾生後甲子白髮獨饒君解帶千山雨談天一片雲鳳毛三世業驥子五花文何以爲君壽雙江對晚曛

送孫使君請告歸檇李

雙轓非不貴一病竟如何白璧投人少靑山入夢多家臨滄海曲帆掛太湖波日暮逢漁父君聽鼓枻歌

其二

卽令耽臥病何事薄淮陽伏枕春云過開門碧艸長世情增骯髒吾道付滄浪卻限羅浮郡無由下鳳凰

其三

歌鳯狂猶在屠龍技未施黒頭方宦達白眼使人疑潮落胥山廟云深陸相祠平生懷古意獨立迥相思

其四

君豈陶元亮歸與厪八旬門前閒五馬濠上看逰鱗束帛徵賢日拖金報主身古來有道者不必離風塵

其五

請告須莊助還家感漢皇暫宜艸木疏未許芰荷裳北海淸輝在東山引望長憐予多病客無計起膏肓

中秋飲潘魏叔亭子翫月得光字

中秋忽已過明月復淸光玉鏡圓將滿金尊倒欲狂東江當戶盡北斗掛城長不厭連宵飲還來索酒嘗

除夕同郭建初登髙士峯明日立春

作吏當周道登臨能幾何歲隨今日盡春向暮云多海色連睥睨山尊對薜蘿相逢如郭泰肯惜夜鳴珂

訪江惟誠華林寺並贈同學諸子

廢寺殘僧在寒燈繡佛親風塵驅短鬢意气向何人白石南山夜靑尊北海春古來豪傑士偃蹇見經綸

其二

昔人多寂寞諸子合丘園薝卜僧同捨藤蘿客到門解衣山雨過移席野雲繁爲語張儀婦吾今舌尙存

其三

山林諧宿好君況是同心倚劍昆侖近搴帷渤澥深風巢孤鶴唳云壑一龍吟夜半商歌意伊誰解識音

其四

共是金閨彥同爲寶地棲龍池今日醉鴈塔異時題坐石蒼云滿開尊碧艸齊前村延暝色應唱白銅鞮

同山人林熈甫父老陳焜諸生陳巽卿陳練遊菱溪五雲山

危石盤空上諸峯入望低山連三髻北雲起五靈西谷靜泉逾響林深鳥亂啼采菱人不見芳艸自萋萋

其二

鹿門吾欲臥龜組爾何牽名姓陶公後登臨謝客前逢人隨白眼把酒問靑天偃蹇風塵裏玆遊益可憐

其三

彭澤歸元亮眉山起長公誰知千載後今日一尊同夜色淸溪上嵐煙碧澗中他年傳盛事應識古人風

小岞石臺

倚劍孤城暮登臺萬壑秋潮平沙岸小月落島煙浮白鹿通夷國黃雲滿戍樓南徵斷消息橫吹不勝愁

訪詹咫亭先生巢云書院兼呈社中諸友

巢云髙不極飛閣倚雲開樹杪滄溟盡尊前紫帽來江湖雙涕淚天地此樓臺縱有終焉計能忘國士才

其二

峭壁倚崢嶸孤標接太淸莫愁天柱折遙對雪山傾曉散扶桑影寒飄落木聲伊人看獨似髙士漫題名

其三

作吏如吾傲歸耕似爾稀不因滄海伴﹖﹖啟白雲飛倚杖閒花落開尊急雨飛尙書期可顧宿昔自依依

其四

惆悵出門去徘徊流水間菊花深復泛桂樹晚重攀返照孤城斂寒云大壑還明朝羈物役淸夢到柴闗

其五

江潭成獨往鄕裏更多賢結社東林下論詩大歷前山城飛白雪野寺發孤煙嗜酒容吾放何須復種蓮

同郭學憲歐水部胡計部朱明洞得山字

紫气闗中路丹丘海上山抗云金作闕吸露玉爲顏白馬談猶在靑牛去不還似聞笙縹緲跨鶴出人間

郭學憲歐水部胡計部過訪石洞得東字

抱犢鹿門中蕭蕭日暮風臥愁聞塞北立彊離墻東濁酒開三徑髙軒過數公濟時吾豈敢愚谷倘相同

洪參戎和平大捷喜而有贈

喜看君授鉞一戰淨妖塵鼓吹軍聲壯旌旗殺气橫今皇本神武大將自經綸休侈封侯賞男兒合致身

其二

飛將分符出提戈奏凱回裹屍眞國士推轂豈時才列隊蛇矛動前驅鷺鼔催漢庭多寵渥陸賈是功魁

同晉江黃欽甫宿飛雲頂

天畔移孤枕峯頭臥五城銀河垂地落珠斗近林橫閩越蒼煙合蓬萊碧艸平未須愁罔兩中夜火輪生

李敬可劉和甫訪予石洞敬可贈詩有卜鄰之意賦此奉畣

空山吾獨往二妙夏能來雲裏峯爲障天邊石作臺澗流風不斷杯酒雨相催結屋如鄰並靑溪掃緑苔

飛雲頂

峯到飛雲絕晴看赤日沈露凝雙鬢白龍起二儀深積气連吳楚啼猿自古今天門應不逺乘興欲登臨

楊明府覲歸

聞道王喬舄初從帝裏歸承恩天廣大爲政日光輝粳稻收殘雨牛羊下夕暉預愁丹詔動畎畝正依依

長洲

峭石水瀠洄中流莽自開山銜落日去樹擁大江來系纜圍靑壁援琴坐緑苔客途消百慮曳尾信悠哉

三月三日同黎惟仁林開先燕梁少仲東莊

別業臨祇苑芳筵俯梵宮潮平樓接海雲起樹浮空花落髙僧雨風褰少女風春山正多伴歸路野煙中

白雲洞口號

洞晚云隨入巖秋雨自飛莫愁沾野席猶得涴塵衣歲月吾將老煙霞興不違昔年招隠處叢桂可同歸

其二

古洞何年辟長畱宿白雲江山千里盡風雨半天聞芝術堪時往壺觴到夜分依依乘月去猿鶴惜離羣

病起見菊

名花非不好濁酒賞應難可惜籬邊色猶從病裏看枝疎風自倚蕊冷月同寒莫遣芳菲盡相畱伴鶡冠

入羅浮夜訪毛聨伯姻家

爲就羅浮卜言尋木石鄰野昏惟信杖林動忽疑人尉遇灞陵醉門呼垤澤頻曲肱如可托風露亦容身

贈毛聫伯

毛公元特達混迹且漁樵宅接羅浮近經傳漢代遙棣華時並重桂樹昔同招何日靑霄外從予度鐵橋

送楊明府入覲

一廛衣茂宰三接待康侯雲裏晴看鳥江邊晚上樓黃金髙漢詔白雪拂吳鉤欲問垂綸者滄浪自釣舟

題陳明府園亭

背郭名園好靑山帶緑溪檻花經雨濕亭樹拂云低扉靜隨風掩林深自鳥啼寥寥蒼野裏何異鹿門棲

其二

朝市違簮紱林塘傍芰荷雲歸三徑逺幔卷四山多松韻聞琴瑟花容艷綺羅更憐門巷逺車馬少經過

其三

素練明前浦蒼屏繞四圍一亭髙突兀七月尙芳菲竹覆山扉重花侵石路微自憐幽興洽壺矢夜忘歸

其四

芳園連梓裏秀色總堪憐簾上東巖日牕含妙峒煙柴桑新植栁華嶽舊栽蓮千載王摩詰空令畫輞川

句漏洞用壁間韻

巖洞開前代攀躋屬早秋蒼龍如可馭黃鵠復何求石室余荒蘚金書沒古丘因逢抱朴子雲雨亦來遊

其二

昔人乘鶴去遺洞已千秋云向蒼梧過仙從紫府求風雷喧碧栁龍虎護丹丘未遂幽棲志空令兩度遊

壽養晦林翁八十

嚴君金石契昭代水雲身種藥曾開洞栽桃不記春歌傳黃鵠逺髮映白鷗新今日非熊夢應知把釣人

送陸川尉上計

最愛南昌尉能聽單父琴課農春作伴種樹日成陰萬國燕云曉千官漢殿深持將百里考庶慰九重心

晚泊彭城

晚泊彭城驛蒼茫對落暉春光途裏盡鄕國夢中歸事業慚靑鏡風塵換素衣惟應鱷湖上閒坐釣魚磯

阻風女兒港同順徳何紫雲嚴從陽避暑大孤神祠酌酒賦詩

系纜依祠下開尊向水濵共憐今日醉猶是昔年身風急豚翻浪檣危燕趁人煙波正如此莫負玉壺春

病夜

臥病畏離羣依依有數君牀窺檐際月壇響樹邊雲泉石膏肓久形骸世界分明朝欲登覽谷寺夜鐘聞

其二

盤谷人來少深秋瘴又多萬山環抱邑一水曲通河病起先花發詩畱後醉歌偉哉欲觀井天地看如何

題天池寺步顧東橋壁間韻

誰言鑿混沌我道本如來鐘裏千山出空中一竅開非同負芥水可置坳堂杯欲共南溟鳥天池數往來

其二

水接滄溟逺峯連碧落髙江山酬夙興天地惜秋毫茹淡偏宜瘦逃禪尙覺勞﹖﹖堪人世上終日任風濤

均州公署獨酌

涼月將圓夜秋風欲發時一尊爲客久雙鬢使人疑籬菊他鄕老村梅故國思﹖﹖堪正蕭瑟烏鵲繞南枝

官舍

官舍千山裏朋遊四月中出門蘿石近旭日栁煙空蒲荇沿溪轉桑麻逐徑通不須解簪組吾已鹿門公

其二

卻怪今朝雨翻憐十日晴閩山遲去馬嶺樹歸旌愁失張平子狂多阮步兵所忻謝軒冕云嶠得橫行

開池

買地成愚谷開池似習家移居後春色猶得及桃花水引嬋娟入風連蛺蝶斜不須到山簡獨坐待歸鴉

送王羅江掌教昌化

適越君何逺梅溪憶往時蘭舟宵共泛蘿石月同移相去踰千里卑棲各一枝采蘋因有贈爲寄子陵祠

其二

伐樹何騷屑披榛共苦辛衣冠秦殿在絲竹魯堂新最愛吳山好無忘處士貧他年解簪組相訪粵江濵

洛陽道中

閉闗逢令節行役度良宵種秫難療病爲官易折腰嶺低西鸛月橋落萬安潮寄語淮南桂深山欲共招

藩伯徐公子與餞別省中賦得軒字同席顧季狂郭建初

賢達終麟閣迂疎只鹿門世應疑傲吏名豈避乘軒明月南樓興靑天北海樽更逢多麗藻聊得賁丘園

題白鶴峯壁

紫府曽通籍靑山每振衣朅來騎白鶴淸影照江湄說法龍潛聽開門鳥獨飛正憐峯頂樹今日更葳蕤

遊黃塘山莊

溽暑辭朝市言從此地遊樹深芳徑小花宻石堂幽野蕨同僧飯陰崖得句畱分明絕塵想身外更何求

其二

何處尋芳徑西湖一艸堂山從門外合花近席前香水榭宜風舞煙蘿愛日長況逢支遁在林下足徜徉

送南園鄭文學遷榮府教授

吾憐鄭夫子白首向王門桃李庭前樹桑麻海上村宦情江漢逺驛路雪霜繁預想枚乘去多從賞兔園

五言排律

上大司馬劉公二十八韻

聖主今宵旰明公屬棟梁黃金燕駿貴皓首渭鷹揚气孕衡山秀名兼楚畹芳文章驅屈宋夢寐見虞唐白簡傳三殿彤弓出上方瘡痍蘇諌艸蔽芾頌甘棠牛女連閩海江湖帶豫章伏波元矍鑠安石豈淸狂百粵連天險諸蠻莫陸梁皇威宣節鉞父老走壺漿兵洗羊城雨氛消象郡霜奇勲班定逺殊錫漢明光才本兼文武銘終耀鼎常腐儒憐偃蹇作吏藉包荒社樹徒樗散冥鴻恥稻梁賦常思栗裏澤敢擬桐鄕幸不江魚塟寜論市虎傷虛名慚薦剡初服戀荷裳官拙妻孥嘆囊空僕從亡爲農依石洞晞髮向扶桑愚比生駒谷人嗤處燕堂自來甘尙白誰復顧飛黃幕府籌多暇瑤椷喜不忘登樓瞻庾亮伏櫪遇孫陽望系三朝重光懸紫極旁風雲趨鳳闕劍佩入鴛行南紀恩波闊中興徳業昌濟時公等在吹笛任滄浪

奉送禦史大夫少司馬吳公晉大司空還陪京三十韻

天地昌堯歷朝廷重禹謨星光回八座气色動三吳遇合明良早賢稱父子俱名髙烏石雋宦達白門趨化育覃甌駱旬宣浹汴都後先元濟美揚歷盡亨衢開府湘山近揚旌楚水孤奇勲標八桂重鎭扼蒼梧烽火欣全熄壺漿望已蘇武功銅柱勒文徳鐵橋敷油幕歌旋凱楓宸喜獻俘兩朝心並赤三世錫偏殊謝砌蘭爲玉王庭樹是珠承家恩浩蕩報國力馳驅運屬夔龍會誰其稷契徒九重來紫詔三輔葉黃﹝闕﹞官應天喉舌才充國瑾瑜上公新劍履髙帝盛規模斾引鍾陵月帆飛粵海鳬笑餘三作吏垂老一潛夫自解閩疆綬長甘谷口愚豈知靑眼顧能及涸鱗枯禮數光蓬蓽形骸略散樗副書慚石室浪迹托江湖生事惟餐菊浮名任守株云泥俄隔絕岐路獨踟躕禮樂酬明主文章起大儒調和憑鼎鼐盤錯別昆吾公且圖麟閣吾將老釣艫故山芳逺志不必問長途

鄭端州邀星巖登髙因之泛湖陳潯州在焉賦得仙字

作賦三秋客登髙九日筵寒螿啼艸露云鴈下江煙洞窈層城外山浮積水前金箱圖五嶽芝闕儼羣仙太守庭多暇邀賓席屢遷朝登松閣靜夕返桂舟牽簫鼔中流震樓臺落影懸殊方黃菊節萬頃白鷗天棋拙逢勍敵杯深怯老年鶡冠吾自放鵬路爾俱鶱良吏雙聨璧酣歌獨扣舷醉非風側帽歸愛月隨鞭何必東籬酌王弘有酒錢

蔣公子訪予石洞賦贈

公子翩翩者雲霄鳳一毛西園燕方罷東郡興逾豪汗血駒千里鳴陰鶴九臯嚴君循吏傳別駕呂虔刀學禮趨庭暇尋山策杖勞捫蘿天路近度澗谷風號金籙羣仙祕神房萬木交相求來石洞列籍俯春茅豹隠嗟吾老鵬摶見爾曹他年倘相憶南望嶺雲髙

李侯甘棠遺愛捲﹝代作﹞

李膺仙舸發西泛錦江煙五載鳴琴日三春臥轍年桃花霞片片棠樹月娟娟入蜀惟孤鶴攀劉祗一錢棘深鸞鳯地艸緑犬羊天白帝江聲合烏蠻棧道連文翁翻教授夫子與周旋雲路看騏驥山城聽杜鵑魴魚慚國士螢火只殘編誰念龍門客臨岐意惘然

奉送吳郡黃公參政雲南二十韻

文學三吳彥都兪四嶽臣得師聫偃室謁帝契虞鄰起艸揮彤管含香入紫宸漢宮懸日月燕谷變陽春樹引雙轓出符分百粵新羅浮齋捨裏滄海驛樓濵虎渡洪河歲珠還合浦辰牂江來萬里憲府據要津使節東西重仁恩雨露勻氛銷銅柱肅詔下玉階頻豈爲昆明戰翻勤社稷身碧雞聊按轡丹鳳待持鈞澤憶莘畊老霖思版築人九重資密勿四海盡調均交合夔龍會才疏鹿豕親孫陽憐騕褭魯史感麒麟髙誼魚投水情深蟻泛醇鶴峯閒白晝鵬路羨靑旻去去云泥隔棲棲洞壑貧如蒙幽側問莫道有垂綸

奉送林使君捧日瞻云詩

謁帝趨雙闕寜親入七閩鶯歌聞上苑龍劍躍延津日月開黃道乾坤繞紫宸漢金增秩貴晉馬錫侯頻辭陛龍顏喜登堂鶴髮新璽書輝兩序壽斚獻千春客聚三山彥家如萬石淳云霓看五嶺雨露切靑旻驛路花爭錦溪橋艸繡茵東徵應作賦闗吏候蒲輪

登太和山南嵓霧雨連日披而出遊賦十四韻

北極森羣帝南嵓擅一宮路從鵬翼過門撼鶴巢通金闕斜臨壑瑤臺迥架空摩天依翠壁拔地逼蒼穹馳道緣崖轉雕欄跨磴雄披圖畱漢畤鞭石笑秦功玄圃昆侖外神仙渤澥東無心來楚望有意訪崆峒霧隠千嵓紫嵐遮萬樹紅栱云連藻井檐雨濕簾櫳栁絮平鋪雪楊花不受風槎疑銀海上人似玉壺中彷佛淸都近飄颻倒影窮始知遊混沌何必問鴻蒙

石洞集卷十七

●欽定四庫全書

石洞集卷十八

﹝明﹞葉春及撰

○詩下

七言律

﹝闕﹞

﹝闕﹞

答陳別駕

勞人州郡心應苦賴有雲巖北倚城石削芙蓉牕裏見劍橫星斗水中明行常五嶽藏雲笈家住三山想玉京願以佩刀酬聖主莫將蘿薜勝簪纓

答從仁齋

刺桐春滿百蠻天開府雍容訪道年入幕偶逢滄海客傳書還得紫苔篇疎簾奕對嵩臺雨照乘珠投石洞煙千丈天河掛緑水九華秋下豫章船

浮丘爲趙濲陽太史賦

霓裳日侍黃金殿炎服誰開白玉京萬里風雲雙鳳闕三山宮觀五羊城天空環佩朝聞鶴月到松篁夜聽笙淸淺蓬萊眞瞬息請看東畔海潮生

五羊舟中與譚永明感舊

同舟潦倒說燕京墮淚東南去國情易水悲風疑短劍薊門寒雪負長纓十年叢桂劉安賦一片飛花陸賈城老驥未須憐伏櫪江湖容易白鷗盟

奉送遡川楊公按察滇南

當年繡斧粵東來海色三山瘴癘開玉笥云霓天下望羅浮旌節嶺南回碧雞自著王褒頌駿馬髙懸郭隗臺況是昆明休戰鬥漢廷終仗濟川才

題徐孟晦緑陰艸堂

髙臺野色倚招提有客乘春一杖藜湖瀉琉璃平楚外山開錦繡曲欄西培風南海鯤鵬起落日東林虎豹啼賦就自堪逢漢主他年回首白雲棲

端陽前二日宗陽約遊西湖同遊葉韡夫嚴體恕姚抗之侄孫世俊得堪字

畫舫年年泛蔚藍三閭空自放江潭聲聞鼔角千家盡影落樓臺一鏡涵漁父醉歌還鼔枻故人衰暮喜投簪且將酩酩酬時序中散從來七不堪

侄孫世俊置酒第一樓同席潘李諸子得樓字

城上巍巍第一樓樓前山水勝南州隔牕千嶺當樽盡捲幔雙江入檻流燈火少年空白首﹝余少年讀書於此﹞酒杯長夏有淸秋髙陽家燕交親並一醉暝煙散百憂

侄孫世儀將母永平省覲

白艸黃雲出塞難而翁今戴鵕■﹝義鳥﹞冠趨庭月照闗山迥將母風連驛路寒北望桔橰低朔漠西懸鳷鵲見長安鬥鷄且莫隨諸少東郡詩成好寄看

送姻家韓伯聲之任桐栢

朔風楚水度徵鞍詩傳於今又姓韓月裏梅花千里夢雪中桐栢一氈寒談經鱣自淸淮出髙臥龍曽此地蟠聖主好文過漢帝賦成早晚入長安

奉陪中丞滕公學憲郭公登白鶴峯同賦

昔賢遺宅懸千載此日髙旌到二公人去碧山空有鶴興來彩筆總如虹晚搴蘋藻春雲裏醉倚蒹葭暮雨中今古重傷回首地幾誰飛閣坐層空

暮春端州鄭使君招飲七星巖

芳甸春遊散紫煙使君五馬鐵連錢石含樓閣諸天近水匝蓬萊列宿懸陰洞雨來龍自語寒城鐙亂騎初旋故山猿鶴應愁思滿地江湖且歲年

初夏鄭使君招飲七星巖

端州城北有崧臺臺下千秋石室開倚檻牂牁來萬里攀蘿星斗近三臺蛟龍夏壑羣穿窟鸚鵡風林數舉杯受簡焉能今白首賦成人羨大夫才

李廣文署夜談

十年苜蓿吾憐汝客捨端州喜屢過白雪江湖知己少靑氈天地悞人多春回門下看桃李日暮尊前對薜蘿痛飲忘形誰得似鬼神何處且髙歌

丁亥生日

少年結客五陵逰老去虛疑是故侯鏡裏春隨蒲栁變尊前寒伴菊松秋四方白髮羞孤矢三徑靑山有菟裘稱意不能過半百祇應吾道付滄洲

宦迹流芳捲爲鄭端州乃祖題

聞道南州作尉時靑袍白馬更多髭三年始信輿人誦百里空畱漢吏祠漠漠水田春日晚飛飛野雉夕陽遲只今惟有西湖月長照汪汪萬頃陂

匹馬翩翩白面郎彈冠曽入趙佗鄕恩深展驥官非薄最奏棲鸞鬢易蒼一代芳名存汗竹千年遺愛在耕桑萊公祠下西湖水長拂春風百里棠

椿萱三壽捲爲端州鄭太守題

曽向炎蒸載石還卽看飛鶴下蘭巖朱輪接武同西漢白首移文異北山玉樹逺輝庭下彩瑤花長映鏡中顏只今南國思公子遙望羣仙霄漢間

同鄭使君遊七星巖

靑山如戟倚雲霄仙去巖空鶴可招蜃市气澄金闕出龍宮云閟玉書遙風生桂楫時呼酒月冷松門夜聽簫濟世正憐公等在且謀生計向漁樵

同王兵憲登崇熹塔

九級淩空酒並呼憑欄回首見仙都珠光夜半全輝映金碧雲中乍有無江注銅標蟠地逺山連珠海入天孤滄桑忽漫悲塵刼擬向支機問白楡

華墩淸隠捲爲羅氏題

愛爾茅堂背郭開古墩芳樹逐行來牕含白雪詩千首門遶淸溪酒一杯歲莫五峯供伏枕天長孤劍伴登臺夢餘康樂今何在艸滿池塘首重回

二瑞詩和劉開府

越裳東築受降城回首長鯨蹴浪行非霧逺含崧樹曉斷虹先報峽山晴風雷一駕黿鼉窟日月雙懸驃騎營聞道光華歌聖世將因並入管弦聲

右端州慶雲

虎牙髙建趙佗城閃日旌旗拂鴈行蜃湧樓臺云欲起鳥知鼔角雨先晴劇幹並逐花間閣聞喜羣飛海上營春色上林好相待簫韶同和鳳凰聲

右穗城靈鵲

送蔡禎啟歸端州

千盤風雨落髙秋有客能逢桂樹畱碑鐫夏王生緑字書傳周史擁靑牛洞中列籍澠爲酒海上名山石作樓明到星巖楓葉下扶桑東望是丹丘

送柯廣文先生赴建陽

傳經雪色滿羅浮桃李陰陰出郡樓銜鱣晚占卿士服啼鶯春伴孝亷舟家臨龍穴三山近水到虹橋九曲流千載方塘云裊裊爲將蘋藻寄滄洲

題沈參戎風木圖

萬家蔥鬱太湖濵佳气吳閶疋練新過眼千鍾懸鸛雀傷心髙閣畫麒麟天空落木蕭蕭下歲暮長空淅淅頻有客覽圖愁獨立因君回首淚沾巾

百歲光陰隙裏過悠悠天地竟如何驚看逝水奔流易忍見飛雲出岫多漫說千鍾酬罔極誰憐三釡嘆蹉跎懸知大孝終身慕愁絕爲君賦蓼莪

甘棠遺愛捲爲李眀府題

鳬舄飄颻向碧空楚天西望楚王宮峯髙白鶴千家雨峽靜黃牛一笛風到日瀘川迎五馬他年碣石看孤鴻羅浮萬樹梅堪折曽有棠陰滿越中

和沈參戎曉發望平海韻

■﹝亻侯﹞吏雞鳴報曉程角聲初散逺煙橫追風萬馬聨鑣度照日雙龍出匣明大海陰雲低幕府亂山孤戍入前旌將軍按塞還能賦願以鐃歌答太平

逸史流芳捲爲保昌吳令乃翁賦

忽漫靑牛紫气來闗門令尹自仙才天空漢闕雙鳬下日落湘山一鴈哀白雪調髙空黯淡朱陵洞杳沒蒿萊少微寂寞休回首列宿光今接上臺

九日髙士峯燕集

傲吏名山不厭遊況逢佳節更悲秋浮雲曉向千峯散落木寒臨萬壑流海上樓臺澄蜃气樽前鴻鴈起邊愁腐儒歲晚眞何補欲向滄浪買釣舟

作賦兼隨漢大夫更憐葉縣有飛鳬深秋我飽靑精飯避世誰藏白玉壺老去風塵雙鬢攺晚來砧杵一城孤莫辭此日樽頻倒愁見當年角夜呼

同祁山人登髙士峯

城畔羣山亦不遙縣齋終日對岧嶤登臨白幘還髙士海國靑天自暮潮南浦佩環心欲折北風樽酒鬢隨飄朱明石室同遊地松桂因君問寂寥

丰穀道中洪子頥邀飲分韻得涯字

洛陽谷口自逶迆云木蒼蒼滿古祠宅近靑山微有路潮來滄海浩無涯窮愁短鬢先秋色落日靑樽對晚颸澤畔相逢容易醉肯教漁父向人疑

金陵懷李宗陽赴襲

金臺迢遞塞鴻邊君去繁霜正黯然憶我定攜燕市酒與誰同醉薊門煙鐵衣天上承恩早玉殿雲中入夢偏明到都城興非淺開襟應待小春天

寄劉玉汝

嚴君交誼薄雷陳兩世金蘭分最親裋褐幸逢明主聖綈袍遙憶故人貧鄕園鼙鼔秋來急村郭蓬蒿雨後新生計蕭條非獨爾題緘南北共傷神

送侄男兆備兵寜紹

滇池節鉞回三殿橫海樓船壯四明虎旅舊傳君子陣鯨波今爲聖人平天淸蜃气通蓬島霞起鸞標見赤城自合尋仙求大藥東夷無用請長纓

建旄分府領諸侯萬壑千巖亦勝遊山削芙蓉常帶雨寺藏松桂不知秋靑春艸滿嚴陵瀨白露潮生範蠡舟若到東山一回首須知小謝最風流

元旦

去歲今晨皇極殿龍飛寶幄靜朝鞭垂紳曳佩此何處伐鼔椎鐘異往年艸色漸輝閩海日栁條遙弄薊門煙傳經抗疏非吾事漫說仙郎白玉篇

谷日登盤谷巖樓諸生同遊言巖西南有芹山觀舊址乃白玉蟾修煉之所遂往尋之席地復酌

髙樓谷日歡同賞弄栁攀梅又此時開歲斜川誰共往暮春沂水爾何遲年丰緑蟻鄰能續谷暖黃鶯樹屢移滿眼物華喧勃勃卽看巖壑迥多姿

劇遊芹觀貪尋歷度嶺穿林坐翠濤山裏杯盤吾自放鏡中冰雪鬢何逃路難時欲辭朱紱洞窈春應長碧桃惆悵暮云堪酩酊古原斜日滿蓬蒿

舟中抱病遣懷

抱病東還望不孤羅浮回首見淸都膏肓自信爲泉石雨雪誰堪載道途伏枕夏云生幾席觀濤秋色滿江湖丹砂未就頭先白葉縣何因舄化鳬

葉韡夫李宗陽攜酒見訪

城上陰雲靜不開爲誰攜酒到蒿萊醉騎白鶴昏鐘迥書付靑鸞暮雨來垂老幾人還躍馬狂歌孤劍更登臺亦知逃暑同河朔倘許明朝盡我杯

霧雨至太和宮俯視一气咫尺不辧

五日陰雲郁不開千崖蕭瑟气悲哉祇憑客子靑藜杖拄到仙人白玉臺萬里風摶天柱動百靈濤湧雪山來俱言石洞堪龍臥不遣荊南駕鶴回

靉靉浮雲滿九闗帝宮只在紫微間雨沾萬國看龍變霧匝千巖隠豹斑駿骨已知輕郭隗蛾眉何復妬麋山具茨咫尺襄城道牧馬寜虛七聖還

質明謁帝期雨亦往忽然晴朗遂得徧遊

天門初日照扶桑霧卷千峯見八荒遂使衝星朝玉帝始知遇雨異秦皇山連瀛海三神出水劃中原萬里長霽雪開云俱往事丹梯南望迥蒼蒼

登太和山

縹緲靈光信有無秋髙天柱倚踟躕云扶漢畤藏仙籙天福燕京護帝符宣室席前憐賈誼茂陵書就媿相如悲風落日增蕭瑟極目中原一鴈孤

玉梯矗立碧天愁金殿髙懸萬壑秋坐擁龜蛇神北極地分龍虎壯南州衡廬半逐炎荒落江漢雙環太嶽流更有蓬萊云五色曣■﹝日昷﹞長傍帝鄕浮

過虎巖訪不二上人

一龕髙傍虎巖棲爲訪東林到虎溪轉後三車空貝葉悟來雙樹失菩提雲間玉麈秋相對鐙映金輪夜不迷天籟聲中聞軟語依依涼月曲欄西

林均州招飲滄浪亭席上口占同席王楊兩孝亷余門人東官黃於廣

路迷江漢百愁生亭入滄浪一棹輕鼔枻偶聞漁父唱濯纓寜比使君淸層崖雨過芙蓉濕曲岸煙開翡翠明塵滿素衣歸未得石泉空負故山盟﹝餘石洞有洗耳泉﹞

送廖大夫解綬歸閩

石洞歸耕臥白雲幔亭招隠又逢君舉杯閩越飛鴻逺把袂江樓比翼分塵世幾回傷按劍北山無復更移文他年相訪漁樵地九曲溪邊對夕曛

寄吳一庵別駕

我從西粵罷彈琴君賦東徵返故林轉眼江湖雙白鬢側身天地幾同心逃歸實就羅浮卜悵望時爲梁甫吟莫怪虞卿輕去國著書元不爲愁深

元旦同梁懋孚葉思叔冒雨遊湖是夜風雨大作隨波達旦

元日今年雨不絕玉壺畫舫興何豪城邊暝合靑山失夜半風鳴白浪髙咫尺樓臺藏洞壑參差鐘磬出林臯明朝只在沙鷗畔凍艸寒云共羽毛

赴西粵投檄祁在徳崔子玉送至石門

爲漁湖海昔同盟回首風塵此濯纓十日平原生夜色一帆春雨見交情蒼梧愁聽湘妃曲五栁空髙處士名聞說淮南堪臥理梁鴻早已去西京

訪曽明吾

爲誰掛席趨炎海忽爾穿松到夜闗滿眼交遊吾白髮側身天地此靑山蛟龍濤浪秋仍壯鳥雀園林晚獨還偃蹇尙憐叢桂內他年寒色共君攀

題白鶴山房

主人茅堂秋瑟瑟畱賓栢塢酒常開山空白鶴何年去日暮流螢隔幔來池艸世傳鸚鵡賦海門東瞰鳳凰臺黃金白髮俱塵土鷗鳥從君幸不猜

遊海隅山

海上雙峯鏡裏開芝城宮闕亦蓬萊九江秀色東南盡三峽濤聲天地來薄暮魚龍喧鼔角中流日月隠樓臺滄洲吾道眞堪付漁子帆檣共往回

贈鄭叔異

谷口風流有子眞故園松竹晚逾親綈袍曉帶煙霞色蓬徑秋兼芋栗貧下榻郡齋淸漏永傳經幕府絳紗新翟公門巷羅堪設載酒時能訪野人

送祁馬石赴京

燕臺俠客日相將走馬曽遊易水傍明月逢人常按劍白雲何處不飛觴行邊駿骨黃金重到日鶯花紫陌長卜築茅溪憐愛弟爲誰春艸賦池塘

送葉韡夫赴京

燕京宮闕倚雲開君去重登郭隗臺千里驊驑元道路五湖鷗鷺自徘徊天涯公子思芳艸海上懷人寄折梅卜築正憐羊仲在幾時松菊賦歸來

酬梁少仲見寄

不見經年梁少仲東園禊飲使人思風回寶剎潮生處雨過銀塘客醉時病起忽來靑鳥使緘開重見白雲詞淸秋擬鼓扶胥柁爲爾同攀桂樹枝

寄歐禎伯

故人薄宦滯燕京尙憶江都悵別情三徙不離秦博士六經空對魯諸生西山晚映靑氈色北闕誰同白雪聲朝罷九衢寒漏永可能淸夢到朱明

銅嶺弔古﹝熊飛故居﹞

千峯天畔簇旌旗想象勤王轉戰時故宅有基巢水鶴空山無廟薦江蘺悲風松栢人何在落日壺觴我不辭滿地屬鏤無處死扁舟生計學鴟夷

畱別陳輔徳李敬可

澤畔行吟晚有君天涯不復嘆離羣髙齋實下陳蕃榻對酒重論李白文醉後旗峯當面出別時銅嶺一溪分亦知會合離非久佇望﹖﹖堪日暮云

歸羅浮

軒車十載走風塵靈境歸來學隠淪猿鶴隔林如識主峯巒當戶似窺人紫蘿尙拂遊時路白髮慚非洞裏身結屋已連南澗曲移文休擬北山神

七夕

屢將時節客中過今夜雙星又渡河天上佳期應有數人間歡會苦無多合離不定橋邊影巧拙何心杼裏梭我亦年來解玄理卻憐塵世尙蹉跎

重陽後一日梁懋孚約遊北山

侵晨共到寒山裏薄暮扁舟入晚陰黃菊獨憐今日醉白衣偏稱故人心經年始得歸蓬捨野性從來在竹林不是重陽能補會那逢樽酒滌煩襟

閒居

逐逐炊煙故不除豗豗雞犬伴閒居鼠肝虫臂勞天地鳳矯龍盤接裏閭作粥每尋長白寺閉門空著太玄書傍人莫笑揚雄宅紫府淸都是我廬

窮巷回車本自偏田家猶喜石堂眠立錐近市非無地抱甕林山尙有園棲共鷦鷯資一樹亂聞豺虎徧中原傷心此日緣何事愁聽孤城角夜喧

金陵寄內

畏途牢落己忘機舊學荒涼嘆昨非覽勝欲尋白鹿洞題緘寄與樂羊妻田耕瀝腳天常旱粟盡瓶中我未疲正賴宿癅將歷齒莫教歲暮泣牛衣

金陵悵望才烹鯉玉帳遙聞已夢蛇翟令無錢猶養女劉公有約好爲家乾坤委蛻人何與緩急由天我未嗟不學向平畢婚嫁浪遊聊禦白羊車

賞侄文兆菊

儂家小阮碧欄桿移菊梁園傲歲寒已有郢人白雪曲那愁陶氏黃金盤疎枝曳曳凍漸解宻蕋滴滴露欲團我會呼兒醉階下何須載酒東籬看

和劉古唐翁論學詩

春陵一竅在圖先挈領提綱曠世賢悟後洛陽歸自別熟時闗內夜應眠憐蛇憐蚿情俱失逃俗逃禪見各邊動靜無端惟此理是誰參透大因緣

未發之中不是先一齊穿紐幾前賢回三未解揮戈舞吹萬何妨隠幾眠朱陸異同俱有說周程風月迥無邊明珠欲得惟滄海卻恐求魚向木緣

夢中作

第一樓中靜晚濤忽聞仙樂下云旓靑蛇舞共南天逺黃鵠飛連北極髙萬里長江堪屬目百年佳興獨揮毫元精飽食朝霞气老婦無勞喚濁醪

不寐

露下天空秋可憐髙樓明月倍娟娟一株桂影江湖上半夜鐘聲霄漢邊玉壺擊碎笑今日金闕攀援思往年慷慨勞歌不成寐揮衣起舞雙龍泉

奉送按察馬公治兵河東

太行北望郁嵯峨建節人傳馬伏波憲府山川雄魏國油幢霜雪下汾河漢庭久擬三旌待晉史徒誇五利和玁狁只今須薄伐期君出塞擁雕戈

除夕前二日武昌孫大守李別駕韓司刑置酒黃鶴樓席上口占

欲乘黃鶴鶴不來黃鶴仙人安在哉雪飛樓閣客腸斷歲莫江湖老鬢催蝸角誤我葛洪洞駿骨欺人郭隗臺澤上那能歌獨醒爲君一飲三百杯

挽東泉李將軍

漏盡鐘鳴罷曉籌飛將軍不待封侯樓船泛海五千里斧鉞成家六十秋玉樹西風愁裏折寶刀南斗匣中收傷心兩世交遊淚嗚咽眞同隴水流

直沽

復泉衛水還歸海吞吐漕渠是直沽秦漢黃河非禹迹幽燕紫气本皇都舳艫歲轉吳江逺日月天回碣石孤莫問淒涼元季事古今形勝仗吁謨

憶祁仲繩

河上游絲晴裊裊憶君尊酒惜年華西樵松桂還秋色北闕風塵自暮笳落日帆檣惟縱飲避人江海且爲家憂時寄逺俱無賴腸斷朱明一片霞

懷梁僉憲

畫戟靑驄栢府尊致身霄漢自髙鶱途泥愧我惟孤劍歲月眞誰可並論天地只今長閴寂酒樽何日共黃昏東南鴻鴈來應少目斷羅浮海上村

鱷湖道中

鱷湖燈火杉篁夜疋馬寒嘶萬木中明月正懸淮上鏡怒濤先到澗邊松干戈滿地風傳角堞壘連天野燒空奔走不堪鴻鴈裏豈緣行役限西東

登飛來寺

峽束滇江靜不流深藏紺殿對江幽玉環洞杳風生樹金鎖潭空月滿舟帝子南來山竹裂仙人東去谷亭畱少年彩筆頻經此捧檄重遊笑白頭

臨湘驛憶曽明吾

艸際微涼過雨初懷人山月到庭除雲長漢北隨鴻鴈水滿湖南斷鯉魚芳樹晚畱逋客駕皇華秋憶使臣車菟裘蹔別吾將老前席須君待禁廬

元日學憲李萬卿同男兆侄見過

歲歲柴門長緑茵少城元日到何人忽傳車馬塡三徑旋拂杯盤薦五辛淝水阿玄新錫命玉堂太白舊詞臣故人一去雲霄迥惟有春風伴葛巾

贈陳養齋

梅生去國愁吳市三徑君恩此亦饒白髮有時麋共往靑天無伴鶴堪招惟將涕淚酬先帝實見弓旌下聖朝藜藿豈遺堯舜世江湖容爾許由瓢

酬周玉虹見示閱師之作

見說周郎昨閱師蛇矛壘壘羽林兒承家斧鉞今投筆橫槊江天自賦詩闗塞幾年啼虎豹乾坤何處不旌旗衝星匣劍啾啾動悵望雲峯暮有思

贈別周玉虹

獨客深杯始爲君夏堂風砌夜論文山圍官舍云時入水滿江樓袂忍分舊賞雨花愁樹樹並飛沙鳥故羣羣共來閩海頻傷別細作音書寄鯉聞

送周玉虹至江口口號

欲別未別梅溪東千山萬山相映紅狎人鷗鳥漫多思背日旌旗來晚風世路杯酒共爲客海國音書愁逺鴻南天聚散只雲水莫惜醉系蒹葭中

期訪陳養齋因事不果詩以謝過兼爲後期

避暑期君水竹居濠梁云靜看鯈魚溪行棹擬衝鷗入野酌瓜憐帶雨鋤無柰冠裳羈叔夜不緣消渇阻相如髙情陳榻今應下三五休懸待望舒

贈陳太僕北上

兩朝執法太微臣繡斧雲霄早致身嶺險昔年殱虎豹閣開他日畫麒麟驅車曉帶金陵月到闕長依玉座春調鼎宅揆眞有待須知崧嶽爲生申

周王此日思周道伯冏還應作僕臣豈爲渥窪龍驥好欲令云錦渭河新長城鐵騎時尋窟西域金牌舊入秦八駿久閒天廏滿燕臺馬骨更何人

星軺北上天顏近卻憶披裘伏闕時萬里獨憐明主惠三湘誰爲賈生悲灌園講罷還溪澗鳴玉朝回祇夢思幽側儻承閒燕問迂疎早已鹿門期

打魚

榜人齊擊雪花明春水靑蕪白浪生撇去湖心金鎖直到來幾上玉梭橫平摧雨鬛沾沾濕細切霜鱗冉冉輕下筯當筵應甚美獨憐殘潰重傷情

藤州淸明

十年松栢違親壠此日淸明又客途滿眼郊原傾緑蟻側身天地愧慈烏蓼莪篇廢愁仍在林木風來靜自呼隔岸哀猿更嗚咽一聲腸斷粵山孤

第一樓秋興﹝卽郡城鐘樓也少年讀書於此﹞

萬石樓髙切太虛家貧還得此樓居靑山入戶寒偏瘦緑鬢逢秋晚漸疎北郭長楸朝騁馬西鄰明月夜吹竽成都揚子惟淸淨門外無人只著書

秦軍漢將昔臨闗曽閃旌旗五嶺間南帝殿庭隨桂水左丞墳墓滿楓山潮聲實見迎秋早棧道虛疑出塞難萬古聖朝形勝地海濵眞有虎龍蟠

羅浮山下古循州萬里風塵客倦遊北望九連闗塞險西聞三峽甲兵愁霜髙越徼凋軍寨月滿禎城照戍樓烽火海丰猶未息江湖空抱杞人憂

書懷

燕雲南望故山迷客子思家問路溪闗塞緒寒春悄悄鄕園歸夢艸萋萋黃金臺沒蘼蕪合碧玉樓髙日月齊欲訪江門知不逺扁舟橫過鐵橋西

南望

南望遙天隔翠微東徵消息願多違憂時藜藿空悲壯故國蓬蒿有是非莫雨幾年啼野鬼春農何日返山扉錦衣最恨愈樞府數萬貔貅一夜歸

梧桐山

梧桐山上梧桐月照見當年漢將營旬日黃衣秋可掃中宵白羽早還兵波添淮水千家淚驛奏燕云疋馬程南北迢遙無限恨村村煙雨髑髏聲

畱別二陳明府

西來溫水二君稀城北城南自掩扉三徑云深髙士別萬山天迥逺帆歸尊移樹影離筵晚路遶秋聲去馬遲兩粵古今元接壤並州回首共依依

陸川縣齋對雨呈張明府

晚風吹雨送新涼逺樹依微近女墻雲起戍樓秋黯黯山圍官舍日蒼蒼空庭鳥字來人少淸簟螺杯引興長十載倦遊君獨惜刺桐花下共徜徉

陸川縣譙樓晚眺呈張明府

雨過峯巒生夕煙登樓秋色正堪憐幾家城郭蒼山裏一縣弦歌落照邊花近烽狼消古戍葉飛雲鴈下平田開樽取醉勞明府無柰中原別緒牽

向晚登樓望欲迷淸秋艸色轉萋萋蒼梧西上龍濠迥翠嶺南來雉堞齊千頃水田經雨濕二更山月傍人低未論雞犬孤城寂遶樹霜烏不夜啼

中秋飲姚氏園亭

名園佳節到柴扃詞客開筵集艸亭碧海月從今夕好淸秋人似舊年經病逢金穀還杯醆夜轉銀河落戶庭何事羽衣蟾闕上桂團風露正泠泠

龍山爲交埤鄭君賦

交埤疊嶂來天地蜒蜿龍蟠鄭谷隅石竇云生時作雨海門月出夜明珠風揺老檜蒼鱗動日照平田錦翼敷髙帽山人兩蓬鬢重陽懷古幾踟躕

壽李長史

董相還家緑滿園何如白首向王門下帷自艸春秋傳入室時窺道徳言戰勝西湖鴉作鬢壽稱北海蟻盈尊靑牛紫气從來盛況復翩翩李耳孫

題節孝捲

穴中不共紅顏老堂北無如白髮何孤燕春來前縷在雙魚朝進玉盤多溯流捨側泉還湧化石江邊水自波彤管靑編非忝竊霍山南海郁嵯峨

惠安有三岐麥六岐稷士民賦詩贈奉答

幾回春雨祝年丰共說三岐隴麥同千載慚吾非漢吏七閩斯地有唐風人家廢井黃巾後海岸飛沙白葦中擊壤自須歌帝力滿車誰敢竊天功

敢擬河陽麥兩岐東郊嘉稷轉堪疑干戈閩海初寜日水旱東南灑淚時詞客有情歌盛美長安無計起瘡痍年來疾病思田裏慚媿河間稼獵詩

題觀羅臺

爲愛羅浮四百峯築臺江上看芙蓉靑苔坐掃蛟龍動白髮遊憐鶴鹿從雲起錦屏開絕壁雨晴素練掛疎松問餘石洞幽棲處東望巑岏第幾重

奉送嶺西王公參政湖南

攀車夾道走羣黎攬轡重淸粵嶺西虎踞深山藜不采雉飛平野麥初齊藩分江漢雄三楚笛奏煙雲散五溪南顧卽今紓聖主禁城春早聽霜蹄

右丞詩畫右軍書家學中朝盡不如彩服入門椿偃蹇紫微分省樹扶疎武昌月朗延參佐云夢天寒賦子虛爲政風流誰得似洞庭淸映使君車

蒲栁空嗟犬馬年祇應松柏晚猶妍﹝余齒同公餘則衰矣公猶然壯夫也﹞漫勞一郡推麟筆豈有三長過馬遷﹝郡乘之役實公所推轂云﹞藻井夜登穿海月桂林秋泛澹江煙論文後會知何地遙望淸光北斗邊

送丘南安還海康

風塵先我解牛刀萬里冥鴻一羽毛誰信五溪多瘴癘古來三峽壯波濤中原北望浮雲盡函谷西還紫气髙春雨海門尋舊隠折腰應嘯尙兒曹

題江秀才蓮花艸廬

嚴城東下敞書臺重鎭身曽辟艸萊倚杖潮聲三島接捲簾山色五公來靑雲髙並芙蓉濕落日遙從睥睨回四壁蕭條君自愛漢王元羨長卿才

漫題柬徐弼卿張仲矩二國子陳巽卿洪子崇江惟城三茂才

聞道中山有篋書太行風雨復何如靑春愧我鳴琴後明月投人按劍餘日落陰崕窺罔兩時危滄海滿樵漁淩雲彩筆誰無羨早晚君王問子虛

詹侍禦遊匡廬折肱不果詩以訊之

聞君名籍系滄洲杖策尋僊不可畱九派春愁連楚澤五峯淸夢滿江州題詩忽動煙霞色伏枕俄驚日月流望气自憐闗令尹何時函谷度靑牛

飲洪子崇宅率爾賦贈

髙堂華燭坐更闌節序逢秋暑欲殘已見洪厓多道气更憐葉縣有神丹金銀宮闕三山迥名利風塵兩鬢斑搔首望君霄漢上鐵橋夜夜夢中還

秋登大武山

大武髙盤海上浮登臨涼气滿浯州乘槎漫憶三秋客濯足遙從萬里流地拆南溟稀過鴈天回絕壁倚牽牛潮聲夜落雲霞淨縹緲猶疑到十洲

海上芙蓉萬仞開翠含飛閣亦奇哉檐前日抱扶桑上樹杪風吹碣石來哀壑莫云看倚劍髙秋落葉伴登臺東南天柱雄今古安得樓船下瀨才

淸海臺送陳山人入京得山字

舊遊詞客又燕闗歲莫逢君一解顏把酒髙臺縣落日題詩寒色滿蒼山黃金宮闕行看近白髮風塵且未還天上故人如見問將攜妻子鹿門間

晚發臨淸

風起蒹葭船自開樹杪孤城返照來倒影樓臺虛徑度鳴鑼舟楫晚須催鷗鳬鼓柁還汀芷河嶽流云落酒杯顧眄未論扶藥餌古今蹤迹本蒿萊

茆屋落成詶韓甥寅仲

大成廟西蘇祠東我有一宅生蒿蓬茅茨過雨春不惡火樹倚檻秋能紅開徑只合來二仲灌園豈爲辭三公館甥堂竹涓涓淨坦腹賦詩霜葉中

寄和太保兄弟紫燕

汝家兄弟迥無倫毛骨森森似鳳羣紫燕詩成還寄我黃龍洞口更思君﹝時廬墓黃龍﹞巢當畫棟逢秋色日向靑天帶暮雲海北海南惟有路莫將幽思問鴻鈞

贈眞空上人

袈裟共泛眞何意苦行空門似汝賢薊北傳燈冰雪裏嶺南持缽瘴云邊淵明酒伴惟須菊慧逺禪心只種蓮今古茫茫不勝思江幹無語艸芊芊

七言絕句

題畫贈方伯滕公

微垣花隠刺桐深公暇時爲抱膝吟一曲瑤琴春萬里不知棠樹舊成陰﹝題嘉樹長吟﹞

粵臺雲气郁蒼蒼人在華胥白日長不獨南牕堪寄傲曲肱隨處是羲皇﹝題紫雲髙臥﹞

鄭生學醫從海上軍索贈賦此

爲問安期棗有無片帆南海靜天吳酬恩到處逢知己夜夜雙龍匣裏呼

送張伯珍赴京

賈勇休誇六郡雄提戈東望緑林空可憐諸將封侯盡白馬靑袍向北風

百戰曽經七尺軀先登親奪繡蝥弧知君不用尙書貴夜夜靑天泣灌夫

答呂文在

雨送飛觴待兩姬巴歌新制竹枝詞天風吹落霓裳曲夢裏相逢怨別離

贈玉娥

涉澗登臺鬢半松玉娥相對玉娥峯千杯勸盡不知醉手挹飛泉入酒鍾

泉聲虢虢石粼粼羅襪淩波不動塵借問仙家誰得似黍珠宮裏鮑夫人

千峯斜日一枰殘月上霓裳駕鶴還爾自姓王人不識他年應比爛柯山

代玉娥畣

妾本巫山山下女朝朝暮暮在陽臺可憐遺履軒前月長照飛鳬海上來

飛泉直下幾千尋灑落雲山紫翠深采得山花羞妾面汲將泉水比儂心

醉歸忘卻玉搔頭藤蔓牽衣碧澗流流到門前尙嗚咽松風蘿月兩悠悠

賦得海不揚波贈張將軍

大舶乘風馬不如孤城落日莽蕭疎卽今空水天連碧買酒將船問白楡

積水澄波靜不流兩星相對鏡中浮靈槎歲歲天邊下共指尋源博望侯

大星小星墜海中海鯨東去水涵空樓頭戍卒渾無事到處投竿學釣翁

將軍白馬紫虯髯海上靑山萬點尖夜半髙堂罷歌舞髙髙山月照疎簾

送潘去華侍禦還朝去華在粵著書名百六書成而召故次首及之

南遷客捨寄桄榔五嶺今傳五月霜自是主恩深雨露肯令韓愈到潮陽

獨樹空庭對著書書成馳傳起相如名山石室非無地紫气紅光看斗墟

蒲葉靑靑橊子紅還朝人識五花驄遙知宣室將前席一一風謡達九重

獨抱瑤琴久不彈爲君一曲再三嘆從天玄鶴兼云下便欲因之寄羽翰

與梁思立譚永明飲韋純顯宅

庭月嬋娟出海樓庭前貰酒鷫鸘裘相逢﹖﹖得還辭醉二十論交今白頭

酒人燕市共譚生偕計梁韋弟與兄命駕豈難千里至今人徒見古人情

海上髙懸碣石宮談天稷下競稱雄君看莫逆者四子滿目靑山一笑中

太和道士李理雄余字之守雌丏詩贈以絕句

蚤向名山學息機焚香長掩白雲扉雄心一片降應盡肯逐楊花作雪飛

太和道士王思明從登紫霄峯問其泉對曰上善卽老子若水者也字之子靜號以若水丏詩贈之

一蒲靑艸自年年萬疊蒼山對夕煙靜後觀心如止水髙髙明月在中天

白雲山樓中

髙山心自下塵寰復有南樓在此間閒坐樓中門盡辟白雲朝去暮來還

白雲朝去暮來還一去一來俱在山十載離家不知返而今始覺淚痕斑

下山雲雨上山晴誰道山云亦有情卻似道人心一片無來無去又無生

不攜尊酒上山來只酌龍泉水一杯泉水自淸人自酌不愁心地有塵埃

下山卻是上山泉欲飲還須在水源不信諸君泉上看千條萬派落前川

髙坐樓中云作衣夜來親見鄭安期無情最是峯頭鶴不爲遊人住少時

題石山船二首

石船髙駕碧山頭似畏風波急暮流十二時中平地起問君何處不堪愁

木蘭爲檝桂爲橈南接端明學士橋我自虛舟人不識海門風雨日瀟瀟

七月晦日同諸子大雨遊三髻山鼓禦風之章

千山雷雨震天門萬壑飛流萬馬奔莫道遊人魂欲斷瑤琴石室倒瓊樽

秋衣重濕海天寒秀色三峯雨裏看卻恨多情逢佚女雙鬟猶自隔云端

足下層崖萬仞懸耳邊危石一藤牽白雲冉冉如無地宿雨蒙蒙只有天

贈羅浮吳道士

羽人絳節自雲中四百峯頭訪葛洪他年天柱如相見玄鶴飄颻舞碧空

柯節婦詩

盤石空庭對不移始知靑鏡妬蛾眉子規枝上三更血好似閨中囓指時

太守新題照畫梁霜風颯颯滿淸漳汝家正在羅溪上一水沿洄萬里長

贈汝誠應貢北上

南來梨嶺萬重山緑綺逢君一解顏滿院梅花開不盡朔云春樹又燕闗

翠壁蒼云錦繡開夜涼蘿月滿松臺思君不見梅溪上惆悵天風萬里來

萬國儒紳肅鷺行九天閶闔覲龍光東連碣石懸鳷鵲南度秦淮有鳳凰

九衢車馬日轔轔君去初充上國賓紆紫昔無安世貴艸玄今有子云貧

排云曽奏萬言書無柰天閽獨望予漢室有人詢賈誼幽蘭依舊結芳裾

同李宗陽泛西湖招侄男兆不至口占促之時年十五

西湖之水多白蘋白蘋映水揺烏中山花水花兩燦爛君若不來花笑人

答眞空上人

佛氏生憎五蘊山須彌原只在人間我今出世君知否九萬扶揺一日還

有中說有還歸有無裏談無又著無我把此言來印證恰如明月照江湖

賞報﹝有序﹞

時署閩淸諭將赴南宮至福州報遷賞而後言余曰今赴南宮及第是望卽及第不賞何也將如羅文毅劾李賢謫泉州市舶提舉何賞爲署教諭遷左亦知縣不賞何也將如陶靖節八十日歸何賞爲他日卽召不賞何也拜禦史將批鱗命之不保何賞爲三更報者出而復入曰聞公亷甚知無槖金請書數字他日索於里長余曰豈有費里長葉知縣乎賦詩謝汝口占一絕

家住靑山學隠淪偶來相訪武夷君鐵橋流水不歸去腸斷淸猿和白雲

洛陽望三髻山

云鎖三峯霽未開空餘三髻象三臺輿人遙望遙相語昨日親曽雲裏來

宏路道中

日入虫鳴艸露涼海風吹月月蒼蒼郵亭處處看相似髙隔松林十里長

峽江渡

峽江亭前秋葉多峽江渡口足風波知君急渡如江水帆影先開柰爾何

題茶洋驛淸風亭

隔樹蟬聲度翠屏穿林澗水倚欄聽行人一到揚鑣去惟有淸風戀竹亭

贈別韋純顯赴泰和

書劍同遊二十年栁絲長綰萬條煙天涯落魄愁分手君向西江我在燕

潞渚帆開獨滯畱燕山塵滿黒貂裘愁來已就禰生賦爲我先投鸚鵡洲

南遊同唱郢人歌楚水閩山路幾何欲向天涯寄楊栁祇憐攀折已無多

三忠祠在上東門古道飛沙白日昏惟有前朝松栢樹霜枝聊可贈王孫

朝斗壇步月

太乙宮前月滿時滄波萬頃碧琉璃手持玉笛瑤壇上吹起淩空錫杖飛

用韻答林中洲見問

寒煙藹藹雨霏霏艸緑江南春未歸滿樹桃花君莫問道人今已學無爲

獨坐鑪薫對雨霏閒看川逝共雲歸主翁欲問惺還否何處惺惺更問爲

友人約赴佛會詩以答之

便隨大眾說西天莫以焚香種福田白鶴峯頭一長嘯不知誰是野狐禪

十四歲讀書永福寺友人伐鼔七聲命詩索道士酒

逺公昔日東林寺有酒曽呼靖節來今夜虎溪須盡醉莫教明月照空杯

石洞集卷十八

