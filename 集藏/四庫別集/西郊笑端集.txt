

欽定四庫全書

集部六

西郊笑端集

別集類五【明】

提要

【臣】等謹案西郊笑端集一卷明董紀撰紀字良史以字行更字述夫上海人洪武壬戌舉賢良方正廷試對策稱防授江西按察使僉事未防告歸築西郊艸堂以居因卽以名其集然未及鋟板稿藏其門人周鼎家成化中鼎孫光祿寺少卿庠始爲刋印此本有宣徳辛亥鼎後跋又有成化戊子錢溥序蓋又従庠刻本傳寫者也紀詩平易朴實視袁凱諸人稍爲不逮故張汝弼作是集序謂其漫爾而仕漫爾而歸詩文亦漫爾而著弗冀有傳頗致微詞而朱彛尊靜志居詩話則舉其題海屋詩過橋云磬天臺寺泊岸風帆日本船句謂亦不爲率漫然紀集明世未經再刻流播頗稀明史藝文志亦闕而不載彛尊明詩綜所錄但采之賴良大雅集中未及見其全帙故所摘佳句僅此今觀此集過質傷俚之誠所不免然其合作往往得元白張王遺意汝弼以一格繩人不足以盡詩體彛尊執一二語以爭之亦未盡紀所長也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西郊笑端集卷一

明董紀撰日重光行

日重光日日向西沒朝朝出東方日重光誰目爾名爲太陽當時羿射十殺九如何爾獨箭不傷日重光浴乎咸池拂榑桑周天不停照八荒人歸長夜臺長夜一何長日重光混沌初分有盤古爾今獨在盤古亡日重光東方天又明【葉】夜臺自防防【葉】

短歌行

山鳥日日喚提壺勸君酒盡須更沽千金五花不足惜莫計囊中錢有無人生百嵗幾時好大是愁多歡樂少朝見開花暮落花昨日朱顏今日老爲君起舞爲君歌當年不樂柰老何

春閨曲

重門半掩梨花院博山飛煙繞梁轉曉鶯啼傍小牕來只在栁梢看不見羅衣單薄惡春風卻要捲簾令燕通春愁只能淸臂玉何時得消紅守宮對花彊揀花枝折心事可向旁人說

薄交行

古人結交能結心雲天爭髙海同深許身慷慨死知已一諾不翅千黃金近來此輩交難托昨日尋盟今背約動於利害計秋毫未及春風已霜落薄交薄交奚足嗔莫望今人似古人

鴻門防

夘金刀先入關不合楚人意楚人力拔山气蓋世言可食盟可棄四十萬人皆勇鋭張子房別無防抱奇貨臨不測重瞳玉玦光相射坐上龍顏如土色使落當時舞劍手安知誤人非項伯嗚呼鬼朴猶怒唉未疽身已病是何竪子不足謀四百開基有眞命覇上立殺曺無傷玉斗一聲分漢疆

來日大難

來日大難誰汝憐頭白面皺命弗延早知大難學神仙不食煙火無死年王喬八公術可傳蓬萊采藥無樓船不如卽時有酒據眼前一醉可以通大道合自然無事長歡笑荷鍤相隨不須弔營營以朝暮壽比籛鏗亦虛度

拜月詞

畵堂紅影揺銀燭繡幕圍春香馥馥晚妝著意新梳沐梨花月上防幹曲闌干曲掃花陰氍毹席地朝月拜夜夜願得長如今

烏夜啼

靑桐月仄烏夜啼銀河倒轉紅樓西虫聲喞喞在四壁麝蘭煙裊金狻猊碧紗盈盈風暗起銀缸吐花十分喜試將鴛錦計短長恰好裁爲合歡被合歡被縫不成金斗無溫剪刀冷細意熨帖難爲平沈吟停素手相思情轉多看罷回文字粉淚濕香羅

霸上軍

三綱陵夷秦失鹿天下紛紛競追逐白蛇當道毒傷人神劍一揮蛇母哭素車來降軹道旁諸侯有約當爲王悉與父老除苛法約三章倉粟旣多兵有糧不勞獻饗持牛羊逆理則敗順則昌何必猛士守四方君不見弒義帝屠鹹陽陰陵失道嗟天亡

望夫石

昔此與郎別此是郎歸路望郎不歸幾朝暮當時恨不隨郎去今日知郎在何處妾身化爲石恐郎歸來郎不識石眼有時開郎面何時覿石淚涔涔土中滴

鬻女謡

余嘗讀兩山李侍郎鬻孫謡意謂昔時養民厚俗之政大備宜無一物不得其所何至使人有此者不無惑焉鄰人張氏鬻女其事頗與此類不意於今目及見之作鬻女謡

東家夫婦無丁男止有兩女冬猶衫客來又議鬻其一父母不忍聴兒談長云弟防我應去防謂我去兄當住心知父母非不慈不然租稅從何措兩兒去住爭未決父母狐疑客催別大兒行泣小兒隨道旁觀者皆嗚咽

四時詞

日髙繡櫳花影滿流蘇不動香雲暖春來欲睡起偏遲猶自向人嫌夜短墻外秋千士女嬉海棠開傍禁煙時金籠鸚鵡新調舌學得回文錦上詩

象牀翠拂瀟湘水碧紗如煙吹不起瑚云枕七寶妝玉山自倒冰壺裏荷花鸂鶒銀屏光扇車風來薇露香佳人雪手卷輕翠荔枝壓漿調蔗霜

露下碧梧巢鳳寒悲螿暗啼金井闌風吹繡幃羅袂薄琵琶冷落無心彈誰家月明正搗練十二闌干愁倚徧錦水鴛鴦不獨棲芙蓉一夜生新怨

江天欲雪云已同畵堂和气春風中銀鵝金鳳盤翠防肉屏光照氍毹紅熊掌駞峯羊尾酒錦箏寶瑟如荑手燭花落翦香半奩銅壺滴漏三更後

織布謡

朝拾園中花暮作機上紗婦織不停手姑紡不停車園中花有盡虫螙兼風損茍遇商販來騰踴價無準經多愁緯少買花連夜造不惜斤兩過且要邊幅好門前索租賦催錢又催布細意織得成猶恐監官怒年饑負私債錢物無稱貸擬盡納官余抱布城中賣城中布𨿽賤得錢圖得現不恨利輕微但願身常健舉家忙不已一絲難上體錢布汗血成監官莫輕視

鳳鳥何不至

鳳鳥何不至碧梧空好枝百世一巢阿千年一鳴岐𨿽云有其名誰得常見之餘生去古逺仰愧聞而知仲尼嘆吾已楚狂歌徳衰燕雀爭髙騫白日喧梟防簫韶在虞廷此物當來儀

問天

顏淵短於命盜跖終以壽貞亷迫虀鹽滛富酒肉臭姦凶惡不報良善吉防佑蘭蕙花易衰蕭艾根易茂𨿽云物有數天意實大繆賦予亦旣偏視聴復貿貿是非竟何在斯理孰可究問天天不言納納自昏晝

螳螂捕蟬歌

蜘蛛网破蜻蜓走燕子穿花避鴉舅幽人睡起靜中觀更有蟬聲在髙栁螳螂捕蟬蟬未知黃雀又擬螳螂後兒童調黐欲黏雀竿動雀驚兒縮手須臾螳螂亦引去彼蟬蚩蚩得無咎世間萬事無不然人或設機天卻否莫將閒慮掛眉頭不如且進杯中酒

采桑曲

淸晨采桑露如雨妾身本是良家女使君有婦妾有夫妾請使君聴妾語人生節義重移山一女二夫非等閒秋胡黃金道旁意直見生死嫌疑間不惜朱顏鏡中老只恐蠶多葉稀少蠶多葉少蠶苦饑蠶少不堪衣債討朝桑暮桑欲如何繅車未停催上梭無心巧妝濃畫蛾鏡臺蛛絲縈网羅

存介齋箴【有序】

華亭劉克讓掲其齋曰存介時名賢咸賦詩一日持捲來徵餘言作存介箴

人或未然我審其幾人圖已然我防其微靜而能慮動則弗違避惡如仇從善如歸毋蔽爾明視於無形毋塞爾聰聴於無聲悔吝先覺咎從何生是謂存介愼保令名

讀書莊爲張夢辰

楡栁蔭我門蘿薜网我屋開牕與山對逶迆見深谷風來地如掃云傍檐下宿藥苗靑蓋畦桑柘連村緑半間鶴平分淸玩靡不畜縱橫列左右畵捲雜詩軸無侶酒一壺有客棋再局好琴棄書置惜書典琴贖筆牀幹燕泥茶煙暗溪竹同遊半紆紱諸弟皆食祿經年不入市鄰曲還往復黃雞啄黍肥今嵗畬田熟新春已儲庤機鳴絹盈柚衣食在溫飽官賦期早足理亂旣不知亦竟忘寵辱白頭抱遺經自課兒曹讀

六有齋

沙岡兪子誠氏名其齋曰六有蓋取橫渠張先生告其門人尹氏之語謂言有教動有法晝有爲宵有得瞬有養息有存也學士大夫咸詠歌之求余品題爲作詩一首

人性靡不善至理無古今苟能希聖賢彼心卽吾心升髙必自卑歷淺當就深莊嶽置數年楚子亦齊音我友淸老裔超然脫塵簪揮手謝聲利畊鑿東溪潯延師教孫子買書不論金暇日私緒餘聞善意所欽六有用名齋佩服作規箴言動愼躁妄日夕思無滛以玆瞬息微存養防牟侵仰止敢或懈常若橫渠臨春風扇微和涼月敷淸陰幽花拂檐舞好鳥當牕吟於時一壺酒自酌還自斟其中有眞樂樂向其中尋

人居天地間

人居天地間所遇皆我宅視宅已如寄視身又爲客百年猶苦短何況不滿百不生竟不死有失因有得造物旣如此多言愧緘黙

次韻全希言學士

愼言玷可磨學道堅可鉆堊盡鼻不傷唇亡齒先寒得防本前定居俟何后患終南徑𨿽捷蜀道行轉難至理豈云逺在人方寸間

錢舜舉捕魚圖

脫蓑掛船尾鼓枻坐船頭得魚旣換酒欵乃揚中流妻兒冒短篷喜無風雨憂日暮向何處白鷺古時洲

古意

妾心石中玉郎性風中花花飛自不定玉潔終無瑕不照妾心潔不如棄道旁任郎輕薄性飄轉隨風狂

次韻樊文淵郎中四首

老驥志千里蟄龍臥三冬嵗寒知後凋惟彼栢與松所以古君子韜光養疎慵時來意气得叱吒風雲從莫操齊門瑟莫投光範書孔明有知已自顧南陽廬蘊眞玉混石失勢龍爲魚君看才名誤文園老相如堂前可栽竹墻下可樹桑更祈廣阡陌稼苗無害傷治生防亂後眞如反屠羊冨貴非所願淳風仰羲皇東家哭未已西家復悲啼出門問何故役夫行別妻少壯旣從役誰當荷鋤犁歸來掩空室念此常棲棲

晚翠軒

逺山沐新雨秀色如澱潑紅銜日半邊紫帶煙一抹浮看衣欲染淺訝眉初刷彼美軒中人相望眼開豁

次韻畣林彥恭並柬王防議二首

二卵疑茍變五皮致百里用捨各聴天在人何慍喜求全造物病鑿竅混沌死營營彼何爲萬事同一理陽春旣寡和聒耳皆下裏鴞鳴何足怪鵲噪未必喜日及夜方開蜉蝣暮不死近觀眾物情變滅無定理

風木軒爲丁季悅

有生非無母失恃才五齡已慚泣杖兪徒慕刻木丁誰知樹欲靜無柰風不停終身防極悲年年墳艸靑

過七里八岡

黃昏宿山店雞鳴起晨炊風雨亦戒行恐失公家期陸行多泥塗山行多險下髙甫平地及前復乘危七里過八岡車頓僕已疲候門多稚子衡門足棲遲自非刺史薦逺道來胡爲西郊儼松菊敢賦歸來辭

槐云軒

槐之云兮團團欲雨不雨兮其陰夏寒彼世之人兮汗馬未幹吾方髙枕兮南柯夢還

槐之云兮人所愛覆我屋廬兮如幢如蓋山作平地兮桑田變海吾視其下兮蟻穴猶在

自釋

有天卽有日在人生稟先未形開辟後已具混沌前天運如磨轉日行猶蟻旋夜夜向西沒朝朝出東邊今日復明日不知幾流年大率百年期三萬又六千其間陰晴外一半夜相牽天地自悠久人生皆茍延七十猶古稀況可滿百焉但見世人死不見日離天聖賢何異人虛名身後傳生前一滴酒安能及黃泉往者旣如此我何苦憂煎

怡顏軒爲夏長文禦史

孤松出巖阿性豈好奇怪長材受屈抑偃蹇爲此熊髙人識物性拔置軒檻外俾全淩雲勢蕭散極自在種樹如種徳所貴厚能載欲令枝葉茂要在根本大以玆奉親壽目到心已防欣然坐忘倦軒宇增爽塏月明看虯龍風過聴竽籟昔同羊棗嗜今比甘棠愛嵗寒三友間此友交獨耐茯苓煮醍醐艾納薫馣馤櫩花落香粉庭艸蔭書帶洞啟南薫牕一笑豁晴靄

養正齋爲沈一中

幽齋絕氛囂獨擅林塘勝野色納虛舟天光墮明鏡囊琴手親斵世事耳慵聴免移北山文恥捷終南徑洗心玩周易持志企鄒孟惡名忌食蒿亂樂思放鄭棲鳥安巢居遊魚遂川泳雲開月自朗風止樹還定順理多所得與物更無競不假身外求由來復初性

葵軒爲平恩尹蘇徳輔

菊遇陶靖節蓮遇舂陵翁菊取隱逸意蓮有君子風嘉話至今傳所遇非虛防卓哉蘇平恩襟期古人同植葵用名軒勉玆培養功睠焉舉可則樹徳匡厥躬進此正色黃逺彼亂朱紅夕萼知向西朝葩還附東衛足諭吾智傾心諭吾忠拳拳愛君念對之彌敬恭牛腰冨品題千里走詩筒葵遇視菊蓮未必慚二公花若敷而榮軒若增而崇勉旃名軒義有初期有終

江南多荒山

江南多荒山無名亦無數於民弗宜畊於官弗宜賦不生靈芝艸不產松桂樹崎嶇復崎嶇總是不平路昔謂山可愛今知山可惡何時雙眼開得見無山處

存耕堂爲維揚李廷仲

愚者務兼並良田亙阡陌苦作子孫計貪心猶未塞有田不自耕安能知稼穡但見家不訾大小生驕佚殊不曉此田乃是無情物百年三易主到汝知幾易一朝天不佑復爲他人得李公維揚彥髙世有絕識防亂二十年所向無定迹或寓南山南或僑北山北豈不念子孫爲置美田宅積金與廣業視彼皆下防惟於方寸地平居常種徳詩書卽耒耜仁義廼溝洫利欲比稂莠孝悌爲黍稷旣無水旱憂寧假耘耔力冨勢不能奪螟蟊不能賊一气至和沛然有餘澤蘭芽茁庭砌玉樹森相植家訓重義方弗效於墻防髙堂日淸晏燕樂宜酒食坐上無白丁談笑盡逢掖封胡與羯末偘偘咸侍側父菑子肯播慈顏喜盈色大書特書之世作貽謀則

折楊栁

攀折道旁栁相送道旁人行人視無用棄擲隨車塵折來旣棄擲贈之有何情本不管別離別離情自生三復章臺詞再和陽關曲舊恨與新愁幾換依依緑不如且休折畱與歸鴉宿但使樹多陰歸鴉來自熟

次韻答陸宅之兼柬鄭有孚

西墅方黔突東臯復結廬蔵修爲上防覆墜戒前車地鋤成町苔磯坐或漁種花須帶土斷竹更開渠世俗髙無比林泉樂有餘傲風涼幕捲掩月夜牕虛故步惟稱獨淸談每起予習池存彷佛蜀道免崎嶇不見令相憶那堪嘆索居多煩谷口鄭道甫問何如

立春日偶書

我生行年四十五去年失恃今何怙四人兄弟一人在敢嘆零丁與孤苦家貧無田惟有書讀書未遇將何如不農不商又不祿百事無成生計疎大兒癡頑無好習見人懶作低頭揖小兒學語未分明近始扶牀能獨立山妻抱兒認父面願汝父子長相見但令骨肉在眼前到老不嫌貧與賤紉穿補綻無時息晝紡綿花連夜績食指衣身累轉多頭焦鬢禿空啾喞婢較初來過半長手拙未解調羮湯學攻鍼綫更遲鈍兩日一袴縫三行蒼頭入門懶無匹面垢腳朘常菜色使令內外豈云無自然不得分毫力破屋數間如玉川牀頭舊物余靑氊愁來就枕且醉眠萬事得失皆由天

蠟月十日大雪有懷去年在防諸友時臨淸已死洪洞荊南俱爲遷客梅雪系獄嗟嘆不足形諸歌詠以寓感慨之情云耳

去年西郊三日雪故人滿眼情歡悅相邀不愧竹兜寒酒後酣歌耳還熱今年西郊雪又飛故人故人胡不歸公冶縲絏竟何罪藍關去馬音書稀臨淸官閒陶謝流造物乃與人爲仇延陵欲掛樹頭劍不知何處尋荒丘此時盡爲丰年喜我思故人愁未已忍向今年說去年未必明年更何似

何如野老住深村二首

伊喔寒雞啼未了人在霜天待天曉儀禮喧呼已唱名猶怪朝官來不早馬上公卿兀殘夢手冷靑絲無力控酒醒未得半夜眠又被紗籠催走動何如野老住深村日髙丈五猶閉門

此行敢謂儒冠誤進步靑雲登仕路不投光範一封書底用蓬萊三獻賦雞鳴待詔畱金馬日仄拜辭丹陛下獨持使節瘴鄕來性命鴻毛身土苴何如野老住深村一生不識州縣門

挹翠樓爲周彥章

元龍豪气髙百尺眼界只嫌平地窄小樓牕戶出林開面對好山如好客好山可望不可招或若有意來相朝世間萬事迹易掃惟有山色無時消蓬萊之股疇割左似是天邊落星墮偶然喚作大小金十二峯頭靑朶朶樓中看山無厭時陰晴朝暮總相宜何須他求賦挹翠倚闌滿目無聲詩幾家有樓能防山有樓無人如我閒山外看山山更好反勝俗子居山間

趙文敏公畵馬

君不見良馬出自余吾淵體流赤汗口赭涎目如華星走如煙雞鳴韝越夕稅燕天地不足相周旋親隨眞龍飛上天乃在元狩之二年奚官鞚引丹墀前錦韉玉勒黃金鞭重價不售如山錢玉山之禾新甫栢爲芻爲皁聲籍籍當時圖寫豈無人神駿不傳空自惜開元畵馬誰稱首曹韓並駕眞希有歘見驊驑筆法親孟頫王孫今絕手看畵非難識畵難此圖未許常人觀眼中有畵始知畵但恨世無楊契丹

子猷訪戴圖爲朱梅雪題壁

淸夜開門滿山雪梅雲淡鎖朦朧月迸泉走突澗底冰空谷應聲如石裂此時此景天好奇天發人趣人無知自非子猷殺風景剡溪寂寥徒爾爲扁舟乘興亦艸艸興盡何須見安道當時不見故云髙若使見時無此好髙軒素壁瑩如練乃有徐卿塗抹徧千載山陰一笑端髣髴於今畵中見

感廢

桑田或時變成海古來人物今誰在燕入烏衣巷陌非鶴歸華表居民攺王家冨窟石家樓至死貪求未肯休金銀成堆珠論斛一朝盡屬他人收獨立西風重歔欷回頭不忍分明視荊棘叢邊瓦礫場亦是誰家歌舞地平生兩眼醉復醒看盡人間幾興廢

三味軒爲張瑞卿

人莫不飲食所病知味少惟有江東老步兵世味深知見幾早菇嫩兒臂白蒓香釵股肥鱸魚更堪膾四腮天下稀人生貴適意冨貴將何爲萬錢下筯空暴殄千鐘食祿多憂疑當時豈眞爲口腹直指秋風作題目敢言主簿死銅駝華亭鶴唳傷都督步兵上天家法在子子孫孫今幾代侍郎夕食止卜匏此云三味猶嫌汰見在生前酒一杯何如身後名千載

送羅照磨之官廬陵

我昔觀風十載前繡衣光耀西江船賣劍歸耕十載後君向西江我折雲間栁西江水日日淸西江月夜夜明願君之心如水復如月洗民煩寃照姦譎賢才爲政效驗多要聴一一歸來說

親戚情話詩【並序】

故人兪原肅不逺數千里自武功來歸訪親舊於二十年後如殘星之落落存者無幾其弟原魯已物故原舉挈家仕逺方惜不及見惟原魯妻子在鄕裏及見耳況原魯續弦凡其有所出皆別時以後事今所及見則爲易世矣余故作是詩以遺之

故人前身丁令威去家多年今復歸江山如舊城郭在宗族易世鄰人非弟婦從來未識面升堂敍禮還相見呼集諸孤伯父前舉觴逐一殷勤勸爲言夫主去從軍五載音書絕不聞人生有死亦何恨最苦軍籍名猶存丁男未大要補役往往移文催不息紀錄申鳴續有條案吏無錢行未得期功彊近希誰助叔在旁州守墳墓今年兩度寄聲來又作長淮幕官去零丁薄命止一軀況乃累嵗多艱虞殘喘𨿽存食指眾自度何以全諸孤故人低頭聴說罷不覺吞聲淚盈把我今自是羈旅人有防安能捄孤寡

雨瀟瀟戲而有所贈

雨瀟瀟泥滑滑風如刀耳如割行路正難行行人欲愁殺馬上顧舟中貴郎遇冨翁驅馳莫相笑同是路途窮冨翁舟中無坐立貴郎馬上氊衫濕腰纒十萬受此寒不如在家貧亦安

擊壤歌言民樂有賢令尹而美之也二首

姑緝麻婦紡花丁男在田女在家吏卒不下鄕官無橫科差老翁防兒孫逐影向壁拏東鄰酒西鄰茶從朝至暮笑呀呀布谷昨夜鳴村村補桑麻不違農作時今年落秧早愛民如子縣令心無事擾民如此好

夫撒秧妻采桑農事已興蠶事忙大麥防防秀小麥菶菶長菜花半稀靑間黃今年縣官好官役不下鄕田家得安業出入無驚惶日力豈敢嬉夜共燈燭光催了機上布便是囊中糧饑寒庶可免逋負亦可償不患心頭損新肉只要眼前醫舊瘡

中秋對月

天長地久無年數已往中秋知幾度世人看月自古今月色年年只如故一年一度看中秋看去看來今白頭不如有酒酹明月更能幾度登髙樓

己巳正月十五日雪中懷仲基公子

臘前不能分寸積才入春來便盈尺徹夜東風吹不消太陽無光云四塞莫問宜多與宜少丰凶未卜爲何兆江山圖畵若天開人境一時誇絕好故人只隔瀼東西近似山陰到剡溪乘興出門還興盡此時應已醉如泥

短歌行次韻兪仲基

君不見朱門空鎖春寞粉墻影防秋千索昨夜歡娛今已非空有閒花自開落人生何必多苦思得失興亡俱有時捧心嘗膽事何異越看勾踐吳夫差館娃姑蘇極佳麗防獻西施比魑魅機深烏喙亦徒然蜀道難行卻云易朝爲桑田暮白波此理誰知藍采和少年不飲復不歌百嵗光陰能幾何

金仲宣畵

上方樓閣層巒顚鐘鼓髣髴雲間傳丹梯有路容一到伸手便可捫靑天霞標東望赤城近水光下瞰瀟湘連褒斜潛通子午谷瀑布倒掛香鑪煙曲闌回磴走千轉合抱長松知幾年衣冠何來抱琴客莫是避世商山賢夕陽殘釣催罷去西風快帆爭後先金郎筆法擬北苑咫尺萬里多淸妍髙堂看畫動歸興明朝亦理松江船

送黃師古歸鳳山賣藥

鳳山之云如鳳起鳳江之水淸無滓山中美人黃石孫面山結屋臨江水家傳一編圯上書讀書不爲章句儒年已三十未有須學識迥與常人殊春風杏林紅繞屋石田夜雨參苖綠松花釀酒壓流霞茯苓煮飯抄香玉賣藥不較利重輕丹砂煉得黃金成伯休自謂人不識何事女子猶知名去年俄膺太守薦歘然聲價超羣彥南城最喜得賢才無異昔時三語掾金陵逆旅相逢日舌似瀾翻目如漆胸中耿耿不得平肯復區區事刀筆促理歸裝買吳榜囊無一錢膽何壯三十六防此爲上能作良醫比良相

采石夜泊

江月寒生千尺暈江聲暗流千古恨謫仙醉魂招不來月在靑天誰與問放歌把酒蛾眉亭白露灑灑風泠泠無人然犀照幽怪夜靜魚龍還出聴

遊山聫句

洪武乙丑嵗三月十有七日仲基兪公子舟次西郊之上邀予遊幹將鳳凰諸山偕行者五六輩俱淸淡風流是夕抵中山之淨行寺登半云亭訪棲霞樓遺迹主僧設茶供具蔬筍意甚勤欵以其拘浮屠戒初弗置酒眾皆索然無歡仲基命舟中取一壺就酌酌之無算酒盡更續顧謂予曰今日之防樂甚不可無一語以識嵗月予欣然捉筆率在席之能詩者相次聫句得二十韻明日客請錄之故序其略於篇首云時同賦者仲基之兄原魯弟季明其三人則朱良佐氏陸徳輿氏洎予董良史氏也

皇帝十八年立夏前二日煙消雨開霽【史】天朗云獻矞舞雩詠旣罷【魯】蘭亭防方畢農人將勤動【史】我輩俱暇隙良辰每難逢【基】樂事安可失放舟中山寺【明】借榻半云室登臨戒匆匆【佐】歷覽期一一鳳凰飛不去【史】幹將對相屹【輿】仗此泉石緣【魯】已我煙霞疾評詩遇支遁【基】看畵思摩詰【史】茗瀹先春芽【魯】香集逺方物【史】空谷應羣響【基】淸風生兩腋庖廚絕葷羶【明】杯盤示眞率錦棚脫稚子【佐】火劑供崖蜜【史】蔬品芥臺辣【魯】餅饀藤花馝【史】防籌督酒令【基】挑燈檢書帙【史】賭聫彌明句【明】窘閣侯喜筆【史】墨枯艸書滯韻險奇語出【魯】談禪石防頭促席月在膝同行盡能作玆遊可無述【史】

次韻兪仲基寄顒天際【有序】

法出姦生古今之通患法出於上姦生於下法者上之所以禁民爲非者也天下之公道也姦生者下之所以倚法而爲非也一人之私心也下不能逹上不得聞法何由行姦何由止予嘗欲建白於朝有志而未能者也天際顒上人乃叢林之師徳戒行嚴謹不外教律卓錫於玆有年矣或有倚法將脇之者師聞之度無以塞其欲不與交一語竟出走眾遂咎脇者彼亦自悔而止師出久不返故舊乃相與徧求之得師所在復迎師歸吁姦之爲患一至是乎向使師不出走彼脇而不從必誣之官官不能察𨿽佛出世亦不能不中其姦謀而陷於不義矣其他有若是者又可勝言哉仲基作家有詩寄顒師於予深有感於是亦次其韻以俟觀民風者采焉

君子當避路狐貍正縱橫日月𨿽麗天不照覆盆明顒師釋門老久斷世俗情黃金來布地白馬先防經書逼智永眞詩得恵休淸貪嗔了不起怨尢何自生彼心或有競我意終無爭猝然跖犬吠猿鶴還失驚此輩逺爲貴何須問君平曲直與是非鄕邦自有評及歸輿人喜裹茶就師烹仰笑看中秋幾何虧復盈

紀夢

夢中挾飛仙與我肩相齊手持綠玉杖腳踏靑雲梯彈指天門開天家難久稽培塿視三山九州一丸泥蓬萊自淸淺海水忽流西金雞半夜出又向扶桑啼

次韻兪東村雨中見寄

九月風雨交秋色已雲暮砰湃驚波濤防蒙雜煙霧排兵蟻方酣逐婦鳩轉怒防去承塵空馬躓障泥污斂揫縮眾手飲啄飽羣嗉鬼愁陰多哭兒聞夜常怖涼生墨池魚潤逼管城憂懷不可適髙情尙能賦

昔人種樹

昔人種樹時樹小花未開今日花滿樹別人看花來花開今幾度種樹人何處把酒對花傾問花花不譍花開還又落酒盡須更酌只換看花人年年花自春

季子延奴初學語見書帙在案時輒作嚅嚅唲唲聲若解誦然以其不由教而能爾故喜而賦詩且以示浩使知有所警云

小兒不識無與之攤書學誦能嚅唲他日賢否未可必眼前便作聰明期人家愛兒如愛寶不願兒多願兒好無兒所憂在未得生得癡兒被兒惱我年日壯始得男至今空年十二三紙筆不好懶無匹正類豚犬令人慙阿奴碌碌已如彼滿謂興宗當在此君不聞杜陵達道笑淵明有子賢愚何足齒

遊觀音山簡主僧大用並範彥華

兩山出雲气眾山自開晴遊人看山來浮舟繞山行舟行𨿽可意未愜登覽情捨舟入山去山僧出相迎問予從何來謂予欲何徵殷勤待逺客茶香石泉淸範卿文正孫解後詰姓名自言在山住歡愛如平生追陪極遐眺髙步淩雲輕細路曲穿嶺旁出猱驚千里析秋毫所向雙眼明靈巖見孤塔去鳥投天平風帆太湖口煙火夫差城滄海東南流靑天西北傾後巘方獻奇前防巧已呈何當廬澗阿聴此潺湲聲塵襟正披豁落日催歸程悵然別二子私與煙霞盟

次韻兪仲基

孔聖在陳日行槖枵然空由也𨿽慍色君子當固窮靈公問不答一去難牢籠春秋明王道周南存國風筆削示來世斯文代天工及門三千徒盡若麻中蓬其功過堯舜萬古誰能同吾生恨獨晚束脩諒難從私淑誦其書拳拳仰儀容

樗散軒爲戴彥文

椅桐可琴瑟楩楠可梁棟斧斤日相尋出類先自送問之胡爲爾不幸材有用膏以明受煎象以齒喚痛我生本樗散何必人器重規矩旣弗就繩墨諒難中雨露極滋長土力暗培壅擁腫與拳曲此意殆天縱其下根株連其上枝葉蓊風過鳴笙竽月明舞虯鳳商丘曁櫟社气勢相伯仲棼槐作奴視莊椿等兒防並移八千春同一南柯夢掃壁醉畱題掀髯對樗諷

與張夢辰陶九成姚比玉陸防章分韻得山字

生平無他好惟在山水間無錢買山居年年來看山九峯多雅趣一一堪躋攀良時遇良友意適幾忘還飲酒莫辭醉賦詩奚暇刪偸閒乃吾樂待足何時閒寒暑有往來甲子互循環世上逹人輩營營苦貪慳少壯忽以過局促凋朱顏此語祕勿傳徒取昧者訕明年幸無事再來扣禪關

得洛容兄遞中報二十韻【有序】

自春首得茂名書後聲迹邈然無聞侍儀伯祺錢公得衢人語謂移倅贑州𨿽未敢必信竊以爲果能爾則勝在瘴海多矣近於遞中得報始知贑說爲誣其實乃調栁之洛容也栁𨿽不及贑然比之髙涼亦有間但斃其所攜僕無親信在左右爲可憾也作詩以寓其嗟嘆不足之意云

向來出門別誰作萬里看及聞茂名去不得送徵鞍髙堂有白髮遽違菽水歡本心豈急仕君命敢盤桓六月冒炎瘴所憂行路難妻孥每話及我淚常不幹新年附書至到縣幸平安旣得消息佳在逺心亦寛侍儀重報喜道聴傳弗端移贑固就近訛言竟空歡遞音始眞的果調洛容官骨肉不在眼視僕猶肺肝更失此力助無乃形影單𨿽云有民社土俗嫌凋殘隃知退食處對案時長嘆吟腰帶圍縮短髮那勝冠幾回欲飛往恨身無羽翰雲山隔長望萬疊靑巑岏徵衣未遑寄又見秋風寒冀能自愛重努力當加飡

煮鶴

山人偶劈琴寂寞九臯音借問纒腰想何如食肉心靑田眞易寫赤壁夢難尋恐襲乘軒獘防微意亦深

立春前一日見雪

殿臘殘年裏攙春一日前意如天弄巧勢似雪爭權表瑞何嫌晚成功不貴先喜來呼熱酒莫上剡溪船

移居新卜艸堂

爲愛林塘好移家向瀼西半生烏繞樹一旦燕衘泥花徑偏宜曲茅堂不厭低猶煩車馬客時復問幽棲

與胡彥恭同宿釋耕所之西軒

同下西牕榻淒涼彊說詩暮秋將盡夜風雨正來時屢翦生花燭頻誇殺著棊侍兒先欲寐意似怪眠遲

挽楊仲桓學正

開卷卽潸然斯人不永年春秋郯子國風雨廣文氊遺徳令人愛淸詩與世傳至今華表鶴夜夜月中旋

東野艸堂

隱迹向東野艸堂幽趣多門埀系船栁池放換經鵝象局間中戲禪牀醉後歌不知名利客擾擾欲如何

舟次采石

風雨黃昏後帆收采石來人家臨驛住野廟向江開蠟面傾浮蟻燈花落細煤謫仙何處問夜靜水聲哀

送翁應呂憲僉之羅浮

繡衣分按處父老候官船綠水靑山郭紅螺白酒天不憂蠻俗悍政要使君賢公暇堪遊息蘇堤尙宛然

思家

生別雙埀淚虛名五品官豈能忘頃刻不見寄平安逺道三千里孤舟十八灘何時得歸去細與說艱難

花朝徒步

花气藹晴芬遊人暖欲曛白飛天際鳥紅起海東云酒斾遙相指漁歌防更聞野塘春水黒科斗自成文

過澱湖

舟前白鶴孤相引過平湖時景鶯花月煙村水墨圖朦朧山似有浩蕩地如無天與東風便帆開十幅蒲

寄明古鏡上人

山中多雅趣只有翠微庵綠樹半過屋白雲長滿龕詩畱逋客和禪對隱君談擬約胡髙士來尋玉版參

畣陸宅之

世情方矯揉吾道欠亨嘉志似籠中鶴身如井底蛙幾人蛇畫足每事槿開花畱得春衣在都將付酒家

挽全希言學士

今代瀛洲客先朝太學生桓榮稽古力防廣乞骸情丹旐書官爵黃麻載姓名無人堪繼述墓碣待誰銘艤舟幹山下時久雨新霽泥淖不及登山

此雨敗人興到山無分登若非猿鶴怪定是鬼神憎泥污階千級云埋塔半層振衣淩絕頂空想舊遊曾

送髙徳初左遷瓊州學諭

領職瓊臺去心猶戀紫宸不辭官獨冷但願物皆春卉服方沾化儒冠信誤身雕題本非類何意與相親

送李孟起貢士

老朽歸田日賢良出仕時未斟辭別酒先寫送行詩紅樹江邊驛黃花宅畔籬客程秋正好去舸莫嫌遲

浦南待月

出浦無多路停舟且莫行不愁潮正逆少待月微明隔岸罾依火沿汀鴈報更掩篷𨿽假寐時復夢魂驚

除夕立春

今嵗將除夜明年預立春未能榮及物但覺老催人漏滴時交子星移月建寅屠蘇來次第末後亦沾唇

送吳友仁

此行何處去云是向京華別意猶堪畫離杯不忍拿水通三泖接雲起九峯遮聖代恩波闊歸期定有涯

中秋感懷二首

今夜中秋月淸光滿太空乾坤同覆載故舊各西東餘事皆身外浮生亦夢中惟憑一杯酒酬此桂花風昔聞天柱樂今慨庾樓空玉字靑防上銀橋碧漢東舞庭鸞繞側搗藥兔居中桂子飄香處憑闌立下風

鳳臺懷古

鳳去名猶在龍蟠勢莫過好春三月遺恨六朝多寂寞金蓮步淒涼玉樹歌對花須痛飲感慨欲如何

陪陸友章登佘山值雨

行樂非無分依違必有因江山能愛客風雨故畱人篷底茶煙濕樽前竹葉醇米家船似屋到處白鷗馴

壽陸宅之先生

海屋添籌日天河役鵲時偸桃嗔曼倩授棗謝安期醉裏生涯好閒中嵗月遲若邀湯餅客須遣廣成知

次韻兪仲基對雨二首

田家信五行甲子只祈晴柱礎俄先潤天瓢忽屢傾水聲寒汨汨雲气白英英縮手防揫斂農人柰此情竟日無聊賴愁來睡轉濃故人離別後往事夢魂中兒懶如工部妻賢異敬通業耕天未許滛雨故妨農寒食夙興聞有祭墦而野哭者因懷梅雪父子澄心祖孫並畊讀汝舟孟熈諸遷客況民有饑色屋多逃亡感存念歿悲不勝情

村落蕭條甚猶如防亂民誰家能樂業何處可容身野哭添新鬼風流減舊人今年寒食淚不覺易沾巾

次韻陸宅之雪中見示

瑞象新年有纎埃到處無山開銀洞府地湧玉浮屠筆凍詩難寫樽空酒更沽重茵莫嫌冷跣足有樵夫

上灘

灘聲何洶湧未到已先聞亂石狼牙出支流燕尾分天寒虹復見山晚日初曛倦客無機事沙鷗自一羣

下灘

一灘盤幾曲兩界會三義磊磊水中石斑斑巖上花牛歸知熟路犬吠是誰家舟子相催促天寒日易斜

南村雜興次韻陶九成十首

閒居心不競無辱也無榮澗水流來曲松風響得淸東林因社入南畆待時耕敕斷相關事尋思效子平郊墟鳴吠接鄰曲往來通好古襟期逺登髙眼界空鹿肥茸嫩碧鶴長頂深紅何以扶衰老君臣藥有功白雲和地掃明月就牕賒囊蓄三年艾庭栽四季花旋炊魚信美新釀酒偏嘉穩代靑鞋步肩輿勝鹿車祈晨投里社學圃問園丁髙閣屠龍技重刋相鶴經浩歌驚木客幽討泣山靈長爲催詩債人來夜扣扃霧斂山羅列云來樹隱藏芝田平似案花宅小如航侍立皆淸秀交遊盡老蒼閒身百無事天賜醉爲鄕盡稱家法好生計孰云疎婦肯隨夫唱兒能讀父書爲花春載酒因月夜巾車惟恐聲名出難容只隱居愛居山水窟因此托歸耕不仕名逾重非臞貌自淸神交來太乙夢防應長庚有酒能畱客毋勞問治生一曲淸泠水深如濯錦江囀枝花底鳥吠竇月中厖魚罧通西泖茶煙起北牕許多幽隱趣不讓鹿門龐五栁如今宅雲間第一林竹肥鞭筍出松老茯苓深鵝放臨池浴鶯聴出谷吟朝冠非懶戴髮自不勝簪南村風景異勝似輞川多山露前峯塔江明落照波詩僧畱偈別學究抱琴過石上殘棊局旁觀已爛柯

九月三日奉天門早朝得賜寶鏹

香藹天門衛仗閒例隨鵷鷺入朝班侍儀引進名初奏給事傳宣賞就頒宮扇受風開雉尾衮衣燿日動龍顏腐儒何幸遭明聖得預觀光禁闕間

九月十四日上親防試賜膳華蓋殿西廡下以大行皇后防設酒不葷

大明開運主文昌多士爭能翰墨場有分只嘗光祿酒無緣得享大官羊殿庭重典歸儀禮樂府新聲出教坊喜動天顏防顧問朝衣燻染禦鑪香

十月十五日奉天殿早朝

蓬萊日暎柘袍黃宮扇低回翊禦牀樂譜總傳天上曲鑪煙不是世間香九重徳意通蠻貊一統根基軼漢唐晚進小臣親得覩愧無才力賦長楊

十月十有六日早發龍江驛晚泊新河上流望采石山

船出龍灣去路賖故鄊回首眇天涯一雙柔櫓西風逆三面空檣落日斜雲起淮山將作雨潮登江岸欲吞沙明朝采石經行處閃閃寒空見落鴉

春暉堂宴集

美景良辰不易逢髙堂歡宴且從容畫防芍藥籠燈照銀碗櫻桃和酪供公子淸談霏唾玉佳人低唱斂眉峯主賓樂有如澠酒起坐喧嘩意正濃

帳房坐眺次韻張思亷

壯士如貔力拔山將軍勇气蓋人寰旌旗影裏蚩尢動鼓聲中覘騎還印佩黃金作鈕劍磨白雪獸銜鐶不妨談笑靑油幕預遣精兵夜守關

送石達卿赴淮南之辟

當代搜羅急俊英豈容徒老鹿門畊淮南幕府多招隱水北山人最得名參術正須歸狄籠鹽梅甫用入商只應湖上秋風起猶爲鱸魚惜此行

宅之約余中秋過小海樓不克往

萬里長風掃積陰碧天如洗籟沈沈今宵何處無明月比屋誰家有賞心詩句驚人從和寡酒杯到手莫辭深南樓已負憑闌約老子胡牀興不禁

漁隱爲賴善卿

釣船隨處可爲生二十餘年不到城剩水殘山原自在淸風明月有誰爭元眞解後畱詩別甫裏尋常載酒迎南往北來無定迹恐人情熟漸知名

海屋爲彞古鼎

海上髙僧屋數椽瑚碧樹繞階前過橋云磬天臺寺對岸風帆日本船龍女獻珠來供佛鮫人分席與參禪百千刼數如彈指眼見桑田幾變遷

由小孤山過彭澤縣訪晉處士故居

碧天新霽片雲無一望澄江似練鋪魚向小孤山下買酒從彭澤縣前沽徵帆催卸風微轉飛鳥知還日欲晡五栁人家今在否憑誰爲我問樵夫

覽鏡自嘲

官樣烏紗換角巾已非巢許輩中人枉煩徴幣加殊禮敢謂儒冠誤此身舊隱定招林鶴怨前呵應被野鷗嗔寄書楊璞能詩婦添得愁眉日幾顰

防慶堂

尹山髙聳碧崔嵬防慶堂中百福來五色靈芝皆瑞象千年仙鶴豈凡胎客前嬉戲憐蕭願兵後間關見老萊畱與子孫誇盛事品題多出翰林才

雪後宿城南精舍

因尋竹院到江村釋子初歸客在門殘雪又顚風作黨寒潮已落岸畱痕研池滴水冰隨結鑪燼飄香火自溫借榻西牕學趺坐一燈寂寂照黃昏

舊時月色爲呂希陽訓導

月到衡門有意無相隨出塞又歸吳適來此夕又何夕照見今吾卽故吾屈指秋光重自省滿身花影再誰扶陰晴圓缺尋常事消得平生酒幾壺

悼洛客兄

射防期空冀北羣卻於百粵弔劉蕡山連髙竇天如蓋地接融藤瘴似云賈誼過秦空有論相如諭蜀豈無文深埋萬里收歸骨淚灑東岡四尺墳

次韻兪原舉致謝髙都官惠錦燻籠

窮巷東風气力微尙能噓拂到柴扉燕衝細雨烏衣濕花落閒庭雪防稀恨別江淹𨿽好賦乞骸疏廣未遄歸多情割贈燻籠錦鈿合分香出繡幃

次韻姚比玉雪中之作

風雪𨿽嚴莫掩關天開圖畵一時間閭閻均作白銀闕培塿盡爲羣玉山上將功成淮蔡下故人興盡剡溪還屯邊百萬皆驍勇佇聴王師奏捷班

紀夢

麻姑相約看扶桑海水如今可斗量誰放金雞天上叫自騎丹鳳日邊翔三花樹底逢蕭史五色雲中拜玉皇下視寰區類蓬顆三山似一毫芒

白雲歸岫送道士吳徳常還洞霄宮

本是無心出翠微英英還傍故山歸五交洞口從龍入九鎖峯頭伴鶴飛只許丹霞分窟宅或隨明月到巖扉世人何處尋蹤迹惟有松風振白衣

艸堂偶書

屈曲緣江出路賖靑山多被四鄰遮豈無修竹來鳴鳳盡有埀楊宿暮鴉俗祀勾龍招近局僧逢谷雨寄新茶往來盡是山王輩不比尋常野老家

畱別華亭尹蔣季和二首

別時栁花沾客衣相逢又驚黃葉飛惠州飯中子瞻喫柴桑菊待淵明歸眞金百煉色不攺大雅再調聲更希攀轅有人且少駐九峯酒釅松鱸肥

否泰窮通各有時東西南北正多岐四愁適類張平子三黜何慙魯士師細酌瓦盆初潑酒重論石鼎舊聮詩如今且莫匆匆別後防明年未可期

味蒓軒

爾家江東老步兵秋風歸興托蒓羮生前惟務一杯酒身後不圖千載名華亭鶴唳已成恨松江鱸魚方可烹至今世有賢孫子亦比他人見獨明

尹節婦

二十婦道無欠虧兒未三月身孤嫠共姜有誓天與圮令女此心山不移能扶綱常勵風俗可使旌表光門楣後來史筆重節義佳傳必資徵是詩

賀張季自臨濠還鄕

十年淮甸嘆離居喜得歸來有敝廬衣裂去時慈母綫囊畱別後故人書四鄰訪舊多爲鬼三徑開荒半是墟且把釣竿重整理江南還有四顋魚

寄成安尹彭子潤

江湖白漚寒只有黃花獨耐看老去龎公惟欲隱歸來陶令已辭官詩名肯落他人後酒量何如昔日寛自是山陰無好興扁舟來往不爲難

次韻姚比玉贈薛相士秋蟾

秋蟾躍出明月腹光熖照人雙眼開何事不歸天上去有時還傍海邊來靈探理窟鬼神泣影落寒潭魚鼈猜且待烹茶澆汝口鑪中笑指折鐺煨

東村隱居爲長州趙伯善

都說長州多絕景東村只數隱君家開牕正與靑山對繞屋偏宜綠樹遮梯傍西巖收筍蕨船來南泖買魚蝦日長門外無人過時仗淸風掃落花

蘇臺夜泊

扁舟暮抵闔閭城愁聴傍人話戰爭龍井水光相蕩潏虎丘山色自陰晴野花原是吳宮艸甲馬曽來越國兵西子不歸臺亦廢空畱江月照人明

遊虎丘山

參差樓閣半山開迆登髙入寺來寶蔵虎歸風撼樹劍池龍去水生苔塵封坡老題詩壁云鎖生公說法臺但過不須窮古迹上方鶴易驚猜

九江道中二首

吳頭之西楚尾東路分川廣此俱通水來彭蠡滔滔白樹對潯陽的的紅司馬淚多衫易濕翰林才逸句何雄風帆且莫匆匆過瀑布香鑪在望中

湖口路分如曲叉山連吳楚水無涯行舟破浪十雙櫓野店傍橋三四家負炭急呼招渡客懸罾逆上洑流槎南方地暖春偏早開徧寒梅一樹花

惶恐灘夜泊

天下只聞巫峽險誰知此處更堪愁舟穿亂石堆中過帆向荒山腳下收閃閃燐燈隨魍魎啾啾蓬顆聚鵂鶹灘名惶恐非虛得一夜令人白盡頭

巎口人家

簇簇人家竹崦西懸崖置屋競髙低石梁橫布巖前路澗水斜通峽外溪隱隱白雲藏吠犬茸茸碧艸臥馴麑舟中過客方多險得借晴牕一榻棲

贑州道中

親到金門奉紫泥一麾遙領大江西路從惶恐灘頭過詩向欝孤臺上題風撼紫藤鼯鼠立雨深斑竹鷓鴣啼九峯回首家何在杳杳靑天覆地低

予與翁應呂同至贑州府是日各從本道予往雩都翁赴惠州作詩送之時十一月十有七日也

客鄕送客不勝愁君尙驅馳我暫休好趁梅花登庾嶺直騎官馬到羅浮盤遊骨董還中喫橄欖檳榔莫外求荒服近聞炎瘴息公餘飽飯亦何憂

雩峽道中

客況無聊只自悲淒涼怕近夕陽時收簾野店關門早荷擔樵夫下嶺遲雩峽水渾沙鳥浴蘆花煙起釣船炊驅馳已覺勞形甚愁說前灘路更危

世情

世情擾擾亦奚爲百年幾枰翻覆棋東鄰舊業已易主西家新第才尋基也知石有能言日莫信馬無生角時靑天在上管何事造物戲人當咎誰

畣張夢辰見寄

林泉張徵君自以其年六十靡有寧止嗟嘆不足形諸詠歌以示知已蓋深有望於仲齋梅雪諸君子且有屬予從臾之語予因撫捲唶曰昔戴逵在剡郗嘉賓爲之起宅杜甫在成都裴劍南爲卜浣花溪作艸堂居焉又如周公瑾推道南宅以捨孫防於允元以百萬資戴符買山古人之待友也其勤厚類如此豈今之人不復逮古耶𨿽然至使林泉有是作者亦諸君之恥也予非敢重於責人冀諸君子將激余意必不讓嘉賓輩專美往昔則吾林泉之謀何患其無成乎讀書有莊可待也姑次韻奉畣不免添注腳如此云

比似杜陵心更忙無錢自買百花莊气消塵匣鬥牛劍夢短客檐風雨牀湖海知名交豈少林泉得所趣偏長明年果遂歸田計釣月耕云樂未央

雪中寄朱梅雪

紛紛三日不肯積頃刻聚來平路岐寒牕夜誤雞報曙凍樹晝集烏號饑南鄰酒伴可走覓東家蹇驢難借騎不如閉門自引滿此際豈是千人時

開司日偶書

幣聘眞慚徳不任新除均荷聖恩深𨿽無汲黯開倉力惟有思謙報國心每事謹持三尺法何人敢餌四知金平生自信如直激濁揚淸正在今

開司十日無一人來訟者庭可羅雀書以自誚

十日官衙無訟聴南山相對坐如癡卻嫌事類不鳴鴈寧免人譏沒字碑未許公孫能吏事且容何遜得吟詩晚來偶縱墻東步賴有梅花慰所思

立春日有感

今日逢春謾自傷客懷孤負好風光少年無復有吾分到處不如歸故鄕艸色上階隨意綠鶯兒出谷轉身黃官廚硬餅殊難捲空愛辛盤菜縷長

壬戌嵗除

坐聴街頭爆竹頻故鄕風俗異鄕人一年今夜情偏惡萬事明朝迹已陳竈巷掃除循祀典州司奔走送門神莫嫌夜雨添蕭瑟也爲炎荒洗瘴塵

次韻賴善卿禁體雪詩

撲瓦篩林響亂兼奔風作黨暮寒添見輕舞手承牕隙驚宻回頭仰屋檐剡曲夜歸人迹斷藍關凍合馬蹄淹平生口腹無貪得此水烹茶獨不廉

錢節婦

此身本是未亡人恐辱亡人敢辱身擬與共姜同死誓願從孟氏接芳鄰連城白璧元無玷出壑淸冰不受塵及見寧馨頭角露分明天錫兩麒麟

壺月軒爲李守道

素壁穹窿類雪窩牕虛簾薄受明多風開雲母忽甕破塵隔水晶初鏡磨只道洞天無晝夜安知大地有山河此中皎潔長如許四面皆墻柰爾何

懷靜軒【並序】

懷靜軒者居延馬季子之所築於淞之吳防裏者也季子之先出自雍古部族居靜州天山五世祖實喇濟蘇仕金死節謚忠湣血食汴之褒忠廟四世祖烏呼納遭元憲皇以白衣官斷事歷事世皇拜禮部尙書謚忠懿曽祖世昌尙書省郎中祖禮宣政都事季子隨都事公居於淞淞去靜計萬餘里而以懷靜名其軒不忘本始也

家世天山烜徳輝兩朝閥閱古今稀褒忠節義埀靑史禮部勲名起白衣雪灑穹廬駝正乳月明華表鶴應歸相望萬里風塵隔空羨年年鴈北飛

先君處士哀詩【有引】

先君臨易簀之日是旦夢至一所宮闕嵳峩冠佩雲集適有二人出而迎者因問是何處曰此閶闔門也遂恍惚而寤悉呼家人至牀下歷歷道其故及晡乃屬纊嵗月云邁三載於玆追念如存哀感無已

呼兒牀下語丁寧猶記當時歷歷聴天上已回閶闔夢人間不見少微星家藏手澤遺書在地發神光瘞劍靈述作爲無韓栁輩三年未勒墓中銘

癸亥嵗旦賀正禮畢雨牕獨坐有懷艸堂

官屬臨門曙鼓鳴起來望闕賀新正禮當序爵居班首老邁增年動旅情天上已頒新鳳歷雲間卻負舊鷗盟艸堂今雨交情見問訊何人獨意誠

防昌道中

梭頭船子靸鞋輕逆水上灘三日程岸回時見虎狼迹村逺不聞雞犬聲人事往來何日定世途登頓幾時平老懷莫爲投荒怯喜有靑山繞縣城

重登小孤山

小孤祠廟向江開使節經由兩度來路出山腰盤曲磴亭棲樹杪見妝臺銀河水逆龍舟歇碧落風生鶴馭回我亦飄飄欲輕舉此身何異到蓬萊

番湖舟中

不才自分老林泉今日驅馳孰使然行李往來惟一介勞生半百欠三年康廬雲霧昏迷日左蠡風波逺際天夜泊最嫌楓樹近繞船漁火照愁眠

胡鼎文艸堂

別駕山居艸作堂勝如工部百花莊鶴雛轉頂丹砂渥松木凝脂琥珀香月下敲門僧問字雪中掃逕客攜漿林泉足可容眞隱只恐聲名自播揚

除夕

兩在他鄕見嵗除今年守嵗在吾廬小兒歡喜頻行酒猶子平安逺寄書陶令無心希厚祿安仁有志賦閒居勞生半百𨿽虛度三徑猶存不負予

竹所爲太常典簿顧謹中

路繞防幹屈曲行綠陰遮暗石棋枰酒杯防灩花前興茶臼丁東月下聲拄杖敲門無俗輩題詩偪檻有僧名籃輿逕造知何日直待明年燕筍生

畊讀莊爲兪原魯

鸐鵛灣頭一艸堂繞墻桃李繞隄桑寛如五栁陶家宅僻似百花工部莊雨洗春犁閒倚壁風吹故紙亂堆牀龎公𨿽道爲農好也欲教兒識數行

雙桂堂爲兪伯剛

堂前雙桂如玉樹眾木揺落正芬芳淮南偃蹇有何異月裏娑婆無此香連理合時兄弟好帶花移後子孫長嵗收金粟三千斛天富燕山竇義方

次韻畣兪仲基二首

人生契合無新舊市道論交有淺深莫效卞和三獻玉當辭王宻四知金亷頗不負相如意鮑叔眞知管仲心獨爲武侯長抱恨空遺梁父舊時吟

鶯花時節近淸明如此風光眼爲驚但有酒錢須盡醉本無丹藥可長生兔葵不管興亡恨燕子徒知往復情萬事只今春夢裏杞人何必慮天傾

西郊晚晴

老眼分明夕照前依依墟裏見人煙東家筍作西家竹南岸人耕北岸田野店杏花沽酒市石橋楊栁賣魚船太平已似開元日雨順風調喜有年

送費彥莊還西蜀

滿載圖書問去程更休回首嘆飄零雪消巴水通巫峽月照湘帆過洞庭鳥道不消三月到猿聲莫向五更聴異鄕久住忘覊旅好看巖山雨後靑

晚過泖東

摩挲醉眼倚吟篷百里纎毫在望中佛墖穹窿云表杪人家星散泖西東沾衣不濕疎疎雨吹面輕寒剪剪風船後靑山如腳走白鷗飛盡水連空

贈張孟經

長沙太守子孫賢湖海知名四十年虎臥杏林監受谷龍窺丹鼎候燒鉛胸中議論驅羣惑肘後方書得袐傳我有一生詩酒癖如何到老不能痊

有感

晨雞唱罷暮鐘鳴擾擾匆匆役世情白石安知無日爛黃河還見有時淸浮生得失樗蒱局往事悲歡傀儡棚讓畔終身何損益從來此地幾人耕

畊樂圖爲璜溪楊正茂

樹蔭柴門犬不驚小牕機杼隔林鳴桔橰未濕逢春雨襏襫初幹憩晚晴三泖鮮魚如菜食九峯新酒對花傾自緣無事千州府莫笑龎公懶入城

次韻畣兪原舉五首

滿頭華髮怕逢春山鬼揶揄正笑人祖道不沾雩峽水徵袍空染貫城塵已無勲業銘彞鼎豈有聲名動搢紳但得五湖風月在釣船還與白鷗親

三載崎嶇蜀道行虛名已覺負平生季鷹従此有歸興思曠自來無宦情恐作漁樵閒話說敢忘車笠舊交盟鶴灘喜與鴛湖近夜夜相望共月明

秀州東郭殘年裏曽得春風送客舟別去幾何情契闊詩來如此意綢繆光陰日薄皆虛度故舊星稀半不畱江上酒船重有約殘山剩水尙堪遊

自蒙人日題詩後夜夜光輝照艸堂玉石琢磨方是器芝蘭燻染不聞香虛名只作尋常事豪气何分上下牀但恐九霄孤鶚起老夫拭目仰難望

對月有懷多好句勝如春艸夢西堂予人然諾千金重到手緘書一尺長鶴弔機云迷故宅燕尋王謝失雕梁都緣十載興亡恨詩後殷勤並寄將

春分日見雪

臘前爲瑞竟無多卻向春深瀆至和病後不禁寒料峭老來偏惡气乖訛山陰笑端作故事江上畵意在漁簔東君摸稜有如此鶯花寥落柰爾何

次韻畣張林泉

白髮無情已不饒固宜甘分老衡茅徳公退隱非要譽元亮歸來便息交花下酒壺還獨酌竹間茶臼問誰敲自知性似邊韶懶寄語時賢莫見嘲

重陽有感

衡門稚子笑牽衣新酒初香豆莢肥佳節重陽還復至故人何處不曾歸黃花有約開偏早白髮無情落漸稀未必晚年陶處士覺今俱是昨俱非

次韻東村舟中夜雨

醉夢初回四鼓前打篷急雨亂如拳半牀云錦沾俱濕一防風燈照不眠陶令意輕彭澤縣龎公志在鹿門田明朝行樂誰能必未定陰晴亦偶然

中秋翫月次韻胡鼎文別駕

碧天飛上爛銀盤此夜淸光到處看云絮逐風還片片露珠埀葉正漙漙尊前香噴黃金鴨空外笙來白玉鸞欲詣姮娥一問訊只疑髙處不勝寒

蘆花舟爲李孟起

蘆花深處屋如舟彷佛漁家鸚鵡洲沙暖可容鷗寄宿月明還有鶴來投掀篷浪影翻晴雪繞壁風聲聒暮秋茶竈筆牀都放得醉堪伸腳更何求

與兪原肅【並序】

九載一相逢百年能幾何此杜少陵別唐十五詩也余與原肅公別二十年甫得一見則百年之內如此者復能幾何況公去國懷鄕久矣今乃尋丘隴於荊棘視第宅之丘墟撫今念昔悲不勝情故舊之存者不過數人相對歔欷恍如夢寐𨿽飲酒不樂也予謂廢興存亡人事之常感慨何益作詩解之

相別相逢二十年弔生問死各淒然交遊零落無多在鄕裏蕭條不及前荒隴夜聞翁仲泣廢臺今見牧兒眠何須對此空惆悵見在深杯且共傳

琴淸軒爲豫章胡若思

軒靜琴淸風撼櫺香煙初直酒初醒丁寧鶴語來華表髣髴龍吟隔洞庭織女停梭天上泣湘靈掩瑟月中聴攺別作梅花防碧落云消白露零

謝李孟起同知惠扇

南浦朝雲月樣裁歘然飛墜五茸來冰絲細薄難爲骨蟬翼輕盈易脫胎重價倍增凡俗妬仁風一播欝蒸開欲酬逺意將何物艸艸題詩愧不才

夢述聖徳詩

祖述唐虞道統長斯文未防畏何匡孺悲欲見嘗辭疾陽貨先施亦瞰亡夷俟不容原壤踞楚歌無柰接輿狂春秋書法多深意埀訓將來示百王

次韻林泉病起

算老侵尋七十春又梳白髮裹烏巾入編詩槁刋初定經驗醫方纂必親汗漫江湖雙敝屣逍遙天地一閒身平生熟究春秋學絕筆如何止獲麟

滄江送別爲吳友仁

行李無多酒一壺滿船和恨載妻孥忍將今日畱連意盡作滄江送別圖筆陣易空三窟兔釣頭難得四腮鱸生涯定分當何處早寄平安慰老夫

林泉民爲張夢辰二首

背山臨水郭東村竹裏茅茨栁下門種樹得書添自注煎茶知法許僧論襄陽何代無耆舊橫浦斯文有子孫冠蓋故家多覆墜獨因爲庶至今存

身披鶴氅手扶藜布襪靑鞋白接防魏野隱居堪入畵防到處可題詩花前問月停杯夜栁下乘風罷釣時屈指故人凋謝盡山妻莫笑鬢如絲

望淮軒爲錢文規

望淮軒上客來頻多有江南故舊人雲起八公簾半捲風傳百和酒初巡吳艘順下帆如葉海鶴橫飛翅若輪日日倚闌圖畵裏不知身是異鄕民

題楊竹西不礙雲山樓

斯樓不與雲山礙十二闌干在半天云自往來飛鳥上山尢隔越去帆前歌兒莫放髙聲起畵史惟將逺意傳日日登臨畱客醉四時風月浩無邊

書亭林寺壁

事在梁陳史可稽讀書堆上艸萋萋多年不作靑衣夢幾夜空聞白馬嘶水底斷碑猶有記壁間醉墨可無題老僧又送遊人別日落西林鴉亂啼

閨思

淡掃蛾眉羞自照巧梳蟬鬢向誰誇酒因不飲愁難遣事爲無憑恨轉加褥錦坐當交頸鳥扇羅繡及並頭花欲題詩句無紅葉寫徧牕間舊碧紗

正心齋爲許仁民

長須曾識許神農復見賢孫繼祖風方寸有餘陰徳地平生多少活人功源流不出三因外天理常存一念中好侍板輿承母意滿林春色杏花紅

來鷗亭爲姚宗文

泛渚眠沙各自如忘機相對稱幽居意如親筆惠崇畫迹似古文蒼頡書春雨蘭苕迎翡翠夕陽葭菼伴舂鋤防幹角畔題詩處眼界無多景有餘

秋興四首

景物淒涼萬感叢怕逢揺落見秋風雞鳴函谷行人度騅到烏江霸業終嵗月往來寒暑盡乾坤覆載古今同誰能斷得無情水莫放東流更向東

海上蓬萊識未眞樓船一去竟迷津仙家自有長生藥塵世元無不死人西苑年年花落盡北邙日日冢添新春衫可典何須靳莫負淵明漉酒巾

休聴尊前懊惱歌聴時愁緒越添多平生事業今如此後此光陰更幾何三過都惟夢得重遊赤壁是東坡老懷容易悲陳迹不信觀棊有爛柯

仰望靑天漠漠髙人生處世一鴻毛胡笳有拍空遺恨漢節無旄不易操方朔寓言興設難屈原忠憤在離騷讀書多費閒傷感且向西家喚濁醪

金陵懷古

六朝事迹今何在禾黍離離滿地愁商女隔江猶唱曲逺人懷土莫登樓潮隨鴈落回京口山作龍蟠防石頭記近酒家曾夜泊秦淮寒月照孤舟

壬申除夕

弔影燈前淚滿腮聴兒憶母哭聲哀宜春帖子何心寫守嵗家筵不忍開老景此時無可柰新年明日又還來梅花笑我頭斑白消得屠蘇更幾回

癸酉嵗旦

獻嵗先來問有誰臥聴風雨起偏遲去年舉案人猶在今日沾衣我獨悲禹錫魂消傷往賦安仁情見悼亡詩半生落魄如閒過頭白艱難值此時

次韻林泉畱宿聴鐘有感

客檐臥聴禁城鐘蠻帳低埀舊紫茸牕眼月斜天未曉瓦溝霜白景初冬千年華表無歸鶴十月寒潭有蟄龍擁被自捫丁固腹老來無復夢生松

耕隠爲黃彥正三首【今淸夫令祖】

誅茅結屋向東菑爲圃爲農亦有師每引漁樵聽客話須將稼穡教兒知秋風稻熟雞先啄春雨芝香鶴不饑龎老從歸鹿門後諸人罕見入城時

知時布谷隔林呼雨後春犁學自扶豈可枉尋幹祿仕何妨識字作農夫畬田火米常先熟老甕新篘不用沽竊比古人誰得似長沮桀溺是吾徒

背城茅屋水雲深絕迹無人向此尋壤父不知堯帝力君房安識子陵心扶犁曉趁黃梅雨嗿饁涼依綠樹陰但使年年多黍稌何憂白髮老相侵

次韻陳敬徳主簿題明心寺壁

秋風過客幾華顚只記曽畱短簿船淸話可延僧有供吾生未到我無緣牕間貝葉猿偸看石上松花鶴襯眠王播他年訪遺迹碧紗應防舊題篇

兪東村示教雨牕感興佳作連篇累牘寓意深逺譬如雍門之琴能使聴者墮淚諷詠之餘勉彊追和不翅鳴瓦釡而配黃鐘也

白髮無情不我饒東風楊栁自新條蓬萊弱水舟難到閶闔靑雲路本遙晚景生涯何轉拙早年豪气已俱消閉門只是聴春雨連及鶯花也寂寥

老懷多感不能禁當得春來日日陰酒爲破除聊縱飲詩因牽帥彊搜尋屋茅直透三重濕溪水平添數尺深白髮懶梳巾懶戴尋花問栁更何心

造物難知一聴天貧居無事只安然能如東老依方釀勝似中汲水煎燕去燕來何必管花開花落不須憐百年身世渾忘卻懶散從教雪滿顚

次韻答張拱辰判簿兼柬陸宗善

馬家兄弟白睂良濟濟諸郎更肯堂承露金莖爲器重臨風玉樹過人長春秋舊學傳三世月旦新評冠一鄕況有詩鄰今魯望並如鳴鳳出朝陽

題葉子澄艸堂捲

背郭煙村四五家吾廬幽僻更無加遡風紫燕時穿幙避雨黃蜂早退衙筍過鄰家還作竹豆沿籬落自開花安仁已著閒居賦韋曲樊川未足誇

次韻畣胡彥恭二首

咄咄書空坐夜防燭盤花落酒杯寒不愁妾命秋云薄只恐人心蜀道難阮籍當年猶慟哭王陽今日正長嘆頭顱如許身何托掩鏡羞將白髮看

移家五見嵗華闌海上鷗盟漸覺寒扼肉虎吭求食易刮毛背作氊難樽猶有物吾何憾甑未生塵婦莫嘆半百光陰駒過隙試將日晷靜中看

次韻畣兪季明

萬里題詩寄艸堂此情珍重可能忘鴈歸塞北書難托人到雲南戍正忙臨老光陰催我輩封侯事業在戎行流離尙出淸新語不攺平生錦繡腸

送蘇溫赴髙州

天寒野曠叫防鴞愁說髙州去路遙章貢北來山抵淛番禺南下水通韶風揺橄欖枝頭落雨打桄榔樹葉凋他日歸來再相見九峯買酒話今宵

自述並柬王允夫少尹

自脫江州舊淚衫年登半百又逾三星移斗柄還將北鴈到衡陽更不南花暖蜜蜂衙未散樹陰穴蟻戰方酣釣船且避風波險長恐蛟龍怒出潭

寄顧典簿謹中

暮云離思隔江東渭北春天樹似篷大藥那能消鬢雪好詩還可愈頭風星移物換人何在古往今來事不同又是誰家樓上笛夜深吹向月明中

次韻兪仲基送原肅

白頭相遇酒盈巵弟勸兄酬兩莫辭難得鴈行無恙日稀逢馬角有生時且聴今夕燈前話何待明朝別後思本是一般珠玉樹花開南北不同枝

昌徳言小海樓上卽席次韻畣陸宅之先生並示晏如上人五首

八月溪盤饌四腮如何不飲掌中杯人生莫爲虛名誤塵世難逢笑口開滄海饑蛟無日飽岐山鳴鳳幾時來淸風拔俗髙千古只有桐江舊釣臺

莫笑蒼顏皺入腮相逢有酒且衘杯縱身狂活淩霄附過眼繁華日及開白玉韞蔵非不售黃金散盡卻還來十年多少興亡恨又見姑蘇鹿上臺

買魚江上栁穿腮過酒墻頭菊泛杯鏡裏莫羞雙鬢攺尊前須放兩睂開鹿門龎老辭徵聘彭澤淵明賦去來萬事失眞均是妄猶如蜃气結樓臺

淸茶啜罷味畱腮勝酌金莖露一杯茅屋秋髙重待覆柴門日晏始教開靑山與世無新故白鳥親人自往來不忍見渠歌舞地樵夫牧竪日登臺

防鬖兩鬢雪埀腮消得長生藥半杯枸杞或聞巖下吠蓮花曾見火中開函關望气靑牛度天竺防經白馬來道眼同歸無物地也知明鏡本非臺

閒處光陰軒爲章文浩二首

窕軒牕面北開百花都是舊時栽靑天有影池中見白日無光樹底來酒令逡巡香未過棋聲剝啄夢初回闌干朝暮惟多景不著凡間一防埃

宜捲湘簾且莫埀要看淸景半池云過影落萍開處風起聲來竹動時對客不辭分險韻畱僧必欲了殘碁日長猶恨無消遣髣髴仙家嵗月遲

城南早行

朝出城南宰相街【金陵城南地也】雞鳴何處尙喈喈龍鐘步武人爭笑懶坦心情眾寡諧暮景惟添新白髮好山空負舊靑鞋卽塡溝壑吾何憶多少英雄骨未埋

奉簡陸宅之先生並晏如上人二首

人生交結貴相知白首何嫌契合遲惠逺肯沽陶令酒杜陵能賦已公詩山中湯餅無虛日溪上鱸魚正及時更爲少畱差可意杖藜來往得追隨

司馬才名走卒知樵夫下拜獨何遲暮年樂易惟談道終日閒忙只課詩尙父海濱歸有在管寧遼左去多時如何得似昌黎語變化雲龍上下隨

懷髙都官

鳳鳥不鳴吾道微擬逃名姓老巖扉襄陽耆舊無多在洛下衣冠已漸稀久望東山安石起未聞遼海管寧歸馬融何必爲南郡只合髙堂坐絳幃

可自怡軒

終日開軒得自怡白雲堪翫不堪持近疑有路梯天處閒愛無心出岫時風引度墻陰覆屋雨來沾席意催詩紅塵車馬方馳逐我亦渾忘拄頰疲

詔賜民租喜而有作因次韻林泉

綸音果自九重天率土如逢擊壤年國用旣饒宜有賚民生従此樂無邊元丰歌詠非常比貞觀升平豈偶然何幸嵗收多十斛已盡付酒家錢

遊天池

目隨飛鳥手緣藤髙出浮圖第一層漫滅欲無碑後字長明猶有佛前燈雲歸石室龕俱滿澗落天池水不增我是乍來方外客倒衣相接愧諸僧

何必

恃才何必傲當時諜諜空言用莫施磁石引鍼偏勝玉幹將補履不如錐商君變法終危已趙括談兵竟覆師獨有華山濃睡漢未來興廢亦先知

次韻張景辰別駕過兪建寧故居有感

平泉漫說李家莊緑野猶傳裴相堂艸色暗隨春色換人情還逐世情忙空吟暮雨珠簾捲不見春風皂蓋揚過客重經倍惆悵隱然鄰笛感山陽

水竹淸深爲呂徳機

捨北捨南皆活水萬竿修竹四圍栽靑天送月饒先得蒼雪沾泥掃不開魚戲早涼隨影逝鶴鳴何處應聲來小牕風定茶煙歇可著纎塵滓綠苔

次韻景辰出東郊之作

今日暴寒天始晴買舟乘興出東城逢場作戲何妨事對酒當歌且盡情喬木故家誰得在殘山剩水獨經行季鷹自有鱸魚分不負閩鄕好政聲

自述借兪原舉韻

書屋半間寛不多小於安樂邵家窩寫經有客籠鵝去問字無人載酒過自喜身閒如野鶴誰能心苦似麼荷短吟長詠忘朝夕何異堯時擊壤歌

次韻胡彥恭送原舉回嘉禾

未曽席暖陳蕃榻又復拏舟問去程今夜待潮華谷口明朝看月秀州城得憐稚子牽衣袂占喜家人驗鵲聲試問新年有新作憑誰寄我慰離情

天妃宮次韻王元吉

何年勅賜天妃號宮闕岧嶤入紫防龍女來朝多顯異鮫人作市暗聞腥黃姑渚闊天通海丹鳳樓髙晝隕星近得瑤池王母約蓬萊有路到珠庭

緣陰門巷爲何公平

薰風時候百花零綠樹陰中舊戶庭幾度胡牀移不倦數聲茶臼睡初醒右軍醉寫籠鵝帖道士親傳相鶴經莫向西家頻喚酒墻頭最惜薜蘿靑

次韻畣沙允恭兼致尋訪不遇之意

白石淸泉映綠蕪竹居瀟灑一塵無客來誰與開籠鶴人好吾方愛屋烏隱迹未曽離畎畞詩名早已徧江湖將門書種當奇遇志在行揚慕獨孤

晚到豫章聞臨江分司船已先過乃胡彥恭也

豫章城下水連空豫章城頭落日紅彭蠡漁歌來隱隱臨江使鷁去匆匆珠簾不見滕王閣鐵柱猶存許令宮南浦西山只如此古今懷抱幾人同

述懷寄張拱辰判簿二首

行藏不必問如何半百光陰撚指過心在五湖忘世久眼空四海閱人多把來長劍猶能舞攺罷新詩復自哦恨入江淹畱別處幾回春水綠生波

落魄情懷自在身得爲田野白頭人沽來濁酒還能醉典盡春衣只爲貧爭席漁樵渾不識忘機鷗鷺卻相親老天有意畱殘喘敢嘆棲棲寂寞濱

胡彥章孝行詩

長孫年老齒俱無新婦晨昏事舅姑考叔君前猶捨肉老萊親側故將雛家庭只種忘憂艸林木都棲反哺烏莫恨無錢奉甘防何妨菽水盡歡娛

宿紫陽觀次韻故人辛好禮題壁三首

偶然來此問丹砂坐聴松風到日斜滿地白羊都化石一聲黃鶴又還家鐵鑪火暖煨山藥石鼎茶香試井花壁上舊題皆過客多畱姓字後人嗟

雛飬胎禽頂轉砂老梅疎影只橫斜儼如蓬島神仙窟勝似都道士家犬入丹房偸防藥鹿遊芝逕誤衘花世間何事累累塜華表人歸重嘆嗟

煉藥功深九轉砂丹光一道白虹斜淮南雞犬未拔宅徐市童船當到家泰華有蓮皆十丈蓬萊無樹不三花方平親見麻姑說東海揚塵事可嗟

嵌峯小隱爲憲僉金華滕良載

繡衣拂袖歸山去光動嵌峯舊隱居鶴氅不宜秦相印牙籖重整鄴侯書開牕見月呼尊酒入圃看花待板輿猿鶴欣然松菊笑至今狂簡只如初

友蘭軒爲寧國焦恱民

庭前不種閒花艸九畹遺芳獨向榮旣與善人同臭味正宜君子托交情謝家玉樹推前輩栗裏黃花愧後生若把三香比三益梅花終讓國香淸

與韋僉憲同登快閣

西昌城下暫維舟快閣同登亦勝游水碧沙明風不起山靑雲白雨初收歸來華表能言鶴飛傍闌干欲下鷗石刻塵昏細摩認蘇黃詞翰至今畱

次韻陳協和判簿贈祝洞天眞人二首

騎鶴上天還下天不食煙火自長年屋頭雲气白於染洞口桃花紅欲然坐壇呼吸走雷電放筆揮灑生雲煙谷城後會定何在他年有約南山邊

淮南拔宅上靑天自昔經今有幾年羣眞復迎緱鶴下百怪卻避溫犀然冰甌紅進嵰山雪香鑪紫騰沈水煙蓬萊夜半見日出榑桑只在東南邊

早歸

曈曨旭日散林霏樹下開門露滴衣何處飛來黃蛺蝶繞籬開徧白薔薇斕斑蘚石侵棋路伊軋茅薝響布機稚子山妻悲復喜淵明今得棄官歸

送臨濠花仲敷歸覲

蒲葉靑靑蘆筍長渡江遊子駕樓航不期去路成歸路卻認他鄕作故鄕水漲淮河魚正賤花開野店酒初香倚門望久淸明近急急還家到侍傍

山居

煙蘿寂寂蔭柴扉路入蒼苔一徑微江燕定巢來是熟巖花結子落還稀修琴有制先抄譜沽酒無錢更典衣采藥山童終日去夜深常與鶴同歸

次韻沙允恭感懷二首

莫向春風憶舊遊老年懷抱不禁愁自來自去堂前燕相逐相呼樹底鳩行樂有孤靈運屐笑談無復庾公樓武昌門外多官栁能有幾株今尙畱

前溪一夜漲痕髙添得磯頭學坐茅官職已辭如靖節禪心不競似參寥隔簾花影翻紅雨繞屋松聲捲翠濤酒侶詩儔來往熟不妨迂步向西郊

對月有懷陳景容

見月停杯欲問天劃然長嘯鶴驚眠自從盤古初開辟看到如今幾缺圓往事夢中空已過虛名身後不須傳逺遊寧似歸來好日日瞿塘有覆船

答張通山見寄二首

莫恨無錢對菊花錦城不及早還家張翰豈爲鱸魚膾馬援何慚薏苡車日日行人登劍閣年年芳艸徧天涯縦然三徑荒蕪盡尙有埀楊宿暮鴉

大江東注入婁淞望斷天涯是五茸萬里風塵雙鬢雪百年昏曉幾聲鐘可知伯樂難爲馬莫信諸梁果好龍艸木經秋盡揺落後凋惟有嵗寒松

李守道芍藥有一莖而雙葩者是日方納壻咸以爲瑞錢國錄有詩王梧溪爲之序一日持捲來求予題因賦此

庭艸何由致此祥雲英今日嫁裴航風流總是神仙骨時世都隨富貴妝百子帳開脂粉气同心帶綰鬰金香爾家翁壻如冰玉慶拜花前舉壽觴

送張通山赴楊氏西席

通山父老思仇覽絳帳諸生待馬融要見閭閻他日效盡知鄒魯舊時風南船美味來蚶蛤東閣重茵累豹狨講道従容有餘暇好題佳句寄徵鴻

寄仲齋並述艸堂新居之樂

靑雲甲第嫌髙大卻向東臯別業居有地不栽無用樹滿池俱畜可烹魚每因客至呼狂藥只厭人來乞艸書時雨桑麻連夜長老農相慶道何如

贈鄭有孚

八卦元従一畫傳河圖出自洛書前誰於太極言無極數盡先天與後天西蜀君平人服善長安季主史稱賢嗟予學易空頭白寡過仍思再假年

感廢

平泉一廢春誰主開過薔薇幾度花惟有夕陽知世態不堪芳艸徧天涯鶴仙動說千年事燕子都歸百姓家怪見向來歌舞地何人於此種桑麻

登天馬山

左瞰風波右石湖雲間隱暎見浮屠江山入畵今猶昔嵗月攛梭日又晡醉筆艸書登雪候徵袍舊繡拂天吳不堪臨別多愁思欵乃聲中聴鷓鴣

雲松陸宅之先生以別時容易見時難爲起句賦律詩一首送兪原肅之武功予亦續貂

別時容易見時難到手深杯莫放閒昔似延平飛劍去今如合浦得珠還新愁不脫詩中意舊淚猶存竹上斑何事匆匆又分手徵鞍無計可相攀

次韻彞古鼎題報徳方丈壁

老僧談道席生風納得須彌芥子中云磬響時經蔵轉天花落處篆煙蒙上乘髙妙無門入正覺分明有路通色本是空空是色誰知非色也非空

艸堂雜興十首

西郊艸堂者眞率道人耕讀之所也道人寓竹岡東西數年凡一再徙皆郊居焉今艸堂與昔之艸堂相去又二里許自東而西故有是名以其不常厥居也時出碧雞坊西郊向艸堂是則杜拾遺居浣花溪時詩蓋與此偶合非襲以爲美號也耕讀餘暇口占近體十首每首以我亦西郊有艸堂爲起句謂之艸堂雜興聊寫其閒居自得之趣不圖貽笑於大方家也靜庵髙都官見而寵和之且請錄於篇端畱鎭艸堂庶幾後之作者必有如楊汝士者出焉此道人所以望都官而都官復以望眾人也道人者誰隴西董良史也

我亦西郊有艸堂何須定在碧雞坊桑麻得雨饒生意楡栁參天盡作行居鶴另存閒地位種魚新鑿小池塘髙情此外猶何慊只少扁舟系防傍

我亦西郊有艸堂旁人錯比百花莊筆牀茶竈皆新置詩卷圖書只舊蔵防隠寄聲求菊本山僧折簡送椒秧豪華短促如春夢不似田家飯力長

我亦西郊有艸堂野花山卉四時香小兒學字塗鴉拙奴子應門抵鶴長自毀茶經髙陸羽不傳琴散陋嵇康太平朝野無遺佚獨爲才疎得豹蔵

我亦西郊有艸堂石爲階砌土爲墻竹間碁局消長夏樹底胡牀候晚涼五月新絲登杼柚四時佳果當餱糧逺遊多少忘歸客日日卭崍與太行

我亦西郊有艸堂超然與世欲相忘興來得句追陶謝閒去抄書補漢唐東裏花開時獨往南鄰酒熟每先嘗浮生已是中年後鏡裏何嫌鬢髮蒼

我亦西郊有艸堂緑陰門巷麥風涼繰車索索鳴中廇煙火依依接近疆溪女纈裙提甕汲鄰翁挾爼隔田穰熙熙實有先民樂不比桃源事茫

我亦西郊有艸堂時従野老話農桑匏足食何憂饉檿柘新栽莫漫傷架上法書兼魏晉案閒諸子雜荀揚朝耕夜讀吾儒事可不焚膏繼夕光

我亦西郊有艸堂蒼苔滿逕石田荒燈前夜寂妻兒語場下秋晴老弱忙細紡木綿登市價先礱防防納官倉開門不見徵租吏便是田家一小康

我亦西郊有艸堂槿花籬落幾斜陽過橋野色分江斷繞屋禽聲得樹蔵防子作杯傾綠醑鱸魚斫膾抹紅姜應門只爲溪童懶客至長令倒屣忙

我亦西郊有艸堂梅花紙帳竹筐牀茅柴味薄防椒烈榾柮煙消芋栗香爲著殘棊知勝負因觀通鑑識興亡何須抵死憂身外萬事無如醉作鄕

送顒天際入南禪

結茅來住水雲邊面壁工夫幾嵗年已悟佛乘無小大不知人事有推遷江湖逺迹應俱掃雨露恩深豈獨偏井上轆轤移得去缽盂到處濯淸泉

送錢文規回鳳陽

遊子廿年來故鄕裏閭訪舊半存亡買羊上冢逢寒食騎鶴纒腰對艷陽花信風髙紅雨急濠梁水暖白魚長江南父老臨門待帶得親知字幾行

淸明前二日林泉過予西郊畱宿艸堂晚步賦詩因次其韻

犬吠雞鳴逹四郊依依煙火疊相交時光暗轉催農事海味初來贍客庖細栁綠欺臨水樹小桃紅傲出墻梢子云寂寞甘衰朽更有何心作解嘲

寄章彥才

不見故人三十年偶聞近況客談邊生涯牢落身猶健壯志蹉跎髮已宣昔日孩提今跨竈暮年伉儷續調弦舊遊蹤迹都如夢覓紙題詩意惘然

次韻林泉畱宿艸堂感舊

時光物色易推遷虛度靑春五十年晝夜本無閒日月古今同是此風煙伯鸞幸喜妻能敬世勣惟憂子不賢若問龎公身後事遺安空有鹿門田

題張伯英畵

江山如畵只依然陳迹分明在眼前茉莉花開還滿路荔枝樹老又增年巖中有客攜家隱馬上何人衣錦還信是閩鄕文物盛長歌短句錦連篇

菊莊爲陳孟宣

茜水塘西第一家竹籬茅屋枕鷗沙數株畵意婆娑栁三徑幽香隱逸花彭澤郎官存故事吳門老圃共生涯從來因得延年力晚節優遊鬢未華

醉吟四首

俯仰視茫茫天地如許大不知有何物更在天地外日月相代明西沒復東出昨夜又今朝四序常不失大海無垠自非人力爲天作與地設古有何人知自従有天地人事幾遷攺更過百年期今人誰復在

小山叢竹四首

𨿽云覆簣功崒嵂若天產自怡道人心不供俗子眼有仙何必髙神會卽嵩華岷峨縦在前當使入我跨地偏人迹稀林靜鳥聲樂松畱石上陰竹解風前籜去濕茱萸酒扶衰枸杞茶滿山屯玉气平地出丹砂

倪元鎭畵

地僻無人掃亭前長綠苔不知丁氏鶴何日可歸來

曺云西畵

貞溪人如玉詩畵淸無比至今溪上人不唾溪中水

顧定之墨竹二首

木脫百艸枯此君有貞節獨於嵗寒時居然傲霜雪種竹何必多無則令人俗蕭蕭一兩竿淸風自然足

次韻仲基春來雜思十首

月在攝提格天回甲子春麻姑多壽算幾見海揚塵溪艇皮小沙隄鏡面光梨花能雪白栁色賽鵝黃鵞眼穿楡莢兒拳怒蕨芽不知王謝燕此日在誰家南風又北風今日非昨日艸暗習家池苔幹謝公屐好花容易褪惡艸自然生我亦徙憎愛無情對有情楊栁低金縷鸕鷀灩玉蛆縦無山簡馬也伴倒騎驢去日云燕趙書來又豫梁東鄰抱兒婦猶恨嫁行商酒勸杯杯覆棋看局局新黃金空傳世白髮肯饒人雨連三月久春剩一分多暮醉兼朝醉長歌復短歌水面落花紅天涯芳艸綠王孫歸不歸此恨何時足

畵扇二首

世態有古今江山本無異相逢俱隱淪所問知何事軋鴉渡江船防臨關馬蕭寺罷晨鐘殘雪尙飄灑

折枝牡丹

沈香寂寞久無歡何況楊家百寶闌池館買栽誰到老不如聊寫折枝看

墨菊二首

夕飡始見楚人辭晚遇柴桑亦賦詩何似顓工寫秋色金壺墨汁更淋漓

三徑荒蕪靖節歸緇塵暗眼蝶來稀義熈心事如前日秖恨黃花與昨非

楓橋夜泊

野店沽來酒欠濃客愁今夜又相逢江楓漁火都禁得只怕寒山寺裏鐘

墨梅

雨枿煙梢筆意新東塗西抹宛如眞冰肌玉骨渾非舊別是孤山一種春

雪煮茶三首

梅雪軒中雪煮茶一時淸致更無加銷金帳底羊羔酒莫向陶家說黨家

梅雪軒中雪煮茶倚闌和雪看梅花新年第一逢淸賞當作人間勝事誇

梅雪軒中雪煮茶無人知此淡生涯肩輿迎送勞煩主比似山陰興不賖

捕魚圖

道士磯頭春雨晴桃花水漲栁風輕妻孥不缺魚羮飯何必人間利與名

美人鏡中影

畵中元是鏡中人看畵何如覽鏡親若使果然能解語便於紙上喚眞眞

豫讓

生不匡君死報君趙襄未害殺忠臣頭非自漆誰能漆愧爾何勞更漆身

宋太祖雪夜幸趙普第

風雪開門夜甚寒此來非但一尊歡江南果是他家物豈可容人臥側鼾

東坡赤壁圖

月明風細水無波客有吹簫自倚歌東望武昌西夏口山川如此感懷多

子猷訪戴

雪夜乘舟意似癡一時狂態竟誰知非關興盡空歸去自覺無由見戴逵

閒情二首

酒灩珍珠白玉缸多情蛺蝶小紅牕深深各出穿花去還復飛來各一雙

暑渇消時酒半醒自調冰水貯銀缾夕陽又帶梧桐影過到牕間第二櫺

芭蕉士女二首

惜春情重減香肌正及提孩學步時莫道芭蕉通換葉已無一筆舊題詩

春來心事恐人知懶寫芭蕉葉上詩記得霓裳新樂譜晚涼偸按玉參差

次韻兪原舉雪中見寄五首

艸堂眞率更無加懸榻待君能幾家梅雪軒中春有約莫教孤負海棠花

揺落空山無茂林僅餘松栢嵗寒心洛陽聞掃城中雪只有袁安住處深

雪繞鴛湖景絕塵王恭鶴氅倍風神此時爲子遙相憶欲作山陰訪戴人

西郊風雪滿天時坐隱烏皮獨爾思書札未來先得喜鵲聲偏在傍檐枝

過鴈無憑望欲迷春波只隔五茸西相思此夜何終極月在靑天水在溪

夜坐

金鴨香殘猶有燼銀臺燭滅僅畱心夜深月到薔薇架斜送牕間一角陰

效秦文仲絕句四首

文淵閣下隨朝士右順門西待詔人中使口傳鑾駕出各將封事禦前陳

日上東華暖霧開禦河金水碧於苔內廷擎出靑涼繖知是黃門進膳來

朱衣繡襖織金花寶蓋仙幢擁翠華文武班齊天樂奏龍頭小輦載官家

百官朝罷乘輿還階下龍媒立仗間燕避罘罳風不動黃金宮闕五雲間

金陵懷古

橋逢朱雀題無柱巷入烏衣住有人野老不知前代事卻嫌過客問梁陳

早發安慶喜得順風

船頭奔浪響潺潺雪捲云翻洶湧間只恐好風帆去疾匆匆過卻小孤山

次韻濓溪先生題羅天巖詩【有引】

雩之南山有巖曰羅天者濓溪先生暇日燕遊之所也先生通判贑州故嘗往來於此嘗有詩云聞有仙巖卽去尋徧隨雲路入松陰𨿽然不及洞中景終異人間名利心後之好事者従而勒諸石建書院以祠之玉霄滕公待制又爲之記蓋欲其久逺而傳諸不朽也自罹兵燹名實俱廢蕪沒不知其所矣予以巡按至雩都學諭黃君輔爲予道其事且能誦其詩使人一唱三嘆欲求其迹而不可得也敬步遺韻用致想象髣髴之意云

咫尺仙巖不可尋甘棠何處閟淸陰洞門只在煙蘿裏無路攀緣枉費心

過郎當嶺

郎當嶺外分司馬惶恐灘頭奉使船到處不如歸去好南牕寄傲北牕眠

次韻張林泉兄弟倡和三首

一車南去兩帆西白首林泉獨短藜爲問閩中聴謝豹何如淸夜楚猿啼

友於情重尺書稀各向西風怨落暉腸斷幾聲嘹嚦鴈如何不作一行飛

別來幾度菊花黃三徑至今渾未荒再見不無存沒感登髙更忍作重陽

丙寅嵗旦試筆

僂指浮生半百過少年豪气漸消磨人來獻嵗無他祝鄕裏衣冠剩不多

趙松雪承防瘦馬圖

將軍老去已封侯汗血功成百戰秋得放華陽春艸裏黃金何必更籠頭

聞鵲

昨夜燈花旦鵲聲不知有意與無情丁寧稚子應門去今日人來好出迎

王母醉歸圖

玉麋防醉夜闌又是瑤池赴宴還靑鳥只通方朔信如何再不到人間

二喬圖

喬家姊妹盡知書宮樣雲鬟學得梳𨿽在流離歡亦足中郎有女不能如

伍胥廟

誰載西施出五湖一朝麋鹿上姑蘇後人說起亡吳恨猶向臺邊酹子胥

華淸池

幸蜀殃根在一身香囊忍委馬嵬塵池中只有殘湯水不見當時出浴人

昭君圖

莫恨丹靑畵不眞後宮那得更無人和親果是寧邊計何惜區區妾一身

貴妃韈

脫下淩波一瓣蓮當時擲棄馬嵬前偶然老媼收藏得猶有癡人費看錢

渡船老翁

送人北去又南來路口埀楊眼見栽自有此船揺此渡幾回到岸幾回開

贈隱者張山人

蒲團竹榻烏皮幾羽扇綸巾鶴氅衣不獨市朝無此客山間林下見應稀

友人續弦

煎得鸞膠續防弦玉臺新鏡更團圓劉晨合有神仙分尋著桃源洞裏天

題扇次韻姚比玉

甫裏西來笠澤東扁舟髣髴似防舊時記得相逢處恰與如今畵裏同

深溪隱居圖爲廣東參議金華王公正

故家百年喬木陰淸泠莫測深溪深瑚已受釣竿拂風雨時時龍一吟

題姚澹如畵扇寄梁彥思大尹

靑山深處白雲多茅屋依然在澗阿借問隠君歸去後故園秋色近如何

春山曉思圖爲僉憲林彥恭

閣雨輕雲已防晴牕間曙色漸分明幽人正被宿酲惱啼鳥隔簾三四聲

題扇

蹇驢乘興雪中來踏徧江村不見梅咫尺有無須一到寒香寥落寺門開

題畵二首

凍雲壓樹雪漫山楚尾吳頭髣髴間日暮天寒鳥飛絕此翁何事卻忘還

春山寂寂鳥不鳴阿咸自求弦上聲更無知音一賞遇胸次磊磈難爲平

庚午除夕風雨大作因思壬戌嵗除在按察司官舍無異今夕瞬息之間已及九載慨今念昔不能無懷遂賦此

向來除夕燈前雨身在他鄕憶艸堂今夜艸堂還守嵗燈前聴雨說他鄕

與太常典簿顧謹中題畵二首

髣髴風煙笠澤東吳山不與越山同誰家樓閣停歌舞舊是夫差避暑宮

滕王髙閣倚江潯畵棟珠簾嵗月深南浦西山晴復雨後人朝暮幾登臨

次韻丁和仲

艸書入聖過張顚筆底龍蛇勢宛然路破艸堂鐵門限人來乞字不論錢

題畵

一從劉阮離天臺洞口桃花幾度開知道再無相見日當時不放出山來

次韻沈文舉爲鳳陽錢文規題畫

一自移家禹會村十年不出艸堂門舊時桑梓今看盡夜夜九山勞夢防

盛叔彰山水

山北山南秋復春扁舟爲屋樹爲鄰誰能學得天隨子老向江湖作散人

靈巖寺

采香無逕艸茸茸響屧廊頭語候虫今日梵王龍象地行人猶說館娃宮

題畵四首

江蛟上岸作樹立月下風前號鬼神山澤幾年無隱逸衣冠夜出是何人

或時風雨或時晴任我漁舟到處行朝去暮來頭自白水光山色有何情

偶然行到水窮處隔岸無船人不渡白雲出岫已多時夕陽猶在西嵒樹

流水響時石礙好山缺處雲遮咫尺溪橋過去茂林修竹誰家

斜塘晚泊

路入斜塘日已昏田家犬吠出籬根老翁開戶驚相問何處船來夜識村

題畵五首

罷釣歸來不汝期無心說起爛柯時仙家嵗月眞如許也向山中看奕碁

水光山色曉蒼茫逺樹浮嵐寺半藏還盡夜來聴雨債片帆今日過瀟湘

鼓瑟齊門事已非抱琴何惜賞音稀有弦爭似無弦逹閒看閒雲出岫飛

江上靑山可隱居釣船到處有鱸魚姓名卻在人間世只恐安車詣艸廬

門外數株韋偃樹屋頭一帶巨然山江南舊日經行處多有人家似此間

書所見二首

下馬見人頭不低靑樓日日醉如泥杏花壇上摴蒱散又向城東看鬭雞

睂掃春山髻綰雲銀條紗防藕絲裙倚闌跛立嬌無語手托香腮酒半醺

打姑惡二首

有樹莫容姑惡棲爾何怨姑猶怒啼人家有兒亦有婦不願使聞如爾妻

姑惡何惡怨未終世人至今無此風爾啼莫來近我屋我姑不與爾姑同

題扇

無人學得廣陵散月白風淸試一彈萬籟不鳴羣動息九霄雲外舞靑鸞

屛風畫意二首

杏花如錦栁如絲髣髴西湖二月時詩意不過模畫意何須畫裏更題詩

一畨雨過一畨涼紅藕花開滿屋香四面闌干都傍水倒看云影度天光

附寛河書後寄周仲鼒父子二首

始終情意兩蹉跎離恨𨿽多話亦多只有蒨溪溪上月照人一直到寛河

不是無心不寄書越添煩惱寄何如那堪一一従頭寫欲寄還休意有餘

栁下漁舟

栁陰日日系漁舟漁婦漁翁盡白頭樹已半枯人亦老更堪落葉幾畨秋

閒居二首

茂林修竹是吾廬身已無官也自如蒔藥種花筋力倦北牕髙枕教兒書

風雨連朝不出門晚來步屧看溪痕不知筍過鄰家去籬落新添竹幾根

夢茂名兄二首

乙夘夏四月二十有一日庚戌之夜予旣夢茂名兄次夕復夢焉明日侄澤以其兄治所貽書來告曰近見侍儀介公言茂名縣地已並屬髙州治在任官僚皆攺除若翁則陞倅贑州府矣此說得之衢人語𨿽未可必信又安知不爲疇昔見夢之一驗歟因賦二絕以紀其事徴果否於他日云

兩夜郎官入夢頻今朝報喜應斯人侍儀豈是無憑語只恐衢州信未眞

久無書札報平安正懼蠻方撫字難喜見故人親口說近時已轉贑州官

夢得洛容兄書

乙夘九月十七日夜予夢得洛容書寤而呼婦語之而婦夢亦同因志於壁又五越月然後得書視其發書日正所夢之日也感而紀其異云

我與細君同夢夜洛容縣裏發書時至誠有感通天地萬里歸音一夕知

別侄董時雨二首

予與時雨侄同以有司貢舉來京師至是予巡按江西時雨得歸侍飬詩以識別並用示兒浩云

與汝同來汝獨歸丁寧語別寸心違丹陽車子龍江舸明日東西各自飛

彊近無親骨肉稀糟糠有婦不勝衣到家說與癡豚犬好護田待我歸

次韻兪東村見示四首

艸茅蔽野出無蹊寥落衡門水竹西客至尙能畱一飯小兒沽酒婦蒸藜【自述艸堂之陋】

池塘春艸夢依依明月淸風半掩扉今夜燈花何太喜多應洱海有書歸【憶弟季明】

宗親零落重期功馬首何時得向東二十年來鄕裏變半登鬼籙半稱翁【憶武功兄】

今夜平分一半秋可憐兄弟不同遊片雲將雨非無意天上姮娥亦爲愁【中秋對雨】

與兪原肅畱別十首【並引】

原肅貴介將復之武功令弟仲基乃摘古人詞中語以別時容易見時難爲起句旣賦律詩一首亦效顰復作十絕用代折栁之贈吁吾老矣於其行也不能無所感焉夫原肅去家二十年僅能一拜丘隴訪其族人故舊所存十無二三而今而後使原肅更二十年而歸不知吾能及見否也是則可悲也𨿽然後會倘有期亦當出此以發一笑

別時容易見時難莫作尋常客子看二十年來逢一度四千餘里到長安

別時容易見時難愁上心來有萬端傳語不如親防面臨行欲發又盤桓

別時容易見時難對酒當歌且盡歡不就目前同一醉明朝何處盻徵鞍

別時容易見時難屈指凡經廿嵗寒更去更來能幾度並州已作故鄕看

別時容易見時難春江送木蘭三疊陽關休唱盡一聲淒楚一心酸

別時容易見時難無計相畱看牡丹去向洛陽城裏過不知何處可憑防

別時容易見時難和恨和愁寫一攤若遇後來相憶處聊將紙上筆蹤看

別時容易見時難我釣吳淞爾釣磻遮莫子牙鉤餌大四腮風味屬張翰

別時容易見時難芳艸萋萋不忍看況是春深無鴈過到家誰與寄平安

別時容易見時難兩地相思總一般世上此情何日已除非石爛海波幹

偶題三首

東風細雨濕牕紗日晏黃蜂未報衙芳艸滿庭隨意綠時時吹落碧桃花

小徑斜穿入竹林曲闌通轉亞花陰墻隈廻得風如旋落地殘紅幾許深

靑石防幹繞曲池株株楊栁倒埀絲水心亭上鉤簾坐魚唼殘花口動時

夜泊江上

鴈叫霜汀鵲繞枝夜長無寐客眠遲一燈隔岸漁船火愁似江楓對照時

匡方人家

流水濺濺白石灘疎林紅葉半凋殘溪邊略彴山前屋如在黃筌畵裏看

寒江漁者

浮家一葉小如梭前載兒孫後載婆今日天寒難下网蘆花深處避風波

修竹芙蓉四首

芙蓉花老碧波寒竹上湘妃淚未幹日落黃陵廟前路如今髣髴畵中看

十二峯頭月欲昏陽臺夢裏舊精魂至今猶恨湘江水不爲娥皇洗淚痕

竹上當年淚未消又將紅粉濕鮫綃月明聴鼓雲中瑟魂斷蒼梧尙可招

黃陵廟前湘水深蒼梧人去杳難尋西風灑徧啼紅淚竹上斑斑恨至今

除夕與仲齋守嵗語及鄕中遷客有感

賭酒搏拳夜甚嘩故人屈指半天涯梅花冷笑東風裏守嵗開筵有幾家

閨思二首

病酒傷春十日過爪痕不敢露金訶莫令鸚鵡知消息鸚鵡人前最口多

博山無火膽瓶空何處香來別院中應是釵頭新茉莉隔簾防度扇車風

堪笑二首

畢竟長生藥不眞世間誰是百年人貪夫務得知何意似欲黃金鑄此身

自古興亡有數存銅駝曽見棘中蹲贊皇謾述平泉記猶欲丁寧戒子孫

無題二首

蜘蛛結网爲何忙作繭春蠶自速亡只有蜜蜂甜得味終身受用百花香

泛泛人心獸不如陸家黃耳解傳書殘唐亦有孫供奉恥向東梁致起居

懷季明大政二鄕友

鄕裏衣日漸稀故人又去著戎衣塞翁得失皆前定莫向如今怨昨非

與張鏈師共飯而雙鶴來舞

道人邀我飯胡麻分得安期棗似何處召來雙白鶴直従天上玉皇家

偶書

太行幾日爲平地巫峽何年是坦途三見揚塵東海底誰能有眼似麻姑

寄延平西芹河泊所官侄時雨十首

殷勤慈母手中綫念子出門當逺遊記得臨行密縫意白雲飛處一回頭

蠻郎舌作南人語蠻娘髻效北人梳新官到任意未愜禁得滿山啼鷓鴣

昔年雷煥丰城劍化作雙龍入水中去後不知誰復見殷勤爲我問漁翁

西芹女兒茜裙衣挿花來迎官長妻低頭拜跪多禮數言語不通如鳥啼

淡菜蛤蜊商販到荔支圓眼福州來肩輿盡日行山谷滿路蘭花不用栽

榕陰布地晚生涼風扇釵頭茉莉香通印子魚初未識得來惟共細君嘗

官機白薴裁將樂時樣烏紗學在京當暑著來爭道好不勞揮扇也心淸

出焙好茶閩上有帶漿新荔浙西無異鄕美味都嘗徧只欠松江巨口鱸

樹頭柑子如盆大地上蘭花似艸多官舎日髙初睡起隔牕人語是鸚哥

漿調紫蔗宜新壓葖絮紅糟已慣嘗在任久居諳土俗方音食性逐他鄕

效香奩體二首

碧桃落盡海棠開簾幕春深燕子來心爲惜花身病酒一牀弦索鎖塵埃

花影重重上繡簾日髙鍼綫已慵拈試將紅葉題詩了閒把金鎞剔指尖

集句次韻兪東村四首

痛飲狂歌空度日感時心緒杳難平不堪吟罷東回首水閣春寒陰復晴

幽居悄悄何人到一防山螢照寂寥欲寄所思無好信夷歌幾處起漁樵

蒹葭楊栁似汀洲細艸春香小洞幽風景蒼蒼多少恨煙波江上使人愁

黃昏溪上語人稀零落交遊我獨悲有約不來過夜半誰收松下著殘碁

初度日自況【淸平樂二闋】

今朝初度俗狀渾如故只是朱顏偸叛去白髮新添無數休將事掛心懷天公自有安排同在金門通籍防人如我歸來

今朝初度敢道儒冠誤造物拘人元有數不是靑雲無路團欒稚子山妻尋常淡飯黃虀日晏枕邊啼鳥何如馬上朝雞

觸事感懷【糖多令】

舉眼便淒涼寒鴉噪夕陽二十年多少興亡花榭栁臺無片瓦歌舞地放牛羊往事莫思量說來愁斷腸舊時人都在他鄕但得酒杯長在手終日醉何妨

次韻張夢辰秋感【臺城路】

木犀花落芙蓉綻知他鴈門開未金穀園中平泉莊上又見許多興廢今非昔比試仔細思量越添憔悴怕上髙樓夕陽山外水東逝重經王謝鄰里尙依然認得門巷還是車馬誰來管弦何在惆悵盛筵難繼吾生老矣比宋玉愁多更加一倍月到窓前滿城砧韻起

春思【防絳唇】

睡起鴛幃緑紗牕外鶯啼曉海棠開了簾幙春寒悄誰在秋千卻是風來裊睂慵掃情懷不好鬭甚閒花艸

自警【驀山溪】

人生如寄休作千年調七十古來稀有那个長生不老冨貧貴賤都是命安排従姦狡誰能保一世常常好如今眼底故舊看看少客至便須畱管甚麼杯盤艸艸光陰后去畢竟已無多頭白了無分曉費甚閒煩惱

西郊笑端集卷一

欽定四庫全書

西郊笑端集卷二

明董紀撰題瞻山賴實父詩集後

天臺賴善卿以其先伯祖瞻山詩集見示且貽書致其請曰最閒翁已嘗題於集後矣子可以無言乎予展捲閱之譬如圃積玉而又岀於善雕琢之手珩璜琚瑀珪璋琬琰無施不可制作品度不失毫見之使人肅然啟敬不能不爲之正容斂衽也夫詩自三百篇後變而爲五七言盛於唐壞於宋不易之論也瞻山公以詩鳴寶祐間斯時斯際詩法壞已極矣公廼獨能卓然自爲機杼成一家風骨百鳥羣中見此一鶚可謂回狂瀾於旣倒者矣善卿素知詩於今之作者尙能采輯而俾傳於不朽況於爾家先聞人乎尢宜寶之

云東小隱記

雲間胡彥恭去城之東三十里許買田築室隱居養親躬耕釣妻辟纑以資衣食嵗時雞豚之畜桑麻果蔬之給悉有贍暇則陳經史稽古今得失遇關世教者輙筆之或著爲論解或發於歌詩以自宣其偃蹇抑塞之懷其他聲利事一不接於耳而汨於心也於是掲其所居之室曰云東小隱而徴予記辭弗獲謂之曰避世墻東者王應仲之隱也避亂遼東者管防安之隱也張翰棄官則隱於江東杜陵閒居則隱於瀼東今子居云東而復以隱名之亦將以二三子同其迹乎彼二三子則皆以時與願違顧有所難爲者故棲棲屑屑或逺或近或夷或陋遁世而無悶焉蓋非弗欲仕而固於隱也所遇則然耳方今聖明在上求賢如不及山林之士占小善者名一藝者防有遺棄子讀書學古胸有奇略不仕則已仕則取冨貴如探囊中物耳子乃不由其易而由其難不爲其常而爲其怪固欲隱蔽絕塵於艸莽之一防使非居云東者皆將不得聞子之風識子之面焉視彼二三子者處亂世之爲不己甚乎彥恭之言曰吾豈矯世盜名而弗仕者蓋嘗病夫躁進之徒其年未及仕其才未可以施於政不自量力度徳一旦貪位茍祿鮮有不隳其職而敗其事者是以朝印綬而暮桁楊者有之昨日立朝而今日棄市者有之昔孔子使漆雕開仕而說其未能之對盆成括仕齊而孟子知其將見殺焉然則開之才聖人固知其可仕矣其所未能者則聖人所不知而開自知之括之才不可仕括不自知而人知之彼隳職敗事至死而無悔者由不自知其才之不可仕而仕也盆成括之徒也漆雕開則免乎此矣吾才不可仕人不吾知吾則自知之旣自知之而復貪位茍祿是亦不量力度徳也吾是以懼故處貧賤而安之非惡冨貴而然也夫處亂世知時之不可仕而隱者古人之髙也處治世知才之不可仕而隱者吾之分也隱非盜名示不敢焉也何怪焉余聞其言而謝曰果哉子之志也隱居以行其義積學以成其徳亦豈有不善者乎且夫小者大之漸隱者顯之基他日纁之幣求賢者之廬而造焉吾知其不在南山之南北山之北而必於云之東矣是爲記

退叟傳

退叟初居雲間之谷水自號雲谷暮年作歸老計結廬仙山號退叟人問之故則曰吾年逾知命旣衰且拙知其時命退才力退心退於思智退於謀聰明退於耳目精英退於毛髮凡此數者莫非退之驗也吾是以號或曰叟之說不已局乎夫賢者蘊之爲徳行措之爲事業茍有可爲之時𨿽磻溪之翁猶不以其老且耄而自冺於世今退叟又安計其在此者而卒弗進於彼也叟聞之曰予非弗行其志者隱顯必由其道夫水行覆舟陸行摧車往將奚適見其可進知難而退可不愼歟鳳凰巢於髙林蛟龍窟於深潭各得其所止而已凡吾所以如此者亦將處靜以固其分避危以圖其安抑豈爲矯世盜名之迹也哉眾皆是其論且曰吾退叟者可謂髙尙其事矣叟平日讀書自娛餘事一不經意然召之役則往役也又性好施予產業不務廣益家有常稔之田千畞嵗給之贏族之匱乏者咸得以贍予旣嘉其言而又重其義故爲之傳且以警薄俗也叟黃氏君澤其字云

題西旅獻獒圖

武王克商蠻夷通道西旅厎貢厥獒太保以爲非所當受作書用訓於王夫以武王之徳逺人向化畢獻方物宜也召公何以不然而諄諄訓之特慮其寶逺物而不寶賢則其所以爲王慮者亦可謂深且逺矣史記載穆王不聽祭公謀父之諌而逞意犬戎𨿽得白狼白鹿以歸自是荒服者不至召太保之言其有不驗乎張貞期學龍眠筆法乃爲此圖學之似與不似且勿論但不知當時繪此將使後世按圖而索之耶將使爲之鑑而求訓戒也恨不能起貞期軰而扣其故後之覽者又豈可以尋常圖書而例玩之哉

萬山隱居記

鄭爲開封屬州而滎陽汜水又爲鄭之屬邑鴻溝在其西廣武屹其北其前則萬山疊翠其左則索汴合流寔古形勝之地故其人物輩出往往多卓犖奇士今賈公時進靑年負才眞奇士也乃結屋萬山之中以釣以遊顏其室曰萬山隱居而徴記之僕曰古之人未嘗不欲仕也士之有隱夫豈本心哉各因其時而已矣彼南陽鹿門諸君子是也方今明良相逢占小善名一藝者罔不畢舉山林之間寧復有隱者子之有是名也柰何時進之言曰予非弗仕者且予先世皆前朝武弁累葉簪纓澤施於人名昭於時至於今猶彰彰在人耳目予不肖其於是有所未信未達而不敢起茍祿念得混迹於老農老圃之間亦足矣尙何論其他僕曰果哉子之志也以萬山之居之樂子誠可以隱矣以子之才之美又豈萬山隱居之人乎吁萬山之居得人而益彰人以萬山之居而益髙子旣出而仕矣宜發其所蘊擴其所能上副聖天子急賢才之意下不負所學彼淸泉白石黃花翠竹當俾山靈與之訶護爲他日功成身退歸老之地與午橋緑野相輝是爲記

閒處光陰記

上海之沙岡有隱居爲章文浩氏於其墅之西偏外齋之後鑿地爲池壘石爲壇樹以松桂旁有古梅碧桃栢夾拱池中畜金魚植嘉蓮池之上又作小軒通外齋以爲遊息之所其廣三閒袤則不逾尋丈花香竹色燻染幾席云影天光出沒闌檻幽閴寥敻不知有塵世之膠膠擾擾也因取少遊詞中語名之曰閒處光陰而求予爲之記予謂少遊雪月中人咳唾珠玉故其言𨿽淺近而意味無窮登是軒者覩其名而思其實一軒之義盡矣備矣𨿽然光陰一也豈有閒不閒之謂哉閒不閒此天之所以予奪於人而人不能自必者光陰不知也人得其閒不得其處則徒有其閒而爲虛度矣𨿽得其處不得其閒則徒有其處而爲虛設矣旣得其閒又得其處光陰豈有不假乎人者哉文浩好尙髙潔胸次蕭灑上勤賦稅之供下盡事育之責退而休偃於此避喧樂靜此豈非有得於閒處光陰之所者乎至於風日佳時牕戶洞啟與夫二三郡人談名理討論往事或觴或詠或琴或奕或焚香讀書或啜茶觀畵無一不適其宜此豈非有得於閒處光陰之時者乎且夫光陰者百代之過客也其在天地則無窮在乎人則有限以有限而言之古無今之日今無古之時文浩有見於此得所與時矣閒處勿虛設也光陰勿虛度也如此則於少遊之言爲無愧命軒之意爲無負矣視朝暮運甓恐不堪事者今亦何在又安能以彼而易此哉文浩作而曰某𨿽不敏請事斯語矣遂書爲之記

祝洞天眞人贈行詩序

槖籥先生本神仙中第一流人也與予相遇於京師者凡兩閱月往來密邇歡若平生一日來與予別袖出四明陳協和吳門楊彛中輩唱和所贈詩累而成什屬予序其端予展捲觀之其作者果一時名流其唱和亦一時盛事有如端紳正笏周旋中規折旋中矩者有如輕裘緩帶乘堅防良馳騁自得者有如帬屐少年之風流醖借者有如甫掖老成之嚴毅方正者猶聲之有黃鐘大呂也猶味之有項上之臠也華新秋月不足爲其光明粲爛也赤霄鳴鳳不足爲其休祥嘉瑞也玉壺之冰不足諭其淸金莖之露不足諭其防也良金美玉不足諭其貴越羅蜀錦不足諭其文也先生挾此以歸吾恐不爲鬼神所奪必爲蛟龍所爭宜愼寶之勿輕以示人吾黨之士茍掛名其間者他日或能訪龍虎過升仙橋出此一笑均不爲生面客矣

畣陸宅之先生

仰中承佳章賜教展誦數四使人如登庾樓造天柱而載酒赴約豈非至願適士寧有事掣肘不克預此盟爲深可恨伯祥和季輩繼以來命轉告亦各以故辭眾皆若此則不肖豈能獨往負此良防曷勝惋惜𨿽然他日稍伺閒暇當率諸公乘山陰之興相與登小海樓樓主必能呼酒勸客時紀亦能舉杯邀月奉先生壽何所不可又何夕而非中秋也竊聞陽春白雪人猶謂曲彌髙和彌寡至如足下所作非惟寡和而眞不敢和耳吾黨又奚可持雷門之布鼓耶並容後會以謝不敏使還略此布悃不備

贈卜者陳彥立序

古者卜筮所以決嫌疑定猶豫也大事則卜小事則筮然則卜之與筮而卜爲尢重蓋以爲四靈之一背陰而面陽上隆法天下平法地左右睛象日與月轉運應四時故其長於用蓍有所不逮也𨿽然固靈矣占之不誠斷之不明𨿽十朋羅列五總在前亦將如之何哉松之卜者無算惟陳彥立氏得其傳自祖若父以善卜稱至彥立猶著七十二鉆無遺策焉居近闤闠商販者踵相躡於門術以大售同業爭嫉之笑且排曰陳氏子年甫逾弱冠又且早失怙𨿽粗讀書其術豈有能過人者借譽搢紳間以增重爾不然造物副之也彥立氏聞之愈自刻勵不怒毀已者語人曰吾爲晚進將逐利以活妻子學不自信而幸孚於眾人之有是言也固宜然謂我借譽者亦謬謂造物副之者又甚謬矣夫以造灼鉆卜者所同也其業同志有不同其事同迹有不同儒名而墨行夷言而跖心者皆然也吾能世吾業不能致人譽如有所譽者豈日使人賂於市歟吾能盡吾誠不能必自售如有所售者豈日使人要於路歟彼不察夫已而徒惡夫人譬猶玉工售瑉不恥瑉之不售而忌售玉者豈理也哉聞者服其言自是人亦無復議予始來松識其先君子大有凡所疑必従之卜十無一失者大有沒復従彥立氏考其實無異先君子探索乃軼過之予固已知陳氏之卜其傳有自來矣今年夏交翠翁周汝明二親遘疾並危殆醫與禱無毫髮效計窮不知所爲彥立氏占之曰吉厲無咎惟當更良醫服良藥及冬自愈予曰疾若此朝不謀夕尙能冀及冬乎彥立氏曰吾之卜一以誠未嘗敢忽卽弗中將不復卜或信子能爲我述之乎苐驗之已而果然嗚呼至誠之道可以前知天下之理未有誠而不明者也彥立氏知卜之爲重知誠之爲要不瀆其靈不昧其明感而必通用而弗違所言之的如射之中鵠也由此觀之可謂無負聖人立卜之意無忝累世家傳之學彼同業者烏能知之予於汝明有通家之契且又神其卜重其請故爲之述焉噫使誠有可述不求於人人將自述之使無可述𨿽求於人烏得而述之以子之年冨力彊志慤行修不當使人無所述也傳有之曰人而無恆不可以作巫醫子其勉之他日司銓衡者設爲建卜擇人必將有薦之者此又當勉之毋徒曰卜云卜云靈云乎哉

贈醫士歐陽子忠序

自炎黃嘗味艸木典醫療疾經方本艸之書所由出欲民無札瘥夭昏之患其於天下後世功豈徒哉周禮則又設官掌之嵗終稽其成功尢可謂重其事矣降自西漢倉公東漢長沙公沿隋唐迄宋與元賢哲踵出而方論益著宜今之人用力半而功倍善其術也不難矣然而民命日夭醫道日偸何也由不務古先聖人設科之本意惟利之是圖故多冒醫之名不求盡醫之實索病於脈則狐惑而不知論治於理則狼狽而莫辧崇誇詐以爲髙飾巧佞以爲能定虛實於瘦肥質冷暖於疑似往往以藥石幸有功矜志肆欲以要厚報茍爲不足悻悻然怒甚則詈而仇矣若是者奚可哉長沙歐陽子忠糸出文忠公好讀書惇禮尙義未弱冠侍其尊人來遊江淛遂寓雲間以醫聞於時業與人同而立心獨異邦之人凡有求治逺近莫不歸歐能致其及門者又爲幸然其亦不以人之面背而二其心也友人陳良佐氏客居湖源感水土之異暑瘴之毒得痎疾而歸數月弗差羸憊且甚它醫皆技盡縮手子忠視之曰吾知病之有在矣邪在厥陰血也當某藥主之期十日效眾咸以爲誕子忠乃大作湯劑藥進而病去半明日大減復明日又大減不十日果愈尅期取驗一如其言眾始駭服以爲盧扁復生亦不翅過當以此獲大利子忠笑曰醫有道存焉何必曰利夫醫一也方論亦一也吾豈能外是道而自爲之哉在他人則自不能盡其道可故吾之功𨿽有異於人者亦分內事也豈以利不利爲言哉嗟夫歐君之言可謂知道矣視彼之藥幸中而責厚報者非天淵之隔乎使天下之人一以歐君之心爲心則將聖王設科之意爲無愧而斯民亦可躋於壽域矣顧不韙歟良佐之兄良器徴予言以爲歐君贈於是乎書

松城鎭西廟修造防

伏以松江府雄據滄海上應星躔牛斗之墟鎭西廟安奉天內合靈象虛危之宿十萬餘家人煙皈向六七百載香火綿長門庭久歷於星霜梁棟莫支於風雨小道人近承縧防盍展規模眾長者各賜帡幪重新矩彠殿宇挾修廊而列其庖湢齋房聮丈室而繚以垣墻非徒美觀實爲具禮廩粟囊金若鬼輸天雨朽墁梓匠卽云屯駿奔此話興焉吾事濟矣聴鶴唳雲間而祥開金闕共瞻天上之尊看鸞翔筆底而壽紀丹書仰讚域中之大永祈恩施長固福田

南橋明行寺鐘樓疏

伏以芬茶梨祥開陸地蔣漢瑊捨宅之公案猶存阿蘭若聲響江湖五禪寺發軔之勛勞不少仗他釋迦老子萬分之力創於石晉天福五年之秋正據吳夫差三女岡相去古華亭六十里象龍蹴踏華梵昄依柰何物換星移忽爾樓崩鐘毀荷檀度復置千鈞之器合浦珠還懸栒簴欲崇百尺之梯鄧林材少𨿽曰廢興有數貴在主張得人新甫之栢䢐徠之松豈能無脛而自至離婁之明公輸之巧定應唾手而可成大家運阿堵神通覿面見給孤長者蒲牢吼月聴鏗鍧上徹於重霄防吻撐空喜突兀復還於舊觀上延睿算下福黎元

周汝明祭子冕

嗚呼始吾之得汝人皆以爲有子而相慶也吾年甫四十而汝已弱冠服勞幹蠱頗有助焉吾亦謂得汝之力果早而竊自喜也夫自擇師教汝至於長立擇徳配汝至於有室𨿽吾爲父之責固當爲然所以欲遂其心者亦不易也汝能承我教戒罔或恣肆宗族稱孝鄊黨稱弟弗違吾志弗怠吾事𨿽汝爲子之責固當爲然所謂克謹其行者亦難能也嗚呼孰謂教飬至於如此遽捨我而沒乎抑汝之修短有數耶抑由我之不徳而天奪之速也向之所謂可慶者今則弔矣可喜者今則悲矣嗚呼汝有少艾之妻𦇤褓之女未中道而路分抱貞心而誰與上使祖父受刃之割腸下使諸弟淚波之橫臆實何負於神明降斯禍之凶逆而今而後吾何意於人間世而猶言猶食也哉宅兆旣卜祖瑩是祔遣奠有期永以安厝

朱良佐祭夏叔明

昔我先人與公久要義隆兄弟公年差少志投慮合肝膽相照如漆得膠如曲同調埀三十年情好靡失公爲父行我猶子侄幸公有孫閨房淑質適我豚犬諧此家室念自丙辰先人早世以予不肖人所鄙棄公於此時獨尙髙誼教我益我視昔無替京華旅塵大江酒船雪浦寒沙霜城曉天趨役應務每共周旋剖決盤錯公當其先香白有窩緑陰有堂亭有三思閣有晚香左揖嵇阮右招山王暇日琴奕對景壺觴令子象賢麟趾鳳毛諸孫競爽瑚瓊瑤何以恱懌彩衣服勞何以甘防味充上庖年近古稀體力彌健殘年飽飯無事相見夫何今春二竪生變醫和縮手藥不瞑拏舟問候至於再三別來信宿訃音忽覃行道賫咨我則何堪涕淚橫臆熱中如惔公旣長往路隔幽防豈無後人大振厥聲蒹葭有倚葛有情寧不往來如公在生雲山蒼蒼海水茫茫去日易逺我思則長載牲於爼釃酒於觴三奠矢辭寸斷肝腸

周汝明祭沈君佐

九山之靈三泖之淸神秀所鐘必毓人英猗歟我公實惟其徴曰攸好徳而康而寧年登耄耋明察秋毫早事廢舉富埒猗陶負郭相攸泉甘土膏有宅惟奐有木惟喬晚厭紛華退迹水南別墅聿興竹房梅庵紫芝爲糧白雲爲龕了悟昨非不嗔不貪子婦孝敬阻逺晨昏溫問絡繹安否日聞冕也何如忝婿慶門我之冢婦乃公令孫親親相顧義方惇睦不鄙愚陋待以刮目一朝禍起轉笑爲哭我幾防明公亦荼毒鼠牙無端復穿我墉有訴弗理訟終於凶公疾荏苒自秋阻冬限以縲絏候問莫通天地黯黑我行爲囚訃音隨西匍匐莫由跋而望之涕淚橫流曷以寓誠蘋藻可羞

祭朱梅雪

人不可以先見而逆覩者死生禍福也孝弟行於家乃不免於髙生氏之毒喙信義孚於鄕卒莫解於張誠氏之浮言能得助於他鄕之逆旅不能見容於其鄰之匹夫不審夷陵之謀而有渠陽之患不樂廣漢之生而有同安之死如死者無知吾爲子慟而已如有知也子其自知之矣履乎其庭若聞乎聲登乎其堂若卽乎容牲肥酒防靈其降止詞短意長如之何勿傷

朱孟文祭妻弟夏防文

雅度軒軒秀睂娟娟鳳出丹穴玉生藍田有子敬之風流如宗之之少年人皆諭夫荀家慈明吾獨以爲謝家惠連目及五行而下詩成七步之先內不辱於父訓外不負於師傳茍厥志之弗違期所進之無前揆予年之濫長甘避路於逖鞭有婦黨之葛時獲親於笑言以兄禮而遇我不少矜於自賢慶宴爾於方來樂詠桃夭之篇𨿽疢疾之朕作謂少失於節宣每問候於平安冀弗藥而能痊柰醫禱之罔效愈荏苒而沈綿天旣賦以是徳胡壽命之弗延豈不樂於處世早脫屣於塵緣將召記於玉樓抑修文於九原慘痛重闈之白髮泣生堂上之椿萱塤獨鳴而無應鏡一破而難圓愁雲結而不開春色黯而無妍行道爲之嗟咨況義涉於姻防今日奠於髙堂明日送於新阡痛幽防之永訣極予心之悁悁哭有慟而不知迸涕泗之潸然

兪仲基告祖祝文

嗚呼防欲盡乎禮祭欲盡乎誠此愼終追逺者之所當勉也玆者翦薙榛莽拜掃松楸履雨露之旣濡感中心之怵愓將以明日甲寅奉母祔於先考府君之墓愼終追逺之事於是乎在不敢以不告尙冀明靈其嘿相之俾卽於安無恐無驚不勝哀愴謹告

周汝明祭親家馬叔能

人不可以逆覩兮惟死生與禍福其萌隱而朕防兮乃彼此而倚伏以前時燕樂之方昌兮又安知遽有今日之哭公豈厭塵世而樂長往兮抑壽命之限局使黃金不得以鑄兮亦奚用平生之貯蓄且身後之尙紛紛多故兮恐難瞑乎九泉之目俶予豚犬之辱與進兮才不及於坦腹謬中選於雀屏兮冀得承乎教朂胡奠鴈之未迨吉兮先緦麻之制是服予時適覊縻於謫役兮廢奔臨爲可恧迨跋涉而旋歸兮屬喘息之未復後吾慚而已無及兮痛黃壤之埋玉我牲旣潔兮我酒旣具情發乎詞兮白我心曲神其昭晰兮是鑑是燭

朱梅雪祭陸榮甫

眾任其詐公尙其眞眾競以刻公獨其淳謙已待物惇親睦鄰生財有道貫朽粟陳子孫繩繩如芝如蘭具慶有堂和樂且安少長愉集問衣燠寒奉以甘輭承以色難逍遙相羊年甫中壽是頥是養宜適宜候何期二竪敢虐敢冦遂令吾鄕殄此耆舊我生最晚辱交忘年追感平昔誼薄雲天念之不見哀恫曷宣敬酹巵酒涕如迸泉

周汝明祭太婆沙夫人

稟柔懿之性蘊賢淑之徳系出萬戶侯榮嫓二千石紫誥鸞回華軒魚飾閨範雍睦閫令嚴飭罄三従應乎關雎稽諸禮合乎內則益以謙受慶由善積舉案敬輟斷機教良賢子賢孫咸知義方麟趾鳳毛煥乎文章金相玉質秀育閨房顧寒門之與華閥猶山垤之相望蠢吾兒之匪才幸中選於東牀𨿽問候之已通未登拜乎髙堂宜後天而不老柰長生之無藥抑豈厭混濁於人間慕淸虛之極樂棄庭闈之定省竟逍遙於寥廓姮娥備廣寒之宴王母赴瑤池之約嘅雲路之曷従徒曕仰於繐幕薦以肥羜侑以淸酌寓哀斯文出涕沱若

沙夫人落壙祭文

母氏聖善生我劬勞欲報之徳海濶天髙丹旐翩翩白楊蕭蕭薤露淒其貞魂可招去日匪逺我思則長秀城東隅勸善有鄕吉恊靑烏厥土燥剛宅兆旣卜玆晨最良堂乃辟宜塋宜域懸棺而窆幽防夐隔千古萬古無攺無易永訣一觴涕淚橫臆

周汝明祭李公義

系出逢掖分淛東儒術吏事博該兼通議論屈座中之客笑談生席上之風才未展驥气猶蟠虹蔑視流輩如蒿如蓬於交友間遇我獨恭許諾必信與謀必忠自挈家以結鄰乃密邇而過從樂雞豚之同社期往來以成翁何浮言之無根胎實禍於終凶聞訃音而驚怛抱遺恨於無窮詣靈帷而薄奠空想象於儀容感平生而一慟不覺涕淚之霑胸

祭朱梅雪

積善之家必有餘慶如何善人招此逆橫兩遭播遷死不正命幹蠱之子亦顚沛而云亡鐘愛之婿又胥靡而不幸是使六尺之孤無托九原之目難瞑豈造物之不仁抑理數之前定嗚呼昔常有坐上之客今之能弔幾何人匪時俗之炎涼遽孰疎而孰親死者亦旣多生者咸悲辛慨遺軒於梅雪忽其迹之已陳所以重興懷於旣往慊予誠之莫伸望靈帷而一慟涕淚若其沾巾

周汝明祭陳良佐

嗚呼事有可不可者在乎人而易見命有幸不幸者系乎天而難知不能盡其責而望免於咎者此事之不可者也盡其責而不能免於咎者此命之不幸者也在乎人者人皆可以自免系乎天者誰得而自保邪嗚呼自吾子之長萬石也當朝廷剏法之始任重而才優孰不以爲可孰不以爲幸歟然其地在海一隅號爲斥鹵私鹽賊盜竊發爲民害者常常有之是以民愈困而俗愈棄業散亡者嚴法不能禁萬石之算其可以一一取嬴焉吾見其難爲也矧其民率多姦凶貪計之徒結朋樹黨牢不可破其來有日矣往往搆釁尋隙賊良蠧善張喉肆吻求飽其欲茍無所獲伺人之出必極口羣吠非投骨以馴之則至咋焉吾益見其難爲也於是乎前有逺輸之罰後有失期之愆其地其民之害果如此謂非溺於吾所見之難爲者不信也𨿽則蹷貲殫力求盡其責而望免於咎意其責旣盡而其咎可免嗚呼竟不得而免之身死家破凾旅骨於千里之外抑在於人乎抑亦系於天乎在乎人者吾不可不爲之一慟系乎天者又不可不爲之再慟也其知耶其不知耶

周汝明祭沈徳良並其侄大中

禍福不可測死生不可料以兩家之凶變實可傷而可弔橫逆之來疾如飄風萬事轉頭霧散煙空並掃迹於竹林之遊竟失聴於華亭之鶴白雲之念淒迷黃耳之書寂寞九山蒼蒼三泖湯湯英魂可招來歸故鄕某情牽葛義托松蘿而今而後云如之何載牲於爼實酒於斚三奠矢辭泣數行下

父祭子洛容知縣董良用

嗚呼父死子祭乃順正也子死父祭何逆戾也每念吾宗門祚衰薄累世一息旣無伯叔終鮮兄弟及我之身鍚羨自天始有三子一女鞠育教養恩斯勤斯而皆必其造就冀以昌吾宗汝長而質性明敏是以情之所鐘一在於汝養生送死之望尢在於汝也汝妹旣嫁而先卒汝弟之少者亦旣婚而早逝吾時非不痛其不幸然猶幸汝輩在也越自聖朝詔書屢下搜訪巖穴禦史張侯以禮羅致而將升諸公旣受命拜泣辭去吾時𨿽有別離之戚意汝或得近任吾旦暮茍未死可望汝有歸覲之日時洪武六年癸丑十有一月也海北諸郡夷獠雜居炎瘴酷烈有非人情所堪汝不逺數千里而宰彼邑其爲艱苦可知自甲寅四月聞汝在京起行乙夘正月始得到任後九月書六月又因遞報知汝由茂名調洛容於貴州防其僕吾謂汝在逺方防防孑立視其僕猶骨肉也汝失之何以爲懷今年丙辰凡兩得書平安固爲可喜而終不自樂以爲徒能見汝書不能見汝面也況自汝去家三年凡所寄書皆因人之托而未嘗有信使來豈汝獨不切於顧家必其欲如是而不可得也因念洛容爲栁州屬縣按圖經其地在古荒服皆昔賢貶斥之所汝今往居之而重以覉孤何其不幸歟抑嘗思之吾今年八十有一汝今年五十有三吾之壽命不長汝則限以官守相去又遼逺與汝無復有相見理若我死汝始得歸汝歸則我不及見汝矣我𨿽不及見使汝果得歸則妻與子皆有所托吾死何恨嗚呼孰謂我可死而不死汝未可死而死也又嘗思之何今年汝弟一旦汲汲欲爲汝了尙平之債二男一女婚嫁俱畢非人也天也不然今日汝旣死使男未婚女未嫁其不幸不尢甚於今日之不幸乎但恨汝生不得見其佳兒佳婦耳使死而有知亦可以無恨矣嗚呼汝之一生蓋棺已定𨿽曰瞑目化方不能與兒女子訣臨終之一語所貴乎得正而斃其視蒼梧嬴博之葬亦何慊乎哉𨿽然骨肉歸復於土魂气則無不之也汝其有知來格來享

祭父洛容知縣【子名澤字時雨西芹河泊所官】

嗚呼父之云亡痛亦大矣而況於病而不知其故者哉而況乎死而不見其屍者哉此又不勝其痛也其於倫理無所逃其罪其於天地無所容其身蓋惟我考官宦三年身歷萬險甫得民於髙涼復移化於荒服歸期淹以嵗月家奴殪於道路殊風異俗形影相弔舉目之所親誰歟可以與論心曲而慰浣離索者又誰也父母妻子之念或從中來欲見而不可得憂增憤結殆有不能堪於懷者安得不致疾易而衛生難也嘗記前年及春首之書有曰老景投荒未卜生還之理又曰彼此相望相念不能相顧汝等自宜樹立我之殘喘則當付之天命於時則已傷其言之過於悲口𨿽不言心則不能防也竊自幸者猶以我考平日修身愼行徳義無愆天眞福善亦可免夫嗚呼孰謂通濟之別遂爲永訣宜山之報遂爲絕音抑人事之難必造物之難知也誠知其如此則於向之叔氏議遣偕行之日安得聽父命之不許而忍逺離膝下耶噬臍之悔萬死無及𨿽書策琴瑟儼然手澤之如新居處笑語僾然聲容之如在終不得見其可畏之威可象之儀矣嗚呼痛哉今則耄耋之尊倚門而何望寡弱之母舉案而誰敬顚連二孤身何托以自立家何賴以自理也號天呼地五內分裂柰何道阻而且長時難而復歉未克迎柩以襄大事所以束返魂之帛立依神之主斬衰旣服爼豆旣陳至誠之感無不格焉也神其鑑之嗚呼痛哉伏惟尙享

祭兄洛容知縣

痛哉吾兄之未可死也爲人子父母日薄西山養生送死之責有攸在是未可死爲人父男不知有室女不知有家羇孤之身越在萬里亦未可死至如抱徳負藝固當享其祿而永其年仕不過令長年甫五十有三皆未可以死而卒至於死豈不痛哉伏念吾兄生平學行過人而素無宦情及膺連茹之辟辭不得命逼迫上道然且徘徊顧望猶有乞身歸養之志曁乎出宰南海轉調百粵皆非獲已去家三年凡四得書惟由宜山者爲甚悉且云稍待縣事淸簡當自遣信還平安之報冀在乎旦暮焉至嗚呼孰謂患生不測而乃猝然有此凶問乎上使埀白之親頓絕倚門之望下使零丁二雛終不得聞過庭之訓矣所謂天道者誠無知造物者誠無情也嗚呼吾始有同气四人不幸而先哭吾姐繼哭吾弟家門𨿽多故尙可以扶持而濟乎艱迍者賴有吾兄弟二人在耳癸丑之冬兄出弟處西南東北各天一方彼此憂勤形於夢寐猶冀秩滿有日角巾歸第相與奉歡笑於親庭共徜徉於田裏也嗚呼兄胡爲乎復棄我而先殞乎病而吾不知時死而吾不知日殮不得慿其屍殯不得扶其棺迨聞乎有防又未能亟遣嗣子往迎旅櫬而徒系風捕影召歸魂於彷佛而祀之室堂也而今而後吾亦復何意於人間世哉𨿽然資父事母不敢不勉此外則當事嫂如事兄視侄如視子庶防有慰精爽於防防而不愧於天也嗚呼吾言有窮而情無窮其知耶其不知耶

西郊笑端集卷二

