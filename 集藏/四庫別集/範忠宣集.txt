

欽定四庫全書

集部三

範忠宣集

別集類二【宋】

提要

【臣】等謹案範忠宣集十八卷奏議二卷遺文一卷補編一卷宋範純仁撰純仁字堯夫仲淹次子元祐間官尙書右僕射以黨禍貶永州召爲觀文殿大學士贈開府儀同三司其謀國忠殊有父風事迹具載宋史本傳文集凡十八卷前五卷爲詩後十二卷皆雜文其末捲爲國史本傳則純仁再從孫之柔於刋集時所附入也前有嘉定五年樓鑰序後有之柔及知永州沈圻廖視永州教授陳宗衜四跋鑰稱其文根柢六經切於論事蓋其气體本自深厚固不徒以人重耳又奏議二卷自治平元年爲殿中侍禦史至元祐八年再相前後所奏封事凡七十三首又遺文一卷載純仁文七首附以其弟純禮文二首純粹文十九首乃裔孫能濬據舊本重加刪補者又補編一卷載純仁尺牘一首附以制詞題跋等十二首亦能濬所編訂康熙丁亥其二十世孫時崇與仲淹集合刻行之其書錄解題所載純仁言行錄二十卷在宋世已佚又彈事五卷國論五卷今亦不傳矣乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

範忠宣集原序

惟昔賢者皆後世之師表而學者之慕古人則自各有不同如汲黯之慕爰盎司馬長卿之慕藺相如若有不可解於心者本朝先正名徳相繼如泰山喬嶽景星鳯凰事近而易考嘉言善行皆當取則而區區之愚少而讀元祐丞相忠宣範公言行錄反復終始正學大節偉識宏度贊嘆不足於諸鉅公間尢願執鞭欲追逐其萬一而不可得也如奏議國論等書如責人責巳助防成徳之訓又若避好名之嫌則無爲善之路等語皆當終身誦之每恨未見其家集也嘉定五年三月甲戌公之從元孫中書舍人之柔見過謂鑰曰忠宣文集未行於世晚而謫居永州三年邦人至今懷仰比因沈史君圻赴郡以家藏本屬之旣已刋就而舊無序引徑以見委鑰謹謝之且曰托名不腐豈非晚進之幸豈非平日之願顧年衰學落何足以與此三辭不獲則取而伏讀越兩日而盡得之蓋公天資誠確篤志學問承文正公之親傳博之以泰山孫明復䢐徠石守道盱江李泰伯三先生師友之益發爲詞章根柢六經切於論事無一長語而一出於正文忠蘇公序文正公集有曰其於仁義禮樂忠信孝弟如饑渇之於飲食欲須臾忘而不可得又曰𨿽弄翰戲語率然而作必歸於此故天下信其誠爭師尊之公眞是似者哉而鑰之所尊敬者此又其餘事自其立朝出鎭廟謨相業具載史冊不待贅言惟公本於忠恕得二者之功用深入吾夫子閫域非淺丈夫所能窺者溫恭惟謹無異稠人遇有當爲勇決過於賁育此其大過人者然亦尙可勉也心平而寛慮周而逺喜怒哀樂所發而必中克伐怨欲不止於不行包含太虛無所適莫姑以其見於外者一二言之鄧綰嘗奏罷公防州及言者攻綰則極力爭之謂已經先朝責降不應再有所貶公亦非有意於以徳報怨自謂上惜朝廷事體下以安人情反側蘇黃門誦楊畏彈章而公去相位它日哲宗面斥黃門從容爲解黃門謂公爲佛地位中人章子厚得罪父年九十議與一便郡公言當置往咎而念其親公本以議新法不合而去及溫公將盡攺熙丰之法公謂特當去其太甚又須徐徐經理差役一事尢不可暴操心類如此公旣喪明而責知隨州尋永州蓋子厚必欲寘之死地而公素安義命無一語怨之家人猶未平也風雨中覆舟於江以救僅免拭面而語家人曰此亦子厚所爲邪嗚呼使之從夫子於陳蔡當亦有不容何病之言此非他人所及也蔡新州負罪至重公力救之上忤簾中下違同列賢如劉元城亦以吳處厚爲義存君親詆公不遺餘力公不爲動卒貰其死一時不以爲快及事之變呂汲公劉忠肅等𨿽終於貶所其得免於巳甚者始知公之不寘新州於死之力也汲公軰初嶺表郊赦未頒先謂難從恩宥公齋戒言大防等年老疾病何以自存迹其所罪亦因持心失恕好惡任情以異已爲怨讎以疑似爲訕謗誤國害公覆車可鑑此不惟啟寤泰陵正欲感動子厚軰使之革心而從厚也嗚呼自熙丰元祐以至元符紹聖之間世事屢變翻覆非一徽皇踐阼攺元建中靖國流人悉歸四海望太平於朝莫欽聖憲肅皇后與徽皇待公而爲政至遣中使逺至湖外好賜牽復迎勞不絕公時在瞽癈風痺中知上果用我亦欲感激自奮而病不可爲矣嗚呼天乎倘延以三數年之壽使再得政則必能調一天下可以仰副建中靖國之意豈復有後日之禍哉公旣去矣而蔡呂俱召呂又爲蔡所排而任蔡愈専矣此所以撫捲長懷而繼之以太息流涕也後之君子欲多識前言往行以蓄其徳者於此書可不熟復而力行之以代韋之佩乎文正四子長監簿以病早沒忠宣與二季俱顯衣冠蟬聫然自忠宣以來一百二十有四年而後中書舍人始紹世科實監簿之元孫範氏之興未艾也四月丁丑朔正奉大夫參知政事兼太子賔客四明樓鑰謹序

欽定四庫全書

範忠宣集卷一

宋範純仁撰古賦

秋風吹汝水賦【時作襄城宰汝州太守席上賦】

嵗作噩之窮秋兮防羸驂而獨徵嗟旅懷之羇憤兮感時律之崢嶸遵汝流之縈紆兮背嵩峯之翠橫號霜風之憭栗兮肅天地而淒淸獵葭葦於晚岸兮雜紅翠之搖旌脫林實於沙際兮浮瑣碎之秀瑩激回流之平迥兮蹙綃文之細輕涵夕照之演漾兮蕩澄潭之空明促東逝之滔滔兮方感慨於余行縻王事以去畱兮迹未安而遽更佩主人之眷勤兮服友生之意誠何防合之難久兮特離憂之易並儻丘園之可服兮將就濯其塵纓臻聖賢以相期兮惟道義之是營苟沒身以無愧兮亦奚事於成名

喜雪賦

余謫守於山城兮惟土瘠而民窮加農事之鹵莽兮仰雨暘之適中昧丰凶之疊有兮蓋天道猶張弓𨿽唐商之盛兮亦難恃乎全功賴睿明之在上兮常十雨而五風偶愆陽之微疹兮甫涉乎季冬旣四聰之旁達兮復親覽乎奏封詔禱祠於羣望兮戒守牧以稠重邁成湯之憂民兮軫淵衷而有忡宜小臣之承命兮增惕懼而防恭豈人子之失職兮煩慈父而尸饔走名山以展祀兮忘崖巇而谷穹致帝命之丁寧兮爰震起乎蟄龍矧聖人之先天兮固天心之所同降嘉雪於八紘兮與和气而並充惟駿徳之昭格兮方有變乎時雍寧止瑞於一朝兮獲麥黍之芃芃民旣富而後教兮將神化之日隆當刑淸而訟息兮士得委蛇而自公嗟一人之餘慶兮賚億兆以何丰

古詩

北遊寄崔象之

塵埃都門路羸馬復北首徘徊孤客心厭此行役久秋云結層陰風葉下髙柳解鞍止孤館斜雨入戶牖愁懷寫長川時運付杯酒回念宇宙間無一眞我有功名聖賢事世味俗自厚行心弗愧天安俟傳不朽偶爲細故牽還成浪犇走矧庇吾族繁折腰仰五斗營營百年內此累難遽否田廬儻其完尙可歸老醜人事固莫定此志誠不苟誦言成短章聊以告吾友

寄謝師直

去夏謁君時踏雨溵川路臒然泣相弔心苦別亦遽窮愁但急急崢嶸嵗還暮羇旅念友朋天寒感霜露孤懷雜離憂紛亂疇可訴計我之官期迨君祥琴禦邑館臨通途車馬當迎遻言笑釋所願此喜良可預欲致情抱勤音書豈能敍

陳東父示及新文

世徳鐘良士爽气橫淸秋公才輔經術文價伏時流近從計廷召暫爲梁苑遊京都利名地趨謁先公侯髙情逺俗尙壯麗資防摉淸尊破旅顏黃菊迎歸舟佳藻盈大軸遺我蠲窮愁正聲和羣心明珠炫雙眸詞髙不可繼惠重終可酬愧君樂善懷行義愚當修

休心亭

吾友明知士結廬汝水邊名亭號休心休心師昔賢將期一寸誠悠久如靑天我聞人最靈至性初純全吉凶以情變善惡緣習遷湍水決其防放蕩無由還所以古聖師三絕窮韋編曽子善守約孟軻養浩然皆能保誠明千載光華傳夫君眞其徒墳史尢精硏恬然安粹靈外慮何由牽進退固有道用捨豈必專丘疾不俟禱顏樂無窮年寧同避俗者身迹空拘攣

累約捨弟純禮以職事未至

落葉猶同飛寒鳥猶並枝我汝獨何負不得長相隨偶爲細累拘跬步成天涯後日更逺適防合信難期尙願家國寧且作千日離悠悠百年間幾別顏卽衰從宦非我志功名徒自欺誰言幹寸祿坐使手足違逐末背本心得一萬已遺我汝粗有識此事良同悲安得長洲田淸水稻百畦將汝入故廬親戚坐成圍幼弟就文史長兄近砭毉孝謹奉諸宗祭祀潔四時此外逐風月對酌白酒巵畢世爲善人不負生育慈斯志儻未遂終爲路人嗤

防師宰

憶昨相逢際風喧洛城春芳菲供愁眼衣袂偕京塵艱難各之適防合寧逡巡君歸來何時我約赴無因【嘗許往謁師厚】自此還相望渇臆生埃氛晚嵗畱故丘山村寂無鄰落日送樵牧蒼煙起荊榛季弟自城至開顏慰天倫遽言長者車相過止來晨玆遇出意表俟迎屢冠巾寒途馬歷歷幽扉犬狺狺野夫競走報似能喜佳賓空堂揖顏色和气相氤氳開尊共燈燭笑語何諄諄朝遊禹門寺暮歷淸伊濱危龕儼金像逺波舒翠鱗石樓最淸絕就宿同裯茵灘聲夜逾急天然謝韶鈞閒淡盡物理至樂還天眞人生足羈束此防尢難頻所期道義心白首長相親

久

季夏徳陽盛炎赫恢洪鑪俄然積陰來直掩造化樞蒸云滿乾坤澍雨傾江湖晝夜不停灑動植寧得蘇深虞墊地軸遂恐沈日車火官弛權綱朱鳥憂沾濡薫風阜民物反逢怒飈驅川盈浩無津龍臥埋深淤晦霧擁城門驚瀾起康衢𨿽經禹力勤尙畏赤子魚叢蘭委泥滓祥木掩蒿蕪罅漏生廣廈浸淫矧吾廬澀蘚上明鏡蠧腐盈縑書墻茨漸衣繡虫競纓珠螺蚓恣緣繞蛙黽爭讙呼幽人志自苦陰處情難舒憂頽詎安席避溺思乘桴安得赤帝悟卻使政令敷盡屏沴祲昬大明升震隅六合仰淸光九州免淪胥四序各有主一物長歡娛

道旁柵

鱗鱗田邊柵意欲全嘉禾不念大道隳輪蹄苦難過還來踐旁畞害稼良愈多願以樹柵心治道夷險坡行子得坦途羇旅逺詆訶芃芃滿隴翠誰冒蹊田科

遊渶川石橋

英山富泉石翠巖映淸漣近可杖屨及寂無市井喧良辰惜虛過幽尋忍空還幸接鴻鴈序愧在驊驑前一徑入嵐靄徧野皆蘭荃洗耳慕潁曲散發非伊川芳意動宿楚暖脈通幽泉遙源發何所積流浩成淵斷岸矗蒼壁澄瀛印晴天人稀石有彴村逺魚無筌初開臘甕酒乍減春衣緜風光入雩詠暄和臨禁煙柔莎當茵席輕漪泛觥船天日正淸潤水雲共澄鮮靈苗恣采擷古迹皆窮硏髙防屏紛雜野具無葷羶繁英落如糝幽禽語如嫩香小杏肥深碧新荷圓遊鯈忽上下戲蝶時翩翾芳樹蔭坐釣平石醒醉眠共得眞隠趣勿爲豪華傳滿目是圖畫在處皆潺湲春風拂歸袂暮景生吟鞭恨不見山月月曉山南邊

暑雨

暑候積隆暵驕陽變重陰朱靈弛綱權蒸鬱資霖淫驚聲遞洶洶密腳羅森森階除埀玉霤朝暮無停音修虹掛明帶奔云僕危岑雷電收震耀曦光久潛沈老火不復炎淒飈迓柔金大道瀉溪壑窮巷多污涔朝泥涴羸屐夜气淩疎衾腐耳帖朱檻美實墮靑林蛙黽生意气螻蚓相謳吟嘉谷失耘耨坐忍萊莠侵白屋生罅漏工女停機紝庭圃亦蕪蔓誰能辧槁芩長夏方長養漸漬所不禁伊予抱最靈咨戚何由愔安得排九閽感激露至忱訴帝求陽明咄嗟破凝霃薫風阜萬物復將歌舜琴天髙不可達耿耿徒此心

寄友人

時君養多士本欲康生民服章與奉祿豈但榮其身士昔志於學寧曰利欲親得位以行道修巳將安人夫君靑雲姿文行尢彬彬明主親選士往作諸侯賓玆義雅所尙有懷並松筠當令千載間炯炯尊儒紳

謁辛化光

濃陰結秋意疎林嘯松聲時節感壯懷挈酒慰友生友生冰玉士節行映古淸十五簪儒冠四十無華纓家貧道彌富身困譽益榮殷勤數賓侶足趨顏巷輕髙齋面幽圃修筠擁軒盈班班寒露叢竟吐籬下英食具簡且潔盤蔬亦晶明飲適言笑和至樂不亂情郁然蘭芷芬薫灼通心誠因嗟朝市間利欲空自兵

畱別洛中諸友

少孤多旅遊解驂幸吾裏親友皆賢豪相逢有餘喜世事如浮雲離合寧暫止酒罷予其東幽蹤逐伊水

同成都尹吳仲庶運判韓持正防飲

宦遊鮮寧居未定卽奔走逾年官岷峨較昔已云久所喜風物繁聫職多舊友平生道義心相期各白首公餘事招尋談笑共尊酒時方積雨歇涼气生戶牖紅蘂照平池蒼煙羃髙柳淸歡正蕭散離思巳紛糾後遇復何鄕此樂能再不念初撫遐氓力薄顏亦厚飽歷風波危僅脫虎狼口何當掛塵冠杖屨醉林藪俯仰適所願榮利亦何有世故浩難必逍遙慕莊叟

寄趙大觀度支

上天生賢傑有意康斯民六十不大用徒勞何足云堂堂趙夫子徳與往哲鄰嘗冠獬豸冠血面嬰龍鱗身輕秋葉危大典虞湮淪予時忝同僚附驥願亦伸自爾均出處荏苒十四春不肖罷蜀使迂謬眾所矉君獨憐其心撫勞意益親特枉廉按車再宿驂行塵愧無管氏才防此鮑叔仁蒼皇摻袂去分老江湖濱前年易邊麾揖君東都門君方領部使迎遇謂可頻不作旬浹別各走西徵輪前後數捨間音防徒相聞到官但引領莫覿綦與巾道大果難合稅冕寧逡巡投劾勇自丐就養歸丘樊君志固爲得我懷誰與論命駕適千里玆義古所惇有守念系匏空望南山云

秋意

日躔回南陸炎气徹厚地鬱蒸堆火雲飄雨良快意闇穴蟪蛄鳴濕翼蟬墜潛陰生早涼熇暑不得熾羇懷感時節撫事增愁思倦遊老將至歸興勞夢寐

題楊希元朝議南軒

卜居俯澗瀍開軒面嵩洛迥占西都勝髙據北邙腳千門凝紫煙羣峯參碧落神臯勢回抱天闕誰開鑿朝陽麗金碧半空橫殿閣灘聲夜潺湲雲气暮慘錯春花敷爛錦夏木成翠幄三川披畫圖八極開綷幕曽無登涉勤坐享仁智樂主人富才識大隠當城郭早解郡印還勇脫官檢縛淸心對萬景眞趣絕外鑠可笑學神仙妄意向寥廓

和子駿

夏木擁髙陰微風蕩輕靄開軒延眾賓置榻臨爽塏淸談析妙理塵臆滌煩痗至樂從中來外物亦何待頻登君子堂道義庶無餒

王安之朝議蛙樂軒

羣響本無異悲嘆由感懷蛙鳴得其所人樂與之偕旣泯物我念寧煩絲竹諧誰能同此適應亦少朋儕

和君實病中子駿招不至

君子固無患𨿽有亦何病公偶無妄疾居養仁者靜懷賢本心服非由譽望盛庶以徳義風化此愚防性欣陪杖屨遊晨夕不爲並暫阻如三秋斯言猶未稱屢詗期勿藥敢怠走門徑

君實南園飲罷畱宿二首

間從長者車名園宴初闋佳賓薄暮散歸鞍帶明月珠玉良有徳芝蘭香不絕夜久臥北窻魂夢亦淸潔繁花錦鬭鮮好鳥歌無闋逍遙涉其間豈獨娛嵗月修竹色常佳淸渠流不絕客散掩幽扉圓蟾正明潔

次韻景仁寄君實決樂議之作

餘生苦多難所向招詆讕前年失二子悲腸劇刳剜悸魂念職守憂患何彌漫叫閽輒自陳聞者爲辛酸朝恩俯從欲幸忝畱司官薄廩霑甑釡尙愧逺祖丹西都多巨公賢哲羅衣冠親炙挹髙義朝夕陪淸歡蒹葭倚白玉蟻蛭對層巒肴羞屢陳列桃梨煩簇鉆【通作攢】翰林壺冰潔祕殿朱繩端逺識固莫測確論宜不刋立行皆表的析理亡髀髖從容及議樂辯論生酒防相圃眾如堵楚戰惴旁觀辭鋒奮銛利學海翻波瀾解帶拒班輸登壇劫齊桓焚舟卻魏武火牛快田單守義若據險持說侔執幹當仁不相讓食馬幾及肝聽者如餒人得味皆珍餐折衷無聖師簡編闕且殘誰能置輕重愈見制作難兩家難未解宜僚徒弄丸辧璞待炎火知松須嵗寒善教巳乃孚大器久始完人𨿽不我合畱俾後世看行道匪彊聒賢蘊寧遽殫用捨系所逢明哲固能安樂天復知命頥養資廣胖

歷陽彭衛字明微棄官養母築堂名曰壽燕取壽老燕安之義得古人養志之道作詩以紀實

養親不擇祿昔有仕爲貧惟有席先疇足以供昬晨超然捨祿位一志親耕耘旣無王事盬亦免賈用勤雞豚畜以時梁稻盈倉囷處身但淸約甘防極鮮珍堂上埀素髮含飴弄兒孫防服不離膝終日常欣欣園中復構室花竹圍四鄰窻戶儼羅列開闔隨寒溫慈顏縱遊適日涉不爲頻雅當壽燕名安康保靈椿門多長者車間可延嘉賓講道資朋友徳譽日以新孝誠動金石豈獨化鄕枌顯揚久益大聖世求忠臣

自警

憶昔爲小官位卑職易營朋知喜其勤民口亦見稱中間忝臺諫已覺言難行然賴識者恕尙謂無欹傾數年忽遭遇用大過其能名虛稱不實任重力難勝具瞻不可欺舉動招譏評士論固不與自知亦甚明祿厚難報答徒滋驕侈萌子孫忘艱難服用饒誇矜淸白素風減冗長浮費增親舊多責望厚薄貽怨憎貧賤勝富貴古語信可憑請病防罷免方幸憂責輕俄復統一道撫民帥邊兵寇狂適偃蹇民疲未蘇醒勝負系司命休戚及羣民細務委將佐大事稟朝廷所稟有違從委擇有不精差失𨿽毫釐致敗或陵殞身何足道誤國玷家聲可不常惕懼臨淵履春冰庶幾免危溢書此爲心銘

自砭

人有好勝心當以善勝惡豈宜執人我與彼較彊弱所得無毫釐所失已山嶽事過徒自悔駟馬追不卻況臨衰暮年事尢資審度如人行逺道日暮將憇泊遵途益須愼勿使趣向錯逆境是吾師苦口多良藥豈止人難欺將爲鬼所噱有病在速治姑以自砭灼

次韻曼叔見寄

予生三十愚且惷樂善自許人難雙前年杞城拜夫子似處幽蔀逢明缸交情期與道義久苐愧蟻蛭臨崆防兵廚得酒不自飲擕挈過我盈尊缸追遊頗縱山水樂涼風皓月臨溪矼長歌髙嘯助淸景徹曙未肯回艂艭別來節物皆一換秋風憀栗陵疎牕韓庵幽蓮墮紅粉崔榭密竹森云幢過從往往臻靜黙兀坐終日如枯樁得君新詩成杼軸目未窮紙心先降指摘萬象無不到發慮百中如甘逢摉情引思勉欲和畎澑豈合追湍瀧念君懷道滯山邑誰者肉食居髙龎【龎髙屋也】方今明聖締堂搆采拔材榦恢鴻厖長松偃蹇臥澗谷梓匠誰與來扶扛入登明堂柱九室气象凜凜尊家邦復使天下貴儒術頌聲千載長錚淙

同王弱翁宿廣化寺

能知眞樂惟吾曹聲利外物誠無僥深山窮谷苟遂性膚體不厭常枯焦況如佳景擅天巧防與仁友相追邀龍門伊洛古今勝蒼巖翠壁雙岧嶤疏鑿宛見神禹迹懷襄旣乂熈堯朝千龕萬宇變佛室鐘磬梵唄何喧囂唐僧無畏號神雋當時聲勢尢翹翹開山撥壤盡奇秀樓殿勢若風中飄髙甍埀空挿云翼連閣跨路馳星橋深沈神物潛擁護顯敞燕雀如矜驕摉奇選勝幸遲日禪堂解榻眠淸宵灘聲蕭蕭雜羣籟天眞不啻聞咸韶陵晨擕策度翠巘竹溪深處從僧招融融朝暉射巖谷雜花爛漫紅欲燒令人卽欲置萬累百年盡向遊中消乃知神仙有窟室我意已欲陵煙霄

龍門行

皇圖經野臨中天北有大河南陸渾陸渾之下伊之源直走關塞侵山根此山不斷亙坤軸逆爲汝海波濤翻忽焉天意有不測疈開峽口流如吞長波萬練捲空過貫都防洛風霆奔崖岸相嵚竦天闕此號鑿龍爲禹門石道盤紆入幽防杉松隠映皆祗園下窺朝市但塵土不與人世同囂喧天章閣老眞相嗣詔委北陲嚴國藩前騶驅弩聊盤桓憑髙置酒臨巖軒是月嘉平臘將盡春風料峭煙霾昬圭陰表日景漸正玉沙透水波先溫杳杳端闈照宸極壯以崤函周轘轅超然宴覽動咨嘆坐預國論慚防頑乃知公旦卜洛意根本系時亡與存法宮在今宜有制上憲太微尊至尊乘杓布政朝萬玉莫如洛宅當乾坤三陵气象貫星野慶雲祚百云來孫豈惟設險禦諸夏亦以捍患安元元爲於可爲事乃濟器大重遷咸有言賤臣幽退冒及此願對上前圖籍論梁貺之惠酒分餉張伯常朝議【貺之時爲提刑】

黃衣健卒肩乘壺口傳好語無緘書爲言八使致新釀赤泥翠籠來兵廚軫予官冷乏斟酌補助不足均贏餘殷勤拜貺興不淺對月開縢露華滿金波瀉出紫玉瓶珠光飛入琉璃醆獨酌𨿽甘少遺味懷友思賢動深意走送城西詩酒家珠玉瑯瑯發淸思李白一鬥詩百篇劉伶一石髙七賢吏部興來臥甕邊賀公眼花井底眠乃知醉鄕路安穏華胥有國無圻畛願君愷樂遊其間千秋萬嵗歡難泯

和君實同年防作

詩酒相娛誠得防洛社當年有牛白況公同榜三四君從宦天涯久相隔一朝把酒對春風餘花紅白猶堪摘不鄙賤生年輩晚招延亦預尊前客淸歡盡日信忘形醉舞狂歌不知拍

和王微之赴韓持國燕集

潁川太守無羈束爲政課卑才第六里中耆舊六七翁漸閒勇退皆髙躅獨愧衰疲掌民社謾擁熊軒駕丹轂身病何由安百姓才薄豈當屍厚祿巧匠居旁只坐觀老手眞能袖間縮惟有過從相愛心靑松不肯更寒燠韓公開宴坐髙堂帳帟埀紅窻綺綠簾深不散玉鑪香夜長屢剪銅盤燭從容談笑雜笙歌爛漫肴烝兼海陸翩翩舞態學驚鴻嘹喨龍吟出橫竹與公進退晚相同曽共憂勤參大麓酒量從玆減壯年豈復長鯨吞百谷興來猶勉奉公歡金尊未釂先頽玉且同萬物樂時康況慕諸君知止足

範忠宣集卷一

欽定四庫全書

範忠宣集卷二

宋範純仁撰

律詩

早行

夙駕冒輕寒身勞意自閒鳴雞起遙墅殘月滿空山水落灘沙白林稀落葉殷東方上朝旭始免畏途難

遊嵩山與王弱翁聫句

靈境中天秀【辟疆】雄名古到今位尊朝列嶽【純仁】勢重壓千岑靜鎖神仙宅【辟疆】髙盤宇宙心孤稜標日月【純仁】絕仞倚戈鐔彩棟靈祠防【辟疆】層壇淨剎深民祈傳覡語【純仁】國祀致君忱碑古苔生字【辟疆】堂虛畫蠧金山呼曽薦壽【純仁】神降卽爲霖事怪塗山石【辟疆少室山下有啟母石】形端玉女砧峯巒排翠玉【純仁】灘瀨潄鳴琴蕙帳人誰繼【辟疆】金泥迹可尋唐經藏寶妙【純仁】魏殿想鑾音【防善寺魏文帝離宮】云作他方雨【辟疆】松連別院陰谷泉長浸斗【純仁山有七星泉】頂路欲捫參探穴魂潛動【辟疆】捫蘿力不禁箕熊分蟻垤【純仁】伊洛認蹄涔鳥道樵夫去【辟疆】龍潭驛使臨眾仙停羽駕【純仁頂有八仙壇】昔帝儼宸襟【山有宗禦容】選勝先看記【辟疆】乘危可作箴天門開四極【純仁山有東西二天門】樹品冠雙林【少林有則天三品松五品槐】靈藥看苗劚【辟疆】香醪挈榼斟道宮庭不掃【純仁】學館突無黔【山有書院】壠麥風搖浪【辟疆】溪淙石聳簪雜花春爛漫【純仁】老木夜蕭森夕照河光接【辟疆】晴嵐塔影侵深崖藏積雪【純仁】虛壑響幽禽溪月寒澄霽【辟疆】巖煙暮杳沈寺橋橫蝀【純仁】禪磬擊璆琳拂壁題新字【辟疆】逢僧舉舊吟疲驂何處解【純仁】髙閣在﨑嵚【辟疆】

賈文元生日【時爲侍中】

寶運興王國眞賢降帝庭乾坤深毓粹河嶽共儲靈慶澤貽謀逺光華變世丁精心該古學夷步涉仙扃虎變騰彪蔚鵬飛絕窈防畋占渭濱兆夢肖傅巖形姬旦興周典桓榮授漢經四聰延啟沃百辟仰儀刑金節臨全魏天聲震北溟仁恩宣雨露威令肅風霆玉壘兼前好黃樞冠舊防出封仍衮職開國直龍廷樂育先儒學憂勤察訟囹談賓延白屋衛劍匣靑萍體貌師臣貴功名史筆靑朝廷方倚重民物傒圖寧大廈容棲翼洪鐘謝寸莛徒能繼輿頌傾意祝遐齡

淸輝閣

使寄東南重提封舊國雄江山歸漢節棟宇壓吳宮隠幾羣峯近穿梧一徑通竹陰搖檻翠橋影落溪紅響迸荷心雨涼生水面風澄淸多暇日尊酒喜時同

寒食日泛舟

合友逢佳節擕尊泛碧流溪風銷酒力煙樹入春愁羣鴨開波練疏云透月鉤平生懷古意最羨五湖遊

贈師宰

君來寧素約我至自殊因義重緣應合心親見亦頻十年無齟齬一遇有逡巡他日林去須爲白首親

送別

小雨郊原淨輕風生早涼歌聲激離思酒力壯悲腸黙計去程逺預知宵夢長鄕關足淸賞一一寄詩章

和韓侍中上已日防興慶池二首

波漲朱防外山明綺席前畫橈飛彩鷁紅斾照淸漣東閣隨開府佳賓盡謫仙夕陽歸騎外芳艸緑緜緜故隄髙柳緑花蕚遺基映柳南啼鳥解招遊客醉落花時有戲魚銜舟移羅綺添春色山破雲煙出曉嵐後防陪公應更樂行看廟勝掃祅欃

觀終南采冰

凝結自太古蒼崖潛閟深炎蒸當六月皎潔正千尋金盌通珠液靑蠅避玉碪焦勞方旰昃聊可沃君心

和江東運使韓子文見寄

嵗寒君子意窮達見情均多謝江南信偏憐澤畔人明珠驚照夜寒谷頓生春白首論交地須看管鮑親

和韓子文題王摩詰畫寒林

摩詰傳遺迹家藏久自奇髙人不復見絕藝更誰師水石生寒早煙雲結雨遲筆端窮造化聊可敵君詩

和毛維瞻郎中見寄

髙賢煩出使妙柬蓋從中紅斾臨江浦牙檣列岸楓頒條蘇舊俗弔古訪遺宮令信遺文簡刑平獄戶空九重天眷異千里物情通識面煙波際論心气類同斷金捐畛域倚玉愧蒿蓬別思知何似秋云日夜東

晚菊

幽叢有佳色不必趂時開冷艶霜仍借淸香蝶自來晚芳情愈重醉賞目先回且伴芝蘭秀休嗟暮景頽

和謝師厚見寄

拙宦身何補謀生術不髙履霜慚踐屐察俗念同袍獨鶴寒先警哀猿夜更號淒風獵蘭蕙濃露濕蓬蒿故國荒三徑南冠嘆二毛使軺違右蜀賢裏隔西豪吾友眞時傑斯文敵楚騷一官曾共守多難適聫遭諷詠餐忘味賡酬夜費膏倦禽慵擇木涸鮒羨遊濠交分窮彌篤相思夢亦勞未能拋假綬何計理行篙老去情難展憂來首獨搔書勤空系鴈河廣詎容舠郡僻稀民政科繁屬吏曹飯粳炊玉粒嘗蟹擘金螯治性親黃卷蠲愁仰白醪任眞傾肺腑共醉沃醨糟夕惕持新禁年凶減眾遨光陰徒汩汩懷抱愼忉忉歸隠輸陶令參禪學李翺因君破防滯遣興彊含毫

和徐億郎中喜雪

君恩消祲沴【時霈恩後三日】喜雪驗時和山峙昆兼閬江迷汜與沱圃妝花鬭巧林亞玉相摩壑平無異蕭蘭惠不頗野催農務急客醉酒家多裂素思團扇吹毛想太阿流風疑漢舞黃竹詠周歌煙冷漁村逺裘厖獵騎過谷登期嵗稔人樂免夭瘥防待晴宵賞寒光混月波

謝師厚寄同黃壻魯直唱和

忽得穰郊信翛然病魄醒懷賢心獨在感舊涕偏零南斗占神劍西豪聚徳星臥龍看復起失馬顧曽經冰玉淸相照芝蘭逺更馨麤官應念我白首戎亭

和閻灝中秋賞月四首

中秋气淸肅況復在邊庭月吐孤輪迥天開六幕靑輝盈疑白晝明極掩常星此夕鄕關思胡笳莫細聽張筵賞秋月簫鼔沸公庭光泛露逾白輪髙天更靑遮藏三讓客牢落庶民星節去人隨老杯行我但聴萬里邊城月淸輝徹北庭沙侔霜霰白圃失蕙蘭靑影亂林篩玉光長隙透星南飛有歸鴈羨爾故先聽浮雲收絕塞金鑑躍天庭但願冰輪瑩何煩桂影靑溪心如瀉練杯面若涵星曩昔開元曲何人可復聽

和聖美翟家原道中之作

曉煙浮水白晴日透霞紅屈曲嶺頭路蕭條旗腳風主恩覃塞外賢業滿胸中始信人聲逺歡迎到處同

騎射

雄兒矜絕藝勇气厭天驕振臂聫驅馬翻身仰射雕回旋驚電雹奔突出塵囂武備並文教均修是我朝

病起聞走馬宴同僚走筆戲呈席上

平日倦仍衰那堪更病羸賓僚聞燕集冠蓋阻追隨歌筦宜嘉賞觥觴莫苦辭酒深緣意厚但看樂天詩【白公詩云客知主意厚分數隨口加】

仲春寄二弟

春鴈來時節飛鳴各有行弟兄俱逺宦秦楚久相望尊席惟他士鸎花似故鄕何時遂歸計共醉潩湖旁

酬羅道濟黃任道見寄

明時頻得罪出處愧朝行音問通猶懶賡酬況敢望諸公憐舊物遷客慣他鄕懷抱隨新月遙依紫塞旁

僉判李太博靜勝軒二首

開軒納淸景爲吏似閒居佳客迹頻到主人心自虛琴尊良有助時命固無如喧靜何能必中恬樂有餘題軒名靜勝靜勝理何深自得歸根趣寧存較物心雜花隨節疊嶂互晴陰終日對圖畫應無塵慮侵

和君實微雨書懷韻

老畏風光速閒知日晷添惜春逢雨急病酒與愁兼采蘂蜂須濕銜泥燕觜黏水聲淙曲沼花气遞疎簾墜絮柔鋪徑髙梧翠倚檐淸伊照牕碧少室插云尖老蔓蛇難蟄殘紅火不炎邀朋擬白社取友盡蒼髯饌具𨿽眞率賓儀去謹嚴主公紆繡衮詞伯玩書籖【君實方修書】陶冶恩惟舊葭莩契偶霑【君實聨姻】尊崇儲峻嶽髙潔仰孤蟾社稷勳無敵軻雄學不厭威聲傳異域名姓到窮閻賓主均歡愛鄕閭化靜恬應憐孤客志粗守小官廉饑賴監河粟貧無遺盜縑淸朝慚祿薄丰嵗喜魚占識暗妨時用心愚以古潛狂歌忘皓首醉眼怯靑簾東閣容疎放西都慰佇瞻醻詩常愧拙負弈固非謙久玷題評末深防道義漸虛舟不復系所向可無嫌

寄伯康君實

平生親友分偏向二難深但念相從樂應知別後心西牕棊罷弈南圃逕慵尋不柰懷賢意香醪獨滿斟

寄伯康君實

明月照分袂離魂增黯然禪公歸故里詞伯約新年松竹荒三徑金蘭憶二賢向風無限意書札豈能宣

酬安之罷赴眞率防

席上多佳客非君眾不怡詩詞𨿽有激誠意在相思朋舊難疎間年齡合養頥何如兩俱便忺出莫推辭

和安之謝伯康君實見訪

睂壽當安逸炎蒸倦往還二難俱命駕三逕始開關淸論應更僕新詩特解顏防防雙鴈序爲叟下雲間

和文潞公席上

夏木淸陰合公當雅燕開前軒鳴脆管密席列英才坐久風逾快歡多日易頽膺門榮一顧孫閤愧常陪繞客燒銀燭垂蓮釂玉杯醉歸應倒載逺勝習家回

和安之喜

驕陽逢密嵗事可遙占灑砌涼堪喜通宵滴未嫌渠淙鳴玉佩檐逗水精簾艸木神俱王倉箱望已添炎蒸俄盡滌秋意忽相兼稍霽循幽圃重尋晚筍尖

和範景仁蜀中寄牡丹圖

牡丹開蜀圃盈尺莫如今姸麗色殊眾栽培功信深矜誇傳萬里圖寫費千金難就朱欄賞徒搖逺客心

同張伯常防君實南園

幽圃多淸致人賢樂有餘遊心同藝苑歸興若田廬畦廣容栽藥門扃爲著書築臺占嶽頂鑿沼灑伊渠庵仿盧仝屋坊鄰白傅居拂牀畱倦客種竹蔭遊魚防水衣襟濕遵流酒醆徐園翁名艸木山鳥戲階除密席延商皓髙風邁漢疏城西老詩伯獨免醉登車

子駿君實約遊園遇雨而止

不盡陪從樂端居若絆羈雨方添艸色寒更展花期舉目紅芳阻搔頭素髮埀淸尊難獨酌終日起相思

子華相公同遊趙令公園

相君行樂處繁盛故王家聲逺歌喧閣香濃酒泛花瑰材扶廣廈美植列甘柤彊飲頻中聖回頭畏面車

和王端太中牡丹

盈尺吐紅房春叢占上陽佳名過百品絕艷冠羣芳嫩玉舒韶臉鮮霞避曉光楚妃殊眾色洛浦謝濃妝露重珠如綴風回麝不香倦遊稀愛賞得此浣愁腸

和王太中遊洛述懷

乘春尋洛社不憚路岐長盈畹花如笑傾都客若狂山林多寂寞朝市太奔忙不似安車老優遊適四方和君實陪潞公子華景仁宴集各一首

始終全盛美今古莫如公華衮加朱紱安車撤畫熊建儲宗社計破賊廟堂功身退謀猷壯宜哉帝眷隆再擁平陽節麟符守洛宮禮賢多孺子交政得裴公寛簡宜民化歡遊與俗同行看歸宰席致主詠南風莎輾安車穏花簪醉帽紅還鄕慰多士入洛訪諸公覽徳如威鳳歸鞍若去鴻淸規傳後學信道不談空種竹盈軒翠栽花滿圃紅著書評百代守節避三公皎潔升壇玉孤髙漸陸鴻淸名若嵩少萬仞亙長空

寄君實

西臺無吏責道義得親依過宿暌談益中懷已恨稀何情堪久別無翼不能飛愚直相知少非公誰與歸

寄王不疑朝議

松筠宜嵗晚冰雪照人淸無限相從樂空添別後情官期何日滿歸計未能成不起思予念輸君道眼明

喜雪

久暘逢臘雪酌酒動歡誠密勢迷城郭餘霏冒棟楹河光平曳練嶽色逺堆瓊已報丰年瑞三登賀太平

和張坊州

詞場同際遇郡政接循良珠玉篇章妙芝蘭气味長褒言如衮繡雅意戒鵜梁老格松千尺淸文水一塘賡醻停筆久降嘆舉幡忙當寧神兼武開邊洮與湟再叨藩寄重難報主恩滂憂職思承教何由到訟棠

和微之湖亭席上見贈

曽陪湖上醉【持國詩云兩君曠度皆吾黨紅燭迎舟盡醉還兩君謂微之與僕也】一別十秋風向老相知少追歡舊徳同花香來席上歌韻徹雲中美酒盈尊緑新妝映燭紅淸時宜共樂白雪和難工便合歸休去荒田附郭東

醻慶州五弟

仲氏居靑瑣予而各大州報君當盡節省巳合回頭繼述將何有榮華過卽休相期知止足里社早同遊

寄二弟

一日如三嵗離懷不可忘宦遊難防合衰老易悲傷原上鴒飛急天邊鴈序長如何名利役白首逺相望

目盲

肝膽輸將竭因鐘兩目盲小冠希子夏令色恥邱明靑白何曽變紛華舊不爭幸回觀物志都作反身誠

謫居零陵

過盡瀟湘景防行固不分烏羊飱可飫白酒飲能醺自息登臨興因無出入勤靈妃曽鼓瑟信有尙堪聞

無書

患難人皆卹誰能絕信音寧忘問生死可是盡浮沈信子情無矯知予咎自深嚴冬見松柏爲有嵗寒心

覆舟

始駭舟衝簸顚風振厚坤濤聲如壞屋雨勢若翻盆力援煩舟子驚號閔稚孫全家脫魚腹應有未招魂

零陵重陽

衰年逢素節盲臥桂江東應有登髙防其如摘埴翁捫杯難舉酒嗅菊不知叢白首跧僧室無煩落防風

零陵移居

不起移居念全因廢兩眸門閭俱莫辧隘陋亦何憂瞑鳥離巢逺盲待木浮平生安穏少蓋乏措身謀

零陵憶弟妹

感秋懷弟妹憔悴客瀟湘他日常星聚【昔年兄姊妹五人常聚於許】衰年隔鴈行旣盲難引望埀老易悲傷安得騎鴻鵠髙飛向汝傍

零陵寄三弟五弟二首

勿起還鄕念囊空不易居田租收素薄官俸奪無餘顏困嘗求米丘貧樂飯蔬【顏魯公爲刑部尙書乞米於大夫公孔子曰飯蔬食飲水曲肱而枕之樂亦在其中矣】朱門啟新第懸罄是吾廬

勿起還鄕念人多故與親舊通鄕裏意皆仰俸余緡望縱諸家息情須一飯伸誰能悠久坐白眼絕朋賓【昔蔡氏女兄孀居許下日費自廣皆里人所知須於安復隨郢間置少生涯俟可倚如防命下漸就遷居或可耳】

送貫之兄被召爲禦史三首

禦史得言天下事吾兄淸直副明揚方當旒扆勤開納肯使江湖勇退藏賢者慮時心欲破仁人致主防須長朝廷寛大生靈急只在忠臣振紀綱

憶昔先門陟諫垣正人風采動朝端家聲宜有琳瑯器兄職今峩獬豸冠臺閣繼登時所貴忠賢得用古來難浮榮未必吾儒志防把功名竹帛看

艱禍龍鐘百指存共全余齒賴依仁鴒原方顧飛鳴急烏府俄聞拔擢新此別宦遊須異地從今教撫更何人他年莫負鄕關約明月扁舟白酒醇

孔寧極先生拜官二首

聖朝旌徳向丘園紫詔頒恩到蓽門鄕老始知爲善貴競相廉讓教兒孫

先生操術本眞儒進退恬然與道俱寵至不驚髙節在豈顓虛譽激凡愚

龍門山二首

云擁樓臺雪擁川親朋行望舉吟鞭煙龕萬疊淩花霰坐見金人變玉仙

松筠深處訪潛溪唐相當年卜隠棲畢竟主人歸不得只教遊客駐輪蹄

獨遊石巖寄諸友

亂石巉空聳翠稜攀蘿尋勝逐溪聲愛山懷友情無限日暮巖邊獨記名

寄香嚴海仙上人

穰鄧相逢巳十年想懷風格鎭依然身同幻境融都寂心得珠照自圓倚錫靜眠松下石煮茶閒試竹間泉利名識盡情猶熟終羨吾師絕世緣

陳和叔遊龍門先歸

玉峯環照碧伊寒樓閣參差四望間散騎從遊皆故友一川淸景徹南山笑言迥出塵埃外心意都如物象閒夫子官居慣追賞故饒諸客獨先還

和王弱翁白沙道中

共驅羸馬躡寒蕪景色鮮明近洛都出谷流泉春更緑隔林幽鳥暮相呼伊川舊賞疑朝夢少室重看勝畫圖從此便窮山水樂相從應不厭﨑嶇

龍門馬上望雪

山開曉色千峯玉艸映寒光萬防瓊爲我春遊添景物不教桃李獨鮮明

臨汝溫泉

山前陰火煮靈源昔日曽臨萬乘尊歷盡興亡只如此不隨時俗變寒溫

與王弱翁遊龍門

誰知造化擘巍峩千古伊流向此過四面寒松擁香剎兩崖蒼石束寒波身閒愈覺良朋貴詩拙翻羞好景多宜向諸方縱蕭散明朝望洛下長坡

許眞君天誥

至人修練久能成此誥嘗聞降帝庭寶墨森森聳鸞鳳訓詞一一在生靈旣將道行防幽顯奚必仙蹤到杳防鶴駕雲軿非我覿祗期操履學眞經

讀逸民傳寄孔寧極先生

漢法忠賢有不容遂持名節隠蒿蓬生靈莫見眞儒效爵祿多醻戰士功燕市終難沽美璞魚羅安得掛飛鴻聖朝髙士優遊甚自有行藏繼祖風

和曼叔閒書

夫子天資過我曹兩兼才徳屬人豪不求近譽聲逾逺能處卑官道益髙豈止一同裁美錦直須萬俗被重袍由來康濟吾儒事撫徧瘡痍莫厭勞

又和早行

拂曙徵人各向方乍明林野更靑蒼雲頭漏日開秋色馬足翻沙破曉霜時事罕聞心愈靜故人不見恨空長憐君素愛還鄕樂行役𨿽勞肯暫忘

循吏

王化由來起一同盡由守宰致平隆坐移風俗爲能政勤撫生靈是至忠四境肅淸民害去一方和樂主恩通吾皇有徳眞堯舜惟待諸君共理功

酷吏

虐吏天資害物深斯民無恥嘆刑淫只憑豺虎貪殘意肯順乾坤長養心骨肉盡將成怨府君親何以致薰琴終逢族滅令人快智者爲謀豈待箴

聞鍜

萬籟蕭然送夕曛鍜聲相應互成文髙隨晚吹驚愁耳淸入霜空透暮云始訝僧魚敲曉石靜如山木響秋斤五兵若可爲農器此韻千家不厭聞

和象之石磬

誰向西山選翠林中含太古自然音昔逢虞帝來祥鳳今與陶家伴素琴淸越乍敲修竹裏堅方眞合哲人心一鐫名姓將難朽千載知君道徳深

送賈春卿宰尉氏【侍中之子】

相君勲業冠朝端愛子猶居字俗官道徳相傳家有法功名善繼古爲難淸平足使羣情化談笑能令萬室安千里逺途今日見願當仁政勿盤桓

赴鄭郎中宴集

臥錦仙郎久卜居滿牀書史日康娛邀朋欲走趨齋閣不厭塵埃俗客無

範忠宣集卷二

欽定四庫全書

範忠宣集卷三

宋範純仁撰

律詩

寄辛化光

疎閒心迹久相親一別江城兩見春身若孤鴻長慕侶道非尺蠖敢求伸優遊嵗月空屍祿明潤溪山不染塵尊酒從容皆勝景欠君來作席中賓

和吳君平遊蔣山兼呈王安國二首

十年遊宦阻朋從尊酒俄欣二友同單父能名推子賤襄陽髙節愛龎公六朝山色空陳迹十里松聲正晚風聫騎追攀不知暮卻嫌歸路入塵中

錢塘山色飽相從復此登臨景物同舊國池臺余艸碧夕陽樓閣半山紅當時言笑如朝夢今日心顏盡老翁終愛巖間坐禪客能將萬事付虛空

和呂獻可江口見贈

世閥俱承父祖風又叨宦契十年中棠陰代領諸侯印棣蕚更聨禦史驄【先兄貫之已嘗與公同爲禦史】白首相期惟信道淸朝連貶爲輸忠駑駘詎合參騏驥應合心能報主同

和呂獻可牡丹

去年仁政與春來眞賞曾防醉目回紅斾已隨芝檢去滿欄芳意爲誰開

龍峯寺寄堯夫三首

呂誨

江頭五日輕舟欲去遲遲更自畱目斷旌旗暮天闊龍峯峯上倚層樓

去年同作南遷客今日更持刺史權推挽試知民吏意無因談防向尊前

碧艸茸茸照綠波暮春歸客興如何滄浪應有淸渾處羞見漁人鼓枻歌

和獻可龍峯寺見寄三首

驅車日日望行舟目斷風防不可畱獨有召公遺愛地蒼山重疊滿晴樓

丹心自許醻明主百謫那能避貴權此道方今誰復問望公須向古人前

忠臣多快姦臣憤天意人情可柰何安得臯夔能致主早聞堯舜復賡歌

和獻可丙午二月六日別臺中僚友

感時情緒已難禁況復懷賢恨愈深鴉噪晚林催逺客雲藏夕照弄輕陰松筠自信淩霜操葵藿長傾向日心同志飄零山館寂欲沽芳酒與誰斟

荊甘

品珍方重寄來難長憶東吳把酒看笠澤煙閒排錦樹洞庭霜老摘金丸淸香先透筠籠細甘液俄通玉齒寒不學荔枝遺國恨曽煩驛使到長安

兗墨

誰爇長松制作勤輕煤勻膩雜蘭薫中疑石無纎翳外若靈犀有密紋溪石乍硏浮紫翠蜀牋試寫落煙雲防將防畫傳靑簡千古忠邪爲爾分

寄曼叔

他年嘗苦見君難毎一相逢百倍歡正值風煙遙化邑敢期塵土共麤官夜談往往驚晨鼓樂飲時時解醉鞍遊徧洛陽佳勝地須將歸興暫盤桓

和張統貫之同年

同榜同僚是別緣所存相近復相便性情疎懶忘官檢襟抱平夷學古賢仁者才謀當濟物吾曹名利久推天須知白首相逢日不失初心始自全

和韓侍中遊興慶池席上

出郊尢喜雨初晴洗出川原物象明樓影半藏髙柳外池光遙與綠萍平鷗馴長近朱防戲民樂爭隨畫隼行主禮自忘臺鼎貴芳尊盡日許同傾

和韓侍中埀蘿洞

勝遊今屬相君家臺榭髙開碧水涯森聳綠梧常映日縈紆寒澑曲穿花藤牽柔蔓埀長帶竹引新萌走蟄蛇下吏不辭峩醉弁卻愁歸污繡茵車

和韓侍中上巳晚遊九曲池

前朝池閣盡塵埃登覽慚無弔古才舊物祗余蒼石在斷墻曽識翠輿來回環竹徑穿幽鳥寂寞茅檐覆故臺遊客靜觀興廢迹利名心息若寒灰

和韓侍中春陰馬上

三月芳菲欲暮天可堪零雨晝連緜潤催隴麥將籠節寒阻春蠶趂早眠疎柳拂墻難結絮嫩苔鋪砌已成錢牡丹只待晴陽照看吐新花一尺圓

次韻韓侍中遊興慶池

兩奉淸歡到碧塘再遊無柰惜春光莎勻古岸添新綠蝶繞殘花采舊香佳木引陰交翡翠疎林迸筍補篔簹從容賞徧西園景化國偏知日月長

和韓侍中登廣教院閣

兩陪千騎叩禪關每聽髙吟解客顏吉甫壯猶方北伐謝公髙興在東山僧軒深閉芳菲靜春晝初長鳥雀閒遊覽不知歸逕晚火城看逐隼旟還

和韓侍中同賞牡丹

秦地春光似洛陽牡丹名擅百花場巧鐘絕艷羣芳後髙翦紅雲萬葉彊露滿金盤看國色風回綺席識天香酒酣只欲盈簪戴聊伴衰顏照玉觴

和孫曼叔北禪牡丹一蔕三花

三花騈蔕吐芳叢曲盡東皇造化功疑是神山仙子防霞衣鼎立馭輕風

和韓侍中西禪牡丹

秦川花品似伊川眞賞應同上苑看眾卉先收推國艷五云髙吐學仙冠煙苞添色資吟筆露蘂霑香滿酒盤勻壓春叢千萬朶欲歸猶復繞朱欄

和韓侍中初夏遊興慶池

池邊喜逐防旗行初夏亭臺照水明筠籜乍開春後綠林梢長帶雨來聲新荷獵獵香風逺深洞沈沈晝景淸珍重相君憂國意宴遊終亦念農耕

與張靖學士遊華淸宮雍帥錢子飛端明以詩見寄次韻和

金節煌煌柅使輈華淸勝絕許陪遊東來渭水晴光動西望長安翠靄浮休羨靑山供秀句好歸黃閣告嘉猷憶公何處偏回首身在朝元最上頭

和吳仲庶龍圖西園海棠

丹葩翠葉競夭濃蜂蝶翩翻防暖風濯雨正疑宮錦爛媚晴先奪曉霞紅芳菲劍外從來勝歡賞天涯爲爾同卻想鄕關足塵土只應能見畫圖中

贈眉陽致政程濬少卿

淸節髙風世所推秋毫名宦肯徘徊勇拋朝市無窮事笑指林泉獨自來吟榻未移溪月上醉巾長拂野雲回塵衣欲作登門客幾杖何妨許暫陪

和吳仲庶遊碑樓大慈二寺

錦城寒食最繁華遊騎翩翩雜鈿車煙染翠行環郭柳波搖紅影隔江花長年已覺春如夢逺客惟應醉是家回首鄕關行樂地風光正好路岐賒

和吳仲庶上巳遊學射山

天涯春色蜀川多勝賞相從到薜蘿繞郭煙蕪深似染隔林山鳥靜能歌花邊密擁靑絲蓋陌上輕馳白玉珂察俗自知無逺術只於民樂驗時和

和吳仲庶晚春遊海云

東郊行樂冠西州古寺岧嶤翠嶺頭化俗文翁傳豈弟尋山謝傅繼風流天涯尊酒欣相遇劍外三春得共遊雅興直須窮勝賞年光難使隙駒畱

又和暮春蠶市

古祠幽防錦城隈千騎懽遊宴席開盡日風光隨防斾一方民樂在春臺江頭佛寺藏深竹郊外人家防綠槐巳奉更書催別緒肯辭淸賞屢追陪

寄臨卭致政常郎中

東海拋官勇退時邦人畱止任牽衣三朝報國丹心盡萬里還鄕一棹歸身向淸閒添壽考徳因潛隠更光輝常思把酒親髙議何日單車遂扣扉

寄持正都官按部嘉眉

使者觀風過晚春逢山應暫柅徵輪云埋雪嶺鋪銀界日射金仙照碧津千里謳謡民足食萬家水竹地無塵未能結駟相從去簿領空嗟絆此身

以眉州綠茘枝寄吳仲庶有詩次韻

嘉川茘子著芳名擕從歸鞍到錦城馳驛幸無唐日貢甘芹聊致野人情丹砂結顆藏膏露赭縠爲囊貯嫩瓊京洛不須圖畫去得公佳句自分明

和仲庶江瀆避暑

古祠淸燕敞虛堂喬木森森晝景長池面雨來荷助響席間風細篆生香烏紗傾側朋簪樂翠縠翩翻舞防長牽俗自嗟行役去阻陪千騎醉瑤觴

將出蜀次仲庶送行詩韻敍別

逺客親仁豈素期況陪文酒復經時自慚拙宦多遷逐每嘆良朋易別離白首馮唐空已老淸秋宋玉不勝悲仰公早展經綸志百辟方今待允釐

寄李審言龍圖

英風一別幾經年尊酒相逢意灑然欲報重知慚國士喜同淸議屬眞賢武侯方屈南陽臥蕭相曽封漢水邊好及新春頒惠化行藏吾道合推天

醻張杲卿相公見招

先君同榜更何人教育偏防契義親孔氏系匏暫滯迹遼陽歸鶴羨閒身四朝盛事渾經眼千日濃醪好入唇箕潁更無髙放客只應梅柳爲公春

和閻五秀才折海棠見贈

蜀國海棠春最姸萬枝紅錦憶曽觀鄕人折贈情尢重肯與羣花一等看

宿州元太守北樓席上

七月髙樓暑气回荷香細逐水風來翠蛾細袖歌聲逺綠野蒼山醉眼開羇客秋懷追屈宋主人交義繼陳雷他年林下相逢去詩酒何妨許重陪

和吳伯修洞霄宮

三朝勤瘁不謀身今日官閒與道親紆組還鄕宜最樂居山得祿未全貧性情有暇窮眞理門館無權少俗賓防待收蹤歸畎畞就君同醉洞天春

和滕中捨見寄

蘄水分擕自昔時六年奔走困長岐人憐家世三朝舊身在風波一葉危白髮星星驚嵗月丹心皎皎仗朋知林泉早晚歸休去廩祿無厭愧漏巵

和李敷察推卽席感舊二首

相逢同榜盛當年喜復君來對此筵花下莫辭頻把酒月中曽是共登仙左遷還有麤官樂晚達何妨秀句傳得失已看如塞馬苦心勞力亦徒然

一牓登科二十年江城偶得共盤筵鄭公雅喜中都職【鄭谷作都官有詩自賀】梅福曽由邑吏仙【李兄自成都拜幕官】白首相期情契厚素風猶待子孫傳狂歌醉舞形骸外吾道從來況坦然

送宋大卿歸淝上

眉壽康寧位九卿人間五福最難並丹心報國冰霜潔白首還家里社榮化日盡輸髙世樂野雲應似出門情淮淝美事傳千載何止孤風激後生

和孔宗翰郎中見寄

聖人流澤到眞賢直節淸名奕世傳惠政謳謡騰楚甸醉吟風月滿江天嗟予濫典劭【音翹】農印歸老幾無坐客氊一得新詩消百慮黃粱未熟且安眠

和傅欽之見寄

至道潛心信有功目前超悟忽圓通三身不在諸塵外萬象全歸一照中念絕去來隨處樂法無取捨自然空防持雅屬當仁力枉問麻陽懶鈍翁

和余周郎中見寄

宦遊從昔各艱難方寸寧禁百慮千憂患早催顏鬢老風波回念骨毛寒詞埸久托平生契酒席方陪此日歡致主庇民嗟晚矣只堪相約掛塵冠

章伯望郊居

獨愛髙居逺市防檐楹軒豁對江天門前一曲平橋水捨側千畦附郭田鷗鳥漸能親幾杖兒童應解愛林泉朝廷方待忠賢急莫厭京塵撲馬韀

和張掞侍郎見寄

戀徳懷賢出禁城片心長掛苦搖旌畱侯老棄人間事白傅詩傳海外名瀟灑琴尊資上壽太平風月屬髙情已知世故無關慮佳句猶煩訓後生

金陵懷古二首

天兵從昔度長橋四海干戈一戰銷江叟豈能知帝力醉憑漁艇亢秋潮

六朝文物今何在千里江山自宛然英武南徵無殺伐至今樵牧尙能傳

和元子發學士見寄

二紀區區困宦遊相逢莫迓鬢先秋淸時無補身空老往事難追涕旋流舉世交情憐我少經旬行色爲君畱何時歸去江湖上風月同尋範蠡舟

和王著作見寄

疎慵齋閣晝常扄忽喜君來病魄醒走訪禪山諸洞穴【同祈雨褒禪山百里一日往返】醉吟詞客舊林亭【懷賢亭乃張水部舊宅】十年多難頭俱白四友相看眼共靑別後新詩收滿軸芝蘭𨿽逺有餘馨

和李敷重九席上遣興

謫居閒僻少朋遊珍重徵防肯暫收多難共驚霜繞鬢重陽還喜菊盈甌樓前雨洗千山翠天際江橫萬里秋節物相催人漸老此身何日得歸休

和謝師厚見寄

地僻官麤儔侶稀鄕關回首隔殘暉鬢霑楚霧人空老水落紅沙鴈自歸往事尋思都似夢素期乖失謾知非東風送雨長西去心逐輕雲日夜飛

中秋賞月

碧落無雲玉鑑飛淨中毫髮了能窺光隨酒蟻斟銀榼彩瑩歌人發瓠犀露重已從巾角墊輪傾欲把斗杓擕醉狂直好探蟾窟安得陵空萬仞梯

和耿憲見贈

仕途名迹本幽遐諌省俄登忝世家恩戴邱山宜盡瘁言關社稷敢欹邪獻芹寧識羔羊美抱甕徒爲智士嗟君子一言華衮重此身被服愧無涯

和徐郎中柏枝甘露

素液濃甘勝醴飴偏零翠柏瑞明時何如溥作丰年澤萬物涵濡被福釐

和曹職方至日

宦遊將老愧蓬飄逢節他鄕倍寂寥世网縈身難自解鬢霜凝鑑不重消隨陽鳴鴈聞初急向日丹楓惜半凋飽暖全家盡君賜忍看編戶獨無聊

和耿憲祕校喜雨

愆陽六月气仍驕多士身勞思亦焦膏澤俄隨恩詔溥螟蝗半逐野雲飄嵗時敢望家聊給賦斂能供政有條鑿井耕田忘帝力何當鼓腹播民謡

題李子髙虞部園四首

今時難得是髙人里社因君俗愈醇松竹漸成風月好只應終日聽韶鈞

修鏈工夫合自然河車潛引玉池泉老君道徳人難識復見云孫達二篇

全家歸隠似前賢碧酒醇醲白蟹鮮心欲生民常富壽髙歌防樂太平年

不教外物翳襟懷明合蓍亦信哉駑蹇自慚無駿骨謾勞伯樂品題來

和曹演甫中秋見懷

去年對月憶良朋今夕誰同塞上情華髮蒼顏人易老賞心樂事古難並戍樓笛響千山迥沙漠霜寒萬里明半夜歸鴻飛不斷好將幽夢到淮城

和閻灝屯田五十嵗元日感懷【與予同榜同甲】

君緣直道阻橫飛我愧無才振國威同榜同僚忝契分使秦使蜀重親依裹糧衣帛身空老學易知天志尙違白首相期惟信義世情徒是亦徒非

和吳仲舉通判見贈

侍行曽見羽書飛獨鶴歸遼想令威三紀家聲幾泯泯重來民俗尙依依脫身負擔誠多幸屏迹山林願正違主諾已繄賢者助第承先業愧才非

塞下追憶烏江之防寄李誠之待制

主人忘倦客忘歸長憶江邊惜別時日下靑山猶促席風衝畫鷁正醻詩盤堆白玉鱸腴美手擘黃金蟹殻肥今日相思孤戍裏塵沙滿眼鬢埀絲

和閻灝重陽見贈二首

秋懷多感怯淸笳判向西風醉帽斜塞上星霜人易老幕中談笑客偏嘉金英浮酒稠於蟻丹葉妝林逺似花身健幾逢佳節在登臨尢更惜年華

登髙宜不負良期須信時光似隙暉碧穗引鑪香滿坐黃金繞席菊成圍物華旋逐鳴飈減客思空隨去鴈飛莫訝尊前偏醉倒醉鄕才到便忘歸

和曹演甫秋日見寄

九日天邊倚戍樓他年江國想陪遊鱸腴滑與蒓絲薦菊蘂香隨酒蟻浮別後星霜催老態秋來顏染鄕愁懷賢感舊情難盡待向東西丏一州

王聖美太丞奉使西來喜而有贈

賢愚𨿽間契稠重科籍同兼甲子同省斂劭農明主意霽威問俗古人風陽和煦物先春到膏澤隨車大旱中感舊知恩誰最篤塞垣憔悴一衰翁

和聖美觀騎士翥坡

翩翩飛鞚發雲間壯士旁觀亦汗顏勢若投丸當峻阪影如掣電下空山漢兵神速從天落楚騎飈馳取將還聖主恩深懷獷俗謾教角逐向安閒

和聖美壁間題

胡懾天威自走藏腐儒焉用合還鄕駑駘戀主心終在鼯鼠營身技不長晚嵗胸襟成濩落故山林壑謾靑蒼進趨無術歸無計聊得君詩浣肺腸

和聖美三岔鋪畱題

今日天涯同一笑當年澤畔共長吟【公謫上元予謫歷陽封畛相接】還朝未復中臺職報主長存國士心

蕃舞

低昂坐作疾如風羌管夷歌唱和同應爲降胡能蹈抃不妨全活向軍中

觀疆人翥坡

蟻分突騎向髙岑馳下危塗萬丈深獷俗輕生惟鬭險埀堂寧復戒千金

和聖美華池感事

聖主憂勤百職修忠臣那復作身謀遐方民力資周度晚嵗人情樂小休郭震能僵烏質脛陳湯解斬郅支頭知賢獨恨官疎逺珠璧何時免暗投

寄陳述古賓客萬璉郎中二首

智淺才疎合竄流生逢堯舜忍空休猶慙世舊埀靑眼未報君恩已白頭貴老何由操幾杖愛賢曽是繼箕裘【先文正已與二公相知】新春遙祝增眉壽阻向賓筵跪一甌欣欣萬物占芳春對景那知放逐身粗守素風諳左宦擬投白社愧髙人漢疏蚤命東門駕【器之致仕巳久】商老方爲少海賓空辱忘年微報稱浪醻佳唱恃心親

範忠宣集卷三

欽定四庫全書

範忠宣集卷四

宋範純仁撰律詩

和王定國見寄

危蹤俄復罣刑書得喪情懷久已無憂道不知身竄逐登山未敵世﨑嶇戀軒無計慚疲馬向日低飛作晚烏【虞世基詩云向日晚低飛】薄祿未拋生事拙涸鱗徒憶縱江湖

和張伯常見寄

芳信初傳喜滿胸開緘气若長虹文墻目視曹劉短詩將壇登李杜雄一別寒暄迷甲子十年塵土謾西東知君善誘存先契不欲疎頑墜素風

春日寄許州韓持國

湖上春遊阻重陪朱轓紅斾想徘徊鸎花對席應相覓不見頻擕醉客來

和李康侯屯田見寄韻二首

心爲積仁惟豈弟官因任直少升遷處常自享榮期樂早退皆輸白傅賢官路風波今免矣善人福壽固宜然謫居未遂歸田計猶欲希風向暮年

仕途三黜信多難名迹常憂不自完幸賴聖恩寛罪戾敢辭閒地盡盤桓孟生墜甑何能顧貢禹塵冠豈復彈俸入𨿽貧家世事釡魚前世已稱丹

雪中池上

碧玉爲池白玉堤千林萬木盡花開擕賓欲覓開尊處秪得淸香辧野梅

和管滂著作見寄韻

生平迂拙畏非彞苦愛曽顏道甚夷麋鹿豈堪嬰組紱漁樵只合在山陂遭時不嘆馮唐老忍恥空慚鮑叔知盈紙更煩佳句贈雅情深厚俗難窺

又和席上見贈

官舍荒涼近古城園林七月起秋聲偶來嘉客從蕓省似對淸冰滿玉罌談笑從容誠吏隠逢迎疎野愧朝英田廬未得長歸去山鳥知人半夜鳴

和任夔節推見寄

暗拙行身足險艱靑雲有路敢思攀學承詩禮難窺奧仕偶唐虞樂抱關掌諌何能裨衮職防邊無術勒燕山風波忽起人情外瓜李終由自處間白髮報君嗟已晚淸朝謫宦愧多閒夫君年壯才方劭豈合迂遲與我班

和王樂道西湖席上

春湖景物畫圖中朱閣偏宜翠柳籠上客縱談髯奮白佳人醉舞臉舒紅鋪張錦繡花邊日堆疊琉璃水面風民俗歡遊魚鳥樂主人才合代天工

和王定國見寄

謫居終日省愆尢貝錦𨿽成職我由萍梗屢嗟罹放逐風波更險信沈浮生還故里誠多幸坐廢明時敢不憂自是無才速官謗非關有命壓人頭【來詩有數奇信有將軍命之句】

病起和李康侯屯田見寄

養生不達嵇康論知止聊遵老氏書左宦行將三嵗許羸屙復臥四旬餘手扶瘦竹形相稱鬢擬新霜色一如獨枉故人詩意重湼磨無攺是璠璵

和郭昌朝寺丞見寄二首

岷峨秀气入京華鵬翼摶風勢莫涯昆玉照人呈美璞楚蘭芬畹擢新芽朝廷遷陟先諸彥【君於同榜先攺京秩】閭裏光榮在一家不鄙義陽疲病守肯來同醉岸烏紗

言路再居無少補防邊三嵗乏微勛非才自合投閒地竭節終期報聖君老去年光流似水病來世味薄如雲讀書記一將忘十少壯誰教不自勤

和王微之同持國泛舟登樓

故人還喜笑言同把酒相看似夢中老去卜鄰逢晏子從來解榻賴陳公畫船穏泛平溪緑層觀髙橫落日紅莫訝狂歌先盡醉預愁羇旅向山東

和鄭通議靑州範公泉

勝槪因人得久存此泉疏鑿自先君發源不負當時意淸影猶涵昔日云養正迥當深澗下朝宗應與眾流分今逢賢帥光陳迹名逐新詩海內聞

張掞侍郎讀書堂

三紀仁皇侍從臣當時文學動簪紳髙明已入儒林傳舊室長存歷水濱峴首空畱王粲宅香山猶識白公眞他年遺迹應無廢不墜詩書世有人

和劉孝叔吏部見寄

一自淮陽阻見賢俄驚壯齒變衰年宦遊嗟我身名玷早退輸君福壽延別後童顏應不攺何時醉袂復相連白頭猶忝山城守常愧君恩未盡宣

和北都王宣徽贈覺海大師

心鏡如如絕斷常人天魔怨詎能傷本來面目超諸相自在威儀徧十方石火電光隨事過毛兔角竟誰長眞風到處堪行化何必江西選佛埸

和黃康侯推官二首

得請西臺鬢已班便乘驄馬出齊山舉頭桑梓休懷土信腳伊嵩勝抱關憔悴精神宜早退太平官職自多閒三公天下稱人傑名迹何堪比數間【時君實鄭公文潞公皆在洛】少多狂拙老慚非富貴功名得巳遲六秩筋骸難任事十年臺閣謾逢時聖朝貧賤𨿽堪恥吏隠優閒合作知回首螭頭嚴近日恍如曾夢到龍墀

以府防阻赴王安之招集次安之韻二首

西都風物最繁華眞率相延有幾家遊賞直判連日醉殘春可忍負鸎花

洛陽春色古稱奇況復名花世所希偶阻嬉遊同一醉任從【闕】卉麗朝暉

和文太師眞率防

賢者規模眾所遵屏除外飾貴全眞盍簪旣屢宜從簡爲具𨿽疎不愧貧免事獻酬修末節都將誠實奉嘉賓豈惟同志欣相照淸約猶能化後人

上文潞公同甲防【潞公程珦中散席汝言司封司馬旦太中各年七十八】

四公眉壽復均年此防前修未省傳筋力輕安同少壯風標蕭灑似神仙分司東洛榮難並【白樂天詩云今年四皓盡分司】聚徳西豪事莫肩今夕天官應有奏老人星彩近臺躔

送司馬伯康君實歸夏縣

金昆玉季老相親孝弟傳家四海聞白首還鄕疑廣受淸朝得誌異機云塤箎疊奏聲相應鴻鴈連飛翼不分一夜西風響黃葉蕭騷助我嘆離羣

潞國公生日

一陽將復昴當躔毓粹儲精降巨賢啟廸先朝承大統贊襄仁祖格皇天備膺百順人誰擬達有三尊我獨全嵩嶽穹崇河水逺髙名遐壽與之肩

安之家庭甘結實三首

溫甘移種自君家香雪年年只吐花結實定非江北枳新詩先費主人誇

遮藏霜雪免摧殘緑實初埀未滿欄想見主人珍惜意一回出戶一回看

花果從來盛洛都黃甘結實古來無分金未足均閭裏就賞應須倒百壺

子駿作眞率防招安之不至二首

鄕閭貴老寧牽彊徳齒俱尊合便安況是耆英防中客須同八十主人看

齊眉舉案人誰似異膳常珍必自調眞率攀邀宜莫應蚍蜉大木固難搖

八月十六日張伯常見訪賞月四首

空庭待月喜佳賓杯杓頻傳酒易醺長笛悠揚侵萬籟圓蟾瀲灎出重云辭榮風節輕三事破的功能伏一軍髙興未防天宇靜笑談不覺夜將分

老來尢喜見朋遊況是才名第一流今日偶逢甘共醉他年相憶苦三秋髙吟灑落過千首遺愛深濃在幾州我亦官閒少拘檢畱連寧復問更籌

白首相知有幾人良宵難惜醉醺醺此心直欲淸如月外物何妨薄似云飲若長鯨吞巨浪詩如老將納降軍過從幸得閒中樂好惡榮枯莫彊分

今夕無煩秉燭遊露華埀葉若珠流翰林偏愛尊中月詞客休悲洛下秋金穀池臺多勝槪伊川山水近神州從玆只合追淸景世故何煩妄計籌

和子駿洛中書事

周公作邑遺成康玉帛從玆走萬方四向山河圍殿閣千家花竹間田桑遊人選勝停車馬詞客尋春雜詠觴幸得閒官陪幾杖欲醻佳句愧荒唐

和君實姚黃玉玲瓏二品牡丹二首

洛城花美四方歸獨有姚黃得見稀曽入黼闈參近侍分明新染赭黃衣

花得新朋自我公潔如明玉狀玲瓏芳心有待人難見小圃深藏洛水東

元日分壺酒贈楊舜兪大卿

一別年光已浹辰相逢重憶蜀江春欲知盈榼分甘意防酒思柔屬故人

寄和浮光曹九章大夫

賢守班條俗易從戴其仁厚服其功虛心足以求民瘼實效應須柬帝衷繾綣交情由道合連緜榜契復官同當時賜第今無幾共喜優遊作老翁

妙覺晚吟呈席上諸公

半生奔走困塵埃晚得優遊掌舊臺庭柏嵗寒靑獨在林烏朝夕倦重來閒霑薄祿誠多愧老向淸朝信不才惟喜洛城儔侶盛從容相遇卽銜杯

送伯常歸郢中

穰鄧相看少壯時中間薄宦阻親依幸君西洛休官早值我東齊謝病歸春色滿城遊騎縱月光照席酒觥飛遙知漢上幽棲樂飽暖全家臥翠微

和韓子華相公同遊王君貺園二首

偶陪旌斾縱春遊好景偏銷倦客愁紅杏都開如趂賞夭桃欲坼尙含羞

善政多閒若解牛尋春選勝徧深幽紅芳翠竹圍松島彊醉淸尊蓋自由

和君實雨中卽事二首

放盡羣花春欲歸惜春遊樂幸相依不堪風雨成暌阻臥聽蕭騷灑竹扉

熟寢翻知計慮長閒齋一枕事都忘自然便是無何境夢到華胥亦異鄕

君實邀遊南園雨止

名園選勝許參陪遊騎俄衝急雨回花裏不聞鶯弄舌甕頭空愛蟻浮醅寒云重結三冬雪暖律虛飛二紀灰深恐羣芳便雕落主人還引上春臺

子華相公應天院行香歸洛川

春色鮮明滿洛川靑蕪白鳥望中間千門金碧明初日四面煙嵐簇逺山橋偃長虹當上苑水淙鳴玉過通闤乘驄幸托車塵後時賴淸尊破客顏

和君實南園獨酌三首

晚年光景更關心尢向芳時惜寸陰每到園林花好處常思貰醉解貂金

寒食三春气深落英楡莢滿墻陰未甘密葉成翠幄不愛黃花如散金

累日懷賢痗寸心誰知獨酌醉花陰公詩字字如珠玉倂得三篇勝萬金

醻韓持國

獨想當年春宴遊湖邊日日醉金甌三年阻作登龍客不謂相思已白頭

牡丹二首

牡丹奇擅洛都春百卉千花浪糾紛國色鮮明舒嫩臉仙冠重疊翦紅雲競馳絕品供天賞旋立佳名竦眾聞園吏遮藏恐凋落直欹靑蓋過殘曛

奪盡春光勝盡花都人巧植鬭鮮華摉奇不憚過民捨醉賞惟愁污相車密蘂攢心承曉露繁紅添色映朝霞何妨縱步家家到園圃相望幸不賒

上巳泛舟醻子華相公

佳節仍逢善政初熈然民物在華胥龍樓影裏回仙棹隼斾光中從相車明媚山川鋪晚照啁啾絲管響淸虛太平應似羲皇世早晚重看洛出書

和文潞公歸洛賞花

公從帝所享鈞天歸及三春景物妍洛鯉烹鮮隨玉饌姚黃開晚待瓊筵身同五福居周分心似南風助舜弦花木只堪供暫賞直須嵩少伴長年

文潞公謝事歸洛二首

云漢成章湛露晞都門宴餞羽觴飛謝安不復東山起爭似阿衡得謝歸

相國東郊迓帝師紅幢交映碧參差都人共喜安輿到正是餘花可惜時

和子華陪文潞公宴東田

湍流湱湱走平田淸曠園林未暑天繞圃曲堤都種竹泛舟雙沼不栽蓮沙邊白鷺翹來靜叢上幽花晚更妍乘月陪歡忘夜久莎間潛有露珠圓

效宮詞體上文太師十絕

三紀中書更有誰致君堯舜似臯夔頻年力請方歸第天子臨軒冊太師

太師還政異尋常前殿鋪張冊禮忙入對誰知年八十身輕拜舞謝吾皇

吾皇重喜見儀形對禦排場結防棚才見罷時先賜宴禦前親勸一金觥

上前一飲釂金觥侍宴羣公喜且驚呂尙鬻熊今復見神仙不必在蓬瀛

蓬瀛聞說有仙居甲第園林想亦如繞圃瑯玕抽翠竹平流瑟瑟走淸渠

淸渠瀉水灌東田十頃方塘不種蓮白鳥往來明鏡裏畫船安穏坐靑天

天上𨿽傳周伯星應期爲瑞有常經未如全享康寧福訪水尋山到處行

行樂心淸日日添詩豪酒健獨能兼從容對客忘威重自是天眞不是謙

謙虛久已得民心三尹西都惠愛深一自安車朝闕去萬人側耳聽歸音

歸日天恩賜畫船傾城士女盡迎觀園家連夜擎筠籠爲趂明朝獻牡丹

和子華遊韓王園懷故園池蓮紅薇二首

丞相園池冠壁田娉婷次第坼紅蓮主人居守麟符重誰見新妝照水妍

鮮葩嫩蘂吐香濃千朶妖饒顫晚風卻想許園仙品盛姝衣輕透玉肌紅

再赴蒲津陪解梁張守安邑王宰遊靜林

千騎翩翩逐郡侯條山重繼昔年遊翠深疊嶂煙嵐晚綠滿長郊稼穡秋勝槪不知行客老徵驂聊爲主人畱預思別後登臨處應見黃河入海流

贈張大夫

白首衰顏愧復來當時懷抱向誰開登臨髣髴驚前夢遊賞從容憶舊臺防酒欲斟懷老伴髙吟難敵想天才防須早逐君歸去茅屋荒田半艸萊

寄上文潞公

孫閣重登愧玳簪情同倦翼托髙林嵩邙未敵仁基厚河洛寧如福海深善教每聞當鏤骨重知難報欲霑襟至誠懷徳逾饑渴不比尋常勢利心

寄上西京畱守子華相公

疎頑曾是費鑪錘從昔叨防國士知一阻門墻驚嵗月幾回魂夢到嵩伊神仙客佩黃金印燕趙人斟白玉巵薄宦浪拋東閣去君恩未報嘆衰遲

寄鮮於子駿西臺

僚友難逢不世賢洛臺經嵗共淸閒蒹葭豈合依良玉培塿何能望泰山直道難堪從俗尙淸新原足重人間期君致主登廊廟茅屋荒田我自還

和薛中散靑詞

繞郭依依柳漸靑綺羅深處畫船橫坐中惟欠賢鄕老把酒向風無限情

寄和子華相公王園賞梅

玉艷霜葩萬朶攢曽陪宴席醉中看西州縱有尋花處亦待頑童格舞幹

題河中府名閫堂

誰擘中條太華開萬家塡郭聳樓臺嶽呈仙掌日邊見河瀉龍門天上來煙靄逺分秦甸闊山川都抱舜城回堅碑應是當年石重見吾皇詠起哉

寄題張運使先壠永慕亭

武夷山色倚天靑中有賢儒謝世榮自以髙名傳積慶不教黃壤掩淸名搆亭傍壠同虛寢陟岵無時見孝誠寧獨顯親由富貴還能厚徳庇羣生

入河中府

道傍禾黍穗交埀旌斾紛紛曳防霓山夾兩河嗟地險云埋萬堞覺城低十年不到身如夢五馬重來路欲迷卻據歸鞍下長阪轅門迎謁引行齊

謝張解州作名閫堂記

气如巨浪瀉長江淸似寒冰滿玉缸幾與賈生摩壁壘未令張子見麾幢色絲幼婦宜傳久肉袒牽羊合亟降欲近云章刋翠石卻憂染翰孰能雙

秋日席上

邊霜肅肅滿川梁無限秋懷付一觴白酒聊同佳客醉黃花不減故園香民兵已許歸南畞聖澤行聞赦叛羌得脫徵衣歸里社大能酩酊樂時康

遊寡阜廟二首

古祠東北據孤峯臺殿岧嶤出半空防市縱橫棊局布雲煙重疊畫圖中登髙覽勝慚吾祖放意尋山憶謝公卻愛夕陽照歸騎翩翩旗斾滿川紅

逾旬積雨喜新晴民物熈然百谷成風葉蕭騷林野薄霜天寥廓日華淸千山甫隔烏延塞兩水傍臨不窟城但得年丰人足食犬羊余種豈須平

和韓持國見贈兼簡王微之

身由疲病難從政性本顓愚不學禪到老豈能成一事饑飡渴飲謾隨緣

和持國

時奉淸歡消鄙吝眞同寒水滌塵沙尊傾玉粒醅浮蟻叢合金英菊有花湖面煙霞如澤國波心亭館似仙家四時風月皆堪賞不獨霜前愛物華

偶成

橫笛佳人用意深數聲髙起潩湖陰梅花落盡還堪惜畱取殘英伴醉吟

西湖四時四首

白鷺文鴛鑑裏飛紅橋朱閣影參差疎林密雪皆堪賞不特尋芳避暑時

萬頃琉璃蹙翠鱗日遲風暖物華新千花百艸遊人路應謂壺中別有春

深堂髙閣啟淸風舟泛荷香柳影中日月待公逃暑飲官無拘檢是琳宮【持國微之皆領崇福宮】

夕陽照水晚登樓皎月涵波夜泛舟珍重前賢開展意中年長願守閒州【宋相詩願賜閒州不計年】

和微之以足疾不赴西湖賞雪

年來遇景彊追攀長恐身衰興易防八十康寧天下少四並聚防古爲難客塵隨念須頻拂世网縈人且自寛布政未能躋樂俗愛賢猶喜共淸歡湖光映雪凝深碧野色當軒展素紈心似白公何慮腳【白公詩云旣有心情何用腳】燕堂深暖小安禪【音丹】

範忠宣集卷四

欽定四庫全書

範忠宣集卷五

宋範純仁撰

律詩

和持國贈微之

元老邀賔樂事並每居右席愧羣英里中耆舊惟公長【微之年最長】醉裏篇章映古淸柔袂緩舒鸞鶴舞短簫輕引鳯凰鳴莫嫌尊酒過從數向老交遊更有情

贈持國持國以瑞鷓鴣歌之

三十年來解榻賔今朝重喜奉陳蕃松筠雅操寒逾勁膠漆深情老益惇槐位巳慚同致主棠陰還許繼爲藩古今此會應難得醉飲休辭罄綠尊

和持國瑞鷓鴣【詞】

臘後春前暖律催日和風軟欲開梅公方結客尋佳景我亦忘形趂酒杯添歌管續尊罍更防燭短未能回淸歡莫待相期約乘興來時便可來

謝微之見贈

屬邑逢公喜望塵便陪將漕向江濵當時早重朋僚契晚嵗重惇道義親華衮巳慚無徳稱琳宮彌羨最閒身相過無惜頻歡醉八十康寜有幾人

和持國光祿堂賞梅兼寄彞叟徳孺

叨榮報國老無成辭疾還鄕負物情身近良朋如倚玉心懷諸弟若揺旌成行每羨隨陽鴈得友何慚出谷鸎光祿官閒容謁告掃除門巷待同行

奉寄西京玉汝相公

三紀榮途愧彚徵數逢憂患見交情【每遷謫困病煩公憂卹】江吳切喜陪經席【同聽李太白講禮】闗陜還容並使旌大尹防旟方畫隼上陽喬木欲遷鸎銅駞金穀春遊盛誰伴朱輪五馬行

和持國聽琵琶二首

美人成列抹朱勸得嘉賔醉滿筵卻笑西湖遊賞處村歌社舞謾盈船

須知絕藝好娯賔能使知音作伯倫累月應將笞樂籍【退之詩云累月笞其兒】恐公重作獨醒人

和持國謝見招遊湖二首

樂天向老占靑蛾裴令髙年欲聽歌擬假紅妝助歡醉莫嫌賔主白髯多

白傅歸來西洛宅【謂微之】裴公居在永丰坊【持國】好歌愧乏牛家妓不見淳於醉後狂【白公與牛相詩云君家有美酒君家有好歌大都髠醉莫畱住住卽恐君無柰何】

和李徽之正議

致主惟將盛徳臨世推文定總朝簮先門自昔蒙知早開閣當時用意深功業所存皆國計忠賢有後見天心冢卿耆徳承家慶福壽康寜映古今

過洛謁文潞公遊東田

東田不到幾經年孫閣重登荷眷憐淸世莫尊惟尙父朱顏難老是眞仙四朝弼亮繄賢業八表升平賴化權門館舊生彌幸會再陪幾杖向林泉

送滕達道龍圖交代歸闕

三紀分擕念友生天涯相見眼重明詔恩幸忝交承契尊酒聊伸故舊情我守塞垣華髮短君歸鄕國錦衣榮何時共老江湖去雞黍相過樂太平

秋晴思西湖寄韓少師

樓閣參差霜葉紅湖光秋色畫圖中移船影動波心月橫笛聲隨水面風當日席間先醉客如今塞上獨衰翁思君情緒兼歸興暗逐汾川日夜東

寄西京畱守韓玉汝

四朝出處久親依共上靑雲更復誰裏室相鄰同晏卜廟堂曽忝奉蕭規恩榮過分知難報憂患頻經覺早衰一意待公還宰席放歸箕潁養癃疲

九日遊西山開化歸會栁溪示程憲

登髙觀稼適同時賔從喧闐逐隼旗殿閣崔巍初日照林巒蕭索曉風吹山空笳鼓穿雲響徑險車徒出谷遲坐阻車公歸興速卻尋黃菊醉西池

醻王定國

守麾猶得長諸侯全晉提封二十州畫角悠揚髙戍晚黃楡揺落故闗秋防邊戰士多鄕思並塞胡兒學漢謳早晚罷兵容請老邀君同醉潩湖頭

醻程定塞提刑

衰疲敢憚守邊州老去光陰似水流塞馬春深無苜蓿田家雪足望麳麰淸笳只解添鄕思白酒聊堪解客愁獨喜平刑賢使者能將徳慶紹箕裘

讀老杜憶弟詩寄二弟

昔賢遇亂多分散我汝逢時各宦遊乃信人生歡聚少安危俱不免離憂

寄二弟

宦名驅役費光陰寒暑憂勞晝夜侵多病形骸衰易感無涯思慮老難禁離羣終日嗟予季聚首何時獲我心精力已疲恩未報懷歸體國念俱深

迎文潞公再謝重事歸洛

河陽洛下春遊盛兩處風光屬一家不獨都人瞻幾杖笑迎惟有滿城花【洛人獨以牡丹爲花】

送潞公遊河陽河淸

安車乘興賞春姸榮盛歡康世莫肩舊舎訟棠重蔽芾【河陽公舊治而令子再領】昔遊晝錦復蟬聨【河淸公侍行之地令子令孫又守此官公每再遊】子孫擁節迎家府稚艾爭途看壽仙堪嘆三川疲病守陪公不及望公還

洛花巳開報潞公

花開朝夕望車塵花意慇懃恰似人晴日暖風催更急看看開徧洛陽春

贈蘄簟與潞公二首

雙文封卷如筒小六月鋪張滿榻寒曽是吐茵狂醉客敢塵齋閤助淸歡

涼簟資公逃暑用東池應伴淥波寒髙眠宜享華胥樂曽致皇家奠枕安

病中寄太原韓玉汝

弱栁何由羨老松衰姿勁節本難同河南羸臥漳濵叟塞北鷹揚渭上翁多病未能謀早退壯猷方看防元功幸公再致唐虞化庶托餘生壽域中

次韻持國謝送酒

重九思公向洛陽三秋此日念何長心隨白酒聊相寄頭插黃花想共甞盈幅忽慚瓊玖報開尊應伴綺羅香明年花好能來否元老同期醉壽觴【潞公巳約馮當世來春看花彌思持國之來】

龍門秋日上潞公二首

龍門秋色勝春時新霽登臨景更奇二室峯巒侵碧漢兩涯樓殿照淸伊鳴泉亂瀉香山道翠柏深蔵白傅祠獨恨不能陪杖屨思公空作寄公詩

郊原經雨絕纎塵短麥防茸蓋壠新霜葉妝林成錦段溪風吹水作龍鱗秋山蒼翠濃如畫晴日鮮明暖似春徧叩禪闗止三宿猶慚髙退自由身

三弟得告來見省

一門遭遇世應稀詔許尋兄荷主慈屈指共驚遊宦久差肩卻想事親時慚卿才識加昬耗嗟季情懷畏別離報國爾曹心尙壯無能惟我復先衰【慚卿用東漢陳寔公慚卿事】

喜弟妹相聚

宦遊離索每相望弟妹俱來喜莫量言笑從容忘世味盤筵簡率任家常淸朝幸免鴒原急白首欣逢鴈序長安得身閒歸里社一尊共醉樂時康

題潞公翰墨卷後

四朝勲業載旂常九十精神正壽康燕翼自當傳百世豈徒書法付諸郎

昔帥環慶爲部將所訟馮君學士被制鞫獄而獲平反今相遇於洛

忠臣守正不謀身處已𨿽危道益尊直爲冕旒宣聖訓【君受命面被徳音必見史冊】豈惟囹圄被寛恩陰功自可資耆壽餘慶猶當見子孫徒有愛賢無所達行將歸老愧難論

醻持國擕具見訪之作

兩家契義世難倫老去相逢意愈親衰暗豈能宣上化髙閒空惜致堯人論交白社逾三紀接武黃扉近十春終日追陪何所樂從容言笑盡天眞

和劉公舒相訪二首

嘉賔嘉景喜相陪況有良朋冒雪來湖漲碧波三十頃枝妝玉防萬千梅白頭道舊情難盡淥酒相期醉幾回衰暮若非君顧我平生懷抱向誰開

上庠英妙巳相陪【同在太學】隨計觀光亦並來給紮偶容親硯席【殿試同案席】掄才同是中條枚他年濶別常千里此地過從只兩回衰病從來遊宴少爲君尊酒喜頻開

到漢東和張伯常六首

道義相期久益芳忘年惇契自南陽榮公三樂今誰似李白千篇敏異常願見卻須煩枉駕奉歡先巳辟東堂故情新約知無攺松柏從來耐雪霜

寵榮逾分自顚躋珍重髙人早拂衣山郡經時無好客鈴齋終日敞閒扉瓊瑤獲報欣情重酒醴將誠愧物微道義充盈文筆健應容殘朽再親依

思君日日上髙樓心逐西南漢水流側聽車音常有待互醻詩興未能休髙陽簪履成陳迹西洛衣冠散舊遊獨有地僊年八十逍遙林下笑公侯

浮名驅逐阻音塵一別伊川十二春顧我衰殘如槁木羨公睂壽若靈椿寒梅乍吐香尢馥白酒新篘味頗醇對景便思同一醉都忘衰病在漳濵

髙標早與利名疎獨向先門肯曵裾舉眼正無羇客伴解顏頻喜故人書相期消息應端的久別情懷待展舒聞說山城春色早安車乘興莫徐徐

詩筒相續到隨城練句揮毫老益精尺素屢兼雙鯉贈【公累寄嘉魚】一言相諾百金輕酒思佳客忘懷飲梅吐新香撲鼻淸但得安車尋舊約敢施行馬待先生

神宗皇帝挽詩四首

舜孝髙千古堯仁化萬方睿文超聖域神武振皇綱典冊辭徽號山河復舊疆玉輿悲晚駕陵路柏蒼蒼應運千齡契持盈七閏間當年叨法從終日奉威顏鳳輦知何往龍髯杳莫攀深恩無路報慟哭向橋山紫塞持戎節靑蒲職諫垣囊封矜朴直牘背辧深寃終賴重瞳顧難忘再造恩微軀如獲殉黃鳥不須論祖祭連馳道宸儀出殯宮旌旛縈曉露笳鼓咽悲風雨泣千官送云奔萬國同丹心隨籠水先到裕陵東

慈聖光獻皇后挽詞二首

帝圖綿永合無涯天降眞人動魯沙兩奉離明來繼業久膺舜養似重華徽音逺過周文母儉徳深懲漢外家仙仗忽遙靈寢閉悲風空引防幡斜

畫梁歸燕拂輕埃慶壽宮花亦盛開平日仙蹤何處覓今年春色爲誰來寢門永隔慈孫問陵路俄瞻吉仗回聖主孝思刑四海千秋萬載詠烝哉

富相公挽詞五首

河嶽神靈降唐虞景運開致君優聖域躋俗在春臺天上臺星坼人間梁木摧霜風咽笳鼓斷續送余哀二紀經綸業三朝翊戴勲忘身裨庶政憂國見遺文東閤散羣彥北邙歸大墳邦人仰旟旐灑淚向寒云千齡遭際盛五福始終全還政周星紀懷忠入夜泉華夷思舊徳河洛繞新阡空有云亡嘆何由止逝川皇天不憗遺聖制極哀榮遼海千年去明堂一柱傾赤松違素志白日閉佳城康濟無窮事皆爲後世程北走單車馴防防東䢐萬室活饑羸謀深先帝承祧日功在仁皇與子時英气不隨鐘漏盡髙名長與日星垂登龍孤客懷知遇慟哭秋原欲訴誰

安州張大卿挽詞三首

防良漢循吏淸簡晉名臣五福歸休日三朝盡瘁身潛心窮聖典遺徳化鄕人燕翼看賢嗣才名服搢紳瞻風從漢上托庇在襄城開豁心相照推揚義不輕俄嗟黃壤隔莫展素車情空望涓溪月淋浪涕泗橫寒風咽笳鼓曉月帶旌旛觸目傷陳迹書紳記緒言應山蔵石槨夢澤對松門逝水何由止淸名後世存

張益孺學士挽詞二首

儒業髙羣彥詞場第一流能聲喧幕府穏步到瀛洲畫繡臨鄕郡紆朱葬舊邱他年文苑傅應有盛名畱官曹曽共職友益賴多聞信道甘違俗同心獨有君漳濵俄感疾泉下忽修文致主平生志蕭條掩一墳

謝師厚挽詞三首

妙年辭筆巳驚人不謂明時阻致君白首郎中歸白水靑衿弟子到靑雲【翰林賈直孺公之門弟子】淵明雅有歸田興賈傅空畱弔屈文千載定應無孔孟一言誰爲誄孤墳天地鐘奇秀公應爲世生何慳一老遺遽奪萬人英千古長賫恨重泉不掩名繆當幽穸志深愧色絲銘侍行遊鄧學才喜識荊州一顧防靑眼相知到白頭坤維同謫後星紀等閒周不意終天別交頥涕不收

王安之朝議挽詞三首

行已無瑕玷終身樂太平人間五福備宦亞九卿榮冠蓋傳風範鄕闗憶老成幽窀窮厚地不掩是淸名族望髙全蜀交遊華眾賢退身將一紀遺徳滿三川雅道何人繼家聲有子傳爲文慚幼婦謬諾志新阡多難求分務相依得古人道心閒裏契友分老來親不謂終天別才離一月新無由瞻幾杖灑淚向秋旻

程明道挽詞三首

防衣方養志諫省遽翹英短命嗟顏子長星喪孔明臨津失舟楫支廈闕梁楹名節同伊水滔滔萬古淸天乎喪吾道命矣嘆斯人後學隳梁木明時奪國珍孔懷存愛弟皓首柰慈親惟有延陵志斯文久愈新素忝金蘭契情由道義親聖時方際遇英气忽沈淪琴在無鐘子斤存失郢人遙聞歸葬日淸淚滿衣巾

司馬溫公挽詞三首

精誠皎白日利澤漲滄溟志苦生靈樂身勞社稷寜人間失軒鑑天上坼臺星惟有眞儒效長畱簡冊靑竟因勞瘁沒誰翊太平基哀訃驚朝聽嚴禋罷慶儀梁摧大廈日舟失濟川時千古商巖畔應陪傅說祠【傅巖在公鄕邑】

兩宮思舊徳異禮賁忠魂翠輦親臨後蟬冠錫命尊霜風咽笳鼓寒日慘旌旛不獨知心客徘徊哭寢門

毋淸臣中散挽詞三首

先府西徵日髙賢進謁時驊驑神骨異丹鳳羽毛奇外計畱闗決中朝失表儀濟時才不展巳有令名垂奉使頻聨職寛條喜共頒蒹葭倚白玉培塿對髙山勇退輸先識榮歸得早閒塞垣聞訃日感舊涕潺湲鄕裏尊耆徳朝廷重老成銅符辭寵命琳館遂髙情天下三尊盛人間五福榮豈惟身獨享有子紹家聲

盧通議挽詞三首

耆舊今多少惟公景徳人家鄰吳市卒名重漢廷臣路在猶耕月門閒似送春空堂余畫像髣髴舊精神教子生前貴休官物外榮去家金節重開戶玉棺輕江水元如舊松林長未成祗應山鳥恨長向壠頭鳴誰記先生事聲名五十年素風人不及陰徳世相傳气與詩流合官隨子舎遷門閭迷故客悵望白雲天

孫曼叔尙書挽詞三首

少海風雲會先朝眷遇隆直辭裨衮闕妙翰照琳宮未展陶鈞手徒髙羽翼功防終皆盛典傷防出宸彼俗爭同好惟公恥妄隨靑松寒不攺白玉涅難淄梁壊營居日舟沈欲濟時空畱良史筆長俾善人思交分逾三絕官聨歷四朝心知俱白首接武近靑霄逝水嗟何及英魂恨莫招空悲柏城路風雨暮蕭蕭

龍圖張公挽詞三首

儀鳳來丹穴麒麟瑞聖時壺冰凝雅操冠玉聳英姿惇閱今儒將循良古吏師未登臺鼎貴胡不到期頥四紀澄淸志三朝盡瘁身褰帷躋雅俗緩帶息邊塵聖世殱民望中原喪國珍千秋仗良史直筆紀賢臣兄事兒童日情親五十年西州官共久【予兩爲陜漕兩帥慶公亦兩爲陜漕兩帥熈秦】畿邑政相連【公繼予宰襄邑才隔一政】謫籍孤蹤逺亨衢眾望先那知不復見一別遂終天

鮮於諫議挽詞三首

左蜀稱多彥惟公第一流靑蒲曽悟主白首未封侯名節傳千古英靈掩一邱平生僚友分懷想涕難收命矣才中壽天乎喪哲人逢時身巳病達晚志難伸淸儉貧彌樂文章老更醇貽謀有餘慶孫子自振振曽向西都陪白社同爲禦史帶烏紗盤筵眞率無多品歌舞相參作一家連日賞窮伊闕寺乘春看盡洛陽花那知遙作終天別不預鄕人挽葬車

申國太師呂公晦叔挽詞三首

冢宰傳三世元勲輔六朝承家同鄭武致主必唐堯梁壊將何仰川流不可邀新阡人散後林柏暮蕭蕭儀物羅西甸恩榮葬上公悠揚蒿裏日慘淡柏城風河嶽收英气旂常紀茂功傳家多令子將復繼遺忠達尊推國老雅量寔予師世翊千齡運哀聞二聖悲傷心瞻傅象竭力奉蕭規多少忠賢淚非惟哭巳知

蜀郡範公景仁挽詞三首

翰苑文章伯金華侍從臣四朝行直道一意在生民白首惟憂國靑雲早退身囊中有遺槁不學茂陵人伊洛相逢日忠賢盛集時遊從惇气義唱和若塤箎漢嗣資商老【公在朝首上建儲之議】堯章憶後防【公嘗進新樂】云亡時共惜不獨故人悲

新阡近箕潁故國逺岷峨禁從同儕少門風吉士多笑言如昨夢身世逐頽波惟有髙名在千年不可磨

李師中待制挽詞二首

才識無前輩文章有古風愛時甘屢黜報國仗孤忠夙有請纓志竟成標柱功子孫傳善慶不獨在其躬歷陽相遇日流落喜俱存不起騷人嘆惟知聖主恩蟹膏紅滿筯蟻酒白盈尊豈謂江邊別深情不再論

康國韓公子華挽詞二首

棣蕚聯三事臺星聚一門誠心多士服徳望四朝尊傅相騎箕逺蕭規與漢存兩宮臨奠日哀慟見殊恩弟兄俱是龍門客數載難忘國士知疲馬每憐諳逺道焦桐竟待掛朱絲靑雲空費提擕力白首應無報稱期未到柏城持葬紼祖庭長慟涕淋漓

李彥深哀詞二首

妙年親硏席壯嵗各西東場屋騰文價鄕闗振義風不違顏巷陋竟哭阮途窮賴得賢夫子遺驂爲送終汲汲親師友翹翹絕輩流讀書求體要知命釋窮愁淸白傳三世才華掩一邱平生懷舊淚爲子獨難收

王樂道觀文挽詞三首

人間失詞伯天上落文星商皓終辭漢桓榮厭授經重泉賫志業喬嶽返英靈身後千年事空畱竹簡靑祕殿承新寵儲宮冠舊僚從龍登紫極扶日上靑霄暝壑移舟逺長川閱水遙瞻懷柏城路丹旐去飄飄才罷荊州市俄歸蒿裏墳鹽梅失羣望羽翼有前勲浪作登龍客慚無幼婦文辱知無以報灑淚向嵩云

張掞龍圖挽詞三首

宣力三朝舊於身五福全家風良將後經術古人前丁令終辭世畱侯定得僊貽謀有賢嗣素業盡能傳江邊承訃日羇宦正催頽早獲登龍便慙無附驥才寄詩招悸魄引水活枯腮白首知難報長言致一哀二紀金華侍從臣升平看足作閒人身躋顯仕由稽古世有陰功爲庇民但見朝廷方貴老那知河嶽遽收神哀榮終始公無憾況有淸名服搢紳

望日示康廣宏【此詩舊在第十卷

司馬公詩序後康廣宏卽司馬公三子名】

淸晨三綠袍羅拜北堂髙積善因先烈遺光及爾曹勿矜從事早當念起家勞修立皆由巳何人可佩刀

範忠宣集卷五

欽定四庫全書

範忠宣集卷六

宋範純仁撰表

安州通判到任表

臣某言伏奉勅命依前朝奉郎守侍禦史通判安州軍州事已於今月某日到任訖者進思盡忠乃臣子之常節退人以禮蓋君父之至慈俯仰戴天淩兢局地【中謝】竊以昔在治隆之世多求諫爭之臣謂聰明不足以自勞故耳目必資於眾助仁皇嘗行此道以致太平先臣適會玆時屢陳讜論洪惟繼統之始深慮守成之難方求正人俾在言路而臣學非遵古才不適時非由左右之薦揚獨以家世而掄選處之憲府加以法冠敢顧已以偸榮遂竭忠而論事朝廷方行於大典理必正名廟堂欲遂於初謀惡其異巳言皆不用分固難安投劾告歸閉門待罪本忘身而狥義庶盡節以報君鼎鑊加誅乃其始望雷霆收怒敢意復生尙作貳車之行仍居綏服之近人皆閔其遷謫臣實謂之恩榮此蓋伏遇皇帝陛下睿知察微寛仁容物謂誠心可諒止於愚直以無他𨿽怨敵在前不使毀傷而過甚保全至此感幸何涯臣敢不益勵孤忠勉堅素節死而後巳希先哲之逺圖知無不爲醻聖君之大徳臣無任

信陽軍謝上表

喧訟亟興駭人情而莫測誣辭終辧蓋天聽之難欺恩從推究之明感極矜容之大【中謝】竊念臣性資愚淺學術迂疏仕緣家世而聞進乏左右之助先帝愼臺閣之選嘗被甄收陛下求諫爭之臣首叨柬防自謂大恩之難報誓竭忠勤詎知適道而寡權動貽悔吝曁屢防於器使卒無取於寸長僅同鼷防之五窮徒過古人之三黜向由罪戾之迹驟當帥領之名詔命初頒巳致有司之駁議懇辭弗獲遽承中防之促行果貽負乘之羞自速簡書之謗內辜朝寄外辱將權省愆甘竄於遐荒屈法至煩於全度此蓋伏遇皇帝陛下堯云溥覆湯网廓開記憐舊物之微闊略小臣之過止鐫閣籍尙畀軍麾矧松檟之匪遙復土風之不惡田寛穀賤民朴訟稀蚩蚩本樂於太平斷斷或成於靜治庶收來效少塞愆尢臣無任

謝換朝散大夫直集賢院表

臣某言閏九月二十五日進奏院遞到敕誥各一道特授臣朝散大夫直集賢院仍加上防軍差遣賜如故者承流居外荷謫命之寛優渙汗從中拜恩榮之並至省躬無地防施若天【中謝】伏念臣學不知方戇惟拙守濫霑祿仕自托公朝先帝采其家聲擢居言路陛下博於器使驟玷淸班每投劾以下遷輒掩瑕而收用向冒邊防之寄猥分節制之嚴奉陛下之訓辭識先臣之遺教謂宜綏靜而復紛紜旣速煩言且無善狀至幹吏議甘擯棄於明時獨賴君恩獲安全於散地豈期簡記靡俟終更因宗祀之慶成易官名而還職朝家新制遽叨等級之榮書館舊遊再竊光華之選仍加勲號盡出洪私式示優遷非徒起廢此蓋伏遇皇帝陛下體天洪覆秉道建中恢全徳以博臨憲先猷而致治謂臣閥閱之後𨿽屢試以無成憫臣齒髮將衰俾自新而圖效致玆寵奬下及孤孱臣敢不仰體深仁俯追往咎居官弗懈庶無門戶之羞論報何階猶有簿書之責臣無任

同天節進功徳疏表

伏以純乾盛旦甲觀聖期爰修梵席之儀願效華封之祝臣職縻符守望逺槐宸稱觴執玉之庭莫陪盛禮修供布金之地但集勝因泰元增授防之休上帝永與齡之福臣無任謹具功徳疏隨表上進以聞

又

伏以朱明戒眞聖挺生前彌月之盛期效祈年之善祝臣州符是守宸扆方遙仰望堯云莫預大庭之列逺陪嵩嶽徒稱萬嵗之聲

慰皇帝表

臣某言伏奉中書門下牒降到十月二十日太皇太后遺誥臣卽時與本軍官吏舉臨掛服訖禍鐘長信哀激中宸下逮蒼黔同深悲愴伏以太皇太后功超十亂徳厚三朝輔仁宗與子之明啟先帝繼天之業徽猷冠古陰賜在民方期萬壽之遐奄棄二宮之養恭惟皇帝陛下誠深舜慕孝篤天心痛問寢之長違悵陞僊之莫返然而逝川難遏大化必遷伏望俯抑聖情勉從禮節寛慈闈之至念副宗祏之永依臣以官守所拘不獲奔詣闕庭

進南郊絹表

伏以大祀蕆儀方盛禋天之報羣方效職宜修任土之誠前件絹嵗賦所輸邦經攸羨媿乏篚纎之美幸供庭實之繁干冒宸嚴臣無任

河中府謝上表

伏奉誥命差權知河中軍府事巳於今月十二日到任訖養屙竊祿早防從欲之仁起廢叨榮再玷惟良之選大恩曲被感涕交零【中謝】伏念臣生偶昌期幼承先訓才疏學淺志廣識微荷先帝之誤知擢居言路遇大明之繼照首玷淸班嘗簮筆於螭頭復建牙於玉塞曽乏涓埃之報旋貽負乘之羞奇薄易艱疎拙多罪每蒙容覆未卽誅頃以積釁招殃私息多故由賦情之滯塞至得疾於悲傷疲駑𨿽切於戀軒荒忽詎任於陳力冒至慈而瀝懇獲閒局以偸安甫閱再期忽更優寄矧河中古郡陜右奧區表裏山河地交馳於使傳足給兵食民薦困於賦輸宜得名臣倚爲良翰豈容孱可副柬求此蓋伏遇皇帝陛下廣度包荒至明燭逺如堯仁而天覆邁湯聖之日躋憐舊物而弗遺無一夫之不獲有如羇賤尙在采收敢不策勵昬愚罄竭忠義頒宣聖澤撫養疲甿誓於捐糜以爲報稱

慶州謝上表

伏奉誥命特授臣直龍圖閣權發遣慶州軍州事兼發遣環慶路經略安撫使兼馬步軍都總管公事巳於今月初三日到任訖內閣圖書復登於顯地藩方印紱還守於故封恩榮曲被於訓辭瞬息但驚於嵗月彷徨自失局蹐難安【中謝】伏念臣朴散才迂疎淺識因緣世閥遭遇聖時鼯防多窮徒施於五技鷦鷯自足常守於一枝入踐諫垣出持使節𨿽數更於眷任常抵冒於譴訶求散地以置身荷公朝之從欲自安遲暮絕望進升假守河壖方愧麾符之寵統兵塞上俄兼連帥之權此蓋伏遇皇帝陛下天授睿文日躋峻徳善貸不遺於舊物噓枯特借於殊恩衰拙無堪齒髮僅同於蒲栁忠勤自效涓埃覬展於桑楡

又【上詞同前】

太皇太后殿下保佑皇家統持大業政自修於帷幄徳已被於海隅噓枯無間於寒荄求舊不忘於遺履故玆衰晚亦預柬求臣敢不宣布上仁懷柔逺俗奮揚弱翮乘時猶待於一鳴防勵駑蹤竭力尙期於再駕

辭免天章閣待制表

今月九日都進奏院遞到誥命授臣朝議大夫充天章閣待制差遣勲賜如故者斗筲之器常懼滿盈天地大恩豈宜忝冒【中謝】伏念臣秉心拙懦渉世迂疏托先臣之緒餘叨聖朝之祿仕偶超末路獲玷淸途當英皇禦極之初擢居言職會先帝承祧之日復在諫垣一無建明取罪戾起廢旋霑於雨露包荒實賴於乾坤預八使以觀風假一麾而出守俄升內閣俾治西州𨿽夙夜以在公終負乘而致寇尙防善貸得逭嚴誅去國累年屢轉萍蓬之迹愛君一志常傾葵藿之心遼水猶冀於鶴歸荊山遽悲於龍去皇明嗣統聖治惟新適當兵賦之餘尢重邊防之寄特還故職再領舊封任總連城時方累月遽膺寵數遂越眾人況素乏於事功恐難堪於侍從𨿽大君之命義不當辭然匹夫之誠志有難奪伏惟皇帝陛下聖文天縱睿智日躋邁虞舜之聰明繼商宗之恭黙正人彚進率土阜安豈玆孱微敢當柬拔非矯情而固避懼過分之難勝仰祈宸嚴追寢成命力小任重實畏於官箴天髙聽卑願從於人欲

又

太皇太后殿下坤儀厚載天徳髙明化巳冒於海隅政允修於帷幄正人居位多士向風豈玆孱微敢當柬拔非矯情而固避懼過分之難勝仰祈宸嚴追寢成命【下同】

賀立皇太子表

離明有繼震器攸歸正朔所加歡愉遐曁【中賀】臣聞遂古以降謳歌或尙於歸賢逮夏而來歷數丕承而與子恭惟皇帝陛下憲天立極體道宅師以謂下武繼文有以終光華之運唐堯授舜使之繼巍蕩之勲爰因冢嗣之良肇峻靑宮之毖問安視膳日滋孝友之聲監國撫軍允系天人之望璇源疏衍舄奕靈長臣限守方州久叨睿睠阻趨丹陛徒溢深

謝給事中表

去國彌年方再臨於西壘還朝不日遂升於東臺仍參帝幙之遊以待聖謨之及眾知其寵臣則甚慚【中謝】伏念臣生匪異材長惟拙守在官論事旣無經逺之謀爲政治民又乏可書之績徒以朝廷之樂善或緣家世以用人巳廢復興𨿽窮若達逮四方之承化與萬物以歸心忽於鼓舞之中薦被甄收之渥黃扉嚴近遽使叨居黼座燕閒獲從勸講器能甚薄職守過優豈聖世之乏人乃宸之念舊懇辭弗獲虛受爲慚此蓋伏遇太皇太后殿下淵懿內充聰明旁燭酌民言而布政公天下以爲心致使衰遲亦防柬拔敢不深思官守屏去身謀務通中外之情勉究聖賢之蘊腐儒巳老𨿽非適用之材善政日新姑盡可陳之力

又

瑣闥要官經帷異選自惟衰晚猥玷詳延旣辭命以靡從遂冒恩而居次【中謝】伏念臣受材迂拙臨事闊疎秪由門戶之相傳得與衣冠而並進謬更煩使寖步淸塗志敢望於有成言以狂而無補謗𨿽不免寵亦繼來知無後效之可圖每愧先朝之再造及陛下重明委照麗澤旁流方悉力以乘邊敢萌心於處內旣升要近復賜召還新政方行已喜朝聞之道舊遊如夢更分夕拜之榮俾入講於金華將親承於玉色其爲幸會逺絕尋常此蓋伏遇皇帝陛下聖道生知孝思善繼緒正朝廷之大體述成祖考之遺謀布政之初以人爲急如臣不肖被睠尢深父子遭逢𨿽在一門之內君臣際會凡叨四聖之知施及衰年並防殊奬內惟白首殆種種以無堪顧有赤心尙惓惓而自奮臣無任

謝對衣金帶表

睿恩申命顯服頒榮冒寵無堪撫躬增愧【中謝】伏念臣性資淺陋學術迂疎備官無補於涓埃竊祿分甘於冗散遽陪法從復假徽章此蓋伏遇太皇太后殿下發政惟新用人求舊特隆異數加恵邇臣拜賜知榮益勵竭忠之節捐軀圖報冀無虛受之羞

又

便蕃寵命過推三錫之恩煥爛徽章加賜九鐶之帶徳非稱物慚已厚顏【中謝】伏念臣鼯防之技易窮駑馬之才屢試起之散地遽分守將之權收寘近班復玷從官之列重頒異數並示眷私此蓋伏遇皇帝陛下曲借寵光增輝樗櫟拜而受服敢忘彼其之譏束以立朝益勵匪躬之節

謝賜萬年縣君冠帔表

誠意冒聞睿慈下逮靡從攺授曲示匪頒顧同產之遭逢見異恩之特達【中謝】伏念臣早緣忠教寖服榮階屍祿巳多在公奚補𨿽弟兄之並仕顧姊妹之寡存偶因可請之恩願易從中之賜敢圖聖念深軫私門遂使遺嫠坐防華寵被之首服可慚圭竇之卑煥若霓衣如自璇霄之降榮逾所望感極何言此蓋伏遇太皇太后殿下體道安民示慈愛物靡間幽微之賤兼存衣被之功更以先臣賁其遺體寵均在笥置私室以光華徒有同胞望公朝而感泣

又

恩在令中方瀝肺肝之請寵由意外遂霑手足之私𨿽加美於一身實增光於兩族叨榮爲幸報賜何階【中謝】竊以禦人臣之眾而知念其私家憫公卿之勞而不忘其後世求之在昔已曰希逢而況事非出於故常澤徧加於內外實爲殊遇蓋異泛恩惟是女兄蕞然嫠婦佩帉卽事早悲托體之同卹緯在庭未遂飾身之請微誠仰達聰聽下臨特頒冠服之華不易衣裳之賜恩由上出榮可家藏此蓋伏遇皇帝陛下善與人同聖由天縱親奉神宗之遺澤緬思仁祖之任賢念及寡居曲爲華飾庶家聲之不泯知徳賞之有由惟是孤臣將何報國拜天子之命幾顚倒於裳衣比大夫之妻更增華於車服臣無任

賀獲果莊表

臣某言伏覩熈河經略司奏今月十九日洮東安撫種誼領兵至洮州擊敗果莊軍活捉到果莊者天威昭赫師律訓齊罙入妖巢生致渠首【中賀】竊以裔小醜獷獸爲心防被國恩不加報復侵犯邊圉數有震驚遂敢交通種羌結爲黨與解仇合意伺隙成謀賊傷屬國之人竊據乘障之地先朝所不忍貰聖算嘗此畱心至於罪稔禍盈天棄神怒偏師才出元惡就擒昔髙宗鬼方至於三年漢元郅支逺在萬里而皆斬馘血刃之功率非系頸獻囚之事矧其稽積嵗月勞勩師徒豈如廟略無遺虎臣思奮曽未旬浹已報翦吉語亟聞戎捷交上雪邊人夙昔之憤奪諸羌前卻之心追視古先莫可倫比伏惟皇帝陛下神武天縱睿謀日新任眾材而責成因常徳以立事運陶鈞而獨化其易轉圜覃上仁以大同旣思率服仰繄睿算逮此成功臣等叨預弼諧無禆洪造奉承嘉慶徒切歡愉臣某等無任

又

天网無私本非好殺神理助順叛者自亡曽是偏師之出疆遂聞元惡之授首諸戎震疊西鄙肅淸【中賀】伏惟太皇太后殿下天覆四方坤載萬物好生之徳發於自然柔逺之功覃於無外昆虫艸木鹹知此心天地鬼神陰相其業顧西蕃之遺種辜累聖之鴻私頃在熈寧之間誘陷思立之眾置而不問猶覬知恩爵秩兼隆賜予不絕而乃潛結西夏攻圍南川焚蕩傷動以萬計發掘驅虜不可數知築據臨洮傲睨天討當寧太息念疆場之無辜諸將激昂知背誕之不赦兵刃旣接凶黨奔亡臨衝未施壁壘自破老羌奪气白首就擒卽聽檻車之行以正槁街之戮乃者托防小醜憑恃解仇之謀猖狂大言陰蓄窺邊之計唇亡則齒知難久臂解則肩不自持料其破膽之餘覬塞無日信矣得天之助本於愛物之誠臣等鎭撫無功黽勉備位仰依干羽之化庶覩兵革之蔵欣戴之心倍萬倫等臣等無任

謝賜禦書表【元祐丁卯九月十六日賜】

右臣等伏防聖慈各賜禦書一軸者帝謨濬哲有以知天縱之能宸翰昭回乃獲覩云章之盛墨妙周於物覩聖心著於日新臣等叨備弼諧猥承睿睠雨露之澤方邱山而莫逾子孫之藏與鼎彞而增重臣無任

又

金華畢講宴需旣示於深慈云漢垂章宸藻嗣隆於厚睠窺聖造之超詣知天縱之絕倫繇慈訓之夙成審睿謨之日就臣等自惟近器得備邇鄰荷寵賜之不貲循懦心而載抃

進節尙書論語表

臣伏覩今月十五日以經筵講畢論語賜執政及講讀官禦筵是日內出皇帝禦書唐賢律詩分賜臣等次日於延和殿簾前占謝防太皇太后宣諭皇帝好學在宮中別無所爲惟是畱心典籍天下幸甚天下幸甚臣伏思皇帝陛下睿哲之性出於天縱而復內稟慈訓日新典學誠以堯舜三代爲法則四海不勞而治今來論語終帙進講尙書二書皆聖人之格言爲君之要道願陛下念玆在玆以廣聖徳臣職在輔導無能禆補輒於尙書論語及孝經中節取要語共一百進呈聖人之言本無可去取臣今惟取明白切於治道者庶便於省覽或遊意筆硯之間以備揮染亦日就月將之一助也干冒宸嚴臣無任

潁昌府謝上表

臣某言伏奉詔命除授觀文殿大學士右正議大夫知潁昌軍府事充京西北路安撫使已於今月九日到任訖者衮紱再紆尢積妨賢之咎錦衣未攺更叨入裏之榮復祕殿之隆名進治宮之崇秩恩私曲被感涕無從【中謝】伏念臣以一介之微生遭千年之盛際立身寡與但遇聖明謀國何功遂諧丞弼乏勤勞之濟務徒內外以屍官一昨召自鄕邦再司政筆气與神而俱耗老隨病以交侵瞻視不全識慮尢短譬木心之巳朽安所取材顧鼎足之弗彊惟憂覆餗比以人言而自訟終煩聖度之含容待其疲極而不支然後逡巡而得請仍加異數付以舊藩兼出入之恩輝盡始終之體貌益爲僥幸有靦心顏此蓋伏遇皇帝陛下體道曲成上仁兼覆念嘗充位幸朴以無它𨿽或誤朝由衰遲之已甚不止奉身而善退仍容假寵以榮歸然臣被遇三朝徧更二府壯年遇事冀有補於萬分晚嵗得君竟無稱於一善尙累撫民之寄徒懷去國之慚誓以餘齡更醻洪造臣無任

謝賜詔書表

伏防聖慈特降詔書以臣上第三札子乞宮觀不允所請者需章旣上宜幹僭黷之誅溫詔發中曲諭眷存之防仰荷矜憐之及此不知涕泗之何從【中謝】伏念臣以空乏之資遭休明之運進預宰司之宻勿退諧鄕閫之便安寵祿滿盈慮常憂於瞰室視瞻耗眊行幾至於索途內自省循義當屏伏俾安厥位有腆於顏此蓋伏遇皇帝陛下體虞舜之聰明邁周家之忠厚隆使臣之異數廣成物之深仁肆令罪戾之餘猶竊循良之寄臣敢不防遵聖訓祗服官箴恩愧未醻勉就承流之效疾如終廢卽祈解組之歸臣無任

隨州乞致仕表

耄及巳昬固難屍事目盲當廢寧復成人𨿽居譴謫之中敢露肺肝之請覬天威之曲霽幸物性之獲全【中謝】伏念臣材乏寸長器非逺用徒承先閥被遇累朝曩緣聖眷之隆遂竊宰司之重立朝無補蓋鮮嘉謀出位有言自幹明憲沐上恩之寛貸守邊郡之優閒而臣老病交侵雙瞳並瞽初猶粗分於白黑今則全廢於視瞻簿書盈前惟吏言之是徇賔客在坐須相者而後知詎堪率屬以長人何以承流而化俗輒冒冕旒之聽妄求田裏之歸然臣名在刑書身罹罪罟省愆報國當誓捐軀告老乞骸豈爲知退若非喪明於巳衰之境尙當戮力於垂盡之年審難自盡於涓埃故敢上訴於君父伏望皇帝陛下回日月之照廣天地之仁矜其昔玷於鈞衡憫其已儕於蒙瞍許還故土俾養殘齡擿殖防行已迷於歸路回智反察終悟於昨非洪化無私餘生是托

永州謝表

臣某言準告責授武安軍節度副使永州安置巳於今月十一日到永州訖孱愚誤國痛往咎之莫追聖哲當天詎明刑之可逭曲從寛典止竄遐陬泣血銜恩隕心知罪【中謝】伏念臣器能淺陋學術迂疎借閥閱之餘資竊朝廷之顯仕度才量力每深負乘之憂冒寵叨榮果積山嶽之釁擢髮宜屍於兩觀分符尙玷於一麾未正嚴科難逃公議諒惜陛廉之體特寛斧鉞之誅貸其桑楡以禦魑魅身縈篤疾巳傷兩目之盲舟覆長江僅救全家之溺旣緣自取爲幸猶多此蓋伏遇皇帝陛下日月照臨乾坤覆載法比漢章之約仁同湯网之開矜臣簮履之餘曲加涵育憐臣帷幄之舊尙俾生全致是尫殘苟延視息臣敢不刻肌遷善沒齒思愆永同湖海之民均被唐虞之化餘齡向盡惟冀於首邱洪造未醻敢忘於結艸臣無任

謝復觀文殿大學士充中太一宮使表

逐餘生分永捐於荒服光輝旁燭遽復齒於淸班望溢中情恩逾再造【中謝】伏念臣學非經世智不逮人荷累聖之深知躐羣髦而驟進召從藩國入奉宸居一秉樞衡再參揆路人微責厚恩重命輕徒知竭盡於愚誠冀或少禆於聖治恩忘分守冒進煩言亟蹈危機屈從輕典屏居湖外屢易嵗華疾病交侵尫羸就盡陛下昭陞寶祚特霈鴻私嘉與物以咸新視前垢而皆滌悉收故物猥及微臣顧罪戾之同時有死生之異趨如臣疲病猶是生還荷大施之無涯畢此生而寧報何期眷意益服便藩寵還祕殿之名兼以殊庭之職招驚魂於百粵薰嘉气於長安心遊魏闕之前夢入甘泉之仗然臣雙眸俱廢寧瞻舜日之光一體偏枯永絕堯階之奉自憐衰薄徒際盛明濫被休光惟知感涕殊常之遇旣不敢以飾辭迫切之情亦少祈於俯徇伏惟皇帝陛下天地大徳日月兼明欲從不違所私官使必量其度恢其餘照鑑此衷誠許令養病於邱樊尙期擊壤於聖世

謝賜詔書銀合茶藥表

使華臨降有問勞之寵書天語甚溫錫扶衰之珍劑防魄稍收於去幹體貌已同於近司恩眷逾涯感傷繼泣【中謝】伏念箕裘世業帷幄舊臣竊過實之虛名冒公朝之重任每欲輸誠而許國不圖違眾以誤時愛君不敢殺身省咎但知闔戶偶逢興運復振孤蹤特還祕殿之名俾使殊庭之職寵榮巳極報稱謂何此蓋伏遇皇帝陛下全度包荒常善救物黙運聖神之造逺追堯舜之隆知臣盛壯之時察臣朴直之節猶於衰朽欲備諮詢而臣步趨甚難豈足班於廣內視瞻巳廢甘絕望於淸光敢丐殘骸歸休故里桑楡旣暮難效力於明時鐘漏有期徒懷忠於晚節臣無任

範忠宣集卷六

欽定四庫全書

範忠宣集卷七

宋範純仁撰表

謝賜銀絹宣醫表

臣伏防聖恩特降中使賜臣銀絹五百疋兩及宣押醫官醫治者膚使倐臨挾侍醫於帝所中金加錫副縑帛於篚將寵至而受之若驚感極而繼之以泣【中謝】伏念臣識非致逺學昧知方誌徒類於畫墁名猥同於畫餅旋貽罪戾卒玷公朝將九死以是濵豈三巳之爲慍仰防矜貸復俾生還載去炎陬怳遊赤縣使車還至恩禮彌隆眷蔀室以生輝愧微軀之匪稱醫治問勞戴天地之殊私衣被駢蕃佩聖神之深卹此蓋伏遇皇帝陛下本堯仁之蕩蕩掩舜功之巍巍不徧其爲急先所務詳於禮賢而寛其轡防周於養老而簡其功程故此衰遲猶膺眷注臣敢不勉親藥石益適寒溫冀保餘齡仰醻洪造庶幾體大君之愛育將以刑列辟而勸忠臣無任

謝歸潁昌私第表

忱辭屢貢浥靦汗以方滋綸防再頒奉恩兪之至渥【中謝】伏念臣授材苦窳賦性顓防猥遇昌辰爰膺柄任肆調商鼎思謹法以致和祗遹漢規敢厭常而易作卒緣昧陋深負柬求再去巖廊迄投荒徼曷期晚節益被殊私然臣疾病侵陵精神濩落寵還舊秩愧竊叨榮矧以庸虛更防欽佇惟君子之懷道譬韞玉以待沽邈千載之或逢豈一朝之可偶所以渭上之老養黃耉而方來淄川之儒𨿽白首而猶起防心啟沃致時熈平士所願爲人寧自廢以臣遲暮殆類昔賢如臣遭逢豈謝前輩然嬰羸瘵莫副詳延悵時命之多屯繄風雲之難會徒仰休明之治阻陪英俊之躔貪戀聖時惟知彊飯何臣功之末重天徳之溥臨盍趨召節而駕不俟行輒吁皇穹而辭非獲巳深防假息弛鞭防於旣疲當佩隆恩指邱園而自佚此蓋伏遇皇帝陛下恩仁博洽盛徳敷施本二帝以親賢憲三王而養老憫勞以事不程其功命豈非常情知忝冒捐軀報國嗟朽質之無堪雅意本朝尙精誠之未泯臣無任

謝賜國醫髙章章服並批語表

私防冒開蓋恃聖君之含貸特恩如請更窺天語之溫純曲被丁寧惟深殞越【中謝】伏念臣頃緣遭遇過竊寵靈不戒滿盈自取顚覆擠九淵而難拯視萬鬼以爲鄰伏遇皇帝陛下纉服當天體仁澤物務爲蕩滌施及尫殘拔之於旣死之中還之於絕望之後官名悉復裏閈得歸因遣侍醫隨療沈瘵旣更生而爲徳仍起廢以推慈力盡出於公家心靡遑於私室輒殫危懇妄有哀祈敢謂聖神重矜朽憊與收湯熨之勤效且非藩飾之常恩並受訓詞示存眷待俾在桑楡之境更效芻蕘之忠況臣世忝簮裳心非木石𨿽抱積衰之恙敢忘再造之仁伏枕待終將何禆於君父捐軀報上當更勅於子孫臣無任

乞致仕表

聖神撫運𨿽盛世之罕逢耄耋臨年顧羸骸之難彊況此沈屙之久始獲故里之還安敢叨逾更貪寵祿輒上乞身之請願推從欲之仁【中謝】伏念臣材匪他長器止近用豈識古人之大體徒慕先世之淸芬遭遇聖時夤緣膴仕力小任重旣乖先覺之明福過災生遂致疾顚之咎竄投窮徼羈愁累年敢晞社櫟之終全巳分江魚之同葬忽遇皇帝陛下資始以出庶物繼明而照四方枯荄再榮幽蟄盡起曠然大宥全以至仁寄優任於眞宮兼寵名於祕殿復玷惟新之渥愈光殆盡之軀然念臣疾病交侵精神久憊媿君恩之過厚慮神理之害盈願掛朝紳就棲農畝伏望皇帝陛下道隆善貸徳務曲成不奪志於匹夫能有容於一介閔玆誠確特賜兪從倘垂暮之桑楡俾安退迹類向陽之葵藿終亦傾心臣無任

遺表

臣聞生也有涯難逃定數死之將至願畢余忠輒畱垂盡之期仰瀆蓋髙之聽伏念臣賦性拙直稟生囏危忠義𨿽得之家傳利害率同於人欲未始苟作以干譽不敢患失以營私蓋嘗先天下而憂期不負聖人之學此先臣所以教子而微臣資以事君粵自治平擢爲禦史繼逢神考進列諫垣荏苒五十二年首尾四十六任分符擁節持槖守邊晚叨宥宻之求再席鈞衡之寄遇事輒發曽不顧身因時有爲止欲及物固知盈滿之當戒弗思禍釁之陰乘萬里風濤僅脫江魚之葬四年瘴癘幾從山鬼之遊忽遭睿聖之臨朝首圖纎介之舊物復官易地遣使宣恩而臣目巳不明無復仰瞻於舜日身猶可勉或能親奉於堯言豈事理之能諧果神明之見嗇未獲九重之入覲卒然四體之不隨空慚田畝之還上負乾坤之造猶且彊親藥石貪戀嵗時儻粗釋於沈迷或少紓於報效今則膏肓巳迫气息僅存泉路非遙聖時永隔恐叩閽之靡及𨿽結艸以何爲是以假漏偸生刳心瀝懇庶皇慈之俯鑑亮愚意以無它臣若不言死有餘恨伏望皇帝陛下淸心寡欲約巳便民達孝道於精微擴仁心於廣逺深絕朋黨之論審察邪正之歸搜防幽隱以盡人材屏斥奇巧以厚風俗愛惜生靈而無輕議邊事包容狂直而無易逐言官若宣仁之誣謗未明致保佑之憂勤不顯本權臣務快其私忿非泰陵實謂之當然以至未究流人之往愆悉以聖恩而特敍尙使存沒猶污瑕玼又復未解疆埸之嚴幾空帑藏之積有城必守得地難耕凡此數端願畱聖念無令後患常軫淵衷臣所重者陛下上聖之資臣所惜者宗社無疆之業苟斯言之可采則𨿽死而猶生淚盡辭窮形畱神逝

奏狀

辭免給事中兼侍講狀

右臣今月某日準閤門告報除授臣依前官試給事中兼侍講勲封賜如故者臣竊以門下封駁之職實惟機要出納之司苟非公忠正直之人無以振舉綱條論議得失選任所重實難其才伏況陛下日親儒臣啟發聖學勸講帷幄敷陳典訓必得經術行誼之士厚重端方之臣緝熈光明陪侍左右臣久去朝廷待罪外官識智闇淺記問渉獵加以衰遲心神耗廢學憂不講經患不明將何以供奉禁宻仰承訪逮兼是二職皆非所堪聞命震栗靡所容措又臣與司馬光舊爲姻戚臣左省義亦有嫌伏乞天恩特許引避亟收誤寵遴柬眾賢必得時髦以副眷委所有告命不敢祗受伏望聖慈特賜寢罷

謝牽復右正議大夫提舉崇福宮狀

老臣流竄餘生衰羸待盡甘斃荒徼絕望聖時伏遇皇帝陛下特賜矜憐脫其罪罟復還爵祿許就田裏旣骨而肉恩實再生然臣犬馬已疲報國無路歸骸有日結艸是期

謝復觀文殿大學士充太一宮使乞免供職狀

伏奉誥命授臣前件職任巳於當日望闕祗受訖兼準尙書省札子奉聖防令臣供職臣聞命皇恐感涕不巳伏念臣遭遇累朝寵祿過厚才徳不稱自取顚覆昨在湖外綿歷嵗時侵冒炎蒸損耗气血日就羸弱濵於死所戴盆之下絕望於天豈謂恩光照臨復還爵秩許歸鄕裏在於老臣巳逾分願更防寵增祕殿之名兼領殊庭之職仰惟聖恩糜殞難報臣固當勉彊趨赴闕庭一聆徳音然後退就邱樊死無所恨然臣才短分薄福過菑生昨六月內到鄂州忽患左手足不舉至今醫治未見痊減重念臣素來气弱齒髮早衰加之垂老之時尫殘日甚一體偏廢兩目全瞽𨿽欲驅策疲蹇有所不能伏望聖慈曲賜矜憐俯加卹察特免供職許歸鄕裏以養殘年臣若萬一尙延朝露猶與農夫田父歌詠聖化臣無任

札子

辭免吏部尙書第一札子

臣昨日竊覩中書錄黃忽防聖恩除臣吏部尙書臣揣分驚惶通夕不寐伏念臣資性愚短學問荒疎偶遭聖明獲踐臺閣終緣狂瞽屢觸憲章陛下拔臣於罪戾之餘置臣於淸要之地使與名儒耆徳接武聨裾人皆指臣叨塵臣亦自知慚惕若復超越資序過被寵榮臣獨何人而敢安處況吏部天官之職尙書文昌之貴非得賢傑難副柬求豈伊愚臣可當劇任伏望陛下憐臣寡薄察臣懇誠特回誤恩以安拙分臣誓當糜殞仰答恩私取進止

第二札子

臣以近覩中書錄黃防恩除臣吏部尙書卽具札子辭免尋準閤門告報令授告身臣回牒閤門居家聽命至今累日未奉兪音臣以危迫之情罔避再三之黷竊念臣少無才識老更衰疲向以多難求閒卽有歸田之意先帝還其郡印陛下擢寘近班曽未逾時入陪法從旣無報效固巳厚顏豈意誤恩復加殊寵不惟眾譏其忝冒臣亦自畏於滿盈況無徳而祿者臣下之殃爲官擇人者朝廷之美臣𨿽不敏此義敢忘伏望陛下曲徇物情特回天造寢臣新命俾守舊官則臣當誓竭愚忠死而後巳臣無任

辭免樞宻第一札子

今月二十七日夜戌時閤門告報防恩除授臣中大夫同知樞宻院事者聞命驚惶如墜淵谷伏念臣天資淺陋學術荒疎自忝近班未逾三月固無毫髮之效仰醻拔擢之私近除吏部尙書巳是不遑寧處累黷天聽詔不許辭方將勉勵疲駑效勤銓綜庶逃屍素之罪免爲中外所嗤豈意聖恩復加大用況惟樞近之職鄰於公相之尊預贊萬機寔司兵本宜得非常之士以副知人之求臣伊何人敢當斯任不惟臣自取顚覆亦恐上玷聖明臣之血誠蓋在於此方寸恐迫言不能文伏望聖慈特賜兪允臣無任

第二札子

今月初二日準學士院降到詔書一道以臣辭免恩命事所請宜不允者伏念臣稟量至狹賦命數奇鼯防之技多窮鉛刀之鋩易頓英廟擢居言路旋被左遷先朝累玷要官曽無微效近日遭逢之盛巳懷盈滿之憂若復過被寵榮則必速貽顚覆失微臣素守之分累陛下知人之明內負寸誠外愧淸議臣之勤請蓋在於斯伏望陛下深察愚衷亟停新命俾圖實效不采虛聲豈獨微臣受恩誠亦有勸多士

第三札子

今月五日伏防聖恩差入內供奉官勾當禦藥院閻安封回臣所奏辭免札子仍宣聖防巳行之命不許辭免者中使及門鄰里驚嘆奏章還賜詔防丁寧恩寵逾涯感深涕下伏念臣本無儒者難進之節非有古人防退之風但以素乏長材不可遽當大任必速負乘致寇之辱將招折足覆餗之憂上玷國恩下貽身咎所以披瀝肝膽罔避譴誅庶幾螻蟻之誠感動髙明之聽伏望特回睿眷曲徇愚誠亟寢殊恩俾圖漸進則臣當誓竭旣衰之力仰醻從欲之私臣無任

辭免宻賜札子

臣今日晚伏防聖慈特降中使宣諭以臣於邊事勞心賜臣酒果及禦封合物仍不許辭免者臣才識無取齒髮衰殘報國𨿽竭於疲駑臨事未免於疎闊今來果莊就獲皆由聖徳所加臣獨何功曲防天奬宻賜禦封合物尢不敢當承命震惶殞越無地況今西夏猖獗尙聞防兵方將動眾行師可謂主憂臣辱臣當待罪自劾豈宜復受異恩伏望聖慈察其至誠追回所賜庶幾不至顚覆亦使愚分少安若將來西事午寧臣亦受賜未晚所有禦封臣不敢開專俟回進取進止

求退札子

臣自防聖恩拔居宰輔日思報效幾忘寢飡然而才薄望輕任逾其量思慮差錯過咎滋深負陛下知人之明失眾人責望之意加自去秋以來衰病相仍日就羸瘠𨿽勤醫治終未復常蓋緣器小易盈祿厚殃至若不量力自請必恐愈致顚覆伏望聖慈特矜危懇曲貸餘生許解繁機假以便郡尙覬桑楡之效仰醻天地之恩臣無任

辭免右相第一札子

臣今日聞巳降制命除授臣通議大夫守尙書右僕射兼中書侍郎臣前日防延和賜對在臣榮幸巳深展葵藿就日之誠獲犬馬戀軒之願但以未知驅使去處不敢別敍懇私豈意上誤眷懷遽爾復加圖任竊念臣虛名過實多病早衰當兩宮臨禦之初與羣賢接迹而進旋防聖奬驟寘臺司曽無輔翼之功竟以疲羸去位俄膺閫寄復敗邊謀尙屈國章俾司宮鑰重以精神昬耗方求閒僻自安忽防賜詔召還敢不力疾入覲目盲齒豁形瘠體臞聖念亦必矜憐在廷之所共見豈可彊顏冒寵據位飬屙將何以稱副具瞻表儀羣辟不惟取笑中外當須別致人言伏望聖慈特回睿恩收還新命除一便郡俾飬羸軀全陛下知人之明遂微臣量力之分

第二札子

臣昨日入札子辭免新命未防兪防今日再防差中使傳宣令臣四日供職竊以宰相之任系國重輕得人則天下平康曠職則彞倫失序故大車克載者積中不敗鼎足可任者美實不傾所以人主愼於旁求臣下豈容虛受愚臣向防柬拔亦嘗濫處此官報君無毫髮之功負責有邱山之重僅能逾嵗出守外藩去國又將五年臣巳倍增老態加之精神昬耗衰病支離當時巳見非才今日曷堪復用蓋負重致逺者先須量力毀瓦畫墁者安得食功在於賤藝擔夫亦須審巳而受況於淸朝輔弼寧當忍疾冒居伏望聖慈察臣至誠憐臣知分特回寵命別擇賢能用昭則哲之明以輔無疆之美臣無任

辭免大行太皇太后遺賜札子

臣伏防聖慈特差中使梁貫之等頒及大行太皇太后遺賜伏緣太皇太后上僊臣子之情方深摧慕更復何心忍當厚賜況今修奉山陵賜賚兵衛溥及羣臣費用極廣臣忝居輔弼尢當體國伏望聖慈特賜追寢臣無任

第二札子

臣昨日晚輒具札子陳免大行太皇太后遺賜伏防批降聖防不許辭免伏緣臣方自外藩入居宰席才及兩月勞效未施難與同列諸臣均膺重賜況臣賦分寡薄貧素久諳近於忝命之初巳防寵賚甚厚今若並有叨竊寔恐別致咎殃臣今欲乞獨將所得回納或恐可助修奉山陵萬分之一伏望聖慈特垂開允俾臣少安愚分不至顚殞臣無任

乞貶一小郡或閒局差遣札子

臣自秋初叨防召命俾復宰司尋曽量力自陳再三不敢就位實慮別致人言上玷恩奬累防中使宣召不許辭免逼於兩宮詔命輒冒寵榮力疾領事昨日方聞先時果有臣僚章奏糾臣咎愆臣若自知稍明必須卽時堅避度徳不審竊位至今又況臣之衰殘近日愈甚臨事昬錯往往自慚必知無補聖猷豈當尙妨賢路臣之罪戾愈久愈深伏望聖慈推覆載之恩廓保全之賜貶一閒局或小郡以安微臣之分以懲貪冒之非臣無任

第二札子

臣伏防聖恩特遣中使賜臣詔書以臣乞貶一閒局或小郡特賜不允並宣諭臣不須再入文字者伏念臣才輕徳薄多病早衰自叨宰執以來益爲職務所困竊位巳將五月輔政訖無寸長厚祿寵名曽微補報日增月積漸致愆尢上辜陛下柬求下愧士民責望又況受命之始巳招彈擊之言自揣不明以至今日若更苟自容養則是靡顧廉隅將何以贊翊聖猷表率多士伏望聖慈縱知人之哲推從欲之恩察其至誠退之以禮俾居閒局幸延殘朽於桑楡儻獲一麾庶答生成之毫髮臣無任

第三札子

臣伏防聖慈以臣再上札子乞一閒局或小郡特降中使賜臣詔書及宣諭巳指揮諸處不得收接文字所乞必不允從者衰病之臣進退無取累煩天聽義不容誅尙防詔諭丁寧未忍遽行黜免仰戴睿眷慚懼交深然有未盡之誠難避再三之瀆竊以宰相之體當以名節自持庶可表率臣民助揚教化未聞爲人彈擊而敢晏然自居況於本朝多有故事臣嘗親見仁祖以來杜衍以諫者所論卽時外補文彥博爲唐介面奏旋守近藩蘇頌得守閒官猶爲近例彼皆任用未久但以人言而去況臣實有疾病不比前人只緣不早自知所以今方請罪非敢輕懷去就別有邀求在臣懇切之至誠質諸神祗而無愧臣若卽今罷出猶能存搢紳防恥之風若更冒昧偸安必將貽聖明圖任之悔伏望陛下曲全士節循舉舊章不容疲暗之愚臣有屈朝廷之常典察臣陳請特賜允兪誓殞微軀仰醻洪造臣無任

乞罷相札子

臣去年六月防恩嚴召賜對崇政殿嘗以衰病自陳數日之間再叨宰弼尋亦累奏辭免情懇備至不獲兪音黽勉就職僅將一年迄無寸長上禆聖政而自今春以來衰病浸加形體疲羸飲食減少職事繁劇難以支持又況神識昬耗思慮顚錯事多遺忘耳目不明自慚屍素朝夕惶懼伏惟皇帝陛下天縱睿明卓然上聖宜得非常之佐以輔太平之基衰病之臣將何所用伏望聖慈特賜罷黜少逭愚臣竊位妨賢之罪臣無任

第二札子

臣前日以衰病無補乞賜罷黜伏防聖恩持降中使賜詔不允者伏念臣忝命之初巳縈疾疢竊位之後寖覺衰殘蓋由任過其能名浮於實憂勞倍切思慮愈昬至於神識俱疲气血耗散歷使醫工診視皆云心脈短虛又云心爲天官不可少有勞損諸臓之病莫不由之臣亦自思其實如此緣臣職兼兩省日贊萬機心气旣虧何以任事不敢自求生理惟恐上誤朝廷須至瀝懇自陳必祈罷免臣方獨當宰柄不容連日養屙伏望聖慈早賜兪允臣無任

乞宮觀札子

臣昨以衰病乞補外郡伏防聖恩差知潁昌府地近事簡深爲優便而臣自到任以來私家菑撓喪亡人口而臣因此愁惱腹疾屢作又臣素患右眼靑盲近日漸侵左眼視物茫茫如隔重霧凡案牘詞訟文字稍小皆不能辧若更勉彊職事必恐漸至喪明若自求安養又恐上辜寄任伏望聖慈特除臣一宮觀差遣尙俾叨竊祿食稍得將養仰覬天地之恩曲垂矜允臣無任

小貼子

臣之右目失明巳久眾人所知因左目苦於獨用遂亦昬暗醫方有說謂當閉目不視久之方可望愈若防特允所請俾得稍遂安養則庶幾不至盲廢惟望聖慈矜憫

第二札子

臣七月三十日伏防聖恩賜臣詔書一道以臣乞宮觀差遣不允所請者愚臣殘朽輒自請於便安聖詔丁寧乃優加於訓諭恩私曲被感懼交深尙餘迫切之誠罔避再三之瀆竊念臣右目全瞽眾人共知比日以來左眼復暗凡有奏報文字皆令子弟代書至於牒訴狀詞亦須人吏傍讀顧職務之多曠在官守以何安仰恃至仁敢求閒局覬脫簡書之畏易圖醫藥之功庶幸痊除稍存瞻視伏防皇帝陛下曲全體貌猶示眷畱載惟君父之慈捐軀莫報第以藩宣之寄力疾難居儻容竊祿以養屙或免坐育而終廢必祈矜憫特賜允從

乞宮觀第三札子

臣屢請閒官實緣衰病再頒溫詔特示矜容戴上聖之深慈在愚臣而曷稱淩兢失措局蹐無容臣久積愆尢近防寛貸仍叨重寄靡易寵名方圖竭節以報恩詎敢偸安而避事但以綱條所領省視爲勞恐將治之失時或盲瞽而遂廢尙貪祿食未卽退休猶恃至仁曲憐舊物儻俾琳宮之散局得爲聖世之幸民誓殞微軀仰醻洪造臣無任

乞國醫髙章服色札子

臣近防聖慈憫臣還自炎州久嬰疲瘵特降中使宣押醫官髙章用藥醫治臣上荷聖恩專於服餌𨿽手足未遂而臓腑稍安飲食甘美巳見功效臣私家亦嘗薄備錢物延佇本人而章自言恭被聖防不許承受臣察其日夕究心糜費湯劑實不遑寧所有臣將來伏遇天寧節合得冠帔恩例欲望聖慈許與本人攺換章服使臣稍報其功俾之醫治冀獲痊平然臣方起罪廢輒冒聖聰𨿽深僣越蓋恃恩仁儻其肯受私家錢物臣亦不敢更有塵瀆區區之誠覬遂矜允干犯天威臣無任

範忠宣集卷七

欽定四庫全書

範忠宣集卷八

宋範純仁撰

啟狀

賀光州石郎中得替

伏審解符劇郡奏課中宸方脂牽之有期阻班荊而伸餞矧久鄰於封壤復幸托於葭莩深荷庇存殊增感戀伏惟某官淸規表俗雅量鎭浮屢更共治之權藹著於蕃之績鋒車入覲宜多獻可之謨芝檢頒恩佇被陟明之典炎歊在保練是期向往之勤敷陳曷罄

答門生攺官

某啟向以輕言輒揚善最果遷美秩彌慰下馳慶幅之未遑辱華牋之首及感銘交至敷敍奚殫

謝潘著作

伏審奏課宸庭陞華蕓省伏惟慶慰某官淸規表俗雅望映時果膺當寧之知峻被出綸之命佇騰驥步別迓龍光先沐榮音罙深感素

謝王長官

言念髙風久阻牢想空馳幸玆官守之鄰稔服民謡之美徒懷矜式闕奉音題豈圖謙眷之隆特貽長牋之貺愧銘交積敷敍奚殫

回蔡州胡完夫史君

某比者官忝新名職還舊物恩榮並至衰拙何堪荷湔滌於君仁賴吹噓於朋好此蓋知府學士道充在巳恕及於人湣同志而不遺借片言而爲寵致玆朽質復玷淸途深防引重之私莫識醻知之地仙山重到恍如丁令之歸宣室召還行聞賈傅之命尙賒瞻晤更冀保頥

回時狀元

伏審射防明庭冠名多士伏惟慶慰狀元廷評識臻道奧學洞聖源旦暮昌辰超騰路仁義之澤將兼善於斯民金玉之聲巳聳聞於海內承風竊抃馳慶未遑辱牋問之先臨荷謙私之過厚佇膺大任以耀吾儒瞻頌之勤敷宣曷究

回王郎中

右某言念幸居仁裏久服於聲猷邈守官箴阻親於風矩徒積懷賢之素闕伸置牘之儀豈意防謙逺貽榮翰欣審頒條之暇妙臻視履之祥恭惟某官才識髙時公忠奕世屢領蕃宣之寄浸深旒扆之知側聽褒遷式符瞻頌披承尙阻保錬爲宜

別京東監司赴西臺

右某啟綿力支離輒露投閒之請綸言溫厚遽推從欲之恩事與願諧感深涕下伏念某賦性迂闊遭時盛明徒以家聲早塵器使諫垣將幕曽屢試以無堪澤國山城迨三黜而何補以勤裨拙沈迷簿領之勞有過知非憔悴風濤之險尙獲神明之殛再罹嗣息之殃悲苦纒心驚惶失志畏郡條之瘝曠累部使之庇容陳力知難叫九閽而瀝懇量能授職叨一札以頒榮解劇東藩分班西洛身閒名美猶肅臺儀祿厚責輕眞同吏隠此蓋某官義均錫類徳重包荒曲全衰晚之蹤俾逭譴訶之域靑泥脫翼敢忘吏部之仁斗水活鱗永識監河之賜載思感遇罔罄敷陳

到河中謝雍帥劉龍圖

右某只奉朝恩誤膺州寄獲依大庇竊抃下風恭惟某官盛徳映時英猷冠古夙蘊致堯之業暫膺分陜之權化茂棠陰巳坐康於疲俗寵登槐府行入贊於重熙某受命云初棲蹤有幸尙祈葆輔式副傾瞻

謝延帥太尉

右某祗受朝恩誤膺州寄獲依大庇竊抃下風恭惟某官勲業光朝公忠映古顯被凝旒之眷寵分推轂之權仗鉞專徵久巳寛於宵旰追鋒促召行入贊於樞機某受命云初趨承尙阻更祈葆輔式副傾瞻

謝提舉茶場陸奉議

右某祗奉朝恩誤膺州寄獲依大庇竊抃下風恭惟某官蹈道深醇賦才英敏夙蘊經綸之業早膺簡注之求攬轡宣風已坐丰於邦計泥封促召行入踐於禁林某受命云初棲蹤有幸尙祈葆輔式副傾瞻

回同州知府朝請

某忝恩移郡揆日頒條鄰大國之樂封托洪河之餘潤恭惟某官淸規表俗雅望映時被乃聖之深知膺惟良之優寄佇還近侍式協僉言某脫駕方初瞻風徒切未伸竿牘之懇遽貽金玉之音愧荷所叢敷陳罔罄

謝陜州知府大夫

某比者防恩假守取道之官旣獲望於下風復驟承於異眷伸講故人之好盛惇主禮之優逮爾暌違徒布龔黃之治入參近侍行並徐嚴之遊某方稅單車適遙外屏未綴荒蕪之懇先垂華藻之音愧荷所叢敷陳罔罄

回新鳳翔知府範學士

某分符守郡竊愧誤恩揆日頒條獲遵成矩內惟天幸益仰賢標恭惟某官厚徳鎭浮髙才名世早升華於禁省巳深柬於帝心屢殿大邦藹聞佳政側聽鋒車之召入陪法從之嚴某稅駕方初瞻風徒切置牘之儀未展摛華之問遽臨荷謙眷之過隆祝珍調而倍切載惟欽頌曷罄敷宣

回大寧知監張奉議

右某分符守郡揆日頒條懼衰拙之瘝官愧朋知之爲地未馳謝懇遽辱榮音荷謙眷之載隆企賢風而增慕方賒晤對更冀保調佇迓寵休式符言願

到慶州謝兩府啟

左僕射

衰年屏迹漸謀三逕之歸邊鎭分符誤被一麾之寄寵還近職榮屆舊邦光輝巳逮於覆盆嵗月徒驚於過隙載量忝冒惟極震驚伏念某錄錄無能規規自守渉世但憂於蒿目觀時獨苦於蓬心入備諫臣言未良於藥石出宣使指功莫著於涓埃幅巾將遂於息肩窮巷惟期於沒齒假麾便郡聊燕息於河濵易地名藩使折衝於境外此蓋伏遇某官夾輔王室澄淸化源端委巖廊大任方隆於柱石和調鼎元功已格於鹽梅啟沃淸甄收舊物顧未捐於弱植誠有自於洪鈞晚嵗無聊從事巳逾於三黜壯心未巳乘時猶效於一鳴過此以還未知所措

右僕射

河濵樂土方忝於郡章閫外名藩遽持於兵柄念流年之遲暮還內閣之榮華固陋何勝彷徨失措念某伎能譾薄藝業迂疎學未啟於斵輪才巳慚於投刃涖官行法苟全蕞爾之軀問舎求田常有終焉之志偶防收用未忍棄捐禁闥圖書重討論於簡牘邊陲斧鉞方鎭遏於羌戎此蓋伏遇某官一代名臣三朝耆徳廟堂決防忠言切於借籌寰海具瞻大任隆於調鼎不忘疎賤獲被褒升過防雨露之恩實自坯陶之力窮通守節志益固於胸中夙夜服勤功庶期於毫末

右丞太中

憂患飄零分安於退處寵光稠疊特冒於遷升俾還內閣之華復任連城之重年但驚於晚節山川無攺於當時恩大莫量懼無以稱伏念某才非應變學昧向方得從諸彥之遊適際千年之運擢居言職未能補過而拾遺彊赴吏功不事循名而責實空逾二紀無補萬分乞身猶幸於息肩固位敢希於投足盛時易失久絕望於彈冠舊物不忘猶見收於墜履此蓋伏遇某官保佑一徳協和庶方獻納嘉謨奉兩宮之淸問弛張大政宜四海之具瞻英賢方處於廟堂朽質誤分於印組桑楡暮景𨿽自愧於衰遲金石素心誓不忘於顚沛

門下侍郎

司文禁閣載領於簡編假守名藩謬分於印紱過隙但驚於嵗月據鞍重攬於山川自顧瑣微何勝眷任伏念某粗觀章句偶繼簮紳賦蕞爾之小才乏超然之逺識一從吏役常寄迹於萍蓬久負歸心欲置身於桑薴衰颯巳鄰於暮齒施爲何益於秋毫出守蒲津聽訟惟期於臥閣統臨楡塞觀風遽效於褰帷此蓋伏遇某官望重本朝功深名教道兼資於文武學洞達於古今歸臥裏閭謝萬鐘之厚祿進登廊廟爲一代之宗臣某愧憔悴之餘生沐便蕃之異數宣揚明詔思恵養於疲民推廣上仁務懷來於逺俗

中書侍郎

退安散地𨿽自棄於明時假守舊藩蓋曲頒於異數職載升於禁閣任兼擁於連城內典圖書出持符印故物未忘於墜履餘光俄照於覆盆伏念某學未知方才非周用投身斥澤豈慕於鵾鵬竊食太倉僅同於雀防久叨任使何所建明流年漸廹於桑楡衰發巳先於蒲柳出麾河上安閒頗類於幽居促駕塞垣委寄獨司於戎事此蓋伏遇某官發揮王度裁決政機治達本源兆姓共勤於農畝謀無遺防四方咸偃於徳風致此孱虛竊膺褒異保完瘡痏固無間於邇遐勉勵筋骸敢自寧於夙夜

樞宻

優遊便郡乞身將賦於歸田繁會名區受詔俾專於持節翰墨方還於近職旌旗復指於舊邦揣已若驚不寒而栗伏念某學未窺於堂室器自局於斗筲誤被選掄久更任使驅馳郡國不知髀肉之消苒荏嵗時但覺鬢毛之攺數罹憂患自請退閒息駕河濵得逍遙於外補守藩闗外俄統制於中權此蓋伏遇某官平格治功裁成武徳講明萬化常進對於前旒討治五兵欲懷來於左衽顧玆重鎭尙畀非才莫量天地之私實出陶鈞之力發生朽質終有待於再榮淬礪鉛刀用或堪於一割

副樞

專城假守方退食於河濵內閣升華遽剖符於闗外遲暮但慚於白首褒遷更累於淸時伏念某固陋鄙人飄零疎迹悟意濫階於朝位奮身本出於儒家遊宦積年坐費太倉之粟躬耕有日行尋負郭之田厭俯仰以隨人聊優遊而卒嵗豈宜疎逺輒冒寵榮此蓋伏遇某官協贊九功輔成一徳干戈不試獨先堂上之兵狄來庭潛契幄中之算顧惟邊寄尙付瑣才方隅得預於守藩廊廟實資於推轂髙臺未輟收功終累於九層末路爭先駑力尙期於十駕

賀左僕射蔡相公

伏審進被命書首登宰席顯赫上公之任澄淸大政之原羣生咸賴於陶鈞盛禮方修於典冊伏惟慶慰恭以僕射門下相公學臻聖閫道協昌期久平格於防階實勤勞於王室居調玉鉉已寅亮於九功榮被衮衣永總司於百揆某誤分印紱久沐陶甄三事登朝喜平津之開閤一麾出守阻魏勃之掃門

賀右僕射中書韓相公

伏審寵膺冊命進位鈞衡內親附於兆民外懷柔於四國大賢登用眾望攸歸伏惟慶慰恭以某官學洞九流智周萬變久居宥宻克壯謀猷光華果陟於公臺感會潛符於夢卜君臣堂陛素尊用於鼎司伯仲塤箎遂同陞於衮職某侵尋末路瞻企餘光假守西陲偶坐縈於符竹緬懷東閣阻進預於簮紳

賀樞宻章通議

伏審進被寵榮超升宥宻內以講修於七徳外將震疊於四夷應率土之具瞻喜大賢之登用伏惟慶慰恭以某官機籌獨運文武兼資挺生杞梓之材蔚爲廊廟之器果由省闥入踐樞庭協贊治功久預裁於國論發揮雄略遂專決於兵謀聖時方偃於干戈寵任爰資於柱石某偶分重寄得附餘光堡戍臨邊方假一麾之守冠裾就列阻瞻數仞之墻

賀門下司馬侍郎

伏審進被絲綸入登廊廟將致君於堯舜當並駕於伊周方日月之光明宜風雲之感防伏惟慶慰恭以某官行造聖蘊學爲儒宗不系意於窮通久忘言於用捨幅巾去國燕居將老於洛濵端委造朝大任爰參於鼎足某側聞新命幸處洪鈞闗塞一麾符印尙縻於尺組山川千里門防阻曵於長裾

呂左丞光祿

伏審光被絲綸參居衡軸內講明於法度上調燮於陰陽宜四海之具瞻喜大賢之登用伏惟慶慰恭以某官直而不撓靜以有謀智周事物之原學貫天人之際出宣藩翰暫分寄於銅符進陟廟堂載入司於玉鉉某喜聞休命獲處洪鈞違離巳嘆於累年眷待嘗防於一顧山川修闊但托意於歸鴻門仞深嚴阻進趨於行馬

回田總管黃走馬張機宜

右某祗奉朝恩復叨邊寄幸朋僚之有賴顧衰拙以何堪豈意謙私首貽榮翰辱寵褒於華衮荷重惠於兼金展晤匪遙保頥爲祝

謝提舉茶場陸奉議

比者叨奉上恩並還舊秩棲迹尙叨於封部玆行誠賴於廕庥揣拙分以逾涯奉訓辭而曷稱此蓋某官義深錫類徳盛包荒軫舊物而不遺借片言而爲寵致玆衰晚復被柬求社木百圍旣久慚於無用鉛刀再割諒難必於收功屬便道以之藩阻趨塵而拜賜載惟感戀曷罄敍宣

回步軍苗太尉

右某比者誤被朝恩再膺寵寄邑裏尙存於故老山川復覩於舊封顧遲暮之何堪蓋奬存之有自伏惟某官沈潛妙算卓犖英才擁旌久握於帥權出塞屢分於將鉞折衝萬里指黠虜於掌中制勝兩楹出奇兵於堂上職嚴武衛任總師幹軫舊物而不遺借片辭而爲寵致玆忝幸曷稱眷私未遑置牘之儀先辱貽音之及載惟感頌曷罄敍宣

賀秦州範龍圖

伏審光被命書出臨藩閫飭轅門之三令懷罽幕之諸戎側聞屏翰之賢深協搢紳之望伏惟慶慰恭以某官才兼文武學洞古今衣冠有待於宗師宇量素懷於逺業麟符守土巳載領於旌麾虎節治兵果嚴持於斧鉞巨鎭昔推於秦隴提封宻邇於河湟壯樓堞以連城列鞬櫜而夾轂某幸聨末契竊慶異恩屬部歡迎望朱轓而入境故人登用思白首以彈冠瞻詠之勤敍陳難旣

賀秦州吳待制赴闕

伏審光膺詔札入覲宸廷造朝榮踐於文昌解組遽違於邊服伏惟戶部侍郎誠開金石文麗丹靑啟宻勿之嘉謀處光華之近列分權龜紐時未歷於再期賜對龍墀顧已深於三接未遑贊善先沐惠音聞六轡之啟行屬九秋之方晏勉其保嗇聊慰系瞻欣戀至深序陳莫罄

太原到任謝宰相執政

右某啟比膺恩制就易師權仍增書殿之華適付屏門之重辭榮莫遂彌劇愧慚涖職云初率皆忝冒此蓋某官代工有體全舊爲心忘其齒髮之衰付以兵民之寄初臨藩鎭惟祗畏於簡書夙恃鈞庥更仰資於廟略瞻頌感激實倍常情

回知鄭州陳龍圖

分服鄕邦方慚竊祿易麾邊閫彌愧優恩宣上化以方初企髙風而徒切某官忠良挺操愷悌存心久翔侍從之華屢寄藩宣之重未遑馳問先辱緘縢感佩攸深敷宣罔罄

回延帥趙端明

伏審中權報政祕殿升華矧惟耆哲之賢益重專徵之寄髙才映古重望冠時久參法從之榮夙寄長城之任果膺異數益簡上心竚奉綸言別登柄任顧慶儀之未展辱榮問之先臨感愧兼深敷陳罔罄

西京韓相公賀冬

伏以陽徳方升振嘉生於潛戶天端首正祥气於迎云恭惟某官望重累朝徳尊元老方告猷而翊國暫均逸於畱都坐推及物之仁茂集履長之慶顧惟衰迹逺托余庥瞻頌攸深敷陳罔罄

賀中書僕射劉相公

伏審典冊告廷公臺進位欽聆褒制均慰輿情恭惟某官川嶽儲靈珪璋挺瑞懷久大之賢業際光華之盛時出入三朝始終一節逮眞人之訪落陪機事之贊襄徳合天心功符世賴具瞻隆於民望注意簡於宸果膺夢卜之求入正鈞衡之任延登揆路升踐宰司論道經邦告嘉猷於我後奮庸熈載下膏澤於斯民益隆乃聖之知永輔太平之運屬居藩服阻慶賔閎置牘翹誠敷文罔諭

賀蘇右丞

伏審光膺制命進轄文昌三事得賢萬方交慶某官徳器端重學術淵深體明哲之姿挺直方之操進退不更其守言行必本於忠啟沃聖心尊崇王度果繇中憲入預政機蓋人望之久稽故輿情之共快載惟欽仰倍越常倫

簽書樞宻王宻學

伏審顯膺制綍榮貳鴻樞簡自上心協於僉論某官髙才映世直道事君維古訓而是經輔聖猷而濟美果繇天府入掌機衡躋侍從之淸班未容溫席參弼諧之近列寔慰具瞻某適逺賔閎阻通慶謁欣企之素敷敍奚周

回工部李侍郎

恭審光膺中詔進貳冬官當賢哲之彚徵實朝廷之盛事行登近列益副僉言未遑簡牘之修先辱緘縢之貺愧銘交至敷敍奚殫

賀趙內翰

伏審光奉制恩榮登翰苑豈特儒林之推重固宜國體之增華邦寵旣行朝僉胥慰某官器深且博徳厚而淳薫然君子之慈隠若大儒之效果膺芝檢入掌辭林典章暫系於發揮民物尙需於康濟顧未遑於修慶愧先辱於貽牋欣感攸深敷陳曷罄

賀知定州許資政

伏審懇辭機務榮殿名藩爰擇剛辰已開盛府諒惟慶慰恭以某官純誠亮直和惠惇方重望鎭時精忠體國雅挾佐王之略克成輔世之功名以盛而不居賢因勞而思佚暫繄舊徳坐鎭朔陲方布上恩已聞於美政再調元化行副於具瞻竊幸衰蹤匪遙善庇方積懷賢之抱先煩置牘之儀感愧兼深敷陳罔罄

回文太師

伏審連上奏封懇還政柄𨿽勞謙之曲至顧體貌之方隆況巳協於康寧敢與聞於去就伏惟某官道行當世名軋古人早得位以濟時晚未忘於憂國奇兵不再建宗社之元勲大節可書作邦家之盛福親輔三朝之治尊爲萬乘之師會初政之淸明因上心之恭黙爰起大老以圖久安天下想聞其風廷臣無出乎右長城在望坐消邊境之虞寶鼎復來自使朝廷之重偶愆和豫稍倦晨昬浩气內融明神陰相不假蓍龜之卜已聞藥石之功遽辱誨音願從髙退然而公旦𨿽老不離成周山甫就封永懷王室蓋義之所在則𨿽出猶處道可以進則當止而行矧五詔之丁寜而兩宮之倚注欲立非常之事方須不世之謀曽是弱姿徒煩委教再三加命𨿽逾考父之恭九十在公尙覺鬻熊之少願回衝挹以就太平

謝同知樞宻院

右某啟輔弼之任必惟其人樞機之權尢愼所與防恩忝冒撫巳震驚伏念某賦命數奇受才不敏學古𨿽專而疎於接物更事徒久而昧於趨時惟知義命之安敢意功名之會值遭興運防擢過優豈玆一介之微可陪三事之列南箕之名匪實鼯防之技易窮自知甚明懇辭弗獲莫回成命終冒殊私深虞竊祿之譏曷副經邦之望此蓋伏遇某官權衡萬物髙下一心廊廟之間材適長短之用陶鈞之內器無苦窳之嫌致此孤生驟當大柄敢不勉濟協恭之義益堅許國之心仰稱茂恩用醻洪造感銘之素敷敍奚周

又

比者祗膺吿命獲貳樞庭越次而居殆非其分徒深形於懇避終進冒於恩榮伏念某學古甚迂承家不克偶緣際會亦預招延少也無成蓋乏適時之略長而不偶殆繇接物之疎空歷四朝未聞一善敢祈晚節並被殊私進以美官還之要地淸途入踐未逾三月之賒機事與聞乃簉八人之列靖言非據靡自遑安此蓋某官道可濟時心惟體國謂技能之𨿽少且事任之常更陰借品題使階進用智謀非逺知難就於功名忠義在前敢自羞於門戶庶幾小補永服下風

賀知河中府王待制

伏審光奉詔綸進居文閣旣遷升於顯地復鎭守於名區伏惟慶慰恭以某官道極淵源學臻堂奧廓髙明之逺識挺卓越之宏才嘉謨沃於上心儒術施於吏事披文禁闥遂從金馬之遊問俗大邦方任銅魚之寄某久嗟離闊載預交承向風但切於馳情晤語未期於促膝喜聞持節莫遂造門思詠良多敍陳難旣

範忠宣集卷八

欽定四庫全書

範忠宣集卷九

宋範純仁撰經解

進尙書解

臣近奉徳音俾將前世君臣議論諫爭之言編次進呈臣以史籍浩博采掇未能遽就而君臣之際莫盛於堯舜三代故取尙書自古君臣相飭戒之言闗於治道者錄爲三十章仍於每章之後輒有解釋或用孔氏注意或與孔說不同但取理當義通以伸裨補之誠幸陛下赦其愚而少垂采擇亦聖人不以人廢言之義也堯典

堯曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃巳帝曰往欽哉九載績用弗成臣某曰堯知鯀方命圯族而終以四嶽之言而用之至於九載然後殛之可以見聖人不以巳之智識出倫過人而違眾獨用也又不以一鯀不職而遽易三考黜陟之法也蓋人以久則可責其成功若嵗月不久而中易不惟大功不成而黜者亦得以爲辭然非堯徳之大孰能容之故曰惟天爲大惟堯則之也

大禹謨

禹言於舜曰後克艱厥後臣克艱厥臣政乃乂黎民敏徳帝曰兪允若玆嘉言罔攸伏野無遺賢萬邦咸寧稽於眾舎已從人不虐無吿不廢困窮惟帝時克【注云帝謂堯也】臣某曰孔子曰爲君難爲臣不易如知爲君之難也不幾乎一言而興邦乎又君牙曰思其艱以圖其易民乃寧故𨿽舜禹在上而不敢忽天下之務復相戒以艱難信乎君臣之不易也善言不隠則賢者皆進用眾捨巳則君上無過困窮不廢則不困窮者可知以舜之大聖而稱此可見惟堯爲能又見乎爲君之難也

益曰吁戒哉儆戒無虞罔失法度罔遊於逸罔淫於樂任賢勿貳去邪勿疑疑謀勿成百志惟熈罔違道以干百姓之譽罔咈百姓以從巳之欲無怠無荒四夷來王臣某曰有憂虞而後戒捨法度而自任畱心於樂逸任人以疑貳忘道以求名違眾以徇已皆中主之所不爲而益以戒舜可見古之君臣相戒深切而益能盡言舜能善聽也匹庶不以善鬭服鄰里王者不以善戰服戎狄惟無怠荒庶政修舉則夷狄自賔

臯陶稱舜曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司

臣某曰孔子曰寛則得眾易曰幹以易知坤以簡能有以見居上不以寛則刻急而鮮仁臨下不以簡則叢脞而害政惟好生之徳可以服民心民心服則有恥而從化自不犯於有司矣

舜曰咨禹惟時有苗弗率汝䢐徵禹乃會羣後誓於師曰濟濟有眾咸聽朕命蠢玆有苗昬迷不恭侮慢自賢反道敗徳君子在野小人在位民棄不保天降之咎肆予以爾眾士奉辭罰罪爾尙一乃心力其克有勲三旬苗民逆命益贊於禹曰惟徳動天無逺弗屆滿招損謙受益時乃天道帝初於歷山往於田日號泣於旻天於父母負罪引慝祗載見瞽瞍夔夔齋栗瞽亦允若至諴感神矧玆有苗禹拜昌言曰兪班師振旅帝乃誕敷文徳舞干羽於兩階七旬有苗格

臣某曰禹受舜命䢐徵有苗聞益之言遂拜而班師信乎能取善而不以巳智自任矣舞幹兩階而有苗遂格信乎文教之可以服逺至誠之可以感物矣後之人君有興甲兵危士民與異類爭一旦之命使生靈肝腦塗地而欲安民阜俗不亦逺乎

臯陶謨

臯陶曰都愼厥身修思永惇敍九族庶民勵翼邇可逺在玆禹拜昌言曰兪臯陶曰都在知人在安民禹曰吁咸若時惟帝其難之知人則哲能官人安民則惠黎民懷之能哲而惠何憂乎驩兜何遷乎有苗何畏乎巧言令色孔壬臯陶曰都亦行有九徳亦言其人有徳乃言曰載采采禹曰何臯陶曰寛而栗柔而立願而恭亂而敬擾而毅直而溫簡而防剛而塞彊而義彰厥有常吉哉日宣三徳夙夜浚明有家日嚴只敬六徳亮采有邦翕受敷施九徳咸事

臣某曰夫修身必在愼思久行愼思則無悔久行則人信然後可以厚族人而善人皆勉思翼戴矣自近及逺之道在此而巳知人之難宜察以事而象恭滔天巧言令色者聖人尙或畏之取人之道不可不廣故於九徳各取其所長但人君能合而用之則九徳皆見於事爲矣

又曰兢兢業業一日二日萬幾無曠庶官天工人其代之

臣某曰夫幾微之不可以不愼也以舜禹之聖尙兢兢業業一日二日而至萬事矧後世之君哉

天聰明自我民聰明天明畏自我民明威

臣某曰聖人以民之視聽爲天之視聽故萬事不可不察於民也則民之可畏如畏天矣故曰可畏非民則君之施於民者可不愼哉

益稷

禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休帝曰吁臣哉鄰哉鄰哉臣哉禹曰兪帝曰臣作朕股肱耳目臣某曰夫止者所以制動也人君不先自安所止則好惡無節矣是以君正則臣直先安其止而動則天下大應之然後可以明享上天之休命夫君臣相親則萬事治宜其舜之再言而諭以手足耳目也

禹曰兪哉帝光天之下至於海隅蒼生萬邦黎獻共惟帝臣惟帝時舉敷納以言明試以功車服以庸誰敢不讓敢不敬應帝不時敷同日奏罔功

臣某曰萬國眾賢皆帝之臣在帝能舉而用之爾進之以言試之以功然後賞之以車服旣明試之有法則羣臣孰敢爭先而進乎孰敢不謹奉於職乎向若舜不如此施爲使賢愚同進則宜其無成功矣

帝庸作歌曰敇天之命惟時惟幾乃歌曰股肱喜哉元首起哉百工熈哉臯陶拜手稽首颺言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉

臣某曰股肱之臣喜於任事則君徳日起而百官安職矣臯陶復戒舜以興作宜愼法度而屢加省察乃有所成君有明徳則良臣獲進君道煩細則萬事墮惰此有虞君臣相戒之言萬世之成憲也可不愼哉

五子之歌

太康失邦兄弟五人須於洛汭作五子之歌

太康尸位以逸豫滅厥徳黎民咸貳乃盤遊無度畋於有洛之表十旬弗反有窮后羿因民弗忍距於河厥弟五人禦其母以從徯於洛之汭五子咸怨述大禹之戒以作歌其一曰皇祖有訓民可近不可下民惟邦本本固邦寧予視天下愚夫愚婦一能勝予一人三失怨豈在明不見是圖予臨兆民懍乎若朽索之馭六馬爲人上者柰何不敬

臣某曰孟子曰得其民斯得天下矣則民爲邦本也宜矣又曰得其心斯得民矣則可近而不可下也明矣夫人君處於億兆之上而安者非力能制億兆之人也所恃者上下之分君臣之義耳以分義之微而馭兆人何異朽索之馭馬哉苟君失其道則匹夫皆可以勝之矣大凡不明之怨其怨必甚故杜牧言秦民不敢言而敢怒也故聖人達民之情而宣之使言所以圖怨於未見之前也禹不獨行於其身又以訓後嗣愼哉

仲虺之誥

惟王不邇聲色不殖貨利徳懋懋官功懋懋賞用人惟已攺過不吝克寛克仁彰信兆民

臣某曰夫聲色貨利人皆好之惟聖人爲能無欲用人如已則心一而無疑間故動有成功夫以成湯之徳不以無過爲美而以攺過爲美不以法令服民而以寛仁彰信於民則聖王所行與夫申韓雜家之說異矣

又曰徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫已若者亡好問則裕自用則小臣某曰聞善不懈則徳日新矣謂人莫已若則志自滿矣以義制事則不自任矣以禮制心則無慢矣屈已取人則能自得師矣故孟子曰大有爲之君必有所不召之臣若謂人莫己若則人之善言皆不可入矣人之善言不可入則過失𨿽多而不聞矣怨怒𨿽盈而不卹矣如此者不亡何待好問而行則合取眾智而過不在己豈不裕哉自用則專其私意而過必歸巳豈不小哉

湯誥

湯曰其爾萬方有罪在予一人予一人有罪無以爾萬方

臣某曰孟子謂治人不治反其智夫金不成器由陶冶之不良也民不爲善由教化之未至也故萬方有罪罪不在民而由上之徳有所未孚爾然則禹湯罪己亦其誠矣

伊訓

伊尹訓太甲曰先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉敷求哲人俾輔於爾後嗣

臣某曰夫從諫弗咈而古人是若則君道明矣與人不求備則能任人之長檢身若不及則喜聞己之短任人之長則人盡其才聞已之短則已將無過夫爲人上使己無過而人盡其才天下安有不治者哉

又曰爾惟徳罔小萬邦惟慶爾惟不徳罔大墜厥宗臣某曰君不厭小善則可以成大徳故爲天下之慶不卹小惡則可以成大禍故墜厥宗有以見人君不可以小事忽於聽納而憚於更張也

太甲中

伊尹曰修厥身允徳協於下惟明後

臣某曰傳曰修己以安百姓堯舜其猶病諸故人君不修身則百姓不信其命令故須先修身使已之徳信於天下則民從而化之乃爲明主

又曰無時豫怠奉先思孝接下思恭視逺惟明聽徳惟聰朕承王之休無斁

臣某曰見近效而忘逺圖視不明矣聽近習而疑君子聽不聰矣惟能見逺大者爲明能聽有徳者爲聰則君道之美垂無窮矣

太甲下

伊尹訓太甲曰若升髙必自下若陟遐必自邇無輕民事惟難無安厥位惟危愼終於始有言逆於汝心必求諸道有言遜於汝志必求諸非道嗚呼弗慮胡獲弗爲胡成一人元良萬邦以貞君罔以辯言亂舊政臣罔以寵利居成功邦其永孚於休

臣某曰升髙自下陟逺自近蓋言人君之徳以積累而成庶事皆有漸也夫民事至重不可以輕舉尊位至危不可以驕處凡人之情喜於合已故迎合之人易進惡於異已故忠直之言難入苟非明君以道而求其心則邪正亂矣君好以辯言拒臣下則臣下之情不能盡臣下之情不盡則政斯亂矣

咸有一徳

伊尹曰嗚呼天難諶命靡常常厥徳保厥位厥徳匪常九有以亡夏王弗克庸徳慢神虐民皇天弗保監於萬方啟迪有命眷求一徳俾作神主惟尹躬曁湯咸有一徳克享天心受天明命以有九有之師爰革夏正非天私我有商惟天佑於一徳非商求於下民惟民歸於一徳徳惟一動罔不吉徳二三動罔不凶惟吉凶不僭在人惟天降災祥在徳今嗣王新服厥命惟新厥徳終始惟一時乃日新任官惟賢材左右惟其人臣爲上爲徳爲下爲民其難其愼惟和惟一徳無常師主善爲師善無常主協於克一

臣某曰聖人久於其道則爲恆徳在易恆卦之初則曰浚恆貞凶象曰浚恆之凶始求深也故人君欲行恆久之道不宜深求於其初則人情不擾而位可保也夫君臣一徳則動而獲吉能當天心故武王曰予有亂臣十人同心同徳又曰予有臣三千惟一心致一之道在人主推誠待下無偏無黨則眾心咸服故能一矣

又曰後非民罔使民非後罔事無自廣以狹人匹夫匹婦不獲自盡民主罔與成厥功

臣某曰人君自廣以狹人則羣下之情不通一夫一婦不能自盡其情人君猶不能成功況士大夫乎

說命上

髙宗命說曰惟曁乃僚罔不同心以匡乃辟俾率先王迪我髙後以康兆民嗚呼欽予時命其惟有終說復於王曰惟木從繩則正後從諫則聖後克聖臣不命其承臣某曰人君不以納諫爲難而以從諫爲難能從諫則羣臣之善皆歸於君矣合天下之善以爲政安有不聖乎

說命中

說進於王曰嗚呼明王奉若天道建邦設都樹後王君公承以大夫師長不惟逸豫惟以亂民惟天聰明惟聖時憲惟臣欽若惟民從乂惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休惟治亂在庶官官不及私暱惟其能爵罔及惡徳惟其賢慮善以動動惟厥時有其善喪厥善矜其能喪厥功惟事事乃其有備有備無患無啟寵納侮無恥過作非惟厥攸居政事惟醇黷於祭祀時謂弗欽禮煩則亂事神則難王曰防哉說乃言惟服乃不良於言予罔聞於行說拜稽首曰非知之艱行之惟艱王忱不艱允協於先王成徳

臣某曰天之聰明廣大含容故人君當法則之夫號令不愼則貽羞辱甲兵不愼則召寇讐衣裳當擇人而後賜干戈必省已而後動君能信此則無不休美夫官及私愛則士不勸爵及惡徳則民不安慮事不可以不善舉動不可以不時矜能智者自滿之道事事有備者消患之本寵小人者欺罔之言日進非納侮而何志欲革俗而嗜好不免同俗非恥過作非而何傅說陳此言髙宗信而服行之猶曰非知之艱行之惟艱可見賢臣戒君之深切也行此數事而中興商祚可見王道之簡易也

說命下

說曰王人求多聞時惟建事學於古訓乃有獲事不師古以克永世匪說攸聞惟學遜志務時敏厥修乃來允懷於玆道積於厥躬惟斆學半念終始典於學厥徳修罔覺監於先王成憲其永無愆惟說式克欽承旁招俊乂列於庶位

臣某曰夫人君不可不學不學則聞見狹而智不明聞見狹則逺大之言不能用智不明則邪佞之說易以欺況天下之廣萬務之眾不可率己意而治之必當稽先王之成法莫大乎堯舜禹湯文武周孔之道人君信懷此道積於其身使邪說異行不能惑亂然後廣用賢俊列於眾職而王道成矣

洪範

五皇極皇建其有極斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極無虐煢獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直會其有極歸其有極臣某曰人君立大中之道則政化平均民不窮夭而俗皆好善是錫五福於天下也上無偏政則人無朋比而咸趨大中𨿽有不合於中但未入於咎惡皆可容而納於中道故孟子曰中也養不中此之謂矣夫有才有爲之士患在行不羞進行不羞進則挾才爲姦足以亂國進其行則其才可用足以興邦人君又當修徳使正人好於我家然後人陶善化而下無罪辜人君之心當如止水不作好惡偏黨其邪正自辧而天下不治者未之有也

旅獒

召公作旅獒訓於成王曰徳盛不狎侮狎侮君子罔以盡人心狎侮小人罔以盡其力不役耳目百度惟貞玩人喪徳玩物喪志志以道寜言以道接不作無益害有益功乃成不貴異物賤用物民乃足犬馬非其土性不畜珍禽奇獸不育於國不寶逺物則逺人格所寶惟賢則邇人安嗚呼夙夜罔或不勤不矜細行終累大徳爲山九仞功虧一簣

臣某曰孔子謂使民如承大祭則君之盛徳在不狎侮而成也人之聰明志意惟可用之於道不役於無益之事則百度斯正當以賢者爲寶不以珍奇爲寶又能不忽細微則大功可成君或不卹小過而憚於攺爲終將虧損大徳九仞之山起於累土或闕一簣則妨成功況甚於一簣者乎

無逸

周公作無逸戒成王曰自殷王中宗及髙宗及祖甲及我周文王玆四人廸哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒此厥不聽人乃或譸張爲幻曰小人怨汝詈汝則信之臣某曰聖人欲聞其過如此之急也其反身克已如此之深也𨿽聞怨詈之言不止不怒而又自修恭徳曰朕之過信如此宜其見美於周公而爲法於後世也有不信此道之君爲人譸張幻惑則信而怒之矣

君陳

成王命君陳曰爾惟風下民惟艸圖厥政莫或不艱有廢有興出入自爾師虞庶言同則繹

又曰必有忍其乃有濟有容徳乃大簡厥修亦簡其或不修進厥良以率其或不良惟民生厚因物有遷違上所命從厥攸好

臣某曰上之化下如風之偃艸則上之所向不可不愼也凡有廢興出納之命必與眾人虞度俟其議同而後行之夫忍小則可以成大容眾則可以成徳舉直而錯枉則使枉者直民之從上惟視其所好故孔子曰上好信則民莫敢不用情若以命令驅之而身不自行則民終亦不從也

冏命

穆王命伯冏爲周太僕正曰愼簡乃僚無以巧言令色便辟側媚其惟吉士僕臣正厥後克正僕臣諛厥後自聖後徳惟臣不徳惟臣爾無暱於憸人充耳目之官迪上以非先王之典

臣某曰僕臣王之賤官而皆必用正人可見人君左右不可以便辟邪媚之人爲僕侍也後世宦官僕侍旣乏正人吉士而人君朝夕與處或訪以事則以淺狹憎愛之言開導人主又豈止非先王之典也可不戒哉

右臣竊觀二帝三代君臣議論之際皆言切而意逺宜於後世治亂無不闗也而輒釋以愚臣淺陋之言固不能發明奧義惟陛下稽古博達深求其防則益逺益大將可以比隆虞夏商周之盛矣惟陛下畱神愚臣不勝大願取進止

範忠宣集卷九

欽定四庫全書

範忠宣集卷十

宋範純仁撰

記

安州白兆山寺經藏記

予自少喜爲山水之遊凡所至有名山勝槪𨿽遐險必造焉治平二年自侍禦史責倅安陸安之西有金峯山山有古白兆僧寺時道人垂素爲之長老而眾皆稱其名徳寺有本朝列聖禦書嵗時郡遣從事檢校予到官才數月遂自求以往至則愛其林泉幽茂嵒谷深防周遊登覽而邀素從焉惟法堂土木新詢之則素所營也予益嘉其必葺又至僧堂北隅有老屋若殿而小視其榜則經藏也素指謂予曰此雍熙中所建有龔禦史石記在焉然地址隩僻蠧腐所滋遊禮者或不能至將徙而置於大殿之西爽塏之地而新之予詢其期則曰釋子舉事待信施而集𨿽志於有成未可必其期也予移官去後一紀謫守義陽距安爲近地僻少賔友思得素談老莊而聞其老益髙介棄其寺而庵居罕與俗接予謾以書招之書未達而素巳恵然見訪矣語道之暇因曰昔者欲徙之經藏今巳成矣自治平三年冬十月經始至熈寜四年夏五月告畢計用檀施之材八十萬將刻石以記嵗月願公爲我書之予曰師嘗自謂傳逹磨之宗不立語言文字直指心源見性成佛奚取五千之書而復新其藏爲又以一切有爲皆如夢幻已則忘之何用嵗月名氏之記而求知於後人哉師曰不然夫眾生靜明眞心與佛齊等由情著於物故翳而爲病佛猶良醫知病之本皆稱其淺深緩急爲藥以治之今之經猶對病之藥也物之感情無窮故眾生之病無窮則其所治之藥亦無窮此五千之書所以必有也今之經藏猶藥之府也則其棲貯不得不嚴將以應夫病者之求則亦藥之肆也其置設不得不顯此藏之所以必徙而新之也大凡前人有爲必告後人以爲之之意則庶幾其守而不墜矣此記之所以必作也予聞師之言愛其有理故爲之書元丰元年冬十有一月壬申記

薛氏樂安莊園亭記

蒲舜都也秦分爲河東郡地沃人富自漢唐至今爲秦晉之都會固宜人物之多奇也薛氏爲河東著姓世有顯人皇朝樞宻直學士樂安公以淸徳直道事太宗及眞宗皇帝門族尢盛今中大夫公卽其第幾子也象賢繼世詔封五郡三領部使四典巨鎭髙識懿行爲時名臣六十丏閒七十請老以三品歸第乃於郡郭之東北披岡帶河擇爽塏之地逺城市之喧築室以居焉因所封之郡名之曰樂安莊前啟重門內曰含幽閉闗卻掃非幽人佳客履迹罕至南北分爲二園其西種杏數百中曰靜居內外重寢妍華芳卉交植於庭疏竹蕭蕭壽石雪頂開軒對之各以爲名其北曰逸老堂乃公寄傲宴息之所也其東曰三經堂以藏儒道釋氏之書公以寄懷於簡冊也其西曰無無堂公自以無欲無營又取夫莊生之言而名之也東南構亭築址數仞中條太華列峙如屏其最近者有五老峯因名曰五老榭次東爲臺登覽曠迥淸宵月明千里如晝名曰日月臺莊西北隅據垣乘髙下列蔬圃時使老圃村童引水漑畦名曰瞻蔬臺積土逾尺周植美楸春花夏陰如幄如蓋名曰楸壇芳條云布繁英玉坼垂架飄香深若洞戶名曰酴醿塢修篁擁徑翠影防宻新筠解籜嘉色如染名曰猗猗塢眾木交陰晝不見日淸風自來好鳥時下名曰翠陰塢鑿井轉車以汲甘泉或沈浮李揮弄冰雪或烹茶煮蔬飲啜飴醴外設客舎庖廩廐庫殆將百楹其締搆制作儉而適用潔而不華夏無蠅蚋之苦冬無風霰之患其服用皆陶器防牀褐裘葛衣俾君子有以取法小人無所可欲蓋盡得夫郊居之道或霽色澄明開軒極望或落花滿徑曵杖行吟或解榻畱賔壺觴共醉或焚香啟閤圖書自娯逍遙遂性不覺嵗月之攺而年壽之長也此其遊適之樂居處之安又稱其莊之名矣今士大夫或身老食貧而退無以居或髙門大第而勢不得歸自非厚積累之徳鐘淸閒之福安能享此樂哉愚將老矣固將仿公而退也以人事之難必姑識公之善處以自勉云公名俅字肅之

王尊道先生講學記

古之哲王一道徳以同俗故自鄕黨至於國都皆設學校以教其人凡爲士者自少至長必處於學其所學者惟先王之道則在乎先誠身修已而後有施於人故其仕而立於人之朝也則用其所學以事其君而治其民故其君之所聞者皆先王之道徳民之所服者皆先王之教化然後君得以爲堯舜之君而民得以爲唐虞之民矣自周衰秦漢而後學校養士之法旣廢則士之所學不必誠身修已而各務肆其所爲是以邪說怪行得以亂乎其間故仕於朝者非一道也致其君者非一術也施於民者無定法也甚則至於國異政而家殊俗矣而欲致其時於堯舜三代不亦難哉今之爲士而知斯者有矣患無位而不得言也有位而言者有矣患乎不能行也若其林野邱園之士能自奮勵篤信先王之道不待上之教化而推其所學以教導於閭裏如古之所謂庠序者則見夫滑之胙城尊道先生焉先生讀聖人書窮之三十年五經之旨卓然自得不爲諸儒傳注之所牽其言行淳質亦未嘗有繆於道故滑之學者多歸之先生乃爲之講解俾識其所趨向又作室以延之而名曰講堂俯堂之北則其先君之墓也或者以爲非誦之地先生曰吾聞立身揚名所以顯親也吾孜孜於是道勉其身於君子之途者是使吾親爲君子之親也顯孰大焉苟吾親有知聞吾朝夕講聖人之言於此顧不樂哉又況使鄕裏之人瞻斯堂則知吾先君之墓則吾親之名蓋亦不朽矣先生以是言語予而欲記焉予昔先生之靑衿也其言𨿽不足發明先生之道而且不敢以辭故因感學校之廢復樂先生能自奮勵以先王之道教導其鄕裏而爲之記云先生姓王氏名大中尊道卽其字也時治平四年九月記

序

司馬公詩序

古之君子修身以齊家然後刑於國與天下蓋其言動有法出處有常子孫防而視之長而習之不爲外物之所遷則皆當爲賢子弟猶齊人之子不能無齊言也書曰積善之家必有餘慶詩云貽厥孫謀以燕翼子由此道也端明殿學士司馬公以淸徳直道名重天下其修身治家動有法度其子弟習而化之日趨於善蓋亦不言之教矣又伸之以詩章俾其諷誦警防則其積善貽謀之道可謂至備宜其子子孫孫世有令人苟尙不能自修而入於君子之塗者則其人可知矣宏予之子壻也持公詩求序於予予樂道公之盛徳又因以勉之熙寧八年月日髙平範某序【舊本後有望日示康廣宏律詩一首今附入第五卷

】

完美集序

自古國家將興隆平之運建不拔之基者則必上天爲生賢傑之佐啟佑其主戴翊其世而成非常之功故有商之興也湯得伊尹髙宗得傅說周之興也文王得呂尙宣王得申甫漢之興也髙祖得三傑光武得防鄧唐之興也太宗得房杜肅宗得郭李故皆能光啟皇圖成中興王業至於我朝仁宗皇帝享禦綿久道冠百王澤浸四海純誠駿徳格於皇天故天將錫我宋以無窮之祚是生良弼以贊襄大議定策元嗣置天下於泰山之安神器有覆盂之固時則有若康節張公以淸徳直道奮於寒儒歷職試位由河東轉運使入爲禦史知雜正色抗論以肅朝政仁宗從諫知臣眷公甚厚公感上知遇夙夜思報於時國本未立公因啟建儲之議事未果出典外藩及拜禦史中丞復進前說仁宗益愛其言而將行之遂用公爲執政至嘉祐末公旣爲樞宻使長西府會韓魏公爲元宰二府協力以贊丕命英宗皇帝遂繼大統公之勲烈輝映萬世乃退身養道十有餘年康寜壽考薨於正寢而朝廷贈有誥諡有議士大夫慕公之徳者哀有詞祭有文及銘於壙紀於碑而狀於太史者皆所以述公之功徳然尙得其髣髴而未之盡也至今上特題其碑之額曰淸忠舊徳之碑然後公之大節於是乎稱矣國家崇徳報功之道於是乎備矣天下修已爲善之人於是乎勸矣一舉而三善從之可不謂之美歟在昔人臣立大節成大功爲天下士民之所稱愛者未必見知於時君居髙位席盛寵防遇於時君者未必見稱於士大夫善其初者未必能保其終盛其名者未必能安其身如公者兼得而並有之可不謂之完歟嗣子虞部君集公之贈誥諡議哀辭祭文行狀碑志爲上下二卷以藏於家以傳於世蓋孝子繼志述事之一端矣屬某名其集而爲之序某以先君文正公有同榜之契而知公行事爲詳義不得辭請名其集曰完美因以公之大節而敍其說云

銘

布衾銘

藜藿之甘綈布之溫名教之樂徳義之尊求之孔易享之常安綺繡之奢膏粱之珍權寵之盛利欲之繁苦難其得危辱旋臻取易捨難去危就安至愚且知士寕不然顏樂簞食萬世師模紂居瓊臺死爲獨夫君子以儉爲徳小人以侈喪軀然則斯衾之陋其可忽諸

鼎銘

河內之範文正之嗣以薦以享子孫勿墜

靑詞

祈雨

天心仁愛遂羣物之長生神道聰明感至誠而善應下國方罹於耗斁眞科曲示於祈禳敢瀝懇以求哀冀轉菑而爲福伏念臣欽承君命假領帥權爰當蒞職之初適遇薦饑之後盜賊盈獄餓莩蔽塗賑發將竭於囷倉疲瘵尙虞於溝壑近從初夏復遘亢陽田野焦枯公私窮蹙豈斯牲之敢愛曽靡神而不宗徒罄羣心未防嘉澍臣之危懼日甚焚惔疾魃虐之方揚嗟民命之近止叫閽無路蹐地何容是用祗叩琳宮防遵寶籙降九天之眞聖延三界之靈神恭修豺獺之誠仰致潢污之薦敢冀髙穹悔禍上帝垂慈霈爲三日之霖滌此一方之沴不違物願咸系鴻私

刑獄

元功黙定顧動植之難量大徳好生諒祈禳之可格旣昧效官之術敢忘謝過之心伏念臣領郡再期長人萬室愼罰固遵於國典用刑恐戾於物情或囚系逾時或重輕失實或欺誣罔辧或疾苦不聞矧庶獄之繁興豈斯民之多僻蓋在位乏移風之舉故編氓無遷善之由積痛憤於九幽貽凶菑於一境敢伸精禱庶格洪休是用恪奉仙儀嚴陳法供普祈眾聖延降上眞伏願錫福庶民降康下土滌圜扉之寃滯佐比屋之熈淳更願帝化所陶不犯畫衣之禁民知逺罪常無觸网之愚誓堅忠孝之誠仰答乾坤之造

禳謝

大道難名黙運生成之化至神莫測司禍福之權顧纎介之微軀沐堪輿之大賜敢忘報謝用致忱誠伏念臣幼服儒風早防道廕職免耕桑之苦身無饑凍之憂親遇聖明官居繁要姻族百口不逢夭橫之菑仕宦四方常脫傾危之禍報國蔑聞於績效臨民有愧於循良自知祿厚而才輕惟懼福盈而禍至是用防依祕範延降上眞勉修豺獺之誠恭備蘋蘩之薦敢望好生垂徳福善敷恩保家國之和平遂性情之安逸行身迪吉爲道日新悉均動植之倫咸享康寜之福願堅善行仰答鴻私

禳謝

大道難名黙運生成之化至神莫測誕彰感應之方是以聖賢益務於畏天豺獺猶知於報本竊念臣生居善族親遇明時由父訓以入官荷朝恩而屍祿罪𨿽多而苟逃禍譴徳靡積而濫享休寜豈愚分之能招蓋陰隲之佑故敢恭修薄薦延降上眞嚴醮席於中宵遵科之往範罔揆幽微之品用伸禳謝之誠伏願諸聖垂慈明靈洞鑑察丹之懇懇錫多福之穰穰庶乎家族平康身心安防長幼罔罹於菑害公私常免於訟刑誓堅爲善之誠仰答難諶之造

禳謝

大徳難名運眞功於不宰至誠有感通神化以無方敢稽金簡之明科延降玉虛之眞聖恭修薄薦庶達微誠伏念臣生遇明時幼聞義訓紹簮纓於仕族竊臺鼎之榮名修已安人旣慚於成徳代工理物固乏於周才常虞厚祿以貽殃每懼器盈而致覆哀疲感疾蓋盡瘁而弗勝旱暵興菑亦燮調之無效徒欲報君而竭節復嫌冒寵以妨賢進退惟艱憂思曷濟是用防遵寶籙恭啟蘭場祈元造之垂慈覬上靈之敷佑庶俾道由天相輔聖化以無虧善克世傳守先猷而不墜然後閨門舉族共臻安泰之祥蒲栁餘生早遂退閒之福誓堅素守仰答鴻私

禳謝

洪造無私𨿽不言而示化至神莫測諒有感而必通防遵金簡之儀仰叩璇穹之聽伏念臣幼承道廕長遇聖時荷恩眷於累朝叨顯榮於三事常念滿盈之戒每希止足之心爰自去年得辭大政旣免觸藩之困幸逃覆餗之羞𨿽嘗遘於菑屯亦屢銷於禍釁用舎偶完於素節退休將遂於本心豈愚慮之能周實神靈之陰相是用罄伸丹懇歸命上眞尙虞衰晚之多艱猶覬保全於終吉更願身心康樂家國安寧子孫防徳慶之祥骨肉享安平之祉早遂引年之請咸蠲違道之愆俾於衰暮之齡錫以淸閒之福臣敢不服膺聖訓克意善經盡蒲栁之餘生答乾坤之大賜

禳謝

洪造難諶降災祥而在徳至神莫測召禍福以惟人積行累功當效聖師之久禱識昬情蔽敢云愚慮之無愆故僊經開禳謝之科禮典有報祈之祀罔揆桑楡之景輒修豺獺之儀仰叩髙眞歸依妙教伏念臣生防道廕品與最靈繼承慶善之門遭遇聖明之世歷塵仕路兩玷宰司有位無能虛名過實旣乏致君之略曽微及物之功矧復形憊而神消齒衰而耄及或刑賞之失當或議論之過中流久長貽菑匹庶自難知覺釁積纎微尙逃屍素之誅獲全進退之分豈圖殘朽猶覬安全蓋君父之深恩亦神靈之宻佑敢不追循往咎懴謝前愆誓堅止足之心永絕貪私之妄伏願上眞降佑眾聖垂慈護持向善之誠開迪自新之路完戰兢之晚節保閒退之餘生更願家族平康子孫孝謹永賴升平之化不逢非橫之殃

禳謝

洪造難諶𨿽無私而示化至神莫測諒有感而必通靡量微之誠輒覬髙明之鑑竊念臣生逢聖世幼習義方遭遇忝歷於四朝年齒將彌於六紀兩叨言路十領郡符三總帥權五更使寄驟由樞筦再陟宰司或持生殺之權或操刑賞之柄輕重固多於差誤施爲或爽於中和冒榮寵以逾涯積咎愆而旣久揣分每驚於盈滿於身宜被於菑殃然猶享寵祿於近藩保行藏於善退妻室危病旋獲痊安目視昬防幸無苦楚旣乏功行之能致莫原僥幸之曷從上由君父之恩容陰賴神明之相佑是敢輒伸丹懇仰謝眞功伏望聖眾垂慈羣靈延貺更願乞骸遂志養疾如期保家族之平康完桑楡之晚節誓師慈儉仰答生成

請死

物居過盛必有虧傾器忌滿盈理當顚覆矧無才徳宜取危言猶可自知難逃天鑑伏念臣生防道廕長遇明時世習儒風存心必歸於仁義家傳聖訓立身咸效於詩書早承教於父兄晚叨榮於禁近再持宰柄十領州麾今則感疾顚危垂年遲暮精神荒落手足萎蕤舉必待人神將去體敢求延於鐘漏冀速返於泉扃伏望諸聖垂慈上靈降佑但就盤之淸潔靡罹牀枕之艱辛而況平生絕施設之殃自信無蔵之慝宣尼嘗曰邱禱久矣釋氏有云我向則消臣謹當永結勝緣堅持正念期爲慶瑞以福善人或有光靈仰禆神化

疏

同天節功徳疏

右臣伏以西方妙教實資有道之因太上眞文能益無疆之算方正陽之盛月乃誕聖之昌辰延梵眾於精廬肅道流於淨館潔伊蒲之饌冀調禦之等慈誦靈寶之篇宜虛空之來相集多祥於帝所符善祝於封人竭螻蟻區區之誠但瞻禮於北闕祝神堯巍巍之壽願獻頌於南山臣無任

同前

右臣伏以露囊紀節星電標祥當正陽用徳之辰祈上聖無疆之算集法筵之淸眾誦貝葉之眞文天子萬年願固岡陵之遐福封人三祝徒殫螻蟻之微誠

私忌疏文

右伏以奉先追逺敢忘如在之誠供佛營齋庶備薦嚴之福爰當諱日恭集妙因伏願慧日圎明智燈寂照悟萬緣之非有了諸幻之無常不染一塵頓超十地

慈聖周祥道塲疏

右伏以眞遊遽邈奄及於期周佛事致嚴恭崇於梵果太皇太后徳侔坤載世賴母儀爰當新谷之升始及收神之旦聖孫孝享昭格於天心率土永懷咸均於孺慕仰資僊馭式仗勝緣

同前

右伏以仙蹤旣邈奄及於周祥佛事載嚴用伸於永慕式薦在天之福罄輸率土之心恭惟尊號皇后定防兩朝參功十亂髙名輝於圖史陰賜被於華夷爰當厭代之辰防設淨方之供伏願夙憑覺慧超證眞乘悟圎妙之勝因佑延鴻之寶祚

奉防詣河瀆西海祈福消菑道場疏

右伏以金輪正覺惟主善而降康玉鏡髙眞每應誠而孚佑至誠所達有感必通恭惟皇帝陛下徳配乾坤恩霑動植擁百祥之大順錫五福於羣生以道乘禧自天垂佑宜享襲黽之吉旋臻勿藥之休仗幽贊於勝緣增無疆之睿算臣無任

神宗皇帝升遐功徳疏

右伏以翠輦超升閴徽音於軒鼎普天追慕想睟表於堯墻爰憑十號之慈仰薦三淸之福大行皇帝伏願常居金地安住玉京陪五聖之眞遊佑羣生於法界

同前

右伏以乘雲厭代悲仙馭之難畱率土摧心攀龍髯而莫及仗金僊之妙教資玉鏡之眞遊恭惟大行皇帝徳配乾坤恩霑動植新一王之制度復萬里之土疆方丕顯於基圖俄遽遺於弓劍華夷孺慕寰海震哀爰遵幹竺之文廣集苾蒭之眾香花嚴供鐘梵交音仰憑出世之緣恭薦在天之果伏願逍遙寶地超悟眞乘度沙界之羣生佑鴻圖於億世

坤成節疏文

右伏以神光滿室共傳載育之祥梵印傳經遙祝無疆之算寶花零亂淨域莊嚴周法界之三千贊壽齡之萬億伏願太皇太后殿下東朝奠枕南面垂衣如月之恆爰照臨於四國擬天之運永覆冒於羣生

同前

右伏以星流玉宇六宮曽慶於殊祥香散金田萬國共祈於難老旃檀顯質貝葉翻經獻承露之仙囊布望云之法席伏願太皇太后殿下松筠比茂金石同堅房闈燕居常範圍於天地車書共貫永帶礪於山河臣無任

坤成節開啟文

气應金成當上秋之旣望徳符坤正屬聖母之題期肅披西竺之文共獻南山之頌恭惟太皇太后殿下道隆華渚慶邁層沙享榮養於先朝翊丕圖於興運式臨誕節肇紀鴻名臣等志切同寅誠深報上防趨梵宇仰祝椿齡所覬川至日升擁珍祥而有永天長地久續睿算以無疆祗欵能仁洞祈昭鑑

範忠宣集卷十

欽定四庫全書

範忠宣集卷十一

宋範純仁撰祭文

祭謝祕丞文

維治平二年嵗次乙巳四月庚寅朔某日具位範某謹遣人以淸酌庶羞之奠致祭於亡友祕丞謝君師宰之靈嗚呼師宰自天生徳仁孝愷弟溫恭正直言參典章動惟法則淸靜寡私心如止水謙虛無我賢不自恃年方及壯道已充已曾未設施疾以不起時惟聖師獨喪顏子嗚呼哀哉識君之初君方幼齡龍駒鳯雛神骨天成騰鶱萬里誰測其程我之慕君聞道爲先君之厚我世舊以憐交深義合恩契綿聨情均手足防二十年君罷山陽我官東畿維舟相從浹日燕嬉君病東還我憂惙惙執手相視忍涕而別孰謂伊人於斯永訣嗚呼哀哉天之生君將澤蒸民君之不幸寧止其身朋友慟哭善人悲辛嗚呼哀哉我從兄喪歸葬洛師纒哀在途銜命東馳音問不繼承訃後時哭不瞻柩祭不及屍爲我之恨終身孔悲千里馳奠誠過乎辭君之神明鑑此不欺尙饗

祭韓魏公文

維熈寧八年嵗次乙卯某月日具位範某謹以淸酌庶羞之奠致祭於故司徒侍中贈尙書令魏國韓公之靈惟公量包宇宙誠貫金石伊呂兼材淵騫比徳降精星辰瑞我王國在茂業與元勲信輝今而映昔仁祖夢卜公秉鈞軸志扶社稷誓忘家族聖嗣勃興皇圖再續建萬世不防之基爲四海無窮之福非天下之至明則孰定計之神速若夫三紀弼亮兩朝顧囑智周慮逺仁深義篤以名教爲已任俾多士之誠服功蓋天下而衝退不居貴極公相而謙卑自牧罄竹帛以難紀詎筆舌之能錄薨於晝錦贈典繁縟祠於大烝盛美完足浹遺愛於華夷痛云亡於比屋昔我先君志同體均出處並命六偕絲綸金蘭之契𨿽古罕倫矧余不肖辱視猶子推挽保全教誨飲食聞一善則喜見顏色憫獲罪則憂形嘆喟滲骨淪肌恩深莫計念初違離八年於玆移官鉅鹿瞻拜有涯中途攺轅志願復違守官之邈神防坐馳豈圖承訃畢世長辭驚呼沈痛不特以私爲朝廷惜與蒼生悲生不能奉教於朝夕沒不獲盡哀於寢闈徒侑奠以空言我公知乎不知嗚呼哀哉尙饗

與慶州官吏祭韓魏公文

年月日具位範某遣指揮傅政謹以淸酌庶羞之奠致祭於魏國韓公之靈惟公道足以窮聖人之奧故闗盛衰而不倚徳足以憲萬邦之重故踐文武而並濟弼亮三朝之盛扶登二聖之隆朝廷治忽伊尹所以自任邦國若否山甫所以儀圖翊成隆平坐致熙洽哲謀肅又宜神理之助順昌熾壽臧固輿心之善頌天不慗遺人將安仰薨謝之訃上深惻於宸衷褒贈之章詔益進於寵數名固耀於靑史祀巳躋於大烝哀榮所加夷夏增欷惟斯邊氓早沐恩化爰從慶曆西討科役繁興綏輯疲羸繄公是賴繼輟樞筦之責復將西撫之命厥後橫山用武狂寇竊發公持四道之柄密授神算鎭以山嶽之重迄臻安靜則惟玆土受賜爲尢凶問之來孰不揮涕某久被鈞播方玆官守謹同吏民之情逺致薄奠報徳匪稱致哀無窮惟公英靈鑑此誠意尙饗

祭廟文【二首】

年月日時具位範某謹以淸酌時果之奠祭於某神某被詔守土惟禮是循事神之意不敢不謹爰伸祗肅躬謁祠下尙祈聰明俯垂鑑佑

熈寧八年乙卯嵗二月癸亥朔八日庚午具位謹遣指使侍禁郭進以淸酌之奠敢昭告於土地之神某方玆蒞職宜新庶務廨宅獘陋將加繕完惟神相之宜無後害不日告畢敢忘神休

修文正祠堂祭文

維熈寧八年嵗次乙卯二月癸亥朔十日壬申嗣子朝奉郎守尙書工部郎中直龍圖閣知慶州軍州兼權發遣環慶路經略安撫使兼馬步軍都總管輕車都尉賜紫金魚袋範某謹以淸酌時果之奠敢昭告於先考太師令公文正公之靈某防賴貽謀獲踐世職瞻仰祠貌哀榮交心惟是塑繪弗工羣情未厭爰加修繕以傳無窮髣髴慈顏不任永慕尙饗

祭廟文

天久不雨禾稼將稿是用竭誠於神以祈濡澤薄奠屢陳未防嘉應大懼執事者不克蠲潔牲牢不肥粢盛不精而神不顧享夙夜惴畏不遑寧居乃涓日攺牲再禱於神惟神歆鑑以施沛然之賜尙饗

祭終南太白湫文

比嵗不雨被邊之民流離莩亡所不忍視今夏驕亢復甚焦灼涓禱羣望曾莫我助是用逺邀靈液以祈濡澤神旣戻止遽獲嘉應旱稼復蘇優渥霑足皆神所賜敢不竭誠敢不腆禮以謝神貺惟聰明正直尙終沛施以庶乎有秋也尙饗

祭呂虞部文

維熈寧八年六月日具位範某洎諸同僚謹以淸酌庶羞之奠致祭於故通判虞部呂君之靈嗚呼惟君奮身經術潛心政事美績休聲聞於已試屈貳邊藩民懷吏畏綱領眾務興頽舉獘人方薦饑溝壑誰濟君實孜孜存養撫視憂勞成疾以至殄瘁仁者不壽天理曷恃邦失賢佐孰不揮涕旅櫬東還川陸迢遞一慟長別痛徹肝肺魂兮有知歆此薄酹

祭廟文

熈寧八年三月二十日具位謹遣隨行指使庫崇禧以淸酌庶羞之奠致祭於城隍土地之神某蒞職之初廨宅是葺陰期攸相有禱於神眾工經營逾月告畢土木無變庭堂一新獲此安居允神之賴爰陳薄奠以答靈休

送太白湫水祭文

熈寧八年五月二十四日具位謹以淸酌庶羞之奠告於太白湫之神惟神宅終南太白之奧出入變化濡澤千里環慶邊壤比年旱亢守土者惕然逺求一勺之靈以救枯槁神已賜之雨少有秋望不敢稽怠謹復遣供奉官楊正奉神以歸神其鑑玆終是嘉貺

祭蔡資政文

元丰二年六月日具位謹以淸酌庶羞之奠致祭於資政諫議蔡公之靈嗚呼天生賢傑以翊昌時河嶽鐘秀星辰孕奇惟公堂堂王佐之資少掇詞科出賔侯幕才動羣公交章薦鶚歷職中外規模宏博按刑南服鹺禁方愆凶狡冒利俗刑煩公拯其頽息賸人安畿甸置使公膺首選掌漕於西金穀以羨薦帥慶渭兵鋭甲堅邊塞要地夷夏謳歡上新庶政注意鼎司公則大用文武是毗憂勞積躬位以疾辭分臺別都方優養頥天乎不憗明哲其萎昔我先門學多良士公實覩奧許以重器公於不肖眷矚爲尢不鄙衰零姻婭是求自我別公於今五年訊問稠重日覬平痊喪訃忽承悲徹肺肝謫居千里哭奠莫前嗚呼永訣抱恨終天

祭監押劉供奉文

年月日具位致祭於監押供奉劉君之靈惟靈勤儉持躬亷謹率職忽焉壽終孰不哀惻矧我同僚涕泗盈臆奠玆酒醴旅玆肴核魂兮來歆幽顯永隔嗚呼哀哉

信陽軍修鼓角門祭文

軍𨿽小邦古亦建國門闕所設號令攸宣眷惟樓觀之隳曷聳吏民之望度材有素更制未遑方卜日以肇新在前期而除舊土木無變工徒用安有望於神陰相厥事

祭張復禮提刑文

天生賢傑將翊昌辰聖運龍興多士云臻偘偘張公才識邁倫邑政殊尢超陞部使更典濟陰龔黃其治按刑畿右察亷是職舉善如饑化姦以徳三載忠勞熈然美績盜發申郊戕民敗吏申無城兵比屋驚惴公來指蹤殱厥凶類千里獲安繄公是賴予方左遷始獲公遇推借維持危乃弗僕軺車所臨謳頌洋洋天宜報公昌熾壽臧胡奪民望而公云亡哲人之萎孰不痛傷家有令子慶澤之長朝有令名後世之光公亦何憾歆此一觴

祭韓國富公文

嗚呼我公一代師臣始終名節玉潔金純策中大科王佐之資入掌誥命朝夕論思慶曆西討師人財費北狄驕慢乘我之匱命公往使仗節專對折其姦謀朔陲用乂進貳樞筦謨謀宏逺權幸交愬東藩是典易帥靑淄河北薦饑流冗百萬稚艾相攜鬼形烏面蟻聚三齊公命羣吏築室止棲貸貲哺食如母憐兒卒逢善嵗完飽而歸孰謂公仁可敵天時仁祖命相公居冡席密議建儲宗室是擇先皇繼明扶天之力功初不聞後益顯赫今上禦極首膺注意以疾避權還政居第上壽而終五福惟備國喪元老時頽泰山天子震悼士民悲酸嗚呼哀哉先君文正識公於防矧伊不肖復辱公知狂率抵罪屢貽嗟咨軫其顚危憂見色詞旣獲安全終莫瑕疵情均父兄恩重山丘公今歿矣誰復顧周旣百身之莫贖諒畢世而難酬嗚呼哀哉

祭河中宋司錄文

元丰七年十月十三日具位謹遣司戶參軍劉格以淸酌庶羞之奠昭告於故司錄宋君之靈嗚呼盛徳之門文風孔碩惟君克世壽也奚嗇瞻言昊蒼俾予心惻奠以告違君其來格

祭謝大夫文【元丰七年祭謝師厚】

嗚呼嗟予生之多釁喪二子於濟南追殃咎以丐閒尙淚迹之盈襟柰何良朋之復失益知天道之難諶枉孝子之嘉命俾勒志於泉陰曾懇辭而莫獲愧才薄而弗任敍賢業以直書乏顯發於髙深公有文以自傳旣鏗玉而鏘金奚他人之復仗固光耀於來今念相親於疇昔辱洞照其誠心收蟠木以爲器憐舊物於遺簪端嵗寒以見期寧燥濕而移音痛生死之俄隔邈標韻之難尋昔郢人喪兮匠石廢斤子期亡兮伯牙絕琴今我存而公沒悵星孤而月沈指新阡而一奠庶英魂之來歆

祈雪祭文【二首】

爰自初冬時雪未降二麥虞枯稿之害庶民憂瘟疫之疾刺史之政不能召致和气是用蠲潔酒醴有禱於神庶防驅滌旱暵霶灑膏澤致民丰康繄神之賜

時雪久愆宿麥不滋是用有禱於神以丐甘澤旣浹日矣寂爾無應豈刺史之誠不能感通神明而禮或不蠲而致然耶是用齋心潔醴再禱於神惟神聰明宜垂昭鑑

祭程宗丞文【元丰八年祭程伯醇】

天生賢傑必將濟時胡屯其位不俾設施復奪之壽天豈徒爲伯醇之亡理益難推惟君之徳顏氏庶幾惟君之道孟軻無疵嘉言逺識後學所師進爲禦史言直身危退治畿民如母憐兒再謫筦庫恬窶安卑伯仲孝養親顏怡怡或祿或耕如壎應箎聖上繼明政推母儀選登俊賢以輔邦基君首被召捧詔伸眉畎畝愛君心同商伊如何遘厲梁壞山頽繄予不肖辱君重知夷吾多罪鮑叔不疑君今歿矣吾道疇依身縻窮邊素車莫馳遙陳薄奠寓哀以詞音容永隔畢世長思嗚呼哀哉

祭毋中散文【毋淸臣元丰八年十一月】

南山峩峩八川蕩潏鄠杜之郊挺生人傑粲粲毋公靜深秀發徒步起家九卿是列澹然無營白首一節謝事退居塵紛屏絕琴奕壺觴寄傲風月遽驚淪謝吞聲悲噎平昔故僚契義稠結何以敍懷尊酒徒設長夜防防音容永訣嗚呼哀哉

祭李運使太夫人文

猗歟夫人懿徳如玉閨房之秀來嬪大族二子顯赫養有榮祿千戶疏封是宜象服繐帳俄垂風飄殘燭悠悠素旐去此華屋獨有壺觴陳於路曲嗚呼哀哉

祭閻朝議文【元丰八年十一月】

惟公仁孝愷悌稟乎天資精金美玉內外無疵力學登科甘貧樂卑教吏愛民如母憐兒出宰衛南警卒將叛匹馬往諭式曷其亂後遷代城築防禦患河水大至役夫奔散公臥堤上將死其難眾皆驚還死力救捍屹然功成千里咨嘆將陵被水徙逺河濵部使薦公往宰其民邑人遮畱城門晝闗三日不行夜遁之官其狀上聞命公復還兩邑爭公白挺盈野諭以朝命哭不肯捨帝乃命公入佐大計非制之常以旌循吏時宰不合公則外補更符四郡人歌召杜博陵借寇久將變俗忽若使者手披公牘鬼錄之姦四十有六陰君召公典司其獄無疾而終河朔所傳以公正直事或有然時方安民公則違世天不遺公來佐聖治豈公不偶人斯殄瘁交親之分金石相期官守遐阻歸紼莫持千里一奠曷窮我悲公乎聞乎永世長思嗚呼哀哉

祭司馬溫公文

維元祐元年嵗次丙寅九月戊戌朔二十九日甲申中大夫同知樞密院事上柱國範某謹以淸酌庶羞之奠致祭於故贈太師溫國公之靈嗚呼天胙有邦俾之元龜篤生我公爲世父師夷齊之淸淵騫之徳子產之惠叔向之直人有其一足以成名公兼眾徳幹幹不寧九流百家金匱石室鉤索沈隱裁其失得根柢治亂經綸皇極作爲文章有書秩秩寶圭大裘望之肅然冬陽夏冰赴者爭先仁英兩朝煌煌厥聲國有正人折姦於萌荏苒者木求直於繩我公盡規君心則寧赫赫神考體貌有徳公獻其可嚴嚴翼翼言有未用不敢愛爵深衣幅巾歸休於洛公則休矣四方顒顒君子野人洎於他邦聞風懷歸於父於兄天施不齊或怨寒暑公獨何施四海一譽元丰之末國有大事穆穆文母佑我聖嗣爰立作相媚於神人我公在廷其重千鈞士賀於朝民歌於防農慶於野兵休於邊燠爾栗寒養其饑孱無痏於肌無莠於田培其本根枝葉則茂豈曰我作憲章惟舊於赫聖考左右上帝休公於家實遺聖子捲耳思賢夙夜周京不惑不疑成此太平公之去來人之戚嬉非人戚嬉帝之從違豈人事耶天實爲之某不才辱公知深人之相知貴相知心惟公我知洞達表裏采其所長謂或可使申固義好丘山不移匪我則然公實取之泚泚淸洛獨樂之園嘉藥春敷修竹夏寒淸酌翛然我招我從瑯瑯嘉言有銘在躬朝聽過實備位樞機入與國論獲親風規六七年間爲益不貲私祈白首從公以歸憂勞傷生公旣遘疾庶防有瘳卒相王室國祠旣誓公以喪聞我心之悲不獲走門入哭於室公旣大斂終天永違不一見面人生有死如旦夜耳曾子將歿知免而喜公身旣修公志旣畢旣壽令終無一或失有如公者古今萬一我毎念此紓心之悲猶有鬼神實聞我辭嗚呼哀哉

祭太中大夫司馬公文【字伯康元祐二年正月】

惟公純孝愷悌剛明篤實精金璞玉混然天質致身三朝躋位九列終始無瑕險夷一節生於徳族出逢累聖考貴而賢季則文正嫡配令壽化行閨門執笏垂魚多子與孫天下達尊公全其三洪範五福公則能兼予謫安陸公來守邦見賢就善我心則降公不鄙予定交忘年久要不忘婚姻有聨予官京師季相當朝公處於鄕將赴季招予亦思公心焉忉忉相以疾薨公不克來予念公年羸不勝哀果聞訃音梁壞山摧嗚呼哀哉相知以心世莫如公死生契闊喪事弗躬天實爲之匪予負公旣悲且恨終天莫窮嗚呼哀哉

祭周朝散文【字惇夫元祐二年四月十日】

生之有死是惟朝暮百齡大期鮮或能度間有促延孰識其故享非所宜悲用難措嗚呼惇夫生徳則丰孝友自少仁義積躬純懿之行鄕黨式宗錯綜之文士服其工奮於淸朝寔有成績所至必顯厥聞無斁領使一道寛不容惡俗方察察君獨綽綽眾嫉君異君安我仁逡巡後時逍遙道眞少尹西都監州朔方有政有議不柔不剛仁宜有年徳宜有位曽未耆耋俄驚川逝越我士夫痛此凶鞫曰天佑善胡斯不淑矧伊涼薄義忝姻好稔君家行旣久彌卲玆焉永訣孰均予悼冩哀於辭一奠以告嗚呼哀哉

祭王中散文【字不疑元祐二年五月】

惟公國士之秀相門之英行著溫恭道惟直淸老盡色養外忘寵榮退就間官沖淡無營夢奠兆凶逝川莫停仁者宜壽公享遐齡徳必有位公登列卿積善之報子孫繩繩在公無憾善人戚咨矧其朋遊涕泗交頥絕弦有恨廢斤抱思祖奠弗躬葬紼靡持寓哀以言公知不知嗚呼哀哉

祭正議大夫張昌言文【元祐三年】

惟公植徳忠厚立心醇和積其奧學奮於賢科樂行內實不求世名畏人我知聲恐過情奉身淸約布衣菲食及其臨義坦不少惜委已有餘以活餒寒公之所易人之所難气夷色溫若無不容及所當仁未嘗苟同道行則進言違則退去就蕭然莫能畱礙武濟之論萬世所偉河朔之奏百萬復起仁者必壽古聖謂宜公𨿽有年不究期頥士夫嘆息民吏嗟咨家父徵西公實從事忘年見親漸磨以義遽喪良朋捨斤揮涕柩不引紼窆不親臨寓辭寫哀尙想徽音

祭康國韓公文【元祐三年四月十三日】

嗚呼我公篤生大家不以世資奮於詞華甲科巍峩聲名益誇遂躋臺閣論議蹇蹇忠亮實塞寛仁剛健憂國愛君發於至誠知無不爲見於益爭一時建明或大或細或旣設施或梗而止然其大體一本公忠無有秋毫介私取容樞府兵柄幽贊防密遂相天子具瞻赫赫夷險百途我心惟一憎愛萬變以義始卒尊重簡嚴陰消邪慝衣冠堂堂稱是柱石閨門烝烝仁愛孝慈孰寡孰鰥我與均之推轂善人不愛其力我任其咎無爾失職祿賜萬鐘人不譏富平生親交予求予取燕語笑談孔樂無嚴賔客滿堂不知其尊惟是不肖待以國士豈無知巳厚孰公似我之惷愚中遭擯斥推抵屏卻誰嗟孰惻公獨拳拳只手引溺以其進退爲巳休戚守慶闕人薦我貶所我誠負公不究任使歸來見公愧發於顏公獨存撫知我過前延我室堂惇敍中外賢姉白髮命我使拜遺親棄舊自昔匪今聞公之風實感人心告老去位非天子意請不可奪三公就第公𨿽家居徳義在人山嶽隱然朝廷自尊具舟有司申伯信邁安車臨我握手出涕謂宜百年黃髮齯齒人之云亡心之憂矣於穆文母天子聖明兩宮來臨慟哭老成賻喪則丰贈官則崇姑慰我心不能還公歸葬有期屬我以銘不腆之文敢不顯明一觴在前如聞玉音嗚呼亡矣有涕如傾尙饗

祭廣濟使君蔡承議文【元祐三年二月】

惟君慶門之嗣淸世之賢位不滿能沒於盛年天道難知善人咨嘆人有所懷失則惘然況於死生親舊之間君少負才淩厲奮舉旣將鶱騰則復齟齬十年之間進退相補謂宜耆壽身顯名揚云何中道賫志而亡願旣違矣人旣非矣懷資抱器弗克施矣侑奠以言寓餘悲矣嗚呼哀哉

祭申國司空呂公文【元祐四年三月二十六日】

嗚呼我公淸淨寡欲足以革化鄙污寛厚有容足以消伏訛慝其黙也能服物而不孚其簡也能治煩而不惑嗚呼公能有餘於無爲而他人不足於竭力也羣言繁興辯者不給於口而公獨漠然而不唱大議未定智者夙夜以思而公方安然而居息謂若後也而常先疑若失也而皆得此四方視之以爲表儀而二聖倚之以爲柱石也若其左右侍從密勿致君之謨與夫出入鎭守慈惠愛物之績於公之長曽不咫尺也惟其左右王室宰制萬物內尊朝廷外撫夷狄者庶防究公之盛徳也某中年流落白首秉國獲同勤勞日奉顏色淡然其日親裕然而多益也其心之所向意之所宅某旣恃公之相知而公亦了見其胸臆也嗚呼曷爲少疾而莫救一臥而永息也昨日揖於朝而今日哭於室也上公一品固公職也仁者必壽七十嗇也嗚呼公乎小人之所望以革心而善人之所恃以取直也老成云亡君子弔戚往者何憾而存者惻也嗚呼啟國備禮天子之澤休功顯問史有筆墨惟予心之哀曽是莫抑也尙饗

祭陳龍圖文【紹聖元年十一月】

惟公材猷膚敏學術淵通牓並龍虎光垂蜺虹踐履要路華外煜中所至可述名髙實充宣力累朝服休四紀臨劇而簡視難如易屢領使權十年近侍晚請琳宮告歸故里昔我充貢已挹風規同年賜第並拜彤墀仕宦相望鮮合多離公居河橋我忝並帥假道來之再陪髙誼別未防年訃音遽至我病辭位聞公遘凶往弔莫可哀情曷窮朅來許下公穴將封敬陳薄奠聊寫初終尙饗

拜掃祭文【考妣同】

雨露旣濡追逺增慕時享之禮敢忘防恭謹陳薄奠以伸拜掃

祭十九兄監簿文

露旣濡對時興感薦享之禮敢忘防恭謹陳薄奠以伸拜掃

祭鮮於子駿文

嗚呼子駿居今之世志古之道白首好學耽玩易老見於事業發爲文章治民則惠執義則彊柔亦不茹剛亦不吐邪則我仇正則吾與予昔使蜀封部實鄰聞其風聲愛慕其人同分西臺晚益相親茂林修竹美景良辰杯盤艸具笑語天眞通家之好往事空陳年將從心乃補衮職拳拳朴忠侃侃正色病不克施終古遺直告滿三月退臥淮陽凶訃遽來我心隕傷歸於其邱實邇吾鄕涕灑秋風醉此一觴

範忠宣集卷十一

欽定四庫全書

範忠宣集卷十二

宋範純仁撰祭文

祭郭宣徽文【元祐三年十二月】

惟公奮由武衛宣力王家仁皇之朝扞城心膂被遇英祖升贊樞機先帝經武緯文懷柔震疊中權之任屬之於公西守南徵海外有截惇詩說禮想聞郤縠之風振旅全師屢上充國之略退臥西洛於今十年李廣數奇功業未究英公賞鑑幕府多賢矧今邊備尙嚴蠻落猶警思得名將以爲長城公今云亡豈不懷疚求其繼者實惟才難嗚呼昔我先公防公戎行待以國士及予之世重以婚姻知公之深誰過予者奠哭罔及寓此哀詞尙饗

祭曹沂王文

惟王以懿戚之重元舅之尊位髙而貌愈恭爵隆而志彌降謙溫和粹體之自然動作興居不蹈非禮出殿藩服有民社之勞入奉燕朝無夙夜之懈善守富貴克享康寧歷事四朝終始一節天不憗遺人之云亡二聖惻嗟萬乘臨奠賻防交道恩禮有加某嘗同班聨實均休戚悵靈輀之首路痛永訣以終天聊陳一觴以薦丹懇

祭蔡仲逺侍郎文

惟公稟性粹和受材明敏利不苟得義無苟進膴仕熈朝出入忠藎帝眷滋厚尹正天府𨿽云浩穰眾務咸舉旣代王言絲綸有序帥於邊方談笑尊俎夷畏其威莫予敢侮年逾耳順作貳卿列如何不淑遽失宗哲嗚呼哀哉奠莫持觴葬弗臨穴寄哀以辭傷哉永訣

祭滕達道龍圖文【元祐五年十二月】

嗚呼達道英邁豪俊得於天資文章翰墨雄健而奇甲科上第名動京師平步淸塗上所眷知視艸禁林秉憲中司方圓不合出守一麾昔我先公樂育多賢才傑盈門君實居先我之得友喬木是遷中間契闊幾三十年比予易守君在晉陽交承道舊愈久彌光畱不忍去把酒盈觴別未經時遽承公喪笑言在耳懷想痛傷嗚呼哀哉達道所蘊志在康濟道未大施而遽殄瘁朝野共嗟親友垂涕惟有令名光顯後世我守塞垣君歿京師棺斂弗親心往神馳聊伸一奠以寓予悲嗚呼哀哉

祭楚正叔待制文【元祐五年十二月】

惟公立行修潔起家儒素伯仲登科鄕裏嗟譽昔我先公西帥延安公時從軍首薦才賢奮職計僚領麾淮壖外按邦刑庶獄不寃將輸數路才業彌宣擢升內閣歷守邊藩鎭靜有方兵戢民安知足早退琳宮就閒太師潞公宴集耆英公遊其間福壽康寧予漕京西寔聫公職僚契相歡親仁飽徳予守慶陽復承公政倉儲丰盈亭障安靜予官西臺公方懸車閒暇旣多詩酒相娛司馬溫公及諸名卿眞率爲具不待邀迎伊闕溪山洛下名園朝遊夕賞聨轡翩翩一時盛事人今尙傳季夏經途再登公堂公嬰羸疾幅巾據牀握手道舊笑言瑯瑯別未逾時遽聞公喪身不獲往心徒悲傷遣奠千里終天弗忘尙饗

祭司馬公休文【元祐五年】

惟君志意修立學行純固卓爲碩儒與時際遇早登金華繼述賢父兼職諌垣秉筆史氏思忠憂國心勞形瘁先正之澤未及防享佐王之術未克大施曾不中壽而遽長逝兩宮震動多士嗟咨伊予與君旣親且知爲國惜賢彌劇傷悲嗚呼哀哉君嗣尙幼君室少嫠上恩殊特存沒有歸惟有令名萬世永垂逺致薄奠心誠俱馳尙饗

祭範蜀公文

嘉祐之初仁宗弗寧國嗣未建四方震驚羣公戚憂寒心噤舌孰不畏禍相顧莫發公爲諫官引義自當國之憂危我以死嘗上章天子請選宗室擇賢而儲時不可失疏入不報在旁股栗騰書大臣開譬禍福我擇死所遑他是防非常之爲中外遑遑一進一退瞻相低昻公心如山公語金石章十有七一意始卒言不時孚卒以去職烈烈英考繼天而王嗚呼我公寔發其祥熈寧之初有政有事有利有害嘩然大議孰不知之孰克言之匪言之艱而身孔危公曰我責上書列陳如彼蓍龜協謀鬼神公言益切沮者益至公曰我愧身用言廢遂請致仕沮者意行乘爲謗詆匪謗伊榮捨祿臥家才六十餘孰不事君包羞以居惟二大節人一有之足以不朽而公優爲詞賦文章爲學者師淸淨恬和無有吝疵二聖急賢耉老咸仕起公於家公謝不至穆穆眾徳獨公弗臨惟俾搢紳化我遐心國樂無章郊廟弗燕公之審音匪學自天推析毫絲至於窮年將沒之嵗以樂來上國有和聲實治之象道徳壽老孰與公鄰不卒用公憾有斯人某惷拙晚奉公遊出處義同辱公我收於許於洛燕歡徘徊一別不再聞訃而哀一時老成零落山丘豈惟交知邦國之憂寫哀斯文涕泗橫流尙饗

祭傅侍郎文【中書侍郎傅欽之元祐七年正月】

惟公惇大宏逺渾然徳備天之生公乃國重器克難於初厥後益艱正色直節人之所難治平廟議公在諫職挺挺守經甘心竄謫間關逺宦曽未還朝一廢十年樂道衡茅二聖當天公以彚升乃丞中憲百辟是防以道去就尙求補外肆秉大政位實超拜在帝左右亦越再期天下拭目望公有爲楊公素望韋相淸徳未及大施遽聞疾革嗚呼哀哉某辱公之知出處頗同屯邅流落我則知公元祐進用公不我先位髙徳薄愧在公前笑言從容暌離未防秩秩徳音今則已矣臨奠莫及寓誠一觴公有典刑公則不亡尙饗

祭張宣徽文【元祐七年四月】

嗚呼人生百年亦竟何有沒世昭昭是爲不朽惟公之學包括古今發爲文章光耀百尋忠誠所蘊見之大對仲舒據經賈生流涕豈徒言之亦旣有行載翶載翔進參宰庭入則造膝嘉猷是進乃所自許致君堯舜旣退𨿽勇惓惓不忘感激切直屢形奏章二聖臨禦圖任惟舊謂宜來思胡奪之壽天不慗遺哲人其逝梁木之摧孰將安倚某昔者荷知最深違逺積年莫承教音今則已矣其恨何極辭以寓哀神庶昭格

祭趙端明文【禼】

惟公以積學力行登進華要以宏才逺略揚歷方面獷俗懷向王猷允塞方將贊舞幹之美化隆戢兵之髙致廣帝王好生之徳永廟社無疆之休天胡不相亟奪其年志崇山丘遺恨何極某昔恭交承實惇契好聞訃之初王事靡盬逮遷官守遽閱時序弔賻之情闕然莫伸緘辭寓誠神式鑑玆尙饗

祭衡嶽文

維紹聖四年嵗次丁丑四月甲申朔十一日甲午責授武安軍節度副使永州安置範某謹稽首上啟南嶽司天昭聖帝伏念臣幼承父訓長服朝紳從宦四十五年曆官三十一任毎願竭忠而報國常思懲惡以安人然而賦性不明渉道未至智難周物事靡盡情長郡邑則慮刑罰過中居臺諫則恐議論失當備使寄則有按察不明而吏民受獘專帥權則有戰守寡謀而番漢罹殃及遭遇於兩宮遂叨塵於三事再爲眞相各僅彌年然而識昧防微性資孱懦智及而仁不能守言出而躬不逮行致君之效蔑聞及物之功蓋寡知難而退冒寵尙優負朝廷防擢之私失士民期望之意徳薄祿厚恩重報輕積罪釁之浸深宜菑殃之並至今防削除祿秩投竄遐方適當垂死之年無復全生之望雙瞳蒙瞽百口流離同气阻急難之情病妻乖將養之便屯難已極憂懼未涯非人事之可圖庶陰靈之或佑今者奔之貶所甫邇靈宮是敢直罄危誠仰幹神造伏惟某神鎭奠南服司主離方分持造化之權平施善惡之報伏望察其素志原其本心無造作邪險之愆皆暗懦依違之咎特加矜宥少逭譴誅防軀早遂於生還病室速諧於痊愈兄弟獲會合之樂子孫享平泰之祥螻蟻之誠威靈是托

告家廟文

維紹聖四年嵗次丁丑七月一日壬子嗣孫具位某謹以淸酌庶羞之奠敢昭告於四代尊靈伏念某前者受國大恩輔政無狀流殃存歿獲譴幽明今則從坐邦刑羞貽宗廟反身自咎泣血難追向以秩預三公享臻四代而復祭從先志月設常羞今則逺竄遐陬盡除眞俸官無封爵迹比縲囚自今顯考顯妣不獲時祀謹自中元及將來冬至元正寒食四節惟享三代尙擬無田之薦聊伸追逺之誠所有祭器食品勉從簡儉難守故儀月朔常羞亦不遑設止祭酒果香茶又念某年逾掛冠身罹篤疾莫獲朝衣而親事當傳嗣子以奉祠某止具野服使人扶持陪位伏望神靈降祐祖禰垂慈鑑此哀誠恕其往咎永保子孫之祿弗虧薦享之儀慙懼之誠啟處無地

祭王職方文

惟君奮身經術潛心政事美績休聲聞於已試屈貳邊藩民懷吏畏綱領眾務條目舉治嵗方饑饉莩不遑瘞救菑卹窮君實勞瘁憂職成疾逾日而逝仁者不壽天理曷恃郡失賢僚孰不揮涕旅櫬東還川陸迢遞酹觴告別痛徹肝肺魂兮有知鑑此誠意

墓志銘

祕書丞許君墓志銘

君諱渤字仲容其先許昌人也曽祖諱徳恭終於華州蒲城主簿遂爲蒲城人祖諱知嵒父諱仁願皆不仕君少沈悟慨然思自奮勵以起其家讀書業文不捨晝夜天禧三年舉進士擢髙第爲原州軍事推官再調邠州觀察推官移監鳯翔府太平宮歷興州軍事推官隴州防禦判官權知天興縣又爲潤州觀察推官凡五爲從事積十四考徒以無薦者不得遷而君益以剛介自守亦不以人不已知爲慍孔子所謂君子者乎其罷天興也嘗退居終南山下葬其三世旣而以林泉爲樂者凡五六年貧甚親友不堪其憂以義勸之遂彊起官丹陽時先文正自饒移潤適君在幕中遂知其賢因暇日問之曰以君文行之髙何知者之少耶君對曰相知之道固未易也未嘗苟欲人知故人亦不知蓋聞君子病乎無能不知非所病也文正公愛重嗟嘆之遂薦於朝攺著作佐郎以不善史事求監鄧州商稅又移監西京稅遷祕書丞監嵩山崇福宮宮舊無監官文正公方在政府以君髙介之節不可勞以俗務故特奏置監官以處君而與宦者不合罷去監郾城縣稅年六十八告老於朝得以本官致仕文正公解賜帶以贈之今僕射富公亦遺錢十萬遂買山居於箕潁之間慶曆丁未嵗七月一日以疾卒享年七十君疾中爲文二篇以示子孫其大防皆窮理盡性之言嗚呼死生且不能累君之心況名利邪娶武氏屯田員外郎驤之女治家有賢淑稱二男長曰惟忠以君致仕恩累官爲徳順軍判官後君若干年而亡次曰惟孝奉君之喪以某年某月日葬於潁陽縣醴泉鄕蓋祖裏夫人武氏祔女一人適屯田員外郎薛仲恪孫男三人宗述宗逸宗逺孫女二人並幼君性髙潔而尙仁恕平居不妄言笑尢精於鑑裁其爲文章必本仁義而以教化爲主有文集十卷注文中子三卷藏於家嘗以所業投富公公以爲黜邪輔正崇立經術得孟韓之所存噫以富公之稱固可信其文矣以文正公之知固可信其行矣葬旣有期惟孝持君之行狀泣來請銘予以先公所知義不可辭而爲銘曰

學臻乎原仕恬其進世不我知樂以自信金玉其堅芝蘭其芳潛英隱華久而乃彰位不克顯道則有餘嗚呼許君其君子儒

觀察支使劉君墓志銘

君諱貽慶字天錫其先長安人曽王父諱著唐末避亂徙家金陵至王父諱元載仕僞唐爲刑部郎中開寶末江南平遂復歸京兆故今爲京兆萬年人父諱溥雍熈二年登進士第任益州觀察推官李順之亂死於難太宗嘉之錄其後賜君神童出身仍賜今名祥符中陜西轉運使句克儉表君爲耀州參軍以養親不就職後起爲同官縣主簿丁王父憂遂退居不樂仕進防六年以季父之命彊起赴調爲筠州司戶亳州司法二掾歷海虢二州錄事參軍遷武信軍節度推官移鳯翔府攺靜難軍觀察支使秩滿至京師感疾而歸以皇祐五年八月五日終於家享年六十有二君性厚重篤實居官以亷平得人心在武信聲績尢著罷官郡人多以金帛贐行君一無所受至有假以饋藥而遺金者君亦卻之故當世賢公卿如天章沈公邈者十數人皆薦君於朝將用是遷官而君抱疾歸矣嗚呼命矣夫娶東平呂氏大理寺丞臯之女有賢行後君六年而終子五人景早亡方光常棠皆應進士舉爲鄕裏善人女四人其二早亡一適文州錄事參軍溫宗顏一適淸源王泰其子光將以熈寧二年二月六日葬君於萬年縣洪固鄕太王裏夫人呂氏祔而以予先文正公守邠州君在幕中故求予銘銘曰

行信於鄕能施於官出處無憾惟徳之完位不克顯命也何言源深流長其在子孫

比部杜君夫人崔氏墓志銘

尙書比部員外郎杜君名某之夫人崔氏以某年某月某日卒於其子光州定城縣令儀之官舍熈寧二年四月某日比部君舉夫人之喪葬於某所將葬夫人之弟象之狀夫人之行以求予銘象之予之執友也故不得辭而銘之按崔氏之先出於齊丁公之後食采於崔因以爲氏積二十八世而至漢東萊侯業又二十三世而至後魏七兵尙書休休之弟宣遂分爲大小二族大崔之裔至唐尢盛冠於諸姓又十二世至夫人之曾祖諱某爲周兗州從事以慕容彥超之叛說以大義不聽而死周祖嘉之贈祕書監錄一子官爲殿直殿直諱某累贈某官生工部侍郎諱某以淸徳懿行顯於皇朝累贈工部尙書夫人卽尙書之長女也少而賢惠爲父母所鐘愛年十九尙書聞比部君有俊譽遂以歸之事舅姑至孝曲盡婦道皇姑福昌君以嚴嗃治內人不堪其勞而夫人奉順益謹諸姑方年少頗加譖訴而夫人引咎不較及其出適必罄奩槖以資之有喪夫而歸者撫之彌厚福昌君感疾累年手足不能自舉飲食盥櫛皆俾夫人爲之而未嘗有倦色及居喪哀毀動人有古孝婦之風嵗時祭祀必親具薦羞極於精潔平居好讀經史佛書旣曉其義亦必終身行之復間爲歌詩皆有淸思善教諸子而均其撫養人莫知其有嫡庶焉以比部君登朝封萬年縣君攺封壽安晚年又以季妹爲相國韓公元妃恩加冠帔時內外姻族多以華侈相尙獨夫人布素自若左右或羞之夫人曰婦人之服當視夫之爵秩豈宜過奢自取失禮邪旣寢疾謂諸子曰吾其終乎吾所遺汝曹者淸白孝謹而已無他物也斂送之具悉使預備遂瞑目誦佛而逝享年七十有二嗚呼幼爲淑女長爲賢婦其老也能盡爲母之道其終也能順性命之理可謂徳之全而人之難矣子八人長曰偉池州軍事判官次卽儀也皆亷直有吏能次僎試將作監主簿次伾早卒次偕任偓佺皆業文未仕女三人長適內殿承制張瑛次適大理評事張及孫次適應茂材異等科張繢諸孫及曾孫十人銘曰

夫人之徳生與性俱孝於家庭以及舅姑古人之難我獨有餘積善之報福慶以隆壽天令子順理而終納銘於壙以告無窮

許駕部墓志銘

君諱某字某懷州河內人尙書職方員外郎贈兵部侍郎諱某之子尙書兵部員外郎直昭文館同修起居注贈刑部侍郎諱某之孫曾髙而上世系所出我先君文正公銘刑部公墓載之詳矣君以兵部公防補試將作監主簿調潤州司法參軍用部使者薦監州商稅丁兵部公憂起爲趙州軍事推官遷大理寺丞知大名府朝城縣事攺某官徙滄州鹽山提舉滄濵棣州鹽稅遷某官又徙成都府郫縣遷比部員外郎以帥漕交薦就知眉州事遷駕部員外郎秩滿通判成都府以熈寧七年某月某日終於官享年六十有一君爲人剛毅明恕事親至孝樂善好施仁於宗族初仕在潤州已能守法不阿轉運使杜杞奇之委兼他局至十數事益精婺州市徵課久不登君主之逾年增課二千萬嘗攝東陽令民以明鑑目君其居喪𨿽貧甚非善人之賻皆避而不受在趙州有譖其守將於上官者君力爲之辧不以僚吏自嫌事因得解時人髙其義安撫舊不薦部吏呂溱在鎭陽以君有奇才特薦之自此安撫使始得舉吏嘗建議廣某州南闗城後數年朝廷卒用君言有部使者幹君以私君守正不納使者𨿽怒而君淸約無玷終不能害朝城民喜爲盜由君善治而俗爲之變邑之徭役素重且不均君爲節省而均之民得以安時議廢淸平縣惟君議不當廢丞相文潞公爲尹喜君公正以國士待之其治鹽山五年課增至萬萬邑屢逢河菑民逋租田課積及千萬久皆流亡責及齊人君上疏極論其事詔爲蠲免綦莎河決君築隄五十九里以障水患復鹽竈稅七百萬民田稅二百三十萬時滄州治州城科邑民輸大木君白俾民攺輸錢而官爲市木省民費八千萬至於民間婚姻疾病皆爲立聘幣之數醫藥之法州將李壽朋聞而嘆曰玆古人之政也郫人侈於遊觀君至教以節用而亦不廢其俗朝廷遣使講募役之法君具以民之所欲爲陳之忤使者遂劾奏君而君處巳自若朝廷亦不之罪在眉二年宣行詔令皆能體公上之意而民獨晏如建二堂繪兩漢循吏及歷代勸學之臣以爲長人者之規昔兵部嘗從事於眉有徳於其人及君去眉民遂畫君父子像而祠之及歿成都尹趙公抃尢深嗟惜爲之厚加賻贈君事上恭而不阿禦下嚴而不苛事有利於人𨿽難必爲於其私𨿽小必愼當世名公鉅儒多喜其爲人而薦之於朝其所至必興庠序之教而其考課皆爲第一然其位不大顯亦命矣夫著治縣錄五卷藏於家凡四娶元配徳昭縣君梁氏丞相適之猶子繼室延慶縣君趙氏仁壽縣君龎氏福昌縣君滕氏七子長賁嘉祐六年登進士第方爲秀州推官知蘇州昆山縣丞次鼎早卒奉世咸損震巽皆舉進士六女其三適進士髙徽鮑湜孫玨其一早亡二人在室七孫秉均秉文秉璋秉仁秉徳秉禮秉彞諸孤將以熈寧八年七月某日奉君之喪葬於兵部公之墓次求銘於予予以先君文正公與兵部公皆祥符八年進士少兄事君又君之在郫及遷眉守時予方使蜀知君始終爲詳不可不銘銘曰

顯允許君良吏之師神明其政父母其慈歷官七邦吏肅民嬉爵不充徳善人之咨慶貽後昆在理則宜太行之趾洪河之湄君之安宅萬年於玆陵谷有遷君名永垂

李水部墓志銘

君諱庠字彭年唐郇王某之裔今爲京兆萬年人曽祖兵部郎中贈左諫議大夫諱某祖右諌議大夫贈司空諱某考右諫議贈兵部尙書諱某君天聖六年用尙書防補郊社齋郎爲萬年主簿棄官就養起爲耀州觀察推官丁尙書憂終喪爲保平軍節度推官以母喪去職授洋州觀察推官稱疾不行鄭文肅公戩帥河東辟掌機事隨府罷攺大理丞知藍田縣事又從涇原帥王公素之辟遷太平中舎久之分司西京用大臣薦起監鳯翔府上淸太平宮遷殿中丞賜五品服加國子博士遷水部員外郎防給事中王公舉充經略環慶復奏典軍機三辭不得免熈寧二年遂致仕以歸九年正月以疾卒於家享年六十有五君天資忠厚非仁義罕言旣言必思行之平居不妄喜慍對妻子常若賔客善睦族與從父昆弟居人不知其非同產也家用有常節惟厚於賔客而勇於周急待朋友以信義歿爲營葬及畢其孤之嫁娶者甚眾故君之捐館友人多爲之制服其處鄕裏士子信而師之小人悅而化之尢長於吏事尙書在眞定有疑獄試以語君君一言遂決尙書之令名君有助焉初佐萬年爲政必務窒訟之原性恬於名利不喜仕進第以知已感激故三就戎幕時之賢公鉅儒多力薦之如相國韓公琦樞密使田公況章皆屢上嘗召試學士院而君辭不就趙元昊反君爲西兵賦陳古今禦戎之策甚備鄭文肅公以聞仁宗嘉納之在河東白分諸將占地總兵使應機制敵各專其責籍戍兵以時更代人皆便之時錢法驟變市絕交易兵民數千喧訴於府府門閉不納凶勃者將倡以爲亂君遽白尹曰眾忿難遏抑之懼生變請召而面諭所以尹從之眾遂退城中賴以安涇原嵗饑主計者以乏軍儲不蠲民租守將爭不能得君請減邊兵就食內地租遂得蠲人服其通太平宮官號閒散而君恪職無倦曰不然何以醻俸廩耶時方饑省官之冗費以濟貧人所活甚眾環慶羌眾逼境四路都帥遣使促本道兵撃賊君請堅壁淸野以困之可不煩興師帥用君言賊果去常贊諸帥宜嚴侵掠之禁薄俘馘之賞以絕貪功致冦之患且曰使夷狄之人知天子仁愛之恩則心皆柔服其酋安能獨爲亂哉此孟子所謂率其子弟攻其父母者也故所至封守爲寧嗚呼惜其志不大用於時戎夏不皆被澤也娶王氏太尉文正公之孫封萬年縣君先君若干年而亡其子燾髙陵縣主簿一女適進士翟彥通燾將以其年夏四月葬君於萬年縣洪固鄕少陵原尙書之墓次以予與君爲友壻知君爲深俾爲之銘義不得辭銘曰道足乎已仕不必顯行信於人惟言之踐彭年之徳化自閨閫閭裏所資仁規義凖三佐邊幕夷漢爲寜家邦必達宣父則稱生不愧古名不欺後年防從心葬從先阜君可以爲無憾人尙嗟其不偶閟銘辭於幽堂庶貽芳於永久

範忠宣集卷十二

欽定四庫全書

範忠宣集卷十三

宋範純仁撰墓志銘

範府君墓志銘

君諱純誠字子明汝南範文正公族兄之子也五世祖唐麗水縣丞諱隋之子曰太保諱夢齡卽文正公之曾祖也太保公有子五人第三子曰杭州余杭令諱光謨生同州朝邑尉諱埴朝邑府君生蘇州長洲縣尉諱鈞卽君之考也君九嵗而孤事太夫人孫氏居於河南偃師縣孝謹俊辯有成人之風文正公見而奇之未冠丁太夫人憂其弟純貺方在童幼君撫育勞瘁情均怙恃皆嗟其友愛文正公自西帥贊機務道由偃師遂擕而教養之及長才性通敏勤於文史奏補太廟齋郎爲娶同年兵部郎中朱公實之女孫爲婦畱居左右皇祐二年文正公置義田於蘇州以贍族人因謂君曰非汝莫辦吾事乃奏以爲長洲縣尉俾立規法以貽永久長洲先有羣盜名聞於朝君至獲其黨有脇從者輒釋之故賞典弗及曰殺人遷官非吾心也嘉祐初大旱請通烏溪水東流以漑民田至今人以爲利上官才之用三司薦監衡州茭源銀場惠工整嵗課增羨以某年月日卒於官臨終神意不亂享年三十有四子三人時尙防曰正倫正辭正邦朱夫人防其喪北歸守義訓子今皆有文而舉進士君爲人慷慨多能曉逹吏治善睦宗族尢好賙人之急以此所至有稱而鄕黨宗族多愛信之然其享年不永不克有施於世正倫以某年月日葬君於河南縣萬安山文正公墓之北而文正公嗣子某銘其壙曰

士會之後我祖相唐麗水四世文正乃昌振振茭源惠於孩提教誨飲食文正之慈旣仕而才將翼吾宗未究所蘊甫壯而終有源者流有本者繁不享於躬其在後昆

蔡贊善墓志銘

君諱漸字進之仁宗朝參知政事文忠公之猶子也其先世系昔我先君文正公志文忠公之墓詳矣君之曾祖諱某贈太傅祖諱某贈太師中書令父諱某以君伯仲登朝累贈太常少卿君用文忠公防補守祕書省校書郎五遷至太子右贊善大夫初監兗州稅丁母於夫人憂服除監鄆州鹽稅歷瀛州監酒開封府長葛縣稅知婺州金華縣事君亷平有守臨事不爲苟簡故所至有能聲𨿽當煩劇嘗裕如也上官髙其才事多倚辦婺治金華而爲劇邑君能發姦撫弱豪猾屏息初至獄有數嵗不決者君立爲辧明邑以大治嘉祐二年大水浸州城君身率夫工晝夜保護城得以完未防得疾卽棄官求醫至錢塘而卒享年三十有九君事親至孝尙義好施與人交久而益親娶李氏後君二十四年卒一男諲舉進士一女適奉議郎知靑州博興縣事裴綸其子將舉君與夫人之喪葬於潁昌府陽翟縣某鄕某里文忠公之墓次裴君求銘於余而爲之銘曰

維門之慶維才之令亦施有政所稟則厚所有則富不畀之壽箕山之原葬從其先以歸其全

朝請大夫宋君墓志銘

公諱道字叔達其先館陶人後遷京兆復徙河南今爲河南人曾祖諱溫故任左補闕贈工部尙書祖諱泌任起居郎直昭文館越王府記室參軍贈光祿卿父諱緯任殿中丞通判撫州贈尙書右僕射公少孤事母彭城郡太君及兄大監以孝弟聞而力學自立應韜略詔中選補郊社齋郎調興州順政縣主簿旋登進士甲科爲益州節度推官與弟迪同榜大監公題其學室曰雙桂堂累遷祕書省著作郎句當禦廚攺殿中丞丁內艱服除監楚州鹽城縣都鹽倉累遷尙書屯田員外郎通判原州攺都官英宗登極遷職方賜五品服轉屯田郎中以勞降州上卽位攺都官郎中同提舉三門白波輦運就差都大管勾廣濟河句催輦運攺司封郎中提防福建路刑獄公事歷知晉邠二州以大監公捐館於洛迪坐三司火免官手足憂患不欲逺適請官京西以便其私除都大提舉三門白波輦運入爲開封府推官求補外再除三門又請提舉鳯翔府太平宮起知同州防攺官制爲朝請大夫以年髙倦於民政遂請閒職得提舉西京崇福宮元丰六年五月丁酉終於洛之歸仁坊私第享年七十公性寛厚篤於慈愛仲兄早世養其孤如已子居官簡嚴職務皆有條理恕於用刑故所至人樂其政去而思之在益州攝犀浦令民有訴其子之不逞者使其父先笞之苦楚已至然後懲以輕法其子遂攺過盡孝父語人曰吾有此子者宋君之賜也在鹽城詳究鹽法利病嵗課增損指其姦獘爲鹽政要錄一篇上之三司多行其說時包孝肅公方主計舉公糴麥於太倉才一月登三十萬斛有詔褒之公嘗上五事一曰遣使觀風俗以察守令能否二曰復武臣提防刑獄以觀人才且使舉其類三曰復茶法以資國財四曰責官吏卹民憂以固邦本五曰增置沿邊弓箭手以省戍兵事多施行公在原州及歸朝凡五上言請仿古民兵之法籍編丁蠲其稅無費縣官而習山川之便可得戰士二十萬至英宗朝遣使陜西籍民爲義勇略如公策焉又上言屬羌酋長久不補漢官部族滋多而統領者心不一倉卒恐爲賊用詔公與經略使議其事凡公所建置皆從之又州城近賊境而虞備巨弛及密分樓櫓所占而籍居人之附近者十家爲保平時則主火備有寇則使登城以守民亦未嘗知也公自仁宗時迄上登極屢言邊事防朝廷輔臣宣撫陜西謀取朔方故地乃詔公登對將使赴宣撫司議事及上問西事公曰師出倉卒非萬全計遂罷公行公在福建福之民林氏自刃死吏疑其妹殺之已誣服將寘極法公面伸其枉而釋之治獄者皆抵罪眾服公之明在邠遇嵗饑有司發倉粟賑民而拘以常數公請計口給食不當爲限朝廷從之所活者甚眾在同防出師西討調發嚴急公夙夜盡瘁事無愆期而不笞一人時民憚隨軍輸糧𨿽直十倍無肯行者公下令聽以一畜代一夫人皆便之旣行諸郡多如公法同卒有戍邊而逃歸者伏不敢出或聚而爲盜民不安其居公親出城遣其父母妻子招之使復其舊旬浹間得四百餘人以其事上聞於是詔諸郡皆如同州一路乃安公晚居洛陽與名公賢士大夫遊善爲歌詩玩釋老書其燕居泊如也夫人李氏封福昌縣君子四人長曰子開早卒次曰子直舉進士次曰子明虢州司理參軍次曰子堅眞定府法曹參軍孫三人元亨郊社齋郎次曰元才元衡孫女二人諸孤將以其年七月壬申公於開封府管城縣惇義鄕大吳裏僕射公之塋以余忝公葭莩之末述其事來請銘其墓銘曰陟位以才避劇以年壽終於鄕葬則從先有子有孫公美具焉刻銘幽堂以永其傳

朝散大夫謝公墓志銘

公諱景初字師厚謝氏本姜姓世爲陽夏人其子孫顯於江左公之先出於江左之謝十世祖賔始居河南緱氏六世祖希圖因官家吳越錢塘遂爲錢塘人自君之考陽夏公始葬鄧今爲鄧人曾祖諱崇禮泰寧軍節度掌書記贈尙書禮部郎祖諱濤太子賔客陳畱公贈禮部尙書陽夏公諱絳尙書兵部員外郎知制誥贈司徒公以陳畱公防爲太廟齋郎再除試將作監主簿陳畱公遺表恩爲守主簿初監蘇州茶鹽務不赴簽書武勝軍節度判官公事中進士甲科遷大理評事知越州余姚縣九遷至司封郎中歷通判秀州汾州唐州海州湖北轉運判官成都府路提防刑獄爲怨者所誣坐免司封都官郎中又坐舉官免屯田郎中復除職方員外郎以病求分司西京權通判許州不赴攺權通判襄州復屯田郎中防攺官制遷朝散大夫以卒累勲上柱國公少奇俊七嵗能屬文十三從師受禮通其義講解無滯陳畱公語夏陽公曰此兒必大吾門時夏陽公通判河南歐陽文忠公梅聖兪見公所爲文相顧而驚持以示畱守錢文僖公文僖公嘆曰眞奇童也十六遊京師赫然有聲羣公共稱之翰林學士胥公偃一見公異之許妻以女丁陽夏公憂陽夏公賙急宗族之無依者防百口及捐館家無貲公撫給孤遺如陽夏公之存有田在蘇杭嵗入千斛悉畱以給宗族之在南者在武勝時賊張海擾京西屢敗縣邑而州無城與兵州官或稱疾避事或疲老去郡公兼眾職不勞而治是時朝廷憂賊使者旁午號令肆出人益勞擾公上書乞擇用守令精選使人寛脇從以購首惡皆中時病朝廷始建北京公作魏誥以獻士大夫爭傳寫李邯鄲公以文名天下深稱重之公登科時宋元獻公較殿試尙以不得寘公第一爲恨余姚濵海民喜盜煮鹽利厚而法不能禁公明立約束刑不加肅而民自戢鹽課羨於常嵗又爲塘岸以禦潮漲之患民得安居是時荊公王介甫宰明之鄞縣知樞密院韓玉汝宰杭之錢塘公弟師直宰越之防稽環吳越之境皆以此四邑爲法處士孫侔爲文以紀之浙東和糴之法官以錢與茶易民芻糧民旣輸而有司虐下不畀其直民以爲病公在邠州上疏極言其至海州毀淫祠三百餘所時州郡敢輒羈置罪人公上言乞加禁止於法當坐者亦限以嵗年而釋之又言郡接京東多冦攘而海路通夷貊宜增戍兵以戒不虞治平中京師大水朝廷求直言公上章極言得失其辭見於文集公在湖北吏有以公田租勞人致於他郡而求善價者法𨿽無禁公移文諭之以革其心因請立以爲法毎嵗五月下詔卹刑獨不及轉運司公以職兼刑賞乞預賜詔熙寧初河北大水公上疏言菑異之所致且緩郊禮大忤建議者蜀以逺方凡大獄之疑者皆鈐轄司專決公數上言此當奏讞於朝非臣下可專朝廷遂立以爲天下法是嵗劍門減配出闗罪人之半鈐轄司措置邊事多不闗提刑司公亦論正之永康軍嘉州連接蠻徼公請舉擇守臣成都路公田有無不均公請均之以息貪競朝廷從之屬縣尉佐有皆以入貲流外得官者不能爲政公因奏請縣惟許注流外若入貲官一員初行苖役之法且擢屬邑宰爲之使而專其事公上言逺人樂安靜願罷使勿遣及使至公諳其爲人因裁抑其過當使者遂怨公誣公燕飲事上之執政乃公向所忤者因入其言將置詔獄公恥於對吏乃自引咎及坐免公逍遙裏中杜門讀書未嘗以譴謫爲戚築室郊外時遊息其中毎嘆曰詎知昨非而今是乎昨是而今非乎因自號今是翁爲堂曰三疾曰我亦古之遺民也參知政事元厚之與近臣十人雪公罪於朝馮當世守成都還知樞密院又訟公寃及除襄州公不得已之官多以病臥家大水州城防沒公嘆曰民如此我何病乎力疾以出築堤捍水城卒獲完公旣少有才名天下皆聞風企服而性剛直不與俯仰遇事明鋭勇於敢爲奬善嫉惡出於天資於書無所不該詳練本朝典故宋次道最爲博洽毎嘆以爲弗如爲文簡重雄深出言落筆皆有章采若不經思而人莫可及尢喜爲詩梅聖兪與公少長相陪而爲酬唱之友晏元獻公杜正獻公先君文正公皆器待之與之議論不敢以年少之公與人交始終不渝窮悴者顧之益勤𨿽貴顯至於是非不少借也與歐陽文忠公劉原甫尢相善參知政事胡武平最重之屢薦於朝士人多從學公教人以明義理爲本而重尙气節不妄許與故特立寡合平居罕笑語夫婦相待如賔幼防母眞定郡夏侯太君事繼母丹陽郡髙太君至孝與兄弟深相友愛上之登極當遣子進奉而例得補官公捨子而畀甥李掖公自襄還鄧屬疾卽戒左右治後事而妻子不知自疾至終語言情思如平常實元丰七年四月乙酉享年六十有五妻蘭陽縣君胥氏翰林之女子四人忱知海州懷仁縣愔郢州長壽主簿悰蔡州汝陽主簿悱假承務郎女四人長早夭次適湖州烏程主簿胥茂諶次適宣徳郎黃庭堅皆先公而亡幼未嫁孫四人元曽基一未名孫女七人有文集五十卷諸孤將以某年月日葬公於鄧州穰縣五龍山陽夏公之墓次使以狀來請銘銘曰

申邑於謝氏自南國以及於公世有顯徳英才異稟敏學博聞百代典制心羅口陳爰自宰邑以曁出使落落任職坦坦由義眾所畏縮公勇無難卒困於仇公則不患公之所有百未一試賫蘊而終志士揮涕葬於穰郊陽夏是從刻辭幽穸以諗無窮

侍衞親軍馬軍都虞候林侯墓志銘

侯諱廣字公逺其先莒人後徙萊州之膠水遂爲膠水人曽大父某大父某皆不仕父某終龍衞副指揮使以侯貴贈左領軍衞大將軍侯少以材勇捧日軍擢補殿前指揮使爲再任行門治平三年英宗臨軒閱試武士以挽彊授內殿崇班充秦鳯路教押軍隊徙環慶路經略使蔡公挺奏充管勾東路都巡檢司軍馬西賊大舉冦邊侯駐大順城諒祚率精鋭攻城侯開門逆戰伏弩中諒祚歸未及其國而死以功遷內殿承制四年今天子卽位以恩遷供備庫副使是冬率兵破華陽寨熈寧元年徙北路巡檢使三年夏賊冦荔原堡李信戰不利本道命侯將兵深入牽制賊勢遂破十二盤多娘大原詐娘四寨遷西京左藏庫副使開淘卬州賊堡兵數萬來侵侯率所部奮擊斬獲甚眾遷左藏庫副使七月攻白豹城賊敗不敢守遁去又與大順荔原兵各取便道入賊境兩軍失期不防侯以孤軍深入遇賊數千人戰敗之因擊至金湯城又大破走之因毀其城壘引兵歸夜過洛河有賊來襲侯揚聲令軍中選彊弩數百列岸側待賊實捲甲疾行賊聞疑不敢渡是月以兵防監軍行邊至懷安鎭還將及烏雞川遽率眾由間道萆山行道遇屬羌以路險逺告侯不聽眾莫測其意後果聞賊伏烏雞川及聞侯巳由他道還遂引去而屬羌來告者蓋亦賊諜也軍吏皆悅服賊旣不得侯乃益兵攻柔逺初柔逺外城處屬羌賊攻外城急屬羌夜以老幼求入保內城諸將議屬羌反覆不可信勿納之虞有他變侯曰屬羌爲我藩籬久矣乃吾民也今有急棄而不卹後且不復爲我用矣遂納之卒無他虞賊初圍城侯預戒守者不得輕動𨿽火城中無輒擾已而果有諜發火於蒿塲城中寂然賊計遂不得行翌日賊至馬平川大持攻具來攻城眾恟懼侯被甲引兵開它門示將出奪其馬賊去城救馬侯復入遂得益修守備因募屬羌敢死者夜縋城下潛攻賊營賊數不利乃引去遷禮賔使韓丞相宣撫陜西奏充環慶路將領駐慶州邠寧土番兵據慶州北城以叛侯守南城自樓上望賊眾進退遲疑有悔亂者侯乃身開城出賊後諭其眾以逆順眾多侯之舊卒皆投兵爭聽命於是已有亂兵三百餘人出城去侯因謂曰亂者遁矣爾曹本非同惡且事我久能聽我不惟得活遂各有功不然死無救請先殺我因披腹示之眾感侯誠皆泣涕羅拜曰惟公令侯収集得百餘人入其營坐軍校防事激勵約束授以兵器令反攻城下兵城下兵潰擒戮皆盡北城遂平亂兵三百餘人旣前走侯復領兵追至石門山與賊遇未及擊侯語賊曰速降尙可全賊不聽方夜侯先約兩將扼其走路侯自後縱兵擊之賊廹遽方詣兩將降至謂曰爾不從吾言今窘急就死非降也俘至朝天驛一夕皆斬之遷崇儀使五年攺六宅使六年詔乘驛詣闕旣對上語曰金湯石門卿功爲多所以慰奬之甚厚還任未防陞本路兵馬鈐轄移鄜延路環慶經略使楚公表請畱之七年詔以本道兵二千五百人策應熙河攻踏白城斬首五百餘級遷皇城使果州刺史攻討洮州番賊斬首三百餘級加帯禦器械權發遣環慶路馬步軍副總管防伐交趾侯再表乞自效有防令侯詣闕上諭曰南方卑濕聞卿數苦足疾且西邊開拓不可乏人侯不敢復請時僕經略環慶奏乞還侯元丰元年詔以侯再任就除龍神衛四廂都指揮使英州刺史邊臣有言昔年劉平因救鄰道戰歿自今宜罷鄰路兵相應援侯以謂諸路同力蓋國家制賊之長計苟賊並兵冦一路而鄰道不救𨿽古名將亦無能爲也平之陷賊非援救之罪也乃抗章力言卒得不廢二年遷捧日天武四廂都指揮使四年遷侍衛親軍步軍都虞候先是瀘南蠻冦邊殺戎瀘將王宣等朝廷命涇原總管韓存寶討之旣而存寶以逗撓不進誅詔侯詣軍代之侯至乃請兵三萬合二十將爲前後軍又以壯怯分人材爲三等日遣諸將分營習擊牛享軍士皆樂戰威聲大振初蠻酋乞弟世爲歸徠州刺史及叛天子赫然欲必致之侯遣人至賊所諭禍福及求前王宣時所亡卒賊懼歸陷卒七人送書乞降而身不至侯乃決策深入於是厚賫金帛行間西南番離其支黨使相捕擊未防舊管諸夷長寧隴例淯州及生夷思峩晏州等族皆內屬冬十月大軍啟行陳師徒於瀘江之湄侯率將吏東鄕再拜誓以滅賊報國眾皆感激爭奮旣行以所降夷人渠帥及其質子皆在軍復令其次諸酋各占所居地防援餉道諸夷畏恐不敢輒息以是入夷境𨿽險逺而無冦鈔之患始軍有三道可進自納溪移勞口至江門則近而險自寧逺至樂共壩則回逺而夷平賊意官軍必出江門盛兵拒險而大軍實趨樂共賊兵不能支賊皆遁逃侯乃分兵繞行席帽溪掩江門後破賊隘降其斗鐵姓始其亦並部於是江門樂共兩道水陸運通糧饋不絕王師次落介綱山西南番酋帥率其部族降者相繼落始兜山河徐池部相率守三隘以拒官軍侯遣將攻之力戰未克侯從亦進軍中有呼都使來士卒皆殊死鬭又分兵出賊背賊驚三隘不守大破之斬首二千餘級十二月王師次落婆逺乞弟遣人詣軍門貢馬請命明日乞弟擁千餘人稱降侯從十餘卒出軍壘以待之乞弟猶豫不肯前侯度其僞卽發伏擊之賊奔潰斬乞弟弟叔酋豪二十八人首三百級獲馬及鎧仗甚眾餘黨散走縱兵追擊抵歸徠州搗其巢穴窮盡賊境遂班師於是築樂共江門大洲鎭溪梅嶺五城寨降附生夷三萬餘人其旁近諸蠻後蕃羅氏鬼主鋪永西南石門君長等皆願輸貢職防書聞天子嘉其功在道遷馬軍都虞候衛州防禦使又詔速上將功狀防西邊用兵侯復上章請覲面陳方略詔許之旣至天子遣使者就第撫問及入見深言邊防利害及攻守之策上皆嘉納於是環慶方宿重兵卽遣侯舊任行至閿鄕以疾終於驛舍享年四十八上聞訃惻然遣中貴人往防喪事其孤以某年某月某日葬侯河南府河南縣北邙山宣武村之原夫人曹氏徳陽縣君生子三人琬琰琪皆三班奉職女一人早亡孫一人舜卿尙幼侯少慷慨有大志初不知書年過三十方從儒生文士諮所宜學遂通左氏春秋能臧否古今將帥用兵成敗得失爲將持重長於料敵善禦眾士卒樂爲其用凡軍中之事必與眾共議而取其長聽受不疑及成功則推以歸之故𨿽文士亦樂與侯共事而爲之謀還自瀘南以不能獲元惡卽上表待罪及陛見復面陳奉使無狀不能副朝廷興師伐罪之意惟上稟宸算下資眾力故得不致敗事其言嘗閔存寶之難而未嘗及其失士大夫以此多之常撰陣法其變易分合疾速周密邊地或推行焉又爲隊號法毎於行師各於衣幟人自爲別置陣之際行列速就又撰行軍約束百餘條皆列上之輕財樂施徇公寡私臨終猶以不死於邊陲爲恨僕帥環慶侯爲副僕嘗以其能薦於朝今其孤以銘文見屬故不得辭銘曰

將以武用難乎知權有謀有勇其材爲全桓桓林侯奮迹自邊握兵制敵圖勝於先獠夷叛吏大將無功命侯往伐取彼頑凶近帥瀘江萬里折衝鋤逆撫順皇威以隆仗節西馳亟以疾萎天子隠悼多士嗟咨邙山之原維侯之墓納銘幽宮以諗終古

範忠宣集卷十三

欽定四庫全書

範忠宣集卷十四

宋範純仁撰墓志銘

朝議大夫王公墓志銘

元丰七年八月九日朝議大夫致仕王公以疾終於西都某里之第享年七十有八其孤將以十月十九日奉公之喪歸葬於河南府河淸縣上店裏之原祔先塋也以門人所狀公之行事來請銘於予予與公遊旣久知公爲詳義不得辭遂銘其墓且以寓其哀焉公之先蓋京兆萬年人後家於果州至公皇考尙書公始家河南沒遂焉有歐陽文忠公銘其墓河南尹公師魯爲之碣紀其世緒官諱甚詳此不復書公諱尙恭字安之少力學與弟尙喆偕遊庠序喜親賢士大夫故歐陽公書尙書志曰二子學於予較藝嘗爲諸生先而稱公爲尢謹飭溫溫有儒者儀法則歐陽公知公爲先矣景祐元年兄弟同登進士科公調慶成軍判官軍守多不法公以言不見聽求攝他州官以避之終不言其情知公者舉監鳯翔府酒稅父喪去職終制以判優遷袁州判官舉監解州鹽池兼知解縣先文正公在政府公上書言宜選將帥而委以不疑責大功赦小過以激其忠義節寺觀土木之費損大臣郊祀之賞以寛國用精擇守令以厚風化之本久任外計使究財貨之原取士推大公而簡防禁官先才行而後常流委長吏徹冗員以省事減巡檢增弓手以禁盜先文正公是其言時西陲用兵使領皆一時名公交章論薦攺著作佐郎知陜州芮城縣孫威敏公經略環慶辟掌機宜深相任信慶曆八年夏賊元昊爲子令哥所弒國人誅之立其防子諒祚而來告哀謂孫公曰元昊負恩屢挫官軍忠臣義士痛心頓足未能擒戮今父子相殘而立其防殆天亡賊也因請未賜王爵止授以節帥之名擇其彊臣寵以髙官使分其權復以厚賞招致近邊豪酋漸漸收其用以壯吾籓籬則西陲可久安不然後難制也孫公奇其言爲奏上之其深謀密畫多此類也時天下稱孫公爲良帥公有助焉後帥杜公杞患屬羌支離爲西賊所攻不能相救公請密諭屬羌之酋比族結互爲應援毎賊至則舉烽擊鼓少壯畢集無敢後者自此屬羌安於耕稼賊不能擾因得諸族所居險易山川道路兵賦彊弱之實圖以上之仁皇嘉其策命諸路兵賦傳以爲法至張康節公爲帥有承受公事中人者口傳上防自今預聞經略司機事公謂張公曰其言無詔書且宜覆奏況中人預機事則帥權奪矣張公遂以聞上中人坐奪官而罷後公還朝被命押伴夏國使而使者求市史傳及佛經公以史有東晉元魏間事不可示夷狄止與佛書而歸權通判寧州移知開封府陽武縣時包孝肅公爲尹愛公才明邑人有訟事於府者包公曰旣經王宰決矣何用復訴也嘉祐中朝廷選能吏分行諸道訪民疾苦而蠲之曰寛防民力公當使環慶乃究悉其利病數十事上之邊民至今爲便歸以太夫人年髙不欲逺宦求知河南府司錄又知緱氏縣磨勘西京修內司曆兼判西京勾院同判西京國子監丁毋憂服除再判監管勾西京崇福宮自著作佐郎九遷太常少卿遂得謝事遇更官制攺朝議大夫勲至防軍封太原縣開國子食邑戶六百賜服三品公天性愷悌襟抱開朗居官有風力遇事必務當理不爲苟且善與人交同僚嘗有不幸者公周其後嫁其孤女恩逾至親防補疎屬而捨其孫事親至孝𨿽假祿就養不復有榮進意毎承順顏色惟恐不及至博塞戲玩之具悉陳於前遇嵗時節臘必大防內外親族躬率兒女奉觴爲壽歌舞嬉戲以爲親歡如此不去歸鄕裏者防三十年士論𨿽惜公早閒而公彌以爲樂至終養而公已老矣所居𨿽庳儉而掃灑淸潔疎竹幽花列植前後與鄕裏髙人賢士文酒相娛故韓國公今潞國文公畱守丞相韓公髙年者爲耆英防圖其像而賦詩者凡十二人公居第四且命公書其詩於石筆力精健過於壯年平生有詩千首文士多愛重之娶郭氏追封永寧縣君繼室席氏封福昌縣君一男純河東節度推官知孟州錄事參軍五女長適知秦州隴城縣事張景觀次適永興軍節度推官劉唐陸次適權防州路提楊畏次適進士尹煥次適進士席徽皆先公而卒一孫曰康公銘曰

京兆之王遷蜀六世尙書還洛公克顯嗣伯仲爭奮力取名第彬彬其文矯矯其能時方吁俊彚防而升自幕䢐邑藹然才稱書陳政要謀參帥閫將相之事列如繩凖命不我與弗究其蘊便局屢請官閒志伸不以萬鐘易吾安親孝養克終感通神人交必賢豪姻則令族貴亞九卿備享五福葬從其先公願斯足

承議郎充祕閣校理張君墓志銘

君諱公裕字益孺其先出於漢張畱侯六世孫廣陵太守某其後子孫有居犍爲者至公之六代祖葬江原今遂爲蜀之江原人曽祖諱某祖諱某皆潛徳不仕父諱某以學行著於鄕裏嘉祐中舉遺逸不起就拜試將作監主簿由君通籍拜太子中允而終贈太常博士母羅氏封靖安縣君公生而秀異幼喜讀書不好戲弄成童已曉經義善講解老先生宿儒莫能過也皇祐中應進士舉於京師時國子生多四方豪俊以聲名相髙及較藝公爲第一士大夫皆驚嘆焉俄中甲科爲戎州軍事推官戎僰近蠻素無儒生公請興學校立生員躬自教率後遂繼有登詞科者再調忠武軍節度掌書記居賈文元公幕中盡心舉職無少顧避郡政爲之淸肅部使而下薦其才者二十餘人攺太子中允知定州唐縣張康節公鎭許昌精選賔佐辟簽書中武軍節度判官公事相國韓魏公薦公可任文館時英宗面命輔弼選求賢才二府擇二十人上之上親取十人公預其選充祕閣校理丁母憂服除同知太常禮院防議親王襲封公與翰林司馬公君實範公景仁協其議忤執政二公罰金而公坐免一官攺判吏部南曹有選人與吏同爲欺以應格者公察知其罪置於理而執政有右選人者遂罷公南曹復知禮院中書建議尊僖廟爲始祖公獨請尊藝祖據經折理而爲之議凡萬餘言上不之從公亦不敢安其職矣時文潞公掌樞密欲辟公爲掾屬公辭曰親老矣願求鄕官以就養潞公嘉之因丐便郡得請知嘉州遷太常博士移郡學就爽塏而新之學子便焉又請傍靑衣山浚江故道以泄水患監司沮格其議後江漲果壅流入城害居民識者服公先見焉益州帥欲發民開犍爲之沐川以便蠻人輸馬之路公曰蠻乃南詔遺種日欲窺吾疆陲以山川之阻而不能逾也今柰何通之以啟其心耶朝廷聞而罷之以父喪去職公時年將耳順因哀毀致疾服除請閒官就醫授管勾成都府玉局觀賜五品服防攺官制爲承議郎元丰六年五月一日終於官享年六十一交舊聞訃皆悲其未盡所蘊而不臻上壽也公天資孝友外和內剛識量宏逺喜慍不形於色多爲名公大臣所知如張康節公韓忠獻公趙淸獻公龍圖楊公樂道皆力薦之同捨臨川王平甫尢稱愛之曰益孺眞有道君子也臨終神意不亂言不及身後事於書無所不讀而於詩易春秋老子陰符尢能究達其義而各爲之注解共三十三卷爲文典贍有西漢之風家集三十卷娶費氏封仙源縣君子三人洞浩洪洪爲其季父華陽縣君之後三女長適進士範祖亮次適宣徳郎趙仍次未嫁孫男四人孫女六人皆防其孤將以某年某月某日公於某縣某鄕某里之塋請銘於予而爲之銘曰

畱侯之裔居蜀隱防公獨自奮力學逢時秉義恂恂進退有儀儒館鄕郡晝錦而歸孝養克終志願弗違惟其蘊儲弗克究施慶流子孫在理則宜勒銘窀穸以諗無涯

朝請大夫陳公墓志銘

公諱安仁字公壽其先安陽人曾祖諱逺遭五代之亂隱居不仕以徳行著名鄕裏衣冠子弟多歸之祖諱芳繼以儒學名世以其子某爲三司某部副使累贈光祿少卿考諱賡卽三司公之母弟也以三司公任爲某官以公伯仲通籍累贈刑部尙書始徙居河陽今爲河陽人公少孤好學以舅氏劉公平防補太廟齋郎初調孟州溫縣尉河陽司理參軍舉監西京商稅務用薦者遷大理寺丞攺太子中舎殿中丞國子博士歷尙書虞部比部駕部員外郎郎中防易官制爲朝請大夫由知絳州太平縣歷通判涇州揚州河南府知邛州權管勾西京畱司禦史臺罷官歸鄕裏某年某月某日終於某里之第享年六十有七公爲人剛直不撓明於吏治在河陽嘗曰獄吏有以容姦爲寛厚者有以深文爲嫉惡者吾皆弗爲也惟情之所在耳故所決獄人皆以爲平西京監徵時巨商賂吏而匿千金以避徵者公購得之人皆服自是百貨無隠公悉寛其所徵之半商人皆樂輸課亦增羨曰此外嚴內寛之術傍郡取以爲法尹欲試公才使攝長水令邑有羣盜吏不加禁公詰吏吏曰所盜皆他邑而未嘗擾吾邑故容之公曰是則吾邑爲盜之淵藪也皆擒置於法復使權他邑邑亦治尹曰君才如泉愈汲愈新他日眞能吏也太平絳之劇邑前令多以罪去審官選公以往公至訟者如市公以理區處未防庭中寂然有叢祠號聖姑者惡少爲朋以祭至數百人或爭豪校气至相殺傷公患之語吏將毀其祠吏曰此姦猾所怙慢者或替爲賊所咒敢毀之公曰令豈畏賊者耶卽毀之境中爲淸公在涇州時河州羌酋摩正爲華人程白告變言其欲內侵爲叛朝廷命監司選公按治公遣價就訊摩正自陳曰主上使守河州而程白阻遏誥命俸不時給我聚兵將取白耳公鞫得情且曰摩正世爲外藩以供職貢戍邊者興事造言激使驚擾以希功賞耳朝廷爲斬程白以誥命畀摩正果渡洮水而去卭州有匿名投書言戍卒欲連他郡兵爲變主兵者震懾白公公曰此姦人所爲命焚書於庭卒亦無變公恂恂似不能言遇事立決人不可奪好讀書經史皆手自校讐以誨其子弟故門中多令器云娶錢氏復娶其女弟封某縣君又娶曹氏封某縣君先卒男四人長曰保之次曰某早夭次曰偃之次曰仰之皆太廟齋郎女三人長適邠州觀察推官呂大臨次適【闕】

次適【闕】陰縣尉劉唐聰孫男二人孫女三人並幼保之將以某年某月某日君某鄕某里之原請銘於予予嘗與公爲僚義不得辭銘曰

循循陳公慶門之英仕偶聖時位以才升伯仲【闕】軒冕尊榮壽終於鄕歸先塋燕翼惟良以紹家聲公其無憾萬世斯寧

楊承事墓志銘

公姓楊氏諱某字某世爲滑臺人後徙管城祖諱某考諱某皆隱居不仕至君喜讀書博學貫通尢知當世利病人或勸君舉進士君曰聖人謂富貴不可求從吾所好雕篆非吾好也遂隱居以自樂早失所怙事母至孝其接人於少長貴賤一以誠信鄕裏咸稱愛之康定中西陲用兵執政聞君才召與之議君條所見以對不合君旣不以仕進擾意於是教諸子力學其後繼有所立識者知君志𨿽弗果就寔在其嗣人也至和三年六月朔遘疾終於家享年五十三娶尙氏後君三十年卒子男七人某以方略召試舎人院授將仕郎守鄭州助教與某某皆前死琪忠武軍節度判官珙通直郎並進士中第女一人適李裒衮孫男六人孫女四人君歿二十八年以其子升朝贈承事郎又二年元丰乙丑某月某日某處琪等以宋城主簿魏璠狀來乞銘爲之銘曰斂於躬弗克施侈厥後孰畀之善斯報理亦宜有不信視銘詩

朝議大夫閻君墓志銘

君諱充國字厚民姓閻氏其先幽州人唐末徙洛陽五代祖式橫海軍節度判官有二子曰至者事晉爲樞密直學士曰利正者商州商洛令是爲君之髙祖商洛生規爲皇朝忠武軍節度推官卒家於許遂爲許人是爲君之曽祖推官生惟吉終尙書屯田貟外郎是爲君之祖屯田生照贈光祿大夫是爲君之父君慶曆二年進士第調鄭州滎陽尉丁父憂服除再調河南登封尉能使爲盜畏罪反善用薦移唐州河陽令唐故地廣而耕者不足故戶多萊田州守募民增賦以自占主不得有於是豪右因緣奪民良田諸邑大擾君獨以法拒之邑人賴焉攺忠武軍節度推官知商州商洛縣遷著作佐郎知澶州衛南縣巡檢張繼明暴虐所部卒持兵讙噪將殺繼明以爲亂君聞之命駕欲往從者曰彼亂以成矣願無往君曰卒亂將害吾民卽馳慰諭卒悔皆泣拜乃執首惡械於州余請釋而不問仁宗選良吏領諸路俾寛卹民力君得京東時轉運使方急財利租賦之入變折增數倍君諭以朝廷意令民輸納悉如舊轉運使圭田以虛名嵗入縑帛無慮二千計君按實十損八九又罷諸州差鄕戶爲衙前以主公用六庫者鄕戶始免破產之獘遷祕書丞知鳯翔府岐山縣攺霸州大城縣東南當大河支水嵗決注民田湠漫爲陂君率民築張光隄隄將成水大至役者驚潰君獨畱隄上曰民第去令獨死於水役者回顧相率復來竭力爭赴而隄遂成向之隄地復爲良田自是大河屢決不及雄霸隄之力也故民至今目爲閻公隄被選知永靜軍將陵縣大城民號泣遮畱不得去君防服夜遁安撫使以其事聞詔卽還君舊治大城民扶擕老幼迎上而將陵民遮畱君如去大城時二邑之民至持白挺爭相攀挽吏以朝命諭之累日方散去朝廷聞之特召爲三司鹽鐵判官治平泛恩遷太常博士轉尙書屯田員外郎神宗登極遷都官員外郎求便親出知徳州時地震後瀕河州縣大興隄徭河流至徳勢尢髙悍視城中如深壑居人惴惴君曰嵗饑薪糧不屬民其魚乎卽出常平粟募役者又請給僧道度牒募人輸薪而薪不時至君乞易納見緡以市薪不待報而行人以爲便大築遂成又築小隄以衛濵水之田自徳至滄州防田數萬頃方其易薪爲緡也僚佐畏恐請待報君曰第無連書罪不相及至論賞河防功君悉上僚佐而巳不及攺職方員外郎知耀州遷屯田郎中耀民喜爲盜羣聚椎剽頗有良善爲所脇從者君察其情區別上聞全活甚眾由是獄訟淸簡民徳君多繪君像而祠之知江州轉都官郎中丁毋憂服闋官制行攺朝散大夫知博州遷朝請大夫河朔聨民爲兵獨君推行有法考課最畱再任今上卽位遷朝議大夫元丰八年六月二十四日無疾卒於博州之官舍享年六十有七君內外盡誠不爲矜【闕】

善甚於嗜欲而喜自晦斂不欲人知事難【闕】

物於勢利則薄巳而厚人樂易善容犯而不校在【闕】州有從事以書譖君於監司者監司察君無他以從事書示君君置不問未嘗見於辭色及罷【闕】州始以書示其人而且戒之曰爾後愼勿爲此從事慚服天資善吏事所至不嚴而治有古循吏之風歷守四州適防朝廷更法令部使者旁午郡縣吏務爲刻急以免咎而君所必使事濟而民不擾嗜書多聞平日慊然似不能言者間有所發矯矯直前未嘗以身爲卹也仁祖春秋髙聖嗣未立嘉祐中君方陞朝籍上書乞擇宗室早正東宮以系人望治平末異星出西方郎官孫琪以言事貶君卽抗疏言罪言者非所以答天譴孝友純至事母夫人甚謹年逾華顚膝下承顏順意爲嬰兒慕後居母夫人喪守墓哭泣三年而後歸初爲鹽鐵判官恩得任子奏乞先其弟朝廷以法不許復願納一官亦報罷後再推任子恩竟先官其弟輕財好施所得俸祿均及親族故舊隨盡無餘嫁族女之孤者數人卒之日家無畱資殮以浣衣以元祐元年某月某日葬於許州某縣某鄕某原先塋之次母夫人李氏工部尙書昌運之孫女世父昌齡實太宗朝知政事以君封僊源縣太君三娶皆名族黃氏仙源縣君直史館宗旦之女王氏五臺縣君我先公文正公之甥李氏仁壽縣君從舅司農少卿禹卿之女子男九人越泳澈淳演沆沃汶湙泳越州觀察判官澈舉進士淳登進士科秦州淸水主簿監岷州茶場湙郊社齋郎余先君而卒女二人長適峽州軍事判官杜會次早亡孫男八人孫女九人長適熈州狄道主簿錢愬余並幼初光祿與先文正公鄭文肅公孔寧極先生寔爲友壻鄭公顯貴一時寧極以髙節聞天下而光祿亦以經行著名鄕裏世稱李氏多賢壻云君與某爲從母兄自少相與遊長相友善今老矣而君則亡將葬嗣子以銘文見屬義不可辭銘曰

亡欲行義失常近名惟君所存發必至誠由孝易忠顯於王庭敬愛兄弟推及友生慈愛下民如保雛嬰事功崇成謙牧不矜孰偕君心而不公卿施止一州素位而行嵩髙之麓潩水明淸卜君幽宅萬世斯寧

中散大夫王公墓志銘

宋有純孝君子中散大夫王公不疑以元祐二年三月丙子終於西都某里第之正寢享年七十有七其孤平將以某月某日葬公於河南府河南縣洛苑鄕魏封原先塋之次來求予銘其墓予亦世葬河南故識公爲早而知公爲深又嘗爲畱司官從容燕閒益與公遊覩公之髙行淸節當與古人比誠欲論次公之事以自慰因不復辭公諱愼言不疑其字也蓋漢髙士霸之後東臯子績之裔孫始家汾晉王父文康公事仁宗爲樞密使吏部侍郎同中書門下平章事始葬其親於河南因爲河南人文康公生司農少卿致仕贈特進諱益恭爲公考公幼而篤孝以事親爲事之大以承顏爲樂之至故孜孜家庭老而不懈視萬鐘蔑如也公學無所不覽而尢深於史幼能詩以風騷自任文康公特器之防補將作監主簿仁宗登極攺太常寺奉禮郎恭謝攺大理評事文康公薨攺光祿寺丞監西京商稅院攺大理寺丞三司舉監在京順成倉特進致仕居洛公不欲去親側用陳乞差知河南府鞏縣復乞監西京洛河竹木務攺太子右贊善大夫知並州陽曲縣不赴勾當西京磨勘修內司及裏外埸務兼判勾院攺殿中丞賜五品服攺國子博士再差知陽曲縣又以恩得知河南縣明堂泛恩攺虞部員外郎又攺駕部員外郎勾當西京磨勘修內司攺虞部郎中三司舉勾當西京排岸司不赴復知河南縣攺比部郎中英宗登極攺駕部郎中賜三品服丁特進憂服除【闕】嵩山崇福宮加上柱國攺司農少卿任滿畱守監司列上公孝行誥許再任公以母老不可一日離去力求鄕任以便甘防𨿽百里之卑筦庫之冗得之欣然不知有貴賤之辧名公大人交薦所得他郡官輒復辭避平生更九任而七在洛日與子孫侍左右從容嬉戲以順適親志特進捐館太夫人春秋亦髙卽置小榻於寢側晝夜起居之節凡九年未嘗一夕攺也太夫人終養執喪過禮幾不勝哀蔬食誦佛書者三年有識哀其志外除年巳逾六十慨然曰吾向勉而仕者以有親也今老矣祿無所逮何甘此而不去耶卽拜章求致仕朝廷從之初特進居文康公喪服除方五十卽謝事家居一時仰其髙風及是公又承先志近世搢紳鮮焉官制行攺朝議大夫今上登位攺中散大夫封太原縣開國男食邑三百戶太師潞國文公守洛與故相韓國文忠富公溫國文正司馬公並鄕裏宿舊十二人爲耆英之防公實與焉公天性愷悌志向淸逺善與人交愈久愈相敬愛喜怒未嘗見於色𨿽對家人無惰容奉養省約居處儉陋所享如寒士紛華盛麗音聲好玩眾所汲汲者無一毫之愛獨掃一室所寶惟先世琴書書防萬卷間繙閱古今討究義理命子孫侍坐親爲講授遇意適援琴作雅聲翛然獨得奉賜有餘則給宗族之乏者恩得防補先猶子而不及孫洛之士無賢不肖推孝敬有徳者必以公爲首下至閭裏亦無間言晚達理性間與道人遊放懷物外往往忘返自寢疾逮屬纊神意安靜人莫究其際平日治官主於扶善抑彊條教寛明去益見思河南之民多識公風采遇之必再拜或相語曰此慈父也徘徊道周瞻仰而不忍去在漢州朝廷命完州城公董其役逾時而畢監司上其功詔書奨諭又嘗因轉對論鄕戶衙前多由役重破產理宜優卹又可募人充輕役以寛良農後朝廷頗行其言世之知公者皆惜公有深識逺業而老於散秩然公獨能畢志事親淸潔以終自能成曾參柳下惠之美則其所得豈小也夫人張氏光祿少卿師錫之女追封南陽郡君子男一人羣澤州晉城縣主簿先公五日卒於商州上雒令女四人適朝奉郎馬孝孫知襄州宜城縣李珙大理評事趙君弼陳州司戶參軍宋子房孫四人規蚤世恂悟承孫女二人曾孫一人銘曰

孝惟徳本公篤於天達行之原化及鄕閈世爲徳門有蕃子孫嵩山峨峨洛水沄沄公名永存

範忠宣集卷十四

欽定四庫全書

範忠宣集卷十五

宋範純仁撰墓志銘

司空康國韓公墓志銘

公諱絳字子華其先眞定人曽祖某某官祖某某官考某以忠義顯於仁宗朝至參知政事諡忠憲【闕】生公於潁昌府之長社今爲長社人公以父防補太廟齋郎累遷大理評事公少好學及長益刻苦攻文章知名於時慶曆二年進士及第名居第三除太子中允通判陳州丁忠憲公憂服除召試學士院除太常丞直集賢院同知太常禮院有事於太廟百官當入廟習儀公曰習儀有贊唱登降之煩而神主在焉不敬當徙他處詔就尙書省著爲令遷開封府推官賜緋衣銀魚男子泠淸自稱皇子言其母嘗得幸掖庭有娠出而生淸都人聚觀洶洶吏収捕不敢急一府驚疑莫知所決淸止流近郡公上疏引方遂詐稱戻太子事論奏甚切天子遣中使獨以問公遂追淸伏誅遷三司戶部判官江南饑詔公體量安撫公論衙前役最苦一當其役或竭產破家民至嫁母析居以求分丁減等公爲五則衙前法奏行之發運司嵗輸信州鹽三十萬漕不以時水涸則寓旁近郡而州配遣上戶輦取之蓋信州上戶千三百家坐鹽事破者八百家矣公乃奏趣發運司以時輸鹽遂絕其害江南嵗以賤價市繒紙竹箭及他物種種民苦之公乃令優其直仍以戶口多少爲差兼並之家私有陂池溪湖而錮其利公乃以均所近民使眾共之信州官莊四百頃以衙前四十人假官牛以耕牛死輸課不已人至破產公減其課召民願種者予之宣州守廖詢不法畏民訟其惡館公於深嚴公覺之命駕直入傳捨訴者果壅門收治詢抵法其所施設興置甚多民皆以爲便使還除右正言是時仁宗春秋髙國嗣未立公上疏屢言之退而焚其藳詔除內都知王守忠判內侍省事公言內都知判省本朝所未嘗置卒罷之道士趙淸貺有罪事連宰相公奏請窮治於是宰相與知開封府者皆坐謫無防何兩人皆遷公復爭之章累上不報家居待罪仁宗祀南郊道過公第遣使問勞除禮部員外郎賜三品服紏察在京刑獄同判太常寺兼禮儀事同修起居注召試知制誥選人劉抃攺大理寺丞公言抃以術數遊公卿間而攺官非士人也願以補天文官從之內侍押班武繼隆遷官公封還詞頭因發其過惡繼隆遂出爲鄆州鈐轄故事郊祀天子親閱警場公奏致齋當專一祀事而臨觀鼓吹非禮也上從之後著爲式公建議請間嵗取士諸郡發解防試嚴保任之法減髙科恩例事皆施行以便私求外官遷吏部員外郎知河陽公曰便私不當進官固辭不拜召判吏部流內銓河決商湖李仲昌等開六防河功不成河益爲患拜公河北安撫使時執政有是仲昌議者及敗事人無敢言公到部盡得其狀請致獄劾治於是仲昌等皆坐法使還上欲公措置河北事除龍圖閣直學士河北都轉運使避親攺知瀛州歐陽文忠公同列言於朝曰韓某宜在朝廷瀛非所處也遂畱知諫院公辭以謂前以言不用罷諫官今不敢當攺知審官院仁宗因上元欲幸奉先寺宣祖神禦溫成後園皆在奉先寺或言上欲臨後園公上疏切諫明日將駕上使諭防曰欲酌獻神禦非詣溫成園也權同知貢舉召拜翰林學士兼羣牧使仁宗嘗遣使祠茅山祈嗣公當艸祝詞因上疏論求嗣之道禱祝無益願放掖廷宮人之無用者及限內臣養子以重絕人之世卽日出宮人數百而詔有司申嚴內臣養子法茶始議通商詔公與包孝肅公陳秀公唐質肅公同定其法縣官嵗入不甚減而民不復犯法矣又詔公減冗役以寛民力公奏擇朝臣十餘人巡行天下其所經制一時便之嘉祐四年廷試進士仁宗預使公進三題公奏臣有兄子在試中以嫌不敢上固使進旣試果取用之其爲人主所信如此遷吏部員外郎俄遷右諫議大夫權禦史中丞時有近臣守藩不奉法且得罪侍臣列奏願得少寛假公曰兩制有罪兩制營救則天下之法常屈於貴者矣遂並劾之時大臣薦舉多不稱公論罷其尢無狀者十人內外嚴憚掖廷劉氏頗通請謁爲姦公密啟之仁宗曰非卿言無由聞當審驗之不數日中書召公曰奉詔諭公劉氏及它不謹者悉逐之矣又請采唐制以正官名差九品以定章服百司常務不關二府依效六典以定官令以近臣異議不果行馬軍副帥張茂實之母乳悼獻太子茂實幼嘗從母入宮中前以嫌補外官至是復以茂實主兵公奏論以罪執政及列前後所陳不見聽者甚眾公遂家居請罪移牒閤門以言不用不敢稱中丞諫官因詆公中傷宰相擅去官號罷知蔡州不數月授翰林侍讀學士知慶州屬羌有據堡劫鎭城殺吏士者公曰是不誅無以肅諸部出兵討之朝廷聞舉兵疑問狀問至賊已平詔書奨諭加端明殿學士知成都府英宗卽位遷給事中又遷禮部侍郎始忠憲公守蜀有美政蜀人喜聞公來公爲悉力興利除惡民大悅張乖崖鎭蜀仲春官糶粟仲秋糶鹽以惠貧民官爲給劵嵗久劵轉歸豪右公一切削除籍貧民給新劵著令三嵗一易富人遂不得私其利蜀與夷接邊人伐木境上數起爭又壞障塞公下令禁伐木又以兵守蠶崖門絕蕃部往來使轉就威茂交易民疾病官爲給醫藥立僧寺使葬戍兵貧民之死者諸所興建今皆行之異時中人奉使至蜀州使酒場吏主其貨易因附益取恱公奏請禁止英宗聞之喜使內侍省著爲令俄以羣牧使召中途遷尙書戶部侍郎權知開封府浹日除權三司使公請以川陜四路職田谷輸常平倉而隨其事任道裏差次給直可以平物價養亷恥上嘆曰眾方姑息卿能獨不合時耶詔行其言內諸司吏有幹恩澤者詔巳許之矣公執不可上曰朕初不詳知當爲卿攺而僥幸者不已公論執益堅而爲上言卽有飛語得究治上勞之曰法度日敝正賴卿盡心朕所曉勿慮也公建言宮中所用財貨悉以合同憑由取之而近時賜與亦用合同故嵗常數十百萬而外徒知用物益廣而不知其有常典也請以其有例者悉付有司上從之三司始得防計矣尋拜樞密副使神宗嘗問天下遺利而公獨請盡地力因奏言差役之害農業傷民財爲多願詔中外極陳利害更定其法上嘉納之詔學士艸詔訪問利害而所述不能盡上意上自具艸示公使損益以進舊制升朝武臣皆選樞密院注受無格吏因爲姦公請置審官西院如文臣格又減兵額並軍營以省軍費領制置三司條例司拜參知政事樞密副使闕神宗問公誰可補者公曰無逾司馬光上卽以授之以夏人擾邊慶州失利天子太息右府有請行者上不許公請行卽拜公陜西安撫使公薦今左僕射呂公大防爲判官以今資政殿學士李淸臣掌機密詔公得自除吏補將校以空名誥敇付公時呂公以直舍人院爲判官使卽艸制除授公奏攻守策上手詔還之曰此良策也然西路一委卿安事廷議公增築婁等城使河東陜西爲掎角遂兼河東安撫使俄拜同中書門下平章事昭文館學士公累辭不許其攻討防守旣有成策而慶州卒有叛亡者言事者因指宣撫司以謂數出師煩勞致怨遂罷相知鄧州時慶州卒才兩出塞怨自他起然公以身任咎未嘗自明上諭艸制官曰可以其自請爲言者也公西行賜金帛不可計公悉以分將佐無一毫私之者其後公所遣將校往往有功頗得要害地增築城守議者惜之明堂禮成遷觀文殿學士是時公年六十自言先臣某嘗從容道馬少遊之言爲父母守墳墓使鄕裏稱善人足矣臣嘗私誓於先墓期以六十守墳壠章十上乞歸田裏如初誓上遣中使諭之曰先臣有知見卿宣力國事必以爲愜公猶不巳遂除知許州復諭曰可以守墳墓矣公不敢辭明年進大學士知大名府入覲上曰西邊之寧卿之力也時朝廷方更政事令下取朝夕辦官吏奉行不給公爲上言願寛期防簡節自息煩擾上嘉納之明年復以本官同中書門下平章事監修國史是時公繼王荊公之後請置局中書攷計用度以制國用而薦司馬文正數與同列爭論言不盡用乃嘆曰吾知無補於時矣於是一嵗之間三請去位而三司使發市易官職事無狀且創爲賈人出錢免行法民不爲便而詔孫永詳定執政有主市易者將罪永公極論卒責市易官薄永罪選人鄭俠以上書譏訕下獄參知政事馮公京故嘗賙俠同列因指以爲黨得罪不測公曰明日京黜我繼去位矣因力爲辯解言未從乞罷政事上𨿽不許而京責由此少寛同列欲有所用公固爭上前未能得公曰請從此辭去卽再拜出上曰此小事爾公曰小且不伸況大者乎俄遣使諭公曰已罷之矣公乃就職後數月又以疾辭拜觀文殿大學士禮部尙書知許州移知太原府俄拜建雄軍節度使知定州以年七十上疏請老不允復知潁昌府過闕力辭遂以節度使領西太一宮使納節上曰使相領宮使有近例公固辭乃拜金紫光祿大夫觀文殿大學士而宮使納節自公始陪祠南郊遷建雄軍節度使知河南府夏大雨伊洛水鬭冒城郭民被溺者十五六是時公方以疾在告乃力疾出率其屬救防全活者甚眾物價騰踴人多不得食公大發倉廩賑之禁止盜賊收葬溺死者其施設有法人恃以安奏請環城築隄備後患堤成方數月水復至賴堤而免保甲養馬初令以十五年足而提舉官邀功期以二年令廹急民以髙價市馬無所得人不聊生而不敢言者公條奏得依前令裕陵役興異時昭陵厚陵官吏營職至夜分出妙擇才者分主其任視事如平日有妄傳陵下乏水人多暍死者詔益治運水之具數萬計公以水不乏聞民賴以不擾而妄言者遂止又料所市物次第緩急榜出之民得預儲而價不騰踴洛人言裕陵成而不知者公之力也今上卽位恩移鎭江軍節度使檢校太傅進封康國公俄加開府儀同三司判大名府兼北京畱守陛見面諭以河北水菑之餘非故老大臣莫能安集遣使就第賜告公以天子新卽位母后共政不敢復辭遂赴鎭嘗問役法利害公具言頃嵗臣言衙前一役當使人出錢召募而及它役用錢廣而復取贏餘謂之寛剩者非也時河決小吳未復議者欲爲支川傍大名注故道魏人惴恐公五上疏獨乞復澶淵故道而朝廷遂寢河役公復告老十上章除集禧觀使不就拜司空檢校太尉致仕公𨿽休居而朝廷大事輒上書盡言恩禮優渥勞問賜予使者相望俄請還許上敇有司具舟遣內侍問行計詔入辭登對給一子扶掖命宰臣晏饌都亭驛是時大雨雪人有凍死者公曰非臣下宴樂時也得請罷宴將行上書其大防以寛刑罰崇仁厚爲本其條陳多當世要務未行得疾上日遣內侍監國醫診治元祐二年三月二日薨於第享年七十有七三殿遣尙書致奠翌日賜龍腦水銀以斂兩宮臨奠哀慟賜賚逾等天子成服於苑中輟視朝兩日策贈太傅遣使賜告於柩前積勲至上柱國食邑至若干戶食實封至若干戶公方嚴莊重望其容貌知其爲大人長者而仁愛愷悌卽之益親居家烝烝友睦親族內外無間言自未達時已嫁娶親戚孤獨者十餘人旣貴所得俸祿悉以分給宗族故舊家常無餘立朝端方剛毅任重得大臣體遇事果敢臨義勇發不爲後顧樂善疾惡出於天性故其論奏𨿽一時有行與不行而讀之皆知其心本出於忠義感激而爲之也當時賢豪多出其門其後往往至公相列侍從其未顯時而指以爲賢者尙多有也𨿽髙年家居猶與賢士大夫終日宴樂不厭忠憲有子八人而三人至丞弼公旣位將相而仲嘗任門下侍郎今知汝州季嘗任尙書右僕射今以觀文殿學士知永興軍髙年康寧列鎭藩輔近世未嘗有也其所臨鎭去而民立祠者六郡而定武大名聞公防皆飯僧哭於市有集若干娶範氏魯公質之曾孫先公二十一年卒追封韓國夫人子若干某官壻若干某官孫若干某官宗師奉公之喪歸潁昌詔祭都門外給一品鹵簿某月某日詔葬公潁昌府某縣某鄕某原諡某某公之賔客也公之所以知某者至矣某不自知者公知之而不知某之所以志公之行事得如公之知某乎𨿽然義則不得辭也謹爲銘曰

韓望許昌實自陳國於穆忠憲允時有徳顯顯康公再世聿興不倚不隨奮於休明一我肅心前無險夷直有未從以身繼之率是以行信於天子結於士夫一徳罔二遂相神考董齊庶工正色在庭獻異於同弼臣遭讒中外恟懼公曰我在彼黜我去用是得直善人以安或進匪人公爭帝前言不時信再拜避位帝曰兪哉公起視事國有君子以直在外時無敢言公薦於帝一時我非邦國卒賴有合非逢有違非憤物懷其誠無我喜慍堂堂巍巍公衮戎旃不卒我謀有命自天旣壽旣康受策歸第如山如淵重我國體徳浮所受人嗇其福有蘊在躬士覬其極嗚呼告凶兩宮震惻厚賻備禮哀榮有赫潁川之原髙眀而澤生以其神沒安其宅銘石告幽慰其孫子明明顯庸國則有史

朝奉大夫知華州蘇君墓志銘

君諱澄字道淵河南人也曾祖諱易簡事太宗皇帝爲禮部侍郎參知政事贈太師尙書令兼中書令其先世爵裏族望皆見於國史祖諱耆工部郎中直集賢院贈禮部侍郎父諱舜賔大理評事贈光祿卿侍郎生三子舜元舜欽及光祿俱以能文章善艸得名當世光祿不幸早亡母夫人韓氏參知政事忠憲公之息女今丞相觀文殿學士南陽公之女兄也生君一子而嫠見其神意爽異曰此子吾可托其終也遂自誓不復嫁教養勤至盡養母之道未成童以外祖參知政事忠憲公防補試祕書省校書郎參知政事康靖李公與忠憲公有管鮑之契見君於韓氏奇之妻以其子邯鄲公之女後封仁壽縣君君旣冠奏爲蔡州觀察支使移曹州二州皆在錢修懿公幕下君𨿽尙少凡參決政務人樂其平獄訟者多願得蘇君決之故錢修懿公屢舉君於朝移信陽軍羅山令采歷代爲令者之美政集爲一編目曰令長故事常法而行之用薦者遷大理寺丞知絳州太平縣移河南府壽安縣爲教條約束簡而中理後令罕能增損之者初作永昭陵近陵之邑皆供其役部使以爲令者難其人遂檄君攝偃師縣民免驅迫而事不愆素課爲諸邑最使者交薦之以勞加騎都尉拜太子中舎遷殿中丞秩滿知同州澄城縣攺國子博士旣去而民思之以邑與君同名至今猶多稱爲比縣通判興元府遷虞部員外郎又移通判原州未之官丞相吳正獻公爲三司使薦君勾當京南排岸司防朝廷更司農常平力役之法議欲自西都爲始而推行之君被選爲通判河南府以司其事遷比部事就召還除提舉司勾當公事攺三司勾當公事未防擢爲度支判官出知絳州賜對上面加慰諭攺知眞州遷駕部防嵗饑民之疲羸流冗者徧其境君發廩賙貸或餉以糜粥存活者不可勝計朝廷擢爲江東提防刑獄公事兼常平農田水利差役鹽事部占大江公私舟船苦於風濤覆溺而莫知避免君奏並江鑿小河數十以紓其患人皆賴之還朝出知單州會更官制攺朝請郎又請知華州遷朝奉大夫時朝廷興師西討州當諸路之衝調發供億名數浩繁期防促急君施爲應接皆得其宜故先事而邊用畢集然君亦積勞成疾矣以元丰五年三月二十七日卒於位年五十有二華民爲之罷市訃至都君之叔舅今樞宻韓公因奏事語及君之才不幸早卒而老母在堂上爲之嗟悼君事韓夫人篤於孝謹非公事賔客未嘗去左右承顏養志曲盡其方庭闈之間怡怡如也或太夫人辭气小異則不敢寢食至復常乃安晚喜禪學深悟理性𨿽家人不見其喜慍之色臨終神意不亂君爲人溫厚寡言事朋友盡誠久而益恭接物有儀檢見者皆嗟愛之其家世姻戚𨿽多公相貴盛而任官升進未嘗借以爲資皆自以才選所至學校以教養士類爲風化之本有文集三卷奏議二卷男三人長曰之純婺州觀察推官次曰之才孟州司法參軍次曰之武早卒女二人未嫁孫男一人孫女三人尙幼其孤以某年某月某日君於河南府河南縣太尉鄕尹樊村萬安山之原以予與君葭莩之末知君內行爲詳來請銘其墓銘曰

猗嗟道淵公侯之冑學由少成如性故有進匪世資以才自取處躬以約持心以厚五縣三州課優績茂位不配能勞而損壽孜孜孝誠養弗克究命也難諶名則不朽刻辭幽堂以告永久

尹判官墓志銘

君姓尹氏諱構字嗣復師魯之第三子也師魯諱洙師魯其字也以道徳文章名重天下天下之人識與不識皆稱曰師魯自大父以上官諱族系韓魏公表師魯之墓書之詳矣慶曆七年先君文正公守南陽時予侍行師魯自鄖鄕輿疾而來托先公以後事予得省疾於臥內見嬰兒扶牀方二三嵗眉宇秀爽師魯指謂予曰此吾兒也予始識君而愛其神俊異常又念師魯之積善必謂其逺大不可量也後十二年方見於許昌方十五嵗舉止談論已如成人予自謂所期果不妄矣又十六年忽聞君之訃驚嘆自失乃知天理人事之難必而心深痛大賢之失其後也君初以翰林諸公薦名臣之後特恩補太廟齋郎年未應調魏公奏爲相州安陽縣主簿黠吏易君少而爲姦君得其情皆按以法一邑驚服魏公鎭大名復辟監倉艸場秩滿調泗州觀察判官未行以熈寧八年六月十四日卒於許昌之長葛縣享年三十有一君天資英爽讀書一覽輒不忘未冠已與老成長者遊爲文章下筆卽成不加防竄善談論有時揚防古今一坐皆傾聽英宗初卽位魏公以顧命元勲求解機務上不之許魏公未敢堅去君上書於魏公曰功成身退乃天之道公今眷眷君臣之契不忍訣去而久持大權讒嫉者眾將有媒孽之巧伺隙而進一旦禍機潛發令名不終則公將噬臍悔何及也魏公嗟賞之曰眞有父風後魏公得請外鎭蓋用其言性至孝十嵗持母喪哀棘如禮見者嗟嘆爲人眞率不事矯飾於財利爵祿未嘗屑意待人無城府受朋友規切竦然聽從朋友之過亦必忠告人有厄窮務竭力拯救以是人樂與之遊當官論事直伸其理未嘗少屈相守尙威嚴事有不便他吏不敢白君曰苟容畏事以遂上官之失豈士人之行耶獨往辯正其事守亦納之更爲薦舉公卿大夫薦其才者凡十餘人娶李氏予舅氏司農少卿諱禹卿之女生一子照尙幼其猶子煥奉君之喪以元丰七年正月二十一日葬於河南府壽安縣甘泉鄕龕澗裏先營之次而求銘於予爲之銘曰

騏驥爲駒骨相不羣豫章發地勢淩靑雲嗣復在幼星眸貝齒爽如秋隼一翥千里未冠能文擺落塵腐大節可觀不屑細故才長命短器逺位局欲奮而萎壯年就木秀而不實聖人有言積善餘慶經豈徒云君躬弗防宜在後昆勒辭於石終古其存

墓表

內殿承制閤門祗衛君墓表

內殿承制閤門祗衛君以治平四年八月某日終於蔡州遂平縣之私第以熈寧二年八月甲子葬於縣之龍泉鄕時諸孤皆防弗克銘諸壙至熈寧乙卯請文於予將表於墓道予少識君義不得辭且以展予知君之意焉君諱某字希道其先河東解梁人姓出衛康叔之後曾祖諱祕祖諱約五代之亂皆避世不仕父諱密以君登朝贈左淸道率府率君少孤從母夫人再適吳氏夫人乃章惠太后之從母太后召見君補三班借職監饒州鹽務時先文正公守饒州君與判官宣城施元長軍事推官彭城劉牧司法參軍建陽張謨並爲賔僚陪先公文酒之樂而君與劉牧襟韻最爲灑落先公愛而語人曰此子逺器也不以後生小官待之遷右班殿直召試弓馬以挽彊轉左班殿直再遷右侍禁徙萬州駐泊捉賊復徙防州峽口闗兵馬監押又攺髙陽闗先公入政府薦君知定州無極縣再與大臣同薦召見權閤門祗候益州路走馬承受還朝勾當京東排岸司移江南東路撥發綱運時大商巨艦載禁物爲所獲君止命沈其貨而釋其人曰吾不忍黥汝以要賞舟卒六十餘人習妖術君得其罪首送所部詿誤者皆削其名其仁厚多此類也移徳順軍靜邊寨主君以太平懷逺宜興文教於是度西堞之外爲孔子祠設屋立師課居人子弟講誦於其間後有應進士者此邊塞昔所無由君而有也用經略使薦移鎭戎軍西路都巡檢使防鎭戎軍有小警以君爲前鋒戎人聞君名相語曰此前靜邊戎將也未嘗侵我曹今不當戰遂引退移京西北路駐泊都監又移定州路假禮賔使價傅公欽之使契丹陛辭日英皇以君目疾命所過郡勿彊其酒其被眷如此出疆專對皆尊朝廷又能推其善於使遷眞定路鈐轄請歸葬其先葬畢而君亦歿矣享年五十有七君爲人疎財好施善與人交所居官必有能稱故多得當世賢公卿之所推挽如故侍中賈文元公司徒富韓公樞密使田公參知政事唐公少師趙公今太保侍中潞國文公皆其人也娶張氏先君幾年而卒再娶張氏封永安縣君七男長之美早卒次之純奉禮郎次之劭次之方次之奇次之彥次之深皆舉進士女三人長適進士王加次適供奉官梁康叟次適進士司可及孫男七人並幼孫女七人長適進士黃好古銘曰

侯起於防以才自彰位不究蘊中壽而亡侯則命矣後嗣其昌將諗萬祀勒此名章

範忠宣集卷十五

欽定四庫全書

範忠宣集卷十六

宋範純仁撰墓表

範大夫墓表

朝散大夫範君諱子儀字中存贈太師中書令兼尙書令諱徳隆之曽孫資政殿大學士禮部尙書贈開府儀同三司祈國忠獻公諱雍之孫尙書兵部員外郎直史館贈兵部尙書諱宗傑之第三子妣永安縣太君陳氏故相鄭國文惠公之女也範氏其先太原人自忠獻公在仁宗朝入陪樞衡出秉旄鉞有勲勞於王室太原之範於是大顯子孫蕃昌世推以爲盛族君以忠獻公防授祕書省校書郎公薨遺恩遷太常寺奉禮郎君年尙幼請於祖母臧夫人曰不幸吾祖捐館忍復因此進官耶願攺奏他親夫人奇其言遂奏尙書從堂兄宗本屬告命已出弗許辭眾知其志趣逺矣初命監鄧州商稅有持金帛私出城者吏執之欲倍稅而縱之君察其物非所宜有送州以治果皆巨盜監西京長泉稅兼采柴務舊制役卒日有定課𨿽祁寒暑雨必如其數卒或買薪輸官以是多凍餒爲盜民居患之君撫存區處積日防數並輸皆樂事勸功不逾嵗所增者千餘萬而卒尙有餘閒得以爲生於今便之監杭州稅凡掌市徵取之若太寛而嵗計入則倍歷知忻州秀容河南府伊闕二縣簽書彰武軍節度判官丞相韓公宣撫陜西雅知其才就舉通判州事塞下華戎錯居歲月浸久多冒耕者經略使上聞委君提舉根括得二萬餘頃以增募弓箭手步騎萬有六千邊兵益彊考課爲天下第一特除知博州又易趙州皆以避親不赴乃知汾州又避親攺耀州還朝爲開封府司錄參軍大臣交章薦之攺三司勾當公事擢提舉京東西路常平倉河決澶濮水泛諸郡嵗薦饑民流散天子憂之詔委君賑濟東西兩路君多爲方計所存活二十餘萬時諸郡方完城壘君請募饑民給糧以役之計工十有九萬未幾而成公私賴焉初朝防賑濟及夏成而止君上言民遺棄幼稚尙數萬無歸請賑至秋聽人得收養詔從之所活老幼者又數萬就爲本路轉運判官君奉使不爲苛察務安全官吏法令有未便於民者必以上聞率皆見從故所至以寛厚稱丁永安太君憂服除授廣南西路轉運判官未行攺利州路君以職在巡察當勤卹民隱州縣多居山險君不避防履之勞𨿽窮僻無不至以衝冒得疾元丰六年十月六日終於官舎年五十有三累階朝散大夫勲上護軍服五品娶周氏封壽昌縣君子二人長曰鎬太廟齋郎次曰鐸女六人諸孤奉君之喪以七年二月三日葬河南宣武村北邙山先塋之次旣葬請余文以表其墓余與君有葭莩之親知君之行爲詳故不得辭惟君生於貴閥而不驕長於吏道而不矜仕優而志愈謙治辦而力愈彊其居家也孝恭其事上也忠篤其涖官也勤恪其治民也愷悌行已始終人無間言可謂士君子矣君之昆弟六人皆以才行稱顯用於朝而君不幸未中壽而沒不克究其所有其命矣夫故書以表其墓

神道碑

太子太保宣簡田公神道碑銘

惟宣簡公旣攺葬於河南府壽安縣甘泉鄕之龕澗裏後十有六年其配永嘉夫人富氏命其子承奉郎旦以公功行之狀易名之議志壙之銘屬範某曰昔先文正公當朝號知人而吾夫乃所薦進士及公輔政吾夫遂居近侍而繼亦大用周旋嵗久爲志同道合惟是墓隧之碑至今無辭以刻敢以爲請某竊惟慶曆嘉祐之際盛矣君明臣賢相與講圖治功而公以髙文大防進預國論出入要顯遂總機政某幼侍先君熟公之貌及長又得公出處終始之大節爲最詳乃不敢辭惟公其先京兆田氏後徙信都晉末契丹略地河朔以公皇祖太傅北歸生皇考太師景徳初契丹寇澶州以生口數百屬太師哀之曰是皆何罪而使就死地夜悉縱去乃自防來歸朝廷官之至太子率府率以終始家開封而葬陽翟遂爲開封人公太師長子也少有奇志慨然喜功名讀書彊記博覧一經目終身不忘爲文章秉筆立成富雅健尢長於論事初舉進士賜同學究出身不就再舉遂中甲科補江寧府觀察推官以母英國太夫人李氏喪罷服闋調楚州團練推官就監轉般倉攺祕書省著作佐郎舉賢良方正對防第一遷太常丞通判江寧府上書論時政甚切賜詔奬諭方且以諫官召防趙元昊反西邊用兵夏文莊公韓忠獻公與先公經略陜右言公材請以自佐乃爲經略判官直集賢院參都部署司軍事時承平久將不知兵兵不知戰毎出輙敗衂人心危懼其後制宜防患卒能以計禦賊公禆益爲多大將前設攻守二防又欲專用攻策悉數路兵出擊賊已得請公力言其不可乃止又上備邊十四事多見施用召還爲右正言判三司理欠憑由司權修起居注遂知制誥判國子監西兵久不觧闗陜大困韓忠獻公以樞宻副使出宣撫而公爲之副使還判三班院又詔公視河北兵食而保州兵士殺通判嬰城作亂卽以公爲龍圗閣直學士知成徳軍眞定府路安撫使公以兵至城下賊懼開門自縛入誅首惡數十人遂定以功遷起居舎人移秦鳳路兵馬都部署經略安撫使知秦州丁太師憂是時邊帥遭親喪多爲詔奪公懇辭起復上又遣中貴人手勅起公公不得已請歸葬陽翟然後還治旣葬托邊事求見上曰陛下以孝治天下今朝廷不爲乏人而螻蟻之志不獲自盡臣死不瞑矣因泣數行下上聞其言惻然又視公貌瘠甚不忍奪其志乃許終喪服除加樞宻直學士涇原路兵馬都部署經略安撫使知渭州轉尙書禮部郎中俄遷右諫議大夫知益州充益梓利蘷路兵馬鈐轄淯井夷人犯邊勢且與烏蠻合公盛兵甲臨之因遣人招輯皆惶懼請命蜀經王均李順之亂人易動先是許守將以便宜多專殺立威𨿽小罪或幷徙其妻子出蜀以故老幼死道路丁壯逃而爲盜者甚眾公至首詢問民間疾苦視貧弱不能自存者振業之先教誨後刑罰果桀惡然後致之法蜀人安之奏減三司市布增常平歲糴以備凶歉蜀大饑人無莩亡論者以公治蜀大略有張忠定公之風治狀聞璽書褒諭遷給事中召守禦史中丞充理檢使未至復以舊職權三司使加龍圖閣學士翰林學士遷禮部侍郎遂正充使天下財賦自景徳中嘗防計至是公始復鉤考出入虛實之數蓋歲入多於景徳而所出亦倍公以謂天子防儉無妄費而有司用度乃如此其獘不革則殫民匱國日益以甚顧非主計者所得專則爲皇祐防計錄六篇上之並乞頒示二府冀人主知其故而與執政圖之上覧之嘉嘆未幾遂以爲樞宻副使天子平日固待公以有爲及是任事事無巨細悉以訪公公知無不爲亦言無不從嘉祐三年六月除檢校太傅充樞宻使故事大臣進拜多以次遷公始超其列人皆知上屬任意篤不久公且相矣是年十二月得疾不能興上聞惋駭亟勅太醫診視中貴候問加損相望於道公辭求去位章凡十五上猶賜告不許公意愈堅乃以爲尙書左丞觀文殿學士翰林侍讀學士提舉景靈宮事公請不已於是以太子太保致仕居數年疾遂篤以八年二月乙酉薨於第享年五十九詔輟視朝贈太子太傅賻卹甚厚公仁厚長者貌稱其心與人言諄諄欵宻惟恐失其意而其中有以自守嶷如也友愛諸弟人無間言自爲小官未嘗私謁執政器宇恢然常以天下自任識者知其必至公輔在諫職於小事未嘗言獨引大體啟廸上心凡欲人主總攬威權分別賢不肖抑僥幸明賞罰以救時獘當是時仁宗銳意太平數咨訪大臣以天下事其所興爲公建明爲多與富文忠公少相友善夫人卽文忠公女弟也迨公爲樞宻使而文忠公實爲上相同時道行位冠百僚搢紳不以爲二公榮而相賀以爲天下福也公旣被疾下至閭巷咸戚嗟聽伺冀公復起而公竟以疾薨矣悲夫公諱況字元鈞皇曽祖諱某贈太保皇祖諱某贈太傅皇考諱某贈太師無子以弟之子至安爲嗣卒又以至平爲後焉始公以嘉祐八年四月葬許州陽翟三封鄕西吳裏之先塋居久之夫人夢公若平生以爲水不可居旣而復夢云然卽發壙公柩果爲水欹夫人乃自護還洛而以熈寧七年五月攺竁焉嗚呼公之神靈其不昩如是亦異哉銘曰

田氏陰徳由太師積脫人而死報不躬獲克生宣簡爲時賢臣其賢維何於時有陳秉哲蹈仁有煜其文於皇仁宗俊乂盈朝發防大庭公維董晁乃司邊畫荒穢以薅乃理邦財公私以饒遂都廟堂謀謨樞極帝曰休哉維吾夔稷文經武服無施不當帝疇公勞方倚爲相胡以疾嬰而失民望士懷致君所難者時功多享厚讒毀或隨公遭聖明坦然設施不終大耄天實爲之新宮孔安壽安之道刻碑墓隧來世之考

行狀

大中大夫充集英殿修撰張公行狀曽祖誼皇任中書舎人累贈左僕射曽祖母太君李氏祖去華皇任尙書工部侍郎累贈司徒祖母郡君王氏郡君王氏郡君髙氏父師徳皇任左諫議大夫累贈太尉母郡君潘氏隴西郡太君李氏本貫開封府襄邑縣錦繡鄕濯錦裏

公諱景憲字正國太尉公第二子其先河朔人七代祖達唐末爲亳州刺史遂家於襄邑至司徒公始爲洛陽人公天聖四年以太尉公薨授守將作監主簿明道元年遷太常寺太祝監西京商稅院局事修舉吏不敢欺遷大理評事衛尉寺丞康定初河東始籍民兵愼擇令宰公以安撫使天章閣待制吳遵路祕閣校理石延年薦擢知並州楡次縣楡次素號劇邑前令多以不職免公至則大治攺大理寺丞慶曆四年丞相杜正獻公參政丁文簡公連章薦公超遷通判棣州攺太子中捨以本路職司避親就移通判齊州齊多盜賊而獄訟繁夥公謂民廹於饑寒不能逺罪若一置於法則何所措其手足由是原其情之輕者皆釋不問自此盜賊衰而獄訟簡少公以辭學嘗預貢士之選而見遺於禮部遂不復再舉後丞相程文簡公兩薦公乞召試出身公曰君子進以道仕以義何必假此而後奮乎卒辭不就八年攺殿中丞知梁山軍梁山介於川陜民俗乖戾至有父子異居而殺人以祭鬼者公以謂𨿽逺方亦當齊其風教卽峻加懲革未期月而民不敢犯以祀明堂恩遷國子博士賜五品服皇祐五年以尙書虞部員外郎知海州州有富民丐子以養而爲凶人教其怨家訟之累嵗不決公親訊其事盡得誣枉之狀卽流所教人於逺州其連系幾百人盡釋之莫不懽呼而去遷比部嘉祐初仁宗患茶稅不均遣使諸路較定公被命湖北凡一年悉按園戶虛實以定其稅所入不減舊而民無不均之患四年使還權三司開坼司兼提點催驅公事未幾攺開封府判官天府浩穰自非通才敏識則不足以勝其任公發姦摘伏洞見情僞老胥猾吏傍視惕息畏之猶神明時豪宗大姓犯法者嘗請托於府僚有與故嘗往還者亦陰爲之地公持之益堅而於法終不少撓自是都下翕然稱之以爲一府之望開封捕盜賞法獲賊於舊城者比新城爲厚時有殺人於新城外而捕者乃云獲於舊城以覬厚賞辭已具公密訊其囚乃捕者日以飲食恩意誘使殺人且邀於舊城而執之遂置捕者於法有忌公者乃諷言路謂公侵擅尹權仁宗察公之直而不聽遷駕部充淮南轉運副使山陽令鄭昉貪贓累十萬監司以其親族多在顯要莫敢按公曰法當先於貴權而於憑藉聲勢者有所不行則法尙可存哉乃窮治其狀防英宗登極赦昉得以不死猶除籍流竄嶺南自是貪吏震畏引去者數人淮南發運司常預借濵淮廩米以充諸路上供之數𨿽有文具而不卽償公以謂諸路漕挽各有所職不容相侵卽戒郡縣不復得借因此銜怨搆飛語於三司務爲中傷公曰我職當爾豈可詭隨以苟自安設三司不我察我何卹哉八年英宗卽位遷主客郎中又遷金部九年移京西轉運使丁母憂公至性過人一夕號慟髭髮盡白終喪哀毀若不勝服治平三年服除授京東轉運使今上卽位恩遷司勲某官王逵嘗累任監司以苛酷聞及致仕還鄕裏而貪恣不法爲鄕邑之害妄稱受朝廷宻防察郡縣過失以脇持上下因取賄貨一路畏之莫敢與校公悉條其罪上之遂羈徙宿州鄕邑莫不稱快所部郡守有以貪污聞者未至官先謁公公曰君昔在齊州已爲民患今又欲爲兗州患耶其人懼卽請老而歸未逾年移江南東路因奏議漕挽之獘蓋由主者皆三司冗吏本無防隅與舟人侵攘爲姦甚者沈其舟以滅迹宜代以命官且明其賞罰之格則可以絕其獘朝廷行其議迄今爲便熈寧二年移成都府轉運使過闕上嘉公才畱爲三司戶部副使未幾奉使北敵還復使西陲按視囉兀府寧二城公受命卽奏曰二城不可守臣固不待到而後知旣而行未半道而府寧果已失守及還朝更陳囉兀不可守之狀且曰邊防本無事皆王人生事邀功罔惑朝聽以至於罪非嚴行懲戒則疆場無由安靜一日上謂公曰河東凋瘵卿當出總漕事授集英殿修撰河東都轉運使仍賜金紫時朝廷方行民輸錢免役之法議法者有希司農防欲以傭直之外廣增其數以寛剩爲名者公折之曰免役之法正欲惜民力可因以重斂乎況河東地多山瘠民情儉嗇多取之則虐矣迨所議定總一路歳費傭直之外才取數萬緡以備凶嵗朝廷從之曁常平新法之行州縣多不曉法意而失於宣布司農奏請下諸路監司覆按所部行之差謬者悉俾正之他路或卽加按劾羣吏訩訩惟公所部但攺正而已未嘗有所劾也議者欲以河東分爲兩路朝廷以問公公曰河東之田肥磽不同郡縣財賦兩屬不能相通而用矣分路爲不便朝廷從之時民力疲困倉廩虛匱公均其稅賦乘嵗丰爲儲積未逾年民力遂寛而兵食有羨逮公之去𨿽窮邊小壘皆有數年之蓄六年攺太常少卿七年擢授右諫議大夫再任明年移髙陽闗路安撫使兼馬步軍都總管知瀛州先是雄覇之間嵗出金帛購諜者以揣知虜情公下車未久諜者自雄逾莫而至公謂幕府曰諜者逺來徒覬厚賞若不抑之殆且生事卽醉以酒夜遣親信吏載還雄州俾雄守以狀聞他日王人錫冬服部將有被酒後至公召立庭下責之由是軍中肅然有掌庾吏曹諫恃戚裏不法累贓至死監司庇之猶欲薦舉公悉按其罪無所顧避元丰二年召赴闕因登對具奏熈寧以來嵗多凶歉百姓積逋甚眾今嵗一小登州縣督促使償累嵗之負道路流言以謂其害甚於凶歲願少假以紓元元之急天子可其奏以付有司因自乞便郡就差知河東陛辭日從容奏曰臣愚誤防陛下防擢猥備法從常愧緜力不能補報今犬馬齒衰恐一旦捐溝壑不復再望淸光區區之誠終欲竭盡臣聞聖人以天下爲度其於四夷何所不容以陛下英武宜無不服比來西南逺羌乃敢跳梁犯邊殆邊臣擾之耳若進兵逺討則恐糧餉不繼坐困我師亦恐交相殺傷干犯和气將致饑疫之菑則邇人先受其獘矣上曰卿言是也蓋朝廷有不得已耳三城爲京輔要郡毎郡嵗秋夏常以大河爲憂水官務省近費而不計逺功故連年決溢以爲民害公至請增嵗費又展北塘以當水沖其害遂息俄以本路轉運使親嫌乞移他郡元丰三年徙知同州坐失舉左遷朝議大夫知房州逾嵗上惜其才復大中大夫知兗州未赴感疾以是年十月十五日考終於房陵之正寢享年六十有七公天資英特少有大志方爲兒時從母夫人過外氏李文靖公家與羣兒遊獨不好戱弄外家異之太尉公捐館公方十二嵗處喪已如成人母夫人嘗有疾公憂形於色寢食兼廢躬治藥劑爲杵傷指亟以衣覆之懼貽母夫人之憂母夫人李氏父太傅公有人倫之鑑嘗撫公背曰此兒風骨秀異發言不妄必能大張氏之門相國王沂公亦以太傅公言爲然及長侍奉母夫人竭力養志凡四十餘年未嘗少有顏色之忤龍圖尹公師魯負天下重名愛公之才兩以女配之公旣遊師魯門益好春秋學與朋友論辧古今至忠義名節之際必慨然嘆息常欲身行之故歷官所至無不稱治𨿽有積獘素不振者於談笑間決之莫不當理退食宴坐披翫圖史淡然視軒冕若無足以動其心者又其自奉甚薄所得俸祿皆均施內外親族故歷仕𨿽久而家無餘貲視兄弟之子情均已子有少孤者必先已子而保任之家居有法度嘗戒諸子曰汝曹立身行已當以孝悌忠信爲先苟不由禮義而進𨿽富且貴亦吾所恥矣方其副三司也士論已爲卽當進用而公守道自信非公事未嘗及執政之門故居三司最久而不遷凡出仕五十年曆三朝其所設施皆可爲法然公性謙厚旣不自矜異復不妄許可故獨爲當世賢者所知杜祁公富韓公尢所信重及坐失舉謫守房陵𨿽僻陋無醫藥怡然順適家人不見有憂慍之色疾革召諸子屬以後事神色不亂先夫人追封天水郡君今夫人封長樂郡君子五人長塾通直郎河東轉運使勾當公事次量前定州唐縣主簿次益承務郎權知鄆州壽張縣次重承務郎次直夏進士女六人長適宣徳郎簽書集慶軍節度判官防公事石熈次適前頴州團練推官李堅次適通直郎審官西院主簿李士京次適承務郎韓宗質二女在室孫男三人孫女七人將以元丰六年某月某日卜公於北邙之原以先夫人天水郡君祔焉公之大節始終可紀以直道事君方正率下傳家淸白而信於朋友位𨿽居兩禁猶未足以究其才今不幸已矣某勉從諸孤之請直敍所聞爲公行狀托當世名公大人以爲之志而埀不朽焉謹狀

範忠宣集卷十六

欽定四庫全書

範忠宣集卷十七

宋範純仁撰

行狀

故開府儀同三司守司徒檢校太師武寧軍節度徐州管內觀察處置等使徐州大都督府長史致仕上柱國韓國公食邑一萬二千七百戶食實封四千九百戶富公行狀曽祖處謙故內黃令贈太師中書令兼尙書令鄧國公曽祖母劉氏贈魯國太夫人祖令荀故商州馬步使贈太師中書令兼尙書令韓國公祖母趙氏贈韓國太夫人父言故都官員外郎贈太師中書令兼尙書令秦國公母韓氏封秦國太夫人

公諱弼字彥國其先出於周大夫富辰之後至髙祖諱璘因五代之亂自齊徙居於汴仕唐至京兆少尹至鄧公始遷於洛今爲河南人初秦國太夫人夢有天赦旌旛鶴鴈降盈其家覺而生公才數嵗方戲於庭忽大雷震同戲兒皆奔走公獨神意自若人以此異之少篤學自刻寓於僧舎不就寢榻冬夜以冰雪沃面鄰居僧有持苦行者猶服公之勤後應舉京師我先君文正公方居文館見公而奇之與語終日曰眞王佐才也自此深愛重之親懷其文以見丞相王沂公禦史中丞晏元獻公洎諸近侍曰此人天下之奇才也願舉於朝而用之晏公世號知人遂以女妻之時仁宗再復制科先文正公謂公曰子之才非常流宜應是詔天聖八年公遂以茂材異等中第授將作監丞知河南府長水縣逾月用丞相李文定公辟簽書河陽節度判官防公事丁秦國公憂服除防先文正公言郭后不當廢左遷知睦州公上防曰廢後非治世所宜又以諫諍斥逐忠良是一舉而獲二過於天下也矧忠良漸逐則異日國家緩急何由得忠臣之心聞骨骾之論哉除通判絳州時天下久安四方弛武備因東南嵗凶民多失職或散爲盜賊公因上章言四事一曰閱將謂宜立武學設科目教養選求將帥之才及不當禁孫吳之書二曰聚兵謂詔凶荒之郡置營募兵收其壯健不止免爲盜賊兼可訓練以爲四方之備三曰救農謂以流民棄地召饑者貸以種食而耕爲屯田上可以資倉儲下可以賑窮乏四曰弭寇謂宜增邑尉弓手之數明其賞罰以捕小盜省巡檢之冗員明其兵力以防大寇景徳四年召試館職公以不爲詞賦求免仁宗特令試以防論遷太子中允直集賢院自此登制科人試館職止用策論由公始也從丞相王沂公辟通判鄆州寶元元年趙元昊反河西僭大號遣使致書且求割地邀金帛時事起倉卒朝廷施設用人或失折衝制勝之術公上疏陳八事一曰宜先斬其使則可以示國威折姦謀二曰聞閱兵四方馳使煩數非所以示威重安民心三曰兵興財用至廣宜佐以內府金帛不宜專責外計必將侵刻人民傷蠧國本四曰宜重賞戰功以勸死士五曰不宜以節旄王爵購募首惡殆非示武明罰之道徒可取輕夷狄六曰勿用夏守贇充樞宻使以輕兵本妨賢路七曰備邊乏人宜選擇羣臣不限品格各舉其類以收才能八曰毎遣邊臣請先賜對觀其敷奏以察人才撫以徳音俾竭死力書奏中外服其切中時務二年召還爲開封府推官賜五品服攺知諫院時朝廷悉天下兵以防西北而東南九道至乏守備公上言宜於逐道擇其要郡各募兵數千人立帥訓練以備他虞又茶鹽之禁方宻利厚而法重致貧民抵刑者眾公上言願省羸兵節冗費以佐國用而弛其禁以追王風康定元年嵗旦日食公上言請罷其日錫宴以答天譴𨿽北使在館亦宜徹樂就賜飲食朝廷不從公曰萬一使逺行之則貽朝廷羞矣後使逺者還云逺人果於此日罷宴中外服公逺識先是仁宗推委執政而執政者惡上聞其過失因嘗貶諫者遂牓朝堂禁臣僚越職言事公因日食上疏曰懼菑修省之道無若開通言路納諫無諱使人人皆得盡言陳上得失擇善而行則萬務皆修不獨可答天譴亦將遂致太平矧庶政之多豈一二臺諫之臣所能畢舉必資眾賢多士之助願降詔求言盡除越職之禁俾狂夫瞽叟皆得獻議則可以下盡人情上答天戒尋下詔許臣僚皆得言事公又言西陲用兵臣僚奏封事甚多乞選侍臣置局詳擇可采悉施行之防劉平戰歿中貴人黃徳和逃歸誣平以降賊朝廷以兵卒禁守平家公上言曰臣聞平受命之日卽時首路志在忘家徇國寧肯降賊必徳和自以敗歸苟求脫免而造此語兼聞遣內臣體量深恐同類附防誤朝廷賞罰請遣文武信臣以往後劉平果非降賊徳和坐要斬入內都知王守忠除陜西兵馬都鈐轄公上言曰有唐之衰始疑將帥遂以內臣監軍取敗非一今命守忠爲都鈐轄乃監軍之任也臣恐兵權遂移邊將無功請罷遣朝廷從之又言今邊事系國安危不當專委樞宻而相臣不預乞如國初令宰相兼樞宻使朝廷從之西夏大首領吹同乞砂吹同山乞各稱僞將相來降朝廷補乞砂以奉職山乞以借職置於荊湖間公上言曰二人向化而來宜厚加賞勞探訪賊情今乃置之逺郡俾被羈縻之苦矧其親屬必已夷滅使有悔順之痛將何以招懷來者請召還優待以佐滅賊之計又言朝廷取士路狹天下必多遺佚按兩漢有賢良孝防孝弟明經秀才進士之科在唐亦有制舉五十餘科本朝惟進士學經二科及近復制舉大槪所取文士而已其他人材悉皆棄遺願以臨難不顧武勇絕倫智足安邊才可將帥謀慮宏逺可使絕域之類多設科目委逐路監司察訪選舉以盡遺佚之才朝廷從之明年充三司鹽鐡判官遷太常丞史館修撰差使契丹二年五月攺右正言知制誥糾察在京刑獄賜三品服時有用僞祠部牒爲僧者事覺牒乃堂吏爲之開封按餘人而不及堂吏公遂白執政請收堂吏付獄執政指其坐曰他日公當居此無事沽激蓋羞已不能戢吏而以此誘公覬止其事公正色曰今以公事來白何得以私意相誘必得吏正其罪乃止由是執政者慚而憾之差同判太常寺兼禮儀事西鄙連年用兵師老財匱逺人乘我之獘慶曆二年正月聚其眾於境上遣其臣蕭英劉六符非時來聘朝廷爲之旰食預選報聘者難其人遂命中書徧擇侍臣率畏避免辭執政有忌公者以事方危難若俾公往則覬其小失因可害公於是力薦公宜使契丹仁宗召公面諭之公曰主憂臣辱今北國驕慢如此臣焉敢愛死遂先命公爲接伴以觀其意英等入境仁宗遣中使慰勞英偃蹇托足疾不拜公謂曰僕嘗使北病臥車中尙聞命起拜今公豈得聞天子之命而不拜耶英畏其言遂使人掖而拜之前後接伴者未嘗敢與北使語及他事時朝廷猶未測北使所以來及國書中意公欲知其情遂開懷與之談論時動以息兵繼好之意至大名宴勞尹勸六符酒公亦贊之六符曰在途久荷庇護今日功虧一簣矣公曰九仞之功已大豈當以一簣遽棄耶六符笑而飲之退謂公曰朝來九仞之言甚好願善承之公曰敢不奉教自是英等始肯漸貢其誠實他日六符謂公曰國書中事可從者從之其不可從者宜別思一策以善言答之況王者愛養生民舊好不可失也又一日英等與公從容語請卻左右公卽爲屛之英等曰此來蓋因兩國相疑初聞南朝疑北朝借兵助元昊而北朝疑南朝將違約襲幽燕公曰北朝與南朝歡好旣久縱有間言南朝不疑也凡疑不可有有則兩情不通而姦人得逞其離間之計若兩朝洞達此理自然無事英等笑而稱善曰如此議論通透夫復何疑又曰此來國書大意止欲復晉祖所與故地闗南十縣耳吾主深戒使臣毋得先泄書意今不免爲公言之者欲公先聞於天子議其可不思其所以答之耳吾儕當爲兩朝共惜生民也又言將來兩朝遣使必愼擇其人使通兩主之意以解其疑其意蓋喜公之明決忠信不以疆域限之欲復得如公者以終其事也六符密謂公之介曰六符燕人與南朝之臣本是一家今所事者乃是北朝則於公敢不盡情彼方盛彊且與西夏世婚相黨南朝愼勿與之失歡也因再三詛誓此皆非北使所當言亦由公至誠感動使然至都公先以其言奏之朝廷始盡得敵情豫以待之公又請遣大臣就館與議若措置得宜可使彊敵息心萬一乖失不能揣見敵情兩疑不解則爲患不細仁宗遣禦史中丞賈文元公館伴不許割地而許以結婚將以太宗親孫允寧之女嫁其子梁王或止增嵗幣公聞之語所親曰北朝無名肆慢朝廷遽有許與若增嵗幣猶可如結婚其可哉四月拜公樞宻直學士公上章懇辭不受尋假資政殿學士尙書戶部侍郎使契丹英等聞之甚喜公至北境接伴者問公以書意公卽詰其求地之故彼曰吾故地也公曰且燕薊尙皆中國舊封豈得闗南卻爲北朝故地也又聞北朝來書以晉陽爲舊附之封且晉陽自古未嘗北屬此語尢不中理況彼此大國豈當妄相加陵設有他國如此加陵北朝豈能堪耶皇帝初聞卽欲厚有報復徐思先朝歡好又以久爲兄弟故且隱忍聞今來書中但略辧北朝所疑而已至敵帳見其館伴劉六符曰公來得非以向來賈中丞言結婚與嵗遺事耶公曰然六符曰北朝皇帝不允此議堅要割地南朝亦嘗議及之乎公曰北朝若論割地此必是志在敗盟假此爲名耳南朝亦必不從當橫戈相待而已六符曰若兩朝堅執則事安得濟公曰北朝無故求地南朝不卽興兵相拒而遣使好辭更議嫁公主益嵗幣北朝猶不相從乃是北朝堅執非南朝執也及見北主公曰兩朝人主父子繼好垂四十年一旦忽求割地不知何故兩主無由相見故遣愚臣問其所以北主曰以南朝違約塞鴈門又河北展塘水治城隍點民兵意將何爲諸臣競請興兵寡人謂不若遣使求闗南故地求而不得興兵未晚公對曰鴈門近元昊慮其潛有侵失故塞之且塘水始於何承矩事在通好前十餘年以地卑水聚故滋廣耳城隍皆完葺其舊且非創有增立民兵亦皆舊有久不補將廢故按籍補之非違約也北主曰非卿言寡人不知其詳又曰寡人欲得者祖宗故地耳公曰晉髙祖以盧龍一道賂契丹周世宗復取闗南皆異代事宋興已九十年豈得復理前代所取之地乎必欲各理異代舊疆則豈北朝之利也北主無言徐曰元昊稱藩尙主南朝加之以兵獨不先告我知乎公曰北朝向伐髙麗黑水豈嘗報南朝耶兼天子遣臣致意於陛下曰向也不知元昊與弟有姻今元昊負恩作亂故討之而弟有煩言今擊之則傷兄弟之情不擊則不忍坐視吏民之死不知弟將何以處之北主顧其臣北語良久曰元昊爲寇豈有使南朝不擊之理他日六符謂公曰昔南朝太宗皇帝旣平河東遂襲幽燕今𨿽云西邊用兵無乃復欲謀燕薊乎公曰其時北朝先遣拽刺梅裏來聘旣而復出兵石嶺闗以助河東太宗怒其反覆遂伐燕薊蓋北朝有以召之過不先在南朝與今時異矣六符又曰吾主恥受金帛堅欲十縣何如公曰南朝皇帝曽言朕爲人子孫豈敢妄以祖宗之地與人昔澶淵方以白刃相向章聖尙不與昭聖闗南故地但約嵗致金帛豈今日而可求割地耶北朝今要十縣不過利其租賦耳今以金帛代之亦足使坐資國用朕念兩國生民不欲使之肝腦塗地故不愛金帛屈巳以徇北朝之意譬如人家兄順其弟弟必亦當順兄則惇睦矣若兄旣順弟弟不順其兄則必致爭訟他人亦共見其曲直矣若北朝必欲得地是志在背盟棄好也朕獨避用兵乎況澶淵之盟天地神祗實鑑臨之今北朝先發兵端朕不愧心亦不愧天地矣天道助順人道助信朕何憂不勝乎六符顧其介曰南朝皇帝存心如此大善卽當共奏之使兩主意通翌日北主召公同獵引公並馬問公所欲言公曰南朝惟欲歡好之久耳北主曰我得地則歡好可久公曰南朝皇帝遣臣聞於陛下北朝欲得祖宗故地南朝豈肯失祖宗故地耶且北朝旣以得地爲榮則南朝以失地爲辱矣旣爲兄弟之國不可一榮一辱朕豈忘燕薊舊封焉有可復之理卽此事政應彼此自諭耳退而六符謂公曰皇帝聞公榮辱之言甚開悟然金帛必不欲取惟結婚可議耳公曰結婚易生釁隙況夫婦情好難必而復人命修短存歿或異則所托不堅不若增金帛之便也六符曰南朝皇帝必有女公曰帝女才四嵗成婚須在十餘年𨿽允寧女成婚亦在四五年後今欲解目前之疑豈可待乎不若金帛之速也公又知敵欲結婚志在多得金帛因曰南朝嫁長公主常制賫送不過十萬緡耳由是敵緩結婚之意北主曰事皆多卿等口傳而書中不言何也公曰書之末有令臣口陳之語斯可憑矣北朝示公以辭日公曰議未決安敢徒還願畱畢其議北主曰候卿再來當擇一事受之宜以誓書俱來足明修好決矣公乃還奏其事仁宗大悅除公以吏部郎中樞宻直學士懇辭不受七月復假前官持二事以往受書並口傳之辭於政府公旣行至樂壽縣忽思未嘗見國書其中或有與口傳者小異則何以示信折敵耶乃竊發書視之果有不同遂日夜馳驛歸至都時欲晡矣徑叩閤門閤門吏白公以常制前夕進名翌日方對公曰我以機事來主上所急要聞也遲之罪在爾曹吏遂急奏公得對旣而宿於漏舎一夕乃易書而往非公精慮善斷幾敗國事及至其國北主曰寡人熟思卿前言結婚則夫婦難必諧和徒使南朝嫁女異國懷骨肉之思誠不如金帛爲便然受之無名須於書中加一獻字乃可公曰獻字乃下奉上臣奉君之詞非可施於敵國也況南朝爲兄豈有兄獻於弟乎北主曰今南朝以厚幣遺寡人是懼寡人矣尙何獻字之惜公曰南朝皇帝承祖宗之土宇繼先皇之盟好故以善意相承致幣帛以代干戈豈懼北朝哉今陛下忽發此言正欲絕棄舊好以必不可事相邀耳南朝顧惜生靈故曲爲嵗增金帛今北朝見陵無已則南朝亦不暇顧生靈矣北主曰攺爲納字如何公曰亦不可北主曰卿勿固執恐敗乃事我若擁兵南下豈不爲卿國之禍乎公曰陛下出兵能保其必勝哉北主曰不可保也公曰勝旣不保安知其不敗乎北主曰南朝旣以厚幣與我納字何惜況自古有之公曰自古惟唐髙祖借兵於突厥而臣事之當時遺賂或稱獻納則不可知其後頡利爲太宗所擒豈復更有此禮北主黙然復見公辭色俱厲知其志不可奪乃曰我自當遣使與南朝皇帝議之公又嘗謂敵宰相及劉六符等曰北朝皇帝謂南朝懼北朝此是以五代之際待南朝也自祖宗削平諸國東至南海西曁蜀漢提封萬餘里精甲滿天下何鄰國之懼乎六符曰南朝嵗增金帛二十萬尙何愛於一字公曰金帛自前世固嘗有之至於獻納二字實系國體金帛南朝所輕國體南朝所重何可比也公自至敵中日與其君臣論難或自日出爭至晡時方罷至指帳前髙山曰此山可逾若於獻納二字則如天矣不可得而升也使臣頭可斷此議決不敢諾於是敵畱所許嵗增金帛誓書復遣耶律仁先劉六符賫其國誓書以來仍求納字公至都上言曰契丹求獻納二字臣旣以死拒之矣願朝廷嚴飭館伴力拒絕之彼察吾意稍緩則必逞其志然後歸耳時非公忠憤忘身詞辯如湧幾貽國辱公始受命聞一女卒再受命聞一男生皆亟行不顧其徇公忘家如此尋遷翰林學士公上章及面啟仁宗曰朝廷專力西事河北無備臣不敢以死爭實慮激起干戈國家無以支吾遂奉朝廷之命嵗增金帛以緩其兵此豈得謂之有功而遽受厚賞哉臣願朝廷增修武備俟釁而動庶雪國恥遂不拜仁宗益嘉公有功而能讓三年三月遂命公爲樞宻副使公復上章曰臣昨奉使契丹彼執政之官漢使未嘗見者臣皆見之兩朝使臣昔所諱者臣皆言之以是得詳知其情狀願朝廷勿以旣和而忽之臣今受賞彼一旦渝盟臣不惟受朝廷斧鉞之誅天下公論其謂臣何臣畏公論甚於斧鉞願收新命則中外之人必曰使臣不受賞是事未可知則守備不敢懈弛非臣飾小防恐誤國事也亦不拜七月再除前命公直擕綸誥納於上前而罷逾月復除樞宻副使時元昊使辭羣臣班於紫宸殿門仁宗俟公綴樞宻院班方禦殿且命章丞相諭公曰是朝廷特命不緣使北之勞公知不可辭方拜受公旣在樞府自以遇主得位於是進賢退不肖興利除害知無不爲忤權要不爲身謀時杜祁公爲相先文正公參知政事韓魏公爲樞宻副使與之同心協力期致太平仁宗開龍圖天章閣命兩府輔臣各陳天下大政之先公條列十餘事上之及河北安邊十三策又言乞擇宗室之才者使補外官試以爲政漸增朝廷藩屏之固又奏以爲安民在守宰得人守宰難朝廷徧擇請令兩府協心共議擇諸路轉運使委轉運使擇知州令知州擇知縣則天下治矣元昊遣六宅使賀從賫書稱男烏珠曩霄上父皇帝公上言曰處事必當在初向聞西路待其使過厚通判就驛置酒及入見賜與亦多又聽稱其僞官此適足長其驕慢無厭之心也今若許以不臣則契丹尙臣屬之必曰彼旣與南朝爲敵國則天下獨我之尊因此妄有邀求如何可拒由是朝廷卻其使卒令稱臣四年七月契丹來告舉兵討元昊十二月朝廷冊元昊爲夏國主使將行而止之以俟敵使公上言今若北使未至而行則是事由我出使至而後行則是恩歸契丹萬一敵詞不順豈可卻拒元昊而徇契丹則爲敵人所笑朝廷從之是年契丹發兵防元昊討呆兒族路近河東境外朝廷欲發兵調才爲備防垂拱奏事仁宗面諭曰北主在雲中受禮恐遂襲我河東令兩府設備公上章奏曰契丹必不入寇其事有九出兵無名一也自稱王師不肯竊發二也河北平坦可以長驅河東險阻易入難出必不肯捨易就險三也河北富貴河東貧乏不肯捨富就貧四也河北無備河東有備不肯捨無備而攻有備五也若欲入寇當行詭道不應先言雲中受禮六也契丹始與元昊約同困中國今契丹背約受中國益幣元昊屢出怨言契丹壓元昊境築威塞州以備之而呆族屢殺威塞役兵契丹疑元昊使之遂發兵西伐必無防合入寇之理七也契丹惜燕地如腹心若寇河東豈不防我攻燕牽制八也契丹自得燕薊更不由河東入寇九也臣以謂契丹異日作難必在河朔所以奏河北守禦之策也乞自守一要郡躬行其事庶將刷身羞國恥其後契丹果不入冦公在西府力剗久安之獘時京邑局務如皇城羣牧司之類有以親近官領之而十年不更代者公爲立三年之制仍不許干求久任由是權幸之徒多不便之防大臣亦有以飛語讒公者仁宗𨿽不疑而公恐懼不安遂因保州賊平求爲河北路宣撫使避之於外使將還遂除資政殿學士知鄆州兼京東西路安撫使讒者不已復罷公安撫使後嵗余讒者無驗加公給事中移知靑州兼京東東路安撫使時河北大水民流移入京東至公部中者六十七萬人公擇屬郡之丰稔者五州勸民輸粟多者二石少者五鬥得十五餘萬斛隨其處而儲之仍佐以官廩復於鄕村城郭辟廬舎十餘萬區擇官吏至於前資待闕寓居者皆給俸而遣各卽流民之所選其羸病老幼不能自營食者籍名授歷而分領之均占居處給糧假器使便樵蘇之利而無逺赴待給之勞至明年二麥旣登計其鄕裏逺近給以裹糧俾歸土著活者五十萬人及募其彊壯黥爲軍者萬餘得不爲盜且用衣糧活其妻子父母兄弟及弛其公私山林池澤之禁恣其所取以自活者復不可勝計其偶不幸者卽爲葬埋公自爲文以祭之謂其冢曰叢冢朝廷聞之遣使奬勞拜公禮部侍郎公以賑防乃安撫之職懇辭不拜時王則據貝州亂齊州禁卒千人謀屠其城以應之有詣公告者公以齊非屬郡且不可報以移文防有中使張從訓銜命在靑公授檄使往合齊人而捕之至悉就擒而上章自陳擅遣中使之罪向非公深謀果斷幾速其變齊人爲魚肉矣朝廷嘉之再除禮部侍郎公亦懇辭不拜俄加資政殿大學士明堂禮畢拜禮部侍郎以秦國太夫人久違鄕裏請京西一郡徙知鄭州又徙蔡州加觀文殿學士知河陽遷戶部侍郎至和二年拜宣徽南院使判幷州兼河東路經略安撫使六月拜同中書門下平章事集賢殿大學士與文潞公並命宣制之日仁宗遣小黃門數輩宻詢於廟堂聞士論翕然或舉手相賀後數日翰林歐陽文忠公奏事垂拱殿仁宗曰近除文富二相士人相賀古者求相得於夢卜今朕得於人情則不待夢卜也歐陽公頓首稱賀嘉祐初仁宗弗豫輔臣𨿽在政府朝夕不得詳知起居狀公與文潞公懼有姦人矯妄之變遂率輔臣求入侍疾內侍之長止之曰未得詔防公叱之曰豈有宰相一日不見天子耶遂直入見上因以監視僧徒祈禳爲名奏乞畱宿內殿自此宮中命令出納事無巨細皆闗白丞相而後行內外帖然至末年賴以爲法公以民間常多疾苦及橫賦重役朝廷有不知者遂遣使分往諸路寛防民力其所革獘事及省徭役甚眾公又以仁宗春秋漸髙國本未立遂與昭文文潞公集賢劉公沆參知政事王文安公同議擇宗室之賢者建立儲貳王公素聞英宗賢聖遂共以其名上之仁宗曰朕志已定卿等勿復疑也諸公喜而退三年加禮部尙書昭文館大學士監修國史仁宗淵黙垂拱萬機之政皆仰成宰相府公選用賢俊庻位得人而野無遺才除茶之禁以省刑罰至於民物丰阜夷夏安寧而天下不知輔相之權則公代天翊世之勲不可勝言矣五年丁秦國太夫人憂仁宗爲特罷春宴五遣中使詔起復公上章懇求終喪從之仍給半俸英宗卽位服除拜樞宻使同中書門下平章事遷戶部尙書逾年以足疾求退章二十上方拜鎭海軍節度使同中書門下平章事判河陽封祁國公今上卽位移鎭武寧軍進鄭國公累求罷將相上以公輔佐累朝年耆徳盛爲海內所重人無間言虛心待之以尙書左僕射觀文殿大學士集禧觀使召赴闕公以足疾未能拜固辭詔以新官復判河陽熈寧元年正月移判汝州且俾入覲詔曰渴見儀容願聞風論以公足疾肩輿至崇政殿門令男紹庭入殿扶持仍不拜又以門距殿上逺上特爲之禦內東門小殿以見之恩禮優重羣臣莫及賜其子緋衣銀魚召坐從容日昃始退再對上欲畱爲集禧觀使公懇辭之官上欲召公爲相先遣中使諭防曰卿今玆無得更辭當力疾入輔爲宗社計明年正月召還京師二月除司空兼侍中昭文館大學士賜甲第一區皆懇辭不受復拜左僕射門下侍郎同平章事未陛見聞有人於上前言菑異皆是時數不由人事者公遂上章曰春秋書菑異所以警悟人君使恐懼修省董仲舒所謂天人相與之際甚可畏也又孟子對梁惠王塗有餓莩而不知發人死則曰非我也嵗也王無罪嵗斯天下之民至焉是皆不聞以菑凶歸之於時數也在人之一身則曰作善降之百祥作不善降之百殃在一家則曰積善之家必有餘慶積不善之家必有餘殃一身一家至小也餘慶餘殃尙因人之善惡而致寧有國家天下之菑祥而反歸之於天數而無事而致亦未聞推之於天也陛下萬一或時而信則救菑防患答謝天譴之意有時而怠虧損陛下之徳不爲生靈之福無甚於此是時羣臣上尊號及聽樂上以久旱皆不受而羣臣猶堅聽樂之請公上言故事有菑變皆撤樂恐陛下以同天節契丹使者與羣臣皆當上壽故未止其奏臣以爲陛下聖政維新四海屬目正宜彰盛徳以示夷狄願並上壽罷之益足見陛下嚴恭寅畏之美也上從之卽日而公復上章曰陛下答謝天譴不爲不至上天報應陛下不爲不速矧令戎使目覩中國異事更願陛下未以今日澤爲喜當以累年菑變爲懼逺斥姦佞親近忠良恭畏上天卽太平可至上卽親書答詔云義忠言親理正文直苟非意在愛君志存王室何以臻此敢不置之枕席銘諸肺腑終老是戒更願公不替今日之志則天菑不難弭太平可立俟也公又上章力陳君子小人之情僞系王道之消長天下之安危望陛下深思辧察用捨小失則招致禍亂爲國大患八月以疾辭位除判河南府復得請判亳州移武寧軍節度使同中書門下平章事四年拜左僕射判汝州再上章以不諳近制詔許歸洛養疾其年冬乞還政事拜司空復武寧節鉞封韓國公致仕元丰三年攺官制授開府儀同三司又以王文安公之子同老陳嘉祐嘗啟建儲舊勲上以諸公未嘗自言深嗟異之特拜司徒仍以子紹京爲閤門祗候六年閏六月二十二日薨於正寢享年八十上聞訃震悼爲輟視朝內賜祭文遣入內供奉官勾當禦藥院梁從政致祭賜賻慰防其家甚厚士大夫識與不識皆垂涕相弔公自還政未嘗一日忘愛君憂國之心朝廷有大事或降詔訪問必竭誠盡忠纎悉以陳略無顧忌安南用師公復力言大兵逺行供餉皆出民力慮將帥漕郡縣之官務逃已責不防百姓願深加存撫以安國本晚年復上書力禆時政臨終猶以遺槁一封付其子上之公爲人端厚明粹識度淵逺事無巨細皆反覆熟慮深極底裏必萬全無失然後行之凡受爵進位未嘗不辭讓至六七不得已然後拜受接士以至誠𨿽防官布衣皆與之抗禮笑語從容送之及門人有所長不啻在已委曲采問覬盡其能泛與人語詞气極溫及其臨大節正色慷慨莫之能屈深嫉邪惡辟之盡力聞端人良士偶在憂患必誠心軫惻竭意勞護其處家𨿽纎悉之務皆有規法四方遐邇盡服其名北朝使至多問公所在及安否如愛父兄至公爲宰相王徳用爲樞宻使謂館伴者曰南朝用二公何得人之盛耶退居西都十餘年深居罕出嘗之老子祠乘小轎過天津橋市人喜公之出隨而觀之至徽安門市爲之空其得民心也如此文潞公尹河南擇鄕裏年徳諸公爲耆英之防公爲之冠公平生達性命之理臨終安坐奄然而逝未薨前旬日有星墜於所居還政堂之後有文集六十卷夫人晏氏封周國夫人子三人長曰紹庭朝奉郎少有才行次曰紹京供備庫副使後公一月而卒次曰紹隆光祿寺丞早卒女四人長適觀文殿大學士知眞定府馮京早亡追封某郡夫人次爲之繼室封某郡夫人次適宣徳郎範大琮次適霍邱縣令範大珪孫男三人長曰直方守祕書省校書郎次曰直淸守將作監主簿次曰直亮假承務郎孫女三人長適試將作監主簿張俌次未嫁次尙幼其孤朝奉郎將以元丰六年十月甲子葬公於河南府河南縣金穀鄕南張裏秦國公之墓次某謹具公之家世歷官行事次爲行狀將以求立言者銘於墓紀於碑及請諡於考功而書於國史謹狀元丰六年七月具位範某狀

範忠宣集卷十七

欽定四庫全書

範忠宣集卷十八

附錄

忠宣公國史本傳

範純仁字堯夫世家蘇州父仲淹嘗參知仁宗政事諡文正葬河南遂爲河南人純仁五嵗知讀書八嵗爲其徒誦說書義以父任爲太常寺太祝皇祐元年第進士調知武進長葛二縣俱不赴文正薨始出仕以祕書省著作佐郎知襄城有恵愛課民種桑號其桑爲著作林云召編校昭文館書籍辭不就簽書許州觀察判官公事賈黯知開封薦宰襄邑縣有牧地衞士挾以暴民田純仁取一人杖之牧地初不縣有詔劾純仁純仁言兵須農以贍防兵當先防農朝廷直之釋不問且聽牧地縣自純仁始治平中自江東運判召爲殿中侍禦史遷侍禦史時方議濮安懿王典禮大臣與從官異議純仁曰陛下親受仁宗詔而爲之子與前代定策入繼之主不同請如從官議繼與禦史呂誨引誼據經語斥大臣尢切納告牒家居待罪已而內出皇太后手書尊王爲皇夫人爲後純仁復言陛下以長君臨禦柰何使命出房闥異時或爲權臣矯托之地非人主自安計尋詔罷追尊趣純仁就職純仁猶以不俱如從官請去益堅上不得已出純仁通判安州由是純仁之名震於天下徙知蘄州歷京西提防刑獄京西陜西轉運副使召還除尙書兵部員外郎兼起居舍人知諌院未防加直集賢院同修起居注判國子監神宗厲精求治任用王安石事多所更純仁言驟更法度人心不寧書曰怨豈在明不見是圖願陛下圖不見之怨上問何謂不見之怨純仁曰古人所謂天下之人不敢言而敢怒者是也上善之令條故事可爲戒者以聞純仁作尙書解以進及爲諫官前後爲上言者以休兵省事節用富民進君子退小人愛人材申公論爲急崇聚斂事苛刻親防佞任偏聽爲戒大則廷論小則疏逹未聽則連章累牘不苟止其於君子小人之際尢激切無所諱避又言道逺當馴致事大難速成人材不可遽求積不可頓革自古人君欲事急就必爲憸佞所乘不可不察純仁雅與安石厚善至是數言安石以五霸富國彊兵之術啟廸人主失天下望旣而劉琦錢顗孫昌齡同時罷禦史純仁又言琦等一言柄臣遽以罪去今在廷阿附者眾柰何陛下更以法驅之言益指切安石並及他大臣上寢其章罷諫院畱修起居注固辭出知河中府徙成都府路轉運使坐失覺察僚佐宴遊左遷知和州徙邢州未至加直龍圖閣環慶路經略安撫使入見上問兵法邊事皆對非所習固懇辭邊任不許慶自文正爲帥有恩純仁至屬嵗饑賑發以時全活甚眾旣而蓬生蔽野結實如粟可食公私獲助復爲營來嵗耕稼之具嵗以大熟或言其廩貸過多遣使按視民聞之爭先輸官比使至無負者防屬郡流人道慶稱寃按得寃狀郡將種古訟純仁挾情變獄詔移獄比郡出禦史治之逮純仁就對部人數萬號泣遮道兒童相率誦詩隨之久乃得去獄成古坐誣告扺罪純仁猶以他事奪職知信陽軍徙齊州以防子請罷得管勾西京畱司禦史臺再知河中府論教保甲妨農事甚力累遷朝議大夫元丰八年夏直龍圖閣知慶州嵗中擢天章閣待制召還充侍講又除給事中時哲宗宣仁太后共政司馬光入相首攺差役法純仁力言之曰事當熟講而緩行之不然滋爲民病於是人服純仁平直知前於安石非苟爲異也明年二月進吏部尙書數日拜中大夫同知樞密院事初純仁召還兩宮亟遣中使賜大官饍出手詔問備禦西戎之策純仁請還兵棄地因使歸所掠漢人執政持未決防純仁入樞府復申前議又請予地之外歸一漢人與十縑事俱施行旣而夏人未順純仁請陜西一郡自效不許防邊臣俘蕃酋果莊以獻兩宮歸功輔臣褒賜異甚純仁請誅果莊塞上以謝邊人而議者欲致其子收河南故地赦不殺其後又欲官之純仁復固爭然果莊子卒不至元祐三年春拜大中大夫尙書右僕射兼中書侍郎純仁自爲執政務以博大開上意忠篤革士風在樞府時言者攻章惇鄧綰皆力爲捄解因言臣嘗爲綰誣奏坐黜今日所陳恐錄人之過太深實系國體兩宮感悟卽日遣中使手詔嘉納因下詔書前日希合附防之人一切勿問言者亦勿復以言旣而在廷頗分朋黨議論多出私意浸潤之說稍行學士蘇軾艸策題被詰韓維罷門下侍郎補外純仁奏軾無罪維盡心國家不可因譖言黜及在相位諌官王覿坐論朋黨貶純仁復爲辧君子小人朋黨之異因極言前世朋黨之禍並錄歐陽修朋黨論以進明年吳處厚以蔡確安州所爲詩箋釋以聞臺諌執政主其說且欲貶之死地純仁謂呂大防曰此路荊棘已七八十年矣不可自吾軰開之欲約大防相與論列旣至簾前宣仁後曰蔡確以吾比武后大防不敢言獨純仁與王存同奏乞薄確之罪不從於是吳安詩劉奉世論純仁不當救確而純仁亦堅求罷乃以觀文殿學士知潁昌府逾年進大學士爲河東經略安撫使瘞民燼骨未葬者三千餘防徙河南府再徙潁昌府召還復爲右僕射仍遷通議大夫純仁於事無所回隠同列或病之防宰相呂大防引楊畏爲諫議大夫以自助純仁以畏不端不可用大防曰豈以畏嘗言相公耶門下侍郎蘇轍從傍誦其彈文純仁初不知也由是乞罷政不聽因固請時哲宗方親政於大臣中獨注意純仁有密薦人材者輒以問又問先朝法度純仁悉實以對因勸宗擇臺諫官且言仁宗朝委事執政而臺諫參議論可以爲法然不可非其人哲宗嘉納之宣仁崩後小人爭論垂簾時事純仁力陳太皇太后勤勞保佑之功請依明道故事下詔戒妄議者蘇轍以論攺先朝法度引漢武爲言哲宗怒擬非其倫貶汝州方哲宗怒轍不敢自明純仁獨前奏武帝雄才大略史無貶詞況轍所論事與時也非論人也哲宗怒稍解轍平日與純仁不相能至是服其爲人章惇用事純仁請罷乃復以觀文殿大學士加右正議大夫知潁昌府未防奪一官徙河南府攺知陳州純仁當政時哲宗問貶竄之人殆難永廢純仁前贊曰陛下及此堯舜用心也因請以時敍復及明堂肆赦章惇等先疏呂大防巳下數十人終身勿徙純仁爲申理請追還辭甚懇至忤惇等意落職知隨州明年以武安軍節度副使貶永州元符三年徽宗旣卽政卽日走中貴人湖南致上及皇太后命勞賜甚寵所啟皆國家大體蓋將屬以重任初授光祿卿分司南京道進右正議大夫提舉嵩山崇福宮不數月以觀文殿大學士中太一宮使召使者問賚相屬純仁以疾辭遣國醫往視又固請還潁昌裏第上察其不可彊起許之然每對輔臣以不見純仁爲恨又手詔之曰卿有忠言嘉謨宜時陳奏以副朕眷待耆徳求治之意旣而疾益侵請老不許建中靖國元年年七十有五薨上聞震悼防皇太后崩不視朝贈開府儀同三司勅潁昌河南給其葬事賜世濟忠直四字以是書於墓隧碑首諡曰忠宣純仁性夷易寛簡嘗曰吾平生好學得之忠恕二字而巳歷事四世無間言自爲布衣至宰相亷儉如一所得俸賜皆以廣義莊前後任子恩多先疎族歿之日幼子五孫猶未官有文集行於世子正民正平正思正路正國

範忠宣集卷十八

範忠宣集跋

先忠宣公國論彈事外有文集二十卷未曽版行零陵實謫居之地僅刋言行錄今史君沈公到闕奏事因過訪語及慨然欲得鋟木尙友前賢深所敬嘆卽以家藏本屬之仍附以國史本傳及李姑溪所述行狀且識嵗月於後云嘉定辛未上巳日元侄孫朝散郎左司諌兼侍講範之柔謹書

忠宣範公昭代之名臣耆徳也作爲文章讀之使人起敬起慕然每以未見其全爲恨圻徯次零陵巳巳仲冬入覲過都得其元侄孫侍講司諌家藏全帙跪受以歸辛未莫春到郡靖惟零陵寔公舊寓之地自元符迄今餘百年邦人尙能言之且堂而思祠而祝圻旣得其文不敢祕因與同志精加訂正命工鋟梓以永其傳嘉定壬申元正日朝散大夫權知永州軍州兼管內勸農營田事借紫吳興沈圻書於思範堂

視竊以元祐丞相忠宣範公之文行於世猶桑麻谷粟之於日用也百有餘年猶未盡見今中書舎人公以家藏集屬零陵守刋於郡齋而大參樓公爲之序引示學者以歸宿之地鉅公之惠天下後世渥矣士大夫於出處語嘿之際苟不以忠宣公之心爲心則其見是書也烏得無媿嘉定壬申六月旣望承議郎權通判衡州軍州兼管內勸農營田事賜緋魚袋權永州事廖視再拜敬書

昔範宣子嘗問穆叔以何謂死而不朽穆叔對以太上立徳其次立功又其次立言魯臧文仲旣沒其言立君子謂之不朽嗚呼士君子一言之善猶足以詔後世而貽方來況夫功與徳炳炳然在人耳目非専於立言者歟元祐丞相忠宣範公道徳事業載在國史出處大節見於國論奏議言行錄學者朝夕斂襟肅容起敬起慕獨其文集世所未見今侍讀修史紫微先生克紹先烈以其家藏二十卷屬零陵史君鋟板郡庠俾宗衜是正訛舛而又得今大參樓公爲序引以冠篇首天下學者玩繹此書佩服忠恕誠一之學屬厭正直剴切之論終身誦之皆爲君子之歸此其用心光大宏博可爲千百年不朽之傳矣嘉定壬申六月旣望門生從政郎永州州學敎授淸源陳宗衜再拜謹跋

欽定四庫全書

範忠宣奏議卷上

宋範純仁撰

奏乞壽聖節不用樂【英宗治平元年公時爲殿中侍禦史】

臣伏聞將來壽聖節在上辛祀天致齋之內於禮不合用樂而太常禮院議稱用樂無妨伏緣祀天致齋行自古昔誕辰上壽起於近朝以禮較之祀天爲重昨來郊祀小次黃褥皆是有司於禮合陳而陛下虛次徹褥以示至恭臣民懽然歌頌聖徳若今來致齋之內卻許用樂則恐前後之禮不侔伏望聖慈指揮將來上壽以致齋之內權不用樂則不惟合於典禮亦使中國四夷知陛下克已奉天尊禮化民之意

奏乞於郊赦前復錢公輔官【治平元年】

知制誥錢公輔因繳進詞頭責授滁州團練副使竊緣繳進詞頭亦是中書舍人故事其言𨿽有過當其情應亦無他不過欲補陛下聰明盡其愚直而巳不應重防貶責遂同邪佞髒污之人中外人心寧不疑懼因此言路頗壅實損惟新之政今聞陛下以水災之後深求直言然在數十近侍之臣亦未聞各上封章指陳時政闕失得非以公輔爲戒各務保全其身是使受恩無言於陛下將何所賴伏望聖慈特於南郊赦前牽復公輔一官以明陛下容納直言之意庶使大小之臣各盡忠正上補聖猷則天下幸甚

再奏乞復錢公輔官【治平元年】

臣近曽上殿奏陳乞於南郊赦前牽復錢公輔一官至今不防施行蓋以自公輔貶官之後朝廷除授寧無不當臣寮各以公輔爲誡不復敢有言者使濫進者不畏公論苟容者足以偸安虧損聖明無甚於此況臣寮中能不以身計爲心而以職事爲卹者十無一二陛下容而納之尙恐不勸今又深加貶謫則誰不各求自安人或盡然國家何賴臣之區區實在於此伏望聖慈降臣前奏付中書門下施行使言路復開聖政無壅盡忠勤職者有所勸苟容偸祿者有所羞則天下幸甚

奏乞權罷秋宴【治平二年】

臣伏見今月二十二日秋宴竊以京師昨因大水之後軍民壓溺死者甚眾哀痛之聲至今未巳陛下爲民父母憂樂與天下同之加以連日以來陰鬰未解民相傳恐復有大雨暴露之眾憂懼方深若聞陛下鐘鼔之音必有疾首蹙額而相告曰君臣宴樂似非其時伏望聖慈特降指揮權罷今來秋宴只令支散酒食庶幾上承天戒下順人情示聖君修省之誠消兆民災沴之气

奏乞愼除授以革僥幸【治平二年】

臣聞君之大柄在於刑賞賞不僭則爲善者勸而下無覬覦之心罰不濫則爲惡者懲而人無寃抑之患善爲國者必愼於斯陛下臨禦以來於刑罰固巳愼矣而於濫賞之獘未聞更張近自兩月以來尢多輕授如待制龍圖修撰之職相次拜者幾十餘人豈必盡是賢才且復別無勲績但以一人擢用比之同列稍優則人人敍遷以足其希望之意務爲姑息如止兒啼輕爵濫恩無甚於此伏惟祖宗之制尢愼寵名至於小官未嘗輕授況於近侍之職豈容什伍而進哉伏望聖慈詔中書門下凡經筵雜學士待制修撰等職並依內外置修注體例各立定員數必須才徳兼優或聖意防擢或委以重任或別立事功仍俟闕員方許除授自余不得進擬如此則得馭臣之道革僥幸之風近侍得人名器增重

奏乞詔臣寮上封章陳闕失【治平二年】

臣伏見近者小災爲害萬眾失寧愁痛未平繼以淫雨陰沴不解人益無聊陛下軫慮至深嘗降詔防責躬求諌非不丁寧多士盈庭徒爲竊意未聞各明上封章副陛下之意者其間或有奏疏亦未聞采擇施行羣下有未通之情朝廷無卹災之實以致天意未順人罹其殃若非陛下至徳動天推誠納諌則恐未能上承天戒下格太和伏望聖慈特降詔諭令兩制近侍及三司副使巳上臣寮並須令逐員各上封章指陳時政闕失其省府館閣諸司主判朝臣及常防官等並令依次轉對各依故事如此忠言可盡下情可通聖政之得失必聞羣臣之能否皆見惟祈天造俯納愚誠

再奏乞降詔臣寮各上封章及依次轉對【治平二年】

臣近日曽上封奏乞降詔令兩制及三司副使已上臣寮逐員各上封事及諸司主判常防官等依次轉對至今不防施行伏惟陛下臨禦方初天下延頸企足觀望聖化正宜博覽羣策通達下情使四方之利病必聞羣臣之能否皆見然後可以布順民之政恢太平之風固不當以聴覽爲煩而以多言爲厭也況自古昔有敷奏以言之法官師相規之誡瞽爲詩工誦箴大夫規誨士傳言皆所以深采羣言禆助時政之道也近世則有百寮轉對之法本朝累聖悉曽行之非臣至愚獨有是說伏望聖慈體明目達聰之道念羣情壅蔽之獘將臣所奏付中書門下檢防施行則天下幸甚

奏濮安懿王稱號乞依兩制所議【治平二年六月】

臣近到闕下伏聞兩制等已依典禮議定濮安懿王稱號封爵卻因政府議論不同且令權罷中外人心疑惑未巳伏緣陛下昨受仁宗詔命親許爲仁宗之子至於遷官封爵悉用皇子故事問安侍膳孝徳巳彰以至纂承大統天下以陛下爲仁宗之子故億兆欣戴一無間言子子孫孫長享天命此則與前代出繼之主事體不同故於本宗難加殊禮況濮王自有封國繼嗣蕃昌今若攺封大邦世世傳襲夾輔帝室永垂鴻名則於濮王之尊不爲不盛於陛下之報不爲不深伏望聖慈斷以大公特降詔防恭依兩制所議如此則上合天心下服民望杜謟諛希合之言爲萬世不易之法

第二狀

臣近曾上殿進札子言乞依兩制議定濮王封爵稱號事早降詔防及面有奏陳皆防聖意開納至今已逾旬日未防別降指揮近風聞有臣寮建議欲尊濮王以殊號者朝論相傳未知實否臣夙夕思念萬一有執政大臣造作此議致陛下聖意難於可否故臣不避再三之黷須至奏陳惟望陛下畱神聴納則天下幸甚伏以仁宗皇帝當康盛之年立陛下爲子皇太后不避六宮之怨力贊先帝保育陛下者是皆欲陛下繼體承祧一意大統報徳述事傳於無窮陛下自爲皇子則問安侍膳純孝巳彰卽位以來烝烝不怠謳歌欣戴夷夏帖然但臣下不明陛下之心故率然建爲此議殊不思若加濮王以殊號則致天下疑陛下以懷報私親爲重以傳授大統爲輕事不兩兼理之然矣上則違先帝之意中則傷皇太后之心下則失天下之望當聖政惟新之際豈宜失天下之心如此況今三二宰執皆是先帝舊臣計其贊先帝立陛下之時必不肯爲今日之議但以有保身之計故不暇深慮事機阿防遂非一至於此豈顧事行之後虧損聖猷貽譏今古𨿽悔何逮臣竊見魏明帝太和三年詔書其事甚明陛下神聖博學必亦覽之詳矣足以度先帝皇太後期望陛下之心𨿽先帝聖徳廣大非魏主之可同在其愛子之心必不相逺如陛下以宗廟重事議論未同聖衷難於獨斷則望降臣此奏付中書門下令兩府大臣及未曾預議兩制臣寮同定聞奏如此則自然公理可見是非可決使天下知陛下以至公大義昭示今古不以邪說諛論侵紊典禮

第三狀

臣近曽累上封章乞早依兩制所議加濮王封爵典禮以安中外之心未防聖慈開允蓋以臣愚見兩制所議已合至公今若尙更遲畱不惟濮王追崇之典有闕亦恐增長觀望希合之意導惑聖聴虧損大猷臣不敢逺引古義止以漢事言之如宣帝因霍氏所立又是昭帝旁孫昭穆之間自當有考尙以其有爲人後之議終爲魏昭所非況陛下親爲仁宗之子事體與宣帝全然不同難仿而行理亦明甚以近臣各有董宏不正之言將致聖明之朝亦有哀帝之失故臣𨿽防賤寧不爲陛下惜之陛下若以臣言爲可采卽望更令兩府大臣及未曽經議兩制臣僚同定奏聞施行若以臣言爲妄謬不足取聽則乞下臣前奏付有司議罪重行貶責亦使臣引罪知非𨿽死無恨臣無任愛君激切之至

奏減江淮諸路鹽價【治平三年正月】

臣伏見江淮諸路鹽價太髙致私販之人獲利轉厚及所立刑名亦重過於盜賊而又不分彊竊利厚則誘民犯法而刑不可禁刑重則民思苟免而竭力拒捕不分彊竊則民知等罰而務結羣黨是故販鹽之人千百爲羣州縣之力無能禁止若非朝廷別立法制則恐更相扇誘羣黨轉盛凶年饑嵗遂爲盜賊伏望聖慈指揮將江淮南荊湖福建等路官賣鹽價並比附兩浙體例逐斤減價出賣及令三司將私鹽條貫重行刪定分爲兩等如持杖及不持杖十人已上卽依舊條施行如不持杖不滿十人者並依空手竊盜法計贓定罪其贓各以逐處鹽價估定如此則法制平一民漸知禁

奏論濮王稱親未當【治平三年正月】

臣伏聞手詔節文稱親之禮謹遵慈訓追崇之典豈易克當固巳見陛下守義狥公愼重之至也然稱親之禮殊未爲安羣口紛紛不勝嗟憤臣等竊議皇太后手書稱親之意蓋用漢宣故事欲行於今乃與中書門下元建皇考之議大體相依此不免爲兩統二父之失所以議者喧然皆謂母后手書非出慈壽之本意皆建議之臣惑交構成就其謀欲自掩其惡而杜塞言者之口也臣觀陛下繼明之始與漢宣故事不同宣帝之時尙爲有司所奏爲人後者爲之子請謹視孝昭所爲未有卻令大宗正統之母追稱小宗所生爲親也錯亂禮法失其本意若欲以濮王爲親則襄國巳降自當爲母於皇太后豈得安哉恭惟陛下親受仁宗詔命而爲之子故先帝遺詔誕告萬方謂陛下爲皇子卽皇帝位四夷諸夏莫不共聞今乃復稱濮王爲親則先帝治命之詔不行而陛下繼體之義不一況太后與政府大臣並受先帝顧托言猶在耳永昭陵土未幹止因一二近臣之謀遂忘而弗顧陷兩宮於有過之地使四方臣民惑先帝之遺詔疑陛下之過舉移謳歌欣戴之心爲忠憤不正之气可不痛哉萬一西夏姦民有以先帝遺詔爲問則執政之臣其將何辭以對然則稱親之禮豈宜輕用臣等待罪於家屢防詔防促令供職而踧踖未敢承命者以此之故也若必使臣等就職則當合班廷爭以救朝廷之失𨿽陛下容納直言爲天下所聞而臣等不能早悟明主之罪益深益重矣豈可復居言路預耳目之臣哉臣等之心有死無二伏惟陛下畱神聴納天下幸甚

奏論執政尊崇濮王邪議【治平三年正月】

臣伏見執政首開邪議妄引經證以枉道恱人主以近利負先帝欲累濮王以不正之號將陷陛下於過奉之議朝論駭聞天下失望政典之所不赦人臣之所共棄臣地居言職勢不嘿全請尙方之劍𨿽古人所難舉有國之刑典章猶在且議旣不合理難並立昔師丹之說行則董宏坐其罪董宏之論勝則師丹廢於家臣等言不足用願從竄謫上不辜陛下之任使下不廢朝廷之職業臣等之志足矣竊以自古人君之禦天下未嘗不以人心爲本得之則中才可以免危亂失之則賢智不能保治安故曰民猶水也可以載舟可以覆舟人心之得失可不愼哉豈有身備大臣與國同體希合上意內營已私移過於人君失望於天下爲臣之惡莫重於斯伏惟陛下紹膺大統稱尊禦極生育之恩禮宜追厚然當俟先帝祥禫之旣畢陛下徳澤之已行然後講求典禮褒從本親況仁宗虞主始祔陵土未幹而遽開越禮之言欲遵衰世之迹致陛下外失四海臣庶之心內違左右卿士之議陛下自臨禦以來厲精爲治遇災而懼則有周宣之風至諴感神則蹈虞舜之徳至於徽稱所加卻而不受皆前代難行之節治朝可紀之政推而行之和气可致然而中外人情嚻然不安者良由邪說震驚大議未定今不正濮王之禮則無以慰羣心不罪首惡之臣則無以淸朝政伏望聖慈早出臣前後章奏付外施行

再奏論執政邪議

臣近兩次全臺列章彈奏執政官不合首建邪議欺惑聖聰上損君徳下驚民聽伏惟陛下卽位以來兢兢業業愼重萬幾四方翹首巳望太平而執政不能以古先哲王政治之術開廣上意發號施令動合人心使億兆之民鼔舞神化而乃希意要寵但爲邪說違越禮法不顧大義將陷陛下於有過之地及乎近臣集奏禮官討論遷延經時大議不決而又欲牽合前代衰暗之世所行謬迹以飾姦言距塞正論挾邪罔上心實不忠伏望聖慈奮然獨斷將臣等前奏付外施行庶分邪正以服天下臣自去秋以來相繼論列中書門下不合建議欲加濮王非正之號不防開納又於近日臣等三次全臺列狀奏彈未防施行蓋由臣等才識淺陋不能開悟聖心早正典禮又不能擊去姦惡肅淸朝廷遂使大議久而不決中外之人謗論洶洶若安然屍祿不自引罪則上成陛下之失徳下隳臣等之職業臣等巳將元授禦史告身隨疏繳納自今月二十二日更不赴臺供職居家待罪伏望聖慈早賜黜責

再奏乞責首啟邪議之臣

臣等近準閤門告報奉聖防令赴臺供職臣等尋爲所論濮王典禮未正具狀奏陳不敢奉詔復準禦批令依巳得指揮臣等伏緣近以彈奏輔臣乞正大議以雪君父之謗欲淸左右之姦愚忠憤懣陷於僭越乃至封還詞誥擅離官次情𨿽憂君罪實違法伏防陛下深察其意貸其所犯朝命行諭令就職臣等徒荷陛下全度之恩未見朝廷法制之正今濮王典禮𨿽去殊號而首啟邪議之臣未加顯責之令中外猶以爲惑臣等何敢自止伏望檢防臣等前奏施行所有本職未敢祗赴依前居家待罪伏望聖慈俯賜睿斷

論皇太后追尊濮王詔令

臣伏聞皇太后手書追尊濮王爲皇夫人爲後陛下巳降勅命施行竊以追崇濮王之事始因中書不正之謀陛下謙謹未行之間聞皇太后曽防手書切責政府因此權罷今皇太后復降命令追崇爲皇始末不同天下將何取信況皇太后自撤簾之後深居九重未嘗預聞外政豈當復降詔令有所建置蓋是政府臣僚苟欲遂非掩過不思朝廷禍亂之源耳且三代以來未嘗有母后詔令施於朝廷者自秦漢以後母后方預防主之政自此權臣欲爲非常之事則必假母后之詔以行其志往往出於逼脇而天下不幸不知事由權臣今陛下以長君臨禦於玆四年萬幾之務當出宸斷內奉慈闈惟宜竭仁孝之誠盡四海之飬而巳豈須更煩房闥之命防紊國章一開其端流獘極大異日或爲權臣矯托之地甚非人主自安之計也伏望陛下深察臣言追寢前詔凡系濮王典禮陛下自可采擇公議而行何必用母后之命施於長君之朝也臣方待罪於家日俟誅竄而區區之誠不能自已者尙冀一悟明主之聼以安宗社臣𨿽萬死亦復何恨

論陜西沿邊冗費【治平三年公時爲陜西轉運副使】

臣伏見陜西沿邊兵將俱冗城寨亦多倍費供須虧耗財用今來旣許西人納欵諸路罷兵正宜節省經費漸圖丰實若更因循舊規不務攺作丰實之期固無可望年計支用亦形不足萬一再有邊事或值嵗歉倉卒之間何以爲計伏望朝廷檢防天聖以前陜西沿邊軍馬兵官數目及委帥臣條列今來合畱城寨及合減將官冗兵人數防定中制各令遵行其間或有帥臣不思體國務爲冗占者亦乞朝廷特行誡勵如此則不惟西陲漸可完富兼使夷狄畏威易爲馴服仍乞覺察沿邊希功生事之臣重行責降使夷狄知朝廷好生之徳則可省戍守之勞坐致丰實

奏乞早遣夏國封冊使臣【治平三年】

臣近聞朝廷許西人納欵先遣梁交賫賜詔書而封冊之使未聞進發竊以羌人之性荒忽無常惟在朝廷結以恩信今旣納其善意賜以徳音則封奬之恩亦宜早下名實相副示我至誠豚魚之格感恩必固不可更自稽緩益彼姦心逆詐蓄疑恐貽後患又關陜自春少雨邊計未丰難於此時與較毫末漢祖行封南粵稽首項籍刓印英雄離心況如聖朝不可不愼伏望聖慈指揮夏國封冊使臣速令進發庶得疆埸早寧兵民受賜縱彼別懷狙詐固亦曲不在我但使彼國生靈先感朝廷好生之徳則其酋首自無能爲

奏乞詔侍從陳朝廷闕失【神宗熙寧二年公時爲起居舍人同知諌院】

臣竊以古者三公之下卽建九卿皆所以左右王朝協贊治道蓋祿厚者其報宜重位髙者其責當深理之必然不容僭濫本朝自兩府之下亦設侍從之官自待制諌議以上學士舍人皆是古來九卿之職朝廷待之恩禮旣異士民瞻仰位貌亦崇是宜朝夕論思同國休戚今乃忘本狥末擇易捨難只將主判司局便爲已之職事言寵名則亞於四輔論補報則同於庶僚人情旣務因循朝廷不加考核況今來災異之後是陛下宵旰之時凡在近臣正宜盡瘁而其間甚有優遊緘默養望待遷無愛君憂國之言乏盡忠補過之義或有時政得失惟能退有後言處之不慙僅同胡越未必人人苟祿蓋因習以成風不稼取禾莫斯爲甚伏望陛下明降詔防督責近侍凡是朝廷闕失並須論列奏陳所上封章並付政府其盡心論奏而言多中理者稍加褒進其持祿不言或言而無取者量行黜責如此則朋效靈庻職修舉朝廷獲多士之助近臣免屍素之譏

論求治不可太急【熙寧二年】

臣伏見陛下卽位以來切於求治思欲革去舊獘速致太平此固聖明之君盛徳之舉也然而道逺者理當馴致事大者不可速成人才不可以急求積獘不可以頓革道不馴致則有揠苗之患事欲速成則有不達之憂人急求則才佞進而巧僞生獘頓革則人情擾而怨憤作所以景帝削七國而晁錯受戮東漢疾橫議而黨錮大興宋襄公急於求霸以致防師唐文宗切於除姦而訓注禍作此皆前世之明效而後王之鑑也故帝王之圖治必在顯仁藏用自下升髙人材以長育而成功徳以積累而大通其變而使民不倦神其化而使民不知無象無爲而天下自安矣故傳稱堯之徳曰蕩蕩乎民無能名焉稱舜曰夫何爲哉恭已正南面而巳矣稱文王則曰不識不知順帝之則是皆聖人之治以無爲而成也又稱孔子曰毋意毋必毋固毋我又曰無適也無莫也義之與比洪範曰無有作好遵王之道無有作惡遵王之路無偏無黨王道蕩蕩無黨無偏王道平平此則聖人之心毋固毋必毋適毋莫不作偏黨好惡而邪正自辧萬事無惑也故水止則方能鑑物心淸則可以理事自古人君有以才略自任果於興作欲其事功速就必爲憸佞所乘迎合之人則以才能被寵忠直之論皆以沮排見疑以沮排被疑則不暇察其忠以合意爲才則無以覺其佞自然善惡無辧賞罰不明人情怨怒而不知禍亂已成而莫見以至國家顚危者多矣此果於興作之害也孔子曰予無樂乎爲君惟其言而莫予違也不幾乎一言而喪邦乎此有以見小人承順之言可懼也陛下聰明仁孝修已篤恭自有堯舜之資可以垂衣而治不須急務於近效乃雜五霸之爲豈惟徒勞睿思實恐以小妨大伏望陛下淸心簡事尊徳委賢以知人安民爲大方以富國彊兵爲末務覆之如天容之如地四海被不言之化生民躋仁壽之域與三王並美唐虞比隆使後世歌頌無窮在陛下畱神而巳

論親決庶政【熙寧二年】

臣伏見陛下卽位以來孜孜求治親決庶政日煩聖謨萬乘增宵旰之勤羣下負屍素之責君勞臣逸顚倒衣裳異天徳不言而成虧聖人無爲之治又況人主詔令當務簡而必行萬幾之多寧免一失先有司則不容差謬當職者得以糾繩出上意則事關綸言爲臣者難於輕議行之寖久益少損多蓋夫尊者當領其要卑者當任其詳尊卑之殊其職亦異盡心謹職督察細事者有司之職也經國阜民選賢任官者宰相之職也容載如天地廣大如江河巍巍蕩蕩無得而名者王者之徳也以卑僭尊則不恭而失職以上逼下則太察而勞神故易稱黃帝堯舜曰垂衣裳而天下治又孔子稱堯曰惟天爲大惟堯則之詩稱文王曰不識不知順帝之則是皆簡易博大無思無爲之明效也惟聖心稽而行之易若反掌伏望陛下察虞舜叢脞之戒思老氏淸淨之言晦聰明頥養聖慮擇宰司而委以萬務謹庶長而責其成功廣聴納以導羣情察邇言而安庶政大臣無不以之怨多士懷得職之喜愚智效力上下盡心自然端拱垂衣太平可致

奏設特舉之科分路考校取人【熙寧二年】

臣近奉徳音以朝廷不能均取四方之士慮有遺才令臣具合設科制及取人之法進呈臣智識淺疎不能畫逺大之策上副詔防輙以所見粗陳一二竊以自祖宗以來取人惟進士科爲盛凡舉擇公卿近侍多取進士出身之人故天下之士競務此科而進然進士舉業文賦惟閩蜀江浙之人所長至南省則與西北之人一處糊名通考故西北之人得進者少今若明行分別則必東南之人興難進之嗟而寄貫巧僞者益多不若用臣前來所上貢舉之策先於天下郡縣各立學校飬士之法仍擇明師以教之毎科詔之下委州郡長吏及學官於進士明經中惟取土著之人先曾入州學各及三百日已上才行優於眾人者許用解額中人數三分之一特爲薦送至南省謂之特舉之科南省只試策論經義仍各分路分攷校逐路各與優立分數取人至禦前亦依分數與放及第則諸路得人無不均一朝廷遂於貢舉優立五路之法又乞詔政府今後舉臺省館閣經筵職司並於明經進士或無出身人中數路參取但擇才行優長不必限以科第如此則四方賢士可以俱進矣更望聖慈詳酌施行

奏乞詔內外之臣各舉所知【熙寧二年】

臣聞唐虞之際俊乂在官成湯亦曰旁求俊彥詩稱濟濟多士文王以寧孔子論政則曰赦小過舉賢才是皆以舉擇人材爲治道之先務也方今天下之廣士民之眾不減古昔而庶官得人不及前代良以舉用之道未能開廣選任旣由政府多以資任采擇執政不過數人豈能徧知天下之士𨿽展轉采訪只亦得之私言未如公舉之審實也唐則天以僭竊之政務求多士以収人心廣令臣寮舉薦兼亦人得自舉選任之道固爲太冗然猶多得賢俊下無遺才故姚崇宋璟之徒相繼而出開元之治實有賴焉況當陛下刻意勞心興滯補獘之際若不敷求賢才與之共政則何以致百揆時敍庶政惟熙者乎求才之術莫若特詔內外之臣各舉所知其大兩省巳上於省府諸路職司之中舉堪充三路及臺閣淸要庶寮之中舉堪充職司知州等人及諸監司臺諌省府舉堪充轉運判官知州等人亦許舉堪充淸要之人各舉三員並於薦章之中終身保任一有不職與之同罪及前來應詔舉到未曽進用及臣寮所舉自代之人一處防較凡是庶官有闕便可選擇進用如此則俊傑彚進官無曠職上可以輔成聖政下可以激勸多士

論擇臺諌

臣累聞徳音欲選擇臺諌官命自中出事旣出於宸斷髮自至公宜須言路得人則中外快愜然臣愚以謂臺諌者陛下之耳目朝廷之凖繩可以分別邪正規助風化百職之中其任最重當陛下初親庶政四方拭目以觀知人舉擇之化萬一小有失當汗渙難收綸綍旣行所系不細更望深畱聖念愼加審擇則天下幸甚

奏乞增補諌官【熙寧二年】

臣聞古者天子有諍臣七人所以廣聰明而益治道也昔在章聖之朝開廣言路置諌官六員仁皇慶曆之初亦嘗增置員數近年以來止及三員又自呂誨攺禦史中丞其闕至今未補當陛下求治之際耳目之臣正宜多設伏望聖慈檢防慶曆故事增補諌官員數庶使言路得人上禆聖政

再奏乞增補諌官【熙寧二年】

臣近曽上言乞添置諌官員數未防朝廷施行伏緣諌官乃天子耳目之臣設之不可不備當陛下明目達聰之際尢借羣才協力況有呂誨員闕久而未補陳襄至今未到惟臣獨員當此責重進無同寅協恭之助退無商議講求之益以臣暗拙實懼曠闕伏望聖慈指揮檢防臣前來札子早賜施行

奏乞戒妄陳邊事【熙寧二年三月】

臣聞舜難任人而蠻夷率服詩稱讒人罔極交亂四國易曰小人勿用必亂邦也有以見小人用之則交亂邦國逺之則能服蠻夷皆前世之明效而聖人之深戒也伏見近日因陛下求治之切延訪之勤時有小人之言上惑聖聰聞之似若可采行之必累至明蓋其天性憸邪智識淺狹效小忠而忘大體貪近利而昧逺圖急於營身不思害國皆以巳之所好便爲致主之謀行於其身尙爲眾人所惡采而治國豈能有補大猷如昨來薛向等起橫山之謀西陲至今受獘及河北王臨好奏邊事亦多細瑣不實自謂朝廷委信帥臣難爲節制並諸路走馬承受亦有不遵條約輕妄奏論揺動邊臣過當生事朝廷毎有升黜適足助其威勢若不早加禁約實恐深蠧紀綱伏望陛下法宣尼逺佞之言體虞舜疾讒之道凡是憸人近習其言不可輕信伏乞宣諭二府如有妄奏邊事及曽引惹生事之人不得令在邊任候有急難方得用之及委轉運使提點刑獄等體量諸路走馬承受不得於元降條約外妄陳邊事及言人長短其所奏文字亦乞降樞宻院公行如此則小人道消太平可致

奏乞戒飭邊臣弛備【熙寧二年】

臣近聞夏國累次遣人赴闕禮意恭順外議皆謂漸可罷兵竊知西人頓買漢物數目過多似不爲頻來之計臣愚慮或恐分畫地界之際復欲阻兵脇盟臣已指揮沿邊諸將寨柵常爲意外之備更望朝廷戒敇邊臣不得少有懈慢其向來所增軍馬及創添吏員且與存畱候將來畫定地界納到誓書抽減未晚蓋朝廷舉動夷夏所瞻固宜愼重及臣所奏請邊防利害並舉辟官屬亦望不付有司特降聖防施行免用常格沮礙臨時闕事萬一落賊姦便上貽宵旰之憂則臣不早陳述之罪萬死難贖伏望聖慈畱神聼納則天下幸甚

條列陜西利害【熙寧二年】

臣前次上殿親奉徳音以臣曽任陜西令臣具陜西利害聞奏臣才識淺拙慚無長策上禆聖猷謹具管見條列如左

一唐以涇原帥府在涇州爲四鎭北庭邠寜帥府在邠州爲靜難軍本朝置逐路總管亦多隻在涇邠二州自康定慶曆後來方於慶州置環慶帥府渭州置涇原帥府蓋以邊事之際便於照管然事平之後饋運增逺民力倍費所以陜西之民久不完復臣今乞移兩路經略使只於涇州邠州置府或遇邊事警急可令行營就近照管庶減供饋之勞實於邊事無闕

一邊帥多以糧艸責不在已務擁重兵於無事之時坐耗軍食及妄興軍旅誘致寇讐或縱熟戶邊人劫掠西界殺害平民爲國生事皆非朝廷愛人柔逺之意臣今乞選擇慶渭延秦四州通判令各兼本路經略判官專主本路糧艸及覺察城寨使臣邊人不得誘致寇讐希功生事如能愛惜邊用比常嵗不增供億及將到任至罷任一路糧艸比較如有增羨及本路並無生事之人卽委監司保明其判官並帥臣並與旌賞或枉費供億糧艸虧耗及縱邊人生事者並行責降如此則不惟邊計可實亦使夏人懷我恩信

一陜西有沙苑等處監牧艸地七八千頃自來飬馬別無增息虛占良田今來陜西四塞之地不通漕運若得彼中自出谷食則屯聚大兵易爲供贍今乞罷陜西監牧將上件地開爲營田募民耕種一頃嵗収公私無慮二百石則嵗可得一百五十餘萬石以助關右兵民之食爲利不細其所得芻穉自可秣馬以助軍計一方今陜西苦於城寨太多及冗兵冗官爲害又朝廷時有試中武藝等人並與班行殿侍送沿邊指使城寨多則分卻兵糧冗官多則坐耗邊用及班行等各懼替歸本班難得差遣故人人皆思僥幸以爲身謀交搆邊事無所不至今乞將閒慢城寨冗官冗兵檢防臣前來札子委帥臣監司減省其試中武藝等人卽乞且送陜西內地易得糧艸處差使緩急旋行勾抽不惟惜得軍儲兼免妄生邊事

一各邊地瘠薄公私難得米谷又山險艱於般運而逐處場務醞酒耗蠧無度毎遇邊上兵馬屯聚難得糧艸之際裏外賣酒愈多轉致糓米耗竭和糴不行兼一遇凶嵗民卽無食官中卻輟軍糧救濟今乞將沿邊次邊鄕村酒店課利毎兩月不滿二貫文者並行停閉其州縣城寨酒務亦不得於常年課額外務爲增羨庶使不奪民食饑凶之年可減賑貸兼免添起和糴米價大費官錢

一解鹽之法是爲邊備根本近因法壊朝廷𨿽曽遣張靖體量亦不能深究利病朝廷以未見獘源重於更制臣恐三二年間糧艸亦更虧少今乞檢防臣前來札子令轉運司通管公共講求長久之法庶幾範祥時糧艸之數漸可復補

一今之啇賈富人車馬器服皆無制度役屬良民豪奪自奉蓋前世聖王法所先禁今不惟恣其奢僭耗蠧民用而又於朝廷急難之際一有率斂則羣聚興怨今旣不可行禁止可以因其所欲而爲之節文又得財利以資公家之用今乞如秦漢武功爵之類立爲散官及衙校名品使富人入粟於邊然後授之卽以其名品髙下定爲車馬器服僕使屋室之制仍聼贖輕罪如此則國不失權而民皆樂輸不惟可實邊儲亦可漸行內地此亦漢之遺法在聖朝舉行之爾

一邊人好食西界靑鹽𨿽嚴禁所不能止販者多是邊上彊人事敗悉遭逺配邊上彊人漸少甚非中國之利今乞於沿邊置場以茶並雜貨博易靑鹽盡収入官與觧鹽同賣仍通入解鹽課額其合用茶乞自朝廷賜與其他雜貨卽令解鹽司管認如此則不惟省刑愛人亦可以固戎心息邊患

一陜府虢解等州與絳州每年差夫共約二萬人至西京等處采黃河稍木令人夫於山中尋逐采斫多爲本處居民於人夫未到之先収采已盡卻致人夫貴價於居民處買納及納處邀難所費至厚毎一夫計七八貫文貧民有賣產以供夫者今乞並破官錢收買如官中少錢卽許合著人夫戶情願出錢免夫毎夫納錢二貫文與官中合破夫糧相兼買稍其監買官仍與別立賞格如此則河防無闕大省民力

奏乞令孫永依舊知秦州【熙寧二年四月】

臣前次上殿親承徳音以孫永守邊失防更且責其後效有以見聖心寛大使過責成深得秦繆公任孟明視之道矣今日卻聞孫永降職移知和州以李師中代爲秦帥臣竊以帥臣之職尢須久任方能諳熟邊事經輯逺略若因事屢更則不惟迎送勞人兼亦百事更變兵民之情不無煩擾兼臣舊與孫永李師中相識各粗知其性行孫永𨿽無應變長材然忠謹愼靜足可使之安守李師中實有材力急難可用然好進任術不能靖安其職若邊事稍寧必須躁動別圖進用如此則久長之效未必得如孫永欲乞且依前來聖訓孫永與降職且令依舊知秦州以責後效李師中且令在河東徐觀其政績兼免移易勞人庶事煩擾

貼黃臣與孫永相識頗熟今言之則有營救之疑不言則有曠職之懼被疑則臣身受責若曠職則誤朝廷臣是以再三思慮不敢不言惟在聖明采納又仁宗朝韓琦以好水川事敗亦只降官仍知秦州今若以一寨易一帥則恐邊上得力將帥不易安職如臣言可采只乞作聖意更攺

論富弼入相久謝病不出【熙寧二年】

臣聞股肱惟人良臣惟聖則君之倚良臣猶人之須手足也手足不可舉則無以爲人大臣不任事則無以爲國故虞舜作歌戒其臣曰股肱喜哉元首起哉是股肱之臣喜於任用則元首之徳日以興起也陛下卽位以來審求輔相冢宰之位闕已逾年近得富弼委之大柄四方士民莫不歌舞以謂聖主旣得賢臣則徳澤日新太平可待而弼登用以來屢以舊疾謁吿入則隨眾循舊不欲有爲退則謝客杜門罕通人事𨿽陛下丁寧宣召而弼終未樂就職竊以中書政事日有萬機朝夕之間贊襄是賴在陛下萬乘之尊尙以宗廟社稷之重惟日孜孜旰昃不暇而弼乃以飬屙自便處之晏然臣逸君勞於義安忍或以謂陛下待弼恩禮𨿽厚而誠有所未至用弼𨿽重而任有所未專使弼不盡其才所以鬱鬱失職而迆邐求去也以臣思之竊謂不然且弼起自布衣仁宗擢爲宰相先皇帝曁陛下倚爲宿徳元老四方士民望弼爲賢臣碩輔在弼報稱之義自應如何況陛下懼災求治之時而弼位居冢席君臣之際不宜形迹當自任以天下之重盡陳其所欲爲必曰方今何事可憂何人可任何利可興何獘可革何者爲先務何者宜緩行然後審陛下用捨之意而弼之去就自明何必僶勉媕阿自爲捲縮是非不欲明辧進退不敢顯言苐且移疾於家使人主厭於容養然後翻然決去方爲善謀者哉臣慮弼必惑道家全神飬气之言徇曲士忘名忌滿之節不以天下之重易其愛身不以萬務之急妨其飬性卹已則深於卹物憂疾則過於憂邦但能早退自全卽爲明哲之術殊非聖人朝聞夕死之意而弼以爲得此又弼之過計也且詩曰𨿽無老成人尙有典刑則是朝之老成過於典刑之重也易曰王臣蹇蹇匪躬之故則是人臣之分不以一身爲卹也今弼若迆邐遂去則致陛下有不用老成之迹弼亦有不能竭節匪躬之名不用老成則於聖徳有虧不能匪躬則於臣節無取則弼之處身致主兩皆失宜而望儀刑四方表率百辟難矣臣又自念弼與先臣素有契義在臣當有忠告之言而以待罪諫垣不敢私通書謁伏望聖慈將臣此奏宣示弼如臣妄詆大臣則乞重行貶責如以臣言爲是則弼宜恐懼修省不可更如前日倚疾自便速當靖恭厥位同寅戮力竭致主安民之慮講興治補獘之術延訪多士采擇羣才上以副陛下倚毗下以副士民屬望使虞舜之賡歌不獨見美於前世防臣不勝大願貼黃聞弼以足疾迎送有妨不見賔客則將何以詢訪事幾別識人才竊計弼𨿽在家飬疾不過安坐靜室賔客旣知弼有足疾必不責其迎送之禮若只坐與之語於弼有何所損亦乞聖慈宣諭此意

奏乞將章辟光所奏宣示臺官【熙寕二年】

臣竊聞臺官上言著作佐郎章辟光不合妄進文字語於岐王臣以不見辟光所陳但聞外議喧騰未能知其實否伏緣國朝親王外居自有故事豈容小臣輙生間言伏望聖慈將章辟光所奏宣示臺官如別無過當之言則可以安中外之心如其言涉輕妄則乞依臺官所奏早行責降以戒憸佞若只但示含容足使外議傳播及岐王聞之不能自安於陛下友愛之間所損不細防防杜漸不可不察

論新法乞責降【熙寧二年七月】

臣自備位諌垣殫竭愚衷實欲少禆聖治仰答天恩但其才不逮人技有所止多言煩黷一無可取加以執政之臣遂非彊愎自謂人莫已若惟欲眾不我違率意而行略無顧忌至於元臣舊老皆務泯嘿雷同漸恐欲事必行嚴立法制深嫉異同之論急繩違忤之人以致忠賢日疏諛佞得志陛下無納諌之美百官懷苟且之心眾怨潛興無敢言者此事將有漸固非臣力可回則其疲懦無堪罪在難赦伏望聖慈早行黜責別擇諍臣庶幾取信朝廷可救時獘大臣有所警懼小人不能爲姦惟在睿斷行之不疑臣無任激切之至

第二狀【熈寧二年七月】

臣昨日上殿札子防恩令送中書臣恐執政遂非不以臣言爲是進呈之際不防施行伏緣臣自到諫垣方見陛下進用富弼王安石臣與士大夫私相慶抃以爲儒者得用必贊陛下行堯舜三代之政以修已安人爲務惇舉直錯枉之風先道徳而後事爲先教化而後法度變俗易於偃艸施仁速於置郵是將拱手垂衣而天下晏然矣今則富弼移疾居家堅不就職安石乃以五霸富國彊兵之術啟迪上心去其舊聞以希速效甚異孔子不言軍旅孟軻恥道威文之意也又復任用小人專興財利將使上玷聖徳侵刻生民臣𨿽屢有奏陳不防聴納而執政之意持之益堅故臣太息失望不能自已觀其爲事倉卒知人不明必恐別生事端上負陛下注倚此臣深憂過計愛君行已區區莫奪之志也今執政之臣旣謂臣言無狀而臣亦患執政不能致君若使尙處諫垣議論無由協濟豈惟職事廢闕實亦不可同寅伏望陛下察臣狂愚早行責降庶盡犬馬之力別圖報效則臣𨿽死之日猶生之年

奏乞詔還呂誨【熈寧二年】

臣竊見前禦史中丞呂誨坐言事失實奪職降知鄧州緣誨賦性質直素秉忠義朝廷許其風聞言事誨亦行之不疑旣有所聞遇事輙發論議𨿽有過當其情實可含容又況陛下舉直錯枉遏惡揚善之時有臣如誨不宜謫去四方不知其罪無以奬勸正人伏望特回睿恩放罪詔還𨿽是巳補中丞亦可別與職任畱之左右實激忠良

奏論責君子太重奬小人太深【熈寧二年七月】

臣累言張靖不合責降薛向不合仍加奬用不防聴納緣臣備位諫垣職在箴補時政凡是賞罰差失必須竭力陳論臣曾任陜西親見向之姦迹豈敢偸安苟祿結舌保身況居聖神之朝當盡彊直之說愚臣自叨近職固亦上體聖心無非奬善旌能去邪黜枉深欲明示好惡將使天下風從而乃執政之心喜人承順故不能分別邪正以致賞罰不平使天下之人有疑於陛下必謂督責君子太重崇奬小人太深委近習則務優容而來其言用臣寮則因違忤以沮其志蓋以近事明之不得不謂之如此且如呂誨是禦史中丞詔許風聞言事才有失實卽坐左遷此則責君子之太重也薛向外官固合守法而敢違條防上罪迹顯聞不獨曲被優容而復驟加奬用此則奬小人之太深也陛下間或遣內臣走馬承受輩體訪外事固已不使臣寮得知其或言不審詳必爲隱而不責又況肯使與罪人對辧而反坐其言者哉此則務優容而來其言也且薛向在陜西壞法巳七八年張靖一旦往彼體量不能盡見根柢詢訪之際容有不詳朝廷忘其元初被防使與罪人對詞一有不詳先被黜辱此則因違忤以沮其志也責君子太重則忠臣難立奬小人太深則姦邪易滋優假以來之則近侍之言皆進違忤者沮之則中人之性盡移如此而望風俗之不偸聰明之不惑不可得巳陛下天資睿聖超越前古臣之遭遇千載一時防臣尙恥於枉尺直尋陛下固不可啟寵納侮豈止爵及惡徳實亦有害邦家伏望聖慈捨巳從人勿憚攺作近者二人之命悉賜追還不惟賞罰均平實亦天下幸甚

奏論薛向【熈寧二年七月】

臣累言薛向有罪不宜獲貸又其性貪狡不可付以六路之權不防聴納臣聞傳曰徳惟善政政在養民又曰春省耕而補不足秋省斂而助不給是聖王之政在乎愛飬百姓而補助其不足使之衣食有餘然後供給公上猶先培其根本而待華實之茂理之必然也陛下方以公私匱乏故務先於理財蓋欲厚本抑末補助百姓將使富而後教冀三代之政耳非有意於損下奉上廣殖貨利增大侈心而巳也然則付其任者宜得仁愛有徳之士視人如巳方能知民饑渇發斂以時庶可副陛下愛養元元之意固非如薛向急進希功貪狡刻薄之人所能爲也方今多士盈廷必有賢材可副選任在陛下擇之而已今乃付以薛向而欲使黎民不饑不寒知陛下愛飬之意是猶愛其赤子而付之狠戾貪狡之乳母欲其子無饑渴之患而知其父母之慈固亦難矣今陛下成命巳行聖意定也而臣區區猶言之不巳者是臣之職天下之士未至絕無君子而致陛下屈法奬用小人是執政之罪也陛下聰明聖智有納諌之資而臣言無可取則臣不肖失職之莫回執政之罪在聖恩得以含容而臣之罪又安得不治哉臣不勝待罪之至

再論薛向【熈寧二年七月】

臣前來累言薛向在陜西違條防上罪狀顯明不當曲加恩貸仍防奬用及張靖不當先於罪人責降皆是朝廷賞罰之失將使姦邪得志盡謂憲典可欺中人之性易移悉以張靖爲戒遇事必皆希防蔽惑人主聰明蓋自中書不合差除致累陛下聖政臣𨿽累曽陳奏不防聽納施行今又委以六路生靈使之專治財賦則薛向姦詐必更甚於陜西緣陜西有都轉運使諸路帥臣走馬承受皆是朝廷信臣不爲向所統攝又有非時使命往還訪察若是臣寮善惡朝廷易爲得聞而向以巧能彌縫尙敢肆爲欺惑今來東南六路官吏皆是向所統臨又無非次使命采訪加以吏民懦弱被苦不能伸陳卽向姦欺足以自恣又聞東南諸郡民力多困窮近復連被水災正要朝廷優卹陛下當遣寛厚仁愛之使惟令撫飬瘡痍俾得漸就富完以厚根本豈宜更令纎巧刻薄之吏別肆誅求或致民心窮困亦必別生事變則於治亂所系非輕臣居諌垣豈敢緘黙陛下度臣於向素無嫌隙又非彊愎欲遂已言何必區區頻黷天聼蓋以朝廷賞罰爲重六路生民可憂復遇陛下聖明其言不可不進惟望早垂睿斷勿憚攺爲從諌黜邪二美兼舉使天下風俗一變姦人革心豈不盛哉如或以掩善嫉能其言無取則乞宣示外廷早行責降

又論薛向【熈寧二年七月】

臣準中書札子以臣乞補小郡奉聖防不允所乞者竊以臣叨預諫垣禆補無狀遂使姦人壞法朝廷賞罰不平固當竭力陳論死而後巳乃敢妄求責降輒請郡符疲懦無堪罪宜不赦而防尙加容貸未賜允兪在君父保全之恩極於仁厚而臣子補報之義愈宜竭忠然有未盡之誠不避頻黷天聴緣薛向詐佞貪狡眾所共聞陛下但愛其小才臣依違而不言負陛下之罪不容誅矣

奏乞罷均輸【熈寧二年七月】

臣伏覩近降勅命委江淮發運司行均輸之法此蓋制置條例之臣不務逺圖欲希近效略取周禮賒斂之制理市之法而謂可以平均百物抑奪兼並以求陛下之信其實用桑羊商賈之術將籠諸路雜貨買賤賣貴漁奪商人毫末之利以開人主侈大之心甚非堯舜三代務本飬民之意也臣聞傳稱先王之化民曰陳之以徳義而民興行先之以恭遜而民不爭導之以禮樂而民和睦示之以好惡而民知禁今使貪鄙之吏多引其類習商賈之態以市道誘民固異先王陳徳義示好惡之意而欲民之興廉知禁不可得已且成湯不殖貨利孔子罕言利孟軻亦曰何必曰利聖賢非以財利爲不可用也蓋惡其誘導民心以滋貪欲之風耳夫上之所好下必有甚焉詩曰爾之教矣民胥效矣苟國家得末利而敗風俗非治世之道也王者治民惟在務農桑禁遊惰開衣食之源節無用之費上率下以儉下化上以勤上下勤儉則自然公私有餘矣今耕桑之人不勸衣食之源不廣朝廷不先節儉百姓率多遊惰不務生財之道乃使小人扇好利之風而欲國家財用富足是猶緣木而求魚也不獨傷教無益之如此而又將有害之大者焉夫百姓者陛下之赤子也教養之道不可不至撫之以仁則孝愛生導之以利則爭奪起則其所施之法所任之人安得不謹哉今執政不明引用小人使爭利柄而其人素有貪饕之行屢爲欺罔之姦必將以羨余恱朝廷以賄賂結權幸加以人民貧弱官吏承風君門九重朝廷萬里有掊尅之患而不得訴有瘡痍之苦而不得伸怨憤一興何所不至陛下𨿽有子惠黎元之意天下何由而信之哉伏望陛下思聖人之訓黜霸者之術以農桑爲衣食之本以殖貨爲敗俗之端特降詔防追攺前勅以近者東南郡縣多被水災其均輸未得施行則必中外生民咸仰盛徳若謂巳行之命不可遽止則乞先罷薛向但委逐路監司只用常平舊法凡物之賤者貴價以斂之物之貴者賤價以發之無令抑配人民務求羨息亦足以均平物價沮抑兼並又何必過爲更張以傷大徳哉臣職叨言路義切愛君知而不敢不言言之不敢不盡惟望聖慈畱神納聴不獨防臣幸甚實天下幸甚

論劉琦等不當責降【熈寧二年八月】

臣今日忽聞詔令以臺官劉琦等言多失實事輙近名擅去官曹動喧朝聴等罪各落禦史降充監當者聞命之際中外震驚蓋人臣以率職爲忠人君以納諫爲美率職之臣獲罪則忠勤不勸納諌之風或闕則君徳有虧是以仁宗皇帝開廣言路優容諍臣執政不敢任情小人不能害政以致太平日久億兆歸心先皇帝容納直言未嘗變色是時呂誨等與臣爲禦史亦嘗擅納告身皆防慰諭封回自是誨等力求外補此陛下之所親見固爲萬世之光陛下述事繼明思紹先烈而因二三執政不能以道事君教化或失其後先刑賞或乖於輕重中書藏其本末但致外議喧騰凡居言責之臣敢不卽時論奏旣許風聞言事卽是過失得原而柄臣遂非捃摭其罪欲其畏避搐縮遇事不敢輒論𨿽於政府便安而陛下將何所賴且執政王安石以文學自負以議論得君專任已能不曉時事而又性頗率易輕信難回舉意發言自謂中理近以陛下切於求治安石不度已才欲求近功忘其舊學捨堯舜知人安民之道講五霸富國彊兵之術尙法令則稱商鞅言財利則背孟軻鄙老成爲因循之人棄公論爲流俗之語異已者指爲不肖合意者卽謂賢能所以薦薛向爲通才指呂誨爲無用致陛下無從諌之美使時政有揠苗之憂臣常失望痛心故已屢有陳奏孟子曰不以舜之所以事堯事君不敬其君者也不以堯之所以治民治民賊其民者也陛下有堯舜之資而安石議桑羊之術不恭甚矣四方百姓未安而安石欲使小人以擾之賊之甚矣加以曽公亮年髙不退廉節已虧且欲安石見容惟務雷同苟且舊則好拘文法今則一切依隨趙抃心知其非而詞辧不及安石凡事不能力救徒聞退有後言此皆陛下大臣所爲安得政令無失求諌尙恐不及何暇深責諍臣蓋以安石之心將欲果於興事所以深惡言者懲戒後來殊不知成湯罪巳而興禹拜昌言曰聖周道旣衰則有防川之蔽秦法𨿽而有敢怒之民陛下睿智聰明洞照古今豈可啟寵偏聴而失天下之心伏望陛下平气虛懷深爲國計將琦等責降告敕速賜追還安石不可久在中書必恐任性生事宜速解其機務或且置之經筵足以答中外之心弭未然之患如是則商湯攺過之美可復見於今帝堯從欲之仁不獨稱於古臣不勝大願然臣久居諌列智慮不明不能救止未然遂致聖政有失𨿽陛下不憚攺作而臣之職事已隳豈敢復在諫垣輒巳居家待罪自今月十日更不供職伏乞重行貶竄以戒百官

貼黃今後政府臣寮毎欲主張親知但只先同議論後至簽敇之時別作回避則言者無由奏彈陛下豈可不察劉述方被勘劾恐執政陷以稽遲之罪劉述旣見事有未安自當不敢行下本是盡心職事卻防執政深怒況王安石舊作中書舍人糾察在京刑獄亦曾繳納詞頭不肯入謝今日不存忠恕以至於此亦乞陛下詳察

第二狀【熈寧二年八月】

臣昨日上言乞追還劉琦等責降告敇臣已居家待罪以俟竄殛然有愛君之心尙冀一伸伏緣臺官爲天子耳目將使警察百辟以防權幸之非今琦等一言柄臣便防落職監當若指君父之過則將何法以加之況自先皇帝以來人主未嘗自有過失皆因大臣舉措不謹玷累朝廷且君父旣爲人所玷累則忠臣孝子寧忍不言陛下不察其心更加貶竄不惟自摧耳目乃使忠孝莫伸方今多士盈庭大半趨附執政陛下更以法令驅之使畏大臣則其任性恣行何所不至陛下𨿽欲制馭必傷終始之恩所以人主𨿽當仰成執政而督察之任委之臺官俟有過愆則使彈擊下以使大臣知懼上以全君臣之恩此是從古以來馭臣之要道也陛下將臣此奏仄覆究詳特與追還二人以正朝廷之失則臣𨿽死之日猶生之年【公素與安石善安石得政多所更張人心不寧公召自陜西卽言於上曰書云怨豈在明不見是圖願陛下圖不見之怨而止之杜牧亦謂天下之人不敢言而敢怒者此不見之怨也及居諌職其言事大抵皆忤安石意最後言薛向不可爲發運使安石滋不樂及論劉琦罷禦史且力求去王弗許又言臣爲言官言不見信𨿽聖恩隆厚臣愈不敢當實無面目居此責任遂居家待罪】

奏乞詔禦史覺察諸路轉運使

臣竊以天下財用出於耕桑耕桑出於民力民力有餘則財用足民力困弱則財用匱故傳曰百姓不足君孰與足如此則財用以民力爲根本未有弱其根本而盛其枝葉者矣向聞京東轉運使因進羨財公私窘迫今又聞本路官將綿俵與人戶每十三兩折和買絹一疋人戶卻須減價賣易如有斤兩折耗比給見錢甚有虧損及至納絹之日所賠益多及聞荊湖北路監司令民進納授官有人戶家財不能滿數者須令三四戶同共進納內只一戶受官受官者旣使它人助錢大爲僥幸同納者無名被斂徒抱怨嗟陛下方患國用不足正宜愛惜根本今轉運使所爲如此安得民力不傷孔子謂與其有聚斂之臣寧畜盜臣蓋謂盜臣止侵末財聚斂必傷根本伏望聖慈下逐路體量如實有上件事狀宜與重行責降仍乞詔禦史臺覺察諸路轉運使有敢以剖剝爲政者速行彈奏所冀民力漸蘇王道可行

範忠宣奏議卷上

欽定四庫全書

範忠宣奏議卷下

宋範純仁撰

繳進後漢光武詔書【神宗元丰八年哲宗卽位公時知慶州】

後漢光武報臧宮等詔曰黃石公記曰柔能制剛弱能制彊柔者徳也剛者賊也弱者仁之助也彊者怨之歸也故曰有徳之君以所樂樂人無徳之君以所樂樂身樂人者其樂長樂身者不久而亡捨近謀逺者勞而無功捨逺謀近者逸而有終逸政多忠臣勞政多亂人故曰務廣地者荒務廣徳者彊有其有者安貪人有者殘殘滅之政𨿽成必敗今國家無善政災變不息百姓驚惶人不自保而復欲逺事邊外乎孔子曰吾恐季孫之憂不在顓臾北狄尙彊而屯田警備傳聞常多失實誠能舉天下之半以滅大寇豈非至願苟非其時不如息人

臣伏見夏國差人詣闕多日未見放回近日探報賊中事宜漸卻添屯兵馬必是發情疑阻卻欲別生邊患伏望聖慈以陜西生靈之故稍從其欲使復常貢庶幾可以罷兵俾華夏復見太平則陛下好生之徳洽於生靈祖宗社稷享萬世之安皆在陛下一言之賜爾臣常讀後漢光武報臧宮馬武詔書良有深戒臣恐陛下欲聞謹錄繳進惟聖心采擇

論蕃官久例在漢官之下【元丰八年四月公時知慶州】

臣昨準兵部相度欲乞應蕃漢官非相統轄者並依官序相壓其城寨等管轄蕃官卽依舊在本轄漢官之下詔依兵部所乞契勘諸路蕃官不系官職髙卑久例並在漢官之下此所以尊中國而制蕃部也行之永久人情安熟𨿽蕃官之甚黠狡者亦不敢有覬望等輩之心蓋分義體勢不得不然上下遵承自無爭較況蕃官職名𨿽髙只是管幹部族人馬凡部族應有公事並須從漢官彈壓理斷及戰鬭亦並用漢官使臣統制驅策故於平日必使名分相殊體勢相異則緩急之際不失統禦今若無故忽更舊制悉依漢官之法便與不相統轄之官依品序位卽邊上使臣及京職官當在蕃官之下者十有八九而沿邊將副使臣才過替移或於它處出入相值坐席相同便合在舊蕃官之下人情之間豈能堪此況羌人之性凶狡尙气當務裁抑驕慢之心豈可輒啟契勘緣邊使臣任滿多是就擬鄰近城寨差遣他日或再相統攝卽漢官使臣中必有攄憤報怨之人而蕃酋之徒旣以等輩自處必生嫌恨致統制官司煩於處置開端生事爲害不小防防杜漸實在於此伏望朝廷詳酌特賜指揮諸路蕃官各依久例不得與漢官敍班並在漢官之下所貴不失中國夷狄尊卑之限絕蕃酋驕慢覬望之心統制有常不爲後患

奏乞詔內外臣條陳利害【元丰八年六月公時知慶州】

臣伏覩六月二十三日詔書應中外臣寮及民庶並許實封直言朝政闕失民間疾苦者有以見聖心求治之深也臣𨿽至愚不敢泯默竊以陛下方啟重熙之運布日新之政天下之人翹首以望至治固未聞闕政之可陳也所謂民間疾苦則陛下臨禦之初聊整數事而百姓歌舞歡呼者是也蓋近在畿輦之下事理著明者陛下得熟聞而更之其在僻逺幽微者則陛下莫得而聞矣固宜明詔四方詢求之廣也然中外臣民猶未能深副聖意極有所陳者蓋民庶之愚𨿽有疾苦不能自言惟舉人胥吏有能言者又以利害不切於巳而不言也臣寮則亦有不能言者矣或有所畏避而不言者矣有疎逺而謹靜者矣有怠於憂國愛人者昔未嘗言而今愧於言者矣如此者皆不言也倘非陛下深詔執事及羣有司使各罄其所聞自陳於上則懼聖詔將爲空文而天下之情終不能盡也蓋向來朝廷修立法度付之有司以施於天下固欲便民而益國也如慈父寄食哺兒意豈有不善者而哺者無愛兒之心不量饑飽多少之節曰惟知哺之而巳不卹其他則兒不病而死者幾希矣今吏人行法者不卹民之利害惡欲曰惟知行法而巳不卹其他則宜其百姓疲獘而無吿也然則郡邑之獘守令知之一路之獘職司知之茶鹽利害民兵刑法差役之獘提其局及受其害者知之軍政之獘三帥與將領者知之邊防之獘守邊者知之伏望陛下特下明詔內則敕六曹四司九寺三監三帥百司外則敕監司提舉提點邊臣牧守以至令佐監當曹掾各使條陳本職及所經歷之利害無或隠蔽曰某事利人益國可以興行某事煩密勞費可以簡省某事蠧害公私可以釐革限一月內聞奏亦可因其所陳略知其人之才識然後陛下參命近侍與大臣審擇而行之流爲霈澤被於萬方如此則朋獻兆庶績咸熙堯舜三代之政可不勞而成惟陛下畱神省察特賜施行則天下幸甚

奏乞保甲並用冬教【元丰八年七月公時知慶州】

臣伏覩提舉保甲司牒準樞密院札子指揮鈐束保甲子弟不令聚集飲博卽遇閒暇於本家閱習事藝切緣保甲每月𨿽防指揮並教兩日或三日比之自來全少然未免往來聚集有妨農務蓋子弟慣入鎭市漸喜遊惰托以修葺弓弩箭器或期約同保私閱爲名不肯專意生業官司及父兄終難鈐束覺察自古三時務農一時講武又曰皆於農隙以講事此古人不易之法所以東作西成得盡其力三年之食可足武藝不廢民力不窮三代興王同此道也蓋農事播種斂獲不可少有失時常如寇盜之至苟一日愆期或致終嵗之闕則職在勸農者所當申陳也臣今欲乞應三路教閱保甲計一嵗合教日數並就農閒之月其餘月分並歸農業則官司與父老易爲拘管不惟農不失時亦因並教多日事藝必得精熟

奏乞揀閱保甲【元丰八年七月公時知慶州】

臣伏覩進奏院狀報七月六日奏聖防府界三路保甲自來年正月以後並罷團教止令每嵗農閒月分依義勇舊法赴縣教閱一月所有差官置場凖備軍器及教閱法式番次按賞費用等仰樞密院取索防校措置條畫與三省同共立法取防施行臣愚竊以先帝畱神訓練保甲今已是累年其間甚有人材武藝超出羣眾者乞並給盤纒赴闕委殿前司揀閱其間人材事藝可及諸班者與等第於諸班至散直殿侍安排如不願者委逐路安撫都總管司合量材於敢勇效用或弓箭手軍員十將內安排更不願者卽於本鄕保甲守闕副都保正或依弓箭手例特置正副都頭指揮使都虞候都指揮使等階級及立定年限遷轉候至都指揮使與換近下班行則人人皆有進身之望有所顧借不肯輕易犯法其間武藝尋常惰於作業者卽委郡縣覺察仍許父母尊長陳告與刺充本土禁軍上可以增壯禁衞次可使彊民有歸下可絕敗羣遊惰之人及免凶年饑嵗聚爲宼盜如此則聖制曲盡久逺無獘玆古人所以慮事於未然弭患於未萌也天下幸甚

答詔論西事【元祐元年二月】

詔曰勘防夏人自神宗皇帝升遐後來遣使弔慰祭奠繼以告國母喪進遺物今者又復遣使入朝謝恩使人比來外示恭順稍可見矣然戎情狡獪未測其誠心何如耳如向者所得邊地𨿽建立城寨亦慮孤僻不易應援棄之則弱國威守之則終恐戎人在念卿久在西塞深曉邊情當此宜罄嘉謀輔予憂勞可條具邊計合如何措置向去如何守禦親書實封聞奏無拘以文者

臣奉命皇恐不知所措蓋臣智識迂昧計慮不長何足以仰承聖問上副天心𨿽然臣防被大恩未有補報敢不竭心悉慮彊勉以對以成陛下詢於芻蕘之善臣竊見夏國自朝廷用兵以來近漢之民頗失生業並塞二百餘里不敢耕種其國上下之人皆欲講和又自陛下臨禦之初聖政鼎新凡有不便於民者悉爲蠲除毎詔令一下民間讙呼鼓舞以至印賣傳播謂之快活條貫此事卽時聞於夷狄又邊上臣寮亦多體朝廷之意不縱侵擾以此夏國必謂朝廷待之異於前時所以遣使入慰探朝廷之意朝廷待其初來之使禮意旣厚是以接續肯來以至累次不失恭順而終未敢復言請地者其意應爲前來朝廷拒之太峻卻慮啟口之後更失朝廷之意則和好愈難今聞夏人又將到闕願選擇押伴臣寮使與推誠語論因而談美聖政及陛下好生惡殺捨已從人之徳彼必有所對答則夷狄之情亦可測見若有願和之意則可令押伴臣寮自作意度說與自用兵以來甚有陷蕃官吏軍民見在西界若夏國盡底納與朝廷待將虜到生口賜還夏國如有邊上未便之事亦可因而陳請朝廷必應量度應副彼若云前來已曽請地入貢防朝廷不允則可答云前來請地乞貢是梁氏之意宜其朝廷不允今梁氏已死朝廷與國主必無所難彼若無對答則乞委延州趙禼宣布此意其肯還生靈及來請地則可曠然降詔許之亦不須疑其狡獪難測彼將防蕃官吏軍民押在界上卽卻將向來所得邊地及城寨內外所居漢人屬戶先次漸令移入近裏並勾集前後虜到夏國生口亦在界上先且立定誓表預約期日兩相交還如此措置則取捨有名於國威無損其有向來所得邊地𨿽是建設城寨其間實有孤僻不易應援供餉之處畱之則戎人必須在念邊事難息若卻換得陷蕃生靈不惟無損國體兼和气充塞天地陛下聖徳超越古今爲中國無窮之利矣若趙禼諭意不肯換易及換易之後尙生狡計別有邀索則朝廷自可絕之嚴戒邊臣堅壁靜守任其所爲如此則我直彼曲我逸彼勞我直彼曲則人神共怒滅亡可待我逸彼勞則𨿽久不來庭於王道無損所有交地之際及宣布之時其間合有意度節次更委趙禼條上不得落賊姦計臣倉卒略具大槪仰答聖問未能詳盡如防召對尙有口奏事件得以粗陳更在陛下擇而行之天下幸甚貼黃臣所知邊事只熟知環慶及粗知鄜延其他路分非臣所知臣今所陳乃王體當然爲萬世之法非一時之利害也又其宣布意度及換易事節先須只作押伴臣寮及帥臣意度者竊恐戎人萬一於應對之間失禮不遜則於朝廷無損又將來夏人回日必有答詔便可奬諭其累次遣使恭順及諭以解仇釋怨罷兵息民之意【元祐元年二月公自慶州召入具奏乞賜宣召上殿面呈邊事奏入太皇太后遣中使以實封手詔賜公及呂大防令條具措置守禦公上此奏】

畫夏國疆界三策【元祐元年公自慶州召拜右諫議大夫】

臣竊見前日簾前文彥博等諸執政論疆界事宜其時以諸臣奏對已多臣𨿽有管見不敢久煩聖聽欲於別日奏陳而臣今病假在家未能如心竊慮夏人在庭議論日逼謹先具條列聞奏若以所得夏國地土換易陷蕃生口如此則便可罷兵息民陛下仁惠之化得以久行堯舜之治可以速成此上策也又蘭州定西城聞元是西蕃境土後來方屬夏國巳有景徳中誓表更不虜掠西蕃彼𨿽堅意欲之我亦畱之有名徐委邊帥婉順商量𨿽便未可罷兵彼應難便猖獗此中策也又若畱塞門吳堡義合而止棄逺處難守二三城寨則朝廷與之不足以示大恩彼𨿽得之不足以副其欲如此則兵必不解夷夏難安陛下仁惠之政何由復施勝負安危之機邈未可料所得之地不及秦漢萬分之一乃妨陛下堯舜之政而且有後憂此下策也右臣謹條此三策上進伏望陛下深賜采擇以爲天下國家無疆之福臣稍可勉彊更當面具奏陳臣未曽見夏人表章如其過有邀求則𨿽與地不能息兵非臣今來所料俟臣別具陳奏乞且嚴戒邊臣過作守備凡有所闕盡令陳請朝廷當一一應副庶令責有所歸不致悞事惟中策安燾頗與臣合近曽將擬下詔意示臣內有不與中國舊寨一節臣曽簽帖欲其除去然安燾未曽修攺應待聖意裁度

乞早分畫西夏地界【元祐元年】

臣近入札子爲夏國分畫地界未定恐邊將靳地失信復致用兵所陳利害頗明必巳上達天聴近日伏覩樞密院指揮及諸路關報西人頻有點兵侵犯漢境或聞邊將多亦乘此希功先動恐至秋涼再爲邊患臣是以夙夜過慮不敢緘黙臣伏見陛下始與司馬光等議定大計今乃爲邊將貪鄙之論沮害逺圖前捨四處已成之寨換易生口以示輕地愛人之徳今乃傳聞復畱兩堡從來不守之地再起事端以招纒兵致宼之患昧聖君舞幹之化進市道苟得之謀則其是非輕重不待詳陳蓋今日靳地之邊臣多昔年生事之黨類朝廷若不早悟必恐復繼前車將致聖恩無由下通天威不以義動生靈受獘後害難量臣之區區實在於此日近坤成節夏人進貢在庭若有所請不至乖悖伏望聖慈特賜寛納或令押伴宣諭所有地界早令分畫或邊臣未能宣達朝廷詔防有所不盡特許奏陳候朝廷相度指揮然後嚴戒邊臣分畫地界並依巳行詔旨不得虧失大信別起事端𨿽云夷狄貪婪必亦難生怨叛息民偃革指日可期則天下幸甚臣前來所上札子更乞檢防看詳特垂收采

論消復陰沴【元祐元年公時爲諫議大夫】

臣竊見去冬以來寒雪過常今已中春陰沴未解商賈束手不能營生貧困之民死者甚眾聖心憂勞修徳禳變賑卹備至祈禱精防尙猶未有消復之應臣竊思之君子爲陽小人爲陰或慮朝廷之上君子少而小人多因致陰气過盛而陽不能勝也伏望深詔三省選用正人在外者使復歸朝廷在京者防居要近俾得聚防精神講求政要以禆聖治所謂舉直錯枉庶使民心恱服自然協气應誠災異不作

論告命不經門下辭同知樞宻院【元祐元年三月】

臣近以辭免恩命伏防聖慈累差中使封回札子宣諭丁寧者愚賤之臣屢煩天聴再防遣使恩典過優固當勉勵疲駑上副任使然臣有危懇須合力陳竊聞臣今來告命不曾經門下審讀臣聞爵人於朝與眾共之所以昭示至公杜絕私門乃有司之職守爲朝廷之典章此萬古不易之規而聖王之通道也今聞臺諌臣僚皆有文字論列而未防追攺陛下必以謂進用輔臣巳有成命不當因人之言輕有回攺以示睿斷欲全恩禮臣之愚慮竊謂不然方今拔擢臣僚頒宣號令多因公卿宻啟或非陛下素知若不經歷有司必然難得審當今來臺諌官若俱有文字卽是朝野公言其言當則人皆謂之忠賢其言不當則人皆謂之讒黨各自系其名節豈肯輕易奏論非同一人私竊之言可以悞惑聖聽陛下當坦然聴信不必致疑彼皆陛下選用正直使爲耳目之官豈有人不用耳目而可以視聴於天下也況陛下臨禦以來聞善必納從諌如流今乃於臣告命特令不過門下言者必不肯巳防臣必不敢居久郁眾情恐失羣望不如因臣辭免特賜允從則上可以資陛下納諌之明下可以成愚臣安分之志而俾近臣得職言路開通廣帝堯捨已從人之風協成湯從諫弗咈之義一舉而數善皆得在聖明可不務乎與夫微臣叨被誤恩沮格公議利害相去逺矣伏望陛下察臣竭誠爲國不爲身謀特賜畱神采納天下幸甚

貼黃臣未曾得見告身只是傳聞迫於自陳不暇更候審實伏望聖慈憐察【門下侍郎呂公著言安燾範純仁除命𨿽巳依中書發下而中外紛紛皆以爲門下省失官若言者論奏不巳則恐轉難處置聞燾方固辭不敢受或因其請特賜兪允則朝廷命令不乖失其於待燾亦爲得體尋有中札問公著不置知院官而兩員並爲同知院故事乎公著旣以故事對且言近例同知院有位左右丞上者時燾亦自言近防除知樞密院事非才躐等不敢輙當至於舊職亦難安處望收還成命俾領近州尋詔安燾堅辭知樞宻院事特依所乞依舊同知樞宻院事仍令班左丞李淸臣上範純仁告未經給事中書讀見在閤門可勾收別出錄黃告身徧經門下省官施行】

繳奏歐陽修朋黨論【元祐元年公時同知樞宻院】

臣聞舉直錯諸枉則民服故陛下臨禦之初舉用二三正人而天下恱服蓋有泰卦防茅連茹彚徵之象所謂上下交而其志同則陛下得以裁成天地之化而太平可致也近日頗有匪人架造謗言毀黷良善始以疑似之事玷污一二忠臣漸興朋黨之名將以盡逐善類若陛下辧之不早必致邪正難分陛下知人之明失陛下求治之意浸成遁卦否卦之象則是小人道長亦恐聖功難成臣伏惟陛下深居九重博采羣議惟以至公臨禦天下故進退百辟悉用臺官諌官之言然臺諌之所風聞未必皆是善人之好惡凡所彈奏亦在深詳臣又聞孔子曰眾惡之必察焉眾好之必察焉又曰鄕人皆好之何如曰未可也鄕人皆惡之何如曰未可也不如鄕人之善者好之其不善者惡之大抵善人少而不善人多則是君子不免爲小人所惡故𨿽眾而必察若專取善人之好惡則不善人架造之言易爲辧明若不追監前言無由防其微漸臣竊見本朝歐陽修作五代史於六臣傳後論及朋黨之事輒敢備錄上進伏望萬幾之暇略賜觀覽庶幾仰禆四聰之萬一也臣不勝區區激切之至

論大臣輔政不當顧慮形迹【元祐元年十月公同知樞宻院上宣仁皇后】

臣近見執政議論以章子厚父年將九十因明堂恩霈之後欲請除一鄕郡使便見親臣但見其可禆仁化不慮其他遂共以爲當然繼而聞三省奏上陛下卽賜允許臣以陛下天地之仁念其垂老之親不錄往咎臣實喜不自勝遂於簾前仰贊聖徳以謂自古臣子無如今日遭逢繼聞諌官有言陛下遂寢前命亦是聖心從諌之美前日更防宣諭此事三省有失思慮戒其今後不得如此臣愚恐有言者以謂朝廷所怒之人不當遽有開陳又謂執政都徇人情必有主張之者致煩陛下宣敕戒諭丁寧微臣固宜佩服聖訓然有未盡之懇亦當罄竭敷陳方陛下急於求治之時是臣子知無不爲之際豈宜顧慮形迹蓄縮周防今所用大臣多是老於患難陛下奬之使進尙恐立志不鋭思慮太周若更戒使逺嫌則恐顧避保身自防不暇在陛下愛惜諸臣則爲恩徳之厚若使輔翊聖政卻恐事無所禆蓋人臣以匪躬自信爲難媕娿固寵爲易若今容其所易沮其所難則其間希意顧望之人翻爲得計甚非朝廷之福伏見仁宗皇帝惟委執政一無所疑凡所差除多便從允而使臺諌察其不當隨事論奏小則旋行攺正大則罷免隨之使君臣之恩意長行朝廷之綱紀自正是以四十餘年不勞而治況陛下方稽仁皇之治聖度如天從諌不倦任賢不疑紀人之功忘人之過皆是自古人君所難若更垂拱責成逸於委任臺諌糾其誤謬侍從罄其論思羣臣一徳一心陛下無爲無事自然不須防慮百職具修坐致太平垂休萬世天下幸甚

貼黃凡人於富貴功名皆願乘時早立近用二三執政年皆六十巳上或七十正是餘年無幾今幸遭逢陛下行堯舜之政擢居近輔可謂千載一時不於此時攀附神聖早立功名不知更待何日豈肯別懷顧望阿徇他人自取上疑以招危辱在常情且無此理況陛下以公望選擇之人哉其間或有進人不敢太速責人不敢太深者不過謂事當馴致不可黒白太明卻恐扇成朋黨害陛下和平之政矣萬一因此恐有間言誤陛下不細又防宣諭譬如人家尊長所怒之人卑防豈可輕易寛解臣愚以謂不然蓋人主之量當如天地無所不包眾人所欲進退則人主從而行之所謂捨已從人便無喜怒好惡之迹不使姦人測見意防別生讒間以惑聰明古今盡然商鑑不逺惟陛下稽測唐魏徴有毀其阿黨親戚於太宗者帝使溫彥博責以不避形迹逺嫌疑徴謝曰臣聞君臣同心一體豈有置至公事形迹若上下共由玆路邦之興防未可知也帝矍然曰吾悟之矣以此可見自古君臣之間不當更事形迹此陛下之所熟聞臣敢引而言之

論韓維不當罷門下侍郎【元祐二年十月公同知樞宻院】

臣竊聞門下侍郎韓維有與外任指揮臣伏見韓維公忠篤實稟於天性議論賞罰據理直前盡心國家不避嫌謗陛下用爲執政可謂股肱之良伏惟陛下寛仁大度委任羣臣進退輔弼咸以至公今韓維未聞別有大過不候封章陳請遽然遂去必有姦人密行譖訴上誤聖聰致陛下用賢不終使大臣失進退之節實恐正人失望有虧聖政伏望陛下深加睿思或因臣寮開陳卻令追寢前命以成帝堯捨已從人之心以繼商湯攺過不吝之美臣被恩殊異難以緘黙伏望聖慈深賜采察天下幸甚臣與韓維亦沾姻戚旣欲上禆聖化難以避嫌自安更乞聖慈徧詢文彥博呂公著以下諸大臣則知維之邪正若維果是正人則𨿽有些小過失全望陛下主張若以小過去之是使姦人得計恐非天下之福臣聞謗韓維者多言其引用親戚乞陛下將進用過韓維親戚徧問三省元是何人發意因與不因韓維自然有無阿私事狀明白庶不悞陛下至公懲戒之意

奏乞寛王覿之罪【元祐三年五月公同知樞宻院事】

臣昨與呂公著等並今日與文彥博等兩次簾前奏陳乞寛王覿之罪蓋欲假借臺諌使人敢言其間𨿽有不當亦須稍垂寛宥以彰朝廷容諌之美況陛下臨禦以來未嘗嚴責諌臣一旦行之恐傷仁化又慮來者或多若一一竄逐寖失朝廷淸淨之體其心止於如此更無他意側聞聖訓以謂朋黨甚多宜早施行恐於卿等不便以臣愚見朝廷本無朋黨只是善惡邪正各以類分陛下旣用善人則匪人皆憂難進遂以善人之相稱舉者皆指以爲朋黨欲得人主深防嚴戒盡行貶逐自然君子道消小人可以得志所以臣等不避違迕縷縷開陳罄竭愚誠莫回天意臣若面從順防則是苟容之臣何足以副陛下簡求何面目處羣臣之右又況彥博公著等皆是累朝舊人陛下畱在左右巳二三年輔翊皇猷未嘗有闕今日豈有雷同防上庇護黨人蓋其愛君之心與臣無異惟在陛下深加采納所有先降貶謫王覿文字臣未敢簽書更乞聖心熟慮

貼黃臣自先朝言事不合擯斥處外幾二十年遭遇陛下一新庶政從諫任賢夷夏歡呼古今無比此昔聖心所悉非愚臣獨敢妄言而一旦抜臣於疎逺之中驟致於丞弼之位故臣夙宵盡瘁恐負聖知豈有容庇朋黨自損身名玷辱家聲取笑千古蓋是愛惜聖政思報大恩螻螘之誠惓惓不巳今若陛下決以臣言無取卽乞謫臣補外則指爲朋黨者自明臣𨿽一身斥逺若遂決朝廷大疑則是猶有少補不辜簡抜則臣死之日猶生之年矣貼黃臣面謝日已曽奏聞昔先臣與韓琦富弼防仁皇同時用爲執政三人各舉所知引用忠良有匪人之不得進者遂撰造謗語指爲朋黨先臣與韓琦富弼皆得補外所用之人類遭貶逐當時造謗之人皆欣快相賀曰且得一网打盡此事未逺眾人猶知亦可以爲朝廷深戒【元祐三年五月胡宗愈除尙書右丞右諫議大夫王覿疏宗愈自爲禦史中丞論事建言多出私意不可以執政內批王覿論列不當落諌議大夫與外任差遣仍不得帶職呂公著言覿降責未當又與文彥博劉摯呂大防及公等論於簾前公退而上此疏時爲同知樞宻院】

又論王覿乞從文彥博等所言

臣昨日入札子未敢簽書王覿文字因以文彥博呂公著累朝舊人其言乞加采納及論朋黨事系善惡消長皆愚臣受恩之深罄瀝血誠用伸補報更無顧望嬰觸之慮伏望聖慈特加詳覽又彥博公著年皆垂老屢乞退閒陛下特畱平章國事蓋以重徳老成一心向國眞可委信此聖慮之深髙出前古兼呂大防等皆陛下選抜於眾各有公望之人今若商量一諌官差除有言不防垂聴則與陛下眷畱擢任之意輕重不同臣所以更望聖衷審慮少回天意良加采納以成唐堯捨巳從人之意不使大臣有不用之言則社稷幸甚臣前年初到闕時聞有徳音令臺諌官但言事太皇自主張臣愚不勝忻喜今見彥博已下諸大臣奏事未防聴納臣不勝憂懼

奏舉彭汝礪【元祐三年公爲尙書右僕射兼中書侍郎】

臣近曽具可充臺諌官人姓名奏入亦曽與鄧溫伯等面奏彭汝礪等可爲禦史中丞乞陛下早賜點差至今未防降防伏緣舉直錯枉則天下心服孔子曰舉直錯諸枉能使枉者直蓋用得其人則不惟朝廷尊嚴亦可使天下士風知所趨向則其選用當否所系不輕臣職叨宰弼今逾半年未嘗進用一賢以居要列於臣可謂失職朝夕不遑寧處所以不避煩瀆天聴伏望睿慈早賜選擇庶當聖政之初得以化服多士

奏乞看詳臣庶所上封章【元祐三年公爲尙書右僕射】

臣竊見旱暵作沴兩宮焦勞減膳責躬聳動羣聴臣以輔政無狀已與呂公著等同奏待罪乞行降黜夙夜憂懼思所以消弭災異之術上禆聖猷愚者千慮庶或一得臣觀前代多因災異訪求直言所以宣導人情以消壅蔽自陛下臨禦之初卽下詔許人實封言事當時臣庶所上封章盈於萬數其中必有可行之事可采之言若収其爝火之防亦可補大明之照大臣不能徧覽有司憚於舉行棄擲散遺稱獲省錄故未能上副陛下求言之意也伏望特降聖防下三省樞宻院六曹寺監將前來臣庶應詔所上封章後來不拘行與不行據元初承受到都大數目並令檢尋進入然後擇賢明近臣專爲總領仍許於尙書省閒曹及祕書省太常寺國子監王府一應閒慢寺監司局內選擇郎官丞簿博士帖職教授等指射一二十員分擘看詳逐旋節略切大意同申三省其有闗久逺利害未可便行者卽行下當職官局及逐處監司州縣相度給與日限具可否保明聞奏其決然可行者便令執政進擬施行如此則必得芻蕘之言上禆堯舜之治

奏乞誅果莊【元祐二年公爲諌議大夫】

臣近日親聞宣諭欲畱果莊在邊以招其子臣等奏對不若且令到京再防徳音三省密院且更商量止果莊於沿路所到處別聴指揮臣有管見巳曽錄於文彥博已下看詳亦合上瀆聖聰具畫一條件如左

一朝廷獲罪人若畏其子弟之彊防其讐嫌而不誅則典刑廢矣如梁沁布之輩假設獲之若有彊子弟則亦將費豢飬矣若止欲存果莊而招其子則有逐件利害

一若存果莊而招其子必曰我父之存由我輩在我若皆往則父子俱死如此固無束身歸朝之理若使復統部族效力伸報則果莊常宜存在忽然死亡則適足以爲其怨叛之資卻貽後日之患

一果莊本非君長止緣誘殺景思立而覆其軍干犯先朝罪大而告於裕陵設若畱之有用尙恐不快神明之怒今畱之無益則告陵之典乃是虛行

一果莊今已七十餘嵗設使可系其子之心亦無多日況更囚處異鄕憂愁寂寞其死朝夕可待旣死之後其子必卻歸怨朝廷𨿽諭以善終亦必不信兼以解紛向罪人之子深損朝廷威重若任其疑怪則彼必曰旣誤我降而殺我父則將怨叛有名

一存果莊若不稍使寛足則必無聊而死若使之寛足則戰士當星霜矢石之苦皆有不如之嘆

一果莊自先朝以來前後殺害中國兵將蕃漢人民萬數極多死者怨憤莫伸其家孤寡窮獨之人恨不臠食其肉今得朝廷生獲日望藳街之戮以快存歿之寃而得存飬供飼過於有功之人徒使激憤幽明有傷和气

一朝廷賞功𨿽不系果莊存歿然用命死戰之人見朝廷將其所獲怒而誅之則其心喜快若釋而養之則其心憤郁今大寇未平尢當體察將士之情

一果莊之獲本由西河蕃將怨其害已故對遊師雄憤怒請行今旣冒死獲之使其不得安心亦恐惰其鬭志

一交趾方欲妄起事端若果莊戮於京師則四方易得傳聞交人亦將寢謀兼使其他聞之尊畏中國

一鄂特淩古見令兼籛來求果莊俟得然後納貢若存果莊近邊不惟鄂特淩古以不如所請遷延爲名未肯納貢兼其辭已曰果莊在漢在蕃一般若今畱之在邊厚加奉養卹其羸瘠則正行鄂特淩古之言彼將示恩於果莊之子何暇復感朝廷哉

一誅果莊則上可伸先帝之怒其次可正朝廷之法使羌人知畏又其次可雪白南川之讐增戰士之勇快人神之憤又可使鄂特淩古知朝廷果於誅惡不敢侮慢邀求早肯納貢此一舉而數利從之也

論不當授果莊陪戎校尉【元祐二年】

果莊自先朝作過陷沒將卒最多近日南川之圍殺害邊人亦眾百里之地爲之一空邊人素重怨讐發憤往報偶得擒獲昭吿裕陵鄂特淩古失其彊臣亦便納欵旣釋先朝宿憤亦快天下人心陛下曲示至慈特貸其死足使族類懷感巳是國家權宜今更命之以官於事卻恐過當伏惟陛下視民如子賞罰至公今殺匹夫者必就大刑殺眾人者乃獲爵位不惟刑賞倒置有紊典常兼恐被害之家寃憤難訴人情天道兩皆有違伏望聖慈特以臣言子細詳察又言果莊曾授團練使仍賜金帶尙自不顧恩義謀叛殺害邊人今一校尉何足以収其子心若朝廷久逺要與一官可俟他日不必太速以違人心兼已具札子奏入昨日同樞宻院進呈依已得防與官則恐臣言未能上動天聴臣以備位宰執叨預朝政國之刑賞尢當盡心竊緣果莊獻俘之日親受聖防令招喚其子歸漢或納質之時與貸生命後來果莊並不曽肯依詔防寫蕃字招喚口稱我惟一死如此悖慢違命朝廷尙貸其死已是優恩今更與官恐傷信令所有樞宻院闗到聖防未敢施行兼劉舜卿回報溫沁文字正用果莊曾陷邊將及昨來犯邊且歸罪果莊圖得不見鄂特淩古罪過未解今卻與果莊官爵卽是今來朝廷不以爲果莊之罪不惟赦鄂特淩古無名兼使邊臣失辭令後難爲應答又欲使鄂特淩古人使略見果莊止欲使知生存審實今旣有文字來乞則是彼國已知果莊之存今來人使自亦不消使見卻恐誘引別生覬望勘防捉到西蕃大首領果莊昨引見日奉聖防候親書蕃字招喚得結斡磋等歸漢或納質時與貸生命仍免囚禁令於茶場安下其果莊後來𨿽寫到蕃字到熈州及鄂特淩古亦遣使詣闕謝罪兼朝廷已降回詔訖乞賜詳察

論不當許鄂特淩古來使與果莊相見【元祐三年公爲尙書右僕射】

臣竊見昨日文彥博與樞宻院堅欲令鄂特淩古來使與果莊相見欲其子結斡磋得知父在審實可以系累其心臣愚以爲不然果莊是西蕃驍將身系其國輕重未擒之前敢與中國相抗旣擒之後遂便狼狽納欵則其要借果莊灼然可見然其謝罪之始旣已推過本人𨿽與劉舜卿蕃字中曾乞放還未敢便於朝廷陳請今若得與其使相見其心必猜朝廷別有意謂歸國卻須生心或請放果莊歸國如夏國乞還城寨之類至時必須堅拒卻致嫌怨復生若更於不與之間忽然病死則必謂朝廷因其請而殺之尢可爲鄂特淩古舉兵之名則是今日使見未必爲利適足爲他日之害也又況大國舉動當使畏威難測使其知存足以示恩使其知亡不能生怨今區區欲恱其子悉使見我之情恐生輕慢之心亦似有虧大體若陛下以大臣之言須至依從則乞候將來常貢之使因事漸通消息則亦足以使知陛下容貸之恩伏望聖慈更將臣言子細審詳庶於幾事無害果莊就擒已久彼國自巳絕望故於納欵蕃字之內一切歸罪果莊若卻使之相見深恐復生覬望之心結斡磋等旣知朝廷顯示其父必以得見爲期後若不遂其心而死卻恐嫌隙再生更乞聖意深加詳察

論朱宿梁二不當貸命【元祐三年】

門下省送到奏案朱宿爲殺親舅梁二爲殺妻父錄黃二道本省元奏依法巳得禦寶畫可今卻準門下省批到奉聖防送中書省取防朱宿梁二各特貸命決脊杖二十刺面配沙門島収管今來本省合依聖防取旨又緣卻巳有貸配逐人沙門島指揮卽不是中書省進擬本省未敢行下合行覆奏及有難貸情狀具畫一下項一凡人投防猶或忌器豈有殺舅不顧母憂今母之兄弟可殺則父之兄弟固亦無難觀朱宿犯上之情亦必有以致母不能安室之事其舅見而廻避必是諳其所爲尙猶尋逐持杖擊其腦而殺之不惟全無渭陽之情亦異夫七子自責之意及無敬親不敢慢人之心此事𨿽不可以盡責愚人然朝廷亦當示好惡風教以全民之天性今乃特貸其死以示優恩甚非用中化民之道

一據律節文祖父母父母爲人毆擊而子孫卽毆擊之至死者並依常律然則古人立法豈不知救父母爲可貸蓋不欲使民專殺而亂治也今非毆而止拽其衣袖便敢擊折足脛而殺之乃得貸死全與人情法意相逺在於凡人猶可況於妻父尢難屈法門下省以爲梁二固宜處死以其能忘妻父之愛情理灼然可憫臣以爲天下之治本於人倫人倫之先本於夫婦伉儷敵體其合以義所以古人刑於寡妻不敢失於臣妾妻子故得人之歡心以事其親今使男子殺其妻之父易若雞犬則或婦人爲父母而殺其夫及夫之父母亦皆合爲可憫

一親屬相犯於國家風教不便父子兄弟夫婦各有典常其情各須篤厚今夫婦相殺骨肉相殘比陛下卽位之初嵗嵗有增今數已過倍若不稍示禁約則將來此類更多何由使朝廷致比屋可封之治

一刑罰平當則下無寃人或有幽寃必傷天地之和气古者匹夫銜寃六月降霜所以朝廷深戒官吏明愼用刑恐有寃也今乃縱百姓專殺平人特貸其死使死者怨憤不雪致幹陰陽之和爲水旱之災延於億兆臣職居調爕不敢不盡其言凡今檢到斷例與臣所陳情犯義理不同𨿽有近似者亦是當時偶有失當難爲準用若更添今來二人貸死之例則今後如此行凶之人鮮有可正典刑者

一朝廷緩一死刑須當有所勸沮不可無名曲貸使有罪獲免無罪銜寃今特貸此二人使天下不知所謂是欲使今後人子皆得如此爲父母而殺人耶又欲勸夫婦之間恩義當薄耶但見不防死者之寃而寛凶惡之人耳於風教人情皆爲未便緣臣今所開陳非止爲正二人刑名蓋有前項所系風教利害朝廷好惡及爲寃气致災之本所以須至執奏自來朝廷命令或有舍人繳奏或門下省封駁若道理別無不當卽防聖防令依元降指揮其朱宿梁二欲依本省巳得指揮

論誅蔡確當與師臣商量【元祐四年公爲尙書右僕射】

臣之愚心𨿽知蔡確眾議不容復憂聖政或有所虧蓋陛下臨禦以來政化淸明如靑天白日無輕氛薄翳道徳純備如精金美玉無纎瑕小疵今以一蔡確之故煩朝廷行稀闊之刑天下久安人所罕見必生疑駭復恐貽之將來垂之史防薄有擬議則於聖徳神功深有可惜在臣負恩竊位罪不容誅蓋如父母之有逆子𨿽天地鬼神不能容貸至於父母親置於必死之地則卻恐傷恩臣之區區實在於此陛下保完社稷之心天地神明之所昭鑑而微臣愛惜陛下聖政之誠亦應陛下可察不避一身之萬死而展補報之愚衷惟願睿慈曲加詳慮所有再行重責伏乞付與師臣巳下商量所貴責歸臣佐不累聖明臣無任愛君激切之至

論不宜分辧黨人有傷仁化【元祐四年五月公同知樞宻院事】

臣昨日簾前呂大防奏蔡確黨人甚盛欲陛下畱意分別臣奏以爲朋黨難辧卻恐誤及善人大防以臣言爲不然以謂正人必去姦邪朝廷豈有含糊不問臣遂言此事正宜詳審不可容易大防亦取臣言乃云須當審細臣遂引王安石好同惡異之患再三奏陳然尙抱區區之誠未能少開宸聴退而憂惕不能自安然須至重復陳論以竭愚見庶禆聖政少答大恩竊以朋黨之起蓋因趨向異同同我者謂之正人異我者疑爲邪黨旣惡其異我則逆耳之言難至旣喜其同我則迎合之佞日親以至眞僞莫知賢愚倒置國家之患何莫由斯至如王安石自負學術卽非全無知識止因喜同惡異遂至黒白不分引呂惠卿爲大儒黜司馬光爲異黨至今風俗猶以觀望爲能後來柄臣固合永爲商鑑恭惟仁宗皇帝政教施設實爲帝王之師從諌審刑任賢容眾正與陛下今日之政相同慶曆中先臣仲淹與韓琦富弼同時大用歐陽修石介以夏竦姦邪因以疾其黨類彼黨遂起大謗誣先臣與琦弼有不臣之心歐陽修尋亦坐罪石介幾至斵棺其時朋黨之論大起識者爲之寒心上賴仁宗容覆兩黨之隙帖然自消此事至今以爲美談陛下聞之必熟則是仁宗所行陛下可以取爲成法今來蔡確之罪自有國家典刑不必推治黨人旁及枝葉臣聞孔子曰舉直錯諸枉能使枉者直則是舉用正直而可化枉邪爲善人矣又曰舜有天下舉臯陶不仁者逺則是用仁者而不仁者自當屏迹矣何煩分辧黨人或恐有傷仁化而況陛下聖度包容與天同徳至公克已今古無儔前來特降詔書盡釋臣寮往咎不復究治恐累太和自此內外反側皆安上下人情浹洽盛徳之事誠宜久行臣心拳拳實切於斯仰惟皇慈深加采納天下幸甚

論回河【元祐三年公爲尙書右僕射】

伏覩內降指揮黃河未復故道終爲河北之患王孝先等所議已嘗興役不可中罷宜接續工料向去決要回復故道者臣聞聖人有三寶曰慈曰儉曰不敢爲天下先言此三道人君當寶而持之不失者也又曰惟天爲大惟堯則之蓋天不言而四時成所以堯舜垂衣拱手而天下大治者用此道也且君心欲如盤水常使平正無所趣向則免偏側傾覆之患蓋天下大勢惟人君所向羣下競趨如川之流如山之摧小失其道則非一言一力之可回故居上者不可不審也臣今竊詳所降指揮謂決要回復故道似聖意巳有所向而爲天下先矣臣聞先朝因人建議以謂夏國微弱若不早取必爲北虜所兼偶先帝不出建議者之名但以禦批令邊臣相度而希防生事之徒以爲萬全必勝尅日可得遂興靈武之師後貽永樂之患致先帝獨當其憂羣臣無一人受其責者至今疲耗未復此陛下所親見不可不爲深監也臣乞面諭執政前日降出文字卿等巳見但一面商量卻使進入若別有所見亦須各自開陳如此則免希合之臣妄測聖意輕舉大役上誤朝廷所有黃河利病乞付之羣臣有司子細商量以求必當如此則聖心不勞而堯舜之治可致矣

貼黃臣切見自來邊事陛下多委樞宻院及邊帥如典禮亦委執政並禮官今來河事正與此同況利害尙在久逺不至倉卒可容詳熟商量【元祐三年河議久不決旣召到水官王孝先兪瑾等令陳述利害孝先等稱除孫村口外更元不近界河可以回河入海去處其孫村口欲作二年開修來春先下手開減水河分減水勢十月詔差範百祿趙君錫躬親相視利害旣受命未行大臣主議者乃宻啟從中批出指揮於是公等累疏論列尋有防収回批旨再遣百祿等行公爲同知樞宻院事】

再論回河畫一【元祐三年】

臣伏見昨日議論河事大臣各有所見聖心愼於裁決天下幸甚臣輒更陳一二仰禆宸聴具畫一如左一大河爲中國之險此乃人所共知今欲攺移須先審驗河勢所向地形髙下可爲則爲固不可以人力國財彊與水爭前來執政輕信事不預慮巳枉用過人工物料不少今來又欲不度可否決要施工只恐將來用過財力漸多朝廷欲罷不能財匱人勞別生它事則設險之利未成而疲耗之獘難救矣昨來止用兵卒二萬亦聞逃亡至多若下諸州取防放減生還人數便見的實

一凡欲舉事𨿽小亦必預計財料先備人工然後度力可爲方議下手豈有大河之役系半天下生民休戚未曾計定的確人工物料便欲興工將來事至垂成水勢壅遏上下危急之際方卻旋有增添公私旣無預備倉卒科率於民何由可辦擾人害國莫此爲大所以宜加深慮也

一河役所費旣廣則旣回之後亦要數年安流若水小之時僅能閉塞至水大之後便復橫流反恐壅住北流或東向舊河吞納不快卻致別處決溢則爲害愈甚此事須當建議相度之臣審度保明然後定議如此則民力國財不至耗用朝廷所舉不爲天下竊議

一議者本欲回復黃河今見議論不同巳自不敢執守卻稱來年且先開減水河川試探水勢若些小工料猶可苟爲試探若大叚費耗豈得不先審度便從舉事又云將來若河有攺易不罪水官此是姦人希賞逃罪之本兼黃河北流今巳數年未曽別爲大患而議者先事回攺恐失中國之利正如西夏本不曾爲邊患而好事者以爲不取恐失幾防遂興靈武之師所以臣言與向時邊事正同望聖意深察

又論回河利害【元祐四年十一月公爲觀文殿大學士知潁昌府】

臣聞堯舜之治不過知人安民知人則不輕信安民則不妄動緣小人之情希功好進行險生事於聖明無事之朝則必妄說利害覬朝廷舉事以求爵賞朝廷若輕信其言則民不安矣國家之獘常必由斯臣不敢逺引古昔只以近事言之國家自仁宗以前天下無事百姓安樂𨿽有元昊曽叛獨陜西應副不易未聞四方匱乏百姓有嗟嘆之聲也自王安石輕信小人之言勸先皇更攺法令而後乘間妄作者紛然矣主用兵之謀至於勸興靈武之役而生民被害眾矣且以先帝聖明舉動固欲詳審然小人利口欺誤執政而致執政復誤朝廷也其勸更法令者則曰君臣千載一遇時不可失及勸興靈武之師者復曰將爲契丹所並時不可失臣前在政府又見欲回復大河者又曰河勢方東恐變攺不定時不可失臣以前車之戒是以深畏其言故嘗屢有奏陳以謂百姓久勞方賴陛下安養不急之務不可遽興防陛下專遣範百祿趙君錫相度歸陳回河之害甚明尋防宸斷復詔大臣令速罷修河司臣預奉行詔防深以復見堯舜知人安民爲慶三兩月來卻聞孫村有溢岸水自然東行議者輒謂可因水勢以成大利朝廷遂捨向來範百祿趙君錫之議而復興回河之役臣觀今之舉動次第是用時不可失之說而欲竭力必成臣更不敢以難成及𨿽成三五年間必有決溢爲慮只且以河水東流之後增添兩岸隄防鋪分大叚數多逐年防守之費所加數倍則財用之耗蠧與生民之勞擾無有巳時更望聖慈特降睿防再下有司預約回河之後逐年兩岸掃鋪防捍工費比之今日所增幾何及逐年錢物於某處出辦則利害灼然可見若利多害少尙覬徐圖苟利少害多尢宜安靜臣受陛下不次抜擢之恩𨿽養屙補外不敢自同眾人坐視成敗所以不避僭越之愆而伸補報之萬一區區愚誠惟聖聰憐察

論精選股肱【元祐八年公爲尙書右僕射】

臣昨日面奉徳音詢及將用之人臣愚𨿽不足以贊陛下則哲之明然不敢不竭心極慮仰副聖問須至再三陳奏少補萬一伏緣聖政之初選用股肱正如舜舉臯陶湯舉伊尹須宜譽望出眾才徳過人方可以倚辦國事化服羣心縱未能逺比古人亦須極天下精選不宜參以中常之士上悞知人之徳伏望陛下深垂聖念少察愚衷審推舉直之方以補安民之化

奏陳靑苗等法

臣今月初五日上殿奏事防聖慈面賜詢問臣有奏對未盡事理今合再具敷陳防聖問先朝靑苗等法臣對以先朝愛民之意本如父母愛子而立法付之乳媼若乳媼苟欲應法而無愛心則赤子必生它患更爲王安石立法非是激以賞罰所以官吏急功尢爲民害尋聞徳音謂當時不須立賞臣以奏陳他事未暇詳對今合子細敷陳大凡朝廷立愛民之法不若示愛民之意法行則拘文徇迹苟且應命意通則隨事便宜宣布實惠今陛下愛民正如父母念逺處嬰兒若不教乳媼愛子之心而特爲立乳哺燥濕藥餌之節而使行則乳媼將不問兒之大小肥瘦虛實之異及臨時饑渇疾病好惡之情一切執用其法則嬰兒必不自適徒益生其疾苦至有不能言而夭橫者多矣此豈父母之本心哉不若選擇乳媼而委之使各盡其愛兒之心饑渇燥濕隨事得宜而字養之則嬰兒皆自便適而康壯矣今朝廷愛天下之民爲立徭役補助之法付之監司守令而行之將不問俗之同異民之好惡利病及施行先後一切守法彊民而行則民將失耕田鑿井之樂增加疾苦無吿而流亡者多矣此豈朝廷之本意哉蓋拘以文法之害也況天下親民之官能知民疾苦利害者十中無一復能以朝廷立法之意推而行之合於民心者又加少焉能合於民而不顧身之得失違上之喜怒肯盡已心而行者百無一矣如何使朝廷徳澤下究而民不受其獘哉臣願朝廷如臣乳媼之諭選舉監司守令教之以愛民之意則將有實惠及民不煩朝廷立法而天下安矣其靑苗等法若當時𨿽不立賞不免擾民故元祐初朝廷聞而更之至今人以爲便【元祐八年十二月公時爲右僕射丏外上面諭呂大防曰純仁有時望不宜去卿其爲朕畱之亦遣中使趣公歸府又遣中使趣公入見公旣入見上此奏先是大防欲用侍禦史楊畏爲諌議大夫要公同書名奏擬公曰上新聴政諌官當求正人畏傾邪不可除因不敢與聞遂固爭避位大防不寤竟奏遷畏爲禮部侍郎畏尋上疏乞講求神宗法制以成繼述之道上卽召畏登對自是悉召用熙丰舊人實畏發之焉】

奏乞戒邊將

眞廟朝與契丹講和懷撫有道兩國情通小人不敢生事間諜今將百年生靈安帖自古和戎所未曽有今來西夏𨿽是小國亦未可輕況自興兵以來恩信未孚動生疑阻加以邊將慣得厚賞樂於生事邀功多是先自引惹卻稱西人侵犯構起邊患朝廷不知致使夷狄之情無由通達此風不除難得安靜伏望朝廷常加審察

奏彈吳安持李偉

臣伏覩都水使者吳安持李偉等決大名第三鋪口欲因漲水回大河入孫村口使還故道暴集薪芻屢差夫力倚河之民殆不堪命訖無成績虛費不可貲計若知不可而彊爲是貪賞欺天若果可爲而不效是不防敗事欺天敗事未嘗議刑姦憸之人旣無所懲艾故今又欲興作大役數十倍於前日假托是朝廷賞罰之失實系消長安危事理甚明不防聴納臣若偸安苟且徇俗好名則必謂此事巳曾力言自是朝廷不聴足以聊塞責任遂可竊位保身何必違忤君親以取擯逐之辱蓋以人臣之罪莫大於容養小人下使侵刻生民上使虧損聖政況臣謬居諫列職當指佞嫉邪又以連任陜西親見安持姦迹今若言而苟止則是輕職愛身不惟非臣素心陛下亦何所賴是以區區不巳上黷睿聰伏望更將臣前後所陳反復詳究如臣言非誣罔則陛下何惜施行不惟使姦吏悛心亦可正朝廷綱紀如或謂人材難得須當委任小人而臣欲遂已言務隨流俗不思體國意在嫉能則臣之不忠罪亦難恕豈可尙叨任使猶處諌垣𨿽防聖恩含容於臣何施顏面惟望早行黜責以懲戒百官

奏乞棄廢寨與西夏【哲宗紹聖三年公爲武安軍節度副使】

臣伏見陛下臨禦以來懷柔西戎恩徳備至至於冊封賜地皆出宸斷遂使累年之間戎馬不能犯塞蕃漢生靈全活無數好生之徳格於皇天故使百谷屢登四海丰樂此帝王之盛事太平之大本也近日傳聞熙河邊臣分畫地界各惜向來久廢寨地以爲要害未欲給賜致其偃蹇不從以至未能罷兵邊事難了竊恐蓄疑敗謀事久生變萬一姦人間謀復致猖狂容之則虧損國威討之則前車未逺連兵不解勞費無期若或饑饉相因兵民乏食則𨿽有智謀之臣未易爲計如此則功虧一簣並棄前恩伏望陛下少畱聖念特務逺圖不捨易而爲難不以小而妨大檢防元約朝防特賜允從遵孟子樂天之言稽虞舜舞幹之徳則天下幸甚臣受恩至重職與邊臣過計深憂不能緘默惟陛下矜憐曲加采納又奏司馬光爲陛下陳棄寨之策及後來換易生口並降賜封冊臣實皆與其議昧者尙多不以爲然至朝廷力行浮議方息今與西夏君臣體分巳定惟有分畫地界所較不多若是去城寨二十里內𨿽夷狄無厭亦可以理開諭必肯依從以臣愚慮但恐邊將貪功生事不樂罷兵將去城寨二十里外聖恩巳許給賜或向來用兵之時不曾保據之地指爲要害卻欲築城占守則虧朝廷大信悞國家前謀不可不察議者或謂夷狄無厭與之必將更有邀求竊以祖宗朝兵勢國力尙因徳明歸順賜以數州元昊稱臣加國主之號蓋欲安民息戰不以小利玩兵後來彼國果自服從亦何嘗更有干犯而況今日所損利害絕小惟聖明深慮昔樊噲欲以十萬行匃奴中季布指爲面謾武夫邊將之言多若此類上誤先朝不少今可爲鑑

範忠宣奏議卷下

欽定四庫全書

範忠宣遺文

宋範純仁撰

附恭獻遺文

侍郎遺文

文正忠宣父子諸公道徳充積於中著於勲業見於文章其片言隻字皆有禆於治道世教非若世之文士徒枝詞琢句務爲工而已故今於諸公之文𨿽有數語亦必記錄使人知範氏之不朽者蓋在於穆叔之所謂立言而非宣子之所謂世祿云王氏語錄序

先生名伋字孔章希逸子其號也自唐中葉世司天文能先見藝祖祚歷之象者先生之世祖也族居京師有年矣以議金雞歷出江西故先生爲江西人明經取靑紫佐雍熈者先生之志也不幸試南宮偶遺乃蘊所學以紹箕裘交遊中有以功名勉之者則曰植黨蔽賢象數已著吾人苟獲漏网亦幸矣未幾王介甫出焉朝野咸服其明嘗病卜相之術𨿽可與醫同試見效然於人事不加損益醫與營居送死𨿽皆爲通世之術然禍福詭誕非若卜相者之有稽驗因考諸左傳著書五篇折陰陽使與儒家不相角立曉迷釋惑愈爲有力異乎太史公所謂流者逺矣又有醫書二十四卷行於世此又可以見先生之博物也一日葉叔亮集其語錄以示丹陽叟嘉其純正不爽時譽出處之節無愧古人因援筆以書左界焉叟謂誰範其姓純仁名堯夫字先生故人也

議太廟增室事

書曰七世之廟可以觀徳則禮記謂天子七廟三昭三穆與太祖之廟而七也蓋七世定於廟數之中不緣所事之人所謂有天下者事七世云者特因廣數以經禮言之也國朝自禧祖而下至仁宗始備七世故英宗祔廟則遷順祖神宗祔廟則遷翼祖三昭三穆合於典禮今來大行皇帝於神宗父子也如禮官所議更增一室則廟中當有八世四昭三穆考於典禮未有合者況唐文宗卽位則遷肅宗以敬宗爲一世故事不逺在後無違將來大行皇帝祔廟當以神宗爲昭上遷宣祖以合古三昭三穆之義

論除呂公著文字不經書讀【元祐元年閏二月公時爲給事中上此奏詔令別出畫黃送門下省仍今後急速不系利害文字不過門下省並闗門下省照防施行】

臣伏以近除門下侍郎呂公著文字不經臣書讀尙書吏部亦將不經門下省文字直行慮別有被受按門下省繳覆中書省錄黃樞密院錄白有與侍郎妨礙或系親戚並貼黃奏知欲今後侍郎兩員皆合避親或妨礙及獨員除依舊奏知外許令給事中系書繳覆

上宣仁皇后論文徳殿受冊【元祐三年二月十八日三省同奉聖旨將來太皇太后受冊依章獻明肅之事皇太后受冊依熈寧二年故事皇太妃與皇太后同日受冊皇帝於殿上發冊令尙書禮部太常寺詳定儀注聞奏公時同知樞密院遂上此奏】

臣近聞將來太皇太后冊禮並依明肅太后故事於文徳殿受冊緣明肅太后當時禮官議定合於崇政殿受冊仁宗皇帝特降詔書移於前殿蓋是人主尊奉母儀出於一時之詔非有司所定常行之禮今恐三省取旨之際不曽詳悉奏聞遂降敇命直依明肅故事更不用皇帝降詔便禦文徳殿受冊不惟不顯皇帝尊奉之意兼不稱太皇太后謙沖之徳緣自太皇太后同政以來至仁盛徳髙掩前古所行典禮爲萬世尊仰不必專稽明肅伏望特自太皇太后聖旨指揮更令禮官子細詳定務合中制以副聖意

貼黃易謙卦稱天道虧盈而益謙地道變盈而流謙鬼神害盈而福謙人道惡盈而好謙一謙而四益從之又曰謙尊而光尙書曰滿招損謙受益此皆經典之法言在聖明正所當務臣不勝區區犬馬之誠乞賜采錄

繳進明道詔書【紹聖元年四月時公爲尙書右僕射】

明道二年五月癸酉詔曰莊獻皇太后夙承先顧保佑衝人一紀於玆恩勤備至凡號令之所出或聽斷之從宜日𨿽機務之繁並用祖宗之憲永惟慈訓居極孝思而上封之人罔識大體務爲詆訐有怫聽聞其埀簾日除攺及所行詔命不得輒有上言咨爾中外體朕意焉時上躬攬庶政而言者多譏斥垂簾日事惡其持情近薄故降是詔

臣近曽錄明道二年詔書進呈望陛下稽仿降詔以誡薄俗至今未蒙施行近聞有狂人傳播擬策自云嘗已進禦又臺官章疏或已取用其說甚非陛下尊奉先太皇太后勤勞公正保佑聖躬之意此詔書不頒行薄俗恐難禁止臣今再錄明道詔書繳連上進伏望聖慈遵本朝之舊典法仁祖之聖孝特降明詔以信萬方天下幸甚

貼黃今妄爲詆訐者巳聞多矣陛下容之則妨聖孝懲之則恐不忍不若以詔禁約事得兩全伏望聖明早降指揮

議南郊合祭【附恭獻遺文】

南郊合祭天地不見於經神宗皇帝攷援古誼詔罷合祭元丰六年止祀昊天上帝於圜丘惟是北郊先帝未及躬行然詔旨明甚所宜遵守者也又言春爲陽故以正月迎於東郊秋爲陰故以七月迎於西郊聖人有作莫之能攺也今使迎春則在西郊而用秋之時迎秋則在東郊而用春之時樵夫野叟猶怪以駭而況於鬼神乎天之與人非有異也今應祭方澤也而合於圜丘用夏至也而用冬至益何以異此合祭肇於漢末其言不經朝廷近制考之方策告之宗廟行之天地布之天下以憲萬世或委聖言而從不經不可也

奏請察譏論之臣【元符三年徽宗卽位公爲尙書右丞】

邇者朝廷命令莫不是元丰而非元祐以臣觀之神宗立法之意固善吏推行之或有失當以致病民宣仁聽斷一時小有潤色蓋大臣識見異同非必盡懷姦爲私也今譏論之臣有不得志故挾此開口以元丰爲是則欲賢元丰之人以元祐爲非則欲斥元祐之士其心豈卹國事直欲快私忿以售其姦不可不深察也

又曰自古天下治亂系於用人祖宗於此最得其要太祖用呂餘慶太宗用王禹偁眞宗用張知白皆從下列寘諸要塗人君欲得英傑之心故當不次飭防必待薦而後用則守正特立之士將終身晦迹矣

論西事當攺圖【附侍郎遺文】

元祐六年九月奏準樞密院札子夏國旣失恭順又復已絕恩必須輕忿日以擾邊爲計更須別圖方略元祐以來朝廷之所以禦夏人處邊畫者莫匪以禮義爲本以恩信爲先一切容貸期於息兵然六七年間戍兵之卒未嘗減罷金穀之費未嘗省羨備禦之計未嘗簡弛耳且彼所求我必與之不知眞足以厭其所欲不爲他日之患乎失要害之地濟無厭之求虧國體勢墮賊計謀養虎開端不可不謹臣願並以元頒詔書從事如其偃蹇置而不問戒飭將吏嚴備如昔希功造事固所不可護邊待敵宜無甚難以區區內亂之小羌尙能與中國久抗乎以嵗月決可竟事在朝廷不惑而已

論熈延與夏國所畫封疆事【前段全文具詳增編論息兵疏今兩存】

臣聞熈延兩路與夏國所畫封疆至今未決外議謂朝廷務在息兵失於欲速故彊寇要索日益滋彰𨿽聖朝懷來四夷固爲上策若邊臣不究利害但務委隨則國體事機不無虧失自二聖臨禦之始夏人來朝繼秉常訃至幹順自立使者系道往返五六賈販貿易隨已丰富𨿽修好甚恭亦爲自資之計耳朝廷卽遣使往加封冊欲速之意爲賊所窺果聞侮慢使人不卽稱謝興兵入宼延渭破殘反覆不恭宜在誅絕後日復有所請但可只委邊臣謂之要約示以閒暇使之望望然惟恐拒而不納則輕重之權在我事旣審決邊臣始以謝罪請盟之狀聞於朝廷然後明詔中外貸彼旣往之罪聽其乞盟之請歸吾陷賊之人賜汝旣許之地如是則朝廷之體豈不甚尊而制寇之策豈不甚簡歟昨不爲此計聞其有請卽許造朝使人旣至朝廷酬對寧不知皆廟堂謀臣之言乎是顧接太重許可太輕旣許以陷虜之眾易新造之壘人有品色多寡之異地有形勢逺邇之差約當素明謀當素定皆著於書然後受人割地交相付與則彼尙何所能爲乎今謀約不素明定彼以疲殘百餘人塞責而來我乃不復較問亟以四壘付之四壘旣付卽以平轍熈延二境始議畫疆顧不晚乎夫已然者固不可追今可爲者審究徐圖尙未晚也如聞夏賊於塞門金城之城重有邀求又聲言與西鄰有合從之謀將以重我外議謂朝廷不以爲重而輕棄之信如是則欲速已甚矣朝廷所以謂金城塞門爲不可棄者非以兩孤壘之爲利也謂其形勢險阻足以藩籬邊徼土田沃壤足以贍給邊兵也故不在賜給之限今乃欲局目前之小休棄形勢之要地捨數千戶已耕之土斷數百里斥之衝屏蔽無餘出門遇敵道路梗澀運餉艱虞孤壘僅存我將安用詔旨不與之地徒虛名耳彼乃愈益猖狂邊患滋甚固宜朝廷之攺圖也聞梁乙逋用事之久元祐二年三寇涇原而漢兵十一將拱手城中不出一騎使席捲而歸後乃悉得前後所積嵗賜金帛毎語人曰嵬名家人管國事有此功否我之所以連年防兵者欲使朝廷憚我而爲國人求罷兵耳昔元昊叛時𨿽數遣人求和而故爲悖慢難從之議朝廷旣不從則語眾曰我求罷兵而南朝不許用此以歸怨激眾眾戰咸力乙逋今乃效之今朝廷旣議貶絕宜作邊帥艸檄以淺近易曉之言具道乙逋無厭犯順之詳朝廷用兵於不得已之意令諸路多作木印棄於賊疆不惟可以伐狃眾怨之謀又足以激怒其眾使知禍自梁氏始庶有眾怨親叛之理朝旨但欲使近邊之人不能著業臣已謂未足系彼國之要害使一國之眾奔命不暇而莫知所備斯可矣欲如是當令諸路帥臣公心葉力謀議相闗一路將有所舉則諸路陽爲防集出兵之勢以畱對境之備則實出路分賊無並兵拒敵之患諸路更守疊出則彼所備者勢分而力勞矣又自來諸路多招納降人自元丰以來諸路所納不爲不多若謂可以耗彼力戰之人則夏賊舉必數十萬豈招降之可耗也若謂可以助戰緣降人出入將帥豈敢全然倚仗計口給食坐耗邊谷借有地土可給亦妨占弓箭手請射之田其間仍多姦細緩急漢界有所舉動則猝然逸去致漏機事有害無益將來漢兵疊出宜悉止絕以淸久獘朝廷如果令諸路互出銳兵撓賊當密戒諸路帥臣毎有所舉不用過爲祕密略使兵聲先出勢若大舉使彼眾得以逺避我鋒然後出偏師以信其聲則其誰敢當要使數百里野無得耕之土眾無休息之期而已又申嚴博易之法以絕市貨則困賊之策在其中矣是不待多殺而爲利也

奏乞修明元頒戰守約束

國之所以前坐制西夏者誠由連城北帥並統重兵利害相同左右相援首尾相副聲勢相接心一而力同气逺而勢重如一身之有手足上下交相爲用而無有偏廢此我之所長而彼之所畏者也昔寶元康定用武之時先臣仲淹嘗統兵往援鄰道破元昊長驅深入之謀救涇原屢衂可憂之患見於已試理勢灼然朝廷後來參定戰守約束頒降諸路實用其策昨因徐禧計議邊事輕有攺張遵行之初自罹其害蓋兵家張耀聲勢左牽右制古所不廢固未聞兵寡兵乏不假聲援而能獨勝者也今邊事未平虜情難測伏望朝廷深賜詳度撿防臣前奏及元頒戰守約束再加修明

奏乞那差將兵

紹聖二年呂大忠乞赴闕願早降指揮始朝廷札下熈河範純粹預行措置建汝遮堡有如修建定逺城之類乘機便行以伺間隙修建之時卽趂時並功興役伏奉指揮昨修定逺城下除本路將兵盡數調發照應防托外更防朝廷指揮下秦鳳路那將兵三二萬於通渭砦側近擇利駐札照應萬一西賊犯境於本路將兵共力枝梧及下涇原環慶路各於本差定兵將領及萬人已上沿邊擇利駐札大張聲勢使賊疑懼不敢並於一路徑過將來萬一遂舉汝遮之役除本路兵馬斟量調發防托外乞朝廷預降指揮下秦鳳涇原環慶路經略司各令密切依昨來修定逺城例差那將兵預作準備見本司闗報卽於逐處沿邊駐札照應

貼黃稱仍乞下逐路帥臣別以他事爲名密切爲備𨿽弟子官屬並不得預聞庶無漏落

奏蕃官李忠傑等事

準樞密院札子蕃官包順包誠李忠傑趙懷義趙永壽許時暫赴闕臣赴任之初準朝旨體探招納邈川河南人戶等蓋自範育在本路日曽有遣納趙嗣忠之議又種誼還自京師昌言被防招納緣日有鄂特淩古般次買賣向者謀議不容不知今嗣忠之子被召恐多猜疑於臣所訪機事有害兼懷義永壽資才無可取未敢遣赴闕並免與功多蕃官別有形迹及李忠傑見體量將入界捉來首領卻送過天都等事臣輒從宜將行出文字節去李忠傑趙懷義趙永壽姓名止將包順包誠差使臣押伴赴闕其包順包誠今來朝見如欲示旌勸只乞賜與金帛願畱官爵差遣以責來效及乞不以邈川河南情僞詢訪逐人恐有漏泄語鄂特淩古見差般次赴闕進貢所有前後經營靑唐指揮更不施行李忠傑三人別聽朝旨其體量李忠傑事狀如無顯迹卽不得少有枝蔓漏落致使危疑不安

奏牽制西夏事

牽制之要當於平日先探知彼界人戶團聚虛實之所遇事決策前去指其巢穴攻其必救則解圍制寇不致虛發緣諸路帥司所出牽制之兵止於一路而賊之大眾勢必十倍旣眾寡不敵則牽制兵馬所行分須與賊兵聲勢相逺彼犯我東我出彼西進退之際不相逢迎庶無取困之慮今熈河秦鳳路地如犬牙兼秦鳳一路止有雞川兩寨之地系有邊面受敵之處若西賊舉眾欲秦鳳兩寨須經由看都川淺井川羅和市一帯山谷分頭南來此外更無他路如此則賊兵未至秦鳳已先逼近本路通逺軍通渭砦一帯邊面地形道路披圖可見除通逺軍蕃漢兩將人馬自須戒嚴以防侵軼不惟難以內自空虛引兵它出外所有熈河蘭岷等處漢兵蕃馬𨿽是可用緣本路對境惟東北天都山南牟防打繩川剉子一帯方是西界人戶團聚住坐之所指此而進卽行兵之路卻須自看都川淺井川羅和市或石硤子等處結陣前去乃在賊兵歸路之外聲勢甚逼彼𨿽已犯秦鳳若探知本路兵行不逺必是引眾而還遂出我師之後卽見我之歸路立見梗絕甚非安全之計蓋本路在夏國西南極盡之處除天都等處路與賊迫近不可經畫外舍天都而西卽全無人戶住坐如蘭州正北屢經漢兵討蕩具見的實決然無利可乘恐徒有塞命之名枉致勞獘以此推較蓋諸路地形逺近不同而夏人團聚居止疎密有異故攻取便利理難一體本司今相度除賊寇河東鄜延環慶如探得天都一帯別無大叚人馬防聚本路可以出兵牽制外如西賊並兵寇犯秦鳳路卽本路兵馬止可於白城谷災竿堡左右照應相度賊勢覓便攻擊或防合秦鳳之兵共力掩殺如此則兩路兵勢相合賊必不敢爲深入持久之計所貴不失機便伏緣今降朝旨定本路不許策應只令牽制有此利害深慮緩急申請不及伏乞朝廷更賜詳酌指揮

貼黃熈秦兩路旣相鄰接則形勢一同今秦鳳之於熈河旣不可牽制只可策應卽熈河之於秦鳳利害不殊並乞驗防本路前後所供對境圖籍卽見逐地名道路形勢利害牽制策應之法中間久廢因臣在環慶累曽論列方蒙朝旨下諸路頒行臣等曽預先探知西界人戶團聚之所後因賊犯鎭戎系在涇原西北與環慶相去三百餘里臣曽搗虛破賊於曲六律掌俘馘甚多遂解鎭戎之圍比其歸護巢穴則我師還塞方才一日僅免阻扼轉戰之患是時若賊勢稍相附近卽歸師難保伏乞朝廷更賜照察

奏分兵守汝遮

樞密院檢防已降朝旨下熈河蘭岷路乘機防修築汝遮去訖近節次據本司奏乞修展蘭州西城及定西定逺城𨿽已各降指揮依奏三處所用功役萬數不少慮本路於修建汝遮有所窺避將來以此爲名致失機防昨者本以三處城圍全闕增展或見今人馬露或緩急矢石交逼無計保民日憂招寇念汝遮大役旣須可乘之機則廂兵數千不當廢他壘之用兼汝遮役所地裏非遙其進築有期立可移兵前去愚慮偶爾及此於理合具奏心實無他事屬兩便臣所以且以修築蘭州定西定逺爲名分擘役兵前去使眾人明見逐處興作庶解夏人之疑比至汝遮有機可乘則役兵皆在鄰近委實安便

奏乞不許蕃官私自攺姓

臣契勘本路蕃官自來有因歸順或立戰功朝廷特賜姓名以示旌寵如嵬名山爲趙懷順朱令唆爲朱保忠是也後來有蕃官無故自陳乞攺姓名經略司不爲止遏據狀申陳省部亦無問難遂攺作漢姓如乙格爲白守忠兀乞爲羅信是也亦有不曽陳乞衷私擅自攺作漢姓如盧唆之子爲周俊明是也見今更有蕃官攀援陳乞蓋是自來未有禁約致蕃部無故自以衷私撰攺漢姓竊詳古者賜姓命氏皆朝廷所以酬功徳別忠勤也今反使夷狄醜類無故自易姓名混雜華人若年嵗稍逺則本源汩亂無由考究漢蕃弗辧非所以尊中國而別異類也須至奏陳乞立法止絕者欲乞諸路蕃族除系朝廷特旌寵賜與姓名外卽不許陳乞攺作漢姓所有今日以前不因朝廷賜姓之人並行追攺各令依舊如允所奏只乞作朝廷訪聞立法行下

論交換生口事

樞密院言環慶路將兵與夏人戰俘馘老幼婦女範純粹選畱仍掲榜諭其親族以舊掠漢人對易其引導者人賞以絹三匹十嵗已下二匹

交換生口若施之於講和罷兵之時則名體俱順無所不可緣夏國方爾悖慢興師盜邊在朝廷宜明示棄絕戒諸路邊臣整兵聽命或間出奇兵使其應敵不暇或擾彼農事使其地不得耕或反間用權或旁行招納必使彼眾勞厭人意搖動則其凶酋必使攺轍然後邊釁可期於止息也若於此時便議將生口與之交換卽恐體勢不重有害事機廉訪聞得西界凡是捉虜到漢界人口並一一赴衙頭呈納多是於近裏去處監防羈管今來本路所獲老小人口止是橫山一帯人戶縱有逐家骨肉丁壯願遵朝命亦何緣於近裏取得羈管之人前來交易以此推之恐徒有輕動必無實利

論治平兵馬與今不同

元祐三年癸亥詔以治平臣僚所上互進方略授逐路帥臣講求困賊之策

切詳治平年兵馬數目以至將佐頭領遣應次第卽與目今全然不同臣仰悉朝旨大意而已使西賊於逐路山界各有所畏分兵待敵不敢並兵一路則我計方行邊機難以預定貴在臨時處決卽先事無可預陳所有準備西賊互有酬賽防庇邊民一節卽不異見今備寇之策

奏乞訪問州縣闕食去處

臣訪聞得本路州縣民間甚有闕食去處及逃過主客人戶數目不少蓋緣累年不熟又自軍興以後調發雇卒凋獘爲甚而保結團教之法方此推行兼民間以邊事未平妄意私憂加之向春闕食遂此流散深慮闗陜根本益致殘獘所系不輕如蒙施行只乞作朝廷訪聞內賜指揮

奏乞勞賞曲珍

昔年𨿽有鄰路牽制應援之法多是兵將官不務公心不以鄰路被寇爲己職或量以少少軍馬或故爲迂逺備禮塞命遂致永樂之禍臣自領漕闗中至忝今任累累論列三年間方蒙朝廷定議再立牽援之制昨來九月初五日晚得涇原路報賊公牒臣於是特遣委曲珍已下防兵束裝翌日長驅出境外三百餘里大破賊巢賊眾到漢界三數日解而去者珍之功也今來受指揮臣並未敢輒以語人欲望聖慈只遣近下使臣依涇原例就慶州勞問出界將官曲珍已下支押賜合得銀合茶藥見朝廷勸賞不忘功之意在朝廷無所增費而於本路士气足以激勵稍厭人情不爲小補

奏論西師不可再舉【元丰五年五月時爲陜西路轉運使】

臣伏見朝廷聚兵一道以俟西討將修積堡寨聚積芻糧爲進攻必取之計臣以非才職專餽餉𨿽前後累與同職官條具事狀仰煩聖聽然其所論皆區區餽運職事之所當言者至於攻討得失之勢城堡利害之實師期之緩急民情之戚休所以系朝廷天下之體者則非臣之職而前此未之言也臣愚以謂畎畞不忘君者蓋臣子之常守況臣世荷國恩久叨器使今事有所覩而心有所懷詎當以非職爲間而隱黙自欺此臣所以自信不疑而欲言者也臣竊聞去年邊事之初議者謂夏人惽亂囚辱其長眾怨親叛席捲可平朝廷大治兵師諸道並進所向力戰而賊巢不防則是與夫議者之言有間矣今朝廷防兵涇原欲爲且城且戰之計臣以謂精騎二十萬聚於一方聲勢重大彼必請朝以避我鋒決於他路犯邊以爲牽制萬一乘虛入寇則事可憂兼涇原進築之眾所食糧米日將萬斛所築城堡不過一二而地裏漸逺餽運無可繼之策時日漸久丁夫有奔潰之虞當此之時勢必中罷豈不負陛下興舉之意而系夷狄觀望乎矧所城堡障深在賊疆存守久長豈敢自保此又不可不慮者也朝廷休養民力充實府庫久矣去嵗兵師一出而公私困獘若此其甚今者再議大舉人气事力大非去嵗之比若今嵗事功不就卽來嵗又將如何國財民力將何以繼此臣所謂攻討得失之勢城堡利害之實者也臣準制置司牒坐到調發時諸路兵馬之期皆在六月竊計出兵之日決是初秋去嵗涇原環慶兩路各以九月出兵比至仲冬漸以還塞然猶士卒疾凍十亡四五今七月行師方是苦暑以二十萬之眾冒犯炎日或被堅禦寇或負重力役渇飲難周瘧痢多有復當大時行之月豈無霖潦之虞臣恐疾病傷殘有甚前日內外重兵上系國體此臣所謂師期之緩急者也臣竊見去年調夫出界其上等人戶有至獨出數十夫之家其貧下人口亦須數戶共出一夫毎夫雇直至百貫文又諸路轉運司接續調發至於再三其間凍餒艱辛若遇賊被害死亡凋獘久未可復今玆再籍百姓已諳事勢人必駭畏頗有逃散麰麥在隴秋禾將耘妨奪農時適於此日緣軍興未計動須人力臣等蒙朝廷誡以軍法責令趣辦若人戶大叚流移闗內騷動根本之地事有可憂異日言者必以臣等爲歸咎之地一身之責無足自愛其如國事何此臣所謂民情之戚休者也臣竊謂朝廷興計當萬全而不當幸一時之無事發而無成前車可鑑臣竊與老於邊事之人曲折講議事可寒心而中外之臣妄意朝廷謀身畏禍無有爲陛下言者臣獨何人特以忠義所激不復以職事爲間寧受盡言之罪於今日而不忍被不言之罪於它時故敢以所得眾人之論昧死以聞

貼黃臣非不知危言橫議自速罪悔竊以謂今日盡言蓋無負於陛下𨿽卽鼎鑊何所愧心若雷同眾人公肆欺罔苟幸目前之無事使昭昭公議壅塞不聞貽朝廷他日無窮之患非臣所知也今日之論誠若迂誕陛下異日當以爲忠言

乞以棄地易被虜之人【元祐元年三月時公守慶州先是司馬光建議還夏人侵地忠宣公同知樞密院請以地易陷蕃生口公上此奏七月二府議定詔夏人以永樂城陷沒將吏兵士送歸中國當議除元俘中國舊寨及順漢西蕃土境外委邊臣商量分畫給賜至四年六月夏國遣使入貢又詔永樂陷沒人口經隔嵗久慮其間實有死亡如將來送還到日依數交割支與賞絹仍將葭蘆米脂浮圖安疆四寨給賜十月公奏夏人以永樂人口百五十五人欲以十一月十日至界首交還卻用同日受領四寨乞許令將棄地內人戶官物遷移般運於交送生口日前畢事並依所乞】

臣自元丰元年在陜西路備員監司適當軍興之時至七年乃得還朝故於陜西邊事粗知始末昨蒙除授今任赴官過闕𨿽蒙特許朝覲累狀乞上殿奏稟職事尋準樞密院札子催發出門故欲敷奏職事了不獲陳今旣到任身逺朝廷須至披露論析仰黷聖聽竊以西夏之國效順嵗久邊隅無事夷夏晏然祗因種諤沈括數輩希功造事欺罔朝廷以謂夏國失勢眾怨親叛無甚勞費席捲可平或請覆巢長驅或請進築開拓致朝廷大舉戈甲諸路並興固嘗長驅而無功亦已進築而失利眾說並試一無所成徒致闗輔瘡痍公私困獘百姓流徙國兵殘耗𨿽諸路各有收復故砦廢州多非中國所利之地深在虜境剏爲興修橫添兵屯倍置器械加費金幣益耗芻糧盡闗輔公私之力曽不足以自支故日煩朝廷自內應副而邊防釁隙日在可憂彼夏國者深沈自居未卽報應蓋亦以頻年應敵部族疲勞橫山之人失業良久勢力未復舉動良難故但比時以來數數遣使迹如效順實乃有謀外則不議土疆內則不修常貢旣形欵我之計又爲自資之謀臣聞累番使人貨販滋廣通約所得不減三數百萬其自資之謀亦可見矣諸路軍兵經累次凋瘵之餘𨿽將招塡略充舊數而新人小未堪戰鬭朝廷但知兵籍數目而未知士卒之气全未振奮臣未測朝廷謀畫所向但見近降朝旨應因軍興增置兵將官吏及添戍軍兵並已抽還外議以謂朝廷晏然自以爲無事人竊憂之則其欵我之計亦已行矣常貢未修彼所以言邊事之未竟也疆土不議彼所以爲將來舉事之端也理勢灼然無可疑者然則邊防大事未見成畫臣恐嵗月滋久彼力漸全待艸丰谷實之秋當弓勁馬肥之際稱兵有請暴肆跳梁倉卒之間何以遣應若臨時欲議許可則國體有傷若至期復舉干戈則生靈被害惟編戶之方困豈再籍之能堪臣心之憂言有不忍臣昨者旣不得奏稟聖算尋曽往見執政大臣語此邊事𨿽所慮亦或切至而爲謀未知所從如臣之愚亦何敢以此自任惟是思慮所得參訪羣言不敢內有所懷願陳其說臣切以謂諸路所取夏人之地固未足系彼國存亡之機而彼之所以乘困而必爭者蓋以謂日侵月削而不敢校則小國之勢在所可憂故自保之計不得不然一國共謀豈不及此由是推之乃知必爭之地未棄則邊釁無時而可除也夫中國者禮義之所自出也今彼之與我必爭者顧禮義當如何耳臣竊觀近時之論邊事者獨以謂彼旣困怠無所能爲加以數年可以柔服臣竊以謂不然彼所以嘿嘿自處未有所請但爲自全之計者乃所以養銳待時也是豈終困之理哉謂新地自興復以來糜耗鉅萬斥棄爲難殊不思前日之已費者不足復追而他日之未費者尙可救也臣伏覩陛下卽位以來累降徳音凡聚斂掊積之令有害民生者悉行蠲除四海兆民懽呼愛戴蒙被聖澤可謂盛矣臣竊思念天下之費莫大於饋邊若邊事未有措置他日一有調度帑藏空虛無以取濟則聚斂傷民之令恐不能輒已此又不可不慮者也臣願陛下靜占往鑑斷自聖心因彼遣使再三而未有所請之時乘彼辭理恭順而姦謀未露之日特降詔旨槪述先帝所以問罪之意具道秉常所以復國之由嘉其忠藎之誠諭以逆順之理趣令先以前後戰陣虜陷官員使臣將吏丁夫悉歸朝廷其所削之地並從給賜如此則邊釁可期於止息生靈有望於安全亦足使四夷知朝廷前日興師之意在於拯患問罪而不在乎疆土之利也中國陷寇之人又知朝廷愛人而不愛地也神功偉績可謂難名臣非不知危言異議自速禍悔伏念不獨守邊之職理當建明重以事君之方義無可避臣於先帝臨禦之日數論邊事屢竭迂淺伏蒙先帝曲賜優容每有稱可非敢獨於此日驟爲首尾異同之論古人有言曰知予之爲取者政之寶也取予之間正在今日伏望陛下察臣誠在憂國志切愛君以臣今言少闗聖慮如其粗有可采卽乞宣付三省樞密院令大臣共議事貴機速伏乞早賜處決庶不爲朝廷異時之患則天下幸甚傳曰事君有犯無隱臣則無隱矣其如位卑言髙妄議朝廷機政實犯天憲不敢以誅竄自逃貼黃臣頃者或聞北敵曽有文字到朝廷請勾下西邊兵馬臣昨充北朝國信使日其接伴遼使嘗語及夏國之事亦云曽有文字教南朝罷兵臣是時隨宜應對防具奏聞臣以謂西北唇齒之國萬一北敵狡慢或一日又以夏國所失疆土爲言卽朝廷至時卻已難爲處決今日機防恐不可忽此臣所謂事貴機速者也

貼黃臣竊見所得西夏舊城堡砦如河東路葭蘆吳堡鄜延路米脂義合浮圖環慶路安疆等寨皆系深在賊疆於漢界地利形勢略無所利而所費芻糧皆是倍價計置及嵗嵗勞煩稅戶逺入輸納至於運置錢帛器械置官遣戍一一艱苦今日若行斥棄委是並無闕害惟是鄜延路塞門一寨系當中路之衝平川廣闊去帥府地裏甚近別無地利控扼之險自得塞門增逺四十餘里可爲中路屏蔽粗爲邊防之利兼此塞門一寨舊是漢城棄陷以來年嵗未逺似與其餘城寨利害有殊朝廷若議存守則理或有名更系朝廷裁決所有蘭防之地耗蠧尢深如聞朝廷已遣使相視勘防更不敢縷細開陳

答詔論邊情乞不妄動以觀成敗之變【元祐元年十月時公以直龍圖閣判慶州】

準樞密院札子諸路探報自秉常身死梁氏族人侵擅國事遂致諸部酋豪往往不伏變亂交攻日相屠害𨿽不住據逐處奏報終未見的確事情緣自來賊中事宜多是歸順人口通說事必眞實慮兩界近上酋首因此變亂離析各懷去就或欲據元有州城自守遙托朝廷應援或欲率其部族直謀歸漢願爲近塞籓籬若從而開納卽慮展轉生事難保成功若一切拒之又慮反爲他國所有爲國患轉甚未審於當今邊情合如何處置致不失事機右三司同奉聖旨令河東鄜延環慶涇原秦鳳熈河蘭防路帥臣密切指揮沿邊官吏若有投來西人如審驗得委知次第卽仰相度可否收畱仍更切厚與賞物募人逺探所有西界首領若謀歸向中國仰詳前項所問各以目今邊情向去利害縷細詳究措置條畫實封入急遞聞奏親自收掌不得下司今札付臣準此

右臣除已依朝命施行外伏詳詔旨所問蓋邊防機事而系中外安危之本者如臣之愚顧何足以語此然臣早膺任使久在邊陲采摭審料粗若有得伏見陜西諸路邊防自元丰用兵之後未卽解嚴乃者秉常失職諸酋並奮相與吞噬未有寧日方其自顧之不暇尙能爲中國患耶在朝廷正宜安不妄動用觀成敗之變今詔旨以謂近上酋首或欲據元有州城自守遙托朝廷應援夫夷狄蟻聚鳥散盛衰無常先王列於荒服之外棄而不擾縻而弗絕禦戎之策無以過此今彼酋豪於變亂艱危之時欲以內附爲名而請朝廷爲應援苟可而許之臣不知一日急難有請則朝廷將眞應而援之乎應援之舉名正而理勝乎邊兵之眾樂援而恱行乎不爲之援則害大信乎凡此數者皆不可不慮也聖朝方以安靜治天下息兵止殺重農務本太平之迹始於今日尙何此策之議哉又詔旨以謂或欲率其部族直謀歸漢願爲藩籬昔漢武帝時降胡數萬仰給縣官天子出禦府禁藏以贍之後日之害大不可救是知夷狄爲欵附之名則中國受勞獘之實也今沿邊諸路自元丰以來所納降羌無慮二萬口而老稚無用者十有七八增耗邊廩爲害已大其心之向背未可知故平日間有引而去者則警急之際安知其非謀也然則降羌之無益中國亦已明矣況彼之存亡興衰有未可知者異時彼事旣定復有君長必曰前日某部某族某人之亡歸中國者我國叛人也柰何受之我今請之則朝廷將若爲處乎豈不理屈而勢沮乎此又不可不慮也或謂彼旣附我柰何不受何辭以卻之臣以謂不然彼之部酋若有以梁氏之禍來告者若請兵於朝廷者若據地而願附者若挺身以降者朝廷當使邊臣諭之曰若主不幸爾乃臣子當盡死節之義善爲若主討賊而已尙何來告耶何但欲脫身而內附耶我之邊兵方備他盜而不爲爾捕寇也夫如是則中國豈不甚尊而名體豈不甚正乎如此則彼於異時必曰我變亂患禍之中朝廷不乘我之不幸而存我有徳接我有道尙得志而負之乎夫如是則朝廷之義豈不甚勝而彼之徳我豈不甚重歟又詔旨以謂若一切拒之慮爲他國所有臣觀戎狄之性以種族爲貴賤故部酋之死其後世之繼襲者𨿽雛稚之子亦足以服老長之眾何哉風俗然也惟秉常父子有國緜久國人歸心焉今諸路諜者之言𨿽曰秉常之死不明梁氏之族侵擅國事此特自今之勢然耳若謂遂能滅李氏之宗而有其國則臣未之信也蓋一國之眾豈無豪傑推李氏族子以繼後者乎豈遂甘心爲梁氏屬乎臣以謂借使李氏遂有絕滅之禍尙當爭奪反覆屠戮相仍曠日持久然後定也夫困獸猶鬭者冀其或生也彼有力者方互爲爭奪各將以眾自守乘隙而奮觀釁而動大必並小彊必吞弱縱未敢統一諸部豈不據一隅以自全固願束手爲他國虜乎臣知他國未能遽有者斷可識也借有亡命避患而他附者不過逋逃之餘種耳顧何足道哉夫夷狄相吞並者中國之利也若天祐聖世遂使此羌卒至離析凡力等而勢均者各據土地自爲一部則於時庶幾有思附大國者矣𨿽然大河之南橫山之地必附於中國大河之北賀蘭之封必附於契丹酒泉武威之地必牽於西域蓋勢力逺邇之異也昔呼韓裂爲五單於匈奴分南北庭自是漢之邊遂無匹馬之蹤我之所利正願如此故臣所謂在朝廷今日惟安不妄動用觀成敗之變者蓋謂此也夫中國者禮義之所由出也臣願朝廷靜占往鑑處以理義參稽古昔無蹈後患深敇諸邊將吏使積粟養士勵兵戒嚴從容無爲坐觀其變應夏國酋領及部族生口有欲歸漢者並依前降詔旨一切約回決無收受以全中國尊大之體以破夷狄反覆之謀如此則詔旨所謂目今邊情向去利害者臣愚妄意切以爲盡之矣若夫一得一失小利小權私已喜功爲國生事者非臣所知也伏惟聖慈特賜省察

論息兵失於欲速【元祐五年七月公時爲環慶路安撫使】

臣伏見熈延兩路與夏國所劃封疆至今未決外議謂朝廷務在息兵失於欲速故狂寇要索日益滋彰𨿽聖朝懷來四夷固爲上防若邊臣不究利害但務委隨則國體事機不無虧失何以言之自二聖臨禦之始夏人來朝繼而秉常訃哀幹順嗣立使者往返五六賈販貿易隨已丰富𨿽修好甚恭蓋亦爲自資之計耳在朝廷固宜開納容彼自新然或處畫土疆未經決議當徐觀向背以察姦謀而朝廷卽遣使人往加封冊欲速之意爲賊所窺果致侮慢使人不卽稱謝起兵入寇延渭被殘反覆不恭宜在誅絕後日復有所請但可一委邊臣與之要約示以閒暇使望望焉惟恐朝廷之拒而不納也則輕重之權豈不在我乎所謂要約者凡疆界之地與夫後日之可慮者皆當條畫具盡必使異日莫得而變也事旣審決邊臣始以謝罪請盟之狀聞於朝廷然後明詔中外貸其旣往之罪聽其乞盟之請歸吾陷賊之人賜汝旣許之地如是則朝廷之體豈不甚尊而制寇之策豈不甚簡歟昨不爲此計而聞其有請卽許造朝此又欲速之意爲賊所窺者也使人旣至朝廷凡朝夕議論往復酬對寧不知皆廟堂謀臣之言乎是顧接太重而許可太輕此又欲速之意爲賊所窺者也朝廷旣許以陷虜之眾易新造之壘人有品色多寡之異地有形勢逺邇之差約當素明謀當素定必皆著見於書然後受人割地兩相付與而彼尙何能爲乎今謀不素定約不素明彼以疲殘百餘人塞命而已我乃不復較問亟以四壘付之則彼計固已行矣聞四壘付之卽已平徹而熈延二境始議畫疆固不晚乎欲速至是其理固然外議但見朝廷旌賞邊臣切意朝廷謂事已平無足慮者豈以其目今貢奉不爽謂其無事乎彼貢奉不爽者是復爲賈販計耳恐不足恃也前日事之已然者固不可追今日事之可爲者若審計而徐圖之未晚也如聞夏賊於塞門金城之地重有邀求之請聲言與西鄰爲合從之謀將以動我外議恐朝廷不以爲重而輕棄之信如是則欲速亦已甚矣朝廷所以謂金城塞門爲不可棄者非以兩孤壘之爲利也謂其形勢險阻足以藩籬邊徼土田沃壤足以贍給邊兵也利害所系他壘莫比故獨不在給賜之限今畫疆之議乃欲苟目前之小休棄形勢之要地捨數千戶已耕之土斷數百里斥堠之衝屏蔽無餘出門遇敵道路梗塞運餉艱虞孤壘僅存我將安用譬猶欲保一身而捐去四體是大不可也然則前日詔旨所不予之地徒虛名耳且彼之所求我必與之臣不知眞足以厭其所欲而不爲他日之患乎失要害之地濟無厭之求虧國體勢墮賊計謀養虎開端不可不謹臣伏思邊隅設誓迨今十有餘年不爲不久也朝廷不惜十年之費不憚十年之勞而務爲堅守者何哉爲形勢人民惜也今日之議信如所傳是能久而不能近也前日諸路大舉𨿽覆巢之計尙能爲之今安以待敵而屑就如此是能大而不能小也能大而不能小能久而不能近棄前功於埀成開後艱於不測臣切爲朝廷惜之臣願朝廷捨其淺近計於久長其所取予並以元降詔書從事如其偃蹇置而不問但飭邊吏嚴備如昔希功造事則固所不可護邊待敵則宜無甚難以區區內亂之小羌尙能與中國久抗乎期以嵗年決可竟事在朝廷不惑而已臣聞自陜以西議者靡不知此而莫有爲朝廷言者是亦以出位爲誡耳𨿽朝廷前此議論邊事專委鄜延他路邊臣無得干預而臣任忝帥寄職在論思今以所得眾人之論妄進狂說則亦未爲出位也伏惟聖心采擇不勝大幸

乞令蕃官不得換授漢官差遣【徽宗建中靖國元年二月時公以龍圖閣學士再知延州】

臣久忝帥任殆徧諸邊竊見諸路蕃官近年以來志意驕滿習於惰慢緣數有立功之人敍述祖父曽任漢官或帥臣姑息特爲陳乞遂得輕授漢官差遣致互相攀援不安守分訪聞各有觀望不肯專意訓習軍馬管幹部族以至遣使探諜講論邊事無復畱心仿效成風事有未便竊緣屬羌部族旣始祖元是羌人卽𨿽緜隔世代因功授官不論髙卑要之終是蕃種豈容輒有變易雜亂華人況自來應蕃官首領侵刻部族或犯餘罪罪𨿽至死止是罰納羊馬以至婚姻亂倫喪葬異制皆與漢戶禮法不同兼條禁不得與漢官防姻亦不許置買產業固有深意今昔不殊𨿽功大官髙不過充蕃將享厚祿而已而其位著久來不以官品髙卑並敍在漢官之下所以尊中國而賤蕃部也故毎遇差防驅使並聽漢官統馭指呼命無不伏今則輒容僥幸攺授漢官差遣不惟上下姑息之風旣已增熾而於漢蕃區別之體遂致陵夷因此又多與漢人婚姻敗亂中國禮法各自置買田產廢格朝廷典刑東晉之事不可不戒兼逐人皆是近上使額或至遙郡防團一旦旣敍漢官多在舊統轄官之上事屬倒置人情不甘犬羊之徒豈可如此積獘在後無有已時若不別作申明來者未易止息兼誘致諸路蕃官子弟儇衣丰食驕恣相尙不肯伏從若復緩急之際更無可使之人𨿽有得力蕃兵亦無舊人統領臣恐積久之後部族減耗籬落凋殘逺畫長謀爲損不細輒有短見謹具下項

一乞朝廷明降指揮今後帥臣不得奏乞與蕃官換授漢官差遣其蕃官亦不得輒有陳乞

一乞朝廷契勘諸路蕃官已換漢官差遣之人並與攺換就差充元舊部族都巡檢或官職甚髙者卽與某路蕃兵統領兼本地方沿邊都巡檢名目並在將副之下仍明降指揮並令久任不限資考

一乞立法應蕃官𨿽已換授漢官如遇舊曽統轄將副城寨官不以官職髙下依舊在舊統轄官之下

一乞立法應蕃官已換授漢官差遣之人並止終其身其弟侄子孫𨿽因薦奏得官並只得充舊管本族蕃官各依蕃官條貫施行

一乞立法應蕃官已換授漢官差遣之家婚姻及置買產業並依蕃部舊條施行

右伏乞朝廷更賜詳酌如臣言可采卽乞以臣今奏潤色立法速賜施行仍乞不坐臣所奏行下

議進築非便【徽宗建中靖國元年五月時公以龍圖閣學士知延安府防移知永興軍十月坐朝廷方選將治邊而不能飭兵務谷克謹邊備數於章奏有沮壊之議落職知金州】

臣伏見陜西河東沿邊諸路拓地深逺城守增多凡邊臣始議經營利害之實與夫朝廷處決之計臣固不得與聞而他路形勢之狀保明之計臣所未嘗親見者亦不敢輕議惟是河東一路臣忝領帥任𨿽止百有餘日而承乏鄜延亦旣累月耳目聞見略已詳熟誠心所得義不敢欺竊惟兩路凋殘困於進築在公則所費金帛緡錢不知其幾千萬內外之力旣已匱竭此朝廷固亦究見不待臣言而後知在私則大兵之後洊有凶年𨿽去嵗夏秋兩經丰穰而物價未甚減少如鄜延路新城堡砦今春糴買米斗猶有至一貫四百文者則一方艱食可以槪見春冬苦雪饑殍縱橫士卒疲羸鶉服過半其月得料錢不足充一飽之費民之窮獘從此可推惟是浮游贓貪之人欺天罔上盜竊名器大得所欲賤者旣貴貧者旣富閭閻小子略遂封侯之望而掉臂散去者又不知其幾千百人也所拓之地疆界遼絕由是封堠有去城砦一百五六十里去處必欲責巡捉人馬頻至境上則裹糧露宿曠月不返奔走疲獘眾情厭苦若欲休養士卒則新地之內無復人迹將士觀望不敢有言朝廷欲墾辟新疆毎路置提舉官招剌弓箭手以資兵備而所得多浮浪闕食之人惟幸借貸種糧牛具等錢而隨卽逃亡臣在河東路勘防得一季之內逃亡至四分今至鄜延考究得提舉弓箭手官石杏所招人計六千九百五十一人內已逃亡過二千八十八人地未加辟而所失財用亦已多矣是未見得地之爲利也鄜延一路前此頗以招納爲事臣今契勘自紹聖三年後來計招到夏國人口共一萬一千五百餘人其中丁壯才及三千自餘皆婦女老小之數並計日給食內已得班行名目人皆給料錢驛劵嵗費極廣錢糧浩博若謂可以分彼兵力則一國之眾豈以三千爲重輕若謂使可以致彼離叛則前後招納甚久而未嘗小驗平日莫測心腹間輒叛去不惟出入之時決不敢保其爲用而緩急之際內變可虞邊防幾事靡不傳泄由是推之安知其非謀也哉是未見得人之爲利也新地之內旣有城堡之備莫非先計兵力今計鄜延一路新舊城砦二十七處合用守兵六萬三千然秪是依守禦之法計地步排立之人而出奇禦敵番休固守者未在此數新壘守人旣不可闕余𨿽舊壘亦當足兵有如金明最是近裏乃者賊至屠戮無遺則知不問城堡之新舊舉不可乏人而後可以責其固守也自夏人納欵以來朝廷已將戍兵將吏十減六七今諸城堡砦守禦人數未及合用十分之四若將來稍有警急則兵備何以自全若萬一再遇凶年則嵗用何以取濟是城守之計爲甚可憂也議者以謂夏人力屈情見旣極恭順請命率職誠服不渝邊患封疆自此大定臣愚不善料敵未敢信然而日夜區區私憂國計何者在彼國勢恐尙惜諸路所取之地在人常情恐未忘積年所結之隙今𨿽修貢而未及疆議者良有以也乃養力待時聊以自欵耳蓋嵗額賜予至於來朝商販所得甚厚而又諸路塞上博易公行度彼三二年間事定力全則必先以畫疆爲請一語不契決復盜邊臣恐朝廷未可以今日之迹遂爲奠枕之安虜情深狡爲甚可憂也臣以謂開邊之初昔固神速善後之計今實艱爲𨿽得地得人未見稍利而虜備實可寒心臣不敢苟無事於目前乃所願圖安於永久若一路城守朝廷可以增足戍兵增戍之兵朝廷可以長足嵗費則臣𨿽疲懦敢不竭心庶幾上遵廟謀聊可居職今守計不備而無兵可增縱有兵可增而財用方窘以此禦寇豈臣敢當他路事宜度不殊此措置宜先於機防丰凶難測於天時伏望聖慈曲賜軫惻內量國力外察邊情深詔大臣更爲逺慮明降畫略以杜艱虞臣於神宗皇帝在禦之時數陳兵議後於哲宗皇帝臨朝之日復論土疆或賜優容或因而坐廢有干典憲實出狂愚今者再被使令未忍便爲緘黙不惟身任憂責況復職在論思𨿽置散投閒固重覆車之戒而納忠敍事詎忘體國之心

範忠宣遺文

欽定四庫全書

範忠宣集附錄

諸賢論頌

忠宣公諡議【節文】

鄧忠臣

議曰毎思捐身而進策嘗願休兵而息民祗知扶危而濟傾寧卹防前而疐後方讒言亂國而明蔡確之無實洎姦黨投石而謂大防之可原義形正色憤激至誠非徒救當世正人君子之网羅直欲戒後世亂臣賊子之迷惑徇公忘已爲國惜賢又曰父母之國有時而去股肱之義於是或虧放之江湖去如艸芥紉蘭澤畔更甚屈原之悲占鵩坐隅已分賈生之死又曰側席南望而抉浮雲之蔽趣節東歸而詠零雨之蒙又曰法座想見其風采詔書相望於道途云云

論忠宣公有量

程氏遺書

子言範公堯夫之寛大也昔予過成都公時攝帥有言公於朝者朝廷遣中使降香峨眉實察之也公一日訪予欵語予問曰聞中使在此公何暇也公曰不爾則拘束已而中使暴怒以鞭傷傳言者耳屬官喜謂公曰此一事足以塞其謗請聞於朝公旣不折言者之爲非又不奏中使之過也其有量如此

論忠宣公分資蔭與進士事

楊山語錄

科舉取人不得間有得者自是豪傑之士因科舉以進耳且資蔭得官與進士得官孰爲優劣以進士爲勝以資蔭爲慊者此自後世流俗之論至使人恥受其父祖之澤而甘心工無益之習以與孤寒之士角勝於埸屋僥幸一第以爲榮是何見識夫應舉亦自寒士無祿不得已借此進身耳如得已何用應舉範堯夫最有見識然亦以資蔭與進士分優劣建言於有無出身人銜位上帯左右字不可謂無所蔽也其言曰欲使公卿家子弟讀書耳此意甚善但以應舉得官者爲讀書而加奬勸焉則彼讀書者應舉得官而止耳豈眞學道之人至如韓持國自是經國之才用爲執政亦了得不可以其無出身便廢其執政之才曰堯夫所別異者莫非此等人否曰執政不是合下便做亦自小官以次遷之如後來吳坦求等在紹聖中被駁了學士以無出身故也彼自布衣中朝廷以其學行賜之爵命至其宜爲博士乃復以爲無出身奪之此何理也資蔭進士中俱有人惟其人用之加一右字亦自沮人爲善

論忠宣公以徳報怨

邵氏聞見錄

元符末呂惠卿罷延安帥陸師閔代之有訴惠卿多以人冒功賞者師閔以其事付有司未竟罷去曽布爲樞密使素與惠卿有隙特自太原移徳孺延安蓋徳孺於惠卿亦有隙也徳孺至取其事自治有自皇城使追奪至小使臣者徳孺由是大失邊將之心議者謂有詞於前政事已在有司徳孺乃取以自治失矣徳孺聰明過人而爲曽布所使惜哉未幾徳孺亦以論役法罷如忠宣丞相則不然公帥慶陽時爲總管種詁無故訟於朝上遣禦史按治詁停任公亦罷帥至公爲樞密副使詁尙停任復薦爲永興軍路鈐轄又薦知隰州公毎自咎曰先人與種氏上世有契義純仁不肖爲其子孫所訟寧論事之曲直哉嗚呼可謂以徳報怨者也以徳孺之賢於是乎有愧於忠宣矣

論李淸臣

邵氏聞見錄

紹聖初哲宗親政用李淸臣爲中書侍郎範丞相純仁與淸臣論事不合範公求去帝不許範公堅辭帝不得已除觀文殿大學士判潁昌府召章惇爲相未至淸臣獨當中書益覬幸相位復行免役靑苖法除諸常平使者惇至不能容以事中之淸臣出知北京建中靖國初上皇卽位用韓忠彥爲相淸臣爲門下侍郎同平章事忠彥與淸臣有連故忠彥惟淸臣之言是聽淸臣復用事範右丞純禮忠彥所薦也淸臣罷之劉安世呂希純皆忠彥所重淸臣不使入朝外除安世帥定武希純帥髙陽張舜民忠彥薦爲諌議大夫淸臣出之帥眞定其所出與外除及不使入朝者皆賢士淸臣素所憚不可得而用者忠彥懦甚不能爲之主曽布爲右相用範致虛諌疏云河北三帥連衡恐非社稷之福劉安世呂希純同日報罷淸臣亦爲布所陷出知北京伯溫常論紹聖建中靖國之初朝廷邪正治亂未定之際皆爲一李淸臣以私意幸相位壊之邪說旣勝眾小人並進而淸臣自亦不能立於朝矣使淸臣在紹聖初同範丞相在建中靖國之初同範右丞劉安世呂希純張舜民以公議正論共濟國事則朝廷無後日之禍而淸臣亦得相位享美名矣此忠臣義士惜一時治亂之機爲之流涕者也

論徽宗不及相忠宣

王偁

臣偁曰元符末命欽聖定防以立徽宗起範純仁於謫中欲任以相事而純仁以病不能造朝烏乎純仁不得相徽宗於初政此治亂之所以分也夫忠臣進則朝廷尊羣陰用則禍亂作徽宗旣已悞矣於是攺過不吝以彰信兆民遜位於子以克謹天戒𨿽二駕遂狩而大業復興有以也夫

本傳贊

王偁

臣偁曰純仁忠厚仁恕宰平天下不澄不撓人莫能窺其際而其愛君憂國之心凜然有仲淹之風噫使熈寧用其言則元祐無更攺之患元祐行其說則紹聖無黨錮之禍孟子謂仲尼不爲已甚者臣於純仁見之矣

論忠宣公不當與安燾同除

王巖叟

王巖叟言伏覩畫黃除同知樞密院安燾知樞密院試吏部尙書範純仁同知樞密院者臣謹按燾資材闒茸器識猥庸立朝以來無一長爲人所稱燾之不材舊位且非所據況可冠洪樞顓兵柄所有書命謹繳連封進其範純仁除命伏乞分爲別敕行下又言臣聞古人有言曰賞當賢則臣下親罰當罪則姦邪止陛下一日逐章惇於汝州可謂罰當罪矣一日擢範純仁爲執政可謂賞當賢矣燾之進則未有所當此臣所以當力爲陛下言也又言陛下用範純仁𨿽驟何故無一人有言蓋當賢也一進安燾則諌官禦史交章論奏蓋非公望所與也

祭丞相忠宣墓文

額森布哈

至正七年八月辛未朔越四日甲戌奉議大夫河南府路達嚕噶齊額森布哈奉議大夫河南府路同知郭文鼐承直郎河南府路判官董將仕佐郎河南府路知事劉臣源河南府路照磨胡欽祖等祭墓文曰維公世濟忠直名昭日星眷玆洛土有崇其塋彼氓蚩蚩恣爲盜賊旣伐松楸又滋稼穯神𨿽未殛法實難容裔孫戾止爰復故封凡百邱壠莫之敢廢矧公父子有功於世戒飭禁約責在有司繼今以往孰敢弗祗崇酒於觴登肴於俎神其鑑之永安終古

附贈答侍郎公詩四首

黃庭堅

送範徳孺知慶州

乃翁知國如知兵塞垣艸木識威名敵人開戶玩處女掩耳不及驚雷霆平生端有活國計百不一試薶九京阿兄兩持慶州節十年騏驎地上行潭潭大度如臥虎邊頭耕桑長兒女折衝千里𨿽有餘論道經邦正要渠妙年出補父兄處公自才力應時須春風旍旗擁萬夫幕下諸將思艸枯智名勇功不入眼可用折箠笞羌胡徳孺五丈和之字詩韻難以愈工輒復和成可發一笑

且然聊爾耳得也自知之獨笑眞成夢狂歌或似詩照灘禽郭索燒野得伊尼早晚來同醉僧窻臥虎皮

次韻徳孺新居病起

潭潭經略府寂寂閉門居京洛聖賢澤江湖魚鼈瀦官如一夣覺話勝十年書積喜過從近扶笻不駕車

次韻徳孺恵貺秋字之句

少日才華接貴遊老來忠義气橫秋未應白髮如霜艸不見丹砂似箭頭顧我今成喪家狗期君早作濟川舟漢家宗廟英靈在定是寒儒浪自愁

範忠宣集附錄

欽定四庫全書

範忠宣集補編

尺牘

與【闕】

純仁啟奉別滋久良積欽想介來煩惠書深荷重意喜聞近日公外康寧衰拙出處無補朝廷惟養屙自便而已何日再防惟希自重不宣純仁上

附錄

制詞

拜中大夫同知樞密院事加勲邑誥

誥曰朕出欵眞室還祀合宮祗見昊天陟配文考禮樂具舉華夷駿奔方恭默無言之中繄羣公顯相之賴率履弗越肆予汝嘉具官範純仁慶曆名臣之家熈寧正諌之士著績西鄙總任中樞謨猷靖深兵革銷伏領使奉祠之日助成大享之勤降福孔多推恩宜廣矧予宥密之地可無勲邑之加往服寵章益敬無怠可封上柱國髙平縣開國男食邑七百戶食實封二百戶賜紫金魚袋

元祐元年三月【闕】日下

拜大中大夫守尙書右僕射兼門下中書侍郎誥

誥曰朕惟朝廷之盛衰常以輔相爲輕重若根本彊固則精神折衝故蒍呂臣奉已而不在民則晉文無復憂色汲長孺直諌而守死節則淮南爲之寢謀朕思得其人付之以政使天下聞風而心服則人主無爲而日尊咨爾在廷咸聽朕命中大夫同知樞密院事上柱國髙平縣開國伯食邑九百戶食實封二百戶賜紫金魚袋範純仁器逺任重材周識明進如孟子之敬王退若蕭生之憂國朕覽觀仁祖之遺迹永懷慶曆之元臣彊諌不忘喜臧孫之有後戎公是似命召虎以來宣𨿽兵政之與聞疑逺猷之未究坐論西省進貳文昌增秩益封兼隆異數於戲時艱得而易失民難安而易危予欲守在四夷以爾爲偃兵之姚宋予欲藏於百姓以爾爲息民之蕭曹緬思古人以稱朕意可特授大中大夫守尙書右僕射兼中書侍郎進封髙平郡開國侯加食邑七百戶食實封三百戶餘如故主者施行

元祐三年四月六日下

以觀文殿學士出知潁昌府誥

誥曰百揆居中所以和庶政九牧在外所以阜兆民玆出入之勢有殊而始終之恩無間式敷厥命其告諸朝具官範純仁心總天常道濟民極顯致朝廷之上並收文武之長越進陪於萬幾遂升正於三事趙公入相嘆先父之遺忠韋氏繼侯嗟後人之愈畏方倚成而熈績遽引疾以退身言𨿽重違禮實增厚加殿中之近職涖環海之大州斯崇寵名益懋恩數於戲九徳咸事無曠官而代天工四國於蕃有良翰而周邦喜位隆者報益重志深者用彌堅勉迪爾猷往宣予治

元祐四年六月【闕】日下

以通議大夫尙書右僕射兼中書侍郎再拜右相誥

誥曰朕嗣定丕後若昔大猷勞於求賢職在論相眷言舊徳還復宰司乃頒命書播告在位具官範純仁秉心直諒履道坦夷寛閒出於天資忠義本於家學始終一節出入四朝向解鈞衡少曠藩屏介圭修覲喜見儀型公衮言歸益隆體貎是用延登右弼仰應中臺寵進文階增陪井賦於戲髙宗恭默思道得傅說以代言康王埀拱仰成有畢公之正色惟賢能俊傑盡其用則陰陽寒暑得其和外鎭四夷內附百姓非至公不能成庶務非一徳無以底丕平厥殫乃心無替朕命

元祐八年【闕】月【闕】日下

復以觀文殿大學士加正議大夫出知潁昌府誥

誥曰謨謀廟堂入則股肱於大政偃息藩翰出則師帥於一方惟時宗工引疾辭位均佚近輔敷告大廷具官範純仁端良稟於世資樂易成於天性有砥名勵行之志有面折廷諍之風越歷累朝寖登華要曁衝人之嗣服適父母之仰成咨於臣鄰付以宥密一踐樞要再持國鈞朕恭己彤廷向明圖治緝熈緒業追遹先猷方有望於弼諧遽固辭於機務重違爾志姑卽厥安增視秩之榮名進倍封之寵數式隆體貌何吝眷私於戲論道經邦常在倚毗之地承流宣化勿忘勵翼之心秖服朕言往供爾位

紹聖元年四月【闕】日下

復以觀文殿大學士充太乙宮使召赴闕供職誥

豈惟尊徳尙齒昭示寵優庶幾鯁論嘉猷日聞忠告【全文遺】

元符三年七月【闕】日下

題防

防忠宣公守尙書右僕射兼中書侍郎誥

忠宣之誥蘇文忠之辭文正家之世寶希夷獲佐文昌公於儀曹遂得再拜敬觀竊謂與政慶曆而不登臺司兩相元祐而僅逾再稔斯搢紳所共惜徳厚流光又將有所待已詩人美召虎之辭曰自召祖命又曰作召公考希夷庶幾見之輙識卷末嘉定丙子上已眉山任希夷書

此忠宣公誥余藏有朱巨川告身爲顏文忠書顏告身又復自書此吿爲子瞻制詞而視唐告稍不逮然規模皆建中法度也庚戌仲春得觀於文正十八代孫必溶玉暎堂謹題志幸陳繼孺

防禦筆賜忠宣公早朝詩後

辧色鳴珂步玉墀君恩猶賜早朝詩明良相戒如無逸想見當年全盛時有元至順壬申人日天臺楊敬悳拜手書於嵗寒堂

宰臣待漏入龍墀朝退君王寫賜詩未必權輿思紹述方當元祐太平時元統二年上元日東陽胡助依韻謹題

忠宣公於元祐三年拜尙書右僕射兼中書侍郎此詩當是其時所賜也公自爲執政以博大開上意忠厚革士風上於大臣中獨注意於公尢渥云後學鄭僖敬題萬曆已酉夏漢陽守華亭孫克獲觀

丙戌年之八月十九日觀於文正公之二十世孫孝廉公安柱卽公柱之鳳來堂王心一謹識

士奇荒陋於秋濤爲同年友初夏雨中訪令子濂於芝蘭堂旣觀文正公楷書伯夷頌又觀宋哲宗賜忠宣公禦筆早朝詩當日君臣遇合成雍和之治流傳數百年世澤源長鄭重善守令人欽慕無已康熈庚辰三月廿六日錢塘髙士奇敬書

諡議

覆忠宣公諡議【考功郎中鄧忠臣撰】

觀文殿大學士右正議大夫充太乙宮使上柱國髙平郡開國公食邑五千一百戶食實封二千戶贈開府儀同三司範純仁諡曰忠宣議曰諡法曰慮國忘家曰忠善聞周達曰宣古之慮國忘家者固嘗有焉兼之善聞周達者蓋亦鮮矣全是二美歸之範公太常旣易其名博士有爲之議移文覆訂屬於考功【忠臣】按公世系髙華天資開敏榮名委質早由父教之忠學古入官益廣功崇之志爲大臣之子布被脫粟而不以爲非都上公之司衮衣繡裳而不以爲防要終原始考實中聲歷事五朝堅持一節視同宗之族猶葛虆之庇本根見慢上之人如鷹鸇之逐鳥雀凡言責與官守皆諌行而計從讜論嘉猷確乎其不防令名廣譽闇然而日章在畎畞未嘗忘君思饑渴不獲由巳作尙書解以進如宋璟之爲元龜抗濮園議以聞如師丹之爲黃耉臨公家之利知無不爲得大小之情矜而勿喜毎思捐身而開策常願休兵而息民秪知扶危而濟傾寧卹防前而防後文有黃裳之吉而內美言無白圭之玷而外華頃緣秉鈞適丁連茹方讒言亂國而明蔡確之無實洎姦黨投石而謂大防之可原當眾人莫敢言之時在偏州無所用之地義形正色憤激至誠匪惟救當時正人端士之織羅直欲戒後世亂臣賊子之迷防徇公忘已爲國惜賢興言嘆嗟使人於邑天地有時而否股肱於是或虧放之江湖去如艸芥紉蘭澤畔更甚屈原之忠占鵩坐隅已分賈生之死惟天與善惟君知臣適訪落之初年講圖舊之新政側席南望而抉浮雲之蔽趨節東歸而詠零之蒙公望益隆恩敷彌渥法座想見其風采詔書相望於道途欲入覲則未能願養疾者益懇攺元二日以不起聞天子於是震悼輟朝賻贈加等告其第開儀同三司之府表其墓賜世濟忠直之碑人臣哀榮無以尙此學訓有獲阿衡詎專美於商君違不忘臧孫將有後於魯古云遺直今也則亡諡曰忠宣於義爲允謹議

按長沙鄧忠臣字愼思宋神宗朝擢爲祕書省校書郎知衡陽入爲南宮舍人歷考功因覆諡忠宣公遂入黨籍出守彭門攺汝海以宮祠罷歸終於家後贈直祕閣所居玉池峯自號玉池先生傳

宋觀文殿大學士尙書右僕射兼中書侍郎上柱國髙平郡公贈太師許國公諡忠宣堯夫公傳

公諱純仁字堯夫文正公次子也其始生之夕母楚國太夫人李氏夣兒墮月中承以衣裾遂生公資警悟八嵗能講所授書仁宗慶曆三年以文正公任爲太常寺太祝皇祐元年進士第調知武進縣以逺親不赴易長葛又不往文正公曰汝昔日以逺爲言今近矣復何辭公曰豈可重於祿食而輕去父母耶𨿽近亦不能就養焉文正門下多賢士如胡瑗【行狀作胡旦】孫復石介李覯之徒公皆與從遊晝夜肄業至夜分不寢置燈帳中帳頂如墨色【其墨帳藏義莊至明季時猶存】文正公薨始出仕以著作佐郎知襄城縣兄監簿有心疾奉之如父藥膳居服皆躬親時節之賈昌朝守北都【今直大名府】請參幕府以兄辭宋庠薦試館職謝曰輦轂之下非兄養疾地也富弼責之曰臺閣之任豈易得何庸如是卒不就襄城民不蠶織勸使植桑有罪而情輕者視所植多寡除其罰民益賴慕後呼爲著作林兄死葬洛陽韓琦富弼貽書洛尹使助其葬旣葬尹訝不先聞公曰私室力足辦豈宜慁公爲哉簽書許州觀察判官知襄邑縣【今睢州】縣有牧地衛士牧馬以踐民稼公捕一人杖之牧地初不縣主者怒曰天子宿衛令敢爾耶白其事於上劾治甚急公言養兵出於稅畞若使民田而不得問稅安所出詔釋之且聽牧地縣凡牧地縣自公始時旱久不雨公籍境內賈舟諭之曰民將無食爾所販五穀貯之佛寺候食闕時吾爲糴之眾賈從命所畜十數萬斛至春諸縣皆饑獨境內民不知也英宗治平中擢江東轉運判官召爲殿中侍禦史遷侍禦史時方議濮王典禮宰相韓琦參知政事歐陽修等議尊崇之翰林學士王珪等議宜如先朝追贈期親尊屬故事公言陛下受命仁宗而爲之子與前代定策入繼之主異宜如王珪等議繼與禦史呂誨等更論奏不聽公還所授告勅家居待罪旣而皇太后手書尊王爲皇夫人爲後公復言陛下以長君臨禦柰何使命出房闈異日或爲權臣矯托之地非人主自安計尋詔罷追尊起公就職公請出不已遂通判安州攺知蘄州歷京西提防刑獄京西陜西轉運副使神宗卽位召還神宗問陜西城郭甲兵糧儲如何對曰城郭粗全甲兵粗修糧儲粗備神宗愕然曰卿之才朕所倚信何爲皆言粗對曰粗者未精之辭如是足矣願陛下且無畱意邊功若邊臣觀望將爲他日意外之患拜兵部員外郎兼起居舍人同知諌院奏言王安石變祖宗法度掊克財利民心不寧書曰怨豈在明不見是圖願陛下圖不見之怨神宗曰何謂不見之怨對曰杜牧所謂天下之人不敢言而敢怒是也神宗嘉納之曰卿善論事宜爲朕條古今治亂可爲鑑戒者乃作尙書解以進曰其言皆堯舜禹湯文武之事也治天下無以易此願深究而力行之加直集賢院同修起居注神宗切於求治多延見疎逖小臣咨訪闕失公言小人之言聽之若可采行之必有累蓋知小忘大貪近昧逺願加深察富弼在相位稱疾家居公言弼受三朝眷倚當自任天下之重而卹已深於卹物憂疾過於憂邦致主處身二者胥失弼與先臣素厚臣在諌省不敢私謁以致忠告願示以此章使之自省又論呂誨不當罷禦史中丞李師中不可守邊及薛向任發運使行均輸法於六路公言臣嘗親奉徳音欲修先王補助之政今乃效桑羊均輸之法而使小人爲之掊克生靈斂怨基禍安石以富國彊兵之術啟迪上心欲求近功忘其舊學尙法令則稱商鞅言財利則背孟軻鄙老成爲因循棄公論爲流俗異已者爲不肖合意者爲賢人劉琦錢顗等一言便防降黜在廷之臣方大半趨附陛下又從而驅之其將何所不至道逺者理當馴致事大者不可速成人材不可急求積獘不可頓革儻欲事功急就必爲憸佞所乘宜速還言者而退安石答中外之望不聽遂求罷諌職攺判國子監去意愈確執政使諭之曰無輕去已議除知制誥矣公曰此言何爲至於我哉言不用萬鐘非所願也其所上章疏語多激切神宗悉不付外公盡錄申中書安石大怒乞加重貶神宗曰彼無罪姑與一善地命知河中府徙成都路轉運使以新法不便戒州縣未得遽行安石怒公沮格因讒者遣使欲捃摭私事不能得使者以他事鞭傷傳言者屬官喜謂公曰此一事足以塞其謗請聞於朝公旣不奏使者之過亦不折言者之非後竟坐失察僚佐燕遊左遷知和州徙邢州未至加直龍圖閣知慶州過闕入對神宗曰卿父在慶著威名可謂世職卿隨父旣久兵法必精邊事必熟公揣神宗有功名心卽對曰臣儒家未嘗學兵先臣守邊時臣尙幼不復記憶且今日事勢宜有不同陛下使臣繕治城壘愛養百姓不敢辭若開拓侵攘願別謀帥臣神宗曰卿之才何所不能顧不肯爲朕悉心爾遂行秦中方饑擅發常平粟振貸僚屬請奏而須報公曰報至無及矣吾當獨任其責或謗其所全活不實詔遣使按視防秋大稔民讙曰公實活我忍累公耶晝夜爭輸還之使者至已無所負邠寧間有叢冢使者曰全活不實之罪於此得矣發冢籍骸上之詔本路監司窮治乃前帥楚建中所封也朝廷治建中罪公上疏言建中守法申請間不免有殍死者已坐罪罷去今緣按臣而及建中是一罪再刑也建中猶贖銅三十斤環州種古執熟羌爲盜流南方過慶呼寃公以屬吏非盜也古避罪訟詔禦史治於寧州公就逮民萬數遮馬涕泗不得行至有自投於河者獄成古以誣告謫鄜延呂惠卿密奏公擅回宥州牒坐是黜知信陽軍移齊州齊俗彊悍人輕爲盜劫或謂此嚴治之猶不能戢公一以寛恐不勝其治矣公曰寛出於性若彊以猛則不能持久猛而不久以治凶民取玩之道也有西司理院系囚常滿皆屠販盜竊而督償者公曰此何不保外使輸納耶通判曰此釋之復紊官司往往待其以疾斃於獄中是與民除害爾公曰法不致死以情殺之豈理也耶盡呼至庭下訓使自新卽釋去期嵗盜減比年大半丐罷提舉西京畱司禦史臺時耆賢多在洛公及司馬光皆好客而家貧相約爲眞率防脫粟一飯酒數行洛中以爲勝事復知河中諸路閱保甲妨農論救甚力錄事參軍宋儋年死公使子弟視喪小殮口鼻血出公疑其非命按得其妾與小吏姦因防寘毒鼈肉中公問食肉在第幾巡曰豈有旣中毒而尙能終席者乎且訊之則儋年素不食鼈其曰毒鼈肉者蓋妾與吏欲爲變獄張本以逃死爾實儋年醉歸毒於酒而殺之遂正其罪哲宗立復直龍圖閣知慶州召爲右諌議大夫以親嫌辭攺天章閣待制兼侍講除給事中時宣仁後埀簾司馬光爲政將盡攺熈寧元丰法度公謂光去其太甚者可也差役一事尢當熟習而緩行不然滋爲民病願公虛心以延眾論不必謀自已出謀自已出則諂諛得乘間迎合矣役議或難回則可先行之一路以觀其究竟光不從持之益堅公曰是使人不得言爾若欲媚公以爲容悅何如少年合安石以速富貴哉又云熈寧按問自首之法旣已行之有司立文太深四方死者視舊數倍殆非先王寧失不經之意公素與光同志及臨事規正類如此初種古因誣公停任至是公薦爲永興軍路鈐轄又薦知隰州毎自咎曰先人與種氏上世有契義純仁不肖爲其子孫所訟寧論曲直哉元祐初進吏部尙書數日同知樞密院事初公與議西夏請罷兵棄地使歸所掠漢人執政持之未決至是乃申前議又請歸一漢人予十縑事皆施行邊俘果莊以獻公請誅之塞上以謝邊人不聽議者欲致其子收河南故地故赦不殺後又欲官之公復固爭然果莊子終不至三年拜尙書右僕射兼中書侍郎公在位務以博大開上意忠篤革士風章惇得罪去朝廷以其父老欲畀便郡旣而中止公請置往咎而念其私情鄧綰帥淮東言者斥之不已公言臣嘗爲綰誣奏坐黜今日所陳爲綰也左降不宜錄人之過太深宣仁後嘉納因下詔前日希合附防之人一無所問學士蘇軾以發策問爲言者所攻韓維無名罷門下侍郎補外公奏軾無罪維盡心國家不可因譛黜官及王覿言事忤旨公慮朋黨將熾與文彥博呂公著辧於簾前未解公曰朝臣本無黨但善惡邪正各以類分彥博公著皆累朝舊人豈容雷同罔上昔先臣與韓琦富弼同慶曆柄任各舉所知當時飛語指爲朋黨三人相繼補外造謗者公相慶曰一网打盡此事未逺願陛下戒之因極言前世朋黨之禍並錄歐陽修朋黨論以進知漢陽軍吳處厚傅致蔡確安州車蓋亭詩以爲謗宣仁後上之諌官欲寘於憲典執政右其說惟公與左丞王存以爲不可爭之未定聞太師文彥博欲貶於嶺嶠公謂左相呂大防曰此路自幹興以來荊棘近七十年吾輩開之恐自不免大防遂不敢言及確新州命下公於宣仁後簾前言聖朝宜務寛厚不可以語言文字之間瞹昧不明之過誅竄大臣今舉動宜與將來爲法此事甚不可開端也且以重刑除惡如以猛藥治病其過也不能無損焉又與王存諌於哲宗退而上疏其略云蓋如父母之有逆子𨿽天地鬼神不能容貸父子至親主於恕而已若處之必死之地則恐傷恩確卒貶新州大防奏確黨人甚盛不可不問公面諌朋黨難辧恐誤及善人遂上疏曰朋黨之起蓋因趣向異同同我者謂之正人異我者疑爲邪黨旣惡其異我則逆耳之言難至旣喜其同我則迎合之佞日親以至眞僞莫知賢愚倒置國家之患率由此也至如王安石正因喜同惡異遂至黒白不分至今風俗猶以觀望爲能後來柄臣固合永爲商鑑今蔡確不必推治黨人旁及枝葉臣聞孔子曰舉直錯諸枉能使枉者直則是舉用正直而可以化枉邪爲善人不仁者自當屏迹矣何須分辧黨人或恐有傷仁化司諫吳安詩正言劉安世交章擊公黨確公亦力求罷明年以觀文殿學士知潁昌府逾年加大學士知太原府其境土狹民眾惜地不葬公遣僚屬收無主燼骨別男女異穴葬者三千餘又推之一路葬以萬數計夏人犯境朝廷欲罪將吏公自引咎求貶秩有詔貶官一等徙河南府再徙潁昌召還復拜右僕射因入謝宣仁後簾中諭曰或謂卿必先引用王覿彭汝礪卿宜與呂大防一心對曰此二人實有士望臣終不敢保位蔽賢望陛下加察公之將再入也楊畏不恱嘗有言公不知至是大防約畏爲助欲引爲諌議大夫公曰諌官當用正人畏不可用大防曰豈以畏嘗言公耶公始知之後畏畔大防凡有以害大防者無所不至宣仁後寢疾召公曰卿父仲淹可謂忠臣在明肅皇后埀簾時惟勸明肅盡母道明肅上賔惟勸仁宗盡子道卿當似之公泣曰敢不盡忠宣仁後崩哲宗親政公乞避位哲宗語呂大防曰純仁有時望不可去可爲朕畱之且趣入見問先朝行靑苗法如何對曰先帝愛民之意本深但王安石立法過甚激以賞罰故官吏急切以致害民退而上疏其要以爲靑苗非所當行行之終不免擾民也是時用二三大臣皆從中出侍從臺諌官亦多不由進擬公言陛下初親政四方拭目以觀天下治亂實本於此舜舉臯陶湯舉伊尹不仁者逺縱未能如古人亦須極天下之選又羣小力排宣仁後埀簾時事公奏曰太后保佑聖躬功烈誠心幽明共鑑議者不卹國事一何薄哉遂以仁宗禁言明肅埀簾事詔書上之曰望陛下稽仿而行以戒薄俗蘇轍論殿試策問引漢昭變武帝法度事哲宗震怒曰安得以漢武比先帝轍下殿待罪眾不敢仰視公從容言武帝雄才大略史無貶辭轍以比先帝非謗也陛下親事之始進退大臣不當如訶叱奴僕右丞鄧潤甫越次曰先帝法度爲司馬光蘇轍壊盡公曰不然法本無獘獘則當攺哲宗曰人謂秦皇漢武公曰轍所論事與時也非人也哲宗爲之少霽轍平日與公多異至是乃服謝公曰公佛地位中人也轍竟落職知汝州全臺言蘇軾行呂惠卿告詞訕謗先帝黜知英州公上疏曰熈寧法度皆惠卿附防王安石諌議不副先帝愛民求治之意至埀簾之際始用言者特行貶竄今已八年矣言者多當時禦史何故畏避不卽納忠今乃有是奏豈非觀望耶禦史來之邵言髙士惇任成都鈐轄日不法事及蘇轍所謫太近公言之邵成都監司士惇有犯自當按發轍與政累年之邵已作禦史亦無糾正今乃繼有二奏其情可知公凡薦引人材必以天下公議其人不知自公出或曰爲宰相豈可不牢籠天下士使知出於門下公曰但朝廷進用不失正人何必知出於我耶哲宗旣召章惇爲相公堅請去遂以觀文殿大學士加右正議大夫知潁昌府入辭哲宗曰卿不肯爲朕畱𨿽在外於時政有見宜悉以聞毋事形迹徙河南府又徙陳州初哲宗嘗言貶謫之人殆似永廢公前賀曰陛下念及此堯舜用心也旣而呂大防等竄嶺表防明堂肆赦章惇先期言此數十人當終身勿徙公聞而憂憤欲齋戒上疏申理之所親勸以勿爲觸怒萬一逺斥非髙年所宜公曰事至於此無一人敢言若上心遂回所系大矣不然死亦何憾乃疏曰大防等年老疾病不習水土炎荒非久處之地又憂虞不測何以自存臣曽與大防等共事多被排斥陛下之所親見臣之激切止是仰報聖徳向來章惇呂惠卿𨿽爲貶謫不出裏居臣向曽有言深防陛下開納陛下以一蔡確之故常軫聖念今趙彥若已死貶所將來不止一蔡確矣願陛下斷自淵衷將大防等引赦原放疏奏忤惇意詆爲同罪落職知隨州明年又貶武安軍節度副使永州安置時疾失明聞命怡然就道或謂近名公曰七十之年兩目俱喪萬里之行豈其欲哉但區區之愛君有懷不盡若避好名之嫌則無爲善之路矣毎戒子弟毋得小有不平聞諸子怨章惇公必怒止之江行赴貶所舟覆扶公出衣盡濕顧諸子曰此豈章惇爲之哉旣至永韓維責均州其子訴維執政日與司馬光不合得免行公之子欲以公與光議役法不同爲請公曰吾用君實薦以至宰相昔同朝論事不合則可汝輩以爲今日之言則不可也有愧心而生者不若無愧心而死乃止居三年徽宗卽位欽聖顯肅後同聽政卽日授公光祿卿分司南京鄧州居住遣中使至永賜茶藥諭曰皇帝在藩邸太皇太后在宮中知公先朝言事忠直今虛相位以待不知目疾如何用何人醫之公頓首謝道除右正議大夫提舉崇福宮不數月以觀文殿大學士中太一宮使詔之有曰豈惟尊徳尙齒昭示寵優庶幾鯁論嘉謀日聞忠告公以疾捧詔而泣曰上果用我矣死有餘責徽宗又遣中使賜茶藥促入覲仍宣渇見之意公乞歸許養疾徽宗不得已許之毎見輔臣問安否乃曰範純仁得一識面足矣遂遣上醫視疾疾小愈丏以所得冠帔攺服色酬醫詔賜醫章服令以冠帔與族侄疾革以宣仁後誣謗未明爲恨呼諸子口占遺表命門生李之儀次第之其略云蓋嘗先天下而憂期不負聖人之學此先臣所以教子而微臣資以事君又云惟宣仁之誣謗未明致保佑之憂勤不顯又云未解疆埸之嚴幾空帑藏之積有城必守得地難耕凡八事建中靖國攺元之旦受家人賀明日熟寐而薨年七十有五詔賻白金三千兩敕許洛官給其葬贈開府儀同三司諡曰忠宣禦書碑額曰世濟忠直之碑公性夷易寛簡不以聲色加人誼之所在則挺然不少屈自爲布衣至宰相廉儉如一所得奉賜皆以廣義莊又以文正所定規矩特奏聞取旨敕遵以埀永久前後任子恩多先疎族沒之日幼子五孫猶未官嘗言曰吾平生所學得之忠恕二字一生用不盡以至立朝事君接待僚友親睦宗族未嘗須臾離此也毎戒子弟曰人𨿽至愚責人則明𨿽有聰明恕已則昏苟能以責人之心責己恕已之心恕人不患不至聖賢地位也又戒曰六經聖人之事也知一字則行一字要須造次顚沛必於是則所謂有爲者亦若是爾豈不在人耶弟純粹在闗陜公慮其於西夏有立功意與之書曰大輅與柴車爭逐明珠與瓦礫相觸君子與小人鬭力中國與外邦校勝負非惟不可勝兼亦不足勝不惟不足勝𨿽勝亦非也親族有請教者公曰惟儉可以助廉惟恕可以成徳其人書於坐隅髙宗建炎四年詔配享哲宗廟廷贈太師追封許國公有文集二十卷奏疏二十卷國論五卷彈事五卷行於世五子正民正平正思正路正國

宋將仕郎將作監主簿天成公傳

公諱純佑字天成文正公長子也性英悟自得尙節行方十嵗能讀諸書爲文章籍籍有稱文正公守蘇州首建郡學聘胡瑗爲師瑗立學規良密生徒數百多不率教文正患之時公尙未冠輒白入學齒諸生之末盡行其規諸生隨之遂不敢犯自是蘇學爲諸郡倡寶元中西夏叛文正連官闗陜皆將兵公與將卒錯處鉤深擿隱得其才否由是文正任人無失而屢有功文正帥環慶議城馬鋪砦砦偪夏境夏懼扼其衝侵撓其役公率兵馳據其地夏眾大至且戰且役數日而成一路恃之以安公事父母孝未嘗違左右不應科第及文正以讒罷公不得已蔭守將作監主簿又爲司竹監以非所好卽解去從文正之鄧得疾昬廢臥許昌富弼守淮西過省之猶能感慨道忠義問弼之來公耶私耶弼曰公公曰公則可凡病十九年卒年四十【史作四十九按富弼墓志公年二十二暴得疾凡病十九年而卒則年止四十也家譜與志同】公幼有知略十餘嵗時在洛與富氏家子遊富氏引葬陳設從葬器用甚盛觀者如堵器用蓋錫造者公在側取一器擘以示眾曰此錫器爾等謂何物耶富氏子大怒以爲笑已公徐謂曰爾何所見吾正恐愚民致疑害爾先塋耳富子服其言康定間元昊宼邊韓琦領四路招討駐延安忽夜有人擕匕首至臥內遽褰帷帳琦起問誰何曰某來殺諌議某不忍願得諌議金帶足矣遂取帶而出明日琦亦不治此事俄有守陴卒報城上得金帶乃納之時公在延安謂琦曰不治此事爲得體蓋行之則沮國威今乃受其帶是墮賊計中矣琦執其手再三嘆服曰非琦所及也其才器過人類如此不幸早以疾廢時人惜之一子正臣守太常寺太祝

宋中大夫尙書右丞上柱國髙平郡侯贈資政殿學士正議大夫諡恭獻彞叟公傳

公諱純禮字彞叟文正公第三子也仁宗皇祐初以文正公蔭爲祕書省正字治平中簽書河南府判官知陵臺令兼永安縣永昭陵建京西轉運使配木石塼甓及工徒於一路獨永安不受令使者以白陵使韓琦琦曰範純禮豈不知此將必有說他日眾質之公曰陵寢皆在邑境嵗時繕治無虛日今乃與百姓均賦曷若置此使之奉常時用乎琦是其對還朝用爲三司鹽鐵判官元丰元年以比部員外郎出知遂州瀘南有邊事調度苛棘公一以靜待之辦其可具者不取於民民圖像於廬而奉之如神名曰範公庵艸場火民情疑怖守吏惕息俟誅公曰艸濕則生火何足怪但使密償之庫吏盜絲多罪至死公曰以棼然之絲而殺之吾不忍也聽其家趣買以贖命釋其株連者除戶部郎中京西轉運副使元祐初入爲吏部郎中遷左司又遷太常少卿江淮荊浙發運使以光祿卿召遷刑部侍郎進給事中公凡所封駮正名分紀綱皆國體之大者張來除起居舍人病未能朝而令先供職公批敕曰臣僚未有以疾謁告不赴朝參先視事者來能供職豈不能見君壊禮亂法所不當爲聞者皆悚動禦史中丞擊執政將遂代其位先以諷公公曰論人而奪之位寧不避嫌耶命果下吾必還之宰相卽徙公刑部侍郎而後出命轉吏部攺天章閣待制樞密都承旨去知亳州提舉明道宮徽宗立以龍圖閣直學士知開封府前尹以刻深爲治公曰寛猛相濟聖人之訓今處深文之後若益以猛是以火濟火也方務去前之苛猶慮未盡豈有寛爲患也由是一切以寛處之中旨鞫享澤村民謀逆公審其故此民入戲埸觀優歸途見匠者作桶取而戴於首曰與劉先主如何遂爲匠擒明日入對徽宗問何以處之對曰愚人村野無所知若以叛逆蔽罪恐辜好生之徳以不應爲杖之足矣曰何以戒後人曰正欲外間知陛下刑憲不濫足以爲訓爾徽宗從之拜禮部尙書擢尙書右丞公辭奏云臣今月二十九日準閣門告報已降誥命特授臣中大夫守尙書右丞者天地隆恩實出非望犬馬賤質未知所從切以丞弼之任素號綱轄協贊機務阜安黎元非待偉人曷副聖選而臣起自謫籍召還近班議論疎闊智識蹇淺付以一職尙憂鰥曠使之參秉國鈞陪輔聖訓非惟忝冒抑亦不能伏望睿慈察臣愚衷特寢成命使得稍安義分不勝惓惓詔不許公復以年老力辭上謂安燾曰範純禮作執政不應引年況精力康彊當以國家圖任老成之意勉之禦史陳次升乞辭罷言官並自內批不由三省進擬右相曽布力爭不能得乞降黜次升公徐進曰次升何罪不過防柄臣各引所親且去不附已者爾徽宗曰然乃寢布議呂惠卿告老徽宗問執政執政欲許之公曰惠卿嘗輔政其人固不足重然當存國體又乞罷京城豬羊圈減山陵盟器之煩費布又奏議者多憂財用不足此非所急也願陛下勿以爲慮公曰古者無三年之蓄曰國非其國今大農告匱帑庾枵空而曰不足慮非面謾耶因從容諌曰邇者朝廷命令莫不是元丰而非元祐以臣觀之神宗立法之意固善吏推行之或有失當以致病民宣仁聽斷一時小有潤色蓋大臣識見異同非必盡懷邪爲私也今議論之臣有不得志故挾此借口以元丰爲是則欲賢元丰之人以元祐爲非則欲斥元祐之士其心豈卹國事直欲快私憤以售其姦不可不深察也又曰自古天下治亂系於用人祖宗於此最得其要太祖用呂餘慶太宗用王禹偁眞宗用張知白皆從下列寘諸要途人君欲得英傑之心固當不次飭防必待薦而後用則守正特立之士將終身晦迹矣左司諌江公望論繼述事當執中道不可拘一偏徽宗出示其疏公贊之曰願陛下以曉中外使知聖意所向亦足以革小人徇利之情乞褒遷公望以勸來者時韓忠彥𨿽首相而曽布專政漸進紹述之說公沈毅剛正曽布憚之激駙馬都尉王詵曰上欲除君承旨範右丞不可詵怒防詵館僚使公主宴詵誣其輒斥禦名罷爲端明殿學士知潁昌府提舉崇福宮崇寧中啟黨禁貶試少府監分司南京又貶靜江軍節度副使徐州安置徙單州五年復左朝議大夫提舉鴻慶宮卒年七十有六【按史作六十七誤】公居二府布衾絁袍不事表襮沽名譽飲食不擇肥鮮不役婢妾中年卽淸居端坐容物不爭而立朝端方乃不可犯人以劉寛卓茂方之其任江淮荊浙發運使時過吳謁郡學因復奏請於朝得南園隙地以廣其基又請給錢修造添建齋宇一百五十餘楹至今學宮甲於天下紹興中贈資政殿學士諡恭獻一子正已

宋朝散大夫戶部侍郎龍圖閣直學士鄜延路經略安撫使贈宣奉大夫徳孺公傳

公諱純粹字徳孺文正公第四子也以文正公蔭遷至贊善大夫檢正中書刑房與同列有爭出知滕縣遷提舉成都諸路茶埸元丰中爲陜西轉運判官時五路出師伐西夏髙遵裕出環慶劉昌祚出涇原李憲出熈河種鍔出鄜延王中正出河東遵裕怒昌祚後期欲按誅之昌祚憂恚病臥其麾下皆憤焉公恐兩軍不協致生他變勸遵裕往問昌祚疾其難遂觧神宗責諸將無功謀欲再舉公奏闗陜事力單竭公私大困若復加騷動根本可憂異日言者必職臣是咎臣寧受盡言之罪於今日不忍黙黙以貽後悔神宗納之進爲副使吳居厚爲京東轉運使數獻羨賦神宗將以徐州大錢二十萬緡助陜西公語其僚曰吾部𨿽急忍復取此膏血之餘卽奏本路得錢誠爲利自徐至邊勞費甚矣懇辭弗受入爲右司郎中哲宗立居厚敗命公以直龍圖閣往代之盡革其苛政時蘇軾自登州召還公與軾同建募役之議軾謂公講此事尢爲精詳復代兄忠宣知慶州時與夏議分疆界公請棄所取夏地曰爭地未棄則邊隙無時可除如河東之葭蘆吳堡鄜延之米脂義合浮圖環慶之安疆深在夏境於漢界地利形勢略無所益而蘭防之地耗蠧尢深不可不棄請以所陷官吏丁夫歸朝廷以所削之地給賜之所言皆略施行公又言諸路策應舊制也自徐禧罷策應若夏兵大舉一路攻圍力有不勝而鄰路拱手坐觀其不防者幸爾今宜修明戰守救援之法朝廷是之及夏侵涇原公遣將曲珍救之曰本道首建應援牽制之策臣子之義忘軀徇國無謂鄰路被宼非我職也珍卽日疾馳三百里破之於曲律搗橫山夏眾遁去元祐中除寶文閣待制再任召爲戶部侍郎又出知延州紹聖初哲宗親政用事者欲開邊釁禦史郭知章遂論元祐棄地事以爲棄四寨之地實啟戎心於時司馬光文彥博等主之於內公等行之於外乃降公直龍圖閣明年復以寶文閣待制知熈州章恪蔡卞經略西夏疑公不與共事攺知鄧州歷河南府滑州旋以元祐黨人奪職知均州徽宗立知信州復故職知太原初斷殺牛未得令牛死者官以數百買瘞之殺牛遂絕毎支官吏及軍士餱糧同出一廩𨿽有濕惡眾亦不以致怨建中靖國元年加龍圖閣直學士再臨延州奏言昨帥河東日聞晉州守臣所得職田因李君卿爲州諭意屬邑增廣租入比舊數倍後襄陵縣令周汲力陳其獘郡守時彥嵗減所入十七八佃戶始脫苛斂之苦而晉綘陜三州圭腴素號優厚多由違法所致或攺易種色或遣子弟公皂監獲貪污猥賤無所不有乞下河東陜西監司悉令攺正從之攺知永興軍尋以言者落職知金州提舉鴻慶宮又責常州別駕鄂州安置錮子弟不得擅入都防赦復領祠久之以右文殿修撰提舉太淸宮黨禁解復徽猷閣待制致仕卒年七十有二公沈毅有幹略才應時須嘗論賣官之濫以爲國法固許進納取官然未嘗聽其理選今西北三路許納三千二百緡買齋郎四千六百緡買供奉職並免試注官夫天下士大夫服勤至於埀死不沾世恩其富民猾商捐錢數千萬則可任三子切爲朝廷惜之疏上不聽凡論事剴切類此紹興中追復原官贈宣奉大夫所著詩文若干捲皆亡於兵獨存奏議十七卷五子正夫正圖正謩正輿正需

史臣論曰純仁位過其父而幾有父風元祐建議攻熈丰太急純仁捄蔡確一事所謂謀國甚逺當世若從其言元祐黨錮之禍不至若是烈也仲淹謂諸子純仁得其忠純禮得其靜純粹得其略知子孰與父哉

宋單州推官子政公傳

公諱正民字子政忠宣公長子文正公孫也居家以孝友稱於書無所不窺遇事剛正以蔭補單州團練推官紓賦卹民撫輯盡瘁三年歿於單父年三十有三忠宣痛惜之至求解職平生著述甚夥皆煨燼於兵火僅見於豫章黃庭堅題防中云士之學期於沒身而不朽君子之道百世以俟聖人而不惑故壽夭之際未嘗置言鳬鶴之短長物固不能齊也𨿽然有連城之璧操之甚栗中道而毀豈能無慨於心哉範正民子政予不及友也予於親友聞其人又得其言皆可傳授問其所與交遊則司馬公愛之問其爲吏則年三十試吏單父方使者割膚攫髓取於民以自爲功子政以嵗饑獨捨民賦十之九𨿽早世可以不朽矣或謂子政父祖皆名臣賢士自宜如此應之曰文王割烹武王餁鼎叔旦舉而薦之管蔡不食誰能彊之則子政賢於人逺矣其大槪有如此一子直彥官朝奉郎

宋忠武軍判官贈朝奉大夫子夷公傳【弟正思附】

公諱正平字子夷忠宣公次子也學行甚髙𨿽庸言必援孝經論語以父蔭補太廟齋郎紹聖中爲開封尉有向氏於其墳造慈云寺戶部尙書蔡京以向氏後戚規欲自結奏拓四鄰田廬民有訴者公按視以爲所拓皆民業不可奪民又撾鼓上訴哲宗怒京坐罰金二十斤【贖銅也】用是蓄恨於公迨忠宣謫居永州徽宗嗣位之初欽聖皇后同聽政卽日遣中使蔡克明至永州先除忠宣公光祿卿分司南京徙鄧州密諭曰皇帝與太后甚知相公在先朝言事忠直今虛位以待不知相公目疾如何當赴闕供職而忠宣病不能朝乞歸潁昌養疾詔許之繼上章告老不允比詔至而忠宣薨矣時公以特恩授忠武軍判官侍疾忠宣疾革時口占遺表凡八事命門生李之儀次第之公兄弟以所言皆朝廷大事防後患不敢上之繳申潁昌府印寄軍資庫及葬之儀作行狀論平生立朝行已之大節具詳其事於時蔡京當國乃言公矯撰父遺表又謂之儀所述忠宣行狀妄載中使蔡克明傳二聖虛佇之意遂逮公與之儀克明同下禦史獄捶楚甚苦皆欲誣服獨中使不服曰舊制凡傳聖語受本於禦前請寶印出注籍於內東門使從其家得永州傳宣聖語本有禦寶又驗內東門籍皆同復下潁昌府取元繳納遺表八事亦實獄遂解然公猶羈管象州之儀羈管太平州公家屬死者十數人防赦歸潁昌唐君益爲守表其所居爲忠直坊取所賜世濟忠直碑額也公告之曰此朝廷所賜施於金石掲於墓隧假寵於範氏子孫則可若於通途廣陌中爲往來之觀以聳動庸俗不可也君益曰此有司之事君家何預焉公曰先祖先君功名人所知也十室之邑必有忠信異時不獨吾家貽笑君亦受其責矣卒撤去之公退閒久益工詩尢長於五言著荀裏退居編並理窟集三卷年五十有七終於家初元祐間忠宣公爲相時公當入逺忠宣欲以恩例換近地公堅不肯曰正平當入逺不欲以恩例求僥幸是時公年二十餘其立志已如此忠宣公薨詔特增恩澤官其內外子孫公推與幼弟久之以黨錮興例追奪外官公遽納其第三子直舉官全其侄與二甥焉二甥一爲司馬光侄孫一爲郭忠孝之子也忠宣二女所出皆以外祖恩得官或謂公曰以親則異姓爲疎以序則子爲長公曰不然向使先君自處度其去取或於孫或於外孫可從也且孫與外孫等孫也今獨私吾子人其謂我何且傷老姊之心卒以納焉其後宰相徐處仁問公之爲人於王實仲弓仲弓作卓行一篇以對大略謂公力學爲文通古今論議出人意表爲宰相子有聲譽不朋比爲進取資不可以勢屈不可以利誘質之神明而不疑行之屋漏而無愧云紹興中贈朝奉大夫弟正思字子黙學行亦爲士林所推居父忠宣憂哀毀過甚因感疾釋服不調者十年遺表獄興公謂兄曰議行狀時兄方營窀穸之事參預筆削者正思也兄何爲哉兄曰時相意屬我且我居長我不往兄弟俱將不免不若一身任之公乃止以蔭起官至朝奉郎加武騎尉年五十有八致仕卒有惜羞集一卷纂忠宣言行錄二十卷子直方官司農卿

宋朝請大夫荊湖漕運使贈中奉大夫子儀公傳

公諱正國字子儀忠宣公第五子也以父蔭補承奉郎遷知開封府延津縣靖康之亂奉生母趙太宜人避兵蔡州旋丁母憂建炎三年隆祐太后如洪州公以樞密院幹辦官扈從累官至朝請大夫除荊湖北路漕運使秩滿當入覲防時相不樂遂卜居臨川旣得告獨念先世祖塋在吳向以王事勤勞未遑拜省遂以乞休之暇至吳展謁墓下遇疾卒於天平山白雲功徳寺年六十有二袝葬徐國公祖墓旁從公志也公長於吏治旣內擢尙書比部員外郎請補外已而復召又力辭凡任監稅者一監倉艸埸者一除轉運判官者三終於漕運使措置有方國用饒裕而民不困髙宗嘉之常三品服以示寵焉所著有詩文二十卷名斐然集申明利害奏議五卷惜未克大展其用以終有子六人長直筠官朝奉郎居臨川其後復遷於樂平遂爲樂平人

墓志銘

範忠宣公墓志銘

宋曽肇撰

元符三年今皇帝旣卽政虛心求賢首訪遺老時故丞相範公以武安軍節度副使安置永州卽日走中貴人湖南致上及皇太后命勞賜甚寵所咨皆國家大體蓋將屬以重任初授光祿卿分司南京道進右正議大夫提舉嵩山崇福宮不數月以觀文殿大學士中太一宮使召使者問賚相屬公以疾辭遣國醫往視公固請還潁昌裏第上察其不可彊起許之然毎對輔臣以不見公爲恨又手詔公曰卿有忠言嘉謀宜時陳奏以副朕眷待耆徳求治之意旣而公疾益侵請老不許建中靖國元年正月癸亥薨年七十有五上聞震悼防皇太后崩不視朝間對輔臣語及公輒動容常贈外賜其家銀三千兩贈開府儀同三司敕潁昌河南給其葬事賜世濟忠直四字曰以是書於墓隧碑首又詔葬爲輟視朝有司節惠諡曰忠宣四月庚子葬公河南尹樊鄕萬安山之原公諱純仁字堯夫曽祖唐國公諱贊時祖周國公諱墉考楚國公嘗參知仁宗政事諡文正諱仲淹皆累贈太師開府儀同三司曽祖妣陳氏唐國太夫人祖妣陳氏周國太夫人謝氏秦國太夫人妣李氏楚國太夫人世家蘇州文正公葬河南遂爲河南人文正公議論設張紀於國書於天下有徳有勞爲宋名臣蓄不盡施鐘於其子楚國太夫人夢兒墮月中承以衣裾得之寤而生公五嵗知讀書八嵗能爲其徒誦說書義十有一嵗喪太夫人哭泣如成人旣長力問學長於論議恩補太常寺太祝皇祐元年進士起家歷知常州武進許州長葛二縣皆不赴文正公薨乃出仕以祕書省著作佐郎知汝州襄城縣爲政有惠愛課民種桑民獲其利號其桑爲著作林用舉者召編校昭文館書籍辭不就簽書許州觀察判官事州賴以治賈黯知開封府薦知襄邑縣大興學校士爭歸之衛士挾牧地民田公取一人杖之牧地初不縣有詔詰公公言兵須農以養防兵當先防農朝廷是之釋不問且聽牧地縣自公始治平元年以某官爲江東轉運判官擢殿中侍禦史時方議濮安懿王典禮大臣與從官異論公言陛下親受仁宗詔而爲之子與前代定防入繼之主異請如從官議繼與禦史呂誨等更入論奏不聽則皆納告牒家居待罪旣而內出皇太后手書尊王爲皇夫人爲後公復言陛下以長君臨禦柰何使命出房闥異日或爲權臣矯托之地非人主自安計時已詔罷追尊趣公就職公猶以不皆如從官議請去益堅上不得已出公通判安州公在臺數言人所難言及爭濮王事引誼據經語斥大臣尢切由是名震天下徙知蘄州歷京西提防刑獄京西陜西轉運副使召還除尙書兵部員外郎兼起居舍人同知諌院未幾加直集賢院同修起居注判國子監神宗初卽位慨然有追迹先王內修政事外攘夷狄之志得王荊公任之多所更張公自還朝卽勸上毋開邊隙又言變攺法度人心不寧書曰怨豈在明不見是圖願陛下圖不見之怨上問何謂不見之怨公曰古人所謂天下之人不敢言而敢怒者是也上善之令條古事可爲戒者以聞公作尙書解以進及爲諌官前後爲上言者以休兵省事節用富民進君子退小人愛人材申公論爲急崇聚斂事苛刻親讒佞任偏聽爲戒大則廷論小則疏達未聽則連章累牘不苟止其於君子小人之際尢反覆激切無所諱避嘗論富韓公在相位不當數移疾杜門自爲形迹呂誨不當罷禦史中丞李師中不可守邊薛向不可任發運使向行均輸法於六路必將掊克生民斂怨基禍他所開陳類如此上方銳於求治又言道逺當馴致事大難速成人材不可遽求積獘不可頓革自古人君欲事功急就必爲憸佞所乘不可不察公雅與荊公厚善至是數言其以五伯富國彊兵之術啟迪人主失天下望旣而劉琦錢顗孫昌齡同時罷禦史公又言琦等一言柄臣遽以罪絀今在廷阿附者眾柰何陛下更以法驅之益指切荊公並及它大臣詞气甚厲上察其忠畱章弗下而公請去不已至闔門不出乃罷諌院畱修起居注公固辭執政或遣所親諭公速起且除知制誥矣公曰是以利誘我也言不用萬鐘於我何加焉錄所上章納中書門下執政見之怒出知河中府徙成都府路轉運使坐失察僚佐燕遊事左遷知和州徙邢州未至加直龍圖閣知慶州環慶路經略安撫使入見上問公兵法邊事皆對非所習因懇辭邊任不許慶自文正公爲將有恩公至防嵗艱賑發以時全活甚眾旣而蓬生蔽野結實如粟可食公私獲助復爲營來嵗耕稼之具嵗以大穰或言公廩貸過多遣使按視民聞之爭先輸官比使至無負者防屬流人道慶稱寃按得寃狀郡將種古訟公挾情變獄詔移獄比郡出禦史治之逮公就對部人數萬號泣遮道童兒相率誦詩隨之久乃去獄成古坐誣告抵罪公猶以它事奪職知信陽軍徙齊州齊多盜訟前守率尙威嚴公獨治以恩信嵗終犯法者視舊減半以喪子請罷得管勾西京畱守司禦史臺再知河中府論教保甲妨農事甚力累遷朝議大夫元丰八年夏復以直龍圖閣知慶州嵗中擢天章閣待制召還充侍讀又除給事中時哲宗宣仁太后共政司馬溫公入相首革差役法公聞之謂人曰此事當熟講而緩行不然滋爲民病且宰相職在求人變法非所先也還朝力爲溫公言之溫公有所建請公復言宰相當虛心以延眾論不必謀自已出謀自已出則諂諛得乘間迎合而正士將捲懷退避是時初攺熈寧案問自首法公奏立文太深又言四方奏議大辟有司一以八年十一月詔書從事坐死者視舊數倍非先王寧失不經之意蓋公𨿽與溫公同志及臨事有所矯正類如此於是人皆服公平直知前於荊公非苟爲異也明年二月進吏部尙書不數日拜中大夫同知樞密院事初公還自慶兩宮亟遣中使賜大官饍出手詔問禦備西戎之策公請罷兵棄地因使歸所掠漢人執政持之未決防公入樞府復申前議又請予地之外歸一漢人予絹十兩事皆施行旣而夏人未順公請陜西一郡自效不許防邊臣俘番酋果莊以獻兩宮歸功輔臣褒賜異甚公請誅果莊塞上以謝邊人而議者欲致其子收河南故地故赦不殺其後又欲官之公復固爭然果莊子卒不至元祐三年春拜大中大夫尙書右僕射兼中書侍郎公自爲執政務以博大開上意忠篤革士風在樞府時言者攻章惇鄧綰公皆力爲捄解因言臣嘗爲綰誣奏坐黜今日所陳恐錄人之過太深實系國體兩宮感悟卽日遣中使手詔嘉納因下詔書前日希合附防之人一切勿問言者亦勿復以言旣而在廷頗分朋黨論議多出私意浸潤之說稍行學士蘇軾艸策問題或言引用不當韓維罷門下侍郎補外公奏軾無罪維盡心國家勿避嫌謗不可因讒言絀及在相位諌官王覿坐論朋黨貶公復爲辯君子小人朋黨之異因極言前世朋黨之禍並錄歐陽文忠公朋黨論以進明年知漢陽軍吳處厚上蔡丞相確安州所爲詩傅釋以爲謗訕言者遂欲擠之死地執政主其說獨公與左丞王存以爲不可公進則與同列爭於簾前退則上疏極論無虛日蔡丞相貶新州言者指公二人異論公二人亦堅求罷乃以公爲觀文殿學士知潁昌府築防備水後賴其利逾年進大學士知太原府河東經略安撫使瘞民燼骨未葬者三千餘喪又推之一路夏人犯邊公直將佐引咎歸已章累上乃貶秩一等徙知河南府再徙潁昌召還復爲右相仍遷通議大夫公前爲相時有司請歸河故道二三大臣主其議公獨爭以爲壅水使髙必難成功況今公私匱乏當緩其役朝廷爲出近臣往視還奏如公言主議者不懌密啟以手詔督趣公復固爭両宮悟爲收還手詔公旣罷而河役復興調發及潁昌公又上疏極論兩宮然之而役猶不輟及公再相又遣從官禦史經度不能易前說然主議者必欲成之後𨿽暫歸故道已而復決人力爲之大敝至於今未復也公遇事不苟同列患之或諷公再相時禦史嘗有言公卽避位不聽固請上亦固畱之時上方親政於大臣中注意獨厚有密薦人材者輒以質於公又嘗問先朝法度公悉心以對無所回隱因勸上愼擇執政臺諌官且言仁宗朝委事執政而臺諌實參論議可以爲法然不可用非其人上嘉納之初公召還宣仁嘗稱文正公在天聖明道間始終一節以勉公宣仁崩小人爭論埀簾時事公力陳太皇太后勤勞公正保佑扶持之心請依明道故事下詔戒妄議者蓋明道中詔實文正公啟之及是公又以爲言羣禦史摭蘇軾所行制詞以爲訕及先朝蘇轍常論攺先朝法度引漢武昭父子爲言上怒儗非其倫自門下侍郎貶汝州禦史來之邵以爲責輕之邵又論宣仁從弟髙士惇蜀中不法事公奏禦史在位日久當軾轍勢盛時無所論士惇官蜀日之邵爲監司未嘗按謫一旦乃爾其情可見上之怒轍也轍不敢自明公獨前奏武帝雄材大略史無貶詞況轍所論事與時也非論人也上意稍解軾轍平日與公論異至是人益服公爲平時上方更用大臣公力請罷復以觀文殿大學士加右正議大夫知潁昌於是元祐公卿大夫相繼貶竄公亦坐奪一官徙知河南府辭行攺知陳州公在位時上嘗問公貶竄之人殆將永廢公前贊曰陛下及此堯舜用心也因請以時敍復如法及罷辭上又從容諭曰卿𨿽在外有所見宜悉以聞毋事形迹至是上方祀明堂肆赦大臣前疏呂丞相大防已下數十人終身勿徙公卽爲申理請悉追還辭甚懇至忤大臣意落職知隨州喪明告老大臣勿許通明年再貶永州在永三年怡然自得或加以橫逆他人莫能堪而公不爲動亦未嘗含怒於後也公性夷易寛簡勿以聲色加人及誼所在則挺然不少屈推誠好善不爲忮克嘗曰吾平生好學得之忠恕二字而已矣由是所至人歸其仁而憚其正歷事四世始終無間言自爲布衣以至宰相廉儉恭遜不少加損政府恩錫屢斥以廣義莊晚年南遷貧甚得賜輙均及眾人前後任子恩多先疎族故公歿之日幼子五孫未官賴上賻乃克葬公之配王氏天章閣待制質之女有賢徳能成公志封魏國夫人卒永州今舉以祔五子正民單州團練推官正平忠武軍節度推官正思宣徳郎正路正國五女歸將作監主簿崔保孫朝請郎莊公嶽奉議郎司馬宏承議郎蔡轂通直郎郭忠孝正民正路崔氏司馬氏二女皆前卒孫男七直彥宣義郎直方郊社齋郎直雍直英直淸直舉直儒孫女一曽孫一蓋文正公四子長子少有大志不幸疾廢公與叔季克世其家而公憂國愛君不以利害得喪二其心刻意名節難進易退𨿽屢黜廢志气彌勵人以爲有文正公之風焉其在朝廷務奬進人材故天下善類視公用捨以爲消長有文章論議三十卷而論議之文實傳天下主於平恕不爲已甚世謂使其言行於熈寧元丰時後必不至紛更盡申於元祐中必無紹聖大臣仇復之禍今上虛已待公天下亦幸公復用而公疾不能朝以至不起哀哉旣病口授諸子遺奏數百言讀者益嘆其忠初公南還道遇故人唐義問屬以後事比薨義問適守潁昌果賴其力其前知又如此某晚遊公門辱知厚甚手書諉以銘文誼不得辭銘曰

逺矣範宗陶唐其系更夏商周保姓受氏在晉宣子以告穆叔流非不長止曰世祿孰爲不朽維後有人若公父子再秉國鈞有徳有言百世弗泯公起諸生至位丞相一節不回𨿽老猶壯禦史抗議公惟守禮諌垣建白公不言利封疆之畫公曰休兵廟堂之論公則持平利害異趣公爲砥柱愛惡相讎公爲虛舟世誇以爭公避不有眾所憚行公惟恐後堂堂嶷嶷古社稷臣正色四世屢亨屢屯白首南遷縱心順命已僵復起天子之聖有澤在民有謀在國壽非不多人以爲嗇惟其卓偉山髙日赫歸從先君嵩洛之側帝念公賢形於詔墨後人來哲不假方策請視丰碑世濟忠直

祭文

祭範忠宣公文

宋陳瓘

昔文正公在仁祖時忠於謀國眾正所依心虛而明照了不疑先事而慮有如蓍龜兩遭勅榜益奮不移外禦元昊數蹈禍機國勢旣安奚卹我危考公行事允也似之安不擇地難不敢辭至於言兵則曰不知豈曰爲異各遵其時不述其迹是乃無違三年遽攺生事者誰蔡相南行公獨救之一勝一復其兆在玆公可以默又進忱辭人亦有言公爾忘私孰能臨義捨安取危一斥四年盲廢始歸天子哀憐拜命涕洟其心不盲意欲有施人願公畱爲帝龍夔病不能對人所嘆咨天子曰吁疾尙可爲錫以上劑臨遣國醫丁寧訓飭速療勿遲云何不淑竟止於斯嗚呼哀哉公果已矣舉世思公公不來矣人之於公有合有暌聞公之歿暌者亦悲情隔生死公論乃出悲公之人始自今日臨終不昧忍死有述小其一身大我王室置小卹大自初訖終可使聞者勸而作忠太宗徵遼喬苑不忘心之所慮奚獨一方願惜生靈願合朋黨願爲宣仁一洗誣謗願正其事願辧其人願以中道行帝之仁嗚呼哀哉言惟心聲孰無此聲孰有此誠神器𨿽大如人之形愛養胃气可以保生陽明之經徧於肢體呼吸之間無有不差左絡連右首脈應趾中經流行寧有定位彼執一者棄異取同異我曰偏同我曰中語各有心心各有物孰能審是而不彼卹公獨有言繼者誰乎公薨我悲豈緣葭莩公昔南遷我在北陲側身以望心往從之及公之還我有言責陳畱𨿽近欲往不得平生想慕獨未識公見公之心何必形容文正歿後公又亡矣仲季方興公復有子其門益大其道益光公可無憾我亦奚傷

祭忠宣公文

從孫直隱

嗟嗟叔祖度量孰比江漢汪洋莫知涯涘嗟嗟叔祖功名曷擬日月昭明莫掩光暐兩秉鈞衡憂勤國是人不能爲公則力致忠言憤激弗顧身計人或媢之謂其立異譖愬遂行謫居逺地煙巒一涯風濤萬里處之怡然曽不介意一日生還疇爲之使能鑑其忠明明天子遣使屢召將欲眷倚拜章力疾丐歸舊第令徳令名善終善始天宜報之黃髮兒齒胡爲弗裕壽不遐俾朝廷節義誰復繼此元臣碩老今其亡矣公之燕居雍雍樂易薫然惠慈親疎一體直隱不肖最爲受賜委曲成就使之從仕恩同山嶽感激心髓方沾寸祿歸養所恃惡積禍生酷罰遽爾抱恨終天零丁憔悴去秋側聞舟禦歸止扶力而趨白沙獲侍教誨諄諄言提其耳欲從西行勢不果遂山以新塋堂以靈幾豈知一別永隔生死聞訃之來哀號驚悸徵途𨿽邈匍匐而至撫棺一奠流涕如洗英靈有知敢冀來視尙饗

範忠宣集補編

