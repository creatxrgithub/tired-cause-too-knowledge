

欽定四庫全書

集部五

不系舟漁集

別集類四【元】

提要

【臣】等謹案不系舟漁集十六卷元陳髙撰髙字子上溫州平陽人至正十四年進士授慶元路錄事未三年輒自免去平陽陷棄妻子往來閩浙間自號不系舟漁者至正十六年浮海過山東謁河南王庫庫特穆爾【原作擴廓鐵木兒今攺正】於懷慶宻論江南虛實庫庫特穆爾欲官之防疾作卒蓋當國祚阽危猶力謀匡復明太祖稱王保保眞男子【卽庫庫特穆爾】如髙者事𨿽不就其志亦不愧王保保矣不但詩之足傳也明洪武初蘓伯衡訪其遺集釐定成編題曰子上存稿此本題不系舟漁集不知何人所攺文格頗雅潔詩惟七言古體不擅場絕句亦不甚經意其五言古體源出陶潛近體律詩格從杜甫面目稍別而神思不逺亦元季之錚錚者矣元又有嘉定僧祖柏其詩亦名不系舟集見顧嗣立元詩選集中有題倪瓉芝秀圖詩蓋與髙同時然其詩不及髙逺甚今未見其本以集名相亂附著其異於此庶來者無疑焉乾隆四十一年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

不系舟漁集原序

子上陳君旣歿之十有八年餘過其裏從其子訪其遺稿得詩文總若干首詩爲四言爲五言爲七言爲古爲樂府爲律爲絕凡若干捲文爲記爲敍爲銘爲贊爲箴爲跋凡若干首加詮次焉釐爲若干捲題曰陳子上存稿俾藏於家敍曰夫所貴乎文辭者非以言之工而貴之也當理之言斯貴矣其言當理𨿽其人無足取君子猶不以人廢言而使之冺沒也況其人若子上者抗特操於亂世臨患難死生禍福而不易其志不污其身可謂賢矣而其言也揆諸往哲而有合傳之來世而無愧可使冺沒而無聞乎此予於其遺稿所以不能已其情也六藝百氏之言子上無不學而以求道爲急凡詩文未嘗苟作要其歸不當於理者蓋鮮矣自爲舉子時其所作已爲流輩推重金華胡仲申先生以古學名嘗傲視一世人於文章靳許可獨敬愛子上而稱之曰能其擢進士也朝之名公鉅卿若翰林歐公太常張公禮部貢公禦史吳公助教程公僉謂子上之文宜用之朝廷施諸典冊相與論薦之而子上以親老顧取慶元路錄事南還赴任未二年度時不可爲輒自免去擅兵柄而倔彊州郡間者爭欲子上用之而子上終不爲其用周流東西常使人不知所至未嘗終月淹也最後總戎其州者必欲脇致之子上遂棄妻子南至於閩又北至於懷慶尋以疾卒旣卒而其文亦無能爲收拾者以故平生所作存者止此云嗚呼得其材於天成其學於已不獲措諸事業而徒托之述作君子之不幸也至於述作又多放失不幸抑何甚耶借非子上所撡自足以暴於世則天下之於子上何從而知之何從而信之此予之所以重有慨也其友謝復元氏欲率同志鏤版以永其傳力𨿽不逮而未嘗防也豈不猶予之情歟豫章揭先生伯防稱子上之文上本遷固下獵諸子詩上遡漢魏而齊梁以下弗論可謂知言矣復何所庸吾喙哉前翰林編修眉山蘇伯衡序

欽定四庫全書

不系舟漁集卷一目錄

四言古詩

采蘭

漢水贈別也

樹風堂

送徐勉之爲慈湖書院山長

息庵爲孔魯茂先生賦

欽定四庫全書

不系舟漁集卷一

元陳髙撰四言古詩

采蘭

采蘭采蘭於彼江渚悠悠我思在彼山下采蘭采蘭爰采其杞我之所思可與晤語采蘭采蘭以葉以蘂以葉以蘂以贈君子

漢水贈別也

瞻彼漢水其流潺湲之子於邁言采其蘭嚶嚶好烏集於林間娟娟美人可以晤言我思美人在漢之水秉心久臧威儀楚楚聿求厥徳將子是與愼爾優遊成爾譽處南山有玉琢以爲琚北山有梓規以爲輿君子好修始終弗渝

樹風堂

肖貌兩間具人之形父母遺體實全其生鞠育拊復思莫與京乾覆坤載不可以名相彼鳥矣反哺飛鳴夫何人斯而敢防情竭力報徳惴惴弗勝或徯萬鐘願彼餘齡年歲弗與日邁月徵辟樹欲靜風乃不停人子之心曷其自寧美哉沈君獨懷惕兢曰予祿仕將以親榮親以日耄我志靡成歸築我室耕我邱塍菽水朝夕其樂則贏嗚呼沈君古人是徵養志爲大奚庸三牲願我當世率由以行

送徐勉之爲慈湖書院山長

北風蕭蕭冬日荒荒之子振轡歲暮有行子行何之於甬東鄕維甬東鄕慈湖湯湯有嚴先哲厥廟煌煌往主其祠文教以昌懿被先哲其道允臧如星如漢耿耿其明屍而祝之千載有光伊世之昧如瞽倀倀乃多其岐而亡其羊孰法孰師以祛其盲嗟嗟遺文湮郁弗揚之子之往春秋薦饗翩翩佩琚來遊來翔之子之往淑其俊良蔚彼鳴鳳宜集髙岡胡戢其羽而下於傷維屈乃伸有弛必張善爾令聞終履康莊髙也作詩其言匪狂式慰子懷於以送將

息庵爲孔魯茂先生賦

維山之阿幽幽其室有美君子爰息而逸其息伊何爲美實多以寢以興以居靡他翛然忘世匪遁而逝時止則止聊以舒憇者遊而驅今息我車者仕而趨今息我軀我息我交我友日逺我息我心我慮斯遣庸庶勞生我息無營羣愚逐逐我息乃寧澗有鳴泉櫩有啼鳥我息而聽達彼膠擾庭有嘉樹巖有停雲我息而觀謝彼紛紜坐則怡怡臥則熙熙如丸在區如水不波息而勿息中爲物役息焉而息息乃眞得人耄勿息我息是耄在古賢達或與同好行者止防倦翼知還於玆息焉永矢勿諼

不系舟漁集卷一

欽定四庫全書

不系舟漁集卷二目錄

騷體詩

南山有思友生也

題蘭竹

思逺寄諸友生三首

菊頌爲易尙賢賦

題道原所作墨蘭蕙四首

欽定四庫全書

不系舟漁集卷二

元陳髙撰騷體詩

南有山思友生也

南有山髙維虛矣其上伊石不可以輿兮念子之逺莫我愉兮南有水淸維流矣其泮伊陸不可以舟兮念子之逺莫我儔兮盲風淒淒卉木病瘁我行吳防曷其底居二三君子眷我寡類勉進厥修始終令譽

題蘭竹

懷美人兮南浦倚疎篁兮愁予佩嘉言兮同心期歲寒兮容與

思逺寄諸友生三首

水之廣兮不可以涉舟則可航兮我舟無楫伐木爲楫兮孰與撡我思我友兮心爲忉忉

路之修兮不可以徒車則可載兮我車無輿伐木爲輿兮孰與駕我思我友兮不防晨夜

翼於風兮害從以飛鱗於湍兮害羣以隨我逺我友兮我友我思我思我友兮我友不知

菊頌爲易尙賢賦

爰有嘉卉所性貞兮乾剛坤柔中稟精兮緑葉蓁蓁叢而不蔓兮厥花伊何金英粲兮煜其婉娩懷正色兮幽淡淸絕香可服兮媚於晚節守志俟命兮蹇玆孤髙不可搖兮吁嗟今人莫爾知兮說媚棄正夫何疑兮遁世無悶聖所韙兮彼美君子其徳可與比兮

題道原所作墨蘭蕙四首

有艸維蘭兮在彼中阿上防幽篁兮白石峩峩雪霰交零兮歲冉冉其幾何百卉憔悴兮爲憂孔多嗚呼保此貞節兮其心靡他

蘭之花兮有苾其馨蘭之葉兮其色靑靑嗟蘭之生兮獨耿介而幽貞我思古人兮言掇其英

有艸維蕙兮生於林坳與荃爲類兮與蘭爲曹蕭艾離羣兮不復混淆其敢自棄兮化而爲茅

蕙之花兮叢生而馤蕙之葉兮可紉以佩擥芳菲兮勿使蕪穢鶗鴂鳴兮不瑕有害我思靈修兮歲月其邁

不系舟漁集卷二

欽定四庫全書

不系舟漁集卷三目錄

五言古詩

寓興二首

閒居四首

出門

掃室

送竺上人歸狼山

戊戌新歲感懷二首

晚歸

雨中有懷季申伯楊彥祥二文友

客吳中詠懷三首

山居

遷居

過兪嶺

泊館頭步

夜泊臨平山下有懷衍道原上人

歲首自廣陵入髙郵舟中作

己丑歲元正二日發髙郵

晚步

近山軒燕集

靑楓嶺王貞婦祠

途中遇雨

感遇二首

過馮公嶺

感興二十五首

喜聞友人來訪

送錢思復二首

送陸有章分題得巽山

汪節婦詩三首

寒江分韻

觀稼

園

送朱維敬奉使還京十首

畱別諸友分韻得日字

因彭仲愈歸江東寄屠彥徳得東字

題畫

送董重仁

村居

送吳有齊提舉臺州醫局

寓眞華館

渡沂

遊白雲山

怡云軒爲茂上人賦

贈醫者兪明逺

靑田山房爲劉養愚賦

荼防花下宴集時以古人詩莫道春歸有遺恨典刑猶在此杯中爲韻分得典字

遊鳴山寺

登蒼峴嶺

送彭仲愈歸江東

庚子八月遊荃湖登東阜觀新龍湫時同遊子白修撰一初上人

次日同諸公遊西瀬舊龍湫

爲章以元題扇

濯翠亭爲閒屋上人賦

葡萄泉

冩興

徵婦怨

落梅曲

商婦吟

白紵詞

野菊花

題臨淸亭

題滕王閣圖

嶽陽樓圖

行路嘆

種藥軒爲孫仲誨賦

送孔州判得代歸鄕

懲愆

達觀

題陶淵明歸去來圖

戊戌旦日方謝事閒居

西旅圖

防徐元彬家食櫻桃

讀徐君雲松小稿二首

長行歌

戊戌歲端午寓居慈溪有感

發嵊縣

整書冊

秋成大水傷稼憫農有作

過廣福寺石屏山房懷曾子白修撰陳伯淸侍講

郊行

入郭

題髙士煮茶圖

爲農

擇谷種

白露

治圃有感

同蔣伯威朱徳常遊育王山

寄張籌

觀湖

蔣狀元墓

古意

題山居圖

喜雨贈林子卿陳正夫

蘭蕙同芳圖

己亥六月五日趙彥名鄭成過寓所飲酒雜詩十首

懷交川諸友

題張子房歸隱圖

石菖蒲

悼慈童

種橦花

漁溪隱居爲兪希聲作

贈薛相士

花圖

容春軒

對菊

題蘭

陸景周東園隱居

送章錬師

惜別

大水懷何汝樵

松泉舊隱

畫鷹

送商時雨

出吳門有懷聲公

山陽訪懷三首

欽定四庫全書

不系舟漁集卷三

元陳髙撰五言古詩

寓興二首

入山采瓊瑤云深白石堅瓊瑤不可采中心抱悁悁悁悁思美人靑靑見芳艸芳艸在空山美人隔長道種花種蘭蕙取士取君子蕭艾不馨香小人混臧否如何此芳艸零落在山林古人不可見悠悠傷我心

閒居四首

今歲厭羈旅歸來田裏間棲遲涉春夏居幽心自閒逺市絕喧啾閉門謝衣冠無營免慮外守拙非懷安晨興微雨霽課僕往西園嘉蔬摘翠葉時果收朱丸何能謀生理聊用致盤餐

近捨數畝田深耕藝黍稷黍稷日以茂靑靑滿阡陌鋤耘去稂莠經營待秋穡農事果艱辛勞生念衣食𨿽有服力勤庶免饑寒迫丰歲或可期優遊度朝夕

暇日過南鄰田父喜余至爲余具酒漿坐間雜老稚苦言無殽饈但有園蔬味艸率見眞情酬酢感深意白日忽已暮頽然竟成醉所遇聊足懽何用計餘事

陶潛衝曠士棄官樂田園於世百無營惟愛濁酒樽乘化知委運賦詩多達言我今解紱歸來分所安荷鋤開荒徑種菊葉已繁佳辰步幽隴永日憩衡門前修詎敢企庶以避時喧

出門

出門尋微徑獨行繞荒村荒村居人少艸屋畎畝間雞犬隱深竹桑麻被長園方春農事興耕者日已繁鋤耘愧力弱詎知衣食原入山虎狼怒涉海波濤翻徘徊奚所適顧瞻生永嘆抱拙守閭裏白日如流丸念昔賢與哲棲棲不遑安懷居豈余心時乎復何言

掃室

日日掃居室旣掃塵復生性癖頗愛淨去塵心乃淸居閒𨿽少事處世豈無營弱子在𦇤褓幾時堪使令蹉跎嘆光景困守限戶庭非無四方誌邊隅未休兵遙聞官車出盡毀徐州城朱門與碧牖回首成榛荊江淮及閩越冦盜之所經人民苟全活奔走不得寧睠玆蓬廬下棲遲聊慰情但當勤灑掃讀書飽藜羮萬事委天命何必求榮名

送竺上人歸狼山

飛雲無定迹有時亦還山飄飄方外侶倦遊終念安晨興振衣袂登舟溯江湍適意且歸休及此歲未闌狼山近淮楚中有屋數間燕坐古樹陰濯足滄波寒時招白鷗鳥永日共幽閒

戊戌新歲感懷二首

靑靑庭前栢晴日照顏色枝間巢眾禽朝去暮來息中有烏尾烏能生反哺雛新歲憶慈母獨立意躊躇北風吹江樹冉冉江云度隔江山嶺髙云行過山去野鳥逐雲飛力盡不能隨新年憶親友極目望天涯

晚歸

西崦日初沒逺樹生夕陰晚步艸露濕獨歸松徑深入室載笑言稚子牽衣襟尊中有濁醪可以酌復斟坐來牖白佳月出東林幽情寄觴詠適意防華自得閒居理寧憂外患侵

雨中有懷李申伯楊彥祥二文友

幽室隱幾臥覺來聞雨聲開土痕濕井邊春艸生旅寓惜芳艸閒居抱幽情美人期不至誰與共持觥相思巷南北如隔萬里城

客吳中詠懷三首

歲暮旅懷深憂思怨宵永謀生計何拙悠悠去鄕井百爲無一成壯志欲灰冷寄形天地間冉冉度光景靑年詎長畱緑發變俄頃感嘆起中夜危坐心耿耿幽寂無聲明月照孤影

慈竹冬生筍內芘知其因而我爲人子乃獨逺其親親年迫衰暮問安晨昏當門惟弱子耕稼服力勤瘠土所入薄何以奉甘珍負米愧前哲漂梗慚一身憂心奚所托仰視南飛雲

弱質難任重晚學終寡得努力希前修駑馬追驥迹羇旅旣荒蕪衰老況侵迫爲人生世間所貴能有植倐焉同物腐豈不深可惕刮摩賴友生庶幾成令徳羣居以遊談於我竟何益矢心苦同志願言慰昕夕

山居

避喧林下居抱病山中臥家貧酒屢空性懶詩慵課禽聲隔樹啼云影當過獨有采樵人時來慰衰惰

遷居

遷居城南村幽情意所適室廬頗虛敞結構自疇昔側檜防周垣修竹防奇石防防井泉淸靄靄檐云白去郭二三里迥與囂塵隔於玆載寢興朝暮靡所迫讀書南下奉食老親側褰裾戲童穉煮茗待賔客身閒貧亦佳機防心已寂旋種園中蔬春葉庶堪摘時危幸安處生理寧復識𨿽非曠達夫翫世聊自得

過兪嶺

劉山已行過兪嶺仍崄巇木橋度水滑石徑臨澗危舉目惟層峯俯首不敢窺道逢荷擔者相問各言疲嗟予亦何事跋涉無已時去年此登涉今日復來玆行役豈吾願倚門無乃思人生宇宙中勞逸誰所爲旣云有形累焉能息驅馳

泊館頭步

朝發芳林嶺夜依館頭泊厭玆跋涉勞懷哉田園樂生理苦艱難歸耕難悠邈貧窶何足憂甘旨焉所托棲棲道路中素心負邱壑行年三十餘齒牙半搖落良由筋骨疲豈但質衰弱憂思耿不寐起觀眾星白羣雞鳴江臯已復戒行客

夜泊臨平山下有懷衍道原上人

泊舟臨平下月出湖水白村墟警羣吠風林振伏翼遊子多愁思僕夫倦行役開尊欲自醉對酒不能食緬懷吳中遊詎念飄梗迹衍公與吾諧交誼比金石別來遙相望何以慰岑寂暫營東去棹卽理西徵屐

歳首自廣陵入髙郵舟中作

北風吹湖水逺行當歳䢐孤舟無同人相依惟僕夫遙睇髙郵城彷佛十里餘落日去地逺飛雁與云俱悠悠思故鄕邈在天南隅慈親倚門望我身猶道途羇旅豈足卹但念骨肉疎何當脫行路歸臥山中廬

己丑歳元正二日發髙郵

昨日初獻歳今晨發髙郵飄蓬無節序此身眞若浮晴日照野水好風順行舟舟人爲予祝新年無百憂自笑道路中奔走何時休朝爲吳鄕客暮向淮楚遊安居豈不願況乃非人謀乾坤無終極江海成淹畱俯仰視黃鵠奮翅何悠悠

晚步

雨霽野色淨杖防步殘陽度橋尋幽徑沿溪繞西莊隴麥生微秀籬菊散淸香行吟來復往零落忽沾裳

近山軒燕集

至正十二年夏四月八日防於張思誠之近山軒時孔君正夫方自吳回曾伯大陳徳華徐徳顯金士名呂敬中盧文威鄭子敬咸在而髙亦與焉皆能文之士酒酣正夫言曰玆集也不可以無記乃命賦詩分韻取陶淵明孟夏艸木長繞屋樹扶疎之句凡爲詩十首嗚呼朋友防合而歡晏詠歌亦古人所重也然平居無事時而接杯觴弄筆墨此特文人才士之常耳當玆海內用武之日而吾與諸君居左邑下州得以恬然安處相與飲酒賦詩爲樂豈非幸歟夫樂而不知其樂者眾人之情也樂焉而不以文者荒於樂者也今也樂其樂而必以文亦可謂不失其正矣敍而錄之所以不防也

幽軒近靑山層檐防髙木玆晨天气佳涼雨破袢燠鳴蟬度新聲叢蕙散餘馥幾席具陳列籩豆進殽防故人吳中歸舉酒喜相屬微酣各防形起坐命棋局好樂初匪荒咲語勝絲竹人生百年內光景猶轉轂況當艱虞際歡會情愈篤酒防復何言長歌紫芝曲

靑楓嶺王貞婦祠

峩峩靑楓嶺其下溪流駛昔年王貞婦抱節向玆委婦本家赤城從夫誓終始國破罹百憂囚奴戎士何哉千夫將悅色思配已良人被殺戮禍延舅姑氏殘生𨿽無依大義安敢毀一死誠不難執縛未有以詭詞吿將軍妾豈負君子苟妾能事夫事君亦如此聽妾衰絰除終當侍牀第軍將聞玆言防虞稍爲弛行行至斯地四顧行且止悲風滿秋山落日啼靑兕矢詩冩我心書石齧我指精神動靈祗血染石爲紫躍入千仭淵魂飛魄沈水至今立祠廟鐫瑉著哀誄生懷貞淑姿死爲節義鬼我來撫遺迹淚下不能已因悲丈夫子食祿昧亷恥堂堂防淮帥授城猶棄屣視此寧不愧生存孰如死嗚呼千載下風化賴綱紀

途中遇雨

出郭天始晴入郊雨仍灑農夫且怨咨況吾行道者前途上修嶺四顧迷廣埜登涉極煩倦幽思何能冩軀體父母遺非敢並牛馬立身若未遂勞形亦天假豈無舊田廬隱居事耕稼垂釣淸水濵讀書茂林下歳晚成斯願今玆未遑暇

感遇二首

慈烏在巢時相依母與子因風出巢去顧影獨千里千里何悠悠天髙露如水烏飛還故枝遊子悲別離中原有髙山檻泉出其隅防防入溪澗所性良已殊奔流無日夜東去趨尾閭逝水無回波少壯能幾時

過馮公嶺

絕壁倚霄漢千峯勢如馳何年五丁士鑿石連天梯縈紆不可上髣髴登峩眉白石齧我足霜風吹我衣前途政迢遞我已筋力疲寒花道傍開幽鳥林間啼彷徨俯自慰少憩日已西浮生浪奔走困踣胡爾爲他年履坦道愼勿防崄巇

感興

自漢以來五言之作多矣其善者大抵皆直致無華飾之辭簡淡而意味深逺下是則雕鏤綺靡不出乎風雲月露花卉禽魚之間而理趣蔑如也昔唐陳拾遺嘗作感遇詩詞格髙古而新安朱子則病其滛於仙佛怪妄之說故朱子齋居感興之作乃一寓於理扶樹道教而辭之要妙特其餘耳殆未易於古今詩人律之也予客居無事讀書餘暇撡觚染翰適意於詩得二十五首亦命之曰感興率皆托興成章鄙俚無文固不敢窺作者之藩籬而視朱夫子之扶樹道教者夫何敢望獨於陳古道今引物比類意在懲勸不習於雕鏤而不淪於怪妄則庶乎其萬一焉或可以俟觀民風者之采擇云爾

混沌旣分裂乾坤遂開陳九重不可測八紘無垠遙思天地先一气應絪緼自從開辟來不知幾千春太朴一以散智巧方紛紜至化日銷蕩誰能反其淳吾將遺斯世泰初與爲鄰

兩儀辧淸濁萬物紛回互斡旋造化機豈不以理故無形焉有象彷佛隨所寓太極祗彊名駕說無乃固誰能窮其原逝與遊圃

茫茫上古初斯人若麋鹿野處食猩貍虎狼共馳逐皇天降神聖爲氓去荼毒羲農與軒轅奮起相接足乘馬穿奔牛揉耒種嘉谷皮毛作衣裳巢穴變廬屋元功被萬世遂生育古來無聖人吾其久魚肉

唐虞邈以逺禹湯亦悠悠周轍一東狩王綱遂漂流春秋更五霸日月尋戈矛陵夷逮七國斯民益無聊戰血滿溝塹殺星入雲霄商君佐嬴秦變法開田疇積彊至六世虎噬吞諸侯宰割天下地郡縣羅九州焚書任法律儒士咸防劉漢皇起丰沛三尺誅民讐開基四百年烈烈壯鴻猷惜哉英明主不學道逺謀一時繒狗徒贊業非伊周遂使皇王政廢墮不復修此機一以失餘恨空千秋

孔孟起衰世棲遲走諸國一身邱墟斯文寄方冊淵然洙泗流浩若江海澤伊人一以逺異端日滋息誘民猶塤篪奇言勝楊墨亡羊多岐徑周道長荊棘舉世酲旣深何以挽沈溺上帝司民政而乃相滛慝天意尙如玆滔滔誰與易

昆侖幾千仞王母當中居縹三神山盡宿飛仙徒粲瓊以爲糧鞭虯以爲輿壽命等天地出入乘空虛此事古相傳不知眞有無但傷世迫阨百歳猶須防之人果可見吾欲膏吾車

有生必有死蕓蕓歸其根靈魄旣入土何所藏吾魂世愚不曉事妄說相循環人物互變幻形散神獨存死生信如此有身乃夤緣不用男女搆軀體應自完玆理至昭晰可與智者論

羲和鞭靈車去去一何速乍見升扶桑俄然次蒙谷光陰旣如許人世誠局促胡爲有限身乃遂無涯欲誇父矜其能走逺不知復至今西海上靑靑鄧林木

策馬吳城西攬轡姑蘇臺寒林噪烏雀故址叢蒿萊登髙忍淒愴懷古思悠哉夫差借世烈起土殫民財曲木搆華館離宮蔽層厓嬌嬈醉越女歌舞環吳娃觀樂方未畢爭霸心已灰不須百歳後已見麋鹿來興亡𨿽古有窮欲乃先摧覆車不自戒長使後人哀

靑山或可移白石尙可轉志士懷苦心九死不願返首陽餓仁賢至今激貪愞汨羅沈楚累千載悲忠蹇人生誰不死身沒名貴顯胡爲艸人美新思苟免

楚人廢醴酒穆生不復畱申公眷恩徳終爲楚市囚保身貴明哲知幾諒寡尢後來賢達士誰能繼前修豪家列華第披金飯珠玉茅屋耕田夫衣食常不足均爲羲皇民胡焉異榮辱逺懷雍熙世寧復有玆俗誰與開井田吾思食其肉

乾坤奠髙卑設位終不易聖人定民志貴賤有常式云何世道衰習俗長姦慝輿臺百金裘氓賈八珍食賈生久不作誰爲長太息

縹浮圖宮儼若王者居列徒二三千僮僕數百餘飽食被紈素安坐談空虛秋來入租稅鞭撲耕田夫不惜終歳苦徵求盡錙銖野人不敢怒泣涕長欷歔

五侯佳子弟弱冠乃髙舉承籍閥閱功官爵紆靑組五馬躍春華一麾守王土誅求肆狼貪立威嚴箠楚斯民天所眷視之如艸屨置官擇賢才玆事由來古君防龔與黃何嘗有門戶

邊城將家子十歳承華冑腰懸金虎符萬夫擁前後上馬未勝甲引轡猶脫肘日日驅官軍指麾縱鷹狗生當太平世無復事爭鬭天家賜髙爵膂力吾何有但問祖父資莫問能事否

客從北方來少年美容顏繡衣白玉帶駿馬黃金鞍捧鞭揖豪右意气輕邱山自云金張冑祖父皆朱旛不用識文字二十爲髙官市人共咨嗟夾道紛駢觀如何窮巷士理首書卷間年年去射策臨老猶儒冠

步出城門道忽見羣車馳車中何所有文貝光陸離美娃載後乘銷金燦裳衣問之何如人云是官滿歸聞者交嘆息淸名復奚爲

水生隋侯珠山出和氏璧隋珠光照乘和璧白盈尺舉世以爲寶連城售其直寒者不可衣饑者不可食珠璧之所存莫夜尋戈防所以君子人其實在乎徳

淳風變澆漓薄俗廢直道吳女市新妝入宮擅華姣中心苟不美顏色有何好朝來枝上花日暮萎芳艸懷哉空谷人貞潔以終老

大江日以東曜靈日以西在世閱光景倐忽流駒馳繁華向春開落葉迎秋飛榮枯有常理人生猶若玆愚夫昧逺識荒滛速其疲誕者蘄神仙不死今有誰何如安吾分委順以從時

丈夫重意气不爲兒女悲得喪如浮雲戚戚竟何爲君防松與栢歳寒靑不移槐柳遇霜露憔悴無光輝懷哉古之人永與今世違

東風二三月桃李滿名園乘時得其所獨愛陽和恩英英籬間菊開花當歳寒已無雨露滋兼有風霜患君子力爲善窮達寧復論紛紛競炎熱得意何足言

明明空中月浮雲能蔽之我心忽不樂淸夜有所思古人旣云逺古道日以非後生采春華舉世吾誰歸飄風颯然至吹吾裳與衣恨無雙飛翼逺逝淩風飛感傷復奮激沈吟以徘徊

悲風西北來樹木聲蕭蕭蟋蟀鳴四壁鴻鴈飛層霄時光忽已異四序如更徭人生無百年轉矚朱顏凋胡不崇明徳早使勛業昭空悲千載下身死名寂寥

喜聞友人來訪

遁迹向荒郊客身如縶維良朋不我顧出門何所之故人漢水上悠悠每懷思惠來忽有約風雨無愆期終夜喜不寐天明起披衣命僕掃齊室拂拭牀與帷臨河望舟楫行道想逶迆我有一樽酒酒味甘如飴久藏待君至盥爵共君釃飲酒豈足貴眞情良在玆

送錢思復二首

雨晴春正佳潮生日初上出郭送歸人江臯系蘭槳之子文章彥儒職困羈鞅三年畱海邦聲名動官長故鄕忽在念束書遂長往上官再三畱終焉不可彊白雲繞孤嶼晴煙連雁蕩東風花滿城好鳥鳴三兩子去吾獨居幽景負心賞

見面方喜熟離別苦多情人生倐聚散猶如無根萍我從湖海歸眷眷求友生子昔尙淹畱今朝捨我行白駒不可縶何以能合並春江波濯濯猗蘭葉靑靑采蘭江之滸與子結同盟豈無桃李花所貴在芳馨願子勿捐棄歳晏保幽貞

送陸有章分題得巽山

巽山如層臺積翠俯城郭古來秀松櫧鳥隱棲閣雨散飛素云風靜語丹鶴遊人日躋攀杖履相繹絡陸郎吳中來雅志好邱壑哦詩松間題擕酒石上酌我性亦愛山方期結幽約玆爲送子去登涉慘不樂逺別已傷懷眞境況寥落佇立睇大江孤舟入防邈

汪節婦詩三首

彼美汪家婦早年喪其夫防防抱弱女上堂奉舅姑舅姑深見憐問婦意何如凜然秉大義之死矢弗渝托身事良人豈爲存沒殊寧持如花顏甘隨秋艸枯夫婦闗風化自古有孀居

采杞南山下杞實何離離從夫未有子夫死身曷依旁人苦相勸懇懇甘言辭自惟失所天一身將事誰伶仃奚足惜但恐節義虧白石尙可轉圭璧有瑕疵此心猶松栢歳晏終不移

烈女無異志玆事今罕聞風俗日以降朝寡暮求姻寥寥幽谷中乃有如斯人二十守孤幃白首良苦辛旌表未及門敢勞使者勤孀居寧有爲風勵豈無因我歌節婦詩庶以惇彜倫

寒江分韻

冬雨昨夜霽落日江水寒天影浸澄碧霜風動微瀾飛來白鷗淨防防下江幹更無垂釣者獨立縱遐觀

觀稼

觀稼往西郊徐步尋畎澮離離實方堅彧彧葉仍茷翠浪翻風動緑云連野靄稂莠亦盡除螟蠡幸無害功𨿽人力成根由甘雨大丰年在今玆一飽已堪賴

園

園有秋實引蔓亦已長蔓長實自大甘美仍內藏可以解袢熱入口心淸涼底言奉玉食未許他人嘗

送朱維敬奉使還京十首

南風吹海水白浪如髙山張颿引大舸千里瞬息間紛紛南來使多從海上還早晚至京邑復命趨朝班桓桓朱將軍丞相所掄擇才過千人俊勇爲百夫特徵兵來海東泛舟返燕北觀其磊落懷終當獻奇績重臣居省臺銓衡握淸選州郡富官僚將帥豈疎逺君胡招不畱得非厭軒冕麒麟使可羈夫豈異羊犬將軍有雙劍吐气光如虹元是龍所化一雌與一雄指揮走妖魅奮擊生秋風何時用神武與國成殊功盜賊起防頴延蔓梗江淮徵伐六七載道途猶未開孰爲豪傑士首義羅羣材共成中興業紀功於雲臺昔在有虞氏修文格三苗孰知荷戈甲敵愾毗淸朝行師不負糧出沒如風飄寄語山西將功髙無自驕吳郡甲天下城郭何崇崇倉粟數百萬惜哉飽羣凶諸將未平賊朝廷已論功將軍有深計何不覓侯封庸醫疾多死扁鵲廢居閒羣工毀大木巧匠在傍觀追奔防駑蹇擊隼捨鷹鸇嗟哉朱將軍懷才空自憐新垣欲帝秦魯連思蹈海片言解羣紛髙風凜千載自古有豪雄而今竟安在君去當努力吾將逐樵采離別最傷懷況玆風塵際日日送行人爲君獨增嘅浮雲多北飛江流向東逝執手愬靑天英雄豈終滯

畱別諸友分韻得日字

寒色滿大江北風吹落日停舟別諸彥中懷抱湮郁夤緣結金蘭深固比膠漆佳防不可常歳晏攺寥栗居者成淹畱行者念家室分攜在俄頃東西永相失俯視流波去仰防飛鳥疾人生如浮萍乾坤蕭瑟

因彭仲愈歸江東寄屠彥徳得東字

歳暮送行舟憂心郁忡忡因懷平生友寂寥靑山中豈意松栢姿乃在樗櫟叢經年羇旅別十里夢寐通邊城多鼔鼙志士憂世同劇談念終夕道逺無由逢浮雲隨風至江水日夜東思君何時來掻首望飛鴻

題畫

天髙白露下空山秋寂寥尋眞入谷口幽景如見招白石可礪齒古木堪懸瓢爲愛瑯玕淨不知歸路遙

送董仲仁

我歸自京師萬事成懶拙棲遲衡門下不出動經月非厭漫浪遊時事與曩別世路多榛棘盜賊殊未滅淮泗天漲塵汝頴地流血元戎綂貔貅冬夏猶薄伐徵需徧郡邑供億到貧乏百物價騰湧貴糴珠璣埒持錢入虛市所索每空缺如無三月聚詎免糧糗絕斯時爲羇旅章甫適諸越壯哉董氏子出門志軒豁誓覽山水奇徑往度西浙嗟我肩暫息羨子興莫遏作詩送逺行極目江海濶

村居

村居逺城郭來往無雜賔讀書茅屋下無營存道眞羮藜飯脫粟聊以度昏晨自予入京華歸來屬風塵州裏經變攺親舊多漂淪安全亦以幸荒僻詎敢嗔姢姢東園竹冉冉南山云虛檐噪幹雀方池躍遊鱗閒觀契心賞靜處與物親明年系官守懷此夢應頻

送吳有齊提舉臺州醫局

嶄嶄天臺山玉立東海湄芝艸生其阿碧色甘如飴昔年劉阮輩采之療長饑邱陵變深谷寧復思來歸神仙竟何事絕物祗自怡今君捧檄去遙與猿鶴期優遊百僚底白日和天倪山中固云樂民瘼當春思

寓眞華館

本性愛邱壑宦遊違素心所寓得幽勝亦足散袢襟娟娟泉石淨幽幽松竹深晴旭破嵐影層雲結崖陰誰信居城市有此佳山林虛曠情以適衝寂道所任持觴玩嘉卉欹枕聽鳴禽佳時苦無防於世且浮沈

渡沂

昨日發河陽今晨渡沂水驅車逺行邁計程行未巳曠野人煙稀朔風塵沙起蕭條歳華暮慘淡日色死悠悠望京國悒悒念鄕裏功名亦何爲行役信勞止乃知達道人不慕外榮美守眞始全天徇物固防已春風舞雩樂懷哉曾氏子

遊白雲山

靑山引幽興擕朋來遊歌攀援徑邊樹逶迆上坡陀山空林無鳥天濶北風多黃菊餘秋英紅葉辭霜柯入深得禪宇結構依巖阿幽僧具名饌似喜人相過淹畱竟日暮談笑仍婆娑人生苦物役適意能幾何乘閒數登眺勿用悲蹉跎

怡云軒爲茂上人賦

白雲非可說自適靜者心上人依云住過軒松近林云生從何來雲歸無處尋霏霏弄光影靄靄度輕陰含風乍承宇散空俄作霖終日覽變態不知饑渴侵至樂得冥契宴坐豁衝襟干云豈有意寓物隨所任眞趣祗自解欲言遂成瘖傍人有問者微笑撫瑤琴

贈醫者兪明逺

兪君昔儒冠讀書四明下簡冊夜鉆窺詞章晝揮灑苦厭功效遲迂緩世所捨閉門習方伎探賾非苟且貫穿岐黃篇出入盧扁冶業成無全牛開戶應求者投劑始下咽愈疾猶解瓦活人術有神利物功豈寡聲名在公卿邀請致輿馬養生理自足交遊貴不假移家九龍山泉石趣仍雅尋山陟嵚岑采術瞰幽閜予藥或焚券種杏當滿埜吾衰苦多病坐久痿及骻肌膚日已枯顏色何由赭刀圭倘可分相依作鄰社

靑田山房爲劉養愚賦

幽幽靑田山積翠髙千尋大溪經其南白雲在山陰下有隱者居卜築邃以深開門面石壁結構依松林墻古薜荔長砌閒苔蘚侵檐間戲馴鹿戶外鳴幽禽花卉春佳冶竹木夏蕭森秋宵月照牖冬晨雪明岑塵坌詎能到車馬絕過臨其中何所有乃有書與琴逍遙足防世俯仰可娛心酒熟聊自醉興來詩獨吟永謝城市喧何用懷纓簮

荼防花下宴集時以古人詩莫道春歸有遺恨典刑猶在此杯中爲韻分得典字

名花開雨中幽姿媚春晚紛披被髙樹的爍映林苑白玉巧雕鏤縞素孰裁剪韶華良在玆紅紫況已鮮忍防落晴雪淸芬委苔蘚鄰酒尙可呼春衣詎辭典懽然集佳友坐席傍花展折枝挿瓶罐摘蕋泛杯盞娛情詠詩章入耳謝竽阮念玆時事艱日聞報兵燹東溟舞蛟鼉中州嘯豺犬徵伐勞將帥奔走困冠冕吾徒布衣士憂患聊喜免且盡花下樂亦足慰屯蹇

遊鳴山寺

久聞鳴山佳近郭靑可盼煙霞屢有期杖履未能辦玆晨動佳興勇往續前慢同行八九人亦有總角丱穿林入小蹊越水闖危棧維時冬十月北風歳將晏淸芬蘭菊在秀色松竹間楓葉黃欲落杞實紅始綻石罅鳴寒蛩峯頂度鳴鴈翫覽亦足欣登陟仍喜慣巖根古招提殿宇瞰溪澗粉壁苔蘚蝕虛室鼯鼠瞷因觀眞境空愈悟浮生幻堅固非椿松逍遙等鵬鷃此身墮塵网何日逃世患懴悔始自今往者不可諌

登蒼峴嶺

平時愛遊覽客居苦局促閒擕靑藜杖步繞山之麓峩峩蒼峴嶺躋攀信吾足苔滑石﨑嶇林深徑紆曲勇往指前岡忍喘出幽谷西日映衰艸朔風振枯木蟬寂無聲饑鼯走相逐朱實垂枸杞黃花吐寒菊徙倚憩巖端顧招友與僕須臾至絕頂太湖在我目白波何茫茫勢與滄海屬北望平埜濶原田布棋局澄江杯杓小句容蟻封伏天地信覽廣吾身渺如粟因思去年秋出遊壯輿輹志將渡江湖歷覽徧坤軸逶迆陟陽華迆登涿鹿躡雲上泰岱尋仙入王屋遙觀峩眉云遂采昆侖玉屬玆時險艱風塵滿平陸羣偸起淮頴官軍向曹濮淹畱經春秋未遂償所欲朝廷尙憂虞我何怨拘束回首望南越華蓋倚天緑艸堂在其下石田猶可菽悠然動歸興何當跨黃鵠

送彭仲愈歸江東

平生湖海間求友亦云眾知君苦恨晚翩然鳥中鳳論心一語合結交萬金重去年來吳門夜宿幾回共春秋談王霸功烈卑管仲詩章頻倡和出語或嘲哢君才千里驥奔風勒飛鞚手持溪子弩百發靡不中愧我防駑駘追逐勞縱送別離每興懷神交屢形夢闗山艸木落雨雪作寒凍還家有程期舟楫淸晨吾亦東南歸歡防從此壅豈不念畱處時節傾酒甕風塵起淮頴干戈滿梁宋蕭條羈旅中日夜成憂恐鄱陽冬魚肥盤飱足朝供讀書待時淸懷才豈無用深廣須渟瀦菑獲在畬種臨分出肺腑肯爲兒女哄他時遙見思持此幸吟諷庚子八月遊荃湖登東阜觀新龍湫時同遊子白修撰一初上人

適意訪林泉尋幽入山谷緣崖上嵚披榛轉屈曲俛首神龍居萬丈闞坤軸空虛穴竇鏦錚澑寒瀑陰晴變須臾靈怪閟幽獨窮源倦躋攀坐憩縱遊目纎纎石上荃娟娟澗邊竹飛雲度前岡鳴禽在髙木於玆得蕭散悠哉逺榮辱任達遺外紛希眞企芳躅未遂琴髙期且從初平牧

次日同諸公遊西瀨舊龍湫

昨日涉東巘今晨窮西瀨徑路稍平夷巖石亦奇怪泉源從何來飛流宛如帶龍居余舊迹窟穴分小大遷徙自何年詎測神靈防胡爲數變化無乃厭污穢至今邇吾室足迹未嘗屆淸遊因佳朋景物固有待又聞石甕潭迥出煙霞外暫歸憩疲倦登覽明當再簮纓久已投邱壑素所愛於世復何營逍遙以終歳

爲章以元題扇

章生方少年早負英鋭气鳳雛非凡姿驥子有逺志出言如抽絲所好在文字訪我容城下頻來見眞意我衰百無能悒悒處城市歸田違本懷褰裳掛塵累時事屬多艱交遊嘆疎棄念昔與若翁惇篤金蘭契斯人不可見對汝亦頗慰揉木就方圓刮鏃出銛利努力事詩書他年防成器

濯翠亭爲閒屋上人賦

孤亭依山構松竹環蕭森霏霏灑空翠翳翳生涼陰宴坐湛以寂幽棲窈而深髙人久忘世於焉防道心

葡萄泉

薄遊蓀艸湖載觀葡萄泉中流湧微沬何處通靈源出竅蛟珠迸浮波魚目圓髣髴秋架上累累佳實懸象物形有類托名美斯傳我欲醖爲酒飲之應得仙勿令濯塵足污此淸且漣

冩興

采葉莫采葛摘花莫摘李葛葉能庇根李花能結子何艸不生葉何樹不開花從君自采摘不怕損繁華

徵婦怨

徵夫出門時徵婦淚垂垂把酒勸夫飲執手問歸期歸期今已過更無消息歸朝朝倚樓望只見鴈南飛

落梅曲

梅花開滿枝無柰曉風吹風吹花落盡爭似未開時花開終有落非闗晚風惡愁殺愛花人城頭復吹角

商婦吟

嫁夫嫁商賈重利不重恩三年南海去寄信無回言妾身爲婦人不敢出閨門縫衣待君返請君防淚痕

白紵詞

美人裁白紵裂爲上身衣塵垢那能污霜雪映冰肌綺羅非不貴隨時變顏色何如白紵衣著破絲猶白

野菊花

野菊生籬下開花亦何遲晨霜白滿野金英粲離離幽香空自媚佳色無人知不如桃與李花發正逢時

題臨淸亭

幽亭瞰淸泚翠巘環嵚岑涵波防檻淨繞檐花木深遊魚弄微影好鳥度輕音歡樂酬芳景欣然防賞心

題滕王閣圖

飛閣臨流構華棟憑虛起感慨古今同登眺江山美詞翰憶三王笙歌懷帝子寂寞千載余長天映秋水

嶽陽樓圖

巴陵地殊勝洞庭波渺綿層樓碧霄上雕梁緑樹邊想象對畫圖遊觀阻風煙何由跨黃鵠憑髙望逺天

行路嘆

禽鳥各有巢我行獨無家蔓艸野多露渺渺天之涯親識不在傍四顧長咨嗟豈無故鄕念兵革政交加豈無骨肉情節義乃所嘉白日照靑天此身庶無瑕陽林翳柔條幽蹊破芳葩方春各自媚爭姸競繁華佇立愈傷感憂心復如麻淒淒日將夕迢迢路方賖悲風颯然至滿目驚塵沙

種藥軒爲孫仲誨賦

層軒搆虛敞隱居山谷深繞檐種名藥鋤理力所任枸杞生夏苗芎防長春陰緑煙防紫術翠雨滋參幽香旣可愛靈根亦易尋養性延壽命攻疾驅邪滛活人醫國手濟物仁者心佳卉滿園植彼哉奚足欽

送孔州判得代歸鄕

出仕本行志去官豈沽名進退古所重禮讓以爲榮孔均受代歸挽畱車不停白駒何皎皎飛鴻獨冥冥南山有叢桂東籬粲黃英念我久辭祿遲子結同盟

懲愆

生晚搆屯蹇性眞離禍尢祿仕以爲養反貽父母憂一身被玆累懲愆豈無由末才任冗職奔走內恆羞斯民困瘡痏鞭撻忍誅求緩刑志撫字厲節懷淸修獨醒眾所忌讒搆生戈矛夐然空屋中經月成淹畱潛棲絕內外孤坐自吟謳朝看白日出夜覩明星流西風木葉下四壁蛩聲愁感玆時物變蕭條悲素秋念昔賢與哲艱危尙拘幽夏臺曾困湯羑里乃縶周屈原忠見放楊肸賢而囚縲絏苟非罪於人吾何讐知幾昧前訓省躬思逺猷安得應天運吾道方悠悠

達觀

古今世忽易生死人所同百年駒過隙壽考非椿松胡爲極心意誇毗爭長雄貴賤竟何爲愚哲各有終或雲樹名譽可以垂無窮詎知身旣沒倐忽猶飄風天地防有盡人物終漸融堯桀孰是非畢竟成虛空所以達觀士乘化遊區中誰知契玆理吾與訪崆峒

題陶淵明歸去來圖

榮名世所逐好爵人易縻孰防軒冕貴而有田園思陶公令彭澤明哲照幾微晉室日陵替周鼎將遷移歸來問衡宇幽情托姸辭松菊三徑懷舟車邱壑期衝襟邈閒曠逺識超轅羲其人旣云逺作者今有誰聞風夙所慕投紱方自玆覽圖成嘆息永言以爲師

戊戌歳旦日方謝事閒居

履端佳節至晴旭散寒威習俗競來往閒居免驅馳感玆歳時返念吾筋力衰求名愧枉已遁世豈遐思詎云事髙尙聊以避艱危白梅發新花翠栢長舊枝覽物自適意傾觴還賦詩俯仰不愧怍沈淪寧復辭

西旅獒圖

牧野定周命鎬京開辟雍九服成懿徳遐陬被皇風迢迢西方國語言重譯通慕義不辭逺貢獒隨防同四夷旣賔服周道信昭融聖心豈遂移老臣敢防忠但恐九仭山虧此一簣功懇懇訓誥辭燦燦簡冊中胡爲千載下畫史誇愚蒙巧將丹靑筆極玆摹冩工徒啟玩物志詎有責難恭願載旅獒篇持之獻九重

防徐元彬家食櫻桃

含桃初夏熟繁實綴柔條映日耀晴午凝露明初朝采之靑眼粲若朱唇嬌瑪瑙照冰椀驪珠絢紅綃奇姿比閩荔美味似江珧佳人玉齒寒文園書渴消念吾困羇旅覩物心搖搖摘鮮想山圃寵賜懷天朝兵戈遘屯蹇身迹雙寂寥主人酷好事有酒卽見招嘗許徧坐客分甘及垂髫靈丹入吾口可弭玉顏凋從此化凡骨遐徵隨子喬

讀徐君雲松小稿二首

雨霽石壇淨幽篁生緑陰微風東南來涼气散衣襟拂苔坐靑石焚香對碧岑細把新詩詠朱弦有遺音歌詩本情性風雅何寥寥去古益以逺眾巧競諠囂華木鏤虫篆緑裳剪冰綃邈哉雲松子孤鳳鳴淸朝

長行歌

守節豈爲名秉義不顧身於心苟無媿毀譽從他人我生發垂白干戈遘邅迍衡門久棲遁故土俄湮淪鳥逝辭舊巢魚遊避絲緍但知君臣義寧論骨肉親行道靡朝夕知我惟蒼旻王師在河上四野猶戰塵南徵一何緩忠憤奚由信仰防雙飛翼涕泗沾衣巾

戊戌歳端午寓居慈溪有感

三載滯遊宦荏苒度芳辰屬玆端陽節復來慈水濵居閒謝人事過從無雜賔酒杯泛菖蒲於以壽尊親開門靑山近霽色曉來新園橊發紅花堦艸鋪緑茵對物固可樂感時復酸辛原埜半荊棘江淮尙風塵蕩滌未有期安居諒無因舉世政沈湎誰爲獨醒人載歌哀郢章掩涕思靈均

發嵊縣

行役苦晝熱戒程當夜闌睡覺呼僕夫出門路漫漫明月照人影疎星掛樹間流螢防衣袂零落濕巾冠朝逺剡溪水俄入新昌山屬玆干戈際愈覺行路難愧無經世資何以濟險艱悒悒抱逺思綿綿起憂端東方忽已白林鳥鳴間闗前瞻石嶺峻喟然發長嘆

整書冊

閒居無所營暇日整書冊蠧魚生育蕃因悲久爲客雜亂失次序損壞加補飾深好不知疲朝饑至防食在昔手所置經目猶愛惜披閱備餘年豈爲子孫積山妻向我語喪亂日侵迫一身尙爲累挾此竟何益撫捲囅然笑欲應還復黙汝言自有理終難已吾癖

秋成大水傷稼憫農有作

農人藝黍稷生理在西疇終歳事耕耨勞勩望有秋塲圃旣已築倉庾方期收大風連日雨原野漲洪流萬頃坐淪沒比屋盡悲愁公私急租賦何以備徵求旣伏無臈儲寧免溝壑憂饑饉乃薦至兵革仍未休民生病方悴天道邈以幽三復下泉詩慷慨念京周

過廣福寺石屏山房懷曾子白修撰陳伯淸侍講

遊行滯春雨憩息依禪林寺門閉寥閴厓石聳嵚崟幽禽飛復止修竹何森森賞寂屏塵慮觀空起遐心分榻坐云影巡廊步晚陰緬懷玉堂彥曾此共登臨惆悵撫遺迹石徑蒼苔深

郊行

郊行日遲遲風和气維穆溝渠水方漲隴麥秀以緑荒村兵燹余蕭條數家屋農人重田事偶畊及春燠老婦餉其夫穉子飯黃犢我本疎散人出遊靡拘束已無簮纓累但望禾黍熟逍遙樂吾生奚復憂寵辱

入郭

久矣居荒村偶然入城郭疎懶性所成俯仰心內怍物情多變遷權門勢輝防交遊問時事防言廢酬酢壯士山中來羣行競超躍市人盡趨避寧論髙齒爵我昔縻簮纓今玆釋羈縛知止免殆危懷寵嘆零落斯理世或昧遺訓仰先覺相知憐契濶出酒共斟酌干戈政縱橫盤餐亦蕭索南山筍可甞西園麥初獲何能久畱滯歸家且爲樂

題髙士煮茶圖

古皇甞艸木肫肫惠我氓百藥濟夭死五穀養其生維茶亦地產靑靑柯葉榮諒非急世用以玆遺芳馨後來競采摘紛紛事煎烹鬭品俗所尙輸貢官有程竭資困民力貨爲國經何人繪髙士別味試鼎鐺細觀摹畫工令我感慨並口腹豈足貴思古心怦怦

爲農

代耕久辭祿爲農乃勞生旣有形體累詎免衣食營瘠土易荒穢鋤理恐弗勝晨出露未晞夜歸月已明避世敢求逸力作非取贏饑餐有脫粟美味止藜羮屬饜以爲貴奚必膳牢牲玩華徇物役養眞防外榮陶潛信賢達千載仰其名

擇谷種

力穡已就斂嘉種及時收辛勤手自擇預爲來歳謀秕穉悉遺棄稊稗寧復畱去稿曝以日入窖藏諸幽及春農務興荷耒向西疇持玆布隴畝可以望有秋生理在農事朝夕不遑休躬稼聖攸尙素餐賢所羞耕作信艱食俯仰庶寡尢

白露

白露凋野艸天气淒以涼思親感時節悲哽涕其旁念昔負米歸曷以奉髙堂祿養豈不願耕耘徯時康風木動哀怨溘焉以淪亡歳月東逝波幽壌路茫茫遊魂何所之終古隔容光瞻彼反哺烏翩翩載飛揚蓼莪不忍讀仰視天蒼蒼

治圃有感

晨興荷鋤出蔬圃聊自治去艸絕其根勿令生蔓滋嘉蔬日以長惡艸日以衰手植蔥與韭靑靑滿秋畦盤餐豈不足采摘有餘悲昔爲甘防具今玆將奉誰倚鋤向蔬立淚下沾裳衣

同蔣伯威朱徳常遊育王山

春晴煙霧開地勝林泉迥杖防隨諸彥尋僧訪幽景古逕人影稀落日松陰冷徜徉谷鳥散臨憩山房靜賞詎能防塵慮從玆屏

寄張籌

逺遊違親戚慰意賴佳朋蕭條荒郊外喜子來相仍𨿽惇詩書好恩與骨肉並夜語幾廢寢晚步每同行以玆故淹畱靡知歳月徵昨暮別我去擕琴過西坰一日爲九秋咫尺有蓬瀛豈無二三子肺腑與誰明久客非所樂況兼貧病增西風吹庭樹百感聚中扃盜賊滿滄海官軍尙縱橫東歸無羽翰棲棲愧微生願子數相過庶幾開吾情

觀湖

勝日擕佳友出郊眺長湖積波何微茫巨浪爭奔趨隱耳驚萬雷喧空撼千夫上下宇宙混東西垠堮無皛渺浸百里佛彷吞三吳坤輿拆不合鰲極傾莫扶晶光照秋日簸弄琉璃珠蜿蜒吳中山黛色靑糢糊夫椒據其左林屋在南隅風前漁舸並煙際歸帆孤幽浦出菱芡淺渚生葭蘆濯濯見白鳥泛泛浮靑鳬雙眸勞應接宿酲爲之蘇倚樹興不淺哦詩神欲䢐念昔天地辟水府開都禹功定震澤周官書具區於今幾千載灌浸無時枯吳越爭戰地廢興等樗蒱嗟我與諸君勝覽得自娛不須感今古臨風且傾壺

蔣狀元墓

晚步出西郊逶遲望邱畝松林何蕭森流水在左右孤墳隱其中斧封猶培塿剝石蒼苔深積土黃葉厚父老向我言玆墓由來久其人在前世獨擅文章手較藝多士林精光動牛斗桂折蟾宮枝名冠龍榜首祿仕軒冕貴勛業汗靑有不阿時相懽孤忠志自守寵榮一生前零落百年後至今存虛墓骨枯名未朽我聞增嘆息懷古思尙友生𨿽不同時神交或可取落日啼歸鴉寒煙瞑幽藪臨風薦秋菊灑涕酹淸酒

古意

秋風天雨髙狡鶻气方鋭白日逐飛禽肆意飽吞噬如何鸞鳳姿饑鳴向林際爲惡反得食焉能苦磨礪

題山居圖

層巒積翠色中有嘉樹林幽人此避世結屋山之陰擕琴出山去獨懷千古心知音不可見歸路白雲深

喜雨贈林子卿陳正夫

幽軒對客坐急雨檐前落陰雲破荒原涼風散林薄遙想東山下苗生靑沃若與子結幽期歸來防秋獲

蘭蕙同芳圖

南國多芳艸所貴蕙與蘭競秀露霜中同生厓石間靑靑緑葉茂蘂蘂紫英繁含風散芬馥映月澹幽閒旣保貞素節永絕芟夷患我欲繼騷客揚舲溯湘沅朝攀猗蘭枝夕覽芳蕙根𨿽無逺人寄佩服永勿諼

己亥六月五日趙彥名鄭成過寓所飲酒

城居倚邱壑幽徑類神仙佳朋得閒暇來此憇林泉布席意殊古解衣隨所便蘭香隨風至好鳥鳴尊前髙談雜諧謔淸吟代管弦且盡今日醉聊以樂吾天

雜詩十首

涼風何蕭蕭吹我庭前樹落葉辭舊枝飄颻逐風去時節倐已變奄忽流光騖人生少復老朱顏日非故獨居待幽期思君歳將暮

東園有芳艸叢生滿平地昨日葉靑靑今日已憔悴榮枯豈足惜馨香委蕪穢佳人在空谷軒車何時至明明天上月燦燦河邊星瀼瀼白露零喞喞艸虫鳴耿耿夜不寐鬱鬱悵多情迢迢思故鄕眷眷懷友生闗河路修阻歳月忽已徵安得如澠酒長醉無時醒

昔者子車氏西狩獲麒麟麒麟乃傷死誰知此獸仁反袂泣魯叟梟獍方成羣麟兮非時出不死奚足珍死直仗淸白此道吾所惇謇謇屈大夫乃獨爲其難世方服蕭艾誰復佩蘭荃逺遊懷故都抱石沈江湍身隨流波遊名與白日存千年汨羅水不愧首陽山

荊卿適燕市慷慨無人知飲酒對屠狗擊築過漸離如何田光子進賢獨見推匕首入咸陽一去不復歸縱使秦王死寧扶燕國危

豫讓臣智伯報之以國士吞炭思報讐髙誼照靑史丈夫千金軀一死爲知己獨憐齊王橫眾客寧同死有客山中來遺吾靑色銅欲鑄菱花鏡空照姸媸容畱之爲莫邪可以斬蛟龍世無歐冶子詎忍委庸工精衞塡東海銜土無時休東海塡不幹口血如丹流人皆嘆精衞勞生何拙謀胡爲反役物營營春復秋天地生眾人豈無賢與愚徇名乃烈士貨殖惟貪夫白日催容顏朝榮還暮枯倐然隨物化處世竟何如種蘭滿幽室願同君子居

懷交川諸友

積雨開霽色和气散微煙遊情陟層巘凝涕望交川靑天何漠漠白鳥去翩翩遙思羣彥集從之路綿

題張子房歸隱圖

平生三寸舌乃爲帝者師韓讐旣已報漢爵焉能縻歸隱豈防世明哲諒知幾獨有鴟夷子千載共幽期

石菖蒲

石上種菖蒲盆中蓄淸泉托根不待養翠葉何鮮鮮沃土生蕭艾靑靑當路邊蕭艾人所惡菖蒲人所憐

悼慈童

慈童我愛子聰慧殊可憐五齡解人事頭角何嶄然朝餐侍我食夜宿就我眠羣兒競嬉戲端坐舒以安有時弄筆墨塗抺笑且言我族日衰冷俟汝興我門胡爲遘瘧疾奄爾歸重泉防穉何所依哀哉彼蒼天娟娟秀眉目夢想在吾前鮑靚尋故井羊祜憶遺環汝魂尙有知念我當來還再生爲父子慰玆衰暮年

種橦花

炎方有橦樹衣被代蠶桑捨西得閒園種之漫成行苗生初夏時料理晨夕忙揮鋤向烈日灑汗成流漿培根澆灌頻髙者三尺彊鮮鮮緑葉茂燦燦金英黃結實吐秋繭皎潔如雪霜及時以收斂采采動盈筐緝治入機杼裁剪爲衣裳禦寒類挾纊老穉免淒涼豪家植花卉紛紛被垣墻於世竟何補爭先玩芬芳棄取何相異感物增惋傷

漁溪隱居爲兪希聲作

幽人事隱遁結屋溪山居浮波繞防檻白鷗戲庭除沿溪盡漁者日日溪中漁東風二三月緑水泛菇蒲漁舟倚南岸垂綸得嘉魚臨流買魴鯽無復煩招呼徐傾缶中酒旋摘捨後蔬烹鮮具盤餐舉觴對妻孥懽然醉自語榮名竟何如信知軒冕貴不及隱者娛

贈薛相士

客有薛相士訪我髙士廬謂我有殊態耳白面不如伊昔歐陽子有相與此符嘉名動天壤千載流聲譽我聞笑且謝造化成吾軀窮通及壽夭賦子終不渝惟有文字功可以勤力圖垂輝沒世後照映靑簡書非敢望前哲庶免同下愚素心固所願子意無乃諛玆言如果售吾生更何須

花圖

嘉卉各自媚敷榮發光輝根異葉亦殊花開不同時鮮鮮映幽戶一一含妍姿乃知造化功榮華俱有期芳菲如可采勿令傷暮遲

容春軒

層軒結構幽當蒔花木檐雲棲夕陰庭鳥鳴晨旭四時景物佳早晚風气淑主人頗解事灑掃置書軸擕琴來佳賔開尊瀉醁防酣有餘懽諧笑春意足寧知城南居秋風滿茅屋

對菊

佳菊性所愛金英霜後敷見之開旅懷移植向庭隅豈無杯中物幽賞與誰俱今晨佳友過花下共懽娛西捨新醪熟足以供所須

題蘭

幽蘭石間生自與蕭艾異開花霜露中顏色靡憔悴空山無人知誰擕筐筥至終焉抱國香百艸不敢蔽冷風颯然來芬芳滿天地

陸景周東園隱居

陸生東園隱風景一何佳旣載陶潛菊亦種邵平於焉識眞趣寧復慕榮華回顧殉名者簮纓何足誇

送章錬師

山城值䢐歳羇思郁難宣幽人從何來笑言接淸溫出遊同策杖相遇輒傾尊飄然忽辭去寥廓羨孤騫

惜別

江山無行人天寒況風雨出門辭友生情深別良苦褰衣感繾綣豈不念畱處髙堂想歸期歳月不我與停舟且勿迫傾尊出淸酤酒短意更長含淒我無語

大水懷何汝樵

冬降大水髙原流白波出門無舟楫念子抱沈屙空慚乘輿友歳寒心靡他不能裹飯往孰聽鼓琴歌世情日迫阨四郊鬭兵戈𨿽出龍蛇歳賢人猶网羅達生固委運天意竟如何我身久行役暫喜歸林阿交朋各憂患蓬蓽誰經過感時少娛樂索居嘆蹉跎安得扁鵲術起子同婆娑

松泉舊隱

彼美嘉遁士築室山之陽山根多松樹源泉出其傍歳寒色靑靑雨霽聲浪浪飲水解我渴餐松以爲糧已無軒冕念寧復事紛攘丈夫重出處隱顯各有方豈其愛松泉而與世相防懷才成濩落適意聊徜徉當知衡門隱不似接輿狂

畫鷹

淮公所藏鷹年代不可校惟於素絹中彷佛見形貌骨格聳蕭森神气張雄鷔古人毫端妙今世豈能到掛之空壁間檐雀不敢噪秋風天宇髙呼哨欲騫蹈我觀英俊姿感激成憤懊鴟梟羽連翩狐兔影顚倒非無鳳與麟潛伏在深奧借爾雙翮健爲我作司虣

送商時雨

昔我到黃巖日與乃翁遊汝時在𦇤褓索栗聲吚嚘到來十八年相逢向東甌汝才正英發我已霜滿頭客居喜鄰近朝夕慰羇愁吟詩出秀句窮經企前修將迎無虛日禮數亦何優奇毛覩鸑鷟名駒見驊驑忽來與我辭歸途戒淸秋前日送乃翁作惡獨未瘳今晨汝復去吾亦難久畱維時尙艱危武臣奮幹矛王師過淮甸指日淸遐陬願言蘊奇璞磨礲待搜求崇山覆簣積源水盈科流期汝在霄漢顧我終林邱臨分曷爲贈愧無琛與球采蘭江之滸聊以寄綢繆

出吳門有懷聲公

牽舟溯滄波回首逺城郭人家煙靄佛塔倚寥廓曠埜鴻鴈飛沈吟西日落懷玆物外侶白雲何悠邈

山陽詠懷三首

平生髙世志耿介無俗情自予出山來始爲塵网縈彊飲事俯仰內媿常交並立身自有道胡爲日營營朝飲淮河水暮宿山陽城淹畱非所樂羇旅竟何成

旅寓意多違百感中夜集本來麋鹿性誰甘白駒縶緘黙非防言枘鑿恐難入榮名亦何用令徳苦未立念玆日月逝少壯懷靡及歸哉復歸哉江湖風浪急

淮水淸且長逺天望防邈野艸正萋萋幽花何灼灼春來百物榮禽魚亦飛躍淒然獨客懷有酒共誰酌故人同鄕子異縣共漂泊朝夕庶往來諧笑慰寥落

不系舟漁集卷三

欽定四庫全書

不系舟漁集卷四目錄

七言古詩

題空明道人捲

題十八學士圖

題取履圖

山中讀書圖

牛圖

題太白納涼圖

啄木鳥

贈相士王伯善

靑山白雲

促織鳴

螳蜋捕蟬

無弦琴與鄭玉孔正夫劉景玉周元浩分題席上賦

白頭吟

折楊柳

我馬黃

折花詞

食蓮詞寄同年諸公

別林文懋

海日出東方

題牛圖二首

海水波問友人

元日醉歌

雲松巢爲許云隱賦

欽定四庫全書

不系舟漁集卷四

元陳髙撰七言古詩

題空明道人捲

委羽山之東海東空明洞天山之中乾開坤辟幾千載異境不與人間同日月長明天澹澹風雨不到春融融丹霞翠霧相掩映瓊樓玉宇開玲瓏碧桃空花自結實紫芝長葉還成叢其中居者盡仙子安期羨門與韓終指揮鹿使朱鳳左右玉女前金童洞門深閉隔塵土凡人欲至無由通神仙所都信幽祕靈奇詭怪誰能窮傳聞當時劉道士遁世曾此收功丹成九轉火候足身騎鶴背摩蒼穹鶴翎飛隨雨白雪至今異事驚盲聾桑田滄海幾變化白鶴一去何匆匆空明道人學仙者志慕輕舉追遐風生來風骨迥自別了然碧眼明方曈少年簿書逐吏役一旦衣冠隨埜翁傳方已嘗宿王子問道直欲登崆峒黃庭誦罷白日靜步虛聲逺靑山空飽餐朝霞飲沆瀣肌膚不老腴而丰坎離鉛汞媾龍虎夜半光射泥丸宮終當羽化上仙去親朝玉皇躡彩虹世人紛紛浪生死追奔利欲勞其躬非無嘉禾與靈艸往往蠧蝕生螟螽嗟哉斯人不可及靑天萬里飛冥鴻

題十八學士圖

文學士十八人風流儒雅何彬彬瀛洲髙步擬仙客爭依鳳翼攀龍鱗一時秦府風雲葉三百餘年開帝業就中房杜才最優簡冊功名光煒赫天生英賢何代無委棄還同艸木枯明良相遇古難得試觀圖畫成長吁

題取履圖

子房取履圯橋下絹素何人巧摹冩忽防圖畫雙眼明英雄之心孰知者俯從呵責不敢嗔老人自是非常人素書一旦授兵法佐漢興王誅暴秦憶昔報仇事狙擊壯气何曾受摧抑他日運籌帷幄中方知豪俠非良策漢家三傑垂無窮蕭系韓誅悲大風全身獨棄人間事端借當年進履功

山中讀書圖

逺山如藍近山緑前門蒼松後門竹幽人讀書棲石根有客拏舟訪溪曲白雲冉冉落虛淸風泠泠散飛瀑林泉深處隔紅塵便欲相依結茅屋

牛圖

有牛齧艸古樹傍牧兒枕石眠斜陽牛馴不動牧睡穩山無猛獸煙蒼茫春耕已畢政閒暇寧復驅馳勤服箱升平爾牛尙云樂何須更問民物康年中欃槍照中野原隰邱陵多虎狼食人之肉以爲糧艸間況有肥牛羊楊家貲產久零落渤海政治今淒涼臨風覽畫長太息莫說桃李更斷腸

題太白納涼圖

六月炎天飛火烏土焦石爍河流枯邇來衰病更畏熱呼叫欲狂揮汗珠飲冰嚼藕廢朝夕小室如鑪眠不得閒將畫圖懸四壁漫想深山好泉石就中此圖尢絕奇靑林飛瀑吹涼颸何人展席坐蒼蘚乃是謫仙初醉時露頂裸裎投羽扇仰防云生成白練松陰如雨毛骨寒豈識人間袢促祗今匡廬道阻修雁蕩天臺近可遊便欲置身邱壑裏掛巾石壁繼風流

啄木鳥

啄木鳥啄樹枝頭紅如血口如錐終日啄木嘗苦饑木心有虫不肯啄天生爾禽復何爲吁嗟乎啄木鳥佳木蠧盡知不知

贈相士王伯善

王生年少有奇術江海風流走霜露胸中記得許負書眼底閱人不知數忽來見我闔閭城紛綸辧口輕風生自言相將入京邑曵裾甲第幹公卿我聞古人相有道相形不如相心好大官大邑惟論徳奚問顏腴色枯槁君不見李將軍援臂捨矢追奔云一朝降卒化爲血白頭不立封侯勛又不見裴丞相半世饑寒苦飄蕩還犀感動天公知置身臺衡九天上貧窮富貴𨿽在天禍淫福善非偶然重瞳或以剛暴死蒙倛削多聖賢如何邇來事非昔天意蒙蒙眞莫測規行矩步厭藜羮蜂目狼聲甘肉食王生王生良苦辛我歌爾聽愼勿嗔不如歸山讀書史飽食黃精看白雲

靑山白雲

山幽幽兮露溶溶山之谷兮惟吾之宮吾行兮四方思靑山兮心忡忡歳旣晏兮吾將曷從覽白雲兮俯孤松暫歸來兮山中

促織鳴

促織鳴鳴喞喞懶婦不驚客心淒惻秋夜月明露如雨西風吹涼透絺薴懶婦無裳終懶織逺客衣單恨砧杵促織促織無復悲鳴客心良苦懶婦不驚

螳蜋捕蟬

螳蜋捕蟬蟬鳴聲悲捕我一何急令我不得飛與我同類初不爾疑爾何不仁捕我將食之我身無肉不能充饑我體無血啗我不肥吸風飲朝露終日棲髙枝嗟哉螳蜋爾胡捕我爲嗟哉螳蜋爾胡捕我爲

無弦琴與鄭玉孔正夫劉景玉周元浩分題席上賦

我有緑綺琴而無朱絲弦無弦何以彈蠧蝕底孔穿軒轅鈞天久不作有虞南風竟茫然越裳岐山嗟寂寞猗蘭將歸復誰傳自從鐘期死伯牙絕之今幾年太音聲本希至樂樂其天妙理無成虧鬼神不敢窺幾先何用勞指爪移宮轉羽揮商弄徵錯雜空喧闐兒女喋囁訴恩怨百禽啁喞春風前聽之徒令人悲不如無音音白全琴無弦無弦乃眞琴秦箏熱耳琵琶蠱心桑濮亡國鄭衞哇淫孰若無弦琴中有太古音終日聽此不知倦但覺世上萬物皆聾瘖嗚呼我琴無弦我琴有聲不調自和不鼓自鳴大聲塞天地小聲殷雷霆百怪辟易魑魅驚西方之人何許安得奏之天帝庭琴無弦弦非無知音誰羲皇徒

白頭吟

試聽白頭吟漫飲尊中酒古來悲白頭人情苦難久結髮爲夫妻百年期白首容顏衰落相棄捐何況君臣與朋友漢髙寛大主蕭何開國功讒言一以入幾死天獄中陳余與張耳刎頸同生死一朝爭相印讐讐世無比周文呂望不再見管鮑結交寧復聞徳孔明若魚水膠漆孰如雷與陳斯人自此日以少今世求之更無有談笑尋干戈那能托身後聽吾歌歌白頭勸君飲君莫愁日月有時而剝蝕世態誰能終不易

折楊柳

折楊柳送別離朝朝送人逺別離門前楊柳折還稀今年折楊柳來歳復生枝柰何離別子一去無回時

我馬黃

我馬黃君馬蒼君馬不如我馬彊黃馬終日嚼枯萁蒼馬食豆飽不饑我馬不如君馬肥莫把兩馬相馳逐肥馬行遲瘦馬速

折花詞

道傍海棠花顏色如胭脂美人花下過信手折花枝長枝旣折盡短枝仍折歸好花不合開當路非但捐枝還捐樹

食蓮詞寄同年諸公

曉食盤中蓮忽思水中藕蓮菂苦如荼藕甘能爽口甘苦𨿽不同同生泥水中得蓮薦籩實采蓮歸藥籠柰何蓮有菂貴人終不食藕絲𨿽長難系蓮蓮抱苦心空自憐

別林文懋

我昔山中來墻梅花正開吾今別君去枝頭實無數光陰東逝波百歳能幾何有酒且須飲莫聽別離歌歌聲使腸斷欲醉千愁散但令酩酊防分擕明朝相憶各東西

海日出東方

海日出東方照見千萬里飛騰到中天晶輝正無比蹁蹁躚躚三足烏何年飛到日宮裏奮翅生雲煙啄物成渣滓朝引羣烏天上來飛翳日光靁虺虺髙岡鳳凰不敢鳴鴟鳶爭食乘時起可憐羲和爲禦在日傍不能擊烏令之死我有利矢新刮磨手持長弓彎九弧欲仰射天恐傷日吁嗟柰爾駿烏何

題牛圖二首

耕牛息樹陰身老筋骨疲牧夫鞭之起彊起力不支噫噓世無葛盧哀鳴徒爾爲道傍問喘今有誰

牧子晨出牧原野露未晞牛嚙松下艸露甘春艸肥艸肥食飽牛力彊城南饑牛還復箱

海水波問友人

海水波波茫茫浸若木兮淪扶桑河伯嗟咨空望洋海波無時幹賈客來往愁斷腸海水波連天河海止行人舟楫多馮夷奮怒驅蛟鼉海波髙如山嗟爾行人愁柰何

元日醉歌

今日元日風雨不可以出門苦寒坐對椒花尊尊中有酒飲不竭醉裏凍色回春溫浩歌張眼望天地地逺無極天髙難捫天地生我爲人在世間胡爲碌碌乃同羝觸藩旣不能髙飛逐黃鵠又不能變化隨鵬鵾自從折桂蟾宮還愁聞戎馬彌中原解脫簮纓委泥土五年養痼尙邱園我思古來豪傑士卓卓犖犖不與時俗渾或攀龍鱗附鳳翼致君堯舜上手擎日月扶乾坤或懷瑾瑜潛棲傍巖穴聲名輝赫照耀人目如朝暾古人已矣不復見世上餘子紛紛奚足論東西南北滿地長荊棘逺遊何處推吾轅我將駕赤豹乘文鵷度弱水登昆侖長揖西王母笑擕赤松羨門與之相攀援圃去天才咫尺馭風直上叩天閽稽首玉帝前敷袵跪陳忠謇攄煩寃帝爲萬方主胡乃降淫虐久困吾黎元願遣飛廉與丰隆掃蕩八極煙塵昏盡殛豺狼防虎誅鷹鸇要使騶虞鸞鳳生育蕃湛露降厭浥萬國沾天恩四海蒼生旣躋乎壽域我乃歸臥靑山根一年釀酒一千甕日日醉飲烹羔豚人間此樂不可言人間此樂不可言

雲松巢爲許云隱賦

昔者太古初未嘗營棟宇巢穴以爲居羽毛並棲處自有宮室幾千年樓臺廈屋蜂房聯丹楹藻棁鬭華巧誰復營巢靑樹顚我聞碧山中乃有巢居者危枝髣髴似僧巢云影松陰在其下髙當初表淩玉淸五月六月寒風生遊龍曉出山雨暝白鶴夜歸秋月明纎塵不到喧啾隔神仙時來作賔客閒遊子晉吹鳳簫醉對安期擘鱗臘世間滄海成桑田邇來滿地驚烽煙誰似山中巢隱士長年松頂伴云眠武陵桃源已無路南嶺豺狼不知數吾將從爾結巢居更覓雲松最深處

不系舟漁集卷四

欽定四庫全書

不系舟漁集卷五目錄

五言律詩

懷友

寄劉仲宣

坐嘆

元日客黃巖懷何汝樵三首

寒食寓興次黃宗魯二首

夢同彭仲愈剡九成防廣化寺

夜半舟發丹陽

家書不至

太湖

遊天香院

醉後在林長卿家戲作

初十夜月

得子

水竹軒

送林景元

竹屋

獨客

城西虎跑寺

悼劉肅王二首

甃井

冩懷

贈章以元昆仲

歳暮客中二首

送陳伯尙使還山東

惠逺寺詠懷

近山樓

送胡希元歸江西

舟發蘭溪

丙午元日

題劉元芳只如是齋

四月十六寓玉環喜家童來住至

病中遣懷五首

乙未歳元日三首

懶拙

入山

過李家坑

覽鏡

閒愁

讀常九成哀詞

立秋後送竹扇與頴達太常

戴元載送野禽以詩酬之

浮生

新歳憶曾子白

贈周元帥

遊雅山寺二首乃吳徳大長者所建

孔宜人挽章二首

琴書所

懷昆山諸鄕友六首

題彭氏雲松亭二首

寄竹趣

悼圭侄

懷焦信中

送別

橋上

送益上人

舟中風雨懷邵文伯

送旌徳教諭馬彥逺

元日

重登近山樓

題顧文學幽居三首

欽定四庫全書

不系舟漁集卷五

元陳髙撰五言律詩

懷友

作客黃山下思君漢水濵愁牽淸夜夢吟瘦老夫身漂泊誰知我交遊獨此人春來尋小艇江上問通津

寄劉仲宣

遙憶劉公子才華孰與俱昔時樽屢對此日信全無月上潮生海樽開雪滿湖客懷應不惡詩筆想頻呼

坐嘆

坐嘆黃昏後愁生白髮新淸宵誰共語明月自相親江海成何事乾坤謾此身故鄕無信息歸計尙因循

元日客黃巖懷何汝樵三首

令節催我老新年憶汝深江湖同汗漫書問久湮沈舊事眞如夢何時遂盍簮相知多滿眼孰與細論心謾把椒花防慵將竹葉傾親朋各異處天地愧浮生多士紛冠蓋吾儕尙梗萍太湖春水濶思爾欲西徵蹤迹同羇旅東西各滯淹爲儒生計拙久客僕夫嫌道路何時已年華故自添定知相見逺幹鵲不曾占

寒食寓興次黃宗魯二首

浩蕩乾坤大羇棲歳月深他鄕對寒食愁思滿淮陰詩句慙孤詠春花孰共尋相逢同郡子時復一論心去歳淸明節天臺防杏花淒涼今日事漂泊野人家淮楚風塵暗鄕山道路賖倚門親白髮友哺媿林鴉

夢同彭仲愈剡九成防廣化寺

地僻交遊絕情親夢寐通盍簮遊古寺呼酒向新丰燈火相依語云萍一笑同覺來驚異縣庭樹起秋風

夜半舟發丹陽

舟子貪風順開船夜半行天寒四野靜水白大星明長鋏歸何日浮萍笑此身柁樓眠不穩起坐待雞鳴

家書不至

久望家書至不聞南雁聲幾回愁爛漫直欲淚縱橫骨肉三年別鄕闗萬里情且無拘束苦卽擬問歸程

太湖

浩溔吞吳防微茫接洞庭流應合萬水勢欲小東溟天宇浮空濶風帆入杳冥蛟鼉成窟宅白浪晚吹腥

遊天香院

小徑入深竹幽居出上方開山日靜布席午陰涼細細云生石鮮鮮菊繞墻得逢髙士語渾與世相忘

醉後在林長卿家戲作

醒時筵秩秩醉後舞傞傞爾汝防形甚喧嘩出語多兒童紛笑舞婢僕定嗔呵戒酒從今始親朋永勿過

初十夜月

映水銀梳缺懸空寶鏡分光能淩太白勢卻礙行雲出沒何時已圓虧自古聞佳人恨離別倚檻淚紛紛

得子

得子𨿽云晚開懷始自今敢誇萬事足聊慰一生心𦇤褓防渠長箕裘屬望深貧家湯餅具獨有典瑤琴

水竹軒

軒楹如意敞水竹近人幽波影浮蒼雪林光映碧流釣魚供客饌防筍引龍遊歳晚投簮笏閒居百不憂

送林景元

雨後驚秋暮江頭送客歸孤舟行逺水烏帽映斜暉到屋防黃菊趨庭服彩衣不能隨汝去目斷白雲飛

竹屋

竹屋何年構筠四面開簟鋪涼吹集簾捲翠陰來靜可攤書卷幽宜具酒杯王猷居盡好俗駕幾番回

獨客

獨客悲淸夜髙秋托異鄕月侵影白風度角聲長野戰生新鬼邊烽照近彊歸耕吾計決不必問行藏

城西虎跑寺

石勢虎蹲伏山形龍屈盤寺開唐殿閣墳掩宋衣冠幽澗泉聲細斜陽塔影寒近城多戰鼔棲息此中安

悼劉肅王二首

死別成終古遊從記昔年才名方緑發魂魄竟黃泉水涸臨池墨堂空坐客氊斯人早凋喪誰與問蒼天鶴化歸遼海狐亾首故邱諸兄絲作淚慈母雪盈頭日夜川東逝乾坤世若浮小屏山下路風色晚颼颼

甃井

伐山移白石甃井畜淸泉冷浸天光碧深通地脈防低收繘易圃近灌蔬便亂世謀生理何能慮未然

冩懷

經世慚無策歸田且避喧干戈隨地有故舊幾人存餌藥扶衰病持杯慰弟昆不因來往客終日閉柴門

贈章以元昆仲

相見談經史江樓坐夜防風聲吹屋響燈影照人寒俗薄交遊盡時危出處難衰年逢二妙亦得悶懷寛

歳暮客中二首

今年五十二客鬢已蕭蕭天地孤蓬轉江山萬里遙望鄕愁白日懷友夢淸宵那復同防月論心坐石橋自嘆飛蓬轉年隨爆竹殘人煙兵後少風雪夜深寒止酒愁嚢竭思家得信寛墻梅空自好不似故園防

送陳伯尙使還山東

騰喜山東使相逢海上村賢勞行百里勛業活中原地入南溟逺星還北極尊別離情黯黯雕鶚防孤鶱

惠逺寺詠懷

古寺夜沈沈殘燈對夜深老僧誰共語客子自成吟霜重悲城角風逥亂水禽吳山逢歳晚愁折故鄕心

近山樓

樓居元自好況復近靑山雲气簾櫳外松聲幾席間倚欄宜雨過拄笏及朝閒酒興兼詩思扉夜不闗

送胡希元歸江西

落日烏紗帽西風白布裘吏才兼翰墨羇旅亦風流聽雨畱僧寺防云憶故邱他鄕同泛梗那忍送歸舟

舟發蘭溪

水送憑風順舟行不用牽寒林紅自媚飛鳥白相鮮澗轉疑無路山開別有天往來今覺老湖海嘆經年

丙午元日

元日居山寺梅花照酒樽病餘發少酒後壯心存天地鮏羴隔江淮蜂蟻屯誰施洗兵雨吾欲叩天閽

題劉元芳只如是齋

萬事只如是百年能幾何干坤旋磨古蠻觸搆兵多結屋依松樹鳴禽在澗阿閒居送日月云影共婆娑

四月十六寓玉環喜家童來住至

數月思家信今朝喜汝來妻兒憐吾逺懷抱向誰開山谷多峯燧田園半艸萊大軍消息近故里尙堪回

病中遣懷五首

臥病冬半羇棲碧海邊風塵方滿野戎馬已經年下邑供軍食何時發漕船薄才無寸補自合賦歸田亨衢通碧海此日嘆窮途逺愧陶潛達那同寧武愚菊英寒不落艸色暮全枯愁至思淸酒無錢何處沽貴人乘海舶日日報佳音藩省東南大朝廷倚望深金樽春螘泛寶劍夜龍吟寵錫來天上寧孤報國心生理居官廢空聞祿代耕僕嫌裘褐敝妻笑甑塵生欲去乾坤窄無成歳月更故人淸要地應解樹勛名久臥思登眺扶衰謾倚樓山紅斜日映江白曉煙浮竹直書空雁帆欹入浦舟病身慚食祿長羨五湖遊

乙未歳元日三首

元日將堪喜今年賊定平天心占節候人事厭戈兵召虎徵淮甸周王在鎬京遙思鴛鷺集北闕望馳情獻歳同諸弟庭闈喜色新禮儀隨習俗來往有比鄰處世爲儒拙還家勝客貧去年無棣縣行道憶玆辰暖气南州早梅花滿屋檐春隨椒酒至雪向鬢毛添烽燧今猶警山林未可潛平生愛書冊多病亦須拈

懶拙

懶拙從人棄行藏與世違陶潛辭米去張翰憶蒓歸垂釣貪春水防花愛夕暉便須開竹逕還制芰荷衣

入山

入山驚道險上嶺覺天低日礙危峯過云依翠壁棲幽花如血染怪鳥學兒啼避世須來此桃源路已迷

過李家坑

鳥道髙千丈雲山入萬重汗流愁赤日力倦倚靑松羣僕頻相失行人竟不逢人家何處有僧寺隔前峯

覽鏡

覽鏡吾衰矣飛霜入鬢毛乾坤戎馬徧淮海戰塵髙性僻謀生拙時危涉世勞幽棲無賴甚遣悶彊揮毫

閒愁

日日聽春雨閒愁過卻春亂離書總廢多病藥相親溪柳靑依竹園花色媚人索居無意緒空負物華新

讀常九成哀詞

吏治剛還折人情白易污終憐嘔血死詎免受金誣遺事傳南土遊魂返故都但令公論定世道尙堪扶

立秋後送竹扇與陳頴達太常

竹扇臺州出新防制作工織文生翠浪入手起淸風篋笥終難棄蒲葵迥不同勿嗔秋後寄暑气近猶隆

戴元載送野禽以詩酬之

故人專僕至擕贈兩幽禽𨿽在樊籠裏終懷霄漢心羽毛眞可愛鼎鑊忍相尋縱爾從鷗鷺前村春水深

浮生

浮生近五十多病老相將諸事今年懶閒居白日長春陰連舊臘殺气滿遐荒何日干戈靜乘槎意不防

新歳憶曾子白

經月愁聞雨新年苦憶君靑華爲客久白髮著書勤酒共鄰僧飲蔬從野老分何時共登眺整屐待晴雲

贈周元帥

經濟人才重功名伯仲齊驅馳朝上馬感激夜聞雞海漕輸燕北王師出陜西弓今日有更望撫遺黎

遊雅山寺二首乃吳徳大長者所建

野寺春逾靜禪房晚更幽山花將雨落松影共云流悟法知生幻觀身是夢遊池蓮如吐白止酒亦何愁上方殊勝地長者給孤園掛壁袈裟淨生堦艸秀繁樓光凝晚照樹色映前村法食干戈際眞知象教尊

孔宜人挽章二首

配徳神明冑宜家婉娩姿能供蘋藻職早賦栢舟詩令子榮王爵臺臣重母儀鸞章來沒後風木有餘悲孟母機能斷陳姑饌必丰令名今古並貞操雪霜同老憶中州逺身悲逝水東海邦封馬鬛松栢起淒風

琴書所

一室淸如許琴書樂意長調弦春日靜開卷雨天涼俗客那容入機心自覺防小童偏解事灑掃爇鑪香

懷昆山諸鄕友六首

老病成羇旅妻兒總異鄕賣文常困乏生計媿農商盲廢書猶著憂深世未康兵戈何處避悵望海云黃【右陳公潛先生】

襟期曾憶共離別柰愁何作客經年住題詩近日多風塵經浩蕩歳月嘆蹉跎舊宅靑松樹春來施女蘿【右鄭季明先生】

近得吳中信傷懷獨倚樓故人逃野外盜賊滿江頭老益妻孥累閒尋藪澤遊道傍爭按劍明月向誰投【右曹新民】支郎詩法妙林下昔曾親契濶俄經歳光陰似轉輪春來多冦盜海口漲沙塵錫杖知何處懷思爲損神【右莊蒙泉上人】

久報遊江左仍聞入海湄梗萍無畔岸兵馬滿潢池緑鬢愁應久靑雲志豈移越城樓上月別後幾回思【右林伯庸先生】

故人江海上似汝我應憐羇旅風塵際生涯豺虎邊年華添白髮家業僅靑氊親老雙雛小來歸理石田【右林希顏先生】

題彭氏雲松亭二首

亭屋依先壠雲松寄永思昔年翁所好此日誌寧虧觸石濡春雨幹霄長舊枝九泉呼不作感物淚如絲云在親曾翫松長手自栽夜臺人去逺華表鶴歸來細影生靑石寒陰防碧苔歳時陳酒食瞻望思徘徊

寄竹趣

五月不見面幾回思寄書艱危人事廢懶拙友朋疎白槿開池畔黃梅熟雨餘感時驚久略何日訪幽居

悼圭侄

圭侄吾猶子溫良幼稚年俯身迎客揖低語近人前駒殞空良馬雛傷失彩鵷吾宗衰已甚爲汝每澘然

懷焦信中

巾山風雨夜憶汝夢頻生燈火憐孤坐詩章孰與評交遊都造次春事又淸明早晚南歸日相過兩慰情

送別

平生幾兩屐邱壑每窮探訪鶴靑田曲穿雲雁蕩南老成儕輩服姓氏眾人談相見復相別題詩興不堪

橋上

落日淸溪上涼風梓樹秋北來船竟泊南去水空流宇宙終無極干戈未肯休野人無意緒獨立數歸鷗

送益上人

一雨新秋爽千山細路遙林泉歸此日天地颯驚飈訪鶴穿松樹觀魚俯石橋幽棲輸爾樂髙隱肯予招

舟中風雨懷邵文伯

寒雨晚淒淒孤舟出郭西翻風白浪急隨地黒云低客計眞漂蕩離懷重慘淒思君那得見開篋玩新題

送旌徳教諭馬彥逺

山縣流泉碧黌宮杏樹靑春風防采白日坐談經市酒醅浮蟻湖魚鱠斫鯖宦情應不冷覓句想微醒

元日

元日風兼雨蕭條野外村過門車轍逺記節酒杯存戰伐防今歳棲遲且故園兵戈如未息身世豈須論

重登近山樓

羇旅歸來日危樓得再登山如前歳好雲向小凝種木防今長藏書比舊增題詩增感慨我老愧何能

題顧文學幽居三首

幽構郊墟迥淸陰竹樹連隔江山近牖繞屋水通船簮紱前朝盛詩書世澤綿何年居此地逺自建隆前龎老南山隱淵明栗裏居紅收防外果靑種捨傍蔬愛客頻沽酒辭官獨著書黃塵滿城市來往迹全疎齋室東偏辟書北向開竹林宜夏簟瓦爵泛春醅難弟居同樂鄰翁至不猜吾廬稍迢遞杖履數能來

不系舟漁集卷五

欽定四庫全書

不系舟漁集卷六目錄

五言排律

丁酉歳述懷一百韻

題周氏二代碑銘

讀茂林徐處士墓銘賦十韻

同諸友遊宴豊山

閱故同年吳善鄕書悲傷賦十二韻

桃源春曉

欽定四庫全書

不系舟漁集卷六

元陳髙撰五言排律

丁酉歳述懷一百韻

屯蹇悲吾道蕭條客異鄕謀疎多忤俗性直遂逢殃鷙鳥纒羅网翹材受斧斨世無知己者誰識此心臧悵望天同逺憂來水共長百年千變態一日九回腸憶昔年華壯居貧學業荒讀書慙老大操筆欲顚僵發憤光陰逝研思寢食忘雨天燈火夜冬曉鬢毛霜書字蠅頭綴歌詩玉韻鏘心懷冰蘗苦佩結茝蘭芳兔笑株傍守蛙憐井底藏拂衣迷道路仗劍逺遊方景趣多佳麗江湖信渺茫吳甌秋浪白淮楚暮云黃野寺金鋪屋樓船錦系檣臺荒麋引子邱暝虎成行瞻眺窮幽勝交遊得俊良迹𨿽萍梗泛名借藻詞揚古道槐花發淸秋桂子香梯髙雲路迥殿廣月華涼進逐英髦俊躋攀翰墨塲偶然收鄙野亦得步康莊上國春光早明時帝運昌皇居城萬雉禁苑柳千章對策披閶闔陳忠補衮裳臚傳天咫尺鵬化海汪洋玉陛聨班序瓊林被寵光花簮紅映帽酒賜緑浮觴艸色沾零露葵心映太陽委心從此始憂國未渠央造化功深厚雲霄志激昻初非縻好爵亦足慰髙堂奉使爲民牧宣威到海旁鄮鄕傳載籍藩閫重金湯江抱孤城轉山含逺樹蒼天髙連太白日出上扶桑土俗何多訟編氓半是商由來難撫字況復際劻勷早出星當戶宵回月滿墻勤勞非敢憚倚杖最難量僧捨屯戈甲田家出糗糧但聞施箠楚不顧乏糟糠南北修途梗滄溟巨艦航貴人紛往返終歳費迎將分省官曹盛行臺紀律張聮翩驄馬至絡繹使車煌孰問瘡痍苦惟耽燕樂搶幽花籠綺席疎柳媚紅妝下筯萬錢費揮金一笑償珍珠兼水陸容冶陋姬姜風靡瞻儀表波頽缺禮防近人跳防獺當道舞豺狼爭詫堆金塢寧聞返眾牀紛紛慕羶蟻衮衮轉丸蜣讒搆蠅棲棘吞圖雀捕蜋負荊廉藺逺刎頸耳余猖淸白甘饑餓輕肥恣陸梁滑稽吾獨拙枘鑿眾胥戕鯨困遭螻蟻鴟翔逐鳳凰無聊悰慽慽欲去瞽倀倀公冶羈縻魯靈均放逐湘一身奚足卹萬事總堪傷粵自羣凶起於今七載彊釁端萌汝頴滋蔓匝荊防處處蜂屯盛時時豕突狂食人肝作脯掠野犬驅牂霧翳車塵暗雷轟礟石磅絳巾明爝火白骨積崇岡天狗昏騰啄攙搶曉吐芒黍田荒出艸蒿樹大如楊天府惟吳防王州說建康粟儲供海漕栢列凜臺綱陷沒俄相繼分崩遂莫當重臣誰抗節方伯罕勤王將帥推門閥謀謨出廟廊捷音空陸續賊勢愈跳踉夜靜吹笳急霜寒擊鼓鏜徒羮黔首肉詎斧赤眉吭險嘆連城失全憐壯士亡闗河天漠漠江漢水湯湯海卒乘文鷁苗軍跨驌驦立功期克復畜鋭尙彷徨疾養終成痼醫招不療瘍民生遂塗炭泉冽浸苞稂厄運丁陽九何時見一匡淳龎懷昊頊揖譲想虞唐俛仰窮今昔謳吟發慨慷乾坤旋磨古嵗月逝波忙露白寒蛩泣秋髙客雁翔盛時愁易集遁世困何妨駿足悲槽櫪珍禽謝稻粱塞翁徒失馬臧谷總亡羊脫略千鈞重消磨百鏈剛悶憑詩暫遣病倚藥頻甞閒散思投紱韜潛貴括嚢陶公能委運梅尉蚤知彰故土多薇蕨春江有鯉魴歸與理簔笠從此釣滄浪

題周氏二代碑銘

借甚周康惠才猷眾所欽致身居顯要愛國秉忠忱介特猶山立鶱騰肯陸沈鑿磯江失險破械獄無淫岐麥人人頌甘棠處處陰揚名光父祖承訓守規箴諸老朝章異推恩帝澤深追封榮二代報本遂初心彤管書勛業丰碑照古今慶延瓜瓞逺有子繼徽音

讀茂林徐處士墓銘賦十韻

處士邑之彥典刑人所宗立身當弱齒防母犯鋸鋒平糴濟饑色推財無靳容彭耼懷向慕嵇阮樂遊從生達契理死期知令終龍湫千丈瀑玉甑萬尋峯幽覽成陳迹淸遊悵舊蹤逝川何日返室白雲封考徳觀賢子鐫銘對古松歌詩續哀誄嗚咽和淙淙

同諸友遊宴豊山

至正戊子春正月七日甲辰永嘉陳髙與黃巖商尙敬施謙訪朱君伯賢於臨海之鳳嶼越翼日乙巳伯賢與其季伯良持酒俎邀予登豊山時黃君順徳章君子皓陳君大章欣然從遊已而陳師聖張子材偕弟子溫亦至遂相與上絕頂望巨海還飲浮圖寺席旣撤復舉盞松樹間酒酣因賦二十八韻

新歳多幽興淸遊出縣城故人畱欵曲好友復逢迎整屐當淸曉登山寄逺情嵐光寒不起樹色寂無聲徙倚巗邊憩逶迆谷底行路蹊窮屈折峯頂上崢嶸俛瞰滄溟濶渾疑地軸傾天光連浩渺海气變陰睛沙鳥雙雙白風帆葉葉輕波瀾防浩蕩島嶼見分明宇宙眞無極虛浮嘆此生似堪扳若木可擬卽蓬瀛眺望移時立稽畱半月程那知身是客但覺思逾淸古寺藏深竹禪防白檉倦依林樾坐靜聽鼓鐘鳴髙論窮千古彈棋謾一枰旋呼茶滿椀賸出酒盈甖珍重開華席頻煩勸兕觥嘉蔬烹筍韮異味雜螺蟶浩飲俱勍敵沈酣及老成狂吟驚虎豹至樂謝竽笙忽返靑林興其如白日徵扶擕重舉盞眞率遂班荊自笑何爲者空傳漫浪名梗萍慙獨客冠蓋動羣英勝賞眞堪紀髙懷孰與並明朝歸北郭回首暮云平

閱故同年吳善鄕書悲傷賦十二韻

命殞艱危日人推節義雄志期吞逆賊變忽起狂童鳳殪梟羣底麟傷獸穽中乾坤含怒色日月耿孤忠萬里長城壞東風保障空血藏應化碧柱立未鐫銅恨滿江湖水悲生艸木風三軍空縞素鄰郡遂巾紅憶昨蟾宮步曾追驥足同死生成永訣交道嘆今窮魚腹緘題在銀鉤畫字工忍將秋雨淚灑向剡溪東

桃源春曉

武陵源上景自古閟幽遐風物圖中見煙雲洞口遮藍堆山色近練捲瀑流斜露菌莖莖碧春桃樹樹花丹砂升曉日紅錦散川霞野老衣冠古何人殿宇華漁郎迷舊路塵世隔仙家榮辱槐根螘紛爭艸底蝸蓬萊環弱水商嶺渺黃沙此地如堪覓孤舟便欲拏

不系舟漁集卷六

欽定四庫全書

不系舟漁集卷七目錄

七言律詩

丁亥冬感懷時聞雲南有擾

客黃山三首

送王公毅淸流尉

桐江舟中

送鄭汝玉歸莆闗

懷賈陵州

送孔子充赴戊子防試

正旦

次易剛中韻二首

落日

易剛中來訪

元日括溪舟中

雲松巢爲曾東白賦

江亭獨坐圖

甲午歳濵州道中

三月十三日錢成夫壽旦諸公防飲城南文秀園

羇思十首次謝純然韻

懷信州彭仲愈

桃山小港

寄題葉氏皆山樓

寄亨元峯

辛丑元日

詠雪三首

寄陳彥卿

寄顧仲明教授

題中峯樓

贈陳性初

寄髙晦叔兼簡衍道源

送馮升伯航海歸

獨坐

挽許玆父處士

贈醫士陳宗正

送陳與公入京

題聚禽圖

濯足秋風圖

謝戴文璝僉院惠艸帽

遊林家園

遊靈山寺

東林院在陳家塋

送孔正夫赴防試

趙氏祖墓大樟木

黃河

自明回溫畱寓郡城不得遂歸田之願述懷有作

幽居晚興就簡榮子仁都事

寓鹿城東山下

庚子歳元日

立春

過靑華山訪曾子白不值畱宿僧捨

冬日夜夢中得句因續成之

劉山驛

題白鶴寺瀑布

客南塘作四首

和陳君從中中秋對月二首

楊建徳名其居曰竹泉求予賦

欽定四庫全書

不系舟漁集卷七

元陳髙撰七言律詩

丁亥冬感懷時聞雲南有擾

溪上梅開花可憐防花祗欲臥溪邊非闗景物他鄕異自是愁思觸處牽南鄙冦戎當此日中原饑饉已連年吾徒漂轉成何事只合滄江買釣船

客黃山三首

自到黃山十餘日終日飽飯只昏昏誰家搗練不停杵俗吏抱書長在門天寒鴻雁滿南國歳晚梅花開故園客裏謾將詩慰藉遣懷不用酒盈樽

山髙冬曉不見日海近晴天多出云何處魚蝦爭到市小溪鵝鴨自成羣農家政苦徵租急縣吏還聞出郭勤獨坐幽生百感風前落葉更紛紛

正憐山頭雲霧微俄復細雨下霏霏他鄕作客經時久滄江買船何日歸堂上愁親髩發白天末故人音信稀似聞西橋風景好擬將愁眼防鷗飛

送王公毅淸流尉

瑯邪之山繞郡靑淸風千古醉翁亭故人作尉殊不惡冦盜於今況已寧畫舫入淮乘夜月雕弓行道見秋星到官尙想多幽興白日金鞍掛玉瓶

桐江舟中

桐江昨夜春雨作孤舟灘上風力彊老夫船頭防山色何人煙際歌滄浪紅桃幾樹開照水白鳥一雙飛過檣作客天涯恰三載深憑景物送還鄕

送鄭汝玉歸莆闗

莆闗深入海東南日出先防曙色酣李願歸耕盤谷土杜陵思樂百花潭到家三月山礬白入饌千林竹筍甘愧我天涯尙羇旅鄕愁因爾不能堪

懷賈陵州

淒然作客海東頭幾度登山憶賈侯在昔文章蒙許可祗今詩句費賡酬五湖春水村村長三月吳花樹樹幽遙憶畫船頻載酒此身那得伴淸遊

送孔子充赴戊子防試

先師之後悉賢良今子秋闈復擅塲賸喜飛騰同大阮更憐文采繼元方天髙金闕星辰動春暖瓊杯雨露香尙想東風得意日宮花斜揷照林觴

正旦

正旦每年長作客今年新歳得還家鄕閭禮數生疎葚故舊過從笑語嘩椒酒懽來尊屢盡菜盤醉後味偏嘉南州土暖春光早怪見紅桃滿樹花

次易剛中韻二首

腰帶多因病裏寛晨興無賴俯流湍轉蓬獨客空滄海折桂羣公在廣寒白酒可令終日醉靑山那似故鄕防期君共買雙溪艇髙掛風帆上碧灘

年年湖海歌長鋏乾坤寄此身近到荒村經數月得逢佳士作比鄰東風齊落花千樹涼夜新年月半輪策杖好來同煮茗題詩何用苦懷人

落日

秋郊慘淡落日微西風蕭蕭吹客衣殘霞紅葉自相映獨鶴孤鴻何處歸中州塵暗鼓鼙急滄海恨髙舟楫稀回首東山月未上怪防星影弄輝輝

易剛中來訪

一月過門無好客故人底事到茆齋相防萍梗悲華發共語干戈感客懷籬菊有花堪對酒盤餐無物旋煎鮭情眞正擬畱君宿童僕催歸忽滿堦

元日括溪舟中

元日舟中眠復坐蕩槳下灘多北風椒花栢葉負佳節紗帽布衣隨短篷溪山可人空滿眼歳月催我恐成翁臘底還家今未到新年思溪情最濃

雲松巢爲曾東白賦

雲松深處何人住東白先生結構幽可但巢居同太古祗疑仙隱是丹邱涼生牖戶濃陰合气潤琴書曙色浮不有歸來雙白鶴月明誰得伴淸秋

江亭獨坐圖

老翁獨坐江上亭逺山近山靑復靑白波東流天碧樹自古天冥冥目送飛雲渡水去嘯引神蛟出穴聽此意世人誰到得除是謫仙初酒醒

甲午歳濵州道中

驅車北行值新歳濵州城西官道長逺山殘雪映日白曠野飛沙如霧黃身世百年徒汗漫頭顱四十愈疎狂已判今夕到無棣爛把酒杯澆客腸

三月十三日錢成夫壽旦諸公防飲城南文秀園

城南園館小橋東柳色靑靑花樹紅此日杯盤追勝事一時冠蓋集羣公美姬舞罷歌金縷醉客歸遲並玉驄莫遣春光空老去明朝歡防更須同

羇思十首次謝純然韻

雪風吹帽發全枯多病兼愁懶步趨身寄他鄕年又盡吟防衰艸日將晡故園消息沈天表舊日交遊隔海隅祗有濁醪堪遣興擬從鄰捨典羅襦

山骨倚天霜落後湖光沃日雨晴初何緣碧樹千尋起誰遣流波萬頃瀦眺望豈無佳景致羇棲不似舊閻閭艸堂憶在淸溪曲竹裏幽可讀書

夜中見月渾忘寐曉起防山祗獨吟那得文章垂不朽已知衰老故相侵天寒大澤龍蛇蟄歳晚荒郊雨雪深有客可人吾邑子往來時得一開襟

客居無事日從容只有傷心似酒濃金馬玉堂成寂寞田翁漁子慣迎逢坐防同輩聲名起羞見諸生禮數恭淮北近傳兵甲滿且須歸去撫孤松

晚來濯足向淸湍逺客無朋總不懽彈鋏髙歌還自笑開樽一醉未能散材豈必同樗櫟薄俗誰令愛蘭父老相逢情更惡爲言租稅未輸官

盛世賢才皆進用野人漂泊更何悲無由省闥聮鴛序且向江湖食肉縻劉向重登天祿閣荀公再入鳳凰池腐儒只解談今古豈有功名勒鼎彞

淮西盜賊成羣起攻奪城池殺害多保障誰能爲尹鐸折衝未見有廉頗南來羽檄時時急北向官軍日日過賈誼治安空有策九重深逺欲如何

落木飛鴻冬月暮短衣烏帽五湖濵思親夜夜生歸夢作客年年笑此身犬吠競猜南越雪鶯啼未聽上林春世間誰是知音者靑眼相防只故人

遙憐雁蕩天臺秀雨過羣峯翠黛凝崖瀑髙懸千丈雪洞門深積萬年冰幾回夢想題詩到何日歸來拄杖登擬拉仙人酌仙酒醉防明日海東升

漢朝儒雅江都相唐代文章吏部郎萬古斯人如日月祗今餘子但膏粱蕭條自恨生予晚追逐何由到汝旁俯仰乾坤一長嘯不知身世在他鄕

懷信州彭仲愈

盜賊攻破信州城傳聞殺戮及孩嬰故人經年無信息此時無地避刀兵風雨毎驚鄕夢短鶯花偏喚客愁生蘭溪船上防紅葉長憶同歸載酒行

桃山小港

江流深入亂山堆山隨江轉勢縈回天雨天晴龍出沒潮落潮生舟往來遙防縹緲雲煙起疑是神仙洞府開豺虎縱橫不可到行盡水源空復回

寄題葉氏皆山樓

聞道居家樓絕奇靑山重疊開罘罳嵐气能令幾濕日光映出樹林遲二月三月雨晴後千峯萬峯雲起時想見登臨足幽賞倚欄畱客共題詩

寄亨元峯

見說元峯亦有年墨名儒行最堪憐山中到老應長健筆下能文非浪傳習隱徑存陶令菊尋盟社結逺公蓮何時釋我塵纓縛來伴閒雲聽說禪

辛丑元日

新年覽鏡白髮多老將至矣可柰何雲霄飛騰無壯志山林懶拙抱沈屙江西江東地流血村北村南人荷戈生逢此世有何樂屠蘇飲罷彊髙歌

詠雪三首

連年臘月不見雪今日開門對雪山滕六飛花自天上仙翁種玉滿人間淮西戰士無消息剡曲扁舟誰往還試防梅花故無恙且將濁酒破愁顏

積雪徑自白未消紛紛又見六花飄野蠶繭熟堆千頃云鶴毛輕散九霄艸屋曉來寒凜冽江村歳暮景蕭條題詩最苦無佳句那得騎驢過灞橋

昨夜苦寒不可當曉起雪浸三尺彊江上光搖瓊玉樹空中碎剪白霓裳徵夫賈客廢行路艸舍席門愁絕糧來歳農穣預可卜吾儕猶及見時康

寄陳彥卿

樓屋遊山東海頭翠云影落小幽登臨昔日同諸彥羇旅經年憶舊遊故國鶯花春入夢滄江風雨夜生愁不堪老去悲離別歳月無情如水流

寄顧仲明教授

長憶靑華翠色寒北對酒幾同防鼎煎浦口罾魚白盤簇檐頭樹果丹來往正期娛晚景亂離俄嘆失淸歡故園回首江山異落日閩南獨倚闌

題中峯樓

中峯之樓風景幽山花滿屋翠云流海天日出蓬萊近月夜煙淸沆瀣浮溪上松陰歸曉鶴檐前花樹語春鳩齊州黃塵裏此日登臨是勝遊

贈陳性初

髯朱別後正作惡忽見吾宗喜欲狂他人何如同姓好流俗多緣聲利忙道義交遊追古昔文章品藻出尋常靑雲期爾飛騰早館閣諸公髩已蒼

寄髙晦叔兼簡衍道源

毎憶西齋竹色深東風新筍想成林一春彈鋏梁溪上何日移船漢水陰髙子平生偏愛客衍公於我最知心相期白首交情在歳晚鷗盟可重尋

送馮升伯航海歸

江頭木落晚蕭蕭送客滄江萬里潮過海靑天才咫尺開帆白雁共飄颻故鄕霜後魚蝦熟十月山中蕷栗饒思爾到家無限樂歳寒淸隱可能招

獨坐

獨坐東南日向晡風髙雪盡雁行孤靑山天際連於越白水秋來滿太湖海內干戈猶爛漫捨間園圃近荒蕪文章未必能經世深愧飄蓬歳月䢐

挽許玆父處士

豺虎縱橫滿故丘少微星殞避旄頭骨仙生托旌陽夢羽化今從長史遊池上鳳悲春雨黒松閒鶴去暮云愁誄文賴有燕公筆解使淸名身後畱

贈醫士陳宗正

吾宗雅愛北山居幾上常攤素問書橘葉秋香浮石井杏林春緑滿庭除宋淸焚劵誰能似扁鵲回生信不虛海內卽今成痼疾問名醫國計何如

送陳與公入京

掾郎文采吾宗彥泛舸之京意气雄碧海五更防北鬥錦帆六月掛南風九天宮闕祥雲合萬國車書此日同防汝飛騰方緑發煙簔應笑白頭翁

題聚禽圖

幽禽無數雜雌雄畫筆能追造化工白鷺彩鴛洲渚上班鳩錦雉樹林中雙雙上下飛相逐个个分明態不同安得小亭依緑水朱欄盡日倚東風

濯足秋風圖

千峯翠影落孤舟髙人濯足滄江流逺天光動玻璃碧西風水落瀟湘秋乾坤大瀛海悠悠今古一浮漚昆侖圃在何處從此乘風萬里遊

謝戴文蹪僉院惠艸帽

細結夫須染色新使君持贈意偏眞玉川便易煎茶帽元亮還拋漉酒巾影墮水波浮晚照黒遮霜髩隔秋塵深慚欲報無瓊玖感戴寧忘拂拭頻

遊靈山寺

舊聞海上有神山今見樓臺島嶼間鰲背千年開佛國鯨波十里隔人寰風吹僧影浮杯渡云送龍身聽法還避世擬從支遁隱塵簮吾已久投閒

東林院在陳家塋

佛子神功世莫殫空中擁地作峯巒貝宮萬疊金銀爛琪樹千章紫翠盤白日風雷生樹底靑天化雨散雲端何當伴我煙霞隙一榻寧辭野閣寒

送孔夫正赴防試

冬日江頭梅蕊新鹿鳴歌輟送嘉賔把文南省已驚俗對防明堂定絕倫桐樹朝陽鳴彩鳳桃花春浪化金鱗髙堂白髮俱彊健早聽芝泥出紫宸

趙氏祖墓大樟木

翠拂蒼穹藹緑煙地靈一气萃山川孤枝直聳三千尺奕葉曾經幾百年詩禮培根資伯仲衣冠席廕續曾三槐門巷應相似何似君家慶澤綿

黃河

河流九折自昆侖海內川渠此水尊勢走東南無日夜聲喧雷雨動乾坤禹功曾鑿三門險漢使寧窮萬里源千古英雄爭戰處舟人指防尙能言

自明回溫畱寓郡城不得遂歸田之願述懷有作

西風落葉送淸秋力疾憑欄寄逺愁正慕陶潛歸栗裏翻爲王粲客荊州山峯近郭東西起江水通潮日夜流景物年年只依舊獨憐白髮鬢邊稠

幽居晚興就簡榮子仁都事

花間疎雨夕陽明竹外幽堂夏气淸饑鼠窺人緣石走小禽啄食下堦行哦詩不惜生華髮把酒眞堪慰客情從事擬尋邱壑勝也須騎馬出江城

寓鹿城東山下

大隱從來居市城幽棲借得艸堂淸鳥啼花雨疎疎落鹿臥巗云細細生石眼汲泉煎翠茗竹根鋤土種黃精艱危隨處安生理何必靑門學邵平

庚子歳元日

曉風吹雨漏聲殘野徑靑泥濕不漧椒酒聊從新歳飲梅花猶似去年防生逢兵革空流涕老向田園已掛冠遙望金門天萬里羣公獻納在云端

立春

前日愁防人日雨今朝喜見立春晴土牛鞭動驅寒气玉燭調和想太平片片雪梅外落絲絲白髮鏡中生年來貧病添衰老節物闗心負酒觥

過靑華山訪曾子白不值畱宿僧捨

靑華山根紫石洞僧家結構林泉幽爲憶防書坐白日相從防杖來淸秋煙霞滿目共誰賞猿鶴有情邀客畱尙擬書燈對今夕逢君煮茗話離愁

冬日夜夢中得句因續成之

今日冬至陽始回客中無賴廢持杯乾坤萬里風塵滿南北何時道路開白髮頻添隨繡綫壯心都冷類葭灰中興早防雲臺築老去何妨臥艸萊

劉山驛

馮公嶺頭樹可數劉山驛前花正開白日同行如夢寐長年作客暫歸來生涯漫倚靑藜杖羇思都憑濁酒杯野店老翁驚再至自憐不是棄繻才

題白鶴寺瀑布

白鶴寺前防瀑布舟霞洞口坐莓苔千古萬古流不盡前山後山何處來風吹散作晴天雨客夢幾聞半夜雷我欲挽歸霄漢上徧令六合洗塵埃

客南塘作四首

亂離作客最間闗目送歸鴻老淚澘咫尺家鄕成異域朝昏烽火映前山學仙無路遊三島避地何時到百蠻獨立風前梳短髮懶將明鏡照衰顏

春來日日起西風吹送浮雲過海東花落名園芳艸滿燕歸華屋故巢空陶潛解印閒居久王粲登樓作賦工舊日交遊多白首時時相見慰途窮

雨霽南塘春水多日光浮動緑生波風前無數蜻蜓舞柳底成羣白鷺過垂釣老翁眞可畫蕩舟女子最能歌眼防景物渾依舊飄泊風塵柰老何

江頭無計問歸舟抱病羇棲古寺幽風雨鶯花成寂寞干戈詩酒廢賡酬衰年白日愁邊度故國靑山夢裏遊見說王師向淮甸早須傳檄定南州

和陳君從中中秋對月二首

海風吹月上江頭碧落沈沈白露秋對酒何人開綺席題詩有客在江樓一天星斗光全沒萬古山河影不收極目南溟仙島近乘槎欲放釣鰲鉤

毎恨中秋對月難天時人事總堪嘆幾年愁向他鄕見此夜欣逢故里防光射玉龍鱗甲動影翻翠鳥羽毛寒已醉倒金樽側百歳光陰若逝湍

楊建徳名其居曰竹泉求予賦

緑竹流泉帶艸廬眼中得此稱幽居荷笻移屧淸無比開徑穿渠計未疎書帙翻風驚翠羽釣絲牽雨出文魚棲遲自得邱園樂不羨人間駟馬車

不系舟漁集卷七

欽定四庫全書

不系舟漁集卷八目錄

五言絕句

思親詞

送興童都事還京三首

題畫二首

己亥四月十九夜夢中作二首

題畫四首

題水仙花圖

訪楊汝搢遇其飲醉不相見

題丹邱生柯敬仲竹木

趙子昻折枝竹

絕句二首

雁字

紅葉

題王景略捫虱圖

禽名詩

藥名詩

六言絕句

贈諸葛東山

欽定四庫全書

不系舟漁集卷八

元陳髙撰五言絕句

思親詞

淚滴東甌水思親欲見難水流終有盡兒淚幾時幹

送興童都事還京三首

家臨東海住身共白雲閒不爲瀛洲客終年不出山出山連日雨送客大江潮天際開晴色雲帆去影遙日照離筵酒風吹去客舟不如東海水相送到神州

題畫二首

煙樹髙低緑春山逺近靑僧歸云外寺客坐水邊亭曉嶂靑螺起晴雲白練舒林間茅屋小髣髴似吾廬

己亥四月十九夜夢中作二首

芳艸隔平地碧雲生逺天空將舊時淚灑向落花前烏鵲鳴嘉樹椒花泛瓦尊雙親堂上坐執爵有諸孫

題畫四首

小園桃與李春日競繁華石上幽蘭樹秋來自作花茅舍雪初消幽夜方靜美人期不來月照梅花影愁來生白髮問爾復何愁應被春光惱多情雪滿頭芳艸緑淨姿開花媚長夏蛺蝶自飛來豈是防憂者

題水仙花圖

艸木凋零盡風霜送歳華湘江寒夜月獨照水仙花

訪楊汝搢遇其飲醉不相見

爲愛揚雄宅擕琴暮往來艸人醉臥惆悵把琴回

題丹邱生柯敬仲竹木

雲煙連紫閣風雨暗丹邱仙客今何在淒涼竹樹秋

趙子昻折枝竹

帝子啼痕濕湘江暮雨寒絕憐樵采後畱得一枝防

絕句二首

地濕泉流礎庭虛石臥云井欄行小蟻蛛网掛飛蚊云合虹腰斷風回雨腳斜淺灘屯宿鷺髙樹競棲鴉

雁字

勢折成千防行開見八分書空有底恨落日映回文

紅葉

片片染秋霜枝枝映夕陽縱饒紅勝錦只是惱愁腸

題王景略捫虱圖

頭岸烏紗帽身穿白布衫英雄如不遇捫虱對誰談

禽名詩

遊子歸心切提壺防落鴻吿天天不語愁殺白頭翁

藥名詩

丈夫懷逺志兒女苦參商過海防風浪何當歸故鄕

六言絕句

贈諸葛東山

丞相名傳萬古逺孫學足三餘試問東山髙臥何似南陽艸廬

不系舟漁集卷八

欽定四庫全書

不系舟漁集卷九目錄

七言絕句

送章好徳還京二首

題菘菜圖

赤城春曉圖

淸港渡

題獻狻猊圖

戊子元日客中有感二首

題花竹翎毛四首

題梅花二首

東坡遊赤壁圖

題畫

白蓮圖

溪山秋意圖

題戴悅齋兄弟墨迹

王子猷訪戴圖

卽事漫題十首

煙江疊嶂圖

八月十六夜憶何汝樵林希顏追思往事悵然傷懷二首

貞婦祠五首

題蠏

子昻圖

秋雨四首

棘上雙禽

劉景玉贈蕙花口占絕句謝之

景玉和韻來覓荷花復成二絕送花與之贈星士陳光大三首

題水仙

送牛徳大二首

蘆溝曉月圖

翎毛

陶隱君畫像

李息齋竹

覓燻香

己巳元日客中二首

久雨二首

藏春亭四首

春日送別

題顧仲華扇就送之京

題明妃圖

題畫

欽定四庫全書

不系舟漁集卷九

元陳髙撰七言絕句

送章好徳還京二首

海靑大影落波間使者樓船六月還水底蛟龍眠不起順風打鼓過成山

北望燕山倚舵樓水程十日到通州宸居縹緲靑霄上閶闔門開拜冕旒

題菘菜圖

栗裏園荒舊日歸手栽菘菜雨根肥只今客裏防圖畫惆悵紅塵滿目飛

赤城春曉圖

曉日霞光映赤城瓊臺天近碧雲生世間車馬紛如螘誰聽仙人弄玉笙

淸港渡

淸港磯頭坐夕陽蕭蕭隻影寄他鄕天邊不盡靑山色若比羇愁愁更長

題獻狻猊圖

西域狻猊百獸豪照人閃閃紫金毛當年入貢來疏勒誰向明堂諷旅獒

戊子元日客中有感二首

慈烏繞樹聲啞啞新年見汝更思家弟妹堂前稱壽酒吾身漂泊海天涯

生平若有文章癖老大仍悲歳月增館閣祗今招隱逸吾曹何日見飛騰

題花竹翎毛四首

棠梨三月吐花齊布谷飛來樹上啼想見小園微雨過春光都在石欄西

梨花沐雨帶嬌羞獨立枝間一鳥幽若遣美人初睡起定應無處著春愁

秋林物色晚淒淒寒雀飛來棘上棲最愛石根靑竹好天空不見鳳凰啼

乾坤寥落歳將闌竹葉梅花獨好防可惜幽禽棲不穩霜風日暮羽毛寒

題梅花二首

夜宿羅浮酒半酣霓裳夢裏舞覺來月在梅花樹無限淸愁落海南

西湖載酒負幽期想見梅花似舊時曾憶倚淸夜防雪晴月照過墻枝

東坡遊赤壁圖

石壁懸空樹影枯江船載月鶴鳴孤須知蘇子登臨地不是英雄戰鬭墟

題畫

夕陽凝紫滿秋山松下茅亭只數間獨掉小舟溪上去何人得似老翁閒

白蓮圖

佳人翠袖玉爲容淪落淸波恨最濃千載香魂消不得至今化作白芙蓉

溪山秋意圖

古木槎牙夕照間蕭蕭秋意滿溪山東風擬覓眞子不見漁舟系石灣

題戴悅齋兄弟墨迹

戴家伯仲舊知名聞道臨池筆意精今日曉防墨迹風流髣髴見平生

王子猷訪戴圖

月照淸溪雪滿山孤舟乘興只空還一時來往同兒戲底事流傳滿世間

卽事漫題十首

日日四山黃霧昏時時戰皷響江村愁防春色隨流水那得開懷對至尊

年年花發可憐春今年見花愁殺人不是風光近來別祗緣兵戰此時頻

連年築寨向山中曉起俄防野火紅三百壯夫同日死千家居室一時空

老翁憶子哭聲哀婦怨徵夫去不回前日山中新戰死昨宵夢裏見歸來

悍吏登門橫索錢人家供給正憂煎官糧須借三年後軍食尢居兩稅先

農父江邊立荷戈無人南畝種嘉禾今年妻子愁饑死活到明年更柰何

並海居人不種田捕魚換米度經年釣船漁网都狼藉老穉流離哭向天

將軍披甲气如霓猛士撡戈命若絲髙坐談兵眞莫敵前驅戰死竟誰知

江海波濤日日生山林豺虎復縱橫老夫僻在深村住恰似春蠶繭裏行

兵革相尋餘十年十人九死一生全近聞闗陜王師出何日南來掃瘴煙

煙江疊嶂圖

煙波十里楚天長疊嶂靑靑入茫江上漁舟原不系祗應招我釣滄浪

八月十六夜憶何汝樵林希顏追思往事悵然傷懷二首

月滿空堦獨自行思君偏動舊時情少年相見今頭白幾度中秋防月明

昔年曾憶夜相過共賞淸光對酒歌天上月明還似舊故人分散柰愁何

貞婦祠五首

處之麗水葉氏女嫁爲潘家婦處陷葉氏歸家從父母居白巗砦中與弟婦王氏以死自誓賊至王先自經死葉與其妾新葵相隨投火酒甕中甕破因投崖下死鄕人爲立祠焉

白巗山砦白雲根剪紙那招節婦魂澗水流漧崖石爛精靈終古在乾坤

女子歸寧婦有夫妾知事主肯逃逋葉家一旦三人死貞烈同門絕世無

玉質追隨捐絕壁悲風蕭瑟起長杉舊傳古嵊靑楓嶺今見髙溪白石巗

紅巾攻破處州城多少男兒入虜營何似婦人能守節千年英气死如生

白石山頭貞婦祠鄕人時節薦香粢憑誰收入春秋筆節義堪爲後世師

題蠏

昔年作客到淮陽飽食霜螯一尺長幾度秋風橙子熟樽前空對菊花香

子昻圖

風動秋山日已晡舊時林苑盡荒蕪王孫去國猶無恙解寫江南竹樹圖

秋雨四首

九月以來天色晴一朝風雨悶還生客鄕白薴那禁冷滄海歸舟未可行

墻邊黃菊開正好曉來雨過盡離披客裏寧悲秋色老遙憐打損故園枝

雨腳黃昏萬防齊只愁入夜更棲棲家書可忍題燈下歸夢那能到屋西

老親憶子海城邊捨弟思兄風雨前秋水夜來添一丈括溪應望下灘船

棘上雙禽

幽禽並立羽毛齊日落風寒棘樹低擬待洛陽春色好牡丹枝上伴鶯啼

劉景玉贈蕙花口占絕句謝之

故人曉剪盤中蕙遣致雙枝几案前祗恐鼻根勾引慣朝朝凖擬送新鮮

景玉和韻來覓荷花復成二絕送花與之

荷花花落蓮房在不似蘭蕙殞風前謾遣數朶供玩賞深憐佳實倍芳鮮

覓花仍許爲開筵瓶罐應簮置席間但得雙樽浮緑蟻不須多品競紅鮮

贈星士陳光大三首

有客布衣紗帽烏相逢華發更淸臒曾聞歷卜靑雲士他日還應到我無

愛汝讀書不作吏少年蹉跎今老成日日開簾肆中坐髙談禍福使人驚

底用贏糧去逺遊只將奇術動公侯京都春色濃如酒三月鶯花滿禦溝

題水仙

深冬霜雪送年華野艸全枯木作芽賴有小園春意在新開無數水仙花

送牛徳大二首

送別都門酒半酣緑楊芳艸憶江南故鄕聞道風塵起欲寄家書不忍函

四月西湖景最奇使臣行役到家時畫船載酒輕輕蕩紅袖籠笙細細吹

蘆溝曉月圖

蘆溝橋西車馬多山頭白日照靑波氊廬亦有江南婦愁聽金人出塞歌

翎毛

幽鳥毛翎也自奇竹邊孤樹立多時祗今何處無羅网落日空郊愼所之

陶隱君畫像

注就神農本艸文髙風欲繼大茅君羽衣不受人間聘句曲山中多白雲

李息齋竹

薊邱墨迹重今時一尺瑯玕價不貲想見小秋雨後酒醒貌得過墻枝

覓燻香

君家自造燻香品絕似畨禺船下來謾遣小詩從汝乞已溫微燼待人回

己巳元日客中二首

去年新歳客東甌今歳新年閩海頭北望家山三百里南風何日送歸舟

老鬢慵梳添白髮客樽彊飲對新年此身那似山中鶴夜夜歸棲碧樹巓

久雨二首

新年新雨連殘臘一月渾無一日晴曉起鶯聲都寂寞寒深柳眼未分明

春來殺气連天地海內民生寄甲兵獨客倚欄愁更老隔墻時聽午雞鳴

藏春亭四首

倚闌祗見四山靑竹外墻扉盡日扄絕愛園林風景好韶華都在水邊亭

亭前花木滿園栽李白桃紅樹樹開春色惱人渾欲醉雙雙飛蝶過墻來

細聽流鶯宛轉歌對花不飲柰春何日斜醉臥堦前艸不覺沾衣柳絮多

好花園裏四時開誰道春光去復來但得玉壺頻送酒不妨日日共銜杯

春日送別

昨日相逢今日離東風回首日遲遲春深應有梅花在別後何妨寄一枝

題顧仲華扇就送之京

好向山中艸屋幽曉涼隨意到溪流憑君爲問金臺客何似漁翁不系舟

題明妃圖

明妃出嫁離長安撥盡琵琶悲逺天自是生爲延壽誤至今死後畫圖傳

題畫

華蓋羣峯雁蕩南夕陽雨過碧於藍秋風八月涼堪倚拄杖穿雲防石楠

不系舟漁集卷九

欽定四庫全書

不系舟漁集卷十目錄

序

族譜序

易書二經通防序

四書管窺序

顧氏文錄序

王季修字序

吳氏世譜序

徐氏族譜序

山中白雲詩序

望云圖詩序

太史氏家譜序

美陳國英修堰詩序

欽定四庫全書

不系舟漁集卷十

元陳髙撰序

族譜序

族之有譜所以別宗支敍昭穆定長幼辧親疎也流派𨿽分而其原同出乎一子孫𨿽眾而其祖未嘗有二以吾祖之一身而爲子孫之千百非譜曷以明之然觀今世昌盛之家族之無譜者固多矣有譜而泛及乎逺者矣族而無譜則不知其本始之所自忘其祖也有譜而泛及乎逺則指他人之先以爲吾之先誣其祖也爲子孫而忘其祖非仁也爲子孫而誣其祖非智也二者君子之所不與也陳氏有虞帝以來不知其幾百世矣而吾族則在五季時自閩之長溪赤岸避亂遷居平陽今已四百餘年入宋爲鄕之望族族舊有譜亡失於大徳丁酉風潮之變髙生也後志在修輯而無所考見乃廣詢諸族之故老及檢尋先世遺簡殘幅略得其宗派流傳之一二因次序之以爲陳氏之族譜焉失其名者則缺之而猶著其字傳疑也得其實者則謹而書之傳信也斷自始遷以下而又及夫居閩之世蓋不忘其祖而亦不敢誣其祖也嗟夫先王之時人人親其親長其長推而至睦其族在上者旣立之宗以繼之又有不悌不睦之刑以糾之故服𨿽有降而凡同族之人無有不相親愛而未始相背棄也降及後世澆僞日滋而上失其政富貴而驕勢利而爭甚而手足同气猶相視如途人而況於服之窮乎況於十數世之逺者乎爲吾族之子孫者盍亦思法古人之厚而戒今世之薄乎此爲所爲作譜之意也

易書二經通防序

予友趙君伯起著易書二經通防取經文意義之近似者比類而條析之或防而同或別而異大而天文地理細而制度名物微而爲性命道徳陰陽鬼神以至於先儒之訓詁凡有所疑靡不辧決嗚呼亦勤矣朝廷設科以明經取士而試以經義經義之文易用程氏朱氏書用蔡氏之說二經及傳疏數十萬言學者諷誦尋繹或自少至老不能究一經及就試場屋主司發難則握筆瞠視不敢措辭者往往有焉趙君獨能研精探賾貫穿融防解其肻綮剖其盤錯使習是經者得而觀之如獲指南之車不待問途而越裳可至其於答主司之問也何有然則是編之有益於學者固不少矣𨿽然士之明經豈専爲科舉計哉聖人之道非經不傳學者讀聖人之經則當求聖人之道是故明吉凶消長之理知進退存亡之幾而動不違乎時則深於易者也觀二帝三王之心考唐虞三代之治而以之修已治人則深於書者也若夫迷溺於文字之支離而徒以是爲進取之媒者亦豈趙君之所望於後學也哉

四書管窺序

聖賢之言夫豈徒言而已哉道所存也故凡求道者不可不得於其言不得其言而欲以明道譬之適國而不由其途未有能至焉者矣然聖賢之於言也或近而指逺或約而義微大而無乎不周細而無乎不貫載諸方冊宏深簡奧而其理實具於吾心學者不可以其易而觀之亦不可以僻而求之也夫以易而觀則鹵莽而疏略以僻而求則穿鑿而牽附若是則日誦其言而不達其意其於求道也不亦逺乎孔曽思孟之書載道之言也自朱子爲集注章句釋其義理要其指歸而其說大明於世其辭詳以宻其趣悠以長天下學士所共尊信至於受業私淑之徒又爲之發其緒餘演釋增廣紛然間見而層出背而違者亦或有焉文日繁而辧日起岐愈多而道愈幽使讀之者不捨源而尋流則棄同而卽異君子蓋病之也吾鄕鄕先生史君文璣苦求於學篤信堅守朱子之說反覆研究殆三十年遂取諸家纂輯之編而去取焉乖戾者折而闕之隠昧者引而伸之旁道曲暢著於簡牘名曰管窺抑可謂有功於朱子也已嗚呼立異以爲髙好奇以爲尙爲學之大也管窺之作蓋爲是歟孟子曰博學而詳說之將以反說約也學者由是以明朱子之說然後自詳而反約以究聖賢之言則其爲道也庶防矣

顧氏文錄序

顧君仲明錄其先世雜文凡若干篇編次成帙題曰顧氏文錄而俾髙序其端序曰太上立徳其次立功其次立言古之君子死而不死者有所立也立徳立功尙矣而言之可傳於世夫豈易乎哉言之不文則其傳也不逺此君子所以貴乎文也文之載乎道者蓋難言之矣指事陳辭摛章摘句𨿽若異乎古之立言者然其稱述議論往來唱酬藻思縱橫才華發越有以誇美於人而流傳於後固亦當世之所重也吾鄕望族蓋非一姓而顧氏尢爲時所宗自他姓而觀其位固有顯焉者矣其貲固有厚焉者矣其子姓支派亦有蕃衍眾多焉者矣然而文人才士彬彬輩出未有盛於顧氏者也嘗聞之長老言其在前朝時試藝場屋者比肩駢首防名進士前後不乏而通經博古馳騁詞翰爲鄕人所推重者乃至八九十人然則顧君之所錄特存一二於千百耳簮纓世族務以爵位相髙一傳後冺沒無聞其有可稱者鮮矣蓋顯榮於一時者卒不免於艸木同腐而垂殾後世則在此而不在彼也觀文錄者亦可以自勵矣是編以錢唐主簿君上蕭侍郎書爲首書中所論朋黨事著明深切直气凜凜足以亷頑立懦使讀之者千載而下猶可以想見其爲人此又顧君托始訓之深意也豈徒曰文詞云乎哉

王季修字序

王君福慶其字曰季修翰林承防庫庫公爲作大字書而當代名公敷繹其義以爲說言夫修徳致福之道詳矣季修掲諸座右以朝夕觀省焉夫男子冠而字所以尊其名而責其以成人之道則爲之字也得不寓夫儆戒之意乎於字而寓夫警戒之意則聞朋友之稱之也其心豈不惻然思有以踐其實乎古人盤有銘幾席刀劍戶牖有銘蓋所以自警也今也耳朋友稱已之字而目諸公訓告之辭無有師保如臨父母比之銘盤幾席刀劍戶牖以自警者奚以異若以朋友之稱字爲尊乎已而諸公之文以誇乎人夫豈季修之意哉

吳氏世譜序

古之人尊祖而敬宗敬宗而睦族民俗之所以厚也夫自一人之身支分派別而爲千百及其久也有富有貧有貴有賤服與親盡於是始相視如途之人歷世愈逺疎者益疎甚至於富而役貧貴而奴賤遂令同宗共祖之人而爲傭奴役之屬其故何哉由圖譜之不明也是故族必有譜然後知夫派之別也而其源同支之分也而其本一貴而不敢遺賤富而不敢忘貧則民於是乎不偸而俗且歸於厚矣然則族譜之作乃所以序昭穆辧長幼別親疎而尊祖敬宗睦族之道舉在於是其所系顧不重歟嗚呼王政不行宗法廢久世道下淪日趨於僞簮纓冑降爲皂故家舊族有譜存馬者寡矣而凡同姓之中或貴且富則以貧若賤者爲非其族而藐焉不之卹故吾每觀人之族譜未嘗不興感於斯也吳氏之先自閩遷平陽今十有六世矣其顯名於世則有太常博士白齋先生蘊古及登仕籍者若干人世譜所載支派非一而疎逺弗遺後世子孫於吉凶合族之際考諸圖譜以明尊卑夫豈有富貴貧賤之相棄而不相睦也哉此蓋古者惇厚民俗之遺意固君子之所尙也因爲之序其端使覽吾文者或有警焉則孝悌之心豈不油然而生乎

徐氏族譜序

譜所以紀世糸也氏所以辧宗族也族之則世逺世逺則親疎非譜以記之則同宗相視爲途人曷知所自之本於一原哉晉宋以來遂分差次歐陽公用漢年表法蘇老泉取禮大小宗爲次自髙曽至孫五世而一遷蓋以上下𨿽或不可見而知之亦可以聞而知之庶不失於虛無之誚也坊郭徐氏一十七世孫士琦明蔡氏書肄進士業出家譜屬予序之予惟故家舊族之子孫所以歷年愈久而愈繁者皆由祖先積慶累仁而致之也徐氏自晉天福間於閩之秦川徙居平陽縣西其後散居不一獨邑居蕃衍登名桂籍代不乏人故志稱昆山下孔徐多靑紫則其世族可知矣今士琦復能修葺舊譜使根株枝葉燦然後人遡流求源可坐而致是亦孝之大者也吁祖宗以孝義之積而致族繁子孫以孝義之推而修典偹古今致重於斯詎不信乎若士琦者可謂賢矣於是乎書

山中白雲詩序

天下之物凡可以適意娯情者苟非其所有則必將盡心力以求求而且不能必得苟得矣又慮夫攘竊之患重固扄鑰惟恐其有窺而伺之者而人方且因而肆爲爭奪使之不得以有其有是則物之可愛可玩者適足以累夫人耳若夫不勞心而得不用力而有得之而人不譽有之而人不爭此山中白雲所以爲可貴也然世之人鮮有知愛之者惟方外淸幽之士時有取焉浮屠宗防南居玉環之靈山遺塵垢絕世紛金璧珠璣之寶錦綺翠之華象齒犀角琛貝外國之珍乃世之所愛所玩者舉不足以易其性情汨其心意而獨扁所居室曰山中白雲其好尙可謂異矣且夫云之爲物其來無方其去無迹舒捲自如變化靡常或隠而藏或散而雨千態萬狀若有若無可玩焉而不可執可望焉而不可卽防南閒居是室結跏而坐由禪定起觀白雲往來於山谷中漠漠乎與身同虛湛湛乎與世同寂浩浩乎與之俱遊於鴻蒙之上悠然獨得其趣而豈世俗之所能知哉防南旣以之自樂又求能詩者歌詠之且徵言於予故爲之序引使知防南者觀於是詩而有以見其志之所在其不知者亦可因是而得其爲人矣

望云圖詩序

凡爲人子之愛其親也在乎左右則敬養之禮備違乎膝下則思慕之情深故𨿽顚沛流離之際耳目不及夫形聲之接而所以思其親者曷嘗頃刻防哉昔者詩人於行役之勞而不得終養也則有陟岵之篇蓼莪之賦發之於性情形之於歌詠使後世讀之者感慨之意猶不能已又況於身處其地而親歷其事者乎常熟繆侃叔正世居海虞山之陽至正丙申春二月江城陷叔正避地荒野時父仲素君爲掾江浙故父及弟皆寓居杭秋七月冦犯杭城二弟相繼歿於兵若疾叔正攜妻子入杭省覲居無何三闗有警乃奉母渡浙江僑居防稽之柯山旣而杭城克復母氏復返父所叔正方從事浙東帥府縻於職守弗獲歸侍而仲素君於己亥嵗丁大父憂自杭歸常熟之故里明年庚子叔正且自四明從君來溫去家千里道途阻兵父子相望各天一涯十餘年間其得在侍側者僅畱杭數月耳叔正每以不獲奉溫凊進修防爲恨對人言之則欷歔太息乃取唐狄梁公望白雲思親捨故事俾洪元質畫其故鄕雲山之景及所居之室曰猗猗堂者以爲圖題曰望云而士大夫之相知者又爲賦詩以述其志並寫於上叔正朝夕掛圖寓所想象白雲親捨之似而諷誦朋友所賦之詩儼然若身處乎虞山之下而聆謦欬於父母之前可謂不忘其親而切於思慕者矣嗚呼孝者百行之本而身者父母之遺體也叔正之思親如是則孝敬之心常存而所以奉父母之遺體者必將無所不至矣況虧其行以辱其親乎予故爲之題辭抑亦古人序詩之意云爾

太史氏家譜序

自因生賜姓之後生齒日繁而居族日眾由是以字爲氏遂以爲族周末秦漢乃用氏族爲姓或以國或以官而姓氏之源流益難別矣故有同宗而異姓亦有本異而末同若虞陳胡田之同出於姚商殷宋孔之同出於子與夫周魯鄭衞同出於姬之類凡此皆同宗而異姓者也王姓出周太子晉而魏信陵君之後亦爲王馬始出趙馬服君奢而馬矢氏之後亦爲馬劉出劉累爲堯之後而項伯婁敬賜姓曰劉劉聰亦自姓爲劉至元魏髙齊後周隋唐以迄於今或賜以國姓或攺從華姓或往隨母族凡此皆本異而末同者也是則族之廣者益多混淆而莫考其實矣又況近世家乘族譜之作往往夤緣攀附忘其先而冒其祖吾其敢盡信乎若太史者其支派傳次譜𨿽弗完而族亦稀少然初未嘗有雜而亂之者也按太史得姓自齊子余始見載記其後顯者戰國有齊大夫敫三國時有建昌言都尉慈吳郡太守亨蕭梁時有揚州文學叔明都尉初從江南文學居吳興傳至承事府君基復還臨安承事之孫曰出其所著家譜以示予且曰自吾先世得姓以來今已二千餘年矣文學之後迄無聞人且世次之防久將湮沒而後嗣無所考見此譜之所以作也嗚呼之用心亦可謂逺也已夫盛衰消長理若循環太史氏之微也久矣焉有微而弗著者異日蕃衍盛大其必在之子孫乎

美陳國英修堰詩序

溫之平陽濵海爲州州之南爲長港港之南有田四萬餘頃皆膏腴也當山防處津渠通潮汐所往來並海之鄕田不可稼宋嘉定中鄕人林君居雅始爲堰八十丈於津流入海之衝外障海潮內蓄淸流數鄕之人咸賴其利元至正三年堰壞屢修治弗克完農民失業嵗以薦饑越五年嶽侯伯仁來知是州將居民致其役州人陳君國英素有孝義名聞之奮然以爲已任乃率眾趨事散財募工晨夜戮力勞之逾時堰成而尋復壞眾且縮手君獨勞心殫慮百計作治至於不遑寢食不避風雨靡怠益勤竟獲僝功舊規克復於是鄕之父老咸曰其自今嵗且有望我無患饑矣陳君之恵其可忘哉而文士遂相率爲詩以稱道之予旣美陳君之勞而嘉吾鄕之蒙其利澤也故爲序之而系以歌曰悠悠巨海兮漭漭洪波山斷水交兮潮汐柰何溢於川源兮甘泉爲鹺自古有田兮不可以禾昔人經始兮陻以沙土堰其要衝兮以防以禦爰得淸流兮漑吾禾黍食吾農兮實吾庾嵗旣逺兮決壞饑饉薦至兮爲吾農害思昔人兮誰復繼惟玆有土兮爲吾農恵沈土萬簣兮下石千艘再毀再成兮其役孔勞隠以金椎兮旣完且牢斷截黿鼉兮捍遏鯨蛟誰實爲此兮利我農畝前有林公兮陳君在後自今以始兮嵗其大有吁嗟斯人兮恵我孔厚

不系舟漁集卷十

欽定四庫全書

不系舟漁集卷十一目錄

贈送序

送林希顏歸永嘉序

送吳起元之金陵序

送髙彥平知髙郵府序

送林伯和歸鄕序

送黁上人序

送曽子白員外序

送周尙文歸吳序

送顧仲華督漕入京序

送劉景玉赴金華縣學教諭序

送子文張君之莆田主簿序

送道士邵澗泉序

送族弟祥遊金序

贈周元帥序

送劉仲彬序

送繆應龍入京序

送林子植入京序

送徐天常入京序

送樓學錄序

送章氏二生遊國學序

欽定四庫全書

不系舟漁集卷十一

元陳髙撰贈送序

送林希顏歸永嘉序

予少時不知論學取友年弱冠而得林希顏氏旣又得何汝樵氏陳允心氏凡予在鄕井所與友者僅止此耳而予知讀書爲文不自慕棄而流於鄙俗者則希顏之助予者居多焉其後予辭親戚去故舊而來遊於浙之西羇旅數嵗思向日之所相好者則邈乎其懸隔千里而不可得見也六年冬十二月希顏來吳中忽過予於捨館握手道故感慨疇昔而相視則俱已壯大侵尋入於長老之域矣予以學無成功行不加進將欲廣遊道廓見聞祈有所樹立是故孟浪江海日復日月復月嵗復嵗不知其年之邁也可勝嘆哉希顏之來志亦且有所爲而以其愛親之故不欲契濶於溫凊之奉也居無何復轉而東歸予𨿽愛慕欲挽畱之然於義烏可得哉大凡士之學古道思以自別異於庸眾者𨿽身在困約而出處行藏之際至不可苟也蓋出遊則以充耳目之接泄胸中之蘊親賢士大夫名人鉅公以成其材而居鄕則供養父母篤於宗族親戚閭裏以周其行二者之勢常不能兩全然則若何而可哉蓋亦較所輕重而行之耳使居鄕而父母之情樂居焉可也出遊而親之志安出焉亦可也視其孰爲重孰爲輕而爲出與處之計焉夫豈苟也哉今希顏之歸誠有得其重者苐其防涉道途乍往乍返爲勤亦至矣吾獨將何語之哉林氏世多文人希顏之從大父碧梧先生嚴父伯輿先生皆飽學篤行君子也若歸而朝夕侍焉而又窮究經術尙論千載則所以成材者又奚必千里之外也耶於其行姑序以爲別善於詩者歌以系之

送吳起元之金陵序

金陵當大江以東古稱佳麗地至今爲士大夫淵藪朝廷耳目之司在焉其達官往往知禮遇賢才拔引士類是故世之懷蓄知能思自奮者不之京師則之金陵也永嘉吳君起元以壯嵗耿介之气知讀書習律令抱負所長憤不見知於時毅然去鄕邑溯浙江道毘陵方且適玆土將以覽江山之勝發泄其胸中曳裾侯門蘄有所樹立夫豈流俗落落可比耶起元伯父博文先生季父近仁先生皆嘗典教於常兄起東久職教成均多爲顯者所識使起元而無所挾也人猶將愛敬而樂先道之而況其爲人有如此哉以起元之耿介若是抱負若是而今中丞公及諸僚屬又皆時之選汲汲求訪遺逸不暇吾知起元之往必有所遇也已予與起元同裏居又同爲客於其行而來徵言也故送之序而系之詩曰白日照緑水蘭芷發馨香遊子有逺行采之以爲糧手提太阿劍被服白玉襠豈無當途士致汝靑雲傍

送髙彥平知髙郵府序

知府位四品視一府爲長官凡政事無大小必有所決簿書不得署不敢奉行予奪譴呵惟意所向得其人則一境安否則吾民受荼毒其爲職亦甚重矣五年秋大名髙公以無錫知州轉知髙郵府髙郵介長淮以東轄縣三上大省舊稱有魚稻之美俗厚而勤稼比年以來蝗旱相仍民困於饑俗浸以偸姦盜滋熾其爲理殆難當道者重其選故屬之公蓋以公之能爲也予嘗嘅今世士大夫鮮自砥礪率以官爲生相與語則曰某所沃壤可爲也某所瘠土不可爲也民瘼利一置不問惡乎所謂敬其事後其食哉夫國家設守令爲民師帥崇其秩祿而責以六事若利顧一已如吾民何吾知髙公之不爲此也公嘗由胥氏敭歷中外往往有聲爲無錫三年民安之旣秩滿而居是邦家無贏資其爲人可知今之往吾又知髙郵之民之受其恵也公雅重儒士無賢否皆禮接故咸樂公之美而歌詩以餞其行

送林伯和歸鄕序

予昔年嘗識黃文舉於鄕愛其才奇崛卓犖志大不羈爲文若詩率不事故常語遂與之相好也前年春來勾吳始識林伯和氏則黃君之門人也伯和爲人大率如黃君而歌詩又似焉予旣與黃君友善故亦與之遊然伯和抱負磊砢爲客幾十年未嘗一旦少得志每令有識者恨之嵗五月揭而東歸過予言別予𨿽知伯和最深然亦齟齬於世顧力不能推挽旣惜其去而獨深喜其歸也凡士之懷蓄利器出遊無所合往往困心衡慮知自磨礪以求實乎內曁其老於世故矣然後所就者逺大宏達與夫壯嵗得意而暴用其气以無所樹立者相去何如哉今伯和之不遇時惡知非天之欲福之耶於歸力取聖賢書讀之與若師相惇以古道自任勿以外物戚戚攝於中則他日之所成必有大過人者將於是乎在予志乎此而未能予有愧於子矣於其行知伯和者各爲詩以餞子故引爲序之

送黁上人序

道原公主徳藏之明年寶黁爲典客事其七月歸吳乃辭於嘗往來者皆歌詩以餞之予不可無言也黁出於天泉澤法師之門法師賢也來遊於公之門公賢也二師之交遊多四方之士其士皆賢也黁於法師爲嫡孫於公爲從防於四方之士日與交防則黁又賢也而與爲方外友予得無言乎夫蓬生於麻而直曲木生松栢間而連捲詰屈物固有化有不化豈非以剛而自持不若柔而自勝者乎故夫人之與賢居而能如易之所謂順以巽卑以自牧者𨿽愚尙可得而化而況於賢哉今以黁之賢而所與從事者又皆賢苟能遜志防眾善以充其學其庸可冀乎昔宋有寶黁師以文行爲蘇長公所重至今人稱道之又惡知繼之者不在於子也耶勗之而已耳於其行故以此告之

送曽子白員外序

天下賔興之士由鄕而貢之禮部者嵗大比不過三百人其與禮部之選而升之天子之廷獲奉大對授官爵者不滿三之一焉夫以區域之廣億兆之眾越南燕北之所至日月出入之所進所取之士若是其少也而一科之中有能灼灼以事功顯著爲時所稱道者又不過數人焉是則人才之難而不易得也較然矣至正十四年左右榜進士及國子生之中選者凡六十有八人是科最號爲得士其散於四方赫然有聲譽者蓋班班可數也而求其學問之精深文章之富麗秉心之方正持巳之端恪未有若曽君子白者焉十八年朝廷命省臺重臣經略江南愼簡僚屬以爲之輔於是曽君以江西省左右司員外郎爲從事官越明年君以褒賞功績之命自閩來溫之平陽宿畱久之予與君有同年之雅時方臥病家居當兵革艱難之際而處海濵遐僻之鄕喜君之至於此也乃數數過其所寓講明道理商防古今暇則相從杖履訪林谷之幽覽泉石之勝而君每談及天下事未嘗不慷慨太息而欷歔也大抵儒者之在今世得柄恆輕而任責恆重方其無事之日固有以先見夫成敗之幾可以有爲而曽不得其柄言之於人則見以爲迂濶而聴之藐焉及夫海內多故紛紜擾攘其勢日趨於壞爛而不可救然後始求儒者以爲用而又動輒有所牽制使不得以盡其才則復從而咎之曰多議論而少成事儒者蓋不足與有爲哉嗚呼士大夫之生於斯時也其得捲而懷之耶抑亦出而任其咎耶曽君蘊才徳之美抱設施之行且有籌防謀謨亦足以成就勲業而共事者所見率多異同卒不得申君之志故知君者咸爲君惜之𨿽然有猷有爲之士布列於顯位言聴而計從則能亨天運之萃人心之渙今朝廷方更張以復太平之治如君之賢必見優禮而尊用由是而行其所學進忠讜於廟廊之上而下膏澤於寰宇之內此則吾黨之所深望於君者矣君之還京師也州之人士咸不忍其去相率爲詩以餞之而髙爲之序

送周尙文歸吳序

吳郡周尙文侍其父來平陽平陽之學者無不友而愛之予向日遊吳盡得與其賢士大夫接今以兵戈道梗歸耕於鄕離羣索居之際而得尙文焉故尢與之相親厚一日過予愴然而告曰旦日將奉親以歸且與先生別願有以進之也予旣與尙文親厚於其行也惡得無情乎情動於中必形於外又惡得無言乎夫士之所以自重者由其有禮義也交際之無失有禮存焉耳出處之不苟有義存焉耳世之昧於亷恥者不知愼其所從蕩然失巳而不顧是非廹於饑寒則誘於紛華而已然亦鮮有不貽後日之悔而取當世之譏者也尙文材質甚美而恭謹有文居貧困之中未嘗苟有進取是其賢固可尙已今玆之歸其鄕也養親之暇其必勤於學而礪於行堅確其守而不易乎其初非禮之舉𨿽細弗爲也非義之得𨿽大弗居也夫如是則充乎內者旣至而其所就必將有大過人者矣

送顧仲華督漕入京序

國家嵗漕東南之米數百萬由海道以達京師米之所出多仰吳郡數年以來冦盜梗化吳郡之米不輸海漕之舟不發京師外饋軍旅內給百官俸祿糧餉乏絕上貽廟堂宵旰之憂江浙行樞宻院判官周君以省臺之命分鎭平陽綏降討逆境邑以寧艱勤累嵗克底成績乃謂京師天下之本而國用以食爲重爲臣子者豈容以遐僻方外而弗究弗圖若得漕運之達無問多寡庶幾可以率先逺近守土之臣咸供饋餉以成戡定之功乎由是裒諸境內得若干石載之巨艦浮海以漕爰命顧君仲華曰吾以職守所縻不可以親往子其爲我行哉仲華毅然承命初無纎毫難色趣裝戒程略不以家事爲意涉風波如履平陸眞可謂男子也哉君子謂周君於是舉也忠愛不忘乎國顧君於是行也義勞不圖其私使爲臣者皆能如周君其有不盡其忠者乎爲士者皆能如顧君其有不勇於義者乎忠也義也人之所尙而天之所佑者也仲華到京之日朝廷必有以嘉其勤而寵賚之韋布而往衣錦而歸其在玆役矣於是鄕之文士咸壯其行相率歌詩以餞而陳髙序之

送劉景玉赴金華縣學教諭序

仕於今之世其有位卑而任專可以推行古道化民善俗者惟學校之職爲然凡郡縣皆有學學皆有師師專掌教養子弟事郡守縣令治其郡若縣之民政事刑罰咸出守令而教之以詩書禮樂使知亷恥退讓明孝親弟長之節則必由於師故有賢守令無賢師儒𨿽能爲治不能爲善治縣學之師曰諭諭主教一縣則爲職亦重矣然其秩祿曾不得比書院之長是故上以輕授而下以慢爲居其職者鮮能盡其職苟延日月以希考選甚者至糜廩庾之委積而摭其贏以爲已私是豈皆其人之過亦其勢然也間有一二知所當務而所以爲敎者不過循當世記誦詞章之習月課季試以舉子程文第其髙下而已固能令俊秀之士爭先科目鋭於進取出爲國家用然而奔競之風以熾徳行之懿靡聞捨本而趨末其於古人教學之意何如也如是而望化之行俗之美也不亦難乎哉嗚呼矣同裏劉君景玉以師府檄爲之金華教諭景玉明經而富於學其智足以謀其彊足以立敏足以行之文足以發之推其才必能易時之盡已之職而與令共興善治者矣景玉嘗抱利器試於有司屢爲其所抑今居此職宜若有不屑焉者然官無大小皆可以行其志不以所處之卑而不敬其事君子之道也景玉往而加勤焉俾教彰於一邑聲流於四方豈非予之望於君者哉而亦豈非君之所優爲哉夫庠序之敎世俗以爲迂而有識者以爲急頃者寇盜煽孽赤子化爲蛇虺有司以文法治勿勝卒至用兵戈狝薙之若使教之有素則民有恆心莫不知尊君親上而各安其分孰有入於邪僻以犯非義乎立民防而其善其於治化夫豈小補哉景玉之行也士友餞者咸相率爲詩予故言教人之事爲君贈亦以白夫世之主學校者焉

送子丈張君之莆田主簿序

州縣之職最近民而親焉凡民之理亂肥瘠恆必由也自冦盜擾攘以來兵革日用芻糧器械之所需咸於民焉取具武將悍卒惟暴戾恣睢是務不顧民之荼毒動輒迫乎有司有司或應之稍緩則淩辱備至故州縣之官𨿽名剛介果毅不畏彊禦者亦莫之能抗也由是不得不移其疾於民以紓已責日施箠楚於瘡痍膚體之上而嚴督其所出貪墨之輩又並緣爲姦則民於是乎重困往往弱懦者流離彊梗者反側遂令安靖之區凡吾赤子皆化爲敵者良以此也然則居當今之世任州縣之職而欲其道之行志之伸也不亦難矣乎𨿽然君子之爲政未嘗無其方也苟設心於愛民民亦未嘗不受其恵也旅師徵斂固不可以不給而凡出乎民者必使之均平無所偏頗而又推惻隠之意以取之則民𨿽重困而不吾怨寧竭其貲力而禍變不生可以保境可以全名此誠有職乎州若縣者之所當知也里人張子文將爲簿於莆田子文之從仕非無意於民者也而適遇時之多故則其難蓋十倍於平寧之日矣不遇盤根錯節無以別利鈍之器子文可不盡心乎哉莆田爲邑濵於南海𨿽不罹兵燹之患而供億之繁夥蓋有不能免也當斯時困敝之餘而賦斂之必均撫摩之必至使之與吾同其利害休戚豈非近民者之責歟子文之爲政固不待予言而知矣而予又以是告者憫夫世之居職者不知卹乎民隠以致若是之紛紛也故因子文之行有感而發焉

送道士邵澗泉序

江陰道士邵澗泉來永嘉永嘉之士大夫凡與遊者皆稱其可與遊而澗泉之於人也不問賢不賢與之遊者必與親狎予今冬始見澗泉旅邸視其貌粹然而和聴其諧談猶炙轂軸而出不窮其行其居適已自如不拘拘於形骸之內而爲世所桎梏者予甚異其爲人然求其能則不可得叩之則笑而不予應詢之人亦奠之知也其學莊周氏之逍遙者耶或曰澗泉好修煉蓋明於內金丹藥術者也夫自老子著道徳經五千言有雲谷神不死是謂牝牝之門是謂天地根而後世爲老氏學者祖述其語以爲煉形保生之說其法以吾身精气爲藥物用火候鍛鏈養之謂之內丹丹成者可以長生推原其術蓋出神仙者流方士所爲非老子之道本然也老子之道以淸淨無爲爲根柢恬澹寂寞爲門戶守雌抱一勿搖其精勿滑其神則自然久生此其要妙者也澗泉學老子法亦嘗得其要妙矣乎如得其要妙尙何假於金丹修煉之術爲又考莊周著書推崇老子大較齊死生一彭殤以生爲附贅懸疣以死爲反其眞貴在於達生隨化周之論與老子𨿽若少異然善學老子者莫如莊周後之欲學老氏者求之於周斯可矣澗泉之迹似學周者由其外以觀其中抑亦有得於周乎予少時嘗讀老莊書今則業於儒術旣與澗泉不同道而澗泉之來求予言以爲歸鄕之贈者亟請而愈勤澗泉奚所慕於予者哉予道不足以裕乎已予文不足以振乎人澗泉得吾言以歸無益也𨿽然世有知予者因予之言亦可以知澗泉矣

送族弟祥遊金陵序

族弟祥早嵗在庸眾中能自標異頗涉獵書史於醫方星歷尢所精究向年爲樂淸陰陽教諭治職之暇則從師學問與諸儒生講明經籍縣尹杜君宗儒甚器重之比歸見予聴其吐詞論議乃知所趨向識見文采皆非昔日比予深嘆美其質之化而喜其習之益也今春予自吳回忽過予言曰祥之齒壯矣馳驟乎鄕裏膠擾乎塵俗其何以廣聞見而能有所樹立哉聞金陵爲江東名都邑朝廷風紀之司所在其達官往往能禮賢引薦士祥將適玆土庶幾其有合乎予聞其語而壯之且告之曰世之人能自奮拔而致通顯者不可一二數也𨿽其無所抱負苟有推撓之力猶且成就況以汝之多能哉然予所見則有異於是固不容黙黙於汝也凡士之求遇於世者求在外者耳不知君子固輕乎外而重於內也予將語汝以所重而進汝以爲人之道乎爲人之道其必由學焉予將語汝以爲學之術乎爲學之術力諸已而資諸人今汝之往而遊也其必資諸人而力諸已乎是故人之賢而有道者汝則師之其有文者汝則敬而友之虛而志之以求進其知訒而言之以求踐其實讀古人之書而觀其行事與其用心毋恱於紛華而易其守也毋習於便佞而蕩其气也毋口爲禮度而心實違之毋貌爲恭莊而中則肆焉聞人譽已必反而思曰吾誠有美矣乎聞人毀已亦必反而思曰吾果有失矣乎毋少得而盈毋自怠而畫夫如是則日求充於內而不暇計乎其外內旣充矣人不知吾不信也人吾知矣不遇於時無有也故車之堅可以任重也而人斯載之故弓之良可以射逺也而人斯彀之苟汝治車而堅矣爲弓而良矣焉往而不爲人所求不此之務而急急焉以求人知爲事則非予之所望於汝也祥尙勉之哉祥行至吳吳之故人有問予者試以予言質之其必有以發汝矣

贈周元帥序

兵者所以誅暴禁亂不得已而用焉者故善用之則亂息而民安不善用之則民受其禍然用兵之善無他焉在乎將而已矣將得其人則兵之用也進退有度攻守有數夷大憝芟凶逆宥脇從故𨿽毒天下而民從之將非其人則兵之用也進退無度攻守無數殘民以逞以至於失律亡師而殃及其身嗚呼爲將之道其可以易言哉自盜賊梗化以來有年於玆矣吾觀夫將之賢者千百人中不獲一二焉其不賢者肩背相摩踵趾相接也是故城邑之陷壤地之失人民之糜爛流離姦宄之縱橫滋熾皆由乎將之不得其人焉耳然所謂賢將者非専善戰鬭之謂也宅心之不忠字民之不仁若是者不能已亂而徒以長亂嗚呼古之名將吾不得而見之矣若僉都元帥府事周君守仁抑亦可謂賢將者歟君佐其伯氏僉樞公分守平陽總制瑞安而軍旅之事君實專其任焉嚴部伍明號令必賞罰布恩威馭士卒如嚴師之訓弟子而愛其民猶慈父之於子也不順命者俘而戮之有附降者撫而育之二州之境冦以殄而人以寧君之力居多由是臺省交上其功於朝自同知平陽州事陞溫州路總管府判官未幾而復授玆職寵以節鉞之榮重以閫外之寄功澤被於黎庶而聲名達於遐邇豈非當世之賢將哉使世之建將旗握兵符者皆能如君之賢則禍亂之戡定也久矣𨿽然平陽爲州介在遐僻四鄰皆虎狼蛇虺之區而截然中處保障無虞用力倍而成功難夫以君之果毅謀略若統帥其師旅以馳驅乎中原其勛業所就豈止若是而已哉吾又未嘗不爲君憾也今朝廷更張庶事以圖治功汲汲焉求文武士以備內外之職而陜西行省平章察罕公下兵河南收攬英雋以佐成中興之烈其獨於遐逺舉乎君其愼守忠貞之節以副國家之倚任哉顧君仲明君之懿戚也來徵予言爲君贈予故論良將之不易得而道君之美以致其願望之意云

送劉仲彬序

往嵗予在四明樂淸劉仲彬自鄕中來以善數學能推人生年月日時多中上官有據權勢者方驕肆得意甚仲彬布數爲言不避去將敗未幾果敗人咸神之予始知仲彬之精於術也後數年予歸永嘉仲彬亦自杭回防於眞華館仲彬爲予言幸爲當道者推舉授官東歸予且知仲彬之有所遇也今年秋予來城中寓松臺僧捨一日臥病招吳元龍診脈忽有著道士衣冠者翼如而來逕入予空中揖予而坐予初不識其何人怪而問之則曰吾固棄俗而爲黃冠者矣始吾以術動公卿謂富貴可立致往來吳越之間七年經涉世故亦嘗濵於死今吾觀世之榮名利達猶春花秋葉耳吾母年老奉之隠居因作養眞道院於玉環山林奧中之梅嶼將以終吾身焉孔子云不知命無以爲君子吾之所賦於造物者旣有定分吾已知之矣吾於世果何求哉予聞其言始而甚駭之卒而深喜之而又知仲彬之異於人也今夫奔走乎要津請謁乎權門大可以獲爵位小亦不失潤屋而肥身舉一世莫不皆然也而且相習以爲常其不能然者則眾之而謂之迂仲彬乃獨背馳於當世不顧人之已而甘爲迂焉豈不甚可駭歟𨿽然予乃一世之所共以爲至迂者仲彬之出處𨿽不與予同而爲世之所以爲迂則與予同此予深喜仲彬不置也予聞玉環在海之中昔之方士以爲海中有三神山仙者居之不知果有三神山與否若玉環者豈卽其地也耶方悲世俗之迫阨願輕舉而逺遊他日予或訪仲彬於海嶼之上而要安期羨門以與之接則亦將從子而終老矣因敍以贈之

送繆應龍入京序

臨川危公防預大政以其王大父嘗受薦於故宋知臨江府平陽繆公因曽仲來官平陽遂俾求訪其子孫令至京師於是知府之曽孫應龍航海以往鄕人皆以爲榮蓋知生之必有遇也予惟昔人於同年僚友舉主門生世篤通家之好𨿽逺而不忘俗與世遷此道之廢爲日久矣今危公獨能惇尙古道念先世之交誼而思拔擢其子孫傳曰故舊不遺則民不偸使天下之人聞公斯舉而感發興起風俗其有不厚者乎然吾於生則不容無以告也吾聞古者學而後入政故君子不患其無位而患所以立今生之齒方壯也志方銳也其質秀以良其气和以充進取有其階推挽有其人奚患爵位之不至哉所未至者學問之功也生至京師拜危公之後觀其功業之盛文章之懿言論風防之詳宻而就學焉吾又聞成均之內人才所育生其往而遊焉耆碩之儒吾尊而師之俊秀之士吾親而友之而又日讀古聖賢之書以明其理以成其才由是序爵而論官以列於有位豈不於爾祖爲有光乎若然則生之受知於危公也爲不忝而公之舉生也爲無媿矣生尙勉之哉

送林子植入京序

國家用兵以伐彊暴十有餘年矣後進師師凡俊秀之子弟其所業者孫吳攻戰之書蘇張揣摩之防也以是馳騖乎當道急功利走權勢至於聖賢六藝之文乃以爲不急於用而莫之習焉夫自道學不明於天下世之爲學者已不能推究本原然而猶幸家諷人誦古聖之經講求賢傳之防如有豪傑才士由是而興起焉豈不可以造夫髙明之域而盡修已治人之方乎假令不得豪傑才士而使之興起然而其心術猶知愼所趨向不專以詐謀權變爲先而習俗頽敗未必若是之甚也𨿽然此其失有自其化有機能幹其機斯可以見其失矣要在乎上之人舉措何如耳故夫俊秀之士有能不爲習俗之所移吾則舉而用之以風天下天下之人其有不從風而化者乎今冦盜就戮文教復興所以正人心所以易風俗蓋維其時矣時之柄者惡可不用心乎哉林生子植自幼從其師讀聖賢之書探性命之理當俗尙委靡之日而守之愈確爲之愈勤權謀之言未嘗入乎心也名法之編未嘗經乎目也行事之得志者羣而叢議之子植勿卹也故予每稱道其美以矯夫人焉今將往遊於京師子植之爲人非衒其能以求售於人者也京師之大夫士詎有知子植者哉予故言之以爲之先容使在上者知而舉之以厲夫後進之爲學者其於正人心而易風俗也亦庶矣其宜乎

送徐天常入京序

同郡士徐天常將之京求予言以自壯予語之曰子亦嘗聞釣之說乎世有慕得魚而業於釣者其始也曲鍼以爲鉤斷蚓以爲餌投竿洲渚之中而魴鯽鯿鱖日充乎庖廚矣旣而聞有釣於江湖者其所得之魚乃有大於此焉於是乎以錐鏇爲鉤以防鱔爲餌投竿於江湖之上而鯖鱸鰋鯉日滿乎舟車矣旣而又聞有釣於溟渤者其所得之魚復有大於此焉於是乎懸數尺之鉤用全犗之餌投竿於萬頃之波而垂綸於千丈之流掣吞舟之巨鱗引橫山之修鬐然後知夫昔日之釣其所得者防矣今子以儒試吏於郡自漕府以至於省府非釣於洲渚而得魴鯽鯿鱖者乎由是而從事帥府舉貳大邑非釣於江湖而得鯖鱸鰋鯉者乎今玆之入京師也大官髙爵可掇而取之吾見子之釣於溟渤而巨鱗修鬐惡乎可逃子之釣餌哉子往矣吾且拭目而望子之得魚而返矣然予亦煙波之釣徒也泛不系之扁舟垂無餌之直鉤釣於寂寞之濵而求希有之魚於玆有年矣未始有得也子之京師而問焉有能持竿從吾而釣者吾斯與之爲友矣

送樓學錄序

予嘗往來道縉雲縉雲在萬山間其山之環縣治者盤鬰美秀其溪自山中來經平地水淸而流緩意夫風气所鐘生於其間必有文雅淳謹之士前年樓君景辰來錄溫郡學與之接察其辭气信乎抱淳謹之質而文雅之懿者也不待觀其行事固已槪得其人矣今春予入城日至學宮時四明楊君仲如典教之初三衢程君思齊爲學正始上凡學之事一新而景辰與二君周旋雅相得所以恊力作興者具條理思齊爲予言景辰在職嘗復豪民所侵田及正土田之籍使復其舊於學校爲有功然後知古人行事果有可觀者焉予方喜而稱誦之以爲文學師儒官皆賢者庠序之教其庶幾乎居無何景辰以考滿代眾咸惜其去者予則以爲士之仕也將以有爲也居下位其勢不得專而不可以爲人才之屈焉者多矣如景辰者假令得可專之勢其設施宜有出於人特以職之防而所建用未甚磊落耳今四方武偹未弛國家以用賢之急藩臬大臣往往起人於布衣而加之不次之位智者獻其謀勇者效其力景辰自玆以往豈無知而舉用之者則其爵祿之顯榮聲實之流布殆未易量也區區校官惡足爲景衣淹哉於是皆相率爲詩以餞其行而予爲之序

送章氏二生遊國學序

朝廷稽官以建國學其師儒皆極天下選下自公卿大夫士之子與凡民俊秀咸入而學焉誦之教必勤肄習經傳之防必極講明周旋揖遜必中規矩祭式獻酬必正儀式月考季試必嚴其程度屬詞角藝必課其殿最故其入而學焉者率有以化質而成才由是四方英敏之士不逺數千里鼓篋而遜志焉其出躋膴仕立勛業者往往而見蓋國家所以造育人才之地而子弟之欲就其業者不可以不遊也章氏二生弼善少而知讀書爲學齒且長矣處鄕裏間苦於聞見之局而行藝之墮也將往京師而國學是遊二生之志亦可尙也已然京師繁華之防萬方之所輻輳也達官貴人其出入則車接轂馬聫鑣外國奇貨川委而山積名倡異伎雜處逕巷覩侈靡之色則目於視聆曼衍之聲則耳惑於聴其中焉有弗搖者乎故成均之內𨿽可以化質而成材而志之未堅定者亦易以喪已況自大學之道廢而不修爲教爲學者記問文辭之外無爲焉學果爲已乎聖賢之言人無不口爾就若芻豢之甘焉者哉弼也善也其亦往而愼之矣貴而崇髙吾勿慕焉也縱而嬉遊吾勿狎焉也道徳之尊者吾師焉行業之懿者吾企焉內焉義理之求而外焉威儀之習夫如是吾將見其質之化之速而才之成之易也爵祿之至乎何有今夫子弟在家多恭謹以自持而其出也或流蕩而無檢是故業成於居而學墮於遊世之若是者眾矣然則吾於二生之行也惡得而防言耶

不系舟漁集卷十一

欽定四庫全書

不系舟漁集卷十二目錄

記

平陽州儒學增田記

棲雲巢記

碧山堂記

水竹幽居記

逺山軒記

林氏祭田記

鐘秀樓記

義田記

三友軒記

如愚齋記

蒼翠軒記

忠敬堂記

淸芬閣記

蒼雪軒記

聴鶴樓記

重建東禪報恩光孝寺記

竹西樓記

木石居記

瑞橊記

明逺樓記

農樂堂記

蒙齋記

積善堂記

梅灣小隠記

趙氏書塾記

江東王廟碑記

坦庵記

重建靈山壽聖寺序

遊羅源縣蓮花山記略

欽定四庫全書

不系舟漁集卷十二

元陳髙撰記

平陽州儒學增田記

凡學校之經用師弟子有廩膳士之貧者有養春秋釋奠有簠簋俎豆之實苟嵗之所入無以爲出則庶事闕遺師生曠業而學校廢矣平陽舊爲縣贍學之田素寡後陞州更設教授貟厥費倍昔而田弗加多嵗所收數以石計者不三百二丁奉祭之贏教官祿且弗給是故訓之師恆虛其席而弦誦之聲未之嘗聞前後之職教及守土者𨿽或病之而其力不足以爲至正十九年天臺陳鑑翁來爲教授慨然以興起學校爲己任越明年春南臺監察禦史易普刺金孔汭行郡閩廣取道於溫三月之吉適臨是州乃蒞學官虔謁於先聖先師遂登講堂慰勞多士宣布徳意環列觀視罔不欣肅因覩學師缺貟生徒稀鮮乃詢其故鑑翁具以膳廩空匱告二公惕然曰崇學尊教實我國家盛典而勉厲作興之豈非吾職所當先乎乃言於副元帥周嗣徳曰自我入玆境民若不知有干戈焉者子之保守撫綏玆土厥功茂矣然當海內用武之日我民得以安居無事必須庠序之教使之明人倫而知禮節匪爲治之急務歟州之有學蓋以教民而田弗充於贍士教奚由興盍圖之元帥曰諾爰撥在官之田若干畝歸諸學且籍其入專爲師弟子廩膳費而俾來徵記於余余惟學校育才之地凡子弟來遊於是者將以漸摩乎理義之訓涵泳乎道徳之源少則習夫灑掃應對進退之節長則業夫修已治人之術始之爲士終之爲聖賢其所以爲教而學者閎大如此則其養而食之也庸可缺乎而凡師弟子之食其食者得不思夫爲教之本與夫爲學之道乎異時吾見禮樂之教行俊秀之才成居則有以孝親而悌長出則有以化民而善俗是則增田之功有補於學者豈小乎哉蓋非禦史之賢無以成其美非元帥之賢無以拓其規陳君之志由是而獲遂然則書之以昭示久逺夫孰曰不宜至正二十年秋七月望記

棲雲巢記

人有居於巢者乎上古之世其民蓋嘗爲巢而居矣自上棟下宇之制興易營巢以宮室於是乎髙堂邃宇重屋廣廈而猶不足以居也詎庸處危巢以取顚躓哉予來華亭乃聞有巢居者意其必遁世俗離人羣而與鸛鶴並棲於叢木之上也及往窺其居則爲屋數楹深廣丈餘而表其名曰棲雲巢怪而問之主人主人曰若豈疑吾之名室乎夫鷦鷯巢於深林不過一枝而人之寓形宇內偃仰一室者亦若是而已百堵九埏千門萬戶窮雕巧而極壯麗其自處也不過容膝又有異乎鷦鷯之巢者哉然則吾之玆室豈非吾巢乎且我之居是巢也除風雨絕塵囂俗慮不至焉惟白雲往來其間與吾同處同休我遊而嬉云兮我隨我倦而息云兮我卽我臥云衾我坐云蓆我依云而棲而云之與我未始相離也是故有棲雲之名若以我之巢爲小乎大而觀之萬物以天爲巢天地一巢也寄吾巢於天地之內六合八荒皆吾牖也我又泛觀乎天下之物苟可以玩目娯心者非有力不能致彼造物者復靳於人惟云也出入無常變化無方不以吾貧而獨與吾親取之以自信而人莫與爭吾將始終與雲棲於是巢之中澹泊乎相安逍遙乎無爲世有知我者必且以吾爲有巢氏之民予於是釋然而喜謂主人曰子之言似有道者吾爲子筆之遂書以爲記巢之主人楊君伯成也記之者永嘉陳髙也其時則至正甲午八月朔日也

碧山堂記

自平陽州治西南行七十里其地爲嶴鳳嶴之野多山其最髙大而特起者爲許峯許氏世居焉故山以許姓許份景文所居之屋曰碧山堂環其屋皆山也故堂以是名堂之前正靣許峯若屏障羅列去屋可三百步左右之山翼附乎其旁若虎蹲鳥厲璧判圭峙其近可按而撫也卉木春榮松柏冬秀朝雲飛白夕陽凝紫奇態殊狀旦暮萬變景物之勝咸萃於斯慿檻而觀隠幾而睨不待登髙涉險而鳯嶴諸山舉在乎目中矣大抵因勝槪於邱壑者多在寥閴之境﨑嶇狹隘人迹所罕至誅艸茅墾荒穢然後築室而居焉自非遁世絕俗之士未有久而不厭者也今斯堂在眾山之間而宅乎夷曠許氏之族蕃衍父子昆季蘭輝玉映貴遊之士亦復數有至焉者早晚防聚時節燕飲歌詩誦書奕棋鳴琴寢處防息衎衎如也與夫居岑寂而逃虛空者豈不相去遼絕哉嗟夫碧山之幽與斯堂之美世之好奇喜異豪貴有力者𨿽欲以千金致之而不能得今景文獨擅而有之然則前人之來胥宇而貽孫謀者亦可謂宏逺矣許氏其先由閩來居此已數百年代有聞人在宋時有自進士至郡守太學生入仕者前後相望蓋其淸淑之气又有以鐘乎人非但所居之勝而已也景文有才幹能保障其鄕裏又數佐官討賊有功傳曰公侯之子孫必復其始將於是乎在

水竹幽居記

福城東門之外一里爲金雞山山之陽爲東禪報恩光孝寺寺之左右其地多閒曠𨿽負城郭無異坰野逆川順師來主是寺於兵燬之後重建梵宇不再期而成瓦爍之墟煥然金碧眾屋旣備舊規復完乃營寺西南隅隙地爲休憩之所其室三間中廣尋文旁辟兩閣疏櫺宻牖涼燠咸宜又作小樓僅容臥榻及置几案靣其前有池方可三十餘步積水渟色黝以碧環其側植竹數百竿玉榦翠葉亭亭猗猗復垣其四圍穴垣爲小門以出入內外迥隔市囂俗紛靡接於耳目因名之曰水竹幽居云予嘗偕客過之俛池而翫則瑩防可鑑倚檻而詠則淸標可挹明月東出防風南來寒光隠映爽气交襲翛翛乎若脫塵堁而遊虛空不知日之夕身之寓也客謂予曰吾聞爲佛氏教者道存衝寂心與世防而猶畱意於物若是耶予未有以應也乃相與質之主人曰子以物觀物而物於物不若以非物觀物而不物於物今夫湛然而澄徹者水也挺然而防淨者竹也水猶法性本空法身無相作如是觀則水非水而竹非竹𨿽有是居實無所住非幻而幻我且忘我而況於水乎況於竹乎又況於水竹之居乎於是賔主相視而咲釋然契遂記於壁俾惑者祛焉

逺山軒記

凡世之遷居而去其故土者其始也未嘗不思久則安厥居而忘其思矣是故君子於此必有以寓其思於耳目之所接觸焉有感而情於是乎生則𨿽愈久而不能忘也予友何君汝樵自將軍裏遷某處去山甚逺而於遷室之東偏爲軒焉扁曰逺山夫其蒼翠之色朝夕在望煙雲吐吞松栢森列了然於眉睫之間則山豈逺乎哉蓋以寓夫故土之思焉爾君舊居括山下列楹峙乎崖石疎牖瞰乎深澗巖竹園卉茂樹淸泉可憩可翫君髫齓日嘗侍其大父後溪翁寢興於是弦誦娛遊於是時序移攺陵谷變遷昔之棟宇今邱墟矣而君乃能卓然有立艱勤締構以成室廬初欲從其祖居相厥遺址榛莽蕪沒四顧寥寂又無與爲鄰者乃捨其舊而宅於玆爽塏堅宻不陋不華燕處奉賔爰有其所儒者之居亦云美矣然君𨿽居此而心未嘗不在於括山之麓也是則玆室去山𨿽近而視昔之負山而居者庸詎非逺乎嗟夫惇仁篤行之士不忍輕鄕邑以忘其本忠厚之至也而放曠者𨿽適千萬里之逺樂其處則終身防歸其鄕今君之去故居無十里遙而不能忘情若此信乎惇仁篤行君子哉𨿽然故居之不忘蓋不忘其祖也爲人子孫而可以忘其祖乎然則君之居於是軒不惟思其故居之近乎山而已也將必思而先世有文章之懿徳業之盛而求所以繼其美矣詩曰無念爾祖聿修厥徳其是之謂歟君名嶽隠居不仕以孝行爲眾所宗之故爲之記

林氏祭田記

古制田以井授由士而上祭皆有田然其法之廢壞久矣近代朱氏著家禮乃教人取附墓田以奉祭祀事蓋生者之於旣死日忘子孫霜露之思勿保其久而不怠使有田焉則不惟可籍其資於給用而嵗時常祀因田以存所以竭虔致享豈不可繼於無窮哉福寧林君宗璧孝其親親旣沒而哀慕不已時思之祭必恪恭如式於是乎圖所以爲久逺計也乃謀於兄之子某合出田若干畝籍其入以爲祖禰春秋之享薦忌日之獻祠且刻其數於石以示後人而求予文以志夫報本反始禮之大者古旣逺習俗寢渝而世人於奉祀之孝漫不以爲事者蓋有之矣或孝子慈孫有能致其追逺之念者則施田釋老氏而立祠焉曽不思吾祖考之靈非類不享而況托於虛空怪誕之說也哉嗚呼道教之不明而斯民之蔽惑亦大可哀也已然則林氏祭田之舉誠今世之所當法者詩曰永言孝思孝思維則其此之謂歟是冝書之以示勸故爲斯記

鐘秀樓記

天地之始辟也其气絪緼郁積盤錯糾紛則凝而爲山流而爲水是故山水者所以鐘夫天地之秀者也凡天下山水之美東南居多層巒疊嶂淸湍飛瀑極變化奇特之態有不可以名言而幽人逸士欲擅山水之樂則必爲樓觀亭榭以居其間然後所謂鐘夫天地之秀而爲變化奇特之態者不待窮搜逺舉可以安坐逰目而得之矣信之貴溪山水之鄕也方外士吳季彬居焉作樓以爲休息之所而名曰鐘秀蓋以山水固鐘天地之秀而玆樓又有以鐘夫山水之秀也季彬謁予淮南而徵文爲記予未嘗至江以東則玆樓之勝固不可得知然試以聞於季彬者言之則琵琶巋其前臺山擁其後瓊林屹其左應天峙其右而沂溪之水天廻環乎四向爭奇獻怪含輝呈媚陰晴異狀四時殊交乎目者皆蒼翠之色入乎耳者皆淸泠之聲燕閒無事而日延覽其上有足絕塵堁遺世紛若徜徉於物之表而防其寢與食也季彬誦書之暇仰而眺逺俛而瞰近旁觀邪睨應接不窮於以舒幽情發天趣倚幾而吟詩則若有助其思據席而揮弦則若有暢其音蓋玆樓旣鐘山水之秀而季彬又有以鐘夫斯樓所鐘之秀也季彬爲老氏徒澹泊以無爲寂寞以自守而招赤松王喬與娯或謂仙人好樓居季彬之意無乃在於玆乎予不可得而知也巳

義田記

三代之世同黨相援同州相賙而在官又有不卹之刑以糾其闕當是時凡民皆知分有餘補不足而急人之急也逮乎世道下降王政不行人各私其冨錙計銖較恡於施予甚者至於骨肉同气𨿽極凍餒濱於死亡猶邈焉不之卹而人亦恬不爲怪於是而有推其財以恵困乏者非有仁人之心不能也已桃源陳君思禮買田其鄕爲義田幾若干頃嵗籍其入以賙卹宗族鄰里之貧者予有常數貸有常經喪嫁娶各有常給而又以贏卽所居之旁建書塾招致經師教鄕之子弟嗚呼陳君之用心亦仁矣哉昔先哲範文正公置義田於姑蘓迨今數百年遺業猶在而鮮聞有繼而行之者陳君玆舉蓋聞文正公之風而興起與𨿽其規模有所不逮然亦各隨其力之所至而用心之仁則一也若使世之富者皆能如君之用心而人人賙其宗族卹其鄰里則施之所流者廣逺而溥博豈不可以厚民俗而有補於王政者哉君字義甫嘗以帥府辟教諭贛楡縣儒學秩未滿而隠去以善稱於鄕云

三友軒記

至正甲午冬十月予過王伯尹氏伯氏以客燕於三友之軒屬予而言曰斯軒也前郡守趙侯之所名也往嵗趙侯來撫綏南海道經吾裏先人館焉一時遊從皆冠蓋知名士多先人之友於是趙侯嘉其取友之端也乃以三友名其軒親爲之大書俾揭諸楣今先人沒而軒未有記願得子言庶使我後人朝夕觀以無忘先人美而嗣志弗怠子其母辭予謂孔子稱益者三友而孟子之論友曰一鄕之善士斯友一鄕之善士蓋惟善人爲能取直諒多聞之友而直諒多聞之友庸非善士乎嗚呼朋友道廢久矣冨貴者有所挾貧賤者有所冀上下之交非謟則凟又人之常情喜諛而惡聞其過飾詐而靡尙夫誠以已之不知而忌人之知故直諒多聞之士每見擯於時而便辟善柔便佞者恆爲人所狎然則能取益友於今之世者可不謂之賢矣哉因軒以是名而伯尹先人之善得以不冺趙侯其知言者乎今伯尹處斯軒而覩斯名思以繼志述事而益親益者之友通古今論道理切磋刮劘以成其徳其先人蔚然有光使世之取友者皆以君家父子爲法顧不偉歟伯尹名埜其先人名某字愛民趙侯名鳯儀字瑞卿

如愚齋記

華亭彭伯玉扁其齋居之室曰如愚友人邵文伯爲之求文以記予謂顏氏在聖人之門終日不違如愚夫顏子亞聖之資聞一知十穎悟如賜猶曰不敢望況其下者乎今伯玉以是名齋抑自處於顏子歟文伯曰否伯玉之爲人也外和而內專去華而務實故常自以爲愚焉人亦從而愚之其知伯玉者則曰吾伯玉豈眞愚者哉伯玉於世間事無不通曉其耳目心思皆出於人人而乃以愚自守耳若伯玉者豈眞愚哉予於是而得如愚之說矣昔在太古羣氓蚩蚩惇龎倥侗以相生相長相老相死於智巧乎何有世降愈下太朴散而爲澆漓於是乎有愚智之辧公卿士庶靡然日趨於機變以相詐相欺有不同於俗不合於世而淳質少文者則咸指爲愚焉甚矣世道之不古也然有機事者必有機心彼爲小智自私行險僥幸役於物而喪乎已謂之智可乎老子有言大智若愚若寧武子邦無道則愚我夫子以爲不可及若二子之所謂愚其果愚也哉予未嘗知伯玉而文伯稱之其爲人亦可知矣然予乃世之眞愚者他日或過伯玉坐如愚齋中相與論鴻蒙混沌之初必將有以語我乎

蒼翠軒記

夫人之好尙不同而其於取物也必其類豪華之士娯情乎花卉淸修之士適意乎松竹是皆其趣有所合非可彊而予奪之也故君子觀人之所好亦可以知其人矣浙之西土腴而民佚俗尙侈靡廓其居飾其宇者皆是也蒔名木蓄奇石以奉燕遊資觀賞者十室而九惟顧宗元獨能不移於俗而所好出乎庸眾宗元居嘉禾漢唐所處之地一閧之市也構一室不陋不華置書其中而讀之室之前則甃小池累甓爲垣於垣之外叢植修竹碧乾離立緑葉茂敷陰映幾席可愛可翫而其室之幽夐恍若在深林邃谷中遂名曰蒼翠軒云夫植物之幽者莫如竹而軒之幽也又假竹爲幽宗元懷淸秋之志脫豪華之習偃仰於是詠歌於是待賓客朋友於是無日不處乎蒼翠之間其神淸以正其气爽以豁其發爲詩也俊逸而深長夫然後知竹之於幽居爲最宜而世之知此者蓋鮮矣𨿽然竹之可愛獨蒼翠之色乎哉今夫冬夏不變有貞介之節焉特立不撓有幽獨之焉虛其中者抱道之器也直其外者卓行之表也故竹有類乎君子比徳焉宗元壯而質美積學而懋行我見其徳之成有日矣詩云瞻彼淇澳菉竹猗猗有斐君子如切如磋衞人美武公之徳也宗元尙思所以似之至正十五年五月五日記

忠敬堂記

傳稱臣事君以忠又言爲人臣止於敬樊遲問仁孔子告之以執事敬與人忠忠敬之道大矣哉是故以之事君則盡臣道焉以之自治則盡仁道焉君子於忠敬不可斯須忘也斯須而不忠則邪慝之心生矣斯須而不敬則怠傲之意起矣忠也敬也其爲人之大端乎同知元帥府事天臺賈侯名其居室曰忠敬堂昭其志也侯世家子好禮知學問沈毅有謀自汝穎扇孽海內用兵侯散貲鳩義旅保鄕聚至正戊戍從軍來溫每有徵伐未嘗不在行距柟溪守安固入橫陽皆躬擐甲冑率先士行卒以成功他師有異謀者使來誘侯侯曰我惟知忠於國者是與遂發其姦夙夜在公小心愼宻至於交際朋友必盡其情處事不苟而兢兢畏謹然則侯於事君與人之忠爲臣執事之敬亦可謂能勉焉耳矣堂以是名夫何忝乎哉君子曰忠徳之基也敬徳之輿也積基而立輿載而行賈侯之徳也故記之以示其子孫使夫居斯堂者必以忠敬而存心焉則侯之徳蓋傳於永久矣若夫景槪之勝廣廈之美泉石樹林之幽茂則固不待述也侯名嵩字伯嵩至正二十四年七月八日記

淸芬閣記

溫城環十八里居者一萬家甍連棟接簇簇若蜂房只尺空隙地不易得故各爲重屋以處層樓飛閣翼起相望於湫溢喧閧之中而有閒靜幽雅之趣吏胥叫囂隳突稍逺於耳目可以舒懷抱集賓友遊焉而藝文樂焉而弦歌則非特憑髙眺逺而已婁鎬鼎周宅城之西南隅居臨巷道且近市爲閣堂屋之上名曰淸芬蓋其先祖所建而名則鼎周所命也閣之爲間者五衡廣六尋縱二尋有半中可坐數十人南北各列牖望見逺山壁立其左右兩間設茵榻蓄圖籍鼎周之先子竹近處士某性雅好士遇佳士友至則延而居之讀書鼓琴投壼奕棋觴詠相樂以窮昕夕鄕之先達進士鄭君僖項君仲升章君任堯彭君庭堅皆嘗遊憩是閣者至正甲辰之嵗黃巖商君復來正郡學鼎周捨焉予毎過商君必登閣而坐鼎周及其子觀輒欵畱講論古今觀年弱冠善執子弟禮且好文學鼎周能繼處士志而觀之志如鼎周然則斯閣也所以致賢士來遊而相與誦先人之淸芬以見於斯文者其在玆乎吾聞婁氏之先世有諱寅亮者登宋甲科髙宗時爲禦史論建儲事連疏請選立太子天下稱其賢是其淸芬之逺播愈久而不冺者尢可誦也觀來請記故書之以示後人云

蒼雪軒記

蔣君文質舊居括之靑田慕其先世開三徑故事於屋傍蒔竹厥茂林如乃名讀書之室曰蒼雪軒其後僑居永嘉窻戶之外有竹數竿故名亦因其舊今年秋予至三山訪君於郡庠之寓在奎文閣後齋室空曠四壁蕭然而蒼雪之扁復署焉環視其旁則頽垣故址猗猗之枝靑靑之葉無有也方深以爲疑而君且徵予記之予謂君曰名本無名因物而有有是物斯有是名未有無其物而有其名者也故曰名者實之賓也今君之居未始有竹焉乃獨掲斯名以示不亦迂乎君笑曰子知吾室之名未知吾之所以名也自吾去其鄕而居溫居閩今三十餘年矣吾毎念祖宗之邱壠與先人之敝廬閒居燕坐其心常往來於靑田山中涼陰碧色若在左右至於瞑目而寐則其身忽處於故鄕之屋而竹尙無恙蒼雪飛灑爽气襲人哦詩誦書其下如舊時所習及其覺也吾之身初未嘗往而吾之居亦未嘗易也抑不知蒼雪之在彼乎在此乎爲是而名吾室惡可謂其無實哉予因悟曰吾以迹求故不見其有物君以心防故不泥於無形然則宜書之以告疑者遂爲記

聴鶴樓記

予同年進士薛子顒氏名其樓聴鶴始予聞之意夫鶴之爲物羽毛潔白可愛異乎眾禽而其聲淸厲故喜聴之耳否則鶴鳴夜半審於知時子顒之出處蓋以時進退者或有取於是也旣而徴予爲記乃得以質其故焉子顒曰易不云乎鳴鶴在陰其子和之吾夫子系傳則以言行爲君子之樞機出乎身而加乎民發乎邇而見乎逺善與不善隨感而應可不愼哉故我毎聞鶴之鳴而必以自警焉此樓之所以名也予曰善哉子之學易乎因斯樓之名而知子之深有得於易者矣夫易之爲道至廣至大至精至深天覆地載天地吾易也盈天地間惟萬物萬物皆吾易也君子以一身而體天地萬物之易必觀其而省諸躬故天行之健也我則以自彊不息地勢之坤也我則以厚徳載物覩山澤之損而以之懲忿室欲覩風雷之益而以之遷善攺過易之爲變化不窮而反之於身無非道之所在也然人之反身修省求其至切而尢不可不謹者言與行而已故君子觀鶴鳴子和之知夫至誠感通之理無有間於幽逺也則必致察於言行之間焉言也者心之聲也行也者徳之見於行事者也言行動於跬步之內而應於千里之外是故庸言之信庸行之謹惟恐其有失口於人而失足於人也寡尢寡悔其機豈在外哉非深於易者奚足以知此若子顒可謂善學而深有得於易者矣𨿽然子顒之於言行豈獨聞鶴之聲而後致其謹也哉蓋將無時而不謹𨿽閒居獨處寂然閴然之際而所以自警者必常若鶴嗚之在乎耳矣子齒少長而言不知訒行不加修方將從子於聴鶴之樓相與論羲文周孔之易庶幾其有益乎

重建東禪報恩光孝寺記

粵自佛法之入中土其教漫衍招提之宮徧乎海宇而閩越尢多東禪在福州城東三百步倚郭近市而左右乃背負山林麓邃幽是宜仙佛之所宅梁大同三年郡人鄭招勇者始捨其居立淨土院唐中廢爲白馬祠咸通間辧才大師慧筏以禪定之力咸通避去復建焉屢更賜額今之報恩光孝則宋紹興十七年所賜也舊有大藏經刻流布眞詮又有東野淸陰之亭芙蓉之閣昔賢名人往往於斯遊觀吟詠遂爲閩之望剎云至正壬寅平章燕赤不花公由江浙被命來鎭閩省島夷據城以拒火厥寺公召兵討平之異日言及寺之燬也喟曰寺燎靡存以我之故其可勿圖乃遣使詣溫起前歸元寺住持法怯圓辧禪師智順爲之主而屬以興作焉先是禪師嘗造浮圖於淨江山公道溫見而嘉之故有是舉至則拂穢艸除燼土購財僦工於指�役而行宣政院副使側寶世鑑復鳩貲以佐其費肇寺於癸夘之五月越明年冬告成覺皇之殿演法之堂三門兩廡僧堂鐘樓悉復其舊像設咸備庖湢有捨僝功之亟觀者咨駭旣乃求文以記營構始末予惟釋氏之道以色相爲虛幻是故古之桑門卉衣木食林止巖棲惟究觀夫空寂初奚有慕於外乎至於後世徒眾寢繁叢林日廣於是乎崇屋大廈而不爲侈施彰五彩而不以爲華其或庳狹簡陋則爲之徒者且不能一日羣聚而處矣故有廢必興而起廢之功不免於壯麗者豈獨以歆動流俗而誇耀乎人哉亦欲輯學徒使之行住坐臥於中而修焉證焉以廣夫教之傳焉耳然當四方用武之日嵗艱物匱而玆寺之精期月以完炫金碧於瓦礫之墟而幻寶剎於刼灰之後何其盛歟向非禪師願力深規猷有素孰能成之若是之易而藩省大臣爲之紀綱而相其成者蓋謂西方教威靈赫奕必能贊延丕祚而陰隲黎元非但植福田利益於已而已也禪師嗣法鐵闗樞得其宗要辧說無礙距辧才之世凡七十一傳方將逺紹遺風以接來學締造經畫乃出緒餘其道蓋不在是也至正二十四年十一月甲子記

竹西樓記

溫之平陽有地曰炎亭在大海之濱東臨海西南北三靣皆山山環之若箕狀其地可三四里居者數百家多以漁爲業循山麓而入峯巒廻抱不復見海其中得平地有田數百畝二十餘家居之耕焉以給食有潛光院在焉潛光院者明教浮圖之宇也明教之始相傳以爲自蘇鄰國流入中土甌閩人多奉之其徒齋戒持律頗嚴謹日一食晝夜七時詠膜拜潛光院東偏石心上人之所居也有樓焉曰竹西樓當山谷之間下臨溪澗林樹環茂樓之東植竹其木多松櫧檜栢有泉石煙霞之勝而獨以竹名焉者蓋竹之髙標淸節學道者類之故取以自況云鄕之能文之士若章君慶何君嶽林君齊鄭君弼咸賦詩以歌詠之斯樓之美與竹之幽固不待言而知矣石心修爲之暇遊息於是山雨初霽冷風微來如挹瑯玕之色聴環佩之音焉而又仰觀天宇之空曠俛瞰林壑之幽深翛翛然若遊於造物之表而不知人世之爲人世也石心素儒家子幼誦六蓺百氏之書趨淡泊而習髙尙故能不汨於塵俗而逃夫虛空其學明教之學者蓋亦托其迹而隠焉者歟若其孤介之質淸修之操眞可以無媿於竹哉樓建於某年石心之師曰徳山實經營之石心名道堅至正十一年七月望記

木石居記

居必以羣羣必以類羣則相合類則相親故非其類者不可與之羣而況與之居乎人之於人類也禽獸艸木之於人非類也麟也鳯也龍也非不靈且瑞也然與人羣而居則未始可者也防稽生予之同姓而氏曰胡者乃號於眾曰吾之所與居者木石也眾矍然異之曰胡子首圓足方耳目口鼻四肢人也心明乎理義智通乎古今出言有章動作有儀又人中之秀也而胡爲乎與木石而居也予因是而思之胡子之意蓋有所激歟兩翼而飛四足而走毒齒利爪擊搏觸齧弱肉彊食若是者吾可與之居乎浮化澆漓朴變虛僞狙狡獪詐內藏坑穽貌人心禽若是者吾可與之居乎鳥獸非吾羣類難與居也然而天地之間可與同居者莫若木與石矣木石𨿽非吾類而有得於吾心者焉今夫木自生自長自榮自植其材足以備器用充梁棟而其髙至於百尋上千霄漢未嘗撓折然則物之直者有過於木者乎今夫石屹然嶄然其大盤然徑尺之璧希世之寶或蘊於其中水之而不屑火之而不烈擊之而不缺然則物之剛者有過於石者乎直也剛也君子之徳也胡子之性旣直且剛固於木石有合焉耳與之居不亦宜乎且木之直也而抱美材焉石之剛也而函至寶焉胡子負材而懷寶方將出爲世用又豈終於山林而已哉或者以告胡子胡子以予爲知言旣名其室遂請予記之胡子者溫其名遵道其字也

瑞橊記

至正二十一年林君伯恭所居之園橊生五實並蔕其四在下四向相對大小如一其一居上而稍加大焉端正美好置諸籩豆巧若人力之爲者秋七月辛未伯恭以客宴在坐者監察禦史孔汭世川浙省左右司員外郎季伏子庚江浙省都事林彬祖彥文江浙行樞宻院都事翁仁徳元合�沙可學浙江行宣政院照磨崔仁智道明江東憲史方源明與髙八人旣伯恭出橊示客客傳觀之咸嗟嘆稱賞曰此瑞橊也不可以無述伯恭乃請客賦詩而屬髙爲記予謂禎祥兆福妖孽兆禍气所感召有開必先吉凶善惡各以類應大抵嘉瑞之生未有無因而至者也維玆和气薰蒸達於厚地發於植物積善所致夫豈偶然也哉且橊之爲物也內蘊精華其房多子非子孫眾多之乎且數五者五爲五行人得五行之秀者爲賢非子孫賢哲之乎子孫旣多而又賢也福慶之甚孰過於此九莖之芝連理之木異畝同穎之禾載於簡冊世所罕見玆橊之瑞可與並紀曰國曰家厥應則一林氏之大其在玆乎伯恭以丈魁江浙登進士第授休寧尹辟南臺掾除福建省管勾令爲江浙行樞宻院都事弟嘗爲樂淸主簿嘉誠各從仕樞府二子本東皆淸俊端確以茂才舉爲文學官華萼相輝喬梓並秀所謂禎祥之兆蓋驗之人而已見之矣伯恭學問才藝眾所共推其心甚坦夷於物無忤善與人交樂道人之善吾知天所以報伯恭者殆方昌而未有艾也永錫祚世濟其美他日符瑞之應豈不有徵而可信者哉伯恭名溫所居在永嘉郡城之南三里

明逺樓記

吳子中居平陽之夏口裏作樓三間題其額曰明逺而求予言記之予鄕日嘗過子中子中邀予登樓飲酒予乃防目環視見夫川原平衍峯巒羅列南挹龍山霞嶺之幽北瞻淸華墨城之聳西覽雁蕩玉蒼之秀而東則極溟海之廣大覩日月之所出與夫客帆漁艇之往來上下焉凡四向山水之奇煙景之勝百里外所有之物舉不能逃吾瞳睫間信乎其明之所及者不近而逺矣𨿽然明逺名也必有義存焉吾試爲子中言之子中當試爲吾聴今夫人之有目所以視也視之有眀所以見也而明所見之逺近實系乎所處之髙下焉故登髙而望則𨿽千里見者逺身之所處者卑則目之所及者近理固然也故君子自修之道必立身於崇髙之地使夫私欲無以累其中則本然之明物莫能蔽而無逺勿照矣是故君子之視也必用夫明焉君子之明也必燭夫逺焉書曰視逺惟明其謂之是乎子中平居暇日俯仰於斯樓之上而加修省於延覽舒眺之餘則其爲益也大矣夫豈徒曰居髙明逺眺望而已哉子中曰子之言甚善我請終身用之弗忘於是書之以爲記

農樂堂記

淸河王文瑞名其所居之室曰農樂堂而爲予言曰吾家有田若干頃播種其中足以資伏臈近捨園數畝樹桑以蠶植麻以績而衣有餘布嘉蔬異菓時食其新畜雞豚以供膳羞吾春秋課耕藝督斂獲徜徉乎隴畝畦圃間與與如也稼事旣已租稅畢輸則爲酒醴具甘防以朝夕奉吾長老而洽比鄰吾亦優遊無事以卒嵗焉意人世之樂無過此者故以吾居敢請子言記之夫當天下治平之日而耕田鑿井以食以衣榮辱不得加其身利害不能嬰其心凡所謂憂患者皆無與於已庸非可樂之至者乎然世之人莫不樂千駟萬鐘之樂至決性命而求必得之不汲汲焉則戚戚焉終夜以愁終日以奔趨而於畝稼穡之事則以爲大勞而莫之爲也夫乘人之車可加以鈇鉞之誅食人之祿可隨以鞭撲之辱較之二者之間果孰得而孰失耶今文瑞不樂於此而樂乎彼此誠可謂得其樂者矣𨿽然農固可樂也若夫奪其時而使之不暇於耕擾其居而使之不安其業削剝其財而使之不得其生且養則𨿽欲樂其樂有不可得已自非爲政者能推是心以及人人又惡使天下之農皆得其所樂哉吾故重有感焉於是乎書以爲之記

蒙齋記

予友李黼景章名其讀書之室曰蒙齋而來求言記之予作而言曰嗚呼蒙之義大矣夫物生之初混沌未開空侗顓愚昧昧蚩蚩而莫之其所爲人之與物均若是蒙也然人𨿽在於蒙而四端之徳五典之常萬物萬事之理蓋已無一不具於吾性是故君子之所貴者養蒙而已當其未發之蒙純一無僞外物之未感情欲之未動能養其正而無害自其固有之善而充之以至於盡性踐形之極則必其睿智通達篤實而輝光故曰防以養正聖功也若夫蒙而不知養養而不以其正亦終於蒙而已矣是之謂自棄𨿽然欲養蒙以入聖曷觀易之而求之乎山下出泉泉出遇險未有所適蒙之也夫水之爲物流下而其勢必行及其行也則盈科而進放乎四海夫孰能遏之是故君子觀泉之出未有所適也則務學以惇其本觀水之勢必行而不可遏也則行道以達其志故曰君子以果行育徳景章居是齋也讀聖人之書求古聖賢之用心而誠身窮理以育其徳見善必遷聞義必徙不爲通塞易操以果其行夫如是則於作聖之功其庶幾乎景章曰善請書之吾將以自勉焉於是書以爲記

積善堂記

積善之家必有餘慶夫人而長言之也然求其能行者千萬人中不得一人焉間有爲一事善則責報於天曰胡其不吾福也又望之於人曰胡其不吾與也再而不得報於天不見知於人則怠矣三而如是則棄其善而莫之爲矣自非篤信之士惡乎行善而無倦哉淮水之南有隠君子焉曰潘君思誠學岐黃兪扁之術君蓄藥於家有疾告無貴賤輒與藥遇危篤則趨之貧乏者不責其售至數十次無厭色嘗曰吾聞君子爲善不惟善其身而必有利益於人吾旣不用於時無能利人以醫愈人疾濟人之生亦仁者事也吾從事乎此以嵗月計則亦庶幾其善之積乎於是名其所居之室曰積善堂云嗚呼造物者之於人固未嘗屑屑於應感然亦未有久而不通者也福善禍淫皆非朝夕之所致必由積漸而然譬之穴土不已則井必深而泉出矣覆簣不已則山必髙而物生已今潘君之善惟能積之而不已也則彼造物者豈無感應乎哉況天之報施善人不在其身則在其子孫我知潘氏之後必大也使爲君之子若孫者皆思所以襲行君之善則爲天之所祐助豈不益綿逺而弗替乎哉予旣美之而重勉之而又欲其後人之知繼也故勉之

梅灣小隠記

梅灣在樂淸縣治之東三十里其地旁際大海山環海防若屏障然世俗謂水之支流而滙者爲灣昔有居是者植梅其處故以命名梅今無存者而名則因其舊云梅灣之上凡山水可遊覽者曰鎭嶼曰明山曰龍門山鎭嶼正當海口捍潮汐之衝或洶洶作聲則久晴必雨旁居人以占常驗山脊有龍井井畔小穴視不見底投之石良久乃有聲鏗然龍井之北有立石髙可三丈許廣如之石紋理若窻櫺狀俗呼名石櫺窻明山上有蕭相國祠莫知其所從始水有赤水一名白龍港中有白龍天陰雨則見長老相傳云昔有婦人不夫而孕破脇產龍子龍奔入海所經爲凟數回顧其母故水勢多曲折有松瀨泉泉甘冽以煮茗甚佳至正甲辰之嵗予友趙新彥名來卜居焉僦屋數間日灑掃具圖畫琴書畜小僮一人令其拾薪汲水彥名隠處其中教授子弟暇徜徉泉石間以自娯取景之佳者俾詩人歌詠之好事者以彥名故率多來遊由是梅灣之名遂傳士大夫間矣自有天地以來不知幾千百年居者蓋非一姓而景物之勝今始昭彰豈地之顯晦固有其時耶抑亦待人而然耶彥名尙志節問學才器出於人逺甚沈防善藏懷待用其所謂隠者豈眞長往而不返哉子以鄕邑淪陷義不受污棄家遁逃來從彥名居數日盡得梅灣小隠之趣蓋非遁世而離俗者初未易以語此也彥名求予記之遂爲記

趙氏書塾記

古之爲教也立學於國序於術庠於黨而家則有塾師儒之職官之所選置田以井授又無甚富甚貧之民人生於其世者無貴賤皆得以學而其敎人之法自灑掃應對進退以至於修己治人本末精粗復無不備是故賢才盛禮讓興而風俗美降及後世先王之治晦而不明學校之政隳師儒之官廢井田之制壞於是乎惟富有力者其子弟乃得從師學業而力或不贍𨿽有俊秀之質亦終於無成而已矣樂淸趙君士正世居莆岐至正甲午始遷於壼山之下而居焉乃謀諸從子辟塾於家延致名師盡聚其族之子侄而教之幣帛饔膳之費咸出於已趙氏故名族支庶蕃衍來就學者凡五十餘人而趙君新實主之弦誦之聲揖遜之容問辧之習濟濟如也君子謂玆塾之設一舉而三善備焉收其宗族而不遺疎逺非尊祖敬宗之義乎訓以徳義而使之興行非惇睦九族之要乎矜其匱乏而教之知學非作養人才之道乎沒而不書則何以示勸若夫子弟之學於是者循小大之序誦六藝之文講明乎理性之原審察乎義利之辧而從容乎道徳之歸可不勉焉孜孜以毋負爾父兄教迪之意哉至正二十四年春三月甲戌記

江東王廟碑記

江東王本贛雷崗之神也在秦時有其祀神姓石氏名固舊志載漢灌將軍嬰略地江南道出祠下捷還祭之由漢以來昭晰丕闡寵錫之典代有褒嘉國朝屢加封爲江東聖濟顯仁元慶忠烈感應靈恵王今所在有祠而江東西尢盛勾吳孟君拭總制樂淸之明年始立廟花山上廟成於至正二十四年二月先是君陷於集慶虜中義不屈計欲自拔遁去潛謁神卜之而吉遂脫身間走姑蘇卒達於溫因誓爲立廟及蒞玆邑敷政布條革姦屏民旣順令乃致力於神曁尹李光相厥攸址爰陟玆山尋淸輝寺左廢亭故迹得石筍之徵以定其居蓋贛之廟中故有石筍就刻神像至今在焉顯異示祥若有孚契於是鳩貲僦工締搆塗塈肖像其中率吏若民而防事焉君又尋山麓見石罅流沫如縷命去穢壤斧石而沼之甘泉溢出耉長咸曰此神恵也因請名恵泉君曰諾玆殆淸漲之埒歟淸漲者自贛抵萬安灘磧之險十有八舟遇旱則膠神每出水以濟轉輸及應行客之禱者故名曰淸漲云邑人以廟之始立厥有玆祥咸曰休哉災沴必禳牲醴日至靈貺來下報以楨嘉神恵昭孚民用益敬髙嘗經造祠下徘徊顧瞻見崗巒之勢蜿蜒南來奔走翔躍而止於此是其气之盤郁浮圖所宮蓋未足以盡當之而神之於玆爰宅其英靈肸蠁必將禦菑捍患福於我民者無有窮已矧石筍之應恵泉之感已有以開其先者乎僉來徵辭以刻諸石乃紀以詩其詩曰

維古有神於贛開績越嬴而劉明祀於赫施延千禩祠宇相望封錫代加衮冕煌煌其在皇元褒寵崇極秩禋勿替昭垂令式樂成有祀始自孟君君來總治百廢以新昔君在升矢死靡屈陰隲爾忠忱禱無拂履虎勿咥伊誰之庥立祠報祝正直是求幽幽花山風气磅礡妥靈有嚴厥廟基作石筍之址神則定之淸漲之流泉復應之嵗祓我瘥秋祈我穡耄走稚趨來薦醪食父老有言俾牖我氓俾神我福我氓以寧神恵於民神祐於國天子萬年景祝無斁

坦庵記

人心其天地乎至坦易而勿險巇也至坦明而靡幽昩也苟有險巇幽昩之心則非君子之心矣今夫髙而在上者天也日月星辰風霆雨露天之所有也卑而在下者地也山水土石艸木百物地之所載也有目者舉得而見之愚夫愚媍皆得而知之君子之心亦若是己彼莊周氏之書有曰人心險於山川難於知天噫此豈君子之心哉自聖賢之道不明於天下士大夫不知自治其心而習於詐謀功利之末於是乎遊心於至險至幽之域若將使鬼神不能辟其奧者然厚貌深情𨿽曰難知而誠中形外卒莫能掩不足欺人而適以勞己究其所由蓋非人之本心平易明白而已矣易曰履道坦坦傳曰君子坦蕩蕩非知道者孰能與於斯天臺某君祥卿名其居室曰坦庵蓋有慕於聖人之言而取以自爲者予聞而深美之祥卿出仕於時歷宰樂淸永嘉二邑其爲政也不煩苛徼幸故能獲乎上而近乎民抑亦自坦而推乎太子贊善陳君穎達爲作飛白書俾掲諸楣予故爲之記旣以廣祥卿亦以告夫世之學者焉

重建靈山壽聖寺記

溫之樂淸東南爲巨海有山曰玉環在鉅海中島嶼縈紆袤亙八九十里山隈多平地居其隈者凡數千家有佛氏宮八所而靈山壽聖寺爲之冠其寺背負大山若展屏障左右之峯隆起翼兩旁對峙翔伏而回抱其前處乎內者不見其外自外望之隠莫知中有寺也故地之勝爲最寺始建於唐咸通間初柔門爽公者芟屏菑翳結茒居崦西日課妙法華經朝夕鳴鐘磬聲殷嵌谷里人異焉迹聲所殷地創蘭若迎爽居之聞於朝廷以爽能宣布靈山防上大秉之典故錫今額其徒曰誠公曰竟公隄海爲田眾由是乃聚而處業用世嗣以甲乙傳次主之更唐及宋以迄於今或盛或防若巨公之匡復眞公之振發皆有功於事者也至治壬戌燬於災金碧之區悉化灰燼僧一濓恵宜咨詢其眾曰事不爲無成成不成在爲之力與不力耳吾屬勉夫力之所至而相繼以復舊規奚患無成哉僉以爲然而善來者遂以營搆爲己任銖累其衣鉢之資得千七百餘緡倡立佛殿及嚴像設又粥地伯五十畝有奇爲寺之經用至順庚午一濓成兩廡三門元統癸酉恵宜善來成大殿演法之堂及觀音大士殿則一淮成於至正乙未藏經之室則可興成於至正庚子而多寶法藏乃甲辰嵗明釋所成也若智康一沂徳昌壽賢恵超或贊之貲或翊之力以竟厥事鐘樓僧廬庖湢眾屋次第完美室庭雄敞甍宇綿聨丹艧炫燿輝映林壑舊觀復還而加壯麗昕鏞昏鼓法音梵唄寒暑勿替隠若大方殊勝叢林嗚呼近年以來象教陵夷加以南北用兵江東西浙閩招提巨剎隳十九興者百無一二焉而玆寺乃能恢廓墜緒非獨其地之斗絕幽敻塵坌所隔蓋亦有人以維持之也向非得人以相承繼孰能兢惕負荷而究心以圖永久哉𨿽然得人以興不得人以廢天下之事莫不皆然後之繼今者顧前人經畫之艱勤益思增廣而大之則庶乎愈久愈盛而凡其徒之逸居於是安食於是亦勤修梵行音竟夫滅寂無生之學以毋忝爾大雄氏之教乎明釋請記顚末以示來者故爲之書寺僧思寧能奉正宗恵然永亭祖璘文琛如嶽皆將以次嗣主是寺尙能紹續厥志云

遊羅源縣蓮花山記略

羅源負山而邑縣治在有蓮花山不甚髙大而多淸泉怪石予道經邑閩省左司郎中葛君理問王君要與同遊始上山百步至聖水寺中有鑑池泉自池中出石龍噴注地內其聲泠泠然佛殿旁夾室有白玉蟾題詩壁上書大艸字頗雄偉出寺旁石徑行三十步至眠鶴亭望連山重疊若屏障市防居室歷歷在目中自亭轉行至寺後有石室室之中有金鐘潭其前有方池池之畔爲壼春亭行稍倦坐憩亭上仰望補陀峯因上至峯所大石巋然下瞷空洞有觀音大士閣自石壁而上可三十步至龍虎巖髙廣四五丈許勢如虎蹲龍蟠之狀泉水自巖罅涓涓流出如縷名曰仙源大旱未嘗竭鑑池金鐘方池其源皆出於此龍虎之山有筆硯峯二石相並其一立色白其一偃色黒而上平筆硯之間有仙迹路險塞莫能窮大抵山水之可遊者多在遼逺幽僻好事者必裹糧以往又多深窈峻拔𨿽有心目之適然其爲勞也亦大矣玆山去縣治不過一里無躋攀登陟之疲而泉石幽雅賞翫不厭亦可謂奇絕也時同來者六人彭城葛良仲溫永嘉陳髙子上靈武王翰用文沛郡朱希文仲防東萊太史子安鐘元子初至正二十六年二月十八日記

不系舟漁集卷十二

欽定四庫全書

不系舟漁集卷十三目錄

傳

胡孝女傳

王伯顏傳

墓志銘

處士彭公墓志銘

梅隠處士章君墓銘

故宋學士徐公墓志銘

瘞殤子慈童銘

愚翁墓志銘

淨居寺圓鑑智覺禪師塔銘

倪母墓志銘

行狀

鄭處柳先生行狀

欽定四庫全書

不系舟漁集卷十三

元陳髙撰傳

胡孝女傳

胡孝女泰秀之海鹽武原裏匠氏女也母沈氏患手足攣不能行動舉持積年不愈家人侍疾者頗厭倦泰尙幼乃戚然自悲曰吾力稍能任豈令無人養母哉及長卽日夕侍奉母側飲食藥物必手進之盥櫛必躬爲之溲矢起臥必親抱扶之父及兄日出傭業藥膳皆其所供具凡母所需者未嘗不給遇風雨輒楚庸增劇則終夜不寐人若有不堪其爲者終未嘗見厭怠色或勞苦之則曰親吾天也不幸至是吾爲子義當供養何勞之有兄後娶嫂嫂難於事姑乃謀析居而泰遂及其婿畱母家以養母焉至順間嵗薦饑泰夜作傭織絍給食至剪髮鬻之以贍足泰傷母病無瘳時乃剔股餌母不效後又聞郡人戴某親有疾刃胸療得差一日俟家人出卽引刀刃胸取肉雜他肉以進因病瘡沈氏今年且七十疾如故泰侍疾三十餘年矣愈益加謹不衰初泰少時父以里人宋氏子養爲贅子壻已而羸病或謂泰曰宋氏子疾弗良弗可托終身宜未及婿別圖配無貽後悔泰曰吾父母爲吾擇偶志在宋氏久矣吾知從父母之命而已豈可以其疾故有他志耶卒嫁之事父甚得婦道夫亦順而化其義眡外姑如母論曰竭力事親人子之職耳世教下衰民不興於行有能孝於其親則以爲奇特異常而共稱述之然所聞於今世者又絕少何也哉若胡氏之三十年艱難奉母士大夫由學問欲自樹立者有所不能而一庸女子反能之彼豈知植名要譽而爲是哉然世之烈女子固有能爲人所難者要勉彊感奮於一時至如胡氏之女蓋出天性眞可謂難能也己胡氏之同里人倪大可爲予言其事甚詳且信予重恐其湮沒無聞故錄之爲世勸焉

王巴延傳

王巴延字伯敬濵州霑化人性倜儻好義旣冠入京師駙馬荊王一見奇之與議疑事剖決無凝滯深加愛重王拜湖廣行省丞相署爲知印補宣使考滿爲蘄陽尹調烏程尹所至有聲遷信州推官平反寃獄民爲立生祠至正九年朝廷選守令用上官薦爲福寧州尹政教大行民愛而敬之十二年春除福建鹽運司副使將行防鄰境賊起勢焰頗張州民羣擁馬拜且曰公吾之父母豈容捨吾去哉方今盜賊蠭起公去吾民將誰賴乎父老百餘人詣太府乞畱巴延巴延復畱其年秋賊自邵武間道迫福寧巴延募民兵得一千五百人爲守備又遣吏諭鄕民各自爲守十一月庚辰賊至靑皎屯楊梅嶺巴延與中子相引兵直抵賊營與戰破之賊益眾復進民兵僅千餘人巴延乃還守州治壬午賊眾數萬平旦攻西門眾寡不敵吏卒奔潰巴延獨身奮以死自誓俄馬中流矢墜地爲賊所執賊首王善謂曰聞公亷能著稱欲相屈遂尹此州巴延厲聲叱曰我朝廷守臣義當殺賊不幸敗有死矣賊怒令其跪巴延曰此膝豈跪賊耶賊愈益怒令左右毆之巴延曰我爲人臣當爲國死乃嚙舌出血噴賊酋面罵曰反賊殺卽殺毆我何也防賊執達嚕噶齊額森都哷至語之曰汝何敢起兵拒我額森都哷恐懼不能對巴延曰我起兵殺反賊耳因大罵不絕口且曰我死當爲神以殺汝曹賊怒遂害之臨死色不變立而受刃頸斷不僵僕出血皆白時年七十矣死後數日肉色如生百姓無老穉皆慟哭賊亦悔之子相亦被執賊欲官之相曰汝國之逆賊又殺吾父義不戴天我忠臣子詎能從賊耶又殺之相妻潘逃民間有惡少欲亂之不從執獻賊酋潘慟哭曰吾旣失所天義豈受辱乃絕不飲食及其二幼女皆死焉贊曰羣盜之起首釁河南延蔓於淮江閩浙將帥守臣敗死降死逋竄者不可勝數而死節之士蓋少見焉若禦史張栢江州守李黼固可稱述而巴延之死其節亦偉傳所稱捨生取義者非斯人之謂耶至其子爲父死婦爲夫死忠孝貞烈萃於一門尢足尙哉

墓志銘

處士彭公墓志銘

至正乙亥冬予自四明歸與友人何君嶽過處士彭公所公時年七十六矣筋力堅彊衣巾楚楚見客至大歡遇夜畱客飲命諸孫行酒饋食而公坐對客欵接殷勤甚予出謂何君曰耉長耆耋其禮貌人不苟如此足以見公平日爲人可敬也夫明年公歿予聞大戚曰鄕之老成人復不可見矣又明年將其諸孫以狀來乞銘曰先生知吾祖敢以爲請嗚呼其尙得而辭哉公諱仁翁字如山其先自閩遷溫之平陽金舟鄕曽大父大父旦父直道公昆仲三人而公爲季聰敏通豁遇事勇重然諾負幹濟才不出求用於世而能以善治其家兄濬翁早卒其子珙甫始生孩六月公曰兄弟之子猶子也字育訓誨之俾成人與己子均養齊愛珙甫死撫其諸子與子之子如一及諸孫長分財珙甫子四人子之子一人公析貲產爲五略無纎毫偏私厚薄人以爲難鄕黨宗婣稱其義故家人化服公訓長穉惇睦毋敢有間言嘗遇嵗饑設粥食餓者鄰里之不能自給者賑之粟人多徳之或解衣以濟貧人甃路以便行路蓄藥以恵病者其好施予不吝嗇財多類此至正二十年三月丙辰以疾卒年七十有七配鄭氏庶生子一人曰瑩甫早卒孫男一人曰文震從孫四人珙甫之子也長文從文明慶元路秦化州判官次文定次文崇卜以二十二年二月壬辰於其鄕梅奧之原予聞天之報施善人必大其後公之後其將大乎銘曰

箕衍禹疇九以福終克享厥福世罕其逢在公之躬實兼而有畀予自天亦孔之厚爰振厥緒乃裕而昌爰啟其承乃奕以光友於其兄以及孤幼化行於家睦焉靡疚均財之義州裏賢之贏之於人積而能施生逢其居歿臧其宅梅山之原幽幽松栢松栢幽幽淑气萃焉式祐爾後厥慶綿綿

梅隠處士章君墓銘

處士章君卒於至正十五年三月乙未於至正二十二年九月乙巳其孤徳來請銘於賜同進士將仕郎前慶元錄事陳髙謹爲之銘君諱成字叔實自號梅隠處士曽大父溢大父如博父季倫娶黃氏子一人徳也孫男六人以折以信以道以齊以周以儀系曰

章之裔繇浦城練氏功活我氓施奕葉彌昌榮郇國奮業以逮伯歸仕永寧居白沙後以興世傳十處士生性克敏識斯明抱才器嗜史經孝於親友弟兄齒方壯慕簮纓逺周覽北如京浩然歸爵奚縈篤爲義聞斯行奉惟約家則贏周人急眾所稱嵗壬辰盜以獰气日張誅勿勝君盛憤疾乃嬰壽七袠逾三齡天不憖溘以傾維處士載徳聲負耿介韜光英志則郁善可程身弗享在繼承子克肖孫有成蔣嶺祔先塋考厥美視玆銘

故宋學士徐公墓志銘

公諱詵行十四公姓徐氏其先閩之秦川人始祖諱贇者石晉天福庚戌徙居溫之平陽坊郭至公一十三世矣嵗至正庚子其曽孫徳一一日請於予曰吾曽祖學士公旣𨿽久而乏所志蓋以吾祖與父皆歷薄宦適丁世變而不暇及今幸叨遇隆平敢不泣血而白祖宗之遺徳乎子辭不獲乃按狀序而志之公祖諱旻髙州通判父諱淮江東主簿母夫人鄭氏公生自幼天資聰敏度量達儒言經防夙有聞知旣而以明經擢授正字尋命集賢學士居官謙謹不失矩度上甚禮遇焉而公未嘗少有懈志嘗謂人曰士君子讀書務在明體達用爲臣死忠爲子死孝使方寸事事方正有可對人言者則施無不達用無不可故公徳器成就言隨所行人皆以古君子亦不是過也玆因徳一之請而暴白之庶幾前人之徳無所遺矣吁讀書而明聖賢之學入仕而行聖賢之道艸詔鑾坡張皇國命一出於上之實意而不媚浮辭其何負於平昔之學者歟公生於宋嘉定庚午二月二十八日卒於宋咸淳辛未九月十五日享壽六十有二以是年十二月十三日於薛家堂之原夫人朱氏子男四長公瓘四川帥幹次公璣泉州稅務大使四公球醫學提管孫男十曰參翁衢州稅務大使曽孫二十三曰山壽處州稅務大使孫二十六是非天道之餘慶者歟宜爲之銘銘曰

光嶽之英文物之規篤生大家餘慶所宜其學伊何維孔是師其道伊何維周是期標翰鑾坡龍騰鳯儀有子有孫壽考維祺令徳若斯誰其似之用傳斯銘以昭潛輝

瘞殤子慈童銘

慈童陳髙子上之次子也至正十八年戊戌之嵗三月二十三日日未入而生二十二年壬寅九月十六日日旣出而死生於慶元之慈溪故名慈童甫三月髙自慈溪掲家附海舟還鄕裏歷涉風濤幸無恙慈童方五嵗頭角岐然聰明慧而厚重與羣兒嬉彼則競爲挑達獨凝然坐不動客至輒迎揖入索茶酒舒舒徐徐也見者咸謂陳氏有後予亦冀其成立能大吾門也是嵗髙居母夫人喪每朝夕饋奠必隨拜於後夜寢苫次亦來同寢不肯去以是感寒熱疾夭死死之日斂以小棺瘞屋東邊塢上實平陽之金舟鄕咸通裏銘曰

天之生民或夭或壽胡爲其然殤子果夭耶黃耉果壽耶夭也壽也同歸於盡而已又何足悲乎骨肉復於土魂气散何之也生爲父子死竟何爲也

愚翁墓志銘

溫平陽鳯江之南曰夏較裏顧氏世居焉其先李唐末自閩之長溪赤岸避亂始遷族後蕃衍在宋時掇科第致通顯者前後相接又多以儒名文學爲鄕之冠紹興初錢唐主簿岡潭州監獄碩連翩出仕秦檜用朋黨傾趙相鼎主簿貽書讓蕭侍郎振不當阿檜辭气激烈寶慶間主簿之從孫任知橫州從曽孫翼夫通判隆興皆由進士顯著一時橫州之從弟諱大齊學優而任不偶生子晏以明經教授鄕裏爲碩儒生四子俱有聲塲屋其第三子諱力行才特俊邁學者宗之號南江先生遭宋革命文運未興賫志以歿有詩萬餘篇曰小慙集尢工駢麗語多爲人所傳誦其弟諱某號牧坡先生爲詩文亦淸麗伯仲間聲譽籍籍南江先生無子以牧坡先生次子後是爲處士諱某字某爲人質直不能曲意隨順人而好趨人之急性喜竹居屋傍栽竹數百竿每與賓客奕碁飲酒其下醉則陶然若有所得嘗曰竹我友也因自號爲友竹雲年若干以疾終於家且死謂其子曰吾生勛業無所成死而無以傳後世之愚者莫我若也已吾死必以愚翁易我號庶幾表吾之志乎哉故沒而以愚翁稱遵遺命也娶鄭氏子男一人曰世標溫州路永嘉縣尉女一人適曽瑾孫男二人某某處士生於至元二十九年十月某日卒於至正六年七月某日以至正二十一年四月某日於鳯林鄕鳯奧之原世標來以銘爲請嗚呼處士生簮纓士族浮沈於世不爲聲利逐逐死而托其迹於愚豈眞愚也哉要之所以爲賢乎銘曰

與竹爲友淸可則也以愚自名晦其迹也嗟乎處士類有徳也鳯林之邱爰安宅也有考我銘過必式也

淨居寺圓鑑智覺禪師塔銘

淨居寺之主者圓鑑智覺禪師示寂於至正二十年十月庚戌茶毗於至正二十一年正月之午遂以是日其舍利若骨於寺之東偏而塔焉越明年其徒之上首文曇以逆川順公之狀來請曰凡浮圖氏有塔有銘所以表其行業而昭勸後學若吾師之超詣功勤多可記者敢乞文以志諸塔石按狀禪師族姓周氏諱慧定字常照始生之夕母夢云云禪師生於前至元戊寅九月四日世壽八十三僧臈七十三住山三十九年度弟子一百六十人自楊岐四傳而爲大慧慧七傳而爲禪師禪師師鐵舟海海嗣了堂達達嗣佛照光光嗣大慧果溯流尋源其有由來也逺矣禪師儒家子世爲官族以其顯於釋也故略而不施書銘曰

圓明藏宗炳星月法席紹承續靡絕顯彰幽昧繇智劣海也追宗騁軌轍有美厥嗣定維哲寶珠無纇鑑罔闕生而有異死昭晰誕登彼岸證寂滅窮源本始自前烈曰岐曰慧匪別後來繼者仿以法欲求其眞視玆塔

倪母墓志銘

倪氏子婿邵炳泣告予曰炳之妻之母趙氏無子惟生一女妻炳及死炳爲具其凡之事又爲築廬墓側以奉嵗時祭祠炳懼其後世一旦隳之則死者目不瞑於地下弗爲銘以貽後將無以詔焉敢請予謂古者墓有銘非惟俾姓名傳亦所以示後人無敢傷墓然則玆墓也其可無銘趙氏系出宋宗室世居嘉興之海鹽祖某父某年及笄婦華亭倪伯玉卒年五十一以某年某月某日華亭之泖灣銘曰

水流而瀦林茂而腴藏也有穴祭也有廬是爲倪母之墓乎銘示來者其勿毀諸

行狀

鄭處柳先生行狀

先生諱昻字處栁一字崇陽其先自髙宻遷閩之長溪赤岸石晉時徙溫之平陽宰淸鄕世爲望族曽祖諱時祖諱符父諱公顯先生警敏詳宻淸愼狷介貌莊毅若不可近而卽之甚平易少豪俠於富貴子弟田獵馳騁爲娛及長乃痛自激勵刮磨悉棄去舊習讀書爲文尢長於歌詩年四十九始遊郡城一時諸公莫不斂袵推服而願與之交教授趙棨時爲郡學師前後居庠序且十年所薰陶甚眾凡四方之來遊宦者有知先生必造謁聴受言論惟謹苟非其人先生未嘗與接而亦無敢尢先生者至正十年冬冦盜竊發犯州郡明年山獠起先生擕幼稚往來避難﨑嶇山澤間備極困苦而未嘗憂戚顧謂家人曰吾命盡爾其安之十三年冬溫之戍卒戕主帥據城以叛气焰張甚先生臆其酋嘗知吾必且凂已遂逃之山中旣而求者果至已失先生矣居久始回城酋欵門求見先生卒辭或謂先生曰聞其人且宥過授爵矣何拒之深先生曰彼若縱克僥幸獲免寧可以污我哉及叛卒誅人始服先生之爲髙也十六年春僉浙東亷訪司事宋巴延布哈分司至溫復請先生師郡學先生固辭不獲畱嵗餘一旦翻然歸家堅臥不出衣寛衣岸幘巾獨行孤坐徜徉自適絕不與時貴人往來見者或以爲古逸民之流逾年以疾卒先生晚年始爲學而篤於自信所守確然不爲外物奪性疾惡不能容人故於世俗人寡合惟遇賢才士則敬愛之若不及家至貧饘粥不能自給妻子常至寒餓他人所不堪而先生處之晏然哦詩誦書接應賓友終日言笑怡怡如也非其義所當得一介不取𨿽顚沛流離未嘗放肆故其守至老愈堅嘗謂人曰吾幸處世爲人使明日所爲或有媿於心不若今日之死之爲愈也其自力不怠如此所爲詩老益工非得驚人語不苟操筆有藳若干藏於家先生生於至元己丑九月卒於至正戊戌二月享年七十娶林氏先二十五年卒繼余氏生三男果異集蚤卒髙辱與先生遊且久而知先生深用述其行之梗槪以求名於當世立言之君子而傳之不朽焉謹狀

不系舟漁集卷十三

欽定四庫全書

不系舟漁集卷十四目錄

銘

三復齋銘【並序】

棲雲精舍銘【有序】

容膝軒銘

世學山房銘

散木軒銘

聴雪齋銘【並序】

休休室銘【並序】

虛白室銘【並序】

贊

焦味道像贊

天字贊

箴

自警箴

明誠齋箴

跋

劉忠憲公遺語跋

顧文主簿上蕭侍郎書跋

趙子昂學士帖跋

冨鄭公手帖跋

諸公贈趙夫人捲跋

陳太常飛白書帖

春濡庵詩卷跋

蔡氏族譜跋

羅氏家乘跋

考丐傳跋

欽定四庫全書

不系舟漁集卷十四

元陳髙撰銘

三復齋銘【並序】

髙君名其子尙之讀書室曰三復齋有防乎南容三復白圭謹言也謹其言斯謹其行矣尙也而可不謹其言哉而父欲而之戒之也故命是名以誨亦欲而之識之也故爲之銘以告銘曰言之易矣踐之孔艱言之危矣躬之匪安言之巧矣實之匪存言之肆矣眾之所怨嗟言之玷磨之實難謹言善行入徳之門

棲雲精舍銘

同郡陳光祖字用賓其母於祖塋之側在吹簫臺山下距城二十里搆屋於墓左用賔居息讀書其中集賢學士陳公扁之曰棲雲精舍以飛白法作大字書之蓋西南之山吹臺最髙其上嘗有雲气轇轕故以名云然用賓之搆玆堂而居焉者豈徒愛吹臺之云乎哉蓋不忘其母也不忘其母者孝也孝子之道不忍死其親故親歿而不忘焉親歿而不忘則必思所以顯其親矣思所以顯其親惡可以他求哉反諸已焉而已耳用賓讀聖賢之書以修其身以善其行身修行立而聲譽流聞斯有以顯其親矣因銘其室使之朝夕觀省而加勉焉銘曰

吹臺之山眾阜所宗維岡崔嵬其云溶溶趾麓迆延風气盤礡厥艸維茂叢木沃若有斧者封於山之陽依其先塋陳母之藏陳母有子孝思弗替爰築我室爰居爰憩爰誦我詩爰讀我書敬親遺體永矢弗渝翳彼嘉樹曰松與檟秀色幹霄雲防其下猗歟玆室棲雲是名匪云之棲廣學以成嗟陳氏子旦夕兢惕式顯其親令聞無斁

容膝軒銘

南昌錢寶臣氏名所居之室曰容膝軒昭其儉也永嘉陳髙爲之銘曰翳古初處巢穴神聖有作棟宇設蔽風雨禦燠寒後日以移土木繁世之愚狥奢欲乃髙其廬丰其屋曰賢哲約以貞尋丈之室居則寧維玆軒大容膝君子藏焉靡湫溢爰笑語載寢興吉祥萃止和且平體斯胖心孔碩若居廣居宅安宅

世學山房銘

禮部郎中楊公名其室曰世學山房門生陳髙敬爲之銘曰成人之道惟學是力學傳於家君子之澤澤綿可斬世學永存猗歟楊氏積慶之門自昔先人代濟厥美訓其義方貽謀孫子蘊久而發芳逺而彰迨禮部公碩大且臧曰匪予能教由祖考世世纉承學以爲寶其學惟何讀書念玆伊尹吾志顏孟我師學而不世奕葉則殞孰克象賢勿替而引我繼我述無媿在玆嗟爾後嗣其敢有違弓冶之良箕裘其繼矧玆學業無念先世藏修有室刻銘於楣嗟爾後嗣庶其勉之

散木軒銘

上淸道士鄭無用名其室曰散木軒爲之銘曰

良木之產楩梓松栢爲屋爲器中於繩墨擁腫拳曲伊櫟與樗百不勝任茂陰道隅彼櫨所堪斧斤爰伐用資於人而已則折惟玆不材故以散名匠石勿顧乃全其生不適於用不嬰於害無用之用其用爲大我觀於物道其在玆人不用我我且奚虧智巧辧慧剛勇利捷其資其能鮮不躓跲支離偃蹇疏愚顓蒙爲世所器悔吝奚從犧牛文采不如泥滓靈鑽灼曷若曳尾有鄭樗氏老子之徒自處以拙退然若愚築玆一室詭名散木蒙莊是師誰其桎梏以散見廢庶終天年與造物遊無爲自然

聴雪齋銘【並序】

齋者燕居之室也歐陽氏曰齋之爲言若於此而齋戒也四明應成立以聴雪名齋成之義惡乎在蓋澹泊之安者逺華靡之習雅素之尙者絕淫移之姦況乎窮冬沍寒霰雪紛集貧賤者有凍餒無聊之憂而冨貴者惟宴酣歌舞之樂於斯時也燕坐乎一堂之中而獨以聴雪爲事非安澹泊而尙雅素者不能也以此而致其齋戒於以養心於以檢身亦庶幾乎其有得哉故爲之銘曰

五官異用耳則司聴聴溺於淫中失其正絲竹之韻舉世所耽孰厭喧嘩寂寞是甘霰雪之聲匪宮匪商孰玆其聴而廢笙簧惟彼好修勿於度愛嗜淸幽愛葆衝素防心端坐靜而聴之儼兮若思澹乎無爲有如聞韶乃忘肉味心齋之要庶其在是儆戒有道人鮮克知吾作斯銘以闡其防

休休室銘【並序】

溫樂淸之玉環山有劉元芳氏年且五十屬家事於其子謝絕世紛於居宅旁搆屋三間而辟東西爲燕居之所乃名其東曰休休室來徵予銘予問其休休之說元芳曰人之生也寓形宇宙視光景之迅邁猶駒過隙耳而舉世營營役役未至於死則未有休息之期旣貴矣而益思丰其祿位崇其班資是貴者不知休也旣富矣而復思蓄其貨貝廣其田宅是富者不知休也賤不安分而至慕乎貴乃汲汲於形勢之途則賤者不能休矣貧不受命而欲求其富乃逐逐於刀錐之末則貧者不能休矣是故自少而長長而老老而死而莫有休者焉我觀古之達者避名遺榮土金芥玉澹泊以自持逍遙乎無爲中心誠有慕焉我故休息於玆以終吾暮齒或有以世事相及者則應之以休休而已嗚呼元芳之志亦足尙也哉又愛其言有可以警乎世者故爲銘曰肖貌堪輿有生蠢蠢百嵗駒隙倐忽而盡情蕩欲肆心役於形狥物展轉形亦靡寧攘攘熈熈蠅營狗苟自稚及耄晨趨夕走貴富貧賤鮮不有求就知止足未耄而休曰休斯休有劉芳氏曠焉達觀邈矣髙址於利勿計於爵勿縻珠璧沙石軒冕塗泥莊周我師向平我友盤桓一室於世奚取寒螽蟄穴宵禽息巢休休無營永逸勿勞

虛白室銘【並序】

虛白室者釋文琛名其棲禪之所也莊周氏曰虛室生白然所謂室者豈上棟下宇材木之所搆乎曰虛曰白又豈屋室之空洞而晃朗者乎室也者心也虛也者心之不累夫物也白也者心之無所不照也心無物累則靜靜極而明道之所在也琛棲是室而有得於此則其於道也幾矣銘曰

室之虛就窒我廬室之白不昏以墨白以虛生維虛乃明虛若太空白如皎日有廓其居我之玆室

贊

焦味道像贊

貌同乎人服異乎今彼何人斯孰知爾心是其好古而尙志者耶懷瑾握瑜而將爲用於世者耶內明而外和黙専而言辧實而求益美而不衒夫是之謂焦粲

天字贊

兪子以天字號或者疑其大而未當也而不知以道觀之則天也人也夫孰爲大而孰爲細耶以我心觀之則天之於人也其猶囿於匡廓之間也李存子旣以爲之說矣陳髙復推其意而贊之曰蒼蒼然其窅防者夫孰擴而閎耶乎而有生者伊孰梏其形耶恍兮惚兮孰小而大渾兮沌兮孰見其外八極我區六合我廬方寸之中廓乎太虛

箴

自警箴

義理之辧理欲之分靜存畏懼動戒紛紜學不可已過當喜聞老將至矣敢不憂勤

明誠齋箴

明誠齋者華亭邵武叔居室之名也子思子曰自明誠謂之教蓋學者之功必先明乎善然後能實其善故曰不明乎善不誠乎身矣武叔以是名齋其知所以進修者乎因作箴以遺之箴曰乾父坤母爰生我軀我性所有洵美且都上智盡性靡喪厥初伊予何人其敢勿圖聖豈逺而學焉可至自明而誠於玆從事曰惟明誠先哲所示予旣有聞敢不自厲曷以明善講學是資必窮其理以周其知曷以誠身固執勿移乃充其善以去其私我善旣明如鑑斯淨反身而誠如璧斯瑩明誠曰教誠明曰性殊途同歸何有賢聖

跋

劉忠憲公遺語跋

遺語云觸怒大臣誣搆就獄豈能與經斷小人交口辧訟屈膝引對於寃夫之前且宣身爲臺臣義不受辱卽當引決無累後人嗚呼蒼天實鑑此素心云至正十六年冦陷金陵憲臺重臣入賊中受僞爵者往往有之或不幸死率爲亂兵所斃鮮聞有伏節死義奮不受辱者若劉忠憲公以中丞言事被誣搆尙不肯就獄吏對詞慷慨引決視死如歸況肯偸生苟免失身於賊耶嗚呼死生之於人大矣非剛毅明決孰能捨生而取義乎忠憲以身爲臺臣以屈膝辧訟爲恥而今之屈膝以事賊者曽不以爲羞人心之相逺固如此哉觀公遺語重有感焉

顧文主簿上蕭侍郎書跋

秦檜當國勢熖可畏一時端人正士斥逐殆盡士大夫𨿽素有樹立若蕭振者亦附麗焉錢塘主簿顧君獨貽振書讓以不當附檜反復千數百字使檜聞之禍且不測而君乃毅然勿顧豈非所謂見義而勇者歟主簿之職防耳當是時據髙位食厚祿者固不乏人而君獨爲朝廷深逺慮其忠君愛國之意何如也蕭爲侍從同里人氏孰不樂稱頌其美以相攀援而君則愛人以徳盡忠告之道不爲世俗兒女態抑可謂直諒君子哉勇於義忠於國直於朋友此皆人之所難者非賢其能若是乎使主簿君立朝當路其功名必有可紀惜乎居下位而不得施也書中所謂堂堂社稷反爲諸公快意之地深可痛湣三復其言眞足以流涕而慟哭矣歷觀自古曁今姦邪誤國未有不由乎此者蓋姦臣執柄於不同乎已者不問其人之賢否必擠而去之然後有以快其意賢者旣出而國以危亡隨其後如王荊公安石亦本號爲賢士及爲相欲新法之行當時諸君子義不合已悉加貶竄而引用同己之小人卒以快意基靖康之禍嗚呼主簿君之言不亦信而有徵乎是書宜載諸史以爲世戒旣不及見錄幸其五世孫仲明能表章之求當代名公書以示後又將刻之石庶幾有以垂不朽焉仲明亦可謂賢孫也已

趙子昂學士帖跋

吳興趙魏公以善書名當代片紙遺幅人爭寶之而流落在人間者固亦不少近嵗兵燹蔓延書畫圖籍殘毀殆盡前人墨迹此後蓋不易得也起上人出示此帖乃公得意之書尢可寶也

冨鄭公手帖跋

前史著冨鄭公以不與防立英宗與韓魏公絕聞見錄亦載鄭公爲樞宻相怪魏公不闗報撤簾事因力辭執政遂出判河陽自此與魏公絕每嵗生日魏公常遣使致書幣鄭公但答以老病無書今觀此帖乃鄭公賀魏公手書也白雲向捧答教則知前此又有書矣書中辭意勤懇出於至誠且曰終爲蒼生再起亦天下之心也可見其慕望之重然則所爲鄭公與魏公絕者豈其言乎按神宗卽位魏公除鎭安武勝等軍節度使司徒兼侍中判相州鄭公書稱司徒判府侍中當在此時韓富皆一代偉人言行爲世楷則若使富以私憾絕韓至不通書問豈不爲盛徳累哉昔人紀錄蓋難盡信大抵類此此書之存猶足徵焉必有能辧之者防政危公得此帖以歸魏公之逺孫致用致用出以見示故爲之題其後云

諸公贈趙夫人捲跋

昔巴寡婦淸以財自守秦始皇帝爲築臺而禮之作史者列之傳紀以爲美談今觀諸公所贈趙夫人語稱其聰慧貞烈蓋出天性而守志之後乃托迹於老子法中以詩文顯著獲召至京師見主上名動公卿與淸之以貨殖見重於時君者有逕庭矣宋有天下三百餘年涵濡之澤蔚然文治故𨿽亡國之餘而宗室嫠婦其志節詞章猶有若斯之表表者況士大夫乎展翫再三爲之興慨

陳太常飛白書帖

天臺鮑君錫瓛爲行樞宻分院斷事官蒞溫郡大得民心威行恵流信義孚著其居官大抵以亷爲本於是太常陳君穎達作飛白書亷若鮑叔四字以貽之昭其實也予每觀夫天下之人莫不知亷爲可貴也然而鮮有能以亷自守者蓋人有血气之性則不能無欲不能無欲則不能不爲利之所動不能不爲利之所動則智以之而昏正以之而邪公以之爲私以曲爲直以是爲非𨿽有聰明之極威斷之至未有能行善政而服民心矣此亷之爲善所以難能而古今之論吏治者必以是爲尙也鮑叔輔桓公名著於齊國嘗與管仲賈分財不較以亷見稱載之前史照耀千載今君復能趾美前人聲聞日章使士大夫咸喜稱而樂道之他日太史氏書其勛業必將有徵於斯云

春濡庵詩卷跋

親之於子也生之愛之其爲恩也大矣君子念夫親之所以生我愛我者不可以莫之反也故必思報之其報之也若之何曰盡其情焉斯可矣是故生則敬養之死則禮之旣而逺則爲之祭祀以追享之所以盡其情焉是不忍於親之死而思報其親也𨿽然親旣往矣容色不接於吾之目矣聲音不聞於我之耳矣人子之思不能無怠以忘也是故君子因天時之運而詧於陰陽之變履雨露而惕焉履霜露而淒愴焉雨露濡於春陽之發也則來而伸者其神可得而求也霜露降於秋陰之斂也則反而歸者其鬼不可得而恍惚也於其反而歸而哀以送往孝子蓋有所不忍言也已而於神之來也能不惻然象其親之生存矣乎是故嚴其主位則若親之依之也潔其幾筵則若親之安之也奉其酒醴饌奠則若親之飲食而醉飽之也其所以交於神明而盡其情者於是爲至由是而繹焉則著存於心無日而忘之矣金氏之兄弟瑜與防也墓以其母而屋於墓之側爲時節展省而春祀之所名曰春濡其不忍於死其親而能盡情以報之者歟嗚呼世教日衰蓋有親死而不與於衰麻哭泣之哀者矣又況於追逺欲民徳之歸厚得乎求如金氏者可不謂難哉宜夫人述之文而歌之詩也予故爲之書於卷末

蔡氏族譜跋

蔡氏之在平陽者或居膓奧或居步廊或居新城然惟步廊爲最顯在趙宋時登左科者五人特科二人補入太學二人免解一人請漕試者三人魁右科者一人凡十四人焉其不由選舉而以恩澤資敍者不與是數嗚呼何其盛哉況自若晉天福間遷居於此蓋十有五世四百餘年矣至於今蕃衍丰殖視他姓之宦達前朝一再易世而陵替凋落者爲何如哉今考其譜三府君唐僖宗時由光之固始入閩居赤湖其子分處平陽莆田居莆田者六世而爲端明殿學士忠恵公諱襄以文章徳業爲宋名臣居平陽者十世而爲光祿大夫諱必勝以武舉廷對第一扶立寧宗功業顯著於時苟非先世積徳深厚何以能致光顯盛大如是耶今二派之子孫又皆昌熾實食端明光祿之報也古今所謂徳厚者流澤逺詎不信乎光祿之六世孫彥忠讀書好善而於族譜之修特加詳焉其意蓋曰尊祖故敬宗敬宗故睦族否則五服之外視同路人此古人之所重我固不敢忽也將使後嗣子孫觀譜系之所載攷前人之所行可不思所以繩祖武而裕世昆哉若彥忠之用心抑可謂忠厚深逺矣故爲之書

羅氏家乘跋

昔者籍談舉籍而忘其祖君子譏之夫爲子孫者非席祖宗之餘澤未有能傳其世者也席其澤而忘之則忘其本矣焉可以逃君子之譏然士大夫不幸或其言行不得紀載簡冊則𨿽後嗣子孫之賢欲推原夫祖澤之所自亦不可得是豈其子孫之咎哉無所徵也四明羅舜言於羅氏譜牒之後悉錄其先世之行狀墓志及夫垂歿之訓哀挽之辭所以不忘祖宗之善而使後世子孫得以推原其澤之所自其用心之忠且厚可謂至矣今觀羅氏之先自宣義府君以好義顯宋宣和間而其後由文學進士揚名者班班輩出蔚爲慈溪著姓其遺澤之厚固足以及乎久逺今舜言讀書有文其所以亢厥宗者旣在乎此而繼繼承承勿替引之寧不有望乎後人歟然則是集之編豈徒述其家世之盛已哉

孝丐傳跋

鄭公宣伯作孝丐傳曽君子白書餘三事以配之予三復其文而悲焉書曰天道福善禍淫若孝丐餘三豈非所謂善人哉而不免於行乞寒餓破瞽癃疾彼冒田廬之業負士人之名於父母生不能致其養死而忘其哀者乃反輕裘肥馬厚祿顯榮若將終其身焉安在而爲福善禍淫乎嗚呼世道之偸薄蓋已無足論而天道之茫昧其果無知耶抑未定也耶吾固不得而推也

不系舟漁集卷十四

欽定四庫全書

不系舟漁集卷十五目錄

說

菖蒲說

仲恆字說

虛舟字說

雜說

雜諭七首

書

與仲舉張祭酒書

答友人書

與鎖鑄僉院書

上達祕卿書

欽定四庫全書

不系舟漁集卷十五

元陳髙撰說

菖蒲說

菖蒲生溪谷間或根於石上而葉纎緑可喜醫書稱其主開心明目補五臟通九竅益智輕身得九節者服之乃能延年不老大率與蓀相類惟菖蒲葉有劍脊爲少異耳然世之人多以蓀爲蒲是乃其同不知其實不同也凡植之者必以石以水滋之置諸淨處則可歷久或被污穢必萎以死有類乎士之貞介者予惟惡乎蓀之能亂眞也故著其說

仲恆字說

吳氏子性冠筮賓而字之曰仲恆求予著其說書云若有恆性昔孟軻氏稱人之性善其恆性之謂乎仁義禮智信五常之性與生俱生出乎天而畀乎我不以知贏不以庸乏斯其恆也非蹔而得非外而鑠者也聖人君子之爲聖人君子無他爲之不失其恆而已矣反是則戕於人而拂於天僞也非性也然則性之不失其恆者烏乎修而可曰學哉學與不學恆性之存否所由系也聖愚賢不肖所由判也是故鏡之明也塵翳之拭焉而斯瑩水之潔也土渾之澄焉而斯淸性之恆也物汨之學焉而斯復嗚呼子盍順乎其所以爲學也哉

虛舟字說

道士葉得容揖予而請曰容之字曰虛舟虛舟之說可得而聞歟予應之曰子獨不見夫大澤之與尾閭乎大澤之水加之以雨潦時降川谷委輸則遊遏沈溢不能蓄也而尾閭之泄海也無時而盈知乎此者其知虛舟之說矣是故實其中而能容者未之有也今子有是虛舟吾將與子載混沌駕鴻蒙乘虛空而上下吾將令子揚自然之帆擊不爭之楫以爲篙以靜爲舵而遊於寂寞之濱無爲之海不知子其能若是乎否也能如是則老子法中將見其有異人出矣

雜諭

雜諭七首

魪鰈之行也不比不行鶼鶼之飛也不比不飛目不具不可以行魪鰈之目不比不具也翼不完不可以飛鶼鶼之翼不比不完也水母之無目也而托之蝦以爲之目焉若夫人而無友則不知其過則其行有不周行有不周則不得爲全人其爲目與翼也大矣寧虧其行而勿求其輔於友者不亦蔽甚矣乎

雉之殪也以其羽之文也象之殛也以其齒之美也虎豹之殺也以其皮之飾也與凡鳥獸虫魚之取於人也必其肉之可以充滋味實口腹也若夫無雉之羽無象之齒無虎豹之皮以至鳥獸魚虫之肉又不足以充滋味實口腹而不免其生者將必有害於人乎哉是故君子保身之術亦惟審於是而已不爲利汨不爲物害則何犯祻難之有蝍蛆甘帶帶食黽黽防蝍蛆也之三物者之相與處也苟有先朶其頥焉者必不能逃其生也已故先欲而動則其害隨之而況於人之先利而動者乎人之先利而動者鮮有其能免也

水之中有魚焉其名曰河豚蓋味甘而有大毒吳人嗜之中其毒以死者嵗相望也而莫之戒故味之甘者毒於人之身言之甘者毒於人之口是故孔子惡佞鼠虫之微者也而蠧夫物焉人之見之蓋無不欲斃之也聞其聲未有不憤而叱瞠而眡者也𨿽其素有愛慈惻隠之心亦無不變其色矣彼且以爲孽貪以賈怒者非人而鼠乎是故觀人之惡夫鼠也其母若鼠之爲人所惡哉

人有之山而與虎遇者其窮也則謂之曰虎而且止吾將與而鬭而死之也虎聞其言而若有懈焉止以待之其人間則伐樹爲挺執焉而呼曰虎來前與之合而折其前之左足旣而又合而折其右足以死虎惟恃夫勇也而不知卒以其所恃而斃於人哀哉

昔子車氏之獲麟也而麟傷焉麟之靈夫孰不知其靈也孰不知其靈而猶傷之何蓋不知其爲麟也知其爲麟夫豈有傷焉者哉然則人君之於賢者其猶麟也夫

書

與張仲舉祭酒書

四月廿一日門生陳髙頓首百拜奉書於祭酒先生閣下甲午嵗先生主文衡辱不以髙之愚不肖舉而措諸進士之列一謁謝後卽隨隊南還曽弗獲少侍燕閒親炙誨論繼以兵革日用道途阻艱咫尺之書亦無因達於左右其負罪可勝言哉髙性直而謀疎學膚而才拙不能與世俯仰往者備員四明絜身奉職惟恐獲戾於民以玷名教而無以報閣下甄錄期望之意遭時多故眾醉獨醒棄官歸田今五十矣或徜徉乎山谷之間或浮游乎江湖之上任情自適無所系畱當道者𨿽欲牽挽而不能羈縶因自號爲不系舟漁初非敢爲髙也揣已之無能處俗之不偶故以是而托其名焉耳閣下倘取其意而略其迂賜以詩若文以張大其說俾得以稱其名焉幸甚幸甚參政危公不敢以書請願假閣下之重並求一文昔圬者王承福托韓子之傳而名垂於世今若得二先生之述作夫豈不可與圬者比數乎然士之有所抱負者其走書京師干請於名公鉅卿非獻陳籌策以匡時則衒鬻智能以求用而髙獨以求文章爲事亦何愚而不知時務之甚也無任忱悚伏惟照察不備

答友人書

辱書及示以詩文聨篇亹亹數百言辭嚴而奇意深而隠其光彩璀璨而交錯若驚湍之奔激若崕石之峭露又若蛟蜃之騰摶而左右前後莫求其分合也足下之爲文至此夫豈髙所跂望而及而來書詞稱乃反過情褒許豈其然乎且髙烏足以論文哉髙之文非幼少而習之也非師授而得之也數年以來始知讀書爲學初而求之古人之言則但見巍乎其髙而已耳窅乎其深而已耳渺乎其浩蕩而已耳而不知所以髙所以深所以浩蕩也則𨿽欲彊措一詞而不可得也繼而憤悱奮勵虛此之心逆彼之志則所以髙所以深所以浩蕩始若髣髴有以僅見其一二然而不能盡也夫然後翰染墨勉彊於措辭而卑淺庸陋其不見笑於能言之士無幾矣奚可謂之文哉年齒日長視今所爲猶前日也尙復能進乎思欲大肆吾力於其中而未有暇焉者辟吾之於文猶見周道之坦夷而不能由之又安能至耶若髙者烏足以論文今足下之文已至矣而足下之才冝不止此於是而又峻其峯道其流揚其波以求至乎髙深浩蕩之域豈易量也哉勉之勉之相去無百里舟行不日可到一來慰我岑寂否髙再拜

與索珠僉院書

自國家用兵以來內外之臣有能提卒總戎出奇制勝以爲王室之幹城四郊之保障者蓋不多見而同年之中乃得閣下以忠義之質奮英武之略整肅師旅徵討叛逆其聲威赫然震動爲朝廷之所倚眷逺近之所稱誇使當世之人知夫爲將帥者必說詩書而惇禮樂不専出於猛夫悍卒也其爲吾黨之光榮何如哉髙惟駑庸臥病田裏處土遐僻聞之喜躍中夜不寐私心自念若得如閣下者數十人布列海內則賊何患不滅而太平豈難致哉然竊有所進焉古之良將能臣以功名終始者有出人之志而不自用有蓋世之勛而不自矜事上則翼翼小心處已則惴惴然如有失此所以勒銘於鼎彛而流聲於竹帛也閣下勉之期望之深故輒陳鄙悃伏惟亮察不宣

上達祕卿書

六月四日陳髙謹再拜奉書於先生閣下夫物有以類相感者固不待同居狎處而後通也而人之相孚又奚俟於交靣接目然後心合而可以言哉髙耳閣下之名服閣下之徳而立閣下之下風有年於玆矣𨿽未嘗一交靣接目而心固已知必合矣又得以未見顏色而辭其言乎髙嘗以爲文章之气與世變上下而亦有系夫上之人與夫作者之爲之倡也故有世道方盛而文章不振者非世之然也倡之者無其人也非無其人也有其人而不爲文章之司命或爲文章之司命又循常習故而莫之變焉此文气所以日卑下而其勢固不能以振起也凡今世之爲進士以取科第者工虫篆之辭飾粉黛之語緝陳言誇記問鬭侈靡寖寖焉競取於萎薾頽墮潰敗腐爛之鄕而莫知其所止以今海宇混一際古所未有衝原之气融融焉熈熈焉而君上方觀人文以化成天下當此之世其盛矣乎而文章之气獨爾卑下何歟然則世之盛也若此而文气之不振也若此非無其人爲之倡歟爲文章司命者尙得以逃其責哉天下之好尙視上之趨而何如耳又況於祿位之存焉者乎今如是焉則進而得祿與位不如是焉則退而黜伏人亦孰不樂爲此去爲彼耶設有以太史公賈生董仲舒司馬相如劉向班固之文而試於今其有不見退黜者乎其能見拔濯而采擇者乎否也十數年前進士之文章猶時時有渾朴惇龎之气亦其一時諸老儒先知所以造就之故也假設其轉而試於今亦必藐焉不爲主文衡者之所屑顧矣嗚呼世之盛而文之卑文章司命者之憂也髙之不才而病此也蓋久然往往出己意以語人則見嗤笑耳詆譏耳甚者憎怒而唾罵耳𨿽不能不隨俗所習以干於時而求升斗以爲貧而養之計然其志不見信於人亦何足以卹而使盛世之文卑弱不振豈不亦可悲乎每欲持此而吐之於主文章之司命者顧以身處防賤姓字無聞言不足爲人所信又恐所好不與我投只取嗤笑詆譏憎怒而唾罵焉而已矣是以噤而不敢發諸口而今始爲一宣布之也伏惟閣下抱雋才負實學擢於巍科躋於膴仕其文章其節操其政事當世孰可與比者而其名譽昭聞日久言而人信之唱而人和之而今嵗執文章司命之柄者又在於閣下故髙敢以其說進焉以爲非閣下則髙之言不能售非髙則亦無有能以此爲閣下言者髙非有所私便也特以悲世之盛而文之卑懷其情而不容以自嘿耳夫朝廷以文章取士其立法之意至善也其取人之道至悉也其貴之文章司命者至深且重也是故問之疑以觀其明理質之義以究其通經試之賦以考其博物習之詔誥表章以視其代言獻納之方防之時務以明其政事設施非徒以革前代之也將以求眞才之用也其得人與否則皆寄二三主司焉任玆責者苟能執其公不私其見要其文皆必要其實則亦庶乎可以得人矣若徒以抽黃對白之爲工柔筋弱骨之爲美綴舊聞習成說之爲華則前代之猶在耳若是則小子後生口乳臭齒齠齓者舉能爲之而由以進而豪傑之士抱磊碕負奇屈者惡從以得哉今試能變更積使所試之文必欲其理明而辭確議論有餘格律髙古曲雅而精深一切屏去浮華偶儷之習如是焉而取反是焉則退而黜若此則非豪傑之士不克進而小子後生不能以售決也作養當代之人才振起當代之文气一變而之古也豈不美哉髙也性質頑鈍學疎而文卑俛俛焉驅逐於鄕貢進士之班列者於今秋爲再矣其得失是有命焉髙之愚尙何敢望焉區區之懷誠願盛世之文气一變而之古於吾身親得見之則𨿽退伏田野黯黯然終其身無復聲光之聞於人亦且慊然以無恨矣或曰不在其位不謀其政子居下而思出其位無乃非所言而言寧免獲戾於君子乎髙竊以爲不然夫不可謀者政也若文則吾志之所好而天下之公器耳又況閣下之志與吾同者哉必且不吾罪而惟吾聴矣冒凟尊嚴下情不勝悚栗惶恐之至伏惟亮察不宣

不系舟漁集卷十五

欽定四庫全書

不系舟漁集卷十六目錄

附錄

陳子上先生墓志銘

祭陳子上先生文

跋陳子上書

寄陳子上錄事詩

子上自識

欽定四庫全書

不系舟漁集卷十六

附錄

陳子上先生墓志銘豫章掲汯伯防撰

先生諱髙字子上世爲永嘉平陽著姓先生幼讀書日記千言所請問卽出人意表擢至正十四年進士第授慶元路錄事明敏剛決吏不敢易民不敢欺聲名赫赫一旦忽移去及方氏至欲招致之而無從得矣再授慈溪縣尹亦不起方民善與平陽周從道搆兵嘗一出而解兩家之難平陽陷棄妻子往來閩浙間蓋欲人不知其所在二十六年冬東西浙陷明年春先生走中州夏謁河南王太傅中書右丞相於懷慶論江南之虛實陳天下之安危當何以弭已至之禍何以消未來之憂適闗陜多故未之用士大夫聞其至皆願與友丞相亦喜卽欲官之知其非志亦不彊數月而疾以八月十八日卒於邸以是月二十日於懷慶城南其疾也丞相畱河南遣醫往問其卒也遣官致祭贈賻甚厚其也中書平章政事鎖鑄先生同年也實經理之四方之士凡自南而來者皆防哭先生生於乙夘十一月某日享年五十有三先生爲文上本遷固下獵諸子先生爲詩上遡漢魏而齊梁以下勿論也先生爲行潔已而不同於俗抗節而不屈於物意所與惓惓焉不能捨赴其急水火不避也所不與欲其一語一字不可得所至合則畱不可則去自號不系舟漁者銘曰志非不在於用世才非不足於匡時是何節之苦而遁之肥果人之爲耶抑天之爲耶

祭陳子上先生文

前人

嗚呼先生有髙世之志而不得遂有匡時之才而不得施抱耿介而莫屈負卓犖而莫羈志志乎進古之作怫怫乎疾今之爲當早年而少試卽擢第於當時任錄事於四明乃僅歷乎兩期方政平而訟理忽解綬而去之及再授而不拜竟東遁而西馳或排難而一出又翩翩而我違念頽波之日靡故乍合而乍離當丁未之仲春謁總戎而北來論天下之大計陳閩浙之安危無一毫而已爲豈好爵之可縻自䢐暑而得疾气奄奄而就衰𨿽藥石之日進竟推謝而勿治望故鄕而萬里魂怳怳而何依嗚呼先生狷有似於仲連淸有慕於伯夷法遷固以爲文祖漢魏以爲詩仁者而勿壽賢者而數奇豈世道降而致然抑天道逺而難推吾儕昔同處乎中土今一旦而別玆或素慕乎髙義或常接乎容儀或托交於金石或見及於文詞共再拜而哭酧用致於靈輀

跋陳子上書

眉山蘇伯衡

嗚呼重其身愛其妻子不能忘其墳墓去其鄕里人之情也至違鄕裏捐墳墓棄妻子而置身於艱險之地則以所重者甚於身所愛者甚於妻子所不可忘者甚於墳墓所不可去者甚於鄕裏也身非不重也而有重於身者焉妻子非不愛也而有愛於妻子者焉墳墓非能忘也而有不可忘於墳墓者焉鄕裏非能去也而有不可不去於鄕裏者焉夫安得不捨彼而取此哉然非識輕重之人亦烏乎能之吾讀陳子上遺謝復元書未嘗不嘆其於輕重也明其於取捨也審而又悲其適丁斯時也使子上不丁乎斯時則固重其所重愛其所愛不忘其所不能忘不去其所不可去若尋常矣嗚呼子上何其不幸也耶子上余友也同薦於鄕同試於禮部後一再見於四明而遂永訣矣曩在京師從掲兵部伯防得其所著子上埋銘讀之而髙其行而偉其志念讀此二書愈信其行之髙其志之偉𨿽去之二十年餘而生气猶凜凜焉嗚呼子上眞賢乎哉錢用壬傅子敬趙時泰唐元嘉皆子上同年進士也彼惟重所重而不重其所不可不重愛所愛而不愛其所不可不愛不忘所不能忘而忘其所不可忘不去所不能去而去其所不可去卒之殞身忘家墳墓無主而爲鄕裏羞然則子上之不幸固未若彼四人之不幸也子上𨿽客死山東然喪以禮墳墓妻子皆無恙而鄕裏與有榮耀然則子上豈眞不幸也耶甚矣輕重之當明而取捨之當審也𨿽然向非復元子上安能決去而其墳墓妻子亦安能保全是故子上之遂其去志而墳墓妻子之獲保無他虞者以復元能爲曲調護之爾嗚呼復元眞子上友哉復元眞賢矣哉

寄陳子上錄事詩

金華胡翰

東甌有一士周遊吳楚間一嵗一歸養四十來作官人生貴得意寄書忽長嘆芳蘭委蔓艸霜露復摧殘寸心欲焉托相望隔山川出門道路惡起復千萬端直性不得遂此道自古然寄書當路者下流良獨難

子上自識

至正癸夘十二月廿七日平陽失守余時在郡城回至州南聞變倉卒同江浙行省都事王銓伯衡夜尋山徑泥塗中﨑嶇行六十餘里至麥城得漁舟浮海達安固

不及【闕】

至南塘二月至樂淸之玉環迆道途隨處畱寓念余以布衣舉進士辭祿歸隠已八年矣守拙耕田歸老而罹此變間闗遁逃非有所爲也求無媿於心而已矣困厄顚沛之餘觸物興感率爾成詩聊筆諸簡冊以示不忘間有應俗所作詩文亦並錄之其妍醜不暇擇也至正二十四年春二月乙丑朔旦書

不系舟漁集卷十六

