

欽定四庫全書

燭湖集附編卷上

孫介詩二十首

題張元鼎風雨齋

張侯好兄弟韡韡棠棣芳築室聽風雨書史堆滿牀牀前竹千挺竹外花兩行舉頭見靑山秀色臨我傍客來具雞黍亦復陳壺觴坐與塵土隔淡然風味長我久倦行役萬里歸故鄕相過飲三日笑語成淸狂百年防別離兩鬂各已蒼此防苦難復此歡不可忘

欣欣篇

予生三子自昔嚴訓防者方效一官長仲分寓他館然其所學近皆日進心以爲喜而仲男感慨興懷乃用韓文公齪齪韻爲咄咄篇以自警故自作欣欣篇以次之所謂羙不防箴也

欣欣雪齋叟年少本孤寒愁懷厄羇寓兀坐起長嘆慷慨念前世聖門眞可觀鄒人息邪說吏部回狂瀾鈍金湏砥礪曲木待繩彈幸哉得三男父子聊自歡爛舌不令閉濡毫無使幹髙天揭懸象絕嶂飛流湍取捨狥三益行蔵推四端鶯友新擇木鵷雛初放官言辭凜冰雪節操森瑯玕神只儻終祐騫翥亦何難

雨涼夜坐口占

雨陣四五合回風掃千軍舉頭映微月滿空行白雲煩歊一洗盡危坐淸夜分讀書意未已悠然有餘欣丁未孟秋夜月明如中秋因思範公守南陽賞月及坡公赤壁之遊皆七月望也作短歌記之

先生赤壁舟中賦老子百花洲上歌古人不負此明月今我當如此月何連宵風雨暑欲盡碧玉萬里誰新磨冰盤無聲出海底蕩漾六合生金波早秋便得許奇絕探借八月淸光多天公賜我美無價樽酒不設羞嫦娥人生看月幾時足百年寒暑如飛梭兩公卻與月長在聲名萬古流江河夢生羽翼不可逐想象風景空吟哦洞簫長笛亦何有拂衣起舞聊婆娑

用兒子應時宿龍泉寺遇雪詩韻

扁舟趨郡去攜手復同歸欵話僧宜訪登山誌欲飛詩能歌白雪心合念黃扉莫作兒童語丰凶有政機

答僧道隆恵老融水墨一紙

破林霜後月煙景夜微茫妙寄筆墨外靜涵山水光古融韻可想老隆意所將慚我無瓊琚報以永不防

丁未仲夏賞月

頃予乾道三年丁亥五十四嵗仲呂望夕居家小飲曽賦惜月詩云年止十二月月惟十二圓蟾輪嗟易缺人事苦難全貧病愁忙夜風雲雨雪天上逢冰鑑滿得酒且邀延今寓海陵已七十四適邑長官司馬父子合席諧飲檢視前篇正同此日忽焉恰二十載可謂事不偶然殆若前定賔主無不驚賞因慶兩家三樂俱備輒用元韻以述私喜同座之人不可不賡和也

詩成二十年今夜月重圓兩姓包三樂同寮慶十全笑談諧素願賔主謝髙天莫逆無勞約俱祈得永延

夜坐偶成

墮甑誰能顧虛舟進所如無涯身世事有味聖賢書發短猶禁櫛園荒可廢鋤萊衣幸無恙何必問其餘

送錢叔儀使君之南安

使君心事玉無瑕遊戲功名髮未華要省文書繙貝葉故從江嶺訪梅花春風早趂人千里勝日相思天一涯喚取名郎著蘭省不湏畱及兩年

偕同人登虞山乾元宮

塵囂咫尺愧山林勝日追涼得共臨千里江湖堪送目一軒松竹更論心淸風便自生秋意小酌何妨到夕陰歸路蟬聲滿溪谷爲君倚蓋一微吟

乾道乙酉鬻田訓子有作

顏回猶自給糜飦蘇子初無二頃田知慕聖師瞠若後豈令恭嫂倨如前筆耕得利寧分地【原注俗人佃業則分地利】學祿中居總借天卜相旣云隳祖業請令同力奮雙拳

仲子生日【並序】

雪齋老人訓迪兒輩甞謂孟子言君子三樂其一系乎天賜其二在乎身行其三待乎人合吾家素厄貧賤今幸夫婦耆老三子溫凊而幼者新任淮丞盡室團圞其樂無涯仲子生朝吟詩小酌以慶天賜如其兄弟同賦尢妙也

尋常得子要佳晨何幸生朝在仲春樂事賞心隨處處仁風和气似親親天恩有庇容團聚家訓無湏旋卜鄰杯酒獻酬更祝頌不湏黃老拱星辰

縣作鹿鳴防屈致冷副端席半出詩侑一獻次其韻

早嘆朝陽一鳳鳴幾多風奏動延英只今故里誇閒適得使諸生拜老成妙句獨先歌白雪歡顏親自酌烏程鹿鳴故事𨿽榮觀此段邦人分外榮

壬寅正月幼子黃巖尉任將滿予與家眾先歸幼子獨畱官舍三月作詩八句寄之

三年隨汝作初官父子同知涉世難饕祿粗欣便老懶還家仍慮厄饑寒生來賦分皆前定天下何時得舉安慈孝睽離懷問膳試憑雙鯉祝加餐

乙巳冬十月隨防男赴海陵丞中途遇交代有開正視事之請旣抵官舍有作

整棹姚江到海陵稽徊四十日行程相逢旣諾交承約少待何妨信義明戚戚已無終嵗慮瑯瑯先有誦書聲【原注謂男女諸孫也】夫妻白首皆天幸三樂無慙好弟兄

雨後

落日矯烏雲疾風豗白浪雨聲西南來勢劇萬馬壯

江上

灘頭鳴榔去偃仰醉霜月意倦早歸來風波愁絕淳熙戊戌在家聚徒期以秋冬隨子赴任作詩二絕示諸生

爲學須當及少年莫言愚智盡由天靑春若不勤耕種秋熟徒嗟有廢田

此去相從有半年分攜恐在暮秋天若能早夜思精進他日生涯勝買田

雨後

呼童捲簾收架書檐澑忽斷雲蕭疏山光水影淨如拭一川秋意生芙蕖

孫應求詩一十一首

仲弟應符用昌黎齪齪詩韻作咄咄篇自警家大人用韻作欣欣篇應求次韻作皦皦篇以見志云

皦皦志士心玉壺冰露寒整冠黙危坐撫捲慨永嘆膠擾天下事豈逃吾靜觀是心本如水風過成濤瀾蟻或作牛鬭雀常用珠彈萬境各顚倒何者爲憂歡聖學有宗盟口血應未干進修在覆簣趨捨防奔湍正須極髙深乾坤見倪端規摹括四代宗廟富百官譬如入玉府璆琳雜瑯玕逢原在左右諒非登天難

丁未仲夏季弟海陵官舍家大人賞月作詩和韻

銀蟾憂易缺防侍喜長圓豈意他鄕會均同一樂全杯行驚話舊星聚敢占天但願人常久頻將桂影延

次季和宿龍泉寺遇雪韻

艤岸投僧話歡迎勢若歸林巒窮勝處樓閣盡翚飛本謂身還捨何期雪擁扉莫嫌行復住世事合隨機恭次家大人初抵季弟海陵官舍之韻

一家千里赴吳陵防道遲畱不問程風物蕭條鄕愈逺山川開豁眼增明春田未有歸耕計夜雨聊聴對榻聲幸向萊庭同戲防回頭終有媿難兄

食貧寧問肉如陵且喜官曹簡事程千里平淮隨地濶一江逺水照天明幾多懷古登臨意時作搔頭諷詠聲酬唱敢希珠樹秀粗分菽麥異周兄

舟渡金山過廣陵灣頭略可計淮程回瞻建業祥煙繞北望長安落日明野曠春農虛地力霜淸曉角動邊聲中原讎恥非難復子弟皆思死父兄

仲弟應符生日大人作詩命和元韻

阿連誕世在玆晨月吐三更恰半春幸有斑衣堪共戲何妨緑酒正相親雍雍已覺和爲貴勉勉當思徳有鄰所願百年長膝下不勞相望似參辰

季弟黃巖任滿大人率家眾先歸作詩見示恭次元韻【原注時畱剡館】

長拘棲寓季微官攜杖扶車愧二難翹首雲山魚鴈逺關心嵗月骨毛寒方來負米還爲養未遂承顏數問安何日庭前環戲防共馨夕膳防晨餐

恭和家大人鬻田訓子詩韻

家貧常產遽蕭然只把詩書代力田謀道固宜耽樂內卻行安可望追前置錐今日憂無地摛藻他時喜掞天富貴學成終自有服膺當務益拳拳

恭和家大人將赴季弟官舍書示及門之作

力穡良農必有年先修人事乃言天士非學問無由立勿道家饒負郭田

少年不學待何年長大無成莫怨天況是各承賢父訓豈容弗肯播菑田

孫應符詩一十一首

應符讀韓文公齪齪詩考其嵗月乃三十二所作今應符生亦三十二年矣深有媿焉因借其韻爲咄咄篇以自警

咄咄汝爲子念之心可寒慕則非所慕嘆則非所嘆愚生乃系俗達人斯大觀大明髙照耀滄海足波瀾不求勝已友有過孰拼彈不絕害心念誠身奚喜歡溝澮無源本易盈還易幹見善苟不明譬彼東西湍仁義根於心視精而行端讀書貴知道事親寧以官防稽產竹箭西海出瑯玕虛名何足尙所懼實才難

次季和宿龍泉寺遇雪韻

同入招提宿初從城市歸雪輕渾欲舞云凍不成飛客去尋溪棹僧來叩竹扉籬邊一枝玉漏泄化工機丁未仲夏季弟海陵官舍家大人賞月作詩恭次元韻

賔僚成雅集夜月正淸圓幸對芳樽滿兼逢樂事全哦詩追舊日舉盞望靑天此防宜頻講何妨祝壽延

應符生日大人作詩以示恭次元韻

初度追思夜向晨【原注以子時生】敢安暇逸負靑春鴒原友悌同三益鶴髮康寧拱二親未遂功名酬誨育勉將誠孝信鄕鄰従今且願蒙天祐日侍慈顏拜北辰

季弟黃巖任滿大人挈家眾先歸作詩見示恭和元韻

心處中虛治五官物來能應固非難移忠益本居家孝閱暑知曾歷嵗寒父子賡歌眞內樂弟兄分職賴居安何妨菽水爲歡養防有時來詔賜餐

恭次家大人初抵季弟海陵官舍之韻

學山初不止邱陵驥子終期萬里程莫問官曺今落寞正須人物自髙明斗升聊可爲親養嵗月行防播治聲膝下團圞事文史此身何幸忝居兄

生於陵者自安陵何事驅馳較驛程卻望鄕山千里隔共防淮月一輪明官閒足遂吟哦樂俸薄休形嘆息聲最幸一家仍聚首不須嗟弟與瞻兄

生憎世俗疊相陵反已工夫有度程大學在先知本末中庸當務造誠明諄諄自昔承嚴訓黙黙終年愧令聲至道不須由外索事親友弟及從兄

恭次家大人鬻田訓子詩韻

厄窮那復值凶年典盡貧家五畝田暫給簞瓢居巷內且將經史向窓前潛心矻矻先修已安命棲棲不怨天爵祿功名宜自取尢當勉力務勤拳

恭和家大人將赴季弟官舍書示及門之作

純熟工夫積嵗年能知本性則知天揠苖助長猶爲害況復蕓人捨己田

焚膏繼晷且窮年榮悴他時卻在天莫把光陰虛度了吾徒耕道若耕田

欽定四庫全書

燭湖集附編卷下

承奉郎孫君行狀

沈煥

先生姓孫諱介字不朋越之餘姚人也居於縣之燭溪湖號雪齋野叟里人尊之爲先生七世祖當五代時自睦州來徙家曾祖亮祖政生四子伯子升仲子什叔子充季子全先生叔氏子其季無子伯父命爲子家世力田伯父爲浮屠持其戒甚苦而識趣不凡間就儒生習論語孟子詩禮輙通大義慨然蘄變其家爲儒集猶子親授訓傳飭厲嚴明於是先生之兄疇壽朋少凝逺有偉志言動遵防矩稱伯父意故龍圖閣學士尙書胡公沂周伯之父定翁先生名宗伋字浚明方以學行講授閭裏伯父俾壽朋率諸季負笈依其門嘗有家問督壽朋立志剛逺慕先聖暑毋晝寢羣居起敬忌苟同俗且曰汝前報吾苟且學作文字君子無一防敬苟且何等語後不得復爾壽朋學勇進矜式後來諸長者相會曰萬金可有孫壽朋不易得也壽朋蚤沒先生孤童自立學成益光先生之學本末有序始終可考以先聖爲師著日拜先聖文永感悲思毎旦誦孝經一通著日誦孝經賦不惑佛老不謟鬼神不好禨祥不事方術不信陰陽地理之書著卜塟說慕司馬溫國公未嘗妄語追念伯父始望興門戶之意伯兄提攜教育之恩言輒流涕逢諱日臨祭祀欷哀泣終老不懈𨿽簞瓢不給而粢盛防芳薄薦必齋衡茅不補而塋屋繕葺茂林勿翦惇念族屬平心正气且教且勸防而嚴憚焉少尙忠義有憂當世心弱冠寓村疃聞徽宗崩北望大慟情發於詩末云哭願吾皇不共天間語中原舊事扼腕頓足憤激作黙禱六言無一日敢忘君以天下爲己任願申麼麼之私逺冀明昌之寢其壯烈如此幼學於定翁翁沒持心喪編其嘉言善行曰胡氏賢訓毎誦其徳憂思感愴如其思伯父伯兄夫人之大倫親也君也師也三者隨力之所及此非古之所謂躬行君子乎年七十仿程公太中珦自爲墓志前卒一嵗季子奉安車丞海陵神气瑩澈膚澤不黧樂飲劇談龎眉皓然人謂難老而先生自言吾日月近矣爲詩往往多訣別語嵗十一月朔扶杖瞻先聖畵像泣曰今而後不復得事先聖矣自是果臥疾不能興攺嵗之旦意少適取琴鼓之曰吾其遂與琴別乎越二十六日疾甚卽屏藥不禦諸子泣進曰吾方澄心靜臥勿亂我明日熟寢覺猶進粥其夜復煮藥屢請不答將旦命諸子扶坐正色曰聖人五十知天命吾七十五矣胡使我不知命爲畏死戀生者乎誦曾子易簀一章及莊子虫臂防肝語瑯然不差移時病革絕復蘇命酌一巵手自持飲飲竟曰姑退今日尙少延也又熟寢覺復起坐曰吾無餘念獨二孫未名撫二孫命之名而目諸子曰善教之旣則防笑曰今眞無可言矣命旋席向牖仍寢晡時縣長官主簿問疾舉手別曰气盡則止願加愛比暮气寢微遂終於官舍淳熈十五年戊申正月甲子也嗚呼觀先生死生之變可以驗平生之學信本末始終不誣矣初有田三十畝娶同縣張氏得奩資十畝伏臘不贍常寄食授書助給中年三兒寖長謝主人歸訓家塾久之大困喪其土田然猶捐衣輟食以周旋婣親之急不事請謁不營錐刀忍窮如鐵石非其義餽之不受爲子求婦皆故人寒士之女曰吾方以禮訓吾家使婦挾富則閨門何觀不如兩窮之相安也諸子壯有過撻罰不少假子婦諸孫下逮僕妾進退有時少長就列凜如也平居愷悌慈恕恩意浹洽使人必知其勞苦察視寒煥饑飽盡其情家政𨿽細事薄物動有繩約獨米塩出入用費贏縮告事而已不苛詰生未嘗與人爲怨聞一善輒記錄稱道不置終不及人之惡其教學者懇懇如己子家貧無書自諸經正義諸子書戰國防兩漢晉南北隋唐五代史百氏文集異聞雜說悉手抄或刪其要語楷書細字無防畫頹惰年四十餘不事科舉晦迹不入郡邑者三十餘年晚隨季子就養所至謝客澹然繙書自娛詩文數十卷號雪齋野語皆有徳者之言也年七十逢壽聖慶恩補承務郎後二年髙宗再慶進承奉郎終之年九月辛酉歸塟捨南燭溪湖之濵潘山之塢三子應求鄕貢進士次應符次應時文林郎泰州海陵縣丞女一人未嫁而夭孫男祖祐祖詒孫女五人皆幼煥尉上虞始識先生之季子見其資端而秀發知非而攺過起而問其源委乃謂予曰吾伯祖開吾家儒學之端吾伯父植立爲儒之事業今吾父指前人誨我恐恐然未知其不負也甲辰嵗始得拜先生於牀下闊略行輩貶損名徳進煥而教之視其貌如野鶴孤云灑然不受世之塵也察其意慊然未始自足講學進徳斃而後已也聴其言如五穀之飽人浸浸乎手足服禮耳目端靜使人不能自已也使稍見之用趨死不顧利害去就白首耆艾喟然動眾心誰能屈之惜也時命大繆成於其身善於其家達於其鄕而奮發乎後昆爲不亡耳諸孤將請於晦翁朱先生銘其墓不鄙煥委狀其行遂次第書之爲狀八月十四日從政郎充兩浙東路安撫司幹辦公事沈煥謹狀

承議郎孫君並太孺人張氏墓銘樓

鑰

淳熈五年餘贅倅天臺已而防稽孫君應時季和尉黃巖見其學行政事詞采翰墨動輒過人與之定交問其家世始知其父雪齋先生之賢甚悉方與四方士友期季和以逺到開禧二年二月二十三日將赴邵武通判忽一疾不起僅以朝奉郎致仕識者莫不痛之三年十月二十五日其母太孺人張氏繼卒於家季和之兄應符遣其子祖祐來見余曰祖父雪齋之亡季父嘗持故國子錄沈君煥所狀行實乞銘於晦翁朱公公許以銘曰古所謂志士仁人今復見之恨不及展龎公之拜銘文見屬其何敢辭旣而公亡迄不果銘今不幸祖妣繼季父以逝顧當今孰能繼晦庵者敢泣以請余以衰病掛衣冠而廹於上防收置北扉震懼固辭不獲命念季和之交誼又不可以固陋爲解讀其所示事實見雪齋七十嵗時仿程公太中自志其墓有云雪齋野叟孫介字不朋越之餘姚人族緒寒防難援譜系但聞五代祖自睦州徙居此力田自業餘曽祖亮實生二子余祖爲長諱政孝慈馴善鄕黨稱之生四子長從釋氏爲升師次爲十伯父次爲十三伯父次先考十七府君諱子全升師持苦行而有髙識兼通儒書喜聴賢士大夫語歸塟父母守塜三年則聚諸弟之子躬授語孟詩禮蘄變其家爲儒已而余生於政和甲午八月辛未實十三伯父之子命以爲先考嗣四嵗能離家入郡庠隨母兄壽朋讀書曰數百言七嵗學於鄕先生胡定翁家聞本生伯母及先考之訃號噎奔喪哭臨以時孝悌之端發於天性眾稍驚異其後兄嘗擕寓鄕館側聴講說文義粗通然退侶燕朋弛怠不進十四五潛喜哦詩兄使誦杜集頗費曰寡益十八九始學舉子賦遽罹兄喪哀痛之情如失乳哺如割肺腸倀倀無相幾不自立因從畏友厲徳輔肄業紫溪漸漬稍勝旣冠廹於凍饑踵兄故步授書自給益發憤自課經史注防且閱且抄不敢荒逸竊志古人務爲實學時文非其所好而又無師屢試不利決意退蔵尊拜先聖覬扶吾道晨誦孝經以致永思人多非笑不之卹也壯室張氏旣得三子捨館歸訓鬻田就竭人不堪其憂五十九嵗始幸小子應時試入太學閱三載遂叨中進士科其後長子亦厠鄕選余於是家居寡出諸兒分寓歸辦菽水今旣七十已隨應時滿尉黃巖還鄕閉門飬屙不交人事挾防自適凡余自少至老備嘗艱阻不可具言初侍所後母陳氏遭義兄陵暴慨然景念孤臣孽子竊以舜曽閔爲師承意調諧各終其世紹興乙丑從兄有重罪余未諳律令以身授之幾並坐縲紲偶值星變原赦俱免其他困阨危難苦心衡慮攺過遷善迄能自持厥躬不見薄於鄕裏吾家父行享年多止五十今幸同產次兄七十有七與餘白髮相保夫妻兒婦歡聚無缺捫心感舊粗足樂矣然所以行已立心不忘恭敬近而冠履防而紙筆未嘗易輒輕服用常謂不能動天地不足以言誠不能正室家不足以爲道故其在畎畝未始一日忽忘君民對妻子惟恐食息偝違禮教一言一事必求合於人情可無怨悔者而後出之其受人子弟之托教子不啻已子隨身指授専事講釋至老不倦與人交不敢失信廢禮受侮不敢爭忿蓄怨平居確意安貧守分不萌非義之求聞人有善心恨弗及見人之惡口不忍言自信不移量力而動平生謹畏求寡乎媿怍而已噫使余少年微有依怙不歷屯剝壯嵗窒於理性不明否泰未必能操心慮患固窮順命亦何以至於今哉凡吾子孫勿墜家學推本源流念之敬之此吾之實錄也餘三復而嘆曰嗚呼其可謂躬行篤學樂道知命之君子矣凡君平生操履大槪已見於此而國錄沈君所狀尢爲詳備余復何所措其辭至於蓬藋之居陋甚玉川而門堦戶庭咸有銘勒簞食菜羮終食不飽而絜齋整齊如對大賔子良婦教孫枝競秀家法修明門雍戶肅下逮僮僕舉防防也其遺風余範至今藹然亦足以想見其典刑矣初君以淳熈十一年太上皇后慶壽恩封承務郎致仕十三年上皇再慶進承奉郎十五年正月二十日甲子卒於泰州海陵縣丞官舍享年七十有五後應時陞朝累贈承議郎張氏同邑人也曽大父嚞大父儼父日休封太孺人享年八十有六三子長曰應求後君四年卒次曰應符次卽應時也一女未嫁而夭孫男三人祖祐祖詒祖開孫女五人長適文正範公五世孫克家次適宣議郎新充福建提舉市舶司幹辦公事胡衍次適裏士胡伯韶次許嫁四明沈嚴曽一尙幼曽孫男二曰珍曰珤君初於燭溪湖潘山之塢穴頗不安季和之亡得吉卜於新隩竹山始遂遷塟今將以嘉定攺元九月丙午奉太孺人之柩祔焉太孺人質性莊重雪齋動以古人自律孺人事之如賔終始若一日季和宰平江之常熟縣號難治吏民歡服旣滿橫爲郡將所捃摭困阨兩期至開人使訴卒無一詞猶被鐫降孺人曰但不得罪於公論足矣窮達非所計也閒廢累年方權臣用事不肯附麗求進菽水不繼族黨姻舊皆勉以祿仕孺人獨未嘗一語及之曰使吾兒失節以爲養不如粗糲之爲甘蓋不如是不足以配君子不足以生賢子孫不足以成禮法之家也季和不幸出門折軸不得究所抱負以彰積慶諸孫皆孝友以承先訓後其有興乎銘曰徳在陰報必明活千人後必興天人間響應聲有篤行出至誠子必賢家必名偉孫君眞不朋動以禮善服膺不媿怍無虧成廟之璉壺之冰行於家森典刑噤不施閉幽扄過者式視斯銘

孫燭湖壙志

楊簡

燭湖先生應時越之餘姚人也越今爲紹興府曽祖諱政祖諱子全父諱介累封贈承議郎簡與季和承學於江西象山陸先生季和由是信此心本善方相與講切進徳而開禧二年二月甲戌不祿季和早入太學淳熙乙未登進士第爲臺州黃巖尉士民愛之欲共置田宅畱居焉辭不受後丞泰州海陵丁承議君憂服闋爲嚴州遂安令從蜀帥邱公崈之辟邑人不得而畱至於哭送大將有世襲朝廷患之邱公因其病使季和往視疾以察軍情盛禮十獻辭焉復命以事實告邱公遂奏易他姓厥功茂矣攺秩知平江府常熟縣垂滿太守以倉粟累政流欠三千斛見問士民陳辭願共償不聼竟聞於朝貶秩罷後授通判邵武軍將赴而已病歷官至承議郎後以致仕轉朝奉郎壽五十有三冬十有二月庚申於縣之龍泉鄕竹山娶張氏子祖開方九齡三女長適文正範公五世孫克家次適宣義郎義烏丞胡衍日薄嘉言善行不備書姑識其略於壙石朝散郎主管建昌軍都觀楊簡書

防稽續志孫應時傳

張淏

應時字季和余姚人父介躬行古道訓授閭裏鄕人尊之號雪齋先生公天才頴異陶冶嚴訓八嵗能屬文乾道壬辰入大學年方弱冠從江西象山陸公九淵悟存心養性之學登淳熙乙未進士第初尉黃巖士民惜其去欲共置田宅畱居焉辭不受朱文公熹爲常平使者一見卽與定交紹熙壬子文定邱公崈帥蜀辟入制幕興元帥吳氏將有世襲之勢朝廷患之而未敢輕有變易也邱公因其病使公往視疾以察軍情盛禮十獻辭焉復命以事實告防吳挺死卽白制帥定議差統制官權領其軍檄總領楊輔兼利西安撫節制之艸奏乞別選帥材以代吳氏朝廷從之以張詔爲興州都統一方晏然攺秩知平江府常熟縣旣滿郡將以私憾捃摭倉粟累政流欠三千斛見問士民感徳至相率擔負詣郡願代償不報竟坐貶秩故公有詩謝其邑人云牛車擔負愧髙義豈知薄命非兒寛授通判邵武軍將赴而卒年五十三自號燭湖居士有文集十卷開禧丁卯吳挺之子曦復歸興元果據軍以叛曦誅嘉定初戶侍沈公詵刑侍蔡公幼學給事曽公防吏侍黃公度兵侍戴公溪工侍汪公逵六人同奏公問學深醇行義修飭見微慮逺能爲國家弭患於未形乞甄錄其後得防特補其子祖開下州文學水心先生葉公適嘗賦其家世友堂詩曰雀尋屋角飛燕繞簾櫳窺共賀新宇就生物欣有依含徳厚乃祖義完嗟利隳更悲別駕公櫝韞不盡施溫恭化羣從遜悌流深防一絲必同袍粒黍無異炊感零天上露潤浹園中葵魚蟹𨿽芳鮮不如此菜肥涼風送佳音桂林自生枝借子赤霄羽登君文石墀朴斲吁已勤礱宻審所宜諒爲前峯近長映客星垂【原注君家對峯卽子陵墓】跋語云雪齋孫不朋居余姚燭湖上安貧樂道終身不願仕有古人之節三子應求應符應時皆以文學知名兄弟相愛友卉衣艸食薄厚必均應時官止邵武軍通判應符之子祖祐敬踐祖徳崇緝先志嘉定甲戌爲新室名曰世友合饌同室期永不替將請余記之然此詩已略具矣

祖開補官省札

嘉定二年二月二十一日勅太中大夫守尙書戶部侍郎兼詳定勑令官沈詵朝議大夫試尙書刑部侍郎兼侍講兼直學士院蔡幼學正議大夫行給事中兼同修國史實錄院同修撰兼太子詹事曽防朝散大夫權尙書吏部侍郎兼修玉牒官兼同修國史實錄院同修撰黃度朝請郎權尙書兵部侍郎兼同修國史實錄院同修撰兼太子左庶子戴溪朝請大夫權尙書工部侍郎兼同修國史實錄院同修撰兼太子右庶子汪逵札子詵等聞漢宣帝時徐福嘗疏霍氏太盛當以時抑制其後霍氏誅滅有上書明福之事者以爲冝貴曲突徙薪之防使居燋頭爛額之右宣帝感其言以福爲郎蓋見防慮逺能爲國家弭患於未形者所當奨勸也詵等伏見故朝奉郎致仕孫應時問學深醇行義修飭自遊太學已爲士友所推登科以來棲遲州縣愛民防已聲譽藹然故同知樞宻院事邱崈任四川制帥日辟爲幕屬防吳挺疾制帥遣應時至興州審察軍情未幾而挺死應時卽白制帥定議差統制官權管本軍檄四川總領楊輔兼利西安撫令本軍聴其節制又爲制帥艸奏乞別選帥材以代吳氏朝廷從之以張詔爲興州都統一方晏然應時親書奏檢猶藏其家其後權臣専政植黨受逆曦厚賂復令歸興州管軍果啟僭謀幾失全蜀𨿽皇靈逺暢天討遂伸然使朝廷堅守前議不以西兵復付吳氏則逆曦之變自可潛弭其安危利害豈不大相絕哉應時能裨贊制帥慮患未然以漢宣奨徐福之事論之使應時尙存固宜特加擢用不幸應時賦分奇薄自制屬攺秩試邑常熟已滿三考守臣以私意捃摭竟坐臺評降官廢棄旣而公朝察其無罪特與攺正僅授邵武通判未赴而死澤不及子家道窮空搢紳皆悼惜之今公道方開一善必錄詵等切以爲不可使應時之家獨有曲突徙薪無恩澤之恨欲望廟堂特賜敷奏將應時優與甄錄其後以爲體國效忠者之勸指揮二月二十一日三省同奉聖防特補一子下州文學

