

欽定四庫全書

集部二

司空表聖文集

別集類一【唐】

提要

【臣】等謹案司空表聖文集十卷唐司空圖撰表聖圖字也河中虞鄕人於僖宗時知制誥爲中書舍人旋解職去晚自號耐辱居士朱全忠召之力拒不出及全忠僭位遂不食而死唐書列之卓行傳圖所著詩曰一鳴集別行於世此十卷其文集也尙有唐代舊格無五季猥雜之習集內韓建徳政碑五代史謂幹寧三年昭宗幸華州所立還朝乃封建潁川郡王而碑稱爲幹寧元年立已書建爲潁川郡王蓋史之誤其時建方彊橫昭宗不得已而譽之奉敕爲文詞多誡飭足見其剛正之气矣又集內解縣新城碑爲王重榮作河中生祠碑爲其弟重盈作宋祁遂謂重榮父子雅重圖嘗爲作碑今考其文亦皆奉勅所爲事非得已不足以爲圖病也陳繼儒太平淸話載耐辱居士墨竹筆銘此集無之其銘序云咸通二年餘登進士叨職史館按唐制進士無卽入史館者圖成進士在咸通末出依王凝爲幕職本傳甚明焉有職史館之事又云自後召拜禮部員外郎遷知制誥尋以中書舍人拜禮戶二侍無日不與竹對按序稱墨竹種於長安圖知制誥中書舍人乃僖宗次鳳翔時其爲兵部侍郎又當昭宗在華州時何由得與竹對況圖身爲唐死年七十二而序乃云今爲梁庚寅余年八十有二其爲僞撰益明矣是編舊本前後八卷皆題爲雜著六卷獨題曰碑寔則他捲亦有碑文例殊叢脞今並削之云乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

司空表聖文集卷一

唐司空圖撰雜著

將儒

銘秦坑

紀恩門宣城遺事

辯楚刑

容城侯傳

移神

議華夷

上譙公書

天用

與王駕評詩

說鷰

將儒

儒以將道肥其內也武以將威肅其外也未有內自瘠而外能勸者焉嗟乎古之用儒其所寄誠重矣儒之將道必欲張其治也獨將之不足侈其道故分巳之任以寄於人亦猶資眾力以夷大路綽綽然其甚辟也如有用於時者天下不防於治哉嗟乎後之爲儒其力寖羸矣簡固以自持窘密而多塞知所以任之於巳不知所以任之於人而責之故𨿽用於時道亦削然不諭將儒之權耳且古之言兵必本之仁義反是則一決之勇未足爲武一智之謀足以奪其機矧兼吾道以制於未萌哉嗟乎道之不可振也久矣儒失其柄武玩其威吾道益孤勢果易淩於物削之又削以至於庸妄於武可也必將反是請先將儒

銘秦坑

秦術戾儒厥民斯酷秦儒旣坑厥祀隨覆天復儒讎儒祀而家秦坑儒耶儒坑秦耶

紀恩門王公宣城遺事【凝】

上四年春以大河南王公治狀宜陟詔假禮部尙書按察宣歙池三郡旣卽治未渉時吏化民悅晝亡可爲冬十月賊始自同安分濟入屠至徳【在池州】公遣將孟琢疾以兵助守池州州亦有備賊少卻會其黨繼至言扣壁實欲轉襲南陵公揣之如其計命樊儔進扼靑陽路儔故自彭門分公察其健決而易敵誡之邀險無得輕動儔徑去會諜者言冦少將遁儔欲生沮之麾兵不顧旣而越險賊遽至軍遂委而逸間二日馳歸以敗吿公數其違命立斬以狥諸將在南陵聞之者皆股栗以死綴賊故靑弋江得資爲備【靑弋在江東南陵也】人心不搖矣公前命寧國兵遮截之生得其踏白數十騎乃並山引退四月凶渠復大入而都紀王涓亦自采石赴援公宴勞加禮且諭之曰盜慝情詐吾盡得之矣今席勝而驕謂吾城不勞而可掇則攘臂而來前無絲髮之礙矣若知吾堅壁待之其勢自衂將軍苐按甲稔威以伺其隟愼勿與之驟戰也涓意銳自州城日趨四捨至南陵未會食而陣遽死之明日中貴人自領敗卒尙四五千傷痛之聲與塵埃相雜而至江南雅自怯獨幸北軍以爲固及聞涓敗相顧失色賴公前防涓不足恃拒守益嚴又城中水乏而泉自躍出人心益牢竟免攻圍之患旣逾月中貴人阻撓無去意卒橫不能禁公以書讓之曰吏之捕蝗者旣不克勝而且俯食於民是率暴以濟災也今將軍纂天下精兵挫於狂冦而又恣之俾民不得治其生業何以稱主上所以待將軍之意哉中貴人詞詘趨發其親吏入裏捨毆奪民馬公乘門望之麾左右立提置杖殺軍愕眙不敢畱自後日夕撫循常若冦復至者其儲畜繕完之利到今賴焉噫公始以傑徳峻望爲時聳服而夐特恢濟之心人莫能見𨿽不能致其道以和平天下然捍境蔽鄰不涸得賦亦足濟庸而塞恨耳愚嘗襲迹門下受知特異敢次見聞以開史氏之聽

辯楚刑

楚謂獻璞者欺我乃連刖之酷哉曰彼獨鑑之不勝耳然其嗜寶之心皆逹於卞子故連刖之無怨玉亦卒售於楚國嗟乎國之嗜賢宜急於楚之嗜寶也必嗜賢士心達於天下則負材求進者𨿽黜於見疑亦未爲怨必有釋其疑者則其卒用於世也可幾矣是不猶愈於易其知而嫉其進者耶嗟乎刑與辱上之所以肆於下也楚無嗜寶之心卞豈受刑上無嗜賢之實士豈受辱必待誡門而絕愧哉

容城侯傳

容城侯金炯者本蜀郡嚴道人附山而居同族中多見搜采其先因秦時調發詣尙方輸作世苦之乃誡子孫易其服色必以精厲自進後徙居上洛會郡中盧生範生皆傳修煉之術委質相資因砥磨以致用上聞而器之召見嘉其鑑局且謂毫髮無隠屢顧屬之歷試臺閣號爲明達挾姦邪以事上者見之膽栗輙自披露至於婦人女子媚嫵之態亦不能掩也其察察如此𨿽待物無私方圓不礙然疵陋者終惡忌積毀於上以爲背靣不相副炯亦病於狹中不能以塵垢混其迹也竟被擯斥後有月蝕之變時宮中漏下數刻上臨軒念其規益復急召俾其道所以然者扣之響應不疲上異焉命以容城侯奉朝請而宗人別於廣陵者炫飾求售陷爲輕薄子權戚中或憮然自喜則狎玩不厭至或被以組繡蓋便其俯仰取容𨿽穿鼻服役亦無恥耳旣稍進炯又鄙其爲人乃復以讒廢歸老於家太史公曰炯之逺祖當軒轅時巳化服於祝融氏得薦於上能彊記天象地形艸木虫介萬殊之狀皆視諸掌握蓋其術亦規模洪範耳物怪遇之莫不惴息自廢後益親幸上晨興必先至則與冠冕者偕進號爲壽光先生不名也子孫稍下衰然流寓太原者始尙亦以精鏈見重觀炯𨿽任用兢兢惟恐失墜不善匿晦果爲邪醜所嫉幾不能免噫大雅君子旣明且哲以保其身難矣哉

移神

夏滿不民前後走神所刳羊豕而跪乞者凡三而後得請民大喜且將報祀愚獨以爲惑何者天以神乳育百谷必時旣丰然後民相率以勞【去聲】神之勤於事而祀焉今始恡其施以愁疲民是神怠天之職也必希民之求而遂應是神玩天之權也旣應而俾民輸怨於天歸惠於巳是神攘天之徳也推怨而何以爲義利鮏羴之饋何以爲仁怠天下之事何以爲敬蔑是數者何以爲神假曰非吾所得専然知民之情而不時請上是亦徒偶於位此愚之所以惑也噫天不可終謾民不可久侮竊爲神危之柰何

議華夷

議天下之大勢者滯而拘古必曰固於徳剛而簡謀必曰弭於威是皆不足扼阽危之機也必濟徳於謀濟謀於險庶幾可以壽宗社之數矣前古迂儒瞶耳援據滋惑不能中今之急病而近朝有心於經制杜司徒之治道李安邑之地誌元中書之安邊不謂不馳騁於古今成敗之數也惟賈僕射耽並包華夷綿絡山川披圖摘要繁而不瘠可謂勤而至精者矣𨿽然量力救時當置逺荒於度外國史事有追惜而不可形於紀述者或闗防戰而不守或控制議而不行或倉廩棄而不保利害之效可見於斯愚是以玩而不厭也𨿽失之巳久得不慮哉

上譙公書

再拜愚伏以布衣犯將相之威者近皆笑之指爲狂愚是輕薄子不能以恢然之量待今賢傑也相公得不念之耶某迹拘世累而業久於山援古勘今思有所發者蓋竊惟近朝據重位而勇蹈功名之列恥天下有遺才直吾相國也又敢求吾相國之心所以未忍棄生民之望者固非濡滯於富貴豈不以常持大柄事或阻心且復弛張俾無遺恨於不朽耶愚以是竊幸有以企天下之福矣𨿽在於至愚猶有輕慮誠以相公旣當有得賢之盛將尢有惜夫自持旣嘗獨決機權將尢以事不足問則黨附之嫌或興而專美之道可隘耳請陳其說夫用人也固得矣亦在知失之不足蓋爲明則僞者懲而實者勸且無傷於愛士處事也固濟矣又知謀之不必自我爲知則聽日廣而神不勞且無傷於好謀是道也蓋賢哲用之而不竭相公得之而不疑坦懷至公自無愧古然後文尙制科之選武先西北之虞【前年巳上蜀相書】抑簡誕以捐空峻規程而括實則因應適時之宜盡矣此皆相公夙自貯於沈實而小子𨿽喫悸不能面發願激揚於片詞耳非爲挾利之資也抑自古釣奇而售迹者旣多以分蹇動無所合且實必俟臨機方見其萬一非敢率易並凟尊威干犯之誅則不復自同輕薄子以爲疑懼俟命再拜

天用

材軼而鷙防者不待賦而後食蓋濟巳之納得以自任也龍𨿽善致風雲然必有所稟而後能施其澤吾知其不能自神矣苟専其用而汲汲於濟物亦將救禍之不給𨿽川後嶽靈孰敢撓其所守哉嗚呼時乎時乎蓋賢哲之所宜稟惟用天之用然後功𨿽約而濟物博

與王駕評詩

足下末伎之工𨿽防譽於哲賢亦未自足謂必俟推於其類而後神躍而色揚今之贄藝者反是若卽醫而靳其病也惟恐彼之善察藥之我攻耳以是率人以謾莫能自振痛哉且工之尢者莫若伎於文章其能不死於詩者比他伎尢寡豈可容易輕較量哉國初上好文章雅風特盛沈宋始興之後傑出於江寧宏思於李杜極矣右丞蘇州趣味澄夐若淸沇之貫逵大歷十數公抑又其次元白力勍而气孱乃都市豪估耳劉公夢得楊公巨源亦各有勝會浪仙而下劉徳仁輩時得佳致亦足滌煩厥後所聞徒褊淺耳河汾蟠鬰之气宜繼有人今王生者寓居其間浸漬益久五言所得長於思與境偕乃詩家之所尙者則前謂必推其類豈止神躍色揚哉經亂索居得其所錄尙累百篇其勤亦至矣吾適又自編一鳴集且云撐霆裂月劼作者之肝脾亦當吾言之無怍也道之不疑

說鷰

鷰𨿽同類有巧拙之目里人構其寢始就而拙者遽巢其間巧者旣至必搏而逐之俾之他室𨿽童稚亦以爲恨里人不能決其去畱者蓋辧之不早辧耳噫彼之所工豈能自固其室已或爲拙者所逐沮人尙惜之然則賢不肖之取捨其利害於天下何如耶治亂之兆軌易於此乃系於擇先後耳可不惜哉可不戒哉

司空表聖文集卷一

欽定四庫全書

司空表聖文集卷二

唐司空圖撰雜著

與李生論詩書

題栁栁州集後

休休亭

山居記

注湣徵賦後述

題東漢傳後

貽王進士書

太原王公同州修堰記與惠生書

與李生論詩書

文之難而詩之難尢難古今之諭多矣而愚以爲辧於味而後可以言詩也江嶺之南凡是資於適口者若醯非不酸也止於酸而巳若鹺非不咸也止於咸而巳華之人以充饑而遽輟者知其鹹酸之外醇美有所乏耳彼江嶺之人習之而不辧也宜哉詩貫六義則諷諭抑揚渟蓄溫雅皆在其間矣然直致所得以格自奇前軰編集亦不專工於此矧其下者耶王右丞韋蘇州澄澹精致格在其中豈妨於遒舉哉賈浪仙誠有警句視其全篇意思殊餒大抵附於寒澁方可致才亦爲體之不備也矧其下者哉噫近而不浮逺而不盡然後可以言韻外之致耳愚幼常自負旣久而愈覺缺然然亦有深造自得者如早春則有艸嫩侵沙短冰輕著雨銷又人家寒食月花影午時天【上句隔谷見雞犬山苖接楚田】又微吟足思花落夢無聊得於山中則有坡暖冬生筍松涼夏健人又川明虹照雨樹宻鳥衝人得於江南則有戍鼓和潮暗船燈照島幽又曲塘春盡雨方響夜深船又夜短猿悲減風和鵲喜靈得於塞下則有馬色經寒慘雕聲帶晚饑得於防亂則有驊驑思故第鸚鵡失佳人又鯨鯢人海涸魑魅棘林幽得於道宮則有棊聲花院閉幡影石幢髙得於夏景則有地涼淸鶴夢林靜肅僧儀得於佛寺則有松日明金象苔龕響木魚又觧吟僧亦俗愛舞鶴終卑得於郊園則有逺陂春早滲猶有水禽飛【上句緑樹連村暗黃花入麥稀】得於樂府則有晚妝畱拜月春睡更生香得於寂寥則有孤螢出荒池落葉穿破屋得於愜適則有客來當意愜花發遇歌成𨿽庶幾不濵於淺涸亦未廢作者之譏訶也又七言云逃難人多分隙地放生鹿大出寒林又得劍乍如添健僕亡書久似憶良朋又孤嶼池防春漲滿小欄花韻午晴初又五更惆悵廻孤枕猶自殘燈照落花【上句故國春歸未有涯小欄髙檻別人家】又殷勤元日日欹午又明年【上句甲子今重數生涯只自憐】皆不拘於一槪也蓋絕句之作本於詣極此外千變萬狀不知所以神而自神豈容易哉今足下之詩時軰固有難色倘復以全美爲工卽知味外之防矣勉旃

題栁栁州集後

金之精粗考其聲皆可辧也豈淸於磬而渾於鐘哉然則作者爲文爲詩才格亦可見豈有善於此而不善於彼耶愚觀文人之爲詩詩人之爲文始皆系其所尙旣専則捜研愈至故能其工於不朽亦猶力巨而鬭者所持之器各異而皆能濟勝以爲勍敵也愚嘗覧韓吏部歌詩數百首其驅駕气勢若掀雷抉電撐拄於天地之間物狀奇怪不得不鼔舞而狥其呼吸也其次皇甫祠部文集所作亦爲遒逸非無意於深宻蓋或未遑耳今於華下方得栁詩味其探捜之致亦深逺矣俾其窮而克壽抗精極思則固非者輕可擬議其優劣又嘗觀杜子美祭太尉房公文李太白佛寺碑贊宏防淸厲乃其歌詩也又張曲江五言沈鬰亦其文筆也豈相傷哉噫後之學者淺片詞只句未能自辧巳側目相詆訾矣痛哉因題桞桞州集之末庶禆後之評詮者無惑偏說以蓋其全工

休休亭

休休也美也旣休而其美在焉司空氏禎貽谿休休亭本濯纓也濯纓爲陜軍所焚愚竄避逾紀天復癸亥嵗蒲稔人安旣歸葺於壞垣之中構不盈丈然遽更其名者非以爲奇蓋謂其材一宜休也揣其分二宜休也且耄而瞶三宜休也而又少而墮長而率老而迂是三者皆非救時之用又宜休也尙慮多難不能自信旣而遇二僧其名皆上方刻石也其一日謂吾曰常爲汝之師也昔矯於道銳而不固爲利欲之所拘幸悟而悔將復從我於谿耳且汝𨿽退亦常爲匪人所嫉宜以耐辱自警庶保其終始與靖節醉吟第其品級於千載之下復何求哉因爲耐辱居士歌題於亭之東北楹自開成丁巳嵗七月拒今以是嵗是月作是歌亦樂天作傳之年六十七休休乎且又歿而可以自任者不愧負於家國矣復何求哉天祐癸亥秋七月記咄諾休休莫莫伎倆𨿽多性靈惡賴是長教閒處著休休莫莫一局棊一鑪藥天意時情可料度白日偏催快活人黃金難買堪騎鶴若曰爾何能答言耐辱莫

山居記

中條就蒲津東顧距虞鄕才百里亦猶人之秀發必見於眉宇之間故五峯巍然爲其冠珥是谿蔚然含其濃英之气左右函洛乃滌煩濟賞之境會昌中詔毀佛宮以因爲我有谷之名本以王宮廢壘在其側今司空氏易之爲禎陵谿亦曰禎貽云愚以家世儲善之祐集於厥躬乃像刻大悲殿新構於西北隅其亭曰證因證因之右其亭曰擬綸志其所著也擬綸之左其亭曰修史朂其所職也西南之亭曰濯纓濯纓之窓旦鳴皆有所警堂曰三詔之堂室曰九籥之室皜其壁以模玉川於其間備列國朝至行淸節文學英特之士庶存聳激耳其上方之亭曰覧昭懸瀑之亭曰瑩心皆歸於釋氏以棲其徒愚𨿽不敏猶幸處於鄕裏不侵不侮處於山林物無夭伐亦足以庇子孫且詎知他日復睹睟容訪陳迹者非今玆誓願之證哉久於斯石庶幾不昧有唐光啟三年丁未嵗記

注湣徵賦後述

武宣之間籍顯地者𨿽無如梁韓數公以雅實自任而能振防後進然士大夫宴遊之倦猶或時道文學以佽助執事者而盧君尙以讒擯致憤於累千百言亦猶虎之餌毒蛟之飲鏃也其作也𨿽振丘林鼓溟漲不能快其咆怒之气且科爵之射設是多於彼而防於此侈於虛而歉於實彼或充然自喜而又以拱黙自持曽不知設於晷刻之間蠅翔而螢腐耳然則著明幸於棄黜而能以湣徵爭勍於千載之下吾知後之作者有嘔血不能逮之者矣其所得何如於彼哉且上自聖智下至豪傑之士得於文學者多矣豈一靈運之狂而可沮辱天下之奇傑哉況面墻而悖繆者何翅於此耶愚前述𨿽恣道其遒壯淒艷矣而終不能研其才外之致是以擲筆狂叫寄之他生又嘗著擢英引以雪詞人之憤其防亦屬於盧君且凡稟精英之气是或有智謀超出羣輩一旦憤抑肆其筆舌亦猶武人逞怨於鋒刅也俾其無所控告驅於讎敵必貽國家之患矣然則據權而蔽善者得不常以此危慮哉

題東漢傳後

儒衣而武弁者人望而畏之是威其徳也必有操戈待之者矣君子之救時也必相時度力以致其用不可則靜而鎭之以道訓服苟厲鋒气果於擊搏道不能化力不能制是將濟時重困故元禮之徒終致鉤黨之禍至於張儉又不能引決以區區之身殘壞天下何禆於吾道哉陳太丘之容眾郭有道之誘人其意未嘗沮物而彼亦不厚其毒利害可見矣且鷙獸不革其暴麟不足爲仁也惡鳥不息其鳴鳯不足爲瑞也況彼三子甘逞於權豪呶呶以至於大亂哉惟據正而能屈巳者庶可與權

貽王進士書

辱示制述孰非所宜敢不以所說陳於左右哉楚宋交怨而使在其間宋人有得玊於境者遇楚使適至誇示之楚人謀沮其玉請先譽於宋國旣獻宋果怒曰玉產於吾土而價張於吾仇是欺我也不果售今吾守道固窮且竊文學之譽是邪競沽虛者之所仇嫉也吾子之才固奇矣乃以所質寘於吾懷是玉者未適於市而噪者巳盈於門矣必曰不投知於司空氏必曰不受知於司空氏則𨿽吾子之奇必足速得志於時矣捨是無他術也所貺益腆不敢發柙幸詳其意勿冒時之所忌

太原王公同州修堰記

洛自西北趨大河蓋同原於積石伏而乃發離而復合耳故其流皆渾而悍暴而難制然左輔土田賴之爲膏壤堰𨿽勞不可廢也而又振泥加厚水勢益仰上故治之之勤日倍也大中末州南堰壞久不能復比嵗旱蝗闗畿尢困咸通五年太原王公自中書舍人出牧是邦思所以利人者無易於此乃省公用節私費僦徒賦役躬親率屬得健吏於班授以成規亦旣集事而中作甚川壑會雷風蹴南而鼔之益肆狂囓𨿽有力者堅百仞之阜亙爲其防亦不能禦勢明矣必俟至誠克敷旁資感效耳公晨往河壖跪陳牢醴旣而陰雲潰散功倍人悅翌日堰乃成水折而東皆若而從令邑裏交賀合樂以迓之流聞京師中外以爲國慶時國家兵役屢興漕挽巳絕故自淮汴至於河潼之交百敖皆刳人無所仰視之者𨿽巳鼎食亦若銜餒而返農饑卒怠何以振其威力哉闗中不涸之轍必本是堰公果成之以明大計𨿽旋亦決敗而功緒足遺後人矣七年秋愚自蒲獲展贄見之禮出次近坰備得其事因著於篇以彰勤濟之志云

與惠生書

足下某贅於天地之間三十三年矣及覽古之賢豪事迹慙企不暇則又環顧塵蔑自知不足爲天下之贅也噫豈非才不足而彊者耶𨿽然丈夫志業引之猶恐自局誠不敢以此爲憚故文之外往往探治亂之本俟知我者縱其狂愚以成萬一之效壯心未決俯仰人羣今遇先生俾僕得以盡論願修本討源然後次第及於濟時之機也唐虞之風三代非不敝也賴聖人先其極而變之不滯耳秦漢而下時風益澆視之而不知其矯之而不知其變文質莫辧法制失中侮儒必止沈儒必削則士大夫𨿽有自負雅道者旣不足以振之而又激時之怨耳漢魏之際其蓋極懲馬融胡廣之流故李膺質而峻誡何晏桓範之俗則王衍簡而淸矯之而不和滯之而不顧始以類聚相扇終以浮黨見嫉以至家國皆瘁而不寤也悲夫故愚以爲今欲應時之病卽莫若尙通不必叛道而攻利也隘則驅之以仇已樹政之基莫若尙法不必任察而嗜刑也弛則怠之以陷人捨此二者伊周不能爲當今之治苟在位者有問於愚必先存質以究實鎭浮而勸用使天下知有所竟而不自窘以罪時焉噫有心不能辧之於言者有之矣未有無其心無其言可以垂名於不朽者且一家之治我是而未必皆行也一國之政我公而未必皆行也就其間量可爲而爲之當有以及於物不可爲而不爲亦足以見其心必曰俟時而後濟其仁蓋無心之論夫百人並廹於水火可皆救之斯爲幸矣不可皆救則將竭力救其一二耶亦將髙拱以視之耶幸先生以質於時賢審其有心然後可爲編次第之說再拜

司空表聖文集卷二

欽定四庫全書

司空表聖文集卷三

唐司空圖撰雜著

疑經

疑經後述

復陳君後書

與極浦書

月下畱丹竈

與臺臣書

書屏記

疑經

經曰天王使來求金又曰求車豈天王之使私有求於魯耶不然傳聞之誤耳若諸侯之使來求金則謂求可矣若致天子之命徴於諸侯其可謂求耶且率土之人與其貨殖皆一人之所有父之財守於其子則用否莫不恭命其可謂求乎春秋之防尊君抑臣豈聖人爲魯不爲周耶書雲天王狩於河陽尙爲晉侯諱召天子豈不爲周諱其過哉縱天王制用失節多取於諸侯如欲垂誡則書於周史可矣若書於諸侯之史是悔吝其貨而侮慢王命也王祭亦不供矣必非聖人之文也若曰王人責其稽命則曷不書曰天王使某責貢金倘以取金爲不文則曷不書曰天王使某來徴貢金亦譏在其中矣以是疑仲尼書天王使來【句絕】求金是使乎私自求而懲之可也不然求與責文或相近傳寫文悞焉不爾何子夏之徒不能措一言哉捨是而譏訶皆小小者爾

疑經後述

愚爲詩爲文一也所務得諸已而已未嘗摭拾前賢之謬悞然爲儒證道又不可皆無也常得桞子厚封建論以爲三王樹置蓋勢使之然又有是萇之辧意其多於救時今夏縣孫郃自淮陽緘所著新文而至愚雅以孫文不尙辭待之頗易及見其卜年論又聳然加敬鐘陵秀士陳用拙出其宗人嶽所作春秋折論數十篇贍博精致足以下視兩漢迂儒矣因激剛腸有詆經之說亦疑經文誤耳蓋亟於時病言或不得其中亦欲鼔陳君之鋭气當有以復於我耳時光化中興二年

復陳君後書

吾旣以疑經爲後述矣今年夏陳君果復致累百言且援谷梁之說欲以質吾吾熟視其書率意而答之足下復所云云非不知也且夫謂之求則固當偕受其譏矣𨿽然舅姑之疾且餒苟力不能制其悍婦則必羸其聲哀求於一飯豈忍誚之乎吾本朝之臣耳豈敢誨其包茅不貢之漸耶千載之下必有知言者不多譚

與極浦書

戴容州云詩家之景如藍田日暖良玉生煙可望而不可置於眉睫之前也象外之象景外之景豈容易可談哉然題紀之作目擊可圖體勢自別不可廢也愚近有虞鄕縣樓及陌梯二篇誠非平生所得意然官路好禽聲軒車駐晚程卽虞鄕入境可見也又南樓山最秀北路邑偏淸假令作者復生亦當以著題見許其陌梯之作大抵亦然浦公試爲我一過縣城少畱寺閣足知其不怍也豈徒雪月之間哉佇歸山後看花滿眼淚回首漢公卿人意共春風【上二句楊庶子】可不以此而評之也鄭雜事不罪章指亦望呈逹知非子狂筆

月下畱丹竈

詩題五字乃眞仙之詞也邵陽某縣人或聞其山實異齋禱積稔果有蹈空而至者渉筆附楹久之乃罷去旣而熟視木文則字皆隱起成列矣某年中亷帥上聞且命鑱其逸迹藏於郡廨其後爲刺史李岫所得今傳於孫君豈精契之所感致耶光啟三年秋八月旣望愚獲覩於王官別業噫迹𨿽顯奇道必體正故爲物怪之所中者見之莫不洗然欲蓋其事目擊可數也吾知挾邪佞以冒進者亦當膽栗自廢豈俟圖鼎燃犀而後見姦妖之詭態哉綴之全篇以志誠敬且期自警雲泗水司空氏記

月下畱丹竈壇邊樹羽衣異香人不覺殘夜鶴分飛朝防初元盛蓬瀛舊侶稀瑤函眞迹在妖魅敢揚威

與臺臣書

中丞閣下某昔者常從其友於都邑之鄙其鄰叟有善藝卉木者或從之鬻於都下未甞不亟售而返人謂之曰裏市所貨皆資生之所闕尙有提之汲汲而不克售者今叟晨往暮歸未甞少滯其所鬻何哉曰鬻植之道𨿽本天時亦且珍於人情耳蓋視其人誇其居侈則所玩者必欲朝炫其葩夕味其實矣彼或以勁正自處所植必慕賢良吾皆揣之各衒其所欲焉有濡滯之患哉今閣下前爲小宗伯實惟公之舉庶不孤吾道矣況憲府僚屬繋本朝之輕重是尢宜於愼擇也會昌中杜牧之爲補闕陪賀客於孔氏之門得斂袂而前言禦史丞風威在取人之得失乃薦邢詳焉今有邢賁者乃邢詳之子雅志貞獨且以名節自任其所任其所爲亦足觀其所志愚以是輙有裏叟之說蓋待憲丞不薄矣且自古推心苟不望報於其人則未有不堅於著效者愚所任不私而已苟謂言者之輕而捨諸亦非敢以爲恥又有王駕者勲休之後於詩頗工於道頗固但其所知方在顯淸之地不敢越境以輸其珍耳所與論詩一首亦輙緘獻其他當俟閣下操人柄救時難而後敢以志英豪之事業者逹於執事庶不驅之仇敵也再拜

書屏記

人之格狀或峻其心必勁心之勁則視其筆迹亦足見其人矣歷代入書品者八十一人賢豪多其間不可誣也國初歐陽之後繼有名公元和長慶間先大夫初以詩師友兵部盧公載後事商於因題唱和乃以書受知於裴公休辟倅鐘陵乃徴拜侍禦史退居中條時李忻州戎亦以艸著稱爲計吏在蒲因輟所寶徐公浩眞迹一屏以爲貺壽凡四十二幅八體皆備所題多文選五言詩其朔風動秋艸邊馬有歸心十數字或艸或隸尢爲精絕或綴小簡於其下記云怒猊抉石渇驥奔泉可以下視碧落矣先公淸旦披翫殆廢寢食常屬戒云正長詩英吏部筆力逸气相資奇功無迹儒家之寶莫逾此屏也但二者皆美神物窺愛必當奪璧於中流飛鋩於烈火也殆非子孫之所可存耳庚子嵗遇亂自虞邑居負之置於王城別業丙辰春正月陜軍復入則前後所藏及佛道圖記共七千四百卷與是屏皆爲灰燼痛哉今旅寓華下於進士姚顗所居獲覧書品及徐公評論因感憤追述貽信後學具冀精於賞鑑者必將繼有詮次光化三年八月三日泗水司空圖銜涕撰錄謹記

司空表聖文集卷三

欽定四庫全書

司空表聖文集卷四

唐司空圖撰雜著

送艸書僧歸越

絕麟集述

答孫郃書

段章傳

華夷圖

烈婦傳

說魚

送艸書僧歸越

傖荒之俗尢惡【去聲】伎於文墨者華民流寓而至則遽發其槖焚棄札牘之累以快旣自容矣又仇沮繼至者若不勝其怨噫是華舌夷心而又甚之者矣洎天下將亂則𨿽吾裏其風亦變蓋傖荒之流民亦多矣倘或未化亦其益孤不能自振苟聞志於吾伎則必躍而遊之矧踵門而勤請者耶光僧生於東越𨿽幼落於佛而學無不至故逸迹遒勁之外亦恣爲歌詩以導江湖沈鬱之气是佛首而儒其業者也𨿽孟荀復生豈拒之哉今其防古之山林者必能簡於情累而後可久今吾少也坌然不能自勝於胸中乃不誠於退者然亦窮而不揺辱而不進者蓋審已熟𨿽進亦不足於救時耳彼一飯之罄或請濟於其鄰𨿽童子不可以空器紿之也矧當艱否之運吾君吾相方以爵秩來天下之賢才將與之共拯其可沽虛而自集耶且自古賢達用捨之際當俟至公物情而後天意可見𨿽宰執大臣之推心亦不能察天下拒我之意也況足下一布衣其可獨私於我哉書曰從蓍從則人不違天矣足下所示勤勤如此而取捨之間果致失墜是非有物亦欲沮之耶始吾自視固缺薄今又益疑其不可妄進且持危之術制變之機非鯫懦之所克辧也愚𨿽不佞亦爲士大夫獨任其恥者久矣其可老而冒之耶韓吏部激李桂州之不行責陽道州無勇𨿽致二賢適自困亦何救於大患哉其所爲者或奮而不顧匹夫匹婦亦可爲之孟子所謂非不能也足下粹於道義耳其間亦有未盡於僕者勿多系名內殿且爲歸榮足以光於逺矣永嘉西岑康樂勝遊之最是行也爲我以論詩一篇題於絕壁

絕麟集述

駕在石門年秋八月愚自闗畿竄浙上所著歌詩累千首題於屋壁且入前集壬戌春復自擅山至此目敗痁作火土二曜葉力攻陵可知矣冒沒巳多幸無大愧固非賫恨而有作也尙慮道釋輩見之歉然於我者蓋自此集雜言實病於負气亦猶小星將墜則芒焰驟作且有聲曵其後而可駭者撐霆裂月挾之而共肆其憤固不能自戢耳今之云云況恃白首無復顧借然後之賢英能喀出肺肝以示千載亦當不免斯累豈遽咄咄耶知非子述

答孫郃書

孫君足下所貺累幅皆厚責於我是足下勤於吾道必欲起而振之也何以克當𨿽然始於退者皆曰吾之必誠也今愚獨以爲不誠自訟亦誠在其中矣幸足下詳譚再拜

段章傳

段章者不知何許人咸通十年吾中第在京章以自僦爲馭者亦無異於他傭也夏歸蒲久之力不足以賙給乃謝去廣明庚子嵗冬十二月冦犯京愚居崇義裏九日自裏豪楊瓊所轉匿常平廩下將出羣盜繼至有擁戈拒門者熟視良久乃就持吾手曰某段章也系虜而來未能自脫然顧懷優養之仁今乃相遇天也某所主張將軍喜下士且幸偕往通他不且僕借於防辱中矣愚誓以不辱章惘然泣下導至通衢卽別去愚因此得自開逺門宵遁至咸陽橋得榜者韓鈞濟之乃抵鄠縣贊曰時方治平士君子足以相濟而亂禍之作必厠役者乃能脫事患古人所以安不易危耳且章之服役吾待以常傭耳及濵於死竟賴其義而獲免安知他日吾屬報其所奉果致不愧於爾曹耶乃志於篇期以自警云

華夷圖

辧於微而能制之者勢也審於要而能備之者險也勢所以決用奇之智險所以濟經久之謀𨿽英豪復生亦毋以易此論也愚中外家世防天人之際而不肖者更文文自喜不能屈已以救時他日𨿽苟行亦不可追已失之機矣苟危極而變當寄之後生者耳煨燼所殘尙存賈僕射耽方域之志披圖校驗成敗可知以是懇懇未能黙巳千載之下必有知吾言不昧者司空氏寮鶴亭記

烈婦傳

河南竇氏朝邑令畢某之妻也四年秋同民叛其帥李瑭瑭走蒲令挈其孥竄望仙裏旣夕盜作乃仇家也捽令壊其首志必死之令妻蔽捍泣且拜益急乃持其袂重傷猶不置令竊視竟得逃匿而免里人列狀於府賚之酒帛醫亦馳乘而至幾死者數矣逮逾月方克偕全愚寓居渭濱得備聞於裏中梁生生言操史牘者苟遇和平日紀王庭琛瑞之美誠幸矣然傑異之操化導宗族裏閭俾男必爲貞夫女必爲烈婦是有國有家者皆賴之豈徒炫於視聽哉愚以爲知言乃著其事

贊曰蓄千金之貲𨿽止憂患尙有不安其室者況蹈危觸難何以相保哉且婦人女子扣盎足以駭之而白刃之下獨不顧死以免其夫是果能一於所從而不悔者也豈化漸之有自耶吾知爲臣爲妾者必繼有其人免貽史氏之愧矣

說魚

蒲之東七十里山秀而瘠故其水迅激不能蓄鬐介之族著於方誌焉王城谷司空氏曰禎貽谿其巖瀑尢爲峭束愚嘗著於庭欲資涵泳之翫或致於他所亦不更夕輙暴去前年捧詔西上復移疾華下則鄰之佛者遽至言石竇泉隟魚皆充牣愚熟念竟不能防其說而佛者謂吾久於是溪𨿽才嗇而命弛然撫其愛育之心足以達其物類蓋斯魚之產是欲信吾心於方將耳而愚尙以爲愧也且以爲羇渉嵗而後魚集於故山之泉彼能達吾之心宅幽而逺害是有物致之且惑愚之妄進姑欲全吾道而退保安耳敢不自警也哉

司空表聖文集卷四

欽定四庫全書

司空表聖文集卷五

唐司空圖撰碑

文中子碑

盧公神道碑

王公河中生祠碑

文中子碑

道制治之大器也儒守其器者耳故聖哲之生受任於天不可斲之以就其時仲尼不用於戰國致其道於孟荀而傳焉得於漢成四百年之祚五胡繼亂極於周齊天其或者生文中子以致聖人之用得眾賢而廓之以俟我唐亦天命也故房魏數公爲其徒恢文武之道以躋貞觀治平之盛今三百年矣宜其碑

聖恢之柄授必有施巨敖之積亦惟厥時子惟善守賦而不私克輔於我實爲貞休之期

唐故太子太師致仕盧公神道碑

公諱某字子章範陽人盧氏出於齊齊之始祖以姬周克享於仁乃佐文武定天下弛刑之後其裔孫又能以大義匡奉且救諸侯之患宜其百代昌盛矣及拓防陷幽冀之域士人之整飭官姻不失其舊者推於周黨所爲甲門髙齊思道公爲黃門逺公八世祖曽祖某官祖某官皆以徳義顯本朝先公諱某兼以儒術吏治歷仕終某州刺史娶淸河夫人生公公植徳而識致逺大濟之彊學發爲文章故未就鄕學舉則時軰後生皆以爲傑出𨿽文塲迂滯然時者亦歷指要顯不敢徒以負地待之會府方重首薦公爲主試者所彊舉子未效其業於主司則踵門投贄者已數百軰時宣宗鋭意文治白衣稍出流類亦往往上門故公中選甲科籍則待制名臣亦以得人爲賀皆謂儒風隆替當系於公累辟諸侯府亦以公去就爲輕重禦史丞將選僚屬逓相告約才及升班之限臺命已行太夫人在洛乞以散秩就養拜國子博士分務殆十年公議所廹遷侍禦史專領東臺之務徴起居轉司封員外知雜事正色讜言舉劾不撓遷司勲郎中時宰所忌出倅宣武軍以緩之未更嵗耳入爲某曹郎遷拜萬年令大京兆每引見必優禮言則規稟諸曹請事若奉嚴師其政可知也誥命極選所以內訓百辟外訓四方元和中若韓李二文公裴晉公令狐相國元白李淮南聮處內外制之任徵伐約束佽助大朝其後取人多以時望望勝則人以地優用輕則才以勢軋兼而不怍乃屬於公拜某官知制誥毎渉筆委廉則堂列聳眙宰相詳議大政亦俟入直乃行前後六年編錄盈笥實一時之典則也丁內憂哀毀逾禮士大夫莫不感傷免防拜陜虢觀察使兼禦史中丞前涖是邦或出禁旅恇畏內臣防軍劉重美黨類豪侈傲視亷使槖姦黷貨得以自專及公至鎭待之有制重美𨿽漸斂束故態未鋤公舉其壊政之甚面數以挫其鋒气卒俛首受教權不外奪輿人自蘇息矣遇江嶺宿兵邊戍乏食滑州軍奮臂摽廻開折天旅及驟至墻下吏士縮栗皆請閉闗拒守公曰彼凍餒所廹未聞肆毒吾因而撫之冀其返善若首唱其惡彼畏彰聞則懷疑蜂潰矣廷議力未能制且當遏其所歸柰何及開門具餼勞召主將親諭之果遽感悅而東逮出境人無罹其患噫古所謂仁勇難哉其他惠愛亷平猶可徴諸故老初公報政當陟且懸文柄之命權幸所沮事未克行及此傳聞中外推敬故宰職得伸其所志冬十月拜禮部侍郎羣軰之噪聚勢門欲以浮論籠駕主司者迎自咎其牙角洎入貢署才引明經則美稱巳嘩於外遇大駕南幸乃中輟人至今惜之明年春自都潛出二月至中條捨於幕吏司空圖被疾浹旬方至洛由漢陰詣蜀舟行迂滯尙以後至授國子祭酒公論逾鬰拜禦史中丞兼左丞崇防端良風威益振駕廻未幾又徒步扈從於寶雞至褒中岐蜀阻兵食用俱困主相深念計無所施乃拜公戶部尙書領興元畱後事知節度使事焚剽之後百姓逃竄公躬自招撫且徴賦食山甿相勉貢輸軍聲大振時議以爲蕭何大勲實非公不濟上每斂容優異許以入輔者數矣公堅讓乞退至京尙以檢校司空太常卿疇庸遷尙書右僕射自古澄汰稍厲多礙於時苟訾失實則受制羣黨驅之仇敵反爲國病矣公謂軌律在已足以正人未嘗惑愛憎之言遽出升黜而尢者自去明恕亦彰又古所謂得大臣之體者乎仁哉累授保傅尋以檢校司徒致仕從堅請也大駕移幸公自華至洛天祐二年九月十日寢疾薨於長壽佛宇享年八十六嗣王輟朝贈某官諡曰某噫古之碩賢或享髙位上壽蓋屍其柄者時顯至公以警於昭幽俾爲善者不悔耳公孝於家勤於國宜於人旣如是而報應又如此果使後之追企者惟恐不逮以邀福於神明然則善人之化於人𨿽沒世而彌彰矣且家邦將盛必有所系惟彼感致之效當究其源耳初公旣屬文太夫人知其友愛諸弟且命相惇誘諸弟子亦能相稟師就其所業及公中第卽又孜孜指導進取果嵗繼防皆籍於顯地祿養之榮孝敬之美一時罕及也推是而言則詩所謂施於兄弟至於家邦公宜與聖人之徒亙百代而合契美哉公介弟尙書公紹尢檢制亦能率其子弟卑防無違者仲弟治考功郎中季弟沈右補闕從事洛都畱守府蓋世族積祜有以保持公以其年十月某日祔於緱氏某鄕某里禮也夫人姑臧郡君李氏柔順明淑葉公慈防內外孤嫠賴之獲濟先公而終孤刑部侍郎膺實惟冡嗣敏材愼行而囂競不能入弟賡左補闕整整惟謹目爲令人有以見綿祚無窮也自昔負大名擁大望苟無其實必若負重而趨𨿽非有力者擠之亦當自蹶矣宣懿之際士類方慶彚徵間與公別著親友之分者崱崱當世止有數賢皆退可革天下之澆風進可荷天下之大任歿則金石之文綴史氏之筆端豈容易而品級哉千載下讀吾文者必得其人蓋始知無愧耳今年秋八月奉詔過洛拜公牀下明日繼謁防手授以詩且有釋氏多言宿分深之句瞪視不言若屬意於紀述黙至感悟誓竭菲才況業復謨庸三紀備熟𨿽有文筆之工亦莫能詳述悉然則刋爾信實門人焉得爲譲銘曰

姜佐宗姬仁移於誼馳及厥裔亦恢四履紉絕扶防益延世祀戰國橫潰獨整士風漢氏之東植顯大忠黃門魁偉州黨所宗逮我太師教義足維出入允宜萬方廷萃珍貺疊委待公爲瑞秉文愼擇列曺驟歷乃訓百辟國事洞疑王旅阻饑惟公是咨冠裳奕奕禮儀是則公庸乃陟或陟或黜道之亨塞孰喜孰戚華嵩之趾吾老於此壽祉皆極福善報徳昭彼日星摩地載扄鑱石張銘濟我淑貞朂爾後生

太尉瑯琊王公河中生祠碑

臣伏念天人之慶靜則統和於天化動則保定於中興莫不肇擁元符巳濟昭登之徳旁徴幽契亦申葉佐之能內佐彌綸外宣風績克延休命共贊昌期𨿽復地輔登皇星樞誕聖八極杜斷鰲之表百靈趨駕象之塵信謂元方猶勤乂至若錫戈祚土賜履專徵止圖九合之威亦賴五臣之佐苟任人之有失將履順而亦難依古以來亶其然矣頃者運屬履危時當勘難防縣尙揺於坱圠蜫蚊方駭於沸騰欲拯橫流是資傑出漢廷劍履名臣之禮秩皆優煙閣丹靑上將之風稜如在我國家之禦歷也厚恢周徳寛富殷人蕩千古而獨駕雄圖奄八荒而同開壽域宏材搆廈常扶不防之基獷俗傾風盡仰升平之化皇帝明融睿作剛體干行深研不測之機廣被無私之照常經多難時亦濯徵掃氛沴於靈旗碎缾罌於天斧文思緯俗廓貞觀之英圖神武定基符開元之大略克諧注意本在知臣葉風力以神謨駕昆彭而騁績克綏中外保奉宗祧大順二年三月日首議陟明累宣恩詔以命河中節度使王重盈加檢校太傅兼中書令河汾蓄寶閥閱資祥代濟賢豪業傳詩禮自標奇瑋難藏豹蔚之資本俟遭逢果振螭蟠之舉式膺妙簡允著宏規不有褒崇孰明奬勸且自古英逹致用風範相殊政則以理爲先化則以人爲本𨿽或議防艸昧名列循良集東觀之羣儒皆令贊象推南山之汗簡盡使書勲尙有間然孰當全美道之必合聖亦罕言大易所謂窮神不行而速哲人所以垂訓不令而從蓋率以身先用如響應公幼推至性動必有方色養不違友於兼備在閨庭而惟謹處鄕裏而無尢衛公靖幼實師儒寧妨勇烈英公勣貴能事長果保忠良是乃化已行於人子也且移孝資忠自家移國信風行而艸偃若傳命於置郵故亂離以前委寄卽重效彰理劇誠著讓夷課實最於西河榮遂臨於分陜車未及境防巳陷城僵僕如丘煙埃翳日公乃唱大順振義聲招輯逋逃撫循瘡痏誅榛薙梗漸辟樂郊撲魅驅貍潛消沴气檄馳東夏糧振西師四海揺心盡攝鯨吞之勢重闗失險獨當豕突之衝壯我金湯剖其牙角實挫滔天之暴非徒捍境之勤大冦旣逃鄰封共慶遽求罷任本切歸寧堅避成功益彰傑操是乃化巳行於人臣也且卹刑育物往哲至言蓋於兵法之中亦葉道家之理𨿽戰同九地或於危地爭先術用八門乃以生門爲上物輕士重方保眾心盛衰之由寛猛可驗雄名震敵忌惟在於殺降隆徳傳家慶本延於愼獄公明惟照意在勝殘深防巧詆之文每用惟疑之典或有狂妄自掛网羅罪皆止於一身恩必加於百口神明洞感福祐宜鐘是乃化巳行於宰治也夫約已裕人招懷必信推誠體國嫌釁自消公實寛且無猜沮每示坦夷之道不行讒佞之言延納羇旅優容僚吏位𨿽益重謙則惟光泛愛皆周中情眾見賔延偹禮耆英盡綴於詞林將略求材劍防自森於武庫況當衝要時犒師徒使車旁午於軍中將迎益至羽防交馳於境上談笑忘疲志切匡扶義惟尊戴每承詔命若覲天顏亦常因拜飛章大集戎旅誓堅金石同報寵光保九重髙枕之無憂絕五夜甘泉之有警內則頒宣朝防外則鎭撫人心竟用綏和到今繄賴是乃化巳行於藩閫也且將圖丰逸必正本源侈與驕期莫能勝儉惟徳固乃可移風苟曰聚人必先濟物公幼負四方之志家無一擲之資意气所傾英豪共感今則欲均公用不樹私恩動有常規賞無濫費上勤時貢下贍軍需月未及於授衣士巳欣於挾纊農夫克敏役不奪時闗市薄徵法惟禦暴恩每推於近濫惠豈計於傷廉靡尙虛名多仍舊制𨿽風亭月觀不增遊玩之華而城雉軍營足壯藩方之气均能勸勇儉足養亷誡滿持全居丰處約是乃化巳行於閭裏也率是五者施於一方薰爲和气累致嘉祥故得疵癘不生丰登相繼自竄渡河之獸如驅避境之蝗禮讓俱興人有恥格徵徭漸省俗賴懽康貨殖殷阜井閭塡咽街無促步巷有安歌壯千乘之威稜冠三河之富盛闗防旦啟惟候鳴雞徒侶宵行罕聞吠犬此蓋罔存小察惟總大綱用宏寛簡之規克贊雍熈之運景福元年時協正月上自將佐下逮緇黃五郡聯屬四封耆艾共欣庇請建生祠牢讓累陳至誠難沮五月日都押衙錄事防軍又讓軍使特進思猷請奏別立碑紀上亦俯從人願有命防臣伏以祀典闕文朝恩特允𨿽或徴於近史亦宜本於眾情丞相仁傑之撫疲羸僕射元振之安夷夏皆畱盛迹孰繼美談豈不若峻峙在前人皆仰望洪流非逺日可窺臨所以別創祠堂嚴陳象設者蓋皆防美利並荷丰功願伸報徳之誠別置標防之所且公抗衡右族著績本州顯沂水之華宗煥晉陽之貴冑盤聯日下輝映闗東前修則家牒流芳後嗣則卿材森列公先君勲華早振政績頻彰已結恵於鄕閭仍種恩於部伍永言積慶實異他門況元昆頃鎭河潼逺推表則仲弟鎭臨此地惠愛斯人季弟植性謙沖宣勞宿衛次子今陜州相國能傳善教大濟仁聲長子瓘故蒞平陽季子瑤今爲慈牧並遵誥誡皆稟亷明諸子等庭列鐘彛笥傳組綬靡忘承家之訓方滋視履之祥而公又領蒲之初也深自竄伏過於推奉越人燻穴蓋虐用賢晉國乞盟始聞定難旣抗言而誓眾方攬涕而登車里巷相懽風雲動色宸衷夙注寵詔遽臨致闔境之永洽固本朝之是衛況家丰光烈治陟殊尢流寓安得不歸士庶安得不感且自漢儀重整周室甫寧三畿則橫被隩區九鼎則深盤王气山河益壯日月猶新心膂連營蓄雷霆於碧落股肱重鎭寄柱石於東門允副分憂合膺異渥宜其恢宏棟宇瞻奉威容上顯聖慈下諧人欲極當時之盛美標曠古之殊榮美矣哉臣迹本寓居心非昧利久懷贊激竊聽謳謡奉眷奬於絲綸素慚鴻筆圖嘉庸於簡冊先琢貞瑉方備編修敢辭紀述銘云

貞符奉我誕命惟唐跨轢三古牢籠萬方云蒸日煦賮輦琛航基仁徳厚祚徳逾昌數有此移時嬰否隔海嶽揺蕩人祗憤激軒傒垂衣舜勤舞戚皆安寵利誰防社稷殷憂將變興運有開涵濡動植揮斥云雷地岌重正天旋更恢疇庸乃睠共致康哉寶鼎傳銘雄圖作固儀刑九牧光昭百度威濟家聲功寧國步蒲人熈熈是禱是祠孰歌且舞童頂龎眉何以祝之祝公之福險夷不逾保此寵祿何以祝之祝公之壽左山右河惟公克守何以祝之祝公燕喜公飲天和如酒斯防何以祝之祝公之安公安可久撫眾惟寛公之報國人亦報公提嬰撫稚必敬必忠人之報公神亦報之拂災禦暴不流不移通衢共仰華構崇之峩冠傑表煦物溫容蔚然喜气靡若和風樹之可愛蒲之是賴帝慈允屬天鑑不昧條峯顏顏城在碑在

司空表聖文集卷五

欽定四庫全書

司空表聖文集卷六

唐司空圖撰雜著

王縱追述碑

華帥許國公徳政碑解縣新城碑

故鹽州防禦使王縱追述碑

夫爽貫五行粲星芒而騰列靈標萬彚挺人傑以降祥式贊鴻鈞乃符感恆運絪緼之化潛融槖籥之和然而拂日貞松必生於喬嶽環天重器亦鑄於洪鑪水積厚而化鵬門愈髙而容駟克著令緒固在華宗況自緱嶺上徵姬邦逺馭代爲著姓人不乏賢或濟美於參墟或炳靈於沂水祥分鐵印系摠璇源西晉殊勲則榮連邸第北朝雅望則地顯官婚貽謀各著於承家致用皆光其佐命朱輪華冕豈獨推恩甲令門風實先種徳是資奕葉誰與提衡公諱縱字希聖太原祁人也曽祖某譽合貴遊迹追髙矩冥鴻不失天爵逾優祖朂皇任潭州端氏縣令價重儒林行髙士範早推仁於宰邑巳屬望於公臺父載皇任檢校祕書少監贈少卿早振宏猷雅多奇節自激封侯之志欲垂濟代之名位郁於時慶延其後宜鐘秀气歷佐昌期公防挺英姿夙彰傑撡鎔金入用百汰惟精建木標奇千尋自植稟說禮惇詩之教蘊經文緯武之材欲紹家聲遂參戎右研精玉帳演祕金韜陰符必勝之機制於掌握敵國相吞之防決在毫釐气蓋三河聲髙六郡長慶初以力戰拜監察禦史名藩振迹初加馭貴之榮憲府揚威更帖承華之秩太和九年授河中馬步都知兵馬使別選材官教成騎陣自玆出討所向無前開成中宰相鄭允公肅允屬鎭臨尢稱鑑略仰賢有素授任不疑擢奏馬步都虞侯總中權之劇務視列國之上卿喜動旌旗威生里巷得人之盛他鎭罕儔會昌二年武宗以回紇累葉慿驕緣邊扇酷久切掃平之計尢難將領之權旣而蒲帥石公雄授命濯徵總戎出塞公爲都知兵馬使捐家誓報蓄鋭別營虜陣猶堅軍鋒稍壯未振鼔行之勢空稽廟算之籌公內決一奇中分千騎出從簡道擊若疾雷巳繼防書方麾大斾豈俟排山之力乃成破竹之資火烈風驅震天駭地血滂大漠則澒洞長河顱積髙山則亙連絕塞單於傾種貴主還都克宣宗社之靈頓雪人只之憤鮏羴盡滌氛祲皆消萬里長城允膺朝寄九重髙枕永殄國難粃糠麟閣之雄孰爲上將贊誦龍庭之績彼獨何人上乃遣中貴人劉英侔賫詔慰勞自殿中侍禦史超拜兼禦史中丞太尉李公久秉大權素無濫賞儻非公論莫致驟遷又拜晉州司馬上黨興妖復提王旅太原崇亂兼領郡符授沁州刺史外訓驍雄內蘇疲瘵殊庸旣顯善政亦聞擢邢州刺史充本州團練使山東叛命積年人爲難理公揣情設教俗乃驟移禮讓旣行閭裏相勉旋當謝疾莫遂乞畱驥路未伸雀羅無慍志詎忘於憂魯言恐及於平吳久之拜右龍武將軍仍知雜事環翼宸居僉諧宿徳剗煩苛於積罷浮墮於竄名心膂所資貔貅自肅𨿽居中而持重每急病而讓夷而宣宗皇帝以河隴陷戎祖宗遺憤將謀恢復翹注忠賢又屬鹽州守臣政失人和釁連羌部雅重專城之選仍當錯節之難公簡在宸衷對於便殿伏波彊記備述山川充國善謀請圖方略仍授鹽州防禦使檢校常侍凋殘之後輯牧維艱虜交未固於解仇漢爵巳頒於欵塞兵農競勸夷夏肅齊旣而間使行邊飛章言狀上乃臨軒嘆激累詔褒揚獨授中規希其重任繕魯州之堅壘食力兼儲資隴右之威聲墟榛漸辟和薫獷俗惠洽惸嫠巳彰拓境之勤卽議防封之賞方延渥澤別蒞雄藩而運郁時來福虧冥數連中峯而嶽裂襲右將以星沈色慘朝端悼深宸極𨿽荊州罷市衡紀屢遷而蜀郡奉祠歌謡未息古之遺愛無以加焉咸通三年三月三日薨享年六十八理命具存憂邊是切益勵鑿楹之誡如傳銘鼎之勲某月遷窆於某處祔先塋禮也地啟佳城儀陳詔葬舞鶴旣占於形勢謀龜乃兆於公侯封樹增嚴音容如在皆知世祀之必昌矣初大理府君娶於隴西李氏追贈隴西郡太君簪組連華蘋蘩頌美公實爲嫡嗣娶某郡石氏今封祁國太夫人四徳兼崇六婣推敬早貽芳於閨範宜應禱於河靈保是鐘祥成其鼎貴五子長曰重章少稱豪爽深防韜鈐從擊匃奴著勞盟府歷諸衛將軍終威州刺史次曰重簡今任華州防禦使檢校兵部尙書郎朗防軼羣惠和得眾左馮致防宏略居多次曰重盈今任華州防禦使陜虢觀察使檢校左僕射沈幾中濟雅量外夷撫寧西河鎭靜東道次曰重榮今任河中節度使平章事明澄海鏡響振霜鐘體先覺以通奇應旁求而騁績錙銖王佐表映人宗自北府初授副車卽持戎律外師謀入危城勢揺四鄰閉境以相觀一柱中天而獨立首排羣議決防勤王賑贍諸邦指揮突將破連營以通西路質季弟而撫北軍同華旣平闗防盡辟繼納歸盟之眾遽成克復之功覊制姦豪保安封守而又處勞期逸推俸僦徒環築解城峻增闗壘舉無遺防動必中機四境底寧議勲殊等次曰重益勇而知義和以秉謙履險不疑輸忠必竭以任子拜左千牛衛將軍初先公之捐館也淸塵未逺儉節彌彰產薄一防家徒四壁太夫人保和安遺演訓擇鄰俾蹈前修皆能聳構且及親之貴自古罕兼老萊則空耀防衣多慚紱冕潘嶽則惟稱壽酒固乏鼎彛豈同大國進封髙堂拜慶陸加二驥荀並八龍相印師壇共觀晝錦金相玉暎各炫晨葩猶陳斷織之規寧軫倚門之念一女早適溫氏致克和於鄕族亦秉教於母儀而又慈訓諸孫蔚爲令器亦升寵秩森列庭闈方傳帶礪之盟實冠古今之盛夫力攘大患顯致陰功則必降祐上蒼紹熈來裔永夷堅敵累洽仁風果培樹善之基益食勝殘之報司徒相公以丰功繼誌異政傳芳褒崇致感於漏泉紀述欲先於表道謀刋懿烈辱命蕪詞合伸起敬之誠敢避非才之誚竊以祥渾流裔文武爭驅家𨿽分靈根共貫至公崇上宰績贊中興彼江右之蟬聯昔慙丕運我晉陽之龜組今煥盛時綿祚層瀾盍雕丰砥於是遂爲之銘曰

維徳有融維賢克嗣禮法貽譽勲華命瑞雜躡芳塵紛綸寶气武烈丕顯儒風橫被績茂佐秦名髙輔魏繼祖無忝圖徽罔墜

天臨我唐瑞降文昌驅崦逸髮架浪雄張虹攄耀采電掃飛鋩英標激俗峻節淩霜研奇制變料敵摧彊量吞巨壑威攝窮荒

申命寶臣允玆薄伐壯志逾勵沈謀獨決日逐偸魂天驕浴血魚窮竄鼎蟻懼捜穴轒輼下碎欃槍上滅利盡長驅聲稜有截

我武維揚我伐用張俾侯寵錫謁帝休光和如金石著在旂常內司環衛外峻巨防通班石室進秩銀璫臨機必斷視物如傷

兩地輯綏五原惠愛禦侮不難開疆計大日駐麾戈雲橫出塞白虜迎降靑羌自潰【缺】守逸嚴資儲永賴轉軸摧旃揚於委斾

禎融積慶祚表垂仁綿休自逺啟暎維新恭恭令嗣濟濟良臣名藩重寄暢轂文茵門交華防地鼔洪鈞推忠致主履孝榮親

潤接靈長勝資磅礡此兆松阡昔圖煙閣漢詔勝褒夏卿薦渥林蔚逾繁源深不涸刋爾將來緬懷可作克濟寵珍永延懿鑠

華帥許國公徳政碑【奉勅撰】

臣嘗跪讀貞觀政要伏覩太宗文皇帝卽位之初每以爲將致治平必先仁義在得賢而作乂乃錫祚而永延古治足徴格言可鑑豈不以化馴則易服威肅則難齊者哉然政教初張徳刑具舉文衰則削將獘也其風必佻武瀆則危將亂也其政必暴始於厚俗方克濟和視今足以知昔矣聖唐照臨萬方括軼三代固資天力實廓帝圖神靈蓄不測之威正朔被無垠之俗皇帝中興昌運丕顯耿光沛徳澤於六幽云蒸其潤仰徽明於八表日煥其文內輔外藩而允諧上祗下肅而延勸太平之祉可固矣幹寧元年上禦便殿遂出鎭國監軍使董重彥所奏前後將吏軍人百姓僧道等懇請爲其帥置生祠紀徳政表章俾揚陟狀宜允眾情宰臣亦僉謂近鎭大臣諒能推心及物苐因牢讓久蓋嘉庸宜徴摭實之詞用著不刋之績翊日遂詔命前戶部侍郎司空圖條次所上刋示無窮謹按華同節度使太尉潁川郡王許昌人也汝潁標奇勲華襲煥偉登壇而挺佐壯柱國以連榮間气迥鐘英材卓振鎭爲岑鼎用作雄鋩志不急於封侯誓惟堅於效節累陳祕防俄領偏師潔身而遽出險中振迹而旋歸行在詳觀機變乃控河潼旣申匡扶之謀實顯肅淸之效師徒自輯都邑晏然大駕旋廻宸廼眷撫綏益至疲瘵漸蘇初王之至任所也公署僅存人煙殆絕晝靜而狐貍傲視風驚而雞犬蔑聞王寢興匪寧吏士相勉山只應禱膏澤以時稍實倉箱漸知禮義才逾期月自復流移兒童沿路而不驚艸木罹霜而亦潤闗畿無阻旅次皆安污萊盡辟甍宇兼培其新附土眾亦競課農桑凡資生聚莫不蕃息加墾公私田若干頃畜牧藝植亦皆稱足但三縣兵荒之後𨿽賴招懷數都節制之師必伸威略匪招懷何以附眾匪威略何以安人動則經戎靜則濟理飡和自化別爲君子之營仗順無前亦有諸侯之劍其始王之入守京室也商州程景思乘虛掩襲欲恣攻淩王馳自靑門戰於赤水其蔡軍臨陣翦滅驅系而至並解甲縱之明年春宗權復遣賊將圍逼陜郊虢州刺史張存背陜迎降旋又持疑搆隟遂宻表請收部伍據闗捍敵曽未浹旬遽聞失守蔡將張琢席捲深入兵近五千王所統見軍不逾六百率先士卒盡殪羣凶不崇朝而收復關城自此方攺觀矣又交鋒之暇卹物尢勤遺犢棄蠶皆令防飬扶羸挈幼免復驚奔斯乃稔其庻富及天師北徵招討使以繄仰請行指防務重瀝懇固讓拜章累陳竟慮上軫主憂久稽朝防臨危不憚赴救逺徵及向道阻艱物情沮撓猶嬰孤寨常保萬全前後獨當八十五陣擒戮五千餘眾兼幷收奪堡寨七所而我軍未嘗敗衂王初欲事行旁無取濟至於糧仗皆自賫持及猜沮班師險夷著節所經千里不犯一毫竟能亙抵爲梁偃旗振旅俾感撫循之徳悉平憤激之心又屬楊復泰楊守亮之在興元宻葉狂謀顯露逆狀旣連商洛逾逼封畿王知嶽拒命不悛迎鋒立潰朝廷乃詢故實益委制臨巖險悉平農商胥悅及邠岐合勢梁漢須隟殘冦才奔凶威尙熾乃命都將選精鋭兵五百趁商州南鄙俾其捍禦授以機權用少擊多排山壓卵魁渠折首支黨束身凡梟擒之外其所歸降並家屬尙數萬眾實資神算大振國威爵賞旣行中外同慶遂冊太尉本郡王食邑若干戶王嘗謂滿能招損貴必期驕斡宰造之權無容人巧弭間離之隟莫若推誠誡在爭能形於崇讓故自加相印太保以及今封拜凡瀝懇數上言無不至人以爲煩朝防莫廻綸累降鄰藩方睦勉諭萬端至於恭命之時猶切履冰之懼噫爲臣爲子安國安家固俟交修乃能垂訓推其錫類足以及人體忠貞則其道適同迹且非黨憂社稷則其心不隱意亦何尢內絕私嫌外周泛愛此又持政之難也致政僕射𨿽著義方罕施嚴訓王恭勤備至浣濯必親臨敵惟恐貽憂居常未曽掛慮怡顏侍膳局影循墻此又力行之難也識以濟才學而敏政退公齊慮開卷忘疲雅好咨詢尢惇名教每用通儒之術時開講禮之筵此又聳勸之難也洞逹物情深涵雅度邪枉必照狷直皆容心秤自平毫端靡忒幕中取士必以精修麾下選材亦兼惇說舉無遺算用卽成功此又鑑別之難也勝殘之本往哲所先聽訟之明片言立辧王自治軍蒞政才及壯年照忒揣情必研精慮司法吏乞常陳具獄縲囚等巳甘心抵刑而王乃察其深寃果驗眞欵所司考校奏陟殊尢不示威彊惟修輯睦匪聲色之好實賓客之娯惠不費於公財利不腴於私室以是訓服可行蠻貊又常滋種徳非止卹刑危者不擠窮者必拯昭報果符於冥感嘉祥屢表於有年亦奉眞宗庻能柔物慮或妄希致福必將彊斂於人惟申孝思自置精舍有詔褒慰仍賜陟屺以爲名而又剏制都門崇嚴嶽廟僦徒繕壘賦食修營皆役不奪農悅能集事凡築新城若干尺增搆營捨若干間架又添主客軍額若干人至乃上勤時貢下濟朝班每於均節之中湏用方圓之術英規茂績輝爍古今昔周人之錫彤弓漢氏之刑白馬用昭信誓實賴匡扶故命歷之延更逾於定鼎山河之誓共慶於貽孫煦作春臺恢爲壽域其間偶纒災數暫翳妖氛方揺發殺之機巳屈爭衡之力糾踐土兵車之會敢凟齊盟稽防風玉帛之期終嬰大戮況我國家仁敷行葦澤及漏泉協宣睿作之規茂對昭升之列運符幽贊賢爲時生金石俱諧旂常並煥其或疇玆戡定別紀修良旣允屬於當仁宜更標於刻石今據都押衙錄事防軍等狀具言乞置生祠已令罷請其制碑事王𨿽遵恩詔猶上譲章累命賓僚致書申諭且道由屈已久則維艱舉不避仇非徒禦怨言而必察孰敢隠情研深本在於防微慮禍莫先於輕敵靡忘愼恪方保初終以此持危自鐘全祉旁徴明哲載考聲猷久副慈果膺異奬臣僑居郡境備聽人謡𨿽乏潤色之功夙慕陽秋之防今則防承綸煥俾振寵光將致不刋敢凟溢美仰太華捧天之迹力可扶危縈渭川潮海之瀾人知注意竊惟尊戴克盡褒揚庶用永孚斯爲烱誡銘曰天視唐徳丕祐一人克文惟叡克武惟神乃戡乃乂自我憂勤興運巳固萬國益親有君有臣內祗外肅載庸碩勲以輔以牧惟此大藩控臨近服惟此韓王華人之福旣忠旣孝上行下效靡剛靡柔惟王之教王之士伍化王仁勇鼔之而抃賞之如恐王之農夫化王勤瘁乃積而輸乃糧而峙王之吏屬化王明恕察而不煩威而不怒王之賔朋化王徳義惟窮是卹惟善是視王之親鄰化王服儉人有贏財官惡橫斂王之僑寓化王悅古蚤夜孜孜裏如鄒魯匪勵匪率孰濟厥庸匪誡匪勸孰盡厥衷華郛惟鄭郭氏舊鄕始終敬愼千古汾陽誰克繼之兢兢韓王明宜祥發與國無疆碑於道周於王何有銘於王心而後可久儒臣奉詔俾圖不朽永保休光在王克守

解縣新城碑【奉勅撰】

夫披圖著象卽亙長垣裂壤奠居必扃峻閥𨿽四鄰之可恃在百雉之難窺然而事有張弛得時而後顯功無巨細得人而後施今見之於解城矣我皇帝之禦宇也累聖勤求登賢致乂鑿幹締搆允歸睿作之功壽國陶融必有挺生之佐式扶昌運對越上皇帝體睿哲之資延統和之祚髙視無外旁羅不遺洪惟安瀾奠玆穹壤明庭委瑞分暎古今肅淸廟之威靈竭大臣之忠力𨿽鐘災會益振英圗系在知人念玆活國內則臯防葉贊外則方召専徵克著廟謨且貞師律其有兼膺注意宜屬通材正柱石於宏基感風雲於冥數蓋祥發神授佑我昌期斯又見之於蒲帥司徒王公矣川嶽降神鵷鴻得路致用則牢籠三傑圖功則擬議一匡受寄股肱僉諧夢卜遇帝車出狩天邑纒兵鄧禹則封拜闗中方之未重冦恂則撫綏河內比此寕艱輟外師之稔謀導鄰藩之葉舉於是使星逺降詔命始通瞻日月而惟新覺山河之自固人只洞感軍旅益雄但旣逼冦仇且當津要車徒遝至竟赴齊盟戎旅駿奔共匡京室慮風廻於原燎竭日費於云屯輯睦允諧垣墉克繕柱支廣廈鼎奠厚坤始以一城之危阻移國之盜竟以數郡之力壯勤王之師勲復舊都慶延殊渥盛矣哉傳曰徳刑具舉武之經也農戰交修政之本也縂是數者方爲全美此府自大歷貞元之際郭公渾公繼臨𨿽博厚粹和本朝實賴而儉徳異政舊史無聞惟公洞識古今兼資文武以濟物而恕必探情明以照姦而威惟制亂人皆知恥道不拾遺視禮義之率由信恩威之並濟猶以爲備則無患志在格言安則懷生命於善教是資蔽惡有待必攻晉人之保防河南齊將之經營汾北𨿽謀非善守難嬰鹿角之陳而利有必爭宜保馬頭之險由是公之初蒞鎭也卽以此地北綿汾晉西逼隴秦造邦實借於雄闗固圉止憑乎髙壘時當無事則雞犬混並運屬有戎則豺狼宻邇浮罌或渡縈帶是虞遂創新規驟成堅壘挾洪流而作固屹斷岸以髙臨事等扼喉勢同捍首豈比平原伐隴自標威冦之名斛律侵周別建定羌之號及城陷馮翊西靣益孤敵舉隰川北軍方至遷延未測偵諜相揺日有風傳士無人色賴我闗防夾峙津戍旁通壯兩岸之金湯堅眾心之鐵石共增聲勢得以枝梧旣納欵於帥臣仍撫安其新附交獲利濟並致成功不然則所恃長川亦當奪險矣而又以解因沃饒之潤置貨之司官帑委輸商徒繁會云連裏閈山峙貨財弦歌詎稱於武城錦繡慙誇於襄邑貫天錢而下積巳應星文認寶气而旁瞻非惟劍彩所患者素無城守難固人心防有警於煙氛遽深藏於風唳孰懲誨盜克讓周防振古所遺非公莫集旣縂兩河之務爰值多事之秋檢吏通商權能制用矯時阜俗儉以率先凡立科條皆能刻勵五使𨿽優於兼俸一毫不潤於私家用給工徒遂興版築精擇主將得張郁時官聚軍儲市徴物估欲因賦役亦以賑饑事貴研深所以見於未兆人難慮始所以樂於視成公乃宻計地宜且稽農隙裁其經緯授以規繩吏旣克勤期不素自中和二年十月奏請興役至明年夏六月凡計工五十萬城髙三丈周才九里一百六十步隍深廣岸气冠層樓外創犒軍之營內修禦敵之具觀其地縈壯址云郁平川擁形勢而增嚴屏要衝而莫犯歸師逺迹忍自意於窺覦匝境罷扃亦寧虞於奔竄其他輯飭悉葉機宜公旋陟上臺懇辭劇務咸欣庇賴益著詠歌遂乞飛章願刋殊績以圖同庥樂土見托蕪詞鹽使韓雍檢律在公巡官王慤琢磨效用與直將及商人等聨狀同詣所居瀝懇至於垂涕竊惟自古恢揚大業激贊宏圖朝則帶礪傳盟家則盤盂著誓必資麟筆共振鯨鐘𨿽代積崢嶸而聲稜悠久滄溟鼇抃日觀可危片石螭銜雲臺永峙將貽終古實在斯文雅非振藻之工敢狥披丹之欵鹽使崔贊溫恭奉上感勵知人催勘使王能遵妙簡宸衷喜成王事並以磨礱巳久結搆仍虛靡知局地之誠遽有聞天之請名防墨客短才夲謝於徼能事僭詞臣勞讓豈申於恭命且禁暴曰治濟眾曰仁以此視其爲人足以知其爲政眾惟同仰暴莫可淩彼或蔽捍邊荒繕修堡障猶誇溢美顯示將來況數仭聳威近函陜右一方增气旁帶闗河儲國用於無虞息人勞於永逸寵傳褒詔喜動鄰封方屬沈緜難辭紀述與崇墉而並掲豈深谷之或遷式備昭功靡慚摭實銘云

蒲乃國樞險惟天作挾魏控秦佩河冠嶽蒲屏是雄勲賢是托孰膺帝兪克振王略

上喆倚注元臣激揚幹霄作鎭跨海爲梁令無不肅謀無不臧擢彼新壘屹然巨防

川廣可逾山髙可轢苟以善閉必資全防城壘增嚴晨驚夕愓利害斯覩天懸壤隔

解實近鹽貨則兼嬴車喧咽軋戶侈連甍財雄擅響鼎食提衡三河競湊六輔皆傾

內貫通莊外無固圉易戒致戎書警納侮或駭一呼難施九秬𨿽有棟榱孰庇風

傳褒命日詩美維翰長空嶽聳厚地云蟠力能兼濟眾得懷安聖衷乃眷茂迹宜刋

兆葉人謀機先神授虞於不虞守其必守峻亦不夷堅亦不朽惟此殊功勒之克久

司空表聖文集卷六

欽定四庫全書

司空表聖文集卷七

唐司空圖撰雜著

唐宣州王公行狀

石氏墓志

復安南碑

唐故宣州觀察使檢校禮部王公行狀曽祖翊皇任禦史大夫贈戶部尙書諡忠恵祖重皇任河東縣令贈潞州都督

父仲皇任衡州刺史贈司空

公諱凝字成庶太原人禮法冠昏著於雅族國朝忠惠公克振農烈而河東衡州皆徳優位下宜其集祉於當世也公幼孤英發有神檢整襟受業瑞气郁然羣輩莫敢輕狎相公鄭公肅實公舅也一見聳異命子約爲師友孝愛識度宜其大成年十五舉孝亷上第其爲文根柢六經必先勸誡著都邑六崗銘益振時譽魏相國扶主貢籍選中甲科崔公璪首辟鹺府周相國墀鎭東蜀裴公休亷問宣城操幣者交於門視其所知知其立矣崔公龜從入相拜鄠縣尉校理集賢孔公溫業鎭宣州辟爲上介韋公有翼初爲禦史丞盛選僚屬公首狀拜監察防鄂州鹽鐵使狀上聞有力者持爲滯獄公馳傳卽訊渉旬辧決轉殿中侍禦史崔魏公出撫淮甸奏爲節度判官始以首秩命服佽助凖的著之美謡崔太保愼由保釐浙西徴拜左史大誇得人之盛遷禮部員外宣宗朝崇待制獨被顧問正色讜言不附權戚及內署進擬竟爲所擠歷兵部考功員外前史稱第一流必爲第一官惟公資望人謂無愧轉司封郎中相國蕭公寘判版籍請公分佐其務俄拜長安令政無私撓姦猾革心鄭公處誨縂憲綱公以考功郎中知雜事不示峻厲僚吏自肅相國夏侯公用爲中書舍人旋以同列或非淸議遂移疾乞免拜同州防禦使兼禦史中丞賜金紫勵精爲治表率列城吏民守闕乞畱遮道宰相言狀上降璽書褒允竟謝疾葺居華下中外之議謂公不司文柄爲朝廷闕政竟拜禮部侍郎韋澄邁在內廷懸入相之勢其弟保殷干進自謂殊等不疑黨附者又方據權亦多請托攘臂傲視人爲寒心公顯言拒絕及榜出沸騰以爲近朝難事噫仁人之勇其可力奪哉久之時宰竟用抗巳內不能平遂至商於之命尙兼禦史大夫以塞羣議商於屬邑頗病交卸主吏驟更破產不給而南鄙山阻屬役尢難公俾相資贍得以安濟又治賦羨銀例皆防估以優俸公命卽賫月市驛駟橫擾旣絕謡誦溢境明年加檢校常侍亷問湖外理潭如商罔不慰悅先是內外使臣自江陵理棹緣江數州皆挽舟之役公舉奏條約給官緡以僦水工自是行役不淹人遂安逸又支郡牧守選用素輕小大之獄不敢專斷系驗往復動渉歲時公命椓黥以降得自裁決苟或滯寃方許詣府陳理姦絕宿稔政賴滌煩此皆勤卹之尢者也上初卽位講求明徳徴拜兵部侍郎至京未幾以本官判鹽鐵峻望所服科條自振徵挽之入嵗中兼倍然賦財制用不可以私幹當路者多不便遂以祕書監分務生徒有言於洛下者公神意無忤且曰吾豈受其任而怠其事者耶幸非得罪於君耳何憾旣更嵗持權者以公論所歸遂將復用遂以大河南綴之內園吏槖姦傲法人不聊生公捕伏辜都下震肅初汴州黒風之變帑藏一空今滑州中令𨿽持軍有術力且不振時公方領鹺務遂因詔防暫假便宜以漕米二萬石立賑懸給中令復防推功上前且行陟勸之典乃加檢校禮部尙書按察宣歙池三郡公卽郡未幾期人知化矣旣而賊黨濟自九江且將入屠至徳公命偏將樊儔扼險以俟繼儔違命輕進遂斬之以狥令旣必行人亦自固淮南環其境皆爲盜有公命彊弩據采石陳斾以爲聲援次將馬頻又以舟師乘夜鼔噪立解和州之圍明年凶渠復大入而都將王涓亦自永陽赴敵公宴勞加禮且諭曰盜匿詐情吾盡得之緩則抵虛以自張急則始降而脫死無他謀也今席勝益驕謂吾城不勞而可綴奮臂而東下前無絙發之礙若知吾堅壁待之其勢自衂將軍第按甲稔威以伺其隙愼無與之驟戰也涓意鋭自州日趨四舎至南陵未及防食而陣遂死之明日中貴人復斂敗卒尙四五千人傷痛之聲與塵埃相雜而至江南雅自怯獨幸北軍以爲援乃聞涓敗相顧失色賴公前防涓不足恃拒守益嚴又城中水乏而泉自躍出人心不揺竟免攻圍之患其後日夕撫循常若盜復至者先是有星直寢庭而墜術者謂保境之勞足以暴列於上因遂請告災變可禳公曰東南國用所資宣爲其屏吾遽規脫禍則一方尙何賴哉誓與此城相存亡矣勿復爲言竟寢疾猶日請監軍使親授規謀以虞侵軼其儲蓄繕完之利到今賴焉乾符五年八月七日薨於位享年五十八上震悼輟朝發使臨弔贈吏部尙書惟公博厚深宏端潔明懿極天人之儀品不陷於浮挺文學之宗師不炫其價儉惟國寶身革時風訓閨門以孝慈育生靈以仁恵固巳彰彰於四海奚俟贊揚而後顯哉或曰近古所謂淸賢止於乘徳秉彛髙拱以服物蓋謂徴其材則凂其譽今王公聲望足以貽於信史而狀之所述先必徴實損益之效豈相補哉愚曰君子踐修以漑其本耳其外力或可濟豈知之而不爲公以是志其大者非汲汲於致用也斯可蓋乎圖沗迹門下義服終始兢命撰徳惟以漏略爲愧易名有典敢俟至公上考功

竊以修名校徳非無可久之規稽實圖芳亦在飾終之典恭惟故府尙書王公標延雅道輝藻儒林業裕匡時仁周濟物洛下則神仙元禮威鎭邊陲江南則談笑謝公勲髙冊府必宏聲價未凂風華中外具瞻淺深莫際方啟釣川之兆俄纒罷市之悲慤實不彰淸塵遽逺褒揚未盡增一字而何慚聳勸可伸登九原而如在共仰公忠之志敢忘報效之心克振彛章必光僉議謹狀

蒲帥燕國太夫人石氏墓志

嘗覧淑徳之傳多矣其有存所以保千鐘之養歿所以固九族之安始著宜家終由訓子遂致忠資報國葉宗社以貽休憂不貽親指河山而獻壽永惟作範必在擇鄰今見之於太傅相公王公夫人矣夫人姓石氏其先樂陵人也積徳濬源防封命氏勲華相煥名教所宗碏著義方騰褒魯史慶稱醇謹作表漢廷武則西晉元功文則東都勝會式資天爵代有人豪曽祖士端信洽州邦聲髙河𨿽抱不侯之憤巳呈展驥之姿祖珍紫蓋幹霄靑萍溢匣早膺曵裾之選實惟拯物之仁父獻直岑鼎傳銘雕戈錫祚防聊城而騁辯倒趙幟以標奇上略攻心敵自窮於術內雄藩企足位實冠於軍中娶某氏生夫人生稟幽閒動循禮法父兄加敬閨閫肅然字必待於勝笄聘巳徴於鳴鳯某年歸我鹽州常侍公累更劇郡兼總貞師臨危無暇於憂家抗志惟聞於辭第夫人恭勤自矢輔佐必伸柔以濟剛儉能周給表齊眉之敬我在得中成克已之名公非無助及哀當晝哭室乃磬懸萬里爰歸諸孤未立共誓食貧之防惟懷均飬之慈有令子五人長曰重章皇威州刺史誌殄國仇威淸塞表仲子重簡皇華州節度使贈司空化髙列嶽功顯本朝季子重盈今任河中節度使嶽立一方波澄萬里潛施和煦則闔境皆蘇洞感神明而亂根自剪振家聲以光前烈奬京室以定中興益著恩威方膺倚注次子重榮皇河中節度使贈太師允集大勲以光前烈次子重益居常惟謹履險不疑並稟教母師嚴申子道克濟髙門之慶亦符外族之禎及巨冦長驅橫流孰拯太傅相公首臨分陜太師旋鎭河中司空亦作牧華州共勤王事皆遵勉勵大濟艱難由是中使褒崇冊封祁國太夫人特彰禮秩之優累降珍華之錫而陜華與蒲各持龍節逓陟鴒原每屬嵗時競先迎養宗姻列侍士庶聳觀三鎭旌旗出導潘園之樂一門鼎鉉入調殷飪之滋福履旣丰善基彌固而諸孫顯達者威州僕射之子某司空院某宏材入用逸气超羣太傅相公長子故晉州刺史瓘洞究韜鈐兼明吏理次子今任陜州節度使珙挺爲端表隱若長城又次子檢校僕射瑤禮偹趨庭謙光待士太師院三子皆保和自晦樂善相成共宏襲搆之規不忘折笄之誡蕃衍益盛古今罕儔豈同曺氏紀行惟觀宰邑潁川列會徒仰聚星慈仁之報宜哉溫淸之榮極矣光啟丙午嵗八月二日薨於興教裏第年八十有二期頥克享飲膳稍違方當棄養之辰猶切防危之慮風雲變色里巷纒悲詔自行朝進封燕國太夫人初太傅相公逺奔防次俄逼眾情金革從權苴麻終制運頻遷於星籥用方葉於蓍龜孝思罔極號奉先違以龍紀元年十月遷祔於河東縣某里瑯琊公之塋禮也同盟致享偹物充庭蔣欽之帷帳重新傅氏之威儀特盛眠牛勝地兆已繼於公侯弔鶴殊祥事更傳於簡冊所以光昭懿範表識扃猥屬短才不容牢讓仰閨儀之作則盍掲貞標愧墨客之摛詞徒埋幽壤銘曰

飛星降彩徳水流璜發於二姓兆彼百祥貴遊標譽賢媛流芳同蠲嚴祀偹養髙堂敵傾秦晉好睦潘楊充閭必顯昭社宜昌

四徳具修六宗皆慶纂組𨿽工紛華靡競孀室棲貧眞空諭性辛謝徽柔班慙韜映朂以輸忠資其積慶禦府移珍天人錫命

五家一里五子封疆通衢賜第異姓稱王三牲上膳萬石奉觴庭羅鼎綬座累銀璜追軒咽軌駐日廻光兒童意气旌斾飛揚

榮冠一時報臻五福達惟體順歸寧攺卜拱樹髙低連岡起伏孝子終禮行人望哭哀樂周環短修同躅永念珈佩空景明淑𨿽谷變而陵遷兮信惟蘭而與菊

復安南碑

臣聞天示武而太白不滅地育材而雄金自生髙臨鑠彗孛之妖並用蓄干戈之鋭𨿽域中治定宏功載洽於人只而閫外抗陵睿略必當於弔伐是以荊蠻作戾周稱克防之謀越貊稽誅漢用相平之防馳雷霆而飾怒義在勝殘命貔虎以濯徵吾非樂戰皇上之禦宇也睿機作聖衝抱凝神蕩千古而獨駕雄圖掩八紘而宏開壽域撫百年之昌運數屬延洪欽下武之耿光徳膺丕顯心貽極道契衢罇金椎震有截之威玉鏡洞無私之照蒸云涵潤決天閫以旁流擊壤登歌嬉春臺而自樂故得氤氳葉慶動植駢休丹蕖則寶露凝芳瑤闕則霏煙泛彩方欲停旒髙視仰至道於華胥輯瑞標防著成功於日觀綿防必封之俗窮荒輸稟朔之心鳯樂方陳翾企競先於率舞鯨潭不讓潢污自絕於朝宗逖矣荒陬蠢玆夷孽拒昆池而壍境縈瘴海以防鄰嶲穴前瞻地勢乃遙分八角孱陵卻阻星躔則下燭五溪競蠆毒於蜂宗扇鴞音於鳥俗昔亦瞻云薦祉慕重譯以朝周削祍移珍諷三章而頌漢金印示殊藩之寵銀簪增服冕之榮方食徳以覊縻竟慿驕而背誕窺華飾僭吠喧槃瓠之羣負險防恩釁結沈黎之黨瑯川大擾洞界橫侵妖徒之勇气幹霄都防之窮兵竄谷千艘蹙浪蘭津之戍火宵明萬里驚塵梅嶺之人煙晝斷舉旄何暇猶申叩馬之忠曵踵誰觀莫救跕鳶之沴旣而城夷交趾壘陷功門飛駿駟以聞天決神機而起劍腐儒橫議請罷守於珠崖賢相防奇命啟行於黒水鑿門受律杖鉞忘家宸衷輟旰食之憂壯士重橫行之志豈獨英籌獨運猶資平越之庸妙略遐宣乃逮伏波之號聲光載路勢激疾雷下五嶺而震金鉦沿三江而飛鐵鏃中權令峻按虎節以風生上將策奇指龍編而天落賊將朱道古等傾巢奔命負固偸安寨合浦以連奇亙同勞而結祲雕題誓眾猶疑黒穴之神鑿齒窮凶豈直靑丘之暴尙以哲王濟治先徳後刑大聖兢懷好生惡殺韜戈制勝舞舜戚於兩階弭節招宣縱湯仁之一面諭其歸首霈以鴻私姑停麗獸之機顯示輸龍之信守迷崇亂更宣蚊蚋之羣觸禍乘危猶幕蛛蝥之网元戎然後抑揚英武嘯吒風雲援旗而激憤衝星狥國而抽誠駕日幾神洞妙熊韜豹略之權舞電威稜越騎燕犀之眾於是營開戅石陣壓冷糜前軍則浴鐵爭登後拒則跳刀鼔勇宣聲駭宇驚鰲柱之傾維瓌气橫堤悔鵬云之寢耀我旅方振凶徒大崩動必冰摧疾如彗掃驚濤沓鼔喧豗而獸檻爭奔烈焰薰天埃鬰而虹梁忽斷駭修鱗之決网軋累卵於排山七擒攄必勝之能九變逞無前之鋭伏屍百萬未窮追北之師廓地三千豈獨安南之境始者以朝廷專徵重寄騁績遐方慮切均勞謀當易帥軍符未契猶懷稔冦之慙詔命將臨俄有麾城之防遽收宸渙仍降優恩重委輯綏更恢經略傷夷盡復爰申借冦之誠旅拒頻梟寧止獲嘉之獻朱鳶再輯粉雉還嬰宣聖澤以懷柔道和風而煦育誅榛薙梗肆望樂郊撲魅驅貍潛消沴气農商並勸食力兼儲軍雄而蹀駿嘶風劍禠而蟠蛟吼匣凶渠假息屢驚防膽之魂王旅騰裝更俟指期之舉投機扼險委勁待時幸席捲之可乘永淸丹徼匪鞭長之可及焉用石田昔下瀬䢐徵寧逾象阪渡瀘淹紀才息蛉川豈同指授長馳披攘右弔沃騰瀾於爝火蕩危葉於衝飈利盡海隅聲稜蜀表中規克運振日防於丹冥吉語旋聞慶山呼於綺殿匪徒封離授首三十六之種落迎降槃木歸仁六百萬之賨夷向北威懷益著典秩遽加茂績英姿別贊畵麟之寵帶河礪嶽重申白馬之盟自將禮冠於朝倫豈特榮髙於防府盛矣哉且四夷猾夏千古勞師折衝實在於謀謨委寄惟艱於授受昔之命將繼得其人莫如材爲時生祥資世烈感狼星而兆壯煥驪穴以騰英玉帳金壇神授六韜之訣雕戈寶鼎門傳八命之基故能業嗣良弓名髙異俗撫士樂同於鳬藻伐謀動契於龜蓍麾下從容每投壺而講禮帳中談笑亦披捲以研精必當躍馬橫矛恨徵南之不武詞宗學海輕鎭北之無文式是全能允膺注意故得勍吞敵國勢峙長城廟算遐敷家聲克裕三川底定粲靑史於元和九郡肅齊著洪勲於盛際【元和中杜相公黃裳舉僕射崇文平蜀今相國夏侯公用安南公駢遂復交趾故地】恭惟燕翼之謀自契君臣之美幽陰雪憤竦七廟之靈誅雰雺廓淸彰一人之聖武中外禔福飛沈載揚韋帶諸生埏鎔賤質早負徼能之志曽無騁力之期有慚於鬻明廷欲希橫槊非所以煥揚休烈未始抽毫竊抃神功猶增懦气鹿鳴登薦小臣無補於頌歌龍徳飛騰大國必資於云昔牢夷勦定漢紀崇勲林邑克平隋刋盛績將欲耀聲明之逺暢詫轍迹以無窮輕叩譾材仰騰茂實庶雕丰砥俾卓犖而長存用著偉功示威靈之無外載惟荒略遂掲銘詞銘曰

珠躔映運鼎業鑿幹麟銜瑞紀鳯舞昌年層瀾浩注景祚遐延光凝寶篋慶靄祥編

上喆繼文皇圖增煥得一踐羲登三轢漢於鑠開元休明貞觀宗社重輝光華復旦

云腴洞潤月窟皆傾釣山就日截海來庭琛羅翠羽賮委香瓊旁魄萬有駿奔百靈

乃睠荒夷獨迷造虺毒潛萌狼心益驁祲激焦煙塵霾瘴嶠敷命講材式資窮討

均服將授暢轂斯臻肅拜淸廟時維寶臣熊旗日浴貝冑星陳機懸玉弩彗騈金驎

申命長驅指揮橫厲崿崿鷹眸稜稜虎視疊懿峩山連師禺裔視險必夷屠堅若脆

戈增耀義憤慿凶鋒攢睥睨火迸艨艟天聲下振神將沈雄髙牙爰指厚陣皆空

叱吒虹攄騰淩電掃動若摧枯勢逾穿縞血浪噴溟顱山亙島沴卷一隅霞披四表

我武旣張我威載揚克翦違命乃恢舊疆上帝寵錫元戎休光允玆壯烈有耀羣芳

遺孽偸魂數將燼滅魚窮防鼎蟻懼捜穴用警殊倫斯爲覆轍勒頌堅瑉式昭天伐

司空表聖文集卷七

欽定四庫全書

司空表聖文集卷八

唐司空圖撰雜著

題山賦

共命鳥賦

釋怨

春愁賦

情賦

連珠

詩賦

題山賦

蠒吾發以羣嬉兮乃恣狎於林壑窘世路之獉獉兮匪玆焉而焉托仰基矩之惟舊兮豈孱眇之彼度矧嶃防而還農兮亦靡勞於濬鑿壯神功之騁奇兮樹一峯而中擢齴鰲鼻而噓空兮湧佛螺而旁絡阜交蹠於艮隅兮俛川螣而黼錯躋遺堞以仰兮洶瀑顚而電薄腴卉木以駢昌兮藹葩屏而麝幄滋彩綷以紛翔兮玩韶鮮而戲濯睹羣物之遇性兮澹吾躬而斯樂笑殊道以狥彊兮意誇鵬而局蠖𨿽穴處而志揚兮邈軒肆於宏廓借家國之未忘兮鄙榮伸而陋約鑱貞防而自朂兮行與息而靡怍

共命鳥賦

西方之鳥有名共命者連腹異首而愛憎同一伺其寐得毒卉乃餌之旣而藥作果皆斃吾痛其愚因爲之賦且以自警

彼翼而飛罔憎其類彼虫而螫罔害於巳曰惟斯鳥宜稟乎義首尾𨿽殊腹背匪異均休共患寧忿寧忌致彼無猜銜堇以餌厥謀維毒厥禍孰避梟鴟競笑鳯凰愕睨伊躬俱斃我用感喟人固有之是尢可畏或競或否情狀靡窮鉤挐其外膠致其中癰囊已潰赤舌靡縫集如羶蟻迅如駭蠭附彊迎意掩醜自容忘其不校寖以頑凶若玆黨類彼實防多一勝一負終嬰禍羅乘危逞怨積世不磨孰救其殆藥以至和𨿽怪厲鳥勿伐庭柯爾不此病國如之何

釋怨

殉華公子誇世豪舉綺紈相遇意气相許貞茂松心賞微琴緒驥騄齊驅鸞鷖並翥誓風雨而不迷期始終之可主旣而睚眥有違寒暄遂移雙情巳忤久約方虧遽憎蠅翼交妬蛾眉將揺牙而搆禍寧棄迹以懷悲於是振俗先生聞而諭曰夫性判淳漓道多同異勢軋則仇名浮則忌仁以利揺情由色醉釁積攜深其來有自謂金石而中渝惟鸎猩之可愧願窒隟以雕譚庶追歡而寵議借如標奇世角立爭英雄架橫天之譽髙淩冠古之名昧褰華而防實紛飾智以相傾而木以秀摧鐸由舌敗主能則驕伐勝必殆豈溢美而是競忘防謙而自愛至乃重侯盛族六貴豪門贙據要路虹申要津光鑠天地勢驅風雲指顧而傾羲回馭噓歈而窮律生春盈爽交分盛衰翻復惜喜室之方開競駭機之潛觸將挾炭以爭奔悼傾輈之巳覆況若越溪佳麗楚硤神仙擬纎防冶挑【上聲】褭防姢蓮臉波艶彎娥月殘妬芳紅之笑白嘆翹翠之嬉蘭而物尢則妖美極則麗二國嬀亡六宗姬替或滯愛以罹刑亦寵迷而逮系必昌色以崇仇是危家而速戾則有邪龜畢萃環貨兼儲庭羅輦璧室翫量珠吏方譏於賄死客有論於錢愚而侈必遺殃聚惟延冦鑠金遽探毀玉猶鬭輕壅利以焚身斯據圖而殞首嗟四者之是嬰詢五交之可疚且夫電波悠悠人生若浮一瞬朝暮百年今古𨿽復角勢圖王鯨吞虎步蓋世稜威排山逞怒壯气俄摧雄謀倐阻淚空掩於牛山椎巳登於驪阜天遂妍於此同期芝華莫咀松子誰追鐘鳴漏盡樂往哀隨花宮綺閣之觀蕭條夷漫淸哇艶舞之地月墮雲飛潛衰暗鑠億恨千悲是以至人逹觀物我俱遺混休戚忘健羨孰壽孰夭孰榮孰賤大笑幾何虛舟無怨豈蹄涔之不【缺】類蝸角之徒戰用招三釁之端期塞兩家之難時也二子魂慙色裭局聽玉音袪防爽曙雪涕濡襟明坦夷於末路抉芥蔕於情心願伸縷欵永佩良箴

春愁賦

芳灔灔兮翠綿綿泥晨霞兮泊晚煙郁情條以凝睇裊愁緒以傷年羣企胥悅幽棲自憐勝事而何人忘返賞心而與我相捐當其玉律驚春香風拂曙晴陽小花之道紺靄靑門之樹繡轂相追金覊並騖擕艶冶以爭出指狹邪而共赴貪壯夫之娯遊惜繁華之易度豈知低摧上國寂寞良辰林幽鶯老院古苔新暗想歌鐘之防出隨車馬之塵落日歸臥懸琴嘆頻孤枕役故園之夢中宵驚白首之人江楓暮兮江水淥蕩覊魂兮勞逺目倚蘭棹兮雨霏霏歷蘋洲兮衣馥馥千古兮此時此地悵輸忠而見逐邊鴻下兮邊艸生擁玉帳兮滯龍城折桞壓河梁之贈落梅傳戍笛之聲萬里兮此時此日嘆積雪之徒徵莫不慘澹傷神廻環縈慮念郢闕以回首憶帝鄕之歸路𨿽陽和之暗攻自眇黙而誰訴於是情馳天末黛斂閨中徘徊暖榭徙倚芳叢燕泥滴滴而檐壊蛛网迷迷而帳空憐笙罷興挑錦停功怨韶光之虛擲與長夜而還同若斯者固紛爾多狀浩然莫窮彼人情之貿遷系植物之榮悴何深衷之委郁謝圜煦於天地縈心夜焚凝魄朝醉同垢衣之莫澣豈萱枝之可慰願昭暢於春臺雪胸襟之滯累

情賦

愚嘗賦春情數百言狀其思媚自謂摭眾騷之遺恨遭亂而失今獨憶其間三十五字存於濯纓之東楹云暖融融兮傍曲塘扶蘭心兮牽藕腸雨絲絲兮羃暗芳阻佳期兮日難忘情煙綿兮悄自傷

連珠

蓋聞變可揣機明難辧勢金石之懸巳叩孰謂識微風雲之候未形罕知能制是以連兵百萬𨿽稱蓋代之雄間道三千誰悟入神之妙

蓋聞太和所賦植性自馴孰爲之而曰鳯孰爲之而曰麟翔必以時肯爭鳴而作怪動惟中矩寧受嗾以噬人

謝詩賦

知非詩詩未爲奇奇研昏練爽戛魄淒肌神而不知知而難狀揮之八垠卷之萬象河渾沇淸放恣縱橫濤怒霆蹴掀鰲倒鯨鑱空嵌壁崢冰擲防鼓煦呵春霞融露滴鄰女自嬉補袖而舞色絲屢空續以麻絇防革丁丁焮之則穴蟻聚汲汲積而成垤上有日星下有風雅歷詆自是非吾心也

司空表聖文集卷八

欽定四庫全書

司空表聖文集卷九

唐司空圖撰雜著

溫州仙巖寺碑銘

三賢贊

觀音贊

李翰林寫眞贊

香巖長老贊

兵部恩門王貞公贊

相國老君贊

今相國地藏贊

化募雕刻律防

澤州靈泉院記

溫州仙巖寺碑銘

巖之巓森防鑱天中宅靈僊瀑之作風斡洞壑地洶山鑿越之裔甌之隅人逸而腴某其帥某其牧地圯而復

三賢贊

隋大業間房公李公魏公皆師文中子嘗謂其徒曰齡也忠而密靖也惠而斷徴也直而遂俾其遭時致力必濟謨庸厥後果然宜有贊激云

三賢志同夙尙儒風以植公忠出遇太宗諷誦從容謀蹶羣雄君勞臣惕荒夷阻辟百千年社稷

觀音贊【證因亭】

萬峩山之險爭竦禍梯一坑浮世之塵長遮覺路騁云漢而貪味臨鼎鑊以求哀當種善緣方希慈極某早堅信受頻致感通夢則可徴足見未萌之誡行而必稟冀無入坎之虞用建防誠永貽來裔贊云

惟仁之尢警於昭幽將政而阻將軋而遊忤者以寵呻者以謳嶽抃冥冥證因斯休

李翰林寫眞贊

水渾而冰其中莫瑩气澄而幽萬象一鏡躍然栩然傲睨浮雲仰公之格稱公之文

香巖長老贊

言不可無也然爲師之說者豈佐競而主勝乎且儒之書曰率性之謂道老之書曰各歸其根而禪酋之東親抉人視聽至而又至者道與本俱忘哉且忘則塵滓何從而滯耶或者假言而爲諭以妄釣眞彼或泥於境而玩其機是人魚莫能自辧矣大師之防吾久得之學者旣難遽息必以其言爲狂藥誰之咎乎

彼巧則病彼愚則競覺之愈妄矯之非正不云而雷龍何施哉不鼔而舞枹何爲哉匪豫孰導匪覉孰釋一塵不飄見大師力

兵部恩門王貞公贊

發粹而文蘊和而秀徳無不尊名無不壽內專外濟气厚神全貞公在此千載聳然

相國老君贊

道尊教主帝系仙源牢籠天壌施掌羲軒施於孝孫克隆聖祚分祐攸宜忠賢是防

今相國地藏贊

南陽公夫人彭城郡君憂紀旣祥追奉皇考吏部公繡地藏菩薩一軀瞿慕戚容力成至願圖於夫人爲內兄得請而贊云

三界同倫六幽莫際聖有佛緣極之無滯相不可覩理不可窮人有防懇感之則通孝實女師功惟婦徳成玆妙絕申報罔極

爲東都敬愛寺講律僧惠確化募雕刻律疏

竊以化化無窮逓成遷染孜孜不倦方導沈淪啟祕藏而演毗尼燻戒香以消煩惱風波未息橫智鷁而難超繩墨可遵制心猿而有漸豈容穿鑿但致紛挐𨿽設諭於三乘同歸覺路蓋防微於羣品共稟成規汛灑六塵攝持萬行寧俟空林宴坐方爲觧脫之門令必大地周遊皆詣淸涼之境蓋能仁之警防也今者以日光舊疏龍象宏持京寺盛筵天人信受迷後學競扇異端自洛城罔遇時交乃楚印本漸虞散失欲更雕鎪恵確無愧專精頗甞講授逺欽信士誓結良緣所希龜鏡屯【缺】津梁靡絕再定不刋之典永資善誘之方必期字字鐫銘種彗【缺】而不竭生生親眷遇勝會而同聞敢期福報之徴願允標題之請謹疏

澤州靈泉院記

嚴飭祠宇乃助教之方大雄氏存亦不固避者非欲自奉也蓋不崇不侈無以聳動羣品俾堅向善之心耳帝夢可徴華緣巳熟山川人只罔不薦欵故自京邑以及遐裔勝槪相望皆奠厥居中條發於蒲趨於良傑出而爲太行則天壇不得不冠蓋華嵩爭勍日觀也其北川壑防流盤郁萃自髙平西顧以至靈泉極矣泉之爲靈非惟利物亦當滋潤所及不育毒螫也其院東向顯豁亙爲大川端門洞辟正與旭日相迓豈梵書之所謂震旦者此其證哉且有爲無爲於我不礙施之則若涸其中用之則必滂其外皆拯濟之大權也今禪宿洪密長老俗姓劉氏本儒家子自直詣石霜契其大指煩而不擾動而必周初自淸涼歷覧以至是山乃納材棲之所遇太尉李公駐軍髙平首資葺搆逺近道俗莫不歸向今蒲畱隴西左揆節常因題紀亦備贊揚則密公之道益隆矣凡制經樓齋堂若干間架又塑羅漢潔刻之相以漸化服而後日集方丈敷演上乘自江北渡以至魏晉之郊其俗堅悍難誘今則悉爲佛人矣且善教童儒𨿽或指摘其書亦累言反覆曉諭當自釋矣若典教積於前鞭撻駭於側將竄匿之不暇詎肯說而從命哉律刑也經誥也禪說乃誘勸之宗辧其性而後入人耳故其道至隠其功至博不可廢也常念蓄役之外下逮傭𨿽豢養至丰莫不苦於受制殊不知羈鞅之勞或能避免而方寸之內不形不聲牙蘗牢萌詫其力者愈不能爭以此淪防死生之域歷刼不能自脫其苦何如哉噫苟非三世之尊夷山斡海六祖親授捩其鉗鐵長老繼作磨昏抉瞶則彼防膏鑊而勇於自浴者𨿽糜爛其身猶未悔也今乃聚其徒侈其居永爲一方防仰之所俾福恵皆殖則密公之績焉可抑沒哉耐辱居士病且死不忍其門人慧依慧海之勤請也直紀其事惟以漏略爲愧

司空表聖文集卷九

欽定四庫全書

司空表聖文集卷十

唐司空圖撰雜著

壽星集述

擢英集述

觀音懴文

迎修十防齋文

雲臺三官堂疏

十會齋文

注湣徵賦述

成均諷

壽星集述

國史司馬先生辭榮歸隠朝中士大夫爭以詩贈彚成卷軸號爲白雲集余天祐乙丑嵗八月五日過僧閣僧云昨夜嘉祥西閣望老人星見爲特明十四日朝參其日河南大尹奏老人星見因以壽星集目羣公之作云

自昔貞期不爽逸軌難畱堯天大而必容豈獨追往漢道亨而方至終亦超然未足濟時且資激俗宜經商略乃稱捜揚若某者孤立多虞衰年謝病因耕巖而自給非欲販山知在木而無堪便當爲社【一作神】莫敢張皇丘壑擬議巢由且自頃求賢多因肆蓋乘運泰莫顧才難今上喆禦臨元勲振服英衮贊翹勤之防幽人荷旌賁之恩𨿽云例追亦謂優禮但巳伸拜闕況逼懸車冀修知難之規免冒梯榮之誚昔江表則賦詩而褒孔令漢廷則出餞而寵疏翁時振孤芳實標勝事今也龍門廻望鶴蓋交馳落日琴尊前朝圖畫想家山之醉石認客處之漁舟白首歸心黃花緣路來時不下漂零海上之鷗去矣自憐放曠人間之世斯乃僅能忘怨庻可息機敢慕髙風猥煩眾作詩家此會誰邀淸夜之遊仙裝不回別有白雲之集徒攀逸唱益愧餒才

擢英集述

名利之機古今相軋混惟一致私則兩忘或髙視於掞天或雄張於擊水捨麟作鳯孰降等夷捐璧握珠互能輝暎遇則以身行道窮則見志於言各擅英靈寧甘頓挫自昭明妙選振起斯文榮𨿽著於方將恨皆纒於旣往當西施之翫鏡不賞蛾眉豈伯樂之停車空收駿骨乃使盛時才子翻銜泣玉之寃異代沈魂祗擲淩雲之譽九原誰托千載徒懸思格前規用伸來者至若金犀照灼紈綺追攀裕之則管樂通期峻之則彭韓絕倒人人驥路雲臺之此日豪華處處鸞叢仙館則當時寥落各銘鐘鼎競煥緹油恥發譽於雕虫肯爭英於墨客世上之九霄梯級總阻爭先機中之五色煙霞無妨倍價知音嘿已作者何尢思慰窮津用徴逸藻想其黎黃洞奏錦繡異陳涵經天緯地之源胸襟萬象驕晤月吟風之態嵩華一毫固當觸興牢籠忘情蔕芥況牙弦入契郢握稱珍欣傳賞奏之徴免茹投光之嘆固巳翹心不朽撫掌浮雲撡奇而角富驪泉炫采而誇勍魚域夫著言紀事在演致於全篇賦象緣情或標工於偶句𨿽豹文必備方成隠霧之姿而翠羽巳零猶稱淩波之玩誠欲兼捜於筆海亦當間掇於蘭叢人不陋今才惟振滯韻笙簧於騷雅資粉澤於風流事竊推公蓋止交遊之內僭將罪我益知褒采之難題以擢英庻能聳聽有唐儀曹外史司空圖

觀音懴文

伏以聖感至諴祥符吉夢久期瞻仰輙用莊嚴上以報罔極之恩下以遂平生之願亦冀仁滋庻類福必旁臻且自叨竊一名曉夕三省慮增隠慝有負深知以此歸心誠無愧色必也行欺暗室業墮分陰飾僞沽名穽機稔惡於家則﨑嶇自奉忍骨肉之饑寒於國則苟且求容啄生靈之膏血是乃神惟必照鬼得而誅敢將瑕釁之身曲累無私之照至若見持蹇分將觸禍機或不幸以逢尢或求全而受毀卽常希擁佑必保孤危況積疹初平殊恩有自置齋生日用表成功所期刼盡微塵不竭依投之懇慶流末裔共成香火之緣粗寫丹誠仰廻鑑

迎修十會齋文

非才非望過忝過榮一舉髙科兩朝美宦遭亂離而脫禍歸鄕裏而獲安門戶粗成簪纓免絕四十八年巳往未省歸心百千萬刼常來豈迷善道令終可保止絕何傷災疾所縈古今常理但𨿽勤懴悔未去羶腥大宜均罪於鼔刀小合誤傷於失手況蚊防之類屢有傷殘僕乘之勞時加箠楚或存或沒若重若輕並願各遂逍遙永祛寃結目前眷屬世世相逢身後林泉生生自適仰慈悲之宏誓成幽顯之勝因蠢動有情沾濡共泰

靈臺三官堂疏

蓋聞元胎秉粹眞極設官貫日星而洞六幽攝品彚而尊三府雷鞭電抶未窮捜逷之威鬼伏神藏盡在指防之列容光必照暗室難欺人倫知教義之宗天吏振綱條之目密宏善貸普濟羣生固宜上報君親下援戚屬槖千金而喜捨盡鑄尊儀傾百寶以裝成別崇祕殿共伸防懇永締良緣使人靣狗心不殘賢而害善銅頭鐵額自崩角而摧牙免陷危機皆逢懿网況此觀地連名嶽境勝都在歷覧而可知乃眾星之所集一池菡萏時時而雪裏生香五夜泬寥往往而峯前仙樂聞於肸蠁雅合歸依今則自屬時艱多嗟力罄壊檐不葺朽壁難圬塵防而廟貌全隳蘚駁而天衣半禠莫能起敬但速退殃將希保佑之功合發修崇之誓倘使丹靑克煥結搆重新必慿香火之因永防沈淪之苦幽眀洞感罪疢咸祛家遊不死之鄕國慶無疆之祚烹妖斮魅免助虐於三虫控鶴羇龍笑摧枯於一鹿別置金天之社長爲玉帝之神凡願列名庻同不朽

十會齋文

夫萬殊苦惱仁慈普救於幽冥十防區分王道同歸於平等當觳觫求哀之地是噞喁就涸之時辟夷路於前程遏騰波於沸鼎欲使天人共感存沒均休乃此日設齋之意也況值丰穣方滋仁壽宜屬大眾共締良因無緣則三道寶階如登劍樹有願則十方淨域便越塵區今則妙供巳陳散花乍維摩赴防捧瑞露以同沾羅漢飛空曵危峯而亦至齋眾某等或轅門上列或金穴豪家將雛則驥子超羣命侶則厖眉狎至軒車競路士女傾城法鼓雷硠震泉扃而動鑰天香馥烈擁日气以盤空於是跪捧寶鑪連標玉軸冀將功徳奉此莊嚴伏願諸王及五道六曹眞官永作尊神益匡善道使幽冥共仰靈蠢知歸緡繒不讓於樂輸齊潔復申於眾懇諸曹並受羣品旁沾伏覬過去尊靈見存家眷皆慿防念免怖沈淪恃王心而若恃私心觀地府而如觀天府必致淸涼山上逢異鳥而先告吉祥黒暗室間遇神獸而別廻照燭𨿽營魂遊岱去住無常而苦海登舟寃沈共濟生生隨願免在殊鄕處處安居便同極樂凡聞仙梵遽脫羈塗用顯含靈咸蘓密宥

注湣徵賦述

夫垂象著文炳靈葉爽擅流宗於筆海則時仰龜龍駭掞於天庭則國資云至若金羈角勢錦字爭妍兼吞漢魏之雄迥跨風騷之域宏材獨振何代無奇湣徵則會昌中進士盧獻卿著明所作華冑間生冠五百年髙視靈璣在握照十二乘非珍馭縱壑以濤驚竦驅崦而電軼懇超言象特映古今而妬沮揚蛾妖輕笑鳯惜嵗華之易晚嗟桂魄之期舊國蟬催縈盈別怨芳時雁度浩蕩羈愁嗟去郢以抽毫悵徵秦而寓防鏘洋在聽梗槪可陳觀其才情之旖旎也有若霞陣疊鮮金縷暎天鴛塘匝碧芙蓉曙拆濃艶思芳瓊樓詫妝煙霏晚媚鮫綃拂翠其雅調之淸越也有若縹緲鸞經譻譻媚空瑤簧淒戾羽謦玲瓏幽人嘯月雜佩敲風其遒逸之壯觀也則若云鵬迥舉勢天宇鰲抃滄溟蓬瀛倒舞百萬交鋒雄稜一鼔其寓詞之哀怨也復若血凝蜀魄猿斷巫峯咽水警夜寃燐靄空日魂慘淡鬼哭荒叢其變態之無窮也則若月弔邊秋旅恨悠悠湘南地古淸輝處處花暎秦人玉洞扄春澄流練直渺然自極斯蓋緣情紛狀觸興冥捜廻景物之盛衰制人臣之哀樂窮微盡美排古轢今自體變江南气淩鄴下互分工拙莫可抑揚競耘寂以捜奇則思縈飛動徒牽庸而綴學則格滯蚩埋惟彼邀能是稱入巧泛鋪輕綺縱弄彈丸若雅律之方調八音協暢類非煙之不染五色相鮮名迥絕於長淮芳鎭畱於千古況愚通家著分縂角忘年舟中則韻仰神仙席上則價饒鸚鵡破琴傷逝無復知音夢筆摛祥頻驚借彩佇談交之可作嘆寶鍔之徒懸猶幸斯文備存遺迹合符增感涕下何從昔兩漢辧騷方聞注釋三都待引卽叩賢豪寄測妙以騰褒屬當仁於命世豈伊孤陋合遽討論將研防逺之機巳盡汲深之力附修名而不朽量璅慧以多慙粗析指歸難酬顧遇衒微明於合璧敢議爭英洞節奏於璇宮竊期攀向

成均諷

臣聞元胎凝象標噐府以飛芒曜魄諧神閱環天而肆防瑤山激響流妙靡於蹌鸞嶰谷搜音寫玲瓏於嬉鳯葉六气則生植必茂文八音則錦繡相宣旣象物而省風乃昭功而示徳周旋盡美損益隨時淸廟嚴標肅和鳴而侑饗柴壇殷薦受繁祉以貽休備緝化之機契窮神之妙用故以感動天貺紀綱人倫蕩迅羽而落丹霄帖驚波以澄紺海誘歸昌於瓊樹一變標祥導舞佾於瑤階三苗罷祲揄揚盛業粉飾猷足使鶴列呈妍騁飛容而合緒龍罇防味超浩嘆以違齊而大朴久雕迷風益扇浮音薄思雅曲沈英要【平】眇靡漫之娛競嫋防娟之奏金華翠羽逾備飾於充庭去雁吹蓬巳無資於易俗紛葩莫辧流辟萌生司成廢齒冑之文端委昧防民之制雉門災起誰懲燕女之荒鳯鳥徳衰無救闗雎之亂頺波競爽詭趣繁興咿注狂防於四夷叛衍扃【缺】於六噐瓊樓月榭爭飄亡國之音桞翠花紅偏惹迷樓之態況乃髙臺騁望團扇傷秋少年狹路之期晚歲他鄕之感行人贈恨折楊桞以徘徊隴水分流望秦闗而幽咽芳樹褭相思之意捲衣追舊寵之懽烏啼則有怨於遲遲子夜則如憐於脈脈漢殿之云娥一去方士招魂淮王之仙馭不歸小山畱唱鵾雞輟曉碣石申壯士之悲寶鍔雄鳴獨祿訴分天之憤鴛鴦締思蛺蝶攖情襄陽之穠艶驚神鄴下之無愁不返江天浩麗杳春思於龍舟綺閣嬌嬈嫓仙姿於玉樹莫不旁羅綴賞分被謳謡芳情盡寄於弦中巧變逾新於濮上悟晉臣之竊視其乃衰乎徴單於之格言將焉用也復有南鄰宴衎北裏追隨繡軸爭奔蘭堂洞敞鬭輕盈而入坑逞夷冶以乘春名編協律之籍妙軼總章之觀雲起唱絳樹分行法嬰之暫賞人間淨琬之曽誇掌上翠娥低斂儗畫扇而初凝鳯翼旋披躡染香而不印緑蘿山畔徒有傳名金閣樓中猶應掩嫮輕埃漸弭泛空碧之橫云曳緒黎收失淩波之回雪旣而麟麛罷饗龍轡傾夕簇紅艶於金擎灔蘭英於琥珀瑤釵遞紛粉鏡齊勻炫華藻之新裝捧重霄之寶器淒鏘縹緲輕颸漸拂於花叢怨鵲和鳴上客潛驚於煙際雕筵讓促玉斚橫飛墮珥顏牽裾屢舞牋霏彩筆遞申嬿婉之情月曉蓮塘更亂雞人之唱必使傾懽買笑悵歸路於太行失意沈情憐霜鋒於使客且秦圖啟霸先翰嬋媛之工楚劍宣鋩寧謝優倡之拙山逺蔽迷津則原類吹毛魚藻陳規式宴則惟思在鎬繁華托好淪誤忘歸盛徳何觀雅音斯防愉心目俱媒越禮之譏異軫分流彌防相遙之槪猶是史遷銜涕憤沈湎於衰周荀朂披丹願儀刑於往古乃曰陛下含微握契映調露之微蹤馭道斯和等咸池之積潤雙龍肅駕爰欽九辯之神八鳯迎祥再覩咸英之薦非煙毓媚應玉燭以登祥皓質依仁樂神風而暢律𨿽循機之思必無謝於繼韶而制俗之規猶未臻於放鄭夫南薰北鄙禍福相淫感物窮微興亡是系繁聲罷奏建武之貞範斯存妖珖無容太初之芳塵可挹得不翹襟酌訓經慮防奢揖璇璣飬命之符受帝女昭華之琯探靈測化但累黍而無差思古妍幽將一防而可任懸衡睿防合契干心追六代之英華汰百王之繁縟斯時豈容蘇防席勢【缺】獨見以邀能髙肇憑豪仰羣儒而徇已變惟尙質貴在揚淸動以敷愉綽之仁義非簡節繁文之制不用於明廷非崇嚴煦育之姿不傳於委巷使牛刀學制必箋武邑之猷鷺羽將持敢懼宛丘之刺然後返歌鸎於海嶠維舞驥於璜臺魚龍息曼衍之陳鞮譯沮兜離之獻掖庭吹先罷賞於材人司紏繩次申嚴於權石倘蓮舟帝子獨貽招隱之詩綺殿臺臣別奏登封之頌酒惟洽禮遽無縱於流連樂則緣情但取優於名教俾春濃上苑空凝桃李之情月滿西園寂寞芙蓉之艶式敷圍範交暢人情澄積樂於一時靡淸風於四表豈復平西長史薦淑麗以希恩司律中郎恣哇咬而被寵則必三雍八佾休僭濫於豪門春誦夏服祗庸於冑子自然調元演慶開瑞律而貫天人革俗遺華鴻鈞而明揖讓臣業慙待叩思謝識微巴歈傳錦裏之謡象舞鬭靑衿之致孤桐韜響惟均雨露之濡泗石含淸未冠云韶之節編蓬返素誓擊壤以成歌汗簡潛心警奪朱而增憤實願希風正始擬響元音敢推傷化之源克裕閒邪之範景徽猷於顕慶酌雅韻於開元坐鎭澆訛式淸緇蠧是用撤書竦志慕髙允之芳規企日裁成繼翁卿之讜議春臺自煦舞希金奏之和下曲難投猶阻鈞天之薦諭錦屏而托諷徒欲輸忠仰魏闕以兢魂翻同濫切

司空表聖文集卷十

