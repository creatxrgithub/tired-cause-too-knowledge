

欽定四庫全書

集部五

經濟文集

別集類四

元

提要

﹝臣﹞等謹案經濟文集六卷元李士瞻撰士瞻字彥聞先世新野人徙居荊門幼英敏好學至正初中大都路進士中書辟充右司掾除刑部主事累官戶部尙書出督福建海漕就拜行省左丞召入爲參知政事攺樞密副使拜翰林學士承旨封楚國公以至正二十七年卒元史不爲立傳惟順帝本紀載至正二十二年樞密副使李士瞻上疏極言時政凡二十事具列其目大抵當時急務蓋亦讜直之士也是集爲其曽孫伸所編次皆自爲右司掾以迄奉使閩中時所著故元史所載時政疏不在其中檢核捲目其與人簡札至七十餘通幾居全集之半𨿽多屬一時酬答之作而當時朝政之姑息兵事之乖方藩臣之跋扈俱可藉以考見梗槪至士瞻之彌縫匡救委曲周旋其拳拳憂國之忱不憚再三苦口尢有爲人所難能者元史於順帝時事最稱疎略此集洵足資參訂之助矣士瞻有子延興能嗣其家學所著別有一山文集亦已著於錄云

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

經濟文集卷一

﹝元﹞李士瞻撰

○書

上中書丞相書【爲右司省掾時辦濟寧省官作】

蓋聞賞罰者國家之大柄是非者人心之至公賞罰無章𨿽堯舜不能以爲治況後世乎是非混殽𨿽智者不能以有爲況庸人乎我國家自太祖皇帝肇基朔方世祖皇帝奄有區夏皆未始有尺地專城之藉一旦乘斯民云霓之望乃能揮霍八極席卷中原一舉而蹙殘金再舉而躓南宋一時將相大臣又能丕闡皇猷聿宣至化遂使海內之人爭效臣妾豪傑之士奔走慕義翕然如雲龍風虎之相從者此無他賞罰明而是非公故也承平以來百年於玆禮樂教化日益不明紀綱法度日益廢弛上下之間玩歲愒日率以爲常恬不爲怪一旦盜賊猝起茫若無措總兵者惟事虛聲秉鈞者務存姑息其失律喪師者未聞顯戮一人玩兵養冦者未聞明誅一將是以不數年間使中原云擾海內鼎沸山東河北莽爲丘墟千里王畿舉皆騷動而終未見尺寸之效者此無他賞罰不明而是非不公故也近者天子以兩丞相爲元老舊臣命總萬機今日之事政宜開誠布公振作綱紀明示賞罰號令天下使六軍之眾鼓舞踴躍忠義之气振彩揚精一新天下之耳目以盡掃前日之宿獘庶幾盜賊可平四海可定中興之事業可計日而待也今巨冦在邇敗軍滿前其雷霆之威邈乎無聞而姑息之風愈勝前日但聞今日取一招明日送刑部切爲閣下惑焉今姑以一節近事言之如哈喇巴圖爾等所犯最爲容易處置者乃至遷延到今未有定論中外之人謂聖君賢相作事猶且若此安得不觖望乎傳曰賞不踰時罰必當罪斯言是矣何則蓋哈喇巴圖爾官𨿽知院其職則總兵也右丞阿克塔齊參政賈惟貞名𨿽省官其職則供給也在律主將所犯冝處重刑供給所招應得杖流今哈喇巴圖爾𨿽有特敕免死之文不過聖上寛仁少延其死耳然法者祖宗之所授天下之名器也𨿽天子不能以自私是故舜爲天子臯陶爲士瞽瞍殺人彼爲舜者惟知竊負而逃耳漢薄昭太后之母弟也昭有罪文帝終不忍貸之以死焉夫虞舜大聖人也漢文賢主也而其所爲若是誠以恩不足以掩義私不可以廢公古者制勑一下事有弗順於人而礙於理者在百官有司猶且三復還奏不卽奉詔未聞宰相秉國之鈞職當繩愆糾繆而徒以承顏順旨爲事者也必不得已其總兵官旣已特勅免死則分省官正應坐以本罪如此則輕重才適其均後世猶懼爲公道之玷安可使冠履倒置輕重失倫以啟將來紛然之議乎況濟寧密邇賊壘竊恐此聲一聞將必使賊人有窺測朝廷之淺深以懈惰諸軍之心者誠非國家之福也丞相聰明絕人識見髙逺則此三人之罪宜公是非以厭天下之望不宜依違兩端以滋人心之惑此所謂關治道之大者宰相之事也若夫規規於簿書之末瑣瑣於錢榖之務而昧夫經國之要不圖爲長久之計者此非僕之所敢知也僕一介艸茅濫叨掾屬顧惟職在簿書叨司法守固不敢偸容取合以賣法誤國亦不敢畏避詭隨以陷閣下於不義此不忠之甚者非曰弗能寔所弗忍伏惟閣下亮之進退惟命干冒威嚴不勝戰栗之至

上中書總兵書【爲刑部主事時軍前作】

夫用兵之要貴於察敵情量彼我審緩急之宜而用之不務出此𨿽有管葛之智韓白之能僕未見其可也請姑以目前之勢論之今賊人之形出沒難知我軍覊縻動爲所制此政兵家所謂形人而我無形則我專而敵分我專爲一敵分爲十是以十攻其一也則我眾而敵寡今我勢反分賊反專我形易知敵形難測此所以彼勢日張我力日屈而疲於奔命者也然賊前日攻陷濟南徳陵之時使能舉全齊之眾乘破竹之勢諭拙速之機搗我無備鼓噪長驅則勝敗存亡未可知也彼乃計不出此方且圖爲固蒂自全之慮此賊之失計我軍得志之時也釋此不慮且復徵調逺兵近救目前之急此賊前日之失計未必不爲今日之得計也今日賊必度我援兵俱駐西南其直沽之兵𨿽設守備尙且巢壘未堅類皆無足畏者止謂眞定以北涿州以南必有備禦而又以努都爾噶太尉伊蘇知院等軍俱系敗衂之兵志喪气餒𨿽散屯於禦河單家橋等處其鋒已挫皆無足恃也況又有陵州長蘆靑州之冦以綴其後不敢動搖此賊所以深知我之虛實我之形迹而但取京師東南一角水陸並進首尾相銜有直向長安之意其志豈小小哉所以東西二路多設疑兵多張聲勢以撓我救援之師此寔批亢搗虛之意也何則蓋賊兵之進必分爲三路其一路畏直沽分院在後慮有腹背受敵之患必先發海舶數百艘往來海口並永平等處以爲東道之疑兵綴我直沽之軍馬則我軍之左臂不敢動矣其一路畏今哈喇布哈副樞及平章之軍馬有橫衝邀遏之患故今但出霸州之背直抵後衛右衛交橫侵掠以爲西道之疑兵綴我霸州涿州之軍馬則我軍之右臂不敢動矣布置旣定其大冦必取水路沿靖海而下以出直沽之右而達河西務以及通州取陸路自東安州而上以出靑潤之背而望京邑日使驅迫之民喧闐於前巨冦之眾鼓噪於後比及諸道勤王之師至而京師旋募之兵出則大事去矣愚前所謂宜審緩急之勢而用之者此也且朝廷但知平章之兵一出將大有所倚仗謂其必能捨緩就急隨機應敵遂爾不遑逺略儻或因循如此豈不深爲悞事也哉況各處居民驚惶四散曽無定志王畿州縣悉皆空城有司不才誰肯死守且邦家之本在於百姓王畿州縣所以藩屏京師者也今百姓之流離如此州縣之不完如此有司之不守又如此此誠危急存亡之秋不可不愼也僕竊爲今日計其目有六一者平章冝綂本部軍馬於固安霸州上下權且深溝髙壘多設疑兵於靑潤後衛右衛左右晝夜廣張旗幟烽火以疑賊心賊𨿽能深入我境然其心不能不懷疑懼我軍當乘其窠穴未定急發精騎攻之少挫其鋭使賊無必向之志急調副樞哈喇布哈軍馬直趍靑州搗賊不意則進有擒敵必克之勢退無牽連掣肘之患矣二者調發諸道援兵地逺一時必不能到又丞相臺哈布哈軍馬控制大河以北京師西南諸郡不爲不重若大營一前則彰徳衛輝必爲曹濮之冦所有是山東全齊之地不獨失之於前而河北諸郡又復失之於後且海濱距河東西綿亙二千餘里舉齊魯衛之地以抗燕趙豈不危哉宜急咨達朝廷大發府庫並各投下所有珎玩財貨就大都內外募選驍勇之士計旬日可得十餘萬再別選精鋭騎兵計見在可得五萬使馬步錯進作三運而行一運姑存護京師二運姑存備非常三運急引當前敵仍分爲二道且徐徐而發視緩急如何以圖大舉一道出自涿州向固安霸州以斷賊之左肩一道出自通州向河西靖海以斷賊之右肩其東西則連引直沽分院與平章副樞軍馬相爲犄角則賊之前鋒挫衂已甚而京師無虞矣三者冝急催請太尉伊蘇知院收集各枝軍馬除撥軍守禦單家橋等處以捍陵州之賊其餘精兵急令各官綂領直趍靑州以助副樞之兵出賊腹背截賊歸路使賊進無所前退無所據則已驕之賊兵不虞我師之衝擊將如猛虎跳跌必有自斃之勢兵法乘勞此其時也四者近郊之攻旣寧則始可以舉我全勝之師議討濟南益都之賊蓋兵貴我爲主而敵爲客今主客之勢旣分便當行逺取近攻之策分調我之大軍自陵州長蘆靑州河間而下以攻賊之北面次調左丞察罕特穆爾軍馬自黃河而下以攻賊之南面又次調國珎王瑄顧稷等軍馬自莒宻穆陵關而上以搗賊之東面又次調丞相臺哈布哈楊孟等軍馬自濟寧東昌而進以衝賊之西面分布旣定速令各軍分揀精鋭之兵立爲二一居陣前一居營後在內則東起靖海西至東昌以備曹灞在外則南連淮海北接濟寧以狥河北各軍所駐之營星羅碁布使烽堠相連聲勢相接每於要害之地加謹巡視禦眾以寛練兵則嚴居陣前者則選精鋭以從庶能一以當十其餘羸弱專事農作近畿州縣守令之不才者以及丞尉佐貳之不堪任使者不拘於資格以用之使所在董率無或因循怠惰修城浚池與民死守耕桑課農毋失其時如此則糧無轉輸之勞軍無匱乏之患邦本旣寧藩屏亦固彼三齊之孱冦直猶釡中之魚苟延殘息耳夫何虞哉近日乃欲調左丞察罕特穆爾副樞哈喇布哈等兵來屯涿州捍禦京師謂之耀兵則不武謂之勤王則不力竊觀特穆爾布哈等僄疾有餘而持重不足況逺來之兵不習水土人懷鄕井各無奮心於事何濟又百姓但聞逺兵一至驛騷驚動雞犬不寧皆駭於耳目之所見聞傳曰大軍所在荊棘生焉寧可不慮歟五者朝廷急宜側身修行以回天心振作綱紀以答人望專並總兵以一軍權徹去遙制以責成效汰冗官以給軍食節浮費濫賞以助國用庶幾天怒回於上人怨銷於下士气鼔舞而人思自奮矣六者冝作急住罷京東南分司農衙門並入有司其一切槪有已種未墾系官田地或召諸色人民或募流移百姓或驗口數或驗丁力隨宜取便撥付佃種已熟之地比依常例權且增倍徵收未墾之地照依常例止令二十取一仍傳諭此等百姓隨宜就便團結非惟少固民心抑且有助國用卽日三春將盡隴無人耕土無宿種失此不救則時不再來興喪安危在玆一舉凡此數事皆今日之急務所懼者姑見是害優遊不斷若能決而行之則不必上煩睿駕親徵而天下之勢已可以逆料之矣橫槊之暇特賜觀覽甚之轉而上聞則愚者千慮必有一得閣下其毋以爲嫌而略之且閣下平日智術出於眾人名聲揚於中外而又博通前覽練達時宜而況適丁此難負玆重寄亟宜虛已授人廣攬英豪恢弘逺略毋爲嫌疑所憚毋爲小節所拘識時觀變鋭意決爲將見指日可以建不世之功樹不犮之業播休烈於歌聲勒駿勲於金石豈獨俾方叔召虎專美於前哉某日者參侍掾屬過蒙知奬今玆實當從事敢不剖心悉慮以答萬一第愧病在枕席未獲跪誦昨辱寵命倍切驚惶夫尊爵重祿所以网羅俊彥優禮有功無功冒授是謂貪榮切恐軍士聞之必有離心解體者甚可懼也僕𨿽不才寔所不敢今將所賜札付一道謹同此納上非敢爲是矯情以干譽也亦宜也伏望鈞慈俯垂矜亮宗社幸甚生民幸甚

與察罕平章書

前因使中嘗錄夫曲生祕方計徹左右此大有佳處不敢不爲公獻之也陜州之別甚悉雅諭僕於此行凡遇耳聞目擊之際多所宜處當時鄙意政謂不卽奔走上告必致處置乖方人非聖賢何能盡肯低首俛聴以安臣節比到京師不圖業已輙先施行勢難中止又以走也出使無效遂無置喙之地此固不能無少失處然考其初意不過欲暫那三晉之地少安彼軍之心彼軍旣離則雲中一帶自可輸之京師以實國本而山西之糧旣路逺一時難運其勢亦當少緩根本稍定然後合兩軍之眾並力東南則門庭之冦庶可指日而靖何意使轍未還遽致自相魚肉暴橫如此良可慨也愚者誠不足論公爲當今賢者天下之寶安得不爲天下惜之大抵臣子之於君父惟求其所當盡不責於人然後天下之爲君臣父子者由是而定彼其反怨日深則是非日起是使瞽瞍終無底豫之期申生終無待烹之理此非見道分明所養素定何以臻此三代而上孝莫如舜忠莫如周公古今天下此兩人之外固不多見自是而下其能處富貴而不移當常處而不惑卓然無所系累一出乎千萬人志慮之表亙古今不可議擬者近代惟郭汾陽爲然耳汾陽公事業冠當世聲名垂後來用舎進退皆庶幾乎聖賢中庸之道僕前謂後之殷監無出於是當時閣下亦嘗咲而許之今乃背馳若泰人與越人然夫以閣下之識見如此忠義如此事功又如此乃至使人不相信遽如此然則將何時何人而可信乎謂閣下之志在公耶則閣下之事業乃天下之事業也閣下之土疆乃國家之土疆也於閣下何與焉謂閣下之志在私耶彼以桓文之義舉猶不足以服當時信後世況欲如曹將軍桓司馬之爲哉僕知閣下之志有不在是矣閣下處眾人之中獲天下之盛名四方諸侯環堵而側目者一以公爲盛衰自冬䢐春兩軍交惡謗書疊積至煩天子遣宰周公之使至今兵不觧而使不返焉其迹則類乎拒命其心則近乎要君自是以來閣下之名聲遂不能不損於前日吾恐春秋之責不在彼而在公矣天下苟有桓文之君倡義而呼之閣下其能堪耶且入幕之人未必皆居州安知無郗生之徒以伺君之隙乎麾下之佐又安知無田神功之輩以叛君之命乎閣下聰明過人料事如算凡此數事宜在所慮矣慮弗及斯寧不爲之寒心哉方今山東之冦相繼狐疑淮魯之孽久持觀望公不以此時提兵東向克終前業方且效兩虎交鬭擁兵相持此所謂謹其小而遺其大快私憾而棄公義安得不見笑於藺相如乎旦夕將有酈生之徒奮袂中起掉長舌而下之則閣下之能事解矣天下之人其以公爲何如人耶且易失者幾會難得者事功時乎時乎不再來僕爲閣下惑焉彼黃口之子久當自斃烏足以爲公敵哉某平昔於閣下無袍綈之交徒以舊歲河南一見有半面之雅而辱公知待之厚迨今念念其存故不避言深之忌而妄意陳之𨿽獲罪左右無憾也宿藏墨一長笏聊致左右惶恐惶恐

與泉南左丞書

小生近自朝廷而來到此未久以公事紛糾未得往諭徳音豈勝悵惋主上眷念藩臣賜以尙醞恩寵有加徳至渥矣今遣從事官某頒下逮可領也夫泉南爲郡控帶畨廣海舶之所集珍貨之所聚視七路尢爲要衝比年以來四方多故道路梗塞加以閩省去天萬里僻在海隅故朝命之及不能常繼閣下以雄傑之才爲國家右族攄忠效勞保守無虞聖天子徳度寛仁皇太子春秋鼎盛賢宰相定策廟堂論功行賞嘉賚萬方不吝爵賞以勸忠義是用輟臺階之位錫符章之寵以待閣下其恩亦不輕矣三代封建諸侯歲貢方物以覲天子齊桓責楚不貢包茅春秋偉之況我元車書混同尺土一民無非所有公能體諸侯歲貢之心效齊桓責楚之義罄竭衷懇以報國家何往不可況今中原底平江南欵附獻俘奏凱無日無之乾坤再造日月重明太平之基近在目下公不以此時勉圖報效努力修名他日太平𨿽有長才將無所施矣某被命來閩惟鹽一事課額所出貴處頗多近知閣下已行陸續起運不勝忻喜然凡百利益更煩從冝處畫比及年終運到尢爲萬荷其一切腳價並依常例撥還此外彼中但有堪貢之物如靑段之類煩爲出銀買過卽便照價酬納亦無不可明年首夏風便使吾舟先兩浙之運早達直沽上慰宸之望則閣下之功當居第一矣朝廷公論豈無謂乎

與普大夫書

近辱教音旣審鈞候萬福而勤拳之情上爲國家下爲故舊又無一弗至其爲感荷奚罄名言僕自戊戌春首誤爲良公所引叨贊機權當時承別之際荷閣下諄諄之諭逮今言猶在耳佩服拳拳日愼一日所以虛譽日隆謬膺峻用者皆前日相愛之賜也區區本非識時之英誤塵公選玆者之來惟懼弗克然私心亦時復自喜幸得與左右聨事頗謂有鈞陶之托到此之日不圖軒從已先往此𨿽士君子出處之常其如方面何其如故舊何近者仰奉綸音欽賫禦酒賜馬賞功勸勞甚謂願得旌節少畱俟子實公至日許以起任爲方面之計聖天子明見萬里之外賢宰相洞曉人情謂公聞此舉必不肯苟然自安所以急發使者宣諭徳音良爲是耳豈意風汛愆期率負聖意走之獲罪萬萬曷言本擬親拜下風一吐衷曲但到後每事頗費料理今𨿽粗舉大略然次第未覩成緒又承尊命許以勿往特遣從事某欽奉前項頒賜禮物及本省公文前詣行府伏丐欽領爲千萬荷凡百進止惟命是裁人旋幸乞賜教原理僉憲與僕爲鄕曲交契骨肉平日气節學問政事不待言說近日由畨廣冒險間關而來伶仃一身其復讎雪恥之念同靑天白日良可喜也今詣麾下必有以處之檢校唐仁三十年父子交通之舊忠厚老成朋友中無與爲角異姓骨肉也往昔𨿽蒙與進然迄今無成流落海表尢爲可憐今差建寧立碑來此又不得一見碑亦瑣事也聞鐫刻已見次第旦夕欲發一帖呼之幸分付早還爲荷是言也毋乃多乎特爾格皮條並哈達罕一付聊表鄙懷拳拳之思伏丐笑納

與燕平章書

疇昔叨廁簿書之末幸得攀奉左右朝夕侍教與進良多爾後不承顏色倐忽數年今秋江南人來具審動定之詳宣布徳雅爲方面增重有光朝廷倚注之隆可謂利器有別矣八閩爲海表孤藩勢尢嚴緊非得雄才重望何以系軍民之心哉國家之意固有在也區區不才謬膺器使受命之後日夜懷慚幸得遇平章故人相與共事私心政自不能不喜耳但海洋中風汛所悞以十一月十四日方達福州中間艱阻不可名言又兼善臺端久往延平省中諸公皆皇皇無措日來惟望旌節早降而已今因員外郎華善禮請之便聊爲先容咨文就此付上禦酒賜馬已托尙書徹爾托裏領去伏丐鈞照

再與普大夫書

昨遣小頑往頒恩禮且奉禮狀左右稽畱之罪所不能辭近日特員外大都郎中繼至具悉鈞候起居多福甚慰懷想非意之幹良可深笑何煩相卹也但前日畱鎭之文若使驟然早下則閣下進退必有牽制之累終於隱密則是倚合君命非愛人以徳之意也且子實公消息尙逺軒纛又未出境如近日之事足爲殷鑑不得不致慮耳妄意延邵等路系行鹽地面欲煩左右畱情就彼指揮諸鎭少爲鹽事之助豈徒足以應命塞責其於事功不亦大有所補耶以故專遣焦掾士溫賫文前去稟候伏望鈞裁曲賜寛恕而已僕爲此事頗費心力今𨿽創置數局通商變易大段根本虛少泉州之場近固有一二到來然船運極爲艱澀上路𨿽皆發鹽之地尙慮未悉邇來彼中事情若止就此株守而待又恐失於拘泥良爲悞事熟思再三未得其策玆就去人所在掛榜召募客商若客商流通則諸貨自集隨後又擬分遣官屬次第轉運而上咨煩諸鎭不限方物共成其事多方周旋將千慮必有一得但鄙人孤立無與兼之才識寡陋須藉鈞算爲之號令鼓舞則談笑之間必可立覩其效況都省亦有札付本道憲司添力之文大夫端揆諸司控制四省卽名義俱正誰敢弗從顧肯仰體上心則無不了之事某受命以來日夜憂惕自以君相軫念玆事擬將朝夕發至不圖到此幰蓋先往可謂缺所望矣言發衷情不覺過多豈勝悚息

與汀州陳參政書

走與足下處南北之間平生風气不相接顏色不相識到此之日忠義之譽日益聞所未聞如登太華忽見秋隼如理盆盎忽遇罍洗以謂於今不復見古人者乃今復見之私心安得不樂然一快哉吾黨承國家百餘年太平雨露之恩其所教育其所栽培千萬人之內豈無一人焉亂離以來舉天下節義之士固不爲少崛乎而起艸萊者非驕將悍夫則庸人豎子毅然爲豪傑之稱者屈指數公而已足下天資髙見道明不憚死亡爲一方捍禦爲國家殺賊不邀功不責報恬然安其下非端亮忠義之士其能若是乎𨿽然夫爲臣能如周公忠矣而君子猶論其過爲子能如曽子孝矣而孟氏尙言其可而今而後公能益勉其所不及益行其所未至則周公其人也曽參其人也何古人之多讓哉卽今明良在廷將相輯睦獻俘奏欵無日無之行賞論功嘉賚四海所以遣某來此督辦鹽貨易換方物以備勞來之費凡爲臣爲子政冝奔走效勞少慰君親之望尙懼已晚忍坐視不究付之黙黙而已耶但走也才識疏短不能人百其身政當與諸君子共成事功分任其責亦善善之意也治下所轄之地多行鹽產物去處又閣下平日作事擬於古人走故以忠義相托欲煩周旋之耳朝廷公論於賢者良獨爲欠是在吾輩而已玆專經歷某將賫微禮前詣左右亮之亮之

答普大夫書

喇實鼐鎭撫至自行館猥辱惠書及厚貺良拜嘉也走以不才重承介念曷以堪此近者遣人奉狀執事者兾爲借重之助中心雅無他也迫人於險羊叔子不忍爲之豈復有鴆人李某耶望賜心亮則所幸至矣兒輩在麾左過辱鐘愛望遣之早回可也言語不次萬乞亮詧履端伊邇伏丐善加愛護以迓泰來之慶人旋因以謝不敏區區奉狀不宣

再與燕平章書

年前華先員外行便嘗奉興居狀海汛叵測不審曽徹左右否日來心旌搖搖無念弗至近者人來遽審軒從已在中途計可不日而達私心所喜實爲無量此間鹽事極費心力初到之日舊存具已支費在倉無干引之數大夫旣先赴任其它皆非切已疼熱之人而執事又卒未到區區只得違冒眾怒自爲區畫逮今稍見一二之緒但恐風汛難延事干上慮玆因人便先此奉候余兾早降共成玆事曷勝幸也使舟垂臨又當專人逺迓區區奉狀不宣

與邵武魏參政書

僕平生無他所長惟於忠孝之人喜親炙而樂道之以謂所就者小所關者大𨿽聖賢與人良不是過況夫立勲名以顯其親安得不謂之大孝乎足下以中州人寄迹海嶠承一方擾攘奮身艸萊殺賊靖難不愛一死以報國家其立志已偉旣而不幸敗績母子俱陷乃能夤緣賊中不受僞署周旋脫難寧捨親以就大義不忠而能之乎義聲一聞卒使賊人感動終送母氏以歸足下不孝而能之乎只此二事賢於諸公逺甚去年予自海上來毎聞眾人言及斯事未嘗不擊賞之可謂後世有王陵矣邇者大明當天羣邪竄伏太平之基克日而復國家不吝重賞以勞賚諸軍故遣予來此督鹽易物以助賞賚公平日大節過人甚欲嘉與同志樂成其事亦春秋善善之意也今專提舉某運去鹽一千引作二次起儧不限米糧金銀諸物但可以充內府之用一聴相公從長規措泒賣而已具數節次賣訖見數陸續解送而來歸日第功上達此則區區之事公論所在定不誣也微禮表忱幸乞情亮不一

與建寧阮參政書

士瞻頓首欲馳狀奉候一布上徳少伸朝廷慰藉之意逓中遽辱遣幕屬介問書貺兼厚愧先施矣走與足下邈然南北而忠義之聞不覺冥冥而相契過於平生𨿽不睹芝眉猶眞見也朝廷大賚諸方太平新造政君子竭身死事之日建勲立業之秋走當承乏被命惟懼弗堪欲煩賢者助我不及贊成其事或亦可以因事建功一表衷腸以破覆盆之暗冝無不可咫尺北上安敢不一一第此功能首爲公道之陳邪今專檢校某來使某通發鹽一千五百引船運前去不限方物銀段一惟足下從長規畫而去官畱否亦在所處也作事貴乘機會是所望耳閩中去天特逺於閣下公論頗自欠缺是在區區爲之也部下其它軍功望具手抹而來或別有所貢之需當與同舟而往微薄之禮聊致左右情亮是幸諸餘不能一一

與周淑亮書

計八年前奉違執事者今想慕風采宛然如復一日前日辱書下問故人之懷何可多得也鄙人疎懶不能先施爲愧甚矣履端方始體況何如計車從趍期未晚也鹽事方殷其成尙未有涯顧惟才淺極費心力會須賁然早來胥與共成玆績歸日第功而上亦盛事也走以承乏謬膺器任偶叨前列無益公私曷勝慚悚不旣

與延平趙僉院書

年前陳照磨還已具卑悃近日華理問回傳致雅諭感悉無量老耄平日無他才能至於待人接物未嘗有一語之妄足下气節英爽亦曷能受人之欺咫尺之間恨不得一見傾倒安能以此一事過欲相疑猶使人欝悒而不展耶彼此當肝膽相照可也所發鹽一千引今已遣張宣使子固都事子長押前去令交割見數回還必欲用者姑畱焦士溫在彼聴候亦可其事一惟賢者從長規畫得銀爲上布帛次之早得先期完滿可無憂矣福州系置絲處所非仗四逺諸商何以盡得發落望賜通加照略俾上下流通無少凝阻必大有遂願之期尢望知契一切作成之也今專從事某奉去白銀若干聊表區區之情切希亮含其它在去人口覆未中千萬保愛不宣

再與普大夫書

華理問張都事至傳道盛意敢不拜嘉壽帕之賜足見懸情何以堪此是蓋閣下平日聰敏過人所以綜理周宻豈易以庸人俗子同日語哉節前值時事擾擾不得專一介行李往敍節意動爲髙明所先感愧曷已玆專從事某馳狀奉候兼謝不敏聊具柔毛魯酒微禮以表區區之忱此外不能作詩爲壽專上壽帕一角爲後天之祀亦獻芹之念也惶惶恐恐比軒纛西上又當作歌走呈左右以壯行色鹽事依命發去但彼處及建寧皆客旅必經之地而此間置局乃大節所系若復少有所阻彼得此失必致乖隔逺望薄加一指揮勸導之力使上下客旅流通無礙則能事諧矣諸葛頗廉敏諳練此事悉經其手一日不可離散以此復雅斯哈候子實至一如所命不致悞也區區奉狀不宣

與泉州左丞相書

區區到此兩月有餘旣不蒙遣一價來問差去之人久無一言回報不知何所阻也過節以來倐爾又將一月彼處鹽貨𨿽已陸續起運然屈指不及百分之一縱然盡力儧運比及春暮運得幾何閣下果有眞實報國之心必須乘時多方以爲猶慮不及其見運之鹽便盡數到來一半作官一半腳價其腳價之鹽又須就此變易已是襯貼大課而又於還官之外中間所得一半而已以此校之必作畫餅則閣下平日報效之心有名無實誠爲文具是豈臣子所爲哉予今爲閣下計莫若將見運五萬之數盡寔作官其腳價之費權且就彼代過候正數齊足卻將餘鹽補償諒無不可此外更望多出勘合執照發來總省招商就場支撥尢爲便益其餘舊數仍煩就彼爲買段子諸物先且打發船汛赴都則閣下亦得以安枕而臥如此抑豈不可以見閣下先公後私之心皎然如靑天白日者乎不然則人將得以指議之矣愛人以徳乃君子之事走誠不妄敢爲閣下言之毋煩星夜遣人來道可也不宣

經濟文集卷一

●欽定四庫全書

經濟文集卷二

﹝元﹞李士瞻撰

○書

與延平趙僉院書

犬子近日回傳道雅意及陳徳髙照磨繼至又領惠書厚禮並辱許以分辦鹽事公務私情一舉兩得感佩曷已去秋乘差之際此間方面及各鎭功賞力尢可以提說者無不與之周旋況公以中州右族每於屠縣尹家人魏三處頗聞其詳所以校之他人特盡鄙懷之私又以足下气節英爽非庸夫餘子所可同語僕𨿽未識其面聞其名亦可以想見其爲人矣及昨到此毀譽交並與前所聞判然兩途中心𨿽不能驟爲所惑然亦未免不能驚怪大丈夫志行落落恆不爲時輩所容理固則然加以居常怏怏不得一展千里之足受制於庸皂之手此韓子所謂凡物不得其平則鳴其公之謂耳𨿽然明者不以淺智自私賢者不以小忿自快廓江海之量以納細流忘彼我之迹容之度內將見毀言日鑠譽聲益彰是前日之毀譽猶蜉蝣撼大樹安能爲公輕重哉方今明良在廷將相輯睦威靈气熖照耀天地論功行賞有萬里之明僕所以披露肝膽願得與諸君子分建事功共圖忠義以報王室聨勲方虎之後夫豈不毅然大丈夫哉亦豈不爲他日世契之好哉相愛及此不覺叨叨惶恐惶恐陳生來言具悉盛意鹽數如命旦夕運至勉爲他鎭倡之不傷財不擾民不限方物先事預備得趂春運滿載而歸上慰宸衷之望是所願也腳價所費不敢多愛惟閣下從長區畫而已旦夕尙容別遣官屬少致微禮以謝不敏其麾下將佐凡有所囑詳具手抹而來當一一爲意也區區不宣

與平陽周同僉書

自古立功之士有同一世或終身不得一相見者及其志慕之相期气節之相與盡忠死孝之心若出一律𨿽古今人無異也年前於當寧諸公處粗聆足下一二之示比過閩粵遂得大有所聞夫以平陽蕞爾之州僻處海嶠無雄藩巨鎭之倚無葭莩蟻子之援阨於虎狼之吻提白徒之兵效死弗去歷數年之久與諸方相抗非惟不敢近至不敢垂涎而睥睨焉其志亦可憐矣平居無事又常欲效野人之芹搜索纎芥之有以遺君上者江湖而憂朝廷不賢而能若是乎且浙東西連地數千里連城數百郡未聞有一人如公者非特不能如公至有甘爲臣僕而不羞樂爲服勤而不憚及有從而指示鄕導悖逆朝廷者奚犬豕奴隸若哉主上嘉公賢勞賜以殊禮別遣使者前往頒諭旦夕須至必有其說走以承乏悞叨奉使夫尙書寔天子喉舌之寄喉舌之職咨謀是周到此之日凡得兩人焉而足下其一也其一人恬靜寡欲特出君子之右非膚言可狀良不易得其它諸公並有所長亦皆在所采錄要之俱豪傑之士耳王師大舉所向無前已有指日戡定之兆國家傾帑藏以勞諸軍故遣喉舌之官專督鹽貨以易諸物備賞賫之助近已多公之能銘在心肺敢不樂與同志分樹修名上報當代下垂將來乎閩郡實首綿所產之地今專令親主簿陳某候官縣主簿何某賫文並奉狀左右煩爲借銀代買粗細首綿二萬疋粗者居半細者次之染色者又次之如數買畢仍煩差官管押同來當照元數撥還可也敢不具名申達以報公之徳耶僕不食言兾足下亮之亮之如欲專價赴都或外有委屬之事當同■﹝舟宗﹞相上亦幸事也微禮表忱愼勿多辭不宣

與泉州左丞相書

二十三日府判來承華翰及厚貺何以克堪走奉朝命而來理冝遣禮勞問反辱先施爲愧多矣新正審鈞候起居百福不勝欣慰書中諭及合下自備腳力運鹽一萬引但同知長押之數到今不滿二千今次時奉彼處新舊鹽課該數千餘萬引若止擬儧運一萬比至南臺又押一半中間百不及一此事系國家正課不過煩閣下添借气力運載到來而已然其餘未盡之數極多足可酬還腳價若左丞實有報國之心莫若照依分省元報五萬之數先時一半盡官存畱一半慢慢凖還腳價如此庶幾公私兩便不悞風汛足顯報效出自本心不爲文具回還之日當從實一一開寫具報朝廷豈不美哉若惟視爲己有徒持空言失悞事機是損從前之美名也此外更乞多發執照勘前總省名商詣彼支撥引鹽亦足以爲儧運之助又區區另外自顧腳力煩賽參政差官起運官鹽一萬引就賫提舉司執照赴場支撥專望閣下早早發付前來以備換爲妙惟兾閣下從長思之不宣

與燕平章書

近望旌節之臨中心如渇所以不憚煩瑣連狀奉聞鄙忱所契當徹神明必有能達之者鹽事僣越薄有分毫之緒然心焦力殫已止此旦夕惟伺賁臨兾必少得眠食而已此念不晚當復得一遂也城內及諸鎭逮今帖然無煩介意無根之言左右恐不能免當一切屏之度外但所審在初一存大體芒角之嫌悉無所累先使上下安恬然後次第而舉則何事之有近者泉州之鹽已有定議只此亦盡可以作成區區此行矣貴舟一到河下當星夜出郭逺迎盡有其說不敢不盡舊日參侍之好也晤對有期尙兾順時調攝式副倚任之隆不宣

與泉州左丞相書

胡員外便中又嘗附書計不晚當到近日伯杭宣使泉南還具道雅意知感知感柰風汛在卽光陰不待若非先事預圖趂時急辦倘機會一失中間𨿽費無限之心徒爲文具區區今者自行措備腳力顧到舟只煩賽參政委人管押前去彼處起運一萬引到日望早支撥前來爲妙其泉州見運之鹽尢望星夜催儧卽日實到之數前後不滿千餘然一半作官一半給付腳價又候賣還腳價然後回載不惟公私兩悞抑且大課侵襯一時難以發落務望閣下審量從長爲意將前運五萬之數就彼代備腳價從實先盡官數儧運一半到來換易諸物餘鹽存下緩緩補還船戶如此庶爲得濟不誤事機此外更望就彼多出勘合執照作急發來總省以慿公文去支爲便益凡此數節悉望閣下裁度早遂報效之願是所望也前差從事人等發付早回幸荷今因海內知交修誠申候未中切兾善加保愛不宣

答興化分省沙參政書

去冬離京時彥明師曽輩切切托僕致懇到此不圖節鉞移鎭莆田咫尺之間不得一覩芝眉良用憮然然逼歲伯益侍郎來遂得一罄所聞令人酸鼻晚節受此磨折不知何以堪之也公餘景向無念曽釋俟子實公旦夕至當得爲意非敢食言近於傅西軒處獲見小帖足見相愛年前承書兼辱厚貺敢不拜嘉第以彼中多故遂稽裁謝今專傳宣使持狀並禮花銀五兩聊致區區之懷未中切希燭亮不宣

與絧之應奉書

逼歲伯益父子至辱書下問且悉以疎懶見怪衷心不敢不服當時政以公私叢冗又以尊執知故人來此可謂特出望外必逺來相勞詎意世故不偶及致乖角如此誠爲罪人走與令先府君一門父子自謂相爲知已當時祭文俱存神明昭昭也去秋離都頻到臺廷屢召令季百方才得一面臨行之言逮今令人墮淚昨囑巴延照磨已發書阮參政差往崇安催督伊蘇收拾行裝計必與偕還然後爲可彼中紛擾必不能爲懷不知賢者何以克堪也區區不勝馳慕便翔毋吝教楮以慰懸懸未由晤對尙兾順時節哀自愛不宣

與汀州陳參政書

來使近至辱書曁嘉貺卻之不恭畱之增悚何以堪也賢者當玆擾攘之日與勍敵相角乃復畱意我輩感愧多矣前遣額森特穆爾經歷致書左右謾以鹽筴一事嘉與足下同修報稱及見書旨令人懷慚此意甚篤敢不拜教夫頒爵授賞本方面體朝廷勸功之意乃至堅辭力卻再三無已羙則羙矣毋寧不近人情乎不近人情則人難繼矣此豈聖賢中庸之道耶近者主上發使勞憫於足下豈得自謂無知第丈夫出處當使名義俱正名不正則事不成而麾下將佐豈得保其一一如公之心哉其速受之以安眾人之心可也子固都司文學故人也到日必有其說回卽見教爲幸未中兾萬萬爲軍民持重不宣

與安坦參政書

張照磨近日還遽領嘉貺及雅諭具悉感意何以堪此春初計履用淸健良慰逺懷走到此如坐深井事冗如毛遂致缺狀上問爲愧多矣壯行之期敢不拜教臨時當得再約也走也材劣任重尙未有涯凡百幸相見教不宣

與元帥朱明叔書

予到閩後甚悉臺名之稔計足下必一來相見縱不自來必煩使者過問旣而寂然不曉何謂也多故以來四方之人非陷身爲冦必倡義殺賊非此二者必陰懷顧望有幸災之心此神明所不容豪傑所不齒復安在所論哉大凡爲人臣子當先明逆順之義審彊弱之權而已夫逆順弗明不足以言忠彊弱弗審不足以言智失是二者而欲與眾抗衡是動諸方之兵也其能堪之耶其不能堪之耶予聞古田爲賢者桑梓之地云仍相接家世淸白耕田鑿井爲時齊民承國家雨露之恩何忍不復追念乃至睽離自處不相臣屬其亦可悲也己予叨天子命職在宣布誠欲足下忻然內從盡去無益之蓄以就有道之正不使虛生斯世復覩太平之天於賢者慮至熟矣至忠矣幸毋疑而忽之可也今專治中福童運鹽四百引煩相發落兾亦足以表足下報效之心實君子愛人以徳之意也白金五兩聊致酒殽之慰達可領也不宣

與汀州陳參政書

近因人旋疊以狀復左右其爲傾慕無任懸懸頃聞江右陷賊之人懷公威徳爭先欵附捷書踵至良爲稀有平章沙公以參政沁布阿咱爾乃父向由忠義著名章貢思念其父必屬意其子爰命集兵聚糧取道於汀相期與公戮力共圖恢復前遣提舉黃肅計議已荷金諾玆專掾屬馬立讓再伸前好萬望執事上念國家方面之重思建太平勲業慨然肯從使得歃血與盟則焚舟之捷豈獨孟明專羙於前哉況平章公爲人開朗加以便宜行事賞功酬勞在所不吝執事其毋惑焉咫尺風帆北指復命有日敢不以執事之忠義爲當路告乎未間切祈以時加愛不備

與阮伯剛參政書

前唐士元還始能備道聞望之詳喜欲傾耳諦聴不覺亹亹忘疲惜乎其不得相與對牀風雨傾倒於一夕之頃也春來計履用安恬兼荷連領教言曷勝傾慰日來風信遽臨歸興如燎人情伊阻事未有涯不知足下亦嘗念及否也近見書中無一言掛之齒頰其然乎其不然也鄙之初意懇托至堅而肝膽相契神明可知足下必能悉此區區之懷也況朝廷之事尢吾黨所當爲者奚待多言但恐船運到晚有乖盛意之望然肯置之方寸中何愁不了之事第煩左右一轉手之勞耳玆專鄒元凱奉到烏帽一頂折禮白銀十兩並陳總管角弓一張賈元帥雙背弓一張少伸慰藉之勤並乞慨然分任爲幸前運七百五十引想規措已畢近見修敬宗來言聞已差人先此解納今尙未到玆就朱子元等再運七百五十引兾貨粳糯米糧諸物外差鄒元凱照磨別運橫收鹽三百引煩爲織造進上呈樣段疋並買細布茶芽等項爲報效先容之地此亦人情所不能免者悉望屈意而周旋之竊惟賢者以一方豪傑度越諸公逺甚故予敢以心膂相告幸毋以憚煩爲嫌可也果有附貢之物並所欲言者千萬毋惜教音不一

與趙允升僉院書

新春以來疊辱惠書凡事推票而行甚感甚感余亦不敢自愛輙用赤心相告豈敢陷人不義賴賢友聰眀肯下心俛聴其逺大之就當未易量也逓中政欲修狀差人聊具菲禮以伸慰藉卄五日忽承王照磨至兼領華箋及禮意之厚何以堪此但前之所受義所當然今之所遺佀爲重復夫禮貴適當勿在厚薄苟於義未備是爲黷貨予𨿽不材安敢奉命尙冀亮之爲千萬幸少懇前以朝廷鹽事相托荷慨然第以溪水不便到日頗遲伏聞麾下先此規劃已久想不食言鄙之初意相托至堅一切惟命是處但風訊已臨歸心如灼今專鄒元凱照磨催稟兼致勞謝之敬達望笑而畱之不勝多幸已賣之物尢望日下起解前來比五月初凖擬發程也其餘具在前言並以此復人至亟圖示報匆匆不能悉

與魏彥名參政書

前遣楊提舉奉書及勞禮兾達左右曁運鹽五百引煩爲發落易換物貨米糧以表共事之心想能具曉鄙意也余叨奉朝旨來閩天子托以喉舌之寄諮謀度詢職之所系有非一端然不蒙發遣一價來問其然豈其然哉今專鄒照磨前詣催辦兼致角弓一張以表鄙意懸懸之私幸兾亮之仍望慨然措辦完備早爲起解前來庶功效有歸比五月初得遂回期之願幸也未中千萬愼重不一

與劉思忠僉憲書

人來自建陽者皆樂道部使者盛名之盛賢於暴公子逺矣近修敬宗至審日來貴體愆和已臻勿藥其爲喜慰未易形容走以鹽事縈心日就衰朽人情乖阻事未有涯風信伊邇歸興浩然端望接臨之下添力慫惥早遂克諧之願式副朝廷責望之隆不旣多乎王儀保解便中付下爲感未間千萬加愛不宣

與彥周憲使誠之士安憲僉元哲幕府書

走以客歲到閩值公務紛糾遂稽奉候逓中候辱惠書兼領禮貺之厚愧先施矣日會伯防具悉雅意勤拳就審履況交勝喜慰無量區區以庸劣晚進猥叨承乏任大體重日夕憂惶思所以教載俛助不及兾有賴於斯文而山川阻修無由趨謁病痛旣多就正斯缺爲愧深矣諸君子寄迹鄰壤不得不抒內蘊以報國家此心此念天將有以從之者江右實當代聲名文物所在之地太平伊邇行當見之安敢不爲諸執事之賀乎爲我愛者兾煩奬勉諸公早成鹽事也因風敬不敏不宣

與阮參政書

日來連得公數書甚慰懷想但鹽事未見成緒差去人又皆落落無謂甚可怪也鄙意托公甚深凡百悉望無嫌無疑一惟從長規措此間久已二次減價務求官民兩便期貨早得到手不悞回程此區區之意耳以足下相知想能具曉也此間坐守度日如年憂勞積慮如鋒攢體足下亦嘗念之否乎關外之慮甚加已嘗慫惥江右官屬不日西行行當會見必有其策來使馬管勾一病幾危近方少愈旦夕回還朱掾子元頗解事可與言論年前作一書備述公去秋建上功績多所分辦良不易得柰本省當要頗持雷同之論以故不能盡如所慮無稽之論萬無此事流言止於智者可也予嘗畱之聴候運鹽以織造上位段疋之事委之柰其事頗費周折因其遷延到今旦夕朱掾與鄒照磨坐押前去達望力與作成莫大幸也後運鹽七百五十引已令照磨潘遂良另項管押計不晚當達幸乞情亮具由尙容元凱同朱掾到日詳陳及有纎須之禮以表區區也不一

與阮參政書

髙宣使近旋謹已奉狀裁答區區之懷計閣下洞見肺腑也日來景仰益用懸懸而神明攸相介玆多慶良深抃慰頃以鹽事日見憂廹而前後之運道塗艱滯不得卒遂所懷而先運到後計荷發落然迨玆未沐回報若止以常法惟待客旅一節變換恐終緩不及事須煩多方泒賣捨緩就急仍減價直以便民商人心旣順則事必易集幸毋胥動羣言不相信托而誤大事可也外煩織造禦用段疋一事亦須先此泒散機戶比鹽到日庶得兩濟此報效中第一事也尢望慨然樂成之幸甚幸甚鄒元凱行謹附烏紗單帽一頂白金拾兩馳狀奉謝惶恐惶恐其詳去人能覆未中情亮不宣

與趙僉院書

王照磨來辱書旣嘉貺禮意勤渠感愧交集而區區之懷已於照磨狀中諄諄甚切計能復也日來具審橫槊之暇履新多福甚慰懸懸鹽事告勞有煩神用感羨良深玆專鄒元凱照磨聊具烏紗單帽一笠白金十兩兾伸勞藉之好慨然是畱不勝幸也前後所托鹽數並魏參政所發之鹽悉望作急催趂而來身先諸鎭是所願也其詳之囑前已告陳照磨今元凱能悉也

與章右丞書

客歲承令季來兼領書貺感愧交並繼後連辱問候知以軍儲告急卽與區處折而爲二走亦俯念方面別惠百引已付來者領去想能具悉鄙意也日來江右音問絡繹相繼而來前士庶之陷賊中者望官軍如雲霓日久坐視遂孤來蘓之望而重罹塗炭亦可憐也諸公皆江右名族事皆在彼乘機取勝實惟其時走叨使在此已嘗僣妄慫惥主將引領西上竚聴捷音耳所貴者師克在和各盡已分不責於人則事無不濟深願足下亮之而已少懇有王恂者前兵部郎中王幼達之子也伊父昔由廷選江西不幸去世就彼丘葬其子前年因往取體骨流落在閩人誰無親而其人若此亦可念也今因閣下揚兵江上天其眷佑我師行將直搗南昌殱厥渠魁以復故土俾此子得以蠅附驥末以遂孝誠之感實生死而骨肉也然必先令參一宣使預先借數月气力而去不勝之幸斯言毋乃多乎至祝薄有角弓一張聊表微忱笑畱是幸未中兾萬萬爲軍民持重不宣

與普大夫書

久不奉狀已墮疏懶之罪然此心無日不勞寤寐也事冗如毛無緣得似往年一倚左右爲銀山鐡壁坐收漁人之功是用慊慊耳蘭都事來備道盛意之厚上爲國家下爲故舊曷勝傾慰政玆洶洶中舊態復作蘭生遽至可以破蛟雷矣風信宻邇憂思如焚緬思其事若少煩指揮之力便可一鼓而成其奬勸之功未易以言說而旣也知感知感大夫平日誌慮淸明气節英爽近日江右捷報所謂吉人天相者也可賀可賀未涯披奉伏丐以國家柱石自愛不宣

與阮參政書

鄒照磨去後十二日蘭都事至具悉盛意一破憸說𨿽王事賢勞多所煩慮然臣子之分亦所宜然君子愛人以徳良用是耳江右之事捷音踵來關界無虞亦自可喜此豈不可見天意悔禍之時乎乘時立功猶懼已晚哲人君子安得不炳於幾先耶本分之內當不加毫髮前者人所傳劉僉院之事甚非所宜損令名虧雅道切爲公等惜之走前此於部下諸校立功之事已不一言而足乃獨不肯見信豈尙以我非羊叔子耶恨不得與足下一見盡剖胸中之見而告之前後鹽貨及所織段樣尢煩介注先期而預備之蚤賜發下以備打角爲幸多矣恃愛敢告幸以情恕不宣

與陳子奇院判書

近因鄒照磨附去角弓聊表賢勞鹽事介煩良用懷減蘭都事近至首審貴軄髙遷甚副公論但以地逺事牽不及爲賀良用憮然聞足下及復辭謝足見恬退之心隨奉大夫之命俾復厥軄處置甚得其當況鹽事總在一路幸以朝廷重事爲念可也前後運鹽到彼遲疾不同望與阮大參同力泒賣早得完備起解前來先期打角不悞風信吾之願也不一

與趙允升僉院書

鄒元凱去後十二日蘭都事經至所領鹽事深荷介意不日解下踴躍過望甚慰懸懸丈夫作事慷慨信有徵矣走𨿽無緣一面而吾友之心則洞見矣但慮建寧阮公處發鹽太多近知其爲人頗欠爽快恐爲所悞貴治之下若可以發落則彼路後運七百五十引內經過延平時望就斟酌撥畱五百引曲賜成全押運詹主簿等如或不信當出信示之若得粇糯米糧亦可壓船之用價直減削諸物添搭一從其便而已所謂得隴望蜀吾之謂也然事不得已者是當與好男子告之耳此行得一相見尢妙不然當備悉作一書可也楮短情長言不能旣悵然悵然

與程伯川都司巴爾斯檢校書

差後經兩月間不發一信相報近見周叔亮之言益增憂惱十二日蘭彥芳至獲到來呈方悉其事若果艱難何不早早見報直至後運一千引續發去後乃說此樣之話謬哉謬哉此事阮公若肯眞心自爲則何有不了之事此間在城並支郡俱各減價泒賣諸物依舊添搭不限粇糯米糧及百物之貨商民欣然而從事已克集彼中著落在地富戶及僧寺軍民不限米糧多方泒辦諒亦不甚費力鹽旣減價則民必自便也又隨後所運恐卒難變易莫若再煩趙僉院爲賣五伯引就詹主簿所運數內撥付本官爲妙我另有書煩托本官蓋本官大段爽利人也必不見阻臣子報效當先盡君父𨿽割已以報國家亦非過分之事我𨿽不材朝庭之上磊落而敢言者人所共知況此部將校功迹在吾輩還時有以明之耳人若不肯相信誠可憐也此言達之斯人亦無不可此差已曉尊意毋勞喋喋不一

與周宗道僉院書

前月去人何主簿書呈甚悉雅意良慰懸懸適彼中值意外之虞所以特煩神用近見恩監憲知己解圍破敵神明乎相蓋有在矣物貨想已措劃完備然風訊在邇未見發來不能不致念也今專理問所知事劉夔馳狀奉問兼賫白金十兩聊表慰藉之意所欲言者去人能詳費過價值物至卽還不勞致慮前書所稱玆不外示不宣禦史孔公前不及另狀同此拜敬

與泉州馬總管書

二月間得書甚知爲鹽事用意政玆差人管押席■﹝糹索﹞間遇彼中事變遂爾寢閣後報已裝之數卒成畫餅變後多知足下累發呈省府請官鎭守此可明足下之心然其事在前人罪不可一二計而同知所運之數𨿽有公私一半之名抑大段虧官害事有名無實足下平日以報效自任今旣上無所拘下無牽掣正竭忠奉國之日彼中六分鹽課風訊旣誤彼此卒急俱難變賣只須就彼規措從權變泒諸色縀疋布帛香貨胡椒等物先行抵對代辦作數趂四月內解赴福州通行打角另項起運入京餘鹽就彼顧船運至直沽此當職提調之事必容明白告知便當奉命而行以圖臣子報稱之禮外有歷年市舶皆合供上之物另當作一措劃如此庶以表足下之心一掃前日之失旦夕到朝廷當一一爲公明之耳今差提舉孫敬持書並白銀十兩棕帽一頂聊表逺意公文至可詳也不一

與朱明叔書

病中諦觀來書具曉公意然其詞頗倨其气頗厲胸中必有不得其平者其志亦可憐已古之賢人君子惟獨不然其責已也重以周其待人也輕以約未嘗見有深排力詆必欲校彼此之是非如足下云云者其亦未之思耳世之論大舜之孝者爲不見其親之非所以底豫論申生之恭者爲不知其已之是所以就烹詩曰式相好矣毋相猶矣傳曰寧人負我無我負人皆所以明先施之當盡戒責人之不報已也足下世承國家雨露之恩其詩書之教漸濡在心大順之理明並日星一旦乘時多故彼山川之神靈祖宗之責望一皆在於足下其所以保鄕裏而衛境土非足下之多實足下之冝也朝廷念公忠勤髙官崇爵不吝報賞顧安得無一所謂知者耶當職膺喉舌之寄叨奉明命奉使來閩公耳目之職以盡周愛之道惟恐弗逮凡休戚之所幹利害之所系藩方功過之歸卽墨阿大夫之毀譽是皆使臣之事也公獨不聞所以待諸公之意者乎若夫惑簧言亂是非此姦人賊子之不爲而謂當職爲之乎予蒞此閱數月矣不聞遣一介相報以通上下之情待朝廷之禮固若是耶由此言之足下前之所爲未必盡是今之所陳未必盡非不思反己而惟務尢人難矣余平日無過人之長彼以一念忠厚於人不敢妄有增損要必欲引人於善耳足下當亮其無他可也前以鹽事相煩政欲表公一念勤劬不此之察乃欲以價直相稟可謂不相信矣低昂髙下一惟所處不足深較來貺甚嘉姑畱以安來者續容裁答也不宣

答龔景修參政書

向辱惠書兼拜嘉貺良用感荷公以一方故家流裔詩書禮樂之教漸漬彌深乘時多艱乃能發財結客倡義而舉不以成敗攺節得之行人之譽已不一言而足柰朝廷淸明察見萬里之外其所以待公未爲無知矣今天意悔禍人事灼知政臣子竭忠樹功之日也以足下之心之才何所不到凡所可爲當努力爲之毋爲坐畫徒讓他人也走到此閱數月矣耳目所及政自不少部下將校之文旋當明之耳病中無由展答姑致區區以謝不敏不宣

答魏彥名參政書

向爲鹽事嘗遣楊提舉持書及微禮以通侍者後知臨發時爲都事催行所以中道而止近日承陳鎭撫李掾來備領華緘曁厚貺良拜嘉也政玆念間卄六日遽又見惠書信甚荷介情可謂知所先矣區區之情已見前書非有鴆人之術也公當亮之耳目所周乃使臣之職政自不能不爾部下功績已囑來者當爲周旋耳風期伊邇是米是銀蚤爲解下爲感不一

與趙允升書

歲前後連領書貺違離之後益見不忘豈老謬平日待人頗自眞實一言相加卽動朋友此外不足辧也交逰之中英爽如公者絕少其所欠闕處計亦不無使僕得挈而引之於朝廷之上相處數年回視今日聞見必多智慮必廣一經變故將信老謬之言爲不妄也他日吾子孫碑後述平日定友姓名必曰某與某也比區區北行尙望撥冗一來相別日王照磨來歷數公回日卽發路印並一切錢糧之事悉歸之司果若是是能相信矣又聞於追舊銀之外也以海運糧事專委吾仲實良友已行多方規措何其先人而樂爲之如是哉人謂趙延平平昔施與而不吝信乎其倜儻過人逺甚僕安得不喜而不寐乎玆專照磨張普先此馳告獨於公不復叨叨相囑也王宣使鹽事系小節只須回以文答之近見公書類多不平之气何其包荒也再三捧誦其志多在阮耳僕有一書與本官觀海鈔上閣下其視之否阮君平日待公甚篤不幸近故家累頗輸吾輩之念賻弔之禮多多益善可也未中加愛上爲國家下爲朋友舉毋負所望爲荷不宣

經濟文集卷二

●欽定四庫全書

經濟文集卷三

﹝元﹞李士瞻撰

○書

與魏彥明

客歲承便不一奉狀正初遽辱書誨知奬過實而下貺之厚敢不拜嘉第入省以來地位頗渉嫌疑甆器謹以領訖其餘之物難以虛拘良拂深意罪復何說春來省鈞候安榮足慰鄙私公事上告幸希諦聴走之不才人所知也國家不愛公論誤叨器使鹽糧兩事俱辱見委任大責重如涉淵冰不與諸君共圖事將焉濟鹽事𨿽粗已經營所至之處猶賴贊成今玆糧運實出本心玉音伊邇奚忍坐視其文旣責本省專督在予閣下𨿽出守藩維其於同寅事卽一體臣子報稱凡所得爲人莫不爭先而奔走之芹微物也野夫賤叟之獻而君子猶嘉其志有旨見需理冝應命於名則正於事尢冝以平昔閣下忠勇之念國家待閣下之心必當與吾黨分任其事可也玆專照磨張普先狀續容遣吾郎中還與閣下圖之也事畢或差人參從北上亦惟尊命春初自愛式副願望之私不宣

與賈景復

新年連辱書及羊酒之貺受之多矣公相逺處關維旣膺榮拜禮當一賀尙愧缺然而老謬承乏誤用政爾懷慚敢望記錄𨿽已黽勉就事尙懼才劣無能報稱諸君子素懷忠勇朝廷之上凡所見需必能與僕同志況今歲海運糧事出常制之外聖心如此凡我臣子忍能不一動念乎然報效之事不計有無不計多寡但能隨力量而應之不負君上之念斯亦可矣事屬本省並委區區公治𨿽逺職同省臣也公地𨿽陋方物則有也二者冝在所當擇矣前鹽不晚卽至毋煩介念玆專照磨張普先狀奉告續當委陳都事與公贊助之未中不宣

與普大夫

士瞻區區本以才劣事殷其於事上之禮頗覺疏慢𨿽芹狀勤懇猶不能撥冗一裁罪復何說夫人本非兼人之長一旦舉而加之眾人之上施之於事便有此等之患苟非大人君子度量包荒何可多堪也春來伏審鈞候體履久就安榮吉人天佑理所宜然健羨無已卑省於水西僦一寓所冀得軒蓋蚤遂下臨之願問之行人或尙未卜夫以五六年違離之心迨玆未副天乎何其相靳如此也玆專都事張貞謹奉白金二百兩爲新正納慶之薦伏望下記前日之舊笑而容之千萬幸也少懇員外張琦系都下張君舉之子伊家父子歲久其爲人也頗自惇愼但命運不偶近有不獲上人之意今除延平同知恐不能堪如賜見憐作一從事而去甚妙恃愛敢爾叨叨首祈孚照冒瀆威嚴不勝悚懼不備

上中書左丞相

去冬十二月初旬病中海上人回伏惟鈞候神相萬福朝廷景運遐邇枯朽舉賀更生下官小吏敢不爲宗社之慶也顧惟士瞻何功何能復辱大用驚喜過望未易言究使者繼傳鈞意如覩顏采一門父子俱荷帡幪感激之至不知何以報聖徳之萬一也但小兒守成於事迂疏不堪使令一旦誤事必有得罪於公道者恐他日見累臨訴晚也死罪死罪竊念士瞻自參侍以來特沭陶鎔生全之賜毎出平常前歲重叨器使將命來閩蚤夜以思惟恐負朝廷責委之重累丞相知人之明惟圖竭力以求報稱而已豈意到閩之日官無統紀人情事務動如摶沙士瞻深思任大責重不敢拘以無文遂弗自揆越分規措幸賴君相之庇比之常年頗遂萬一正圖開洋不意變生倉卒內外閉塞城中鼎沸哭聲轟天死者八九餘自荷以使者之職叨司耳目之寄安忍坐視以貽朝廷之憂乃仗聖天子威靈開誠心仗大義諭以利害福禍之原庶幾異類惡醜帖耳俛聴未嘗敢以無禮相加遣人馳書軍中往來開示至七月十六日士瞻方率耆宿士民出城親見大軍議之解其事議定又復入城以安百姓甫至八月十五日方盡誘丑登船隨時軍眾四合一掃而空其首惡餘黨逃至泉南尋復剿絕無遺是皆宗社之靈君相之福之所致也𨿽見拘畱未至辱命彼時縦使不然惟有一死報國家而已安敢以身自惜爲使命羞乎幸喜身畱物達少慰忠忱豈意朝廷見憐復授重爵賜以生還可謂恩踰常制矣犬馬之報誓已銘刻今歲鹽貨已行布置糧運亦然苐士瞻自九月來暑毒攻發一病兩月幾至於死𨿽已扶病供職然儧運頗慮不前衷心如負芒刺上賴大庇必不負所望也三月中當先發一百船赴都呈報今因本省員外王斌公便率易奉聞萬乞原亮王生先爲構兵事往來多負艱險忠敏可任伏賜矜憐冒瀆尊嚴不勝戰栗瞻戀之至謹奉狀不備

與周宗道

客歲彼此交問書章宛然如見顏色其爲勤拳相愛之意何可多得也歲中辱惠旨酒而張生來復道盛意今歲朝廷𨿽因道原都司未回缺使省顧其意豈有他哉伏審令弟相公繼膺樞要而閣下翩然便欲引去此固士君子中心之幸然以國家倚注方殷若謂少遂息肩則未爲不可若必髙蹈逺引將天下之事卽付之忘言豈予等所宜望哉老謬誤爲器使多所懷慚來者具言與區區分任以助成之拜嘉多矣玆發鹽三百引就責本人張天升裝運前去收買首綿一半付之本人一半煩公經營到日悉望蚤爲料理而來可也外附入粟補官榜文幸多方勸誘之物來文至一如所望此誠裒多益寡之一端也亮之亮之秋鹽羊背皮二枚胡桃四百顆少爲賢昆仲之獻容納是荷

與仲實監郡

日來辱書及稔臺候政聲之詳咸足見慰如吾友之才吾輩不能用乃爲趙延平所奪有負公論矣近聞允升以印歸路錢糧悉付之有司俾公得專主其事可謂兩賢相也如此待公苟有過舉安肯陷趙公哉今歲糧與國家事凡可以相報者俾得聞知是僕之望也令嗣今歲赴北之行如何宜蚤有以見教額森特穆爾之家素所知者予固常常而周之不能繼是則可慮者今遣之從事吾允升幸周旋收之使伊母子得全衣食之養同受感也至叩不宣

與普大夫

仰恃情愛近以微禮僣瀆尊爼之間奨諭過實比旋惟有懷感而已走素乏他長而十年之間忝處劇要閱人頗自不少然得以盡吐胸中戅直之蘊不忍復以崖岸相嫌者日來惟大夫一人而已惜其無緣陪侍左右切效執事者之勤用是爲慊慊耳昨覩丰觀精神計旦夕必有賜環之兆天其或者遂得副下情之願乎彥方僉憲乃愛結姻足見故舊不遺之雅復辱命以主席過愛多矣第此論之前聞已與髙吏有文定之約然望作一主張全兩家之心不致怨望諒亦無難矣斯言也毋乃多乎都事王文璧去歲嘗從事於僕頗負勤勞歷涉海洋上貢於京得此一除良不易得偶以流言見忤執事其勢不可一朝而處大夫平昔好引拔善類桃李布列於門墻者觸目皆是昨又荷許以從事赴臺幸賜一語先令到任是生死而骨肉也裕伯之請不敢叨叨專狀奉聞仰幹孚照不備

與庫元臣平章

曩自陜右攀奉顏彩已知英鋭逺邁之气度越一時豪傑逺甚及車從來京復接言論愈起敬慕之私自是厥後聞先丞相威徳昭布而降欵附服者交馳於濟兗之間此皆閣下翊贊之力也不意丞相奄棄榮養中外聞之者莫不痛心疾首況僕沗在交遊之末哉僕自奉命來閩以事之不虞畱滯於今去冬貢使回復奉明詔而有閩垣之擢顧予何人焉能負荷切惟閣下間世之英年富才贍能繩祖武良有古名將之風故使益都之地勢如破竹丞相之死猶不死也朝廷重念賢父子之功錫以茅土之封授以君國之任如閣下者上能爲宗社計下能爲生靈計昭昭忠孝豈在先丞相之下哉敬羨敬羨今差員外王斌致奠於先丞相之前並持巵酒之敬於左右故敢以聞並錄去年舟中一詩見意萬冀孚照

與趙僉院書

十五日照磨來承書及嘉諭甚慰懸懸愚前所以不避苦口毎事切切相告者以足下英爽過人可以爲友而足下毎事亦相聴信不意近日一著又復躁妄豈尙不能深信我輩中心耶世道不古成人少而敗人多愚爲此事謀之熟矣斷斷不可賢智之人已極敬信不日而往大夫書內已詳言矣幸望屈意相保可也鹽貨聞久畢犬子至悉望打發而來赴都有人相隨當分付同舟凡有所托更冀毋外照磨就彼差押所辦物到後僕當就之轉押赴任也未中不一

與燕平章書

年前後凡數奉狀左右無一見答從審軒纛逺臨急發豚犬及從來官屬分道迎迓盡皆蹉跌都事程忠近由連江還備道盛意曷勝企慰區區疇昔叨侍執事者後比之他人頗謂故舊今又承乏同事情固可知乃至不荷一價相與曲毋乃誤乎夫天下之事當順人情人情旣安事理斯在近日之事本自易爲思之太過遂生他釁如十八日卒然一變便見玉石俱焚之乖走也不敢自愛上爲朝廷中爲方面下爲故舊遂力與之周旋僅得少康然洶洶之勢特未加薪火耳不然幾敗乃公事則咎將誰歸乎是日省官相約至正已亭圓議其事走因披露肝膽立陳禍福曉以成敗之機勉圖康濟之道諸公皆執常談必欲彊公一來赴任某揆之人情度之事理以爲嫌隙旣生勢難終合而此輩又復堅欲一見而決然後凡百調用惟命是聴其於事理亦頗復優長走爲天子之使又與閣下皆被命之人若復少延數日機會一失禍將大作無復可救更慮外中普公之術內受左右之構則萬萬之悔豈能及耶於是先遣都事程忠偕文郎中前去告稟會次相見日期拱俟回報至日走願屈王人之尊偕左丞率領賽參免冑卽行閣下亦須降方面之重慨然枉駕前至湯嶺俯就一會其一切疑似之迹卽當屏絕所望開誠心布公道期於同盟於好而已此間一應民壯已皆散遣彼方一切丁義便可發還毋彼此逗𨖻互相疑猜以妨害大事也若然應使此輩之心就安閣下之志亦得上不貽九重之憂下不重一方之困彼旣帖然而逰閣下卽賁然而來𨿽葵丘之盟不是過也然則排難觧紛吾徒嘗切慕仲連之髙今當不讓矣呵呵事定卽發去使蚤還一破積日之疑其於大事不亦濟乎丈夫作事正須如此而已至日仍煩約請泰父先生同來湯嶺爲好臨書不勝懇切之至不宣

與普大夫書

近值事體轇轕遂以患戅竟忤臺嚴得罪左右已萬萬矣走也平日以拙直見聞凡義所當言者不敢不盡忠告之益況疇昔辱知如大夫者未可以一二論故今不避狂妄寧犯閣下之怒者以直報徳良謂是耳切惟閣下今日處具瞻之地身先端揆進退出處尢宜在所審處事當先人而爲之其是非黒白當一切付之公論夫豈不綽綽有餘裕哉不可爲左右所誤自取無窮之悔也來時見令兄有春院使亦嘗囑僕爲言是故親厚之意也犯分上干曷勝增悚白紵二端聊致區區侍見未還惟萬萬珎重謹奉狀以復不宣

答章益謙右丞書

邇者連辱兩書喜有江右之捷而康生反正之念首先閣下此𨿽國家之福而先大夫之威靈亦可見人心不忘矣軍需之助敢不勉奉教音第見昔者發落殆盡開洋者又爲烏尾所撓旦夕運至余當應命也厚貺之惠重承雅意因國珍郎中行聊此奉候未中千萬爲國民壽重不宣

與建寧阮伯剛參政書

近因人便連奉興居狀不一而足區區相愛之意固如是也前日抗論臺端之言公與仲良禦史可謂鐵中之錚錚者凡事如此何所議耶鹽貨想久完璧但月日相廹望一切收裝通行作數解付下來另作一項打角謹容具公盛名轉而上達也其所以相報者如此而已然今歲必有相從進獻之人路吏朱明博囉特穆爾府判欲令此人過海以探伊叔尙書煩就作一差跟隨去官而行可也府判累書多道閣下顧盻之厚但其家親老僕眾而貧前煩借助气力爲取伊母恐事冗不暇爲念故復叨叨幹■﹝目舌﹞幸望畱情也將別不盡所欲言曷勝怏怏不一

與鄧仲良禦史書

月前辱華緘以事冗未卽裁答良用憮然日聞近日抗論一節逺近稱是𨿽僕亦在下風矣丈夫作事政須如此而已走與執事違別數年日覩前書猶能記玉淵在座之雅今來海角宻邇相去又無緣一遂所言益增愧悚行將還矣必有所欲相告之言者幸毋吝指示一二可也未中不一

與燕平章書

頃見事體紛糾未解嘗以仲連之事自效故不避忌諱兩奉狀左右取怒執事者日用爲懼後欲復一言而未敢逓中遽辱書誨及禮意之厚良深感愧近日之事偶會諸公一時處置乖張比及調攝至此凡百極費心力幸而聴調之後亦須待其收拾而行豈宜躁急多疑不能爲湏臾作一忍乎且丈夫作事貴乎明決而痛快今人許人以諾猶懼失信閣下以碩徳重望而任大責重如此安至視天下之事直欲自相輕侮如兒戲乎且閣下豈不聞見在當路諸公孰有慨然披襟爲料理者小子日抱杞人之憂屢嘗僣分催之至不憚難色果孰爲耶今一切行裝之具猶未齊備而四方疑貳之聲又日甚一日旣非開誠布公之道又非駕馭英豪之術乃欲使人一旦釋然無憾不亦戞戞乎難哉所謂將利之而復害之甚非仁人君子之道僕知閣下之心斷不爲矣今此輩行意已決十二日走已與之同盟擇此月二十日凖理起程走復許以挈省憲官屬枉駕送過西峽渡口而達望一一掃前日之疑盡去左右之蔽卽日便當分遣將帥間通道路絕關隘之堠發往來之使以通情好之美式副倚注之重爲方面之惠豈不爲莫大之幸乎姑俟此事稍畢尋以二十二日開洋長行復命朝廷之上則區區與閣下之能事畢矣近爲此變鹽貨之誤不啻數千當時得此豈非爲國家之助乎不肖曩爲此事僣越今又爲此事干分愚不自揆妄意至此不知其不可也冒犯之罪容卽會時當得肉袒而謝伏惟閣下亮其無他可也今專理問邁珠持狀告稟所有啟事文書煩請作一署押人情公道皆所冝然幸毋多讓是所賴也外有一一瑣瑣之請另具手本付之去官皆前日預事之人也千萬垂情而玉成之區區奉狀謙謝不宣

與魏參政書

頃間遽領來諭足知髙見不凡大抵師出無名非徒事功無濟而污辱之悔萬萬無及天兵大振南北江右所在效順接境𨿽尙有一二梗化之人然章公旣已提兵深入公等政冝同心戮力策應以圖復存安可捨目下之急而欲爲他人復讎雪怨乎當職在此開導俱已遵向便冝之命已行不日興化分省非意之疑當一切屏絕各安乃職可也楊提舉貨物達望克日發下毋爲泛泛之論也還期伊邇晤言末由千萬情亮不一

與燕平章書

吳椽近日來辱書及厚意領略開誦感佩不一已嘗遣理問邁珠持狀爲謝適值十五日事變站道艱阻遂弗果行曷勝怏怏前所調分省軍馬凖擬二十一日起行本省已遣郎中大都馳報望以方面生靈爲念暫將諸路軍兵少爲止當示以一綫生路待其全往寔一方之幸也況今風汛在卽歸心如燎上路物貨因此一阻逮今未至若此事少寧卽當揚颿北指其於報效不亦大乎所有共事咨文旦夕俟旌節至日煩請一署幸勿多辭也區區奉狀不宣

偕本道憲司與平章書

鄂勒琿大使等去後計積日之忿必能一朝而釋不意終於弗寤此則使人之過耳政玆欝欝中二十八日午後忽承郎中大都至備道閣下衷曲首露開悔之念令人不覺悲感大凡人不能無過而貴攺過今而居此方面之福也當時亟於走狀左右使令人交忤遂成坐視獲罪奚言聖天子軫念逺方生民休戚之系謂前所托類非其人舉而付之閣下閣下以碩徳厚望雅膺是選而八郡軍民之望不啻如大旱之於云霓赤子之於父母煦嫗相親之念已非一日今乃爲一■﹝癕﹐去亠﹞一癤之嫌弗顧千金之體妄加鍼炙卒使四肢俱病元气從而不起亦可傷也且古者司馬法冬夏不興師今非有大故必拯之患一旦於靑黃不接之際遽出無名之師爲人復讎雪恥彼此自相魚肉使逺近小民驚皇失據驅之鋒鏑之下無故而死旬日之間暴屍盈野傾城之內咽喉閉塞徵求椎拷門巷一律富者畏罪而亡身貧者饑餓而應卒至有闔門數口自縊自毒而死者屋相接而屍相軋也其哀號之聲徹於天地荼毒之慘甚於鼎鑊官吏側足而度日諸軍誓死而不辭是致怨日益深讎日益固僕切不省何嫌何爲而必欲如是哉其忍心亦已甚矣況今歲鹽課走與閣下皆一時被命之人非惟不加意又從而害之大臣報國果若此哉玆者風汛過期軍勢不已日使使者顚連若喪家之犬古之君子投鼠而必忌器今乃玉石俱焚而不卹夫以閣下之賢之仁處心設慮猶如此其抑不可曉矣目前之事果有重於國家供上之急耶向遣大都等去時政爲報分省起程日期當時此部軍馬非有明奉限次然去意已決不知何爲不能爲一時須臾之忍而躁進若此是不思之甚也設使去日果有遲延之罪然亦不至驟相攻突僕等切爲閣下慮爲方面慮爲生靈慮伏望屈垂寛宥之度暫爲解嚴分止各枝軍馬或上駐延平或追歸連江寛以限程濟以舟楫資以糧餉仍遣已調官屬扈送出境一釋前日之怨而成全其美豈不爲仁人君子盛徳哉況本部兵馬卽系一枝官軍不過爲前人所縱部下之人少失鈐束耳國家名分豈冝妄假於人今旣授以分省之名卽系有功將士也非有素嫌大怨何爲而必致之死地乎所願弘江海之量回生物之仁明示大信慨然而從上免朝廷邊鎭之憂下慰閩人來蘇之望不勝幸甚玆專某某馳狀以聞伏惟亮察人回以教我不宣

與有嗣監卿書

近以議兵事出至楊岐借居數日專恣之罪莫可云逃然見其居必思其人追念風采曷釋然也十七日辱書見諭益深懷仰前日之禍大是異事僕生五十年未始前聞也僕之僣分已出不揣惟國家之福方面之幸今日之事特偶然耳士大夫遇事得爲卽爲而使臣之職尢耳目所寄上不使遺君父之憂而已眾人之見蓋薄俗之態也不足道不足道便宜之請未聞其說恐或者之妄耳僕畱滯如坐鍼席不審一來枉顧否也不一

與左司列位書

四月因華善都事已嘗粗奉起居計合下輩必遷用無常所以不敢另狀相候此則區區疏懶之罪也

與阮伯剛書

理問並吳載來得書曁解銀兩領略開誦知感知感就審履用安榮良慰懷渇近日似聞稍有相貳之言果若是公過矣吾聞君子待人以誠愛人以徳走於賢者平昔無纎芥之嫌顧安得有此紛紛不安之論哉其行事之得失與夫內外之是非反而究之理當自諭其實夫固未易以此遽損也羊叔子不忍鴆人五尺童子舉皆信之爲朋友而不以忠告相勸故設陷穽而使人蹈之此不仁之甚者子謂走之爲耶相從無日矣獨能久久相繼如今日者乎不足念不足念屬縣行移一節曹司之過吾卽與究正其它當陸續爲公處之也凡吾官商鹽到彼深望閣下作而成之海運糧事亦分所當報者二事公其垂意焉果然特長者折枝之事耳紈扇一聊爲區區印造書籍及所刋易說幸毋誤可也

與江淛達丞相書

曩在京師沈處下僚無緣扳接淸光而景慕之私素念所存自是偶以承乏誤用不能一日安處益逺上問而衷心向仰顧復倍之前歲來閩賴國家之福閣下之庇也少遂犬馬之報不意兵亂見畱嘗頗爲分理周旋黽勉幸得轉危爲安亦偶然之故耳似聞行路之人虛聲載道何以堪此切惟閣下稟正大之气持衡秉鈞光昭前烈蕞爾小子蒙徳有年何能得遂奔走於執事以聴教載之益近使者自淛來過辱存問喜悅交集去冬嘗附貢士王僎赴都會試僣易申呈計塵典謁士瞻逺藉大庇見謀北旋良便謹此奉狀不勝悚栗不宣

與泉州馬總管書

頃值彼中事變之後悄無一語相通近爲鹽事特專孫提舉持書並勞問之禮前去想徹麾下此奉旨大事幸望努力爲之不可後也故人之子劉豫朝廷允授同安簿治下屬邑也余與伊父子相交三十年之舊母子流落在此無由振拔而其人質美气淸抱負非凡他日必可逺到今黽勉赴任凡百望與進而靑目之爲幸多矣孫提舉到彼當從便早還就具偹細手抹來報可也不一

與龔參政書

近日照磨還已奉興居計徹麾下區區之情見之前書玆不復贅辰下計履況臻勝良用羨慰光澤去關外宻邇系通鹽之路月前差縣尹陳文貞運載三百引前去上路發賣近聞此鹽不到延平未得發賣今專管勾馬士良惱煩閣下仰念朝廷共圖報稱尢臣子之先務也此鹽到彼預爲照數代措銀兩先此解納卻煩差人就彼取鹽以償其費庶幾一舉兩得走之所望寔在於此回日第功而上豈不足以表一時共事之心乎足下平日意气過人多有所稱譽況玆之事必能樂從今奉白金十兩爲折禮之用專狀以聞且以謝不敏不宣

與普大夫書

三辱惠書兼領嘉貺而亹亹之誨具曉其由夫天下之事貴有機會機會時至置此不爲是謂不勇機會旣失而欲爭訟是謂不智加之事有重輕勢有緩急不審重輕不量緩急羣疑滿腹徑情直行以取禍敗是謂妄誕凡此三事灼然易見以大夫之聰明英爽所謂錚錚而佼佼者謂慮非及此僕誠未之信也僕請得以歷言之千萬恕其狂斐去歲六月之變亂比之今日得無甚乎拘畱禦史比之殺害省屬果孰重乎以事言則朝廷重而方面輕以勢言則去歲急而今日緩閣下何不爲之於前日而必欲爲之於今日乎何爲捨其重與急而必欲謹其輕與緩乎初意左右之人必有爲之說者曰舉大事者不顧小忌然則舉目前福城之內凡朝廷之使命國家之大課一投足之內必將有所不利是豈小忌也哉傳曰投鼠而必忌器此善諭也閣下安得不顧致意此事乎來書所謂忿兵果冝相交也哉且師冝義動猶懼無成兵旣忿興其將安濟以閣下之賢之明當在所必慮者而諄諄下問可謂求聴於聾矣然排難解紛必有其法法之所施必有其漸走之爲計亦旣審矣但子實所處亦頗乖拙所以使人宛轉周旋極費心力近日未嘗呼其人面與衷曲良深開導已頓然領略諒此策必行可不煩餘力而解矣閣下當凝然靜守俾部下之眾一去躁妄之動則指日之內必有以魯仲連之事奔走相告者此亦區區之所當任也今已披襟而無難矣多齋日將凖行毋煩致念走於閣下相知最久天下之寶自當爲天下惜之閣下其忍能不諦聴而熟計之乎恃愛僣幹不覺叨叨悚息悚息區區奉狀不宣

經濟文集卷三

●欽定四庫全書

經濟文集卷四

﹝元﹞李士瞻撰

○雜著

題王彥方小傳後

皇帝至正二十有一年秋九月中書省臣奉詔命臣士瞻以戶部尙書使閩中董理鹽賦以進明年夏五月分授官屬治裝戒航卜日將往適會兵亂畱城中竟弗果還因周旋亂兵中間三閱月始得解內外之圍城幸以全至冬十月遇疾作幾死十一月辱承乏本省左丞俾專董前事越三年春二月南陽王彥方以南臺都事調江西僉憲過閩來與予會一見傾冩歡若平生因語及冦陷吳門時某與今晉寧總管王君仲沔俱陷城中幾二年誘脇百至終未嘗以一屈丐百死幸天活我今日得見諸君語畢因嗚咽不自勝後數日僉憲君遣其吏王允章持承旨張君伸舉爲公所撰小傳曁諸公論說若干篇展誦累日於是益信彥方前日之說眞能不降志不辱身毅然以正自持者豈小丈夫鄙陋者所爲哉予嘗槪論今之士大夫當平居無事時皆能以道徳功業自負謂我處天下一綽綽無難其論古今人長短得失悉如燭照數計貌無尺寸之失橫吐意气卽淩轢諸物直視死無難色人亦多信之者一遇不測臨大難則心喪膽落魂魄俱褫聲嘶嘶若弗續遇賊迫脇則拜伏俛首感謝恐後日夜惟下涎乞喣喣常如刀劍加頸上臣妾狗焉顧爲之而不辭甚者又從而媒說其向導彼視其君父弗啻如冦仇然將極意而反噬之此豈啻禽畜奴若哉嗚呼使其人聞吾彥方之風其不羞而死者幾希矣切惟本朝自立國以來仁義忠孝之道陶濡百年士大夫以名節自立者風滿天下兵興十年餘仗節死義之人固不爲少求其生不害於義死無益於事如吾彥方者屈指曽不千百之什一而已間嘗讀史氏傳記三代而下士大夫能以名節自全者多無如兩漢兩漢名節之士又無如黨錮爲最盛黨錮之禍𨿽因諸君子有激而然然使劉氏得終四百年之運卒曹賊之世而不敢取禪者實滂泰諸賢淸議之力也嗚呼淸議之不聞也久矣朝廷之上使一日無淸議存焉則天下之人將貿貿焉莫知所從矣其何以爲國乎或曰王君之不降志辱身固善矣其如不能一死何予獨怪之曰子惡知吾王君哉昔者仲尼稱殷有三仁去者死者爲奴者皆得次第而並論之使管仲必死祗足以成匹夫之諒其死果足云乎哉由是觀之士大夫不幸而處乎此者惟當顧義理之當否不當計生死之是非若不察夫義理之如何而徒以一死之爲快此淺夫亡命無知而妄作者之所爲君子無取焉予來閩近兩歲矣凡此之類尢所喜聞而願采者況職忝周爰之列行將歸矣他日以吾彥方之事告諸太史氏云

題濟國張文忠公雲莊捲後

大凡論聖賢君子之出處當觀其心不當觀其迹心苟是迹或不同不害其爲君子心苟非迹𨿽偶是終不免爲小人濟國文忠公張先生稟天地正大之气學聖賢正大之學蘊之而爲道義發之而爲文章推之而爲政事功業無一而非正大之寓也故微而爲一縣則一縣蒙其福達而爲禦史則朝廷賴其尊又大而登省臺秉鈞贊化執政事之柄則治理以之而綱維況其胸次開朗志慮公忠其見之設施注措者冝乎其井然有條而弗紊若先生者果何如人乎夫當至治間英皇好以剛鋭神武禦下羣臣一忤旨禍且弗測在朝無小大皆側足度日適有建造燈山事者其勢方峻先生獨不避鼎鑊抗章極諫宰臣大人皆以爲危先生則處之裕如也故章疏一上卒能回天之力霽雷霆之怒而事賴以寢至是人始大服先生之忠義先生之量將周召而伊傅之先生則棄官長去堅臥雲莊之谷日相忘於山水間遨逰詠歌若將終身焉吁何其輕去就急恬退無一毫系累如此哉蓋其中心之燭理明慮事逺不如此他日必將有攖龍鱗以犯人主之怒者復求如今日得乎夫人臣不能炳幾先作卒使人主有一旦誤殺直臣之名焉不幾於賣直以要人之譽乎其心蓋卽孔子去魯之意也先生之於君可謂忠愛之篤矣豈眞在乎山水之間耶人知累詔不起以爲先生髙余則謂先生之用心蓋有不獲已焉者故大歷之間旣有西臺中丞之詔時陜西大旱已五年矣民饑瘐死者不可枚舉先生一聞命卽幡然就道了無難色旣至乃大發食賑饑救禱百全汲汲焉若不足且捐己之財以濟不及日夜仰天號泣憂勞成疾而卒以死先生之於民可謂憂慮之過矣夫豈眞有過髙絕俗之事耶嗚呼人欲求聖賢君子之用心觀於先生斯可己欲求先生之用心觀於先生之出處斯可已余來閩解後其子江東僉憲引示余雲莊記曁諸公之說得備考其本末之詳因題諸公捲後

題跋吳溥泉所藏哈瑪爾丞相書贈尙友二大字

廉貞丞相未當國之先嘗侍宿衛最號親近然已與士大夫相往來日親翰墨一旦秉鈞持衡卽專精治道求賢審官躬吐握之勤訖無虛日此書蓋丞相未當國之前書也筆法蒼古意態藹然溥泉郎中受知丞相最稔故爲書尙友二字以畀之尙志不足而尙友夫古之人焉吁丞相期公之意逺矣哉

題安慶余闕廷心左丞死節說

唐經安史之亂天下死事之臣固不爲無人焉然求其能爲國家憂深思逺不苟以死爲快者惟張巡許逺爲然耳當時二人同守睢陽以死自誓需四方援兵以圖後舉者誠以睢陽爲江淮保障脫無睢陽是無江淮也此其忠君愛國之意奚啻靑天白日若哉本朝自邇時盜賊蜂起兵連禍結十有餘年而謀國馭兵之人率皆昧於形勝不能先事預圖是致竊據土崩之勢不數年而成余公廷心以名卿碩儒朝廷奪之哀而俾鎭安慶公亦以國家多難寧釋親之喪毅然一起以從君上之命到鎭之日凡可以保城池佑兆姓以捍賊冦者無不殫智力而樂爲之日與軍士庶民相親睦一如父子而人亦甘爲之用故公死之日帳中一時士大夫無苟安以向賊者蓋公之用心亦如巡逺之保睢陽誠謂安慶實當九江之保障若失玆郡是失江右也公之設心處慮又豈盡出巡逺之下也哉由是觀之忠臣志士當玆紛糺之際屹然如中流砥柱眞足以回頹波而障狂瀾不然將滔滔不已祇見其淪胥以亡耳嗚呼巡逺死責在進明廷心死將責何人乎予以晚進且適當治裝之促恨不得爲公不一而書之因觀道夫說及泰父序漫識於後臨楮感激不覺潸然

題閩憲僉索克濟政續捲

福建隸八郡汀爲最逺且僻我朝仁政之被猶負固時不率教部使者或一年不能一至比因四方多壘土冦曹栁順遂竊據以叛迄今十餘年諸屬縣邑悉爲逆境若汀人陳君有定負忠貞果敢之气崛起艸莾首提義旅以從徵討誓不與賊曹俱生於是保民勵卒阨其要害卒能擒賊以奠厥土時至正二十二年壬寅也初閩海僉憲索君克濟嘗嘉其勞又以其地初當親歷率其曹屬躬造其壘面加勞勉以其所罰金五百兩爲犒師之費陳之部佐無小大皆感激思奮故卒成陳君平汀之功嗚呼天下當多難之時豪傑之士其忠君親上之意出於秉彛好徳之素若固無待於勸奬而後能然其任風紀之司者舎是道何以哉𨿽然使爲將校者人人能如陳君之向義盜賊奚有不平哉而職司風紀者亦人人能如索君之躬任其責烏有將校之士不思感激立功樹勲以報國家者哉彼其逡巡畏縮不啻如首鼠之遇人或視國家之事一如秦人視越人之肥瘠漫不知省者果何如人哉予適持節以使事至閩目擊其善政故樂爲之書並爲將來者勸

跋福州儒學提舉陳景忠所藏東坡公照太師墨帖

坡翁以文章气節髙步一時而書法之妙當時無能盡識之者獨山谷老人謂其結束幽雅意態髙妙如山人處士灑然有出塵之想𨿽武夫暴客遇之亦當斂衽加敬視魏晉隋唐之善書者殆未易以優劣論也今觀此帖乃知山谷此言是謂得夫三昧而具金剛眼者下此則辟利果爾嗚呼今距坡翁近四百餘年恨不得一望其顏彩而僅獲睹其手澤之存尙惜其止千百之一二而公照此帖風神俊逸迥超尋常之見而爲吾陳君忠收之又安得不作君家之珎玩哉夫景忠博學宗匠文髙乎眾人而不得盡白於當時將如坡翁之書他日必有能識之者景忠尙未老必能有待三復此帖爲之永慨

跋傳西軒托克托大師所贈宣文閣本智永千文臨本卷

今上皇帝視政之初卽燕寢之左開宣文閣日延學士大夫臣其中讀書講道緝熈聖學精求治理遊息之暇尢好近翰墨日必命儒臣之善於書者摘取祕府所藏古今圖書及歷代名人法書時賜評題自是宸章大進𨿽晉唐人善者有所不逮一日取隋僧智永千文墨迹一本上自臨摹久之遂命崇文太監至浙西命太常臣周伯琦摹勒於石寘之合內謂之合本千文毎有所賜卽於榻本識宣文合寶其上而先太師丞相臣托克托首獲與焉臨川傅君允中以布衣抱藝京師受知丞相最稔他日允中辭歸丞相出此以贈嗚呼當宣文侍直之時載筆供職之臣非無其人焉乃獨命臣伯琦而摹之其眷顧之意至矣當丞相持國枋時羙官珠玉之資非不可以富貴之焉乃獨取此以爲贈其嘉惠之念厚矣今兵興十年餘當時侍從之臣或相繼而逝或身陷賊庭與大夫士之辱在方鎭及避迹江海者又比比不能無焉嗚呼亦嘗有不忘我主上之恩者乎亦嘗有念及先太師之意者乎

王仲弘捲

至正二十一年秋七月餘承乏地官尙書叨奉明命以航萬里海督閩中鹽賦以輸朝廷來自其年七月至則十一月十日也始至則卽督省府戒合屬大選官曹分局隸事明示賞罰嚴立考課成算旣授峻命有程日久自給書禮播諭藩方遣行人以布徳意暇日凡官府之賓客與夫南北大夫士之往來干謁者並得進延於庭訪究得失由始至距今年三月已五閱月其所與接欵而交談者不知其幾何人矣有所謂王生仲弘者足不履於公府之門言不接於左右之耳一日或有持生手卷請予文視之則生嘗以儒生士子隱業於裝潢弗苟焉以食者也今若諸公之論則知生之爲人非古之所謂伐檀君子之流歟甘隱賤藝爲之不恥又非古之所謂伶官賢者之儔歟具是二者賢於庸人逺甚余旣羙生之爲人而又嘉汀生晃之善於其諭故卽其事而爲之說

貢泰甫詩跋

貢泰甫先生以文章政事追蹤先輩當先生揚歷中朝間搢紳之士識與不識皆知其抱經濟而爲國家大用也十年前走落落京師時知先生之名最久自以屬在下僚無暴名顯於士大夫間徒負麄豪倔彊之气不肯往就一見脫若見時又恐待以眾人則沒身不能雪恥癸巳科走也例以在官得挍藝南城適先生典文衡院中發狂有難犯之勢竟迕公議斥走弗省自是益不敢托執事者爲先容去年冬走叨使來閩中乃得日奉言笑卽其論議之諄諄顏色之溫溫從容慷慨若金石相宣山谷相應無絲毫之造飾信乎其爲大人君子也所謂狎愛敬畏欲捨之而不可得者於是覺前時負气而弗肯就見者追悔媿恨已無及矣今觀先生晨起夜坐二詩若庾信所謂珠玉在側覺我形穢醜婦效毛嬙西子之顰殆難取媚矣敬疏短跋姑贅卷末

跋張子固都司詩軸後

走與子固忝同鄕井計十年前子固爲郎中書時已巉巉樹頭角於眾人之表予今偶寄海嶠忽覩此軸此贈益信其爲人矣噫人生功名尢在晚節太平伊邇耆英之會尙期未晚不知子固以爲然否

跋關西楊煥然先生畫像贊

煥然先生當國初時文章道徳爲第一流人物栁塘歸隱乃其素志詎易以片言爲先生增重哉世之人乃或誣以晚節托求神仙虛誕之談其亦誤矣今覩其孫益知其祖噫源深流長本固末茂良有以哉

經濟文集卷四

●欽定四庫全書

經濟文集卷五

﹝元﹞李士瞻撰

○記

福建憲司題名記

國家之有憲臺猶天之有北斗斗爲天之喉舌所以斡元气平四時而成歲功也憲臺爲天子耳目所以廣聰明旌淑慝以淸政本也洪惟我世祖皇帝文謨武烈奄造區夏立綱陳紀九有攸同於是天下立禦史臺三風紀之司二十有二而福建閩海道其一也道有長有副有佐及賓屬之置員各有差綱維之意至矣閩海去朝廷幾萬里其土風之澆厖山川之險惡海醝市舶之所集官殘吏蠧膠固彌深加以連年兵興道路修梗彊梁跋扈之人依勢而敗度者又比比聖天子宵旰懷憂無逺弗屆思得剛方端亮之臣爲斯道之長旣而廉訪使恩寧普君以累任憲臺由本省右丞首膺是選增秩有加制下之日逺近竦慶憲司舊有題名記二滿不可復紀恩君謀諸僚佐請更文諸別石予惟公署題名蓋欲其彰旣往詔方來俾人得指而議之爲勸戒之助至公也吁可不愼哉

○露布

平山東露布

中書分兵部蓋聞帝王之歷數在天妄干者自戮國家之版圖極地竊據者必還揆理勢則當然徵事情則允驗我太祖皇帝剪夷玄漠肇造丕基我世祖皇帝包括夷夏纉成大業文物涵於九有政聲被於八垂雕題鑿齒之酋駿奔銜璧椎發剺膚之長躬走奉琛曜緯含彩而宣祥峙融孕珎而發媚百工凝其懋績兆姓合其厖風更睿哲之疊興致雍熙之累暢迄乎聖上臨宇道徳益昌重乎英儲體元馨烈彌盛規模卓越往懿制作兼備前徽惠渥而貢賦屢蠲教隆而刑罰幾措夫承泰則否變抑反治則亂生斯虞後弗遏於苖徵故夏君用修於扈伐粵惟汝頴實開倡厲之階誕眷江淮俄蔓聚逋之藪毒熖轉燻函夏妖鋒旁靡幽荒韓騃出蟒族孱孤誘屍雜醜劉禿起狗屠惡少欺率羣愚慿阻我城隍蹂躪我疆埸華宮蕩於焚燼巨府傾於剽資父兄之膏髓濡矛子弟之肝腸薦鼎彛倫顚錯善法斁隳忠襄獻武王夙挺雄材素韜偉略義旗始奠裏閭之豪傑雲從威鉞載揚海嶽之拳翹雨附振銛利於許甸奮勁健於雒畿闔虎牢而掃溫懷超雞阜而披挾孺捲彭衙之浩祲刮太華之層氛周岐偃斾霄撞秦畤回戈夕搗移屯細栁縱獵長楊崤函失險於建瓴豳隴復平於鋪砥摧勍姦於狐嶺永乂晉區掩餘孽於鴈門遙寧代域偏師度遼而襲潰特介逾沔而受降翻陳蔡之舊封扳梁宋之都邑猾豎僅遁疲氓獲存三河之烽火旣休五原之羽書亦絕遂分畱以西撫爰大舉以東徵將匝絳壇列緹綃之千幙士循黃道聮氍罽之萬營僚佐盡簡奇髦賓舎咸標雋彥旌旗蔽於白日棘戚摩於丹霄鞮鞶礧碨乎狻猊韎韐嶙峋乎獬豸連躍湛盧之劍柘號繁弱之弓粟庾山驅芻廥林動指嵩邙而直赴涉瀍澗而斜趨珠犀照井陘之輝鐵馬刷邯鄲之影樓船斷孟津電激屋車亙牧野雷喧嚴刁鬥於鄴丘震鉦鼙於湛苑秉麾申號獻冠之囊牘已來坐握沈機納捷之蠟章尋至環轅抱鹽溝之月浮梁貫滑浦之虹迎鏖於河流血漂杵逐背於汝積屍隱幹凶魁膽詟而奉鄆求盟獷類膝行而歸牂代贄祓周公衣冠之廟汛孔文絲竹之堂薄鳬繹以探收徇蒙龜以掩取駐驂冥覽窺岱頂之金泥解冑雅歌考泗濱之石磬飲澑而鼪鼯莫咋乘■﹝山皆﹞而猰■﹝犭兪﹞奚跳鉤陳袤絙於泲南欃槍黯淪於歷下緝鄒郯滕薛之境踐莒墨膠萊之墟放於瑯琊臺望鰲嶼以弭節登乎興愚觀挽鵬池以洗兵獨視淸藩最居洪鎭九雉因於神力五龍賴於化工黠負固而爲巢狡藏深而作窟本非窮黷示寛伐以昭綏終罔攺悛決亟嬰以困廹壁淩煙而棊布柵拂漢而箕張或肖像於魚麗或效形於隼伏伊降師之間處肆邪黨之內通其田丰王士誠者性獸則狶行禽則獍詐竭而輿櫬力屈而系纓待之無異股肱倚之則同心膂班以尊爵假以要權翁媼有推恩之榮妻孥有覃澤之慶玉帛充牣寶羞厭殘豈期愛狎感銷孰慮防疏難入玆先王委躬社稷彼逆冦竄命巖墉邦殞孫吳切宸衷之悼惜戶殤曾閔縈慈念之悲牽析圭共弔於廷束帶交唁於位七萃若捐其父鞠四恆如釋其母依比廬之織機輟鳴逹巷則舂杵停和貿墟俱寂炊突並寒覩江右而增嗟猶巴蜀之思葛相過峴碑而墮淚其襄樊之慕羊侯優綸音以奬崇殊典章以褒顯陟之以政宰疏之以勛王篤其祚於土田綿其祀於廟貌賚丰遺孝賞裕後昆總兵官光祿大夫中書平章政事兼知河南山東等處行樞密院事皇太子同知詹事嘉猷蚤敷令譽又著搢紳之所欽向部曲之所樂從以嫡以賢乃佀乃續含哀受賜墨縗之憤曷舒雪恥撫戎素縞之勇自倍殪宿叛而陸川皆赭殄滋蔓而郡邑咸淸行碩畫以謀攻藉鋭芒以誓克植板梯於亭毒仰接逰鳶懸樓櫓於杳冥俯瞻行蟻衡輣逸濠而撼觸飛棧排陴而騰躋轟礟石以靡堅簇藜答以蹶猛迸矢攢而棲蝟奔旗■﹝毛參﹞以翳山气蒸而霾霧欝盤噪閧而乾坤搖蕩十面合而復垣裂八陣衡而叢閈掀殱馘者艸芟殭僕者麻臥震雹之滅小堁驚颷之散輕塵縛二熟於廣廛累諸渠於徽竇宄宗畢執稚屬全俘衮舄設於黼帷豆籩羅於瑤席式慰攸恚用告厥成初膾剉其童孩次脤斮其婦女田丰王士誠刳心以侑祭醢肉以分餐傳首藳街暴骨髙垤其馮陳楊李等或竿磔於市或轞送於京全齊由是而削平鄒魯由是而鏟定方將淬礪鉶鍔剿僣僞之根且復搜索璺瑕除狂惑之蔓彊梁瀆紀之輩跋扈犯關之徒毋怒蛙膺敢擎螗臂悉宜播誡咸使知懲謹露布上聞

○贊

濵國張文忠公贊

山川孕靈篤生名賢志气開朗秉心塞淵金玉其相肫肫其仁愷悌君子粒我民人

楚國程文憲公先生畫像續贊

仰先生之儀彩粹然有君子之徳容覩先生之衣冠藹然有三代之遺風是蓋當國家艸昧之際天必生碩徳之賢爲之經綸而彌縫之不然幾何其能混一九有而建不拔之業於無窮者乎顧荊州爲余父母之邦實自古豪傑之所產而先生適崛然生乎其中其所以鍾山川之英靈全扶輿之淑气是非希世之逢誠爲曠代之豪雄歟宜乎其一時明良之相與蔚乎若雲龍風虎之相從也惟不肖瞻之與先生也世之相後百有餘■﹝衤冀﹞地之相去百有餘裏前𨿽不得攀奉顏彩一聆罄欬之益後乃得與其孫世京黍斯文契之美噫𨿽不幸猶幸也悲夫

○詞

海上祈風投詞

伏以欲海波深惟藉慈航之渡胥濤勢險用叨陰相之功敬叩玄闗特陳虔懇切念某等煙波覊旅螻蟻微生罪獲於天爰自平生而積情出非已多因有故而來頃緣國步之迍邅遂致民黎之播越或情牽於骨肉而痛切於父兄或志迫於饑寒而賢勞於王事迹偶同於首鼠念豈比於禿鶖類由公事而私還類值寒來而暑往皇華之使每懷靡盬之悲式微之歌恆起遄歸之念情該萬狀話匪一端恭惟天妃夙契道緣悟超仙品體太上好生之徳普濟生靈仗佛光眞乘之威同扶社稷名旣登於杞典功久冠於皇家重念某等偶因公委一行公私人眾參隨下官顧撘溫州楚門戴某大亨船隻前往福建已經取自十月初旬登舟放洋不圖行次中途日值逆風橫作旣波濤之洶湧卽眾意之愴惶浩乎莫之茫若無措水薪殆盡軀命是關何一葦之艇未航而八閩之州安在人情伊阻王程孔艱言念及斯痛傷何旣伏願神幖順指風馭逥翔海上靈槎冀卽登於彼岸天心明月幸普照於迷塗

謝風投詞

伏以一葦之航事已付於僥幸中流之瓠恩斯倍於生成天實相之人胡謂也言念某等孱孱弱質擾擾浮生行藏固出於有因形迹頗同於亡命疾痛而呼父母至性難逃利害而切肌膚衷情所在飄飄乎風濤是苦惴惴焉淪胥以亡望洋而退者再三垂涕而告者數四如是玄冥布徳炎颷斂威風馭整而回鑣雲帆張而順指一時有慶萬變胥停化逆浪爲亨衢起呻吟爲言笑是蓋神妃黙贊眾聖周旋首露投忱敬伸虔謝

經濟文集卷五

●欽定四庫全書

經濟文集卷六

﹝元﹞李士瞻撰

○詩

爲福建監憲恩徳卿作

寶章美皇太子也太子聰明天授鋭志聖學皇帝爲開端本堂以教太子太子自與師保之臣講誦不輟性雅好翰墨內有所蘊外筆之書然毎書輙寓懲勸以賜近臣福建府省右丞恩寧普君以西夏名族揚歷中外聲光赫然太子爲書文行忠信爲善最樂八字以褒寵之筆勢飛動气象森然大夫美之而作是詩也

倬彼云漢爲章於天相彼寶章昭回於編如龍斯升如鳯斯騫如泰山斯重如北斗斯懸泰山維何巖巖髙矣北斗維何奎璧交矣緬彼結繩心焉忉忉皖彼科斗不可以殽何以似之禹疇羲爻於洛有書於河有圖聖人則之人文誕敷於古有訓世有格言格言孔嘉垂裕後昆於昭元子岐嶷夙成羣後在天克配於京終始典學緝熙光明帝曰元子毋怠毋盈元子有命咨爾墨卿乃召楮生乃召管城徵彼處士進彼陶泓執事有恪遹觀厥成於皇尼父載宣四教文行是先忠信是蹈曰維爲善處身之綱誰其樂之東平王蒼彼臧克臧俾也孔昌彼狂弗莊俾也斯亡嗟爾恩卿永保全名允矣君子展也大成恩拜稽首對揚洪休君子萬年永錫爾猷

寶章十章五章章八句五章章四句

○五言古詩

五更述事

北風撼船頭終夜苦難寐暫寐遽驚覺何如不成睡淩晨欲交睛喧嘩復驚悸問之見山來謂是溫州際楚門舟人家檣帆與心系誰無遄歸念況乃此輩類我心重賢勞所思在王事造物豈偏顧悉願委以遂寒暑尙有差神明苦難是

翟甥以詩見呈情意甚至但辭不足以發之老夫漫爲攺定以成其愛慕之志

我有渭陽思隨之使南陲當玆風濤中或受霜露欺鬢髮近衰老朝夕誰與冝吾生自弱齡巳有怙恃悲傍無期功親賴有舅氏依孤苦無與比況負駑鈍姿過庭日諄諄令我學書詩書詩弗終業猖狂走東西值此年歲艱所願良多違晨昏每深省但覺慘以淒有弟天一方生死未易期歲月各以逝徒生竟何爲舅恩等劬勞形影恆弔之何時遂榮名報此三春暉

楚門述懷

我昔放船日乃在孟冬初此時風寒競雨雪紛載塗是行死生別妻子不得俱江南地偏下況復在海隅嚴冬如初秋天气恆多殊艸木未搖落布褐被體膚网工此邦人室家念居諸系舟楚門灣一住十日余我心如鋒攢從行念踟躕𨿽沐主家顧志願良未舒情𨿽公私牽輕重亦異趨君家素忠義所望同吾徒王程已愆期日夜畏簡書苟重君父憂內省還何如願君竟玆意早發勿趦趄

將發楚門

使臣當何如所司在周詢哲王重觀察民情苦難伸我從天上來乘桴赴南閩艤舟楚門岸奄忽踰一旬此邦俯要衝道路當海濵民力困兼並徵求盡雞豚浙東惟七州地狹民亦貧所慿舟楫利生理恆艱辛視之等葅醢雄吞竟何人我於十日來有耳不願聞盡從方門至使者如魚鱗舟車日旁午鈞符星流奔故令惡少徒什伍恆成羣白晝肆攘敓漁獵據通津凶焰噓可炙人命同輕塵內君命尢嚴所在毋敢論昔有五侯宅今有五府門五府皆貴公擬迹王侯鄰紆朱曳組綬冨及子與孫聖恩與鴻蒙無物與比倫乃復爲五虎嚙人如膻葷五侯昔何如誅夷到荄根以今鑑往者傷哉竟難陳

吾觀桔橰論

吾觀桔橰論力鮮功倍鈞如何端木氏乃見汲者嗔哲王肇先基辛苦貽子孫聖人貴萬全小利曷足云偭彼憸人徒啟此僥幸門海艘歲萬漕便利毋與倫至今百餘年不復事討論遂使姦雄徒窺測見本根炎方多長蛇時效猛虎蹲兵交十年來气運固有因聖人尙包荒政令務因循乃知堯舜理乾綱是寛仁昔嘗賦車攻會同如星奔仰觀千載前誰能繼先塵嵩靈誕嘉祥降此甫與申方叔及召虎聖人周宣君中興眉睫間河嶽亦精神我皇以武姿哀痛怛下陳茂哉垂九葉度建萬國春竄伏恐已逸安能覩乾坤執筆等太史磨崖勒雄文

十一月初二日發楚門

疾風西北來觧舟楚門灣開襟欲忘言喜折兩袖彎朝辭戴氏子暮見鴈蕩山此山接天臺一見開我顏蒼松雜翠筱宛似瀟湘間風潮催輕帆不得聴潺潺亦有王事牽二毛近成斑幼讀天臺賦常時願躋攀斯逰誠至幸欲往又復難凡骨恨未蛻何時脫籠樊長嘯謝云巓晤言期後還

過鴈蕩山東行程一舎許名歷澳島無風而雨气蒸如暑眠不帖席畱此三日不得行時蓋十一月初也

百粵居炎荒逺在揚州域气蒸恆無風三冬如六月地卑雲霧饒海闊天常濕積陰久不舒微雨紛更集日爲王事牽中心疚如灼夜瞻北辰髙勢逺不易卽安得如飛鴻那能暫停息

題員外柏君壽字捲

柏生稟元化托地臨廣阿下有百尺根上有千丈蘿虯枝刷風雨蓊蔥漲云波不受霜雪欺勁節森有那欝然梁棟器明堂起嵳峩匠氏苟見用之死矢靡他諒彼君子徒小大同一科丈夫貴晚摻百瑤如雲和貞心倘不攺夭壽當柰何

○五言律詩

贈貢泰甫先生牙笏詩【並序】

牙笏一張長勁且闊古所謂記事之笏也聊爲從者之贈詩以志懷不勝增感

象簡霜凝重蒼髯雪色新轉輸勞算用報答費經綸扶病朝明主臨軒問老臣此時江海上人已厭風塵

○長短句

題鄭彥昭郎中爲漙泉所作梅竹

山中人冩梅竹瑯玕淸瘦花如玉幕中坐客多才華鎭日揮毫寄幽獨窓間月底忽相逢紙帳香飄雲滿屋

五府少年釣馬歌

南客南歸必買馬冀北馬羣最多者白銀星粲賤如塵千金買得那論價龍媒之駒鍾駿骨矯如驚鴻蹄切玉神物本是房駟精一夕分輝耀南陸有時踣躠忽長鳴乾龍坤■﹝牜乚﹞各有靈世人賤材但貴貨縱有眼顧誰終靑一從上船當船頭百計管束如拘囚仰首向天俛首地馬與天地皆蜉蝣乾坤再造須淸寧豈獨人人望有生當時舊將封侯尙未老何爲馬也不得逢中興唐時奚官善飬馬南人養馬尢閒雅千方調飼如擾龍生芻細莝那盈把浪濤風捲狂欲顚船頭入井尾刺天前僵後躓戰欲死一生九死無因全當時人命尙弗保已■﹝扌棄﹞不得終前好五更風定彊起看幸爾未盡同枯槁所存祗是骨與毛首才伏櫪神俱逃主人熟視但嘆息𨿽有善相無方臯海陬去天經萬里海洋風波仍萬死脫生免死幸已難豈意江南猶未巳中原豺虎年固多浙東五虎將柰何船頭忽驚來刷馬惡少三五羣相邏半紙鈞帖印一顆一日三畨急星火問之便稱方大人大人有命尢難些紅纓氈帽靑辮絳短衣衲夾雙環刀便將長繩選馬釣喧呼叱吒聲狂嘈馬亦垂頭若有訴主人錯愕不敢顧但將白金告少年再三買得寧償負陸有窞穽水有漁剝朘豈特臻肌膚魚蝦雞犬悉有命饕餮至此那能居我元天子家六合聖子神孫政綿邈三苗洞庭將有歸涿鹿蚩尢終受縛君不見蔡州吳元濟根盤蔕固能幾世又不見汴州李希烈桀驁偃蹇旋覆滅人生忠義是善媒黃金北斗將焉爲吁嗟鼠輩誠何癡

責風伯

吾聞六卿之官天子吏天之四時同一揆天上五命各有司一或幹之比僣擬孟冬初來將兩旬玄冥行天祝融死日張土囊公怒號風伯爲朋海若曹人言南風多不競是何於我相炰烋排山之浪如銀闕打我船頭行不得鷁首驚飛莫敢前鴟夷鼓吻常嘖嘖船頭呻吟船尾病此去東夷垂欲近未聞今日薪水貴如金當年五百童男一去無音信一時聞者皆快然便欲騎鯨飛上天但恐爾輩是凡骨天髙路逺難攀緣天子命我使國土職方禹貢尢修阻爾聞天子遣使來神胡爲乎弗相與使者觀風古有命未聞徧到天之涯是行恐是上帝意欲令八荒四海知屬天王家昨宵夢覩玉皇勑下檄五丁追退鷁卽今天子聖且仁爾爲風伯何不爲臣敢爲逆北陰之府是酆都不比人間官府但模糊盡將厲鬼磔裂爲萬塊𨿽有口耳空揶揄尙書有云不逢上帝怒汝若有常送使者到閩去去天萬里閩最遙閩人日望使者軺爾其欽承厥命勿有替我將領子明年俱來朝愼莫效尢國鴟梟

壊舵歌

南溟之魚頭尾黑身長竟船頭佀鐡浮游偃蹇气欲吞斜日昏冥暎鬐鬛喣沫成煙浪花起逐我船頭趂船尾恐是昔年未死之■﹝薛上虫下﹞龍一經譴斥偕厲鬼舟中健兒恨盡白彎弓擬之三復止明日疾颷驅長云巨颿髙張萬馬奔舟卒思家窮力使瞬息千里若不聞捩舵逆指衝怒濤歘如生馬當春驕又如驚叚且上干雲霄萬里一息非爲遙須臾有聲如裂帛三百餘人同失色鐡梨之木世莫比今作舵根爲水嚙是木之產非雷同來自桂林日本東當時不惜千金置便欲云仍傳勿替箕裘相紹近百年甑已墮矣奚容言眼前生死尙未保惟有號泣呼蒼天蒼天髙髙若不聞稽顙齊念天妃神我知天命固有定以誠感神豈無因少時風馴浪亦止以舵易舵得不死我今幸爾同更生開辟以來無此比女媧氏天妃神補天護國相等倫世代𨿽異功則均我皇開國同乾坤一年四百萬斛運麾叱雷電役五丁片艘粒米皆風汛財成本是神之功直與天地傳無窮愧無如椽五色筆磨崖刻頌驚愚蒙

題鄭靜思松琴得趣圖

南臺禦史大夫道隱公爲天臺鄭靜思書松琴得趣四字求予賦詩倚舟書此爲再會之好雲

鄭靜思冰霜姿松琴得趣知者稀臺端道隱酷相愛大書不一特畀之懸崖之松怪若畫風雷爲長虯龍枝盤錯屈鐡刷霄漢回旋造化通天機泠泠淸響孰與調幢幢翠葆相參差有時山人坐其下靜聴但覺宮商隨夜半起看河漢落虎豹俛首蛟鼉癡黃鍾太音世何有萬古惟許庖犧知虞姚作五弦南燻鼓雍熈巍巍之徳配天地垂裳端拱成無爲伯牙是何人尙俱不得鍾子期乃知物理自有無言之至妙追作矯飾眞成非鄭靜思人汝奇當今聖人是堯舜臣下況復多臯夔君臣相擇各有以得趣政在弦聲遺致身忠義苦未早人不汝念君其思古來賢達賤苟且出處幸勿負此淸明時

題平陽彭氏雲松亭

彭孝子情何悲中心一念人誰知白日思親中夜隨夢中猶欲笞其兒兒啼不勝親抱之遽爾一見尋別離覺後但覺心歔欷心歔欷亦何有朝見鵬山之云自往來暮見梅原之松欝巍巍從問爾山中云恐親心所怡又復爾雲中松恐是吾親手自移今𨿽不見吾親顏色幸得覩此爲我永慕之容媒松常靑靑雲楚楚云不能言兮松不能語彭孝子有衣弗君著有杯弗君舉見君之容聞君之音心已苦相逰亭上暮卽歸歸來惟有睡與癡彭孝子忠心一念人誰知

贈南臺察院椽修敬宗管叔堅還臺

東風吹雨春冥冥荔子花殘梅子靑逰絲千尺徧江滸愁罣離人畱不住三山中有神仙宅玉樹亭亭照顏色去年相逢眼未知今日相看重離別修郎修郎多汝賢曽陪驄馬驂後先气岸巉巉隔秋水皎如寶鏡懸靑天穾竅洞射幽隱辟毫末悉露生光妍駿如天馬行長空夭矯弗與凡骨同快如俊鶻下曠野搏擊狡兔追莽風近時上書於主將意气橫出衝晴虹黃金臺前馬價髙舊時屬椽俱英豪如公脫落定應少我有眞眼過方臯邂逅天涯卽傾倒北方之人信然好紅顏緑發當妙年頎而長兮富文藻明月之扇子所遺上有名字誰其題似欲南燻送北客贈之寄爾長相思故人新峩獬豸冠神完气固方大觀神仙中人托爲侶彩鷁西去何翩翩我今贈子靑雲裾旋當與子催薦書中臺選曹定虛左不負堂堂八尺軀

○七言律詩

送泰甫貢先生還朝便先往浙東訪妻子

聖主中興憶舊臣白頭自分老無聞傷心轉在朝天日經亂維存報主身去國十年渾似夢到家一飯忍忘君太平政爾煩經濟宣室非干問鬼神

風雨瀟瀟雞亂呼使君無柰賦歸歟艸玄易覓揚雄宅到寺難求太史書白髮詞臣還祕省紫苞威鳯耀云裾會看同住京華日退食時時一起予

贈戴氏詩

永嘉名郡多名族孝義忠貞戴氏家曽向轅門幹上將甘從虎穴試磨牙蘭孫比玉香凝砌棣蕚聨輝樹有華意气每逢天上使年年來此憇星槎

十月十八日喜風順而作

心緘未上神先啟風馬神輿瞬息回似向藍關逢驛使直從閬苑去天臺潮寛新水毋煩算路入閶州不用裁金石相孚應未爽會將功徳報燕臺

始餘發京師時已聞河南平章公克復濟南渠魁就擒計益都之冦可不煩餘力而下矣夫大將系國家安危行當愼重爲宗社計舟中有懷援筆爲賦是又不能不畱情也大將名察罕特穆爾字廷瑞云

久聞大將下山東一戰名成破竹中調度敢煩廊廟計疇咨仍藉相臣功宣光接武揚先烈方虎聨勲振古風宗社有靈須愼重毋勞親手定雌雄

十月十八日夜睡間紀事並懷尙書徹爾托裏張自南侍郎呂伯益韓汝舟皆一時煙波覊旅之人也明年相會遂得抵掌一笑紀事

風送輕帆浪送船神遊萬里水中天魚龍吹雨三更後星月憐人午夜前夢涉關山猶惴惴起看煙水尙綿綿賢勞詎敢言王事虎穴頻探已數年

懷徹爾托裏

同日除書下九天可堪同事更同肩延春閣底謀初畫海子橋頭轡毎聨酒戒飽聞微醉後言箴猶在別時邊細思忠告如君少滄海平安幾日傳

懷張自南

每當同拜仍同事何獨君今使秣陵冦折底煩韓吏部作書那數李陽冰新詩我謂參軍比短貌人呼主簿朋試看明年降虜策定期六月見南鵬

懷呂伯益

誰著麻衣過七閩秋曹老子念先親登舟但抱終天恨到海方知未了身世亂備經千百痛慈顏不見十三春白頭扶杖衡廬下徙倚風前淚滿巾

懷趙虛舟

夙昔聞名未識君識君才得兩三旬一時同拜叨前列此日追陪愧後塵欵欵謀猷臻事變雍雍言笑見情眞明年檣艦浮杯簇方信韓郎是偉人

抵楚門卽船主戴廷芳廷玉家也

楚門山色散煙霞人到江南識永嘉半隴石田都種麥一冬園樹尙開花海天日暖魚堪釣潮浦船回酒可賖傍水人家無十室九慿舟楫作生涯

又

船泊江潮是異鄕戴郎家住楚門傍寄來靑柿猶存蒂摘得黃柑盡帶霜竹塢人家茅屋小石磯漁艇釣絲長可憐擾擾風塵際誰識桃源有洞房

次楚門聞福州六月之變就簡倪仲凱郎中不候而去

誤聞消息心如灼歸興那能候我來不是尙書船到晚卻緣員外別初回閩州烽火人猶記回紇刀牌孰總裁最恨當時謀未審至今遺禍使人哀

前過臺州代州人董生安車秀才而作石橋州之所有勝迹也

天臺山水妙南州是我垂髫舊所逰亂後久拚門戶攺別時只爲稻粱謀石橋雨沒苔紋滑宰木風髙鳥雀愁欲上磯頭聊問訊片帆飛過不知收

走也銜命而來艤舟永嘉之楚門蓋居人戴氏裏也一日邀致於所居之村曰竹岡杯酒畱連伯仲聮侍居周匝佳山水環遶於其間間嘗遊目登眺一時淸逺之思嶄然眉睫昔謝太傅好逰東山未爲無謂也顧余何人擬迹宰相不能不愧耳幸以詩人常談見恕是所望也

鴈蕩山東是竹岡林泉淸賞勝滄浪人家散處通潮浦雞犬成村自鴈行無數小舟灣栁外暎山紅樹繞溪傍主人惠我逰山屐謝傅情濃樂未央

黒水洋爲風浪所飄見倭國界山船間𨿽有所賦成於一時苟簡殊未工也阻風之暇復次所懷再書船之左

極海風波不易模孤臣去國逮天隅東臨倭子將非類西脫秦山卽異區鵩鳥昔來凶已告界山今遇死無殊男兒許國誠何恨只恐君王念未蘇

五虎門

西遊昔上三瀦峽今見南荒五虎門勢接天關並地軸气吞雌伏與雄蹲八閩津要難耽視百粵山河總大藩千載臥龍今復起只憑三顧靖中原

次古山下時儒學提舉陳景忠來迓也

不見溪頭荔子丹尙餘碧葉滿空山水流百折成巴峽山列圍屏擁畫闌粳稻滿田冬不刈漁翁舉釣晚猶安閩州自古多無恙不許癡兒睥睨看

題劉中守小景

雨後看山更愛山結茅臨水閱人寰交談終日頻傷往畱客烹泉不許還涼月滿空邀鶴住緑陰繞舎聴猿閒道人又有休官意毎憶秋風放白鷴

奉同二次來韻並寄閩省謁諸幕謁閩王廟之作通呈景容郎中伯益侍郎祕監先生同發一笑

重叨天遣八年餘又辱分符不暫居那有古人秦禦史豈無先輩貢尙書文章官樣誰將並气節天然我未如歸到朝廷當下問定從江海詔安車

舟中聴雨

鴈蕩山前船夜灣雨聲篷外響潺潺半生萍梗何時定萬里冥鴻與夢還南海有珠輸上國【自議必往往泉州希輸上意蓋在此處也】江東無警報杉關【近有人傳建寧官兵已復邵武江西賊人已過杉關衢婺二路復奉正朔】五更賦看潮生後覩見祥風起舵間

至正辛丑詔加福建國王爲����本省官屬以正月初九爲王誕日謁廟稱賀走叨先行展敬禮道中欣逢儀仗之過馬上有作戱呈幕府諸公

緑髮紅顏眾省郎漫隨官長謁閩王褐荼羅傘騶前導皮刺繩牀仗後將舉奠杯搖紅蠟炬捧宣人出紫泥香低頭再拜齊稱賀回首熙熙樂未央

和貢先生韻時同尙書祭亡友李仲容也

故友墳前艸不春髙風臺上聚星辰翰林小記如冠冕合老遺書絕後塵自愧不才難接武多君髙誼許爲鄰會須相伴朝京闕更有秦郎最可親

簡秦景容郎中昨日承歌談笑適詩酒相忘有放浪形骸之意以謂到閩以來無此一樂但傷足下以特達之材■﹝土感﹞坷仕路走也辱爲知己之遊不能拔而出之此安足爲故人耶詩以志懷聊伸雅嘆

海嶠相逢情更親共看白首惜靑春君心寂寞憐知己我日淒涼念故人談笑總能推兩晉論文還許佀先秦生平自謂同心膂爭及當時管鮑鄰

再和貢先生韻

自是閩荒易得春鳥啼花落惜佳辰三山燈火星連簇千尺逰絲晚罣塵南海珊瑚將北闕東家蝴蝶過西鄰太平好伴還鄕去兒有平安報老親

題臨川曽仲衍手卷時仲衍授永嘉之平陽州同知有旨命賫禦酒宣慰本州島周宗道僉院貢米入京捲有危太朴參政所書虞學士邵庵送行序並詩三首走亦不揆效顰於左兼簡君道使君

海角相逢如未識三山聴詔見崚嶒大參書法追王獻學士詩章似杜陵棣蕚春明華艷艷芙蓉秋水玉承承故朝丞相多英裔只有臨川世姓曽

九重選使勞將軍多羨將軍類古人報國只知君父重與民還佀弟兄親中流砥柱頹波障舊蠟黃封禦賜新君到平陽煩問訊魚緘曽寄淛江鱗

問李則平憲副乞花

明府庭前花數本汀蘭岸芷疊芬芳山茶雨過紅娤淨茉莉風牽粉趐香隔戶蜻蜓空寂寂遶欄蝴蝶故忙忙相逢盡道東風好一綫何曽到晚郎

題江西老人李頥齊手卷

閩海相逢一老翁布袍藍縷鬢毛蓬問渠何事蕭條甚似爾從前寂寞窮酒後尙能稱艸聖愁來只用指書空如今江右猶烽火未許平安附便鴻

甲午歲以公差過江陵之右有訪故人田典簿仲玉【五詩才記一也】

自昔乘閒訪博聞書樓鐘鼓徹彤雲天吳紫鳯耽成癖翠栢蒼松喜欲羣有酒便須呼阮籍浴蘭還擬見湘君椒宮罷直歸來晚刻燭題詩到夜分

題馬生溪山小景

馬生遺我溪山景我笑從前好卜居地僻結茅依澗宿水深移棹隔溪漁月滿船頭春載酒香生竹裏夜分蔬室中切莫悲婺婦橫笛於今怨有餘

乙未歲過歸州擬謁宋玉祠不果

聞子愁秋老更悲近來華髮也相催斯文一去無今古過客千年許往來大雅遺音虛夜瑟故山喬木盡塵埃一杯不到荒祠下腸斷江流幾百回

甲午歲題江漢王粲樓和達實宻雅蘇韻

大江西下思漫漫憔悴王郎舊倚欄貔虎晝嘷沙艸白轆轤夜轉井梧寒帛書善托雲中鴈錦字羞題夢裏鸞魏國山河劉社稷可憐無地望長安

過浯州寄同年董節判碩通

大科賢士浯州判素節淸風滿畫川欵叚總隨沙艸瘦甘棠只許後人傳往時同忝三場約爲子今畱萬里船但使姓名通帳下敢勞騎馬到江邊

春日陪燕道山亭口占

二月春明花乍殘道山亭上翠如鬟天開圖畫峯攢戟地接蓬萊雪滿關雙鳯巢云朝貝闕六鰲駕海出人寰薇垣官從多時彥聴取山人半日閒

題米元暉山水爲賈仙院判作

雲樹蒼蒼路渺然紫煙緑霧障晴川風間理釣滄江上日莫移舟野水邊林外有山常近枕澗前無竇獨成眠生平此願行將遂便擬煩君借一廛

爲鄂省檢校陳用方題顧定之墨竹

鳯凰枝上舞■﹝毛監﹞■﹝毛監﹞恍似湘南與渭南紫籜穿林龍乍躍瑯玕著雨翠如酣風前逓影頻搖萬月下開樽偶共三最憶漢濱千畆地碧波江漲水挼藍

爲永嘉林溫伯恭題瑞橊圖

安石橊花開滿枝五房同蔕總稀奇永嘉玉樹臨春秀博望仙葩帶月移勝日名園期共賞他時駟馬兆先知董林陰徳宜多種畱取君家百世思

題鄭靜思莊谷叟捲

最愛南華一老仙漆園爲吏幾何年人從谷叟莊頭覓榻向南州去後懸物外靜觀惟我得世間塵鞅欲誰牽相逢莫賦商巖曲山雨衝寒好放船

題曉意圖

三星欲落不落際流水野橋人度遲鴈影逺含秋影薄山光爭似曙光奇荒郊犬吠人家僻近塢煙炊筍蕨宜欲掃柴門迎曉日偶逢花下有朝葵

題連江曽氏墓志【貢玩齊文】

夔山原下半山墳共說曽家子又孫海徼衣冠仍見古荒郊鄒魯自成村祕書文字連城重此日羮墻萬感存我欲題詩遺不朽錦囊收拾去朝元

題秀才魯環元瑞北門小隠

欲向山中學艸玄北門小徑曲通泉讀書鐙晃烏啼夜把釣船開月滿天行酒賦詩來好客據鞍敲竹引遊鞭誰能一伴幽人宿日鼓南風聴五弦

贈江西憲從事葉彥周

槁生抱牘來相謁珠玉輝煌滿卷中烏府風淸飄玉樹繡衣春暖試靑驄馳聲江右催鸞檄奏最燕臺醉鳥酮君有華居容我惜傷情無柰嘆飛蓬

醉題歌扇【名臺云】

珠玉相輝照席珍一時傾冩任天眞雲間駿骨行千里宇內才名有幾人寰海魚龍須變化菁莪雨露盡陶鈞小園池館都堪樂句健人豪酒亦醇

陸有嘉羞水有珍相忘聊復遂吾眞開樽論議超凡壤舉目關河盡逺人力可萬牛支九鼎誰能一綫引千鈞謭才自愧無分補賴有丹衷似酒醇

宴道山亭復風雨有感作

閩川又復過淸明花信風牽倍感情四海再逢虞舜日三年兩駐越王城春光寂寂啼山烏雲影悠悠拂羽旌可是東君不相下狂颷吹雨濺銀爭

冑監羣英雅集爲相特穆爾君壽題

鳯麟龍虎萃成均雨露菁莪總化鈞天上衣冠星錯落眼前文物玉嶙峋力扶宗社誰將任手握經綸我敢論南服海天才一角行期引領拜楓宸

題仙人盤石吹簫圖

長松樹底坐吹簫疑是仙人王子喬白露未漙涼月上秋風初弄羽衣飄山靈報罷云朝散海鶴啼時龍夜朝便欲乘鸞覲天上翩翩孤影屬淸標

題成趣軒【爲照磨托爾畱題成趣軒照磨字明善蓋吾從事也因書以爲勉】

小小蔬園半畆畦涉能成趣路成蹊呼兒灌漑汲石井畱客待烹啼竹雞子荊居室稱苟羙管寧鋤金恆不迷華構相承期勿墜今人應與古人齊

題黃山鄭潛彥昭練溪漁隠

黃山山下練溪肥水薦溪毛陸薦薇白魚供饌酒初熟畫舫移來人乍歸治家只是春蚤起結屋更愛山重圍我欲過從訪漁隠時危常恨與心違

題橊橘聨芳圖

石橊枝上橘來棲佳气燻春艸樹知兩瑞聨芳須未艾雙岐並秀偶相宜實垂玳瑁筵初秩菓薦黃金品更奇蘭玉胥承親尙健定知有喜集門楣

遊雲門寺【故宋鄭參政委大院】

洋嶼江頭雲門寺夤緣石磴上靑天鄭家祠堂如一日梵王宮殿經千年鯨音發響嘯山鬼荔子磨丹供別筵政恐蒼生渇霖雨漫將詩句破蠻煙

伯莢右轄餞予於長樂雲門港因其念母贈之以詩

母子相依四十秋母年八十子恆憂劬勞未報當生別罔極逾深重自尢■﹝夾刂﹞血寫經天亦痛銜哀陳陛孰爲謀君王若問臣消息瘴海蠻煙日夜浮

題不系舟漁者捲【有序】

平陽陳君子上登甲午進士第秉志剛介獨立不阿初授慶元錄事在任未竟值淛東西盜敓蠭起郡邑無大小皆陷於賊士大夫苟得脫於難者往往去依方鎭不顧道義夤緣苟祿以養生寧舎朝廷弗顧若是者奚啻肩相摩足相軋哉子上獨不可曰始予承聖天子策士時幸以子大夫遇我我何忍一旦悖此狐媚以求活耶乃卽日解官還家而慶元亦尋以陷其見幾明立志勇如此遂號之曰不系舟漁者蓋卑以自牧謙以自勵也嗚呼舟惟不自系然後得往來江海間以自適人惟不自系則彼之所謂冨貴者又烏得而誘我凂我系而縳之若犬羊然哉走也適以督運事嚴泊舟於此偶得與子上邂逅於是嘉其髙而贈之

舟惟不系任浮游之子衷心適與侔一身不近龍蛇穴萬慮無如煙水謀那待月明才舉网只須風定便行舟��������������

○七言絕句

柬秦景容郎中昨晚閱髙文誦之亹亹不倦沈著類子厚而不失之晦痛快似退之而不失之浮恢恢乎與韓逼眞而於栁有所不屑也予識景容十五年頗謂相知今殆不如逺矣斂袵再三賦詩爲謝

錦縀裁來五色絲千方制就欲誰衣自慚輸與天孫巧凡女從今不下機

題劉中守僉憲爲閩海憲史馬謙叔賦二首

經年不見劉郎畫山色溪光共可人底事往來滄海客釣舟容易許相親

逺山迢逓近山髙茅屋溪聲閱澗毛江浦潮來帆正疾日邊歸客頓相遭

松林午憇

松林坐久午風淸溪水潺潺樹有聲何處小舟撐栁外來迎潮落去潮生

渡口

海澱風輕晚待潮首綿車響客心搖人家住近靑松渡小女當檐弄阿嬌

孤鶩飛來數點靑暎山紅葉笑相迎靑裙赤腳誰家婦闊背牙梳也自榮

紀見

榕樹根垂荔葉齊遶檐宿霧緑初迷鷓鴣啼徹山頭雨午夢醒時日正西

正月

閩荒正月似初秋終夜聞雷耳畔逰睡覺渾如到家日欲從庭下認牽牛

題集賢都事石林【二首】

琪樹亭亭廣萬章屹無枝葉蔽嚴霜相逢請看中流柱未必崚層似爾長

誰爲明堂作棟梁石林屹立並雲長會從白玉樓中見杞梓何能與鴈行

寄貢泰父先生解紛詩書扇

覇業爭驅孰後先葵丘一會更無前如今誰是排紛者那有先生似仲連

題鄭靜思小像

月明山靜海無塵鶴氅翩躚玉一痕卻記別時春已暮落花都付冨家村

爲江淛宣使題補之墨梅【二首】

羅浮山下梅梢月素質湘裙淺淺妝昨夜嫦娥初出浴桂華不敢妬淸香

螺女江頭春色多孤根分瑞到南坡當時丰度今猶在淸苦如君少柰何

○附錄

元翰林承旨楚國李公壙志

公諱士瞻字彥聞世居河南荊門曽祖諱之敬贈荊湖北道宣慰使都元帥祖諱文亮贈太常禮儀院使俱追封楚郡公父諱壽椿贈河南行中書省平章政事追封楚國公曽祖妣陳氏祖妣張氏俱追封楚郡夫人妣鄭氏追封楚國夫人公幼英敏好學應度支卿栁嘉辟爲知印非其志也嘗中大都路進士第爲萬億廣源知事中書舉爲掾歷刑部主事升員外郎樞宻院經歷出僉山南憲入爲吏部侍郎遷戶部行永平總管府事升本部尙書出督福建海漕以功就拜福建行中書左丞召入參議中書事進參知政事一年入翰林爲學士階升榮祿大夫遷遼陽行中書左丞再入爲中書參政攺樞宻副使拜翰林學士承旨進封楚國公公生皇慶二年二月一日至正二十七年十一月二十七日以疾終於京師明照裏第之正寢春秋五十有五十二月三日葬大興縣臘八之原娶何氏武略將軍提舉何■﹝礙﹐角代石﹞之女封楚國夫人子男四人守成守恆守峴守岷守成登進士第戶部司計官守恆遼陽等處行樞宻院斷事府經歷守峴太尉府掾守岷國子生孫男一人尙幼孤子守成等泣血謹志

榮祿大夫太常禮儀院使陳祖仁塡諱

翰林學士承旨榮祿大夫知制誥兼修國史王時題蓋

翰林承旨楚國李公行狀

公諱士瞻字彥聞南陽之新野人後徙漢上曽祖諱之敬累贈荊湖北道宣慰使追封楚郡伯配馬氏累贈中奉大夫太常禮儀院使追封楚郡公配張氏累贈楚郡夫人父諱壽椿字春伯累贈榮祿大夫河南省平章政事追封楚國公配鄭氏累贈楚國夫人至正初公以布衣逰公卿間平章烏蘭哈達左丞烏克遜良楨嘗以王佐許之尋用度支監卿栁嘉薦爲知印非其志也舊制凡大都有恆產住經年深者聴就試年三十餘中大都路進士第十名庚寅歲也知印歷十九月考滿任將仕郎萬億廣源庫知事歷二十四月中書辟充右司椽時濟寧有警朝廷分省院以鎭之城陷省臣奏兩府官處死上以知院哈喇巴圖爾勲戚赦之以右丞阿克塔齊參政賈惟貞等坐之公上書曰知院職在總兵宜處以重刑省官職在供給止宜定爲杖流今知院𨿽特勅免死不過聖恩少延其生耳書奏右丞等遂得減死在椽七月除從仕郎刑部主事出贊總戎時兵犯左衛京師震恐禆將劉哈喇布哈兵甫交其母凶問至京上遣使卽軍中慰弔公曰今兵勢方振遽宣詔旨彼將哀毀不暇大敵在前其孰足以禦之若能少緩信宿事方兩全從之明日兵果大捷由是京師無虞蓋其籌劃之力也未幾遷承事郎樞宻院經歷調僉山南江北道攺儒林郎吏部侍郎遷文林郎戶部侍郎行永平路總營升戶部尙書散官如故出使閩省時海酋賽富鼎爲帥日肆暴橫公斥責之其黨抽刃環立語益厲酋嚴憚焉旣而有旨命揚珠布哈爲平章酋拒之平章徵兵攻城凡三月民乞救公出謂平章宜宥此曹去從之公欲復入平章謂入將見畱公曰民候我去畱爲存亡不去且有變平章彊畱之酋果疑失策復謀出襲及再入事遂定藩屏以安閩人爲建祠樹碑詔拜資善大夫本省左丞尋入爲中書參議丞相綽斯戩議解博囉特穆爾兵柄公曰削權事重宜先調兵以固關輔丞相以有備給之及博犯闕丞相敗詔以伊蘇爲相公爲參政升資政大夫公謂相曰彼凶悖首禍天子以丞相代之功當百倍疇昔如其復蹈往轍安知無前日之禍耶乃上疏其略曰竊觀今日國家之勢有淹淹將盡之气無赫赫再振之威有甘心就亡之意無救焚拯溺之志又謂宜亟下明詔以彰天討疏上不報遷翰林學士榮祿大夫知制誥同修國史知經筵事博囉入朝出爲遼陽省左丞至則傳檄逺邇其略曰違積世之先勲名曰逆子犯無君之大惡號爲賊臣仍拘執來使以釋羣疑奨勵諸軍以圖大舉事平再入爲參政時庫克特穆爾南徵有詔諸王駙馬悉聴節制等語公以爲權寵太重勢將難制不聴於是辯論愈切上乃俾詞臣增其詔語曰以南諸王駙馬云云又嘗言諸朝曰今國家一新政理宜先正綱常執政有謂國俗叔嫂相嫁娶蓋欲保其家產者公正色曰廟堂之上議論綱常乃以家產爲言乎其人慚而止尋攺樞宻副使時庫與張思道等仇殺遣使乞詔以討之人莫敢言公曰棄南徵之命而與王師敵咎誰歸況當其出師也旣付以便宜之詔今復有何詔乎若遂與之則是責在朝廷矣事遂寢後復上疏曰今造作不已恐傷民力傳之逺邇有鈸兒鼓兒之戲播之京師有斧兒鑿兒之謡而陛下不之寤臣恐大事一去𨿽享有宮室之樂其可得耶上嘉之拜翰林學士承旨知制誥兼修國史進封楚國公未幾以病卒時至正二十七年冬十一月也年五十五配何氏累封楚國夫人子男四人長守成後名延興登丁酉王宗嗣榜第三甲進士次守恆遼陽行樞宻斷事官經歷次守峴太尉掾史次守岷國子生員公平生襟度開夷識趣弘逺忠義之節炳如星日蹇諤之風凜如冰霜而經濟之才浩如江海使當時能委任而責成之其相業又曷可量耶

榮祿大夫太常禮儀院使陳祖仁撰

經濟文集卷六

