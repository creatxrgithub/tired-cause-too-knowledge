鹿忠節公集

﹝明﹞鹿善繼撰

●目錄

序

卷一

奏疏一

卷二

奏疏二

卷三

奏疏三揭

卷四

覆疏

卷五

序一

卷六

序二

卷七

序三

卷八

記紀

卷九

墓志銘行略

卷十

議一

卷十一

議三說

引

卷十二

祭文

卷十三

疏贊

啟答

卷十四

公移

卷十五

書一

卷十六

書二

卷十七

書三

卷十八

書四

卷十九

書五

卷二十

書六

卷二十一

書七

●鹿忠節公集序

余自癸丑通籍與定興鹿伯順吳門周景文同試政司馬署中志意葉洽彼此以名節相砥期爲歲寒交嗣余與景文先後出理齊閩而伯順爲計部郎以爭畱金花餉邊左遷去予庚申入吏部引景文爲同捨而就家以原官起伯順辛酉予休沐裏居移書長安薦伯順可入吏部議旣定時髙陽相公行邊伯順自願辭銓相隨軍中五年量移尙璽己巳轉奉常浸浸大用矣心愱柄人竟移疾歸海內顒顒方以公出處卜世道隆替丙子之變竟殉城以死嗚呼伯順生平大槪若此矣其人固無需文以傳而予又論定其文梓之序之豈其人之必待文以傳哉則固以爲伯順之文也已愛其人者卽其人之詞組隻字寶若天球琳瑯況伯順之文實足以傳者乎方今雞壇錯峙鞶帨徒工卽使振起作者之林步武先民之軌以是而稱詞人之雄止耳於世道人心固未有賴也今伯順文具在用意忠厚摛詞懇惻與君父言仁慈臣子言敬孝兄弟言友恭朋友言貞信上自軍國朝廟之容下及閨闥帷房之故言必究情語無畱旨筆光墨瀋剝露血腥剩楮殘箋刓剔腸腎使讀之者歡愛鼓舞悲憤流連愾然以思卒然相感而中正之心油油乎以生繇是而究伯順立言之意不模古不規今發乎情止乎義理百世之下聞者猶將興起焉然此伯順之文亦卽伯順之人也垂白孺慕四世一庖家無嘻嗃人風靜穆其植本良厚矣故帑可以無爭也以續三軍之命而毅然爭銓可以無辭也急君父之難而灑然辭官可以無去也憤柄人之愱而飄然去最後殉城全歸計不返顧使素庇一廛咄嗟遇難或牽於難割之家累徼夫幸全之金湯又或怵功令束文法與存與亡計無復之乃死耳伯順有一於是哉然則伯順固可以無死也夫可以無然者聖人不以之律人而賢者以之自見至性所存不可彊抑善學聖人者孰如伯順乎軀命不惜浩气常存扶進醇風廉立頑懦伯順果死也哉因是而覆繹集中忠孝之語伯順自爲寫生畱照人傳文乎文傳人乎則是集之有功於天下後世匪淺尠矣寧屑與綴文之士計工拙耶伯順自題曰認眞眞故人與文兩傳矣吳橋範景文書於南樞之四友齋

往餘落拓長安酒人中時天下新有大故士大夫以及五侯七貴競向余問兵時楊都尉之子允諧亦時相過從一日詣其家遇一老先生布袍蒼髭如窮措大舉動朴直如田閒父迫視之精光炯炯非韋布中人也徐訊之知爲伯順後再遇之張太常榻前見其談邊事侃侃無所避遂與心盟又二年奉命參髙陽公軍事入幕見同捨生則伯順也自此則天幕地席霜袍雨騎無不與共如此兩載余而別伯順堅臥田園余周遭刀鋸又兩載余以環召至其家未幾受上殊遇旋觸讒而罷復爲勢人羅鉗捨其家歲且半伯順入爲尙璽奉常而余以邊釁倉皇入遼西仍畱家人於其家與之共避兵火出入生死復半載而余罷伯順亦乞身歸子捨及余再被鋃鐺托身請室半載而事竟伯順醉勞村捨余軒軒如故而伯順黯然不勝矣再別六年餘以勤王罷歸過其家而伯順已以殉節死狼藉血肉淺埋闤闠閒餘哭不能起知其家經兵燹不能爲殮乃脫驂贈之歸而謀所以永伯順者伯順事功節義昭然耳目自足不朽惟有傳其言而已先兩年伯順已自刻其言曰認眞艸吾師髙陽公爲序之乃簡爲二十二卷吾師吳橋公伯順之執友也慨然爲壽傳焉余於是喟然而嘆曰言之不可已也如是夫朴直如伯順使無其言則淸忠節烈與日月不磨者苟非作者極意摹寫不足以傳其神今讀其言不必知其居身立朝贊軍殉死未有不如見其須眉頤頰者也文人之言飾辯士之言僞見之而靡然自失其所挾此有諸衷形諸外精光炯炯如見其人可以知其槪不待智者而後察也此髙陽吳橋與余欲永其言之意也防風友弟茅元儀篹

●鹿忠節公集卷一

範陽鹿善繼伯順父著

奏疏一

微臣待罪逾時疏

微臣病極情廹疏

請發帑疏

再請發帑疏

請卹典疏

駁馬侍禦疏

請告疏

再請告疏

○微臣待罪逾時疏

爲微臣待罪逾時舊疾增劇懇乞聖恩俯允回籍調理事切照臣去年七月閒署廣東司事爲遼餉將絕借發金花銀兩權宜卽屬苦心專擅自知負諐幸蒙聖恩寬其斧鉞之誅僅從薄謫吏部欽奉聖諭擬山東都轉運鹽使司判官添注以請曲貸敢忘洪恩內外皆可自效如得贅銜於鹽筴尙期補過於桑楡臣之分亦臣之心也乃待命歷時舊疾復作藥餌增而飲食減痰火盛而肌骨銷困頓旅邸見者相驚臣亦自厭然伏枕展轉而不敢輒言者以大造旣無棄人微軀或有起色違顏咫尺忍死須臾耳而今歲亦倏更病且益深勢難再待矣戀闕之誠𨿽篤報主之念成虛臣所爲躊躇再三而不能已於控吁也臣初擬求堂官代題緣已離舊任乃敢冒昧自陳君父之前伏乞天恩敕下該部允臣回籍調理倘補黥治刖得復視息於人閒而尋壑經邱永願優容於聖世其爲感激沒齒難忘臣無任激切待命之至

○微臣病極情廹疏

爲微臣病極情廹再申前請懇乞天恩允放回籍事切照臣去年爲借發金花銀兩蒙恩降調候譴逾年病苦交作已於前月具疏懇恩回籍調理拜疏之後日以幾曰聖明宥臣罪而未忘使過或者鑑臣病而早爲允放乎乃時逾浹旬未蒙簡發正靜聽閒忽接家報臣父聞臣之病亟望臣歸淚灑眼穿日以爲歲臣切自念畱帑金而未果旣不得遂其忠縈親懷而莫慰又不得成其孝因是展轉憂思舊患增劇心益苦待益難矣萬不得已力疾出城沿途候旨冒罪而行臣豈不知守官之義第舊任已離新命未下無官可守而情亟勢迫想亦聖明之所心矜也懇祈天恩俯允回籍倘霍然可冀遂依戀子捨之情而此外何求酬詠歌太平之願卽以徑行罪臣所不辭矣臣不勝激切待命之至

○請發帑疏

爲遼餉督催愈急新庫空虛轉甚懇乞聖明速發帑金以濟燃眉事切照臣起罪廢之餘過蒙聖恩使管新庫則餉之出入惟臣司之而其有無惟臣知之遼東寧前天津以及薊密昌霸或以戰士之月糧索或以援兵之行糧索或以召買之價銀索諸臣情見乎文移委官口窮於叫號而莫不刻畫時勢難待那借已窮之狀而庫無以應前件未足後款復開領者尙畱催者踵至而庫又無以應夫兵急則餉不得不急也月糧行糧折色本色事勢相逼同條共貫總爲遼事也苟一節之不應將全體之俱傷而索之急如此庫之空如此數月以來內帑頒及遼左者非不數數第所頒者賞也非餉也賞無定額特一時暫沛之恩餉有成規實按月常給之數得賞於分外𨿽不勝喜缺餉於額中殊不勝怨究之賞暫而餉常故怨多而喜少至以百餘萬之沛發而不能解一時之急者政坐此犒賞之銀不能爲月糧不能爲召買故也委官守候有一月者有兩月者有三五月者臣每一出環臣而泣偶獲外解聚首而爭酌量分給十不得一又復嗸嗸擁訴矣卽加派搜括郡縣多急公之吏而梯山航海解納非畫一之期彼饑軍餓馬豈肯有待而不脫巾米價豆值豈肯有待而不騰踴當厄不與事後何追臣縱欲對蹙額之委官彊作無情之面孔而能不扼腕於徵夫寒心於國事哉臣懼極而思無術以處反復窘迫而恍然悟曰臣得之矣蓋此事於臣爲職掌於皇上爲家事臣之職掌臣能知之而皇上之家事非皇上誰辦之況皇上天縱英明深爲邊餉喫緊李進忠田詔贓銀不以入內而以濟邊也罪人房價不以入內而以濟邊也邇復憫念徵東將士寒苦諭部行賞言言生東海之春字字隕徵人之淚皆發自聖心非廷臣之入告也使知索餉之急新庫之空豈難渙王居以酬死士乎此事此情臣非管庫臣亦不知皇上何從知之今臣知之而不以入告是壅徵東將士之苦而不使上聞復郁皇上事事爲遼之徳意而不使下曁也坐待軍心之變立貽廟社之憂臣之肉猶足食乎今臣入告而皇上旣知之必有所以處之其則不遠有先帝之家法在蓋大內金銀之气久蝕日月之光先帝不難破一恡以發之天宇重開倒懸立解無窮之志事端賴於皇上之繼述及今而出內府之所有餘補外解之所不逮使索餉者隨叩隨與則得餉者士飽馬騰此爲上著不聞賈人之術乎賈人流通千金以權出入而必於每歲常數之外別操贏餘以備不時之需不使有中斷之隙從來財用有本則相生易脫節則再續難理固如是今日遼餉何等關系而可聽其脫節不爲之所也外解之來各有程期卽欲彊先一日而不能遼餉之索急如星火卽欲姑待明日而不可則所以別操贏餘爲外解之接續而使新庫得環中以應無窮非帑金百萬曷克有濟且新餉原附太倉舊庫舊庫𨿽號空虛然外解款目尙多如遇遼餉告急猶可通融那借今湊分新餉另爲一庫譬如窮人素倚鄰里爲命一旦孑然獨處卒有緩急憑誰奔訴而又誰爲匍匐救之者乎臣今日之請非但司遼餉言遼餉實在新庫言新庫計窮力詘不得不出於此懇乞聖明俯鑑新庫轉空立發百萬以濟遼急庶不失特設此庫之初旨而罪廢小臣亦得竭頂踵以報聖恩於萬一遼左幸甚宗社幸甚

○再請發帑疏

爲經臣畫有成謀軍需急無所措時難再遲補牘伏請懇乞聖明速賜批發以與經臣協應事切惟人之周身一處有急全體皆應不待商度不煩驅策蓋貫通之至也國家事勢猶之一身宮中府中俱爲一體疆場廊廟不宜異同稍有關隔卽成大病居常且不可況濟變乎臣於十一月二十日曾奏爲遼餉督催愈急新庫空虛轉甚懇乞聖明速發帑金以濟燃眉事候旨逾旬未蒙批發伏念臣自蒙恩復職至今仰見我皇上厲精批答無畱中之疏一旦畱中自臣疏始豈以臣疏爲無當而畱乎乃未幾而經臣袁應泰以戰馬三月無料告矣臣部堂官李汝華方據疏請帑而經臣戰守次第之疏又至矣年來邊事規模未定苦無結局之期經臣建此大策期以兵馬糧料正月齊足而後舉事夫以疆場之大計如彼目前之近期又如此而罄懸之新庫外解寂然內帑不發皇上試思此事關系何如哉糧料不足則戰守必不能決戰守不決則撫順必不能復是國家所恃以保封疆奠社稷者全系於經臣復撫順之一策而經臣之策所恃以及時展布不嘆掣肘悔噬臍者全在於正月齊足之糧料今十二月十二日矣屈指正月能有幾時卽皇上今日以見在帑金沛發百萬付臣庫中臣卽刻發付委官然幾日召買幾日轉運已懼後時而況守無一錢之空庫待不可定之外解豈不悞師期而撓勝算哉天下事不一勞則不永逸不大費則不大省明春撫順之復爲必不可悞之著正月糧料之運爲必不可缺之資則今日君臣上下俱當同心協力以應經臣之畫必不謂空庫可株守外解可徐待內帑可不發師期可不應而徒狃眉睫之暫安以臣疏爲閒題也臣切計自今至歲除十八日中一時一刻皆明歲精神結聚之會聖天子與賢宰相寶愛寸陰奚啻尺璧儻宮中府中不相通廊廟疆場不相應大內有用金錢不以養士馬目前緊要日月不以籌兵食轉盼而元旦又轉盼而元宵正龍飛介貺虎拜揚休之日臣方且隨諸臣後呼嵩祝釐之惟虔安敢哆口封疆大聲疾呼以瀆九重之聽哉是今日不言非直悞今歲之十二月並悞來歲之正月也悞在十二月猶曰姑待正月悞在正月臣卽欲待而經臣其安能待之經臣時不可待勢不能待機不容待而執無餉以責臣臣之罪其尙可誅乎此臣之惴惴冰兢日不甘食夜不安枕瀝血補牘以申前請也懇乞聖明急下臣疏以臣言爲是則允臣之請以臣言爲非則罷臣之職假使臣今日不言他日有追論悞事之臣者而並以及臣臣其何辭臣不勝激切待命之至

○請卹典疏

爲奉詔陳情懇恩卹錄以覃聖澤以勵臣忠事臣伏讀兩次恩詔內開起廢事理凡建言廢棄詿誤諸臣已遵遺命酌量起用其有抗言得罪黜降歿身者吏部作速查開職名分別奏請仍用卹錄欽此臣仰窺聖明至意而深有感於臣之祖也臣祖久徵以萬曆八年進士任河南息縣知縣丁內艱服除補山西襄垣縣知縣欽取選授陜西道禦史丁外艱服除補江西道禦史巡按蘇松差滿還朝值皇考爲兵部考察事遷怒科道諸臣一時勾去五十餘人臣祖具疏申救得旨降調任山西澤州判官此二十四年春閒事也後於三十五年吏部請移河南滎澤縣知縣已奉兪旨而臣祖逝矣竊念臣祖兩任邑令擅冰蘗之操持再蒞西臺著澄淸之風采當皇祖怒勾科道時天威甚厲誰不知補牘卽是批鱗且聖怒難回誰不知一斥卽爲永棄而竟簪筆直前褫官以去此生平大節固朝與野之共聞知無待子若孫爲之揚厲者今恩詔屢頒聖澤優渥先後建言廢棄諸臣俱起東山共趨北闕如太僕寺少卿林熙春者尢與臣祖同爲一事同於一日拜疏同於一日謫官今熙春洊歷淸華而臣祖獨先朝露臣祖母王孺人每向臣父及臣問朝家盛典聞臣祖同時諸人俱蒙環召且爲踴躍且爲欷歔踴躍者慶國家之收舊人以襄新政欷歔者傷臣祖之與諸人同瘁不及與諸人同榮也臣語祖母謂恩詔煌煌存歿並沾今卽不得與存者同蒙召用猶得與歿者同荷卹錄臣祖母頷之輒敢援恩詔以請臣祖之品格不俟今日而論始定卽臣居官無狀有慚祖武持論者亦必不因臣之不肖而遏佚其先烈也伏乞聖慈下部查覆特賜卹錄不惟臣祖銜結於泉壤而勸忠明所裨世道不淺矣

○駁馬侍禦疏【同耿如杞葉震生】

爲微臣任事招尢出言觸忌懇乞聖明速加重處以召小臣炯戒事臣等待罪戶曹原無善狀近以邊警告急樞員未備猥蒙聖恩攺調司官數人臣等與焉臣等不揣愚昧上痛祖宗之土宇下痛官軍之鋒刃入署以來當食廢箸中夜涕流區區血誠可泣神鬼因思事有綱紀苟能調度卽一著可救全局之差官無崇卑但竭股肱卽小臣可分大臣之任此國法未伸一疏臣等實代臣堂官具稿而不意禦史遊士任輒以代擬爲臣等罪也士任未嘗指臣等姓字第臣等不敢自昧本心故同出一揭具明始末士任竟相忘無言臣等服其雅量而不意禦史馬逢臯復以略無忌憚爲臣等罪也巨等最虛心最服善苟中臣病褐寬博且拜之況出豸繡口乎然臣固小臣而以禦史指臣爲小臣臣實不服臣固不敢以戒愼恐懼自信而以揭應臺臣爲略無忌憚臣尢不服臣等各具肝膽各有生平各求報主恩而襄國事非敢無忌憚也但不解避時忌不會憚要人耳臣等初意臺省風采排云撼嶽而必不妄加於無罪之部司部司而低眉俯首唾面自漧亦必爲臺省之所鄙棄而詎意其不然乎今臺省前盡不乏低眉俯首之人矣卽再添臣等三二人之忌憚不足益臺省之尊儻略容臣等三二人之不忌憚或反成臺省之大而必欲使之頭不敢擡气不敢喘化六曹爲奴隸以供臺省之麾頓似非所以養士气而濟時艱也國家平日倚重臺省原非他司敢望今日事急政報恩之會當爲國家圖其大者淸棼淆之議論作擔荷之精神方見風采似不必以盛气淩部司從衙門起意見也夫臺省誠貴倨部司誠卑瑣然國家設官分職共期維持臣子任職居官各圖稱塞二百年來就威權以論气焰槪被臺省占絕若按掌故以論名臣常見部曹居半臺臣今日試猛撥習气另開眼界當知士各有志不可輕相量也臣等不才誤蒙任使嘆國勢之淩夷而尋受病之處酌施爲之次第而開措手之端申國法一疏或不大謬詎意入門一著卽被惡聲更從何處著手耶卽熱腸未冷敢忘共濟艱難而靦面難施又懼習成頑鈍皇上升臣如杞以協理司事命臣善繼震生以題覆章疏臣不足惜有辱主命皇上亦何所利於頑鈍之臣而彊使就職乎小臣不敢辭官而聞言理合引分卽日拜疏離署靜聽處分臣等無任隕越待命之至

○請告疏

爲患病實深懇恩放歸以便調理以免曠官事臣以散材誤蒙聖恩起自廢籍濫列淸秩誓捐頂踵以圖報稱於萬一詎意葵藿之誠𨿽篤蒲柳之質易衰舊有積痰每爲舉發至今春而遂劇頭目眩暈手足拘急且不能趨朝參又何遑問職業惟是時當戒嚴恥言請告偃臥私寓涉月逾時臣同鄕同官所共見者夫當戒嚴之時無病而謬言病謂之避難固非忠臣之所以事君嫌避難之迹有病而不言病謂之貪榮亦非志士之所以自處頃見諸臣中有以眞病請告者俱蒙皇上允放則疾病人所時有聖明固曲體之矣臣之立身頗有本末素不避難亦不貪榮謹以眞病實情自列於君父之前伏乞聖明俯允回籍以便調理倘得靜依藥裹未棄餘生當隨山夫野老共歌聖化也臣無任激切待命之至

○再請告疏

爲病久不愈再懇聖恩俯允回籍以便調理事該臣前疏爲患病實深懇恩放歸以便調理以免曠官事奉聖旨鹿善繼素著淸勤起用未久何得輒以病請卽出供職不準辭該部知道欽此欽遵臣不勝感激不勝惶悚竊念凡生聖世孰不願依日月之光而臣自廢籍起列淸秩凡受主恩孰不思效犬馬之報而臣以末品謬承溫綸病苟可調何敢再請詎意盼愈日急奏效轉遲𨿽回余生於垂危之後幸視息之猶存而治己病於沈錮之餘非刻期之可起病中苦狀未敢褻陳總之頭目之眩暈猶前手足之拘急未減卽聖明不欲廢臣冀收溲勃之用而臣衛生無術自成廢人矣且苦久病不能任官復念曠官還能增病蓋自夏初奉旨入秋不愈卽擬再請而顧戀深恩幾幸旦暮之愈荏苒至今病未全瘳祇成曠職身猶半廢徒重負恩每一念至無可自容伏乞聖恩察臣病苦實情準臣回籍調理身旣去官病或脫體倘餘生之鬯遂總聖徳之昭蘇臣無任激切待命之至

●鹿忠節公集卷二

範陽鹿善繼伯順父著

奏疏二

催用巡倉禦史疏

驚聞遼餉將絕疏

認暫借金花之罪疏

請申國法疏

閱關回奏疏

分設大將疏

陳兵事疏

○催用巡倉禦史疏【代李大司農】

爲漕儲立等入倉巡視尙稽兪旨三懇聖明卽賜批發以襄國軍大計事雲南司案呈照得每歲漕糧抵壩入倉全藉憲臣以爲彈壓都察院題差王禦史本部兩疏題催未奉兪旨見今漕糧齊集通灣巡視萬難再緩呈乞再行題催等因到部臣竊惟國事有重輕勢有急緩使事非喫緊臣何能妝點本輕者以爲重使時尙可待臣何樂張皇可緩者以爲急而數百萬漕糧之爲國家大計皇上之所素晰也巡倉禦史之爲漕糧重寄皇上所明知也巡視缺則抵壩者不能入倉又皇上所熟諳也據臣一疏再疏已無未盡之辭至於再疏復爲畱中而漕糧遂雲集於通灣矣院臣亦念事勢旣迫具疏以催蓋與臣切同心之憂爲協力之請蒿目引領望明旨之一允而猶未得也前尙謂按期入倉今則立等入倉矣前尙謂命難再緩今則已屬旣緩矣舳艫相接如鱗如蝟盻盻焉冀旦夕收納以結經年之局蘇萬里之勞祇爲倉臣未奉兪旨停泊波心翺翔水次唾手可完之事稅駕無期拊心暴露之虞息肩何日此臣之所審度情形而深有慮也且事失常則姦宄乘日持久則屑越滋前止慮耽閣啙窳之中釀插和侵漁之獘而今則獘不止此院臣所稱漂沒可慮毀壞可慮頭幫旣壅後幫盡壅可慮者語語切中皇上靜言思之必有惺然得其故者不待辭之畢已夫先事無人猶待臨事臨事無人更待何時辛苦粒粒實耗於當入不入之餘困窮嗷嗷望穿於將得未得之際計出無聊抑且柰之何哉當是時縱不念物力當念人心縱不慮事體當慮國計又臣所中夜思之彷徨而不能寐者也夫巡漕巡倉事屬一體乃巡漕受命半載而巡倉停閣至今題催至再天聽彌髙收者無人運者誰歸使漕臣之半歲勤劬者祇付諸水濱不得及時入倉濟公家之用得無於亟命漕臣之意或相反乎臣於此事至三爲補牘而辭益重復情益急迫非爲倉臣爲漕也亦非爲漕糧爲國也皇上洞悉國計斷不謂漕糧旣至可不入倉斷不謂漕糧入倉可無憲臣則巡倉禦史之命是豈容暫緩一時姑待明日者耶伏乞聖明深省急務速渙允綸命禦史王象恆卽日受事其於軍國大計非小補矣

○驚聞遼餉將絕疏【代李大司農】

爲驚聞遼餉將絕空帑匱極難措權借金花銀兩以救燃眉之患事切照遼東自開原復陷慶雲十方寺等堡相繼攻克遼瀋一帶已岌岌乎朝不保夕矣欲拯遼勢不得不厚集兵欲養兵勢不得不多備餉欲足餉勢不得不酌緩急以爲之應頃督餉侍郎李長庚有扣畱金花之疏臣業已據疏題覆政在候旨閒忽接邸報見遼東巡撫周永春援兵不至遼餉將絕一疏夫新兵加餉較常不啻三倍而鞍馬器械復皆取給於餉司餉司無以應遂大聲而疾呼臣讀之不勝驚愕隨查太倉新餉見貯之數除借與兵部安家銀二十萬經略帶銀十萬解赴督餉衙門召買艸料二十五萬外僅存十萬有奇是不獨餉之在遼者將絕而在太倉者亦將絕矣夫在遼者絕恃太倉以爲灌輸在太倉者絕須中外以爲接濟故臣嘔心借箸惟有那借各衙門見在之銀可以應急在臣部如取如攜無等待之煩在各部隨借隨發無措處之苦𨿽借復不足益以搜括又益以加派然必先賴見在者以應咄嗟而後可徐議陸續者以成補湊而今已矣各衙門借無可借各郡縣搜無可搜所恃者獨有加派而加派豈應急之物哉道途之遠近尢非一時可到及今而求續將絕之遼餉計劃無復之矣方圖率屬叩閽多請內帑以救目前偶值南京浙江廣東等處解到金花銀兩不後不先當厄而至臣舉手加額爲社稷稱慶曰此天所以延遼左一綫之命而不欲遽絕也蓋銀屬現在與儲自各衙門者相同而事可應急較發自去年者更捷總此遼餉而今年之急十倍去年豈各衙門可借而金花獨不可借乎竊意皇上𨿽愛金玉未始不愛山河臣固知借此無難也況此金花銀兩兼言祖制則當議畱而臣特酌時局則止言借夫畱則久爲據無復他說借則終當還尙煩曲計而臣顧捨彼就此亦足見臣之不敢專擅而皇上可俯亮其苦衷矣惟是羽書旁午甲士呼庚政目不及瞬之會萬一兪旨稍稽恐餉未及發而天下大事去矣臣是以不避罪譴容將金花銀兩轉發遼東餉司接濟急需俟遼患稍平卽將解到額餉照數補還臣不勝激切祝吁之至

○認暫借金花之罪疏【代李大司農】

爲進繳聖諭並認暫借金花之罪事萬曆四十七年七月二十三日該司禮監盧受傳奉聖諭朕以東徵將士荷戈掛甲勞苦每念糧餉不繼時軫朕衷其每歲金花銀兩系內供正額見今內庫缺乏冊封各項典禮成造錢糧並各宮賞賚武官俸糧等項尙不敷應用爾部累年所進金花銀兩拖欠至一百餘萬仍將各處進到稅銀接濟湊用昨已發過內帑五十萬兩遼餉是爾部職掌自當悉心料理籌劃給發去歲發過餉銀三百餘萬自師喪之後該鎭兵存幾何餉歸何項爾部不一淸查動輒以請帑爲詞希圖塞責今又將進到金花銀兩未經奏請明白擅行借用是何體制內供何賴先年曾有此紀綱否近來各官不遵國憲肆意要挾好生欺玩堂上官姑且不究該司官且罰俸一年各處解到金花銀兩著作速解進內庫以濟急用以後如再仍前違玩不遵的重治不恕故諭欽此欽遵臣聞命自天不勝驚惶除遵行外所有原傳奉聖諭一道理合具本進繳竊軍興煩費系臣部職掌無不嘔心料理但九邊舊餉尙在拖欠至於新餉毫無所出不得已而那借搜括又不得已而抽扣加派東湊西那解發過三百餘萬不虞出師失利又復從新厝處近據新經略議增兵十二萬用米豆二百萬艸束千萬及督餉造船造車水陸腳價約該銀三百萬兩臣部除與經略帶去十萬又借與兵部二十萬止剩二十五萬俱發督餉尙不足百分之一督餉彷徨而請金花稅銀荷蒙皇上準畱外稅一年亦可供米豆本色三分之一然本色之外折色等項所費更多查去年援兵八萬費銀三百萬今議兵十二萬則議餉四百五十萬矣臣部止有加派不過二百萬其餘尙屬烏有近又三次借湊三十萬發遼昨因開原失陷遼危旦夕臣等躊躕無策卽如今日皇上所允稅銀不知何日可到如先日皇上所允措餉諸款亦遠莫能濟適見遼撫遼餉將絕一疏臣等寢不睫目益惶悚無計今舉朝大小臣工咸謂金花可以救急適有廣東等司解到金花十一萬臣於前二日具疏暫借未蒙發下而遼左又復告急時刻不能少待臣等切思餉銀一少則遼陽危而京師不守其患大金花暫借則遼陽可保而天下可安且金花每歲可進封疆一悞難持是臣等一時權宜委屬擅借其發過三百萬餘先已行查未報除臣今再淸查俟報部之日具奏

○請申國法疏【代崔大司馬】

爲國法一向未申危遼萬分無救懇乞聖明立賜臣死並重治督撫鎭道之罪事先是沈陽繼陷臣部議調各鎭兵馬急救廣寧以圖恢復尢望近兵之先到乃薊鎭眞保最爲逼近而屢催不至撫臣李瑾疏請免調已無同仇之誼今𨿽報有兵數而未有起行之期近地若此遠者豈不效尢宣大僅報護守京城之數而未見入遼之數山西更未相聞尢可異者保鎭總兵郭增輝先報隻身赴遼及臣責令領兵方報回鎭領兵乃今猶臥涿州也事勢何等緊急天語何等嚴切而各鎭泄泄如故是棄河西之一塊土也夫棄河西卽棄京師此今日易見之情形也抗部文並背明旨此從來未見之事體也督撫道將大家妝成無可柰何之局面眼見得國事去矣頃接遼東總兵官李光榮塘報稱河西射打墩撥日日無虛想大兵渡河旦夕莫必臣不覺叩天踣地五體俱寒血淚而言曰家有家法國有國法家無法則家敗國無法則國亡事到於今非決於行法萬無可望而法不自臣始萬不能行臣眞庸眞病謬典兵戎破壞祖宗之封疆辜負朝廷之任使卽言削職席槁總是誑欺明主懇乞皇上大奮幹斷將臣速正典刑以爲人臣誤國之戒再將撫臣李瑾卽行逮問總兵郭增輝逮問處斬以爲人臣蔑旨欺君者之戒薊保宣大山西督撫道將俱革職戴罪星夜催督待報兵馬出關之日方許復職若仍前稽延督臣以下徑以失悞事機應時逮治其延綏等鎭聽調兵丁如再愆期依律參處倘國事萬一可爲臣𨿽身膏斧鑕亦有以見我二祖十宗於地下矣臣愚幸甚社稷幸甚

○閱關回奏疏【擬代孫相公】

臣某陛辭之日抵通州通撫新兵陳於郊壯弱參差器杖闕略軍容且未具何言軍實矧區區萬人副參足辦之不足辱一開府也就謀督臣取道密雲新立車營軍容具矣而訓練猶疏始而合市人旣而奉驕子日食重餉而以桀驁著聲是豈立營本意討軍實而訓之是所望於當事者至於舊兵則告疲勞求加餉卽執新兵之厚餉以爲辭夫其身苦於重勞眼熱於厚餉逃亡接踵舊額半虛督撫業會疏以請矣臣謂舊兵比例新兵非也新兵拋家棄業投名幕府以聽調發固與舊兵之安其妻子廬舍者苦樂原殊且新暫而舊常卽舊兵之有知者心當自明惟是各邊之餉獨薊門最薄宣大糧冊三等卽最下者不下六錢五分薊門何敢望焉當時邊事重在宣大故餉漸西漸重漸東漸薄勢使然耳今之薊門何啻宣大則薊餉之當增他鎭有不得比以爲例者督撫之請是也而臣猶有望於督撫者邊疆大臣爲國分憂事權在握不必全靠內府近日京東北一帶添設之兵是不一處無裨幹掫坐糜金錢何如酌其無關緩急者分屬營路畱其精壯汰其老弱卽以汰餉增補舊營汰一新兵可補三舊兵何憚而不爲也繇密雲而東禾稼甚盛無憂饑饉團練鄕兵增修城堡此良有司之事所可憫者失所之遼人相望於途至以靑衿泣求煮粥臣不勝泫然行縣略賑更爲之計令有司查記衛所總呈於府量其眾寡分發各縣附籍里甲夫分爲安插則散處易於措置各照衛所則比屋猶是親鄰守望相連保甲默寓恢復有期故里可返遼人庶有瘳乎廿六日而抵關與經臣會延見鎭道諸臣而令各陳守禦方略臣此行大意原爲關事事至於此而守禦猶未足恃眾議猶未歸一未必楡關之不爲廣寧臣何以報皇上何以對天下安危大計數言可決事之當行者行不當行者亟止人之可畱者畱不可畱者亟去議以盡天下之心斷以成天下之事如斯而已矣恢復二字誠未易言然不可輕爲此言豈可絕無此意守禦一策誠然在關然家當可在關上作用豈可不在關外經臣築邊於八里鋪無非向關外樹藩籬而臣愚以爲太逼蓋八里之近兩道長城分關上之兵再爲擺邊勢恐難徧且一處瑕則處處皆瑕萬一不支關上之震搖不大耶楡關左山右海形勝天成起伏層疊最便用奇本是活地特八里太近反爲絕地耳道臣有爲寧遠之說者夫守莫先於險阨寧遠山勢合抱不過數里形如葫蘆誠得信臣精卒荷戟守之可以塞暗襲薊門之路且包二百里以爲宇十三山引領望救之遺黎可迎以來關上宵啼露處之遼人可徙以出計莫便焉而經臣以爲目前兵將未能辦此出太遠則一路之應接未易或有失則關上之人心且搖莫若步步做去目今發帑不過二十萬則八里鋪之長邊功未易竟小爲結束攺修城堡建立銃臺總以餘力修復中前前屯等處漸以遼民實之地近則修葺不難有急則收轉亦便此經臣老成之見臣未之敢易者且經臣已遣將經營覺華島則其微意更令人服耳臣與經臣並轡出關繇八里鋪抵中前所城垣猶在廬趾依然遼民有從行者循覽周回淚數行下臣等相顧澘然夫敵未抵鎭武而我自燒寧前此前日經撫之罪也我棄寧前敵終不至而我堅欲委爲住牧之所不敢出關向東行一步此今日道將之罪也道將旣潛身匿影於關內而無能轉其畏敵之情以畏法化其謀利之智以謀敵此臣與經臣之罪也河西失事數月矣試問住關上者何所恃以自固兵塡於街衢嘩於酒肆絕不習技擊而將復以嫖賭身先之被參之將潛伏關門明開賭場猶謂有法乎將以剝軍而不操練軍以習將而樂逸遊如敵抵關誰應之者且有喫酒喫肉預備走路之謠諸臣熟聞之而不介意情可知矣夫天下事天下人爲之精神力量遇難事而愈出只在先定主意主意不定弛然廢然離披萎薾而不振主意定則累年積玩可以一日振千人積玩可以一夫振今日關事主意要在步步向外生打起精神細尋著數使三軍之气日趨飛揚而其大端在舉逃官逃將而挑換之文臣如某某等武臣如某某等才豈盡無可用情豈盡無可原獨其自覺無气色展布實難何如另用一番人耳目一新旌旗變色事猶可爲也今不是圖而圖事發策使諸逃臣參焉每一開口千難萬難滿關城盡成一套熟气撲人面透人腸燻人心而人不自覺臣初至猶能覺之亟欲以生換熟而猶恐鎭臣新到亦被熟气套住亟與定約今日關上備誠未完當以何時可完今日寧遠事誠難做當以何時可做鎭臣謂盔甲不齊馬匹未備夫守險阨固不靠盔甲破馬兵終當用步兵卽盔甲馬匹不可盡廢而臣許爲歸乞於皇上應之如左右手倘軍需具足而軍聲不振臣將求多於鎭臣矣鎭臣受尙方之賜督諸將者也經臣又督鎭臣者也事至今日有進無退諸將退步則有鎭臣之劍在鎭臣退步則有經臣之劍在鎭臣旣到關軍事盡委之而以兵備道臣監之經臣移居永平以制鎭臣之後關上賞罰進止聽鎭臣與監軍計議而行如機在呼吸不妨前發而後聞經臣居重馭輕於體益尊而重臣所駐永平且成一重鎭臣前已有疏及之矣而總之大機括只在使人心有進無退不倡勇敢不去逃臣而欲辦東事未有能濟者經臣與鎭臣當從此處加之意也進退陰陽皆兵之用活做則出奇無窮執定則自誤耳臣出告邊臣詳述皇上命臣之意發難以難諸臣令各吐肺肝不敢自爲簡重之語致人之情有所不盡歸報皇上詳述關上之情而閒附一得之愚於行止去畱之處不敢顧惜情面致事之實有所未明天下安危系於一關此非臣子惜情面地而臣又非惜情面人也事畢出關繇一片石西閱峭壁懸崖漸深漸狹形如袖口沿邊墩堡戚繼光之遺規具在但能修復可無過慮而臣憑弔繼光軍法其子臨陣退卻卽斬以徇則其平生勝著又有在於刁鬥斥堠之外者可爲今日將將者頂門一鍼矣軍法卽爲國命敢因而並及之迆■﹝辶裏﹞西閱當謁陵以歸先具奏聞

○分設大將疏【擬代孫相公】

爲大將分設已定邊臣忽議更端謹再申明分設初意以質輿論事臣聞陸賈有言天下危注意將自邊事告警我兵屢敗河東河西相繼陷沒總繇無將以至於此臣矢心禱天爲求良將以雪國恥以復侵疆時有議永平設撫臣者臣謂設撫臣不如設大將詢之輿論得馬世龍猶恐耳聞未確命過都面恩與朝臣共見之皆以爲可用遂越格用之臣何愛於馬世龍而驟爲貴顯政欲使■﹝扌棄﹞身命以報國豈肯使爭衙宇以懷居惟永平素無衙宇何以棲止得一將而無枝可依無兵可管是以閒之者用之也臣又據膚見今日重地首山海次薊門敵如窺山海我當厚集其陣以直塞之則山海關以裏宜有幾重接濟敵如知山海有重兵而搗瑕於桃林冷口喜峯潮河川古北口等處我又當密布其勢以橫塞之則十二路宜分三總兵各按汛地以圖防守山石燕建已付江應詔馬松喜太命馬世龍帥之使駐三屯營以安頓其士馬而畢力於操練已請得旨矣維時石古曹墻尙未得人政擬議一二驍將以地遠難到而督撫請用孫祖壽之咨至因用之各給敕書行事臣愚自謂棊布三將各握重兵各有專責山海事緩則練兵養士以防之山海有急則江應詔當關馬世龍移駐永平或撫寧相機策應孫祖壽移駐三屯以爲聲援急用緩用皆有路數直看橫看各有意義區區之愚實盡於此而督撫復請以江馬二將分管東四路孫祖壽總管中西八路統轄多寡之數督撫必有取義以才論耶江應詔是皇上所攺容而禮之者馬世龍又舉朝所推轂也豈江馬二將祇足當一協守之事而祖壽長才遂兼江馬之四耶恐祖壽未能自信也如以中西八路萬無他虞一將可了是擔子重者借力宜少擔子輕者取精宜多何以服天下況督撫亦未易保八路之無虞也又或以薊鎭總兵原銜原印言乎則十二路皆當統轄山海關政其杖鉞而臨之地何甘讓他人卽祖壽亦難自爲解也天下事非一家私議臣何敢堅持前說卽臣原從爲國起見非從爲人起見而人之爲國孰不如我臣不敢不申明初意而尢不敢不虛衷以聽公論伏乞皇上下部詳議如以臣直看橫看之說不盡謬則從初議如其無當此何等時何等事而何徇一人之見亟如督撫之議而臣心更安或有謂孫祖壽管西四路亦無駐處夫薊鎭之有三協守原爲一總兵鞭長不及而設今設三總兵則一總兵所管卽前一協守之事協守可裁也裁之卽以供協守者供總兵則協守𨿽裁而事不廢總兵𨿽添而費不增事莫便焉孫祖壽宜駐石匣而石匣副將與中協副將其官皆宜徑裁其人不妨別推至於東四路協守之外又添協守營路幾何堪此分食且吳自勉別鎭皆逃將也近以爭管相揭較賢否於三逃一逃之閒其員可俱裁其人可俱斥也以其均爲十二路中將領更置之事遂並及之

○陳兵事疏【擬代孫相公】

臣不自揣自請爲皇上當關關危則京師不得獨安臣旣當關諸所以易危爲安者敢有遺力而關危以無遼也無遼以無人也臣無一念不在保守山海卽無一念不在安置遼人去歲河西被兵而入關者聊生無地不容不聽其漸出今歲河東被兵而歸命者實煩有徒又不便引之深入則自西還者之必安插於前屯自東來者之必安插於寧遠勢也亦理也臣二月到寧遠彼時惟前屯略有起色其餘城堡總無人煙歸而陸續措置默運漸圖全戒張大虛聲又經半載乃於九月初八日馬首再東一路經行風景頓別前屯城工內口已峻髙闊足憑屯種告成篝車盡滿且士勇於公戰中後守望亦復稱是蓋兩將材猷俱稱出色惟中右遣將原自後時有難一律齊者而見前番之中右亦自刮目於重來也曹莊之民迎臣索一地主經管有人無難攺聚東抵寧遠則做工之兵將與接到之遺黎數幾二萬矣閭閻撲地鳴吠相聞臣率諸臣登城四望人煙輻輳王气鬱蔥慨焉興嘆國家不爲守山海則己如守山海則寧遠爲必據必爭之地而覺華前案復自生成島將金冠檥舟以待臣周回島上相度形勢東島開洋北向可安營堡還抵北岸則望海寺山形可堡與對岸水營夾峙中成海門而稍上髙臺又可樹旗與首山相望遼人呼覺華爲菊花臣行島上金英爛漫因悟其義而隔岸自望海至首山菊更叢生因悟同一地脈海不能隔有待於連之者爲用武地耳繇首山東去歷雙樹連出至葫蘆套樓櫓銜尾則臣先命金冠赴期於此以演水陸策應之會對套爲罩笠山臣與諸臣陟其頂北望瓦窯寺山腳令人步之可二里半南步鎭倭臺瀕海可十里遼人謂東來地形惟此稱阨使相形布置兩旁建銃臺可以夾擊且地性污澤重挑深溝亦控扼之一道也回路沿邊堡而西倚鞍山附灰山面蠟子山則窟籠山與首山蜿蜒在望令人步之繇北山至南海通計可二十六里山所占據可若干裏山所不接可若干裏其閒爲城爲堡或築或削大約不過二十里而夾首山窟籠山之中可爲寧遠關此功一成寧遠屹然一大都會山海關不覺在重垣之內其於守關豈不萬全或以爲峯巒島嶼𨿽依稀可按而密布緊聯尙費人力不知天下事非天不生非人不成天祇發其大凡人須效其補綴未有全不舉手專靠生成者借口惜費遂不盡人且聞遼左從前諸事苟簡無論山川之險不善因依卽城堡之工相沿固陋所稱重地名城大都髙不過二丈闊止行一人大敵一臨人無固志今見趙率教新築遂以爲遼東創見之城各恃無恐矣臣今駐前屯凡所以爲城工屯事甲馬器械俱與備辦蓋關城守具拮據經年已云粗備振刷教練可付撫鎭故移駐前屯以備山海者備前屯待前屯旣備又將移駐寧遠以備前屯者備寧遠前屯備而關城安寧遠備而關城益安臣非爲寧遠爲關也儻不之察而以一步不出關爲守關遂以安插遼人爲彊迫遂以經營寧遠爲涉險夫無遼土何以護關城捨遼人誰與守遼土無寧遠何所置遼人不修築何以有寧遠而修築之事不一勞何以貽永逸不大費何以成大省臣又非敢自創費之目也舊經臣王在晉請帑金百萬修八里鋪邊城中外未有議其費者臣彼時亦不敢以百萬爲不經之費特嫌其在八里鋪耳曾云與其以百萬修邊於八里之近何若以百萬修邊於二百里之遠則臣請築寧遠蓋師經臣之意而略擴之耳臣子辦國家大事豈容雷同又豈容立異集思廣益臣亦聆愛我之助矣提衡而論經臣王在晉議築邊𨿽近而亦知守關在關外也臣韙其意而略狹其規模撫臣閻鳴泰議寧遠有見而特以後著爲先著也臣采其說而略疏其節目至於總兵毛文龍議守紅羅山臣卽指其昧於遠近之形而亦節取其控制險阨之意登罩笠山指點紅羅在八九十里外熟於地裏者謂守寧遠卽所以塞紅羅耳臣以修築因遼山以策應因遼海以守遼土因遼土以養遼人斟酌遠近分布控扼因先後有事於遼之大吏而總因之以成其爲皇上守關非敢侈言恢復也然以臣之不敢侈言恢復而祇爲守關計固以修築寧遠爲必設之藩籬卽有才倍臣者而欲爲將來恢復計亦必以修築寧遠爲不拔之根本臣赴關時曾告皇上曰不敢費皇上一錢豈其以冥冥決事而敢費皇上百萬皇上不以臣言爲謬沛發金錢以供修築臣乃得展布四體爲皇上圖萬世之業臣在關踰年熟思經久之計惟修築與營田爲大端見在前屯細理屯田之事分遣人查中後中右寧遠等處軍民土田之籍容講求定畫另疏奏聞

●鹿忠節公集卷三

範陽鹿善繼伯順父著

奏疏三

揭

◆奏疏三◆

謝賜劍疏

謝恩疏

辭進職疏

請差科道閱查疏

陳治體疏

太倉釐獘疏

比例乞優卹疏

舉邊才疏

辯鄒侍禦疏

采集廷議敬效折衷疏

○謝賜劍疏【代馬世龍】

伏念臣材愧超乘用叨越格初移南部當關猶是分壇繼授中權佩印復承賜劍每切志彊而才弱常憂恩重而身輕深惟轉敗爲功須士心之齊奮欲求有進無退在將令之必行行令不待交綏常習始可應變治兵不純任愛法行而後知恩居恆奉教於輔臣乃玆徼靈於聖主從天賜下寒光生萬里之威映雪捧來朔气壯千營之色𨿽尙藏鋒而斂鍔已如淬海而磨山功罪重輕皇上旣使專生殺機會俄頃軍中乃得行便宜愧以庸臣膺此重寄侵疆未復寸步封關羞用一丸泥酬士已散千金答恩還憑三尺劍法原出於不得已倘憑專殺之權以嗜殺人所不爲誅必行於不踰時如詘無情之物以狥情則臣豈敢從古威克乃濟自今令出惟行切玉刜鍾電閃雄芒之气抉云見日露傳燕喜之音此臣所日夜切心風雲唾手者也

○謝恩疏【代尢世祿】

臣自揣駑駘不堪鞭策家世習箕裘之業空讀父書疆場喧鼙鼓之聲慚爲將種建昌防路曾無橫艸之功山海分壇乃有躐級之擢恩隆望淺感極愧深捧簡命以奮心謹驅馳而受事微寒姓字忽騰躍於崇朝突熱肝腸且悲歌於中夜念一門之骨肉半作裹革之魂誓此日之發膚肯負請纓之願臣敢不講明軍政鼓舞士心仰仗皇靈頓作鐵馬金戈之气克敵王愾直靖晝烽夜燧之煙期奏愷以言旋再陳情而待罪

○辭進職疏【代馬世龍】

爲奉職方愧虛糜加恩益滋局蹐謹瀝悃控辭仰乞聖明鑑允以安愚分以圖報效事切惟職以兜鍪末品承疆場重任拮據𨿽踰二載循省未著寸功方三褫之是甘乃恩階之再進本年十二月初二日蒙兵部札付爲條敍各鎭文武大吏以飭邊政事該本部題職方淸吏司案呈奉本部送兵科抄出督師閣部孫奏前事等因奉聖旨東防以來先後文武諸臣協力宣勞忠勤茂著起用加秩獎賚等事著該部分別題覆欽此欽遵抄出到部送司案呈到部該本部覆稱武大吏見任宜加級者惟馬世龍受國厚恩兩年而領大將旣以恢復爲己任臣部卽依議加級以彰激勸世龍當益加奮勵不可令賞浮於報也旣經具奏前來相應覆請合候命下將馬世龍加署都督同知等因具題奉聖旨是欽此欽遵札付到職職聞命自天措躬無地除設香案望闕叩頭外竊念人臣事君各有職任以此程功罪卽以此受賞罰躁進者不得越此而混徼貪榮者不敢昧此而冒受職所職何官所任何事皇上以兩河之陷拔職於眾人之中超授今職予以劍印賜以敕書臣平遼將軍也對揚天語還觀印文遼東一日未平臣卽一日置身無所此事理之最明者三年來憑皇上聖斷承樞輔指麾無日不招集平遼之人無日不躊躇平遼之事𨿽規恢二百里略露平遼之機教練十二營漸備平遼之具而尙未實奏平遼之功也以平遼之官而受遼未平之賞卽公論寬假內省謂何臣𨿽武人頗識禮義每與諸將誓報國恩謂臣子於國家難事不妨多做於國家恩澤不妨少取臣授今職亦屬越格然曩當人情奔潰之時以身塞難故不敢辭平遼之官今當經營料理之際功尙俟時故不敢受遼未平之賞卽當事大臣以敍以覆𨿽未忍以飽揚防職而特借此以責後效乃以臣自揣旣無以酬見前而何敢預邀後日之明恩且朝廷鼓舞臣下惟此官階輕予則易盡臣子叨冒恩榮視其福分過量則難消皇上何如畱有餘不盡之賞以爲勸功之階使臣得畱有餘不盡之福以爲圖功之地伏望皇上俯鑑朴誠收回成命容職以原官效力疆場庶愚分少安而酬功大典不致因臣而濫矣臣愚幸甚

○請差科道閱查疏【代馬世龍】

爲關門兵馬數多疑端易啟仰懇聖明亟差風力科道閱查以明虛實以服羣心事切惟關門兵馬之系安危也極重而虛冒之疑日甚一日臣奉皇上平遼之命日討軍實而訓之以朝廷需兵之重四海供兵之難而甘爲虛冒之魁稍有人心斷不負國至此且此兵非坐守之兵乃日奉樞輔教令者兩軍相當之際寧以象人塗馬應乎臣卽不知愛國家但稍知愛性命亦不肯自悞至此𨿽然此情理之常也天下固不乏常情外之人安知無常理外之事未及朝論疑臣之先臣固嘗疑諸將矣蓋關門之兵分理有四鎭鎭各三協協各三營鋒勁二協八營各有專官統之臣固總爲調度至給散錢糧各有司存臣實無一兵而錢糧毫不經手況以十四協三十六營之將才品不一志趨不同何能保其一無虛冒故三年來每聞虛冒之譏彈卽引爲生我之藥石與諸鎭協日爲簡練卽日爲查核總求踏實地以自信而邊人卽欲自信朝論轉復生疑人之愛國誰不如臣何仇於臣而故疑之必據所聞耳而總之因聞而疑者當以見而破之蓋謗人而非實與譽人而非實者皆乘人見之所不到而巧以行其妝點映帶之術而不能不窮於旣見諺有之眼見是實耳聞是虛故今日虛冒之事臣不敢言必有亦不敢言必無只謂有無不難知到眼便見求朝臣之親閱而已從來混冒之獘有臨時彼此那借應點者有雇倩代點者有開注公差者有開稱患病者一人耳目難以徧核第將臣先所行會各鎭轉行各屬將各營兵丁年貌疤記馬騾年齒毛片冊籍並有虛冒情獘將官取千把總願領死罪甘結並自具若果通同甘與同罪結狀送協協具不致扶同甘結送各鎭各鎭將取齊各協將結狀仍自具不扶甘結送臣臣亦具有如通同甘與同罪結狀見在惟差風力科道前來查閱此時兵馬已盡出關外分布松錦右屯等處差來科道卽於關上坐定按鎭按協按營俱從關外喚入軍丁逐名點驗馬驢逐匹逐頭過驗如與冊籍不對卽系頂替如有短少不到果系眞病不如連人搊驗果系公差必有報知名數差往何處預先在官若臨時開注名色卽屬虛冒卽以軍法從事果系通同卽照原具甘結並坐如此則兵馬有自見之本色將領無虛蒙之惡名自信信人計無出此伏乞皇上敕下兵部如臣言不謬特遣科道兼程至關嚴爲查核使貪污者實時正法與眾共棄其廉介自持者不致因人負謗日無顏於軍吏之上也臣愚幸甚疆場幸甚

○陳治體疏【代】

爲因事感時陳治體以杜亂萌事竊惟論治者貴識體體也者尙簡不尙煩煩則褻而生擾治明不治幽幽則隱而售姦臣新忝諫垣叨巡視皇城之役見聲冤者之接踵也聲徹仗下狀出懷中是何體哉我太祖之神聖豈不欲使萬方情狀盡入耳目而律禁越訴誠以治天下只論其大者大體不褻民志自定𨿽有一二事之失平不害爲治大體旣失而民易其上𨿽有一二事之得平無救於亂故體也者寧直儲神以圖大實爲章分以鎭囂願皇上重持之也然而此風初未經有忽起於近日豈無自哉小人善意彼見皇上時憑單詞以格通國之議而測皇上之所喜也喜則信訐爲直又見皇上偶主先入以爲一成之案而測皇上之所護也護則有錯不認遂爭以投機之語求據上游而豈知皇上之原無成心哉天下者皇上之天下也是非者天下之是非也皇上原無成心而時有其迹被糾者身名各當自愛共謂無可畱之理而每藉溫旨以弛裝拜疏者可否必有所歸自謂無不下之理而閒置苦口於髙閣使非暗有所據何至堅有所持至於道路傳聞或進密疏人心疑忖能遽釋乎大要英明之主厭雷同而伸獨是然獨是不從人之多寡論而從世之淸濁論公道混淆之世小人滿朝而有孤行一意者此獨是也魏崔之日是也公道大明之世君子滿朝而有自行一路者此非獨是乃獨非也今日是也論是於今日政不在獨則聽言於今日將焉用密況密之爲言自何途以進哉宋儒眞徳秀以進賢退不肖責宰執臺諫而歸本於人主大公至正之心夫身爲共主豈甘明入偏私顯拂輿情槪繇密寄耳目人主耳目必有所寄所寄者顯是爲治明明則宰執可信臺諫可信卽閒有敗羣必遭眾棄而進賢去佞無拔山轉石之難所寄者密是爲治幽幽則宰執不可信臺諫不可信惟近習可信卽閒有小忠必售大欺而神靈威武供煬竈借叢之用臣不暇稽遠代只取諭近年盜竊國命之魏璫非以東廠用事耶朝廷宰執臺諫孰非心膂股肱何於奏牘之外別有日開之事件哉卽設廠初意亦察閭閻之動靜非關廷臣之品題無柰姦人巧設機彀以用廠臣而其禍遂不可救聖明在禦萬不至此而事旣失體必至售姦願皇上愼防之也夫越訴律所亟禁也而今聲﹖﹖免何以異窩訪尢律所重誅也而今密奏何以異二者總傷治體而治幽之禍不止滋煩或謂道路卽有傳聞微茫無可質對訟言於廷且被妄言之名然天下事固有情可得於傳聞而狀不可明指人臣處此與其避忌不發貽養姦之禍於天下不若先爲點破任妄言之禍於一身何也造端於密者喜暗而畏明一經點破心不無驚謀不無阻則一人被妄言之罪而使朝廷銷暗竊之姦固甘之若飴也臣義激憂切言無避忌伏乞皇上勿好小察務持大體永塞告密之門以杜暗竊之漸天下幸甚臣愚幸甚

○太倉釐獘疏【代】

爲太倉釐獘法當尋根懇乞聖明立止報羨以便兌支事臣頃在庫言庫謂收放之法莫善於兌支非獨謂卽收爲放簡易直截也錢糧一經出入便有難白之心迹惟兌支則不求白而自白然從前筦鑰固多賢豪豈其智不出此特礙於報羨耳報羨起於近年卽滿差不過二萬而就事論理羨何自出哉入不重出不輕能有羨乎旣使報羨是明使重入而輕出也據其初意豈不謂入卽略重解官那敢稱多出卽略輕委官那敢嫌少積少成多於國亦有利焉然出入之際惟一無輕重則已旣有輕重何所限制且報羨是死數積羨是活法法而活用賢者之所嘔心以冀少裨於國不肖之所借手以圖厚利於己者也不獨筦庫者之借爲利也利之所在眾目所射誰肯讓其獨肥饋遺犒賞陋規種種誰非爲太倉有羨哉筦庫者亦何樂身受不潔之名而供眾人瓜分之實忍气耐心孰非爲太倉積羨哉而積羨起於報羨則羨之一言貪夫之所借手卽陋規之所托根也今人誰不知陋規之爲陋哉以筦庫一人之陋而起眾人之陋然其實以朝廷索羨之陋而起筦庫之陋明言入不重而實重明言出不輕而實輕心口相抵面目彊施以此爲國家積羨已非公平正大之體以此爲貓鼠偕眠遂成極重不返之勢朝廷所得能有幾何而使到庫之金爲在原之兔哉故太倉陋規爲有志者之所羞而太倉報羨爲有志者之所苦報羨之令不更則兌支無可行之理爲國者旣使人有不公之出入而望其有易白之心迹勢必不能筦庫者旣有不易白之心迹而望其有不隨俗之作用勢又不能監督臣馮世熙受事方新飲冰自喜欲舉從前陋習一舉掃除以副皇上振刷至意而報羨不止則出入終不淸楚何繇使兩袖淸風消眈眈者之責望哉便私者每起因公利國者最忌見小懇乞聖明察獘有根因利有大小敕令計臣罷除報羨則太倉從此一淸所得寧止二萬也國計幸甚庫規幸甚

○比例乞優卹疏【代潘兆寰】

爲恭逢聖主當陽臣父忠魂未■﹝忄尉﹞謹比例披陳以祈聖鑑以彰公道事竊惟人臣仗節死義固本性生國家彰往詔來全操激勸至軒輊隆殺之際尢斟酌鼓舞之資臣父開原道僉事潘宗顏戰歿於陣卹蔭及臣自愧愚柔無能補先臣未了之事以酬國恩夫復何言而有不能已於一鳴者臣父之忠義苦未盡明於天下也追惟往事四路出師各有監軍而實以身監馬林軍者獨臣父也李如柏一路大將監軍俱未見敵劉綎杜松兩路監軍未行大將死之馬林一路則望風而逃者大將陷陣而死者監軍也馬林當日臨陣之逃豈可以後日開原失守之死同冒死事之名卽劉杜之死誠烈烈男子然起家戰陣成師以出原無生還之望監軍文臣耳衝鋒陷陣非其責也況大將旣奔全軍盡潰進明知其無濟退猶足以圖存而臣父竟死之則其義槪視劉杜爲尢烈卽河西師潰劉渠死之亦可鴈行劉杜羞稱馬林而皆不足以加臣父此公論也自有遼事監軍戰歿止有臣父一人遼陽再陷而後有張銓之死髙邦佐何廷魁之死三臣貞心正气鹹足以壯國威然坐守孤城從容引義非有血可濺無屍可裹之慘則臣父義槪視張銓等爲尢烈亦公論也夫同一死事城陷而死與陣陷而死似當有分卽同一陷陣而文臣陷陣與武臣陷陣又當有分今張銓之子道浚與劉渠之子應捷俱蔭錦衣衛指揮而臣止蔭一百戶臣不足言有辱臣父死事同而卹蔭異使臣終不得與張道浚劉應捷同一蔭階是明抑臣父於張銓之下謂戰陣爲不必臨明抑臣父於劉渠之下謂文臣爲不必死也何以勸忠義乎恭逢聖明禦極隱姦必除幽忠必闡臣父以最明白最慘烈之事而位置於若明若未明之閒實臣之不肖無能闡發致國典之遏佚不可以爲人子又何以爲人臣懇乞皇上敕下該部從公酌議比照張道浚劉應捷例以示優異■﹝忄尉﹞忠魂於旣往激臣節於將來臣不勝悚息待命之至

○舉邊才疏【代具未上】

爲邊報方急廟算宜周懇乞聖明急用已有明效之邊才以襄兵政事竊惟遼疆未復薊警更迫臣謬典兵戎冀可分君父之憂敢愛頂踵惟是兵事原未易言號伯求助急需同志之人問途已經見有補天之手臣知而不言是謂蔽賢且當邊患剝膚之時見有眞正安邊之人而不得其用是謂負國其人爲誰則原任閣臣孫承宗是也何以知其爲安邊之人於其任遼事知之蓋遼當振武潰經撫逃廣寧陷寧前焚而遼亡矣煢煢一山海關爲限人心震搖一日數驚爭思南徙誰敢東向王在晉於八里鋪築長城承宗以閣臣閱關罷八里鋪之工而爲恢復寧前之計君父爲重情面爲輕易王在晉而以身代之其慷慨擔當忠於爲國若此督師四載集遼民築城堡教火器練車營身先將士與同甘苦感發忠義人人用命恢復寧前錦右四百餘里其勞績如此承宗未至關時有在十三山殺人者有在八里鋪駐牧者承宗到關後河東河西皆奉約束惟謹其威望如此卽其去任未幾寧錦戰守猶足以壯我軍之威而城是誰所築火器誰所教將吏誰所用耶其遺功又如此且承宗未到前王在晉請築八里鋪重城之費百萬王象干請款費百二十萬承宗至而請罷重城省九十七萬再請款費必不可多王象幹爲縮至三十餘萬其省費如此而成功又如此有才如此爲魏忠賢所忌大用未竟政天畱以佐皇上之中興矧生才實難籌邊未易當此之時豈承宗穩臥時耶任事之人不易得談兵之口難盡信其有明效大驗不待揣摩者莫如承宗皇上試召見其人倘有當聖心使出其已效之方展其未竟之用或入而贊廟謨或出而籌邊計臣得資其籌策以佐劻勷虎略自爾奮揚狼煙無不淨掃矣

○辯鄒侍禦疏

爲人臣者國之艱難未濟而嘵嘵角口者固屬不忠事之本末未明而汶汶受辱者亦爲不義浙江募兵禦史鄒復宣因臣覆浙撫疏有已募者量帶未募者盡停之語謂臣攺募兵爲押兵失專遣意損西臺體也攻臣詈臣犬豕視臣臺臣之气勝矣然安所得無气之人幹此面唾乎夫事之本末誰不明焉臣部覆浙撫疏俱在願與天下共評之曾有一語與臺臣爲難否浙撫募兵一萬已發而陳求免再調之議其疏至而臺臣之行久矣臣旣與撫臣同抱地方之憂免調非難祇爲臺臣已作招募之使完局未易未募其難在聚旣募其難在散使必於取盈而彊浙人以太苦固非所以爲國家也使定於一路而貽臺臣以兩難亦非所以爲國家也故已募與未募兩設其端使臺臣進與退皆爲有據爲浙人爲臺臣皆從爲國起見不意以是見罪也臺臣自繪其募事經緯曲折可稱始終條理臺臣旣唾手而得熊羆之士臣部且藉手以振撻伐之威此自是英雄作用固無人敢與臺臣分功又何必詈臣使之任罪乎居己於功而居人於罪肆口詬詈無不如意臺省气習賢者難免然人各有志孰不如我國事至今日當各辦一副眞實心腸先爲國家後爲自己爲國家則參伍原無成心爲自己則爭執祇憑盛气臺臣此行爲國耶爲己耶臺臣此疏何心耶何气耶果出爲國募兵可押兵亦可量帶可盡停亦可何損於西臺之體而惡聲相加也臺臣責臣前不顧後臺臣而亦言及此乎此社稷之福也自有遼難以來人之用捨事之作止前後不相照顧者實多矣然誰實爲之而至此極卽招募一事孰倡議孰請行忽欲行忽欲止行而復止止而復行轉換更變全無定說使臣部聽其抽牽而受傀儡之苦臺臣政提傀儡者耳今以自擬其誰信之𨿽然臣部實有罪焉招募之不可遣臺省人人知之臣部明知而明不能自持各省撫臣請自任招募不勞特遣者言有婉直意俱可見臣部寧違撫臣而不敢忤臺臣枉費調停還遭詬詈己實自取於人何尢臣受事也晚從半途措手且以覆浙撫一疏爲臺臣所深恨犬之豕之斥其無益樞政示以必不可容之意臣知罪矣使臣於臺省請行時而卽在事則臣之得罪己久然如川省之變或不遽作天下事是非禍福固未易一一爲人言也今國家何等時而以無益之人處樞政臣實不才願避賢路待臺臣公推有益樞政者付以國事國家幸甚臣愚幸甚

○采集廷議敬效折衷疏

自河西奔潰所恃爲神京藩籬者祇有山海一關廷臣共切剝膚之憂各效必然之畫奉旨下部者中閒不無略參斟酌而次第則已盡見施行試提衡而論當今急務不越數端莫急於守山海楊維新甄淑徐憲卿熊徳陽楊新期江日彩潘汝禎共言之而郭尙賓蕭基姚應嘉錢士貴謂前屯不可棄張鼐熊徳陽王遠宜楊世賞謂西事仍當結近得樞督二臣之議則渝關已把守前屯已屯駐而西事羈縻已有頭緒且新經臣指日到關一切防禦遂有專責必能圖上方略以寬東顧憂也繇山海迆西莫急於防薊門十二路隘口蕭近髙余懋衡楊新期姚應嘉王命璇張汝懋畢佐周董羽宸徐憲卿潘汝禎共言之此地原有戚繼光遺規修而復之關上旣有經臣專任督臣自宜還鎭料理甄淑又請選精力道臣輔之是在吏部矣繇外而內莫急於守京城勛臣之分守也重城之增髙也分垛派守環城建堡且掘品坑而伏火器也修城東馬房汰補額軍擇將訓練也蔡思充侯震暘林一柱徐景濂王命璇徐憲卿楊世賞之議俱已酌行而保甲詰姦則蕭近髙周朝瑞董應舉徐景濂王命璇徐大化徐憲卿陳運叢之議已責成巡城禦史申飭坊官矣但聞點查保甲公差如鱗需索之害使錢如水夫此法原是緝姦人非禁本家人不出門常川候查也今宜講明立法本旨盡洗需索只嚴一家藏姦兩鄰皆斬之法各家勢必自查頃刻可以徧都城姦何所容哉至於京師所恃原在營軍任將分練增選鋒習技藝加軍士之糧重總協之權如陳運叢蔡思充周朝瑞趙時用甄淑徐憲卿諸議分練加糧已行余方再措惟所謂盡搬武官家眷入城恐難爲養贍盡移營兵入城住民居僧房官給房價恐軍民雜處人心不安不如以給房價之費增造營房爲便也陳運叢蕭基議練班軍蔡思充楊世賞議選練衛所餘丁王命璇徐大化議練戰車熊徳陽議料理軍器董應舉侯震暘楊世賞議造火器築銃臺事系臣部者已擇人而任之其系工部者已移文料理若夫薦舉材勇黃克纘郭尙賢徐景濂周朝瑞蔡思充陳運叢張汝懋畢佐周楊維新甄淑侯恂崔呈秀蕭基周宗建楊世賞張榜各有其人除文官聽吏部覆行外武臣如蕭如燻白兆慶王世欽已令練京營薛濂萬邦孚杜應魁已令招新兵張懋忠已令練班軍薛來運紀元憲李懷信馬世龍張士顯已經擢用其餘多人尙容耳而目之苟足爲朝廷佐一臂力豈靳此半通綸也而招兵一事言者非一已經覆行但不可溢三萬之數諸兵塡滿城市事屬未便明旨原令在城外該將卽宜遵旨出城一以便訓練一以靖輦轂耳若訓練鄕兵之議甄淑蕭近髙陳九疇梁之棟林熙春霍守典其說大同而京東州縣向爲畿輔今爲衝邊宜令各州縣撫循百姓操練鄕兵使接壤錯繡皆成金湯而其肯綮在蠲免租稅以固民心選擇令守以負文武才者爲之專意保障盡絕迎送饋遺之常規破格超遷不拘三年五年之舊例則吏卽是將民卽是兵處處有兵城城有將皇上豈愛此區區租稅而不爲京師厚藩籬山海壯聲援耶選擇有司吏部之事亦必心韙董羽宸之議而列布才賢矣此莫非諸臣之建白也臣或繹其指而虛爲折衷或師其意而略爲潤色期於濟國家之急而已閒有未卽覆行者非事微介於然疑則機猶宜於等待議者設身以處必不過爲任者難也臣嘗謂今日救時對癥有二語議臣不難任臣文臣不難武臣天下太平矣臣初受事曾以任將一言入告皇上而任事之難尢願議者共體之且兵忌宣泄部稱樞密公交車之牘當事者未及到手而報房抄傳已徧中外情外輸而計內泄此大忌也願與諸臣約凡爲東事一切緊要機宜直書其事緘送兵部聽其酌行全不抄傳以防泄漏事後功成自當詳列某功之成系某人之議斷不終泯建白之實也

◆揭◆

請謚揭

○請謚揭

爲勁直孤忠幽光未闡懇賜公評以彰大典以維世風事職祖久徵繇萬曆庚辰科進士初任河南息縣知縣丁內艱服闋補山西襄垣縣知縣聘爲本省同考試官秩滿擢陜西道監察禦史丁外艱服闋補江西道巡按蘇松等處差滿回掌道事以直言忤神宗皇帝意謫澤州判家食十二年卒熹宗皇帝登極追旌諫謫諸臣奉詔贈光祿寺少卿其直節在朝廷政譽在去思懿行在鄕評且生蒙神祖優容沒蒙熹宗褒贈職何敢一字自諛其先別有希冀惟易名大典聖政方新而前徽闇沒弗徼鴻恩職所爲撫心靡寧也伏念職祖儀質端凝風性峻潔平生言笑不苟自爲諸生隱然有公輔之器令息僅六月時值均田之令部使者屬各署三壤職祖憐息田之瘠盡以下報部使者批駁至四五至面加譙讓職祖嘆曰是紓民乃蹙民乎持初議益堅以得無加賦然不敢枉要民譽息田故額二萬八千頃以履畝占隱畢出溢四千餘頃則盡以見賦通攤之而田乃大均其令襄垣值荒旱凡賑貸煮粥皆躬爲親督不以委胥吏祁寒作皮袴衣之民皆爲感泣襄故瘠又連歲祲民多流徙令不時報則以逋賦責存者職祖爲按籍除懸額七百戶吏白損戶爲令殿職祖曰人以僞增我以實減何不可居民蘇而流亡爲之復業至以惠利便民爲績以平賦息訟爲本務及加意於興學廣教則兩邑之政如一而拔息士則首黃職方傑等拔襄士則首王侍禦洪基王稽勛雲龍等分校省士則首蒲州大學士韓公等士論雅以人倫藻鑑歸之息人以均田釐賦諸惠政爲樹碑頌其事而襄垣人爲立祠屍祝皆去後不及知卽知亦不能諭止之者初入臺班首言民生凋敝繇守令不職而吏治無所風勵則以撫按舉案失實俾藩臬之不類得參其閒請申飭吏部以釐其獘會歲旱詔百官修省上言省聖躬禁酷吏卹民隱三事上嘉納之時朝鮮創倭有經略使被劾還籍駐都城外以倭圖倭器進者職祖疏斥其選愞觀望宜投四裔以禦魍魎乃倉皇去尋奉命按蘇松等郡條議息刁訟以安民生愼讞獄以重民命禁火化以厚民俗凡十六事下諸屬督行之而躬以廉重自持去奢泰杜請謁三吳華競之習幾爲之變又疏言吳地瀕江海太倉有兵使海上可無虞而劇盜出沒鹽徒充斥沿江重地宜莫如江陰請以督糧水利一道駐蘇者移札江陰有旨報可今著爲令諸所爲地方深計類是以至雨﹖淫雨災則有賜寬卹以培國本疏訊迫餉缺則有念重地卹民艱消隱患疏地震則有目擊民艱乞止逋負疏��缺少則有那借錢糧不忍加派疏前後凡數十上皆軍國民生大計方是時上以司馬曹軍政事移怒南北臺省斥五十餘人馬侍禦經綸以爲言鐫職爲民聖怒方不可測仍嚴諭以閉來者職祖適還朝謂是不言無可言者乃上疏申救大略謂考察不當斥及兵科足矣並各科斥之又並各掌道禦史斥之何爲者也謂其不言閒多敢言者謂其目擊時事不言又多奉差在外者皇上以不言者爲罪之名而以言者爲罪之實是名以不言之罪罪今日而實以言之罪罪往日耳何以服諸臣之心而服天下後世臣如不言寧獨有愧言者其愧去者亦遠矣激切凡數百言上益怒譴判澤州此職祖歷官之大略也若夫淸白自矢爲邑令常祿外纖毫歸公帑按吳得代余公費千五百金移各屬抵額賦旣歸裏橐裝蕭然杜門謝客理先疇自給教子弟讀書絕不及公府事則至性自甘非力爲修飾者諸上官疏薦無慮十數銓部以召還請不得則請量移最後有滎澤之擢而職祖病已劇矣彌畱語諸子曰官下牖下生死皆主恩迄逝精爽不少亂蓋生平定力頗自了徹以至家行修備孝友天成拜綸命以不逮母氏爲憾語及輒涕泗不自勝事先封公盡志物之養喪葬誠信歲時哀慕不衰室無旁媵門無狎友居恆言吾所爲不必人知亦不必求人知然而人自無不知者熹皇初總憲鄒公南臯建議太宰張公誠宇覆疏得贈今官𨿽其用不盡究而蓋棺論定益可以知職祖矣今謚典集議職何敢私避以遏先徳謹陳崖略恭候大君子公評維風勵俗惟臺衡力賜主持篤緇衣之惠而錫華衮之榮職世世皆戴明徳矣

●鹿忠節公集卷四

範陽鹿善繼伯順父著

覆疏

覆遊侍禦疏

覆張景珍楊九經情罪

覆袁應兆情罪

覆文應魁滕國相去畱

覆京營疏

覆山西撫臣募兵疏

覆捕營疏

覆胡撫院疏

覆蘇其民加級疏

覆追錄戚繼光疏

覆延鎭撫臣疏

覆募兵分發疏

覆優卹死事道將疏

覆招募邊兵疏

覆旌仗義死節之臣疏

覆盧教諭授監軍疏

覆畿南增兵疏

覆魯總兵疏

覆冏寺疏

○覆遊侍禦疏

爲照登萊望兵急矣自禦史遊士任劇談江淮之士請自充招募之使臣部馳心以擬奮臂之呼極目以盼揚帆之報非一日矣而今報前發七千續發一千且預言明春駕船之三千通前計後已踰萬人旟旐翩翩風聲赫赫此固臺臣半年來畢力拮據之所得眾豈比於烏合威可奮於鷹揚臺臣不辱此行矣至於領兵諸將量加官銜自是鼓舞之常典國家所最急者求眞材臣子所當勉者做實事今果有奇材劍客不盜虛聲方效推轂豈蹈刓印耶勛衛顧大猷量加參將管副總兵事布衣張國棟隱士楊剛中量授都司監生汪崇孝應授參謀與前孟叔孔張思任胡維寧等先授虛銜俟有勛勞再議升賞蓋人向气類中求臣部不敢不以信臺臣者信諸將士爲知己者死諸將必不以負名爵者負臺臣願臺臣亟爲遣發嚴爲申飭務令經行途次不犯秋毫早抵登萊奏功掎角則臺臣今日薦士之封章臣部且據爲臺臣他日敍功之底案也

○覆張景珍楊九經情罪

爲照湖兵與毛兵俱捧千里援遼之檄本同功一體之人乃杯酒起釁白刃相加城市遂爲戰場人民幾成沸鼎幸撫臣捷於應變亟正法以定羣心也向使田景坤之首不與康登庸並懸則飲恨之毛兵豈肯與湖兵罷手哉張景珍楊九經之爲領兵官同其不能戢兵之變亦同然湖兵起禍在毛兵先解散在毛兵後且懲縱異情死傷殊狀孰曲孰直已了然於撫臣之數語況廣寧望兵如饑如渴而湖兵且逗𨖻踰旬尋仇起釁卽欲借言飾罪安能白晝欺人則楊九經者宜薄罰以志過而張景珍當重究以示懲者也蓋戢亂以兵馭兵以法兵而無法先自亂也及今而欲振久弛之法化私鬭爲公戰安得於張景珍而輕貸之旣經具題前來相應覆請合候命下施行

○覆袁應兆情罪

爲照將爲三軍司命苟素得士心未有無故而發難同室而操戈者玉田有浙兵之變新兵倡亂舊兵與敵袁應兆梟斬捆打若而人整隊前行眾不敢嘩詎不稱定亂哉然合視聽之公以核情事之實兵何以有新舊之參商將何以有玉田之逗𨖻新兵何以有環門之索討則科克營免兩情俱露始而召募新兵以補逃兵繼而央求舊兵以制新兵終而大殺新兵以脫己過則貪狼乳虎公論莫逃此而不處則生亂者反邀定亂之名作俑者又爲濫觴之漸宜俟到遼日降級從戎報效仍行經無查核過此以往如再無濡滯再無逃亡猶可從末減不則並治前罪立斬於軍前耳蓋天下事原有根故遇鼓噪之兵不必問兵只當問將國自有法故待生亂之將只當議嚴不當議寬此救時之急務當爲天下堅持之矣

○覆文應魁滕國相去畱

爲照文滕二帥科臣糾參爲其老也今據督撫回咨亦不能爲二帥諱其老也而其繪二帥之才則略異焉文應魁精力稱有餘矣才智稱邁眾矣處鼓噪之軍首惡正法人心帖然奉徵調之文買馬踰千發兵近萬三路保畱眾口一詞豈可於邊事告急之時爲臨敵易將之事乎允宜畱任以慰輿情而非所論於滕國相也國相之可稱述者獨有繇傳宣以得鎭守耳不聞有殊尢之勛膾炙人口又不見有矍鑠之狀振動軍容卽咨文似當畱任之議亦屬僅可未盡之辭然使保鎭而猶爲數年前之保鎭則腹裏優遊盡可娛老今何時哉干戈未息烽燧相望方擬於漁陽上谷之閒碁布名將以壯虎豹之威聯率然之勢柰何令龍鐘之人建旗鼓也及今革任已爲晚矣總之二帥所蒞俱稱重地或畱或革皆據督撫肖物之咨文以爲二人因材之培覆時事急矣爲地用人原非爲人予地也旣經具咨前來相應覆疏上請合候命下施行

○覆京營疏

爲照國家根本至計京營爲重而京營之壞極矣軍馬其名而不軍馬其實何異觚之不觚但聞官升而不見官到誰爲援止而止協臣李宗廷痛心言之此國家何等時而不亟爲變計哉旣滿盤托出須兜底做去拿定祖制奉爲鐵案舉相沿情面一總掀翻布告中外敢妄差一軍妄遣一馬索者與應者同罪妄畱一官畱者與被畱同罪使悠悠世眼不以往常責遞運所責館驛責會同館者責京營而京營始復爲營又使赳赳武夫不以往常視王官者視營官而京營始復有官矣至議將新募三千守城之兵攺撥京營而以京營懸旗願出徵者選調三千聽副將薛來運訓練俟大兵東行加糧出關旣不彊守城者以出徵當無難色復鼓願出者以加糧自有奮心且因有可入京營之新募而漸開可以出徵之京營耳目不驚心志默易有裨於更弦之治不小矣

○覆山西撫臣募兵

爲照招兵事臺省請行各因剝膚之憂同急纓冠之誼然科臣周士朴曾謂會同撫按不若責成撫按義可參觀而今山西撫臣遂明言撫按能了此事不勞臺省之晝錦矣蓋安家優厚原無不樂赴之情招募隨方不過一將吏之任旣有撫按總挈其綱廷臣特遣不妨且止蓋以天下事原有天下人做而地方事原在地方官管卽各省之情形或難律齊而山西之特遣只得報罷至所議抽派餘丁言屬有徵機復中窾按邊抽蕃衍之籍則精壯易得戎籍備行閒之用則分義莫逃數萬勁兵咄嗟可致也繇前論則招募責成撫按而科道之特遣可省繇後論則軍丁抽選捨余並招募之頭緒亦省政體兵機誠非小補合候命下以便施行

○覆捕營疏

國家設捕營原爲緝姦防盜以靖輦轂而今竟爲各衙門之占與差所壞也顧名思義各衙門長班皂隸水夫菜戶豈捕營本等之軍名各衙門大馬豈捕營本等之馬名或良鄕或山陵豈捕營本等之汛地爲藍旗爲吹手豈捕營本等之什伍至於非該管衙門而徑以票取且不止於自用而兼以送人區區捕營人人得而用之尙得有軍馬之實數以作幹掫之實事哉此在平時且不可況當有事之秋巡緝缺人緩急誰備每一念至五體俱寒及今而何敢不爲宗社計綢繆至今而何敢復爲相知作情面特相沿日久有難拔之根株攫取人多有易騰之萋菲一向提督諸臣久諱言之而郭欽乃明白道破直請禁革也夫未明言而漫爲因仍猶望振刷有日旣明言儻復爲寢閣將憂釐正無期今欲一舉而釐正之必奉渙汗之音而申以畫一之法淸查捕營原額其各占者盡數掣回而送迎諸差一槪禁止刊榜曉諭有敢再占再差者卽一軍一馬以違旨治罪取者與者同之朝廷有必行之法則捕營初制可頓復矣至於把總最稱勞苦養廉旣薄勞績宜優城內一年城外二年如經錄薦卽與升擢則功名可期於目前意气不隳於弩末鼓舞機括莫善於此總之還營伍原有之故物非事更張鼓材官效用之新硎無難破格國事至今能再堪幾番狥情幾番避怨幾番冷任事者之心捕營之可爲不可爲決於此舉而京營而邊鎭亦視此爲進止矣

○覆胡撫院疏

爲照車戰制勝原是古法而用於今日更合時宜三軍之腳根非此不牢羣馬之衝突非此莫禦及今用之外恃遮蔽以壯心膽則射打易於命中中藏步騎以乘便利則戰守無不有餘撫臣胡思伸旣爲其所發援遼兵五千名請戰車二百兩爲三軍大家之介冑復請盔甲三百副爲各軍隨身之介冑宜行工部如數給發至於指揮倪國柱自身不難受命方誇國士之無雙一門共願從徵更詫英雄之有種莫非王事自甘賢勞忠義膽從家風鎔鑄父子兵向遼海蜚鳴卽論功行賞不妨俟之日後而旌義勸忠急宜優之目前蓋紀錄仍是虛聲賞賚乃爲實事激勸天下機括全在於此合候命下以便施行

○覆蘇其民加級疏

江鎭之捷膾炙人口誰不知孤懸之地難守直謂累敗之餘士气不振誰敢越三岔河一步者玆有人焉直探虎穴縳其所最親信之人以歸三軍始有生機故足奇也押解佟養眞等到京之日屬目者無不色飛快心者無不手額養眞等旣正刑章押解者宜加賞賚查蘇其民始從山右杖策以援遼左復因遼瀋繼陷從河西閒道以入山東撫臣六月二十四日之遣行固倚毛文龍爲右臂文龍二百二十人之共事又以蘇其民爲白眉懸軍深入何異涉龍淵而取頷珠鼓棹凱還眞是乘長風以破巨浪毛文龍已升副總兵行且予以鵲印蘇其民𨿽升守備猶然未稱虎頭擬於守備之上再加三級臣子許國之身原以千日之養爲一朝之用國家報功之典自以破格之賞待■﹝扌棄﹞命之人賞罰有章風勸自速則敵愾之心愈鼓矣

○覆追錄戚繼光疏

爲照忠義固在人心而激勸系於主術如報功之典未明則報國之忠不奮先臣戚繼光爲大帥勛名無兩而報之者未稱此輔臣之所以因時有感而以追錄舊勞爲請也夫劉江望海堝以三千之捷分茅五等近時邊臣以斬首至百世襲錦衣繼光二萬首功百年金湯僅僅千戶百戶之蔭且投荒以死久靳易名迄今子孫牢落空悲汗馬之遺裔門戶蕭條誰念若敖之餒鬼不及今一爲追錄幾何不令立功者心冷哉自兵連三載夾河爲軍未復侵疆一步川難乘之守令棄城勢如魚爛求一人如繼光者以分主憂而安天下未知報恩竟是何人然死繼光不酬生繼光不出也輔臣有見於此乞爲追錄夫錄已往之功臣所以厲將來之戰士補先朝之缺典所以立見在之明條今擬蔭繼光之裔錦衣衛指揮使俾世其官並與以謚而勛名相亞之兪大猷曾同時而戮力宜一體以易名使人謂爲國家出力之臣卽當時賞未酬功後且追思而重敍之熱血不成枉灑也則凡有血气孰不涕泣感奮以求一當哉蓋勛敍於易世之後則趣味之含更長賞加於無望之時則機鋒之觸更捷市駿骨式怒蛙气機感召理固如此誰謂平遼定蜀不自此激勸始耶

○覆延鎭撫臣疏

爲照套兵深入延鎭且爲戰場據撫臣之題報西事豈減於東事哉全陜兵力以累調而單虛當此之時應援略遲勢必棄延安以搖全陜第撫臣所請催鄰近山西兵馬又恐各鎭各有情形輕調未爲穩著且鄰鎭卽近而本鎭尢爲近之近臣部前調陜西赴遼之兵尙有三千五百未發卽畱爲應援之用而科臣郭允厚招募之五千並擬調杜宏域之二千總以佐今日之急計兵一萬有奇取之見在盡可壯纓冠之气色而餉則戶部已發十萬矣仍通算前欠再爲湊發務使軍興不乏危疆得保也而臣又謂今日西陲之事救應則兵與餉誠並急而戰守則將與吏當並重據撫臣所稱延安王知府總督各官兵射中名數及各山頭遶走住札等情則延安之無恙誰之力也撫臣以督率民兵鄕夫固守城池堅壁淸野爲各府州縣申飭深爲有見今與諸將吏約將而能解圍者受上賞吏而能守城者亦如之核功罪而賞罰之是在撫臣耳故因而並及之

○覆募兵分發疏

爲照禦史鄒復宣所募之兵旣已分發在途應知經行無擾所稱沿途查點付之龔陽夏陽夏果堪佐一臂之任國家何惜半通之綸至於不斬不齊從來軍中之常理有不如律自聽監行者以軍法從事臺臣卽不請朝廷且予之矣而車輛棚廠之在沿途者旣有先期之戒誰冒臨事之誅乎惟所稱分發薊鎭則有不可不及今說明者蓋禦史募兵原爲援遼卽尙書王象幹有薊門操練之題亦以爲廣寧後勁而設非爲薊鎭壯軍容也今三千之眾暫付薊鎭如法操演無不可特操演主意將以應廣寧苟羽書之西飛卽旌旗之東指勿認暫付爲永屯之所至調發而有後言也此於尙書王象幹原題之指方符而禦史閒關任事之初意庶不湮乎

○覆優卹死事道將疏

爲照廣寧失守大小文武將吏相率奔逃回首河西幾無一人義士矣獨有副將羅一貴守西平以藥盡而自刎監軍髙邦佐至松山誼不入關竟投繯而自縊慷慨從容兩稱足色據方震孺之所奏合諸髙世彥之揭所稱西平致命自謂好漢松山遺筆自謂得正卽千秋史筆能外兩臣之自題哉夫一貴之頸血可濺也而其志不可奪邦佐之烈骨可焚也而其義不可滅河西數百里元气幾絕獨賴有二臣以存一綫爾國家褒忠之典不以優是人而誰爲優焉祭贈謚蔭自有應得之例而臣於髙邦佐遺書以未封其親爲憾不覺淚盈睫而刃刺心也夫循資歷俸以徼恩命碌碌無奇者皆唾手得之獨殞命疆場之吏不得沾一命以榮其親此事之極不平而情之當共體者則邦佐一貴除從優贈蔭外俱當就所贈之官封其父母以慰死者不瞑之目蓋忠孝原是一理因其忠以遂其孝復藉遂忠臣之孝者以勸爲子之臣所系非泛泛也不直此也邦佐爲臣死忠髙勇又爲僕死義無論其主卽僕亦難一時西逃將吏敢當監軍之僕一面者誰哉均宜優卹以示風勸

○覆招募邊兵疏

爲照東方戰守總需兵將凡言招兵言用將原以引手於同舟豈其因噎而廢食如萬邦孚招募邊兵之議豈不勝募兵都城者百倍哉然臺臣論事者也臣部則做事者也事到下手只得熟思而審處之一有疑焉必從長計議不得致悔噬臍而欲卸過於起初建議之人夫邊兵誠可招也卽以邊將招之何不能辦而必煩特遣金吾之使金吾誠賢何事事擅長卽招兵一節亦能跨壓各邊之將且未言招募先算錢糧邊兵之招就糧於邊乎挈糧而往乎就外餉是必外司餉者肯爲我任之然後可挈內餉是必內司餉者肯爲我任之然後可兩處有一肯任臣部且代爲金吾趨風以拜檀施自謂周旋金吾之意不在臺臣後也大要臣部止知爲國家當做之事而尋人使做不敢爲情面欲用之人而尋事使做事之當做與否可從情理預推人之當用與否必經耳目始定邇來公交車之牘所目爲韓白若曠世不一見者固司馬門之旣聞且見而日應接不暇者也國家需將急矣臣又創陳重將之說期以振武夫之气爲國家出力乃遇眞能出力之人而偏不肯用臣卽至愚亦不出此

○覆旌仗義死節之臣疏

爲照奢兵發難之初長吏棄城者比比而有闔門死義之張振徳也出死力以折衝鼓衰矢竭率家屬以投火气定神閒臣死於國妻死於夫子女死於父僕死於主而總之爲國事死也烈哉俠骨剛腸俱堪千載異哉忠臣義士竟萃一門凡有人心者孰不言之而涕集思之而神往也夫爲臣死忠誰不知之邇來逋臣逃吏自以全軀命之念頭而求容於無法紀之世界遂至爲臣者全無死地服官者走爲上策而國將何賴焉致身原是臣節而臣節卽爲國脈報忠原是國典而國典卽爲人心異烈如振徳是豈可爲薄報耶振徳之建祠易名自有恆典其子張紀天假應試以存忠臣之一綫國家得就其眞骨血而予之世階其妻媳子女與何廷魁之義妾並旌其僕嚴英顧美等與髙邦佐之義僕同卹蓋東西兩地借忠臣以泚偸生之顙而卹蔭從優借天語以招報主之魂此今日急務行不待旦者也

○覆盧教諭授監軍疏

爲照扶危戡亂須非常之人倡勇勸忠在破格之賞重慶變作攝富順者棄印走矣教諭盧安世責非同於守土期又逼於公交車使其飄然北上旣無金革之危兼有淸華之望誰能厚尢之者而安世之用心竟加人數倍也寧悞筆戰不悞血戰寧捨宮袍不捨戰袍其護印似抱璧之相如叱吒賊黨其請兵似泣庭之申胥還定城池士民以爲重見天日共效屍祝者而僅僅轉縣優之耶抑難之耶夫繇學轉縣此孝廉不得志於時者之所爲也殺賊如安世復城如安世而從此例是安世以殺賊復城者自絕其靑雲路而我於殺賊復城之勞臣待以不及格也功髙而薄爲酬則冷豪傑之心才大而小爲用又縶騏驥之足見今川患未靖用才正急破格鼓舞大開功名之門宜如鄕紳所請授以監軍之任﹖以專敕假以便宜使本官得展其所長而人心競勉於報國其於疆事非小補矣

○覆畿南增兵疏

自河西旣陷則今日之畿南其關系京師豈前日可比作山海之後勁通南北之咽喉安得不宿重兵安得又惜重費誠如學臣左光斗所言兵不滿千馬不滿百卽增兵五萬亦不爲多添兵之數仿山東請帑之數仿貴州誰謂神京逼近之門戶不得比例於千里萬里外之封疆乎今日畿南增兵事在不疑臣部自附於同濟之舟皇上亦斷不難於王居之渙矣而臣猶不能無說者事至今日極望撫臣爲畿南立定新規模從頭做起兼望撫臣爲畿南淸理舊家當徹底查出舊撫胡思伸疏稱援遼屢調去一萬六千修防山海一萬三千是一鎭而去二萬九千匱可知也然查天啟元年冬該鎭開報兵數實在六萬四千五百六十七員名屢調援遼去者在此數之外去年所調六千七百六十名今系在關上其舊調一萬陣亡者便當開糧另補逃匿者便當緝拿著伍與舊額糧補舊額軍按衛所而求之萬人可立足也惟修防山海者在此數之內而近爲保鎭關系不比曩時已畱班軍七千三百餘名則保鎭比舊年人多此七千三百人在鎭矣大要該鎭兵糧旣有舊額𨿽經調發其存亡可查逃亡者可補老弱者可換先復原有之額而後酌量分撥以定新增之數撫臣身到地方按籍一核自有定見蓋舊額卽逃亡盡補老弱盡更而當此急迫之時亦必增募壯勇以儲敵愾勤王之第一步舊撫臣胡思伸請增兵五千臣部已具題奉旨特舊家當不淸則新規模無據借新撫臣材猷查刷舊家當一一淸楚而復以新兵佐之只求足備緩急不必執定多寡從頭打算除應補舊調援遼一萬近畱修防七千並題過新增五千外還須增兵多少所稱五萬之數或當取盈則取盈或當略減則略減但求實濟國事撫臣旣以國家之事爲事臣部安得不以撫臣之心爲心也

○覆魯總兵疏

爲照畫戰守者才說前茅便須後勁今當關禦敵保鎭遂爲後勁倘猶然不足爲勁渝關有急何恃無恐而該鎭自援遼抽調久嘆單虛不爲料理則兵馬不備空拳難以當敵急爲料理又錢糧莫措無米難以成粥而總兵魯欽乃擘畫歷歷欲就事處事整舊爲新也所稱營馬之買補芻粟之增加器械之打造家丁之攺募車營之添補無一樁不關切要無一事不需金錢而其所稱錢糧諸項則地方原有此銀地方人亦久有此意非本官劈空立說者州縣解京馬匹折價一年委官收買一馬之價可得三馬之用庫扣援遼兵馬糧料銀以造軍器累年所積可濟一日之用各營逃故軍缺以二缺募一家丁則變鬼簿爲健兒府庫所貯各衛備荒銀兩曁各州縣有備荒銀兩總以爲加糧料而造火器則集無礙爲有用而車營之添其兵分二千於新募而自有餘其器亦動備荒銀而無不足眞所稱爲力不難責效亦易者也大要今日之勢何處不當增兵豈於渝關後勁而反仍舊貫新撫所請之數聽到地方自酌盈縮而增新與整舊並行不悖新猶有待舊則見在整舊壁壘者卽預以開新气象也是在鎭臣好爲之

○覆冏寺疏

爲照保鎭治兵不容以步而廢騎保鎭買馬不能無米而成粥總兵魯欽以畱馬價請臣部遂據以覆非漫無主持而使武流操權也蓋謂以馬價買馬是以菜作虀至便也且一馬之價而買三馬事半而功不啻倍又至利也總是皇上之財總濟皇上之事苟有便利何難變通必如寺臣所言太僕馬匹祇供京營騎操銀兩祇供各邊年例亦思保鎭近在畿輔今爲邊警而訓軍實政借以入衛陵京非徒爲保鎭固圉也且此時之保鎭實神京靠近第一步何遽不得比於各邊之有年例乎而部覆保鎭馬價之事原止畱一年云後不爲例也日者杜應魁赴關曾以太僕馬供其挑選而彼猶旁睨不顧莫可誰何豈其化一馬爲三馬至便至利而乃苦相揶揄耶大要事可濟緩急不必執守文之規爲律令議有中機宜不必從建議之人生葛藤以天下理付天下事則當行當止原自了然不待辭之畢矣旣經題奏爲此具覆伏乞皇上敕下仍照部覆畱馬價一年付魯欽買馬后不爲例則一變通之閒而軍需自足軍容自壯於以捍衛神京非小補矣

●鹿忠節公集卷五

範陽鹿善繼伯順父著

序一

周景文制義序

範質公窾議序

孫魯章詩序

眉山艸序

同難錄序

○周景文制義序

不佞觀政兵曹與景文同捨相善也景文質任自然了不作回互媕娿態不佞私計卽未睹若人文意必吐露肝膽而以風骨自勝者已而以制義示不佞則其人之槪具在焉向之私計奇於射覆因嘆天下事患不眞耳眞則源流較然萬不失一自江河不返涉世旣深者工模稜之術自托於時中之道藏頭蓋面千工萬巧圜轉滑澤而其本色遂不復可辧𨿽然世不乏冷眼卽以不可辧辧之矣景文居京師寡追隨赴尙書期而外左琴右劍獨坐蕭然閒與不佞過談也蓋其脫然聲利得之天性惟扼腕時事浩焉興嘆其意遠矣大約吾輩肺腸於世味不冷者於名義必不熱諸葛武侯鼎立三分淚滴千古都從澹泊寧靜中來中世士大夫宮室妻妾靡焉自奉其於公家事度外置之何怪焉富而可求執鞭所願人自揣技能精魂孰與尼山而苦欲求勝一開口一舉足不敢問己慊不慊但問人喜不喜枉爲造物笑耳不佞椎拙無似每執知命二字解嘲而嘲益起代不佞解嘲者獨有容城孫啟泰今年通籍復有景文景文就選當得司理一日過不佞適啟泰在坐戲謂仕路羊腸若復能崛彊耶景文指心曰吾以眞是眞非聽之此君復指天曰吾以或利或鈍聽之彼君如斯而已矣啟泰笑曰此生崛彊猶昔景文制義若干首自言同筆硯者爲殷汝良子狷伯仲鄒虛王朱徳升四君子夫不知其人視其友則四君子者不佞亦旣耳而目之矣

○範質公窾議序

余受質公窾議而讀之舉全齊民隱列於指掌一切漕運驛傳治河救荒弭盜條畫歷歷無不中窾入微而其革大戶之功比於虞淵取日蓋郡縣情獘之相仍盡於旣欲避編之名又欲完費之局之二語而質公旋轉之機括盡於詳立之法悉處之費之二語心下了了故言下了了手下了了人謂質公智人哉余則謂質公非智人也癡人也夫人才識不甚相遠卽聖賢之所爲亦心思之可到特心未必能一耳爲國矣能全不爲身乎愛民矣能全不愛官乎不能也則有不容不計之難易不容不顧之恩怨卽絕人之才力薾然減矣試縱觀窾議而嘆東省之民力竭也一旦驟舉而更張化理其大段則極重而不易返其頭緒則錯雜而不易淸其條貫則邅延而不易竟有此三不易縱事起目前不無觀望而況繇來者遠乎誰實作俑而質公受其艱也卽作俑非我如事屬專責或不可逃而郡縣事有司者治之於理官何與焉如謂理官居上下之會易達郡縣之情前乎質公者獨非理官乎哉郡縣不爲而理官爲之前人司理不爲而質公司理爲之何利焉今按其已成之緒而追想當日慘淡經營之狀經緯曲折窮人情事勢之變而用其調劑不知寢食廢幾何心血耗幾何始建此永賴爲黎民利民則利矣而夙昔姦民乘積獘以爲利者能不恨不肖令長襲成案以爲利者能不恨利之者感𨿽公而無權恨之者情𨿽私而能翻雲覆雨陽順陰逆以求逞志於我一利不能當二恨擇術者何居焉他人坐視而不爲非其才不足識不足利害心太明耳利害二字幾爲世局司命中智以下皆知之而癡人不知也頑如石直如矢處處認眞人以爲大家事者偏見爲自己事大家事則利害之見自起自己事則趨避之念盡除心之力原足以通鬼神動天地無所以分其心而心之全力乃現挽極重而神愈猛理錯雜而神愈淸歷邅延而神愈耐則質公之包孕全齊爲民永賴得之智耶得之癡耶或曰質公此舉原爲民貽永賴而創議者我奉行者人我以爲然矣人亦以爲然否同事之人然我矣後事之人亦然我否不寧惟是人心不同有如其面異日不然我之人未必非卽今日然我之人一有不然何爲永賴心血枉耗寢食枉廢徒成畫餅祇便覆瓿余曰否否天下事直論不可負之己豈論不可知之人只論不可錯過之今日豈論或有變態之異日事事而必論他人論異日則豪傑之袖手久矣智者論之而癡人不論也蓋不忍論不欲論也故曰質公癡人也

○孫魯章詩序

夫詩第沿其末流較派論宗爭位置於毫芒狎主代興迄無定說然推原本始不曰道性情乎果以詩爲不可知必有無性情之人然後可獨所謂性情者動於有感出以無心情景如冷暖之自知宮商如四體之默諭則其爲人卽詩而在如人之外另自有詩步靑蓮者多不情之笑傲模少陵者槪無病之呻吟𨿽工亦奚以爲執此觀魯章之詩則魯章之性情也彼其負劍來視相國於師中並以酬生而懸弧之志余每進見飲食笑語批答顧問未嘗不在側邊庭孺慕令人心動此已是三百篇之所托始且周回結攬窮邊寒塞戌卒十萬枕戈云壘孰非深閨之夢閒亭小艸夜月遠蕭孰非空谷之音而烽傳警枕捷奏鈴閣尢龍劍所爲自鳴而屐齒所爲自折者魯章值此烏能自閟其性情而不爲詩又烏能自外其性情而另爲詩性情字義皆從心生生則惡可已也通萬竅翌三綱總此惡可已之生機生機息則一膜外總無眞可關心之處卽君父急難且爲掉臂則其人之詩亡也孟氏不云乎詩亡然後春秋作魯章治春秋固治其所以存詩者天下無離名分之性情不患人於名分不切患於性情不眞耳國事至今日賴相國一人以眞性情用事爲天子當關而是父是子主盟風雅則相國當關之事卽相國之詩魯章遊關之詩卽魯章之事也𨿽以號於天下曰捨楡關內外無眞詩料捨髙陽父子無眞詩人亦何不可

○眉山艸序

天下事自繇則快繇人則苦文亦事也然受事程能權不繇己千古英雄猶於不自繇之中竟成己志文之權誰操哉寸管在握萬靈聽命而憑軾以觀逐鹿之場言言繇己者誰也口不敢先開局不敢另布徽纏蹊徑總奉芻狗爲典刑且沿習等於成性未受吏事而舉俗吏心口相難笑啼不敢之狀於八股中一一畢具以得自繇之權而先釀成不自繇之勢人固好自苦哉余讀眉山集而覺諸苦爲之頓解蓋其信心以往若無說在前其矢口而談若無人在旁而其深情微語妙於托寄一唱三嘆又若謂自有知音者在天下每讀一篇便堪以五斗下之快可知已據其脫離窠曰或名之曰剏新短長橫豎斷而不斷對而不對又可名之曰擬古寧知曠觀於新故古今之說當下之新卽故當日之古亦今且新不繇己苦等於舊古不繇己苦等於今君家兄弟未嘗不新且古而快意則不繇新不繇古直繇己耳斯文之權旁落旣久賴君家兄弟一日收之宇宙閒一大快事也然繇己本於有可繇之己無諸己而彊繇其害乃甚於繇人余不難魯章兄弟之繇而難其己美大聖神以有諸己爲胚胎孔論爲仁繇己所與言者顏氏子也舉業卽一事善學者就鉛槧便可證克復徳業之不作殊觀亦明矣君家兄弟以余可爲知己否

○同難錄序

今上禦極手殲大憝九鼎晏然因追贈慘死諸臣恩命煌煌已復兪部司呈請不盡待諸孤陳乞槪照贈銜給與三代誥命蓋曠典也諸孤以爲吾儕望恩原不在蔭敍但祈有以光先世爲先人了人子事耳至是而聖明所以卹忠與地下之因忠以盡孝者罔有弗竟矣遂各述先人受禍受恩始末名同難錄蓋以志其感恩亦自訂後期也梓成徵弁語於余餘思諸臣受禍之慘振瑾時所未有天子聖明不難創行前所未經有之典以當之自有此命令人曉然爲臣盡節受非常之禍者朝廷自有非常之報旣以■﹝忄尉﹞死兼以勸生或謂有待慰之魂則死者之忠亦僞有待勸之意則生者之忠不純以報持論得無令死者不服生者不受乎嗟嗟論不期髙期於中情使論忠者必不論報是爲忠臣者必生旣備受荼毒死復備受蕭條天日空慘邱壠無光而後爲盡己忠而後爲朝廷之所以成人忠則忠義一路祇爲虀粉發膚寂寞祖父之具此又與於不忠之甚者也夫忠義固出天性其萌甚微利害當前立喪所守況生死乎所以噓之使動養之使長全在君天下者故曰養天下而享天下之謂君然不經喪之者之毒深無以見養之者之功大前此善惡倒宇宙晦搢紳喪節亙古所無豈人性固然亦竊君權者之刑賞實能喪之日月幾何至今上而人復知善之不可泯惡之不可爲也亦豈人能遽復其性則今上之刑賞實養之耳刑以報惡賞以報善報之一言持論不髙捨此無以養天下而皇上神聖其用意深遠每非臣下所能窺萬一如言及逆黨人孰不恨之詈之欲食其肉未幾而漸平矣言及諸忠人孰不憐之痛之至於下淚未幾而亦漸平矣漸平漸忘且托於見善不喜聞惡不怒之說而復厚誣吾君於逆案欲從寬於褒忠欲從嚴也至欽定逆案澟焉天討而三代誥命之給卽在此時然後知聖主善善惡惡不爲眾淆不以久倦且不因煩生厭也肯持忠不望報之論使爲惡者畢竟得利爲善者畢竟不利也耶余按是錄燕諸孤而與謀皇上旣有以報諸臣諸孤能不爲先人報皇上是時相期誰謂不切所貴者毋以久而亦平也今而後並期自勵無墮家聲乃卽所以報君恩爲諸臣請誥命者系封司徐君主稿於例爲破格於事爲變體初亦虞上愼重而竟不難得蓋徐實善體上意也余因序斯錄而並紀徐之憐痛未平如此

●鹿忠節公集卷六

範陽鹿善繼伯順父著

序二

贈孫君兄弟廬墓序

贈李司城考績序

贈恆山徐使君膺臺薦序

贈李茂林序

贈嵩庵上人敍

贈耿峻坊舉秀才第一序

賀陳範彭入學序

送張明衡擢守大同序

贈張子於度序

贈養元上人序

○贈孫君兄弟廬墓序

嘗讀古忠臣義士孝子悌弟遺事未嘗不掩卷興思聳心起敬人生幾何獨此奇行懿蹤歷千載猶有生气然古人也不可復作何幸當吾世而得之孫鍾元兄弟孫氏容城著姓先發其祥於敬所先生又再傳至鍾元繩其祖武鍾元之同胞兄崇我次相我最少弟思皇翩翩秀異無忝入龍遘其先人之變相與廬墓終喪鄕閭遠近無論識不識見者聞者咸咨嗟太息謂孫君兄弟千古人也夫自穆叔論三不朽而以立徳爲太上天經地義百行之原徳孰有大於孝者君家兄弟此舉浡發於不自已之心亦第以盡吾當日事何暇計千古然能爲當日者卽爲千古矣嘗嘆士生天地閒具須眉稱丈夫亦爲之而已矣不能爲所可爲甚且爲所不可爲甚者同禽獸行不甚者亦同艸木腐故所稱當世名流大都褒衣矩步邊幅自持閒取一二迂節細目無關綱維之事不切名教之圖稍稍點綴便翹然以千古自許而未識其能千古不也君家兄弟皆以才名蜚聲諸生閒鍾元君復未冠而領鄕書鄕人士亦嘖嘖嘆其靈異然大槪謂聰明穎秀能成一世名不意其成千古名也卽不佞嘗一再識君家兄弟自謂知之繇今省之則曩之知未也夫漢世士舉孝廉至今君黨人率以孝廉名之顧名思義獨孫君始無愧耳私嘗怪容城彈丸地而先有靜修後有椒山迄今又有孫君兄弟何物一撮土多生千古人或謂其左天津右狼山遠吞岫色平揖巨浸絪縕靈气人不偶生豈有然歟夫徵書再至云臥益堅靜修淸矣擊鸞不死竟死擊嵩椒山忠矣一廬六載孺慕終身鍾元兄弟孝矣子文之忠文子之淸未知其仁而伯夷之淸與尹惠同仁比干之忠與微箕同仁此際政須隻眼仁者人也親親爲大則孝弟爲仁之本固不問而知之者也劉以髙尙無愧伯夷楊以死諫無愧比干孫以純孝無愧劉楊道不同而趨同容城有三仁焉不佞自慚曩之不深知孫君又未始不自幸生之得當孫君髙風芳韻千載後必聞之興起豈其當君世而失之

○贈李司城考績序

李云漢司城考績得恩命贈其父傑山公如己官母曁配俱稱孺人綸綍一時冠帔兩世榮矣夫國家鼓無羣吏能其官者不難璽書寵之人臣展布四體以邀君貺不獨一云漢而吾獨於云漢三致意焉云漢誠信人也余從孫國重啟泰兄弟識之退而謂天下人盡若云漢官盡若云漢結繩之治不難再見云漢驟與人接不能磬折戚施作刺刺語而久之其意倍親腸肺較然其司城用法寬而持己介事上極敬而恥非道之說𨿽居劇職訟庭常閒每談當官之懷賕弄法羅織周內齒切發豎閒有以夤緣快捷方式之說進者則謝不敏卽素托深交稱引世變江河與汲長孺之論積薪云漢以有命辭吁亦難矣世局之不可破有力者且靡於從風列在下僚夫復何言以資輕灰遠志以短步促雄心理有固然其無足怪而云漢澹然漠然持之不變何爲者耶使云漢而猶人之視其官也者七情五色且以有因而旁溢無主而自行又安能澹然漠然已也云漢之持此亦曰聊以信吾心也成與敗非所敢知其至以宦成荷國恩也則公論之不能盡滅而天下事之猶可言也因憶與習云漢者居恆論列大槪謂云漢於人無所不宜惟不宜於官而今何如哉自持論者分官與人而兩之因襲旣久已如一成之案旣分人於官之外遂駕官於人之上復混官於人而品人以官餘發未燥卽耳此論而心非之每求一人焉閒執持論者之口幸有云漢也然亦已難矣是役也於云漢不爲分外惟是當今之世以木彊之人而亦得考績稱宦成使論官者不至全遺人而剝下趨上窺瞰迎合未必爲天建地設不易之矩則云漢其左劵云

○贈恆山徐使君膺臺薦序

子輿氏論入人之深主仁聲而奴仁言言自己出聲自人出己實有口盡千載於一言何難者人亦有口夫其口眾我寡數不勝也他日論恭儉之實痛黜夫聲音笑貌聲音笑貌總之所謂仁言也俗吏情狀刻畫盡矣余每與啟泰盱衡宇內嘆民生之不易而太息於仁言仁聲之一語恨吾生也晚徒從蠹簡仰漢吏於希微遼杳仿佛疑似之閒不意乃得之於徐使君使君治容不數月卽有聲余猶疑俗吏新政局面也已而聲益噪遂心動蓋至於今而君之聲集於余之耳雜沓重復不可殫且就人之口得人之情其感使君恩口出不啻且感生愛愛生憐憐生過計反復於不能已展轉於不必然蓋使君之爲容至矣杜請謁絕苞苴問理徵收之閒如冰如雪日惟求所以便百姓者竭力從之相沿積蠹次第剔盡民卽欲求費一錢而不可得且也旌節義獎恬退卹若敖之餒鎩惡璫之羽髙誼深心每入人意中又時出人望外容人士戴天履地居恆相謂使君愛民過厚治民過勞操持過苦民肥矣君得無瘦乎獲上治民宣尼明訓世局日變誰能於常格外待豪傑者君之拮據專爲民矣獨不爲官乎是言也愛使君非知使君也智非不足愛之過而智爲掩其恐恐於獲上之不易非爲使君蓋自爲也而使君今固獲上矣繡衣皂囊爭先推轂容人士可無庸過計爲矣然寧直容人士無庸過計也天下之冠進賢而綰墨綬者又何必過計爲誠如巧宦者之說謂獲上別有道於是爲官爲民若冰炭之不並立並則戰戰則告敗者不問而知其所在剝下似狼媚上似狐走朱提於密室而閭閻若掃至有謂入仕途不得不投絕交書於此心尙可言哉閒有不能頓負初心者乍王乍霸忽主忽賓當其所窮本色立見反不若純負其心之蓋藏密機智熟足以僞定一時也耳食者不察遽指爲口實以伸其爲民不宜於官之橫議此杯水車薪之說與於不仁之甚者也繇徐使君觀之彼何嘗以獲上之念雜其治民而竟以治民者獲上則天下患無眞爲民者耳爲民卽所以爲官徐使君其證也故仁言仁聲之旨得使君而益信而治民獲上之案願從使君一翻之宣尼謂治民必先獲上余謂獲上必先治民老吏舞文能翻一成之案使君治容吏無敢舞文者余之翻案因啟泰以質諸使君或不以舞文論也

○贈李茂林序

尼山思聖而遞歸於有恆他日稱引南人之言而善之餘合而思焉則作醫者必有作聖之心然後可爾蓋天下事最不利於巧人人巧則變局多爲人之意外若眞而心未必也爲人輕則計算少好淺嘗而不好深入苟且其術自足其智且急於潔己之名而重於實己之言潔己名則袖手實己言則幸災故恆者作聖之心也而作醫非此心不可余閱人多矣於醫中得李茂林余婦病瀕危茂林起之母夫人病復藉以起余因常侍茂林而得其爲人之深眞有作聖之心者也蓋余婦病積數年經數醫至甲寅勢遂劇他醫皆委以去聞茂林名於郭爾祥迎以至蓋計無復之不能坐視姑盡人事耳茂林一診許以不死他醫聞之傳笑卽余亦未敢信而不忍疑也起伏變化病者之癥狀與治病者之作用俱極人耳目之所未經而意想之所不到當其變化時余亦意恍神搖不能控揣惟舉以聽之而竟藉以成功相知者共詫其神異傳爲奇事然余至是而有感於醫之難非徒爲不識病者難也卽識病而用藥之際稍失先後著不可卽不失著而病狀之方正忽岐病勢之方減忽增盡足以顚倒醫者而亂其計卽醫能不亂而主人寧保不駭使茂林有潔其名之心亦不肯以盛名之下而殫力於他醫所望而卻走之病至是則爾祥其子桑乎與人之壹秦伯亦欲分功矣非眞分功也蓋以警天下之任醫不專而自敗乃事者茂林醫旣蜚聲而日伊吾素問且問業於數百里外之周氏是豈不情之挹損蓋爲人之念眞欲窮造化之奇所謂有作聖之心也人心惟恆乃實而痛癢切惟實乃虛而自用黜茂林茂林進乎技矣茂林不欲潔其名而名益鵲起迎者無虛日所至奏效遠近沐其澤髙其品如出一口丙辰之春當事者嘉其行業予以冠帶親知爭以爲賀而余之言若此

○贈嵩庵上人敍

嵩庵住永傳時余與杜季子頻過之談竟日不厭余兩人不諳無生法居恆談柄在有心人三字蓋舉世滔滔大抵失其本心本有者無之本無者因有之耳嵩庵不以爲非無生法出語佐之且謂於無生法亦不稱謬也嵩庵戒律綦嚴其持論雅不作張大語而尋常世法所爲無害者若將凂焉耿介自喜蓋其天性云餘一日謂之曰若恨不儒冠耳是足愧柔腸繞指敗類亂羣爲尼山罪人者嵩庵逡巡謝謂衲子何敢知尼山竊有感於雪山之罪人也考宗按派辧機論緣折蘆再東難屈其口而合之於境簞豆動心偶獲依傍亦非本色能以淸明一念正對雪山未易許也予聆其言亦重之安得夫夫居屬目之地以其愧雪山罪人者並爲尼山罪人愧乎會僧錄久無主者嵩庵捧部檄而蒞之主教非能重嵩庵實以嵩庵重也故事主教者於眾招提第其饒乏而蛇虎賦之卽極荒落割饘粥以應逮嵩庵受事爲之一洗徒稱剏見云余因與季子嘆天下事還須有心人爲之何道不可作人何事不可自見如離心而論道千載上下治日少亂日多獨非堯言禹步崇之耶願與嵩庵盟卿用卿法我用我法道不期同期於各不爲罪人也已矣斯言也無心人之所不喜然余原不爲無心人說也

○贈耿峻坊舉秀才第一序

國家待士蓋不薄矣士每薄於自待自薄至於不可言其害還中於國故國之課士在循名責實士之自課在顧名思義民業有四士居其首其名芳其術尊其處恬其味澹卽陋巷環堵而先天下之憂卽矩步雅歌而習大人之事所謂系聖賢之籍也然僞士反藉以自匿其跳愈甚其匿愈巧故農不農工不工商不商其術不能眩人其勢祇爲自困惟士不士則無從而按之其敢跳於名教外者不妨以其匿而進結當世之知盱衡宇宙所稱貪淫冒市井之所羞陰賊犯鬼神之所忌濁惡暴殄之气纏綿震蕩於兩閒者大槪士爲之也螢雪所伏以讀檐晷所持以獻如戲場搬演於己了無干涉賈生復起可勝太息耶近有議制科之外閒行辟舉如祖宗朝故事者復格不行夫極重之勢至不可返國家誠無柰士何矣獨士具須眉誦孔孟至以天地父母所生之身爲國家無可柰何之物淸夜自思何以置面也余友耿圖南篤行士也其子峻坊受知督學徐公舉秀才第一人蔥菁玉樹愉快可知惟是余於圖南爲塵外交故不欲徒以峩冠博帶爲今日榮亦不徒以三槐九棘爲他日券而申名實之論期峻坊不愧於士也更雜陳雅俗求或一言之有當於峻坊因效學究生活爲秀才下一腳注秀者秀也吐華曰秀見於傳注三物論秀本於周官國家之倚重士而備責士今古一轍三物多缺卽雕龍繡虎不秀之甚耳且顧名思義峻坊而知而翁之所以命名乎世有四維禮義廉恥維己維國皆是物也又聞先哲取法乎上夫士四民之上也舉以第一又士之上也等而上之無論今人卽出古人下不甘也方寸屬我宇宙事何不可爲者誰謂峻坊止當於淶城稱第一止以文藝稱第一耶椒山先生之言曰本來面目頻頻照恐落寰中第二人願與峻坊共勉之

○賀陳範彭入學序

歲戊午餘表弟陳範彭應督學試以第二人入學區區靑衿何足爲範彭奇而余繹入學之義不能不喜則古有讀書不識字之說獨範彭可稱識字耳操鉛槧以應裏選入學者不乏人而學字曾識否二三子以舉業問余彊顏與之言學蓋工文者必識題而題誰氏之語且其所做何事所著何境所用何功此之不解筆鋒縱利憑何發抒而可捨學談業耶余亦於聞者眉捷知其以爲迂而復彊聒之且曲誘之曰此舉業快捷方式錢心漁打蛇得七寸之說每刺刺口實而聞者猶介然疑今得範彭而餘言乃有徵也範彭與其兄金溪先庚子孝廉夢日君之子余長姑所出也兩大人物故藐孤方幼伶仃形影未解自憐內憂外侮門漸蕭索余入京取道每過而問焉今昔盛衰之感淒然刺心有意無言有言不盡之衷尙一一在金溪範彭心目閒蓋相關之情不能自已而金溪遂以範彭托余也範彭肄業未浹歲而成章日月幾何詎能淹貫則範彭聞余談學而深信眞舉業不在學外也探經考傳務求實底舉微危消息欺慊關鍵悉就吾身日用閒認之不敢據紙上爲活計故人所窮年占畢苦於望洋者範彭以數月得其要領問切思近領略甚速始信徳性中原有無窮智慧特人自不著手耳薛文淸云讀書吾得其要天命之性是也範彭範彭可與言讀書錄矣大要士先立志十五志學尼山自道亙古來一學字惟有志者識之暗室千年一燈立破數年前此範彭也一變志道盡脫習气恂恂雅雅起人愛敬有數年契闊忽逢於今日者訝其雅重不敢認爲陳範彭余省其狀於同業諸友交淺交深當面背面無異詞其得士心如此範彭眞志士哉丈夫方寸屬我風雷一奮何事不可爲冷暖世情髙低人面據一時以判終身者何見事之晚乎學之分量包裹乾坤識得此字更無難字余於範彭入學不欲以世途賀套污吾齒頰特謂識學字之人而入學可稱天下名實相副之一事而吾且以範彭爲左券令修舉業者不以談學爲迂則所關於士習良不淺云

○送張明衡擢守大同序【代李大司農】

天下事總於六曹六曹誠職其總矣而自其各爲總也又職其分曹郎受事又各就所事而竭精力以從之敢問職以外哉然曹郎之能其職者率徼天子寵命出視郡事郡無論煩簡總宇下諸城而南面臨之抱案之吏以次稟成蓋六曹之事具在焉夫以曩之兢兢職分猶懼不給者至是全而付之不虞其難勝而曹郎出守亦往往以功名自見人不得以不習傲也此其故可思也尼山就誦詩三百者恨其不達於政他日與康子論從政而以達之一言爲端木子注則天下事若以其局錢谷兵刑緒別派異惟就局而繹其端於何來委於何竟互爲主客密相經緯一局之中而全局之所爲備達者自能辧之耳故達之一言其機在呼吸一气之中而其用在果藝諸長之上史臣之於賈雒陽曰通達治體是可爲知者道也張君起家進士釋褐授廷評以讞獄廉平晉地曹郎余與共事借箸之餘動中卻窾及司倉庾共推明允庶幾孔子之所謂達者余方借其心計共濟時艱而今且奉命守大同夫大同所稱京師後門也則守視他郡尢不易天子注意北門愼擇鎖鑰非得達如張君亦何以勝其任而愉快乎然余又非獨爲大同快也天下之患莫大乎此作而彼不應郡與部不相應也邊與腹不相應也吏與將不相應也兵與餉不相應也共事一主誼比同舟豈其盡出挾私而故爲枘鑿彼固實不達耳人而不達不知其可而尢不宜於邊郡守文吏也而與將參居所治者民也而與兵雜處邇來武備之弛不可問而徒以膏血飽無厭之口腹屯鹽之法不可復而徒以歲例求如洗之太倉不有達者以處於其閒則奉行與考成不相應而扞禦與守衛不相應國事何賴焉而幸借張君以往也不應之患吾知免矣故士君子患不達耳如其能達則自地曹郎而出守其作用當別蓋合邊腹兵餉將吏之要領無不備於地曹肯綮素嘗一局而了全局之用威望風采且視分司時更倍矣則余之深有藉於張君亦更倍爲曹郎時也

○贈張子於度序

余以發金花被罪杜門張生於度自新城來視余畱十餘日告歸是時生方以文髙等廩於庠余於其歸復論藝文論賞鑑而俯仰今昔嘉生之能自立也生妻於余友孫君之女孫君廬墓時生尊其父之治命就學墓側餘一再過奇其狀謂之子嶽嶽必能自立未幾偕槐生賈生問業西江之滸余官民部生又以孔生李生來謁假館禪棲旦夕質問數月乃歸生負奇姿益以攻苦文日有名諸皮相者驚謂何物張子咄咄逼人而生固不措意也大約人得陽气多者類君子得陰气多者類小人陽气多未必無失處陰气多未必無得處而以大槪論分數則去彼取此張生之言大近於誇口直近於淺節疏近於慢意猛近於淩而其見短處卽其任眞處於世味無情者於名義有情者也於非類面冷者於同調腸熱者也運用湊泊固不能爲生諱而剛克柔克之說余與孫君就所偏以藥之者生又不啻韋弦之佩向來鋒穎漸就斂藏如帷燈如室劍徐按之固自愜心驟卽之亦不刺目蓋原屬陽气多之人而邇兼乎陰之用矣此處情節靠誰簡點天下惟自立之人乃有自得之趣其文之日新月盛爲諸士冠軍良非偶也十年回首世事人情具在有意無言之際侍孀闈撫弱弟伶仃蕭索有憐之者有難之者至今視生眼當何如世不乏小廉曲謹厚貌深情之輩而末路歸結何足當生一盼哉人生多一層回護卽減一分精神學一番完美卽薄一分根底陽原爲主陰在陽中彼陰气盛者固於做人一簿無緣者耳余淺人也且癡人也卽偶持矯偏之旨以爲二三子鍼砭而己實有愧半生遭際似通似礙受盡人憐亦復受盡人難簡點所得猶未如生之有味乎其中也念庵先生將就冒認四字余每舉似二三子以汗其背至於余之背汗耶不耶敢不以勉生者而自勉

○贈養元上人序

余與印上人爲童時交每過精舍劇談快心事快心人彷李泰伯以讀史下酒意每得一快心卽滿椀苦茗相伴咽下上人談其友養元事遂連舉數椀習習欲飛也余癡人也不解元妙法遂不喜元妙語卽與緇衣語不敢問其悟祇叩其修又不欲以焚誦講解當修必叩其尋常日用待人處事之作何狀而所貴於其狀又不欲在局外祇求在分內三教聖人各有師各有徒各有分而其徒之各以身謗總之不守其分而已本分事不元不妙而眞元眞妙捨此無寄特以人之習而生玩遂於終日交臂之場而成終身永隔之域宣尼致慨於觚不觚此正名之說卽盡分之旨士而懷居不足爲士蓋謂士不士也而諺有所謂僧不僧俗不俗者可與士不士共附於觚不觚之圈外注余不敢作諧語嘗語印上人謂士不士所壞在衙門僧不僧所壞在山門相對嘆息不能不服膺養元耳養元所長人第以通梵華之章諳律呂之妙推爲山門祭酒而實不足盡養元也能仁非無名之寺當其盛時規則淸肅爲諸剎冠而後乃浸衰最可憾者苟圖蠅利星布店坊變法界爲飲博之場化金田爲招搖之所山門刼運莫甚於斯而一舉廓淸之者養元也方議廓淸時彼無賴者之爪距寧不戒心養元難撼如山竟成滿志卽是降魔手段卽是證聖機緣勿祇執翻貝葉爲作佛事也又聞養元交友不作炎涼態處事不學門面妝善體人情曲折婉至意在言外余書生不知此於法輪何如而第以爲此極有分曉能自樹立之丈夫不拘在何門習何教皆足表見不爲虛生虛死可有可無之人何怪乎陳君之推重力請宗伯給札以表異之也冠帶不足重養元冠帶而得養元乃足重爾夫僧不僧遂至於寺不寺寺而復其所以爲寺僧始復其所以爲僧而祇曰復非創也原未旁溢於本分外也天下而各不失其本分天下平矣然余獨憾養元之不冠進賢冠爲儒者完本分而使廓淸之功僅僅在一山門也養元諸同袍具絹求言因次第與印上人之語書之萬曆己未秋八月

●鹿忠節公集卷七

範陽鹿善繼伯順父著

序三

送耿朴公序

贈恆山徐君擢守永平序

送王中訒令君之南儀部序

爲杜氏諸生送王邑侯之南儀部序

壽史翁八十有二序

張藎庵武雋序

贈田生玉林遊庠序

賀陳中園二難得雋序

重陽後王明寰齋頭燕集序

赤社丹邱捲序

○送耿朴公序

余生平不解世故亦安意不求解自語語人動曰信理信理者不直衡是非並以定窮通非而能通何厭於非是而果窮何取於是特窮通自有眞不從世眼論耳朴公爲職方秉公持法徧樹中外上下前後左右之敵今日之去豈屬意外惟是爲國家任勞怨如若人者而竟以抨擊去誰不恨若人去而後來者戒爲前車誰不憂空恨空憂莫可誰何祇有材官揮遮道之泣同志贈臨岐之策生平所稱信理者是耶非耶蓋乾坤不毀恃天理之在人心而理之發皇震耀更在人事奇窮之處從來忠義節烈歔欷千古者莫非遭際使然天主於通此理故借苦事苦境以曲寫其神情而非爲此一人計此一人者於累累若若之中獨爲天所借以發揮此理之具卽備歷奇窮斷不作送窮文也朴公之窮亦奇矣誓神諭將與前後申法紀諸啟事其淋漓處透人腸森嚴處寒人骨而獨以斷絕時貴之薪水其恨遂沸腸而刺骨嚇職方撼職方職方不爲動遂合謀逐職方是時東方有經撫棄地之事朴公又昌言諸臣必無入關之義朝廷必無放諸臣入關之法時論方力爲先逃者地逐職方之謀益急亦自覺寬疆場先逃之重臣而嚴於部司爲無當又無可吹索乃尋端於口報以絕不相干之枝節彊爲鍜煉怨毒之於人甚矣哉人謂職方而以九分爲公家畱一分爲時貴當不積憾至是然不至是何以逼露朴公之本色而使之光芒萬丈耶儒者論聖賢之阨窮求之理不得而歸之於數以數與理俱爲天地所原有而釋人報施不應之疑銷人感憤不平之气不知理之全體大用政於數見之其似與理畸者政抽其緒而窮其蘊數卽是理原一物而非止云並存也卽難朴公者亦默爲天所簸弄巧作發揮此理之波瀾譬之玩賞絕處逢生者爲勝又譬之行文反言見正者爲奇此自是造物之妙當局者不自覺耳然則天之窮朴公果專主於通此理不爲一人計卽朴公亦適當之而一過遂已乎是又不然人遭奇窮腳底始實金之在冶豈不甚苦而色從此足旣窮以後之朴公視未窮以前之朴公當自覺別安見天之窮若人者全不爲若人計耶𨿽然此猶就今以前論也朴公起念原愛國而不愛官今𨿽去官天下之望都焉南山南北山北靜中觀理光景何如天於此時又引朴公以竿頭之步是在承受何如耳東山再起不失望者幾人朴公而安心定志願終身爲天所借以發揮此理之人也則卽窮爲通歸數於理豈曰吾斯之未能信

○贈恆山徐君擢守永平序

恆山徐君以永平佐管經略出納事年餘聲實徹中外擢守永平余幕中聞報呼同捨培亭獻孺星海酌酒慶也培亭答余曰子不知愛官爵並冷淡他人之遷除曾未見一啟事上子眉何今日躍躍也余曰他人遷除他人之利也徐君保障永平永平利之接應山海山海利之且他人遷除營而得之其意中物也徐君盡瘁於出納而全不逢上意金錢粟米無分毫升合不從雪腸中淸頭緒又無不從彊項中畱膏脂餘金竟作正支余米且爲饑民粥是何曾一計及於上官之知我罪我天下豈有不講逢上之術而敢作遷官夢者不夢而得得乃見奇能無快與獻孺笑謂是固然矣而子居恆稱引闇然之義動以不求人知爲足色向對子談徐君苦節而惜其拙於求知子固謂徐君始終一節榮於一歲三遷今乃動色於擢守也子言固在爲矛爲盾矣余曰有是言也不聞爲善之利乎近利則善雜絕利則善枯君子之學固與生人之趣相禦而行誰不知一意官下絕去榮進之爲純忠然不到此地不見英雄本色而必使到此地爲善者沮矣滔滔者天下皆是也有一人焉走不求人知一路而果無人知寂寂遺笑是助滔滔者而揚其波也有徐君之擢使人謂天與善人爲善者不枯非世道之大幸與獻孺曰若子言反復勝耶星海從旁代爲難曰天旣與善何不合下與之乃先使困抑幾不自存前此實掠虎須不葬虎腹屬有天幸旣而以熱腸視飲醇之政如度不晴之晝意气暗銷使無今日之知遇幾索於枯魚之肆矣余曰是又不然子以知子者爲天不知者非天耶天體直而用曲非直無以造民物之命乾坤且幾乎毀至於窮人情事理之變態以洗髮豪傑之精神妙全在曲曲之爲言折也羊腸以九折而開絕處之生江河以百折而現必東之性物皆然人爲甚說在乎孟子之論困衡矣則常與善人天之意可一言而盡也至於與之之術巧歷所不能窮千古英雄總受顚倒於此中影樣具在可覆視也微獨古人卽君刺易州時不幾以失上官意投劾乎水淸石見讀直指王君推轂語同調者覺乾坤之朗及抵山海後先迕合狀復類是余又以從師相行閒再睹其事兩地影樣若自爲臨摹者師相爲前吏玆土者往往以賕敗而借口於上官之多兩姑閒難爲婦也特拔一介挺者風之信斯言也君竟以不求知者受知非天也耶吾輩但患善不眞莫患天不與其困抑於不見知之時而節不渝乃其顯庸於見知之時而色不愧𨿽然到見知之時而不求知之意未嘗不在此余之所以爲徐君躍躍也徐君而外則仍有吾不羨遷除之舊眼在三君皆意得去而徐君之同堂友李周兩君持絹來求所以贈徐君者因銓次前語以授之

○送王中訒令君之南儀部序

中訒王公任吾邑余從樞輔於關外範陽新政無翼而飛聞之而疑以告者過也蓋禦衝煩而若閒應淩雜而各當曲意體物以厭邑人士之腹者不可以一端盡然其它可能也獨其眞實不愛一錢從千里外聞之若談古人事而不敢輒信夫問理之有贖鍰徵收之有火耗非作法者之甘不涼也兩造得情自愛者惜身不自愛者惜費於此而欲全惜身者之羽毛中惜費者之要害捨輕重之權無以善其用至徵收之物非應解則應支解者不能無水腳支者不能無分折於何而附益之不寧惟是利者義之和也今而欲有爲於地方迫現之機宜不能以空拳應我避贖鍰火耗之名不幾以黜利者廢義乎公何毅然也抑涉世旣深始信錢神論不可不讀意公之發軔新硎未經多故知我之無需於民而不知人之有需於我我欲作一等官人未必待我作一等人保無易慮歟又聞仕亦多術前後不妨兩截者蓋先以冰蘗立案待推轂者有難自變之辭我乃得自變其節而無害英雄欺人詎可盡信乃公數易寒暑無不經之甘苦而毅然者自若迨公南儀部之報至然後向之疑盡釋也有是哉少年甲第飲範陽一口水鳴琴四載不臺不省不銓而儀部且南也邑人士咸謂非所以處公者而公曾不以冷曹介意眞古人耳向以瑣闥爲公意中物故節節生疑使預作南儀部觀四載來指顧嚬笑烏有一處非本色淋漓者一邑斗大無難辦獨先辦一不薄南儀部之心卽英雄蓋世廢然返矣父母斯民養而且教士民各以其分量爲承受之淺深公之得一意於養民惟其不薄南儀部故而細味此不薄南儀部一念泠然善入去俗自遠矣

○爲杜氏諸生送王邑侯之南儀部序

吏何以循使人安居樂業之外無循也人各有業而非上之人覆露於其閒則不能樂天下農無不勤惟士多偸農之業得無所以擾之卽不勝樂而士之業則賴有以振之然後其精神警聳日新而月異中訒王公令範陽農若不知有吏士則各幸有師居恆進諸生而課之指授肯綮無難以袖珠示人且命諸生之私課得以不時進余從裏中見杜生數輩往往持社艸謁公未嘗逢執事之不閒也夫官忙人也令忙官也而範陽又稱忙地公何自得閒與諸生講業哉蓋世所爲忙予旣已知之矣責贖鍰則前件不能輒銷嚴火耗則初限不能輒完鍛煉敲撲往復聯絡大要一日事十日不了一月事經歲不了卽樂此不疲而其忙已甚有時循故牒課士語未終而意已移諸生安所得閒而問業焉至公而見訟庭之嘗閒也且以講業爲消閒爾𨿽然天下事以閒忙分雅俗而偸食視蔭非所語閒也天下旣經庸人之擾不能安無事之常久矣今繇有事以還無事一切忙人何能辦此孔門所稱居敬之簡當其閒有忙之用卽今吾黨小子遞以其業求正於鳴琴之座彼悠悠世眼未嘗不竊笑以爲此閒事無關於仕路緩急之數而範陽百里頓還無事之天下太平無象借閒事以點綴之則閒不當作閒觀也且諸生之以業進者不獨杜氏子卽杜氏子亦不必盡以文名而公之顧盼覺與眾異扶植護惜每在言外則公於論文之外復爲論行且因其子弟及其父兄默以爲善之利風示末俗此尢世俗之所笑以爲閒事而解事者斷不作閒觀也如世之論閒忙曹郎閒於縣令儀曹閒於他曹南曹又閒於北曹公繇範陽令擢南儀曹殆避忙之忙而就閒之閒歟而範陽實未能使公忙何必就南儀曹覓閒也且公於忙地作閒事知音者又不以閒事作閒觀安見南儀曹之閒於範陽令乎江左風流馬曹一語晉遂陸沈乃後有述焉者曲爲之說曰此有心人熱之極而成冷誠如此說冷熱將截然二境哉世惟於人之熱處冷乃能於人之冷處熱卽範陽四載每見公於冷處著情而提四境之生气者何非此冷然之情也南陽龍臥曾以澹泊寧靜自繪其閒冷之趣而茅廬中安所得益州圖披以示人誰謂抱膝吟嘯一刻忘天下事哉公南矣雨花臺燕子磯皆吟嘯之所爲冷爲熱誰辧之者先哲有云廊廟江湖俱有事今人忙處古人閒江湖且有事矧南儀曹乎故知言者不必諱言忙不必飾言閒古人非盡不忙特不忙今之所忙耳二三子試以此旨當問業之一則公以爲然否

○壽史翁八十有二序

嘗見人世閒福澤利益造物若有閟惜遂舉窮通修短厚薄偏全之境遇總歸諸有定之數若物之分類人之分姓一受其成別無展轉則物物而雕刻之造物者無乃太勞乎人之於天猶子之於父母父母卽甚愛其子所稱義方亦止指示梗槪不得不以全體大用聽子自證取於閱歷之餘子卽善得親心亦安能以一舉一動俱待稟承而自詘其排蕩斡旋之力以所聞東陰裏有史翁者年踰八旬神明益王行且爲百歲翁而鄕人又稱翁爲千畝君蓋千畝非素業乃翁所手辟云不宦不商而辟千畝無異赤手搏龍蛇其作用必有大過人者集鄕人所述梗槪而提衡天人之論翁豈一一受成於造物而自詘其排蕩斡旋之力者哉翁弱冠爲諸生篝燈誦讀漏盡不休其父覺而限其膏翁私益之且厚障其牕使光不泄以安親心當是時謂靑雲可立致未幾而業廢則父物故而生計以析箸蕭索八口啼饑伊吾無藉至是而知魯齋治生之論持論似卑實獲我心此千畝之所繇起也夫翁不獲以一經薦而止以千畝名天也然朱衣一額古戰場不乏幸捷銖積寸累操勝算而俟火候則家人計未聞有不耕之獲誰敢謂薦書難而家計易天而人也且不獨一經未得竟翁之才卽千畝亦未滿翁之量翁自不溢額於千畝天不能彊爲增而以其未滿之量通其權於百歲翁亦不能彊爲減天不全爲人用人亦不全爲天用其實天何嘗欲人之全爲我用而借口一飲一啄莫非前定者惰民也使過執前定之說則功名天與不求而至何必攻苦於下帷且廢學旣不可得祿躬耕亦未必免餒又安能以治經半廢之人收治生之全功哉然則天下事何常顧其人何如耳人如史翁天卽能使不貴不能復使不富富未滿量不能使不壽人非有子萬事不足天旣壽翁不能不使有子阿馨美秀而文稱觴眉壽不脫斑衣以迎賀客賀客驩然且羨且嘆或爲圖畫或爲詩歌以紀其事

○張藎庵武雋序

余自關外歸樂問武事蓋行閒三載見慣成習卽田家決拾服藝事力不比幕下而幕下亦自有一種遊气可厭具眼者每以帶田家气爲前茅因以此法相田閒人嘗謂張藎庵可將也而怪其曾不應武試彊之八闈旋聞客自上谷來談闈中事藎庵步射爲當場冠當事者呼至前賞嘆再四藎庵不一謝且許爲推轂而亦不對愛莫爲助者詫其遇合之奇而恨其不就當下機緣出一語以自托落落穆穆豈不冷推轂者之心風檐射策重厚少文者能再得志歟余曰否否此藎庵之所以可將也當事者而非具眼天下事誠不可知如其具眼則推轂之意且不決於擅場之巧力而決於不謝不對之气骨蓋兵家事神奇變化卽十三篇有所不能盡求其實地莫切近於站得住之一言人之所以站不住者非其力不敵气先奪耳而易奪之气豈臨敵始見哉當場較藝馬如飛電箭如霹靂若有踏破賀蘭之意挾策而前誓日而語恨不急得一當灑此熱血然站不住者偏是此輩何也當場之決拾戰場原不相干在口之忠義捫心原不相照其精神全用於躁進且無隙而相窺豈有因而不至自薦比處囊之錐乞憐效依人之鳥至使形容將套者謂鼻有口腰無骨嗚呼遊气如是而望其站得住可乎若所謂田家气則神無越思口無卮語面嘗帶耐勞之色而對人則木彊聞譽則羞澀蓋厚地之气原自凝重田家人每偏得之不爲遊气所蝕則爲气骨汲長孺自謂賁育莫能奪嶽鵬舉人謂山嶽不可撼此物此志也當事者嘉嘆藎庵初亦爲其巧力及嘉嘆再四而不謝許爲推轂而不對有不灑然異之者藎庵亦自率其田家气而眞將軍之气骨已露一斑誰忍使重厚少文者以射策詘也如謂落落穆穆足冷推轂之心當事者之前豈少一請處囊中人哉余旣答客預書之以爲券未幾客復來曰有是哉此券之善測人意也藎庵旣得志於鷹揚矣請持此以賀

○贈田生玉林遊庠序

國家取士以文卽孔孟生今亦必執牘搦管以風檐所構盻盻朱衣之一額不繇此途卽賢堯舜薄管晏之才徳無繇自效於當世則對今之士而稱引先行後文之指何異當暑饋裘人不笑謝無當哉故不文若余而人有以文事相商者卽病不忍辭然文有可商卽詢其行非敢以雜王雜伯爲制度詢行之意全爲文也集美杜子一日持其內親田生文來余未識面喜其詞美謂當冠軍旣而第七而其冠軍者自在也集美復言田生恂恂篤行尼山教條孝弟謹信泛愛親仁者依稀近之餘矍然曰嘗受相人之術矣相生之文行未可量相生之行文未可量蓋舉業套括浸淫傳染陶會稽謂累之連篇而己未嘗置一語今生之文語語欲道胸臆人有可道之胸臆其行豈以今日止哉而卽今之行如集美所稱步步皆實地也此中天理人情物理事勢無不冷暖自知痛癢自搔操觚家所疑鬼疑神不可詰問之題至我而視爲家常事吳松陵謂元遠語起於光景之未眞而揣摹其近似幫襯語起於本質之已窮而借光於粉飾斯二語舉宇內專門衣缽擅場伎倆一筆掃除而天下之至文從此出矣故行所以浚文之源非其身有之烏能言之親切而有味哉或以孔孟之科條與國家之功令相左聖門自重行王制自重文不思所謂文者其題誰之語耶國家政欲士之因本業以繹經旨就發揮孔孟之語驗其所得淺深而甲之乙之蓋借富貴之權以崇道徳而微意不可以告人涉末流者忘其源使浮華之士得售而抱世道之慨者遂以病功令夫功令何病哉文運實關气運今天子明聖修明祖宗典章天下士彬彬雅化庶幾復見設科本意生輩勉之行且以善言徳行樹人文之幟國家功令借生以重病夫拭目觀其成且自負於知言也

○賀陳中園二難得雋序

中園陳君名其伯子曰麟趾仲曰麟定蓋取繩武麟臺公之義丁卯春與楊漢儀挈二子問業於江村易麟趾曰公趾麟定曰公定爲家兒名也二子受漢儀業有年章旣斐然而復以經非專門任伯子就杜君異仲子就家兒漢儀復不難率以進退家兒與君異亦不能顧嫌以辭於漢儀則中園君之肝膽原使人不忍負苟可玉二子於成功不問自誰出也匪直此也余以衰病捲甲歸來視舊業如隔世事而於二子攻苦之餘每從旁插入若欲各濟其師說之所未詳者𨿽以兒之徒與徒之徒莫非吾徒而其實亦激於中園君托子之誼此啟心與弟若侄之所目擊而心識者也中園君穎慧絕世以病廢業復承伯父蔭偃蹇金吾不自逞志每語及麟臺公輒瞠視二子謂而不能紹大父箕裘吾不願以爲子二子俱負異姿受父命聽師說業日奇進余每爲韻語翼之竹籬菊徑燈影書聲再見古人負笈之義而是時璫禍灼天凡屬善類虞禍至之無日中園君一日謂余學書不成此生不得爲盡興事大可恨復以經掠虎須日憂巢卵夢夢之天可問耶余解之曰以君之驚棲自問爲誰則先是人而居是任且久於其任者陰扶國本密護善類神廟數十年中外享安靖之福爲誰所從受蔭之人而天薄報之且麟臺公旣登萬里橋而祇脫一氈地未竟之緒當集於君而君之名位復不稱志气則造物報功報徳之權偏於君家而爽則不必論若猶未也不發之諸子而屬之誰中園君聆此亦爲解顏而事未到手尙屬虛揣今年二子就試余已入都君以試義走使質余余謂伯子不失前列仲子定作冠軍已而報至曰果然夫文卽有定價而五色成迷非古人所嘆乎或謂余評當場之文字爲不爽而實曩論前人之功徳者尢文字之所以乞靈也夫以中園君平日望子之切而翩翩雙鳳領袖羣英且復聞報馬如風賀客如雲之時婢從屏後喁喁稱懷娠者又得雄也吉祥善事駢集一時座客不患脾濕主人豈復吝酒哉余在三百里外君卽吝酒無從見之然人情過則歸人功則歸己無功則思攘功難攘亦求分功而總之出於望報二子各有師其師各當居功各當受報余𨿽無功而不敢攘請分之分功則分報而報無定體各視其所乏余忝符司日食大官別無所乏惟好客之性難移而長安苦無佳釀君家自矜釀法獨步金臺當以百瓶賜我當爲公洗吝酒之名非謔也啟心曁若弟若侄試以餘言質於若叔當作噴飯爲賀筵妝一景色至於二子吐鳳之才與異日釣鰲之事二子自辦之不必言如以二子之才止做富貴利達一路而無志於向上工夫則有曩日江幹之麈尾在不待今日言

○重陽後王明寰齋頭燕集序

明寰天下英偉開敏雅士也早列膠庠屢膺勸駕旣以數奇幾成瓠落而气能內守志未中灰乙卯學使者比諸士奇明寰文拔髙列餼之諸相知過其門而大嚼之時值秋深白雲浮座黃菊迎尊主人客卿拓落之才更與髙潔之景相對也一石一斗量各自盡卜晝卜夜興猶未闌酩酊彊半諧謔百出則有一夫正襟危坐昂首伸眉爲莊語以止眾嘩其言曰名起於實事成於志觚之不觚尼山增慨士之不士舉世若狂士品有三誰闖其上山成一簣誰啟其端吾曹周旋有年矣請勿論聖賢影樣只簡自己肺腸且勿論世局行藏只對生來面目天地生成國家作養有愧無愧自知之耳故士之自負也卽遊庠時而已然士之負國家也自食廩時而漸甚至於肉食貽譏覆餗有戒則其濫觴耳盱衡宇宙扼腕江河其庸庸者指聲色臭味謂性醉生夢死與艸木同腐朽其皎皎者竊堯舜周孔之論翻雲覆雨且爲天地罪人當是時談鋒太厲滿座斂容醒者解謔者止銀焰輝煌中不覺秋色襲人也則又有嗔其減興而讓之者曰子言誠善然燕會非伊川之座且身非伊川而襲其口模擬縱眞祇成優孟請子閉口吾黨開樽夫夫顏汗語塞麈尾不揚明寰意不忍也進夫夫而慰之謂眾曰天下事有不必相同而不可相非者則今日之事開樽揮麈兩存無害也因並述之

○赤社丹邱捲序

恆山徐君之治易人人各自以爲徐君愛己仲冬某日值君初度章縫士各爲韻文以效華封之祝劉生兄弟五人共爲赤社丹邱捲俾予引其端予素不爲祝辭嫌其涉套獨於徐君初度而不能自已君固脫套人余不能作落套語卽濡毫凝墨不能不於尋常蹊徑略犯一二而施於他人則爲套加於君則非套君固有以實之也因信天下事有一名必有一實實之不維而名徒沿不容不以套目之官有官套士有士套民有民套治人者本無實徳而飾聲音笑貌之恭儉治於人者本非誠服而調岡陵松柏之宮商以套啟套甚矣其相蒙也徐君治易無一事不盡己心無一處不如人意雞鳴而起惟求所以佐百姓急而擔當運用又每先事曲爲之計事後又不以告人軍興以來徵求到骨君之處此良工心苦祇令意會者太息耳然君每自以爲多不遂心之事而易已無不歸心之人則君之心太癡腸太熱事到手便不放過而機緣或未偶意見或未同偏覺乾坤之有憾更於此處入人深矣易之人徳君甚而無可效各以感激之衷寫入弦歌之譜稱黃引龔擬仙比聖語重出而情未已景涉幻而理逼眞易人之祝徐君也其諸異乎人之祝歟華封故事久成套括至於君而覺致之者筆舌皆靈當之者須眉無愧是舉天下最套之事而成最眞之事非易之人能爲不套則君之徳正先脫世套而風艸之機自不容以套應也居恆嘆江河不返以爲套之權重難脫如网難破如城足以昧庸眾之目而柔豪傑之骨徐君竟以談笑破之使人泠然於名實之際各動其反本之思幹城名教詎不偉哉余請拾壽民壽國之瀋余以爲君壽

●鹿忠節公集卷八

範陽鹿善繼伯順父著

記

紀

◆記◆

孝友堂燕語記

張徐二侯去思碑記

大慈庵碑記

定興縣籽粒折徵記

○孝友堂燕語記

孝友堂者吾友孫君兄弟之所構以觴客客就諸大夫表閭之文而名之也堂歲集勝友不啻如雲戊午仲冬之集則長君崇我之立嗣也昆玉四人長崇我次相我次鍾元次思皇今嗣崇我者鍾元之幼子望雅也崇我未嗣諸弟欲推以嗣之者心所同也而獨取鍾元幼子者以鍾元方歌鼓盆幼子失恃而徐嫂願爲之母也長兄長嫂春秋方盛不難於嗣而汲汲此舉者則猶子卽爲吾兒之愛可知也徐嫂卽旦暮生子而後日不減今日之愛又可知也是舉也幼子失母而得母崇我乏嗣而得嗣鍾元得獨遂其嗣兄之心而相我思皇於兄若弟若侄三處系情一朝釋之所稱一事而眾美具也吾輩忝列親知誼均休戚聞玆盛事攜酒登堂不醉不止非盡關主人能醉客也是堂不敵富室之一廈而遊於斯者若宇宙讓寬也所陳不敵富室之半餐而醉於斯者若宇宙讓丰也則孝友二字動物於無言客且誤以爲自能求醉不關主人也余嘗旴衡世故而以不解飲之人亦不能不醉於君家者蓋比肩接踵得一士猶且難之而一堂之爲士者乃四也墓側六載艸木盡枯四君所同也書劍飄零壯顏相對四君所同也鍾元君苦節淩霜昆仲嘉與共爲固窮則弟有志而兄所成也卽今之立嗣兄爲弟耶弟爲兄耶總之互相爲而非各自爲也天下事相爲則治自爲則亂而相爲自爲莫不始於家庭所謂孝弟爲仁之本也故四君懿美未易更僕就事論事卽立嗣一端亦見全體而吾輩不能不以是日盡醉於斯堂也眾賓皆醉掀髯大噱曰孝友堂可爲醉心亭所謂醉翁之意不在酒也因仿醉翁亭押體口占爲文者太朴楊君也援筆受辭略爲詮次者硜硜居士也

○張徐二侯去思碑記

去思者旣去而思之也邑令之權境以內無不得爲當其未去稱黃引龔恨不盡達令君之耳去之日民無得而稱焉疇昔雷轟電擊之威至此毫無所用蓋民爲政之時也至令之權有所不能到而令之品乃見張公令容五載遷滄州守去徐公僅三載丁外艱去容之士民歌思不忘合而祠之餘以接壤竊聞其議蓋容至張公始有天地云初經界不明並兼逞志公躬循阡陌籍四至定三壤摘隱占者痛繩之百年迷不可尋之緒一旦井如也狡民詭寄軍籍以避力役悉爲釐正戶有不均漸成偏累提衡而裒益之丁糧大減徭役頓平矣審編自爲簡核不用裏書亦不拘成例容之賦役一一跖實卽童子承糧莫之或欺不寧惟是大猾某某等鉤結盤據魚肉裏中勢並足以撼令公決策剪除卽遠遁混迹輒偵得其處片檄逮至無能逃死者又廉得黠吏某某舞文狀傳爰書竄之大姦旣去闤闠淸明至今談者猶起舞也容卽褊小邨落謠俗子弟暴賴不知何緣盡入記識質訟至庭參素行決之驚顧懾伏退求自新若家家日有一張公至者精察中寓教化矣至於新孔廟作人文增俎豆之光生賢書之色微公不及此士民徳公甚虞其持姦人太急或爲所中而公素操取信於上下竟遷去談公之徵糧者照市價平收不言耗又憑大戶支解不問羨以是寬民卽以是潔己媒孽莫乘有以夫公去三十年而得徐公其持己之廉馭下之嚴察姦之明大類張公下車未幾不逞者斂爪且徙他境尢可異者白溝店分屬兩邑橫騖少年不敢越容屬一步卽比屋若天塹父老感泣謂張公威儀不圖再見而是時容之財力耗敝尢急在生息公體卹曲折無微不入不愛民一錢又不欲民妄費一錢也行戶舊苦官價公悉照時估優免濫觴極矣查革而均攤之一日而歌息肩者徹四境自公至靑衣使絕迹於鄕徵糧不用里長第先爲期造木偶象隸責付後期者除自完外並合戶催完始釋之轉責其當付者家家虞木偶之至爭如期完里長旣無所用復並書手革之以寫算任吏而侵欺科斂兩獘頓洗歲之不易積谷七百石半價平糶復買百牛以助不能耕者當是時饑民洶洶思亂各處俱以一日搶集若有期會獨容安堵則公之靈也城大圮貫難再仍公不動里甲而新之偉麗如畫是役也非心計如公而加派而冒破而賣放未增城之一毫地無皮矣他如折橫璫懲邪說旌節孝重興繼幹城名教尢復不淺是時政聲流行三輔有力者爭欲得之曾擬調固安兩監司意各爲屬不果旣而撫按調公新城議業達部矣容人大駭奔訴觀察涕泣請畱觀察意動方沈吟閒而公以憂歸聞新城士民方延頸待公願緩須臾之死而衙役豪舉者相率退以避公旣知公憂乃復進以此思公公可知己容人聚族而謀曰吾儕卽不知仁義亦必以饗其利者爲有徳當張公時天開日霽非大創不爲功時至徐公潤瘁榮枯更覺良工心苦爾兩公去矣徳之在人豈與公俱去且因去彌思因共出力以伸屍祝之願相地鳩材命工推孫茂才奇儒王茂才火﹖戒董其事兩茂才私計所不悅於兩公者獨衙以內其或衙以外必無行誼之尢者耳一日有藍縷數輩狀類博徒過而請曰向數爲公難而時五袴今誰難我者而無襦小人今乃知恩願效一日之役復有數靑衣叩公像而出曹偶相謂按察旦夕到何似公在時坦腹往無患也兩茂才爲之淒然因知事後思君子無論人善惡衙外內也此無論兩公今日之權所不能到卽當日之意亦豈萬有一及乎兩公於容一無所得而得其思民之自爲政而不肯輕以與人者不能不以與兩公容人所與其諸異乎人之與兩公所得其諸異乎人之得歟丈夫生世讀聖賢書作父母官如兩公可以無憾矣尢最奇者張公去久容不知其無恙請祀名宦旣祀而有遇絳人於燕市者談公善飯也卽徐公采容人之議請祀張公亦以爲易世而尙友今乃同世而並棲於一堂是皆非人之所能爲也天也然更有說焉旣去而思誠爲令之所以見品而盱衡當世不乏營構敢一一問哉孫孝廉奇逢持建祠議白於觀察解公曰敝邑𨿽小從來無不情之舉動味斯言也覺余去思見品之說猶泛也張公諱與行山西絳州人徐公諱廷松山東掖縣人

○大慈庵碑記

余性僻無他嗜時過梵宇與緇流語頗樂之謂勝赴綺筵萬倍卽其法余不能解其徒亦自未必解而吾輩以意取之自有得處大慈庵千上人余知之熟矣斤斤自好持戒甚嚴眾耳眾目是豈可智襲而力負乃僉謂千上人生平無分外事也夫事無分外盡庸盡平行之不足樹赤幟談之不足壯麈尾而知言者不敢謂易嘗盱衡今古窺其得失之故天下事蓋盡於分之一言天下事之日非蓋盡於分外之一言分定於性麗於位而終其身者也其境不可以精魄禦其局不可以旦暮結吾人情爲帥識爲卒才爲刃而日出入於名場利陣之中求其帖然於分以內可易言哉儒佛不同爲人則一尼山上達卽在下學學以下名斤斤本分事也如厭棄其下而欲超乘以上古今蔑有佛之戒律意或略仿歟夫旣己祝發披緇皈空王稱弟子而湎淫無忌薄淸淨爲小乘侈談圓悟以恣其縱橫流漫之習法王有知其謂之何論至是安能不爲千上人另具眼也夫人惟不能無分外事也人而無分外事者大都負皎潔自愛之性抱堅剛能耐之神往往寄況於塵外而著力於境中術不論純駁業不論創守成不論大小必能有以自見而畱其緒於後是庵舊固荒落及上人之身恢而廓焉山門聳峙望者攺觀入而正殿轉爲禪房兩廊翼之各三楹焉香火地原二十畝增至五十畝爲之徒三員勛員黨員蓮徒之徒四可長可玉可成可進物力漸充人事俱稱余每過之輒爲低回寧直地勝誠有取於其人也上人年今六十八矣銖積寸累日經月營有尺椽片地從分外事得哉上人將鐫其締造於石以貽世守乞余以言引之餘至是而深有慨於吾輩之爲聖人徒也是何能當千上人一面也上人名本照大千其號云

○定興縣籽粒折徵記

淄陽畢公以萬曆丁巳來治定興下車首詢地方利害而得勛戚籽粒之爲民累也奏記諸臺使者求減折如文安靑縣例駁查往復公持甚力臺使者大感動具疏請於上候旨踰時值今上登極遂如所請恩詔到縣扶杖走觀者舉手加額謂天子仁聖使孑遺之民得畱視息然非吾侯卽疾苦到骨誰達之天子者慶今追昔笑與涕俱余觀民情而深有感於天下事之在人爲如公者眞其人也事非理不可爲非力莫能爲固也然如以理而已彼不起科之瘠地聽姦民投獻而以勛戚爲刀俎佃戶爲魚肉包納之法展轉相及不舉地著盡逃之不止此於理豈待公之身始知其當變哉或曰於理無疑而詘於力公不猶然一令乎何力至於今而偏足乎則理與力之說似之而非余所謂公眞其人者獨以其心言耳天下萬事皆從心起不患事不就但患心不眞眞者心之本體從來稱天下有心人爲其眞也眞則熱熱則遇而卽粘不能秦越視眞則耐耐則挫而益堅不因遲久灰減徵之議誠爲大造非公當之得無隔膚不親乎相沿久則勢難返更端驟則人易疑而素所穴以爲利挾以爲重者且不勝異意而姦人乘以交構其閒吹索揶揄皆足以亂任事者之所守使造端之初微涉門面廢然而返矣且不獨異意者爲然也卽共事之際已屬同心而事當更張體須周愼異意者復借上之周愼以遂下之耽延啟事未達於公交車而往復斟酌已踰歲時蓋轉關旣多葛藤易起一處停閣全局坐廢自公起議再易寒暑急急圖之盻盻望之默默待之當浮沈難稽成敗未必之時旁觀者意公興且闌气且竭而公更神王竟以耐之一道奏此奇功悠久成物其斯之謂歟此害在定興餘發未燥卽從先大父侍禦公聞佃戶包納之苦而呼吁之情每格不上聞年復一年日甚一日至於公殫力爲之而以首尾二載始獲有成中閒事勢之難易情節之甘苦惟任事者自知同調者相憐未易一一爲人言也故爲天下事毋泛論理心卽是理毋空談力心卽是力眞心如公爲理樹幟爲力辯冤不然滔滔者從官起念而不敢一問百姓急偏見理不我值力不爾克甚矣其相蒙也羅文恭之言曰此生活得千人命甘心不向世外走佃戶數千家脫湯火而世世利賴嘗私度公靑天良夜志之無惡可知也定興孔道復值軍興公日夜拮據但可紓百姓急者直前爲之赤心彊項往往轉上官之意旨而佐聖政之淸明諸不具論就籽粒論籽粒其槪如此公諱自肅山東淄川人萬曆丙辰進士以治行髙等應拜省臺而兄白陽先生時以少司徒督遼餉遵例回避乃補禮部主客司主事今升遼東寧前道兵備參議

◆紀◆

廣東司署事紀

附茅止生元儀賜環紀

馬房裁革冒破紀

○廣東司署事紀

萬曆己未夏餘以服闋補戶部河南司大司農桂亭李公札管本科同事者楊文弱嗣昌賈孔瀾鴻洙周海石思兼也廣東司王昆璧瑊出守開封堂委賈署事賈太母病劇托餘力辭於貴州司王畤生建屏王許另委余歸寓而札與印隨至賈不懌欲爭餘力止之受事時桂王惠王典禮中璫輒排闥絮司農而珠商夙頑憂未應手余推誠感璫璫不再至立給商價商亦應期方報成事於李公而廣東金花至余適聞叔訃臥病三日而福建浙江二司持堂批準會期恭進之版至余方訝其先不相聞遽以堂批取必而承運庫催期之使踵至余紿以稍愈卽擬期謀於楊賈以金花餉遼據會典呈堂楊擊節曰衙門一向措餉刻薄處斲元气瑣屑處傷國體惟子此舉差彊人意賈爲潤呈且謂此大好事而非置一官度外不可余曰舉念時已辦此矣先大父侍禦君建言謫十二年不召老牖下所親見者也呈入李公批雲天津右堂有疏請畱金花金花且莫進所引會典查來看余躍起曰誰謂公中堅者而轉圜若此持會典見於寓色甚和命艸疏余歸擬稿是夕遼撫周毓陽永春疏稱遼餉將絕並入其意尙在推敲倦且臥堂吏四鼓叩門傳詣寓議余虞中變秉燭成稿往見公曰中使夜持右堂疏來得旨甚嚴金花不便再請餘三復曰旨猶溫不爲嚴此時措餉當從大頭腦可常繼處下手據祖制以請之旨有幾分嚴厲衙門才有幾分光采公曰同是此題才批不許何敢再提余曰主語換過不妨今據遼撫疏以遼餉將絕爲題便不同且右堂請畱而今言借見有還時又不同更有進焉者乘此事急說明危迫不暇候旨一面題知便發則全不同矣公意亦不沮余出稿於袖公畱與山東司張鍾石國銳議之而內使催期愈急蓋聞余以廣東金花交太倉庫知有說且爲鋪墊也余語其使銀卽餉遼鋪墊仍歸內時管太倉庫爲劉半舫榮嗣因余交銀回字云果成此事九廟神靈共爲嘉賴勉之勉之餘日與長司李茂春語示以不撓春置余而侵李公餘啟公催寫本吏卽日上面紿長司以再商而密飛片紙於劉曰此物蚤一刻出門爲妙速之速之有爲余危者余曰銀一日未去望一日未絕旣去矣上卽怒可柰何人卽悔可柰何此後使交內庫銀有可交外庫之理生死甘之矣李公語余艸疏備之次日食晡在賈寓聞傳宣戶部堂官與金花司官坐客失色賈窺餘食自若送至門曰好爲之旣入有旨堂官姑不究司官奪俸一年嚴催補還李公欲補余持不可以疏稿進曰願公勿顧司官上意卽堅未始不嘗臣下司官以死生爭堂官以去就爭未必不可轉也公顰蹙曰此稿又引汲黯漢武雄才大略幾石粟政不入心金花乃主上心頭肉如何割得擲稿還餘余不應而退謝恩日中官羣至闔扉不聽出且曰金花尙在太倉勒使問之餘亦慮或然寓意於問之中劉回字云三日前發計到中途矣半舫固解人哉中官絕望日爲催補長司持黃篋到寓黃紙墨字乃敕內庫者有云傳戶部速將銀五萬兩來補窩兒如再不補將司官名字寫來我重治他余曰昨所爲借政爲無銀今有可還昨何用借長司曰固也柰聖意要補如何回奏余曰卽如此回長司曰如此回卻大不便余曰爲朝廷臣子死生惟命長司語每倨至是忽爲感嘆曰某不知書亦識名行某與公一府二縣人亦知此舉是公淸名柰聖意難回又太息曰若大家同心一齊發去事已成矣生被二司扯住復語一使曰對兩司說著他各進不必再等慘淡而別余知不免猶懼李公之補聞公自陵回往候求見童子出問何事余曰金花事中使來催望主定不補縱有處分願自當之以後衙門事猶可爲一補則前功廢矣語入傳出曰到衙門再議次早約楊賈與張摩厲以須會大雨公出朝歸寓余乃拉張同赴寓至西長安街傳旨若雷轟宣戶部堂司余駐道旁候公至隨入宣禦札公奪俸二月司官降一級調外任不許朦朧推升浩蕩之恩也次早謝恩李公命山東司補銀余復前曰竟補乎誰爲進者公作色曰不聽我補欲我再謝恩乎銀自有照廳進也余始憮然自訟旣非衙門中官矣何又說衙門中事退歸若釋重負吏部移問李公應處司官職名公召楊賈諭以福建浙江山東司俱有辭獨廣東司應處楊賈趨出不具艸公自艸之吏部擬降余山東運司判官閣部臺省交章申救俱畱中擬降之疏並畱余候命旣久與範夢章景文計具疏稱病復畱乃再疏而行逾年八月光廟初政復余舊官余反復往事而深有感也神廟禦宇久議者病其過寬然當時凡百有位皆矜名節爭職掌以苟免爲恥余不敏不敢以委署爲可避卽二三友人俱以職掌相勉則治術未易言矣余決計時司吏羅跪泣請曰公非此司官偶然委署原無專責何認眞若此且公以署此印故不進此銀如肯刻下推印刻下卽有人代進不進無與也余笑曰旣承委署卽是專責有畏而避豈是臣道羣吏知不可奪彷徨而起或云有教之者也楊賈諸同寅後先視余推余擔當則吾豈敢神廟之寬大原有所以養臣下之恥心者此未足報萬一也不然苟免爲幸何暇問職掌哉

○附茅止生元儀賜環紀

光皇帝臨天下甫一月聖政不勝書然實錄首復前戶部主事鹿善繼官云善繼字伯順爲民部郎是時神廟末遼事方棘餉中斷請發帑不可得議者以金花百二十萬歲入太倉其攺貯瓊盈非故事當仍還司農以應遼急上不報伯順主河南司事適署廣東司時廣東淛江福建三司各有金花解至伯順請於大司農李公汝華曰與其請內帑不若畱金花與其旣入而復請不若未進而權畱如宸怒不測願身甘罪李公頷之遂以應遼餉而後疏聞上不允頃之又切責司農奪司屬俸一年是時主遼餉者爲山東司於是與伯順及司福建淛江者各謝罪司農皇恐時福建淛江者未發卽仍納內庫而請俟外解以補伯順所已發閱三日上復令大豎至司農按司屬名伯順曰爲此議者我也柰何爲諸寮罪與大豎講折再三終不屈上於是奪司農俸兩月謫司屬於外鐫一級司農益皇恐遂曰臣適署司空有事壽宮罪不在臣銓曹責司屬主名以伯順獨應之而前所奪俸者皆得安堵司農屬不平合頌於公卿閒伯順不願願身當於是舉朝爭之上不報銓曹請謫伯順爲山東鹽運判官上亦不報伯順候半歲餘引疾去不數月有鼎湖之事於是光廟首復其官云神廟閒多伉直敢言之士謫者亦累十百而言者不止上遂置其言不復謫而人以謫者不復起亦不復言卽言亦以上置之故時佻恣無禮而及事有關宮府未嘗敢爲執也伯順不爲言而執執事之在金錢又上所最急於是一二十年閒似伯順以孤鳳矣光廟在靑宮每賞嘖不置故首還其官夫光廟之徳尙矣神廟於震怒之餘諸大豎復排謗百端而終止於薄謫其大度何如哉故舉朝敢爭之爭之言至或不可聽聞而上終不以爲忤此盛世君臣所當法也故爲合刻之伯順非特識私感也其忠愛將無彌篤乎

○馬房裁革冒破紀

馬房冒破相沿旣久余初受事不安於心以告袁滄孺世振袁心是之贊余說堂行廣西司查司持存羊之議余再請而再駁且面相許而轉復駁嘆人心之如面也余旣以母喪歸代者爲王昆璧瑊堅持余議以爭協力於巡靑使者題參得旨追擬如律而廠監據旨中有存畱字求如初支王駁之曰所謂存畱指別廠未發覺之驢頭而言也該廠已經發覺追贓矣擬罪矣聖上原無買補之旨安得如初支也廠監乃止夫此事可否非難見也其旨盡於邊有軍而無糧廠無驢而有料之二語而再駁之者借口存羊且語人曰爲上首存體上首爲誰卽袁滄孺世振也是役非袁不爲功此道可於今人中得哉爲之志感

●鹿忠節公集卷九

範陽鹿善繼伯順父著

墓志銘

行略

◆墓志銘◆

故嘉祥縣知縣警愚馬公曁配盧孺人墓志銘

王母秦太夫人墓志銘

義官繼庵薛公曁配張孺人墓志銘

中憲大夫四川重慶府知府時庵張公曁配侯宜人墓表

○故嘉祥縣知縣警愚馬公曁配盧孺人墓志銘

吏治之壞大要苦資格之易拘憂公論之常晦繇是寘其人之可爲者而尢其天之未定者志士熱腸彊半灰矣警愚馬公非孝廉起家乎又非位不鬯才伸不補屈抱恨長逝者乎何關西之政媲美漢庭且不燃之灰屍祝轉切也公舉於鄕以己卯筮仕同官以最遷矣而以蜚語謫一署汲以賑饑聞再署密以振廢聞薦補偃師革倉吏之鋪墊除交界之送迎歲省無算未踰月以艱歸服闋補嘉祥二十日而沒故惟在同最久治狀最著入人最深嘗得交於伯子濂仲子潔悉其槪公有大造於同非別求利之去其害焉者而已同舊徵糧催以十排侵欺擾害而糧益逋且上嚴爲提絕弦以應刑煩民急假貸求免令豪右收息逾月倍母公去十排限民自納提者旁午具民窮以請曰無官猶可無民可乎上官心重之稍稍聽公糧遂報完榮及所生此同官百餘年僅見事也漆同二水合爲城患歲一修之額派麥三千六百石公念患無已時起堤抗水使不復西額派遂除植堤以柳且成官路民碑之曰馬公堤志永賴云秦府酒瓶取給於同歲差四校尉橫索無度公至而校尉以故態來公杖之以橫狀啟王且請縣自送不勞差也王感悟慰勞公費減十九矣同民貧而役煩公革大戶斗級司兵民皂快六十四名歲省千緡事亦畢集至於窩訪公行孫承恩九家爲之魁公召面詰與之約一人中傷則九人立斃耳九人崩角丏生請得自新闔境帖然公在同五年釐姦剔獘瘠己肥民絕無一事不爲民而自爲者徵糧嚴禁多收傾解總付大戶或謂公貧可藉羨養廉徒入猾役手何益公謝曰官有常俸何貧也多收有禁羨能幾何與其割人肉充己腹無寧本地錢贍本地人耳時守西安者曹楚石璜雅重公之爲人暗書公號於屏曰眞君子公再舉卓異尋擬內召未幾升練兵同知復以直指某論劾謫河南簡較蓋耀州搢紳某實中之某佃同地百七十餘頃而不稅公以法繩之某佯謝過而陰修卻會直指爲所善友遂以一例徵糧劾公先是同官之糧夏秋驛站廩祿各其田公謀曹公條鞭之而田大均及坐劾曹詣直指白其狀直指尋悟然奏行無及矣公離同之十四年同人建祠立碑記學官且移文定興若曰爲同之眞名宦也者是卽定之眞鄕賢又四年更於西山髙敞創大楹以鑑空衡平風淸月明書其額歲時祭焉蓋公之論至是乃大定聞某鄕紳已餒若敖矣公得陽明之說於徐獻和先生尺寸取則焉自奉極儉而好施予塾師尹翁生有養死有葬親友困憊賴公遂其婚嫁者不一而足裏居遇歉轉貸五十金濟之及其當官爲民請命不避彊禦而尢加意人文持其師說爲諸士講解諸士興起文明其地嘗聞同士不登幾六十年丙午雋者卽當年所首拔也優免闔庠實以二丁利瓦伊亨等數人貧不能娶代爲具幣馮生光升廬母之墓歲給銀米月三視焉謁姜女祠嫌其不聳創宇樹碑且入祭典其重名教崇節義又豈可爲俗吏道哉蓋得於學力深矣公名鐸字振之警愚號也以嘉靖丙午生萬曆癸卯卒得壽五十有八配盧孺人有捆徳公之樹立助不淺焉後公一年生後公十一年卒父雲路以公考滿封文林郎母毛贈孺人丈夫子二濂潔皆庠生各再娶爲紀爲尙爲楊爲田女一適牛化麟孫男五橓娶甕繼李楠娶薛如飛如阜秋魁尙幼孫女六配許國瑚薛士璸庠生李淐範士楫二未字鹿子曰余總角從先大父壁屏閒得公之體貌彼時顓蒙不解所抵掌者何言第見賓主之驩然相向若各有得也及齒加長稍涉世思奉教於君子而已不可得乃讀公之傳而論次之夫治民在去害知之待中智哉然口談身任難易懸矣內有不能饜之腹外有不可返之勢愛一錢者烏能爲公所爲卽不愛錢而不能不愛官者又烏能爲公所爲閒執苦資格憂公論者之口而翻其案則有公之行實在余旣爲之志復系以銘銘曰公困貝錦吾以咎人公困屍讒吾以咎天然論天道者原於旣定而稱不朽者非以引年彼無噍類公有蘭桂彼腐艸木公亙河山吾反復於羿奡禹稷之論而信恢恢者永操不漏之權

○王母秦太夫人墓志銘

邑侯中訒王君以壬戌進士治範陽丙寅冬擢南儀部將行視余於江村手其太母秦太夫人行狀示余屬爲志狀出舅氏履山君蓋太夫人歿時儀部未成童悵念音徽未獲覩記自捧範陽檄過裏向履山問狀履山後太夫人期有六日而生同憂喜者幾六十年其狀爲有徵余受而讀之避席曰異哉以太夫人之賢而所遭之數如是吾乃知王之所以復興與儀部君所以爲國人之母也太夫人父歲貢士邗塘君母白孺人其曾大父鳳山君官南大司馬所稱端敏公也太夫人生而端穎邗塘君授內則女誡諸書輒解大意擇配歸源臚王梁川君之仲子麟郊君鴻臚父爲九巖先生起進士官禮部郎中配朱安人太夫人之歸王猶及見朱安人朱自賀得賢孫婦復戲謂鴻臚配鄒孺人而婦實勝吾婦太夫人事翁姑實得其歡邗塘君念女有所餉必以薦堂上翁暴卒自嘆事翁日短益專以奉姑乃姑病痺子婦宵衣以侍扶抱臥起八年一日聞者感動當鴻臚君時中倭患稱貸應軍興田且半入母錢家意望二子約以償負之重輕爲授田數麟郊君不無猶豫太夫人進曰裕蠱克家兩得之何可讓盡出其裝以從事鴻臚君得以舊規傳其子是役也克復大計定於片言笄而丈夫哉不寧惟是一日有嘩於門者蓋同裏行有不得而怒旁泄以王氏奴爲詞意猝難捨奴因可中其主是時伯仲殊難下太夫人力求自治出奴以說嘩者廢然而返此寧直度勝識固遠矣居恆對麟郊君稱說婁丞相呂參知事意以柔道勝天下其待伯姒以身下之姒卽方伯公女不能以貴相加親睦無閒言鴻臚遺二姬請於伯姒遞養之曰此翁之接又爲長子女也隱然以柔姒者用姒偕之大道矣至其佐麟郊君讀爲之篝燈拂幾先意以進粥茗相勉之意初不以言麟郊君感其意下帷攻苦枕藉子史無能傲以不知每憾數奇未得與京兆比甲申受知學使者當與乙酉比眾指目是久不鳴鳴且驚人乃先期暴卒太夫人殊不欲生履山君挈孤寘前且泣且諭曰立孤實難而忘先君子公宮之教乎乃彊起治事孤卽今贈文林君爾時僅八齡甫免喪則爲孤延師授舉子業贈君日誦千言典墳史漢陰符南華及抱朴風俗通皆手纂其菁華太夫人又不欲拘一先生之說捐重費恣其從遊遂傾其時之豪傑文气日上太夫人喜進之曰而祖之幾幸而父而不得者孺子庶其得之勉之哉已獲推擇隸博士籍未幾復以痼疾不起太夫人心傷不得於夫者復不得於子忍痛以視子之子先是太夫人爲子謀室得履山配尢孺人之侄蓋白孺人嘗因其省姑心識其福厚履山從臾成之歸連舉儀部君兄弟尋封太孺人則理固有可見者非苟而已也贈君逝時儀部年十二太夫人幾望長孫更殷於望子時儀部文藻翩翩已覘鳳毛其成名不及見則疊遭喪亡開篋之痛傷神故爾狀復稱邗塘君教女差和於教男裏嫗自外來戒非婦順勿得言太夫人善承顏志卽弟輩逢怒賴太夫人在旁爲解顏說者謂能婦能母蓋於能女始基之矣而閨教之重焉可誣也邗塘君歿良史寫照太夫人促麟郊君商憶指點數日乃得及麟郊亡卽以屬前手遂若生人謂食其報云然余因反復於天之報施太夫人始爲婦佐夫旣而代夫爲父又旣而代子爲父其盡瘁於王三世矣而天與人若交困之喪亡之餘水潦助虐以促生計向所偕伯姒遞養遺姬之子蕩敗反誣償負所得之田爲折箸不均乘伯仲亡而割諸其﹖牙攵女﹖疾之深也姬子有力焉卽儀部之顯庸而又不身親見所稱報施善人僅於寫照耶否否世之遭不苦報不爽又身親見者卽屬懿美而其味易盡人所歔欷感嘆歷千載而起無窮之思者多在苦而不食其報報而不於其身則太夫人之報自當別論且天因人人各有因貴因貴賢因賢狀言太夫人之歸王去華廠而安容膝薄自奉而丰賓養且垂老服嫁時衣衽如笄可詠可畫余觀儀部君範陽四載約己裕人獨以不時花樣蕭然於金臺易水閒不啻爲太夫人寫照所稱賢其賢歟則以顯官言報者猶淺之乎論太夫人矣太夫人生以嘉靖己酉歿以萬曆丁未得年五十九麟郊君諱某字贊甫郡學生子男一卽寧一縣學生今贈文林郎娶於尢今封太孺人女一適郡學生華瑞錫孫男二長永吉南京禮部儀制司主事娶華氏封孺人次永嘉郡諸生娶顧氏曾孫男某某余旣撮狀爲志復系以銘銘曰儀部作祖儀部代興誰當中衰悴不忍聽父其子兮笄永素子其孫兮夜常醒蓋不數孟母之杼未絕韋氏之經原其始要其成不有悴者其何以榮

○義官繼庵薛公曁配張孺人墓志銘

公諱可大其先有諱斌者自小興州內徙家於新安之馬鋪村斌生景元景元生銘爲諸生配太宰郭公琎女避水患遷城中生三子思茂思盛思孝盛生琳琳生延齡爲諸生配馬氏生四子長克仁次克義次可教公其季也少受學朱先生以慧稱劉參藩兌尙在諸生中見而器之引同筆硯當是時公亦自奮謂靑雲可自致未幾有父之喪諸兄析箸生計大詘公受室增廣生張來麟女家徒壁立學遂廢張君故貧猶能念公攜綿二斤驅小豚二至公鬻豚得錢九百綿則付孺人手夫耕婦織艱苦備嘗竟用是以存活而家亦駸駸盛乃甫能自給輒好施予安州人有罪赴審以其十五歲女當錢八百公曰女可當乎與之錢而還其女其人泣謝請立償券公促之去曰並不必言爾名時年三十耳兄子庠生桂老而無嗣良玉死而其子不能葬相頗有幹局而苦無母錢公葬良玉使桂依己居而貸相金使收其息以養親聞者感動旣而相子登仕邑大夫使主藏上首侵金三百以責登仕公貸爲償出登仕於獄微公登仕有死所乎此猶有可勉者曰親張應奎等不啻疏矣各貸百金許爲出息並耗其本不聞一語責之償也復有張時誦者貸金三百掣鹽僦公別捨誦死其貸不可問又欠商價四百九十金商且問價於誦之子公曰鹽非吾事店實吾捨願代爲償商殊不意未敢受公固與之署教張印東文暉赴試卒京邸張籍晉州距新安四百里不能歸公任其事並其器物送之往還凡三費皆自辦使施而望報冷灰當入誰念哉蓋公少懷濟世業以貧廢而卒能借治生之術以行其意命伯子良棟習吏事仲良材叔良標俱以茂才入成均從天下士遊而自以行義好施爲優遊卒歲之計乙卯大旱盡出積粟減價糶之復捐五十石爲賑一方以安遼餉勸借首以三十金二騾爲眾人倡按部使者爭表其閭邑大夫禮以大賓遜謝弗獲已勉爲一至張孺人旣同公貧苦復佐公施予先公二年卒公不再娶丁卯四月偶覺疾卽治後事沐浴而逝叔子標以綿拭其面如沈香味眷屬共聞之亦異矣江村漁隱曰吾按薛公之能治生而欲於賜不受命另轉一解也純如儒者之成說則家無擔石便爲載道之器而宇宙在手盡屬躍冶之金薛公之業蘇季子所慕負郭二頃不啻十倍之而其源自錢九百綿二斤始天下事固在人爲命而以受爲受公𨿽至今貧可也然薛公之業而托始若此其爲生亦難矣陶朱公有言見苦爲生難故重棄財以公之托始豈猶不知財所從來者何輕去之若是且施不望報已矣至於受徳之人反以怨報其心能無少冷聞公一日有張於庭者突至前言不可辧引公傾跌蓋盜公葦爲守者所覺故先發制之而庭固公代償鹽價張時誦子也邑大夫治庭如律公復請寬之嗚呼賢者固未易測哉徳量如公食報未盡孫曾林立蘭茁其芽蓋方興未艾云良棟任山東巡簡娶鄕耆李子實女再娶禮部儒士王養中女良材娶文思院副使鄭藻女俱先公卒良標娶鄕耆劉楠女再娶壽官單緒女女三長適廩生張純儒次適儒士劉士煃又次適生員單礦孫四文炳候選主簿娶生員孫灼女棟子文曄娶太學生田茂盛女文煃聘舉人陳諤言女材子文英娶容城縣生員孫奇儒女標子孫女三一適安肅縣生員田見龍子田由一適生員田奎光一適生員王宗禮子王珍余未字曾孫一思徳曾孫女五一許廩生仇振香子一許廩生髙旻子余尙幼公生以嘉靖甲寅五月二十七日卒於天啟七年四月十九日張孺人生以嘉靖癸丑七月二十三日卒於天啟五年正月初九日塋在城西北一里許余旣志之復系以銘銘曰廢學而農積約而丰偕牛衣爲老友成市義之薛公惡得藏拙於受命而貌附乎屢空

○中憲大夫四川重慶府知府時庵張公曁配侯宜人墓表

此時庵張公與侯宜人之所藏曹少宰眞予志其幽厥嗣茂才起滄千里命余表其陽余於公神交也嘗反復其事而特論其大者公大造容在淸詭計之賦其大造滄在爭竈民之差蓋以莊定賦積而歸總地有賣買賦無推收善詭者無所容而民有均徭兼有里甲竈以產鹽故祇有均徭柰何復移且竈兩倍民歸誰受之淸賦事屬創爭差事屬守微公容何自貽無窮利滄且開無窮害矣然守而以爭力難於創鹽使者業惑志於前運長非後運長之言不幾以一官博乎哉迨守重慶安居尹賢而不快於當路酆都壁山奉職無狀而均能挾貴人牘旣而不快當路者竟畱挾貴人牘者竟去公之侃侃大節不可奪固如此善論大者兼論其小天下事固有數人可辦而每擾千萬人一日可了而動淹歲月兩言可決而葛藤至於沸唇如大木過滄微木必漸來夫可漸覓之一語擾可言乎牧馬艸場三十年待題之案非公終成停閣爾復有相因極久而極無謂者枯柳變價何必費五百里之運刷捲搜姦何必以小疵滋駁復至有正嘉以來之疑牘與夫府屬傳銀何必解府發驛往來之不憚煩種種無謂暗耗物力而敝人之精气得公而枯價就彼變傳銀就近供故卷三百一日而銷二百五十也易簡而天下之理得豈小補哉議公者謂太察或又謂持法過嚴此誠有之然世旣有解屯銀不銷批者收屯鍰不繳詳者冒支米二百石以上者以及挾訪驕人气加士大夫者掌案監司役縣倅爲漁獵者非公孰與破重陰而提陽气爲人心一大鬯乎公持姦人旣急又拙於逢上飛語時起而無能一語點公操者蓋容之徵糧大戶自收卽令自解容之新學宮士夫各捐貲卽各任事重慶浮梁浮屠之建亦用前法主省視不主出納心迹固自較然而容城不於公費外復科里甲重慶不於柴馬銀外復入門皂之直此固相因故事他人之爲淸吏者亦所不辭也至於卻滄商五百金之例饋捕私鹽發批驗所給商納價而革變賣之鋪戶頌冰蘗者不獨賈人矣曹武惠之言曰好官不過多得錢公不愛錢故不愛官不愛官人遂不得以官難我公以重慶罷而公之自分罷者則自容已然朱直指語業求多觀察進表則就其語而反之西池賈公力爭於計吏之堂而得不罷陷陽城者以饋女誣滄守柱石王君特疏辧之而得不罷丙戌之計已有出袖中揭者東光馬君謂揭孰與考確而得不罷蓋範玦屢示卽有兩持之項劍而爲公項伯者初非得於安排憐才好徳人固有心哉卽重慶之役曙臺唐君實以多故借才除書下出餞於郊簪紳驚傳非世法所有公受事卽爲軍興計徵稅以米代銀不一瞬而坐收數十萬餉帥之麾下噪公方食吐哺出諭以生路眾惟命乃密與帥捕倡亂者斬之遂定當是時多公之能應變嘆主選者之知人爲行閒計蚤復能應卒也兵事方始不專其事任而以何邦卿事罷之當日事未易言也邦卿旣死重慶無恙故以與爲罪向使重慶危邦卿無恙不與獨不爲罪耶李太史本寧謂將取故與兵法所不廢論久當自定知言哉公旣罷裏居嗜學不輟時以義舉爲邑人士倡修學賑荒卹保安令之遺孤俱以百金而朱郡守與陳明時旣中含沙賴公得白人謂重慶爭三尹去畱風采猶在也公所著思艱錄夜獨艸靜觀堂頌其所自得深矣侯宜人乃業師庠師代具儀以聘者公之冰蘗人以爲苦宜人獨安之值公持法時以罪疑惟輕之語進合而有助無慚公之配哉餘生也晚未識公面從父老稱說想象滿堂之生气曾代容人追寫去思故自負於神交而特表其大者如此其世系履歷則已具曹少宰志及李太史傳中

◆行略◆

術陽縣知縣泰宇孫公行略

孝廉孫對楓行略

○術陽縣知縣泰宇孫公行略

公諱重捷字聯芳別號泰宇徐州公三子長重振次重揚公其季也幼有慧質未弱冠卽指掌千古及昭代典故識者覘其遠志每試輒冠諸生名嶽嶽起已而屢困畿闈人代爲侘傺而公無幾微見績學不輟乃以丁酉薦向用有階益自發舒是時公長子可甲已露頭角公自課課子深居簡出下楗篝燈丙夜猶熒熒也遠近親識居恆稱人倫之盛必推公父子隱然爲一方重可甲復舉於己酉鄕邦口實三酉堂不啻膾炙蓋徐州公之領鄕書亦以前己酉云庚戌公父子俱上春官見者聞者指爲威鳳挈雛名動京師而可甲一夕暴亡公自是於邑不自得歸嬰危疾稍閒癸丑謁選得﹖﹖術陽任未幾疾復作卒於官余知公久悉其行事服其徳器公素性嚴重非人不友頗得簡貴聲而持守典刑不失尺寸物望都焉丁內外艱杜門讀禮稻錦不禦伯兄病侍榻前晝夜不解帶人皆感嘆子姓蕃殖不無參差得公一言人人意消終公之世無扞罔者當時亦不自覺今且動事後之思矣同邑陳公可成任宜陽歿而無嗣室人不給朝夕孫公奇逢方議爲立嗣而苦於難合公力贊之捐貲以從其事遂成邑有橫璫與同袍某相構當事者爲公舊知而人以公先有小嫌意其難之公毅然曰袁絲變色李膺抽戶此其時也何問其它爲之周旋不遺餘力是豈可以淺深測哉公方盛時稱天下事未可量蓋揣摩簡練已得要領時爲親知借箸無遺策邑中制作多出公手蓋邑令重其爲人往往就公決大疑又以公不私謁無從借手報也頗抱平原之憾矣據公之遠志績學若天有意者使竟其所長當非小補乃困至中年猶未脫諸生卽牛刀小試而猶奪之速天可問哉﹖﹖術陽席未暖病遂不起然聞公始至淮安守詹卽以查鹽務命公力辭之素操亦見一班矣公生於嘉靖三十八年二月二日卒於萬曆四十三年正月十三日配何氏雄縣何禦史某女先公一年生後公一年卒長男可甲己酉舉人娶新安管憲副學畏女嗣孫紹宗次男可第庠生娶商河知縣杜濯女又次可登俱早夭無嗣長女適雄縣王孝廉夢桂男庠生王孫郁次女適新安縣選貢寧公攀龍男元弼其先世系載在徐州公志中

○孝廉孫對楓行略

君諱可甲字對楓﹖﹖術陽公長男生而穎異童子時下筆千言觀者譬易十四遊庠十七食廩二十五舉孝廉君好學得之天性從﹖﹖術陽公扃戶理業燈火雞窗無論寒暑非出就試罕見其面每試無不第一者同儕心折卽背面無異辭而君自視欿然繇是心折君者不獨以文辭也君旣以世家子負重名徳量春溫風格玉立覘君之出者無不羣然迫就欲接一言己酉舉主爲桂公紹龍桂公愛君甚於廣坐中徧贊賓客當是時卽皮相者亦期以公輔乃未入闈以暴疾逝嗚呼天哉彌畱之先﹖﹖術陽公夢登山頂有精舍供帳甚都微聞欲以招君者猶憶壁有錦文曰瞻依徒切覺而語君君意不懌不數日卒妖夢踐耶然君童時未及就塾師其師夢部郎投謁心異之詰旦而﹖﹖術陽公以君至師大喜告以夢爲後日券何獨不踐也君以萬曆十三年九月十七日生以三十八年二月二日卒得年二十六歲配管氏新安縣管憲副學畏女嗣子紹宗

●鹿忠節公集卷十

範陽鹿善繼伯順父著

議一

○粵東鹽法議

國家餉邊取諸鹽利今太倉若掃矣持籌者仰屋而嘆求其濟於同舟意至切也以粵東與兩淮相提而論產鹽行鹽地頗相如解京餉邊課甚懸絕據鹽法道僉事李橒鹽政考移文該司核不均之故意必極力查刷多方措處別有良籌以匡不逮乃來文洋洋灑灑幾千萬言或據開銷於公移或諉事權於他省自解則誠得矣共濟其謂何哉天下事非一家私議願虛心而酌之夫鹽考所載解京項下四萬三千九百二十九兩而今每歲解京僅二萬零來文謂鹽考原非常數三十九年引目多拆溢額三萬李僉事遂包此溢羨而言之以前以後俱無此數誠若此言是引之疏滯專聽於各商餉之盈縮特任其偶值也朝廷又何必設官何必懸法哉據李僉事十七禁十六議每以課餉之充自許爲稽考之效卽按院軍門亦批鹽餉溢額該道精核之功其非偶值明矣且未溢以前積習猶莫諫也旣溢以後勝著不可追乎使用法者不厭爲已陳之芻狗則溢餉者豈遂爲空谷之足音不此之究瑟瑟焉援前據後辯此年之非定數而條引考中自注之語以爲券恐非通論矣不寧惟是李僉事旣以解監之數與解司轉解京之數開列於前及其自爲酌定除恩詔蠲免外較數歲之中以九萬爲率六萬四千七百四十兩解監二萬五千二百六十兩解司且云時詘不必取盈時溢請詳另貯該司所得意爲有據之定案者此也抑知其爲當日苦心之微詞乎李僉事竭忠體國固甘己身之怨勞而畱余忌盡不無難爲後繼之慮焉此固易明也且李僉事作考時尙未知太倉懸磬邊軍枵腹之極故運機布算爲粵東計未暇爲太倉計耳使知國事至此必更出確議以佐公家豈肯畱此微詞以滋借口耶故就李僉事已行之法而實修之歲不儺於溢三萬也更就李僉事未盡之意而推廣之歲又不止於溢三萬也李僉事其顯者也提舉吳邦楨不知其服官何狀去官何因獨念其復部文以八議與鹽政考相發明焉以羽輕之職鄙肉食之謀耳目旣眞區畫可據卽用人者或有限年之格而用言者豈可以人廢乎本部合並鹽考而折衷之將大措手於粵東矣蓋粵東鹽不爲不多地不爲不廣豈其行引僅登六萬特患有鹽而未必盡以引行豈其餉邊儉於二萬特患有餉而未必盡爲國用卽就來文所扼腕而談者一則本宅之私票聯檣揚帆莫可誰何一則貲郎之攫金截多作少掩有爲無夫私販如此官鹽安在小吏如此大吏安在果稍一盤詰必致反噬必不爲王民然後可果弄鬼搬神莫能端倪必不受統屬然後可天下寧有此世界有此事體乎故導利者鹽也行鹽者法也有法則客商不苦官爲虐有法則客商不敢自爲姦有法則鹽盡歸引餉盡歸公源潔流淸姦人不敢侮而動故欲求鹽利惟議用法十七禁十六議李僉事已試而效者所當畫一守之其未竟之緒與吳提舉八議次第舉行歲增課餉數十萬不難也吁嗟邊疆多警年例久虛旴衡內地水旱盜賊相尋而起念則壤惟正之供且多拖欠嘆東省異常之變敢問催科徘徊展轉求所以補歲額而濟邊儲惟是地不愛寶天不能災之鹽利有可講者而該司繁稱多說極口苦辯萬不肯佐太倉一籌詳其大意不過恐爲粵東加餉耳寧思鑄山煮海原利國之資踐土食毛共急公之誼國之初盛軍興甚簡藏富於民後因多故稅餉洊加不獨一粵東也卽如兩淮初額不過數萬次第增加至六十萬遂以所加著爲定額今欲分毫減之豈可得乎粵東亦王土而獨以爲不可加何也且使加課而彊以所不能則絕流之漁中智能辧今粵東自有大美特經理無人使利不歸上亦不歸下徒入姦人手爲可惜耳故等鹽也別省餉有定額粵東獨稱無定旣以無定者藏姦別省有定然洊加之餘又卽以多者爲定毫不可減粵東無定然溢額之時復援少者爲定毫不肯增是又以有定者背公亦不可解之極矣故本部今日爲粵東計兼爲太倉計不敢鑿空論事憑臆決機惟考規條於祖制按建白於前人反復李僉事之考而參伍以吳提舉之議更定鹽法增加引餉與粵東曠然更始幸勿驚也議款十四大約就事勢所久偏枯者爲之調劑人情所久郁塞者爲之疏導化私成公因利爲利補歲額而佐邊儲抑在斯乎

一曰行部引

一曰嚴考成

一曰重京解

一曰設運司

一曰更任職

一曰復淮課

一曰通海北

一曰增埠引

一曰絕西運

一曰均菜餉

一曰索積貯

一曰禁私鹽

一曰烙魚船

一曰正鹽斤

﹟一曰行部引

鹽以引行國有定制粵東請引六年一次往牒可憑也今乃專奉軍門號票恬不爲怪其以爲非鹽政長法者僅吳提舉一人耳卽來文據萬曆二十一年陳軍門發票式憲牌謂其時與部引並行未嘗偏廢又稱三十年差官請引侵費悞事續請未至權用號票此尢不可訓矣夫引不足則引可增引易盡則請可豫票非所以爲法而權非所以爲名也票引並行且不可矧專行乎就後先相委之詞按上下相蒙之故請引何遂至將脫絕之時遣官何偏逢不的當之手因差就錯卽權爲經粵東不利行引之意可得於言外矣夫行鹽以引則權無二門今公然用票是以外臣而更祖制也且權旣倒持則利必瓜分棼然專擅是又以旁落而開濫觴也票之數果止如自變量而票之奉果盡出軍門耶司農不得與其權何所執以核其餉也夫廢閣旣有繇來因循易於借口以不能問不欲問之情而遂成不可問無從問之勢此國家何等時而利柄不收容其旁落哉亟宜遵照祖制查通省應給引若干今加引若干先時請引照引行鹽一向號票悉爲停止使祖制得復稅餉有可憑而問焉此粵東今日急務也夫人情當其久據而偶收之必有矍然不自快者然何敢以常情待當世之賢豪乎

﹟一曰嚴考成

鹽不行引則私難究詰引不考成則官無激勸粵東之視引若贅其視行引若戲無引固不以請引爲急也卽有引何嘗以銷引爲重耶拆引聽各商之多寡遺引任各埠之停壓泛泛悠悠是何政體也且每歲各場所產之鹽政足供各處行鹽之地而每歲應折之引政足掣每歲當行之鹽就鹽而取息商之利也而就引以責餉則國之利也今引無考成則甲可以影乙貓可以眠鼠商且行不盡有引之鹽而與官爲市官且利不必盡行之引而以國爲市矣粵東之病政在鹽多引少柰何反有遺引耶卽來文所稱南雄引歲約二萬道三十三年縮至一萬二千道或出該司當年官吏隱蔽爲姦然已不可追詰不知本部非諫旣往也以追將來耳及今不蚤爲計恐後之視今猶今之視昔矣欲振積習宜定成規將發到引目類至三年加載考成事例通計引目無遺課餉充足卽將本司印官定爲上考如有遺引缺餉查照分數參罰庶部引隨到隨發永無寢閣之獘而後來任事者不然且與不行等耳

﹟一曰重京解

宇內鹽司除邊中鹽糧外仍徵餉濟邊京師天下根本西北戰士荷戈計臣握算卽東西南北總爲一體而獨重者自有在焉故解京歲額或有不足聞有搜索別貯以補京解者未有顚倒重輕反以京解成借支如粵東者也鹽考所載解京解監與存畱京餉旣各有名項而來文十年開解之數解監定數歲必取足解京則多寡任之耳何輕至此也且三十九年以前解京者開稱盡數三十九年溢餉三萬又以所溢者湊支兵食而還仿未溢以前之數解京三年之閒少解四萬又何輕至此也且所稱存畱充餉諸項每不完解而那借解京者以爲補湊卽來文亦自謂廣濟橋解司額項每年四千而七年以來解不及半且並該府額編兵餉共逋至七萬有奇夫寬其存畱之逋補以解京之項又何輕至此也粵東故事大槪以京解爲迂緩不切之事相沿旣久牢不可破夫使太倉猶二十年前之太倉或可姑置嶺徼之利於度外今太倉匱乏不敵一富人之屋尙可任其輕忽而不之問耶故今日之事反其輕者而使之重則解京之額寧議增母議減卽地方有難已之費亦當別求措處斷不可移京項以塡逋案也破積習而重本計請自今始矣

查會計錄隆慶二年禦史王同道題該省用兵乞將應解戶部鹽課引紙等銀共七萬三千四十九兩畱爲徵調官兵糧食之用尙書馬森覆疏已稱該省鹽課引目四五年閒並不差官赴南京戶部補刷宜就彼淸理官引鹽引設法疏通至於橋稅尢嚴加察稅必歸公則軍餉可充以後應解錢糧再不得援例請畱以誤邊餉是言也固行部引之明條而尢重京解之公案也

﹟一曰設運司

浙福山東等省餉數不加於粵東皆設鹽運使司而粵東止設提舉復革其在海北者所管鹽場攺歸府佐卽見存提舉徵收課銀止東筦歸徳靖康香山四場而余不與焉及課缺解遲部文查催又咎在廣東提舉天下寧有事權未付而責望可行者耶今之提舉祇各府道之牛馬走耳無論難於分外望其有借箸之功亦不敢於分中保其有挈瓶之守勢使然也故欲重彈壓須隆體統粵東長計亟宜攺提舉爲運司更定官僚以理鹽政再設運副分司北海又虎頭門曁潮州俱屬要地各設通判以專盤驗如鹽船至所管河下兌商截角引目俱仍赴運司投銷其首領經歷知事緝巡省城河下私鹽並烙船秤務差委其各府州縣場竈每年額編課銀及水客軍餉餘鹽銀兩盡付運司投納轉行解部外移文申報兩院並布政司鹽法道查考其各場每年有無拖欠數目歲終亦要揭報運司以憑查參施行則體貌崇而事權重責成可以展布綜理易於精嚴鹽政更新國計其有賴乎至於衙門人役廣東見在者可以頂充海北舊有者可以重補斟酌變通存乎人耳卽添設運判二員經歷一員均於鹽政有裨建造衙門募充人役或取諸鹽司之積羨或派諸通省之田糧費少而益多亮智者所無難也所患者局面驟更事權頓異舉布政司所獨擅者而一旦釋之儻非奉公之純臣必起阻撓之異議然共圖國事敢問私情是所望於同志爾

﹟一曰更任職

運司旣設則任職可議矣蓋鹽實利藪而國用藉之其所系何重而可輕付人手耶利能昏智脫之實難財不苟得談何容易非得天下名流而任之孰能絕飲盜泉垂芳淸白爲國家裕度支者粵東之以提舉治也正以課希其以貲郎鬻也明以利市夫旣朝市官矣而欲官勿市商且以限年之格窮之借令卜式輸邊僅博一長沙太傅名無復之轉而逐利人情乎曾提舉有激乎其言之李僉事亟取其說謂賢科久任庶其少瘳而以例從中制機慮旁撓付之浩嘆也吁嗟鹽何等事治鹽何等官而任用若此我不敢以刮目待彼只得以不肖應狼藉彰聞祇供黜幽者塡案之數國家能受其獘乎夫各路鈔關稅能幾何猶必董以部屬獨於鹽場付之銅臭卽各運司閒用正途率旣破之甑耳其得失之數於貲郎相去能以寸哉故爲今之計亟宜委任賢科尢必推擇民譽予以得爲之權待以不次之賞使耳目攺觀心志異向曩所鄙以爲穢途者一旦而變爲要地則宇內利權盡歸公帑又何憂邊餉哉然此寧獨爲粵東言也

﹟一曰復淮課

江右三府攺食廣鹽當認淮課此事理之明白直截不費解說者也而徒懸談柄久未堅決一行查催便相推諉如來文所云私鹽透漏橫作阻撓淮賈覬覦陰行攙奪是徒以隔省爲脫卸之門竟使盈廷成道旁之室然無足怪也蓋行鹽以法行法以權粵東鹽司官止於提舉彼上不能自通於本部下不能自列於諸司省以內且不敢槪問何論隔省哉積輕勢使然也今旣議設運司矣職掌所轄通行遠近江西三府總歸掌握其相臨有體其自運有權申明前議加廣引抵淮課固不求多於淮之舊額亦不容仍夫廣之漏卮參伍而行畫一而守敢不奉法者以三尺從事則數年之策決於一時而數萬之餉增於今日矣

﹟一曰通海北

粵東提舉司有二一在廣州屬十二場一在海北屬十四場廣州屬場除每年輸課外仍通商於本省江楚地方共一十八府州縣引行六萬餉踰七萬各處抽收不下數萬潮商橋餉復二萬四千有奇獨海北一十四場止辦歲課四千五百零而已髙雷瓊十場自煎自賣無客商餉是可怪也廉州四場𨿽聽客商行鹽然又與省城不同爲客爲商總是一人票各以二百五十爲率餉共祇三百七十有零還貯該府備給兵食是又可笑也夫商引旣不通行場課又復無幾提舉遂爲宂員裁之誠是也寧知天下之患莫大乎不均求均之法莫大乎補偏偏之不補而更議裁不均者豈不益重其不均乎引不行則商不通商不通則鹽不能貴賣而竈戶因以日困國課因以日詘故致有斗米易鹽可五六斗者且有終歲停積視之若棄者此吳提舉之所爲扼腕也夫鹽固利資也有以通之居行雙得其益無以通之上下兩受其傷矧官不通方而民或躍冶徒使天地之大美無聊而歸於私竇國家不收毫忽之用亦不可解之極矣卽瓊懸海外似難通商而幅■﹝巾員﹞遼闊生齒繁多又私販通黎取利較重本地豈無商販可通乎髙廉二郡陸抵西粵水達閩海無論私鹽獘竇多難枚舉卽今四路商販歲不乏人如髙鹽過化州梅祿廉鹽過陸川博白俱有私稅此猶歷歷在人耳目者也雷州𨿽云瘠薄之區人民稠疊商客往來遂溪所屬二場府州縣分並市鎭地方何難立埠行引耶合無查照廣州府屬事例於四府各州縣立埠召商給引行鹽瓊可二萬道髙一萬道廉六千道雷四千道每歲每埠輸納正餉引目紙價若干兩預赴該府管糧官或海防官秤納方許買鹽酌價拆賣其餘肩挑小販如今日私鹽積獘盡行禁革不許賤賣以妨官鹽如此行之竈民得資通商之利以供國課太倉又藉通商之利以濟邊儲一舉兩得何憚不爲也夫海北額課不過數千提舉之設意或有爲自經裁革屬之府佐視事者喜於因循諉於疲敝孰肯爲太倉計乎來文乃謂髙雷廉瓊地僻民稀亦未之深察耳

﹟一曰增埠引

粵東本司所轄鹽埠五十有六各商例應預餉上下挨次頂替今據吳提舉所稱爭承之狀可掬也告承至五七年或十數年久踞而不忍捨甚至前承者未及屆期而後承者復行告奪夫商惟利是視者也使其無利卽彊之而不肯赴使其有利而無餘卽赴焉而未必爭惟是行鹽各埠地方多有富實戶口每有蕃盛各商唾手銷鹽之易遂拊心得引之難此據彼奪固其所也吳提舉謂大都以引有限而利無窮非破的之論耶夫爭固非下所宜有也而善經國者政欲得人情所共爭之處而操其用故法不勞而令易行賦驟加而人反喜爲今日計與其以可居之貨分厭商心而不足毋寧以可增之引合裨國計而有餘情狀旣不難知規條可以義起合無每年每埠除照原給引目外倍爲增添加餉解部其有地廣人稠堪以增埠並散拆引目去處不妨商人告加此酌地之利順人之情因其勢而利導之其於太倉豈爲小補耶

﹟一曰絕西運

查鹽政考東粵左襟汀漳右控梧桂負荊楚而面溟渤鹽四通其閒潮有隆井招收小江惠有淡水石橋之饒其鹽爲靑生潮商繇廣濟橋散入三河轉達閩之汀州爲東界水商運惠潮之鹽貿於廣州聽商轉賣一自南雄度嶺至南贑以達於吉安爲北界一自梧入桂至全州以達衡永爲西界而遞轉於北一自韶州至樂昌平石村徑達於楚之郴州宜章一自連州至星子白牛橋徑達於衡之藍山臨武爲北界而迆延於西向來通行無礙自官運興於是西省專衡永之利而禁韶鹽不得踰平石連鹽不得踰白牛東人虧餉楚人艱食於是衡州之民思復連韶之引額便於楚並便於粵此斷宜通也李僉事之議曰衡居楚東徼與粵爲鄰隔連韶僅數十里其去西省殆千里而遙買食西鹽每斤價至四分固出告者之口第稽之粵西鹽政考亦有謂衡永鹽每斤動至價銀三分內外其說不誣而西文所稱不過七八釐與連韶相等埒殆不其然也西貴東平似無庸問貴而不致罷市亦未足問惟是官運派於衡者一萬八千三十七包商鹽配搭如數卽使盡以食衡郴十五州縣戶口計且未給矧歷全灌永寶攛賣過半如疏中所云其能濟乎誠計及於民之艱食則東引當復也引復而或妨於西運亦未易言查每運該鹽七萬二千餘包分爲三起完於周歲壠斷貪夫習爲姦利剏大其船可容七八百包止派官鹽二百五六十包每起百船或百十餘船啟行之日莫不滿載其所夾帶如三十七運頭起九十九萬二千有奇總以一運私鹽殆三百萬斤不啻而漏盤者不與焉此非消受於全灌永寶之閒而何故西省按院近日題將運船攺小意正在此倘禁絕私販而以衡額攤於全灌永寶尙未敷也何地僻民稀之足慮卽以餉利計衡之一股合官商兩項錙銖而算自東至西約一萬三千餘兩顧納於西省梧平桂三府者止該萬餘兩此在西粵鹽政抄班班可考若復衡引六千道納充西餉七千二百兩較數僅少二千有奇第運額仍舊而歲餉加增是西人拱手而受七千金之贏也況官運鹽利數約二萬跂望於兩歲之閒而不足衡民認餉不下七千額坐於一年之內而有餘爲粵西計者何靳而不爲仍議令諸商先期納餉必完於上年冬始準折下年之引計此引衡人求之數十年而後得必無不繼之餉省議部覆又非無名之供而西文乃曰恐資笑柄慮益過矣然是非李僉事之言萬曆八年督臣劉堯誨請開復韶連二路已先言之矣堯誨之疏具在議韶每年折引七千連每年折引八千其西省官運商引並聽通行及奉旨下部咨行兩省復議堯誨復有請罷官運仍舊歸商之議卽訟聚盈廷議成中止而鑿鑿石畫迄今論鹽政者猶亟采焉蓋國家二百年來凡事干軍國如鹽屯茶馬之政舉勒爲畫一故法例得以通行於邊腹而凡小大之臣及軍民商賈皆有所持循以奉國亦旣久且便矣柰何廣西一路行鹽獨爲一法而使律例不得通行也以爲有利耶巡撫殷正茂初議官運每年定爲三運每運該鹽二千五百引每引該鹽一千七百五十斤計三運除原本餉價及人船轉輸之費外每運實取息一萬四千三百七十八兩每年則該利銀四萬三千一百二十四兩卽使鹽壅賤售亦不下二萬五千餘兩富矣哉行之十年計該三十運而獲利該四十三萬一千三百金也乃廣西八寨舉事彼時總計司庫鹽利止五萬餘金至於減去梧鎭軍門額餉及廣東提舉司引價十年之閒何啻十一二萬金而猶以爲有利耶蓋原議每年三運今縮至一運在廣西則明減去鹽五千引在廣東則革連州額鹽五千餘引韶州四千餘引每引納正餉銀九錢引價銀一錢其餘各處納堂牙利船頭等項共計之不下銀二三分凡此皆以官運而後失之也然此特以失利言之也至於所謂運數短縮者豈眞每歲不能三運將使前人過算耶三運之實鹽其並之一運者數或不盡減但不得盡爲官鹽而止以一運償息耳所以然者官運之法惟計運以責息納餉之例乃照引而徵錢故使一年而三運則當償三運之息而納三運之引餉使一年而一運則亦止償一運之息而納一運之引餉耳是以官運日縮餉額日虧徒侵商利而無益於公儲也豈非立法者有以使之然耶或以爲梧州旣設官開廠以司掣驗又安得私鹽如此甚行耶而不知自有官運以來其抽盤掣摯之法所得行者惟左右兩江商鹽耳若官鹽安敢行法蓋其所運者軍門餉鹽也出納屬之藩司領運專於提舉而委官掣驗不過梧州一府佐固屬官之微者每聞官鹽船至則謹守橋關以防他盜使盤博完善船行不畱則欣然而喜又安敢問其船之輕重耶故大明律有監臨勢要不許中鹽買引以侵奪民利之條豈非預有見於此至於條例所禁內外勢要官豪開名占窩轉賣取利與夫巡捕官乘機興販私鹽至二千斤以上俱問發者此法皆不得行於廣西矣然使其興販出自二提舉與押運通判猶可言也萬一司府官竊有所與聞而於國體得無少損耶今爲廣西計者以爲一旦無鹽利古田必不可保廣西必復亂此亦危言以恐動當事者而成其私也前者田州岑猛之亂與夫斷藤峽之役其聲勢十倍古田及其旣平也則散軍罷餉未聞別生財利以爲兵端者乃今於古田而過計如此耶大率論天下事當以天下之見論之兩廣自藩省言則有東西之分其實皆吾土也公帑之積皆吾財也廣西司庫向無厚儲每一舉事俱仰給於東人卽今梧鎭歲發銀七萬五千餘兩以餉西師分毫皆廣東民力也使官運果利而鹽之產於廣東者亦當使廣東在官行之於以寬息東人可也廣西旣坐食其常供矣安得又專利以妨其正課耶況梧鎭歲入額餉十一萬金皆爲廣西計其貯之梧州者與貯之桂林一耳故使梧鎭之額餉有餘而廣西誰與不足耶且今古田旣平止添募土兵四百名歲餉不過三四千金梧鎭軍門以廣西旣通官鹽每歲該發桂林餉銀一萬六千七百餘兩於中損其六千七百兩而計廣西一運所獲之利亦略相當𨿽有贏餘勢難久積繇此言之則廣西之官鹽將無濟於善後卽使罷官鹽而復商運未必其後卽因之不善也在昔宏治正徳閒廣西靖江王府以該府戶口食鹽每歲差官校往廣東收買因而挾帶私鹽獲利該原任廣東布政尙書吳廷舉建言以爲王府運鹽非法簡會大明律例比議題革至隆慶末年因廣西議行官鹽該府長史司亦求復自運彼時兩廣軍門再申前例而駁止之止之是也第於所謂監臨勢要官豪者恐不專言各王府也況食租衣稅之吏而使之坐市列肆販物求利豈所以爲名耶此廣西鹽課當從舊法商運爲便誠哉乎國家公平久大之道所以示人垂訓者不但有關於鹽課耳是議也人方拭目以待新猷復因煩言終於報罷自十一年而後因陋承訛孰發大難之端者詎意吳提舉有慨於中訟言西運之當絕也夫李僉事議復衡引六千與官運並行猶不能屈讒慝而閒其口矧欲盡絕西運以復舊法不幾於移江河而行之山乎竊聞西省所利不獨爲餉豪商姦吏乘而窟穴其閒遂致牢不可拔巡按王以寧之拊心太息以爲不敢深言也天下事乃至此耶夫楚民卽粵民西餉卽東餉自可直以有餘於東者補西之不足何必曲以少補於西者貽東之大傷西運不絕東事終不可爲也亟宜每歲在於本司議徵餉銀協解西粵以抵西運鹽利二萬之數內除去水腳引紙牙稅滴珠包藤等費每年實徵解銀一萬五千兩協濟西粵兵餉請乞題準仍移文西省將木馬船隻並差官解運一槪停止彼省戶口食鹽悉聽商人承引買鹽至彼發賣以達楚之永寶等處則每歲溢出引餉何啻數萬耶在西省不費不勞拱手享自然之利在東省引增餉益大裨邊儲而郴衡居民又何至閒關萬里以艱食叩九閽也計莫便此圖之以蚤爾

﹟一曰均菜餉

廣濟橋以上路通長樂興寧程鄕等縣及福汀等處名曰橋鹽餉銀二萬一千四百九兩五錢六分自橋以下路通海陽潮陽揭陽饒平普寧澄海惠來七縣另立經紀行鹽名曰菜鹽縣有定餉鹽無定數銀二千九十八兩李僉事查訪利獘據海揭二縣會議稱商鹽論斤配餉菜鹽論縣配餉商鹽每萬斤餉銀六兩六錢五分菜鹽每萬斤餉銀未及二錢貴賤懸殊私販難禦管橋官亦稱海陽縣城內則爲菜鹽城外則爲商鹽橋下則爲菜鹽橋上則爲商鹽咫尺之閒鹽價迥異縱斧鉞在前難免侵越而揭陽縣河婆湯坑路通程鄕長樂𨿽募兵把守日計私鹽數萬故嘗按鹽政考而嘆不均之課有同世而天淵者粵東與兩淮也有同省而天淵者廣東與海北也有同地而天淵者橋鹽與菜鹽也不均之形有目共見而遞相坐視不一措手徒鰓鰓焉憂私販之難禦何也鹽之大患莫過於私而今迫以不得不私之勢授以必不可禁之形使狼戾之鹽徒入姦橐而國與商兩受其困猶謂國有人乎合無如李僉事之議革去七縣經紀歸並橋商認餉行鹽照埠給引橋上橋下俱爲一體論斤論餉不使異同則增餉何難巨萬而私販不革自無矣

﹟一曰索積貯

部文索司積貯該司謂各項俱無餘剩可以那解獨稱連州稅餉有五千餘兩西運扣納引牙等銀剩可六百餘兩是足爲太倉一助然不特此也鹽政考所載李僉事三十九年另貯溢餉二萬一千一百零四兩七錢一釐七毫在布政司庫中尙未動支又查變賣沒官價贖共一千七百八十八兩五錢三分四釐二毫其餘各府繳到循環共銀三百七兩六錢五分四釐二毫乃系本道議詳奉行積出之數此外多方搜查如往場商人投縣盤割追納價餉共銀八百二十五兩九錢五分九釐一毫又水客商人告爭秤頭加斤補餉銀二百三十三兩二錢零一釐二毫又海晏竈民告復原餉每年三十六兩總而合之五項共該得銀三千一百六十五兩三錢四分八釐七毫各衙門盡數支出解司類貯預備兵需又以各項日計不足歲計有餘自後仍當二季一次查解有味乎李僉事之言曰民閒之懸磬已難誅求而官帑之漏卮茫無查刷其著爲成說以杜隱沒也夫當利之散漫固在有心計者嚴淸理而立之防及利之歸公尢在識時務者酌緩急而善其用按各項積貯原備兵需而今日兵需有急於西北者乎在粵東尙爲備用在西北則爲急缺矧東省變異歲失額二百餘萬矣枵腹莫應脫巾屢聞持籌之吏勢急情迫亦旣大聲而疾呼率土之臣毀私紓公無不首擊而尾應粵東獨佯若不聞也者彼其食之能下咽乎合無悉前各項盡數解京以濟急用夫事有緩急識時務者俊傑也亮不執一隅之見復爲畱難矣

﹟一曰禁私鹽

鹽法之獘私鹽爲甚申令至嚴犯者接踵蓋邇來盤詰水付哨船陸付營堡豈有此輩不愛錢神而卹國計者耶且論事必要其本去獘務淸其源鹽必有私賣而後有私買今盤驗旣視爲故事卽盤出又不問從來買者薄科而賣者漏网亦何憚而不習爲姦獘乎欲舉積獘而掃之宜重嚴盤之任而行連坐之法於虎頭門潮州府各設運判鹽船到彼預令單開鹽數投遞隨照單嚴盤絲毫夾帶必寘諸法其在客商告引往場令場官查照奉到引票登記月日姓名包斤號船數目在簿驗明截角放行月終開寫結狀並有無私賣鹽斤赴附近該管衙門投遞其經過巡司哨堡亦行嚴盤月終結報曾否盤獲私鹽以便查考其有捉獲私鹽到司除量行充賞外余俱沒官變價充餉而追論竈戶之私賣客商之私買場官之冒結以前越過巡哨之賣放一體按法重懲示警卽有神姦豈能飛渡耶蓋李僉事之禁私鹽原有追論連坐之法私竇塞而公餉溢誠得要領吳提舉復申其說其可恃明矣

﹟一曰烙魚船

粵東魚船名曰蜑戶裝送盜賊拐帶又借口買鹽腌魚多方夾帶吳提舉謂其爲害不小且礙官鹽是安可不問耶合無行文各府州縣責令魚船兩旁印烙大刻姓名居住妻男號艙仍每年查給號牌出海照證如遇買鹽先請印票一如客商告引內載買鹽若干應納餉若干訖方許到場照票買鹽不許多載經過巡哨一體嚴盤回至原給印票衙門依期投銷則蜑戶不能爲姦而官鹽無所妨害矣

﹟一曰正鹽斤

粵東正鹽每包一百二十五斤惟連雄韶三河生鹽一百三十八斤復以藤包走鹵各廠抽割諒加二斤半亦云多矣復因生鹽水客告比三河熟鹽水客亦照此數而梧商生熟鹽及英翁浛光等八埠紛紛比例俱一百三十八斤非例外深仁哉何雄連韶梧富賀商人復以途長稅疊懇求加秤頭十二斤而生鹽水客援例告加遂俱一百五十斤矣總計百包加去一萬六千八百斤少納正餉六兩零況又有暗加鹽斤明取秤頭不下二十五六斤計此每年客商共少餉萬有餘兩誰謂秤頭爲無幾也前道意切惠商不忍其呶呶之求而聊爲涓涓之與然涓涓不已遂成江河所關非細矣客商之執以爲辭者途長稅疊耳夫天下之物近者賤遠者貴物之情也行鹽愈遠取價愈多自足償費何待告加吳提舉謂小人無厭欲恣溪壑陰蠹引餉爲國漏卮旨哉言乎夫養驕子者因啼輒予旣予轉啼楚之則止今鹽斤非故有加無已卽罄山海之藏難饜隴蜀之望亟宜查照舊例革去秤頭一百三十八斤之外不許濫索則省一斤足充一斤官餉之用撮壤成山導涓宗海持籌者之所不遺也

大約天下財力有不足之處必有有餘之處此造化自然之數從來經國者每於財殫兵敝之餘略施幹理轉爲富彊政以有餘之處自在特俟人措手耳今粵東去天萬里法紀疏闊利權以互爲假借而成下移物力以失所節宣而成坐困此從前因循之過或亦天畱有餘以待今日乎近聞該省諸臣亦有加引行鹽之意第天下事有病在節目者利用修葺有病在要領者利用攺創粵東鹽利散漫極矣非舉而大創之卽稍稍加增何益於緩急之數哉本部列款十四審勢度機增引加餉收其散漫者以歸公家歲可得京解三十萬蓋於不調之瑟議更張非以無米之粥難巧婦也所深幸者地方諸臣意气方新規模自遠念國事之已急而義切奉公豈其在兩淮諸運司後耶中外之心力能齊則粵東之乾坤另辟蓋物極必返數窮則通及今共建大策以濟邊儲使造化有餘之處歸於有用此千載一時也想同志者投袂而起不待其詞之畢矣

●鹿忠節公集卷十一

範陽鹿善繼伯順父著

議三

說

引

◆議三◆

福建鹽法議

遼餉召商議

城守議

○福建鹽法議

閩中鹽利前按臣徐鑑有題本部有覆諸商之告急者接踵鹽司之持論者甚長一經查催動踰歲月所稱增引增課者祇騰展轉靡定之文衍遷延不了之局而已國家何日得絲粟之益哉夫共爲臣子分宜急公且值時艱誼期共濟輸攻而墨守非所以協恭也暮四而朝三尢非所以報主也今反復撫按代題之疏而平心論之苟六幫之期密而或滋紛擾原可以六幫勻入五幫苟依山之引開而無妨正課自可以依山明稱附海本部豈有苦爲堅持故相違拗之理耶卽所稱行鹽之地原狹歲入之數無定欲以新增課銀一萬四百八十四兩六錢三分零每年先截出五千二百兩並入舊額解數共銀二萬七千四百兩仍分上下兩運依限起解其半尙有餘銀合候追完畱貯司庫俟新引銷盡結算多寡盡行類解夫是役也按區處之有方知情形之不誣安見本部之不從而煩稱極指排部議之爲過求則誤矣復於有言不盡之中並徐禦史原題而有飲恨之意又誤矣夫時事深可攢眉救濟不容歇手得寸則寸得尺則尺本部於該省乃嘉其可與言而細爲之商且因以風厲各省使共著急公之誼非曰因該省自欲增引反爲無已之求也使自增者遂致過求則自匿者反爲得計毋論非本部所以自處亦豈所以示人哉總之天下惟實心可以濟事惟公論可以服人如不深究國事之何如而各愛其情誰則無口蓋興漳泉不食官鹽地誠狹矣然采諸輿論詢諸土人僉云舊額三年開中之引止足供年半之用卽增官引亦不待三府而後辦也又謂徐禦史議年增七千亦未然之限數非已試之成規是原題徒夢說矣該司祇因部有四千之加遂激爲減半之請使其時部不議加止以原題從事奉行否耶至於謂行鹽地狹商竈告困徐禦史忽有添引增課之請蓋意在減幫以通商因借增課以裕國夫鹽以引行者也課隨引增者也引誠足用何爲議增商樂增引何難於課如徐禦史意主惠商固當直請減幫何苦更稱增課反而求之可得吾心矣𨿽然此不足深論也當太倉如洗之時有稍肯自獻其情略可補助於國如行廣莫絕人之域見似人者而喜矣豈於眞人而忍爲督過乎故本部今日亟求同志共濟艱難豈向同舟自爲矛盾該司勻幫開引及歲解之數旣經撫按代題合無盡如所擬庶局得早結課不久懸惟是調劑其中行之無獘則更有可言者在焉一日小票當永革也蓋行鹽以引祖制也易而用票權以佐一時乏引之急實以滋無窮濫觴之獘該司謂抵票原不納銀引到照數扣鑿票卽停止誠若是則無獘矣何諸商眾口一詞不曰致用小票私販橫行則曰私販小票交插如雲豈小票之與私販相因而起有侮而動耶卽按臣李淩雲之疏亦曰抵票之設獘竇實多自具題以來臣衙門已不發一票其語可味也大約作法於公其獘猶私作法於私獘將何極代引以票可作法耶故閩中業已增引票卽永革爾一曰私鹽當嚴禁也夫行鹽者幫也而買鹽者各縣之水客也如客之期不爽則幫之行自速人情趨利如騖抑豈有好自爽其期者探本遡原私鹽實爲之祟耳故銷鹽苟易於流水買鹽何難於集云私販不敢駕一而行三官鹽立見六通而四辟乃今各縣只聽民便多食私鹽幫期遲滯悉繇於此該省疏中亦扼腕談之夫明知其獘而徒付浩嘆怯於塞私竇而勇於減度支爲人臣子當如是耶考成之法具在嚴而行之銷引不及數者照例參處私鹽自杜又何憂幫期哉一曰多裝宜嚴禁也閩中鹽包二百一十觔爲一包豈非定之於官者耶柰何明爲定而不堅爲持裝包大小總聽各商之手守法者或如其常枉法者遂倍其半夫多而有利誰不願多且多而無罪誰甘其寡包旣踰額鹽自難銷賣鹽之路漸壅買鹽之心頓冷誰謂鹽包可不問也今須嚴禁鹽包更易鹽桶定以二百一十觔裝爲一桶多裝者以私鹽論則鹽盡歸公幫無不利矣一曰引目宜速刷也商人辦課領引下場全賴夏秋二季風順可乘延至朔風鹽重船傷且有性命之憂寧直資本之慮乎夫總此引目也猶之與人也以無謂之遲回貽莫控之愁苦是何說也善理財者方參先後之著而妙緩急之用今乃悠悠忽忽爲此徒損於商無益於國之事誰司鹽政而事至此乎自今每年應給引目移文速刷使眾商不憂失時自不憂喪本在當事者一加意耳一曰請乞當嚴禁也招商中引國有成規從未聞引而繇於請乞者八閩何事乞引成風鄕紳舉貢投柬請乞不下百餘家相沿不美之俗共掣鹽官之肘彼劫於積威者斷不肯以金穴爲瓦注何難以官引作人情或送三五十道或送一二百道旣以弭謗復借市恩不知引必四百道方成一封今有力者抵掌瓜分各深藏而坐待髙價收鹽者沿門懇買必經月而始集一封毋論需彌急而售彌緩備嘗掯勒之艱更且引𨿽集而時已後無柰風濤之阻司催應幫商遭嚴比不平之鳴所自來矣亟宜復招商之制絕請乞之門使商承領全封趁便下場誠今之急務也一曰土商當急卹也蓋鹽爲官鹽引爲部引課爲國課商爲祖商繇來非一日矣據商人張天福等所稱異地猾商窺知多利攛入占引官鹽爲名實借私販輕價厚售以致祖商凋零是可不爲處乎目今新增三萬餘引固欲以通商之計爲裕國之猷但欲使朝廷有實利必使凡鹽皆官引欲官引盡通行必使土商皆復業如不聲明飭法眼前新增之引復歸猾商兜占勒價掯賣指名引多故遲國課以圖將來復行減罷是可恨也更可慮也亟宜令在案祖商坐名認引給文赴南京刷引每名認實四百八十道領回本省納價辦課則姦豪無竊入之門而國課有實收之益蓋爲國非爲商也此六者皆八閩之對癥鹽法之須知而猶有事關大端舉世迷焉不以爲非其實不通之極萬難容忍者則興漳泉之不食官鹽也夫三府不食官鹽在土之人蓋云鹽其土產耳守土之臣蓋云事從民便耳然利權非散主之物則凡鹽皆屬官利不問其土之產不產也引餉原養兵之資則凡民皆食官鹽寧問其利之便不便乎查大明會典三府皆行鹽地方也宏治十四年令福建鹽場商人中到引鹽以十分爲率五分派與福興漳泉四府一州五分派與延建邵汀四府各地方行賣萬曆三年設運判一員駐札黃崎分司將黃崎分司運副移駐水口運同移駐泉州專督理泉漳二府鹽務令典昭然不揭諸日月乎再按外內諸臣次第建白成案可考者則該省官鹽之議開議通非止一番祖制之若明若晦非止一日矣先年官鹽止西路水口一港至嘉靖十四年運使婁志徳議呈白禦史題準開設東路黃崎鎭港官鹽嘉靖二十六年又運使姜恩議詳通行南港官鹽萬曆三年又奉勘合開設東路分司通行泉漳興化三府官鹽合觀前後事體遞變大要於祖宗之制旣因傳之久而漸湮者又因湮之久而漸開特事有彼通而此格議有將行而中止爾總之卽所開之名爲官鹽則未開之爲私可知也東南二港可繼西路而開則興化泉漳之當一並通行又可知也柰何令典明懸而竟同畫餅條議屢及而終置覆瓿曩猶閒聞通行之議以爲空谷之音至今則漸積久矣耳目恬然不知世閒有官鹽事矣不食者晏然無不安之心持論者公然無負愧之色極重之勢旣成難返則大難之端其誰敢發耶夫論天下事當以天下之見論之天下大勢如人周身一處不通全體受病宇內有司𨿽各爲分理而所治者皆朝廷之事也所供者皆朝廷之用也不偏據其肥瘠乃共湊於富彊故祖宗之制彼此通融遠近輻輳餉九邊者不皆近邊之氓食官鹽者不必無鹽之地天下一家計當如是爾何爲臣子者之未解也凡起制科孰無遠志不患不軫念民瘼特患不通達國體邇來附近鹽場州縣每以便民動請包課總之不達國體所致然不銷引而包課猶有不安之意焉豈如興化漳泉寸課未輸徑以不食官鹽正告天下也故本部今日從旁觀以論當局據國體以衡時獘不食官鹽四字誠不欲聞三府再出此語誠不忍見三府終被此名也此地方諸臣之所當亟宜遵照祖制復行鹽之典以濟軍國之急者也要而論之天下事治於有法而天下法壞於有私私之爲物其竇多其味膻其勢悍在天下無處不受其破敗而鹽司爲甚蓋利之藪則獘之叢也在鹽司無處不受其破敗而閩中又爲甚蓋去天遠則法紀疏也本部所陳繇前六款陰以私而屬饜於陋習之中繇後一款明以私而橫軼於令典之外此卽國處丰盈且不可訓矧太倉懸磬邊士脫巾持籌者以大聲疾呼之情望被髮纓冠之誼該省亦同室也而能晏然乎夫法固壞於私而治私還以法法非爲一方設是通天下計之者也法又非自今日設是繇祖宗制之者也地方諸臣於鹽之一事經緯曲折總歸諸法痛懲積習於八閩更始則新增之引更難敷待引之鹽而散漫之鹽盡收爲公家之用又何必鰓鰓焉憂新課之不易辦而使原題成半解復以結算待三年也

○遼餉召商議

遼局未結所需本色米豆尙無停止之日而其法莫善於召商莫不善於派州縣何以言之米豆估價槪溢時值未嘗無利也召商則明年應運之米豆買於今年成熟之時且於大熟之地利中有利矣卽自買自運而總計猶自多息故爭先爲之每至納時價已盡而米豆猶有餘者勢也一變而爲派州縣當年運當年始買旣不及時又不論地其價視初估寧直無利乎且召買則吾祇藉手於商商與民交有利無害派買則藉手於官官與民交尙可問乎宋之新法孰非民閒行之兩利者而安石遂以病天下則官與民交故也原其變法自米豆之浥爛始彼時上納旣多價不勝收官未曾明諭各商使得自糶商亦利於無明諭而囷積以供後運苫蓋復疏壞於積雨商疼其貲本號泣求收遂揀未甚者充運而一入海艘蒸鬱更甚及抵關門領者卻步疾呼遂至上聞津門不勝訶責曰商實誤我盡攺而派之畿縣責成有司金無他虞分派諸縣眾擎易舉豈不自謂無獘哉然天下無無獘之法惟察其獘之何所底而較其可救不可救之情召買之獘在有餘而有餘豈眞獘哉財得財然後相生比於長袖之善舞當上納有餘政可乘之以爲用不則諭使自糶勿令囷積又不則密其苫蓋勿致浥爛旣浥爛矣惟有割小以圖大耳不此之圖以姑息誤國事因噎廢食攺爲派買夫派買之獘𨿽聖人不能救也獘有在法內者有在法外者何謂法內畿南諸郡至津門遠者千里鍾致一石惟陸運爲甚昔主陸運順永兩府俱至困絕得麻城李公開北海之道而民以不勞今使千里爲運是畿南又爲順永也此獘在法之內而非有司之過也若夫法外之獘不可更僕數矣有派於地畝而絕不與價有名抵條鞭而十不得二三有派之富戶旣不與價復責其運有派之地畝而運以富戶富戶旣同眾加徵又偏運而費車牛有以初出賤估徵於民而以異日之髙估銷算於上尢可異者漕斛之不可語於私斛亦明矣照私斛以爲派而照漕斛以爲輸至於輸以富戶則收者愈加刁阻卽押以農民省察而路費仍派民閒派之地土株累必餘二三派之富戶求脫更張賄賂此又非通行之獘哉使其行之如初議之法價先運到官趁初熟而糴則𨿽雇車騾爲運而費尙省無柰價至每必後時有司得執以爲口爭價山於上時獲漸增今所估之價較召商時益之又益矣而祇利有司不及於民也厲小民而實侵公帑數年之內筋疲髓竭千里不寧豈不痛哉總之惟官與民交故至是其獘在人而其所以獘在法聖王惟念賢者常少故立法之意必極周詳法善則小人無以肆其姦法獘則君子亦難行其志如近日新安新城獨能使民不知買運之苦非所稱治人哉而欲使人人爲新安新城𨿽堯舜不能然則何以救之曰無他一復召商之舊而已如崇禎元年徐兗閒豆不過二錢五分而一石有八斗之贏則𨿽三錢一石商猶趨赴而畿內豆獨不登卽初熟亦值六七錢官與七錢而有司尙以爲辭此於國省乎費乎而況復厲民也遼餉天下所同加也而徵兵運器畿縣爲傳遞之郵已稱偏苦復有米豆之派買是重加重派也制法者亦何讎於畿民而自廢良法以滋不可救之獘乎哉

○城守議

京兵列營城外恐以遺敵根本重地先以守爲主而擺兵城上每垛用幾人當計也大炮小炮火藥鉛子應用幾何當計也兵臨遠近施放火器用何號令當計也施放之法如何措置才可傷人而免自傷當計也守城者何以不寒何以不饑何以不疲勞而樂爲用當計也火藥何以更番裝放何以不忙藥綫何以善藏當計也此在城上者也而城下何以供應使有序而不窮城中何以彈壓使安靜而不亂皆當計也馬作何餵養兵作何挑選如何屯札以銷內釁如何摩厲以備出奇皆當計也城上城下城中一體安靜嚴禁訛言專聽號令喧嘩者軍法從事則人心專人力齊守無不固戰在其中矣而所稱號令要出於一多指亂視軍所大忌也貴近耳目之臣各有忠義之心祇可幫助力量不可分撓事權守禦之事一責之兵號令之權一責之將天下事各尋在行人做之聽其指授一切建異議創新題者皆當報罷而後事可爲也語云要行山下路須問過來人今豈無其人乎目前紛紛議戰則列營於城外議守則置馬於城上枵腹之兵挾不習之器立風雪中而不爲之所且東那西移勞擾無定恃此守禦可爲寒心彼京將實未諳此邊將之待用者不可問乎己巳之變出石亨楊洪於獄使總京兵庚戌之變宥邊將徐仁戴綸使之立功此國朝故事也今無罪之馬世龍不可仿此例出之使一調度乎

◆說◆

車營說

前鋒後勁說

廩糧說

○車營說

予以春杪至自寧城而車營成憑軾觀之其事可使繇其義可使知也夫車於兵爲樊垣微獨遏衝突爲守也守以應來發以應往握奇於中而運奇於外莫若車漢大將軍之擊敵也環車爲營而縱騎兵出擊晉討樹機能以八陣作偏廂且戰且前則車有騎有步然不言火器卽吳璘之疊陣祇憑弓弩耳近者火器之用急而不以合於車且不以憑車爲疊陣今法疊陣而麗銃於車兼弓弩於火器憑偏廂而用之則銃與車合夫制敵之法在於不窮無銃則車窮不層疊則銃窮銃之貴子母爲其不窮也然銃與車合猶步也百里者日千里者旬倏忽散集而整需之而暇應之惟騎無精騎以佐步則敵將不來我將不往而敵得以輕騎肄我或及未列薄我卽有所以挫其銳者又誰爲之乘其靡宜矣步之合於騎也法有因兵有因糧顧何得恃因而疏備轉戰千里下狡逋於堅城法當以可因之糧食可因之兵我不自爲備將馬步之俱窮宜矣戰之合於輜也凡戰輜步騎各有所藉卽各有所爲藉其各爲藉者得相衛其各藉者不得不相資相衛猶待指麾相資則不言而諭兵至於不言而諭不窮之術也天下事渾責之各佚於利害之外而諉專屬之身入利害之中而親假令戰輜步騎統爲備具而不於統具之中有分屬則身不親而易窮法使某步某騎同功同罪而又同待哺於某輜常爲行住急爲應援細爲樵汲情有緩急塗有夷險罔不事相搉步相顧也其內護之若四體於腹心其相爲護若四體之司捨一則不相爲用惟各求了其私而乃以成其公思深哉各有分屬之所以爲合也至於一車一乘一衡一衝層累而爲督復有督之督內之直達者不柅於前乃使外之橫亙者不蹜於後而中央有握奇四隅復有伏奇兵以正用以奇勝是所以藏運用而裕不窮也若夫分數旣明聚眾若寡方圓曲直隨地制形善諭者且以數珠盡其變故義可使知也乃在事可使繇法曰無窮如陰陽其庶幾乎

○前鋒後勁說

予聞劍有鉤竿蒙須鐔也而用在鋒然脾不薄不斷脊不厚不入故劍之用在前薄其脾爲鋒後厚其脊爲勁古稱兵有後勁今或兵不用車而偏以銳當前故前之銳欲瑕而後之弱先潰遂令前之銳者以返顧而瑕可使數十萬爲烏合卽可使數十萬爲鳥散然莫爲之前則慮無不舉而猝當敵將車不得方軌今法簡步卒習火器習短兵而衛以車卽人不必精良而有技有車當不至猝遇敵而失措其騎卒之在車有權奇有伏奇固自爲前鋒自爲後勁而大將軍建旗鼓合眾車營之全局法在神參乎眾車營之中而气行乎眾車營之外則舉眾車營之前後左右盡以大將軍之气神周浹聯貫如海之怒濤相逼而東當則摧之窞則沒之法略如車營其兵純以騎其器參用矢礟盡簡精良者充之蓋營有握奇而大將軍握眾奇之奇其前則猝遇之卽以當敵而更使車得當敵之用乃其後則旣以張其膽使之進更以一其志使之必不得退其兵似爲車用而乃以用車夫有進無退則人盡爲勁以全其鋒而十百成千萬之用蓋如劍然合鉤鐔爲體而其用在鋒其得力在勁

○廩糧說

廩糧以崇卑爲隆殺固也然官同而欽依與加銜同乎領兵與不領兵有汛地與無汛地同乎且有官崇而人或爲統官卑而或自爲制又或統轄之眾有合有分任使之員有繁有簡種種差殊所謂物之不齊物之情也廩之者儻不細爲區別但據其官同而槪施之則身輕者不嫌過飽擔重者仍復苦饑事勢處其必窮而公家還受其敝此其於帑藏未嘗分毫省終無以收豪傑之用故天下事有平之而反以失平不平而乃得其平者廩糧之制是也廩不徒視其官實視其官之事事不同而廩因之條分縷析如春工肖物各與以當然之分數而無私重輕我無私重輕人乃不得以意增減矣邊鎭廩糧槪有定例而此地系艸創當鼎沸絲棼之時銜出袖中糧憑領狀至是而官之眞面目與糧之眞分數始劃然揭於日月且斟酌等差其曲盡事體者遂有以深中夫人情赳赳武夫能一飽忘國恩哉是制也可以辧官可以淸餉並可以作忠蓋一舉而三善具云

◆引◆

籽粒折徵志引

○籽粒折徵志引

籽粒折徵其檄問地方大利大病者按院王立宇象恆也其據士紳公揭申請者邑侯畢衝陽自肅也旣經批查而沮於糧廳其通此關隔自府達道者司理範鑑湖紹序也繇道再酌而轉於院者觀察柯和山日﹖永也其合按院會題候旨停徵而復入恩詔減半折徵者屯院左滄嶼光斗也其事變中起力爲主張以定紛紜者撫院張蓬元鳳翔也而發端圖始更有人焉故邑侯胡芳宇嘉桂也包納籽粒其患旣久胡銳意更弦而時未獲上每爲扼腕謂余曰吾不能爲他日必有人爲之可存此議以爲底案其微意猶欲自爲也所稱此議卽輯中士紳公揭也而何可忘而何能忘

●鹿忠節公集卷十二

範陽鹿善繼伯順父著

祭文

公祭範一泉先生文

祭徐烈婦文

祭胡芳宇令君祠文

祭梁年伯母文

同孫啟泰祭賈正卿母文

祭楊太公文

祭潘懷魯文

祭賈太夫人文

祭宋懷豫文

○公祭範一泉先生文

嗚呼先生气毓貞元之才之品居鄕居官雲霄一羽力障百川書香奕葉子桂孫蘭月旦髙名體受歸全有一不憾況其能兼某等明知造物之修短有數明知至人之來去倏然明知朝聞之可以夕死明知小年之不如大年而乍聞凶訃以爲妄傳審眞失措有淚漣漣恍惚驚怪欲問彼天爲淫爲善自媸自妍誰縣其鑑誰秉其權茫茫宇宙紛紛懦頑人稱禽獸盜在衣冠而無行者無恙靦顏者駐顏偏於先生而不久延於此何隘於彼何寬旣稱視民視而聽民聽胡爲壞梁木而頹泰山嗚呼學之不講從風倒瀾聲色臭味爭謂性焉巧宦是榮捷足爭先一言以蔽在多得錢縣車八里宮室田園牙籌自持李核有鉆以翼傅虎其食類蠶習俗移人何論豪賢做人兩字誰啟其端崛起先生鳳翥鸞騫盱衡千古立幟中原和光者或詫其異窺豹者或議其偏而神以撼搖增王骨以鍜煉益堅芾棠中土鎖鑰邊關淸風兩袖行李一肩負郭幾許半爲義田不見諸侯幾於踰垣濟人困厄大類解驂接引後進意念拳拳某等躬逢杖履得見一斑或朝或暮或伍或參望龍門而投止恆竟日而盤桓或論立身之坊簡或策當世之治安蓋反復而不自厭則先生之不憚煩且也蓬麻有主桃李無言先生之明明立人鵠者在耳目之表而先生之隱隱系人望者在志气之閒蓋吾邑之風俗至先生而攺觀事不必徵色發聲人不必識面接談聞風興起自爲變遷天胡不慭奪我指南嗚呼慟哉嗚呼慟哉儀刑旣邈趨步愈難朝於何往暮自何還勤憑誰勵惰待誰鞭言之淚血念之辛酸蓋爲世道抱無窮之慨而豈徒憶從前相得之驩嗚呼幽明一理人鬼一緘先生𨿽往生气澟然某等須眉自照肝膽猶懸生平矩誨奉以周旋共將一點以報九原英靈不昧降鑑幾筵

又【代賀中虛】

嗚呼先生而棄世耶先生之才品橫絕其誰不仰先生之關系重輕其誰不信先生之厭棄賓客其誰不慟江河未返砥柱忽失則爲世道慟推轂方殷陽九遽厄則爲朝廷慟歲星旣殞大用不究則爲斯民慟彬彬逢掖誰爲盟主則爲斯文慟𨿽然此皆爲天下慟也某亦天下中之一人也旣隨天下而同其慟復就一人而私其慟先生何私某亦何私惟是地天共戴雨露或偏施者卽出無心受者不能無意則某回首魂銷拊心淚血外天下之慟而有一人之慟且某一人之慟尢異夫人之慟嗚呼先生而棄我耶先生鎖鑰雲中先君實在下風深蒙盼睞過賜提攜如涉川附舟行夜遇燭方圖摩厲以謝知己乃二豎之疾不起一劍之外無餘周旋措辦總辱先生且撫遺孤且計長久先祖母大事並藉克襄而抵今具朝夕以自存者誰之賜也紛紛世態容容面交薄若秋云泛若萍水風塵之中誰司物色急難之際誰任憐卹先君何幸而遇先生杳杳遊魂不委窮荒之骨煢煢弱息猶識弓冶之遺先生大造吾家未易一二世數也先生固不望報先君又未及報某承先業努力疆場欲求所以報而中道摧壞負慝辱身深愧其不能報卽奮翼興思長歌伏櫪猶望其或能報而天不慭遺萎我哲人遂終於無可報苟吾父而可死斯先生之可忘今日何日今夕何夕旣不能於地下贖吾父何復於當世失先生音容可想精爽何之是某又喪一親也且也某苟有以報先生卽所以報吾父逝無復挽之理恩無再報之期從前有待之心徒成虛夢以後無窮之恨莫解終天是某今日又眞成其喪吾親也嗚呼慟哉嗚呼慟哉天下之慟固分爲各人之痛而某之慟不尢異夫人之慟哉修短同歸難移者數幽明可徹不晦者心某也不才寸心猶在尙乞靈於啟翼期吐气於桑楡嗚呼先生豈眞棄我耶

○祭徐烈婦文

嗚呼噫嘻烈婦之殉夫也八日不食其志何堅從容引決其意何閒神色如生其精凝而不散蚊蠅退飛若有物之使然夫死生亦大矣所天旣背保無內遷念前旣已計無復之慮後又可援引自寬孰與堅從一之義而獨能破死生之關捨生死義丈夫所難髙論詩書若箕之冠負君賣國不可勝言烈婦所習井臼所職桑蠶有何講讀有何師傳而視死如歸含笑九原烈婦鐵爲情性石爲肺肝其從人於地下似俠其倏然於來往似仙惟此三綱立地經天惟此一死砥柱回瀾想浩然之气雨駕風鞭白雲素節縹緲蹁躚結爲不朽光彩常鮮某等親炙節烈須眉自慚欲抒仰止敢薦蘋蘩

○祭胡芳宇令君祠文

從來論大英雄於千載下者云凜凜有生气此特以不相及之世論不可知之人本秉彛之好爲尙友之懷云爾爾有躬逢其盛身被其澤如範陽士民之於先生者而能一日忘耶回首庚辛成何景象執情理之常以論事者不遭魚爛之時不信天地閒有此等事執身家之念以論人者不遇補天之手不信天地閒有此等人先生一人而所任者千萬人不敢做之事先生一載而所畱者千萬載不可滅之思先生之爲地方定難一官似葉每拊心以蹈寧武之愚先生之爲窮民請命兩目欲枯徒收淚以謝楊顒之諫先生之來範陽也若天爲範陽特命先生先生之棄範陽也若天生先生止爲範陽先生之所已就者剸盤解錯旣開日月於晦冥先生之所未了者轂轉機旋復妙呼吸於橐鑰範陽士人能一日忘耶不特此也流俗沒溺耳目誰開自得先生而事之域外之觀漸著平旦之气每淸肉中時覺有骨腔中時覺有心又誰之賜也大要識大識小各隨分量之殊崇徳報功永無久近之異先生而服官於此盡瘁於此固知其神遊於此也某等奉牲引爵合辭以薦仿佛依稀若有見聞尙饗

○祭梁年伯母文

彼其之子蓼莪廢篇設身猶痛處地何堪談虎色變知非浪言含哀哀感此際極難惟母徳令兼以福全不孝鴈行冢嗣亦旣有年居恆杯酒各慶得天雙闈無恙其樂未闌云胡客歲東海訃傳不孝某方棲都下驚詫楚酸雞絮遣弔神思郁煩未幾難作扶柩北還冢嗣差彊臨弔幾前握手腸斷不禁涕漣以禮相勉收淚彊顏幸襄大事雞骨牀閒屢期叩奠有步蹣跚抽思心亂拈筆意澘嗚呼同遊覆載共舞斑斕何獨我輩先隕其萱椿庭孤峙慟眼相看彊爲豫色欲令子安每一念至哽咽萬千是時二子同病相憐母藏有日聞告煩冤力疾從事儀節半刪悲辭錯出哀緒郁盤悠悠何極脈脈誰宣椒漿一灌直徹九原

○同孫啟泰祭賈正卿母文

余之知母則以正卿余初聞百里之外有父沒而廬於其墓者因以得正卿之名每咨嗟感嘆異其爲人而復異其所自生旣而有客造門端愨凝重執弟子禮以見者則卽昔日所聞之正卿正卿北面致辭則云奉母之命負笈而執經北城之風和兮籠以入袖西江之水淸兮取以濯纓兩人復咨嗟感嘆旣幸識其爲人又深信其所自生自愧其無能爲寧馨之補益不堪對阿母之深情愛此人瑞點綴休明圖將松柏以祝遐齡忽傳凶耗雲母考終聞而錯愕審而涕零嗚呼千秋懸鏡萬類提衡人理所恃以長存者親與子之慈孝人力所不能彊致者生與死之哀榮爲慝爲淑子之材原自母鑄爲芳爲穢母之名還自子成仙郎行誼領袖章縫夫非盡人之子而獨以孝著稱綱常生色月旦蜚聲以此名而還致之母自可以布衣當文繡以菽水當大烹人莫樂於生而爲賢者之母死亦復何恨於九京余等誼忝通家情倍於恆布詞陳奠有淚縱橫尙饗

○祭楊太公文

萬曆四十七年歲己未楊太公七十三翁考終於家時其孫爲司農尙書郎聞不視事者五日爲位哭如禮而同署有通家子某某謹以束帛雞絮之儀昭祭於楊太翁太老先生之靈曰噫嘻翁之面貌某等未及睹翁之謦欬某等未及聞翁之神采意向則宛然於目鏗然於耳不啻熟睹而親聞於何知之曰柱下史復於計部君自邊事告警而泛泛悠悠平常敷衍所未解於肉食者之爲人臣誰爲之掐指流血誰爲之盡气狂奔誰爲之批卻導窾誰爲之縷析條分人皆嘆弱水難爲父文弱難爲祖而詎知有是父乃有是子有是祖乃有是孫翁負蓋世气切憤世心其身蠖詘其後龍伸勉以卽忠爲孝恐其急親後君其北上也誠不欲以垂白在堂分遊子天涯之念其南歸也終不能以世途暫棘冷生平報國之心蓋將子之中情無聊而畱孫之意念尢深他人以遼事爲國事而翁直認爲家他人以國事爲人事而翁直認爲身祖孫父子冠冕人倫二祖八宗實式照臨聞在牀褥气尙排云日提遼事數問耗音嗚呼翁之駕𨿽南而意愈北年𨿽邁而志猶新公之福眞全福公之人眞古人生榮死哀可無憾於奄忽之物化慈孫孝子何過求於缺陷之乾坤惟是邊事大壞人心若焚倚藉仁賢共濟災屯翁之子旣煩冤於昊天之漠漠翁之孫復奔號於家報之諄諄挽畱無術有淚涔淫長才一去奚取如林此日何日此辰何辰偏不湊巧念之搖魂嗚呼翁之彌畱除問國事絕無及私之詞組某等之憑弔除爲國事不作兒女之沾巾文弱往返非臘必春務有以發翁之志气不使隨觀化爲銷沈蓋報國所以養志事亡等於事存勿徒空望天心之厭亂而過疑造化之不仁此於翁之意或有當而來歆乎尙饗

○祭潘懷魯文

公之死事忠在九廟功在三軍揭於日月燦於星辰而淸議之外莠言伏根漸窺法廢公然反唇有戰有不戰則戰者任過有死有不死則死者受嗔吾無怪於當事者之藉以脫己獨深異夫附和者之輕以妒人此何等時存此等心夫道將原異職生死不同論將存而道可不死卽將死而道可獨存乃出師則道先而將後遇敵則道殿而將奔欲平情以待賈復竟藉手以殺寇恂本末原自明白邪說底用紛紜蓋同城交惡之時爲調停之說者卽以殺該道孤軍獨陷之日伏脫卸之案者卽以失開原嗚呼公負遠志欲建殊勛監馬房而裁冒破扼豪貴而返侵屯三韓視師風采嶙峋可堪惡套反忌拗羣人誰爲之應手意已決於致身嘗勘磨生死之會低回得失之林當局之冷暖自別旁觀之擬議非眞兵交原野天黑晝陰風雲慘冽肌骨寒侵呼吸殊狀勝敗立分當是時手足能不忙亂耳目寧復見聞況大帥望風先棄甲全師走險不擇音誰挺隻身以拒敵誰灑熱血以撲塵而竟出於恂恂雅雅不滿六尺之儒臣想其解印付健足策馬犯邊氛極猛者气極閒者神甘死如飴河邊枯節義之骨結忠爲厲塞上羈英烈之魂嗚呼悲哉嗚呼壯哉住世百年到頭一死或輕一羽或重千鈞公死不死求仁得仁某等識公最早知公最深與公義重與公情親自公死事歲又經春每對時艱而回首屢談死友而沾巾公之椿萱尙有玉季金昆爲定省公之妻子總從淒風苦雨度朝昏思之痛楚言之酸辛共持誄詞於故里復陳束芻於虛墳臨風淚灑不知所云

○祭賈太夫人文

論毛裏者恩罔極詠風木者恨終天獨於太母稍不謂然請代孝子慈孫刻求可以致恨者而未得其端太母先爲人婦後爲人母旣母銜怙翁而復母孔瀾子無慚桂孫何愧蘭煌煌封誥龍繞鳳銜所徼天眷又享大年邇來視孫孫且多男美秀而文擁護膝前回環恃愛作態百般無非以引太母之解頤而侑加餐王母不經見瑤池亦幻傳有如太母何必羨仙久而厭塵羽化蹁躚卽從子情以索造物豈復置一憾於其閒而銜怙翁苦爲摽擗孔瀾兄太自煩冤微傷於過殊令人憐卽其慟中之慟固知言外之言然前至河東太母爲銜怙翁母銜怙翁復爲晉人母藉手恩綸已酬至願近就京邸熟聞太母之撫孔瀾快覩孔瀾之奉太母愜心嘉會巧湊奇緣夫田園廊廟各有忙閒士庶所不能致者名位之貴顯而搢紳所不能兼者骨肉之團圓人閒受享全占實難太母止一身而子父在各天但解切心喜懼誰能縮地河山三公不易一朝誠有味乎其言何因何繇不後不先一堂四世聚首長安蓋孔瀾兄原以名郎司筦鑰而銜怙翁擬以循吏任平反眷屬滿眼左右盤桓聚順不啻百日至豈止三以至病而簡藥沒而視含無不親到無不共看養生繼以送死貴顯合於團圓略有遲早卽難兩全事定回思其幸萬千𨿽言外之言莫禁慟中之慟而自慟一番卽可自解一番造化無私雨露或偏亦云足矣又何加焉某等孔瀾莫逆休戚攸關聞訃之情不勝悼怛而臨幾之語不作辛酸蓋太母之得天最異臯魚之飲恨可寬言或有當博笑九原

○祭宋懷豫文

嗚呼翁之厭世踰二年矣气旣歸天形當歸地佳城已成靈輀將駕凡屬親知咸與執紼自是香山之會少一老茱萸之插少一人喬木世家少一象賢之方躅枌楡鄕社少一前輩之儀型曾日月之幾何遽滄桑之變易𨿽然當翁之生卽善祝者不能謂其不死迨翁之歿卽善毀者不能泯其如生蓋奄奄泉下原指見在之人凜凜常生原指千載之气則人之在不在固有別論也翁之在日客常滿座酒常滿樽气常滿堂卽醉翁之意原不在酒而看竹之意常在主人也生气淋漓堪傲劫數今𨿽往矣一登舒嘯亭抱膝之吟猶在人耳再上飲光臺承露之杯猶沁人腸以至檻邊鷗鳥猶寫翁之無機心架上圖書猶表翁之有別趣翁不依然在乎且也畱心繼體決策立賢果授簡而不忘俱蜚英而未艾嘗觀云卿兄弟於有意無意之閒做一事必沈吟若以翁在日之做不做爲進止交一友必鄭重若以翁在日之交不交爲去畱卽或有出於翁時之所未經亦必師其意以爲參酌而不敢衡決於閒維之外卽簡點偶有未周墮落或出不覺而一聞苦口隨事轉圜長跪幾筵自懺自悔以求對翁立賢之本意身外有身死而不死誰謂翁不至今在也因是而有省於祭之義祭稱如在非其在烏能使人如在哉故某今日之奉羞以薦無異侍翁之舉箸奉醴以薦無異侍翁之稱觴陳辭以薦無異侍翁之謦欬又何事以永訣之慟效顰於山陽之聞笛也

●鹿忠節公集卷十三

範陽鹿善繼伯順父著

疏

贊

啟

答

◆疏◆

建胡令芳宇祠疏

建張徐二公祠堂疏

○建胡令芳宇祠疏

竊惟扶輿有正气開晦暝於一方崇報自公心奉明禋於百代事屬盛舉議協輿情故邑侯胡公千秋眞品當世偉人天於河洛產英雄民向範陽識父母追憶下車之始適當大壞之時銳意擔當不辭勞怨才敵八面守空一囊禁衙役之追呼革富民之供應省驛遞則一夫一馬不作人情寬鋪家則一菜一羹必用市價去催頭之擾而花戶遂免漁侵嚴盜賊之防而閭閻夜無尨吠肥民瘠己兩目欲枯釐獘剔姦寸心幾嘔均攤以變墩夫之米而安堵千門設處以賑水潦之民而生春萬竈問理則恥談鍰贖徵收則絕意羨金批決一朝而案無宿事番休諸役而庭有餘閒澹泊自甘往來之饋遺盡謝威儀極簡經過之雞犬不驚旣矢志於澄淸更虛心於采納培養士气繩督考課之文轉移民風申明齊家之律重繼絕之義則若敖之鬼不憂除武斷之雄則吞舟之魚不漏至當大節尢見剛腸百折必東一官似葉但欲爲地方砥柱何知有身世風波撥亂定傾兆已行於期月批卻導窾成可望於三夫誰知萎嘆哲人詎意運厄陽九河山莽莽堪悲任事之魂風雨瀟瀟想見憂民之淚明徳遠矣生气凜然赤社億萬家傳聞父老琴堂二百載僅見神君志未盡酬天不可問然丈夫不朽原非論年直道猶存惟思報徳各隨力量共事經營諒響應之如雲期功成於不日

○建張徐二公祠堂疏

世原有不朽證諸去後之思民自有不忘出於中心之悅孰爲召父孰爲杜母馮生之眾庶堪憐得一張公得一徐公豪傑之施爲可想東西去數千里前後隔數十年行乎金容若合符節在張公當紀法淩夷之後使精神一處不到終無天淸日霽之期在徐公當財力耗敝之餘使運用一處失宜寧有枯潤瘁榮之望試捧飲河之腹共集擊壤之歌自經界不明並兼得計誰爲姦宄絕影乙射甲之文誰爲貧甿免地去糧存之害民有以從軍避力徵誰爲嚴正眾擎易舉而丁糧減戶有以不均成偏苦誰爲均齊益寡裒多而徭役平誰寘大猾於法使中猾以下鳥散獸驚誰投黠吏於遐使舞文之雄屏息裹足誰破常格以登民數奪裏胥上下之手誰參素行以折兩造洞子弟暴賴之情誰積谷七千石以半價平糶誰買牛七十隻爲窮民代耕誰設處修旣壞之城百雉崇而不煩閭左誰焦勞救大祲之歲寸心嘔而保此孑遺誰革里長只設法催糧而侵欺絕誰革書手只用吏寫算而科斂除流役差銀誰革之而善處以集事優免冒濫誰革之而均攤以寬民公差肆磨牙之毒久矣一朝而絕迹鄕野誰爲之禁官價嘆杼軸之空久矣一朝而悉照時估誰爲之寬誰折惡璫以衛靑衿誰懲邪說以防簧鼓誰憫啼饑之若敖誰旌截耳之令女總之兩公實心實事任怨任勞相時而動者節目小異匠心而出者風槪大同徵糧同不索火耗問理同絕意贖鍰吏胥同其防範佐貳同其箝束善善同其若渴惡惡同其若仇衙門內同以爲夏日衙門外同以爲冬日到任後民同以爲得天離任後民同以爲失天蓋兩公見不模稜治非驩虞其約己裕民造福於有象者指屈未盡而其潛移默轉造福於無形者意會尢深凡薄感恩重知己之士固自幸親身見古人卽難慮始易樂成之民亦自謂過後思君子念直道原無毀譽有血气莫不尊親兩公品足相當宜以一堂棲同調吾人力求各盡共於義舉效深心奉以周旋相爲提挈敬於事始略識簡端

◆贊◆

髙景逸先生像贊

魁星贊

○髙景逸先生像贊

莫謂象非眞先生之神原在象外莫謂象無言先生之意原在言外且非卽非離何內何外卽外而須眉更外而衣帶而冥吾神以爲盤礡引吾意以爲刻畫則先生之辯賢姦如蓍蔡持是非忘利害了死生無芥蔕孰不以爲撐柱兩閒震耀百代然總於此粗而不足按之須眉離而不相屬之衣帶而無不一一具在嗚呼是東林滴派洙泗正脈子髙子之眞任憑弔者之下拜

○魁星贊

有鬼踢斗以字賦形傅會其形未得其情此星一現天下文明斯文未墜有創有承反而求之炯炯瑩瑩符分赤帝牙建孔庭回樂不攺開信未能從何著手淇澳可風而世乃尋之於帖括當之以恩榮本專富貴謬謂功名況於道徳久矣沈冥請翻成案告我友朋欲使天下耀采先爲此物發蒙

◆啟◆

答李達亭太守啟

答王昆璧啟

回張誠宇堂翁啟

請諸友遊海澱小啟

範質公窾議序餞宋獻孺小啟

答賈民部銜怙啟

請左魏諸公子小啟

○答李達亭太守啟

恭惟臺臺茂騰聲實蔚有典刑共識月斧之精神更仰天球之气韻久襆潛郎之被視艸名髙今褰刺史之帷依裳惠洽𨿽云借寇行矣徵黃治平不必有赫赫之名肝膽盡從襦袴見殿最自當膺上上之考聲華應待璽書增風月平分把麾暫臥於江海雲霄直上聽履還傍乎星辰某性賦拙疏材仍凋腐冒金花之借發自愧微誠荷覆載之寬容僅從薄謫方循墻而省罪忽洗眼以開函千騎上頭何勝芝眉之想雙魚中素慚無玉案之酬己■﹝扌棄﹞尋社於雞豚春山秋月坐看匡時之麟鳳川楫羹梅瞻戀惟殷敷陳罔極

○答王昆璧啟

年臺補天巨手障海深心久勞籌策於筦財復試拊循於司土惟玆雄郡幸值名賢爭看二千石之得人遙知十萬戶之禔福駿猷展矣輿論翕然不肖弟契結蘭襟有踰骨肉拜違芝宇己易寒暄悠哉念故人幾見落月之照屋何以慰遠思願因流風而入懷千里精神愛傳系鴈半年心事喜溢烹魚儀厚錫於瓊瑤字深藏於衣袖感餘生愧意不盡言雪峭爲寒玉攝自愛

○回張誠宇堂翁啟

某自去年夏季補任本司代庖踰月卽以專擅褫官候命經年因具病情入告並投副奏遂徼儼函獎借踰涯擬華生於鐵樹挽畱過望比日退於陽戈愧且飲冰感而隕涕惟是待罪已久嬰病實深所爲行之遲遲原避迹之悻悻今旣踰歲昨已束裝報國有心事徒擲於孟浪渙綸無日疾益重於牢騷仰荷天髙地厚之恩敢忘且止第在理窮勢極之會豈得更畱前疏尙圖再封出城擬在二月謹附手奏以代面辭伏冀鑑原可勝銜結稟

○請諸友遊海澱小啟

懷人言念等一日於三秋逃暑躊躇扳名流於勝地情同冰雪味葉芝蘭漫言抗駕竹林不是追蹤河朔拂徑遠看云外影知玉趾之先聲洗花近瀉鏡中波想山靈之攺色先一日啟

○範質公窾議序

餞宋獻孺小啟

君自伸烏鳥情我不灑別離淚殺雞爲黍對酒當歌與其石尢候風何如故人共醉

○答賈民部銜怙啟

某啟棲烏幕府見日而憶長安射鴈邊頭窺足而獲尺帛八行手捧千裏面談念主憂臣辱之時靡家靡室政彼怠我憤之日惜寸惜分惟相國提闔鎭之精神故楡關起三軍之气色某初以樞司視艸叨承相國屬車五柳家園久斷行閒之夢一梅驛使忽生塞下之春獎許過情惠貽逾格此蓋老伯以相公左右爲功人而不知其有愧以王事賢勞待猶子而不知其無庸惟旣列肺腑親何敢辭錦繡段卽付刀尺乃服衣裳蓋向因元臣而波及全斌之帽自賦續貂今對蘧使而身著範叔之袍永言挾纊伻旋附謝不盡欲言

○請左魏諸公子小啟

靑旗取義尙云酒不雷同白首論心自謂交非泛濫問是何人之子弟竊比授餐思尋先輩之風流敢爲折簡賓從類聚坐擬合圍

◆答◆

答滿愫丹

○答滿愫丹

恭惟臺下眷隆金簡績邁銅標天特生晟東西獨嚴保障軍驚代李頃刻立變旌旗想艸木素憚乎威名故江山不勞於指顧軍心冬凜士气春回不肖散發爲狂束書自廢久荊扉之靜掩忽梅驛之遙傳感重綈袍愧虛玉案所願紅銷烽火聲靈震虎豹之關綠映圭茅圖畫冠麒麟之閣未遑楮悉徒有神馳

●鹿忠節公集卷十四

範陽鹿善繼伯順父著

公移

馬房裁革呈堂

酌畱金花呈堂

求代題放歸呈堂

示諸將

同杜武庫乞代題請告呈督師相公

乞代題請告呈堂

議汰麻連關文

議處土米關文

○馬房裁革呈堂

戶部監督主事鹿善繼呈爲鱷棍侵吞料艸事據壩上北倉腳夫趙夢臣稟稱本廠班頭劉國禎包攬商人牛尙忠名下錢糧不行上納又將倒死馬匹驢頭不行申報料艸盡吞肥己等情到職據此隨經行拘一干犯證到官查審得劉國禎原系本廠養馬軍人將本年正月初九日倒馬一匹正月十七日倒馬一匹正月二十九日倒馬一匹二月十一日倒馬一匹四月二十八日倒馬一匹通不開報又將驢頭自去年十二月終巡靑科院查閱之後見今缺少三十四頭仍將料艸照舊冒支及包攬商人錢糧情獘俱各是實爲照國家歲費帑金召商買納料艸以養馬驢原圖實用不意積棍劉國禎隱報倒死馬五匹驢三十四頭侵冒料艸錢糧甚多當面對證情見辭窮一一招認是實似此姦蠹法難容縱計算馬驢料艸以去年會估之數計之細扣月日五个月內冒支料艸共冒破價銀三百二十一兩七錢二分三釐六毫內除倒死馬匹應責買補並馬驢冒支過料艸俱應照日扣除不待言矣惟買補驢頭一節敢附末議驢頭少數旣已首明認實卽應照數責令該廠買補法之常也但聞朝廷錢糧虛冒固多而畜牧爲甚畜牧虛冒從來不少而驢頭爲甚每遇巡靑查閱要多雇覓應點但駝馬牛騾之類或外面本無或尙須印烙一時難以盡雇猶有多半畜養是則破冒不無而裝點頗似若驢頭則本廠全然烏有因此物滿村皆是一遇查點牽借應卯事已則仍空廏也往者未經出首巡視監督皆難稽核今旣首明審實倘欲責令買補勢必仍報虛數與其明聽虛報每年捐如許錢糧於無底之壑何若請裁此項每年亦革一端虛冒以示去甚之條故驢頭一節似宜題明徑行裁省可也謂其雇覓冒破甚於駝馬牛騾也其本廠冒破三百二十餘兩並班頭劉國禎商人牛尙忠養馬各軍等倘非嚴懲何以警後伏乞照詳施行須至呈者

又

爲鱷棍侵吞料艸事先據壩上北倉腳夫趙夢臣稟稱前事等因該職查得班頭劉國禎侵冒馬驢料艸緣繇已經呈詳外奉堂批廣西司行該監督提審報札到本職擬覆詳閒又準巡靑科院手本爲積惡侵吞云云希文回復等因到職竊惟天下事有情實易見而局段難言者今日之提審是也蓋冒破之相沿已久首告之發覺驟聞彼時倉卒質對爲計未深且不虞職之深究遂於隔壁弔審盡得其情至今則逾月矣停畱長智無問隔宿況日久乎而欲復審問其馬馬必不缺問其驢驢必足數將以更端求爲翻案今日之審豈猶復昔日之審耶且事屬虛冒耳目昭然原無難推之隱待於再審也據虛冒錢糧三百兩有奇原宜題參正法其冒過艸料責令賠償或於月支扣補務令完足冒破原數至於所缺馬驢則猶有可議焉蓋廠中虛冒成習牢不可破今令補馬則補馬實無馬也令補驢則補驢實無驢也糚點盡似而套習愈堅與其彼明以虛應我明以虛縻費實在之金錢供空名之冒濫何如有缺不補猶可省涓滴以佐太倉乎且查大明會典諸場馬驢揀退變賣倒死開除多寡原無定數至今或有續到或有倒死來去亦復不常則是役也就其久虛者而免其買補我非無據彼亦何辭縱不能於各廠引繩批根盡行報罷今但因該廠被首就事論事懲一以警百汰虛以歸實豈爲過乎夫省一分虛縻裨一分實用理財者卽帑藏充溢猶惓惓於漏卮之塞矧太倉懸磬邊士枵腹而忍耗財於萬萬無益明明不實之額乎大約天下事用當於實豈其惜費凡此頭匹使所養者爲疆場效力固急欲其云錦成羣使所補者或分毫有裨亦可容其葫蘆依樣而今明知其不補彊被以補之名甘耗其財之實何也國當經費不足之時宜擇其緩者而漸爲減尢宜核其虛者而漸爲銷如該廠馬驢緩不足以盡之是首當議銷之處且假手於首告又首當議銷之時也況未發之前𨿽相沿虛冒猶存形迹至旣發而竟莫誰何將公然放膽無事回護監督者更無復可問矣不揣愚陋抱將然之慮效一得之愚似應仍參題革削庶幾小懲而大戒如以事屬巡靑準令移文該科院聽其覆審似於事體尢較詳妥伏乞照詳施行

○酌畱金花呈堂

爲酌輿論復金花以明祖制以濟邊需事照得每歲廣東解到金花銀兩司官恭進大內此近例也今據該省差官趙崇志解到銀五萬兩聽候交納聞浙江司亦有解到者業具揭呈堂會同本司恭進循例上貢似無可復說矣頃接邸報見督部右堂李有扣畱金花之議職始不能無疑焉此時欲仍進大內則部議終成畫餅欲徑解太倉則兪旨艱若拔山反復思維豈其敢無說而處此蓋事至於今用兵之局未知以何時結措餉之路則業以此時窮卽加派搜括那借等項不過采摭羣言原非自本部起見而今徑以本部受名致令臺臺鰓鰓苦心而持議者猶以數米爲譚柄職之所爲憤焉不平也然就此措餉實蹈天下必窮之數隻在眉睫閒不免束手且我督迫太甚又惴惴有內變之憂勢不得不爲變計則莫若扣畱金花其爲策便而其所濟者大查得大明會典載稱金花銀卽國初所折糧者俱解南京供武臣俸祿而各邊或有緩急閒亦取足其中正統元年始自南京攺解內庫歲以百萬爲額嗣後除折放武俸之外皆爲禦用又查嘉靖二十二年題準三宮子粒及各處京運錢糧不拘金花折糧等項應解內府者一並催解貯庫悉備各邊應用不許別項挪借夫曰緩急取足是內府與外府分用也曰悉備各邊不許挪借是外府專用而內府不得旁分也煌煌祖誥明明典籍載在掌記皎若日星今邊烽之告急有甚於此時者乎軍糈之應用有切於此時者乎卽舉金花全數一旦復還大倉特循祖制而率繇之非彊奪大內所有而益之外府也惟是皇上一切批發庋之髙閣而中涓熒惑其閒急難得旨惟有一面題知一面札納銀庫轉發遼左則取數甚巨勝於零星湊處而權自外操不至如帑金之緘縢不可復問也故當今急著與其請內帑不若畱金花與其旣入而復請不若未進而權畱蓋凡物業入手之後吐棄甚難未經眼之先捐割或易此固人情之恆也況聖上卽愛金玉未嘗不愛山河𨿽堅執大柄以自聖神未始不兼酌緩急以嘗臣下使下之所持不移如山則上之聽亦或可轉如圜近如順天巡按禦史王象恆以止稅題知竟未有嚴旨之切責則聖主顧慮根本之意與顚倒臣下之術相禦而行未必專視阿堵爲必不撒手之物矣天下事爲之有機機難逢而易失及今乘時著力無令當面錯過倘事機從此一轉因之折十庫因之畱稅銀次第施行誰謂此非嚆矢哉且近日章疏議畱金花者不一而足無不望臺臺亟見施行豈加派等項之曲計尙不難捨己以從而損上益下之僉謀顧難合詞以請亮臺臺之所必不出也獨是職偶爾承乏適值金花解到畱與不畱系於進與不進此際閒不容髮事屬剏獲請自隗始故敢酌時事據職掌以請萬一宸怒不測職願以身甘罪不然局外者方議畱而局內者且議進千古淸議誰其任之卑職未敢擅便伏候臺裁

○求代題放歸呈堂

爲重增宿屙請告原非飾詞兩奉臺批感恩再爲披悃事職春初劇病手足麻痺𨿽藥餌之量日進而痰火之根未除比因入夏腹中暑濕泄瀉屢作麻痺轉甚六月二十日具呈求歸已蒙堂批司查靜候代題卽出國門乃入七月兩荷臺臺批催視事反復溫如春之語迸發熱如火之腸何肯自棄聖明之朝何忍不爲知己之用惟是職性與時違身與病會有慚視艸瑣細不足裨髙深無分隨班蹣跚不堪辱鞭策手指拘急載筆重如挾山頭目岑昏抽思眩於向若竟成棄物已是廢人且不朝不參人皆相傳爲已去旅進旅退職亦自厭其久畱歸計不堅將以耽病之身誤事名根未斷必以戀官之意誤身伏乞臺慈體物之情愛人以徳念職詞非虛假準與代題使職早抵家山專意調理則身以無官而輕醫人易於措手恩與所生並大沒齒永以銘心職無任激切祝吁之至

又

爲嬰疾日久望痊無期懇乞臺慈俯賜代題以便回籍調理事職爲抱病不愈從前月再具呈求歸謬辱臺臺過許以才品寬假以調攝愧極汗顏感深刺骨願早收藥餌之功求急效犬馬之用詎意病勢增劇痊可難期痰盛日見麻痺脾虛久成泄瀉气血消弱形骨支離若不抽簪終難勿藥職自惟無品無才空負憂時之志多災多病自憐伏枕之身先帝再收於廢棄之餘臺臺過采於形迹之外人非木石遭此知遇苟病體漸輕霍然可望豈其委避於多事之時偃蹇於勉畱之日乎惟是困苦迍邅相知皆有憂色綿延沈痼職亦自爲驚心已爲無用之人徒乞歸田之骨伏乞臺臺察職之情允職之請準與代題早抵家山專意調理宿屙得愈畢世銜恩職不勝激切祝吁之至

○示諸將

居恆聞將官除送禮別無本領不謂時事至此本領如故以本司硜硜之守而猶有投禮單者本領可知也且其假軍情以藏禮單卽白晝以成暮夜自待非人復以非人待本司矣本司一則指發裂眥恨積習之難破一則靦顏汗踵愧素行之未孚欲卽題參恐爲己甚碎其單而摽出其使白其事而姑隱其名願諸將再勿以此眼看人盡洗肺腸別學本領要知今日除軍功別無官階要信本司據送禮卽爲罪案敬先文告莫謂貌言如負朴心休嗔辣手

○同杜武庫乞代題請告呈督師相公

爲積病沈綿懇恩代題事職等俱於天啟二年八月二十一日奉旨從臺臺抵關糜餼行閒已踰三載未效寸籌而每善病繼病痰火芳病泄痢皆連年舉發一次劇於一次至寧遠而繼幾爲異物至右屯而芳幾無生理昏暈困頓之狀皆臺臺所親見者不待職等之重述也至是而職等自傷難再以驅馳矣曩當邊事告警之日食焉不敢避難遑自揣其無才今值兵政簡汰之時引分當自議裁況復重以有病無事而食之名任畱遠塞一息尙存之骨求歸舊山伏乞臺慈憫念病苦俯賜代題使生入裏門得就醫藥蔬水沒齒總佩生成

○乞代題請告呈堂

爲積病難痊懇乞代題以保餘生事竊職繇萬曆四十一年進士四十三年八月授戶部山東司主事四十四年八月丁母憂四十七年六月服闋除授戶部河南司主事本年七月以借發金花銀兩助遼餉奉旨降一級調外任用泰昌元年八月奉旨復職十月管新餉庫天啟元年四月調兵部職方司管題覆本章二年六月奉旨隨掌部輔臣閱關七月復命八月奉旨從督師輔臣到關四年九月升本部員外五年四月從輔臣於關外積病纏綿具呈請告於十月閒蒙代題奉聖旨該部知道十一月閒蒙吏部題覆回部供職奉聖旨是理合遵旨赴部以職菲劣戇愚蒙先皇帝拔擢廢棄之餘每念明恩敢私頂踵是以扶病從戎未敢言病適荷明綸便期沿途調理赴部供職但以蒲柳之軀馳驅四載病因積勞而成气血兩傷又因久耽而劇目今延醫李郁調理未愈何堪供職懇乞俯賜代題生還舊裏倘垂危之病借此漸瘳則己往之年皆屬再造爲此理合具呈須至呈者

又

爲積病日深萬難供職懇乞代題以延餘生事竊職因積病沈綿閣部代題吏部覆奉欽依回部供職隨具呈積病難痊懇乞代題復蒙堂札行職遵照欽依事理赴部供職奉此理合遵札赴部惟念職稟素弱職性好彊苟可支持恥言疾病而勞從此積病從此深及病劇而就醫己勢重而難返目今頭暈眼昏手拘足攣痰涎壅盛飲食消減醫生李郁謂血气兩傷未易補復非一意調養恐無生理職至是心口相維難再以馳驅矣己成廢人何堪任職懇乞曲體物情俯賜代題使沈屙得以靜養則餘生或可尙延

三

爲積病日深調理未愈三懇代題以保餘生事竊職先因積病沈綿閣部代題吏部覆奉欽依回部供職隨以積病難痊兩懇代題於本年正月十八日蒙堂札行職遵照先今札內事理照舊前來不妨稍遲時日俟調理稍愈卽便赴任奉此職正在調理閒於本月二十一日復蒙堂札以職新升武選司郎中行職兼程前來赴任管理司事奉此惟念職仰遵成命加意調攝冀旦暮之霍然卽捧檄而就道詎意涉月逾時有增無減見今手足之拘攣轉甚頭目之眩暈益深痰涎盛而眠食愈損脾胃弱而泄痢新添蜿蜒牀褥徙倚繇人職至是自憐自嘆不復可馳驅當世之務矣醫生李郁謂气血幾於傷盡藥餌未易補復非脫離事務一意靜攝無復可望此職同鄕同官王主事登三所親見者竊念職四年戎馬原非避難之人百病侵尋豈作無情之語藥裹日以棲身何堪問職掌蹣跚不能出戶何以趨朝參況武選稱繁劇之司事旣非病軀所能任而郎中非虛懸之缺病更因曠職而倍增此情此事想大智之所必察至仁之所必憐也懇乞臺臺憫念俯賜代題使職得一意調養則身以去官而稱輕病以贍養而或愈殘喘可延皆出再造

○議汰麻連關文

爲淸浮賞裨公用以裕國儲事準本寺卿劉關文督放白糧月餘以來每閱各倉見多圮壞地每有當換之板上每無夾壠之灰浸淫浥爛長此安窮甚且脊己滚而塗之以疏泥壁將傾而支之以眾木尢非計也進署官而計之小壞者當小修大壞者當大修必兼創以爲因庶一勞而永逸特苦無可動之銀將盡失可仍之貫乃有持簿而領麻連者因究此項未載典章巡視查刷之書辦爲大端而各門太監與本寺書役亦分其餘一年通共賞麻連二萬七千八百二十條夫此物一條準一分二釐之價則此三百三十三兩八錢四分之金柰何不以供倉中之經費而徒爲各役之瓜分也使爲各役工食正數猶可言也而細查舊規原出額外故名爲賞賞以待有功何功可賞乎其最可執以爲名者莫如查刷察院每月呈進禦覽會極門太監舊例給大庫公禮銀三錢其後書辦不請給銀而攺求麻連每月二百條若爲庫中省三錢而不覺其爲倉中耗十倍矣公家之物似當先盡公家之用今按倉廒每歲之修蓋倉墻不時之崩砌所需工料總費金錢卽科院每年臨倉收糧備辦酒飯以及修整朱匣火具置買桌衣椅墊並修斛買掀巡邏倉支各買皮襖何項不需金錢何不以麻連充此費名正而體得乎惟是事久而情慣則割愛難且地近而口多則叢謗易然倉中實有必需之費不及今借箸終無從出之原額外實有不必市之恩不自己任怨終無停止之日擬從今日盡以麻連作倉中一切經費卽歲有贏餘並貯大庫以待正項支銷意圖節緩以佐急且思積少以成多人之體國誰不如我旣陳一得願質同心爲此合關前去煩爲查酌施行

○議處土米關文

爲糧務方殷足疾增劇乞攺委以便調攝並陳修倉始末以備查核事頃承委任督放白糧已及兩月原有賤恙因勞增劇見今舉步階除必須扶掖烏能出入衙門供唱籌之役乎放舊收新總難效力相應別委庶不誤事使病軀一意調理儻獲痊愈補過有期而行過事體有不容不再陳者原因天字倉之已壞張北倉之將傾而議修倉因經費之無從出而議裁麻連之賞明知久據之物驟奪實難在旁之人尋端更易然苟利公家何辭私怨已蒙臺允請旨施行復因將傾之張北不可不急修其中散堆土米不可不急盤眼同署官窮日之力盤入空倉而已折之數不可不開銷僅存之質不可不變賣命署官呈請俱蒙批準今土米之變賣有待而麻連之濫賞己革一向工作總費此項但麻連之在倉旋放旋有不得以未放之米預算麻連鋪家之納價旋辦旋交不能以煞總之數整交大庫而收糧之期已迫修倉之工難緩雇工買料隨到隨使日猶不足不能待下庫之日徐爲呈詳昨因金盡遂致工停不能彊傭人以預做之工只得彊鋪家以預徵之價今修理粗完多支過鋪家金錢尙待放米之日補與麻連安得於動工之時有可交庫有可呈詳者哉是物也久沿充私家之賞相率無言一攺充公家之用偏覺有獘然旣欲收木屑竹頭之用只得冒瓜田李下之疑若一一回避將以掣肘而誤工程卽一一分說亦以饒舌而生枝節故專命署官一面做去工完之日總爲銷算細冊具在一聽磨對而款款之愚猶未已也盤過土米𨿽有變賣之議而估計無期恐仍停閣今皆嫌賤售不肯擔終必並賤價不可得回首決策盤糧之日糧將盡而墻忽傾驟如聞雷寧直失箸適值倉腳退食之頃幸免傷人乃徐問米而亦危矣顧署官而相慰共謂癡兒屬有天幸則此八百三十五石之土米乃冒嫌冒險以出求佐公家之用者不可仍舊放下終歸無用也身𨿽病廢附盡愚忠煩爲查酌施行

●鹿忠節公集卷十五

範陽鹿善繼伯順父著

書一

答友人問邊事書

與兵垣書

答友人問書

與大司徒畢白陽書

與容城張令公書

與考功司公書

○答友人問邊事書

來教之望邊人者切矣而不得謂之知邊人憂邊事者深矣而不得謂之知邊事僕欲一一分疏大者忌於漏泄小者又不足言也請以泛論談括之從來辦大事在不二心之臣而談信心不如談盡心蓋信心云者持域外之觀破盈庭之議徹始徹終成就一是如作文者之有主意誠爲先務然必其能盡心而後可語此人孰無心而盡之時義大矣哉未能盡而遽言信鹵莽者之所托也世不乏豪傑之槪而按其指歸祇成鹵莽嗟嗟天下事豈易言哉易言者當前立斷略不停蓄論事輒曰當如此做不當如彼做論人輒曰當用某甲不當用某甲兩言而決耳夫使事與人之爲可爲否果明白而無藏匿之端又區分而無交涉之處又一定而無轉變之情則一搠兩開利用直腸何必勞心然而非也有事於此見爲當做合下便做乎抑有待乎人皆可做乎抑須擇乎明明去做乎抑藏用乎空空去做乎抑治具乎一不相應而事遂裂且此事之形在目前我祇見目前而形在於此機通於彼端於何發尾於何竟皆不在目前而皆當預計中有何人暗藉此以爲利後到何時漸乘此以作獘則當做與不當做原共閱一緘且漸生千變總在當事者以深心審幾於毫芒而默用其防範猶恐有奇窮之事或出意料所不及敢以直腸立斷乎當做者如此卽眾見以爲不當做者倒或不肯顯停驟止而若陰若陽借以神不測之用而用人之道亦復如是蓋做事必用人而用人卽是事人卽可用然此事當此人之才否此用宜此人之時否或獨用或參用或徑直用或顚倒用一不費心能得斯人之用否不直此也求用之人當前而立而人之中復有人焉其人可用其人中之人可用否可用者在其人我如何用其人又如何不爲其人中之人所用可用者在其人中之人我如何借用其人者以用其人中之人若爲人所用而實暗轉用我之人爲我用範圍寬而鍼綫密或同用而甲乙之色分行或一人而嚬笑之施並見總之體直而用曲直如寒暑之不易曲如陰晴之莫測天下未有以直爲直而事克濟況兵事乎兵陰道也本爲謀敵而默默若爲謀己事本繇己而默默若人自出試思法紀陵夷之後何繇而使之漸知奉法士气累敗之餘何繇而使之漸不畏敵此豈下果著於親上死長之誼上止憑軍法從事之權乎誼固近日所不能得之於搢紳權亦從來有之而非其所恃恃之則有窮時矣不因誼而若爲明誼不因權而若爲尊權其要在漸以習之默以移之脫人胎換人骨而微意終不以告人用心至此始謂能盡盡心至此始可自信蓋信非事外之空主持乃事中之實憑據當局者良工心苦而旁觀者何繇知之祇據傳聞都涉影響甚至以小人之腹而度君子之心無論忌者日幸其災卽愛者亦虞其敗寧知鈴閣起意鬼神莫測密令已行居人莫覺卽幕中參佐日承謦欬猶有不能盡知者而人乃向行路之人問消息從千里之外揣是非乎此病中於閒散者猶少中於津要者偏多蓋國家安危所系之地多就中取事之人或欲伸己前說或欲脫人大罪而不敢出頭露面只得乞靈於津要不力造邊人無根之毀譽何以傾人聽不巧逢津要有因之愛憎何以入己說而津要之人又槪有習气果於信己而輕於量人初本墮人雲霧旣則爭己面皮甘心爲取事之人所用捨力與盡心之人爲敵其見不能當盡心者之萬一而自信過之萬無自覺其非之日卽偶覺之亦萬無認錯之理天下事尙可言哉韓範經略西夏首以詔中外勿得輒言邊事爲請此信心之言也實盡心之言也更苦心之言也

○與兵垣書

年來搖亂邊事者騰虛冒之謗以行簡汰之說邊人承望風旨以苟目前之富貴遂有任事八逾月祇點得一徧兵且以各營自報之逃數爲自己淸汰之數又有任事八逾月祇算得一徧帳且圈哄各營認無實之罪使自割再辧之舌噫嘻十萬之師果可減哉試問邊人二三年前之事歷歷可想自十萬之師布列於關之內外兵力旣集兵威自振遊徼往來嬰之者碎東方與中土气機相倚東方寧而中土晏然此理之明白易見者今受其成而迷其故日云減兵所當減者何兵耶豈欲減川浙之步兵又豈欲減新集之遼兵是必先減七鎭更番之馬兵又必減總兵各招之家丁而後當於減兵之旨兵減則將亦當省畱一總兵足矣一將去其得力之親丁皆隨之去夫兵減何難獨聚之時難耳當河西兵潰退守山海之時關上何兵哉落落南營無甲無馬無車無炮徒持黏雀之竿而云以當大敵迄今回首猶可寒心當事者初到攢零合整剛得甲士三千立騎兵營關門於是日始有此一旅繇是而量爲抽調繇是而漸爲招集始有今日之師今曰減兵累歲之搜羅何足供一日之淸汰特恐兵從此少事從此多耳夫三軍之气彼此依倚怯者倚勇亦自有膽拙者倚巧亦自生心生者倚熟亦自成技今云所減之數不多夫兵有去一人而三軍無色者何不一思也或云減非減其壯特減其弱夫兵安能皆壯用兵安得去弱弱者固仗壯者以作气壯者亦借弱者以助威去壯是銷弱者之气去弱是薄壯者之威去者去而畱者亦歸於無用率是以行關上二三年以前之景象復見於今矣且減兵之旨爲省餉也天下事爲於從容時自省爲於急難時自費急而益急則費而益費向經急難以開此費今幸不益其急遂得不益其費使厭今日之爲費而一意求省兵減則爲兵而買之馬爲兵而造之器爲兵而討之金錢皆以兵去無所用前費總成空卽兵再集而前項非散佚則敝壞重爲主辦後費更不貲費耶省耶況事不論所關之重輕而只以省爲美談與其求省曷若罷費與其減兵曷若散兵且省餉云者爲餉不足供費而求省也今之遼餉以遼爲名果盡歸遼用而猶不足而過求於餉額之外耶遼餉六百萬今分與遼用祇四百一十四萬關上歲解只得二百四十萬其在天津又未便得一百七十萬則此不可知之數在民當問之民而民無可問也不在民當問之有司誰肯問也不在民不在有司當問之計部而計部旣使不完之遼餉得寬於考成復使已到之遼餉散給於別鎭於非遼處作情面反於遼做風裁議請議汰不少恕此其名實相拗政宜據經以爭之詎意不彊爲爭反阿爲奉耶況三軍之气宜長不宜滅長則戰有餘滅則守不足搖首吐舌相戒以不可向邇卽有壯夫气立盡矣況謂之守必可以守而後可彼以不敢復遼東之意而遂云守山海夫無遼東則山海不可守非大寧東勝可比其說已具於當事者之入告而不進兵何以復遼土何邊人之暗於大較也遼之必宜恢復非直原有之封疆不宜委棄無遼則不能有薊禍遂迫於京畿也從來守國必據險隘山海關城立於平曠不得稱險南北十六里不得稱隘而海更有可虞故先守覺華漸圖金蓋皆所以奪海之用使專屬於我髙議雲臺者尙欲騃持守關之說以棄遼乎故恢復非爲遼爲內地也恢復明旨揭若日月申飭中外協力同心不啻再四而議論滋煩揶揄日甚縱觀肉食之謀彊半婦人之膽彼旣不敢明抗恢復之旨而又不能自暴其中情之怯遂巧爲托寄附於他山不必明沮恢復而能使身任恢復之人日刼制於似愛似助之深文置辯則非體而復虞泄機含容又情事不明而權遂漸移其持論大端有二一曰愼重一曰簡汰夫兵凶戰危當事者身切利害豈其嘗試且愼重非執而不變之死法亦非虛而無據之活套惟實心任事者深入於事之中窾卻日習躊躇轉熟朝士身在事外固無繇得其肯綮卽邊人之無膽者身若在事中心實在事外彼於恢復兩字已目迎而心距之何嘗一日實實著手見其所愼者何在乎以此持論不過自居於擔遲不擔錯之著數予人以到底難滿之分量而恢復自寢耳簡汰之說設端更巧被戎行以嘗有之事則取信易爲海內持省餉之名悚聽更易且兵旣宂冒則將兵者當並裁將旣虛糜則將將者當並去和同上下救過不暇尙復言恢復乎故愼重原以進取簡汰原以振刷俱武之善經也而出於今之君子則愼重非爲進取意在退怯簡汰非爲振刷意在銷兵而總以巧行其沮恢復之術夫百計而鼓之進不能當一言之議退三年而集此眾不能供一日之議銷不徵不戰去將去兵無論垂成之緒驟廢行且前日之患復作遼廣潰時都門之光景猶能憶否總之今日身在事外之朝士以隔壁之猜而索邊人之情心在事外之邊人以一面之詞而迎朝士之意索邊人之情者遂持邊情以爲朝論迎朝士之意者因藉朝論以撼邊情暗剌明譏此呼彼應協心力以搖當事者而楡關之本色盡掩此可爲流涕者也且愼重簡汰卽不妨從旁論其理而其事須任當事者自酌之如持成說以授之曰某地必不可出某策必不可行某兵必不可畱某將必不可用當事者尙可一日立於將吏之上乎誰不畏戰而使之不敢退誰好居危而使之不敢去總奉天子之寵靈有所以恩之威之者而人心乃一又軍中總奉一人之恩威別無所以分其恩分其威者而人心乃不得不一今事之進止而別有主人之去畱而別有門當事者又烏能行其令哉故恢復爲必然之畫而其要在省議論議論不省事權不一恐禍必中於今也

○答友人問書

生才實難知人未易大老人望昭然共知者不待言而亦有似共知實共不知者則髙陽是也嘗讀識時務在俊傑之語而想見其人從髙陽四載見其當國是紛紜邊計錯亂之時數語持法紀而國是定一出決恢復而邊計定每臨大計當下便有規模施行便有次第初觀之似落落難合而竟底於成然後信時務不易識俊傑自有眞也至其擔莫大之任處至危之地冒不測之險歷不堪之苦每於極衝鋒處安居人謂其天生有膽每以極惡艸物自奉人謂其天生好儉而人情不甚相遠何獨好危難而甘淡薄則致身一念可對天知耳惟無一念不爲國遂無一日知有身膽從此生苦從此受而凡有血气孰不感發倡勇敢之气而動忠義之心於是焉有此段境界認國事太眞去俗情太遠除蕭蕭老書記以熱腸冷眼相賞相慰於經營慘淡之餘世人不知理無足怪所可怪者並其顯然可見之功而亦抹煞則不成其爲世道耳髙陽未督師前有在八里鋪下帳者有在十三山殺人者關外無尺地一民爲我有髙陽督師四載重開艸昧奄有寧前以及錦右東西受約束惟謹此不待推勘者故有功無功兩言而決以髙陽到後爲無功試想髙陽未到前原有多少遼東以髙陽在事時爲無功再看髙陽旣歸後添了多少遼東卽寧錦戰守折長勝之鋒奪尋仇之气飲水思源城是誰所修火器誰所教道將是誰所用豈不明明具在而乃髙陽以前偏無罪髙陽以後偏有功獨髙陽爲有罪無功之人豈不大失事理之平令英雄短气耶髙陽不自言功爲志未竟也而世遂沒其功趙營平之言曰兵事當爲後法若此者何以法哉尢可怪者髙陽督師爲不扶同八里鋪築城之議也君父之安危重遂朋友之情面輕而掩髙陽之功反誣以壞遼者卽出於八里鋪築城之人非天子神聖幾不能免情面之不易破至是令有心爲國者何以措手哉

○與大司徒畢白陽書

定興有籽粒重地國初以土窪咸不堪耕種故在條鞭地畝之外永不起科後因姦民投獻或勛戚奏討遂分爲莊田十場一曰幹淸宮一曰慈寧宮一曰雍靖王妃一曰延慶公主一曰瑞安公主一曰壽陽公主一曰恭順侯一曰駙馬許從誠一曰錦衣衛千戶陳尙忠一曰五軍營十場籽粒各自催徵復因差役之猙獰動爲佃戶之騷擾遂以徵解歸之有司然此地槪屬灌莽之區其不逮條鞭地遠甚條鞭地分上史下或二畝折一畝或畝半折一畝每畝徵銀三分有零籽粒地則不分上中下每畝亦徵銀三分有零夫地瘠則所入之息旣微糧盡則所虧之額不少積逋壓欠年復一年牽率包賠日甚一日於是一夫不完累及一門一門不完累及一戶一戶不完累及親戚至典房產鬻妻子猶不足以應比則鋌而走四方矣先是瑞安延慶兩場逃盡遂以所失之額分派之於八場糧愈重則辦納愈難逋愈多則逃亡愈眾而八場益困雍靖王妃錦衣衛兩場相繼又幾逃盡室已無朝炊之煙門尙多夜呼之吏初以八場包兩場行將以六場包四場其勢不至於舉各場而盡逃亡不已者不佞某自束髮以來習聞此害閒從父老講求長策惟有折徵一法且靑縣文安久有題疏可比夫窮則變變則通情也亦理也明知困極之當蘇恆苦勢重之難返旣有衙門之層遞便多吏胥之揶揄縣之糧衙書辦府之糧廳書辦串通爲利牢護此局受患之民日望折徵或自下而求申請或自上而得告批槪從中寢折徵二字窮民所幾幸爲續命之膏者祇成掛壁之文耳衝陽畢老父母憫佃戶之危形采士紳之公議毅然爲斯民請命比照靑縣文安例除幹淸慈寧兩宮不折外其餘八場槪宜折徵通詳撫院韓晶宇公祖按院王立宇公祖屯院左浮邱公祖會題候旨尋逢光廟登極恩詔中一款北直定興文安靑縣三縣災傷籽粒俱照按屯禦史題請事例折徵詔書到日人慶更生逃亡之民漸復故業向之滿地荒蕪者且桑麻相望矣壬戌年閒畢老父母升任署縣者忽甲忽乙縣事遂如奕棋雍靖王妃司香內豎敢蔑明詔謂折徵非法朦朧取旨下部議覆部因行文府縣雍靖王妃一場不許折徵並追補減過銀兩彼時畢老父母在儀部心憂此事急商之於府縣謂銀兩且勿補納尙當據恩詔執爭而糧廳已暫借庫銀星火補納矣覆水難收可爲浩嘆一場佃戶屢爲控告其柰之何撫院張蓬元公祖新受事念此場災傷一體獨不蒙減折之仁銀兩追還又己斷執爭之路不得已以雍靖王妃之額均攤之於各場圖眾擎之易舉且兼被之無遺數年以來安居樂業誰知猾胥蜮心未厭鼯技轉生思此場旣翻遂可漸圖其它本年突稱五軍營不可減折欲比雍靖王妃例已具府文申易州分司轉申貴部矣玩其申文謂五軍營地減徵銀一百七十八兩八錢三分六釐七毫三秒系原額之數毫不可少而又總計八年內共減銀一千四百三十兩六錢九分三釐六毫二纖四秒是盡欲照雍靖王妃例每年之額不許減減過之銀尙欲償也孑余之民一場驟加一百七十餘兩其何以堪更加一千四百餘兩其又何以堪倘此番再復得計則積漸以往變態愈工各場將次第以聽猾胥之顚倒折徵一案勢必兜底掀翻乍蘇之餘生再罹湯火暫復之故業行見污萊前日流離景象只在目前矣夫折徵之事原非臆說屢經申請屢經批駁然後乃得三院會題一煩部覆再煩恩詔畫一之令方思世世守之此而尙可紛更則翻手覆手其又何定之有大都天下事謀始最難毀成甚易敝邑籽粒之害已幾百年折徵之議圖之十年災民固皮骨俱盡不肖亦心血爲枯猾吏舞文百計相難一番阻撓一番辧折亦且舌敝穎禿幸得徼父母公祖之靈以乞恩於聖主流亡復業之日飲水思源感畢老父母之有大造於一邑相與伐石頌功以垂不朽日月幾何變更至此臺臺深籌國計曲軫民艱薄海窮黎共徼寬大至於籽粒一項錢糧實系敝邑一方性命申文到日全望主持上以信明詔下以蘇窮民而衝陽老父母幾殫之苦心已成之美局永畱於桐鄕畏壘之閒不致終爲猾胥所變亂想臺慈之所倍爲惻然者也臨楮無任嘅切

○與容城張令公書

密邇福星得沾波及之惠不啻在宇下戴徳之餘還爲引分何敢輕通尺牘以混公淸之聽惟事系衣冠之裔且當絕續之關情共惻惻誼難默默老父母試垂察焉敝縣張都憲之業至其孫序班張一貫而中衰一貫逝嗣子中立亦逝遺孤在抱中立妻王氏撫養王氏逝而撫之者一貫側室李氏也族中小人垂涎孤產勾連外黨或賣或典或明或盜蠶食至今孑遺無幾闔縣士紳睹藐諸孤之遭魚肉而憂都憲公之啼若敖也方公同看視札記其產丏縣父母主持嚴盜賣盜典之禁乃聞容城生員陰樂賢以典地告李氏候老父母問斷老父母明見萬里偏辭必不能行而李氏婦人意不自達生等謹以耳目之最眞代爲不平之鳴夫樂賢先典李氏地三十畝李氏所知也其又典二十五畝則李氏不與聞焉其典之緣繇價之輕重不可問亦不必問只一出於李氏所不知則終非樂賢所可有卽樂賢果費典價亦惟從其受價之人而追索之可矣安得硬告李氏脇取其地耶夫孤兒寡婦仁者所憐誠能辦價何處無田而必屑屑焉於越疆之孤產意不難見也且此地盜典俱當李氏時而必倒提年月以爲在王氏時意又不難見也李氏女流亦系衣冠之室而必恐喝以對理驅迫使出門意尢不難見也據樂賢所告羣證張玉等此數人者何如人乎大約煢煢孤寡固羣小之所耽耽也左犄右角裏應外合旣暗典李氏之地以媾樂賢復明作樂賢之證以刼李氏見者傷心言之指發是役也使告者得逞其志證者得遂其姦旁人受價李氏出地卽千頃可立盡於一日矧僅僅著種百畝之田耶都憲公不絕一綫仗此五歲之孤而田產者養孤之物李氏者撫孤之人今橫迫李氏白奪田產是使孤不能自存而斬都憲公之血食也生等攢眉而嘆合辭以陳倘蒙電察賜之斧斷使寡婦免於對理而孤產不被橫奪則理法猶存天日可見簪裾吐气風化自隆寧直一姓一家之感戴而已臨楮不勝激切

○與考功司公書【同徐斗南張重光】

隴州知州劉昌運旣升南京錦衣衛經歷胡撫有疏追論其變法徵糧大爲民害中閒開款多後官事明謂或出州官之徵斂或繇衙役之侵收𨿽云因陋襲訛實繇變亂成規則劉昌運有不得辭其責者蓋事皆三月至六月事昌運之離任已數月矣後官卽鮮幹材致滋多獘何與前人而追論之卽聖人作法能使後世之無獘耶何以服天下也且其所稱變亂成規更有可駭異者疏云隴州每裏原設收頭劉知州增設義民與皮鞭一條下鄕打糧民畏威完納夫糧之完不完非細事也皮鞭而可完又何尢焉卽稱畏威亦何必並此威而無之而隴州完糧實未試蒲鞭也隴糧止完三分舊矣其相沿之法每欲催徵則收頭里長共斂民錢以求寬限權在吏書則買吏書權在左右則買左右催一番卽斂一番更雇慣捱比者幾人苦捱兩次卽以爲三分之數原不能增代陳民隱容其拖欠此莫非糧銀而不得爲糧用裏書旣恣蠶食官吏且同鼠眠永以拖欠之名予民以空匱之實予國勢已極重而不可返矣劉知州洞悉獘原遂盡除舊法不用衙役而用義民不用刑罰而用勸諭明與說破謂小民𨿽未完糧實已費錢與其以錢飽姦人而負拖欠之罪何不以錢完正項而成忠順之名當是時衙門內外無一人敢索小民之錢者但有一錢卽得完一錢之糧人孰無良羣然從義從前止完三分遂突然完九分申解之文蒙上官有空谷足音之褒此功耶罪耶使完糧不爲功變法遂爲罪是不完糧之法爲良法而不可變是錢糧之正數爲虛額而不必完也國家最急莫如財賦邊餉年年壓欠處處脫巾寧遠至於戕撫臣則糧之完不完其所系何如其重有一人焉於久不完之處而能完更於眾不完之中而獨完是當如何獎拔以爲風勸而乃爲陋規作護法詆功首爲罪魁秦吏尙可爲耶國事尙可爲耶大要劉知州做人做事學古認眞不行饋並不謝薦以此取人重亦以此惹人嫌卽完糧一節舊日慣使寬限錢之衙役痛恨以爲斷其喉同時不完糧之庶僚深忌以爲形其短以爲不處若人則寬限錢不得再使九分糧只得常完毀言日至卽胡撫能不墮其雲霧中哉然卽胡撫之言亦曰第念其志在急公才有可用則本心不能全違已見乎辭矣夫當今之時而有急公之志可用之才不破格拔之以救時而於錦經一秩尙爲揶揄此志士之所以負戟而長嘆也惟臺臺爲國事惜人才爲官常持公道使志士本色遭詈詬而益明終得伸其眉宇爲國家效一臂之用其於世教豈云小補劉知州爲某同裏熟知其爲人更爲某舊屬熟睹其當官非敢爲遊詞以眩名實也

●鹿忠節公集卷十六

範陽鹿善繼伯順父著

書二

與範景龍書

與範景龍書

與範景龍書

與周景文書

答周景文書

與範夢章書

與範夢章書

與範夢章書

答範夢章書

答範夢章書

答範夢章書

答範夢章書

與袁滄孺書

答袁滄孺書

答袁滄孺書

答潘懷魯書

與洪振溟書

答洪振溟書

答楊明宇書

答楊振吾書

與張誠宇書

答傅丹水書

答王昆璧書

與倪吉旋書

與蘇石水書

與蘇石水書

○與範景龍書

得足下所以治環者而躍躍喜也讀書男子南面親民甫下車卽舉地方相沿大蠹而去之若脫轉盼之閒乾坤頓攺彼環人士感深望外且驚其從何處得來而無愧爲環縣令也者固無愧爲範先生子者也是役也不負天子爲忠於君不墜家聲爲孝於親而二三知己生平期許不成畫餅也爲信於友大約天下之大手段從眞肺腸中得之欲則不剛千古明訓吾輩一文不愛何事不可爲者足下旣透此關批卻導窾遊刃有餘矣惟是世變滔滔黨同伐異任重道遠謹始慮終往常書本生活到此躬行實踐別有光景如人飲水冷暖自知愛莫爲助則有先勞無倦之言在足下以爲何如

○與範景龍書

入京來千態萬狀何可言然亦何足言惟是刪零存整有可以報範陽之相問者一事曰袁印君細講職掌也九邊鹽法本司實掌之鹽法壞而邊餉空有味乎袁之扼腕也尋端緒於河決魚爛之餘運經畫於捉襟露肘之日眞一片有心人何幸當吾世而不失無意相遭有奇盡吐弱骨增壯窾綮漸開異日或略有樹建是未可知也老先生無窮期許耿耿九原倘亦聞之而色笑耶玆以風便附寄數行鹽法諸書大費抄寫蕭經如暇暫爲借用鹽書抄畢卽令回矣恃愛敢瀆或不爲罪乎復有一快事連日聞話周景文者數人皆以爲當世第一節

推生有寄景文一書兒子錄出並呈

○與範景龍書

前聞麥種千石作用甚奇嗣又聞破成例以千石谷作汲長孺事也則又奇收利數倍固彼蒼助順之心萬泉何幸不後不先而門下適至也抑天欲顯經綸之手特令與此時相湊耳某卽憂病中藉奇迹爲對客口實弱骨增王每憶羅念庵之答唐荊川有云此生若活得千人命便甘心不向世外走有味哉其言之也執是言以論滔滔者孰似門下向此地中討得受用哉夫立己腳跟與仰人鼻息孰勞孰逸孰巧孰拙且直道在人未應全滅未見利鈍之數盡如世俗之所稱也覲期不遠預儲洗塵百斗與同志環聆經年作用以爲大快家太母承素絲之賜爲門下淸苦不忍受而令器堅以成命見委遂不能卻此復並謝令器文辭大變直探底裏秋闈捷音飛至山城可預措賞犒以待

○與周景文書

癸丑之役抵家晤舊必以兄爲談柄每自詫有緣天下第一流爲我所得今秋謁選會徐春宇年兄得聞兄設施風采踴躍欲飛感慨用壯亟歸邸與啟泰道之以昔所見合今所聞想象葉視一官爲民請命勃勃情狀弟卽弱骨兩腋習習矣固知事原可爲人在自立獨不得如兄數輩布列樞要耳何難太平哉因沽酒相慶大醉酣歌適值雷雨聲勢相抗當是時旣以隻眼自雄復以熱腸相對誦唐人海內知己天涯比鄰之句逌然神往眞宰有靈或當飛入兄蝴蝶夢也人事蝟集未暇詳書慶幸之私直道其大意如此借徐兄轉致之寒溫起居恐混吾筆惟有心人自能解耳

○答周景文書

客歲從徐春宇年兄聞兄近況曾寄候音今春乃於郭孝廉拜兄手教衷腸激烈如親聆謦欬想前書此時已得則吾兩人作書時同也■﹝扌棄﹞一死字愛一官字古今曲盡矣弟叨計部不自揣日求所謂九邊鹽法者而講究之蓋國家邊餉取足於此袁印君深於其說條有成畫以弟爲可教傾囊授焉儻借此發明得爲國家效半臂力是所以報知己者特弟花樣不時未卜稅駕耳思兄之極則吟哦佳韻鄭重收藏遇雅客始出以觀之扇頭拙句非敢爭旗鼓聊寄遠思也孫兄邇來養益邃品益髙而數益奇今年上策復淹畱柰何感兄雅愛寄聲以謝

○與範夢章書

弟自癸丑九月抵家與親友談得意事卽以得識仁兄爲口實嗣復獲仁兄手書燈下讀之淸霜錯落徧示親友無不色飛及今三踰歲遇客自東方來者首詢佳況卽京塵漫漶最易污人而每想象風采以淸頭目此境界固不許外人知也乾坤多事需才甚急屈指內召之期以早奉鞭弭爲快

○與範夢章書

弟以僻韻誤辱淸賞從前教愛愧無可當然肝膽猶存河山無恙固不敢借逐臣名色懶散作惰民以負知己也邇因耳目所及觸我熱腸爲仁兄一道之易州守徐君廷松其才其品人所共知寧直上谷推第一也乃今不得上官意矣揆厥所繇祇爲太顧百姓自徐君治易百姓如脫湯火而就衽席獨有衙役不喜姦惡不喜今乃復爲不同志之上官所困衙役與姦惡偵其不獲乎上遂得乘而媒蘗之嗟乎犯三不喜而顧百姓智者不爲也然事至今日尙堪士大夫之多智哉遼餉煩興持籌大老怯於格上而勇於誅下加派如鱗徵求到骨不肖有司借之以爲利徐君苦心苦力欲爲此時之鮮於侁其斟酌經營騰那運用斷不肯白取民一物多費民一錢其於上官趨承全少上官卽不言且以行與事示之徐君柰之何哉徐君初旣以爭執錢糧不得於府尊猶望提攜於刑廳近亦露不然之意矣生員劉烒被誤徐察其情欲出之而刑廳堅欲入庫書劉名芳異常姦惡徐發其狀欲戍之而刑廳堅欲解其最明顯者徐君應薦而不肯開薦漫云俸未及也夫玉田與易州同一按屬各院薦章通算原屬之俸而得列者其人具在何獨於徐君而異之則中有物焉故也弟密邇易水觀聽最眞彼中士民愛戴徐君有憫其太勤過於勞者有憐其太淸過於苦者然勞是本分苦是本色人憫人憐弟獨爲徐君甘之惟至於以顧百姓之過而失上官之歡漸有不得安其位行其志之勢則易之士民皇皇如將失恃而弟亦爲之歔欷太息憤焉不平也扶持世道以愛惜人才爲肯綮四顧彷徨同調有幾捨仁兄而誰告焉弟憶仁兄言王立宇公祖亦知徐君者復命薦剡借鼎力從臾之何如徐君固感仁兄國士之知而不敢以世法事大賢也弟今又爲秦庭之泣仁兄必有以處此矣弟憤郁激切筆不如舌惟體以意

○與範夢章書

巴不得仁兄做封卽墨烹阿之事痛快一番又巴不得以眞聞眞見幫助仁兄借人酒杯澆我磊塊然天地閒第一快事卻禁不得一字不的確無心腸者勿論卽有心腸矣而眼界未必到耳根未必淸或爲成案所封錮或爲姦人所顚倒盡力做去反貽千古之憾弟何敢忘仁兄臨別握手之語而欲求一當更不容艸艸會人旣恨不能多聞言又恐不足信天下事眼見是實耳聞是虛仁兄身到地方樁樁都該眼見不可靠耳聞況揣形摸影於數千里之外乎州縣事都有項款按款課功無處藏躲只要个个面他時時問他聞邱毛伯月課簿亦實有益只不宜問罪以法而累意仁兄集其長去其短則秦鏡在懸課實不必問聲也且巡撫二字不相離不巡何以爲撫常巡則守令情狀一一目睹或慮車徒騷擾飲食若流此易易耳簡其儀從止其送迎自備費用誰不樂其簡便哉聞節推可任者張瑤之透爽衛景瑗之眞切尹明翼之執持皆畱心實事有益地方太守王建和有古人風屬吏無敢送一菜弟所聞若此然總不如仁兄親見其人之足憑也此以後仁兄日有所見日有所行當時以教我弟或偶有所聞不難頻寄以備參酌聞中州惡俗好告謊狀假捏籍貫串通彼處衙役作姦取利有石維屏作道於狀尾卽印以冒籍徑繳四字而謊狀之害遂除人皆思之今不知尙有此風否仁兄前不知此狀可到否聞往時上司批準狀有司繳還每逢其怒故石道爲人所思明衡憂歸時事日異何處著手何處開口所恃者聖主原無成心時有變局耳天下治亂系宰相掌舵無人柰何柰何

○答範夢章書

前承遠存匆匆裁謝懷徳之思郁陶無寄惟時把玩手札紬繹佳刻精神淋漓宛宛如面夫以全齊民命仁兄一腔孕之布置曲折巨無不包細無不入弟卽不肖按譜求鍼蓬心若啟因嘆總此郡縣總此簿書他人以流水數答應祇成風塵之苦仁兄以眞實心穿透步步皆自慊實地也下學上達有本者如是耳內召在卽弟尙欲彊支病骨受約束於旗鼓下想仁兄不棄我也

○答範夢章書

淸通一座豈容以凡骨處之弟在兵言兵他何敢知援筆作答馬首東矣年兄亦當仔細勿以平日愛弟之過而自汶其鑑令人謂昌歜之好賢者不免也

○答範夢章書

客歲在幕府接手教卽以呈督師相公諷誦再四益增鄭重其所爲不附報章者已與使者面商之想能達也未逾月而年兄已出春明相公持報示弟不言而笑已復黯然弟以病軀而從戎馬戎馬不能厄弟竟以病厄頃已借庇得作閒人扶病江千鷗鳥可玩人閒事總不到心頭而自省猶有一種事舉世所不照管者獨時來往於胸中不能斷滅或宿因耶客有朱完天者兩月來兩到柴門昨復持其密友手書求謁年兄其密友吾輩同榜又年兄同官其手字弟熟識之年兄旣與同官一見能辧也渠不敢列己名又不敢書尊號微意可想至於其事不待弟言未知肝膽向誰是令人卻憶平原君

○答範夢章書

弟是時方爲功服攪腸大減飲食一一執友故舉平生得意人相詢冀以救脾因拈戒詩文求靈夢一聯政在嘆賞而蒼頭傳吳橋使至帶江南鴈帛在座灑然動色謂古稱神交原有是理及接素札乃大驚痛因復自痛仁兄與弟俱作無母兒哉弟病臥江幹未得以時問起居有失弔慰反辱仁兄於是時念我病饋我藥也天地閒同調者相憐同病者亦相憐仰念仁兄至性何以堪此然此時不特意猛提禮字作主則至性將爲滅性弟曩害此病只爲提醒不早不猛遂成年年抱病之人漸弱漸衰略有感觸卽心跳气喘四肢無力再不能耐勞煩久思索迄今常以貽家君之憂每追悔恨而已無及今特爲仁兄誦之願仁兄自愛以錫天下福者爲報劬勞恩且不以當萱堂變者貽椿庭憂也盱衡海內有幾人哉不腆以代絮酒聊伸猶子之誼惟仁兄叱名以告幾筵亮不以弗躬弗親而吐之也匆匆附布百不盡一朱書收訖再謝

○與袁滄孺書

不孝受知翁丈非復世俗境界學焉得師私謂天幸未幾遭變轉啟衷者爲奪鑑矣哀迷中過承骨肉之愛都不甚省已而魂魄略復半忘半憶每一回首感繼以慨秋髙拜別忽入朱明病骨稍彊猶半在枕話長則眩坐久難支兀然廢人也時惟置翁丈兩淮議於案頭神爽開卷略昏卽闔旣蘇復開念有所寄神覺漸王夫國事孰急於邊餉邊餉孰重於鹽利鹽利孰多於兩淮兩淮孰壅於今日非大議孰爲疏理之法非翁丈孰爲疏理之人卽哀疚小臣每中夜而起以破常格救根本望諸廟堂今果然矣是役也簡命隆事權重治人治法合並而出乾旋坤轉千載一時蓋國家大命所系二祖實式靈焉如僅爲翁丈一人之遭逢猶其淺爾旬日來膾在口熱在腸習習在腋舉醫國手段先竊之以起病惟是兩淮之事急矣望疏理之前旌如望歲焉想翁丈任事急公旦夕就道而數千里之遠當有數年之別脈脈此情專價代叩謹具豸袍靑表綠襯爲榮擢實用棕扇二柄系以方香靜修椒山合並成集具自不孝原非套儀寥寥數種不另列狀總祈叱納乃認眞誼緘書付價神與俱往

○答袁滄孺書

旌節過敝縣不孝僻處鄕隅有失迎謁歉罪何言乃辱翰教兩腋欲飛矣天爲國計篤生名世以通其變翁丈諳之積久發之當機此自關气運非偶然者囤鬼不惴尙欲弄伎倆耶然不逢觀火之識黎邱且得志矣古來經綸手返極重之勢其指可使天下共見而批卻導窾十九年之刃若新故功被天壤而人不驚三復翁丈孩之二字良工心獨苦哉當是時凡在同盟無不拭目大業預爲踴躍矧不孝又素受國士之知者情可知已豚兒何知過蒙篤念文忠之集期以非分萬不敢當而意不敢自外也對使附謝不盡欲言

○答袁滄孺書

客歲先生赴淮不孝每於無人獨語時以意摸擬據案施行商民更生之狀歲杪而賈孔老特以三日收完消息遣聞愉快之極無物可諭今六月中孔老又以今年上解之狀遣聞並錄示尊札知先生垂念至意昨麟兒出場乃捧篚筐之賜以歸開讀手札洞見肺腑綱法之立抽自匠心舉極重難返之苦一朝解之所稱五載研窮臨境蒿思其祖宗之靈特爲牖啟耶國家根本重事一擔平挑不孝每對天矢心安得彷佛袁先生一班以稍不媿爲臣二字則生世一番足矣倒轉疏理更是奇絕細看來卻是事理當然自然初非詭異乃知天下糾紛之中自有頭緒敗壞之局自有勝著特非明眼人提不出耳手札娓娓頒示全書蓋重愛鄙人厚爲期待以繡譜鍼法明授之不孝卽非人敢自外耶追憶投分之初丹心一片不介而親所稱夙緣端非偶爾蹤迹暫分精神常對無柰病骨未平脾傷气弱心力稍勞卽困憊不勝何時彊健得效驅馳自憐復自恨耳麟兒此番倘得僥幸當共求所以報知己者肅此奉復並謝還托賈孔老轉上極目雲天言不盡意

○答潘懷魯書

臥病中忽接翰教無異從天上至也展閱再三精神飛動天下事原非盡不可爲而似仁兄於過家之時爲體國之事攖勢犯難手挽天河卽做事人亦不肯爲然不至是不足以見眞男子自有本色也軍屯鹽餉原是國家足邊恆產淩夷至今仰屋之嘆脫巾之呼遂不可言經國者不於此淸理別議搜尋終非本計有味乎仁兄好爲淸屯張本之一言二祖神靈實式憑之大要吾輩犯得一分難便幹得一分事■﹝扌棄﹞得一分官便做得一分人屯鹽二事袁滄老與仁兄分任之袁之南行亦有無限波瀾向非把柁挽定幾不免於掣肘矣天生兩賢膽智相亞弟無似得遊其閒袁前以疏理事使聞於弟仁兄復以淸屯事使聞於弟皆以同調挈我深感至意至於仁兄淸屯始末更願詳聞之蓋欲竊大英雄之作用以啟愚蒙異日病骨或復尙欲荷戈麾下一效馳驅也賈孔老家人時有往來萬祝郵筒不厭頻寄是時適有親友滿座皆素知仁兄風槪於弟之口實者徧觀來札無不色飛且以弟得爲大英雄之知己而信其前言爲不誣至謬加以水鏡之稱亦可笑已朔風催凍爲國自愛

○與洪振溟書

家父叔誤徼洪恩兩方成命自惟罪戾殊切悚皇詎意老公祖推愛轉殷盛筵遠錫恩出過分事屬創聞寧惟闔族之眾飽飫榮施實自先世以來敬承明徳九頓登嘉代爲申謝心鏤難諭面叩嗣期

○答洪振溟書

鄕飲大典家父家叔俱蒙老公祖過爲提攜伏讀尊翰措躬無地惟是家父病略減而體則甚弱著衣見客猶稱未能其何以冒風寒而行典禮乎至於家叔則自聞此消息已不知轉避何所矣各自謂徳實有愧齒未及格出學之日月曾有幾何大禮之賓席豈堪遽擁且家父之不可以風家叔之踰垣而避尢實情實事非敢爲虛謙之辭以負老公祖盛恩也原柬謹璧伏乞老公祖亮其情不錄其罪舉家不勝感激之至

○答楊明宇書

居今之世孰有好善不倦如門下也者客歲侍厀席舉世俗張設惡套一切革去杯酒長檠非忠孝節義不談古色照須眉也每與啟泰兄私論長安局面漸不可言何幸臭味有人撐持是賴且物色時髦津津說項卽門下之畱意於人才知門下之有心於世道也生自揣無似不足備藥籠旣承湔拂亦不敢自外聊附於請自隗始之義捧讀手札兩腋習習兒子化麟亦承注念風塵之外別有一段古道交情亦奇矣入都有日握手非遙謹附短裁神與俱往

○答楊振吾書

於傀儡場中忽接故人書一可喜書又從泰岱來並爲遊子同調相憐二可喜寄書者不爲洪喬且質直謙厚堪爲我友三可喜詢王君而得故人骯髒之狀卽王君亟稱耳目所未覩更令僕兩腋習習矣是役也門下自率其生平之常而亮節勁骨遂與岱色爭髙彼東人士想有爲揖客傳以示千秋者門下得此足矣外此又何必知也復有一奇事敝同年周景文從閩中孝廉寄一書同以是日至周之材品憶與門下淸譚時曾陳其槪千里同心此懷脈脈而書以同日至且俱寄孝廉之手而孝廉又俱爲塵外之品其書中語骯髒復不減尊札豈造物亦知我輩情狀而故簸弄之耶

○與張誠宇書

遼餉中斷師期已悞叫天不應禍至無時憤懣叢結舊病復作顧影自憐歸計已決有辱先帝之曲成並負知己之提挈命也如何黃書辦前承臺教已許收用而自入京來以此事求進者十餘人皆彊有力者也一槪謝絕彼猶相彊某再思古人有言士詘於不知己而伸於知己盱衡四顧知某之深信某之至愛某之過護某之極孰有如臺臺者乎於臺臺之前而猶不敢直行其志他何望焉今不能恝然於黃書辦一人遂無以塞十餘人之口卽欲彊塞其口必不能服其心再三躊躕猛焉一斷並黃書辦不用而某可直言正气硬驅此十數輩矣管子論知我之恩等於生我固恃臺臺知己不殊古人遂割徘徊猶豫之情行舒眉展眼之事從此庫中祇照京糧廳考選攢典之例永不設小帽書辦某自負此卽所以報知己也病中不能躬叩請罪先玆具白

○答傅丹水書

弟自十一月初三司鑰新庫閻景陽之往曾艸一書而景陽行迫未得挈去後得仁兄手教垂格外之愛方擬報章而飛騎告急之札至矣卽此札未至之前弟已兩具請帑之疏元老方以爲無病而呻也國事至此而人心漠然眼見得大事去矣計無所出具疏求下九卿科道會議又未知到其閒作何模樣當社稷安危分途之會而元老雍容談笑處之目今冏寺靑庫借銀二十萬聊以應急而帑如不發終難接濟弟憤懣之極已思所以自處蓋婆娑一官原爲遼餉去復爲遼餉來竟當爲遼餉罷也但同戴此天卽罷亦不得漧淨吾輩性情生來不會享自在福偏好抱杞人憂天實爲之柰何柰何仁兄欲裁餉司歸糧廳弟亦欲裁新庫歸舊庫而我自言之誰其聽之同病相憐不禁於邑

○答王昆璧書

弟春初一病幾無生理調理兩月始拊童背以行一日薄暮有友飛字報弟曰河南四十萬新餉至矣可健兩足弟以爲謔復冀其眞再審果然舉手加額不覺其足之健也自有新餉來此爲第一急公之舉原仁兄第一流人爲之天下何事不要人做也細讀手札其苦楚處刺人腸其周折處隕人淚其感慨處又令人風生腋也因想從來到極難處才有極好事前人影樣一一可覆弟自恨病軀不能耐勞煩鄒靜長兌發遼東略有短欠所差不遠皇甫簿自能口悉賈別駕之品一望而知然何莫非仁兄鼓舞之妙弟每與同志言肝膽風神如王年兄能使死物都活蓋偏得造化生气無微不入卽王年兄亦不自知也鼎望日隆建牙不遠何緣得藉重敝鄕爲易水燕山一吐精采乎

○與倪吉旋書

不佞舊子民也復以餉事得在下風緣春初一病纏延至今未得面候近𨿽少愈尙不能束帶朝參扶掖入庫不移時而出憊不可支矣此必老公祖之所情亮也玆有一事不宜言又不容不言蓋不肖卽人地卑微而旣叨共事竊附同心必無不可信之肝腸無不可盡之語言而後明白貫徹便於展布昨日薄暮老公祖差送公文不佞收訖與差人一名帖暫回而渠不肯回愕然曰柰何只與我回帖家僮諭以一向送公文止與名帖彊之使回渠徘徊良久帶怒出門卽往尋新庫店家直入寢處嚇之曰察院爺差我來拿你店家驚赴不佞問狀渠遂踵之徑入二門喊叫震地曰我不是假文書不是假皂隸這樣怠慢我不佞見其咆哮之狀令家僮抗住庭門不令入渠猶扣擊不已不佞莫敢誰何密令門役好言勸回而叫怒之聲猶聞於數十步外也不佞病軀方避煩惱遭此豪悍大傷體面其意蓋熟聞太倉銀庫待科院使者故事而遂過望於新庫也不佞原非通達世故之人而新庫又無周旋人情之具卽於老公祖且不能有分毫之周旋而於差人可知已乃老公祖亮之而差人不亮也皂隸誠眞而公文旣收則眞皂隸之事畢矣不佞安能獨於此人另爲破格乎體面旣壞展布自難不佞夜不成寐不得不歸命投誠於老公祖也餉務煩重原非病夫所可料理旦夕求歸矣而猶嘵嘵者蓋於將去未去之日說破此情令後來者得以展布非自爲也冒罪直陳伏乞臺鑑

○與蘇石水書

先生偏具冷眼於世所共棄之物不啻三顧使之鼓舞振迅而不能自已乃知大人君子盼睞中有壚冶所謂不言而四時之气行也區區一官原爲遼餉去復爲遼餉還苟利社稷敢愛頂踵而外解中斷索餉者環空庫而泣持此情以告朝貴落落難合兩疏叫天藉有協力者得帑金五十萬立刻發遼然此法殆不可復與楊文弱共計具疏求下廷臣會議未知結局何如也焦勞煩郁一病幾死伏枕逾月尙未出門病骨自憐尙可言天下事乎說起周蓼洲眼前活現全賴先生寫意紫芝本像映人眉睫又嘆世閒淸異气味盡被藥籠收盡爾

○與蘇石水書

先生旣南猶北顧若此近日光景愈出愈奇國勢已不可言而羣有力者助敵自攻所謂沸然自烹敵人曾不出薪也僕病猶未平被人驅入兵曹不揣其不能爲與耿葉兩君子以赤心做莽事入門一著先申國法妄謂法行然後次第可舉竟以此開罪於遊馬兩道長十日之閒疏揭四五至旣掣其肘復以卸擔預束之先生代爲僕計當如何自處耶刻下杜門求堂翁代題指日春明門外三逐臣矣夫復何言先生猶以金花事望執政耶熱腸一片千里同之誰爲擔此擔者安得先生居此地爲國家作大快活事也

●鹿忠節公集卷十七

範陽鹿善繼伯順父著

書三

與左浮邱書

與左浮邱書

答左浮邱書

與畢衝陽書

與畢衝陽書

與畢衝陽書

與畢衝陽書

答畢衝陽書

答畢衝陽書

與賈孔瀾書

與賈孔瀾書

與賈孔瀾書

與賈孔瀾書

與李續溪書

與張蓬元書

答張蓬元書

答張蓬元書

與王中訒書

與王中訒書

答王中訒書

答王中訒書

與雷邑尊書

與王涵一書

與王涵一書

與張溶吾書

○與左浮邱書

敝縣勛戚籽粒前投小揭於臺下過蒙慨納此一方民命見天之期也聞府縣文書至易州道而復停蓋本道謂勛戚恐不悅也本縣催請數次且深言此事京中鄕紳已於屯臺前說明只待申文到卽題奏矣爲小民請命爲地方除害勛戚不敢爲難也本道乃始允申計此日想到老公祖臺前矣然又聞本道將勛戚籽粒照條鞭地畝爲減半條鞭每畝徵銀原額三分三釐近因屢次加派至三分七釐勛戚籽粒原額三分後因包納別場遂三分有零而其實止三分也三分減半當一分五釐而今比於條鞭減半仍一分八釐五毫似於事理未妥夫靑縣文安籽粒苦民其條議折徵祇就籽粒原額減半非比條鞭例也何獨於定興而異之多此三釐亦未足解勛戚之慍徒令湯火之民未得徼一視之仁耳大要此事兩言而決爲勛戚則難顧百姓爲百姓則難顧勛戚而百姓鬻男賣女之狀旣不能使坐享者動容號天吁地之詞又不能與有力者鬭捷屢議減徵每成中沮才轉關卽生異同緊申催己歷歲月卽前日小揭包納之害得詳言之佐貳官重收火耗並徵舊欠斃民杖下之狀不忍言又不勝言也近日聞折徵之議將行佐貳官行賄通同力求停壓捱延之情不能諱又不勝諱也當局者自急旁觀者自緩視勛戚之供不啻軍國之課畏減徵之議爲發大難之端向非遇老公祖菩提心霹靂手何以破牢不可破之局返極重難返之勢爲窮民請旦夕之命哉不肖擬躬叩臺臺再申前請而爲求歸之疏旣上出門未便敢以牘陳亦恃蒙老公祖國士之遇不以尋常緩頰相視也千載一時何敢錯過臨楮無任懇切

○與左浮邱書

不肖自揣無似誤辱特達之知時承肝膈之誨提挈深情淋漓言外自非全無心腸者寧肯甘自菲薄而不求所以一當哉敝縣莊田籽粒區區末議己蒙采納都中曾領面教須再批查以見詳愼然本縣本道方擬回詳而老公祖已同撫按兩臺會題矣夫不待回詳卽爲會題更見老公祖嘉惠窮民之意如此其急此誼直可於古人中求耳而縣道亦遂較然知盛意所向旣已具疏不敢復以前詳轉矣惟是望恩旣久得旨無期湯火之民能俟河淸乎敝縣所比者文安縣之例文安籽粒自具題後亦未得旨而卽照疏中減折之數派徵蓋權爲便宜暫與折徵以候明旨有盧老公祖之批詳在文安縣遂得憑據遵行今敝縣事體政與此合本縣本道援例以請專候臺批以爲遵守蓋敝縣與文安其籽粒困民同也其比例求減同也其經會題而未得旨亦同也則權爲便宜暫與折徵以候明旨又何妨於同耶窮則當變比例明懸權卽是經宇宙在手爲山九仞待此一簣億萬性命總乞靈於生春之筆矣臨楮激切伏惟臺照

○答左浮邱書

披讀翰教旣蒙采納復承指示卽往告令君而令君云申文已先起矣如途中無阻計此時已達臺前數日不可追矣不肖再三躊躇恐申文或與老公祖指示有未盡合儻復勞駁查再致遲延此事結局未卜何期因不揣愚陋而復有所陳惟臺臺憐其癡不錄其罪一垂聽耳老公祖會題之疏除進幹淸慈寧兩宮不折外所有瑞安延慶壽陽三公主莊田與各場一例折徵疏中情繇原自明白夫會題求折旣未除公主在外則今求臺批權宜暫折以候明旨勢不能遺公主也卽文安批文有除公主不折之語然敝縣公主之害甚於文安包納厲階實自瑞安延慶作俑老公祖會題已詳言之旣以各場理窮勢極之狀作題疏之繪圖復以文安大同小異之情勞臺批之斟酌一方民命待以生春矣且本縣此事圖之數年屢爲號吁屢經蹉跎蓋窮民疾苦非能徑達臺前也起自本縣層疊而上繇府廳至府堂轉本道而後達於臺臺轉關旣多心情互異往往藉上之周愼以遂下之捱延才涉往復動淹歲月窮民枯骨欲盡望眼欲穿而一處停閣全局坐廢不肖每與令君談之扼腕今幸逢老公祖當事是天憫窮民而欲存其孑遺倘得蚤賜批準則下之葛藤盡削民之湯火立蘇功徳寧有量哉臨筆不勝激切祝吁之至

○與畢衝陽書

敝縣勛戚籽粒事恭遇老父母一力擔當爲民請命仁屬再造功已垂成在窮民爲永賴之恩在老父母爲不朽之業不肖惟與闔縣士民舉手加額祝老父母世世公卿耳然老父母建議之初比例靑文爲減半折徵之請此事體之明白直捷無容異詞者聞柯老公祖又議將勛戚籽粒照條鞭地畝爲減半則不肖不能無疑於此也夫定興勛戚籽粒舊額視條鞭舊額原略不同條鞭每畝徵銀三分三釐近因屢次加派至三分七釐勛戚籽粒原額三分後因包納別場之逃亡者遂三分有零而其實止三分也三分減半當一分五釐而今比於條鞭減半仍一分八釐五毫似於此事理未盡合也夫靑縣文安縣籽粒苦民其條議折徵祇就籽粒原額減半非比條鞭例也何獨於定興而異之多此數釐亦未足解勛戚之慍徒令湯火之民未得徼一視之仁耳大要此事兩言而括之籽粒徵糧舊額原與條鞭略異則籽粒減半不得別照條鞭此異乎其所不容不異也靑文籽粒減半祇就籽粒舊額而減則定興比例靑文又安得獨照條鞭此同乎其所不容不同也且屯臺左公祖已於此事洞悉顚末亟欲藉手以獻丹扆意气排云風裁撼嶽彼勛戚輩何敢置一喙於其閒耶蚤晚詳回或有駁詞望老父母卽就之以復初議宛轉此情於柯老公祖使籽粒減半祇就籽粒舊額而半之則定興窮民得與靑文同視矣夫以百年之苦而幸千載之逢當九仞之時而需一簣之力總勞老父母盛心耳區區抵家勞憊成病未能卽叩臺端先以筆陳尙容面謝

○與畢衝陽書

籽粒一事仰仗老父母鼎力遂得三院會題各場佃戶歡呼踴躍相慶更生不朽大業膾炙千古矣今忽有東江村省祭官王鳳彩口稱奉命淸查荒地佃戶不勝驚擾夫此地遭逢老父母下車後卽議折徵覬望徳化忍死須臾住者不逃逃者漸返邇因春澤沾濡各圖開墾此莫非老父母搏捖之力乘此招徠政祈寬假忽見淸查之使咆哮裏中人心惶惑住者將思踵而逃墾者將復委而荒矣三院題疏所稱減徵蠲逋原不論地之已墾未墾今似不必又查查之祇以滋擾耳且老父母菩提心固明知此地之非國課遂不顧勛戚而爲窮民作主兩年來仁肝義膽可泣鬼神豈其事已定矣而復淸查以滋擾焉盛心必不出此也王鳳彩素稱無賴毒螫本鄕不可枚舉今復爲此蓋尋題規利小人之常指稱差委肆其所欲見今髙坐寺中號召佃戶作威弄勢迫脇多端鄕之人旣畏毒尾之洊加又慮貪腹之難飽展轉憂疑莫知所措某聞且見之作而嘆曰老父母赫赫盛舉星日共昭小人無端闌入欲增蛇足委官情狀從來若斯某不爲老父母言誰言之者然亦恃老父母格外之愛妄自附於道義之交癡心癡語遂爾叨叨想蒙鑑亮

○與畢衝陽書

籽粒折徵題疏旣久未得旨想老父母軫民盛心必有不能忘者某聞文安自具題後卽以減折之數派徵而未得其詳昨專役問於紀孝廉蓋與聞文安折徵之議者也得其回書並盧公祖批詳某拍案大快是可比例而完老父母爲民請命之功行矣謹統呈覽意老父母覽之亦必拍案大快也夫此事初議若落落難合老父母力持不變竟得當事者之會題有志竟成語非欺我至於今日權宜折徵以候明旨則事體易易不若初番之喫力矣老父母據例以請料當事者業爲其難必不辭其易且成例見在有不得不從之勢也爲山九仞待此一簣千秋大業刻期告完深爲老父母慶紀功之文己擬稿矣

○與畢衝陽書

昨遵大命投書屯臺得回字呈覽蓋左公祖有心人也先已圖維此事而查前院於文安縣批文又有除公主不折之語爲此沈吟欲求所以處此而令申詳先爲之地其言曰縣道或於此處分析明白且據疏一詳而後酌議夫敝縣籽粒屬公主者三一瑞安一延慶一壽陽前正爲瑞安延慶兩場佃戶逃盡遂以所失之額責包於八場今雍靖王妃錦衣衛二場逃者過半屈指爲瑞安延慶之續勢將復派別場始以八場包兩場今又將六場包四場矣長此不己禍將何極籽粒租銀原非勛戚常祿澤斬之後尙且攺爲備邊此與國課什伯相懸顧可泥舊額而不思以通之乎此會題疏中語也是籽粒之爲民害定興與文安大同而公主籽粒之爲民害定興視文安更甚會題折徵原未除公主在外則今求詳批暫折候旨蠲可除公主乎左公祖旣云據疏一詳老父母詳中卽以此段語意爲分析將公主莊田當與別場同折發揮數語申之左公祖必有以處此矣欲事體之相成須呼吸之相應老父母達此情於柯公祖共奉左公祖之意以從事則在老父母旣據會題之疏以爲詳而不爲無因在左公祖因得借申詳以爲批而不爲無據矣專候尊裁

○答畢衝陽書

自到關城住孫師相府中不與外事酬應都廢忽傳有陳指揮捧老父母之字來一聞同裏卽動鄕情矧重以老父母之命乎引入與坐飲食之實叩其志雲家貧祿薄俯仰不足聞關上錢糧大欲求吹噓爲糊口計不佞憮然此時關上百務嚴核力革舊套與別鎭不同司馬相公挑選材官專要猛健少年長刀大斧略不及格卽斥去其意欲志在上陣而陳揮使乃志在糊口主意不合渠見關上光景亦悔其來矣不佞同里人不敢不忠於謀此地原非優遊寬大可用鄕情之處故資以路費而縱之歸彼自欲歸不能彊畱也據實奉復知老父母不以不佞爲無鄕情人也

○答畢衝陽書

廢病之人百念俱銷自謂淸江一曲隔斷紅塵而應門剝啄雲從塞外來則不覺動舊遊之感又是臺臺使尢觸故人之懷手捧八行面談千里關外城守堅完自足憑恃爲守爲屯漸推漸廣臺臺所稱照常法做去卽是勝著大要人與我各有短長匿我之短而用其長避人之長而角其短所謂知彼知己立於不敗之地也若事我爲感而彼爲應感者須料其如何應以爲下手又須■﹝扌棄﹞料著料不著兩路尢須多備料不著一路方可以誤人而不爲人所誤今幸臺臺在行閒必與當事者算定前後著以貽宗社之安某與田夫野老共樂太平也

○與賈孔瀾書

敝縣勛戚籽粒事圖之幾年昨始得三院會題煢煢佃戶見天有期旦夕部覆誰當其事敢托親丈爲弟道意弟爲此事苦心苦境自慰自憐親丈知之當事者未必知也原議一篇呈上是弟初投於縣主而據之以呈詳者或可令當事者一見乎弟又有商焉三院會題定有揭到部如久不得旨部中亦可據揭覆否事難懸斷總聽尊裁

○與賈孔瀾書

徐父母事大定矣兄輩憐才盛誼何愧古人哉從來澹題目非熱心腸誰肯做此時羣賢萃聚左提右攜旣以專功爲時事濟艱難復以餘力爲一方持公道弟卽行吟澤畔有餘愜矣仁兄又臚列半舫朴公文弱明衡金溪以及徐師之聲實而以己遊其閒是極快活境界前以片段之說易蒓鱸之思太朴鍾元兩兄俱以弟爲知言仁兄忠君信友何所不足而學張翰耶

○與賈孔瀾書

仁兄記齊署雨中事耶吾兩人自癡彼一人自夢一時之夢癡何足深論惟至於癡是到底癡夢成到底夢夢者負癡癡未負夢𨿽然夢有夢之癡癡有癡之夢弟不暇爲他人說夢只爲自己圓夢江村午睡每尋甜夢然是莊周夢不是邯鄲夢新天子另辟乾坤一朝而驚起數十年中外沈昏之夢澤畔逐臣忽蒙環召又奪其莊周夢而與以周公夢累累若若他人爭入繁華夢而我輩則望其師師濟濟共措一世於華胥夢文弱指日還朝仁兄與半舫朴公明衡固先迎之以夢而弟亦策馬揚鞭徑闖入諸兄之夢大要吾輩人卽多無異夢事卽奇無怪夢拮據卽勞無俗夢惟是朝有恩命而部無文憑非敢抗難進之節實難爲無因之至尢弟之所反復徘徊似夢非夢兄之癡卽弟之癡則弟之夢卽兄之夢𨿽世事總一大夢而做夢當做好夢喜淸夢忌躁夢不得廢毛義之捧檄而徒借口傅巖之發夢仁兄豈以弟言爲無當而曰向癡人前不得說夢

○與賈孔瀾書

老叔何遂至此於人於天都不可解初傳此耗硬以爲訛簡所遺手書以日月未幾證客之妄而今竟非妄鴈魚之迹猶新滄桑之形俱變慟哉怪哉弟再從樞相而東老叔實郊關祖帳彼時只論宗社安危未敢顧親知離合而老叔脈脈深情實於無語處見之弟癡心妄想每以爲事如可知從樞相凱還當於去時祖帳處與老叔笑語相迎而今竟如此慟哉怪哉老叔業騎箕尾想炯炯精英猶照楡塞之徵人而弟比以催軍需如京瞥見用汝親家麻巾相揖且茹淡終席也慟哉怪哉弟軍需催畢刻下回關矣匆匆中不能細語白金二星以代生芻惟親丈於老叔幾前叱名而薦之

○與李續溪書

敝縣勛戚籽粒困民已極弟十年來條議折徵於當事者而機緣未偶將成復沮數次矣至按臺王老公祖按部詢問州縣以地方大利大害弟具議投之縣縣采其意以獻於按臺按臺行查縣再詳報至府而停閣者一年弟又費許多周折而府文始轉按臺遂會撫臺屯臺具題矣中閒情狀未遑縷悉惟是三院疏上逾月未得下部之旨或可向政府一通乎弟疏遠自嫌未敢徑達方老師而冒昧以望仁兄仁兄其有意乎此一說也弟又憶去年王立宇公祖有停稅之事夫稅銀入皇上者尙可徑停籽粒入勛戚者不尢易乎王公祖批本縣申文有云各勛戚溫厚之家自不必爭錙銖之人也仁人之言其利溥哉題疏𨿽尙畱中王公祖或可行文到縣徑照具題之數折徵乎按臺有行縣庶可據不然恐本府仍舊派徵按臺之徳意成畫餅矣弟妄意如此未知可否特與仁兄商之如其可也則總藉鼎言耳菩提心腸豪傑作用惟仁兄與按臺相與以有成也條議一通是弟投縣原稿仁兄一寓目焉必有惻然不惜引手者

○與張蓬元書

敝縣籽粒事聞窮民投告於臺臺批行府廳俱蒙重責擬罪有差赴某告急某驚問其故乃知狀詞侵吏書也夫告加添止當訴加添之苦告折徵止當訴不折之苦卽吏書原有情獘亦不必提而煢煢愚民祇知說實話全不諳事體自貽其戚於人奚咎然不如此無以見民之愚而可憫也加添在一時不當加而加旣屬不堪折徵在永久已折而又不折尢爲失望求折未得而獲罪納籽粒不堪而令納徒罪杖罪老公祖聞之或亦有惻然者乎雍靖一場卽在敝村某宗族墳墓之所在諸場之苦此爲尢甚卽年來比例求折至於煩三院之會題奉聖主之恩詔八場一體折徵會題疏中己明開雍靖錦衣兩場之爲尢苦今乃於尢苦者忽生異議偏遺於覆載之外民實不堪非好爲囂也惜其愚不解事未識忌器之義遂以旁溢之語取罪耳夫此事原繇會題原奉恩詔卽守陵宦豎有言未嘗不可執奏卽部有文移府縣亦當申請三院聽行酌處乃急急而應此原不足服愚民之心也蓋折徵之議初起縣之丞府之廳卽俱不喜不喜之故半繇吏書亦知議起自某屢來相難某仗三院公祖之力徼幸勝之而意殊不甘今官非其官矣而吏猶其吏故乘隙而思破壞耳乞恩之民反成取罪復業未幾旋有去志某好語以老公祖在上必能深體苦情爲之區處忍死須臾以待解懸此一場錢糧折與不折所爭不過一二百兩然銀𨿽不多而索於懸磬之民年年包納則必至於鬻妻子轉溝壑死亡接踵傷心慘目老公祖在此千載一時必有所以善爲之處者只此一二百兩錢糧善處之則年年救人不善處之則年年殺人老公祖宇宙在手必有妙用下以救一場湯火之民中以成三院會題之局上以信天子同仁之詔某何幸躬逢其盛

○答張蓬元書

某何人而忽有淸通之擬極知老公祖提攜至意乃某不顧而東老公祖又不以爲相負而益施衮褒也下詢關事敢不詳對蓋關事承大壞之後不容不著手又恐以著手者犯手爲憂方大賴相公密用脫胎換骨法更張有漸而耳目不驚初到慮軍民之雜處而成萬廈復教火器月餘而銃炮命中者八千人江將軍不勝任以馬世龍代之尢世祿王世欽左右之關外置五營爲前部標下置五營爲後部總之左右前後中爲五軍軍各五營營各三千澄汰營將以新硎易之按營分派各爲教演相公時坐營中較行賞罰或命某輩分視之气象覺爲一新馬帥實知兵其進而借箸相公皆中窾此是大得力處使臺省讓一年不談東事則相公之猷爲有成眞可恃以無恐此系社稷福耳八月廿後十三山有事關上一日數驚相公靜以鎭之而密爲備至冬杪乃探得其棄廣寧去據河爲守是時貪功者欲飾恢復名相公不爲動治兵自若兵陰道也從前失著在以陽用之某日侍相公略窺其用意矣具茨兄聞室人之病借差回看某與相公望其速來乃遷延過歲遂墮長安雲霧中近飛書告急於某相公已飛書援之矣敝縣籽粒事蒙老公祖畱意人非木石當爲桑土孑遺世世銜結所諭中官取旨如寄鄙意亦及此儻再勾出別話愈煞風景愚意只求本府縣肯爲善處不可與中官爭執也蓋恩詔折徵八場所同其因司香之奏而反汗者獨雍靖一場耳求折之數不過百餘金此以歲索於煢煢之貧民則奪之命若官府肯於存解諸條按其緩急之數求其可騰那者合湊補之固易易者未有爲百里司命而難於百金之措處歲歲迫窮民轉溝壑也然非老公祖命之誰爲奉行者承老公祖推赤之置無嫌無忌與老公祖商之非敢謂必有當也賤體比相見時加瘦所未減者精神耳近因藥餌效淺托四體於按摩者似覺有益未知日久何如感老公祖遠念知非套語故以狀對

○答張蓬元書

前聞臺臺以少宰起馳告韋弁大家手額爲世道稱慶非從舊知起見不謂此情遂達鈞聽蒙翰教先加並得讀答謝稿一字一拊心一讀一擊節因嘆劫數之力足以驅人心而人心之力還足以傲劫數每見劫數盡處必有眞正豪傑瀕危而不殆以爲重開艸昧之資則人心莫非天意臺臺之有今日蓋天所畱也至於某之不才加以善病謬蒙新命苦無辭例而欲趨朝又病未能也且臺翰所稱救時一人政爲白眼賴功者所構而波及其同事之人不獨若馬若茅見當對簿卽賤名亦聞屢在物色以有解之者而暫止不知解者爲誰所稱愛我而非知我蓋迂僻之性何嘗夢繞春明儻終見抨適獲我心臺臺知我豈以爲不然

○與王中訒書

昨承辱顧不敢自安與不知所報之情卽言下不能自致而老父母已無不寬諒今亦不敢重絮蓋對眞父母天性流行自覺一著世語而卽贅因嘆世法錮人拔山之力所不能破而老父母談笑破之卽擁腫如某亦迫現其生來面目與鳶魚同飛躍於法界之寬故知江河不返之說非通論也拜領髙先生佳刻當於無人處自爲展玩拙稿請教

○與王中訒書

某羈紲行閒不遑問家並不遑顧其所自生未得聞先大母之病而祇聞訃且以遺囑故而不得以時聞從軍蕩子君親兩誤尙可視息天地閒哉惟是惠徼先侍禦之靈而屈臺旌價重敝廬光生荒隴借以略減爲人子孫者之辠過則愚父子實有厚幸爾某卽非人不敢忘其所自生敢忘臺愛哉兒麟來省病病幸小愈揚鞭東指大敵在前政喜不以裹革之身了兒女之手中也促其歸侍家君因布謝悃

○答王中訒書

日前兒麟至關門得拜讀老父母函教所爲提誨者至矣感切不肖燕巢幕府側聆樞輔規模次第原非局外人所能窺則浮言亦何足怪獨謂國事至此而旁觀者猶從意見門戶兩端鼓弄風濤輕言天下事輕論天下人良可浩嘆頃者關臺公祖親閱情形亦爽然慨風聞之誣今車營之制已成進取之資亦備直須機會何如耳不肖比以催請軍需一至都下日僕僕諸當事之前領項自憐筆舌俱敝月餘事竣星馳赴關咫尺家園未遑便省竊比古人過門之義然數椽茅屋五畝秫田托在仁侯覆露之下魂夢亦可無牽也但得東事早平便當投紱歸來長爲詠歌雅化之民足矣邑志未成原屬缺事幸老父母雅念及此鼓吹之力深哉範捨親處旣承臺命當卽轉致車營圖說附覽屢辱明貺殊乏瓊瑤之報良自怍也宂次裁謝不盡欲言

○答王中訒書

河幹一別不能爲情之甚屈指計程花飛可到而復憶臨別之語三月垂盡盻盻南鴻忽接手札如從云墜莊誦傳觀生气滿堂且佳詠扇頭淸風白雪老父母之得於山水者深矣怪來詩思淸人骨門對寒流雪滿山知言哉夫登臨之際吐納萬靈獨不宜挾俗客而老父母乃使河幹一別攙入想中則明與山水對暗有故人陪卽病夫腳綫山陰之興成虛而神往神來固不以天塹隔也獨自愧病骨一具腐腸幾回每詠多病已■﹝扌棄﹞人共棄爲我寫生老父母何所見而收於蘭譜則偏駁之嗜好不可以理解古豪傑往往有之豈其然耶杜生昆季並辱國士之知居恆摩厲懼玷門墻區區病未卽死彊顏其閒時出冷語聳之溫念徧及敢不一一傳致捨親孫啟泰政在齋頭阿馨文气日旺此時學臺未到府案尙懸也前委亟思代斲仲春感寒幾至委頓頭目岑岑者四五十日近略愈而一爲抽思輒苦眩暈然萬不敢誤六月期惟筆軟墨薄或反以湮太母之徽烈耳此時政暈若坐舟車而三復老父母千里倡和之指何忍虛此一番勉爲二章還用前韻從眩暈中出病見乎辭固知珠玉之章源源而至業制錦囊待之矣如以病中伊吾爲能引玉則何敢

○與雷邑尊書

春初拜別忽焉春暮萍蹤𨿽寄長安而瞻依無異侍左右也玆有啟者敝縣籽粒地薄糧重逃亡接踵苦累包納所不忍言不肖曾效鄭俠之繪圖藉畢衝陽父母轉達於直指遂得聞於上減半折徵十年以來民不苦包納而糧易完官不苦催科而職易稱申文未泯恩詔猶新不待言也乃昨接二父母一字謂地有漏糧當責首報且疑不肖被人簧惑反復讀之殊爲難解夫折徵已踰十年前官如何不聞異議而今一旦忽生別端且王中訒父母定徵收之淸數此天啟六年事彼時糧衙如果包賠有年胡不一言其苦耶且混言錢糧之虧欠豈地短於額耶抑銀短於額耶夫地與銀俱有原額在可按籍而稽也或某場地少或某場銀少祇當就某場而問之不宜泛開出首之門滋無窮之擾也據所稱韋家營首地六頃遂欲徧例各場夫此六頃亦甚可疑尙未詳其本末就使六場爲當時漏報之地亦浮於原額之外此項錢糧何所著落安得混以爲補本衙之賠數也二父母到任曾幾何時恐在山鬼伎倆中反疑不肖被人簧惑不知二十年來籌劃爛熟者誰也二父母曾查當時文卷詔書與孔道之碑文否二父母示威於兩江村地方疑寒家有此地故借折徵以爲利耶事與人各有本末耳目難掩使不肖有私任二父母舉發毫不敢避如必以三十板爲常數夾棒爲常刑逼令首報嚴刑之下何求不得然二父母斷不忍爲此不過在左右者佯爲孝順之言而令二父母做不安靜之事蓋曩議折徵時糧衙父母卽聽左右之人有不相亮之意今或其人猶在歟此事之本末老父母所知也不肖爲人之本末亦老父母所知也不肖此時實未被人簧惑萬望老父母婉諭此意於二父母使事體寢變亂之端地方受安靜之福千家祝老父母世世公卿也籽粒地銀淸數一冊附覽

○與王涵一書

恭惟老公祖照臨易水某無必然之畫仰佐髙深殊愧故人之誼則姑以未必然之見妄言之老公祖姑妄聽之可乎昨聞遼餉加派六釐勛戚籽粒一例加派竊有疑焉蓋遼餉方今第一急需必料其力能辦納者而後加之庶不至臨時而有誤條鞭地之加派固其所也籽粒地可一例加乎他處籽粒地某不能知敝縣籽粒地之必不能同條鞭地辦納某則知之深矣蓋敝縣籽粒地窪鹻不堪佃戶苦累逃亡貽累於地著地著相繼爲逃亡年年爲不完之額勢窮理極畢衝陽父母繪圖以請王立宇公祖會稿具題泰昌元年奉恩詔減徵者也夫以其力不能完舊額而減之今議加焉可乎舊額每畝三分減至一分八釐五毫則所減止一分一釐五毫耳今驟加六釐不幾復未減之數乎自減徵十年以來卽死者不復生而逃者且漸返今復業之席未暖加徵之令忽頒魂驚於傷弓色變於談虎恐未減以前之景象復見於今矣遼餉何等急需而責辦於必不能應之處乎本府稱照萬曆四十六年籽粒地同條鞭地一例加派之例而敝縣籽粒自減徵以來實未嘗加派不知其它也猶憶當時直指使者亦有此議畢衝陽父母有說以應之曾以申文稿見示今具在也蓋議遼餉至於無地可加而議及籽粒此策之善者也特不必加派耳何也此地勛戚爲主佃戶納銀當遼餉急需薄海內外無不縮衣減食以充軍興勛戚體國當倍細民則議及勛戚籽粒便當就所納數內扣算六釐以充遼餉此理之至順者也諺有之曰要得有要不得無貧莫貧於佃戶富莫富於勛戚今此六釐扣算於歲額之內使勛戚少分是問有處要也若加派於歲額之外使窮戶多納是問無處要也此二者相去遠矣夫當是時而暫借六釐以紓國難勛戚之淸夜亦有以自安窮民以賦之不加而易辦遼餉以民之能辦而易完一舉而三善具焉則勛戚莊田應於各爵數內扣除卽五軍營牧地應解易州戶部備邊者亦於該解數內扣除畢衝陽之申文具在是在老公祖再爲主持耳或謂此於國於民誠爲兩利特於勛戚似名美而實薄然佃戶以不加派得安其居則六釐之外歲入不缺不至爲竭澤之漁況事平卽止此六釐依然在乎王立宇公祖會題減徵稿畢衝陽父母爲加派申文稿並敝縣鄕紳公揭稿總鈔呈覽老公祖一寓目焉知此地之以如是減徵也則於今日之議加必有惻然爲之所者矣等此籽粒也等此六釐也酌理審勢卻窾自見易加派爲扣算一轉移閒而國充急需之餉民免逃亡之苦並爲勛戚培不涸之倉萬代瞻仰端在於斯矣病廢之人言無忌諱亦感老公祖之待以故人也故陳聞見以備采擇臨楮屏營

○與王涵一書

某再細味明文戶部之責成本府至矣責成之急爲遼餉也但得完其所坐之數不問其出何項也本府旣議以籽粒地抵之則就籽粒額數內扣算六釐以足戶部責成之數仍申說無地可加只得加於勛戚所占地內而此地又力不能加只得扣於勛戚所得數內亦爲遼餉緊急不得不爾知會戶部使戶部藉手以從事當是時戶部但得本府之完遼餉足矣豈其過卹勛戚之私而掣扣算之肘哉天下事勢有緩急題目有公私遼餉之需急也勛戚之奉緩也爲遼餉有題目爲遼餉因而爲窮民更有題目爲勛戚無題目爲勛戚因而厲窮民且並誤國事更無題目天幸老公祖在地方辧公私酌緩急以開上谷之蒙气國計幸甚民生幸甚

○與張溶吾書

老父母榮任屈指月餘矣仁風燻被艸木知春凡在宇下沐膏雨而蕩弦歌其色飛何似也久缺修候疏節之罪總恃海涵玆啟爲捨親容城縣生員孫奇遇兄弟四人一爲孝廉三爲茂才執喪一準古禮廬墓六逾春秋孝友兼全鄕閭稱爲人瑞已經前按臺毛公祖兵尊解公祖節次旌獎今者歲考奇遇抱病入場委不得意開號竟居六等此生甫及壯年尙思力學忽以一日文字之短遂沒生平行誼之優不無可惜本縣念其素修欲爲申請仰乞鼎重於太尊老公祖前稍一斡旋但得申至學臺或可望畱一綫匪獨此生感瑕瑜之不掩益期奮於桑楡兼使合郡知文行之相維更有裨於風教臺慈聞而憐之想亦不難爲之引手者恃愛妄干伏冀垂察

●鹿忠節公集卷十八

範陽鹿善繼伯順父著

書四

與齊羣玉書

與齊羣玉書

與範鑑田書

與魏郭園書

答劉半舫書

與耿朴公書

答耿朴公書

答耿朴公書

答耿朴公書

與徐明衡書

答徐明衡書

答萬惺新書

與郭光山書

與賀遊戎書

與髙景逸書

答陳顯吾書

與任赤坡書

與潘太公書

與馬滄淵書

答馬滄淵書

答馬滄淵書

答馬滄淵書

與鄒靜長書

與鄒靜長書

與劉勿所書

○與齊羣玉書

容城縣孫生奇遇事府縣申文蒙李老公祖批旣有實行準免降黜三輔士恍然若醒各念所生知文藝之外別有立身根本一方風教總徼於此舉矣然昨聞發案到縣孫生名猶在六等李老公祖固謂申文前已批準案序不必再更然後日該學送諸生考試直憑此案案仍六等便難送考且李老公祖榮轉大廷尉矣恐後此受事者未諳端緒或生枝節及今不蚤聲明臨時未免參差藉重年兄鼎言轉達此情於李老公祖使考案與批文相合始終曲全風教永賴一番盛舉千古美談固非爲受恩者一人之鳴感也伏惟畱意

○與齊羣玉書

容城縣孫生奇遇藉托髙誼以完前局想勞盛心矣今聞李老公祖有出都消息匆匆之際恐復遺忘則前局不克完後事不可知矣懇年兄急達此情務全盛舉裨益風化不淺鮮也弟嘗慨當世關說槪皆貨取似孫生之事𨿽關名教然冷淡生活向非年兄如雲意气如雪肝腸誰肯無爲而爲爲之不厭哉弟求歸之疏旣上出門未便艸此專懇一場盛事千載美談是在年兄與李老公祖之相與以有成也至祝至祝

○與範鑑田書

容城孫生竟借鼎庇得還故物此在奇遇一人關系猶小獨因是役使三輔士於文藝外另開思路恍然覩人生最初本相老公祖眞斯文盟主也事至此不可於風塵模索不可以世俗報謝直是一段佳話扶振三綱掩映千古爾不肖卽待罪杜門未得躬叩而感動流淚心傾於冰臺矣已而深念有心人如老公祖而今得在其宇下地方關切利害系千萬人性命之事而不以上聞當面錯過將成長恨敝縣勛戚籽粒害民已極佃戶有狀生員有呈鄕紳有揭援靑縣文安近例求減半折徵本縣已具申各院已俯允批行詳報將洞悉其苦以憑題奏湯火之民歡呼踴躍忍死須臾以見徳化而忽生關隔停閣踰年本縣再三申催竟不能徑達於院此事起根在縣過脈在府道收圓在各院仰祈老公祖大力於太尊李老公祖前一爲幹旋過脈一通首尾相應一方民命賴以更生無限陰騭也不肖等公揭乃去年所投於縣者今並呈覽前月舊屯院盧公祖復爲文安減徵再疏昨謁新屯院左公祖談敝縣籽粒之苦更欲卽舉而措之專候府縣申至卽具題矣此等地土不肖實無半畝旁觀民困心竊傷之每至叨叨而今幸遇老公祖是天終不忍棄此佃戶而存其孑遺也臨筆手額伏冀畱神

○與魏郭園書

大賢過裏雞黍相陪眞趣流行弟亦自恕其簡率也最得趣者孫兄之在座夫以數年聲气一旦湊合眞稱有緣耳仁兄盛使如尙未到弟後圃有茅屋原是當年讀書處今早掃除薄暮粗具恃知我之深敢再勞玉趾徘徊於容膝之地卽無奇味供養而泉冽酒香脫粟可飽仁兄豈厭之耶區區數種謹獻非報也永以爲好也亮蒙叱納疑義快義祈先發數冊

○答劉半舫書

歸來每對友生卽提仁兄在口不自禁亦不自覺也易州公竟藉幹旋爲世閒畱此公道所謂一人知我足以不恨易州公得此於仁兄亦足矣悠悠世俗每以憐才爲閒事憂國爲閒愁誰似兄好管閒事誰似兄好擔閒愁諷詠手札言言欲涕而僅開眉於文弱新餉之一節有心人肝腸如此弟在局外欲雪涕爲笑然怕燃犀之見謂弟作違心語也事至今日涕也難涕笑也難笑扇頭小詩情見乎辭然以博兄笑耳莫更惹涕也

○與耿朴公書

弟在都時曾以癡自狀而並欲以此字加仁兄仁兄坦然受之不以爲忤我輩但行己意那管世眼而譽望沸騰推轂者爭先此天理不盡銷沈之一綫蓋以閒執讒慝之口而堅獨行者之心爾旦暮司銓是廟社之福不獨二三兄弟之光也世道轉關以進賢退不肖爲綱領丈夫有志當世安得避此又何必守令而後行志只要眞實心腸的確識見而又善爲運用於不可奪之中行不必言之意畢竟所補者大也如以畏首畏尾之爲憂又非我輩本色矣大要有心於避與有心於就恬競若分而皆從自身起見過猶不及願仁兄以無心處之嘉惠稠疊報之無可俚謳扇頭以佐淸風

○答耿朴公書

老兄撫晉自是揖客本色每從京報略聞梗槪卽喜與家君家兒相慰藉且對親友作談柄覺淸霜片片在揮麈閒也人非麋鹿安能常相聚羣惟有各樹明徳以慰離懷如老兄步步向上所稱欲窮千里目更上一層樓弟則蹣跚病骨羞點朝班卽被命逾年而才擬出門卽有戀家之色蓋多病倦遊非敢妄扯三千年公案也今且入長安求了前件徐圖借差歸裏耳老兄一札動稱古人弟何敢比龜山康齋兄則不屑做新吾見泉賢橋梓自許爲有發頭陀而位置愚父子以太邱元方弟讀而笑曰古之人古之人不做乖張紀便做狂簡編揖客生平固如此

○答耿朴公書

仁兄天下有心人也所稱不作寒暄不亟裁答弟生平無所解偏解此味至於布算之周下著之穩誼重憐才不難深入仁兄指日戈補天石卽一節亦具全體所謂搏象搏見皆以全力也此段情節卽祕之又祕不漏鍼芒而精气噴薄己晝暉天表夜曜斗閒使世界中無此一段神情則乾坤之毀久矣獨手教中有謂斷不可令此君知蓋莫非無爲而爲之意而弟則以爲過矣知己之感千秋所重使此君而遂竟不知所從來於理未協卽淸白之吏不能厚篚筐而受恩之人自合通肝膽兄自用兄法弟自用弟法此君自用此君法敢抗顏而裁之君子仲尼之徒也豈爲已甚哉平心思之其理自見弟何敢面從而背違焉

○答耿朴公書

兒麟於初八日赴試曾作字並詩扇令其親投揖客想旣徹視昨於二十八日範捨親有使寄來老哥手教聯翩且範金爲器以揖客垂宇宙之名挈鹿門隱之號鐫行落款佐北海樽也大名自經聖問而人心之夜气乍回國家之元气復蘇此是聖主轉旋乾坤手段蓋向來人心盡死遂令國脈難言而重陰積獘之餘非得聖主大作用以爲宣提何以挽陽和於一綫乎然宣提之權賴聖主鼓鬯之用賴廷臣而順風之呼則不屬悠悠泛泛之人而專有所屬當是時老哥試思順風之呼當屬誰人老哥卽不隨人人不得不隨老哥卽彼謬張其不隨老哥之形老哥當自保其不隨人之節而事勢所底老哥全操其勝非角一人之勝也爲國家之元气所賴而完聖主問揖客姓名一段心也至於運用之妙自如阿馨所言然此在老哥自有深意無待淺人之喋喋特鄙懷有所不能已故信筆至此

○與徐明衡書

別來情事從何處說起昨奉謁值兩大老在坐故不敢進念仁兄此時正忙何敢必於求面惟素忝道義之交有不容不及時以聞者被難諸賢同膺聖恩而三代誥封周蓼洲郎君之請已奉兪旨各家子弟事屬一體欲共陳乞自厭紛然望仁兄總疏題請則一舉而諸家之事完已具公呈候投臺下緣諸公子住處俱在敝寓前後不時相晤遂以呈稿來商其情切其理順仁兄仁心義膽必有語未終而據案起者無待弟饒舌也此事須得仁兄做精神掩映才於國典有光而諸賢之目可瞑仁兄不後不先以是時至造物未爲無意也

○答徐明衡書

弟之知兄與兄之知弟俱不得向世俗人說兄自能脫俗弟有志未逮手教娓娓評弟過實面孔如炙而弟固望之以爲鵠亦可得力兄之自勘過嚴反復攻擊渾是一篇語錄弟又借之以勘己得力莫大焉時事誠不忍言我輩生與相值只得辦下著底路數兄榮遷在何部卽就其位以謀其政此在兄鐵骨雪腸無不遊刃弟拭目觀之傾耳聽之矣兄盛名已滿天下從此後就斯人言前之信以抒己未竟之施全在無言之地自爲猛健外人靠不著也不愁不上靑霄去上了靑霄莫愛身敢以是爲贈扇頭小詩卽衍此意

○答萬惺新書

不肖方起罪廢之餘遽有筦鑰之役旣慮其難任復訝所從來比得敝座師手札乃知出臺臺意臺臺才髙一代品冠中朝宇內羣倫欲邀一盼而不可得何所取於駑駘而三顧焉士爲知己者用敢愛四體惟是事未素諳任難奏效臺臺旣始之復望終之預畫規條盡情指教當以匹夫之志守之庶不負先帝之玉成而竟無辱大賢之物色耳捧檄以來匆匆戒裝翰貺先施措躬無地長者之賜未敢例卻對使登嘉附言鳴謝面侍在卽不多及

○與郭光山書

臺臺十年龍臥一旦還朝君子道長無不彈冠以大賢之出處卜气運也旣見天心須從民望故園花鳥想應於爛熳中寓催徵之色閒關中作勸駕之音某且偕具茨兄日候紫气於春明門矣願早著鞭以慰懸眸

○與賀遊戎書

別教令人驚愧門下才武自以公道受知於時誰攘天功者且職方郎盡杜請托只憑俸薦卽有駕海神通不能飛過如門下之材略自致靑雲但當純信職方氏文告萬不可以歸功之言啟人欺騙也素承知愛直布腹心文告附覽

○與髙景逸書

某何幸以平生所仰爲山斗者而交臂遇之卽俗骨濁胎無受教之地只邂逅眞儒便足了落地一番大事前件上相公書稿如命誓不以示輕薄人此舉原非得已國事至此寧直非臣子愛官時亦豈臣子愛名時耶先生面教致耿朴公語朴公涕泗橫集謂聆先生語如再見確齋先生蓋朴公爲確齋弟子素耳景逸先生之名於其師而馳神者也某原擬親送書稿再聆謦欬爲連日勞憊復動痰火頭暈眼赤且惡心不已自憐病夫之不足與有爲也專役送稿俟賤恙稍平躬領不倦之誨

○答陳顯吾書

豚兒素辱年兄過愛每閒居自語何以報知己今秋徼幸實出望外𨿽未必實稱此名愛厚者固俄驚哄然之傳莫禁莞爾之笑主於護其名而不忍苛核其實也弟初意鴈行鳳毛而今竟獨前糠粃名流落第一榜厚顏然三年轉轂飛鳴有時佳公子豈肯作第二人哉朱卷二冊卽附投瓊之使此卽場中眞底一字不欲潤色政欲畱不工之本色以見場中生活固不能字字無瑕亦不必字字無瑕也北人質勝一至於此年兄以爲何如

○與任赤坡書

翁丈司駕未幾旋治兵於秦隴此當事者思惟東徵宜先綏西之意按部之日山川生色可知也昨報謁欲求抵掌一談值公出未遇前茅指日發矣弟有一肺腑之言不徒從桑梓起見直爲國家合豪傑之精神以求濟時艱則貴屬新選成縣令劉昌運者弟道義友也其人映雪肝腸排云意气才品爲燕趙樹幟困於公交車而以百里請蓋推心時事欲有所作爲以酬素懷弟閱除書私語同志劉君牛刀小試遊刃有餘第念頭太認眞一味以公家事爲主全不向人情世局一照管安得更有如其人者而爲之上哉往問之而知爲貴屬也得其主矣渠之儀貌傾蓋閒可識渠之展布到任後可見渠之遭際則得易事之君子而事之卽未出都門而精神已天作之合矣翁丈視弟豈泛泛曹邱局套哉驪歌未唱尙圖專候

○與潘太公書

久別春風未能走一函仰候杖履疏節之罪想在汪涵憶懷魯兄之歿已三年餘矣𨿽贈蔭已有大典至今日猶不得與循資挨俸者並沐貤封卽孝思之未酬知忠魂之未慰某等每爲此獨居深念中夜徘徊非徒爲世誼之相關亦以國家風孝作忠不可少此一番提掇也昨髙衷白監軍死事題卹之疏某當屬艸痛念忠烈不勝涕零因讀其訣別家人手書以未封其親爲恨遂據此情入疏請以原任職銜給與應得誥命已奉旨準依擬矣當載筆時亦欲爲懷魯兄先立此案倘老伯攜世兄來令其比例一陳無不得請者亦懷魯兄未竟之志也前公祭文並分單稿乞發來尙欲一刻以志同心之感臨楮無任悵結

○與馬滄淵書

不佞自會大將軍後每日有言無言常覺自在莫能名狀因悟古人遇合精神掩映史冊原來便是這个滋味不負衝聖不負司馬相公不負解公祖此自是不必囑付的話生與具茨年兄從旁點綴英雄登壇之槪且念有大將軍提旗鼓帳下須得驍健敢戰一可當百者數十人以壯軍前虎豹之威以聽臨機奇正之用楊虯髯蒙司馬相公破格以待令募平生結交好漢可充健將者速來再買西馬若干匹以副英雄馳騁生常會虯髯察其肝膽決不相負又爲之布置托西安兵道賈孔瀾太守鄒靜長縣令李平田令大家扶持司馬相公先已寓書髙按臺矣事關重大自不造次社稷有福必成盛事生與具茨年兄笑謂只這一封用江馬方楊啟事便是恢復遼東第一實落著數中外亦俱覺有生气也所諭云云自與王年兄共求報命

○答馬滄淵書

此疆場大計不妨與師相面商卽意見未盡合政好借以參酌但時局終有難照管處此時此地只當論吾輩正經作用當如何如捨己以照管人人亦何常之有就一步又趕一步到底難依也

○答馬滄淵書

固知昨儀非門下本意正欲借告門下者以告同事諸君也當是時大家相信以成關門絕饋送之名豈不提掇淸明整肅之精神哉手札復以瓜果餅菜爲言勉爲登嘉然以後並此亦不勞更成鄙志耳

○答馬滄淵書

爲京營馬價前具稟師相久不見信且疑且急忽見陳旗鼓等來甚快甚快卽到戎政府與當事者面付之矣軍需之事皆已就緒只爲盔甲弓矢腰刀須一一挑揀方得中用掌庫中貴初有難色不佞刓方爲圓與之道鄕情與之送禮物復徧賞其左右中貴歡然待三守備甚有禮任其揀選除原無佳者則已但有佳者盡力揀出共費七八个日子今可完事再向外廠查揀還得四五日工夫也大要諸物皆是祖宗朝時造者爲佳近年外解多不堪也先此布復

○與鄒靜長書

弟善繼頓首致書靜長仁兄閣下別後寒溫不敢敍只以要緊話徑直奉告貴治武舉楊楫眞是無雙國士弟輩引見司馬相公司馬相公超授都司其相從二人俱授守備奉旨回招取壯士蓋司馬相公痛怯軍懦將十分怕敵累敗之後士气難振而欲得驍健敢戰之士布列軍中以壯虎豹之威以備奇正之用而異楊楫气貌知其胸中必有奇也與之坐而問焉因得其結客之狀矢口歷歷渾是一部三秦人物志遂超授是職使歸招其眾且出其講筵所得恩賞賜楫爲聘禮此番舉動眞足提起英雄之气第楫輩多人素負跅弛必乏鄕曲之譽今又招選將材恩讎易起媒蘗易生倘有差跌不爲國家之用且釀地方之憂關系不小全賴仁兄加意扶持宣布廟堂意指鼓舞豪傑精神默消地方物議蓋此時專取長鎗大劍原非細論名檢之時別是一副作用司馬相公盻盻然望楊楫一班弟兄早到便是國家今日第一要緊勾當而幸有仁兄在焉地方有大上司作主何事不成此天意巧於安排也弟筆不宣意然諺有之明人不用細說今乃刺刺於仁兄之前吾過矣吾過矣弟與仁兄有共事宿緣卽天各一方復以此事與兄共爲幹旋總之從爲國起見千里相應如左右手吾輩不敢誇口或亦無愧古人乎一笑

○與鄒靜長書

數千里兩通鴈足而未暇一語寒溫然師相市駿盛舉賴仁兄以有成弟每謂師相駐楡關仁兄與孔瀾兄俱從函關相應如左右手且西土藉兩兄以安使國家得專力東方彼蒼安排良有深意是師是徒天下如此關系安危之衣缽有幾哉至於弟之癡弟之病自知而不能自已蹣跚於壁壘旌旗閒必有從旁刻畫之者昨偶答友人書有云直以共患難非能爲有無也敢再爲仁兄誦之年來關上斷絕交際獨於仁兄之饋不敢以他辭卻而西飛艸中濫辱品題江村主人得與少文仲蔚相掩映矣勉步二艸以供胡盧

○與劉勿所書

恭惟臺臺材棟國楹道航聖瀆風髙左掖爭看劍影之寒云臥東山共識珠光之媚久孚公論亟借老成邇者變起故園政須開濟憂勞衝聖特﹖簡書天旣爲社稷而生李晟賊且以甲兵而服小範海內所以拭觀大業竚勒旗常者也不肖𨿽進履之無緣而執鞭之有願近復從無盟兄譚及先生壯猷亮節不禁色飛蜀變初起之時嘗與無盟閒爲商略新開督府應下東方一以斷賊歸路立見遊釜之魚一以振我天聲默銷負嵎之虎而曩時位置幾成爭端十乘之元戎認作一家之護法遂以東路委之先生督府徑繇西指鞭𨿽長也如馬腹何猶幸先生出此一路收拾之著尙在掌握第督府旣西人意不無觭有所向而呼應自殊耳某才非用世性不通方起艸多慚借箸無計頃讀大疏良用嘅然恨綿力踽蹤弗能仰贊舉似當事不免遲回此其根固繇識見之未眞亦因議論之相左𨿽以勢不可緩理無可疑者而猶落落難於照管從來做事之難固如此然西南半壁終恃有先生在惟善攝道體蚤建殊勛國家實式憑之非徒素附下風者之私祝也臨楮無任依依

●鹿忠節公集卷十九

範陽鹿善繼伯順父著

書五

與嶽石梁書

答嶽石梁書

與孫楚惟書

答孫楚惟書

與張見立書

與葉問羲書

與劉方壺書

與劉方壺書

與劉方壺書

答劉方壺書

答趙靑城書

答康博士書

與諸總戎書

答張泰宇書

與白惠風書

與楊扶寰書

答髙佐擊書

與郭蒼林書

與閻浮檀書

答陳雪灘書

答茅止生書

與徐恆山書

答徐恆山書

與王坦山書

答郭金溪書

答陳令威書

與孫魯彥書

○與嶽石梁書

樞相初任東事而號翁臺助予總從國家起見彼時人疑樞相爲附浙也以去翁臺者並去師相轉盼變局而此時人復疑樞相爲附東也以除彼時人者並除樞相樞相自笑不東不浙兩無著腳爲今爲昔總成背時斯言也翁臺聞之亦當笑而涕繼之矣請一覲天顏而不可得翁臺遽訝其別有機彀詎知入春以來愈出愈奇哉矰弋罻羅百倍於翁臺任薊時新夏稍定則猶有天耳一向所患同室之干戈助敵自攻樞相徘徊浩嘆苦之久矣安得同心如翁臺者與相周旋耶東山之出想不棄舊遊也

○答嶽石梁書

前短札奉復不能循往來格式翁臺果不督過再賜手書且雅意體物公事相質之時捐去篚筐只此一端亦世局中必不肯釋然者翁臺之相信不以繼爲非人也扇頭佳韻感慨淋漓讀至楡關未許泥丸塞二語按劍太息此方是今日爲臣子正經案宗繼𨿽腐儒竊附知音至於愛我之過遂辱昌黎翁臺善謔不虐繼而虐昌黎也前祝修武穆之業當是時有翁臺做眞武穆不妨容繼作假昌黎亟欲步韻而昌黎文髙八代詩每爲人所短索性效之聞旆旌指關諸惟面悉

○與孫楚惟書

昨閱雄武營全中者三十八人且一連全中者七人全鎭鎗手此爲最上相公獎賞其官鼓舞妙術也然卽各營之每致憾於寧武營之搶先也則激勵各營寧武有力焉蓋營房則自雇車輛搶運木植教火器則全占教師苦畱多住卽各營原該三眼鎗五百而今皆未滿三百獨寧武四百二十桿也論先論多寧武皆有似宜並行獎賞以示鼓舞特與親丈商之如不大謬乞啟相公施行

○答孫楚惟書

連捧手教眞如面談老帥以國事爲家事老親翁就家事做國事斟酌身世字字肯綮所稱平忌者之疑殷望者之情從來救世豪傑想都有此作用老師已連發三疏以漸而深彼氏之子作何應法庸險愚橫固魔障君子不辭獨居小人然儻非气運式微畢竟也自下低著授人以隙仔細看來還非上等小人其收權太驟火候未到硬摘生瓜遂致紛紜至使王言如辧揭手腳忙亂弟敢就大札回紋讀之曰險而庸橫而愚行見其敗也又嘗見無才小人其柔媚時猶是他旺運到得忽然彊陽便是他衰運蓋物失其常則敗小人失小人之常故也故事關國家有大气運爲主君子與小人相薄相蕩於气運之中而小人往往作洗髮君子之波瀾向使不遇小人則無轉折不止本色無自昭揭抑且精神或不翕聚小人可稱自污以成君子特其心實未然爲造物所弄耳弟只以聖上之專任老師卜國家气運之隆遂決小人者無能爲也此似無柰小人何而求出脫之理以稍潑心火其實理不外是老親丈連以松蘿賜熱腸人有時火從心起卽取佳惠細嚼之气漸平汗微出所謂不平事盡自毛孔散誠非誑語則老親丈視弟之言當歌耶當哭耶丹心一點兩地共之

○與張見立書

弟孤蹤僻韻夢魂不到淸通之座且隨相公赴關相公一日在師中弟卽一日在幕中極知迂腐無補尺寸而悃款一念主憂臣辱之日情願在行閒爲共憂共患之人不論有補無補也仁兄知我幾曾會說體面話卽再有齒及者爲我謝曰鹿生癡人未出門時已稟念告天歸心一路斷不至此而作回頭想使其至此果作回頭想諸君子亦何取於此等人而稱之

○與葉問羲書

老哥到關弟以住府不便出訪卽出訪又未遇復不能久候而遄還也惟是面可以不會話不可不講請以筆爲舌王堂翁此番又引邊外七十人入水關春初曾如此關人以爲從來未有談之者閉目搖首猶云偶然耳今次則爲常矣此何事而可常關人大恐老哥豈不聞耶夫撫邊而必引入內地其害甚於不撫不撫爲仇猶隔藩籬引入關內遂窺室家岌岌乎殆哉弟書生不習邊事但聞邊人言從前撫邊大臣不與見委其事於邊堡裨將裨將盛張威儀引至堂下講折極有威儀斷不輕添一物卽彼苦求亦折以事統於尊下不敢許彼以大臣爲天上人不可得見裨將因得示不可測之勢而若陰若陽使俛首以就絳縼迄至大臣自與彼講而底蘊露矣彼之要挾無不可遂邊將束手邊事再不可爲矣大臣自謂控駕妙術弄諸掌上而孺子弄影爲影所弄得無似之惟大臣必自與彼講己不敢遠出遂不得不引之深入其窺偵我者能保不就此七十人中做工夫耶王堂翁自喜擅長在此不難引入水關他日關有不可知之事且於己無與是關而能保則撫者分功不保則撫者不分罪其自爲可稱兩利但於國家不利且弟復問王堂翁此番大爲逃將造福此逃將者旣有任怨之人自當有任徳之人理無足怪老哥以爲何如

○與劉方壺書

年臺擢大廷尉而弟不能以一使賀旣有西河之痛而復不能以一使弔豈情也哉幕府規模如此年臺不督過而佳儀佳刻種種爲不報之施弟在此不敢受人一毛而不敢以例雅誼卽無可報惟偃然受之爾師相經營遼事屯守已到寧遠前哨已及三岔西受約束不敢闌入東亦赭地自守以河爲界而我之將士鼓舞於師相之恩威密脫其畏敵之胎漸壯其克敵之膽蓋遼事之難爲只在戰士心寒於屢敗師相三年專用工夫於此所謂實實算竟局之著數虛虛提全鎭之精神者今乃見其端矣晝夜拮據無一念不在復遼無一事不爲復遼遼一日未復食能一日下咽耶特爲事機不遠事體非輕閫外之進止最忌宣泄而朝中之議論更苦紛紜欲見上面陳之而後舉大事乃疑者以爲欲據中書堂也咄咄許由果竊皮冠者歟新政初行揶揄更甚邊人遂有承望風旨以排恢復之議者以文吏則事外之生手硬攙以武官則營中之驍將連摘是何異於助敵自攻耶夫以天大重擔向苦無人著肩旣有肩之者乃不來幫扶反相齟齬又頓忘事急時之情狀以事緩而遂視擔擔之人爲無味年臺所稱處堂之燕眞可下憂天之淚耳弟卽豎儒爲國事到此眼見有復遼之機心恨不欲復遼之人不減於年臺之念維桑也叨叨無次

○與劉方壺書

樞相遠累臣一疏聞同鄕長者有疑言是未細按疏中語意也弟處幕中此情最悉敢再爲直解夫累臣之棄遼而歸咆哮都門人莫可如何卽當國者不敢訟言執之彼固曰捨我無人守關也人亦曰執彼無人可代也而竟執之以付司敗者非決於髙陽之一語耶累臣大哭語所親曰我今落在髙陽手裏此人所共聞也累臣無日不爲脫累計捨關事別無題目而樞相當關經營遼土步步荒涼皆楚人一炬所致從頭收拾重開艸昧固自爲社稷計當然初非有意與棄遼者相形而累臣大恐以爲復遼事漸成則棄遼罪莫解人所爲厚國之藩垣者彼以爲固己之罪案遂百計以破恢復之事必欲使遼受不可復之名關現未易守之勢而後大翻身整舊案也其氛甚惡其黨實繁抵死以與邊人爲難言路則倡而卽和揆席則呼而立應年臺試味年來之條陳與票擬其把持牽制綫索自明樞相苦之極矣殺之不能遂求遠之蓋是時如祇爲一身計直行己意自是綽然求濟國事則大有商量在但得肘不旁掣挈兩河以還報吾君卽心所欲殺使得緩死亦無不可況以中外所不能殺之人而徒認欲殺之名於己使其畢力以撓恢復之事忠於國計者當何如處耶樞相苦心苦語具在疏中而所最得意者又在待事平再議之明旨累臣向謂遼事平則死莫解今則遼事平而後死可解不得不轉其幸敗之心爲幸成恢復其無撓乎至於人情之有恩怨世局之有反復固非身任危邊者所暇計也此語可年臺道耳

○與劉方壺書

徐恆山之無愧爲漁陽太守也得年臺數語畱品格於兩閒卽徒步歸田固甘之爾夫以肩重擔之樞相欲培養一人以爲楡關後勁而不可得尙何言哉時事驚心不獨此車營驍將所恃爲渡河前驅者一疏而摘其二廠衛之使復絡繹關門如此地方而撓亂接踵邊人救過不遑何以辦敵年臺悉其情否

○答劉方壺書

遠承密囑敢不切心年臺之所指於樞相者原是公言然樞相之微意樞相旣不自言卽堂以下門以外便不能解況在數百里外乎弟日侍樞相頗窺其意去冬關上百凡未備而制臺自開撫邊之局只得令其自完之蓋事之始末各有歸著年臺從容觀之其意自見至於江鎭不勝其任固未待大疏之及而先已調馬尢二帥到關意可知也危關日日緊防大將替身未到有不容不少待者非姑試姑畱爲兒戲也分營乘陴彊半南兵而爲守爲戰非勁卒數萬無以供奇正之用遼人皆知難恃三輔又苦無兵不得不抽於各鎭閻撫擬三萬五萬樞相難之不求多隻求精合八鎭而共調一萬二千之數今陸續到矣此不得不然之事而已細經商度非漫然行者若夫各將部署已稱一新舊弁畱用十之一二憐才使過幾煩推敲矣去冬營房尙少諸軍猶有擾居民者勢使然也今春五部增造營房指日落成民居其盡淸乎然關城近日居民甚夥男婦往來景象勝昔可喜也此等事端卽具委情卽傳形略不咀嚼且可硬坐況其標本相權明暗互用良工心苦有可令鬼神泣難以影響尋者乎大率天下事未易言執煞直徑便非經綸手段弟生平極肯講直徑道理者迨學更事變態錯出有時是反成非深反類淺而後憮然自失故於樞相舉動屢進質疑乃知韓公原自有說耳𨿽然事在樞相者微而可會久而自明無賴人爲腳注弟之所讀密札而心驚者論新鎭數語也弟日與周旋悉其肝膽直可爲文大臣不當以武弁論也器識甚遠經畫甚長豈徒有其表者使盡其才自可辦東事此是楡關得力處此是樞相具眼處渠日討軍實而訓之奚暇替舊鎭修隙且軍民之感人有同聲仇視者得之乎大約關上人心共歸大將有不悅者撫臺之左右數輩耳亦人所共知也使此數輩果得遂其簧鼓之術馬帥一搖而國事去矣關系不小不容不爲年臺盡之弟固知年臺之能受盡言也

○答趙靑城書

捧讀手書頓發深省渾是蘧伯玉知非一段公案吾輩立世但能事事自己照對討个明白是處如何是不徒付暗合非處如何非不虛托引咎則眞性自然常得出頭便是求自慊的正路弟幼讀先正語錄粗欲立志而工夫不實所謂鞭辟近裏四字全欠以致顚毛種種殊無進益忽得翁丈一提舊景戚戚然復動是翁丈大造我也不有一番寒徹骨爭得梅花噴鼻香今想翁丈政在梅花香境界並挈我凡骨亦有仙意弟嘗謂貴同年孫鍾元年少於我聞道先於我裏居咫尺晨夕受益今行役楡關復以望气而識人龍八行娓娓儼然語錄讀罷珍藏旋出展玩反復不能去手逢人不覺在口是何龍虎榜有兩大賢而弟俱受其益自喜自矜有福人也淸惠一一先嘗以稱尊意歸途未知能登堂否蓋隨相國屬車之後不敢另爲行止容再籌之

○答康博士書

承諭敢不效力然弟一向絕未曾於關城將吏處輕送一人蓋幕中司官送人到各衙門是自作囑托之俑而其人借薦主之勢橫騖於各衙門人避投鼠之忌莫可誰何此人情事理之必然者故事若小而所關甚大特求用者匿其本情只以輕省話頭來誑吾輩哄得到手遂不可問那時吾輩反爲所持矣近來關城亦有一二類此者弟方切齒恨之而敢蹈之乎恐兄丈至誠爲人所誑故縷縷以告

○與諸總戎書

此時何時此地何地我輩所幹何事師相所禁何言諸君屢以此相遺也不佞從來不做虛頭事說撇淸話諸君堅不肯相信柰何佳儀並帖完上

○答張泰宇書

幕中傾蓋聽長者沁骨之談直撥開當世重重雲霧迄今几案枝巢猶帶眞人餘气弟亦自謂當是時爲眞君子知音須儂弟一屈指也深荷大札益認熱腸蓋師相欲蓄王世忠於年前脫自己袍著之彼時廣寧失守而師相遠猷已打算著數特兵陰道也不欲先泄而今則時至矣𨿽然心師相之心者似翁丈幾人哉揶揄王世忠者卽同室之人其機彀可畏可慮師相於此良工心苦可泣鬼神欲從欲逆兩屬未便而後師相之妙用始見卽安排項蘭齋亦自有深意大約事至於此無可他說只曰天祚我明必成此事而已匆匆艸復不盡欲言

○與白惠風書

人情常覿面卽千秋人物亦不爲驚而每於別後追憶地愈遠情愈近則年兄今日之事是也以一人就三軍易以三軍就一人難壯哉旨哉日月幾何難易欲作殊觀乎且今日之楡關比年兄初到之楡關其難易何如則扇頭俚句卽未敢於詩有當而於年兄本色有當也還朝尙未定期臨筆神往

○與楊扶寰書

別年兄一年矣梁月之思當不待言而事在緊急不暇寒溫則目前關事共憂餉絕郭寅丈來弟迫而問之乃知外解未到委官坐侍也嗟嗟此病弟所親身嘗親眼見管庫時曾叫號於堂翁復呼吁於聖上與文弱兄講求道理莫過於嚴參罰一節遼餉加派不多郡縣果急奉公自能接濟只爲參罰不嚴相率捱延楡關何地師相駐節於此日訓軍實而忽告餉絕年兄思之此豈小關系乎目前命脈莫急於足軍興目前道理莫急於嚴參罰如堂翁狃情面我輩當以一官爭之弟憶當日略嚴參罰而河南四十一萬車軸相摩而至文弱兄曾飛告弟曰甫一行法而方伯急公至是安見天下事不可爲也則今日之事在年兄矣弟再與年兄深計堂翁如不肯任怨卽行參罰如不能處一二方伯郡守終不濟事當力與餉院言之藉其風采以警人心至要至要至急至急

○答髙佐擊書

前年邂逅已識英雄苟可自效推轂豈待他人從臾而僕深居幕中不私見一將吏凡用將之事撫道鎭司之而總承於師相幕僚數輩全無干預師相之位置幕官者卽所以愛之安之僕輩稍有知識敢自越局乎門下試思使幕官與用人之事今日用一將繇某幕官明日用一將繇某幕官尙成事體否不獨此也舊撫以好用其素所知厚之人而掛物議師相初曉譬再四彼不聽而敗又況門下明系桑梓易嫌瓜李乎僕生平不敢作違心語不敢作誤人事故自述其不能之狀如此至於門下原系舊將與新投諸人不同或自有效用道理當事者或應有超用道理惟門下自擇便而行之勿泥僕之說以詞害意則善矣

○與郭蒼林書

昨承面教卽以入告師相固心嘉老寅翁爲冰雪腸霹靂手也卽各衙門事體或有參差而諸公總期於求一是師相正借以執兩端師相云餉使手本已批行鎭道而鎭道不敢辧者發揮明也至府廳諸公於老寅翁卑尊相承自有定體老寅翁亦豈眞欲執各廳使日僕僕庭下哉近日朴責不過委官又未始非因公事下程之說可供胡盧師相處未聞人造此語又豈有師相而自以諧語幫之者寅翁可勿疑也大約師相折衷天下事而非主先入之見調劑士君子而不聽細人之言世俗所稱朝三暮四背前面後萬萬無之鹽糧一節師相稔聞其故蓋白惠風在此曾大發明而非起於山石道也七錢二兩𨿽有成議未愜人心國商兩利乃可耳此議專以利商遂至虧國故白惠風不收原爲國家惜課且並爲自己遠嫌旣系商人討便宜則形迹當避也事有關系安危而又別無騰轉者則信心不必顧迹若無緊關系而有別商量必欲拂人議何以明己心則迹與心又當合看耳寅翁具文請於師相當有所以處之此師相極知寅翁極愛寅翁欲竟寅翁之大用而且爲參酌且爲保護旅見不便多講寅翁或獨見一番當悉師相之用心當爲終身之得力也弟忝知深直致其說如此

○與閻浮檀書

遼撫有何受享而吠聲者求多於先生及師相有西用西之說而人始曰遼撫非人所樂就豈其在北則樂就在西則彊迫歟吾儕北人直恁好事是可付一笑矣先生不辯最髙水淸石見於先生何損焉寧遠覺華之事卽未敢易言而師相在此著著已漸圖之特師相沈幾不大聲色耳兵陰象也以陽用之則敗先生亮已得於言外矣屈指做來試看排覺華之議者含內愧否而先生之不辯也所謂天不言自髙也拈筆低回如見顏色

○答陳雪灘書

兩奉翰教具悉爲國薦賢盛意旣經品題定屬幹城然弟未敢輕見者幕中年餘全未私延一將幕僚數輩使用人之事而可預其獘有難言者卽眞知其材亦只得聽當事者公道收之何敢明白示以徑也事體在關城耳目眾多如雲如雨誰不盻盻然﹖目沙心﹖快捷方式無柰以落莫鎭之自負癡心始終無閒而彼此異地難以槪施想翁丈能亮之也

○答茅止生書

曾於徐老師口中聞足下名於佳刻中見足下才於楊允諧耿朴公坐中見足下面於宋獻孺山海道中詳足下近況而今復親接尺書曩爲識荊今則投分矣足下天下才也胸中兵甲筆底風雲卽一刀札無不頓挫跌宕令人心折復令人魂搖僕𨿽腐儒曼聲讀之唾壺碎矣天生才必有用才如足下而肘不懸斗大印無是理司馬相公知足下之深而不以斗大印相付無是情然必再爲躊躇者非過爲鄭重也愛足下而代爲謀之忠也足下才富年富將來無窮建樹有心者寶之護之以需其機緣之自湊也足下自於言外得之獨僕恨不得卽侍人龍爲介介爾代書者病自拈禿穎深愧不莊

○與徐恆山書

船事固知臺臺自任必自緊所以丁寧者恐臺臺不知進取之期近也事成未易猝辦然不遇難事無以見有心人之拮據趙守備六船或亦過求精致且作用閒有揶揄耳老父母旣有字與袁自如渠必有說以處此弟可從容緩頰未必卽於今徑代爲告減也何也在袁道則可在弟則不可地使然也老父母只是盡力做去我之力盡師相亦必無過求之理然弟則望老父母於此難處之事比別人多做得幾分才不枉師相提挈之意常想古人每於極難事有巧法嗟咄立辦執法不是法試博謀苦想或亦可別生路數分頭做之乎弟書生之言非敢謂有當聊以附起予之義何如何如開平趙春元素以急公之誼擅名鄕邦弟雅重之如此等人或亦可以托心可以畫策否

○答徐恆山書

弟蹣跚自策從師相於嶺雲島月之閒殊不覺疲蓋與諸將吏同在鼓舞中而且馬上行吟不覺成帙自謂詩中有史當爲東徵紀事也以師相急於爲社稷圖安遂不避危險然亦必安其身而後可以安社稷師相原自有見非孟浪冒危者比而從行之幕僚安可知已老父母至愛情見乎辭炒栗剝桃細嚼故人之惠邊聲入座塞鳥窺人遙憶孤竹君在二三百里外微覺異香拂袖此或公餘相念時乎使旋附謝不盡欲言

○與王坦山書

老公祖之南而物論嘩然不平蓋士民實有口且其口眾造謗者以勢寡而避之前事乃愈明弟竊聆輿論慶人心之未盡死恨末繇縮地一對老公祖悉其狀每遇南來客輒訊其識道貌否近乃得之於止生茅兄略陳近況固一一是坦山先生本色且言重門洞開絕不承行反扃舊規因鼓掌快卽此一節亦見全體又妬茅見侍厀席醉酒飽徳弟獨無分窺門墻分餘瀝一匕箸也平素恥修寒溫豈反施於有道然旣遇便鴻覺其不容已於一候起居固與世俗寒溫似之而非者至於遼事實食息以之亦不敢以告蓋兵固難言卽樞相累有言而可言者皆非其至者也樞相屬請覲上面議邊事而疑其脫卸不卽許夫此事惟苦人之不肯任不能任旣有人肯任能任而又不能信揶揄之端已屢見矣天下事尙可言哉總之事至於今樞相旣以身任安危弟輩卽以身共患難遼復朝天有日未復還闕無期樞相每舉此語弟輩並示諸將春明卽赴寧遠矣老公祖於邸報中細味語意得無慨任事之難嘆同心之寡爲楡塞徵人一入夢思耶方切戒語忽又叨叨

○答郭金溪書

承諭王父母事自是地方公誼弟有何不亮年兄乃矢日耶至於別箋娓娓無非眞人本色然如祇以對弟言又何妨儻必欲申此說弟何敢漫以負商確之意乎弟原以直腸附交末初亦謂一直足盡天下事迨歷世務備嘗人情事勢之變態始信莊生所論魯國之儒一人千變萬轉而不可窮眞善形容孔子之直者便可作人生也直注疏於是不敢易言天下事以事之中有事也不敢輕論天下人以人之中有人也而論人與事於此地尢未易言各有欲翻之舊案各有欲護之殘局各有迷人之雲霧大要有意造言與隨聲附和者均足以淆視聽而起波瀾願年兄深察之也所稱徐公祖王父母自是確論蓋郡縣之事易知守令之才易見也至於邊事則當別論札中諸君子閻可專任乎張可卽撫乎王可徑釋乎毛可認眞乎收遼人另有奇策乎結西人尙有遺力乎此無難見而年兄猶未免循影響也且年兄有所急欲釋又有所急欲殺而不自知其欲爲欲釋之人地者反爲欲殺之人地何也此釋則彼不得獨系所謂事之中有事年兄未之思也關門諸弁耳而目之熟矣札中所列原屬可用而必曰不次之擢曰可以重用則材略勝此者尙多徐應垣略似有膽智則猶人而以爲智足過矣韓魏公以膽自許又謂入粗入細乃是經綸好手則膽智原非二物今天下誰其人哉師相身任東事其算竟局之著數於絲棼鼎沸之時一眼到底不減淮陰登壇隆中抵掌而其提全鎭之精神者寓緊於松寓明於晦寓遠於近脫胎換骨而人不驚所稱膽智此其人歟使師相不在師中而天下事之去久矣年兄好論膽智前時曾以稱閻鳳老而以介直無私稱師相是全未知師相者師相原不易知年兄又據傳聞循影響使作用而令途人可知又安在其爲兵機爲將略也弟玩年兄語意於此中事情都似未晰忝在深交不敢不以正對近者答友人書頗發此意並錄上

○答陳令威書

弟乃於此地逢年兄也然聖主憂辱之時而有具肝膽如年兄者又安得不於此地逢弟也今天下何處不苦繁文何事不成虛套獨山海略簡近實蓋剝落之後天根始復各有職掌惟日不足卽好事者到此非力苦於無暇亦意闌於寡和耳如貴衙門尢事之極簡者年兄當以亭亭物表助元老之精神肅三軍之气色使素餐幕僚得以世誼引重英雄榮施多矣艸復不盡引領著鞭

○與孫魯彥書

老師丹衷石畫軼範駕韓軍中兩年又巧生於熟弟從旁偶窺閒得一斑每謂此中操縱緩急無不曲盡事體深中人情但幸中朝無助敵自攻者復全遼猶運掌耳至於弟原以君父之急從老師於行閒何嘗有意好官而求全者且有快捷方式之疑欲釋此疑無別法只恃老師知我始終莫討美官使成就得一个恬字榮於九遷矣老親丈必以爲然

●鹿忠節公集卷二十

範陽鹿善繼伯順父著

書六

上葉相公書

上葉相公書

上葉相公書

上韓相公書

上孫相公書

上孫相公書

上孫相公書

上孫相公書

上孫相公書

與朱戎政書

與朱戎政書

與陳大司空書

與張玉田令書

與方仁植書

答方仁植書

答方仁植書

答方仁植書

答王餉司書

與萬同宇書

答李萍槎書

○上葉相公書

竊惟邊疆之壞繇於債帥之墮軍實債而帥繇於中外諸貴人入其債而爲之求帥於職方職方狥諸貴人之情繇於自愛其官而甘爲之殷懃職方而不可爲則邊事終不可爲然職妄意此時職方之或可爲也蓋謂遼東喪其多半四海騷動九廟震驚大家共處覆屋漏舟之中卽有善鉆剌之武弁慣請托之貴人亦必爲自己性命權讓職方之秉公而詎意其不然也職方氏受命之初對天誓神淚流滿面欲■﹝扌棄﹞命■﹝扌棄﹞官盡杜請托之路庶幾鼓舞豪傑之精神爲國家復疆土而雪詬辱數月以來正路已通旁路已窮而旁路之岐極多勢極悍機極險挑撥搖撼無處不到嚇職方以罰以降以黜而職方不動嚇職方以殺身之禍而猶不動技窮而屢變此督撫之咨所繇來也斟酌可否自是部覆之體乃總督必欲再疏以請而取旨以求勝至有司官豈得違阻之旨而善鉆諸棍鼓掌彈冠謂不出吾彀中矣竊亮老師票擬之意明知司官非敢違阻姑爲責備之語以爲行邊本兵存體面耳夫行邊與在部無異而爭執與違阻不同假使本兵猶然在部其於功令不合者方且事事爭執本兵亦必不以爲迕何獨行邊而反重之罪耶且總督之咨從者過半其所不從各自有說司官稟呈堂官而行之堂帖具在可告天下何名違阻言莫予違可以喪邦天子且容廷臣之獻替豈以總督遂不容部司之執持一向邊事破壞坐在司官違阻耶在不違阻耶彼未用諸弁從前之歷履較然此時之綫索顯然國事至此再禁幾番使貪幾人使詐中外諸貴人苟有一念眞憐國家陷沒之封疆荼毒之赤子當共窮此諸棍之路而乃爲之抵死出力與職方爭勝耶夫司官稟承堂官者也責在司官意連堂官此時堂司相與有成各具肝膽各負气節卽奉此旨豈肯喪其所守諸棍亦逆知堂司之必不以一官易其所守特欲借嚇司官者傾堂官使堂司去一則局可破而爲所欲爲耳職方一官其爲諸貴人供給薪水之區久矣久爲仰給而一朝斷之自不甘心自不罷手不去職方不止然職方去而鉆刺者便請托者便卽於職方亦何所不便多事之時羽書如飛徵調推補百務塡委職方一身畢力擔當夙夜在署精神勞瘁形容瘦削而以奉公一念徧結讎敵倘獲釋擔何等身輕特此職方去而後來者戒爲覆轍恐國家受其不便耳國家之便在奉公而人臣之便在營私公私兩途自有難易今幸得一憂國奉公之人不急爲護持以勸羣吏反左袒諸鉆刺者而揶揄職方幾何不冷人心而長邪气故率天下之人而再入舊套永無不債之帥者實自司官豈得違阻之一言始勿謂能違阻之司官爲易得勿謂去能違阻之司官爲小失也職嘗謂今國家之事大壞極敝其大端有二一曰賣法喪師失律全不問罪一曰賣官大將偏裨各有定價而總之成其賣國世不乏能買而難以買不賣之主今之不賣者誰哉諺有云斧打鑿鑿入木職方木也誰處其斧誰爲之鑿機括相逼卽欲不賣者亦有不容不賣之勢不思法賣矣官賣矣而國旣賣之日其家安厝哉伏乞老師破難破之情面挽難挽之積習極力主張庶不負一番出山之意而國家受再造之福非止爲一司官明職掌也敢披瀝陳之惟老師畱意焉

○上葉相公書

某同武庫司主事杜應芳奉督師相公委催軍需在戶在兵在京營在太僕者已蒙諸老先生應之如響私自慶幸可還報督師相公不悞東方機宜也獨軍器種種在工部給發者十餘日來尙屬杳然在廠者未見束裝在庫者未聞移札某等僕僕催討憂心如焚昨聞有具題之數廠發弩弓五百張弩箭五萬枝鉛子十萬斤戊字庫發盔一萬頂鐵甲一萬副腰刀一萬五千把大梢弓九千張大箭十萬枝而止令人惶惑夫督師相公所討之數疏咨具在某等到京卽詢廠中所有固知有鉛子可足斤數盔八千頂甲六千副腰刀六千把大弓一百八十張堪修者五千箭十萬枝弩弓五百弩箭五萬枝夾桿銃五千三號雙頭銃一千四號雙頭銃一千炮五百固指定在廠者爲給發更以在庫者爲補湊庶於原數可完於急需不悞今聞部題若此是見有之物明明扃鐍不發且原討之數明明裁減過半也如以爲畱備都中之用亦當權緩急之宜先盡見在者應關上續以再造者備都中一爲變通兩不耽悞且措辦十萬金原奉明旨執稱匱乏未措分毫夫原乏之金錢卽不敢彊原有之軍需何又過靳大率借重根本之說以支離東事亦思除定東方之外無以善護都中乎督師相公遣職等來政慮差人易於隔絕移文或成支吾特命面當事者口致急迫之情詎意職等不稱任使𨿽面懇而隔絕如故𨿽守催而支吾如故乎肥瘠秦越若非共濟之舟涕淚號呼誰念無衣之賦軍需旣悞東事柰何當事者儻一回念督師相公爲何事而請自不委諸艸莽職等爲何事而來當不罪其聒激也伏乞老師移字於陳老先生如原討之數速爲給發揀選精堅勿以朽鈍充數東事可以不悞職等可以無言不勝激切屏營之至

○上葉相公書

門生所稟蓋聞陳老先生不肯發廠中見有之軍器非專以內府論也陳老先生何不提廠中物祇言內府乎味勿急逼急亦難辦之語門生之得罪於陳老先生者深矣然原請發其見有原非逼以難辦原稟詞意自明惟陳老先生畱神一簡之其或陳老先生原已盡發廠中之見有更以未完之數取足於內府而門生誤聞不發廠物遂爾多口未可知然門生癡腸不能頓徹於陳老先生而素悉於老師則今日之叨叨如果出誤聞是門生之罪也而東事之幸也死且甘之矣無任激切之至

○上韓相公書

職等所催軍需京營馬三千五百匹面承朱老先生計議以銀五萬二千餘兩作馬價聽楡關差官自買深爲便利又計楡關一向買馬則例十八兩一匹蓋市口馬價之外更有盤費艸料與稅銀之費也今發銀五萬二千餘兩一匹止作十五兩以十八兩則例尙欠三兩目今太僕寺設有京營馬匹待解到折色再補一萬五百兩爲盤費艸料稅銀等項仍各每匹十八兩之數夫車營借助於京營邊腹聯爲同體折色復還爲本色通變妙於不窮旣經三思不煩再議懇乞臺臺念楡關緊急之需成京營變通之美使蚤得兪旨以便遵行疆場幸甚軍國幸甚

○上孫相公書

職等到京徧謁當事者口傳臺命無不一一響應兵部七萬戶部七萬太僕寺馬三千一百俱已題發戶部復有十萬約在七月中旬可到京營馬三千五百匹面承朱老先生計議每匹發馬價十五兩共五萬二千餘兩實時題發職等初以未合一向十八兩之數再以商確又恐挨時悞事多不如速因擅諾之其銀鞘裝畢又念其運到關上再爲遣發不如差官到京就便運買謹此飛報伏候臺裁工部軍需金錢執稱匱乏軍器祇應少半頗費唇舌尙未確奪容另報

○上孫相公書

京營五萬二千五百之銀卽於陳旗鼓到日兌發蓋兌銀在十五日十六日午前出門至十八日燈下忽奉臺命則此銀已將抵宣鎭矣再四躊躕銀已去而復追旣難爲力於京營馬旣買而復討又難置辭於冏寺不如且照前行更爲淸楚卽欲有借討不妨作二次行之庶乎事不粘滯而各衙門易於奉行也因止賫本官畱本未上非敢輕爲專擅實詳酌其權宜原本賫回職等已於十八日辭朝二十日起身回關先此具稟

○上孫相公書

李生來披示鼎札春溫之气病骨欲蘇詢知老師起居佳勝手額稱慶每念老師素原無病病從塞下得旣脫塞下自爾霍然門生前原耽病往後復帶病歸只好彊之性恥爲病困略可支撐卽作據鞍狀然亦時復困憊近稍知懲矣惟是宮墻之戀寤寐恆切誠如師命西山之入有時尙能傴僂爲奚童伴想比十三山之往大自從容也三年十月十三日之詩爲某詠而未以示某業制錦囊以候老師諸稿鐫完多時乞每種賜二部蓋欲一置案頭一藏櫝中以老師提誨無已故敢並請恭譯題楹十四字不減半部論語某何人斯敢爲優孟然不敢不拜賜矣臨楮無任依依

○上孫相公書

門生賤體比前略愈而蹣跚之步以點朝班尙覺其難家居藉庇眠食漸復憂旱得雨色動田疇遂忘牀頭有久壓之部檄也然繼視此尙不足當雞肋當是時果有以世法相尼者適相成爾止生詮次老師督師大略已成帙然老師自己事惟自己心自己口自己手乃無不了了一假門下士便有所未盡匪獨耳目多所遺忘深心遠志原非淺衷所能盡測須老師盡情筆削庶可成不朽之業夫兵事當爲後法非關有激而云也老師豈以爲不然

○上孫相公書

太倉之謊久假不歸長山之辣愈出愈奇而其所以至此者老師當事任而不自敍遂使天下眞以爲無功被誣謗而不自明遂使天下眞以爲有罪市虎三至能不投杼乎夫老師督師事業總用金錢而金錢百五十萬有功則爲功無功卽爲罪原不能做無功無罪之人老師從來只嫌於自敍三年辛苦不曾有幾種書冊傳布搢紳閒漸丟漸冷久而若無遂使有賴功者人賴矣猶不自言則賴者非賴功旣被人賴則罪卽自我當其有今日勢所必至老師初豈見不及此特以爲事實在邊疆必不容混賴天理在人心必不盡澌滅而今乃有出於常理常情之外者老師想亦悔其言之不早矣馮異不伐充國言功各有攸當也彼已之子旣不遺餘力老師今豈猶有所諱而不盡言耶當是時仇我者固多好我者亦有只爲老師不自言從前拮據未著人耳目遂使仇我者有所賴以肆其毒好我者無所憑以執其口此事之最易明者也昨見王道長相說一疏論閣臣分派票擬之非謂軍國大事宜專責首輔擔當已奉兪旨此物極必返之機然老師亦必預有安排不落齊東之手更令臺省中同心者協應之方得大鬯指歸耳衷情憤郁語無倫次惟老師原亮

○與朱戎政書

某等所催軍需槪已就緒京營馬匹已承臺臺面諭解銀更爲便宜關門一向遣官赴市口買馬每匹價銀並盤費艸料稅銀等項約費銀十七八兩今臺臺協助馬匹數目三千五百匹照市口買馬則例約該銀六萬餘兩所費不多所需甚急權宜之柄臺臺主之懇乞卽賜題發以慰督師相公懸懸之望某等早得回關實爲恩便

○與朱戎政書

某等前蒙臺臺題給馬價卽師臺臺變通之意具文於督師相公請差官到京取銀運買以省一千四百里解銀往返勞費今已得請差官到某等處取銀懇乞臺臺卽命經廳兌給某等以便與差官運買緣系急需專望速發

○與陳大司空書

某等奉督師相公命催軍需咨文巳躬投臺臺所稱三眼鎗鳥鎗槪未蒙給卽盔甲弓箭腰刀鉛鐵亦減於原咨數目某等連日入內府及外廠查簡見內府中弓箭可用者充棟卽照督師相公咨數取盈猶未足損武庫之十一獨甲除方葉明甲一百副外余俱近年外解殊爲粗惡不得不照臺臺移咨之數領出而外廠甲較此頗勝且鉛子盡勾三十萬止給十萬不能不總望臺臺之補給也督師相公咨文原就得旨之數金錢軍器兩者皆需職等不敢以臺臺原乏之金錢彊索亦不敢不以廠庫原有之軍器求足也前與虞衡司計議知臺臺目前不便盡給日後尙可再發某且感且服元老深心原非淺衷可測夫軍器此時原系急需督師咨文原非虛數卽當事諸老先生亦無不於空匱之時用變通之術蓋就緩急權標本略騰那於後先遂兩濟於軍國臺臺急公至誼二祖十宗實式臨之不獨某等得藉手以報督師相公而已某等無任感激屏營之至

○與張玉田令書

貴治故鄕官孫君諱光祖與先祖庚辰同榜同爲晉中令孫君歿先祖經紀其事不佞以行役訪其家則其嫡孫育蘭來凋零之狀至不忍見窮苦之詞至不忍聞且訴且泣謂與其病父啟運僑居二屋地方派使巡夜蒙老父母批免以存先大夫體面也不佞對之同涕復與之同感又言恆產賣去而糧猶存者三十畝蓋啟運痼疾而育蘭幼穉遭人愚弄今始知之而又貧弱不敢自鳴不佞許爲代鳴於老父母亦因感老父母批免巡夜盛心故敢以告其中情事以行急不能細詳惟乞老父母一畱神爲寒谷回春溫也屈指事竣復經貴治百拜以謝

○與方仁植書

弟自得交年翁芝蘭簿中添一勝友每於無言之際默相印可一切寒暄不到筆頭而玆有一言實駭觀聽幸弟在此向諸將爲年翁白心事亦幸弟在此代諸將向年翁訴緣因也師相五防一敍部覆稍稽此處人心夜長夢多因問耗於吾司之書辦書辦遂數其空手來問之罪各派價錢如參將升副將者五百副將升總兵者三千卽前屯寧遠二總兵已經明旨批出而敕書全不見予曰總待三千之價也其餘諸將各有則例其參遊之轉書辦猶云專以謝已至於總兵則明曰原有謝部之禮所稱三千者蓋堂上一千本司一千書辦一千也禮不足數斷不覆本是言也年翁得聞之乎弟日與諸將周旋因悉其苦苦於辦東事猶可言也苦於辦部覆不可言也其言曰他鎭安穩年年敍防年年升官今某等在此無一日不防歷五防而始得一敍猶要費千百金而始得一覆諸將守法難向危邊戰士斂錢閣部開恩又被方司書辦掣肘柰何弟慰之曰方印君淸絕一塵剛成百煉且系閣部門生斷無相左之理其稍遲遲必別有故書辦所言者騙局也當爲汝白之當日對答如此謹告何物姦書張此騙局可恨也其神己之權可恨而又撰謝堂謝司之說以污官長更可恨年翁何等人物政以欲淸債帥不難■﹝扌棄﹞官爭之而若輩以此爲誣謹固封以聞然望年翁之善藏其用也此輩何足深論第無墮其計而已弟此紙亦不假書手塗鴉自愧歸咎禿穎一噱

○答方仁植書

師相督師而年臺司樞君臣師友可謂湊泊弟以幕僚袖手觀成然承手教卽以呈於師相固知年臺諄諄於愼重而師相原極愼重者又知年臺切切於肅淸而師相之加意肅淸復不自減也特地隔則情未著心苦則迹難明年臺卽師相髙足弟子亦烏能於目未到之處遙爲射覆弟之椎魯又烏能以筆爲舌使師相微意鬯然於年臺之肺腑計無所出只以打總法奉告曰年臺今日但自審其信得師相過否耳如信得過則兵之進止將之去畱應聽師相自爲之所謂韓公必自有說也談詩者謂詩有別才非關學詩有別趣非關理詩固然兵爲甚兵而謂之用政謂別有變幻之妙運於尋常蹊徑之先人而謂之用政謂別有鼓舞之權行於尋常繩墨之外使執定法以決進止執成案以議去畱是尋常之事理非兵之理也卽如關臺舉劾大略近之而如尹應聘陳九徳則又令人惋惜尹之束伍極嚴其車營熟練爲諸軍冠特气太悍性近忍卽其行中亦有怨者至於陳九徳之教湖兵則關上所重藉也湖兵王光有胡伯灝相繼統之而日噪日逃猙獰莫制關人憂之視爲大毒師相拔陳九徳統之親放月糧分毫不克復以恩義結其頭目而漸去其倡亂之渠魁眾遂心服聽其教練如綫索在手跪拜如意向之大毒今爲最得力之兵此其人可去乎年臺覆疏亦一問師相意否卽不得不爲關臺亦略削其新加之銜使仍以副總兵管事無不可者

○答方仁植書

師相初到關滿目皆逃將是時何敢訟言誅逃密用脫胎換骨法新漸集舊漸去使人繇而不知後先汰過逃將毛有倫王光有胡伯灝倪寵皆副總兵也參遊都司則秦希尹周士廉李檟髙國楨尙志宏李爲瑚田應宿鄧茂林史光裕許子敬髙從龍宋鴻儒諸葛佐賈登科趙忠誥等未易悉數復有梁邦璧以刑部脫其罪赴關投用近又江朝棟以兵部咨赴關聽用皆相繼逐之師相何嘗不銳意肅淸乎然師相又以憐才心用使過法視其可集事者卽嘉與維新以收桑楡之效期於有補國家事不欲執定汰逃一路以錮可用之才如趙率教魯之甲李承先徐璉祖大壽等皆用之而效者卽李秉誠亦以初到關時戰守之具一無所恃以練火器爲救急之著惟李秉誠熟其事因撫道公舉遂用之三月閒教成火器手八千人年臺試思急難時旣用其力獨不可稍寬其文法乎而師相於秉誠又未嘗不明數其罪未嘗不奪其服色縱操互用鼓舞多方非不知其爲逃將而混及於寬政也大要當局之運用卽旁觀者未易悉矧年臺在七百里外乎且師相旣身任天下事天下卽未能默識師相作用之意最不宜旁撓師相鼓舞之權蓋必使邊人知師相之能爲諸將作主而後師相能使諸將爲疆場效命年臺熟思之也師相政爲心事未徹於中外欲於入朝時一明之旣不可得弟意天下事孰有大於此者年臺何妨親到關上一晤師相往還不過十數日大事便得明白矣何如

○答方仁植書

前付報章只求剖明不無傷戇亦爲國家事對同心友不得不然而年臺之轉圜也則今人中古誼耳陳將軍旣藉年臺主持可竟其用矣前小啟經師相閱過而後發今得手教卽以呈師相莞爾可知今而後邊將猶得展四體以報師相是廟社福也至進兵一事原未易言然進求克敵守求禦敵於以當敵均也年來避敵有如避虎師相提掇鼓舞總以默轉其避敵之心日習當敵之技人可當敵則說進說守總是一事而必欲緘口違進字是使人默默習避字也三軍之气無言而自索矣事尙可爲哉況兵原無定形那得預先執定一說師相三年於此作用難向人言人有描畫者非據己所見而影爲猜則據人所傳而聲爲吠卽愛我仇我主意不同其無當於情實則一耳以年臺爲衣缽正傳是可當面印可故前有奉邀赴關之說年臺且難於無故弟何執而回部耶卽使師相不容於時不獲竟東方之事亦相率歸田耳回部則何敢

○答王餉司書

仰止淸光情深寤寐過承存注誼重金蘭豈其於長者之賜而敢以他辭卻惟是弟從相國屬車與行閒戰士分餐無事而食伐檀自詠凡我舊寅之分俸者槪未敢領今於雅惠深用躊躕而卒難於破例恐以異同無辭於前後之諸君子也再拜附璧想蒙鑑諒

○與萬同宇書

師相之服王堂翁知人善任也曰用萬於撫用葉於密自是老手故於五防之敍必以兩兄爲惓惓蓋公論也弟每私相謂使寅翁而得一意爲師相佐下風不以時值紛紜自晦其心事功烈可勝道哉師相至今每對眾謂恨不獲竟萬之才萬亦應自恨未獲竟其才於我寅翁在二千里外終當以師相爲知己也讀故人書如見故人率爾叨叨而非敢以貌言

○答李萍槎書

回首涼庭冬復春矣凱旋未卜聚首何期然關外气象比涼庭所談日旺一日矣大約士气奮揚爭求出關經理河西觀變河東總師相提掇鼓舞之效使天祚我明得竟其用三韓唾手歸版圖耳弟袖手素餐旣彊顏以對戰士復循部俸轉官卽初隨師相原以蹈危三年來憑借洪庇未見危形更稱安地有蹈危之名而享居安之實不三褫已及寬政矧序轉耶恭喜年臺乃爲八十子之夫子公門桃李立見爲夾日五龍足快也諷詠不朽之業並致師相前得收帖附繳別諭一一領悉此君善士師相雅重之前被波及特爲湔浣然專官原系特設他營反失初意弟於將吏事從無敢與今承年臺之教妄認則自欺直陳又近諉其實則此君之可無過慮所得於旁觀者頗眞年臺當轉使安心也弟生平作本色如是年臺豈以爲不可信

●鹿忠節公集卷二十一

範陽鹿善繼伯順父著

書七

與宋如園書

與王翌聖書

與王翌聖書

答張孟均書

答趙明吾書

答趙明吾書

答蔡覺我書

與滿愫丹書

答姚孟長書

答朱完天書

答魏子一書

與張石林書

與張石林書

答張石林書

答張石林書

與賀中泠書

與範民部書

與袁自如書

與袁自如書

與袁自如書

與袁自如書

與倪鴻寶書

與沈彥威書

與梁大朐書

與董邃初書

○與宋如園書

都門一別忽忽至今每於侍相公之餘景觸情生憶從戎舊僚吾二人蹣跚風雨委蛇崎嶇之狀一一在目而其人已在數千里外輒爲魂搖大要患難相隨與尋常侶伴自別脈脈之思亮翁丈所同而王陽之馭猶馳徐庶之心已亂緊澑中少一益友天實爲之𨿽然大事旣襄辭劉者恐終未忘劉也金革之際墨絰以從卽茅兄亦以忠作孝頃袁自如三奉明旨奪情矣撻伐之事政在今日翁丈能晏然乎純綿到手頓傲峭寒附謝弟仰眉公在千仞之上扇頭語殊感深意東事若平片帆千里想赤松子不在我拒也

○與王翌聖書

十二車營盡已教成師相於八月廿八日升堂具禮拜營將而遣之次第盡出關外松錦右屯一帶各以屯種爲名兵法虛虛實實難以預泄良工苦心固不止以愚敵人也明知中朝有不悅恢復之事者一面出師一面告病不得已而陰陽之乃朝士覷破欲進之意卽佯信其請告之詞而欲以騎劫代乎三年來千辛萬苦所辦垂成之緒廢於一旦此嶽武穆之所以慟哭於金牌十二也於師相身上有何不可獨可爲宗社慟耳會議云何惟老親丈詳以教我師相必不趨朝弟亦必不還部近日所備漧糧煤炒唾手爲渡河之用者今且爲歸田之用矣呵呵

○與王翌聖書

李道長有疏參滿桂馬世龍旨下部而馬有勘處二字夫當壬戌春夏何等風鶴孫相公拔馬滿於稠人之中授以重任經營關外恢復四百餘里使山海在重關之內不以遺君父之憂有人心者所共知也卽不敍其功亦已矣而復誣以罪耶至於馬帥七萬金認客魏之談更屬可笑金至七萬不爲少矣是必於軍中取之而軍中錢糧出入不經馬帥之手監軍與府廳各有銷算孫相公已總爲奏報卽後先求多於關門者搜索備至不聞馬帥以贓迹劾則此七萬金從何來耶且人情費錢原爲做官馬帥費七萬認客魏便當做官柰何於逆璫極盛時席未暖而去官耶此事理之最易明者也一去二年無人提起金多者固如是乎李疏語意從諭安性劉永基來蓋諭堅持關外不可做之說以撓孫相公恢復之議而劉其心腹也裏勾外連大事以僨因以難馬帥者難孫相公從前蹤迹久著耳目而李道長與劉稱厚交卽其疏薦諭意自可見今日之疏亦不徒難馬帥意亦在孫相公也夫當國勢岌岌人無固志之時有人出萬死不顧一生之計以一身塞萬騎之衝宗社獲安率土受賜及事略定而各恣事外之口橫坐無影之贓爲宵人快報復之私一倡羣和幾於吠聲此英雄所以負戟而長嘆也然一偏之見一面之詞旣不能使之不起所以持公論而服人心洗前冤以責後效全在中樞之主持前日趙率教被督師重劾竟賴部覆得免則今日之事在老親丈必有善爲之解者非從馬帥起見亦非止從孫相公起見直從國家起見耳馬帥在數千里外此時政未知弟亦非欲馬帥知卽老親丈如雪肝腸如雲意气施恩於不報之地而古人有云更莫畱形迹何曾廢古今則不可泯滅者亦自在耳叨叨不盡

○答張孟均書

十年之別忽接手教中外矛盾漸不可長一句已說透情事督師公之不得行其志一年餘矣而又不得去政苦維谷乃以哨將被陷之故成其去弟相率歸田矣感年兄愛我憐我教我今幸不辱命矣所可恨者河東已有可復之機而我此番接濟來歸之難民橫爲同室之人苦相妒害舟師違期陷我哨將失此機會因以遂其逐督師公之志從此恢復兩字無人出口此忠臣義士負戟而長嘆也最奇者上下不問舟師違期之故只歸罪於哨將之輕進根深蒂固一倡羣和尙有人心哉弟從此長往未知得再睹芝眉否落月屋梁之感固千里所同也臨筆菀結百不盡一

○答趙明吾書

師相自不趨朝不佞亦必不回部點簡書劍相率歸田耳三年來事體之曲折人情之苦樂何堪回首本期從麾下渡河而東遂班銘揮筆之願事乃至此今𨿽從師相歸田夢魂猶日遶黑水白山與前部將軍相周旋也捧讀手札寸腸欲裂寧直爲遊子之悲抑豈爲離人之淚所手額而祝者代師相之人果肯不攺師相之臣與師相之政使河東終歸版圖則不佞與師相𨿽去猶未去也前所借駿騎原擬東徵跨之今附郭官繳上不佞自此髀肉復生矣臨筆涔涔不盡欲言

○答趙明吾書

數年相與自謂都從公家起見臺丈俯亮掃除世套因大英雄之信我遂自喜素行之可信拂袖歸來語親友以關外長城專恃臺兄並敍三四年交情不減古人敝親友聞之心折談之色飛乃剝啄應門而故人之札頓起人疑開讀未完令人驚倒令人羞煞因內自訟素行未孚成色止此只此一著把從前相處都成市道臺兄疑我乎試我乎原函不敢開卽附璧並不敢畱使者宿也臺丈當另眼看不佞豈惟成不佞之相與一段公情並成臺丈之相信千秋盛事也凍筆艸復不盡

○答蔡覺我書

不肖裏居固其所也翁臺而亦習裏居耶病固裏居而裏居不盡關病淸江一曲畫紙敲鍼意長者坐對郎山相看不厭時也而又生逢堯舜爲樂可知曾題楣閒雲山靜日長全借明時成樂地水流云在獨將逸調寫平居此不肖自描行徑而難以泛告他人爲翁臺裏居時多故敢舉似以博噴飯至於札中所稱噴飯不肖欲另轉一解蓋此而噴飯將不勝其噴寧復有下咽時請以墜驢易噴飯何如新天子神聖天下從此大定我輩當覓一善墜不傷之術仿華山道士佯作墜狀糚點太平可也悠悠世態願洗齒頰兒子每承過愛當圖磨厲以副雅望

○與滿愫丹書

吾人生天地閒第一等願要報國家而報國家又全在安危存亡之際臺兄前守寧遠憑城以戰挫敵人累勝之威後救錦州身先士卒矢石相薄折敵人長驅之勢臺兄之功在社稷其自髙皇帝而下實式臨之固不枉孫師相推轂一場而不佞亦得從交遊之末借光不淺卽賞未酬功而此段功勞自在天地遏之而愈揚善妒者喙長三尺祇足爲大英雄洗髮精神耳

○答姚孟長書

離合之情無能鼓山陰棹存亡之感何堪聞山陽笛以仁兄知我之深而猶爲蓼洲事過執朱完天語介介至此乎前者事在急中只得借貸而弟以身任原無契文朱公南還曾自京彊遺一契弟已實時火之後有吳橋使寄朱公書來而按其轉寄之繇有來無往竟無繇附報章以布鄙衷致長者之介介弟之罪也煢煢孤寡旣驚覆巢復苦立壁當是時而介介前說是江南人人節俠而河北無一人義士置弟姓名於蘭譜外也自今以後願勿再提只以此情告於蓼洲兄幾前以百五十金當弟千里之束芻則仁兄之愛弟者至矣躬逢眞堯舜乾坤再辟人相慰勞精神相對各天無異同堂重泉亦如復起歌誦聖徳仁兄當益琳瑯而救時手段想仁兄中夜起坐技癢難禁也有眞堯舜自有眞臯夔予日望之束髮聞張異度名未得從之遊兒麟乃有緣儻借鴻庇從賢豪長者乘風雲之會提挈有人可免墮落無負仁兄期待爾山中無代書人艸此附復惟恕不莊

○答朱完天書

別後兩從吳橋使讀仁兄所寄而其人有來無往不佞無繇附報章此番乃得從張異度之手以布積悃夫前爲蓼洲年兄貸事不佞原以身任之仁兄自京遺來之券不佞已實時火之周氏諸孤旣驚覆巢復苦立壁豈割饔飧以償前事必拒不佞於蘭籍外不得使效一毛於緩急之數哉仁兄過執不必然之小信而未暇爲不佞地今以後願勿再提只以弟情告於蓼洲兄幾前以百五十金當不佞千里之束芻則仁兄之相諒相愛者至矣孟長兄有字亦以此語爲報仁兄欲自爲信當容不佞使勉爲義不佞得自附於義而仁兄之信自在積悰萬縷未遑詳布先以緊關之情奉復計此紙得達而仁兄之淸恙已愈多時天相吉人自當勿藥

○答魏子一書

令先公死忠復聞子敬死孝天不難以三綱專付一門而孝之義大柰何以子敬之才祇以從地下爲事令人酸心駭詫致嘆恨於無窮也𨿽然連尹二子各自量以行其所見子敬蓋自比於尙之義而激足下之必爲員也想年來足下日枕待旦之戈無一夢不鞭逆璫之背而今逢聖人出矣逆璫𨿽死猶碎其屍足下之遭逢遠過伍員而連尹九京之魂當拜主恩日來相知傳聖主憫念忠魂之語人人色飛而家君與不佞則且喜且痛泣隨笑出不能自禁也憶於令先公邸中曾讀佳蓺知爲鳳毛及今每一回首旣傷神於聞笛復隱念於覆巢極目天南中心若搗乍接手教雪淚而讀之爲慰不小國恩且至百惟珍重以成而父之志

○與張石林書

恭喜老年臺開府此地非爲老年臺喜爲此地喜更爲此時之此地喜六十年不戰不爭之地勿發其難於一朝非二十分才二十分膽烏足勝其任而愉快主上神聖天地祖宗齊來呵護默爲啟牖誰令先於此地預備斯人大難一發不需才於遠地應時措手如兔起鶻落斯亦奇矣讀召對錄聖上雄姿英發掩映二祖中興大業拭目可待老年臺所以酬主知者錦囊祕策可略拈梗槪以示故人乎薛同知一鵾同裏同筆硯且年家今幸且在老年臺宇下其材品已經道眼無待曹邱獨念其偃蹇一官幾成雞肋乃忽以此地變款市爲戰場得依大英雄以白面習軍旅也軍中無苦樂但問所從誰當是時薛君樂哉想老年臺磨墨楯鼻或進薛而詠拔劍砍地歌莫哀我能拔爾抑塞磊落之奇材乎滿帥到日必當尊意其人沈雄椎魯大類絳侯髙陽相公所不次拔之者素知撫事而以戰功聞然於遼未竟其用弟每嘆朴直懇到如滿帥而得驕悍名老年臺試思鼻有口腰無骨之將能辦戰事否夫以魏鄭公之戇而文皇偏見爲嫵媚年臺大手自能通此意於用將國家徼福不淺矣便羽附侯未盡縷縷

○與張石林書

年臺治兵勞苦而聖主不憂西顧弟與朝士總席年臺之勞苦以爲安樂古來聖賢豪傑精神橫亙宇宙有一不向勞苦中結成哉滿帥固東方所指爲驕悍者一遇年臺竟成平勃之驩此自年臺爲國起見初非曲徇於滿而滿自分一老革何以得此於撫軍公鳴感遂欲嘔心圖報且欲捐脰弟於滿之感恩而益信年臺之善將將也聖主安得更憂西顧朝士安得不優遊委蛇席年臺之勞苦以爲安樂哉男兒生世身爲天子鎖鑰使舉世借以爲安樂亦足矣敢因鴻便而揚言

○答張石林書

款段長安未敢於風塵中開眼傀儡中開口獨喜接故人書不四六不寒溫直道肝膈無異以淸冷漿醒頭目也雲中原是重地而況在此時天幸安排仁兄於此邇讀大疏痛切明鬯原是近裏著己工夫而人以爲虛恢爭爲款局左袒彼八十五丈人原特受撫邊官銜其主款是衙門本色特朝廷起丈人於田閒使督宣大則卽總督二字戰款俱在其中柰何單標之曰撫邊戰守和三策操縱在我無不可用而款不可明以爲題以款爲題則一步動不得故西事之壞壞於以撫邊字入總督官銜中從來無此體無此理弟於田閒見此報卽對親友謂宰相須用讀書人撫邊軍門載在何典固不待近日議論之枘鑿而始知西事之可憂也旣主於款仁兄在此何用卽滿將軍亦何用然又不肯放仁兄則此懷良苦耳

○答張石林書

論邊計疏於邸報見而荒政略才讀於刻本極重仁兄極疼仁兄又極服仁兄天下再得幾个眞爲身家眞爲性命者布列於重鎭何款局之不可罷何聖武之不可揚也弟與徐老師比鄰而居每相過對談輒以仁兄事爲燥脾徐老師分考一番摸索得眞正英雄於最重地最急時爲國家撐天拄地是大得意事而同門如弟隱隱借光不禁其說項也特三復淚從腹中下一語不無同病之感弟四年於遼腹中飲淚多少仁兄曾於郵筒中慰我則今日相憐自分比他人不同此亦可共滿愫丹道也

○與賀中泠書

國用不足聖主責成計部者至矣計部思所以副責成之旨當按財賦之所以出者大端何在而通爲之計使戶部考成之法與撫按之舉劾銓部之黜陟通爲一體而後州縣之拖欠漸銷軍國之經費漸裕夫人情所趨者權也天下之權外在撫按內在銓部而計部之權輕於飛羽且內之黜陟一憑外之舉劾則銓部原與撫按爲一體獨不一體戶部耳當戶部極輕之時固不能於銓部前與撫按爭權而值國家極乏之時又不能於聖主前使銓臣分罪爲司農者尙不特地立起拿定主意以自爲計者計國乎司農而不自爲計誰肯爲司農計不完糧者銓部旣徑爲升獨完糧者撫按反明爲劾如陜西胡撫參隴州知州劉昌運爲其變法徵糧也隴糧從前止完三分劉知州遂完九分不賞其完糧而尢其變法是明以三分之完爲良法也處一官而阻急公者之心借欠糧者之口從此不完糧者不止秦吏矣朝廷再有何法以裕經費計部再有何策以副責成翁臺有心人也又貴衙門事故敢商之

○與範民部書

此事幸藉手年兄較若列眉寧直爲孫老先生洗髮且令爲國家任事者不終受不根之誣豈曰小補疏末二語可稱寸鐵所稱得意處不須多一二語便破的也

○與袁自如書

恢復之議翁臺呼而髙陽應恢復之事髙陽鼓而翁臺舞乃寧錦屯防而髙陽罷寧錦戰勝而翁臺罷誰實爲之誤乃公事幸聖人禦宇專起臥龍中外臣民慶底績之有期交相慰也復見大疏爲髙陽剖白一洗近歲之陰霾再見本來之面目凡在簪紳爭爲傳誦翁臺豈阿髙陽者哉翁臺之任卽髙陽之任則髙陽之案卽翁臺之案髙陽之誣謗明則翁臺之展布易此可爲廟社慶者也

○與袁自如書

髙陽公爲八里鋪長城獲怨於王岵云此自因翁臺大議起不待言也岵云修怨髙陽而借馬茅爲題此其心事路人所知亦不待言也兩人俱當對簿茅以中途患病未到馬則久系囹圄屢經審問矣原參項款俱無蹤影而當事者必欲深入明知其無實迹只要彊坐總之岵云餘毒所螫朝士墮其雲霧未易驟解耳昨大司寇忽過敝寓問馬世龍事弟不能作違心語直頭直腦陳馬帥有功無罪之狀兼述岵云報怨髙陽借手茅馬之詳且謂再創河東奄有河西實髙陽用翁臺之議而馬帥奉以周旋四年閒無一事不從三人手中過今督師公見在軍中何不以馬帥事問之而必據無影之參疏彊求硬坐乎司寇云亦爲馬帥屢審欲定其罪又無實迹已作字問督師公求他實實寫來弟踴躍許之曰如此則事迹自有捲案功罪自可明白以前之功罪得明則以後之邊事可做非小關系也司寇意似稍動而未知其字已徹視否夫馬帥之事卽髙陽事而髙陽舊日之事卽翁臺今日之事且髙陽與馬帥舊日所行之事又皆翁臺舊日所同功一體之事曩者髙陽錢糧事舉國之誣謗得翁臺一疏而立明則今日馬帥事非借翁臺片言誰爲雪其冤者司寇忽發請教之意此天不欲使馬帥終苦覆盆髙陽復墮坑塹而使乞靈於補天之手然馬帥在遼四載豈能一一盡得人意則今日乘危下石難保無人持公道以全大體全在翁臺主張耳司寇字或未及茅而回札不妨帶雪數語此自關邊計非直交情也

○與袁自如書

前書已發而馬使持翁臺回戶部咨來展讀數過可勝感服適蔡兄在座細爲商搉岵云陷馬原所以陷髙陽則欲爲髙陽只在雪馬馬帥初到問官盡欲深入因邇來長安公論漸明人情歸向髙陽爭有東山起謝之思故於馬之獄漸寬而請教於翁臺蓋明知馬帥之事卽髙陽事而翁臺前爲錢糧出疏以雪髙陽事屬一體必相呼應政欲借翁臺之語以爲雪馬地耳翁臺大咨情理曲盡而有疑者柳河原系哨將接難民已經髙陽奏過今云欲渡河斬級似宜再酌恐深文者借爲難端通璫一段似可略寬蓋馬在罪中禁受不起翁臺之語尢禁受不起也咨中有此二段馬便難脫髙陽便不得漧淨弟與蔡兄愚見如此又聞蔡兄述翁臺千里相念之意故有所疑不敢不明質於翁臺亦所以報知己也惟臺裁

○與袁自如書

大咨再至是滄淵救命符爲人須爲徹於寅翁見古誼然豈從一武弁起見哉國之大事在戎而卽戎之患莫大於局外掣肘腦後算帳冷盡豪傑任事之心今藉寅翁力爲疆場效力人爭些地步有益廟社豈曰小補蔡兄無能其肝膽寅翁所重其潦落寅翁所憐今有字往候並致髙陽相公書蓋海內聲气能有幾人臨風東望可任依依

○與倪鴻寶書

不肖於田閒讀大疏恨不卽日見之乃抵都踰時而未獲一晤猶以爲造謁每值公由預約庶可相值方擬約期忽罹陰陽之患先苦感冒大汗而解隨苦紅痢一晝夜二十餘次困憊莫支今𨿽略愈自忖病弱萬不能據鞍比能據鞍臺駕出春明矣是終無繇一睹芝眉也夫以臺臺千載人不肖生同時又同居一城之中竟遷延遲久自虛其田閒想見之願豈不陋哉擬於薄暮雇小轎便衣造訪未知臺臺與其進否

○與沈彥威書

弟以同門爲編氓眞屬奇遇而半年來不敢輕通寸楮以混淸嚴非獨引分寧直避嫌實以老公祖一臨易水宇下二十城總無不平之事卽懷愛助之心無可借題耳而居恆以未效一得於知己之前不無寶山空回之恨今乃幸有可借以裨髙深者得諸地方士民之口聞見極確關系吏治最大急爲老公祖陳之新安胡令士棟近未列薦不知何故上谷吏治固稱多賢據實而論如新安之徵糧平收粘重納姓名於壁仍令領回者有幾如新安之問理惟願和息不事贖鍰者有幾如新安之買辦一照市價不苦行戶者有幾如新安之供應上官不用富戶件件自辦者有幾如新安之箝束佐貳不生事嚴戢衙役不下鄕者有幾且徵收卽平而合封不無微羨卽以本地之物用之本地如戰馬之買解誰似新安於發價七兩之外官自補足而民不擾遼餉之米豆誰似新安絕不僉派令殷實吏就天津買運而民不知如靜修祠之重修先以分貲爲倡如仇孝子之給絹帛米肉月以爲常孰非以新安財做新安事哉至於錢糧則淸積年之飛灑於葦產則釐豪猾之蠶食不無一家之怨實聞滿路之歡而迎春悉裁陋規船稅悉罷徵榷娼優不敢入境樗蒲俱已潛蹤又未易更僕數者若不論資格惟核治狀上谷二十城當以新安爲第一而近乃不得與薦此異事也以如是官而不得薦必有中傷之者蓋胡令卽得千萬人之心而未必不失一二人之心其千萬人之知感𨿽出公道而未能操殿最之權其一二人之隱恨𨿽出私情而或能參異同之議此於吏治關系不小察吏安民系老公祖之事想於按臺復命必力爲推轂而此時新安令頗聞有去志新安民恐失其慈母卽弟密邇鄰壤熟聞輿論亦愕然若有失惴惴然恐事之再誤也故據以入告聊自付於髙深之一助而更爲風勸有司勿以愛民爲覆轍相率爲剝民之事蓋共以剝膚之災求救於菩提心霹靂手非徒爲邑令抱不平也

○與梁大朐書

不肖於世事百不知好獨聞海內賢豪則心傾神往恨不置身於其側卽賢豪未必我知而無言之地日相周旋曩從劉隴州昌運聞眞正英雄之槪近有王中翰鍾龐來自戍所劇談塞下威名令人色飛而拂衣於逆祠上梁之日尢仰雲霄之一羽銀筆旣述不禁說項介其傍者不知其爲神交且疑爲素交也頃蔡兄無能自言得交於翁臺且言翁臺屈指論才偶及不肖孔北海固知世閒有劉備耶一笑蔡兄再往遂不能自抑其親近英雄之想徑通姓名願備藥籠之一味督師事宜三冊卽以侑緘翁臺當事楡關此冊亦此地當收之文獻也我輩意气相期有事直以相告蓋髙陽公再辟河西气吞河東中遭姦阻大用未竟而王岵云修隙藉參馬茅以陷髙陽此其心事路人所知也茅病中途馬當對簿邇來長安公論漸明大司寇始知馬罪之不可彊坐又知罪馬之卽以罪髙陽而欲借袁督師之語以爲雪馬地因借雪馬以爲髙陽地則回咨只就其所問而開解之此案便結所全甚大然馬帥當事四年任怨不淺今在袁督師之傍者能保無修小嫌昧大體之人乎一有雜言且亂人意袁督師固命世豪傑而左右其閒使勿惑異說以全大體惟翁臺是賴筆所不悉蔡兄有口翁臺天下有心人亦不待其詞之畢矣

○與董邃初書

敝鄕何幸得藉繡斧爲甘霖弟何幸得稱年臺爲公祖聞命後兩及門俱值公出嗣圖積誠而賤足劇痛不能履地憑童爲幾倚筇爲足將一月矣昨聞新邑令謁老公祖領鈞語爲地方籌米豆事頓令病骨欲蘇此一事關系畿民性命老公祖一念及此生民之幸亦社稷之福也弟卽以病不獲面談願以芹議備采擇然非自恃朴腸素徹於道眼亦不敢深談至此

