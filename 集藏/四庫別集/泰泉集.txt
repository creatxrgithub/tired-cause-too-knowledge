泰泉集明黃佐撰

泰泉集十卷明黃佐撰佐字才伯香山人正徳辛巳進士攺庶吉士授編修出爲江西廣西按察司僉事召入爲左司諫歷官至少詹事兼翰林學士爲忌者所劾罷卒贈禮部右侍郎謚文裕事迹具明史文苑傳佐少以奇雋知名及官翰林明習掌故博綜今古於經濟理學尢爲究心嘗與王守仁辧知行合一之旨多所闡發生平著述至二百六十餘卷所撰如樂典革除遺事諸書今俱已別著於錄此集刻於嘉興乃其爲司成以前之所作也佐才力博贍摛詞掞藻足以雄視一時海內亦奉爲壇坫嶺南自南園五子以後風雅中墜至佐始力爲提倡如梁有譽黎民表等皆其弟子廣中文學復盛論者稱佐有起衰救獘之功其詩吐屬沖和頗見硏練朱彛尊謂其取材太陳故格𨿽聳髙而气少奔逸然在荼陵宗派消歇之餘七子議論方興之會獨能力追正始不失雅音猶爲不惑於岐趨者焉至其春夜大醉言志詩落句有云倦遊卻憶少年事笑擁如花歌落梅此不過嘲風弄月之詞自注乃以欲盡理還爲諭彊附道學實爲迂鑿無當王世貞謂此乃佐爲美官講學恐人得而持之故有此語當得其情然究不免通人之蔽矣

乾隆四十二年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

泰泉集卷一

﹝明﹞黃佐撰

○賦

幹淸宮賦

﹝缺﹞

泰泉集卷一

●欽定四庫全書

泰泉集卷二

﹝明﹞黃佐撰

○四言古詩

登歌三首

油油翕云維龍之朋君子來思球瑟和鳴和鳴鼔庸篚帛旣共式愉式誨君子攸躬油油翕云維龍之遒君子來思鼓瑟鳴球徳輝孔周云胡曽不我畱飲此芳醑俾我昭受爾休油油翕云維龍之光君子來思球瑟鏘鏘球瑟鏘鏘匪曰大康飲此芳醑以俾我尙於中行

翕云三章章八句黃鐘淸宮﹝俗呼正宮﹞

驅馬滔滔遵彼林臯匪逰以遨將命靡竣我心忉忉

驅馬滔滔戒我徒旅匪逰以遨將命靡竣豈求寧宇

悠悠彼鱣﹝葉音尖﹞載浮載濳亦照於潭將命靡竣父於何瞻離離彼翟﹝葉音支﹞載鳴載飛亦集於萆將命靡竣母於何依駕彼乘牡夙夜孔皆匪逰以遨念我二人歌以告懷

驅馬五章章五句黃鐘淸宮﹝俗呼正宮﹞

彼爾有棠敷賁於稷﹝音亥﹞焞焞輶車邁如弗克我車䢐丘六轡旣柔夙夜其勤爰諏於郊我車䢐岨六轡如組夙夜其勤爰謀於野我車䢐薄六轡如濯夙夜其勤爰度於國我車䢐宮六轡旣雍夙夜其勤爰詢於公

彼爾有棠五章章四句黃鐘淸宮﹝俗呼正宮﹞

孟冬親享禮成有述

天睠有明全付寰宇蒼精洞照黃壚孔膴三極薦馨百祇恊矩列聖受之靈承於旅禦歷執符率循倫序皇帝叡聖克配舜禹河澄獻瑞虹流燭渚龍飛虎變奮迹南楚躬發人文志蘊神武親以孝崇民以仁煦望日就云有睎匪■﹝貝胥﹞紹我毅皇光於烈祖敷天之下歡謳忭舞慶宵蔥蒨宸景■﹝日制﹞旿更化圖新主敬作所休否成泰亨屯幹蠱如彼巨室飭厥藻斧如彼天道以涼代暑皇帝篤友翼室哀素遺大投艱創深痛巨康陵告竣乃正當寧乃於孟冬乃卜乃簿乃謀乃惟乃集有瞽乃陳廣樂享七廟主虡業崇牙乃縣乃樹箾筦琴瑟應田祝敔欽欽維庸逄逄維鼓作麟儀鳳吼鯨動■﹝虍外異內﹞鏜■﹝釒答﹞鏗訇匪滛匪怒佾舞洋洋拜伏昻俯旣備旣調旣戞旣拊大樂展奏旣恊雅部皇帝乃駕齋宮往■﹝彳吾﹞周廬星列閣道宵抒中貂肅隊金吾設鹵千官景從接珪聫組龍旗云麗鳯蓋霞舉和鸞韻風旭旭許許亦旣戒止殫我丹腑維精維誠神若可覩赫赫肹蠁恍恍笑語左右贊相將事黎暏揭虔妥靈孰敢有侮奉璋具鬯濯鼎及卣亦有藉茅大羹元酒有粱有秬有稷有黍陳彼巨豆大房鴻爼腒■﹝月肅﹞醢酖脾臄及鯆■﹝需兔﹞鹿維炙載有鱻羽皇帝乃奠盤辟拜■﹝非頁﹞有祝伊弁稽首覼謱會精思誠灌我淸醑神其來止歆我簋簠陟降左右昭穆萃聚神其歸止祥飆靈雨雲輿紓徐星驥容與光景繽紛絳霄翔栩皇帝孝謹拜受神胙神錫皇帝千祥百嘏室家之壺眉壽黃耉執冒端委作民父母於萬斯年永有中土神錫皇帝股肱心膂翼以臯夔從以周呂納謀和衷同徳夾輔於萬斯年匹休扶珇神錫皇帝豊年亡窶蒙蒙瑞麥與與祥櫓陳紅相因充滿倉庾於萬斯年下民奠處神錫皇帝聰明中度天臨海鏡賢豋佞去消彼獝狘鑿齒■﹝豸契﹞貐於萬斯年無有噢咻神錫皇帝福女毋拒於萬斯年永其福女皇帝孝謹拜受神胙愴福載歸詹戀堂廡采薺奏節言旋禁籞出禦端門賜羣臣脯徽儀熈穆從容燕譽如天之澤如露之湑萬國同慶龍徳斯普於萬斯年孝享受祜於萬斯年埏垓順敍於萬斯年有明之緒微臣作詩用繼商魯

短歌行送洪子玉方

秋露載晞朔雪雲飛盍簪詎幾駕言騑騑肅彼前旌奏此和鈴風驂翼人遄如流星今夕同堂明發異鄕何以別子驪歌鸞觴林疏壑淸山空鳥鳴風吹斷蓬與客䢐徵子在在燕洌洌寒泉撓不可濁其流爲川子在在浙寒泉洌洌思子如濯中心孔熱石田碌碌逋稅斯督云誰之故空其杼柚原則有杉隰則有藍糟糠裋褐饑寒所甘

○古樂府

鐃歌二十二首

正徳十有五年秋宗室以寧叛殱於九江歸於豫章就俘將告於甸人皇帝猶自將討之以將軍泰爲副遊擊將軍彬閽人忠前驅所至無不雷驚云駭者七萃之士靡不懷歸臣佐謹撰鐃歌冀有聞焉

朱鷺姚以般從以孔蓋車班班北至楡林南踰淮之水駕之日千里鷺飛得飛止茄下游魚頳其尾皇帝飲酒愷樂壽無極

朱鷺一章十一句

思悲翁梟子雄美人夢翁也從天以來下悲翁之來神靈雨子朝以飛暮何於處猗嗟嗟松栢蕭蕭泰陵樹

思悲翁一章十句

艾如張羅畢以羅雀飛避旃將誰何雀以飛羅罹之鉦鐲何以爲嗟將問誰又何以爲嗟此者誰卿道不鼓絕聲白雲上天日月其明

艾如張一章十三句

上之回大驅馬汗沾野艸百里赭行以北美人從不駕捨行以南羙人泣不旋駕左平虜右舄奕豫章率服威武誰與敵

上之回一章十四句

擁離在朱巷珂馬避之誰者往前有宮殿跌蕩蕩箭火飛從天門道傍謳者野逰盤萬年行樂誰不歡

擁離一章七句

戰城南分戰疆運握奇陳八方鎧甲紛貟衷土黃龍江之水洪湯湯馬得飲之人不敢嘗馘囚鄕晨觧其縛犒以錢刀暮用爲樂願爲忠臣死報國

戰城南一章十二句

巫山髙髙若何淮水遶之不可以過■﹝馬聶﹞驄文馬錦障泥我欲渡之徘徊而驕嘶陽臺有女居迷樓愛而不見煙雲愁冑有蟣虱戶有蛜蝛嗟我行役今還歸

巫山髙一章十三句

上陵以逰遨下津駐旌旄問君從何來來從朔方渡淮濠軨獵爲君車駕以赭白馬鼓聲瑯瑯漏初下手格飛禽血四灑戶寐而訛絕行者宮監盱駭走且僵玉盤薦食君莫嘗當天鳴鏑射兔獐湏臾白日出東方

上陵一章十三句

將進酒君莫辭何以侑之虎撥思薦嘉殽陳雅詩羣桀旣翦江無螭時邁其徳隆天基

將進酒一章七句

君馬黃臣馬玄狹斜相逢不敢前黃馬馳逢馬逐後歕沙前歕玉副以江許翼兩張翩翩倐如流電光周有穆滿今聖皇君臣布徳周萬方

君馬黃一章十一句

芳樹生蘭池華葉何芬敷鸞鳯去之棲者烏唶我西秦氏家有蕩子焉爲夫烏乳且哺生有雛嗟嗟蹇爾胡乃無帝何爾惜金僕姑

芳樹一章八句

有所思思我母慈身上錦裲襠母身淸寧壽以眉日夜要襋之於今化爲緇嗟我乃多攜離水流東海歸何時嗟我會面安可知晨雞鳴鳴不已東方明星光動地照我馳驅走千里

有所思一章十三句

雉子班行可思雄求山梁雌從之羽短何由飛流宕原澤中雉子雊以遨翁孺知之思羙其膏白龍化魚罹彼豫且視子所止乃非丘隅謂之載之我有車雉子去我將安所如

雉子班一章十五句

聖人出龍翩翩羙人出以管弦千旌萬騎雄哉紛四家從以部領軍舞劍浮白觴我鎭國陳祕戲樂復樂

聖人出一章十句

上邪下狹山童不可獵射黿向江江水竭願皇垂拱開明堂鋪仁獲政和陰陽千秋萬歲長樂康

上邪一章六句

臨髙臺望泗與淮言采其芑於水涯誰其殖之感我懷奮戎東南逖以北無以逸欲臨萬國生民何依依我徳皇祖在天敬哉有赫

臨髙臺一章九句

遠如期駕馬以出門咫步不可知林有虺水有蜮短狐封狼肉人以爲糜萬里吁可悲有杕之杜喬其枝皇人壽榖今旋師

遠如期一章十句

石流江怒烏龍萬斛不可以渡江怒石流萬斛烏龍不可以浮神怪隳突衛皇蹕皇濳以躍躍復出於萬斯年保貞吉

石流一章九句

務成昭惟唐堯欽明秉徳羣後朝建禮縵縵歌慶霄屈軼在廷豊不雕茅茨土階以逍遙望云就日誰敢驕

唐堯一章七句

玄云油油北風肅肅震電飛動拔大木雪雹湏臾及牛腹驅車隨鑾走折軸關弓射天中鴻鵠酌金叵羅奏蕃曲

玄云一章七句

伯益虞有虞智周百物禽用三驅無爲而治永終譽皇帝孔武徒手搏雕虎去其爪以蹲■﹝非頁﹞腓皇於後實率舞猗皇之勇駭萬人山川寧鳥獸馴

伯益一章十句

釣竿何珊珊不如罟网賢鰋鯉何簁簁不如鮪與鱣网罟一舉獲者千彼鮪與鱣潛深淵嗟鱣與鮪終棄捐金瓢進禦烹小鮮兜離歡呼壽萬年

釣竿一章九句

樂府四首

少宰燕泉公奉使四圗曰職方使邊曰汴省旬宣曰大僕考牧曰滇南巡撫詠者類多歆艷愚獨以爲正徳時公賦半潤權屋輪蹄將徧天下仕其時而莫省憂者非大臣也體公志造玆四曲以備今樂府非故肆躗以求異云

闗塞曲

關塞長關塞長引弓鳴鏑秋艸黃臨交河望金微風吹沙作浮雲飛詔期門馳羽書韋韝索辮辭穹廬惟職方貫利同輶軒駊騀川原中撫長劍行路難有何者鳥菀於弁搏雕虎接飛猱登頓濡迹安足勞徵九賦賚三軍■﹝馬聶﹞騘父馬徠如雲建華毦遏奔鯨奏鐃旋鐲邦國寧

汴梁曲

伊洛亙衿衛沃野開豫疆分茅席英彥信多籌策良撫翼希天池抗志詠甘棠控紲蘭臯側弭蓋椒丘陽夙夜撫■﹝惸﹐女代忄﹞婺閻閭交相慶輸國有程度啟處安可遑露冕入燕冀飛鷁浮河漳扶宮羅繡戶京室何煌煌引領三嘆息牽牛空服箱

燕山曲

彼崇崇者燕山北俯碣石祁連胡騎啾啾沸天摧堅仗此佶閒翩翩霞布星躔冀產俶儻權奇軍■﹝馬伏﹞逸迅雄姿忘■﹝金﹞引鏡黃驪膺帝命主治之濯龍歌萬福徠東方之日照垌服皁螭翥鴻驚蹀足徒睎朔旌西馳瑤水冥冥寤摽仰惟聖明

昆明曲

浩浩昆明池乃在點蒼山陽旁有羅施故邦蟻附蟬聫賨僰蠻髳參錯其間﹝一觧﹞宣父居九夷大道無不容白日灼幽崖窮髮漸華風澆訛反天經由余諒非戎﹝二觧﹞■﹝髟上不下﹞髵著裲襠■﹝石萬﹞刅馳且都投刄拜中丞謳吟挾詩書嫉巫信醫日和以愉﹝三觧﹞芁芁彼薺麥薉我蘭畝培灌其勤薺麥亡嗣有循聖賢長道屈此羣醜臣心不負陛下聖上有倉浪之天下有孩提黃口﹝四觧﹞

騘馬行贈別張侍禦歸常州省母

騘馬驅河幹飲餞相追攀騘馬驅河幹飲餞相追攀朱汗染月題玉珂鳴珊珊駕言將母千里當何難歌以言之騘馬驅河幹﹝一解﹞瞻彼瑤水旁芝艸何翩翻瞻彼瑤水旁芝艸何翩翩采采盈懷袖盛以白玉柈奉母駐容顏延壽千萬年歌以言之瞻彼瑤水旁﹝二解﹞象管繞鳯梁芳筵樂未央象管繞鳯梁芳筵樂未央靑女素蛾疊舞浩倡彩服延鮮風照耀白日光歌以言之芳筵樂未央﹝三解﹞

○騷辭

弔許大夫文

大夫諱逵汝寧人始令樂陵討劇盜大獲以功晉僉山東臬事寧邸宸濠蓄異志久朝論以大夫賢且才乃晉江西臬副俾制之至則首治其黨蘗徐本之圖然勢且成矣旣反卽執大夫問焉大夫曰予惟有赤心爾豈從若反乎盍亟兵我又曰汝行當萬剮遺臭萬世也

閔大夫之偭辰兮扣斧鉍而商歌心愲結以涕洟兮何倉浪之幽遐紛旣邅回而樹伐兮身胡邈乎王家羗勁杓乎妖藩兮卒離身而速化嗚呼恫哉兮大夫之純貞世途氛霾兮翳雒棠以爲明驅雞斯以守閭兮乘狶獒而駕衡縶長離而笯之兮鬼車奰奰而晝鳴謂鉤吻爲飴兮謂膻湩爲馨犠尊棄於混澖兮衷龎涼以爲榮長門幽擯夫南威兮登礲亷於曽城主伊臯以庖偪兮偕來革而迅徵於嗟夢夢兮惟荃之故扣階苔繡兮泥薉遵夫鸞簵幽痗諱其膏盲兮拒斥兪跗蹻跖夾翼於皇輿兮日懷寶而營富彼狡童亦何知兮乃窺覦而乾天步朋逰光以爲侶兮魌魅雧其如林嘑白徒使血人兮鳴火狐而肆鴟音辟童觸麋而首灰兮顧宏肆其毒滛萬艫銷於一炬兮程吳濞而卒禽桎拲崩厥角之紛如兮飫珍榖夫何心維大夫之介特兮狡童齦以爲仇進欋梳而杖之扶兮荃又昧夫好逑倅寸鐡之弗持兮耿忠略其誰謀表丹忱以就兵兮白日爲之匿幽嗚呼凶罦髙張兮鳳摧其儀羽神龍失憑兮乃嘰於鼠巷哭且■﹝目買﹞兮傷我士女彩霞蜚兮玉輤舉風蕭蕭兮神靈雨嗟世之知大夫兮維守死而不移余惟追數夫荃兮登大夫之匪宜朝有黯而淮南寢謀兮寔大夫之優爲茍維寄大夫以禦侮兮又何至勤外部而陳師旣告甸以縣磬兮聊以慰夫行路何大夫之同軌兮尙或疏逖而齊怒謇大夫而慭遺兮固亦遵塗而窘步泊皇穹之純佑兮何不攺乎此度嗟佳冶之緯繣兮稽前修以皆然璠玙有棄而抵鵲兮蓳■﹝艸寧﹞有采而升筵董道構湣以不回兮視余袂之漣漣魂耿耿其在天兮亙宛虹之連蜷墋黷尙其有極兮永與泰素而周旋

○琴操

琴操三首﹝有序﹞

予尙友於鄕之古我者得師資焉於漢一人曰董正伯和家於番禺通毛詩春秋明經爲儒名士車遂自中厚與居送遂喪還義動州閭黨錮禍萌徵不就公交車淸白之操始終不渝爲之賦元云於唐一人曰張九齡子壽產韶曲江喪親致孝感能爲文章拜翰林學士遂相明皇知安祿山終必叛唐帝任李林甫日惽於色荒貶九齡於荊卒可永傷爲之賦荊山於宋一人曰崔與之正子爲增城人起家參軍在在稱循登城諭叛卒宵懼而奔官廣南安撫澤於鄕民史彌逺廢立辭俸不行理宗命相疏十三陳秋菊寒泉娛老海濵爲之賦菊泉夫貴富亡常貧賤斯安茍利國家一身遑卹鄕人之古我者如此於戲我猶未免爲鄕人也其可不自敕哉是用安歌命弦竢審音者采焉

玄云操

油油玄云蔽日之光有昬者■﹝木豕﹞持天之綱禺原膴膴可耕以粟駟馬髙車無我嚢三木若虞設羅色斯駴而彼巢於幕於嗟殆而

荊山操

我䢐荊山歷彼林與丘大道坦坦我行夷猶丘則有貉林則有麻我采我獵供我後裳與裘匪裘裳也則無寒暑詒我憂嗟我後聖矣國誰與預謀徛

菊泉操

菊之株挺挺兮匪則有柯兮泉之源龎龎兮匪則有沱兮柯維其那沱維其波我嘯以歌兮𨿽有胾肉於以餐我菊兮𨿽有甘醴於以酌我泉水兮匪菊之馨匪泉之淸我憂如酲兮

琴操一首贈別徐可大

嶽峯子有古道者也陳我臬事且歸矣予仿古聲以贈俾弦而歌之

嶽峯髙兮石離之髙賢蔵兮民知之中有田兮側有茨褐之父兮耕治之烝而云兮倐而雨雨滂滂兮峯之下田畮畮兮以禾黍云兮歸兮吾待汝

○樂章

孝烈祠樂章二首

濮人宋顯章廬父墓備極哀惻冦起所過殘滅至其墓相顧曰孝子也遂去之𨿽松柏無翦者嘗爲郡庠生試弗偶以卒卒之日妻辛氏慟哭以死自誓數日不進一溢米竟雉經焉知州李緝上其事於朝且立祠歲時祀之州人倪禦史宗嶽俾予爲作迎送神樂章

鼉逄逄兮考鯨湛椒漿兮列蘭蒸五音飾兮黻繡張瑱瑤席兮玉英膋蕭炳兮拜以俯琴瑟奏兮雲門舞南垓闋兮栢舟靈不徠兮夷猶驂泰鴻兮燭龍轡慶陰陰兮靈其有喜儵蕙帶兮荷裳又金支兮翠旗鴛鴦鴹兮靈之徠靈徠不徠兮我心悲

濮山■﹝山畏﹞崔兮濮水漻泬髙賢愉愉兮繄孝而烈穆並騁兮盤桓擥桑梓兮涕潺湲象輿轙兮憺容與靈臨饗兮福我士女矯揚光兮宴娭永山側兮云施般姚姚兮裔裔靈何爲兮汪然逝褰霧縠兮窅冥冥山水夕兮含淸春有蘭兮秋有菊結無極兮芳馨

泰泉集卷二

●欽定四庫全書

泰泉集卷三

﹝明﹞黃佐撰

○五言古詩

情詩二首

玄云亙北陸朔風銷繁林荏苒歳律殫廣庭多沍陰仰惜流景迅俯嘆無完衾所思眇天末欲往冰雪深寒鵲求其曹當櫩遺我音翩翩倐相逐望望獨傷心傷心不可極付此焦桐琴

旭光射凝雪起望前楹東曽云忽蔽虧蹙嘯延緒風緒風無回輪曽云自冥蒙佳人悵何許天阻安可通睴目亦知晏蟄虫亦知冬營魂抱區區佇立思音容嘆息詠其雨勞心夜衝衝

學古一首爲人代贈

信誓願偕老綺筵當夕張蕙心羙無度蘭鐙明洞房柔情方日洽健翮俄風翔金門邈霄漢玉音限河梁憂來拊齊瑟偪側中自傷人生有離合世事安可常妍華化枯槁會見熈春陽

歳暮言志一首

華年日婉晚隱幾意不愜晞古思振纓撫時淚承睫遙聞逵術中車馬競馳蹀金張富燻天漢貂垂七葉紛紛誇毗犀蹇諤叵容接守朴道所惇彌文世方業遺經如不售已矣事畋獵

憂旱詞四首次周天保韻

火昊何硉兀赬霞倐舒斂陽崕卉漸腓陰畛穗猶愞淩晨秉良耜屆午已重趼丰殷𨿽有願藨蓘竟難展龜拆徧沮洳象耕失巖巘赤子本誰責黃塵昧予眼下泉良可悟膏雨亦雲逺桔橰正紓急襏襫俄掲淺蹙嘯起長嘆司命孰回轉

端居揆天道回轉藉人理歌雩泊周典犠禱懷殷祀靈鑑未雲集甘澍難久竢皜皜咸池升浩浩元雲起光景方蔽虧忉怛靡終已重陰閟閶闔阡術多荊杞幸此彌天澤貺我崇朝喜魚龍恣瀺灂卉木紛旖旎驟焉不終惠昭假竟誰恃

昭假嗟無端汗下如流永長颷旦夕起萬里火雲動仰晞灌木陰俯羨渫泉湧箕畢澹不芒蔚薈隮以聳積陽忽退舎有渰弗旋踵滲漉洽■﹝土嬴﹞壖慈蒨被疇壠數極見仁憫望愜免疑恐亮非牲玉感尙覺蘊隆重誰能揮龍淵爲我刑螮蝀

螮蝀不可指矧可刑使雨氛祲未詎銷霖澤自爲阻爕調付茂宰陶鈞自明主天居崇萬里齊州隔九土薦馨維齊明厚生在農扈嗔雷怒未平埸苗靑幾許龜腸營一食鶉衣成百縷頗聞禁苑涼鳯吹導鸞簵憂來奏虞弦操縵且調柱

贈黃子令浙水

沐浴際嘉運王路方淸夷九重軫民瘼推擇爲吏師夫子受靈眷宰邑撫■﹝惸﹐女代忄﹞婺露冕浙水春銀章有光輝種花當使滋澤民當使肥中心發陽和涸野成良畦灼灼崇桃枝健翮聊假棲一朝風雲合當爲鴻鵠飛

送邱子令余姚

車蓋集宛洛愛子能久要覧此光熈運奮翮楊英翹綰綬宰花縣飛舄淩雲霄別子問何時朔風驅玄濤落葉歸本莖茂松見後雕君子秉眞性豈爲寒暑揺援琴奏淸啇悵望心煩勞孤鴻遵修渚別鶴唳逺臯殷懃仗尊簋於焉永今朝

送盱令奏凱北上

弱植抱匡濟宰邑光有孚妖藩構天禍奮身被縵胡談笑翦鯨鯢志與白日孤長颷激西江尠彼烏林謨奏凱赴皇闕禆海皆歌呼鼓角聲遏云組甲光載塗行當荷寵靈千載昭令圗

送劉子飬和督學山西

金風鳴素節嚴霜肅中坰新丰木葉脫■﹝氵覇﹞滻寒波生送君郭門道衘命戒晨徵飛幰指蒲阪落霞隨斾旌陳臬在風教晞古當振纓堯宮土華碧舜山煙艸平相期辟皇路爲君謌徳聲

湛子宅夜燕和呂子仲木邊鑪詩

圍鑪坐寒夜嘉賓愕以盱朱火光吐日陽龢滿前除眾肴歸一器變化斐然殊食羙且需熟充實諒由虛妙悟得同志攬環誓相於

云州隱居

結廬天水交菇蒲斷人境水气蒸爲云揺光混波影淸飆驅云去淨緑澄萬頃心隨遊鮒適目送狎鷗迥捲舒悟世理流動入神領舉觥揮碧寥浩笑策飛景與君論大年龜鶴未爲永

遊李將軍梅園呈同遊張廖童三子

招尋出秋郭蕭晨恣遊冶涼飆動天末紫翠滿平野駕言稅梅園水竹自幽雅方舟散鷖鷺通川入桐檟興乘虛籟發目送驚湍瀉雲飛答流諷川泳避揮斚盤紆極展眺塵悰儵瀟灑微茫髙嶼外隠暎暮霞赭營歡恨晷速顧景不能捨今日乃何日勝引得陶寫達士謝溟涬浮榮譬風灺文案苦纒紏況復役車馬緬懷區中人亮志良已寡

伏讀今上卽位詔有述

皇穹新泰運帝迹發郢甸謳歌仰元徳恭黙受靈眷甘澍從寶輿瑞日麗瑤殿宸景旣昭■﹝日制﹞慶宵亦蔥蒨得一天下理吹萬羣情抃渥恩流宇宙絲綸迅風電扶聴走衰白喜極淚成霰毅皇昔開邊■﹝宀禹﹞內輪蹄徧大阿忽所持羣妖競方煽虐熖然不息丰鎬失詒燕悔從黃竹萌痛自烏弓戀亨屯出雄斷休否席耆彥布濩神武震灝噩人文絢姦如轉石去賢用拔茅薦外圉事櫜戢內帑發余羨鴻猷悉以舉丕構從此奠非心在黃屋恫瘝惟赤縣煌煌嘉靖治不厪鬼方戰崇極得辭圯宜民見通變稽首誦堯言萬代永如見

掄材赴公燕作

掄材受明詔躧步金馬門淸塵接臺衮彯節追華軒髙燕春官署序爵列長筵殽核一何綺桂糈映蘭罇方懷失士懼敢營酬酢歡金玉贊王度化成肇人文引領睎皇居紫气騰元間聨翩謝慈惠稽首復何言

春院試士二首

春院寂以迥魚鑰何重重哲匠賁嘉運海鏡開昭融華鐙照藻服虛堂流夜虹丰膳侑淸觴有集惟俊雄入帷見素月鳴枝懷緒風天心同靜宻坐待虯漏終蹇衣拂鞶礪矯望明河空恊極待羣彥道合時乃雍安得翽翽羽接翼鳴髙桐

冀產多龍驥荊山饒奇璞永懷龢氏愆願騁孫陽目擁衾盤礡羸秉心向明燭朝餐靑玉案暮禦流黃幄衣縕甘食■﹝艸汧﹞於焉愧珍榖誰令鉤棘習回漓見熈穆偉矣歐陽子千載仰喬嶽

出京別親友三首

潔身逰魏闕周旋未言殫天衢何崇崇短翮思飛翻賴我金蘭友婉孌同所歡銜恩負覊紲遙役指岷嶓威蕤集端委璀璨紛盤飱朝車發朔塗莫舟泊河幹蹇袵自玆去佇立懷辛酸矯矯飛鸞鳥奕奕彤雲端會長不自慶別促空成嘆

杪秋天地肅元林嚴風發嗷嗷宿雁起萬里黃雲沒行子懷越都胡馬嘶燕月佇立睇川原川原莾空闊樹萱亮有懷食芹曠未達況玆別親賓何由慰饑渇昔爲驂與靳今爲弦與筈

騑服本同駕葛藟亦相因辭家忽五載良朋成宻親貞心秉金石綺言麗蒼旻終始誓不渝輝光期日新歳月不我畱鶗鴂鳴蕭晨驟駒方載路萬里違音塵志气恆相孚異縣猶同人行矣各自勵修名良足珍

登衡嶽值風霧至絕頂忽霽感靈貺賦二十韻

炎徳殿南戒元功恊北祗大哉祝融祀邈矣陶唐時鍚民溥鴻澤翊國隆駿基明明翼軫列滔滔江漢馳矻柱立幹棟連絡亙地維衣帶縈三湘嬰孺撫九疑攢峯鎖蒼霧標嵐橫彩霓靑玉固蔥蒨朱陵亦葳蕤玆山擅雄峻伊予嗜靈奇停艫諧夙願彯節隨所之仰探丹鳯穴俯見元豹崕冥蒙苦氛■﹝衤曼﹞窈窕多路岐皎鏡雪方積虛壑風何悲豈知淩絕巘及此娛晴曦歘吸朅靈景混茫開太儀煙靄散林薄雲光溢川坻平厓少延佇窮發皆可窺振衣望郢甸披云辧京圻如彼朝陽鳥跂爾梧樹枝整翮自玆去翺翔本無期

濓溪

眞儒去代久一畞存遺宮濓泉冽不食旦夕寒潨潨芙蕖謝光彩卉棘紛蒙蘢烏鳥聚喬木噭噭鳴積陰依巖見樵爨駐轍聞村舂日晏牛羊下秋髙禾黍丰遡源曠無人沿洄焉所終蹇予勇言邁杖策安能從精靈諒斯在沕穆相爲通繄昔宋中季皇流疊褒崇披雲起結構灑翰盤蛟龍霽月輝朱綴光風揺瑣窻誰令坐消歇吾道曽何窮

月巖

驅車冒靈雨月巖訪幽奇引顧穹壤間見此兩郁儀蟾兔耀白日神工開翠崖金波互盈朒玉輪中渺彌消長瞻世變弦望通天時廣筵得明牧脫幅忘塵覊葭鳴虛籟起杯深靈景移因之發長嘯風生叢桂枝

送秦刑曹之畱都

瞻彼長淮水上有孤鳯臺驅車發朱夏岐路何恢臺淑問睎臯陶振纓感我懷我懷艸昧初經綸恊云雷晉接有遺構丰芑多良材粲粲瑯玕花亭亭倚風開昊穹正元邈孤鳯何時來

蓮亭奉南渭王宴中

莵圓啟瑤構靈沼競芳鮮蓮花何瞱瞱蓮葉何田田耀魄泛空波神飆起中天馨香入襟袖把酒心茫然懿此出深滓素質虛以圓本無枝與蔓何懼外物牽緬懷君子徳冥心入衝玄嘉賓從南來浩倡恊虞弦閭閻一以阜民慍從玆捐徽音徹穹■﹝屍外呈內﹞淸歡眇雲煙思爲雙飛鶴接翅浮漪漣

大興隆寺小集贈別盧侍禦堯文分韻得冕字

孤飛思比翼獨行願同輦自我違良友契闊情不淺京洛期合幷江淮悵悠緬今夕乃何夕及此會軒冕寶瑟延素月金罍耀芳宴問子何所爲令猷日光闡乘驄訓靑衿雕龍理黃卷譬彼荊山璞追琢盡成瑑采蕭固三秋藝蘭亦九畹洋洋淸啇闋宛宛車輪轉脈脈銜離憂惻惻增婉孌潞渚肅淸漲秣陵望丹巘自非南流景何繇知近逺瑤華遲爾音瓊樹跂余蹇千里通精誠願言各惇勉

秋日登萬歳山不果至瓊華島遼後妝樓而返與張廖二子同賦分韻得登萬二字

元天臨析木白雲出丘陵皇居阻通軌神池閟淸澄翠峒紆歷覽瓊樓恣攀登陽陸日月迥陰厓雷雨憑琱闌綴碧蘚藻井巢蒼鷹炯戒鑑夷夏端居思廢興飛狐已迢逓疏龍向軒騰宇宙席休運人神歸聖能同逰集軒冕縟儀崇股肱虹橋架鰲炬星旗翼鸞乘靈蹤固蔥蒨秋霜正嚴凝撫化惜遐旻覩物懷堅冰長嘯倚林藪浩歌望觚稜虛籟殷珠樹涼飆揺玉繩玆逰信有適誰言殊鷃鵬

靑梧飄素秋煙靄變昏旦所忻天地肅適意山水翫眇黙循玉闕威遲度金澗長虹浮大川積翠亙天半瑤甍拂臺斗綺窻瞰云漢丹梯指遐阪黃圖入英眄鳯京環百二鵬霄翻九萬風起雲嵯峨日耀樹淩亂昔聞靑娥妝今日碧艸蔓采蓮無緩歌握蘭有遺嘆淋池翔玉鳬芳洲宿朱鴈蹇予及朋好羨爾逰波瀾謔浪金門隱淒其廣陵散扣閽詎有遇褰裳庻無悶緬懷巖桂叢徘徊歳將晏

聞汪侍讀奉命校書建陽詩以奉諗

矯矯鸞鳯姿翩翩出蓬海吐捲嗟已塵銜甲今安在姬壇久零落孔室沈光彩振翮時一鳴人文朗千載緬邈閩嶠東瀟灑辭鴛鴻而我詠苞栩騁望愁煙空蒹葭下玉露橘柚揺金風因之感揺落徵心夜衝衝

十六夜補之席上賞月分韻得水字

長風吹燕樹月色浩如水華堂撤明燭飛軒集同軌金波散牕戶瓊筵一何綺興隨虛籟發歌逐流雲起淸輝𨿽可悅虧盈自玆始人事有代謝況乃幽元理惟恐秋已深嚴霜被蘭芷黙坐聞疏砧孤懷渺千里

學古三首贈胡承之歸關中

翩翩雙鳴雁噭噭雲中飛姢姢蛾眉女札札流黃機棄置不成匹嘆息減容輝問女何所嘆良人悵有違萬里遙相望何由接音徽蕙樓鑑素月蘭鐙暖虛幃身非驂與服安得同車歸河淸尙可竢會合何可希臨岐奏此曲淚下誰能揮

巾車返初服淩晨發京洛引顧咸陽道雲山互參錯威夷眄三塗嵚岑辧二嶽艸樹郁仟仟溝塍紛漠漠霞日映宮雉明滅見城郭行子歸舊疆園田懼蕪落莊生傲柴柵臺公願藜藿已蠲原憲恥無論啟期樂道因儻來悟心泯然疑作逹士有違矩捲舒在龍蠖

元冬服纎纊不若貂襜褕新知𨿽云樂不若故人姝華軒豈不羙休休惟故居故居乃何所乃在秦城隅山泉環戶牖樹木何舒舒開簾見棲鳥臨淵羨潛魚孤菊揚其英芳艸不復除適意向井臼陶情在琴書此生諒已得不樂將焉如

八羙詩八章章八句羙同館八君子也分攜眷戀聊宣別情云爾

張侍禦﹝補之﹞

水南鸞鳯姿棲心向丹霄蘭臺聊大隱塵埃視金蜩詔我一東詩粲粲英瓊瑤容輝在寤寐鄙恡猶自銷

張太史﹝文邦﹞

龍湖蘊神奇豪爽絕今古性不纓垢氛嘯傲對珪組存身貴深蟄偕時乃施普炳炳金雘言銘之在衷腑

葛黃門﹝子中﹞

魁山兾方傑愽雅能沈幾振纓願匡濟握鏡通元微申章吐芳訊煥爛雲霞飛行矣掩瑤瑟知音良已希

趙黃門﹝信臣﹞

洪洋秉淸眞胸次無塵滓髙臥煙山春倐爲蒼生起裁詩最淸絕秋月照寒水臨岐懷好音軫念林居子

楊中允﹝達甫﹞

方城甲天下靈气鍾神州蹇諤斥姦佞謙光遇王侯靑冥翔健翮白日縣方猷喟焉傷別促采蕭詠三秋

廖太史﹝鳴吾﹞

廖子謝白鹿英聲振金馬掞天摛雄詞星辰紘九野鳬藻競馳目驪珠遂盈把嗟予蹇且拙末由追大雅

鄭黃門﹝九萬﹞

鄭公不勝衣見義奮直前日月勤獻納忠憤思回天蕓閣昔講肄器重余獨先誦抑師衛武終身知寡愆

王太史﹝允興﹞

蘭陂何溫溫璠玙羙無度遇事類遲鈍潛心絕馳鶩六籍究萬微績學日宏富燕郊獨送逺離情滿毫素

逰通天巖同林二山憲副作

石林展奇眺飛幰遵崇阿翠璧中洞開云日相蕩摩桂戶俯瓊闕花宮敞銀河四顧絕埃壒顥气流靈龢披襟倐蕭散盤礡興嘯歌陶陶隨所適野酌依煙蘿皓月照堤桞微風揚澤荷蹇帷自玆去眞賞豈在多

白沙新祠二首

尼山日雲霧嘆息彌軫情萬有何蕓蕓虛完本中扃好古遺眞筌乃爲耳目營所以林居子持此常惺惺嗟彼芷與蘺不同春艸榮元穹正揺落辛勤薦芳馨

崇祠倚云漢彯纓陟遐阪蕭蕭木葉下冉冉歳月晚貞元無停轂端坐知易簡環顧望九州島天逵一何坦黃鶴去不息白雲何時返

同年會以新秋同年雅集爲韻六首在會者顧僉憲溱劉僉憲喬余給諫經梁侍禦世驃倫侍禦以諒及予也

南紀肇秋序金飆動髙旻今夕乃何夕燕笑成陽春顧劉憲度肅余梁鳬藻新倫子材卓犖俱稱華國珍媿予澹蕩姿海鷗竟難馴

明月滿庭幽照我紫綺裘攜手步明月舉白交相浮歌聲浩無倪颯颯松桂秋情隨玉山倒興逐銀河流五君顧我笑眞成鵬鷃逰

粵客鳴絲桐商聲出瑤空始奏天地肅再奏煙霜濃萬里久爲別一尊今始同願排十二翮乘雲扈飛龍三星在丹牖可以明深衷

落落荊山璆輝光燭中天舉舉同聲友五彩蔚相宣舒嘯儗鸞鳯揺筆生雲煙玉壺酒易滿金樞月難圓對景不盡意應嗟離別年

海濆集羣彥蜚英振風雅對月成七人可以當作者顧予忝嘉招瓦缶混瓊斚天長去鴈迥霜急飛梧下因之感揺落忘情共陶寫

碧山金瑯玕彩鳯日翔集气誼有不同只尺寧相及主歌白駒勸賓賦長鯨吸醉來願天逰海月期俯拾蹇衣渺然去玉露沾塗濕

避暑矩洲書院與歐陽憲副汪少參黎倫二道長王主政同賦得矩字

招揺出西郭宛轡臨芳渚浮陽耀原隰凱風動禾黍伊人不可見中坻敞衡宇開軒遊鮒適捲幔賓鴻舉顧我平生友玆焉澹容與肅肅嘉樹陰行歌謝徒旅睎發散煩燠蜚觴對靈雨好樂無太康先民有遺矩襜帷難久淹虹橋屢延竚嗟彼鳬與鴈安知慕儔侶

秋日豋鎭海樓有作呈同逰東庵徐憲副顧小涇劉魚洲二僉憲

飛樓鎭重溟鑿翠倚太淸翩然彩雲上玉京連五城綺戶環日月丹梯殷雷霆秋風左右至松檜皆金聲畱連紫霞賞慷慨滄洲盟俯視幾席下茫茫盡塵纓鰲極莾安在鯨波浩難平

逰粵臺與方棠陵倫右溪王象川倫彥蕃同賦得覧字

精廬展良晤勝地紆元覧捨輿躡鳯磴聨袂度云垵粵臺一以陟逺翠紛可擥瀟瀟雨初霽冉冉日欲晻川光溢寥廓野色開黤慘長謡出金石英論照肝膽於焉謝覊束何必理鉛槧沈冥聖所珍傲睨吾豈敢憑林悟榮悴步壑玩流坎覇圖有遺迹因之動遐感

泰泉山中二首

淸曉遲來客采芳從岵間織鳥忽飛動蒼松澹然閒回顧丘中云爲我封柴關風吹唐棣花灼灼翩哉翻惄焉抱饑渴黙坐愁煙山

流水出深澗秋風送啼鳥邂逅問樵客薇蕨今多少行歌去不顧倐在煙蘿表鷃鵬各有適耳目暫無擾緬懷區中人營營自昏曉

贈吳白樓學士展墓歸蘓州

雲海縱飛鱗風林戢歸翼委質贊王猷胡乃懷家食端居揆物理去住各有適而我違松楸感嘆靡朝夕肅穆戒䢐兩天惠流丹極揚旌潞河外稅駕昆山側緹光發芳甸積雪成春澤應時須哲匠因之感行色蒿宮承日耀扈閣淩天辟戾矣母優遊皇情軫明徳

六月於役西江感羣公餞送有作

西江肅王命衝炎枻蘭舟陳臬有程期將母不敢畱軒車逺相送悵別情綢繆朝發沈珠浦夕宿拾翠洲靈風吹柘旗海天浩悠悠顧見肅肅羽與波競沈浮奇云混髙山丰艸翳層邱自古負覊紲我何懷殷憂

桂山

桂山何髙髙髙可肩岱宗秀色灑百粵元匠開萬峯恍如躡孤鳯鷙鳥翩然從又如乘雲槎星潢浩溶溶風回玉琮琤日射金玲瓏珠樹徧巖穴仙聖畱靈蹤我欲轡羲和佩結蒼精龍峩冠朝太淸獻此靑芙蓉天長彩霞逺歳晚蒼煙濃長嘯倚盤石笙竽滿杉松

蔣少傅約逰湘山阻雨不果招陳宋卿同燕湘臯書屋

湘山韞奇秀浩然歌逺逰晞發思春陽眾芳薆曽邱星車夙言駕六轡一何柔宻云翳扶木蜚雨灑道周亮無精誠格皇穹浩悠悠弭節升公堂綺筵羅玉羞晤言獲飽徳良友副所求彈冠謝薦逹緩帶成淹畱黃鵠拚拚飛所覽在九州島而我方永懷山川空阻修自非采蘭杜何由結綢繆願回燭龍照庶以寫我憂

道州何司空席上作

司空修禹績聲華藹孤騫皜皜荊山玉虹光燭中天舂陵雨新霽延我於邱樊卜築在蒼翠架構依巑岏琴書一蕭散遲日滿前軒和風泛煙際有鳥鳴樹間但覺淸尊滿不知斟酌繁閒階玩流水疏籬見逺山遲回步苔徑盡我平生言

三至軒爲陳髙吾中丞

提提髙飛鳥羽儀耀臺端顯顯髙吾公徳威爲世觀章江三弭節不辭道路艱旄倪見公至煦偸成歡顏章江東流去城郭何郁盤臺中啟華構桂戶橑以蘭祥鵾仰迢遞賀燕來翩翻豈爲麗丹雘芳馨良獨難端居揆時運晤言及湖山邂逅適我願悵別起長嘆

浣俗軒爲孫徳謙

冥鴻避矰繳威鳯棲瑯玕呼洶埃壒中誰能回羽翰浮榮逐不捨乃見掇危患嗟古賢智人天逰恆閉關﹝右一﹞閉關求我志出卽事廊廟文案𨿽紏纒音徽自髙妙元珠翳紺淵晶熒有餘耀朝市藏大隱振纓可同調﹝右二﹞同調子鳴鶴異臭誰斷金皎皎嘉石陽肅肅棘樹陰循除聽流水鉤簾見鳴禽嘯傲層軒內聊用洗我心﹝右三﹞洗心寔稽古攫名非竢命利本競錐刀色能讓千乘義欲在丹書聖狂有明鏡懿維皭不滓芙蕖秉貞性貞性本自惇乃爲薄俗移驅車出門去擾擾多塵緇濯足蓬瀛流晞發扶木枝俗累自玆浣天衢以爲期﹝右四﹞

洮水

驅車至洮陽山川互盤紆淮南徵戰後衣冠滿郊墟好鳥鳴靑林交交如自娛問女逰何所戢翼方踟躕湘沅自南北人生無定居桑土陰以雨何由能拮據隨陽媿鴻鴈逐羙憐駏驉托身茍得所不樂將焉如

衢村書屋三首爲範憲副題

天衢何坦坦乃在東甌陽和風蕩原隰戴勝鳴髙桑課耕有餘閒擊缶歌慨慷世途方好徑而我循其常車馬帶傾覆貧賤起膏粱不見陵陂麥千載同感傷

天衢何坦坦乃在東甌側中田敞衡宇流水亙長陌逝者毎如斯守眞在衝黙好盈非所知適意卽安宅艸木感懷新吾亦欣有得何必淩靑冥羨彼雙飛翼

天衢何坦坦乃在東甌隅主人薄言歸豸服紆金朱杖策玩魚鳥下帷理琴書舉俗愛芬華誰能有此廬退耕混沮溺出卽衛皇輿白雲蔚髙山浩然懷捲舒

嚴州孟太守去思亭

魚龍召風雨仁義徠蒸民有感豈不孚所貴惟道眞顯允孟夫子爲邦善經綸陽龢一以播弦歌日莘莘至今輿人誦惻惻懷二親稅履表遺愛危亭瞰通津嚴山石齒齒嚴水波鱗鱗水石會銷歇景耀垂千春

泰泉集卷三

●欽定四庫全書

泰泉集卷四

﹝明﹞黃佐撰

○五言古詩

詠志二十首

棲遲衡門下向夕絕來鞅輕風蕩微月元景振淸響逰心觀物化閒庭恣偃仰蒼蠅以翼鳴營營在蛛网鴻鴈隨陽飛一覽八紘廣

朱火照元夜耿耿懷平生云漢經中天爲章竟何成瀟瀟風雨歇引領晨雞鳴褰帷納素月悠然鍾我情

永夜聞商歌迅響何裊裊淒淸徹天地遊鯈出深沼豈無雅與南所嗟知者少羙人悵何許遺世隔云表容輝耀日月芬芳徧幽眇緘書道情愫願寄西飛鳥

太儀運天地日月相沈浮瀛海揚其波巨鰲奠神州眞宰每如玆逝者何時休姬公避管蔡仲尼涕衰周從事不及時毫末成山邱雞鳴盥潄初營營何所求

端居發深省忳悒莫予語松喬煉金質永爲萬象主褰裳從之逰淩霞俯寰宇熒熒桃李花■﹝薨﹐羽代死﹞■﹝薨﹐羽代死﹞蜉蝣羽胡然耀人目所得能幾許

登樓望髙山宻云結重霄農祥阻靈雨四澤居然焦遙遙慰我心靑靑見陵苕常恐鶗鴂至眾芳從此凋

今玆復來玆願言羙禾麥飽食輕寸陰何由崇明徳日月馳光輝中自爲蟊賊天下歸其仁顏生惟自克芟除若不早斤斧何嗟及今我長兢兢雷聲在淵黙

城隅有奇樹昔爲霜所枯東風旦夕至枝條競芬敷逹官駕髙馬萬夫行避途威光奪霆電意气傾皇都逄時恣噓噏政道猶蒲盧何哉仲尼志浮海思乘桴

大道久已隱中情末由寫所欣靑陽動庭槐緑盈把仲尼亦何嘆匪虎率曠野出門望長川誰爲問津者

上山采芙蓉日莫傾筐歸騶軻陳王道脂車向梁齊龍戰方擇肉志願空令乖理人爲之牧嗟哉名實違布榖春無畬促織秋無衣悠悠感物變惻惻懷烝黎

昔余客幽燕步上黃金臺駿骨日以輕昭王安在哉樂生功未奏荊卿爲禍媒風吹易水波蕭蕭有餘哀誰知百代後東閣淩天開豈令寒諤士零落同蒿萊

崦嵫回羲輪丹淵出明月天地爲壚■﹝釒敖﹞膏火相煎滅賢聖皆糟粃蘭玉豈芳潔詠彼蘓門歌撫運慚薄劣

熒熒陌上花蒙蒙邱中麻累累王侯冡望望令人嗟六龍運元化千古成塵沙吾聞浮邱公駕鴻淩紫霞呼吸日月景永用思無邪貴富豈必終不見靑陵瓜

凜凜風霜厲喬松有貞性物情無定端巧言動人聽掇蜂傷吉甫拾煤眩孔聖隔垣聞闘聲曲直誰能竟

輕車駕羸馬悠悠遵逵路東指泰山岑蒼然翳雲霧媿無魯陽力何由照誠素徘徊彭城下聞有桓魋墓朽骨灰已久石槨安能固但見搸莾間縱橫走狐兔

巍巍祝融峯南臨沅湘水弭節登其顚天下猶敝屣仙者三五人相招飲瓊醴羽駕倐不見丹書誰爲啟北歸邯鄲道浮榮何足睨

猗蘭生深谷脈脈含芳馨焉知塗上士木槿同朝榮逹人貴淵濳豈能誇譽名中山有奇鳥啾然鳯皇鳴啇風一夕至毛羽空凋零

陰陽疊升降宇宙安所終誰從廣成子超然入無窮南山倚招揺於焉息微躬白■﹝艸咎﹞釋我勞巾谷挹條風南禺有鵷雛願言種梧桐豈知八桂樹乃在番禺東

於嗟稷下士馳聲仁義場危冠切浮雲寛博爲衣裳進退恊矩度調顏逾珪璋衝澹焉足保利逹乃其常豈若事畋獵鳴鏑馳髙岡割鮮醉言歸百里無豺狼

荒哉陽臺夢無情成匹仇茍非精神合淄澠爲斷流漢廷富羣策一言相千秋金石勒盟誓倐忽嬰罪尢河淸尙可俟漢廣不可求言樹諼艸花庶用忘我憂

陵祀紀行與姚維東殿撰

銜命承明廬明發戒徒禦逝將謁陵寢川原莾馳鶩浮陽映邊堠丰艸被廣路英寮諧所歡聨鑣敍情素輕雷喧薄陰燕山靄然莫前驅抗雙旌泮水導吾步息囂謝人役撫勝得天遇矞云吐金波圓景在髙樹陰晴無定端聚合良可悟與子永今夕願言麗金艧

送大理卿鄭公訊獄如陜西

長猋徹炎暑蕭然燕冀秋天髙萬物肅曠士懷國憂棘寺祇王命嚴程戒華輈自聞帳下變涇渭頺不流騁望五陵外莾莾胡云愁原獸惡罔羅時澤亮不周平反資淑問及逺遵壯猷君看鷹隼擊詎同鵬鷃遊河梁阻西笑悵別徒悠悠

讀伯夷傳有感

求仁本無怨感義聞盍歸淸風滿孤竹首陽何巍巍拜誦孔孟言永矣旭日輝何哉馬遷傳夐與周紀違左右兵義士采彼西山薇充蚓亦土毛否臧非徳威武成二三策撫捲悲疇依

臥暄二首

魯麟獲已久禮樂日以新大化隨浪遷鬒變不待人負暄東榮下泯黙安形神弱子左右戲欹我頭上巾倦且效龍臥寤言爲鳥伸陶情舉塵爵覺有羲皇春

乃者龎徳公耦耕棲鹿門荊棘視城府軼駕誰能軒吾廬在通逵車馬時往還抱獨以混世曲肱道終存采芳息塵務觀書忘市喧委和在我躬悠然感乾坤

調鹿出郊謝徐方伯惠酒

調鹿適林野就萍荒水濵水流日東逝春序猶依辰傾耳無市聲在目多亂雲寒巖寂如冬古木相與親有酒來南州連觴飲其醇班荊亦縣榻素心良已勤醉來陟髙岡萬化皆呈新陶然牽鹿歸放浪存吾眞

春日艸堂雅集分得橋字

浪迹棲煙山采芳混漁樵東風隨我行不遣瑤艸凋招攜二三子鸞歌躡虹橋弦琴坐白石萬壑生神飆眞樂豈在酒所貴能久要長松閱千霜飛蘿拂丹霄好鳥枝間鳴飛去枝揺揺後夜弄雲月相期揮碧寥

南園三忠祠分韻得院字

鶗鴂鳴素商寒威起松院疾風被野艸日覺羣芳變驅車逰南園云構蔚霞絢桓桓三君子萬代諒如見嗚呼炎宋阨中華駴龍戰金陵生厲階雨雪集維霰誰令王多士藹藹甘爲媛黃河歸紫塞久矣忘燕汴艮嶽成紇幹湖山尙芳宴荊淮日以蹇斡難熖方煽辟彼彊弩末魯縞何由穿﹝音串﹞胡塵暗三極翔气彌九縣力斷匃奴臂虛發天山箭長纓竟莫系大義赫霆電鯨濤浩淒惻中有慈元殿樓船載國沈輝光與天炫羣龍翼日飛隕首猶懷戀哀哉田橫島不見華元面燕市望蒼梧哀歌淚如綫吾聞賁隅都卉服禹所甸通非羸政始迹是虞皇踐厓門對韶石髙岡兩蔥蒨危亡人所憐明良吾所羨緬懷南燻弦宏逹四門薦言開城且閉國步何由奠有道四夷守無爲萬情忭勿以綺羅貴而謂絲麻賤勿以便辟親而可疏忠彥徒靡磨鈍資見此金百錬愀然拜祠下誰能媿纓弁

艸堂與諸生二首

吾愛秋日佳蕭然適我懷良朋日相覿眾芳未云衰朱光覃霧澤緑水間云涯中塘集鳬鴈接翼鳴喈喈蜻蜓振其羽翾飛亦徘徊物色每如此會盍何當乖九罭得魴鯉薄言同舉杯𨿽無鐘石奏意志中自諧巢居托松栢遲莫猶能來

采菊登髙岡﨑嶇行苦饑顧見阪田中粲粲金滿枝芳馨不在逺中心胡乃遺緬懷王子喬棄俗乘雲螭寄言靑鸞鳥瑤華杳難期跖實會有程排虛非所知縣圃不可卽僊夫誠已希白楡何歷歷無根自相依霄地硜然石乃爲人所嗤

喜晴四首

解纓息塵駕復此園田居昊穹靳白日后土成沮洳今晨雨初霽良懷浩然舒玄蟬鳴灌木髙鴻淩太虛飄風捲蓬藋奇岑映吾廬揮杯適眞性行歌隨所如

離離原上苗混混隨流波久無持祿資所望良已多農人速吾駕及此風日和南疇理荒薉勞者相與歌間關林中鳥窈窕陌上華生態足娛恱豈憚重荷鋤

散步衡茅下萬木環芳洲白鷺矯其羽淸飆送回流雲何雨無正雅違林與邱肅肅天界澄決決川潢收庶物露其生景風亦和柔及辰盍朋好濁醪相勸酬淸言間長謡冥會臻神幽巍巍紫芝翁千載相爲謀緬彼商山時爲樂有此不委形宇宙內縱浪將焉求

端居撫靈化流幻成陰晴晨雞奏天色起覺衾裯輕藩籬未雲樹溪壑浩已盈抱獨有餘豫焉知世上情邂逅適所願丹葵耀其英揺揺庭綠中有鳥時一鳴物色每如此聊以觀我生

贈郭循夫北上

天池集髙鳯炎嶠起潛蚪君子崇令徳及時建芳猷眩璧乃天損閉關非世求修名如有立千載揚姱修玆行壽親闈明將覲宸旒壯志麗陽春健翮淩素秋出宿珠海湄弭棹龍江流蹇予愧徳鄰坎■﹝土稟﹞棲滄洲念子淸廟姿溫溫古天球赤手扶天步丹心開聖謀仗劍自玆別吾道何悠悠

泰泉紀逰次京兆陳公韻

飛蓋龍丘陽投轄鶴臺陰泰泉閟眞源乘秋可髙尋煙蘿開野酌寒翠生衣襟采蒲歷窈窕懷菊經崎■﹝山欽﹞安期與崔公千載同素心云螭一以駕碧山苔蘚深松風如有情飋飋瑤華音因之撫元化庶以求吾忱於穆諒在玆魚鳥自飛沈晤言得眞筌萬象居然森白駒倐難縶竚望空遙岑

春郊感興

升彼靑門墟綿綿生之瓜策馬者誰子容輝閒且都揚鑣不相顧我且蕓荷鋤但使固根蔕寧無以爲家姚冶人所羨沈冥道爲徒漂揺不可食嘆息林中花

冬日與子幹惟鑑兄弟逰泰泉訪鶴舒臺

天池集南翼帝車回北衡芳艸寒未歇潦川憺猶淸晏陰日夕起郁抱何由平遡風肅䢐軫陟云延友生周遭度玄渚紆徐搴落英晨霞散餘絢儵忽淩虛明虯松移翠葆虹澗流金聲轅馬何蕭蕭谷鳥亦嚶嚶蘊眞效龍蠖撫化忘將迎隆墀一永嘆逺壑浩自盈緬惟遼海鶴載彼瑤臺笙邈矣安期子乃垂千載名

艸堂踏月二首

飛鞅登古臺抱膝晞天路紫薇何蒼蒼元化莾回互陽鳥來不息江南正霜露飄風振虛壑海濤自吞吐世塗渺無端玉衡有常度僾焉懷古今行歌寫衷素

逍遙水上鷺倐忽雲中翔阜螽躍衰艸亦知明月光羣動夜不息元天凾百昌二虫何爲爾髙下自有常縱浪大化中洪濤浩茫茫自非松栢姿日夕焜以黃慨彼風中葉悠悠安所將

秋懷

瑟瑟陵上松瑯瑯峽中泉回風相遇合淒淸成管弦端居撫時運閔黙何由宣野廬盡縣磬飛挽猶開邊初月張虛弓流火無炊煙明河不可觴白楡不爲錢吾民亦勞止旻天胡乃然

陳京兆浮丘心逺亭分得落字

浮丘倚蘭渚郁水環山郭中流結衡宇炎歊盡銷落伊人天與遊委懷合沖漠投簮隱朝市紲組尹京洛捲舒貴自我虞羅豈云獲丘隅恊鳥性濠梁遂魚樂翛然馳寸心萬古紛回薄髙云映樽爼涼雨灑葵藿陶情良在玆撫物欣有托願爲鴻與鵠相將翔寥廓

三窮圖詩九首爲周侍禦同年

縫裳須用鍼龢瑟須鳴琴芳年才十七與君結同心譬彼梧桐枝萋萋倚云岑豈知雙鸞曲翻成孤鵠吟幽燈照繐帷淒惻誰能禁

芙蓉含早霜亭亭立淸沚中𨿽懷苦心所幸有蓮子結根徹黃泉不惜爲君死撫膺顧遺腹一脈尙存此雌雄嗟未分血淚徒盈眥

逝水無回波斷髮不返根燕好甫三載音容俄九原髙堂有舅姑誰與供晨昏懸弧倘不遂妾身安用存慟哭視蒼天悠悠竟何言

力田終有獲績紡終成布誰言邁種徳一絕如零露越月兼逾旬祥駒自天騖尊嫜驚且喜風骨儼如父提攜方在玆陟岵增懷慕

衡茅勿云蔀■﹝門外爲內﹞門當見天孩提勿云小宗祏當綿延彌月拜舅姑縞素登堂前嗟哉老無子仗爾娛暮年爾孤不識父呱呱淚如泉

綿綿孤生瓞子母相鉤帶旦夕勤護持懼爲風雪害周宗已盤石孟母猶教誡烏啼書幌月鳴機答虛籟旌弓方騂騂奮志從此邁

霜蹄肅皇路云翼騰天池旭日送檐鵲秋風飄桂枝栗栗未亡人幸此光榮時驅車向京洛賓興有程期山川夐悠邈離憂良在玆

北堂有慈竹孫枝淩雲起孤兒復抱子蘭階映瑤珥四世萃一門九原聞亦喜割鮮開錦席■﹝屍外羊內﹞錢一何綺沈憂天所釋樹蘐乃徒爾

赤霄坦如坻驄馬髙騰驤顧見風中木慽慽猶慘傷緘情逹楓陛鸞鳯森翺翔巍峩表宅裏恩渥光泉鄕我矢三窮詩天道固有常

李番禺席上賦

兔絲依松栢引蔓淩雲天文明席佳會彈冠懷昔年邵生圭組時寧知在瓜田陳力審所就周任有遺言弛張道所貴辟彼望與弦華筵有明牧飛觚羅豆籩坎坎鼓乾舞矯矯成飛鸞醉來命駕起斗柄隨車還浮雲翳金樞望舒閟復宣曲肱謝鞶帶皎日當盈前卷舒合龍蠖庶以道自全解憂適眞性杜康無乃賢

新秋登玄覧臺分韻得峯字

髙臺臨萬峯陸海開芙蓉玩弄忘日夕涼翠生心胸載酒步云壑豪客紛來從是時秋序肅天空鴈嗈嗈蘿月掛霜鏡楓江馳玉龍醉來藉瑤艸舄外聞煙鐘振衣劃然嘯鸞聲落長松懸知千載後懷吾霞上蹤

郭中丞半隱園迎春雅集

振羽擇芚木育鱗資澄淵豈知歷臺館歘焉接林泉蒼郊迓春序元圃敞瓊筵結構崇雅朴髙情屬雲天環亭列翠陌鑿沼引璇源飛觴坐秩秩曲水聞涓涓令嚴榛莾辟仁鋪桃李妍壯節挺松竹芳猷播蘭荃秋風動欞箔秀色通漪漣養素成半隱忘言飛泳間祥鶴仰迢遞賀燕來連翩蹇予諧夙尙臨眺心悠然

紫雲觀易臺爲薛吏部題

鳴鶴振逺臯潛龍耀靈淵懿彼廬山曲棲玆髙蹈賢紫雲結蘭若孤峯靄壚煙築臺踞幽勝迎風槪中天侁侁袊佩集瑣瑣珪符捐觀易研眾妙洗心由浩然開軒丹巘入承宇靑霞連編韋會至頥舎瑟成眞筌𨿽生姬孔後已悟羲皇前彚徵謝嘉遁道以時屢遷垂光虹蜺上永懷邱壑年

泰泉集卷四

●欽定四庫全書

泰泉集卷五

﹝明﹞黃佐撰

○七言古詩

臨江道中﹝正徳己邜﹞

蕎麥花開山翠飛腰鎌翁孺愁相依金川道上風波急玉笥山前煙火微長鯨已墮黃石磯大將猶搴龍虎旗翩然揚袂者誰子陌上酣歌緩緩歸

曉發盧溝望京城有感﹝庚辰﹞

大車殷地揚塵起小車軋軋鳴不已蒼涼似是長安日嗚咽元非隴頭水玉輦南行築將臺九重宮闕何崔嵬盧溝橋上闌干曲不似行人腸九回

馬上偶述

南風吹沙作黃霧紫驑嘶踏東華路停鑣引領意悄然宮樹離離聞杜鵑

哀竻園亡弟傳保及開兒元兒瘞處

瓊樓十二秋無聲龐眉書客乘雲軿佩環窅窅不知處碧雞啼煙素蟾語人間淚作荊花雨雨雛伊■﹝口幽﹞夜臺旅白楊酸風吹艸花錦囊餘春散寰宇

虛谷歌贈郭先生

蒼碧相圍云接山結廬中谷心自閒深林無人野芳發坐嘯行歌響相答白駒仰秣瑤瑟希足音不聞孤掩扉翛然黙坐圜虛裏萬壑無聲月如水

演騷贈舫丘日者

朝綶余馬登舫丘攀擥桂枝聊淹畱翠濤■﹝氵罔﹞瀁如中流木蘭爲枻沙棠舟邱中人兮淸且修逍遙水裔驂飛虯揚靈弭節光蚴蟉芙蓉衣裳纕以蘭翠旍孔蓋翩哉翻冶容妍迹無定端瓊暉藻景揺淪瀾云霓晻靄矯七盤褰帷獨往河之幹璜琚纂組縞與紈鬋鬒曼睩良可歡含商咀宮曲未殫浩倡眇語誰不嘆飄然乘蹻徠湘岷乘鷖禦霞析木津笑翻碧寥開帝閽指麾黔羸星斗鶉攝提孟陬窺玉衡羣靈丰丰扈且屯衝風夕起波龍鱗眾芳紛糅窮極研滂心嫮目符坤乾然疑不作孚以言招揺佩履何仙仙九州島壽殀耿在天世途埃壒無庸賢飛鸞在笯鴞乃騫蹻跖沒牖原湛淵鞠歌問子胡乃然

憶妾行次曽於陽韻

憶妾別君大河口淚灑蒼天誓相守船旁■﹝木虜﹞聲如妾啼船頭水聲作牛吼君家富壓咸陽人玉樓金屋嬌芳春鸞杯鳯管度朝暮辭家乃與風濤親風濤洶洶願君返幽幔疏燈耿孤館剔殘蘭灺月猶在落盡棠梨春不管脈脈停機待君至錦織愁文宛將備時憑鏡聴卜歸期好語初同俄爾異念君相從多賈人相時射利心胡秦念君交逰多媚子外平中險如河水君不爲憂反爲喜安得長繩系君趾朝來蟢子罥羅幃桞外垂鞭信馬歸山眉云鬂爲君理一曲尊前金縷衣

夢逰僊吟

大羅天髙髙眾天夢乘鳯車揮麟鞭捫奎歷軫入超忽下視齊州空九煙天眞皇人見我笑示我丹詮啟元竅元之又元言莫傳元以言傳非道妙拜領天訣葆天和靈寶在體消羣魔斡旋杓斗酌元气坐令厄刼歸無何郁輪駕我出東極呼取星辰擁瑤舄罡風耳畔吹素云瑞葉琪花滿層碧

髙吟行贈別楊惟仁

紺園碧院花木深招風呼月長相尋與君對酌縹玉酒酒闌系劍時髙吟棲鴉翻露月當席老鶴警霜風滿林尊前不覺肝膽露銅龍歷歷天沈沈看君意气何蕭爽玉井冰壺坐中朗但記歡娛有歳年豈知攜別生俄響太行雲接晉水濵秋花錦石相鮮新君持使節往問津攬環結佩猶逡巡逡巡未已拂鞭去河橋曉日新丰樹紫驑跑空塵作雨弦筈分違遽如許彈冠徯君奉明主

月夜登王子小樓放歌

西山蕭爽掌與平絳河溯月秋有聲白楡丹桂何歷歷登樓一坐心眼明王郎愛客歌侑觴倡酬況是詞場英疏鐘近戶風漠漠雜花遶徑云冥冥剝梨舉火訝斗落園鶴時作摩天鳴酒酣爲子歌慷慨軒冕且付形骸外車如雞棲走■﹝錄﹞■﹝錄﹞富貴何如取酣快鯤鵬肯怯天池逺鰕■﹝魚且﹞只見蹄涔大朝市於今嫌我眞舊山尙覺長鑱在王郎爲我添濁醪相逄能幾尊前豪讀書徒自恡駒隙渉世無乃紛牛毛雞鳴庭樹宿鷺起東方皛皛須臾髙

廳前槐樹歌爲少傅蔣公賦

廳前古槐誰所植藤蘿到天云覆地磊落似是英雄姿扶持詎識神明意父老相傳百載余共瞻羽葆聴笙竽森森不數月中桂歷歷還同天上楡離奇蔥蒨眞堪憶主人久作瀛洲客夢裏花黃桂水秋望中云淨湘山碧當時燕坐凝妙香捲簾對爾淸晝長蕭瑟恍聞雷雨入夭矯欲逐蛟龍翔鵷池亦有當時樹不是當時舊逰處金蓮夜自九霄歸玉佩晨從三殿去遂令函夏歌時雍植槐種徳將無同花開葉脫自時序太虛無語昭元功更聞來使傳消息蒼蒼不攺當年色白鹿貞松祗自長靑牛文梓寧論直槐乎槐乎無與倫力排揺落開鴻鈞在昔海棕逄杜甫尙欲移栽向北辰

觀柯學士手植雙柏有感追次西涯韻

雙柏亭亭翠成匝鵷池六月秋蕭颯柯僊僊去餘芳聲手澤猶存敢輕狎霜皮露葉幾經年崔嵬欲與雲霄肩維持本自荷眞宰典刑尙想司文權蓊蔥色競西山爽奰屓勢憑鰲極長夜寒杓斗入掩映晝永珍禽鳴下上孤髙迥與塵滓隔勁直不爲尋尺枉封植勤渠信有人振屧巖廊接淸響三槐當日期三公至今名與旭日東燕詒秪爲孫子計何以爲國收羣龍六檜有堂昭斧鉞妨賢無乃羞兒童廣儲榱桷作時用此事自足馨無窮援琴一奏髙山調柏也爲我呼天風

題畵貓爲丁大章

黃金臺前白日孤終風吹雨泥長途流光向我馬上䢐歸來客舎一事無蘭鐙熒熒明槁梧中夜起坐思江湖有鼠有鼠繁有徒嗸嗸槖中視則逋爾黠驚倒眉山蘇買魚穿桞無貍奴眼中貍奴不可呼擊劍爲爾歌嗚嗚

劉與淸尙書夫婦八十壽謌

吳門八月天宇涼弧南婺北相輝光洞庭琪花滿遙碧震澤萬頃來銀潢蓬瀛恍惚落人世君家翁姥如劉綱方瞳如月鬂如雪意者紫府傳丹方桃都瑤水入圖畵蒼精云旗開渺茫滿堂賓客正繁會鵾弦龍管催行觴膝前驥子森起舞遶階玉樹參差長酣來歷歷話疇昔憶從花縣升巖廊端冕靑春靜鵷鷺埋輪白日銷豺狼至今人誦大司冦蘭臺棘寺多風霜碧油幢底足氛垢掛冠歸去鱸魚鄕春秋久閱椿更老冰雪侵淩萱自芳翁今八袠姥望九耳聞堯舜新垂裳萬年至治付鼓腹摩挲老眼窺滄桑

三芳行

少司徒席公少甞道涪江夣有石浮於江刻曰三仲聨芳旣而登第其弟春彖接武甲科人以爲奇驗素翁爲三芳夢紀余因歌之

蜀江魚龍吹混茫淩乘倒景浮蒼蒼雷騫電躍不可測驚濤勢欲揺雍梁衝撞未已瀲爲碧萬里一色如天長川後陽侯靜不發水花云葉參差光鳥疑明鏡不敢下我泛扁舟如燕翔此時水面光怪出有石有石隨蘭槳天書神篆烱可識赤日下照金琳瑯三芳有兆自玆始天豈有意登賢良當時一夢落洲渚覺來漁唱空斜陽紅衣翠帶散秋色江木策策鳴煙霜黒甜鄕中盡烏有境投眞妄心俱忘豈知此夢太神巧於嗟三仲今聨芳於嗟三仲今聨芳髙名合沓登巖廊黃金系肘笏滿牀紫荊花發春醪香花前髙歌嘉樂張二十五絲招鳯凰鳯凰雍雍帝道昌矢心共補山龍裳嗟石可轉海可桑流芳會與天無疆

燕歌行壽陸憲副

翔風蕭蕭越水波碧洲硉兀云嵳峩瓊軒珠綴臨丹阿玉杯錦席紛綺羅吹竽系築奏云和逶迆鸞舞雜鳯歌態妍曲妙體傞傞微聞薌澤飄芰荷娟娟蘭玉連枝柯銀魚朱紱光蕩摩賓從鞍馬金盤陀揺舷載酒鳴鸛鵝梅花雪落覆緑莎嚶嚶谷鳥啼松蘿觥籌淩亂星轉河當空璧月揚素蛾豸冠一笑鶴髮皤朱火照耀蒼顏酡千金爲壽豈云多歳歳年年柰樂何

北風篇贈文衡山待詔

輕陰漠漠飛朔鴻雪崖冰柱連煙空銀缸入夜照瑤瑟坐擁靑綾聞北風北風浩浩吹南極飛蓬滿天堪嘆息銅龍錯落誤昏曉朱鳯威垂失顏色騷騷屑屑斷復連據梧細聽寒不眠鯤鵬變化摶碧落虎兕叫嘯愁蒼煙有時悠揚入寥廓妙韻奇音相間作碧梧翠竹競竽籟漢女胡姬合弦索又如鮫室鳴杼機萬靈洶湧乘潮歸老蛟怒挾片雲立海水瀟瀟皆倒飛吾聞風自土囊起揺蕩靑蘋千萬里蘭臺詞客謾雌雄大塊何心乃如此憶昨與君同燕娛瓊簾繡幕圍彤鑪坐中酬勸不知暮門外寒威何處無出門勢欲捲平地幽棲咫尺何由至褰衣似怯寒浪湧刮面不數錐刀利歸來大笑行路難豈知跬步成關山百年鼎鼎貴行樂何用跋渉摧心顏君今未得揚帆去歸夢飄蕭滿煙霧浩歌一曲江南春北風吹落三花樹

九疑篇紀逰作

九疑連蜷接南斗顧視羣山駿奔走三湘秀色如虹橫萬壑虛濤作雷吼雷吼虹橫自古今徭吹牧唱愁人心春秋牲玉薦明祀褰帷誰復來登臨全侯自是循良者夙駕行春度平野桃花開落訟庭靜邀我尋幽舜祠下我來曉逐東風行千樹萬樹皆流鶯六鰲蹙沓谷神動■﹝髟上彷下﹞■﹝髟上佛下﹞箾韶天際迎天際相攜躡飛步自笑登髙未能賦輕袂飄飄縈紫氛曲磴盤盤出蒼霧蒼霧紫氛長不消木石欹側鹿豕驕重華靈墳莾何處英娥淚竹空蕭蕭此邦路隔關河外豈有鳴條塟炎海倦勤已矣復來巡抱烏弓者曽誰在嗚呼野死胡足稽金輿蕪沒山鳥啼陟方之說誤千古■﹝王肙﹞佩無言春日西日西秉燭斜巖欵笑向全侯嫌晝短多露驚看徵斾濕靈風忽送淸笳滿歸來祠下月微明颯颯垂裳如有聲明朝拜別巾車去更聽流鶯消客情

都城引送陳七表兄之橫浦

都城十月塵如山朔風吹雪行路難侵晨我已駕馬出薄暮始隨棲鳥還下馬入門見兄到張燈與兄拂巾帽三年不得奉顏色一觴且共開懷抱兄之大父我外翁聲價昔震蓬萊宮家有圖書出祕府兄能取次藏胸中此時吐露惟衷欵笑談滚滚良夜短促膝翻愁朱火盡縈牕忽見金波滿相看本是同根生世態悠悠安足評天涯未易輸肝肺海內誰云皆弟兄我隨玉節別君去荊門夢結煙中樹隴頭兩見秋雲飛又向都城得相聚都城閣道從天開虎豹爲關鸞鳯臺簮纓無數不敢到兄以材賢長往來兄辭家久常思母天遣爲丞向橫浦萬樹梅花道板輿一水何曽隔鄕土兄今十月出都城風景如前非合並孤舟明日河橋路微雨蕭蕭無限情

秋夜吟贈別信臣士疇二同館

霜淸月皎南鴈翔海懷霞想馳故鄕登艫浩歌秋夜長鳴琴擊築飛玉觴葭下紫鱗低復昂踟躕執手上河梁臨伊望洛回中腸與子同裯星歳多獵精守元棲禁坡龍驥翼翼金盤陀越阡度陌相經過笑談如天懸九河騫鵬舞鳯鳴蛟鼉宿昔之樂今則那南箕北斗光有爛別子良易會日難自從逶佩辭鵷鸞建我藩輔命自天揚靈擊汰踰江山緑水浩浩云漫漫歳月婉晚多苦顏長河有洲山有薇我䢐於徵忘渇饑倚門何嘆嘆式微紫燕踏雲天上歸彈冠振纓志莫違我且與子娛春暉臨岐賫咨何所爲

中宿篇逰淸逺峽山寺作

中宿之山吁壯哉山顚蘭若崢嶸開兩厓夾束怒濤湧扄鑰二曜走萬雷林壑蒼蒼莾交互北夢南云入回顧帝子來逰不記春柔櫓輕鷗自朝暮我來披翠上上方憶從蘿幌聞妙香舊逰回首十年夢天風吹我芙蓉裳山僧與話盡茫昧玉環金鏁今何在半云亭子故依然誰構曽軒屹相對曲磴盤盤窮渺彌眼眵足趼不自知滿前叢竹舞風葉映水恐是靑蛟螭﨑嶇西轉穿茒入和光洞古煙光濕燭龍下照開積陰仰聴元蟬嘯風急起來燕坐形神淸魚鳥嬉恬如有情忽聞云外暮鐘動殷殷似闘飛泉鳴攀條尙欲搴瓊蘂荷鍤還思尋石髓賞餘興極且登艫月出金樞浩如洗向來探歷無乃勞憑虛舒咲天爲髙巖居川觀夙所願世間龍蠖眞毫毛江幹擊汰羙淸夜與客開尊共傾瀉且置萬事聊歌呼飛來之說知有無

端午張黃門燕集分韻得細字

張君蒼髯如擁戟起家龍泉重當世我昔幽棲祗樹林倫郎視我猶兄弟君來奮髯髮髙論意气豪雄略文藝尊前擊劍星斗動月下放歌鸞鶴唳倫郎一去未言返招隱無人賦叢桂聚散於今又一時赤墀靑瑣多畱滯長安咫尺不相見松筠寂寞門長閉端午開尊延我曹賓從過逄得偕詣芳糈淸酤溢筵幾艾葉橊花滿庭砌興酣徙倚前榮下促膝相歡談往歳火雲消盡暮天碧空翠時時落巾袂世事追思盡萍梗人生那得無根蒂嗟我亦是江海人感時歷歷慚匡濟翠管銀罌不可求細葛香羅復誰制鬮詩懷古三嘆息嗚呼盛事何由繼燕俗到今傳角黍湘累終古傷蘭蕙黃金髙臺未蕭瑟南燻古殿猶佳麗盍簮乍可開懷抱彈冠且莫誇遭際張君愛客不知暑執熱傳觴轉容裔酒闌揮手謝君去纎月當空凱風細

瓶山小隱爲胡少參

鴻鈞幽聈不可見眼前突兀皆靈蹤有山如瓶翠當戶靑天不數金芙蓉摩挲嘆爾誰所鑄欲詰眞宰嗟無從頗聞混茫胚爾質列缺辟歷錘成峯汲井可以及千里儲粟豈特逾萬鍾斗杓■﹝木邑﹞酒爾堪貯■﹝口答﹞然黙黙知有容臨溪仙人顧爾笑若作曲蘗煩天翁煙霏護足肖壺首日月照背成龜蒙巨靈挈之不假器陰陽爲炭何年鎔分江濟渇澤可注守口銘座雲長封世途塵鞅未能掉對此吸秀淸心胸仙靈遄遄集鸞鶴元气浩浩流杉松藥房蘭室敞天地練要服食忘春冬粵山霞侶儻相見與爾共佩蒼精龍

劍歌行發桂林作

對酒劍歌行路難墨云當天凝作山渇龍怒捲海濤立空林颯颯如人入跳珠白雨騰元間回看平陸皆成灘僕夫戒予行莫急蒼皇中道何嗟及停車拱極之飛樓紫驑不嘶旌斾愁踆烏楊光忽垂地驛吏衝泥亦來至翼予乘霽上前途斧薪作糜勤僕夫逡巡飯罷出林薄麥雉引雛鳴角角

十載行二首贈王子崇

十載之前我在燕與君相好隨鶯遷十載之後我歸粵與君相好聽鶯別聽鶯走馬朝玉京玉京十二樓五城山龍垂衣禦紫淸羨君輸丹逹天扄彤雲縹渺拂綺楹手持金鏡耀日明聖皇得一天下貞壽萬萬歳垂鴻名十載之前與君同彈冠射策明光宮十載之後與君異薜蘿幽棲謝朝市燕雀豈知烏鳥情麋鹿恥隨龍虎爭浩然溟涬同此生羨君衣彩天邊行三十六竽彩鳯鳴東王西母連云軿聖皇逹孝天下平壽萬萬年流頌聲

送龔少參歸田三首

我之田矣東之臯公之出矣攀倪旄愛而不見心煩勞倚云望久雨聲歇松壑瀟瀟生夜濤

公之往矣南之浦我之歌矣振林莾帝車無聲燭龍舞昨晴今雨庸詎知眼前浮雲安足數

衡門反鎖春泥深薔薇花開明素琴公之行矣成孤吟十年離合嘆岐路脈脈長江空此心

中秋登樓賞月分得宵字

彤樓十二連斗杓層軒珠綴臨岧嶤象筵綺爼相招邀繡茵文轂停華鑣兕觥屢酌銀燭銷矞云斐亹開碧寥圓暉炯若英瓊瑤出自金樞行玉宵重輪五色成錦幖兔宮桂斧如可徼霓裳羯鼓龢僊韶浩倡妙舞生神飆縠羅山立香澤飄素娥靑女空復嬌含顰流盻心志揺袨裝重整雙鳯翹夜闌翡翠棲蘭苕淸光難盈花易凋人生行樂湏久要願言百歳同今宵

瑟調曲四首壽陳天遊府尹

月蟾臨戶星鳥翔開春發歳舒靑陽笙嗚瑟作嘉樂張謳和揚阿恊宮商帝臺縹玉盈鶴觴綺肴蘭爼珍屑香振纓峩弁紛滿堂錯衡瓊轂鳴驪黃翡帷翠幕華燭光朱明承夜樂未央緩聲浩倡壽無疆歳歳年年長樂康碧瞳緑發天與齡緋衣繡黻臨紫京鬱蔥佳气鐘山明虎符魚鑰開夜城長江如帶流徳聲五龍云臥珠海淸浮丘羽人授黃庭蒼松丹桂冬不蘦乾坤一气魄載營齊光日月飡玉英開軒獻壽寶瑟鳴歳歳年年長合並和風習習吹華池瑤階玉樹蘭滿枝彩衣屢舞鴻鵠驚齊笙趙瑟薦羽巵雕盤繽紛翠釡馳五音繁會陳雅詩羣靈丰丰駐云螭鸞回鶴跱吹參差淸彈妙舞坐忘疲河翻月墮星斗稀共言爲樂不可支歳歳年年壽無期天閽洞開何嵳峩太儀發軔升紫霞麟車翩翩鳴鳯珂仙之人兮紛如麻俯望南極行且歌彤弧瑞彩映若華九陽晞目炯不遐注我錦席生黃芽千年桃實如棗瓜薦以雲液朱顏酡瑯璈柯笛參靈鼉歳歳年年僊賞多

臘後登謫仙樓

任城城南樓突兀雪花飛後梅花出雲裏朔冰如白虹東風旦夕來披拂金龜換酒憶當年鼙鼓幾曽驚醉眠夜郎回望長安日濟水不到峩眉天鑑湖鯨月亦安在但見黃河入滄海我來大笑歌陽春洪波渺渺開龍鱗

黃月溪太守歸自京師得脫風濤之險攜酒往南園餞之醉中賦此

神龍跋浪辭滄溟喜爾不逐長庚星豪談酌我紫瓊液南園萬竹皆泠泠溪邊明月照飛鷺枕外白雲生翠屏掲陽舟楫自今去柰此燻風蕭艾靑

憶昔行賀陶中丞

升平憶昔憲孝間阻兵惟有西甌蠻端溪以東盡樂土桑柘陰陰連萬山江門談道集軒冕紫水黃雲多往還都亭津頭萬家市明珠翠羽車斑斑東山去後崇者圯新寜分疆亂未已鋤犂逐日化長戟蛟螭血人作流水宮中未平呂太一閫外徒勞毛禦史公來威徳如東山百萬疲癃一時起出師振旅不動塵胸次要與天爲春雷雨所到艸木新光風澹蕩波龍鱗佐也支離棲病身耕鑿今喜爲堯民擊壤引領四海均誰云盜賊非王臣

醉歌贈王天與歸關中兼訊馬伯循

薫風吹酒耳雙熱笑看天地無秦粵淸尊莫嫌琥珀薄后夜珠江空素月珠江■﹝髟上彷下﹞■﹝髟上佛下﹞軒轅邱金鰲蹙沓銀河流乘槎羨爾泛牛斗直上殽凾觀九州島九州島茫茫盡如此昔日荒郊今日市百萬鯨鯢已京觀三千雞犬猶冠履杜陽山前東逝波祁年宮中芳艸多尋幽爲訊三原縣馬卿多病今如何

松巢爲顏錄題

層冰硉矹風蕭瑟談玄邂逅歸根日若木朝來結紫霞扶光夜轉成金液濟水逶迆環玉龍翩然獨立東蒙峯丹邱黃石倘可遇浩歌與爾巢雲松

○長短句古詩

月下酌李王二子歌

靑袍白馬欵我扉緑蟻沽就霜螯肥長風送秋入燕樹但見萬里銀蟾飛持螯酌酒向二子銀蟾弄我杯中輝古來幾許嘆圓缺今子不醉當無歸君不見王子喬君不見丁令威雲間笙鶴去不返遼遼僊賞誰能希相逄髙歌且傾倒耳熱那聞今是非酒闌揮手一爲別滿空白露明秋衣

都門逄羙人行姚倅奎席上賦送陳參政探韻得髙舉二字

都門桞絲靑可繅間關好鳥求其曹羙人久矣入夢寐笑揮結緑歌鳴臯憶曽贈我金錯刀欲往報之阻煙濤云裾月佩忽相見冰雪一洗心煩勞兔園開尊延斾旄春風澹蕩吹緋桃觥籌淩亂絲竹動燕笑不知明月髙泉陵別駕醉起舞舞罷逡巡淚如雨感恩自是門下人殺身未報尊前主當年人棄君獨取英雄未遇多齟齬劍埋楚國終作龍璞售宋人何異鼠君不見毛公薛公誰與語風雲感會生毛羽平原之客徒豪舉

昆山謡送王子繩武歸省

昆山何在在婁江之湄江流浩浩其中石離離上有玉樹樛其枝啼烏啞啞枝上棲烏啼不休江水移野風騷屑明星稀江介有芳彼羙者籬艾而張羅子於何飛有母今得奉餔麋有如淸水白石長相依不能隨鴻鵠逐逐稻粱空念饑天寒阻冰雪徘徊岐路尙將安歸

懷羅浮吟贈別何工部

我懷羅浮四百三十有二峯大朶小朶靑芙蓉波泬■﹝氵寥﹞兮根鴻蒙列華舒艶兮昭神工盤空承宇夐出萬象表秀色直射彤雲東中藏號屏列缺丰隆時和吐霖雨歳旱眠蛟龍麟爲車兮鳯爲馬僊之人兮紛菲菲其如叢亦有太霞之洞古禺之宮琪花瑤艸歷亂映晴昊鐵橋流水光於虹鳴■﹝禺鳥﹞欽■﹝丕鳥﹞不敢翼而過往往神聖畱靈蹤猗嗟走兮昔所幽棲乾坤造設待結宇日月照耀開璇題一辭蕙帳走塵坌松花糝徑靑猨啼水曹僊郎承紫泥與爾話別蘭臺西螺杯滿酌白玉酒牛鼎初熟黃金雞桞條吹絲綰白日醉聴騕褭當門嘶君今揚帆向我望雲路我猶駐轍系籍通金閨風塵何■﹝薛﹞■﹝蔽﹞蔚薈方朝隮浮浮回極中頹波誰爲堤羅浮望兮愁碧春萋萋歸來歸來兮采琈■﹝王雩﹞以終日種芝術其盈畦瓊麋雲液可以供日夕胡爲乎絆柴柵而久稽風驅離心滿煙樹月照去路聞銅鞮臨岐執手何所道歸來歸來兮憑君爲我一訪舊日飛雲梯

桂之樹行爲李宮諭壽母賦

桂之樹千萬年蟠根廣寒殿度影滄浪天黃金爲堂璧玉軒中有郁儀羙嬋姢承日轂輾星躔朱蕚翠葉不知其所際直與若英扶木相延連孟秋蟾兔當三五光景婆娑滿庭戶曲按鸞凰酌鸚鵡任邱仙人壽其母母家兄弟金蜩光蓬水揺山映珪組四座歡聲撤彩霞玉繩不動金波舞令汝齊光壽千萬郁儀幽修月中語撫三旌享千庾一任瀛河日東注君不見桂之樹

淡交行

瓊樓十二中天起弱桞崇桃闘靑紫魚鑰初開鶴蓋來平頭奴子皆珠履主人愛客名謳出象管鵾弦滿人耳臛蠵膾鯉騰羽觴文笙黼帳春風裏當筵意气何所如以漆投膠差可擬舞罷陽阿花作陣歌殘子夜霞成綺豈知戈戟在談笑回看堂上生荊杞雨雲翻覆噫吁巇前有張陳后蘇史君不見君子之交淡如水

六羊僊人歌贈方棠陵

君行南越復閩越邂逅淩江對秋月持觴不飲語甌窶仰天大笑纓欲絕飄颻揮手淩紫煙騎羊抱月成飛僊戲摘匏瓜解殘暑﹝匏瓜星名﹞織女黃姑皆粲然昔從九天謫下土車駕前頭遇威武都人觀者如堵墻揺筆賦詩罵平虜﹝正徳中作車駕詩直斥江彬幾得詩禍﹞平虜敢嗔未敢言卽麾■﹝羊古﹞■﹝羊歷﹞登天門扣閽每逄虎豹睡墮地便作蛟龍蟠有時乘軺向江漢忽然牧牛耕石澗仙乎仙乎豈無有眼底見君能變幻今年騎羊來我州六十五日去不畱亡烏飛鳴獨鶴舞空餘孤樹堂之幽帶圍有花開頃刻頃刻又作黃金色前驅壺公後九鯉白日果能生羽翼只今五羊城下歌丰穰謂是五僊騎來曽降祥君來匹之頓成六觸邪持法陳紀綱君不見獬豸稱神羊

賦得三神山壽翟侍郎母

三神山在滄海東燭龍照耀開僊宮璇題接天綴珠斗萬疊瑞靄靑蒙蒙下有弱流三萬里四時天樂空中起仙靈來往翳鸞鸖裊窕霓幢鏡光裏蟠桃結實山之幽蔽虧日月枝相樛金光瑤艸莾成藪千載傳聞惟十洲翟公本是東海客出入金鑾佐宗伯手■﹝奭斗﹞元气開陽春家與仙靈連窟宅天門笑拂云錦裳帝臺滿挹縹玉漿持觴壽母北堂上願母壽比三山長禦廚絡繹傳翠釡玳筵合沓鳴蕭鼓生兒榮貴有如此詞林誰不羨公母我亦有母天一隅一日不見心煩紆天邊未辦彩衣舞云外空傳靑鳥書靑袍白馬在覊旅目極飛雲送飛羽爲君髙歌歌且長天生南北莫誰語丈夫硉兀宇宙間緇塵浩浩雕朱顏顯揚自古貴不朽傑立遭時良獨難不然采藥滄海上或騎騏驎恣往還君不見三神山

蜀道行送王侍講之四川參政

蜀道平平如砥沃野煙綿亙千里岷江浩浩浮元气劍閣石門相向起錦官城中春意動玉戶金缸艷桃李郫筒沽取不費錢醉唱巴渝滿山市比屋繁華漸非昔帝遣詞臣振綱紀王夫子起鄒魯黼黻心胸炳如虎弱冠排風見毛質石室蘭臺奉明主手持彤管耀日月口授丹書動雷雨邇來暫輟承明直紫綬金章蒞玆土薇垣浩嘯贊元化坐使蒼生有環堵君不見漢家使蜀稱三王君豈其裔當傳芳格天自合有經濟諭俗不獨工文章回車叱馭信忠孝碧雞金馬殊荒唐維舟三峽訪千古噭噭靑猨啼夜霜君不見浣花溪古霜楓赤洗墨池荒煙艸碧古來名勝乃如此往往江山盡陳迹丈夫立身貴不朽百錬精鋼萬鈞力他日調羮气益振此別傳觴醉何惜星車迢迢出蓬瀛問君何時朝紫淸秋風吹衣白露墮執手踟躕空復情髙梧參天鸞鳯集雄劍躍地蛟龍鳴宮花院桞送愁色孤鶩落霞隨去旌玉壺酒盡情難盡矯首長安空月明

騘馬行送劉憲伯喬

騘馬驅何悠悠月題染朱汗倐與飛電流昔驅長安陌今在粵海陬外臺手執天子法兒能學語皆知劉翩翩鳴佩覲帝旒祖筵衣冠盈道周酌金罍羅玉羞吹長笛彈箜篌莫奏折揚桞淸霜滿炎州

橘樂亭歌爲蕭內翰

亭於何所名橘樂聞在潮陽山麓臨水國上有古木千章宿猿鶴下有寒濤萬頃走蛟鱷主人誰歟乃是鐵峯子平生意气與我同灑落銀魚金馬棄如土世間何物能覊縛君家兄弟總能文階前蘭玉香紛紛閒來尋此橘中樂疏簾淸簟忘朝曛竹暉入戶翠如電霞石映水赬爲雲長安回望正如奕文武衣冠安可聞有時蘭橈下煙渚元鶴飛來聴人語鏗然黒白開兩奩荷葉蘆花不知處觥籌淩亂混笙簫雕盤綺錯堆江瑤酒醒棊罷浩歌發月墮空江生暮潮可憐紫陌塵凝面何事朱門候相見衝泥冒雨走碌碌那似尊前且枯戰我聞橘中樂不減於商山我懷商山皓枉用凋朱顏紫芝一曲振巖谷漢廷車馬來追攀笑指云與鳥出岫仍知還丈夫舒捲要如此所樂豈必長在山水間

畵龍爲劉吉卿題

吾聞后稷之孫驅魃赤水北宻云蔽天天爲黑黲日揚塵野蕭瑟帝呼董父鞭兩龍翻海作雨歳乃丰遂令四海歌重瞳又聞夏禹之禦郭支氏南駕兩龍歸後啟云蓋三重走萬里龍𨿽神靈乃爲人所制不獨孔甲之時有劉累劉生十年逰我門志向磊落似是累後昆手持此圖開■﹝髟上彷下﹞■﹝髟上佛下﹞堂上蒼蒼煙霧屯大龍昂首欲煦沫小龍回顧如有言追軼似有疾霆電馬鬛冉冉天瓢翻海濤倐已浹下土元气歘吸騰雲間方今西北邊塵起新畬薦荒誰采芑明堂宵衣總爲此桔橰無功眾芳靡嗚呼董父郭支不可作劉累空餘豢龍水摩挲此圖欲招爾爾勿面墻久依倚誰能駕之獻天子

碧梧丹鳯圖爲黎侍禦一卿題

鳯兮鳯兮爾來當何時知爾之徳萬古長不衰不然上天縱爾九苞羽安用毰毸爲君不見桃虫當日飛爲鵰脊令原上啼鴟鴞舄幾幾音嘵嘵室家恐爲陰雨漂偃禾風定杲日出岡上碧梧寒不凋爾於此時來和鳴葉簫韶成王優遊君奭喜捲阿爲爾歌且謡鳯兮鳯兮披圖對爾起三嘆久矣不夢周公旦咸陽宮前多枳棘何用屑屑悲秦漢

放歌行贈祁惟允

粵王古臺結衡宇八月芙蓉映霜渚饒州太守來舉觴潛蚪躍波聽人語我何以語君曲肱之外多浮雲把玩自怡恱豈必追隨鴻鷺羣君何以語我陽春所施何不可蓬弧志四海豈必赤墀與靑瑣眼中離合今十年世濤呼洶胡爲然丹楓葉脫白楡暮明發粵臺懷婺川婺川本是羅施國笑謝雙旌入蓮幕石阡在昔豋方嶽淵源況復承家學鵬徙何曽同燕雀且盡醁■﹝酉靈﹞爲君酌君不見市上沽何處無生計轉大心易麄淸謳不復聞當壚

詠竹分得臨字

憶昔葛陂之龍匿山陰朅來珠海爲瑤林我知神物固莫測爾與天地皆無心淩冬載酒爲爾來登臨擊節浩歌懷古今渭川長竿在何處淇園萬矢空銷沈王侯事業■﹝齒局﹞齪猶蹄涔況乃奔走隨朝簮爾𨿽無言動我臆瑯然答以淸冷音湏臾萬壑縹緲皆龍吟耳熱謂是羲皇琴翠光零亂日掛樹淸影裊娜天橫參是時鶴臺仙客同髙尋瓊杯綺席依蕭森尊前對此萬蒼玉牀頭何惜千黃金紫簫吹鳯直上層碧岑俯視淑气聞疏砧天寒袖薄暮相倚山川黃落那能禁嗟爾磊落不受煙霜侵歳晚相看同素襟他年儻逐風雷去萬里滄溟空自深

送劉行人燦

進春酒陳雅詩惠而好我紛來思何以酌之金屈扈江漢滔滔東以馳皇帝萬壽隆天基日重光海重潤前星從帝出虖震皇華原隰電如迅黎元驩欣走相問絲綸一日周百郡公之來金鞍玉節從燕臺公之去祥雲瑞靄停荊樹彩衣燦燦升華堂蘭階蕙幄交輝光麟蒲薦以縹玉漿曲裾長袂鴻鵠翔介爾眉壽天地長公之翁黃金橫帶廌繡紅公之姥魚軒珠翟錦爲黼鵾弦鳯吹參鳴鼉舉靑玉案賡爾歌君臣恊徳玉燭和麟趾螽斯仁且多舜日堯年柰樂何

九日粵山登髙醉中盡用五微韻成歌題曰將進酒

將進酒歌鏤衣舉玉爵停金鞿鳯管龍笙碩人其頎於以解憂式飲庶幾蒓羮鱸膾紛哉馡蟹黃初溢鳬翠肥促膝勸君君莫違君不見朝始暉夕轉霏魯陽戈在誰能揮嗟爾烏兔胡爲逐逐環我巖上扉童時種桞今十圍釣遊舊迹徧天地想象徒依稀幸無風蕭蕭雨祈祈三秋𨿽云秋九日猶芳菲有翩者鳥嚶鳴相依盍簮實難知音亦希相逄不爲樂他時夢寐懷容輝粲粲黃花盈盈翠微肅肅命駕采采忘歸仰見雲間翼不入虞羅機安能摧眉折腰謁朱戶趍瑣闈疏鐘動明星稀酌復酌酒行如翔翚不醉明月將笑我窺簾幃羊腸世路艱且巍犢有妃妃呼俙■﹝亻瓜﹞以爲蒼當譽反譏■﹝齒局﹞齪蓬茅叢啼絡緯騰伊蝛此中髑髏昔曽牙緋谷量牛馬塵積珠璣僮奴策駿焱騑騑薫天勢倐成露晞縱能化鶴去千載華表誰眞逄令威南溟徙鵾鵬西山荒蕨薇商顏絕蘿徑渭曲空漁磯古來豪聖今盡非徒勞營魄聆音徽窮經何用編絕韋我且濯明河而振纓翳扶光以樂饑吐情向君君莫笑以誹醉來長嘯粵山上浮雲直北連燕畿山中多木矗矗如旗其下流水活活淸於沂粵王一去古臺在惟有飄飄霜葉飛

泰泉集卷五

●欽定四庫全書

泰泉集卷六

﹝明﹞黃佐撰

○五言律詩

珠江夜別親友

祖帳循珠浦離杯對玉輪分襟移鷁首鼓棹動龍鱗劍气千年合風期萬里親秖應開閣待今有漢平津

雨

膚寸云初起彌天雨正狂魚龍空窟宅艸木各輝光爽气連南紀愁陰接上方故山靑未了歸夢此宵長

對月二首

旅館維舟後江天入望時兔蟾當北斗烏鵲繞南枝只恐金波溢寧教玉漏遲火雲消已盡眞覺近秋期

江月初成鏡山城獨倚樓徘徊如伴客浩蕩更隨舟陌上淸光滿尊前爛熳逰豈知離別後對爾轉添愁

舟度彭蠡遇風作

奔策遵元渚揚颿向紫都遙林吹地籟巨浪舞天吳匯澤開長道風颷動壯圖扶揺自有適何必羨遊鳬

京邸春日思家

金市乘羊路銅街試馬羣夜吟低霽月春夢斷浮雲上已蘭英會新年栢葉醺斑衣今未拂休寄錦回文

南徵詞六首

鳯野傳淸蹕龍旌逼絳霄風雷隨鼔角日月耀金貂躍馬宜春苑呼鷹織錦橋何如穆天子空賦白雲謡

月照牛山迥風飄鳯吹長從臣黃制袷歌妓錦爲妝玉輦棲蘿幌金鞭問竹房夜闌調虎撥知是奏霓裳

翠网張瑤浦黃旗漾碧流殷勤供廟薦蕭灑事宸逰禦气通鮫室祥煙化蜃樓魚龍應自喜何敢負王舟

簇仗迎春至行宮向曉開日邊千騎合天上六龍來玉笛吹楊栁琱鞍唱落梅共看球拂笑岐路滿塵埃

栁暎金陵暮花揺玉帳春江淮明炮火閶闔動梁塵祕戱徵西域迷樓構北辰三千歌舞妓誰似掌中人

桂海停舟楫蓬山獻畫圖云屯七萃甲風逓九關符進酒龍衣濕藏鬮豸繡呼雞人那復報乘月射平蕪

元日

四載逄元日悠悠燕冀間河山雙鬢短風雨一燈閒鳯沼隨恩澤龍墀整佩環辭家長素食眞愧紫宸班

獨坐

獨坐禪扉迥懷歸思窅然花光明薄莫鶯語入新年彩仗隨春動華燈與月懸絕憐風景羙不是粵山川

暮春郊外

五日逄休沐千山得勝逰樓臺蕭寺迥花竹習池幽春事已黃蝶舊盟惟白鷗煙塵奔走地逥首意悠悠

月下贈張子文邦

獨榻依蕭寺淸尊散暮愁疏鐘聞上苑片月在飛樓天地雙龍劍江湖一釣舟壯懷吾共汝揺落歲云秋

再次韻贈張子

長安木葉下蕭蕭生客愁夜寒空對酒云澹獨登樓栁岸橫長笛花灘放小舟向來江海意淒斷爲淸秋

速張侍禦補之同訪文邦詩以代簡

秋風起閶闔渺渺獨愁予水落蒹葭冷天長鴻鴈疏蘭臺思楚客楓葉詠吳趨驄馬招攜地琴尊信所如

廖子鳴吾秋日見懷次韻二首

吾愛白鹿子詩傳鸚鵡洲隋珠偏照夜宋玉最傷秋水緑芙蓉渚霜黃翡翠樓相看成去住徒爾賦離憂

知爾龍山飲憑髙鳯野開日從燕樹轉云自漢宮來目盡天南雁心飛江上臺杜陵空抱病庾信獨生哀

彌羅閣秋望二首與馬子仲房

珠閣拂瑤天憑軒興渺然西風吹野水髙栁送鳴蟬冠蓋黃塵裏關河白鴈邊相逄且披豁隨意問元元

羽觀臨霄漢飆臺出薜蘿霞觴延客久琪樹受涼多日色隠平楚秋聲連大河君看愜幽意吾醉卽狂歌

秋日逰迎祥寺至玉泉與張楊趙陸四子同分韻得松知二字

珠林開鷲峯下馬聞疏鐘紺殿已狐兔翠琰空蛟龍對酒感慨發褰衣霜露濃蒼蒼暮色動秋聲滿寒松

迢逓尋蓮宇淹畱詠桂枝玉騘穿栁入錦席傍泉移山翠浮龍苑雲光溢鴈池塵心今已淨應有白鷗知

中秋不見月文徵仲席上賦

明月隠天端疏燈耿夜闌浮雲飛不盡萬里若爲看暈落鵬霄迥光生鳯闕寒誰能天柱上吾意欲驂鸞

冬夜燕陳子學宅賞菊分韻得微字

黃菊冬猶艶淸歌夜未歸興從添燭劇寒到引杯微宮漏挾風度塞禽衝月飛物華容易盡心賞莫教違

新春

堯歷開元歲殷邦數中興苑花紅未入宮艸翠先凝功業時看劍棲遲夜向燈匡扶在諸老貧病任相仍

中秋夜對月

作客驚秋半行歌對月明玉輪看桂滿銀浦見槎橫疏栁門墻靜髙梧風露淸此時裁謝賦千里一含情

素翁先生元日書懷次韻二首

許身齊稷契揮手謝巢由鵲起千人悅龍飛萬國休王春隨聽履卿月照稽謀一任雲莊上鶯花鎖鷺洲

歸興憑誰語裁詩每自憐艸靑壺嶠外鷗白影池前淑气通嘉石祥飆灑列錢卽看吾道在行止信皇天

迎祥寺後逰次韻四首

五載吾重到雙林路欲迷梯飆尋絕境拂翠見靈溪石洞云堪臥花宮鳥自啼遲回意無限歸騎及烏棲

輦轂環龍象耽逰未擬回金貂何處所珠鳥至今來芳樹含靑靄豊碑淨緑苔瓊簾自舒捲誰見化人開

沙栁明秋色煙蘿出梵香川原雙步屧感慨一持觴慧日無人相慈云不住方世緣如可度畱宿逺公房

白馬開三乘祥鵾運九衢乾坤經浩刼陵谷盡浮圖栁徑涵川淨楓林帶蘚枯倦遊仍立馬寒日動平蕪

舟中夜燕贈別胡蘇州

蕩檝語深夜知君懷艸堂微雲開震澤錦瑟奏伊涼颯颯滿紅樹翩翩飛紫凰曲終酒亦醉明日各殊方

虎丘懷古

寂寞吳王國笙歌入海云夫椒先自敗於越遂能軍月落薴蘿冷花深麋鹿羣千年金虎去誰守闔閭墳

贈別黃武進同年

武進仙鳬駐三年報政成閻閭無復嘆山水有餘淸渺渺舟檝去蒼蒼霜月明停雲時隠幾河漢欲三更

贈別韋評事歸靖江

抗疏甘南謫知君不負丞離情江上樹聚首驛前燈幽谷歌鳴鳥天池息大鵬扁舟泛明月回首夢毘陵

得子彌月二首

犀果欣延客風塵慰索居老親期有後逰子敢無書賦命由天地他年定智愚誰能識英物啼看問何如

定省心千里棲遲夢一邱冰霜仍作客江海更停舟去去憐渠小呱呱觧舊愁軒車那可問爲爾重淹畱

立春

野館依寒渚愁吟且未廽春從今日到花在故園開白雪裁仙調靑雲捧禦臺陽和不負客偏入掌中杯

雨木冰正月二日作

野樹紛紛白連朝雨木冰人情憐上朔天意望中興絮雪風難起梨云日易蒸春王調玉燭何事有嚴凝

潞河元夜

水國明鰲火煙花接鳯城絕憐今夜酒空復異鄕情寶馬嘶塵度銀蟾倚樹明客愁無處著況乃管弦聲

凍開初發

萬里圖南翼逄春始計程彤雲辭魏闕緑樹出秦京鼓枻江天豁流澌野岸平因風傳尺素應慰倚門情

河西午憇

水驛逺郊圻居然塵事稀酒簾明栁市漁网集苔磯隠幾白日靜開簾黃鳥飛行邊有林壑未覺素心違

天津雨中卽事

幕府開三衛糧漕集萬艘人皆甘海錯吾且醉村醪潮落洲隨出煙深岸卻髙衝泥走風雨端坐看児曹

修復粵洲艸堂經始桃源塢四首

艸堂修舊業鑿翠向髙城俯首嗟人境冥心謝世情山從疏樹眾江入大荒平隠幾雲霞裏翛然得此生

桃源初小築茅屋可衰翁井市錐刀外生涯一畝中喬林聞獨鳥幽谷送長風朋好今如此淸尊誰與同

日明花外路雨長竹間泉隔谷難逃俗依山自覺仙功名歸墜甑宇宙入浮煙已悟逍遙化從今結靜緣

排闥分靑嶂充庭盡緑柯斂神知日永髙步覺天多返照滿城郭孤煙生薜蘿到家三捨近塵土竟如何

送周秋齋方伯歸閩二首

珠江愁送客薇省喜畱君車馬三城動謳謌百粵聞滄洲難吏隠紫極易風雲去去吾何道甘隨麋鹿羣

南海瞻冠冕東風吹斾旌封棠無翦伐騎竹有逄迎春舫隨花發秋容入鏡平﹝家有秋容亭秋鏡池﹞因思木蘭水端可濯吾纓

六月二十日夢中作七夕詩覺而憶其全篇錄以紀異

涼色晚幽幽疏梧知早秋古來傳帝子今夕會牽牛大澤生明月蒼崖帶逺流憑髙語天上何事有離愁

酌泰泉贈區廣文

一勺泰泉水中涵千仭靑逺分舒鶴渚寒帶聚龍埛花竹添蕭爽風雲助杳冥看君蘇齒頬爲爾續茶經

宿靈川寄懷範大參

性拙嗟無侶交深賴有君襟期珠海月去住桂山云黃屋匡扶切蒼生軫念勤靈川煙雨裏憂樂夢希文

興安道中

放浪滄洲客遲回桂水春宻云虛礙馬芳艸逺隨人野闊啼鶯樹山多佩犢民戍歌愁聽汝荒服幾時新

臥病二首

臥病梧山曉懷歸菊徑秋淒風催葉下積雨入江流遂有鱸魚興聊爲鴻鴈謀飄颻寄生事天地一扁舟

長笛送愁思孤琴隨病身鴉翻中夜月鵲報故鄕人千里庭闈夢十年岐路塵悠然念黃綺誤逐漢廷臣

寄懷徐養齋方伯

多病朋簪盍他鄕意緒孤梧江通百粵桂嶺隔三吳歸鳥擇云木遊魚依渚浦何時同孺子髙枕著潛夫

江村書捨爲滇人魏徳如賦

勲業看朝鏡詩書伴夜檠下帷芳艸色閉戶逺潮聲飛躍形吾道漁樵樂此生鯤鵬終變化滇國本南溟

控海樓有懷徐可大

南州徐孺子落筆滿人間江上笑爲別天邊去不還髙樓題控海此日獨看山尙憶危言日投簪且閉關

厓山紀逰次鄭李二子韻二首

歲晚空山靜遙聞猿鶴音膠舟前日事傾蓋此時心漁戙乘潮急樵歌隠霧深停杯發髙詠興劇不成斟

夕陽惟鳥雀古道半榛荊蠧飽祠中木苔侵石上銘英靈終寂寞風物自淒淸仰羨東山老勞歌空復情

泰泉山中贈倫王二子

金澗遶淸林瑤空出翠岑煙霞供永嘯松竹入長吟春度鶯猶在杯香客每深隨時共幽賞吾未倦登臨

艸堂避暑四首

林壑藹蒼蒼層厓曲抱塘閉門蛙鼔競欹枕鴿鈴長霞珥混斜照炎威連大荒冥心對鷖鷺將爾共滄浪

隠幾消永日薫風揺紫微鉤簾一以眺緑水近巖扉嗒爾煙光夕居然塵事稀翩翩松上鶴遙帶白雲歸

蹙嘯延淸籟長謡集緒風嶺雲偏向北郁水亦流東地切三邊戍天開萬壽宮飛仙挾明月應得到崆峒﹝時聞車駕上陵﹞

徙倚碧氛氳行歌許鶴聞翦茅通月色攢石聚霞文裊裊竹到水喤喤鐘度云悠然俯塵世天外自爲羣

人日雨霽出門志喜

王春聽舊雨人日見新晴萬戶笙歌沸千山紫翠明和風勻栁色淑气入鶯聲所喜靑陽動休嗟白髮生

糓日陳茶山少參席上賦

糓日過從喜薇垣禮數稀杯深花共勸坐久月同歸南海樓船靜東吳粳稲肥使君能化俗未許問漁磯

喜雨次陳茶山韻二首

獻歲初逄雨隨車且澤民小樓聽到曉幽谷見回春燕雀依巢靜魚龍出浪頻滄洲理煙艇蓑笠定隨人

吾愛茶山子吳謳播粵民檐聲才入夜野色盡成春水漸浮舟闊花堪對酒頻向來雩禱切天果不遺人

粵臺懷古四首分韻得幽字

勝地經秦漢髙臺近鬥牛片雲浮郁水孤月滿靈洲事往市朝變秋來林壑幽覇圖何足問吾得采眞逰

歌舞何人在襜帷此日畱長江涵楚越逺樹入燕幽傾國嗟摎女提兵憶路侯絕憐張樂地斜日下羊牛

對酒煙霞晚裁詩天地秋坐聞松籟迥行愛桂巖幽大澤龍蛇逺荒臺鹿豕逰向來南海尉辛苦事嬴劉

南武河山在北窓花竹幽羲皇吾所傲秦越爾何尢紫气通三極滄波帶十洲悠然閱塵世髙枕白雲秋

白蓮次韻陳天遊二首

丘壑舊同賞瓊琚新報詞嶽雲增野色郢雪助芳姿枝蔓勿復道緇塵非所期悠然夢商皓千載慰相思

懿爾泥不滓況玆淸且漣洛神終有恨越女不成妍气奪星楡曉光含露藻鮮鉤簾渾未起宿鷺亦相憐

艸堂夜坐四首

浪迹少城隈衡茅向水開閉門靑嶂合卷幔白鷗來地僻淸虛洞天髙元覽臺坐聞松籟起竟夕思悠哉

越臺舒嘯罷燕樹去人遙寓目成今古冥心謝市朝枝間烏鳥樂隴上白雲飄蕭灑不知晚空江自落潮

性癖羣魚鳥家貧足蕨薇偶尋瑤艸去時共暮樵歸野色入河漢鐘聲連翠微云鵬有奇翼不爲稻粱飛

云臥開丹牖瑤天四望通虞弦徒觧阜楚客謾雌雄萬壑收虛籟千林息斷蓬何當秋色裏一葉詠梧桐

哭崔南甫二首

執業越三載蓋棺悲仲春豈知吾未老空慟爾爲人亭伯夙工賦原思甘食貧慰親能不死天與玉麒麟

芹泮始於邁舞雩頻詠歸倚筠瞻壽閣紉繐掃慈幃水自三山逝云依雙鶴飛夜臺終宿艸知爾戀春暉

緋桃

手種緋桃樹今成滿院春垂垂堪系馬脈脈似懷人緑水浮天鏡紅霞隔世塵向平畢婚嫁好在武陵津

元夕次梁子韻二首

粵山依靜渚陸海沸靑宵火樹流丹夐芳郊拾翠遙驂驔風外轡窈窕月中橋向晚遊塵寂猶聞薌澤飄

五夜軒車宻千門景色賖金波依樹渺銀浦逐城斜炬合疑朝旭杯分似晚霞艶陽桃李在休唱落梅花

春日元覽臺獨坐偶成

爲愛春臺好逍遙到日曛棲神隨豹霧矯翰謝龍雲水自靈洲入山從粵井分無論拳與勺天地本同羣

風磴紆盤郁云蘿出泬寥日垂天北極春動粵南潮松籟傳虛壑鶯歌赴逺簫悠然澹忘味何必更聞韶

下上茅皆屋東西竹亦垣城標雙塔短岡擁一旗尊林宻鳥巢隠風低蛙吹繁稀疏見畦畛眞學邵平園

稍稍東風起臺前洲渚明竹光揺野色花气潤蛩聲北斗依身近南溟入掌平棲棲何所適孤嘯一含情

次韻粱應房園居四首

靑林依壩隈翠牖向東開大澤龍猶臥長安日自來濯纓疏郁水拄笏對朝臺嘯傲浮雲外雄圖安在哉

攬轡漳南靜彈冠薊北遙驊驑歸別墅鵷鷺夢淸朝野水疑天咫秋花憶雪飄衡門系舟楫知爾待風潮

水上誰家月山中幾度薇坐憐秋色半吟待莫禽歸風定松聲合云深竹徑微相過吾所願疲病興如飛

卜築靑門勝雲山紫邏通蕭條同杜甫寂寞異楊雄日月雙飛烏乾坤一斷蓬玉衡如可恊將子共絲桐

夢中作﹝丙申十月﹞

南斗鍾人傑中朝起帝臣日明鸞鳯署風靜犬羊塵道以無爲大功存不宰神掖垣花萬樹無語自成春

送粱僉憲應房之貴州次韻二首

脈脈懷燕北行行度楚西地連丹水闊天入翠屏低奮迅看鵬翼驂驔送馬蹄未湏談貴竹吾意在烝黎

秋星垂馬首北斗映南箕鳥靜粵山晚天寒湘水微窺園因伐木抱甕本忘機悵別蓬門下西風吹汝衣

悼幼兒在貞二首

在貞以丙申八月十二日生妾林出也術者謂其格甚奇始予感異夢有人贈以黃裙朱書狀元入三字其上付林服之旣而在貞生容貌端正性甚靈慧呼嫡母爲母而姊其生母甫及七月能聽二兄讀書識一二字每立必依二兄膝不敢仰視人甚憐之或取彩花及羽植諸案卓四端如樹焉人莫能爲也四齡暴病血痢僅七日以今正月九日死死時猶挽其生母裾襟若訣別然嫡母亦慟哭之豈向夢世謂狀元紅正血痢之兆耶抑予數有引奇不能育也埋之竻園天方寒雨曉起見彩羽雜土灰中哀不能已爲賦二詩

四齡虛度世七月早知書當日依兄膝危時挽母裾竻園埋白玉蘭砌隕明珠拭淚看天地傷心汗血駒

汝慧言難盡吾衰情易哀黃裳空兆夢彩羽竟成灰曙色連鴉起春寒逐雨來不堪心寸折淚盡更徘徊

子陵釣臺次馬憲副韻

文叔資爲理狂奴豈不勝髙風魯國釣斜日漢家陵鼎足歸侯覇糟糠愧宋弘羊裘見幾去龍徳至今稱

濟寧館與孟太僕同年共酌

淸濟風濤靜堅冰日夕深燕臺千里夢魯道百年心竹葉浮螺斚梅花落鳯琴元冬堪縱酒白首得知音

○五言排律

贈江鍾石中丞

薇省聲華久楓廷寵渥新鵬搏持憲節虎變起儒臣日月纒雄劍風雲擁要津直將炎海澤散作塞垣春雪嶺遙連晉蔥河近逼秦天驕𨿽匪茹廟略正如神昔者分符竹恭惟督泮芹去思曽欵欵來學各駪駪匡濟才驚代旬宣政絕倫壯猷端許國直道每禔身聲送潘輿近威行衛幕勻攀援當此日歌頌更何人八座鴻應漸三旌蠖轉伸蹇予隨赤管正爾奉淸塵

挽丘侍禦母

汾水揚慈教閩山見女宗憂勤朝弋鴈諄切夜丸熊宻宻衣間綫行行道上驄鵻飛猶有集川逝更無窮筍泣交加翠萱嗟委墜紅臺烏向明月時爲喚悲風

送九江杜通判

杜曲傳千載韋經守一牕徽聲馳北戒新命佐南邦視篆垂朱紱飛書出皂幢羣峯浮鹿洞九派接龍江日下華輈發風前疊鼔韸臨岐何所道珍重錦韜杠

送張允淸守濟寧

宛洛邅吾道風塵笑此生昔曽同客味今乃送君行冉冉栁枝碧蕭蕭班馬鳴揮觥臨祖席飛幰問王程燕樹當齊盡河流到濟淸一麾知不忝霄漢聴蜚聲

秋日趙信臣席上詠夏菊分得纎字十八韻

開席來金馬濡毫注玉蟾蕭晨紆勝引逸興角精嚴淅淅風生座依依日轉檐曲中芳樹淨天外綺雲纎老幹偏宜石奇姿不避炎裳蕤黃競艶■﹝勹外盍內﹞葉翠交尖鰲闕髙霞暎鵷池細雨沾香通縹玉液淸奪水晶塩紉佩哀湘屈餐英效晉濳只今營斗粟徒自擁帷襜世事燈前劍心期架上籖牖開懷斧扆隅泣軫閭閻荊璞難爲韞吳刀未試銛鯨魚終碧海鸚鵡亦紅甜抱拙蘄天遇耽幽任俗嫌空羣憐逐驥知已願成鶼霜吹俄欺袂珠光漸近簾相逄湏適意吾敢賦厭厭

壽簡封君

縣圃乾坤大康衢日月長仙方元不老帝力正相忘皤發明鳩杖童顏醉鶴觴安車花栁徑擊壤水雲鄕菊對金章艶蘭交玉珥行鳯毛鳴盛世豸角立巖廊歡動弧南彩情深冀北望白雲如會意終日自悠揚

宿劉諌議蕡祠

諫議祠堂在棲棲托泮林雨垣春蘚合風栁莫蟬吟湓浦天何逺沙河水自深獸鑪浮勁气虯箭逓徽音社稷誰能奠經綸爾獨任毀方難入彀晞古合投簪桑海時應變桃源路可尋炎荒終棄置幕府始浮沈宮府分南北興亡共古今吐言扶白日回首破曽陰牢落千年夢淒淸此夜心停鑣休逺躅呼酒滌煩襟宿鳥喧云堞飛鴻掠月岑廣陵有餘恨非直雍門琴

嘉靖丙戌郊祀慶成侍宴有述八十韻

五載精禋日三靈錫羨時東皇初出震北斗正臨箕煦嫗凾元气絪縕運太儀奉常稽令甲宗伯闡宏規扈閣人文煥容臺禮數知馨香非黍稷繭栗實牷犧象性陶匏具依神藳鞂爲澤宮常選士禰廟夙謀龜齋沐神如在端凝敬自持太羙調太鼎明水辦明齋衣桁回猋桂盤飱折露葵閬閬開祕殿莫莫護飛榱魄寶崇穹昊歸藏恊地祇百神將受職二後並開基作對紛純黼升中共泰壝天門何蕩蕩帝迹更熈熈承宇方寥廓中壇自峛崺靑蔥森玉樹蠖略秀金支有瞽皆師曠無工不巧倕宿縣龍蓀作馭路虎賁馳萬乘鳴鑾出千官委佩隨星辰歸劍履日月下旌旗鷺鼓雍容伐鸞簫縹緲吹孔旍翻格澤壁壘走魖夔隊擬鉤陳列聲逾郁律攠蒼蚪衘玉軑彩鳯翳華芝畫戟叢猶植周廬布似碁九關嚴虎豺七萃奮熊羆漸覺天威邇相看日色遲班行分鵠立匡衛結魚麗駐輦聞王夏趍庭奏采茨駿奔咸有恪麏至摠無遺靜揆冥冥景深存眑眑思元圭端極拱朱火粲星離鳬氏鳴春律雞人唱曉曦象馴環日轂驥集簇云螭琮璧交輝暎樵蒸待配藜僊宮澄碧落天樂動黃麾軒冕繁璇藻垂衣矗玉綦登歌無白雪疏越有朱絲衎衎承云舞皇皇就日姿空桑依大捲孤竹倡咸池肸蠁知何許居歆諒在玆燔柴明逺漢埋瘞及窊坁遺灺銷田燭浮埃靜路岐天回魚鑰啟雷動鳥旟移鰲抃連三極鴻恩徧四夷饗神兼夏姒類祀法虞嬀白帝卑秦畤黃郊陋漢祠上元昭降假下土受蕃釐慶洽需云宴歡同湛露詩堯廚傳萐脯鎬飲薦嘉脾百味銀罌疊千牢綺爼披紫霞漿勝玉元圃菜如飴駕鳯花扶扆驂龍栁拂覊羽林盈陛盾繡服耀軒墀日麗芙蓉闕風淸翡翠帷辟門來輔弼通籍引丞疑雉扇黃金幄麟軒白玉逵五侯先在列百辟各攸司禦气通瑤席宮花散彩枝鵷行沾聖渥虎拜感皇私楓陛宣酬勸蘭觴示恵慈鏗金尊帝徳鋗玉合坤維晨露翻柔瑟鈞天起翔鞞華冠重岌嶪錦臂爛葳蕤虹辮天魔髮蛾揚玉女眉都盧方矍鑠曼衍復躨跜海宇歌仁洽■﹝韋是﹞鞻舞徳綏八珍仍絡繹九鑰詎參差諦聽金陵曲元非璧月詞皇天曽燕及謨烈有鴻垂莫以龍顏喜渾忘虎尾危本朝眞舜禹吾道在臯伊禮峻崇簮紱心銘建鼎彛聨鑣歸月夕奮翼赴風期周雅祈天保虞謨儆日孜鸞情馳禁籞鳯想入罘罳喜色融山野榮光澹海涯摛毫頌元化萬物已華滋

嘉靖丙戌元宵燕集分得銀字賦二十韻

帝城三五夕明月麗芳春玉宇澄暉早金樞泛灔新香車騰桂苑緹騎出楓宸陸海魚龍混天關虎豹馴煙花連鳯野簫鼔動洪鈞樂事還同眾淸光故可人弄芳珠作佩步玉錦爲茵寶炬交蟾影瓊奩並兔輪風回歌舞地香拂綺羅塵鰲彩浮燕樹星球射漢津情隨虯箭曉興與鶴觴親對此開文會因之仰徳鄰彯纓三益至揮翰四筵陳淑气回彤管淸歌盡白蘋音徽嗟爾闊契合道吾眞鳬藻人爭羨驪珠世共珍花邊靑玉案栁外紫綸巾云戶低圓璧虹橋掩寸銀赤霄繁健翮滄海足潛鱗共沐恩波洽追歡莫厭頻

遊金山次劉太守士奇韻

寶地紆元覧雌途擁梵僧風煙千里合江海一桴乘樹色依山見雲光帶雨升象溟迷浴景龍缽變炎蒸望闕頻回首憂時更拂膺淒涼非楚客蕭瑟問吳綾

次日遊焦山復和同逰劉太守韻

玉嶼淩空迥金山入望斜乾坤分砥柱日月送浮槎鶴冢空煙水龍宮自雨花丹楓明逺浦白鳥失晴沙浩刼皆成幻徵途未有涯所欣陪五馬來此聴三車

送翁少參歸蜀

北上曽傾蓋南歸但倚樓旬宣臨粵土俊傑起瀘州菽水情偏共蘭金分亦投甘爲淸淨退眞脫网羅求奉檄緣家食懸車謝國謀人歌棠所茇天照柏爲舟白洞開三徑黃花傲九秋潘輿馳燕喜郫酒侑鸞謳寶岫云隨望支江月映流羨君從此去扶病賦離憂

中秋逰揚歷巖二十韻奉謝鄭南雄

旅客逢秋半重巖望日邊風江連楚粵雲樹極幽燕笳鼓循坰發旌旗陟巘聫境推揚歷勝人喜鄭莊賢鷲嶺開金地龍潭際碧天崖含蘿幌狹磴轉竹房偏裊綴云何卉髙垂不記年奇音聞素瀑秀色映平田萬象皆超忽千峯自蜿蜒嶺梅遙度馬堤栁競鳴蟬虛籟笙簧合中軒錦繡懸淸歌螺梵外妙舞鳥巢前轍逐朱旛駐杯從翠袖傳傍泉移綺幕拂石列瓊筵暯暯旋靈曜陶陶象帝先冥心忘泡影握手問眞源北去浮鳴鴈南流跕斷鳶澗花寒未落云碓晚相喧步壑璇霄迥歸途璧月圓何由窮絕頂直欲挾飛仙

庚子孟冬恭遇千秋令節賜宴賦二十韻

燕翼年方楙虹流月始陽發祥開鶴籞稱壽舉麟觴睿徳瑤山重蒙泉少海長聖箴承敬一神器副元良矯迹崇賢裏含毫翊善傍漢莊言益敏夏啟道彌光元轡驂龍象丹幢引鳯凰鵠輿猶玉裕雞戟更金相碩輔來蘭殿英寮集桂坊壽街齊抃舞華闕儼趨蹌扣砌煙花繞瓊筵錦繡張殷梅調鼎羙堯萐助羮香翠釡傳中使黃封出上方座依紅日永杯逐彩雲翔自愧冥鴻羽仍隨振鷺行洊雷期有則明兩祝無疆旣醉緣霞紫無言感昊蒼逶迆歸玉署彷佛度銀潢萬國歡聲動千官喜气揚沾恩何所似豊艸露瀼瀼

庚子二月入京述懷四首

釋耒回鵷沼驅車入鳯城日明新閬苑春滿舊蓬瀛珠樹森元極瑤壇槪紫淸踟躕思無限惟願泰階平

赤帝驅胡地蒼姬奠鼎年仁涵繁露外禮縵慶雲邊■﹝氵覇﹞棘懸孤壘臯蘭控萬弦詞臣頻獻頌誰敢勒燕然

白首承明直回翔十五春花前仙掌露栁外屬車塵鶴籞開靑幌螭坳侍紫宸候朝淸不寐瞻望月重輪

衮職云無闕徒聞上諌章地分靑瑣闥天隔白雲鄕鳯藻傳東閣龍暉接少陽所希吾道泰千古說黃唐

移居春坊詠庭檜

叢桂靄深秋蒼霞爛不收霜髯臨玉澗秀色帶昆邱拂檻光風入縈窓璧月畱恍然江海上飛躍有靈虯

泰泉集卷六

●欽定四庫全書

泰泉集卷七

﹝明﹞黃佐撰

○七言律詩

感秋三首時洪都兵變予方種菊東籬有終焉之志因賦此詩﹝正徳己夘﹞

秋風蕭瑟起千山籬外黃花自作間冠蓋何年通宛洛鼔鼙連日動鄕關風塵不入窓間岫世事能雕鏡裏顏聞道日邊佳气在都人長望屬車還

一舸當年發豫章豚魚吹浪棹相將黃蘆夾岸天連海白鴈臨關夜有霜氛祲祇今幹斗極江湖依舊逺巖廊悲吟不盡傷秋意紅葉蕭蕭暮吹長

漠漠秋陰雲滿城夢回驚問此何聲紫臺霜急鴈初到滄海月寒潮自生宋玉蕭條曽作賦杜陵揺落最關情東籬生意依然在無數黃花照眼明

雨後珠江登望

珠江煙水碧蒙蒙錦石琪花不易逄三島樓臺開日月二儀風雨動魚龍浮雲荏苒團秋扇野樹依微亂晚風越女未知揺落早輕舟何處采芙蓉

九成臺次章提學韻時聞王師發金陵

睥睨鴉啼向古臺臺前斑竹自花開水通湘浦縈如帶山近蒼梧翠作堆嘉樂也知非野合倦勤何事復南來鸞輿虎旅傳消息心折江城畫角哀

秋夜夢後作﹝有引﹞

客久思歸夢一金甲神人餞予行自謂將軍相與聨句有曰笑拂玉波看禹鼎予以爲問曰玉波塵也出祕書子忘之乎予卽詠曰拜陳金鏡祝堯年將軍嘖嘖稱予忠如是者凡數十聫末云好費將軍九萬箋句出自予亦不知其何語也其餘則忘矣已而就駕雲飛風從倐忽至家見老母喜甚覺來明月滿牕乃枕上爾時聖天子出師以威武大將軍鎭國公行寤嘆之餘賦此仍用夢中韻

疏槐宮院罷朝天淮海干戈有歲年未厭西風吹幾杖每依南斗望樓船新丰車馬黃塵裏故國園林白露前歸夢忽醒寒漏迥綺窓斜掛玉嬋姢

臘月十日奉迎大駕紀事二首

奏凱歡呼大駕回一時和气滿燕臺端門日麗龍旗入馳道風淸鳯吹來九廟神靈眞有托百年文運定重開都人此日瞻依切共說君王有將才

鐃歌鼙鼓盡天聲亭斾金繒載道迎上將獨乘千里駿義児多領四家兵車懸虎豹知搜狝架疊鯨鯢報武成從此鼎彜書鎭國漢文徒幸亞夫營

早朝

苑云城樹隠蒼蒼仙漏銷沈寶炬光月下貔貅金隊冷風前鵷鷺玉聲長螭頭漸近聞天語豹尾徐開挹禦香朝罷宮臣導淸蹕空瞻團扇護君王

雪後早朝

北風吹雪靜芳塵雪霽千門麗景新丹地祗聞鳴玉步碧天疑有散花人寒光掩映龍樓曉遲日燻成鳳沼春歸向栁邊凝立久試裁巴曲和韶鈞

侍車駕幸太學恭賦一律

豹纛龍旗拂曙煙卽隨淸蹕下遙天衮衣日月宮墻裏冠蓋風雲爼豆邊環璧波光揺寶扇閟壇花气繞金懸靑衿際此歡無極共播皇休入誦弦

郊祀齋居大興隆寺與懋賢舉之繩武三太史同賦二首得旗字

大駕迎天早練時端門燈起禁鐘遲春回禦气通黃道夜靜神飆閃翠旗龍騎肅分千陛戟鶴羣寒立一禪枝泰壇卻憶追趍地云捧珠宮月滿墀

璧月彤雲澹不移竹房花影正離離僧來祗覺鐘磬響院靜不知更漏遲辟荔有香浮劍舄穂楊無力拂旌旗夜寒銀棨巡金鑰吟望圓丘有所思

內閣前迎春花開有述

春叢照眼見輕黃玉署裁詩覺興長唐苑錯教催羯鼓漢宮徒自闘仙裝龍池日轉才分色鳯閣風來細認香何事偏承天澤早結根元自五云傍

春興八首

燕京二月芳艸新天南嗟有未歸人淸泉白石入幽夢紫燕黃鸝鳴好春三殿奔趍連日夕九衢車馬雜風塵棲遲鳯沼渾何事吟望漁舟獨愴神

閶闔千門拂曙開卽隨鵷鷺集蓬萊云邊彩仗分仙掖日下靑旗遶帝臺扈閣風回初變栁琳池冰泄半侵苔上林春色應無限空羨文園作賦才

太液池頭萬歲峯波光回合翠重重神人驅石開三島天子乘春駐六龍紫殿虛無餘禦气碧雲迢逓憶仙蹤玉鳬黃鵠無消息長聽趨朝午夜鐘

燕臺自昔興王地今日垂衣馭四夷紫禁煙花連朔漠黃河烽火望旌旗西山積雪輝輝在北極浮雲裊裊垂跂馬春郊回首晚五侯歌管未休吹

廣寒宮殿鎖岧嶤漢帝神靈隔絳霄陰洞夜凝龍虎气陽深秋老鳯凰條金莖瑞露沾朱綴銀浦云流入綺寮翠輦不來環佩冷滿庭修竹自蕭蕭

踏靑聞幸芙蓉苑紅日未髙金吹鳴從此宸逰多樂事向來幾務太畱情風傳羯鼓南薫殿云擁鸞旗北斗城千載太平知有象詞臣先已頌河淸

風雨瀟瀟聞曙雞春來長憶碧山棲煙開籬落花光動日暖園林菜甲齊入饌江魚供白髮潑醅芳酒對靑溪刺桐枝上紅如錦自在流鶯盡日啼

幕府魚書報越裳期門龍節發荊湘北風鴻鴈飛何處南海漁樵思故鄕卽恐軍儲非往日卻勞宵旰及殊方平林月出聞題鴂擊劍酣歌意轉長

謁康陵書感

夏云消盡午風恬目極煙霄思未猒瑤水幾年畱馬迹鼎湖回首墮龍髯泉塗寂寂山當戶松籟蕭蕭月轉檐卻愧靑衫虛十載對揚無路拜宸嚴

康陵禫祭有述

康陵禫日宿神郊奏格無聲藉白茅七廟精靈昭鞏洛二儀風雨積函殽明樓燈火鵷鸞無隧道松杉翡翠巢羽獵長楊今涕淚寸心遙與白雲交

贈趙景昭歸廣州

庭闈每入京華夢消息眞從裏閈傳慰我客懷千里外與君交誼十年前心馳珠海云隨棹路入金陵日在天好向明時圖逺大只今靑瑣重材賢

歲暮書懷次王繩武韻

蕭蕭松院朔風侵坐擁重裘力不任薊北暖遙花去眼天南書斷鵲驚心曽云此日連靑瑣芳艸何年臥緑沈喜有王維同筆硯淸詩時爲滌煩襟

別吳成甫

金陵此去三千里玉殿回瞻咫尺天兩載風煙同逆旅一簾霜月照離筵卽看會計蘇江左還有謀猷達帝前聞鴈裁書堪更問聴鶯攜手是何年

三江毛尙書致仕歸姑蘇畱別次韻

笑別鵷行問鶴田歸來林壑故依然月明震澤秋應早栁暎閶門地亦偏黃閣未登曽扈聖靑山相對更懷賢東曹此日情何限目斷冥鴻在逺天

送三江先生

吳門煙艇故知津寶帶麐衣照莫春蕉鹿夢中曽玩世蒓鱸鄕裏最宜人三朝禮樂歸靑簡八座聲華動紫宸心折此時瞻望地潞河南下栁條新

壽陳虛白錬師

颷臺羽客宴星壇四座罡風六月寒絳節曽隨蒼水佩元田應結紫金丹瑤池月冷飛靑鳥珠樹云深駐彩鸞知爾蓬瀛多浪迹摩挲銅狄待誰看

董學士父母受封

桂坊秋早竹書成紫誥貤封荷聖情天與北門添盛事人依南斗頌長生碧雞山下棠陰合丹鳯樓前日色明笑領龍章齊舉案一麾今覺到蓬瀛

送林子行歸吳川

萊衣將母羨君行把酒臨岐百感生楊栁影稠朝雨淨芰荷香暖暮潮平病身與鶴棲蕭寺歸夢如雲遶粵城曽是同舟忍分手岸花檣燕總關情

九月十七日大封宗室奉命充南渭冊禮使

臚陛傳宣仰聖君錫茅分器重殷勤日臨閣道開三殿風逓宮韶出五云寶冊下時經輦路金貂行處散鑪薫卽從北極趍南渭悵別天邊鴛鷺羣

永州樓上春望

蕭蕭梧竹弄新晴天畔登樓眼倍明湘水碧連云夢渚粵山靑近永陽城三春物色憐多病萬里馳驅笑此生忽憶玉河垂栁徑紫宸朝罷聴流鶯

別蕭潘二通判於淡巖作

五馬翩翩度逺岑日浮蒼翠滿離襟同寅合共循良傳異國仍多故舊心客思漸隨芳艸逺春光偏入野棠深明朝鼓柁營陽道回望零陵煙樹林

逰甘露寺同劉士奇作

空香浮動翠巉巖徙倚珠林駐玉驂七澤湍聲流日夜六朝山色落東南朱旛向晚情難別碧院逄秋酒易酣蕭灑不知歸路杳滿天竽籟起松杉

歸自京師赴常齋鍾子夜燕二首

魏闕勞君千里夢粵辭分我一枝安卽看春事辭鶯燕且盡芳樽共肺肝沙塢雨餘花气近江城風定角聲寒相看此夕淸狂甚從此過逄興未闌

鑪煙裊裊篆垂垂掃徑開尊恨到遲亭榭風煙仍月夜江湖花鳥況春時金樽玉鱠堪畱客醉舞狂歌果爲誰卻憶去年覊旅地粵雲南望只成悲

全節廟

極目胡塵暗帝畿樓船南去逐斜暉已無虎帳鳴金柝祗有龍潭塟寶衣精衛何時塡海滿蒼梧終日見雲飛貞魂若化吳宮燕應是年年一度歸

大忠祠

誰扶黃屋此長徵夷夏分明萬古情百粵波濤非帝宅兩厓風雨是天聲气吞蛇豕頻揮劍力盡馳驅尙請纓再拜髙祠回首地滿山松桂月微明

乙酉守歲

帝城鼔角促朝暉紫禁煙花錦繡圍風靜笙歌臨路發雪晴烏鵲背人飛貪趍魏闕年華換畱滯周南心事違栢葉椒花吾祝汝明年湏對老萊衣

元日早朝

閣道沙堤雪未幹馬前銀燭霧中看疏鐘欲動飛宮鵲絳節初齊引佩鸞瑞日影浮雙闕表鈞天聲在五云端侍臣賦就陽春曲未覺瓊樓玉宇寒

暮春書懷效陳去非

曲肱作夢客不到遊絲滿空春正晴世事悠悠祗蕉鹿韶光冉冉但林鶯蔣陵山逺碧雲合郭隗臺髙芳艸平踏謌吹劍一翹首天北天南無限情

題雷氏山水捲

羨汝習靜棲空山蒼翠無言相對間松花滿地云不掃柴門敞天風爲關波浮龍鱗曉澒洞橫豸角秋孱顏丹梯倘許淩絕頂散髮醉呼黃鶴還

春夜大醉言志

拔劍起舞臨髙臺北斗挿地銀河回長空贈我以明月天下知心惟酒杯門前馬踏簫鼓動柵上雞啼天地開倦逰卻憶少年事笑擁如花歌落梅﹝欲盡理還之諭﹞

白蓮二首

水殿盈盈萬玉妃淩波長是步炎暉迢遙玉井峯頭見縹緲瑤池月下歸洛浦霧繁朱作佩楚臺風急翠成幃若教觧語應愁絕聞道金籠鎖雪衣

不見紅衣暎緑苔夜長疑有鷺飛來蘂珠宮冷香雲濕魚藻池深素錦開太乙禦風揺翠檝飛瓊乘月出瑤臺露華似慰相如渇分得金莖滿玉杯

陵祀次韻劉侍禦見寄

園陵報祀開秋序驄馬追趍出帝城四塞雲山隨逺近二儀風雨自陰晴金支掩映蛟龍色玉殿蒼涼燕雀聲悵望軒轅弓劍在靑霄沾灑不勝情

重陽次韻答孫貞父

相看京洛共緇塵拂拭荷衣發興新江上離憂嗟易老雲間歸夢恐難眞飛飛白鴈遙憐汝采采黃花懶寄人抱病重陽正愁絕把君詩句重逡巡

省親三疏獲允出郭別親友

喜聞綸綍卷詩書萬里乘槎信所如卽辦彩衣供色笑不妨黃髮老樵漁臨岐尙憶公家事出郭多煩長者車南北相望意無限江空歲晚獨愁予

阻冰寓蕭氏樓上作

朔風蕭蕭吹雪霜登樓獨坐生悲涼靑山知我吏情澹明月照人歸夢長云影有時連去鴈水聲何日到垂楊側身天地頻回首誰道江湖逺廟廊

文衡山致仕言懷次韻二首

十月軒車出紫宸三年京洛謝緇塵北河冰雪偏畱客南國江山久待人石室有書曽汗簡扁舟無日不思蒓此身直在云羅外誰向中原惜鳯麟

金鑾早上乞休書疏傅當時恐未如萬里靑冥雙倦翼百年黃髮幾懸車閶門日暖繁楊栁震澤春深足鯉魚知爾登時詩不廢停雲回首渺思予

除夜贈文徵仲

卽看芳艸入新年豈有椒花媚逺天多病獨愁雙鬂攺故人相對一燈懸匆匆歲色歸鶯燕冉冉春聲咽管弦明日試從髙閣望陽和多在五云邊

丁亥元日

朔云自繞灤河曲燕樹遙連漢苑斜彩鷁獨依河畔栁新鶯應到苑中花三朝禮樂開靑瑣萬國衣裳擁翠華去去滄江回首地太平歌頌落煙霞

客樓春望徵仲見過有贈

樓外河冰春未消旅魂吟望倦揺揺驪黃有路開丹嶠孔翠何心戀赤霄燕市風塵通潞渚吳門煙月滿楓橋何時坐爾停雲館幽竹繁花慰寂寥

微雨後風沙大作晚泊臨淸

笑辭鍾鼎向山林去路塵沙苦見侵萬里舟航淹日月九河風雨戰晴陰艸堂花竹縈春夢澤國魚龍伴夜吟心迹不教雙寂寞燈前呼酒漫開襟

次韻答廖鳴吾見懷

北風吹女思悠悠乘興難移雪夜舟建禮昔同鴛鷺序裁詩今在鳯凰樓岸花■﹝木廧﹞燕催春色洛水秦山入暮愁多病可堪回首逺吏情吾已付滄洲

丁亥除夕

旅館頻年過歲除萊衣今夕樂何如揺揺蠟炬輕風裏淺淺霞杯細雨餘江海只便魚入饌煙霞惟恐鶴傳書等閒又被梅花惱漏泄春光滿敝廬

元旦

南國浮雲向曉開日華初上釣魚臺東風又與■﹝艸縻﹞蕪緑老屋惟應燕子來萬里晨昏逢歲攺三年供奉憶朝回滄溟不似君恩闊起舞尊前莫放杯

英徳別杜生兄弟

扁舟六月度湞水英徳縣前鱸已肥別爾弟兄難廢酒驅人岐路易沾衣滄江急雨羣龍出古峽閒雲獨鶴飛返棹相看情不斷倚門眞覺夢同歸

感秋二首用南津胡憲長趣駕韻

淅淅秋風吹岸沙西江遷客思無涯濁醪粗飯足娛老去燕來鴻猶念家百年洛涘媿潘嶽九日龍山懷孟嘉故園咫尺不歸去辜負東籬無數花

淅淅秋風吹雨來自憐樗散未湏培水邊白鳥背人去霞外靑山待我回抱病江湖長對酒側身天地數登臺故園只在扁舟上三徑黃花萬樹梅

南溪捲爲佴都帥

南溪分得揚之水巖姿林靄相光輝主人燕坐列霜戟童子淸歌調雪衣弦琴每覺薫風入載酒直隨明月歸我亦滄洲曽結宇吏情長恐與心違

秋夜對菊

日隨麋鹿走山林豈有簪纓系此心永夜鼔鐘欺鬢短小樓風露報秋深鸞聲自作孫登嘯龍臥誰爲梁甫吟瀟灑不知貧與病東籬元有萬黃金

蒼梧初發

蒼梧北望盡蠻荒云黒山靑煙霧黃旌斾行隨日隠見蒙衝坐覺天低昻黿鼉乘雨出巖穴翡翠挾春鳴桄榔旅懷歷亂不可盡芳艸萋萋彌岸長

桂林元夕

何處笙歌入座聞卽看陸海在人羣星橋暗度重輪月火樹晴開五色雲湘水未逄天北使漓江猶駐粵南軍江湖心事年年在徙倚東風酒易醺

橫州伏波廟

髙灘危石鎖崔嵬長夏風煙午未開南海樓船從此去中原冠冕至今來武陵一曲風塵靜銅柱雙標日月回千載伏波祠宇在漢朝何事有雲臺

旅感

塵事燻心千種在晨昏回首一星周枕前明月照歸夢簾外西山窺客愁短策幹時何所得薄田供歲未湏求他年北極懷明主當日東陵有故侯

初秋

玉河楊栁已蕭蕭覉思逄秋轉寂寥親捨每疑云外近長安翻覺日邊遙浮名肯似蒓鱸羙壯志寕隨髀肉消自笑行蔵渾未卜巫陽堪問竟誰招

秋夜大興隆寺玩月

玉壺酒對秋色滿金地坐看明月髙北戍不隨胡馬去南巡應照聖躬勞山河有影看蓬鬢風露無聲生縕袍忽憶越江垂釣叟流光千頃一浮舠

得七月家書志喜

紅葉聲中醒客夢白雲飛處憶親廬情多豈保鬢不攺計拙乃爲饑所驅燕頷果誰還有相羊腸何路是無虞臨風正覓傷秋句忽領平安兩字書

送祁惟允

執手別君何郁紆帝城秋色野踟躕離情不覺曉雲淡知已漸隨煙栁疏去國未湏言勇退還家聊且賦閒居想應明主不相棄誰合南山老敝廬

贈西蜀胡秀才

遙遙西蜀亙天端來去惟君不作難來爲慈顏欣奉檄去緣皤髮倦彈冠栁揺燕市聴鶯別云擁峨眉駐馬看索句贈君還自笑一年爲客向長安

贈陶二尹之任元城

風流此日陶彭澤喜唱吳歈向別筵制錦正當佳麗地彈冠初遇中興年一庭詩景孤松裏疋馬春風五栁邊傾蓋相逄又分手金臺涼月夜姢娟

寄梁應房

去年蕭寺憶殷勤長劍髙歌入夜聞異國風煙能慰我同年交誼不如君落霞秋倚新豊樹疋馬晴瞻震澤雲南北祇今成悵別夜來樽酒夢論文

送余崇一使蜀

鳯凰銜詔出蓬萊劍气崢嶸拂曙開萬里風煙馳蜀道五雲宮闕夢燕臺浣花溪在搜唐迹洗墨池荒憶漢才聞道故園滄海上星槎爭羨自天回

荊庭春恨和潘源魯

東風庭院雨絲絲姜被寒生夢後悲淺緑正添鴻雁沼輕紅初上鶺鴒枝流年未覺音塵盡往事空詒肺腑知斷送一畨吟鬢白可憐荊樹似秋時

贈別梁明仲

都門楊栁映愁生久客懷歸此送行鄕夢昔曽隨去馬春光今已別流鶯舟移北渚龍光窅路入南天劍气明他日一尊尋舊約白雲溪上濯塵纓

席中贈倫彥蕃

看君意气薄靑霄京邸相逄卽久要鳯沼每傳賢父子鴈行多在聖明朝虹橫楚水朝看劍月滿吳門夜聴潮何事春明攜手地滿堤垂栁正蕭蕭

別倫彥周侍禦

靑藜燈火同髙閣皂蓋聲華獨內臺日月祗隨燕樹轉雲山長羨粵鴻回勞勞世路關蓬鬢黯黯離懷付酒杯姜被萊衣榮子去風江煙艇待誰來

宜陽八景次東溪鄧尙書韻八首

曉入宜陽見萬峯雞聲人語共疏鐘停車最愛黃山好滴袖俄驚翠黛濃陸海魚龍憑砥柱靑天波浪出芙蓉淩風欲挾飛仙去直上蓬萊苐一重﹝右黃岑疊翠﹞

扣舷何處有漁歌泉擁西山景最多雲外恍疑垂玉蝀人間眞覺近銀河靜含桂魄天同色流入桃花錦作波若到春郊頻極目東風吹潤徧嘉禾﹝右白水垂虹﹞

玉溪流水碧沈沈巧算還誰測淺深細雨斜風渾二月鯨吞鼉作忽千尋敲詩日憶澄江練倚杖時聞緑樹禽何事臨流歌仰止三星橋外有遙岑﹝右玉溪春漲﹞

碧樹蒼煙鎖紺園四民曽此禮三尊岧嶤地上開金剎髣髴雲中立翠旙山色可能隨世攺燒痕長是到秋繁憑髙莫漫搜陳迹時倚衡云望薊門﹝右寶剎云旛﹞

景星靈洞足探奇石上浮觴漫爾爲碧落玉書空往夢葛巾藜杖可芳時香分下澤煙花遶暖入東陂鴈鶩知羽客不歸瑤艸暮桃源何處問蛾眉﹝右蒙洞香泉﹞

獨倚蒼岧玩碧瀾共知龍向此中蟠九天空闊疑雷動萬木蕭疏帯雨寒馬鬛不教桑楚歉鳥耘那見稲畦干行蔵笑與髯公道濳躍由來不是難﹝右良巖龍隠﹞

列岫排云切太蒼曲江銀牓宛如長當衙已獻千重秀帯日還成五色光秋淨煙霞開錦繡春深風雨散紅香地靈人傑從來是滿耳蜚聲說廟廊﹝右榜山晴旭﹞

渉水循山問化宮翠微深處有村舂僧來且共松間坐溪幹遙聞煙外鐘貝葉曇花空寂寂瓊簾珠栱自重重舊逰回首思長樂無限詩情到晚濃﹝右普化晚鐘﹞

華節亭別親友

宿雨冥冥曉正開故人遙放酒船來啼鶯語燕催春事緑水紅亭照客杯別夢綢繆猶粵海片颿迢逓又荊臺臨岐欲盡分攜意滿目停雲郁未裁

洸口寄倫子彥式

魁岡南望隔湘煙聞道徵帆別後懸楚粵山川空寄夢江湖風雨正連天明光起艸逄今日京洛看花憶去年岐路祇今隨使節可堪心折五云邊

贑州紫霄巖贈林二山

憑空飛觀倚岧嶤風磴盤盤入紫霄章貢灘聲天外落燕雲山色日邊遙百年气誼堪杯酒萬里離憂自市朝笑與使君圖後會扁舟何日重相招

夏日逰何氏園

漠漠朱光接翠寒蕭蕭林樾隠風湍浣花暫爾棲疏放古柏終當宿鳯鸞遂有臥龍淸洛水還從飛鴈望長安種楡裊裊成何事心折云邊金露盤

放船

城烏翻月鼓紞紞虎邱寺前初放船靑山白水晚如畫楓葉蘆花秋可憐皇華萬里但原隰供奉三年猶俸錢鴟夷邈矣不可見隔浦緩歌聞采蓮

海珠別方塘汪憲副

海珠山下寒潮生擊鼓放船君欲行釃酒千巡谷鳥囀粵城十月江花明碧雞金馬在何處逰子孤臣俱有情此去登臨不同賞倚樓詩句向誰成

送範衢村大參

桂州城南漓水流白蘋芳芷滿中洲卽看彩鷁隨春色聊遣淸尊消別愁畫省交遊成舊雨彤雲瞻望及新秋相逄若問鴟夷子巳向江湖買釣舟

大藤峽猺老

大藤勲業使人疑今日褰帷始見之每憶韓公成感嘆且令猺老望威儀江山道梗空千里兵甲屯云又一時聞道招安成妙算從前眞覺費王師

洮陽野次

畫船簫鼔擁靑衿豈有當年木鐸音故國煙花那在眼長途風雨若爲心三湘秀色來天地五嶺華風自古今耿耿有懷成野宿夢魂虛繞泰山岑

元日

曉來簪弁換荷衣遙望祥雲夾日飛北塞風塵應己靜南溟樓櫓竟安歸乾坤脈脈移花栁林壑欣欣動蕨薇誰在靑冥生白髮且持春酒對春暉

粵山詩社試茟分得淸字

碧山云臥倚江淸衣馬何人獻歲行麗日樓臺明萬井輕風簫鼔度三城東南漂泊嗟懸磬西北驅馳費請纓且向煙蘿開野酌漁樵相與話升平

人日和陳天遊韻

駘蕩春光滿隠窩放狂判到鬢雙皤栁條色映靑絲騎柏葉杯翻白紵歌鶯燕不嫌三徑僻風煙偏在五陵多年來無地尋花勝世道應隨東逐波

東風吹徧海天涯隠幾蕭條忽見花人日鉤詩誰對酒艸堂攜鶴自移家衝星劍佩眞吾事滿地江湖又歲華何事步兵從晉室春來猶詠故侯瓜

天開圗畫亭

突兀茅齋跨石臺玉杯瑤席倚雲開天邊湘色褰帷入地底漓江逐馬來北極自勤瞻闕夢西山誰有濟時才側身天地酣歌裏鴻鴈冥冥首重回

肇慶李東渠中丞邀逰灑然亭次韻二首

嶺海棲遲有歲年艸亭今喜識髙賢釣殘野水從魚樂鋤罷寒葵帯露鮮世事驅馳眞夢裏天涯談笑且尊前朔雲拖雨勞相問猶記萍蹤自灑然

崧臺今夕是何年投轄傾杯見此賢半畝方塘開罨畫一亭明月共澄鮮習池已覺心俱醉宣室還看席屢前勛業古來戎馬地可能無意勒燕然

蒼梧言歸口號

十載行嚢一素琴寥寥天地幾知音淵明已有歸來賦和靖初無祿養心北郭晚田堪白酒東籬秋菊盡黃金扁舟一去隨明月回望蒼梧空緑陰

泰泉集卷七

●欽定四庫全書

泰泉集卷八

﹝明﹞黃佐撰

○七言律詩

元日﹝丙申﹞

陽吹朝來動逺空九重春與萬方同金盤北望思承露玉管東回驗相風日月催人雙鶴鬢江湖容我一漁翁十年舊夢成追憶曽侍朱衣紫殿中

燈夕立春

東風澹澹月團團燈市逄春倍覺歡漢苑煙花曽駐馬秦樓歌舞更驂鸞傳柑錯憶紅雲殿縷菜驚看白玉盤官栁野梅俱在眼莫教長笛倚闌干

和鄧沃泉憲副元夕

升平燈火幾喧闐咲指東風十二年陸海魚龍春變化艶陽桃李夜暄妍鎬京尙憶紅雲宴郢曲遙傳白雪篇同是江湖懷聖主步隨明月望堯天

暮春贈別李儀部稚大四首

離夢揺揺倦倚闌江城春共一尊殘馬前紅雨應難駐鴻外靑山正耐看粵國龍蛇蟠大澤漢家卿相滿長安趨朝好在南薫殿莫待金風吹玉鸞

滿院櫻桃齊作花栁條裊娜牽風斜卽看春事遽如許自信吾生安可涯南國浮雲供伏枕北山孤鶴望移家酒闌相送柴門莫月滿遙林明釣沙

石門雲樹浩悠悠鴻雁拚飛並彩舟君去可堪還北望此心無盡亦東流月明桂館煙花曉風落楡關笳鼔秋傾倒淥尊頻看劍江湖何處有離憂

荔子紅時風滿枝彤雲飄忽望京師瑤壇曉日鑾輿度珠樹微涼彩仗移北闕己新周典禮南宮曽識漢官儀十年■﹝畝犬﹞畝丹心在跂爾承恩向玉墀

送顧少參進表之京

殊方長走畫熊車薇閣松牎月色虛喜見西山歸戰馬愁聞南海進明珠風生閶闔陳金鏡云擁罘罳拜玉除後夜若逄牛斗使前星應有鳯凰書

艸堂酌別劉僊令

東方之日赤輪囷照我庭前■﹝雨上只下﹞樹根仙鳬到門化飛舄神魚入网開淸尊南歸蹔與山水會北去莫受風塵昏玉墀靑瑣寄消息夜夜梅花勞夢魂

暮春醉逰

東風飄飄吹絮衣沈醉不憂生計微粵臺云朗木客嘯珠寺花深江燕飛山川有限天相罩薇蕨無言春自暉已拋簪弁逐漁釣浩浩放歌明月磯

登觀海樓醉後作

逍遙短褐滄洲上突兀髙樓霄漢間潮落魚龍猶並出日晴鷗鷺已知還衝帆野色來千里入座春聲殷萬山飛絮又隨杯酒盡東風何事亦偸閒﹝是日得致仕報﹞

緇塵

緇塵休問舊貂裘十日輕衫試薄逰春事只看芳艸變淸尊聊盡白雲求雪車冰柱燕山路楓葉蘆花楚水舟偶憶少年成獨笑夜調元鶴上丹邱

贈別黃子章北上次鐡橋司馬韻二首

沙頭寒日照津旗南雁初飛北棹移謝客池塘新入夢於門車馬重相期江湖冉冉冰霜盡花栁欣欣雨露私春近可堪人漸逺停雲應是渺予思

芙蓉闕下綰銀章彩筆當年逐俊良沙苑月明馳駿足掖垣花暗散鵷行西山爽气朝應在南海遺珠夜有光若到鳯池相問訊扁舟今在白雲鄕

粵王臺懷古二首用王李二子韻

粵城秋日轉觚稜與客登臺感廢興孤鳥迥隨云影沒野花寒帯露華凝樓船有路天低海劍璽無蹤谷變陵畱得當年歌舞地斷猿淸夜笑煙藤

百年天地靜風塵弔古臨觴莫愴神鳥雀似聞弦管夜雲霞猶見綺羅春湟關北去元通漢肄水南來不向秦絕勝楚臺揺落暮白蘋空對獨醒人

夢逰洞庭作﹝有引﹞

丙申杪秋夢軒轅奏樂洞庭之野迓予以彩虯之舟俾往觀之及渡湖則荷香襲人予訝曰此西湖景也及登龜臺而上星月之下金樓玉闕輝映在望宛然皇城也宮娥環列羣仙賦詩伻予繼作覺而忘其第七句枕上足成之

瑤臺今夕侍宸逰五色雲中駕彩虯銀漢有章回紫極碧天如幕護皇州未央月轉芙蓉殿太液波含翡翠樓欲奏霓裳先按舞鳯笙吹徹洞庭秋

送程太史舜敷二首

十月露葵靑滿蹊嚶嚶山鳥向人啼梯飆直與鸞霄近步壑回看象緯低池上引杯元鶴舞花邊移燭紫驑嘶湘弦一奏淸商曲離思如雲暗栁堤

供奉當年紫禁東扁舟吾已謝鵷鴻煙花北望開秦苑江海東流遠漢宮婺郡趨庭雙舄逺粵臺傾蓋一尊同白頭遲爾靑冥翼興在驪駒感慨中

苦雨

卽看蒼翠逐人來何限藩籬向水開北極雲煙連粵樹南溟波浪接燕臺蘅臯慣見蛟龍舞艸屋長聞燕雀回自笑野夫貧亦得小樓髙枕勝蓬萊

夏日方氏園池小集分韻得狂字

寶月團團山霧黃薫風拂拂水煙蒼尊前白紵翻新調檻外紅蕖妬艶妝栁榭拂云來鸛鶴蘭橈衝雨散鴛鴦習池金穀風流在誰道江湖放酒狂

中秋白蓮沼上見月

穆穆金波照玉泉人間天上共嬋姢云移寶鑑初離匣風定驪珠正在淵萬里河山看桂闕九霄環佩聴娥仙芙蓉不爲煙霜老更覺光輝異昔年

秋夜臥疾

西風瑟瑟到芙蓉寒入瓊樓十二重極浦雲煙連朔雁滿城砧杵間疏鐘宮中思婦歌秋扇塞上徵人望夕烽何事文園正消渇金盤空有露華濃

臘月立春感懷次梁南臯韻三首

歲晚春陽開淑景海濵林薄振暄風朱門雜沓笙歌裏皂帽逍遙水石中南國暖回鶯易至北河冰結鷁難通沈香亭上花應發誰奏淸平入漢宮

粵城歌吹曉紛紛隠幾蕭條實飽聞生菜又從年裏見彩花曽向禦前分有情北鴈隨遲日無賴西郊自宻云最羙梁鴻詩律好五噫何事悵離羣

萱艸淩寒先自生臯禽掠暖復交鳴百年未滿祇湏醉萬事逄新殊可驚楚地雪霜當嶺盡粵臺云物到春明登臨一嘯人間世猶有滄浪堪濯纓

逰泰泉席上與陳京兆天遊鄧憲副沃泉分韻得丈字

一尊何處可論文買得靑山近白雲野色不隨秋气攺松濤長共磵聲聞翦茅漸作花三徑種稻頻來鶴數羣吟眺不知仙客去滿林蘿月白紛紛

登泰泉山椒和天遊峯字韻二首

萬仞煙霞一短笻緑蒲黃菊盡仙蹤安期海上空遺舄崔相庵前祇斷峯道在滄洲應易得笑緣塵世每難逄何時更定云岑約襆被同聴野寺鐘

瑤空飛翠可扶笻仙侶淩秋覓異蹤樵徑風淸聞落木海門霞起混髙峯蠏泉瀹茗吟邊酌虹澗尋花醉裏逄翻笑十年塵土夢馬蹄空趂景陽鐘

南園弔古用梨字韻

南園秋艸蔚萋萋來謁新祠路不迷五嶺烽煙曽躍馬百年忠憤但聞雞逄崖往事西風冷蹈海名髙北斗齊卻恨天津明月夜杜鵑啼血上棠梨

次韻答周八崖憲長見懷

六月芙蓉開絳英粵池遙帶楚湘淸山中麋鹿堪吾友地上麒麟羨爾行玉殿翠云懷北極石林紅日臥前榮瑤華忽慰音塵隔南浦悠悠夢斾旌

春日田園雜興次鄭大尹韻

農圃歸來荷聖朝暖風遲日出迢遙靑黃夾路攜児看花竹成畦課僕澆牛帯寒鴉過別浦葉隨流水聚平橋年來自覺疏慵甚無柰流鶯早見招

黃犢悠悠不用鞭緑楊裊裊未舒綿卽看喜气通邱壑已有和風到海天陌上闘歌人似月花間吹笛酒如泉年來種秫開三徑不爲靑山有杜鵑

暮春效白沙

煙樹蒼蒼黃鳥飛艸堂春晚故人稀北風捲雪馬猶去西水漫天船未歸性拙久■﹝扌棄﹞元鬢攺家貧長恐素心違雨餘天闊芳蹊暖無數紅香點褐衣

春興和鄧沃泉韻

春回盤穀瘴煙消幹呂靑雲近斗杓丹鳯有書傳此日白駒何事永今朝粵山采藥穿雲倦珠海尋僧泛月遙招得艸堂猿鶴伴碧桃花裏醉仙瓢

詠燈花次余仲栗韻

天涯芳艸翠連空惟有燈花相對紅金栗光芒如向月銀釭開謝肯隨風赤城霞起明牕裏太乙星移絳帳中忽憶炬蓮隨佩馬十年恩寵向誰濃

送李稚大廣右視學

吹劍當年歌昔逰十年塵夢對三洲湘山似戟馬前出楚水如絲天際流監祿豈知終化俗伏波何用更封侯離弦莫奏淸商曲梧葉蕭蕭已報秋

九月與內姻兄弟登龍岡答梁應民二首

龍岡亭榭倚岧嶤采采黃花不憚遙陟岵看云移白日長松髙■﹝艸鳥﹞入丹霄風回古寺千山葉野闊寒江萬里潮曝背有懷還北望可堪關塞正蕭蕭

江湖獨臥逄人少風日重陽登興賖碧海波光依帽落白雲山色抱檐斜松蘿正爾堪杯酒蓬鬢何曽媿菊花帝圃仙臺休更問笑看天地有煙霞

南江捲爲馮侍禦子仁題

南江之水向南流謫仙結廬棲上游眞源混混自天地巨浪轟轟連鬥牛鳴臯元鶴月當夜入饌白魚風報秋浩歌放浪渺然去爲爾蘆間尋釣舟

靈洲曉發

妙髙臺前郁水流寶地祇林何太幽雨晴山向鏡中出潮長舟從天上游鵬風忽送扶光曉蜃月猶含珠海秋一尊取醉掛帆去渺渺滄波飛白鷗

峽山尋鐵壁泉源燕挹泉亭次王十竹韻二首

云構初成風籟淸翠寒當戶接流聲禺陽鳯竹自秋色趙叟魚臺空月明鐵壁長年鏘玉佩滄江終日駐霓旌酒闌更覓飛來迹直上蓬山絕頂行

蕭寺重過亭榭新十年煙艇實蔵身有情峽鳥催沽酒無賴江花笑問津極北雲煙看欲近天南冰雪坐疑眞尊前卻憶乘驄使彩筆題詩合有神

飛來寺右林莾中尋達摩石小憇戲作一轉語

淩空飛錫結嶙峋薝卜香中艸自春鳥渡云移今此世鴻冥天闊我何人羲娥斷送千年夢龍象終成一聚塵便合拈花發微笑滄波無語月華新

舟次韶州奉懷黎韶山用贈行韻

對酒聨舟忽異鄕曲江回望粵山長九成臺上簫韶逺二相樓前艸木香春殿獨揺蒼水佩秋風偏灑碧荷裳徘徊家國情何限云白天淸自一方

秋日燕鳯來亭呈同逰符陳二使君

危亭開燕逼秋穹五馬同逰一馬騘岐路卽看千里近勸酬眞覺四愁空楚山北向靑如簇肄水南來曲似虹笑指九成臺上鳯來儀應在碧梧中

楊歷巖醉後詠月

明牧招攜上翠微金尊傾罷玉蟾飛桂枝似向淮巖出紈扇疑從漢苑歸澤國魚龍疏作雨江幹鷗鷺久忘機廣寒共是曽逰客莫唱開元舊羽衣

過嶺瞻望張丞相祠﹝九齡﹞

蹇蹇宗臣起海涯荊州南去爲誰家鼓鼙城裏靑騾逺鷹隼風前紫燕斜掲日聲華垂宇宙格天英采在雲霞十年舊路生秋艸長憶寒梅繞樹花

登吳山驛樓曉望

樓外緇塵望不昏榣山髙峙彩雲屯潮聲近欲兼溟渤樹色遙應接薊門桑柘影疏嗟亢旱芰荷衣薄藉朝暾憑髙倚劍歌回首家在天南煙水村

立春日東墅探梅簡劉東溪中丞

招攜東墅探寒梅冷蕋疏枝尙未開繡豸金貂頻促席吳歌楚舞肯停杯東皇已正蒼龍馭靈女虛傳赤鳯來風籟簫簫歸路晚采芳何處是春臺

宮僚燕集次許松臯冡宰韻四首﹝己亥仲冬十二日﹞

玉河皜皜樹蒼蒼歌管催春入燕觴四海簪纓趨聖主萬年圭鬯屬元良風雲燦爛銅扉裏日月光華玉殿傍畱滯周南通籍晚只將麟趾詠姫昌

桂宮蘭殿倚穹蒼綺席淩寒緑滿觴銀牓自今暉日月金臺從古重賢良鸞鑣合沓瀛洲裏鳯吹飄颻太液傍旣醉不愁歸路暝上台光彩屬文昌

宮槐院栁競寒蒼仙侶開筵薦羽觴周誦師資曽作聖桓榮稽古亦稱良榣山睇視西山外南斗追趨北斗傍自笑冥鴻隨羽翼卽從詒燕頌隆昌

前星炯炯天蒼蒼髙云斐亹明霞觴鴻逵豈謂羽儀少鶴禁正湏籌策良燕京館閣玉霄上魏闕衣冠珠斗傍陽春忽奏郢中調萬歲飛龍應壽昌

重午謾興

蕭艾靑靑煙雨中錦嚢誰與奏燻風驂驔駿騎來燕市迢逓翔鵾仰漢宮竹葉謾隨人意緑橊花孤倚客窓紅去年此日衡門下笑采菖蒲碧澗東

冬至早過承天門時同行者趙校書羅贊善唐司諌閔中允謝司直

去年濟水逄長至今日蓬山得並逰西苑未聞歸大內南郊何處禮圓丘葭傳淑气三千界鼎現丹光十二樓最是昔曽趨走地朝陽依舊殿東頭

○七言排律

曲江曉發贈別符頴江太守

曲江流水混晴霞嶺樹陰陰背郭斜八月揚舲趨鶴禁十年垂釣向鷗沙曠筵揮麈歡無極明牧連騶興未涯錦寺劇談支遁躅帽亭遙指邵平瓜隋珠幾見傳仙掖韶石重來駐使槎憂世舊愁憐杜甫阜民新調恊虞華芙蓉國裏三千首煙雨樓前十萬家杯酒論文更何地春風應在紫薇花

庚子三月八日奉命充經筵講官有感賦十二韻

春風環佩集羣仙回首瀛洲二十年院栁緑垂鸞駕外宮花紅入鳯池邊曉承綸綍開經幄夕佩蘭英拱禦筵靑瑣赤墀聊復爾璇題珍館故依然三階瑞气纒黃道六籍榮光出翠川祖武直從髙帝始人文眞羨孝皇前翩躚鵷鷺趨淸漏縹緲麒麟揚紫煙蕓閣祕書頻駐輦羽陵遺策自忘筌座臨北斗沾堯酒﹝永樂中講讀官燕賚同尙書﹞簾捲南薫恊舜弦﹝天順中延諸學士於便殿命中官撫琴﹞長樂賜來霞錦艶上林擎出露桃鮮賡歌此日光華旦下拜何時咫尺天遙望帝城珠樹裏金華涼月夜姢姢

恭謁孝陵側望懿文墓﹝七言律﹞

紫金積翠鎭重泉絳節揚靈護九元五色云車龍渺渺萬行珠樹鶴翩翩鼎湖風雨秦淮水緱嶺煙霞句曲天玉璽一從歸冀北鬰蔥佳气自年年

玉亭侍家慈宴坐述懷

玉亭幽勝頗宜人喜奉潘輿眺望頻龍闕日髙吳苑曙鳯臺花發蔣陵春巢林烏鳥聲偏樂入饌鰣魚味更新猶自倚樓淸夢裏南溟天闊有垂綸

泰泉集卷八

●欽定四庫全書

泰泉集卷九

﹝明﹞黃佐撰

○五言絕句

子夜四時歌八首

采桑南陌去共歡桑下嬉歸來理機素成匹待何時

黃鳥雙雙飛園林春意早歡愛緋桃花儂愛菤葹艸

團團合歡扇揺動生薫風展轉羅幃裏時復障顏容

乘涼登水榭見那采蓮船石闕映芙蓉含悲誰復憐

猛風吹梧樹玉露墜金井蹋歌人不聞明月照雙影

門前霜楓樹灑淚積成許蛛网罥黃蘗腹中苦思汝

白雪滿庭戶朱火耀牕牖淸歌侑蘭觴郎笑擥儂手

枯林噪寒雀開門歡正來炭鑪火未冷思心欲成灰

送劉符卿使楚

揚舲向荊楚渺渺煙波濤河橋揮手後酒醒明月髙

梁子席上賞葵

蕭颯天南鬢覊畱冀北身憑將向陽意一爲問花神

風雨與張景川酌

風雨送深秋千山木葉流黃花猶是艶知爲故人畱

禾雀

兩三啁哳雀飛飛自容與天地無网羅郊原熟禾黍

玄堂八景爲羅大參題

大崗發靈源緑潭何迆■﹝辶裏﹞松濤翻翠寒秀色亙千里﹝緑潭靈源﹞

煙樹橫一抹微茫混天色林疏見夜燈點點訝奎壁﹝上湧煙村﹞

丹桂孤巍巍移根自蟾穴空翠從風來萬古香不滅﹝丹桂山香﹞

天衢在丹霄紫峒相與通常有五色雲飛繞蓬萊宮﹝紫峒天衢﹞

商歌聞飲牛長夜嗟未旦東岡忽揺白織烏動層漢﹝東崗曉日﹞

寒潮擁西岸漁艇互相呼答歌不知夜皓月生菇蒲﹝西岸夜漁﹞

徙倚村頭望翠竹幹雲霄欲截鳯凰管憑誰葉虞韶﹝村頭翠竹﹞

岡背何所有歷歷靑松樹颯颯悲風來恍恍神靈雨﹝岡背靑松﹞

題居竹軒

淸陰滿牕戶幽人澹無語翠影交龍蛇白日驚風雨

題寒江小景

大地陽初復寒江雪獨深古崖空老樹漁艇忽挐音

寄易司訓體幹

北鴈飛南天蒹葭霜月圓美人千里隔深夜一燈懸

題倭扇畫鼠

喜遇秦丞相悲逄漢大夫不知當磔日猶記太倉無

月出

月出羣犬嘷月入羣犬靜幽人耿不眠翛然發孤詠

苦熱

月淡萬籟寂更寒百蛩語道人據槁梧揮扇自驅暑

遊南華次章朴庵韻漫作禪語

南能無伎倆妙境還誰履拈花裂虛空莫問如何是

雙井梧桐小景

鳯鳥久不至魯叟悲道窮誰從雙井上手自種梧桐

題畫鳩

大地龍正蟄江山望禾黍枝間聞女聲蒼林自風雨

題畫練鵲

蓬蒿恣浼啄羽翼何翹翹何如捨之去玉立當雲霄

○六言絕句

春日逰鄭氏莊

寒日園林載酒暖風簾幙啼鶯髙閣一回欹枕小樓何處吹笙

漁父詞

遲日桃花浦上輕風楊桞磯邊鼓枻一聲欵乃中流遙見湘煙

春雨燕坐偶成

簾前膏雨闌珊竹外鳴鳩往還隱幾隻銷香篆薔薇開徧東山

潞河曉發

樓前渺渺潮平陌上蕭蕭馬鳴孤月徘徊芳渚五云繚繞神京

文淵閣登望﹝嘉靖乙酉0

八柱髙擎逺漢四檐長納明霞渺渺碧山雲樹重重紫禁煙花

○七言絕句

凱歌詞十首

聖駕南巡江水淸凱旋惟恐露威靈虎賁夜散常山陣龍气朝纒細桞營

從官鵠立侍牙檣中貴蟬聨進玉觴百萬貔貅齊喝采載歌常武賀君王

氛祲全銷玉劍寒鯨鯢京觀築如山風生虎帳刁鬥靜日照龍江旌斾閒

孝陵松栢貼靑霄鳯輦龍旗久寂寥百歲遺黎應感嘆神孫英武似先朝

瓜步寒潮兩■﹝土覇﹞通居民今得醉春風紅樓夜夜歌瓊樹月墮河翻樂未終

不殺天聲本帝心大江魑魅暗山林夏廷合鑄神姦鼎九牧遙聞已貢金

錦韉白馬出新河簇隊吳娃善凱歌譜得升平新樂府內家休按舊云和

諸畨鞮寄大侏■﹝亻離﹞重譯於今聖得知已有茅封及邊帥更將天姓賜胡兒

郊圻艸木沾天澤淮海魚龍識聖顏聞道賡歌臨相第唐虞今復在人間

翠華詢俗及閻閭長有祥光散九衢後夜五云最深處眾星髙護北辰居

宮怨

上陽宮殿倚雲霞天外時聞度翠華魚鑰重重鎖窓戶夜來春雨到梨花

徵婦

織愁長倩錦爲文樓上花枝伴夕燻夜半朔鴻呼夢起一天涼月沁香雲

詠四皓

歌殘鴻鵠漢宮秋四老曾隨鶴駕遊采采瓊芝謝車馬不知羅网是畱侯

旅夜

沈水煙消膩燭黃疏帷浮動月蒼蒼棲鴉不避霜風惡繞樹數聲秋夜長

送盧仁三首

河水東流無盡期分攜休唱莫愁詞丈夫磊落要自許蘭室桂梁非所知

金風剪剪不成霜八駿行春及萬方君去秦淮詢盛事滿郊魚鳥帶恩光

當年曽自大江回映水芙蓉秋正開今日逄秋送歸客感時思舊不堪裁

懷羅浮四首別黃用儀

旅食燕臺兩變星圖南長擬躡鵬翎無端夜雨驚心事夢斷羅浮未了靑

水簾洞口艸生云大石樓前花撲人唐世軒轅今我是羅浮那有別家春

伏波銅柱埋南紀郭隗金臺落北州看取長空沒孤鳥白雲多處是羅浮

羅浮秋色與天髙約略明朝買去舠萬丈飛雲攜手上共君眠石聴松濤

聞鴈二首

云邊久覺音書靜江上徒聞舟楫歸嘹唳數聲和夢破涼蟾當戶故輝輝

瀟湘水碧莓苔靑白鴈掠云時一聲疏燈古壁照蓬鬢江湖心事秋冥冥

題山水小景

九衢塵土襲簮纓擬向乾坤借艸亭恍惚羅浮畫中見亂松深處數峯靑

秋霽

萬壑長風吹日來百年幽抱與雲開倚闌舒嘯一翹首何處亭亭郭隗臺

春日有懷家山二首

花雨漫山杜宇愁午牕歸夢遶松楸入簾芳艸應相笑爲報王孫已倦遊

語燕交飛舞蝶狂杏花零落桞絲長天涯此日堪淒斷寒食郊原麥飯香

道中寓意二首

燕趙相望一箭飛東風吹老故山薇江南萬里煙波闊不似垂鞭信馬歸

鳯樓十二麗煙花盡日凝妝望翠華開徧露桃多少恨銀環今夜落誰家

厓山懷古六首

北風吹浪作龍樓疑是乾坤正气浮聞說當年楊太后間關揮淚渡中流

宋室逄厓事可知燕臺猶夢整天欹黃冠不到江南路長使遺民嘆黍離

云掩西湖王气銷厓山回首紫宸朝露松似浥朝衣淚不逐靑梧日夜凋

兩厓形勝自天開奪港猶思捲土來千古海陵遺恨在雲濤回望重堪哀

哀歌何處問荒亭野燒隨風訝隕星表暴尙遺徐禮部斷厓無語向人靑

南閩不廢祥興朔西蜀仍聞藝祖孫會與英雄消積恨直從龍鳯定中原

嘉會樓二首

嘉會樓前誰主賓老樹挾風鳴向人坐槎仙客不可見江水滔滔勞問津

江沙白白楓葉紅鱖魚撥剌波揺空相逄漁父不相識醉舞藤蓑明月中

訪白沙宅四首

堂前雙栢走蒼虯苔自侵階鶴自謀怪底詩翁貧到骨野風蕭瑟蔗塘秋

百年聞道屬斯人碧玉中藏太古春今我登樓望江水靑山紅樹四無鄰

獨上髙樓開八窓浮雲飛盡月澄江人間亦有虯髯客投老扶南自一邦

鶴骨崢嶸畫輻開執鞭何計起泉臺翰林棨戟依然在曽見先生馬首來

夢中登故山作

淸泉緑樹抱山斜萬頃雲天一畆家盡日掩闗來自去白雲蒸雨濕松花

題黃鶴樓畫二首

黃鶴髙飛覽九州島楚江至今空此樓登樓浩歌一懷古江木蕭蕭無那愁

楚城斜日照洲渚飛飛鴻鴈鳴相將樓頭客子笑無語北夢南云爾許長

題便面小景次韻贈文徵仲

蕭蕭松徑無塵埃白雲滿地幽鳥來周南畱滯未歸去舊日履綦空緑苔

舟中漫興五首

璧月團團玉鏡臺﹝臺在胥江﹞照人懷抱霎時開無情最是蘆包水不共西南一路來

胥江兒女多浣紗道傍聞有莫愁家莫愁蕩槳向何處楊桞蕭蕭啼暮鴉

宋朝棧道接煙霄﹝宋時自五羊至淸逺有棧道﹞今日荒蹊沒斷橋花洞蠻歌喧邏口竹房僧梵落山腰

橫石磯邊秋水生湞陽峽上鶗鴂鳴船頭客子不能睡對月長歌到五更

河漢盈盈夜遽央淡日落山流云涼捲簾黙坐看流水風送一畨松桂香

壽孫九峯尙書二首

髙詠瑯函閱海籌中臺元不異丹邱年年六月蒲麟酒長對來禽安石橊

錦席湘簾白日長玉杯稱壽未渠央調弦正奏緇衣曲無限南風入座涼

戲贈楊中允二首

海珠江頭披緑蓑春風秋雨共漁歌而今釣艇橫江浦鱣鮪年來柰爾何

梅花未發菜花香坐到東風日漸長買菜供餐無那少尋梅沽酒只消狂

采蓮歌五首

靈洲郁水粵王都五層飛樓天下無江上行人莫回首木綿花開啼鷓鴣

江北江南機杼多誰家兒女不停梭笑渠不似蜘蛛巧能向虛空織网羅

淸逺峽連黃木灣采蓮來往不爲難靑山亦有飛來日何事蕭郎未見還

隔花相見兩徘徊蕩槳低頭笑不來雙棲白鷺忽驚起遙見浮萍一道開

芭蕉葉捲久無舒江口月明多鯉魚要得鯉魚寄消息鯉魚長在石巖居

寄錢太守索竹

采藥歸來卽掩闗故人相饋一開顏已調滫髓供皤發更覓瑯玕護碧山

湯文明惠並頭葵花二株口占十絕

縹蒂同心葵十尋日華浮動朶云深江湖爲爾懷霄漢三月長安正緑陰

玉立亭亭見睟容鳯池相並集夔龍丹心只在彤雲裏休道蓬山幾萬重

薫風未報淸和月淑气齊開並蒂花丹鳯彩鸞天上路一時飛動似山家

五夜彤庭絳節齊火城如晝散烏棲十年不到芙蓉闕坐對雙紅聽曙雞

翠蕤紅臉自相依不似桃花觸處飛已共雲霞分錦色更煩雨露濯仙衣

春風秋月幾離憂誰似傾心結並頭織女機絲何處所長年辛苦會牽牛

此花不省人間有喜自文明宅上來怪底濳龍驚起舞夜來風雨動池臺

覆雨翻雲見汝難曉來依舊立雕闌舉頭並向長安日誰識芳心一寸丹

炎風時節集芳筵同幹駢花憶賞蓮今日葵花更堪賞暮春猶是艷陽天

獨樂名園洛水濵種葵長得殿餘春如今桞絮方零落遙想南山尙有人

沙洲艸堂四首爲歐氏題

海上結廬花滿洲春回沙際緑幽幽鸕鶿鸂■﹝勑鳥﹞日來往伴爾看花移小舟

風簾冰簟對煙汀浦口潮回日射星手種瑯玕今長大江村無數翠云屏

鱸鱖初肥風滿林海天寥廓絕拏音一聲老鶴掠舟去月出沙明蒲稗深

朔風瀟瀟沙欲飛翠鳬黃犢寒相依古梅一夕倚檐發吾愛吾廬春已歸

雨中得呂氏讀詩記答李三洲四首

山雨瀟瀟花蘃紅捲帷呼酒倩誰同驂鸞一去傳消息多在靑羅碧玉中

誰傳呂氏詩三百苦憶雲間陸士龍﹝同年陸舉之所刻﹞自別靑冥今白髮鏡湖何處見芙蓉

白雲飛處憶蒼梧夢入槐亭片月孤今日帛書才咫尺杏花春雨臥江湖

遊絲千尺絆行塵黃鳥嚶嚶似勸人尊酒當年同李白融融風日洛橋春

仰云堂二首爲林上舎志復

小小茅齋傍樾開壺山流影入書臺翠濤揺動淸風起疑是雲莊逸老來

霞明屏石曉熒熒樹引山光翠滿城卻憶過庭何處所支頥翹首白雲生

泰泉集卷九

●欽定四庫全書

泰泉集卷十

﹝明﹞黃佐撰

○集句

秋懷集句四首

傷禽惡弦驚愁人知夜長展轉不能寐秋風發微涼羙人遊不還容好結中腸愛至望苦深何況隔兩鄕願飛安得翼欲濟川無梁叢鴈鳴雲霄渥露沾我裳佳期悵何許仰見明月光

仰見明月光星河曙耿耿迢迢牽牛星蕩蕩空中景織女處其東復與雲路永無情尙有歸令人發深省何以慰我愁揮杯勸孤影

揮杯勸孤影孤影中自惻濁酒且自陶爲君長嘆息靑苔依空墻芳塵凝瑤席感嘆何時平含情弄柔瑟遺響飛靑天靑天何歷歷雲霞收夕霏回風吹四壁君懷良不開冰玉徒貞白

冰玉徒貞白江湖迥且深秋菊有佳色寒蟬無餘音感物憂不歇隔我浮與沈人生有離合孰爲勞寸心濯足萬里流長嘯髙山岑大哉乾坤內視古猶視今

集杜句題彩鳯雲龍捲送方公子行

君不見隴山蕭索秋云髙山巓朱鳯鳴嗷嗷側身長顧求其曹萬古雲霄一羽毛君不見瀟湘洞庭虛映空中有雲气從飛龍天地黯慘忽異色萬斛之舟行若風英雄有時亦如此攬環結佩相終始鳯臆龍鬐未易識靑眼髙歌望吾子

艸堂別友人集杜句

倚江柟樹艸堂前忽漫相逢是別筵縱酒欲謀良夜醉將詩不必萬人傳朝廷衮職誰能補鄕裏衣冠不乏賢此別應湏各弩力濁醪粗飯任吾年

南雄返棹集陶句二首

行行循歸路靡靡秋已夕遙遙望白雲露淒暄風息一形似有制萬化相尋繹江山豈不險自古嘆行役息駕歸閒居梅桞夾門植曲肱豈傷衝披褐欣自得時還讀我書弱子戲我側提壺接賓侶抗言談在昔林園無俗情云鶴有奇翼孰敢慕甘肥素襟不可易

形迹滯江山僶俛四十年天地長不沒聊且憑化遷榮華誠足貴於我若浮煙卽日棄其官守拙歸園田白日掩荊扉藥石有餘閒嘯傲東軒下徘徊邱壠閒靑松夾路生紛紛飛鳥還人道毎如玆此行誰使然世俗久相欺任眞無所先何必升華嵩一盻周九天

桂林雨中望諸葛亭有感集杜句

雲水長和島嶼靑江中風浪雨冥冥霜凋碧樹作錦樹色過棕亭入艸亭諸葛大名垂宇宙元戎小隊出郊坰臥龍躍馬俱黃土極目秋天虛翠屏

艸堂夜坐有懷梁南臯用韻集杜二首

琴瑟幾杖柴門幽請公一來開我愁夜如何其初促膝歲雲暮矣增離憂飄零已是滄浪客用壯翻同麋鹿遊走覓南鄰愛酒伴江花未盡會江樓

東流之外西日微羲和疊送將安歸江中淘河嚇飛燕天上浮雲如白衣卽事非今亦非古暫時相賞莫相違因知貧病人湏棄獨立蒼茫自詠詩

秋日集杜句寄山陰周給事

萬里風煙接素秋杖藜徐步立芳洲自知白髮非春事更有澄江消客愁念我能書數字至悲君已是十年流更爲後會知何地湏向山陰上小舟

艸堂招湯處士民悅飲集杜句

君不見韝上鷹萬里寒江只一日焉能作堂上燕可憐處處巢居室丈夫垂名動萬年會是排風有毛質天意衝寒欲放梅江上徒逢袁紹杯酒闌擊劍蛟龍吼山根鱣鮪隨云雷男兒生無所成頭皓白我能拔爾抑塞磊落之奇才速宜相就飲一斗絲管啁啾空翠來如何不飲令心哀

東流江水篇﹝有引﹞

至日承倫鄧二侍禦召飲陪戴孟光巡按不赴是日也獻酬歌樂盛麗動人夜坐有懷李三洲以李子與玆席也集杜成此蓋感今念昔以見會合之難云爾

東流江水西飛燕只願無事長相見咫尺應須論萬里可惜刻漏隨更箭憶獻三賦蓬萊宮聲價歘然來向東喜得與子長夜語意匠慘淡經營中年年至日長爲客口脂面藥隨恩澤此時與子空歸來鴻飛冥冥日月白孤城西北起髙樓伐木丁丁山更幽靑鞋布襪從此始長歌短詠還相酬鐘鼎山林各天性後來況接才華盛靑眼髙歌望吾子蒼苔濁酒林中靜冬至陽生春又來亦知窮愁安在哉江上被花惱不徹安得健步移逺梅梅花欲開不自覺細推物理湏行樂玉壘浮雲變古今瑤臺侍臣已冥寞君不見周南太史公凡今誰是出羣雄詞源倒流三峽水胡爲見覊虞羅中君不見西蜀杜陵老多才依舊成潦倒且盡淸尊戀物華不知明月爲誰好髙視乾坤又可愁尊前還有錦纒頭緑云淸切歌聲上多暇日陪驄馬遊紫衣將炙緋衣走饔人受魚校人手憶昨邀歡樂更無此曲祇應天上有簫鼔哀吟感鬼神回風颯颯吹沙塵合歡卻咲千年事白水靑山空復春

集杜句贈右溪倫子

晚來幽獨恐傷神相送柴門月色新卜築應同蔣詡徑名家莫出杜陵人侍臣緩步歸靑瑣鳴玉朝來散紫宸南極一星朝北斗勿云江漢有垂綸

又贈靑蘿王子與倫子同行

渡頭翠桞艷明眉僊侶同舟晚更移鍾鼎山林各天性風流儒雅亦吾師獨當省署開文苑會送夔龍集鳯池離別不堪無限意呼兒覓紙一題詩

倫子席上賞菊觀戲

多暇日陪騘馬遊尊前還有錦纒頭殘花爛熳開何益妙舞逶迆夜未休遂有馮夷來擊鼔焉知李廣不封侯合歡卻咲千年事許坐曾軒數散愁

與李子同賦觀奕

淸簟疏簾看奕碁百年世事不勝悲惟將遲暮供多病不及前賢更勿疑庾信羅含俱有宅李陵蘇武是吾師名垂萬古知何用獨立蒼茫自詠詩

出郭課野老爲園

野老墻低還是家爲園湏學邵平瓜已知出郭少塵事且盡淸樽戀物華江上小堂巢翡翠山樓粉堞隱悲笳不嫌野外無供給來歲還湏滿眼花

泰泉集卷十

