

欽定四庫全書

集部三

䢐徠集

別集類二【宋】

提要

臣等謹案䢐徠集二十卷宋石介撰介字守道兗州奉符人天聖八年進士及第初授嘉州判官後以直集賢院出通判濮州事迹具宋史本傳初介嘗躬耕䢐徠山下人以䢐徠先生稱之因以名集介深惡五季以後文格卑靡故集中亟推桞開之功而復作怪說以排楊億其文章宗防可以想見𨿽主持太過抑揚皆不得其平要亦戛然自異者王士禎池北偶談稱其倔彊勁質有唐人風較勝栁穆二家而終未脫艸昧之气亦篤論也歐陽修作介墓志稱所爲文章曰某集者若干捲又曰某集者若干捲凡重言之似原集當分爲二部此本統名䢐徠集殆後人所合編歟第四卷

內寄元均叔仁讀易堂永軒暫憩四詩有錄無書則傳冩脫佚亦非盡其舊矣介傳孫復之學毅然以天下是非爲已任然客气太深名心太重不免流於詭激王偁東都事略記仁宗時罷呂夷簡夏竦而進章得象晏殊賈昌朝杜衍範仲淹韓琦富弼王素歐陽修余靖諸人介時爲國子直講因作慶曆聖徳詩以褒貶忠佞其詩今載集中蓋仿韓愈元和聖徳詩體然唐憲宗削平淮蔡功在社稷愈仿雅頌以紀功是其職也至於賢姦黜陟權在朝廷非儒官所應議且其人見在非蓋棺論定之時迹涉嫌疑尢不當播諸簡牘以招恩怨厥後歐陽修司馬光朋黨之禍屢興蘇軾黃庭堅文字之獄疊起實介有以先導其波又若太學諸生挾持朝局北宋之末或至於臠割中使南宋之末或至於驅逐宰執由來者漸亦介有以倡之史稱孫復見詩有子禍始此之語是猶爲一人言之未及慮其大且逺者也𨿽當時以此詩得名而其事實不可以訓故仍舊本存之而附論其失如右乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

䢐徠集卷一

宋石介撰頌

宋頌九首【並序】

詩序曰頌者美盛徳之形容以其成功告於神明者也夫有盛徳大業然後著之於文辭有粹文俊辭然後見之乎功業徳與辭表裏功與文相等然後奮爲文藻摛爲英聲昭爲烈光暐暐煜煜如日之華鏗鏗訇訇如雷之行暢於無前揚於無上江浸海流天髙地厚靡有窮盡若周之文武興起王業公旦制作禮樂成康積隆太平宣王繼起中興其功偉歟漢之髙祖定禍亂文景尙恭儉孝武卻攘戎狄光武恢復先業其功偉歟唐之太宗誅李宻王世充竇建徳薛舉輔公祏明皇除太平公主相姚宋開元三十年升平憲宗斬楊惠琳劉辟吳元濟復諸侯地數千里其功偉歟我國家太祖武皇帝一駕而下澤潞再矢而定維揚三揖而納荊潭四指而収蜀廣五徵而平江南太宗文皇帝克紹前烈亦旣郊祈南致淮海數十州之地才謀順動北縛並元四十五年之寇眞宗章皇帝暫臨澶淵匈奴喪威墮膽迨今四十年樂我盟好不敢箠馬而南今皇帝在明道之初獨臨軒墀躬厥庶政神謀睿斷如雷之動六合莫不震焉發號施令如風之行萬民莫不仰焉登任哲俊剪鉏姦惡天淸地明日燭月霽其功也如此鴻烈景鑠乃可作爲歌詩雅頌流於金石被於管弦報天地而奏宗廟感昆虫而和夷貊矣故周有淸廟生民臣工天作雝潛勺武漢有中和樂職聖主得賢臣唐有晉陽武獸之窮涇水黃奔鯨沛淮夷方城元和聖徳諸篇臣介竊擬前人輒取太祖太宗眞宗陛下功徳之尢著見者爲宋頌九篇臣𨿽齒髮堅壯未爲衰老自視材智甚短施之於事無毫髮之長虛生盛明之時眞以爲媿然文采晦昧體格卑脞不足以稱述四聖君之耿光亦庶乎萬一有以開太平之頌聲云

皇祖

太祖皇帝初用師澤潞誅李筠伐揚州李重進也

皇祖神武疇敢作蠧元年四月筠叛於潞皇祖躍馬至潞城下筠伏其辜擴淸中夏皇祖龍驤疇敢猖狂元年九月進叛於揚皇祖揮戈至揚城隅進窘金樓並焚其孥惟我皇祖端拱垂旒應天順人實代有周罔有不同天時人謀四海陶鈞涵濡養撫罔有失所大徳其裕筠胡敢違進胡不隨予匪汝誅汝自取之旣剪二盜聖武彌耀荊潭蜀吳如拔腐艸

皇祖六章二章八句一章六句三章四句

聖神

太祖皇帝出師援長沙且假道遂取荊潭也

不疾而速不怒而威惟聖惟神其幾其微二國之君各保爾土虎憑於山莫予敢取蛟憑於淵莫予敢侮萬斯年兮闗鐍以固聖機神謀天祕地藏風行雷動旦秣我馬夕取其疆二君不知晏眠於牀具篙與舟同朝天子一發五豝二君皆至皇祖聖神鴻光丕懿

聖神四章一章四句一章八句一章七句一章六句

湯湯

太祖皇帝收蜀取孟昶也

湯湯其江區區爾孟一夫當闕不知天命蟻固於穴蛙負於井咫尺之地爲可以騁彼以險守我以徳懷王師東來函谷自開蜀虜授首呼號哀哀蜀人鼔舞與我偕來首時蜀道絕人來往今蜀旣平王道蕩蕩尉一至朝貢相望巍巍皇祖徳聲逺暢

湯湯三章章八句

莫醜

太祖皇帝用周渭之策命潘美取廣州也

莫醜匪虺莫悍匪兕有鋹在南毒螫不已沸湯熱火暴我赤子皇祖曰吁天生蒸民總之君長以養以仁乃予不卹匪鋹之嚚乃謀於渭乃將於美王師鷹揚涉江萬里辟其城門鋹號請死皇祖有徳乾覆坤容予在弔民不殺以封皇祖慈仁感於昆虫

莫醜四章章六句

金陵

太祖皇帝命師取李煜也

金陵峨峨長江萬里誰爲巢穴養此蛇豕天豈作限而險而恃不順不臣敢亢天子帝赫斯怒王師除驅蕞爾螻蟻豈勝誅鉏哀哀窮俘爰叫以呼歸於京師燀哉聖謨

金陵二章章八句

聖文

錢俶以吳越歸也

聖文安安聖武桓桓朝貢萬里正朔百蠻無吳之險無蜀之艱無潭之嚚無荊之頑咸予賓順悅色和顏彼俶在杭有地千里皮毀毛落孤睽莫恃懾服聲教慕爲臣使攜彼人民挈其土地於槖於囊歸於天子天子神聖防不懷柔旣懷而封恩涵澤流逆予有刑視彼揚州順予有封視此錢侯赫赫宋徳有何窮休

聖文三章章十句

六合雷聲

太祖皇帝親徵太原取劉繼元也

六合雷聲中國有君塗其耳目不使聴聞隔在荒外嗟爾並人匪民之嚚爲賊俘虜往弔其民王澤時雨往伐其罪王師虎旅昔時錢俶有國於吳今俶歸我爲吾前驅並人望風請爲臣奴舊是匈奴爲並左臂今附有徳不與賊子並人失恃求就戮死撫我則懷並人肯來降旗出城並門夜開並土旣平吾王休哉往在藝祖未遑拓防遺我聖祖啟此北土取告太廟於皇孝武

六合雷聲六章章六句

聖武

敵犯我疆至於澶淵眞宗皇帝親臨六師射殺敵酋軍不得歸乞盟請和也

聖武惟揚鷹師虎旅至於澶淵執彼醜虜醜虜之來蜂蠆敢怒我師如律不怒以懼旣俘其帥請示死所聖仁如天惡殺好生於以耀徳匪來觀兵亟命止戈無玆黷刑不其類戴我以兄屈膝請和畏我威靈棄甲以歸處彼北隩千斯年兮永以爲好邊人其安養幼送老民有肥田馬有茂艸威徳逺兮思我聖考

聖武三章章十句

明道

莊獻明肅皇太后崩今皇帝陛下獨臨軒墀聴決萬幾睿謀聖政赫然日新也

明肅惟母寔勤養撫有臣有虎有離有附請王祿產請廟考祖古人有之規呂矩武政在房帷小人乘時十年於玆惟幾惟微聖仁如天不識不知龍晦其威神藏其爲明道四月睿徳明發帝褰簾箔出臨軒榻總攬萬幾指揮六合聖人之興雷動干行進退大臣顏色和平誅逐羣防左右不驚不怒不威不疾而速百蠻偸息百官整肅土無二主惟辟作福圖任哲乂拔崇賢能旌賁忠臣死生光榮洗刷敝風宮闕淸明惟帝之道與時而黙靜則坤闔動則幹辟十年深宮不有其權今日南面退姦進賢宋承大統八十年矣明道之政獨爲粹美唐三百年時惟開元猗歟明道開元同年明道之政可以歌舞小臣作頌實慚吉甫明道十一章二章八句四章六句五章四句

慶曆聖徳頌【並序】

三月二十一日大昕皇帝禦紫宸殿朝百官相得象殊拜竦樞宻使夷簡以司徒歸第二十二日制命昌朝參知政事弼樞宻副使二十六日勅除修靖素並充諫官四月八日皇帝禦紫宸殿朝百官拜衍樞宻使仲淹琦樞宻副使乃用禦史中丞拱辰禦史邈禦史平諫官修靖十一疏追竦樞宻使勅十三日勅又除襄爲諫官天地人神昆虫艸木無不歡喜皇帝退姦進賢發於至聰動於至誠奮於睿斷見於剛克陟黜之明賞罰之公也上視漢魏隋唐五代凡千五百年其間非無聖神之主盛明之時未有如此選人之精得人之多進人之速用人之盡實爲希濶殊尢曠絕盛事在皇帝之徳之功爲卓犖瑰偉神明魁大古者一雲气之祥一艸木之異一蹄角之怪一羽毛之瑞當時羣臣猶且濃墨大字金頭鈿軸以稱述頌美時君功徳以爲無前之休丕天之績如仲淹弼寔爲不世出之賢求之於古堯則防龍舜則稷契周則閎散漢則蕭曹唐則房魏陛下有之諸臣亦幸今天下之人望爲宰相諫官者陛下盡用之此比雲气艸木蹄角羽毛之異萬萬不侔豈可翻無歌詩雅頌以播吾君之休聲烈光神功聖徳刻於琬琰流於金石告於天地奏於宗廟存於億萬千年而無窮盡哉臣實羞之臣嘗愛慕唐大儒韓愈爲博士日作元和聖徳頌千二百言使憲宗功徳赫奕煒昭於千古至今觀之如在當日陛下今日功徳無讓憲宗臣文學𨿽不逮韓愈而亦官於太學領博士職歌詩讚頌乃其職業竊擬於愈輒作慶曆聖徳頌一首四言凡九百六十字文辭鄙俚固不足以發揚臣子之心亦欲使陛下功徳赫奕煒照於千古萬千年後觀之如在今日也臣不勝死罪臣賤無路以進姑藏諸家以待樂府之采焉

於維慶曆三年三月皇帝龍興徐出闈闥晨坐太極晝開閶闔躬攬賢英手鋤姦枿大聲沨沨震揺六合如幹之動如雷之發昆虫蠋妖怪藏同明道初天地嘉吉初聞皇帝慼然言曰予父予祖付予大業予恐失墜實賴輔弼汝得象殊重愼徽宻君相予久予喜君伐君仍相予笙鏞斯協昌朝儒者問學該洽與予論政傳以經術汝貳二相庶績咸秩惟汝仲淹汝誠予察太后乘勢湯沸大熱汝時小臣危言嶪嶪爲予司諫正予門闑爲予京兆堲予防說賊叛於夏往予式遏六月酷日大冬積雪汝暑汝寒同於士卒予聞心酸汝不告乏予晚得弼予心弼悅弼每見予無有私謁以道輔予弼言深切予不堯舜弼自笞罰諫官一年奏疏滿篋侍從周嵗忠力盡竭契丹亡義檮杌饕餮敢侮大國其辭慢悖弼將予命不畏不懾卒復舊好民得食褐沙磧萬里死生一節視弼之膚霜剝風裂觀弼之心鏈金鍛鐵寵名大官以酧勞渴弼辭不受其志莫奪惟仲淹弼一防一契天實賚予予豈敢忽並來弼予民無瘥札曰衍汝來汝實黃髮事予二紀毛禿齒豁心如一兮率履弗越遂長樞府兵政毋蹶予早識琦琦有奇骨其器魁礧豈視扂楔其人渾朴不施剞劂可屬大事惇厚如勃琦汝副衍知人予哲惟修惟靖立朝讞讞言論磥砢忠誠特達祿微身賤其志不怯嘗詆大臣亟遭貶黜萬里歸來剛气不折屢進眞言以補予闕素相之後含忠履潔昔爲禦史幾叩予榻至今諫疏在予箱匣襄𨿽小臣名聞予徹亦嘗獻言箴予之失剛守粹慤與修儔匹並爲諫官正色在列予過汝言無鉗汝舌皇帝聖明忠邪辧別舉擢俊良掃除妖魃眾賢之進如茅斯拔大姦之去如距斯脫上倚輔弼司予調燮下賴諫諍維予紀法左右正人無有邪孽予望太平日不逾浹皇帝嗣位二十二年神武不殺其黙如淵聖人不測其動以天賞罰在予不失其權恭已南面退姦進賢知賢不易非明不得去邪惟難惟防乃克明則不貳斷則不惑旣明且斷惟皇之徳羣下踧踖重足屏息交相告語曰惟正直毋作側僻皇帝汝殛諸侯危栗墮玉失舄交相告語皇帝神明四時朝覲謹修臣職四夷走馬墜鐙遺策交相告語皇帝神武解兵修貢永爲屬國皇帝一舉羣臣懾焉諸侯畏焉四夷服焉臣願陛下壽萬千年

䢐徠集卷一

欽定四庫全書

䢐徠集卷二

宋石介撰古詩

汴渠

隋帝荒宴逰厚地刳爲溝萬舸東南行四海困橫流義旗舉晉陽揚帆入揚州揚州竟不返京邑爲墟丘吁哉汴渠水至今病不瘳世言汴水利我爲汴水憂利害吾豈知吾試言其由汴水濬且長汴流湍且遒千里泄地气萬世勞人謀舳艫相屬進餽運曾無休一人奉口腹百姓竭膏油民力輸公家鬥粟不敢收州侯共王都戶租不敢畱太倉粟峨峨冗兵食無羞上林錢朽貫樂官求要優吾欲塞汴水吾欲壊官舟請君簡賜予請君節徵求王畿方千里邦國足用周盡省轉運使重奉富民侯天下無移粟一州食一州

麥熟有感

去年經春頻肆赦拜赦人忙走如馬五月不雨麥苗死赦頻不能活窮寡今年經春無赦書十日一雨及時下五月麥熟人民飽一麥勝如四度赦吾願吾君與吾相調和陰陽活元化陰陽無愆元气活風雨調順苗多稼使麥長熟人不饑敢告吾君不須赦

讀詔書【丁亥中作】

闗中有山生虎狼虎狼性虣不可當去歲食人十有一無辜被此惡物傷守臣具事奏聖帝聖帝讀之惻上意乃詔天下捕虎狼意欲斯民無枉死吾君仁覆如天地只知虎狼有牙齒害人不獨在虎狼臣請勿捕捕貪吏

待士熈道未至

鳯凰饑憶玉山禾鼔翅飛下玉山阿玉山之禾粒未熟饑不得食心如何麒麟渴憶昆山流軒軒直下昆山幽昆山之流流未長渴不得飲予心愁

赴任嘉州嘉陵江泛舟

中心橫大江兩面疊靑嶂江山相夾間何人事吟放半樽防幘坐永日揚舲望孤棹已夷猶數峯更淸向危影倒波流凝光浮水上白鷺答猿啼樵歌應漁唱並生泉石心堪愧庸俗狀江淸照人寒江面平如掌有客去逍遙扁舟浮蕩漾逺與城市絕深將泉石向水鳥忽東西溪云時下上軒冕誰富貴琴樽自閒放酒色照緑波吟聲入秋浪五湖何範蠡磻溪無呂望吾家䢐徠下波水有淸漲常時夜雨急隨雨來枕上魂魄寒無寐山居得眞尙一爲塵纓縛不得閒時向兩耳聒欲聾喧囂千萬狀夜雨自潺湲窮途空悲愴劍南四千里地遐接蠻瘴乍聽江水聲聊使心夷暢

三豪詩送杜黙師雄【並序】

本朝八十年文人爲多若老師宿學不敢論數近世作者石曼卿之詩歐陽永叔之文辭杜師雄之歌篇豪於一代矣師雄學於予辭歸作三豪詩以送之

曼卿豪於詩社壇髙數層永叔豪於辭舉世絕儔朋師雄歌亦豪三人宜同稱曼卿汩沒余老死殿中丞人𨿽埋黃泉詩名長如冰永叔亦連蹇病鸞方鶱騰四海讓獨步三館最後登師雄二十二筆距獰如鷹才格自天來辭華非學能回顧李賀輩麤俗良可憎玉川月蝕詩猶欲相慿淩曼卿茍不死其才堪股肱永叔器甚宏用之王道興師雄子勉旃勿便生驕矜

南山贈胡明復先生

我來南山興感悲萬物紜紜宰者誰眾材叢卑無奇姿直轅曲輪皆所宜大木磊磊節幹奇撐巖柱谷無處施我願天子修明堂坐朝諸侯防四夷柱要十圍棟百尺日責匠石捜訪之千人用斧萬人拽大根砍防山崩欹五郡追牛十縣丁載送上都天子怡般輸駭汗工倕走有目未有曾觀窺黃帝合宮堯衢室周制九筵虞總期聽政朝夕有攸處閨門左右咸以宜天子拱手四輔立坐致四海爲雍熈不用直棄用卽大短轅曲輪爾胡爲

河決【乙亥中作】

昆崘山最大峨峨橫絕域黃河地下來洶洶不可測河伯一發怒擘開昆崘石水出東北陬浩渺無涯極平地水行疾九州如咫尺湯湯勢滔天黎元多沈溺上貽堯心憂四嶽舉鯀塞鯀用汨彞倫九載無成績堯怒不能治遂行羽山殛有子其曰禹命使嗣父職洛中得書九疇文甲拆禹乃乘四載周逰視水迹百川各復道九河皆開辟禹功旣已成水患方滋息竊思夫禹意河九爲逺防況云殺其溢聞之孔安國三代逾千年所以無災厄戰國爭土疆諸侯用詐力遷徙無常歲湮淪不可識隄障遏水勢溝渠絕地脈禹道不復究河流有壅隔頻爲中國患中國不安席從官徒負薪河伯弗受璧欲盡淇園竹安救瓠子役民力殫將竭國財耗亦劇四方競上疏羣臣爭籌畫田蚡方爲相書來多持扼豈顧天下利惟以私田惜賈誼不爲用延年亦見斥如何聖人功千載復不得皇宋運熈泰四聖崇道徳百蠻皆臣順萬物遂生殖八十餘年間人不聞金革惟玆澶滑郡河患亦云亟常記天禧中山東與河北槁稭賦不充遂及兩京側騷然半海內人心愁慘戚河畔木無防隄防有穴隙流入魏博間髙原爲大澤良田百萬頃盡充魚鱉食救之成勞費不救悲隠惻吾君爲深慮不食到日昃我忝竊寸祿素飱堪自責不負畚一土私輙逃下籍又無一言長萬分有裨益與世同浮沈隨羣甘黙黙亦或中夜思斯民苦瘦瘠四年困蝗旱五穀餌蟊賊年來風雨時才得一秋麥手足猶瘡痍肌膚未丰碩若待四體肥斯民無愁色不然尋九河故道皆歷歷一勞而永逸此成功無斁或可勿復治順其性所適使民就寛肥使水灌鄰敵試聽芻蕘言三者君自擇

寄永叔

九龍行雨歲在子皇天之命實勤止湫水暖皆欲飽七龍嬉戱兩龍睡捲藏宻云空自膏畜聚甘雨不肯施旱魃妖狂作民虐風伯暴怒興日熾訴號仰天天不聞九州之禾皆幹瘁嗟乎龍職職行雨失職不雨民胡恃騶虞義獸心實仁不忍斯民不食死向龍慢罵數龍罪龍不能答滿面恥偸向上帝防騶虞騶虞得罪龍竊喜欲知龍與騶虞分仁與不仁而已矣

南霽云

祿山熾亂火焚昆岡炎炎二京鞠爲戰場百官奔走萬乘愴惶孰城能守孰地不亡借彼睢水其流湯湯有城有民在睢之陽逺位巡上巡智我彊以巡守城巡亦克當賊徒西來殺气堂堂旌旗如林對城而行巡登城守辭毅色康城中之人踴躍倍常賊知城堅坐甲裹糧城中食盡殺愛以嘗士無二志持痛扶瘡寜守城死城不可降霽云勇烈跳城軼出走泗投賀求兵救乏賀飲霽云牢醴羅列霽云避席謂眾人曰睢陽之人饑已一月義不獨飽食不輒咽以刀防指左右流血何人妨賢忌忠嫉節心不敢兮賊功害伐不勞一兵坐觀斧鉞霽云心折寸寸如鐡霽云據鞍怒髮衝冠一矢以志復來不完路人傍觀涕流如瀾逺近聞者爲之辛酸力盡且窮城孤無援至死不屈萬戈來攢精神內發顏色自安身輕鴻毛名重泰山吾執唐刑防容於姦未誅祿山先誅賀蘭

贈張績禹功

李唐元和間文人如蠭起李翺與李觀言雄破姦宄孟郊及張籍詩苦動天地持正不退讓子厚稱絕偉元白𨿽小道爭名愈弗已卒能伯斯文昌黎韓夫子吾宋興國來文人如櫛比黃州才專勝漢公气全粹晦之號絕羣平地走虎兕謂之𨿽駮雜亦文中騏驥白稹洎盧震江沱自爲水朱巖兼孫僅培塿對嶽峙卒能伯斯文河東栁開氏吁嗟河東沒斯文乃屯否汩汩三十年淫哇滿人耳粵從景祐後大儒復唱始文人如麻粒樅樅攢戰騎䢐徠山磊砢生民寔頑鄙容貌不動人心膽無有比不度蹄涔微直欲觸鯨鯉有慕韓愈節有肩栁開志今讀禹功文矛防寒相倚寶光千丈髙飛出破屋裏龍音萬丈長防出重淵底雷霆皆藏聲日星或失次我慙年老大才力漸衰矣禹功气奔壯今方二十二前去吾之年猶有十四歲令讀禹功文魂魄已驚悸更加十數年世應絕儔類卒能伯斯文吾恐不在已禹功幸勉旃當仁勿讓爾

西北【乙亥中作】

吾嘗觀天下西北險固形四夷皆臣順二鄙獨不庭吾君仁太厚曠歲稽天刑孽芽遂滋大負固判畦町漸聞頗驕蹇牧馬附郊坰吾恐患巳深爲之居靡寜堂上守章句將軍弄娉婷不知思此否使人堪涕零

贈孫先生

世無伯樂不識馬眼防騏驥如駑駘先生今年四十四才似臯防胡爲哉泰山山下水照石溪聲濊濊白雲堆我居其間構茅屋好與先生歸去來

寄李緼仲淵

噫吁嘻屈原放賈誼投晦之流子望囚古人今人皆不免才能累身才更優吾友仲淵少學古胸中疎落希孔周防毫磨墨作文傳壯哉筆力追羣牛三十靑衫得一尉尺澤寸波蟄長虯淸防愛民復材武一日得罪流逺州噫吁嘻屈原忠臣楚之望賈誼少年才無儔晦之子望具命世麒麟頭角爭崔時不與兮將柰何吁嗟仲淵勿涕流

送李先生謁張侯

先生長七尺棲棲長自弔一飲酒一石常恨酒甕小一食牛一腔平生未嘗飽負劍出門去滿眼荒榛道行行何所適淚下沾襟抱李生且収涕不足苦悲惱非無咸池音防曠世所少不識伯樂氏飛黃編牛皁我聞張侯者其人非艸艸六經探精微九流得指要荀況或言兵杜牧曾深考縱橫文武術難以尋常較磊磊公侯器可以鎭紛擾子將丈二矛試向伊前掉見子伊心喜扶子出泥淖王濟牛心炙李生應得咬

乙亥冬富春先生以老儒醇師居我東齋濟北張洞明逺楚宮李緼仲淵皆服道就義與介同執弟子之禮北面受其業因作百八十二言相勉

鳯凰飛來眾鳥隨神龍逰處羣魚嬉先生道徳如韓孟四方學者爭奔馳濟北張洞壯且勇楚丘李緼少而奇胸中磊落頗驚俗泰山石介更過之三人堂堂負英傑胸中拳曲蟠蛟螭道可服兮身可屈北面受業尊爲師先生晨起坐堂上口諷大易春秋辭洪音瑯瑯響齒牙鼓簧孔子興伏羲先生居前三子後恂恂如在汾河湄續作六經豈必譲焉無房杜廊廟資吁嗟斯文敝已久天生吾輩同扶持二子勉旃吾不肖先生大用終有時當以斯文施天下豈徒玩書心神疲

送路遵謁孔宣公

薄田五頃餘才足供王租慈母八十四發白牙齒疎服非帛不暖半冬無袴襦食非肉不飽杯案惟一蔬南陔孝心子若何爲安居方冬萬木折風裂人肌膚凍死不敢言長途走﨑嶇二百里見我寒荄求吹噓顧我正憔悴念子空勤劬闕裏有聖孫佩服詩與書孜孜行仁義陰徳及焦枯三縣十萬人其命絕而蘇豈使八十老甘防不足歟【聞宣公視瑕丘奉符鄒三縣水災之民令無出今年租饑人得生】

過魏東郊

全魏地千里雄大視區宇黃河爲血脈太行爲筋膐地靈育聖賢土厚含英武堂堂栁先生意气如猛虎十三防賊指聞者皆震怖十七著野史才俊淩遷固三十補二書辭深續堯禹六經皆自曉不防注與防述作慕仲淹文章過韓愈下唐二百年先生固獨步投篇動範杲落筆驚王祜四方交豪傑羣公走聲譽一上中髙第數年編士伍五命爲禦史連出守方土事業過臯防才能堪相輔鳯凰世不容眾鳥競嘲訴獄中饑不死特地生爪距貔貅十萬師盟津至北渡塞上諸猛將低頭若首防渴憶海爲漿饑思鰲爲脯兩手拏人肝大牀橫牛肚一飲酒一石賊來不怕懼帳下立孫吳樽前坐伊呂笑談韜鈐間出入經綸務匈奴恨未獻策言可虜幽州恨未復上書言可取好文有太宗好武有太祖先生文武具命兮竟不遇死來三十載荒艸蓋墳墓四海無英雄斯文生宗主防子敢顚狂黠戎敢慢侮我思栁先生涕淚落如雨試過魏東郊寒鴉啼老樹丈夫肝膽防眞儒魂魄去瓦石固無情爲我亦慘沮

蜀道自勉

潮陽瘴煙黑去京路八千吏部有大功得罪斥守藩朝衝江霧行夜枕江濤眠蛟蜃作怪變時時攀船舷魚龍吐火焰往往出波間故爲相恐怖倐忽千萬端道在安可刼處之自晏然我乏尺寸效月食二萬錢自請西南來此行非竄遷蜀山險可升蜀道髙可緣上無嵐气燻下無沙濤翻步覺閣道穏身履劍門安惟懷吏部節不知蜀道難

聞子規

月上半峯峯樹碧子規啼苦月無色壯士耳邊都不聞兒女眼中淚自滴古人出處非關身處兮事親出事君服勤至死不敢倦避勞擇逸豈所聞我看蜀道誠爲難嗟爾子規何云云王尊九折竟叱馭班超萬里圗立勲乘危踏險盡臣節二人至今揚淸芬我本魯國一男子少小气志淩浮雲精神許國貫白日有心致主爲華勲位卑身賤難自達滿腹帝典與皇墳有時憤懣吐一言小人謗議已紛紛宰相寛容天子慈八年之中三從軍從軍官淸吾何苦嘉州路逺爾勿語地不爲我易其險我豈守道不能固子規子規漫啼絕斷無情淚灑向汝

哀鄰家

鄰家不選醫醫無救病術朝一醫工入夕一醫工出有加而無瘳遑遑不安室吁嗟鄰翁愚予爲病者卹瞽醫一日更千人盲藥何能療沈疾

送趙澤

子來入吾圃才食一寸苗未足充子腹饑腸猶枯焦玉山米粒大如棗食之令人身肥饒畱以待鳯凰不將食鴟梟鳳凰一去何日回遺子一粒換肝膋

觀棋

人皆稱善奕伊我獨不能試坐觀勝敗白黑何分明運知奇復詐用心險且傾嗟哉一枰上何足勞經營安得百萬騎鐡甲相磨鳴西取元昊頭獻之天子庭北入匈奴域縛戎王南行東逾滄海東射破髙麗城南趨交阯國蠻子輿櫬迎盡使四夷臣歸來告太平誰能慿文楸兩人終日爭

贈劉中都

吾登泰山上下視何紛紛彼角而走者孰爲麟與麏彼茁而生者孰爲蕭與蕓伯樂不復出駑驥終同羣卞和不再生瑉玉將誰分吁哉劉中都髙標淩浮雲諸侯不薦士外府不防勲冉冉趨黃綬勤苦徒爾云我愧勢力小不能叫吾君勿攺芳蘭性林深須自薰勿隠衝鶴聲天髙當自聞

䢐徠集卷二

欽定四庫全書

䢐徠集卷三

宋石介撰古詩

感事

吾嘗觀中夏地平如砥石幅員數萬里車馬通轍迹帝宅居土中紫垣當辰極長江防其南絕塞經其北東海西流沙天爲限夷狄三代千餘年天子𨿽務徳寔以險爲恃四夷皆潛匿漢唐徳稍衰地勝豈殊昔暫來還亟去不敢窺城壁石晉一失謀六州淪異域天地破扃鐍山川無阻阨貽爾子孫患固知非逺防桓桓周世宗三十纂堯歷一歲破河東劉崇喪精魄再歲復秦鳯不庭自柔格三歲出南狩王師拯焚溺江北十四州取之如捲席四歲徵關南曽不發一鏑三州相繼降徳聲揚蠻貊李升請臣妾錢鏐修貢職帝欲因兵鋒乘勝務深擊直取幽州城拓土開疆埸重收虎北口復關閉冦賊是時戰屢克六軍气吞敵平吳如破竹成功在頃刻惜哉志不就暴疾生中夕帝宋承大寶聲名發丕赫全蜀獻土地舉吳上圗籍荊潭與甌閩助祭來匍匐開城納江俘禦樓受晉馘區內一正朔六州獨割剔憤憤栁宗儀才宏包旦奭生長在河朔耳目熟金革旗鼓朝治兵酒肴夜結客握臂說心誠倒囊堆金帛客以豪傑士遇侯頗感激往來達厥誠生死願效力萬徳納我說洞然絕嫌隙事成已有萌侯去何云亟豪傑夜空回帳中屢嘆息我覽此二事天意終難測撫卷一感傷兩眼淚澘滴

送張革從道謁千乘縣田祕丞京

張生何人者瑯玕滿懷抱三十命未興家貧親且老出門無所適獨守西山操饑寒屢侵淩仁義自充飽手裏璆琳珍不屑徑寸寶足底麒麟文不踏荒榛道十月客中寒霜風鳴浩浩張生气愈壯勁髮上衝防松筠凍不折枝葉轉靑好雪深徒三尺麒麟不受淖東方有賢者開廐納騕褭臨風試一鳴應免編牛皂

送範曙赴天雄李太尉辟命

吾家泰山䢐徠間濃嵐潑翠粘衣冠君來訪我茅屋下正值山色含春寒終日把酒對山坐防片山色落酒防峯頭云好望無倦篘裏酒多傾不幹臨行再拜慇勤別請我一言披心肝吾貧無錢以贈君門前峨峨橫兩山願君節似南山髙眼看富貴如鴻毛伯樂之廏無駑駘豫章之才多瑰材相君新坐碧油幢之子直上黃金臺秋風蕭蕭動笳鼔落葉槭槭鳴樽罍將軍手持十萬騎陣前號令如疾雷從事借籌爲決勝運於掌上何恢恢蠢玆元昊命螻蟻西師堂堂難當哉況我賢相賢從事北門無憂宜大開

安道登茂材異等科

嘗言春官氏設官何齷齪屑屑取於人辭賦爲程約一字競新奇四聲分淸濁矯矯逸雄才動爲對偶縛恢恢晁董防亦遭聲病落每嵗棘籬上所得多浮薄嗟哉浮薄流不知王覇略六經掛東壁三史束髙閣事雕篆區區衍述作隨行登一第謂身翥寥廓趨眾得一官謂身縻好爵棲棲咫尺地燕雀假安托汲汲五斗米防鶩資飲啄壯哉張安道少懷夫子學三就禮部試不肯露頭角恥用眾人遇羞將一戰較甘心搨翼歸豫志本卓犖三賢文章師【大參宋公副樞蔡公使相範公連章稱薦】儒林推先覺百鳥聲喈喈獨能辧鸑鷟玉石方混淆獨能識眞璞薦之於天子此材堪輪桷遂得望淸光三節近帷幄僚友視萬乘器宇誠嶽嶽願乞數刻景古今可揚縱橫三千言得雋如奪矟上下馳皇王周旋騁禮樂逺推災異源上究星文錯直言補主闕危論鍼民瘼天子覽其奏嘉賞爲嗟愕旣嘆相見晚且言同時樂一命校祕書恩澤優且渥追惜漢武世仲舒道磽確再念文宗朝劉蕡命蹇剝有才無其時徒抱此誠慤吾君嗣丕基百王慙景鑠萬物防休嘉四夷奉正朔賢良得其時才命不相虐子今乃大遇君臣無隔膜我賀吾君明取士得英卓我賀安道行逢時不踸踔行願入廊廟鈞軸在掌握上使斯文淳下使斯民朴五帝徳可追三王豈爲邈

寄復熈道

四五十年來斯文何屯蹇雅正遂凋缺浮薄競相扇在上無宗主淫哇千萬變後生益纂組少年事雕篆仁義近消亡聖經亦離散其徒日已多天下過大半路塞不可辟甚於楊墨患辟之使廓如才比孟子淺患大恐不救有時淚如霰大賢爲時生去聖猶未逺昔日到汶上熈道始相見知道在熈道一見不敢慢尊之如韓孟與道作藩翰今春來南都明復去京輦未識心相通所懷恨未展明復無羈縛我有守官限南走三百里訪我殊不倦劇談露胸臆胸臆無畔岸髙文見事業事業著編簡一一皇伯略縱橫小管晏磊磊王佐才上下包周漢二賢信命世實爲有道見天使扶斯文淳風應可變我綴二賢末材駑愧欵段

詔下勉諸生

禮部文章淵波浪百尺髙進士英俊窟蛟龍千萬條吾子欲求濟整子棹與篙吾子欲求勝操子戈與矛勿謂水可狎徒行思逰遨勿謂龍可馴空手揭須毛神波忽洶湧怖死塡蟹螯龍角忽張怒走同蝦蟇曹茍利篙楫往跳海如溝濠茍操戈矛行壯蛟如猿猱吾言有所勉非徒聲嘈嘈

感興

村居何所適種木種桑梓田園繞家舎逺不逾十里欵段足乘騎代步而已矣但識畜駑駘安知有騏驥臘月北風寒太行山色紫君命急如火城頭見烽燧雪深馬僵倒十夫扶不起軍法有明訓後期者誅死倚鞍思駿骨撫轡念緑駬求之不可得觳觫滿眼淚旁聞負薪叟竊語相譏刺居安常念危在險如處易臨難始求濟狼狽徒勞爾有備則無患古人垂深防平居無事時華廐深祕防嘉谷與丰艸秣飼勞廐吏駑駘飽相枕素飱不知愧伯樂能識馬每來加勸說飛兔與騕褭日牽在都市爲愛千金資貪吝不肯置今日臨艱難努力自勉勵

又送從道

常欲飽暖天下人其道未得一寸施子有二親皆七十糠覈不充常寒饑昨日訪我破屋下具雞一隻酒一巵子起卻盤筯不舉吾親未省曾食之對我欷噓涕泗下孝子之心眞可悲子固與我同一體相間豈復有毛皮顧子之親則吾親吾親凍餒無柰何飽暖天下心徒爲送子出門成此詩

宻眞杜公作鎭於魏天章李公領使於魏明復先生客於魏熈道宰於魏因作詩寄

古魏信名地曹劉遺英躅李唐三百年恨爲干戈蹴建安風不還南皮艸空緑寥寥千餘祀風流今始續李杜二賢公淸猷鎭雅俗詩名占唐代二公本名族聖時還並生聲烈相薰馥朝廷倚金湯天子恃心腹盛徳系物懷威望憬夷服千里無驚烽三軍安食粟休然徳化厚蒼生坐防福先生服仁義懷道輕爵祿非其義不取一簞亦自足陳蕃知人明文侯好士篤解榻延徐孺過門識幹木今畱三公館徳修令問淑熈道富天爵孝弟聞鄕曲孔孟信可蹈聖賢良自朂漢庭新射策驟升校書局魏縣方百里君命往養育三公佐世傑二賢不碌碌相與施禮讓物歸不待宿相與講道義教化神以速賢人時遘防間不容薄縠五百年一賢今乃同時生千里猶比肩四賢今連甍相聚誠可樂相得良有情我愧孤且陋徒抱此寸誠處幹比無首在泰非彚徵出門皆同人坎坎於郊行獨鶴逺無和棲棲在陰鳴安得雙飛翼一翥鄴都城

偶作

晉公平淮西兵出速如神崇韜伐西川六十日請臣太祖初受命諸侯未盡賓蜀廣號敵國荊潭爲彊鄰王師討有罪不聞過十旬元昊誠螻蟻有地長一畛詎足污斧鉞尋當投荊榛是何逾歲月務行含貸仁豈玆將帥間迥無晉公倫張旗發一號豈無李處耘提戈出一戰豈無王全斌客玆井中蛙蕩漾於流津平生讀詩書胸中貯經綸薄田四五畞甘心耕耨勤倚鉏西北望涕淚空沾巾

詔罷縣令舉

一弦獨不調謂琴皆可廢一目獨不張謂网可皆毀易弦張其目网在琴聲備令舉或非人止當罪舉吏遂令天下不得舉廢琴毀网復何異

植萱

一人橫行武王則羞今西夷之醜抗中國而敝萬乘西夷之服升黃堂而驕諸侯尊於天子滿於九州王法不禁四民不收植萱於階兮庶忘吾憂

贈李常李堂【王黃州禹偁張尙書詠髙夫子李相國皆漢人】

顓頊宅帝丘放勲葬咸陽有虞漁雷澤三帝聲汪洋【帝丘咸陽雷澤皆爲漢州】聖人遺風烈生民多俊良吾宋八十年賢傑近相望黃州號辭伯兩朝專文章尙書實大臣朝廷畏雄剛堂堂髙夫子立言嫓荀揚凜凜李丞相功業齊蕭張三人名未相國方騰驤又生不世才李常與李堂二子皆絕羣鳯凰摩蒼蒼一舉一萬里志气不可量斯文各白首寒金敲琳瑯古音抱淳澹雲和與空桑豪气邁儔匹騕褭與飛黃千里希一賢四公乃同鄕二子復穎耀士風實深長遙知漢水上千載畱聲光

愛日勉諸生

白日如奔驥少年不足恃汲汲身未立忽焉老將至子試念及此則晝何暇乎食夜何暇乎寐

閒興

大匠構廈屋取直棄曲木如何官擇人棄直獨取曲養苗除稂莠養民除貪垢存莠苗不碩去貪民自富

過潼關

昔帝禦中原守國用三策上防以仁義天下無能敵其次樹屏翰相維如磐石最下恃險固棄徳任智力驅馬過潼關覽古淚澘滴開元帝道明百蠻奉周曆田野富農桑邊隅無寇賊紫宸日視朝潼關夜常辟天寶君政荒宮闈養虺蜴恩愛成怨疾腹心生毒螫朝聞發漁陽暮已捲河北鳴鼓渡潼關矢及乘輿側重門徒爾設關吏安所職始知資形勢不如修道徳

勉師愚等

不行一千里安得爲良馬不連十五城安得稱善價汝皆有血气非如木偶者撮髮號男兒肯甘在人下汝不聞圗王不成猶可霸舜與吾俱人學之則舜也汝等但勉旃前賢皆可亞

寄弟防等

吾門何所喜子衿靑靑多豹常志古道佩服卿與軻平淑號能賦其气典以和樞從吾日久道徳能切磋澤也齒最少已有亭亭柯彰頗通典籍所立不麼麼淳乎性源濁今亦爲淸波就初學誦詩日記十板過材𨿽有髙下異日俱甲科防汝少俊異美若玉山禾防汝辭林中枝條漸婆娑合亦稍純茂知不隨身矬其流𨿽涓涓可導爲江沱視汝器磊磊淳流皆蚌螺我有堇山錫欲鑄爲太阿誠能勉就學穎利如銛磨翹翹數子間可與相肩摩

五月十日雨【明道二年】

鞭土不見血頑石云不蒸鞭龍不至痛六合雷不升吾君與吾相威徳震八紘萬物各修職雨師獨敢寧

送李堂病歸

春風汶水溫曉日䢐徠寒之子禦病歸請予開一言予知去病術爲子陳大端予嘗學聖人試將道比論道病非一日善醫惟孔韓賞罰絕於周孔筆誅其姦春秋十二經王道復全完佛老熾於唐韓刀防其根原道千餘言生民復眠飡道病由有獘邪僞容其間身病由有隙風邪來相干子欲治斯道絕獘道乃存子欲治子身杜隙身乃安此理近古醫吾言有本原

二子以食貧困於藜藿爲詩以勉之

吾世本寒賤吾身守貧約家徒立四壁無田負城郭終嵗服一衣無裝貯囊槖吾𨿽得一官官微月俸薄況屬嵗荒凶饑民塡溝壑吾幸有寸祿不至苦殞獲隨分且飽暖不然亦流落爾等勤初學無恥衣食惡仁義足飽飫道徳堪咀嚼二者肥爾軀不同乳與酪爾勿嫌粗糲爾勿厭藜藿富貴自努力靑雲路非邈

蜀地多山而少平田因有云

五穀無種處蜀地土田窄癡巖頑石長不休詵詵赤子將何食

彼縣吏

嗟乎嗟乎彼縣吏剝膚椎髓民將死夏取麥兮秋取粟笞匹紅兮杖匹紫酒臭甕兮肉爛牀馬余粱兮犬余餼雀腹防腸容防何虎噬狼貪何無已

蝦蟇

夏雨下數尺流水滿池蝦蟇爲得時晝夜鳴不停防日飽欲死腹圎如瓶巨吻自開闔短項或縮盈時於土坎間突出兩眼睛是何癡形骸能吐惡音聲嗟哉爾肉膻不中爲犧牲嗟哉爾聲粗不中和人情殊不自量力更欲睥睨橫海之鱣鯨自謂天地間獨馳善鳴名萬物聒皆聾不知鐘鼓欽欽雷霆閎閎應龍戢腦入海底鳯凰舉翼摩靑防此時各黙黙以避蝦蟇鳴何時雨歇水澤涸靑臭泥中露醜形失水無能爲兩腳不解行漧渴以至死盡把枯殻塡土坑

劉生病歸

泰山山前有瓊圃其中不樹蕨與薇千頭緑竹瑤實甘百畝玉芝丹粒肥麒麟彳亍鳯凰飽鼓趐奮翼揚淸輝䢐徠山下少耕耡蒿藜滿圃無芳菲騶虞不住鸞鳥去日暮啁啾燕雀飛嗟哉劉生失所投不住泰山䢐徠依經年采掇不得飽正是新春癭瘠歸【明復先生居泰山】

久旱

風伯且須戢頭角放出龍喙萬文長喙垂一尺雨一丈得雨萬丈成丰穰

永伯仲淵在獄作此以傷之

吁嗟惡獸羣蹄踏麒麟如死麏吁嗟惡鳥啅噪鳯凰伏中林我願爪牙如鋒鍔牙可噬爪可搏直入深山驅虎狼防取麒麟好頭角又願身生兩羽翼一夕長就萬丈長直入林中防鳯凰不使毛羽膚寸傷吾願兩未遂中夜涕沾裳

送進士髙拱辰

韓門有李漢栁氏得晦之其道卒無患二子爲藩籬吾才誠駑弱十年空孜孜韓閫與栁閾豈敢輙潛窺二氏方肆行斯文日巳衰手持萬丈斧欲往防其枝以次及根柢使不復蕃滋髙生吾之壻乃肯從吾爲示我文一編言辭不葳蕤趐羽𨿽尙短已堪摩尾箕气力𨿽未全已能搏蛟螭吾日覺老大韓栁難企斯吾子年始壯勇若熊與羆李漢不足慕晦之當並馳

讀韓文

渺焉五帝上嘗觀二典辭煥乎三王間嘗觀二雅詩道徳旣淳厚聲光何葳蕤烈烈日精散閎閎雷聲施施焉如飛龍潛焉如蟠螭祖述兼憲章後世惟吾師永言二帝往羣言或隳離亦旣二雅末六義多淩遲寥寥千餘年顚危誰扶持揭揭韓先生雄雄周孔姿披榛啟其途與古相追馳沿波窮其源與道相濱涯三墳言其大十翼暢其微先生書之辭包括無孑遺春秋一王法曲禮三千儀先生載於筆巨細成羈縻楊墨乃淪胥曠然彰其媸佛老亦顚躋茫然復於夷婉婉平蔡畫淮西獲以依淩淩逐鱷文潮民防其禧將無造化合功與天地齊洋洋治世音磊磊王化基悖之則幽厲順之則軒羲

䢐徠集卷三

欽定四庫全書

䢐徠集卷四

宋石介撰近體詩

讀安仁學士詩【曼卿舊字安仁】

齊梁無駿骨李杜得秋毫後世益纂組變風堪郁陶奔道少驥逸充棟如牛毛試防安仁詠秋風有怒濤

寄雷澤張從道

不知有凍死一室心恬如臘盡妻未褐天寒子讀書澆風與世薄古道於時疏事事皆同我憶君春艸初

竹書筒二首

截竹功何取爲筒妙可談長猶不盈尺靑若出於藍浮薄瓤皆去嵚崟節獨堪誰言但空洞自是貴包含虛受殊招損多藏不類貪巾箱經漫五謗牘篋空三淚有湘妃灑書疑禹穴探質曾冒霜雪價本擅東南隕籜遺輕粉移根破凍嵐龍吟終不死鳯實尙餘甘朴陋我爲貴雕鎪彼合慙居常置几案出或系騑驂唱和友朋倦提攜童僕諳純姿斥丹漆美幹敵楩柟其直如周道虛心學老耼吾徒正得用詩筆戰方酣

又

達者創奇制雙魚防竹尋蒼瑯破云色蕭瑟移風音徑寸不爲短探幽乃覺深中間自空洞枝榦何崟投恐成龍去吹還作鳯吟稜稜人有節竅竅物無心儉朴功難比提攜力易任純姿古皇道虛受聖人經或貯諫官艸多收女史箴筒兮用可貴吾不換南金

訪田公不遇

主人何處去門外艸萋萋獨犬睡不吠幽禽閒自啼老猿偸果實稚子弄鋤犁日暮園林悄春風吹藥畦蘇唐詢秀才晚學於予告歸以四韻勉之

憐我山中臥半年相伴吟道傳諸子後易得數爻深防或經年絕書猶盡日尋惜哉未終業親老忽沾襟

獵

騎士千人集綏旌四面張凝陰慘羣物殺气結飛霜雉守一節死兔緣三穴藏石慙羊質見狐嘆虎威亡獸困猶思鬭鴻驚不亂行惟當縱猛鷙盡使食貪狼意務除田害誰言事外荒非熊得呂望祝网遇成湯近念魏知古深思夏太康吾君戒馳騁凡事合經常

大寒早行

萬動皆休迹五更獨鳴鞭星霜結淒色風霰過長川艸暖犬猶河冰馬不前城墻多有穴林屋半無煙餓虎寒猶吼妖狐怪不眠山空亂猿叫樹折一雞顚防處鑪薰炭何人坐有氊﨑嶇轉行路凜冽逼窮年腳指兩个落衫裳百孔穿噓唏鼻才潤僵直手難拳身固凍不死老當窮且堅四方丈夫事誰爲淚潺湲

逰虛泉山寺

寺逺離朝市同逰並結軨堦根盤石磴殿影落靑冥地勝松筠眾山名艸藥靈洞門深數里檜樹壽千齡疑有神仙聚寜容魑魅停年多養龍虎早已蟄雷霆石上生苔蘚巖阿長茯苓晴雲出幽竇陰霧滑疎櫺露滴茶芽潤煙蒸竹汗靑飡霞充道味采術驗丹經直擬升髙處何妨陟絕陘遐觀際寥廓下視何羶腥自被利名染無因肺腑醒晨興防案牘夜坐守牕螢齪齪遵前訓兢兢視此銘沈冥若籠鳥囚系似拘囹有願棲雲壑相隨步翠坰平生山野性暫喜據梧瞑

至日早離張村

北闕千官集南山萬壽長何人踐文石獨客踏寒霜指凍且憂落馬羸時恐僵丰凶卜來嵗猶喜矞云黃

嵗晏村居

嵗晏有餘糧杯盤气味長天寒酒腳落春近臛頭香菜色靑仍短茶芽嫩更黃此中得深趣眞不羨膏粱

病起吟殘菊

病起重陽過東籬菊尙黃慇勤擷寒蕋仔細嗅淸香老梗防閒蝶淸油防暁霜叢邊彊一酌聊不負秋光

和馬寺丞秋日寄明復先生

秋陰間秋色何處動悲涼有叟傅巖隠明時皤鬢蒼殘書防篋蠧寒菊半籬荒惟學春秋者時時到艸堂

嶽色

春近滿魯甸雨餘堆汶河濃云映不盡殘照射來多髙與天垂野閒臨月上波特開西北戶愛此郁嵯峨

宿村舎【明道癸酉嵗】

去去都城逺蕭蕭村落稠饑鴟啄死鹿鳴犢隨孳牛轉徙多空屋荒榛有亂丘狐貍競恐怖雀鼠仍啁啾鬼火時明旋風乍捲收吾心不吐茹忠信待姦仇

和奉符知縣馬寺丞永伯捕蝗回有作

天道不可詰吾當責爾螟方今絕防慝何故播羶腥野艸離離盡秋禾穗穗零知君卹民意鬂數莖靑

泰山

七百里魯甸北瞻何巖巖諸山知峻極五嶽獨尊嚴寰宇登來小防視覺凡此爲羣物祖艸木莫鋤芟

畱守待制視學

藝祖興王地諸侯布教宮冠纓臨仗集文雅與時隆泮水差差緑春芹習習風袍輝子衿動旗映講紗紅節鉞來門外聲容播國中分庭等威殺更僕宴談終亹亹聞諄誨拳拳激懦衷武昌尊庾亮蜀郡樂文翁王化周南始儒縫魯俗通四方觀表則後學發童防木鐸防遺韻緇衣纉舊功願公持此道黃閣弼淸躬

其二

演道開談席觀文降使轓水寒芹葉薄春早杏陰繁喜動靑靑佩親聞亹亹言孤生荷樂育終始托丘園

其三

開府雍容甚輕裘博雅存席間閒布帙鈴下晝無喧首喜隆儒術諸生接討論馬融南郭學齪齪豈堪言

其四

春早沂風暖芹生泮水深前旌拂講樹垂佩耀靑衿鬱鬱彌文化循循善誘心恭王不壊宅金石有遺音

其五

翼翼取則地菁菁樂育篇使轓臨學舎臺席俯談筵韋相傳經舊文翁倡教先諸生動觀嘆門外卓卿旃

其六

泮水緑猶淺春芹葉始敷旌旗久停駐衿佩儼相趨庾亮親臨學哀公不詬儒玆爲表則地風教自王都

寄趙庶明推官

四十年來贊太平君王耳畔管簫聲定襄地域俄聞震萊牧男兒忽議兵明日邊烽髙百丈同時禦府出三旌將軍請用多多算能向當初見未萌

寄沛縣梁子髙

南海怒蛟三尺角埋藏水底嘆吟呻明時直道難幹祿白首躬耕力養親醉讀兵韜鬭龍豹閒抽寶劍舞星辰官齋東是畱侯廟定有英靈還往頻

送殿院還臺

老栢森森節貫冬頭冠獬豸號淸雄側堦簪筆書王法當路埋輪有祖風白簡剛嚴重入府皂封切直舊畱中長安豪貴應相避又識當年禦史驄

䢐徠山齋熟寢家童報徵西府從事田集賢元均張著作與文趙推官庶明書至開緘讀之因題書後

滿徑蓬蒿懶自鋤何人日午叩茅廬䢐徠山下一枕睡經略府中三紙書兵謀貴勝縱橫出海鳥忘機飲啄余惟有華夷雅頌作文章兼不讓當初

元均首登賢良科因寄

宏辭等甲賢良貴二美翩翩落个中【今之禦試用三題卽唐宏辭科也】虎子得來山穴泣驪珠探去海濤空三千字獨陳當寧十七人甘坐下風【試者十八人】曾向當年競頭角直從此日決雌雄【予與元均同年登進士科禮部禦前姓名皆相鄰】

安道再登制科

雄辭磅礡壓羣英再戰戈矛鋭更精裴度韜鈐無失律武侯節制是神兵千人盡服䢐共議九合誰幹小白盟帝宋開基八十載連登科目獨爲榮

送奉符監酒稅孟執中借職【蜀主之後】

東西兩處各天涯去國還鄕喜又嗟鄒嶧山藏孟子宅【自言孟軻後】海棠花落蜀王家深知周道非彛酒可罪唐臣乞稅茶三載此心無一事聞經絳帳日常斜【事退日就孫明復先生問道】

嘉州讀邸報見張叔文由禦史臺主簿攺著作佐郎依舊在臺

驚聞除目到遐荒病眼偏明喜倍常古節如爭臺栢直靑衫新惹閣蕓香中廬夜宿羣經蠧北戶朝趨滿簡霜主簿𨿽卑官漸近來應有諌書嚢

予與元均永叔君謨同年登科永叔尋入館閣元均今制防髙第君謨後磨勵元均事業獨予駑下因寄君謨

网羅當日得英雄文陣三人各立功海裏赤鯨疑有角雲中騏驥欲追風尋聞館閣英聲出又見賢良大對通亦說年來畜奇業蟭螟何計逐飛鴻

赴任嘉州初登棧道寄題姜潛至之讀易堂

我不從官君下第其間險易兩何如連云棧外四千里讀易堂中一帙書慈母含飴垂禿發先生懷道接茅廬莫將淸淚頻頻灑蜀道之難欲上初

入蜀至左綿路次水軒暫憩

水軒聊得恣吟哦拂拭衣裳塵土多蜀道三千里險官途五十驛風波暫休又作故山夢閒唱還成勞者歌防斗米牽歸未得空憐滿眼是煙蘿

寄叔文

防年持筆事徵西未省尊前略展眉艸檄朝慵腕勞脫論兵夜苦舌瘡痍報君自說心如石憂國人言髩欲絲若紀成功鏤金板能文韓愈自相隨

左綿席上呈知郡王虞部【王與介前任同在睢陽】

何事相逢悲喜並倐然相別二周星主人鬂髮無多白幕府藍衫依舊靑目極同思故山防涕洟共在異鄕零階前絲竹𨿽嘈雜不似南湖湖上聽【睢陽南湖宴遊之所也】

嘉州寄左綿王虞部

江山如畫望無窮況屬升平嵗屢丰萬樹芙蓉秋色裏千家砧杵月明中防霞半著燕支木零露偏畱筀竹叢只欠流杯曲水宴風流未與左綿同【左綿新創流杯】

士廷評相防梓州

道視荀揚𨿽未至分於管鮑已知深一千二百日離別五十六驛外相尋重欲同君注周易且來共我聽胡琴月畱屋角不下去似與淸風憐苦吟

鄭師易秀才詩奔騰遒壯殆有石曼卿學士風骨作四韻以勉之

曼卿續得少陵弦弦絕年來又一年驚起聽君諷新句灑如開集味遺篇一家气骨疑無偶萬丈光芒欲拂天好向風騷尢著意他時三个地詩仙

送李堂伯升病歸

經年圃采珠璣無限愁腸對落暉緑竹實疎鳯凰瘦玉芝粒小麒麟饑不因勞艸傷春哭正是飄蓬感疾歸只有文章滿君腹身𨿽臒瘠道全肥

伯升病歸君逢遵道送歸

朝來何事苦顰眉一客越吟三子歸河渚徘徊感春艸山齋寂寞背斜暉知心古道誰相得灑淚東風自覺非早到茅廬慰孤淡易爻重待共參微

喜雨

學作升平喜雨吟東臯微破滿犁深已聞萬乘焦勞慮應解三公燮理心天捉乖龍鞭見血雷驅和气泄爲霖農夫隴上閒論價一寸甘膏一寸金

畱題敏夫隠居

三廻到此尋逋客杯案蕭疎气味長午飯半甌橡子熟春蔬一筯術苗香四時泉石應無夏滿谷雲霞別是鄕終待共君結鄰里竹邊相並兩間房

訪竹溪呈孟節兼有懷熈道

到頭泉石是吾家坐石聽泉日已斜一片靑衫非富貴千竿緑竹好生涯君曾覽照頭皆雪我試防書眼亦花便好結爲山伴侶教他防益佐勲華

招張洞明道

君言下第我西飛執手都門淚滿衣萬里得歸頭半白經年相別道應肥火鑽欲徧難死竹實猶多鳳不饑暫到東山慰愁抱春秋之學說深微

攝相

惜無百里地封君攝相區區道屢伸少正將身膏斧刃侏儒流血污車輪方令魯國知王法自此齊侯畏聖人昔放四凶誅二叔舜周功業始同倫

寄孔中丞

諌署崢嶸有舊名侯藩偃息政方成張綱昨日彈梁冀文帝今朝召賈生古節未慙臺栢直仙風應對簡霜淸人言賤子叨知已試把塵冠一振纓

送弟及之就彭門侍養

城南車騎曉駸駸欲去重畱酒屢斟惜爾浪浪辭我淚感予切切戀親心庭闈最樂無妨學風月餘閒豈廢吟別後不憂書信少但聞爲善是佳音

村居

幽居一臥枕溪稜堦下杉松纒古藤常愛園林深似隠不嫌門戶冷如僧麥宜過社猶催種山近經秋卻懶登已把壯心閒頓置少年莫要苦相憎

燕支板浣花牋寄合州徐文職方

合州太守鬢將絲聞說歡情尙不衰板與歌娘拍新調牋供狎客寫芳辭木成文理差差動花映溪光瑟瑟奇名得只從嘉郡樹【燕支木嘉州出】樣成仍自薛濤時【有薛濤牋】奇章磊磊馳聲價江令翩翩落酒巵防首詩成捲魚子【有魚子牋】誰人唱罷泣燕支紅牙管好同牀置紫竹笙宜一處施直助風流向樽席杏花況是未離披【司空圖有杏花辭文頃在睢陽多命唱之】

禦史臺牒督光臺錢牒云以慿石柱鐫名因戱書呈通判寺丞景元

幕中久次無他術銜內兼官帶憲司石柱鐫名誠似是豸冠加首竟何爲防曾執簡抨彈去空被光臺督責隨一起鴛鴦戛云漢應嗤燕雀守藩籬

送馮司理之任彭州

李白詩中蜀道難把詩試讀淚汍瀾江形詰曲千回折岑路崚嶒萬屈盤登陟去年腰欲折追思今日鼻猶酸【予去年罷嘉州歸】此行君不同屯蹇五馬相知舊長官【彭牧與君常同官】

赴任嘉州待闕左綿七十日通判呂國博日相從吟酌至嘉陽因成四韻寄之

鼎來豈敢道能詩一見何因便解頥鄕國三千里離別杯盤七十日相知送人江外馬駝妓垂釣寺中魚竭池別後中秋又重九與誰賞月詠東籬

顏魯公太師

唐家六世樹威恩外建藩翰禦不賓二十三州同陷賊平原猶有一忠臣

又

聖賢道在惟顏子忠烈名存獨杲卿甘向賊庭守節死不羞吾祖與吾兄

禇遂良僕射

先皇執手未多時受托誠深誓不違終向君前還此笏一身視死喜如歸

陽城諌議

眾口喑喑血噤牙獨將忠謇敵姦邪徳宗若用延齡相敢有陽城壊白麻

袁髙給事

擲毫不肯艸絲綸宰相逡巡命別人明日執回盧杞制始知唐室有忠臣

溫造禦史

一言膽落折藩臣倔彊何人敢恃勲闕下惟聞溫禦史蔡州自是李將軍

劉棲楚拾遺

此節寜甘剛則折平生不肯曲如鉤革嚢裹血將何用一污龍墀死卽休

讀五王傳

聖賢用策寧相逺千載毫釐竟不差四皓當年安漢嗣五王今日復唐家

讀晉魯二公傳

節似魯公猶被陷忠如裴度亦遭讒上無明主姦邪勝我讀遺編淚滿衫

李英公勣

一言容易廢忠謀徇主從昏可自尢今日始知孤負托當時齧指血空流

漢成帝

鬱鬱朱云志不伸上方寶劍欲生塵空畱折檻旌忠直左右何甞去佞臣

文中子

龍蟄河汾道不行訏謨經濟授諸生由來房魏皆卿相共輔文皇致太平

又

獨將禮樂付程仇房杜無才闡大猷可惜唐家三百載聲明文物愧宗周

初過潼關值雨

二十年來憶華山揚鞭西笑入秦川浮雲何苦深遮閉豈是三峯不好賢

雨晴賦一絕

過關何事懶搖鞭酷愛三峯落馬前天气淸明新雨後山光日色滿秦川

過溫湯

驪山山下水洋洋一勺之多解破唐敢告後人商鑑近溫湯今日是唐湯

初過大散關馬上作

柰何山色牽吟思旋被江聲破睡魔吟思睡魔兩相戰誰知馬上有干戈

過飛仙嶺二首

入蜀牽吟景象濃雲山萬疊與千重癡巖頑壑無奇觀不似飛仙數朶峯

又

禦愛數峯非防秀當時駐蹕欲忘還飛仙急過無眞賞始信明皇不識山

峽中

路狹才容飛鳥過山將生合柰山何不知天外山長短何事窺來一管多

劍門讀賈公疎詩石

劍門駐馬立踟躕讀盡新篇味有餘關令多情兼好事詩名畱得賈公疎

予自南京畱守推官循資爲掌書記由將仕郎超階至朝奉郎得蜀嘉州友人相賀者因答之

一循資走五千里四遇恩超十六階自顧非才已過分誰言英俊尙沈埋

蜀道中念親有作

東望庭幃魂欲銷層層雲棧上岧嶤江聲山色情多少相伴西來慰寂寥

泥溪驛中作【嘉陵江自大散與予相伴二十餘程至泥溪背予去因有是作】

山驛蕭條酒倦傾嘉陵相背去無情臨流不忍輕相別吟聽潺湲坐到明

栁池驛中作

二十二餘程鳥道一千一百里江聲聽盡行盡不覺逺西去出山猶七程【至羅江出山】

訪栗園有感

逰困歸來訪栗園栗園樹老再生孫莫驚頭上見白髮拾栗兒童長防畨

離鄆州至壽張南邨捨中有老姥八十餘出拜

老姥龍鐘八十三猶能指防認靑衫自言老婦嘗防恵白首相將出戶參

䢐徠集卷四

欽定四庫全書

䢐徠集卷五

宋石介撰雜文

怪說上

三才位焉各有常道反厥常道則謂之怪矣夫三光代明四時代經天之常道也日月爲薄蝕五星爲彗孛可怪也夫五嶽安焉四瀆流焉地之常道也山爲之崩川爲之竭可怪也夫君南面臣北面君臣之道也父坐子立父子之道也而臣抗於君子敵於父可怪也夫中國聖人之所常治也四民之所常居也衣冠之所常聚也而髠髮左袵不士不農不工不商爲夷者半中國可怪也夫中國道徳之所治也禮樂之所施也五常之所被也而汗漫不經之教行焉妖誕幻惑之說滿焉可怪也夫天子七廟諸侯五廟大夫三廟庶人祭於寢所以不忘孝也而忘而祖廢而祭去事逺裔之鬼可怪也夫法施於民則祀之以死勤事則祀之以勞定國則祀之能禦大菑則祀之能捍大患則祀之棄殖百谷祀以爲稷后土能平九州祀以爲社帝嚳堯舜禹湯文武有功烈於民者及夫日月星辰民所瞻仰也山林川谷丘陵民所取財也非此族也不在祀典而老觀佛寺徧滿天下可怪也人君見一日蝕一星縮一風雨不調順一艸木不生殖則能知其爲天地之怪也乃避寢減膳徹樂恐懼責已修徳以禳除焉彼其滅君臣之道絕父子之親棄道徳悖禮樂裂五常遷四民之常居毀中國之衣冠去祖宗而祀逺裔汗漫不經之教行妖誕幻惑之說滿則反不知其爲怪旣不能禳除之又崇奉焉時又見一狐媚一鵲噪一梟鳴一雉入則能知其爲人之怪也乃啟咒祈祭以厭勝焉彼其孫其子其父其母忘而祖宗去而父母離而常業裂而常服習夷教祀夷鬼則反不知其怪旣厭勝之又尊異焉愈可怪也甚矣中國之多怪也人不爲怪者幾少矣噫一日蝕一星縮則天爲之不明一山崩一川竭則地爲之不寧釋老之爲怪也千有餘年矣中國蠧壞亦千有餘年矣不知更千餘年釋老之爲怪也如何中國之蠧懷也如何堯舜禹湯文武周公孔子不生吁

怪說中

或曰天下不謂之怪子謂之怪今有子不謂怪而天下謂之怪請爲子而言之可乎曰奚其爲怪也昔楊翰林欲以文章爲宗於天下憂天下未盡信已之道於是盲天下人目聾天下人耳使天下目盲不見周公孔子孟軻揚雄文中子吏部之道使天下耳聾不聞有周公孔子孟軻揚雄文中子吏部之道周公孔子孟軻揚雄文中子吏部之道堯舜禹湯文武之道也三才九疇五常之道也反厥常則爲怪矣夫書則有堯舜典臯陶益稷謨禹貢箕子之洪範詩則有大小雅周頌商頌春秋則有聖人之經易則有文王之繇周公之爻夫子之十翼今楊憶窮研極態綴風月弄花艸淫巧侈麗浮華纂組刓鎪聖人之經破碎聖人之言離析聖人之意蠧傷聖人之道使天下不爲書之典謨禹貢洪範詩之雅頌春秋之經易之繇十翼而爲楊億之窮研極態綴風月弄花艸淫巧侈麗浮華纂組其爲怪大矣是人欲去其怪而就於無怪今天下反謂之怪而怪之嗚呼

怪說下

吾旣作怪說二篇或曰子之怪說上篇言佛老下篇言楊億佛老楊億信怪矣然今舉中國而從佛老舉天下而學楊億之徒亦云眾矣𨿽子之說長又豈能果勝乎子不惟不能勝萬億千人之眾以萬億千人之眾反攻子且恐子不得自脫將走於蠻夷險僻深山中而不知避也子亦誠自取禍矣余聞之輒躍起身數尺瞠目變色應之曰孔子大聖人也手取唐虞禹湯文王武王周公之道定以爲經垂於萬世矣堯舜禹湯文王武王周公之道萬世常行不可易之道也佛老以妖妄怪誕之教壊亂之楊億以淫巧浮僞之言破碎之吾以攻乎壊亂破碎我聖人之道者吾非攻佛老與楊億也吾學聖人之道有攻我聖人之道者吾不可不反攻彼也盜入主人家奴尙爲主人挾戈持弓以逐盜反爲盜所擊而至於死且不避其人誠非有利主人也蓋事主人之道不得不爾也亦云忠於主而已矣不知其他也吾亦有死而已𨿽萬億千人之眾又安能懼我也

原亂

周秦而下亂世紛紛何爲而然也原其故蓋有由矣由亂古之制也夫天子君也諸侯臣也君南面臣北面上下之制也故天子負斧扆南向而立朝諸侯於明堂明堂者明諸侯之尊卑也明諸侯之尊卑者明君不可降於臣臣不可擬於君也周至夷王王室弱矣不敢自尊於諸侯與諸侯下堂而相見則君臣之禮夷王亂之也君臣之禮亂則朝覲之禮廢而諸侯不臣矣天下無王矣吁亂是以作古者什一而稅故夏五十而貢商七十而助周百畆而徹蓋什一者天下之中正也周室寖微王道絕矣諸侯專徵伐擅賦役兵革不息興作無時而用度窘魯先公於是始稅履畆成公於是始作丘甲則什一之制宣公成公亡之也什一之制亡則聚斂之名起而國日以削矣民日以貧矣吁亂是以作古者爲井田一夫一婦受田百畆公田二十畆廬舎二畆半凡爲田一頃二畆半八家而九頃共爲一井田有定分賦有常出而民無爭秦孝公專務富國彊兵用商鞅計廢井田制阡陌任其所耕不限多少則井田之制秦孝公廢之也井田之制廢而經界不正井地不均谷祿不平矣吁亂是以作夫男正位乎外女正位乎內天子聽男教後聽女教天子理陽道後理陰道天子聽外治後聽內治三代不易之道也秦襄王太后出閨闥而臨軒戶以女子而朝羣臣則陰陽之序男女之職秦太后亂之也男女之職亂則陰陽之序失陰陽之序尖則日月逆行而天地反覆矣吁亂是以作古者封建諸侯藩屏王室天下治與諸侯守之天下亂與諸侯持之三代享國或八九百年或四五百年由玆道也秦始皇旣吞六國並諸侯思欲獨立天下乃攺封建置郡縣則封建之制秦始皇壊之也封建之制壊而天下微矣王室弱矣天子孤矣吁亂是以作古者一後三夫人九嬪二十七世婦八十一禦妻后妃之數也秦漢帝母稱皇太后祖母稱太皇太后適稱皇后妾皆稱夫人外又有美人良人八子七子長使少使婕妤姬娥容華充衣昭儀之號凡一十五等則后妃之數秦漢亂之也后妃之數亂則品秩雜而女色盛品秩雜則上下瀆矣女色盛則邦國殆矣吁亂是以作周禮閽者掌守王宮中門之禁而已寺人掌王宮之內人及女宮之戒命而已漢武帝數宴後庭或潛逰離館奏請機事多以宦官主之宦官始預政焉則宦官之權武帝啟之也宦官之權啟則巧邪入而佞幸進巧邪入則正人廢矣佞幸進則君政敗矣吁亂是以作夫君臣之禮廢則僣奪簒弒作矣什一之制亡則暴賦重斂行矣井田之制廢則豪彊兼並興矣噫甚矣不封建也陳渉一倡而嬴秦亡亂男女也呂后專制而炎漢中否暱后妃也戚姬進幸而太子綦危飛燕耽寵而成帝致夭用宦官也恭顯用事而前朝大損曹張執政而劉氏終滅嗚呼秦漢而下敗亂繼踵皆由是也夫古聖人爲之制所以治天下垂萬世也而不可易易則亂矣後世不能由之而又易之以非制有不亂乎夫亂如是何爲則可止也曰不反其始其亂不止

明禁

國家之禁疎宻不得其中矣今山澤江海皆有禁鹽鐡酒茗皆有禁布綿絲枲皆有禁關市河梁皆有禁民去其君則不禁男去耒耜則不禁女去織紝則不禁工作奇巧則不禁商通珠貝則不禁士無仁義則不禁淫文害正則不禁市有遊手則不禁官有遊食則不禁衣服逾制則不禁宮室過度則不禁豪彊兼並則不禁權要橫暴則不禁賄行於上則不禁吏貪於下則不禁夫民去其君則叛也男去耒耜女去織紝則離其業也工作奇巧商通珠貝士無仁義則棄其本也淫文害正則經籍息也市有遊手官有遊食則公私墮也衣服逾制宮室過度則上下僣也豪彊兼並權要橫暴則善人困也賄行於上吏貪於下則公道缺也如是而不禁彼山澤江海人所取財也鹽鐡酒茗人所取資也布綿絲枲人所取用也關市河梁人所取濟也而禁豈先王之法乎三代之制乎哉或曰如何則先王之法也三代之制也曰禁其不禁而弛其禁則先王之法也三代之制也

䢐徠集卷五

欽定四庫全書

䢐徠集卷六

宋石介撰雜文

是非辧

天子將舉人而任之問於宰相宰相一人是之一人非之宰相將推人而舉之問於百官百官一人是之一人非之則將誰質曰質於其言之賢者賢者是非公也小人不黨則謗矣曰問於朝廷問於天下朝廷非之天下是之朝廷是之天下非之則將誰質曰質於天下天下是非公也朝廷不讐則疾矣去黨與謗棄讐曁疾人皆能是是非非也在黨與謗懷讐曁疾未可與言是非矣嗚呼余觀能是是非非推於天下而人不以爲私更乎萬世而人不可以易古獨有三人堯也舜也孔子也堯舜知朱均之不肖而不與其子知舜禹之賢而以天下讓是非著矣孔子爲春秋是非二百四十二年當時無一人妄受其惡無一人謬享其善是非當矣次則孟軻韓愈也孟軻是湯武非桀紂韓愈是周孔非佛老是非判矣自堯舜至於今凡防千百年有此五人是非之難也如此凡人愛憎以情善惡由已千載朽骨九泉腐肉猶以好惡升黜於禿毫枯竹間況與之比肩而事主接武而趨朝乎則知人無堯舜孔子孟軻韓愈之心皆不可與言是非矣吁今亦有以一飯厚薄而爲愛且憎者劉工部在南京有士不自修劉不禮之退而怨且怒逢人罵劉語不休孔大諌在兗州有人不得善遇退而怨且怒到處謗孔辭甚丑然二子者是亦不爲榮非亦不爲辱何懼哉余懼冕旒之前軒陛之下有以姦爲賢有以賢爲姦有以佞爲忠有以忠爲佞有以詐爲直有以直爲詐有以邪爲正有以正爲邪亂吾君之聽吾君之目惑吾君之心者以賢爲姦則龍逄見誅矣以忠爲佞則比干見殺矣以直爲詐則周公見疑矣以正爲邪則屈原見疎矣以姦爲賢則飛防見進矣以佞爲忠則靳尙見信矣以詐爲直則趙髙見任矣以邪爲正則王莽見用矣如是豈不亂天下乎豈不危社稷乎余是以懼故作是非辧

復古制

厥初生人無君臣無父子無夫婦無男女無衣服無飲食無田土無宮室無師友無尊卑無冠昏無喪祭同乎禽獸之道也伏羲氏神農氏黃帝氏陶唐氏有虞氏夏后氏商人周人作然後有君臣有父子有夫婦有男女有衣服有飲食有田土有宮室有師友有尊卑有冠昏有喪祭噫聖人之作皆有制也非特救一時之亂必將垂萬代之法故君臣之有禮而不可黷也父子之有序而不可亂也夫婦之有倫而不可廢也男女之有別而不可離也衣服之有上下而不可僣也飲食之有貴賤而不可過也田土之有多寡而不可奪也宮室之有髙卑而不可逾也師友之有位而不可遷也尊卑之有定而不可攺也冠昏之有時而不可失也喪祭之有經而不可忘也皆爲萬世常行不可易之道也易則亂之矣夫禮樂刑政制度難備也久矣始伏羲氏歷於神農黃帝堯舜禹湯文武周公孔子十有一聖人然後大備矣夫十一聖人思之亦已深矣經之亦已逺矣其巧亦已至矣其智亦已盡矣後人有作乃欲以一時之能逞一時之欲而廢古人之制故君臣相亂父子相賊夫婦相殺男女相害衣服相僣飲食相侈田土相奪宮室相誇師友相叛尊卑相悖冠昏失而喪祭廢於今千有餘年矣而不能止吁且伏羲神農黃帝堯舜禹湯文武周公孔子十一聖人爲之制信可以萬世常行而不易也後世有伏羲神農黃帝堯舜禹湯文武周公孔子則請更作制後世無伏羲神農黃帝堯舜禹湯文武周公孔子則請起今之亡而復古之制

明四誅

王制曰析言破律亂名攺作執左道以亂政殺作淫聲異服奇技奇器以疑眾殺行僞而堅言僞而辧學非而博順非而澤以疑眾殺假於鬼神時日卜筮以疑眾殺此四誅者不以聽大哉四誅誠首王制也明王制以用四誅用四誅以靖天下者惟舜周公孔子乎舜誅四凶周公誅管蔡孔子誅少正夘王制明矣吁王制絕已二千年矣而天下皆幹乎四誅無誅之者夫佛老者異端之人也而佛老以異端之教法亂儒者之教法異端之衣服亂儒者之衣服異端之言語亂儒者之言語罪莫大焉而不誅夫不以堯舜禹湯文武周公之道事其君者皆左道也而有以楊朱墨翟之言進於其君者有以蘇秦張儀之說進於其君者有以韓非商鞅之術進於其君者有以聲色狗馬之玩進於其君者罪莫大焉而不誅夫不道先王之法言而辯詐相勝不服先王之徳行而奇譎相矜不爲孔子之經而淫文浮辭聾瞽天下後生之耳目罪莫大焉而不誅夫不誦詩以諷而倡優鄭衛之戱以亂君耳不執藝事以諌而雕麗淫巧之器以蕩君心罪莫大焉而不誅夫不修大中至正之福而記陰陽巫鬼卜筮以惑天下之民罪莫大焉而不誅夫天下皆幹乎四誅而不誅吾故明之

擊蛇笏銘【並序】

天地至大有邪气幹於其間爲凶暴爲殘賊聽其肆行如天地卵育之而莫禦也人生最靈或異類出於其表爲妖怪信其異端如人蔽覆之而莫露也祥符年間寜州天慶觀有蛇妖極怪異郡刺史日兩至於其庭朝焉人以爲龍舉州人內外逺近防不駿奔於門以觀恭莊肅祗無敢怠者令龍圖待制孔公時佐幕在是邦亦隨郡刺史於其庭公曰明則有禮樂幽則有鬼神是蛇不已誣乎惑吾民亂吾俗殺無赦以手板擊其首斃於前則蛇無異焉郡刺史曁州內外逺近庶民昭然若發防見靑天覩白日故不能肆其凶殘而成其妖惑易曰是故知鬼神之情狀公之謂乎夫天地間有純剛至正之气或鐘於物或鐘於人人有死物有盡此气不滅烈烈然彌亙億萬世而長在在堯時爲指佞艸在魯爲孔子誅少正卯在晉爲董狐良史筆在漢武朝爲東方朔防在成帝朝爲朱云劍在東漢爲張綱輪在唐爲韓愈論佛骨表逐鱷魚文爲段太尉擊朱泚笏今爲公擊蛇笏故佞人去堯徳聰少正卯戮孔法舉罪趙盾晉人懼辟崔子齊刑明距董偃折張禹劾梁冀漢室乂佛老微聖徳行鱷魚徙潮患息朱泚傷唐朝振怪蛇死妖气散噫天地鐘純剛至正之气在公之笏豈徒斃一蛇而已軒陛之下有罔上欺民先意順防者公以此笏指之廟堂之上有蔽賢防惡違法亂紀者公以此笏麾之朝廷之內有諛容佞色附邪背正者公以此笏撃之夫如是則軒陛之下不仁者去廟堂之上無姦臣朝廷之內無佞人則笏之功也豈止在一蛇公以笏爲任笏得公而用公方爲朝廷正人笏方爲公之良器敢稱徳於公作笏銘曰

至正之气天地則有人惟靈物笏乃能受笏之爲物純剛正直公惟正人公乃能得笏之在公能破淫妖公之在朝讒人乃消靈气未竭斯笏不折正道未止斯笏不藏惟公寶之烈烈其光

䢐徠集卷六

欽定四庫全書

䢐徠集卷七

宋石介撰

雜文

可嗟貽趙

飲食者所以輔性命上古人未飲食故多夭疾殘折而死伏羲作网罟以畋以漁神農教之種黍稷人始知飲食得以不夭死今之嗜爲佛者日一食爲仙者累年不食日一食者病瘠累年不食者餓死吁可嗟矣自古皆有死而莫不飲食今不飲食以求長生惑之甚矣且爲黃帝乎百五嵗而死爲少昊乎百嵗而死爲顓頊乎九十八嵗而死爲帝嚳乎一百五嵗而死爲帝堯乎百一十八嵗而死爲帝舜乎百有十嵗而死爲禹乎百嵗而死爲湯乎亦百嵗而死爲文王乎九十七嵗而死爲武王乎九十三嵗而死爲孔子乎七十二嵗而死玆十一聖人者聖人之至也猶皆有死彼匹夫乃欲求長生夫命於天地之間無不死松栢固也亦死鶴靈也亦死大凡有血气有性命飛走生植衣服飲食皆死血气有多少性命有虧實飛走有倦生植有防衣服飲食有窮何得不死惟元气不死元气大爲天地小爲日星融爲川瀆結爲山嶽天猶有時裂地猶有時陷日猶有時虧星猶有時隕川瀆猶有時涸山嶽猶有時崩人乃獨得不死斯實誑予此出於方士怪妄之說後生不知聖人大道愚惑至此趙者始受業於魯石介鄆士建中又學於泰山先生三人之道一出於孔氏離孔氏未嘗有一言及之者不知得妖誕荒悖之說於誰而亦甘心樂死求所謂神仙長生之道吾三人嘗力距之距終不去噫陷深穽大塹逢吾三人者援之不出其命矣乎予故作可嗟以貽之

畫箴貽君豫

吾家君豫才敏而少學爲文字辭句健跳學爲丹靑形物微妙噫作無益而害有益古人所箴不有博奕言其飽食而無所用心禹爲聖人又承堯舜之緒足以無爲端居猶汲汲惜乎寸陰汝乃佚安嬉戱不務功名之如前人甘容身於牛蹄之涔吾浪浪而沾襟吁爾有采章與其丹靑艸木豈若丹靑乃身式昭金玉爾有文藻與其丹靑馬牛豈若丹靑爾徳勉爲騫由聖有周孔次有孟韓孝有曾子忠有比干淸和夷惠徳行閔顏周呂伊召其立桓桓蕭張房杜謇峭直端其人𨿽死千載如存想其行事英風夏寒容貎日月徳音瑯玕爾以筆傳人神徒耳鼻衣冠豈如心傳聖賢髙蹈逺攀爾以手寫虫鳥徒口啄羽毛豈如筆寫六經往行前言傳之於墨墨久則昏傳之於心心久益丹繪之於帛帛裂則殘繪之於身身死不刋女嗜於畫其名日刓女嗜於學其徳日完嗟夫易女嗜畫之心爲嗜學之心聖賢何難女聽吾言馨如芝蘭擲膠折筆無污輕紈

二大典

周禮春秋萬世之大典乎周公孔子制作至矣周自夷王以下寖衰寖防京師存乎位號而已然五六百年間綿綿延延不絕如綫而諸侯卒不敢叛者周禮在故也王室益弱諸侯日彊又二百年亂臣賊子如麻然而畏未敢發者春秋作故也自堯舜三代惟周得八百有餘年𨿽后稷公劉積徳自逺實以二大典矣嗚呼周禮明王制春秋明王道可謂盡矣執二大典以興堯舜三代之治如運諸掌後人無行之者悲夫董仲舒以春秋對其知王道之宗矣王仲淹以周禮對其知王制之本矣惜夫漢武孱弱隋文侮慢二君子卒不用二大典卒無施吾於此尢傷焉

讀原道

書之洪範周禮之六官春秋之十二經孟子之七篇原道之千三百八十八言其言王道盡矣箕子周公孔子之時三代王制尙在孟子去孔子且未逺能言王道也不爲艱矣去孔子後千五百年間歷楊墨韓莊老佛之患王道絕矣𨿽曰洪範曰周官曰春秋曰孟子存而千歧萬徑逐逐競出詭邪淫僻荒唐放誕之說恣行於天地間無有禦之者大道破散銷亡睢睢然惟楊墨之歸而佛老之從吏部此時能言之難然推明洪範周禮春秋孟子之書深惟箕子周公孔子孟軻之功則吏部不爲少矣余不敢厠吏部於二大聖人之間若箕子孟軻則余不敢後吏部

辧易

王績爲負苓者傳載薛收之言曰伏羲畫八卦而文王系之不見省文矣以爲文王病也負苓曰文王焉病伏羲氏病甚矣昔者伏羲氏之未畫八卦也三才其不立乎四序其不行乎百物其不生乎萬象其不森乎以爲伏羲氏泄道之密漏神之機爲始兆亂者吁可怪也夫易之作救亂而作也聖人不得已也亂有深淺故文有繁省亂萌於伏羲故八卦已矣漸於文王故六十四已矣極於夫子故極其辭而後能止伏羲後有神農氏黃帝氏少昊氏顓頊氏髙辛氏唐堯氏虞舜氏禹湯皆聖人也豈獨不能系易之一辭無亂以救也文王豈獨能過九聖人亂不可不救也作易非以爲巧救亂也文王孔子非以僻辭明易也易不作天下至今亂不止文王孔子無述易至今不明薛收負苓者不達易甚矣

尊韓

道始於伏羲而成終於孔子道已成終矣不生聖人可也故自孔子來二千餘年矣不生聖人若孟軻氏揚雄氏王通氏韓愈氏祖述孔子而師尊之其智足以爲賢孔子後道屢塞辟於孟子而大明於吏部道已大明矣不生賢人可也故自吏部來三百有年矣不生賢人若栁仲塗孫漢公張晦之賈公疎祖述吏部而歸尊之其智實降噫伏羲氏神農氏黃帝氏少昊氏顓頊氏髙辛氏唐堯氏虞舜氏禹湯文武周公孔子者十有四聖人孔子爲聖人之至噫孟軻氏荀況氏揚雄氏王通氏韓愈氏五賢人吏部爲賢人之卓不知更防千萬億年復有孔子不知更防千數百年復有吏部孔子之作春秋自聖人以來未有也吏部原道原仁原毀行難禹問佛骨表諍臣論自諸子以來未有也嗚呼至矣

釋汝墳卒章

汝墳卒章曰魴魚赬尾王室如燬箋云君子仕於亂世其顏色瘦病如魚勞則尾赤所以然者畏王室之酷烈是時紂存且末句云𨿽則如燬父母孔邇箋云此勤勞之處或時得罪父母甚近當念之以免於害不能爲疏逺者計也子夏序曰汝墳道化行也文王之化行乎汝墳之國婦人能閔其君子猶勉之以正也其末句云父母孔邇康成謂此勤勞之處或時得罪父母甚近當念之以免於害夫紂之虐政亦甚矣烈如猛火不可向邇𨿽慈父慈母又豈能卹其子哉以爲父母指文王之言王室𨿽酷烈民不堪其苦文王之化行乎汝墳之國被文王之徳厚戴之如父母也詩曰愷悌君子民之父母傳曰春秋愛之如父母此慰勉其君子之辭言𨿽仕於亂世若紂之虐政紂之亡日可待也民望文王不逺矣亦如桀之民望湯曰徯我後後來其蘇康成似未達詩人之防故釋之

錄蠧書魚辭

蠧書魚曰吾嘗防於文字間文字有所殘缺者人則曰吾蠧之故目予曰蠧書魚夫書豈吾蠧之耶昔者孔子修春秋明帝王之道取三代之政述而爲經則謂之書其文要而簡其道正而一所以扶世而祐民亦萬世常行不易之道也後世人悖之者則其書或息其書息則聖人之道隳也壊也斯得不謂之蠧乎文中子曰九師興而易道微三傳作而春秋散齊韓毛鄭詩之末也大戴小戴禮之棄也又楊墨之言出而孔子之道塞佛老之教行而堯舜之道潛斯則易其九師爲蠧乎春秋其三傳爲蠧乎詩其齊韓毛鄭爲蠧乎禮其大戴小戴爲蠧乎孔子道其楊墨爲蠧乎堯舜道其佛老爲蠧乎魏百以降迄於今又有聲律對偶之道雕鏤文理刓刻典經浮華相淫工僞相衒劘削聖人之道離析六經之防道日以刻薄而不修六經之防日以解散而不合斯文其蠧也書之蠧有自來矣而謂予曰蠧書魚予敢辭

歸魯名張生

道士張生擲黃冠頂章甫衣服襜如趨吾階升吾堂請吾易其名夫求聖人之道者必自魯始魯周公之所封也孔子之所出也聖人之道盡在魯矣之於魯然後聖人之道可得而見也今夫人不之於魯而之於秦之於楚之於吳之於越去聖人之道不亦逺乎嗚呼甚矣亦有之於夷狄者去魯益爲逺夫秦楚吳越將復於魯不逾月遂可至焉爾如此其易也吾未見其能復者焉夷與狄將復於魯窮時卒嵗不能至焉爾如此其難也吾今見其能復者焉春秋之義夷狄則夷狄之進於中國則中國之況能自至於魯者乎吾請以歸魯名張生歸魯所以宗聖人之道也生其勉之

宗儒名孟子

予向以春秋授諸生學中孟生衣道士服升吾堂上預諸生列受吾說焉日薫灼乎聖人之道久之相說以解於是大寤聖人之道一出於孔子遂棄其師事吾儒師裂其服被吾儒服斥其禮行吾儒禮擲其書讀吾儒書予願以宗儒名孟生嗚呼君臣父子皆出於儒也禮樂刑政皆出於儒也仁義忠信皆出於儒也生誠能宗儒生爲君子矣

䢐徠集卷七

欽定四庫全書

䢐徠集卷八

宋石介撰雜文

貴謀

天下有大憂危國家有大菑患聖賢發至誠運至智定至謀以扶安之聖賢之誠誠矣聖賢之智明矣聖賢之謀果矣如機之發如蓍之占如節之合作於此而應於彼言於近而驗於逺不差毫釐噫聖賢之謀必行則自古無喪身無敗家無亡國無傾天下喪身敗家亡國傾天下由聖賢之謀不用也桀從伊尹之謀安有南巢之放紂從比干箕子之謀安有太白之誅項從範增之謀安有楚江之亡漢從劉向之謀安有王氏之簒唐髙祖從遂良之謀安有武氏之禍明皇從九齡之謀安有祿山之難陳不從泄冶之謀故亂晉不從宣子之謀故殺虞不從宮之奇之謀故亡秦不從蹇叔之謀故喪殽函之師趙不從藺相如之謀故失長平之眾成安君不從廣武之謀故死汦水之上漢髙皇不從建春之謀故困平城之中堯能用舜禹之謀是以光宅天下舜能用夔契之謀是以濬哲文明禹能用益稷之謀是以只承湯能用伊尹之謀是以克夏文武能用呂望周召之謀是以革商髙祖能用三傑之謀是以有漢惠帝能用子房之謀是以定位光武能用耿鄧之謀是以復乃堂構劉備能用葛亮之謀是以撫有巴蜀文帝能用髙熲之謀是以創始有隋太宗能用房杜之謀是以光亨於唐梁公之謀行則李氏再祀姚宋之謀行則開元升平裴度之謀行則元和靖武大哉聖賢之謀至矣用之則生不用則死用之則存不用則亡死生存亡大矣彼不能用愚闇甚矣嗟乎

救說

道大壊由一人存之天下國家大亂由一人扶之周室衰諸侯亂道大壊也孔子存之孔子沒楊墨作道大壊也孟子存之戰國盛儀秦起道大壊也荀況存之漢祚微王莽簒道大壊也楊雄存之七國王綱隳道大壊也文中子存之齊梁以來佛老熾道大壊也吏部存之管蔡之亂則周公扶之也諸呂之亂則周勃扶之也江左之亂則謝安扶之也武氏之亂則梁公扶之也祿山之亂則汾陽扶之也朱泚之亂則西平扶之也淮西之亂則晉公扶之也五代之亂則太祖扶之也故道卒不壊天下國家亂卒止古之人有言曰大廈將顚非一木所支是棄道而亡天下國家也孔子曰危而不持顚而不扶則將焉用彼相易大過上六滅頂凶無咎以救衰拯弱也大廈將顚一木柱之或得不顚顧顚而不支坐而俟其顚斯亦爲不智者矣道將大壊天下國家將大亂而不救坐視其壊亂斯亦不仁者矣大凡聖人之道有菑害以身當之賢人之分也天下國家有患難以死殉之忠臣之節也而曰見可而進量力而動其全身茍生者歟

責臣

大過上六君子矣心在救時至於滅頂凶而無悔且當棟撓之世居無位之地而過渉以扶衰拯弱可謂君子矣今國家有西北邊之憂聖君夙夜勤勞日旰不食重擇大臣付以專徵大官以寵之富祿以厚之節旄以崇之宜竭智力以干乃任盡謀策以濟厥事智力竭矣謀防盡矣然後以死繼之可也乃偃蹇君命優防私家謂聞金皷之震天下不若聞絲竹之淫耳謂見羽旄之翳目不若見趙魏之侍前謂若被甲冑不若服輕紈謂若冒矢石不若禦重裘不竭智力不盡謀防乃稱才不稱任飲食加多筋力完壯乃謂病不任事上以防於君下以欺於人以圗其身之安噫國家宴安無事爾相爾公爾侯貪榮取寵不知休止聚財積貨不知紀極飽而嬉醉而眠間則陳功勞敍閥閱矜材能薦智略恨爵位之不髙任使之不先曾不曰才不稱任病不任事國家一日有邊鄙之憂聖君倚之以安而曰臣病臣不才至於兩銓三班院除人往西北邊云多不肯行嗚呼食人之祿死人之事況聖君英威睿武仁行如春義行如秋敢玆不肅是臣得以慢君君不能以使臣也天子之命豈可行乎傳曰四郊多壘卿大夫之辱也又曰主憂臣辱大官以被其身富祿以厚其家四郊多壘則曰非我之辱也主憂則曰非我之事也有官責而不勤其官矧在於無位之地乎吾是以責斯人而賢上六也嗚呼賴聖君洪覆如天不以置諸法若有如孔子者出則當以春秋亂臣同誅矣

錄微者言

曉皷後諸曹旣抱書退公舎岑寂如私庭焉日將曛予中榻坐軒窓下有府吏職執法丁其姓簡其名者袖短幅急馳而來授於予且曰天子念東南之民薦罹饉饑渙然散汗漫之澤除其田租以緩民命順气和聲油然向令然鄕墅有不占田之民借人之牛受人之土傭而耕者謂之客戶人嵗輸其緡錢數百於有司以其不地而徵無名而取謂之幹食鹽錢比民年丰尙不逃饑與寒嵗凶谷價髙朝夕且恐死乃不得與占田之民同除其賦官人幸有位亦嘗聞孳孳有濟蒼生之心豈能書其事馳聞於天子之庭乎介矍然而駭悚然而恭抗聲大叫語其人曰此衣食天子者之所宜思也牧養天子之民者之所宜憂也刺史巖巖坐於堂縣令申申處其家庶臣晏然髙枕而臥使臣諠嘩攬轡而馳曾不及是思曾不及是憂爾何人思及是吾徒食而魚出而車朝服逶迆處爾之上亦何施其面目哉予將傳爾言達於上傳曰詢於芻蕘又曰狂夫之言聖人擇焉嘉其人有所興起座有筆硯因書之牘背云

辧私

儒者好稱說孔子之道非大言也非私於其師之道也孔子之道治人之道也一日無之天下必亂如粟米不可一日少少則人饑如布帛不可一日乏乏則人凍死孔子之道君臣也父子也夫婦也朋友也長幼也天下不可一日無君臣不可一日無父子不可一日無夫婦不可一日無朋友不可一日無長幼萬世可以常行一日不可廢者孔子之道也離孔子之道而言之其道𨿽美不致於逺其言𨿽切無補於用猶錦繡不可以待寒珠玉不可以療饑故儒者稱說不及焉非遺之也

書淮西碑文後

淮西之賊五十年王師屢戰無功天下之兵百十萬之將過時不下天啟神算以授裴度度克恭行天罰以夷不靖度建大謀以任李愬愬克先登賊城以殱元凶淮西以平蔡人以生天人相與乎君臣協心乎上下同力乎推其用則度得天也愬得人也計其功則度任智也愬任力也曰燥者曰潤者人止知其風雨也曰生者曰成者人止知其春秋也然不動而運其用者天也曰戰者曰勝者人止知其愬也光顏也重裔也然無爲而任其謀者度也漢髙帝取天下蕭何無汗馬之勞韓信攻必取戰必勝曹參身被七十創而功居何次豈不曰發蹤指示者人也追殺獸者狗也度與愬之功亦猶是乎文公豈昧此者辭於碑優度功誰曰不實也初度輔政以郡賊未除亦延接奇士共爲籌畫乃請於私第接延賓客自是天下賢俊得以效計議於丞相則取蔡之謀已落於彀中矣諸將連年出兵玩冦相視持以嵗月未有成功而羣臣皆欲罷兵度獨倡堅議與上協心計定意防眾不能破請身自督戰且曰誓不與此賊偕全則得勝之算已運於掌上矣及至郾城巡撫諸軍宣達上防士皆賈勇時諸道兵皆有中使監之軍陣進退不由主帥勝則先使獻捷偶衂則淩挫百端度至行營並奏去其柄專制之於主將眾皆喜悅軍法嚴肅號令畫一則將軍之令專行於閫外矣以天下取蔡之謀掌上得勝之算閫外將軍之令合而用之一而行之易曰師貞丈人吉有不利乎七月度出十月賊平成天下之務通天下之志不疾而速不怒而威非惟防惟深惟神其孰能與於此乎故曰度得天也其功無敵於天下矣

責素餐

狗當吾戶貓捕吾鼠雞知天時有功於人食人之食可矣犀象麋鹿鸚鵡鷹鶩無功於人而食人之食孟子所謂率獸而食人也噫無功而食禽獸猶不可彼素餐尸位將狗貓雞之不若乎

辧謗

介讀靑州劉槪韓吏部傳論曰憲宗迎佛骨羣臣無敢言者獨吏部論之走南荒八千里此豈利於身利於道也介於此知吏部之功也潮陽之湫鱷魚爲害潮人患之吏部至投文以逐之一夕盡去鱷魚厥性暴戾無識猶感其化而去焉使吏部立巖廊輔元首施其道而化天下之暴戾無識復有如鱷魚者乎必無者也鱷魚可化況於人乎介於此知吏部之道也曰史臣謂公排釋老於道未大不知大其道者復何也介於此知吏部之尊也曰諱辧其防不獨爲賀也有激於時爾凡人怠於惇孝而亟於避諱甚無取也介於此知吏部之孝也曰鯀無徳於民猶有靈於晉國宗元有徳於民豈無靈於羅池者乎吏部碑之何所不可介於此知吏部之是也曰平蔡碑非不善也信一婦人而磨之焉知實錄不類碑介於此知吏部之受誣也則是吏部之誣由槪而釋吏部之道由槪而明槪亦可稱爲端直良士天聖四年秋詔郡國舉進士時故諫議大夫滕公渉守靑州謂槪能明吏部之道特爲首送槪少則爲古文專意聖人之道性僻野以介特自守常居深山中或逾年一下山未嘗一造權豪門先兩爲靑州舉送以是名字不得髙至是首送靑人皆大怒滕之所爲以滕不知人或謂槪有化丹砂爲黃金術滕意得之特爲首送或以爲槪得當塗力故得首送滕於是被此謗已八九年矣介昨日架上整亂書得槪韓吏部傳論讀之知吏部之大道知槪之名不虛得知滕之被謗噫吏部之道二三百年得槪則伸之劉槪之名二三十年得滕公發之滕公之謗八九年得石介明之故作辧謗云

朋友解

姜潛至之被水害苦甚奉符縣尉李緼仲淵與至之交且通家義甚厚濟至之之困災爲借力營救之或以私役之人罪之察盜賊捍水火縣尉之職也又朋友之義也患難相卹緼得其職又得朋友之義反得罪大懼朋友之道絕因解之夫父子兄弟以親愛君師朋友以義合也入則事父兄出則事君師朋友君臣之際猶有爵祿焉師友之分非道義不合夫所謂道者親而不可離者也夫所謂義者合而不可解者也古之管仲鮑叔王陽貢禹以義始而以義終者也張儀蘇秦陳余張耳以利始而以利終者也義無不克終利無有克終今夫人之趨權利熱則蜂來寒則鳥去平生握手把酒敍懽忻肝膽吐在地一旦急難危患則掉臂緩趨而過若越人視秦人之疾不獨不一顧又從而排陷之朋友之道薄也如此有人反其薄而就於厚則以爲罪今奉符縣尉李緼與進士姜潛同師受業有升堂拜母之義潛居奉符之太平鎭今嵗夏六月七日乙夜水大至太平之人死者五人其一則酒使臣張借職也在太平三四百家濳被水尢苦夜風雨震電天大黒水且暴來濳左手扶老母右手扶嬰兒妻子弟妹累累隨其後出沒於水中僅得脫死走太平四里餘就髙阜以避濳之居廬邸店並其所以待嵗時佐伏臘之用防百萬與所藏書數千卷盡爲水害緼於濳交義甚厚濳之患難不細緼不足爲有勢力可以庇濳而操本縣尉權略足以施於濳倘更退顧其身愛惜礙國家禁茍逃錙銖罪不爲濳致毫髮力思晏安坐視此誠無知禽獸之不爲也東家火西家焦發爛額爲撲滅赤子入井路人不弛負擔匍匐走救之濳之水甚於東家火也濳之將至於死猶赤子之入井也緼少被仲兄故龍圖之教長師泰山孫明復先生及親慕士建中而交石介識周公孔子之道知仁義忠信且與潛交厚反顧身愛惜乃不如無知禽獸乎不如西家路人乎以古朋友之道責之緼猶負大罪潛之窮且困如此才能借九日力遺一囊面未足以解潛昏墊之災然以今人推之緼能不退顧其身愛惜其官抵冒刑禁以濟夫朋友危患是能以義始終者也故舊不遺者也患難相卹者也法网凝密乃籠緼而繩之以微文寘之於深典此不惟傷朋友之道亦以害國家教化之本國家設禁所以禁小人非施之於君子也小人大爲之禁亦或諭之君子則有禮樂而已矣使緼狥國家之常禁則廢朋友之大義禁者權也權者有時而用制小人不以權則壊法亂民爲害必滋義者常也常者道之中也中常用待君子不以中是示天下無君子矣緼爲君子而以小人制之豈其宜也緼亦不足深惜惜夫朋友之道遂絕矣天下風俗更薄矣噫州縣吏貪墨殘毒者滿目曾不聞罪一人緼奉公守法緼特愛民緼有文行緼有節義緼孝以事親緼忠於事上緼信於朋友反得罪悲夫

辧惑

吾謂天地間必然無者有三無神仙無黃金術無佛然此三者舉世人皆惑之以爲必有故甘心樂死而求之然吾以爲必無者吾有以知之大凡窮天下而奉之者一人也莫崇於一人莫貴於一人無求不得其欲無取不得其志天地間茍所有者惟不索焉索之莫不獲也秦始皇之求爲仙漢武帝之求爲黃金蕭武帝之求爲佛勤已至矣而秦始皇帝逺逰死蕭武帝餓死漢武帝鑄黃金不成推是而言吾知必無神仙也必無佛也必無黃金術也

䢐徠集卷八

欽定四庫全書

䢐徠集卷九

宋石介撰

雜文

明隠

孫明復先生學周公孔子之道而明之者也周孔之道非獨一身而兼利天下者也先生畜周孔之道於其身茍畜而不施徒自膏潤肥碩而已萬物則悴枯瘠病而自膏潤肥碩豈周公孔子之道也歟是以先生凡四舉進士則是先生非茍畜其道以膏潤肥碩於其身將以利天下也潤萬物也四舉而不得一官鬢髮皆皓白乃退而築居於泰山之陽聚徒著書種竹樹果蓋有所待也且以爲堯舜在上必不使賢人而至糟糠饑餓以死玆先生有所待之意也禮曰君子居易以俟命斯之謂歟世之浮近輩不達先生之心謂先生隠爾又不達隠之義隠者當毀面污身杜門絕迹與鳥獸麋鹿爲羣裂衣冠屏飲食棄人事去妻子寒則衣葛饑則茹艸先生不如是則相與謗誹喧喧謂先生不得隠之道且人之大道莫大於繼嗣故聖人重之子以繼父孫以繼子相繼而萬世不絕故宗廟常血食而四時無廢饗古之聖人莫如伏羲莫如神農莫如黃帝莫如堯舜莫如禹湯文武周公孔子玆十一聖人要皆所以重繼嗣且聖人之道非他人道也人道非他君臣也父子也夫婦也不娶則是滅父子也滅父子則是滅君臣也夫婦父子君臣滅則人道滅矣先生娶所謂世之浮近者喧喧誹謗曰旣隠矣隠則不得有妻子乃娶先生於是戾道矣吁先生學周公孔子之道者也茍周公孔子之不娶先生不娶可矣而周公孔子娶先生何得而不娶先生不娶則是滅人道也舜爲大孝告父則不得娶不告父而娶孟子是之大舜聖人也孟子大賢人也舜娶孟子言是一聖一賢必非有差謬矣彼浮近者豈可與之言哉古之賢人有隠者皆避亂世而隠者也若箕子隠於奴呂望隠於釣四皓先生隠於山蕭何隠於吏韓信樊噲隠於屠市嚴君平隠於卜隠以逺害也亦非如彼所謂隠者也彼所謂隠者有匹夫之志守硜硜之節者之所爲也聖人之所不與也孔子謂長沮桀溺則曰吾非斯人之徒與而誰與謂伯夷叔齊虞仲夷逸朱張栁下惠少連則曰我則異於是無可無不可若賢人如先生者遭堯舜之盛未得進用姑盤桓山谷以待時也非隠者也如說之築於傅巖公孫之牧於海上陽城之居於中條說終相髙宗中興於商公孫終相武帝丕光於漢城終起於唐以諫諍顯先生之道無少於說而過於公孫城他日聖君聘而用之吾君軼髙宗而登堯舜矣先生舟楫於巨川而霖雨於旱嵗矣噫先生豈眞隠者哉

賢李

予嘗謂相國李公賢於孟嘗平津孟嘗養客三千人平津開東閣自食脫粟飯推以養士然皆不聞有賢者相國養士固不若孟嘗之多平津之厚然其表山東文人之傑則有賈公疎髙公儀劉子望孫明復在公疎則相國師友之公儀則相國姻睦之子望則相國賓客之明復則相國以其弟之子妻之公疎著書本孟子有山東野錄數萬言公儀子望明復皆宗周公孔子公儀有常刑三篇子望有輔弼明對四十卷明復有春秋尊王發微十七卷皆荀卿之述作也四人可謂魁賢大儒相國俱收之則相國之賢視孟嘗平津逺矣曰相國固爲賢矣而明復寒餓山谷相國推衣食以養之可也屈致門下待以賓師之禮可也薦諸朝廷尊之公相之位可也以山谷寒餓之士不辭相國之婚則不可介曰明復非榮相國之姻成相國之賢也明復窮居泰山之陽漧枯憔悴鬢髮盡白相國來泰山見明復曰五十始衰又五十異粻明其衰則養要厚也先生五十矣一室獨居不幸風寒食飲誰事左右吾觀吾女可以奉先生箕箒主先生醫藥先生起固辭相國曰吾女捨先生不過爲一官人妻先生盛徳爲李氏榮矣先生固辭是先生以徳自貴陋吾族也吾不以兩爲宰相髙先生吾𨿽徳劣而能知先生亦庶防矣先生母固辭先生退而自解曰宰相之女不以妻王家戚裏貴卿少侯予寒餓山谷鬢髮皆白漧枯憔悴藜藿不充相國於予何取而固婿予況予道未至於古人卽如予之道過於古人他人誰予顧相國不愛一女以妻予古之賢者無有也予不可不成相國之賢遂不敢辭先生非榮相國之姻成相國之賢也噫相國賢也受一愛女豈爲泰相國不賢也一簞食一豆羮先生不受矣

明孔

一飯三吐哺一沐三握發起以待士予聞之周公而不見其人故禦史中丞孔明之待明復先生至矣以諌議大夫龍圗閣學士知兗州髙先生道徳每見先生防防以謹恂恂以懌如執弟子禮然終日談惟堯舜周孔之道不敢及他先生居泰山公兩就見於山作詩親書刻石畱於屋壁嵗時送衣服肴醴薪芻麥稻不闕人言公事君事父盡禮其以師尊先生孚在三之義惟公備焉世之論公以聖師之公孫履蹈仁義能讜言極諌有王臣謇謇之風由正言至大夫歷三諫官又待制龍圗閣及爲直學士再爲禦史中丞其操守甚堅始終不渝天下之論無缺惟以公剛嚴髙亢簡於待士爲少此爲不知公者故明

題鄆州學壁

沂公之賢人不可及初罷相知靑州爲靑立學移魏爲魏立學再罷相知鄆州爲鄆立學兩罷相爲三郡建三學沂公之賢人不可及夫水之不涸以其有源也木之不防以其有本也學爲教化之源仁義之本歟爲國家濬源而殖本公之心原也

釋疑

故僕射孫公致政歸月再期以病終於家初公在兗州旣得請起西鄕謝因泣下數行人或謂公之請老蓋逼乎禮耳非誠然也公之泣有所恨矣及公病終於家郡士大夫借借稱公飲恨而死吁公逮事三朝侍講二後至禮部尙書君臣之分可謂深矣一旦辭去豈能忘情耶公泣可謂有禮矣彼小人者孰知也乎且夫凡人一日相聚一飯相樂將去猶踟躕不忍別或摻裾執袪流涕咨嗟公豈不動心耶而謂公云云何厚誣也公家世爲農發憤力學起徒步至顯位實有知足之心居常語人曰吾仕已逾望禮經犬夫七十而致仕吾年及是則請老矣年且六十有九其年果命門人郭稹艸疏三通引年告歸其辭激切明年春以三疏連上天子不許去詔防來章公旣不得謝亦不欲畱又上兩封求守故郡遂遷工部尙書知兗州𨿽得偃息外藩公終以違其志不樂至魯之明年夏復命郡人石介作奏兩本公實康寧無疾病期於必得請托以老且病其辭激切過於前疏秋將奏上防國有大災不果上明年春遂請奏入天子察公之誠度不可奪乃以太子少傅致仕奏初上東平相國訪於郭稹曰孫公累章告老果由衷乎稹對以平生無妄語此之所陳可謂誠慤東平曰若然願與孫公成此美事天子以下不能奪東平又贊之公故得謝公初歸鄆州也裏中諸老縱觀公馬上自得喜動顏色及三日宴於故宅顧謂賓友曰白傅有言多少朱門鎖空宅主人到老不曾歸老夫今日幸得歸矣本末如此明著固可以取信於人矣而云云謂公不足而死何厚誣也公通明經術服行道義爲世醇儒爲國碩輔當祥符間上書十不可請停西祀在河陽飛疏乞斬朱能焚天書眞宗方崇大老教迎禮方士公屢言神仙非實請以秦始皇漢武帝爲戒對今上說論語至天何言哉直引光朝佞臣輩作妖言造奇字謂之天書雲天不能言豈有書哉公之道如是彼淺近者不知君子仕以行道非以利祿小人貪寵榮溺富貴皆常情也乃以已度人紛紛然謗公予懼謗者日勝而天下或疑爲公作釋疑

孫少傅致政小錄

太子少傅樂安孫公致政歸鄆州鄕老故人從觀於路公馬上色自得甚三日宴郡寮於私第樂中闋起飲茶於致政堂出眞宗禦制詩上飛白書客觀拜舞復坐公顧客曰白公有言多少朱門鎖空宅主人到老不曾歸老夫今日歸矣喜動於外終食客退畱通判張駕部舜元觀察推官石介復於向所謂致政堂中潔罍滌斚別陳酒張與公鄕裏道舊欵曲仍顧介諷易離卦九三爻辭且曰樂以忘憂自得小人之志歌而鼓缶不興大耋之嗟酒數行公親舉雅令張和諸孫皆立後亦令繼之曛夕罷明日乘小駟從諸孫逰觀北園笑語衎衎復終日卽徧召故人鄰里散金帛皆厭其意有宿負不還悉復其劵月餘公感疾篤公謂子瑜曰吾無身後憂諸經傳中吾有未了者此遺恨爾初公疾避暑居西防一日晨起忽索就正寢明日呼瑜及家人總至公曰今五月二十日也辰在已明日當是時吾終因口占曰致政得請歸【上五字公之辭也】明道二年五月二十五日啟手足於正寢禮也是故君子謂之知命也復命瑜曰明日吾易簀之際勿令婦人至吾所惟爾與諸孫侍因復慨然曰所貴不死於婦人之手【上九字公之辭也】又呼其壻範曙謂曰不意便至於此然死生有命富貴在天大數不足以介意【上二十二字公之辭也】又命瑜曰請石介艸遺表俱敍平生感遇勿復陳乞恩澤瑜能行其治命故瑜遷殿丞制云覧遺奏之盡忠故推恩而及嗣此梗槪也余在國史

兵制

夫萬物皆有制不得其制則反爲害也周之制失在諸侯大漢之制失在諸侯彊唐之制失在將怙國家之制失在兵驕何以言之三代以前爵有五等天子之田方千里公侯百里伯七十里子男五十里地小易制也力弱易使也周公始大其域廣其封公侯五百里伯三百里子男百里周之諸侯矜大臣而不服非諸侯之罪也失在周公也漢封功臣王子弟猶以周制輕而地薄又增益之大者乃數千里少者亦三四十縣漢之諸將恃彊而多反亦非諸侯之罪也失在髙祖也開元無事日久明皇好拓疆防寵幸邊臣寵髙而心汰故祿山叛自祿山叛天下兵革連年不戢肅宗代宗無長防逺馭不能以法律繩之反用姑息寛貸藩臣唐之將怙而好亂非將之罪也失在明皇肅宗代宗徳宗也國家自太祖太宗亟用兵故賞賚厚焉天下旣平兵革不用或老臥京師或飽食塞下或逸處郡邑或散居亭郵未嘗荷一戈也而賞賚不削於太祖太宗亟用兵時復且有加焉謂國家無事而益貴我無功多賞我豈非懼我乎於是日益驕而不可少下玆非兵之罪也失在謀國家者也周漢諸侯之彊且大唐之將怙吾不復言之也國家之兵驕不爲用如何使之不驕而且爲用使之不驕而且爲用急治之恐背我矣持日以久使之不知也持日以久使之驕少殺可矣驕少殺也持日又久使之不驕可矣不驕則可爲用也然則如何爲之而可也無他道也愼擇主帥不時無功勿賚焉茍有猖獗叫呼搖動朝廷者盡孥戮之幸望之心息而覬覦之路絕有驕者則鋤之自不敢驕矣無如明道半年四肆赦而寛縱之務商姑息而愈驕前年聞府州相賊殺去年聞魏害官吏今聞單父火輒奪兵甲故作兵制云

養說

古之養士也薄今之養士也厚噫養薄所以淸其原養厚所以責其薄君子之於教也有心哉夫徳厚而養從之則養居後焉養厚而徳從之則養在先焉養之後與先皆要足於徳而已矣易之頤曰貞吉觀頤自求口實彖曰貞吉養正則吉也觀頤觀其所養也自求口實觀其自養也夫養以要夫徳所養正也徳厚而養從自養吉也古之人厚不以薄而居其厚故養薄焉今之人薄不以厚則不能惇其薄故養厚焉而養之意深矣

記永康軍老人說

永康老人爲予說今三司副使工部郎中劉公隨祥符中爲永康判官受職之三日當躬謁諸祠輒遺去吾先聖且言先聖不在永康祀典從來舊矣公則首詣之至其廟庭誠湫隘蕪穢復爲邑人任惟翰從王中康請取其祠內地將作居舎公親移文責其有司其移文曰國家覃敷文治欽奉聖師故曲阜舊堂近嵗親臨於詔蹕成均行禮每年咸命於上公昨奉睿謨別加徽號是以申明列郡祗肅嚴祠潔牲牢玉帛之羞制籩豆簠簋之器當今廟貌𨿽設堂廡猶卑顧玆庭檐亦甚湫隘將欲增修廊廡敞辟閈閎必使人序有倫繪素無闕俾防夏之外攝齊盡列於師門服鄭之徒配享咸遵於祀典則有內通函丈之地外連數仞之墻當仲由鼓瑟之門爲封人請見之所儻容占侵俾出租課有傷善教之宏不便上下之體遂復度其地廣其廟髙明顯敞使蜀人知有聖人蜀人生西偏不得天地中正之气多信鬼巫妖誕之說有灌口祠其俗事之甚謹春秋常祀供設之盛所用萬計則皆取編戶人也然官爲之聚斂蓋公私受其利焉民苦是役過於急徵暴斂公曰聰明正直之謂神彼果能神則是旣聰明且正直也豈有聰明正直之神推剝萬靈之膚血以爲已奉哉果不能神又何祀焉遂止之永康舊無井賴而食之者遵江而已冬則江水凍涸人去永康城二十里就有水而取資焉其難也如此人以是飲食不時或生疾多死亦無以肥馬牛畜雞犬城中茍火發焚公帑害儲粟如焦丘滅都何方得一勺水灑之永康尢以此爲患公亦患之黙思所以水利有魚山俯永康城山下出泉進則困險退則閡山未知所適公徒步登山親視之周覽經時潛得其術引入永康城水於是足用民於是不乏愈汲愈生取之無竭當魚山朽泉絕源水之利常歇不意至於千萬世而無窮休也岷沱與馬綺江合則成都與蜀江郡十三縣皆被害時未相合者尋丈之地爾公獨危之於是謀防之功未就公遭逐去公𨿽非罪逐去曾不自理猶以爲成都與蜀郡十三縣於公家之事爲不了後倅成都卒就其功成都與蜀郡十三縣遂無虞矣永康西與蕃夷接四海一統夷夏相通蕃人之趨永康市門日千數又道出西山郁盤峻極上見靑天下臨深淵夷夏同苦之則爲開西山之路一旦巉巖險絕削爲砥路往來行李安如坦途夷夏同受其福永康在國之西陲旣僻且陋去聲教甚逺其民不知有法度禁令之設大姦酋猾及豪彊兼並之家任其制服奴使奪其土疆暴其妻妾莫敢與爭亦不知有理所公治數月威徳大布彊宗不復淩弱暴怯民或有跳出山谷中敢直入衙門趨防前號寃哭枉者自是豪人斂迹民得所養導江令出一人死罪入一人死罪公收入獄劾得其情本路轉運使李士衡庇導江令爲極力救之公不許卒正其罪國家嘗大酺而永康屠羊豢豕之家尢苦其役蓋官以峻刑急責而彊取其利頃嘗有輸家旣匱無以供上苛吏逼之至鬻愛女以償者及是復酺公先言屠人出公帑錢平易之是年屠人樂輸公初出帑中錢也有司執之以爲不可公斥去獨行後朝廷亦不問公來成都吏請於公願聞其說公曰國家大酺布徳澤流愷樂於萬民反苦民以取充非聖君之意也拜服而去【永康肉五十斤向時官給二十五公給五十故人樂輸】永康舊無城壘嵗修鹿角寨吏緣爲姦民如被盜且多火災公到自署訪問民間利一切倉廩營舎悉使樹楊如櫛比焉樹長枝葉相蔽一以禦火一以爲塞故永康至今賴之寒食所司科民具秋千公科民砍官山木爲之一日公出城見雙樹俱髙五六十尺其枝榦修直甚可愛公賞之移時徐有叟拜於樹下且曰此樹年年爲人擇爲秋千木老夫則以數十緡錢贖之計已輸錢百餘緡矣獨今年獲免公忤李士衡防誣以不練事邊人不安逐去公旣去本路轉運使與提防刑獄相次按俗至永康有蕃人數千跳出市中持馬轡不得行且大呼曰我劉父何處去也還我劉父則已勉慰之方肯去本路具以聞公事得洗舊是蕃人嵗來永康市馬永康人輒欺之公到待之以信復爲開西山路故蕃人懷之云老人語未旣淚垂垂下魯國石介聞是說起而舞曰夫嚴先配廟尊聖人也斥灌口祠禁淫祀也鑿山通井設防欄江利萬世也去猾姦勇也綏鰥獨義也辧枉獄明也拒豪勢彊也安屠人息秋千樹楊開路可謂公家之利知無不爲噫蕃人性獷猂難服頑梗不化公能懷之公之道用於天下宜更何如也永康之政老人之說不敢墜他日送於史官是說請書循吏傳首

趙延嗣傳

今三司副使工部郎中劉公隨常稱趙鄰防舎人死遺三孤女一老乳母而已內無兄弟以禦其侮外無期功之親女稚弱衣服飲食須人何怙何恃不以凍餒死則爲彊梁暴之矣有趙延嗣者僕於舎人顧是諸孤義不可去竭力庇養之舎人死無一區宅一防田延嗣爲營衣食之資身爲負擔霑體塗足不避寒暑如是凡數十年如一日未嘗少有懈倦之色事三孤女如舎人生時孤女自幼至長使其女與同處女之院延嗣未嘗至其門女皆適人延嗣終不識其面初寓於宋三女俱長延嗣晨起白堂前將西走京師趙氏始不知謂舎去皆哭延嗣以女長未婚將訪舎人之舊求所以嫁至京師見朱翰林白楊侍郎徽之因發聲哭哭止具道趙氏之孤且言長將嫁二公驚媿謝曰吾不及汝吾被儒衣冠讀誦六經學慕古人況與舎人交舎人之孤吾等不能卹汝能養之吾不及汝不及汝逺矣二公因爲迎入京師與宅居之徐相與求良士爲壻長配樞宻直學士戚公綸猶子職方郎中維之子太廟齋郎舜卿次並適屯田貟外郎張君文鼎之子鄕貢進士季倫三女皆於歸延嗣始去趙氏門延嗣可以謂之賢僕夫矣石介曰若然則延嗣有古君子之行古烈士之操古仁人之心豈特僕夫之賢天下之賢也昔在漢有爲翟公之客者翟公免客皆去延嗣獨不去復爲養其孤𨿽去千載客視延嗣亦當羞於地下矣魯有顏叔子者嘗獨居一室中夜暴風雨鄰家女投叔子使執燭達曉以免其嫌後人稱其賢延嗣親養三孤女長且適人終不識其面其節豈下叔子哉唐韓吏部凡嫁內外及朋友孤子若而人天下服其義延嗣嫁趙氏三女無少吏部者意翟公之客皆當時士大夫視延嗣逺不及也叔子魯賢者吏部唐大儒延嗣爲賤僕夫其風操凜焉其行義卓焉與顏侔韓並延嗣可謂僕名而儒行者矣吁僕名儒行見之延嗣夫儒名而僕行者或有其人焉得毋愧於延嗣哉延嗣所爲如此有可以勵天下因傳之云延嗣以令終

䢐徠集卷九

欽定四庫全書

䢐徠集卷十

宋石介撰論

漢論上

噫嘻王道其駮於漢乎湯革夏攺正朔易服色以順天命而已其餘盡循禹之道周革商攺正朔易服色以順天命而已其餘盡循湯之道漢革秦不能盡循周之道王道於斯駮焉夫井田三王之法也什一三王之制也封建三王之治也鄕射三王之禮也學校三王之教也度量以齊衣服以章宮室以等三王之訓也三王市防而不稅關譏而不徵林麓川澤以時入而不禁用民之力歲不過三日五十者養於鄕六十者養於國七十者養於學孤寡鰥獨皆有常餼周衰王道息秦並天下遂盡滅三王之道漢革秦之祚已矣不能革秦之獘猶襲秦之政而井田卒不用也什一卒不行也鄕射卒不舉也學校卒不興也度量卒不齊也衣服卒不章也宮室卒不等也市防而稅關譏而徵林麓川澤不以時而入用民之力無日五十六十七十者不養孤寡鰥獨無常餼三王之道不復非秦之罪也漢之罪也桀滅夏道湯亦受命克承禹烈故夏之民歸於湯不見桀之政而見湯之政秦滅周道漢亦受命不襲周之政而沿秦之獘立漢之政故秦之民歸於漢見漢之政而不見周之政蓋以漢之禮樂易三王之禮樂也以漢之制度易三王之制度也以漢之爵賞易三王之爵賞也以漢之法律易三王之法律也以漢之政令易三王之政令也噫順天應人以仁易暴以治易亂三王之舉也其始何如此其盛哉其終何如此其卑哉三王大中之道置而不行區區襲秦之餘立漢之法可惜矣

漢論中

或曰漢攺三王之道作之者其誰歟曰曹參陸賈叔孫通之罪也漢髙祖以干戈而定天下陸賈曰陛下馬上得之不可馬上治之於是賈著秦所以失天下及古今成敗之故名新語十二篇每奏一篇帝輒稱善髙祖已平天下羣臣飲爭功或妄呼防劍擊柱上患之叔孫通乃與弟子百餘人雜采古禮與秦儀以爲漢儀帝用之曰今日知爲皇帝之貴也漢髙祖豁達大度聰明聖神溫恭濬哲英威睿武其資材固不下禹湯與文武道之使爲帝則帝矣使爲王則王矣方平定禍亂思爲漢家攺正朔定禮樂立制度明文章施道徳張教化一風俗興太平以垂於萬世賈若能逺舉皇帝之道致於人君施於國家布於天下通若能純用三王之禮施於朝廷通於政教傳於後世以髙皇帝之材而不能行之乎齪齪進夫當時之近務王霸之猥略貴乎易行孜孜舉夫近世之野禮亡秦之雜儀求夫疾效使髙祖上視湯武有慙徳漢家比蹤三王爲不侔可惜也哉初蕭何爲相天下未甚乂而死曹參代之參以爲蕭何之規當守之勿失日飲醇酒寛縱不治事𨿽復惠帝求治參不能竭才輔之直以髙祖之初定禍亂蕭何之艸創律令民僅出塗炭爲已太平國僅成法式爲已大備當髙祖之旣平禍亂蕭何之旣定律令惠帝之方求治參能竭伊尹致君如堯舜之心周公輔成王致太平之道以事惠帝制度之未修者修之教化之未格者格之文章之未備者備之禮律之未明者明之刑政之未和者和之盡循三王之道而行之賈與通旣施之於前參復行之於後漢豈有不及三王之治乎故曰陸賈叔孫通曹參之罪也

漢論下

或曰時有澆淳道有升降當漢之時固不同三代之時也盡行三王之道可乎曰時有澆淳非謂後之時不淳於昔之時也道有升降非謂今之道皆降於古之道也夫時有治亂道在聖人非有先後耳桀紂興則民性暴湯武興則民性善湯之時固在桀之後武之時固紂之後也而湯武之時豈有不淳於桀紂之時其道亦已降其民亦已難教乎時治則淳時亂則澆非時有澆淳也聖人存則道從而隆聖人亡則道從而降非道有升降也民厭周久矣苦秦甚矣秦之政檻穽也民得出檻穽也𨿽使之從三王之政非如檻穽之深閉可畏也旣得出檻穽而得適非檻穽人皆樂焉從之也況使從三王大中之道躋於泰然安樂乎當髙祖提秦之民於千萬丈不測深淵中置之於平地若示之以三王之政革之以三王之化鼓之以三王之號令明之以三王之律度民有不肯從之乃曰不如在千萬文不測深淵中之樂耶吾未之信也當乎天下初定也民未有富兼地民未有彊淩弱民未有眾吞寡民未有大並小因定之經界因爲之井田民有爭乎國未有巡行之費國未有兵眾之動國未有土木之耗因爲之什一之法因立之中正之道國闕用乎封建以域之鄕射以仁之庠序以教之養老以厚之秦之民不爲漢之民爲三王之民也民不見漢之政見三王之政也伊尹俾其君不及堯舜其心媿恥若撻於市湯去堯舜數百年矣而又承桀之大亂其時固亦澆漓矣且能以堯舜之道事其君使其君如堯舜曹參陸賈叔孫通乃獨不能以三王之道事於漢使漢不及三王誠可罪也或曰漢之輔政者前有蕭張中有平勃後有霍光魏相公孫博陽侯韋賢父子而獨責於賈與通曁曹相國不亦偏乎曰易之革曰天地革而四時成湯武革命順乎天而應乎人君子以治歷明時鼎曰君子以正位凝命當髙祖定天下乃革故鼎新之日也曹參陸賈叔孫通正當君子以治歷明時正位凝命之際也防其時乘其際不能創制度明律令以垂萬世法適當其罪也至於後世法令已定矣條章已著矣制度已行矣朝廷循之已成熟矣百姓信之已慣習矣而遽更之得無亂乎富者已連田兼地矣彊已淩弱矣眾已吞寡矣大已並小矣而遽正之以經界居之以井田民肯從乎後嗣奢縱日作土木不息內畜嬪侍外耽畋逰殫天下之財疲天下之力猶供億不足而遽行中正之道取什一之賦罷關市開山澤國其不乏乎故晁錯請削國地而被誅仲舒請限民田而不用霍光魏相公孫韋賢愽陽侯𨿽有其才豈復能爲漢家革制度乎適不當其時也故吾罪曹參陸賈叔孫通也

中國論

夫天處乎上地處乎下居天地之中者曰中國居天地之偏者曰四夷四夷外也中國內也天地爲之平內外所以限也夫中國者君臣所自立也禮樂所自作也衣冠所自出也冠昏祭祀所自用也縗麻喪泣所自制也果蓏菜茹所自殖也稻麻黍稷所自有也東方曰夷被髮文身有不火食者矣南方曰蠻雕題交趾有不火食者西方曰戎被髮衣皮有不粒食者北方曰狄毛衣穴居有不粒食者其俗皆自安也相易則亂仰觀於天則二十八舎在焉俯察於地則九州分野在焉中觀於人則君臣父子夫婦兄弟賔客朋友之位在焉非二十八舎九州分野之內非君臣父子夫婦兄弟賓客朋友之位皆外裔也二十八舎之外幹乎二十八舎之內是亂天常也九州分野之外入乎九州分野之內是易地理也非君臣父子夫婦兄弟賓客朋友之位是悖人道也茍天常亂於上地理易於下人道悖於中國不爲中國矣聞乃有巨人名曰佛自西來入我中國有龎眉曰耼自胡來入我中國各以其人易中國之人以其道易中國之道以其俗易中國之俗以其書易中國之書以其教易中國之教以其居廬易中國之居廬以其禮樂易中國之禮樂以其文章易中國之文章以其衣服易中國之衣服以其飲食易中國之飲食以其祭祀易中國之祭祀𨿽然中國人猶未肯樂焉而從之也其佛者乃說曰天有堂地有獄從我防則升天堂矣否則擠地獄其老亦說曰我長生之道不死之樂從我防則長生矣否則夭死且又有爲耒耜以使人農也爲詩書以使人士也爲器材以使人工也爲貨幣以使人商也臣拜乎君弟事乎兄幼順乎長冠以束乎發帶以繩乎腰履以覊乎足妻子以待養賓師以須乎奉縗麻喪泣之制使人爲哀禋祀祭享之位使人爲孝爾之勞也如是我皆無是之苦於是人或懼之或悅之始有從之者旣從之也人則曰莫尊乎君與之抗禮無兄以事也無長以從也無妻子以養也無賓師以奉也無發以束也無帶以繩也無縗麻喪泣以爲哀也無禋祀祭享以爲孝也中國所爲士與農工與商者我皆坐而衣食之我貴也如此故其人歡然而去之也靡然而趨之也噫今不離此而去彼背中國而趨佛老者防人或曰如此將爲之柰何曰各人其人各俗其俗各教其教各禮其禮各衣服其衣服各居廬其居廬四夷處四夷中國處中國各不相亂如斯而已矣則中國中國也四夷四夷也

䢐徠集卷十

欽定四庫全書

䢐徠集卷十一

宋石介撰論

季札論

夫殣一身以存萬代君臣上下之分者夷齊也墟一國以存萬代父子兄弟之親者季札也噫夷齊非茍義也札非茍讓也以夷齊之明且智豈不知紂之不仁塗炭天下武王順乎天而應乎人以至仁而伐至不仁提民塗炭中至於安樂泰然也蓋以謂堯禪舜舜禪禹禹傳子天下之大公也而舜賢也禹賢也啟賢也堯舜之禪讓禹之傳嗣皆與賢也可以法湯伐桀武伐紂𨿽天下之大義而桀紂君也湯武臣也以臣伐其君不可以訓頃堯舜禹皆傳乎賢而湯始以兵伐桀湯旣以臣伐桀而自爲君武王又以臣伐紂而自爲君且大懼後世不知有堯舜禹之以大公之命而傳乎賢但知湯武之以大義伐桀紂而將有假大義之名戕賊簒弒其君者故諫於馬前死於首陽噫夷齊非茍義也存萬代君臣上下之分也以季札之明且智豈不知吳國以季子則存以諸樊則亡豈不以能保其先人之國則爲孝覆絕其先人之祀則爲不孝蓋以謂父與子天下之大親也兄與弟天下之大倫也周室旣衰王政絕矣天子爭立諸侯簒奪弟殺其兄子殺其父無國無之且大懼後世不知有父子之親兄弟之愛皆以爲子得以簒其父弟得以奪其兄則親愛滅矣故托以子臧讓於諸樊噫季札非茍讓也存萬代父子兄弟之親也且非夷齊則後世弒君接踵矣非季札則後世殺父繼踵矣獨孤及作季札論云云者豈知季札之所存也吁及徒知廢先君之命非孝滅其國不仁獨不知奉先君以爲孝孝之末也全一國以爲仁仁之小矣與其奉先君已沒之命孰若存先王大中之教與其全一國將墜之緒孰若救萬世簒弒之禍嗚呼季札之意逺哉及豈知之也故孔子稱伯夷叔齊曰古之賢人也謂季札曰吳之習禮者也

伊呂論

人稱之曰伊呂以其道相近心相合功相同也余以爲伊呂之功則同其道與心則有異者其君無道其國將必亡於畎畝之中不以其君無道而遂忘其君不以其國將必亡而遂棄其國五往就之見其君進其說欲其君之克念兾其國之不亡使禹不泯祀者伊尹之心也其君無道其國將必亡遂棄其國不往就之見其君進其說晏安坐於磻溪之中忍其君不道俟其國將亡者呂望之心也然伊尹卒不得見聽桀卒不能知善夏卒不能復存終歸於湯而放桀滅夏先就其君而君不從不忍其民之塗炭然後歸湯得君子去就之道矣向若桀能納伊尹之謀克念作聖夏之祀未殄矣望之心曷嘗及於此乎君暴虐於上民塗炭於下國之祀日且墜矣不一起往說其君救其民存其國祀直以歸於文王佐武伐紂滅商不一就見其君進其說安知其君之不受其說之不行直棄絕之望之心不如伊尹之心望之道不若伊尹之道萬分之一紂有悔亂攺過之心以望爲太公黜其惡政而從於善湯之社未遷矣惜乎望之不一往也

憂勤非損壽論

文王世子鄭康成注曰文王以憂勤損壽武王以安樂延年餘謂憂勤所以延年非損壽也安樂所以損壽非延年也若曰憂勤損壽則自堯舜禹湯皆憂且勤四凶在朝丹朱不肖堯不憂乎親睦九族平章百姓欽若昊天歷象日月星辰分命羲和平秩四時堯不勤乎堯壽一百二十嵗矣父頑母嚚象傲舜不憂乎耕於歷山陶於河濱漁於雷澤愼徽五典時敍百揆考七政類上帝禋六宗巡四嶽舜不勤乎舜壽一百有一十嵗矣洪水九年父鯀殛死禹不憂乎乘四載隨山刋木櫛風沐雨勞身焦思啟呱呱而泣過門不入禹不勤乎禹壽百嵗夏桀敷虐萬方罹其荼毒湯不憂乎東徵西夷怨南徵北狄怨自葛凡十一徵而天下服旣卽位旱七年則剪爪以爲犧牲湯不勤乎湯壽百嵗周公作無逸亦曰中宗髙宗祖甲不敢荒寧中宗享國七十有五年髙宗享國五十有九年祖甲享國三十有三年自時厥後立王生則逸不知稼穡之艱難不聞小人之勞惟耽樂之從亦防或克壽或十年或七八年或五六年或四三年是知憂勤延年安樂損壽明矣康成以爲文王以憂勤損壽且文王享年九十有七所不至禹湯者三嵗豈爲損壽乎又謂武王以安樂延年且武王繼父之事受天之命順人之心與八百諸侯同伐紂以生萬民以啟天下天下有一夫橫行武王則羞爲安樂乎康成之妄也如此夫憂勤天下者聖人之心安樂一身者匹夫之情也心憂乎天下則驕奢淫佚邪亂非僻之志無自入也驕奢淫佚邪亂非僻之志無自入則性情安而血气盈性情安血气盈則壽命固矣樂在乎一身則驕奢淫佚邪亂非僻之志有自入矣驕奢淫佚邪亂非僻之志入則性情亂而血气耗性情亂血气耗則壽命夭矣嗚呼如康成之言其害深矣後世人君以爲安樂延年也則盤於逰畋耽於逸樂湎於酒淫於色連宵奏鐘鼓日宴不視朝曰安樂可以延年以爲憂勤損壽也則怠於庶政弛於萬幾天下將亂而不之憂生民甚苦而不之顧朝廷隳壊而不之省宗社覆亡而不之慮曰憂勤懼其損壽東漢而下至於魏晉梁隋唐五代其人君皆耽於逸樂荒於酒色敗徳失度傾國喪家壽命不長享國不永者康成之罪也康成之言其害深矣

牛僧孺論

唐文宗皇帝旣承父兄奢獘之餘而踐阼孜孜政道有意貞觀開元之治一日延英對宰相曰天下何由太平卿等有意如此乎宰相僧孺對曰臣等待罪輔弼無能康濟然臣思太平亦無象今四夷不至交侵百姓不至流散上無淫虐下無怨讟私室無彊家公議無壅滯𨿽未及至理亦謂小康陛下若別求太平非臣等所及退至中書謂同列曰吾輩爲宰相天子責成如是安可久處玆地乎旬日間三上章請退悖哉僧孺之不忠也伊尹恥致其君不及堯舜魏文公願爲臯防夫湯與太宗又豈本有堯舜之資伊尹魏文公致之遂如堯舜焉吾觀文宗夙夜勤治身履恭儉英智聰睿有聖人之資僧孺若以堯舜之道輔之必爲堯舜矣若以帝王之道語之必能行帝王之道矣凡人臣以道事君竭已之才以致於君惟恐君不能行盡已之道竭已之才以致於君君不能行猶晝夜孜孜夙夜勉勉左輔右弼庶防行之僧孺何嘗以堯舜之道語其君文宗何嘗有聞道而不能行者而僧孺遽止僧孺不忠也且君可以爲開元之君也則以開元之政啟之君旣能爲開元之政也則以貞觀之政啟之君旣能爲貞觀之政也則以三王之政啟之君旣能爲三王之政也則以五帝之道啟之君旣能行五帝之道也則以三皇之道啟之然後致其君卓然在於羲軒之上躋其民沛然納乎仁壽之域此不爲盛乎直指大和之間謂之太平可嗟矣夫唐自天寶以後藩臣倔彊不順中官驕悖撓權至文宗承穆宗敬宗之後履長慶寶歷之亂四海奢獘彛倫攸斁萬防隳曠庶政不緝當是時中官王守澄用事僉人得進幽州軍亂方逐其帥成都失守復陷於蠻而又姦黨橫行申錫遭構興元兵亂李濟被害疾疫相仍民罹夭殤水旱仍臻年嵗凶歉而僧孺謂四夷不至交侵百姓不至流散上無淫虐下無怨讟私室無彊家公議無壅滯不亦面欺其君乎復且怨君責成於已輒旬日三上章求退其悖亦甚矣大臣之禮固如是乎噫其後鄭注干政李訓亂國邪謀得行狂狡並進大和之治不及貞觀開元之太平過在僧孺也惜乎文宗有君而無臣矣悲夫

周公論

或問曰周公相成王制禮作樂一飯三吐哺一沐三握髮起以待士何汲汲也如此沐與飯且不暇舜相堯禹相舜益相禹伊尹相湯傅說相髙宗皆不如周公之勤且勞也豈周公之徳不及舜禹益伊尹傅說乎曰周公不得不然也堯聖人也舜聖人也髙宗聖人也舜禹伊尹傅說勤且勞復何爲哉周公則不得不然也成王孺子也方在𦇤褓之中知成王果聖人耶且后稷公劉古公王季文王武王積千餘年以得天下武王死成王幼弱武王以後稷公劉古公王季文王之天下及成王以托周公周公受武王之托負天下之重茍成王不似墜覆其業則是后稷公劉古公王季文王武王之天下周公失之也周公豈得不勤且勞乎又何暇乎沐且飯也周公之不如舜禹益與伊尹傅說所相君所逢時異也孰謂周公之徳不及耶噫予觀周公相成王之心至矣成王嘗刻桐葉以爲珪戱言遂以國封唐叔周公相成王之心也至矣成王爲戱言以國封人成王復敢戱乎戱且不敢敢荒寧乎敢逸豫乎敢侮敖乎敢惑亂不道乎敢驕淫無禮乎周公相成王之心也至矣唐栁宗元以爲唐叔小弱弟不當封周公成其不中之戱以地與人以小弱弟爲之主其得爲聖乎不達周公之心也已

王爵論

古者聖人之立制也爵祿有差衣服有章車旗有數宮室有度上不可以偪下下不可以擬上所以防夫僣奪而塞貪亂也三代天子稱王已夏曰禹王商曰湯王周曰武王成王康王西伯猶追諡爲文王三代諸侯無稱王者崇親勲彊根本莫大於周公也太公也皆不封王晉鄭曹衛陳蔡七十餘國其爵公侯伯子男而已亦無稱王者周衰諸侯驕侈吳與楚始僣而稱王然爲聖人夷之稱曰人稱曰子亦不稱爲王周益下削諸侯皆自稱爲王斯蓋衰微之世臣彊君弱竊號爲王也漢興襲亡秦之獘喪三代之制髙祖初王而自稱曰皇帝功臣子弟或封爲王故有齊王有吳王有楚王有韓王有梁王有荊王有代王有燕王有淮南王有膠東王有膠西王有濟南王有菑川王有衡山王皆稱王者之號行王者之禮衣服制度非典宮室竊擬於王於是僣奪之心生而貪亂之志萌故吳楚七國連兵稱反韓彭盧相繼叛亂大者族小者誅功臣子弟罕有全者由亡古之制也由上誘之爲亂也孔子曰必也正名乎名者爵也器者車服也惟名與器不可假人小人乘王者之號易曰負且乘致冦至後世宗室相殺伐諸侯爭亂不能勝止可哀也

陰徳論

夫天辟乎上地辟乎下君辟乎中天地人異位而同治也天地之治曰禍福君之治曰刑賞其出一也皆隨其善惡而散布之善斯賞惡斯刑是謂順天地天地順而風雨和百谷嘉惡斯賞善斯刑是謂逆天地天地逆而陰陽乖四時悖三才之道不相離其應如影響禍福刑賞豈異出乎夫人不達天地君之治昧禍福刑賞之所出行君威命執君刑柄發號布令代君誅賞而硜硜焉守小慈蹈小仁不肯去一姦人刑一有罪皆曰存陰徳其大防謂不殺一人不傷一物則天地神明之所福也茍不以已之喜怒殺傷𨿽多天地神明福之矣茍不以天下之喜怒而害一人損一物天地神明固禍之矣且天地能覆載而不能明示禍福於人樹之以君假其刑賞以明善惡人君能刑賞而不能親行黜陟於下任之以臣假其威權以進退貪良良者進之君賞之也天福之也奚其徳哉貪者退之君刑之也天禍之也奚其仇哉以進退於人謂徳仇在已乎欺天而無君也州方千里牧非其人千里受獘邑方百里宰非其人百里受獘使一牧一宰有罪而罹其誅孰多千里百里無其辜而受其獘是仁一牧宰而不仁於千里百里也暴我鰥寡虐我惸獨天地君所欲除而存之違天地君也違天地君而曰存陰徳禍斯及矣白額虎暴而害物周處殺之而獲福兩頭蛇見而人死叔敖斬之而得報屍而官塗而民其害豈特白額虎兩頭蛇之比也而能除之陰徳隆隆而無窮矣

水旱責三公論

漢以水旱責三公後世論者兩出一以爲三公燮理陰陽之官也責是一以爲水旱系乎君不當責三公予謂二者皆有偏也責三公則君怠責君則相怠夫君者天下之治無不統主其大者天地陰陽也在堯則曰欽若昊天歷象日月星辰在舜則曰璇璣玉衡以齊七政人君統治天地陰陽者也三公佐人君以燮理天地陰陽之道與政通政道序則陰陽之道序政道忒則陰陽之道忒天地陰陽序而風雨時天地陰陽忒而風雨不時若然三公與君同體也政道得風雨時君三公同享其利政道失風雨差君三公同當其責以水旱責三公不專於三公也天譴於君君惟當惕懼修徳攺行厲善以答天譴君責三公則有罷免者若水旱君則罪已三公則免官不能逃其責也彼責專三公三公佐君以燮理天地陰陽者也佐者且得罪君可坐視災譴晏然安樂曰彼三公之責也吾何與焉是引君於荒且怠矣彼責專於君三公佐君燮理天地陰陽者也君則惕懼不敢安寧三公乃申申廟堂飽食宴坐曰彼君之責也我何與焉是接臣於驕且慢矣荒與怠政疵癘也驕與慢國殃災也若是水旱君則罪已三公則免予之說長

䢐徠集卷十一

欽定四庫全書

䢐徠集卷十二

宋石介撰書

上範中丞書

五月九日鄆州觀察推官將仕郎試祕書省校書郎石介聞新除中執法乘疾置趣歸闕且過於鄆走遣僕夫持書數幅見長旄大斾至則以書跪於馬前而宣其書中言曰今天子命河陽舊相李公入平章中書事命靑州牧天章閣待制範公爲禦史中丞四海之望洽矣三靈之心協矣人主聰明一朝獨運於萬幾之上衝然發乎宸慮旣已於四月十七日天子憲法行革近朝敝政七條事又於二十一日罷八禦藥官思掃除頽風一新庶政乾坤上下日月寰海莫不淸潤乃躬引忠鯁亮直恢閎博達之士一立於巖廊以和天下之政令一領於中司以持天下之紀綱夫巖廊之上政令所出政令一不善則天下無政令矣中司之任紀綱所在紀綱一不正則天下無紀綱矣內外官府百餘局惟中書憲臺爲天子腹心耳目爲朝廷總領爲天下都防國家官人千數貟宰相中丞執天子憲法行天子誥命布天子教化故天子特重其任周禮有太宰小宰太宰則今之宰相也小宰則今之中丞也居黃扉靑坐而論道絳服白簡防常專席蓋以嚴其地也尊其人也示臣寮不得而並也眾人不得而爲也惟主上英智神武睿略雄防能內修其徳外取賢傑以自輔相惟相國耆徳宿望忠誠正气能耐久不變終升大輔惟中丞大節直道危言敢諫能守正不撓自結明主簡在帝心符於物望人神上下胥相協慶窮天之垠合億萬口並億萬心如一心如一口無一人異辭者初成命出士走諸朝吏走諸府商走諸市農夫走諸野皓白之老三尺之童鼓舞歡欣騰躍道路曰天地久不序陰陽久不和風雨久不時寒暑久不節其待吾天子吾相國吾中丞而調乎淫靡蠧人文佛老害正教興作奪農時土木耗民財其待吾天子吾相國吾中丞而救乎刺史多輕授縣令多非人良直多泥埋姦贓多旌擢其待吾天子吾相國吾中丞而辟乎中貴人黨盛千餘年口含天憲手握王爵出入內外權傾四海天子之命不出於軒墀之上而出於房闥天下之政不出於廊廟之間而在於閹寺其待吾天子吾相國吾中丞而禁乎嵗旱久不雨螟虫久爲災天下民阻饑而且將死其待吾天子吾相國吾中丞而食乎鰥寡惸獨不能自養者怯懦困窮不能自存者聞之曰我其爲吾天子吾相國吾中丞所生乎窮海之隅荒山之徼覆盆之下日月有不照臨者聞之曰我其爲吾天子吾相國吾中丞所提乎天子之明之聖擬於堯舜侔於禹湯過於文武相國中丞之功之徳格於皇天被於四海曁於艸木虫魚故能感於人心懷於民情壯偉哉以相國中丞同徳協心左右成聖天子天下太平可延頸翹首而待也唐太宗得房魏明皇得姚宋故李唐十八世三百年獨貞觀開元爲太平以我聖天子亦唐太宗明皇也以相國中丞亦太宗之房魏明皇之姚宋也豈知明道不爲貞觀開元乎閣下無曰吾位爲中丞致太平宰相之事閣下𨿽則中丞天子之任閣下也以宰相天下之待閣下也其以中丞行宰相之事乎況天子注意天下屬心踐登公槐正位巖廟在旦暮矣惟相國中丞爲天子爲天下致太平焉且夫聖人乘運運乘气天地間有正气有邪气聖人生乘天地正气則爲眞運气正天地萬物無不正者矣故其君爲明君臣爲賢臣民爲良民百物無札瘥夭殤陰陽順序風雨時降昆虫艸木各遂其生植不有變怪蓋至正之气行於天地間東西南北中央上下無容發隙妖孽惑邪之气無自入矣自毛髮之隙容邪气幹之正不純一矣故運气正必有聖人乘之而王聖人必有賢人起焉而輔黃帝之六相唐堯之舜禹有虞之十六相湯之伊尹仲虺髙宗之傅說文王之太公閎夭成王之周公召公漢祖之蕭曹光武之耿鄧唐太宗之房魏明皇之姚宋憲宗之裴度皆應期運而生也易曰同聲相應同气相求水流濕火就燥雲從龍風從虎聖人作而萬物覩言各從其類今天子乘正气而王今相國今中丞逢眞運而生聖賢符合千載旦暮在此時也惟相國不以十三四年間取華塗顯仕充其素量直以得眞主逢眞運如舜禹十六相佐唐虞伊尹傅說之佐湯髙宗太公閎夭周公召公之佐文武成王房魏姚宋裴度之佐太宗明皇憲宗俾我聖天子六五帝而四三王太平之基丕丕與髙天厚地而比崇永三靈之心四海之望也文中子曰君子之於帝制並心一气而得也傾耳而聽拭目而視太康之始書同文車同軌君子曰帝制可作矣而不克振太熈之後而君子息心焉今區域混一文軫遐曁聖天子春秋鼎盛盛徳日新天下傾耳拭目日以待堯舜之治斯亦帝制可作之時也相國中丞當竭王佐之才罄忠臣之節以副人主急太平之意符天下傾耳拭目之望無如太康之際帝制遂不克振使天下君子息心耳介生二十九年在貧賤寒餒中胸臆郁不得舒散一旦見聖人龍行雷動於六合之上賢臣躍起雲防耳目如豁聾瞽心意如祛積滯踴躍奮悚不能制其喜以筆墨寫胸中事布之於旌麾下擯焉納焉惟命不宣介頓首

上郭殿院書

百拜獻書於殿院執事天聖末太后出閨闥坐軒墀上手握天下柄恩威刑賞自已出宰相百官重足屏息不敢動充貟備位而已恩厚宗屬祿賞過差惟器與名假於廝役非勲非徳濁亂品流宰相不能復持其綱紀輒以太祖太宗眞宗三世之成憲弛之憲臺四禦史舉其職曰天下綱紀旣不在宰相堂則當在吾府宰相旣弛之吾屬又不能持之賞罰其誰明名器其誰正天下其誰屬朝廷其誰倚我太祖太宗眞宗之垂法遂隳矣乃削牘公車請於上前言直意切觸龍逆鱗宮中赫然震怒廹責逐出以暴露其過天下想望四禦史風采頌嘆四禦史聲烈而歌舞之曰以直道進復以直道退得所退矣今年四月一日皇帝始親決萬機革故鼎新萬物皆覩干行雷動六合聲聞旣已革近朝獘政七條事又罷八禦藥官思與天下潔濯洗然淸明端正治本建隆皇極以河陽舊相李公先朝元老四海具瞻乃召歸中書執政事又以靑州牧天章閣範公忠亮骨鯁本朝名臣乃引入禦史府爲中丞以河北轉運使李公剛簡直烈周行正人乃延登禦史府知雜以陳州同判範仲淹敢言極諌縉紳端士乃擢在諌署爲諍臣又還四禦史以起廢滯以旌良直太平之政赫然以新三王之風延頸可待天下復想望四禦史風采嘆頌四禦史聲烈而歌舞之曰以直道退復以直道進得所進矣惟四禦史天資忠直魁閎偉傑之气應時運而生當太后朝能烈烈持綱紀爲國家盡死節擯斥千里外頓挫摧辱防至死而曾不避信忠誠亮節貫白日矣今人主聰明神聖英威睿武增諌貟廣言路黜僉人用壯士任人不疑聽納如流諫者不懼言者無罪傳曰邦有道則危言危行禦史今得其時也朝廷復有遺有闕待他人補之乎待他人拾之乎補之不盡其責他人乎盡在於禦史矣夫百錬不耗良金也千里不跌良驥也夷險不攺其操窮達不易其行眞賢人也詩曰靡不有初鮮克有終唐相元微之初拜左拾遺卽日獻教本書數月間上封事六七授監察禦史劾奏東帥違詔過賦數百萬又奏塗山甫等八十餘家寃事東諸侯不奉法東禦史府不治事命分臺董之時有河南尹房式坐罪稙舉劾之監軍使死其柩乘傳入郵郵吏不敢詰內園擅械系人逾年臺府不得知飛龍使匿趙氏亡命奴爲養子主不敢言浙右帥封杖杖安吉令至死子不敢訴稹或奏或劾或移皆舉正之聲名揭然聳動內外風望凜凜天下延想旣爲權臣所擠黜江陵徙通判移越州凡八九年復歸朝忠骨轥爲佞气正色揉爲防容乃變節從權附勢以媒身事𨿽得進用始齷齪自保卒不能復見嘉謨立奇節以禆國家君子鄙之史臣譏之萬世之下爲後人賤其得防何其失防何禦史其初旣蹈元之躅其終無躡元之迹君子曰不欺闇室又曰十目所視十手所指今天下傾耳拭目以觀禦史之舉朝廷之上一言出一善布天下聞之天下見之一言失一善廢天下伺之天下窺之其欺豈特闇室也其視其指豈特十目十手也惟禦史能有其初能有其終社稷幸甚四海幸甚不宣介頓首

上趙先生書

謹上書先生足下介間居嘗讀唐文粹及昌黎集觀其述作炳然有三代兩漢遺風殊不類今之文曰詩賦者曰碑頌者曰銘贊者或序記或書箴必本於教化仁義根於禮樂刑政而後爲之辭大者驅引帝王之道施於國家及於人民以佐神靈以浸虫魚次者正百度敍百官和陰陽平四時以舒暢元化緝安四方今之爲文其主者不過句讀妍巧對偶的當而已極美者不過事實繁多聲律調諧而已雕鎪篆刻傷其本浮華緣飾喪其眞於教化仁義禮樂刑政則缺然無髣髴者易曰文明以正觀乎人文化成天下春秋傳曰經緯天地曰文堯則曰欽明文思禹則曰文命敷於四海周則曰鬱鬱乎文哉漢則曰文章爾雅訓辭深厚今之文何其衰乎去唐百餘年其間文人計以千數而斯文寂寥缺壊久而不振者非今之人盡不賢於唐之人盡不能爲唐之文也蓋其獘由於朝廷惇好時俗習尙漬染積漸非一朝一夕也不有大賢奮袂於其間崛然而起將無革者乎唐之初承陳隋剝亂之後餘人薄俗尙染齊梁流風文體卑弱气質叢脞猶未足以鼓舞萬物聲明六合逮章武皇帝負羲軒之姿懷唐虞之材卓然起立於軒墀之上武功戰定四海內政刮疵剔瑕乾淸坤寧以文徳化成天下驚潛燭幽雷動日烜韓吏部愈應期防而生學獨去常俗直以古道在已乃以空桑云和數百年希濶冺滅已亡之曲獨唱於萬千人間眾人耳慣所聽惟鄭衛惉懘之聲忽然聞其太古之上無爲之世雅頌正始之音恍惚茫昧如喪聰如失明有駭而亟走者有陋而竊笑者有怒而大罵者叢聚嘲噪萬口應答聲無窮休愛而喜前而聽隨而和者惟栁宗元皇甫湜李翺李觀李漢孟郊張籍元稹白樂天輩數十子而已吏部志復古道奮不顧死𨿽擯斥摧毀日百千端曾不少攺所守數十子亦皆協贊附防能窮精畢力效吏部之所爲故以一吏部數十子力能勝萬百千人之眾能起三數百年之獘唐之文章所以坦然明白揭如日月渾渾灝灝浸如江海同於三代駕於兩漢者吏部與數十子之力也今天子繼明守成道徳髙厚功業巍然直與唐並今卿士大夫垂紳曵組森森布列行義超然直與唐比獨斯文邈乎不可視於唐居上者防畫語言組織章句如彼畫工不知繪事後素以爲質但誇其藻火之明丹漆之多如彼追師不知良玉不琢以爲美但誇其雕刻之工文理之縟載毫囊筆窮山刋木模刻其文字布於天下以爲後進式後進耳所習聞聲名赫奕位望顯盛者惟是不知前人有孟軻揚雄董仲舒司馬相如賈誼韓吏部栁宗元之才之雄也目所常見制作淫麗文辭侈靡者惟是不知前世有三代兩漢鉅唐之文之懿也父訓其子兄教其弟童而朱研其口長而組繡於手天下靡然向風寖以成俗吁無變之者有以待先生也如唐之獘變之待吏部也繼唐之文章紹吏部之至雄先生無與讓先生識與天地相際接學臻古今蘊奧名節徳範人倫師表所謂有臯防之才伊呂之志周公之道軻雄之文施之於一國之間和風仁聲油然其洽矣施之於廊廟之上皇猷帝功卓然其成矣而命與才戾四十始登一第仕才得上農夫之祿料不能得居廟堂之上調燮元化訏謨百度堯舜其君仁壽其民也天豈虛生先生於世哉傳曰五百年一賢人生孔子至孟子孟子至揚子揚子至文中子文中子至吏部吏部至先生其驗與孔子孟子揚子文中子吏部皆不虛生也有厥徳於億萬世迄於今而道益明也名不朽也今淫文害雅世教隳壊扶傾持危當在有道先生豈得不危乎仲尼冇云吾欲托之空言不如見之行事深切著明也先生如果欲有爲則請先生爲吏部介願率士建中之徒爲李翺李觀先生唱於前介等和於後先生擊其左介等攻其右先生掎之介等角之又豈知不能勝玆萬百千人之眾革玆百數十年之獘使有宋之文赫然爲盛與大漢相視鉅唐同風哉語曰當仁不讓於師孔子不曰天之未喪斯文也孟子不曰我欲正人心息邪說距詖行放淫辭以承三聖揚子不曰後之塞路者有矣竊自比於孟子文中子不曰千載之下有紹宣尼之業者吾不得而讓也吏部不曰釋老之害過於楊墨吾欲全之於已壊之後使其道由愈而粗傳蓋知其道在已不得而讓也今也道實在於先生先生豈得讓乎介竊痛斯文衰道不充力不足不能救世有賢儒君子天下所屬意豈特區區小子竊有望乎左右先生畱意焉

上杜副樞書

九月十二日奉髙大夫遣人叩山扉疾叫稱賀曰京兆尹杜公拜樞宻副使凡在海防之內魚蝦之細艸木之微猶且慰喜吾曹衣冠之流視魚蝦艸木爲靈號有知識宜知杜公之賢能才美天子聰明神聖知人不疑擢在樞輔將以富壽生人萬世鴻業敢不賀介旣聞驚起盥潄具冠帶頓首西望拜曰吾聖天子睿武濬哲在黃帝堯舜禹湯之上能自得賢人而任之宜祿宜壽宜有天下萬千年我公魁礧骨鯁純忠大節有防龍周召之姿能自得明主而佐之宜康寧宜福祉宜翊輔聖天子萬千年君堯臣防千載同時旣西鄕又再拜賀曰公昔爲禦史中丞以去咎應不在已悵然有恨色公今職筦樞機位亞臺宰可以舉賢矣可以去不肖矣天下之賢者進矣不肖者退矣又公與曹諫議【修古】鞠天章【詠】劉待制【隨】李龍閣【弦】孔給事【道輔】爲友且同道自曹而下五人皆足不得踏兩府門下而死𨿽履歷淸塗踐更劇任嘉謨嘉猷匪躬之節稱於君子書於國史尙未得罄輸其忠而大行其道賫志以沒地銜恨於九原不獨五人者以爲恨朝廷天下亦爲五人痛之痛五人者道不大行也痛天下之人被福澤之淺也惟公康寧福壽優遊大僚得志於兩府是五人之道盡行於公矣伸五人之志釋五人之恨矣不獨朝廷天下受公福澤五人實歡舒快喜於泉下矣二者又重爲公之賀也𨿽然難逢者時難得者位道至難也可以學之而至時與位非力能至也古聖賢急行道逢其時得其位不待終日而誅者懼時之亟去而位之亟失也故孔子爲魯司冦七日而誅少正夘其不待八日九日而誅者安知八日不遭逐而九日不失位也此聖人行道之心至矣得一司寇區區諸侯之國且舉大惡而誅之噫司寇小官也諸侯列國也位輕國小不足以行道道行不出千里今公爲天子柄輔親在宥宻位足以行道道行及於天下被於萬物非小也公於此時宜副天子注任之意酬昔日中丞之心舒曹孔五人之恨舉孔子七日誅少正夘之事則外不屍君寵內不孤已志近無憾亡友逺不負孔子介不任拳拳之心介再拜

上張兵部書

介嘗讀易至序卦曰剝者剝也物不可以終盡故受之以復今斯文也剝且三百年矣剝之將盡其終必有復何者堯舜禹之道剝於癸天授之湯堯舜禹之道復湯之道剝於辛天授之文武周公湯之道復文武周公之道剝於幽厲天授之孔子文武周公之道復孔子之道始剝於楊墨中剝於莊韓又剝於秦莽又剝於晉宗隋梁陳五代終剝於佛老天授之孟軻荀卿揚雄王通韓愈孔子之道復今斯文也剝已極矣而不復天豈遂喪斯文哉斯文喪則堯舜禹湯周公孔子之道不可見矣嗟夫小子不肖然每至於斯未嘗不流涕橫席終夜不寢也顧已無孟軻荀卿揚雄文中子吏部之力不能亟復斯文其心亦不敢須防忘此惟執事憐之不宣介頓首

䢐徠集卷十二

欽定四庫全書

䢐徠集卷十三

宋石介撰書

上蔡副樞書

夫聖賢不徒生也四凶在朝堯徳不明舜起佐堯流共工於幽州竄三苗於三危放驩兜於崇山殛鯀於羽山洪水方割下民其咨禹乘四載隨山刋木決九川距四海成王幼周公踐阼制禮作樂世衰道微邪說暴行有作王道失敍禮壊樂崩三綱將絕彛倫攸斁夫子作春秋明易象刪詩書定禮樂祖述堯舜憲章文武楊墨塞路儒防病矣孟子作十四篇而辟之新莽簒漢道斯潛矣揚雄作凖易五萬言法言十三章而彰之晉宋齊梁陳並時而亡王綱毀矣人倫棄矣文中子續經以存之釋老之害甚於楊墨悖亂聖教蠧損中國吏部獨力以排之故四凶去堯徳明洪水息蒸民粒禮樂作周太平六經就堯舜禹湯文武周公之道存楊墨辟孔教行法言修莽惡顯續經成王綱舉釋老微中國乂是知時有獘則聖賢生聖賢生皆救時之獘也唐季之荒頓五代之欃槍太祖一戎而夷之錢塘之不朝並州之未貢太宗傳檄而賓之眞宗修其制度明其法律章其物采和其政令正其禮樂通其教化陛下嗣興制度旣修矣法律旣明矣物采旣章矣政令旣和矣禮樂旣正矣教化旣通矣然則時無獘乎曰何得而無之今之時獘在文矣夫有天地故有文天尊地卑乾坤定矣卑髙以陳貴賤位矣動靜有常剛柔防矣方以類聚物以羣分吉防生矣在天成像在地成形變化見矣文之所由生也天垂象見吉防聖人像之河出圗洛出書聖人則之文之所由見也觀乎天文以察時變觀乎人文以化成天下文之所由成也三皇之書言大道也謂之三墳五帝之書言常道也謂之五典文之所由迹也四始六義存乎詩典謨誥誓存乎書安上治民存乎禮移風易俗存乎樂窮理盡性存乎易懲惡勸善存乎春秋文之所由著也文之時義大矣哉故春秋傳曰經緯天地曰文易曰文明剛健語曰逺人不服則修文徳以來之三王之政曰救質莫若文堯之徳曰煥乎其有文章舜則曰濬哲文明禹則曰文命敷於四海周則曰鬱鬱乎文哉漢則曰與三代同風故兩儀文之體也三綱文之象也五常文之質也九疇文之數也道徳文之本也禮樂文之飾也孝悌文之美也功業文之容也教化文之明也刑政文之綱也號令文之聲也聖人職文者也君子章之庶人由之具兩儀之體布三綱之象全五常之質敍九疇之數道徳以本之禮樂以飾之孝悌以美之功業以容之教化以明之刑政以綱之號令以聲之燦然其君臣之道也昭然其父子之義也和然其夫婦之順也尊卑有法上下有紀貴賤不亂內外不瀆風俗歸厚人倫旣正而王道成矣今夫文者以風雷爲之體花木爲之象也辭華爲之質韻句爲之數聲律爲之本雕鎪爲之飾組繡爲之美浮淺爲之容華丹爲之明對偶爲之綱鄭衛爲之聲浮薄相扇風流忘返遺兩儀三綱五常九疇而爲之文也棄禮樂孝悌功業教化刑政號令而爲之文也聖人職之君子章之庶人由之君臣何由明父子何由親夫婦何由順尊卑何由紀貴賤何由敍內外何由別而化日以薄風日以淫俗日以僻此其爲今之時獘也時有獘必有聖賢生而救之者豈非吾明君與吾賢弼哉主上天資英威乃神乃聖剛健中正有幹之元徳聰明睿智有古之神武恭居淵黙則人不見其機龍興神悚則天下知其變如藝祖之武如神宗之英如眞宗之仁信乎明君也閣下射防冠天下士斯文未喪蔚爲宗工人其代之承帝理物夙夜宥宻彌綸天地之化惟時惟防則成天地之道如防益如稷契信乎賢弼也以明君賢弼相與救乎斯文之獘易如反掌矣然而斯文重器也舉之者在乎眾力斯文大獘也革之者必爭逾時也天下有志憤斯文之獘力求斯文之本其身履道心守正閣下豈不欲引之使施力焉竊見鄆州鄕貢進士士建中其人孜孜於此者二十年矣其道則周公孔子之道也其文則栁仲塗張晦之之文其行則古君子之行也仲塗沒晦之死加之公疏繼往子望亦逝斯文其無歸矣建中獨能得之建中一布衣耳貧且賤棲棲鄕閭間父母防甘不繼豈能振起哉上有明君倡之賢弼和之使建中承防接響得施之天下匪朝伊夕聲光盈於宇宙矣文不正獘不革未之有也斯百數十年之獘雕刓元化之文物傷亂風教莫斯之甚閣下一日能救之則閣下之功與舜禹周公孔孟揚雄文中子吏部並美閣下幸畱意焉噫建中其天下賢乎豈止於文而已其器識備而材用定智謀周而宇範逺施之於事王佐材也識時運知進退審出處明顯晦言必信行必果喜過服義閒邪存誠其近古之中庸者乎安貧守節非其義一介不取於人非其人未嘗與之往還防介淸愼不屈權貴不畏彊禦今如舉孝防建中其首當之介嘗與之逰入齋中竊得其文十篇皆化成之文也若夫言帝王之道則有道論明性命之理稱仁徳之貞則有壽顏論根善惡之本窮慶殃之自則有善惡必有餘論大聖人之言辧法者之誤則有畏聖人言論舉五常之本究禍福之謂則有原福上下篇明鬼神之理存教化之大則有原鬼篇守正背邪遺近趨逺則有隨時解達聖人之時廣夫子之道則有夫子得時辧擇賢養善察姦除惡則有莠辧今皆獻之此其小者也未得其一二建中在京師可令盡寫防則見其人矣亦知介不妄也昨本州李屯田若防曾狀其實聞上乞特召試策今聞依例禮部就試萬一失其人是失天下之賢也亦可爲國家惜之伏惟閣下時畱意焉介官州縣也身卑賤也名微且昧也建中至單薄也至渺小也閣下至貴重也至顯崇也以州縣卑且賤微且昧之人薦至單薄至渺小於至貴重至顯崇不亦僣乎蓋知建中之深今走天下求知建中者惟閣下矣捨閣下則建中無歸矣故不敢逃僣越之罪直冒大賢以聞干瀆鈞嚴【云云】不宣介再拜

上孔中丞書

夫子之道不行於當年傳於其家直四十餘世以俟子孫如此其逺也夫子沒後世有子思焉安國焉穎達焉止於發揚其言而已有漢相光唐相緯𨿽得位亦不能盡行其道夫子之道其肯郁然蟠伏於其家乃躍起奮出散漫於天下天下人皆可以得之漢髙祖唐太宗能得之於上以之有天下三百年孟軻揚雄文中子韓愈能得之於下以之有其名於億萬世惟孔氏子孫無有得之者俟四十餘世近二千年閣下乃得之今夫子之道不專在於天下在於閣下也閣下又且赫然有聲烈於天下復得位於朝見用於天子閣下旣能得夫子之道其將以夫子之道事於聖君施於天下俾國家爲二帝爲三王爲兩漢爲鉅唐矣夫子之志曰吾志在春秋天子之事也世衰道微邪說暴行有作臣弒其君者有之子弒其父者有之夫子懼之而又時無君已無位不能誅不能正乃作春秋焉所以正王綱舉王法故春秋成亂臣賊子懼爲司冦則七日而誅少正夘於兩觀之下攝相事則齊終不敢窺兵於魯當時之君則昏也當時之位則攝也尙不及閣下得明君有大位爲中丞逾月而未聞有舉焉閣下在朝廷尙有姦臣敢在位天下蠧賊未悉除是夫子道猶未克盡舉夫夫子傳四十餘世近二千年以俟閣下宜念之且天子之設禦史府尊其位崇其任不與他府並舊有大夫則中丞亞大夫而領其屬今大夫闕則中丞其長也故中丞之任特重焉中丞之責尢重焉君有佚豫失徳悖亂亡道荒政咈諌廢忠慢賢禦史府得以諌責之相有依違順防蔽上防下貪寵忘諫專威作福禦史府得以糾繩之將有驕悍不順恃武肆害玩兵棄戰暴刑毒民禦史府得以舉劾之君至尊也相與將至貴也且得諫責糾劾之餘可知也禦史府之尊嚴也如軒堦之下廟堂之上進退百官行政教出號令明制度紀賞罰有不如法者禦史得言之禦史府視中書樞密𨿽若卑中書樞密亦不敢與禦史府抗威爭禮而反畏悚而尊事之禦史府之重其無與比然須得如閣下者居之始貴矣易曰茍非其人道不虛行禮曰人存則政舉閣下聖人之後又能得聖人之道以方重剛正公忠淸直烈烈在於朝爲天子獻可替否贊謀猷持綱紀天下想望其風采者十五年間簡於淸衷期將大用且歷試於外更觀其能連更三大藩皆卓然有治聲聞於天宇浹於日下禦史府中丞虛位日班於紫宸殿下佩金煌煌行聲鏘鏘且有百數天子弗錄之乃南走三百里以驛召閣下直入其府登其位來自階下獨決萬幾登崇俊良黜逐纎人革故鼎新百度修舉太平之望日月以隆然而天人之心猶欝然不大舒釋者以閣下尙稽大任也至是天人之心始大舒釋矣閣下自初及終皆以直道進詩曰靡不有初鮮克有終介嘗聞朝大夫語曰有某官爲某官時忠鯁直讜謇謇敢言觸龍逆鱗不避誅死由是人主知之聲名藹然聳動朝野不四五年取顯仕今爲某官位彌髙身彌貴祿厚惠渥私庭曳靑綬者五六人門前炎炎可炙手顧此勢力榮寵有所惜也如用物塞其耳如有葉蔽其目如有鉗緘其口朝廷有闕政國家有遺事若不聞若無覩而不復言則向之忠鯁讜直謇謇敢言乃沽名耳其以爲速進之媒乎噫士之積道徳富仁義於厥身蓋假於權位以布諸行事利於天下也豈有屑屑然謀夫衣食者歟正色直已立於朝以行其道乃使天下有此論庸無傷乎古今君子少小人多君子常不勝小人小人不惟常勝君子而又不能容之惡直醜正嚚嚚實繁幸而有一君子在於朝則百小人排之非鐡心石腸剛正不折未有不從而靡者小人不容君子也如是而不能死節以永終譽中途晚節稍有渝變宜其爲小人之所排也今有人位未顯身在下能堅正不顧其身敢直言極諌犯天子顏色封章抗疏論天下利害羣小人必叢立指防曰此人速進也沽虛名也非以行道也吁吾徒不見容於小人也不取信於天下也固若是乎學周公孔子之道不用則捲而懷之用之則肯已乎寔將施及國家布於天下以左右吾君綏吾民矣羣小人排毀不已無足怪也閣下亦當大警戒之勿使天下有所論則君子幸甚天下幸甚不宣介再拜

上範思逺書

介再拜以爲古者天子能赫然建功烈垂基統揭於億萬世下稱爲聖明者未有不得賢傑以爲相者也黃帝之六相堯舜之八元八凱湯之伊尹髙宗之傅說周之十亂漢之三傑唐太宗之房魏杜如晦明皇之姚宋憲宗之裴度是也恭惟陛下神聖聰明天資英武深謀睿防進退大臣挺然不疑雄才大略裁決庶務皆自意出資材豈下於前代數君哉自獨臨軒墀親總萬務圖任元老詳定正人或在於朝或在於野有魁閎博達卓犖英偉之士登崇其人防置左右以光輔萬世丕丕之業故今相庭洎樞府數公與中丞皆不次進任居在宻近又自河北召李爲知雜自陳州取範爲諫官復三命禦史位中外胥忭人神相歡皆以爲得人海內耳目淸明復見堯舜之治實陛下能自得古天子取賢傑以爲輔相之道也天下欲不嘉享太平基緒欲不洪永不可得也天子旣能自得賢傑輔相則賢傑亦各宜援引天下英俊咸臻於朝同徳協力弼翼天子萬幾之務昌明國家萬世之業中丞公能爲之求之於朝不足乃復求於野南京張方平閎俊奇穎有逸羣之材靑州田直諒智辯通敏有適時之用則俱薦之於帝顯用其人國家方革故鼎新更修百度宵衣旰食以急太平而能薦擢天下英雄國家輔治宣化其道最大其功最盛中丞於是有大勲於國家矣然而於京師南三百里防一奇又於東二千二百里取一賢則爲天下之賢無遺矣今於靑州之東六百里宋都之東五百里有一士建中其人能通明經術不由注疏之說其心與聖人之心自防能自誠而明不由鑽研而至其性與聖人之道自合故能言天人之際性命之理陰陽之說鬼神之情其器識具而才用足學術通而智略明故能言帝皇王霸之道今古治亂之由生而志道束髮嗜古學爲文必本仁義凡浮碎章句淫巧文字利誘勢逐寜就於死曾不肯爲故能存周公孔子孟軻揚雄文中子吏部之道信義忠孝乃其天性中庸正直厥從气稟精誠特達操履堅純不以利動心不以窮失節若蒞大事凜然不可犯若操大義毅然不可奪若得其人用於朝廷其道施於天下不能及三王猶可兩漢此建中之長此建中之實介固敢謂天下之賢也鄆州道倅屯田李貟外一見稱服謂之絕倫李亦有引防天下英賢之心輔翼國家太平之道已於今月一十九日狀其實奏上得特召試今聞乞令試防慮朝廷不悉知願得中丞一言聞於相府俾遂其事建中得用於朝得行其道國家幸甚天下幸甚建中昨晚偕計西去得見足下觀其人始知介不妄也建中有秋賦所投文十篇論一首上李屯田書一首九十二篇僅數萬言今封去惟熟讀之從可知矣近復有新文三十篇寫未竟西去必攜獻左右介酷愛建中文謂其與道合以爲自吏部崇儀來一人而已思逺以爲如何古聖人之道榛荊已久其不墜於地也所去防何建中能持之思逺方大起之建中以此道訪人則恐天下無顧者思逺獨宜畱意焉天下淫文輩盛於時視吾徒嫉之如仇幸與二三同志極力排斥之不使害於道建中若不勝則吾徒果衰弱不振矣聖人之道其將如何思逺豈不念之其奏艸一通亦封去介賢思逺常以道千思逺知之罪之在思逺

上劉工部書

畱守工部閣下介前日從公入學中公索觀佛氏畫像以爲佛與老氏與吾聖人爲三教三教皆可尊也明日從公政事防同公觀伏羲神農黃帝堯舜像公贊三皇二帝之盛稱所謂佛者則伏羲也神農也黃帝也堯也舜也介殊不曉公之防何爲而爲是言也當日不敢面責公夫道之盛莫盛乎皇黃帝而上防千百君獨伏羲神農黃帝爲稱首徳之崇莫崇乎帝少昊而下萬有餘祀獨堯舜爲聖人禹湯文武周公猶不及其號而爲王后世能躋二帝三皇之懿者眞吾師乎夫禹湯文武周公猶不能及而佛夷狄之人乃過禹湯文武周公與伏羲神農黃帝堯舜等則是公欲引夷狄之人加於二帝三王之上也欲引夷狄之道行於中國之內也夫自伏羲神農黃帝堯舜禹湯文武周公孔子至於今天下一君也中國一教也無他道也今謂吾聖人與佛爲三教謂佛與老伏羲神農黃帝堯舜俱爲聖人斯不亦駭矣乎介不曉公之防何爲而爲是言也前日公在學觀書於東序謂非聖人之書不可畱懼後生讀之惑且亂也公之心可謂正矣噫非聖人書猶不可觀老與佛反可尊乎夫佛之爲患佛之悖道佛之壊亂佛之逆人理佛之亂中國唐則有姚崇言之於前韓吏部言之於後本朝如王黃州輩亦嘗極言之數賢言之人皆知數賢之言是也茍數賢之言是則佛果不足尙公之知識固不下於前數賢誠不識公何爲而爲是言也朝廷天下名公爲正人出一言作一事朝廷天下皆以爲法言其何容易哉伏惟重之不宣介頓首

與楊侍講書

萬象森然紛錯觀諸天則見其序焉羣子之言蔓引淆亂觀諸聖則見其宗焉夫書之典謨訓誥誓命詩之風雅頌春秋之經易之卦爻彖象周公之典禮皆聖人之書也聖人沒七十子散微言絕異端出羣子紛紛然以白黒相諭是非相正學者不知所趨僕射孫公𨿽去聖人千有餘年其人防聖人之途能得聖人之道如親授之爲聖朝儒宗文師承事三帝授經兩朝哲乂耆明冠於百辟國朝聲明禮樂並於三代觀乎人文化成天下公有助焉公沒天下士皇皇失其宗師六經之道羣子之言無所取衷矣天不使斯文之不傳也故執事嘗親炙於公且能傳公之道今執事日侍講崇政殿是又踐公之職能傳公之道復公之職亦能紹公之休望聲烈天下幸甚矣陳言以諷傳經以對開發聖徳增光文猷天下有望於侍講介材質不肖拘攣於外竊聞新命嘆嗟欣蹈之不足繼之百千言豈能盡一二聊布意爾不宣介再拜

上轉運明刑部書

轉運刑部執事天聖編敕今皇帝取太祖太宗眞宗三聖之垂憲成法立爲大中之典俾萬世常行而不敢易其當世之要凡二十有六若夫寛賦役遏貪暴止妖俗禁浮民去淫祠息幻法皆三王之教也賦役寛則民樂貪暴遏則下安妖俗止則風淳浮民禁則本正淫祠去則教厚幻法息則道明矣夫樂民安下淳風正本厚教明道誠聖王當畱意賢人宜用心者也國家所在方冊坦然明白守失其守弛而不行非書所謂王言惟作命臣下防攸稟令易所謂後以施命誥四方者也執事往爲貟外郎顧天下之冗有六猶嘗憤然扼腕欝欝不平足踏天扉手攀帝階仰首引臆叫吾君而言之是時能用執事之防則天下不終日而太平矣今執事爲京東十八州轉運使十八州其地非不廣也其民非不多也治務去十八州之冗以富其地肥其民則十八州富且肥矣執事之帥十八州而十八州富且肥異日執事陶宰天下天下皆富且肥矣前陳二十六條蓋修舊舉廢而已其亦輔治之功萬一惟執事施之若其大者又未可一日而談也不宣介頓首再拜

䢐徠集卷十三

欽定四庫全書

䢐徠集卷十四

宋石介撰書

上杜副樞書

樞宻侍郎閣下一夫不獲若已內於溝中伊尹相湯之志也夫父不得暖其子不獲也兄不得飽其弟不獲也夫不得養其婦不獲也然此爲不獲特匹夫爾若夫學堯舜孔孟之道懷伊尹周召之志文足以綏武足以來仁足以恩義足以教用其術國可以反覆手霸霸可以反覆手王被其風薄夫皆可以惇貪夫皆可以防懦夫皆可以立行其教風俗可以反古天下皆可以如嬰兒而乃窮餓布衣蟠臥巖石上不得施一毫一發以致於其君下不得施一毫一發以及於其民貧賤厄縛气不得須防舒心不得一日樂抱堯舜孔孟之道伊尹周召之志老於蓬蒿此爲不獲甚矣噫難其人哉泰山孫明復先生其人矣先生道至大嘗隨舉子於科名希朝廷進用以行其志三退於禮部一黜於崇政殿知其道不與時合不敢復進乃築室泰山之陽聚徒著書閒以取適易曰樂天知命故不憂先生是也夫萬物不得其宜皆爲不獲責工以商之事彊農於士之業負陰者使之在陽就濕者使之仰髙山者使之居澤翼者使之反角此不得其宜也如先生宜左右天子發舒其事業流福澤於四海樹功名於無窮年四十七而發盡白棲遲於山阿豈其宜也故曰此爲不獲也伏惟閣下之心伊尹之心也有伊尹之心得伊尹之位豈容海內有不獲者乎一夫不獲伊尹如已內於溝中如先生大賢而憔悴巖野閣下宜當如何種放隠終南當時公卿間若故相張公齊賢翰林王公禹偁集賢錢公若水皆極力援薦故太宗一降鶴板之命眞宗三詔遂起至今以爲國家希曠之事先生之道無謝明逸閣下之心豈讓於數公哉惟閣下畱意先生山中所與往來遊好者故王沂公蔡二卿李秦州孔給事今李丞相範經略張雜端明子京富彥國士建中張方平祖無擇執弟子禮而事者石介劉牧張洞姜潛李緼明子京頃年罷京東轉運使入朝在殿上舉先生經術道徳乞賜召用沂公蔡孔意尢厚未及言而沒雜端安撫廻嘗許論奏閣下今能薦之於上數公之美收於閣下矣州縣吏麄俗可憎鄙不知經不渉道但能任巧智辧一獄用材力幹一務如介等輩者閣下所舉防百人矣舉一有道上有以佐君父裨政教下可以厚天下風俗勸有徳而懲貪薄爲利不細閣下無忽狂言不次介頓首

上李雜端書

雜端執事魏文公曰願爲良臣不爲忠臣良臣身獲美名君受顯號子孫傳福世世無疆忠臣身受誅夷君陷大惡家國並防空有其名蓋樂得堯舜而事之也夫稷契臯陶能得其時其道易行也龍逄比干不得其時其道難行也以堯舜爲之君稷契咎陶爲之臣朝立敢諌鼓進善旌誹謗木辟四門達四聰明四目言有不從之乎諫有愎乎故身獲美名君受顯號桀紂爲之君𨿽龍逄比干爲之臣滅徳作威敷虐萬方焚炙忠良刳剔孕婦言有從之乎諌有納之乎故身受誅夷君陷大惡然堯舜爲之君其道易行也必有稷契咎陶而爲之臣其道乃行故身受美名而不讓桀紂爲之君其忠難行也必有龍逄比干而爲之臣其忠乃立故身受誅夷而不避稷契咎陶非擇其美名也龍逄比干非欲其誅夷也盡爲臣之定分惟忠是求守事君之大義惟禮是蹈𨿽世有治亂君有昏明爲臣之分事君之義有去就乎忠可廢乎故龍逄比干效死而不廢忠書曰爲君難爲臣不易文公於此所以惕懼而極言也今天子神明睿武負羲軒之姿道徳過堯舜雄毅似禹湯靜專而動辟淵黙而雷聲一朝崛然立起於軒墀之上獨任萬幾視前日政有紊綱紀者一發號令正七條事越五日又罷八禦藥官頽風掃焉權臣屏焉教化政令自天子出焉又三日引河陽舊相公居廊廟以總大政任元老也取靑州牧天章閣範公領中司以執憲法用正人也召閣下自河北轉運使入霜臺以知雜事求直臣也畱太常博士範仲淹爲諌官以司獻替開言路也倬哉雄防睿略深謀大智其三王之舉也執事懷王佐材略魁閎亮直揭於朝右得堯舜之主而事之其道固易行也使身獲美名君受顯號獨讓稷契咎陶乎願爲良臣獨無魏文公之盛心乎舜舉臯陶不仁者逺執事冠獬豸簮白筆執天子法繩內外九品官無使不仁在君側春秋傳曰見無禮於其君者如鷹鸇之逐鳥雀焉夫日月天之目也日月沒氛祲掩六合天爲之昏日月升煙霧卷四遐天爲之明禦史君之日也禦史曠厥職佞邪蔽九重君爲之昏禦史舉厥職姦宄竄四夷君爲之明執事職彈舉日正色立於朝持天下綱紀肅正朝序無使佞邪蔽君之明天下綱紀在一臺之正臺綱正則朝廷正朝廷正則天下四海無不正者矣惟執事思厥職知所任旣克思旣克知又克行其事易曰鼎折足覆公餗其形渥凶言不勝其任也孔子曰惟名與器不可以假人執事始以直道進亦以直道終善之善者也無干大易折足覆餗之罪使天下有名器假人之議所望於執事也介嘗聞於稠人廣眾中舉天下忠謇骨鯁之士則以執事爲首天子聰明睿智察搢紳中能直言敢諌剛正不撓亦謂無過執事故天子發於精誠外取執事處於憲臺以持天子綱紀天下聞之皆曰天子能得人亦曰執事能稱職介忝嘗被大賢半顧之遇懼萬一有所不副天子意失天下名俾天子曁天下皆失知人則哲之明敢告之於初惟執事聽納焉

與士建中秀才書

四月四日䢐徠石介謹致書士君茂才足下洪水方割下民其咨禹乘四載隨山刋木櫛風沐雨以安橫流以平九州武王旣定禍亂紂之餘民瘡痍未合周公踐阼攝政方一飯三吐哺一沐三握發下白屋之士制禮作樂以成太平幽厲失道天下淩遲孔子絕糧於陳削迹於衛伐樹於宋歷聘七十國而不得用刪詩書定禮樂贊易象修春秋以祖述堯舜憲章文武斯三聖人固巳勤矣固已勞矣然而卒不憚者息民患也行聖道也孔子旣沒微言遂絕楊墨之徒充塞正路孟子正人心息邪說距詖行放淫辭以辟楊墨說齊宣梁惠王七國之君以行仁義炎靈中歇賊莽盜國衣冠墜地王道盡矣揚雄以一木支扶之著太五萬言以明天地人之道作法言十三篇以闡揚正教魏晉迄陳隋帝王之道掃地而無遺矣生人之命遂絕而不救矣文中子以太平之防十有三篇幹隋文帝不遇退居河汾之間續詩書正禮樂修元經讚易道九年而六經大就佛老之教蠧於中國千百年矣韓愈憤然於千百年下孤力排毀不避其死論佛骨貶潮州八千里而志彌慤守益堅斯四賢者亦以勤矣亦以勞矣然而卒不憚者亦以息民患也行聖道也蓋古聖賢方其天下未寧生人未安聖道未明以爲職在於巳不敢安其居也方今正道缺壊聖經隳離淫文繁聲放於天下佛老妖怪誕妄之教楊墨汗漫不經之言肆行於天地間天子不禁周公孔子之道孟軻揚雄之文危若綴旒之防絕先生不救吾徒豈得而安居乎𨿽不逮古聖賢逺矣亦當窮精畢力而後已庶防其道由吾徒而粗存猶愈於不爲也足下生民之先覺者也適水者天下之人西而足下獨東矣蓋滄海之所在也適山者天下之人之秦之越而足下獨之魯矣蓋泰山之所處也適於東須至於海至於海必渉其深然後知水矣之於魯須登泰山登泰山必窮其髙然後知山矣適於東不至於海如不東矣至於海不渉其深如不渉矣之於魯不登泰山如不之魯矣登泰山不窮其髙如不登矣況其有中道而將止者乎介幸而不從天下之人之秦之越而獨隨足下其援我乎我其躡足下履牽連挽引庶能至焉愼無爲半塗而廢者不宣介再拜

與張洞進士書

六經皆出孔子之筆然詩書止於刪禮樂止於定易止於述春秋特見聖人之作褒貶當時國君世臣無位而行誅賞不得如黃帝伐蚩尢舜流四防禹戮防風周公殺管蔡明示天子之法於天下也故其辭危其防逺其義微𨿽七十子莫能知也左氏公羊氏谷梁氏或親孔子或去孔子未逺亦不能盡得聖人之意至漢大儒董仲舒劉向晉杜預唐孔頴達𨿽探討甚勤終亦不能至春秋之蘊六經詩易春秋爲深詩有文武之政周召之迹列國之風卜商之說易有伏羲文王之敍推之差易見獨春秋專出孔子之筆故曰君子之於春秋終身而已矣明逺始受業於子望又傳道於泰山孫先生得春秋最精近見所爲論十數篇甚善黜三家之異同而獨防於經予固已拳拳服膺矣明逺才三十二嵗已能斬稂莠而搴菁英出紅塵而磨蒼蒼討尋不倦智識日通異日於春秋其將爲諸子師明逺勉之不宣介再拜

上王沂公書

九月一日南京畱守推官將仕郎試祕書省校書郎石介謹頓首百拜獻書於資政僕射沂國公閣下頃年相公鎭守靑土介嘗一拜麾下後一年相公移城大魏道出於鄆介時爲鄆吏復一謁路左相公自洛還京首拜樞府介時在睢陽實曾妄納芻蕘相公再歸政府介復冒陳狂簡在靑與鄆相公俱賜燕坐教以仕宦爲政之大方及後兩肆瞽言進愚說相公亦廓然見容不賜罪戮介又嘗上疏天子妄議赦書帝赫斯怒禍在不測相公從容救解不置於法斯介受相公陶鈞長養實爲厚矣犬馬猶知有報恩況頂天履地手執捲口誦書被仁義忠信之名知堯舜周孔之道反不能竭區區之心效鄙夫之知答其一二又念相公初事先朝皆以直道爰相今主罄於忠心一登鴻樞再居冢宰兩罷政事佩侯印終始一節貫於金石君臣同徳人無間言史官禿毫刓硯書功不足儒生磨石灑墨紀徳非暇豈復容不肖之介有所進說於前也𨿽相公運大鈞執大柄通二十年賢者獲進不肖者退鄕裏獨有一趙師民相公待之素厚知之素深竟不得進一階天下之士竊有怪之者或曰相公陶養萬物平均四時顧天下有一夫不獲一物失所若已內於隍中豈獨遺於師民也蓋嘗聞於相公以與師民同鄕裏逺嫌避謗故不敢薦非相公遺之也介聞之甚疑決知非相公之語夫廟堂之上舉制度出教化施誥命行賞罰進百官退百官宰相之任也一言得失系四海之安危一令臧否系社稷之休戚舉一制度不合天下之大公不敢舉出一教化不合天下之大公不敢出施一誥命不合天下之大公不敢施行一賞罰不合天下之大公不敢行況進百官退百官耶合天下之大公也𨿽其親暱人不謂之私用一人之私也𨿽曰疏逺人不謂之公令其子弟苟有如稷契臯陶曰吾避嫌不敢舉豈公天下之心乎是私已而防國家顧一身而遺四海也今但蠻夷僻陋取一人舉之其人不賢曰吾不私親豈公天下之心乎是私已而忘國家顧一身而遺四海也夫天子端居深宮不能盡知天下之賢不肖乃與宰相進退之進賢退不肖皆歸諸天子而今相公乃謂恩與怨皆在於已其私甚矣相公服膺古人之道豈不知進賢退不肖歸諸天子而謂舉一師民以同鄕裏爲嫌介故曰決知非相公之語也且師民天下知其有學問有實行師民昔未仕居臨淄故曹大尉瑋滕給事陟今彭門相國與今大參韓侍郎相次領靑州皆謁見其人遣客惇勉願一致門下識其面目及召試禮部時故翰林劉承防馮侍講及今參政公韓石二禮部同司衡四公久籍師民聲譽特署師民坐席俯都堂下來一見其標采師民每行通衢間四方之士環繞觀之入試貢闈則諸生皆閣筆從其後求釋其題義李冠廣塲中傑傑然露角頭者也就師民質疑焉冠剛褊自伐未嘗許可人毎談師民不容口故僕射孫公號爲鴻儒碩老服師民學問博以爲已所不及今南京夏尙書自謂當世人傑尢少所許與每稱師民以爲盛徳君子孫則嘗辟師民在魯學中夏在靑州以兩子受經師民在南都又奏入幕府南都之奏有曰文學徳行罕有倫比當攺安撫之任時又以京東士吏之賢者徧稱之於上獨師民得文學之目張諌議傳恭謹畏愼亦嘗薦師民之長至若明刑部鎬張工部錫程職方賁宋按察夏實有風采並舉師民之學請備天子顧問然則上至公卿大臣下及逺方士人莫不知師民之有學問有行實也相公當天子前昌言其人之能請天子置在文林書殿中師民之博學多識廣聞彊記其不負相公之舉明矣公卿大臣亦必皆曰相公舉賢也非私鄕裏也相公宜舉而不舉竊有惑焉介狂狷好妄言而有位不見聽納但得沽激好名躁進之論父兄教戒親友勉諭以爲未得其政不若畜之於身待其當位然後施之於事介省思之亦深以爲是今復不能黙者竊念師民五十嵗矣有書萬卷腐於腹中凡百工至賤學得一技人未知之猶鬱鬱抱嘆伸吟屋下思呈露於天子前以不負其夙昔之心況師民腹周公孔子孟軻之書懷堯舜禹湯文武之道三四十年拳攣蟠蟄於東海濱未得對天子一啟齒其人之心何如也介深痛師民已老東州文人如田詔君諒賈殿丞司髙端公弁劉節推顏皆連蹇當時至老不達後生有師民其蹤迹復如此縱天不祐斯文相公其忍棄之竊謂師民孤薄前六七人極力援引竟不得進若非相公洪鑪鉅錘莫能成就介故復冒前所言沽激好名躁進言於相公前幹凟臺嚴恭俟誅戮不宣介惶恐戰汗頓首百拜

上王狀元書

狀元舎人君貺執事人在憂患則哭號叫訴以求卹於人然憂患有緩急若夫墜而入井非憂患也走而蹈於火非憂患也陷於鋒刃值於寇亂非憂患也罹於凍饑竄於蠻荒非憂患也沒於河溺於海非憂患也覆於巖石投於湯鑊非憂患也何者夫入井蹈火鋒刃冦亂凍饑蠻荒投河溺海巖石湯鑊不過暴一身於死爾自古皆有死胡憂患之云哉而乃哭號叫訴以求卹於人是苟避死耳丈夫羞爲嗚呼石氏自周漢以來至於吾宋之八十一年百餘祀自髙祖以降至於六世孫七十喪咸未攺此眞可以謂之憂患矣不哭號叫訴以求卹於人則無以能濟玆介所以數百千里之外聲盡气絕而繼之以泣以告於執事也嗚呼諸侯五月大夫三月士逾月而謂之禮經是故春秋譏緩石氏之可謂緩矣先人三十年營之至於今年之八月志未就而先人沒當將終之時制淚忍死執介手以命於介且曰汝不能成若翁之志吾不瞑矣故介自受命以來十有七月矣未嘗敢一飯甘一寢安一衣暖一飲樂坐不敢正席行不敢正履終日戰戰栗栗若懷冰炭若負芒刺大懼墜先人之命移天下不孝之罪集於厥躬小子受譴於明先人抱恨於幽七十喪之魂無所依歸是用今年八月先人之吉嵗嘉月也以圗襄事嗚呼石氏自髙曾以來以農民家居東附䢐徠西倚汶有故田三百畝附䢐徠者磽確種不入倚汶者𨿽肥墳閱嵗汶溢爲害逢嵗大有囷不滿三百石食常不足賴先人祿賜介又幸有秩始逃於凍餒之患先人沒祿賜絕介服喪秩亦闕專以田三百畝衣食夫五十之口去年平原出水蝗爲災三百畝之田不饜水則飫蝗死者固不可防生者又不可不養先人三十年營所之資已爲五十口衣食之用今玆大事當五十萬不幹於有道終不克嘗聞昔郭代公爲太學生家信至寄錢四十萬爲學糧有縗服叫門云五代未代公卽命以車一時載去略無畱者亦不問姓氏代公其年絕糧不能成名栁河東布衣時坐酒肆中有書生在其側言貧無以栁卽搜於其家得白金百餘兩錢數萬遺之夫人皆有施也施之宜謂之義夫人皆有卹也卹之逺謂之仁二公之施至於漏泉可謂義矣二公之卹及於枯骨可謂仁矣夫徳莫大於仁義徳厚者流必逺故代公富貴功業光隆於唐河東文章聲名照映本朝今介之窮過於彼縗服與書生者執事能以代公河東仁義防介之窮而成介之執事之施固不求報而介徳執事也當如何焉惟執事念之不次介叩頭泣血再拜

上孔徐州書

徐州諌議閣下聖人之道不行久矣魯周公之國也閣下聖師之後也道將興必自魯始魯將復聖人之教必自閣下先故天下常引領望於魯常一心屬於閣下今觀閣下於聖人之道可謂能篤勤服行而不倦者也魯之人則猶有儒言而墨行未盡入聖人之道者魯且如是遽然望天下之一師於道豈可得也嗚呼周公死數千年矣聖師沒亦數千年矣經於秦歷於晉宋梁隋至於五代魯防何不被髮而左袵矣遭乎老汩於莊韓亂於楊墨逼於佛道防何不絕紐而墜地也今魯國儒衣冠口誦聖人書者不絕周公孔子之道未盡泯滅閣下復能力行之則前謂道將興必自魯始魯將復聖人之教必自閣下先其不然乎介亦魯人也有志於道亦常凜然思有以佐閣下患乎其未能也顏太初魯人也實能焉則閣下已得之矣有姜潛故史館與之侄也介素所畏服其人存心篤道好學服善樂死忠義能守志節亦能佐閣下行道者也閣下俱收之使介三人佐閣下道其不行乎然則道之興果自魯始魯能復聖人之道果自閣下先惟大賢少畱意焉近所著文字數萬言實無可觀亦以見其用心也編寫成輒敢寄去輕冒臺嚴不任戰悚之至不宣介頓首

䢐徠集卷十四

欽定四庫全書

䢐徠集卷十五

宋石介撰書

上孫少傅書

百拜獻書於少傅閣下古之人有不幸而生孔子旣沒之後孟軻尙未生之前前不得師孔子後不得師孟軻不歸楊則歸墨矣𨿽有生當孔子孟軻之時不幸而居戎狄之外夷蠻之間去中國逺不得就聖賢而學之服終左袵而言終侏離矣今有人生幸而值如孔子孟軻者同其時居幸而遭如孔子與孟軻者同其裏則是生遇孔孟親見聖賢不隔數千年得其人而師之不走數萬里獲其師而學之也噫孔子沒七十之徒隨喪聖人之道無鍵鑰扃鐍以固也半有人壊墉撤扉挈之而去則人人各由其門戶自出處焉不幸又有穿窬之盜盜之而出於中國之內放諸四夷之外故有楊墨佛老氏之教作焉楊墨佛老之下諸子且數百家乖而離之合諸妖妄邪誕之說復有縱橫家者雜家者刑名家者小說家者儀秦商鞅韓非莊周之徒蠭起而莫之禦也譬諸水出瀆溢於防浩然汗漫或入於沱或淪於漢無所屬焉譬諸塗背諸夏由諸徑紛然支離或之於夷或之於貊無所防焉𨿽孟軻揚雄文中子韓吏部相與止其橫流頽波防於宗源夷其荒棘蕪梗由諸大路一人防之萬民失之奔溢流散常不勝防矣一人辟之萬人塞之蕪沒榛莽常不勝辟矣故聖人之途多梗韓愈死又且數百年大道之荒蕪甚矣六經之缺廢久矣異端乖離放誕肆行而無所畏邪說枝葉蔓引寖長而無所收挈正經之防崩析而百分支離先儒之言叛散而各守之春秋者孔氏經而已今則有左氏公羊谷梁氏三家之傳焉周易者伏羲文王周公孔子而已今則說者有二十餘家焉詩者仲尼刪之而已今則有齊韓毛鄭之雜焉書者出於孔壁而已今則有古今之異焉禮則周公制之孔子定之而巳今則有大戴小戴之記焉是非相擾黒白相渝學者茫然恍惚如盲者求諸幽室之中惡覩夫道之所適從也孔子曰就有道而正焉揚子曰萬物紛錯則諸經眾言淆亂則諸聖伏惟閣下濳心於仲尼適於堯舜文王明於天地人之際濳心於仲尼適於堯舜文王則爲正道明於天地人則爲眞儒然則聖人之道果不在他人在於閣下也昔孔子居於洙泗之間七十子與三千之徒就之而不肯去也孟軻則有公孫丑萬章之徒揚雄則有侯芭之徒文中子則有程元薛收房魏之徒韓吏部則有皇甫湜孟郊張籍李翺之徒隨之而師皆能受其師之道傳無窮已顧介何人獨不能從閣下而學乎顧閣下獨不欲傳授於其徒乎洪範曰凡厥庶民有猷有爲有守汝則念之弗協墮極弗罹於咎皇則受之而康而色余攸好徳汝則錫之福又孟子曰以先知覺後知以先覺覺後覺互鄕難與言童子見曰與其進也不與其退也與其潔也不保其往也茅容耕於野等輩夷踞相對容獨危坐愈恭孟敏荷甑墮地不顧而去郭林宗異之因勸令學皆成徳明知介至愚且甚不肖比之互鄕童子危坐愈恭墮地不顧者庶防其可勉而至於道也惟閣下進退之小子狂狷愚闇懵所知肆其說於大賢人君子其罪不容誅固甘心受戮而無悔焉朝聞道夕死可矣豈復逃其誅殛云不宣介皇悚戰汗頓首再拜

答歐陽永叔書

同年永叔學士足下獻臣過駐舟上岸見訪以永叔書爲貺且驚且愉介嘗自以駑下不敢輒托賢俊之防絕望光輝久矣豈意永叔猶殷殷勤勤數幅逺致以相遺有以見同年之義彌久而益篤也珍荷珍荷書中且曰頻見僕所爲文僕文字實不足動人然僕之心能專正道不敢跬步叛去聖人其文則無悖理害教者斯亦鄙夫硜硜然有一節之長也若曰文則未能至作者之髣髴豈足當君子之談哉媿畏媿畏書中言自許太髙詆時太過其論若未深究其源此則自蔽塞目有所未見也永叔論得僕當朝聞而不俟終日去也有須辧論亦當復之書中又言僕書自怪且異古亦無今亦無爲天下非之此誠僕之病也自幼學迨於弱冠至於壯積三十年矣嵗月非不久也功非不專也心非不勤且至也獨於書訖無所成此亦不能彊其能也豈非身有所不具乎僕常深病之實無可柰何少時鄕裏應舉禮須見在仕者未嘗能自寫一刺必倩能者及爲吏嵗時當以書記通問大官亦皆倩於人有無人可倩時則廢其禮或時急要文字必奔走鄰里祈請於人此爲之不能也今永叔責我誠是然永叔謂我特異於人爾取髙爾似不知我也夫好爲詭異奇怪以驚世人者誠亦有之皆輕浮者所爲也則非行道正人篤行君子之所爲也介深病世俗之務爲浮薄不惇本實以喪名節以亂風俗思有請於吾聖天子吾賢宰相願取天下輕浮險怪放逸奇民投諸四夷絕其本源以長君子名教以厚天下風俗今反肯自爲之乎僕誠亦有自異於眾者則非永叔之所謂也今天下爲佛老其徒嚚嚚乎聲附合應僕獨挺然自持吾聖人之道今天下爲楊億其眾嘵嘵乎一倡百和僕獨確然自守聖人之經凡世之佛老楊億云者僕不惟不爲且常力擯斥之天下爲而獨不爲天下不爲而獨爲玆是僕有異乎眾者然亦非特爲取髙於人道適當然也苟必欲取髙於人古之聖人莫如周公孔子古之大儒莫如孟軻揚雄古之賢聖莫如臯陶伊尹天下之所尊莫如徳天下之所貴莫如行今不學乎周公孔子孟軻揚雄臯陶伊尹不修乎徳與行特屑屑致意於數寸枯竹半握禿毫間將以取髙乎又何其淺也且夫書乃六藝之一耳善如鐘王妙如虞栁在人君左右供奉圗寫而已近乎執枝以事上者與夫臯陶前而伯禹後周公左而召公右謨明弼諧坐而論道者不亦逺哉古之聖人大儒有周公有孔子有孟軻有荀卿有揚雄有文中子有韓吏部古之忠弼良臣有臯陶有伊尹有蕭張有房魏皆不聞善於書數千百年間獨鐘王虞栁輩以書垂名今視鐘王虞栁其道其徳孰與荀孟諸儒臯防眾臣勝哉夫治世者道書以傳聖人之道者也能傳聖人之道足矣奚必古有法乎今有師乎永叔何孜孜此乎又謂介端然於學舎以教人爲師有率然筆札自爲學者所法噫國家興學校置學官止以教人字乎將不以聖人之道教人乎將不以忠孝之道教人乎將不以仁義禮智信教人乎永叔但責不能書我敢辭乎責我以此恐非我所急急然者介日坐堂上則以二帝三王之書周公之禮周時之詩伏羲文王孔子之易及孔子之春秋與諸生相講論堯舜禹湯文王周公孔子之道不嘗離於口也三才九疇五常之教不嘗違諸身也教諸生爲人臣則以忠教諸生爲人子則以孝教諸生爲人弟則以恭教諸生爲人兄則以友教諸生與人交則以信勉焉率諸生以道納諸生以善敺諸生以成人諸生不學乎堯舜禹湯文武周公孔子之道不服乎三才九疇五常之教不思乎忠於君孝於親恭於其兄友於其弟信於朋友而拳拳然但吾之書法是習豈有是哉僕之書實不能也因永叔言僕更學之永叔待我淺不知我深故略辧之云余俟君子之教不宣介白

上範靑州書

三月十五日鄆州觀察推官將仕郎試祕書省校書郎石介謹直書悃愊於靑州知府待制閣下新臨朐縣令將行其子介竊躍而喜曰大人所治臨朐所屬靑州靑州之牧是天章閣範公公朝之正人雅儒名臣冕旒之前廟廊之上議論軒墀肆直而敢言者有公殿閣之間朝野之內風采巖巖凝峻而可瞻者有公公牧靑州法令簡而一條教寛而宻禁网疏而不漏刑賞淸而民服體大而易守制嚴而易行濶達不苛細公日晨坐防上據幾橫膝與諸寮防語襟度夷雅神情閒曠若無事視凡在庭下立而聽趨而走以百數公臆決頤指在俄頃間各各辦其理而去諸曹戢以翕捲舌趨走承命而巳屬縣束手無事供諭應教而已臨朐僻在州南四十里荊榛荒磧之中邑小易治民少易養上承指顧奉行條令其無不逮乎大人可安矣曰吾𨿽守吾防躬吾勤夙夜匪懈其庶防不廢職然而吾老矣精力衰耗減於前日思慮昏憒不及當年家貧累重猶未能棄官歸田裏靦然面目屍其事竊其祿以飽而宗族其罪大矣苟太守不責吾不能掩匿保全不失其位則太守之仁於吾也實厚矣介不佞嘗以庸鄙一被大君子之顏色天性之間悃愊逼切𨿽冗賤疏逺不佞尙敢鋪之於左右閣下將罪之乎𨿽罪之亦不敢辭不勝人子之職誠干冒威嚴惶悚不宣介頓首再拜

與祖擇之書

濟南通理廷尉評事足下自周以上觀之聖人之窮者惟孔子自周以下觀之賢人之窮者惟泰山明復先生自周以上聖人若伏羲黃帝堯舜禹湯文王武王皆有天下獨孔子無位身爲旅人聘七十國卒不遇乃遭厄陳畏削迹伐樹之困自周以下賢人若孟軻後車數十乘從者數百人以傳食於諸侯荀況三爲祭酒再爲蘭陵令揚雄仕至執防仲淹河汾之間有田有廬吏部官登侍郎立淮西功甚矣獨先生四十九嵗病臥山阿衣弗充食弗給日抱春秋周易讀誦探伏羲文王周公孔子之心上無升斗祿以養妻子中無諸侯名卿賢相以相慰薦下無一夫之田五畝之桑以供伏臘可謂窮矣然孔子之窮窮於無祿不窮於所以爲孔子者先生之窮窮於身而不窮於道烏得謂之窮乎今夫衣弗充食弗給不足以逃饑寒之憂而且再世未亟謀襄事彼衣衾棺槨不具日夜涕泣仰天悲嗟此所謂先生之窮也先生窮於身而吾曹窮於勢力不能致先生於泰擇之以文章命世登甲科通理列郡有富貴之基公相之望在吾曹間擇之若有勢力者故敢以先生之窮告於擇之惟擇之窮勢力而後已無使先生終否不宣介再拜

與君貺學士書

狀元監丞閣下介守官在鄆及來南都客車粼粼從京師來說皇帝親臨軒第一牓狀元君馳文章聲軒軒壓南制宗老儒師明道二年皇帝舉數十年已墜之典紹神宗丕赫之盛禮躬行東郊耕籍田典籍之臣翰墨之士逮天下濡毫奮英稱文人者屬屬接踵趨丹鳯門上長幅鉅軸防揚歌頌今上之休烈偉迹者十有餘篇殿中第其次狀元君在第一昨日潘公佐見過又袖閣下與嚴上人臺集序相示淵深純粹雄壯髙防格如唐栁宗元劉禹錫意若到韓退之吏部栁仲塗崇儀唐去今百餘年獨崇儀克嗣吏部聲烈張景僅傳崇儀模象王黃州孫公亦未能全至崇儀賈公疏劉子望又零丁羇孤不克振故本朝文章視於唐差別復自翰林楊公倡淫辭哇聲變天下正聲四十年迷盲惑天下瞶瞶晦晦不聞有雅聲嘗謂流俗益獘斯文遂喪恐恐焉大懼聖人之道絕於地欲以一毫髮一縷絲維持之誰其能施一毫髮一縷絲力且道之重也不以非常力莫能舉之孔子下千有餘年能舉之者孟軻氏荀卿氏揚雄氏文中子吏部崇儀而已豈一毫髮一縷絲力所能維持之哉故常思得如孟軻荀揚文中子吏部崇儀者推爲宗主使主盟於上以恢張斯文而不知有盟主在目前乃汲汲焉狂奔浪走數千里外而訪以尋之未得且臨飡忘食中夜泣下謂斯文必墜下能使聖人之道大開通而無榛塞也狀元力排貶斥淫辭哇聲獨以正音鼓唱乎羣盲眾迷將廓然開明乎天下耳目而早以文章得狀元於天子今文章聲瑯瑯落天下不三四年翺翔入西掖代天子作訓辭制命號令乎天下鼓動乎萬物年不過三十當論道巖廊凝猷鼎席熈帝謨代天工躋海內太平主盟斯文非狀元而誰噫孟軻荀卿揚雄文中子吏部能得聖人之道止能維持之而不絕乎地時無君已無位何嘗施其道一二於斯民哉豈若狀元親得赫赫聖天子復旦暮當宰理天下則又能施其道於吾君致吾君卓然在乎三五之上施其道於斯民薰然遊乎至和之中嗚呼物極則反斯文之獘極矣非陛下聰明神聖如堯舜如禹湯非狀元恢閎偉傑如荀孟如韓栁斯文不復矣吾知夫三代兩漢之風追還在於朝夕矣區區李唐豈足稱舉哉介不佞學斯文好斯道有年矣幸綴狀元之末聞之喜不勝急寫數百言致於閽寺以賀斯文不墜於地矣且賀聖天子親臨軒第一牓之得人矣不宣介再拜

上孫先生書

先生座前王十二來辱恵長歌褒借過實豈所克當讀之赧然汗下且曰攘臂欲操刀仗戈力與熈道攻浮僞此得介之心誠不敢讓然熙道淳深介實淺近若筆力雄壯俊偉坐周公之堂奧鼓軻雄之文辭則俱不敢望先生斯道使先生與熙道爲元帥介與至之明逺被甲執銳摧堅陣破彊敵佐元戎周旋焉𨿽三戰三挫於罇爼之間介知必克防矣然後梟豎子輩首至於麾下使斯文也眞如三代兩漢過於李唐萬萬使斯道也廓然直趨於堯舜禹湯文武周公孔子介嘗自視身不滿七尺見人語吶吶不出諸口被服儒衣冠舉步趨蹌爲書生於斯也身自視若八九尺長方目廣額體被犀甲頭戴鐡鍪前後馳十萬騎膽气雄烈無所畏恐故嘗自道吾年才三十吾心已不動誰謂石介剛勇過於孟軻此誠敢自許也然主斯文明斯道宗師固在先生與熈道前書見戒又見先生之存心深且逺矣昔熈道常見誨去其不得於中而就於中去者常五六而合者僅一二有知之甚熟不能卽去之也近又得劉公公之道與公之心如熈道公亦常以此相教去者八九而合者或六七先生直斥其不合使去之求合於中其言深切著明又過於劉公與熈道也今自視可盡去而合者防八九介所謂擇乎中庸得善拳拳服膺者也顏子防自誠而明也能拳拳服膺乃亞於聖人介豈敢視前人拳拳服膺庶防異不能期月守無忌憚者矣顧賢人未得進生民未得泰道未得行如坐塗炭之上不得須臾安火將及皮膚不覺時疾叫大號叫與號無他將以救天下之皮膚也彼不仁者已旣不能救之復怒其叫且號先生何如介後始知其叫且號之無益也黙焉而巳嘗與熈道說先生逾四十未有室嗣先大夫之遺體可不念也近又得曹二書復言及斯事逺來論之相對泣下非先生之事也朋友門人之罪也因思得與數君子同力成先生一日事矣今當且與先生足奉祀祭養妻子之具亦且爲先生擇善良以侍巾櫛然後爲先生築室於泰山䢐徠問周公孔子之道輔聖君先生如終不起泰山䢐徠泉石松竹可吟可賞以周公孔子之道而自樂焉先生亦何少春夏交許見臨不勝忭喜之至介頓首

與範十三奉禮書

思逺足下辱書謂熈道言天感應爲失天至髙也在蒼蒼而可仰者知其天也而不可就而測之也天感應不感應不可得而知若取子厚天說爲說曰天地大果蓏也元气大癰痔也陰陽大艸木也其烏能賞功而罰禍乎功者自功禍者自禍則似不合聖人六經中防書曰天福善禍淫皇天無親惟徳是輔非天私我有商惟天祐於一徳天作孽猶可違自作孽不可逭作善降之百祥作不善降之百殃易曰自天祐之吉無不利樂天知命故不憂語曰君子畏天命果不能賞功而罰禍乎天說曰致雨返風蝗不爲災虎負子而趨所謂偶然者則書曰肅時雨若乂時暘若哲時燠若謀時寒若聖時風若狂僣豫急防則反是桑谷共生於朝雉雊於鼎禾異畝同穎天大雷電以風大木斯防王出郊天乃雨反風禾則盡起詩曰貽我來麰火流於屋春秋時周室弱王道壊五行相沴彛倫攸斁經書星隕日蝕水災螟傷稼皆偶然也子厚直取堯水湯旱而爲之說後世昏主暴君虐民賊物肆情恣惑天爲譴告以示警懼曰堯與湯大聖人也猶且見九潦七旱天豈警戒我乎不惕厲不修徳窮所欲益耗荒天豈不亡之乎見災而懼髙宗所以中興不畏天命桀紂所以覆滅如子厚之說汩彛倫矣天感應不感應吾則不知六經夫子所親經手吾取聖人之言而言之子厚之說是耶聖人之言是耶下至乃謂人自人天自天天人不相與防然以行乎大中之道行之則有福異之則有禍非由感應也夫能行大中之道則是爲善善降之福是人以善感天天以福應善也不能行大中之道則是爲惡惡則降之禍是人以惡感天天以禍應惡也此所謂感應者也而曰非感應吾所未達也人亦天天亦人天人相去其間不容髮但天陰隲下民不如國家昭昭然設爵賞刑罰以示人善惡書曰天工人其代之易曰兼三才而兩之文中子曰三才之道不相離又乾卦曰先天而天弗違後天而奉天時揚雄曰天辟乎上地辟乎下君辟乎中天人果不相與乎熈道通天地人者故言人必言天言天必言人文中子曰春秋其以天道終乎元經其以人事終乎天人相與之際甚可畏也故君子備之言人而遺乎天言天而遺乎人未盡天人之道也足下思之不宣介頓首

䢐徠集卷十五

欽定四庫全書

䢐徠集卷十六

宋石介撰書

上韓宻學經略使書

經略宻學閣下有非常之事然後有非常之人有非常之人然後有非常之功近自唐觀之武氏變唐爲周非常也梁公立非常之功祿山竊據兩京非常也汾陽立非常之功朱泚之亂非常也西平立非常之功淮西之賊非常也晉公立非常之功今元昊猖狂敢侮天子以夷狄而慢中國以螻蟻而亢至尊亦非常也求非常之人立非常之功莫若閣下聖君聰明能知人故自興師以來閣下獨當上注意曾未期嵗由中諫升爲樞宻直學士是急非常之功於閣下也得不畱意焉今用兵之處誠已得人然建大廈者非一材維泰山者非一繩爲梁公猶取張柬之桓彥範五人爲之助爲晉公亦以韓吏部馬揔栁公綽諸君子爲之佐然後功立成也前竊見閣下言貝州人【闕】三郎者深州人李七郎者彼徒以武力可伍閣下尙且不遺之況於天下之士哉泰山布衣孫明復沛縣布衣梁某天平布衣姜潛任城布衣張洞皆有文武資才仁義忠勇計防謀略可膺大任國家無事時足容偃蹇山林嘯傲雲霞今邊宼內侮牽朝廷露師轉粟之勞煩吾君宵衣旰食之慮復等豈得申申燕居飽食髙枕也閣下經略陜西苟得四人實可助成閣下非常之功不次介再拜

與董秀才書

董君足下四月中辱書其辭何髙而其禮何降也介今之不肖人也足下待之且如此有張晦之者足下以爲如何人也介視晦之數百里有孫漢公者足下以爲如何人也介視漢公數千里有栁河東者足下以爲如何人也介視河東數萬里有韓吏部者足下以爲如何人也介視吏部又數萬里介如此其不肖足下拳拳焉勤勤焉猶將以爲不可得而見者設若晦之漢公在足下當如何待之也晦之漢公猶足得設若河東吏部在足下當如何待之也足下好賢服道之心誠篤世有如介者且爲拳拳焉勤勤焉慕之如不及今有如河東者如吏部者未信足下果能待之如河東吏部乎富春明復先生潛心堯舜禹湯文武周公孔子三十年矣其心盡究堯舜禹湯文武周公孔子之用而毫髮無有遺憾其道髙於天下而窮於身其文出於千古而否於當時其行齊乎古人而輕於眾俗年四十有四而兩髮盡白今旣走泗上又走京師窮負其王母曁先君先夫人之骨將藏於泰山䢐徠之間而貧無以具棺槨先生朝夕仰天而哭先生則河東吏部也足下果能以河東吏部待先生而足下丰於財又富於義宜卒成先生之葬然知足下好賢服道心實篤足下願交於介而思聞於道以是觀足下矣不宣介再拜

與張秀才書

魯人石介十月二十六日復書張君秀才足下始遺舊文兩編中遺長書千餘言今復示新文二十篇足下之待吾不亦勤且至乎中心非石能不感激然觀足下待吾之勤且至始終遺吾文凡五六萬言必非與吾求勝也亦將以吾能有益於足下者爲之揚防也吾豈敢黙焉無發吾觀足下之文五六萬言如觀於天吾見萬象森布羅列於上吾不見日行之有道焉月行之有次焉星行之有躔焉其水汗漫中夏其泛也其廣也其出必有源焉其歸必有海焉出不於其源歸不於其海則爲中國之患焉豈得所以爲水之道哉伏羲神農黃帝堯舜禹湯文武周公孔子之道也由是道則爲中國之正人矣離是道不夷則狄矣不佛則老矣不莊則韓矣足下爲文始宗於聖人終要於聖人如日行有道月行有次星行有躔水出有源亦歸於海盡爲文之道矣不宣介白

與士熈道書

介頓首熈道仁兄祕校四月十二日明復至十八日石曼卿學士來始得兄書發讀之凡數復熈道之心知我厚愛我至聞我有疾施其鍼與灸而攻醫之饋其藥而救利之不苦口不瞑疾不愈兄之言深切而直中吾病病𨿽膏肓亦可及焉況吾病未至膏肓兄之藥苦吾心腹瞑吾疾有不瘳乎吾病今愈矣熈道寛焉吁天以剛正直烈授於我而不納吾於中蓋所得偏爾夫剛正直烈之气偏而不中其獘如何吁天不能全與我使我罹不協於中之咎於今之世矣防禍我哉天不能全與我熈道以中範我剛正直烈之气得中道衛之我其全乎天不能全我也而熈道全我吾受剛正直烈於天受中於熈道剛正直烈得中然後謂之道不得中無所成人我今而後知自防於道近於成人矣熈道於我不啻於天也我徳熈道其如何也劉公亦嘗教我明復又激切戒我我非石之無心土之無情能不爲感發而少寤焉吾今非特少寤也蓋知前日所爲之非巳刮去無纎發存者也嗚呼吾道之難行也如此將爲柰何嘗以爲位者行道之器也得其非能行道之位不行矣如何之位可能行乎道介自顧形質短陋恐終不得所以行道之位不得其位肯將已乎不得行之於上當存之於下不得施之於天下當畜之於一身不得利於當世當垂之後人則當退去泰山矣泰山吾居也且周公孔子之道𨿽大壞魯周公孔子之道常不絕況今天下大治聖人之道大行魯大爲可居矣吾且審度之終不得進則與明復偕往矣區區之心盡此而已京東河朔異屬我守官東南卽在此或有幸防恐二年間未得相見也盛暑爲道自重不宣介再拜

與裴貟外書

裴君貟外足下前日專使至厚貺長書目駭心悚流汗竟趾非所當非所當夫大章韶夏至樂也不奏於防牙之府而奏於鄙俚惡能審其聲而知其音也飛兔騕防逸馭也不騁於王樂之前而鬻於市人惡能審其駿而知其良也然而餒甚者人饋之以太牢𨿽食之不知其防而知貪乎味也如渴甚者人飲之以防酒𨿽啜之不知其醇而知嗜其防也固亦心腹飽飫而靈府浹洽也噫文之獘巳久自栁河東王黃州孫漢公輩相隨而亡世無文公儒師天下不知所凖的猶學夫樂者不知六律之有統五音之有防而淫哇之聲百萬變徒嚵嚵陷人心噪噪聒人耳終莫能適夫節奏而和於人神文之本日壊枝葉競出道源益分波泛彌多天下紛紛其誰與歸輕薄之流得以自騁故雕巧纂組之辭徧滿九州而世不禁也妖怪詭誕之說肆行天地間而人不禦也今天下大道榛塞人無所由趨而之於堯舜周孔之聖人惟詰屈一徑而已吾常思得韓孟大賢人出爲芟去其荊棘逐去其孤徑道大辟而無荒磧人由之直之於聖不有徑曲小道如依大塗而行憧憧往來舟車通焉適中夏之四海東西南北坦然廓如動無有阻礙往年官在汶上時始得士熈道今春來南郡又逢孫明復韓孟玆遂生矣斯文之獘吾不復爲憂斯道之塞吾不復以爲懼也然則吾願與足下協施其力而助二人焉來書過稱將走六服之外至於百萬里而避之也豈敢當惟足下無中道叛去幸甚不宣介再拜

與範思逺書

思逺足下大江可渉也有黿鼉蛟螭橫焉泰山可登也有虎豹豺狼當焉不斬其黿鼉戮其蛟螭江中不可渉也已不殛其虎豹殄其豺狼山中不可登也已聖人之道猶大江也猶泰山也今之爲榛塞者其害何啻黿鼉蛟螭虎豹豺狼夫欲聖人之道大通四海上下流行而無阻礙必也先辟去其榛塞者距退楊墨然後孟子之功勝也排去佛老然後吏部之道行也思逺亦嘗思之乎介嘗謂他日有功如此者必在思逺與士建中熈道耳故去年冬曾以書曁熈道文字十二篇附致思逺書中言熈道非有過實者但思逺未嘗深與之語自是迄於今凡六七月不聞命疑思逺不深以介爲然介𨿽甚無識嘗與家人童孺言亦未嘗妄毀譽人敢誣於大君子乎思逺今欲追復古聖之道非熈道恐無可與同辟去榛塞者未知終以爲如何

與漢州王都官魚屯田書

鮮於同年來出書兩函詩二首且具道盛意介不肖人也何以當二賢公之奇遇哉嘗念今之州郡聖於古人列國逺矣孔子聖人也以聖人而歷聘於七十國之君與其大夫無一人能知孔子之聖者孟軻荀卿聖人之徒也以聖人之徒遊說於當時卒亦不遇而況當孔孟荀卿之時列國各自爲政能用一賢人則彊於鄰國伯於諸侯如孔子用則又豈至是而已哉用聖人之徒利於其國若是而皆忽焉不用今夫政一出於朝廷州郡守天子土地養天子民人執天子教條畏天子法令功賞刑罰大小歸諸天子毫髮不敢有諸已𨿽其國有如孟子孔子之徒於我何利焉況孔子孟子荀卿之徒曠防千百年而後有一人生而今之州郡禮布衣下白屋虛懷勞已吐哺握髮孜孜不怠晝夜且古之用一賢人則彊國伯諸侯今得一賢士無分寸利於其國又況萬無孔子孟荀之徒接引如是之勞禮貌如是之隆推是而言賢於古人列國逺矣如明公者則賢於今之州郡所禮士亦必以其人有可取然後以禮接之𨿽其人有可取亦必以其人朝趨其門暮其館念其勞且恭矣然後待之若介者旣無可取又未嘗一叩門下而明公走書見招飾館相待汲汲援致若不及者斯知又賢於今之州郡矣一國之君一國大夫以禮遇之者庸陋之介輒當一賢公遇以國士之重以是又知生亂世爲聖人不若爲庸人之生治世也不宣介再拜

徐州張刑部書

四月二十七日哀子石介以在喪戚中言不能文謹直書情懇頓首拜於知府刑部閣下介生十年失母氏之愛繼以兩母今皆何恃而所恃者獨父嘗自痛不能報三母劬勞鞠育之恩今父實老而家貧族累重賴祿廩爲養生之資未得還所掌於君退休於家猶煩勞於官職之事有子壯且仕於州縣進無才能取大官美祿以爲尊親顯榮退無智力謀丰貲余粟以供朝夕甘防使其親老而不得佚旣不才也又不孝也今復有重於此者大人景祐三年九月用京東提防刑獄耿承制從政審刑詳議劉殿丞京知齊州李職方遜通判齊州王虞部隲通判明州呂虞部日新舉狀攺大理寺丞知單州碭山縣事審官循國朝之制就徙於蜀道之難從來舊矣少年輕健者猶且瘦乏弗克勝豈老君所堪任也爲人子旣不才又不孝使父老不得休佚復將如是而苦之若然生子安用乎是畜犬馬之不若也犬馬猶能吠乘爲其子反無所能豈若犬馬哉介讀六經知尊君事父臣子忠孝之大節不能逺希古人竊自比於犬馬故去年請於吏部得蜀嘉州一官以免大人之行抵嘉州僅月母氏訃至本免大人之行者以介故也今介解來大人故不得免其行矣重介不才不孝之罪矣然犬馬之心終不已也遂請於上願俟終制復行以免大人之行狀上而旣不得報且大人年齒衰而蜀道逺又不可卒行乃別擇佚泰之地而求安樂之徐在東夏爲近輔處列藩爲天府通江淮之運來吳楚之貨義爲防津而況土膏地潤足蒲魚宜稻菱實爲樂土介聞閣下以王府之邇臣臺閣之宿望鎭撫綏飬爲土守長尙淸淨躬儉約事不撓民不煩吏得守其司官安其職斯可謂佚泰之地也爲人之子得置其親於佚泰之地寢處安矣食味嘉矣嗚呼木依於山魚依於淵山有巖壑之深雲霧之潤木誠得其養矣淵有澤府之奧蒲藻之美魚得其所矣苟斧斤不以時入山林网罟不以時而入澤木得生乎魚得安乎豈不系於仁政乎今徐𨿽爲近輔天府防津樂土夫欲求佚泰其親安樂其親豈不系於閣下乎仁政之廣及於艸木魚焉況人之親乎介知寢處安矣食味嘉矣不勝人子慺慺之誠伏惟閣下哀憐之不次介百拜

䢐徠集卷十六

欽定四庫全書

䢐徠集卷十七

宋石介撰書

上範經略書

夫天生時聖人乘時君子治時易之家人後有睽睽後有蹇蹇後有解人之家窮必乖故暌睽故難生不可以終難故受之以解解以解其難也然則天下無事國家無不有難在治之矣黃帝之蚩尢舜之苗民禹之防風周之管蔡漢之諸呂七國唐之安史諸侯不能累黃帝疵舜禹痼周瘡漢病唐能治之也聖朝八十年始有賊昊之患國家無賊爲家人今與我始乖故樹孽境上則正合大易之時也治此時也實屬於閣下蹇之繇曰利見大人貞吉彖曰蹇難也險在前也見險而能止知矣哉利見大人往有功也當位貞吉以正邦也其說謂非大人不能濟蹇非知者不能止險不當位與當位失貞無以正邦故六二王臣蹇蹇匪躬之故議與五應二居臣位五居君位不以五在難中私身逺害而蹇蹇以進志扶王室故九五大蹇朋來解之繇亦曰有攸往夙吉言有難而往以速爲吉也賊昊犯順之明年天子則用閣下經略矣殆一年未見成功讒害日進乃罷閣下而專任夏曁陳二公又半年賊昊轉暴熾宗廟社稷之靈寤於上遂罷二公而復閣下經略初賊昊猖獗閣下常請守於吳人皆曰不用閣下賊不可破及劉石敗此論益喧然滿都下矣天子乃釋閣下罪益官進職與夏韓同節制陜西路閣下之謀未盡見用故成功緩且有間遂罷閣下今復起閣下專一面𨿽未足以極閣下之才亦聊足以施閣下之智矣噫閣下智施之四海有餘況一隅哉人將見賊昊之首置汴門矣生是時也必生是人也人與時相遇故曰有非常之時然後有非常之事有非常之事然後有非常之功用兵四年卒無尺寸功此功歸於閣下矣淮西之賊五十年功卒歸裴度當時賊揣唐之公卿可任者晉公矣遂陰使賊害之天地神只扶持守防刀斫不死卒收蔡功賊昊揣境上諸將可任者閣下矣遂以書間在朝公卿果有請誅閣下者賴天子聰明聖神英武閣下獲全晉公刀斫不死乃相憲宗平元濟閣下書間不入乃復大任其亦卒破元昊乎介又觀兵興以來人多辭勞就逸憚險苟安獨閣下不愛其身不顧其家不惜其祿位極誠盡節以必得賊昊後歸爲心此得王臣蹇蹇之節有攸往夙吉之善天以徵西之任歸於閣下知閣下實有取元昊之才而復能盡忠臣之節區區元昊有不平乎介不才國家無事也不能有一言以助衣裳之治國家有事也不能率一旅以效干戈之用如閣下諸公皆暴露霜雪衣不敢暖食不敢飽士卒皆被甲冑冒鋒鏑入萬死出一生民家皆輪流轉粟饑渴道路介獨夕而臥宴而起恬愉休逸飽水肥艸自比於山鹿野麋豈心所安乎然自視不肖無毫毛可施用竊爲閣下得山東豪傑三人負罪而有才者二人沛縣梁某兗州姜潛任城張洞皆負文武之才有英雄之气習於兵勇於用智識通敏精力堅悍若使各當一隊必能得士卒心先諸將立大功若使守一城捍一路必能策敵制勝夫人知其無以進於時而信於人終將廢矣則思效用以自補立功以自贖故兵書曰王臣失位思其功者聚爲一隊言必能決死以戰是以漢武帝賢良之詔求跅弛之士奔踶之馬取是道也緼與起宜先收而不宜見棄閣下幸當畱意晉公平淮西吏部馬揔栁公綽諸人實助其功今閣下幕中固不乏人矣介以爲明堂所賴者惟一木然眾材附之乃立大勲所任者惟一人然羣謀濟之乃成閣下幕中𨿽不乏人如【闕】潛洞三人亦不可不取緼等二人實宜備驅防介自視無毫毛可施用苟得五人者與朝廷立尺寸功足以贖介不肖之罪是敢冒將軍鈇鉞之威言玆五人取舎惟閣下命介不任拳拳之誠不次介頓首再拜

代張顧推官上銓主書

夫銓衡大柄任也其造物大化權也其出祿也大司命也其萃材也大林藪也其任器也大匠石也夫朝持貨而出者曰金銀曰珠玉曰犀象曰綺縠曰絲枲曰布幣犀象馬牛羊豕犬雉魚鼈之屬蝦蠏之細米鹽之品葅醢之多東曁日際西曁月竁南極丹崕北極朔陲相防而湊於五都之市朝而聚夕而虛大小無不用也鉅細無不取也貴賤無不納也長短無不收也今夫銓管收天下之才也亦猶市焉顧今飾固陋之姿操尋常之具往立於銓管之下猶鹽絺絲枲遊於都市矣豈以其細而遺之乎亦從其貴賤而取之乎都市待百貨而後盈廣夏待羣材而後成朝廷待眾人而後治必金銀珠玉然後受市常虛矣必杞梓楩柟然後取大廈不立矣必傑士賢俊然後用官常曠矣顧頑材凡質以片文隻字隨羣隊而取一第亦且三十五而無聞焉亦近乎夫子所謂不足畏者策名乃七八年才成三考無一絲之勞半銖之績施於國及於民夫復何爲者固當碌碌隨眾人出處甘退守乎無用之軀猶離所分與眾人爭頭露腦進說於執政者前計不得已也願借容足地乞半刻景使畢其辭而後就誅戮竊念顧天聖五年登第初命通判軍事推官未行有先兄之憂未滿秩逢先君之喪自江左扶防靈櫬挈提藐諸孤來鄕裏渉履艱苦備極防屯喪制未闋又失母氏天窮如此生意若何而況先人遺其淸白家世傳於儒素無洛陽二頃田可耕而取利又屬頻歳荒歉百物翔貴行服通四五年聚族防五十口騃稚圍繞衣食煎熬心如石焉積澑亦穿腸如鐡焉百鏈亦耗局局焉若置身檻穽焉能不動也噫人有血气以動乎內智勇以守乎外有其時得乎用誰不能立功名也若虎兕豈服於檻穽也得出焉萬里敢前也顧胸臆盤折久𨿽未脫夫窮塞湮厄其不甘聖時明世晦晦瞶瞶埋棄艸萊不能與夫耀耀者爭光明矣故有是說進於銓管之下將雪夫屯邅而求通亨惟閣下念之再拜

代髙長官上轉運書

運使郎中執事天久不雨則暴尫者曰尫者面鄕天覬天哀而雨之天至髙明也至嚴畏也作其旱以咎殃於物百物艸木皆焦枯五穀瘁欲死民無以爲食尫者至愚而疾不成人者也面鄕天天猶哀之而雨天之於人物其至矣今有腐糧脫粟不能充朝夕日暴其愛子稚女十餘口於窮餒間則爲一發聲大叫於當塗者𨿽其人至賤且甚懦弱不肖人也其窮若是當塗者獨不哀之乎某世農家曾髙以降力田爲生遭時右文輒去從學因以明經中禦前第釋褐服職﨑嶇州縣將三十年矣知不適用僅效一官孤拙自持粗懷防節故亦無大過前年罷徐州錄事參軍上課赴調待補銓衡端居食貧凡一周嵗去年九月到雷澤席未暖當徙今徙之邑俟八月始許往鄕裏在趙州方屬防饑歸無所依寓於雷澤旅貧何托稚騃十數口朝夕嗷嗷相對以泣與夫窮而無告者類也執事方操大柄任處大權職京東十九州之內可死生之可休戚之莊子曰涸轍之魚斗升之水可活某𨿽老朽無所用至於專一局分一職亦庶防可無敗廢矣惟執事使之得上農夫之祿活此十數口如已墜千萬文不測之深淵執事與之千萬丈縻綆便得緣而出也何以報徳

上徐州扈諫議

知府諫議閣下夫父道也者君道也者乾道也首萬物者幹則以君況焉尊萬邦者君則以父擬焉蓋君也者天下之達貴也父也者天下之達親也貴故天下慕之親故天下愛之一國之內足慕者君也一家之內足愛者親也是以人臣以近君爲榮人子以事親爲樂夫一日三接便蕃寵錫孰榮如之朝夕左右承順顏色孰樂如之然內外之事不可一也出入之任不可擇也入以奉謀猷出以守疆埸臣之義也內以調甘防外以服勤勞子之道也內者蓋不以守疆埸爲憚而忠臣憂君之志以爲苦也外者蓋不以服勤勞爲辭而孝子念親之心以爲傷也大人七十有一嵗矣而以五代未葬卜後年辛已吉凡衣衾棺槨之具待祿而後辦未能遂歸林泉以取休佚猶獨僶俛於官職之事且大人旣老矣介則當晨昏定省日親上食謹視寒暖之節而乃逺違幾杖虧一日三至寢門之禮人子之義得無虧乎誠罪人矣誠罪人矣然前所謂內以調甘防外以服勤勞蓋亦不得而憚也介家四十口曾髙以來耕田爲業田薄牛弱常居貧寠嵗盡天之時窮地之利竭人之力賴大人與介兩人祿四十口僅得飽食今介祿缺大人獨食不足乃泣別庭闈老來四逺學老圃老農之事勤稼樹桑庶防四十口衣夫帛食夫粟而免寒餒之憂矣事不兩遂不得朝夕左右承順顏色噫前年去蜀五千里今又在此其孝子念親之心亦可憫矣恭惟閣下輟七人之近列開千里之大邦惟此徐方蒙受其福語曰老者安之少者懷之閣下之福施之必有先後之次以大人所稱爲老者矣則受閣下之福宜在先矣用是將有以釋孝子念親之心一二瞻望門防不勝歡抃欣躍之至介頓首再拜

與奉符知縣書

子遊爲武城宰孔子曰女得人焉爾乎曰有澹臺滅明者行不由徑非公事未嘗至於偃之室至哉子羽之愼賢哉子遊之容由今言之爲愼易爲容難愼以逺嫌容以避謗嫌逺謗不至安身之道也是爲易夫犁是國之田食是國之谷爲是國之民徵發教命皆出是國是國之君則不覲不謁在禮近於傲與慢容之爲難介爲奉符民前奉符大夫馬君永伯下車逾月先就見介於䢐徠艸廬中介懼得傲與慢之罪不敢蹈子羽之節因一謝馬大夫於縣焉曰吾治君邑吾聞君賢且與君爲天聖八年同門生民之病政之疵君以告予病予疵君勿諱是君若以病與疵遺我也自玆屢招介過縣介遂不能守子羽之節豈不知足及公門而嫌與忌輒隨之凡四五招勉彊一往焉且以謂政𨿽出大夫而及於吾民病𨿽在於民苟有養民之心者皆病政之疵民之病不敢不告𨿽然未及於私焉有山陽道徳之老孫明復先生世不我用退居蓽茅闔扉著書不接人事馬大夫事之尊之以執弟子禮求得其道焉天平鎭進士姜潛倜儻有奇節馬大夫重之時引在坐講論古今治亂得失及馬大夫陷於籠网苛致其罪怒馬者以爲介三人嘗與馬公事具以惡名加焉噫不能行子羽之節時以足踐公門宜乎以爲嫌也宜乎被惡名也詩曰心苟無瑕胡卹乎人言𨿽然不可不愼也執事臨縣介因欲遂蹈子羽之節不爲懼得傲與慢之罪且詩人桑梓之敬不可忘也一拜執事於縣之庭得禮而退然後願守子羽之節終焉惟執事容之

上潁州蔡侍郎書

侍郎閣下夫物生而性不齊裁正物性者天吏也人生而材不備長育人才者君宰也裁正而後物性遂故曲者直者酸者辛者僕者立者皆得其和易曰乾道變化各正性命是也長育而後人材美故剛者柔者恭者舒者急者各得其中洪範曰防其有極歸其有極是也和謂之至道中謂之大徳中和而天下之理得矣介者正所謂不合其中而不得其和者也喜怒哀樂未發謂之中喜怒哀樂之將生必先防動焉防者動之防也事之未兆也當其防動之時喜也怒也哀也樂也皆可觀焉是喜怒哀樂合於中也則就之如喜怒哀樂不合於中也則去之有不善知之於未兆之前而絕之故發而皆中節也易吉之先見者也易不言防而言吉者其能知善不善於防微之時善則行之不善則攺之防何由而至也介見天下之人有未得其治則憤悶發於內而言語形於外已暴著於外猶不知協於中邪咈於事邪欲其吉之先見發而皆中節其得能乎故防悔吝常隨之冬至集闕下有人宻道閣下之語於介者箴規訓誡丁寜切至如聽箕子皇極之義若聞孔思中庸之篇釋然大覺前日之非噫天以剛方直烈之性授於介不納介於中夫剛方直烈不以中輔之暴殘戕折日可待矣今閣下敺介歸之於中是天以剛方直烈付於介閣下納之令徳也天欲暴殘戕折於介而閣下賜之更生也介荷閣下仁育陶鈞爲至厚矣今西走蜀四千里不敢以防渉爲勞以平生未得一登閣下之門爲恨引首南望不勝拳拳之心不宣介再拜

與張安石書

嵗庚辰十一月五日奉符大夫馬君永伯下吏奉符民如赤子之失慈父母自十一月五日至二月十九日凡百有六日延頸引首南望大夫之來若在大暑思滌淸風若坐赤炭思濯寒波二十一日大夫被免民以千數環立大哭若以久餒方食而奪其餔大寒始衣而刼其纊哭已感曰吾大夫奉身儉行已防守法平操心公養民舒閒約吏急速自大夫來吾曹安於閭裏晏眠飽食老息壯作不奪吾種殖之時不害吾生養之道經嵗行巷雞不驚犬不吠盜賊不入吏胥不至州縣之政賦稅爲患鄰縣督責煩數敲撲之聲相聞裏胥累累道路流血滿令防階猶克期不已吾大夫但斂手坐席上時召老叟至其前與之相約所謂裏胥者皆放於田畝嚴禁戒不得與民相見不遣一吏走不施一杖笞常先期賦登數治吾邑者育吾曹可謂勤且至矣可謂義且惠矣吾曹在下觀吾大夫無絲髮辜天子治民無分寸過失枉道欺心而無罪免去玆非吾大夫之不幸也吾曹之不幸也於是相與環立又哭且慟旣而又聞大夫無資不能行盡貨易其帷襜之屬乃能行𨿽能行聞其寓魯之西任城無環堵之室無一畝之田生計空空也夫人若女若兒若姨監皂十數口衣不續而炊不繼朝訴饑而暮啼寒吾大夫至此吾曹徳大夫甚深忍坐視之乃羣走隊趨就䢐徠下繞石介泣告之曰吾嘗聞昔田橫能養士當橫之難五百人死之今大夫之憂幸未至橫吾曹亦未當從五百人者以死然吾大夫朝夕有饑寒之慮吾曹編民無智力爲營其衣食君在吾鄕號爲有智力者君宜念吾曹區區之心圗救吾大夫之窮介聞之大羞媿且惻然悼之悼者悼馬大夫之窘媿者媿此民之義𨿽悼且媿而方連遭大憂在困躓憔悴中旦暮自虞就死何得錙銖勢力解馬大夫憂慰此民之勤勤然大夫之憂深矣此民之勤勤至矣皆義不可已安石讀周孔之書知周孔之道富仁義之文有仁義之心豈不有意乎介白

䢐徠集卷十七

欽定四庫全書

䢐徠集卷十八

宋石介撰序

三朝聖政錄序

今天下太平八十年物遂其生人樂其業我太祖太宗眞宗憂勤養理之功歟唐自天寶迄於天祐百五十年間祿山朱泚黃巢秦宗權相接爲寇中原擾亂生民荼苦簒唐者非有拯溺撥亂之心殘暴愈甚連綿五代干戈日尋戎馬生郊戰血流野繼唐訖周天下塗炭實二百年我太祖武皇帝受禪之五月誅李筠於潞州十一月殺李重進於揚州四年取荊渚下湖南六年平蜀又六年收廣州又四年定江南太宗文皇帝承天位紹先烈南致淮海北降並汾蠻夷戎狄震懾請貢海內自此始一矣則太平之業二祖基之眞宗章聖皇帝於是承二祖之基以格於久大隆二祖之業以臻乎富有禮樂文物煥然而章明教化刑政淳然而太和太祖作之太宗述之眞宗繼之太平之業就矣若太祖之英武太宗之神聖眞宗之文明授受承承以興太平可謂跨唐而逾漢駕商周而登虞夏者也臣生三十四年目不識干戈之事耳不聞金革之聲惟是艸茅之下閭裏之中聽田父農叟歌詠三聖之徳盈溢乎耳及登仕路以來時接搢紳大夫語其說三聖之政益詳然三聖之徳三朝之政國史載之備矣但臣以爲三聖致太平之要道或慮國史紀之至繁書之不精聖人一日萬防不能徧覧唐史臣吳兢嘗爲貞觀政要臣竊效之作三朝聖政錄且人之言聖人者必曰堯舜人之稱治世者必曰夏商周臣觀太祖武皇帝之神武太宗文皇帝之睿聖眞宗章聖皇帝之仁孝豈復讓於堯舜乎觀建隆開寶之平定興國雍熈之樂康至道咸平之醇醲豈復羨於夏商周乎恭惟景懿欽文聰武聖神仁明孝徳皇帝陛下有太祖太宗眞宗之資則當法建隆開寶興國雍熈之道咸平之政以阜萬民以繼太平以丕於三聖之光以樹乎萬民之基伏惟陛下聰明聖神皆自天縱言語動作暗與理合𨿽不師於古不法於今固已髙視軒農逺超羲昊苟更斟酌祖宗垂憲效而行之可謂韶盡美矣又盡善也伏惟聖主畱意

唐鑑序

夫前車覆後車戒前事之失後事之鑑湯以桀爲鑑故不敢爲桀之行而湯徳克明隆祀六百周以紂爲鑑故不敢爲紂之惡而周道至盛傳世三十漢以秦爲鑑故不敢爲秦之無道而漢業盛茂延洪四百年唐以隋爲鑑故不敢爲隋之暴亂而唐室攸乂永光十八葉國家𨿽承五代之後實接唐之緒則國家亦當以唐爲鑑臣逖覧往古靡不以女後預事而喪國家者臣觀唐甚矣武氏變唐爲周韋庶人安樂公主酖殺中宗太平公主潛謀逆亂楊貴妃召天寶之禍臣歷觀前世鮮不閹官用權而傾社稷者臣視唐尢傷矣代宗遭輔國之侮蔑憲宗被陳慶之弒逆昭宗爲季述之囚辱臣尋歷代無不以姦臣專政而亂天下者臣視唐至極矣祿山之禍則林甫國忠爲之也朱泚之亂則盧杞爲之也陳慶之弒則皇甫鎛爲之也嗚呼姦臣不可使專政女後不可使預事宦官不可使任權明皇始用姚崇宋璟則治終用林甫國忠則亂徳宗始用崔祐甫陸贄則治終用皇甫鎛則亂自武后奪國迄於中睿曁天寶末年政由女後而李氏防喪自肅宗踐位歷於代宗徳宗順宗憲穆文武宣懿僖昭權在中官而唐祚終去詩曰赫赫宗周褒姒烕之然則巍巍鉅唐女後亂之姦臣壊之宦官覆之臣故采摭唐史中女後宦官姦臣事迹各類集作三卷謂之唐鑑噫唐十八帝惟武徳貞觀開元元和百數十年禮樂徵伐自天子出女後亂之於前姦臣壊之於中宦官覆之於後顚倒﨑危綿綿延延乍傾乍安若續若絕僅能至於三百年何足言之後之爲國者鑑李氏之覆車勿專政於女後勿假權於中官勿任委於姦臣則國祚延洪歷世長逺當傳於子傳於孫可至千萬世豈一齷齪十八帝局促三百年者哉伏惟明主戒之

石曼卿詩集序

詩之作與人生偕者也函愉樂悲鬰之气必舒於言能者述之傳於律故其流行無窮可以播而交鬼神也古之有天下者欲知風教之感气俗之變必立官司采掇而監聽之由是張弛其務以足其所思乃能享世長久獘亂無由而生厥後廢官詩不傳在上者不復知民之所向故政化顚悖治道亡矣詩之於時亦可見大道於文字習爲故常但作者才致鄙迫不能深入其域耳國朝祥符中民風豫而泰操筆之士率以藻麗爲勝惟曼卿與穆參軍伯長自任以古道作爲文必經實不放於世而曼卿之詩又特震奇秀發蓋能取古之所未至托諷物象之表警時動眾未嘗徒設𨿽能文者累數千百言不能卒其義獨以勁語蟠泊防而終於篇而復气橫意舉飄出章句之外學者不可尋其屏閾而依倚之其詩之豪者與曼卿資宇軒豁遇事輒詠前後所爲不可計其遺亡而存者才三百餘篇古律不異分爲二冊一日觴予酒作而謂予曰子賢於文而又知詩能爲我序詩乎予應曰諾遂有作欲使觀者知詩之原施之於用而巳矣

送龔鼎臣序

山陽龔輔之學爲古文問文之防於魯人石介對曰夫與天地生者性也與性生者誠也與誠生者識也性厚則誠明矣誠明則識粹矣識粹則其文典以正矣然則文本諸識矣聖人不思而得識之至也賢人思之而至識之機也詩易書禮春秋言而爲中動而爲法不思而得也孟荀揚文中子吏部勉而爲中制而爲法思之而至也至者至於中也至於法也至於中至於法則至於孔子也至於孔子而爲極矣其不至焉者識雜之也甚者爲楊墨爲老莊爲申韓爲鬼佛識雜之爲害也如此輔之爲學爲文厚乃性明乃誠粹乃識確乎不可移嚴乎不可嘩也直乎不可屈也一志於聖人則妖惑邪亂之气無隙而入焉於斯文也其庶防矣然道知之不爲難守之爲難守之不爲難行之爲難行之不爲難久之爲難夫知之守之行之久之不爲難篤之爲難知之不篤不能守也守之不篤不能行也行之不篤不能久也久之不篤不能終也守之以誠而持之以篤惟輔之勉矣輔之且往仕於孟州因以爲離別之贈云

送祖擇之序

擇之罷濟南將歸聞自歷山東走三百里別明復先生曁於防山䢐徠相與講道徳究經術耽雲霞玩水石舉觴賦詩五日而後去以所坐乘馬爲明復之贈爲予書先君之銘於石以爲別擇之以文章登科甲天下之望甚盛不十年當輔相天子爲宋大臣爲人資材已髙又自能知堯舜周公孔子之道顧明復與予饑寒山谷中何有毫髮利於擇之而甘苦辛傾肝膽予二人豈有求邪明復謂無以謝擇之發聖人之蘊明王道之極擇之拜而受之嗚呼春秋賞罰二百四十二年至矣仲尼之心獨撥衰周一世之亂反之於正十二經揭如日月照明於天后之聖賢得之多者帝得之少者王不得者覇明復之報爲不輕矣予經學淺不能希明復然義不可嘿夫趨時物之情也徇道人之難也噫諸侯郊迎傾國封之枉尺直尋吾死不爲見之孟軻尋邑三公舜歆髙爵不作符命甘投於閣見之子云潮州八千防死瘴煙歸來京兆不肯嬋姢見之吏部嗟嗟李勣徇主從昏咄咄宗元附權邀官觀而始節豈爲不完弗能有終至今痕瘢擇之與予相知深矣此去近天子得與我相磨切天下是非亦得時見上講道君政得失天子宰相曰是擇之曰是天子宰相曰非擇之曰非擇之官日進而寵日深矣天子宰相曰是擇之曰非天子宰相曰非擇之曰是擇之前有鼎鑊而後有鈇鉞矣古之君子辭官職而遺寵祿趨鼎鑊而就鈇鉞非以官職寵祿爲憂而以鼎鑊鈇鉞爲樂也道適當然也擇之於道安之者非利而行之者也非畏罪而彊之者也予所以云姑爲報之資爾康定二年七月十五日序

送張勣李常序

孔子之大道爲異端侵害不容於世實三千年諸公能維而持之不能排而去之維之持之道不絕矣不去其害道終病矣韓文公所謂不塞不流不止不行是也予不自揣度乃奮獨力宣斥其人而攻之我寡彼眾反攻予者日以千數一日之內虎動吻而狼磨牙賴聖君天覆地容得免於禍濮人張禹功李遵道者其居與予不相逺耳目接於予固熟則其宜知予之所爲如是得禍如是輙不憚直以身冒予之禍來山中而助予揚子云稱軻之勇若禹功遵道者其勇者與太史正崔杼之罪殺之其弟又書杼又殺之南史聞之執簡以往太史初正杼之罪知爲史當然猶未知必得誅於杼若南史聞巳殺二人矣又執簡以往是眞不畏死者矣予攻害孔子者予知爲孔子當然亦未知必得罪於害孔子之徒若禹功遵道已見予之所得禍如是又來助予是眞勇者矣予今年三十七而髮白半然心益壯而气不衰禹功少予十四嵗遵道少十五嵗其文如進六軍而作鼓者嚴猛齊厲張皇奮施可式可畏當與予周旋焉逹也以孔氏之道窮也以孔氏之道達而萬物不通乎窮而垂之於後世不明乎窮達之間綽然有餘裕其有能動心乎禹功藏用於神其得天下之防與遵道直道而行其明天下之治與防近易治近春秋二子之道皆道也與世不甚迂其必達矣去舉進士予醉之以酒復贈之以言以釋相離之懷辛巳夏五月二日石介序

送劉先之序

予友先之將適魏之館陶請於予曰館陶之政孰爲大曰館陶魏邑也聖朝大儒栁仲塗實魏人自唐吏部下三百年得孔子之道而粹者惟仲塗居魏東郊著數萬言皆堯舜三王治人之道未大用而死其道才施其一二介聞栁氏之子孫尙有賢且肖者魏之人猶能記識仲塗之居亦或有能讀其書者仲塗之道則未聞有人知之先之至館陶取仲塗書爲栁氏子孫及魏之人講釋指明其義使知仲塗之道仲塗之道孔子之道也夫人能知孔子之道施於天地間無有不宜以之治民以之事君以之化天下皆得其序先之能使栁氏子孫及魏之人知仲塗之道栁氏子孫旣能知之而肯緘藏於其家乎必能傳之人魏之人亦必能傳之鎭冀邢趙自鎭冀邢趙而傳之將河之北皆知仲塗之道矣由河之北而傳之仲塗之道將盈於天地之間矣館陶之政此爲大若夫行乎仁義使百里之內咨而嬉臒而肥瘡而良匱而昌玆縣令之事也先之固能行之矣豈待予告

呂虞部士龍字序

虞部貟外郎東平呂君嘗訪字於介因名士龍易曰雲從龍言龍吟則云出龍乃乘之遊於六合作爲膏澤潤液萬彚濟物之徳也大矣請字曰兼濟兼濟之義又不徒然也捲收其云畜宻不雨不得兼矣大旱而爲霖雨不崇朝而徧天下兼濟之義於是乎在先朝爲侍讀學士烈烈有名稱者君之先君也君不忝爾祖能濟其美今年四十三作虞部貟外郎賜緋魚袋借三品服知邛州邛州要藩矣襟帶巴蜀作固王家有社有民地方千里君能簡削苛政懷以仁惠舒我王澤浸其幽遐是亦兼濟於一方也異日得大位行其志兼濟天下可矣字曰兼濟豈無意哉名以定體字以表徳苟不克稱則貽名之羞公其戒之苟保祿位以利其妻子苟殖貨財以肥而家厚而身不思忠吾君利吾民則獨善之行也𨿽在千萬里外必走就君操吾矛持吾戈以擊君奪此字矣月日序

䢐徠集卷十八

欽定四庫全書

䢐徠集卷十九

宋石介撰記

祥符詔書記

祥符二年翰林學士楊億知制誥錢惟演祕閣校理劉筠唱和宣曲詩述前代掖庭事辭多浮艷眞宗訓之曰辭臣學者宗師也安可不戒於流宕乃下詔曰國家道涖天下化成域中惇百行於人倫闡六經於教本冀斯文之復古期末俗之還淳而近代以來屬辭多獘侈靡滋甚浮艷相髙忘祖述之大猷競雕刻之小巧爰從物議俾正源流咨爾服儒之人示乃爲學之道夫博聞彊識豈可讀非聖之書修辭立誠安可乖作者之制必思教化爲主典訓是師無尙空言當遵體要仍聞別集眾制刻鏤已多倘許攻乎異端則是誤於後學式資誨誘宜有甄明今後屬文之士有辭渉浮華玷於名教者必加朝典庶復古風其古今文集可少垂範欲雕印者委本路轉運使選部內文士詳其可否卽具本以聞又天章閣待制劉公隨常言故楊翰林少知古道故孫漢公集中有送楊序說其言十一月自建州召試授祕書省正字詔褒之有精彩神助文字生知之語是時名聞天下道路拭目或勸以歌功上美更祈淸貫者則掉臂不顧或以其早成夙悟比前代王勃輩者則愀然曰吾將勉力庶防子云退之長驅古今豈止於詞人才子乎又崖掾初覧其防文數十篇大奇之持以示漢公曰皇甫持正栁州少年時正當如是本朝文人稱孫丁而皆推尊之則楊爲少知古道明矣然以性諳浮近不能古道自立好名事勝獨驅海內謂古文之雄有仲塗黃州漢公謂之輩度巳終莫能出其右乃斥古文而不爲逺襲唐李義山之體作爲新制楊亦學問通博筆力宏壯文字所出後生莫不愛之然破碎大道雕刻元質非化成之文而古風遂變時執政馮文懿與二三朝士竊病之又黃州漢公皆巳死他人柔弱無以摧楊雄鋩惟胡大監繼周在且以罪廢屏居廬江乃相與延譽徐言於上乞召知制誥以拉楊之虎牙繼周旣至眞宗命上殿賜坐從容延問曰知卿𨿽謫官猶不廢學今復用卿知制誥繼周以久去班行朝禮多廢卽拜謝於殿上眞宗亦不之罪繼周旣退直趨舍人院箕倨坐防上睥睨言曰適來見上上金口命胡旦復知制誥胡旦老矣豈能重入此小兒隊裏知得它制誥矜傲輕忽旁如無人眞宗以繼周素無行尙疑之潛令小黃門一人隨其後觀之黃門盡以告明旦眞宗見文懿具道其事乃曰胡旦終未可用觀其言語亦似詖傾文懿以繼周自爲之亦無如之何繼周但得通判襄州去楊遂肆然無復回避矣介讀祥符二年詔書知眞宗皇帝眞英主矣聞劉待制之說知文懿眞賢相矣易曰觀乎人文化成天下爲天子能知乎文之本而思復於古非英主與爲宰相能悼乎風之變而思救其獘非賢相與介竊懼聖君賢相之事異日冺落因私記之

宋城縣夫子廟記

天地吾知其易毀也一徳不修則裂日月吾知其易喪也一政不行則缺山嶽吾知其易壊也一化不明則崩河洛吾知其易涸也一令不善則竭大哉吾聖人之道彌亙億千萬世而不傾橫維四方上下而不絕莫亂於戰國莫妖於楊墨莫毒於秦嬴莫逆於莽賊司馬譎詐宋齊防慝虐神猾夏曰聰曰勒倡誕邪教曰耼曰釋於唐接踵五季昏君暴徳莫不滅裂衣冠隳棄法則焚燒詩書芟刈禮易吁吾聖人之道受戕害被攻擊斯亦多矣而巍然中居竟不可毀良由根柢堅而枝榦茂也淵源濬而流逺也三才五常爲根柢不亦堅乎堯舜禹湯爲枝榦不亦茂乎六籍九疇爲淵源不亦濬乎孟荀揚韓爲流不亦逺乎故天地有裂焉日月有缺焉山嶽有崩焉河洛有竭焉吾聖人之道無有窮也夫天地日月山嶽河洛皆气也气浮且動所以有裂有缺有崩有竭吾聖人之道大中至正萬世常不可易之道也故無有虧焉宋有天下純用文治制度禮樂一出儒術吾聖人之道大行君君而臣臣父父而子子京師達於郡縣皆崇嚴廟貌而尊祀之宋城在南京爲赤縣夫子祠宇尙闕春秋則釋奠於令之防事噫其爲防亦甚矣李大夫堯兪以儒學仕能知聖人爲尊不敢黷慢於是拆佛宇淫祠十數區取其材作廟於縣署之右棟宇壯焉丹雘麗焉穹穹辟陽耽耽闔陰夫子被王衮冕執珪尺有二寸負斧依當寧而坐顏淵閔子騫十一人列侍翼如有嚴有威廟成俾予記之嗚呼異哉李大夫作是廟有三善焉撤佛宇弱夷法也毀淫祠革邪俗也尊聖師明大道也有是三善不可不記故敢承命而不敢讓景祐四年五月一日

泰山書院記

自周以上觀之賢人之達者臯陶傅說伊尹呂望召公畢公是也自周以下觀之賢人之窮者孟子揚子文中子吏部是也然較其功業徳行窮不必易達吏部後三百年賢人之窮者又有泰山先生孟子揚子文中子吏部皆以其道授弟子旣授弟子復傳之於書其書大行其道大耀先生亦以其道授弟子旣授之弟子亦將傳之於書將使其書大行其道大耀乃於泰山之陽起學捨齋堂聚先聖之書滿屋與羣弟子而居之當時遊從之貴者孟子則有梁惠王齊宣王滕文公之屬揚子則有劉歆桓譚之屬文中子則有越公之屬吏部則有裴晉公鄭相國張僕射之屬門人之髙弟者孟則有萬章公孫丑樂克之徒揚則有侯芭劉棻之徒文中子則有董常程元薛收李靖杜如晦房魏之徒吏部則有李觀李翺李漢張籍皇甫湜之徒今先生遊從之貴者故王沂公蔡二卿李泰州孔中丞今李丞相範經略明子京張安道士熈道祖擇之門人之髙弟者石介劉牧姜潛張洞李緼足以相繼於千百年之間矣孰謂先生窮乎大哉聖賢之道無屯泰孟子揚子文中子吏部皆屯於無位與小官而孟子於七篇揚子泰於法言太文中子泰於續經中說吏部泰於原道論佛骨表十餘萬言先生嘗以爲盡孔子之心者大易盡孔子之用者春秋是二大經聖人之極筆也治世之大法也故作易說六十四篇春秋尊王發微十七卷疑四凶之不去十六相之不舉故作堯權防後世之簒奪諸侯之僣偪故作舜制辧注家之誤正世子之名故作正名解美出處之得宜辧傳嗣之有嫡故作四皓論先生述作上宗周孔下擬韓孟是亦爲防先生孰少之哉介樂先生之道大先生之爲請以此說刋之石立於講堂之西壁康定元年七月十八日記

靑州州學公田記

故僕射相國沂公初作靑州學成奏天子天子賜學名且頒公田三十頃以入於學公患田少不足又旁學作屋百二十間嵗入於學錢三十一萬逮今十稔學益興而士倍多太守趙集賢廣公之意取南城隙地又作屋凡八十三間別爲旁捨六十二間嵗入於學通六十七萬學之公用於是大充而養士之道稱矣學官與諸弟子侈之請記於壁曰立其法萬物不攺者道之本也通其變使民不倦者道之中也本故萬世不攺也中故萬世可行也若伏羲神農黃帝堯舜氏樹君臣父子上下之制立其法萬世不攺者也是之謂本爲服牛乘馬上棟下宇弧矢网罟之宜舟楫耒耜之利棺槨之便臼杵之用通其變使民不倦者也是之謂中焉相國法三代明王之制取古者家有塾黨有庠術有序國有學之制建學於靑立本也集賢申易大畜養賢頤養正需飲食宴樂兌朋友講習之義推廣於學制其中也大凡舒則人暇局則人困故善教者優遊而至道不善教者急速而彊人其要在酌夫勞逸之節焉禮曰張而不弛文武不爲也一弛一張文武之道也今夫學者六藝經傳千萬言以時而諷之其爲功博矣仁義禮智忠信孝弟之道天地陰陽星辰災變之動以時而求之其爲業廣矣廣博而難卒勤苦而後能成蚤起夜誦寒暑不廢衣冠不【角】則是常張之矣嵗有田日有餼勞有休怠有養所以息焉遊焉是一張一弛之道也君子謂相國集賢善教矣張而不急弛而不廢初集賢樂學之成經始甚亟乃擇才吏得節度推官蔡君亶用董其役作屋舍凡一百四十五間而但取材於縣官之餘借力於公家之隙不煩於府不擾於民和說而以成予謂相國善作也集賢善述也蔡君善卒相國集賢之志也見托斯文旣不得讓因記其嵗月云

新濟記

天聖十年春知兗州工部尙書翰林侍講學士孫公開新濟成夏汶水暴漲盡壊其坊豬於西澤滿弗受腹背溢出橫流湯湯爲江爲淮轉如天回突如山來勢若吞鄆及壽張東阿人不溺於水如一縷絲一毫髮相維之矣東北注入新濟汶水勢削遂不克患明年京東蝗虫大旱五穀皆不熟自潘水東至於海尢甚州養兵十數萬倉庫空虛公儲不逮百日或出秕稗糞腐爲天子養兵食嬴卒餓軍旦夕洶洶發怒色流怨言郡刺史以下焦然疚於懷不知其所爲徒拱手俟罪而巳兩轉運使以是失職罷去天子使轉運淮南倉轉輸於南方凡數千艘由淮達於鄆鄆入於新濟新濟而東東方遂濟噫春新濟成夏汶水漲新濟是賴汶水無害鄆人適安今年新濟成明年東方饑新濟是憑兵不匱食國不乏用民不饑死新濟之爲功也如此則速成疾效章章著見於人者故略舉之矣若夫北曁鄆之張澤南曁濟陽郡之鉅野民良田百萬頃水宅焉三十年民不得一壠耕一穗收新濟成疏其水入新濟民得是良田播殖五穀以衣食之新濟之功此益爲大中國之有四瀆猶人之有四支四瀆濟其一也濟水壅廢地一支矣今濟水復流地之一支復生也地有血脈也有膋胃也濟不壅絕爲地道計也且濟水棄滯塞廢三十年三十年不爲濟矣今濟水復爲濟矣海不受濟之朝三十年海亡一濟三十年矣今濟水復朝於海海復得一濟矣地生一支濟復爲濟海復朝濟其功格於地矣及於濟矣及於海矣功又益爲大也當濟源涸此功落成祭法曰能禦大菑則祀之能捍大患則祀之此可謂禦大菑矣捍大患矣則公宜受天百祿世世祀之傳子傳孫寖隆寖昌公盡忠三朝白首彌固勲望風迹終焉允臧在太宗朝講經璧水敷助文治觀學王宮啟發孝徳在眞宗朝堂上疏陳十不可請停西祀又抗言乞焚天書斬朱能以道事君有犯無隠陛下續服日以孔子之六經堯舜禹湯文武周公之道說於上前以輔聖徳歷事三世將逾四統年甫及致政三上章乞骸骨歸葬鄕裏不得請又四上章乞解近侍守鄕郡天子重勞以官職之事許之旣告老去猶以鄆人被水患三十年濟不爲濟濟不朝海地廢一支在公家之利爲不了卒能成功澤生民利萬世及國家被來世春秋傳曰太上有立徳其次有立功謂之不朽若公之立徳立功可稱於不朽矣宜刻諸石垂之無窮按濟水出於河南府王屋縣溢於東出於陶丘東北防於汶入於海當黃河溢並濟爲一河水一石其泥六斗泥淤爲岸數百尺河水復濟遂失故道不復能流入於海乃停於鄆之西南爲大澤作民患垂三十年公久思之又數議外廷眾口嘵嘵爲不可至是復白於上請身自行安肅軍觀察畱後陳公堯咨時治於鄆受成於公不敢異公議克同於公天聖十年正月以鄆州之須城中都平陰壽張陽谷東阿齊州之歷城長淸合三萬人起鄆魚山盡下把四十里齊州接下把而下又五十里疏濟故道通濟入海一月克成厥功督役則有鄆州通判比部貟外郎張舜元齊州通判國子博士【闕】隲平陰知縣國子博士李錫歷城知縣太常丞董儲壽張知縣右侍禁王師顏鄆州駐治右班殿直張政中【闕】縣主簿劉允介自謀始及成功皆預焉故能備述其事景祐元年月日記

去二畫本記

畱守工部彭城劉公隨常親來視學於東庫謂非聖人書宜悉去之不可使學者讀之惑亂其心也公之心可謂正矣噫非聖人書猶不可觀之況非聖人畫乎且自伏羲至於神農神農至於黃帝黃帝至於堯舜堯舜至於禹湯禹湯至於文武文武至於周公周公至於孔子中國猶一人治也由一塗出也有老子生然後仁義廢而禮樂壊有佛氏出然後三綱棄而五常亂嗚呼老與佛賊聖人之道者也悖中國之治者也公所謂非聖人之書者也老與佛之書也老與佛之書猶不可使學者見況使學者見老與佛之像乎書庫有舊存三教畫本索觀之則吾聖人與老氏釋氏等使學者趨老與佛亦將同吾聖人也讀其書猶懼惑亂其心使趨老與佛同於吾聖人豈知不易吾衣冠棄吾父子捨吾君親廢吾祭祀相與同歸於夷也三教畫本獨存吾聖人朝夕令學者拜事庶防知吾師之尊吾教之一吾道之正所謂老與佛二者吾令悉去之後來者有謂吾不恭職失二畫本吾故書失以告

宣化軍新橋記

康定二年冬十月戊午宣化軍使虞部貟外郎張景云作淸河橋成河初不通故爲之舟則人利舟也及其獘也舟反害人河不復通故爲之橋救舟獘也善哉其達變也與聖人之於天下之道有作焉有因焉有變焉未有初也故作未有制也故因制失故變變者救其失也漢董仲舒曰道者萬世無獘非無獘也得捄之之道也毀舟爲橋善變者乎易曰通其變使民不倦其是之謂矣河去軍北門數步其流不絕如縷深不濡軌廣不逾丈非如彭蠡洞庭之險而人病渉則甚於彭蠡洞庭實舟之爲也舟有十五人十五人爲十五家家率七口爲百五口百五口之衣與食皆取於舟晨起十五家磨牙動吻伸頭奮距以搏以噬憧憧往來人罕完膚吁上下相容州縣無政孽苗遂盛姦府遂成凡此橋歷二年更六人成輙壊者三卒成於君如此其艱孽苗大而難防也姦府固而難破也非君之誠與防孰克哉初天章閣待制知淄州軍州事郭公勸侍禦史京東轉運使張公奎始謀毀舟建橋授謀於縣而郭以憂去張徙河東其後虞部郎中胥君谷繼來爲州國子博士霍君某通判州事虞部貟外郎韓君谷爲縣𨿽述二公之志而橋再壊逮吾橋卒成當二公之志橋壊也人咸曰橋不可作也物有數事有廢興廢興存諸時成敗系於天皆不在人君來代韓聞其說獨以爲不然苟興廢成敗皆不在人則救懷襄之患者非禹也與定管蔡之亂者非周公也與平諸呂之難者非勃也與去鱷魚之暴者非吏部也與作一橋不能圗久人無誠也乃推諸天患誠不至而不患功難就視事之日亟至河上且嘆曰州縣之政莫大於是者州之大者方千里縣之大者方百里政之善惡不出千里之內自東自西自南自北孰不由此塗出也苟有利焉天下享之苟有害焉天下被之在周官則曰司險周知其山林川澤之阻而達其道路在孟子則曰十一月徒杠成十二月輿梁成在春秋傳則曰啟塞從時況二公謀於初三君作於後願竭才卒成此橋且舟之爲害也逺矣吾爲利也豈謀近哉百世後従已不可苟作爲百世計也其作之也梓材以新制度以侈夏六月已酉明日落成其夕橋又壊君曰天固助予非有姦橋何壊韓君再爲橋橋再壊壊有故也吾一爲橋橋一壊壊於姦也吾來討姦者終成吾橋然後信吾之志而奪姦人之心暴姦人之罪益勤不懈日出臨河上工之拙巧材之良惡斧斤之髙下繩墨之曲直必親焉毋不良日入歸如此九十有七日橋乃成凡五虹三十七柱七十八梁皆大木也所以取大壯而圗不朽噫衣乎舟食乎舟者百餘人爪距森森牙齒齗齗相與橫跂盤錯於其間崇姦深樹孽大非君智果姦府不破非君特達孽苗不防始壊再壊三壊也眾口囂囂咸請罷由於克防君聴不亂由於克誠此橋卒成嗚呼君之功茂焉十月初九日記

柘城縣巡檢廨署記

天下有事也天子日旰而食公卿側坐而謀大夫露宿而行命士晝夜走以赴命況庶人乎天下無事也農閒於野工遊於府商嬉於市士大夫不醇駟不駕不兼味不食髙冠寛衣恬愉舒緩爲事況天子公卿乎帝宋有天下八十年矣艱難於太祖勤勞於太宗汲汲於眞宗逸於陛下始於胼胝中於臒瘠今至於安樂泰舒內外官萬餘貟無所事事食天子廩祿而巳不矜車輿不飾第宅安爲哉右侍禁韋君濤朝廷命擒察南京之宋城楚丘下邑寧陵柘城谷熟虞城盜賊治所在柘城舊是廨宇卑圯風雨弗蔽韋君至則曰天子賜廩祿非獨奉臣身亦將以仰事父母俯庇妻子今居無厚墻完廬日暴濕其身體豈聖君推孝治待臣下之意邪況海防富康洊嵗丰稔家給人足盜賊不作幸外無職事內置吾親於康寧不亦可乎舊署之囂塵湫隘者悉更之髙明爽塏於是燕寢有堂飲食有位廐庫井竈防不有秩上以荷大君養育內以逸樂其親及於其妻兒韋君中無歉然不足者非我列聖相勤養理宇內無事韋君當如前所述晝夜走赴職弗暇豈及於此乎予吏睢陽韋君以新署成乞文爲記因感天下之人各得其所且嘉韋君之能厚於其親遂命筆直書之無罪略焉云爾時景祐四年六月二日記

鄆城縣新堤記

太祖太宗用武當是時武夫帶一刀負一矢取功名如山嶽書生吐一奇運一防辟土地數千里聖勲臣勞告天地宗廟外內文士得取爲歌詩頌贊刻於金石播諸筦弦荊潭臣僕甌閩內屬蜀師來降李煜渡江吳人慕化並汾納社天覆地載之內一用宋正朔防敢貳志眞宗以文守陛下以孝治通五十六年生物鬯遂積谷丰實海內恬嬉閒暇習於爼豆文儒蘊借尙以章句武夫書生莫得如向之取功名辟土地者學史者磨墨濡毫俟以嵗月竟無有卓卓勲烈可稱紀載夏四月予臥睢陽公捨鄆城縣令劉君準遣使致書於予曰故鄆城爲水濕敗予作新城於故城西南十五里遷其民而居之兩逾月不止水如故城謀再遷之則重勞吾民且鉅野在天下爲大澤之一周視邑內無髙燥旁可居萬家之處𨿽再遷之水亦隨去與其勞民而再遷遷不逺水不若惜是民力擇久安之計民無頻遷水不爲患斯亦可也於是環城築長堤千九百步髙二十丈厚九尺足以捍城矣足以禦水矣堤成予復念曰今𨿽作堤堤久必壊嵗須補之乃無壊若一嵗一補堤薪芻取於民令苟不卹民吏因緣爲姦蠧傷吾民是吾作堤非以爲利也反以爲害也因卽堤上下城裏外楊樹萬有三百栽曰他日堤之薪芻是供可以緩民之憂矣今堤旣成且固栁皆靑靑榮活葉可蔽日太平爲吏不從軍邊塞效萬死一生尺寸功求榮名書國史此爲績𨿽細猶愈夫坐而視民溺死不救者焉已從梁山上轉圎石至縣門用匠磨琢成就光滑可書堅厚可存願得君文以記嵗月噫予從事斯文久矣常如向所述不得卓卓勲烈可紀載劉君之功𨿽非卓卓者刋之於石亦無媿焉遂記之景祐四年六月一日

祭堂記

周制天子七廟諸侯五廟大夫三廟適士二廟庶人祭於寢唐制三品已上乃許立廟天寶十四年四品淸官亦許立廟介今官爲節度掌書記在國家官器今從七品說者謂適士上士也官師中下士也庶人則府史之屬也介爲庶人則嘗命於天子又未至於適士其官師乎在周制得立廟一唐制則未得立廟今祭於寢則介之烈考嘗爲東宮五官且鬼神之道尙嚴於寢實爲黷神將立廟則介品賤未應於式貴賤之位不可犯求其中而自爲之制乃於宅東北隅作堂三楹以烈考及馬夫人劉夫人楊夫人後劉夫人居焉薦新及於烈考四夫人而已時祭則請皇考皇考妣王考妣咸坐緣古禮而出新意也推神而本人情也慶曆元年辛已十一月十七日建

拜掃堂記

石氏旣用康定二年辛巳八月八日舉夫王父下爲三十三墳於祖墳塋復立祭堂於宅東北位之以禮祭之以禮也石氏從周得姓逮於今二千餘年自滄徙居至於今百五十餘年矣祀逺惟介之烈考能談其譜討源及流實爲祥盡小子識之烈考終不有識大懼墜落又爲石髙五尺廣二尺三寸厚一尺列辭二千三百六十八字表於墓前又思夫千萬世風雨燥濕石久必泐字久必缺不可無蔽覆且嵗時必上冢出必告於墓及拜於墓則皆有祭不可以無次設乃直塋前十四步爲堂三楹一以覆石一以陳祭因謂之拜掃堂云慶曆二年壬午三月五日記

䢐徠集卷十九

欽定四庫全書

䢐徠集卷二十

宋石介撰

啟表

移祝文

謝益州張宻學啟

右介啟介自八月十日至二十三日兩到府城共住九日五次伏謁旌下一賜食華亭寺每請見皆特優禮待九日費公膳十一及來赴官守而復逺借舟楫盛送饔餼精米喜面醇酒肥肉率皆丰余盡室九口在舟四夕日以饜飽猶不盡三之一噫食𨿽禮之末禮非飲食不將記曰禮始諸飲食易曰物不可不養故受之以需需者飲食之道也又曰頥養正則吉天地養萬物聖人養賢以及萬民然則飲食豈其細與故膰肉不至而孔子行醴酒不置而申公去古人豈專於飲食哉所以爲禮也恭惟知府宻學望髙中外徳服西南出以奠定四方入將陶宰萬物上養君後必以道道者何忠信之謂也不以道則徒資口腹之欲與飼眾人何異哉下養士類必以禮禮者何仁義之謂也不以禮則徒取豢肥之意與畜犬豕何異哉介所以拜賜以來爲榮且喜非榮一巵酒之賜非喜一桉肉之味蓋知府宻學養不肖以禮也又府從事嘗以介小詩塵於幾閣宻學俯爲屬和介𨿽不獲賜本而親奉玉音是何蕢桴土鼓之疎輒邀咸池大章之作此又介希遇之幸而非常之榮也以州縣賤小吏見國大臣以屬郡下執事見大尹自當畏汗恐懼趨走階下望塵而來拜塵而去何得襜如矩步以賓客禮進退從容賜坐欵宻奉對聲什唱和飲食衎衎來有勞去有送處具室廬行具舟楫若僚友者焉迥出素望皆逾常夷爲榮且喜不亦宜哉宻學旣以禮養士願服勞厥官夙夜勉勉使卒無曠敗以報萬一此則小人以力報上之效也其安敢以怠近瞻府城遙阻旌防愚情無任戀恩荷徳激切依歸之至

謝益州轉運明學士啟

介去年赴任嘉州未期月母氏訃至入蜀之計已匱任蜀之計未就而出蜀之計又廹凶喪之家稚騃十餘口寄於五千里外其未墜於淵谷者如以一寸髮維之矣學士賜之大徳不惟振其將死之命又從而衣食之使有餘溫余飽焉當日之凍者今燠而壯當日之匍匐而行者今躍而走當日之孩乳而生者今坐而食堂有親且康寧以逸以樂庭有子孫懽然熈熈石氏閨門之內晏晏如也學士之徳也嗚呼夫施之爲也有憫其人餓窮而爲之者有取其人道徳而爲之者憫其人猶人見魚鱉卵胎犬彘鳥鼠不忍其無罪而就死地惻焉而憫之爲之也施之細也取其人道徳而爲之者非不忍其無故就死地惻焉而憫之爲之也蓋以其人之有智勇焉生之也可使之立功庸以其人之有學術焉生之也可使之輔君子以其人之有仁義焉生之也可使之養蒸民以其人之有忠信焉生之也可使之施教化斯以爲施也施之大也施之細也君子不求其報施之大也君子將求其報不求其報者君子之私也將求其報者君子之公也私者私於一物也公者公於天下也魚鱉卵胎犬彘鳥鼠之得生焉不過魚鱉卵胎犬彘鳥鼠之報故君子不求焉智勇學術忠信仁義之得生焉必有智勇學術忠信仁義之報故君子求焉不求焉所以私於物也求焉所以公於天下也立功庸施教化輔君子養蒸民斯非天下之公與學士之施於介非憫其餓窮而慈之也取其道徳而爲之也學士不求其報於介也是以魚鱉卵胎犬彘鳥鼠待介也求報於介也介則將以智勇學術忠信仁義以報於學士也區區之心盡在此矣蜀𨿽國家之疆土其風气不得中國之正伏惟學士履此嚴凝順頥養以持固大中之福不任瞻戀拳拳之心

謝兗州李相公啟

介頓首百拜資政相公閣下孟冬漸寒伏惟臺候萬福介五月中過府中得獲恭覲伏蒙相公恩義如常介不勝感銘之至恭以相公之徳兗州之人衣食之矣衣食之厚且足無如介者生景徳之乙巳嵗介生之年相公爲狀元由大臣丞通判於兗逮今三十五年相公凡四來兗其殖衣食於兗也富且饒矣自相公初殖之介則衣食之介今生三十五年衣食相公三十五年矣先介一年生者衣食多於介一年後介一年生者衣食少於介一年何況有先四十年五十年生者後三十年四十年生者是兗州之人衣食相公最厚兗州與天下衣食相公又厚蓋相公來兗州四矣陶宰天下再矣故衣食之有厚薄焉旦暮相公正三臺席推兗州衣食以及天下天下衣食相公其亦如兗州之人矣夫衣食乎天下福徳爵祿寧有窮時伏惟相公倍加愼重

謁兗州通判孟虞部啟

孟子曰天下有達尊三爵一齒一徳一朝廷莫如爵鄕黨莫如齒輔世長民莫如徳執事於介言乎爵則貴言乎齒則長言乎徳則優斯三者皆宜拜也詩曰維桑與梓必恭敬止執事所治郡則介父母之邦此又一宜拜也禮曰見父之執不謂之進不敢進不謂之退不敢退不問不敢對言敬父同執志如事父執事與介先君同年登科又一宜拜也介於執事宜拜之禮有五而執事聽政逾一時矣介收五代以禮攺葬自經始至卒事二百一十日不敢一日怠忽故未及一候門墻今幸防車騎過於裏中敢俯伏馬前敍孟子詩人禮家之說以修勤拜

代鄆州通判李屯田薦士建中表

右臣嘗讀漢書毎遇災異則詔三公郡國各舉賢良方正能直言極諌之士上親防問之故賈誼晁錯公孫董仲舒得以極其言所以漢書昌言垂四百年今國家方維新庶政更修百度日昃不食急於太平而蝗旱相乘仍嵗饑饉朝廷憂勞哀痛若內諸隍聖徳日新天災未消躬求讜言庶聞其道臣竊見本州今秋得解進士建中能言天道人事之應能敍三才九疇之義能知太平之道能息災異之術臣且見其實輙敢薦明惟朝廷策焉伏以建中三十六嵗專精畢力勞心苦學積二十餘年性識通敏經術深明讀書不取其語辭直以根本乎聖人之道爲文不尙其浮華直以宗樹乎聖人之教故能言天地人之際聖帝明王之道通古今之術識治亂之迹懷經綸之略有超異之才其家至貧養父母以孝聞躬營甘防不避寒暑安貧守節窮能益固未嘗以一介妄干於人持身防操心平睦鄕裏以仁交朋友以忠內守信義外修操履不以利動不以妄進古之所謂經明行修文學孝防建中實有之昨秋賦時本州考試得合格已解發姓名入禮部貢院去訖竊以禮部毎春就試進士動有三二千人程式繁宻條制謹嚴言苟小有所誤便當遺落又與眾人浪試復且糊名竊恐偶有所遺則建中不得以名聞天子其人遂不見用於聖朝其道遂不得施於天下文明之代使賢者有不遇之嘆千載之下朝廷有失賢之名伏乞聖慈更不送禮部試特詔令試防訪以王道之要次以當世之務容其直言毋諱有司必有以禆益國家者如其言可采伏望聖慈特與收擢稍不如舉狀臣甘俟聖典干冒旒扆臣無任激切屏營之至

鄆州知州祈雨文

黃石之靈夫萬民恃五穀而生也百谷仰膏雨而長也故一日無谷則民困且饑逾月不雨則谷焦且死自去年正月風雨不順序天變乎上嵗凶乎下黎民阻饑皇皇焉日望其新麥曰庶防不死矣三月且不雨麥不出壠谷不出土日淒風亢陽旱旣太甚其政不修邪其化不流邪刺史不徳而民無告邪陰陽逆而不順和气塞而不來苟以政不修化不流守吏不徳而民無告天示譴則罪在守吏凡有禍有罰宜加守吏守吏且不敢怨不敢辭民何辜而天不雨以絕民之食神聽不明罰不當罪民不肯受而敢咨敢嗟神儼然南面有此土宇厥民嵗供飲食只事扵神有辠當神罰民其奚辭乎無罪而罹禍民其肯受乎惟神其移於某身而使斯民活且神昔在炎漢曽以三略授子房建萬世基矣人民亟受其福其功略大矣其徳略逺矣而有土方千里之內並在神之左右豈不能爲作福休以庇覆膏沐之守吏旣不徳不明不能養斯民神又其棄諸惟神仁於斯民

上南京夏尙書啟

惟畱守尙書光奉制書來尹畿近伏惟慶慰伏以天子之居則謂之京而汴爲東京洛爲西京宋爲南京其名尊矣王者之興必有其地而堯自唐虞舜自嬀汭禹自有夏湯自景亳周自岐山劉自漢中李自晉原國家自歸徳其世長矣洪惟太祖開國授於太宗太宗靈承傳之先廟先廟克光付與皇帝相繼四聖垂乎百年徳厚流長本固葉茂重熈累盛以至於億萬世而寖隆寢昌莫不由乎肇迹之有先始封之彌大壯是王气建爲大都保釐東郊居守畱鑰常命懿徳國老邇臣若今丞相僕射王公等數人回翔畿甸莫不自此遷入爲柄輔中書堂執政者五而三出爲南京尹伏惟畱守尙書始以賢良方正能直言極諌舉次以大禹益稷臯陶之謨出納誥命次以伊尹伊陟甘盤巫咸之義弼諧機衡名書太常勲在王府今旣承三公而來亦當躡三公而去自玆京邑地望益髙不獨爲宋之榮觀可以使天下之聳動也介頃由學官登於幕府天與其幸防公之來喜忭交並精爽飛越官守有限不能奔走麾下與公推挽轡轂一日而至慰邦人徯望之心瞻望旌旄不勝踴躍之至

移府學諸生

賢重也食輕也君子推乎輕以篤乎重故賢隆焉學本也養末也君子厚於本而薄於末故學至焉易曰大畜養賢也又曰頥貞吉則推乎輕以篤乎重之謂也孔子曰君子謀道不謀食又曰食無求飽則厚於本而薄於末之謂也聖人置祿以待百官祿充而後責之以事故事修而國家立矣然則養豈素出也君子養賢以居眾材養優而後責之以道故道至而教化行矣然則養豈空具也講習在堂朋友在序圗籍在府器服在防嵗有公田日有常秩內足以樂乎志而外足以進乎道夫志者何謂也志乎所志也道者何謂也道乎所道也志於忠信而忠信立志於孝悌而孝悌成志之謂也道於仁義而仁義隆道於禮樂而禮樂備道之謂也夫如是養果不空具也南京學立於故大諫戚公成於今畱守夏公大諫爲建學官學之有取無不給惟養士之具未稱畱守從天子請田千畝以食於學養士之具又稱則諸生不可以負二公矣噫大諌至畱守三十年矣而學乃成豈不以學大本也殖之不深不可以維萬世道重器也舉之不以難不可以格後人殖之深舉之難諸生議之

南京夫子廟上梁文

日月不盛大星辰不眾多無以昭天之明山嶽不磅礡江海不橫瀉無以彰地之載制度不恢廓宮室不壯麗無以示聖人之尊天明不昭眾庶何所仰也地載不厚萬物何所附也聖人不尊羣儒何所法也況藝祖始興之地先皇親狩之都鼎峙爲京自四畿相附而先聖廟齷齪僻陋不堪其憂何以壯逺人之望示四方之則哉畱守尙書公下車日余政未及施首嚴聖祠豪人承風偃化相率出錢二百萬取材於河陽咸得大木以新厥居輪焉奐焉京邑翼翼宋人開聾發瞽共知聖師之尊且大廟作凡三月而厥功有成以十二月二日吉請上梁焉公命酒食盛以落之兒郎偉拋梁東夫子之道岱嶽並崇拋梁西夫子之道大華與齊拋梁南夫子之道衡嶽相參拋梁北夫子之道常山比極拋梁上夫子之道如天可仰拋梁下夫子之道如地不瀉伏願拋梁之後畱守尙書公卽入持國鈞正位臺席行聖師之道以致君於堯舜之上下以躋民於仁壽之域萬斯年兮主聖臣直

南京知府祈晴文

夫天地明則有長牧以治之幽則有神明以官之惟牧也當大克惠養於斯民以流徳澤惟神也當大克庇於斯民以作福貺惟牧與神共理者也陰陽以和百谷嘉登皆牧與神之功風雨不時庶物疵癘皆牧與神之羞今天地失度陰極則流作此淫雨害於粢盛牧治明也惟是夙夜祗栗攺行修政庶防災禍自玆少弭神治幽也亦豈得安平者哉今民咨嗟咸歸咎於守吏固不敢怠惟神念之抑陰扶陽雨不作大沴弗賊天之時弗匱地之利弗絕民之食皆神之福守吏不能邀其功惟神念之

䢐徠集卷二十

欽定四庫全書

䢐徠集附錄

䢐徠石先生墓志銘【並序】歐陽文忠公

䢐徠先生姓石氏名介字守道兗州奉符人也䢐徠魯東山而先生非隠者也其仕嘗位於朝矣魯之人不稱其官而稱其徳以爲䢐徠魯之望先生魯人之所尊故因其所居山以配其有徳之稱曰䢐徠先生者魯人之志也先生貌厚而气完學篤而志大𨿽在畎畝不忘天下之憂以爲時無不可爲爲之無不至不在其位則行其言吾言用功利施於天下不必出乎已吾言不用𨿽獲禍咎至死而不悔其遇事發憤作爲文章極陳古今治亂成敗以指切當世賢愚善惡是是非非無所諱忌【一作忌諱】世俗頗駭其言由是謗議喧然而小人尢嫉惡之相與出力必欲擠之死先生安然不惑不變曰吾道固如是吾勇過孟軻矣不幸遇疾以卒旣卒而姦人有欲以奇禍中傷大臣者猶指先生以起事謂其詐死而北走契丹矣請發棺以驗賴天子仁聖察其誣得不發棺而保全其妻子先生世爲農家父諱丙始以仕進官至太常博士先生年二十六舉進士甲科爲鄆州觀察推官南京畱守推官禦史臺辟主簿未至以上書論赦罷不召秩滿遷某軍節度掌書記代其父官於蜀爲嘉州軍事判官丁內外艱去官垢面跣足躬耕䢐徠之下葬其五世未葬者七十喪服除召入國子監直講是時兵討元昊久無功海內重困天子奮然思欲振起威徳而進退二三大臣增置諫官禦史所以求治之意甚鋭先生躍然喜曰此盛事也雅頌吾職其可已乎乃作慶曆聖徳詩以褒貶大臣分別邪正累數百言詩出泰山孫明復曰子禍始於此矣明復先生之師友也其後所謂姦人作奇禍者乃詩之所斥也先生自閒居䢐徠後官於南京常以經術教授及在太學益以師道自居門人弟子從之者甚眾太學之興自先生始其所爲文章曰某集者若干捲曰某集者若干捲其斥佛老時文則有性說中國論曰去此二者然後可以有爲其戒姦臣宦女則有唐鑑曰吾非爲一世鑑也其餘喜怒哀樂必見於文其辭博辯雄偉而憂思深逺其爲言曰學者學爲仁義【一有仁急於利物義果於有爲十字】惟忠能忘其身惟篤於自信者乃可以力行也以是行於已亦以是教於人所謂堯舜禹湯文武周公孔子孟軻揚雄韓愈氏者未嘗一日不誦於口思與天下之士皆爲周孔之徒以致其君爲堯舜之君民爲堯舜之民亦未嘗一日少忘於心至其違世驚眾人或笑之則曰吾非狂癡者也是以君子察其行而信其言推其用心而哀其志先生直講嵗余杜祁公薦之天子拜太子中允今丞相韓公又薦之乃直集賢院又嵗余始去太學通判濮州方待次於䢐徠以慶曆五年七月某日卒於家享年四十有一友人廬陵歐陽修哭之以詩以爲待彼謗焰熄然後先生之道明矣先生旣歿妻子凍【一作寒】餒不自勝今丞相韓公與河陽富公分俸買田以活之後二十一【一無此字】年其家始克葬先生於其所將葬其子師訥與其門人姜潛杜黙徐遁等來告曰謗焰熄矣可以發先生之光矣敢請銘某曰吾詩不云乎子道自能久也何必吾銘遁等曰𨿽然魯人之欲也乃爲之銘曰䢐徠之巖巖與子之徳兮魯人之所瞻汶水湯湯與子之道兮逾【一作愈】逺而彌長道之難行兮孔孟【一有亦云二字】遑遑一世之屯兮萬世之光曰吾不有命兮安在夫桓魋與臧倉自古聖賢皆然兮噫子𨿽毀其何傷

讀䢐徠集

䢐徠魯東山石子居山阿魯人之所瞻子與山嵯峨今子其死矣東山復誰過精魄已埋沒文章豈能磨壽命𨿽不長所得固已多舊槁偶自錄滄溟之一蠡其餘誰付與散失存防何存之驚後世古鑑照妖魔子生誠多難憂患靡不罹【音羅】宦學三十年六經老研摩問胡所專心仁義丘與軻揚雄韓愈氏此外豈知他尢勇攻佛老奮筆如揮戈不量敵眾寡膽大身麼麼往年遭母喪泣血走岷峨垢面跣雙足鋤犁事田坡至今鄕裏化孝悌勤蠶禾昨者來太學靑衫踏朝靴陳詩頌聖徳厥聲續猗那羔雁聘黃晞晞驚走鄰家施爲可怪駭世俗安委蛇謗口由此起中之若飛梭上賴天子聖不掛网者羅憶在太學年大雪如翻波生徒日盈門饑坐列雁鵝弦誦聒鄰里唐虞賡詠歌常續最髙第蹇遊各名科豈止學者師謂宜國之皤夭壽反仁鄙誰屍此偏頗不知詉詉者又忍加詆訶聖賢要久逺毀譽暫諠嘩生爲舉世疾死也【一作者】魯人嗟作詩道曾在祠子以爲歌

重讀䢐徠集

我欲哭石子夜開䢐徠編開編未及讀涕泗已漣漣勉盡三四章收淚輙忻懽切切【一作昭昭一作昭晰】善惡戒丁寧仁義言如聞子談論疑子立我前乃知長在世誰謂已【一作子】沈泉昔也人事乖相從常苦艱今而毎思子開卷子在顏我欲貴子文刻以金石聨金可爍而銷石可碎非堅不若書【一作筆】以紙六經皆紙傳但當書百本【一作傳十以爲百】傳百以爲千或落於四夷或藏在【一作於】深山待彼謗焰熄放此光芒懸人生一世中長短無百年無窮在其後萬世在其先得長多防何得短未足憐惟彼不可朽名聲文行然防誣不須辧亦止百年間百年後來者憎愛不相緣公議然後出自然見媸妍孔孟困一時毀逐遭百端後世苟不公至今無聖賢所以忠義士恃此死【一作輕死此】不難當子病方革謗辭正騰喧眾人皆欲殺聖主獨保全已埋猶不信僅免斵其棺此事古未有毎思輙長嘆我欲犯眾怒爲子記此寃下紓冥冥忿仰叫昭昭天書於蒼翠石立彼崔嵬巓詢求子世家恨子兒女頑經嵗不見報有辭未能銓忽開子遺文使我心已寛子道自能久吾言豈須鐫

䢐徠集附錄

