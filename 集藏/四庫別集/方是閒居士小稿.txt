

欽定四庫全書

集部四

方是閒居士小槁

別集類三【宋】

提要

【臣】等謹案方是閒居士小槁二卷宋劉學箕撰學箕字習之崇安人劉韐之曽孫劉子翚之孫劉防之子也隠居不仕自號種春子家饒池館有堂曰方是閒故又號方是閒居士是編上卷古今體詩一百七十一首下卷賦及雜文二十七首長短調三十八首前有嘉定間建陽劉淮東裏趙蕃開封趙必願三序末有學箕自記及其門人防郴等跋初所鋟板因兵亂散失元至正辛丑其裔孫名張者復重刻之此編蓋從刻本影抄者也劉淮序稱其筆力豪放詩摩香山之壘詞拍稼軒之肩今觀集中諸詞魄力𨿽少遜辛棄疾然如其和棄疾金縷詞韻述懷一首悲壯激烈忠孝之气奕奕紙上不愧爲韐之子孫𨿽置之稼軒集中殆不能辧淮所論者不誣至其詩𨿽大體出白居易而气味頗薄歌行則往往放筆縦橫時露奇崛或傷於稍快稍粗與白居易又別一格淮以爲抗衡居易則似尙未能矣乾隆四十四年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

方是閒居士小稿序

有隠君子劉習之屏山先生的孫七者翁之暮子也飲酒賦詩自其家風年未五十忽移家築室於南山之下防林剔藪引泉植竹蒔魚種秫造亭立館其最宏敞者乃方是閒堂也堂據池上芙蕖碧水桃霞梅雪具勝四時若壺天然日與佳客飲飲醉吟詩詩成更酌或至逹旦明日復然若竹林避世者今十年矣防季仙近得其新舊稿一編歸以相示予嘆其筆力豪放詩摩香山之壘詞拍稼軒之肩至若松江哨徧直欲與蘇仙爭衡眞奇作也使屏山先生七者翁二君子不沒見其若子若孫如此豈不欣愜不惟季仙溟涬弟之𨿽老漢亦須放之出一頭地但近世詩人零落殆盡無可攷訂前輩惟一章泉老人近在玉山予欲爲之拈出以求印證季仙學詩於習之者當毋吝一往嘉定十年立冬日溪翁劉淮敍

自溪翁還閩遊季仙足迹不復到吾廬今日忽犯寒來問其來之故則袖有所銜出之乃吾契家劉習之詩與書也發緘觀之令人應接不暇自夘至申大略已盡大抵古今詩文一事耳若次而言之則所取或多極而言則然者蓋寡習之詩佳處固多矣如與二猶子送生荔枝詩驪山往事不古監艮嶽馴致烽煙狂如夏雨嘆舊防旣收新防降至遂令百姓愈惶惑之類殊有風人之體如追和林子仁絕句不類和者如武夷山長句欲刪十年不到武夷山幾與神仙絕往還我見溪山渾似舊溪山見我鬢毛斑自是一好絕句昌蒲記不惟贊詩俱佳而記二十四盆斛亦有筆力所寄兩集旣經平子矣而習之因溪翁之言必欲使季仙問我我見如此季仙口𨿽諾矣未知其心以爲如何又未知習之以爲如何又未知溪翁以爲如何溪翁劉氏字叔通習之名學箕季仙名郴嘉定丁丑十月二十九日東裏趙蕃昌父書喬木故家何地不有聲名解愈久彌著以文獻未墜也維忠顯劉公節義凜然少傅甬山先生大勲粹學前後照暎我外祖忠肅公又爲近世名樞輔諸舅角立頡頑縉紳之林可謂盛矣方是閒居士乃獨隠約逰戲翰墨間所以振起芳烈者蓋在此而不在彼必願試邑道徳之鄕負念一掃居士之門忽不鄙賜書且教以小稿兩集夙啟展玩洞心駭目左酬右接竟日不暇讀羊生荔枝詩云書生不負毉國手賦成何日奏明光和辛稼軒金縷詞云國恥家讎何年報中夜聞雞狂起舞固知居士之立志卽忠顯少傅忠肅之志而養浩堂分題則深悟乎持養志气之不蚤又知居士之講學卽屏山先生之學也劉氏文獻其眞不墜矣居士負挾所長施用未究是豈終隠約者耶必願嘆嘉不足期望實勤若夫律語之工詞藻之富見於林止之勝賞寓於湖海之髙興則有東裏溪翁二雋老品題可以證信非必願晚陋所敢贅贊也嘉定戊寅上元日甥開封趙必願再拜敬書

欽定四庫全書

方是閒居士小稿卷上

宋劉學箕撰

吾廬寓言

五峯之山環吾廬五峯之水淸澑渠山水可樂【去聲】情可娛五畝之宅奠厥居淸湖列嶂開坐隅白沙峩峩煙岫鋪崇山梅嶺豁望眼髙門堇阜聨襟裾況當春晚積雨餘緑褥翠疊靑珊瑚桑麻滿路人意好鳴禽上下聲相呼迨今八月九月初楓林隔水紅凋疎秋塲稻熟聼蓬朴小槽新釀傾眞珠昨宵一雪飛璠璵逺山近山光凝酥羣峯突兀不敢覷銀壁照耀天鬼塗千金不須買畵圖丹靑縱有畵不如風景萬態朝昏殊天成此畵人難摹蹊荒圃廢幾朝夕一日築居天賜予四時逰觀心良舒考槃在阿歸來乎乃歌曰采於園兮籃有蔬釣於水兮筐有魚余之弗歡兮其誰之歡歟又歌曰惠風淸兮出有車蕓香芬兮讀有書余之弗樂兮其誰之樂歟【淸湖白沙崇山梅嶺髙門堇阜皆屋側山名】

石假山

潭溪散人方是閒眞山不愛愛假山呼童積疊石磊磈逺近便擁峯與巒晴嵐滴翠明前淸影掛壁方池邊色侵書帙日華薄丘壑坐上生雲煙雲煙收霏苔蘚緑山石傍頭更栽竹三竿兩竿韻不俗搖蕩淸風涼意足方是閒人當此時以假像眞人謂奇或來靜對酌美酒或來宴坐哦新詩吟詩捜索縈心脾酒醉落魄精神癡吟詩飲酒且不可況復局上爭枯棋不如對山撫鳴琴琴心三疊舞胎禽髙山流水存至音古趣澹泊悅我心老泉三峯爛木材百年沈埋安在哉東坡仇池九華石只有佳篇傳入集此山亦猶今視昔與我同生亦同沒

社日喜晴分韻得前字

夜來急雨淙飛檐脫驚紅日輝潭川棃花有情朝露重桞帶無力春風顚傍簾新燕低拂掠入檻戱蝶相聨翩今晨天气亦佳爾一春未見玆晴暄緑陰林下笑聲好簫鼓賽社祈丰年金穰屢丰豈不好米賤更苦人無錢太公九府法已獘楮幣印出私相權所司轉變無善策低昻用否難流傳縣官那更租稅急白紙不問黃榜蠲窮民非負實無有里正罰責殊可憐吾儂𨿽樂此日美釂白醉倒春風前卻愁煙雨暗春晚米價頓長民憂煎

挿秧歌

農夫戢戢淸波濶秧稲茸茸森石髮父兒呼喚手拔齊千把萬把根連泥四更乘月躅隴陌曉煙漸散東方白歸來喫得飯一盂擔到田頭汗似珠蹲身擘叢種入土不問朝昏與亭午肌膚剝裂肉起皮烈日才陰又風雨秋收幸值嵗稍丰糓賤無錢私債重連忙變轉了官賦霜雪凍餓愁窮冬吁嗟四民天地間服田力穡良獨艱寄言安坐西方輩汝飽不慚吾厚顏

醉歌

讀書求見古人心閉門不知靑春深夜來東風掃浮陰曉光薄林生遙岑搜尋不覺出門去緑暗溪邊楊栁路詩章立願不復作防景那知自成句歸途晤語誰與從眼前物物俱春工崇桃積李事已晚牡丹正麗酴醿穠白茶照人冰雪同紅茶燒空猩血紅金沙雨晴翡翠積海棠露濕胭脂重急呼詩朋喚酒伴髙堂共泛琉璃鐘夜防秉燭相對語謾道今人不如古古士放逹醒者稀今人不飲徒自苦

白山茶

白茶誠異品天賦玉玲瓏不作燒燈焰深明韞櫝功易容非世力幻質本春工皓皓知難污塵飛謾自紅紫溪莊捨讀癸丑壁間舊題轉眼忽十八年同逰十不存一滋蘭弟亦作古人拂拭灑涕幾不能去因誦歐公詩云人昔共逰今有幾樹猶如此我何堪以是爲韻感懷成十四章庚午四月中澣

維昔舊逰十有八春中間往來合散風塵詞翰在壁瞻之愈新憶我仲弟眇然懷人

吁嗟人生年不滿百天地囿形百代過客去日苦多來日苦窄我曷不樂慨念疇昔

丱角燈硯席是共春山朝吟秋堂夜誦棄背三年心骨沈痛幾夜見君似夢非夢

念昔童稚泛然若舟惟我與君孤詣同修博文約禮匪遨匪逰子方盛年遽赴玉樓

朱垣素壁醉墨漓淋虛堂重臨思古傷今文不忍誦盟弗可尋卽事卽物抆淚痛心

舊題墨妙龍蛇戶牖步驟歐虞模仿顏桞醉裏百篇冥捜九有天胡奪我張仲孝友

屈指友於秖今存幾自仲之去失此奇偉言不勝情心旌憤悱哀哉蒼天雨淚如洗

庭柯淸美無度今我來斯忽然老樹偃蹇輪囷剝蝕摧蠧朱顏舜華詎得如故

興念陳迹夢寐吾猶植杖風雩某水某丘日居月諸循環靡休疊爾遄邁曾不我畱

憶自束髮玆焉寓居載思載瞻宛不異初極目遐眺淸風穆如撫事懷人悲來感余

少生四方逰紫之水每有良朋見止遇止長哦伐木求友乎此樂以忘憂云胡不喜

維親與朋雜然滿坐華屋連甍紅紫緐夥半世重逰霧迷煙鎖慨然撫膺謬悠老我

念昔考槃碩人之薖琴豆觴酒寤寐嘯歌逝者弗返涕泗滂沱念彼不樂傷如之何

賢乎仲弟和樂且湛自我不見嵗籥換三百感交集憂心如惔山凝暮云回首不堪

舟行三章

桂櫂兮蘭槳溯流兮防洄天迥兮空明湍激兮聲哀水落兮石出路轉兮溪回鷗飛兮山淨魚戲兮藻開淹畱兮何爲盍賦兮歸來

扁舟兮容與浮雲兮舒捲波澄兮練橫山秀兮屏展散髮兮平岡濯纓兮淸淺皇皇兮何之路長兮悠緬早賦兮歸來迷途兮未逺

容與兮扁舟長吟兮閒情白石兮離離秋云兮霙霙我思兮先廬水潭兮山屏帳空兮鶴怨人去兮猿驚早賦兮歸來渉園兮欣欣

鈆山廨宇題壁

莫遣離愁相絆縈九州之外盡愁城酒頻挹注幽憂浣詩苦防搜太瘦生漠漠艸茵飛蛺蝶深深栁幄韻鸝鶊客懷未與成悤遽三沐三燻慰此情

道間池亭小酌

一曲芳池萬柄荷逰鯈潛躍水揚波竹孫楹檻風偏細梅子江湖雨正多凡物寓時俱意得謂予不飲柰愁何暫來徙倚又還去猛拍欄桿浩浩歌

太湖書懷

淸風起平湖白雲生澗陰佳時慘不樂羇思苦難任客子熱中腸浩然懷故林仲夏倐已過艸木郁蕭森萬物欣有托吾生何﨑念昔嵗甫冠自許雙南金只今墮危塗不如煙際禽山水所素願利名非宿心何當返故廬嘯傲蒼崖深兩鬢豈長緑勿枉吳霜侵

九月十八日夜夢賞春某氏園池賦春詞二首題柱

芍藥花開日漸長小閒理舊笙簧慿誰爲喚詩宗匠共賦畱云借月章

樓下酴醿壓架香翠圍帷幄覆池塘桃花浪暖魚成陣人倚雕欄到夕陽

古交行【並敍】

予因雲莊李逹先遂識漁隠陳惟定二公博學多材藝獲從之逰幸矣賦詩一篇以見意

君居京江頭我住武夷曲平生風馬牛道路幾重復防面情相親卜室欣相鄰傾蓋一笑粲恍然如故人君家義聚五百指堂上怡怡奉甘防收書萬卷不言貧撫防孤嫠甚勤止我家防獨與君似自我之出誰料理嵗晚圞未得歸感事捫膺但增恥知君念我畱客裏每見時能具羞匕心吐肺肝所同然尊酒論文日終晷古靈故家好孫子披覿芝眉因識李博洽多聞世希比頃刻龍蛇飛剡紙我慙學術殊不逮二君二君愛予心良勤交逰情鐘固以類愧以蕭艾聨蘭薰常恐此時心易變作甘醴欲君持此心淡若秋江水古人心交尙道義今人利交尙權勢古道於今何寂寥傷心不識古交意兩君姿質俱精金百煉不攺色愈明兩君體性如美玉渾渾厚厚蘊諸櫝上映亭亭巗上千嵗之孤松下方磊磊丰山百世之霜鐘松靑不變四時色鐘鏗一朝振文物予何人哉得附驥勉勉詎敢自暴棄日莫長歌伐木篇三復詩人琢磨義

蕭長公來訪示以諸公詩卷謂與予逰從之久不能一辭爲贈頗相噍責予賦之不可辭亦不可皆有說焉名章俊語前後相望無類次乎其間是覩西子之容而自增醜耳所不容卻者予年十五時海山官丁受琴於長夫今予年四十與長夫有二十五年之舊辭之弗作其可乎因書長句

人生立志各有癖浹髓淪肌療無術君不學少年奏賦明光宮又不能桑麻谷粟去作田舍翁苦心竭慮淡泊音手攜三尺緑綺琴七弦指下鏗然鳴於以求見古人心古音寥寥失微妙鄭衞淫哇競蟬噪君獨優防夷愉廣厚而髙明鼔有虞氏之南風賡之以文王宣父之操若人來索便與彈略不訑訑見顏貎絕之不作衞次公卻之常嗤戴安道顧我與君幽趣同海山尙憶初相逢我時十五始冠巾君亦壯年气如虹夜擁衾月流空促弦初學調商宮別來二十五春風我猶故吾君學通五音六律知者稀一生辛勤造精微心存至樂物莫移殆類聞韶子在齊洋洋盈耳不療饑任從妻子相號啼浮雲栁絮無根蒂世事乘除幾榮悴祗今物我俱忘情與君同尋方子春【衞次公善琴京兆尹李齊運遣其子與逰請授之法次公拒絕因終身不復鼔】

溪橋晚步

一帶淸溪淺漾沙松橋橫渡野人家平林盡日霜風勁楓葉翻丹似落花

和張政仲見寄三絕

柘山盡處卽屏山若隔蓬萊弱水間伐木歌餘凝望逺此心翻羨白雲閒

故人別去復一月三絕詩章寄我來我有靑州六從事已令挈至待君開

藥畦菜圃足秋雨菊徑松坡未就荒請命當年嵇呂駕便同看劍引杯長

演平渡度侄別入城

前溪積雨浪拍天人立沙頭催渡船溪雲貼水濕不起岸栁凝愁絲亂牽石泉涓涓響澗谷山樹濯濯延雲煙客程東西風袂翩去者自去還者還【旬緣切】

政仲畱飲醉書長句

春歸無計堪畱連川原暗緑屯雲煙涓涓澗谷聲潺潺夜來急雨春風顚天公知我愛山癖晨光薄林曉日出浮陰掃盡山屹立疊嶂層巒凝黛濕此時來訪故人居羶葷爲我開兵廚眞珠滴槽不用沽沈酣相忌於江湖我不如阮公籍相逢一醉六十日君莫效陶淵明欲令明朝重抱琴且須相從痛飲師尊前落魄同襟期何如沈沈深夜剪韭共春酌細誦工部生前相遇銜杯詩

送連景昭歸三山用其韻

秋風乘興下三山不憚馳驅渉險艱別酒醉來仍更酌徵鞍發去且須攀身安豈畏路千里道在元知命兩間從此莫教情斷絕尺書頻寄塞鴻還

得意難兼熊掌魚功名隨分勿求余或先或後時而已將廢將行命也歟理性明中閒念慮雲山深處著田廬君歸政好攜妻子泉石尋盟飽讀書

侵曉書懷四絕句

石泉宵泠泠淸響雜寒吹恍驚山雨來醒我一覺睡幽虫聲喞喞感此秋夜長起坐彈鳴琴蘭釭炫餘光披衣啟外戶晨光淸可挹緑樹閟蒼煙遙認楓葉赤疎星澹河漢防防在秋水微瀾漾殘輝曲沼過逰鯉

田家

稻熟田間笑老農咚咚村鼓樂時丰新篘自酌花盈椀醉倒扶攜夕照中

堆槃野柿間山棃酒美雞肥稻滑匙婦子團圞常見面一生寧識別離悲

環洲江氏園

欲覧環洲勝維舟步石磯踏丹隨野色穿翠任春霏地迥知山逺村彎覺水圍東風輕薄甚桃李亂荊扉

將口道中

沙平路軟足力健麥細桑柔春意深緑水一灣浮野鶒靑山兩岸喚幽禽

妙湛寺

山徑盤紆露石根一溪流水兩山云齋余緩步靑松下輸與蕭閒老惠勤

晚望

晚雨逆溪上寒云傍山飛白鷺去洲渚潛魚溯灣磯舉頭行迹少惟見暮樵歸

溪園

溪園辟平疇左右接林麓沈沈水浮堰泛泛潭轉曲果木漸成行臺榭亦營築何時東風來吹滿枝上緑

栽竹

緑筠移種不多時添我溪南一段奇防看明年春雨後滿林頭角籜龍兒

種梅

隠淪衝寂澹生涯芍藥櫻桃厭艶華剔亂剪緐疎影瘦臨溪只合種梅花

書懷

園成日以待東風緑李黃梅已間叢種竹自期千戶等舉杯誰伴八僊同機忘鷗鳥情相狎興適琴書趣獨窮坎止流行隨所寓樂天知命一閒翁

簡康侄求先君石山

見好山如見髙人遁世冀繭淸淨身見拳石如接佳友手摩挲愛逾瓊玖我生嗜好不有冗長物寓意蕭閒只在靑山並怪石往年都梁得靈壁名以催詩延座側去載還自嶓冢江女媧溪頭才落防山靈見知情不凡乞我淸波一塊川墨塗巉巗屏山嵳峩髙云衢五畝下著吾儂居窻扉面面挹山色眞山假山互崒舊蔵英道數峯碧怪怪奇奇總拈出一丘一壑在胸臆煙雲盡向空齋集君家一峯良可惜埋沒庭除沙土蝕尙思阿翁存手澤何不遣歸慰岑寂楚人亡弓楚人得在彼在此理則一小詩代簡言從容子心坦蕩詎執違與從儻令長須勤送似待予大書特書榜曰飛來峯

宿興國寺方丈與客對牀

世間何事能感人詩人題詠爲多情我亦執筆書長吟詩吟未竟情已盈古稱白頭如新傾蓋如故何似秪今握手見肺肝開口無毀譽古稱共君一夜話勝讀十年書何似秪今對牀談子虛醉歌咍臺笑盧胡昨宵春月如畫明與君聨詩到三更今宵夜雨如傾盆與君齁齁直到街鼓鳴醒來莫問陰與晴但聽檐澑飛泉聲明朝又作穿雲行巾紗杖竹鞵芒輕遇酒酌彼兕觥逢花賞其芳馨見賢者如接芝蘭對俗子譬之蚊蝱勿與物忤競勿爲事絆縈陶然樂吾眞是謂羲皇人是謂葛天民秋池曉步敗荷萬柄一花挺然可愛伯益賦詩和韻錄呈元翰敬叟君明季僊求同賦

蕭瑟秋池撼曉風江妃旋斾水雲空未教零落千擎雨尙借柔酣一防紅獘蓋髙低騷客賦寒衣裁制楚人工誰憐夜枕驚殘夢恨在緐聲防滴中

楚騷有正有反予旣以數語詠獨開荷花諸公寵和工甚輙拾余意反作一章

一從炎暑變秋風識破維摩色想空豈有三乘無盡法尙憐孤艶十分紅惟慙寡陋吟懷劣卻愛諸賢句法工共倚欄桿休悵恨典型猶在四筵中【予有金荷少刻當出之侑觴也】長句簡敬叟季僊兼呈端夫申父晦仲

士生樗散甘嘉遁頫首衡茅敢尢怨良朋益友肯顧臨講貫漸摩篤明辧年來瘖啞瓶守口俗子污人如避箭論交謾說笑金蘭厚貎深情半譏訕念君與我情不薄一忝從逰一親眷朅來終日坐書樓喜劇論文幾昏旦麯生風味亦不惡抵死絕交良可嘆胸中磊磈政須渠吻噪腸枯賴澆灌孟公舊不論升防驚座丰姿發奇觀富文博學子防子秀楚翹英穎鋒見吾𨿽不敏逐後塵斬將搴旗共酣戰只今便造無何有相與神期遊汗漫旣無三雅伯仲叔不有巨杯觶角散請觀管輅揚子云欲作九原誰可喚酒不離唇元乃就三防頓傾辭綺粲二公洞逹疏通豪妙語仍煩下一轉養浩堂中顒惠然急吐才華染柔翰

余少日不能持養志气所暴多失邇來方喜問學之有益也近築小樓藏書樓之下建堂名曰養浩七客落成以善養吾浩然之气分韻得气字

吾非北宮黝挫若撻諸市吾非孟施捨量慮三軍畏一墮刺客流一入力戰士知一不知二遂與聖賢異周孔得其傳偉哉孟軻氏講明不動心因問發奇祕气壹則動志志一則動气浩然得所寄知言有深味嗟予篤學心一暴十寒廢立志苦不早少豈逹玆義所適昧善惡幾溺彼功利事情更歷多晚乃能自礪日用根本原至大至剛意餒然行有慊何謂塞天地服膺先格言造次顚沛是

與政仲端夫敬叟季僊至舊圃采采芙蓉金菊之妙時之所當艶者江梅海棠爛然照目可無數語紀之爲書長句

秋陽杲杲秋月明秋風泠泠秋露淸蕭騷池上萬松竹鳯笙龍管吹秋聲山亭與客坐夕陰眼照萬象前橫陳一年好處在此好妙質欲紀難狀名那知天上詩酒星翩然馳鯨來玉京浩然相對發奇思句法普現千古情詩成不用世間語五言七字虛皇吟霞明皎皎芙蓉城香霏楚楚月魄精海棠婉孌鬭緐艶江梅冷淡同芳馨東籬采采萬疊金西疇更刈千頃秔人生得此亦不惡措辭莫謾悲愁生先生年來眞脫俗看破世間榮與辱胸懷坦蕩適四時豈但芳華競馳逐秖今忘物物忘我物我兩忘機印可不知門外秋水深不識紛紛朝市心搾頭新篘蟻初熟芡盤剝珠茭切玉是秋是春兩難分折花薦酒酒痕濕萬緣空處罷休休八表神期汗漫逰醉鄕廣大塵世促明日酒醒詩載續

和劉伯益嘲菊韻

虛隨斗轉屬中宵艸木淩兢菊粲條錢疊夕陽金偠防蘂浮秋露玉鐫雕不隨俗子媚時好長伴幽人避世囂冷炙殘杯愧徴逐曲肱只合友顏瓢

康侄招飲出示古洲所寄盆梅囑坐客賦詩分韻得言字

嵌空奇崛石一拳緑蒲攢劍森且蕃虯梅屈折龍蜿蜒蒼榦蘚蝕低盤根瓊英已露冰樣白香气便覺淩芷蓀吁嗟培養幾嵗月巧奪造化移小盆晴諦玩意無斁搜索物理究所原方圓髙大僅尺許典章文獻皆具存橫斜疎瘦無不備宛若老樹生山園鄕邦疇昔少曾見此花何自來幽軒云是古洲老詩伯親手植此冰雪魂不忘交舊情好宻春色分遺歸山樊吾家小阮亦好事美不獨擅招弟昆更呼賔友同勝集羅列槃饌開罍尊舉杯對花與劇飲情話欵洽相笑言歸來漸是東方白醉防欹傾風袖翻

飲東屯庶侄家賦臘梅和陳簡齋韻

釋迦黃面禪可誇色想燻漬霜中葩不然安得白玉蘂而乃幻此黃金花信知造化眞有法蜂須釀蜜蜜釀蠟蠟凝花房丰不腴桃李漫山焉可如緐枝摘索燦栗玉吟捜西郊信杖扶少須夜窻疎影掛明月是蠟是花君自別

北山園山石爲形勢買盜夜半擇其尢者竊去累日懷抱作惡賦詩以紀鬱鬱

素志薄利祿壯年榮林丘種樹疏間泉鑿沼開中洲堤平水彌漫徑繞竹淨修梅塢夜月亂松岡曉風飂猶以景象淺欲廣巗壑幽疊石類奇品置身將侶儔磊塊質偉特嵌空神雕鎪廬阜幾上得巫峯坐中求每想雲气噓遂覺煙練浮曵杖日以樂縱懷吟無休一朝失警巡赤眉行盜謀夜半負之去公然從狗偸撿視所冦攘嶙峋防其尢此情實難堪遣命窮蹤由風聲𨿽有聞形勢莫可捜吁嗟世道防人弗士行修竊玦入志慮攫金甘輩流不念溺所習竟爲前哲羞今吾理自諭委心任去畱甑墮𨿽不顧璧歸猶兾收

送術士周柟歸東陽

射防彈冠莫浪言經丘尋壑且隨緣誰能守分閒居世自斷此生休問天久矣知君該妙理今焉過我話流年嵗寒事業相期重欲植孤松驗果然

春夜對月彈琴有懷

一春春雨連春陰今夕何夕月滿林舉頭遙望星漢碧皎皎明鏡懸東岑欄桿浩嘆三顧影有酒有酒誰與斟我思兩弟怨以喑邈不可見愁締心含愁更奏緑綺琴匣中埃蠧塵土侵解弦更張試促軫怨入懷抱難成音兩君靑春竟瓶沈天濶悵望商與參髙髙在上杳難詰矯首涕泗憂思深欲結今生未了因尙蘄來世盟可尋君逰九泉聞不聞安知阿兄心悲吟

瓊花

團簇緐英玉碎圓露晞日暖欲生煙親從后土分奇種不是人間聚八僊

蕃釐觀裏舊經逰五月曽看緑葉稠今日家園玉摶樹春風吹夢到揚州

送庾侄親迎延平李先生家

庾郎吾家千里駒朝莫勤苦讀父書少年綽有老成態月旦考訂評鄕閭明當別我擇賢妃【去聲】結束琴劍誰挽裾春空吹晴惠風暢煙艸防色和气舒野橋融泄桞絮合石岸慘愴鳴鶢鶋乘龍有期弗獲餞數椽政葺淵明廬旅愁防思莫排遣離恨掛臆難掃除況當春晚气暄淑著人欲醉甘醴如修程所囑善養攝禮畢蚤辦雙輪輿婦翁傳道世大儒習俗再使淳古初稔知賢舅繼家學子如從之師有餘歸來阿叔待審訂義路禮門從廣居

傷歌行

原原而來白日跳丸莫可畱混混而去靑春過隙不能返誰憐生者長自懽不念死者日益逺吁嗟此理從古然世事浮雲共舒捲我生顧影空伶仃鴈序零落如曉星悠悠天道不可語黯黯悲恨無時停可堪嫠婦束行李挈取稚子同歸寧

夏雨嘆

君不見去年六月田作兆拆禱祠乞雨徧村陌時當饑饉民不聊糓貴有錢無處糴今年六月嵗幸丰十日一雨五日風市積粟米價不長有谷無錢人更窮吁嗟此道孰識測街頭細聽老農說往年兵興錫賚多官防頒行姑濟急舊防旣收新防降所司稱提苦無防朝廷明許同見錢便當流轉同貨泉不應州縣首逆防榜示墻壁徒紛然庫頭令賣小印齪輸納租稅私相權【邇來輸納租稅並用就官庫買否則弗受反視官防爲私物而不用】非錢買齪用不得執幣嘖嘖煩有言遂令百姓愈惶惑行之與否誰使然小臣空負濟時術閶闔九重無路入何當奏計承明廬傾倒賈生長太息

廞庭自三山送荔枝分韻得湘字

炎精孕秀儲气祥荔枝結實魁羣芳我有猶子客南服千里眷念情不忘星馳走寄一千顆伏暑火熾勞取將筠籃初開气芬溢稍覺四座浮淸香驪珠燦爛光奪目雕盤飣餖羅滿堂先廟未獻不敢嗅色味𨿽鮮那敢嘗少須祀畢分送似賔友拉至紛攫攘綘囊初剝拆霞縷玉臉旋綻流天漿手持柰此水晶粒地積更詫云錦裳海鄕因記少日好繞樹食防髙價償婆娑碧緑擁平野丹苞縠皺暉朝陽初驚星火爭燿熠久訝彩鳯爭翺翔薫風吹開碧雲葉緑水宛類翻頳魴只今老大將底用食此感激意故長君不見方紅陳紫列紺緗三十二品裁中郎丁香核小味甘潔何似釵頭十八娘天生美實限南北長安路逺價愈彊只今生食享至味不數家漬鹽蒸方又不見宣靖文物全盛時貢輸不減開元唐輶車縱橫繡衣使海內騷動封紙黃妙品人家那可得置以走轍加浮航似聞供上祗纎悉往往盡入公侯王驪山往事不古鑑艮嶽馴致烽煙狂祗今故老尙能說空使悲憤縈肝腸書生不負醫國手賦成何日奏明光不如且喚吳姬輩笑擘輕紅入醉鄕

梅花自秦漢而下無一語焉至宋鮑參軍照始賞其韻而寓之詩然則梅之見於賦詠者實自明逺始也用韻二首

落梅

片片玉零亂寒風生驚嗟凍雀相飛鳴俛啄苔上花鳴飛饑腸不能實卻上煙梢照斜日愁逢冷淡太寂寥不似春風艶陽質

蠟梅

色異政自貴香淸未堪嗟靈蜂擅造化幻作姚家花丰姿輕明體充實染透薔薇毓晴日從稱紫暈黃檀心桃李依然是凢質

二月二日東屯感懷

春波渺渺桞依依芳艸侵街蛺蝶飛萬景橫陳空物是一區幽僻念人非沈悲逝者去不返自挽已而今曷歸回首鶺鴒原上路感懷贏得淚沾衣

野館

野館春歸後橫塘度桞綿輕風翻麥浪細雨落花天艸褥迷三徑苔紋疊萬錢山禽自呼喚水竹倍淸妍

閒居卽事

山水縈洄處士家春林環合翠交加行吟溪岸牽垂栁坐倚欄桿數落花萬卉萬葩天長養一丘一壑我生涯長瓶芳艸陶然處不向愁邊感物華

紫溪莊卽事

嶂碧楓丹色倍鮮路回煙裊認前川霜陰釀晚意將雨風厲裂云時見天古木葉雕烏矍鑠平田沙泠鷺聨拳稲粱割盡村原迥落日牛羊傍水眠

雲際峽中

野渡煙迷谷寒潭水漲沙入云千萬岫出塢兩三家澗古泉仍石山空菊自花栁塘冰欲結相對秖棲鴉

西巗觀瀑水簡沈莊仲三首

云潤衣裾夕露霑懸崕一水散疎簾精廬隠約靑山下縹緲飛甍出畵檐

踏石穿雲野興添傍崖昌歜緑纎纎幽人近得安心術擷滿湘籃意未厭

暮云新月一鉤鎌歸路溪風動碧蒹美酒不妨車後載夜深無處認靑簾

窰前小酌和外舅韻

五馬旌旗去路長筍輿穿翠度羊腸霜餘緑橘漿尢美秋晚黃花气倍香勝景形容詩入詠羇情排遣酒傳觴風流太傅何須詫獨載東山窈窕娘

題壁

午日栁陰正曉風花气新川明魚泳水林靜鳥啼春

逰九曲

三十六峯髙挿天來逰誰不慕眞僊幔亭舊事隨流水空自溪頭喚釣船

武夷山

十年不到武夷山幾與神仙絕往還九曲依然靑嶂裏一峯仍挿畵檐間潺湲野水溪隨轉縹緲秋云意自閒我見溪山渾似舊溪山見我鬢毛斑

鵝湖道中

去城十里路盤紆幽徑平岡駕小輿認得鵝湖山下路緑松巗畔擁僧廬

分題得雪浪齋石

四海廣大萬山立奇怪崒幾巗石棄而違者庸有之愛樂【去聲】每恨沙土蝕忽然一旦獲所遇刮垢磨光呈美質騷人諷誦脫諸口世寶不減和氏璧東坡居士豈好奇偶爾得之心良怡巨盆沃以淸漣漪脈絡雪浪縱橫施平生我屢哦此詩恨不見石心飛馳何人志古墨寫迹剡藤染就貼東壁似是而非不可知誦詩對畵長嗟咨

伯益以玉舟相酬酢席上口占二絕

新年殊未有吟捜美酒醺人不自由多謝主人情意厚玉舟三度轉船頭

元正講禮詎能忘便辱畱連設酒漿笑指一船春盎盎嵇山應未愧知章

次劉伯益三詠韻

方竹

煙梢修矗畵檐低春曉叢疏緑玉枝節立孤髙虛靜處身持敬義直方時淸風戞玉聲搖佩明月篩金影散墀寄語幽人勤愛防莫教斵削俗髠知【世云削圓方竹松間喝道花上曬裩皆殺風景之甚者俗髠事見李衛公雜說】

耐冬子

雪裏婆娑結子低山童應亦訝卑枝幾年開落慙無取一日捜吟信有時紅實累累臨曲砌丹苞蔟蔟耀幽墀古今未見多題品卻恐君詩取世知

金鳯花

鮮華五色趐飛低不比防常鵲踏枝徳茂翺翔丹穴日琴淸調弄紫庭時羞同雞鶩喧堂宇笑把金銅鑄殿墀何似花間自生長幽芳端不在人知

度侄從事行親迎之禮於傅氏朋舊各賦詩贈別老叔𨿽淒涼阮巷老大謝家可無數語以餞行色

曉露沁桃臉東風搖桞絲小雨斂香塵山川發華滋今晨天气新滿路春融怡祖餞賔從懽喧嘩車馬馳問云何爲者吾子有所之所之道匪遙求友貴及時婚婣古則然制禮今或虧琴瑟因好合蘋蘩尢謹持擇耦得賢柔令淑全婦儀豈但榮已身實將慰母慈冰翁君子儒材術世吏師聽訟鑑燭物明不差毫釐子旣獲晤承朝夕廣見知士生三日別猶以刮目爲此行諒經月歸計春仲期非吳下阿蒙行可驗措施心廣體自胖勿溺小智私門戶要人興責望夙所蘄廟見事惟謹遄邁毋或遲語直殆逆耳願當深致思

寄謝叔通宗兄題耕隠詩韻

云隴躬耕新雨足東阡南陌水奫淪市朝軒紱秋多事鹿豕漁樵欣與鄰我欲爲謀三畝地【東坡詩借我三畝地結茅爲子鄰叔通云亦欲攜家相就住尙堪同作耦耕人】君能來共一犂春蚤知世路風波險俛首無令愧野人

寄題吳介夫專壑七詠

壽蔵

負鍤劉伯倫坐壙司空圖誰爲後來逹息庵與之俱

息庵

日出機事生日入羣動息吁嗟利名子逐逐何所急

止宿

大路古茅塞問津欲何從雞黍相欵畱賢哉植杖翁

負閒

鐘鼎本玩世富貴徒苦人何似天地間蕭然一閒身

洪澤

酌彼洪澤水吾知非盜泉舉世望甘霖喚起神蟄淵

橫舟

山崦少人渡夕陽橫釣艖顚風捲重陰急浪揚層波

專壑

竹原與艸堂轉眼事非舊一壑今獨專造物有付授余讀林子仁詩云君心恨不走天涯不比衰翁只戀家最是橫塘黃葉路今年無伴折梅花時吟此詩念劉伯益未返偶檢校前村南枝的皪已三花五蘂矣忽伯益自黃檗歸訪余折歸挿玩知友朋之念有同然者對花劇飲用韻述懷

梅邊春興浩無涯長憶西湖處士家我政念君君過我夜窻同共醉疎花

妾薄命

佳人命薄今古悲苦樂在人知者誰鏡鸞窺損春黛眉洞房不出藏繡幃二十許嫁豪家兒阿爺已受筐篚儀心旌暗許良人隨那知中道前議非父母反覆志願違嫁歸只得隨身衣金幣妝飾無所賫婦徳婦容𨿽守持阿姑色厲妯娌嗤良人輕賤恩意虧春波不似鴛鴦齊春風不如雙燕飛妾非無聲不敢啼妾非無淚不敢垂此身自恨生不時怨讎父母將何爲不如攜將六尺帛黃泉防行與世辭父母安用深致思此身期與良人知

中秋分韻得云字成三百言

今秋苦淫雨漲汐添溪濆新涼值月夕宻靄髙燦雯稽首告天公懇念心良勤天公知意誠感應若有聞須臾檄丰隆蘋末生鱗紋庭臯一震拂隴首飛秋云忽然朗穹昊萬象防奇勛舉頭見松梢光照艸樹分乾坤兩瑩徹爛白無邊垠我歌忽如狂我醉茫如薰桂酒雜椒漿醖釀騰馨芬皓魄耿素懷幽思殊不羣泠然冰雪腸頓醒麯糵醺便欲浥沆盤饌遺羶葷遙望瓊樓僊霧綃靑霞裙何當下招呼上徵離塵氛去年當此時浩飲逢諸君今載復肯來持杯共論文相從豈無他羣聚徒飛蟁茍得嗜利輩抑何掛牙齦豪傑所願交黃金勝千斤喜得詩謫仙恨去髯將軍眾子賢共推奚用區蕕薫愛客綽祖風滿席生歡欣參橫斗轉杓魔祟相紏紛欲眠君且去陶語吾亦云慷慨有大劉浩气充棟棼十觴不能醉餐嚼無餘臐鳴雞忽唱曉杲日東方昕歸路襲桂香幽巗麝沈焚

賦祝次仲八景

瀟湘夜雨

移艘系灣浦傾篷聲更豪謾起湘妃恨長歌靈均騷曉汐漲何許微茫泛江臯

江天暮雪

云癡天四合宻雪灑石矼野渡滅行迹岸沙橫孤艭誰憐鶴髮翁披簑釣寒江

山市晴嵐

貿易足魚米相逢話桑麻村墟人蟻紛日夕山气佳酒賤醉甆甌樵漁自生涯

煙寺晚鐘

鐘聲煙際來佛屋棲雲端回飆度崕谷疎韻出林巒東岫上明月歸僧濯淸湍

漁村晚照

輕簑著篷背日暮漁者還新月印淺水夕陽生亂山誰歌采菱詞隠隠過前灣

洞庭秋月

木落露君山空明夜气浮冰輪揩鑑淨皓彩漾波流空外數聲笛孤吟人倚樓

平沙落鴈

水落洲渚濶天寒風雪防自云排序下聚翮與沙依饑啄蘆葦根何時稲梁肥

逺浦歸防

歸鷺林邊白落霞天際明蒲帆載風急徵棹逐漚輕稚子江滸遙聞嬉笑聲

僊洲呈劉伯益沈莊仲

杜門久經時老我徒謬悠平生山水心汨汨不暇謀今辰定何辰木落風露秋忘懷兩佳士共約來僊洲杖藜欣躋攀空蒙翠煙浮解帶小盤礡防勝還經丘捫蘿坐石冷俯澗穿林幽露重巾屨濕涉歷靑山頭瀑泉盡生寒晴雪散不收蜒蜿下大壑一闖千丈虯歸來坐危亭興與孤云畱野艸爲誰好巗花徒爾愁昔賢有遺蹤俯仰嵗月流慨嘆不自禁陶然聊消憂

宻庵題柱二首

淸鐘靜室破寂歷灝气空山生泬寥長林風送澗水急聒枕宛似春江潮

五更淸夢雞喚醒八月好景詩爲催秋虫夜靜野禽語風木天寒山雨來

責庲

我生不辰八嵗孤伯父薨逝叔父無長才十五立志苦不敢怠惰知讀書汝生父子不識面母慈育字如捧珠那知汝更命苦極八齡甫及母亦殂幸有阿叔相持扶叔亦痛念同气余辛勤鞠養力盡瘁五載爲汝六請師固知門戶要人興切切訓誨口欲枯有言弗聽日益懶乖劣气習移下愚朅來值我有行役恐汝質變爲小夫攜俱不憚數千里跳走健勝猿與狙水行爲汝愛江湖出陸每愁山險紆川途憂愁念慮苦摩拊豈啻親子如傍舟終日撈蝦魚坐輿人夫肩【闕】

呶徒自費牙頰事不獲已施鞭蒲潛窺諦視不少攺謔浪笑傲仍前初聖經有味懶不讀對字粗曉平側呼吾家七世身業儒忠孝學術誇鄕閭汝當更明所自出挺挺當代文公朱不悛只爲先徳羞失教何異犬馬豬稍長面目益可憎儕輩戱弄人見疎我今極口復汝說速宜悔念毋忽諸嬉逰儻更不檢束命也柰何吾已夫

光化儲丈晨興摘郡圃桃見惠每顆有重十三兩者他州未嘗見頃讀鄴中記勾鼻桃有重二觔者每竊笑之觀此信不誣矣光化去京止六七百里且地脈肥沃疑承平時得種來植

金盤磊磈大如照乘驪珠未足誇大矣芳苞含美實爛然紅臉燦朝霞胭脂細擘漿流液珠琲輕揮露帶華一洗宿酲牙頰爽瑤池如宴母僊家

安康中秋書懷

去年中秋吾廬成月華逾晝風露淸今年中秋來安康風涼雨冷天無光去年把酒諸子與月落尊空未歸去今年把酒興如故有月無月不須慮婦翁歡喜婿逺來阿婦見爺雙靨開是風是雨是明月管甚陰晴與圓缺但願吾身益彊健莫使骨肉嘆南北

七禽詠

貫錢石八豆

貫錢石八豆充腸備粱糗飽嬉逰手兒初不事耕耨好衣好食街市女汗珠滴滴田婦苦夫耘婦餉日卓午朝夕南山捕虫防

不如歸去

不如歸去愁緑怨紅春欲暮汝勸行人歸行人勸汝住鳴聲不住良苦辛啼得血流無用處不如歸去吾今歸千聲萬聲爾何爲

泥滑滑

泥滑滑泥滑滑前聲住後聲發不道去年冬沒雪今年春早已三月月如金日如血大麥小麥盡枯竭使君祈禱走阡陌汝切勿啼泥滑滑

行不得哥哥

行不得喚阿兄向晚夕猶悲鳴坦坦之途萬人履跛鱉不休跬千里汝行不上可柰何日暮途逺無蹉

姑惡

姑惡姑惡家道立汝爲人婦供婦職婦徳婦功汝不能抱恨歿身空怨抑不化秋栢食不化山頭石化作春烏鳴號呶何苦極

提葫蘆沽美酒

提葫蘆沽美酒酒美欲沽何處有官醪道逺不可得村釀濃酸難入口況當春暮暄暖初沈浸醲郁醺體膚客中醉倒無人扶

早耕早布

早耕早布節物如流春色暮金房土瘠無稲田布耕播種【上聲】種【去聲】何處一春焦涸旱無雨麥穂藏頭猶未吐麥穂不吐人不憂粟田再種秋可收只愁夏料欠輸納悍吏坐門官不休

鄖鄕舟中睡覺書懷

晴空揚沙春茫茫栁絮匝岸東風狂篷窻兩畔髙挿起收拾萬象供吟章眼中物物盡詩料應接不暇勞迎將睡魔欺人晴晝長坦腹一枕追羲皇醒來意興難說似石鼎細味煎茶香江花無情爲誰芳江艸緑嫩肥牛羊彌彌渺渺水曲折逺逺近近山低昂客懷邂逅良未惡隠幾抱膝聊徜徉故人念我天一方我亦千里遙相望相思用情何日了帶圍寛剩羞東陽不如且理文字五千卷捜吟拄腹撐枯腸

甲口翫月

山頭團團上明月偏與行人照離別月華只是防常明照人離愁愁思盈千古萬古是个月如何有愁有歡悅君將此理細推防悲歡原自由人心

蜀口枕上

淸嘯孤猿半夜啼子規山狖共酸悲水風露月煙江冷正是離人睡覺時

淨口二絕句

一江春水緑油油繞盡春山去不休愧我虛舟無定著追隨曲折與同流

修修野竹碧瑯玕亂石懸崕劍防攢貪看野禽穿緑樹不知船已過前灘

釣磯舟

可以賦新詩江淸釣石磯船移山勢動灘急岸形飛雲日林紅薄晴煙野翠微長歌漁父句世事付蓑衣

溪亭醉臥用季僊韻

客眠幽夢永花气著衣深枕借溪中石雲開體上衾醒來揩亂眼風雨滌煩襟得句無人解惟予識子心

次溪園紀實韻

隨地安身樂有涯萬鐘於我我何加左蠻右觸眞成幻浮利虛名縂是花艸茁玉英新藥籠火添金鼎舊丹芽異時相見無驚訝漆防雙瞳臉瑩霞

新霽和人韻

晚天未霽煙張【去聲】霧浮埃蔽空云擘絮西山逺掛月一眉澹澹寒輝生綺戶須臾仰視天中央淸飈震拂銀河光人影在地林影散月出皎兮星斗燦

次叔通推官見寄二首

海錯園蔬富矣哉杜醪龍壻一時來放杯停筯初何似經造無何半日回【時恵王家酒鰕菜葅】

君比昌黎頗似之號啼不問但吟詩貯儲甚愧鄰僧誼不與盧仝更與誰

久雨秋懷二首

孤云野鶴情自在碧水丹山人易安哀鴻獨叫暮天濶宿鷺雙飛秋雨寒蔗林遮眼靑到市桕葉漫山紅隔水不將濁酒急驅除滿意風光誰料理

漢陰抱甕自其志彭澤折腰非本心碧梧委路霜信早黃菊防籬秋气深稲場可羨西疇老紅釀黃雞醉翁媼自笑吾儂計太迂愁滿吟懷詩未了

再次叔通來字詩字韻二首

秋云冥冥未開霽搔首懷人人未來特地送將雙鯉去果然換得兩詩回

誰念溪翁我念之折腰爲米見諸詩春秧夏穟苦縈抱不似東坡更似誰

次叔通見寄四首韻

萬箱未獲交徧謫積雨不趐三日霖如將翳處日忽露似欲霽間云復深況當邊報置郵速詎識老儒憂世心讀君詩罷三太息嘿不晤語行磵陰【苦雨】

掀髯停杯一問之細讀白柄長鑱詩我生托子以爲命世路艱危徒爾爲北闕不才書莫上西山有味去何辭流風餘韻只在眼須信古今同一時【乞米】

江山到眼一披豁世念攪思三宜休文章苦心費雕琢嵗月老我徒謬悠欲譚圓覺識佛祖更希超舉期浮丘宗盟暮年味嚼蠟灰木萬念空煩憂【退休】

周遭山五峯環抱潭一曲溪頭植楊栁山下栽松菊盈阡防防香繞捨棃柿熟歸來書在牀出去云滿屋蕭散樂予心可謂享淸福【晚福】

東屯莊監秤六言三首

讀書不執箋注治生奚用丰財詩吟一首兩首酒飲三杯五杯石田茅屋無恙不與亂生蒼苔

天末鴻飛無際沙頭鷺立倍鮮霞明東崦个裏煙抹西山那邊上馬吟詩未竟舉頭望月俄圓

割盡黃雲萬頃舂成玉粒千倉出甑香粳滿捨壓糟新酒盈堈田家慚愧時熟官賦催徴可償

邀趙行之陳敬叟未至四韻速之

一別親朋嵗月催衿連袂屬肯俱來交情聊敍慇懃意野隨宜三兩杯新月窺檐頻起顧淸風動竹幾驚猜碧雲日暮山環合竚立柴扉首屢回

陳洮湖取古今梅詩自鮑明逺降至今日名勝集中所賦悉和之凡千首計三十六卷十日然後讀畢用其敍中四韻和題其後

照眼梅花雪作堆陰厓寒谷帶春回千篇墮我吟邊去萬里懷人書未來繞樹政須捜苦語攀條那忍負芳杯長鑱幾度鋤明月盡是劉郎手自栽

和林處士梅詩八首【有敍】

和靖梅章傳播今古洮湖賡和發越詞華殆使後人不復敢措諸辭然人各有懷吟各有趣何遽縮气令𨿽千篇抑未爲富焉異時騷人詞客吟賦不已吾見其少也未見其多也偶夜醉一筆和成不自知其句語云何吁是豈予之言哉梅慿言於予者也諸兄亦將爲梅所慿矣毋作寒蟬致梅姍哂

年年江上見梅時憶著西湖處士詩香暗影疎淸到骨水邊籬下雪融枝可知寒谷先回律防是東皇肯與私竹逕松扉畱作伴莫教風伯肆狂吹

芳菲猶未露春妍已是梅開溪上園香靜細參花外意眼明應笑霧中昏自憐拙思污吟筆誰賦新詩入夢魂風味滿前難料理急招佳客對開尊

梅花濕露未全幹靑女橫陳故作難夘醉醉如申醉醉晚寒寒似曉寒寒園林雪後淸孤甚京洛塵中子細看自是丰神無與比肯同桃李戀雕鞍

寂寞吟懷誰與開前村除是竹邊梅淸尊撩觸香三嗅短日吟捜腸九回石路與風隨袖入茒檐和月上窻來【謂暗香疎影】幾畨客散庭空處獨倚寒梢更一杯

犯寒不怕雪防頭蹋石穿林不暫休千首詩成千首意十分春瘦十分愁飛添宮額妝同艷斜挿鬢云香共畱勉續淸吟知筆弱苦無風度恐花羞

雪皎花明夜不迷借光何假更然臍詠吟自我形長短斟唱從渠付淺低誰識標梅詩什賦絕勝紅葉禦溝題明朝杖履山行去約束牛羊勿踐蹊

一樹才開玉未殘忍些風雪耐些寒不須俗子聨翩去政要幽人自在看白玉堂中春信早黃金琖裏酒防幹後凋孰與堅盟約松竹靑靑共嵗防

防春山徑坐班荊食壘芳尊後乘並觴詠隨宜無限趣塵囂不到有餘淸風流天賦幽閒態寂寞霜明冷澹情若把春葩歸品藻此花端的冠羣英

與政仲山行見梅偶成倂和其詩二首

巉巗石壁防崕嵬煙檻風篁十數栽約客偶成花外逕舉頭俄見竹邊梅背陰寒谷無人問著句陽春有意裁慚愧心腸非鐡石攜壺繞樹日千回

梅花端的記年芳每到開時趂一陽緑水湖邊和靖句含章檐下壽陽妝昬昬澹月疏疎影緩緩淸風細細香不比芳春萬紅紫蕩人狂思費思量

水僊花分韻得鴻字

借水開花體態丰防畦寒日玉瓏素槃黃琖淸尊並緑箸靑簮白髮同楚楚淩波明振鷺翩翩遵渚潔飛鴻斷腸莫賦招魂句我政憐渠趣未窮

次叔通見寄近作五首

把酒傷春暮何人慰寂寥才髙融未薦魂斷玉空招賦就靑陽曲吟成白紵謠拊欄三太息幽憤幾磨消【感事】節物隨時換朱明斗轉杓波肥溪鱮壯風暖谷鶯嬌靑艸溪頭岸紅欄水際橋懷人無數捨我欲致書招【懷人】煮醖靑梅且共嘗逰蜂飛蝶爲誰忙秋千防索迷靑艸車馬紅橋鎖緑楊春事戰回蒲劍老詩腸結盡桞絲長韶光賦別休悤遽疑佇東風更一觴【送春】

積雨平田水接天乍晴雲日煥山川淨無餘馥延春艶縟有繁陰長夏妍泛泛荷衣靑倚蓋輕輕桞絮白飛綿一聲布谷催淸曉節物驚心撓醉眠【病酒】

雙眉不皺樂平生一防時能對客傾曉枕恰醒紅日上篆鑪未歇紫煙明畵橋貼水輕飛燕緑牖依山靜囀鶯隨雨隨晴看天气緩扶笻杖繞園行【曉起】

賔從集藕花堂分韻得園字二十韻

流金爍石火燎燔何地泄此畏暑袢艸堂幸有茒三間冷浸十畝泉有源泉音琮琤下空山金石戞擊聲潺湲太華峯頭十丈蓮吾儂玉井親移根開華結實今幾年紅幢緑蓋風翻翻捲舒萬柄搖蒼煙香苞芳蕚錦綺緐云將急雨珠濺圓日焙晴酣香勝蓀魚竊廕鷗鷺眠勾致屬玉棲雙鴛房靑子碧甘剝鮮蕅白條翠冰堆盆嚼之淸泠醒醉魂猶可招邀慰文園君胡不聞李謫仙聲名飄然譽開元忽傳詔艸白蓮序一掃意到無餘言又知蘓州韋不凡風淸月曉之江樊形容委曲識花趣妙語歷歷成訂論我今對花難著句挹取香气臨軒俱來亦有二三子將壇共築旗同攑捜吟速下一轉語縮手無畏前輩尊但今取之二老間勿效碔砆亂璵璠少需紅日西沈山從容特爲開芳尊晚色婉靜更麗娟詠到東方生曉暾

外舅安撫逰東湖一聨云潤衣紅濕池荷雨拂面淸泠檻竹風卽席令足成之

庚伏人間暑气隆納涼畱客詠詩翁潤衣紅濕池荷雨拂面淸冷檻竹風沙觜舊防平不露野灣新漲曲相通畫橈澹月人歸處萬蓋翻翻湧翠筩

楊戶曹用外舅二詩韻見寄和以酬之

得不知所止泛然乘風船正大辱啟防似欲駕我僊大哉周孔心異彼只漆園講月琢以磨豈在耘人田切問而近思進進在不已流光駒過隙遷變一彈指道大無津涯詎作井蛙喜公私義利分亦各從其類請逰山之日於黎廣文二首寺有萬竹

此君原不俗幽趣逼蒼官濁世三庚熱空山六月寒何憂懷抱隘便防水雲寛敬請逰盤日追隨杖屨看聞說江隈裏雲藏古寺深不妨相喚集作意共登臨苦茗供朝盌伊蒲饌晚鬵天風吹皓月歸路細披襟

上王通守傳易數【名文孫王沂公後】

大哉皇羲古神聖八卦始畫天地辟幹效於天坤法地六子運用眇難測天理人文一宣朗萬化昭然從此出發明洊更三聖手動靜機緘皎如日自從戰國周綱頽是道亦幾乎暫息漢儒眾說徒專門後世可聞無幾及傳流吾宋盛文物學老儒宗相繼述濓溪伊洛紹韋編數至邵公精算防祗今南渡九十年統防宗元孰探賾恭惟先生蘊其祕口不宣言藏以臆愚𨿽不敏敢敬請願執門墻灑掃役先生學識際天人先生手提六經筆俯察仰觀闗鍵透虛激寸心參太極不鄙愚昧謂之進啟廸狂迷窺奧閾他年衣鉢得親傳誓言力造神明徳

和

先天奧學果何傳造化機緘存闔辟精防惝恍入神範天地謂可俄而測粵從二畫抉祕蘊乾元庶物因首出陽推陰蕩六子成致用坎離爲日月天人相與妙難詰斯道豈容秦火息九家分流愈逺緯防紛紛非所及韋編三絕系聖經微言尙切明作述我生苦晚心好古謾索圖書考防浩如煙海無津涯自哂蓬心窺至賾眾言淆亂析以理是非安敢決諸臆吉凶前定信可推人事堪憐空役役優防姑樂環中趣黙參經世用皇極較量得失心自知議論無用形於筆觀君气宇元靜定何慮不優入聖閾不鄙謂予可相友願鑿渾沌以報徳

方是閒居士小稿卷上

欽定四庫全書

方是閒居士小稿卷下

宋劉學箕撰

木犀賦【並序】

避世之士遁其光而弗耀捲其道而弗售𨿽不知於人弗遇於世澹泊沖和怡樂四時初何蘄於人之知世之遇哉然一經品題足以遺芳後代是山林巗谷所不能終汨沒其身而無所表暴於世也艸木之生也亦然蓋所謂知於人遇於世者亦有幸不幸時不時之嘆木犀爲花髙雅出類馨發而不淫淸揚而不媚有隠君子之徳嫓之籬菊江梅𨿽不同調而同其情其五桞孤山之朋儕乎然見於楚詞之後世或未賦之至如牡丹桃花橘柚槐桞抑何所長而皆著之賦頌獨於此花絕未有發幽光而出潛徳者豈闕典歟爲作數語以廣之其詞曰

對西風之搖落慘灝气於素商憫百艸之殄瘁驚木犀之吐香緑葉扶疎髙枝蟠虯潤沐乎暁煙夕露淸颺乎皓月明秋崇岡之崕小山之幽黃英燦然宛其靚修可援可攀可處可逰儼商山之隠士邈未可以晤語左揖手兮素娥右拍肩兮靑女靑女兮拭妝素娥兮照袂散十里之淸芬揚郁烈而不媚玆蓋與菊英兮齊驅並梅花於伯季者也彼春風穠華非不緐嘉爛然紅紫燦若朝霞嗟美麗之過眼等委气於泥沙惟此叢生雅有深致獨抱明哲逺屏聲利托根雲林絕迹朝市飽三秋之風霜復優防以卒嵗韜葉底之輕明類有徳者之避世迨夫冰雪沍寒晚節彌厲𨿽零落於山樊之間蒼苔之上有騷人雅士申之以無斁之歌亦旣見止不忍遐棄收其朽臘暇日而爇之明淨幾猶足返其魂而續其遺味也耶

畫壁賦

方士李畫松竹梅蘭山石於南堂之照壁方是閒主人見而賦之其詞曰

彼方外之士兮能卓犖而不羣登吾南堂兮運乎中書之君心役手兮倐然前陳枝與條兮生意若神染墨寫眞兮豪釐莫差其形松老而壽兮歷世故之舊兮竹淸而瘦兮中立而不疚兮梅偃蹇而橫枝兮吐歲寒之芳姿蘭滋芳於水涯兮美不蘄人之知介於石兮黝而醜兮合四花兮成五爻兮客至顧瞻心賫咨兮忽淸風之來兮儼芳馨之紛披過日華之西兮亂雲影之參差聊延佇以終晷兮撚髯須而吟思方其火雲張【去聲】空袢暑金液散髮舒嘯气息吁吸面之以揚淸泠挹之而傲泉石及其遐想陸霰雪交集北風呼號萬木凍立吾不知松竹梅蘭之爲畫耶意其眞是而相錯乎山之隙也余曰噫嘻世固有之萬物變幻子奚不思彼林林縂縂之眾兮與之形質而不卑小大之齊人不可得而推之兮又烏能妙結而全窺惟天地造物之巧兮有非人力之所能爲今摹狀而傳眞兮乃工於畫筆之所移是人力足以奪造化之權而造物者果不勝人力之巧思者耶且夫瀛洲之僊兮名昭於前兮千古不泯兮托筆墨以傳兮淩煙之像兮勲業相望兮顏範具瞻兮炳丹靑以狀兮此其是耶色非丹雘抑猶非耶宛其林壑理固深言求博約客唯唯惟俯不見答畵耶眞耶一笑而作

昔蔡公孚有偃松賦王公曽有矮松賦學箕得老松狀如倚蓋因作倚松賦

嘉定紀年丁丑維嵗就盈日月壬子之未仡然三夫呀吸來詣戴負古松結蒼疊翠回翔婉娩跛倚靚毅寘彼庭隅屏植淸閟廼相與莞爾一笑斂襟揚袂而言曰此木衍迆非杉非檜涉歷春秋疇話代世生於括蒼之深山老於人迹所不到之地斷崕巉巉矗壁厲厲猿猱愁其崄鼪狖畏其銛鋭跂而望之心乎愛矣廼因采藥謀發雅計於是壑萬丈以闖頫綆千防之縋系志惕神驚汗流浹背是斸是鋤於寶於衞亦旣得之忘餐失寐不逺乎千里之程貿然而來來蓋將以遺夫人之好事也方是閒主人喜而受之與之金而食乎稲飲乎酒而肉以彘分命長須易莒以斛沐以靈泉植以壤沃遷卑堂所娛翫不足循除而睨之盤旋以撫之又賦之於辭曰夫何挺特之操兮托根崕防云深路奧兮晦迹韞匱隠淪之抱道兮潛伏彌奇羞側足以躅兮寒往暑來幾何年兮時移事易幾推遷兮期守故節久彌堅兮臒橋山澤泯無傳兮吁嗟若人貪婪之深兮移根紅塵不保其淸兮命之不偶籍之萌爲利之心兮吾將陳之不能究其情之所由以【闕】也且夫孤髙之姿挺特之質驗之於今考之在昔大夫之封處士之節嵗寒不凋霜沍逾潔直聳雲煙淨延風月或擬之森森或對之烈烈或取樂一丘或邀榮雙闕或然以讀書或掉以陳說玆殆以人而見諸又烏識堅剛之奇絕者哉其有美之爲讚詠之於辭著之成賦取之於詩影搖千尺靑貫四時旣食其實又啖其脂且愛其聲復憐其姿亦騷人雅士之有感寓之意而不能忘其私也嗚呼地產珍材天毓粹媺髙不數尺大僅盈軌翩翩帷蓋之傾卓卓車輪之倚亭亭巗谷之秀楚楚山林之偉乃今磐互夫軒楹超越乎煙水一根立兮雙幹輪囷百修蕃兮萬枝紛委皮鱗鱗兮幡蒼虯鬛鍼鍼兮團刺蝟飛鳯兮來儀回鸞兮翔跱風吟兮春濤鳴空日射兮云影覆地連蜷兮森瑤瑛婆娑兮擁幢旞此實目之所未覩亦人之競托以爲異也嗟夫名稱百木之長用爲一世之奇煙阬陂陁云嶺委蛇合抱昻空何地無之旦旦而伐力不知疲舟車所求棟梁是資此蓋以其材而適於用知於人而遇於時今汝以局蹐傴僂蚴虯離披世不汝丑反頌汝奇似子不才山樊水湄終焉允臧謙以自卑永畀天年相與逰嬉斧斤何戕塵鞅何縻廼其幸歟抑又何悲

中秋翫月記

中秋翫月古今所同者也𨿽古今所同然故實所始騷人雅士不多見於載籍後世未嘗無遺恨焉惟唐四門助教歐陽公貞元十二年與邰楚長林蘊陳詡客長安邸中修厥翫事賦詩敍景曲盡其妙且謂月之爲翫冬則繁霜太寒夏則蒸云蔽月云蔽月霜侵人蔽與侵俱害乎翫秋之於時後夏先冬八月之於秋季始孟終十五於夜又月之中稽於天道則寒暑均取於月數則蟾兔圓況埃不流太空悠悠芳菲裵徊桂華上浮升東林入西樓肌骨與之疏涼神魂與之淸泠斯古人所以爲翫也每一讀之未嘗不捲卷三復其說古今同翫是月獨歐陽公情思宛曲形容詳盡不出此數十語是古今翫者幾何人而播傳於後者止見於是序何翫之多多而筆之鮮鮮也辛未月夕予與猶子康廟庾庲席飲於屏山故廬之北溪集賔友劉中友直孫溶柯君衡江漢吳澤浩歌持白盡宵而罷夜漏旣深溪光搖蕩表裏澄澈仰視霄漢無纎云之畱俯顏淸影若明鑑之燭𨿽平生夢寐蓬萊廣寒之逰疑不是若也況復露气淸潤巗桂馥鬱穠浸肌骨幽情無柰其翫𨿽與昔人是同而淸香溢琖霑襟防不知長安之翫有是乎方其長安之翫有瑣瑣之悲故鄕之念尊酒千里恨不同風今諸公與予無在客之憂懷土之痛唱而和勸而酬優防夷愉樂縱其極吾又料昔人之翫必無是也已而復自念言人生悲樂之不常天宇陰晴之靡定後之中秋如吾之十二人者果能無悲歡聚散以復集於此乎借曰同之天宇髙髙果能無陰晴之變乎蟾兔光滿果能常皎皎如斯夕乎天時人事是未可期也臨文嗟悼政古人所以常興感愴之嘆吾曹其獨能恝然於懷而無所系於心哉旣而尊傾月落坐客霑醉友直請余記其事余揖客以歸命章子執燭援筆書其顚末爲來嵗故事是不可不記

一枝堂壁記

劉氏一枝堂太子太保公元丰三年所營也建炎初燬於兵火淳熈二年伯父忠肅公嗣建於潭溪祖居規模甫就弗克興創而薨我先君七者翁不忘先志九年乃重建於翠壁之下翁歿諸兄逰宦四方復頺廢於十六年廢後又二十八年元孫學箕再建於南山溪上一枝蓋取荘周鷦鷯深林之義事具先君記文中嗚呼惟我髙祖及我先人作述之意有不可揜者在昔我祖以文章器業聞於四方以經術爲先師學者至數百千人傳道解惑凡五上春官不合而歸築室屏居養親適懷示無當世榮望意不枉其進而恬其退髙風凜然猶可想見我先人承累世焜燿之澤傳徳行道藝之懿登進仕路致君澤民何往不濟廼甘退處奉祠於家抱道以致嗚呼是固有過人者矣且天下之所慕者富貴耳天下之所不屑爲者隠約耳今也舍人之所慕而從人之所不屑爲是不有大過人者其孰能與於此哉古者固有遜千乘之國辭卿相之位而不爲髙耕寛閒之野釣寂寞之濵而不爲怨二者榮悴𨿽不同其爲憂樂亦有異使遂樂富貴而悲貧賤希勢利而忘隠淪其立志也爲矯其潛處也爲僞進退出處兩非其道吾知其必不然也不然則豈不謂之遭有時逹有命歟𨿽然命固懸乎天身固遭乎時大丈夫不識保身亷遜之明哲髙偉洞澈之機鑑安命俟時以樂其心將使後世疑其得一而失一也惟知命者不然世之言曰根大者枝必茂膏沃者明必熾遺於彼而得於此嗇於身而昌於後不在其身必在其子孫此又理之顯然者天地昭著福善禍淫若數計符合若燭照卜無少差舛吾家自五季末來居此鄕逮今十二世矣田園粗供伏臘二百餘年祖孫相承不替其業詩書足以傳家父詔兄命守而無違圭組軒裳接聨於世一枝之安抑可謂得其所安矣且此堂之建由我宮保公而下太師忠顯公興焉秉節不屈光照千古少傅祕閣屏山先生三公繼焉勲業道徳載在方冊忠肅公又繼焉立朝行已爲時名臣所謂根之茂者其實遂膏之沃者其光豈虛語哉我先人經之營之歷年滋淺故未有發潛徳而繼前躅者予小子不敏何足以當之惟不敢遺先美不敢墜厥緒玆營南山新居復建此堂且祠我宮保公及我先人於其中庸見命堂之意以致其景仰之思抑所謂不在其身而在其子孫者當勉之諸子不肖亦不敢不自勉飭祠成因志於壁以告我後人嘉定八年臘月十有八日元孫學箕記

寓室記

始予讀莊周禦冦書謂人有生直一世之寓耳故其以存爲附贅懸疣以死爲潰癰決疣忘肝膽遺耳目視世之富貴利逹流行坎止而逰乎天地之一气聴其自逝信其所止曷嘗系憂愉於心哉嘗反復其說固知大塊載之以形勞之以生佚之以老息之以死是爲一世之寓而不知其所以眞寓者何如也比壯東西南北區區而之秦僕僕而適楚乃稍曉解其理逮夫更歷滋多事情益熟然後眞識寓之所以爲寓也故嘗爲之說曰使人心安於所寓縱流離困苦視世之變遷若不釋然者凡志慮所接皆爲勝境矣使人心不能安汝所止𨿽日享髙堂邃館以華其居媌娥鐘鼎以悅其意吾知其弗以爲樂而祗益動安土重遷之嘆爾予以嘉定癸酉中秋抵安康館於漢東書院屋宇靚深梅竹茂宻前通州治之東防接以過廊後有堂甚閎壯榜以平心左史劉公某所書也堂側卽書院所環列明窻爽潔特甚後架廊以接廚廥前創亭以趨東防後廡周回繚曲不類官廨若東西王侯第宅而又不與有治相混雜蓋舊史君家侯某所營也凡予防息日徜徉其間明年秋九月始劈竹爲疎櫺就障後廡爲小室方圓不過防丈琴書堆案畫圖張壁若坐廣廈若居髙明以之室處以之禦冬蓋深知爲寓之樂矣因自念言萬物賦形宇宙間小大飛走蠢然何知有知且靈者惟人爾夫以蠢類無知之物若蜂之牖於房螘之國於垤蛛之都於檐螟蛉之室於壁一不完其居適其性知整葺焉孰謂靈者反不若蠢者之有能乎哉故予感其事述寓言因榜曰寓室一日客至坐甫定莞爾而笑曰子形甚偉子志甚大捲其才而弗施抱其道而弗售今廼局蹐於斗大之地以傲睨一世自謂得於所寓吾見其隘爾未見其大也予曰是固然矣抑不知子之所謂大而寓者將以鴻荒太極爲寓耶以汗漫六合爲寓耶以丈夫四方之志而安事一室耶抑亦爲人生去來之無常而不必以泥其迹也且予來爲寓公安此寓室可謂幸防況家山在念歸興浩蕩一日揚舲東下此室存之與否所不能知而予偉形大志固自若也子何哂焉使後之同志者見葺而新之必曰斯人也處小而志不卑存大而用不迂其安於義命者矣安於福分者矣茍或撤而去之滅蹤削迹又豈其數也歟豈其寓也歟子爲我言之客不能對旣出追其語以記之子月十有八日寓室主人記

菖蒲記

蒲爲品不一生谿磵者謂之蓀植池沼者謂之蒲皆麤壯丰碩恐韓子所謂昌陽者是也惟煙崕雲谷間自有一種葉森而細瘠而堅脊若劍狀若髮丰茸蓬郁根脈盤錯一寸十餘節本艸謂久服輕身延年益心智可入藥者疑此也余前年經廬阜過洞口見居人貨山石奇甚意可種此以助小軒幽雅至南康適遇賣者提攜傍余舟扶疎緑淨可愛可翫以金易二十斛以歸然尙恨蒲肥不與石稱𨿽不若蓀之偉亦未至髮之細今夏物色數本修矗若緑絲森峭若霜劍眞奇秀也未幾僧志瑛又將其禪房所養者爲寄淸波漪漪白石齒齒瑛於石之前後植爲首尾蹲伏偃踞宛類臥猊余寘之眾斛之中以冠其首其餘髙下有次環列坐隅乃易其斛而記之河北靑瓷盆者一福唐壽山石爲斛者二劍津玳瑁石爲盆者三番陽白瓷方斛者四龍泉碧靑盆者一崇安紺色花鼓者十有六南康舊烏瓦缶者八合計二十四盆斛嗚呼亦可以爲富矣余嘗爲作讚賦詩云茸其髮劍其脊露葉凝泉云根絡石英英塵俗之表濯濯丰神之特稜稜林壑之秀戢戢澗溪之質玆蓋飽九秋之煙霏擅千巗之叢碧者也詩雲沙石一杯水憐渠長養勤幾間生谷岫座上得煙雲九節蒼龍瘠千莖緑髮紛山房牖淨閒澹我同君又雲掬水仍盛露晨日日看爲渠黃葉剪如我白須刪龍蟄盤根古蠶冰痩節寒杜門無俗客幽事政相闗然余疇昔無所嗜好少日有書畫之癖中年酷愛書籍邇日乃玩意於菖蒲此皆幽人逸士之常態較之畱意他物豈不萬萬相遼逺哉昔人之有愛石者愛琴者愛山水者愛菊愛蓮者愛竹愛梅者其標致品格如何則余之愛書畫愛典籍愛菖蒲亦猶是耳是未可以爲冗長今竹松幾朝吟暮坐列數百軸畫對數千卷書羅數十斛菖蒲時開一軸時讀一卷意倦則徙倚伸欠於菖蒲之間亦足以樂此生矣朋舊過臨能同此樂則淸心宴坐坐至於忘言可也不能呼樵靑煮茶茶罷揖之使去云嘉定十年五月十有六日種春子劉學箕記

紫芝頌【並序】

辛未嵗七月某日予於故廬之前見有執紫芝而過者就觀焉繼求其餘焉人曰此公祖塋之所產者盡以授予予得之喜甚卽往省諸墳塋山之上下皆芝也一莖一葉者有之一莖九葉十葉而成房者有之其莖若漆之瑩其葉則紫而淨槁而不枯榮而不華扣之而有聲攜之而歸人之疑信者相半予之自信則不疑也然芝也不種於人不恆有於世人𨿽遇之孰知其爲芝乎林者吾知其爲木葉者吾知其爲竹松栢蓬蒿蕭艾吾知其爲松栢蓬蒿蕭艾惟芝也不可知不可知則其謂之非芝也亦可矣𨿽然芝之生必有禎祥昌其後芝爲端世物也芝之果不爲禎祥也夫世之疑者不足怪也怪其弗識也識則無所疑矣余感其事故爲之頌

維芝雋潔兮非眷之力兮毓無種裔兮是爲芝之徳兮維芝敷生兮非人之耘兮特見挺出兮是爲芝之神兮惟芝緐茂兮靡耕耨兮抽蔚擢秀兮是爲芝之壽兮維芝突萌兮固守其貞兮槁而實腴兮是爲芝之靈兮適山而采之云根連野兮防不滯茹兮伊人之取捨兮采之盈篚兮人莫知已兮吾其與爾兮自信而不恥兮

長生頌【壽吳太尉】

猗歟吳侯肅振貔貅克壯其猷丹桂黃華壁月綺霞秋今益佳初度剛辰維嶽降神生甫及申英烈磅渹气節鏗鈜文武並更剪除姦凶紹復疆封績用彌隆帝悉忠勤委寄専城民事詳明頌聲洋洋課最孔彰燕寢凝香外間持權倚重三邊號令整嚴烽燧宵沈鼓鉦晝淸元戎治成凡厥所難獘流多端革不憚煩是創是懲旣安且寧綱維舉行勲在王廷澤在生民天上麒麟麻宣制除詔驛在塗齋壇紫樞鳴鼉奏璈胙土分茅壽極崧髙福昌子孫鼎彛石存功崇位尊山巍川流八千春秋與國同休

止酒頌【並序】

嘉定三年餘寓止南徐與三山陳惟定逰每邂逅次上而江山寺觀下而市樓客邸必相與論詩論詩未嘗不醉嵗暮余將歸閩惟定連夕過余徘徊淒惻不忍遽別一日惟定容色慘戚若有不自釋然者口若有說而未宣【闕】

語而復囁嚅覺其意切而情甚專也予感其心請其言惟定乃舉首揚眉揎腕掀髯旁引曲諭舉後證前蓋謂予之多飲勉予節止之是先繼念予獨力以當世事復相憫終鮮之無兼予深感夫意之蹇諤荷其眷之勤拳念別去之經嵗徒負負以未悛豈無他人情吐肺肝酒食徴逐孰能告焉念益友之警誨誠藥石之鍼砭今而後兮愓厲敬佩服以勉旃

厥初生民求全眞淳麯米回春緩酌輕歌衰顏紅酡毓養天和後世肆忽爛腸腐脇縱情敗徳溢以池澠相以肉林忘國殞身彼髠自累一石致醉徒多爲貴逮夫劉伶五防解酲曷若獨醒竹林謂賢羣飲謂僊淪胥忘年白也興發醉狂莫遏采石捉月皇天無親禍福在人沈湎是懲靖節逹理日泰厥防斷以眞止予何人斯倒壺【闕平聲】巵不覺其迷銘紳書盤持戒靜專期無負朋友之言

節酒銘【並序】

方是閒居士心固好客以多飲廢事而又獨力旣爲頌以止之朋舊之來訪者不能飲茶卽退必爲開樽每執琖客獨飲居士以立戒辭客意甚不樂飲𨿽醉情頗不【音含】往往不察居士心遂以爲孤介傲物然居士之赴親舊之招者亦復以止爲請坐是取詞速譴不獲已間【去聲】或破戒累累杯勺不知一杯復一杯也且惡居士之執徳不回反極其飲顚頓過量有甚於未戒之初徒視所頌爲虛文而不能必其止也因自念言與其沈湎以敗徳喪生不若眞止之爲愈與其獲誚於交友朋舊孰若絕交之是【闕】又自爲之說曰止酒旣獲罪於人絕交尢獲罪於人止酒且不可況於絕交乎止與絕二者誠介傲事世所不可行者孰謂居士之倜儻而可行乎哉今酌以中道取斷於心每遇把杯不得逾三爵庶幾釋交逰之議而有以全居士之生其或不亮而終困之是又不近人之情也其可乎節酒之銘於是乎作

嗚呼噫狂藥之害生兮彼儀狄之不仁兮戕天下後世之人兮嗚呼噫世競飲之莫知其非子不爾思將殘其體肢頌焉止之曷不守之流連沈迷覆蹈前輗崇飲貪杯謂畏親友之譏君子愛人以徳兮獨不堅其懇辭辭而弗獲兮胡不節而省之心之匪石兮人將亮之借弗能亮兮豈人之情兮亮而弗悛兮子將復奚爲願凡今而後兮毋絕人之好兮去訑訑之色兮黽勉而從之從容中道兮不越乎三巵兢兢惟念兮勿弛乎操持申孫武之令兮斷斷乎無違子其違之兮是誠小人之歸

瘞鶴銘【並序】

甲子嵗自都梁攜二鶴歸戊辰冬斃其一所獨存者悲唳不食引吭長鳴若失侶者每竊悲之乙亥嵗予逰安康於故人任叔厚寧復得一隻間闗水陸由漢渚下大江轉番陽凡六千里而後至家涉歷山川與予相從不爲不久翔舞淸唳霜淸月曉助予雅致不爲不多在彼有得朋之懽於吾遂閒居之適可謂得其所矣丙子七月十八日爲僕陳七戕其亢而殞其一丁丑正月十九日又爲練十防蕩致饑餓而並絕其二予悲念惡劇情所不勝𨿽撻之逐之不足以償僊禽之非命而釋予之憤懣也旣作詩以悼念復作銘以瘞之

嗚呼鶴之壽不知其紀兮千六百年鸞鳯同止兮引玆員吭抗纎趾兮感彼簫聲舞淸徴兮回翔金穴鐘秀美兮蕙帳蘭巗怨何以兮胡不一舉飛千里兮乃隨穆王化君子兮厄於僮奴命枉死兮气塡胸臆彈厥指兮豈非尸解離塵澤兮假托世緣歸弱水兮縞衣裳棄敝屣兮九臯從玆掩雙耳兮終不劈琴薦羞匕兮幣裹纁黃塟山屺兮世無還丹不復起兮作銘見情於以誄兮

爲方外陳敬叟題墨序

楮郡平章徳懋九封之錫黒松使者精騰萬嵗之呼未多祖氏之防誇豈俾張金之獨步惟方外士實人中英粵收異方於此酷好旣絳人托宗盟之舊與石侯堅雲水之交鹿角螺丸精見隃麋犀紋玉質妙超易水惟是久淪二頃不樂【音見毛詩】一貧藏廬阜之十年膠乎安在制天峯之一劑法亦徒然欲效葛僊翁賣薪之爲恐有王方翼致富之譙是皆俗子小見烏識逹人大觀必有指廩捐金助之掃煤防漆固難俟磨休王斮髓以書佛語豈弗遇金溪子鍼魚以寫離騷石室觀書載美文嵩之有傳東齋注易更求曹植之吟篇聊慿序文覬遇知者謹序

送畵士張道人序

侔揣萬類揮翰染素𨿽畫家一藝然眸子無鑑裁之精心胸有塵俗之气縱極工妙而鄙野村陋不逃明眼是徒窮思盡心適足以資世之話靶不若不畫之爲愈今觀昔之人以一藝彰彰自表於世皆文人才士非以人物山川佛象鬼神著則以樓觀花竹翎毛走獸顯蓋未有獨任一見而得萬物之情兼備諸體而擅眾作之美𨿽張僧繇吳道子閻立本諸公不能之況萬萬不及比者自謂能之可乎古之所謂畫士皆一時名勝涵泳經史見識髙明襟度灑落望之飄然知其有蓬萊道山之丰俊故其發爲毫墨意象蕭爽使人寶玩不寘今之畫士祗人役耳視古之人又萬萬不啻也亦有廹於口體之不充俛就世俗之所彊問之能彼乎曰能之能此乎曰能之及其吮筆運思茫昧失措鮮不刻烏成鵠畫虎類狗其視古人神奇精妙每不逮之所以若然者未可悉尢之畫工畫工𨿽志在阿堵而亦有不専在夫阿堵也道人張生畫虎探三昧摹寫形狀蹲踞出伏橫行妥尾不下色貴父子世以張畫虎目之逺來訪予畱半嵗爲予作虎圖花木毛翎數十軸綽有奇趣予嘗爲攷之自唐迄今名流固多而張其姓者獨不少如僧繇詢南本騰贊景思質圖玫元昉翼戡經璪素卿道陵者得十有七人出於神僊出於大夫士俱非庸俗輩工佛像者有之翎毛者有之風林水石者又有之皆曲盡奧妙表表傳於今今張生豈其逺裔歟不然何其多能仍兼其伎也一日辭去求詩於予予病酒不暇作特序畫之所以然而送之繼爲之說曰夫畫之多品均是藝也鮮有精其能焉蓋有精於此而粗於彼得其偏而遺其全今子遂並有之殆造化者私於子矣然未審子之致精措慮果有合於前古無粗彼遺全之譏而一唱三嘆果得意外不傳神彩飛動之防不乎今予所得者畫爾神聖工妙則有世之鑑別者在予不得而知也子姑行挾是以養身助道不患人之不我知若猶未能皆偶也子其遲之毋怨皇宋嘉定丁丑重陽後十日序

耕隠上梁文

屈信進退人生孰不求其安榮寤寐歗歌賢者乃欲退而窮處繄先廬南山之下得隙地西麓之隅姑從隠淪以事耕鑿方是閒居士家傳儒業身服聖言語彼世紛全玆天性功名浪語嗟壯志之未酹軒紱儻來念此日之足惜𨿽防山林之手不忘畎畝之忠春雨鳴蓑負耒耜錢鎛之噐寒煙濕履滋稲粱黍稷之苖植杖或耘或耔荷蕢且疆且理矧在昔之君子猶下同於埜夫臥南陽廬耕有莘野以樂堯舜之道以誦周孔之書不以獨善而肆厥身終期兼濟以行其志識其大遁世無悶非斯人將誰與歸久慕前修今希遺躅況有靑山繞屋更疏緑水循除樹墻下以桑已辦一區之宅種渭川之竹未饒千戶之侯修棟初扶防情是

東襏襫牛衣曬曉紅伊呂不逢湯武聖等閒閒卻兩翁翁

西春水秧鍼緑葉齊不見昌黎垂訓戒起身公相自鋤犁

南稼穡秋成已作甘防酒東相勞苦盈疇吹動碧防鬖

北伊欲服田須力穡惰農自安不作勞囷防胡取禾三百

上山疊云屏開畫障梁鴻逸去人不知兾缺耨時妻爲饟

下櫛比黃雲嵗多稼小臣憂國願年丰勿闖饑凶待髙價

伏願上梁之後人安盤谷詩詠川鬼神呵禁不祥筮恊從廸吉雞豚蕃息虎豹遁潛倉積坻京繭肥甕盎式謹三時之務請言四體之勤落日長鑱艸軟牛羊之夕西風短笠波平鴻鴈之秋多釀搾頭春以延方外士

五峯新居上梁文

竊以還山弄明月厭城市之囂塵防圃臨淸風擅林塘之雅趣昔聞妙語今得賞音方是閒居士志本歸田心非傲世惟乃祖廼父嘗求志以隠居豈爲子爲孫敢謀身於利逹念自幼防苦每操孤孽之心而稍壯益艱恥徇鍥澆之俗半生浪走三徑殆荒一壑獨專五峯擢秀左列淸湖之嶂右峩白石之津後繞方池前縈長阪平林逺岫气象何啻千里煗翠浮嵐曉夕爲之萬態望人村之晻靄占田野之寛閒卜築告成拋梁是頌

東衣冠與世同在家常蚤起憂國願年丰【杜】西時訪武陵溪畏人防卜築性合幽棲【杜】南局束我何堪自昔愛幽賞今玆得縱貪【蘓】北石壁橫翠色漾楫怕驚鷗來竿待魚食【李】上此樂淸且放入峽喜巉巗出峽愛平曠【李】下千篇陵鮑謝尊酒樂餘春棋局消長夏【蘇】

伏願上梁之後金穰富溢玉燭陽明時和嵗丰家給人足詩禮與盟之士詭譎潛銷裏閭同社之人春秋逸豫樂朝廷之有道幸門館之無私租稅蚤輸任縣官之督廹役徭不到承先澤之庇庥得爲天民生此王國謹因考室備述斯文

功徳疏【代外舅作】

天佑昌時朝生賢將桂花方盛得秋气之正中菊蘂初開覺涼颸之俶至皆以致椿松之祝敢輙修科籙之緣伏願某官茂對休成永同宴喜九五福曰壽膺俾昌俾熾之祥八千嵗爲春伸善頌善禱之祝

宴吳侯致語【代外舅作】

天朗气淸過重陽之五日地靈人傑生昭代之元戎式啟華筵用伸善頌某官賦姿剛毅蘊識防通六韜三略之討論源流深逺三令五申之詳審號召嚴明粵從仗鉞以來備見折衝之效山西勁气天孕精神塞北飛塵夜沈熢燧過中秋而甫經月瑞當世而屆佳辰三壽作朋百祿是荷不俟酒罌之恥亟膺樞筦之登某猥以賤工逢玆勝事敢陳口號上奉淸歡

一昨初登大將壇弓刀旗幟簇雕鞍連營壯士心先服並塞邊人膽已寒天上麒麟祥可卜人間日月老應難明年樞府爲公壽慷慨還知酒量寛

李福佺化度牒疏

剪巫山兩叚之云休勞夣想從天空三乘之教悉意皈依比丘尼久矣灰心防身符尙難入手若成剗艸公案必有捐金檀那庶幾念慮持戒於朝斯夕斯或使愚防結緣於聞者見者旣脫舞裙歌扇俾親經卷藥鑪恩則有歸福豈無報

三果說

前年經紀故園臺榭亭池一無存者先君子手植惟梅棃櫻三木而已剝蝕於風露斧斤於樵牧肌理朽蠧憔悴橫道人多勸伐之餘持三不可之說曰三果少而花花而實人咸美之今其老瘠不充人之口不悅人之目子欲伐之乎是不可者一也且物之生也由少而壯由壯而老由老而衰理之常也子不記其少壯乃幸其衰朽而伐之乎是不可者二也以嵗月考之種在予之未生今先君下世三十三年予亦年四十矣視之諸兄行輩今父兄不可見見此果嘆手澤之存焉憫孤形之防然遐想典型宛其在是子欲伐之是不可者三也客不能對相與抆淚芟剪枯槁剔除逺揚培養愛防便覺生意發越是冬依然著花春子滿枝予與向之言者摘其實飲其下而俱有感焉自爾勿剪勿拜尙可期保晚嵗又奚止於斯也哉因爲之說

金鯉說

凡人居第有水有竹而後爲勝故予築室地方三十畝流泉五脈室旁鑿池水居其半竹木半之二屋宇亭館又二之一池種魚鰱鯉鯽鱮隨地之宜者放之客有以金鯉二十尾爲饟者予目之奇甚曰此何自而來哉曩客中都十年見貴戚豪右捜网此魚爲佳玩每尾不下數千錢何不往獻以求其贏今暗投於荒山之濵拙亦甚矣客不顧縱之池而去明年春明波暖風酣日霽浮湛下上若黃鸝之穿楊金梭之織組其美無與方者久之不見防泳防杖防究園丁笑爲言曰疇昔飛鷺雪立驅逐不驚是必爲之捕食矣予曰嘻是固以奇以色而自受其斃者也鱸鯽貴白鮎貴靑魚之正色也故其沈潛容與去來莫測禽鳥亦未易肆其觜喙金鯉尙黃色燦金物生反常暴太甚人猶愛之況鷺禽乎然而人知愛而不忍食鷺忍食而不知愛愛之與食情同而好異也亦物之反常有以招其尢而誨其食也豈特魚爾惟花木之反常者亦然惟人之反常世者亦然爲金鯉說

雉說

養一雉馴甚次年又買一雉意其共類同籠貯之後雉俱棲若有恐懼色若知先後次序略不敢鬭敵頫首下气聽命而已先雉昻藏自若頡頑恣傲有驕矜色有淩忽狀予竊怪之不旬日先雉碎面折趐去死無幾後雉洋洋有徳色疑莫已敵者余然後知其懼也乃所以藏怒蓄怨也其退也乃所以求勝也雉耿介禽也不能柔防者也今若此若奴僕之私爲計者也若賔客之相驅逐者也若同列之生傾忌者也不然則兵法所謂必姑與之之術也其蔡澤之攘穰侯者也其蘇秦之取相六國者也其張儀破蘇秦之縱者也吾於是乎有感作雉說

梅說

梅貴淸瘦不貴敷腴雪後園林水邊籬落似全其眞若處之名園上苑對之急管繁弦是四皓之去商山夷齊之入瑤室矣古今賦之者何啻數千篇起於宋之鮑參軍備於我朝之林處士近世洮湖陳希顏盡和古今梅詩計三十六卷亦情鐘之甚者然世之詩愈多而和亦多情益多而梅亦益多也曰紅曰白曰蠟曰香曰桃曰杏曰緑蕚曰鵞黃曰紛紅曰雪頰曰千葉曰照水曰鴛鴦者凡數十品不知參軍處士之所詠果何品耶荔枝有譜牡丹亦有譜梅獨無譜乎予欲集之而梅與菊近世亦有譜矣尙何譜之云乎哉姑爲之說

水僊說

予酷愛水僊花以金華僊伯所賦八句櫽括作浣沙溪詞雲水上輕盈步月明淩波僊子韈生塵是誰招此斷腸魂種作寒花愁絕意含香艶素欲傾城並芳難弟與難兄對花把酒歌之無斁此花最難種多不著花惟建陽園戶植之得宜若蔥若薤綿亙疇陌含香艶素想其風味恨不醉臥花邊昨令健步買百十叢而來空手以返再三詰責但云有金琖銀臺而無水僊花其欺侮固不在言然政憚於賫擎姑借爲辭耳殊不知水僊花卽世人所謂金琖銀臺者是也俗子敗思每每如斯世事欺淩比比皆是豈獨水僊花筆之說似佳客

鄭花說

鄭花染家取其木葉燒灰壓色若礬之能收色也山谷名之山礬能言其用矣荊公以其花白比玉謂之瑒花能言其體矣至其香韻後當有合體用而言其合者故唐人詩云一樹瓏玉刻成飄廊防地色輕輕女冠夜覓香來處惟見堦前碎月明若謂此花爲玉蘂則此花不與此詩稱予逰京口招隠山時見一大藤盤互髙架僧言是玉蘂花亭上題詠富夥惜乎逰之日乃重九節不及見其花若以文饒詩攷之則又不同所謂玉蘂天中樹金鑾昔共窺決非藤矣而禁林嘉花珍木尙不暇顧問何爲植此野樹山礬於彼時豈得別無佳名也哉山間冬來野卉萌突香其花玉其色者數種豈獨山礬是則皆可謂之玉蘂矣一經品題便作佳士誠有幸不幸者

瓊花說

瓊花在蕃釐觀中庭舊經行維揚值花方盛爲止宿焉人謂若聚八僊者是耳有聞而目未之見也此花大如盤旁繞雙白圓片或八或十多至十二中擁碎花圓潔蔟萃香婉色瑩非聚八僊玉蝴蝶可伯仲但記花者云渡江初敵騎徙移去矣今玆再盛不知自何得本花記又言當日尙畱小根逾年重發若有神防此又妄也不然何不防之於未徙之前乎時人好奇揚此抑彼立爲無雙之說每每誇世今閩中士大夫家此種亦多予嘗用脫果法自后土祠移本來歸與諸公所植無【闕】非一本也但瓊字若如元獻晏公引文選注以瓊爲

赤玉謂殊不相類而蔡寛夫詩話載王元之始易玉蘂爲瓊花若然則詳一樹瓏玉刻成之詩非爲山礬設也言亦有理尙俟博物者詳之

愛說

建亭兩載而未名嘉定十年七月二十有四日獨坐其上思索無與是亭稱者將歸焉歸而復止焉坐逾時風鳴松竹蕭騷有韻聽之不足睨而視之又逾時若有得焉曰我得其說矣將掲以雲濤雲濤謂松也詩云云影亂鋪地濤聲寒在空曰於松得矣如竹何不若掲之以淨香淨香謂竹也詩雲雨洗娟娟淨風吹細細香曰於竹得矣松其謂我何然則棄竹取松竹將怨我退松進竹松無怨耶於是兩全之曰讀書取讀書松竹林之句也繼自念言予築居此山有書室又有書樓養浩有堂頥眞有館胡不防繹經史必防玩一亭然後可以讀古人之書耶不覺抵掌大笑拂衣竟起俯顧山石數拳發奇獻技予不忍去曰石其不可愛歟奇章公之所嗜者予亦嗜之當以愛石名自謂得其似矣於石宜矣於亭稱矣進撫是石見植者蒼者叢者秀者挺而立者直而勁者無不可愛立而思之趨而就之走而摩拊之繞而盤桓之是誠足以爲愛者子猷愛竹檻有竹焉元亮愛菊籬有菊焉隠居愛松山有松焉君復愛梅亭有梅焉茂實愛蓮池有蓮焉屈原愛蘭砌有蘭焉僧儒愛石山有石焉禦冦愛泉川有泉焉夫以數弓之地而古之人愛者萃聚無遺古人得其一亦足以樂其生我今兼之是天與也地與也造物與也縂其與而受之合其愛而名之使來者知我之愛者愛其所愛而不愛其所不愛也勢要也爵祿也卿相也富貴利逹也其可愛乎作愛說

哨徧

長橋天下絕景也松江太湖舉目千里風濤不作水面砥平歸颿徵棹相望於黃蘆煙艸之際去來乎橋之左右者若非人世極畫工之巧所莫能形容每來維舟未嘗卽去徜徉延佇意盡然後行至欲作數語以狀風景勝槪辭不意逮筆隨句閣良可慨嘆己未冬自云陽歸閩臘月望後一日漏下一鼓檥舟橋西披衣登垂虹時夜將半雪月交輝水天一色顧影長嘯不知此身之寄於旅返而登舟謂偕行者周生曰佳哉斯景也詎可無樂乎於是相與破霜蟹斫細鱗持兩螯舉大白歌赤壁之賦酒酣樂甚周生請曰今日之事安可無一言以識之予曰然遂櫽括坡僊之語爲哨徧一闋詞成而歌之生笑曰以公之才豈不能自寓意數語而乃綴緝古人之辭章得不爲名文疵乎余曰不然昔坡僊蓋嘗以靖節之詞寄聲乎此曲矣人莫有非之者予𨿽不敏不敢自亞於昔人然捧心效顰不自知醜蓋有之矣而寓意於言之所樂則𨿽賢不肖抑何異哉今取其言之足以寄吾意者而爲之歌知所以自樂耳子何哂焉

木葉盡凋湖色接天雪月明江水淩萬頃一葦縱所之若慿虛馭風僊子聽洞簫綿延不絕如縷餘音嫋嫋逰絲曵廼舉酒賦詩玉鱗霜蟹是中風味偏美任滿頭堆絮雪花飛更月澹蓬窻凍雲垂山郁蒼蒼槁臥沈沈夜鵲驚起凍噫倚蘭槳兮我今恍惚遺身世漁樵甘放浪蜉蝣然寄天地嘆富貴何時功名浪語人生寓樂𨿽情爾知逝者如斯盈虛如彼則知變者如是且物生宇宙各有司非已有纎毫莫得之委吾心耳目所寄用之而不竭取則不吾禁自色自聲本非有意望東來孤鶴縞其衣袂乘之從此僊矣

蝶戀花【北津夜雪】

燈火已收正月半一夜東風吹得寒威轉怪得美人貪睡暖飛瑛積玉千林變睡道是桞綿春尙淺比著梅花花已都零亂漠漠一天迷望眼多情更把徵衣防

賀新郎【代黃端夫】

白牡丹京師妓李師師也畫者曲盡其妙輸棋者賦之

午睡鶯驚起鬢云偏松未整鳯釵斜墜宿酒殘妝無意緒春恨春愁似水誰共說厭厭情味手展流蘓腰肢痩嘆黃金兩鈿香消臂心事逺仗誰寄簾櫳漸是槐風細對梧桐淸陰滿院夏初天气回首春空梨花夢屈指從頭暗記嘆薄幸拋人容易目斷孤鴻沈雙鯉恨蕭郎不寄相思字幽恨積黛眉翠

憶王孫【淸明病酒】

淑景韶光晴晝簾外雨欲無還有流鶯枝上轉新聲夢初醒厭厭病酒天連碧艸凝情久思舊事不堪搔首懷人有恨水雲深又緑暗橋西桞

戀繡衾【閨怨】

桞絮風翻髙下飛雨籠晴香徑尙泥女伴笑踏靑好鳯釵偏花壓鬢垂亂鶯雙燕春情緒攪愁心欲訴向誰人問道因誰痩撚靑梅閒斂黛眉

惜分飛【桞絮】

池上樓臺堤上路盡日悠揚飛舞欲下還重舉又隨蝴蝶墻東去糝逕飄空無定處來往緑窻朱戶卻被春風妬送將蛛网畱連住

浣溪沙【木犀】

天上僊人蕚緑華何年分種小山家九秋風露溢牕紗宻宻翠羅攢玉葉團團黃粟刻金花一枝歸挿鬢云

斜

賀新郎

近聞敵國式微諸公未有勸上修飭內治以待攘者書生感憤不能已用辛稼軒金縷詞韻懷此詞蓋鷺鷥林寄陳同父者韻險甚稼軒自和凡三篇語意俱到捧心效顰輙不自揆同志毋以其迂而廢其言

往事何堪說念人生消磨寒暑謾營裘葛少日功名頻看鏡緑鬢鬅鬙未雪漸老矣愁生華髮國恥家讎何年報痛傷神遙望闗河月悲憤積付湘瑟人心未可隨時別守忠誠不替天意自能符合誤國諸人今何在回首怨深次骨嘆南北久成離絕中夜聞雞狂起舞防靑萍戞擊光磨鐡三太息眥空裂

同前【再韻賦梅】

東閣慿詩說對丰姿飄然杖屨澹然巾葛竹外一枝斜更好玉質冰肌粲雪誰折向滿頭宣髮水驛云煙庭院更宜晴宜雨還宜月霜夜永景蕭瑟孤芳夐與羣芳別隴程遙攀條難寄碧雲驚合桃李漫山空春艶不比仙風道骨有瀟灑淸新奇絕我被幽香相懊惱宋廣平豈但心如鐡飛暗度石吹裂【東坡梅詩昨夜東風吹石裂暗隨飛雪度闗山】

同前【再韻賦雪】

曉聽兒曹說道前村疎梅莫與蔽蕭纒葛急與呼童誅剪盡趂此江天暮雪喚小艇漁翁鶴髮凜冽寒風吹酒面與何人共泛山陰月歸浩嘆禦琴瑟世寰恍惚山川別望瓊樓玉宇相映爛銀環合冰柱雪車新句就不療饑腸病骨柰野鳥千山飛絕我笑書生貧亦甚誦布衾嵗久寒如鐡兒惡臥踏裏裂

滿江紅【避暑】

午轉槐陰正炎暑侵肌似醉問何處披襟散髮解衣揚袂傍沼茅亭楊桞綠倚崖艸閣梧桐翠喚玉人纎手掬淸泉生涼意開枕簟浮芰瓊液淺歌喉細對文禽雪鷺助成幽致十頃碧蓮瀟灑國萬竿修竹淸涼世算此時情緒有誰同吾儂自

同前【雙頭蓮】

一柄雙花低翠蓋呈祥現美人正在薫風亭上滿襟如水二陸比方誇俊少兩喬相並修容止雨初晴午永鬭紅酣眞奇耳雙白鷺雙頳鯉飛與泳俱來此綰雙鬟天上侍香童子雙劍丰城雙孕秀雙鳬鄴縣雙趨起謾空談國士本無雙今雙矣

沁園春【嘆世】

浮利虛名算來何用蝸角蠅頭笑勞生一夢兩輪催逼脆如朝露輕若春漚有限精神無窮世路刼刼忙忙誰肯休堪驚嘆嘆癡人未悟終日營求百年光景云浮把气馬心猿須早收有眞僊祕訣飱霞導引丹砂鈆汞早與身謀閒是閒非他彊我弱一任從教風馬牛還知道上蓬萊穏路八表神逰

念奴嬌【次韻範正之柳絮】

水軒沙岸午風輕飄動一天晴雪日色晶熒光眼細逐逰絲明滅簾幕中間樓臺側畔渾是瑤瑛積綴松黏竹恍然如對三絕遙認髣髴飛花花非還似惱亂多情客防染春衫無定處又轉沈香亭北宻宻疎疎斜斜整整似雪難分別坡僊不見後人有口何說

同前【次韻】

斷虹開霽淨秋容防防初收防雨夕下生陰山影澹縹緲煙雲吞吐烏防風偏靑鞵沙軟誤入桃谿塢多情鷗鷺偶來忽又飛去日暮修竹佳人霧綃瓊佩綽約疑僊侶愧我禪心春盡絮不逐東風飛舞紅葉題詩紫雲傳恨宻意渠能訴此情疎隔不闗樓外煙樹

菩薩蠻

暮濤掀浪溪流急單衣未試春寒力是處緑陰穠春深楊桞風人依溪岸住酒美忘歸去巢燕墮芹泥幽禽花外啼

同前

鴉兒學盡猶嫌醜佯羞步步隨娘後春淺痩花枝凝愁爲阿誰那回筵畔見有意相畱戀只恐後期愆章臺飛桞綿

鷓鴣天【賦雪】

樓外銀屏入望賖樓前鷗鷺舞交加穿林淅瀝飛瓊屑度嶂繽紛過桞花歌白雪醉流霞晚寒寒似夜來些明朝酒醒掀簾幕簾幕依然賣酒家

西江月

世事從來無據人生自古難慿茫如天水有云萍聚散任他形影每怪東陽痩損常騎省多情如今我也痩稜稜卻喜靑靑兩鬢

水調歌頭【飲垂虹】

三載役京口十度過松江垂虹亭下煙水長是暎篷釣得錦鱗成鱠快把霜螯浩飲豪气未能降醉舞影零亂心逐浪防撞景蒼茫歌欸乃石空硿蒹葭深處適意魚鳥自雙雙便擬輕舟短棹明月淸風長共與世絕紛哤嘉遁有眞隠不羨鹿門龎

醉落魄【用範石湖韻】

江頭離席晚潮雙櫓催行色往來屬玉雙飛白笑我多情猶作未歸客紅塵奔走何時息歸心還似投林翼角巾醉裏從欹側獨立東風天際露岑碧

長相思【西湖夜醉】

湖山橫湖水平買个湖船一葉輕傍湖隨桞行秋風淸秋月明誰搗秋砧煙外聲悲秋無盡情

鷓鴣天【發舟安康朋逰見畱往復三用韻】

芳艸萋萋入眼濃一年花事又怱怱吐舒桃臉今朝雨零落梅妝昨夜風雲接野水連空畫欄十二倚誰同兩眉新恨無分付獨立蒼苔數落紅

同前

夢繞天涯去意濃客愁春恨兩怱怱緑波初漲桃花浪畫鷁輕隨桞絮風無筆力判虛空闗山千里兩心同魚書鴈字都休問只有啼痕翠袖紅

同前

山色都如歸興濃春融融處客怱怱岸花影裏鶯吟霧江閣陰中燕受風憑畫檻睇層空情衷待說幾時同不如且盡尊中緑圖得醄醄醉臉紅

菩薩蠻【杏花】

昨日杏花春滿樹今晨雨過香塡路零落軟胭脂濕紅無力飛轉頭春易去春色歸何處待宻與春期春歸人也歸

浣溪沙【送連景昭歸三山】

來日江頭桞帶香去時籬下菊花黃人生離別幾淒涼拂面紅塵飛冉冉背人白日去堂堂尺書休負鴈南

翔

眼兒媚

十年不見桞腰肢契濶幾何時天遙地逺秋悲春恨只在雙眉鴈聲今夜樓西畔情愫眇難期杏花風景梧桐夜月都是相思

桃源憶故人

暮霞散綺西溪浦天上晴雲開絮淸絕梅花幾樹惱亂春愁處小橋流水人來處沙岸浴鷗飛鷺誰畫江南好處著我閒中屨

糖多令【登多景樓】

何處浣離憂消除許大愁望長江滚滚東流一去鄕闗能幾日才屈指又中秋蘆葉滿汀洲沙磯小艇收醉歸來明月江樓欲把情懷輸冩盡終不似少年逰

小重山

春水東流一葦杭春情剪不斷漢江長江花江艸爲誰芳渾不似沙暖睡鴛鴦且道不思量怕他知得後痛肝腸路遙天濶水茫茫成病也教我怎禁當

行香子【鄱陽食魚】

雪白肥鰜墨黒修鮎桞穿腮小大相兼金刀批臠鮮活甘甜或時或時煮或時腌揎腕佳人玉手纎纎縷銀絲取意無厭羮須澹煮滋味重添滴兒醯呷兒酒撮兒鹽

臨江僊【富池岸下】

人在空江煙浪裏葉舟輕似浮漚此心無怨也無憂漢江迷望眼衮衮直東流兩岸荻蘆靑不斷四山岡嶺綢繆晚風吹袂冷颼颼誰知三伏暑全似菊花秋

漁家傲【白湖觀捕魚】

漢水悠悠還蕩漾漁翁出沒穿風浪千尺絲綸垂兩槳收又放月明長在煙波上釣得活鱗鯿縮項篘成玉液香浮盎醉倒自歌歌自唱輕艤舫碧蘆紅蓼淸灘傍

菩薩蠻【鄂渚岸下】

煙汀一抹蒹葭渚風亭雨下荷花浦月色漾波浮波流月自畱若耶溪上女兩兩三三去眉黛斂羞娥采菱隨櫂歌

烏夜啼【夜泊揚子江】

長亭急管生愁楚天秋落日寒鴉飛盡水悠悠紅蓼岸白蘋洲浴輕鷗人在碧雲深處倚髙樓

虞美人

寒來暑往何時了世故催人老一人口挿幾張匙何用波波刼刼沒休時饑來喫飯困來睡莫把身爲累誰能較短與量長落葉西風一夢熟黃粱

賀新郎【送鄭材卿】

莫向愁人說嘆人生不如意事十常七八是則中年傷懷抱客裏何堪送客又添取一襟淒咽岸桞凋零秋容澹黯銷凝怎忍輕攀折重防面甚時節杏花麗日梅花雪記當時一觴一詠楚云湘月別後君休勞逺夢轉眼江南塞北莫謾被閒愁縈結且判離筵今夕醉霎時間便見蘭舟發空悵望水雲濶

方是閒居士小稿卷下

方是閒居士小稿防

疇昔之日郴與先生把酒論文揮金結客慨然有志天下之事功是所謂交逰者也今之日先生浩然之气充塞宇宙學問文章出處議論與古人齊驅並駕而郴學日益荒文日益退所養之气且又休於時而不能屈伸蓋今吾非故吾矣吁可嘆哉謂之交逰可乎不可也是當以師事之先生英雄人也號種春子而隠於耕莘野渭濵其同者歟豈眞隠哉少需時耳暇日發爲詩文防戱翰墨亦豈徒云乎哉識者當自知之此集二百餘篇凡三萬言郴親授先生之前而手編之朝而誦暮而誦歸而語諸同志曰我得師矣行者遇焉先生以爲然乎幸終教之季秋中澣學生防郴書

世興之友吳介父一日出諸公所賦專壑七詠數巨軸謂世興曰仁夫屢見此詩矣君詩人也幸毋泛觀之世興領其誠旬餘始得之其間獨方是閒劉公傑出眾作展觀敬誦愈誦愈髙如太羮元酒具有眞味恨不多見之季僊近自立夫還防晤之初未暇他語首出公詩文世興始得縱觀熟讀愈多愈奇又恨其前者未瞻際之季僊旦夕又從公逰世興又恨以系小子失丈夫不得偕之詩云未見君子憂心忡忡旣見君子我心則降季僊幸爲我誦此詩以道意季秋二十五日石溪臒翁周世興仁夫書

季僊臨行復出此集如畫壁賦一枝堂記等六十餘篇皆不在詩軸中文章公器季僊珍而不盡以示諸朋友意果何在焉得此集徧傳人間俾學者知所宗季僊不得而私有之後一日周世興再書

眞金良玉自有定價文章亦猶是也炳久矣聞方是閒丈盛名惜未識之介觀其文章詞翰飄逸粹韻蓋坡僊復在人間矣季僊平時馳騁文筆應自知之不然安肯甘拜下風而事之以師𨿽然師友之間又當求之於心不必求之於迹作文之法季僊其得師之心乎季僊能文其必有得於師之心矣炳過言之幸毋誚二十七日誠山丁炳文叔書

方是閒先生廼屏山先生之的孫其文章髙爽詞意閒雅眞可追配前作豈非所謂海之支流必咸玉之棄屑必潤者耶然先生生平志四方足迹半九州其胸中名山大川收覽之富凡所以發越其性情膏潤其筆端者又非必有所繇而後有所詣也日錄詩稿至多今季僊兄所受特其緒餘嘗鼎一臠防可知矣下澣日門士劉友直伯益書

淳納交於方是閒丈垂二十年矣觀其文辭玩味心服起敬起嘆疇昔之日蓋未嘗傳示於人也季僊此來未逾旬日慨然屈摳衣之禮手抄一集歸以示諸朋友季僊之心公而且明淳所不逮然季僊之明惟知師之文章典雅至於師之致知格物以及於絜矩之道季僊則未之知也季僊未知而予何以知之蓋公暇日與淳共論性理之學且曰絜者度也當以斯義爲正然後知公之學以己之能而絜古人之所能斯文之作理與心契自合大方故香山之詩坡僊之文今古相望如出一手者是皆絜矩中來也今季僊師事之固爲得師矣然致知格物之學季僊所未聞者又將次第而聞之孟冬一日演平黃淳端夫書

方是閒先生立視之丈人行也少日和諸公梅詩有淸香貫鼻風傳信痩影橫窻月冩眞之句先君子嘗切嘆賞而文公亦云壓倒座客歸廼以語立輩曰此實未經人語者迥出諸昆之右作者所不及異時必成名於當世然已爲文公及先君稱賞如此今文公下世十有七年而先君下世亦二十年矣而先生之文日進火然泉逹駸駸不已平居暇日酧唱吟詠聨篇累軸積而成集者富甚今防兄學詩於先生先生掲出詩文二百餘篇以授之防兄將欲刋行諸公收置惟恐或後惜乎文公與先君俱不及見之先生𨿽不汲汲於仕進但抱負如是豈林泉所能久覊者耶殆將見諸事業摛辭玉堂待詔金馬作爲文章以歌誦朝家之盛徳當與殷頌周雅爭輝並美傳之後世又豈此而已哉東裏先生溪翁劉又皆先君之友當世之詩人也今軍行與先生逰且爲敍以冠其首刻梓有日立𨿽不肖敢書其末以表先君子之知言云莆陽方立謹防

白也詩無敵飄然思不羣此少陵詩也李杜文章在光焰萬丈長此昌黎詩也元微之白樂天之互相推明歐陽公梅聖兪之逓相許可豈有他哉蓋惟已之髙則足以窺人之髙使我胸中之造化不足焉能發人之巧耶方是閒先生種徳家庭天姿秀發沈浸醲郁溢爲詩文丱年賦梅花晦庵先生見而奇之其日煆月煉益久益工敬觀是集所錄愈讀而愈不厭趙東裏以下諸公皆嘗斸曹劉之壘拍李杜之肩者一見擊節而序之質之古人無間然矣牧不能詩敢以私意評品追誦先生之言載味諸公之序書數語於後不失爲寄人籬落之下幸毋哂焉枯山張牧書

洛陽少年論事不合一旦謫去弔湘賦鵩皆悲傷怨懟之辭君子許其才而不許其學至杜陵野老饑寒流落一詩一詠未嘗忘君天下後世謂之詩史其以此耶大丈夫不負所學不得自見於斯世則已何至於怨乎方是閒居士忠顯聞孫西樞猶子機云阿咸靑紫滿家居士合得一官而乃亷靜退托毅然有隠約之志脫軒冕而就薜蘿去廊廟而履巗壑此政與洗耳采薇謝故人釣富春者同量孔子曰不怨天不尢人居士得之矣以莊自登屏山之門見居士於縂角風韻豪爽有超軼絕塵淩厲宇宙之气其後逰襄漢經蜀都寄湖淛歷覽名山大川取友於天下自六經諸子史傳百家之書與夫天文地理防緯之學古今文集典故之文歷世醫藥方技異書奇字莫不研究所以其文富贍淵源其詩雄麗淸壯如長江大河波瀾起伏有優防自得之趣而無慘戚無聊之意有疎曠自放之志而無怨怒不平之態方且浚流爲池疊石作山藝花行桞紉蘭賦梅種春釀泉酌客終日淸談不倦多識前言往行聽者聳然眞有先世古君子之風其視功名利祿爲何等物尙何怨乎𨿽然抱負所學如此豈終窮者朝家旌忠褒節訪其子孫之賢而錄用之必有任其責者然於居士何所加損焉以莊於居士旣親且契逰從甚久知之深悉其心姑敍其風槪如此若夫品題之言猶在耳則有文公逺庵於前序詩以名世傳逺則有東裏溪翁於後使覽者有攷焉方外士陳以莊敬叟書

季僊翫侮一世學恃家博才恃天稟搦筦占辭娓娓數百言不倦𨿽古作者復生不肯少辟其席而況北面乎人今乃北面於方是閒居士者豈居士勢以壓之气以勝之耶且居士之文予丱角得而讀之有以知其薫班馬之香摘屈宋之艷人皆服其追並吾知久矣時季僊未之服也今摳衣趨隅口誦心惟至於筆之書者非徒服也昔沈諸梁之不識孔子陳了翁之不識伯淳俱不免見譏於當世季僊之願師毋乃責沈之遺意歟幸多以酒沃之毋使他時叛道如湜籍輩也叢亭劉璪書右方是閒居士小稿二集乃從髙祖種春公之所述也舊已鏤板因燬於兵遂失其本近偶得於邑士家捧誦欣喜如獲重寶蓋居士厭珪組之榮樂林壑之勝得以從容於文墨間信能振家學而衍遺芳者也今幸其詩文猶存其可泯而無傳乎遂復授諸梓非敢必其行世庶幾族之子弟得以諷詠想象有所感發而興起則世業不墜書脈復續是所望也幸相與勉之時至正二十二年嵗在辛丑暮春初吉從孫張百拜敬書

方是閒居士小稿卷下

方是閒居士小稿自記

防季僊來山中相訪索予詩文不寘口辭拒不能爲檢尋舊唱和獨出一百首新作七十一首雜著二十七首詞四十一首集成兩編以酧其雅志予語塵俗不足道季僊先世文學彰彰在人口而季僊伯仲詞翰又皆稱於朋儕今棄彼取此豈厭膏粱而思藜糗忘黃鐘而取瓦缶者乎因書其後而歸之嘉定丁丑重陽後十日種春子劉學箕習之父書於方是閒堂

