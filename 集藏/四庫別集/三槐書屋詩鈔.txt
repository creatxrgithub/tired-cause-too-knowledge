三槐書屋詩鈔

﹝淸﹞金朝覲撰

●

序一

序二

卷一

卷二

卷三

卷四

跋

●序一

文必徵實詩貴憑虛然運實於虛文之道能通乎詩則其詣絕而其境超矣余未能詩而酷好音韻如陶靖節不解音律興至撫琴不自嫌其無弦也廿年前連城太翁館余於府上時午亭公年未及望以就外傳遂疏款洽迨今年己卯其封翁復處余以西席而午亭公適家居待銓因得聞議論識風采焉暇以詩冊示余讀之喜其淸新刻露絕無餖飣陳因之气回思數年前耳公之文名者久矣孰知公之風雅宜人如是乎公作秀才時乙丑在畱都迎鑾獻賦與朝鮮奉使諸臣往復最久酬和亦多如朴慈庵南濟卿李學山金淸山者莫不恨相見之晚至若宏文館學士洪樗庵尙書司郎髙竹軒臨別贈言有觀君之才及君之貌絕非久畱林泉下者勉之勉之之語然則人言豈欺我哉年來東人之朝於京師者凡遇錦人尙思問公之起居而公亦以遠不及見言之常怏怏焉夫气類之感不限方隅而知遇之恩多緣文字人生患無知己耳而公之爲東人所器重如此此豈鄕曲之譽所可同日而語耶余謂公之事業文章他日當更有進此特其嚆矢云爾

嘉慶二十四年歲次己卯橊月下澣蕓亭劉鼎銘書

鑾坡字西侯錦州鑲黃旗漢軍人倜儻士也肄業沈陽書院天資穎邁雄視文壇與余訂交四年矣丙寅春餘補官官學助教學捨與院相望也於是時相往來更復唱和因出所作詩相資【資﹕質】閱其琱章琢句自具性靈而詩人溫厚和平之意盎然流露於楮墨間異日者飛黃騰達鼓吹休明爲吾鄕振興風雅而啟迪來玆殆其人乎殆其人乎歸其詩並志數語於首簡

嘉慶十一年歲次丙寅九月二十有三日沈陽繆公恩楳澥氏題於夢鶴軒之南窗下

●序二

敍

人之富貴貧賤莫不有命存焉至於學識之淺深似非气數之所得而拘也而余則以爲人之愚智與人之窮通皆若有命存焉而非可以預必也何則人有意於爲學而苦於無自及得一二良師友而處之非其地遇之非其時𨿽欲從之末由也又有一人焉未嘗知學之爲貴也而有一二良師友爲之誘掖之獎勸之其人亦漸與之化而不自知至於生非其地事非其爲而適然相遇以至於多聞多見而實非從前意料之所及者是豈偶爾者哉嘉慶己未余赴沈陽應童子試與楳澥先生相遇於治中署前見其春風和气心識爲有道人也乃蒙垂訊遂同請謁時以同試故並晤其二公子焉及余已遊庠瀕【瀕﹕頻】年肄業於書院而楳澥又補官於右翼助教花晨月夕時親就正猶憶爾時日從事於帖括於聲律初非眞知篤好乃以公之獎勸與公之誘掖若迫我而爲之又有尙鐵峯沈香餘二君子相爲先後余𨿽簡陋荒蕪難比諸萬一然而不畏難不自是是亦無棄予者焉今楳澥年近古稀將己衰老余亦久不獲覩顏色卽鐵峯香餘亦相處離索求其日事切劘如曩日之集思廣益豈可得耶又況人事日多記性日拙中夜自思良可浩嘆比之人亦孰不欲富貴然而一命之榮數金之蓄欲求多焉而卒未能是固無如命何也因刪錄舊艸追憶往時覺此景如昨已難回首自非忘情能無盛衰之感與今昔之慨乎

道光二年歲次壬午六月中澣午亭金朝覲書於京邸

●三槐書屋詩鈔卷一

錦州金朝覲午亭撰

登文昌閣

送徐栗齋之任義州

登翠巖山

望梳妝樓

宿山房

望筆架山

錦州道上

盧峯口懷古

沙河驛

別山戲題

挽於烈婦卽依原韻

中秋日闈中憶友

謁尹文端公墓

懷人

望海

錦州城南

畱都

與孫寶三言海上之勝

次尙鐵峯紙鳶元韻

答尙鐵峯見訪不遇

瀛洲仙館文燕

偶成

擬古意

見富厚庵寄內之作戲題

虞美人花

與書華峯渾河垂釣

和洪樗庵渡渾河望見沈陽元韻

寄鐵峯書題後一首

送李學山一首

贈金淸山一首

送朴慈庵二首

長寧寺迎鑾恭紀

恭迎皇上駕幸學宮

大淸門謝恩

送洪樗葊回朝鮮

送吉鳳翔回都二首

擬遊仙體

畱示同人

秋夜旅懷

十二月祗謁祖墓

詠鏡

宿白旗堡

渡遼河

無題

書院內小齋花艸去年所手植也今又重開感而賦之

題畫

次楳澥夢鶴軒夜坐元韻

讀西域聞見錄

文溯閣

中秋二首

寄家書有詠

次於東浦聞雁元韻

秋興回文

宿李松峯齋中

題佟松泉小照

讀山泉聯吟集題後

法帖

古意

謝書畫七言絕句

懷朝鮮奉使諸公

答夢鶴軒主人並呈懷朝鮮使臣詩

秋郊獨步

過白大將軍墓二首

呈楳澥先生二首

畱別邴西津

宿永安橋憶郡中諸友

除夕

答邴西津書題後卽依見贈元韻

聞雁二首

重寫詩艸偶成七絕一首

玉佛

春曉

春晚

讀西湖志纂二首

春日感懷

春日懷楳澥先生用年前見贈元韻二首

見楳澥先生所繪蘭艸感懷

山居雜詠

淸明二首

廣寧道上憂旱二首

應鄕試西上

○登文昌閣

雨後登髙閣春城樹色鮮流云滋曉潤恰好試新箋

○送徐栗齋之任義州

拜命陪京令望奢九重恩詔帝深嘉鼎鍾舊勒三岑績雨露新沾一縣花化屨何年鳧有迹垂簾盡日鶴排衙東風遠送旌旗路爲錫龍章荷寵嘉

○登翠巖山

雲山飄渺共低迷萬木靑蔥入望齊直欲舉頭天外看紅塵隔斷數峯西

○望梳妝樓

棲霞仙子駐龍斿爲近天關築玉樓曉鏡開奩初日動晚妝拂袖暮云流目凝淩水波同媚髻擁虹螺翠共浮巖畔苔錢紛五色遺鈿疑是未曾收

○宿山房

雞報空林正五更曉風瀟灑六塵淸山房曾否黃粱熟夢醒晨鐘第一聲

○望筆架山【在海中有大小二山並峙】

三丫倚漢峙雙雙望若驚人意欲降合遣滄溟成墨瀋巨靈擎筆大如杠

○錦州道上

夙志壯山河皇輿萬象羅露華融旭日海气羃虹螺樹鎖村煙密花迎鳥語和農桑通島嶼樵牧唱巖阿悵別三秋遠愁吟一字多殷勤前路去消息竟如何

○盧峯口懷古

茂艸丰林萬壑陰將軍射虎尙雄心封侯不遂羞刀筆飲羽何如飲恨深

○沙河驛

微雨輕風接軫過驛亭煙樹繞沙河連朝漸覺鄕音異來路雲山天際多

○別山戲題

故園別業別離久別去東風別恨長別路感懷牽別緒別人道出別山陽

○挽於烈婦卽依原韻【烈婦於氏復州曲明徳之妻庠生於圻垣女也旣嫁夫病不起氏躬侍湯藥三月不衰夫亡之後氏亦自經遺七律絕命詩一首】

哀鴛何事最關心【氏少時詠孤鴛詩云失伴鴛鴦鳥哀鳴叫不休盍投東海死撒卻一天愁之句其父己知其不祥也】今憶前言悟後因月轉蕙幃空對影鸞飛菱鏡自憐身百年世事魂猶殢三月春光夢未眞無限傷情詩一首閨中亦有讀書人

○中秋日闈中憶友

憶昔立風檐搴簾逢好友譙樓月二更令我空回首

○謁尹文端公墓【在錦州城東紫荊山下】

相業昭靑簡佳城气郁蒼山靈生肅意碑紀煥奎光一代文章巨三朝世徳彰紫荊朝旭日髣髴在吾鄕

○懷人

咫尺天涯望裏春含情脈脈獨傷神東風一去無消息巫峽閒雲不戀人

○望海

海气淩晨炫遠眸洪波無際只平浮天涯渺渺難推步地勢茫茫有盡頭雲雨蔚蒸宏潤澤江河歸宿混源流伊誰不爲臨崖返便信蓬萊定可求

○錦州城南

舊堡新邨入望遐太平風景是田家徵途絡繹通畿輔農事經營到海涯初夏小苗猶待雨前朝折戟尙沈沙堪憐牧豎渾無事短髮垂垂帶野花

○畱都

鼎建襄平大業隆畱都猶有舊時宮三千化宇風雲會十二重樓煙雨中天柱峯巒羣拱北土門江水盡朝東太平應繪豳風什佇待鑾輿效祝嵩【時乙丑將東巡】

○與孫寶三言海上之勝

有客居南海寥寥放眼空聽潮多夜气長嘯起天風大澤羣流納滄波萬古同請看奔放者終障百川東

○次尙鐵峯紙鳶元韻

九萬鵬程笑楚鳩扶搖直欲白雲遊天池消息東風便燕雀相從恨末由

天樂臨城聽有聲洪鐘鯨吼藉風鳴調音合向師涓問休比鄰家趙女箏

○答尙鐵峯見訪不遇

余本尋春客君爲入幕賓當門題午字誰是會心人

○瀛洲仙館文燕

三月春闌近晚和吟余恰有客來過沈酣書味甘醇醴颯爽詞鋒出太阿畏友之前浮气少英年而後世情多那堪回首長安道幾向秋風喚柰何

○偶成

虛堂春晝寂棋子響丁然如有機心在相爭孰後先

○擬古意

軒廠臨風爽簾疏受月明伊人期未至惆悵不勝情

○見富厚庵寄內之作戲題

南畝猶勤饁東郊尙晚春如何蠶未老不見采桑人

○虞美人花

倚闌髟﹖委髟﹖惰墜煙鬟無柰銷魂去不還千古無窮垓下恨朝朝零露泣紅顏

○與書華峯渾河垂釣

渾河滚滚來從東大木浮出萬山中水深巨魚不親岸興波鼓浪吹腥風華峯覩此忽技癢計作長繩約百丈屈鐵爲鉤餌以甘拋向中流試窮想昨者筮得貫魚占今逢獨絲釣鰲詹須臾銜索勢將去欲取姑與聊伏潛忽聞潑刺轉駭絕鱗甲激揚互明滅饑鷹苦羈黃金絳鴑【鴑﹕駑】馬怒嚙白玉埒蛟龍失水猶蜿蜒何況凡鱗出重淵力敝已爲人所制目動吻張搖尾憐君不見西畔投竿落日邊得魚盈寸喜忘筌我得其一抵百千

○和洪樗庵渡渾河望見沈陽元韻【樗庵爲朝鮮國宏文館學士以使命來盛京】

迢迢深樹隱城隅秋色人家儼畫圖一路檀車徵舊典幾將名勝入淸旰

○寄鐵峯書題後一首

寒雞啼五夜曉色淡秋河一自君歸後階前落葉多

贈朝鮮使臣髙二首【名景斌尙書司郎從樗庵爲記室】

惆悵三春別【今春晤竹軒於沈陽至是復來】殷勤此日逢作賓偕旅雁利見卜飛龍官紀存遺制藩籬守舊封皇華端不愧誰解此情鍾【同來迎鑾者有樗庵李學山金淸山朴慈庵諸公相唱和】

佳气普寰中人文蔚海東休和羣沐澤小大盡從公玉帛通王會衣冠寓古風賢勞千里外珍重此葵衷

○送李學山一首【名魯榮朝鮮進士在部學習】

秋色櫹槮動客情一窗晴日數歸程相知千里何寥落從事天涯弟與兄【是役也與其弟蓉江偕來末用鐵冶亭句】

○贈金淸山一首【名善臣科名與學山同其先爲嶺南人流寓朝鮮】

海邦絡繹幸來賓應識新羅舊有人【中土金姓自朝鮮內附者多出新羅之裔按日知錄新羅東夷國名其地入於辰韓卽在三韓之間後並入髙麗】故國不堪回首處嶺南遺緒亦藩臣

○送朴慈庵二首【名烇在朝鮮爲太醫院太醫】

神仙何必盡虛無海外奇方亦不誣【慈庵精神器宇回出常格竟日筆談娓娓不倦】遂有薪傳兼爾雅多緣仁術重吾儒宏開壽宇肱三折靜養慈庵杏五株自是爲醫猶作相誰從市上覓懸壺

偏因知遇易暌違鞭影斜陽馬上揮西土好音成別緒東醫寶鑑嗣前徽如君肝膽風塵少異地關山雨雪霏最是離愁醫不得擬將遠志寄當歸

○長寧寺迎鑾恭紀【八月廿一日】

糺縵五云紅曈曨映大東明昭天日表肅穆聖神衷河嶽趨宸蹕旌旗仰下風歡聲同四野應徹九重宮

○恭迎皇上駕幸學宮【廿三日】

�星曉辟正臨雍紫禁鳴鑾出九重作睹文明皆虎豹升香典禮屬夔龍泮芹縈水雲霞動壇杏朝天雨露濃欣際岐陽鐘鼓化小臣何幸備趨從

○大淸門謝恩【廿六日】

星月熒輝宮漏鳴千官濟濟已朝盈遺規丰沛思源本淸奏簫韶和聖明翔鳳樓前雙闕迥飛龍閣外五云平【翔鳳樓飛龍閣俱在盛京大內】嵩呼應入深宮聽不數流鶯遶禁城【時迎鑾同獻賦者共二十六人】

○送洪樗葊回朝鮮

輕雲薄霧淨長空邸捨驚心八月中客夢醒歸黃葉路秋聲吹入綠江風【鴨綠江爲朝鮮往來必由之路】行旌指點三湘雁旅館淸寒四壁虫明月不殊鄕國異幾回翹首大瀛東

○送吉鳳翔回都二首

客意速歸程寒煙曉月明教余時努力無復問君平遼海遠無垠萍蹤寄一身問君來此地得友幾多人

○擬遊仙體

洞府深沈寂不聞閒花野艸自紛紛癡情最是仙家犬不附靑雲吠白雲

○畱示同人

梅花著色未求工耐得孤寒質不同誰把春光先泄漏可將消息問東風

○秋夜旅懷

靑燈猶燦五更闌倚枕孤眠夢未安明月自來窗欲曉秋聲何處樹號寒歸心已似飛蓬轉旅況還如落葉單起視黃花憐獨瘦霜華昨夜滿欄幹

○十二月祗謁祖墓

東山佳气靄重重遠接村廬樹色濃裕後有資皆世澤當前何處想音容春溫秋肅驚霜露鳥語花香侑鼎鐘謖謖松聲風定後遺音似祝大夫封

○詠鏡

當面是前因回頭是後身總宜明處照了得本來眞

○宿白旗堡

料峭東風路殘陽柳外斜晚煙低野戍歸鳥起平沙客夢仍茅店春冰尙雪花勞勞車馬地何事集喧嘩

○渡遼河

莫莫輕寒道阻長臨流馬意怯波涼冰痕浮漲魚鱗細沙磧驚風羊角狂川路有情憐過隙春秋無恙祝髙堂年來時緬趨庭訓履薄臨深矢勿忘

○無題

髙樓深院鎖垂楊曲檻回欄繞洞房小住佳人時俏立偸閒婢子學迷藏幾回輕燕窺珠箔漫逐飛花過粉墻遺卻金釵渾未覺相攜笑語過西廊

○書院內小齋花艸去年所手植也今又重開感而賦之

今年花是去年栽兩度花期兩度開寒去暑來時物攺年年底事看花來

香國遲畱方作客芳園寥落最傷春我來恰入東風律花信猶知識故人

掩映東墻接綠陰重門不啟碧苔深偸閒只合窺園去恐負黃花一片心

人不憐花花自憐夙根不斷又鮮妍花神再度生香意認取前身結後緣

○題畫

復嶺連云暗孤帆入霧低數家煙火處遙在小橋西

○次楳澥夢鶴軒夜坐元韻

花天晴爽露華融斜照殘霞落晚紅鄕夢欲歸虛夜月故人相約共淸風砧寒向曉千家動桐老驚秋一葉空獨有詩翁觀物妙塵襟不入太虛中

○讀西域聞見錄

信有騷人制作雄新疆西盡九州島同皮冠鞾屨人倫外雪海冰山大地中險絕難勞槎客訪靈奇未許謝公窮總因王气歸東土一任車書萬里通

○文溯閣【在盛京西內嘉蔭堂後】

星斗煥天章熙朝制作光文昭靈寶瑞書啟酉山藏玉檢涵蓬觀金題擁墨莊沿洄宗聖海【內恭奉禦題匾額曰聖海沿洄】條理總皇綱【四庫書皆欽定】考義詳於度垂謀典以常【諸書皆以經史子集分類】是尊天一閣【閣東禦制碑文國朝藏書閣曰文津曰文淵曰文源曰文溯卽取範氏天一閣之義】能益智千囊工軼碑摹篆勞嗤石作倉薪傳尋墜緒逸事極窮荒勒鼎功同禹銘盤志比湯畱都思溯始方策示無忘【禦制碑文在畱都爲文溯以志溯始之義】

○中秋二首

星河淡淡露盈盈三五秋光月更明到處圓靈金鏡朗此身寫照玉壺淸蟾蜍仙府長生藥瓜果人間不夜城應是滄溟通桂窟香風兩袖試騎鯨

徙倚中庭怯晚寒爲憐今夜月團欒蟾光不辧蘆花白鏡影還流桂子丹詩酒徘徊消客思風雷倏忽過云端【夜半忽大雨如注】嫦娥如許重回首明遠樓前盡可看【來秋爲鄕試年】

○寄家書有詠

平安惟有一函書惆悵天涯問視疏驛使不來經兩月可知近日復何如

○次於東浦聞雁元韻

霜信何來動碧林西風吹雁下寒岑遠離關塞星初落秋到瀟湘水正深應共露盤驚鶴夢遙憐箏柱寫鄕心遺音欲斷衡陽浦已是更闌玉漏沈

○秋興回文

巒翠拖霞淡抹空遠天極望入林楓寒山晚去孤云白落葉秋零半樹紅殘簡斷編修永夜異鄕離夢有淸風酸心客景煙塵俗鞍馬別途歸唳鴻

○宿李松峯齋中

別館秋光晚澄溪繞寺門屋連漁火岸人在水雲村宿鳥棲鐘紐寒虫咽艸根誰憐鄕國異俯仰幾黃昏

○題佟松泉小照

松崖懸瀑布泉眼近云壇思得攜琴往同君一再彈

○讀山泉聯吟集題後【聞靜山鐵嶺人與佟松泉自廣西回籍同舟唱和凡得詩幾二百首名曰山泉聯吟集】

山籟泉音應感通遙遙宦旅寄詩筒事經艱險翻多韻【原詩所載道途之勞風波之患不一而足】思入窮愁愈見工形影二人文字裏關山千里夢魂中從來博識資名勝得意文章類史公

○法帖

是誰新集魯公書尺牘珍藏我所無僞本競傳多寶塔此眞面目識匡廬

○古意

皎皎河漢明遲遲更漏永與郎訴相思恩情成畫餅郎自有新入妾自憐孤影隔簾見郎來衿襦彊自整西閨笑語聲歡樂何馳騁視昔猶紅顏未解郎薄幸展我羅衣裳修我紅素綆夜深語侍兒無爲妾悲哽

○謝書畫七言絕句

喜見華箋翰墨新標題書畫總如神幽蘭怪石饒淸興還與詩人自寫眞

○懷朝鮮奉使諸公

一別東郊送客鑣鞭絲帽影共飄颻劇憐海國相知少也料萍蹤後會遙荒館無人巢舊燕寒江有路捲歸潮幾回檢點畱題句擬向西風再續貂

○答夢鶴軒主人並呈懷朝鮮使臣詩

秋樹寒云望海東乃心先得我心同多慚太上忘情者眞欲臨箋問老翁

○秋郊獨步

不道蕭森气秋來只一般幾多芳艸色剩有舊苔斑歸鳥下寒樹斷雲開遠山終年無寸進未敢憶刀環

○過白大將軍墓二首

蔓艸荒煙墓道橫將軍百戰气猶生白楊響入秋風裏還是雷霆叱吒聲

石馬臨風尙欲嘶松陰猶似陣云低忠魂凜凜黃泉下遙認靈旗指日西

○呈楳澥先生二首

世上相知到處新惟君從不染囂塵定能老去文章壯不獨生平面目眞與我交情論四載於人和气屬三春豈愁鬢髮絲絲白猶是歡娛得順親

風流不歇尙先民總爲文章現化身摩詰是詩皆畫品【先生喜吟詩又精於蘭石筆意】眞卿無筆不端人【先生法書爲時所重】儲材定許成多士食俸何須侈萬緡【今春補右翼助教官教習八旗子弟】從此傳家兼報國徽音嗣以石麒麟【先生長子敍天公先補左翼助教官】

○畱別邴西津

一識荊州令望奢每從甲子數年華【自甲子始與西津兄相識】休教白髮雄心少肯負靑雲壯志賒五夜時勤燈下艸三春定摘榜中花前程無限登瀛路何事謀官上早衙【時西津【西津﹕衍文】禮部考取教習西津七兄獨不就】

○宿永安橋憶郡中諸友【十月廿二日】

行盡城西卅里程虹橋西去路縱橫悲歡昨夜酬詩酒忍聽寒波瑟瑟聲

三春一夢總朦朧畫壁詩成思未窮咫尺天涯何處是不堪回首暮云東

○除夕

不見乾坤老難堪節序更誰憐辭舊歲重似別離情

○答邴西津書題後卽依見贈元韻

東風惠我好詩篇兩地相思心欲然不爲陽春消別恨更期景福與文全避賢坐接龍門會【年前盛京禮部考取西津獨不就】指日旋看鳳詔宣落落竟成平素志粃糠應笑反居前

○聞雁二首

猶怯餘寒在春陰淡欲晴東風吹入律云外兩三聲

不作悲秋意關山一路春似將消息報看取再來賓

○重寫詩艸偶成七絕一首

果爲傳詩誤大蘇讀書便合識之無預知往日難回首畱作他年記事珠

○玉佛

見說西方有聖人權將玉質奉金身幽龕合現莊嚴相寰宇常隨去住因最上菩提歸寶覺無餘滅度豁迷津拈花略示如來意頓悟文心淨六塵

○春曉

春夢醒遲凍欲消何來深巷賣餳簫重簾合趁新晴捲不禁陽和上柳條

○春晚

春色迷離向晚看添衣聊爲耐餘寒松枝燒入茶鐺火一任輕煙出畫欄

○讀西湖志纂二首

想象余杭風景同披尋猶在畫圖中可憐富貴延南宋猶憶神仙說葛翁梵宇云深飛鷲嶺層樓水面闞龍宮憑他寫入丹靑筆輸與詩人體物工【末捲復將前人詩章及國朝名家並皆纂入】

林有孤山蘇有堤勾畱白傅是湖西六橋花雨仍遺迹十里笙歌半客蹊天子時巡籌富庶才人情思寄標題何年得入星槎路不隔浮雲望眼迷

○春日感懷

坐閱先庚又後庚風光不覺在淸明看來錦繡饒三月恐爲詩書誤一生花鳥依依兒女態雲山渺渺弟兄情世人未解因時樂只向天涯作送迎

○春日懷楳澥先生用年前見贈元韻二首

共君約略月維三無限情懷只內含芳艸思歸春未老曉窗貪睡夢初酣偶因空冀曾過北本爲敲詩憶指南吟罷小桃紅欲綻卻憐花信尙包函

仰正無嫌瀆再三【自丙寅前三年詩艸悉依楳澥先生攺本】緣知大美在中含殷勤隔院酬詩久相共挑燈聽雨酣春樹縈懷同渭北折梅逢驛便江南【前月廿一日曾制書與楳澥】遙思橋外藏雲處【先生於夢鶴軒小橋之西構小亭曰藏雲】花嶼生機又實函

○見楳澥先生所繪蘭艸感懷

芳艸入丹靑幽然無伴侶臨箋細玩之似共同心語

○山居雜詠

香篆畱煙不捲簾嚶嚶山鳥喚晴檐跫然客屨云深處知是何人訪宋纖

杖藜孤往隔重嵐暖日晴雲土意酣叱犢衝煙人語處不知山北與山南

律轉東皇煥物華鶯花富貴屬誰家山中宰相無多事管得池塘兩部蛙

消得風光未了春多情花鳥最相親無端添入深閨恨甘作人間薄命人

向晚山云去欲畱何人吹笛寫淸愁試聽哀怨如相語豈是騎牛牧豎流

從容花事去安排不斷生香與物皆惟有孤山林處士卻於妻子見髙懷

不盡蔥靑樹色深幽居恰比小禪林靑山若許楡錢買肯讓祇園布地金

春艸生如晤舊知春風來似慰相思杏花開處桃花發正是勞人小住時

○淸明二首

不隔花村路酣紅上小桃魚爭溪漲暖雁度海風髙士節甘龍蟄臣心淡雉膏綿山煙漠漠何處覓蛇號

是誰甘介節長揖薄侯封白髮招偕隱靑山杳舊蹤禁煙隆報士寒食不因冬縱有綿田奉難將母氏饔

○廣寧道上憂旱二首

十日徵途往復還翻因苦旱念民艱獨畱夕照明郊甸盡有晴嵐帶遠山芳樹籠陰皆暑气老農揮汗尙愁顏誰知霖雨成何日空望浮雲去住閒

祈禱封山作雨雲風霾鎭日苦炎氛曾驚澤國無餘潤【去年廣邑水患特甚】合向桑林憶舊聞杯酒不消心似醉燃眉何計志如焚功名望已深饑渴豈似民情待澤殷

○應鄕試西上

幾日行程傍海涯雲山回望是吾家庭槐近午縈淸夢路柳斜陽帶晚霞難得臨時文入彀可能到處雨隨車翻因旱甚思鄕土無復閒情玩物華【錦州一郡自春缺雨所過地方殊未靖也】

三槐書屋詩鈔卷一

●三槐書屋詩鈔卷二

錦州金朝覲午亭撰

法王禪林早起二首

丁卯秋試遇薊州蔣力齋先生於京邸

過十三山口占

出都後憶舊二首

挽邴西津二絕

水仙花

同沈秀嵐月下聯句

和王義門得子元韻

和沈秀嵐春暮回文元韻

和沈秀嵐詠嚴子陵釣臺元韻

和詠孤竹舊裏元韻

淸明紀事兼憶亡友邴西津

和畢續成二首

送尙鐵峯歸裏二首

將赴長安別楳澥二首

夏云

烏拉艸三首

擬答烏拉艸問卽依元韻

與金黻珽書題後

僦寓京邸感懷二首寄楳澥書題後

寄鄭爽齋書題後

立秋

十六日出闈後答沈秋嵐見寄二首

京邸閒居偶成

戊辰九月九日舉順天鄕試

初十日詣午門謝萬壽覃恩恭紀二首

晤熊嶽軍尉法麟二首

過新甸瞻禮周總鎭遺像

出闈偶成並簡時兩峯

獨坐

古意

題贈洪玉峯

和答沈秋嵐擬古四首

恭和禦制憫忠詩三十韻

重陽夜燕詠菊影得金字

詠菊影代王從庵作

詠菊影代李靉川作

爲繆公子新婚戲作

出畱都寄懷諸同志

閭陽驛晚眺

題贈醉亭主人六首

在盛京恭逢萬壽聖節遙憶都中前輩諸公躬與盛典恭紀

元旦立春

題蘇東坡遊赤壁圖

題蘇武牧羊圖

示學中諸同志

春日懷沈陽諸友人擬古一首

淸明一首

初夏偶成

壯士行

春日聞雁七言絕

登翠巖山七言絕

題畫獅子

題雙鵲春梅圖七言絕

春日登北山望塞外諸峯

辛未捷南宮

四月二十三日保和殿策試

歸裏吟

抵裏後寄畱都諸同志

蠹魚吟

寄繆楳澥二首

望雨詩一首口占

和難婦詩卽依元韻

冬夜懷楳澥一首

悼馬生亡父一首

詠史

贈別馬錫侯秉鑾一首

懷石綺園二首

題老子傳經圖一首

題淵明種菊圖一首

題葛仙飯蜂圖一首

題子陵垂釣圖一首

題太白醉月圖一首

題伯牙訪友圖一首

乙亥九月九日紀事詩四首

感遇

答張少亭二首

爲楳澥題扇蓄以殉葬

丙子初春喜晤楳澥先生因懷尙鐵峯沈秀嵐適先生以詩鈔見示率成長歌用爲題詞

遊普陀山寺一首

同張少亭看牡丹口占

遊小洞山寺口占

何雲從蕭殿臣二戚誼招飲一首

落花二首

元旦一首

楳澥先生贈垂絲柳一枝種之成陰矣承先生郵函相訊作此以答

丁丑舉一子爲亡弟盈出繼

柳眠一首

鶯梭一首

簾波二首

鏡花二首

燭影一首

書蠹二首

筆架山四首

依楳澥先生題扇元韻奉和

懷楳澥二首

懷李公師惠

○法王禪林早起二首

梵徑深沈少客蹤曉窗睡起攬衣慵醒聞淸磬香初下認是闍黎飯後鐘

不是禪棲水月鄰韲鹽歲月反安貧老僧休說齋糧少我佛原爲乞食人

○丁卯秋試遇薊州蔣力齋先生於京邸

相士休將冀北空共君三五月明中簾前工譜霓裳曲云外香飄桂子風十載光陰歸玉尺三條燭焰對金虫際玆鐵樹當華日【俗傳鐵樹不華遇丁卯年則花盛發】合報先春到薊東

○過十三山口占

北鎭臨靑幽山盡南山口峭蒨如列屏嵐光入虛牖古洞鎖金牛神物夜出走不爲五丁驅糞金日一斗豈似田間來洪縻系人手

○出都後憶舊二首

千里棲遲客是家夢魂飛去海天涯窗含曉色涵虛白知是霜華與月華

萍蹤泡影與浮沈情海茫茫入更深任是西天稱極樂人間愁苦也驚心

○挽邴西津二絕

多情不能久相囑獨遺詩誰識長相思終成古別離君心何絕決我意復冥冥秋雁天涯去關山黑復靑

○水仙花

定知仙品不尋常近得江南異種香泉石自甘心共白縹緗借潤甲初黃冰肌玉骨差同昧【昧﹕味】金盞銀臺欲比芳豈似牡丹資沃土誇稱富貴侈稱王

○同沈秀嵐月下聯句

片月掛銀河【沈】流光一擲過夢魂鄕國異【金】胸臆宿星羅昂首天空碧【沈】挑燈夜嘯歌遊仙尋舊夢【金】雲路莫蹉跎

○和王義門得子元韻

憶向門髙設矢弧熊羆協夢不曾殊韶華再度宜男艸寶气重還合浦珠相業三槐得未有慧心七月識之無佇看繞膝隨兄後又著斑衣襲錦襦

○和沈秀嵐春暮回文元韻

蒙蒙夜露點輕紗減卻愁顏彊對花紅紫徧園春繞夢碧靑涵樹暮歸鴉風光坐裏詩同伴酒意多時客在家童豎牧回歡笑語櫳木﹖廉淡抹一痕斜

○和沈秀嵐詠嚴子陵釣臺元韻

南陽貴士起縱橫江上羊裘尙待淸憶昔眞人臺下拜臨流咄咄嘆先生

○和詠孤竹舊裏元韻

何事當年扶義起於心求所安而已采薇歌罷渺難尋山上淸風山下水

○淸明紀事兼憶亡友邴西津

淸明雨夜王義門齋中扶乩卜事有女鬼張公子者下壇詩雲家家掃墓紙香焚肉滿盤盂酒滿樽節序頻移誰弔我白楊風雨泣孤魂後署名爲燕人婉鳳從父令蓋平歿於任所次夕同人復焚符招之又得一詩云諸君招我到泉臺風雨瀟瀟送我來酒冷燈昏魂作客吟詩恐惹使君哀其時繆楳澥尙鐵峯沈秀嵐均依韻和成七首囑予步和予仿八哀例亦依韻和成

鉛華零落冷妝臺明月他鄕任去來曾憶春閨驚夢覺杜鵑啼處最堪哀

憶從花縣與琴臺回首燕云不復來人物已非城郭是夕陽流水可勝哀

家山遠隔望鄕臺曾見家家掃墓來酒冷燈昏香縷細一番消受一番哀

不生不滅是靈臺不了將來與未來總爲夙根情重處怕言哀處卻言哀

憐兒不作望思臺拋卻兒家孰再來琴鶴未將兒共去靑山相對自生哀

宿艸萋萋繞墓臺一年一度送靑來黃泉從未春光到苦雨淒風孰告哀

風送香魂到夜臺更闌燭盡月明來那堪孤雁驚瞭唳不禁悲聲爲寫哀

散花天女繞蓮臺會見幢幡度世來願到諸天歡喜地不知人世有離哀

○和畢續成二首

香繞詩箕一縷魂依稀幽怨淚添痕夜深露重歸何處衰柳殘煙鎖墓門

莫論仙才與鬼才情辭惻惻有餘哀卻憐詩友歸何處安得尋聲一再來【謂亡友邴西津也】

○送尙鐵峯歸裏二首

春光冉冉落芳菲龍首山深鎖翠微廿四條風尋客約幾翻梅雨送君歸垂楊小院鶯兒夢晴晝疏簾燕子飛怎柰臨歧回首處傷心無語獨依依

世事茫茫少定程詎今離合限平生云馳電掣爭消息海闊天空見性情不願詩才資酒力應將人品重文名殷勤此意誰堪語昨夜挑燈聽雨聲

○將赴長安別楳澥二首

不是嫌春轉愛秋王孫芳艸最牽愁自憐負債長安道回首煙光十二樓

夢中鄕國意中詩花滿闌干酒滿巵此景此時誰會得不堪說與外人知

○夏云

風擁輪囷絮擁團晴空惝怳杳無端世間萬變須臾事只作浮雲到眼看

○烏拉艸三首

艸名烏拉古無傳近與村農用最便露重芒鞋侵曉去霜凝葛屨覺春還山中踟躅名稱異王不畱行義可捐幾處芊眠平野綠擬隨謝屐到峯巓

白嶽靈葩屬貢參尋常弱艸亦堪吟生當夏雨宜河畔搗向秋風入夜砧翻笑傾葵空自衛更如挾纊可人心緣隨野老同行止未必跫然喜足音

地名烏拉又名鞋玆艸稱之義轉諧物產蕃滋仍土俗春風披拂滿江涯安排不去塵中駐冷暖還將足下偕試問三千珠履客可能解屨到當階

○擬答烏拉艸問卽依元韻【古香茹大宗師觀風遼左以此題試諸生其擬作末二句云參貂遼瀋稱珍久曾否茅檐到眼來故擬此以答】

觀風懶作探花使辱在芻蕘訪異材冀北羣空多骨相江南春信只梅開品題不薄茅檐陋采取能將卉圃該見否何勞重訊問而今杖策自田來

○與金黻珽書題後【山東蓬萊人】

相憶不相親天涯作比鄰關山縈旅夢風雨切懷人幸有囊中句羞無席上珍何堪知己贈恐我誤靑巾

○僦寓京邸感懷二首寄楳澥書題後

殘月銜樓數點星縈縈鄕夢睡初醒夜風吹入音聲樹誤作家山舊雨聽

黃金臺下又重過十萬人家巨第多可惜終南無快捷方式長安𨿽近柰如何

○寄鄭爽齋書題後【名塏承徳人】

小院重門寂寂春落花拂地靜無塵可憐雙燕如期至不見年時舊主人【丁卯秋予同爽齋寓此】

○立秋

晚樹秋蟬最有情聽琴移坐綠陰輕漫將昨日燻風曲譜入商弦作變聲

○十六日出闈後答沈秋嵐見寄二首【秀嵐攺號秋嵐】

黃葉西風舊旅情好將詩語踐前盟三條燭焰低檐曉瀉作秋嵐一色淸【西風黃葉度秋嵐集中句】

明月懷人愜素心況當明月共知音【秋嵐見懷詩推窗弄明月明月系吾思】誰家省識秋思憾昨夜霓裳一曲吟

○京邸閒居偶成

徵燕去如客歸鴻來作賓莫嫌秋已暮畱待小陽春

○戊辰九月九日舉順天鄕試

名場幾度看升沈久困龍蛇起奮心今日西風好消息榜頭髙處亦登臨

○初十日詣午門謝萬壽覃恩恭紀二首

曉望觚稜翠欲流九重深處五云畱太平天子登仁壽習禮諸生近魯鄒嵩嶽降賢呼萬歲神山築屋滿千籌岧嶤淸禁班聯肅偕引鴻臚過鳳樓

天上蓬壺不計程秋風得意許騎鯨西王母獻靈椿瑞南極星臨壽宇平禮樂百年涵大化文章一代屬公評賢書轉愧公交車選行傍宮槐聽有聲

○晤熊嶽軍尉法麟二首【滿洲人姓】

喜是書生立戰功何須地望素崇隆毛錐欲掃千軍壁猿臂能開六石弓三楚知心思贈劍一身是膽識丸熊珊鞭得意東歸去好著金貂禦朔風

入望南天淨楚氛馳驅霜雪舊從軍每從王事思將父恰有臣身足報君數語論交應白首十年壯志附靑雲曾經戎馬干戈地不盡酸心弔古文【王軍尉尢好讀書】

○過新甸瞻禮周總鎭遺像【新甸在沙河驛西屬直隸永平府周總鎭明季人諱遇吉守事武時流寇猖獗遠近驚怖公守禦綦嚴賊突至公與巷戰馬適蹶遂敗績其夫人登屋射賊舉家縱火自焚死城中士卒無一降者賊皆屠之】

所部誰降者孤城碎欲塵將軍無戰馬孝子不全身兒女英雄气邊疆社稷臣卽今遺像在揮淚細咨詢

○出闈偶成並簡時兩峯

京華三月正春深天气淸和乍可心我到南宮歸未晚庭槐旬日綠成陰

○獨坐

靜境偶忘機東風入坐衣棋殘松子落目送白雲飛

○古意

妾身未慣閒妾心常相思軋軋機杼聲滴滴心中淚制錦不成章織作回文字

○題贈洪玉峯

欲學長生怯病身玉峯山外總陽春相尋偶到云深處認是懸壺一老人

○和答沈秋嵐擬古四首

北溟有巨魚深居不知處長額復修鱗蛟龍詎敢拒吞鰲極四遊跋浪翻蓬嶼會當雷電章摶風任遐舉一出一處間相去能幾許

君子愛其身小人愛其財富貴偶然事時乎不再來窮愁傳著述發憤郁雄才毛錐安可棄功名薄雲臺昔之先達者松柏忽已摧

山川有靈气鍾毓應不虛藏器待其時轗軻詩與書劉蕡甘下第鬻賦恥相如若非天下才誰復嘉子譽丈夫會有期胡乃拘者墟【茹古香視舉奉天獨於秋嵐器重】

二陵佳气多北望難終極秋艸被平原虫語何啾喞勝地不久居佳人難再得羨彼雙飛鴻呼羣自相識相識夫如何天涯各奮翼

○恭和禦制憫忠詩三十韻【山左李毓昌卽墨人也余友蓬萊金黻珽先生嘗稱其少負气節不苟流俗凡邑中不平事公必折之以理故鄕黨咸重其爲人及舉戊辰進士公以知縣分治江蘇時淮泗水患公捧檄往山陽督賑邑令王伸漢以侵漁爲民蠹公廉知其情欲揭知上官王懼以賂公公弗許王以金囑其三僕偕善緣寺僧邀公飲置酖酒遂遇害公卒之時血溢襟袖五賊恐事泄舁公屍於梁誣以自經洎扶柩歸孺人檢遺衣見血啟屍視之以銀簪驗實簪黑孺人駭慟呼叔翁語之故叔翁者名云泰邑武生也刻日抵京遮總憲馬白冤狀奏聞事下法司旬日五賊皆服辜上怒甚命以謀逆僕詣柩致祭余依議因嘉公之忠晉孺人爲四品秩在籍食俸賜云泰爲舉人公無子上命擇族中賢者爲之後事竣上復爲制憫忠詩三十韻以褒之】

東嶽降生發其祥李公卓犖殊尋常讀萬卷書不愛死英風俠气偕靈長公之少年有大志鬭雞走狗斥荒唐疾惡如仇去如疾市井無賴呼爲狂嘉慶戊辰成進士曲江春宴頗軒昂帝曰昌才非百里汝其試之往江鄕是年秋漲溢淮泗魚鱉斯民走且僵詔開內帑賜銀幣侵漁牟利相頡頏獨公力持矯其獘元凶稔惡王山陽殺民更殺慈父母下同廝僕禍心藏豈有酖人羊叔子叵耐跋扈皆豺狼可憐杯酒須臾命金石毒發摧心腸北望宸極魂飛去月明顏色遶屋梁敝袍丹血鬼神護家人夢寐咸淒愴叔父愛侄如愛子抱衣吞泣心慞惶酷暑千里汗相屬披髮投地呼天閶斯須九重達聰聽赫然震怒天威揚白日雷霆驚霹靂躍躍三尺寒鋒鋩法司傳勑急星火蠢彼羣醜失路倀楚囚終日相對泣引頸待罪軹道旁剖視心肝血漉漉腥穢餘瀝傾壺觴陰風颯颯來格享松濤怒捲聲洋洋沈埋冤嶽淸如洗昭然依被日月光國家論功重死事丰碑屹立錫天章郡君食俸二千石心如冰玉操如霜乃囑守令爲立後千秋俎豆承馨香吁嗟乎書生無气人所鄙每爲斯人意差彊人生百年忽已矣誰復言之慨且慷

○重陽夜燕詠菊影得金字

消遣東籬晚良宵抵寸金黃花須澹泊綠葉總蕭森燕近重陽雅燈然四壁陰引觴須盡興休負夜遊心

○詠菊影代王從庵作

好是風流處士家籬邊晚課亦生涯叢靑錯落搖書幌濃綠紛披點絳紗幾度燈挑思起艸乍驚眼老欲無花重陽莫漫愁風雨明月中天半璧斜

○詠菊影代李靉川作

綠陰掩映畫圖新菊圃昏黃解倦人莫惜飛花餘晚節又從明月認前身幽人遁迹原難近澹友髙情恰好親說與丹靑渾未解誰傳粉本作殊珍

○爲繆公子新婚戲作

醉耳笙歌不厭頻紅鐙輝映百花茵龍涎香合鴛鴦夢雲母屏開錦繡春未識郎情多警怯應憐妾意慣嬌嗔雞聲似妒甘同夢斜月疏星己向晨

○出畱都寄懷諸同志

涼風西下蹴徵塵秋老平蕪入望眞山气空靑天欲曉艸根微綠夢回春從前虛度猶今我別後相思又幾人只爲知心深愛惜難言富貴不如貧

○閭陽驛晚眺

閭陽古道向幽燕北鎭岧嶤聳碧天五日行過山一角九秋旅望月三圓園亭寂寞堆殘葉雲樹蒼茫隔暮煙老馬歸途如故識何須分付著先鞭

○題贈醉亭主人六首

萬壑千巖路轉回尋幽誰向此中來山林客气偕仙侶弧矢家風毓將才聖世桑麻行處有公門桃李舊時栽未容塵迹通蹊徑曾否云關爲我開

主人攬勝啟園亭領取春光戶不扃杖履髙風堪自許家山舊雨且重聽云窗日暖涵波碧茶竈煙微帶柳靑共道淸明看更好輸他前此未曾經

昔傳海上有蓬壺縹緲仙鄕望欲無綠野歸田余晚計靑山隱幾足淸娛千重樹色含虛牖萬變云容擁畫圖爲看長途車馬客蕭然吾亦愛吾廬

一脈淸泉入短墻曲緣花徑引流觴村醪熟釀蒓鱸美山雨初過棗栗香白髮逢秋須健飯黃花𨿽晚不憂霜扶笻且立溪橋畔露冷葭蒼水一方

野艸寒枯計禦冬垂簾未捲出門慵椒蘭繞座融金鴨鱗甲飛空起玉龍解識天心梅數點閒消世慮酒千鍾請君曝背南窗下莫道陽和不可逢

千金一諾兩懷思二十年前話別時亭榭今猶依舊主須眉端不愧男兒空山流水傳情緒滿目飛花盡酒巵近識閒愁無處著只推我醉未曾知

○在盛京恭逢萬壽聖節遙憶都中前輩諸公躬與盛典恭紀

無疆聖節值良晨先已恩覃艸莽臣葵藿有心惟向日松云生意自長春南山祝壽歸周雅東國稱觥近古豳萬里君門西望處卻憐蝸角屬何因

○元旦立春

昨日除殘臘今朝報早春體元歸聖主迎歲在寅賓北陸回陽馭東風擁化輪椒花初獻瑞何惜酒千巡

○題蘇東坡遊赤壁圖

當年橫槊亦風流蔽日旌旗一炬休樽酒空山明月夜何人髙賦大江秋

○題蘇武牧羊圖

十九年來一旅臣南朝誰念牧羊人凝霜裂指猶持節難與胡兒道苦辛

○示學中諸同志

山繞孤村樹繞廬依稀風景似鵝湖關頭猛省登先岸彈指流光逝隙駒覺路還須庸玉汝官階何必執金吾古來憎命文章甚不信知心一世無

○春日懷沈陽諸友人擬古一首

西山當戶牖颯然來淸風陰陽互新故茂蘭發幽叢采之欲盈把將以寄郵筒故人一爲別遠在閭山東思君不可見懷君何有窮白雲自捲舒目送雙飛鴻延佇獨無語我心復忡忡

○淸明一首

淸明春未暮偕樂及同羣綠變楡槐火靑歸竹木云小兒循造化野馬入氤氛誰念綿山上千秋義士墳

○初夏偶成

見說農家好書聲共績聲君恩寬負擔天意適陰晴花麗春光艷詩和躁气平長安多少路猶憶重行行

○壯士行

雄風表海稱洋洋古冶神勇如鷹揚憶昔從君下三晉橫矛倒戟何軒昂君之愛馬玉花驄蕭蕭長嘶如追風回望臨淄絕塵去咫尺已與黃河通深淵大澤神護呵中有怪物爲妖鼉翻風鼓浪來酣戰斯須駿馬沈洪波小大從公肝膽裂勇士忿怒下妖穴英風俠气貫長虹瞥驚匕首飛霜雪暗惡叱吒驚蛟龍紅濤一縷翻污血吾聞忠信涉懸流投璧斬蛟孰爲儔將軍英勇气蓋世軀命胡爲二桃休

○春日聞雁七言絕

又向平沙結陣過江南消息近如何人間慣聽鶯兒語只爲秋聲寄感多

○登翠巖山七言絕

孤峯直上白雲隈澗底靑松蔭碧苔我是夙緣應到此當年曾否謝公來

○題畫獅子

我讀西山經見聞難議擬云有百獸王奇質乃俶詭山鳴谷應生長風搏象易如搏鼠伎伏者不噬彊者拒稱仁何獨稱麟趾只恐破壁吼一聲斯須奮發去千里

○題雙鵲春梅圖七言絕

春光憐物去猶遲滿樹瓊華未落時他日檐前傳好信此身原在最髙枝【末用袁子才落花詩句】

○春日登北山望塞外諸峯

西北雲山控紫臺望中野馬息塵埃莫嫌邱垤無風景應是昆侖一脈來

○辛未捷南宮

棘院墻陰聽唱名飛傳箋紙滿都城忽聞我亦泥金報竟似嘉賓倒屣迎

○四月二十三日保和殿策試

英雄難盡网羅收聊藉文章作應求五色卿云誰載筆九重淸禁孰前籌花因向日無凡艷水到朝宗少細流亦識山林佳趣永春風曷似鳳池頭

○歸裏吟

寬閒負擔愛山林同是君王造就深鞅掌未諳他日事讀書詎負少年心慈恩塔影雲間矗長樂鐘聲夢裏尋依舊蕓窗公案在春風秋月助淸吟

○抵裏後寄畱都諸同志

微雨鶯聲禦柳新飛花流水曲江春君王許作歸田計文字難爲造福神東國懷思空近日北堂稱壽慰慈親大羅天上分明在一覺遊仙夢未眞

○蠹魚吟

蠹魚力破萬千卷幻身脈望人未知仙窟已逢三度刼綿綿化爲長命絲蕓香佩服莫相避其如臭味無差池盤屈偃伏似龍蟄夜深太乙來下窺驅使丁甲穿壁去硯池涓滴甘霖施

○寄繆楳澥二首

主人愛我累千觴贈我珍珠字數行相劍不逢雷煥子彈琴誰遇蔡中郎中年哀樂頻搔首往日鶯花只斷腸聊爲雞聲一興舞晨星三五在東方

疏慵無計遣韶光飲酒遊山學孟陽得意逢場皆露電生來憎命豈文章筆刀制錦能藏拙風剪裁春半屬狂惹起深閨窮女恨嫁衣終日爲誰忙

○望雨詩一首口占

風急云還散風柔云復微老天須作合也自有暌違

○和難婦詩卽依元韻【婦中州人遭教匪之亂乞食行吟惜未傳其姓氏】

盧家少婦近如何只恐無愁愁復磨羽檄傳來丹鳳闕烽煙直上白雲窩露行春陌驚魂渺艸沒荒城戰骨多安得木蘭同夥伴偕歸一拭淚痕沱

○冬夜懷楳澥一首

思情款款復綿綿又向西風寫寸箋此際此情深夜月爲寒爲暖小陽天都無可憶從前事盡有相逢未了緣知感生平能有幾於今不見已三年

○悼馬生亡父一首【生名孚來學於余寔父志也癸酉四月其父下世故爲詩以唁之】

年少功未就況當失所天遺言無一語觀行重三年烏鳥啼殘粒喬林起暮煙堪憐馬氏子應有白眉賢【生兄弟五人故云】

○詠史

孔孟若元气渾然天地間風雷不攺色艸木皆新鮮大含入無間鉆仰髙且堅自古生未有稱謚胡稱宣子輿本非字何況指名焉【子輿非亞聖字也乃傳者之誤】荀揚與墨翟其又焉能賢【仲尼豈可以墨翟並稱孟子不當以荀楊相較自漢以來諸儒稱大聖大賢常與諸子相提並論若賈長沙諸人可謂於去取猶未知所輕重矣】

○贈別馬錫侯秉鑾一首

與我初相識於今二十年詩書綿世澤衣缽媿眞傳此際挑鐙夜當時立雪天【其尊翁字隆夫子余受業師也】離懷共樽酒無計托瑤箋

○懷石綺園二首【綺園漢軍人名愛淸阿】

我愛石綺園讀書無專門文章與法律一一窺本原男兒志康濟安用糟粕言大才用之小勞此案牘繁我聞古良吏所治無覆盆又聞古遺直其民自不冤犴狴少畱獄雞犬無驚魂臣門紛如市鎭日來者喧臣心淨如水撓之終不渾古人如可作安能世俗論詩書有餘澤政舉人乃存君情髙且潔冰雪欲無痕君志遠且大勢欲江海吞暫滯鴻泥爪終當淩風騫

我憾石綺園輕財如糞土千金𨿽易來一錢亦足數我有白練衫上書蘭亭譜剪燈恣夜談翻被膏油腐綺園紿我方云曾考之古滲以金屑霏快如披云覩漆爲蠏殼銷鍼向磁石取物理有同然何必出撰杜余心是其言攻錯借圜府初如大冶金躍躍還起舞又如鑄莫邪一鼓復再鼓可憐孔方兄無罪膏吾斧詎知墮術中夫人乃自侮吾今索債來還須言阿堵

○題老子傳經圖一首

君歷周朝定幾秋生來白髮已盈頭五千道徳丹經祕百二函關紫气畱也共尼山同載筆今番海屋又添籌靑牛花外歸何處昨見天河飲上流

○題淵明種菊圖一首

先生有髙趣招隱爲黃花北牖羲皇古東籬歲月賒桃源眞福地彭澤豈吾家何事陶宏景空排宰相衙

○題葛仙飯蜂圖一首

莊生化蝴蝶幻身不自知葛翁作蜂子吐哺驚且疑想公之口甘如蜜出爾反爾紛煩滋世人喫飯脊梁過安能糟粕出神奇嗚乎謫仙咳唾九天外縱有珠玉不療饑

○題子陵垂釣圖一首

富春髙尙敖王侯鱸鯉西風一敝裘偏是貴交徵不起客星孤照大江頭

○題太白醉月圖一首

樂哉學士對月稱觴此身此影共此淸光臣有仙骨謫居醉鄕淸平雅奏春宴沈香气吞力士眼識汾陽【二句裁用前人成句】舉首凝望夜色如霜峩嵋西度流照夜郎

○題伯牙訪友圖一首

吾師在海上風濤萬頃深吾友在山中樵徑作微吟髙山有淸韻流水無競心孤往興未己呼僮囊素琴寧辭一再鼓會須有知音

○乙亥九月九日紀事詩四首

回首流光十五年千金一刻總徒然當時無故誰知樂彌月多菑更可憐今日乍醒前日夢他生難必此生緣啿嗟不幸遭陽九驚雁離羣叫暮天

荊樹西風力不支那堪弱弟此長辭憐兄念切將身代思母情深數發悲零落衣裳成往迹拋殘筆墨付伊誰傷心問字殷勤日忽忽生平有幾時

秋風落葉感星霜辜負韶光春夢長硯北隨兄供筆墨廚東呼嫂問羹湯刼當桓景都歸命禮據檀弓可勿殤他日登髙臨眺處天涯布奠一傾觴

花萼驚風盡此番已看秋色老椿萱空將無死嗟予季多爲尊師謂我昆長逝魂兮安所適生來命也復何言從前書畫擎雙管化作虯松拱墓門

○感遇

淸福神仙望已休家山鬱鬱此勾畱文章豈爲求知已兄弟無緣共宦遊往日名途堪屈指中年人事費持籌不愁靜裏難消遣每遇尋春到陌頭

○答張少亭二首

南國山川舊有靈精華上訴老人星近來垂照蕓窗下不數燃藜太乙靑

老去湖山興未闌金陵王气付江幹何當載酒龍盤裏同倚欄桿看牡丹

○爲楳澥題扇蓄以殉葬

詩有同聲和人皆雅量宜共玆三不朽結作兩相思華表仍歸鶴蘭亭欲附椑春蠶𨿽已老猶自有餘絲

○丙子初春喜晤楳澥先生因懷尙鐵峯沈秀嵐適先生以詩鈔見示率成長歌用爲題詞

少與公相識長從公相遊蒙公靑眼待不與下士儔我乃不揣陋公乃爲包羞別公六期歲白髮已盈頭昔公宦遊日東南人士稠觀水旣觀海復不絕泡漚登山旣登岱復不小阜邱冰鑑期無爽霜毫時祕抽鶴子秋風健蘭孫春气柔黃金散不盡終可補箕裘積書千萬卷瑯嬛寶笈畱晚年自訂稿呼我爲編修八萬五千字一一皆淸遒將爲紀年譜將爲咨事諏天資旣純粹髙識乃不侔向當共知已來自山海陬銀岡尙北望錦水須東流獨有松江客溯洄難遽求人事類如此我心徒悠悠與公期不朽魂夢各千秋

○遊普陀山寺一首

普陀山外濕云流馬上經行取徑幽梵宇飛空攢寶樹靈湫不泄守潛虯度生誰出三千界回首重來廿四秋半日偸閒聊共適老僧酬應未曾休

○同張少亭看牡丹口占

野菊寒籬下幽蘭傍澤隈牡丹生富貴還許待春來

○遊小洞山寺口占【小洞山寺在錦邑北距余家二十里許甲子夏餘跋馬初至其地見山石布置樓樹掩映如胸中素具驚疑者久之至後殿仰見層巖之上累石壁立其奇險似鬼斧神工尢爲人所罕見而於餘如所素覩中心彷徨忽如舊夢往時遇一故識不憶見自何處得一舊句未解出自何書當日景況眞有如此者因思玆地之來其果夢兆者耶此來似有定數其非夢兆者耶此來不無夙因讀昔人三生石畔之句固不敢自信其然而身異性存又巳不能無媿也因追錄其事著之於稿】

非夢忽疑夢驚心轉自猜入山尋故徑隔樹識蓮臺危石如累卵依【衣﹕依】然次第排緣何初到者不異舊曾來

○何雲從蕭殿臣二戚誼招飲一首【余在蕭憲邦親家有歌妓名玉環者求余題扇擬題此詩恐其隨手漫滅爲之別書數字而已晚間蕭郎殿臣招飲令玉環歌曲侑酒餘素不善飲又未諳詞譜而何雲從與孫希儒彊嬲之不已余心識其車裘與共之意因引巵而盡玉環叩首者再憶余自五歲受書至登第後前後二十餘年從未濫及聲色每謂東山絲竹西湖風月千載風流何敢妄擬古人只以同人雅集理宜分謗且俗情未免故復爾爾因書此爲雲從致謝亦聊以自解嘲也】

難得嘉名似太眞風流不減洛川神紅妝引燭三更艷白雪飛聲四座春薄命未知團扇恨芳年正值破瓜辰因他面傅何郎粉又恐蕭郎是路人【何郎謂雲從蕭郎謂殿臣】

○落花二首

盡教淸晝自舒長爭柰春光費較量暖日遲遲多已去東風故故亦堪傷小橋柳絮全鋪徑別院桐陰半拂墻況是夜來風雨過何堪掃地盡文章

蓬蓬生計滿天涯覺得春深是落花香色漸於濃處減光陰不覺去時奢何堪倦蝶醒殘夢盡有閒蜂上舊衙生滅自來還造化休將情妬怨封家

○元旦一首

造化無停息乘除攺歲年東風先入律星紀又周天爆竹宣陽气椒花啟壽筵北堂春正永槐蔭滿庭前

○楳澥先生贈垂絲柳一枝種之成陰矣承先生郵函相訊作此以答

自得先生柳栽培向小園分條寧計尺扶幹恰當門腰減春風力眉銷故國魂長絲空縷縷別限【限﹕恨】與誰論

○丁丑舉一子爲亡弟盈出繼

庭前荊樹夥榮落兩暌違旣得親枝共寧虞奕葉微癡情天不厭異舉眾相非賴有賢妻子綿綿永紹衣

○柳眠一首

新絲縷縷倩風柔情態三眠倦欲休千百流鶯呼不起怕醒春夢又添愁

○鶯梭一首

三月花如繡制錦須金梭柳絲織未了又添雨絲多

○簾波二首

竹簟生微涼北窗臥不起呼僮下筠簾猶帶湘江水

簾箔何空明差勝側理紙只愁燕誤飛剪取西江水

○鏡花二首

美人曉簪花蛾眉懶不畫有色不聞香終是虛花界

名花遇傾國自古兩相歡今在明鏡裏權作美人看

○燭影一首

蘭膏吐靑焰知是夜眠遲獨有搖紅處千秋不釋疑

○書蠹二首

食古須能化飲香年復年蠹書不蠹國何媿守殘編

詩書本不腐何自有虫生力能破萬卷厥罪比秦坑

○筆架山四首【在錦邑南大海中】

卓筆峯髙不可求臨池空自意悠悠此中本有珊瑚架鐵网何須屢溯遊【時院試以此題試諸生】

三峯突起宛中央應是徐陵擱筆場試問古來誰巨手韓潮蘇海閱滄桑

大筆如杠只此支誰將巨手一重持風帆海上朝朝過疑是楊花入硯池

誰是元虛作賦才文章定可到蓬萊應知此後難提筆故放文瀾捲浪來

○依楳澥先生題扇元韻奉和

每媿庸庸被獎旌相逢心許若平生風吹野艸鳴賓鹿春滿喬林度小鶯講藝自能消客气忘形更復重交情驪歌寫作繩頭字猶幸年來老眼明

○懷楳澥二首

往事依依幻亦眞分明箋字墨華新離筵曾照西樓月別賦空懷南浦春萬卷難諳天下事百年老去眼中人辭君再晤知何日滄海浮萍寄此身

柳絲鞭影度春城又聽西風落葉聲老鶴棲陰傳遠韻綠云縈榻發幽情想因知已勞相思也恐耽吟礙養生何似含飴弄孫樂餘年贏得一身輕

○懷李公師惠【李師惠錦縣庠生也其友李作梅鄕試順天卒於燕郊時李公在京聞之往視尙未知其死也至則巳卒三日矣因匍匐告諸友生醵金爲殮事竣爲之扶櫬歸籍】

李公惇夙好生死見交情誰識扶棺痛深於負笈誠燕云悲客路淩水咽歸程不爲呼將伯奚從旅櫬行

三槐書屋詩鈔卷二

●三槐書屋詩鈔卷三

錦州金朝覲午亭撰

奉和洪玉亭送別元韻四首

有感

題孫墨林小照一首

送伊莘起主事任滿赴都一首

楳澥所贈柳春日復萌書此寄懷

和答同年何愚溪都中見懷元韻二首

塞上吟二首

課農七首

李將軍射虎石

吳越王鐵弩射潮

讀弔古戰場文四首

李愬雪夜入蔡州四首

蘇武牧羊

峴山碑

閱江樓

黃金臺

送別佟松泉

淸明

口占絕句一首

東山紀事五言排律二十韻並呈董東堡

寒月二首

寒林二首

寒云二首

寒雁二首

寒鐘二首

寒砧二首

寒夜二首

寒窗二首

寒虫二首

和答孫蘭畹五言律四首

遊普陀山喜晤寺僧明然別後卻寄

題畫

庚辰恭讀仁宗大行皇帝七月二十五日遺詔謹紀

三槐吟

詠雪

書懷詩一首

題程小泉先生畫冊

題畫二首

和鎭國公宗室晉戩齋姜女祠詩一首

和瑞芝厓奉使朝鮮撫寧道中偶成元韻

詠選圖六首

贈冀翁

和沈香餘原韻

都中懷楳澥一首

聞立亭言楳澥寄書問都中諸友音耗感而賦此

挽同年何愚溪一首

紅葉四首

題惠遠禪師小照

慰人下第一首

十二月看牡丹

思親一首

除夕一首

都中喜晤同年時兩峯

白丁香

紫丁香

遊丰臺

紙鳶二首

都中喜晤寶山侄攜眷自蜀歸省並應順天鄕試二首

出城篇

嘲庶常散館壓班外用

爲冀老囑題

五塔寺

萬壽寺

昆明湖

西頂

同冀翁遊小有餘坊和題壁原韻

挽石綺園二首

述往

喜晴

同年周松崖將赴粵西荔浦任招諸同年集陶然亭小飲書此贈別

十二月初二日以簽掣四川引見幹淸宮

出都

遊子吟題別山壁

謁楊椒山先生祠

邯鄲道上

過湯陰謁嶽忠武祠

河南道上

過東漢孝子郭巨故里

函谷關

華陰廟觀秦槐漢柏歌

馬嵬

五丈原

寶雞入棧

雞頭關

沔縣謁武侯祠見銅石二琴

邛州道上望黎雅諸山

○奉和洪玉亭送別元韻四首

津柳依依最可憐葛衣寬褪又添綿與君判袂西風裏從此參商定幾年

頻挑燭淚夜闌時咫尺天涯未忍離我自不辭心曲亂伊人空復念溫其

驪駒就道競相誇迎送靑山到處家忽憶邇來耽習靜也因離索厭繁華

海雨江風滿客襟片帆難擱故鄕心預知此後相思苦總以長年度寸陰

○有感

自笑雕虫誤半生虛名何益竟何成韶年碌碌空回首後事茫茫少定衡命本難知姑進取人能悔過是聰明邇因悟得南華意純以天機自在行

○題孫墨林小照一首

南國多佳士風流孰若君持籌無市气展捲挹淸芬錦水浮歸棹吳江冷暮云精神千古在元鶴與同羣

○送伊莘起主事任滿赴都一首

三輔分猷馬首東京華回望五雲中黍苗潤借隨車雨錢谷淸余兩袖風愧我疏慵聞誨少知君廉靜與人忠何緣芳艸思歸早依舊春光迥不同

○楳澥所贈柳春日復萌書此寄懷

垂絲裊裊拂風輕猶憶殷勤唱渭城當戶可容棲小隱眠春無計遣流鶯黃金有色初分種靑眼看人感舊盟樹尙如斯何況我三年拱把詎無情

○和答同年何愚溪都中見懷元韻二首

長安西望暮天髙暫憩閒身跋涉勞此日懷君臨素簡當時憐我贈締袍五年延閣遲鴻羽十載恩榮毓鳳毛【令郎恩榮生戊辰今十一年矣】誰識山窗風雨夜幾回驚起聽松濤

幾番夏暑與冬寒筆墨分明一晤難五月鶯花邊地景九秋風雨海門觀省中蘭蕙新沾露【愚溪新攺內府管領】柳外溪橋共倚欄春滿上林萬年樹何時分借一枝安

○塞上吟二首

九龍山控小淩川朔气凝寒欲暮天設險重關勤遠戍戒嚴三衛想當年華風漸被通蕃漢文教流傳孰後先總爲太平安土樂人家多半是屯田

我今來此又隆冬極目斜陽簇亂峯松嶺設關分界限淩川入塞識朝宗邊防將吏兼司稅土著兵民久務農一帶疏林成列處當年細柳想軍容

○課農七首

田連阡陌畝南東鋤雨耕雲處處同只爲相馴歡笑語翕然繪出太平風

時當春季識農忙笠影婆娑趁夕陽偏是老人知歲稔占晴占雨半荒唐

昨夜沾濡雨一犁春融襏﹖﹖爽又塗泥朝來試向東郊望人迹依稀徧曉堤

曾從郊外去迎春又看東臯播種人𨿽際太平農事樂誰知顆粒總艱辛

好是和風旭日時分明畫出大田詩願將粉本陳丹陛當日豳風想見之

三春休說日遲遲有鳥催耕恐失時欲報西成且東作農歌半是賽神詩

每從耕鑿識民情依戀家山課雨晴他日長安西望處可能回首憶躬耕

○李將軍射虎石

老將威名震北平卻教頑石落魂驚笑他試劍原兒戲未必吟成猛虎行

力如虎尢猛心比石還堅以此威弧矢何愁不應弦

○吳越王鐵弩射潮

三千弓弩越人彎竟使蛟龍退舍還聊藉威靈降水國猶看潮勢蕩湖山石橋渡海能鞭血銅柱封疆可限蠻當日旣知安境界何緣此後復爲患

○讀弔古戰場文四首

萬騎連營催暮笳思歸軍士死爲家沙場萬里埋枯骨哭奠徒勞天一涯

雪滿徵途遠帝閽金戈鐵馬若云屯成功也有生歸日寢寐猶驚未定魂

黃沙白艸望中迷新鬼含愁舊鬼淒一樣北邙山下死堪憐塞北與遼西

我欲開編弔古人何堪卒讀耐酸辛書生未識從徵苦猶說文章薄武臣

○李愬雪夜入蔡州四首

雪夜銜枚走敵師軍聲鵝鸛兩驚疑探囊取得吳元濟計奪昆侖一覺時

六出都緣兆歲丰能邀天幸是元戎休誇謀定由裴度此夜應推滕六功

擒虎誰探虎穴中分明敢入不居功將軍負弩稱前導掃雪開門拜相公

參贊綸扉屬秉衡何須內主訴分明他年遠走藍關雪多爲碑詞有不平

○蘇武牧羊

嚙雪能回塞外春功名難望寫麒麟誰知羝乳成歸讖便信傳書有雁臣

擁旄窮海有孤臣甘與膻羣作牧人握手河梁成永訣荒寒塞艸不知春

○峴山碑

當年緩帶復輕裘太傅登臨樂此邱敵國推心驅二豎名山勒字獨千秋石頭旋凱誰遺策武庫談兵尙稟謀我爲古人時墮淚蘭亭何必擅風流

○閱江樓

髙樓控引大江流獅子山頭迹尙畱天意自分南北塹偏安時作帝王州朱欄憑盡三吳盛碧水飄來六代愁豈爲埋金無王气何緣誠意不如婁

○黃金臺

漫說君王好俊才想來名士也貪財黃金霍霍終須盡慷慨悲歌孰再來

○送別佟松泉

丹桂猶畱種黃金不可求望君南浦盡心事兩悠悠

○淸明【歲在己卯閏四月以三月十一日甫及淸明寒食前後數日正禮部試士期也憶余辛未赴瓊林宴時其年兩度上已故筵間已薦朱櫻矣今春探花伊邇而艸未拆甲花尙含苞气之遲早不同人之遭際亦異書此四絕以志興感云時三月九日】

愛此淸明耐曉涼偏逢置閏較春長上林誰是探花手桃李爭看出棘墻

風風雨雨近淸明艸色皇都盡錦程誰識矮檐春最好隔墻曾聽賣餳聲

曾記瓊林預宴年朱櫻灼灼燦華筵當時上已重經過差覺今春又占先

又逢蘂榜放春官消息東風尙殢寒偏是熱中人不覺看花早己到長安

○口占絕句一首

庭院樹光重漸知生意濃當風未團綠搖落亦無從

○東山紀事五言排律二十韻並呈董東堡

東山肅瞻仰密邇式前人風樹兒孫聽園林世代因身居華屋樂心切首邱仁霜露常殊景岡巒近比鄰成功原自艮開物必於寅隅對參星次宮分木徳春平臨當綠野髙拱接蒼旻重疊張幃幙趨迎作主賓川回疑帶曲峯矗儼云屯勢隱宮墻閟形聯指臂親何須驅虎豹聊復辟荊榛石筍環城郭虹螺供海濱柏枝搖鳳尾松幹簇龍麟神路溪橋引靈泉古井新煙嵐凝瑞靄蔬菓薦嘉珍應謹樵蘇禁將令雉兔馴閒花堆小徑短艸藉晴茵遺令希元凱佳城待沈彬靑烏傳已失黃壤辧誰眞董徳章猶在何殊郭景純

○寒月二首

江樓晚眺獨蕭然玉宇霜髙皓魄圓𨿽是團欒能滿望嫦娥孤冷有誰憐

云淨星疏露气濡皎然明月一輪孤窗前疑是霜華重影射梅花半有無

○寒林二首

迢迢寒樹隔前川幾處昏鴉噪暮天落葉尙同楡莢綠蕭疏不似買春錢

一例秋光到遠林寒烏猶自舊巢尋那堪故徑埋黃葉樵子歸來試獨吟

○寒云二首

天際寒云望不眞不成峯影不魚鱗故山豈是無心出尙有登臺載筆人

寥寥天際片雲橫冷淡全無作雨情不爲寒山好依戀人心多是愛冬晴

○寒雁二首

遠來關塞影含霜恐爲風髙偶亂行近得迎陽融雪爪瀟湘彭蠡水茫茫

寥闊江天雁影橫平沙舊印尙分明年年寄得霜來信豈獨衝寒訴旅情

○寒鐘二首

睡覺西窗月影殘挑燈誰念客衾單疏鐘動我三生聽絕似丰山應早寒

荒寒山寺隔重林有客尋幽渡碧潯忽聽上方鐘動處數聲杳杳擱塵心

○寒砧二首

冷淡秋閨急婦功打窗黃葉下西風離情無限誰堪語試聽砧聲斷續中

每爲驚秋動客心連村徹夜響寒砧授衣休說今年早曾聽徵鴻送遠音

○寒夜二首

中庭霜重夜沈沈借得餘光補寸陰耐此淸寒同素志擁書且復擁重衾

孤燈如豆漏頻催欲向雞窗展捲才爲數更籌勞問夜淸寒宛若勵吾媒

○寒窗二首

寒窗縮瑟未逢春積雪都成白屋貧且喜素光能映字不妨冷淡熱中人

曾愛蕓窗日影遲三冬又復下書帷呵將凍筆臨晴雪可念程門夜立時

○寒虫二首

處處蛩聲四野秋酸吟爲我助淸幽只緣喞喞難成夢起視明河瀉欲流

秋聲過處夜沈沈恍聽歐陽嘆惜音豈有不平爭欲語荒寒無賴起酸吟

○和答孫蘭畹五言律四首

昔讀天臺賦知君實像賢金聲堪繼響珠彩定驚筵吐鳳休還筆敲門不棄磚鴛鍼須自有何事倩人傳

良驥嘶千里孫陽一顧知同聲關气類此志許驅馳燕市黃金霍秋風丹桂披歸來問消息侍子看花期

吾師在何處景仰屬靈臯品格兼金玉文章間雅騷秋宵常剪燭春雨共持螯誰信沮渠遜茫茫大海濤

生徒已寥落心事可勝嘆知已復誰許小才猶見難閒雲思舊雨秋气感幽蘭翹首家山外應多怨暑寒

○遊普陀山喜晤寺僧明然別後卻寄

蘭畹向我稱明然濡筆磨墨述詩篇推敲字句費辛苦此中有人山之顚入山已無臺閣气出世那復煙火味有時拈韻疏性靈淸髙淡遠自矜貴今見明然儼寒酸慈悲歡喜兼莊嚴手持唐詩三百首權當貝葉翻經看古來名僧如名士不學戒律不衫履文法但可拘俗人何必蜂子鉆窗紙詩筆生成瞿曇花詩才淘盡恆河沙說法能得無上乘偏袒吟肩拖袈裟昌黎辟佛友大顚歐陽巨儒交祕演訪僧兼欲訪名山俱可隨緣作消遣我當三度朝普陀友生陪侍來遊歌淸靜自得古歡趣開軒髙挹秋風多臨風且詠將進酒有約不來良辰負佛國極樂重行行石火流光莫回首可念前人曾志遊題詩不惜姓名畱天末鴻雁尙流影肯讓崔題黃鶴樓

○題畫

有山無水樹光燥有水無山澤气多安得依山尢近水陰陽勻配相沖和花掩映樹遮羅有時罷讀且釋卷有時垂釣不披蓑荒苔落葉無人迹一聲款乃輕舟過遠山澹沱入煙霧遠水迷離生煙波吁嗟乎邯鄲夢好易反復長安道阻多蹉跎世間佳境亦盡有此心不動柰我何

買畫值一紙買山需萬錢將山寫入畫遂令抵萬千吾郡韓公妙山水同學弟子罕比肩大米小米擅雙絕頃刻撥【撥﹕潑】墨生雲煙今得殘絹勝拱璧神妙宛爾秋毫顚山無皴兮生茂樹水無波兮來遠船茅屋數楹隱深處恰有人焉臨窗前我笑達摩面壁立恨不置身畫中天吁嗟乎張繇龍曹霸馬小技皆有入神者陽春白雪郢中歌其曲彌髙其和寡

○庚辰恭讀仁宗大行皇帝七月二十五日遺詔謹紀【本朝前輩某哭聖祖仁皇帝詩云巳增虞帝巡方歲竟少唐堯在位年當時以爲絕調然覲猶以爲未足盡聖徳之大焉今大行皇帝臨禦二十五年蕩平寇亂綏靖兆民將來實錄告成必有美不勝書者覲愚昧之見何敢妄測髙深然以管窺天所見𨿽小究不得謂所見者非天也謹紀百六十言於篇】

髙廟倦勤日先皇禦極年寅淸開寶歷申命紹心傳駿烈銷兵革鴻文範簡編箴言懸吏鏡科律應燻弦疏導河源活澄明海气鮮丰鎬勤再幸嶽瀆表孤虔番舶遙修貢民瘝屢沛蠲尊親同血气化育溥淵泉詎意成功退乃聞遺詔宣旌旗空想象弓鼎莫攀緣云擁蒼梧駕風髙楡木川烏號當蹕路龍馭己賓天哭奠盈三輔威靈震九邊至尊本無外余澤猶廣延昔歲明光裏微臣對越前橋山安可仰涕淚亦潸然

○三槐吟【門前老槐百餘年物也其先有四今存其三因以是名吾堂焉】

昔聞王氏子當戶植三槐艸木含靈气兒孫列上臺吾家先大父手澤毓嘉材此後花黃候長安孰往回

○詠雪

分明飛絮小陽春又似天花落世塵來歲祈年應貴玉深宵望气已成銀粉妝無處不稱艷白屋誰家可送貧亦有嚴寒全未覺淺斟低唱屬何人

○書懷詩一首

天地自空闊風雲無盡期春華冒寒發野馬相息吹人事終成故生機日出奇將來難略處妙在不能知

○題程小泉先生畫冊【辛酉壬戌小泉程夫子居東都畱守將軍晉公幕府余時肄業書院以及門時親筆墨曁先生下世後求其遺紙如片鱗只爪不可多得景堂二兄以舊紙囑題余喜得見先生手澤因志數言於巓時嘉慶庚辰淸和月之八日】

昔我立程門雪吹三尺積揮塵【塵﹕麈】細論文臨池學作字亦或試塗鴉筆墨聊遊戲吁嗟二十年風流成往事片紙寄精神恍惚聞謦欬展捲托長言用以鳴相思

○題畫二首

種花復種蔬色香乃兼擅以之寫丹靑生气更蔥蒨此筆能雙行如上宣和殿此味可自知莫上蒼生面小技𨿽雕虫繪事悟後絢試開綠野堂懶作河陽縣

丹鼎在人身本來無別具神仙不可求況被黃金誤此老一何貪坐看丹九度壺中日月長但見懸雙瓠我欲借此鼎用之調鹽梅寧知旣未濟火候須疑猜君火耶相火耶文火耶武火耶三昧不傳之火耶

○和鎭國公宗室晉戩齋姜女祠詩一首

洪濤萬頃隔燕齊尙見神山舊女祠靑冢與誰分怨恨普陀何地不慈悲至尊臨幸猶憑弔千載傳聞每異辭應是望夫身化石莫將環佩感來遲

附原詩

茫茫瀚海接天齊奉使朝來謁女祠勁節己成千古義嬌姿猶帶萬年悲振衣亭畔存遺迹堊粉墻邊識舊辭紅日漸髙人喚去登臨不盡意遲遲

○和瑞芝厓奉使朝鮮撫寧道中偶成元韻

山光海气漾云容恰好春耕卜歲丰天爲行人作方便晚晴遙見夕陽紅

○詠選圖六首

人情到底尙圓通識得行藏在个中太極未分含造化混元運物有天工

燦如星宿各分躔遲速髙低盡左旋除是太陽行度遠那能一日一周天【謂壓班各人員也】

當年團拜到金臺首選於今有郭隗可惜大羅天上客謫來也許入輪回【謂同年兆元李�二公也】

難得仙成九轉丹循環恰比走晶盤無端化出重規樣當作聯珠合璧看【謂雙單月兩圖也】

遁甲禽壬老將精軍行圓陣取環生攻城必缺難泥古轉類開門召外兵【謂插班各人員也】

千人頂上共圓光勝地初開選佛場此是涅盤能度眾機關全在轉輪王

○贈冀翁【名峻泰字克明山西介休人】

不到家山二十春康彊又度古稀旬怕因鄕飲推三老認作當年絳縣人

○和沈香餘原韻【名承瑞】

春風楊柳滿章臺定識君詩見別裁芳艸有情偏有恨野鷗無事亦無猜誰憐伏驥堪長策難薄雕虫是小才記否當年來月下秋階聯句共徘徊

○都中懷楳澥一首

少年榮宦老康寧也是人間福壽星俗事何妨作消遣傷心多半費調停長安西望人偏遠春色東來艸又靑欲把懷思相慰藉恐勞情緒不堪聽

○聞立亭言楳澥寄書問都中諸友音耗感而賦此

京邸馳書問友朋老人離索想難勝徳星稱瑞寧常聚尺蠖求伸竟後興新雨挑燈虛五夜故山回首隔千層遙遙幸有知音在尙擬攜琴受廣陵

○挽同年何愚溪一首【名奎智鑲黃旗內府人】

到門投刺忽驚心往事風流不可尋鶯樹乍遷春已暮鸞弦重續韻偏沈新知悃款神相契舊僕殷勤酒更斟猶有遺孤成似續傳家何必滿籯金

○紅葉四首

感懷聊作慰懷詩況復秋光動客思種樹那能逢火齊看山從未到焉支赤城霞起仙居遠紫塞云深雁影遲記得年年芳艸綠王孫何日是歸期

一夜西風萬壑聲刁條寒樹煥新榮紅樓三面迷花徑紫陌千章近帝城絢爛不嫌秋意老暄妍猶帶夕陽明休誇似錦爭春色那識孤松蓋已擎

墻陰老綠漸婆娑瑟瑟西風動遠柯紅杏醉醒芳艸地絳霜飛斷洞庭波珊瑚成樹終能朽錦字題箋竟不磨莫道昨宵霜意重杜鵑啼血五更多

蕭蕭寒樹水潾潾搖落深秋葉尙新到海定知來赤縣隨風應不作紅塵林端襯出千山翠夕照看成二月春曾憶送人南浦綠一番回首一傷神

○題惠遠禪師小照【師法名慈憲住持成壽寺方丈出小照示余見其慈悲歡喜種種色相以意求之無不克肖旁有侍者面如冠玉類梨園部中所稱玉鳳天元二人者蓋其素所鐘愛者也囑余題其巓因賦詩六首】

禪罷慵開選佛場披襟露坐起微涼不須咒海成菡萏自有蓮花似六郎

淸修何事上團蒲小坐花間手念珠侍者不知香色戒從旁虔奉淡巴姑

恰是當年惠遠師虎溪微笑客歸時花前尙有樽中酒應是知交又訂期

莞爾何因自解顏幸朝南海落伽山非從紫竹林中過那得攜來玉筍斑

莫將泥絮比禪家泥絮含春又長芽香樹盡能招玉鳳爲他還作牡丹花

無礙莊嚴法界開諸天歡喜見如來分明瓶柳垂甘露又度人間小善才

○慰人下第一首【辛巳秋試薊州蔣熙大興王觀潮二公文皆余所許可者均未見售】

盡將文字判升沈消息於今莫可尋謾說妍媸無定品怎從難易見傳心黃花晚節能爭秀白雪髙歌孰賞音渺渺前程何處覓千巖萬壑各晴陰

○十二月看牡丹【以火烘開者也】

牡丹偏欲傲梅枝富貴爭先恰出奇何似春深三四月天時人事兩相宜

可惜名花睡未醒被人彊起逗春情重幃密室深深護不恨東風是此生

無柰衝寒放牡丹勉成富貴亦非難此番出世休疑早只爲旁人帶笑看

國色當前秀可餐爭妍應不怕春寒捲簾休惜胭脂冷燕趙佳人本耐寒

緹室才吹六管灰驀然生意牡丹開春風欲啟東皇駕先遣天香導引來

花事能回隔歲春冬烘倍覺長精神終須富貴趨炎熱知否旁多冷眼人

○思親一首

絕裾情已忍捧檄意何欣回首家山遠英英有白雲

○除夕一首

客景逢除夕無聊轉厭喧遙知北堂上焚燭看花繁

○都中喜晤同年時兩峯

朝廷設科目奔走天下材萬里金門近三春蕊榜開文章爭气運饑渴慰朋來已識徵車到奎垣耀上臺

○白丁香

香雪團團壓碧枝東風吹不落階墀去年梅信休言早寒素逢春也未遲

簇簇新鮮結蕊圓香凝素質向春暄有時斜蔭靑楡影一斛珍珠萬貫錢

○紫丁香

誰家墻畔數枝斜疑是新晴落絳霞今日早朝趨紫陌花光何處不繁華

春色鮮於二月中分明奼紫勝嫣紅翻疑誤潑胭脂水化出花身迥不同

○遊丰臺【在都城右安門外】

南西門外競繁華春社遊人半走車多少墓田依井臼休從花縣問桑麻秧歌終覺少年好香會轉因晴日賒更喜村家小兒女新衣楚楚隔籬笆

○紙鳶二首

全借吹噓力東風太有情入云明夕照出谷避新鶯奮迹疑無礙淩虛勢欲鳴何須傳雁帛片紙度重城

點綴三春景兒童願不違遊絲飄漠漠片紙去依依映日鸞翔舉迎風鷁退飛髙樓凝望處極目到斜暉

○都中喜晤寶山侄攜眷自蜀歸省並應順天鄕試二首

萬里嘗辛苦髙堂尙倚門白雲何處遠靑眼幾人存邁迹昌宗祏觀光近帝閽嗟予猶碌碌十載事雞豚

謀生計不就決策思長徵雙劍倚天表五丁嚴客程絲蘿原有定卵翼竟何成莫說他鄕好家山亦錦城

○出城篇

出城見禾黍精神漸已旺附都百萬家食指庶堪望東南事轉輸儲需眾企仰齒繁地不辟矧可遊手曠念此力田農婦子勤饁餉炙膚當炎熇沒骭被新漲顆粒易金錢寧有富貴想富貴須生成豈能人力創一食中人產一衣百寶裝踏靑油幕車問夜銷金帳瓜果薦冰盤焚香合郁鬯那知終歲勤僅堪出入量風雨不從人災祲轉多恙歉收少蓋藏所幸免寇攘乃者官符下老幼生惆悵西鄰有逃亡問爾胡不防東鄰有殺牛問爾胡未訪株累經旬月不能達一狀堂上養威嚴但願速加杖黃口尙待哺殘喘泣相向安得念民艱盡如太守況

○嘲庶常散館壓班外用【俗稱老虎班】

驀地風生響玉珂難將豹變語同科諸君定作循良吏到處先傳虎渡河

入世吟成猛虎行我今履尾亦心驚願無苛政傷民隱白額南山患自平

○爲冀老囑題【用老當益壯四字起首】

老去消除躁气多幾將炎熱靜中過淸風頗有故人意愛我時來安樂窩

當年度木到深山亦識名材遇合艱今幸一枝棲處穩不勞千里費躋攀

益壽何須參與苓年來已自鬢星星養生非欲辭甘苦世味酸鹹我已經

壯懷遲暮復何求人世滄桑七十秋聞道諸孫盡林立擬將祝壽點牙籌

○五塔寺

五嶽眞形具崔巍踞法臺石門時啟閉磴道喑紆回風鐸層層系金身面面開遙知官路外瞻仰萬人來

○萬壽寺

蘭若附京邑戒壇生靜機六塵誰度脫三寶眾歸依海外旃檀供階前洞壑微曾聞諸佛祖遺像此傳衣【階前洞壑相傳爲吳道子所修築】

○昆明湖

望洋成巨浸疏導各分流潤澤滋香稻澄淸出禦溝微風生水榭倒影控山樓聖世無徵戰沿堤有釣舟

○西頂

四月朝西頂紛如百戲陳喧闐疑鼎沸車馬若云屯隔院聞鐘磬連楹拜鬼神年年春社好盛世每經旬

○同冀翁遊小有餘坊和題壁原韻

采取西湖勝居然小有天沿堤窺扇影隔樹漾茶煙辭闕知何日離家憶去年縱遊休蕩意在坐有賓賢【冀老舉鄕飲大賓】

附原詩

小坐耽幽趣鄕心接遠天村光濃樹色籬影隔溪煙鴻爪曾羈客鶯花說綺年澆愁惟有酒差幸主人賢

○挽石綺園二首

廿年聲气亦前因少小相從長益親豈料君今爲異物再攻吾短屬何人馳驅千里言猶在拋卻雙雛志未申那可故齋重過訪蕭蕭竹影獨傷神

休誇大志薄求田聊爲謀生事偶然雲路有心皆幻想風波無意亦經年雙魚已渺三春約一病長成萬古眠此後誰論恩與怨離離冡艸羃秋煙

○述往【辛巳夏疫盛行流傳數省七月間京師尢甚維時訛言四起凶懼之情殆難言狀醫家云厥陰司天應有此气運然莫非數也憶去春餘在途次見飛鳥自空而墜如有物攫之者豈非禽鳥得气機之先者耶今歲星已一易矣日長無事陰雨彌旬卽景憶舊疊成長篇所謂至今言之使人心悸者也𨿽事實尙有未盡然其中實無無誑言焉】

人道長安作客難米珠薪桂生計艱我來今已再寒暑饔飱聊復供盤餐憶自去年夏四月僦居矮屋耐炎暍久旱忽逢大雨行那堪怪事嘆咄咄溫風不止雨不休積成沴气紛四流始自閩粵漸江北繼徧齊魯盈中州況乃京師五方處袂雲汗雨稱繁庶訛言市虎賢智驚遂令當食愁舉箸須臾哭聲沸西鄰又見東家悲死人弔唁相顧少顏色一日再見尢相親沈陰積濕益泥濘空階夜滴何堪聽老屋崩頹作遠聲銅山西傾洛鐘應是時燕臺置黃金諸生雲集賁來臨初作攀龍附鳳想旋成乞骨歸田心憂疑幻起杯蛇影心惻寒泉占幕井養生學得不徹姜邵平空種瓜千頃絡繹喪車塡巷衢尙有骼胔傍城隅飭令門尉藉明數經旬累月終模糊延醫傳方不問狀延僧先期後不讓徹夜置椑難給求轉恨擇術未爲匠震地轟聞萬爆聲金吾驚起夜登城寧幹禁令驅癘鬼誰爲戎首難知名颯然八月秋風迅出門始覺精神振吾儕今是過來人家書常報平安信

○喜晴

花階生爽气向夕得晴天滿月如新沐歸云若凱旋名微消物議身健少愁牽徙倚紗窗下推敲撫舊篇

○同年周松崖將赴粵西荔浦任招諸同年集陶然亭小飲書此贈別

同領春風十載前幾人今此醉陶然歷官各有升沈感問歲均非少小年城闕秋生思遠道樓臺夕照入華筵荔江一勺淸如許又得蓮溪萬斛泉

○十二月初二日以簽掣四川引見幹淸宮

金殿朝開徹曙光當年曾此對先皇兩朝詣闕仍書腐十載彈冠尙禦香捧檄擬經籌筆驛觀風許過浣花堂遙知望斗京華遠且聽流鶯繞建章

○出都【壬午十二月二十七日】

需次來都下淹畱兩度秋半生初發軔萬事費持籌長路辭殘歲髙堂重遠遊腐儒何裨用投筆亦封侯

○遊子吟題別山壁【二親在堂遠仕川蜀思欲乞攺近省以遂烏鵲之私又格於成例柰何柰何昔人捧檄邑喜絕袂竟去吾其何所去取乎因有懷不能成韻故聊爲短歌以明心曲】

別山之陽村樹茫茫心之憂矣惄然神傷別山之陰村樹沈沈永懷不見實勞我心山之靈兮若有知遊子思歸兮安可期蜀道難兮前路遐倚門閭兮天之涯

○謁楊椒山先生祠【在直隸定興縣北河】

昔年展捲瞻遺像今日停車謁舊祠有命不因廷杖死無人敢向逆鱗披左遷再起心逾壯遺囑千言我亦悲宿望諸公空袖手欷歔碑記又何爲【謂徐有貞諸閣老也】

○邯鄲道上

有生皆有死造化實爲之富貴無恆勢窮愁有盡期長生何所濟遊戲亦非宜且飽黃粱飯盧生未足奇

○過湯陰謁嶽忠武祠

建牙曾欲蕩膻腥想見孤忠汗簡靑附會竟成三字獄偏安甘作小朝廷龍沙略敵傳奇迹虎帳談兵廢武經宋代江山何處是崇祠故里妥英靈

○河南道上

北條陵麓發雲中與我家山支派同一路隨車作迎送臨河凝望已回東

○過東漢孝子郭巨故里

殺妻可求將要君乃烹子其中熱功名流獘至如此異哉漢郭巨養母埋嬰兒餅金荷天賜顯著姓名奇飯牛藏腹帛撒粒招羣烏俶詭標奇節遂致成矯誣嗟彼中庸行菽水足歡娛

○函谷關【城外有甘羅墓】

城小憑山固雄師困仰攻興衰看啟閉疆界限西東關尹占佳气甘卿表閟宮湍流飛瀑處勢與建瓴同

○華陰廟觀秦槐漢柏歌

華陰道上麥齊肩華陰廟中樹參天陰森但覺四月冷幽冥气象生萬千樓臺髙出樹杪上登樓適當三峯巓道士導予穿樹出秦槐漢柏當階前更有商周舊時樹橫陳又出秦漢先何況唐宋後植物低伏僅可稱曾玄吁嗟乎秦皇漢武求神仙何如此槐此柏能延年

○馬嵬

未必行軍气不揚姜妃走馬定岐梁情深別有興亡感千載明皇與太王

○五丈原

籌策南方定中原尙可爲出師再陳表涕泣已長辭

○寶雞入棧

一徑通川蜀連山限楚秦翻疑去無路且喜來有人燈火明林表馱駖響澗濱伏波能聚米恐此是陳因

○雞頭關【上有關聖帝君廟】

幾日辭車馬山行已慣經云關殊气候神廟仰威靈路轉周天度江流匹練形褒斜回望處萬嶺鎖空靑

○沔縣謁武侯祠見銅石二琴【城南定軍山有武侯墓】

淸越彈絲異聲流石與金英靈無朽質勞瘁尙鳴琴第宅畱天府山邱望沔陰從來師相重謹愼是傳心

○邛州道上望黎雅諸山

已離云棧十餘程又見髙山天外橫蒼碧凝陰疑嶽秩靑冥含气幸時淸壯年如我猶堪學遠宦伊誰不爲名亦識升沈難預定成都何處訪君平

三槐書屋詩鈔卷三

●三槐書屋詩鈔卷四

錦州金朝覲午亭撰

榮經署中

相嶺

署中雜興

詠太湖寺石

梓潼宮

安瀾寺

白雲觀

嚴道篇

雙柏行

古樵郭明府甫卸雅篆又權蘆山別未及月作再來人喜而賦寄

和古樵郭明府見寄原韻

自遣

答汪桂山明府和古樵寄作仍依韻續成六首

除夕九疊前韻

四經樓懷古

過名山謁汪明府畱飲別後卻寄

敬謁房師曉亭夫子並叩見太師母太夫人及二世兄三世兄退而志喜

答金虞臣用黃秋崖小集薛濤井原韻

少府黃秋崖以薛濤井公燕舊作見示因依韻和答

喜雨

聞古樵之任髙州誌別一首

雨後

苦雨

漢嘉道上

送尙聲歸裏

途中口占詩一首

與羅公猷

飛龍關一首

示邑庶

去官

奉和鮮於廣文贈別元韻

看云

杜工部艸堂

諸葛武侯祠

別余醇軒

憶舊八首

畱別李約亭明府

靑羊宮

支機石

天涯石

劍閣用唐刻原韻

七盤關

伏波將軍廟

紫柏山畱侯祠

和沔陽題壁懷古原韻

歸裏

慧麟侄出痘新愈於元旦日索詩因而賦此

哀思

見杏花

詠史

戊子十月二十六日引見幹淸宮

與徳立亭吏部

路上雜詠十首

黃葉二首

紅葉四首

過燕山訪侯孝廉

再過邯鄲

鄴中懷古

謁鄂王祠再疊前韻

渡黃河

過四知坊

靈皈寺

佛手柑

題吳省葊小照

懷忠堂口占

畱別忠州書院諸生

答朱云岑書題後

過中江城北偶得林叢二語已一易寒暑矣今續成之

賓興宴賦詩二首

東閣官梅十詠補遺

○榮經署中

專城百里辟蠶叢叱馭名賢此教忠郭外溪聲喧暮雨堂前山色引燻風南人不忍欺諸葛文帝何能富鄧通四十年來甘澹泊而今故我復飄蓬

○相嶺

坤維盤錯百千層相嶺岧嶤試陟登四月峩嵋看積雪三更瓦屋見神燈平鋪雲气塵寰遠屈折山蹊古迹仍況是武侯經過處卽今祠宇想依憑【山牢有武侯祠】

○署中雜興

云棧縈紆歷轗軻精神到此已銷磨芭蕉苦雨心常捲鸚鵡樊籠語不多無事藉眠消晝永攤書善忘感時過何年再共家山樂戲看牛羊下夕坡

○詠太湖寺石

曾聞西湖天竺寺昔年傳有飛來峯削拔特起無倚附玲瓏瑰異稱鬼工此石不與眾石伍負奇蘊秀深山中萬牛牽挽不能到安排那可人力通媧皇補天有遺物巋然坐鎭山門東佛法無邊莫思議擘分靈鷲開蠶叢嚴壑幽邃具生气陰陽向背盤虛空重疊紆回勢合沓小山尢爲大山宮其下端平委入土措置有情疑天公襄陽米老具石癖阿兄定宜稱謂崇我今竟欲呼爲丈縣令難與太守同

○梓潼宮【在榮經縣東】

神靈炳天下廟祀故鄕多遺像存生气明星應制科化身經世宙流澤匯江河綠竹通幽處還同七曲坡

○安瀾寺【寺外有長堤三里餘歲久多圯予履任後卽捐資補築完固】

江邊孤寺在保障固金城巨石魚鱗集長堤雉堞平𨿽資民力助何惜宦囊傾無限臨流意三秋樂有成

○白雲觀

參禪參佛祖宗乘越諸天晨起朝蓮座齋余獲稻田白雲飛嶺外叢桂近窗前到此逢僧話慚予遜昔賢

○嚴道篇

自我來嚴道悠悠已易年土風能漸悉治理未精研此境當衝邑無時不畏天疲繁𨿽暫濟凋敝尙如前署有栽花地囊空飲馬錢舂糧無隔宿貨貝少流泉官苦終思去民窮實可憐山溪余瘠土風雨薄良田終歲餐芋麥謀生任臂肩文風供筆墨商力困銅鉛易市童嫗集攜貲子母權紳衿參典吏戶口匿糧煙翻恨流民夥能令舊俗湮多財爭入贅新寡互垂涎爲後將親背招夫以賄遷不知分族類奚自辧媸妍所習原偸薄其情乃吝慳錙銖甘刃蹈睚眥竟軀捐弱肉資彊食鋤根復蔓延多方勤誥誡何計策安全徳教殊滋愧刑求詎足賢迂儒無實用循吏不多傳但望消尢怨先期免過愆升沈焉有定出處豈徒然雲气溶溶聚江聲滚滚連家山千萬里飛夢過幽燕

○雙柏行【榮經縣署大堂前】

邊城廢興關治亂山河代易形勢殊喬木亭亭表故國前人手澤畱規模堂前老柏雙蔚起參天黛色霜露濡左進右退若相遜盤崛天矯分榮枯龍翔鳳翥作奇態陰森尙疑神護扶古物歷刼聚精爽四邑休咎占適符民命至重天聽近樹杪厭聞朝啼烏君不見西臺禦史持明法三槐九棘無濫竽又不見殷人尙鬼畱社木先罰後賞民自孚吁嗟乎武侯治蜀功不朽於今祠樹猶旁敷

○古樵郭明府甫卸雅篆又權蘆山別未及月作再來人喜而賦寄【蘆山楊明府兩耳重聽適奉調署犍爲以郭古樵攝蘆篆】

何必癡聾作阿翁君今更達四門聰重看西土勞郇伯卻向東鄰借寇公前度去思尋舊雨故人來惠比淸風昨朝封柬勤郵使竟與催官符籙同

小熙春館廠【廠﹕敞】離筵泥爪新痕尙宛然鴻雁依羣衝雪至卿云辭岫被風還重經花縣猶今我無事琴堂亦散仙聞道君家有金穴可能資助鄧通錢

○和古樵郭明府見寄原韻

依戀慈云去住身宦遊何處不勞人栽花且采靈關藥載酒重尋丙穴鱗三輔河東曾假郡半旬京兆又移鄰笑君卻似南飛雁有意遲來作後賓

羨君說法現全身也是臚傳第一人鵬路髙騫難比翼龍門近接欲攀鱗臨江鞭影辭千里還浦珠光照四鄰恰似行文無定格有時移主可爲賓【古樵系三甲第一名進士】

○自遣【甲申初見二毛】

攬鏡髭須異髙堂亦可知顯揚難慰老成就易驚遲佳境期兒輩韶光憶少時坤爻初畫意造化究何私

○答汪桂山明府和古樵寄作仍依韻續成六首

自笑因官重累身甘將能事讓他人敢誇猿臂穿蹲甲怕探驪珠觸逆鱗觴政不堪依酒國弦歌眞欲托詩鄰年時雅雨堂前燕且看於今孰主賓【李約亭招飲同汪桂山郭古樵三疊前韻】

維摩常示病中身博得公餘作倦人珍重刀圭驅二豎殷勤尺素遺雙鱗關心嚴道難成宦翹首名山欲卜鄰最好靈關新聚會羨他賢主更嘉賓【桂山新病起卽以和古樵紉香之作見示四疊前韻】

仙班領袖是前身應向蘆中喚若人薄靄烘霞成蜀錦寒云籠月疊魚鱗汪倫情緒深千尺郭伋賢名藉四鄰爲解相思拈和句擬將郵使浼龍賓【答桂山和章兼懷古樵五疊前韻】

天涯萬里宦遊身坐守山城一鈍人花嶼春深無倦鳥江灘流急有驚鱗含愁老女爲商婦疑竊貧兒怯富鄰回首瓊林風物好於今幾見座中賓【署中卽事有懷都中同年六疊前韻】

旅宦休稱自在身艱難蜀道想前人初晴日色驚癡犬新漲江流起涸鱗百里量才依小縣千金無價買芳鄰迢遙北望仙關渺可許吹簫和洞賓【讀桂山古樵寄章七疊前韻】

云影萍蹤共此身憐才太守重詩人名山采取無凡卉大壑飛騰有巨鱗春色遙看來北闕餘光分照借東鄰知君近日烹新茗且擱殘杯待遠賓【月前同桂山諸公在墨樵陳太尊署中四宜山房分題賦詩並擬來年正月同赴省垣八疊前韻】

○除夕九疊前韻

讀書期作致君身政績循良羨古人豈料出山成小艸那知燒尾尙凡鱗依光日下空回首托迹天涯洽比鄰無限鄕心逢易歲懶開官閣去延賓

○四經樓懷古【在雅郡府署東南隅山半有石刻蘇氏昆仲讀書處】

依山起樓作髙勢倚樓看山成遠觀四圍竹樹尢茂密置身直出綠云端漢嘉邊郡生繁眾興衰多被長江送老鸛依巢不忍飛書帷已去賢昆仲文章傑出髙層樓豪气奔流千古畱魄力雄偉義正大王氏新學生隱憂靑苗行法天下亂食肉無鹽遭遠竄赤壁賦成山月髙老去金蓮撒禦案誰是明達如老泉家學淵源能辧姦囚首詩書已難近何待天津聞杜鵑

○過名山謁汪明府畱飲別後卻寄

金雞關外放新晴萬井田畦水正盈編戶殷繁環客路平岡低伏入山城重開樽酒經三載先導行旌過一程【桂山於次日亦將赴省垣】爲愛君詩似春色撩人無柰最多情

○敬謁房師曉亭夫子並叩見太師母太夫人及二世兄三世兄退而志喜

春深燕寢晝凝香竟許彭宣拜後堂南極婺星臨井絡可知愛日正舒長

翩翩公子擅風華三鳳齊名傲薛家舊植蘭臺已成蔭新秋猶發榜頭花【大世兄已成進士現補內閣中書】

彈章朝奏五云端臺閣風生栗不寒今日禦屏書郡守須知觀察藉言官

衣缽和凝孰嗣徽扶風絳帳兩暌違邇來自問無貪取只算師門具體微

○答金虞臣用黃秋崖小集薛濤井原韻

溯流帆影近夔東果否三江景略同客路訂交緣數定小春聽雨望年丰山迎人面饒生趣柳綰鄕思倩好風遮莫邊城嘆岑寂郢中白雪有元工

○少府黃秋崖以薛濤井公燕舊作見示因依韻和答

水光山色擁孤城冷淡同君一味淸背郭盡余調馬地倚樓欣聽讀書聲偸閒行部占晴雨解慣衝途作送迎春夢攪人眠未足驚心官鼓又天明

○喜雨

一雨人心定郊原暢曉陽溪添春水綠風漾菜花黃弦管開淸燕雲山隔故鄕相安幸無事民气本淳良

○聞古樵之任髙州誌別一首

一去鄰滇省山川壯宦遊邊城依嶺峻琴閣共云浮地比仙關渺人經雅雨秋昔年劉十六曾此作髙侯

○雨後

雨後灘聲響連山霽復陰看云作遐想參佛生靜心人滿山溪近堂深鼓角沈承平安可恃水旱每相侵

○苦雨

雲气孕千山蒙蒙擁闠闤積陰秋意早無事宦情閒江勢趨三峽官途控百蠻雨寒民易怨稼穡本維艱

○漢嘉道上

靑衣江繞蔡蒙東疏導當年見禹功世治籌邊能善後山深藏疾易興戎好官豈爲求無事薄命眞堪解固窮西望崇岡千萬疊蠻疆番部每殊風

○送尙聲歸裏【丙戌二月十三日】

瓦山髙不極積雪生春寒榮水逝無盡縈波回壯瀾兒行將萬里長路何漫漫臨別意相諭仰天生浩嘆因思我父母愛我亦多端髫年授我讀壯年成我官成全事已備升斗謀亦殫旣悵鄕關遠奚辭蜀道難吁嗟宦遊子惘惘終未安送兒且歸去庶博堂上歡兒行且毋念吾當努力餐

○途中口占詩一首

火星化熒惑厥象失光明太白無晝見四方適蕩平經天同列宿美惡殊性情豈不探眞宰仰瞻終杳冥

○與羅公猷

憶舊生新感茫茫結夙緣英兒寧有種窮路莫須錢愧乏神君譽慚稱父母憐因思無告者何處少顚連

○飛龍關一首

天路捫參井飛龍擅壯名幾番經夜雨此日趁朝晴寒暑鳴禽異崎嶇古道行白雲看不盡流影自輕盈

○示邑庶

遊民致身苦無術坐享太平思從戎忽聞邊警萬里外披衣起舞摩刀弓山邑地僻少英俊幾多呼應生長風何況十二郡中眾昔年鄕勇未成翁吁嗟乎飛芻挽粟絕域遠九重籌策勞深宮如何動色談軍功

○去官【以先君事故回旗守制】

祖餞勞冠蓋三年竟此辭江鷗浮浪遠桐葉落風遲幾許生平願無多去後思幸當秋有獲康阜慰心期

知遇未圖報撫心滋愧多功名方補救人事復蹉跎寤寐中情結風雷瞥眼過江楓吹葉下流水自生波

作吏何須久恩深怨亦深是非皆往迹依戀總癡心仰視浮雲白回看眾壑陰君親奚有濟太息起悲吟

生我悲長訣彌畱萬里天有兒作孤孽無面告哀憐愛日徒嗟晚奔星尙久延升沈何足計忽忽已經年

○奉和鮮於廣文贈別元韻

別路聽琴泣鳳翚荒齋苜蓿苦因依文章月旦推名宿禾黍秋風稔近畿喜雨橋邊縈綠柳飛龍關外悵靑衣東流似解離人意時作回波映翠微【靑衣江出雅州府】

○看云

出岫還歸岫無心亦有心倘令空外盡安望復爲霖天末片雲落層陰遠勢濃夕陽如有意照見芙蓉峯

○杜工部艸堂

艸堂風景足淸幽遶徑寒溪靜不流小隊元戎曾見訪中唐詩卷自長畱桂花井畔金飆冷楓樹林端玉露稠遺像如生微示笑豈知當日總窮愁【桂花井在堂東】

○諸葛武侯祠【成都南門外】

南方未定此軍屯想見英靈今尙存銅鼓摩挲微作響劍門險遠有歸魂君臣一徳兼師相吳魏三分已坐論密邇橋山同享祀蕭蕭竹影幾黃昏【祠西卽昭烈帝陵】

古柏參天已刼焚喬林依舊引淸燻陣圖常捍巴江水羽扇曾揮相嶺雲祠近園陵猶顧命身終王事竟全軍自憐食少無生理五丈原頭悵夕曛【少陵所詠古柏已爲明季獻賊所焚】

○別余醇軒【名福謙】

醇軒具髙節澹泊明素風作吏無纖俗交人良獨忠淸操遠時譽和藹鳴寅衷兩刺建南郡恬然將固窮板輿親奉養遙隔錦城中錦城多甲第君乃半畝宮湫隘不容駟北堂春融融子弟多良善昆季無異同顯揚正難量家運當盛隆卿靄聚嘉气茂蘭成廣叢芳馨共相惜結想情與通天末商飆至翩然飛長鴻遠音起哀唳羣類各西東閩海警氛惡玉關方詰戎稻粱不謀飽楓葉子規紅長途嘆雨雪嚴沍蟄寒虫詎知滇池外遺鶴鳴寥空【醇軒雲南太和人癸未進士】

○憶舊八首

吾慕吳音木學問擅名宿族望世江南詩餘勤案牘戟轅淸晝長蓮幕秋風肅相見復何時遺函檢行簏

吾慕魏階平爲人忠且誠論文備今古琢句含精英焦尾琴堪聽磨雲月更明前途良未艾何以老諸生

吾慕郭鏡我藝文均當可丰標絕俗塵庶事無叢脞國手出楸枰婆心勤藥裏詩壇偶一來列幟甘虛左

吾慕陳梅岑春華努力深文章消宦气詩句雜仙心駿譽鵬摶海蜚聲鶴在陰四經畱舊迹遺綫尙堪尋

吾慕汪桂山英風非等閒開樽酒無量脫稿詩不刪珊綱登遺寶蒲鞭警庶頑會須膺上薦翹首列仙班

吾慕李約亭老吏著芳型論事有先見立言持正經金銀淸夜气仁壽出祥刑幾憶親甘苦居然兩鬢星

吾慕郭古樵才思若湧潮所居皆福地一去杳雲霄魚柬新詩寄蘆關舊雨遙詩牌遺法在幾度共相招

吾慕章紉香英華獨擅場硯田無歉薄腹笥見縹緗旣探申韓祕尢爭李杜長得朋良足樂相憶復相望

○畱別李約亭明府

宦遊惟君久幾經滄與桑治亂若流水升沈難等量亦或郁煩惱亦或歡衷腸亦或安偃息亦或食未遑黔黎殷愛戴量移來南方靑衣一帶水借潤周四旁榷木眾以利君來成浮梁豈不擅明察寬大實所長豈不念終窘仁厚實中藏家旣因官累乃復空宦囊郭氏舊金穴無如寢邱良我作嚴道吏頻登雅雨堂石麓但交臂古樵遠相望惟君處稍久彈指歷三霜肝膽气相許芝蘭香共芳爲我理疑獄爲我監盤倉瀕行錫我贐促我治歸裝我行勿復念望君日康彊茀祿益純固晢嗣隆且昌方今重西事徵調及鄰疆籌餉縣官急輸運出河湟尢恐浮動眾乘虛作鴟張所賴上蒼佑今歲獲丰穰目前旣難恃居安詎可常我去君且住舊遊奚自忘薄宦等閒事固窮應慣嘗獨念君親重圖報終茫茫嗚呼知我兮愛我心結兮心傷淒愴兮前路迢遞兮故鄕江流兮日遠木落兮天涼永懷兮不寐悵別兮何方

○靑羊宮【在城都郭外西南隅爲道君闡教之地今羽士多棲眞於此宮內有老子騎牛過關像似應作靑牛宮以其中有銅羊一枚人呼爲靑羊宮其羊爲一角類取觸邪神羊之義腹下鐫藏梅閣珍玩五字書不甚古而銅質黟然或蜀宮故物未可知也明季獻賊僭號成都開科目取士每人賜金一錠誘至此盡殺之今宮內有二大塜竹樹蔭翳上各有蘭若气象陰慘傳其下皆封屍云】

藏梅珍玩屬何王古質斑斕色澤光怪道金羊當鬼宿積屍餘气闇文昌【積屍亦星名】

○支機石【在成都西門內】

想是媧皇煉未成相隨織女下昆明自從此石來天上博得西川作錦城

○天涯石【在成都城內東北隅】

天涯髙且遠頑石擅其名何處天涯是人間無盡程

○劍閣用唐刻原韻

萬山送行客客行山意回連朝朔風發積陰忽已開長路間寒暑悠悠思往來山靈詎無意幾見濟時才

○七盤關【上有碑刻小心移步四字在廣元縣界】

南棧崎嶇路不平小心移步記分明今朝已過西川境從此寬懷放膽行

○伏波將軍廟【在陜西扶風】

戚畹能將閫外安輕裝薏苡載歸鞍卽今遺廟存封守竟作雲臺畫裏看

○紫柏山畱侯祠【在畱壩】

舊封祠漢相畱壩想英風借箸師黃石藏弓伴赤松洞天鄰少室云棧接秦中千載瞻遺像居然處女同

○和沔陽題壁懷古原韻

三分難厭蚩尢旗賴有偏安鼎未移鬱鬱軍山終賫恨滔滔漢水永方思春秋大義文公筆伊呂名賢杜老詩何便桓溫有矜色可能妥帖似當時

附原詩

倒捲營門典午旗大星如斗在天移一抔土仰神龍臥萬古云畱片羽思世有奇才堪下拜人非名士莫題詩最憐捫虱髙談者借箸堅頭異昔時

○歸裏

風雪八千里哀哉望裏門河幹此訣別父子各聲吞詎意成長逝天髙終莫捫呼搶叩窀穸咫尺間晨昏遊子有歸日靈幃空自存起居弗能侍應識心意煩含殮弗能視奚堪誠敬論彌畱旣旬月絕筆猶望孫【未病時自作消寒圖猶望孫輩等及春於川省早回以慰想望比孫等來已長逝兩月餘矣】所賴謀身後多資季與昆哀哀此中結將冀親夢魂忽若平生事仰瞻無一言乃知賫長恨勞瘁空負恩

○慧麟侄出痘新愈於元旦日索詩因而賦此

履端嘉气至彩筆寫新春淑鳥喧陽候髙楣啟後人遠將綿嗣緒上可慰慈親呼僕添鑪火題詩賜慧麟

○哀思

三月旬初九辭親已五年【覲於癸未三月九日辭父赴蜀從此長訣今戊子春已五年矣】音容安可再勞諭想從前銜索魚終朽當風樹不眠故園易零落春艸幾芊綿

○見杏花

又見山村發杏花春光應已徧天涯怯寒猶自重幃下知道炊煙有幾家

○詠史

秦兵起傾國江左凱旋師勝敗尋常事如何兩不支貧窮托冥報富貴遺千金一飯成恩遇平生感已深

○戊子十月二十六日引見幹淸宮

七載重來覲闕庭金門辧色又疏星百忙歲月蓬壺舊九折山溪蜀道經敢望微官邀特簡何期薄績達聰聽自維年壯猶堪試橐筆還摹劍閣銘

○與徳立亭吏部

少年遊藝共芳春取次連鑣只二人小吏兩番階下立口含天憲羨君身

○路上雜詠十首

父子經長別當時涕淚揮今朝門外送垂老一慈幃長途行未已秋潦復沈陰勺水能興浪可知江海深徵衣不爲薄向曉生故涼莫悵西風急吹云見太陽海气荒荒起風雲指顧期不知天地大推測自爲奇蜀道如天上家山夢裏逢平岡互低伏風景似臨邛新月如鉤出環彎掛遠岑旁臨星一點似寫未成心行年幾五十全局略將成一爲家聲計謀生安可輕茹苦易於已憐窮難所親長嘆復何益況有笑談人推心作交結無自解人頤安得一思我正當平旦時路逢諸弟子相揖過車前同此長安道回思一惘然

○黃葉二首

陰陰叢綠襯疏黃點綴林光妙擅場晚節花香終覺艷平蕪艸短莫悲涼新愁最易催人老薄病猶堪靚曉妝信識金風能度物任他著色向秋陽

翻疑橘柚踰淮生秋入平林畫不成淡抹微煙含气早初經涼雨挹塵輕蕭蕭似有辭柯意點點偏余喚渡情鏖戰西風猶未已滿披金甲護山城

○紅葉四首

夕陽山樹隱隆隆更有霜容著葉紅仙府紫霞常映日靈禽丹綬漫迎風不須載酒心如醉卻意飛花興感同舊宴曲江曾賜餅香塵綺陌正春融

西來節候近澄淸路樹臨風最有情紺碧幾重深塢隱朱殷一帶夕陽晴聲中血性秋能語夢起酡顏醉欲醒我尙看花心未足紅梅只合待春明

花容二月舊時春霜葉殷紅樹樹新到眼秋光明繡陌近畿風景識楓宸賜緋乍可呼盧采服紫眞能化國人幾點燕山靑未了火雲流影尙輪囷

洗卻塵容玉露寒晴光烘染上林端江楓向夕宜殘照墻杏爭春竟誤看未老朱顏憐晚暮從來紫气近長安荊關圖畫分明在寫出秋心一種丹

○過燕山訪侯孝廉

淸明才過尙餘涼十日徵塵道阻長山近橋陵皆拜伏田環都邑盡康莊春晴艸木含新潤小別知交感異鄕見說竇家能育子君今可得好兒郎

○再過邯鄲

好夢占祥噩夢禳驚心動魄是酣鄕何如化作飛蝴蝶自在逍遙睡一場

四十年中頃刻殊神仙作下睡工夫我家日日黃粱熟食後酣眠一夢無

○鄴中懷古

疑冢紛紛誤子孫西陵芳艸自黃昏那知漳水滄桑易竟被村童闞墓門

銅雀臺荒霸業灰巋然冢土鄴城隈如今片瓦猶珍賞誰得陳思八斗才

○謁鄂王祠再疊前韻

北略徵衫帶血腥燐燐塞艸夜含靑東窗有計誅名將南渡何人問虜廷遺墨流傳爭愛惜停車修謁又重經太平天下尋常事誰向神前一乞靈

○渡黃河

黃河第九曲都門當正陽環拱二千里平衍適中央眾流旣奔匯全勢趨齊梁金錢歲縻費疏導兼堤防往年憶北上雨雪生寒涼層冰蔽河下悄然心悲傷今我復南渡洪波靜不揚含濁見本性淸流詎可常觀瀾莫由挽易逝驚就將有懷緬曩代分據各殊疆一水限南北時事何搶攘干戈日未己和親難久長孤臣念君國遊子思故鄕安知有後世憂樂獨中藏臨風試慨想倚帆見北邙北邙多故物流水復茫茫沙洲有出沒渚禽鳴且翔極天望無際初日上扶桑

○過四知坊

祠墓規渾朴千秋竟不磨感恩殷暮夜矢志皎星河白璧原無玷黃金孰厭多關西延教澤涇水挹淸波

○靈皈寺

隋唐宮殿已灰塵梵宇巍峩更幾新圖畫丹靑皆古艷畱題名姓尙先民僧規渾朴具禪意佛相莊嚴成貴人我爲鐘聲淸入聽此來瞻禮或前因

○佛手柑

莫道金身幻黃柑具體眞拈花應欲語合掌恰迎人千手本無礙拘攣終竟伸倘承仙露潤盈掬自長春

○題吳省葊小照

引得淸光滿紵羅虯枝繁蔭出髙柯斗然風過濤聲響不似驚心宦海波

丹淸【淸﹕靑】別具錦心腸位置君家玅擅場須識身安盤石穩中懷坦易本平康

○懷忠堂口占【在陸宣公祠】

繞郭靑山萬疊來狂瀾東下勢難回夕陽天末雲峯起恰有微風送晚雷

片雲攜雨過山頭似我辭家作宦遊縱有西風吹不散輕陰隨處又勾畱

○畱別忠州書院諸生

白鹿杳難卽碧瓜無宿根神靈幻俶詭竹樹易黃昏永懷緬曩哲【後有唐時四賢祠】風流千載存江山不攺色遺澤畱後昆瑯嬛開福地桃李植公門當世景先進啟心資聖言惇崇舊仁裏士習民所尊秉姿旣醇朴含气復溫溫爲我歌驪曲爲我侑淸樽歡樂得知感富貴何足論憶當試京兆幾度驚神魂奔走藉升斗夙心常自捫吁嗟爾多士爲學須本原忠厚載庸福功名難畔援靑春易凋謝回首但寒暄臨歧重寄語誦詩羞素飱

○答朱云岑書題後

風檐校藝日初長燕寢凝香未底忙且爲郊行遲命駕有懷良友寫心藏

○過中江城北偶得林叢二語已一易寒暑矣今續成之

又向邯鄲夢裏來迢迢驛路舊官槐林叢好鳥關心語籬落秋花得意開懷古山川當盛世結交聲气識英才好音不入中郎聽祇恐焦桐是棄材

○賓興宴賦詩二首

槐花爭趁桂花黃簌簌靑芬拂客裳有子讀書眞樂事看君挾策上名場秋風展驥嘶長路春雨聽鶯到建章今日堂前將進酒江南司馬一稱觴

從事丹鉛孰後先棘闈幾度際蟾圓萬年嘉會開恩榜八月崇陽預慶筵華國文章爭气運逢時利器尙鉆研我今佇聽檐前鵲知有佳音特地傳

○東閣官梅十詠補遺

一度春風一度開安排東閣號官梅山中髙士知多少臥雪眠云望不來

竹樹陰陰羃四郊新晴剛見遠山坳東皇消息官衙早幾點新紅出碧梢

嶺上新枝好護持春風隔歲漏花期恨他開在黃花後只爲爭先轉覺遲

淸絕梅花不厭貧因何呼作在官身當時競盛開東閣負卻深山富貴春

繁華滿樹著春容老幹又丫欲化龍莫道落花情意索攤書猶藉綠陰濃

楊花飄泊李花香事隔隋唐已杳茫畱得梅花東閣在淸芬猶近浣花堂

花封繡錯此分符閣外春深喚鷓鴣只恐梅花來問我庭前可有落花無

花間小集綠初團風致嫣然春未闌座客莫談天寶事美人零落易心酸

沈沈官鼓放朝衙催報新枝第幾花可是公堂髙萬里不曾春色到鄰家

風流韻事說揚州如此梅花幾世修想見少陵題詠處艸堂東閣各千秋

三槐書屋詩鈔卷四

●三槐書屋詩鈔跋

先髙祖午亭公手寫三槐書屋詩鈔四卷早歲爲親串蕭某所假𨿽先君子不知也嗣以諸父過其家獲覩是書歸以語芳芳驚喜急請索回幸未污損歲辛未遊沈陽藏之行篋適繆太史東麟公自山左來太史者詩鈔中繆公楳澥之曾孫也於芳有通家之誼因請爲序以付手民詩卷甫投而有九月十八日之變芳倉猝西奔太史亦去沈陽非但剞劂無日卽此卷之有無亦不可知矣踰年歸詢知太史所在具函存問得悉此卷無恙惟太史則以年老力衰寄回原詩辭不爲序沈陽有刊行遼海叢書之議芳以爲言承允刊入屬芳校其字芳以先髙祖不朽之盛事自此乃不朽也因忘其庸愚欣然從事校勘旣畢並識其始末如此俾知撰述者固匪易保存者亦不可忽云癸酉冬義州金景芳謹記

