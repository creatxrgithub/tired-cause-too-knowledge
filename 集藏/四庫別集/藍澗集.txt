藍澗集明藍智

《四庫全書﹟藍澗集》

﹝明﹞藍智撰

欽定四庫全書

集部六

藍澗集六卷

別集類五

明

提要

臣等謹案藍澗集六卷明藍智撰其字諸書皆作明之而永樂大典獨題性之當時去明初未逺必有所據疑作明之者悞也明史文苑傳附載陶宗儀傳末稱洪武十年以薦授廣西按察司僉事著廉聲志乘均失載其事迹集中有書懷詩十首乃在粵時所作以寄其子雲松樵者張榘爲之跋稱其持身亷正處事平允三載始終無失則史言著亷聲者當必有據劉昺集有挽藍氏昆季詩云桂林持節還髙風振林谷則晚年又嘗謝事歸裏矣智詩淸新婉約足以肩隨其兄五言結體髙雅翛然塵外𨿽雄快不足而雋逸有餘七言頓挫瀏亮亦無失唐人矩矱與藍山一集卓然可稱二難靜志居詩話謂藍山藍澗集中詩選家互有參錯殆亦因其格調相近故不能猝辧歟智集原目已不可考觀焦竑經籍志所載惟有藍靜之集而藍澗集獨未之及是明之中葉已有散佚近亦未見傳本故杭世駿榕城詩話曰二藍集閩人無知者何氏閩書藍仁有藍山集藍智有藍澗集竹垞嘗輯入詩綜中以爲十子之先詩派實其昆友倡之集本合刻吳明經焯嘗於吳門買得藍山集是洪武時刋有蔣山張榘二序與竹垞言脗合而藍澗集究不可購徐惟和輯晉安風雅時二藍闕焉則此集之亡久矣云云惟永樂大典各韻中所收尙夥搜輯裒綴共得古今體三百餘首𨿽篇什不及藍山集之富而大略已見謹以類編次釐爲六卷俾其兄弟著作均不致冺沒於後世云

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

藍澗集卷一

﹝明﹞藍智撰

○五言古詩

題蒼雪軒

修竹生夜涼華軒淡秋色露華洗蒼翠冰影含淸白恍然天地空似與瓊樓通羣仙列翠葆六花散天風爽气集庭臯寒聲動林杪龍吟瑤水暮鳳舞霜臺曉點點蒼梧云蕭蕭嶰谷春聊歌郢中曲贈爾淇澳人

題借鶴軒

華軒俯流水緑樹鳴春禽美人發商歌燕坐調淸琴白鶴出瑤池霜毫暎秋月借爾塵外姿充君眼中物鶴鳴松風動鶴舞松露晞緱山落日閒華表千年歸君家好兄弟一一富文藝時危萬里心天逺九臯唳南尋武夷君吹簫上靑雲由來鸞鳳雛恥與雞鶩羣煙塵暗江海客鬢年年攺白鶴望不來靑山久相待美人湖上亭蕙帳風泠泠笑煞王右軍空書換鵝經

題汪思原耕讀軒

南山多白雲中有幽人廬稽古志髙尙治生遂閒居晨耕隴上田夕詠牕間書筋力豈不疲性情聊自舒嘉苖雨露深蠧簡塵埃余耒耜慕伊稷弦琴誦唐虞鳥鳴布谷晚螢聚下帷初播殖乃有獲研覃諒非迂三冬編屢絕卒歲瓶可儲樂哉耦耕人允矣君子儒

伯氏南浦運糧未歸

亂世少安居志士多慨慷饋餉軍壘中跋涉山路長昔別庭樹秋時節忽飄揚俯視東逝波仰慚明月光鶺鴒鳴在原蟋蟀悲中堂求道苦不早鬢髮各已蒼關塞日澒洞烽燧寒蒼茫久客南浦深絺衣北風涼歲晚秔稻收鬥酒足徜徉歸來且慰意髙歌竢時康

樵隱詩贈李則文

則文旴江人嘗遊邵庵之前避兵入閩以樵隱自號司馬苗公守禦南浦辟則文從事非眞隱於樵者也則文來徵詩因慕虞公興而有作

靑城有樵者自謂葛天民朝辭簪組流暮與猿鶴親白雲滿南山荷鋤荒澗濱憶昔承明廬吐詞成經綸文今班揚亞筆古鍾蔡鄰眾壑自崩奔泰山郁嶙峋歸來衡門下抗志巢許倫至今大江西淸風余隱淪永懷哲人逺喜識佳句新兵革尙充斥江湖飛戰塵看君磊落姿非是蓬蒿人如何山谷間日晏行負薪吾觀丰城劍光射牛斗津況子富文采揮灑如有神皇華使者車經略南海垠苗公司馬官跋涉王事勤出鎭山縣小气奪戎馬羣甚哀瘡痍久復覩賦斂均擢子參贊間歘然志意伸秋風動江漢殺气吹甌閩主將疲奔命幽人滯荊榛鼓枻武夷溪荒林霜霰頻石崖畏側足雲山豈容身我本漁樵徒世亂甘賤貧豈無畎畝憂天髙難具陳子今逺行邁道途多苦辛鳳凰髙其翔豺虎未易馴贈爾伐木章歸哉問松筠

贈南山進士赴邵武錄事

兵革久未息乾坤正艱危幽人多在野志士思濟時羨子英妙年獻策白玉墀仲舒天人學賈生哀痛詞縱橫三千字感激萬乘知授官八品內局促山縣卑英英麻姑云日夕恆見之上堂具甘旨下堂詠書詩南伯薦賢能引用無嫌疑樵川江閩會錄事煩劇司藉爾才識良綱紀愼操持君實國右族已具廊廟姿況是科第出豈徒刀筆爲晨興理舟楫江水淸漣漪天髙霜露肅日出寒山遲豈無一樽酒餞爾逺別離黽勉古人訓樹立當自玆

奉酬一上人病中見寄

一師禪林秀老病荒山巓如何淸淨身亦受諸患纏憶昔江湖間杖錫淩飛仙龜峯得寶地龍象朝諸天秋風動江漢殺气吹戈鋋避地復南來筋力不及前弟子四五人散亂如浮煙寓居山房幽日晏猶髙眠松林晚色靜澗水秋花妍稍逺車馬喧聊以怡髙年山深霧露集地暖瘴癘偏伏枕動經旬閉門日蕭然我本山澤人賣藥當市廛緬想方外遊未了區中緣往者一相見晤語俱忘筌儒釋𨿽異流交情難棄捐愧無肘後方令爾沈屙痊昨朝枉芳札示我白雲篇髙論神農經吐詞如湧泉吾聞西來意不以文字傳是身本虛假金石非貞堅風雨有晦冥太虛澹以玄鶴鳴秋夜永白月當窗懸

客建上將歸山中畱別鐂典籖

在山願逺遊出山願早歸羇旅苦無蹤芳序倏已非彌彌江海流紛紛花絮飛淸霜變玄須遊塵化緇衣艱危迹易乖少壯心轉違云鴻每獨往梁燕當疇依野樹滯殘雨荒臺淡斜暉浩歌緑水曲空拂黃金徽

歲饑

壯年昧學稼晚歲思力田墾地二頃余買牛春雨前嘉苗萋以緑漑以南山泉螟蟘日夜起災傷一何偏秋成旣失望歲計徒可憐國當用兵日豈暇憂民天入門愧妻子有室如磬懸天寒井已冰日晏廚無煙落葉擁衡茆四壁風蕭然在陳絕糧者從古稱聖賢薇蕨尙可食嘯歌首陽巓

題劉立道都事光塵隱居捲

劉侯天機深磊落見髙致夙慕李老聃云師柳下惠大隱城市居髙齋靜而閟蓬蒿翳環堵松竹連蒼翠淸江達者流古色垂篆隸載聞光塵訓足示和同義東方雜詼諧梅福稱隱吏出處俱逃名俯仰聊玩世君今佐大藩盤錯當利器兵戈滿東南民力日凋敝郎官悲冗員亦足展經濟天子需賢良蒼生賴恩惠致身廟堂上論列正治具愼勿混薫蕕終須別涇渭功成卻歸來濁酒還共醉

感舊答倪子原

昔子來武夷喪亂戎馬后爾翁翰林官眉宇紫芝秀淸文動金石健筆淩篆籒賤子學荒蕪煩君起孤陋靑燈雞黍夜春雨鶯花晝窮巷鄰里間時能一相就爾翁難久畱長歌紫煙岫南浮海門棹已綰提學綬炎荒瘴癘地久客抱沈疚靈椿隕嚴霜仁者胡不壽今子來山中茆齋暮春候捫蘿石磴滑煮茗山泉澑時方尙甲兵誰復談俎豆計拙甘沈淪才髙合馳驟靑雲上鵰鶚落日號猿狖報章匪瓊瑤述懷因感舊

晚步

伏熱艸木焦微涼竹林晚天淸一鶴髙波靜羣鷗逺散策不知疲臨流亦忘返月出林影昏疎鐘閉山館

宿橘山田家懷蔣先生

蒼峯落日微白鶴秋風逺客路入疎鐘田家背山阪孤煙桑柘寒歸鳥茆茨晚欲覓紫芝翁山深白雲滿

郊居

郊居頗岑寂疎懶諧愚性雨過茅屋涼蟬鳴晚山靜坐來塵慮空始覺心源瑩月出樵牧還松風答淸磬

題雲谷讀書圖

羣峯俯淸川空谷多白雲結屋松桂間放歌麋鹿羣朝霏散東崦夕爽浮西軒圖書列几案歲莫予何言

曉起

雞鳴庭樹寒白露滿秋艸候虫悲夜長愁人起常早出門衣裳單悵望千里道歸來守衡宇藜藿猶可飽

贈靑蓮居士

騏驥伏櫪下非無汗血姿鴻鵠在泥途其羽苦低垂髙賢昔未遇多爲世俗嗤況子謫仙裔風流今在玆悲歌气雄壯文彩光陸離致身憲掾曹綱紀實所司苦節鬼神畏心正天地知調髙聽者寡直道眾皆疑終然脫鞿鞅浩蕩從此辭西山小茅屋秀色當武夷子眞居谷口黃公歌采芝往來每乘興杯酒時共持苦吟因病瘦瘧鬼故相欺有才日沈淪乾坤正艱危豺虎滿空村蛟龍猶在池我尙困衡門十年坐書癡濟世已無策憂時空賦詩國當用武士選廉何能爲北闕髙嵳峩靑雲行有期若能據要路先爲捄瘡痍

舟泊滄浪峽期南山貢士不至

春湍壯風濤舟楫疾如鳥中流望落日空闊眾山小餘霞澹明滅逺樹晴縹緲茅屋溪上多行人晚來少紅浮斷岸花碧浸懸崖筱遊鱗喜深潛困翮思遐矯夜宿倚前津當歌得淸醥回瞻南山色河漢在林杪月暗洲渚空美人煙霧杳

過安慶城懷故元帥余闕廷心

石城何巍巍江水亦沄沄野鳥悲戰場崩沙余血痕在昔余元帥仗鉞臨孤軍兩淮獨控扼羣盜多崩奔由來必爭地極力相並吞樓船西北來殺气吹轅門煙火萬竈列劍戟如雲屯四鄰援旣絕六載功莫論仰攻壁壘堅苦戰風塵昏如何麟鳳姿竟殪豺虎羣兵摧地爲裂鼓絕天不聞煙飛睢陽城星隕五丈原至今死忠人白骨纏艸根身爲大國將名與長江存六合已一家靑山猶故墳悲歌對落日一弔忠貞魂

湘江晚泊簡孟原僉憲

山秋衡霍空江晚瀟湘淨煙景澹蒼屛芙蓉肅明鏡澄波木葉下落日餘霞暎仰聆幽鳥喧俯覿文鱗泳碧石榜輕舟蒼苔踏微徑林昏出樵火寺逺來僧磬景晏傷

旅懷地幽慊愚性迹慚箕潁髙身際唐虞聖三秋持使節萬里奉王命恩沾雨露深志仗風霜勁敢辭道路遙況接才華盛靜夜發商歌劍光南斗並

暮經零陵望愚溪懷柳司馬

湘川入零陵百里盡崖石野曠生夕陰山空澹秋色緬懷柳河東微宦曾逺謫才名一代雄文藻萬人傑朝遊愚溪水莫返愚溪宅斯人豈眞愚悵望天地窄當時嘯歌地千古仰遺迹艸木含淸芬山川耀潛徳悠悠人世逺悄悄王事迫鼓枻下中流江淸月華白

八月二十三日溯大江遇風雨作

揚帆溯大江八月風水壯波濤東北駛舟楫西南向鷁首共飄颻鴻毛自飛揚俯窺積潦深仰矚靑冥曠三山點微茫七澤吞浩蕩淮海亙長流荊湘彌逺望是時霜露秋原野气淒愴啼烏古城曲落木澄潭上中流天色攺云物忽異狀飛雨灑長淮驚飆駕髙浪羣龍歘掀舞萬馬齊奔放奔騰注三峽噴薄淩千嶂大哉乾坤內一气浮泱漭不覩疏鑿勤焉知禹功廣微名逐羇旅萬里適炎瘴已昧垂堂戒恐罹曠官謗臨深重兢業弔古增惆悵煙飛曹魏走鳥散苻秦喪佳气連濠泗雄都歸帝王兵戈久未息險阻不可仗玆行信寂寞壯觀亦豪宕鮮膾松江鱸淸罇采石釀赤壁晴更登黃樓晚須訪擊楫歌逺遊滄浪起漁唱

秋夕懷雲松先生

夜永倦孤眠竹涼宜小立荒林獨鶴棲破屋疎螢入萬壑共秋聲四山惟月色淸賞恨不同晤言念玆夕

早發黃州驛贈江上老父

解纜發淸曉乘淸越前津鳥鳴新樹緑雨暎空江春遙趨淸潯山回瞻蒼梧云沈憂鬱中懷浩思集芳辰仰視茫茫天俯念悠悠身坐感時序邁愁看卉物新遺老村巷古遐荒風俗淳日出原野暄四鄰耒耜陳但願歲事丰焉知帝力勤黃塵染素髮愧爾山中人

徳齋詩爲林左司賦

君子愼明徳齋居靜而深諧以山水趣契玆天地心沈潛見至理顯敞紓袢襟列幾有羣書當牕自鳴琴推之方寸間四海希徳音

潯州觀風作

淸潯二江匯沃野何茫茫地當山海區郡屬秦漢疆其俗本淳朴厥壤宜稻粱猺獠雜民居野性固無常鎭綏爽其宜攘敓肆猖狂邇來二十年荊榛化豺狼朝廷重疆理兵威淸四方畬耕入賦稅流冗歸故鄕雞犬散墟落魚鹽集舟航閭井自熙熙弦誦亦洋洋余實忝使職驅車按炎荒是時積雨霽原野浮春光鳥鳴雜花開澄波溢陂塘下以慰疲癃上以承明良短章述民風庶用歌時康

元日賀州公館

淸暉挹回洲密竹何瀟灑𨿽有公館名頗類村居者茆屋三四間寂寞無車馬縣官坐堂上猺人立堂下風俗自彊獷衣冠眞鄙野俾之知逆順責在任民社愼勿示姑息善政資陶冶疊嶂不易登臨風獨悲吒

曉起

蓐食起中夜驅馬荒山道楓林月落遲茅屋雞鳴早鄙人奉王命觀風非艸艸淸霜肅炎瘴積雨霽秋昊鷹隼气自揚豺狼迹須掃獨憐簡書迫空羨江山好猿吟萬竹靜朝日復杲杲攬轡懷古人髙歌慰懷抱

昭潭學勉諸生

昭潭古名邦山水佳有餘昔賢考盤地喬木蔚扶疎微徑入崖谷緑云蔽齋廬聖哲儼在席林光動簪裾似聞絲竹音松風響笙竽童子數十人弦琴詠詩書王化大無外遐荒文教敷回潭靜無波中有雙鯉魚燦燦黃金鱗炯炯驪龍珠三年蓄云雷一日翔天衢努力富徳業懷哉君子儒

爲衡陽周宰作

春艸含碧滋羅生滿幽砌造化無停機雨露有生意卓哉濂溪翁精頥探彖系老屋如揚雄四壁蓬蒿翳人來或笑之乃翁有佳致弦歌自閒暇風月共光霽令徳重前修家聲垂後裔三年宰衡陽邑小稱善治方期翦荊杞有志植蘭蕙戶庭日幽深閭裏無凋敝燕堂春風中玩此圖書祕乃知方寸間自有一天地題詩對湘江目洗衡山翠

富川縣父老言猺人刼掠事

連峯抱淸江怪石當縣門茅屋十餘家蕭條但空村松庭艸不除似減鞭撻煩地逺租稅輕年丰黍稷蕃蒼山幾百里盡是猺獠原此鄕本富庶所憂盜賊喧連年困刼敓雞狗那能存聖化大無外始知王道尊畬耕入版籍力役歸民屯昨者桃川西殺人屋亦焚蠻俗易騷動長林蛇豕奔我行觀民風感戴父老言朝綱肅霜露枯朽焉足論攬轡臨遐荒志淸瘴塵昏素餐亦何補持用扣天閽

李母志節

雌烏何翩翩孤棲庭樹枝悲鳴失其雄辛苦哺其兒睠彼深居婦芳年守空帷有夫不偕老有子方孩提死者不可作少者猶可依恥爲桃李容願守松柏姿樹藝供汝食織紝成汝衣望汝保門戶訓汝誦書詩子年日已長母年日已衰衰老非所惜我心幸無違春風吹鶴髮萱艸多華滋菽水自娛樂閭裏稱孝慈古來閨門間風化實系之我歌節婦吟不愧良史辭

桂林道中懷澤想已過衡州

獨行桂林雪遙望衡山云驥子別我去定過湘江濆湘江日東注客子在岐路天低洞庭野日落長沙樹翩翩北飛鴈杳杳南去舟昨朝發陸口幾日出袁州千里杉關道路平到家好手持一緘書爲訪山中老歸來藍澗濱彩衣照新春上堂拜慈母一一說逺人逺人苦思歸髮短日已白惟有憂國心持之比金石我無負郭田種杏溪南山淸泉足洗耳瑤艸堪怡顏我縱未得歸爲我謝耆舊早晚脫朝簪雲林掃丹臼

次韻張判邑畱別

歡會苦短淺離別何蒼茫驅車向舊國萬里川途長十年三調官周流半南方驥足未及展故山夢中蒼詔許返林壑垂白慰所望白鶴偶開籠層雲自回翔以我文字交與我論行藏年深覺昔非倦逐鴈鶩行他夕一扁舟月明歌滄浪加餐各努力久逺無相忘

奉寄龍虎外史雪舟

廬陽有髙士嘯傲壺中天黃石朝進履雪溪夜回船峩峩龍虎山矯矯蓬萊僊瓊臺抱積雪羽蓋浮靑煙梵气空洞中神光黍珠懸玄霜染緑髮黃芽茁丹田逍遙放八極壽命逾千年昨騎幔亭鶴把釣桃花川遇我翠微雨酌我淸泠泉金澗共遊詠石牀同醉眠歡娛興未終鵝湖秋月圓玉虛松柏盡鬼谷雲霞連手持九節杖載詠歸來篇波回白鷗淨亭古黃鶴旋別久歲月攺時危憂患纒淸遊竟寂寞吾道何長邅虛負靑雲志謬慚丹竈傳采薇食不充被葛衣屢穿誓欲適樂土自顧非仙緣念此金蘭契情逾金石堅瑤池有靑鳥願寄書一篇

平樂道

中桂林何茫茫桂水亦浩浩哀猿落日村瘦馬荒山道怪石危欲墮蠻煙淨如掃民風在咨詢行役無艸艸

詠白石

悠悠溯湘源窅窅入崖谷峯回溪若斷峽擁樹如簇西崖秀玲瓏石色映羣玉初疑雪在地宛若冰分木又恐巨蛇斷如聞素靈哭風翻遙海波雨漲陰崖瀑臺下羣仙集鶴駕紛在目天空水容淨葉落金風肅孤石蓮花明寒松翠如沐仰瞻空洞中足可營茅屋空聞南山歌自知紫芝曲結托四皓徒往來騎白鹿

午熱南軒詩

亭午暑气盛開軒望南山簿書終日勞愛此須臾閒覽鏡忽長嘆殊非昔容顏須鬢日已白流光那可攀喬木臨前除有鳥鳴間關因思在山時髙臥云蘿間入谷搴芳菲沿澗弄潺湲宦遊自羈束歲晏當言還

題芳逺藏秋江濯足圖

客有倦遊者濯足長松下脫屣臨淸流忘機在中野乾坤正澒洞雲水共瀟灑有耳自不聞誰能效由也

廢井

靈源泄陰岑古甃涵淸樾波濤逗海眼疏鑿當山骨陰凝龍蛇气冷浸黿鼉窟餘潤滋稻粱淸涼颯毛髮豈知陵谷移泉源有壅遏非無涓滴流竟爲沙泥汨莓苔空靑靑鼃黽日相聒轆轤臥枯桐回首腸內熱況當朱鳥中炎風驅旱魃我圃就焦枯嘉蔬幾生活憑軒望雲南神物竟寥闊安得神禹功於焉引溟渤當令顚崖人自此無饑渇

書懷十首寄示小兒

澤昔我南澗來遂謀西園居蕭蕭桑柘陰下有比屋廬交枝囀黃鳥澄波躍文魚花香入戶牖艸色連階除衡門閉白日髙詠古人書目送逺山云心遊天地初貧賤固可樂富貴將焉如

我生本貧儒家無擔石儲寂寞三十年徒有數卷書朝從聖賢遊暮與猿鶴居嘯歌對南山屢空恆晏如於道固有適與世良亦疎山妻幸知此怡然共蓬廬

家貧頗好客客至無所具嘉蔬不待求濁酒須盡醉顧我非痛飲古人有髙致好鳥流淸聲柔條擢新翠物當天地春人在羲皇世客去自長吟聊爲醉鄕記

平生文字癖斑白無所成遂啟靑囊祕稍知艸石名醫國非良工活人術頗精汝性誠魯拙志勤愚則明賣藥當市門聊以代躬耕杏林春雨多橘井秋露淸諒非屠龍技庶廣及物情

徳由孝悌立身以勤儉持君子貴聞道小人幸乘時夭夭桃李花落落靑松枝霜雪一以降始知歲寒姿苦學志慮耗深耕筋力疲書以盡性命耕以充朝饑

南山多流水中有二頃田深耕倘及時亦足待丰年軍興百斂加在理有固然筆耕可餬口賣藥亦有錢所重先人業未敢輕棄捐我今逺行役在汝宜勉旃荷鋤白雲下驅牛春雨前竭力奉租稅無厭粥與饘

敝篋積塵埃中有所讀書我書𨿽不多聖言則有餘上下數千年直窺結繩初所貴性命精豈徒章句迂蕓香幸未老時得辟蠧魚暮年思寡過歸來守玄虛

閒居學種藥遂買南溪園甘辛十數品愛惜同蘭蓀靑苗春雨滋緑蔓秋露繁采掇俟其時洗濯淸水源取徵神農經載考方士言旣資湯液功庶保性命原我出亦已久荊榛塞柴門願加芟薙勤無使迷本根勿謂艸木微養生古所論

貴賤命所定賢愚習乃成徳以窮困立知由憂患生五鼎非所重一瓢非所輕落落天地間聖哲垂其名少有文字癖稍稱鄕曲英中間竟汨沒十載寒饑並常恐志慮衰不聞至道精在汝宜努力幸勿墜家聲兩端愼所擇慰我逺望情

我今去汝逺微宦極南荒少小讀書時立身必名揚中歲涉憂患始知少年狂結托漁樵徒放歌水雲鄕竟煩天子召玉階覲淸光持節越江湖輕舟溯衡湘桂嶺𨿽炎蒸淸嚴惟憲綱職當厲鷹鸇下搏豺與狼常恐孱懦姿未能效風霜豈復念家事於汝寧暫忘願汝學古人黽勉耕與桑田廬倘有托垂老慰所望

右友人藍性之所作書懷十詩也性之天賦淳美學行超詣尢長於詩庚戌秋以才賢薦授廣西僉憲筮仕之初卽膺重選非素有抱負者孰能當此任耶性之持身廉正處事平允於今三載始終無失於吾道有光矣今觀是詩述其平生力學之由田園之趣不以家事縈心付之令子惟以致君澤民爲念不遠數千里作此詩令其官屬楷書以寄其子忠孝之道兩盡之矣爲其子者誠能體此熟玩服膺以爲訓戒庶幾不負乃父願望之深意使人見之莫不曰性之幸哉有子豈不韙歟尙其勉之壬子季冬望日雲松樵者書

宿蕪湖十八韻

持節出京華揚舲越江縣峯回南天豁浪轉北風便颼颼葭葦亂慘慘林木變秋艸入蕪湖微陽隱淮甸艱難水宿屢漂蕩羇遊洊懷鄕思悄悄去國情戀戀親承天子詔實藉諸公薦觀風五嶺外問俗數州徧勲名企前哲才力慚羣彥奔走敢辭勞登臨自忘倦喬木俯茆茨煙火眼中見牛羊夕散漫禾黍歲丰衍因思在山樂始覺爲士賤關山值揺落節序忽流轉天髙露如霜月白江似練煩憂感羇旅往事徵記傳銜蘆想冥鴻巢幕危戎燕歸去掩云關黃金猶可煉

藍澗集卷一

●欽定四庫全書

藍澗集卷二

﹝明﹞藍智撰

○七言古詩

題程芳遠所得方方壺寫大王峯

魏王煉丹武夷頂石洞千年松檜冷憑虛樓閣散虹光積翠峯巒蕩云影狂歌披髮有金公曾共方壺隱此中半夜龍神問丹訣西風一鶴度遼東方壺愛此不得住西入仙巖種琪樹尋常一筆掃雲煙三十六峯在庭戶鵝湖之水春茫茫默林獨客又還鄕壺中點染出小米溪上嵯峨懷大王我昔曾陪幔亭宴別來歲月如飛電王母靑鸞夜不歸神君白馬秋難見金蟾谷口久相期鐵笛巖前漫一吹錦浪芙蓉晴滉瀁翠屏茅屋晚參差洞門鐵鎖蒼苔靜芝艸瑯玕滿幽徑黃金大藥鼎煙微白木長鑱山雪盛更約幽人把釣過扁舟白髮弄淸波劉郎載酒題春雨九曲桃花入夢多

相逢行贈徐剛中之建寧兼柬黃彥美總帥

去年逢君紫霞洲今日逢君滄海頭逢君處處好顏色嘆我年年長作客被褐昻藏七尺軀蟠胸磊落五車書姑蘇臺北曾走馬越王城南還釣魚看花夢想揚州遠采藥歸來杏林晚堂上慈親鶴髮長階前幼女鶉衣短見君𨿽貧不解愁結交盡是豪雄流侯門咫尺恥干謁客路尋常歌逺遊我亦扁舟滯江浦握手相看總羇旅千年龍劍蝕塵泥三月鶯花老風雨明日洪塘又送君離亭詩思正紛紛黃壚有酒莫漫醉待餘同擬梅仙云

題子陵圖贈嚴伯新

髙臺蒼蒼富春渚老樹凝雲苔色古客星夜入紫微垣羊裘暮釣滄江雨大賢隱徳辭萬鍾諸孫嘯傲江湖東干戈滿地歲時晏展捲山水來淸風

爲陳叔原題漁樵圖

武夷老人年七十晝業漁樵妻夜織有兒長大不讀書采山釣瀨供衣食此翁自是神仙徒牀頭酒香不用沽生逢太平少徵斂𨿽有生產無官租昨朝自攜書一束

過我衡門看秋菊新圖蒼莽煙水寒復有疎篁間枯木一客負薪山路長一客傍船漁在梁荒林無人日未落偶坐有意俱相忘知君老去猶愛此能以安閒遺孫子愧我十年塵土間按圖欲借溪南山

題林士衡所畫掲學士方壺歌圖並寄葛原哲經歷

方壺之山東海上魚龍出沒風濤壯貝闕珠宮亦渺茫白雲黃鶴空惆悵上淸道士方方壺筆底江山開畫圖方丈蓬萊紫翠合南宮北苑丹靑俱山中龍虎丹庭熟白髮蕭蕭映秋竹仙家歲月誰與期人世兵戈自相促林生筆力回萬牛倚棹幔亭風雨秋十年卻憶壺中隱萬里長懷天上游新圖蕭瑟松樹老我思美人隔煙島謫仙何處駕長鯨杜甫空歌拾瑤艸秋山木落山正空客行已逐南飛鴻明年把釣三山去更向丹丘問葛洪

題方方壺垂綸圖

霜落江頭楓樹林鱸魚正肥江水深扁舟坐釣者誰子白髮不知憂世心濠梁魚我相忘久日暖絲綸輕在手隔篷呼婦炊香秔艤棹呼兒買春酒蘆花兩岸秋茫茫食魚豈必河之魴靑天無雲月在水扣舷靜夜歌滄浪﨑嶇道路恐豺虎煙波不受人間苦久無渭水獵非熊那有客星動明主嗟予塵土具二毛方壺員嶠秋風髙持竿明日拂雲海一舉會須連六鰲

全州多奇峯疊嶂湘水曲折其下竹林茆捨翛然有桃源之趣

萬山回合湘江逺玉几金屏對層巘五老天靑白鶴秋九疑云闇蒼梧晚山崖如畫繞孤城落葉涼風野寺晴龍虎倚天騰劍气鳳凰隔水渡簫聲松林茆屋誰家住便好攜書隱深處春來繞澗是桃花漁郎定覓桃源路

送春詞

把酒送春春欲歸落花無言愁不飛天涯萬里不忍別杜宇啼榦枝上血離亭芳艸色萋萋不爲東君絆馬蹄傷心燕子銜將去緑陰細雨簾櫳暮小園桃李明年開土牛迎春春早來但願花枝長好人長健歲歲年年一相見

題璋上人所藏溫日觀墨蒲萄

鮫人織綃翡翠宮驪珠滴露垂玲瓏老禪定起寫秋影空山月轉雙梧桐憶昔初移大宛種苜蓿橊花俱入貢蓬萊別館緑云深太液晴波水晶重貝南之國曇所居生紙顚倒長藤枯墨池禿盡白兔穎天風吹墮靑龍須祇園馬乳秋初熟點綴鵝湖云一幅醉艸猶疑懷素狂寒梅頓覺華光俗野棠千尺手所栽兵戈蕪沒同蒿萊日斜對畫獨回首詩成誰置西涼酒

落花怨

春風開花花滿枝春雨落花花作泥飄紅墮白不解惜裁靑翦翠空如迷莫嫌花飛春去早苐恐春歸人易老狂蝶無心戀故枝遊蜂有意穿芳艸江上行人去不歸閨中少婦淚沾衣春愁縈人無逺近燕子不來花落盡

雨中柬王幼度

客子淸晨臥江閣老樹閉門風雨惡漁舟滿眼亂波濤殺气冥冥塞寥廓地鑪火冷席無氈短衣百結雙履穿寒食淸明不歸去故山松柏空雲煙先生適自江東至行李兼旬共畱滯登樓王粲漫多才獻策劉蕡甘下第三鱣聊爾擁臯比一鶚未負風雲期靑春白日麟鳳逺長林丰艸豺狼饑十年烽火暗南極戎馬紛紛未休息朝廷耆舊困艸萊鄕裏兒童誇膂力我今旅食向孤城君亦胡爲念逺行人生只在意气合世上未覺文章輕野人豈知天下事杜宇夜啼花滿地狂如賈誼惟痛哭貧似揚雄空識字昨夜封書與鴈歸妻孥應怪苦回遲丈夫磊落志千載一日窮途何足悲

聞浙西賊退有感

往年江淮羣盜起克復至今煩王師空令朝廷思猛將復見官府徵健兒大江之南十數郡殘破無有完城池五年殺气纒滄海萬里妖氛擁赤眉秋風蕭蕭吹鼓角白日杳杳多旌旗井邑正困軍需急京城卻憂海運遲築壇授鉞竟虛設血戰更藉西南夷此輩豈能眞爲國刼掠何異盜賊爲宵衣尙勞社稷計汗馬正聚風雲期鼎魚穴蟻未足慮賦斂不已民瘡痍嗚呼安得黃河水淸洗兵甲再見至元中統時

西山夢二親時壬辰歲作

二親已沒逾兩月中夜西窗夢顏色夢中相見不須臾覺來血淚空沾臆秋宵一何長我夢一何短黃泉茫茫親不返白日飄飄歲云晚我哭親不聞親來我不見難招死後魂尙想生前面攬衣起坐寂無語窗外瀟瀟落寒雨

寄錢允吉

故人七月海南來言向薊州省親去故壘荒臺秋正深斷鴈殘鴉日雲暮吳中風味誇蒓鱸舟過錢塘酒屢酤錢王鐵箭江上有子胥怒濤天下無王事有程須早發別家又是中秋節平生意气薄靑雲千里襟期共明月仙掌峯前彩霧消去時曾系木蘭橈秋艸關山疲欵段雨苔茆屋冷蠨蛸問君井邑多吳語今歲湖田好禾黍黃金白璧競奢華淮北淮西忍羇旅七閩僻逺民甚貧三百年來風俗淳兵戈不廢耕織業丘壑尙餘樵牧人我昔攜書臨海嶠故人髙義今同調客路艱難久自知人生聚散那能料臺中文彩兩大夫幙下秋水涵冰壺金門云錦鳳銜誥月出夜光龍吐珠羨君少年已筮仕彩衣換繡非難事若將問學取功名遺緒閩南猶未墜

題羅浮日觀圖

上淸方方壺爲廬陵牛牧子畫筆力雄偉與山海稱牧子授其徒存一以爲壯觀南金予來武夷存一請詩爲歌長句存一吳姓金華人時至正丁未四月也

靑牛老人眼如漆曾上羅浮觀海日三更波浪湧金輪五色雲霞曜丹室是時海宇無纎埃罡風不動天門開赤烏刷羽影騰翥六龍攬轡晃徘徊下視人寰皆夢境西樓未轉銀河影因看艸木曙光遲始信蓬萊春晝永歸來化國望堯天武陵廬阜淸輝連人生萬事駒過隙回首羅浮心惘然乾坤澒洞風塵起振衣思入空靑裏潄精亦足致神仙曝背猶堪獻天子春山茫茫多白雲大藥功成弟子分石崖夜繞龍虎气玉佩晨朝鸞鶴羣嗟我十年茅屋下葵藿微忱空在野臨風卻憶魯陽戈日斜更對方壺畫

七月十四日夜燕集巢云左轄山莊席上分得轄字韻

艸堂日落涼風發滄溟月出金天闊主人掃地復開尊畱客空庭自投轄四檐竹影旌斾揺萬壑松聲鐘磬戞短簫吹作鳳雝雝淸瑟下聽魚發發當檐佳樹漫蘢蔥隔岸好山何突兀滿■﹝奭斗﹞河漢壺屢傾倒掛藤蘿巾更脫放歌起舞爲主壽腰下寶刀聊暫拔古來志士多慷慨不比幽人徒曠達歡娛休戀黃金罍惆望卻懷靑瑣闥豺虎漫山尙未除蛟龍蟠泥當自刷須臾天地忽黯慘倏忽雷電捎旱魃雞鳴雨過醉且歸明日詩成枉芳札

程氏之祖世居鵝湖嘗題其讀書之室曰湖山淸隱芳逺旣居武夷乃以所得況肩吾山水扇面請予賦詩爲歌長句

況侯昔居白雲中愛寫紈扇生秋風千巖萬壑不盈尺山橋艸閣連靑楓淸溪漠漠春流急苦竹叢深晚煙濕更言雞狗傍茅茨似有豺狼在原隰度橋一老若忘機欲行未行風滿衣杖藜恐是避世者日暮似聞歌采薇山人望山歸未得畫閣想象湖邊宅干戈澒洞十年餘風雨松楸萬山隔鵝湖山髙湖水長昔翁讀書淸隱堂秋林伐木鶴鳴谷春雨傍船魚在梁人生萬事浮雲變旅食他鄕歲時倦尙想前賢抱隱淪始知處世甘貧賤茅齋西南武夷岑雲霧蒼莽龍蛇深致君堯舜苦無術萬里江湖勞寸心君不見商山之翁頭似雪一朝羽翼扶漢業丈夫出處自有時耕巖釣瀨誰能知

贈危進

憶昔誦君玉華作秋月華星動寥廓已知志士甘漁樵獨憶神仙閟巖壑賈生少年負經濟阮籍窮途苦漂泊空谷天寒隱白駒滄江日暮饑黃鶴千里猶看殺气昏十年不見旌頭落布衣各擁將帥權艸莽空談王伯略窮冬命駕武夷溪茆屋山中風雨惡黃菊花殘楓葉疎與君沽酒花前酌況聞有書獻天子安得排云叫閶闔酒酣起舞肝膽雄寶劍光芒照六合英豪遇合終有時丈夫志在麒麟閣

春夜宴伯穎元帥宅題雲林茆屋圖

髙堂華燭延賓客疊嶂層崖寫秋色五老天寒楚樹靑九疑日暮湘云白茆屋溪頭何處村長林無人啼鳥聞嵐侵山市晝冉冉葉墜霜野晴紛紛淸夜髙城雷雨作將軍置酒相娛樂月黑蛟龍起洞潭山荒虎豹依叢薄少年愛畫頗入神時危思與煙霞親故園不歸湖上宅春樹長憶江東人我本東門飯牛者短衣破帽南山下驚看戎馬擾邊疆甘與漁樵放中野將軍黃金雙虎符臨邊自合思捐軀兩淮氛祲尙滿眼明堂梁棟須人扶酒酣起舞心激烈木末悲風動蕭瑟雪盡蓬萊春正深麟閣丹靑紀勲業梯山航海趨皇都修文偃武歌唐虞一丘一壑尙可得爲君重賦雲林圖

題李遵道枯木圖爲建安朱炯作

君家枯木稱小李老幹杈枒翠微裏忽看怪石起陂陀復有疎篁映秋水年年雨露長莓苔落葉悲風慘淡來日暮天寒鬼神護深山大澤棟梁材牧童樵子不敢近似有龍蛇此中隱故將露葉拂晴柯曾倚云根長春筍李侯畫竹世有名偶見此圖雙眼明山中黃綺操同古林下夷齊節獨淸炯也曾爲玉京客掛席海天秋月白瑯玕在谷靈鳳棲珊瑚出水神魚泣我本野人溪上居疎篁古木臨階除息陰時復朝隱幾汗簡徒勞晚著書已知樗散非時用回首何須萬牛重桃李花多漫得春松柏靑靑歲寒共

雪景寄偰原魯應奉

凍雨蕭騷雪復作老樹荒云冰滿壑窮冬日日南極昏殺气時時北風惡此時髙樓望八荒一色山川共城郭豈無漁艇在江湖稍有人煙辧墟落村中人少虎狼多野外艸深禾黍薄春雷何處起潛蛟寒霰空庭噪饑雀玉堂供奉髙昌公走馬居庸度沙漠歸來茅屋臥靑氈修竹淸風動寥廓時危安得屢促席坐對髙寒宜晚酌長林慘慘煙水空時有飛來雙白鶴

送郭按察還朝

聖主垂衣治天下遣使南行訪儒者要令多士盡歸朝肯使一才閒在野七閩僻陋山海隅民風稍稍惇詩書十年戈甲亂離有前代衣冠零落無使星昨夜躔南極六轡皇華度原隰霜雪遙看鷹隼飛風雷欲起蛟龍蟄千巖萬壑紫芝春白髮靑燈一二人已無捫虱談兵略那有非熊隱釣綸玉節春風鳳池上長江細雨桃花浪星臨華蓋近天顏云遶蓬萊擁仙仗野人亦有螻蟻情洗兵願見黃河淸唐虞之君稷契佐四海九州島歌太平

銅雀臺瓦

曹瞞騁志吞劉社銅雀臺髙瞰中夏徒知扼腕有臥龍豈料垂涎已司馬萬里河山尙出師九原魂魄歸何時淸秋風雨滿林樹落日笙歌繞繐帷翠娥紅袖恩情絕廢冢荒臺狐兔穴空餘片瓦落人間千載英雄磨未滅

磨崖碑﹝碑在浯溪石壁上元道州文顏魯公書大可六七寸筆力遒勁上下多磨滅中段尙完可讀其地多石石皆聳列如屏故可書長江之勝觀也﹞

浯溪溪上磨崖碑尙書之筆刺史辭蛟龍澒洞雷雨垂虎豹慘淡風雲馳詞嚴義正意則微銀鉤鐵畫世莫窺是時妖孽侵唐基帝星白日西南移靈武倉卒事亦危一二老臣共扶持秋風萬里天王旗乾坤汛掃重恬熙九重宮闕回春姿二聖歡樂孝且慈丰功偉烈何巍巍周宣漢武宜同時臣結再拜陳頌詩勒銘不用鼎與彜磨髙鐫堅崖石隳大書更藉魯公爲凜然抗賊志未衰快劍長戟紛離披碧石漠漠靑苔滋字縱磨滅猶可推乃知古人用意奇眞與天地同等期山空江晚舟楫遲蕭蕭落葉寒蟬悲

秋曉南薫亭望隔江羣峯初日宛然如畫不知興之所至斐然成章

扶桑西南丹桂林初日照耀羣峯靑瑯玕墜落天杳杳芙蓉隔水秋冥冥我騎瘦馬踏殘雨乘涼晏坐南薫亭是時燭龍吐光晶倒景正掛雙玉屏祥煙慶雲忽飛動翠旍羽蓋摶紫淸恍如仙人下云軿金銀宮闕羅蓬瀛丹靑疑對李郭畫詭怪莫測山海經江波蕩漾洲渚橫時有鳥雀啁啾鳴西山爽气生檐楹毛髮颯颯通神靈重華一去呼不返疑山九點浮靑萍黃帝垂衣靜四溟杲杲白日中天行湘江之竹鸞鳳聲吹作簫韶詠太平

七星巖

何年七星降人間罡風吹作山頭頑九疑云晴兩峯失五老天淸雙劍攢桂林茫茫石如簇散漫崩騰走平陸雁行斜落大江濆屏嶂橫開疊蒼玉初疑女媧補天余又如禹鑿龍門孤神光傍射軫翼上斗柄正指西南隅下有洞穴不可測虎龍晝伏龜蛇蟄云根近接勾漏深海气常帶蓬萊濕我欲舉手招羣仙驂鸞直上虛皇前斟酌元气作雷雨一灑五嶺歌丰年

題老君洞

混沌始鑿開玉融瑤臺隱映靑芙蓉下有洞穴如崆峒玉樓十二髙玲瓏丹崖紫气浮空蒙何年玄元降其中伐毛洗髓遊太空遺形歲久重巖崇元精變化不可窮龎眉皓首成老翁玉局儼坐神霄宮獅子前導猿後從幡幢飄飄羽蓋重海月照見香鑪峯寶劍倒掛蒼精龍石梁懸瀑聲琮琮我來飛雪當嚴冬瑤艸凝碧桃花紅花間一笑雙舞童授以素書石髓封道言五千方擊蒙窅兮冥兮道之宗無爲自然成汝功谷神玄牝翕以通壽命天地相始終吁嗟小臣等蠛蠓上帝有勑按疲癃萬里馳驅雙鬢蓬人間歲月苦匆匆投簪未暇巢雲松白鶴飛去天南東長歌林谷來淸風

丹崖

斷崖千尺云錦懸芙蓉薜荔揺空煙珊瑚鐵网相鉤連赤豹下搏蒼龍淵旁有石穴疑可穿洞門深鎖朱陵天我欲遙入求神仙丹光出林夜赫然紅葉如雨墮我前靑鳥飛去何時還我方持節西南偏石壁有路無由緣赤松黃石書可傳桃花一笑三千年

藍澗集卷二

●欽定四庫全書

藍澗集卷三

﹝明﹞藍智撰

○五言律詩

時事

燕薊開王業河山壯帝京六龍回黼座萬雉壓金城世復唐虞理功埀禹稷名千年根本地深見祖宗情

玉帛徵賢急包茅入貢遙八荒開郡縣四海聽簫韶陳粟家家腐凶兵處處銷邊塵自無警不用霍嫖姚

大府城隍廢疲民井邑空舞幹非舜日斬木有秦風烽火蒼茫外江山感慨中悲歌看古劍激烈想英雄

兵革頻爲患朝廷屢出師未通秦郡邑空望漢旌旗使者徵求急將軍戰伐遲似聞哀痛詔不獨問瘡痍

巨猾仍封爵將軍自凱歌乾坤兵甲滿道路虎狼多直以升平久其如喪亂何漢廷頻選將何日拜廉頗

關塞二千里兵戈五六年日輸閩地粟秋待直沽■﹝舟召﹞奉使須經海逢人更問燕中原消息斷回首意茫然

詔從南海至使其北風來紅粟還輸爵黃金漫築臺士須輕馬革世已賤龍媒羣盜連江漢淹畱賈傳才

近傳蘄水冦逺陷豫章城相國非無策司徒況有兵旌旗當落日鼓角動秋營克復煩公等千門艸已生

盜賊何充斥君王本聖眀近徵蕭相國逺慰晉蒼生气感風雲會威行海岱淸腐儒無補報歌詠答升平

贈黃道士

嗜酒年應長飡霞術更微靑山司馬隱白石牧羊歸鶴夢逰三島禪關轉一機人間未可往滄海正塵飛

秋夕懷張山人

鼔角邊聲壯林塘夜色幽涼風動疎竹眀月在髙樓久客形容老孤城戰伐愁不眠懷魏闕長嘯拂吳鉤

暮雨

暮雨何蕭瑟秋山正寂寥澗寒無宿鳥谷響有歸樵衣破裁荷葉園荒徙藥苗山林多暇日擊壤詠唐堯

重柬雲松

古人相訓戒隨事示規箴自倚交非淺誰知語已深由聞應洗耳禹拜未虛心請爲歌三復終期一嗣音

一日三秋意詩人入詠歌五倫興教化六義其研摩僻巷非當路閒門自養屙夢回風竹動疑是佩聲過

聞詔

下詔蠲秋賦爲恩不亦寛農安思報主力盡敢辭難商旅歌趨市囚奴罷入官無偏王道在休作漢唐看

次袁縣丞述懷

勇退非無志閒居況有緣哦松初到日種菊是歸年脫网魚沈海開籠鶴上天桐江知隱處遶屋紫芝田

贈隱者

風雲虵陣將山水鹿門居報國曾畱劍歸田始讀書鴈秋湖水落蟬露栁條疎別夢關山逺松窻夜月虛

早春寄同志

別離凡幾日江海又生春同是飄零客都非少壯人靑燈偏感舊白髮漸添新歸夢南山下猶疑洽隱淪

秋雨

林雨秋逾潤川云晚更停逺峯明白塔古木暗蒼屏野老營茅棟山僧寄茯苓幹將塵土蝕猶有气沖星

憶鵝湖寺

鷲嶺開蘭若鵝湖接稻田松風生靜晝花雨徧諸天壊壁余唐刻孤亭表宋賢疎鐘燈影裏猶想上方眠

寄鉛山詹九夫二首

聞君尙衰絰一榻臥云蘿客路音書少秋山涕淚多湖波涵白鳥峯影倒靑荷落日門生散空齋詠蓼莪

詹子茅爲屋城南杏作林問人多施藥畱客自鳴琴枸杞秋風老鵝湖暮雨深韋編三絕後深得古人心

題道旁樹

空山揺落盡見爾歳寒心節共風霜古根疑雨露深支離終玩世蕭瑟自成陰有分廿樗散無勞問陸沈

聞藍山兄寓滁州

番水初傳信滁山想定居秋吟兼蟋蟀晚飯得鱸魚落月滄江闊涼風白髮疎兵戈關塞隔不敢問何如

懷藍山兄淮上

南京初下詔北客久懷歸淸夜孤舟泊滄江一鴈飛淮云迷逺道楚雨滿徵衣茅屋空山裏秋風老蕨薇

山中作

地逺來空谷蹉跎又一年不才淹艸澤無食望山田失路慚懷寶多闗橫索錢春秋二三策深覺負前賢

春日感懷

道路今如此山林何所之鄰人依艸莽歸鳥戀茅茨風雨兼貧病乾坤有別離花枝看總好人事自堪悲

山中夜坐懷田先生

老厭虫魚技貧廿鹿豕羣殘燈昏夜雨落木響寒云烽逺驚時見鐘疎坐不聞道南猶可仰天未喪斯文

送孟寛希年入京

月旦推文學丘園起力田盡知官可貴誰道野無賢散木畱空谷虛舟在逺川白頭成底事閉戶枕書眠

建溪

建溪三百里勢若建瓴奔石觸波濤惡山連霧雨昏蛟龍余舊窟豺虎但空村行路難如此生涯未敢論

溪上

落日蒼茫霧寒潭瀲灩波鳥棲渾不定龍臥欲如何菡萏秋風老蒹葭夕露多慚非埀釣者聊詠濯纓歌

雙劍峯

百錬藏丹壑雙尖倚碧虛气騰龍虎窟光動鬥牛墟白日層雲斷淸秋落木疎江湖驅魍魎萬里挿匡廬

宿嚴灘作

水宿傍嚴灘風燈語夜闌鼉鳴潮信急龍過雨聲寒病喜江山好貧嗟道路難故園三四口書札報平安

曉行望山上人家

荒林居更僻闇谷路才分燈影依靑嶂雞聲入白雲衡門和月掩流水隔溪聞傍舍人相語乘涼已出耘

望江上人家

夕照明江閣春流淨客衣樹幽啼鳥近風細落花稀酒熟山瓢送魚肥野艇歸桃源應可問稚子候荊扉

浮江望淮上

萬古長江險秋風短棹經天連一水白山入兩淮靑把酒須眀月乘槎豈使星雲霄望不極鴻鵠正冥冥

順昌道中

蓐食鳴雞曉空山啼鳥春逺鐘何處寺殘月獨行人書劍嗟黃髮江湖起戰塵南逰未得意北望正凝神

將泛湖南還鄕不遂悵然有作

江漢從玆涉雲林阻一辭家憐驥子小秋憶鴈書遲細雨孤舟晚涼風落葉悲艸堂猿鶴在千里寄相思

遷江道中

渺渺川云白蕭蕭木葉黃羸驂秋日短倦鳥暮天長不學疎儒術無才愧憲綱淸風肅蠻徼千古想虞唐

象州江上

山川空歷歷舟楫更遲遲落日江如練淸秋鬢欲絲孤云晴自逺獨鳥晚多疑未敢辭王事蒼茫問路岐

曉發江上

官船催曉發浦鳥暗驚飛殘月低淸渚疎鐘隔翠微晨光初辧樹秋色已生衣萬里慚張翰鱸魚未得歸

平南江上

春江移棹穩洲渚共縈回花送微風過鷗衝細雨來逺山詩思入髙枕客懷開欲把魚竿去長年坐石苔

入慶逺江上

荒林延暝色積雨帶秋陰白水浮江闊黃茅入峽深老思千里驥淸羨九臯禽厚祿知無補遲回愧此心

下融江

回風吹畫舸落日下蠻溪野迥千峯出天空一鳥低客愁難自遣秋興不堪題今夕山中月淸尊誰與攜

分巡栁慶出城別憲司諸公

芳艸古城東飛花映酒紅千峯初過雨五嶺自生風鵰鶚雲霄迥豺狼道路通獨慚風紀重勲業賴羣公

栁城道中

霜气晚淒淒荒岡恐路迷孤云桂嶺北落日栁城西地暖蛇虫出林昏鳥雀棲蠻鄕經戰伐問俗愧遺黎

秋日旅感

萬里秋將盡三年客未歸寒云愁桂嶺落月夢柴扉野迥淸猨急江空白鴈稀鄰家響砧杵歳暮嘆無衣

挽黃存齋先生

不識樵川路空聞處士名文宗周大雅道重魯諸生國待徵遺逸人皆敬老成秋風歌楚些西北暮雲橫

挽盧使君

落落千年志飄飄萬里身淸風臺閣盛直道子孫貧別夢江湖晚歸魂嶺海春故交多特達銘徳屬何人

江上別故人

天涯芳艸色對酒惜餘春此日滄江別東風白髮新落花晴傍馬野鳥冷窺人共勉持風紀驅馳莫厭頻

夜雨

多病西風客空堂獨夜愁燈殘江上雨木落嶺南秋黃卷知何用丹砂不易求君恩無補報悵望惜淹畱

雪曉

老樹依茅屋寒山對縣門愁雲連五嶺積雪在孤村燈影鳴雞亂林光宿鶴翻闗河一萬里歲晏復何言

恭城縣﹝在南山間環邑皆猺洞平樂屬邑時十一月十四日也﹞

十室黃茅屋千峯紅葉村喧厖蠻俗異質朴古風存雞犬連猺洞牛羊到縣門殘年曆荒徼遙布聖眀恩

薄俗山川異窮邊井邑空桂林冬少雪茅屋夜多風不寐愁聞柝無家信轉蓬長懷戢姦宄隨處問疲癃

栁城縣

靑山入縣庭小邑但荒城竹覆茅茨冷江涵石壁淸艸虫當戶墮水鳥上階行問俗知無事松風一舸輕

復古道院

長懷丹竈訣逺訪赤松居石室多靈艸雲林得異書松風生晝靜竹露下秋初卽此除寒熱淸虛故有餘

賀州道中

茫茫岐路間塵土損容顏落業渾疑雨孤雲不在山殘年附書札盡日望鄕闗苦被虛名累驅馳鬢已斑

寄題余復嬰茅屋

嘉遁依巖穴淸齋飯蕨薇花原隨水入茅屋共雲歸夜鼎芙蓉火秋山薜荔衣沙頭雙白鳥知爾久忘機

春日憶延平舊逰寄嚴漢村

疎雨溪南寺靑春劍外天維舟思別日覧鏡惜流年羇旅今何適微官亦可憐乾坤一杯酒出處共茫然

送別趙子將

故人川上別風雨送行舟歲暮歌黃鵠江淸見白鷗靑雲懷楚璧秋水佩吳鉤看爾飛騰志周南豈滯畱

宿蘇橋驛

桂嶺愁人地梅花歲暮天孤雲寒雨外獨鳥暝鐘前牢落空雙鬢驅馳又一年觀風愧無補爲客記山川

出云藤驛

又出云藤驛扁舟更向東地蒸秋有瘴江闊夜多風旅夢驚啼狖鄕心托斷鴻天涯看月色不與故園同

曉起

村白雞鳴早山空月落遲殘星窺戶牖積雪冷茅茨案牘疲王事關河阻夢思愁容對塵鏡短髮漸成絲

宿賀州黃家洞瑞巖寺

怪石分羣壑淸溪共幾家衡門散雞犬古寺入桑麻薄宦知無補浮生信有涯白鷗藍澗曲春水遶桃花

又宿瑞巖寺

又宿東山寺前逰四十年風塵凡幾變衣缽已三傳竹徑消殘雪松門隱暮煙虎溪送客處尙憶逺公禪

宿陽朔山寺

晚景孤村僻松門試一登秋山黃葉雨古寺白頭僧壊壁穿新竹空牀覆舊藤官情與禪意寂寞共寒燈

溪橋晚立

天闊浮雲盡山昏落日微鳥棲當野樹人語共柴扉歲月且雲暮鄕關何處歸鄰家響機杼逺客嘆無衣

題塗節婦捲

守節艱難日遺孤撫育時山河存信誓風雨護傾危遐壽宜重慶佳名已逺知他年貞淑傳鄕國有餘師

藍澗集卷三

●欽定四庫全書

藍澗集卷四

﹝明﹞藍智撰

○七言律詩

癸卯元日試筆

海國風雲气象和江淮黎庶息干戈天旋北極星辰近春入南山雨露多共喜鳯書通紫闕復聞牲璧祀黃河野人但願升平樂擬續康衢擊壤歌

送歐陽士鄂赴京

滄溟萬里泛樓船好借南風送上天望气欲求歐冶劍濟時宜著祖生鞭朝廷儉徳能懷逺將帥論功頗自賢林下耕鋤頭已白願歌帝力似初年

送王仲京航海趨京

樓船萬里赴京師滄海澄淸白日遲龍禦九霄開鳯闕鵬飛六月息天池王褒獻頌終持節賈誼封書在濟時卻向五云瞻北極祇慚孤鶴戀南枝

答黃彥美總帥

壯气橫飛隘九州島髙材一出便封侯身嬰白刅猶堅壁家散黃金爲報仇禹穴秋風探史記幔亭涼月共仙舟管寕老去非忘世白帽飄飄賦逺逰

乙巳春日寄呂海月宣慰董天麒二帥

五夜春回北斗邊東風江上雨連天干戈未息龍蛇歲日月空催犬馬年藥石豈能裨世用山林何待起遺賢諸公戮力扶王室獨向茅檐理斷編

寄謝王子充翰林

漳南佐郡半年餘萬里歸乘駟馬車典誥文章黃閣老淵源道學白雲書干戈未息呻吟際禮樂尢觀制作初逺愧衡門勞枉駕自甘放浪狎樵漁

贈鐂彥昺典籖從軍南劍

二月山城逢故人野亭杯酒共情親江湖戎馬艱難日風雨啼鶯寂寞春照夜藜光浮蠧簡衝星劍气動龍津坐陪元帥淸南海應有新詩寄隱淪

寄鐂典籖

武夷山水淨無塵數畝林塘卜築新溪上浣花逢杜甫洞中采藥憶劉晨蘭苕翡翠滄波晚芝艸瑯玕碧澗春風雨兼句妨載酒題詩先寄入山人

東南積翠武夷峯載酒髙歌恨不同茅竹洞深衝暮雨芰荷衣老怯秋風夢回仙掌蒼茫外興入漁舟浩蕩中病枕豈能陪羽駕玉簫吹徹海天空

三月晦日追餞鐂典籖舟發不及見賦詩代簡

杖藜栁外竢鳴珂如此靑春柰別何野水孤舟行客逺澹煙疎雨落花多驊驑已戀將軍幕烏鵲空瞻織女河最憶城南官酒緑畫堂紅燭夜聞歌

秋夕懷王長文

月落秋山夜正中飛雲廖落海天空攬衣誰念聞雞舞拔劍終期汗馬功河漢星辰連北斗蒹葭霜露滿西風憂時王粲頭如雪卻憶登樓賦最工

雨中懷李孟和

熱病數日不能起涼天一蟬徒自悲無衣但恐霜雪盛有酒不憂筋力衰緑苔晚雨荒書屋黃葉秋風動鬢絲頗訝故人音問絕經句不見李陵詩

舟泊延平懷劉仲祥

秋日泊船鐔津口城頭髙閣風泠泠潛蛟在澗水常黑疎雨隔溪山正靑何人望气求雙劍處士閉門談六經文公精舍倚南郭一薦芳洲蘋藻馨

春日懷蕭抱灌

牢落空悲北士心淒涼猶憶艸堂吟西山夜雨懷人逺南浦春波戰血深紫燕靑雲多適意朱弦白雪少知音干戈滿地風塵暗抱甕惟堪老漢陰

暮春奉懷李葛二先生

廣文好客能賒酒令尹休官尙轉蓬獨鶴不歸滄海上雙鳬猶在白雲中仲舒經術傳三策杜甫文章跨數公獨立晴沙最相憶落花飛絮滿東風

寄牛牧子

聞向淸溪隱太和幔亭仙掌翠嵯峨君臣藥就黃芽熟道徳書成紫气多屢許秋風分枸杞長懷明月共漁歌歸來檢點靑囊祕瑤艸春深滿澗阿

寄李謹之

露下梧桐爽气浮天低河漢近髙樓西風鼔角淒涼夜落日山川慘澹秋尙憶鹿門堪避世祇慚燕頷未封侯海波東去三山逺劍气徒勞望斗牛

逰井水原寄劉士元熊孟秉

連山西來羣馬奔下有流水如桃源故家尙想衣冠盛喬木徒悲丘壠存天際斷雲橫翠黛沙頭疎雨送黃昏廬峯隠者相鄰並松菊蕭蕭對掩門

寄陳朝玉

經年不見陳文學孤負茅檐濁酒杯黃葉滿窻風雨至尺書千里鴈鴻來世亂固應爲士賤好懷那得爲君開正思春水扁舟好擬看扶桑海上回

舟次北津奉寄李復禮葛元哲二先輩

淸晨行李出西郭日午泊船當北津白沙翠竹自成徑紫燕黃鶯時近人五年戎馬未休息九曲樵漁甘隱淪安得比鄰如李葛狂歌痛飲度靑春

寄張孟方

屏山喬木翠參天共愛風流長史賢古篆龍虵金作刻遺經蝌蚪竹爲編慈親鶴髮埀霜栢道士鵝羣戲墨泉今代法書稱趙杜他年重見筆如椽

鄭居貞別駕歸閒未久又以眀經赴召因敬題春江別意圖爲餞

谷口歸來未及耕春風又送趣裝行應知經術懷匡濟不許山林避姓名此日仙舟眞惜別何年詩社更尋盟黃河泰華如重覧滿路棠陰舊政聲

送夏志衡檢校赴省兼柬仲晦

風塵一劍靜邊隅松菊空山尙隱居入幕共推毛義檄専門自守夏侯書秋髙島嶼潮聲壯日落江湖鴈影疎若見吾宗賢檢校爲言疎懶寄樵漁

寄方壺髙士

方壺東望隔滄溟白髮猶傳隱者名五嶽雲霞開小景三天符籙注長生虎龍气合調金鼎鸞鶴聲多送玉笙爲問蓬萊淸淺未麻姑何處候方平

寄泉峯純一處士

白髮髙居不出村曾從師老探奇文卷簾黃葉千峯雨繞屋靈芝五色云丹鼎夜寒添石火牙籖日暖換牕蕓幔亭時有仙人過松下焚香望鶴羣

寄歐陽雪舟髙士

夜戴星辰覲紫微曉裁雲霧作仙衣共傳函谷靑牛去獨跨廬山白鶴歸灑筆梅香翻墨沼捲簾松翠落金徽隱山茅屋扁舟小定有髙人欵竹扉

武夷道中寄山中道友

丹山碧水漾淸暉盡日經行徑路微野老築場收稼早溪翁舉网得魚肥靑天萬里飛雲盡黃葉千峯獨鳥歸爲報西山彭道士月眀今夜叩柴扉

題茅山道士張伯雨詩卷

江東道士張伯雨靈書曾授大茅君瑤臺鶴夢三淸露玉洞龍文五色云碧落空歌來幻眇黃庭梵气結絪縕武夷別有賓云奏不共淸猿月下聞

九日西山懷虛白先生

羽人曽共住丹丘風雨重來又暮秋紅葉閉門山寺靜白雲畱客野亭幽千年海鶴無消息九日山尊有獻酬日暮鶺鴒飛去急玉笙何處恨悠悠

寄程伯萊敎授

廣文家在大江東官冷時時嘆轉蓬讀易夜分松寺月鳴琴春度杏壇風久知杜甫詩徒苦應笑揚雄賦未工翰墨交逰今絕少一生襟抱幾人同

壽南山邑長

三年北闕登黃榜一日南山臥白雲誰信陶潛貧嗜酒自知賈誼少能文山城聞雁驚春早客捨囊螢坐夜分九曲桃花今爛漫扁舟好訪武夷君

雨中喜劉俊民孔克遜相過

茅檐髙臥養微屙逺辱將軍並轡過山色更兼微雨好鶯聲偏傍落花多慚無雞黍頻供給喜有漁梁共嘯歌孔氏諸孫尢好學古書蝌蚪近如何

煉藥齋中喜眀逺憲使相過

日長煉藥坐空齋逺荷髙情枉騎來兔搗玄霜天上劑蟻浮淸露掌中杯春云覆屋丹初熟暮雨鉤簾鶴自回千歲崆峒未華髮喜瞻南極近三臺

次張雲松山行韻

行上西峯眼界寛白雲紅樹久盤桓紉蘭自作幽人佩拾橡還隨野老餐秋盡未蘇南國瘴日斜空覺北風寒道人賣藥歸來晚畱宿松軒一榻安

逰天壺道院呈周叔亮僉憲

偶向武夷尋道士還如劉阮入天臺漁舟日暮桃花雨仙館春深竹葉杯千歲丹砂龍虎伏五云簫管鳯凰來酣歌更挹浮丘伯並坐中天百尺臺

經郭先生平川舊居

皓首眀時秖布衣孤墳宿艸又斜暉塵埃幾杖遺書盡風雨園林舊業非九曲月眀猨自弔三山秋晚鶴空歸多情惟有門前水春色年年上釣磯

經杜徵君故居

廢宅重過憶隱君閒門秋艸漫紛紛翰林一日承丹詔文塜千年閟白雲壊壁塵埃封鳥篆空山風雨失龍文子孫零落遺書盡何用淸名後代聞

挽江惟志學佛坐解

儒者推宗墨者師何論削髮與披緇詞場星斗聲名逺心印虛空慧定隨已見藜牀安坐逝長懷蓮社失前期生芻擬向門人哭大筆誰書有道碑

適世誰知隱者廬閉門自譯化人書勤修眞觀宗天竺倦送才名入石渠同郡每詢爲況好昨朝傳得訃音初衰容未悟無生理霜木晨星百感余

滁州贈詹齊之

君趨京國凡三仕我向山林滯一生放逐共爲千里客艱危相倚十年兄鏡中白髮年空老嚢裏黃金日漸輕南望鄕闗心已折西風樹樹動秋聲

題廖監河行軸

王制昔聞書澤禁聖朝今見設漁官壯齡膴仕榮新授鏖戰成功帶舊瘢网罟旣徵田賦減舟航兼算水程寛瓜時正及秋風起一鶚扶揺九萬摶

送盧憲副持節海南

三年獨愛山居好萬里今傳使節來南極風霜淸嶺海中天日月照蓬萊州連銅柱山多瘴水接朱崖地有雷從此遐荒重裳衮文星早晚近三臺

望三山庵雪舟髙士

落日維舟石鼔村道傍茅屋幾家存雲開玉女支機石雨過金公種橘園雞大曾聞升碧落豺狼欲出傍黃昏山陰道士遙相憶乘興何由一叩門

寄伯頴元帥

細栁營新列戰艘刺桐花暖映徵袍風行瀚海鯨波靜云壓秋城鳥陣髙澤國微霜催橘柚管弦淸夜送葡萄風流太守如相問爲說山林已二毛

書田舍壁

桑麻曉色連南浦松桂春陰覆北窓翠石瑯玕分个个晴沙鸂鶒並雙雙桃花浪暖收魚罟竹葉香濃倒蟻缸況有老翁將稚子居人疑是鹿門龎

招黃愼之東林宴集

松門石徑掃蒼苔休日題書報客來對雨特迂髙士駕看山先具野人杯黃花酒熟從教醉白髮詩成不用催人事寂寥同調少百年今日笑顏開

七月二十八夜同巢翁石父燕集玄都道院中是日雷雨晝晦旣夕星月爛然席上有作

偶與髙人燕武夷天空山水漾晴輝金盤曉露葡萄酒玉女秋風薜荔衣雷起石堂龍未蟄月生滄海鶴初歸瑤臺自有長生籙莫嘆尊前往事非

小軒得白石玉雪不足諭置之竹泉石間大可人意也因邀雲松同賦

拾得他山玉一團光華偏映讀書軒乍驚殘雪畱花砌久訝眀星浸石盆何處琢來秋水骨半空吹落白雲根詩臒自擬連城價不共歌牛月夜村

挽雪舟煉師

三年屢報枉柴門一日俄傳起土墳棺舉空衣無弟子匣藏遺劍有諸孫鑑湖一曲秋風興庾嶺千枝夜月魂化鶴縱歸華表上人民城郭更堪言

城西庵裏托空衣無復扁舟到武夷壁上梅花空故物水邊茅屋認題詩騎驢張果逰何處放鶴林逋幾時耆舊凋零交誼少秋風吹老北山芝

山居書懷

卜宅南村久未成從來堂構在畱情也知燕賀爭先集應笑鳩居拙自營環堵晚晴思傅築巖阿春暖候龎耕臨池更鑿觀書牖時得摩挲老眼明

答陳道原見寄山居詩韻

少年自許萬人雄肯念林居野興同飯顆詩成慚杜子鹿門老去憶龎公靑山白水宜春月紫燕黃鸝共晚風興發會隨田父飲放歌未覺酒尊空

題劉正椿桂圖

靈椿丹桂人間少又說君家報施深三世傳忠書滿屋一門積善杏成林功名誰似幽人志廿旨寜違孝子心野老久無城府迹披圖還欲逺相尋

春日試筆

隔水黃鸝時一鳴近人蝴蝶亦多情孤城暮雨絲絲細髙閣春云片片輕杜甫自知詩作祟陶潛深仗酒爲名未傳江漢休兵甲厭聽東風鼔角聲

暮春雨中偶成

干戈擾擾靑春暮雲霧紛紛白日迷千里江淮誰飲馬五更風雨獨聞雞徒勞劍气沖牛斗無復星文聚壁奎九曲桃花春水緑白鷗還許共淸溪

兵後窺小園

已無籬落護莓苔時有鄰人共往來桑柘總因斤斧廢菊花空對艸堂開雲橫闗塞餘兵气水落城池盡刼灰況是荒郊多白骨天陰鬼哭轉堪哀

破屋

壊屋頹垣藤蔓埀書籖藥褁亂蛛絲茅茨又費三年築風雨應煩一木支野老許分林屋住故人誰寄艸堂貲玄經自笑揚雄苦門掩寒云有所思

破屋三間不自聊西風籬落艸蕭蕭圖書滿座嗟撩亂車馬何人問寂寥四壁秋聲連蟋蟀一枝寒雨共鷦鷯欲知環堵家家樂願見兵戈處處銷

夜雨

稻粱漠漠秋風老茅屋瀟瀟夜雨多一點蘇枯今不及數重漏濕欲如何百年又廹饑寒際十口曾因喪亂過欲往南山訪黃綺雲深何處紫芝歌

題秋山訪隱圖

艸堂忽有故人尋野店山橋轉石林渺渺白雲行徑逺蕭蕭黃葉閉門深脫巾自漉牀頭酒賣藥新修壁上琴世事匆匆良會少一宵論盡十年心

秋宿南山別墅

南山雨過未成泥自起攜鋤種藥畦屏迹免教時論及虛心眞覺物情齊魚知澗藻須深入鳥畏風枝不受棲明月滿窻誰共宿白雲紅樹老猿啼

喜南鄰攜酒

柴門地僻長蒼苔慚愧比鄰數往來四壁蓬蒿貧士宅孤村風雨故人杯書籖藥褁應成癖水鳥山花莫漫猜萬事形骸俱撥置百年懷抱爲君開

春日山居

少日題詩自笑狂老懷對酒便相忘梨花落盡春將晚燕子飛時日正長西谷誅茅應更僻南園種藥未全荒客來莫怪陶然醉懶看浮雲上下忙

有感

五十知非六十衰懷才祇合奮當時莫將賈誼幾年少自識馮唐值數奇奔競漸回廉恥俗老成早作太平基白頭滅迹空山裏未用長歌覓紫芝

九日病中

茅屋黃花共寂寥病容詩思總無聊山童夜靜分松火道士天寒送藥苗落木荒陂秋澹澹鳴雞空館雨瀟瀟仙家瑤艸年年長弱水蓬萊路更遙

過巢云故亭

門前豫章大十圍野橋流水相因依天晴茅竹數峯出春暖桃花雙燕飛風髙隱幾聞伐木日暮杖藜歌采薇杜陵舊業無處問溪上艸堂今是非

藍澗集卷四

●欽定四庫全書

藍澗集卷五

﹝明﹞藍智撰

○七言律詩

元日新春試筆

西山積雪未全消又送東風上栁條鳯歷頒春元正日雞籌報曉大明朝近聞泰畤仍遵漢逺憶華封祇頌堯栢酒一杯誰共醉弟兄相對老漁樵

藍原道中

靑山西上是藍田野艸殘花共愴然春日園林非舊主夕陽丘隴有新阡百年喬木今猶在先代遺書許共傳欲向空林薦蘋藻斷碑無字臥寒煙

九日建安開元寺登髙得微字韻

古木寒溪入翠微西風九日扣禪扉金銀宮闕生秋艸錦繡山河下夕暉陸羽泉荒龍已去呂蒙祠古鳥空歸諸公且盡登臨興莫嘆尊前往事非

題道山亭

江國涼風白雁初道山秋色野亭虛天連海水蓬萊近霜落汀洲橘柚疎北望每懷王粲賦南逰空上賈生書四郊但願休戎馬獨客何妨老釣魚

同程芳逺逰東林寺

東岡石上松林靑偶與白雲來此行老僧下榻雨花散古寺閉門秋艸生八月風髙萬籟急雙溪日落千山明歸去橋西一回首重林杳緲隔鐘聲

逰東林寺

隔溪蘭若有云住背郭艸堂無酒賒秋色瑯玕亭外竹天香薝卜坐中花千年龍象當山殿八月鱸魚上釣槎一二老僧皆舊識松根敲火試春茶

送京學危提舉奉旨代祀文公祠墓加封齊國公

聖主崇文禮大賢儒臣持節過林泉太公舊履山河在宣父遺經日月懸玉瓉曉分仙掌露石門晴散禦鑪煙淸朝盛典於今見勒石名山頌萬年

謝賈參政薦儒職﹝才時兼樞帥二職﹞

內府黃金鑄虎符彤廷湛露錫宮壺詩書禮樂三軍帥天地風雲八陣圖蓋世才名稱耿賈經邦事業佐唐虞鷹揚更待驅羣盜鶚薦何煩記腐儒

吳山懷古

南渡山川王气消西風松栢認前朝紫宸無復千官宴滄海空餘半夜潮龍去蓬萊曽駐輦鳯歸寥廓不聞簫上方樓閣依稀在暮雨疎鐘送寂寥

姑蘇懷古

故國城池豈闔廬西風臺榭尙姑蘇歌催越女酣春宴兵散吳江失伯圖輦路艸生空走鹿女墻月落更啼烏可憐猶自矜紅粉十里荷花遶太湖

鳯凰臺

金陵曉日望層臺雙闕嵯峨寶殿開六代江山龍虎踞千年城郭鳯凰來瑤池夜月吹簫下玉樹秋風步輦回白鷺三山何足賦明時空想謫仙才

待詔奉天門下

鳯凰臺枕禦河流閶闔風生禁樹秋日轉東華臨萬國星環北極會中洲鵠袍並列趨金殿雉扇齊開過玉樓忝後儒臣陪顧問願陳讜議贊皇猷

八月十三日早上禦奉天門選注儒士是日膺廣西之命

金門詔下選英髦側席深知聖主勞奎壁圖書云漢近蓬萊宮殿日華髙黃麻曉露濡宸翰玉節秋風照海濤自顧艸茅承聖澤愧無賦頌擬王褒

題舜廟

虞帝傳聞塟九疑蒼梧逺在桂江湄空山黼黻瞻龍禦落日簫韶想鳯儀墓木曽經巡狩地風雲誰見陟方時空遺二女瀟湘曲明月滄波萬里思

湘山寺飛來石﹝世傳羅浮飛至﹞

片石羅浮裂斷崖飛空遙鎭梵王臺千年虎豹疑星隕五夜蛟龍共雨來錫響空山雲霧合杯浮滄海浪波開至今老衲翻經處點點天花護碧苔

題老君洞

老君洞前瑤艸春桃花吹雨紅紛紛千年白髮化黃石半夜玉簫來紫雲瓊林鸞鶴朝梵炁丹井蛟龍護隠文欲向峯頭掃明月流霞招得武夷君

夜泊武昌城下

蒼山斜枕漢江流自古東南重上游巫峽秋聲連戍角洞庭月色在漁舟白雲黃鶴悠悠思落木啼烏渺渺愁獨夜悲歌形勝地燈前呼酒看吳鉤

寄張茂叔

黃岡處士舊知名似爾文章老更成蕓簡蠧魚當夜永蘭苕翡翠共秋淸滄江有酒延漁父白髮無人薦馬卿春宴蓬萊消息近斗南時有劍光橫

昭澤雨中作寄同志

天涯畱滯孤舟日云壑號呼萬木風江上雨聲春作雪鬥間劍气夜成虹乾坤浩蕩看千古嶺海澄淸倚數公明日蓬萊望雲气朝陽鳴鳯在梧桐

寄張雲松

白髮林居思不羣丹砂分得武夷君梅邊玩易千山雪松下篝燈一榻云紅葉臨池工鳥篆靑萍在匣祕龍文艸堂回首慚逋客猿鶴秋聲處處聞

寄衡山李仲卿

謫僊歸去臥松巢江上飛花送錦袍細寫山川成史記更吟蘭杜入離騷洞庭萬里秋風落衡嶽千峯夜月髙欲托瑤琴寄相憶海天淸露鶴鳴臯

八月九日巴河阻風答孟原僉憲

江湖萬里喜同逰漫向巴河滯客舟茆屋誰家還白酒菊花明日又黃州故園風雨生秋夢上國雲山入暮愁賴有故人相慰藉燈前談笑亦風流

九日黃州作並懷建上二友

黃州九日系扁舟何處登髙散客愁萸菊漫懷荊楚客風煙猶阻洞庭秋飄蕭短髮欺烏帽爛漫淸尊對白鷗獨念故人滄海上去年今夕記同逰

倪仲豈編修陳景忠教授有約不至以詩寄之

漢陽教授文章古翰院編修詩句淸二公髙臥同客況一日不來孤我情東風繞屋百艸緑細雨捲簾雙燕鳴如此風光宜一醉典衣那得酒同傾

入古縣望羣峯作

羣峯玉立並靑霄絕壑懸崖徑路遙金殿筍班趨曉仗海門龍角湧春潮赤城霞气中天起仙掌晴嵐近日飄似有淸風隨憲節蠻煙瘴雨一時消

答仲祥見貽之作

平生識君殊恨晚老去才名誰復過窻前柿葉書漢隸江上竹枝聞楚歌漁舟細雨白鷗靜藥圃暖云瑤艸多尊酒相逢又相別山靑水碧柰愁何

答蕭子仁

毎憶詩篇共討論更煩書紮寄殷勤西風一葉瀟瀟雨落日三山渺渺云碧海魚龍秋正蟄空江鴻雁夜多聞茆檐寂寞黃花晚欲采寒香逺寄君

正月二日答諸公見贈之作

雨餘艸色映江沙又見新年換物華萬里東風懷棣萼一杯香露醉桃花丹崖舊種神仙藥碧海虛隨奉使槎自愧題詩勞弱翰故人相對在天涯

巖居雨中答黃仲言

茅齋喜與故人連艸澤愁聞羽檄傳五月煙塵迷道路九天雷雨洗山川思家夢繞西湖外戀闕心馳北斗邊賴有淸樽酬暇日莫因黃髮感流年

送野士弘狀元扶侍還京

曽叩中天虎豹關遙瞻華蓋覲天顏春風彩筆金鑾殿曉日宮花玉筍班兵甲十年爲客久樓船五月侍親還明年驄馬來南國肯訪茆茨過此山

金州上湘原作寄張觀復李子上

喬木蒼蒼覆古城人家雞犬似升平淸湘一水涵秋色黃葉千峯送晚晴地接東溟瞻日近天空南斗覺星明軺車奉詔觀風俗石壁題詩紀政成

麻原歸隱圖爲程伯崇提學賦

淸名奕世荷君恩白髮他鄕臥掩門故國江山愁杜宇孤村風雨憶麻原紅泉釀酒分松液翠石題詩雜蘚痕歸去茅齋第三谷玉田淸露長蘭蓀

龔士顯招飲云有歸意偶成一律寄謝並呈庭實掾史

滿城明月燈火市繞屋東風桃杏花靑眼故人同把酒白雲逺路正思家防身自倚雙龍劍渡海須乘八月槎幕下如君年最少豈容頻問邵平瓜

鶴田先生壽日客中有詩寄賀

緑髮朱顏七十身飄飄海鶴出風塵蒼厓松栢冰霜晚深谷芝蘭雨露春北斗文章韓愈老西京儒術仲舒醇晨星正爲斯文壽蚤晚非熊載渭濱

寄劉仲祥山長

南州誰識少微星白髮山中煮茯苓春艸閉門神助句天花遶坐佛談經蒼龍劍气時時黒太乙藜光夜夜靑十載相思不相見西風鴻鵠故冥冥

挽盧憲副卒於海北

繡衣萬里按炎荒白髮中宵隕瘴鄕夢斷玉樓江月冷魂飛銅柱海天長樓船歲晚迎歸櫬松桂春陰閉野堂欲向滄浪歌楚些山空猿鶴易悲傷

聞張志道學士旅櫬自安南回

兩朝翰苑擅揮毫白髮蕭蕭撰述勞使出海南金印重文成天上玉樓髙孤舟恨別三春艸落月歸魂萬里濤欲托漓江將絮酒幽蘭叢桂賦離騷

到梧州知子啟僉事已先上平樂寄此

吹笙曽約共蓬壺興盡山陰返擢孤夜月自憐烏繞樹朝陽空想鳯鳴梧虹光圖畫應難見河漢星楂未易呼遲日淸江牽百丈緑樽𨿽好不同酤

梧州歸至龍門驛寄諸同志

江轉龍門一擢輕歸心不爲杜鵑聲斜風細雨催離別剩水殘山管送迎但使百蠻稱鎭靜久知四海望澄淸碧雲日暮蒼梧逺不盡懷人渺渺情

寄賈樞宻

東南獨立倚安危十月山城戰勝時八陣龍蛇隨部曲四郊狐鼠避旌旗關中父老畱蕭相江左衣冠望漢儀夜雪早陳平蔡策天河重賦洗兵詩

封陽驛

官船早發渡頭沙回首東風日又斜千里雲山橫桂嶺一江春水漲桃花荒村雞犬臨欹岸細雨鳬鷖傍釣楂南望蒼梧煙樹晚鳯韶何處弔重華

寄贈毛包二山人﹝五代範越鳯遷五夫翁墩山地畱記云下馬看一千貫不出一千貫不用下馬看歷八姓幾五百載竟弗克塟予家得之遷二親安厝於彼樹木長茂皆南鄰毛包二山人力也賦詩寄謝﹞

仙蹤久閟白雲深試考圖經下馬尋開穴不知凡幾代買山猶自說千金秋風築壠增新土春雨栽松接逺林慚媿比鄰煩二老長年培護緑成陰

五夫新阡圖

畫圖山色逺蒼蒼中有先塋百世藏一徑白雲畱下馬數峯晴雪對眠羊芝蘭滿地香初逺松栢參天節更長自愧殊鄕淹薄祿新阡誰與表瀧岡

懷川道中

茆屋松林度野橋看山不惜馬蹄遙暖風遲日新春好靑艸黃茅舊瘴消郡邑正須除吏獘閭閻還待采民謡纎埃豈足禆山嶽要使蠻荒識聖朝

江上懷二兄

萬里馳驅荷聖恩艸堂回首愧諸昆松楸落日懷新壠桑薴秋風隔故園鴻寶漫傳丹竈術玄經空負子云言歲寒倘遂歸田興三徑猶堪托子孫

漢江晚望有懷藍山伯兄

扁舟九月溯滄波漂泊其如感慨何木落江淮秋色老山連巴蜀暮云多艸堂猿鶴關鄕夢澤國魚龍入棹歌白髮諸兄彊健在采薇空愧首陽阿

答藍山兄

寄來詩句淸如水思向山中拜老龎總爲玄經生白髮久知丹訣出淸江秋風茆屋芝三秀春雨藍田玉一雙也欲論文重載酒何時剪燭共西窓

懷西山艸堂奉柬山中二兄

昔年采藥問長生野鶴孤云入幔亭夜雪梅花虛室白秋風竹簡古書靑祇今逺道生華髮何處空山長茯苓喜有藍田雙璧在毎從南極望春星

天河

牛渚秋髙木葉飄西風不待鵲成橋玉樓雲霧千峯合銀漢星辰一水遙緑竹人家團小市黃茆村峒雜羣猺南逰虛忝觀風使永夜乘楂遡寂寥

中秋有懷

十年不到天逰上五夜長歌月影中玉宇有時餐沆瀣金丹無術住崆峒海波滉瀁三山日鶴背飄蕭萬里風忽憶舊逰如夢寐詩成題寄紫芝翁

陸滕宅秋雨中探韻

同人永日自相將深竹閒園偶辟疆已被秋風教憶鱠更聞寒雨勸飛觴歸心莫問三江水旅服徒沾九月霜醉裏欲尋騎馬路蕭條幾處有垂楊

七夕乘月下懷逺江作

淸風碧樹轉千峯疎雨殘雲淨晚空銀漢楂廽烏鵲月石門帆送鯉魚風一時詩興來天外半夜秋聲起夢中絕似黃州遊赤壁翩翩孤鶴渡遼東

寄余員外從善

裊裊秋風江水波碧雲千里柰愁何空山落葉黃昏雨深谷幽人白石歌舉目漸驚豪傑少論心偏恨別離多官船不得閩淸便采采金花滿澗阿

呂僊亭

洞庭萬里連滄海石室千年隠翠微華表月明笙鶴下蒼梧云濕劍龍歸南城老樹名空在枕上黃粱夢已非倦客逺尋勾漏洞丹砂未就與心違

題對海樓圖

萬里滄溟萬里天髙樓一望思茫然秋風麟鳯通三島春雨魚龍混百川毎對蒼茫初浴日幾看淸淺又成田飛鴻點點雲帆小猶似童兒采藥船

余家艸堂前手植叢竹已生二筍別來三載今想成林矣客中感物而作

叢竹新移澗水西喜添雙筍迸階泥春云繞屋蒼龍起夜月臨軒翠鳯棲石上瑯玕當並長壁間蝌蚪待重題他年五柳歸來好三徑淸風獨杖藜

桂林官舍奉寄云壑山人

十年采藥住林丘一入京華覲冕旒遂別山中猿鶴侶漫看天上鳯麟逰白雲逺望瀟瀟雨黃葉空山澹澹秋爲覓方壺東海上許圖茆屋近滄洲

過云洞嶺宿暮村田家

馬度危峯雪未幹鴉鳴荒館日初殘少陵自愛羌村好太白空歌蜀道難萬里敢辭王事苦一杯聊放客懷寛梅花相伴天涯逺月色江聲對倚欄

暮春江上看白髮

啼鵑江上落花初倦客春深白髮疎毎嘆乘桴懷鳯鳥獨慚把釣掣鯨魚孤舟風雨三更夢一羽雲霄萬里書何日山陰尋賀老淸溪歸覓舊田廬

三月晦日江上作

杜鵑聲裏瘴云低江上輕寒透敝衣九十春光今日過三千客路幾時歸桐花門巷空殘雨燕子樓臺又落暉海內交遊俱白髮相思莫遣信音稀

陽朔江上

東出桂林三百里江水江花總勝遊石崖倒影紫瑪瑙野鳥對鳴黃栗畱山中茆屋有誰住松下茯苓應可求勾漏洞南瑤艸碧欲慿老鶴問丹丘

出南寧畱別子啟僉憲楊經歷

沙頭逺下擁鳴珂雪盡滄江生緑波碧桃細雨春寒重黃鳥東風恨別多萬里驅馳心自赤十年憂患鬢先皤請看天際銜蘆雁猶解冥冥避网羅

桂林病中作

臥病十日不出門落葉蕭索如荒村僮倦晝眠芳樹下馬饑時嚙秋蔬根毎愁地偏藥餌少更畏雨多井水渾桂林南洞有丹訣杖策擬從方士論

藍澗集卷五

●欽定四庫全書

藍澗集卷六

﹝明﹞藍智撰

○七言絕句

山中

捨南水落沙成塹北筍山髙鳥自鳴幸有罇罍供晚酌不愁風雨阻春晴

風雨

驟雨連旬苦未休飄風數日又何求山中茅屋頻揺撼疑是浮家海上舟

溪岸沙崩損藥園山田石裂湧泉源平生數畆耕桑計風雨無情欲並吞

風雨驢上三首

風雨南山跨蹇驢淸溪走訪野人居林花未落須沽酒春水初生好釣魚

處處江湖行路難東風鼓角滿云端蹇驢破帽靑山下翠木蒼藤暮雨寒

山云故作今朝雨湖水新添昨夜痕細艸幽花俱有意靑山相對已忘言

山中時景四首

層層金碧倚巖阿花徑春濃有客過行到野橋觀石瀑始知人世挽天河

野亭分坐納微涼緑樹靑陰晝景長不有山林深更僻人間無處避驕陽

彊與登髙行路難溪橋危坐對秋山白雲紅樹添詩興月上長空忘卻還

獨釣寒江雪滿蓑數峯相映玉嵯峨閉門誰念山中客自比袁安懶更多

姑蘇河上作

楊柳靑靑河水渾野橋茅店水邊村官船三日姑蘇道處處靑山似故園

丹陽縣道中

丹陽郭外山無數茅屋松林下夕陽絕似武夷秋雨後野橋流水稻花香

江上夜作

晚風吹雪散晴雲移棹滄江入白蘋夢覺不知天在水卻疑楂影上星辰

溪上

靑裙婦女采茶苦白髮老人燒筍甘松寺雨晴宜晚步杏花風暖重春酣

旅邸偶成

今日雨晴雙燕歸野橋茅屋又斜暉便須買酒酹春色莫放桃花樹樹飛

暮春懷李孟和

春雨霏霏暎茅屋空庭無人芳艸緑相思何故不成眠一夜南風筍成竹

春日試筆四首

四海車書已混同萬年曆數帝王功山川艸木知多少總在風雲雨露中

曽瞻日月禦階明豈有風霜嶺徼淸只好南山對春雨老農擊壤頌升平

偶從江海踏星楂萬里逢春正憶家惟有君恩深似雨東風艸色滿天涯

又看庭艸換年華最憶癡兒未到家白髮倚門望春信好風開徧杏桃花

癸丑元夕栁州見梅憶澤兒

忽見繁花亂客愁東風寂寞古龍州故園稚子無消息坐對寒江月滿樓

江上晚景

疎雨殘雲共晚風長髯烏帽獨掀蓬江山絕似元暉畫浦樹沙禽慘淡中

雨中上龍門江

沙頭新水緑無痕茆屋孤煙已近村嶺海三年心力倦臥聽春雨上龍門

元日賀州公館

雪消公館日遲遲緑樹微風動鬢絲山鳥下庭人吏散獨看幽艸立多時

戱題臨賀公館雙栢

空庭老樹並蒼蒼宻葉曽經使者霜南國久無王化及好畱春色比甘棠

感舊

荒林茅屋絕炊煙秋艸當門盡廢田野老無牛無子息裏胥猶索贍軍錢

憶故園叢竹

舊栽叢竹蔭衡門想見春風長子孫書閣無人裁蠧簡淸池科斗共黃昏

憶橘樹

橘樹新移近艸堂開軒時愛午陰涼春來應是花如雪吹落蘇耽井水香

江上看晚山憶方壺髙士

秋樹連云日色殘晚風初定緑波閒方壺老去空能畫不見長江雨後山

懷山中

久別山中鸞鶴羣淸齋自禮武夷君滄江明月扁舟後渾似松牕臥白雲

題李息齋墨竹

蕭蕭晴影動秋風春老湘江碧玉叢夜半酒醒吹短笛起看棲鳯月明中

題溫日觀蒲萄

數藤馬乳秋風晚一架驪珠夜月明憶作艸堂看畫日惠連詩句獨先成

開士名流溫日觀最能潑墨作蒲萄君家此本何年物仿佛前人筆格髙

蜀江雨霽圖

瞿唐雨霽起春瀾空翠樓臺杳藹間萬里橋西花似錦暮云依舊隔巫山

題湖山秋意圖

白水靑山澹澹秋晚涼同醉木蘭舟西風無限江南意楊栁芙蓉不解秋

題秋江雲樹圖

艸閣柴扉入翠微碧雲紅樹晚依依美人何事秋江上采得芙蓉未肯歸

老樹晴雲半有無雨餘秋色滿江湖扁舟也欲投簮去何處靑山似畫圖

題鄭禦史竹木圖

鄭公胸次貯冰壺愛寫疎篁古木圖攜入洞天人不識借看惟有列仙臒

題古木蒼藤圖

風雲气質雪霜蹤獨立空山慘淡中慚愧藤蘿爭附托年年春色換靑紅

題篁棘幽禽圖

春山啼鳥雜花香叢棘修筠各自芳何似梧桐西掖樹千年鳴鳯向朝陽

桂林見梅

嶺南兩度見梅開逺客空驚白髮催忽憶繁花藍澗曲好山無數夢中來

忽見羅浮萬鶴羣水邊林下玉繽紛嶺南自古無霜雪喜有寒香壓瘴云

冷蘂疎花自不禁長松修竹共蕭森髙標迥立風霜表始見平生鐵石心

曽記寒窻爲寫眞東風彩筆自生春江南萬點花如雪落月空梁夢古人

淸池老樹落花稀雪滿仙巖獨鶴歸十二樓臺天似水空香散作白雲飛

○六言詩

題魏宰扇面小景

山上層層僧捨樹間短短茅檐他日官閒無事杖藜添个陶潛

○五言排律

贈張尙書四十韻

皇華天子使文彩尙書郎麟趾西河瑞龍光北斗傍二星占分野十月報開洋海霧淸三島天威靖八荒浮楂迎博望決策用張良必見金陵復俱瞻玉節光自天持鳯詔靈雨護龍驤當寧勞宵旰安邊仗紀綱江淮遺艸莽郡邑尙豺狼漢代黃巾亂公孫白馬狂朝廷徵李泌將帥得汾陽秦鞏銷烽燧靑徐入稻粱江平天失塹海闊地無疆破竹聲相應投鞭勢莫當釜魚猶假息穴兔且深藏尙肆慿陵惡須期殺伐張大軍兼水陸小醜負城隍逆境多流血凶徒尙褁瘡弄兵憐渤海焚玉惜昆崗自古稱懷逺由來戒殺傷帝心惟惻隠兵勢敢披猖冠蓋通南極絲綸下朔方投戈榮錫爵捲甲付銀章舜徳三苖服周詢六轡揚七閩開道路九曲引舟航仙館煙霞晚精廬樹木涼腐儒叨泛愛淸論耿難忘慘淡干戈地蕭條翰墨場揚雄詞賦苦潘嶽鬢毛蒼壯志甘淪落幽懷倍激昂中興期漢武小雅美宣王圖畫雲臺峻謳歌海宇康黃金収騕褭紫气識幹將畎畆身何用江湖興自長避人從白帽方士與靑囊葵藿終傾日松筠久傲霜謬蒙三握髮愁緩九廽腸不待除蜂蟻惟應致鳯凰牛歌傷白石漁父愛滄浪我亦依耕釣君還佐廟堂

題江山小影屏風

幕府靑春好中郎畫筆精水疑滄海闊山似武夷淸玉气通玄圃霞標散赤城桃源深處入松籟靜中生浦緑思捐佩江淸擬濯纓鷗邊分野艇鶴下辧柴荊樹色依屏淺薇香點墨輕忽看茆屋趣好聽采樵聲拄笏迎朝爽鉤簾對晚晴徑無豺虎迹庭有鳯凰鳴廽首藍田隔何時艸閣成江湖猶在眼丘壑正含情

過巢云故亭

故老投簮日林園接武夷貧甘詩酒樂病恥國家危慘淡羣龍鬭蒼茫九鼎移新愁衝雨雪舊夢隔茆茨苔澀彈碁石荷枮洗墨池空堂賓客散長路死生疑竹冷題詩處山空墮淚時淒涼亭上月徒起九原悲

石鏡﹝石鏡在浯溪磨崖碑之左用浯溪水滌可見毛髮奇觀也﹞

明韞浯溪上髙懸洞府陰潤疑磨碧玉堅想鑄黃金日月流光彩山川入照臨龍精騰變化虎穴露嵚崟朗鑑天文麗虛涵地脈深須髯窺老狖毛羽認棲禽玉女曽遙對湘君費逺尋菱開朝炯炯鳯去夜沈沈苔蘚那能蝕塵埃莫漫侵千秋如獻錄萬里燭丹心

湘陰舜妃廟

虞帝南巡日英皇北望時翠華春不返碧艸暮相思萬里重湖水空山二女祠沈珠眞自惜埋玉竟誰知斑竹畱雙淚蒼梧隔九疑天涯龍馭逺鏡裏鳯情悲巫雨淒殘夢湘云藹暝姿渚芳迎雜佩波影動靈旗慘淡思韶舞淒涼詠楚辭空餘淸夜瑟幽怨托哀絲

湘江舟中賦紅葉寄友人

巫峽淸霜下湘潭落照中秋容生野桕寒色帯江楓揺落年華暮蕭疎野望同幟疑張趙壁綺類結隋宮亂落渾如雨微飄不待風鶴驚仙頂化雞訝鬭冠空宮袂霞綃剪天壇綘節通渚蓮晴墮片階藥晝翻叢畬樹延殘火川波飲斷虹林疎分一二浦極眩西東朱鳥連星燦赬虯馭日雄錦機侵濕霧荔顆耀晴烘云白看偏好厓靑點更工煌煌丹伏鼎赫赫劍騰丰寺冷堆僧砌汀昏映釣篷巢邊驚宿鵲塞外伴歸鴻顏赭寧懷愧心丹欲效忠飄零同泛梗浩蕩逐飛蓬閉戶書應徧臨階掃未窮美人秋水外不用怨題紅

藍澗集卷六

附錄﹕

藍智藍澗集六卷﹝字明之仁弟﹞﹝四庫全書﹟史部﹟目錄類﹟經籍之屬﹟千頃堂書目卷十七﹞

藍智武夷藍明之名智永樂中辟爲廣西僉憲與兄布衣靜之齊名詩詞俊逸雅有唐風嘗見其書銅雀臺瓦詩於建陽友人處可泣鬼神詩云曹瞞騁志吞劉社銅雀臺髙瞰中夏徒知扼腕有臥龍豈料垂涎已司馬萬里河山尙出師九原魂魄歸何時淸秋風雨滿陵樹落日笙歌空繐帷翠蛾紅袖恩情絕廢冢荒臺狐兔穴空餘片瓦落人間千載姦雄磨未滅﹝筆精﹞﹝四庫全書﹟集部﹟詩文評類﹟全閩詩話卷六﹞

藍明之靜之

武夷藍明之名智永樂中辟爲廣西僉憲與兄布衣靜之齊名詩詞俊逸雅有唐風嘗見其書銅雀臺瓦詩於建陽友人處可泣鬼神詩云曹瞞騁志吞劉社銅雀臺髙瞰中夏徒知扼腕有臥龍豈料垂涎已司馬萬里河山尙出師九原魂魄歸何時淸秋風雨滿陵樹落日笙歌空繐帷翠娥紅袖恩情絕廢冢荒臺狐兔穴空餘片瓦落人間千載姦雄磨未滅藍靜之紙帳詩云數幅秋藤拂地齊匡牀閒對竹鑪低山中一枕梅花月不識雞聲送馬蹄﹝四庫全書﹟子部﹟雜家類﹟雜考之屬﹟徐氏筆精卷四﹞

藍智﹝字明之崇安人學詩於杜本洪武間以明經薦累遷廣西按察僉事有藍澗集張旭稱其全體兼備足追風雅兄山字靜之爲武夷山長工詩有藍山集並傳於世﹞﹝四庫全書﹟史部﹐地理類﹟都會郡縣之屬﹟福建通誌卷五十一﹞

藍智

智字明之崇安人明初應薦授廣西按察僉事有藍澗集﹝詩話二藍出處不同藍山藍澗二集選家悞有參錯今依明初雕本刋正﹞﹝四庫全書﹟集部﹟總集類﹟明詩綜卷十四﹞

