謝文莊公集

﹝明﹞謝一夔撰

謝一夔﹐古源人氏﹝今喬樂鄕前澤花園人﹞﹐生於明仁宗洪熙元年﹝公元1425年﹞﹐卒於明憲宗成化二十三年﹝公元1488年﹞。天順四年進士﹐明英宗欽點狀元﹐曾出任翰林學士﹑禮部右侍郎﹑工部尙書等職。其一生著述頗丰﹐修《英宗實錄》《宋元通鑑綱目》《續資治通鑑綱目》等史書﹐並著有《謝文莊公集》《力餘福》等﹐還曾爲明憲宗﹑孝宗父子的老師﹐是明代中葉一位頗具聲名的大臣﹑學者。在安義縣喬樂鄕前澤村發現一塊漢白玉墓碑。經淸洗後考證爲明代天順四年﹝公元1460年﹞一甲進士﹑狀元謝一夔墓碑。此漢白玉墓碑髙240釐米﹑寬100釐米﹑厚20釐米﹐頂端爲雙龍戲珠浮雕﹐上刻「敕葬太子少保翰林學士狀元謚文莊」及「天運乙酉歲仲春月」等文字。

●目錄

序

謚誥

像贊二首

卷一

策類疏類

卷二

序類一

卷三

序類二

卷四

記類

卷五

雜著

卷六

詩類

附錄

行狀挽詩類

●謝文莊公文集序

豫章之西有峯延袤聳峙盤亙數百里興雲吐霧儲精發祥蓋一方之巨鎭也頋淸�所鍾類多逸人羽客超元練眞之迹仙蹤勝槪比比可覩記而鴻儒巨公以文章事業卓然著稱者漢魏而降乃僅僅不多見至我國朝而後文莊謝先生出焉先生初從外譜姓王氏舉鄕會髙第天順庚辰英皇帝親策諸進士首擢公第一拜官翰苑復今姓歷官坊春卿至大司空其爲人瑰偉端平不設城府而直方剛大之气常見於章奏篇什之間天變一疏指斥宮闈閹寺皆舉朝所不敢言今讀之者猶莫不凜凜吐舌有漢卻座折檻之風其它酬贈紀述諸作其詩類陶靖節其文類歐陽文忠而其屬詞命意亦莫非規諷劘切交相勸勉之旨深淂古人贈﹖﹖匆之義視世媕阿侫諛徒哆哆悅人者蓋槪乎其未之屑焉繇言以考徳遡聲以知人是故讀先生之集而先生學術之端人品之粹斷可信於百年之下矣蓋西山磅礡渾淪之气歷千百餘年而始大發於先生積也久故施﹣也閎鍾也獨故受也大先生旣以其身以文章魁天下以蹇諤重朝廷以徳望典型弁縉紳而﹖﹖復以其有餘未究之緒貽厥後昆今先生歿且三世而先生之子姓科第簪纓奕世彌盛世家喬木吾豫章未之或先詎謂非先生盛徳遺慶所鍾哉昔崧嶽降申屍﹖工丘毓聖而二山之神之靈遂因以益顯於後世先生獨鍾西山之祥而擅文章徳業福履之盛則玆山之勝將與先生共垂聲於無窮也余知其有必然者矣先生集若干捲藏於家先生之曾孫進士虯峯廷傑始裒而梓之餘生也晚不及登先生之門然幸出先生之鄕而景先生之風有年玆獲讀先生之集如登淸廟而聆簫韶入武庫而探寶藏又因竊窺先生之直躬正气所以受知先朝而垂裕後裔者端自有在不獨其言之可傳已也故因虯峯之命謹僭綴數言於末簡以俟知言者采焉嘉靖龍集壬戌冬十有二月吉旦賜進士第中憲大夫奉敕提督撫治鄖陽等處地方都察院右僉都禦史前提學山東按察副使後學邑人吳桂芳頃首謹撰

●謚誥

工部尙書謝一夔贈謚誥命

奉天承運

皇帝制曰立身行道人臣竭事主之誠節行易名朝廷示勸忠之義眷我先朝之舊徳未沾沒世之休光風教是關彛章罔在故翰林院學士工部尙書贈太子少保謝一夔學識淵宏性資端亮狀元及第曾無溫飽之圖法從登庸早有公輔之望修書史局勤學宮坊旣效法於春秋亦敷陳於仁義伏蒲上疏彬彬切直之言視艸演綸渾渾深純之旨徊翔旣久聲聞愈隆甄士類而典文衡才多萬選轉卿班而佐邦禮歲閱八周人方嘆其久淹爾益堅於素履乃陟冬官之長尙虛道揆之司綜事訓工表羣僚而匪懈憂時體國抱一疾而靡寧奄忽淪亡至今悼惜官尊宮保茂恩已進於穹階義在奉常顯號未頒於異數特玆贈爾謚爲文莊於戲勤學好問爾惟終始以不渝履正致和僉謂名實之相副英靈如在寵命其承

制誥

正徳二年月

日

之寶

●像贊二首

謝大韶先生像贊

藹然其容歉然其躬恢然其不與物忤者量之闊褒然其能當眾望者學之充名揚北闕績著南宮校羣書以稱乎太史典三禮而佐乎秩乎惟予嘗與之爲僚友故望其遺像而識其爲昔之謝司空也

弘治己酉九月旣望

賜進士及第資善大夫禮部尙書兼

文淵閣大學士知

制誥國史總裁同知

經筵事東海徐溥贊

坦然其平無■﹝山上欹下﹞嵚也朗然其明匪幽陰也聽其言而信其行覩其顏而見其心其爲器也肉好之璧其應用也從革之金允矣濟時之具沨乎鳴世之音文不離乎質古則宜於今是以魁多士而震平地之雷位六卿而雨旱歲之霖其燕居則神閒而意定其立

朝則思遠而憂深噫斯人也不可得而見已求之秦漢之上惠焉鄭國之僑和焉魯國之禽

豫章謝先生大韶以進士第一人歷官翰林學士位終尙書不可謂不遭矣今其云亡而天下士大夫識與不識莫不惜之者以先生有濟世之心而未徧澤於物有經世之學而未盡施於事用是爲之傷悼若寒畯之不偶者然嗚呼先生所以系天下望者何如其重且大哉今其不幸先予逝矣覩其遺像爲之衋然乃收淚而爲之贊云

老友瓊山丘浚仲深書

●謝文莊公集卷一

明翰林學士工部尙書贈太子少保文莊謝一夔著曾孫廷傑輯

策類

疏類

◆策類◆

制策一道

○制策一道

皇帝制曰朕惟治天下亦多術矣舉而行之必有其要傳謂禮樂刑政四達而不悖則王道備然則其要固不出此四者而行之亦有先後緩急之序歟唐虞三代所以措天下於雍熙泰和之盛者率用此道可歷指其實而詳言之歟後之有天下者莫若漢唐宋其間英君誼辟亦有用此道者然而治效不能比隆於唐虞三代其故何歟朕嗣承祖宗鴻業孜孜圖治夙夜不遑於禮樂刑政亦旣備舉而並行之矣而治效猶未極於盛何歟玆欲究禮樂之原求刑政之本行之以序而達之不悖用臻唐虞三代之盛其道何由子大夫潛心經史有年矣其詳著於篇朕將采而用焉天順四年三月十五日禦寶臣謝一夔臣對臣聞帝王之治本於道帝王之道本於誠蓋誠爲道之實而道卽禮樂刑政之理也禮樂而非誠無以立其體刑政而非誠無以達其用惟其誠也由是而制禮作樂則禮備而樂和由是而明刑修政則刑淸而政舉故善爲治者未有不本於道善行道者未有不本於誠二帝之所以帝天下而世躋雍熙者此誠也三王之所以王天下而俗臻康乂者亦此誠也下逮漢唐宋之英君誼辟所以不能比隆於二帝三王而治不古若者庸非此心之誠有或間歟大哉誠乎其爲萬物之本原萬事之樞紐人君爲治之大本乎欽惟皇帝陛下聰明先物睿智有臨法二帝三王之要道紹祖宗列聖之宏規曩者嗣大歷服不邇聲色不殖貨利凡耳目之娛珍異之獻悉誠心罷去與民休息是以十五年間朝廷淸明民物熙皞四時調玉燭之和萬匯贊禎祥之應屬者順天應人復登寶位乾坤爲之再造人紀爲之肇修禮樂明備刑政修舉普天之下莫不謳歌乎鳳儀獸舞之治率土之濱莫不甄陶於鳶飛魚躍之天治效之盛振古而無以加矣是皆本於皇上至誠行道之所致也玆猶不自滿假乃渙綸音下明詔進臣等於廷降賜淸問首之以禮樂刑政施爲緩急之序繼之以唐虞三代漢唐宋治化隆替之由終之以所以用禮樂刑政而克臻帝王治效之道至哉問也顧臣愚陋曷足以上揆淵衷𨿽然天道下濟而光明地道卑而上行陛下旣誠心發策以下問矣臣敢不悉心披誠以上對乎竊惟帝王治天下之術非一端也然所行之要不越乎禮樂刑政而已蓋禮有三千三百之儀所以節民之心使其所行無過不及焉樂有五音六律之作所以和民之聲使其所言無所乖戾焉故曰安上治民莫大於禮移風易俗莫善於樂是禮樂所以教民而爲出治之本陛下所謂先與急者在是也若夫政者法制禁令也所以一民之行而率其倦怠焉刑者墨劓剕宮大辟也所以防民之姦而懲其恣肆焉故曰道之以政齊之以刑民免而無恥是刑政所以弼教爲輔治之具陛下所謂後與緩者在是也𨿽然禮樂刑政固有先後緩急之序要之亦不可以偏廢也使有禮樂而無刑政則徒善不足以爲治使有刑政而無禮樂則徒法不能以自行故傳謂禮樂刑政四達而不悖則王道備誠哉是言也稽之於古唐虞之時以言其禮則五禮修而三禮明以言其樂則六律和而八音諧禮樂於是乎大備焉徳惟善政政在養民而六府三事之允治明於五刑刑期無刑而五服三就之克允刑政於是乎大彰焉是以當時萬邦恊和而黎民有於變之休庶績咸熙而四夷有來王之效豈非唐虞能用禮樂刑政而致雍熙泰和之盛乎然推其所由則又本於堯之允恭克讓舜之溫恭允塞之所致也夏商之世司徒修六禮以節民性樂正崇四術以教士習立典則以貽子孫而有關石和鈞之設焉制官刑以儆有位而有三風十愆之訓焉成周之世宗伯掌五禮以親萬民司樂掌六樂以諧萬民司馬掌邦政以九法正邦國司寇掌邦刑以三典詰四方情文備而制度詳是以當時聲教四訖而兆民允殖丕冒海隅而萬姓悅服豈非三代能用禮樂刑政而致雍熙泰和之盛乎然原其所自則亦本於禹之允廸厥徳湯之咸有一徳文武之純亦不已丕則敏徳之所致也夫唐虞三代以誠心行道而致治效之盛如此後之有天下者莫如漢唐宋若髙祖之豁達大度文帝之恭儉玄默武帝之雄才大略宣帝之綜核名實以至光武之沈幾先物明帝之下身遵道章帝之左右藝文此漢之英君誼辟也觀其用綿蕝所習之儀奏昭徳五行之舞制屯田而定租稅作九章而除肉刑其用禮樂刑政也如此然或不事詩書或謙讓未遑或內多寵欲或擇術不審又有吏事深刻察察爲明優柔不斷者求之當時𨿽有海內富庶幾致刑措之風百姓寬息人賴其慶之美方之唐虞三代雍熙之化不啻碔砆之於美玉矣此無他由其徒用禮樂刑政而行之不能本乎誠故也若夫太宗之英邁絕倫玄宗之勵精圖治憲宗之剛明果斷此唐之英君誼辟也觀其采古制而定章服分二部以習音樂立府兵租庸調之法除斷趾而增覆奏其用禮樂刑政也如此然而一則假仁喜功一則惑於女色一則不終其業考之當時𨿽有斗米三錢絕域來庭之盛民皆樂業威令幾振之美揆之唐虞三代泰和之治不啻魚目之廁美珠矣此無他由其徒用禮樂刑政而行之不能本乎誠故也迨夫有宋之興太祖之仁義太宗之沈謀有以開創於前眞宗之英悟仁宗之仁恕有以守成於後眞所謂英君誼辟矣觀其定朝儀而詳服制正音律而錄名數嚴科禁以弭奢僣采敕條以爲捲編固皆用禮樂刑政以圖至治矣然或好微行或傷恩義或假符瑞而封禪或以邪正而互用𨿽曰治效有過於漢唐而亦不能比隆於唐虞三代也詳其所以又豈非設誠於內者有或替歟夫漢唐宋諸君不能誠心行道而治效不古若者如此洪惟我太祖髙皇帝肇造區夏太宗文皇帝肅淸邦家而隆古之風以振仁宗昭皇帝繼其統宣宗章皇帝纂其功而隆古之治益彰所以然者固不外乎禮樂刑政之用原其所以用禮樂刑政又豈不本於列聖至誠之心也哉陛下應天人之歸心嗣祖宗之洪業復位以來孜孜圖治夙興夜寐不遑寧處慮民性之未中也則用禮以節之慮民聲之未和也則用樂以和之而禮也樂也固並舉而無遺矣慮民行之不一也則修政以一之慮民姦之未息也則明刑以防之政也刑也亦並行而不偏矣是以治效之盛曠古莫及而聖心猶有治效未極於盛之慮臣有以知陛下眞大有爲之君眞不世出之主眞可以四三王六五帝而視漢唐宋諸君風斯下矣陛下欲究禮樂之原臣則以爲禮樂之原固不外乎一誠陛下欲求刑政之本臣則以爲刑政之本亦不外乎一誠蓋眞實無妄純粹不雜者誠也一有所雜則僞而不誠矣悠久不息始終無間者誠也一有所間則息而不誠矣陛下運此心之誠以興禮樂則大禮與天地同節大樂與天地同和而禮不失於慝樂不流於淫矣陛下運此心之誠以用刑政則一政之出人皆信之如蓍龜一刑之施人皆畏之如鈇鉞而政不失於乖刑不流於慘矣禮樂刑政𨿽備舉而並行然禮樂在所當先刑政在所當後柝而言之又必先禮而後樂先政而後刑此四者施行之次序也行之旣有其序則禮樂昭宣刑政修舉極天蟠地周流四達凡天下之民莫不是遵是守而無違悖者矣然所以行而達之之要實在於陛下一念之誠焉陛下能於禮樂刑政之用一本於誠則治化之盛又何患乎不與唐虞三代同驅而並駕哉將見今之黎民與唐虞之黎民同一於變時雍矣今之百姓與三代之百姓同一徧爲爾徳矣何則世有古今而道無古今人有先後而心無先後惟在陛下至誠以感化之耳所謂惟天下至誠爲能化是也然陛下之策臣者旣如此而篇終又啟之曰子大夫潛心經史有年矣其詳著於篇朕將采而用焉臣受陛下生成之恩沐陛下教養之徳平昔之所涵養者忠君報國之心師友之所講明者致君澤民之事𨿽援經據史之對有未及詳而責難陳善之志實所抱負旣領春官之薦叨奉大廷之對正愚臣叫閶闔呈瑯玕之日謹拜手稽首而獻言曰誠之爲道其大矣乎具於太極之渾淪而極於天地之變化始於夫婦之隱微而著於鳶魚之飛躍亙古亙今莫非此誠之所爲徹上徹下莫非此誠之所寓故修身而不以誠則欲得以間理用人而不以誠則邪得以間正況禮樂刑政爲治天下之大經大法而行之不本於誠可乎中庸曰凡爲天下國家有九經所以行之者一也一卽誠也誠之爲道信乎其大矣臣願陛下存此心之誠不貳以二不參以三不以始終而有殊不以先後而有間大廷如是深宮亦如是大攻大事如是微言細行亦如是存養於端莊靜一之中省察於應事接物之際出一言也無非實理之所發行一事也無非實理之所著由是而法帝王必能合時措之宜而不泥於古矣由是而法祖宗必能盡繼述之美而有光於前矣殆見徳之所及廣大如天極覆載之間凡有血气者莫不尊親信乎唐堯虞舜復見於今日禹湯文武不得專美於前世矣臣之愚見始以誠爲陛下勉終以誠爲陛下獻良以同民心出治道而極其盛者實由於此伏惟萬幾之暇少垂睿覽則國家幸甚生民幸甚臣干冒天威不勝恐懼戰栗之至臣謹對

◆疏類◆

天戒疏

○天戒疏

左春坊左諭徳臣謝一夔謹奏爲建言事臣聞君之事天猶臣之事君臣有過而君戒敕之臣能輸情服罪而益務修政立事庶幾君怒息而誅責可免君有過而天儆懼之君能引咎自責而益務修徳攺過庶幾天心悅而禍患可弭故桑谷生於朝大戊修省而致王業之中興雊雉升於鼎髙宗從諫而爲有商之令王大風拔木成王有悔過之詞而歲爲之大熟熒惑守心景公有君人之言而卽爲之退舍是知妖孽之來未必皆凶顧惟人君銷伏之何如耳然銷伏之道惟在攺過修徳以勝之不可妄爲他術以禳之傳曰應天以實而不以文斯言盡矣乃者彗星示儆皇上誠秉於中憂形於色徹樂減膳露禱於天渙發綸音首以五事自責繼以進言責諸大臣科道其欲修徳攺過以銷天變之心可謂以實而不以文矣臣每伏讀詔旨及覩皇上不禦正朝不受稱賀未嘗不憂惶驚惕而涕淚沾巾也伏惟皇上自卽位以來躬親庶政總攬乾綱日禦經筵講論治道仁厚本乎天性孝友根於固有加之不邇聲色不事遊田不妄言動不嗜殺戮凡古帝王盛徳可謂兼舉而並有之矣是宜治教休明禎祥駢集可也夫何八年於玆治不加進化不加成天下之獘日甚於前三四年間妖彗兩見災異疊生饑饉薦臻疾癘盛作其所以獲此豈無其由曩臣給假省祭還鄕偶沾奇疾空齋臥病每聞朝廷政事之失四方災異之見生民艱窘之狀卽仰屋竊嘆恆恐身先溝壑不得伏覩天顏少有禆益以報先帝親擢之恩皇上錄用之徳爲恨比幸回朝卽欲有所論列一以病軀尙未全愈一以風聞時政恐有未實以故未敢輒有煩瀆玆奉明詔而求言顧惟止於大臣科道臣官非大臣職非言路又不敢妄引詔旨遽有所陳且意大臣科道乃朝廷股肱耳目必能言臣之所欲言臣𨿽不言可也今旣半月矣聞其所陳不過舉尋常數細事以塞責耳至於臣之所欲言者乃無一及之夫臣之所欲言皆時政可憂之大而足以回天意者凡在臣庶皆能知而能言之豈大臣科道獨有所不知而不言之乎顧畏罪保祿而不敢言耳噫上天垂戒旣如彼皇上求言又如此乃猶畏忌而不敢言所謂有君如是而忍負之古之臣憂國憂君者其用心固如是夫在昔宋仁宗時雨水爲災歐陽修進疏曰未有不召而自至之災亦未有已出而無應之變其變旣大則其憂亦深非小小有爲所可塞也今彗星之變光芒所掃識者爲之寒心見者爲之駭目是其爲患大非雨水之比又豈修攺數細細政務之缺失所可銷弭者哉臣若於是又拘明詔緘默而不言則上負聖明之罪亦不容於自文矣故敢敬瀝血誠條陳五事以聞一曰正宮闈以端治本二曰親大臣以詢治道三曰開言路以決雍蔽四曰愼刑獄以廣好生五曰戒妄費以足財用夫當今政事在所當興時獘在所當革而臣心欲有言者固不止此如此五事則時政可憂之大者皇上果能采而行之則人心悅於下天意回於上又安知今日之妖彗不如大戊之桑谷髙宗之雊雉成王之大風景公之熒惑不惟不能爲禍而且焉社稷生民之福乎臣之所陳實出忠懇觸犯時忌不復知時回避惟乞皇上少垂睿覽曲賜優容則天下之幸也臣一己之幸何足云乎爲此具本親賫謹具奏聞一曰正宮闈以端治本臣聞家齊而後國治國治而後天下平是家者國與天下之本未有家不齊而能治國平天下亦未有國治天下平而不本於家之齊也是以三代聖賢之君莫不以齊家爲首務蓋正倫理篤恩誼所以齊家也絕請謁戒奢僣所以齊家也厚所當厚薄所當薄所以齊家也內言不出外言不入所以齊家也定尊卑之禮而遠寵幸所以齊家也漙恩澤之施以廣繼嗣所以齊家也凡此數事行之有一之未至則於齊家之道有未盡欲國治而天下平也不難矣乎傳曰福之興莫不本乎室家道之衰莫不始乎閫內臣伏願皇上法三代聖賢之君於凡所以齊家之道悉行之而無一之不盡善則家齊於上國自治而天下自平矣二曰親大臣以詢治道臣聞髙宗命傅說有曰朝夕訥誨以輔臺徳蓋人主𨿽有上聖之資亦必賴左右大臣責難陳善而後有以輔成上聖之徳而致熙皞之治臣伏覩皇上自卽位以來視朝之後經筵進講之外罕與大臣接見凡四方章奏政事得失未嘗召見內閣大臣與之商確裁決乃徒使之擁虛名享厚祿何耶夫大臣旣不得面議庶政則皇上所與商確裁決者必左右內臣而巳臣愚以爲左右內臣縱使皆讀書知理識達古今不復敢蹈巳往覆轍然亦深居禁內閭閻之疾苦行伍之疲乏人才之賢否政事之得失豈能盡知之詳而處之當乎況不共大臣面議庶政則政有缺失爲大臣者必曰此皇上與左右內臣裁決於中我何與焉噫上不任乎下下得辭其責如此是豈宗社之福哉昨因玄象示儆皇上𨿽召內閣及文武大臣有所咨詢臣恐其驟得一承顧問又對不及頃而罷必不能盡言以上副聖心蓋人君之與大臣必恆與之接論然後上下之情洽而爲大臣者庶得盡言以匡輔不逮昔唐太宗勵精圖治乃開館宮西引用房玄齡杜如晦等十八人更日直宿館中暇則從容燕見討論文籍講求治道或至夜分然後就寢太宗勤於訪政如此是以當時君臣情洽君有所欲聞而臣無不言臣有所進言而君無不納此所以致貞觀之治至今膾炙人口夫以貞觀之治猶資朝夕詢訪儒臣而成況有志於唐虞三代之盛者乎臣伏願皇上自玆以往退朝之際卽禦便殿召內閣及文武大臣出示四方章奏俾之裁決面訂可否至於上而天變之所由召下而民困之所由致大而禮樂刑政之當舉行小而命令出納之當詳審凡心有所欲聞一切少霽天威從容與之講論不可以天變旣弭少有懈怠如此則於聖徳必大有禆益而於政事處之自無不當萬一政有未當則大臣亦不得少文其過矣三曰開言路以決壅蔽臣聞國之勢如人之身人身必血气周流而無滯然後可以長存國家必上下情通而無壅然後可以保治血气之行有或滯必賴良醫善藥以宣暢之上下之情有所壅必賴諫官極言以通達之故自古帝王未有不以從諫而興拒諫而亡者也何則人君樂於從諫則天下之賢者皆曰吾君喜聞過矣於是忠言讜論日陳於前而冀堯舜乎君民其不賢者亦必曰某以直言見用於上矣於是亦罄一得之愚而冀利祿之得是賢不肖皆思直言而上下之情舉無不通上下之情旣通則政無缺失治道豈不日就於隆盛乎人君苟不能從諫則賢者必曰吾君惡直言矣我何爲不守括囊之戒乃觸犯忌諱以自取誅戮乎其不賢者則欣欣然曰某以諫諍遭貶斥矣於是競習謟諛之辭以爲幸進之計是賢不肖皆不復直言而上下之情爲之壅遏上下之情壅遏則政多乖舛又豈能保長治而無虞乎臣伏覩皇上卽位之初禦史給事亦累有論列時政之缺失彈紏大臣之過惡者其後言事之官間以罪廢是致近年諫者頓少夫雷霆所震而物無不折霜雪所加而物無不殞天子之威不啻雷霆也不啻霜雪也故𨿽霽威和顏以誘人之直言人且畏縮而不敢盡言其所欲言況又厲之以威嚴加之以罪譴乎臣伏願皇上師大禹之拜昌言成湯之不吝攺過於凡臣下有能不爲家謀而敢於直言極諫者其言可用則用之而顯其身其言不可用則置之而不加其罪凡有自皇上卽位以來因言事而坐貶謫者咸敕該部取回任用如此則內外臣庶皆知皇上樂於從諫攺過矣莫不直言無隱而上下之情自無不通矣四曰愼刑獄以廣好生臣聞自古聖帝明王未嘗不重刑辟之用故成王命君陳曰殷民在辟予曰辟爾惟弗辟予曰宥爾惟弗宥惟厥中是蓋欲君陳當審生殺之宜而不可狥人君之欲以爲生殺也伏覩皇上於人有罪犯者或時有斷遣法司惟順從其輕重當否不復有所論執第曰照依欽奉聖旨發落而巳噫執法之官而惟務順承如此烏在其爲執法乎昔唐太宗敕選人詐冒資蔭而不自首者死未幾有事覺者太宗欲殺之大理少卿戴冑奏曰據法應流太宗怒曰鄕欲守法而使朕失信乎冑對曰敕者出於一時喜怒法者所以布大信於天下也柰何不能忍小忿而失大信乎太宗喜曰卿能執法朕復何憂夫古之法司能執法如此今之法司何獨不能然乎祖宗舊制大辟罪囚必三覆奏而後行刑蓋所以重民命也近者吉安府知府許某得罪皇上命卽處決不必覆奏巳昏暮法司卽承詔行刑少有論列夫許某得罪之詳臣不能知但使其罪實當死亦於祖宗之制少乖使其死有未當則含冤地下不亦可矜也耶臣伏願皇上明敕法司今後輕重罪囚一依大明律科斷其有奉聖旨斷遣而中間情有可矜罪有未當者許援戴冑故事執法至於大辟行刑務遵祖宗舊制必三覆奏而後處決如此則能民命而刑罰自無不當矣五曰謹妄費以足財用臣聞大易有曰節以制度不傷財不害民蓋侈用則傷財傷財必至於害民故人君之用財其可不儉約之是尙乎伏見京師創建寺宇連年不絕報國寺之工甫畢崇國寺之役又興廣殿長廊務極壯麗計其所費動數十萬計𨿽皇上知民艱苦不忍虛役一夫空用一匠然所以酬賚夫匠之費未有不取之府庫者也府庫之財祖宗以來積之以償有功備不虞者今乃費用如此臣知皇上必謂奉佛可以徼福故也是大不然昔梁武帝精修佛廟廣建塔寺其奉佛可謂至矣而武帝之世江南大亂國祚爲之日蹙是奉佛果何利益之有唐髙祖廢棄佛法沙汰僧尼其不信佛亦云至矣而髙祖享年極永開有唐三百年基業是不奉佛又何災禍之有由此觀之佛之不能禍福人家國而奉之無益蓋亦彰彰明甚歷觀春秋史記凡人君大興土木有所營造者悉以過書皇上何爲費此府庫有用之財而爲此無益之事使後世史臣得書之以爲過乎又賣寶石人塗某等恆以寶石進獻內廷每酬其值爲費不可勝算𨿽聖旨已嘗禁約而彼進獻如故臣切思府庫寶石盡足以充後宮之用又何費此府庫有限之財而買此無用之物乎傳曰作奇技淫巧以惑上心者殺無赦若塗某等在先王之世罪不容於死矣臣伏乞皇上鑑古人節以制度傷財害民之說凡創建寺宇及所買寶石之費一切敕罷庶幾財不妄費而府庫充實矣

成化七年十二月二十一日上

謝文莊公集卷一終

●謝文莊公集卷二

明翰林學士工部尙書贈太子少保文莊謝一夔著曾孫廷傑輯

序類一

元丰類槁序

忠愛祠集序

贈盧侍禦擢湖廣憲副序

憶萱堂詩序

送陸世祥之任廣徳詩序

賀王應元昆季聯擢序

贈林君一鶚序

贈大司寇大原周公致政

歲寒三友圖詩序

○元丰類槁序

昔濂溪周子曰文以載道也不深於道而文焉藝焉而已聖賢者深於道者也六經之文所以載道也爲天地立心爲生民立命爲萬世開太平也必如是而後可以謂之文焉第以文辭爲能而不深於道𨿽奔放如遷固髙古如柳韓沈著縱肆如歐蘇亦不免周子藝焉之譏尙得謂之文哉若南丰曾先生之文其庶幾於道者歟先生諱鞏字子固魯國復聖公之裔遠祖徙吾江右之南丰邑先生生而警敏讀書過目輒成誦年十二卽能文日艸數千言多驚人語甫冠遊太學歐陽並齋一見其文卽大奇之登嘉佑進士第歷官外郡居多最後始擢中書舍人不踰年丁內艱以卒所至文章政事卓卓爲人所傳誦欣慕惜時不能大用而徒昌其文先生之文𨿽未始六經之襲而未嘗不與六經合也善乎宋潛溪評先生之文謂如姬孔之徒復出於今世信口所談無非三代禮樂此可謂知先生之深者彼三軍朝气猛獸江湖煙雲譬者尙得謂之知先生哉先生所著文有元丰類槁五十卷已板行於世屬者南靖楊君參來令南丰乃先生故邑因求全集正其訛漏將鋟梓以廣其傳乃介教諭句容王鐸求予文以引其端於戲一夔何敢序先生文哉昔歐陽公作五代史陳師錫序之而半山誚焉以一夔而序先生之文其蹈師錫之誚必矣一夔何敢序先生文哉𨿽然師錫之序五代史固不免半山之誚師錫之名亦藉是以有聞於今日先生文在天地間如景星如慶雲如麒麟芝艸而天下之人爭覩之者惟恐或後一夔之名誠得藉之以有聞於後世亦何幸歟爲是不拒其請而僣序之首簡

○忠愛祠集序

忠愛祠集凡三卷不肖所集縉紳士夫論譔歌詠先公之事迹而欲著之後世者也先公旣歿不肖卽有志乎是屬在哀疚中又姑有所待未能爲也久之可以爲矣又慮或者以不肖之私其親不敢爲也旣而先公之事載之國志筆之國史著之祀典而又屢厪褒嘉之恩命足以信今而傳後於是不可以已矣乃敢收淚而集之揭天子誥敕冠之篇端摭建祠公牘附之卷末命工鋟梓以傳嗚呼先公之事行白矣褒寵隆矣由行道之人言之若可以無憾矣然不肖猶深有憾焉者先公之志世平之時欲徳澤遠及而所施不過一郡及寇賊劻勷欲取首惡以上報天子不幸大功垂成而中道以殂觀其疾革語帳下士以死當助汝殺賊之言九原之下蓋有遺恨焉此不肖之所爲日夕隱痛於心至於今而不能忘者也若其復流亡於賑貸之餘活死獄於鞠訊之頃脫脇從於片言之下百爾所爲皆歷歷可爲後世道而無愧古之人者諸公論譔歌詠詳矣不肖無容贅矣抑不肖於是又有憾焉昔先公終歲勤勞而以王事歿於行營今不肖從容貴富坐食其遺人子之心果若是恝乎所以念慮修省惟恐一毫陷於不義以貽先公羞而昕夕不敢俛焉以自安者凡以此耳記曰先人有善而不知不明也知而不傳不孝也不肖不敢避私親之嫌以蹈於不明不孝之罪此是編之所由集云

○贈盧侍禦擢湖廣憲副序

方今薦紳間論議頗不平於夫不能執法者則目之爲通達其能執法者不目之爲矯激則目之爲古執吾江右新淦盧君崇績之爲禦史重厚不浮介有所守人以爲古執者也今年聖天子特拔擢以爲湖廣按察司副使時予有疾在告聞而喜之作而嘆曰於戲盧君斯擢可以見朝廷用人之明矣可以見能執法者之不負矣今所以不能執法者怵於勢也其怵於勢一以避患害一以地進取也夫以盧君爲人豈能巧於避患害哉抑豈肯巧於地進取哉然而朱衣象簡膺四品之除鐵面豸冠當一方之寄如今如此則彼怵於勢而不能執法者可以觀矣況夫詘法以避患害而患害卒不能避詘法以地進取而進取卒不能得觀諸盧君何如哉觀諸盧君何如哉或聞予言有詰之者曰詘法以避患害固卒有不能避者然詰法以地進取則往往有能得之何謂無哉予又應之曰如此輩固亦不能無也然自君子觀之不啻狗彘彼𨿽訑訑然自以爲榮而不知詬辱莫大焉公道豈終能掩哉若盧君𨿽不幸不荷拔擢公論固終有況今遇聖天子知人之明而峻拔之如此歟此予所以不覺其喜之至也然予之喜非私喜也爲朝廷喜也爲公道喜也問者聞予言亦喜之曰然旣而秋官主事何君惟孝等求予文送君行遂書予之所喜與對或者之言以復之

○憶萱堂詩序

詩曰焉得萱艸言樹之背按萱忘憂艸也觀之者百憂以忘古人多樹之堂北後人因以目其母猶之以椿目父蓋椿取其壽而萱則取其能忘憂皆人子假之以寓愛親之誠豈眞以萱艸之賤而可比母氏昊天罔極之徳哉興國令石埭章廷圭文瑞甫二歲喪其母孺人文瑞時𨿽在𦇤褓中猶能識其顏面迄今餘四十年嘗若見之目睫間而欲養不逮之意朝夕耿耿於中吾友翰林編修張廷祥爲扁其堂曰憶萱以著其念念不忘其母之意一時能言君子皆爲詩歌以揄揚之比以考績來京謁予文序諸首簡予扣之曰子之思乎母將猶記禮者所謂思其居處思其笑語思其志意思其嗜樂歟則子喪母時甫二歲𨿽稟賦異常能顏面之識殆亦彳﹖光佛想象其略耳豈能一一眞識之而思之如禮所云耶某曰然予曰然則子之思乎母予知之矣將必曰人皆有母而吾母何棄我之蚤乎於是衣而溫也思不得以衣乎母食而甘也思不得以食乎母居而髙堂廣廈也思不得以安享乎母旦而思曰何以省吾母夜而思曰何以定吾母執杯圈而思曰吾母手澤尙存而吾母果何之乎觀遺像而思曰吾母儀容具在而吾母果何適乎某泫然泣下曰信如是也予曰子是之念親固可謂之孝矣然君子之孝豈徒思念已哉抑又有大焉蓋身者親之枝也孟子以守身爲事之本而孔子亦以立身揚名爲孝之大今子起鄕貢進士拜官邑令而能聲美譽卓卓有聞於世其於立身揚名固無愧矣然不可遽自足也繼今以往要必一言之出思虧軆辱親而非法不言一行之施思虧體辱親而非法不行以至蒞官處事事上接下無乎不思虧體辱親而務敬爾官愼爾事忠乎上慈乎下則身益以立名益以揚爵位益以尊崇而龍章鳳誥之褒封顯揚其親者可指日以俟是則人子思親之大者文瑞尙勉之母徒戚戚而爲無益之思也文瑞作而謝曰善廷圭不敏敢不夙夜惟所言是規予遂書以貽之用爲羣玉引云

○送陸世祥之任廣徳詩序

陸君世祥浙之嘉興平湖人治書經歷試不第景泰中登名南監旣而循次試事秋臺今年赴選天官天官卿集二監士策之第其名在首列授直隸之廣徳知州將行薦紳士夫在京與君交好者繪圖作詩以贈冬官主事沈君文瑞君同郡予同年也屬爲之序予觀其詩有美君抱有爲之才知一州無難稱者有美君素宅仁愛心廣徳民將被其澤者有美君公無偏私者有美君明足以燭事微者有美君廉足以有守者有期君亙末路如其初不變者有期君媲美古良吏者有期君名位第發軔於是異時所至將不可量者大章促韻雍容乎剴切乎所以治民所以持身所以垂名所以守位其道備矣士君子見用於時能盡斯數者豈但可以知一州哉嗟乎士君子方其未仕也髙談雄辯動以古人自期待見夫已仕者而婪不餙焉而庸無能焉而刻以偏焉而隘焉鄙焉而後戾於前焉輒戟手瞑目唾罵之不已曰此尸位也此竊祿也此敗人國家事也及其一旦授之以位屬之以事於其平日譚論大相矛盾其所以處事治已不特不能及古人萬一而已卒至與素所唾罵者同歸烏虖此其故豈有他哉顧其志立不立耳蓋方其未仕也朝夕所與諷論者聖經賢傳所與講談者儒生學士此其心瑩無所蔽念念乎大人君子之域之是趨至其旣入仕途所以汨亂其心者眾焉非欲固其已得則欲餂其未得也非欲有所炫則欲有所私也非有所畏而不敢爲則有所諉而不盡爲也不然均是人也何前後賢不肖相判然如是哉如使旣仕之後勵其志卓然如未仕時浮言不吾動利欲不吾撓威權不吾怵常惕然念慮曰吾將蹈吾所嘗譏議乎吾其屯澤不下究乎吾其智慮有昧乎吾其取非其有執非其中而不自知乎如是而攺其或有勉其或無則何古人不可及又何靜言庸違之有故吾謂其系於志之立不立也烏虖陸君是行也其勉之哉其勉之哉

○賀王應元昆季聯擢序

聖天子法古爲治於夷狄之賓服者悉懷之以恩其有肆逆不道爲邊患者必命將出師以剿滅之凱旋之日則論功行賞有差是卽有周四徵弗庭功多有厚賞之意去年冬今太子少保威寧伯左都禦史王公冡胤錦衣衛千戶應元從大將剿建州逆遒渠魁以功升指揮同知今年春公之次子錦衣衛百戶某復從公搗迄西黠虜巢穴亦以功升指揮同知於是十三道禦史求文以致賀予惟有文事者必有武備先聖有是言也後世文武岐爲二途而徵伐誅剿獨武將任之故其見文人之雍容談論也或譏之以迂或訕之以怯或易之以爲淸談不切於緩急之用噫以此而議世之記誦詞章之腐儒可也脫眞有文學之士其於經綸天地參贊化育康濟天下且優爲之矧運籌策振師旅料勝負之區區武事獨有所不能哉徒以未見諸行故無以暴白於人而人亦無自觧其惑也乃今有太保公其人人孰得譏訕而易之哉公蚤以明經登進士擢禦史累都禦史嘗奉敕總督西郵軍務出奇料敵算無遺策故在西七八年威震夷虜無敢肆爲邊患者屬者奉命同保國公朱公往徵西戎之擾邊者公師至大同而虜寇潛駐塞外公偵知之卽選鐵騎出其不意直抵虜巢穴掩殺之斬首近千顆獲其牲械輜重無算師還遂由都禦史進封伯爵二子平日庭受韜略故亦皆克著武功而致有祿位若公而人不文事武備之兼有者歟昔有唐徵蔡師臨曠歲無功及裴晉公爲都統往節制元濟遂就擒晉公亦文士也而成功顧反出諸將右如此以公今日之事質之可謂異世而同符矣彼目文士爲迂爲怯爲緩急不足用者豈確論哉於戲太保公之丰功偉績視晉公固無媿矣然晉公有丈夫子五人而識諗二子最知名俱躋顯宦爲唐世臣應元昆季其尙思與之並駕齊驅使後之執史筆爲公作傳者得列大名如唐史附識諗於晉公後顧不韙歟尙加勉之

○贈林君一鶚序

國家於廷臣歷任三載而政績卓異者隨其職之崇卑皆錫之誥敕以褒榮之其所以獎勵臣下恩至渥也屬者刑部右侍郎林公一鶚三載秩滿賜誥贈封其大父父皆如其官祖妣妣及妻皆爲淑人天章下臨光榮焜耀於是同年諸縉紳屬予文賀之公先閩中人五季時諱﹖﹖﹖古﹖者始自長溪赤岸徙臺之黃巖子姓累葉義聚蔚爲衣冠望族厥後有號酣云翁松泉翁者公會太父太父也皆有隱徳而詩禮之習世濟其美先大夫淩雲先生幼穎敏異常比長從宗老艮齋先生遊慱六經而尢邃於詩書由鄕貢進士兮教湖口邑庠學行髙古訓誨有方迨今士子猶懷念之公承父祖之遺芳紹先世之慶澤克銳志於學自第進士爲禦史爲郡守爲按察使爲左右布政使以洎今官所至克厥職令聞廣譽卓卓膾炙人口噫公果何以至此哉蓋公爲人端謹而詳雅廉勤而公恕嗜學之心孜孜不怠公餘燕處捲不息手而動靜言默悉循禮節𨿽造次顚沛亦不苟且故同儕皆自以爲不可及若公而人不可謂浙右一代人才也耶予聞人才之生鍾夫山嶽英靈之气故昔人謂申甫爲嵩嶽降神謂三蘇奪眉山之秀公臺產也臺之山有天臺赤城之崔嵬秀麗有天姥玉霄之峭拔雄偉公生其間得非是英靈之气之所鍾歟繼自今尙冀戒宦成之怠而益務進學修徳以擴其才以充其量以堅其負荷使功業之建如甫如申如三蘇之炳炳烺烺足以垂休簡冊而巍然不負一代人才之稱斯爲臺之山嶽大有光焉噫公能然蓋爲天下國家之光矣豈區區有光臺之山嶽已哉予之望乎公者如此尙加勉之若夫明愼審克以盡今職如易書所云在公能知而能行之矣故弗贅

○贈大司寇大原周公致政

士君子懷抱道藝壯而行老而歸歸而有賢子孫以繼承於後素願也而鮮克遂之方其仕也或淹散秩或職外服又或居養望之地有負挾焉而不得施及其老也或賦命不齊或罹詿誤遭斥逐又或身系國家安危而不敢請廹其歸也子孫或溺貨利而薄功名或驕奢淫佚而不克娛養欲遂所願焉竟莫能遂間有遂之此所以爲難歟若南京刑部尙書太原周公蓋得遂所願者矣公由鄕貢進士擢刑曹主事歷郎中侍郎都禦史以至今官入仕垂四十年而廉介之操剛大之气果斷之才勛名事業卓卓推重當時簡在帝心信乎爲國之耈老成人也比歲累抗章求退詔弗允去年冬考績來京得援例歸公有丈夫子七人長經以名進士累官翰林侍講次某領鄕薦餘業儒書他日造就皆未可量於乎士君子所素願而鮮克遂之者遂之矣自彼不得遂者視之其歆慕嘆羨宜何如耶是深可嘉而可慶也已𨿽然竊有告焉昔趙康靖公致仕居睢陽猶以憂國愛君爲事集諫林一百二十卷以上富鄭公𨿽家居而凡朝廷利害知無不言君子於二公深有取焉蓋大臣荷國厚恩當一念不忘乎君故身𨿽有老壯之異而圖報之心則不可以歸老而少衰也若夫限於形迹而拘拘自守以脫宦海卽園林爲樂以絕口不談時政爲髙此疏遠小臣得休致者然也公大臣宜如是夫公行有日部臺諸公卿篤寮寀之誼屬某爲文以贈某與經進同年而辱公知愛甚深故不敢以蕪陋辭僣書之庸以爲贈公致政序

○歲寒三友圖詩序

夫植物之品匯甚繁而至堅貞者莫松竹梅若也當乎三冬祁寒之際天地之气閉塞榮者瘁華者披實者墜嬌妖鮮麗者凋零而槁枯極目寰宇生意索然矣惟是三者敷秀色於繁枝挺淸標於茂林發瓊葩於老幹風鐮如割而態度愈壯也冰介如層而節操愈勁也霜刃如削而精神愈厲也故昔人謂其堅貞足以傲歲寒而他植物舉不足與之伍乃歲寒三友目之亦可謂善狀其實者矣同年儀制郎中臨淸趙希成平生酷好是三者乃命畵史繪爲圖以見志大夫士之能言者爲之題味以揄揚其義而屬予文序之將於公餘時覽﹖﹖﹖古﹖焉予惟松竹梅之見好於人也尙矣若陶弘景王子猷何水部之三子不惟好之而又形諸詩賦淸詞麗句傅之天下後世至於今猶可想見其人蓋其好是松竹梅也非在於耳目之娛志意之﹖﹖﹖古﹖而巳實有取乎其徳而資之以爲已之輔也今希成兼三子之好而好之其亦能志三子之資其徳以輔已乎資之何如見松之特立不阿也卽惕然恐已有攺節操心見竹之孤髙不屈也卽惕然恐已有隳名檢心見梅之貞白不污也卽惕然恐已有汨利欲心凡觸乎目卽無不反求諸巳務其巳之堅持雅操一松之獨立不阿也巳之淑愼名檢一竹之孤髙不屈也巳之遠絕利欲一梅之貞白不污也夫如是則徳益以修名益以著他日所就又安知不亦如松之棟明堂竹之諧音律梅之調鼎鼐乎希成勉諸若徒資之娛耳目適志意以快一時此騷人逸士之好希成寧蹈是哉希成寧蹈是哉

謝文莊公集卷二終

●謝文莊公集卷三

明翰林學士工部尙書贈太子少保文莊謝一夔著曾孫廷傑輯

序類二

送邵君瞻宸使安南序

贈張憲副之任湖廣序

送周進士還鄕序

杏園重會詩序

萃喜堂詩序

送錢貢士南還序

送王文淵歸長汀序

贈婁侍禦督學南畿序

贈趙大參之任河南序

贈光祿卿艾君序

贈汪太守之任程蕃序

三李同芳詩序

○送邵君瞻宸使安南序

貴溪邵君瞻宸於予爲同省君蚤以三禮領鄕書登進士第拜行人司正其學甚充其才甚有爲其爲人甚端謹在薦紳間卓卓有聲稱今年聖天子嗣登大寶位詔春官卿擇廷臣可使告外國者君寔當選之安南旣陛辭有文錦之賜以爲身章有寶鏹之賜以資道費其同寅司副黃君某等壯之各賦詩道行而謁予爲序惟朝廷遣使甚不苟誠以使臣賢否國軆輕重系之況今聖天子出震之初誕告多方其事非他事之比安南𨿽蠻夷而詩書文物頗漸中華風其國非他國之比春官卿能擇邵君於眾以當是詔可謂得人予職在史官凡朝廷羙事皆當書以揄揚之此奚可辭因告之曰安南我國家嘗郡縣之後以其民不吾政之安且其地得失不足爲吾損益遂仍其舊而擇其賢者主焉以世蕃我中土朝廷所以徳乎安南甚深安南亦知朝廷之徳之者深也珠璣象犀貢獻絡繹稟正朔守法度不殊內諸侯其王沒繼立者不得吾封號終不敢自臨其臣民其所以尊乎朝廷甚至是以朝廷愈不以待蠻夷之道待安南而安南亦知自愛愈不敢外王化而自待以蠻夷今其國王乃我先皇帝所立者也先皇帝時其國王沒國亂彊豪爭立朝廷如乘其亂命偏師壓其境則無今日矣顧俟其自定而冊其所當得封者此先皇帝之待安南其徳尢厚也彼國王之戴我朝廷宜尢當何如今天子先皇帝長子仁明文武久著中外一登大寶庶政畢新開言路而登俊良卻貢獻而逐飛走溥天率土在在謳歌奠我皇明萬萬■﹝礻冀﹞不拔之祚端在於此凡諸方嶽皆修省震疊思以奮發自效安南其亦能不自棄而咸與維新乎君必有以爲朝廷謝之夫王者無外安南土地吾土地也人民吾人民也其在中土旣皆沭浴新化以遂樂育龍編鳶址如獨異焉吾聖天子之仁不有未徧哉君必有以爲朝廷謝之

○贈張憲副之任湖廣序

今上嗣位之明年因天下官三載之覲命所部同都察院汰去方嶽郡邑之不職者凡若干人於是特詔廷臣三品以上各舉所知補方嶽之缺少司寇廖公乃以監察禦史張君良甫應遂擢爲湖廣按察司副使君故直臣大理少卿固嗣子由甲戍進士拜禦史於今八年剛方謇諤視少卿爲無愧嘗巡歷南畿並兩浙風裁至今凜然薦紳間望其峻擢也久乃今廖公有是舉士論莫不厭服將行同郡仕遊在京者相率介秋官員外郎何君惟孝屬予作文爲贈予惟按察所以振肅一方朝廷紀綱所系其責任之重較然君練達老成且先少卿未竟於用夫惟練達老成則任是重任也一舉措必愼以重務大體之持與少年喜事者殊惟名臣未竟於用所謂不在其身則在其子孫而積久者發必宏異時江以南有稱爲憲佐而威稜落姦膽直气淩日星以上不負聖明之擢下不負所舉者不在君歟不在君歟穹官大爵拾級而躋望君固於是行乎始也敬書以贈之

○送周進士還鄕序

元吉周君家閩之長汀邑前鄕貢進士守拙先生冢胤也曩先父佐汀郡時予從先生受舉子業與君坐臥同幾席者三年旣又同進業於翰林侍讀小山尹先生門者歲餘此外𨿽不得朝夕親密然亦遠不間旬日卽又會合也正統己巳春予不幸先父沒於國事奉柩西歸君明年領福建鄕薦又明年不遠千數百里來訪予於古源書捨自後每赴會試必艤舟南浦胥會數日然後去故與君𨿽江閩異境亦未始有三年不面也己卯秋予復得從君北上明年予遂僥幸甲科君至今年始得第試政冬官曹往來相好之密復不減在汀時無何君念尊甫先生垂白在堂無他兄弟承候積思之久因抱微恙遂陳情歸寧詔允之予旣喜君得歸壽先生而展戲彩之歡又不能不致憾於蚤夕失良友之助也行有日汀之仕遊京師洎交厚者咸出餞都門外酒半客有言於君者曰朝廷取士類非一途而莫重於進士今君得第進士歸卽古人所謂衣錦還鄕者其樂孰過焉予笑曰噫是烏足以知某哉某而樂是不足以爲某矣夫進士固朝廷所重然所以重之者謂豪傑之士由之進耳彼豪傑以天下爲心方其未第天下之責猶不吾任及旣得之則夫上而君徳之修下而民生之安遠而夷狄之禦近而邦國之乂舉天下事無細巨無粗精無乎非所當任是其責豈易易所能盡哉不能盡其責而徒以之炫諸人矜諸已豪傑之士其肯爾也予與君自幼卽以豪傑相期待今旣得第歸吾知升堂戲彩之餘心不忘乎天下而益深其涵養大其抱負庶他時躐髙躋顯功名事業滿副昔之所期以下不負所學以上不負天子而予忝交契者亦與有光矣曾以是爲樂哉曾以是爲樂哉君聞予言矍然起謝曰韙哉君知我深而教我切也予復曰君之歸予以天下望君者固如是抑竊願達吾私焉昔尊甫先生所以教一夔者何如今忝官詞垣豈無戾所教者乎爲我謝曰幸無金玉其音矣乎六邑之中豈無嘗相往返者秋爲我謝曰握手之歡不知可復期乎懷材抱徳豈無隱不求達者乎爲我謝曰明天子在上何汨沒如是乎又龍山祠宇之建𨿽先父政化所及而諸耆舊懷徳不忘之盛心要亦不可誣也爲我謝之曰中心藏之何日忘乎君欣然應曰是當一一爲君達之遂相與引滿痛飲而別

○杏園重會詩序

皇上卽位之十有三年朝廷肅淸夷狄賓服而百司庶事亦用簡鮮縉紳士夫得以暇日少遂燕樂之私乃三月一日武庫郎中須南楊君宗嗣置酒玄寧觀會同年仕於朝者凡三十有人目曰杏園重會坐席之序以齒而甲第先後官職崇卑不與也是日天气晴明惠風和暢罇罍旣陳衣冠駢集諧笑以暢其懷勸酬以盡其情伶人歌舞以助其歡酒半修撰鄭瑤夫首爲七言詩二律以紀述其事於是在席諸君皆倚韻和之明日宗嗣書各所作屬予言序之用垂久遠予惟自古名賢達士因時撫景未嘗不宴會以肆其樂形諸言以紀其實昌黎韓子所謂飲酒而樂所以宣其和感其志而成其文者是已然遡自往古以迄於今其爲文字宴會者不可勝紀求其彰彰聞當時名後世者惟蘭亭眞率數宴蓋蘭亭以有右軍眞率以有富歐諸公故也然則諸君欲爲斯會遠圖可不思所勉樹功徳而徒侈諸詩文可乎抑予於是因有感焉昔在庚辰同與廷對入仕者一百有五十詎今十八年而與玆宴者財三十人中間或職南畿或遷外服或以故去官遭貶黜與壽年不永者已五之四人生聚散不常升沈罔測如此苟不乘時勉修職業以建立事功不重虛此生哉書曰詩言志歷觀諸君之詩皆沨沨乎治世之音而忠君愛國之心友朋規勉之誼藹然溢於言表繼今以往尙期各隨所任而夙夜匪懈以弼成聖天子億萬年雍熙之化使職業之修功烈之著炳炳烺烺光映簡冊斯上不負天子下不負所學而無忝今日之會其或靜言庸違與世之碌碌者無異則奚足道哉三十人襄陽艾天錫仁和鄭瑤夫某某

○萃喜堂詩序

成化甲午秋予奉命主考南畿鄕試得解元王鏊濟之文光明雄雋心固異之比宴鹿鳴察其言貌溫雅醇確而動合禮度意其必有得於家庭之訓者乃進而問之蓋其父靜樂君有才有徳之士也由大學生尹襄之光化邑濟之自幼侍膝下其所以成是學行者有以哉明年濟之魁文闈廷試賜進士及第入翰林爲編修又明年君以子旣登庸懇乞致政歸於洞庭山之陽構亭曰得月日與衣冠故舊觴詠其間此靜樂之號所由名也今年春濟之三載秩滿朝廷賜敕褒封君如其官母蔡氏爲孺人時君偕孺人壽俱六十母夫人八十又五尙康寧無恙七月十日君降誕之辰而孺人則五月二十八日也濟之請於朝得歸奉壽觴行有日鄕之縉紳士夫謂君之可喜者不一而足乃分爲八題曰鄮陽歸政曰林屋養髙曰紫詔貤封曰彩衣歸省曰背諼重翠曰庭桂交芳曰花甲初周曰華堂齊壽而總顏其堂曰萃喜各爲詩歌以揄揚其盛濟之虛卷首而謁文序之予惟士君子幼而學壯而行老而得致政以養髙林泉幸矣況望有賢子孫登髙科躋膴仕以繼承於後乎得有賢子孫繼承於後幸矣況望夫婦偕老而親覩朝廷褒封之恩乎得受褒封之恩幸矣況望有踰八望九之老母康彊在堂登金步玉之賢子歸自闕下以介壽乎凡此數者人有一焉已足喜矣君乃今並有焉是宜諸君子分八題以詠之揭萃喜以美之也嗚呼君旣萃是眾喜於身則日用之間自無往而不樂由是心安而體舒气和而祥應壽年之永將由玆而古稀而耄耋而期頤上壽也不可必夫抑予聞之畱有餘不盡之福以遺子孫若君之才徳宜大顯用於時顧僅止此則其所畱者多矣而濟之年方富徳方進他日名位諸所造詎可量哉吾用是知君洎孺人將目覩龍章鳳誥之便蕃褒封而其喜又有大於今日矣姑書此以引羣玉君名琬字朝用靜樂其別號云

○送錢貢士南還序

我朝之取士養以學校進以科目又慮其科目有不利也於是有歲貢之典焉今年四月十有三日禮部引見天下取貢士總若干人天子命翰林儒臣試之奉天門下予時職考校閱所試之文其間戾章旨踰繩墨者固多然亦有筆鋒雄健如鷙鳥騰空者有文勢奔放如輕舟出峽而翼以順風者有但流通其大義而不屑屑者有剖柝義理如燭照數計而不少失者予因嘆曰嗟乎卽其言而求其人若此者不謂之豪傑士哉何乃見遺於科目也將有司者之不公乎抑有司者之不明乎諸士子之命有未通乎抑天下豪傑眾多如良驥之健乎冀北美珠之紛乎浦南今固不能徧擇而徧取乎不然何如是之落落也向使朝廷不有歲貢之制則若而人將皆老芹宮黌捨而不得一見天子道徳之光華矣豈不深可慨乎吾於是益有以知國家歲貢之制誠足以補科目之不及而爲萬世取士之良法也士君子之進身或以科或以貢又何庸致欣戚於其間哉於是取其文之如前所云者不數十人悉寘前列而鎭江錢珙與焉珙旣得雋故事終業監學未幾循例歸寧其從兄長沙太守戶科給事中某求予文送行且以爲勉予告之曰朝廷設爲科貢之名𨿽殊期在得人之意則一故君子惟求盡其在已者而已而在外者不足卹也使在已者學果充歟才果優歟𨿽不得遂其所欲而有識者自將易觀以待苟在已者學無可稱才無可取𨿽僥幸遂所願欲而有識者自將鄙而薄之亦豈肯以待學之充才之優者視之哉某𨿽不能悉某之爲人然其試旣得第前列學充而才優也的矣向之來貢也旣已得覩乎宗廟朝廷之大衣冠文物之盛大學禮貌之嚴玆之歸也尙益加切磋琢磨使其學之充者益充才之贍者益贍異時京闈之捷猶可奏也詘前信後理之必然者吾用是知科目豈終能爲子遺哉科目豈終能爲子遺哉某尙勉諸

○送王文淵歸長汀序

王君淮文淵家閩之長汀先大夫領永樂丁酉鄕薦累官山右左布政使所至政聲落落響人耳先父官汀郡時每爲人語汀之諸縉紳有聲者必首及布政公云文淵幼承庭訓比長曳藍皂郡庠究禮經甚習去年秋歌鹿鳴來會試春闈登乙榜第懇辭終業大學無何循例歸寧汀之仕遊京師者徵予文以贈文淵之會試也予亦濫竿校文之末時考禮記經則侍讀劉佑之先生也故事取中正榜外每經復遴選三卷可頡頏正榜者存之以補遺闕名曰修捲比剝封劉先生所存三卷其一則文淵也予聞其名亟取而讀之詞典贍而理亦明粹經義論語尢佳第以南卷數盈法不得取予執捲與劉先生惜其奇於命者久之及予出院文淵來謁語及之文淵怡然無纖芥見諸顏面徐徐曰此淮學問之未至耳何命之足尢耶予喟然曰今之人於甲第乎一不意遂卽忿忿之心生甚則大言於人曰某劣於我也某等於我也然皆得第而我獨不與豈非主司之不明哉豈非主司之不公哉有能歸之命者鮮矣況望其能一責諸已哉若文淵者其志趣識見可謂蟬蛻流俗萬萬矣不可嘉尙也哉玆是之歸吾知其必求靜室遠塵囂慱觀古聖賢書省察體驗以擴其心胸以端其趨向以砥礪其名節如古之志士下帷而不窺園閉戶而屏俗客則自今抵家以迄重來之期殆餘千日矧古人謂士別三日當刮目相待耶來科南宮取士褒然居首列隆隆而有聲者未必非文淵其人也文淵其勉之

○贈婁侍禦督學南畿序

監察禦史廣信婁君謙克讓比用天官卿推選奉敕往督南畿學政命下之日縉紳士夫莫不曰宜烏虖克讓果何以得此於人哉蓋克讓以明經登進士第其爲人端謹廉介一言一行不肯少有苟且而文學之名又落落響人耳故其膺是命而輿論卽爲之翕然也克讓行有日鄕之仕於朝者相率爲詩歌以贈謁予文弁諸首予惟朝廷建學無非欲造就人才以資任用其才之云豈直工文詞必其蹈仁義履忠信而才行兼全斯可尙也考諸唐虞三代可見已粵自成周鄕舉裏選之法廢後世科目類以文章取士故學校中師之所以教弟子之所以學率以是爲務非夫大豪傑之士則於徳漫不知修故今天下非不能淬文鋒礪詞鍔之患所患者徳行未修耳南畿古揚州域多士之稱肇自往昔然其間曳藍皂者豈能盡以豪傑自期而立心制行不愧予前所云昔盧楊王駱四子當時皆負文學名裴行儉謂其器識不足不能遠到後卒如其言克讓往操進退鼓舞人才之任其毋以是四子待南畿士哉克讓予會試所取士也論人才不專於文而必本之行乃其素志予因序詩故申其說以告之少寓惓惓愛助之意云

○贈趙大參之任河南序

儀制郎中趙希成頃用吏部推選升河南布政司右參政行有日禮部四司舊同寅相率謁予文以贈希成與予同登進士第歷官主事員外郎中凡二十有二年蓋老成忠厚人物也去年秋予以菲才叨自翰林出佐禮部予之齒𨿽差有一日之長而希成髭鬢已無一二莖黑者故予每堂見希成心輒爲之不安然局於禮法無如之何玆聞其榮擢甚爲之喜文以贈行又奚宜辭竊惟忠厚近迂闊老成若遲鈍自古聖王用人終不以新進才辦易此者良以新進才辦之人慱其藝能炫其智術矜其誇詐自謂人莫已若一時所爲𨿽足以投時好取美官而沽虛名然其徳性之欠涵養操履之未堅固閱歷思慮之未廣闊詳審安能保其事皆盡善而果有利益人家國也哉若夫老成忠厚之士其涵養也深其徳性也堅其閱歷世故也多其思慮防範也周密而詳愼若人也用之廟堂則天下之人陰受其福置之方嶽則一方之人均被其惠此自古聖王用人所以終不以彼而易此也希成之在儀制其純謹之徳詳贍之才廉介之操卓卓有聞於時自大宗伯而下皆器重之故其久淹郎署也則人莫不爲之悒怏及其榮遷方嶽也卽人莫不以爲宜焉然則若希成不信矣乎老成忠厚人物也耶玆是之擢聖君賢宰意固有在矣噫宣九重之徳澤作一方之霖雨用不負朝廷超遷委任之重希成尙加勉諸予拭目以俟

○贈光祿卿艾君序

襄陽天下之要區也南極湖湘北控關洛東連漢沔西徹梁羊山川秀气鍾而爲人類多瑰偉豪雋之士其處也修名而砥行其出也邁烈而垂休夫豈偶然之故哉國朝光嶽之气旣完而詩書禮樂之所漸染作興者又至是以人才彬彬輩出而其間表表偉偉足以匹休前聞者又累有而人若今光祿寺卿艾君天錫其一也歟君襄陽宦族彥以明經與予同登庚辰進士拜監察禦史其爲人魁梧傑特遇事果於有爲而克風紀之持嘗奉命按巡浙江山西鋤彊暴植善良揚淸激濁風裁至今凜然旣而用天官卿推選擢光祿少卿撙節財費剗剔宿獘燁然有聲於時比者正卿員缺詔特補君於是諸同年謁予文以賀予惟士君子鍾山川淸淑之气而懷抱才藝於身大用之則大效小用之則小效無所往而不恢恢乎有餘地者譬諸水之停瀦積﹖﹖蓄汪洋彌漫一旦決而發之衝衍奔放一瀉千里其勢自有不可得而禦者君已爲禦史爲少卿皆卓著聲稱如此玆往宅正卿自易易無難矣何者少卿光祿佐職𨿽有負挾猶制於正未必能竟厥施今爲正事靡巨細粗精皆在乎掌握所患不爲耳方今聖天子以仁育萬方節用愛人徳意甚厚光祿所司者天下之財賦君其益體上之心而盡絜矩理財之道以充國用以蘇民困使職益以稱名益以著崇階峻秩益以遷擢而與襄陽之山川益增光出色此固同年求文致賀之深意也君尙■﹝日上﹝耳力﹞下﹞諸

○贈汪太守之任程蕃序

成化二十年乙巳夏六月皇上用天官卿推選擢兵科給事中內江汪藻文潔爲貴州程蕃府知府其同年嘗同爲庶吉士者各爲詩歌以贈行來求序於予維昔成化戊戌春內閣大臣洎天官卿奉詔拔二甲三甲進士人物俊偉學問優長者二十有八人攺庶吉士入翰林俾盡讀中祕書以益充擴其問學涵養其徳性增廣其才識用備他日緩急委任蓋精選也時予待罪翰林學士偕今詹事兼學士錢塘玉惟臣先生同被旨總教事二十八人而文潔其一也其器宇軒昂言論侃直爲文雄渾瓌奇襃然類其爲人予深喜之越三載聖天子以作養有成分授庶官而文潔拜兵科給事中紏論時政無所顧避人多稱之三載績最荷璽書贈封其父母無何遂擢今軄命下之日眾往賀之客有遠其地鄙其民而爲之■﹝角央﹞望者文潔顧而笑曰古人謂士不擇地而安之之謂忠方今四海一家紀極南北如適東西戶然程蕃貴州附郡何遠之有古人有信孚豚魚徳馴雉兔者程蕃之民習俗𨿽異而秉彛之心則同何鄙之有矧老母在堂今年七十有一藻違遠膝下幾十載矣亟欲謁告歸寧局於例而不敢欲因公務省視又無一事可假行者瞻彼白雲中心怏怏至廢寢食者亦累矣今之任得取便歸奉壽觴𨿽獲連城照乘之珍何足以諭予心之悅悻哉故藻自拜命以來夙夜惟以徳信不古人若而不足以化遠人有辜聖天子擢任之意是懼矧敢遠其地鄙其民而有毫髮■﹝角央﹞望之心哉予聞而擊節嘆曰若吾文潔其識見不卓卓乎賢於人也耶曩予與之道世事見其論議每如此心固竊賞之第以平居談論有餘一旦臨小利害輒變所云云者比比是未敢輕許之也耳其今日所言如此非識見卓卓然而漠不以利害動中者不能也不信乎其賢於人也耶玆往程蕃吾知其必能惇其信以結民心推其徳以化民俗於程蕃之治也何有噫成龔遂渤海之化來增秩贈金之榮子拭目以俟因序詩故並及之爲他日張本云

○三李同芳詩序

去劍江邑治一捨許有地曰花墻繇唐宋迄今垂七八百載而李氏世家焉李之先有封司空而廟食者有叔侄並七歲能文十五登髙第者有官至國子司業而著書立言者薦紳簪笏先後蟬聯爲一邑衣冠舊族首稱入國朝有曰能敬者號栢窓隱居樂道鏗然以詩鳴厥孫叔毅叔蘭世之其聲韻益振爲人所稱詩各若干什厥婣契太僕少卿黃君某見而羨之爲題其集曰三李同芳間屬予言序諸首簡予惟言之精華曰文而詩又文之精華者自風雅頌下至而爲騷爲賦爲五七言至唐律詩極矣然詩豈易作哉必夫人之克養其根而竢其實潤其膏而希其光如韓子所云而後可不然第修餙其詞鏗鏘其聲以模寫物象流連光景而不足以興焉觀焉羣焉怨焉厚人倫焉美風俗焉詩云乎哉然則詩之作信乎其不易矣昔唐取士以詩故詩莫盛於唐然其時外李杜諸君子以是名者僅僅數人而其詩之可傳者僅僅數十篇今李氏一門若祖若孫先後挺出而皆有聲於詩如此且連篇累牘之富如此可謂難得而信如太僕君之所嘉羨矣目以同芳奚過歟抑叔蘭作宰無錫有抱負有設施他日事功之建未易涯涘蓋又不特聲諸詩而且達諸政也予所望於叔蘭者徒詩耶徒詩耶因序也並及之

謝文莊公集卷三終

●謝文莊公集卷四

明翰林學士工部尙書贈太子少保文莊謝一夔著曾孫廷傑輯

記類

楡林儒學尊經閣記

南昌府進士題名記

太學記

重修滕王閣記

重修新建縣儒學記

魏縣重修縣治記

觀瀾書院記

○楡林儒學尊經閣記

楡林地臨西北極邊關陜巨鎭也朝廷嘗宿重兵守禦之成化壬辰都察院右副都禦史余公子俊奉命巡撫其地安內攘外曲盡其宜狄人畏服邊境久寧於是念行伍中子弟多秀俊者講武暇使之讀儒書益知尊君死長之義爲經久良策乃疏請建學如內郡上從之遂相城之西北隅得隙地一區方正亢爽擬建學於其上經營規畫具有成式優選俊秀子弟百餘人充生員聘舉人紀溫司教事工未及興而公攺巡撫陜西以去左僉都禦史丁君川往代之乃偕鎭守太監張君遐總戎署都督同知許君寧圖終厥事伐材鳩工創學捨文廟如制復以余貲卽明倫堂後爲閣凡髙深廣若干經始某歲某月某日月朔再易落成扁曰尊經今巡撫副都禦史楊公浩走書徵予文記之予因述所以名閣之意詔其諸士子曰若知所以名閣意乎夫閣之所藏若傳若史諸子百家不但乎經也而合之曰尊經者昭所重也蓋六經所載皆帝王致治之大綱大法與夫言行心術之微本之修身而身修本之齊家而家齊本之治國而國治本之平天下而天下平固非若他書所紀或制度文爲之末或古今事變之迹縱索之慱而考之詳亦不過足以資多聞富識見者故有益於身心家國天下而爲士君子尢所當先致力者宜莫如六經此閣之名所以有取也然經之所以重記問云乎哉在能身體而力行之也國朝科目以經術取士故士之有志進取者非不明經也迹其所行能不與經背馳者幾希卽兼通六經亦不過口耳記誦之末耳𨿽多亦奚爲哉諸士子逄此升平得以遊歌庠序而涵泳乎聖經要必持其毌自慢之心堅其必自得之志言焉而經行焉而經處則資之以善身出則資之以濟世死生以之患難以之夫如是斯無愧乎明經之名而於是閣之建爲不虛云

○南昌府進士題名記

南昌江右首郡地靈人傑稱自往昔矧荷國朝列聖涵濡化育之久而文獻益盛於前故士之挾經術登進士者背項相望屬者欽差鎭守太監劉君洎侍禦熊君■﹝日拆﹞相繼按治江右偕二司諸君議曰南昌諸進士𨿽已題名太學石矣然鄕郡後進多未之見無以起其仰止之心乃求一郡八邑自洪武開科以迄於今凡若干科進若干人悉刻其姓名於石且虛其下以俟來者石立於南昌郡庠明倫堂之東序於是右方伯予同年陳君文耀謂不可無文以垂不朽乃介二守夏繼先徵記於予竊惟朝廷取士類非一途而莫重於進士故士君子之所以自期與凡所以期望人者亦莫重於進士蓋朝廷簡民間俊秀育之學宮三年大比所司合郡邑所育之士三試之而務嚴審焉拔其尢者恆廿之一貢諸禮部明年春禮部合諸藩司所貢之士又三試之而加嚴審焉拔其尢者亦二十之一名聞天子臨軒親策之第一甲賜進士及第第二甲賜進士出身第三甲賜同進士出身賜恩榮宴於禮部命股肱大臣主其席明日

賜狀元銀帶朝服冠履及諸進士寶鏹又明日狀元率諸進士上表謝上禦正殿受之命工部於國子監立石題名故事公侯伯襲爵上表上受之亦第於奉天門惟受諸進士謝表則禦正殿蓋崇重之意也夫上之人所以崇重進士如此士之得策名進士者其所以自待當何如哉今玆刻石鄕郡後進觀之者固將詢名責實歷指而稱之曰某憂國忘家者某惠澤及民者某潔已不污者某光月俊偉建立事功磊磊落落足以匹休古人者於是相與低徊羨慕以爲吾南昌先進人物而思有以繼美之其不然者則人指其名而詆之曰某依阿保祿位者某蠹政殃民者某昏墨縱恣以取敗者某陰邪險譎而爲淸議所不容者於是相與譏誹誚詈謂是亦出自科目以爲吾南昌之玷噫後之視今亦猶今之視昔凡登名玆石者尙亦知所懼矣夫尙亦知所勉矣夫

○太學記

昔我太宗皇帝欲以文徳綏太平嘗謂教化之原賢士所關故於徙都燕京之初卽建太學於城北厥土燥剛厥位面陽周以大道繚以垣墻而凡聖廟之規模六館之制度與夫內外上捨之數生師庖廩之次咸仿南畿之舊而宏麗敞豁迄今殆百年天子得享文明之盛厥惟自哉乃者皇上在位之十四年勵精圖治尢以文教得人爲心大懼國學圯壞而人才隨以放失乃廷敕有司若曰太學教育之自也歲久不修朕深以廢舊爲懼爾工部其具木石兵部其量兵夫制度規模咸無攺其初爾內臣某其董葺之於是羣所司承命惟謹以是歲三月壬申起事以六月己未告成史館小臣一夔僣記其事於石竊惟三代之學與國運相始終考諸經可見也自玆以下若漢明帝唐太宗諸君有志於學校矣然皆一再傳而遂廢惟我國朝太宗皇帝創之於前今皇帝修之於後其所以振作文風丕養士類千載一日爾諸士子幸際於鳶飛魚躍之下尙當思祖宗所以創造之勤朝廷作養之心重自刮劘於以挽斯文於三代陋政教於漢唐可也若乃隨羣而居逐隊而遊幸竊祿爲已謀非獨爲太學之羞抑亦爲國家之憂謹記

○重修滕王閣記

滕王閣故臨江渚歲久圯廢遺址淪諸江流景泰間巡撫僉都禦史韓公永熙卽其東岸構危樓取韓昌黎記語扁曰西江第一樓無何復圮成化乙酉少司空莆易翁公世資出爲江西左布政使見而慨之銳意以作新爲巳任而三司諸僚寀亦相與恊心贊成焉其規模益大蓋易舊制爲閣髙四尋廣倍之深踰於髙尋有二尺四周繚以回廊人於是復稱之曰滕王閣而公亦樂從人言無所攺云閣前構堂髙廣半之堂左右庖湢之所咸備閣後復創觀宇以居習老子教之醇謹者數人俾供灑掃役工甫訖功而公奉敕進右副都禦史巡撫山東濱行巡按禦史閔君珪洎三司諸君餞飲於閣酒半僉作而請曰昔唐閻都督王禦史中丞宴賓從於此而王勃韓愈實爲之序記迨今傳誦赫赫若前日事公新是閣未幾而膺是寵擢珪等又得飲餞於此亦一時盛事也無文記之不可閔君遂屬予爲記時予方促裝還朝未有以復也比者三司諸君復走書申前請予以滕王閣之瑰偉壯麗天下共聞而其景物觀遊之美在昔三王韓子以洎我朝諸名公撰述詳矣一夔復何容喙辭益堅而其請益至乃爲之言曰古人建國必築臺以察災祥時觀遊節勞佚閣之建卽其遺意也豈眞誇崇髙侈富麗爲宴樂計哉諸君政治之暇相與登臨此閣憑髙望遠而湖山數千里地宛在目睫間能不悠然而動遐思如曰聖天子髙位重祿以寵吾儕今日大江以西宜民之利寧無未興者乎而其蠹民之獘寧無未剔者乎學政寧無未舉者乎風俗寧無未美者乎獄訟寧無未淸而姦貪寧無未戢者乎饑寒疾苦寧無未周鰥寡孤獨以及閭裏行伍愁嘆之聲寧無未蘇息者乎於是歸而同寅恊恭益思所以處之則是閣之登實足以發舒諸君之精神而興起其憂國憂民之美意𨿽數宴遊其間非過也乃若略政務以侈觀借壺觴以餙喜惟務巳樂遑卹民憂諸君必有大不屑於是者翁公所以重建閣之意其在是乎其在是乎閣建於成化四年五月訖工於是年十月公之擢在訖工之明年六月也

○重修新建縣儒學記

新建縣學在縣治東南歲久廢圯前巡按禦史兪君盡沃君頖洎憲長陳君煒等相繼作興其大成殿兩廡戟門欞星門泮池及明倫堂兩齋次第構治而未底完美且學故址淺隘貯賜書之樓密邇堂後師生之舍雜處今巡按禦史﹖君正行學周覽嘅嘆以爲非所宜然乃銳意開拓增修於是

欽差鎭守太監劉公巡視侍郎金公洎藩臬二司鹹恊心營度節費積嬴於學後市地築卑平窪髙爽與學基等遷樓於其上樓前翊以廂房樓後列校官長二廨捨堂左右作屋若干楹以達兩齋使諸生便於升講泮池北建泮宮坊學東西峙兩坊牌東曰儲賢西曰育英其諸饌堂卑陋者新之號房弗給者增之庾庫泡湢之所欹腐者易之垣墻頺塌者築之街衢凹凸者平之其爲材也必良磚甓也必堅石礎也必固檐角翚飛圬鏝炳煥自是妥事有儀肄業有所供億有備基址深邃而方正規模恢廓而雄偉視舊殆什伯焉知府張侯翥謂是役不可無文以昭示久遠乃囑教諭翁端訓導黃萬碩具事之顚末走書徵記於予拜手稽首言曰朝廷之設學校無非欲造就人才以備用其才之云豈直工文詞其必有以明乎聖人之道而徳行之足稱也己蓋聖人之道本諸心而著於書若易書詩春秋禮記學庸語孟諸書皆聖道之所由寓也本之修身而身修本之齊家而家齊本之治國而國治本之平天下而天下平書之功用其大如此今之學者非不讀也然不過誇記問之富文詞之工以捷科目媒利祿而已迹其所行能不﹖﹖炙盭乎聖人之道者幾希而人也文如班馬亦藝焉耳於身於家於國於天下也了無所益求才而得是人焉豈徒二三子之羞抑爲國者憂李旴江之訓具在吾黨士子遊歌於斯者無寧蹈是哉夫讀其書必思明其道使蘊之於身心則粹然徳行之可嘉發之於文章則仁義之言藹如由是出膺世用上而黼黻皇猷以澤天下次而修政立事以惠一方又次而談道藝以淑後進隨所任大小以竭其力著其效設有不幸亦當仗節死義以植綱常爲世道重夫如是斯足以稱人才之名而不負朝廷建學之盛心與諸君今日修學之美意矣敢以是爲諸士子告亦因以自勵焉

○魏縣重修縣治記

魏大名壯邑也邑治故臨洹水國初攺建五姓店歲久頺圮成化七年賀侯霜以己丑進士來令是邑丞簿而下咸請徹新之侯曰豈惟是哉倉廩之傾廢驛傳之陋隘城垣之闕鐘樓是皆所當急者顧歲歉民艱工役一興民不勝憊矧予視篆之初政化未洽於人而遽興是役民其謂予何僉曰然明年旱澇尢甚侯朝夕焦勞賑卹不遑他務比三載政通人和時稔歲登於是撙節百費及捐俸金以倡寮寀及邑之義民得錢若干緡鳩工市材先倉廩次驛傳次城樓不半載工咸訖功乃以餘資構公堂扁曰牧愛堂之右爲幕廳堂之前立戒石堂之後復創退思堂左右建廊屋爲庖庫所縣治煥然一新經始於成化某年某月某日落成於是年某月某日畢工而侯用吏部推選擢理刑都察院介行老穉遮道至擁車不能行久之乃畱君靴懸之縣門以系思於是縣丞白玉輩謂侯之政足以得民心而是創構不可無文以垂不朽乃走書介邑人都水郎中劉廷臣求予記刻之石予惟令長一邑之政利所當興獘所當革廢墜所當修舉無非其所當爲第施措之間貴不失緩急之序耳今之爲令者或才力所限往往置一切傾廢於度外而不敢爲其力足以修廢墜者則又務極奢靡以侈觀而於民隱略不加卹是二人者之所失𨿽有大小之殊其不能盡子民之道而有愧於厥職則一也賀侯之令魏也方民之厄於水旱也則孜孜拯卹使免凍餒轉徙之苦及民之獲休息也則舉諸廢墜而次第創修之是可謂知緩急之序而施措之不失其先後者矣此其所以政成名立啟民心去後之思而膺是內臺寵擢之命非幸也宜也後之居此者尙當思侯創修之功而時葺之思侯名堂之義而繹思之以益盡父母斯民之道庶幾乎不隳前功而魏之民將蒙慶澤於無窮矣失

○觀瀾書院記

去漳城東一捨許實龍溪縣之十一都故有平林書院宋季鄕儒蔡南溪所創也書院前建先聖孔子廟貌鄕之業儒術者朔望集拜庾下爲文會歲久漸廢國朝洪武乙巳監察禦史廬陵陳公仲述按巡至漳鄕人鄭君深道時爲寧波教授家居白之公躬詣其所爲之相度鼎建作文以紀其實歲乙卯詔革淫祠鄭君復白於郡邑遷鄕之南城其地形再倍平林易書院扁曰觀瀾增塑四配侍坐像及文公朱子像於其側每歲春秋仲月次丁日鄕之仕而致政及耆儒韋布之士行釋菜禮畢卽書院飲餕仿鄕飲禮講讀律誥經書使人知所畏慕誠一鄕盛事也比苦風雨勢就頺圯深道之孫潛遠以詩書訓於鄕者見之惻然累以爲言有司力屈於所政而不暇顧此遂謀鄕社裏儒十數人各捐俸資欲爲興廢舉則以費侈力綿莫敢輕議已而憲副廣右馮君士彥行郡抵漳時戶部主事林晉卿守制於家喜馮君進同年乃俾潛遠率眾往白其事君慨然措置白金五十兩檄江東驛丞錢偕潛遠輩鳩工伐材徹其舊而新之首爲正祠三間略仿文廟之制髙二丈有奇深廣三丈有六尺祠前爲左右從廊廊前爲門屋亦三間髙深視祠殺三之一外有綽楔漳衛指揮同知汪斌復立華表石桂及碑石以相之凡此皆仍舊貫而規模廣大則視昔不侔矣書院在祠之東塑文公像於其中前爲屋三間有司歲徭一人以供灑掃經始於某年某月某日落成於某年某月某日工旣訖功潛遠等以書院旣廢復興乃具本末貽書晉卿求予文刻之石以詔後學予惟聖人之道本於心而著於書學之者要當慱問彊記自倫理之大以至於事物之微皆精察力行本之以修身推之以齊家以治國以平天下斯爲善讀書者今之人口非不呫嗶也然迹其身之所行能不﹖﹖炙盭者幾希則所讀者誠所謂聖賢之糟粕耳子諸生遊歌於是尙當深戒乎此務使口所讀者無不體之於身窮達以之死生以之吉凶禍福以之斯於良監司洎諸先輩創復書院之心爲無負也其或假是爲科第計爲利祿謀而於身於國於天下漢無所益大非予之所望於子諸生也尙愼勉諸

謝文莊公集卷四終

●謝文莊公集卷五

明翰林學士工部尙書贈太子少保文莊謝一夔著曾孫廷傑輯

雜著

題同年翰墨

題尹氏易解文集序

跋中正堂捲

跋萬坊十景詩

尹氏三子字說

贈兵部尙書兼大理卿程公傳

贈大理寺丞鍾公同遺像贊

侍講學士李先生遺像贊

○題同年翰墨

右手柬五十二幅皆同年諸君寄文選郎中天臺黃世顯者也契闊之懷頌禱之忱規勉期望之意藹然溢於詞翰世顯匯次成捲間持示予求題予受而讀之作者凡四十人皆列官中外其間有以文學鳴者有以政事稱者有以廉正聞者有剛介特立而守法不阿者有卓犖不羈可任大事者有徳量淵弘爲時所重者其爲人皆信哉一時之豪俊也予嘗憶昔英宗睿皇帝臨禦之四年歲在庚辰廷試進士一百五十有四人而一夔忝與首選迄今二十年具官詞垣未能少竭涓埃之報而■﹝日拆﹞湖之龍去已遠此所以朝夕感愧而寢食不安者也今幸諸君向用於時而僉克蜚英騰茂如此將使後之人稱是科最爲得人如唐昌黎子所云則予不亦與有光歟世顯公餘時一展玩其亦有槪於心也夫其亦有槪於心也夫

○題尹氏易解文集序

右宋尹莘老進可二先生易解文集序各一通胡忠簡文信國二公所撰也莘老取進士四十年而官止吳興倅進可教授其徒多躋膴仕乃獨老於呫嗶故二公序深致意於是且一則稱之曰不怨天尢人君子人乎哉一則稱之曰慱故之君子也夫二公忠節冠古今於世人未嘗輕許可顧於二先生極口稱許之如此則其賢不待觀諸著述可知矣先生裔孫監察禦史性之出示求題惟昔杞宋文獻不足而夏商帝王之盛猶無徵於後矧世之故家大族乎今觀二公序文之所稱述則尹之文獻信乎其足徵也已故爲書數語歸之尹氏子孫其世守之惟謹

○跋中正堂捲

中正堂者吾長兄貴端別號也右詩文若干篇什則先君子仕汀郡時爲之求之者也兄先伯明窓八隱翁主器先先君子二年生今七十有七一夔聞之諸父兄先君子髫齡時與兄力家務心同志合分𨿽叔侄而情實不同胞異也兄爲人慷慨有膽略工吟詠善譚論其所存處務求合乎中正之道而不偏倚之狥用是人咸以中正先生目之而不名兄遂因之以自號云一夔恆記年弱冠先君子爲兄作是中正堂捲凡知名士有至汀者輒具小簡俾持走謁題詠迄今近二紀矣不幸先君子捐館捨亦十五六年矣嗚呼痛哉乃庚辰春一夔荷先人餘慶忝魁黃甲具官翰林兄增卷首紙二幅捲尾紙一幅走書語一夔曰朝廷人才之叢聚文章之淵藪固非汀郡遐陬僻壤者比願求有以續之而卷末則欲一夔亦有所記述一夔撫捲慨先君子手澤猶存泫然淚下及展玩諸君子之作讀不數行想念先君子昔日筆簡授一夔與夫侍膝下目覩披閱收裹往事宛然若先君子在眉睫間中心痛楚忽不自覺涕淚之迸流而不能巳已也每一展玩輒哀痛如是𨿽欲讀諸君子之作且嗚咽不能成句矧又能匠鄙意而有所記述乎以故因循至今凡三易寒暑竟不能成一字以復致厪教帖至於再至於三乃不獲已求諸學士先生及二三僚契佳什書於卷首所增之紙而一夔謹跋之卷末用記歲月若夫中正之義與夫持守之功則諸作論議題詠已詳而吾兄知而行之稔矣一夔晚生末學又奚庸贅爲

○跋萬坊十景詩

右萬坊十景詩一帙乃縉紳士夫爲懷慶節推萬君邦泰作也君世家吾新邑萬坊其所居地名也環萬坊前後左右多佳山水可以遊可以牧可以尋芳拾翠可以登髙望遠可以挹淸風招明月暢適乎襟懷蕩滌乎塵垢君家食時當好天良日讀書少暇輒偕一二知已逍遙徜徉於其間窮日而不知歸其心蓋甚樂乎是也旣而君領鄕薦登大學拜今官跋踄仕途者餘一紀矣南望故鄕之山林泉石思一憩遊於其間有不可得乃卽其景之勝者析而爲十徵諸君子詩以揄揚之公退展玩諷誦恍然十景之叢列目前而忽不覺身之羈宦數千里外也屬者君以九載秩滿來京間出示予請言以跋之予覽旣喟然嘆曰景不自勝因人而勝古有是言也予家去萬坊財三捨許萬坊山水之勝豈至今日始然然前此予猶無所聞乃今諸朝紳以君故亦得聞而詠歌之古人之言不信然乎哉抑予於是又有感焉士君子懷抱才器或隱遁於遐荒或沈欝於下位含光匿彩人孰得而知之一旦受薦揚於知已由是陟華踐要得以發揚乎事業建立乎功庸使海內之士莫不慕芳名而仰餘光者何以異於是因並及之

○尹氏三子字說

楚雄太守吉水尹君嗣昭間過予言某三子直明戒先侍讀府君嘗字直曰無隱明曰無疑戒曰無將顧其義久未有發之者先生三子執丈也幸重有以教之俾朝夕顧諟以求歸諸君子以無忝祖訓予昔受業侍讀先生與太守君交莫逆義不容以蕪陋辭乃爲之言曰人惟不直斯矯餙掩護惟恐人知之是故有隱如直矣則所存所發正大光明自無毫髮不可舉以示人者奚隱爲人惟不明斯理欲雜是非混是故有疑如明矣則理也自是欲也自非方寸間無纖芥之可眩惑奚疑爲人惟不戒斯微以漸著小以漸大是故有將如戒矣則凡私情妄念乍萌焉卽潛遏之奚將爲先生所以制字而責望於三子者意蓋如此然直固無隱而豈貿貿焉所謂徑情直行無所顧慮哉要必惟理之順絕無私曲可也直乎其益致所以存養省察使心胸洞無私曲矣乎明固無疑而豈察察焉若所謂窺見淵魚哉要必究物理於毫釐審事幾於杪忽可也明乎其益致所以切磋琢磨使心胸瑩無扞格矣乎人之當戒固在無將也而豈懵懵焉鹵莾滅裂者所能哉要必密其心細其功焉可也戒乎其益致所以防微杜漸使心胸蕩無榛棘矣乎凡此非予之私言實聖賢之明訓先生訓字之深意也抑予於是又有感焉曩予見先生之誨來學必先勉之以立心制行而後文藝焉及今觀其字三子者何莫非是噫先生所以訓弟子所以訓子孫固無異道矣哉昔郢相貽書燕相誤書舉燭二字燕相推其說猶足以治國予於三子字義先生深意𨿽不能悉要之不至如郢書之誤也三子脫能三復於是而思盡其意則所以無忝祖訓所以得歸君子不在是哉不在是哉三子勉之作三子字說

○贈兵部尙書兼大理卿程公傳

程之先系出髙陽重黎周有伯符者食采於程因邑爲氏東晉時元譚守新安有惠政秩滿當代民遮道畱遂卜築焉元譚十三傳至靈洗仕陳贈開府儀同三司謚忠壯土人廟祀之忠壯二十二子散處徽之諸邑蔚爲巨族五世孫有大辦者北徙中山慱野至宋太師簡公琳其族益大當南渡時復還居徽之休寧公卽簡之裔髙祖文貴仕元爲內正司贊儀署提領曾祖社侍儀司承奉班都知祖吉輔國朝洪武初賜號耆宿考社壽贈亞中大夫太僕寺卿公諱晟字士明性朗決器宏邃孝友謙謹根於天性童穉時亞中君坐累謫戍沁州公卽母夫人汪氏隨行比徙衛輝再徙河間艱儉備嘗而服勞無倦旣定居河間乃極力營家務凡所以事二親者孝養兼至大得其歡心汪夫人遘奇疾公悴外棘中調藥食必親夜則稽顙北辰祈以身代者二十載如一日汪夫人一旦疾瘳人咸以爲孝感所致弟一人昱公待之極友愛凡產業膏腴便利者惟所欲輒﹖之昱卒撫教婚嫁其孤子女無異已出人有急赴之隨力所及悉心賙助𨿽數不厭一切患害漠不以介於懷故正人君子皆重其爲人而樂與之交嘗以事之京師途遇二人與之偕比近城二人者忽顧而謂曰我等本盜也連日偵公言動皆長者故弗忍肆害語旣別去其素行足感動人者類如此公長子信生有偉質公嘗指以語所親曰吾家本江南仕族今不幸播遷至此昌吾宗者其在玆胤乎因遣曳藍皂邑庠旦暮躬督責之弗姑息狥信亦克自奮勵領正統壬戍進士第擢吏科給事中公每遺書勉其淸愼而時鬻園產以助不給卒年五十又七信歷吏科左給事中遷山東四川參政入爲太僕寺卿轉僉都禦史升刑部右侍郎進兵部尙書兼大理公以信貴累贈資政大夫兼兩秩如其子次佲累軍功官瀋衛中屯指揮僉事孫男五長敏政領天順壬午京闈書經魁登成化丙戌進士及第官翰林編修侍講升左春坊左諭徳次敏徳敏行敏中皆儒雅克世其業贊曰漢萬石君奮見稱於史者特馴行孝謹耳未嘗有他文學異能公之素行實邁之然萬石君壽躋耄耋而貴爲九卿公固不得沾一命且年不及下壽而卒何耶傳曰天地之報施善人不於其身則於其子孫觀公之冢胤尙書公剛正忠亮爲時名臣諸孫若敏政又進職宮僚後今建立將軒天地炳史冊而蟬聯不乏然則公之食報於天視萬石君何歉哉

○贈大理寺丞鍾公同遺像贊

此前監察禦史贈大理寺寺丞吉丰鍾公遺像也嗚呼其稟也直而剛其履也端而方學之成蚤榮登乎春榜職之盡每肅厲乎秋霜抗疏匡時惟欲正萬邦之根本赤心報國奚暇計一身之存亡若公而人取義成仁固已全臣子之大節而褒忠勵俗是宜荷聖主之寵光也

○侍講學士李先生遺像贊

此吾同年翰林侍講學士長寧李貫道先生遺像也先生蚤以禮經領正統丁卯鄕薦登天順庚辰一甲進士第二人入翰林爲編修爲侍講以至今官其爲人孝友謙恭本乎天性蓋純篤君子人也柰何天不假之以年五十又五而卒先生形體𨿽羸弱而神气甚淸爽是像作於屬纊之後故未能悉得其眞也予交先生二十年而辱知愛甚深不料先生一旦棄我而去載觀遺像爲之泫然乃收淚撮其生平踐履之槪而作贊曰臒然其形溫然其气其立心也忠厚坦夷其待人也謙恭仁恕蚤篤志以事簡編遂唾手而登甲第纂修史館聿彰勤愼之名考較文場累著公明之譽何學士之遷未幾而修文之徵已至年未及乎下壽官未展乎素志此予所以覩遺像之若存不能不爲之咨嗟殞涕也

謝文莊公集卷五終

●謝文莊公集卷六

明翰林學士工部尙書贈太子少保文莊謝一夔著曾孫廷傑輯

詩類

介軒

菁源耕樂

送訓導曾謹之泗州

送王府尹致仕

騘馬行春

贈張瀧崖兼寄羅一峯

題墨竹

金太子允恭林檎圖

題羣鳥

懶拙

汀州道中宿楊氏田舍

汀州塔下寺

又寧化寺

送憲副周宗榮之陜西

題山水圖爲劉上捨作

雙仙爲王侍郎題

題畵爲陳太守本深

鰲溪歸樂

西溪奇樹

春莊

梅坡

送李令致政還興國

風木軒爲南昌太守任肅

怡怡堂

淸白軒

畱耕

送修撰吳原慱歸省

送侄用圭任胥江巡檢

藻軒爲吳錦衣

送李文偉太守之湖州

送某侍禦之蜀

己亥淸明陪祀皇陵

送沈教諭之山西考試

送錢萼飛歸吉水

送吳方伯致仕

朴齋

送謝畚歸建寧

送祁郎中致和使朝鮮

送謝同知之常州

寓庵

贈伍太守之任

醉軒

挽陳士賢年兄尊甫先生

呂梁觀瀾送張副郎

送曾侍郎致仕

送鄧行健之廣東僉事

送丁編修漙還華亭

松軒

市隱

友梅

壽王處士

城東別墅

題茂叔觀蓮

畫鶴

送尹太守之楚雄

送彭司訓之常州

送劉叔溫先生

送王太守之汀州

送汪郡判之福州

送韓宗魯之任深州

○介軒

羲農去巳遠淳風散澆漓世人競柔媚彊笑甘嚅唲和光混流俗古道誰復趨有美老彭裔侃侃堅自持毅然介如石安能事脂韋如彼周行道坦坦無他岐靈臺旣澄澈四體常舒怡嗤彼側媚者擾擾徒何爲

○菁源耕樂

桑林春雨霽布谷交飛鳴曉起事東作舉趾原上耕芃芃禾黍秀倏見秋已成我場誰旣築我倉亦旣盈租稅且輸畢濁酒聊自傾優遊天壤內酣歌樂太平

○送訓導曾謹之泗州

淮海西南是泗州淸時振鐸喜君遊傳經有客師劉向抗疏無人薦馬周驛路霜寒楓葉晚泮宮風冷桂花秋少年莫嘆儒冠悞進學宜從分內求

○送王府尹致仕

十年京兆播聲華引老東歸托興賖辭闕又沾新雨露望鄕遙指舊煙霞壯人行色村村柳滿眼春光處處花淸暇好尋沂水樂故廬元近仲尼家

○騘馬行春

春臺熙熙春風和私門桃李蔓薜蘿豺狼當道狐貍多觀者屏息誰敢訶忽聽路人盡驚喜報道繡衣騘馬至騘馬來何許天閒十二龍媒所殿前分遣巡一方徧歷畏途嘗險阻驄馬向何去直到陰崖盡頭處卻恐貧民不見春爬搔痛癢慰辛苦馬行東馬頭羅拜皆疲癃平反疑獄知多少筆底造化天無功馬行西五更帶月初聞雞一鞭斥逐駑駘去小兒拍手歡聲齊馬行南觀風問俗時停驂淸河不遂二天願昌邑應無莫夜參馬行北昂藏鐵面飛霜雪先聲到處欲埋輪赴愬遠來多臥轍驄馬行驄馬行行春不是逞光榮要令物物盡得所來往春郊不敢停返轡歸來見天子彤墀奏對天顏喜安得處處巡行皆似君坐令四海同在春風裏

○贈張瀧崖兼寄羅一峯

君不見濂溪之水非巨川周子講道名遂傳又不見雲谷小山得朱子芳名燁燁垂靑史一峯先生玉堂仙蚤魁廷對聲隆然只今授徒金牛洞金牛洞與瀧崖連瀧崖老翁畱侯裔平生重義輕財利贍學曾措百里田延師不惜千金費束裝來觀上國光請輸名馬資邊疆重瞳覽奏心愉悅詔令冠帶增輝煌昨來別我故鄕去南望文江渺煙樹曲簞峯髙鴈陣寒龍閨月落鍾聲曙寄言一峯舊知音周朱道學宜專心景不自顯因人顯勿使金牛竟陸沈

○題墨竹

東吳有客善寫竹意態淸貞貌如玉妙筆能參造化機聿見新颷起寒綠半窓風雨連晴陰靜聽蕭蕭疑有聲纖枝瘦葉人易識虛心直節誰能明空蒙煙霧森晝晦知君見此精神會林壑忘形共結盟天寒歲暮長相對

○金太子允恭林檎圖

太平宏開端本堂黃簾綠幕春晝長宮辰講罷有淸暇丹靑點綴分毫茫須臾寫出文林果荷葉盤乘兩三顆淺綠波涵翡翠搖輕紅霧濕臙脂墮人間回首幾百年昔時臺榭飛寒煙豪華富貴不復見空遺圖畵仍流傳

○題羣鳥

江南二月春光好到處園林勝瓊島緋桃幾樹燦明霞綠竹數竿拂晴昊幽禽對對何處來飛鳴飲啄閒徘徊蹔向林間結朋友終期天際朝蓬萊林郎畵史鳴當世揮毫幻出天然趣我時一見爲品題絞綃滿幅江南意

○懶拙

舉世事勞巧君胡懶以拙懶非耽晏安拙豈眞戇劣所懶曰利名所拙曰奔謁閉戶讀古書開窓看明月醉撫琴一張行歌詩數闋萬慮總棄捐機事自斷絕夷猶終日間滿腔春拍塞勞巧者何爲心碎力徒竭安能如此閒空自嘆涸轍

○汀州道中宿楊氏田舍

誰言村館景淒涼夜宿便驚逸興長微雨乍添藤簟冷好風時送稻花香泉流沈畔多淸響螢入窓間有耿光聽罷鄰雞促行李一天涼露濕衣裳

○汀州塔下寺

塔下重來二十秋長廊未步淚先流當年曾此奔喪去今日那堪衣錦遊雲樹悲風空颯颯夕陽流水自悠悠傍人嘖嘖誇榮耀誰識予心萬斛愁

○又寧化寺

珠林勝境梵王家冠蓋同遊日未斜碧殿窓寒龍聽法紺園霜霽鹿叨銜花香焚寶鼎隨靑藹樂奏鈞天隔彩霞卻憶先人曾駐節西風淚灑倍咨嗟

○送憲副周宗榮之陜西

二十年來執法官新持憲節出朝端三竿曉日辭龍衮一路寒霜肅豸冠臘盡薊門雲樹暮春回秦隴士民歡誰云司臬當嚴峻未必鷹鸇勝鳳鸞

○題山水圖爲劉上捨作

好山髙聳華千丈疊嶂層巒屹相向依稀五老接匡廬恍惚雲門連鴈蕩近濃遠淡半有無巑岏怪石迷苔蕪一灣流水湛淸碧四時雲气常模糊何人結屋山之麓盡日關門甘隱伏半點紅塵不到來抱膝長歌紫芝曲

○雙仙爲王侍郎題

我昔夢騎碧玉蚪騰雲駕霧八極遊蓬萊方丈暫憩息神仙境界眞淸幽玉爲樓喜插天起金碧煌煌間靑紫玻璃瑪瑙爛凝眸鐵笛銅簫沸盈耳珠簾髙掛珊瑚鉤紫芝瑤艸紛綢繆條風不驚亦不雨四時混沌無春秋中有二仙形體異赤腳蓬頭坐相對蟾蜍拋戲頂門中鐵拐橫拖蓑艸內口中吐气成虹霓遨遊三界捷如飛乘風直上九天去瞬息已到白玉之丹墀玉皇一見重撫手傳宣天上未曾有贈以九返九轉之金丹飲以長生不老之玄酒二仙朝罷卻歸來邀予同看碧桃開予言世豈有此物武帝信之眞癡呆二仙顧我呵呵笑笑我迂疏兼執拗我亦笑渠大猖狂覺來明月當窓照若人貌出二仙容揮灑筆法殊精工冬官亞卿三槐裔寶之眞與璠玙同■﹝玄曷﹞持索我爲題品細觀恍若夢中景爲作長歌歌渺茫昔人荒唐之說宜深省

○題畵爲陳太守本深

靑山一帶云漠漠天外崢嶸聳崖崿平坡漂渺接郊原遠樹陰森倚林壑誅茅結屋兩三間翠屏相對心長閒疏籬曲徑頗幽辟小橋流水鳴潺湲神仙地位何蕭爽玉筍瑤琴露仙掌騷人閉戶恣哦吟野客攜笻自來往乃知畵者天機精經營位置須臾成飛湍怪石胸次出孤峯絕岸毫端生恍如匡廬連五老又似淸原白鷺好人間此景如可求吾將觧綬歸來早

○鰲溪歸樂

未及稀年蚤掛冠急流湧退似君難數莖發爲憂民白一寸心緣報國丹錦誥便蕃褒政善芳名藉甚著朝端鰲溪溪上多幽趣明月淸風取次看

○西溪奇樹

結屋修藏傍智溪石州奇樹拂云齊淸陰滿地秋先到黛色參天曉欲迷蟬抱枯枝霜後咽鶴尋直幹月中棲投閒自得閒中樂柱杖哦詩爲品題

○春莊

坦坦春莊一望賖而翁卜築遠紛華田連阡陌惟栽黍水滿池塘亂奏蛙酒熟每邀鄰叟飲詩成常向野人誇笑他名利奔趨客馬足車塵良可嗟

○梅坡

爲愛梅花鐵石心小坡種得已成林幾回夢繞羅浮月一曲琴彈太古音素質恥隨桃李艷孤標寧懼雪霜侵謾誇金鼎調羹事且共西湖處士吟

○送李令致政還興國

未老翩然命駕歸鄕情遙逐白雲飛天香兩袖辭丹闕煙樹千重隔翠微戇水秋髙蒓菜美瀲江春暖鱠魚肥葛巾野服多閒趣何羨黃金帶一圍

○風木軒爲南昌太守任肅

祿養親不逮孝子寧無情悲風颯然至蕭騷庭樹聲感玆思返哺慽慽哀慕並深恩未能報此恨何由平傷心不忍聽涕淚沾長纓

○怡怡堂

故家文獻存閭巷聳喬木前人揚休光後嗣播淸馥樂有賢弟昆天倫恩愛篤堅剛麗水金溫潤昆山玉鳳雛自飄翩龍駒恣馳逐越中見兩何洛下羨二陸友弟亢宗盟光華耀邦族醉後奏塤箎閒餘親簡牘孔懷義不忘旣翕詩常讀峩峩峙崇閥渠渠建夏屋歡然一室中和气兆景福

○淸白軒

關西演慶源淸白傳家世樂有賢子孫繩繩遠相繼讀書師聖賢開口談道義出宰擅英猷牛刀煩小試淸苦冰蘗聲雅淡韮﹖氶塩味藹如春陽溫肅若秋霜厲一軒公退余翛然忘世慮願言愼厥終餘光照來裔

○畱耕

世人遺子孫孰不曰田地尺累並寸積朝營復夕計曾不一再傳歘然皆棄置何如此一心操存卽本是方寸地𨿽少充拓何有際傳諸子孫子耕之有餘利若人達斯理名堂寓深意惡小不枉爲義小罔敢棄五福萃厥躬一鄕稱善士願言愼始終餘慶被來裔

○送修撰吳原慱歸省

驅車出東郭涼飆振淸秋臨岐作別筵滿泛黃金甌憶昔擢大魁髙步登瀛州盡讀中祕書文光貫斗牛故鄕渺何許白雲天際浮椿萱鎭常茂褒封恩寵優乞歸賜兪允去去不可畱拜舞祝眉壽此樂孰與儔常懷浩蕩恩矢心當報酬上林花似錦翹首同遨遊

○送侄用圭任胥江巡檢

阿咸名瓚用圭字梧竹丰姿敻淸致詩書法律多指明卜筮陰陽探肯綮驅馳仕路廿餘年奉公守法心彌堅淸談肯學王夷甫仗義嘗懷魯仲連■﹝玄曷﹞因需選朝金闕聚首官居幾經月榮除結綬赴胥江作別其如情惻惻維時佳節正端陽菖蒲泛酒玉生香驪歌載道催行急萬里之官驛路長此時況值還家便白髮嚴親喜康健升堂拜跪祝期頤錦服斑衣影相炫要知王事當奔馳庭闈勿久耽歡娛聞道梅關須早度莫待秋深黃葉飛胥江自昔稱殷庶比值兵戈亦憔悴巡司之職在安民弭盜戢姦乃其最爲官何必論崇卑但求職稱斯爲奇孔子嘗爲乘田與委吏亦曰會計當而牛羊肥勉旃蚤暮宜戒飭勿縱暴貪事驕逸曰淸曰愼曰勤勞此是居官眞藥石吾宗先世多簪纓繼承戮力騰芳輝他日政成膺寵擢肆予亦與有光榮予言有盡情無已南海茫茫在何許丁寧北上多便鴻頻遣音書遠相慰

○藻軒爲吳錦衣

君不見當年金穀窮奢靡轉眼荒涼如敝屣又不見銅山昔日髙崔嵬祗今傾圮安在哉乃知萬事皆培塿惟有淸名可長久吳君知書更知兵蚤參戎攻蜚英聲節操凜如雪霜厲襟懷湛若冰鑑淸誅茅結屋事幽討方沼淸淸密奇藻君時一見心相投揭以名軒昭酷好小軒締構材孔良蕭然四壁何所藏牙簽緗帙書千卷玉軫金徽琴一張軒前曲檻通芳徑碧梧翠竹紛相映客來命酒盡交歡興發豪吟﹖﹖﹖古﹖情性姓名久矣契宸衷錦衣折獄殊公忠幾多冤抑賴伸雪陰功獲福無終窮喬遷不次隆遭遇律已翛然若寒素顧予夙昔辱相知緬懷髙誼增長喟願君終始殫厥心勿令罅隙塵埃侵會看功業銘彛鼎嬴得芳名播古今

○送李文偉太守之湖州

射策同時捧徳音幾年腰帶已橫金喜君揚歷淸名著愧我優遊白髮侵襦袴好觀循吏傳韋弦當守古人箴湖中﹖貝﹖貝﹖有寬閒地多種甘棠存綠陰

○送某侍禦之蜀

蘭臺柱史秀風標驄馬南行萬里遙雷雨岷江流惠澤霜風巴國淨炎飆豺貍膽落愁玄豸燕雀棲卑怯皂鵰此去安民君有計疏封何必待歸朝

○己亥淸明陪祀皇陵★二律和楊維新學士韻☆

閟宮臺殿錦妝成陪祀追趍尙二更露滴瑤壇仙掌潤星聯紫極泰階平金鑪香爇蒼龍遶玉磬聲傳彩鳳鳴

四聖神從天陟降千官瞻拜肅寅淸

禮成禴祀出齋宮五夜驅馳馬首東玉勒雕鞍千騎盛烏紗黑帶百官同柳因向暖初抽綠花爲多寒未放紅最是貧民艱窘甚經邦爕理賴羣公

○送沈教諭之山西考試

英聲美譽重儒林校藝西遊愜眾心碧樹淸風行處息紅亭綠酒別時斟登山鑿石方逄玉入水披沙始見金過眼無迷日五色京華洗耳聽佳音

○送錢萼飛歸吉水

君家叔父久登瀛隨侍三年在帝京學道靑編窓下誦還鄕綠酒馬頭傾雪晴關塞猶聞鴈風暖郵亭未囀鶯握手臨岐那忍別陽關頻唱第三聲

○送吳方伯致仕

君恩深重許懸車雪鬢霜髯七十餘範蠡五湖知老矣陶潛三徑賦歸歟風髙碧漢揚修翮水滿滄溟縱巨魚江右甘棠今尙在陰陰綠徧未曾疏

○朴齋

伊人醇厚姿含靈蘊眞朴良金已陶鎔至寶不雕琢兢兢保帝彛翼翼修天爵言辭絕詖淫持履尢堅確恥彼服餙華甘此滋味薄景範企前修訓廸啟後學陶然天地間俯仰無愧怍樂矣忘歲年逍遙老林壑

○送謝畚歸建寧

陽和希郊圻時雨長芳艸遊子歸故鄕僕夫戒行早飲餞都城隅金樽恣傾倒匆匆惜別離戚戚傷懷抱官河一葦航風帆疾如掃蕭蕭匹馬嘶曉月關山道親知遠候迎相看顏色好願言謝塵俗气藏休幽討

○送祁郎中致和使朝鮮

聖皇盛徳符穹昊前星燁燁增輝耀皇儲茂建位靑宮誕告萬方頒紫詔朝鮮遠在遼陽東祁君奉使何英雄天詔曉銜辭紫禁星軺夕駕馳靑驄君家住在古南越蚤向彤墀同射策拜官粉署竭忠誠操凜冰霜聲赫赫祖筵盛設官道傍驪歌唱徹僕夫忙作別乍驚蓬島遠驅馳不憚關山長朝鮮到日人爭覩騶從祗迎紛滿路煌煌龍節藹祥煙隱隱霓旌捲輕霧麒麟作服金橫腰彷佛云軿下九霄北嶽風髙鵬翮健漢城日暖馬蹄嬌金函詔出雙龍禦玉笥衣頒宮錦麗遐方拜受盡傾心舞蹈嵩呼聲振地大張綺席欵王臣跽奏拜獻何殷勤訝皷險竿呈百戲豹胎熊掌羅兼珍歸來夜坐天使館豪吟字字皆冠冕鏗然音律諧宮商天上斗星應錯亂曉瞻雙闕心怦怦歸程寧肯遲遲行看取明春花似錦彤庭敷奏承恩榮

○送謝同知之常州

帝城三五元宵節鳳輦鰲山聳雙闕笙簫樂處時雍熙送君遠過城南陌君家住在山之西蚤年積學甘勤劬上師孔顏事鉆仰下揖晁董期追隨一朝鏖戰鄕闈畢名姓煌煌題第一滿腔豪气吐虹霓五色文章光桂籍春風累負上林遊成均進學殊優遊銓曹復喜擢魁選拜官半剌之常州常州自昔誇殷庶比歲徵繇頗凋獘況復連遭饑饉余撫字昭蘇須勉勵君不見裴豫古並州惠愛民安所喬遷捧敕來天上老穉歡迎如父母又不見陸象先益州善政愛爲先鞭朴不施民自化芳聲令譽人爭傳嗟君自是瑚璉器二公芳躅無難繼他年考績上神京會看褒封恩寵至

○寓庵

天地萬物旅光陰百代客人生居其間隨寓無定迹泛梗任西東飄蓬復南北嗟哉潘君子以寓顏其室悠悠意自如休休心自得春風酒一壺夜月琴三疊富貴不彊求功名安所適俯仰信自然滿腔春拍塞

○贈伍太守之任

聖皇圖治理側席需羣英君抱經濟才蚤登黃甲名累官憲部郎讞獄稱明淸冰蘗凜操執珪璋揚芳馨進秩守大郡五馬良足榮蒲鞭惟示辱翕然風化行昨因報政來善最聞承明借寇慰民望還看列上卿

安成伍君希淵蚤以明經登進士第累秋官正郎出守廣州政平訟理聲稱卓然比以三載考績來京天官卿課最以聞詔復職予雅相厚於其行故賦此以識別兼寓期望之意云

○醉軒

伊人美風流襟度殊瀟灑陶然天地間日日競杯﹖﹖斗長鯨吸百川銀潢恣傾瀉籍糟枕曲余不至劉伶下舉世皆醉徒誰爲獨醒者酣來臥軒中忘情向林野

○挽陳士賢年兄尊甫先生

有美人中傑奇才間世英乾坤鍾秀气山嶽孕元精聞望珪璋重文章甲第榮楓宸初拜命花縣卽蜚聲淫祀經焚毀豪民息鬥爭掄材明藻鑑較藝屬權衡栢府承殊渥蘭臺著令名讜言

當寧重勁節百僚驚西蜀平冤獄南閩繕甲兵威風摧猛獍殺气駭奔鯨轉戰蠻煙息揮戈瘴雨晴渠魁皆授首脇從得更生玉陛功方奏薇垣職屢升憂民雙鬢攺報國寸心傾共擬躋遐算行將進列卿龍蛇俄兆讖鵩鳥遽悲鳴八郡思遺澤羣公失典刑循良今立傳大史舊書銘幸有箕裘子將調鼎鼐羹揮毫追挽罷涕淚欲沾纓

○呂梁觀瀾送張副郎

呂梁疏鑿勢崢嶸駭浪奔湍吼怒鯨峭石江心排劍戟狂風眼底碎瓊瑤縈行好是回波浪震蕩時驚拔樹聲君去推蓬應有感不妨於此濯塵纓

○送曾侍郎致仕

蚤向明時賦式微天香兩袖下彤墀四朝人物歸公論一代才名荷主知憂國杜陵心似水還家陶令鬢如絲從教老圃秋容好菊滿東籬酒滿卮

○送鄧行健之廣東僉事

瀘陽人物鄧林才果見英遊列外臺驄馬遠從江上渡豸衣新自日邊來海邦雷雨行時令■﹝山喬﹞嶺霜風掃漳埃淸夜法星璀璨處相思好寄一枝梅

○送丁編修漙還華亭

及第多年侍禁闈寧親千里喜榮歸鸞回禦敕揮宸翰鵠繡宮袍應彩衣淮浦曉行山月小吳江夜泊水風微晝遊鄕里人爭羨況復才華似陸機

○松軒

居前居後種喬松歲久庭除瞑色重露滴檐頭驚白鶴風回屋角起蒼龍濤聲入戶秋先動云影翻階曉未封珍重主人堅節操歲寒相對日從容

○市隱

平生不爲利名牽城市山林樂自然石榻夜陪明月坐松巢晝攪白雲眠琴書綠酒常娛客車馬紅塵任過廛只恐聖明需碩彥此中未許老遺賢

○友梅

種得梅花已作林歲寒相與盍朋簪孤髙自有冰霜操澹泊都無勢利心香度短檐供索笑影橫虛牖伴孤吟个中滋味誰能觧和靖芳名貫古今

○壽王處士

不脫羊裘理釣綸梅花丰格鶴精神吟窩擬住三千載花甲初周六十春鱠劈冰盤香饌玉酒分露甕細傾銀莫言髙隱雲巢穩聖主非熊入兆頻

○城東別墅

涿州城在何許遠帝鄕西去百餘里一望雲林入渺茫甲第紛紜若鱗比殷君別墅城之東軒窓四面開玲瓏碧檻朱甍插晴昊羅幃繡幙圍春風塵飛不到庭宇肅花艸四時香馥鬱千章喬木勢淩空萬仞峯巒如削玉遡君挾策對彤墀屈指年華四十餘報國寸心知愈赤憂時兩鬂欲成絲祗今進職地官亞瑚璉珪璋聳聲價登庸深擬繼伊周輔治端期並虞夏異時優詔許還鄕煌煌晝錦生輝光眼看別墅多佳趣何羨當年綠野堂

○題茂叔觀蓮

先生襟度何瀟灑霽月光風妙無價爲愛蓮花君子風鎭日顧之樂閒暇中通外直何亭亭不枝不蔓花明明遊泥不染水雲黑燻風遠逓天香淸先生豈是眞愛蓮爲愛其中別有天紅苞霞抹臙脂淡翠盤霧滴珍珠圓吁嗟先生之風有如此披圖一見心油然

○畫鶴

君不見孔雀羽毛炫文綺身嬰世网良自取又不見鸚鵡巧言多心機金籠羈鎖空嗟咨何如仙鶴長身客精神爽健存胎息火精金气幻成形千六百年壽難測仰吭長鳴徹彼蒼俛首下飲瓊液漿朱冠亭亭染猩血皜衣濯濯明秋霜一飛千里遠矰罼棲必蒼松惡荊棘昂藏不與眾雞羣淸髙自是鸞鳳匹鶴兮鶴兮眞仙禽若人貎出殊逼眞披圖幾度坐相對襟懷蕭颯無纖塵

○送尹太守之楚雄

尹氏衣冠奕世芳多君人物更軒昂典墳深得家庭訓藜杖常分太乙光沆﹖﹖韮氶﹖一泓澄器宇瑯玕五色擅文場淸談錯落珠璣唾滿腹幡回錦繡腸浩气直淩霄漢上文光遙射鬥牛傍京闈奏捷芳名著太學藏修令譽彰累蹶春闈嗟坎坷兩除別駕羨賢良襟懷瀟灑三秋月節操淸嚴六月霜梧郡槁枯皆發達東昌狐兔盡潛藏士元驥足從今展懷古鴻聲自昔揚銓部才書州佐最滇南新綰郡侯章紫袍金帶辭丹扆皂蓋朱旛出帝鄕日絢雙旌光熌爍鞭催五馬去超驤感君昔托金蘭契愧我今登白玉堂宦邸相逄情繾綣河梁餞別意彷徨驪駒在道聲盈耳綠蟻生波酒滿觴六詔雲山連雪嶺三湘煙水接瞿塘不須臨岐增別思祇用攄忠答聖皇冰蘗始終全素志芝蘭遠近自飄香兩岐麥秀春風藹五袴歌興化日長惠愛但期符邵杜循良端擬繼龔黃雄飛駿逸無難事增秩頒金有典章瑚璉終當陳太廟楩楠必定棟巖廊莫言荒服人知少當聽黎明燭萬方

○送彭司訓之常州

士林翹楚早窮經別後淸風水上萍闕下逄君頭已白客中顧我眼常靑才聞騏驥來西苑聿見鵾鵬化北溟此去毗陵揚教鐸天南夜夜煥文星

○送劉叔溫先生

玉節金符照紫河春風隨處散陽和九霄星漢仙槎去百畝林園晝錦過茅■﹝王遺﹞持封江表國詩章累和郢中歌歸來贊理祥刑日更聽秋臺令譽多

○送王太守之汀州

徳行文章重斗南魚符重拜寵恩覃雲開珠嶺山如畵春滿鄞江水似藍千里槁枯思徳澤九重梁棟屬楩楠卻憐此日匆匆別尊酒何時共笑談

○送汪郡判之福州

八閩南去路迢迢別駕榮除下九霄鳥弄淸音過祖席花飛紅雨點徵鑣一江風順帆檣健千里威行瘴癘消好共廉能賢太守沛施甘澤潤枯焦

○送韓宗魯之任深州

分符出守羨奇才三載金門獻績回十里紅亭供祖帳一尊綠酒醉離杯鵾鵬風翮雲霄近騏驥霜蹄道路開好爲吾皇覃雨露莫教一物困塵埃

謝文莊公集卷六終

●謝文莊公集附錄

行狀

挽詩類

○行狀

公諱一夔字大韶姓謝氏其先本晉太保文靖公安之裔世家南昌新建之古源祖永亨避仇匿婣丈王氏家遂從其姓及公貴顯乃請於朝復先姓父得仁爲福建汀郡經歷以廉惠得民部使者薦之升推官讞獄明恕正統已巳大盜起沙縣圍汀城勢張甚郡推集民兵助閫帥守禦屢挫賊鋒旣解圍官軍執村氓千百餘誣爲賊又爲力辧得釋民徳之及卒汀人建祠以祀焉公天資溫粹弱冠從翰林侍讀吉水尹公鳳岐先生讀蔡氏書先生覽其所作經義論策大加稱賞語諸生曰大韶他日所就吾所不及也吾於文字間見之矣節推卒於行營公扶柩歸葬居喪讀禮足迹不至城市免喪以所業赴江西鄕試名在前列會試禮部以書經魁天下士及廷對英宗皇帝策以禮樂刑政之要所對上推唐虞三代之盛下及漢唐宋沿革之詳凡三千餘言末又曰禮樂之本刑政之原不外乎一試欲望陛下運此一誠以興禮樂則大禮與天地同節大樂與天地同和矣運此一誠以用刑政則一政之出人信之如蓍龜一刑之施人畏之如鈇鉞矣英宗覽之深契聖衷賜狀元及第擢翰林修撰又命公與吉士楊瑛等同進學於翰林俾讀中祕書由是所學益精發爲文章不爲奇崛雕刻之詞而純鬯淵宏人皆推服少保李文達公尢重公每以公輔奇之修英廟實錄文達爲總裁以公爲纂修官據事直書得史官體今皇帝初禦經筵以公爲講官賜銀貳拾兩鈔貳千貫紸絲貳表裏實錄成升左春坊左諭徳加贈銀幣尢厚公因請假歸省先營抵家捐俸立義學以教族黨之子弟又置義田義倉以賑貧乏無養者節推祠在汀躬往祭奠遺民迎拜公接之無貴賤皆與抗禮汀吏民咨嗟頌其贒曁還京會星變公上疏陳五事一曰正宮闈以端治本二曰親大臣以詢治道三曰開言路以決壅蔽四曰憤刑罰以廣好生五曰戒妄費以足財用忠懇剴切多人所不敢言者士大夫翕然稱之𨿽不識公者讀疏亦皆慨嘆想見其爲人上以宋元二史予奪迄無定論特命內閣儒臣妙選學識老成者用朱子書法編纂成書以續通鑑綱目時翰林在選者僅十有四人而公與焉公分修元史推廣前傳釋王禪之論以爲太定帝爲世祖長孫宜承大統燕帖木兒迎立文朙不過因際會圖富貴耳故於燕帖木兒舉兵以逆書凡以兵附燕帖木兒者以謀逆書上都遺兵以討叛書一正前史之謬君子韙之書成進禦升翰林院學士賜宴於文華門右廊又賜鈔壹千貫成化十四年二月皇太子出閣詔簡儒臣充東宮官公以學行選講讀十五年九月升禮部右侍郎凡制度儀文多所裁定前所未有者必稽考史傳參以祖宗舊例定爲儀注務使可行二十二年冬升工部尙書所掌素號繁猥而工匠之長號作頭者持吏短長恣爲姦利公明案牘嚴勾稽剔蠹獘重物料出納之數正匠作逋匿之罰斥遣作頭不得近左右凡有營繕必計程期慮財用以授屬官之廉能者使董之故費出有經人無久役二十三年春公得痰咳疾在告三月上書辭俸優詔不允夏五月疾稍愈亟出視事俄而病復作易數醫寢劇卒之晨命僕取水盥颒訖衣冠出坐小齋指口言渴侍者以湯進飲之又進粥未及食瞌然而逝是月十九日享年六十有三事聞贈太子少保賜鈔萬貫■﹝貝專﹞其家遣官諭祭者三且命有司造墳以葬公天性樂易待人接物一本於誠尢篤於友誼有誤罹法网不能自直者必語所司爲辧之不啻巳事或材可用而沈淪下僚者薦諸當道拔而用之不幸客死者爲歸其喪或卹其妻子在翰林屢典文衡嘗考禮部貢士得羅倫置諸魁選而倫以狀元及第考南畿貢士得王鏊以冠多士及試大廷鏊名在第三人皆服其鑑別之精自少好學至老不倦所著有古源文集若干捲藏於家娶鄧氏有賢行累封夫人先公三年卒葬邑之十五都髙熂村至是諸子卜以某年某月某日奉公柩合葬焉子男三曰綱鄕貢進士先公九年卒曰紀曰經女二長適國子生余校次適國子生況欒皆宦家子也孫男四曰騏邑庠生曰驥國子生曰鳳曰驊曰驑俱習舉子業惟公以大魁致位司空文行卓然爲士林模範其沒也當寧嗟悼卹典優隆可謂哀榮兼至者公官居二品隊道有碑幽竁有銘宜得當世文儒爲之論次以垂不杤喬新與公生同鄕仕同朝居又比捨相知最深謹述公世系行已歷官之槪以俟立言君子采摭焉

賜進士第資善大夫刑部尙書旴江何喬新謹狀

○挽詩類

題大韶謝先生挽詩前

比余承乏銓曹以冗劇不事觚翰者久之一日謝生紀持羣公所挽乃父大韶先生詩若干首徵序於予覽而讀之澘然出涕此蓋不能以無言者嗚呼人生天地間一傳捨之過客所可恃者功名事業耳使能於大節耿耿與世不磨斯人豈易得哉先生先世最有陰徳迨先生天資純粹學問淵雅蚤以甲科大魁天下而未嘗以自滿仕於翰林累學士於六卿爲司空而未嘗以自多嘗修祕書洎玉牒及侍經筵皆籍籍有令譽又嘗因星變奮不顧身上陳五事詞甚剴切聞者爲之毛竦而卒能感悟朝廷全節保身談者以謂爲善力而天佑之信其然乎此誠足以爲萬世進言者鑑也蓋先生樂易而不迂疏忠直而不激忿有西漢之寬厚兼東都之气節卓然樹立終始無玷殆於今蓋棺而事始定矣其修於已者不巳盡而得於天者不已隆乎先生平生行誼史官能書之其所著述後學能讀之乃今之歿秋官亞卿何公旣爲之狀太子少保尹公又爲之鑱合朝之縉紳士大夫又皆爲詩章以哀挽之舂容乎大篇寂寥乎短章後之人閱是冊者宛然可想見先生之爲人則先生終始夫復何憾余忝與先生同郡又同仕辱先生知頗深所恨者朝廷方將屬以重任而乃溘先朝露無復偕予待漏金門啇確大議此余於先生所以不能不淚下滿襟也旣序以授紀復告之曰紀來爾聽予言尊公先生以正直立朝以淸白傳家今還必愼乃殯葬宜爾兄弟撫爾兒侄勉遵遺訓善繼家聲則先生其瞑目於九泉也耶瞑目於九泉也耶

成化丁未季秋旣望賜進士第資政大夫吏部尙書侍經筵官丰城李裕題

附錄﹕

工部尙書謝公墓志銘

尹直皇上臨禦廿有三年旣久於總攬洞鑑羣情乃赫然渙比純違更置一二大臣首召直於南都參典宻務且起致仕都憲劉公叔融正中臺繼擢李公咨徳位冢宰公位司空劉公召和爲少宰黃公文昭貳宗伯吾江右士夫素以剛介寡偶一旦聮陟輿論翕然稱快予輩感激胥規誨矢心匪躬期不孤簡任而工部政務尢號猥冗公方去翰墨躬校案牘嚴勾稽剔蠧獘謹物料出納之數正匠作逋匿之罰工師宿黠者悉逐斥之不得近左右凡有營繕必計程期慮財用以授屬職亷能者董之故費出有經力役無困明年春公得痰疾在告三月上書辭俸優詔不允疾少間亟出視事病復作是夏五月十九日夙興盥颒訖衣冠出坐小齋溘然而逝訃聞上深悼慨特賜鈔萬貫贈太子少保遣官諭祭再命有司治塋如制蓋寵任方隆而遽不祿惜哉其孤紀以刑部侍郎何公廷秀所述公事行丐予銘天順庚辰予同考會試得公捲列之第三爲天下書經魁進試於廷英宗皇帝覧公所對策嘉恱之擢第一傳臚之旦褎然眾中縉紳屬目閣老李公文達尢喜得人後有及第者輙曰安得偉器如謝某者乎除翰林修撰同庶吉士讀中祕書由是所學益慱而精上初嗣統進公侍經筵被賞賚預修英廟實錄據事直書得史官體書成升左春坊左諭徳加賜銀帯尢腆繼修續通鑑綱目時預修者僅十有四人公分修元史凡所褒貶一依朱子書法多正前史之繆旣成進禦升翰林學士宴賚有加嘗因星變上疏陳五事一正宮闈以端治本二親大臣以詢治道三開言路以決壅蔽四愼刑獄以廣好生五戒妄費以足財用忠懇剴切多人所難言者丙戌同考會試甲午主考南畿鄕試鑑別精明得士居多戊戌皇太子出閣詔簡儒臣侍講讀公與焉庚子升禮部右侍郎凡制度儀文多所裁定前所未有者必稽經據史參以時制其爲儀注務使考行一時同事者咸推公練達故遷司空政績卓然有非迂腐者可比公諱一夔字大韶姓謝氏其先本晉太保文靖公安之裔世家南昌之古源祖永亨避仇匿姻丈王氏家遂從其姓及公貴顯乃請於朝復謝姓曽祖公政祖卽永亨父得仁福建汀州府推官俱累贈資善大夫工部尙書前母﹝闕﹞安人母範氏俱夫人郡推始授汀經歷以亷惠得民被薦升推官讞獄明恕正統己巳沙縣大盜起攻圍汀城勢熾甚郡推集民兵助閫帥守禦屢剉賊鋒圍旣觧官軍誣執村氓四百餘眾爲賊又爲力辧得釋民徳之尋卒於行營汀人建祠焉公嘗得告歸省先塋因往汀祠祭奠遺民迎拜歡然相愛皆嘆公賢貴信爲郡推陰徳之所致歟公娶鄧氏累贈夫人先公三年卒勅塟邑之﹝闕﹞山之原至是諸子卜以﹝闕﹞年某月某日奉公柩合窆焉子男三長綱鄕進士早逝次紀次經孫男五騏邑庠生驥國子生次鳯驊驑俱習舉子業惟公天資溫粹性樂易待人接物一本於誠未嘗有所忤故人無貴賤咸愛敬之尢篤於友誼有悞罹法网不能自白者必語所司爲辧之或材可用而淪抑下僚者薦諸當道不幸客死爲歸其喪或卹其孥又置義學以訓鄕族子弟置義田義倉以賑貧乏皆仁厚之所推也公自少至老好學不倦所著述不爲奇崛雕刻之詞而溫厚詳雅類其爲人有古源文集若干捲藏於家初公從侍讀尹鳯岐先生遊先生語人曰大韶他日所造吾不及也吾於父子間見之矣卒以大魁官學士位司空文行功業所成若此先生之言信哉予少公二歲先入翰林及公一蹴位予右顧以座主見待不少違然同官同事朝夕洽比凡二十年予乃出二春卿攺南都暌隔久之幸復同躋崇秩重期白首相周旋孰意永訣予尙忍銘公之隧耶然匪予銘其誰宜銘曰皇明傑魁多出江右有偉謝公早種靈秀經史慱通義理精究先皇策士惟公實褎華秩崇資榮躋顯授論思獻替蜚英騰茂纂書典禮正訛刋謬聖明勵精任人求舊賢碩彚興鴛行聮簉公陟司空剸裁紛紏宿獘以淸人望以副推公先君式遏亂冦開釋非辜陰徳實懋公食報宜盡自天佑名位旣崇胡勿遐壽壽𨿽弗遐卹典優厚天匪昧茫殆昌厥後勒銘賁幽永世無朽﹝四庫全書明﹟史部﹟傳記類﹟總錄之屬﹟名臣琬琰續錄卷十四﹞

